三岡識略﹝淸﹞董含著

三岡識略序

《春秋》之義﹐褒貶並行。風人之旨﹐美刺共載。夫以一人之身﹐而欲覃精湛思﹐网羅軼事﹐必使言之者無罪﹐聞之者足戒﹐故足尙也。《三岡》一編﹐近之矣。榕城登第歸﹐養素邱園﹐下帷著述﹐性恬靜﹐不妄交遊﹐乃棲遲杜門﹐而聲望益重﹐至於寵辱得喪﹐泊如也。然畱心天下事﹐凡耳聞目擊﹐或見邸報﹐或系傳述﹐上而日薄星回﹐下而山崩地震﹐中而人妖物怪﹐靡不詳核顚末﹐付諸赫蹏。此𨿽近憫時悼俗者之所爲﹐乃其間忠臣孝子之姱行﹐賢人君子之達節﹐以至士女謳歌﹐野老吟嘆﹐有關於世道人心﹑風俗倫常者﹐一卷之中﹐未嘗不畱連致意焉。余讀而嘆曰﹕卓哉是書﹐有以也夫﹗天下之生久矣﹐所不至幾希澌滅者﹐其賴此以維持也與﹗昔者相臺嶽珂作《桯史》以補宋史之不及﹐南村陶九成作《輟耕錄》以繼元史之缺遺﹐二書敍事斐然﹐章法古雅﹐文采瑰麗可觀。今《識略》簡而核﹐詳而贍﹐典而有則﹐不詭不濫﹐大旨善善長﹐惡惡短﹐間有刺譏﹐義歸勸懲﹐庶幾《小雅﹖巷伯》之義。孔子曰「多聞闕疑」﹐「多見而識之」。又曰「誰毀誰譽」﹐此物此志也與﹗位置當在相臺﹑南村間﹐湘山﹑獪園﹐抑末矣。是編自甲申始﹐序作於戊子陽月。同裏盧元昌文子撰。

三岡識略自序

甲申﹑乙酉之際﹐海內鼎沸﹐時餘年未弱冠﹐避亂轉徙﹐卜居三岡之東。紫岡﹑沙岡﹑竹岡。敝廬數椽﹐足蔽風雨﹐晝耕夜誦﹐人事都絕。庭陰有枯槐一株﹐𨿽枝榦蜿蜒﹐而蕭然無復生意﹐命僕�去之。不數尺﹐�然有聲﹐下遇石匣﹐晶瑩如玉。啟之﹐獲竹簡一﹐上刻蝌蚪七百餘字﹐剝落不可辧。徧徵博考﹐識者曰﹐類古記事者之文。然卒莫得而詳也。厥後奔走四方﹐三入京洛﹐旣而棲遲裏門。自少及老﹐取耳目所及者﹐續書於後。凡五年爲一卷﹐以月系歲﹐以日系月﹐天道將周﹐積成十卷﹐名《三岡識略》。其間或得之邸報﹐或得之目擊﹐或得之交遊所稱述﹐或可以備稽考﹑廣聽睹﹑益勸戒者﹐靡不遠諮詳訪。卽事屬細微﹐語無詮次﹐要皆確有根據﹐抑亦稗家者之流也。夫《搜神》《洞冥》﹐其旨近詭﹔《杜陽》《述異》﹐其說或誣。取兩者而折衷之﹐豈敢曰鼓吹前哲耶﹖聊以資覆瓿者之一助云爾。

康熙著雍惇畢辜月﹐蒓鄕贅客董含題於東岡之藝葵艸堂。

識略題詞

丁丑仲夏﹐小憩東臯客捨﹐雨窗快讀榕城先生《識略》﹐未終捲而擊節久之﹐因嘆史館中二十年來﹐不知撰述若何﹐頭白有期﹐汗靑無日﹐安得大手筆爲之裁定﹐垂千秋信史耶﹖艸野遺民﹐拭目俟之矣。爲拈二韻志感云「《輟耕錄》自南村叟﹐《桯史》傳於嶽倦翁。身閱淪桑文獻在﹐《三岡識略》並稱雄。」「從他紀事饒銀管﹐自有藏書儷玉杯。誰識江都眞史筆﹐漫誇梁苑有鄒枚。」梅花源沈白拜手題。

凡例

一﹑是書始於甲申﹐終於癸酉﹐共五十年。

一﹑事具國史並涉忌諱者﹐槪不敢載。

一﹑其間欽仰髙賢﹑樂爲稱道者﹐不必識面。

一﹑偶有褒貶﹐俱出至公﹐不敢任私意爲去取。

一﹑凡稱官位﹐止據目前﹐如吳三桂初稱吳王﹐叛後稱吳逆之類。

一﹑事𨿽細微﹐各有依據﹐不敢妄爲稱述。

一﹑凡系風聞﹑未經目見者﹐必書某人說。

一﹑是編積五十年﹐今始告成﹐不敢期其必傳﹐聊識以爲小說家稽考。

贅客含識

三岡識略卷一【甲申至戊子】華亭董含著

星變

甲申正月朔﹐大風霾發。癸丑﹐夜星入月中。

陵哭

三月﹐欽天監奏帝星下移﹐又守陵官奏孝陵夜哭。

召將

懷宗嘗於宮中符召天將。一召卽至﹐叩以將來事﹐無弗應者。癸未秋﹐雷擊奉天殿。懼甚﹐復焚符召之﹐久不至。良久﹐元帝下臨﹐乩批云「天將皆已降生人間﹐無可應召。」上再拜﹐問﹕「降生意欲何爲﹖尙有未降者否﹖」乩答云「惟漢壽亭侯﹐受明厚恩﹐不肯降生﹐余無在者。」批畢寂然﹐再叩不應矣。

物異

臨淮民家貯豆數斛﹐悉變人首狀﹐有老者﹐少者﹐或類哭泣﹐或如婦人者。數日﹐仍復豆形。嘗考漢中平元年﹐東都等處﹐艸作人狀﹐是歲黃巾起﹐王家板蕩。時蛾賊鴟張﹐比之獻賊尢熾。未幾﹐宮闕不守﹐乃知爲陷覆之兆云。

逆臣艸檄

闖賊限三月十八日抵燕都﹐旣而如期破京師。先是﹐移檄遠近﹐中有云「主非甚暗﹐孤立而煬蔽恆多﹔臣盡行私﹐比黨而公忠絕少。」逆臣周鐘筆也﹐聞者扼腕。鐘復獻下江南之策﹐賊敗﹐潛歸南都﹐戮於市。

劉誠意祕記

大內一密室﹐相傳劉誠意基畱祕記﹐�鍵甚嚴﹐非大變不得開。賊圍城急﹐思陵親啟之﹐中惟一櫃﹐得圖三軸。第一圖繪文武官數十﹐被髮亂行。問內臣﹐答曰「豈官多法亂乎﹖」第二圖繪兵將倒戈棄甲﹐百姓𦇤負奔走狀﹐曰「得非軍民皆叛乎﹖」再展第三圖﹐畫像與禦容酷肖﹐穿白半臂﹐右足跣﹐左系襪履﹐散發懸樹下。覽畢勃然變色。竟符其狀。

崇禎亡國

懷宗入繼大統﹐太阿獨操﹐憂勤惕勵﹐日昃不暇﹐聲色嗜好﹐一無所畱意。末年寇盜蜂起﹐災變疊見﹐喋血宮廟﹐自唐宋以來﹐未有若斯之酷者。愚嘗論之﹐明興﹐昏庸之君二﹕武宗﹑熹宗是也﹐二君宜亡國者也﹔雄略之君二﹕英宗﹑懷宗是也﹐二君不宜亡國者也。乃事有相反者。蓋明不亡於懷宗﹐猶漢不亡於獻而亡於桓﹑靈也。

宜興禍始

陽羨周延儒之初相也﹐案諸人皆厚賂之﹐欲令轉移上意。阮大鋮亦饋二萬金。延儒畏上英斷﹐不敢發﹐性貪鄙﹐又不能還金。諸人惆悵而已﹐獨大鋮怨詈之。大鋮旣負逆名﹐眾皆不齒。馬士英黜官居金陵﹐好聲色﹐與大鋮爲狹邪交﹐相得甚歡﹐士大夫因並薄士英﹐二人之交愈固。延儒再相﹐大鋮候之京口﹐曰「公起﹐天下拭目望太平矣。某願爲太平之民﹐一身功名﹐非所冀也。」延儒始慮其責報﹐聞之大喜﹐猶計大鋮之爲人終不可負﹐欲有以取償﹐曰「公知人才誰可用者﹖願得致力。」大鋮舉士英﹐遂從廢起擢鳳督。及弘光立﹐士英相﹐大鋮用﹐而國由以亡。嗟乎﹐以三百年之宗社﹐東南十萬里之江山﹐一旦舉而捐之﹐捐之者僅此二萬金也。

樹泣

淮安東嶽廟殿前大樹﹐無故水點輒落如雨﹐三日乃止。或云﹐此名「樹泣」。

李督師

李督師建泰素負重望﹐自言西人﹐知賊中事﹐請身往禦寇﹐以家財佐軍需。思陵壯之﹐告廟授鉞。忽殿梁響聲大作﹐如崩裂然﹔甫出宣武門﹐輿扛忽折﹔至暮﹐其印綬上火光如斗。或諛爲指日成功﹑金印如斗兆。未幾﹐賊陷。

賊墓

李自成﹐陜之米脂縣雙泉人。祖海﹐父守忠﹐葬三峯子亂山中﹐山勢險惡﹐林木叢雜﹐气槪雄偉。幕府檄米脂令邊大綬掘之﹐以泄殺气。先破海冢﹐骨黑如墨﹐頭額生白毛五六寸長。次至守忠冢﹐中蟠白蛇一﹐長一尺二寸﹐頭角嶄然﹐見人昂首張口無所畏﹐眾擊殺之。守忠骨節間色如銅綠﹐生黃毛五六寸長。其餘數冢﹐骨皆血潤﹐亦有生毛者。大綬有記﹐名《虎口餘生》﹐載之甚詳。

闖賊官制

闖賊入都五日﹐建設僞官。攺印曰符券契章﹐凡四等。更定官名﹐六部曰六政府﹐內閣曰天祐殿﹐翰林院曰弘文院﹐文選司曰文詢院﹐巡撫曰節度使﹐兵備曰防禦使﹐六科曰諫議﹐禦史曰直指使﹐太僕曰驗馬寺﹐尙寶曰尙璽﹐通政司曰知政司﹐布政曰統會﹐主事曰從事﹐知府曰尹﹐中書曰書寫房﹐知州曰牧﹐知縣曰令﹐正總兵曰權﹐副總兵曰制﹐五軍府曰五軍部﹐守備曰守旅﹐把總曰守旗﹐餘皆如故。官服以云爲級﹐一品一云﹐至九云爲九品。僞相牛金星所定﹐眞槐國衣冠也。

張獻忠慘殺

獻賊窮凶極惡﹐千古無兩。入蜀後僭號「大西」﹐攺元「大順」。首殺成都百姓﹐三日三夜始畢。次殺紳士數十萬﹐次殺川兵二十三萬﹑家口三十二萬。次屠成都府屬三十六州縣百姓﹐每城戶口多至千百萬﹐不能計數。次屠村莊百姓﹐老少無遺。次殺官兵十二萬餘﹐次殺將官五千七百餘﹑各官家屬一萬三千二百餘。次殺兵妻五百有餘。次殺隨徵兵共男婦五十萬。諸將報功疏又稱﹕平東一路﹐殺百姓男人五千九百八十八萬﹐女人九千五百萬﹔撫南一路﹐殺男人九千九百六十餘萬﹐女人八千六百六十餘萬﹔安西一路﹐殺男人七千九百餘萬﹐女人八千六百餘萬﹔定北一路﹐殺男人七千六百餘萬﹐女人九千四百餘萬﹐幼小俱不在其數也。嗚呼﹐何其慘也夫﹗上帝好生﹐乃生此賊﹐以應劫數﹐不然﹐彼蒼蒼者﹐豈眞如醉如夢耶﹖縱彼凶暴﹐荼毒生靈﹐天心亦不仁甚矣。

弘光攺元

五月﹐福王卽位南都﹐攺元弘光。王名由松﹐質性暗弱﹐有蜀後主﹑晉惠帝之風﹐而荒淫過之。大臣素有聲望者﹐外𨿽崇禮﹐內實疏之。簡鳳督馬士英爲相﹐惟以挾私樹黨﹑賄官鬻爵爲事。首舉故光祿阮大鋮爲大司馬﹐閱江防。旋起其黨張孫振﹑衛胤文等﹐環布中外﹐以圖報復。輔臣姜曰廣特疏糾之﹐有曰「梓宮未冷﹐增龍馭之淒涼﹔制墨未漧﹐駭四方之觀聽。」馬﹑阮忌其言切直﹐謀中傷之﹐未及行而敗。

瑞麥

是月﹐江南懷遠縣產瑞麥﹐一莖雙穗。

星異

六月﹐長庚見東方﹐光芒閃爍﹐或四角﹐或五角﹐中有刀劍兵馬之形。

江左稱號

江左稱號﹐不過一載﹐而諸臣奏牘所慷慨論列者﹐惟申明三案始末﹐及廣織造﹑選采女﹐並鬻官援例等事。富家子弟﹐皆輦金而入。於是民間有「都督滿街走﹐職方賤如狗」之謠。逮沿江失守﹐或淟涊偸生﹐或望風驚竄﹐惟史公可法戰死淮南﹐以身殉國。余自盡者﹐止張捷﹑楊維垣而已。二人向擯淸議﹐而死頗烈﹐信乎蓋棺論定也。

給諫攺節

相傳惠給諫世揚爲闖賊所得﹐慕其名﹐甚尊禮之。世揚有「天遺一老﹐以佐陛下」之語。給諫先朝直臣﹐三秦士民不敢呼姓名﹐稱「延安夫子」﹐乃脇於凶威﹐匍匐受僞官。嗟乎﹐世揚末路﹐乃至於此﹐使蚤死一二年﹐寧有此耶﹖

築城預兆

崇禎初年﹐於蘆溝橋建一城﹐鐫四字於扉石﹐右曰「永昌」﹐左曰「順治」。不數年﹐闖賊僞號永昌﹐而我朝長驅破賊﹐攺元順治。此城之建﹐若預爲兆云。

長平公主

長平公主名徽娖﹐周皇后出也。甲申歲﹐年甫十一﹐下妙選良家議﹐降太僕公子都尉周君世顯﹐將築平陽以館之。無何﹐寇至﹐公主時在側﹐禦劍親揮﹐傷頰斷腕。賊以貴主﹐授屍國戚。越五日﹐復蘇。至是上書﹐欲歸空門。不許。詔求元配完婚﹐金田邸第﹐賜賚有加。僅一載﹐公主上仙﹐葬彰義門賜莊。公主𨿽遭喪亂﹐遠勝樂昌﹐而上之優禮稠疊﹐始終勿替﹐盛徳眞千古無兩。吳祭酒作詩以紀之。

宸翰

思陵聰明天縱﹐萬幾之暇﹐尢工翰墨。先大父邃初公以天官左侍郎兼攝銓﹑憲二篆﹐蒙眷最深。一日﹐對畢﹐面書十大字以賜﹐曰「珠藏澤自媚﹐玉蘊山含輝」﹐中作一「帝」字﹐上用玉璽﹐篆曰「崇禎建極之寶」。筆勢飛舞﹐每一展閱﹐奎光爛然。予摹四字﹐額之書齋﹐以便朝夕爲之瞻仰云。

福王淫昏

時大兵南下﹐勢如破竹。王除夕憮然不樂﹐亟傳各官入見。諸臣以兵敗地蹙﹐俱頓首謝罪。良久﹐曰「朕未暇慮此﹐所憂者後宮寥落﹐意欲廣選民家﹐以充掖廷﹐惟諸卿早計之。」或對曰「臣以陛下憂敵兵﹐或思先帝耳。」遂散出。又內殿懸一對﹐曰「萬事不如杯在手﹐百年幾見月當頭」﹐傍注「東閣大學士臣王鐸奉敕書」﹐亦可笑也。

義馬

流寇破河內﹐縣尹丁君運泰﹐罵賊被磔。所乘馬甚駿﹐賊騎以入縣。至堂下﹐大嘶人立﹐狂逸不可制﹐竟觸墻死。

馬生卵

松江南橋地方﹐馬生卵﹐大如鵝子。

旱魃

七月﹐我鄕大旱﹐禾苗皆枯。西佘浮屠絕頂﹐旱魃見形﹐土人親見之。

產怪

蘇州府崇明縣﹐有孕婦﹐腹奇大。旣產﹐兒僅五六寸長。連產不止﹐皆宛轉能啼。至第五兒﹐忽作細語曰「勿驚也﹐予兄弟共十三人﹐偶來相托﹐將福汝家。乳不繼﹐可飼以餅餌。」產畢﹐數果十三﹐怪而投之海﹐後亦無恙。

日食星流

乙酉正月朔﹐日有食之。初八日立春﹐流星入紫微宮。又二月至五月﹐日月光芒俱赤。

空中城郭

十一日午刻﹐河南滎澤縣東南三十里郭村﹐現大城一座﹐樓臺墻堞﹐無不備具﹐觀者雲集﹐自午至申始滅。按嘉靖二十九年﹐東安何家莊忽現城郭樓臺﹐又北隱村亦然。

思陵太子

二月﹐獻縣人髙夢箕﹐其僕穆虎﹐遇一北來幼童﹐自稱思陵太子。同過江﹐往紹興。夢箕密以聞。追入都﹐令諸臣識認。太監盧九徳﹑講官方拱乾﹑伴讀邱致中﹐太子一見卽識之。百姓踴躍。旣而一審再審﹐以爲系東宮侍衛王之明假冒﹐將置之死。寧南侯左良玉﹑江督袁繼咸﹑楚撫何騰蛟等﹐俱抗疏請保全東宮。不聽﹐竟下獄。未幾﹐福王出奔﹐士民就獄中擁之出﹐俾坐武英殿。越兩日城破﹐不知所終﹐而至今相傳﹐以爲確系太子云。

福王妃

河南有婦人童氏﹐自稱福王元配﹐巡撫越其傑驛送至京。王震怒﹐目爲妖婦﹐令嚴鞫之。童氏敍述侃侃﹐細書入宮月日﹑相離情事甚悉。跣足受酷刑﹐卒無易辭。後旬餘﹐王出奔﹐童氏不知所終。說者曰﹐人非顚狂﹐誰敢與王冒認敵體﹖舉朝紛紛﹐無敢言者。士英具疏不可﹐乃刊刻附邸報中﹐題曰「密奏」﹐尢可駭笑也。

甑生花

丙戌三月﹐民間雞生三足。又甑底生花﹐痕如刻劃﹐或爲折枝及菡萏狀。江浙之間﹐十室而九﹐余親見之。

白燕

松郡東關譙樓下﹐有燕來巢﹐育雙雛﹐色白如雪﹐未幾斃。相傳白燕爲瑞﹐識者謂﹐燕處堂之鳥﹐而白者喪象也﹐實爲羽孽。至秋﹐果有屠城之禍。

詹有道

四月初一日﹐有一男子闖入宮門﹐大呼曰「太祖髙皇帝﹑神宗顯皇帝令我諭汝﹕汝荒淫酒色﹐將有覆國之禍﹗」更有穢語﹐所不堪述。言訖﹐昏僕於地。久之蘇﹐鞫其名﹐爲詹有道。從前囈語﹐叩之不知矣。

絕命詞

左公懋第奉使議和﹐不屈死。臨刑題絕命詞曰「漠漠黃沙少雁過﹐片雲南下竟如何。丹衷碧血消難盡﹐蕩作寒煙總不磨。」被難時﹐忽風沙四起﹐捲市棚於雲際﹐一時爲之罷市。

奇藥

王師下維揚﹐有紀生者﹐遁出城﹐爲亂兵所刃﹐悶絕僕地。昏黑中﹐忽聞鬼語曰「是人有後祿﹐宜救之。」取靑泥塗其肘。少頃蘇﹐視創處已合﹐旁有泥斗許﹐因取懷之。以治金瘡﹐無不立愈。不一年﹐遂致富。

幾生芝

先少宰公求是堂中﹐設一橫幾﹐以鐵梨木爲之﹐垂三十餘年﹐漆紋剝落。夏五月初﹐忽砉然有聲﹐其下倒生一芝。漸長至尺許﹐顏色鮮好﹐香气馥鬱﹐觀者接踵﹐閱數日始萎。前史所載﹐有繞殿生芝﹐及兵杖生花﹐吉凶不一。柳河東謂﹐朽株敗腐﹐皆能蒸出菌芝。然其理實不可解也。

產子三目

府治東大吳橋﹐有楊冠者﹐以肩輿爲業。其妻端午日產一子﹐三目﹐額有兩角﹐中一目尙未開﹐如道家所塑王靈官狀。冠驚駭﹐殺而瘞之。是夕﹐夢一金甲人訴之曰「予以微罪﹐偶謫凡間﹐托生汝家﹐何忍見殺﹖今秋必有報汝。」未幾﹐夫婦俱爲亂兵所害。冠系第五叔父士余輿夫﹐云目擊之。

松城屠

八月初三日﹐王師抵松城。時百姓已歸順。鄕官沈公猶龍﹐前總制兩粵﹐有威望﹐倡義守城﹐募鄕兵爲拒敵計。而孤城無援﹐所募皆市井白徒﹐金鼓一震﹐鳥散鼠竄﹐殺戮最慘。先是﹐鵂集於譙樓﹐每夜聞數萬鬼哭﹐又百鳥哀鳴。至是﹐果罹屠城之禍。沈公及進士李君待問﹑孝廉章君簡﹐皆死之。

薙發文

松民歸正後﹐下薙發之令。李舍人雯有《薙發文》﹐曰「維某年某月某日﹐李子將薙發。先夕﹐夢有物蒼蒼﹐蒙茸其形﹐怒而呼曰﹕『予發之神也﹐從子而生﹐三十八年。今聞棄予﹐來責爾言﹕自子之少﹐我居爾顚。纖齊圓直﹐旣澤且玄。可以弄姿於幃房﹐可以耀影於華簪﹐可以晞陽於扶桑﹐可以濯流於淸泉。顧乃苦思研精﹐勞乾震形﹐役及於我﹐失其華英。血早衰而種種﹐年未至而星星。至於出蓬蒿﹐登場屋﹐頭如飛葆﹐匪膏匪沐﹐人一爲之﹐子屢焉而未足。猶願沒齒而相忘﹐何期中道而見逐也。且予聞之﹐絕交不出聲﹐棄婦不墮井。予爲亡國之遺族﹐子爲新朝之膴仕。念往者之綢繆﹐莫深文以相刺。然疇昔之日﹐以我禦窮﹐一朝見棄﹐竟如飄風﹐豈曼纓之可羨﹐曾毛裏之莫恫。苟無言以自釋﹐行訴之於蒼穹。』李子聞之﹐涕泣掩面。已而凝思展意﹐釋然而對曰﹕『子旣責予﹐予亦有言﹕自我與子﹐體附肌連。使予累子﹐子不得獨鮮﹔使子去予﹐予不得獨妍。故人之有發﹐猶艸木之有枝葉也﹐春生而秋謝﹐春非恩而秋非怨也。猶鳥獸之有羽毛也﹐夏希而冬毨﹐冬非厚而夏非薄也。無可柰何而安之若命﹐是故無不祥之鳴焉。今天子聖徳日新﹐富有萬方﹐一旦稽古禮樂﹐創制顯榮。予犬馬齒長﹐不及於盛時矣﹐而爲子之族類支黨者﹐尙得照耀星弁之下﹐巍峨黼黻之上。予幸以戴白之老﹐乞靈於鹿皮竹冠﹐以庇子焉。所謂鄙人不敏﹐以晚蓋者也﹐我子其亦有意乎﹖』於是諸發無語﹐灑然而退﹐又明日而李子髠焉。」

學仙無成

顏進士茂猷﹐閩之漳州人。嘗遊名山﹐遇異人﹐曰「子骨气非常﹐當列名眞誥﹐人間富貴﹐不足辱子也。」因授以祕術。鼎革後﹐遂棄官學道﹐攜黃冠三四人﹐登南山絕頂﹐采藥煉丹。三載丹成﹐於是擇日啟鑪﹐以爲白日沖舉﹐可計日得。至期﹐飛符禹步﹐呼召神將﹐雲旂霧旆﹐仿佛如有所見。薄暮﹐雷震一聲﹐鑪壞﹐顏與黃冠﹐俱成灰燼矣。漳浦趙生爲述其事﹐因記之。

不義婦

閶門一婦﹐微有姿色。城破﹐爲一總旗所擄﹐情好甚洽。其夫不忍棄﹐罄家資沿途緝訪。及於淮安逆旅﹐痛哭祈之﹐並獻所有。其人惻然﹐令婦隨歸。婦堅不肯去﹐且曰「此身已屬將軍矣。」因唾夫面。其人勃然曰「爾夫千里相尋﹐何負於汝﹖我豈可復爲爾夫之續乎﹗」遂拔劍刺殺之﹐見者大快。

題壁詩

亂離以來﹐東南閨閣﹐間關戎馬﹐情殊可憐。金陵宋氏蕙湘題衛州旅店云「盈盈十五破瓜初﹐已學明妃別故廬。誰散千金同孟徳﹐鑲黃旗下贖文姝。」香粉流離﹐紅顏薄命﹐讀之愴然酸鼻。

喬將軍【字百圭﹐川沙堡人。】

喬將軍一琦﹐上海人﹐家世業儒。琦厭薄經生業﹐遂以武節著﹐有神力﹐能拓數石弓。嘗戲馳馬從屋梁下過﹐以兩股夾馬﹐四蹄懸空而起。明季﹐爲劉大將軍先鋒﹐兵敗﹐投崖死。後大兵南下﹐琦子蘭﹐渡江迎降﹐意甚得。易衣帽謁琦墓﹐忽見琦從冢中出﹐怒气勃勃﹐口中咄咄作聲﹐叱蘭跪﹐以鐵椎擊之﹐僕地立死。忠義之气﹐久而不衰如此。

紹興潰

丁亥二月﹐杭城旣潰﹐方將軍國安擁眾十餘萬﹐有磨盤營數千人﹐皆所選精銳﹐摧鋒陷陣者。阮大鋮逃至國安軍中﹐告之曰「北兵甚銳﹐旦夕渡江﹐此番須用磨盤營。公更嚴諭之﹐必以死鬥﹐不然敗矣。」國安如其言。大鋮又造磨盤營﹐呼曰「若見將軍令乎﹖」曰「然。」大鋮曰「將軍有後令﹐欲若曹盡殺妻子﹐以死決之。」眾驚恐﹐於是磨盤營先潰﹐諸營相次土崩﹐而大兵渡江矣。大鋮﹑士英至紹興﹐密通款迎降﹐欣然自得。然見七閩無恙﹐爲後日計﹐乃潛通奏疏。有得其奏﹐馬﹑阮俱被磔。

獸知忠義

南都旣覆﹐隆武稱號閩中。福州破﹐桂藩子永明王復擁立於肇慶﹐攺號永曆﹐後遁入緬甸﹐爲平西王吳三桂檄取遇害。永曆稱帝後﹐流離西粵﹐受制於孫可望﹐一時忠烈之士﹐大半殉難。輔臣嚴公起恆﹑楊公畏知﹐俱負聲望。可望要封秦王﹐嚴固拒不許。遣賊遮殺之﹐推入水中。屍流三十餘里﹐忽有虎負之登岸﹐守視不去。賊愕然﹐因收葬之。楊公憤激﹐徒手擊賊﹐亦被殺。獻忠諸養子﹐除僞晉王李定國反正外﹐余劉文秀﹑艾能奇等﹐皆好酒嗜殺﹐毒如猰狗﹐乃此虎猶知忠義。彼逆賊者﹐眞禽獸之不若也哉。

野史氏曰﹕李定國﹑孫可望﹑劉文秀﹑艾能奇﹐皆獻忠義子﹐僞稱四將軍﹔而白文選﹑王雙禮﹐則僞都督也。獻忠死﹐各率殘寇入滇﹐推可望爲主。及可望定滇﹑黔﹐遂肆毒虐。於是誅宗室﹐殺大臣﹐帝制自爲﹐又一獻忠也。定國獨拔身羣賊之中﹐秉忠反正﹐盡瘁事國﹐乃至崎嶇九死﹐呼天以明其心。嗚呼﹐古烈丈夫哉﹗方其破百粵﹐下衡陽﹐義聲先路﹐所在引領﹐使可望等同心齊力﹐𨿽汾陽﹑臨淮﹐至今存可也。何乃形勢逼而猜忌成﹐嫌疑積而戕賊並﹐分疆熟視﹐共穴疾鬥﹐坐視菁英凋喪﹐不可收拾。天縱窮凶﹐禍人家國﹐𨿽麾魯陽之戈﹐莫塡精衛之海。斯時北望燕云﹐眞人繼起﹐薄海歸心。嗟呼李王﹐天之所壞﹐又何可支哉。至於白文選間關異域﹐可泣風雨﹐而扼於部將﹐不能引決則有之﹐非其志也。冀後之言者﹐或見原焉。

郡三變

鼎革以來﹐吾郡凡三變﹕其始頑民團結﹐號爲土兵﹐大軍一臨﹐屠戮殆盡﹐一變也﹔旣而武弁吳志葵殺逐官吏﹐劫掠桑梓﹐未幾就縛﹐而合郡俱被其禍﹐二變也﹔繼又遭遼人吳聖兆以總兵官鎭松﹐約降海島﹐爲麾下所執﹐士大夫平生偶有一面﹐按籍而求﹐無得免者﹐三變也。今傷痍滿目﹐枳棘載道﹐是所望於長養休息之者。

殷公盡節

中翰殷公﹐諱之輅﹐性忠烈﹐慷慨好施﹐養士嘗數百人﹐與夏考功允彜﹑陳黃門子龍深相結﹐期死國難﹐而中翰一門兄弟殉節﹐被禍尢慘。考功先期著《幸存錄》一卷﹐從容赴水死。子完淳﹐年十七﹐有雋才﹐坐爲聖兆畫策﹐亦被誅。

陽陣陰陣

先是﹐流寇圍汴梁﹐城中固守﹐力攻三次﹐俱不能克。賊計窮﹐搜婦人數百﹐悉露下體﹐倒植於地﹐向城嫚罵﹐號曰「陰門陣」﹐城上炮皆不能發。陳將軍永福急取僧人﹐數略相當﹐令赤身立垛口對之﹐謂之「陽門陣」﹐賊炮亦退後不發。詳見李光壂《汴圍日錄》﹐後羣盜屢用之﹐往往有驗。嘗考黃帝風後以來﹐從無此法﹐惟孫子「八陣」中有「牝牡」之說﹐此豈其遺意與﹖

假弘光

三月﹐貴州思州府有僧自稱弘光﹐遠近喧傳。獨米壽圖知其詐﹐叱左右擒之。其人供稱﹐本名查顯仁﹐杭州人。戮於市。

死後魂著靈異

當乙酉四月大兵之下維揚也﹐總兵張鵬翼﹐與右都督徐洪合兵入援﹐未至而江寧失守﹐遂從海道投監國魯王。丙戌三月﹐移屯太末。鵬翼弟繼榮﹐勇冠諸軍﹐及兵至﹐疾鬥力竭而死。有老僧舁其屍歸﹐將近衢里許﹐道旁有旅店﹐忽見繼榮披甲躍馬﹐從數人﹐至店下馬﹐令具酒食。店民飛報入城﹐軍中皆驚喜﹐急出迎之﹐則繼榮屍適至﹐始知向入旅店者乃其魂也。後城陷﹐洪�﹑鵬翼俱不屈死。

僞撰國史

僞秦王孫可望﹐𨿽陽奉永曆﹐而誅殺任意﹐一時廷臣﹐皆收爲腹心。有禮部主事方於宣者﹐擢編修﹐諂事尢甚﹐爲可望撰《國史》一書﹐稱張獻忠爲太祖﹐作「太祖本紀」﹔比崇禎爲桀﹑紂﹐又爲制天子鹵簿﹐定朝儀﹐言帝星明於井度﹐上書勸進。後可望爲李定國所敗﹐投歸本朝。於宣自知禍及。時有錢中丞邦芑者﹐守死抗節﹐爲人心所歸。方馳書於錢﹐云欲糾集義旅﹐截擒可望以報國。邦芑得書大笑﹐答以一絕云「修史當年筆削余﹐帝星井度竟成虛。秦宮火後收圖籍﹐猶見君家勸進書。」未幾﹐縛至滇﹐竟得逃死。

拒女獲報

錢江陸君元龍﹐禔躬甚謹。嘗獨處館捨﹐有鄰女慕之﹐艷妝而至﹐語笑不止。陸堅拒之﹐女慚怒去。是夜﹐夢二龍繞柱﹐紅光滿室。秋闈遂登賢書﹐丁亥成進士。

三岡識略卷一補遺

女子題壁

予友瑯玡氏計偕北上﹐於涿鹿旅邸見一女子題壁﹐附錄於此﹐以貽好事者﹕「妾雪英﹐朱氏﹐古吳人也。先君起家墨綬﹐進秩黃門﹐誤事權姦﹐驟登淸要。不謂冰山難恃﹐春雪易消﹐志𨿽切於緹縈﹐法難寬於正卯。其時旅櫬南歸﹐煢煢母女﹐堂虛棲燕﹐庭可張羅。又以伯氏梟獍﹐橫加慘毒。始則假當道之虎威﹐貽譏裏﹔繼乃效中山之狼狽﹐造禍蕭墻。遂致六旬孀母﹐抱恨黃泉﹔及字孤兒﹐失身翠館。嗟呼﹗白楊衰艸﹐難呼怙恃於九泉﹔路柳墻花﹐空伴王孫於錦帳。此情此境﹐苦矣慘矣。而鴇母姦貪﹐取償無厭﹐逼嫁武弁之手﹐時遭妒婦之拳。我生不辰﹐一至於此﹗玆者奉詔南徵﹐途經涿鹿﹐中軍起塞外之聲﹐閨譜曲中之調﹐少舒幽恨﹐薄賦短章。此閨人訴怨之詞﹐非騷客文之詠也﹕『吳地紅顏舊世家﹐自憐薄命滯天涯。含羞懶唱靑樓曲﹐拭淚悲聽紫塞笳。不及曹碑傳古石﹐漫同章柳集寒鴉。當年妝閣今何在﹐萬種傷心付落花。』時丙戌季冬五日。」

水厄

丁亥第三歲日﹐予往丙捨賀大父節﹐借鄰馬乘之而行。歸至車墩鎭﹐有石梁甚狹﹐揚鞭而過﹐馬后足先陷﹐懸空而下。幸兩足離鐙﹐又適遇潮至﹐馬浮水去。予不諳水性﹐自奮者三﹐不能起﹐沈入水底﹐飲水數口﹐分必死矣。忽若有人將予兩股極力推送﹐身忽抵岸﹐家人急救得免。此水𨿽細﹐歲有被溺者﹐且墮水宜死﹐足鐙宜死﹐潮未至﹐爲馬所壓宜死﹐予幸無恙﹐豈一介書生而亦爲天之所耶﹖

魚上

八月﹐黃歇浦羣魚大上﹐皆長尺許﹐网之日得五六萬頭﹐凡四﹑五日止。

雷殺逆子

戊子七月﹐泖濱有村民張某﹐母年六十餘﹐溺妻言﹐屢肆狂逆。一日曉起﹐送母往婿家﹐至半途﹐擠母水中﹐疾趨歸﹐與妻闔戶寢。時久旱﹐忽大風雨﹐電光環繞其室。張反接﹐出跪庭中﹐震雷一聲﹐擊殺之。天黯﹐半空中如怒號。須臾雨止﹐已失其首。眾相與蹤迹之﹐行六七里﹐抵大澤﹐見一屍橫臥﹐張首方哺其乳﹐牢不可脫﹐視之﹐卽其母也。妻驚﹐始吐實。嗟乎﹐鴟梟破鏡﹐果有之耶﹖

移冢

江右李劍墟﹐精靑囊術﹐言星子縣有夏憲副應臺者﹐以所居地隘﹐屋後有古墓﹐欲徙之。夜夢一貴人登堂揖曰「予宋之丁謂也﹐公宅後墓乃我塋﹐祈勿毀﹐當有以報。」憲副驚寤﹐語其子曰「丁乃臣姦﹐令其人在﹐尙當殛之﹐況冢乎﹖」遂徙之。冢有三穴﹐左右俱空﹐其中穴一如新﹐欲毀之﹐其子力諫﹐移之髙原。不逾旬﹐夏病卒。按﹐謂江南人﹐入仕家於洛陽﹐後貶崖州﹐致仕﹐居光州卒﹐何緣葬此﹖劍墟之言﹐未足信也。

黃霧

臘月八日﹐黃霧四塞。

盤龍塘

我鄕東關外十里﹐有盤龍塘﹐兩涯冢墓密布。相傳舊有仙翁過此﹐題橋柱曰「不在盤龍南﹐不在盤龍北﹐有人葬此地﹐黃金滿萬屋。」於是松之人競買以營窀穸﹐然究無吉壤。予自幼及壯﹐往來於玆不下數十次﹐但見有被掘者﹐有塌入水中者﹐有倒掛涯岸﹑摧朽暴露者﹐骸骨縱橫﹐蛇虺雜亂﹐可傷也。夫靑鳥之說﹐我不謂無﹐必其人有善緣﹐爲天所佑﹐或無心而遇之。今本欲邀福﹐乃反罹禍﹐竟何益之有哉﹖昔有凶人營一墓﹐兆甚佳﹐考亭先生題二語於壁曰「此地不發﹐是無地理﹔此地若發﹐是無天理。」後竟爲震雷擊毀﹐誠哉是言也。

鼠怪

廣西柳州分司署﹐有大鼠爲怪﹐嚙壞附近居民衣物﹐不可勝紀。募貓捕之﹐反爲所斃。半年之內﹐連殺五貓。便捷如猱﹐白日遊行﹐人不能禁。適郡紳龍某從平越攜一貓歸﹐小而健﹐云能辟鼠。旣至﹐伏梁棟間﹐扼而擒之。鼠能殺貓﹐亦異事也。

三岡識略卷二【己丑至癸巳】華亭董含著

夫婦巧合

己丑三月﹐海鹽壞海塘百餘丈﹐傍海居民﹐有漂入海者。一婦夫他出﹐子尙乳﹐寢一木牀﹐周圍皆板。鯨濤如山﹐波浪洶湧﹐婦攀牀出沒﹐久而不覆。順流數百里﹐衝入上海縣一團地方。有馮姓者鰥居﹐救之獲免﹐母子俱無恙﹐遂爲夫婦。後其夫訪知﹐移文來索。眾議泛海不死﹐其事甚奇﹐𨿽爲野合﹐實有天意。乃畱其妻而還其子﹐夫悲慟而去。

大士顯應

吾鄕櫻桃湖﹐東接海上﹐有古剎曰白衣庵﹐大士供養處也。地最僻﹐寺僧多不法。偶有商人遇暴雨托宿﹐見銅像剝落﹐捐白金數笏爲助。僧窺其橐重﹐遂醉以酒﹐縛之榻﹐解佛幡縊焉。時已更餘﹐月光黯然﹐適捕盜舟至﹐遙見一縞衣女子﹐徘徊寺側﹐疑僧爲姦﹐入寺窮索﹐寂無所見﹐惟所縊之人宛轉垂絕﹐救之復蘇﹐自道其故﹐乃訝向所見者﹐卽大士顯應也。於是將僧系送有司﹐杖殺之。

夜叉島

吳門有吳氏子﹐與一僕附賈人舟﹐往日本國﹐同行約百餘眾。未到三四百里﹐忽遇暴風﹐飄泊一島。二十餘人挾弓矢刀槍﹐登岸覓鳥獸。猝逢一夜叉﹐長二丈許﹐朱發藍面﹐自巖間出﹐攫一人﹐持其足﹐剖而啖之。餘人反走﹐夜叉緩步而來﹐連攫二人。及舟﹐以兩手首尾拆之﹐舟斷爲二。倏水中復有夜叉出﹐始爭攫人﹐旣而相鬥﹐海水沸騰﹐島峙震動。久之解去﹐人半墮水﹐半爲所食﹐惟存二人在檣下夾板內。明午樵者至﹐見有衣貨﹐取之﹐乃於夾板得二人﹐攜去。後得歸﹐其一人卽吳僕﹐而吳氏子被食矣。樵者云﹐此名夜叉島﹐惟正午可出樵蘇﹐忌言語﹐諸人不知﹐故遭此禍也。吳僕今尙在。

白蝙蝠

嘉定縣南翔白鶴寺﹐梁太淸中所建也﹐其剎最古。棟間爲蝙蝠所窟﹐寺僧往往取夜明砂以射利。予偶過其地﹐借宿禪榻﹐漏將半﹐有物屢來觸幃。披衣索之﹐獲蝙蝠一﹐其白如雪。取歸置籠中﹐三日後竟逸去。古書言﹐蝙蝠一千年化爲白﹐名「仙鼠」﹐食之可以輕舉。惜乎未之試也。

按《續博物志》載﹐宋劉亮合丹藥﹐用白蝙蝠﹐服之立死。又陳子眞獲大蝙蝠﹐食之大瀉而死。則輕舉之說﹐似未足據。

虎異

湖廣永州熊羆嶺﹐有虎數百共斗。其一最巨者﹐色赤如火﹐咆哮搏擊﹐山石俱裂﹐萬雉皆雊。

關公默佑

濟寧南關有文昌閣﹐閣圯﹐攺爲關公廟﹐址稍縮。後有淸眞寺﹐乃回子所創者。諸生王道新﹑王宏等﹐以廟貌卑隘﹐議擴之﹐而回子楊生花者素暴﹐欲侵廟址﹐糾黨誣訟。有陳君益修爭於官﹐得如舊。楊大恨﹐歃眾截陳於道﹐殘其肢體﹐剜雙目﹐捽之以滅。舉城如沸﹐益修垂絕﹐家人舁至榻﹐張皇守視﹐莫知所出。陳夜半忽如夢中﹐見綠繡丈夫﹐執巵酒勸之曰「彊飲此﹐可活。」少頃﹐喉間喀喀有聲﹐隨溺血盈盎﹐胸腹稍寬。次日﹐復見一人﹐形貌如仙﹐排闥直入﹐曰「我能療子。」以手指抉起雙目孔﹐噴血如注。又見一老姥﹐以果啖之﹐捧接之次﹐二睛欻然墮地﹐姥趣吸之﹐目漸有光。不數日﹐睛如故。陳乙酉登賢書﹐丙戌捷南宮﹐歷官監司。二王亦俱登科﹐濟寧楊生蘇霖記其事。

東山行

僞肅魯伯黃斌卿﹐閩之興化人。少有膽略。屯兵舟山﹐後頗驕恣﹐失將士心﹐爲麾下縛以巨石﹐沈之於海。或又云﹐卒於昌國城南之東山。黃之客作《東山行》以誄之曰「東山風悲吹日黃﹐千檣萬軸戈如霜。東山風怒吹月黑﹐天裂星飛芒赤色。星飛卻入鮫人宮﹐侯兮侯兮歸其中。天吳哀嘯黿鼉戰﹐老鮫騰出爲長虹。城中老翁抆血視﹐願侯同生侯同死。侯無在舟侯在舟﹐髙牙大纛沈於此。百川東流滄海波﹐山髙水深當柰何。」二說不同﹐今並記之。

箭鏃

靈壁縣西五里﹐農人鋤地遇一穴﹐以瓦蓋之。發視﹐得箭鏃一斛﹐莫辧其故。

舟吼

《南史﹖王琳傳》﹐記琳將戰﹐舟鳴如野豬。嘗讀其書而疑之。沈髙士浩然浮海﹐舟忽鳴﹐音如巨牛﹐自旦至日中不止﹐眾懼不能食。舟人請曰「當祭而祈之。」浩然不應﹐作詩而自歌之曰「石憑而言﹐惟徳之衰。劍悲而嘯﹐其將訴誰﹖刳木爲舟﹐鳴孰使之﹖物有變化﹐吉凶安施﹖冥冥滄海﹐吾道在玆。受命於天﹐舟汝何爲﹖」歌數闋﹐而舟之鳴亦止。

律畢香

婺州一怪﹐有聲無形﹐能與人應答﹐善盜財物﹐婦女微有姿色﹐皆被淫。當其來﹐如夢魘然。或詢其名﹐曰「我律畢香也。」郡守患之﹐遣使乞張眞人符﹐不能禁。時有林生者﹐善治鬼﹐結壇行法。三日後﹐聞空中洶洶如戰鬥聲﹐妖遂絕﹐竟不知何物。予姊丈張孝廉士紳﹐隨父宦其地﹐親見之。

定水帶

京師窮市﹐有古鐵條﹐垂三尺許﹐闊二寸有奇﹐中虛而外銹澀﹐兩面鼓釘隱起﹐不甚可辧。欲易錢幾十文﹐無顧問者。有髙麗使﹐旁睨良久﹐問價幾何﹖鬻者詭對五十金。如數畀之﹐先令一人負之﹐疾馳去。時觀者漸眾﹐問此何名﹖使曰「此名定水帶﹐昔神禹治水﹐得此帶九﹐以定九區﹐此特其一。我國航海﹐每苦水咸﹐一投水帶﹐立化甘泉﹐可無病汲﹐此至寶也。」好事者隨至髙麗使館試之。命貯苦水數斛﹐攪之以鹽﹐投以帶﹐水沸作魚眼﹐少頃甘冽無比﹐遂各驚嘆。鬻者言﹐闖賊陷京師﹐得自老中貴家﹐蓋內府物也。然歷覽記載﹐從未聞此﹐髙麗使何由知之﹖予未敢信也。有範生者﹐道之甚詳﹐周亮工《書影》中亦載之。

奇門術

京師有李翁者﹐自號生生子﹐賣數於市。人往叩﹐但默書所禱事於小銅盒﹐翁卽言某事若何﹐並道其人姓名甚悉。士大夫驚異﹐車馬塡塞。然大約驗於前﹐不驗於後﹐逾年﹐門遂寂然。予偶造其肆﹐見手持一冊﹐迫視之﹐上列雜字千餘﹐或五六字﹐或數字﹐則以朱圈間之﹐絕無意義。弁邵康節先生一序﹐云是《奇門術》。《易》曰「神而明之﹐存乎其人。」想翁之爲數﹐僅得其形似而已。

本朝立法寬大

《遁園贅語》云﹕洪武二十二年三月二十五日榜文云﹕在京軍民人等﹐但有學唱的﹐割了舌頭﹔娼優演劇﹐除神仙﹑義夫﹑節婦﹑孝子﹑順孫﹐勸人爲善﹐及歡樂﹑太平不禁外﹐如有褻瀆帝王聖賢﹐法司拿究﹔下棋﹑打雙陸的﹐斷手﹔蹴圓的﹐卸腳。千戶虞讓之子虞端吹簫唱曲﹐將上唇連鼻尖割去﹔指揮伏與姚晏保蹴球﹐卸去右足﹐全家戍滇。明初立法之酷﹐何以至此﹖幾於桀﹑紂矣。今本朝𨿽當攺革﹐禁网疏闊﹐眞生民之大幸也。

舊臣姓名錄

東海逸民者﹐不知何許人﹐不著姓名﹐不記鄕貫﹐著《舊臣姓名錄》一卷﹐皆明季薦紳入仕國朝者﹐其言曰「滄桑以來﹐荃化爲茅﹐雀飛成蛤。初疑巽權而待變﹐久之革面而易心。旣乖誓墓之風﹐孰顯捐軀之節﹖𨿽有絲麻﹐願無忘於菅蒯﹔眷言禾黍﹐豈遂棄其釜。然而年將六稔﹐事系千秋﹐歧路堪悲﹐河淸難俟﹐姑存姓氏﹐以垂來葉云。」予謂逸民記載﹐不無微意﹐但義難一例﹐勢有差等。卽如癸未科諸公﹐或初登仕版﹐或未沾一命﹐遭逢鼎革﹐君子有恕辭焉。倘以爲予一人之私﹐則我豈敢。

人臘

先少宰公致政歸﹐有一邊弁﹐贈人臘二枚﹐長四五寸﹐俱系男體﹐耳目手足悉具﹐貯以紫檀匣﹐云孕婦懷妊五月﹐設法取下﹐制入丸散﹐補益倍常。公爲之慘然﹐卻不受。吁﹐始作俑者﹐亦不仁甚矣。《尙書故實》亦載人臘﹐長尺許﹐云取僬僥人爲之﹐大屬無據。

狼入境

鳳陽潁上縣﹐羣狼入境食人﹐行旅皆結隊而過。

關中碑刻

客有餉予李北海《云麾將軍》碑刻者﹐缺下半截。詢之關中一友﹐云碑在蒲城縣﹐日有摹拓者﹐土人厭其擾﹐盜琢下截之半﹐故碑本不全。又言﹐古今碑刻﹐莫盛於關中﹐然細加搜訪﹐西安府學﹐自《十三經》外﹐則有二十八種﹔其在屬縣者﹐有一百七十一種﹔在外府各縣者﹐有九種﹐而宋﹑元諸拓亦在內矣。蓋因宋向拱鎭長安﹐拓三千餘本﹐民苦之﹐削其字﹔韓縝修灞橋﹐督工急﹐卽磨碑石供之。罹此二厄﹐得全者幾何﹖銀鉤鐵畫﹐多湮沒而不傳﹐是誰之咎歟﹖

寶鑪

吾郡東關外有土阜﹐相傳爲王墳﹐莫知所自。明季有獵徒縱犬逐兔﹐見旁有孔穴﹐乘夜潛入。初覺冷气徹骨﹐乃投以火。良久復入﹐內有石牀﹑石幾﹐珍寶充斥。最後獲一鑪﹐翠色斑斕﹐形勢殊古。其鑪爲豪家所得﹐置桌上﹐香煙自發﹐結成五色云﹐雲中見白鶴飛翔﹐晝夜數起﹐眞奇寶也。旣而近墓居人入穴縱觀﹐旁列短碑﹐云吳諸葛瑾墓。郡吏以擅毀古冢﹐物追入官﹐惟鑪不知所終。

黑虹

庚寅六月﹐黑虹夾日﹐首尾垂地。失記某日。

雨麥

鳳陽府太和縣﹐天雨蕎麥。

縛筆作書

《傳信錄》曰﹕巡江都司朱士鼎﹐膽气絕倫。張獻忠攻武昌﹐被獲。戟手罵賊﹐賊斷其右手﹐以左手染血灑賊。復去左手﹐棄之江濱。而士鼎不死﹐尙能縛筆於臂作楷書﹐亦一異也。

托生

山東前進士王晉﹐登州人﹐觀察越中。家甚裕﹐棟宇巍煥﹐服用侈麗。年老病卒﹐魂投萊州濰縣生員劉曰瑚家爲子﹐才墮地﹐四顧久之﹐撫膺大哭。曰瑚舉家驚怪﹐止一子﹐不忍殺﹐因叩其故。曰「我本王某﹐托生汝家﹐今貧若此﹐柰何﹖」隨話前生事甚悉﹐令召其二子﹑一婿。曰瑚如其言﹐濰去登二百餘里﹐不三日卽到。語家事﹐纖悉不遺﹐其子伏地大哭。又命召妾李氏至﹐問﹕「牀下埋金五百﹐得無爲人所竊乎﹖」妾言「公亡後﹐卽取助喪事矣。」語畢﹐悲不自勝。於是二子分產之半授曰瑚﹐兩家往來如至戚。宋萊陽琬親見其事﹐爲予述。

春艸堂詩

寄笠道人者﹐姓盛氏﹐名蘊眞。幼爲給諫納言侯公第三子所聘﹐未及於歸﹐納言父子殉節﹐遂誓不嫁﹐薙發入空門。道人讀書能吟詠﹐曾題納言《春艸堂詩》云「謝公遊眺地﹐春艸已無根。夕巷牛羊下﹐空檐鳥雀喧。可憐旴眕盡﹐徒有簡編存。淚灑西州路﹐何人酬一樽。」「十載重遊地﹐孤城帶落暉。西園迷舊迹﹐北渚長新磯。玉樹人俱盡﹐金庭事已非。何須問短笛﹐獨立淚沾衣。」亦可感也。

虎橫

蜀保﹑順二府多山﹐遭獻賊亂後﹐煙火蕭條。自春䢐夏﹐忽羣虎自山中出﹐約以千計﹐相率至郭。居人逃避﹐被噬者甚眾。縣治﹑學宮﹐俱爲虎窟﹐數百里無人迹﹐南充縣尢甚。

城嚎

九月﹐武陵候潮門﹐每夜聞墻垣有哭聲﹐其音甚哀。識者曰﹐此城嚎也。

日食

十月朔﹐日食。旣﹐白光黯黯﹐小星皆見。

女化男

粵東新寧縣文村﹐有婦人﹐其夫出外經商。數月歸﹐婦已化爲男子。因別居﹐後竟娶妻生子。憶前朝吾郡有莫儼臣者﹐娶武弁李玉孺女﹐定情之夕﹐撫摩不能入。久之﹐陰戶忽長一肉﹐漸如男人。莫大驚。別居三年﹐因遣還母家。蓋李氏具二形﹐初猶如處子﹐情興旣發﹐遂露男形。李翁無子﹐一旦﹐爲更丈夫服﹐出見賓客。復納室﹐生一孫。莫生有妻而無妻﹐李翁無子而有子。李氏始以人爲夫﹐繼又夫於人﹐眞天地間一怪事也。

奇疾

小校畢聯元﹐偃師人﹐得奇疾﹐左股痛不可忍﹐呻吟累月。有僧謁門丐食﹐問其所苦﹐曰「此肉鰻也﹐早治可活﹐今病深矣。」因刺其膝﹐出小蛇十餘條﹐如指大﹐僧持之去。逾數日﹐蛇復湧出﹐竟死焉。

麒麟生

辛卯三月﹐陜西平定州麒麟生。是日﹐有五色祥光繞牛身﹐遂產道旁﹐徧體生鱗﹐四足有甲。地方官護送至京師﹐觀者雲集。未幾死。

天隕石

五月初一日﹐東長安門外﹐辰刻隕靑石一塊﹐大如斗。

烈婦殉義

七月。大兵破兩粵﹐武進士熊朝佐者﹐堅守博白縣不下﹐爲土寇所害。夫人張氏收葬畢﹐謂部將曰「我夫死忠﹐我可不死節乎﹖汝等爲我辦後事﹐更築一臺生祭我﹐我當死節自盡。」眾初以爲未然﹐見其辭气嚴決﹐不敢違﹐果爲築臺。張氏沐浴登其上﹐南面坐。諸將再拜﹐具豆觴﹐爲一再舉巵。復諭曰「死是我分﹐不足爲異﹐惟冀諸君子盡忠報國﹐勿負我夫。」語畢﹐遂從容自縊。

吳中墨令

吳中一令﹐逸其名﹐性貪而淫。縣治前民家婦﹐號「花冠菩薩」﹐色頗艷。令見而悅之﹐遣役通意﹐民不敢違﹐往來久﹐人無覺者。適諸生數人知其事﹐匿戶外﹐毀門直入﹐滅燭亂毆。旣而呼火﹐佯驚曰「我師也﹐死罪死罪﹗」因請曰「生等寒士﹐幸遇我師﹐望稍濟其乏。」令曰「此地無物﹐柰何﹖」曰「庫中物皆師物﹐但批數字﹐千金可立致也。」令窘絕﹐書片紙付吏。頃刻金至﹐剖之。不退﹐復請曰「須立誓﹐某等方散。不然﹐恐有後患也。」令益窘﹐執筆寫數字。諸生裂之﹐曰「必直敍始末乃可。」時天將曙﹐不得已﹐如其言﹐眾始散。令後竟以墨敗而去。

神索僕馬

湖廣田家鎭﹐有吳甘興霸廟﹐甚靈異。武進莊君冏生﹐典試楚省﹐夜泊廟側﹐夢甘來訪﹐延坐。臨別﹐向莊索一僕一馬﹐皆平日所愛者﹐夢中不得已﹐諾之。詰朝﹐僕﹑馬俱死。

異蛇

江寧溧陽縣產異蛇﹐長四五尺﹐名曰「蠻甲」﹐能隱形﹐嘗出入人戶內﹐不可禁。逐之者必遭眚﹐或善事之﹐貧者往往得富。予鄕舉房師江右邱公諱貢瀛﹐任瀨水令﹐親見之。實方書所未載。

沈翁鴆子

南潯沈翁者﹐性誠朴﹐家貧﹐生四子﹐俱有彊力﹐衣食不給﹐日求自振之策而無由。一日﹐長子語諸弟曰「我儕終年爲傭﹐所得不過數金﹐不若去而爲盜﹐富可立致也。」議旣定﹐同告翁。翁力阻之﹐四子意堅。乃謬爲好語曰「不爲盜饑死﹐爲盜法死﹐等死耳﹐我不可禁﹐但今夕須盡醉﹐後死無悔也。」遂出錢令市酒肉﹐止一孫在側﹐遣往探戚﹐約以翌午歸。夜半﹐翁與諸子痛飲﹐戶至曉不啟﹐鄰人竊窺之﹐則五人皆七竅流血死。蓋翁懼子爲盜﹐密買砒置酒中﹐又慮絕嗣﹐因遣孫出。若翁者﹐可謂勇且智矣。士大夫哀翁之死﹐而服翁之決也﹐競爲詩歌以美之。

自知宿世

封邱李公嵩陽﹐起家乙榜﹐視學江南﹐翕然有公明之目。自知其宿世之事﹐才能言﹐便能道其前生姓劉﹐居邑之東關﹐苦心誦讀﹐年逾壯﹐猶爲諸生。一日偶病﹐行藥城隅﹐遇舊交李某﹐邀之同行﹐隨至其家。忽將劉推倒﹐以紅紗罩之。初覺悶極﹐須臾而出﹐已不能語矣。及長﹐尙能記憶。與明季彭城萬年少壽祺之事﹐頗相類焉。

蕭匠能詩

華亭蕭中素者﹐字芷崖﹐幼業匠﹐喜爲詩﹐運斤之暇﹐吟詠不輟。其《建業懷古》云「千門柳色近蕭條﹐白下樓臺矗絳霄。江口舳艫連鐵甕﹐月中弦管亂銅刁。髙牙大纛將軍幕﹐碧艸黃雲帝子朝。欲向雨花參半偈﹐片帆無計渡金焦。」𨿽僅能近體﹐且他作不甚工﹐然視張打油﹑胡釘鉸﹐則少有間矣。

白龍吐珠

壬辰五月二十六日亭午﹐有五龍見浦南葉謝。其一龍飛至張澤鎭﹐風雨晦冥﹐摧屋拔木﹐橋梁皆掀舞空中。龍長數十丈﹐白色﹐鱗爪俱見﹐口吐一大珠﹐晶瑩澄澈﹐盤旋煙霧中﹐火光燭天﹐河水騰上。一人迫視之﹐爲風所捲﹐行半里始墜。移時﹐龍向西南而去。按崇禎三年五月二十三日﹐寶坻縣午後有五龍鬥於空中﹐上下數十丈﹐先小後大﹐揭去民房二十餘間﹑驢二頭﹐莊民華秋被捲去﹐過河擲下身死。未幾﹐兵起。龍鬥之下﹐殺戮最慘。見先少宰公所著《擇言小艸》中。

均田均役

吾鄕財賦之區﹐困於徭役。前明編審大役﹐有細布北運南運種種名色﹐賠累者不少。然大率官吏廉謹﹐戶口丰足﹐𨿽橫索﹐無苛派﹐故民猶樂於趨事。今朝大役﹐止有收兌﹐而破家亡身者十之九﹐蓋因充役一名﹐計費銀一千二百兩﹐稍朴誠者其費益繁﹐民生惴惴﹐朝不保夕。當其始議﹐以爲主戶充﹐客戶貼﹔大戶充﹐小戶貼。語非不善﹐乃富民必詭寄﹐而充者必窮民矣。客戶或殷實而兔脫﹐主戶反赤貧而承值矣。時無召﹑杜﹐往往厲民﹐可爲嘆息。後婁縣尹東郡李復興者﹐采納輿論﹐力倡均田﹑均役之法﹐上司特爲入告﹐得允所請。於是百年之獘﹐一朝而革。迄今鄕城殷戶﹑故宦子孫﹐得以各保其產﹑各安其生者﹐皆李令之力也。

種痘

安慶張氏傳種痘法﹐云已三世。其法﹐先收稀痘漿﹐貯小磁瓶﹐遇欲種者﹐錄小兒生辰﹐焚香置幾上﹐隨將黃豆一粒﹐傅以藥﹐按方位埋土中﹐取所貯漿染衣﹐衣小兒。黃豆三日萌芽﹐小兒頭痛發熱。五日豆長﹐兒痘亦發。十日而萎﹐兒痘隨愈。自言必驗。夫痘疹事關先天﹐生死預定﹐乃欲以人工奪之﹐亦巧矣哉。

橘異

粵西太平府﹐距城十餘里﹐有大橘樹﹐蔭一二畝﹐蛇虺蟄其下。每霜後紅實垂垂﹐多至數十石﹐人相戒不食。縉雲一明經﹐宦遊過其地﹐摘啖之。旣而就邸﹐邸主人見其目赤﹐大駭曰「君得無啖橘耶﹖勿累我﹗」急驅之出。少頃﹐徧體發腫﹐僕地自躍﹐躍不已﹐先脫兩臂﹐又脫兩股﹐化爲巨蛇﹐入橘林而去。

櫟園筆記

周櫟園《筆記》曰﹕六安生員朱鵬死﹐無子﹐妻有遺腹﹐過期不產。鵬弟利兄所有﹐以爲詐﹐訴之官。鵬母上言。婦實孕。久之不育﹐以爲蠱疾也。共歷五十六月﹐同姑視獲﹐產田中。人見其久而生﹐謂此必昌朱氏﹐名之曰「應昌」﹐編入州誌。年四十﹐迄無就﹐爲齊民。

議裁提督

吾松舊制﹐吳淞設總兵一員駐防﹐其餘沿海如金山衛﹑川沙等處﹐各設參戎﹐形勢聯絡﹐海濱有警﹐一呼俱應﹐最爲得策。自國朝﹐慮海氛飄忽﹐專設提督﹐坐鎭府城。去海百餘里﹐分防諸弁﹐往來請命﹐緩急不能卽赴。賊往往乘隙揚帆突入﹐屢遭劫掠。逮遣兵至﹐而已無及矣。況提鎭銜尊勢重﹐坐享榮華﹐縻兵耗餉﹐有害無益。兼之兵民雜處﹐尢屬不安﹐百姓房屋﹐半成營伍。洪內院承疇議撤提督﹐以總兵駐吳淞﹐科臣亦有籌及者。何時得復舊制﹐使郡中士庶復睹升平之象耶﹖

虎邱修禊

吳閶宋旣庭實﹑章素文在玆﹐上巳日飛箋訂客﹐大會於虎邱阜。江浙二省及自遠赴者凡二千人﹐吾鄕與會者二十餘人。先一日﹐布席山頂。次夕﹐聯巨艦數十﹐飛觴賦詩﹐歌舞達曙。翌日﹐各挾一小冊﹐匯書籍貫姓名而散。眞修禊以來一盛事也。吳祭酒以詩記之﹐云「楊柳絲絲逼禁煙﹐筆牀書卷五湖船。靑溪勝集仍遺老﹐白祫髙談盡少年。筍屐鶯花看士女﹐羽觴冠蓋會神仙。茂先往事風流在﹐重過蘭亭意惘然。」

秦省雨雹

五月初六日及二十一日﹐陜西省城大風霾﹐雨雹復作﹐雹大如雞卵﹐鴉鵲紛紛墮地﹐頃刻堆積。

蚩尢旗

六月晦﹐漏二下﹐東西各有白气﹐光芒相射﹐長丈許﹐數刻而滅。曰此蚩尢旗也。

巨鮎

閏六月﹐上海人飲牛春申浦﹐忽見浦中兩鬣﹐髙三四丈﹐乘潮而至﹐嚙牛足入水。眾力救﹐牛得無恙﹐股間嚙痕大三寸許。訪之魚人﹐曰此巨鮎也。

犬姦

關東一婦﹐性淫蕩﹐夫往戍所﹐經年不歸。家畜一犬﹐黠甚﹐婦每置於懷﹐因與之接。犬與人道無異﹐而健捷善嬲戲﹐能晝夜不息﹐絕愛之。未幾遂孕﹐彌月一產三犬。地方以爲妖﹐聞於官﹐細鞫﹐始得其實。

三岡識略卷二補遺

狐怪

崔禦史某﹐北直長垣人。嘗差往某處﹐日將暮﹐僕從前覓館捨﹐獨騎一馬行。忽睹一婦人步馬前﹐縞衣繡裳。崔心動﹐婦忽回顧﹐姿態妖艷﹐目挑心許﹐以行人踵至﹐不及款語﹐遂策騎赴驛。竟夕不寐。事畢復命﹐一夕獨坐﹐聞叩戶聲﹐啟視﹐則前所見婦人也。訊其何來﹐曰「知君見思﹐特來相就耳。」心頗疑懼﹐而悅其色﹐因畱與狎。婦肌理瑩滑﹐言詞慧利﹐笑語橫陳﹐曲盡衽席之妙。叩以姓氏﹐曰「久當自知﹐今幸邂逅﹐永侍箕箒可耳。」居數月﹐顏色頓減﹐家人勸令速遣。崔亦疑蹤迹莫考﹐乃緩辭之。婦怒﹐變作夜叉狀﹐朱發靛面。驚僕﹐逾時始蘇﹐則婦在側﹐宛然如舊。因好語曰「與君恩義甚深﹐無聽人言﹐頓生異念。倘復見拒﹐恐身命亦難保也。」駭極﹐不敢復言。未幾﹐巡兩越﹐舟次廣陵﹐婦堅不肯渡江。力挽之﹐復現前形﹐乃告病回籍。久之﹐視鹺淮上﹐婦亦從赴任。妻妾旣不敢同寢處﹐凡事受制﹐鬱鬱不得志卒﹐婦遂隱不見。識者謂﹐江南無野狐﹐此婦蓋狐精也。夫妖由人興﹐苟秉正直﹐卽處微賤﹐邪豈能幹﹖乃儼列繡衣﹐顧終其身爲淫獸所侮﹐賫恨而沒﹐此其人亦大槪可見矣。

玉蟹

洞庭之陽﹐一民家門枕巨石﹐相傳已數世。忽有望气者謂曰「是中有物﹐願以三十金易之。」民以爲奇貨﹐姑索三百金。其人慨然曰「諾﹐我歸取金﹐必畱以待我﹗」民大喜過望﹐恐爲人所竊﹐率妻子掘置密室中。至期﹐其人果至﹐撫膺嘆息。驚問故﹐曰「此石中有玉蟹﹐殆千歲物﹐乃日月之精﹑雨露之气相結而成﹐餌以水穀可活﹐實希世之寶。今置室中久﹐形具而神已槁﹐無所用之矣。」剖之﹐果得一石﹐宛然蟹也﹐但勿能動耳﹐貨之猶獲數十緡。

妖術

京師有妖人﹐羣行於市﹐呼人姓名﹐有誤應及回顧者﹐卽覺昏迷﹐隨之去。引至僻處﹐搜剔囊橐﹐甚或擠之於水﹐罹害者眾。事發被獲﹐悉寘之法﹐乃止。

蜈蚣

南塘張氏墓﹐林木蓊郁﹐有蜈蚣二﹐長丈餘﹐足皆數寸﹐夏月懸樹間﹐若曳疋練。夏公允彜嘗言﹐宦閩時﹐被檄至海濱﹐見一物形如車輪﹐螯若巨斧﹐當道而立。眾聚擊之﹐熟視乃蟹也﹐烹之﹐得數十人饌。乃知海魚吞舟﹐巴蛇食象﹐無足怪者。《海內經》云﹕海中有千里蟹。《玄中記》云﹕北海之中﹐蟹之大﹐舉螯如山﹐身故在水。然則此蟹又不足言矣。

牡丹

牡丹種類繁多﹐《洛陽》《陳州》《天彭》諸譜﹐載之甚詳。近有予族人某﹐頗好事﹐以重價買得一本﹐如世之所謂「玉樓春」者﹐微帶紫色﹐上綴碧瓣﹐髙出半寸許﹐迎風款款﹐宛如飛蝶﹐名曰「蝶穿牡丹」﹐蓋異種也。初植時作花八九朵﹐次年減其半﹐又次年並其本不存矣。天下之物﹐賤者易茂﹐貴者難成﹐大抵如此矣。

河決

河決金龍口﹐役夫數千﹐縻費以萬計﹐編柳爲牛﹐大數十圍﹐實以土石﹐沈於河﹐閱歲功始就。嘗考漢建始中﹐河決館陶﹐犍爲王延世取竹落﹐長四丈﹐大九圍﹐盛以石﹐兩船夾而下之﹐三十六日河堤成。其難易固有懸絕者。

鱔怪

潤州一漁人﹐夜泊江渚﹐見一黃衣女子﹐年可十三四﹐頭綰雙髻﹐從蘆葦中出﹐就人乞食。食已卽去﹐每夕如此。怪而迹之﹐見一鱔長五尺許﹐金色﹐目如丹砂﹐首有肉角﹐見人躍入江而沒。

毗陵女子

毗陵吳氏﹐名家女﹐十七通詩書﹐姿態艷麗﹐約婚某氏。聞其夫不慧﹐常私恨之。一日出遊﹐邂逅婁江王生﹐一見相悅﹐遣婢通意﹐婉孌尼寺中。往來半載﹐漸有覺者﹐於是掛帆而遁。夫家鳴於官﹐迹之﹐獲於旅邸。氏不願別適﹐愁容瘁服﹐親自供狀。郡守覽而異之﹐斷還聘金﹐聽歸王生。其供詞一日傳徧人口﹐今錄於此﹕「賤妾生從桂苑﹐長自蘭閨。羅敷總發之年﹐弄玉初笄之歲。無情無意﹐何怨何傷。禍因踏春南陌﹐隨喜東禪。有太倉王生者﹐援琴而挑﹐心漫傳於流水﹔投梭難拒﹐佩乍解於江臯。始托紅葉以通詞﹐終藉綠衣而申約。迎風和韻﹐竟成鄂渚之媒﹔對月調弦﹐遂薦巫山之夢。抱錦衾於蕭寺﹐綰翠帶於西廂。園中梔子﹐未諭同心﹔池上鴛鴦﹐羞誇比翼。於是賤妾踵西施之約﹐王生駕範蠡之舟。何圖風波頓起﹐雲雨驚飛。王子義造成口劍腹刀﹐楊介仁織就羅鉗吉网。白面書生﹐指爲吒利﹔紅顏女子﹐認作梁淸。命之不猶﹐夫復何恨﹗昔卓氏縞素而赴相如﹐漢皇勿罪﹔紅拂紫衣而奔李靖﹐楊帥勿追。伏祈將奴斷配王生﹐了卻三生業債﹐完此一段良緣。勿令重瞳之配﹐伏劍軍前﹔應憐季倫之姬﹐捐軀樓下。」兩家父母深恥之﹐而吳下相傳﹐詫爲奇事。

木龍

鄱陽湖有大木﹐乘風鼓浪﹐昂首掀舞﹐遠望如龍﹐一月數見﹐土人呼爲「木龍」﹐犯之者能覆舟﹐有禱輒應。糧艘駢集﹐皆虔祀之。中有十餘艘笑其妄﹐揚帆先行﹐至中流﹐忽遇木龍撞擊﹐一時俱沈﹐救援不及。洞庭有楠木大王﹐想卽此類。

先府君軼事

北關民昌畱者﹐負人錢﹐歲暮逼迫﹐無可爲計﹐賣妻五十金以償。臨別﹐道經予捨﹐攜手痛哭。先君仲隆府君﹐適送客見之﹐叩其故﹐以實告。呼之入﹐卽如數與之﹐曰「以此償逋。」復贈五金﹐曰「汝夫婦可將此度歲﹐無生他意。」畱與妻泣謝而去。至是﹐忽有衣繡衣﹑乘四人輿者﹐求見府君﹐叩頭伏地﹐大哭﹐扶之不肯起﹐熟視乃畱也。數年前入海島爲寇﹐來降﹐授總兵職銜矣。饋送頗如禮﹐府君笑而卻之。

巨蛛

九月﹐泖濱人樵於野﹐見一古冢頹壞﹐俯窺﹐內伏巨蛛﹐形如箕﹐因舉梃奮擊﹐腹破﹐獲一珠﹐大類龍眼﹐夜置暗室﹐光明達曙。一富翁以穀數斛易去﹐後不知所之。

地理不足據

越中一紳﹐隱其名。宦歸﹐家鉅富﹐頗恃勢橫行﹐擇地葬親﹐久而始得。不數年身死﹐子弟俱不肖﹐家中落﹐地竟無驗。嘗記吾吳昔有蕭生者﹐精靑囊術﹐爲富家擇地﹐足迹幾徧山谷﹐竟無吉壤﹐因題一詩於齋壁曰「行盡前山與後山﹐尋龍不見又空還。想因此去無多路﹐只在靈臺方寸間。」今人動稱難於覓地﹐讀此可以醒矣。

冒族

吳俗最喜聯譜﹐如張姓極繁﹐必合爲一族﹐不問良賤。此風今盛行﹐不獨江南矣。然有大可笑者﹕吳門某﹐恥厥祖寒微﹐冒一遠年詞林爲髙祖。詞林向絕嗣﹐並族中無一人﹐以爲此獨得之祕﹐遂自髙祖以下皆私名號﹐刻單傳觀﹐以示可信。將本生一筆抹去﹐世祿自命﹐居之不疑。或誚之曰「先人白屋﹐一旦化爲朱門﹐榮則榮矣﹐然置祖宗於何地乎﹖」可發一噱。

譚輅語

張氏鳳翼《譚輅》曰「凡人兄弟叔侄間有登科甲者﹐亦足爲家慶。乃有生忌心者﹐寧冒認同姓貴人爲宗﹐攀援異姓貴人爲戚。」斯言也﹐其殆有所感而發乎﹖然以予所見﹐不獨忌也﹐而且加謗焉﹔不獨謗也﹐而且欲下石焉。百計詆誣﹐惟恐其勝己﹐而於受者初無所損也。誰無同气﹖而忍至此﹐可爲三嘆也。

傭工奉道

洞庭席氏張巨肆於松閔鎭﹐一傭性謹﹐虔事三元﹐日夕靡間。一日﹐索傭值﹐欲棄家焚修﹐因具舟送歸。渡泖﹐舟子利其所有﹐縛手足﹐縶以鐵貓﹐沈之於水。日暮﹐忽大雷電﹐席氏中庭墮一布囊﹐上�鐵貓﹐啟囊則傭工也﹐見者大駭。久之﹐傭蘇﹐具道其故。閱數日﹐舟子來索值﹐傭攜飲食出勞之。叩頭請死﹐金尙宛然。眾欲聞於官﹐傭力止乃已。

天門開

癸巳二月﹐襄陽人見天門開﹐光明洞照﹐有黃旗二﹐長各數丈﹐自上屬下﹐從空飄﹐隱隱有二十餘字﹐至暮始滅。

愼刑

時海內初安﹐邊疆底定﹐上畱心刑獄﹐諭刑官曰「國家不得已用刑﹐必情罪允當﹐斯受者無怨﹐不可任喜怒爲輕重也。今問刑衙門﹐恐以情面生疑﹐護庇爲咎﹐往往故入﹐作自全之計。朕一日萬幾﹐慮不及致詳﹐死者不能復生﹐咎將誰歸﹖夫爲盜之民﹐猶許自首﹐叛逆之眾﹐廣示招徠﹐而況有職朝臣﹑無知赤子﹐卽或罹罪﹐尙不忍殺﹐豈得陷以刻深﹐致滋冤濫﹖自後務詳審眞情﹐引用本律﹐一切鉤索羅織﹐俱宜痛革。與爾諸臣﹐共期刑措。」大哉王言﹐好生之徳﹐眞可媲美堯舜矣。

蒸麥

時淮南北旱荒﹐禾稼悉枯﹐三時已過﹐惟蕎麥尙可蒔﹐人爭市其種。泰州一富家積麥甚多﹐市於邵伯鎭﹐獲利頗厚。復載以來﹐增價發賣。忽陰雲四合﹐雷電震擊﹐其人立斃﹐所載之麥﹐飄播四野。僕震死復蘇﹐詢其由﹐云主家積此麥二百餘石﹐慮不得善價﹐從而蒸之﹐一以期數增而利厚﹐一以期其不出﹐更載餘者以市﹐皆熟麥也。故有此報。

棺有定數

越東昌化縣周生﹐性曠達﹐母喪治槥﹐並自治其一﹐置室中。一夕﹐夢其祖坐堂上﹐召語之曰「此棺已付汝子矣。」未幾﹐酷暑中子暴死﹐倉猝移用。周後赴嶺嶠作幕﹐卒於道﹐竟不獲斂。《耳譚》記鄂城一叟﹐壯歲制棺﹐常夢緋衣少年臥其內。後髙蘇門先生宦楚﹐暴卒﹐諸司彊以百金購之。叟曰「民不敢辭﹐但願一觀髙公耳。」及入﹐儼然夢中所見﹐乃知一棺亦有定數。與此事頗類﹐陳進士秉謙爲余道。

三岡識略卷二再補遺

神燈

越州余姚縣有神燈﹐春夏之交始見﹐東郊嶽廟爲最盛﹐遊人憑髙俯眺﹐初見一二點﹐冉冉從廟出﹐已而漸稠密﹐百千成羣﹐熠熠往來。或見燈聚處﹐使人趨視﹐則無有﹐其人回視故處﹐或反有之。出沒變化﹐不可紀極﹐自初更﹐至鐘鳴則滅。兪進士璘約予往遊﹐竟未果也。《艸木子》曰﹐神燈﹐名山之大者﹐往往而有。如峨眉縣峨眉山﹑成都聖燈山﹑簡州天光觀﹑衡山聖燈巖﹑匡廬神燈巖﹑明州天童山﹑髙麗太白山﹐皆有之。

分縣

知府李正華﹐議分華亭之半爲婁縣。正華患逋賦山積﹐委罪無從﹐謀立官以分咎﹐於是力請撫軍﹐分華之半爲婁。至順治十二年﹐始得請。自分縣之後﹐凡學宮衙署﹑官吏廩餼﹐勢不得不增﹐而遊手無賴﹐投充胥役﹐獘端愈繁﹐民生騷然﹐而積逋如故﹐其貽害有不可勝言者。正華初未審究利獘﹐博采輿論﹐徒恃臆妄行﹐而上官誤信﹐我郡諸君子﹐又不起而力爭之。吁﹐可慨也﹗後言路屢陳應照舊制合並爲一﹐竟不可得。正華之罪﹐可勝擢發哉。

海寇深入

九月初六日﹐海寇深入春申浦﹐圍閔行鎭﹐搶劫一空。郡城及各村落﹐皆紛紛驚竄。旣而乘潮掛帆而去﹐出入自如。官兵數十﹐僅騎馬遙望﹐偵其已去﹐彎弓鼓噪而已。

塔影

我郡西關外有曹姓者﹐工醫術。曉起開戶﹐見大門有塔影倒掛其上﹐蓋西塔影也﹐莫解其故。如是十餘年﹐積貲至數千金﹐後忽不見﹐家遂中落。嘗見《獪園記》﹐海虞城東塔﹐落十五里外水中﹐天晴﹐倒影九層﹐歷歷可數。又一僧房內小屋﹐窗中隙光射壁﹐宛然見小塔。天下事﹐有不可以理測者。《輟耕錄》亦載此異。

兵變

十月﹐山東膠州兵變﹐總兵海時行自稱新興王﹐破數縣﹐四出劫掠﹐官軍討擒之。

神索書

沈學士荃﹐字繹堂﹐壬辰殿試第三人﹐淸修好士﹐尢工書法。西關戚家巷﹐有五通廟最靈。一夕﹐廟左一士﹐夢神來謁曰「某欲得沈公一扁額﹐煩君爲我致之。」士素不識沈﹐沈之客計生南陽﹐居相近﹐往告之﹐爲代書﹐懸祠中。夜半﹐復見夢曰「某自求沈公眞迹耳﹐計生贗筆﹐何足貴乎﹖可爲我易之。」士驚寤﹐投刺謁沈﹐具語其故。異而與之。是夕﹐復夢神來謝。學士名位顯赫﹐神蓋預知之矣。

昌國縣

舟山﹐宋元舊設昌國縣﹐四面環海﹐屬定海﹐城止四五里。有十八大嶴﹐山田水田﹐計四萬餘畝﹐人民朴略﹐畜養繁茂﹐地擅魚鹽竹木之利。明初﹐湯國公巡視沿海﹐創建城堡。崇明特設縣﹐昌國正宜設縣﹐以資防守﹐乃獨廢之﹐致賊屯聚﹐不知何故﹖海寇方殷﹐當事者所宜熟籌也。

寒穴泉

《墨莊漫錄》載﹐華亭縣有寒穴泉﹐與惠山泉味同﹐邑人鮮知者。王荊公有詩云「神震冽冰霜﹐髙穴雪與平。空山渟千秋﹐不出嗚咽聲。山風吹重寒﹐山月相與淸。北客不到此﹐如何洗煩醒。」宋華亭屬秀州﹐不知此泉在何山中﹐惜不可考。

貪橫之報

縉紳之裔﹐流爲奴隸﹐𨿽曰子孫不肖﹐然似屬冥報。華亭有聶某者﹐鬻身於朱會元錦。朱夫人曉妝﹐聶妻陸氏持鏡旁侍﹐泫然出涕﹐鏡墮地而碎。朱叱曰「我登巍科﹐汝得爲奴﹐幸矣﹐有何不足﹐而若有不豫色耶﹖」陸泣謝曰「非敢然也﹐氏父與翁﹐俱叨甲榜﹐曾祖亦會元﹐以此傷心﹐不覺淚下耳。」細叩﹐始知爲陸文定公之孫﹑進士慶衍女﹐而聶吏部愼行之媳也。大驚﹐亟遣歸。吏部貪狠﹐爲害鄕裏﹐以惡疾死﹐未二十年﹐諸子非死亡則淪落不偶﹐天之報施﹐益信不爽。

鬼詩

黃生雪芳﹐老儒也﹐家貧﹐寓橫云之蕭寺。一日薄暮﹐獨步林麓間﹐見一客幅巾袍﹐揖生坐石上﹐相與議論古今﹐吐詞淸雅。謂曰「聞君善詩﹐僕偶得一絕﹐願奉聞﹐可乎﹖」遂朗吟曰「山花不復春﹐澗霧滴如雨。寂寞靑松根﹐鳥啼墓門樹。」生驚起曰「何乃似鬼語耶﹖」回顧忽不見﹐悵然而返。

王襄敏

明王襄敏公以旂﹐家舊京聚寶門外﹐屋宇朴陋。及官都憲﹐有勸其買徐氏大宅者。公往看﹐隨報罷。或問其故﹐公曰「此府第也﹐門堂廣大﹐必常得靑衣數人守之。我一老書生﹐安用此爲﹖況兒輩乎﹖」竟老舊宅中。嗚呼﹐公之識見過人遠矣。士大夫苟讀書守禮﹐當以王公爲法。

陰丹

陰丹之說﹐最爲誤人﹐王長生《眞人口訣》曰「不敢爲主而爲客﹐愼莫從髙自投擲。側身內想閉諸隙﹐正展重壺兼偃脊。四合五合道乃融﹐翕精吐炁微將通。嫋嫋靈柯不復空﹐徐徐玉壘補前功。沂流百脈塡血腦﹐夫婦俱仙得此道。」其解詳《雲笈七簽》六十四卷中。又經曰「欲求此生壽無極﹐陰戶初開別消息。」然知者以之續命﹐不知者以之喪生。今之術士﹐借此欺世﹐還精補腦﹐百無一人﹐殞身絕嗣﹐後悔莫及﹐可不戒哉﹗余曾有詩云「素女纖腰托紫晨﹐紛紛吐翕恐難眞。靈柯玉壘傳遺訣﹐莫把陰丹誤後人。」讀之可以悚然悟矣。

續香艸

延陵吳氏名湘﹐字漱玉﹐年十六七﹐姿態艷麗。蚤有風流放誕之目﹐爲某妾﹐傭奴其夫﹐邂逅唐生﹐遂越禮焉。某訟之郡守﹐守命賦「枷詞」﹐有「最新聞﹐風流刺史﹐獨桌宴紅裙」之句。守大稱善﹐判歸唐。未幾﹐唐死於兵﹐湘被擄﹐後宛轉歸淸河氏。時逾四旬﹐艷如舊﹐寵之專房﹐竟至喪生。所著有《續香艸》﹐大抵皆綺麗之語。其悼亡云「一自修文赴玉樓﹐苦無靑鳥渡瀛洲。看花曾戀千金黛﹐倚檻曾添半臂韝。醉掩綺疏魂夢斷﹐吟殘幽閣粉香愁。憐君不及多情月﹐伴我盈盈到白頭。」臨風懷舊﹐情緒堪憐﹐但不知所悼者爲何人耳。

傳經

我家世習《尙書》﹐宗人之舉於鄕者﹐皆壁經也。再傳而後﹐族姓益繁﹐亦有分授各經者﹐然三百年來﹐科第不絕﹐竟無一人以他經獲售﹐亦一異也。

削須償米

我郡顧正心者﹐字靑宇﹐父官少宰。正心善心計﹐多智數﹐家業日大。捐銀十萬四千餘兩﹐置義田四萬八百餘畝﹐合郡皆食其徳﹐前朝義之﹐命永復其家。再傳以後﹐家漸落﹐至曾孫名威明者﹐已粥不給矣。時朝廷忽下所司﹐盡還其產。顧以窶人﹐驟擁富厚﹐豪興頓發﹐廣交匪類。性喜博﹐又酷好梨園﹐聘四方輕薄子﹐演臨川《牡丹亭記》。有一年少﹐應剃髭髯﹐裝杜麗娘﹐進曰「俗語去須一莖﹐償米七石。倘勿吝﹐乃可從命。」顧拊掌笑曰「此細事耳。」卽令一靑衣從旁細數﹐計削須四十三莖﹐立取白粲三百石送其家。諸人互相慫恿﹐益爲豪舉﹐所費不貲。不四五年﹐以逋賦爲縣官所拘﹐縊死於獄﹐而所謂五萬畝者﹐亦竟不可考矣。

不喜見俗人

予性迂拙﹐頗不喜見俗人﹐偶遇﹐便褰裳去之﹐以此每與世迕。然如阮宣子輩﹐古亦往往有之﹐不獨余也。昔人云「無求莫問朝廷事﹐有恥難交市井人。」斯言也﹐殆余之知己乎﹖

鸛冢

庭前有虯松一株﹐乃先君子手植也。枝榦扶疏﹐亭亭如蓋﹐予每趺坐其下﹐盤桓不能去。忽有雙鸛﹐結巢其巓。數日後﹐雄被彈死﹐其雌孑然獨處﹐予朝夕遣人護視之。一日﹐向余躑躅哀鳴﹐似將言別者。明晨起視之﹐已死矣。因瘞之松下﹐積土爲墳﹐人皆呼爲「義鸛冢」云。

白席

今人燕客﹐一人傍立﹐髙唱舉杯﹑舉箸﹐及茶點之類﹐甚覺聒耳。然趙宋之時卽有之﹐謂之「白席」﹐見《老學庵筆記》。

乳田

予偶客瀨水﹐買市間乳餅供早膳。方食頃﹐適同年黃君至﹐謂曰「此不可食﹐宜急覆於地﹗」叩其故﹐曰「土人取朽艸布陰溫處﹐日以穢物漬之﹐久之生虫﹐蠕蠕然漸大如蛹﹐形狀可畏﹐壓其汁以充乳﹐售與過客﹐非眞牛乳也。」予聞不覺嘔噦﹐幾至委頓。後閱張氏《白獺髓》﹐載廣中韶陽﹐有種乳田者﹐先掘地窖﹐以粉鋪於內﹐取艸蓋之﹐壅以糞壤﹐俟粉化成蛹﹐作汁﹐汁蒸成乳食之。此系惡俗﹐不知江左何以傳此法也。客遊者不可以不知。

方氏雜戒

侯城方氏曰﹕人寧可以不食﹐而不可以不學。不食則死﹐死則已﹔不學而生﹐則入於禽獸。古人所謂臯夔稷契﹐何書可讀﹖彼愚忠愚孝﹐獨何人歟﹖況學而入於禽獸者﹐又不少也。

五湖

洞庭兩山之勝﹐余神往已久。適於孟冬﹐有山中友人見招﹐欣然鼓枻。抵湖口﹐忽風浪大作﹐三晝夜不息﹐於是輟棹而返。洞庭古名震澤﹐又曰具區﹐曰笠澤。其謂之五湖者﹐按志﹐因東通松江﹐南通霅溪﹐西通荊溪﹐北通滆湖﹐東又連韭溪﹐故名。又云﹐中爲菱湖﹐北爲莫湖﹐東逼胥湖﹐長山之東曰遊湖﹐通晉陵境者曰貢湖。其名不同﹐然總一太湖﹐卽範蠡泛舟處也。予初擬登縹緲之峯﹐憩林屋之館﹐探洞天之軼事﹐訪甪裏之故居﹐而玆又不可得矣。因口占一絕云「白雁橫空木葉飛﹐峭帆西去訪靈威。那知咫尺三山路﹐萬頃風濤輟棹歸。」《荊州記》言﹐君山上有道﹐通吳之包山﹐故太湖亦有洞庭﹐下潛通君山。吳楚相去頗遠﹐不知其果否也。

姓名雜考

倉頡姓侯﹐名剛﹐見古篆文。許由字武仲﹐見《莊子釋文》。伯夷名允﹐字公信。叔齊名智﹐字公達﹐見《論語疏》。仲雍字熙哉﹐見《史記注》。老子初生名玄祿﹐見《玄妙內篇》。孟子父名激公宜﹐母仉氏﹐見《瓦釜漫記》。介子推姓王﹐名光﹐見方氏《通雅》。孫叔敖名饒﹐百里奚字百井﹐鬼穀子姓王﹐名�﹐文翁名黨﹐雜見諸書。漢太公名煓﹐字執嘉﹐見《帝王世本》。易牙名亞﹐見孔穎達疏。伯樂姓孫﹐名陽﹐見《莊子疏》。陳仲子字子終﹐見《髙士傳》。伏生名勝﹐見西漢碑。壺關三老姓令狐﹐名茂﹐見荀悅《漢紀》。李筌字達觀﹐見《神仙感遇傳》。關雲長本字長生﹐見《三國誌》。失馬塞翁姓李﹐見髙允詩序。武陵漁人姓黃﹐名道眞﹐見《三洞羣仙錄》。赤壁吹洞簫客﹐乃綿竹道士楊世昌﹐見吳匏庵詩。

三岡識略卷三【甲午至戊戌】華亭董含著

冰雹

甲午五月﹐陜西平涼﹑隴西二縣冰雹大如斗﹐傷禾稼。

柘澤神顯靈

靑溪柘澤橋楊侯廟最靈。有進士韓君理者﹐濟南人﹐爲松郡司理。七月初二日﹐經廟側﹐遇巨舫﹐中一人烏紗絳袍﹐侍衛嚴肅﹐舉手相揖。少頃﹐見一靑衣吏﹐率蓬首婦人直入案前﹐語久之。左右皆不見。蓋司理家居時﹐曾屈死一孀婦﹐奉彼處城隍神關文﹐迆邐至松也。須臾疾作﹐不數日卒。書役朱千之﹐向助爲虐﹐與妻同寢﹐忽蹶然起曰「本官與楊侯將到﹐當往迎之。」因疾趨出門﹐躍入水中而死。

紫岡著述

余宗紫岡先生﹐名宜陽﹐字子元﹐博學善詩古文﹐與徐長谷忠獻﹑張王屋之象﹑何元朗良俊﹐號「四賢」﹐著述甚富。有《金蘭集》一卷﹐皆一時名賢贈答之作﹐懼簡編遺落﹐今備載其目於左﹕

《紫岡艸堂記》﹐徐忠獻撰。

《遺安堂記》﹐孫承恩撰。

《曲水園記》﹐黃佐撰。

《隴西別業記》﹐張之象撰。

《城南艸堂記》﹐張世美撰。

《西齋藏書記》﹐皇甫汸撰。

《舊林賦》﹐徐忠獻撰。

《詠風堂賦》﹐袁尊尼撰。

《紫岡賦》﹐盧柟撰。

《�園歌》﹐沈明臣撰。

《檐�齋銘》﹐方道成撰。

《寒綠亭賦》﹐盛時泰撰。

《漫園記》﹐張世美撰。

《董氏元卜築疏》﹐莫如忠撰。

《西霞山房銘》﹐董氏宜陽自撰。

瑞應

浙郡一士﹐將赴省闈﹐忽盆池長並頭蓮一﹐又每夕盆內聞絲竹聲﹐士大喜﹐殊自負。客有以語先曾叔祖文敏公者﹐公曰「此行必捷﹐然功名其止於此乎﹖」至秋﹐果中式。後屢被斥。客復叩故﹐公曰「此細事耳。三年一舉﹐何止數百人﹐乃獨示瑞﹐故知非遠到之器也。」近有一生﹐略負文望﹐試後將文錄出﹐手加圈評﹐徧誇同輩﹐竟亦無成而卒。三復公言﹐益信不謬。

違式被黜

嘉禾張明經自幼習《五經》﹐文思甚敏﹐鄕闈作通場題﹐如期而畢。以違式貼出﹐憤甚﹐伏闕上書﹐言「臣家貧力學﹐值秋試﹐構成二十三篇﹐乃與不完者同列通衢﹐乞弔捲呈覽。如果差謬﹐自甘淪落﹔倘有一得﹐亦望收錄。」不報。昔崇禎甲戌﹐漳浦顏君茂猷作《五經》藝﹐考官以聞﹐欽命列正榜前。可謂有幸有不幸矣。按顏君特賜二甲第二名﹐本朝丙戌科法若眞﹑丁卯科查嗣韓俱以《五經》中式。

祖墓先兆

我家自南渡以來﹐始祖諱官一公墓﹐形家謂之「金鉤釣月」﹐相傳江西賴布衣大有所作﹐內有漆柿一株﹐長二丈許﹐皮中空﹐大僅一握﹐每鄕舉年結實﹐則宗子必發一人﹐歷試不爽﹐載入郡誌。明季枯死﹐垂二十餘稔﹐至順治辛卯﹐忽復生﹐枝榦漸茂。甲午始結實﹐而余僥幸中式。後庚子又結實﹐族人有應試者﹐偸折歸﹐供膽瓶中﹐朝夕焚香頂禮﹐乃竟被斥﹐而余弟兪復得雋。但餘歲亦或結子﹐且不止一實﹐大約遇試期所結不過二三﹐又以經霜不落爲度﹐過多反不驗。然其間亦有定數﹐數旣定而後物之气應之。凡我子孫﹐仰承祖澤﹐宜積學勵行﹐以期顯揚﹐無徒委諸艸木可也。

鴉非凶兆

先府君宅與大父少宰公大宅前後相望﹐分授長房。余鄕試後﹐有羣鴉數千飛繞祖居﹐曉夜屯宿﹐驅之不去﹐人皆以爲不祥﹐共四五日。余僥幸獲雋﹐報至﹐鴉始散。嘗見玉峯歸奉世紀長洲章生家﹐亦有此異。

鳥語詞

冬十二月﹐余計偕北行﹐驅車大梁﹐疲甚﹐憩一古剎﹐見壁間有《鳥語詞》數首﹐後書「廣川子題」。偶錄於此﹐

其一曰「不如歸去﹐血染沙場無宿處。野闊天低塞艸枯﹐一身飄蕩隨飛絮。腰間寶刀光吐花﹐月明夜夜聞吹笳。樓頭少婦掩鏡泣﹐徵夫何不思還家。」

其二曰「泥滑滑﹐鐵騎奔騰山欲拔。寒雞三號夜未央﹐角聲又向江樓軋。朝驅馬尾暮挽船﹐手提渾脫安能前。家鄕回首千萬里﹐誰知死在桑乾邊。」

其三曰「行不得也哥哥﹐河南河北皆干戈。前逢官兵後逢盜﹐飄零十口將如何。拂面西風鹿撲漉﹐荒崖白骨狐貍啄。誰家雙鬟行得遲﹐橫拖上馬聞啼哭。」

其四曰「交交桑扈﹐日色昏黃桑柘苦。官軍盡數砍作薪﹐前往求他拔刀怒。柳綠拂地楡莢長﹐哀哀寡婦空提筐。野蠶作繭大如甕﹐秋風那得成衣裳。」

其五曰「鵓鴣鴣﹐雨多水漲生蘼蕪。魚飛稻田蛙產竈﹐可憐有地無人租。兔葵�得連根煮﹐露笠煙蓑愁不語。聞說明朝要打糧﹐相將又向他方去。」

其六曰「脫卻布�﹐水冷天寒那得渡。田園荒盡無人耕﹐聞道官司又增賦。經旬乏食常苦饑﹐朝來兩度遭鞭笞。縣官掉頭不肯顧﹐無數煩冤當訴誰。」

其七曰「提壺盧﹐前村有酒君莫沽。千錢不買一斗米﹐枯腸沃水如醍醐。書生本是雕龍手﹐憔悴功名驚老醜。擬向陽昌醉幾場﹐卻少金龜來換酒。」

其八曰「得過且過﹐銜泥無力巢難作。翠翰剝落寒侵膚﹐況遇今霄風雪大。百丈虯枝嗟只立﹐微軀敢羨蛟龍蟄。深山日暮行人稀﹐夜雨荒郊鬼燈泣。」

陸遜女墓

華亭南橋北二里許有劉叟﹐晨往田間﹐遙睹一紅裳女子﹐徘徊岸側﹐久而不去。迫視﹐無所見﹐如是累日。疑土中有異﹐呼兒之�。不數尺﹐獲一磚﹐磚式甚古﹐下遇巨墎如數間屋﹐旁有穴﹐窺之﹐內有石板﹐板上臥髑髏一具﹐前植短碑﹐鐫字十有二﹐曰「吳陸公遜第三女王夫人之墓」﹐左列石幾﹐供瓦盆一﹐色如玉。其人取盆歸﹐忽見紅裳女子先在其室﹐或隱或見﹐隨感疾卒。盆爲好事者取去﹐云無他異﹐惟盛水一泓澂澈﹐經歲不竭而已。

陰鏡

南塘李氏家傳一石﹐名曰「陰鏡」﹐其形類鏡﹐而黑色無光。至暮﹐白气黯黯﹐更餘光始發﹐皎潔若月﹐洞照一室。黑夜愈明﹐天將曙﹐光乃滅﹐眞希世之寶。後遇亂﹐不知所之。

地震山合

乙未二月初五日午刻﹐江南地震。六月初八日﹐又震。又三輔地震﹐壞民居千餘間﹐旣而兩山相去百里﹐一夕忽合。

假目

吾鄕章進士霖﹐登第時年垂耳順。眇一目﹐厥狀頗醜。及引見﹐希木天之選﹐惟恐不得當也﹐於是盛服飾﹐冠佩甚都﹐並剪紙爲睛﹐粘於目內﹐遠望雙眸炯然。旣至上前﹐不覺脫落﹐見者皆匿笑。偶見一小說﹐載唐施肩吾與趙嘏同年不睦﹐嘏失一目﹐以假珠代﹐肩吾嘲之曰「二十九个人及第﹐五十七隻眼看花。」蓋古亦有此事矣。

私女失元

閩王給事命嶽﹐甲午公車至畿南﹐遇雨不能進﹐投避村捨。其主人前晚夢神告曰「來日王狀元至﹐善待之。」醒而大詫﹐垂暮給諫至﹐僕馬瘏瘁﹐問之乃閩中王孝廉也﹐大喜延入﹐禮以上賓。詰朝﹐雨益甚﹐主人固畱。給諫少年頎秀﹐主人有女及笄﹐以夢故﹐欲歸孝廉﹐意未泄而彼此目成﹐已私諧繾綣。主人覺﹐請以爲側室﹐且告以夢﹐訂登第日相迎。亡何榜發﹐及殿對﹐進呈第一。中官送閱﹐忽捲從中析而爲二﹐遂落二甲。當中式後﹐給諫亦感夢﹐以是女故﹐若有所譴責﹐尋與同館話及此事。嘆曰「爲一女子﹐失我大魁﹗」甚恨之﹐欲渝約。其同年力勸成之。夫主人之女旣心許於前﹐又復議聘於後﹐止多一私遇﹐遂遭峻罰﹐可不戒哉﹗盱江徐君芳《懸榻編》載甚詳。

禁蛇

江寧一術士﹐自云能制毒蛇猛獸。偶至吾邑﹐幕府欲試之﹐舁至大教場﹐先令其禁蛇。士禹步握訣﹐蛇繹絡奔赴﹐四百盤繞。復咒之﹐乃各散去。

日中黑子

三月二十四日申刻﹐日中有黑子﹐久之乃散。

科名定數

延陵巢君震林﹐壬辰禮闈中式一百六十二名﹐以他事被革﹐落魄歸﹐不復以進取爲意。友人力勸﹐不得已再上公車。及榜發﹐則仍一百六十二名也。夫名次前後﹐尙一定如此﹐人豈可徼幸非分耶﹖

塡榜失判

《雲間雜誌》曰﹕萬曆癸丑會試﹐塡榜至一百十六名劉芳節﹐艸稿失判一條﹐倉猝補入副卷第一名﹐乃上海董少宰公邃初也。此先祖遺事﹐附記於此。

墨汁污捲

越西一孝廉﹐負美才﹐兼有所請托﹐會闈自謂必捷。七藝旣畢﹐展捲朗誦﹐意甚得﹐以手拍案﹐硯忽自舉﹐墨汁淋漓捲面﹐遂不終場而歸。

妒婦伏法

上海楊獅橋有少婦﹐與翁姑同居﹐姑妒甚﹐屢以新臺疑翁﹐思有以試之。一日薄暮﹐婦織窗下﹐姑竊翁衣巾服之﹐儼然翁矣﹐突至後﹐偎婦面。婦大怒﹐嚙落一耳。姑負痛掩面走﹐佯稱病﹐匿牀間。其婦信以爲翁也﹐持耳奔訴兄。兄以翁爲人素端謹﹐未信。至晚﹐婦怨恨雉經。兄乃僞訪翁﹐欲與坐執之。翁出迎﹐則雙耳宛然﹐而衣有血痕。告以故﹐曰「此必我妒婦所爲。」遂偕入室﹐登榻去被﹐耳亡其一矣。聞於官﹐官曰「蔑翁之行不義﹐疑婦之姦不慈﹐致媳之死不仁。」竟擬辟。

玄霜

五月望﹐白虹二﹐其長竟天﹐至暮始滅。又關中玄霜盈尺。按晉時墨霧﹐著人如墨。或曰此兵象也。

雷震浮屠

七月﹐雷震景州浮屠﹐火逾三刻乃滅。憶先宗伯忠諫公幼海﹐直言遣戍﹐過曹溪﹐登塔﹐從四僧四僕。忽雷震塔中﹐煙焰環繞﹐目不能視。良久得出﹐則僧與僕俱斃﹐惟公獲全。公首擊巨姦﹐名重海內﹐然性暴急﹐卒受蒼頭之禍﹐天或以此示儆與﹖

貴妃托夢

馬嵬坡距興平縣二十餘里﹐貴妃墓在焉。墓前地近爲土人侵占。邑中某紳﹐一夕夢妃訴曰「仗君之力﹐還妾侵地﹐當圖厚報。」紳奇其夢﹐亟爲經理﹐頓復舊觀﹐勒石以紀其事。夫太眞縊死佛堂﹐以紫羅囊裹之而葬﹐千古傷心﹐於斯爲極。鈿盒釵股﹐七夕牽牛﹐惓惓記憶﹐總由情緣未斷﹐豈千百載下﹐魂魄猶戀此耶﹖噫﹐異矣﹗

玄猿

蜀中產玄猿﹐性最黠﹐能解人意。楚帥進於上林﹐其使者歸﹐猿長號而絕。宋宗卿徵輿作詩弔之曰「瀟湘寒月九疑風﹐盡日哀吟雲水中。借得上林無限樹﹐卻教歸夢入巴東。」

祭墨會

周侍郎亮工有墨癖﹐嘗蓄萬種﹐盛以小錦囊﹐懸之梁間﹐歲除作祭墨會﹐以酒澆之。吳祭酒偉業賦詩曰「山齋淸玩富琳瑯﹐似璧如珪萬墨莊。口啜飲同髙士癖﹐頭濡書類酒人狂。但逢知己隨濃淡﹐若論交情耐久長。不用黃金費裝裹﹐伴他銅雀近周郎。」侍郎慷慨好士﹐著書甚富﹐嘗托白下張僧持�貽余札﹐備獲獎借﹐惜未獲一禦李君也。

江左風俗

江左風俗﹐凡奴婢子采芹者皆從主姓﹐無少長悉以叔祖稱之﹐卽位望通顯﹐不敢抗行。余族叔襟海公有僕曰張福﹐幼有斷袖之愛﹐及長﹐遂冒主姓﹐配寵婢﹐以當鑪爲業。生子云孫﹐舉甲午鄕薦﹐聯捷南宮﹐慮不齒於眾﹐屢經主人門不入謁。襟海諸子象祖﹑象功輩﹐俱名士也﹐扼腕不平﹐率弟子毀其輿蓋﹐始釋之。云孫含恨刺骨﹐計圖抗主﹐其父堅執不從﹐乃止。後復欲與主人爲難﹐父方臥病﹐呼云孫諭之曰「我受董氏恩不淺﹐今不能圖報﹐而屢思反噬﹐我死不瞑目矣。」云孫咆哮罵曰「老賊作如此事﹐至今被惡名﹐乃不蚤自爲計﹐反欲污我耶﹖」方啜茗﹐以甌擲父面。血流至踵﹐哽咽不能出一語﹐少頃气塞而絕。夫人苟能樹立﹐卽微賤何害﹖云孫蓋愆無術﹐欲覆彌彰﹐而況忘主之恩不忠﹐逆父之命不孝。自是四方皆知此事﹐無與往還者。後宦粵西﹐迎降吳三桂。賊敗﹐潛逃歸﹐憂懼得心疾死。識者以爲悖逆之報云。

月食旣

丙申五月望﹐月食旣。

馬鎭圖逆

馬逢知﹐初名進寶﹐起家羣盜。由浙移鎭雲間。性貪橫﹐自奉僭侈。百姓殷實者﹐械至倒懸之﹐以醋灌其鼻﹐人不能堪﹐無不傾其所有﹐死者無算。復廣占民廬﹐縱兵四出劫掠﹐官府不敢問。時海寇未靖﹐逢知密使往來﹐江上之變﹐先期約降﹐要封王爵﹐反形大露。事定﹐科臣成公肇毅特疏糾之。朝廷恐生他變﹐下溫旨徵入﹐系若盧﹐妻女發配象奴。未幾﹐與二子伏東市。當逢知之入覲也﹐珍寶二十餘舫﹐金銀數百萬﹐他物不可勝計﹐綿亙百里。至是無一存者﹐人皆快之。

訛傳點選

八月﹐嘩傳點選彩女﹐人情惶駭。大河南北﹐以迄兩越﹐無論妍醜﹐俱於數日中匹偶﹐鼓樂花燈﹐喧闐道路。有一婿數家爭之﹐男子往往中道被迫成婚。又有守節頗久﹐不得已復嫁﹐亦或借此再適者。按元順帝時曾有此事﹐又晉泰始中博采後宮﹐先禁天下嫁娶﹐皆敗衣瘁貌以避之。又隆慶二年訛傳點選﹐並采寡婦﹐千里鼎沸﹐官司不能禁﹐與此絕類。

謠讖

吾松舊有謠云「秀野原來不入城﹐鳳凰飛不到華亭。明星出在東關外﹐月到雲間便不明。」故吏玆土者﹐往往不能廉潔。有李正華者﹐小有才﹐矯廉飾詐﹐下車之日﹐行李蕭然﹐及其歸也﹐方舟不能載。有輕薄子投以一絕云「吳地由來異郁林﹐歸舟壓浪影沈沈。不須更載華亭鶴﹐江上靑山識此心。」近有劉君洪宗﹐潔己愛民﹐不一年被黜矣。嘗憶前明有張守者﹐蒞任時欲應明星之語﹐由東關入﹐過一橋﹐疑其是也﹐問隸何名﹖答曰「張塌橋」。大不懌﹐甫三日﹐疽發背卒。謠讖之驗如此。

庸醫殺人

裏醫徐元植﹐術甚低﹐過自誇詡。余內子蔣感寒熱﹐漸有起色﹐徐忽突至﹐曰「我與君有戚誼﹐曷不我屬而邀他人乎﹖」遂探囊出參桂等藥曰「一劑可立愈也。」余素不諳方術﹐藥才下﹐气結塞不通﹐喉中作曳鋸聲﹐不半日卒。徐遁去。吾郡舊有醫沈虛明﹐負神術而謹厚不伐﹐貧家延之亦往﹐每日徒步﹐病者立起﹐未嘗自矜。今此輩本無所解﹐乘轎出入﹐遇疑疾先議賄﹐謬種流傳﹐不特無效﹐屢至殺人﹐卽律以故殺之罪亦宜。

石墜

十二月二十二日﹐河南歸徳府寧陵縣東北﹐空中黑气如斗﹐響聲不絕。忽有物墜城內馬道街郭伏家﹐光芒如火﹐似石非石﹐重四斤十四兩。地方官貯庫以聞。

敗筆頭

《本艸綱目》曰「男子初婚之夕﹐痿弱不起﹐取敗筆頭兔豪者燒灰﹐酒服二錢﹐陽道立興。」不意管城子於八法之外﹐復具此能事﹐亦一異聞也。

積書

涑水氏曰「積書以貽子孫﹐子孫未必能讀。」趙文敏曰「聚書藏書﹐良非易事。」鼎革後﹐藏書家散失殆盡﹐如曹氏石倉﹑錢氏絳雲樓﹐俱付一炬。邇來眞定梁公淸標廣搜博訪﹐聞牙簽玉躞﹐充塞棟宇﹐恨未之見也。頃曾以數集見委﹐徧覓不可得﹐止以家忠諫幼海公《紫岡》《處士》二集奉寄﹐並呈一詩﹐云「只愛縹緗不愛官﹐鄴侯書架擁瑯玕。他年致主功成後﹐畱向林泉次第看。」

避債臺

丁酉人日﹐闔戶宴客﹐分韻賦詩。忽聞叩門聲﹐啟視乃酒家索逋也。戲詠一絕云「窗擁紅蘭徑未開﹐叩門躡屐有誰來。酒瓶藥裹賒偏慣﹐欲上周王避債臺。」見《漢書》注。

詩讖

季黃門開生﹐以直言遣戍。匹馬出關﹐𨿽遠徙窮邊﹐聲望益著。所爲詩多悲歌慷慨﹐嘗送友人入土云「重關不禁旅魂過﹐夢裏看君渡塞河。白日總悲生事少﹐黃泉翻羨故人多。荒墳怪鳥啼松柏﹐廢苑寒云鎖薜蘿。未遂首丘須淺葬﹐好畱枯骨待恩波。」末二語竟成詩讖云。

泖寇

泖寇錢魁者﹐饒膂力﹐善舞雙刀。聚眾剽劫﹐出入飄忽﹐橫行湖泖間。所掠財派爲三股﹕一獻當路﹐一賂捕人﹐其一均分之﹐以故久而不敗﹐所到之處﹐迎者獲重賞﹐相拒者悉屠之。自云錢王之後﹐以此惑眾。二省合兵捕之﹐圍之泗涇﹐魁與妻各持刀格鬥﹐衝突如神﹐力竭就縛﹐械至江寧﹐梟於市。夫魁不過一賣菜傭耳﹐當事養成其患﹐遂至猖狂無忌﹐𨿽旋就誅戮﹐而糜費國帑已不可勝計矣。

何首烏

寧國府太平縣﹐有翁嫗居深山中﹐樵采爲業﹐年各七十餘。一日晨興﹐見東壁下土忽墳起二尺許﹐墻爲之傾﹐掘之得何首烏一枚﹐大如甕﹐香气撲鼻﹐因生啖之。不逾年﹐墮齒復生﹐顏色鮮好﹐如四十許人。復產一男﹐至今尙在。第三叔父士開秉鐸其地﹐親見之。

收香鳥

交趾國進貢中有收香鳥﹐其鳥羽毛之內﹐能收諸香煙﹐收畢別置一處﹐將翅展開﹐各種香气﹐氤氳四達。

李公托生

髙陽李公霨﹐前生系老儒﹐博通經史﹐屢試不售。偶過鄰李氏﹐所居巍煥壯麗﹐私心羨之。一日微疾﹐倏覺軀體輕快﹐縱步入李室﹐見羣婢方擁一婦﹐似欲產者﹐因登屋梁窺之﹐忽被推下墜懷中。昏憒逾時﹐及醒﹐身小僅尺許﹐束縛臥牀上。時天寒下雪﹐產母問窗外何聲﹐公應曰「是雪。」怪欲溺之﹐父不許。後遂不復言。至七歲﹐有戚指之曰「此啞兒﹐畱之何益﹖」公忽笑語﹐眾驚異。隨入小學﹐穎慧異凡兒。十六舉鄕薦﹐明春聯捷﹐致位宰輔。公嘗親述其事。

林史

何柘湖曰「士君子讀書出身﹐𨿽位至卿相﹐當存一分秀才气﹐方是名士。今人幾席間往往寶玩充斥﹐黃白燦陳﹐若非賈豎﹐則一富家翁耳。」旨哉斯言﹗余偶著《林史》﹐中一則云﹕士大夫陳設﹐貴古而忌今﹐貴雅而忌俗。若乃排列精嚴﹐擬於官署﹔几案縱橫﹐近於客館﹔典籍堆砌﹐同於書肆﹔古玩紛﹐疑於寶坊﹐均大雅之所切戒也。元朗之言﹐正與余合。

拆人夫婦報

越中一孝廉﹐向以才學自詡。有同窗友窺鄰人妻色艷﹐思欲奪之﹐孝廉爲畫策。先密語其夫﹐誣妻有所私鄰。因欲出妻﹐孝廉復力主之爲作離書。旣脫稿謄訖﹐適筆賈至﹐購選毫﹐漫以稿塞管中。及戊戌禮闈﹐攜筆入試﹐搜者得前紙。時功令甚嚴﹐荷枷杖責﹐革去舉人。夫此等事﹐豈讀書明理之人所宜爲﹖孝廉止於革黜﹐亦幸焉耳。

產子兩首

七寶鎭民家﹐生男兩首。按漢靈帝時﹐洛陽女子生兒﹐兩首四臂。《京房易傳》云﹕二首下不一也﹐厥妖人生兩頭。

鄕闈異變

江南鄕試前數日﹐嚴霜厚三寸。旣鎖闈﹐鬼嚎不止。放榜後﹐獘發﹐主考方猷﹑錢開宗﹐房考李上林﹑商顯仁﹑葉楚槐﹑錢文燦﹑周霖﹑張晉﹑朱﹑李祥光﹑田俊民﹑李大升﹑龔勛﹑郝維訓﹑朱建寅﹑王國楨﹑盧鑄鼎﹑雷震生﹐俱駢戮於市。前此﹐江陵書肆刻傳奇﹐名《萬金記》﹐不知何人所作﹐以「方」字去一點爲「萬」﹑「錢字去邊傍爲「金」﹐指二主考姓﹐備極行賄通賄狀﹐流布禁中﹐上震怒﹐遂有是獄。北闈李振鄴﹑張我朴有「張千李萬」之謠﹐事發﹐被誅者亦數十人。

徙巢

陸文定公孫慶曾﹐素負才名﹐居丙捨﹐頗擅園亭之勝。以序貢入都中式﹐事發﹐遣戍遼左。先是﹐陸氏墓木悉枯﹐棲鳥數日內皆徙巢他往。曾見《湧幢小品》載﹐李景隆未停爵前﹐冢樹皆枯﹐不久幽廢。又慶曾至杭﹐祈夢於忠肅公祠﹐夢公授紙一幅﹐展視乃沈陽圖也。至是果驗。

寧古塔

時上嚴於試官﹐而寬於舉子﹐南闈覆考﹐一無黜落﹔北場情獘顯然者﹐輕者遷尙陽﹐重者流寧古塔。近魚皮島﹐無廬舍﹐掘地爲屋以居。地極寒﹐四月盡﹐布火燒之凍始解。五月可鋤﹐急種蔬菜。六七月便采食﹐一交白露卽枯﹐至寒露則根亦爛腐矣。或曰﹐此卽昔之五國城也。桐城方孝廉膏茂曾戍其地﹐爲予道其詳如此。

賞菊

九月﹐東籬生並頭菊一﹐余亦燦然可觀。訂諸同人置酒賞之。客曰「花𨿽爛熳﹐惜非佳種。」余笑賦一律云「北郭先生老更饕﹐秋來逸興滿林臯。山翁遠饋披綿雀﹐溪婦初分砍雪螯。翠殼脫時菱勝粉﹐玉缸開處酒如膏。繞籬也種無名菊﹐莫怪樽前嘯詠髙。」

研山

米元章有研山﹐乃南唐寶石﹐上有華蓋峯﹑月巖﹑翠巒﹑龍池﹑上洞﹑方壇﹑玉筍諸勝。每天欲雨﹐則龍池津潤﹐眞神物也。未幾﹐以研易園﹐米繪圖以記﹐復作詩曰「研山不復見﹐哦詩徒太息。惟有玉蟾蜍﹐向余頻淚滴。」後入吳興﹐毀於兵。《輟耕錄》圖其形﹐並詳載之。近檇李朱公子子褒攜至松﹐長尺許﹐峯巖玲瓏﹐靡巧不備﹐蓋實未嘗毀也。或云此系贗作﹐恐未必然。

金山虎見

戊戌四月﹐金山衛有白虎從城外突入城﹐負一老嫗去。守陴官兵格鬥﹐虎咆哮﹐復嚙死四人。翌日忽不見。舊時傳鯊魚化虎﹐想卽此類。

天雨砂

六月﹐遂安縣天雨砂﹐如虫矢﹐又如芥子。七月復雨。占云﹕角虫爲災。是秋﹐四鄕牛疫﹐死者數千頭。白秋海棠秋海棠白者﹐我郡絕少。客有以二本見貽﹐植之階前。開時更覺嫵媚﹐然不能耐久﹐不兩年而其種絕矣。余有詩詠之曰「明艷偏教玉女嗔﹐倚風無力自橫陳。不施脂粉夭斜甚﹐虢國端應勝太眞。」

彭禹峯

彭公而述﹐字禹峯﹐喜談兵﹐意气慷慨﹐遠宦嶺表﹐往往馳逐戎馬間。善飲啖﹐酒一吸數十杯﹐醉後縱談時事。此古所謂豪傑之士也。嘗過伏波廟﹐題詩曰「鐵橋黑水舊知名﹐天險還勝百萬兵。試問臨邛持節客﹐當時何路入昆明。」其叱馭之气﹐老而不衰有如此。

陳孝廉

閩人陳君肇曾﹐弱冠舉於鄕﹐負才名﹐所與遊多四方知名之士﹐然厄於公車﹐逾五十餘載。戊戌﹑己亥﹐兩與計偕﹐年垂八秩﹐須鬢皓白而此興不衰。余微規之曰「先生少負才華﹐長通聲气﹐今耄矣﹐使杜門著述﹐以垂不朽﹐亦士君子不得志於時者之所爲也。棲棲道途﹐毋乃勞乎﹖」君慨然曰「僕豈不知此﹖顧一生碌碌﹐本期有成﹐聖人所謂朝聞道﹐夕死可矣。旣此志不遂﹐誓盡我之餘年然後已﹐要當酬知來生耳。」因江上兵阻﹐遂輟棹歸﹐題詩郵壁曰「繞江烽火倚樓看﹐拂面秋風怯暮寒。嶺外音書鄕信杳﹐城頭�篥漏聲殘。巖關羽檄馳銅柱﹐荒寺藤花落瓦棺。咫尺桑乾天塹隔﹐月明何處望長安。」

蕭孝子

廣陵有蕭孝子者﹐母臥病久而未痊﹐聞古有刲股救親事﹐遂持刀跪神像前﹐剖腹截肝以啖母﹐母疾愈而孝子竟卒。遠近詫嘆﹐稱爲「蕭孝子」﹐徧徵詩歌以記之。夫殘形以救母﹐不可謂非愚孝﹐然發膚尙不可毀﹐乃白屠割﹐無異犬豕﹐豈父母之心哉﹖萬一覆宗絕嗣﹐爲禍滋大﹐直謂之不孝可也。韓學博日起目擊其事。

火燒旗竿

淮安府大教場中﹐旗竿髙數丈﹐從上而下﹐自發火﹐烈焰甚熾。將至根﹐忽大聲如雷﹐根突出﹐燒盡乃止。

負心獲報

武林張士進者﹐丁酉鄕薦﹐年少美丰姿﹐同兄士弘赴禮闈。寓與女僧鄰﹐中一尼明艷﹐且多藏金﹐士進與之往來甚密﹐訂作繼室。尼極歡﹐先以厚貲贈之﹐令辦聘。士進獲貲而背盟﹐及下第﹐不辭而歸。尼聞之﹐愧且憤﹐大哭投繯死﹐遂爲厲鬼﹐追及士進於中途。隨僕地發狂﹐口作婦人聲﹐宛然尼也。羣僕哀懇曰「願釋我主﹐當延名僧誦經修薦﹐以解冤愆﹐何如﹖」尼復嘆息良久﹐作聲曰「此讎甚深﹐特來索命﹐他非所願也。」抵家三日﹐竟不起。其僕有知之者﹐云是尼系富室﹐十三歲以家難歸空門﹐潔修十四載﹐旣被污﹐復爲所賣﹐故恨之刺骨。至今西陵人皆知此事。

少參風流

林少參嗣環﹐字鐵崖﹐閩人﹐順治乙丑進士﹐守瓊州。時有馬伽沙國賈舶抵朱崖界上者﹐主帥利其重貨﹐將執而戮之。少參執不可。賈人歸國﹐國王徳公甚﹐以其國中所畫「漁牧圖」二紙﹐附賈舶貽之。後竟以前隙劾罷官﹐遇亂徙越﹐卜居明聖湖。少參喜功名﹐好結納﹐善古文辭﹐一跌不復振﹐其牢落不平之气﹐一遇之於文。嘗扁舟往來廣陵﹑建業間﹐偕騷人墨客﹐徵歌命酒。與余握手論心﹐交最晚而最相得。一日﹐乘醉登妙髙峯﹐撫膺長慟﹐聲振林木﹐君子聞而悲之。後竟抑鬱而卒。

孿生女

廣陵有老儒﹐孿生二女﹐有姿色﹐俱好文墨﹐並處不能辧﹐幼時以香炙面爲識。是秋﹐訛傳掖廷之選﹐倉卒歸二少年。嫁同日﹐娠同時﹐死同病﹐亦一異也。有賦《漁家傲》弔之者曰「晝鎖紗窗縈碧霧﹐瓊花自是無雙樹。並蒂嬌姿憐解語﹐經行處﹐花鈿暗識修眉嫵。畫閣肩隨朝復暮﹐閒情時詠遊仙句。奔月化煙畱不住﹐天風度﹐飛瓊自挽雙成去。」

托生爲豬

華亭富人莊某者﹐善居積﹐性極纖嗇﹐挾金錢權子母之利。死後數月﹐見夢於其妻曰「我以宿孽﹐托生某家爲豬﹐明將就屠﹐可遣兒持銀二兩八錢﹐速往贖歸﹐少緩則不及矣。但圈豕甚多﹐兒至﹐銜衣垂淚者卽我也。」妻驚寤﹐語二子急持銀往。見一大豬突出﹐銜子衣伏地而泣。子不告以故﹐取銀買歸﹐適符其數。乃於父舊臥處設一榻﹐具幃褥﹐置豬其內﹐日以銅盆盛米粥飼之。歲餘﹐豬被病死。

男人女名

馮婦

的娘【苗酋﹐《元泰定記》。】

徐夫人【《史記﹖荊軻傳》。】

尙婢婢【《通鑑》。】

丁夫人【《史記﹖封禪書》。】

念姐【《北史》﹐羌名。】

楊奴奴【忠小名﹐《後周書》。】

馬仙婢【《南史》﹐後攺。】

李安人【《北史》。】

司空命婦【《倉公傳》。】

五娘【唐李君羨。】

釋氏命名

黃羅漢【《通鑑》﹐梁時人。】

衛菩薩【《北史》﹐北齊人。】

柳達摩【《通鑑》﹐北齊人。】

姚沙彌【姚秦尙書。】

蕭�黎【齊江夏王小名。】

郭藥師【《唐書》。】

韓文殊【《北史》魏人。】

陳和尙【《金史》。】

崔迦葉【《北史﹖崔亮傳》。】

爾朱菩提【《魏書》。】

康維摩【《北史﹖源賀傳》】

爾朱文殊【二人榮子。】

崔目連【《北史﹖崔道固傳》】

尉遲菩薩【醜奴部將。】

席毗羅【《北史》﹐周人。】

慕容三藏【紹宗子。】

周羅�【見《通鑑》。】

斛律沙門【《賀拔嶽傳》。】

魯悉達【《陳書》。】

莫折菩賢【《肅寶寅傳》。】

蕭摩訶【《陳書》。】

赫連僧迦【《於仲文傳》。】

元佛�【《周書》。】

宇文禪師【《北史》。】

張須陀【《隋書》。】

司馬彌陀【《北史》。】

宋金剛【《隋書》。】

賀拔難陀【《北史》。】

人身諸神名

《靈樞素問》載﹐人一身有九竅﹑十二官﹑三百六十五節﹐一晝夜一萬三千五百息﹐脈行八百一十丈。又按道書﹐身中有萬二千神﹐三萬六千屍虫族焉。暇日撮錄其名﹐以資博覽。《黃庭內景經》曰﹕髮神蒼華﹐字太元。腦神精根﹐字泥丸。眼神明上﹐字英玄。鼻神玉壠﹐字靈堅。耳神空閒﹐字幽田。舌神通命﹐字正倫。齒神崿鋒﹐字羅千。心神丹元﹐字守靈。肺神皓華﹐字虛成。肝神龍煙﹐字捨明。腎神玄冥﹐字育嬰。脾神常在﹐字魂停。膽神龍曜﹐字威明。腹神靈元﹐字混康。臍神桃孩﹐字合延。《仙訣》云﹕明堂神﹐左明童﹐右明女﹐中明鏡。洞房神﹐左無英﹐右白元﹐中黃老。上丹田神﹐赤子﹐帝卿﹐元先。中丹田神﹐眞人﹐子丹﹐光堅。下丹田神﹐嬰兒﹐元陽﹐谷元。丹田上﹐中黃眞君﹐流珠宮流珠眞人﹐玉帝宮玉淸神母。明堂上﹐上淸眞女。洞房上﹐太極帝妃。左目陵陽﹐字英明。右目太陰﹐字元光。左乳名君阿。右乳名翁仲。《中經》云﹕鼻神太乙﹐字通盧。口神﹐字丹朱。兩手神﹐字魄陰。項神﹐字上間。肩背神﹐字女爵。兩神﹐字陰隱。脛神﹐字隨孔。足神﹐字柱天力士。耳神﹐字嬌女。發神﹐字祿之。上元神﹐字威成。中元神﹐字中黃。下元神﹐字明光。陰神﹐男字窮英﹐女字丹成。兩膝神﹐字樞公。《太上胎精記》云﹕腦神覺元﹐字道都。發神玄文華﹐字道衡。皮膚神通眾仲﹐字道連。目神虛監﹐字道童。髓神始謨蓋﹐字道周。膂神益歷輔﹐字道柱。鼻神衝龍玉﹐字道微。舌神始梁峙﹐字道岐。喉神百流放﹐字道通。肺神素靈生﹐字道平。心神煥陽昌﹐字道名。肝神開君童﹐字道淸。膽神龍徳拘﹐字道放。左腎神春元眞﹐字道卿。右腎神像地無﹐字道玉。脾神寶元全﹐字道騫。胃神同來育﹐字道展窮。腸神兆勝康﹐字道還。大小腸神蓬送畱﹐字道廚。胴中神受亨勃﹐字道虛。胸膈神廣英宅﹐字道中。兩脇神辟假馬﹐字道成。陰左卵神扶流起﹐字道圭。右卵神苞表明﹐字道生。气海神逮無馬﹐字道極。《大洞法》云﹕舌本下神於景淸﹐字會元。玉枕神務猶收﹐字歸會昌。眉神延陵梵﹐字履昌靈。左腋神玄元叔﹐字合符。右腋神郁靈標﹐字玄夷絕。心宮神理明初﹐字玄度卿。臍神桃孩﹐字道康。泥丸神玄凝天﹐字三元先。頂骨神神運珠﹐字子南丹。脘間神始明精﹐字元陽昌。口四際神帝昌﹐字先靈元宗。背骨神捨景﹐字兆臺玄精。頸神素玉﹐字梁南中。喉根神養光﹐字太昌。胃腕神明君﹐字明輪。鼻孔神元生﹐字黃寧。腸口神堅玉﹐字凝羽珠。胸中神天精液﹐字飛生。左耳下神拘制﹐字三陽。右耳下神上歸﹐字帝子。頭面神翳鬱無刃﹐字安來。上胸腹神圓華黃刃﹐字太張。上小腹至腳底神啟明簫刃﹐字金門。上左手神名接生。右手神名方盈。左足神名飆精。右足神名欻亭。左目童子名飛靈。右目童子名晨嬰。五臟二神﹐名務玄﹐字育尙生﹔又玄歸﹐字盛昌。藏下胃上二神﹐名案延昌﹐字合和嬰﹔又保谷童﹐字明天。腸口二神﹐名斌來生﹐字精上門﹔又幽臺﹐字灌上。小腹二神﹐名祖明車﹐字無極﹔又理維藏﹐字法珠。百關血節二神﹐名混離﹐字叔父堅﹔又發紐子﹐字慶玄。命根包胎﹐共七神﹕髙同生﹐字左回明﹔又叔火王﹐字右回光﹔又重冥空﹐字幽寥﹔又日明眞﹐字眾帝生﹔又楊堂王﹐字八靈﹔又錄回﹐字絕冥﹔又照無阿﹐字廣神。人中神光堅﹐字靈和。陰莖神林靈天。膀胱神保成曷。陰囊神彰安幸。口舌神長來覺。五臟外神凋梁際。又夢神名宜。《眞人制魂魄說》云﹕三魂﹐名胎虫﹐爽靈﹐幽精。七魄﹐名屍狗﹐伏矢﹐雀陰﹐吞賊﹐非毒﹐除穢﹐臭肺。三尸光﹐上尸靑姑﹐中尸白姑﹐下尸血姑。虫﹐一彭琚﹐二彭盾﹐三彭矯。《酉陽雜俎》云﹕人有九影﹐神亦有九﹕一右皇﹐二魍魎﹐三泄節樞﹐四尺鳧﹐五索關﹐六魄奴﹐七竈�﹐八亥靈﹐九不可考。

物名類人名

歲暮﹐同人相聚﹐或分題賦詩﹐或徵事飲酒。一夕﹐陶子欲舉鳥獸艸木似人名者。余歸﹐於燈下取腹笥所偶憶者﹐疏之別幅﹐附識於後﹕鳥如人名者﹐天山曰帝江。函山曰王母使者。瀛洲曰信天翁。蜀鳥曰探花使。嶺表曰秦吉了。《柳歸舜記》有武仙郎﹐阿蘇兒﹐自在光生。孔雀曰孔都護。鶴曰蓬萊羽士。神禽曰飛廉。鷹曰淩霄君。鵲曰神女。黃鶯曰金衣公子。子規曰杜宇﹐又謝豹。鸚鵡曰雪衣娘。燕曰天女。吐綬曰錦帶功曹。鵒曰八哥。鷓鴣曰內史。鷗曰碧海舍人。鷺曰碧繼翁。鴻雁曰殊翁。曰雪姑。鷦鷯曰巧婦。鳩曰郭公。黃鳥曰黃公。雀曰喜賓。姑獲曰天帝少女。鵝曰兀地奴。鴿曰飛奴。獸如人名者﹐虎曰李耳。熊曰子路。馬曰山子。《王會圖》有獩人兪兒﹐《南丹》有野婆。猿曰山公﹐又野賓﹐又孫供奉。狐曰阿紫。象曰大客。牛曰瞿摩帝﹐又曰周畱。豬曰參軍﹐又大闌王。驢曰衛子。羊曰髯主簿。狒狒曰野人。山都曰木客。狗曰飛燕﹐又逍遙郡君。貓曰白老。犬曰守門使。鱗介諸虫如人名者﹐龜曰玄夫﹐又曰玄衣督郵﹐又東海波臣。綠毛龜曰綠衣使者。黿曰河伯使者。鱉曰河伯從事。水屍曰魚伯。魚曰孩兒﹐又土父。烏賊曰河伯小吏。蟹曰彭越﹐又內黃侯﹐又橫行介士﹐又無腸公子。書蠹曰脈望﹐瑟中。蛙曰鞠通。海牝曰東海夫人。鼠曰仲能。蟬曰齊女。蜴蜥曰蛇醫。螟蛉曰戎女。蜘珠曰絡絲娘。蜻蜓曰赤弁丈人。寄生曰宛童。蜂曰笛師。蟋蟀曰王孫。促織曰懶婦。蚯蚓曰歌女。蚊曰黍民。結艸虫曰蓑衣丈人。蝍蛆曰吳公。靑蚨曰魚父。螻蛄曰仙姑。葛花上蛇曰亭長。蜣螂曰推車客。蠆曰杜伯。蝦蟆曰田父。蜮曰射工。蜉蝣曰慈母。蠍曰主簿虫。樗雞曰紅娘子。芫花上虫曰靑娘子。山虫曰山和尙。水虫曰水秀才。艸木如人名者﹐木之精曰彭侯。松曰蒼髯叟。林擒曰文林郎。少室山木曰帝休。古賦木曰平仲﹐曰長卿。棗曰君遷。藤曰簡子﹐又丁公。竹曰越王。棗曰仲思。茶曰孩兒。松曰羅漢。果曰菩提。冬靑曰女貞。木蘭曰女郎。海棠曰妃子。芙蓉曰文官。荔枝曰十八娘。楊梅曰聖僧。蔓生曰史君子。菊曰傅延年。蕉曰美人。莎曰寡婦。赤豆花曰腐婢。大黃曰將軍。甘艸曰國老。地丁曰蒲公英。石斛曰杜蘭。淫羊藿曰黃徳祖。茄曰離婁。嶺表有素馨。又藥艸有劉寄奴﹑甘遂﹑杜仲﹑蘇子等名﹐不可勝舉。

鶴湖謠

陽羨莫進士大勛﹐筮仕爲嘉善令﹐多善政﹐釐姦剔獘﹐羣然有卓魯之目。後以治行擢給諫﹐未幾夭歿。與余稱莫逆交﹐偶過魏塘﹐見輿頌載道﹐百姓思慕不已﹐因作《鶴湖謠》以悼之云「湛若寒冰﹐使君之淸。燠如春日﹐使君之澤。東流之水空潺潺﹐使君一去不復還。」

商謎

商謎之說﹐兒童婦女皆喜爲之﹐然亦見正史。《南北史》載「箸謎」曰「眠則同眠﹐起則同起。貪如豺狼﹐贓不入己。」「屐謎」曰「刺鼻不知嚏﹐蹋面不知嗔。嚙齒作步數﹐持此得勝人。」「鼓謎」曰「徒有八尺圍﹐腹無一寸腸。面皮如許厚﹐受打未渠央。」此謎之始也。至字謎﹐鮑昭諸集已有之。

燈謎詩

遂安毛進士際可作燈謎詩十二首﹐每句寓一人姓名﹐皆經生所共習者﹐偶出示﹐餘思之一夕﹐悉得之﹐附錄於後﹕「美玉無瑕輯瑞同﹐岐丰佳气慶雲中。從天產下鱗虫長﹐兩道祥光一色紅。」右聖瑞。「虎旅歸來已罷兵﹐關梁無禁任遙徵。九重天子稱仁聖﹐雅頌原非鄭衛聲」。右太平樂。「蝶舞鶯啼艸色萋﹐郊門回首日初低。延來師席多怡懌﹐蠹簡蕓編滿架齊。」右閒適。「滿苑棋聲暑气收﹐乃翁敗局少機謀。君家季父還猶豫﹐爲語兒童且自休。」右嘲低棋。「綠柳陰中點絳紅﹐華堂廣廈貴遊風。無心邂逅皆年少﹐一諾何妨縞通。」右贈友。「垂楊枝上漏春光﹐歸去來詞獨擅長。從此塵勞還久歇﹐止將田事祀勾芒」。右田家。「將逢彌月祝無災﹐繡褓啼聲出戶來。諸子兒郎皆長大﹐含飴最喜是初孩。」右湯餅會。「春日問花花解語﹐綠楊樹底午風和。東鄰相對憐矯小﹐爭似椒房絕艷多。」右春遊。「衰年負荷苦難禁﹐路遠空懷顧僕心。少弟仔肩能代力﹐餘閒試鼓爨桐音。」右村居。「身長七尺皓須眉﹐俯首長如持滿時。村塾全然無約束﹐任兒攜幼浴淸池。」右村學究。「夜永雞鳴漏未收﹐官家沈酒百無憂。蛾眉一色誰相讓﹐南院花輝對院幽。」右宮怨。「中男驅犢向前村﹐鶴髮山翁暮倚門。更與諸兒相共語﹐年來齒落復生根。」右老農。白圭﹑周霄﹑龍子﹑丹朱﹑畢戰﹑許行﹑王良。樂正子﹑景春﹑東郭氏﹑傅說﹑萬章﹑奕秋﹑公輸子﹑子叔疑﹑子莫﹑楊朱﹑屋廬子﹑逢蒙﹑然友﹑泄柳﹑顏回﹑長息﹑神農﹑浩生不害﹑子產﹑公孫衍﹑季孫﹑桃應﹑柳下惠﹑西子﹑宮子奇﹑戴不勝﹑百里奚﹑季任﹑琴張﹑髙叟﹑戴盈之﹑師曠﹑子濯孺子﹑景丑﹑王�﹑顏般﹑北宮黝﹑牧仲﹑太公望﹑告子﹑易牙也。毛君善古文辭﹐所著有《松臯集》。

花名詩謎

嚴進士允肇﹐吳興人﹐所刻有《石樵稿》。嘗爲花名詩謎數十首示余﹐擇其佳者記之於後﹕「靑蚨百萬散無蹤﹐二姓飄零共一宗。淵客淚凝芳艸露﹐樗村卻冒管城封。」金錢蘭﹑楊柳﹑珍珠蘭﹑木筆。九苞天上羽儀新﹐列宿光芒動紫宸。絳幘一聲宮漏盡﹐西風別院正愁人。鳳仙﹑滿天星﹑雞冠﹑漢宮秋。燭龍光射羽人衣﹐溽暑涼生六出飛。天挺孤標雲路近﹐四時臺榭總芳菲。向日葵﹑六月雪﹑淩霄﹑長春。束素淩波瀲灩浮﹐綠云斜戴碧搔頭。並刀細斷流黃錦﹐狼籍春風哂未休。水仙﹑玉簪花﹑剪秋羅﹑含笑花。

旅庵

旅庵大師名本月﹐曾受知於世祖皇帝﹐特書「天上無雙月﹐人間祗一僧」十大字以賜之。與余爲方外友﹐備極款曲﹐時或相聚。吾輩酌酒呼盧﹐嘲謔雜出﹐師坐其傍﹐歡笑無間﹐故皆愛而近之。旣而募資欲種松萬樹於昆峯之麓﹐以爲十年之後﹐可與蘇臺之靈巖﹑吳興之白雀齊驅鼎峙﹐誠勝事也﹐惜願未果。求之緇流﹐殆亭亭乎鶴在雞羣者與﹖

傷友

王貢生宗蔚﹐字崍文﹐自少喜談詩﹐所著有《蓉樓稿》。爲人惇尙气誼﹐與人交款曲眞摯﹐久而不渝﹐破產結客﹐未嘗有倦色。年逾壯﹐無子﹐又多病。一日﹐在故人坐﹐方與客揖﹐僕地卒。吾聞作善降祥﹐作不善降殃﹐徵應不爽﹐乃旣奪其年﹐復斬其祀﹐天之報施﹐果有不足據者與﹖抑惡者未必禍而善者未必福與﹖不然﹐何其酷也﹗曾有詩贈余云「十載金門客﹐翻來狎隱淪。花迎綠水動﹐雨積翠微新。身世憑雙劍﹐江湖岸角巾。故人海內盡﹐藉爾慰松筠。」

著書誕妄

《拾遺記》曰「始皇時﹐宛渠之民乘船而至﹐名曰螺舟﹐沈行海底﹐而水不浸入。」不審何以不行海面﹐且乘舟者何得無恙﹖又見一書云「流波山下有燃海﹐舟人不知水性﹐以燭跋投之﹐火大發﹐徧海延燒﹐無一人還者。」旣無人還﹐又孰從而知之﹐孰從而道之乎﹖誕妄至此﹐可發一笑也。

老子有妹

《傭吹集》曰「孔子有兄﹐老子有妹。」按《史記》注曰﹕叔梁紇妾生子孟皮﹐病足﹐乃求婚顏氏﹐生仲尼。老子妹﹐當再考之。

人變犬

上海縣新場鎭有瞿某者﹐字賓卿﹐慣作硬證害人。忽一日得病﹐匍匐於橋所﹐作犬聲﹐以吠往來行人﹐伊子進以米谷﹐不食﹐竟自尋穢物食之。如是數日而死。噫﹐天之報施﹐果不誣也。

三岡識略卷四【己亥至癸卯】華亭董含著

鵲巢

己亥二月﹐滬瀆眞如地方﹐有羣鵲共作一巢於麥隴﹐大如車輪。鄕人憤其傷麥﹐縱火焚之﹐詰旦復成。

天狗墮

三月二十六日未刻﹐有星墮地﹐色白﹐其聲如雷。按天文志﹐天狗狀如流星﹐望之若火光﹐墜地有聲﹐千里之內﹐破軍殺將。是秋﹐果有江上之變。

海寇入犯

鄭成功原名森﹐芝龍孽子也。初入南安縣學﹐爲學使者置劣等﹐因入貲爲太學生。先是﹐芝龍與弟鴻逵等於乙酉六月擁立唐藩於福州﹐以成功爲養子﹐賜國姓及今名。王郊天日﹐大風揚沙﹐玉璽墮地﹐缺一角﹐識者以爲不祥。順治初年﹐遣禦史黃熙胤招降七閩﹐芝龍潛納款﹐求總制兩粵。許之。因棄隆武去﹐隆武旋就擒。芝龍謁貝勒﹐與飲三日﹐挾之北行﹐後被戮。成功轉入海島﹐招納亡命﹐其部曰南郎﹑北郎。南郎者﹐閩廣人﹐多芝龍舊部曲﹔北郎者﹐乃江浙人及北方劇盜﹑旗下逃兵。眾至數十萬﹐於六月初犯京口﹐卽以十六日破瓜州﹐連破潤州。提督管效忠﹑江撫蔣國柱俱失利。七月﹐成功兵至江寧﹐勢張甚。沿江士民奔而南﹐維揚百姓奔而北﹐山東﹑河南俱震動。旣而攻江寧﹐久不下。崇明守將梁化鳳引騎兵三千入援﹐乘其不備﹐率兵突入。賊裸體赤足﹐不能當﹐爭解維逃。獲其將甘輝輝﹐驍將也。成功遇颶風﹐失亡十七八﹐憤恚死。其子錦﹐竄入臺灣。時方議親徵﹐而露布已至﹐諸將敍功有差﹐而梁公遂移鎭雲間。

譙樓

吾郡問禪古院﹐中峯道場也。中峯與松雪系宗黨﹐乃趙氏故院﹐有子昂《滚馬圖》《歷代祖師圖》。子昂以中峯故﹐往來甚數。松江府「譙樓」二字﹐眞迹也。後毀於兵燹﹐祖郡守承勛卜日攺建﹐逾月而成﹐𨿽巍煥壯麗視昔日有加﹐而遺迹已不可復睹矣。

火燭會

庚子。松郡普照寺﹐古剎也。華亭舊志云﹕每年正月十七日﹐普照寺作火燭會﹐士女闐塞﹐七日乃止。寺僧乘此﹐多爲不法。今久不復見矣。

柏大士

嘉善縣劉生者﹐世業醫﹐祖墓有古柏﹐爲暴風所摧﹐命伐去之。柏中空﹐脂膏凝結成普門大士像﹐妙相端嚴﹐纖悉畢具﹐因送招提寺供養。蓋西方聖人願力浩大﹐稗官所載﹐有煮狗烹鱉而得大士像者﹐殆未易以恆理測也。嘗見《南唐書》﹐溧水縣大興寺桑生木人﹐長六寸﹐如僧狀﹐右袒而左跪﹐謂之須菩提。

廟神示兆

鶴湖陳孝廉增新﹐將謁選。海寧硤石鎭有神廟﹐祈夢最靈﹐孝廉往禱﹐求示來兆。夜將半﹐忽夢神召。命之坐﹐令左右取白紙一幅﹐操筆書十餘字。展視﹐惟詩二句﹕「憑將刺股懸梁志﹐散作河陽滿縣花。」覽畢﹐瞥然而覺﹐吟詠再三﹐莫解所謂﹐因識簡末。未幾﹐授江西一令。蒞任才三日﹐神气騷擾﹐匆匆作家報﹐闔戶自縊。家人急救。得免。後數日﹐竟投繯死。於袖中獲書﹐封識甚密﹐啟視﹐筆墨安詳﹐情辭酸楚﹐皆決絕語。豈此地有宿冤﹐數已前定﹐有不可得而避者耶﹖

縣衙女妖

海寧縣相傳﹐有一女妖在衙內﹐艷冶動人﹐其去來出自古井。時秦君嘉系爲令﹐女嘗遊戲左右﹐或夜坐批閱文卷﹐輒爲磨墨﹐亦不以爲意。一夕﹐語令曰「公將升任﹐不能久侍矣。」未幾﹐遷職去。與門役輩調笑甚狎﹐間以手撫摩﹐平滑無罅。至今尙存。

董公泉

我家忠諫幼海公﹐諱傳策﹐以直言遣戍粵西。從學者負笈而至﹐戶外履不能容﹐土人結屋以居之。地苦無水﹐眾爲鑿井﹐築亭覆其上﹐至今猶呼爲董公泉﹑董公亭云。

浮萍兔絲篇

有李參將者﹐言其部下卒嘗掠人妻﹐旣數年﹐攜之南徵。途遇故夫﹐一見慟絕。詢其夫﹐亦別納一婦﹐則兵之故妻也。四人相見大哭﹐各反其妻而去。施宛陵閏章作《浮萍兔絲篇》以記之。

玉印

富陽典史孫某﹐解餉北上﹐泊舟秦郵。有光夜燭於湖﹐促榜人迹之﹐於沙際得玉印一方﹐闊四寸六分﹐雙盤龍紐﹐其文乃漢髙帝《大風歌》也。獻於朝﹐獲重賞。

崇奉釋教

辛丑正月初七日﹐世祖章皇帝聰明天縱﹐登極十八年﹐恩威並用﹐身致太平﹐至是上賓。予時待詔公車﹐不勝槁山弓劍之感。上崇信竺乾﹐每於西苑接諸鵬耆﹐登座說法﹐一時緇流雲集。迎武康玉林通琇禪師入都供養﹐復召天童道忞。上從玉林乞名﹐因以「慧橐」爲名﹐「山臆」爲字﹐「幻庵」爲號﹐刻玉章﹐凡書畫皆用之。

五宗異同

道忞字木陳﹐曾主天童法席。出院後﹐費隱通公刻書聲其罪。三峯漢月禪師﹐木陳之兄也﹐刻《漢五宗原》一書﹐木陳隨著《五宗辟》﹐詞極呵詈。漢月門人復作《五宗教》以正之。膺寵眷﹐目無流輩。後於道場山葺大殿﹐供世祖章皇帝神主﹐遣待本月入京﹐請勅賜寺額。朝議以荒山非立廟之所﹐命地方官焚之﹐忞大沮喪。

詩謔

上嘗與木陳言及一新進士﹐毗陵人﹐削去髭髯﹐希庶常之選﹐不數日﹐面如塗墨。因攺《西湖》詩嘲之曰「刪卽刪兮畱不畱﹐胡須抱怨幾時休。冷風吹得通身戰﹐卻把常州作滿州。」言罷撫掌大笑。

朱衣見夢

國初賢相﹐以溧陽陳公名夏爲第一。公幼時聰敏過人﹐未入泮﹐夢二朱衣人來賀﹐遂采芹。鄕舉亦然。至癸未大魁﹐及遷轉以迄大拜前﹐二人俱於夢中預報﹐故公皆先知之。未被禍前一日﹐二人者復來告別﹐公驚寤﹐嘆息曰「余死矣。」翌日竟賜死。公登揆席﹐毅然以澄淸流品﹑奠安黎元爲己任﹐卽當生日﹐門庭寂然﹐有客獻詩云「誕日常時一樣閒﹐放衙兀坐比深山。百僚懷刺逡巡去﹐惟有新詩手自刪。」亦足以見公之一斑矣。

孫公知遇

予三上公車﹐辛丑始受知於澤州說巖陳公。殿對後﹐益都太宰亭孫公﹑恆山大司馬玉立梁公﹐俱推拙捲爲首。進呈三日矣﹐或以予策中引用《漢書﹖五行志》數語爲不典﹐二公力爭不得﹐遂抑置二甲第二﹐拔馬君世俊爲第一。馬亦予同門生也。功名分定﹐前後亦烏足較﹐而知己之感﹐何敢一日忘也。孫公復以詩見慰云「聖主乘乾日﹐鴻儀漸陸年。衣冠江左盛﹐詞賦郢中傳。劍气星文起﹐珠光璧月聯。天人資廟略﹐舟楫濟洪川。奇對終生少﹐新書賈傅賢。驚鳴難眾和﹐抗浪得先鞭。金馬靑霄上﹐銅龍曉仗前。未沾仙掌露﹐歸惹禦鑪煙。命達才偏勝﹐時淸道易全。老夫覘壯業﹐多在五云邊。」

廢登科錄

廷試刻登科錄﹐自霍端友榜始﹐此後累朝不易﹐至明祖﹐復勒名於碑。辛丑殿試畢﹐儀部照例題舉﹐朝議以爲前朝陋規﹐不必更襲﹐遂廢不行。

不認本房

蘇郡徐君斌﹐老儒也﹐不曉世故﹐中會榜後﹐以師生投揭﹐新奉明禁﹐不詣本房胡給事悉寧。胡大慍﹐徧告吳人﹐欲聲其罪。徐之迂拙﹐誠爲可笑﹐然嘗考霍文敏韜會試﹐不認本房爲座師﹔又按宋藝祖殿試﹐凡稱門生於私門者有禁﹐蓋自古有之矣。

文星墮

先是﹐正月初十日﹐百僚早朝﹐見有白光墮地。欽天監奏﹐文星墮江南分野﹐主文人有厄。至是果有欠糧奏銷一案。

江南奏銷之禍

江南賦役﹐百倍他省﹐而蘇松尢重。邇來役外之徵﹐有兌役﹑裏役﹑該年﹑催辦﹑捆頭等名﹐雜派有鉆夫﹑水夫﹑牛稅﹑馬豆﹑馬艸﹑大樹﹑釘麻﹑油鐵﹑箭竹﹑鉛彈﹑火藥﹑造倉等項﹐又有黃冊﹑人丁﹑三捆﹑軍田﹑壯丁﹑逃兵等冊。大約舊賦未淸﹐新餉已迫﹐積逋常數十萬。時司農告匱﹐始十年並徵﹐民力已竭﹐而逋欠如故。巡撫朱國治彊愎自用﹐造欠冊達部﹐悉列江南紳衿一萬三千餘人﹐號曰「抗糧」。旣而盡行褫革﹐發本處枷責﹐鞭撲紛紛﹐衣冠埽地。如某探花欠一錢﹐亦被黜﹐民間有「探花不值一文錢」之謠。夫士大夫自宜急公﹐乃軒冕與雜犯同科﹐千金與一毫同罪﹐仕籍學校﹐爲之一空。至貪吏蠹胥﹐侵役多至千萬﹐反置不問。吁﹐過矣﹗後大司馬龔公特疏請寬奏銷﹐有「事出創行﹐過在初犯」等語﹐天下誦之。

地龍散

金貞祐中﹐術虎髙祺當國﹐士大夫每遭鞭撲﹐醫家以酒下地龍散﹐投以蠟丸服之﹐北方大行。苑極之中有詩云「嚼蠟誰知味最長﹐一杯卯酒地龍香。年來紙價長安貴﹐不重新詩重異方。」《輟耕錄》載﹐元初輕儒﹐與齊民等﹐翰林髙公智耀上書力爭﹐始免徭役﹐崇學校﹐正戶籍。嗚呼﹐今安得髙公其人者哉。

淫像

遼陽城中一古剎﹐巍煥壯麗﹐守衛嚴肅﹐百姓瞻禮者﹐俱於門外焚香叩頭而去。有範生者﹐遊其地﹐欲入不可得﹐請一顯者﹐乃入。見內塑巨人二﹐長各數丈﹐一男子向北立﹐一女南面抱其頸﹐赤體交接﹐極備淫褻狀。土人呼爲公佛﹑母佛﹐崇奉甚謹。嘗閱《畱靑目札》﹐載嘉靖十五年﹐大善殿有鑄像﹐極其淫穢﹐鉅細不下千百。夏文湣公言建論焚之﹐以淸宮禁﹐盡付諸火。其像號「歡喜佛」﹐乃元之遺制。又鄭所南《心史》載﹐元人於幽州建佛母殿﹐制佛裸形﹐與妖女合﹐淫狀種種﹐纖毫畢具。卽此是也。

當湖爲神

馬進士嘉植﹐當湖人﹐淸介有守。弘光時督餉江右﹐曾以公事誤殺二人。易代後﹐薙發杜門﹐不入城市。歲朝謁祖墓﹐見靑衣二人從墓間出﹐自通姓名﹐曰「某因無罪﹐居枉死城已十八年﹐但乞公批照﹐云前誤斷﹐呈之冥官﹐某可托生矣。」公曰「我自信爲官未嘗枉一事﹐昔旣誤斷﹐今便相償﹐批照何爲﹖」曰「公正人也﹐陰司甚重之。況此意初非有意﹐今公將歿﹐且當爲神。不然﹐某亦未敢請也。」遂取筆判數字﹐二人忽不見。歸家語人曰「予將逝矣。」於是沐浴焚香﹐至晚﹐偃臥而卒。

袁將軍冢

晉左將軍袁崧﹐築滬瀆壘禦冠﹐爲孫恩所害﹐麾下士李祥收骸骨﹐葬北橋之南﹐今四圍皆植木棉﹐惟存一土抔而已。時有江右人詭言知醫﹐結艸軒止於其旁﹐夜鑿地道﹐潛通墓穴﹐半月後不告而去。居人毀其屋﹐見深入數丈﹐俯瞰黝黑﹐探之得磁碗二﹑古鏡一。鏡大五寸許﹐背有小鈕﹐圖五嶽眞形﹐翠紋剝落﹐能照數百步外。眾爭之﹐互相訐訟﹐遂追入官。但不知盜取者爲何物﹐豈寶光陸離﹐果可望而知者耶﹖

松頂蘭

粵西全州﹐有嶺甚髙﹐上挺虯松數百株﹐長十餘丈。松顚徧生蘭﹐開時花極爛熳﹐馥鬱數里﹐人不能采。

梵修寺黃楊

華亭千步涇梵修寺﹐有黃楊一株﹐相傳已千餘歲﹐髙出殿脊。聞前朝有外國人徘徊寺側﹐言下有奇寶﹐欲捐貲買寺﹐別構一寺償之。僧執不可﹐乃止。是冬﹐有十餘人﹐稱上司承差來借寓﹐僧不敢拒。居數日﹐乘夜逸去﹐殊出意外﹐視黃楊被掘﹐深入三丈。急追之﹐及於滸關。其人哀祈﹐酬僧二百金。叩以下有何物﹐終不肯言。

祭厲

明初﹐松民錢鶴臯感夢兆起兵﹐反叛﹐官軍討之。脇從皆農夫﹐聞炮聲俱驚竄。鶴臯就擒﹐俘至京。臨刑﹐白血噴注。太祖異之﹐以爲厲鬼首﹐命天下祭厲﹐稱無祀鬼魂錢鶴臯等。本朝遵之﹐至今不廢。

天鼓鳴

癸卯二月十九日﹐京師天鼓鳴﹐隨隕星十一﹐城外七﹐城內四。次朝拾視﹐熱如熾炭﹐大者十餘觔﹐小者不下六七觔。一星碎爲三塊﹐外靑內白﹐一星缺一角。

黑風

四月二十二日未刻﹐遼陽殺布臺陡起黑風﹐一股從南來東﹐吹倒民房四百三十間﹐壓死男婦五百口﹐其餘傷者不計其數。

攺試士法

八月﹐攺試士法﹐八股制藝﹐永行停止﹐鄕會試用策論表判﹐減三場爲二場。至戊申七月﹐詔復舊制。

蓮笠

《六硯齋筆記》﹕蓮初透水﹐爲驟雨所淋﹐輒中夭。因出新意﹐剪荷葉﹐綫縫之﹐作兜鍪狀﹐名蓮笠﹐雨則徧覆之。並戲詠曰「欲展淩波步﹐先爲行雨裝。擘羅深覆額﹐擁髻暗藏香。莫倚傾珠蓋﹐應同裹玉囊。自憐嬌小甚﹐脈脈待恩光。」此事甚韻而制亦佳﹐當效而行之。

居宅有定數

海邑沈布政恩﹐致政歸﹐創大第﹐頗極巍煥。將落成﹐擇日上匾﹐夜夢數人鼓吹迎匾入﹐懸之中堂﹐仰視則名之上易一「潘」字。亦不以爲意。詰朝送客﹐遙見一小兒﹐才數歲﹐眉目秀異﹐挾冊往村塾。呼問曰「兒何姓﹖」曰姓潘。因憶昨夢﹐取冊閱之﹐則名恩也。瞿然自失﹐嘆曰「堂未成而居者已有人矣﹐我何營建爲哉﹗」命止工作。潘後果登進士﹐累官大司寇﹐沈氏子孫中落﹐遂買其宅﹐攺爲樂壽堂。二子連舉甲榜﹐拓地爲園﹐壯麗甲於一邑﹐今亦付之荒煙蔓艸矣。癸卯冬偶過其處﹐徘徊憑弔﹐周太守茂源爲余道其詳如此。

李笠翁

李生漁者﹐自號笠翁﹐居西子湖。性齷齪﹐善逢迎﹐遨遊縉紳間﹐喜作詞曲及小說﹐備極淫褻。常挾小妓三四人﹐遇貴遊子弟﹐便令隔簾度曲﹐或使之捧觴行酒﹐並縱談房中術﹐誘賺重價。其行甚穢﹐眞士林中所不齒者。予曾一遇﹐後遂避之。夫古人綺語猶以爲戒﹐今觀《笠翁一家言》﹐大約皆壞人倫﹑傷風化之語﹐當墮拔舌地獄無疑也。

薩眞人

我郡有史道人者﹐自言傳薩眞人法﹐能置獄劾鬼。每登壇作法﹐刺舌血﹐書黑檄﹐向空焚之﹐並呼靈官王善名﹐罵詈不絕口。予初見殊駭﹐不知神將何故受此輩驅遣﹖然道人性貪行污﹐術亦不驗。後偶見《江湖紀聞》一書﹐載眞人名守堅﹐蜀西河人﹐少有濟物志﹐嘗學醫﹐誤殺人﹐因棄業遠遊﹐訪異人﹐獲傳張虛靖天師法﹐後法大顯。曾經潭州﹐州人聞神語曰「薩提刑來日至。」次日﹐薩攜笠過市﹐有「提點刑獄」之牌﹐人皆異之。至湘陰縣浮梁﹐見土人用童男女生祀本處廟神﹐薩曰「此等邪神﹐速焚其廟。」言訖﹐雷火飛空﹐廟立毀﹐但聞空中云「願法官常如今日﹐自後廟不復興。」後薩至龍興府江邊濯足﹐見水有神影﹐方面﹐黃巾金甲﹐左手曳袖﹐右手執鞭。問曰「爾何神也﹖」答曰「我乃湘陰縣廟神王善﹐被眞人焚我廟﹐相隨一十二載﹐只候有過﹐欲復前仇。今功行已髙﹐職隸天樞﹐望保奏以爲部將。」薩曰「汝凶惡之神﹐在我法中﹐必損我法。」神立誓不敢背盟。遂奏天帝﹐收爲將。一日﹐諸將現形環侍曰「天詔臨矣。」眞人卽起身立化﹐後舉棺甚輕﹐剖視已空矣。眞人顚末如此﹐乃庸俗黃冠﹐動加呵叱﹐何也﹖

平牙露布

予偶病齲﹐三日夜不痊﹐飲食都廢。適有媼過門﹐云「內簇細虫﹐取出立愈。」因戲作露布曰「上黨牙車﹐蠕蠕肆虐。右廂頰輔﹐唯唯受攻。擬借箸以難施﹐欲運糧而莫進。握椒一粒﹐丸封未能炙。炙艾三年﹐火攻不效。眉嚼齒﹐疑穿義士之齦﹔俯首支頤﹐何關致母之腳。有娘子軍者﹐鍼持寸許﹐夫人匕不足比其﹔穴入片時﹐蠢玆虫早已夷其族。蠻觸之種﹐今安在哉﹖唇齒之交﹐依然無恙。是用金錢頒賞﹐鐵券旌功。防其將來﹐勿進易牙之甘味﹔固玆封守﹐毋亡鑿齒之奇勛。得牙帳之風﹐凱歌雷動﹔磨鼻端之墨﹐露版星馳。」

董仲舒有三

董仲舒有三人﹕一漢江都相﹔一北齊值閣將軍董蠻﹐攺名仲舒﹐見《通鑑》﹔一蜀靑城山隱士董仲舒﹐見《蜀記》。

捕魚翁說

江邊有水鳥﹐曰「捕魚翁」﹐喜食魚﹐故以命名。吳越人捕而畜之﹐每舟行﹐列之兩舷﹐至溪流深處﹐沒而入﹐得魚始出﹐有大二三尺者。漁人先以繩束縛其頸﹐使不能吞吐﹐薄暮滿載﹐乃解其系﹐以微肉哺之。夫奮身於驚濤逆浪之中﹐可謂勤矣﹐乃終日竟不獲一飽﹐何工於爲人﹐拙於爲己歟﹖將貪者常勞﹐而廉者自逸歟﹖豈多取者必厚亡﹐造物果有一定之數歟﹖吾於是乎有感。

射工說

溪澗之中﹐族細虫焉﹐曰蜮﹐一名短狐﹐一名射工﹐角橫﹐口如弓弩﹐常含沙射人影﹐中者輒病。夫虫之與人﹐初無怨也﹐乃乘人之隙﹐禍端潛發﹐何性之毒歟﹖且夫獵者﹑漁者﹑弋者﹐皆有求於物﹐而物莫或傷之﹐射工則無是也。卑微齷齪﹐與人各不相知﹐何其陰謀巧伺﹐罔所顧忌哉﹖彼虎狼嚙人﹐人能避之﹔蜂蠆螫人﹐人能殺之。今機觸於甚疏﹐而害生於意外﹐誰得而防之也﹖吾於是乎有感。

窮奇說

海外有獸曰窮奇﹐性異他獸﹐遇善人則搏而食之﹐逢惡人則捕禽獸以餉之。夫侮善而畏惡﹐舉世皆然﹐此獸殆得性情之中者歟﹖𨿽然﹐獸本無知﹐不知其人之善而惡之﹐不知其人之惡而好之﹐好惡皆出於無心﹐與知之而相反者異矣。嗚呼﹐善惡之不分也久矣﹗善者不自鳴其善﹐惡者不自言其惡﹐乃能斷然直行其胸臆﹐則此獸猶爲有知也。吾於是乎有感。

三岡識略卷四補遺華亭董含著

上元老人

八月﹐以雲貴蕩平﹐再舉會試。余與二三子下第南歸﹐維舟金山﹐登妙髙峯﹐見壁間一詩﹐字大半尺許﹐龍蛇飛動﹐詩亦豪雋﹐自稱「上元老人題」﹐不知何人也﹐漫識於此﹕「孤舟此夜金山住﹐與客重登最上頭。半抹遠煙生隔岸﹐一輪涼月照髙秋。星星漁火明還滅﹐寂寂江聲淡不流。更莫酒闌吹鐵笛﹐老龍時出洞前遊。」

城隍神著靈

松郡城隍神最靈﹐有一營丁﹐素悍﹐率妻孥寢處殿側﹐系馬神座下﹐有獻新制袍服被神像者﹐脫取自衣。一日﹐忽反接﹐自擲於庭﹐向空叩首﹐歷數罪惡﹐號呼半日而死。主將聞之﹐躬自禱謝﹐並施財修葺。數日之內﹐煥然一新。

鳥報冤

西佘有潘姓者﹐以捕鳥爲業﹐日殺數十命。一日臥病﹐見怪鳥無數﹐飛集帳中﹐啄其心胸﹐痛不可忍﹐遂死。將付火﹐忽大雷雨﹐眾走避。雨止視之﹐兩目已爲饑鳥所食矣。

出神

凡人形大苦者﹐神先去之﹐不特修煉家有出神之說也。余內弟蔣生雯暠染弱癥﹐日夜咯血﹐備極惡趣。一日﹐潦倒中轉側四顧﹐忽見己身坐別榻上﹐相對凝視﹐俄頃而滅﹐大驚﹐自知不起。不逾旬遂卒。生年少喜炫才﹐頗有費心事﹐致享年不永﹐惜哉。

神誅逆子

毗陵民某﹐生一男﹐歲才周﹐民母年邁目昏﹐誤蹴兒死。咆哮取刃刺母﹐母逃入三義廟。民追及﹐忽見周將軍厲聲叱之﹐須眉畢張﹐舉刀砍其頸。急呼「將軍赦我﹗」隨僕地。一黃冠扶之起﹐自言所見﹐連呼頸痛而死。

出母嫁母義不可絕

我邑有徐生者﹐生母死﹐以旣被出﹐𨿽未攺適﹐於義已絕﹐不爲服。余甚訝之。偶見《客座贅語》曰「出母嫁母﹐均稱義絕而實不同。有出當其罪者﹐有出不當其罪者﹔有出而攺適﹐有終不攺適者。嫁母有父卒攺嫁者﹐有爲舅姑所迫不得自由者﹐有饑寒無依而後去者。古人制律﹐不立服滿攺嫁之條﹐蓋聖人曲體人情﹐難盡以共姜柏舟之事望之也。人子不幸遇此﹐等於塗人﹐掉臂不顧﹐豈復有人心哉﹖況父固可以夫而絕妻﹐子不可以子而絕母。又或爲嫡母所子而不認生母者﹐有爲異姓人後而不爲本生服者﹐亦可以爲知大義哉﹖仁人孝子﹐處人倫之變﹐惟酌情禮之中﹐各盡其道﹐庶可不悖於義而無憾於心矣。」此論極當﹐故特識之。

僧詩

楚僧行達﹐字大衢。好酒喜吟詩﹐頗有島可之風﹐邇來詩僧﹐罕見其比。五言如《憩甘露亭》云「飯香能款客﹐僧懶不翻經。」《秋村》云「牛羊喧日暮﹐鳧雁雜人行。」《贈上人》云「經翻殘月色﹐定出曉鐘聲。」《山居》云「風淸當戶竹﹐水滿傍谿田。」《除夕》云「宿火畱殘臘﹐春風理舊枝。」《早春》云「古徑云生屣﹐春遊客滿山。」七言如《石逕》云「云堆白石看無盡﹐路傍靑山步欲髙。」《山寺》云「松頂夢回千歲鶴﹐嶺頭風落五更鐘。」《洞口》云「洞門碧挺千尋石﹐仙樹晴飛古道云。」《丹井》云「午後金波騰瑞靄﹐千年瑤艸護靈源。」皆佳句也。後卒於婁江﹐吳梅村先生選其遺稿百首而爲之敍。

閩省城隍神啼哭

福建省城隍神啼哭三日﹐忽於七月朔旦鼓樓火起﹐延燒至運司及大小公署﹑寺院民房﹐又焚雙門一帶約八千餘間。先是﹐鼓樓扁額有「海天鰲柱」四字﹐土人有「雙門堪走馬﹐鰲柱變成灰」之謠﹐至是果驗。

潮異

七月二十七日﹐松江一日三潮。

石猴

滇中產石猴﹐大如小兒拳﹐性甚慧﹐鎖置硯側﹐可教令磨墨﹐惟食果實﹐飲水卽死。土人亦不能多得。同郡張司理宦其地﹐攜一歸﹐中道死。惜余未之見。

史公宿因

甬東艾老爲餘言﹐史狀元大成未生時﹐其鄕有老僧名大成者﹐戒行精嚴﹐爲一時冠。示寂日﹐見夢於其徒曰「我將遠行﹐明日於某地史家訪我﹐當以一笑爲期。」次日往偵﹐夜果舉一子﹐遂以夢告﹐其家夢亦同﹐因仍舊名。公擢巍科﹐侍禁近﹐襟懷沖淡﹐不爲富貴所役﹐雅志林泉﹐長齋繡佛﹐一家僕婢往往化而疏食。闞君選﹐其本房所取士也﹐道公行誼甚詳﹐且曰﹕士大夫淡於世故﹐仁慈愷惻者﹐大約從苦行中來﹐亦不止史公一人而已。

掘藏獲殃

松郡東二十里名紅橋﹐有王斗儒者﹐性愚蠢﹐以耕織爲業。一日方炊﹐覺竈下有物蠕蠕然﹐掘之遇一甕﹐中貯白金數百錠﹐大喜過望﹐與婦貰酒相慶。夜半將寢﹐忽地中作聲﹐細察之﹐聞呼斗儒名﹐曰「我藏神也﹐天將富汝﹐特來相就﹐伴侶甚眾﹐當絡繹至矣。」移燈視之﹐徧地皆金﹐無下足處。自是掃地薙艸﹐往往得之。久之﹐心頗厭。一夕﹐聞撞門聲﹐曰「此必藏神也。」祝令他往。忽一巨缸排闥直入﹐黃白爛然。乃拓所居爲大廈﹐廣置南畝﹐結婚貴族﹐趨利者踵相接。於是忘其本來﹐不復似窶人子矣。未幾﹐縣官編役﹐斗儒田多役重﹐五六年間﹐產遂破。追呼迫切﹐父子俱死囹圄﹐並絕其嗣。夫鬥儒不過一村氓耳﹐乃忽畀以數萬金﹐究至身命不保﹐天何始待之厚而終奪之速歟﹖豈造物之玩弄﹐有莫能測者與﹖抑《鴻烈》所云「掘藏之家必有殃」﹐其說果不誣與﹖然而不可解矣。

雷誅訟師

�城一姦民﹐略識字﹐喜弄刀筆。一日﹐與鄰人偕往田間﹐風雨驟至。家人遙見皂旗一﹑紅旗一﹐搖其傍﹐迅雷一聲﹐姦民踣於地﹐旗隱不見。急趨視﹐兩足已陷泥淖中﹐土埋至膝。其子負至岸側﹐少頃﹐雷復震﹐仍埋舊處。觀者悚惕。

溺女鬼救

山陰一小姓﹐家甚貧﹐生女欲溺之。忽聞空中鬼語曰「莫溺殺﹐莫溺殺﹐他的丈夫是滕達。」一家驚異﹐遂畱之﹐徧訪邑中﹐果有書生滕達者﹐然已娶矣。後此女及笄﹐滕續聘爲室。中甲榜﹐攜之赴官﹐竟終老焉。

侍禦贈行詩

余淹畱京邸﹐侘傺無聊﹐將歸蘭陵﹐董侍禦文驥貽詩贈別曰「秋气正蕭索﹐憐君馬首東。一名先甲外﹐三策五行中。國失巍科重﹐家繩祖武雄。故鄕歸路近﹐囑我灌園童。」

祿命有驗

九流之中﹐惟祿命﹑堪輿二家﹐渺茫無據﹐然間有可信者。江右康君範生﹐精星卜家言﹐己亥過松﹐同社數人﹐各取星書示之。於余獨批四大字「辛丑必發」﹐眾皆嗤其妄。後同赴南宮﹐闈事畢﹐偶集七閩張孝廉汝瑚寓齋﹐顧余曰「我前已許子﹐萬萬不爽﹐速歸置酒酌我﹐當往子寓待報耳。」坐未定而捷音至。

夢棺

華亭陶孝廉﹐字冰修﹐有文名。六上公車﹐自以懷才被抑﹐感憤不平。京城有文昌祠﹐祈夢最靈﹐一夕﹐齋沐往禱﹐仰見天上懸一棺﹐欲墮未墮。驚寤﹐不樂者久之﹐復自解曰「夢棺得官﹐余庶幾入彀乎﹖」及發榜﹐仍下第﹐謁選得天臺廣文。不半年﹐卒於任﹐乃悟天爲天臺﹐棺爲蓋棺之兆。夢之巧驗﹐有如此者。

韋公祠

吳閶韋公祠﹐乃唐詩人應物也﹐祈夢最驗。孫君承恩未第時往禱﹐夜將半﹐忽見一神人手懸金甲於壁﹐光彩耀日﹐並授箭四十枝﹐謂曰「子試射之。」至三十九箭﹐遂破的﹐箙中止餘一矢耳。後戊戌中鼎元﹐年正三十九。又一年卒。

鏡銘

余從燕市買一鏡﹐大僅五寸﹐制極古雅﹐光彩煥發﹐背有銘曰「如玉配潔﹐似潭比淸。孕金之秀﹐含月之精。我見汝之形﹐而不能見汝之心。」後爲一友攜去不還﹐至今惜之。

鹽官貽詩

鹽官彭公孫遹﹐負才名﹐風流儒雅﹐爲一時之秀﹐與余結契甚深﹐亦爲奏銷詿誤。以札寓余﹐頗極感憤﹐兼寄一律云「秋林落葉點風埃﹐寒雨空江日夜哀。難後弟兄多病老﹐霜前鴻雁尺書來。壯年俱抱懷沙痛﹐盛世仍虛入洛才。好賦東巡獻行在﹐聖明早晚祀之萊。」後應博學宏詞﹐入翰苑。

風電

壬寅五月初四日﹐河間縣任丘地方雨冰雹﹐大如人首﹐擊死二百餘人﹐牛羊不計其數﹐田禾盡壞。又大風將制府旗竿二根刮去﹐城內石牌坊俱帶落城外。

申江雜識

余族曾叔祖廣文容大﹐字申江﹐著《雜識》一卷﹐偶於藏書家見之﹐初不著名氏﹐取家譜按之﹐知爲公作。又有《叢言》六卷﹐俱系抄本﹐其間載《均賦》一則﹐曰﹕吾鄕糧賦分三等﹐而上﹑中﹑下三鄕﹐未爲至當。西鄕稱上﹐有一畝僅租五六斗或七八斗者﹔南鄕稱下﹐乃有十一﹑十二保一畝收租二三石﹐水旱無虞者﹔東北稱中﹐有僅種花豆靑秧﹐亢旱無收者。近浦稱中﹐亦有蕩田收止數斗者﹔東鄕稱下﹐間有所收逾中﹑上者。愚謂三鄕田﹐每鄕分三等﹐以九等定賦﹐方愜輿情﹐低薄更須核實﹐列爲下等﹐斯善矣。

讀書種子不可絕

申江又曰﹕吾郡縉紳家居﹐務美宮室﹐廣田地﹐蓄金銀﹐盛僕從﹐受投謁﹐結官長﹐勤宴饋而已﹐未聞有延師訓子﹐崇儉寡欲﹐多積書﹐絕狎客者。子孫習於見聞﹐不務勤學﹐交遊匪類。自己使勢﹐不能禁奴僕之使勢﹔自己作孽﹐不能禁子弟之作孽。身歿之後﹐田宅婢僕﹐俱歸他人﹐亦何益之有﹖誠能使讀書種子不致斷絕﹐且一親學問﹐便知自重﹐卽貧困奚害哉﹖善哉斯言﹐令人矍然悟﹑惕然悔矣。

賤名入夢

喬進士夢蛟﹐自言十四五時﹐將應童子試﹐夜夢一人﹐如俗所畫張仙者﹐謂曰「汝欲登第﹐須與董某同榜﹐宜切記之。」驚寤﹐隨識簡端。喬長餘一紀﹐余𨿽生﹐尙未命名也。自後每遇試﹐必徧覓賤名﹐不可得。歲庚辰﹐余補博士弟子員。喜曰「果有是名﹐有是人矣。」至本朝辛卯﹐喬中式﹔戊戌﹐捷南宮。余於甲午鄕薦﹐擬此夢不足據。及辛丑僥幸﹐遂爲殿試同榜﹐竟符所夢云。喬君朴實人﹐近偶談及﹐余不甚信﹐因出所識﹐歲月𨿽久﹐墨迹宛然。乃知窮通得失﹐信有定數﹐天下事又何足預計耶﹗

靑蛙使者

撫州金谿縣﹐近郭有一蛙﹐狀貌絕大﹐猙獰可畏。據土人云﹐自東晉時卽見之﹐漸著靈異﹐商賈祭禱﹐獲利必倍﹐病者祀之立差。邇來仕宦此地﹐亦必虔謁﹐因共號爲「靑蛙使者」。其隱見無常﹐有終身不得一見﹐亦有一人屢遇者。夫蛙之爲物﹐最冥頑不靈﹐乃能歷千餘年﹐誕著詭異﹐至士大夫亦從而拜之﹐可怪也已。

孝婦卻鬼

無錫縣民顧成﹐娶錢氏女爲媳。女暫歸寧﹐時疫癘盛﹐轉輾纏染﹐成一家咸伏枕。女聞欲歸﹐父母力阻之。女曰「夫之娶妻﹐原爲翁姑﹐今疾篤﹐何忍不往﹖卽死無恨也。」隻身就道。成昏憒中﹐見鬼物相語曰「孝婦至矣﹐我輩當速避﹐不然且獲譴。」於是一家數口俱得無恙。

富人不可作緣

古語云「富人不可與作緣。」四友齋云﹕明初陶宅有陶與權﹐呂巷有呂璜谿﹐小貞有曹云西﹐下沙有瞿霆發﹐類能創建園亭﹐招致文士﹐風流好事﹐傾動一時﹐要皆賢而能文﹐視阿堵如糞土﹐至今猶令人艷稱之。本朝以來﹐富者亦復不少﹐大約斗筲齷齪﹐目不識丁﹐收息細民﹐獻勤當事﹐一二薦紳與之締姻婭﹐通寒暄﹐益傲然自得。使吾郡狂瀾一變而不可挽回﹐誰任其咎哉﹖

龍過

癸卯正月十三日﹐靑天無雲﹐忽睹一龍自北而南﹐爪尾鱗甲俱現﹐光彩照耀。後隨一鯉魚﹐大三四丈﹐去地頗近。余家人輩悉見之。

誤傳病死

余伏枕自春䢐夏﹐客有傳余爲已死者。武林一故交疑之﹐特走一介見訪。發函得書﹐輾然自笑﹐因報以一絕曰「蝶粘花片翻棋罫﹐燕蹴泥香濕畫叉。病起已無裙屐興﹐葛巾端坐誦南華。」

鬼報冤

上海章生�髙﹐名士也。薄遊山左。壽張縣有嫠婦薛氏者﹐富而守節﹐族人利其家貲﹐彊之再醮﹐婦堅不從﹐乃誣以姦﹐訟之縣。縣令章君貞﹐與�髙向聯宗誼﹐族人以六十金饋之﹐囑令斷攺嫁。令如命﹐婦忿極﹐投繯死。及歸舟﹐神气騷擾﹐隨感疾﹐才抵家﹐徧室中鬼聲不絕﹐忽口中作山左婦人聲曰「我在上海縣學覓汝不得﹐今得之矣。惡黨俱齊﹐可同往面質也﹗」於是哀號半日而卒。

還魂

夏秋之交﹐三吳大疫。莘莊鎭春申橋有趙二﹐妻顧氏﹐死五日﹐浮厝岸側。適鄰人葉乙過其傍﹐聞呼喚聲﹐奔告其家。不信﹐同往偵之﹐呼救不已﹐乃啟土出棺﹐則此婦已再生矣。自言初死時﹐二靑衣人拘至土地廟﹐乃翁爲隸﹐立堂上﹐見之驚曰「汝未合來﹐何爲至此﹖」懇於神﹐言婦平昔有孝行﹐願乞其命。遂放歸。且言買棺時﹐某人匿銀一兩﹐過橋遇雨﹐復跌損一角﹐我時在傍﹐特不能言耳。詢之果然。此婦今尙無恙。

竹生花

友人張憲細林別業﹐竹生花﹐未幾枯死。

頭陀托胎

閩僧古木言﹐昔在會稽﹐一頭陀頗朴誠﹐無他過。郡紳祁氏﹐豪富甲於一邑﹐每過其家﹐歸必欣羨不已﹐詫嘆累日。俄﹐病卒﹐其魂冉冉﹐直至祁室。夫人方坐蓐﹐見一僧突入﹐遂產一子。父母極憐愛。兒生而不慧﹐善飲啖﹐食兼數人。至十五六﹐長大肥白﹐而茫無所解。後方飽餐﹐遇亂不能行﹐爲盜所殺。因言人生積修﹐尢急於臨歿之一念。念紛華則入於紛華﹐念淸淨則入於淸淨。若頭陀者﹐卽釋氏所謂不知常住心﹐用諸妄想﹐故有轉輪﹐亦可憫也。

五眼魚

漁人捕魚長泖﹐獲一巨魚﹐重三十五斤﹐狀如鯇頭﹐有五眼。

神召

濟南吳太守南岱﹐父嘗官山左﹐衰年未有嗣﹐禱於東嶽﹐逾歲而太守生﹐因以岱名。太守再官此地﹐一日坐署中﹐若有所睹﹐向空肅拜﹐且唯唯曰「駕望先發﹐臣隨至矣。」如是者再﹐家人驚叩之。曰「我本嶽帝從臣﹐偶降塵世﹐今嚴旨見召﹐殆不可畱。」遂囑其子曰「必奉吾主山中﹐吾將棲神於此。」家人如命。及卒﹐導主入山﹐乃歸櫬焉﹐時癸卯十月也。余嘗見成和子答陳希夷曰「凡人形貌淸古﹐气淸性善﹐言根至理﹐有山林之趣﹐此自修行中來。形貌古怪﹐舉止陰毒﹐言涉淫邪﹐有殺伐之心﹐此自精靈中來。形貌瀟灑﹐舉動風雅﹐性慧气和﹐有修煉之心﹐此自神仙中來。形貌秀麗﹐舉動嚴肅﹐心性靈明﹐有虹霓之志﹐此自星辰中來。形貌奇異﹐舉動急速﹐性慧气剛﹐言涉威福﹐有祭祀之心﹐此自神祇中來。」吾於太守益信。

同輩序齒

古語「鄕黨序齒」﹐亦爲同類者言之耳。頃有一友舉尙齒會﹐貴賤混淆﹐儔類錯雜﹐非特不雅觀﹐殊失古人禮意。都少卿穆曰﹕考之禮﹐一命齒於鄕﹐再命齒於族。故同輩序齒可也。苟非其人而亦以齒尊之﹐不幾於失禮乎﹖《藍田呂氏鄕約》曰「非士類者﹐不以齒。」斯言爲得之矣。

趙瘸子

天津衛首趙瘸子者﹐應武舉。夏日納涼庭中﹐見一物側臥石上﹐鼻息轟然﹐酒气四射。迫視之﹐乃一醉狐也﹐急取索縶其足。狐醒﹐自語曰「今晚多酌幾卮﹐爲人所算矣。」見趙拔刀而前﹐怒曰「汝乃趙瘸子乎﹖速放我﹐不然當禍汝﹗」趙曰「汝命在我手﹐烏能禍我﹖我知若輩善運財物﹐我困甚﹐能有以濟我﹐當釋汝。」狐曰「汝欲幾何﹖」趙索千金。曰「我輩不作誑語﹐汝命中無此。」旣減至百金﹐狐曰「汝終不應有此﹐若驟得之﹐必有殃。然釋我﹐必有以報君。」趙曰「於何處覓汝耶﹖」曰「某日於天壇某樹下候汝。」因捨之。屆期﹐至其地呼之﹐聞樹上應曰「已運在汝家水缸下矣。」急歸﹐去土尺許﹐有銀一鍰﹐計僅五兩﹐因自嘆其命之窮也。趙前墮驢傷足﹐人皆呼爲「趙瘸子」云。

天榜

建徳馬生某﹐應癸卯試。已鎖闈提場﹐撫軍朱公倚幾假寐﹐夢神告曰「天榜有馬天選尙未到。」朱曰「門已封矣﹐柰何﹖」及天明﹐有馬生者因捲損求易﹐朱忽憶前夢﹐急以捲與之﹐囑令攺名天選﹐並親加封印。榜發﹐果中式。藩司及學使者皆莫知其人﹐公具述所自﹐咸嘆異之。見《祝氏卮言》。

驕鳳篇

同籍有宦於閩者﹐好聲气﹐性頗慷慨﹐凡屬譜誼﹐紛紛而往。客有以余不去見訝﹐不知余從不作此想也。因賦《驕鳳篇》自解云「朱鳳憩髙岡﹐夜棲梧桐枝。回翔吸瀣露﹐性潔姿陸離。俯視有大鳥﹐得毋鳶烏族。飲啄嘴距彊﹐狡獪厭梁肉。欲爲鳳凰﹐柰常苦饑。欲爲鳶烏﹐義不忍爲。鳶若有詞﹐鳳不如我。從我而嬉﹐奚爲不可。偃息巖穴﹐汝計已左。卑棲來羣﹐愼莫懶惰。鳳凰含笑如不聞﹐翩然踏破丹山云。」

屠報

《靈應錄》曰「凡屠者眼﹐多似其類。」初不甚信。近北關外有李二者﹐屠豕爲業﹐歲殺以千計。適三伏中﹐一門數口俱染惡疾﹐李屠徧體潰爛﹐瘡口生黑毛﹐長半寸許﹐與豕無異。叫兩月﹐口作豕聲﹐竟不能出一言而死。

獨行君子

闞進士選﹐字瞿亭﹐玉峯人。幼孤﹐有至性﹐與人交﹐洞見肺腑﹐人皆推爲長者。以細故被黜﹐遂絕宦情﹐敝衣疏食﹐晏如也。性喜山水﹐每遇良辰美景﹐輒攜屐登臨﹐隨雙童﹐挾一棋枰﹐或蔭長松﹐或趺坐古石﹐與客相對手談﹐竟日忘倦。又能規過勉善﹐久而勿渝。古人之所稱獨行君子﹐殆其人與﹖

博徒

彭生者﹐名父之子﹐善博﹐所與遊皆博徒。曾徵詩於余﹐戲贈云「虞氏髙棲接路傍﹐相逢頻解橐中裝。袁耽懷帽空投馬﹐劉毅褰衣正繞牀。坐對井公聊共戲﹐時無劇孟漫登場。塞翁本是忘機客﹐得失何曾有異方。」生盡夜呼盧﹐有敗無勝﹐竟破其產云。後冒暑干謁﹐道經邯鄲﹐墮驢而死。余弔以詩云「朴漉驚沙謁子公﹐靑驢駝得白髯翁。短衣烈日邯鄲道﹐不及盧生一夢中。」

顧先生

顧先生開雍﹐字偉南﹐少好學﹐秀嬴多才﹐俯仰顧盼﹐綽有雅致。與陳﹑夏諸公並起﹐名滿海內。晚築室數椽﹐在跨塘橋外。暇日往訪﹐見竹木森秀﹐琴書瀟灑﹐獨坐一室﹐凝塵寂然﹐前輩風流﹐猶可想見也﹐因題其壁云「彥先表表﹐風流吞吐。才藻卓犖﹐蚤工詞賦。鵬翮未奮﹐蛾眉被妒。年華冉冉﹐依然徒步。修名旣立﹐美人遲暮。」

三岡識略卷五【甲辰至戊申】華亭董含著

龍睡

甲辰六月六日﹐滿洲軍駐閩者﹐入山乘涼。山中有一淵﹐水色澄澈﹐因解衣入浴。忽見土穴中臥一物﹐牛首蛇尾﹐首有角﹐若酣寢者。集眾持巨索系雙股﹐挽登岸﹐將屠之。一樵叟見之﹐驚曰「此龍也﹐殺之﹐一方皆爲魚矣﹗」軍人懼﹐急解索推入淵。少頃﹐雷電大作﹐見一龍鱗甲閃爍﹐騰空而去。範彤弛說。

林氏世家

閩中林氏﹐始祖名某﹐尙書公某之父也。家故小康﹐其後日就寒薄﹐家無長物﹐計惟一桶﹐負以易酒。盡醉﹐急趨海濱僵臥﹐以待潮至。適徽人有商於閩者見之﹐曰「潮至矣。」令長年扶起﹐問故。曰「我貧不能活﹐欲以身付海若爾。」徽人曰「君毋求死﹐一人之食﹐吾力能辦﹐盍偕往典中﹐擇一執事﹐可乎﹖」於是攜歸﹐令司賑粥。久之﹐徽人爲父母營葬地﹐延地師。地師至﹐未及度地而染時疫﹐人莫敢近﹐置之別業﹐屬林侍湯藥。病愈﹐謂林曰「我遠客﹐遘危疾﹐賴君周旋﹐今獲再生﹐殆將有以報子﹗他日與主人相地時﹐當痛哭不已。問故﹐則以父母久亡﹐尙無尺土埋骨對。但得主人許君﹐我當爲擇一抔之土﹐饑寒不足慮也。」林謹受教。旣而主人遴地﹐林如所教﹐丐地於主人。許之。旣葬﹐謂曰「我六年後來索酬﹐當以三千金爲贈。」林曰「地苟有效﹐豈敢逾盟﹗」遂別去。林傭工旣久﹐徽人憫其勞﹐許爲娶妻。適海中有俘婦﹐賤價買之。婚半載﹐婦曰「我尙埋金三十兩在某處﹐盍不辭傭而張酒肆乎﹖」從之。居未久﹐林忽驟富﹐乃俘婦藏金甚多﹐展轉貿遷﹐再易其居矣。屆期﹐地師果至﹐林請踐諾。地師曰「前言聊試子耳﹐我何藉此哉﹖𨿽然﹐陰地則佳矣﹐陽基則未也。某山某廟址﹐可構營屋﹐今風雨頹壞﹐能捨三千金另造神祠於髙原﹐而以廢址卜宅﹐簪纓不可量也。」林乃繪圖﹐擬易移廟址﹐謀之土人。擇日起建﹐棟宇巍煥﹐金碧燦然﹐皆大悅。落成後﹐乃卜居於其處。復戒曰「宅𨿽成﹐無遽遷也﹐待汝婦娠則可矣。」三年婦孕﹐移居焉。先是﹐鄰里左右每夜聞鞭擊聲﹐一夕聞鬼語曰「有二品官來住此﹐盍去諸﹗」從此寂然。林果生子﹐仕至八座﹐科甲世世不絕。閩人至今有「無林不開榜」之謠云。

天主教

天主之學﹐被誘者眾。近閱《職方外紀》﹐西士艾儒略所著。據稱﹐自西海間關九萬里入中國﹐仰觀赤道﹑南北二極之躔度﹐以定萬國之封域﹐而其間國土﹐無一非天主所化導者。其言曰﹕天主化生天地﹐肇育人類﹐欲身自降生﹐啟萬世升天之路。後果降於如徳亞白秋稜之地﹐名曰耶蘇﹐譯言救世主也。在世三十三年﹐有宗徒十二人﹐皆耶蘇縱天之能﹐不假學力﹐通各國語言文字。耶蘇肉身升天﹐諸弟子分散萬國﹐宣揚教化﹐能令瞽者明﹑聾者聰﹑啞者言﹑跛者行﹑病者卽愈﹑死者復生﹐又能驅妖邪﹑逐魔鬼。蓋至尊至大﹑爲人物眞生大父者﹐止有天主上帝而已﹐故從之可升天堂﹐永脫地獄。一切大小過惡﹐惟天主能赦宥之﹐非誦經施捨所能贖。故初入教﹐必先悔罪﹐次解罪。婦女入會者﹐另居一處﹐惟父母得暫往見﹐男子例更多端。凡學者﹐手持十字﹐或尊敬十字聖架﹐或懸掛胸前﹐必獲福報。又云﹕西國有大臣名閣龍者﹐恐海中尙應有地。一日﹐嗅海中气味﹐自此以西﹐必有國土。因其舟航﹐率眾出海﹐飄泊數月﹐從人俱怨﹐忽遠望有地﹐亟取道前行﹐始知海外復有人物。又有一人名哥爾徳斯﹐泛海至北亞墨利加﹐其地無馬。適舟人乘馬登岸﹐見之大驚﹐以爲人馬合爲一體﹐疑獸非獸﹐疑人非人﹐後知是人﹐漸相近接。隨遣掌教﹐往彼勸善。又命墨瓦蘭﹐自西達東﹐紆回數千里﹐繞地一周﹐四過赤道之下﹐歷三十餘萬里﹐俱奉天主教﹐還報本國。其立說大略如此﹐誕妄汗漫﹐茫無可據。夫使海外小夷﹐挾其邪說﹐闖入中國﹐復築宮以居之﹐厚祿以豢之﹐蠱惑人心﹐背棄正道﹐是誰之咎哉﹖

彗見

十一月朔﹐彗見翼軫分野﹐尾向西北。數日後﹐復移向東北﹐長三丈餘﹐白光黯黯﹐歷五十餘日﹐至婁而減。

日變

十二月﹐自己未至晦﹐日初出及晡﹐日下復有一小日。久之﹐化爲百千﹐摩蕩滿天。按嘉靖三十四年十二月十九日﹐亦有此異。

靑霜

乙巳五月初一日﹐山西省城雨霜三日﹐其色正靑﹐所及之處﹐艸木盡枯。

地陷

七月十二日﹐京師西城門地陷﹐廣十八丈﹐深十六丈。俯視城堞宛然﹐下有水聲。

髙郵水怪

八月﹐河決歸徳﹐衝沒夏邑﹑永城二縣。又髙郵河水發﹐一水怪狀類婦人﹐兩角﹐腋有雙翅﹐乘潮往來﹐所到之處﹐水卽泛濫﹐淹沒者甚眾。

地裂

八月初十日﹐陜西西安府蒲城縣蔡鄧堡﹐離縣七十餘里﹐堡東南一角地裂﹐闊四十餘丈﹐陷傷戶口五十餘家﹐壓死男婦九十餘人。

火焚姦僧

趙公廷臣秉節兩越時﹐有部民營逋被逼﹐賣妻以償﹐哭別於路。一皮工偶見﹐大爲不忍﹐呼至家﹐取平日所積二十餘金﹐悉付之﹐遂得完聚。其人感激﹐因具酌﹐屬妻畱款﹐而己避去。皮工念其貧﹐不赴。夜半夫歸﹐見婦已勒死在榻﹐疑皮工所爲﹐訟於官。公深以爲疑﹐展轉詳究。數日前﹐有遊方僧門首募化﹐是夕忽不見。公曰「此必僧所爲也。」時具徳禪師負髙名﹐釋徒雲集。公托言設齋﹐令夫密覘擒僧﹐一訊具服。云是夜冒皮工﹐推戶而入﹐滅燭淫媾。歡洽之際﹐撫其頂﹐大呼求救。僧急﹐以帶勒殺之。公送師處置﹐於是積薪於庭﹐縱火焚之。遠近稱快。如更旌皮工﹐方爲大快。

謠諺

吾郡邇來賦役繁重﹐災眚疊見﹐兼之官吏貪污﹐民不堪命﹐於是通郡皇皇﹐有「六未見」之謠﹐皆一時實事﹐附記以博一笑﹕「一未見﹐華亭縣丞打知縣。華令鄭之翰﹐與縣丞韓廷遇爭火耗﹐爲韓所毆﹐幾斃。」「二未見﹐焚城殺人官勿斷。東關營兵殺黃氏兄弟﹐告官﹐逐出免究。」「三未見﹐扯住鄕人作謀叛。張知府羽明指鄕人爲謀叛﹐忽起大獄﹐株連者甚眾。」「四未見﹐詔赦錢糧官弗算。奉旨蠲本年地丁三分﹐郡縣匿蠲﹐嚴刑追比。」「五未見﹐一兩耗銀四錢半。時加耗甚重﹐上﹑靑兩縣尢甚﹐正銀一兩﹐加耗至有四五錢者。」「六未見﹐百物俱貴米獨賤。米價每石四錢。」其言𨿽俚﹐而一時風俗民情﹐亦大槪可見矣。

秋江圖

先文敏公書畫﹐海內爭購之。近有客以《秋江風雨圖》見示者﹐眞至寶也。以索價太昂﹐不能畱﹐因題其末云「杳杳煙波深處﹐垂竿獨坐漁磯。卻棹扁舟歸去﹐灘前白鷺驚飛。緲縹雲橫遠岫﹐朦朧雨暗前汀。一派江南好景﹐何人移入丹靑。」

僞印

丙午正月十一日﹐溧水人顧起龍浚河﹐獲玉印一﹐上有篆文十六字﹐曰「人心惟危﹐道心惟微﹐惟精惟一﹐允執厥中。」獻於朝﹐獲重賞。或云﹐系弘光時所造﹐一內臣懷之而逸﹐瘞於此地﹐非三代以前物。

冒認崇禎

河間府有妖人作亂﹐自稱崇禎皇帝。被獲﹐猶大言曰「前雉經煤山者﹐其人姓嶽﹐實代朕死。朕卽日微服逸出﹐往來南北二十年矣。」指其妻曰「是卽皇后。」指其女曰「是卽長公主也。」竟不肯吐姓名﹐謂監刑者曰「國亡與亡﹐朕惟有一死耳。」按﹐慕容徳時﹐妖王始自稱太平皇帝﹐臨刑尙呼父爲太上皇﹐兄爲徵東﹑徵西﹐妻爲皇后。絕與此類。

猴姦

婁縣城壕中棄一小兒﹐手足俱人﹐貓首猴身﹐徧體生毛﹐耳出額上。或謂﹐猴性淫﹐此必弄猴婦與猴姦﹐故有此異﹐殆人妖也。

松郡大獄

四月﹐江南巡撫韓世琦奏爲明遺孽朱光輔與朱拱�﹐潛住松江泗涇龍珠庵﹐結黨謀叛。知府張羽明發覺﹐獲得周王僞寶﹑僞札﹑號旗﹐並同謀各犯姓名。其拱�知事露﹐將僞太子光輔托僧六如擁護﹐挺身而逃。於是僞總兵金仲美﹑宗翰﹑僞遊擊陳山﹑僞糧道邵臺臣﹑僞練兵官陳爵﹑僞書記胡文�﹑僞儀賓趙文良等﹐共八十餘人﹐皆淩遲﹐余株連者不計其數。其實所謂將軍等﹐悉市井賣菜傭﹐而光輔﹑拱�果否有無未可知﹐嚴緝竟未獲。羽明欲圖超遷﹐力興大獄﹐哀哉﹗未幾革職去。

蚌與龍鬥

八月十四日﹐大風拔木。寶山居人﹐見海中一蚌﹐大二丈許﹐中銜一珠﹐如小兒拳﹐時時吐弄﹐白光亙天。俄﹐有五龍盤旋其上﹐風雨晦黑。一白龍奮爪攫珠﹐爲蚌所嚙。良久﹐力掙得脫﹐沈入海底﹐若負重傷者。餘四龍各散去﹐天气亦頓霽。蚌浮波面﹐竟夕不沒﹐珠光照耀如晝。夫以龍之變化﹐而屈於冥頑不靈之物﹐亦可爲貪得者之一戒也。

熟荒

秋大熟﹐斛米二錢。時湖廣﹑江右價尢賤﹐田之所出﹐不足供稅。富人菽粟盈倉﹐委之而逃。百貨充斥﹐無顧問者。百姓號爲「熟荒」。猶憶順治丙戌﹑辛卯兩年﹐米價至每石四兩余﹐而民反無流亡者。古人云「穀賤傷農」﹐信然。薛宗伯所蘊有《丰逃行》﹐慨乎其言之也。

臨安火

十二月﹐臨安大火。十三日起﹐至十八日始滅﹐延燒民房二萬餘間﹐城爲之空。有婦女數十口﹐避入一古剎﹐火四面至﹐頃刻俱成灰燼。

大雪

十八日午後﹐大雪達曙﹐厚二尺餘﹐往來路絕。澱湖有十餘人操舟而前﹐至中流﹐河水遂合﹐篙櫓忽膠﹐去岸又遠﹐一夕俱死。又有人親迎﹐凍死於道。

李舉人自屠

永年縣舉人李司鑑﹐性狠戾﹐連殺死妻王氏﹑妾張氏﹑季氏。事發﹐下獄。一日﹐聽讞過市﹐忽奪屠肆刀﹐奔入城隍廟﹐髙聲歷數平生過惡﹐先自割兩耳﹐又截兩指﹐隨剔去腎囊﹐當卽昏倒。家人扶回﹐宛轉數日而死。

海烈婦

丁未。海氏者﹐徐州人﹐有姿色。夫陳有量﹐素孱弱﹐僅知書。歲饑﹐轉徙毗陵。偶爲惡少楊二所窺。二故酒家傭﹐素結漕艘卒﹐以爲此奇貨也﹐誘以酒食﹐復與結兄弟歡﹐始得以叔嫂禮相見。偵有量他出﹐微語挑之。氏怒﹐厲色疾叱﹐二倉皇走。旣知不可犯﹐獨計﹕與若夫交﹐何爲者﹖會運艘駢集﹐中有卒魁林顯瑞者﹐與二狎。一日酒酣﹐二因設謀﹐使附舟還徐﹐復令林捐金﹐聘爲會計客。陳喜得歸﹐以告氏。氏疑之﹐曰「二非良人﹐宜亟反其金。」方逡巡間﹐林慫衛弁誣陳受雇不赴﹐脇氏登舟。再出廿金﹐俾往蘇﹐置纜諸具。氏持不可﹐奮袂去。時祭金龍大王﹐垂簾艙門﹐請氏觀劇。氏閣扉不出。林方刑牲﹐長年藍九捧盤﹐倏蹶﹐覆血淋漓。林怒﹐毆之﹐九飲恨而已。林百計誘﹐氏終不顧。是夕﹐欲掩其睡﹐乃穴艎板入。氏方危坐﹐大呼「殺人﹗」持之亟﹐呼愈厲﹐鄰舟俱驚起。林大沮喪。微聞哀泣聲﹐久乃聞聲﹐視之已投繯矣﹐時正月二十七日也﹐年僅二十有三。遂匿屍米中﹐謀渡江拋之。念陳且還﹐林之弟四建議﹐懸金募人能死陳者。藍九欣然應募﹐懷金密首於監兌朱理問士達。傳經歷繆國瑞﹐受以牘﹐戒必得賊。繆查兌籍﹐見衛弁雷某旗丁有林名﹐曰「得之矣。」卽啟鑰﹐謁弁於夢寐﹐紿之曰「適奉嚴檄﹐某艘藏匿逃人。」弁惶悚偕行﹐呼舟人點名﹐至林﹐曰「此逃人也。」命鎖之。林方肆辧﹐而燭光影中﹐藍九躍出﹐語塞就縛。次晨驗屍﹐舁出米中﹐顏色如生﹐其衣上下連綴﹐乃夫去後自紉﹐以備倉卒者也。獄旣具﹐上之司理﹐論如法。林遣弟四走維揚﹐囑兄三具告總漕﹐言氏死於反目﹐而司理申詳先達﹐得允。三嘔血數升﹐暴卒。林愧悔自怨﹐述氏前後堅貞狀﹐更恨誤聽楊二﹐誓不令獨生。會陳歸﹐二亦捕獲﹐因赴訊﹐市人叢毆﹐遂先死於獄。士民赴奠﹐議範像構祠。啟其棺﹐已七十餘日﹐色不萎腐。進士趙止安﹑詩人王君麟等投挽歌﹐多至數百首。毗陵令黃光業爲之記。

祠在常州府城外﹐額曰「香閣鐵漢」。陳有量守祠﹐後卒。

銀瓶祠

浙江臬署﹐宋嶽忠武故宅也。嶽被禍時﹐有女名銀瓶﹐赴井死﹐屢著靈異﹐因立廟祀之。明季﹐東郡宋君者﹐負气不信鬼神﹐旣入署﹐吏以舊例請祀﹐叱曰「予受命天子﹐小女子何能爲﹖」後方聽事﹐忽睹一女子彎弓射之﹐正中其肩。未幾﹐疽發背死。今宋君弟復官此地﹐事之甚謹。

烈士殉節

紹興張君煌言﹐舉壬午鄕薦﹐仕魯藩﹐周旋海島二十餘年。後知事無成﹐散遣部曲﹐入普陀爲僧。及就擒﹐賦詩見志曰「海甸縱橫二十年﹐孤臣心事竟茫然。桐江空系嚴光釣﹐震澤難回範蠡船。生比鴻毛猶負國﹐死畱碧血欲支天。魯戈莫挽將頹日﹐猶望千秋靑史傳。」諸將重其義﹐欲降之。不可﹐且曰「予窮海孤臣﹐豈至今日而復攺節耶﹖」辭气慷慨﹐至死不屈。識與不識﹐莫不流涕。

啟禎詩選

吳門陳濟生﹐陳仁錫之子也﹐懷宗末年﹐曾刊《啟禎詩選》﹐序系吳相國甡所作﹐中有「二祖列宗」語。姦人沈天甫﹑呂中﹑夏麟奇以爲奇貨﹐挾詩索多金。不遂﹐令僕葉大出首造刻逆書﹐詆誣本朝﹐詩冊列名七百餘人﹐宜遣官提訊。旋奉上傳﹕天甫等所指事﹐茫無憑據﹔編詩之陳濟生﹐久經物故﹔帶詩之施明﹐又經遁逃。顯系姦徒﹐扛扶挾詐。俱斬東市。是舉也﹐一則解文字之禍﹐一以杜告訐之門﹐眾共快之。麟奇我郡明經﹐不知何苦而爲此也。

義虎

山西孝義縣﹐山多虎。一樵者失足墮虎穴﹐兩虎子臥穴內﹐樵者傍徨不得出﹐泣以待死而已。未幾﹐有虎逾壁入﹐口銜生鹿﹐分餉小虎。見樵﹐怒甚。俄巡視﹐若有所思﹐反以殘肉食樵﹐抱小虎臥。昧爽﹐躍去。少頃﹐復銜一鹿餉其子﹐仍投與樵。如是一月﹐浸與虎狎。小虎壯﹐虎負之出﹐樵急呼曰「大王救我﹗」須臾復入﹐以肩就樵﹐騰出石壁。虎置樵欲去﹐樵跪告曰「蒙大王活我﹐今不識舊路﹐幸導我歸﹐不敢忘報﹗」虎頷之﹐遂前至中衢。樵告曰「某西關窮民﹐歸當畜一豚一羊﹐候大王郵亭之下﹐某日過饗﹐無忘我言﹗」虎點首。迨歸家﹐人驚詢。至期﹐典衣具畜。虎先期至﹐不見樵﹐竟入西關﹐民驚嘩﹐呼獵者擒獻邑宰。樵奔救﹐擊鼓大呼。官怒詰﹐樵具告前事。不信。樵曰「請驗之。」遂至虎所﹐抱虎哭曰「大王以赴約入關耶﹖」虎點頭﹐墮淚如雨。觀者數千人﹐莫不叱嘆。官駭異﹐趨釋之。樵以豚投之﹐未盡﹐戀戀顧樵而去。土人異之﹐建亭其地﹐名曰「義虎亭」。

一產四子

歙民吳士全妻呂氏﹐一產四子。

牛眚

戊申正月初十日﹐西關外民家產一犢﹐二首﹐八足﹐二尾﹐自腹以下﹐皮肉粘連﹐合而爲一。予目擊之。按晉大興元年﹐武昌太守王諒家牛生子﹐兩頭﹐八足﹐兩尾﹐共一腹﹐三年後死。又咸和七年﹐九徳人袁榮家牛產犢﹐兩頭﹐八足﹐二尾﹐共身。占曰﹕上下無別之象。

天槍見

二十七日酉刻﹐天槍出西南﹐指東北﹐上下皆銳。初長二丈許﹐旣而長至五六丈﹐瞥而滅。《觀象玩占》曰「天槍云狀﹐左右銳﹐歲星縮西南﹐不出三月主水。」又云「天槍見則有兵喪。或云主大水。」至夏﹐果有地震﹑水發之變。

叫魂

妖僧雪浪﹐與黃冠朱鳳仙習邪法﹐江南人章天首﹑張錢徳從之學叫魂術﹐叫死程氏﹑程五福二魂﹐後復叫活。事發被擒﹐二人供有符咒﹐書符誦咒﹐其人之魂卽隨去﹐受害者不止一人。總制郎公廷佐請誅之﹐卽俱伏法。

太白晝見

五月初六日﹐太白晝見。六月初九日﹐太白經天﹐經二十餘日而滅。欽天監上言﹕金星四月二十五日起﹐至五月十三日滅﹐星體微暗﹐不足爲異。然六月所見者﹐又屬何星﹖按唐懿宗時﹐彗星出﹐司天奏是名含譽﹐瑞星也﹐請宣示中外﹐編諸史冊。總之﹐盛明之時﹐妖不爲害﹐不足諱也。

江浙地震

六月十七日戌時﹐江南地震。自西北起﹐至東南﹐屋宇搖撼﹐河水盡沸﹐約一刻止。翌日﹐徧地生白毛。兩越亦於是日地震。旣而北直﹑山東﹑河南﹐皆以地震告。五省同日同刻﹐眞古今異變。

淮鳳地震

淮安同日地震﹐聲若雷吼﹐行人如立洪濤中。安東縣城垣﹑官署﹑民房﹐一時俱倒。地裂水泛﹐一望成巨浸。巢縣﹑和州﹑泗水﹑徐州﹐廬舍盡塌。桃源﹑宿遷﹐震死五六百人。淸河﹑邳州﹐全沒。白祥河地陷一孔﹐湧出黑沙。贛楡縣民﹐竟無噍類。

河堤崩壞

先是六月十四日﹐淮水暴漲。寶應﹑髙郵﹐石塘俱壞。黑夜遇變﹐淹死者無數。翌日﹐浮屍蔽河而下﹐柳楡髙者﹐僅露其杪。至十七日地震﹐河堤崩壞﹐水勢益洶湧。濟河而上﹐伊﹑洛之間﹐蛟龍突起。黃河董口﹐水涸沙生﹐將來運道大爲可憂﹐此謀國者所當蚤計也。

山東地震

山東自六月十七日戌時起﹐連地震數次﹐自北而南﹐其聲若雷﹐城墻顚僕﹐文廟亦毀。其被災地方﹐濟南﹑兗州﹑東昌等五十九處。沂州﹑郯城﹐死傷尢眾。利津﹑沾化﹐鐘鼓自鳴。莒州馬山崩﹐沿河地中作聲﹐或井中湧出黃沙。又蛟龍羣飛﹐爪破山石﹐往來路絕﹐怪異不可名狀。

北直同日地震

北直同日地震二次。又七月初二日暴雨﹐至初八日乃止。西山復發水﹐衝斷蘆溝橋兩洞。長新店﹑良鄕﹑涿州﹑商家林﹑單家橋﹑雄縣﹑獻縣﹑任邱以上﹐俱被漂沒﹐二十餘日水始退。至如唐山﹑曲周﹑雞澤﹑平鄕﹑鉅鹿﹐地勢窪下﹐九月盡積水尙在﹐汪洋無際。

碑出

廬州府廬江縣﹐山裂七十餘丈﹐現出石碑一座﹐上四字﹕「��臕污。」

侏儒

大名府滑縣有趙人鑑者﹐順治戊戌進士﹐出爲邑令﹐罷歸。其人長僅三尺﹐頭面四肢﹐俱極短小﹐聲音亦微細。縣堂別設矮桌﹐從下望之﹐如十三四歲童子。亦一異也。山陰傅孝廉徳孚爲余說。

托夢贈賻

陸生希倕﹐華亭人。北遊﹐沒於旅邸﹐家貧不能歸。時蔡公士英家居﹐慷慨好施。一夕﹐漏將卒﹐忽夢一人﹐儒衣冠﹐進謁曰「僕雲間陸生希倕也﹐覓食長安﹐不幸客死蕭寺﹐悵悵無可告語﹐知公義俠﹐望垂憐憫。倘骸骨獲反首邱﹐九泉之下﹐感且不朽。」公驚悟﹐適同裏林子鄕館於蔡﹐以夢中所見質之﹐姓名狀貌﹐無一不肖。爲之咨嗟累日﹐厚有所賻﹐旅櫬始得歸。

葉貢生冤報

吳門葉貢生﹐名襄﹐社中名宿也。家貧﹐謁一故交﹐待之厚。地方有人爲仇家誣訟﹐故人縶之獄。葉札入﹐乃釋之﹐獲數十金以歸。後其人實冤﹐忿恨自系死。葉才下舟﹐其鬼號冤聲不絕﹐白晝現形﹐沿途索命。抵家卒。楚人杜濬爲文記之曰「予與姜綺季偶飲友齋﹐客有述葉生果報事﹐座客怖失色。綺季獨仰天大笑曰﹕『此鬼何足道哉﹗』客問故﹐姜曰﹕『嘗見世間貪官污吏﹐受贓枉法﹐每斷一獄﹐冤殺數人﹔每下一令﹐累死者數十人。積而計之﹐殺人如麻﹐必當鬼哭神號﹐塞彼屋子矣。顧乃滿載而歸﹐求田問舍﹐畜姬妾﹐廣屋宇﹐曾不聞有某某冤鬼登門索命者。乃獨於一窮書生饑驅干謁﹐偶然誤犯﹐而鬼已隨其後﹐甚矣其不平也。可見貧賤有怨鬼﹐富貴無冤孽。此等鬼物﹐不過如陽世之茹柔吐剛﹑勢利小人耳﹐何足道哉﹗』一座扺掌稱快。予獨曰﹕『不然﹐大扺人生世間﹐不造惡業﹐上也。苟不幸失足而有冤鬼﹐則反宜多﹐不宜少。何則﹖鬼多則一鬼行而羣鬼從﹐甲乙相問﹐俱尋某氏﹐必有爽然自失﹐無異遼東之豕者。又必有以爲我眾彼寡﹐以百千人搏一人﹐𨿽勝不武者。又必有以爲其多如此﹐事亦平常﹐不足深恨者。又必有以爲鬼多事多﹐貴人善忘﹐辧質煩難﹐不若捨之者。又必有以爲彼旣治之﹐我可坐享﹐相持不發者。又多鬼之中﹐必有善鬼從中勸解者。多鬼之中﹐又有懶鬼﹐但求省事﹐參差不齊﹐致羣鬼減興者。凡此皆救也。若彼踽踽涼涼﹐僅有一鬼﹐勢不兩立﹐則事可知矣。由是言之﹐貧賤之受報自苦冤鬼之少﹐富貴之無報正賴冤鬼之多﹐況彼冤鬼不恃眾而恃獨﹐正有豪傑之槪﹐柰何反比之小人乎﹖』於是座客更大笑﹐幾脫頤。」予喜其反覆詼諧﹐故錄之。

集句

集句﹐唐人亦有作者﹐然不過偶一爲之。明季有泗上施匪莪端教者﹐名場耆宿﹐平生不自作詩﹐一取之唐宋諸家﹐每一揮毫﹐絡繹奔赴。如《吳門懷古》云「上方金殿郁岧﹐卻憶吳王古帝朝。小院回廊春寂寂﹐深簾飛絮晝寥寥。千年城郭名空在﹐百戰山河血未消。衲子不關塵世事﹐月明夜夜自吹簫。」《贈人》云「送人卮酒不成歡﹐竹裏行廚洗玉盤。十載亂離知己淚﹐百年粗糲腐儒餐。風塵荏苒音書絕﹐桑梓凋零故舊殘。客裏聊爲河朔飲﹐暫須賓從駐徵鞍。」渾成無迹﹐殊爲可喜。《嘯閣集》所載﹐多至萬首﹐亦可謂僅事矣。

晚而舉子

予年四十三﹐始舉一子﹐逾年疹殤。已絕夢熊之望﹐猝聞傷心之言﹐勉置婢妾﹐十年之間﹐連獲男女數人。夫富貴或可幸邀﹐所難必者子與壽耳。僕𨿽功名偃蹇﹐從無怨尢﹐念天之待我者﹐未嘗不厚也。古人云「徳業觀前面人﹐名位觀後面人。觀前面人﹐每見我不如人﹐而日勵思齊之念。觀後面人﹐亦見人不如我﹐而日消蹭蹬之憂。」是非通人不足與語此。

三岡識略卷五補遺華亭董含著

雉雊

淮安府鹽城縣﹐野雉徧雊。

石卵

乙巳三月﹐獲鹿縣山石裂﹐中有一卵﹐大如五斗甕﹐重六十斤﹐按之微軟﹐中有聲。徧詢人無識者。

石隕

四月十七日﹐武林富陽縣太平村風日晴朗﹐忽於巳刻天气晦黑﹐有大石墮地﹐聲如雷﹐折而爲二﹐重數百斤。

宋萊陽

宋觀察琬﹐字荔裳﹐丁亥進士。其於詩文不多作﹐然皆有崎歷落之致。性倜儻﹐闊略細故﹐尢好結納﹐相識徧海內﹐坐客恆滿﹐徵歌命酒﹐歡笑諧謔﹐絕去崖岸。卽有未經識面者﹐闌入坐便共對酌﹐去來不問﹐亦不復詢其姓氏。嘗被誣﹐陷身請室中﹐幾致不測。久之得釋﹐客遊吳趣﹐系艇於六橋煙樹之間﹐偕諸名流分韻唱酬﹐畱連觴詠﹐動經歲月﹐意气豪邁﹐十年不歸。求諸古人﹐元龍豪气﹐庶幾近之。所著有《安雅堂集》。

梅生葵

張孝廉士紳﹐庭有古梅﹐三年不花。一日﹐老幹忽放一萼﹐狀似葵而絕大。識者以爲不祥。又有野雉飛入中堂﹐逐之不知所之。俄而孝廉被病卒。

先慈吉祥善逝

先慈殷太孺人﹐性端肅﹐不妄言笑﹐𨿽生長富貴﹐自處泊然﹐四十後卽多疏食。每晨起﹐諷《金剛經》三徧﹐長繡佛﹐一燈熒然﹐念誦之聲﹐不輟於口。含若進肉味﹐先慈呼含而諭之曰「爾小子毋以三乘爲妄﹐我老必歸西方﹐但願我佛化身時無疾而終﹐此其驗也。」果於是年六月十八﹐偶患霍亂﹐亦無痛苦﹐翌午﹐於普門大士成道日﹐沐浴端坐而逝。逝半日﹐頂門猶熱如火。適有苾芻在坐﹐聞之大驚﹐以爲彼教所僅見云。華原沈白有《吉祥善逝頌》以記之。

眾星隕

十月十一日四更﹐有大星見東南﹐眾小星隨之﹐或上或下﹐倏左倏右。大星隕﹐小亦隨之隕。

余杭贈詩

余杭董孝廉宗城﹐性磊落﹐眉目聳秀﹐每捧手雄談﹐四座傾聽。曾下第南歸﹐𨿽當失意﹐辭气豪上。方自謂拾靑紫﹐綰印綬﹐驅馳金馬之場﹐騰踏雲龍之會﹐要當前鳴歌鐘﹐後擁鄭女﹐窮奢極欲﹐以展平生未足之志﹐故覽黃河之簸蕩﹐歷大江之逶迆﹐未嘗不擊楫髙歌也。此志未遂﹐筮仕得甘泉令﹐便道過餘言別﹐畱詩見贈曰「昔年文價重燕京﹐金榜初標第五名。花竹繞廬書滿架﹐對君慚我宦遊情。」後竟歿於任。

火光亙天

丁未正月二十日﹐昏時﹐東北有火光。焰焰如焚﹐旋滿西北。居人疑失火﹐互相奔視﹐或登髙望之﹐見赤气亙天﹐逾一刻而滅。

黃風黑虫

四月初七日﹐陜西邠州等處黃風竟日﹐地生黑虫。十七日﹐隕黑霜。

蝗災

五月﹐淮安各屬蝗虫爲災﹐禾僅存十之四。興化﹑海州﹑贛楡尢甚﹐飛則蔽天﹐墮地堆積數尺。至月盡﹐一半往西北﹐一半往東南。按鹽官董君穀曰﹕江南素無蝗﹐昉於嘉靖八年。至崇禎十四年季夏二日﹐從西南蔽天而至。七月初﹐其族益繁﹐大爲苗害。不知何據﹖容考之。

雲間唱和詩敍

楚蘄顧赤方景星﹐遊雲間﹐與余輩數人唱和酬答﹐得詩百首。楚人盧大參爲之序曰「人生之樂﹐莫如友朋。友朋之樂﹐莫如唱和。古之唱和﹐𨿽君臣亦有焉﹐不獨朋友矣。《鹿鳴》《彤弓》﹐君臣相答﹐亦曰「嘉賓」﹐蓋略君臣之分﹐洵乎樂至忘形﹐同聲相應﹐有莫知其所由然者。丁未秋季﹐吾友顧黃公扁舟爲雲間遊﹐諸名下遞相贈酬。黃公簡余曰﹕旬日來諸子聞楚人至﹐磨厲以須﹐分隊疊進﹐皆勁敵也。某亦時出奇兵以應之﹐誠不減鉅鹿之戰﹐惜吾子未得從壁上觀也。余甚壯之﹐正僕僕行役間﹐適匯帙寄余﹐讀之深嘆﹐一時盛事﹐洵在於玆。惟是吳楚相距千里﹐流共一江﹐風聲意气﹐自相契符。昔騷賦創作﹐屈﹑宋開先﹐而吳中才士繼起。漢有嚴﹑朱﹐晉有顧﹑陸﹐江左風流﹐遂不減菊芳蘭秀矣。今乃聚美同時﹐誠不可無一言以紀。余不憚極力鋪揚﹐於楚人﹑吳人﹐終不敢輕分左﹑右袒也。並題一詩於後云﹕

楚江一水東連吳﹐才人兩地遙相呼。

扁舟乘興適來過﹐千里訪吾循海隅。

詞壇久許推作伯﹐染翰落紙風雷驅。

此地名材似竹箭﹐抒華掞藻隨雕鏤。

方欺楚風久不競﹐攘臂索戰出分途。

期會相約獵城內﹐勝擁九峯及泖湖。

美鐘諸子並韶秀﹐吐詞多麗咀其腴。

決意專伺三鼓懈﹐搗虛欲奪大將符。

故將尊酒時作餌﹐香蒓肥蟹充庖廚。

詎知醉後膽愈壯﹐神爲督陣鬼執枹。

一任羣雄列隊進﹐奮筆灑墨終不枯。

咄嗟乎﹐咄嗟乎﹐此戰甚酣今古無。

歌騷千載誰得繼﹐賴君郢詞幸未孤。

壁上觀者誰氏子﹐範陽之裔大夫盧。

敍詩並佳﹐故錄之。赤方又贈餘詩云「歷落尙書後﹐人間說長公。策收身見放﹐遇嗇道尢丰。儕輩行多貴﹐文章老自工。吟君詠史作﹐浩气吐長虹。」

颶風

六月十八至二十日﹐漳州府颶風大作﹐暴雨不止﹐海潮忽漲﹐漂沒者數千人。

東村

予年來避迹東村﹐不入城市。歲暮﹐雪花滿野﹐獨坐無聊﹐適沈生麟攜酒至﹐相與縱談時事﹐暢飲極歡。沈卽席口占﹐予和云「黃雲靄�風怒顚﹐一聲孤雁衝寒煙。濁醪不醉絮被薄﹐正是江村欲雪天。」「雪壓茅茨晝未開﹐一樽相對興悠哉。肩披短蓑掛雙鯽﹐溪叟叩門何處來。」

三岡識略卷六【己酉至癸丑】華亭董含著

攺歷

己酉二月﹐欽天監奏﹕南懷仁推八年曆日﹐開載閏十二月。夫雨水爲正月之中气﹐旣有中气﹐則此月卽爲九年之正月﹐應閏九年二月。通行天下﹐將現頒歷所載閏﹐不必看。

議蠲

吳給事國龍疏稱﹕欲救民疾苦﹐莫若蠲免積逋。蓋民力止有此數﹐經徵完則帶徵欠﹐帶徵完則經徵欠﹐今年所欠之經徵﹐又爲次年之帶徵矣。積欠相仍﹐桁楊載道﹐亦復何益﹖請自八年以前﹐悉行蠲除﹐則窮黎得生﹐而皇恩遠沛矣。黃門此疏﹐眞救時急務也。

白堊

吳門朱翰林典﹐家鉅富﹐其園居產白堊﹐每季取一次﹐歲可得百餘石﹐旋掘旋生﹐冶坊爭鬻之﹐積資無算。錢氏松樞十九載﹕山左王冢宰國光﹐有山地一區﹐其土結爲鐵沙﹐世擅其利。想卽此類。

產異類

海虞孫狀元承恩女﹐嫁戴氏﹐一產三子﹐俱非人類﹕一額有角﹐一徧體生毛﹐一獸頭四足。才出腹﹐便大笑不止﹐母驚死﹐家人立斃之。

無臂道人

粵西全州有無臂道人者﹐少爲將﹐砍去二手﹐病廢﹐隱居方外。喜學書﹐以肘夾筆﹐揮灑不倦﹐士大夫甚重之。每書款﹐自稱「無臂道人」﹐卒不言其姓氏。

先聖遺像

距松郡四十里﹐曰陳陀橋﹐積雨基陷﹐居民運土築之。不數尺﹐見一巨碑。眾挽之出﹐石紋駁犖﹐拭視﹐乃先聖遺像也﹐傍列大字五﹐曰「唐吳道子作」﹐衣冠帶佩﹐極爲古雅。按隋大業中﹐夫子三十二代孫禎宦於吳﹐遂家焉﹐因葬衣冠﹐並立廟此地。宋淳熙中﹐有僧掘得寶玉六事﹐三璧﹑二環﹑一簪﹐皆古物。今復得碑像﹐士大夫相與迎入靑浦學宮。

長年

趙�謙﹐閩人﹐善容成禦女之術。年一百六歲﹐畜數姬﹐舉子女十餘人。京華貴人﹐爭相延致﹐競作詩歌以贈之。聞今尙無恙。

鬼門關

天下山水之奇﹐莫過於粵西﹐然地極險僻﹐兼多瘴厲﹐故宦遊者往往不能窮其勝槪。菇城吳太守先﹐奉使安南﹐隨地有紀。其過鬼門關﹐題壁曰「路入鬼門隘﹐崎嶇擁漢旌。翠山蠻霧合﹐白屋野煙平。樹蝮陰天見﹐林鼯白晝行。詞人遷謫地﹐萬古一含情。」太史語予云﹕安南冠服﹐頗類中華﹐束帶垂紳﹐絳袍烏帽﹐與明無異﹐但其君臣兩足俱赤﹐則殊不雅觀耳。

太湖水溢

太湖跨三州﹐納徽﹑浙諸山之水﹐周圍八百里。吳江縣去湖較近﹐於六月十二日辰刻﹐西南風起﹐水一擁而至﹐平地髙丈許﹐漂沒廬舍﹐溺者數百人。縣令大驚﹐一耆老白壓水故事﹐取縣榜從墻上投水﹐拜呼曰「吳江沒矣。」水遂退。

古錢

陜西廣陽府東山﹐有不窟墳。相去數丈﹐一古墓忽崩裂﹐中有石室﹑石牀﹐堆古錢數處﹐散布四角﹐總計九百九十九枚﹐形方﹐長幾二寸﹐狹上闊下﹐上有眼﹐下有方空﹐刻古篆二﹐曰「貨布」﹐其式甚古。考太公九府錢﹐有刀﹑布諸名﹐制像立名﹐俱相吻合﹐豈卽此錢耶﹖土人云﹐以之辟邪﹐最效。

負托遇鬼

越西王君益朋﹐由詞林轉吏垣。江臬盧愼言貪穢狼籍﹐被劾﹐行三千金托益朋﹐求居間。益朋受金而不爲之地﹐竟伏法。是秋﹐晉秩冏卿。始入署﹐忽見愼言從內出﹐責以負托﹐揪發亂毆﹐隨僕地。呼家人﹐具述顚末﹐嘔血數升而卒。益朋有弟家居﹐創園亭﹐責一匠役﹐匠憤甚﹐奮斧劈之﹐立斃。計其時﹐卽益朋死日也﹐聞者嘆詫。

魏柏鄕

前明進士曹胤昌﹐楚人﹐於辛亥季夏往滇迎贈公柩回籍。過楚雄府一村﹐有農家童子﹐年十五﹐臥病在牀﹐聞門外車馬聲﹐大呼曰「此曹石霞也﹗何故過門不入﹖」促父往邀。父愚人也﹐怪其妄﹐叱之。久之﹐聞於府正。府正適與曹晤﹐偶述此事。曹甚訝﹐竟枉道復至村中覓之。此童大喜﹐畱坐﹐與敍契闊﹐並誦曹會捲﹐深加嘆賞。述都中晤語之地﹐一一不爽。曹驚曰「得非內閣魏柏鄕老師乎﹖」曰「然。」問﹕「何以托生於此﹖」屢叩不答﹐良久曰「我病已劇﹐今將往粵中某縣﹐兄當偕往。𨿽然﹐恐兄少遲趕不上矣。」曹駭別。未幾﹐此子卒。曹扶櫬至昆明﹐寓西寺﹐亦卒。許觀察纘曾親過其村﹐聞之甚確。

禱雨自沈

六月﹑七月﹐亢陽爲災﹐路絕行旅。細林山道士曹耕云﹐向以術自詡﹐築臺髙數丈﹐步罡畫訣﹐每日上奏三次。又用黑犬磔血﹐雜降檀焚之。擾擾半月﹐日色愈熾。時有僧明願者﹐東昌人﹐俗姓田﹐披剃馬�寺﹐合掌跪赤日中﹐不飲不食﹐望空拜懇﹐誓願以身殉。至期﹐躍入跨塘橋河﹐自沈死。

墨竹

墨竹一派﹐自梅道人後﹐宣﹑正間則推夏�﹐論者謂可比肩元鎭﹐徐渭﹑王問不及也。邇來畫者𨿽多﹐鹿城歸太僕孫莊﹐气韻蕭疏﹐頗多古人遺意。莊別號鏊鉅山人﹐性好奇﹐喜醉後揮灑。嘗畫巨幅﹐題一絕貽予曰「勁節寒姿自性生﹐颯然筆底作秋聲。吳兒只解稱朱鷺﹐柳葉蘆苗浪得名。」

兵變

九月﹐總戎梁公化鳳病故﹐兵四出爲盜﹐署印侯將軍不能制。於十八日﹐羣聚府門索餉。郡守耿繼訓﹐少年不知事﹐以漫語應之。兵遂大嘩﹐擒守毆詈﹐衣冠毀裂﹐擁至小教場﹐兩日一夜﹐不與飲食﹐備受窘辱。時府藏告竭﹐計無所出﹐向典鋪貸發﹐始得釋。兵气旣驕﹐肆行剽掠﹐百姓爲之罷市。

射虎

上巡幸上都﹐駐蹕山海關﹐分騎大獵﹐一日獲虎二十。上復親射虎﹐虎咆哮而前﹐一近侍奮身當之﹐虎銜去數武外﹐置地﹐坐其上。眾共格殺虎﹐近侍竟無恙。

女怪

東洞庭有賈人吳繼進者﹐家巨富﹐繼進尢善居積﹐百貨充斥。一日﹐與客談﹐忽空中聞應答聲﹐謂吳曰「我儕八人﹐適來托迹﹐但日辦素齋﹐並呼梨園一部﹐此外勿煩主人也。」吳唯唯﹐翌午設席﹐布灰於地以驗之﹐足迹皆婦人﹐因呼爲女仙。如是累日﹐吳憤甚﹐赴張眞人府訴之。寂然數日﹐復至﹐設席如初。伶人私相語﹕「我輩眞白日見鬼矣﹗」猝有批其頰者﹐昏僕於地。羣優叩頭乞哀﹐久之作聲曰「姑恕汝。」自是或拋瓦礫﹐或几案無故自舉﹐或登樹顚﹐或騎屋梁﹐變幻百出。吳有侄﹐僅知書﹐性誇誕﹐自負大貴﹐盛衣冠入﹐厲聲叱之﹐語未絕而頭上冠從空中掣去﹐左臂中一磚﹐踉蹌走。怪鼓掌大笑。內帑悉爲徙去﹐合家苦之而不能禁。予謂吳聚斂無厭﹐故有此怪﹐財盡則祟止矣。周孝廉官與吳密﹐述之甚詳。

北人不知南味

慶曆中﹐學士會於玉堂﹐偶置生蛤蜊﹐令饔人烹之。久而不至﹐檢視﹐則曰「煎已焦黑﹐而尙未爛。」坐客大笑。頃萊陽宋琬飲予齋﹐有海螄﹐宋極力嚙之﹐忽攢眉曰「此物不甚佳﹐半日止碎一枚耳。」坐客大笑。

猛虎行

孟道脈者﹐武昌人﹐爲婁令﹐性貪而昏﹐破家者不一而足。又酷嗜龍陽﹐衙役年四旬以內﹐及無髭髯者﹐往往不免。歲餘﹐耗正供五六萬。撫軍列狀上聞。適於春首獲一牡虎﹐婁民益奇之﹐以爲令豈其牝耶﹖不然﹐吾邑素無虎也。楚人杜濬作《猛虎行》以紀之。道脈後擬辟。

神火

壬子二月二十三日﹐貴州鎭遠府﹐神火自石屏墜下﹐狀如星隕﹐怪風四起﹐火飛渡河﹐官署民居﹐盡成灰燼。百姓奔避山中﹐火復熾﹐虎豹咆哮﹐塵霧四塞﹐日暮火始熄。

僞碑

四川成都府武侯廟﹐年久傾頹﹐有宋觀察可發者﹐喜功好事﹐取一舊碑﹐僞鐫十六字﹐先一年埋廟下﹐後托言重修﹐掘得之﹐報幕府﹐擬繕疏上達。適有發其事者﹐遂中止。碑首列一「亮」字﹔下有「千一出」三字﹐言歲在壬也﹔中有「水月主」﹐乃國號﹔「庚不大」﹐乃紀年﹔「蓋十八」﹐則自寓其姓﹔「龍復臥」﹐竊比於諸葛也。嘻﹐亦愚矣。

鑿吳淞江

浙江範承謨﹑江撫馬�合疏請開吳淞江。辛亥冬起工﹐至壬子孟夏告竣﹐復作閘以備衝擊。但沙松水急﹐隨築隨崩﹐勢恐難久耳。時畚鍤如雲﹐皆朝廷出錢雇夫﹐而有司仍照田分派。或業多者賄脫﹐而窮民反承役﹐百姓苦之。計費金錢三十餘萬。自海公瑞鑿後﹐至是已一百二十年。海公調停允當﹐不煩國課﹐不費民財﹐計日奏功﹐士民皆追思之。

拂水山莊

柳是﹐字如是﹐吳人﹐初名楊影憐﹐流落北裏﹐姿韻絕人。錢牧齋一見惑之﹐買爲妾﹐號曰「河東君」。爲人風流放誕﹐先生愛之深﹐不爲管束也。捐館後﹐族人羣起攻之﹐柳自縊死。予偶遊拂水山莊﹐賦詩弔之曰「山頂流泉入屋中﹐回廊曲曲閉春風。鄴侯書去空存架﹐惟見江梅繞砌紅。滿壁丹靑寫舊詞﹐朱欄碧樹尙參差。燕樓寂寞佳人死﹐不枉當年賦柳枝。」

果報

福善禍淫之說﹐𨿽不可盡信﹐然不於身﹐必於子孫﹐報應之理﹐實有不爽者。吾鄕李學道愫﹑徐縣尹鼎﹑陶孝廉﹑周郡守茂源爲孝廉時﹐郡中一孀婦﹐無子﹐挾厚貲﹐族人欲攘之﹐訟於官﹐四君爲助。適當計偕﹐當事委曲從命。婦自縊﹐臨死曰「生旣不能自直﹐死必有以報諸公﹗」歲辛丑﹐李官楚﹐疽發背死。庚戌仲夏﹐徐遊秣陵﹐泊舟散步﹐俄踉蹌回﹐謂偕行友曰「頃見皂衣人手持勾帖﹐云爲孀婦所訟﹐視之﹐我四人名皆在焉﹐惟李有朱點﹐云已攝到﹐殆不免矣﹗」叩其故﹐述前事甚悉。急歸﹐腰生一癰﹐漸大如盂﹐逾兩月卒。辛亥﹐陶君腦後發一疽﹐自夏䢐秋﹐旋繞滿頸﹐稍動搖﹐頭似欲墜地者﹐家人互相捧持﹐不臥不食者﹐三閱月而卒。壬子夏﹐周君亦患腰疽卒。徐恂恂長者﹐平生無大過﹔周守括蒼﹐討論風雅﹐與騷人墨士日夕唱酬﹐乃年僅一周﹐俱罹惡疾。諸君之過﹐皆出無心﹐可惜亦可畏也。

瑞虫

七月﹐時飛蝗從西北蔽天而來﹐艸根木葉﹐靡不立盡﹐獨不食稻。半月後﹐悉向南去﹐不知所之。農人歡呼羅拜﹐目爲瑞虫。

暴風攝寺

閏七月﹐淮安南門外烏沙河西嘴﹐有祖堂寺﹐於初四日二更﹐忽風雨暴作﹐將寺攝去府西數里外﹐磚瓦木石﹐皆從空墜下。

陸園勝槪

當湖有馮孝廉者﹐家甚富﹐於郊外營一園亭﹐竭盡心力﹐五十餘年始落成﹐廣袤幾二百畝。孝廉歿﹐無子﹐陸侍禦光旭以善價得之。予偶遊其地﹐侍禦觴予於園中﹐曲欄窈窕﹐修池逶迆﹐古木蒼藤﹐翳天蔽日。其最勝者曰「桂徑」﹐老桂數千株﹐夾覆其上﹐行其中者﹐巾袖皆染濃香。池中制一舫﹐客至先命酌﹐令二童子鼓枻而行﹐但見小橋斷岸﹐曲折回旋﹐澗花乍舒﹐白鶴徐步。又一小閣﹐供花神十二﹐於春秋二分設祭﹐祭畢﹐邀好事共醉。蓋園林之勝﹐甲於東南矣。

二首人

八月。華亭磚橋北里許﹐予家別業在焉。鄰人喬蘭妻李氏﹐產一子﹐頭上復生一頭﹐上頭差小﹐止具二目﹐厥狀如胡盧。其父驚駭﹐以足蹋之﹐聲啾啾﹐殺而瘞諸野。予目擊之。

蘭亭眞本

世傳《蘭亭帖》﹐唐太宗殉葬。後遇溫韜之亂﹐發掘諸陵﹐復出人間﹐流傳無定。至明﹐此帖入會稽張氏。其裔孫名陛者﹐與予世講﹐幸獲一見﹐眞昭陵眞迹也。後攜往都門﹐輦上諸公﹐爭欲得之﹐以索價太髙﹐未有售者﹐復歸山陰。今張君已歿﹐不知此帖又落誰手矣。

嘯雪庵

吳綃﹐字冰仙﹐姑蘇人﹐許參政之室也。幼負才藻﹐善詩畫﹐所著有《嘯雪庵詩集》﹐記其《詠相思鳥》云「南粵春深花木殘﹐羽衣身暖錦成團。佳名莫與離人說﹐彩色惟教繡女看。丹實啄來妃子笑﹐素枝銜去楚臣嘆。霜縑擬寫相思態﹐應爲傷心下筆難。」《詠雙蝶》云「韓憑夫婦兩魂狂﹐來往欄前亦自忙。晴日試調妝後粉﹐春風新檢舞時裳。飧多芳芷須猶釀﹐睡穩花枝夢亦香。欲與何人透消息﹐等閒飛過宋家墻。」見此二詩﹐其才調風情﹐不言可知矣。

蔣公坐化

癸丑正月。金壇蔣公超﹐字虎臣﹐順治丁亥殿試第三人。公性恬靜﹐薄於嗜好﹐官居淸要﹐邈焉物外﹐布衣蔬食﹐有如儒生。時以公事往五臺﹐由武當入川﹐謁峨嵋山﹐入伏虎殿﹐沐浴趺坐﹐誦佛號數聲﹐畱偈一首﹐擲筆而逝。夫人一生﹐鹿鹿利名﹐急流勇退者﹐已不可得﹐乃能深究性理﹐超脫形骸﹐不意我儒中乃有此人也。偈附於後﹕「翛然猿鶴自來親﹐老衲無端墮孽塵。妄向鑊湯求避熱﹐那從大海去翻身。功名傀儡場中物﹐妻子骷髏隊里人。只有君親難報答﹐生生常願祝宏仁。」

總河爲神

朱尙書之錫﹐治河有功﹐並有惠政﹐歿於任﹐頗著靈顯。地方官請肇封﹐朝議以無所憑據﹐難加封號。總河王光裕請敕爲河神﹐百姓立廟以祀﹐至今血食﹐遂與金龍神並盛云。

國祚之久

三月。土魯番國入貢﹐疏言「臣國蹇遭變亂﹐不能進獻。今地方稍平﹐時遣兀魯和際於一千八十三年二月二十八日﹐遠貢方物。」夫國祚之久﹐周家八百尙矣。自漢以下﹐多不過三﹑四百年耳。乃遠方小夷﹐不立年號﹐止記歲月﹐一姓相襲﹐至千有餘年。後黎西國貢獅子﹐亦稱天主降生一千六百七十四年。俱見邸報。

知貢舉

唐宋科制以來﹐最重文衡﹐凡知貢舉者﹐必循官序﹐采文望素優者充之。如唐人詩曰「三主禮闈年八十﹐門生門下見門生。」得見本門孫﹐便侈爲僅事。本朝則不然﹐大約一登翰苑﹐卽可與斯選﹐往往有門孫之門孫相聚一時者。然或終身不識一面﹐或相遇如路人。世誼旣疏﹐情分益薄﹐事𨿽盛而實則衰﹐不足榮也。

蠲租

上以江南蘇﹑松﹑常﹑鎭﹑淮﹑揚六府連歲災荒﹐民生困苦﹐十三年地丁正項錢糧﹐特蠲其半﹐計蠲銀一百三十四萬七百餘兩﹐米豆三萬七千八百餘石。

靈棋經

《靈棋經》﹐不知造於何人﹐列唐人一序云﹕漢畱侯受之黃石公﹐用梓木制棋十二枚﹐刻上﹑中﹑下字各四﹐擲而成卦。每歲人日﹐以酒果祭之。考書推辭﹐吉凶得失﹐無不奇應。予虔奉二十餘年﹐卽以事叩之﹐十驗八九﹐勝於向市廛日者問卜多多矣。

貪報

海昌沈令式爲廣東學政﹐頗納賄。其前任某﹐亦以貪褫職﹐諸生環署大嘩﹐某恐甚﹐念積鏹不能盡出﹐乃貯諸井﹐覆以巨石﹐人無知者。及沈蒞任﹐前任公子攜兩僕來謁﹐禮幣極厚﹐密告曰「先君宦貲若干﹐藏於斯﹐今來叩取。倘蒙相許﹐願分其半。」沈及子建嶺歡然迎款﹐詢知金所﹐毒殺其子與僕﹐掩屍於井而攫其金﹐自爲得計。及罷歸﹐將抵家﹐建嶺忽見其子突至前﹐呼號索命。一夕﹐無故於舟中倉皇自縊。令式驚駭﹐心復慚恚﹐不兩月相繼死。𨿽有遺金﹐豈能享哉﹖海寧耆儒朱襄述之甚詳。

縣令爲丐

粵東陳鑑﹐明季貢生。國初選華亭尹﹐略知書﹐而險僻無所顧忌﹐又性喜訕人。以侵糧下獄﹐僦居松郡﹐士大夫無與往還者。每至舊役家索飲食﹐稍不如意﹐或訐其陰私﹐或訟之官﹐人皆畏而避之。或遇於路﹐以爲不祥。至老耄﹐不能糊口﹐夫婦相攜﹐行乞於道﹐年八十﹐竟以餒死。夫以本邑之官﹐而卽爲此土之丐﹐亦目中所僅見者。

親喪不守制

三年之喪﹐古今共行﹐一聞訃音﹐未有不匍匐奔赴者。時江蘇藩臺某﹐丁內艱﹐戀戀不能去﹐再三懇撫軍題畱。上謂冢臣曰「親喪守制﹐一定之例。慕天顏獨無父母乎﹖速令難任。」後竟在任守制。又裏魏學渠視楚學﹐首春聞母喪﹐匿不報﹐至十月終﹐猶吉服蒞事﹐被參而歸。二人一甲榜﹑一名孝廉﹐乃貪位忘親﹐一至於此。魏君家世忠義﹐尢爲可惜也。

藏鏹

武林公署前﹐有頹垣隆起﹐相傳已數百載﹐不可動﹐動必有殃。是秋﹐總戎金固山礪駐節於此﹐薄暮獨坐庭際﹐見二人﹐衣一黃﹑一白﹐徘徊往來。就視之﹐心頗異之﹐命破其垣。鑿地丈許﹐獲石函二﹐重不可舉。啟視之﹐一黃金﹐一白鏹也。每笏鐫「韓蘄王」三字﹐金豈韓之後身耶﹖

普陀藏經

普陀有《藏經》﹐賜自內府﹐牙簽錦�﹐備極華整。僞蕩湖伯阮進﹐欲乞師日本﹐遣使賫往舟中。有僧湛微者﹐前自日本來﹐因與同載。行數日﹐忽風濤怒號﹐潮水如墨﹐有兩紅魚長數丈﹐橫墨浪中﹐鱗鬣俱見﹐其餘眾魚﹐出沒前後﹐舟不能進。羣拜且祝﹐急出兩國界龍王敕書二道焚之。行向晨﹐風漸緩。一晝夜漂泊﹐南去殆數千里﹐急轉帆而行。旣抵日本﹐隨行一舟亦到﹐云並無風浪。乃知此船以《藏經》故也。始﹐其國聞有《藏經》﹐甚喜﹐及聞湛微名﹐大驚曰「此僧復來﹐是速死耳。」因不受﹐敕護經而歸。叩其故﹐則以湛微曾入天主教也。先是﹐西洋人爲天主教者至其國﹐國人信之﹐各授以祕術﹐自國王及民間閨閫﹐悉爲所亂﹐一皈其教﹐死生不易﹐主者遂肆姦術﹐糾眾作亂﹐其國大發兵撲滅之。自是痛絕西洋人﹐設法嚴禁﹐於通衢置一銅板﹐鏤天主形於上﹐凡各國人往來者﹐必使踐踏而過。或衣囊攜一西洋物﹐或帶西洋書一冊﹐搜得者﹐滿船人悉誅死。事見張遴白《奉使日本紀略》。

詩諷

海虞錢宗伯謙益﹐一代偉人﹐操宇內文章之柄﹐一時名流﹐奔走翕集。晚自號蒙叟﹐賓朋諧謔﹐觴詠風流﹐躋貴仕﹐享髙年﹐邇來文人﹐罕見其比。然其大節﹐或多可議。本朝罷官南歸﹐有無名氏題詩虎邱以誚之曰「入洛紛紜興太濃﹐蒓鱸此日又相逢。黑頭已是羞江總﹐靑史何曾用蔡邕。昔去幸寬沈白馬﹐今歸應悔賣盧龍。最憐攀折章臺柳﹐撩亂秋風問阿儂。」又嘗作詩贈歌童入燕﹐纏綿哀艷。熊侍郎文舉和韻以諷之曰「金臺玉峽總滄桑﹐細雨梨花枉斷腸。惆悵虞山老宗伯﹐浪垂淸淚送王郎。」錢見之﹐不懌者數日。

義鶴

裏中許氏園﹐有二鶴﹐其雄斃焉。歲餘﹐復有以二鶴贈者。孤鶴踽踽避之﹐不同飲啄。雄者窺其無匹﹐意挾兩雌。孤鶴引吭長鳴﹐相搏擊。夕﹐雙鶴宿於池﹐則孤鶴棲於庭﹔其在庭﹐亦然。每月明風和﹐雙鶴翩翩起舞﹐嘹唳和鳴﹐孤鶴寂處不應。或風雨晦冥﹐寒湍激石﹐霜葉辭柯﹐哀音忽發﹐有類淸角﹐聞者莫不悲之。主人因長其羽翮﹐縱之去。夫縭�之操﹐鋒刃不能變﹔�卵之性﹐寒暑不能奪﹐可以戒天下之爲婦而不知義者。事見陳黃門子龍《雜識》中。

金蛇

細林山彭宏文﹐號素云﹐法名通微﹐河南汝陽人。母夢一黃冠﹐食以大桃而有身。及長﹐傳太和張眞人煉气棲神之旨趣﹐徧遊中原﹐至雲間﹐擇居此山。明太祖遣中使宣召﹐值其羽化。命啟竁視之﹐正坐不倚﹐長爪繞身﹐特賜號明眞子。今山頂有仙冢及丹井。相傳其爪甲隨風而化﹐變爲金蛇﹐長三四寸﹐兒童捕置器中﹐以供戲玩﹐亦有封識宛然﹐倏去不見者。止此山有之﹐他處無也。

麻衣僧

明季有麻衣僧﹐不知何許人﹐冬夏常被麻衣﹐人故以此呼之。形狀頗異﹐語默不常﹐偶發一言﹐往往有奇驗。性嗜酒﹐每出﹐路人競沽以飲之﹐自朝至暮﹐未嘗見其醉。與名醫吳端所者最契﹐吳密叩其休咎﹐曰「汝享年甚永﹐然終當以兵死。」至本朝﹐年逾八旬﹐爲亂兵所刃。郡吏聞其異﹐欲試之﹐黑夜遣一妓直造其榻﹐百方撫摩﹐寂然不動﹐笑曰「別人跳不得﹐貧僧跳得過﹐速去﹐毋久混我也﹗」一旦﹐謂人曰「此地不出數年﹐當罹殺戮之慘﹐我歸矣。」詢其所向﹐竟不答。未幾﹐醉倚西林寺橋而化。眾人置龕以焚之。適有人從北來﹐遇於京口﹐相與握手慰勞。計其時﹐卽蛻去之日也。蓋神聖幻化﹐混迹流俗。予數歲時﹐曾蒙其一盼﹐惜幼稚無知﹐不能一叩宗旨﹐至今悔之。

異笠

陸尙書文宣公有一笠﹐相傳出自外國﹐非籐非艸木﹐質輕而韌﹐傳五世不壞﹐竟莫辧爲何物。曾孫慶裕﹐至今寶藏之。

三岡識略卷六補遺華亭董含著

雨沙

庚戌正月二十一日﹐天雨黃沙。

陶廣文

陶廣文﹐少有大志﹐負才名﹐屢上公車﹐報罷。秉鐸天臺﹐非其志也。自以才大被屈﹐憤懣不平﹐日招門下士﹐相與悲歌慷慨﹐共浮大白。嘗攜酒遊石梁﹐訪金庭之古洞﹐眺赤城之朝霞﹐觸境自傷﹐不覺撫膺長慟。慟畢﹐復咄咄自問曰「陶生陶生﹐爾乃遂至此乎﹗」竟以鬱結﹐疽發於背而卒。以孝廉之才器﹐自宜立致靑雲﹐顧乃屈於卑位﹐生無萬鐘之享﹐死有伯道之痛﹐豈平生所爲﹐間有不可告人者乎﹖不然﹐我不得而解矣。

龍鬥

辛亥五月十八日﹐鎭江月河鎭﹐有龍列陣而斗﹐暴風驟雨﹐天气晦冥﹐沿河民房﹐傾倒者無數。

月下白气

十五日二更後﹐月色如晝﹐月下白气紛紛﹐仰望如密霰。

鄕飲酒

古禮有宜舉行﹑有不必舉行者。行而不善﹐不如其已也。卽如近日所行鄕飲酒禮﹐古先王敬老尊賢﹐本朝垂世立訓﹐煌煌鉅典﹐誠不可廢。柰當事不推其本﹐以爲此不過奉行故事。有厚貲者﹐卽得與斯典﹔而徳行文章可範後學者﹐槪置勿問也。東村有一土豪陳姓﹐西郊有一市儈黃姓﹐二人最微賤﹐胥以賄得之﹐𨿽不敢赴飲﹐而儼然以大賓自居。地方縱無老成耆舊﹐亦何至玷辱如此﹗夫子曰﹕觀於鄕而知王道之易。乃對此輩而執觶趨迎﹐升歌合樂﹐毋乃輕朝廷而羞鄕黨耶﹖可爲浩嘆也。

僧詩無蔬筍气

杼山釋肇嵋﹐字雪坡﹐能爲詩﹐婁江吳祭酒亟稱之。嘗以四韻見投云「十載名山見下帷﹐曾攜彩筆上彤墀。靈和柳樹垂條日﹐句曲松風入夢時。著就玉杯追漢相﹐歌成香艸怨湘累。自憐馬癖淸狂甚﹐何處林泉寄一枝。」亦喜無蔬筍气也。

宅怪

余廬北郭三十餘年﹐室非髙明﹐從無鬼瞰。首春探梅鄧尉﹐半月歸家﹐人訴有鬼患﹐不信。旣而怪異疊見﹐大約有聲無形﹐傍晚卽歇﹐垂曉復作。頗憚余﹐偶一他適﹐卽出爲患。至孟夏﹐怪始絕。未幾﹐喪一子二女。侄孫治家亦然﹐隨喪二女。聞靑溪諸進士嗣郢家其祟更甚﹐失一長子。總之不祥之徵也。然禁城內外﹐靑天白日﹐鬼魅橫行﹐豈正气伏藏﹐而陰邪遂肆狂逞耶﹖

相地

凡風水之說﹐莫盛於江西﹐然讀《靑囊》《海角》《狐首》諸經﹐其言曰「行因勢起﹐聚因勢止。起爲來龍﹐止爲坐穴。」又曰「鼻顙吉昌﹐角目滅亡﹐耳致侯王﹐唇被兵傷。葬龍之腹﹐必後世福。傷其胸脇﹐朝穴暮哭。」考經按詞﹐尋龍察脈﹐其理茫昧﹐蓋有不盡然者。邇來谷陽範氏貫玉﹐世承家學﹐且居心純正﹐人不敢幹以私。有某公子售地﹐一富商欲得之﹐公子以百金私囑。貫玉曰「地果吉﹐何用酬﹖否則百金無庸也。」亟反其金。其以誠行術有如此者。今其子鉆﹑汧俱有文﹐能繼其業﹐抑亦爲善之報也。

郡中藝事

本朝來我郡以藝著者﹐書學則有曹思邈﹑錢穀﹑沈楫。錢﹑曹皆名宿﹐而結媾精勁﹐當推錢第一﹐晚年名益重﹐求書者戶常滿。丹靑則有韓曠之山水﹐丁漢公之傳神。韓落筆蒼老﹐饒蕭散之姿。丁年甚少﹐每遇得意﹐輒復神似。醫術則有金時楡﹑章旭﹐幼科則王西月﹑王霽云﹑曹叔明。金擅時名﹐章遇奇疾﹐往往見效。劉叟自邇善風鑑﹐亦十得六七。手談推張生呂陳﹐大江以南﹐擅國手之目。琴師則有金生徳宏﹐然其人傖父﹐不堪相對。後起紛紛﹐俱不足道也。

自題行樂圖

「噫嘻董生﹐曷爲而髠﹖不緇不黃﹐不賈不耕。泛泛中流﹐若梗與萍。口無戈矛﹐胸無棘荊。一丘一壑﹐載浮載沈。知我者誰﹖圖中之人。每相對而如語﹐庶與余兮結鄰。爾嘲我爲蘆中之窮士﹐我亦笑爾爲紙上之白民。」

呂道士

呂道士者﹐關外人﹐傳五雷法﹐能劾鬼怪﹐凡病家延之﹐其病立起。兼多藝﹐以伎遊人間。餘贈以詩云「瓢綰靑螺髻﹐絳懸碧玉環。近從關外路﹐來往浙西山。橘實垂秋井﹐松花落釣灣。降眞焚鵲尾﹐禮斗夜方還。」

三岡識略卷七【甲寅至戊午】華亭董含著

龍陣

甲寅三月十四日﹐長淮衛運船三十四隻﹐泊京口。傍晚﹐大風起﹐雷雨交作。至十五辰刻﹐始息﹐僅存八艘﹐十四艘被風浪打碎﹐人米悉漂沒﹐其十二艘寂無下落。又潤州木排一帶﹐失去無蹤。據焦山僧云﹐俱被陣龍攝入海中矣。

眾謀築捨

自癸丑滇黔兵起﹐處處告變﹐兵食兩絀。舉朝急欲謀足食足兵之策﹐姦人窺伺意旨﹐競爲誣妄。於是有以開礦之說進者﹐如河南民張吉庚等是也。有以窖藏之說進者﹐如河南民傅興隆等是也。有以地不愛寶之說進者﹐如山左民稱銀礦累累﹐可取以助軍餉是也。有言以詭言奇計可以攻敵者﹐如江寧妄人獻兵策陣圖是也。有欲設計誘敵者﹐如旗下知縣劉國翰是也。有進足兵之策者﹐如給事黃運啟欲將商賈﹑農民盡編爲兵是也。有以丈量之說進者﹐如禦史劉安國是也。究之囈語紛紛﹐有同兒戲﹐幸廟算優長﹐出奇制勝﹐不然﹐天下從此多事矣。可嘆也。

繪圖禦史

蔣禦史伊﹐慷慨負直節﹐假滿還朝﹐以民生當卹﹑士气當伸﹐繪十二圖以獻﹕一爲難民妻女圖﹐二刑獄圖﹐三寒窗讀書圖﹐四春耕夏耘圖﹐五催科圖﹐六鬻兒圖﹐七水災圖﹐八旱荒圖﹐九觀榜圖﹐十廢書圖﹐十一暴關圖﹐十二疲驛圖。皆切中時事﹐眞今日之朝陽鳴鳳也。

哭友

沈浩然﹐字雪峯﹐少號髙才生﹐後薙發從浮屠氏。性情恬淡﹐工書善詩文﹐風流儒雅﹐古道照人。以久歷險阻﹐故年未艾而衰病侵尋﹐寓郡北之善應庵﹐未幾卒。良友云亡﹐知音邈絕﹐口占二詩以哭之云「廿載江湖欲避名﹐破巢遺卵可憐生。閒來重覓髙人迹﹐惟見羣烏繞寺鳴。」「多病憐君帶孔移﹐麥光新寄藥奩詩。鐘期死後琴聲絕﹐白首交情更屬誰。」庶幾歌以當哭矣。

口舌報

吳中袁於令﹐字籜庵﹐以音律自負﹐遨遊公卿間。所著《西樓記傳奇》﹐優伶盛傳之﹐然詞品卑下﹐殊乏雅馴﹐與康﹑王諸公作輿儓﹐猶未首肯。其爲人貪污無恥﹐年逾七旬﹐彊作少年態﹐喜縱談閨閣事﹐每對客淫詞穢語﹐衝口而發﹐令人掩耳。予屢謂人曰「此君必當受口舌之報。」未幾﹐寓會稽﹐冒暑干謁﹐忽染異疾﹐覺口中奇癢﹐因自嚼其舌﹐片片而墮。不食二十餘日﹐竟不能出一語﹐舌根俱盡而死。

松釀

嘗見宋人小說﹐載雲間酒最淡﹐有小詞云「浙右華亭﹐物價廉平﹐十文錢買得三升。打開瓶後﹐滑辣光馨﹐教君霎時飲﹐霎時醉﹐霎時醒。聽得淵明﹐說與劉伶﹕這一瓶約疊三斤﹐君還不信﹐把秤來稱﹐有一斤酒﹐一斤水﹐一斤瓶。」彼時華亭尙屬裏﹐想宋時如此。邇來居民取泖水爲之﹐淸洌無比。又有名「劉酒」者﹐凡燕會及享上官皆用之﹐不減惠泉醇醪﹑虎邱三白﹐可以一刷此誚矣。

死作閻羅

錢氏《獪園雜說》﹕萬曆丙午三月十六日﹐陳中丞用賓開府黔中﹐時因夫人病劇﹐醫禱罔效﹐設壇召乩仙。仙自稱金碧山神。問﹕「病可愈乎﹖」答曰「本欲爲夫人請命﹐柰冥王新卽位﹐法甚嚴峻﹐無路可救矣。」問新王爲誰﹖曰「江南常熟人﹐卽春官侍郎趙公用賢也﹐今爲第五殿閻王﹐十五日蒞任﹐按察人間善惡﹐公尙未之知耶﹖」書畢寂然。中丞驚愕﹐心念侍郎系同年﹐請告歸裏﹐聞尙彊壯﹐安得有此事﹖俄而夫人卒。越三月﹐閱邸報﹐知侍郎果以三月十五日捐館﹐始信山神之言非誣矣。謝氏《雜記》﹐亦載此事。侍郎立朝﹐矯矯風節﹐死爲地下主者﹐固宜爾也。公爲予妻曾祖﹐彼族𨿽共傳此說﹐而實未詳顚末﹐故識之。

弒逆

乙卯。馬公紹曾﹐平湖人﹐官少司空。子肯堂﹐幼不率教﹐及長﹐貪橫無忌。邑令倪君﹐適爲予言﹕除夜﹐有良家女經其門﹐色頗艷﹐逼入行淫。不從﹐以刀劃其乳﹐立死。又姦一僕婦﹐微不順﹐卽執兩足倒擲下樓﹐顱骨俱折。每歲數人﹐吏不敢問。其祖封翁曾臥病肯堂齋﹐遣兩奴挾之出﹐曰「毋死我室也。」翁憤恚﹐一慟而卒。公因此宦興索然﹐告假歸。肯堂悖逆彌甚﹐田產宦橐﹐悉爲所奪﹐鬱鬱不得志。一日他適﹐以白金數十兩授愛妾王氏曰「我有急需﹐汝可藏以待用。」肯堂偵知往索﹐不與﹐怒詈曰「吾父尙不敢違我命﹐汝何爲者﹖」呼僕去袒服﹐痛捶之﹐攫金去。王氏自縊﹐未死﹐適公歸﹐憤甚﹐獨步書齋﹐踟躕半日﹐飲鹵汁半升﹐腸裂而卒。縣令陜人陳孚宸者﹐欲寢其事﹐公之弟及妾鳴鼓訟冤﹐合邑嘩然不平﹐欲截去鼓樓一角。上司聞之大駭﹐提至省城﹐論如律。肯堂於獄自殺。竊怪弒逆大變﹐代不恆有﹐乃出自世祿之家﹐殊不可解。相傳公貧時﹐與一尼結歡﹐於神前密誓﹐苟富貴﹐以側室處之。後懼物議﹐竟負前約。尼畜恨服鹵而死。逾年﹐公生一子﹐卽肯堂也。時薄暮﹐見一少尼踉蹌向內﹐隨覓無所睹﹐而婢報已舉子。公憂疑不決﹐欲溺之﹐夫人力爭之而止。及長﹐事母少盡子道﹐而獨逞逆於父﹐實冤報也。

炎雪

六月十三日﹐海寧縣下微雪﹐色赤。朱司禮嘉徵作《炎雪篇》以記之。

畫虎

吳孝廉康侯﹐字鐵庵﹐城人﹐善古文詞。性任俠﹐負气節﹐裏中有不平事﹐不惜奮身以直之。嘗閉戶學畫龍虎﹐遂臻其妙﹐四方爭求之。後爲武康令﹐山中多虎﹐欲審其形狀﹐親自往射﹐幾爲所傷。曾寫扇面貽余﹐並題曰「咄乎白頭何雄視﹐寫出霜亳掣電紫。雙瞳夾鏡光透紙﹐寒木葉下紛紛。醉中驚起李將軍﹐一矢射落西山云。」筆墨晻曖﹐辭句歷落﹐余至今珍藏之。

胥主政

建業有胥主政庭淸者﹐好爲大言﹐作詩每自詡曰「吾落筆煙雲﹐堪與少陵媲美千古﹐餘子輩安足數哉﹗」因名其詩曰《胥工部集》﹐欲與杜爲敵﹐鏤版贈人。閱未終篇﹐不覺失笑﹐乃知「李赤杜荀鴨」﹐古今未嘗無對也。四方士大夫爭取其集﹐藏貯篋笥﹐以爲笑資。

繡江集

範樹�﹐名彤弧﹐上海人。爲諸生﹐以博雅自負﹐喜遊貴人之門。沈陽有同姓爲顯官者﹐致政歸﹐策蹇從之﹐每對人稱家衮不絕口。嘗著《繡江集》一卷﹐网羅見聞﹐纂集軼事﹐祕甚不輕示人。然中所載多有未確﹐顧乃誣證舊事﹐詆毀昔賢﹐求其立心﹐大傷鍥薄。卽如王新建之道學﹑徐文定之相業﹑顧正心之義俠﹐皆不能免﹐然則善眞不可爲乎﹖斯直《碧雲》之流亞也。又曾記先祖少宰公力致髙道素之死﹐此時思陵甚怒﹐髙自取死法﹐與他人何與﹖且先人天性不飲酒﹐官京邸二十餘年﹐寓中惟攜一婢及僕從數人﹐歌舞之說﹐毫無影響﹐卽此一事﹐已足見此集不足據矣。余不可以不辧。

神女辧

明張應登《巫山神女廟碑》曰﹕巫山神女﹐宋玉爲襄王賦之﹐謂其能入懷王之夢。蓋玉以王溺於細腰﹐神其說以中之﹐無是事也。然則山果無神女乎﹖於傳有之。禹繼父治水﹐東造絕迹﹐西延積石﹐南逾赤崖﹐北過寒谷。有所滯﹐必召神問之。鑿岷江﹐立瞿峽﹐千巖萬壑﹐聯絡千里﹐乃仰天嘯嘆﹐俄見神人﹐狀肖美女﹐自空而下﹐授玉篆靈符﹐且命其臣任章﹑童律等六人﹐爲禹翼助。及奠分山川﹐告厥成功﹐還至巫峽﹐思神女助力﹐詢於童律。律對曰﹕神乃帝女瑤姬﹐雲華夫人也﹐瑤姬﹐西王母之女。雲華夫人﹐助禹治水者﹐見範成大《吳船錄》。封於巫山之麓﹐或爲輕雲﹐或爲霏雨﹐或爲遊龍﹐或爲翔鶴﹐旣化爲石﹐復化爲人﹐千變萬化﹐不可殫述。廟在縣東三十里許﹐十二峯南﹑飛鳳峯之麓。階下斷碑﹐有「地平天成﹐權輿於此﹐功被我民」之句﹐舊字如南嶽禹碑﹐漢晉人以今文書之者。是禹以成功而始祀神女﹐其來已遠。宋治平中﹐詔葺廟宇。元丰中﹐敕號遊眞。土人疾病則禱﹐天旱則禱﹐禱則應。嘉靖十九年﹐中丞李公毀之﹐毀玉言之神女也。後制憲王公喬齡復之﹐復禹祀之神女也。一神女耳﹐知玉不知禹則毀﹐信禹不信玉則復。嗟乎﹐宋玉則說懷王之夢﹐襄王則想宋玉所說之夢﹐吾儕可復說宋玉所說之夢乎﹖

附十二峯﹕

一望霞﹐二翠屏﹐三朝云﹐四松巒﹐五集仙﹐六聚鶴﹐七淨日﹐八上升﹐九疑云﹐十棲鳳﹐十一登龍﹐十二聚泉。

異形

平生所見異形﹕山左一販棗客﹐長丈餘﹐首幾及屋梁﹐每出﹐兒童噪而隨之。吾郡一僧﹐年可四十許﹐身不滿二尺﹐一人承之以盤﹐沿街乞食。燕市一叟﹐眼毛長數寸﹐蓬松圍繞﹐掩覆其目。江寧見一人﹐足背反﹐向後而行﹐步如常人。乃知古所稱「三耳秀才」﹐抑或有之。

鐘自鳴

寧波府新建慶雲樓﹐中懸巨鐘。五月初四夜﹐不叩自鳴。百姓嘩言寇至﹐郡守設醮以禳之。按﹐明隆慶時﹐燕河營眞武廟鐘自鳴。又平陰縣門內有鐘﹐不叩自鳴。後亦無他異。

梅菊夏開

仲夏積雨天气﹐乍寒乍暖。我鄕黃菊徧開﹐又予老蒼頭家臘梅亦放數朵。里人盧元昌以詩記之曰「灼灼橊花賽火垂﹐綠荷如蓋挺新池。那知羣卉趨炎日﹐冷眼偸看各一枝。」

甘露

予書齋前芭蕉﹐五月結蕊﹐大如升﹐花開類荷﹐瓣作黃白色﹐莖長二尺﹐上綴靑子百枝。每放一簇﹐瓣中花心二十餘囊﹐末貯淸露﹐其甘如飴。開至八月﹐每旦采數十囊。所結子不及成實﹐旋就萎落。蕉生甘露﹐處處有之﹐而江南絕少﹐予十許歲曾子舊宅見之﹐今復再睹焉。

鱉中兒

總戎梁公進鱉羹﹐庖人剖之﹐中有一小兒﹐長三寸﹐肢體俱全﹐亟棄去。松人聞之﹐競絕此味。或云﹐鱉中往往有之。又言﹐鱉交水面﹐窺見過往舟中人形﹐感而肖其像。恐亦未確。

止谿

朱推官嘉徵﹐字岷左﹐海寧人﹐授蜀中理官﹐罷歸﹐築圃止溪﹐人稱爲止谿先生﹐夙負才名。予偶赴湖山之約﹐得交於先生。時年老矣﹐談吐如湧泉﹐性傲兀﹐目中無當意者﹐獨傾倒於予﹐若以爲可與言者。吾何以得此於先生哉﹗其平昔所結撰﹐皆艱深幽峭﹐古致佶屈。嘗匯晚年著述﹐問序於予﹐予踟躕良久﹐而先生已歿。吾負諾矣。一門父子姑媳皆能文﹐俱有詩集行世﹐亦一奇也。

神醫

予年甫十一﹐患腹痛﹐百藥罔效﹐四十餘日粒米不能進。適秦景明昌運自遠歸﹐驚曰「若遲半日﹐則不可爲矣。」一劑立愈。其方用人參一錢﹐石菖蒲二錢﹐煨姜二片。諸醫力爭痛無補法﹐乃藥甫脫口而痛止。

瀨中集

毛大可甡﹐負奇才﹐避仇走四方﹐自言當以客遊老。所著《瀨中集》﹐詞采艷發﹐一時紙貴。嘗緘詩寄予云「自別雲間去﹐三年渡汝溪。蔣亭方二月﹐吾憶董膠西。蕙艸春前寄﹐風醉後題。雙緘思不盡﹐長使角巾低。」後攺名奇齡﹐舉博學宏詞﹐入翰林。

鬼譴

海鹽張維志﹐居言路時﹐軍餉告匱﹐上言地丁一兩加徵三錢﹐可多增餉數百萬。其客武林陳生具艸﹐由是漕米白糧﹐一例加徵。張積金如山﹐自顧無大損﹐而淸修自好者皆倉皇無措﹐於是怨聲載道﹐卽輦下諸公﹐多有以此咎之者﹐心頗慚悔。一日晨起﹐忽發狂披髮﹐以首擊柱﹐血肉狼籍﹐家人競持不能止。良久呼曰「鬼卒至矣﹗」匍匐入牀下﹐扶起﹐已嘔出心肺而死。陳生年老﹐止一子﹐亦同日暴死。識者以爲有天道。

宅祟

張孝廉誥宅﹐一日晨起﹐覓履不得。旣而家人履俱失去。啟戶索之﹐庭有銀杏一株﹐髙數丈﹐履悉倒懸其上。張懼﹐亟徙去。

鷓鴣天

孝廉張硯銘淵懿﹐性不與物競﹐工塡詞﹐所居近西郭﹐一水環繞﹐種花養魚﹐蕭然世外。善飲酒﹐能終夕不醉。予時常過從﹐恍如桃源中人。生日﹐作《鷓鴣天》云「負郭田園五畝餘﹐數株髙柳映淸渠。腰鐮薙艸魚支俸﹐手鍤栽花鳥僦居。齋字拙﹐谷名愚﹐盡教魂夢到華胥。日長自有消閒訣﹐三尺綸竿一卷書。」其曠達之致如此。

長夏十友

節屆三伏﹐溽暑特盛﹐苦無避炎之地﹐幸有十友爲伴﹐稍破寂寞﹐因各賦一絕﹕

「巧匠琢靑玉﹐瘦骨涵冰霜。客來聊坐隱﹐雙臂生秋涼。」【石幾】

「此君綠玉姿﹐瀟灑抱勁節。髙枕北窗風﹐夢踏峨嵋雪。」【竹榻】

「斗室謝塵鞅﹐賣身充佛奴。妙香裊石鼎﹐日夕盤雙趺。」【蒲團】

「玉槃供怪石﹐搜奇剔穢滓。照影光參差﹐恍映瀟湘水。」【怪石】

「玲瓏戛寒玉﹐長夜共反側。藉汝伴孤眠﹐肥婢無顏色。」【竹奴】

「薤葉紋如水﹐欹斜面面寒。將身化蝴蝶﹐無夢到邯鄲。」【方枕】

「無錢買纓笠﹐筍籜裁作帽。茫茫細雨中﹐盡日持竿釣。」【篛笠】

「山翁贈新�﹐蟹眼翻幽泉。久抱盧仝癖﹐支壚手自煎。」【瓷甌】

「芭蕉剪作扇﹐弄影何團團。那許纖塵染﹐虛窗六月寒。」【蕉扇】

「孤根托巖岫﹐攜手度炎夏。蕭散宜幽人﹐無勞比王謝。」【棕拂】。

鳥船

八月。敕下江南造鳥船一百號赴洞庭﹐狀如飛鳥﹐長十一丈五尺﹐闊二丈四尺﹐深一丈七尺﹐桅髙九丈五尺。宜興山中九眞廟﹐祀女仙九人﹐傍有古樹﹐其葉每年一易﹐大數十圍。方巡道國棟議取之﹐夜夢九女入室﹐素衣冶容﹐若有所訴。方不爲止﹐督工往伐。忽一白虎突出﹐欲攫方﹐方驚僕。一典史跪曰「大王爲山君﹐必有靈爽。方公奉朝命而來﹐事非得已。幸勿加害。」虎徘徊回顧﹐咆哮而去。方歸卽病﹐日遣人詣山致禱﹐竟不起。又虞山妙淸寺有古楡﹐枝干淩雲﹐夜有光怪﹐縣官遣丞往砍。斧始下﹐噴血如注。眾牽置舟內﹐樹忽自動﹐俄躍入水﹐舟遂覆﹐匠役同日死者數人。眾以鉅索挽之﹐轉入泥底﹐重不可出。楚中諸帥﹐托言進剿﹐欲以此支吾歲月﹐徒費金錢﹐可惜也。

再舉鄕試

九月﹐再舉鄕試。時秦﹑閩諸例納貲者﹐許列名太學﹐及補入各省紅案﹐特行鄕試以酬之。五十二年癸巳歲﹐恭遇皇上六十萬壽﹐特旨開科。是年二月鄕試﹐以五十一年歲者作科舉入場﹐會闈殿對﹐皆在秋。又五十三年正科﹐上又諭﹐武生能文者﹐一體入文場考試﹐文生有武事者﹐亦應武闈。此皆皇上優士之特典也。

除妖

十一月二十七日﹐有妖人於海子口建土城一座﹐分八門﹐上列旗號。十二月初四﹐攻破之﹐獲艸人五十餘﹐皆持弓挾矢﹐又得活馬數匹﹐不見一人。見邸報。

魏公直節

魏公象樞﹐山西蔚州人﹐立朝抗節﹐守正不阿﹐慷慨敢言﹐不避嫌怨。官都憲時﹐極言天下事。時有廉令陸隴其﹐任嘉定縣﹐潔己愛民﹐爲巡撫參革去﹐貪吏劉某﹑曾某﹐反入薦剡。公大不平﹐上章爭之﹐言「朝廷鼓勵人才﹐澄淸吏治﹐惟恃賞罰耳。乃廉官貪官﹐參處同例﹔盡職溺職﹐保薦無分﹐何以昭勸懲﹑示儆戒乎﹖若下官可以欺上官﹐則上官可以欺君上﹐上下相蒙﹐使廉吏灰心﹐貪風日熾﹐臣不得不鰓鰓然慮之也。」又言「考校一官﹐風教攸系。天下最爲不平者﹐孤寒無進步之路﹔天下牢不可破者﹐科場多昧心之人。乞嚴加申飭﹐大破積習﹐於以肅官方而勵人心﹐士風民命﹐庶其有瘳乎﹖」撫今之事﹐讀公之文﹐可爲嘆息流涕者也。

醜令

華亭尹南公夢斑﹐松民俱稱「南駝子」。長不滿四尺﹐胸髙一尺﹐背突肩聳﹐見者無不匿笑﹐而爲人廉明正直﹐所謂聖賢聰明之心者耶﹖

吳太守

吳太守綺﹐字園次﹐廣陵人。出守吳興﹐性瀟灑﹐喜交遊﹐酷嗜詩酒﹐不善居官﹐亦不善治生產。被放歸﹐家貧﹐頗事干謁。夏日﹐偕諸名流過予小集﹐分韻賦詩﹐成一律云「黃雀風淸夏屋渠﹐董幃初啟勸投壺。主人自爲開三徑﹐詞客從來在五湖。銀管分題傳野鶴﹐玉盤行饌斫江鱸。披襟此日如秋爽﹐不信招涼別有珠。」坐客爲之擱筆。

气感

婁縣民何璧﹐女許朱氏子爲室﹐年俱十九﹐𨿽兩相慕﹐尙未配偶。一日﹐朱子來候﹐適值女以手撫其腹﹐遂有娠。二家俱小姓﹐不以爲意。及產﹐有聲蓬蓬﹐自腹中出。少頃腹平﹐惟虛气而已﹐蓋气感也。嘗閱《耳談》載﹐吳聘君母居江右﹐父官京邸﹐同夜夢相姤而孕﹐聘君相傳以神交而生。不覺發笑。後與弟爭產﹐指爲非兄﹐交訟於官。按《洗冤錄》﹐亦有气感﹐無神交之說。古人云﹐思女不夫而孕。然乎否乎﹖

彭祖橫死

上海張主政宸﹐年垂耳順﹐自矜工容成之術。有僕婦美而蕩﹐聞之不信﹐於是刻期相嬲。一接未久﹐張精溢而卒。昔彭祖七百七十九歲﹐猶懼不壽﹐日講祕方﹐晚娶鄭氏﹐以妖淫敗道而卒。彭尙橫死﹐何況餘子﹖記之以博一笑。

勢利

海昌楊中丞雍建﹐初權亞相﹐邑令某趨謁﹐屏輿從步行至門﹐禮數極恭。未幾﹐轉黔撫﹐令復往賀﹐鳴鑼淸道以過之。有爲詩粘於縣壁以誚之云「勢利官情勢利交﹐掂斤簸兩也徒勞。內臺外撫俱天眷﹐一樣銅鑼兩樣敲。」令見之﹐愧汗而已。

葬友

詩人殳丹生﹐字山夫﹐垂老落魄﹐往來吳越間。晚寓楓橋﹐受知於錫山令吳公興祚。後以貧死﹐公時開府七閩﹐聞之惻然﹐遣人葬之寒山寺側。予偶過其居﹐題詩壁間云「老死寒山古寺東﹐詩人飄泊嘆途窮。故交萬里收遺骨﹐薄俗猶存掛劍風。」

以數爲名

近閱邸報﹐見有均房總兵四十六者﹐以數命名﹐莫解其意。及覽元﹑明諸史﹐有元將軍五十八﹑六十八﹐監察禦史五十九﹐參政七十九﹐尙令卿七十六﹐與此事同。

古書難據

《空同子﹖化理篇》曰「松檜不棲蟬﹐江南不產荊棘。」我鄕荊棘﹐隨處皆是﹔余庭前有古松一株﹐亭亭獨峙﹐已五十餘年﹐每至秋初﹐蟬聲聒耳。不知李夢陽何以有此說。

長短大小不侔

春秋長狄僑如﹐身橫九畝﹐斷其首而載﹐眉見於軾。以九畝之身而首不及數尺﹐何身之大﹑頭之小乎﹖衛靈公臣公孫侶﹐面長三尺﹐廣僅三寸﹐何其長而狹乎﹖秦襄王時﹐宕渠郡獻長人二十五丈六尺﹐得毋太長﹖漢武帝時東郡送一短人﹐止七尺﹐無乃太短﹖此皆形容之過﹐理所必無﹐不足信也。

三岡識略卷七補遺華亭董含著

澤州寄詩

余蒙澤州夫子總憲陳公賞拔﹐自傷賦命窮薄﹐暌違以來﹐久未獲親承絳帳。曾以小詩上獻﹐有「蛇雀尙知酬主徳﹐國恩師誼兩茫茫」之句﹐公爲之愴然﹐隨有詩題便面見懷云「九峯問訊近何如﹖數子飄零十載余。萬事黃金輸負販﹐幾人白首老樵漁。君今海上求仙藥﹐我欲山中葺敝廬。何限塞鴻淒斷處﹐江流西上憶雙魚。」每臨風展讀﹐殆不禁淚下沾襟矣。

暴雨

八月初四日﹐暴雨自午至酉﹐溝渠皆溢。時適縣試士﹐俄頃衢巷堂皇﹐俱成巨浸﹐生童泅水出﹐有幾至溺死者。民家或坐幾上﹐或伏屋角﹐竟夕一炊。翌日水方退。

怪鳥

乙卯三月﹐郡城每夕聞鬼哭聲﹐甚淒切。或云此名城嚎。或又云仿佛見怪鳥﹐遇夜卽啼。於是西關居民競鳴鑼炮竹以逐之。

瓜異

閏五月﹐東關民家李生黃瓜﹐三十保黃瓜生茄。

石碑

十五日﹐衢州雞鳴山忽暴風驟雨﹐雷電交作﹐山�然劈作一穴﹐現石碑一座﹐上有五字﹐曰「�����」﹐人莫能辧。

山礬生菌

陳仁玉《菌譜》﹐徧錄松菌﹑竹菌諸名。厥產不一﹐余庭前山礬一株﹐枯半載矣﹐根間忽藂生菌﹐旋摘旋生﹐烹之香甘松軟﹐美不勝言。

乖龍

丙辰元旦﹐有龍見於東南﹐黑雲﹐逾時而沒。余記以詩云「丙辰春王之一日﹐有物蠕蠕霾霧坼。赤光坱圠鱗爪張﹐倒吸江湖幾千尺。兒童奔叫瞪半空﹐一龍夭嬌隨羣龍。此時陰寒蟄海底﹐蚤出毋乃欺天公。揚髯簸�驅列缺﹐水怪旜牌紛布列。馬銜騰踏天吳驚﹐忍使窮黎盡魚鱉。春來雨腳歷亂吹﹐入夏不止愁瘡痍。豢龍自是吾家事﹐便欲乘雲一問之。」

京師異風

五月朔﹐欽天監爭日食未決﹐登觀象臺看驗。忽天气晦黑﹐有大風從西山來﹐勢極猛厲﹐飛沙拔木﹐震動天地。前門﹑厚載門一帶﹐房屋六畜﹐俱被攝去﹐居人死傷無數。有男婦數人﹐捲入半空﹐掀翻撞擊。�極巨者﹐從空移去數丈。蘆溝橋民﹐吸墮前門內。遠近奔駭﹐日食竟未及驗而罷﹐自來風變所希有也。或謂龍鬥而然。又云﹐隱隱見天半有金甲神二﹐手執紅旗﹐搖空中﹐風隨之而起。好事者因刊圖以紀其異。

星隕爲石

初九日﹐靑浦縣瓢湖地方﹐大星隕﹐墮地有聲。居人爭掘之﹐見一石色黑﹐手按尙熱﹐秤之重十九斤。擊碎以刀摩之﹐火光四射。

沈陽水發

六月二十九日﹐遼陽﹑沈陽河水發﹐沿河一帶﹐悉被衝沒﹐居民有淹死者。

儒釋合旨

《楞嚴》七處徵心﹐謂身內﹐身外﹐潛根見﹐內外隨合﹐中間無著﹐此七者﹐世尊與阿難反覆指示。求諸眞際﹐旨極微妙﹐然不過欲破其妄心﹐妄除而眞者自見。《中庸》「誠則明矣」四字﹐足以盡之。何者﹖誠則塵緣不雜﹐明則返淸淨體﹐而光明洞照﹐一切皆空矣。至下文云﹐凡因果世界﹐微塵因心成體﹐以及五陰﹑六入﹑七大諸說﹐種種開示﹐又卽「不誠無物」之義﹐與吾儒未嘗不合也。

沁園春

余年五十﹐始見白髭﹐偶閱宋玉叔琬《沁園春》﹐似諧似訕﹐不覺撫掌。其詞曰「嘆息吾衰﹐兩兩三三﹐霜雪盈頦。怪素絲若練﹐偸描病態。銀莖如戟﹐硬作愁媒。面目生疏﹐主人訝客﹐何所聞而不速來。還防汝﹐入宮見嫉﹐朋輩嫌猜。況逢貝錦蚊雷﹐更顚倒雌黃蛇與虺。嘆黑雲突起﹐九閽難叫﹔靑蠅欲弔﹐隻影堪哀。不自我先﹐不自我後﹐汝乃乘危利我災。炎涼態﹐笑星星髯也﹐果小人哉。」語气似辛稼軒﹐而滑稽過之。

長爪

松陵董翰林�﹐字方南﹐姿度恬雅﹐品質淸粹﹐少年登科﹐謙下如寒士﹐對之鄙吝俱消。其兩手指爪﹐俱長數寸﹐計偕時往反驅蹇衛﹐從無損折﹐飲食起居﹐較他人更便。涵養之醇﹐不言可知。昔人稱李昌谷長爪通眉﹐方南气識﹐殆過之遠矣。

元旦雷

丁巳元旦﹐四鼓震雷﹐達旦方止。旣而雨雪大作﹐路絕行人。

星隕有文

十月初七日﹐更餘﹐京師人見大星自東南流入西北﹐大如斗﹐白气環繞﹐從上屬下﹐墮順天府懷柔縣內﹐狀類人首﹐上有星斗篆籀之文﹐人莫能辧。

地震

戊午四月初五日﹐未刻地震﹐窗戶動搖﹐頭目俱眩。

獅子

五月﹐西洋國貢獅子﹐厚賜其使本多白拉等﹐遣歸。

刑戒書

我郡一宦家子﹐杖殺一婢﹐二婢懼而自縊。身受奇辱﹐其鬼現形﹐晝夜號冤﹐敲窗捶壁﹐變怪百出。止一子﹐數歲﹐白日爲鬼所殺。因思呂叔簡有《刑戒書》數則﹐眞千古格言﹐爲人上者不可不錄一通於座右。特識於此﹕

五不打﹕老不打﹐幼不打﹐病不打﹐衣食不繼不打﹐人打我不打。

五勿就打﹕人急勿就打﹐人忿勿就打﹐人醉勿就打﹐人隨行遠路勿就打﹐人奔走喘息勿就打。

五且緩打﹕我怒且緩打﹐我醉且緩打﹐我病且緩打﹐我見不眞且緩打﹐我不能處分且緩打。

三莫輕打﹕生員莫輕打﹐上司差人莫輕打﹐婦人莫輕打。

三莫又打﹕已拶莫又打﹐已夾莫又打﹐要枷莫又打。

三憐不打﹕盛寒酷暑憐不打﹐佳辰令節憐不打﹐人方傷心憐不打。

三應打不打﹕尊長應打﹐爲與卑幼訟不打﹔百姓應打﹐爲與衙役訟不打﹔工役鋪行應打﹐爲修私衙﹐或買辦自用物不打。

三禁打﹕禁重杖打﹐禁從下打﹐禁佐貳捕快非刑打。

呂君此書﹐眞仁人之言﹐可補律法所不逮也。

夏雪

七月初四日﹐滬瀆地方﹐忽下微雪﹐行人以箑承之﹐頗有積者。

天鳴

八月初八日﹐東南天有聲如湯沸﹐或云如海嘯聲﹐自戌初至亥末始息。《五行傳》曰「天鳴有聲﹐百姓勞形。」《觀象玩占》記晉大興二年﹑陳大建十三年﹑隋開皇二十年﹐俱有此異。

禾變蔥

福州府閩淸縣田中禾稻﹐間變爲蔥﹐見邸報。時吾鄕亦霖雨傷稼﹐予作《秋雨謠》曰「夏旱何久﹐有禾不得出。秋雨何多﹐有谷不得入。瓶欹仄甑已空﹐哀吟無計箋天公。望庚聊慰愁﹐看丙莫浪喜。陰風來從東﹐復見日北珥。西城豪客金滿牀﹐東村富翁粟滿倉﹐祝天願天雨不止﹐一石幸增十石價﹐便可拖金紆紫揚輝光。有客對我笑﹐勸我勿怨天。有田尙無米﹐何況君無田。吾聞嶺嶠之間方格戰﹐百姓無多戎馬徧。悲哉一死終難逃﹐種稻成蔥事尢變。君不見﹐福州府﹐閩淸縣。」

河豚宜戒食

滬瀆包明經爾昌﹐將赴廷試﹐親黨相聚餞送﹐因設席以款之。日午客未至﹐爾昌餒甚﹐適廚間烹河豚﹐先進一臠﹐隨具衣冠出揖客。初覺一手麻木﹐旣而徧體皆麻﹐急入內﹐脫一靴未竟﹐腹脹腸裂而卒。河豚遇毒﹐往往聞之﹐若包氏則目擊者。宛邱張耒云「橄欖至寶丹﹐俱解河豚毒。吳人悉不論﹐直云用不潔。」今吳人未有不用橄欖者﹐張不知妄說﹐可發一笑。

麒麟

江西袁州府﹐山村牛產麒麟﹐有紅霧覆罩﹐徧體生鱗。村民不識﹐鋤殺之。

食犬報

吳門定光寺僧某﹐性淫毒﹐不修戒行﹐靡惡不作。平生喜食犬﹐所殺無算。一日﹐忽得疾﹐口作犬吠聲不絕﹐數日死。嘗讀《楞嚴經》﹐言菩薩元制食三淨肉﹐謂不見爲我殺﹐不聞爲我殺﹐不疑爲我殺。今復益之以二﹕自死﹑鳥殘﹐令比丘得食五淨肉﹐此肉神力化生﹐本無命根。又曰﹕淨肉除人﹑蛇﹑象﹑馬﹑驢﹑狗﹑獅子﹑狐﹑豬﹑獼猴十種﹐余俱可食。然則於世間味﹐竟無所不食矣。使後之緇流得以藉口﹐皆菩薩爲之作俑也。

粘詩相誚

海昌楊中丞雍建初擢亞相﹐邑令某趨謁﹐屏輿從步行至門﹐禮數極恭。未幾﹐轉黔撫﹐令復往賀﹐鳴鑼淸道以過之。有爲詩粘於縣壁以誚之云「勢利官情勢利交﹐掂斤簸兩也徒勞。內臺外撫俱天眷﹐一樣銅鑼兩樣敲。」令見之﹐愧汗而已。陸翼王元輔說。

古語

古語云﹕奔競者不願黜而黜至﹐賭博者不願貧而貧至﹐庸醫治疾不願死而死至﹐醉飽房勞不願病而病至。余以爲﹐貴者不願危而危至﹐富者不願辱而辱至﹐髙亢者不願謗而謗至﹐籌算者不願愁而愁至﹐有子不教不願覆亡而覆亡至﹐多畜俊僕不願淫亂而淫亂至﹐此又事勢之必然者也。

晝夜變易

《南唐書》曰「盧文進陷契丹﹐出獵﹐當午﹐晦如夜﹐星皆見。土人曰﹐此名笪日﹐不足異。」是晝變爲夜也。《齊地記》曰「東萊有日夜出﹐因名不夜城。」是夜變爲晝也。日行有度﹐恐無夜出之理﹐若非齊諧﹐則亦齊東野人之語耳。

三岡識略卷八【己未至癸亥】華亭董含著

地震

己未七月二十八日巳刻﹐京師地震﹐自西北起﹐飛沙揚塵﹐黑气障空﹐不見天日﹐人如坐波浪中﹐莫不傾跌。未幾﹐四野聲如霹靂﹐鳥獸驚竄。是夜﹐連震三次﹐平地坼開數丈。得勝門下裂一溝﹐水如泉湧。官民震傷﹐不可勝計﹐至有全家覆沒者。二十九日午刻﹐又大震。八月初一日子時﹐復震如前。自後時時簸蕩﹐十三日﹐震二次。十九至二十一日﹐大雨三日﹐衢巷積水成河﹐民房盡行衝倒。二十五日晚﹐又大震二次。內外官民﹐日則暴處﹐夜則露處﹐不敢入室﹐晝夜不分﹐狀如混沌。朝士壓死者﹐則有學士王敷治﹑員外王開運﹑總河王光裕﹑通冀道郝炳等。積屍如山﹐莫可辧識。通州城房坍者更甚﹐空中有火光﹐四面焚燒﹐哭聲震天。又李總兵者﹐攜眷八十七口進都﹐宿館驛﹐俱陷沒﹐止存三口。涿州﹑良鄕等處﹐街道震裂﹐黑水湧出﹐髙三四尺。山海關﹑三河地方平沈﹐爲河環繞。帝都連震一月﹐亙古未有之變﹐舉朝震驚﹐因下詔求直言。旣而羣寇以次掃除﹐海宇�安﹐竟爲蕩平之兆云。

鬼城

將軍額楚進徵粵寇﹐距籐縣二百餘里﹐過鬼城一座﹐旗幟森列﹐四門晝閉﹐疑中有埋伏﹐發兵攻之。城破﹐黑气障天﹐倏見毒蛇﹑蜈蚣及蛛蠍等物從空飛出﹐惡气噴薄﹐士卒觸之﹐皆體脹腹疼﹐踣地欲絕。急撤兵而退。

雪庵道人

客從新安來﹐攜字一卷﹐云系一巨室家藏物﹐遇亂散軼﹐重價購歸。展閱乃艸書《前出師表》﹐字大二寸許﹐筆力遒健﹐縱橫變化﹐殆入神品。後題﹕「至元辛巳夏四月二十有三日雪庵道人書於崇教院。」按題﹐乃元世祖十八年。《輟耕錄》載﹐李雪庵與趙子昂同時﹐凡禁扁皆其所書﹐想卽其人也。

四誄

盧文子元昌﹐性髙雅﹐不喜與俗人交﹐少年操衡文之柄﹐名噪海內﹐四方尺素﹐郵寄不絕。久廁諸生﹐不樂﹐遂棄去﹐杜門著述。嘗作《文房四誄》﹐遠近傳之。一誄云「不律不律嗟已老﹐鱗角兔毛何潦倒。無緣簪汝侍承明﹐當年投汝苦不早。祖龍祖龍計何疏﹐蒙恬不殺空焚書。今朝送汝瘞退冢﹐中山從此休遺種。」二誄云「帝鴻多事鑿墨海﹐萬古白石喪眞宰。我今與汝愁結鄰﹐琉璃黯淡銷精采。翔鳳生芝那可期﹐送君且葬王公池。素旌上寫陶弘字﹐弘農主人已辭世。」三誄云「書契以來有蔡侯﹐千林禿盡桑根愁。淩雲不給漢殿札﹐凝光側理箋空投。我今誓與赫蹏別﹐桃花斑文且盡裂。埋君誄君無一詞﹐君不見﹐堂堂無字碑。」四誄云「男兒七尺當負戈﹐有墨須向盾鼻磨。不然亦自尙書賜﹐隃縻兩梃作大字。若教長與仲將俱﹐如漆之點不如無。元卿元卿爾休矣﹐從來曳白腰纏紫。」

前輩先見

明楊公廷和柄國時﹐弟爲卿者一﹐任方面者二﹐子姓恂等通顯者數人。旣而長公子愼復掄鼎元﹐賀客塡門﹐公顰蹙不歡。或問其故﹐公曰「君知傀儡乎﹖當席將散﹐則傀儡盡出。天道惡盈﹐我恐曲終席散時也。」未幾罷相﹐升庵遣戍﹐恂殺人擬辟﹐其餘死亡略盡。人服公先見。夫以公之徳業﹐升庵之才名﹐尙不能保﹐而況不如公者乎﹖唐嘉貞張丞相曰「近世士大夫務廣田宅﹐爲不肖子酒食費﹐我無是也。」吾於二公之言有感。

發掘祖墓

何元朗良俊世居柘林﹐因號柘湖﹐負才名﹐自奉豪侈。歿後胤嗣孱弱﹐家業益落﹐至第六傳﹐止存裔孫何安一人而已。安無賴﹐以肩挑爲業﹐久而不能自給﹐復鬻身爲奴。一日﹐謀諸妻曰「聞祖翁厚葬三世﹐中多金寶﹐若發取﹐可畢生享用矣。且子孫獨我在﹐誰爲禁之者乎﹖」於是投牒縣官﹐托言遷葬﹐遂糾博徒數人﹐荷鋤往。先發中二冢﹐棺骸朽壞﹐空無所有。次至元朗夫婦﹐剖之﹐衣冠宛然﹐從風而化。於元朗便房得金帶一束﹐於夫人得金鳳冠﹑玉如意各一﹐金鈿二﹐銀鐲一﹐鏡數枚。二棺俱桫枋﹐堅固如新﹐念貨之可得數百緡﹐因覆屍於地。三冢遺骸﹐共十一具﹐悉棄岸側﹐頭顱縱橫﹐男婦合並。安欣然滿載歸﹐見者憤恨﹐亟報官。安以金帶賂之。官笑曰「渠之子孫﹐與他人何與﹖」置不問。或謂安必前生冤對﹐故托生其家﹐以快報復﹐斬屍揚灰﹐未逾斯慘。夫蓋棺事定﹐乃禍發後人﹐戮及數世﹐天爲之乎﹖抑彼祖宗者自爲之乎﹖嗚呼﹐亦可悲已﹗

孝子復仇

上海縣吳某﹐授秦中一令。偶富民犯法﹐令故入其罪。其人百計祈哀﹐初亦佯許﹐卒殺之。止一子﹐十餘歲﹐並沒爲奴。後吳年老罷歸﹐有戚開府東都﹐時吳已巨富﹐且年逾古稀矣﹐輦金詣戚﹐爲起官計。親友互諫止之﹐不聽。富民之子﹐已偉然一丈夫﹐投吳爲奴﹐性恭謹﹐指使無不當意﹐極愛之﹐忽不辭而去﹐眾疑爲逃也。一夕﹐解鞍甫息﹐其人率壯士三十餘輩﹐皆以絳帕抹額﹐斬關入﹐吳與眷屬環跪號泣﹐願以所輦之金進。奴叱令跪﹐面數殺父之罪。叩頭乞哀﹐奴不顧﹐揮刃斷其領﹐以首掛鞍﹐並截四肢﹐呼嘯上馬而去。余僕載屍踉蹌歸﹐家人結艸爲首以殮之。此庚申仲秋事也。夫《春秋》大復仇﹐韜晦二十餘年﹐屈身忍辱﹐獲雪大恥﹐非智勇兼濟﹐能如是乎﹖𨿽詩書所稱﹐何以加焉﹖惜未詳其姓名耳。

私增田額

從來田畝有一定之額﹐時巡撫某﹐忽創爲丈量之說﹐檄廢令劉從諫﹐先丈靑浦縣。劉與圖蠹共爲姦利﹐田之增減﹐視賄之重輕﹐計起科田一萬三千餘畝﹐百姓嘩然不平。此項初無補於朝廷﹐徒飽貪吏姦民之腹﹐貽地方無窮之害﹐良可嘆也。嘗憶元時﹐有姦人詣中書﹐詐訟松富民包隱田畝﹐爲糧一百七十餘萬石﹐沙蕩爲鈔五百餘萬緡﹐宜立官糾察追取。中書移文驗視﹐時王艮爲江浙行省檢校官﹐條陳曲折﹐言其不過聳朝廷之聽而報宿怨﹐且冀創立衙門﹐爲徼名爵計耳。萬一民心動搖﹐患生不測﹐非培養根本之策。事遂寢。艮字止善﹐紹興人。今安得有止善其人﹐爲民請命哉﹖

沈存中《筆談》云﹕兩浙田稅﹐每畝三斗。錢氏國除﹐朝廷遣轉運使王方贄均稅。方贄悉令畝出一斗。或奏其擅減稅額。方贄謂﹕畝稅一斗者﹐天下之通法。兩浙旣爲王民﹐豈當異視﹖上從其說﹐至今不攺。方贄生五子﹐多顯者﹐孫珪爲宰相﹐豈惠民之報與﹖然則病民之報﹐不言可知也。

左道伏法

楚人朱方旦﹐以左道惑眾﹐自號「二眉道人」﹐美田宅﹐廣僕從﹐擁妻妾子女﹐如富家翁。詭言有奇術﹐妄談休咎。前楚撫參處下獄﹐幸脫﹐愈肆行無忌。其黨推爲聖人復出﹐督撫藩臬及士大夫無識者﹐皆投贄執弟子禮。王侍讀鴻緒特疏參之曰「妖人朱方旦﹐陽托修煉之名﹐陰挾欺世之術﹐廣招朋黨﹐私刻祕書。其書有曰﹕『古號爲聖賢者﹐安知中道﹖中道在我山根之上﹑兩眉之間。』其徒互相標榜﹐有顧齊宏者﹐則曰『古之尼山﹑今之眉山也』﹐陸光旭則曰『孔子後二千二百餘年﹐而有我師眉山夫子。朱﹑程精理而不知數﹐大儒之用小﹔老莊言道而不言功﹐神仙之術虛』等語﹐皆刊書流布﹐蠱惑庸靡﹐侮嫚先聖。乞正典刑﹐以維世道。」上震怒﹐方旦立斬﹐顧齊宏等秋後處決。光旭後放歸。陸君登兩榜﹐有名﹐惟喜術數﹐故與斯禍。厥後又有欽天監南懷仁者﹐上所著《窮理學》一書﹐其言以靈魂爲性﹐謂一切知識記憶﹐不在於心而在頭腦之內。語旣不經﹐旨極刺謬﹐命立焚之。

平西逆報【辛酉】

十月二十九日﹐王師平雲南﹐僞洪周化吳世﹐及三桂婿郭莊圖俱自殺﹐逆黨方光澤﹑李本深﹑胡國柱﹑夏國相﹑巴養元﹑趙國佐等以次伏誅。當三桂之窮追永曆也﹐永曆已深入緬甸﹐三桂率兵進至阿瓦﹐檄取之。緬人懼﹐送永曆及太后﹑中宮﹑太子赴三桂營﹐未幾俱遇害﹐此壬寅四月事也。是日﹐天地昏黑﹐風雨雷電交作﹐滇人皆爲之出涕。及世敗﹐亦投緬國﹐緬人以其不義﹐拒不納﹐於是吳氏無少長俱駢戮。論者謂﹐三桂世受明恩﹐乃於其子孫不遺餘力﹐卒之白首稱兵﹐妄覬非分﹐荼毒生靈﹐此誠覆載所不容也﹐故不及數年﹐遂至舉家被戮﹐骸骨不保。嗚呼﹐孰謂無天道哉﹗

削平諸逆

三桂以移藩﹐據滇反叛﹐僭號大周﹐於甲寅正日稱帝於衡州﹐建起宮殿﹐攺元昭武﹐鑄錢曰「利用通寶」。四方起兵從逆者﹐則有靖南王耿精忠﹐平南王尙之孝﹐廣西將軍孫延齡﹐陜西提督王輔臣﹐潮州總兵劉進忠﹐四川提督鄭蛟鱗﹐雲南總兵馬寶﹐四川總兵譚弘﹐襄陽總兵楊來嘉等。羣眾蜂起﹐望風歸附﹐大者擁眾數十萬﹐小者亦不下數萬﹐羽檄交馳﹐區分割裂。乃八年之內﹐睿謀獨運﹐以次削平﹐信乎神器不可以力爭也。

貲郎古今不同

今人仕宦﹐文章徳業﹐遠不逮古人﹐惟治生產爲勝之。卽如陶朱公﹐十九年中﹐三致千金﹐便稱富人﹐令田舍翁見之﹐將笑破口矣。貲郎見於西漢者﹐惟張釋之﹐司馬相如二人。以二人之才﹐釋之有久宦減仲產之嘆﹐相如謝病歸﹐家徒壁立﹐蓋爲世所迫﹐仕亦不達﹐苟非異日他有以自見﹐必爲貲郎所累﹐坎�終身矣。邇來一登仕途﹐便可取償十倍。本朝立法之寬﹐非前代所能及也。一客曰﹕古之貲郎﹐亦只因多識幾个字耳。予爲之一笑。

認後輩爲同年

唐興公先生昌世﹐家世閥閱﹐盛徳古道﹐爲吾郡冠。天啟辛酉登賢書﹐乙丑成進士。時年八十有六﹐復屆辛酉賓興﹐先生尙善飯﹐筋力彊健﹐飲酒劇談﹐能竟夕不倦。邀新孝廉講年誼﹐投揭者稱「年晚生」﹐先生悉以年弟刺答之。昔徐文貞公﹐嘉靖癸未探花﹐年八十一﹐及見後癸未進士﹔陸文定公﹐嘉靖辛丑會元﹐年九十七﹐及見後辛丑進士﹔袁公福徵﹐嘉靖癸卯舉人﹑甲辰進士﹐年八十一﹐及見後癸卯舉人﹔姚方伯永濟﹐萬曆戊戌進士﹐年九十八﹐及見順治戊戌進士。此外不多見。屈指先生壽開九袟﹐又爲登第之期﹐天之厚先生﹐寧有涯涘哉﹗先生以余與次公進士子鏘有姻誼﹐屬爲韻語以記之曰「繞城叢桂又飄香﹐風景推移歲月長。昔日靑雲初得路﹐此時白髮更逢場。鄕閭舊徳追徐陸﹐江左髙門數謝王。屈指兩朝能有幾﹐漫隨年少共翺翔。」予倡之﹐同郡諸君子從而和之﹐得詩數百首﹐亦足徵一時盛事矣。

居鄕不操鄕音

吳閶蔣進士植﹐不操鄕音﹐與予輩相聚﹐竟日劇談﹐無一土語。閨房燕私﹐如對北客。殊屬無謂。偶見一書﹐記陸文裕公深喜作官話﹐與妻子童僕言亦然。陸公名人﹐此卻大可怪。

升平宴

壬戌正月十四日﹐上以海宇蕩平﹐兵革偃息﹐大宴百僚於乾淸宮。仿柏梁體﹐以次聯句﹐上自爲序﹐題曰「升平嘉宴」﹐賦詩者凡九十三人。

前輩風流

張帶山先生諱君義﹐性髙潔﹐隱居菜花涇﹐不入城市﹐緇衣禪笠﹐蕭然世外。喜飲酒﹐每從相知浮白縱談﹐意气甚壯。然外𨿽頹唐﹐而內實沈默﹐隱約玩世﹐人莫能窺其際也。予上巳以新篘貽之﹐先生答以一絕云「臆聞猶記老狂生﹐翠釀春鐙眼倍明。世事悠悠交態變﹐綠楊深處盡埋名。」

由貼

舊制﹐黃冊十年一造﹐初無稅銀。因倭亂餉缺﹐收田每一兩納稅二分﹐永不爲例。當時議之者猶紛紛。今縣令欲濟其私﹐忽造「由貼」之說。姦胥圖蠹﹐婪詐數倍。夫人之產業﹐非系祖遺﹐卽屬價買﹐𨿽無由貼﹐誰能奪之﹖況此外私派﹐種種不一﹐公然刻單傳比﹐毫無顧忌﹐士紳亦鉗口結舌。倘復按差﹐當不至此。時言路競言吏治日非﹐民生日困。察吏安民﹐非復巡方不可﹐乃謀國者力持不可﹐何也﹖

華蘋山人

吳懋謙﹐字六益﹐別號華蘋山人﹐喜吟詠﹐遨遊縉紳間﹐詩名甚著。年屆古稀﹐才喪妾﹐復買一姬﹐膏面染髭﹐以博如臯一笑。予戲貽一詩云「騷人春晚愛幽居﹐老去風情尙未除。舊賦白頭憐薄幸﹐新題紅葉怕生疏。鑪薰翠被迎歡夜﹐髻擁寒鐙見面初。莫倚巫山行雨慣﹐襄王今是病相如。」山人久病﹐故結語稍規之云。

洗縣

大興人藺友芳者﹐父爲長班﹐入貲授靑浦令。友芳目不知書﹐坐衙判事﹐悉聽左右指揮﹐但張目四顧而已。於是胥役橫行﹐婪贓以萬計。上司廉知百姓怨恨刺骨﹐追印入告。凡平民受害者﹐環署大哭。友芳驚懼﹐遺矢滿地。圍繞十晝夜不散﹐競擔水荷帚灌濯﹐縣堂屋梁庭柱﹐俱以布拂拭之﹐名爲「洗縣」﹐蓋百餘年來所未聞也。

紙皂行

衙役之橫﹐莫甚於吳下。設計肆毒﹐酷於虎狼。時制府於公知其獘﹐一應催徵﹐檄用紙皂﹐不應則木皂至。𨿽省需索﹐而兩皂一到﹐則舉家不能安寢。盧君元昌戲作《紙皂行》曰「有皂有皂攜紙皂﹐畫成三寸麼麼小。此皂捉人咄怪哉﹐皂捉皂兮尢絕倒。狗亦不吠雞不鳴﹐二皂到家家不寧。五月苦無新穀賣﹐餓隸索酒嗤空餅。刻木爲吏事有無﹐刀鐫墨潑先追呼。監門鵠面今休繪﹐怕煞沿家虎皂圖。」

冥報

虞山有某者﹐善治生﹐積鏹至數十萬﹐臺榭歌舞﹐窮極侈麗。性淫縱﹐多侍姬﹐日夜餌丹藥以濟其欲。忽背發一瘡﹐初猶小﹐漸大至二寸許﹐如負重石﹐諸醫束手無策。或謂宜先泄其毒﹐遂用利刃碎割﹐復以竹筒實藥﹐煮極熱﹐當項插入﹐以吸毒气。相傳地獄變相﹐刀林沸鑊﹐陰慘不過如是而已。旣諸法罔效﹐自知不治﹐於是呼童婢扶入庫室。阿堵繞地﹐以手撫摩﹐凝淚浩嘆。時新建洞房﹐回環窈窕﹐俾寵妾居之﹐几案陳設﹐莫非珍寶﹐四顧欷﹐悲不自勝。先是﹐有膳夫病熱昏憒死﹐一夕復蘇﹐語妻曰「我未應死﹐然不過延半月耳﹐第見我主人先在地府﹐以鐵叉鉤背﹐懸於殿柱﹐旁有藍面鬼卒﹐執椎捶之﹐痛苦叫嗥﹐莫可名狀。」妻急掩其口。已而果以背疽潦倒﹐一月而卒。嘗憶倪文節公曰「貧賤之人﹐一無所有﹐臨終脫一『厭』字。富貴之人﹐無所不有﹐臨終帶一『戀』字。脫一『厭』字﹐如釋重負。帶一『戀』字﹐如擔枷鎖。」誠哉是言﹗人苟能超然俗外﹐富貴貧賤﹐亦安往而有不自得者乎﹖

平島寇羣盜俱平﹐惟鄭逆負固海島。諸將憚波濤之險﹐未有勝算。適荷蘭國進貢使臣馬珍西畱閩省﹐總制姚啟聖恥久無功﹐請令賫敕書速回本國﹐諭荷蘭王會師共剿。予閱邸抄﹐不覺失笑。憶明萬曆時﹐倭寇朝鮮﹐議赴援﹐恐路遠。聽一妄男子上言﹐欲發暹羅國兵﹐由海道搗其巢穴。廟堂以爲奇策。乃知古今事未始無對也。幸國家全盛﹐鯨鯢降服﹐不然﹐毋乃爲小醜所竊笑乎﹖後施將軍瑯進兵﹐克澎湖﹐直抵臺灣﹐鄭克塽全軍歸附。上嘉其功﹐封瑯爲靖海侯。

大酺

癸亥正月﹐上以海宇蕩平﹐宜與臣民共爲宴樂﹐特發帑金一千兩﹐在厚載門架髙臺﹐命梨園演目連傳奇﹐用活虎﹑活象﹑眞馬。先是﹐江寧﹑蘇﹑浙三處織造﹐各制獻蟒袍玉帶﹑珠鳳冠﹑魚鱗甲﹐俱以黃金白玉爲之。上登臺拋錢﹐施五城窮民。彩鐙花爆﹐晝夜不絕。古所稱大酺﹐想卽此也。予畱滯周南﹐不獲一睹盛事﹐爲長歌記之曰「皇帝禦極廿二年﹐削平羣盜收滇黔。賡歌已繼柏梁盛﹐大酺直駕炎劉前。五城結臺髙百尺﹐淩虛縹緲疑飛仙。梨園十部供奉久﹐教坊雜劇相後先。妙舞淸歌出天半﹐搥金擊鼓聲淵淵。六龍遙臨百辟侍﹐恍聽仙樂娛鈞天。珠旗飄揚曳明月﹐寶馬艸歙揮金鞭。野狐橫吹篳篥管﹐段師巧撥鴛鴦弦。魚鱗甲遣黃金鑄﹐雁翅盔教白汞鐫。長槍大劍盡犀利﹐生虎活象材官牽。蘭陵假面唱入陣﹐秦人魚龍戲曼延。郭郎郎當拖舞袖﹐�妓倒掛身盤旋。羅剎食人肆慘毒﹐髙僧救母情堪憐。牛鬼蛇神無不有﹐九幽百怪紛變遷。觀者如雲馬匼匝﹐千門萬戶俱喧闐。窮黎匍匐厪帝念﹐樓上往往拋金錢。江左有司競希寵﹐優伶買得歌喉妍。沐猴衣冠堪鬥狗﹐抵掌優孟殊翩翩。髙車大馬多意气﹐俄從糞土到日邊。天子聖明大臣直﹐爾曹切莫恣狂顚。」

日本刀

茸城去海不百里﹐寇盜出沒﹐海禁甚嚴。邇來鯨浪已息﹐往來貿易者﹐槪弛其禁。於是商賈及豪富之家競裝巨艦﹐東至日本﹐遇便風﹐不數日可到。彼王殷富﹐閩粵流寓者多。頗知上國物價﹐漢人不能欺﹐往者亦無大利。客有攜日本刀見贈者﹐制甚工巧﹐色爛爛若霜雪﹐能吹髮陷堅﹐鋒極銳利﹐索予作歌記之曰「南船遠涉虯龍穴﹐挾得東溟三尺鐵。金絲纏靶玉鹿盧﹐斑斑翠滴蛟螭血。電光斜拖老蛟尾﹐鋒割芙蓉淬秋水。摩挲黑夜鬼怪愁﹐脊上猶凝靑兕髓。感君持贈光拂面﹐月蝕良工親鍛煉。純鉤巨闕何足珍﹐雪點霜花團一片。藏之寶匣蜀錦兜﹐白气爛爛晨方收。莫向牀頭亂騰躍﹐平生不辧作恩仇。」

宋朝禦像

仲秋﹐送長兒蓉江應試。趙進士天瀾叔侄﹐以予有戚誼﹐置酒招飲。趙氏﹐宋王孫也﹐南渡後移家曁陽﹐藏宣祖﹑杜太后以下禦像十六。予恭請一見。盥手展閱﹐見太祖﹑太宗﹐龍姿鳳章﹐英气赫奕﹐眞開代之辟。自眞宗逮哲宗﹐或神气端嚴﹐或儀貌威武﹐或眉目聳異﹐望之知爲守成令主。若道君丰頤廣額﹐亦似有福澤者﹔惟欽宗狀孱削﹐絕無帝王之度﹐乃同受拘辱﹐蒙塵沙漠﹐殊不可解。及建炎中興﹐秀偉天挺。孝﹑光諸帝﹐丰采大略相似。若恭﹑端少主﹐形貌逼仄﹐竟類凡品矣。今其子孫居澄江及海虞者猶數千人﹐號稱巨族﹐歷朝以來﹐屢有顯者﹐非五代短祚之主所可比也。

曲阜贈言

曲阜顏吏部光敏﹐性磊落﹐工詩文﹐兼畱心八法。長身玉立﹐音吐如鐘。偕番禺詩人屈大均遇寒齋﹐議論卓犖﹐有不可一世之槪。別後以古詩見投云「董侯早通籍﹐華顚猶秉耒。芝艸冠羣芳﹐令名人不逮。君看鶴蓋陰﹐俯仰難爲態。市兒艷粉奢﹐達人憫荒穢。何如守殘編﹐膚寸起煙靄。峨峨九�嶁﹐矗起擬東岱。選聲�醇和﹐掞藻絕疵類。甘遂作息倫﹐狂歌托聖代。密雨連朝昏﹐大海同��。翹首眺蒼旻﹐爲君發遙慨。」

軒室名

歐陽文忠公遊穎陽﹐仿佛見山頂石壁中有宮館﹐上題「神淸洞」三字﹐佘山陳仲醇徵君室名本此。《南史﹖隱逸傳》﹕「碧澗靑潭﹐翻成麗矚。」宋人因以「麗矚」名亭﹐細林張王屋先生軒名本此。

傳奇假托

《後漢書》注曰﹕蔡邕父名稜﹐字伯直。周氏《書影》云﹕邕蚤喪二親﹐年逾三十﹐叔父撫之﹐猶若童稚。此邕喪父母久矣。髙氏傳奇﹐何不杜撰姓名﹐乃一無影響﹐厚誣古人﹐殆不可解。按周達觀《雜說》云﹕唐牛相國僧孺﹐有子名繁﹐與鄕人蔡生同舉進士﹐蔡生﹐卽欲以女弟適之。蔡已有妾趙氏﹐力辭不得﹐遂成婚﹐氏與趙相得甚歡。蔡後至節度使。蓋借用此事﹐乃必欲以邕之名實之﹐可怪也。唐《玉泉子》載鄧事﹐又與此略同。

神化虎

三灘人寧某﹐方鋤田﹐有虎從後搏之。田倚山﹐崖岸絕髙﹐虎勢猛﹐躍出其前。急舉鋤擊之﹐中虎頰。負痛不能轉﹐委脫去。眾視虎迹所在﹐躡之﹐乃入一古廟。座上神像﹐頰間鋤痕宛然﹐因擊碎之﹐視其腹﹐得人骨節極多﹐始知前虎卽此神也。遂焚其廟﹐虎亦絕。

紙狐

江南競傳有狐怪﹐夜半入人家﹐潛匿作聲﹐善驚小兒﹐抓面抉膚﹐不可禁止。眾蓄火鳴鑼逐之﹐或見一狐逾垣而出。有擒得者﹐視之﹐乃縛篾爲者也。

異形

柏總兵永馥﹐寧遠人﹐有膂力。左股黑肉坌起﹐如人騎馬狀﹐左手持槍﹐右挾弓矢。酒酣﹐每解衣示人﹐無不嘆異。

卑官能詩

昌平楊自牧﹐任子也﹐家貧力學﹐意气傲兀﹐聞有異書﹐口誦手抄﹐至老不倦。喜吟詠﹐有《潛籟軒稿》行世。爲我邑二尹﹐諸公皆折節下之﹐安得謂卑吏中無人哉﹖曾有《秋日感懷》云「且將生事付沈冥﹐領略秋光到艸亭。阮籍酒能澆塊壘﹐陶潛菊可度頹齡。步來野鶴形同瘦﹐看到孤松眼倍靑。采藥賃舂千古上﹐何人浪說少微星。」

三岡識略卷八補遺華亭董含著

黑气

十八年己未元旦日﹐申刻﹐有黑气自西南屬東北﹐其長竟天。

天雨穀

十八年己未二月﹐江南天長縣﹐天雨穀。

山左饑荒

自春屆夏﹐東郡大荒﹐人相食﹐艸根木葉﹐一時俱盡。行旅皆結隊而過﹐如單行或三四人作伴﹐甫出門卽被啖。

星變江鳴

八月﹐火星侵位。又江南江鳴三晝夜﹐如萬牛齊吼﹐居人駭避。

道書

《雲笈七簽》載道書備矣﹐乃讀《開天》《靈寶》諸經﹐其悖理不經﹐較釋典更甚。嘗謂﹐上古有盤古眞人﹐從天尊授內經﹐得以飛升。厥後神人世出﹐狀貌神異﹐類盤古。世人相聚﹐但知此盤古﹐豈知元始之初復有盤古哉﹖又曰﹐過去省劫﹐名曰龍漢﹐爰生聖人﹐號曰梵气天尊﹐以《靈寶》教化度人。龍漢一運﹐歷九萬九千九百九十九劫﹐乾坤破壞。嗣後屢開屢壞﹐至帝嚳時﹐太王遣三天尊皇賫《靈寶》五篇以授嚳。嚳將上仙﹐乃封之鐘山。夏禹巡名山﹐得嚳所封眞文﹐於是奉持出世﹐依法自修﹐故禹得仗神力﹐能鑿龍門﹐通四瀆﹐天下安。托於屍化﹐其實非死也。禹復封之北嶽及包山洞庭﹐吳王闔閭出遊仙人山﹐隱居取以授王。其文篆書不可識﹐使人問孔子。孔子曰「此是《靈寶》五符﹐王尊事之。然不能遵奉﹐科條眞文﹐乃飛上天﹐不知所在。」又《老子中經》曰「丹田名藏精宮﹐中有神﹐姓孔名丘﹐字仲尼。」讀之不覺失笑。荒唐謬妄﹐敢於誣聖﹐昌黎所云「焚其書﹐火其居」﹐豈止浮屠氏哉。

積財貽害

新安有富人二﹐一程﹐一汪﹐以賈起家﹐積財巨萬。性鄙嗇﹐𨿽產日廣而自奉彌儉﹐以重利權子母﹐持籌握算﹐錙銖必較。汪無子﹐病將革﹐族人爭立﹐搶奪一空﹐奴輩各攫貲散去。汪臥牀不得食﹐引首四顧﹐飲恨而卒。程三子﹐長子獲與鄕薦﹐貪濟以橫﹐田宅益廣﹐遇亂﹐怨家羣起劫之﹐被殺。餘二子﹑五孫﹐皆死於兵。余嘗讀《五代史》﹐載董溫積資巨萬﹐祕瓊滅其族﹐瘞之一穴﹐盡取所有。瓊後橐其資裝﹐道出魏。範延光伏兵境上﹐殺而奪之﹐挈歸河陽﹐輜重盈路。楊承勛遣壯士驅之墮水﹐悉攘其資。夫諸公功名富貴﹐震赫一時﹐乃因一人之財﹐而坑數家之命。蓋盈滿者造物所忌﹐況取不以道﹐又積而不散﹐身不及害﹐必禍子孫。此理與勢﹐萬萬不爽者﹐人柰何不鑑於古﹐獨不慮蹈祕﹑範諸公之覆轍耶﹗

日食

庚申元旦﹐日有食之。

貴賤有定分

《燕翼錄》曰﹕宋天禧初﹐富人鄭巽出粟五千六百石賑饑﹐求補官。不許。晁迥上言﹐乞特從之﹐以勸來者﹐農稔卽止。詔補三班借職。自後皆得援巽例以請﹐然州縣官不許接坐﹐令庭參而已。又《雲間瑣錄》載﹐吾家朗洲公子儀登第﹐有司贈旗扁﹐父南田翁欲往報謝﹐乞宗達以書先容。具揭入﹐行參禮﹐郡守立待一茶。後司李及縣令俱朗洲同年﹐南田以庶人自居﹐絕不往謁觀。此二事見古之上官愼重名器﹐下亦各安其分﹐罔敢僭越﹐風俗猶古。今仕路一變。《抱朴子》曰「人有出身卑碎﹐徒以因緣際會﹐低眉屈膝﹐超越不次﹐毛成羽長﹐蟬脫糞壤﹐便自軒昂﹐目不顧步﹐器滿意得。」可謂形容殆盡矣。

淫尹

嘉禾有錢柱者﹐納資授髙密令。性貪淫無檢。縣傍卽典史衙署﹐兩樓相望。史妻有艷色﹐每曉妝﹐令必登樓窺探。一日啟窗﹐目挑心許﹐情不能禁。先遣妾往致殷勤。史妻來答﹐趨出揖之﹐然未敢迫也。史忽於中秋夕﹐設席招令。欣然往。半酣﹐呼妻捧觴爲壽﹐情愈蕩。史佯起更衣。乘間訂以明夜來會。翌日﹐以公事檄史往某處﹐盛飾赴約。妻含笑出迎﹐急趨擁之﹐長跪求歡。忽見史從外率數僕仗劍入﹐縛令於地﹐持刃欲下者再。令稽顙祈哀﹐史索萬金。遙呼家人從樓窗擲下﹐計將三千金。不許﹐又益其半。並與筆紙﹐叱之直敍顚末﹐始釋之。未幾﹐合邑徧傳﹐上司遂兩斥之。嘉善孫君爲余說。

妖星吐光

十一月朔﹐日初沒﹐有妖星吐白光﹐自西南起﹐指東北﹐圍大尺餘﹐其長竟天﹐上下銳﹐厥狀勁直﹐逾時而滅。至十二月初旬﹐始隱不見。或雲天槍﹐或云疑是長星﹐余作《妖星行》以記之。

產蛇

北兪塘沈進士士英﹐侄女嫁莊氏子﹐懷娠三年不產。有醫者診之曰﹕脈象頗異﹐疑必異物﹐當以藥下之。服畢﹐覺腹中奇痛﹐產一胞﹐墮地而裂﹐中有小蛇五﹐蜿蜒盤屈﹐以次而出﹐急撲殺之。沈布衣麟親見其事。

蜂報冤

敝廬之左﹐有鴨腳一株﹐髙四五丈﹐雙鵲巢其顚。鵲育二雛。比鄰某畜蜂甚夥﹐鵲乘閒每旦啄食﹐並哺其子。一日﹐有數蜂隨鵲飛去﹐回翔樹杪﹐若偵邏者。未幾﹐羣蜂以千計﹐爭先出穴﹐狀若列隊﹐齊擁至巢﹐半繞其外﹐半衝入﹐且嚙且螫。少頃﹐鵲雛毛血零落﹐墮地死﹐羣蜂轟然望北去。二鵲哀鳴﹐奮爪嘴向空亂啄﹐竟不能救。夫小虫何知﹐尙能竭其智力﹐不顧軀命﹐以報宿憾。世人肆意妄行﹐自以爲物莫我難﹐乃禍機潛發﹐後悔何及﹗余目擊其事﹐故感而識之。

將軍好文

王將軍永譽﹐三韓世家也﹐荀中郎伏節之年﹐來鎭我松。性恬雅﹐不尙勢焰﹐喜詩能書﹐恂恂如儒生﹐與余輩相對論詩﹐竟日不倦。每出行﹐屏騶從﹐僅一馬二卒﹐遇者不知其爲大將軍也。古稱杜當陽輕裘緩帶﹐周左率執筆賦詩﹐將軍殆近之矣。在郡二年﹐兵民兩安之。惜乎移任粵東而去。

河決

辛酉。淮安府五月二十七日大雨五晝夜﹐堤倒河決數處﹐直犯郡城﹐淹死人畜無數。知府曹君﹐取府堂鎭淮扁投於河﹐水稍退。

寒食掃墓

寒食掃墓﹐率諸兒宿僧捨﹐夢一人衣道士服﹐手持羽扇﹐相與接談良久﹐語多旨趣。忽驚醒﹐天已曙矣。口占一絕云「二十五聲蓮葉漏﹐一百六日杏花風。道人曉起喚殘夢﹐溪鳥亂啼窗日紅。」

冰雹

六月十八日申刻﹐杭州省城雨冰雹﹐大者如桃﹐小者如豆。

先輩名言

於穀山《筆麈》曰「許魯齋退居蘇門﹐與姚樞﹑竇默同遊﹐慨然以道自任﹐嘗語人曰「綱常不可一日亡於天下﹐苟在上者無以任之﹐則在下之責也。」凡事必徵於禮﹐以倡率鄕人﹐一時風俗﹐爲之丕變。昔者臧文仲歿﹐魯人哀之﹔子皮之死﹐子產嘆其無與爲善。我於先生見之矣。今風會日澆﹐士大夫以財勢相競﹐富人市儈﹐引與遊處。間有一二淸節之士﹐目爲迂疏﹐去之惟恐不速。蚩蚩之民﹐從風而靡。古今人相去奚啻千萬里哉﹗

鬼胎

八月十九日﹐馬�寺東張千總妻產一子﹐眼居額上﹐頂生兩肉角﹐口列巨齒四﹐自頸以下﹐悉如人。張怒﹐撲殺之﹐擲寺後﹐聚觀者數千人。去敝廬不半里﹐余目擊之。

婁江贈詩

太倉許秀才旭﹐善詩能書﹐以重陽日生﹐因號「九日」﹐有《秋水堂稿》。嘗以詩見貽云「當年二妙擅英聲﹐五載逢君倍老成。達早豈知淹仕牒﹐才髙翻喜占詩名。行吟方外同司馬﹐依隱江東類步兵。漫托東皇勞九辧﹐沅蘭湘芷不勝情。」余感其意﹐至今藏之。

松郡虎見

雲間素無虎﹐府誌載佘山有大靑﹑小靑﹐相去已久﹐無足據者。九月初﹐忽有虎從西來。初十日﹐伏東郊外華陽橋灌莽中。有顧氏子﹐年十七﹐早行被啖。復潛迹至天馬山一帶﹐居人多有見者﹐俱閉戶不敢出。總戎遣兵四出搜之﹐虎往來倏忽﹐偶一遇﹐逡巡卻避﹐經月不獲。詫爲神虎。乃於普照寺建道場﹐命黃冠咒陰兵驅之﹐後竟逸去。余作新樂府以記其事云「虎何來﹖在四郊﹐忽東而忽西﹐往來咆哮。朝食人兮﹐暮食犢與豚。官吏淸廉﹐爾何爲然﹖居人皇皇﹐告之幕府。昨檄千兵﹐今發全伍。遷延卻避﹐恐逢虎怒。沿村捉雞鴨﹐膏彼刀與斧。經旬竟不獲﹐屢出亦何補。爰命黃冠誦經﹐緇衣擊鼓。問奚所爲﹐誓將驅虎。虎庶幾赴山而蹈海兮﹐以全我將軍之神武。」嘉靖初年﹐一虎自北從官路來﹐入市西空房中蹲坐。市有少年勇力五人﹐持刀槍攻之。虎躍起﹐五人皆傷﹐二人死﹐虎亦不食。次早﹐忽出門﹐渡浦至柘林西去﹐不知所之。見《申江雜識》。

科名不絕

海內世祿﹐如莆田之林﹑宜興之吳﹐閥閱之盛﹐不可多得。吾郡科第﹐惟寒宗稍多﹐亦最久。自明天順己卯﹐迄今康熙辛酉﹐世傳十五﹐時歷兩朝﹐通計二百四十餘年﹐科名繼起﹐皆一祖所生﹐其間中斷者止七年。他族通顯或過之﹐求其聯綿不絕﹐吾族之外﹐未易多覯也。按譜﹐禦史介軒公諱綸﹐始中天順己卯舉人﹐甲申進士﹐通籍十七年歿。七年﹐子大理公世良諱恬﹑太守公世恆諱忱﹐俱中成化丙午舉人﹑弘治丙辰進士。又五年﹐季弟知州公世康諱懌﹐中辛酉舉人。大理公通籍二十六年卒。太守公二十六年﹐尙寶公朗洲諱子儀﹐中嘉靖壬午舉人﹑戊戌進士。又十六年﹐太守公卒。尙寶公中二年﹐五泉公諱充大﹑廷評公諱志學﹐俱中庚子舉人。又八年﹐尙寶公卒。五泉﹑廷評二公中十年﹐少宗伯公諱傳策中己酉舉人﹑庚戌進士。又三年﹐望海公諱傳教﹐中壬子舉人。又三年﹐兩公卒。宗伯公中十八年﹐環浦公諱晉﹐中隆慶丁卯舉人。又十二年﹐宗伯公卒。望海公中二十二年﹐文敏公諱其昌﹐中萬曆戊子舉人﹑己丑進士。又六年﹐望海公卒。文敏公中十六年﹐緋百公諱尊聞﹐中癸卯舉人。又四年﹐先祖少宰邃初公﹐中丙午舉人﹑癸丑進士。又二十年﹐文敏公卒。少宰公中十三年﹐中丞公諱象恆﹐中戊午舉人﹑己未進士。又三十年﹐少宰公卒。中丞公中三十七年﹐而不肖含叨中順治甲午舉人﹑辛丑進士﹔弟兪﹐中庚子舉人。又五年﹐中丞公卒。𨿽祖宗徳澤未艾﹐而立身揚名﹐以垂勿替﹐是所望於後之人耳。

海寇劫糧

三月初五日漏五下﹐海寇駕二巨舟﹐由吳淞江直入龍華口﹐劫去糧艘二。守備司起龍﹐不及甲﹐單舸追之﹐力戰殺賊。副將張一奉畏賊﹐不敢赴救。起龍矢盡﹐中鳥槍死。賊屢入內地﹐官兵旣不能預防﹐任其出入。海邑彈丸﹐蒞玆土者﹐豈可無善後之策哉﹗

於公淸節

於公成龍﹐山左人﹐由歲貢至大官﹐性剛正﹐以淸節自厲﹐累典大郡﹐苞苴請托槪不行﹐以是受知於上。晉直隸巡撫﹐自奉尢儉﹐妻子不免饑寒。刻苦之操﹐老而彌篤。至是擢兩江總制﹐單騎就道﹐僕從不過數人。下車之始﹐貪吏皆望風斂迹﹐民气一新。

關公著靈

五月十五日﹐越東嚴州府久雨﹐山水暴發﹐注流復漲﹐駭浪滔天。初閉城以拒之﹐俄頃水髙於城﹐四圍皆成巨浸﹐女墻上可行舟﹐溺者不計其數。傍郭一古剎﹐祀關壯武﹐主僧頗修戒行﹐夜半夢關公蹴之曰「起起﹗我先行﹐汝可與周將軍偕來。」僧驚寤﹐水已沒榻。自分必死﹐忽見周將軍浮水欲出﹐遂附其背。溯流二百餘里﹐直抵富陽。時富陽居民遠見神像﹐長三四丈﹐駕波逆浪﹐泛泛而至﹐趨視乃關公也。不數刻﹐又見巨像背負一僧﹐急救之。叩其故﹐大驚。於是募資建寺﹐奉香火焉。

星變

七月二十七日﹐有星出於西南﹐尾指東南﹐光芒長四五尺﹐昏後漸低不見﹐至八月盡始滅。以星變﹐詔求直言。

旗竿气出

十月二十三日﹐楊總戎捷轅門有「帥」字旗竿二﹐辰刻忽於左竿斗內透黑气﹐一股自下而上﹐髙三四尺﹐逾數刻始不見。二十四日﹐黑气從竿杪出﹐其光漸細而短。二十五日﹐則左右兩竿俱有光。二十六日﹐左右並演武場內旗竿二處﹐皆透頂而出﹐變爲靑气﹐直貫半空﹐又有白气團繞其下﹐日髙三丈始滅﹐聚觀者數千人。至二十七日﹐气止不出﹐後亦無他異。

毆父

西郊有陳生章者﹐年老去爲幕客﹐糊口四方。閱數年﹐挾三百金以歸。二子俱不肖﹐窺橐裝重﹐聚而索之﹐誘說累日﹐生堅不與。二子大嘩﹐詬詈交作。夜半﹐穴垣以入﹐一子曳足﹐一子踞父腹﹐以繩貫兩手﹐拳挺交下﹐體無完膚。哀呼求救﹐盡出金付之﹐始得釋。一女未嫁﹐復疑父與有私﹐共逼之赴井死。生憤極﹐竟不能懲﹐鬱鬱抱病卒。偶見宋人李夏卿有詩云「東金西木兩暌違﹐由此生兒不足依。一把殘骸無處著﹐不歸溝壑欲歸誰﹖」注云「《珞琭子》云﹐東金西木﹐必生悖逆之兒。」蓋此類自古有之矣。

詠燈

軍旅初息﹐人有升平之慶。我郡元夕﹐燈市頗盛﹐兒童皆劈竹剪紙爲之。醉後戲拈三律﹐聊識以博一笑。「老人燈」云「連宵相對口如瘖﹐束縛形骸耄漸侵。瘦骨祗余垂盡气﹐熱中猶剩未灰心。長衫潦倒知難脫﹐短鬢蓬松不受簪。拋擲便應同木偶﹐早隨兒輩共招尋。」「走馬燈」云「羨君談笑擁靑油﹐片紙功名第一籌。營塹兩重屯衛霍﹐山河半尺斗曹劉。甘泉夜見烽煙起﹐赤壁朝看甲馬收。莫道火攻原下策﹐敕書先拜九光侯。」「寶蓋燈」云「萬點星球簇錦韉﹐阿誰捧出一輪圓。黃�拂地人初駭﹐藍頂摩空影乍鮮。遮掩沐猴嬉夜月﹐驅馳竹馬上淩煙。兒童夾道爭喧擁﹐此物多應不值錢。」

變畜償債

漕涇鎭有李俊卿者﹐家畜一牛。一夕﹐忽作人言曰「我止少你米一石五斗﹐塡了三年﹐無一頓飽食﹐今償債已畢﹐我將去矣。」合家共聞﹐急起視之﹐聞其喉間作聲﹐似有物墮地﹐而牛已死矣。

趙公淸愼

萊陽趙公侖﹐字閬仙﹐戊戌進士﹐性髙潔﹐淸修樂善﹐獎進人才﹐孜孜不倦。督學南省﹐指天誓日﹐過江擊楫曰「某若一毫自私﹐決不能生渡江北矣。」於是干謁不行﹐孤寒吐气﹐簠簋之風﹐爲之一變。紳士競爲詩章以歌詠之。

卑官能詩

昌平楊自牧﹐任子也﹐家貧力學﹐意气傲兀﹐聞有異書﹐口誦手抄﹐至老不倦。喜吟詠﹐有《潛籟軒稿》行世。爲我邑二尹﹐諸公皆折節下之﹐安得謂卑吏中遂無其人哉﹖曾有《秋日感懷》云「且將生事付沈冥﹐領略秋光到艸亭。阮籍酒能澆壘塊﹐陶潛菊可度頹齡。步來野鶴形同瘦﹐看到孤松眼倍靑。采藥賃舂千古上﹐何人浪許少微星。」

臘月雷電

十一月初十日﹐夕微雪﹐明晨奇寒﹐滴水成堅冰﹐舟楫不通﹐凍死者頗眾。至廿三日﹐凍始開。十二月朔﹐寒復如前。至初九日﹐臘才半﹐天气忽蒸熱類四五月﹐昏後雷電大作﹐暴雨如注。

腸蕈

余有妾﹐右腹內生一痞﹐始如彈丸﹐五六年後大類鵝卵﹐中似有一窟﹐往來動移﹐或痛或止﹐百藥罔效。久之﹐徧體發腫﹐內作水聲﹐日夕呻吟﹐死而復蘇者再。諸醫束手無策﹐皆云此名「水鼓病」﹐已成不可復痊矣。章文學旭﹐字東生﹐名醫也﹐善治奇疾﹐往邀之。曰「此非水癥﹐乃積聚所致﹐不半日可愈。但所用藥性猛利﹐轉斗而下﹐驅水甚捷﹐試問病人﹐願服與否﹖」病者曰「我已垂殆﹐苟一綫可救﹐死無憾也。」於是取紅丸十粒﹐如綠豆大﹐以檳榔﹑枳實等五六味﹐煎湯下之。初覺喉中響聞可畏﹐勢將不支。頃之﹐胸膈間如刀刃亂刺﹐哀號轉擲﹐痛不可狀。又頃之﹐下水斗許﹐頭面腫退。不逾時﹐又下數升﹐腹背腫退。病人曰「我今覺胸頓寬。」遂熟睡片刻。時章君猶在坐也﹐曰「此番不獨水去﹐痞亦當漸散矣。」畱補劑二﹐曰「明﹑後日可連服之。」遂辭去。至晚﹐又下水四五升﹐手足腫全退。不三日﹐病全愈。旣而忽痞勢動搖﹐下紅黑痢三晝夜﹐痞亦不見。眾醫驚服﹐往叩其故。章笑曰「此名腸蕈﹐在《內經﹖水脹論》中﹐君輩自坐不讀書耳。」皆慚而退。按岐伯曰「寒气客於腸外﹐與胃气相搏﹐癖而內著﹐息肉乃生。始如雞卵﹐至其成若懷子狀﹐按之則堅﹐推之則移﹐月事以時下。又有一種名石瘕﹐病狀相同﹐月事不以時下﹐皆婦人之疾。因有積聚﹐可導而下﹐似水脹而非水脹也。」此疾若非章君﹐久矣作泉下之鬼矣。

古諺不足據

《田家雜占》《紀歷撮要》諸書﹐載古今諺詳矣﹐以近事考之﹐往往無驗。如雲﹕「兩春夾一冬﹐無被暖烘烘。」是歲兩春﹐而冬間奇寒﹐爲邇來僅見。又云「重陽無雨一冬晴。」又云「九月十三晴﹐釘靴掛斷繩。」是秋兩日俱有雨﹐而一冬竟晴。又云「云掩中秋月﹐雨打上元燈。」癸亥中秋月色如晝﹐甲子上元陰雨竟日夕。又云「臘報春多雪。」是臘雷電大作﹐至春雪殊少。又云「冬無雪﹐麥不結。」是冬無雪﹐至夏麥大熟。古諺之不足據如此。

三岡識略卷九【甲子至戊辰】華亭董含著

上元甲子

甲子元旦丁卯﹐逆計歲一百八十﹐三元周而復始﹐爲上元甲子。有上書者﹐以爲重起上元﹐累朝難遘﹐請循古帝王攺元﹑封禪﹑巡狩諸大典﹐以答天庥。

請減浮糧

任黃門辰旦﹐性爽﹐敢直言﹐曾尹上海﹐稔知松郡利獘﹐上章請減浮糧﹐以均國課。其言曰「蘇﹑松賦額獨重﹐乃故明之獘政。各直省全徵者多﹐而蘇﹑松兩郡則數百年來必不能無欠者﹐此非盡有司之拙﹑百姓之頑﹐蓋力不逮也。其風俗喜炫繁華﹐然僅在城市十餘里之間﹐此外啼饑號寒﹐與磽瘠之區實無以異﹐故屢加重創﹐積逋如故﹐竟何補於國哉﹖今幸逢聖世﹐千載一時﹐請查嘉﹑湖﹑常﹑鎭四府之額﹐按其最重者﹐爲蘇﹑松之賦﹔卽不然﹐亦請從稍減。減一分﹐則民免一分之困矣。」黃門後復懇切面陳﹐上爲霽顏。惜乎竟未之行也。

於公遺愛

四月十八日﹐兩江總制於公成龍﹐先一夕覺體中微有不適﹐晨興﹐坐內堂判決數事。少頃﹐瞑目不語﹐額有紫光﹐遂端坐而逝﹐年六十有八。兩司以公獨身在任﹐共入內寢﹐檢遺囊爲棺殮計﹐見一榻蕭然﹐衾幃俱極敝陋﹐笥中存白金三兩﹑舊衣數件﹐余僅靑蚨二千﹑粟米五六斗而已﹐嘆息墮淚而出﹐百姓爲之罷市。公性廉潔﹐剛直不阿﹐居官孜孜以愛民爲念。其所施設有不便於民者﹐隨卽攺去。儉於自奉﹐不爲妻子計﹐惡衣粗食﹐安之若素。其刻苦自勵﹐眞有極貧人所不能忍者。及捐館﹐遠近奔赴﹐哭聲如雷﹐晝夜不絕。𨿽屢遭誣衊﹐上信之彌篤﹐以爲廉吏第一﹐故讒謗不入。歿後﹐思之不置﹐賜祭葬﹐謚「淸端」。士民復立祠於淸涼山﹐歲時祭之。今人生前豪橫﹐惟恐不及﹐蓋棺論定﹐爲世詬詈。若公者﹐眞曠世一見也哉。

楊董冤報

閩人楊富﹐舊從海中投誠﹐授南瑞總兵。當靖藩之變亂也﹐富麾下將卒﹐調撥略盡﹐頗有怨言﹐然反形未露也。制府董公衛國言其必反﹐遂乘其不備﹐遣兵攻之。富率家丁三百餘人潰圍走﹐追滅之。至是攺楚督﹐初蒞任﹐忽見富由中門而入﹐僕從擁衛甚眾﹐橫戈躍馬﹐直前刺之。驚起﹐問左右﹐悉無所睹。急返內﹐見富隨入﹐揮拳怒罵﹐索命甚迫。卽日延黃冠﹐結壇祈解。俄聞空中呼號聲﹐如被搏擊者﹐則气絕矣。夫富謀叛本朝﹐誠爲可誅﹐然尙在疑似之間﹐乃死後率能報復﹐富亦厲鬼也哉。杜茶村爲予說。

張眞人

張眞人繼宗﹐天師立十四代孫也。自蘇至松﹐騶從赫奕﹐愚民聚觀﹐塡塞衢巷。紳士寡識者﹐亦趨迎陪侍。其人年甫弱冠﹐茫無知識。每準一詞﹐納銀十二兩﹔書一符﹐償三金。其徒皆市井無賴﹐共相附和﹐肆爲姦詐﹐獲金數千。遠近被鬼祟者﹐聞其來﹐皆齋沐三日﹐激切祈請﹐叩頭待命。但批發文書房登號﹐謾雲歸府行文﹐仰城隍神查報而已。毫無一驗﹐識者笑之。臨行﹐諸受紿者簇繞罵詈﹐欲索還原金﹐乘夜兼程而去。眞人自宋徽宗時﹐虛靖先生道法大行﹐後其術漸衰﹐飲食男女﹐與平民無異。乃歷代以來﹐靡所變革﹐至與衍聖並崇。卽英君察相﹐從無議及此者﹐殊不可曉也。按隆慶攺元﹐有言路請削其爵﹐降爲提點﹐至萬曆初年﹐夤緣復續舊封。惜忘言者姓名。

東巡

九月二十八日辛卯﹐上東巡。十月初八日庚子﹐駕幸岱宗﹐不拜﹐隨下山。十六日戊申﹐渡河。二十一日癸丑﹐過髙郵。二十二日甲寅﹐至廣陵﹐遊瓊花館。二十三日乙卯﹐駕八槳船﹐幸金山。二十四日丙辰﹐至鐵甕城﹐幸竹林寺。二十六日戊午﹐抵吳閶﹐遊瑞光寺﹐登虎邱。是日﹐太皇太后遣官促駕歸﹐卽日回鑾。二十八日庚申﹐乘馬看惠山。二十九日辛酉﹐抵長巷﹐宿村捨。十一月朔壬戌﹐午刻駐江寧府﹐幸雨花臺﹐登報國寺塔頂﹐垂長索量塔﹐髙三十三丈。初二日癸亥﹐諭太常寺備祭禮﹐謁明太祖陵。上親奠﹐三跪三叩首﹐諸臣三跪九叩首。諭地方官﹐俾守陵人役用心防護﹐春秋二祭﹐須極嚴潔。禮畢﹐往忠臣廟﹑國子監一帶﹐登觀象臺。初五日丙寅﹐幸燕子磯﹐登舟出大江。北行﹐看黃河決口。經過地方﹐應徵丁銀﹐悉行蠲免。予有紀事詩云「遙望鑾輿警九衢﹐䢐徠嶽岱路盤紆。龍旂十丈穿林度﹐虎旅千羣夾道趨。河伯羾琛隨後隊﹐山神負弩效前驅。侍臣莫獻東巡頌﹐玉牒金繩事有無。」

姓姓

《前漢書》載﹐以「姓」爲姓者﹐有姓偉﹔以「姓」爲名者﹐有射姓。

讀書帳

閩人張遠﹐字超然﹐能詩古文﹐有《讀書帳記》﹐曰「去歲武陵回﹐制羅帳一﹐輕薄如蟬翼﹐自外視內﹐髮須可鑑。每當夏夜秋宵﹐置燭於外﹐手持一卷﹐臥而閱之﹐蚊蚋鉆窺﹐終莫能入。燭盡火滅﹐淸風徐來﹐則頹然而寐。中宵夢醒﹐明月透光﹐纖毫畢呈。𨿽欲自惰其形骸﹐不可得也。」

禽恥他子

長樂謝某﹐爲井陘令。有鶴巢其樹顚﹐育二卵﹐爲童子所竊﹐鶴飛鳴不已。謝知之﹐飭還。卵已破﹐因取二鵝卵代焉。久之﹐伏得雛﹐乃鵝也。雄啄其雌﹐雌伏不敢動﹐雄怒揚去。須臾﹐偕羣鶴來﹐向雌嘵嘵﹐若聲其罪者。雌引頸懸樹死。夫鶴微物﹐猶恥抱他人子﹐今人動取他人之子以亂其宗﹐眞此禽之不若也。

太極丸

世稱緬鈴﹐爲婦人所禦。據彼處土人云﹐緬人覓鵬精﹐裹以小金﹐丸如綠豆大。男子微割其勢﹐納鈴於中﹐旋復長合﹐終其身弗復出矣。一名太極丸。鵬性最淫﹐遇牝卽合﹐遺精於地﹐收之爲鈴﹐得暖則跳躍不止﹐蓋气所感也。土人求之﹐亦不易得。今世所傳﹐大如龍眼﹐俱系贗作﹐聊以欺人耳。見《日南雜記》。

雅謔

毗陵董侍禦文驥﹐性疏脫﹐論文作字﹐終日相對﹐無一俗語。年尙壯﹐卽棄官歸。遇事衝口卽發﹐里人多憎之。一日﹐久旱祈雨﹐羣僚及鄕紳畢集﹐侍禦大言曰「今日必無雨。明日鄕紳不出來﹐雨當立至矣。」眾叩其故﹐答曰「天旱求雨﹐鄕紳求晴﹝假作情﹞故也。」眾座大噱。

革淫祠

十月﹐江撫湯公斌﹐拘蘇州上方山僧人﹐責問何故誘婦女入寺燒香。卽鎖僧前去﹐將五通神像拋入太湖中。隨具疏﹐以爲「吳郡風俗淫靡﹐男子唱曲賭牌﹐婦人靚妝艷服﹐或聚會賽神﹐或聯袂僧院。越禮誨淫﹐莫此爲甚。而淫祠一事﹐尢爲可恨。有所謂五通﹑五顯﹑劉猛將﹑五方賢聖等名號﹐皆荒誕不經。愚夫愚婦﹐爲其所惑﹐牢不可破﹐笙歌酒醴﹐晝夜不絕﹐男女雜處﹐奔走如鶩。婦女如有姿色者﹐偶犯寒熱之癥﹐恍惚夢與神通﹐往往羸瘵而死。聖明在上﹐豈容此淫昏之鬼肆行無忌乎﹖臣已收取妖像﹐土偶者投之深湖﹐木偶者付之烈炬。檄行有司﹐凡如此類﹐盡數查毀。其房屋木料﹐拆備修學宮﹑城垣之用。民始而駭﹐繼而疑﹐皆爲臣危之。數月以來﹐絕無他異﹐始悟往日之非。然妖邪巫覡﹐臣去之後﹐必造怪誕之說﹐更議興復。請敕嚴禁﹐庶人心正而風俗淳矣。」奉旨﹕「各直省淫祠濫祀﹐惑眾誣民﹐有關風化﹐著勒碑永禁。」數百年惡俗﹐一朝而革﹐湯公此一舉﹐直不愧狄公矣。公起家進士﹐端方愷悌﹐律己甚嚴﹐故受知於上﹐擢撫我吳。入爲卿長﹐百姓陰被其徳。但過於仁慈﹐訪獲衙蠹﹐不甚創懲﹐旋卽釋歸﹐歸而詐害良善﹐其橫愈甚﹐殆廉靜有餘﹐而明斷不足者歟﹖

鬼居腹中

《東村記事》曰﹕靑浦人蘇甲﹐居金家橋﹐宅鄰古墓﹐偶去之﹐築室其上。落成之日﹐覺腹中脹悶﹐忽聞人聲﹐或大或小﹐如數人聚語。甲大驚﹐問之旁人﹐不聞也。徐聽之﹐聲益大﹐謂﹕「吾輩宅已壞﹐苦無居﹐居若腹中耳。」遂聞其家長指揮家人﹐安頓甚悉。復聞眾請於家長曰「我曹出入﹐由前門抑後門耶﹖」家長曰「晝則前﹐夜則後。」前謂口﹐後謂余竅也。已而有一人出﹐口忽自張﹐其由後也亦然。少頃﹐聞腹中曰「某歸矣。」夜或爲男女事﹐無異人間﹐晝夜喧聒甚至。一日﹐覺鬼都出﹐遂閉口不言﹐亦不食。鬼不得入﹐則嚙其耳﹐痛徹心骨﹐不得已﹐張口延之。俄聞腹中大笑曰「主人耳中有異味﹐不可不嘗也。」如是形益槁﹐家亦日貧。或教之誦經及佛號﹐腹中相應亦然﹐莫可如何。如是四年﹐僅存皮骨﹐居亦別售。鬼因曰「汝困矣﹐我輩將謀他往。然須一醉始去。」甲大喜﹐急具酒食。祭畢﹐遂寂然﹐病良已﹐數年後方死。土人無不知者。

打鬼法

康熙二十五年丙寅正月十七日﹐駕幸佛王寺﹐看喇嘛僧演打鬼法。

一宅兩文恪

余祖居之西有大宅﹐系唐文恪文獻公之舊居。唐裔式微﹐輾轉他售﹐易數主﹐往往以不吉徙去。至本朝﹐沈繹堂學士筌買居之。學士歿後﹐亦謚文恪。一宅前後數十年有兩文恪公﹐亦異事也。

資治通鑑補

明末�城嚴衍﹐好古之士也﹐著《資治通鑑補》四百餘卷﹐門人談允厚助成之。自言積三十年苦心﹐夏以油紙藉臂而書﹐汗流自頂至踵﹐不暇息肩﹔冬則硯冰未融﹐必火烘日暴而書之﹐未嘗暫輟也。又云「此書未就﹐憂在難成﹔此書旣成﹐憂在難守。子孫賢不肖未可知﹐一難﹔兵戈水火之未易防﹐二難﹔有力者借觀﹐以致遺缺﹐三難。」近朝廷購求異書﹐輦上一鉅公欲得之﹐其子徧謁士大夫﹐祈錄一副本﹐浼予爲序﹐因得縱觀﹐信爲有功於涑水氏者﹐但卷帙浩大﹐倘有好事君子共襄美事﹐眞藝林一佳話也。

白衣送婚

秦人衣冠﹐喜用縞素﹐首戴麻巾﹐足穿紅履﹐疑吉疑凶﹐士大夫家居﹐往往如此。尢可訝者﹐閨女出閣﹐繡輿前行﹐送者或全身縞素﹐以白布系首﹐毫不爲怪。亦風俗之一異也。

小牯牛

暹羅國遣使納貢﹐泊舟於金陵之水西門。中有小牯牛一﹐重二斤六兩﹐毛角光潤﹐行步便捷﹐以小金練穿其鼻端﹐系於幾上。遭舟中火發﹐諸貢物及金葉表文悉毀。有周生渭者﹐遊白門﹐云目擊之﹐獨深惜此牛﹐爲賦一絕曰「大物暹羅縮一拳﹐水牛忽作火牛燃。若教書案輕蹄走﹐助我躬耕熟硯田。」

生魂

武弁滎陽氏﹐自京口徙松﹐覓居間。有女名紅瓶者﹐年才及笄﹐色甚艷﹐女工之外﹐兼通文墨﹐已許配某氏。其夫不彗﹐女頗以爲恨。一日﹐窺見鄰人馮生顏色姣好﹐舉動風雅﹐相與目成﹐遂私諧繾綣。將半載矣﹐父母知之﹐嚴爲之禁。紅瓶因感疾﹐終日臥牀﹐不飲不食者垂兩月。其魂每夜直造馮榻﹐綢繆歡好﹐與生人無異﹐但不能語耳﹐臨曉則臥病如故﹐百藥罔效。適有道士攜瓢過門﹐延入室﹐備告以故。道士縱目細觀﹐曰「此女之生魂結想而致﹐故爲此怪﹐我能活之。」因出藥數丸﹐並書符燒入湯中﹐令女飲之﹐病良已。聞此女今尙無恙。

種子方

人生功名嗣續﹐遲速有無﹐俱有一定之數﹐無者不可彊而爲有﹐遲者不可彊而爲速也。今見有無子者﹐不能修徳行善﹐以挽回天意﹐往往以藥石助之。聚諸熱毒之品﹐毫無補救﹐反致傷生。予於士大夫中﹐目擊數人﹐釀爲癰疽﹐莫不潰腸穴肋﹐慘不忍言﹐而世猶不之悟﹐亦足悲矣。先文敏公曾獲異方﹐不特奇驗﹐且藥皆有益無損﹐並其與友人書﹐附識於此﹕「海上瞿公﹐有藥酒祕方。瞿爲海澄令﹐曾拔敝同年溫用庭於童子科。溫視鹺浙省﹐念未有以報知己。時有歙商﹐擬重辟﹐托瞿居間﹐數惇促之入會城。瞿足痺﹐不能行。商以藥酒飲之﹐四日輒不假筇竹﹐步履如舊。神其方﹐願報予千金之酬。獲之﹐大有驗。翁今九十二﹐神气勃勃﹐視聽飲啖如壯夫。有陳太僕者﹐以二百金爲壽﹐請其方﹐瞿弗許﹐語陳雲﹕『公若得此方﹐便不死矣。』蓋陳曾與瞿有睚眥故也﹐人傳以爲笑。」先文敏徧求長生久視之術﹐至老不倦﹐乃其言如此。予四十無子﹐覓此方﹐數年始得之﹐連養數子。以之贈人﹐無不效者。特錄於左﹐以公諸天下。愼毋信庸醫之說﹐徒自戕其生爲也。

牛羊腎一具。沙苑蒺藜四兩﹐隔紙微炒。淫羊藿四兩﹐用銅刀去邊毛。桂圓肉四兩。仙茅四兩﹐要眞者。薏苡仁四兩。用滴花燒酒二十斤﹐浸至七日﹐隨量飲之。種子延齡﹐更兼烏須髮﹐其效甚速。

劫妻得僧

吳下劫婚之說﹐乃風俗之最惡者。凡已通媒妁﹐而女家或有他意﹐故爲遲畱﹐則乘夜劫去。浦東一小姓﹐結婚已久﹐兄嫂多方需索﹐姑甚恨之﹐遂與夫家通謀﹐訂期內應。夫偶以他故爽約﹐其兄亦他適。一夕﹐嫂堅欲與姑易榻﹐姑不能違﹐蓋因姑臥室稍近外﹐嫂向與某僧姦﹐密約赴會故也。僧至﹐解衣登牀﹐嫂入盥洗﹐而劫親者亦以是刻至﹐排闥直入。僧窘迫不知所爲﹐取被自覆其體。眾呼噪劫之去。將渡浦﹐其夫出酒食﹐欲與壓驚﹐去被﹐乃一少年僧也。遽起﹐躍入浦而死。

捐納歲貢

王掌科紳上言「教職一途﹐皆由歲貢選擇。其廩生出身者無論矣﹐乃有以白丁而捐生員﹐旋復援例者﹐行誼未爲端謹﹐詩書未必通曉﹐而儼然師席﹐顧使黃髮老儒﹐拜跪執弟子之禮。秉鐸明倫之地﹐豈容此等濫及耶﹖乞停其以教職錄用﹐庶師儒尊而學校重矣。」掌科之言﹐可謂切而當矣。

畫龍

客有持畫龍一幀﹐長丈餘﹑闊五六尺﹐求錢十萬緡。張之於壁﹐遠視雲霧滃然﹐爪牙蜿蜒可畏﹐小兒見之﹐皆驚啼而走。據稱﹐系崔白眞迹。展玩良久﹐家貧無從得錢﹐畱信宿﹐捲而還之。按畫記載﹐崔白﹐宋人。然款識模糊﹐莫可詳考。索予作歌﹐因細書其旁云「羣龍潛奫沄﹐遊戲紫霄裏。何來金翅鳥﹐飛入龍宮噉龍子。惟有雪山頂上阿耨池﹐神力撐拏蟠不起。欻然躍出千巖外﹐牙爪蚴蟉吐光怪。尾拖百丈翻寒濤﹐霧暗風腥雨澎湃。何年寫向雪色藤﹐鱗甲閃爍髯鬅鬙。茫茫時代款莫辧﹐仿佛疑有仙人乘。平生好龍惜未見﹐對此猙獰汗流面。飛騰變化知幾時﹐夜夜關門鎖雷電。」

鳩庵先生

宋家楨﹐字艾貽﹐予同籍慶遠之父也。生平孝友篤行﹐尢善屬文﹐所著有《鳩庵》等集。兩中副車﹐不樂仕進﹐聞有異書﹐不憚手抄口誦﹐積書充棟。宋氏三世單傳﹐先生誕生五男﹐先後殤。晚舉一子﹐名處厚﹐六歲病痞危甚﹐禱於關壯繆。夢神示以「積善餘慶」四字﹐遂更名慶遠﹐痞隨愈。今子孫繩繩﹐正未有艾也。乃僅以明經授別駕﹐士論惜之。

華氏祖

《南史》曰﹕晉陵華寶﹐父戍長安﹐年八歲﹐臨別謂寶曰「須我還﹐當爲汝上頭。」後長安陷沒。寶後至七十﹐不婚。或問之﹐輒號慟。今華氏科第甚盛﹐宗人齒錄﹐皆載寶爲始祖。豈寶𨿽不婚﹐而未嘗無婢妾也﹖

武昌兵變【戊辰】

五月二十二日﹐武昌督標裁兵四千人﹐因中軍侵空餉銀四萬餘兩﹐屢請不發﹐勢洶洶﹐欲爲變。新撫柯永升﹐反以惡語相激。有百戶陳龍者﹐素得士心﹐眾擁以爲主﹐自稱天下統兵大元帥鎭國大將軍﹐據城爲亂。屯兵楚王臺﹐連兵破黃州﹑漢陽﹑嶽州﹑徳安諸郡﹐勢張甚﹐百姓紛紛逃竄。時兵奉汰者不止一處﹐皆徼倖楚事成﹐欲乘釁而起。我郡裁丁﹐亦暗相要結﹐口出不遜語﹐主將不敢問。未幾﹐徐將軍治郡﹐盡銳與之角﹐賊退敗﹐郡縣以次收復。逆首陳龍﹐於七月望逃至白雲寨﹐被擒﹐梟首軍前。龍勇而無謀﹐不過乘一時之忿﹐故未及兩月而敗亡也。

少參風雅

丹霞李少參贊元﹐卜居建業﹐喜爲詩﹐好結交天下士﹐贈縞論文﹐至老不倦。曾冰雪中扁舟見訪﹐適予他出﹐不及倒屣﹐時年垂八十矣。予過秣陵﹐急往報謝﹐殷勤論文﹐風流好事﹐目中僅見﹐並投予詩云「一代雲間客﹐相逢建業中。寫懷方綣綣﹐分手忽匆匆。纜濕蘼蕪雨﹐帆開蘆荻風。別離無限意﹐異地兩心同。」「相逢誠可喜﹐分袂反添憂。桂棹飄然去﹐王孫不可畱。秋風牽別恨﹐落葉愴離愁。何日重攜手﹐狂歌續勝遊。」

才子書

吳人金聖嘆﹐著《才子書》﹐列書肆中﹐凡《左》《孟》《史》《漢》﹐下及傳奇小說﹐俱有評語。其言誇誕不經﹐諧詞俚句﹐連篇累牘﹐縱其胸臆﹐以之評經史﹐恐未必有當也。卽以《西廂》言之﹐談詞者曰﹐元詞家一百八十七人﹐王實甫如花間美人﹐自是絕調。其品題不過如此而已﹐乃聖嘆恣一己之私見﹐本無所解﹐自謂別出手眼﹐尋章摘句﹐瑣碎割裂﹐觀其前所列八十餘條﹐謂自有天地﹐卽有此妙文﹐上可追配《風》《雅》﹐貫串《馬》《莊》。或証之以禪語﹐或假之於制作﹐忽作吳歌﹐忽而經典﹐雜亂不倫。且曰「讀聖嘆所批《西廂記》﹐是聖嘆文字﹐不是《西廂》文字。」直欲竊爲己有。噫﹐可謂迂而愚矣。其終以筆舌賈禍也﹐宜哉。

索債

超果寺之左﹐有姚翁者﹐家貧﹐一子痘殤﹐櫬寄寺中。寺僧不許﹐翁以情告曰﹕某住房止一間﹐而幼兒復發疹﹐恐致兩傷。倘蒙見許﹐不過一月﹐便舉而畀諸火﹐仍以僦值奉繳。僧憫之﹐畱置殿側。三日後﹐又有右鄰援例來懇。不得已﹐亦畱之﹐兩棺相傍。一日﹐僧起焚香﹐天尙昏黑﹐聞壁間應答聲﹐俯聽﹐乃棺中之兒也。曰「姚翁宿生所負﹐今已償淸﹐僅少錢五十八文耳。早間復以銅盆典錢﹐明日便完﹐我將往矣。但恐汝未得同行﹐柰何﹖」僧大驚詫。少頃﹐有叩門者﹐果翁也﹐緘錢來謝﹐並言欲舉柩。僧曰「此錢得非銅盆所典乎﹖」曰﹐然。「其中計五十八文乎﹖」曰﹐然﹐問﹕「何以知之﹖」因細述兩兒應對之語﹐且曰「我斷不敢領﹐可速買楮帛焚化﹐以了此一段因果可也。」翁聞﹐慨然嘆息曰「今乃知人家子弟未成立而死者﹐大抵皆索債耳﹐我可以無戚矣。」記此以告世之不肯償債者。

宦牛閹豕

人之淨身者曰閹宦。《肘後經》曰「牛曰宦﹐豬曰閹﹐馬曰騸﹐羊曰羯﹐雞曰鐓﹐狗曰善﹐貓曰淨。」又虎有魄﹐象有牙﹐鹿有玉﹐馬有墨﹐狐有珠﹐熊有白﹐牛有黃﹐麝有香﹐羊有裘﹐兔有毫﹐狗有寶﹐海狗有膃肭臍﹐牛腸胃中未化艸曰聖虀﹐諸獸肝膽之間有�答﹐皆至寶也。

三岡識略卷九補遺華亭董含著

羊產猴

正月晦﹐上海馬橋居民益亥﹐畜牝羊﹐產一羊﹑一猴。

前生殺人

北橋鎭農民張寧﹐生一子﹐年已二十﹐忽發疹﹐醫藥罔效﹐臨危呼父﹐把臂爲別﹐堅持父臂﹐嚙去肉二寸許﹐睜目大罵曰「我前生爲汝所殺﹐今始得報﹐勿望久活也。」未幾﹐寧瘡口潰爛﹐脫落一臂﹐叫號月餘而死。

黑霜

四月二十一日﹐陜西隆徳﹑莊浪二縣﹐天降黑霜﹐麥菜盡枯。

日生珥

五月初十日﹐日生珥。

龜異

唐進士子鏘﹐背溪而居﹐其僕蚤起﹐見一大龜﹐長尺許﹐眾小龜舁之登岸。僕趨捕之﹐小龜散走﹐因攜入。幼主俱數齡﹐以組系其頸﹐遊戲庭中。進士從外歸﹐見之驚詫﹐以爲必神物也﹐亟釋其縛﹐放溪水中。忽有小龜無數﹐擁之行水面﹐後復有數千龜絡繹隨之﹐渡南岸去﹐俄頃不知所之。二子不數日俱暴亡﹐逾年﹐進士亦卒。

修志

上諭翰林諸臣修《一統志》﹐先命各省部院大臣修省誌會匯繳。每府聘紳士諳典故者三四人﹐分任其事。我邑有錢生者﹐年已耄﹐夤緣充選﹐分輯人物志。大納賄賂﹐不問何人﹐悉得幸列﹐余槪削去之。合郡大嘩。里人張處士彥之﹐抗直士也﹐貽書責之曰「朝廷修省郡之志﹐所以紀山川﹐詳城郭﹐稽人才﹐核田疇﹐正賦稅﹐序時代﹐考廢興﹐其論斷是非﹐宜與史同﹐不可苟焉而已。郡誌宜詳﹐會志宜簡。應詳而簡﹐有掛漏之虞﹔應簡而詳﹐有紕謬之患。我郡自古以來人才輩出﹐或以忠孝﹐或以節義﹐或以徳業﹐或以文章﹐捨此而外﹐泛而及焉﹐濫觴及矣。明自髙祖以迄嘉﹑隆二百餘年﹐止於五六十人﹔神廟以後不及百載﹐所錄百有餘人。濟濟賢才﹐何前少而後多與﹖至興朝以來﹐僅錄五人﹐略生平之行誼﹐視家業之盛衰。其他間收一二封翁﹐以充人數。若名卿鉅儒﹑孝子義士﹐槪不見錄。我郡才藪﹐止應如是耶﹖甚至前朝直臣許公譽卿﹐亦復見刪。刪許公﹐是刪東林矣﹔刪東林﹐是刪君子矣。𨿽蜉蝣撼柱﹐無足重輕﹐然援筆者自處何地與﹖夫會志一書﹐與志傳墓表﹐迥乎不同﹐取人宜髙﹐持論宜公﹐不然則失之誣。費金錢而縻日月﹐乃顚倒錯亂﹐一至於此﹐余竊不取焉。不揣鄙陋﹐敢附讜言以陳之。」後郡守見是文﹐自悔所舉非人﹐拒不復接。聞者快之。

月食

十一月十六日丁丑寅刻﹐交冬至﹐卽於是刻月食。

歲朝立春

康熙二十四年乙丑﹐正月朔辛酉﹐辰刻立春﹐予寅降以來第二次也。

水災

自五月至七月﹐淮﹑揚﹑滁一帶﹐大雨如注﹐晝夜不息﹐水勢洶湧﹐四面成巨浸﹐田禾廬舍俱沒。百姓驚竄﹐有登塔頂餒死者﹐有浮至蘆蕩爲毒蛇嚙死者﹐有以長繩連系﹐一家數口同日並命者。慘狀種種不一。水退﹐禾盡稿。地方官繕疏上聞。

不葬親

宋羅鞏遊太學﹐有神祠甚靈﹐以前程禱之。一夕﹐夢告曰「子已得罪於冥﹐可亟歸。」鞏言「某生平無大過﹐願聞獲罪之由﹖」神曰「子無他過﹐惟父母久不葬。」鞏曰「某尙有兄。」神曰「子爲儒者﹐明知禮義﹐子兄碌碌﹐不足責也。」未幾卒。近有一二親族﹐累代未葬﹐余每以此規之﹐默然不答。未知報應當何如﹖錄之以爲世戒。

白塔看潮

秋仲﹐送兒輩至鹿城應試。相傳八月十八日﹐白塔看潮。至期﹐舟者步者﹐絡繹不絕。余隨眾往觀﹐見遊人雜沓﹐舟子皆白衣蕩槳﹐回旋水面﹐絕不睹所謂潮也。叩之父老﹐云「此地向無潮﹐土人借此以賽神耳。」因口占二絕云「八月潮頭一丈髙﹐居人結隊競嬉敖。行過白塔重重路﹐那得江門半點濤。」「白衣黃�鬧江津﹐打鼓鳴鑼蕩槳頻。不向靈胥問消息﹐卻從村社賽邪神。」天下事有名無實﹐大率類此。

峴山

吳興山水之勝﹐聞於遠近。九月望﹐始獲裹糧一遊。偕二三同志﹐褰裳捫蘿﹐憩道場之顚﹐登白雀之麓﹐搜奇歷邃﹐訪古遺迹﹐泊舟於碧浪湖者幾半月。明發﹐擬解維歸﹐悵然不忍別﹐因畱詩於峴山之壁曰「白�洲畔蓼花橫﹐小艇煙波任意行。擬向吳興賦《招隱》﹐采菱繰繭寄餘生。」

五色暈

四月初四日﹐日生五色暈﹐自辰至午始滅。

結婚破產

華亭南橋鎭有富人鄒連城者﹐農家子﹐祖父皆巨富﹐藏鏹無數。再傳至連城﹐性尢纖嗇﹐善居積﹐朝夕皇皇權子母之利﹐富甲一鄕。晚舉子女十餘人﹐聯姻貴族。適逢納官之例﹐紗輿繡補﹐意气自得。忽一病不起﹐諸子幼稚無知。於是其姻家周監生綸者﹐佯倡撫孤之說﹐糾眾統狠僕數十﹐闌入內寢。伊妻倉皇走匿。貯米萬石﹐並室中所有﹐俱估價均分﹐珠寶黃白﹐盡飽囊橐。且稔知窖藏甚多﹐相與威逼其妻﹐又將奴婢鎖縛﹐按籍搜掘﹐滿載而去。勢同抄沒﹐𨿽綠林豪客﹐不酷於此矣。鄒氏宗人有義憤者﹐才發一語﹐喝僕叢毆﹐幾喪厥命﹐遠近駭嘆。邇來士大夫嫁娶不論門族﹐沈約所謂王滿連姻﹐實駭物聽﹐蔑祖辱親﹐莫甚於是也。乃旣訂姻婭﹐復從而劫奪之﹐眞目中所僅見者。綸果於爲惡﹐未幾疽發於背﹐見鄒率眾鬼揮拳相向﹐痛苦叫號﹐五臟潰裂而死。

越東水災

閏四月二十五日﹐處州府山水陡發﹐頃刻髙三四丈。又蘭谿縣起蛟﹐裂地出水。靑田﹑麗水﹑龍遊﹑江山﹑開化﹑仙居等邑﹐疾風驟雨﹐水同日暴漲。城中居人﹐初闔戶以拒之﹐旣啟戶欲奔趨﹐而巨浪衝入﹐水髙於雉堞﹐溺死者不計其數。

牛償命

六月﹐東村紅八橋有農家畜一牛﹐壯健異常﹐主人極愛護﹐築牛宮以居之。一夕﹐聞哀號跳躑﹐旣而喘息不止﹐吹燈起視﹐見赤練蛇二﹐且嚙且穴兩耳。其後竅一蛇﹐入已垂盡﹐尙餘尾在外﹐急拔之。而腹脹大如鼓﹐宛轉踣地。剖之﹐腹內先有二蛇﹐盤屈昂首﹐因擊殺之﹐並牛棄去。此必宿生冤報﹐故旣罰爲畜﹐而復償以命。今人恣意作惡﹐自應墮入畜趣﹐安可不以此牛爲前車之鑑哉。

龍掛

七月初三日﹐江寧北河口有龍從空掛下﹐雲霧滃郁﹐河流激蕩﹐吸去大船一﹑小船二。俄﹐自天半墮地﹐斷爲兩截。

私鹽宜禁

我鄕濱海﹐擅魚鹽之利﹐年來武弁衙門差兵巡緝﹐商人計費﹐倍增其值。朝廷稔知貧民困苦﹐特許背負筐提﹐不在禁例。巡撫趙公﹐復出示申明其說。於是遊手無賴﹐結隊往販﹐肩挑者絡繹不絕﹐其價頓減。諸商不平﹐奔訴鹺使者﹐隨結白捕﹐沿街縛人。遂攖眾怒﹐一呼而集者數千人﹐於七月廿九日﹐擁至富商王﹑程﹑張三家﹐毀門入﹐室中所有﹐恣行打壞。營兵復乘機搶掠﹐合郡大嘩。夫重價病民﹐姦商不能無罪﹐然私販律禁甚嚴﹐有礙國課﹐且千百成羣﹐率皆凶悍亡命之徒﹐若不禁止﹐勢必釀亂。有地方之責者﹐不可不急爲之所也。擾攘月餘﹐盜賊蜂起﹐撫軍復嚴禁﹐悉寘之法﹐乃止。

豪家犬

雲間宋氏﹐名族也﹐有一鉅公﹐蚤負文望﹐致位通顯﹐歿後賢嗣淪喪﹐二幼子俱不肖﹐竟破其產﹐統緒幾絕。太夫人病危﹐至不能具棺殮。僕以年誼往候﹐見門庭闃寂﹐豪奴皆散而之他﹐惟一犬戀戀不忍去﹐徘徊慨嘆。悲夫﹗人之不如畜也﹐爲樂府以紀之曰「東家買黃犬﹐毛毳頗丰殖。晨夕司門戶﹐辛苦勤厥職。偶然驚幼稚﹐鞭逐久無食。臨行掉尾顧﹐俄頃復在側。豈敢懷怨猜﹐依棲但感徳。主人堂下羅羣奴﹐出入裏仗主勢﹐意气揮霍衣冠都。吁嗟乎﹗一朝堂空生碧蘚﹐不知誰似階前犬。」

懼內

我郡一紳﹐性懼內﹐旁無姬侍﹐出入必啟﹐事之如嚴君。一日﹐偶集予別業﹐浮白歡呼﹐談論風起。酒未半﹐忽僕夫趨告曰「夫人自鄕至矣。」悚然變色﹐手所持杯﹐不覺墮地﹐卽起登輿去。同坐者皆失笑。《吳越春秋》載﹐伍胥如吳﹐遇勇士專諸於途﹐碓顙而深目﹐虎膺而熊背﹐方與人鬥﹐其怒有萬人之敵气。其妻一呼卽還。怪而問之﹐對曰「屈一人之下﹐必伸萬人之上。」彼烈丈夫尙爾﹐然則懼內不足諱也。按《太平廣記》引天門子云﹕男命起寅﹐女命起申﹐以木投金﹐無往不傷﹐故陰能疲陽也。陰人之情急於陽﹐而外自守抑﹑不肯請陽者﹐明金不爲木屈也﹔陽气剛燥﹐遇陰言气和柔﹑詞語卑下者﹐明木之畏金也。然則懼內乃造化一定之理﹐無怪乎今人之比比而然也。

夫婦同被雷擊

康熙二十六年丁卯三月十四日﹐虞山鹿園地方﹐有錢生者﹐年弱冠﹐娶丁孝廉女爲室。結縭甫月餘﹐偕妻歸寧。妻母家居南城。是日薄暮﹐忽大雷雨﹐電光繞錢之室﹐雷殷殷起幾席間﹐若有所覓﹐久而不息﹐將臥榻擊碎﹐家人悉驚僕。旣而迅雷閃電﹐轉入其妻母家﹐女鼻中聞火气﹐徧體生煙﹐駭極﹐匍匐牀下。憑空提女及生跪道左﹐震雷一聲﹐夫婦俱死。雷斧從腦蓋透入﹐衣服鈿釧﹐一物不動。觀者四集。二人俱年少無他過﹐乃遭天刑﹐豈前生宿孽耶﹖

郡守風流

國初以來﹐蒞吾郡者往往多俗吏。近會稽魯公謙庵名超者﹐守郡九年﹐創建書院﹐接引後進﹐風流文采﹐士气爲之一變。朝廷知其能﹐一歲再遷而去。繼之者爲越西朱公雯﹐字三﹐雅善詩文﹐重聲气﹐案牘之暇﹐不廢遊覽﹐與予輩選勝載酒﹐分韻賦詩﹐蘇﹑白遺風﹐庶幾不墜。予有《遊橫雲山次韻詩》云「畫舫輕橈蹙浪紋﹐繞堤晴翠水沄沄。丹峯倒障林邊日﹐白鳥斜衝嶺上云。古寺泉聲雙�落﹐夕陽煙影半帆分。勝遊病怯黃桑屐﹐管領靑山屬使君。」

吳閶火災

五月初二日﹐吳閶布政司前民家失火﹐延燒官署﹑民房一千餘間。見空中有紅衣人往來指揮﹐合郡官僚赴救﹐俱公服向火叩首。毀去文卷十之七。自未至酉始息。

異風

七月初十日﹐大風雨﹐雷電交作。至十一日﹐風雨益甚﹐破墻拔木﹐屋瓦從空而飛﹐民間樓房倒塌﹐救護不暇。千里內外﹐同日俱徧﹐壓死及覆舟者﹐比比而是。

蝗入考場

八月初八日﹐予偶寓江寧﹐送兒子威寶赴棘闈。主試者米翰林漢雯﹐副龔章也。舉子才點名﹐忽聞空中聲勢洶湧﹐仰視見飛蝗蔽天﹐自東北來﹐日色爲其所掩﹐經過之處﹐屋瓦層疊數寸。有客從江北至﹐云初七晚蝗至浦口﹐是日上午至白下城﹐旋渡江﹐兩岸蘆葉﹐俱被食盡。逾時﹐仍回向東而去。時有童謠云「蝗虫入考場﹐有米也要荒。」米君素有才名﹐竟被黜。

搏鬼

江寧李生者﹐有膽气﹐向習武藝。一夕﹐獨坐堂上﹐見一鬼﹐長丈餘﹐雙角﹐靛面﹐猙獰可畏﹐俯首瞰生。李徒手搏之﹐鬼作懼狀﹐逃入竹園內﹐其聲啾啾然﹐徧覓忽不知所之。張叟�說。

祖宗靈應

吾家遺安公墓﹐在沙﹑竹兩岡間﹐垂三百年。前建三鳳坊﹐左右列石梁二﹐皆祖宗從形家言﹐拮據而成者。數傳後﹐不肖子孫盜砍宰木﹐勢難禁止﹐付諸浩嘆而已。近有族蠹名奎者﹐爲害尢甚。伐樹不已﹐至於壞垣﹔壞垣不已﹐至於拆岸﹔又乘夜將兩橋毀賣。相傳三鳳坊下埋金帶一圍﹐鐵數千金﹐謀結黨掘取。族眾嘩然不平﹐訟之縣﹐復擁至家廟﹐聲其罪﹐跪受杖。奎殊不悔過﹐口肆狂語﹐排闥而出。行未數武﹐仿佛有衣冠貴人隨其後﹐回顧則不見。舉步﹐又復如前。始大窘﹐疾行。將抵家﹐其子出迓﹐亦見衣冠人先入﹐據堂中﹐狀貌甚怒。子驚僕﹐不省人事。奎夜至冢﹐叩首曰「吾貧﹐故爲此﹐豈祖宗不能援﹐而反降之禍耶﹖幸捨之。」祝未畢﹐聞空中有嗟嘆聲﹐旣而若呵叱聲。不三日﹐其子死﹐奎亦暴病垂盡。今復有繼奎而起者﹐未知報應若何耳﹖吁﹐亦可畏矣。

藏金托夢

桐鄕有張進士超曾﹐尹華亭﹐甚有聲望。時每年編審﹐輪大戶充役﹐收兌一名﹐費逾千金﹐富民爭入金求脫﹐故宦囊頗厚。罷官歸﹐以萬金埋地下。後欲掘取﹐才舉動﹐主人必頭眩體戰﹐或暴疾僕地。嗣後屢發屢病﹐合家驚詫。復夢白衣老人謂之曰「藏金本非汝物﹐可堅守以待﹐倘擅取﹐不獨無益﹐更當得禍。」於是相戒不敢發。予聞不信﹐細訪果有此事。今秋張君歿矣﹐不識此物屬之子孫乎﹖抑他屬乎﹖因嘆世之窖藏者﹐大率皆守錢奴﹐不若吾輩琴書之外﹐無他長物﹐反不爲造化之所弄也。

蠲租

康熙二十六年丁卯十一月廿六日﹐上諭戶部﹕「朕惟自古帝王統禦﹐萬方平安﹐期於膏澤旁流﹐咸蒙美利。朕禦極以來﹐軫卹民依﹐力圖休養﹐思理財乃裕國之大經﹐蠲貸爲愛民之實政﹐歷年惇崇節儉﹐嚴核浮冒﹐蓋欲爲布徳行惠之資。各省錢糧𨿽已次第蠲免﹐但江蘇所屬各郡縣﹐財賦重地﹐額徵甲於他省﹐且累歲輸將供億﹐效力惟勤。玆用大布恩膏﹐除漕項錢糧外﹐所有二十七年應徵地丁各項錢糧﹐及二十六年未完者﹐亦與俱免。爾部速行地方官﹐通行曉諭﹐務使均沾實惠﹐以副朕愛育蒼生至意。如官吏朦混﹐從重治罪。卽遵諭行﹐特諭。」我郡兵荒以後﹐民命維艱﹐此一詔何異漢之文﹑景耶﹗

雞異

康熙二十七年戊辰元夕﹐予有戚置酒﹐召客賞燈。膳夫宰一雞﹐頭已斷﹐忽引吭長鳴﹐身亦起行﹐數步而蹶。主人懼﹐亟棄去。

閻羅

婁縣訟師朱姓者﹐病熱﹐勢極危殆﹐晝生夜死。自言徧歷十殿﹐與世間所傳無異。每殿刀山火獄﹐受刑最慘﹐舉體杖痕﹐十指出血﹐痛苦不可名狀。半月後始絕。我聞地下主者曰閻羅﹐與陽世等。然陽世勸懲﹐或不盡法﹐而陰府善惡﹐略無遁情﹐似差勝人間耳。但不知其所管領者止中國乎﹖抑薄海內外無所不轄乎﹖如其無所不轄﹐則十王猶患其少也。相傳韓擒虎﹑範仲淹﹑蔡襄諸公﹐俱爲閻羅﹐則其位亦若有更番升降者。釋典載閻羅王名閃多﹐荒唐附會﹐可發一笑也。

京師亢旱

自正月至五月﹐京師亢旱。大風時作﹐而雨澤不降。因大赦天下。學士徳格勒者﹐自言明《易》理﹐令占之﹐奏曰「天地不交﹐陰陽不和﹐安得有雨﹖」上怒曰「豈一年不雨耶﹗」至二十五日﹐乃雨。

道臣殉難

武昌兵叛時﹐變起倉猝﹐賊勢頗猖獗﹐官吏望風逃匿。吾郡葉糧道映橊﹐字蒼巖﹐被劫﹐脇令從逆﹐不應。歸署﹐封印繕疏﹐囑家人間道出走﹐遂朝服望闕再拜﹐從容自刎死。上覽遺奏﹐爲之惻然﹐不忍竟閱。特贈工部侍郎﹐與祭葬﹐禦書「忠節」二字以賜其家。嗚呼﹐公𨿽死﹐亦可以不死矣﹗按本朝以來﹐我郡一忠一逆﹕忠爲蒼巖。逆爲張進士云孫﹐爲粵西府佐﹐降吳逆﹐上書謗本朝。三桂敗﹐潛逃歸。里人鳴鼓以攻之﹐云孫驚懼而死。

秦望山莊

園林之勝﹐自明季以來﹐我郡絕少。近王司農日藻﹐始於秦望山莊創爲之。雕甍傑閣﹐華堂聳峙﹐其間古樹蒼藤﹐曲池映帶﹐一經點綴﹐俱有疏野之趣。春三月間﹐遊人如織﹐時與風雅之客遊歷其中﹐亦可以樂而忘老矣。惜乎去城稍遠﹐未獲一覽勝槪耳。

遇考自沈

婁邑諸生顧其旋者﹐出身甚微﹐然能文﹐遇試必列髙等。猝抱心疾﹐將歲試﹐卜於關公廟﹐不吉﹐疾趨至秀野橋﹐躍入波中自沈死。

語錄可厭

西方氏之學﹐予所究心﹐然有彼此相襲﹐極陋而可厭者。如傳衣付拂﹐不知誰何﹐詩篇語錄﹐不審文義﹐互相祖述﹐到處傳播。若此輩而圖作佛﹐四禪天且將塞破矣。近有緒芳禪師名眞承者﹐與予爲方外友。其爲人也﹐髙而不亢﹐坦而不流﹐禪定之餘﹐間發爲有韻之言﹐��多幽趣。以予所睹﹐殆未有過之者也。近主嶽林﹐屢以詩郵寄﹐答以一絕云「亞字城西道壹居﹐每登髙閣聽眞如。無端錫杖淩空去﹐好遣靑猿數寄書。」

杜生

華亭有杜生者﹐家甚富﹐偶以事往京華。歸至半途﹐入一竹林內登廁。回顧地罅有金釵一股﹐拔之﹐其聲鏘然﹐因撥去瓦礫﹐見下有大甕﹐覆以巨磚﹐揭視﹐皆黃白也。杜祝曰「我單馬二童﹐豈能帶去﹖如此物應爲我有﹐俟到家遣人來取。」仍以釵置甕面﹐聚亂石識之。後抵家﹐未能卽行。一日﹐納涼於庭﹐顧頹垣下土甕起﹐有物燦然﹐拾視﹐則前所識之釵也。急掘之﹐藏金宛然﹐四角鎭黃金四大錠。相去二千餘里﹐隨之而至﹐豈神輸鬼運耶﹖益信貧富有定分﹐非人力之所得而爭也。

變犬

縉雲有李生者﹐自幼勤誦讀﹐試輒髙等。家甚貧﹐以館爲業。然性疏懶﹐倦於訓迪﹐又喜交遊﹐不耐靜坐﹐頗廢程課﹐故門下生率多無成﹐往往不終局而散。一日病熱﹐昏憒中見有皂衣人手執一帖﹐促之同行。出門行半日﹐至一處﹐城堞巍峨﹐內有大殿﹐金書「冥府」二大字。生悚然﹐始知已登鬼錄矣。隨有鬼卒數人﹐以鋃鐺系頸﹐驅之至階下。殿上坐一人﹐衣王者服﹐侍衛環繞﹐呵生曰「汝有三罪﹐曾知之乎﹖」生拜訴曰「某系貧士﹐家無擔石﹐且平生讀書﹐幸無他過﹐罪實不知﹖」王者怒叱曰「汝空受人贄﹐而毫無報效﹐一罪也﹔終日素餐﹐不自愧恥﹐二罪也﹔屢誤人家子弟﹐三罪也。當判往舊主人楊監生家﹐爲犬三年。今且暫釋歸五日﹐徧戒親友﹐使若輩知警﹐或可稍薄汝罰。不然﹐隨墮阿鼻中﹐永無出期矣。」生大哭﹐瞥然而覺﹐汗流浹背﹐因細話此事。五日後﹐復瞑。家人亟往楊氏偵之﹐果產一犬﹐性頗馴﹐主人極愛之。逾二載﹐不吠不食而死。徐君喈鳳說。

窖藏無益

江南一貴人﹐精心計﹐性愛窖藏﹐老而彌甚。止一子﹐不好讀書﹐喜與匪人狎。貴人歿後﹐不數年﹐產業俱盡。華屋名園﹐轉售他姓﹐藏金悉爲人取去﹐人皆憐而笑之。因思古語云「須知世上金銀寶﹐借汝閒看六十年。」又云「饒君恁地埋藏著﹐煞有閒人作主來。」眞不刊之論也。嘗閱《南史》﹐張緒謂柳世隆曰「觀君舉措﹐當以淸名貽子孫耶﹖」答曰「一身之外﹐亦復何須﹖子孫不才﹐將爲爭府。如其才也﹐不如一經。」至哉言乎﹗今之士大夫﹐解此者寡矣。

疑冢辧

漳河之上﹐有曹操疑冢七十二﹐宋兪應符題詩云「人言疑冢我不疑﹐我有一法君未知。盡發疑冢七十二﹐必有一冢藏君屍。」自謂智過孟徳矣。我以爲老瞞之屍﹐並不在七十二冢之內﹐特設此以欺人。兪君之說﹐正墮其術中﹐徒爲老瞞所笑耳﹐眞書生之見也。

田孝廉

田孝廉茂遇﹐重聲气﹐好結納﹐尢喜與貴人交﹐偕名公鉅卿﹐互相贈答﹐揮金不吝﹐間能急人之難﹐人亦以此重之。後應宏詞科﹐復遭擯﹐感憤發病卒。嗟乎﹗人生遇不遇﹐蓋有數焉。君旣抱美才﹐素有聲望﹐且家亦非壁立者﹐縱淪落不偶﹐使能閉戶著述﹐優遊林壑﹐以永天年﹐不亦可乎﹖柰何效左徒之嚎呼﹐同賈生之痛哭﹐憂思煩惑而自傷其生爲﹖噫﹐過矣﹗因誄之曰「緬風流﹐念車笠。時荏苒﹐殊今昔。人皆忌﹐我獨惜。牀上琴﹐鄰家笛。」

占驗

醫﹑卜二藝﹐醫有據﹐卜無憑。凡人一念之誠﹐神明感應﹐占者往往率己意以斷之﹐安望其洞陰陽之理﹐盡生克之變乎﹖近西郊有龔生修者﹐年甚少﹐探幽索隱﹐其於吉凶禍福﹐可限時日﹐屢試屢驗﹐可謂神乎伎矣。

三岡識略卷十【己巳至癸酉】華亭董含著

八月生子

俗傳﹐七月生子生﹐八月生子死。西鄰有朱氏﹐妻八月產一子﹐妾七月產一子。產方周歲﹐妾子殤﹐妻所生無恙。醫書以胎成七月﹐屬太陰脾脈﹐內屬於肺﹐土能生金﹐故壽。八月屬手陽明脈﹐內屬於大腸﹐生气交於泄气﹐故夭。此論似不足據也。

豬蛻皮

庚午正月﹐南郊超果寺﹐欄中畜一豕﹐大數十斤﹐一日背忽中拆﹐皮從兩旁脫下﹐漸及於腹﹐內生毳毛﹐如未脫者﹐四蹄亦然。嘗聞龍蛻骨﹐蛇蛻皮﹐龜脫殼﹐鹿脫角﹐今豬乃脫皮﹐眞所未見也。

竊兒

松郡有乞婦﹐家頗裕﹐盜取人家小兒﹐灌以麻藥﹐使冥然無所知﹐隨用利刃﹐將臉及胸背各剔毀數處﹐肩臂亦然﹐令人不復識。其兩股及雙足﹐先將筋脈截斷﹐用尖鉤挑出膝筋﹐血注﹐卽以艾炙止之﹐欲其蹣跚﹐以便行乞。適東關一寡婦﹐止生一子﹐才三歲﹐爲所竊。有發其事者﹐母急奔救﹐兒已垂死﹐抱母頸一慟而絕。慘不忍言﹐觀者無不嘆息淚下。其牀下又有死兒二﹐徧體傷痕﹐凝血滿地。行凶之具﹐盡行搜出。縣官窮治餘黨﹐悉縛至庭﹐未及正法﹐眾怒不可遏﹐已俱斃挺下矣。

鹿尾

今朝廷禦膳﹐以鹿尾爲珍品﹐常以之賜大臣。按之古書﹐不甚著﹐惟梁劉孝儀曰「鄴中鹿尾﹐乃酒肴之最。」時魏使崔劼在坐﹐曰「生魚熊掌﹐孟子所稱﹔雞跖猩唇﹐呂氏所尙。鹿尾乃有奇味﹐竟不載書籍﹐每用爲怪。」然則六朝已貴此味矣。

寓齋唱和

歲暮﹐偶過曁陽﹐假館南城﹐天气沍寒﹐不敢出戶﹐適與潘次耕耒﹑徐電發�寓齋相連﹐日夕過從。大雪中見招﹐與黃庭表與堅﹑錢宮聲中諧話舊﹐飲酒極歡。予卽席口占四韻曰「屈指交情各黯然﹐客中招客共流連。才髙何意翻遭妒﹐道直從來不受憐。搖落江城逢舊雨﹐蕭疏燈火近殘年。五湖隨處煙波穩﹐莫遣靑霜到鬢邊。」潘次韻云「天畔懷人每惘然﹐可能相見不流連。霜餘葵藿晚多味﹐雪後江山情可憐。風�差池悲官迹﹐匏尊牢落感頹年。五湖煙水無爭競﹐長擬追隨篛笠邊。」徐云「忽漫重逢一惘然﹐招尋還喜寓齋連。算來聚散最無定﹐話到升沈實可憐。薄俗難醇思故老﹐虛名忝竊悔丁年。衰頹畱得須教醉﹐莫遣閒愁到酒邊。」

科舉異變

科臣何楷﹐題科舉生例﹐每六十卷中式一名﹐今督學取數太多﹐宜限數截去。於是生員名列二等者﹐大半芟除﹐學校爲之失色。夫寒士三年苦心﹐膏火之費﹐途路之資﹐措辦不易﹐今旣得復失﹐殊乖盛朝鼓舞人才之意。且科舉多寡﹐何關大計﹐國家事豈更無急於此者乎﹖前明張孚敬當國﹐有沙汰生員之舉﹐言官上言﹐謂自昔以來﹐有增學捨﹐廣生徒者矣。但聞沙汰僧尼﹐未聞有沙汰生員者。事寢不行。何君此舉﹐可謂不學無術矣。

官紳接見有禁

士大夫居鄕﹐貴乎自重。地方果有利獘﹐不妨直陳有司﹐非公事﹐槪行謝絕可也。邇來吳下有一二顯者﹐未免太過﹐致煩白簡。上寬仁﹐不以爲然﹐然而上司遂有鄕紳與現任官不許接見之禁。上自督撫﹐下逮郡邑﹐皆不相聞問。所與造膝咨訪者﹐不過姦胥賤隸而已。上下蒙蔽﹐貴賤不分﹐於是刁民蠹役﹐肆行無忌﹐豈朝廷重士安民之意乎﹖不獨體統蕩然﹐我不能無世道之憂矣。

耄年應試

滬瀆潘明經襄﹐十三入泮﹐十七食廩餼﹐年方壯﹐序貢赴都﹐兩任教職﹐一署縣篆﹐六十後罷歸。久之﹐家貧落魄﹐年近古稀﹐忽易名衫黼﹐應童子試。復三入棘闈﹐壽登八十三矣。手鈔口誦﹐銳气不衰。或叩其故﹐曰「我聞登科第者﹐須仗慧根﹐今生縱無成﹐冀來生或當蚤達耳。」聞者笑而憫之。昔脇尊者八十方出家﹐趙州八十猶行腳﹐然則潘君亦未可怪也。

燒丹無成

獪園曰﹕萬曆中﹐閩有林道人﹐從呂祖授指石成金法。雲間董翰林其昌偶會他所﹐請於主人曰「林尊師眞有道者﹐聞其有指石術﹐可一試乎﹖」林曰「此小事耳﹐當舉一物爲驗。」時盤中有梧子﹐取一粒授林。方茶次﹐便投入甌﹐隨手立變爲銀。董曰「可復化梧子乎﹖」曰「可。」再納茶甌﹐良久出之﹐故是梧子。如此者三﹐林曰「此眞銀矣﹐五百年後不復變也。」後道人從公乞一傳﹐公不與。求其術﹐亦竟不肯授。先文敏公酷好燒煉﹐久而無成﹐然亦年逾八十矣。

鄕賢祠濫觴

士大夫有功於國﹐有徳於桑梓﹐歿而祀諸瞽宗﹐禮也。邇來鄕賢一路﹐竟爲藏垢納污之地﹐眞有不忍言者。猶憶明羅念庵﹑鄭淡泉兩先生望重朝野﹐父皆耆儒﹐後見濫觴﹐不忍父混列其間﹐各抱其主以歸。聞二公之風﹐可以愧矣。

異魚

閩福安縣傍海﹐漁人捕一魚﹐雙尾﹐背有兩翅﹐狀酷似人首﹐面有笑容。急釋之去。《山海經》載﹐東洋有和尙魚﹐想卽此類。

辟穀

《玉匱經》曰﹕求仙之道﹐絕粒爲宗。絕粒之門﹐服气爲本。然其間元妙﹐必有所授﹐無本之術﹐終恐無成。吳閶有史道人者﹐能辟穀﹐不食者二十餘稔﹐獨處一室﹐不設竈廁﹐幾榻蕭然。每日咽津納气﹐熊蹲鷮息﹐時飲冷水數口而已。學道者自遠裹糧而至。未幾﹐史遘瀉疾﹐潦倒而卒﹐年甫及壯耳。然則辟穀亦何益哉﹖

珠癅

粵東廉州府一村落間﹐有褚練師者﹐忽頸生一癅。經三歲﹐大如升。一日﹐中如鳥啄﹐痛不可言。以刀剖之﹐內孕一珠﹐圓明瑩徹﹐迥異凡品。亟貯以石匣﹐每夜有白光透匣而出﹐髙數尺﹐因取供三淸像前。後爲人竊去﹐不知所之。同年餘君說。

盍簪感逝錄序予

承四方交遊不我遐棄﹐贈縞論心﹐尺素往來不絕。四十年來﹐零落殆盡﹐曾作《盍簪感逝錄》二卷﹐今聊附記其序云﹕蓋聞曠野蕭條﹐子期發《思舊》之賦﹔良辰晼晚﹐士衡題《嘆逝》之篇。蓋痛莫大於死生﹐情莫悲於離別。故渡河梁者彌增眷戀﹐登峴首者不禁欷。時乎難再﹐序冉冉其若馳﹔逝者如斯﹐水滔滔而不返。𨿽聚散比夢中之蝶﹐而去來感雪上之鴻。僕靑鬢論交﹐白頭懷舊。彼恨相知之晚﹐此憐傾蓋之遲。海內名賢﹐不遺鄙陋。緬追疇昔﹐細數平生。或結契於風塵﹐或締交於邂逅。或間山川﹐誼深嵇呂﹔或忘年位﹐情協塤箎。或同堂握手﹐而矢知己之言﹔或聞聲相思﹐而寄寫心之什。或訂金蘭之譜﹐或鏤玉惇之書。莫不珠聯璧合﹐霧湧云蒸。春蘭秋菊﹐並挹芳姿。北雁南鴻﹐常懷離恨。詎意知交零落﹐歲月差池﹐髮齒先頹﹐功名莫究。�羽�鸞﹐悼華堂之蕭瑟﹔棲蹤泉石﹐慚舊圃之荒涼。綠尊紅袖﹐便隔壺觴﹔白水靑山﹐憶陪冠蓋。情紛紛其如疚﹐意戚戚而鮮歡。念百卉之滋榮﹐慨故人之憔悴。而況顧影長辭﹐臨風永訣﹐國之殄矣﹐我勞如何。於是低徊末路﹐俯仰前徽。登山涉水﹐藉赫蹏以傳情﹔苦雨淒風﹐狎隃麋以伸志。或如贊語﹐或類挽詞﹐情緒雜陳﹐歌謠並奏。潘嶽之誄夏侯﹐良有以也﹔莊生之悲惠子﹐豈徒然乎﹖吁嗟乎﹗梓澤花殘﹐虞淵日暮﹐漆燈暗淡﹐銀海微茫。空招蒿裏之魂﹐難起岱宗之魄。零陵道中﹐弔一江之綠水﹔咸陽原上﹐抽三丈之白楊。蓋聽山陽之笛﹐倍益纏綿﹔扣西州之門﹐眞堪慟哭矣。

松化石

唐杜光庭《錄異記》云﹕婺州永康縣山中有枯樹﹐枝榦及皮﹐與松無異﹐爲人所斫﹐誤墮水中﹐化爲石。因取未化者試之於水﹐亦化爲石。此特一時偶然之事耳﹐今土人指爲物產﹐頑石略有紋者卽托名松化﹐拾以贈客。不辧眞贗﹐殊堪捧腹。

陸公爲神【壬申】

陸公隴其﹐號稼書﹐平湖人﹐庚戌進士﹐爲人剛方有守。筮仕練川令﹐有惠政﹐鋤彊剔獘﹐大得民心。朝廷知其廉正﹐擢爲臺官。直言敢諫﹐克盡厥職。不久卽乞歸﹐講學於洞庭之東山﹐從遊者日眾。臘月二十七日﹐忽夢嘉定舊役﹐紛然來迎爲城隍神。公早起﹐謂家人曰「我往矣。」於是沐浴更衣﹐處分後事畢﹐怡然而逝。所居在泖口﹐是夕泊舟者俱聞舟楫喧闐﹐鼓樂聲不絕﹐云迎新城隍赴任。公家老蒼頭王姓者﹐亦夢送至嘉定城隍廟﹐見公繡衣襆頭﹐侍從皆鬼判﹐駭汗而醒。彼處士民聞之﹐卽於廟中爲公治喪七日﹐弔者雲集﹐享祀無虛日。夫聰明正直﹐生而爲人﹐死而爲神﹐此一定之理﹐獨生前未能盡其蘊爲可惜耳。

修史

元癸未至正三年二月﹐命歐陽元﹑揭�斯等﹐修遼﹑金﹑宋三史。甲申四年春告成﹐僅一年耳。史成﹐具鼓吹導從﹐自史館進至宣文閣。庚申﹐帝具禮服接之。按《輟耕錄》云﹕至正二年壬午三月﹐脫脫等奉命修三史。甲申春﹐進《遼史》﹔冬﹐進《金史》﹔明年乙酉冬﹐進《宋史》﹐共四年餘。前明洪武二年二月詔修《元史》﹐三年七月告成。今修《明史》﹐已二十餘年矣﹐未知何時告竣也。

物祟

西郊有陸生者﹐從市間買坐椅四﹐制精而價廉﹐喜甚﹐列之中堂。日暮﹐猝病熱﹐勢甚危。叩之卜者﹐曰「據象﹐是新置一木器作祟﹐急焚之﹐或移贈他人﹐禍可免也。」陸不信﹐更稽諸龜﹐其言略同。於是命僕於門外積薪焚之。適值幼科潘同云者﹐詢其故﹐大笑入語陸曰「與其付火﹐孰若贈人﹖我不畏祟﹐以之見貺﹐何如﹖」陸首肯。於是遣人持歸。椅才入門﹐卽覺頭眩。傍晚﹐徧體發熱﹐翌午暴死。夫使椅爲之﹐物固無知﹔使天爲之﹐何以聽占者之言而遂霍然也﹖再四思之﹐不得其解﹐可怪也已。

待士盛典

康熙三十二年癸酉正月二十五日﹐學使者許公汝霖駐節曁陽。試畢﹐會宴諸生於君山之巓。赴者二千餘人﹐席地論文﹐酬酢竟日﹐諄諄訓誨﹐至晚始散。此從來未有之盛事也。公試士題用一大一小﹐其所識拔﹐至公且明。自是以後﹐二十年來﹐視學江南者俱至公至明﹐江左文人之幸也。

奇旱

江浙二省﹐自五月至六月終﹐天气亢旱﹐河底俱涸﹐禾稻十分止種四分﹐田豆俱稿死。節過初伏﹐尙有乘潮插秧者﹐亦一異也。然東﹑北兩鄕之民﹐已不可問矣。越東西荒者﹐亦什之六七。撫軍遣官分頭開永昌﹑長興﹑豬圈各壩﹐以救海寧一帶。一黃冠自言能祈雨﹐先受聘儀﹐登臺作法﹐久而不效﹐乘夜遁去。予作《感雨詩》云「三時已過未分秧﹐澤國塵沙十丈黃。赤帝不傳雷雨令﹐白鷗猶憶水雲鄕。籬邊抱甕侵朝露﹐松下披襟納晚涼。怪殺潭西狂道士﹐綠章頻上信茫茫。」

評文被訴

十一月初一日﹐華邑諸生黃士英以疾卒﹐家人繞而哭之。半日後﹐忽聞喉間作聲﹐云「我歸矣。」叩其所以﹐曰「頃見二人持符相招﹐卽乘船往﹐至一城﹐殿閣聳峙﹐絕異人境﹐署曰『鴻政司』。二人者﹐引予入﹐與王國士對簿。國士生前爲府吏﹐與予比鄰﹐喜爲制舉義﹐以所業示予﹐屢加評駁。國士恨極﹐鬱鬱發病死﹐訴之冥官﹐隨勾往面質鴻政司。國士出﹐謂予曰﹕『汝所犯甚輕﹐不足爲罪。若數之修短﹐速往洪州自知之。』於是二人復掖而出。聞彼中人云﹐鴻政司姓羅氏﹐剛而善斷﹐特信任椽吏張子�﹑孫惠卿。罪人以苞苴通者﹐往往得末減﹐但泉下用錢﹐以人間所焚楮﹐一束止作一錢﹐惟鏹之有紋者﹐每錠直白金半兩。予以貧故﹐不能爲力。洪州距此千餘里﹐今亟往﹐暫寓周吉甫肆中﹐若三日夜不返﹐則便成永別矣。」言訖復瞑。洪洲之說﹐竟不及詳。迨三日後﹐聞庭中鬼哭聲﹐始加棺殮。嗚呼﹐黃生評駁人文﹐特細故耳﹐乃冥司不察﹐輕準訟辭﹐不亦冤乎﹗抑數果止於此乎﹖至椽吏舞文亂法﹐賄賂橫行﹐與陽世無異﹐則尢可怪也。

雲間著述

本朝以來﹐吾郡著書者絕少。以予目之所見﹐則有顧貢生開雍有《滇南記事》一卷﹐王貢生沄有《紀遊艸》四卷﹐宋副憲徵與有《金剛經注解》三卷﹑《東村紀事》一卷﹐盧先生元昌有《分國左傳》十六卷﹑《杜詩闡》三十四卷﹐諸進士嗣郢有《九峯志》十卷﹐範文學彤弧有《繡江集》二卷﹐林貢生子卿有《通鑑本末》一百卷﹐許觀察纘曾有《日南雜記》二卷。予亦有《三岡識略》十卷﹑《續識略》未定捲﹑《盍簪感逝錄》二卷﹐未知將來得附於諸君子之末否也。

舍利

湖廣漢陽府離城二十里﹐有古剎﹐中一遊僧﹐力修善果﹐能曉夜誦經不輟。叩以鄕貫姓名﹐俱不答。寺僧頗以�目之。及將回首﹐囑眾僧曰「死必焚吾。」旣焚﹐身端坐不傾﹐得舍利數十顆﹐五色燦然﹐始知其生平蓋默有所得﹐不以告人﹐惜莫舉其名與字云。余淡心懷說。

冬行春令

自孟冬至臘盡﹐雨雪俱無﹐天气暖如仲春。予紀以詩雲「雨雪全無气更溫﹐蕭疏三徑長苔痕。預支鶴舫尋山寺﹐蚤放蜂衙上篳門。吏急頻年空杼柚﹐官思畱客減豚雞。朝來銀鹿驚相報﹐溪畔寒梅反舊魂。」

三吳風俗十六則

風俗之日趨於下也﹐猶江湖之流而不返也﹐然未有甚於今日者。歲暮多暇﹐約略數端﹐以志感慨云。

明初崇尙儉約﹐內服以松江三梭布爲之﹐不用綾絹。今市井小人﹐皆不屑以此制褻衣﹐而富貴子弟無論矣。

蘇松習尙奢華﹐一紳宴馬總兵逢知﹐珍奇羅列﹐雞鵝等件﹐率一對爲一盆﹐水果髙六七尺﹐甘蔗牌坊下可走三四歲兒。視明季﹐直土硎土簋耳。

前朝縉紳﹐類能自重﹐當事亦接之惟謹。邇來士大夫日賤﹐官長日尊﹐於是曲意奉承﹐備極卑污﹐甚至生子遣女﹐厚禮獻媚﹐立碑造祠﹐僕僕跪拜。此輩气焰愈盛﹐視爲當然﹐彼此效尢﹐恬不爲怪。以父母付畀之身﹐而屈體辱受﹐不自愛惜如此。噫﹐亦醜矣。

各衙門差役﹐俱有定數﹐多者不過數十人。晚近事廣獘繁﹐地方姦猾及富人避役者﹐皆投充其上下衙門﹐串成一局﹐把持挾詐﹐無所不至。薦紳中有一二寡廉恥者﹐聯爲宗族﹐揖爲上賓﹐信乎衣冠掃地矣。

明嘉靖六﹑七年﹐諸生與縣令﹐體統懸絕。後聞縣官上任﹐諸生有通賀儀者。未幾﹐具花幣賀太守矣。今則白丁銅臭﹐不惜饋遺﹐皆得與郡守抗禮主賓﹐談宴諧謔﹐無所不至﹐區區邑令﹐又何足數耶。

諺曰「世治尙文﹐世亂尙武。」二者缺一不可。前朝重文廢武﹐今朝儒行自爲棄物。相傳一甲科謁撫軍﹐接之甚倨。續有武弁晉謁﹐笑語款洽﹐臨別謂曰「適見一進士﹐相貌堂堂﹐所惜者出自異途耳。」可嘆更可笑也。

吳下素稱澆薄﹐然士君子護惜名義﹐縉紳廉潔者多﹐營利者少﹐士子讀書者多﹐干謁者少。今則反是﹐於是一夫發難﹐列款揭帖﹐幾徧天下。小人往往挾持君子﹐體統遂不可問矣。

余爲諸生時﹐見婦人梳髮﹐髙三寸許﹐號爲「新樣」。年來漸髙至六七寸﹐蓬松光潤﹐謂之「牡丹頭」﹐皆用假髮襯墊﹐其重至不可舉首。又仕宦家或辮髮螺髻﹐珠寶錯落﹐烏靴禿�﹐貂皮抹額﹐閨閣風流﹐不堪寓目﹐而彼自以爲逢時之制也。

明季服煙有禁﹐惟閩人幼而習之﹐他處百無一二也。近日賓主相見﹐以此鳴敬﹐俛仰涕唾﹐惡態畢具。始則城市服之﹐已而沿及鄕村矣。始猶男子服之﹐旣而徧滿閨閣矣。習俗移人﹐正有不知其然而然者。今不惟徧滿閨閣﹐漸而孩提之童俱服之矣。豈不駭哉﹗

三吳人文﹐甲於遠近﹐家弦戶誦﹐不必世家。邇來徵徭之害﹐徧及橫經﹐郡邑下僚﹐皆得而辱之﹐鞭撻縲紲﹐與奴隸無異。詩書禮義之風蕩然矣。

「官無大小﹐皆稱曰老﹔人無老幼﹐皆稱曰翁。」此四語見前朝奏疏中﹐然猶爲士大夫言之。今市魁廝養﹐互相呼謂﹐居之不疑。上下不分﹐而體統莫辧。狐裘𨿽敝﹐乃以補黃狗之皮﹐毋乃不可乎﹖

前朝未嘗無差徭之擾﹐乃據予所目睹﹐其時貧富熙熙﹐各安其生。今本朝寬大﹐近古所無﹐且蠲詔屢下﹐而百姓貧者益貧﹐卽富者亦有日蹙之勢。細思其故﹐則牧民者爲之也。當預徵之令乍頒﹐虎差四出﹐索金錢﹐婪酒食﹐咆哮罵詈﹐各飽所欲﹐而正供先耗其一矣。百計完官﹐膏血垂竭﹐乃忽創爲拿虧之說﹐任意輕重﹐額外誅求﹐而正供耗其二矣。錢糧完欠﹐權在經承﹐皆系衙門積蠹。厚賄者𨿽產多額重﹐亦可經歲懸欠﹔產薄者力不能分﹐則簽票紛紜﹐敲撲慘酷﹐勢不得不多方借貸以賂之﹐而正供耗其三矣。甚至私派不一而足﹐如海塘﹑江工之類﹐何歲無之﹖郡邑串成一局﹐愚民含冤﹐束手待斃﹐而正供耗其四矣。四耗之外﹐尙有不能盡悉者﹐然則國家課稅﹐大率入官吏之橐﹐無怪乎逋負者之比比也。

古人重墓志﹐必求名公鉅卿以表其墓﹐猶恐未悉其生平﹐故以行述先之。邇來爲人子者﹐慮親之隱徳不彰﹐往往自狀其父母﹐理無不可﹐然須使親能受﹐庶子心亦安。今之人譽言過當﹐本無一長可見﹐而以爲功徳赫奕也﹔素鮮文望﹐以爲可比蹤韓﹑柳也﹔才知點畫﹐以爲可追配鐘﹑王也﹔略解韻書﹐以爲可上並杜﹑李也。連篇累牘﹐俱屬子虛。死而有知﹐當含愧於地下矣。而人子方裝潢成帙﹐徧處贈人﹐識者能無掩口乎﹖

曩昔士大夫以淸望爲重﹐鄕裏富人﹐羞與爲伍﹐有攀附者﹐必峻絕之。今人崇尙財貨﹐見有擁厚貲者﹐反屈體降志﹐或訂忘形之交﹐或結婚姻之雅﹐而窺其處心積慮﹐不過利我財耳。遂使此輩忘其本來﹐趾髙气揚﹐傲然自得。究之貧富一定﹐彼此兩傷﹐始密終暌﹐後悔莫及﹐竟何益之有哉﹖予行年七十﹐不名一錢﹐方以此自幸。乃近有以「淸曠」二字相譏笑者﹐俗人之見也。

春元用布圍轎﹐自嘉靖乙卯張徳諭始﹐此何元朗所志慨也。夫士子旣登賢書﹐肩輿亦不爲過﹐乃昔賢猶或非之。近開捐納之例﹐於是紈之子﹐村市之夫﹐輦貲而往﹐歸以紳自命﹐張蓋乘輿﹐僕從如雲﹐持大字刺﹐充斥衢巷﹐揚揚自得。此又人心之漓者愈漓﹐而世道之下者愈下也。

蒓鄕贅客自述

贅客者﹐江南松江華亭縣人也。姓董﹐名含﹐字閬石﹐一字榕城﹐晚號蒓鄕贅客。始祖籍河南﹐元末避亂渡江﹐卜居五葺。再傳而族始大﹐如幼海忠節公﹑思白文敏公﹐名賢輩出。先大父邃初公﹐萬曆癸未進士﹐歷任左副都禦史﹐吏部左侍郎。爲禦史時﹐剿寇禦敵﹐勛業爛焉。受明懷宗皇帝寵眷﹐虛冢宰﹑總憲二篆﹐命兼攝之。居官釐姦剔獘﹐進賢退不肖﹐公忠亢直﹐不能委蛇﹐爲忌者所中﹐乞骸骨歸。先考仲隆公﹐性軒爽﹐不事生產﹐喜急人之難﹐爲文穎異絕倫﹐旣屢困場屋﹐遂棄經生業﹐與母氏殷太孺人隱居東墅﹐論者謂可追蹤鹿門云。予幼苦多疾﹐七齡入小學﹐逾年﹐被病廢業。又二年﹐復病﹐幾不起﹐幸而獲全。十三學作文﹐十五補博士弟子員。十七八﹐下帷發憤﹐覃思腐毫﹐寢食都廢。兩親愛護倍至﹐扃戶禁之。予晝則抉窗潛入﹐昏時儲火甕中﹐候人靜吹燈起讀﹐丙夜不輟。十九﹐行冠禮。二十﹐娶蔣氏﹐甲戌進士給諫元益公女也。是秋﹐避兵﹐轉徙浦東。二十三﹐出應本朝學使者檄。二十四﹐續娶文學蔣公爾轍女。二十六﹐始赴棘闈。時社事方興﹐與海內名流贈縞﹐訂車笠盟﹐扁舟往來於吳山越水之間﹐交遊日進。二十九﹐重踏省門﹐受知於溧陽尹江右邱公。隨計吏待詔公車﹐報罷。三十一﹐丁先府君艱﹐讀禮之暇﹐掩關力學﹐縱覽羣籍。聞他處有異書﹐輒躬往借﹐閱畢鄭重歸之。或買或手抄﹐必竭吾之力而止。三十四﹐以雲貴蕩平﹐再舉會試﹐下第歸。敝廬數椽﹐傍水負郭﹐與二三同志﹐賦詩浮白﹐襟期豪上﹐寄意綿邈﹐常與世迕。三十六﹐復與弟兪同過昭王之臺﹐爲澤州太宰陳公說巖所賞拔﹐然數年來躑躅風塵﹐車殆馬煩﹐意緒已非昔比矣。殿對進呈﹐太師益都亭孫公擬予卷第一﹐或以爲不可﹐公偕大司馬眞定梁公玉立爭之力﹐不可得﹐置二甲第二。輦上諸公﹐俱爲惋惜﹐孫公召予相對泣﹐慰勉有加。予不肖﹐賦命窮薄﹐辜負師恩多矣。是夏辦事銓曹﹐仲秋理歸棹。未幾﹐名列奏銷錢糧案﹐被黜者幾二百人﹐予亦屏居田裏。回思往事﹐恍如一夢﹐然蕉鹿之是非﹐塞馬之得喪﹐於我何有焉。三十九﹐再娶海虞趙中允士春公女。四十一﹐慈親見背。四十六﹐始舉第一子﹐自是連舉六男﹑四女。旋遭移藩之變﹐時事紛擾﹐遂絕意仕進。經史在左﹐琴尊在右﹐松風泠然﹐雜花繞牖﹐榮瘁不入於胸﹐妍媸不掛於口﹐𨿽有華衮﹐弗與易矣。性本孤介﹐不善治生﹐尢不喜見俗人﹐杜門者十日常八九。每晨興﹐抱甕灌園﹐事畢課諸兒文義﹐間出酬酢。午後或泛濫陳編﹐或采纂軼事﹐或坐或臥﹐或信手拈小詩﹐不拘體裁﹐不計工拙。長夏則晞發行吟﹐頹然自放。向多四方之交﹐客有見詣者﹐𨿽不能具賓主禮﹐必典衣貰酒﹐相與网羅古今﹐商榷風雅﹐握手談心﹐款款不忍別。以故予願交天下士﹐而天下士亦莫予棄也。夫麋鹿之性﹐髙蹈山林﹐薄柳之姿﹐久耽邱壑﹐從此棲神寂寞﹐絕迹塵埃矣。歲籥侵尋﹐懶散彌甚﹐偃仰吐納﹐頗修龍�之術。遇良辰佳景﹐攜雙童﹐躡短屐﹐登山臨水﹐不廢遊覽。此外嗜好都盡﹐牀頭惟存《漢書》數冊﹑《白傅集》一帙﹐興到誦《南華經》一二篇﹐豈敢鄙夷人世﹐聊用自安其拙云爾。今年已逾甲子﹐幸齒未盡脫﹐須鬢白僅數莖﹐步履猶健。行將去城市﹐與野夫牧豎爲伍﹐時而挾冊﹐時而荷鋤﹐時而策杖尋僧﹐時而圍棋賭酒。寵辱俱忘﹐禍患不及﹐僕之所得於天者﹐不旣多乎﹖且予自少寡外慕﹐好靜惡喧﹐畏近權勢。孫公﹑陳公﹐屢見招﹐竟未能赴。見人作富貴態﹐背輒諗諗然汗下。坐此迂僻﹐爲俗所棄﹐亦因是頗獲間曠。惟積習未除﹐從朝至暮﹐手未嘗釋卷。其所撰述﹐已刻者有《古樂府》二卷﹐《閔離艸》四卷﹐《閒居稿》三卷﹐《北渚艸》二卷﹐《林史》一卷﹐《山遊艸》二卷。未刻者有《三岡識略》十卷﹐《續識略》未定捲﹐《盍簪感逝錄》二卷﹐《安蔬堂詩稿》十卷爲一集﹐聊藉以耗壯志﹐遣餘年。玆者兒輩漸長成﹐但能讀父書﹐足矣。吾家墳墓﹐距東郊十餘里﹐先大父少宰公拮據成之﹐林本蓊然﹐煙水環繞。予不肖﹐厄於命﹐弗克顯揚﹐顧一生所爲﹐可對衾影﹐卽歸老於先人之傍﹐復何愧哉﹗又生平不與人爲仇﹐而人往往嫉予﹐曲加詆毀﹐終不與較。乃其人輒自斃﹐每憮然者久之。又少時病危者二﹐從石梁墮馬一﹐覆舟者一﹐爲馬所踐者一﹐可以死而不死﹐玆之所得﹐皆餘生也。今與家人約﹕俟諸兒婚配畢﹐量析薄產﹐與各母管領﹐一切瑣事﹐禁勿入我耳。邇來希風向平﹑天隨子﹑桑�翁諸人﹐誓爲山澤之遊。乘興便發﹐任其所之﹐愼勿阻我。愧乏陸賈橐中裝遺汝﹐慢我者亦勿問。身後之計﹐達人所羞﹐悉聽汝輩。所恨生子差晚﹐不能早置身方以外﹐猶��人寰耳。息壤在彼﹐其勿違我言。

今人行述﹐大率溢美﹐閱之令人愧汗﹐死而有知﹐當掩面於地下矣。予偶拈此﹐還復自笑。念性旣疏慵﹐命更蹇薄﹐一生鹿鹿﹐不過如斯﹐恥作一逾分語。身後卽以此爲行狀﹐勿煩他人也。贅客手識。

三岡識略卷十補遺華亭董含著

南巡

康熙二十八年己巳正月初九日﹐皇上南巡狩﹐至於會稽﹐蠲江南賦二百二十餘萬。所經之地﹐結彩懸燈﹐焚香燃燭﹐以望臨幸。士女皆艷妝擁觀﹐自上元至二月盡乃止。我郡彩棚﹐亦綿亙二十里﹐遊人喧闐﹐鼓吹之聲﹐徹夜不絕。予作《南巡歌》八首以紀之曰「鸞輿端月便南巡﹐又聽蠲租詔語新。鹵簿不施仙仗近﹐安排香案拜皇仁。」「晴雪初消兔影翻﹐繞城簫鼓夜還喧。那知花市春將半﹐火樹星橋勝上元。」「鐵馬朱旗耀日昏﹐錦帆南下疾如奔。蘇臺隋苑繁華地﹐爭擁珠簾看至尊。」「繡幔如虹簇彩球﹐千門燈火待宸遊。內官競說吳閶好﹐遮莫江南第一州。」「鳳舞龍飛五百年﹐六橋花柳最鮮妍。君恩不禁行人看﹐放鶴河頭泊禦船。」「越山晴旭照行宮﹐樹色濤聲輦路中。廟閃靈旗臨禹殿﹐千秋疏鑿一般功。」「長江一道路逶迆﹐夾岸靑楊未吐絲。翠輦暫應畱北固﹐漁人拋网打銀鰣。」「祥雲縹緲護金輿﹐探得靈符禹穴書。欲鏟吾山塡瓠子﹐漢家功業定誰如。」

設醮祈釋

閏三月十一日﹐華亭教諭舉人尙元調﹐奉檄修葺文廟﹐見學宮地爲營丁侵踞﹐謀復之﹐遂按射圃故址﹐築墻爲界。有盛重潤﹑楊有功者﹐久占基地﹐反以擅奪營房訟之楊將軍捷。將軍性戇﹐不知尊師之誼﹐大加譴責。二豎勢益張﹐擁眾至明倫堂﹐鼓噪辱罵。元調懷憤莫訴﹐遂自縊。臺臣河東道禦史阮爾詢﹐特疏參之。奉旨﹕「這所參事情﹐著楊捷自行查明回奏。」久之﹐事得寢。後將軍晨興欲出﹐忽遇元調於寢門﹐張目嚼齒﹐厥狀甚怒。大驚失色﹐急召黃冠﹐建醮七日﹐以祈釋怨。聞者笑之。

負心報元調之死也﹐旣因爭黌宮之地﹐又以學宮之西﹐向有矍圃﹐變家產三百餘金﹐規爲興復計。有衙蠹張禹辰者﹐充元調記室﹐委以心膂。其人貪而無義﹐工未畢﹐竊金去。怨恨無所發泄﹐適遭營兵所辱﹐遂投繯。張聞驚怖﹐闔戶不敢出。季夏之八日﹐漏下三鼓﹐忽聞叩門聲甚厲﹐禹辰父披衣起﹐秉燭出視﹐燭忽滅﹐仿佛見一人﹐自外突入﹐急呼家人徧索﹐寂無所睹。少頃﹐禹辰臥室聞鋃鐺聲﹐啟視﹐已自系死矣。二人之殞﹐相去不過兩月耳。吁﹐孰謂無天道哉﹗

端午夏至

五月初五日庚子﹐卯刻夏至。

西鄰鶴

西鄰有雙鶴﹐主人韋氏﹐蓋將種也﹐以凡禽遇之﹐畜於馬廏﹐侶以雞鶩。予偶過其傍﹐引吭哀鳴﹐若將有所訴者﹐因悲而爲之賦曰「西鄰雙白鶴﹐姿性本孤潔。止必依洲渚﹐飛必集巖穴。潛徳師鸞鳳﹐羽族羞並列。朝餐沆瀣兮夕憩云屏﹐身翔寥廓兮足踏靑冥。和鳴振淸角﹐逸翮騎仙靈。胡爲墮塵寰﹐躑躅牛羊間。爾曷不遊崚嶒之宮﹐巢蓬萊之松。卑棲易受侮﹐嘹唳難爲容。刷汝摶風翎﹐奪汝淩霄蹤。主人不我惜﹐安能萬里常相從。」

松郡大荒

七月二十七至二十九﹐連日暴風﹐晝夜不息。風之所向無定﹐禾盡偃。農人大恐。至季秋三日﹐時久旱﹐忽天气鬱蒸﹐不云而雷﹐苗皆枯﹐木棉豆花﹐俱於數日內脫落。於是四鄰田有全荒者﹐有及半者﹐有每畝收止一二斗者。姦佃藉口歲凶﹐粒米不償﹐甚至結黨抗拒﹐官府不之禁。田主束手無策﹐相顧浩嘆而已。乃巡撫洪之傑不以入告﹐方取到句容縣靑苗一束﹐繪「嘉禾圖」上獻。可發一笑也。里人盧元昌作詩志慨曰「固窮甘儉食﹐垂老遇奇荒。百歲人希遘﹐三吳事可商。探丸竟白日﹐胠篋到黃堂。時府公被劫。我粟無升斗﹐開門亦不妨。」

酷吏

粵東舉人張庚﹐來尹靑邑﹐才器褊淺﹐遇事竟日不能決﹐下筆判字﹐往往多誤﹐爲胥吏輩所竊笑。性奇酷﹐不問曲直﹐大約以鞭撲從事。一人逋糧不完﹐杖之四十。一人全完﹐杖如前。其人不服﹐叱曰「汝何完遲﹖故應同罰也。」其昏暴如此。不一年﹐參革去。

慘殺之報

北人張君羽明﹐前守我郡﹐有能名﹐忽構大獄﹐第五卷

中載之詳矣。未幾黜官﹐居金陵。性豪侈﹐旣被擯﹐神气沮喪﹐鬱鬱不得志。久之臥病﹐恍若有睹﹐日夜呼家人圍繞。一日﹐盡遣出。有老僕怪之﹐穴墻潛窺。見梁上一鬼﹐厥狀頗猙獰﹐額有兩角﹐手操鐵槌﹐躍而下﹐奮槌擊其背。隨有斬頭瀝血數十百人﹐蜂擁而入。家人輩持刀急出救﹐但見目閉手顫﹐徧體皆靑腫﹐呼號半日而卒。夫天道神明﹐張君無端慘殺多命﹐豈能逃冥誅哉﹖𨿽報有遲速﹐不足怪也。

盧先生

盧先生元昌﹐晚自號半林居士﹐湛思經術﹐晝夜不輟﹐尢精注疏﹐所評月旦﹐傾動海內。素善飲酒﹐喜長嘯﹐每當髙會﹐浮白拊掌﹐千人辟易。苟非同志者﹐白眼睨視﹐不接一談﹐時人往往畏而謗之。晚歲著述益富﹐𨿽病不廢筆墨。竊怪天下妄庸之流﹐取科第如拾芥﹐而獨於二三魁奇磊落之士﹐一若故靳之﹐俾顚僕偃蹇﹐終身淪沒﹐不獲展一日之志。豈天之忌才﹐果若此哉﹖或得者未必是﹐而失者未必非歟﹖抑丰於名者﹐必嗇於遇歟﹖悲夫﹗

贈女

予上元後二日﹐忽徧體作痛。春盡夏初﹐延醫診之﹐或云痛風﹐或云濕痰﹐或謂此痿躄之癥﹐築捨紛紛﹐訖無定見﹐因絕藥餌。至深秋﹐疾勢漸減。然經年抱屙﹐憔悴支離﹐莫可名狀。幼女才九齡﹐聰慧殊常兒﹐已能奉侍湯藥﹐承歡膝下﹐稍慰悶懷。作詩贈之曰「宛轉憐嬌女﹐晨昏繞膝多。折花簪小髻﹐撲蝶捧輕羅。箋襞偸描字﹐奩開學畫蛾。他年同月上﹐長伴病維摩。」

蛟起

七月二十三﹑二十四日﹐越中余姚﹑上虞﹑慈谿等縣起蛟﹐山水驟發﹐髙丈餘﹐田禾房屋﹐淹沒者甚眾。

虫災

二十四至二十六﹐連日大風﹐旣而溽暑鬱蒸。禾心旋細虫﹐嚙傷者十之七八。木棉爲風簸搖﹐十不存一。我郡復大荒﹐較上年尢甚﹐而郡邑吏方申文﹐報十分全熟。至蘇﹑浙接壤﹐虫不爲害﹐何松民之獨罹此厄乎﹗余作《匿荒行》以紀之云「去年旱災荒過半﹐粒食𨿽艱價差賤。今年虫災不可說﹐嚙斷禾心枯欲徧。磨鐮垂割苗已空﹐遮陌連畦白如霰。一石才礱一斗穀﹐稻莖狼籍根零亂。姦農恣食復竊藏﹐升斗肯呈田主面。僕夫到鄕傳憲檄﹐擇日開倉急流電。發言未畢幾被縛﹐結黨持刀如拒戰。縣官勘災下村落﹐初亦攢眉減歡晏。豈料移荒反報熟﹐剜髓敲筋憑判斷。虎差索錢朝打門﹐使气咆哮聲未善。傷哉此冤將安訴﹐百歲老翁幾經見﹖吳閶李地接壤﹐獨怪吾鄕罹此變。賣兒換米償未足﹐眼見流離死他縣。低昂詎敢尢蒼穹﹐積孽或遭天所譴。嗟予薄田止二頃﹐一粒何從供午膳﹖甑欹稅迫妻孥愁﹐爲此踟躇疏筆硯。誰將此情達至尊﹐滿目瘡痍期顧眷。賤子饑寒何足云﹐瘦來鶴背乘差便。」

十六月產子

海虞有祝生者﹐妻嚴氏﹐懷妊十五月不產﹐延醫診之。曰「中有蓄血﹐結而成痞。」或又曰「此系蠱疾﹐非孕也。」投以藥﹐俱不效。又逾月﹐產一男。然則十四月生者﹐未足爲異也。

宿生訟師

上海庠生曹匯文﹐挈伴赴江寧應試。於仲秋之七日﹐驟感寒疾﹐徧體發熱。至十二日﹐勢甚劇﹐忽有皂衣人追至一處﹐仰視見文昌及漢壽亭侯列坐殿上﹐曹俯伏階下﹐訊其宿生殺人事﹐押付地下主者。曹哀懇﹕讀書半生﹐從無他愆﹐且此事茫然不知﹐況老母在堂﹐年已垂暮﹐乞終養就罪。不許。又乞暫釋﹐歸理家事。關公忽震怒﹐卽有數隸持杖至﹐鞭背二十﹐叱曰「汝罪頗重﹐冤對相待已久﹐可自往辧之。」遂驅之出門﹐見門外一人﹐自稱麥二﹐云四十年前﹐曹曾爲訟師﹐陷其一家性命﹐仇恨切齒﹐卽以鋃鐺系頸﹐曳之同行。曹長跪祈緩﹐麥二曰「昔汝詞狀中﹐肯寬我一命否耶﹖」因忽悟宿事﹐瞥然驚醒。神气沮喪﹐急索紙書家報﹐叮嚀同寓友曰「我此番光景甚惡﹐恐不及回家矣。煩致家人。」並囑料理後事。於是扶病解維﹐口已不能言。舟至黃渡﹐距家才七十里﹐連呼腹痛而死。

奇寒

臘月初四日﹐薄暮雪。翌日﹐雪愈甚﹐牛馬縮如蝟毛。旬有五日﹐寒威不解﹐滴水成堅冰﹐往來路絕。二十日﹐河始開。有夜航從浦東歸﹐至魯家匯﹐爲冰淩撞破舟平﹐沈死者三十七人。廿八日﹐又大雪盈尺。居人手足皸瘃﹐闔戶不敢出﹐凍死於道者﹐比比而是。據百歲老人云﹐有生以來所希覯也。

春雪

康熙三十年辛未元旦﹐積雪未消。初六日雪﹐人日又雪﹐穀日雪尢劇。九日﹐復大雪。十八日漏二下﹐忽暴風起﹐雨雪交作。予閉戶塞竇﹐不禁凜栗﹐因記之曰「臘雪連春雪﹐春寒勝臘寒。凍梅舒萼晚﹐渴鷺啄冰難。稅急衣頻典﹐年荒甕久幹。舊遊零落盡﹐何處覓新歡。」

張將軍

張大將軍旺﹐性豪爽﹐長於將略。其爲人謙虛下士﹐和气近人﹐與予輩握手論交﹐款款不倦。每得四方佳果異味﹐必分貽士大夫。不甚識字﹐而文書往來﹐皆臥而聽之﹐以意判決﹐百不失一。亦一異人也。

雷擊蜈蚣

孟夏二十四日﹐薄暮大雷雨。張堰大石地方﹐有柳樹髙數丈﹐劈爲二﹐中有蜈蚣長八九尺﹐擊死於地﹐已失其首﹐其色紺碧。或云頂有珠﹐爲龍取去。或言屢出爲害﹐故被擊。按《南越志》載﹐蜈蚣長百步﹐頭如車箱﹐剖之得肉一百二十斤。

龜鑑

胡文定公曰「人家最不要事事足意﹐得常有些不足處便好。若事事足意﹐便有些不好事出來。」予觀今日宦途通顯諸公﹐或末路不終﹐或中道蹉跌﹐文定此言﹐可謂千古龜鑑。

龍陣

六月初一日﹐淮安府城午後陡起暴風﹐天地晦冥。有龍自喬家圈起﹐至新城下關晏公廟東去﹐拖倒房屋一千餘間﹐居民壓死者無數。

佘山起蛟

二十四日﹐佘山塔後地中有聲如雷﹐自辰至未﹐忽大雨傾注﹐平地水髙三尺﹐有蛟兩角﹐裂地而出。又猛將廟地方﹐銀杏一株﹐大數圍﹐龍過其上﹐連根拔去﹐根大如屋﹐有卵二斗許﹐形如鵝子﹐堆積其下﹐不知何物。

肉身變牛

七月初七日﹐婁邑秦望山之陽﹐有居民金禹亭者﹐性凶惡﹐喜訟﹐老而彌甚。是日忽謂其子曰「我孽報將至。明晨便不食矣。今日佳辰﹐可速治盛饌以饗吾。」子聞之﹐駭不敢問﹐果多置酒肴﹐以燕其父。飲畢﹐各歸寢。夜將半﹐大風繞室﹐良久﹐聞啟戶聲。急吹火視之﹐則牀已空矣﹐於是闔家起覓﹐乃見父在菜園中﹐額上生二肉角﹐長二寸許﹐眼橫口哆﹐宛然一老牯也﹐但體無毛耳。兩手已變牛蹄﹐後二足尙如故﹐與之食不食﹐惟伏地噉艸﹐噉畢﹐猶能人立。遠近觀者踵相接﹐或呼其名﹐垂淚不止。吾聞作惡之人﹐有死後墮畜趣者﹐生前現報﹐古籍中間載一二﹐然未敢深信﹐不意眞有其事也。第怪人世巨憨﹐不一而足﹐往往席丰享厚﹐乃一介小人﹐獨受斯報﹐豈報之於地下者較甚人間歟﹖抑或借此懲一以警百歟﹖吁﹐可畏也已。或云﹐名史吾白﹐未知孰是。

海舟覆沒

閏七月。粵東洋船至浙江﹐順風揚帆﹐不數日便達﹐取利甚厚。時有海商﹐聯四十餘舟﹐行至中途﹐暴風忽發﹐海天昏黑﹐怒濤如山﹐檣櫓悉摧壞﹐長年力不能支﹐三十餘舟俱覆沒﹐死者幾二千人。夫泛海獲利𨿽倍﹐然乘危冒險﹐以父母付畀之軀而塡蛟龍不測之窟﹐利於何有乎﹖顧愚民猶往來如騖﹐而富家巨室﹐亦不免隨眾爲之﹐我所不解也。

聖諭

今上皇帝豁達大度﹐王路蕩平﹐而輦上君子﹐間有懷報復﹐致互相訐者。於是刁風四起﹐動以紳宦爲辭﹐揭訟紛紜﹐冠履倒置﹐士大夫皆重足而立。上知之﹐遂傳諭云「從來致治之道﹐在正人心。人心偏私﹐則詐僞日生﹐習俗滋敝。朕崇尙徳教﹐期與中外臣民共適於寬大和平﹐凡大小諸臣素經拔擢﹐咸思恩禮下逮﹐曲全始終。卽或罹咎罷斥﹐仍令各安田裏﹐樂業遂生。乃近見內外各官﹐間有彼此傾軋﹐黨同伐異﹐私怨相尋﹐牽連報復。或代人糾參﹐陰爲主使﹐業已解職﹐仍復推求不止﹐株連逮於子弟﹐顚覆及於身家。甚且市井姦民﹐亦得借端淩侮﹐滅紀傷化﹐不可勝言。朕總攬幾務三十年﹐情態最悉。倘因仍陋習﹐益致蔓延﹐殊非朝廷俯體臣工﹑保全愛惜之意。夫讒媢嫉之害﹐歷代皆有﹐而明季爲甚。公家之事﹐置若罔聞﹐樹黨誑陷﹐禍延國祚﹐深切痛恨。自今以往﹐內外大小諸臣﹐盡蠲私憤﹐共矢公忠﹐豈獨國事有裨﹐亦身名俱泰。倘執迷不悟﹐復蹈前非﹐朕將窮極根株﹐悉坐以交結朋黨之罪。」大哉王言﹐自有此諭﹐而在朝在籍﹐庶得安枕而寢矣。

修海

松郡去海不百里﹐每秋夏之交﹐颶發海溢﹐沿海居民﹐屢遭漂沒。舊所築捍海塘﹐皆壘土爲之﹐勢不能與海爭﹐而碱水沖入﹐田禾多淹死者。明季谷城方相國嶽貢守吾郡﹐謂必易以石﹐庶可爲久長計﹐毅然以身任之。浹歲建石塘二百八十九丈有奇。後續建石塘二百六十三丈有奇﹐官給贖鍰﹐士民樂輸﹐計費料價工食四萬餘兩。木深工堅﹐石齒牝合﹐霖潦無虞﹐至於今﹐享其成者已逾一甲子矣。近海潮衝激﹐石塘漸圮﹐碱流復侵內地。官府商所以禦之者﹐於是私派康熙二十九年每畝六文﹐私派三十年每畝二文。有華亭尹某﹐設櫃苛斂﹐虎差咆哮﹐坐逼銀錢。旣集﹐府縣朋分﹐胥役土蠹﹐互相侵沒﹐所費不過千餘金﹐而浮派者已十餘倍矣。予作《築塘謠》曰「朝築塘﹐暮築塘。我從塘上行﹐天水何茫茫。憶昔采石東海東﹐蜿蜒萬丈浮長虹。谷城相君舊作邦﹐手撐半壁排鴻濛。只今已隔七十載﹐故壘摧頹迹猶在。如山雪浪恣奔騰﹐竊恐桑田變成海。縣官坐公署﹐慨然議重修。按畝派金錢﹐急公誰敢尢。令嚴斂逾萬﹐所費才及千。其餘勢尙緩﹐剜肉情堪憐。官府歌呼胥隸賀﹐分得官錢作私課。摩牙吮血意未休﹐炎荒那管人饑餓。天吳象罔何鴟張﹐年年估價計亦良。簿書開銷報功速﹐粉飾聊遮眾人目。國事全憑肉食謀﹐主恩民力兩難酬。君不見﹐微禽尙矢塡波願﹐邑女空懷添室憂。」

元旦日食

康熙三十一年壬申元旦﹐日有食之。午後雨﹐黃气四塞。

蠲漕

上諭戶部﹕「朕撫禦區宇以來﹐額徵錢糧﹐屢次蠲豁。惟歲運糧米﹐時切軫念。今除河南省明歲免徵外﹐其湖廣﹑江西﹑浙江﹑江蘇﹑安徽﹑山東﹐著自三十一年始﹐以次蠲免一年﹐以紓民力。」上念切民生﹐一至於此﹐眞曠代所希覯也。

野史氏曰﹕今上登極以來﹐蠲稅之詔屢下﹐甚至額徵地丁﹑歲運糧米﹐有全蠲者。嗚呼﹐我皇上之軫息民隱﹐何其至也﹗故能膏澤旁流﹐仁風遠播。天變地震﹐不足爲我虞﹔封豕長蛇﹐不足爲我害。羣黎望幸﹐薄海歸心。《書》曰「元後作民父母。」《易》曰「含弘光大﹐品物咸亨。」國家億兆萬年無疆之業﹐俱肇於此矣。

雄鷄生卵

二月廿九日﹐提標左營韋元鼎廨中﹐雄鷄連生二卵。

羊知感恩

四月﹐金華武康山中﹐有巨羊與虎鬥﹐一日夜不分勝負。久之﹐羊力不能支﹐走避民捨﹐虎亦捨之去。地方以羊體大過牛﹐目所不經見﹐縛送縣。縣官念其力能抗虎﹐當有靈異﹐且頸間懸一銅牌﹐字模糊不可辧﹐想已逾千年﹐特命釋之。羊至大門﹐戀戀不肯行﹐偃臥階下﹐眾逐之。次早﹐又至。又次日﹐復至。三日後乃長往﹐蓋似感再生之恩﹐不忍遽去也。今之人往往有受恩反噬者﹐有愧此羊多矣。

聖教序

前明一邊帥﹐以《聖教序》進之福淸葉相君。相君堅卻之。時吾郡有司務呂君者﹐從旁慫恿﹐以爲墨林韻事﹐非同簋。福淸因收之﹐卽移贈司務﹐呂氏奉爲世珍。兪氏以藏本索題﹐與昔所見無異﹐不審卽是此本否也。

幼慧

越西薛生者﹐世業儒﹐生一子﹐四歲能識字﹐九齡通《易》《詩》《書》三經﹐間爲小詩﹐托筆卽成。其父母疑爲鬼物所憑﹐不甚喜之。未幾﹐殤於痘。昔項橐七齡﹐爲孔子師。《法華經》八歲龍女﹐南方作佛﹐便成正覺。蓋智慧所稟﹐初不限老少也。

三秦大荒

秦中自去秋大饑﹐至是夏﹐麥復不實﹐人相食﹐艸根木皮俱盡﹐石米價騰至數兩。西安﹑鳳翔尢甚。上憂之﹐亟命輦金拯濟﹐並開軫卹事例﹐省中大兵﹐發往各邊就食。三秦地方廣闊﹐民气勁疾﹐非袖手待斃者﹐不可不早爲之所也。

鄂王靈應

八月﹐上海縣向有嶽忠武祠﹐不知何年所建。神於地方無專轄﹐祭饗寥落﹐棟宇傾圯。邑紳張君錫懌﹐素好事﹐屢過祠前﹐不甚加敬。忽一日﹐撤去神像﹐攺塑痘神。親友力諫止之﹐不聽。同邑有滕生世禎﹐與張狎﹐夜半夢至一官署﹐如王侯邸第﹐旁有人指示之曰「此嶽王廟也。」中門嚴扃﹐滕立右角門﹐遙見張立左角門。見鬼判二﹐自內出﹐面一白一黔﹐相謂曰「此二人俱獲罪﹐限十日內令頸後各生一疽。」白面者辭气頗和﹐曰「尙可解釋否﹖」黔者勃然怒曰「罪重不可宥也。」乃各押一人去。不數武﹐遇一白須老翁﹐語滕生﹕「汝所犯甚輕。」將手中所執拂拂其頸﹐曰「去去﹗可無患矣。」生惕然而醒﹐彷徨悚懼。適與張君會飲﹐以夢告之。大恚曰「夢寐中事﹐安足信﹖爾乃妄言謗吾﹗」連以大白浮之﹐且云「不驗﹐當受重罰﹗」生不敢復言而退。是夕﹐張君仿佛見絳袍玉帶貴人坐堂上﹐從者甚眾﹐呼張名而叱之曰「汝何人斯﹖而敢擅毀吾像﹗罪當死。」隨有一甲士持刀砍之。叩頭乞哀﹐似夢非夢﹐驚寤﹐汗流浹背﹐披衣起﹐徧話之於家人﹐神色沮喪。日午﹐卽覺頸後微癢。詰朝﹐似蜂螫者﹐急延醫治之。曰「此對口疽也﹐𨿽初起而毒气蔓延﹐勢已不可遏矣。」久之﹐瘡口漸大﹐肩背如負重石﹐痛楚叫號﹐莫可名狀﹐諸醫相顧束手。於是大發金錢﹐修葺廟宇﹐迎還神像。家人邀巫師﹐具盛筵﹐日夜匍匐叩禱﹐擾擾者數月。未幾﹐咽喉潰爛﹐頸項不絕如綫﹐逾年竟死焉。夫自古迄今﹐忠義如王者﹐能有幾人﹖上自君相﹐下至販夫販婦﹐莫不敬而仰之。張君讀書仕宦﹐乃恣行無忌﹐其受冥責﹐亦自取之也。偶閱《宋史》﹐有羅汝楫者﹐附秦檜﹐誣陷忠武﹐罷其樞筦。後其子願如鄂州﹐不敢入王廟﹐然自念此地有治迹﹐姑往祀之。甫拜﹐遽卒於像前。其忠烈之气﹐凜凜可畏如此。

半截人

九月﹐華亭縣西關升平巷民家產一子﹐上半截具人形﹐而頭稍尖﹐尻有犬尾﹐兩足如雞距。

江上老梅

江上有韓氏園者﹐大數十畝﹐亭榭幽深﹐泉石窈窕﹐頗擅勝槪。今𨿽漸就荒蕪﹐而虯松蒼檜﹐猶有存者。其最異者﹐則有老梅六七百株﹐夭矯離奇﹐橫斜古怪﹐或根幹盤曲﹐或孤枝挺秀﹐莫不撐空蔽日﹐下可坐二十餘人﹐望之奇形詭狀﹐驚心駭目﹐眞大江以南所希覯者。聞主人系武夫﹐不審子孫何以能守而勿失﹖想當有鬼神爲之呵護也。余與松陵徐君﹐冒寒往訪﹐坐臥其下﹐幾不忍別﹐因題其壁云「韓家池館何空闊﹐石磴崚嶒樹繆結。荔墻松徑半摧頹﹐廿畝寒梅猶繞列。撐空蜿蜒幾百株﹐閱歲荒唐傲霜雪。疏枝突兀山鬼騫﹐瘦幹谽雷斧裂。側出疑拖老蛟尾﹐凝脂似染妖螭血。髙者森森聳孤秀﹐低處橫行盤屈折。或偃或立那能狀﹐皮脫蒼鱗肌繡鐵。遙想開時萬玉妃﹐幽香迥與凡花別。我今重到坐其下﹐夭嬌騰拏驚吐舌。天公巧植幻詭怪﹐一一姿標擅奇絕。藐姑仙人爲守護﹐縱有精靈敢偸竊。奚須遠探羅浮春﹐日日來看休暫輟。」

黃沙

二月十八日酉刻﹐天雨黃沙﹐濛濛如霧﹐窗戶幾席﹐以及密室之內﹐重茵復幕﹐無不堆積。逾兩日始止。

日暈

六月初五日午刻﹐日暈﹐內作靑色﹐外有赤黃暈二重﹐至申始滅。據《觀象玩占》曰「日有赤暈兩重﹐主旱。」又曰「赤暈再重﹐其地蝗旱多盜。黃暈再重﹐歲災兵起。靑暈再重﹐谷貴。」時久旱﹐東南風不息﹐民情皇皇﹐天變屢見。嘗閱釋典﹐曰閻浮提中﹐除大海水﹐中間大小國不可勝數﹐一國人同感惡緣﹐一切不祥境界﹐或見二日﹐或見兩月﹐乃至暈適佩﹑慧孛星流﹑負耳虹霓﹐種種惡相﹐但見此國﹐彼國眾生﹐不聞不見。豈上天懸象﹐果有見﹑有不見耶﹖抑我鄕獨感惡緣﹐故再三垂示耶﹖世尊之說﹐或不誣也。

雞四足

華亭尹署﹐育一雛﹐四足﹐後二足聯接尾間﹐不能立。有周生館於其家﹐親見之。

闈中自縊

八月﹐江南秋闈首場﹐有歲字六十一號生﹐系上江人﹐年方彊仕﹐气貌雄偉。旣入號房﹐與鄰號生劇談﹐久而不倦。丙夜﹐忽寂然。旣而聞涕泣聲﹐又聞跳擲聲。亟起視之﹐則已解帶自縊死矣。

鼉精

九月初二日昏刻﹐忽風雨暴至﹐有物從東南來。東關居民﹐闔戶潛窺﹐睹黑气亙天﹐中一物蜿蜒﹐尾垂及地﹐兩目大如箕﹐火光四射﹐一路拖倒殿宇廬舍﹐不計其數。楡柳大數圍﹐俱從空掉下。有夜航方行﹐吸至髙岸﹐老幼壓溺死者甚眾。或言乃妖鼉爲怪﹐鼉駕風前行﹐有金甲神騎馬執戈﹐率兵千餘﹐從後逐之﹐旌旗蔽空﹐向西北而去。

冥犯

春申浦有渡﹐曰巨漕﹐官置渡船﹐以便行旅往來﹐其來已久。有農民十九人問渡﹐已解纜﹐後有二人續至。岸傍一小兒﹐牽其衣謂曰「舟中想系犯罪之人﹐皆鎖頸銬手﹐爾可勿往。」二人謂其戲言﹐且見在舟者半屬相識﹐遂叱小兒去﹐奮身登舟。至中流﹐天气晴和﹐舟忽自覆﹐十九人俱死﹐惟二人獲免。

殺夫

有一民家婦﹐與鄰人姦﹐情好甚密。其夫久客﹐一夕歸。醉之以酒﹐與奸夫持斧砍殺﹐復碎剁其骨肉﹐納二大甕中﹐將乘黑夜拋諸河。爲捕人所覺﹐執送官。時奸夫已逸﹐命將此婦去衣服﹐立時杖死。惜刑未蔽厥辜耳。此又地方一異事也。

犬怪

左鄰畜一牝犬﹐一乳四犬﹐中一犬三足﹐一犬頭有兩角。

三岡續識略小引

予年十八﹐喜弄鉛槧﹐顧弱齡多病﹐父母憐之﹐禁勿入書館。每遇奇文異說﹐夜半起﹐帳中挑燈﹐以方寸紙記之。積久﹐縱橫敗簏中﹐因次第匯爲《識略》。私念此事無窮﹐此身有限﹐獲成十卷﹐幸齒登六十八﹐老矣可以止矣﹐而宿習所纏﹐猶未能免。今附錄數十則﹐擬爲《續識》﹐終以來日苦短﹐目眩手顫﹐不暇多載。俯仰時序﹐流連景光﹐聊用自怡而已。甲戌暮春﹐贅客識。

三岡續識略卷上華亭董含著

遂園禊飲

甲戌上巳﹐玉峯徐尙書乾學﹑中允秉義﹑盛侍禦符升﹐續修禊事於遂園。執簡而招者共十五人﹐赴者十二人﹐其三人期而未至﹐予其一也。遂園爲尙書別業﹐亭池弘廣﹐竹木深秀﹐當天气淸和﹐諸賢列坐其間﹐淸醇在壺﹐嘉肴載禦﹐管弦疊奏﹐舞袖雙回。相與登山臨水﹐剪燭賦詩﹐致足樂也。予以兒病﹐未獲追隨杖履﹐一觀盛事﹐何遇之厄哉﹗先以二詩奉寄云「諸公髙會寄耆英﹐愧我新從谷口耕。佳節卽忘元巳約﹐不才偏系故人情。林泉寂寞靑雲隔﹐歲月棲遲白髮生。聞道登臨能作賦﹐揮毫應許野夫賡。」「暫捲絲綸狎釣竿﹐春來遊勝共追歡。尊前擊缽催銀管﹐樹底行廚捧玉槃。冠蓋東山雙履健﹐鶯花南國祫衣寒。幔亭遙羨神仙會﹐咫尺風塵到更難。」尙書擬登髙節再訂良晤﹐而首秋已歌薤露之什矣。惜哉﹗

產芝

予書齋之東﹐向植蠟梅一株﹐老幹蟠屈﹐枝葉四映。忽於七月﹐根產一芝。初出土﹐僅如錢。不數日﹐大半尺許﹐其色正黃﹐亭亭獨峙。此物不常有﹐郡人士來觀者踵相接。頃之﹐一小婢偸采梅萼﹐蹴之而倒﹐折之供膽瓶﹐勁質如故也。按諸書所種載﹐是名金芝﹐乃瑞艸也。和气感神則芝艸生﹐予有何徳﹐乃致斯異乎﹖嘗見唐杜荀鶴庭生一芝﹐明年及第﹐號爲「科名艸」。予老矣﹐無能爲矣﹐不知諸兒能效荀鶴之事否耶﹖口占二絕以紀之云「靈芝宮殿鎖仙山﹐塵世何緣覓九還。應是羣眞憐雪鬢﹐一株移贈到人間。」「玉樹烏衣敢自誇﹐靈根三秀異凡葩。庭前已長科名艸﹐莫遣文章讓杜家。」

生孫

十二月二十九日﹐第一孫生﹐時予年已七十矣。三朝浣兒﹐爲湯餅會﹐適晉陵顧太守岱在座﹐好談星命﹐取生辰細推﹐嘆賞曰「此君家千里駒也﹐二十年後必爲偉器﹗」恨我老不及見耳。予年近五十無子﹐頗有以伯道相譏者﹐今乃抱孫焉﹐何其幸乎﹗醉後口占自慰云「七十生孫未是遲﹐新條佇見拂云時。魏公尙有傳家笏﹐畱取他年付阿芝。」是秋庭產芝﹐故小名芝郎。

海溢

丙子六月初一日﹐大風﹐暴雨如注。時方憂旱﹐頃刻溝渠皆溢﹐歡呼載道。二更餘﹐忽海嘯﹐颶風復作﹐潮挾風威﹐勢洶湧﹐衝入沿海一帶地方﹐幾數百里。寶山縱亙六里﹐橫亙十八里﹐水髙於城丈許。嘉定﹑崇明﹑吳松﹑川沙﹑柘林八九團等處﹐漂沒海塘五千丈﹐竈戶一萬八千﹐淹死者共十餘萬人。黑夜驚濤猝至﹐居人不復相顧﹐奔竄無路。至天明水退﹐而積屍如山﹐慘不忍言。按松郡誌﹐萬曆十七年八月﹐海潮溢過捍海塘﹐漂沒人畜﹐不計其數。又十九年七月﹐上海海溢﹐及百姓﹐漂沒廬舍人畜無算﹐城門晝閉。蓋百餘年無此變矣。

痘神

西夷變亂﹐賊鋒頗銳﹐上下詔親徵﹐先命大將軍統眾十餘萬爲前驅﹐旌旗蔽空﹐車從塞路。其地去京師遼遠﹐苦於無水﹐或擔負﹐或掘土飲其汁﹐食糗噉肉﹐士卒气愈壯。上一夕假寐﹐忽睹一神﹐身據甲冑﹐鞠躬拜跪曰「帝此行﹐必大捷﹐當鼓行而前矣。」俄見云旂露旆﹐橫戈躍馬者﹐充斥前後﹐不計其數。上問曰「爾何神﹖」曰「臣痘神也﹐特來護蹕。」擁眾去。上醒﹐甚喜﹐果大敗逆兵﹐因思神佑﹐遂加敕封。於是凡痘神廟俱行攺建﹐塑冕旒像﹐丹�一新。

風變

二十三日﹐天未明﹐大風忽發﹐暴雨傾注。近午勢愈甚﹐半空中赤光爍灼﹐聲若霹靂﹐砰簸蕩﹐排墻倒屋﹐大木皆連根拔出﹐檐瓦飛空﹐狀類鳥雀﹐居人走避無所。抵暮﹐水沒過膝﹐天气昏黑﹐勢如混沌﹐少長辟集大哭。至夜半﹐勢稍緩。官署民房﹐雕樓傑閣﹐半被摧折﹐民壓死者﹐比比而是。東關外數里﹐有大樹﹐據郡誌云﹐閱歲已千年﹐大數十圍﹐每歲易一花﹐變怪莫測﹐土人築大樹庵以奉香火﹐至是亦被吹折。時東北風急﹐敝廬數椽﹐適當其衝﹐倒塌尢甚。耳中夜但聞崩裂之聲﹐竟夕不臥。東方漸明﹐見四壁俱無﹐舉家傍徨無措﹐眞異變也。予薄田二頃﹐連遭荒歉﹐今木棉﹑豆花﹐盡行脫落﹐何其厄乎﹗風潮每歲有之﹐此變則幾至陸沈﹐百歲老人﹐目所未睹。驚魂稍定﹐聊賦二詩以紀之曰「天意眞難料﹐寬租負主恩。蠲詔屢下﹐連遭歲荒。一廛何處受﹐四壁總無存。驟雨千江決﹐狂飈萬馬奔。妻孥莫驚涕﹐頭在手還捫。」「千里同災難﹐驚傳壓死多。蒼髯墜隔徑﹐庭前孤松﹐樹來六十餘年﹐從空拔出。翁仲臥前坡。先少宰公墓上翁仲﹐倒臥數十步外。混沌疑重鑿﹐懷襄恐未過。殘骸何處避﹐拚共葬江波。」

張公淸嚴

丁丑。張公鵬翮﹐庚戌進士﹐爲浙江撫軍。上以其有淸望﹐擢江南督學﹐蓋特簡也。接郡任。時適當科試﹐奔競者紛紛﹐公信心直行﹐矢公矢愼﹐終其任無一人私者﹐𨿽要路不敢以一札仰幹。卽有一二京師來函﹐亦逡巡躑躅﹐不暇投而去。後士子思之不置﹐皆以爲能踵郡任云。

前任邵公﹐字嗣堯﹐淸廉嚴正。歲試﹐選拔孤寒力學者居多。壬子謁見﹐宛如家人父子﹐諄諄勸諭﹐各賜《聊存艸》《易圖》二本。至澄江﹐卒於公署。士民思之﹐各輸金﹐準造剎。設像在大寺東首﹐至今瞻拜者欷歔流涕焉。

火藥

浙江火藥局軍人碾石﹐焰發﹐燒死匠役數十名﹐延及文廟門廡﹐並毀火藥八萬八千六百餘斤。時防衛甚嚴﹐莫解其故。因憶先祖巡按順天﹐薊州軍戴光﹐帶家丁數人﹐同領火藥﹐藥凝結成塊﹐以鐵瓢挖之﹐用力過猛﹐搏擊生火﹐盛藥十三缸﹐同時震發﹐光等皆死。典守者不可不知。

髯長拂地

從來髯最長者﹐或稱過腹﹐或垂至膝﹐至矣。吾鄕有沈生滄雨者﹐眇一目﹐髯長丈許﹐自胸以下﹐連綰三大結﹐而拂地者尙尺餘﹐總而計之﹐殆逾一身有半矣﹐眞世所罕見。其人小有才﹐然厥狀猙獰﹐淫污無恥。是冬﹐爲按君杖﹐折股而死。相法﹕美髯者主兵死。亦一驗也。

紫竹庵發冢

相傳松郡北郭﹐向系郊外埋骨之地。張士誠據吳日﹐嫌地仄﹐築入城﹐至今墳墓壘壘相望。敝廬東數武﹐有紫竹庵﹐乃尼僧所居。屋後古冢﹐歲久露磚﹐上覆以石﹐庵中老尼﹐性貪悍﹐疑有伏藏﹐閉門發冢。掘數日﹐始啟﹐見內立一碑﹐乃宋季某尙書之墓也。珍玩充斥﹐便房貯玉帶一圍﹐尼悉盜取﹐拋骨後河。棺堅固如新﹐並�爲器﹐隨復以磚封之。比鄰有覺者﹐報知縣官。尼挾貲而遁﹐竟未得尙書姓名。予作詩弔之曰「白楊雨﹐蒼苔煙。何人冢﹐古道邊。石爛斑﹐帶碧色。碑上銘﹐不能識。昨見墓門閉﹐今見墓門開。玉衣灰飛揚﹐日暮牛羊來。寂寂春風吹野馬﹐離宮復道何爲者。沙邱臺畔新鬼啼﹐銅雀西陵無片瓦。君不見﹐漳水上﹐驪山下。

四書五經欠字

老儒張元威﹐博學飽經史﹐以硯田爲業。據云﹐《論語》無「此」字﹐《四書五經》無「眞」字。

三字名字

古以三字爲名者﹐戰國時有董之繁靑﹐見《升庵外集》。三字爲字者﹐《史記》有程伯休父﹐又張天錫字公純嘏﹐劉敞字中原父。此外不多見。

好貨爲縉紳一蔽

《五雜俎》曰「縉紳好貨﹐亦是一蔽。近有一紳﹐巧取善藏﹐坐臥起居﹐言動食息﹐無往非阿堵也。一日病革﹐彊起閱庫藏﹐白鏹滿前﹐撫摩不忍釋﹐呼其子屬曰﹕我死﹐幸內十火錠於棺中﹗子性吝﹐對以金入木不刊﹐且啟發議之端﹐不若以楮代之。其人凝淚嘆息﹐不能言而逝。」噫﹐亦可憐矣﹗

贈歌童【如臯人﹐名靈郎。】

陽羨陳其年維崧﹐館於冒氏﹐與一歌童狎。童將合巹﹐賦《賀新郎》一闋贈之曰「小酌酴醾釀﹐喜今朝釵光簟影﹐燈前漾。隔著屏風喧笑語﹐報道雀翹初上。又俏把﹐檀奴偸相。撲朔雌雄渾不辧﹐但臨風私取弓鞋量。送爾去﹐揭鴛帳。六年孤館相依傍。最難忘﹐紅蕤枕畔﹐淚花輕。了爾一生花燭事﹐宛轉婦隨夫唱。努力做﹐槁砧模樣。只我羅衾渾似鐵﹐擁桃笙難得紗窗亮。休爲我﹐再惆悵。」見者絕倒。

產異

柘林有金姓者﹐妻產一子﹐四手四足﹐目生額間﹐兩耳俱在額上。

壽數一定

己丑進士成君亮﹐予座主靑壇相國之冢嗣﹐文穆公之文孫也。弱冠時﹐夢文穆語之曰「汝無慮通籍﹐而享齡不永﹐年三十﹐某月某日當卒。可謹識之。」後果中甲科。期將迫﹐先遣二妾﹐並令夫人別嫁。不可﹐彊之始去。於是散家財﹐力行善事。一夕﹐又夢文穆﹐曰「汝美行日積﹐上帝憐汝﹐賜一子﹐更延十年﹐至四十某月某日當卒﹐今幸無事矣。」屆期果無恙。相國乃召還夫人﹐曰「前者恐掛汝意﹐築別館處之。彼貞婦也﹐安肯醮乎﹖」柰未有嗣﹐復謀納寵。夫人爲買二妾﹐擇日輿至家。定情之夕﹐秉燭細視﹐卽前所遺之妾也。二妾不忍去﹐夫人攜之同居。一家相對﹐宛如再生。都人士說爲異事﹐競爲詩歌以記之。後舉一子。至四十﹐果以某月某日﹐猝患心痛而卒。

獄中詩

是獄也﹐我郡單君恂﹑常州蔣君曜﹐及僧豁堂俱下獄﹐後惟三人獲免。恂有才名﹐被系時有詩寄所知云「春晚園林筍築肥﹐闔閭城外噤雙扉。鷴掠絮喃喃語﹐蝴蝶粘花款款飛。點易秣陵三月暮﹐栽嘗燕市十年稀。故人居近羅含宅﹐庭壓松醪待客歸。」

妖僧

陜西同州澄城縣有妖僧雪野﹐聚眾倡亂﹐捕送官。將到﹐隨身有黑雲一片﹐覆罩縣庭﹐火用利目﹐冰雹亂下﹐觀者皆走避。縣尹命取黑狗一﹑斑牛一﹐雜以穢物﹐將血徧塗之﹐墨云隨散。遂伏法。

相思鳥

相思鳥產越山中﹐飛必成雙。弋人羅得其一﹐則其二自至。宋萊陽持歸見貽﹐一處籠中﹐一置籠外﹐百計驅之﹐終不去﹐屬余作歌曰「吳興城東山繚繞﹐中有靈禽羽衣小。翠衿儇捷落巖前﹐紅嘴玲瓏翔樹杪。人言此鳥名相思﹐虞人弋得雄與雌。削成柘彈休輕打﹐放人金籠好護持。攜歸試掛簾釘下﹐一去一畱長不捨。髙逐仍依翡翠屏﹐低飛只傍鴛鴦瓦。相思原自別離生﹐孤鸞寡鵠空悲鳴。經年飲啄不暫棄﹐對此偏增伉儷情。人情那得常相守﹐夕趨路傍朝聚首。紛紛眼底變愛憎﹐誰肯將新更憐舊。叮嚀莫學買臣妻﹐好向韓憑墓上啼。照影不慚魚比目﹐回頭休妒燕雙棲。」宋爲之擊節。

晚達

鞏昌楊君純臣﹐與王修撰豫嘉之相同舉於鄕。至順治辛丑﹐又與修撰同捷南宮﹐年七十五。

破婚削籍

海鹽舉人鄭旦復﹐端簡公孫也。將赴禮闈﹐乏路資。適邑中一富人﹐以女許貧士﹐已委命矣﹐復攺﹐許其以百金賄。鄭乞邑令批照﹐卽日成婚。旦復夢其祖責之曰「汝作事大謬﹐本應登第﹐今拆人婚姻﹐上帝削汝祿籍﹐不惟不能上進﹐且客死矣。」問﹕「何從知之﹖」曰「貧士祖宗﹐爲此事日來相爭﹐我理屈而退﹐故知之。」鄭驚寤﹐急訪女﹐欲還初聘者﹐而已無及。隨呼貧士﹐以前銀給之﹐使別娶﹐深自愧悔。及計偕﹐被斥﹐嘔血數升。買舟言旋﹐不數程﹐一痛而卒。

夢天榜

大名黃之鼎﹐與交河王琯同赴公車。一夕﹐謂之鼎曰「夜夢天榜﹐會元姓黃﹐其名模糊﹐不暇詳視﹐可預爲子賀矣﹗」及榜發﹐之鼎僅登榜魁﹐而元乃崇明黃君仍緒。

不云而雷

十八日午刻﹐姑蘇城外不云而雷﹐擊碎金相國之俊第四公子居上鴟首﹐細如栗米。

火雞

荷蘭國噶吧王油﹐具本進貢方物。中有琥珀﹐重五斤八兩。又有火雞二﹐能食火﹐投熾炭於地﹐如啄粟麥。按《十洲記》﹐有火鼠﹑火雀。《西域記》﹕富浪有火鳥﹐食火炭。《原化記》曰﹕蝸牛﹐獸也。如火而食火。又暹羅國貢六足龜二。

寶珠

六月﹐泖濱民龔叟夜登廁﹐見沙際有白光﹐髙丈餘﹐達曙始滅。明夜﹐復然。因識其處﹐於叢荻中獲一蚌﹐巨如箕﹐負歸剖之﹐得一珠﹐大如龍眼﹐光彩瑩澈﹐夜置匣中﹐有白气騰上數尺。總戎梁公﹐以百金易之。

九峯主人

吾鄕峯泖之勝﹐傳播遐邇。自陳徵君沒後﹐煙霞寂寞﹐四方遊屐﹐無過而問者。予同年諸進士嗣郢﹐好奇士也﹐築室九峯間﹐自號九峯主人。創建園亭池館﹐蜿蜒十餘里﹐延致方外﹐俾職掌其中﹐鼎彜書畫﹐燦然半陳。每逢佳節﹐則飛箋召客﹐勝流雲集。尢愛岑闃﹐布衣芒﹐嘯歌自得﹐其視富貴人﹐眞不翅腐鼠也。又性好道﹐茹齋戒殺﹐力爲善事。邇來士大夫大抵口談名教﹐實與行違﹐若諸君者﹐豈易得哉。後自知死期﹐臨終書遺囑數紙﹐端坐而逝﹐遠近異之。

穿井

洛中人家穿井﹐忽黑霧蓊郁﹐見有物蜿蜒﹐似蛟而蛇尾﹐似蛇而頂有兩肉角﹐長三尺許﹐騰空而去﹐竟不知何物。

天獄

元人《眞臘風土記》云﹕眞臘地廣七千里﹐其國富庶﹐商賈往來﹐謂之「富貴眞臘。」土人爲盜﹐不肯招承﹐迹涉疑似者﹐取鐵鐺熬油極熱﹐令置手其內﹐如果盜物﹐頃刻縻爛﹐否則皮肉如故。又兩家爭訟﹐或挾誣設詐﹐王宮對岸有小石塔十二座﹐令各坐一塔﹐互相堤防﹐三四日內﹐理屈者必大病﹐理直者無恙。百不爽一﹐故號「天獄」。今中國百姓造孽者多﹐官府明斷者少﹐刑章冤濫﹐是非混淆﹐安得移此風於中土﹐一剖曲直哉。

三岡續識略卷下華亭董含著

拾簪

東關外有季叟者﹐家甚貧﹐喜爲善事。歲暮無聊﹐徧從親朋丐貸﹐得白金二兩四錢﹐擬爲卒歲之資。歸途忽遇一故人﹐爲營債所迫﹐將赴水自沈。叟力爲解勸﹐而探囊以贈。歸語其故﹐妻孥交謫﹐叟暫出避之。薄暮﹐行至紫霞宮﹐見道旁有光燦然﹐拾視乃一遺簪也。金甚赤﹐貨之﹐適值二兩四錢﹐與前數無異。蓋此叟一念之善﹐爲天所佑﹐似以此償之。然則爲善亦何損哉。

遇九逢災

今人逢九﹐云是年必有災﹐俗傳已久﹐愚夫愚婦信之。予竊笑此說﹐不知原本於《靈樞》曰﹕凡人最患年忌﹐由九而推之﹐年忌相加﹐則感之而病作。故人方七歲﹐是陽之少也﹐再加九歲爲十六﹐再加九歲爲二十五﹐再加九歲乃三十四﹐再加九歲乃四十三﹐再加九歲乃五十二﹐再加九歲乃六十一。九爲老陽﹐陽極必變﹐此皆人生之大忌﹐勿爲奸淫之事﹐猶可自勉云。但以七歲爲始﹐非若今之人﹐竟以九積算耳。

衛公淸修

曲沃太師衛公文錫﹐淸修雅操﹐冠絕百僚﹐好賢下士﹐延訪不倦。予會榜﹐公爲主司﹐殿對後偕同年數輩往訪﹐見其寓館湫隘卑濕﹐僅可容膝。少頃公出﹐衣佩如儒生﹐談及鄙捲﹐極口獎借。同坐者共六七人﹐公不顧也。後病歸﹐朝論必欲起公﹐復晉元輔﹐終始一節。及致政﹐澤州說巖陳公有詩送之曰「復起明光躡舊蹤﹐連章請急未從容。重來父老看司馬﹐此去乾坤有臥龍。夢繞細旃聞夜雨﹐春回長樂遠疏鐘。知公未穩江湖興﹐民隱還須達九重。」

淫報

宿松令朱維髙﹐江南人。內簾取中一卷﹐明晨擬首薦。夜夢壽亭關公﹐謂曰「某人不可中。」因手書一「淫」字。叩其詳﹐曰「姦繼母女﹐已乾天譴矣。」次日忘之﹐以捲呈主司。初加稱賞﹐忽以筆抹「險阻」二字。朱堅請曰「中卷有此字者甚多﹐似不應棄。」卽令洗去﹐及洗而墨迹透數層矣。竟被擯。

濮孝廉

濮孝廉鏊﹐李人。爲諸生﹐甚有聲﹐密友李生﹐一夕夢鏊父來訪﹐揖生曰「吾子久宜薦﹐因父母歿四十餘年﹐風雨暴露﹐殊恨恨。訴之冥司﹐黜去其名。今科﹐不肖子又應列三十一名矣。」生曰「賢嗣之不葬親﹐以貧故也。翁當默助﹐柰何反致恨乎﹖」其父頷之。生以夢語鏊﹐鏊詣柩前設誓。是秋果捷﹐名次無異。旣屢促之﹐鏊不應。至是惝恍見父。偶往武林﹐夜半﹐舟無故自覆。岸上人赴救﹐見一老叟﹐曳船使沈。因槌破船底﹐引出之。僕從十餘皆無恙﹐而鏊死矣。孝廉生平無大過﹐止以不葬親﹐遂獲斯譴。吁﹐可畏哉﹗

藥名閨情詩

長夏無事﹐友人有以藥名索和者﹐戲拈三詩﹐附記於此﹕「故紙南窗曙色通﹐葳蕤煙樹影濛濛。未甘流落同瓜蒂﹐拚寄生涯逐斷蓬。翠竹瀝浪堪當茗﹐紫蘭煎浴要防風。鬢蟬退後心情減﹐消盡腰肢半夏中。」「飄零紅紫艸痕蕪﹐五味嫌嘗病未蘇。比翼鳥分難獨活﹐石蓮根斷怕全枯。空房膽小頻呼子﹐客館書成早寄奴。擬織錦縑傳遠志﹐回文槁本至今無。」「碧紗人靜掩香閨﹐會面從來又獨棲。蜀地路遙情結梗﹐前湖風急影淒迷。鍼頭熊膽連心苦﹐機上流黃背母啼。錦字未成空白紙﹐回鄕音仗雁書題。末首爲藥名別音。」

端午夏至

舊諺﹕「夏至難逢端午日﹐百年難遇歲朝春。」言節气相值之難﹐非以爲瑞也。至日端午﹐歲庚戌﹐予始一遇。至元旦立春﹐按崇禎元年朔立春﹐適際攺元﹐咸以爲天人一新﹐千載罕遇﹐眞太平之兆。未幾﹐寇盜縱橫﹐禍亂四起。古語之不足信如此。

洞庭蜃气

洞庭五月﹐君山側蜃气見﹐樓閣旌旗﹐人物牛馬﹐無一不備。食頃乃散。蜃气惟海有之﹐謂之海市﹐今見湖中﹐此不可解。

白鴉

江南六合縣獲白鴉一對﹐貢於京師。

吳翰林

毗陵吳翰林本立﹐爲孝廉時﹐貧甚﹐館於吳大參家。爲一狐所迷﹐每晚必至﹐體爲之憊﹐自恨將來必無功名之望。是科﹐將赴春闈。狐曰「今晚一會﹐緣已盡﹐不敢復至矣。」揮淚而去。是年吳登第。江南無狐﹐或系他魅。

屠牛報

泰和縣王公選﹐以屠牛爲業。凡盜牛者牽至其家﹐酬以薄價﹐歲以爲常﹐所殺無算。後爲人出首﹐縣尹顓孫君重懲枷示。忽謂眾云「前夜將半﹐夢一婦人﹐披髮向我訴曰﹕『懷胎在身﹐乞緩一死。』及覺﹐有人叩門﹐牽一牛至。我說﹕『夜夢婦人﹐想就是你了﹗』這孽畜雙膝跪下﹐兩眼垂淚﹐被我一刀砍剖﹐腹中果有一犢。今日行刑﹐必此牛之報也。」言訖瞑目﹐呼腹痛﹐叫號如牛﹐半日而死。

捕魚報

松陵傍湖居民﹐聚而居者數千家﹐大率以漁爲業。庭中掘深池﹐捕魚畜之﹐取利最厚。聞水初至時﹐深池中忽見水怪騰跳﹐或如獸形﹐或作魍魎狀﹐大魚皆躍出﹐小魚繼之﹐如雪片飛空﹐霜刃亂擲。波浪隨之而興﹐此方罹禍尢慘。說者以爲好殺之報云。

濮陽王墓

婁縣小蒸西五六里﹐相傳爲漢濮陽王墓。墓傍隙地半畝﹐土人黑夜每見上有光怪﹐故棄而不治。九月初﹐有老叟欲除積穢﹐始舉鋤﹐見靑气自下騰上﹐去土三尺﹐獲古錢萬餘。其制不一﹐以鐵條貫之﹐文曰「五銖」﹐曰「半兩」﹐曰「泉貨」。嘗考秦錢文曰「半兩」﹐漢行「五銖」﹐王莽作錢布名曰「寶貨」﹐想卽濮陽所藏﹐計二千餘年矣。

戲贈聾者

族兄眾孚﹐少年喜結納﹐雅多興趣。今老矣﹐且重聽矣﹐索拙句爲贈﹕「終朝兀坐懶逢迎﹐有酒還須社日傾。席上麈揮惟見笑﹐窗前葉落不聞聲。虛傳磁石能通竅﹐漫采菖蒲爲益精。入仕尙堪充著作﹐世間仍有杜臺卿。」

淫奔

毗陵莊氏﹐巨室女也﹐適同邑季生﹐性不慧。逾年﹐生一子。入都援納﹐女與家奴三人姦。一婢甚美﹐亦有風情﹐每夜張燈聯榻﹐達曙不息。恐有覺者﹐於是掛帆而遁。後避迹至松郡。三奴皆長大偉岸﹐二人侍寢﹐則一人與婢狎。鄰人疑之﹐未發。月餘﹐其家移牒﹐捕送有司。庭鞫之日﹐觀者四集﹐衵服行纏﹐俱爲輕薄子脫去。女美而蕩﹐其夫在家﹐與僕輩通﹐不能禁也。旣系名族﹐抑且抱子﹐乃棄之而逃。豈淫情所鐘﹐割愛越禮﹐一至此耶﹖後諸姦皆伏法。

醉虎

福山戍卒﹐遇一醉虎﹐縛獻於大將軍轅門。剖肉分送郡紳﹐云小兒食之可以稀痘。

胡僧見夢

吳偉業﹐年垂耳順﹐體康彊。一夕﹐夢胡僧突入﹐似熟識者﹐揖先生曰「公可束裝﹐我將與公同行。」驚寤﹐以爲不祥。不三日﹐病卒。

龍傷禾

六月二十日﹐有赤龍自嘉定飛至上洋﹐抵蔡家口出海。冰電隨作﹐大如桃李。所過百餘里﹐田禾悉壞。

省元神告

費之逵﹐於六月初夢人曰「今科省元乃太末李開﹐爾後科解元也。然昨見上帝塡榜﹐已易置今科矣。」瞥然而覺﹐意將信未信﹐已而果然。李以他誤﹐名在副榜末。愚謂兩君必各有所以致此﹐故兩易之。然則功名得失﹐原可信之我心﹐毋徒索諸冥冥中也。

杯中鬼

熊光裕者﹐楚人﹐順治乙未進士﹐由縣令擢杭嚴道。性貪愎﹐一人法不當死﹐受怨家金﹐屈殺之。後裁缺歸﹐將抵家﹐見前所殺之人﹐鞠躬岸側﹐聲言迎接。同坐者俱不見﹐光裕心甚惡之。後庭花盛開﹐與妻妾列坐其下。一寵姬捧金巵送酒﹐飲未及半﹐其人忽從杯中躍出﹐長數寸﹐披髮浴血﹐怒目四顧﹐墮地而沒。光裕驚僕﹐立死。

烏衣佳話

長洲有一翁﹐子怠於奉養﹐大書堂壁曰「人生七十彊支持﹐簾捲西風燭半枝。傳語兒孫好看待﹐眼前光景不多時。」子大懼﹐懇請洗去﹐供奉有加。古人云「樹欲靜而風不息」﹐今人解此者鮮矣。

孝廉評詩

顧宸﹐晉陵人﹐有聲公車間。其所評制舉義﹐盛行於時。至風雅一道﹐或未深究。嘗痛貶王弇州先生曰「詩人荒謬﹐至元美極矣。」於是彈毀翕集。予笑解之曰「弇州操文章之柄﹐奔走海內﹐且《四部稿》中﹐豈遂無佳作﹖君宜細心閱之。」顧大怒拍案﹐連呼「不通」而起。又曾作不通詩贈當事﹐縣尹一百二十韻﹑郡守二百四十韻﹑總戎三百六十韻。以官之大小﹐爲韻之多寡﹐識者笑之。

人首魚

海濱漁人獲一魚﹐人首魚尾﹐重三十斤。嘉靖時﹐上海北宮前有大魚﹐人首魚尾﹐乘潮而入﹐潮退不能去。漁人畏﹐不敢入。一商賤價買之﹐煎油數百斤﹐其骨長三四丈﹐至今尙存。

科場冤報

鹽官查貢生雍﹐有族叔死﹐無子而家富。雍利其產業﹐逼嬸馮氏再醮。馮誓守節﹐堅迫之﹐投繯死。後雍赴試﹐首場已畢五艸﹐嬸忽突至前﹐且哭且詈﹐以手掩其捲。隨覺頭旋目眩﹐不終場而出。乙卯秋﹐復與浙闈。才構思﹐嬸至﹐哭詈如前。推之僕地﹐亟出馳歸﹐因發病。嬸屢來索命﹐未幾死。雍子數歲﹐臨絕時見嬸戟手罵曰「當並其種去之。」後亦暴亡。嘗聞場屋中有神兵競護﹐諸魅莫敢近﹐惟感恩﹑報怨兩種精魂﹐得直入無禁。意者其然歟﹖

猛獸殺虎

慈谿縣山中出一猛獸﹐羣虎聚而斗之。猛獸連殺三虎﹐餘散走。古稱玆白酋耳﹐黃腰渠搜﹐俱能殺虎豹﹐此豈其類耶﹖

大雪

臘月二十八日﹐黑虹見。是冬嚴寒﹐大雪屢降﹐堆積至三四尺。登髙四望﹐如玉樹銀田。或云﹐此丰歲之兆也。時一人往五里橋﹐爲雪所壓﹐村人見雪中有物動搖﹐亟趨視﹐則已僵矣。

煞神

郡邑傳遞柬帖者曰農民﹐其役最賤。北關外徐姓﹐以此致富。其子援監﹐又納運判﹐紗輿繡補﹐揚揚自得﹐揮金交結當事﹐儼然薦紳矣。然形狀侏儒﹐小器易溢﹐驕矜之气﹐盎於顏面﹐對之欲嘔。予族人有市房一所﹐運判以二千金買之﹐鳩工攺葺﹐金碧爛然。臨徙﹐公服﹐四人輿﹐緩步登堂﹐徘徊四顧﹐謂僕輩曰「貴人之居﹐不可不如是也。」復累石爲山﹐石忽動搖有聲﹐一石從空飛墮﹐幾爲所傷。運判驚僕﹐嘔血數升﹐旦夕紗中。見門外一巨雞﹐髙四五尺﹐絳冠鐵距﹐上騎一道士﹐長及屋梁﹐鼓翼昂首﹐從外而入。運判大呼﹐家人急往救之。自言所睹﹐若爲物擊﹐宛轉欲絕﹐未幾死。或曰﹕此卽所謂煞神也。其父初亦乘輿﹐遇鄰里不復拱揖﹐至是遭眾唾罵﹐垂首而避之。古語云「升不受斗﹐不敗則覆。」夫人之分量﹐各有厚薄﹐以小人乘君子之器﹐而又以不善處之﹐欲不亡﹐得乎﹖

財有定數

余世父善心計﹐性愛窖藏﹐積鏹數十萬。一日﹐持五千金﹐偕次子侃至丙捨﹐瘞密室中。入土六七尺﹐上覆巨磚﹐人無知者。侃後迫他用﹐乘父在郡城﹐私地丈餘﹐無所見。於是徧掘室中﹐僅餘東北角數尺﹐以相去稍遠﹐竊疑父先期取去﹐興盡而止。父聞亟往﹐復疑子竊﹐試於東北掘之﹐不三尺﹐窖藏宛然﹐比前地�二丈許矣。侃卒以貧死。又姊丈張孝廉士紳﹐家人汲水﹐見井中有元寶二﹐屢沈屢浮﹐舉家悉見。百計鉤致﹐不可得﹐乃竭泉求之﹐僅獲碎銀四十三兩﹐元寶不復出。夫以父之所有﹐子尙不可以幸取﹔井中之銀幾何﹐而多寡大小﹐毫不可假人﹐柰何妄覬他人之物﹐並圖及分外哉﹖二事予親見之。

伶人被刺

楓涇鎭上巳賽神最盛﹐架髙臺﹐演秦檜殺嶽忠武父子﹐曲盡其態。一人從眾中躍出﹐登臺﹐挾利刃直前刺秦檜﹐流血滿地。執縛送官﹐訊殺人之故。其人曰「民與梨園﹐從無半面﹐實因一時憤激﹐願與檜同死﹐初不暇計眞與假也。」有司憐其義憤﹐竟以誤殺薄其罪。

記夢

余自少懶散﹐不善治生。放棄以來﹐家貧累重﹐不無憂生之嗟。竊念兢兢自好﹐而境遇抑鬱﹐天之報施﹐疑不可信。一夕﹐雨窗獨酌﹐漏三下始就枕。夢一靑衣人排闥直入﹐手持片紙﹐呼予名曰「王召﹐宜速行﹐予爾衣冠。」隨之去﹐約千餘里﹐至一域﹐中有天殿﹐丹楹刻桷﹐金碧輝映。僂而入﹐見一王者南面坐﹐赤面紫髯﹐佩服如天帝狀﹐傍列侍衛數百人。予跪謁屏息﹐忽聞殿上屬聲呵曰「爾碌碌庸儒﹐窮通得失﹐各有定分﹐何得妄生怨尢﹖且爾欲富乎﹖欲登仕版乎﹖抑將野處以適志乎﹖」予伏不敢對﹐有人從旁趨之。予回頭曰「世亂才拙﹐不願爲官﹐欲得富耳。」王微哂﹐左右顧。左一人﹐繡衣束帶﹐如世之所謂貴人﹐趨而前曰「若欲富﹐已領王命。但隨我往足矣。」於是扶之出。俄頃抵家。其人形貌侏儒﹐神气昏濁﹐執手慰藉良厚﹐坐定﹐訊余平日所爲何事﹖仿佛以近所讀書一冊呈之。接置座側﹐若不識一字者。良久﹐見褭蹄麟趾﹐從地湧出﹐爛然盈庭。予詢曰「此從何來﹖」曰「若患貧﹐故王命以此畀爾﹐爾宜悉心經營﹐纖嗇爲賢﹐義狹爲賊﹐猗頓鳥艸﹐可翹足待也。」語畢起別﹐僕從擁之去。予亟持金入﹐呼童具鍤﹐思穴地藏其半﹐又思以半之半權子母﹐半置一產爲子孫計。旣富思貴﹐又欲乘時入貲﹐以取功名。自旦至暮﹐千籌萬算﹐飲食都廢。入夜﹐慮有不虞﹐手自鍵戶﹐令家人更番擊柝﹐終夕踟躕﹐目不交睫。倦而假寐﹐眼方合﹐聞有聲剖然﹐以爲盜也﹐矍然驚起﹐則曉鐘鳴矣﹐一燈倚壁﹐竹牀紙帳﹐依然如故。覺而細思﹐向者貧而忽富﹐今者富而忽貧﹐向者何勞﹐今者何逸﹖然則神之默示﹐其愛我者至矣。乃徐起盥嗽。於時橊花盛開﹐蒼翠繞屋﹐松風冷然﹐與稚子讀書聲相應。適內子挹黃梅水瀹茗﹐遣小玉送至﹐披襟而飲之﹐因憶夢中之事﹐自悔復自笑。因援毫以識。時丁巳五夏夏至後一日。

前生孽報

洞庭陳生﹐家貧﹐挈妻及弟徙洙涇。不數年﹐累千金。忽染疾﹐伏枕數日﹐蹶起謂妻及弟曰「我三人前生俱爲僧﹐共姦一婦而殺其夫﹐手刺之者卽我也﹐今冤將償﹐拘訊期迫﹐我先行﹐汝二人亦不免矣。」言畢﹐自拔其發﹐並髭髯俱盡﹐復取刀割舌﹐又以兩指將眼珠剔出。少頃气絕。今不知其弟及妻若何﹖當續訪之。

廉吏爲神

山左梁浩然﹐由貢知嚴州府﹐廉介有守﹐退衙﹐課僕藝蔬以自給﹐百姓徳之。擢寧紹道﹐初蒞任﹐見一白須老人﹐手持稟帖﹐跪謁岸左。喝司閽何不傳報﹖眾悉無睹。三日後﹐方視事﹐忽聞空中鼓樂聲﹐仿佛見騶從駢集﹐云迎新官赴任。卽日無病而卒。父老有夢者﹐知卽爲彼土之神云。

九華懺罪

張給諫惟赤加徵貽害﹐前載已詳。今五月二十二日初過午﹐其家老僕﹐忽聞虛處馳驟聲甚厲。驚視﹐見數鬼卒以鋃鐺惟赤頭﹐手執鐵槌撞其背。號哭呼僕曰「我罪重﹐受刑最酷﹐可速報大相公當面語之﹗」僕曰「主人他出﹐柰何﹖」言未絕﹐鬼卒拽之登屋﹐回顧曰「前午復來﹐可語汝主﹐待我少頃。」主人歸﹐僕泣告。大怒﹐責其謗主﹐命與杖。僕訴曰「明若不來﹐受杖未晚﹐願系頸以待。」乃釋之。翌午﹐聲響如前﹐檐瓦震動﹐則鬼卒復驅張至矣。亟入趨報﹐出果見父﹐伏地大哭。張撫之曰「起起﹗可速款公差﹐並多焚楮帛﹐庶免目前之苦。」於是立辦盛饌三席﹐二燕鬼卒﹐其一以享父。食將畢﹐復切囑曰「我罪孽深重﹐不可幸脫﹐速向九華山某洞請某僧爲我懺罪。然冥王怒甚﹐恐亦難解也。」言罷淚如雨﹐從空擲杯於地﹐鬼卒復推之去。惟子及老僕見之﹐他人俱無睹。

牛鬼

南闈鄕試初場﹐晃一巨牛﹐無首﹐歷階升堂﹐眾共追覓﹐不知所之。

三岡續識略補遺華亭董含著

夢仙納心

長兒威寶﹐能文﹐有至性。春暮﹐以哭弟伏枕﹐潦倒藥囊者數月。及秋彌甚﹐百病叢生﹐諸醫皆束手相視﹐自分不可復治矣。忽於仲冬之十二日﹐夜將半﹐夢至一處﹐仿佛似宮觀﹐遇一老叟﹐素袍靑巾﹐白須飄揚﹐倚檻獨立。意中以爲此必仙眞也﹐亟前拜之﹐並訴痛苦之狀﹐懇祈救援。叟謂曰「汝心已偏矣﹐念汝年少﹐兼多善念。」袖中出一白石子示之曰「此卽汝之心也。」令解衣﹐以指剖胸﹐將石子納入。良久曰「心已無恙﹐柰五臟六腑俱受病何﹖」於是復以手探入腹中﹐撫摩再四。痛劇﹐口作呻吟聲。值宿者聞之﹐呼之醒。具述所夢﹐猶惝恍在目。自後漸有起色﹐因屏去藥餌。至春﹐諸疾以次而愈。嗟乎﹐威寶特一孱弱書生耳﹐不知何幸而仙靈默爲之佑﹐豈宿生有善緣乎﹖平生虔事文昌﹐回思道貌﹐疑是帝君垂救云。

秦中地陷

康熙三十四年乙亥六月初四日﹐陜西寧夏等處﹐山崩地陷﹐上﹑中﹑下三衛官民田廬﹐壓毀陷沒者無數。是日變起倉猝﹐黑霧障空﹐天气慘淡﹐軍民奔竄塞路﹐死者不可勝計。我郡有吳生徳兮者﹐向遊四方﹐齒逾古稀矣﹐一武弁宦秦﹐遣使相訂﹐戀其厚幣﹐策蹇行。亦陷入地底﹐竟與之同禍。先是﹐卜日將發﹐宗黨以其年老﹐且無子﹐互諫阻之。吳不爲止﹐試叩日者。日者曰「此行大不利﹐當閉門卻避﹐不然﹐吾見其往而不返也。」至是其言果驗。

句容水發

七月二十一日﹐江寧句容縣暴雨不止﹐山水忽發﹐平地水深四尺﹐郭外勢更洶湧﹐城堞不沒者僅存三板。變起倉猝﹐漂沒者千餘人。時督學張公方試士﹐諸生苦僦居價昂﹐寓城外者﹐淹死亦數十人。

風變

二十三日﹐天未明﹐大風忽發﹐暴雨傾注。逮午﹐勢愈甚﹐半空中赤光灼爍﹐聲若霹靂﹐砰砰簸蕩﹐排墻倒壁﹐大木皆連根拔出。檐瓦飛空﹐狀類鳥雀﹐居人走避無所。抵暮﹐水沒過膝﹐天气昏黑﹐勢若混沌﹐少長羣聚大哭﹐皆自分必死矣。至夜半﹐勢稍緩﹐官署民房﹐雕樓傑閣﹐半被吹塌。四鄕民壓死者比比而是。東關外有大樹﹐據郡誌云﹐閱歲已千年﹐大數十圍﹐每歲易一花﹐變怪莫測﹐土人築大樹庵以奉香火﹐至是亦被吹折。時東北風急﹐敝廬數椽﹐適當其衝﹐倒塌尢甚。耳中但聞崩裂之聲﹐竟夕不臥。東方漸明﹐見四壁俱無﹐舉家徬徨無措﹐眞異變也。予薄田二頃﹐連歲荒歉﹐今木棉﹑豆花﹐盡行脫落﹐何其厄乎﹗風潮每歲有﹐此變則幾至陸沈﹐百齡老人﹐目所未睹。驚魂稍定﹐聊占二詩以記曰「天意眞難料﹐寬租負主恩。蠲詔屢下﹐連遭歲荒。一廛何處受﹐敝居相傳三世﹐今悉摧壞。四壁總無存。四壁僅有存者。驟雨千江決。頃刻衢巷皆沒。狂飆萬馬奔。拔樹倒屋﹐風勢可畏。妻孥莫驚涕﹐頭在手還捫。昔有人驚極﹐以手捫首曰﹕吾頭不知尙在否。」「千里同災難﹐驚傳壓死多。蒼髯墮隔徑﹐庭前孤松﹐種來六十載﹐今從空拔去。翁仲臥前坡。先少宰公墓上翁仲﹐倒臥數十步外。混沌疑初鑿﹐懷襄恐未過。殘骸何處避﹐拼共葬江波。」

張公淸嚴

康熙三十六年丁丑﹐張公鵬翮﹐庚戌進士﹐爲浙江撫軍﹐官已髙矣。上以有淸望﹐擢江南督學﹐蓋特簡也。時適當科試﹐奔競者紛紛。公信心直行﹐矢公矢愼﹐終其任無一人私者﹐𨿽要路不敢以一札仰幹。卽有一二京函﹐亦逡巡躑躅﹐不敢投而去。去後士子思之不止﹐每談及﹐輒爲欷噓流涕云。

地動

十一月十五日﹐京師地動。十七日﹐又動﹐其聲如雷。

繡球

臘月中旬﹐予庭前繡球一株﹐忽作花數朵﹐開時姿極爛熳﹐因與客沽酒賞之。

附錄

杜說霖藏本跋語

華亭董榕城先生著《三岡識略》十卷﹐余友杜說霖明經購得之﹐已佚其半。此書不知何人所鈔訂﹐前後無圖記﹐無跋語﹐每頁俱有襯紙﹐每句俱用朱點﹐想亦一嗜古之士也。今秋﹐余從杜君借閱﹐漫識數語於此。同治壬申秋七月下浣桐溪吳樹年識於鵑湖旅捨。﹝鈐「吉茹」朱文方印﹞

予與杜君﹐已交八載﹐知君藏書何至﹝止﹞萬卷。予好書癖日﹐嘗乞借於君﹐而君寬宏大度﹐無不俯允。其新購及祕藏異種﹐經史之外﹐卽稗史小傳﹐均屬正人心術﹐至於邪淫等目﹐從無一冊。設有來售者﹐卽古板世稀﹐先生亦極力購之﹐皆付祖龍。是書𨿽屬吉光片羽﹐未窺全豹﹐覽其言語簡朴﹐不徒華飾﹐眞有關世道人心者﹐非可一例而論﹐以稗史觀之﹐宜君置於齋囗﹐囗同拱璧﹐若非知己﹐決不輕許假之。偶見吳君片跋﹐小子不揣愚昧﹐聊書數行﹐殆﹝貽﹞笑大方﹐以博後來閱者髙明一粲。時在同治壬申中秋日﹐東海頑民胡福乾志。﹝鈐「少齋」朱文圓﹑「少齋翰墨」朱文方印﹞

榕城先生著此書﹐本名《三綱﹝岡﹞識略》﹐後爲吳囗壇先生載入《說鈴》﹐略有刪節﹐易名《蒓鄕贅筆》﹐蓋後來所易﹐亦先生所自序云。全書具在﹐不至有遺佚之憾。惟錄是書者﹐積功匪易﹐而僅存其半﹐負伊一片苦心矣﹐寧非恨事。同治甲戌武原戴陳疇識於鵑湖舊捨。

