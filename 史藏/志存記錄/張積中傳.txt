

張積中傳

﹝近人﹞胡蘊玉撰

張積中﹐奇男子也﹐以講學聚徒至數千人﹐肉食者誣以叛逆以死﹐今四十餘年﹐無人敢道其姓名。夫磊落奇偉之士﹐處專制政體之下﹐非特當時不能獨行己志﹐卽身後之名﹐亦幾與眞叛逆者等﹐不肯掛諸齒頰﹐可不哀哉﹗余乃本諸舊聞﹐復博采私家記載﹐而爲之傳﹐當亦士君子所樂聞也。按張積中﹐字子中﹐揚州人。慨慷多大略﹐讀書有文名﹐好佛法﹐嘗以行善勸人﹐從之遊者甚眾。先是有周星垣者﹐客揚州﹐講性命之學。其四書五經﹐別有注解﹐非漢非宋﹐大約以致用爲本。積中聞其學﹐甚喜﹐執贄稱弟子﹐旋卽盡得其精蘊。是時﹐吏治日壞﹐盜賊所在蜂起﹐積中憤帖括之學﹐必不足有爲於世﹐遂力發揮其學而光大之﹔一時士人﹐髙積中行﹐又驚其才﹐從學者日多。會太平天國起東南﹐天下云擾﹐積中遂遁居山東之黃崖山。黃崖毗連泰山﹐支峯直達孝裏鋪﹐跨常淸肥城之郊﹐山勢險固﹐人迹罕到。積中疊石爲塞﹐置守禦具﹐以備盜賊﹔從之居者﹐漸至八千餘家﹐積中陰以兵法部署之﹐而眾皆樂從。顧積中𨿽居黃崖﹐然日以講學爲事﹐其學說之精者﹐言儒者通性命之理﹐將以致用也。臨大事不能有濟﹐此迂儒弗知性命者也。又言易稱後以財成天地之道﹐何以聚人曰財。此羣聖發微之祕旨﹐非世儒所能曉也。齊魯多慷慨激昂之士﹐聞積中講學﹐皆負笈擔簦﹐自遠而至。積中乃立課程﹐設講壇﹐著書立說﹐欲以其學起士人委靡之習而振之。顧當時學術敗壞﹐士子讀書者﹐以八股爲文章﹐以講章爲聖經﹐驟聞積中異說﹐喜而從之者固多﹐怪而駭之者亦不少﹐議論紛紛﹐疑積中爲邪教。有司欲立功﹐目黃崖爲逋逃藪。會靑州府首縣漢軍某﹐獲異言﹑異服者數人﹐訊之﹐供言奉張七先生令買馬。而宜都知縣某﹐復獲數人﹐供亦如之。乃各飛稟至省﹐時閻敬銘爲山東巡撫﹐得稟大驚。適山東候補道某﹐其子在省娶婦﹐其婦翁亦道員也。成婚甫三日﹐某子欲遠出﹐婦怪問何事﹐某言赴黃崖聽張七先生講書。婦恚曰「新婚未幾﹐乃卽遠離﹐何無人理耶﹖」某曰「張先生約束嚴﹐不可不往。」婦訴諸父母﹐因共疑婿爲邪教中人﹐父尙猶豫未決﹐母曰「已誤將女適匪人﹐今不速發﹐將滅門矣。」乃張皇其詞﹐以稟巡撫。於是積中叛逆之證據益確﹐閻遽欲興兵剿之。是時﹐丁葆楨爲山東按察﹐白閻曰「張之子實在省爲候補知縣﹐觀其爲人循謹﹐其父亦必非謀叛者也。請令其子速赴砦﹐招其父至省﹐毋遽發兵﹗」閻良久始許之﹐允予限五日。丁卽傳張實﹐告以將滅門狀﹐實伏地叩頭大哭。丁曰「無懼﹗可速於五日內招爾父來﹐則可無事。」實卽飛馳至砦﹐勸積中往省。積中曰「吾講學有何罪﹖若輩乃欲媒孽我耶﹖貪黷官吏﹐欲借此以興大獄﹐爲立功地。我若往﹐彼輩鍛煉周內﹐何求不得。卽幸而事得解﹐乃公肯以磊磊落落之身﹐低首下心以乞活耶﹖汝輩懼﹐可自往也。」實跪請之不已﹐積中怒曰「積中此生﹐決不履公庭。必欲積中出者﹐積中出而就死耳。積中亦丈夫也﹐伏劍而死則可﹔桎梏而死則不可。積中以身殉學矣﹐何出爲﹖」聲色俱厲﹗是時﹐撫藩在省﹐待張實七日不至﹐閻詢丁﹐丁不能復爲地。外間謠言益厲﹐遂命總兵湖北人王某﹐記名提督湖南人王某﹐道員湖南人王某﹐率大兵往剿﹐破砦而入﹐積中舉家自焚死﹐官兵大肆淫掠﹐死者萬餘﹐此淸同治五年十月六日事也。砦旣破﹐而未得謀反實據﹐閻乃責三王曰「汝輩皆言謀反是實﹐今柰何無據﹐若三日不得﹐則殺汝輩。」三王急﹐最後搜得戲衣一箱﹐命營中七縫工補治之﹐卽以此爲據﹐復殺縫工以滅口﹐由是諸在事者﹐皆如剿匪例以論功云。

朴庵曰﹕中國之學﹐自漢以還﹐非瑣碎卽空虛﹐無當實用﹔積中聚徒數千人﹐講學以致用爲本﹐而數千人皆奉約束如命﹐不可謂非豪傑之士也。積中旣誣以叛逆死﹐其書盡遭焚毀﹐惜哉﹗嘗聞父老言﹕其同學之人﹐愛力極堅﹐信道甚篤。今日人心渙散﹐道力薄弱﹐世亦有豪傑之士﹐繼積中而起者夫﹗

張積中傳

