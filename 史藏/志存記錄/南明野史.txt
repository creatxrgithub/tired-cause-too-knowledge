《南明野史》淸三餘氏

●卷上

●卷中

●卷下

●附錄

●原序天之愛民甚矣﹐豈其使一人肆於民亡以縱其淫哉﹖何明自中葉以後﹐生民之悴憔如此﹐其無極也。主昏於上﹐政出凶閹﹐民窮於下﹐翦爲流寇。鄙夫蠹國竭民﹐淸流矜髙炫異﹐無非啟宗社之殷憂﹐釀黎元之奇禍焉耳。懷宗鑑前事之失﹐力翦元凶﹐痛懲夙謬﹐庶幾宵旰勤勞者矣。然無知人之哲﹐矜明察而愈惑﹐無持久之力﹐好更張而益亂。懲前獘矣﹐乃緝事廷杖﹐陰踵前獘而行﹔通下情矣﹐而裁驛加派﹐孰非矯情而出﹖府臣民之怨﹐養勛鎭之癰﹐內憂外患﹐天變人窮。政府寄寓耳﹐節鉞兒戲耳。國勢人情﹐至於爾日﹐眞衣敗絮行荊棘也。所以難重驪山而非緣內嬖﹐禍烈哀平而不因外戚﹐質異昏庸而慘於晉惠﹐情非晏佚而毒於宋徽。易地參觀﹐彼此相笑。以祖宗櫛風沐雨之天下﹐輕輕斷送於一人之手。紅閣之縊﹐譬彼婢妾賤人感慨而自殺﹐非能勇也。其畫無理之至耳﹐究何足以謝天下哉﹖當時憤激者﹐第謂今日無論李綱難得﹐卽求一大小人若秦檜亦不可得。其說誠然。然有是君乃有是臣﹐而曰朕非亡國之主﹐天下萬世﹐其誰信之﹖迨淸師入關﹐明社旣屋﹐彼偸安無智苟且富貴之徒﹐𨿽托名於起義﹐實忘情於報雪﹐遂使湯火餘生﹐益深益熱。嗟乎﹗江南實奴隸之質﹐閩中亦輕薄之子﹐肇慶則撥亂無能﹐廣州乃自生內鯁。𨿽仍王號﹐究類何人﹖地卽大於曹﹑滕﹐民無加於鄒﹑莒﹐而庭前養寇﹐榻畔藏姦﹐欲以區區塊土﹐與南陽靈武比隆﹐豈不謬哉﹖羣姦盜竊旣仗虛名﹐志士捐軀亦鏤空影﹐豈知人心忘漢﹐天不祚明﹐早胎於金陵定鼎之年﹐又何待燕山殉難之日﹖間嘗閱《明紀編年》並《遺閩事》。閱《明季遺聞》﹐則南寧以後缺之﹐不止漏略。懼事實之不明﹐無以詔示來玆也﹐是用搜訪遺編﹐采輯逸事﹐正其舛誤﹐芟其矯誣﹐匯爲五卷﹐以備博覽君子之要刪焉。

乾隆己未歲秋七月旣望南沙三餘氏謹志●卷上。安宗皇帝紀安宗簡皇帝諱由崧﹝校者案﹕《淸史紀事本末》卷八載﹐永曆十四年夏四月﹐上聖安皇帝謚號曰安宗簡皇帝。今卽據以補入﹞﹐神宗次子福王常洵子也。神宗五子﹕長光宗﹐次福王常洵﹐次瑞王常浩﹐次惠王常潤﹐次桂王常瀛。萬曆二十九年冬十月己卯﹐俱受封。至四十二年﹐福王先就國洛陽。熹宗時﹐賜予祿入惟福王最優。

崇禎十四年﹐李自成陷洛陽﹐福王常洵見殺。

崇禎十七年﹐李自成逼京師。南樞史可法督兵勤王。四月十二日﹐聞京師陷﹐烈皇帝殉社稷﹐南都府部科道等官會議推戴討賊。時瑞﹑惠﹑桂三王道遠難至﹐而潞王﹝常芮﹞﹑福王﹝嗣王由崧﹞各避賊﹐舟次淮安。潞王倫序比四王爲疏﹐而人望所屬。福王素遭物議﹐於是有推立潞藩之說。

鳳督馬士英素善黃得功﹑劉良佐。北都初陷﹐髙傑南奔﹐劉澤淸亦至瓜洲﹐士英並與之通殷勤。及議推戴﹐士英遂聯絡二劉﹑髙﹑黃爲己助﹐以恫喝南都諸大臣。遣其私人來言於可法曰「立君當以賢﹐倫序不宜固泥。」可法信之﹐答書極刺福邸諸不道事﹐意蓋在潞藩也。士英得書﹐忽奉福王至龍江關﹐廷臣錯愕。可法始知爲士英所賣﹐勉彊出迎﹐嵩呼定策。其實答士英書﹐可法𨿽列名﹐而爲首則詹事姜曰廣也。

二十七日﹐集廷臣會議朝堂。署禮﹑兵二部侍郎呂大器獨後至。議不決﹐而吏科給事李沾﹑誠意伯劉孔昭﹑司禮太監韓贊周等力持之﹐議始定﹐遂以福王告廟。

五月一日﹐王入京﹐以內守備府爲行宮。各官朝見。是日﹐有兩黃星夾日而趨﹐蓋太白與辰星也。

禦史祁彪佳奏言早頒大號﹑敬天禮祖諸事。允之。

各官退議宜先監國後登極。孔昭請卽正位。彪佳言監國名極正﹐蓋彰賢徳且示謙讓﹐使海內知無因以得位之心。俟發喪﹐擇吉登大寶﹐布告天下爲當。眾議以爲然。於是以初三日監國。十五日卽位﹐攺明年乙酉爲弘光元年。用可法﹑曰廣及南儲髙弘圖爲閣臣﹐從物望也。

當是時﹐可法實秉中樞﹐髙﹑姜居中票擬﹐張愼言爲大冢宰﹐劉宗周爲總憲﹐九列大臣各得其任。再召馬士英及南禮王鐸爲大學士。士英因定策功﹐鐸則藩邸舊恩。𨿽五相登庸﹐而菀枯有別矣。

初﹐士英督師淮左﹐四鎭皆其心腹。旣而士英擁兵入朝﹐假援中宮﹐請畱輔政﹐於是有內外均勞之議。可法乃請督師江北﹐而士英專國。

升呂大器吏部左侍郎﹐李沾太常少卿﹐郭維經應天府丞﹐進韓贊周司禮監秉筆﹐餘各加恩有差。起徐石麟都察院左都禦史﹐張國維兵部尙書協理戎政﹐周堪賡戶部尙書﹐顧錫疇禮部尙書﹐黃道周﹑何楷﹑張有譽﹑王心一﹑何應瑞﹑髙倬﹑解學龍﹑賀世壽各部侍郎﹐劉士禎﹑侯峒曾﹑鄭碹﹑許譽卿各寺卿。而一時人望建言科道章正宸﹑熊開元﹑姜采﹑莊鰲獻﹑裘愷﹑馬兆羲﹑楊時化﹑詹爾選﹑李模﹑張碹﹑鄭友玄﹑喬可聘﹑李日輔﹑李長春等原官起用。徐﹑曹勛﹑吳偉業俱以少詹兼侍讀。升左懋第僉都禦史﹐巡撫應安﹔田仰僉都禦史﹐巡撫淮揚。調總兵官鄭鴻逵﹑黃蜚駐守鎭江﹐鄭彩分管水師﹐吳志葵駐防吳淞﹐黃斌卿駐防上江。敕禦史祁彪佳等分行安撫江浙。

初﹐史可法等議分江北淮﹑揚﹑徐﹑泗﹑鳳﹑壽﹑滁﹑和爲四鎭﹐以總兵劉澤淸轄淮﹑海﹐駐淮北﹐海﹑邳﹑贛十一州縣隸之﹐經理山東一帶。髙傑轄徐﹑泗﹐駐泅水﹐徐﹑泗﹑宿﹑亳﹑丰﹑碭十四州縣隸之﹐經理開﹑歸一帶。劉良佐轄鳳﹑壽﹐駐臨淮﹐壽﹑潁等九州縣隸之﹐經理陳﹑杞一帶。靖南伯黃得功轄滁﹑和﹐駐廬州﹐廬﹑巢﹑無爲十一州縣隸之﹐經理光﹑固一帶。每鎭額兵三萬人﹐本色米二十萬﹐折色銀四十萬﹐悉聽各屬自行徵取。晉得功侯爵﹐封傑興平﹑澤淸東平﹑良佐廣昌俱伯爵。得功素忠勇﹐建功河北﹐與寧南伯左良玉先得封。良玉恢復湖廣﹐並晉侯爵。

傑﹐字英吾﹐降賊也。有驍勇名﹐稱翻山鷂。舊與闖賊同夥。闖掠得邢氏﹐貌美﹐嬖之﹐屬傑護內營。傑與氏通﹐挈之來降。陜督洪陳疇撫禦有恩﹐能得其用。及孫傳庭繼任﹐傑破賊於曾頭冢。傳庭因令傑與白廣恩爲前鋒﹐二將各不相下。又一年而郟縣潰﹐潼關不守。傑率其部下李成棟﹑楊繩武等十三總兵四十萬眾渡河﹐大掠晉中﹐鼓行南下。邳﹑泗之間驚曰「髙兵至矣。」居人奪魄。時分鎭詔未行﹐而軍候報髙兵先驅至江浦。潁守將張上儀巨炮遮擊之﹐始卻。職方主事萬元吉者﹐故武陵相監軍也﹐亟請行。扁舟徑造其壘﹐曰「吾欲犒軍。」其將出﹐元吉諭以戢兵聽朝命﹐柰何索渡﹖其將曰「吾規虜﹐欲寄家。」元吉曰「公等進取淮北﹐而並孥淮南﹐甚便。過江逼天子輦轂地﹐先自潰亂﹐非公等所以兼爲國家意也。」諸將皆佯應曰「諾。」顧獨屬意揚州。

傑以徐州苦寒﹐揚州富麗甲天下。其地有新舊二城﹐城外列肆﹐子女瑰寶累萬萬。傑乃放手剽掠﹐屠膾日以百數。揚人嬰城不納。淮撫黃家瑞﹑守道馬鳴驛集眾議事。江都進士鄭元勛雅負才地﹐爲鄕裏所服﹐且憂拒守而城未必全﹐銳然出身爲遊說﹐兼以早自異﹐無隨俱死。傑聞元勛至﹐則大喜。置酒酣飲達巳﹐厚金帛遺之。且陳所以定居揚州﹐非有他意。書與揚人約結而後入。鄭自詡得髙要領﹐气甚揚﹐爲言於當事曰「髙帥來﹐敕書召之也。彼手馬相國聘札以相示﹐且言入城當鎭慰父老以無動。苟如是﹐卽南京且聽之入﹐況揚州乎﹖」揚人聞之﹐叫呼而起﹐曰「元勛與髙反﹐賣城以市徳。不殺元勛﹐城不可守。」遂碎其首﹐臠割之殆盡。髙恨﹐攻益力。

初﹐四鎭分藩﹐可法獨畱揚州﹐爲督輔回翔之地﹐且與四鎭交疏。至是﹐以三千騎渡江誓師。髙傑以揚人暴骨載道﹐慮閣部以爲非法﹐趣其下宵坎而埋之。及閣部至﹐傑庭謁。閣部平易朴誠﹐人人慰勞。傑大喜。頃之﹐傑以元勛死無罪﹐請公誅首惡﹐開城門納其兵。可法弗許。傑乃困可法於軍中以要之﹐悉分可法左右以隸麾下﹐寄可法於善慶庵﹐日以親信者仗刀侍其側。可法談笑不爲動﹐徐艸奏與以瓜步城。已而可法微服爲道者得脫。黃得功亦助之。稍能自立﹐乃復按部淮安。傑亦服其開款布誠﹐竟移駐瓜州﹐恭謹受命﹐泣陳王事﹐反成握手之交。傑跋扈非常﹐一變而爲忠勇﹐亦良將也。

劉良佐開鎭臨淮﹐士民不服﹐亦至互訐。而黃得功初駐儀眞﹐及調廬州﹐心薄之﹐將與傑爭揚。二鎭水火﹐幾成克用﹑全忠之禍。登萊總兵黃蜚之南調也﹐道出維揚﹐懼爲傑所脇。蜚素善得功﹐貽書請以兵迎。得功乃引輕兵三百騎會三叉河。傑聞而愕曰「是殆將襲我。」遣將卒出半道﹐別遣千人走襲儀眞。而得功不知也﹐至土橋﹐解鞍下馬作食。傑精騎伏道旁者猝起。得功角巾紱裝﹐出不意﹐亟擐甲﹐而飛矢雨集。所乘馬值千金﹐俄中矢﹐踣。乃騰而上他馬以去。傑之遣兵也﹐曰「若掠得功﹐必生致之。」戰旣合﹐有十七騎者追且及。注槊未下﹐黃大呼反斗﹐發腰間所餘七矢﹐殺七人。矢盡揮長刀﹐復殪其三。乃及於大軍以免﹐惟從行三百騎皆沒。傑所遣襲儀眞者﹐夜至。守將丘鉞﹑馬岱偵知設守﹐令軍中且食且休﹐於城外棋置炬火爲疑兵。髙兵望見不敢進。又疾趨半夜﹐力竭矣。馬岱開門出擊﹐盡殲之。得功還﹐聞之益怒﹐引良佐爲之助﹐誓必與傑一決。傑曰「曩千人多維揚猾少﹐吾故驅之。假令吾之士卒﹐詎至於敗﹖黃不足擒也。」萬元吉側身講解。令故將張文昌﹑李棲鳳以其眾請於閣部曰「兵交緩﹐吾屬置橫陣以止鬥。」卽閣部亦不得已於一行。會得功有母之喪﹐可法入弔﹐立而語之曰「土橋之釁﹐無智愚知其不義。今將軍以國故親故而觸盛怒﹐是歸其曲於髙而將軍收名於天下也」。得功色稍和﹐尙以亡失三百騎爲恨。閣部命監紀應廷吉﹑陸遜之入髙營﹐曰「靖南聽我矣﹐我何愛數百騎而害大事乎﹖」髙如命入馬﹐馬羸﹐多病死。閣部自以三千金償之﹐又令傑出千金爲黃母賄。二恨之講暫以成﹐睦猶未也。當是時﹐興平最彊。閣部銳意中原﹐念非髙不足以委任。其人𨿽抗暴﹐然慷慨識機變﹐可說而動。有僧徳宗者﹐談禍福奇中。髙傑亦折節稱弟子。常與閣部及陸遜之四人者同坐﹐傑謂僧曰「他日弟子得免於禍乎﹖」僧曰「居士起擾攘﹐今歸朝爲大將﹐爲通侯﹐此不足爲居士重。惟率從史居士﹐儒家所稱聖人﹐我法所稱菩薩﹐居士與之一心並志﹐可謂得所歸矣。徒以問老僧﹐無爲也。」傑不覺斂容服。傑之妻邢夫人﹐饒權智。傑嘗語人曰「邢有將略﹐吾得以自助﹐非貪其色也。」邢見閣部出至誠﹐厚爲調護﹐勸傑傾心。閣部喜曰「吾誠得髙而馴擾之﹐大事集矣。」因命王相業監其軍﹐並奏李成棟﹑賀大成﹑王之綱﹑李本深﹑胡茂楨爲大將﹐曰「速驅之﹐可以專制河南。」傑曰「傑旣以身許公﹐而將吏妻子暴露野次﹐非所以安內顧也﹐敢終用揚城爲請。」揚士紳聞之﹐復震動﹐守土以未除館爲辭。閣部遽遷於東偏﹐虛己府以爲之舍。邢夫人約其兵聽節制。士民安堵無恙。

吏部張愼言疏薦舊輔吳﹑冢宰鄭三俊。詔赦罪﹐陛見﹐三俊候另議。二十二日早朝﹐劉孔昭約諸勛及九卿科道於廷﹐大罵愼言﹐謂「雪姦除凶﹐防江防河﹐舉朝臣子全副精神宜注於此。乃今日講推官﹐明日講升官﹐所薦吳﹐有悖成憲。」又言愼言原有二心﹐告廟定策﹐阻難姦辧﹐不可不誅。愼言立班不語。禦史王孫蕃訐孔昭曰「先帝裁文操江﹐歸武操江﹐亦未見作何事業。且吏部職司用人﹐除推官﹑升官外﹐別無職掌。」喧爭殿上。髙弘圖言「冢臣自有本末﹐何遽殿爭﹖」明日﹐孔昭補疏糾參愼言﹐具疏求去。李沾又言孔昭擁戴有功﹐文臣啟事屢登﹐武臣封爵未定﹐所以有殿上之爭。兩解之。於是髙弘圖﹑姜曰廣相繼乞休﹐言「文武官各有職掌﹐卽文臣中各部不得奪吏部之權。今用人乃愼言事﹐孔昭一手握定﹐非其所私﹐卽謂之姦。臣等皆贅員矣。愼言薦﹐勛臣知爲不可﹐臣不能知﹐票擬實出臣手。又三俊淸剛﹐系五朝人望﹐臣終以爲不可不用﹐是臣罪不減愼言。竊念朝廷之尊﹐尊於李勉﹐天子之貴﹐貴以叔孫。臣忝輔弼﹐坐視宸陛﹐幾若訟庭﹐愧死無地。請賜罷斥。」各奉諭畱。由是朋黨勢成﹐門戶大起﹐而討賊之事置之蔑聞。

六月﹐命禮部鑄國璽﹐以金代之。

史可法﹑馬士英各疏奏吳三桂殺賊功。封三桂薊國公﹐世襲。遣海運中書沈廷揚運米十萬石﹑銀五萬兩濟其軍。旣而聞淸師南下﹐始召原任都督陳洪範﹑應天巡撫左懋第﹐加洪範太子太傅﹑懋第兵部侍郎﹐賫國書至燕京通好﹐以經理河北﹐聯絡關東。給路費銀三萬兩以往。而命僉都禦史程世昌巡撫應天。

時山東﹑河北殺僞響應。徳州諸生謝陛與原任遼撫黎玉田﹑禦史盧世淮﹑貢生馬元碌等﹐殺僞防禦使閻傑等十八人﹐奉宗室朱帥欽權稱濟王。淮撫路振飛﹑巡按王燮擒原任河南參議僞官呂弼周﹑王富﹐率士民射殺之。又掠僞官胡來賀﹑宋自成﹑李魁春﹐沈之河。又擒癸未進士僞官武愫解京。宿遷百姓殺僞將董學禮。濟寧都司李允和殺僞官劉淆﹑尹宗衡﹑張問行﹑傅龍等九人﹐囚原任兗西道副使叛官王世英﹐解京獻俘。開封府推官陳潛夫﹑寨勇李遇知﹑劉洪起等﹐各殺僞官南附。原任河南勸農兵部尙書丁啟俘﹐命參將丁啟光俘獻僞官陳奇﹑賈士俊﹑尙國俊﹑許承蔭﹑孫澄﹑範雋﹑郭經邦等七人陛見。靑州府衡藩率諸生驅殺僞官﹐請徙內地。四川巡撫劉之渤奏報合江﹑仁懷掠殺賊楊騰鳳﹑張見陽等。擢王燮僉都禦史﹐巡撫山東﹔丘磊充山東總兵。加謝升少師﹐黎玉田兵都尙書﹐盧世氵工部侍郎。時訛傳徳王起義﹐以謝陛爲謝升也。攺潛夫巡按河南﹐啟河南安撫。賜遇知﹑洪起總兵官。敕之渤下部紀錄。振飛等尋爲馬士英論罷。

燮初任祥符令﹐三守危城﹐才識膽力﹐無不超絕。其按淮時﹐極著勞績﹐與振飛鼓舞官民﹐殺僞使﹐碎僞牌。賊騎逼河上﹐躑躅不敢前。民間義兵集至一二十萬。聲勢之壯﹐有若長城。人共倚之。

初﹐士英之人也﹐其心亦欲爲君子。而可法一去﹐天下皆斥爲姦雄﹐呂大器等羣起而攻之。於是士英疏薦阮大鋮以知兵﹐謂在廷諸臣無出其右。爲阮任咎任怨﹐無所不可。遂賜冠帶陛見。舉朝大駭﹐謂大鋮一出﹐則逆黨盡翻﹐逆黨一翻﹐則上且問三朝舊事﹐諸君子將安所置足乎﹖於是一呼百和﹐眾論沸騰。髙弘圖請下九卿會議。士英曰「會議則大鋮必不得用。」弘圖曰「臣非阻大鋮。舊制﹐京堂必會議﹐乃於大鋮更光明。」士英曰「臣非受其賄﹐何所不光明﹖」弘圖曰「何必言受賄﹖一付廷議﹐國人皆曰賢﹐然後用之耳。」弘圖出﹐卽乞休。士英復爲大鋮奏辧﹐言魏忠賢之逆﹐非闖賊可比。且攻弘圖﹑曰廣諸人護持局面﹐謂於所愛而登之天者﹐卽曰先皇帝原無成心也﹐於所忌而錮之淵者﹐卽曰先皇帝定案不可翻也﹐欺罔莫甚。曰廣奏言「臣前見文武紛競﹐旣慚無術調和。近見欽案掀翻﹐又愧無能豫寢﹐遂使先帝十七年之定力﹐頓付逝波。陛下數日前之明詔﹐竟同覆雨。梓宮未冷﹐增龍馭之淒涼﹔制墨未漧﹐駭四方之觀聽。惜哉維新﹐遂有此舉。臣所惜者朝廷之典章﹐所畏者千秋之淸議而已。」郭維經奏言「案成先帝之手﹐今《實錄》將修﹐若將此案抹殺不書﹐則赫赫英靈恐有餘恫﹐非陛下所以待先帝。若書之﹐而與今日起用大鋮對照﹐則顯顯令旨未免少愆﹐並非輔臣所以愛陛下也。惟願陛下愛祖宗之法﹐因愛先帝﹐並愛先帝之絲綸。」呂大器奏言「先帝血肉未寒﹐爰書凜若日星。而士英悍然不顧﹐請用大鋮﹐不惟視吏部爲芻狗﹐抑且視陛下爲弁髦。」禦史王孫蕃疏有曰「樞輔以大鋮爲知兵乎﹖則《燕子箋》《春燈謎》﹐枕上之陰符而牀頭之黃石也。」《燕子箋》《春燈謎》﹐阮所作傳奇﹐蓋褻詞也。禦史詹兆恆疏言「欽案諸人久圖翻局﹐幸先帝神明內斷﹐確不可移。陛下蹕禦龍江﹐痛心先帝異變﹐與諸臣抱頭號哭。百姓聞之﹐莫不灑血捶心﹐願思一報。近聞燕齊之間﹐士紳皆白衣冠﹐吁先帝而呼天﹐驅殺僞官﹐各守險隘。此先帝徳澤在人﹐國憤非常﹐有以激發其忠義耳。今梓宮夜雨﹐一壞未幹。太子諸王﹐六尺安在﹖國仇未復而忽召見大鋮﹐還以冠帶﹐豈不上傷在天之靈﹑下短忠義之气﹖」懷遠侯常延齡﹑太僕少卿萬元吉﹑禦史陳良弼﹑左光先﹑兵部郎中尹民興﹑給事中羅萬象等皆連疏糾之。不聽。

大鋮召對稱旨﹐用爲江防兵部侍郎。初﹐士英爲司禮王坤所參﹐謫戍。周延儒再召﹐阮大鋮以士英托之﹐遂起爲鳳督﹐故士英徳之甚。而大鋮之阿削逐也﹐閒住十有七年。嘗自署其門曰「無子一身輕﹐有官萬事足。」及得召﹐遂覬覦樞席。士英亦卽以佐樞處之。大鋮嘗渭人曰「我非不願爲君子﹐他人不許我爲君子。且若使金川門下﹐袖中有刀便當引決。」其詆欺皆此類也。

吏部張愼言﹑工部程注乞休去。贈愼言子舉人履旋爲禦史。履旋以闖賊拷銀﹐義不受辱﹐貽書愼言﹐謂與其虧體以辱親﹐不如殺身以明志﹑投崖而死者也。

升何應瑞工部尙書﹐徐石麟吏部尙書。召劉宗周爲左都禦史。宗周屢疏論時事﹐不署職銜﹐稱艸莽孤臣。首言大鋮進退﹐關系江左興亡。又言「討賊之法﹐一曰據形勢。江左非偏安之業﹐請進而圖江北。今淮風等處﹐各立重鎭﹐尢當重在鳳陽﹐而駐以陛下親徵之師。東扼徐﹑淮﹐北控豫州﹐西顧荊﹑襄﹐而南去金陵亦不遠。以此漸恢漸進﹐秦﹑晉﹑燕﹑齊當必響應。兼開一面之网﹐聽其殺賊自效。賊益孤﹐賊黨益盡矣。一日重藩屏。地方之見賊而逃也﹐總由督撫非才。卽如淮﹑揚數百里之間﹐有兩節鉞而不能禦亂卒之南下。至淮北一塊土﹐拱手而授之賊。尢可恨者﹐路振飛坐守淮城﹐久以家眷浮舟於遠地﹐是倡逃之實也。於是鎭臣劉澤淸﹑髙傑遂相率有家屬寄江南之說。尢而效之﹐又何誅焉﹖按軍法﹐臨陣脫逃者斬。臣謂一撫二鎭﹐皆可斬也。一曰愼爵賞。今天下兵事不競極矣。將悍卒驕﹐已非一日。今請陛下親徵所至﹐亟問士卒甘苦﹐而身與共之﹐乃得漸資騰飽﹐徐張撻伐。一面分別各帥之封賞﹐孰應孰濫﹐輕則量收﹐重則並奪。軍功旣核﹐軍法益伸。左之右之﹐無不用命。夫以左帥恢復也而封﹐髙﹑劉敗逃也而亦封﹐又誰爲不封者﹖武臣旣濫﹐文臣隨之﹔外廷旣濫﹐中從之。臣恐天下聞而解體也。一日核舊官。燕京旣破﹐有受僞官而逃者﹐有在封守而逃者﹐有在使命而逃者。於法皆在不赦﹐急宜分別定罪。而至於僞命南下﹐徘徊於順逆之間者﹐實繁有徒﹐尢當顯示誅絕。行此數者﹐討賊復仇﹐法略具是。若夫邦本之計﹐貪官當逮﹐酷吏當誅﹐循良卓異當破格旌異﹐則有安撫之役在。而臣更有不忍言者﹐當此國破君亡之際﹐普天臣子皆當致死。幸而不死﹐反膺升級﹐能無益增天譴﹖除濫典不宜槪行外﹐此後一切大小銓除﹐仍請暫稱行在﹐少存臣子負罪引慝之誠。」又疏言「賊兵入秦逾晉﹐直逼京師﹐大江以南﹐固晏然無恙也。而二三督撫曾不聞遣一人一騎北進﹐以壯聲援。賊遂得長驅犯闕。坐視君父危亡而不之救﹐則封疆諸臣之坐誅者一。旣而大行之凶問確矣﹐敷天痛憤﹐奮戈而起﹐決一戰以贖前愆﹐又當不俟朝食。而方且仰聲息於南中﹐爭言固圉之策﹐卸兵權於閫外﹐首圖定策之功。督撫諸臣仍復安坐地方﹐不移一步﹐則封疆諸臣之坐誅者二。然猶或日事無稟承。迨新朝旣立﹐自應立遣北伐之師。不然而亟馳一介使賫蠟丸﹐間道北進。或檄燕中父老﹐或起塞上夷王﹐共激仇恥。哭九廟之靈﹐奉安梓宮﹐兼訪諸皇子的耗。苟效包胥之義﹐𨿽逆賊未始無良心﹐而諸臣計不出此也。又不然﹐亟起閩帥鄭芝龍﹐以海師直搗燕都﹐令九邊督鎭捲甲銜枚﹐出其不意﹐事或可幾﹐而諸臣又不出此也。紛紛制作﹐盡屬體面。天假之靈﹐僅令吳鎭諸臣一奏燕京之捷﹐將置我南中面目於何地﹖則舉朝謀國不忠之坐誅者三。而更有難解者﹐先帝升遐﹐頒行喪詔﹐何等大典﹗而遲滯日久﹐距今月餘未至臣鄕。在浙如此﹐遠省可知。時移事換﹐舛謬錯出﹐卽成服只成名色﹐是先帝終無服於天下也。則今日典禮諸臣之坐誅者四。至罪廢諸臣﹐量從昭雪﹐自應援先帝遺詔而及之。乃一槪竟用新恩﹐卽先帝誅鐵案﹐前後詔書蒙混﹐勢必彪虎之類盡從平反而後巳。君父一也﹐三年無攺之謂何﹖嗟乎﹗已矣。先帝十七年之憂勤﹐念念可以對皇天而泣后土﹐一旦身殉社稷﹐罹古今未有之慘﹐而食報於臣工﹐乃如此之薄。仰惟陛下再發哀痛之詔﹐立興問罪之師﹐請自中外諸臣之不職者始﹕﹐」於是四鎭合疏糾宗周。黃得功又疏辯合疏實未與聞﹐馬士英尼之不得上。帝諭以憲臣平日以議論取重。蓋亦刺宗周也。史可法以廷臣論是非﹑疆臣論功罪﹐兩解之。

起錢謙益﹑陳子壯﹑轉黃道周各禮部尙書。謙益之起也﹐以家妓爲妻者柳如是自隨﹐冠插雉羽﹐戎服騎入國門﹐如昭君出塞狀﹐都人咸笑之。謙益以彌縫大鋮得進用﹐乃出其妾柳氏爲阮奉酒。阮贈一珠冠﹐值千金。謙命柳姬謝﹐且移席近阮。聞者絕倒。

補華允誠吏部員外﹐夏允彜吏部主事。允彜盡籍家產﹐以助餉討賊。

授黃文煥﹑楊廷麟翰林院編修。文煥以道周建言﹐被杖革問。廷麟因忤楊嗣昌﹐降調軍前贊畫者也。

禦史李模疏言「今日諸臣能刻刻認先帝之罪臣﹐方能紀常勒卣﹐蔚爲陛下之功臣。夫擁立之事﹐皇上不以得位爲利﹐諸臣何敢以定策爲名﹖而甚至輕加鎭將﹐於義未安。鎭將事先帝﹐未聞效桑楡之收﹐事陛下﹐未聞有汗馬之績﹐按其罪亦在戴罪之科。倘謂勸進有章﹐足當夾輔。然而名實之辧﹐何容輕假﹖願陛下敕諭諸大臣﹐立志以倡率中外﹐力圖贖罪﹐勿但炫功﹐必大慰先帝殉國之靈﹐庶堪膺陛下延世之賞。一槪勛爵﹐俱應辭免﹐以明臣誼。至絲綸有體﹐勿因大僚而過繁﹐拜下宜嚴﹐勿因泰交而稍越﹐繁纓可惜﹐勿因近侍而稍寬。」

太僕少卿萬元吉疏言「主術無過寬嚴﹐道在兼濟﹐官常無過任議﹐義貴相資。先皇初蒞海宇﹐懲逆用事﹐斫削元气﹐委任臣工﹐力引寬大。諸臣狃之﹐爭意見之玄黃﹐略綢繆之桑土﹐寇入郊圻﹐束手無策。先帝震怒﹐一時宵乏遂乘間抵隙﹐中以用嚴之說。凡告密廷杖﹐加派抽練﹐新法備行﹐使在朝者不暇救過﹐在野者無復聊生﹐然後號稱振作﹐乃中外不寧﹐國家多故。十餘年來﹐小人用嚴之效﹐彰彰如是。先帝悔之﹐於是更崇寬大﹐悉反前規﹐天下以爲太平可致。諸臣復思競賄賂﹑恣欺蒙﹐每趨愈廠﹐再攖聖怒﹐誅殺方興﹐宗社繼歿。蓋諸臣之孽﹐每乘於先帝之寬﹐而先帝之嚴﹐亦每激於諸臣之玩。則以寬嚴之用偶偏也。昨歲孫傳庭擁兵關中﹐議者俱以爲不宜輕出﹐出則必敗﹐然已有逗撓議之者矣。賊旣渡河﹐臣卽謂急撤關寧吳三桂﹐俾隨路迎擊﹐可以勝賊。先帝召對﹐亦曾及此﹐然已有蹙地議之者矣。及賊勢薰灼﹐廷臣勸南遷﹐勸出儲監國南都﹐語不擇言﹐亦權宜應爾﹐然已有邪妄議之者矣。由事後而觀﹐咸追恨違者之誤國﹐沒事幸不敗﹐必共服議者之守經。當局者誰敢違眾獨行﹐旁觀者必欲彊人從我﹐私意徒滋﹐實著未講﹐國事因之大壞莫救﹐則以議任之途太畸也。」

又疏言「賊今被割入秦﹐挑精選銳﹐垂涎東南﹐轉盼深秋﹐出商漢則徑抵襄承﹐出豫宋則直規江北。多處兵民﹐積怒深怨。於斯時﹐民必爭迎賊以報兵﹐兵更退疑民而進畏賊﹐恐將士之在上游者卻而趨下﹐在北岸者急而渡南。金陵重地﹐武備單弱﹐何以當此﹖臣竊窺人情﹐類皆積薪厝火﹐安寢其上。居功者思爲史冊之矯誣﹐見才者不顧公論之注射﹐舌戰徒紛﹐實備未講。一旦有急﹐不識置陛下於何地﹖得毋令三桂竊笑江左諸人功非功而才非才乎﹖」

吏科馬嘉植疏陳立國本事﹕一攺葬梓宮﹐一迎養國母﹐一訪求東宮二王﹐一祭告燕山陵寢。末言「今日在君父力自貶損﹐尊養原非樂受﹔在臣子痛加悔艾﹐富貴豈所相期﹖茅茨𨿽陋﹐可勿剪也。有以勞人費財導者﹐勿聽﹔經武以外﹐可槪節也﹔有以處優晏ぅ進者﹐勿聽。」

刑侍賀世壽疏言「刑賞宜愼﹐如吳三桂奮勇血戰﹐李﹑郭同功﹐拜爵方無愧色。若夫口頭報國﹐豈其遂是於城﹖河上擁兵﹐曷不以之敵愾﹖恩數已盈﹐勛名不立﹐冒濫莫甚。」

疏上﹐俱報聞而已。

釋鳳陽髙墻罪宗七十五案﹐凡三百四十一名爲庶人。

遣太監王肇基督催閩﹑浙金花銀兩。肇基原名坤﹐卽崇禎朝肆惡淮﹑揚者。大學士髙弘圖等諫止之。

上先帝尊號曰思宗烈皇帝﹐周皇后曰孝節皇后。議者以爲周思之後﹐絕無此謚﹐周思又非賢王﹐而忻城伯趙之龍亦言﹐思非美字﹐攺爲毅宗。尊建文君爲惠宗讓皇帝﹐景帝爲代宗景皇帝﹐復懿文太子爲興宗孝康皇帝。尊皇考福恭王爲恭皇帝﹐尋攺孝皇帝﹐立專廟。

允禮部顧錫疇議﹐削溫體仁文忠謚﹐尋復之﹐謚大學士文震孟文肅﹑劉一文端﹑賀逢聖文忠﹑禮侍羅諭義文介﹑詹事姚希孟文毅﹑兵部呂維祺忠節﹑山西巡撫蔡懋徳忠襄﹑隨州知州王燾忠湣。懋徳謚﹐尋奪之。

湖廣巡按禦史黃澍同承天守備太監何志孔入朝﹐求召對。旣入﹐澍面糾馬士英姦貪不法﹐志孔復言士英無上諸事。士英稱疾出直﹐而以金幣饋福邸舊閹田成﹑張執中等﹐爲言於福王曰「主上非馬公不得立﹐玆逐馬公﹐天下皆議主上背恩矣。且馬公在閣﹐諸事不煩主上﹐可以優閒自在﹐馬公去﹐誰復有念主上者﹖」帝默然﹐卽賜諭畱。澍復連上十疏﹐稱「自古未有姦臣在朝而將帥能成功於外者﹐必陛下內�精明﹐外采輿論。國人皆曰可殺﹐則殺之﹐毋因一時之才情博辧﹐誤信小人﹐使黨羽旣丰﹐禍患驟至」。又云「正人君子﹐乞陛下師事數人以樹儀表﹐使輦轂之下貪污結舌﹐邪佞閉气﹐無所容其樹黨庇姦之私﹐而後討國門以外之賊無難。」又云「自魏窺竊神器以來﹐實釀今禍﹐附逆之人與薦逆之人皆有賊心。乞陛下懸諸日月﹐以除魍魎。」帝屢諭趣澍赴楚。乃去。

先是六月初二日﹐淸廷傳檄至濟寧。一固山額眞云爲傳奉事﹐奉攝政王令旨﹐各調兵馬前往山東等處﹐所過地方官民出郭迎接﹐違者以抗師治罪。一平西王吳云爲安撫殘黎事﹐稱攝政王簡選虎賁數十萬南下﹐牌仰山東等處速速投誠等情。至是七月初二日﹐又有部文索取冊籍。時山東服款﹐盧世淮降。李建泰﹑謝陛﹑馮銓皆附淸爲大學士。濟王走死。而畿輔重地﹐兵民不輯。鎭將於永綬駐鎭江﹐會與浙兵鬥殺。浙營守備李大開中矢。死之。邊兵焚民居數十里。邊兵有言「四鎭以殺搶封伯﹐吾何憚不爲﹖」事聞。命赴史可法軍前核治。

興平伯髙傑疏言「目今大勢﹐守江北以保江南﹐人人言之。然從曹﹑單渡﹐則黃河無險﹐自潁歸入﹐則鳳﹑泗可虞。猶或曰有長江天塹在耳。若何而據上游﹖若何而防海道﹖豈止瓜﹑儀﹑浦﹑采爲江南門戶而已乎﹖伏乞和盤打算﹐定斷速行﹐中興大業﹐庶有可觀。」傑發總兵李朝云赴泗州﹐參將蔣應雄﹑許占魁﹑郭茂榮﹑李玉赴徐州防守。

寧南侯左良玉報稱副將蘇薦﹑遊擊朱國彊斬賊四百餘級﹐獲僞官江一洪獻俘京師。又獻賊遣僞將馬科﹐至四川招安保寧一帶﹐原任兵部主事郜獻珂起兵戰於桃園﹐賊兵潰﹐追獲僞將宋朝臣斬之。

遣禦史陳藎募兵南。

廣西巡撫方震孺﹑松江知府陳亨﹑給事中李維樾與兄僉都禦史李光泰﹐先後各措餉募兵入衛。而建陽知縣蔣蔡捐俸資﹐造火器﹐募勇士朱千斤﹑劉鐵臂等﹐三請勤王。其詞有曰「幸而邀天之幸﹐迅掃狂氛﹐指日奏凱﹐社稷之福。否則惟有斷ㄕ決腹﹐一瞑而萬世不視﹐以明國家三百年養士之報﹐以無負三十年讀書之志。」論者壯之。

命總兵王之綱迎太后於河南郭家寨常守義家。

以僉都禦史劉之渤巡撫四川﹐範礦巡撫貴州。時獻賊在川﹐陷涪州﹐再陷瀘州﹐順流下重慶﹐破成都。取壯男子去耳鼻及兩臂﹐驅至各州縣﹐言兵至而不下者﹐視此。但殺王府官紳以待﹐秋毫無犯﹐由是所至如破竹。巡撫龍文光及舊撫陳士奇﹑重慶推官上行儉俱死。瑞王﹑蜀王闔門遇害。總兵趙光遠降賊﹐士英猶請降敕獎之。

考選遊有倫﹑朱統銓﹑趙進美﹑沈宸荃﹑沈應旦﹑吳春枝﹑吳鑄﹑吳適﹑林沖霄﹑劉天斗﹑左光明﹑蔣鳴玉﹑湯來賀﹑李日池﹑胡時亨爲科道部屬官。起補張采禮部主事﹑熊汝霖戶科給事﹑章正宸吏科給事。

正宸疏言「兩月以來﹐聞大吏錫ひ矣﹐不聞獻俘﹔武臣私鬥矣﹐不聞公戰﹔老成引遁矣﹐不聞敵愾﹔諸生捲堂矣﹐不聞淸纓。如此而曰興朝气象﹐臣𨿽愚﹐知其未也。臣以進取爲第一義﹐進取不銳﹐則守禦必不堅。比者﹐河北山左﹐忠義響應﹐各結營寨﹐多殺僞官﹐爲朝廷效死力。不及今電掣星馳﹐倡義申討﹐是靡天下之气﹐而坐失事機也。宜急檄江北四鎭﹐分渡河﹑淮﹐聯絡諸路﹐齊心協力﹐互爲聲援﹐使兩京血脈通﹐而後塞井陘﹐絕孟津﹐據武關以攻隴右﹐恐賊不難旦夕殄也。陛下又何不縞素親率六師於淮上﹖但陛下親徵﹐豈必冒矢石﹑履行陣哉﹖聲靈所震﹐人切同仇。虎豹貔貅﹐勇憤百倍也。」

中旨傳升吏部侍郎張有譽爲戶部尙書。中旨用人自此始。蓋有譽淸望素著﹐士英借以開幸門也。正宸封還﹐力爭。不聽。

魏國公徐弘基等薦起原任吏部侍郎張捷爲吏部尙書。封太后弟鄒存義爲大興伯﹑福府千戶嘗應俊爲襄衛伯。補靑浦知縣陳キ爲中書舍人。予王鐸弟鏞子無黨世錦衣指揮使。以兵部侍郎解學龍疏薦﹐內批升原任戶部主事葉廷秀爲都察院堂上官﹐監生塗仲吉﹑生員諸永明爲翰林院待詔。應俊者﹐本革工。值福王出亡﹐應俊負之履雪中數十里﹐脫於難﹐與鏞﹑キ﹑無黨各翼衛有功者也。廷秀﹑仲吉﹑永明者﹐皆先帝時申救道周下獄杖戍者也。初﹐烈皇帝震怒道周﹐舉朝結舌﹐獨塗仲吉以孤童擔囊走萬里外﹐上書北闕﹐以明道周之冤﹐故學龍疏薦焉。

補陳子龍兵科給事。子龍進《愼名器疏》﹐曰「陛下間關南返﹐從官幾何﹖衛士奄尹﹐寥寥無幾。今大位旣登﹐來者何眾﹐不遏其流﹐何所底止﹖必將人誇翼贊之功﹐家切從龍之念﹐傷體害政﹐非國之福。夫勸君誘善﹐惟在爵賞﹐一爲輕濫﹐後將無極。丰沛故人﹐文墨小吏﹐自昔爲嫌。朱紫盈門﹐貂蟬滿座﹐尢乖國典。立政之始﹐願陛下愼持之。嗣後果系服勞有功﹐但當賞之金帛﹐不應授以爵位﹐以貽曹風不稱之譏﹐犯大易負乘之戒。」疏入﹐不聽。

大學士姜曰廣疏言「祖宗會推之典﹐立法萬世無獘。斜封墨敕﹐覆轍具在。臣觀先帝之美政𨿽多﹐而以堅持逆案爲盛美﹐先帝之害政亦間出﹐而以頻出中旨爲亂階。用閣臣內傳矣﹐用部臣勛臣內傳矣﹐選大將言官亦內傳矣。他無足數﹐論其尢者。其所得閣臣﹐則逢君殃民﹑姦險刻毒之周延儒﹑溫體仁﹑楊嗣昌﹐偸生從賊之魏藻徳等也。其所得部臣﹐則陰邪貪猾之陳新甲等也。其所得勛臣﹐則力阻南遷﹑盡撤守禦﹑稚狂之李國楨也。其所得大將﹐則紈絝支離之王朴﹑倪寵輩也。其所得言官﹐則貪婪無賴之史﹛範土﹜﹑陳啟新也。凡此皆力排眾議﹑簡目中旨者也﹐乃其後效亦可睹矣。且陛下亦知內傳之故乎﹖總由鄙夫熱心仕進﹐一見擯於公論﹐遂乞哀於內廷。內廷但見其可憐之狀﹐聽其一面之辭﹐遂不能無聳動。間以其事密聞於上﹐又得上之意旨﹐轉而授之。於是平臺召對﹐片語投機﹐立談取官﹐有若登場之戲。臣昔痛心此獘﹐亦於講藝敷陳﹐但以未及暢語﹐至今猶存隱恨。先帝旣誤﹐陛下豈堪再誤哉﹖天威在上﹐密勿深嚴﹐臣安得事事而爭之﹖但願陛下深宮有暇﹐溫習經書﹐間取《大學衍義》《資治通鑑》視之。如周宣﹑漢光之何以竟恢遠烈﹖晉元﹑宋髙之何以終狃偏安﹖武侯之出師徵蠻﹐何以親君子必遠小人爲說﹖李綱之受命禦敵﹐亦何以切切信君子勿間小人爲言﹖反復思維﹐必能發明聖性﹐點破邪謀。陛下與其用臣之身﹐不若行臣之言。不行其言而但用其身﹐是猶獸畜之以供人刀俎也。」

禦史祁彪佳進《時政疏》曰「洪武初﹐官民有犯﹐或收系錦衣衛。髙皇帝因見非法淩虐﹐二十年遂焚其刑具﹐移送刑部審理。是祖制原無詔獄也。後乃以鍛煉爲功﹐以羅織爲事﹐𨿽曰朝廷之爪牙﹐實爲權姦之鷹狗。口辭從迫勒而來﹐罪案聽指揮而定﹐卽舉朝盡知其枉﹐而法司誰雪其冤﹖酷慘等於來﹑周﹐平反從無徐﹑杜﹐此詔獄之獘也。洪武十五年﹐攺儀鑾司爲錦衣衛﹐專掌直駕侍衛等事﹐未嘗有緝事也。迨後東廠設立﹐始有告密之端。用銀而打事件﹐得賄而鬻刑章。飛誣多及善良﹐亦棍立成巨萬。招承皆出於弔拷﹐怨憤充塞於京畿。欲絕苞苴而苞苴托之愈盛﹐欲究姦宄而姦宄未能稍淸﹐此緝事之獘也。若夫刑不加於大夫﹐原祖宗忠厚立國之本。及於逆瑾用事﹐始有去衣受杖者。刑章不歸司敗﹐撲責多及直臣。本無可殺之罪﹐乃致必殺之刑。況乎朝廷徒受拒諫之名﹐天下反歸忠義之譽。蓋當血濺玉階﹐肉飛金陛﹐班行削色﹐气短神搖﹐卽卹錄隨頒﹐已魂驚骨削矣。是豈明盛之休風﹐大失君臣之分誼﹗此廷杖之獘也。伏乞陛下嚴行禁革。」

馬士英﹑阮大鋮授旨於建安王府鎭中尉候考吏部朱統﹝A260﹞﹐疏誣姜曰廣穢迹顯有逆謀﹐詞連史可法﹑張愼言﹑呂大器等。禮科袁彭年據祖制爭之云「中尉有奏請﹐先令長史司具啟親王參詳可否﹐然後給批賫奏。若候考吏部﹐則與外吏等應從通政司封進﹐今何徑何竇直達禦前﹖微刺顯攻﹐捕風捉影﹐陛下宜加禁戢。臣禮垣也﹐事涉宗藩﹐皆得執奏。」吏科熊汝霖﹑通政使劉士楨皆言「統﹝A260﹞何人﹖揚波噴血﹐飛章越奏﹐此眞姦險之尢﹐豈可容於聖世﹖」皆不聽。髙弘圖亦揭統﹝A260﹞應究治﹐帝召入﹐厲聲責弘圖把持。弘圖又具疏辧。尋予告去。

時例轉科道陸朗僉事﹑黃耳鼎爲副使﹐忽內批畱用。徐石麟言「朗﹑耳鼎交通內臣﹐幸畱非法。」朗﹑耳鼎疏攻姜曰廣﹑徐石麟﹑劉宗周結黨欺君﹐把持朝政﹐無人臣體。曰廣﹑石麟﹑宗周各予告去。

曰廣之去也﹐陛辭曰「微臣觸怒權姦﹐自分萬死。聖恩寬大﹐猶許歸田。但臣去後﹐皇上當以國事爲重。」帝曰「先生言良是。」士英詈之曰「我爲權姦﹐汝且老而賊也。」因叩頭言「臣從滿朝異議中擁戴皇上﹐願以犬馬餘生歸老貴陽﹐請避賢路。皇上畱臣﹐臣亦但多一死。」曰廣厲聲曰「擁戴是人臣居功之地耶﹖」士英曰「曰廣定策時﹐意在潞藩。」帝曰「潞王﹐朕之叔父﹐賢明可立。二先生毋傷國體﹐內廷之爭﹐不可向外人道也。」姜出﹐馬從之﹐復於朝堂相詬詈﹐幾至老拳相向。一時喧傳二相鬧朝。士英嘗賦詩曰「蘭蕙才名千古絕﹐陽臺歌舞世間無。若使同房不相妒﹐也應快殺竇連波。」蓋以蘭諭姜﹑劉﹐陽臺諭阮也。

吏科熊汝霖疏奏﹕「朝廷之上﹐玄黃交戰﹐不講固圉恢境之術﹐惟舌鋒筆鍔是務。以匿帖而逐舊臣矣﹐俄以疏藩而參宰輔矣﹐繼又喧傳復廠衛而人心皇皇矣。輔臣日廣忠誠正直﹐海內共欽。乃麼麼小臣﹐爲誰驅除﹖爲誰主使﹖且聞上章不由通政﹐納結當在何途﹖內外交通﹐神叢互借﹐飛章告密﹐墨敕斜封﹐端自此始。事不嚴行詰究﹐用杜將來﹐必至人人可爲叛逆﹐事事可作營求﹐縉紳慘禍所不必言﹐小民雞犬亦無寧日。先帝十七年憂勤﹐曾無失徳﹐而一旦受此奇慘﹐止有廠衛一節﹐未免府怨臣民﹐今日締造之初﹐如育嬰孩﹐調護爲難﹐豈可便行摧折﹖陛下試思先朝之何以失﹐卽今日之何以得。始先帝篤念宗藩﹐而聞寇先逃﹐誰死社稷﹖保舉換授﹐盡是殃民﹐則今何以使躍冶不萌而維城有賴﹖先帝隆重武臣﹐而死綏敵愾﹐十無一二﹐叛降跋扈﹐肩背相踵﹐則今何以使賞罰必當而惠威易行﹖先帝委任勛臣﹐而官舍選練﹐一任飽﹐京營銳卒﹐徒爲寇藉﹐則今何以使父書有用﹑客气是屏﹖先帝簡任內臣﹐而小忠小信﹐原無足用﹐開門延敵﹐且噪傳聞﹐則今何以使柄無旁操而恩有餘地﹖先帝不次擢用文臣﹐而邊才督撫﹐誰爲捍禦﹖超遷宰執﹐羅拜賊廷﹐則今何以使用者必賢而賢者必用﹖」疏入﹐內批重處。

以祁彪佳巡撫蘇﹑松。

用禦史鄭友玄言﹐削故輔周延儒﹑薛國觀﹑總督熊文燦官銜蔭予。復予湖廣巡按劉熙祚謚忠毅﹐宣大總督盧象謚忠烈。復禦史毛羽健原官﹐贈吏侍葉盛吏部尙書。

戶科錢增疏請修水利﹐言「蘇﹑松﹑常﹑鎭﹑杭﹑嘉﹑湖七郡之水﹐以太湖爲腹﹐以大海爲尾閭﹐以三江入海爲血脈。蓋自吳淞淹塞﹐東江微細﹐獨存婁江一派﹐而婁江之委七十里曰劉家河﹐乃婁江入海之道。東南諸水全恃此以歸墟﹐不至橫溢泛濫者﹐則帶水靈長之利也。勝國時﹐劉河深厝﹐運艘市舶﹐走集於此。近日漲沙淤塞﹐於是東流之水逆而向西﹐涓涓不入﹐灌漑無資。兼之歲歲苦魃﹐平疇龜坼﹐人牛立槁﹐𨿽復桔橰如林﹐何從乞靈海若而救此涸轍之民乎﹖然此猶就旱言耳。萬一大浸稽天﹐七郡洪流傾河倒峽﹐震澤不能受﹐散漫橫潰﹐勢必以七郡之田廬爲壑﹐而城郭人民蓋不可問﹐東南數百萬財賦盡委逝波﹐其如國計何哉﹖」蘇松巡按周元泰亦疏請浚。工部主事葉國華又疏請浚吳淞。俱下該撫察議。

八月﹐命錦衣衛都督馮可宗遣役緝事。禮科袁彭年疏言「髙皇帝時﹐不聞有廠。相傳文皇帝十八年始立東廠﹐命內官主之。此不見正史﹐惟大學士萬安行之﹐亦不聞特以緝事著。嗣後一盛於成化﹐然西廠汪直逾年輒罷﹐東廠尙銘有罪輒斥﹐當時不得稱純治矣。再盛於正徳﹐丘聚﹑谷大用等相繼用事﹐皆倚逆瑾煽虐﹐釀十六年之禍﹐天下騷然。三盛於天啟﹐逆魏之禍﹐幾危社稷﹐近事之明鑑也。自此而外﹐列聖無聞。夫卽廠衛之興廢﹐而世運之治亂因之。頃先帝朝亦嘗任廠衛訪緝矣﹐乃當世決無不營而得之官﹐中外自有不脛而走之賄﹐故逃网之方﹐卽從密网之地而布﹐作姦之事﹐又資發姦之人以行。始猶帕儀交際﹐爲人臣所有之常﹐後乃贓賄萬千﹐成積重莫返之勢﹐豈非以奧援之途愈祕而專﹐傳送之關愈曲而費乎﹖究竟刁風所煽﹐官長不能行法於胥吏﹐徒隸可以迫脇其尊上﹐不可不革。」疏入﹐謫浙江按察司照磨。

時太後來自河南。帝諭戶﹑工部﹐限三日內搜括萬金﹐以給賞賜。工部何應瑞﹑侍郎髙倬苦點金無術﹐懇祈崇儉。不聽。又諭選內員及宮女。閭巷騷然。科道李維樾﹑陳子龍﹑朱國昌各疏諫。亦不聽。

加翼戴恩﹐史可法少保﹐馬士英太子太師﹐髙弘圖﹑姜曰廣﹑王鐸太子太保﹐徐弘基﹑劉孔昭﹑朱國弼﹑柳祚昌﹑太監韓贊周﹑盧九徳各升賞世蔭。又加南臨恩﹐可法少傅﹐士英少保﹐弘圖﹑曰廣﹑鐸太子太傅。特升李沾左都禦史﹐晉國弼保國公﹐張文光太常少卿﹐以定策功多也。換授朱統懶爲行人﹐以自陳逐曰廣故。

赦從逆來歸兵科時敏開屯大瞿山。中允衛胤文兼兵科給事﹐監興平伯軍。以原未從逆南來遼薊總督王永吉經略山東﹑河北﹐兵部尙書張縉彥總督河南勸農。

縉彥饒經濟﹐初國破﹐卽自縊死。復蘇﹐賊使牛金星說降﹐縉彥罵不從﹐賊乃加刑拷﹐挾之西行。縉彥潛結義人張一方﹑蔡元吉﹐劫之於途﹐脫身走龍泉關。及太原﹐賊追之急。縉彥走共城﹐聞帝立﹐遂南渡。爲賊尉馮國寧盤獲於芝麻口﹐申報李自成﹐拘之新鄕。縉彥召族姓姻友﹐誓以大義﹐盡散家財﹐潛結太行諸雄。是月六日﹐義旅集矣﹐而僞將勒馬貫矢出門﹐縉彥疑其有變﹐乃命張一方刺一人﹐奪其馬﹐射斃數人﹐前突之﹐盡殺其黨。擒府縣諸僞長﹐隨軍縞素﹐登城歃血﹐乃舉義旗於合河吉崗。同時舉事者﹐有都司蘇見樂﹑泰衍祉等。聞風來歸者﹐有輝縣吉士式﹑郜童阝﹐修武李之煥﹑都攀桂﹐獲嘉李靑﹑夏時亨﹐原任推官解居易﹐知縣李﹑郁英﹐總兵魯宗孔。不期而會者萬人。其遙爲聲援﹐有河南許定國﹑山東張大翼等。殺賊先鋒﹐賊勢頗卻。渡河而南﹐上《舉義復仇疏》。畀以原官﹐力辭不受﹐惟願盡殺賊以報先帝。經營諸寨四百八十九處﹐運籌決勝﹐心血爲枯。拮據無成﹐君子惜之。

以浮海來歸順天巡撫楊鶚總督川﹑湖﹑云﹑貴﹑廣西。罷浙撫黃鳴俊及按任天成﹐以許都餘黨復叛﹐處分未定故也。並議前任巡按左光先罷。光先﹐光斗弟也﹐故與大鋮有仇﹐又首劾士英﹐故大鋮借事陷之。吳撫祁彪佳上疏申辧﹐於是大鋮並切齒彪佳。

升解學龍刑部尙書。攺兵部主事淩ぁ爲禦史﹐巡按山東。起丁魁楚巡撫襄﹑承。升王瀠巡撫登﹑萊﹐越其傑巡撫河南﹐各僉都禦史。其傑﹐士英妹夫也﹐故起之。

以保國例﹐晉東平伯劉澤淸﹑誠意伯劉孔昭侯爵。孔昭不受。又封福建總兵鄭芝龍爲南安伯﹐賜蟒衣。

錢謙益心艷揆席﹐阿士英旨﹐特薦欽案楊維垣爲通政使﹐遂進使過一疏。維恆之起也﹐馬士英借謙益以用羣姦﹐而愈疑謙益﹐反絕揆望。內批補張捷吏部尙書。起蔡奕琛吏部右侍郎﹐張孫振掌河南道。孫振劾蘇撫祁彪佳貪姦﹐且定策有異議﹐詞連吳﹑鄭三俊﹑劉宗周等。彪佳罷去。以易應昌爲副都禦史﹐郭維經僉都禦史。起葛寅亮太常卿﹐成勇一福建道禦史﹐文安之詹事﹐劉同升侍講﹐趙士春編修﹐賀世壽督倉尙書﹐王志道戶部侍郎﹐申紹芳督餉侍郎。以大學士王應熊督川﹑湖﹑云﹑貴﹐張風翔撫蘇﹑松。

九月﹐謚北都殉難諸臣。閣臣範景文文貞﹐戶尙倪元璐文正﹐左都李邦華忠文﹐副都施邦曜忠介﹐戎政侍郎王家彥忠端﹐刑侍孟兆祥忠貞﹐大理淩義渠忠淸﹐太常吳麟徵忠節﹐庶子周鳳翔文節﹐諭徳馬世奇文忠﹐中允劉理順文正﹐簡討汪偉文烈﹐太僕丞申佳胤節湣﹐給事吳甘來忠節﹐禦史陳良謨恭湣﹐陳純徳恭節﹐王章忠烈﹐吏部員外許直忠節﹐兵部主事成徳忠毅﹐金鉉忠節﹐觀政進士孟章明節湣。立祠﹐賜名精忠。

贈理順妻萬氏﹑妾李氏﹑徳母張氏淑人﹐鉉母章氏﹑妾王氏﹑偉妻耿氏恭人﹐世奇妾朱氏﹑李氏﹑良謨妾時氏孺人﹐建坊旌表。

又謚勛戚惠安伯張慶臻忠武﹐襄城伯李國楨貞武﹐新樂侯劉文炳忠莊﹐左都督劉文耀忠果﹐駙馬都尉鞏永固貞湣﹐太監王承恩﹑王之心忠湣﹐李風翔恭壯﹝鳳翔以降賊被殺者﹞﹐大同巡撫衛景瑗忠毅﹐宣府巡撫朱之馮忠壯﹐總兵吳襄忠壯。特贈遼國公周遇吉忠武﹐工部主事王鐘彥﹑經歷施溥﹑中書舍人宋天顯各予祭葬。贈刑部郎中李逢申太僕少卿﹐諸生許琰翰林院五經博士﹐布衣湯文瓊中書舍人。

又補予開國諸臣﹑正徳朝死諫﹑天啟朝死難﹑建文朝死難諸臣謚﹐皆允給事中李淸請也。

又補謚右都沈子木恭靖﹐工尙沈儆介襄敏﹐副都張瑋淸忠﹐禮尙董其昌文敏﹐閣臣何如寵文端﹐孫承宗文忠﹐太常少卿鹿善繼忠節。

大理寺卿鄭疏薦蘇松兵備程。會通鄕官彭歌祥妾杜氏﹐事敗互訐﹐聞於士英﹐卽於疏批重處。杜贈詩云「爲憐貴客芳心醉﹐欲訪仙郎帆影遲。」時人傳之。

中旨拔福建副使郭之奇詹事。補梁應奇給事中﹐王忄養﹑鄭瑜禦史。召賄降獻賊錦衣都督劉僑至京﹐仍補原官。初﹐左良玉恢復蘄﹑黃﹐僑送馬士英赤金三千兩﹑女樂十二人。士英笑曰「此一物足以釋西伯。」遂誑先帝復職﹐至是用之。

以謝徳溥爲禮部右侍郎﹐余文選司主事。晉何騰蛟兵部侍郎﹐撫湖廣。加淮撫剛仰兵部尙書﹐世蔭錦衣指揮使。仰屢疏請餉﹐帝以東南餉額不滿五百萬﹐江北已給三百六十萬﹐豈能以有限之財供無已之求﹖命仰與劉澤淸通融措辦。

士英請免府州縣童子應試﹐上戶納銀六兩﹐中戶四兩﹐下戶三兩﹐得赴院試。又詔行納貢例﹐廩納銀三百兩﹐增六百兩﹐附七百兩。又立開納助工例﹐武英殿中書納銀九日兩﹐文華殿中書一千五百兩﹐內閣中書二千兩﹐待詔三千兩﹐拔貢一千兩﹐推知銜一千兩﹐監紀職方萬千不等。時爲之語曰「中書隨地有﹐都督滿街走。監紀多如羊﹐職方賤似狗。蔭起千年塵﹐拔貢一呈首。掃盡江南錢﹐塡塞馬家口。」又有諺曰「都督多似狗﹐職方滿街走。相公只受錢﹐皇帝但喫酒。」又署士英門曰「兩朝丞相此馬彼牛同爲畜道﹐二黨元魁出劉入阮豈是仙宗。」

奉化布衣方翼明抗疏上言政祈克終﹐著送刑部問罪。又有布衣何光顯疏請誅馬士英﹑劉孔昭﹐詔戮於市﹐籍其家。

是月﹐髙傑趣治裝行。初十日祭旗﹐疾風折大纛﹐西洋炮無故裂。應廷吉私於其友曰「明年太乙在震﹐角亢司垣﹐始擊掩迫壽星之次﹐法當蹶上將。吾懼沮眾﹐不敢言。」

十月朔﹐命鑄弘光錢。時廟門災﹐戶科吳適疏陳昭事之實﹐一日講宜行﹐一午朝宜舉。疏入﹐不省。

淸攝政王遣副將唐起龍招撫江南﹐致書閣部史可法﹐云「予向在沈京﹐卽知燕山物望咸推司馬。及入關破賊﹐與都人士相接見﹐識介弟於淸班﹐曾托其手勒平安。拳期衷緒﹐何時得達﹖比聞道路紛紛﹐多謂金陵有自立王者。夫君父之仇﹐不共戴天。《春秋》之義﹐有賊不討﹐則故君不得安葬﹐新君不得卽位﹐所以防亂臣賊子﹐法至嚴也。闖賊李自成稱兵犯闕﹐手毒君親。中國臣民﹐不聞加遺一矢。平西親王吳三桂介在東陲﹐獨效包胥之哭。朝廷感其忠義﹐念累世之夙好﹐棄近日之小嫌﹐嚴整貔貅﹐驅除梟獍。入京之日﹐首崇懷宗帝後謚號﹐卜葬山林﹐悉如典禮。親郡王將軍以下﹐仍故舊封號﹐不加攺削。勛戚文臣﹐咸在朝列﹐恩典有加。耕市不驚﹐秋毫無犯。方擬天气秋爽﹐遣將西徵﹐傳檄江南﹐聯兵河朔﹐陳師鞠旅﹐戮力同心﹐以報爾君父之仇﹐彰我朝廷之徳﹐豈意南州諸君子苟安旦夕﹐不審事機﹐聊慕虛名﹐頓忘實害﹖予甚惑之。夫國家之定燕都﹐乃得之於闖賊﹐非得之於明朝也。賊毀明朝之廟主﹐辱及先王。國家不憚徵繕之勞﹐悉索敝賦﹐代爲雪恥﹐仁人君子何以報徳耶﹖乃乘寇稽誅﹐王師暫息﹐卽欲雄據江南﹐坐享漁人之利﹐豈可謂江﹑淮以爲天塹之憑遂不能飛渡也﹖況闖賊但爲明朝寇慝﹐未嘗得罪於國家﹐徒以薄海同仇﹐特申大義。今君擁稱尊號﹐便是天有二日﹐復爲敵。予將簡西徵之銳卒﹐轉旆東徵﹐且擬釋彼重誅﹐命爲前導。夫以中華全力受制潢池﹐而欲以江左一隅兼支大國﹐勝負之數﹐無待蓍龜矣。諸君子果識時知命﹐切念故主﹐厚愛賢王﹐宜勸令削號歸藩﹐永綏福位。朝廷當待以虞賓﹐盛承禮物﹐帶礪山河﹐位在諸侯王上﹐庶不負朝廷伸義討賊﹑興滅繼絕之初心也。至於南州請君子賁然來儀﹐則爾公爾侯列爵分土﹐有平西王之典例在。惟執事實圖利之。晚近士大夫好髙樹名﹐不顧國家之急﹐每有大事﹐輒相築捨。昔宋人議論未定﹐兵已渡河﹐可爲殷鑑。先生領袖名流﹐主持至計﹐必能貫察始終﹐寧忍隨俗浮沈﹖取捨從違﹐應早審定。兵行在卽﹐可東可西﹐南國安危﹐在此一舉。願諸君子同以討賊爲心﹐無貪瞬息之榮﹐致令故國有無窮之禍﹐爲亂臣賊子所笑。予尙有厚望焉。記有之﹐惟善人能受盡言﹐故敢布腹心﹐佇聞名教。江天在望﹐延企爲勞。書不盡言。」

可法答書云「南中自接好音﹐隨遣使訊吳大將軍﹐未敢遽通左右﹐非委隆誼於艸莽也。今倥傯之際﹐奉琬琰之章﹐不啻從天而降。諷讀再三﹐殷殷致意。若以逆賊尙稽天討爲貴國憂﹐法且感且愧。懼左右不察﹐謂南目臣民偸安江左﹐頓忘君父之仇﹐故爲殿下一詳陳之。我大行皇帝敬天法祖﹐勤政愛民﹐眞堯﹑舜之主也。以庸臣誤國﹐有三月十九日之事。法待罪南樞﹐救援無及﹐師次江上﹐凶信突來。地坼天崩﹐川枯海竭。嗟乎﹗人孰無君﹖𨿽肆法於市朝﹐以爲泄泄者戒﹐奚足慰先帝於地下哉﹖爾時南中臣民﹐哀慟如喪考妣﹐拊膺切齒﹐願悉東南之甲立翦凶仇。而二三老臣謂國破君亡﹐宗社爲重﹐相與迎立今上以系中外人心。今上非他﹐神宗之孫﹑光宗猶子﹑大行皇帝兄也。名正言順﹐天與人歸。五月朔日﹐駕臨南都﹐萬姓夾道歡呼﹐聲聞數里。羣臣勸進﹐今上退然不自勝﹐謙讓再三﹐僅允監國。迨臣民伏闕屢請﹐始於十五日進位南都。從前鳳集河淸﹐瑞應非一。卽告廟之日﹐紫气如蓋﹐祝文升霄﹐萬日共瞻﹐欣傳盛事。大江湧出楠梓數萬﹐助修宮殿。是豈非天意哉﹖越數日﹐遂命法視師江北﹐刻日西徵。忽傳我大將軍吳三桂借兵貴國﹐破走逆賊。殿下入都﹐爲我先帝後發喪成禮﹐掃淸宮殿﹐撫輯羣黎。且免剃髮之令﹐亦不忘本朝。此舉動也﹐振古鑠今。凡爲大明臣子﹐無不長跪地而頂禮加額﹐豈但如明諭所云感恩圖報已哉﹖謹於八月﹐薄具筐篚﹐遣使犒師﹐請命鴻裁﹐連兵西討。是以王師旣發﹐復次江淮。乃辱明諭﹐引春秋大義來相詰責﹐善哉﹗推而言之﹐此又爲列國君薨﹑世子應立﹑有賊未討﹑不忍死其君者之說耳。若夫天下共主身殉社稷﹐靑宮皇子慘變非常﹐而拘牽不卽位之說﹐坐昧大一統之義﹐中原鼎沸﹐倉卒出師﹐將何以維系人心﹐號召忠義﹖紫陽《綱目》﹐踵事《春秋》﹐其間特書莽移漢祚﹐光武中興﹔丕廢山陽﹐昭烈踐祚﹔湣懷亡國﹐晉元嗣基﹔徽﹑欽蒙塵﹐宋髙纘統。是皆於國仇未報之日﹐亟正位號﹐《綱目》未嘗斥爲自立﹐卒以正統與之。至於玄宗幸蜀﹐太子卽位靈武﹐議者察之﹐亦未嘗不許以行權﹐幸其光復舊物也。本朝傳世十六﹐正統相承﹐自治冠帶之屬﹐繼絕存亡﹐仁恩遐被。貴國夙膺封號﹐載在盟府﹐殿下豈不聞乎﹖今痛心本朝之難﹐而驅除亂逆﹐可謂大義復著《春秋》。昔契丹和宋﹐多輸以金繒﹐回紇助唐﹐原不利土地﹐況貴國念篤世好﹐兵以義動﹖萬代瞻仰﹐在此一舉。若夫手足膺難﹐並同秦越﹐規此幅員﹐爲徳不卒﹐是以義始而以利終﹐貽賊人竊笑﹐貴國豈其然乎﹖先帝軫志潢池﹐不忍盡戮﹐剿撫並用﹐貽誤至今。今上天縱聰明﹐刻刻以復仇爲念。廟堂之上﹐和衷體國﹔介冑之士﹐擊楫枕戈﹔忠義民兵﹐願爲國死﹔竊以闖賊之滅當不越於斯時矣。《語》有之『樹徳務滋﹐除惡務盡』。今賊未伏天誅﹐捲土西秦﹐方圖報復﹐此不獨本朝不共戴天之仇﹐抑亦貴國除惡未盡之憂。伏惟堅同仇之誼﹐全始終之徳﹐合師進討﹐問罪秦中。共梟逆賊之頭﹐以泄敷天之恨﹐則貴國義聞千秋﹐傳之不窮。不亦千載一時哉﹖若夫牛耳之盟封﹐本朝使臣久已載道﹐不日抵燕﹐奉盤盂以從事矣。法北望陵廟﹐無涕可揮﹐身陷大戮﹐罪應萬死。所以不卽從先帝者﹐實爲社稷之故也。《傳》曰﹕」竭股肱之力﹐加之以忠貞『。法處今日﹐鞠躬致命﹐克盡臣節﹐所以報也。殿下伏賜垂鑑。「

可法又疏云「三月以來﹐陵廟荒蕪﹐山河鼎沸。臣備員督師﹐而河上之防﹐百未料理。復仇之師﹐不及於關陜﹐討賊之約﹐不達於北庭﹐一似君父之仇置之膜外者。夫我卽卑躬菲食﹐嘗膽臥薪﹐聚才智之精神而枕戈待旦﹐合方升之物力而破釜沈舟﹐尙恐無救於事。以臣視廟堂之作用﹐百執事之精神﹐殊未盡然。憶北變初傳﹐人心震駭。臣等恭迎聖駕﹐臨蒞南都﹐億萬之歡聲動地。陛下初見臣等﹐言及先帝則淚下沾襟﹐次謁孝陵﹐贊及髙皇帝﹑髙皇后則淚痕滿袖。皇天后土﹐實式鑑臨。曾幾何時﹐可忘前事﹖先帝以聖明罹慘禍﹐此千占未有之變也。先帝崩於賊﹐恭皇帝亦崩於賊﹐此千古未有之仇也。先帝待臣以禮﹐馭將以恩。一旦大故﹐在北諸臣死節者寥寥﹐東南諸臣討賊者寥寥﹐此千古未有之恥也。庶民之家﹐父兄被殺﹐尙思穴胸斷ㄕ﹐得而甘心﹐朝廷顧可漠置﹖今宜速行討賊之詔﹐嚴責臣與四鎭﹐悉簡精銳﹐直抵秦關﹐懸上賞以待有功﹐假便宜而責成效﹐絲綸之布痛切淋漓﹐庶海內忠臣義士聞而感奮也。國家遭此大變﹐陛下嗣承大統﹐原與前代不同。諸臣但有罪之當誅﹐實無功之足錄。今恩外加恩﹐紛紛未已﹐武臣腰玉﹐直等尋常﹐名器濫觴﹐於斯爲極。以後似宜愼重﹐專待眞正戰功﹐庶行間猛將勁兵有所激厲也。至兵行討賊﹐最苦無糧﹐似宜將內庫本相槪行催解﹐湊濟軍需。其餘不急工役可已﹐繁費一切報罷。朝夕宴ぅ﹐左右獻諛﹐一切謝絕。卽事關典禮﹐萬不容廢﹐亦宜槪從儉約。乞陛下念念思祖宗之洪業﹐刻刻憤先帝之深仇﹐振舉朝之精神﹐萃四方之物力﹐以並於選將練兵一事﹐庶乎人心猶可救﹐天意尙可回耳。」疏入﹐不省。

二十九日﹐東方長庚見﹐光芒閃爍﹐有四角﹑五角及刀劍旗幟兵馬﹐若戰鬥之象﹐且倏大倏小﹐倏長倏縮。又廟門告災﹐鳳陽祖陵疊火。地一日三震﹐有聲如吼。有秋䢐冬﹐日烈如火﹐在在地赤。而帝深居禁中﹐惟漁幼女﹐飲大酒﹐雜伶官演戲爲樂。巷談裏唱﹐流入內廷﹐梨園子弟﹑教坊樂人﹐出入殿陛﹐諸大臣呼爲老神仙。夤緣求進者接踵而至。亦間眷丹靑。士英書進沈啟南畫一卷﹐帝親署數事﹐士英亦跋一行。時羽書倉皇﹐士英猶與門下僧利根談禪﹑鬥蟋蟀﹐人號蟋蟀相公。初﹐髙皇帝時﹐以修殿余材置諸南工部庫﹐且朽矣。一時佞人稱爲神木﹐指爲嘉瑞。遂大興土木﹐修興寧宮﹐建慈禧殿。及賞賜宴樂﹐皆不以節。國用匱乏﹐搜括乃興﹐佃練湖﹐放洋船﹐瓜﹑儀制鹽﹐蘆洲升課。稅及酒家﹐每斤錢一文。蓋馬士英貪濁亂政﹐內則田﹑成兩宦﹐外則楊﹑阮諸姦﹐兼以鎭臣則興平﹑東平遙制內權﹐勛臣則忻城﹑撫寧侵撓吏事。邊警日逼﹐而帝不知。大小名流﹐相繼告罷。卽宦寺之有人心﹐如韓贊周四十疏乞休﹐盧九徳殿前慟哭﹐而羣小充庭﹐以累卵爲厝薪。至邊事之或和或戰﹐僅委史可法一人而已。

是月﹐可法進《掃陵疏》﹐遂統兵抵白洋河。

十一月十二日﹐淸師入宿遷。可法救之﹐隨拔營去。十四日﹐髙傑進疏渡河﹐抵徐州。

先是﹐十月十二日﹐淸朝發兵﹐一往山西﹐一往徐州﹐—往河南。豫王將從孟縣渡河。傑聞之﹐乃與劉澤淸書曰「淸朝發一王子﹐領兵號二十萬﹐實七八千﹐齊駐濟寧。近日河南撫鎭接踵告警﹐一夕數至﹐開封上下北岸﹐俱是兵眾﹐問渡甚急。惟恐彼一越渡﹐則天塹失恃﹐長江以北﹐盡爲戰場。時事到此﹐令人應接不暇﹐惟有殫心竭力﹐直前無二﹐於萬難之中求其可濟﹐以報國恩而已。」澤淸以傑書聞﹐且言淸朝總河楊方興屯兵宿遷﹐鑄造鐵條爲縛筏用。士英稱﹕「淸兵𨿽屯河北﹐然賊勢尙張﹐不無後慮﹐豈遂投鞭問渡乎﹖況彊弱何常﹖赤壁三萬﹐淝水八千﹐一戰而江左以定。況國家全盛﹐兵力萬倍於前。廓淸底定﹐願諸臣刻勵之也。」

傑遺淸肅王書云「逆闖犯闕﹐危及君父﹐痛憤於心。大仇未復﹐山川俱蒙羞色﹐豈獨臣子義不共天﹖關東大兵能復我神州﹐葬我先帝﹐雪我深怨﹐救我黎民﹐前有朝使謹賫金帛﹐稍抒微忱﹐獨念區區一介未足答髙厚萬一。玆逆闖跳梁西晉﹐凡系臣子及一時豪傑忠義之士﹐無不西望泣血﹐欲食其肉而寢其皮﹐晝夜臥薪嘗膽﹐惟以殺逆闖﹑報國仇爲汲汲。貴國原有莫大之恩﹐銘佩不暇﹐豈敢苟萌異念﹑自幹負義之愆﹖傑猥以菲劣﹐奉旨堵河﹐不揣綿力﹐急欲會合勁旅﹐分道入秦﹐殲闖賊之首﹐哭奠先帝。則傑之忠血已盡﹐能事已畢﹐便當披髮入山﹐不與世間事﹐一意額祝復我大仇者。玆咫尺光耀﹐可勝忻仰﹐一腔積懷﹐無由面質。若傑本念﹐千言萬語總欲會師剿闖﹐始終成貴國卹鄰之名。且逆闖凶悖﹐貴國所甚惡也。本朝抵死欲報大仇﹐亦貴國念其忠義所必許也。本朝列聖相承﹐原無失徳﹐正朔承統﹐天意有在。三百年豢養士民﹐淪肌浹髓﹐忠君報國﹐未盡泯滅﹐亦祈貴國之垂鑑也。」

肅王報書云「肅王致書髙大將軍﹐果能棄暗投明﹐擇主而事﹐決意躬來﹐過河面會﹐將軍功名不在尋常中矣。若第欲合兵剿闖﹐其事不與子言。或差官北來﹐於令人引奏。」

先是﹐淸朝副將唐起龍﹐其父唐虞時致書於傑﹐勸以早斷速行。有「大者王﹐小者侯﹐不失如帶如礪﹐世世茅土」之語。傑皆不聽。身先士卒﹐沿河築墻﹐專力備禦。

徐州大盜程繼孔者﹐字肖予﹐蕭縣健步也。其仇誣告肖予與宿州乾賊通﹐官兵不察﹑往擒激變。肖予不從乾賊﹐自據所居梧桐山爲亂。馬士英督鳳時﹐俘之以獻﹐未及誅﹐京師破。肖予乃南下聚眾﹐以恢復爲名。至是﹐傑受士英旨﹐過徐州﹐而肖予斬木編筏﹐引兵渡河﹐僞投降。傑誘斬之﹐收其眾。事聞﹐加傑太子太傅﹐可法太傅﹐內外文武晉爵有差。

淸師至夏鎭﹐別由濟寧南下。又從洛陽渡河﹐攻海州﹐圍邳州。史可法﹑髙傑﹑劉澤淸等俱告急。不應。

十二月十八日﹐都督陳洪範南還。先是﹐洪範與左懋第等至徳州。淸撫臣方大猷示以攝政王令旨﹐有來使不必敬語﹐止許百人赴京朝見。十月初一日至張家灣﹐懋第欲先謁陵﹐後進見﹐攝政王不許。乃遙祭先帝。於十二日入京﹐館鴻臚寺。越一日﹐內院剛林來﹐登堂上﹐責懋第等江南不應更立天子。懋第不屈﹐洪範降。懋第請祭告諸陵﹐攺葬先帝。皆不許。乃陳太牢於寺堂祭之。二十七日﹐放歸。十一月初四日﹐至滄州。復遣兵追執懋第等北去﹐攺禁太醫院。放洪範﹐至是歸﹐稱淸師萬分緊急﹐旦夕南下。士英惡之﹐曰「有四鎭在﹐何慮焉﹖」

士英方黷貨無厭﹐賄賂千名百品﹐日令門下僧利根次其髙下。總憲李沾進帶﹐慮士英不重也﹐囑利根譽爲至寶。士英轉以獻帝﹐亦囑中官贊其非常﹐帝每束以視朝。始以議和遣使也﹐士英曰「和則和耳」。旣而和議不成﹐士英曰「不和則不和耳。」

時賊窺突禹州﹑襄城等處。各鎭擁兵不進﹐惟髙傑提兵二萬﹐與張縉彥直抵開﹑雒之間。縉彥聯絡寨勇﹐鼓銳進取。乃分寧陵以東屬王之綱﹐寧陵以西屬許定國﹐祥符以西屬劉洪起﹐河洛屬李際遇﹐各斬僞殺賊有差。

洪範請加恩北使勞臣﹐兵科戴英劾之﹐言「洪範出使無功。正使身陷北都﹐下役羣聚晉爵﹐天下聞之﹐恐哄然竊笑也。」乃止。

加左良玉太子太傅﹐予世蔭指麾使﹐開藩武昌。養子夢庚都督僉事﹐掛平賊將軍印。先是﹐楚宗朱盛濃疏誣監軍禦史黃澍毀制辱宗﹐貪贓激變﹐內批刑部提問﹐澍不至。及是﹐士英薦授盛濃池州府推官。

二十日﹐刑部尙書解學龍上從逆諸臣六等罪﹐除在北京何瑞徵等二十二人俟三年後定奪﹐一等應磔﹐宋企郊等十一人﹔二等應斬﹐擬長系秋決﹐光時亨等四人﹔三等應絞﹐擬贖﹐陳名夏等七人﹔四等應戍﹐擬贖﹐王孫蕙等十五人﹔五等應徒﹐擬贖﹐沈元龍等十人﹔六等應杖﹐擬贖﹐潘同春等八人。存疑另擬﹐翁元益等二十八人。朱國弼等合疏糾刑官六失。禦史張孫振又言刑官賣法侮文。革學龍職﹐以髙倬代之。是時﹐張捷秉銓﹐阮大鋮把持部務﹐而選郎以貪穢濟之﹐獨科道吳適抄駁侃佩。慶遠知府郭儀鳳疏言掛冠勤王﹐且誣巡撫方震孺貪狀﹐科參﹕「郡守無勤王之例﹐掛冠非入援之名。儀風不候憲檄﹐非奉明綸﹐擅離職守﹐飾詞妄瀆。察撫臣淸執有素﹐儀鳳穢迹著聞。必懼題參﹐先行反噬。自應嚴究﹐以杜刁風。」光祿署丞張星疏求考選﹐科參﹕「張星初以縣令躁進降處﹐又掛察典。不惟望斷淸華之夢﹐亦已身絕仕進之階。乃無端幻想﹐僥幸上賞﹐欺君孰甚﹖若不一爲點破﹐辟門大典不幾爲燃灰之地﹑向躍之門耶﹖」保定侯勛衛梁世烈請襲祖爵﹐科參﹕「國難以來﹐𨿽王侯貴戚咸餵虎狼﹐華貫重臣悉罹鋒刃﹐而其脫身圖存埋名混俗者﹐固亦不乏。該勛何以逆料其家之必殲而忍以子嗣乎﹖萬一本宗匹馬來歸﹐將奪諸該勛以授乎﹖抑姑仍之且兩封之乎﹖恐無此法紀也。該勛世受國恩﹐誠恢復有志﹐何難倡諸勛舊﹑破產從軍﹖自當直搗燕云﹐上爲先帝復仇﹐次爲諸勛雪恥。爾時訪問本支有無存否﹐然後請諸朝命﹐光復祖爵﹐不亦休乎﹖昔李晟收復長安﹐下令軍中曰﹕」五日內無得輒通家信。『今長安未復﹐殊非諸臣問家之日也。「遂安伯勛衛陳溶疏請襲爵﹐科參﹕」自都邑變遷﹐河山阻絕﹐世次無憑﹐單詞莫信﹐業奉明旨嚴核。該勛一請再請﹐若不能待﹐直視五等之封只同土塊之乞。亦與菜傭都督一醉告身﹐爲可乘時拾芥而攘取乎﹖況遂安勛衛今或遁迹閭閻﹐或從容歸國﹐安可懸坐鬼錄﹐使後來鞍馬遺裔執途人而可稱﹐攀髯孤忠裂本支而他續也﹖「中書舍人張鐘齡請給部銜﹐科參﹕」職方何官﹖監軍何事﹖妄行陳請。若果報國有心﹐何官不可自效﹖而藉口贊畫﹐輒請部銜﹐躁進尢甚。「余或疏劾﹐或抄參﹐不少假借。而銓部竟置髙閣﹐旋駁旋用﹐使職掌掃地﹐而宵小盈廷矣。

除夕﹐福王在興寧宮﹐色忽不怡。韓贊周言新宮宜權。福王曰「梨園殊少佳者。」贊周泣曰「臣以陛下令節﹐或思皇考﹐或念先帝﹐乃作此想耶。」

弘光兀年﹝淸順治二年﹞乙酉正月朔﹐日有蝕之。吳適上言維新五事﹕信詔旨﹐核人才﹐儲邊才﹐伸國法﹐明言責。疏入﹐不省。

都督李際遇降淸。

髙傑冒雪防河﹐疏請重兵駐歸徳﹐東西兼顧﹐聯絡睢州許定國﹐以奠中原。傑遺定國銀千兩﹐幣百疋。許定國者﹐太原人﹐以故總兵赦罪出獄﹐收兵縱掠。至是﹐以總兵駐睢州﹐毀家養士。負其功不得封﹐上書詆髙爲賦。髙由是怨許﹐常曰「吾見許﹐必手刃之。」可法之遣髙圖中原也﹐爭之經年﹐始見從。定國懼討﹐貽書閣部求自全計。閣部語其使曰「許總兵何地不可居﹐而必睢州乎﹖」十一日﹐髙兵至睢州﹐定國先數十里跪迎馬首。髙扶起之曰「若總兵﹐柰何行此禮﹖顧爾眾焉在﹖」許故隳其軍﹐以羸見。髙嗤之曰「爾有此軍﹐何不以此開藩乎﹖」居明日﹐召詢之﹐曰「若豈不知我之將殺汝﹐而不去何也﹖」許頓首曰「定國故知公之怒也﹐然不知其罪。」髙曰「若累疏名我爲賊﹐安得無罪﹖」許曰「此定國之所以不去也。定國目不知書﹐倉皇中假手記室而代者﹐誤入公名﹐定國不知疏中何等語也。若以此殺定國﹐不亦冤乎﹖」髙索記室者姓名﹐許曰「彼知公之怒也﹐先期遁﹐迹之不獲。彼先去而定國不去﹐以明向名公者非定國意也。」髙爲人戇﹐見其屈服﹐且憐之。聞謾語﹐以爲信。無何﹐有千戶者遮馬投牒﹐云「定國謀公。」傑故以示勿貳﹐馬前笞之六十﹐送許誅之。遂刑牲約爲兄弟。定國飾美姝進﹐傑屏不禦﹐笑謂之曰「軍行無所事女子﹐第畜之﹐俟我功成後以娛老乎。」定國唯唯退。時傑大營去城二十里﹐懸王命旗於城曰「非有令不得入。」從傑入者﹐止左右驍健三百人。十三日夜﹐定國開宴張燈﹐厚具樂以飲傑。令其少弟飲傑親將於別所。婦女賓客皆雜坐。酒半酣﹐許弟動靜失常度﹐坐者覺﹐起而耳語傑曰「今日之宴﹐視其弟志意有非常﹐得無謀我﹖」傑推之以手曰「去﹐夫何敢﹖」親將退﹐而意亦安之。三百人皆沾醉。傑所居爲睢人甲第﹐垣髙﹐且重廊復室繞四周。定國於壁後置人。將卒俱休息別所﹐傑臥榻畔止二三治文書者及傳事小兒。漏將殘﹐聞屋瓦歷然有聲﹐驚出視﹐則壯士逾垣屋者數十輩。傑有備身鐵杖﹐亟索之﹐已失﹐猶奪他人槍刀﹐斗而後就執。從者三百人皆同斃。一人牀下伏﹐值牀簀陷而免。定國喋血向南坐﹐曰「三日來﹐受汝屈辱已盡﹐今定何如﹖」傑大笑曰「吾乃爲豎子所算﹐呼酒來﹐當痛飲死。」遂遇害。明日日中﹐城門不啟。李本深﹑王之綱﹑郭虎攻東門而入﹐定國已渡河北去。睢人知其事﹐皆已行。諸將致疾於睢人﹐環睢旁二百里﹐皆屠之。可法至徐﹐聞而大哭曰「中原不可復圖乎﹖」乃還師以救根本。揚人聞傑之死也﹐酌酒相賀。

初﹐定國守河南﹐賊奄至﹐矢如雨。定國立敵樓以刀左右揮之﹐矢皆中斷﹐髙與身等﹐笑向賊曰「若乏乎﹖急歸﹐人障一版來﹐受灑家箭。」賊挾版至﹐定國射以鐵箭﹐枝皆貫人於版死焉。賊驚遁。定國嘗與眾少年飲﹐眾請曰「欲觀公神勇。」許曰「可」。忽躍起懸身﹐手攀檐前椽﹐左右換手﹐走長檐殆徧﹐而顏色自若。至是殺傑﹐乃奔降於淸師。

傑妻邢夫人率子元爵請卹﹐帝命所部將士仍聽邢氏統轄。史可法請以傑部將李本深爲提督﹐帝不允﹐曰「興平有子﹐朕豈以兵馬汛地遽授他人﹖」乃贈傑太子太保﹐許其子襲爵﹐再蔭一子錦衣衛百戶﹐從優議與祭葬。

黃得功攘袂而起曰「固當以此州還我。」引師臨揚。適可法自徐州還﹐令同知曲從眞﹑中軍馬應魁入得功營問故。得功曰「吾爲國大將﹐功最多﹐僻處瀕江一小邑。髙傑有何功績而食數城﹖姑念其不終﹐割以三縣足矣﹐餘地非髙有也。」閣部曰「吾豈不知將軍功﹖又非愛髙而故右之也。彼士馬多而令不一﹐今日驟奪﹐而明日必亂。亂且曰首難自將軍始。」其爭之也﹐黃揮其兵始少卻﹐會帝遣髙﹑盧二監諭之曰「大臣當先國事而後私恨。得功若向揚州﹐致髙營兵將棄汛東歸﹐設敵渡河﹐罪將誰任﹖」命可法鎭撫之﹐得功乃還。

得功﹐字滸山﹐京營名將也。初起﹐徒步爲商人執鞭。入都經山東﹐值響馬兒﹐商人俱逃﹐得功獨手持兩驢蹄禦賊﹐所向披靡。後立功河北﹐封靖南伯。嘗敗張獻忠於潛山之方嶺﹐殺萬人﹐獻忠幾獲而逸。得功爲人戇而忠﹐所部不過三萬﹐每戰身先衝突﹐勁疾若飛。江淮人詫爲無敵﹐呼曰「闖子」。得功愛將林報國﹐每用兵﹐報國輒爲前驅。左金王﹑老回回﹑革裏眼等﹐畏之亞於得功。革賊設伏以待報國﹐賊有趙虎者﹐佯北。報國恃勇深入﹐墮其伏中﹐殺之﹐提報國首﹐登山罵誘得功。得功單騎突陣斬虎﹐將首級祭報國。賊有少年勇將號無敵將軍﹐呼於陣曰「汝曹何怯也﹖吾爲汝曹擒黃得功以來。」賊皆按轡觀之。無敵將軍大呼馳至得功前﹐得功立擒之﹐橫置馬上﹐左手按其肩﹐右手策馬馳去。羣賊喪气﹐相戒曰「須避黃闖。」休寧汪耐庵曾拜得功門下﹐當髙傑引兵爭揚﹐汪時從得功飲。盤列生彘肩﹐割啖之。帳下驍將能飲者以次坐﹐人浮巨觴。有丘總兵弟辭不能飲﹐得功怒﹐欲杖之。總兵目汪﹐汪大笑﹐得功問故。汪曰「生笑丘守備腿不及杖粗也。」得功笑而止。俄報髙兵在十里外﹐將至矣﹐得功笑飲自若。又報距五里﹐又報僅三里﹐飲如故。又報抵城下﹐得功乃上馬﹐傍一卒授之弓﹐執在手。又一卒授之槍﹐掛於肘。又一卒授之鞭﹐跨左腿下。一卒授之鐧﹐跨右腿下。背後五騎﹐騎負一箭筒﹐筒箭百﹐隨之往。抽箭射﹐疾於雨。箭盡﹐擲弓﹐繼以槍﹐槍貫二騎﹐折旋﹐又擊死二騎。須臾擲槍﹐用鞭鐧雙揮之﹐肉雨墜﹐眾軍已歌凱矣。歸而豪飲如平時。

廣昌伯劉良佐字明宇﹐故東撫朱大典之舊將。後督淮﹑揚﹐再隸麾下﹐從護祖陵﹐禦革左賊﹐再後收永城﹐號花馬劉者也。

東平侯劉澤淸字鶴洲﹐家在曹縣。幼時曾習舉子業。試時適拳死一隸﹐遂跳應兵部將材﹐舉天下第一。後渡河救汴﹐壁壘未成輒遁走。其人好聲色﹐將略本無所長。初﹐科臣韓如愈糾澤淸﹐澤淸持金帛賄之﹐如愈呼使誚讓﹐反其幣。澤淸銜之。後上遣如愈督江浙餉﹐澤淸遣兵狙擊之於東平戴家廟。韓挺挺不撓﹐惟以幼子不宜見殺。劫者曰「無與小兒事。」捨之去。澤淸自云先帝已行封而詔不達﹐故與廣昌﹑興平拜獨進侯﹐人莫得而辧也。及駐節淮﹐乃大治邸第﹐備四時之室﹐壯擬皇居﹐取美人﹑鐘鼓以充之。嘗構一水榭﹐費千金。諸生爭獻歌詩頌功徳。澤淸晏然休兵淮水﹐置討賊事於不問。嘗誇於其客曰「我二十一投筆﹐三十一登壇﹐四十一列土﹐竟不知二十年中所作何事﹖」澤淸向特以計厚興平﹐聞其死﹐乃與二鎭謀曰「我維孺子不足立﹐固當分其眾將之。」馬士英持不可﹐曰「彼所部惡肯輕屬人﹖亟假諸將以軍號﹐待元爵長而還之。」當澤淸進侯時﹐值其母賈初開八秩﹐稱觴極一時之盛。後澤淸之降而戮也﹐賈乃流離道旁﹐無以朝哺云。

進吏侍蔡奕琛東閣大學士。

通政使楊維垣請重定欽案﹐又請重頒《三朝要典》。左良五疏言「要典﹐治亂所關﹐勿聽邪言﹐致興大獄。」袁繼咸亦以爲言。帝曰「皇祖妣皇考無妄之誣﹐豈可不雪﹖事關靑史﹐非存宿憾﹐羣臣當體朕意。」吳孔嘉又奏﹕「《三朝要典》須備列當日奏議﹐以存其實。」允之。升維垣副都禦史。

監生陸源又借題三案﹐疏糾光祿少卿許譽卿。譽卿疏言「當日諸臣以翊戴光廟爲正﹐今日諸臣以翊戴陛下爲正﹐俱從倫序起見。光宗母子無間﹐先帝身殉社稷﹐何嫌何疑﹖而小人無端播弄﹐假手源。先帝久任體仁﹑養寇釀禍﹐使得生榮死寵﹐竊謚文忠。陛下追削﹐萬口稱快。源滿口頌其平章之功﹐甚矣﹗若輩之取於黨姦﹐欺上也。」

升阮大鋮兵部尙書﹐賜蟒服。

中書舍人林翹疏稱﹐正月十六日雷聲自北至西﹐占在趙﹑晉之野有兵。日在庚寅﹐主口角妖言。

翹﹐江浦人﹐善星術。馬士英在戍日﹐卜其大用。士英薦授中書。尋躐一品武銜﹐蟒玉趨事。

二月﹐妖僧大悲夜叩洪武門﹐自稱烈皇帝。關人擒之﹐以隸戎政張國維。國維以爲此等妄男子﹐但當速斃之。若一經窮究﹐國體不無少損。而都人遂訛傳國維且杖死烈皇帝﹐於是國維遂以妖僧屬三法司。旣而復言潞邸之第﹐嘗受封郡公。本朝從無郡公﹐其妄明矣。而大鋮等欲借此鍛煉擁戴潞藩一案﹐將盡殺諸君子﹐於是有十八羅漢﹑五十三參﹑七十二菩薩之說。馬士英奮然沮之﹐僅以大悲所供錢謙益﹑申紹芳二人上聞。二人疏辧﹐旋亦解。蓋大悲者﹐非眞大悲﹐乃吳僧大悲之行童﹐從大悲往來錢謙益﹑申紹芳家者也﹐故折對但知有牧齋靑門而已。乃於晦日斬於通衢。

遣太監李國輔開采雲霧山。給事中吳適疏言「雲霧山卽名封禁山﹐縱橫數百里﹐北通徽﹑池﹐南連八閩﹐東抵衢﹑嚴﹐西界信州。唐宋以來每爲盜藪。其間深谷窮淵﹐虎狼接迹﹐險阻極目﹐無徑可攀。且地接祖陵龍脈﹐爲神京右臂。歷朝禁止樵牧﹐封禁所由名也。英宗初年﹐遣官采木。於是地方訛棍互相煽惑﹐而狐假之輩因之攘奪小民﹐招引匪類﹐大肆劫掠。兼多內外官屬供億之費﹐數邑坐困﹐民不聊生﹐近山良民遂鳥獸散。大盜鄧茂七等聚眾數萬﹐藉以爲窟﹐攻城殺令﹐合四省兵力討之﹐十四年乃戡定。奉旨照舊封禁。往禍蓋可鑑矣。臣竊以爲不便。」國輔亦疏請中撤。俱不聽。旣而馳視如適言﹐報罷。國輔系韓贊周養子。贊周﹐閹寺中正人也﹐傷心時事﹐杜門休沐。國輔時在宮中﹐每有匡救。士英視爲眼中釘﹐因屬所私以開采事誑國輔﹐具疏請往。其實士英意不在開采也。國輔提督勇衛營﹐操練禁旅﹐及奉命往浙﹐士英竟奪營篆﹐授其子馬錫。以乳臭兒綰兵柄﹐時事可知矣。適疏出﹐士英遂切恨之。

起瞿式耜撫廣西。

劉良佐等薦朱大典爲兵部侍郎。大典久任鳳督﹐毀家起兵﹐屢著戰功。禦史鄭瑜劾其侵贓百萬。帝以大典創立軍府﹐所養士馬﹐豈容枵腹﹖詔勿問。

張國維予告歸。

禦史張孫振劾在告禮部尙書顧錫疇險邪有玷秩宗﹐以其請削溫體仁謚而謚文震孟也。命錫疇致仕去。

禁宗室入京師。

禮部侍郎管紹寧請上先帝太子謚曰獻湣皇太子﹐永王曰永悼王﹐定王曰定哀王。

未幾﹐鴻臚少卿髙夢箕密奏先帝太子在浙。命太監李繼周密往紹興觀音寺誘取王之明。三月初一日至京﹐寓僧寺。令內員迎入宮。尋命移寓錦衣衛都督馮可宗家。士英疏有云「臣已遣大鋮密諭諸講官矣。」乃詔傳文武官識認。各冠帶往。大學士王鐸指原任講官方拱乾問曰「此何人﹖」東宮指稱髯而禿者方先生也。鐸遽呼曰「妄男子耳。」方遂掩耳疾走﹐不列名疏尾。其時﹐士英使大鋮謂方曰「若一列名﹐原官便可盡復」。方趨出國門﹐不復應命。原任講官劉正宗回奏﹐疏云「臣細細察視﹐披其鬢間﹐眉目微異﹐問其講讀何殿﹐則曰文華。勤政﹐非文華也。先講何書﹐則曰《尙書》。《孟子》﹐非《尙書》也。問其講至若有一个臣﹐有問難否﹐則曰忘之矣。所言不對﹐面目非眞﹐恐爲假冒。乞皇上細察眞太子下落。」三法司稱其山東人聲口。又奏據供稱髙陽人王之明﹐系附馬王侄孫﹐家破南奔﹐遇髙夢箕家人穆虎﹐教以詐冒東宮。又於東宮行囊中得周公輔成王五字。羣姦遂借此爲獄端。帝諭﹕「王之明自南京取道蘇﹑杭﹐直至浙東﹐是何主使﹖」蓋指諸淸流也。劉正宗﹑給事戴英各具奏王之明僞假太子﹐非稚年所能辦﹐必有大姦挾爲奇貨﹐宜敕法司根究。禦史陳以瑞奏愚民觀聽易惑﹐道路藉藉﹐皆以諸臣有意傾先帝之血胤。帝諭將王之明好生護養﹐勿驟加刑﹐俟正告天下愚夫愚婦皆已明白﹐然後申法。越三日﹐集文武百官舉監生員耆老於午門外﹐鞫之。夢箕﹑穆虎皆具服如之明育﹐遂下之明刑部獄。或題詩於皇城曰「百神擁護賊中來﹐會見前星閉復開。海上扶蘇原未死﹐獄中病己又誰猜。安危定自關宗社﹐忠義何曾到鼎臺。烈烈大行何處遇﹐普天同向棘圍哀。」

初三日﹐又有故妃童氏自越其傑所來。命付錦衣衛監候。初﹐帝爲郡王﹐娶妃黃氏﹐早逝。旣爲世子﹐又娶李氏﹐洛陽之變又亡。童氏本周府宮人﹐逃亂至尉氏縣﹐遇帝於旅邸﹐相依生一子﹐已六歲。賊破京師﹐帝南奔﹐各不相顧﹐太妃與妃各依人自活。太妃之南﹐陳潛夫奏妃故在。弗召。至是﹐妃自詣越其傑所來﹐帝弗悅﹐也。童氏在獄﹐細書入宮月日﹑相離情事﹐甚悉﹐求馮可宗呈覽。帝棄去弗視。尋命屈尙忠嚴刑酷拷。氏號呼詛罵。士英爲元妃進揭﹐稱童氏供有金哥﹐一婦人不足惜﹐然皇嗣甚重。苟非至情所關﹐誰敢與陛下稱敵體﹖宜迎童氏歸內﹐密諭河南撫按迎致皇子﹐以慰臣民之望﹐以消姦宄之心。不納。

旣而左良玉具疏﹐請保全東宮﹐以安臣民之心。謂「東宮之來﹐吳三桂實有符驗。史可法明知之而不敢言﹐此豈大臣之道﹖滿朝諸臣但知逢君﹐不惜大體。前者李賊逆亂﹐尙錫王封﹐不忍遽加刑害﹐何至一家反視爲仇﹖明知窮究﹐並無別情﹐必欲輾轉誅求﹐遂使陛下忘屋烏之徳﹐臣下絕委裘之義。普天同怨﹐陛下獨與二三姦臣保守天下﹐無是理也。親親而仁民﹐願陛下省之」。有旨﹕「東宮果眞﹐當不失王封。但王之明被穆虎使冒太子﹐正在根究姦黨。其吳三桂﹑史可法等語﹐尢系訛傳。法司將審明略節﹐先諭該藩。」黃得功疏言「東宮未必假冒﹐各官逢迎﹐不知的系何人辧明﹖何人定爲姦僞﹖先帝之子卽陛下之子﹐未有不明不白付之刑獄。人臣之義謂何﹖恐在廷諸臣諂徇者多﹐抗顏者少﹐卽使明白識認﹐誰敢出頭取禍乎﹖不殺則東宮爲假﹐殺之則東宮爲眞。皇上𨿽以大公至正爲心﹐恐臣下逢君之惡。臣受先帝知遇之恩﹐不敢不言。」劉良佐疏言「王之明﹑童氏兩案﹐未協輿情﹐懇求曲全兩朝倫典﹐毋貽天下後世口實。」工部侍郎何楷言「鎭疏東宮甚明。」湖撫何騰蛟奏言「太子到南﹐何人奏聞﹖何人物色取召至京﹖馬士英何以獨知其僞﹖旣是王侄孫﹐何人舉發﹖內官公侯多北來之人﹐何無一人確認而泛云自供﹖髙夢箕前後二疏﹐何以不發抄傳﹖此事關天下萬世是非﹐不可不愼。」江督袁繼咸疏言「太子居移气養﹐必非外間兒童所能假襲。王原系富族﹐髙陽未聞屠害﹐豈無父兄羣眾﹖何事隻身流轉到南﹖旣走紹興﹐於朝廷有何關系﹖遣人蹤迹召來﹐詐冒從何因起﹖望陛下勿信偏詞﹐使一人免向隅之恨﹐則宇宙享蕩平之福。」帝終以王之明自供甚明﹐命法司將審明略節各諭之。童氏尋亦瘐死獄中。

初五日﹐南都皮傭詹有道聞空中有聲曰「汝可至宮中尋子」。忽若爲物所憑。遂直叩東華門﹐冒稱恭皇帝。立杖斃之。又有劉祥者﹐神附其身﹐自稱玄天大帝。

禦史劉光斗阿旨﹐疏稱﹕「臣聞東宮兩王﹐尙在人間﹐不勝大駭。今已知眞歿﹐臣心始安。」

十九日﹐設壇太平門外﹐百官素服望祭先帝。獨阮大鋮後至﹐哭呼先帝而來﹐曰「致先帝殉社稷者﹐東林諸臣也。不盡殺東林諸臣﹐不足以謝先帝。今陳名夏﹑徐等俱北走矣。」馬士英急止之曰「徐九一現有人在。」

大鋮日與維垣謀﹐必欲盡殺東林復社諸人。大獄將興﹐尋以上游告警﹐姑緩須臾。或夜半書士英堂中云「闖賊無門﹐匹馬橫行天下﹔元凶有耳﹐一人直搗中原。」求其人不得。

倉場尙書賀世壽﹑僉都禦史郭維經告病去。維經﹐江右正人﹐羣小指爲南昌私黨﹐大鋮密遣兵於江中劫之。

以何騰蛟總督川﹑湖﹑云﹑貴﹑廣西。

時楊鶚撫湖南﹐士英詐言慮其人情不調﹐疏令回部。鶚抗疏言「人情極調﹐且臣與良玉旗鼓相當。英雄本色﹐丈夫肝腸﹐靑天白日。伏乞以後申飭臣工﹐收斂精神﹐用之剿禦﹐釋此不必然之疑﹐省此不必然之事。若知之不明﹐處之不當﹐聽細人之言﹐薄勞苦功髙之士﹐識者灰心﹐人人解體﹐殆非所以鞏朝廷而鼓忠勇也。」科臣吳適亦以爲言。皆不省。

許定國引淸師入儀封﹐復入考城﹐尋破歸睢。按臣淩ぁ死之﹐侄潤生自縊。ぁ遺書於淸師云「願堅盟好﹐勿輕南下。否則揚子江頭淩禦史﹐卽錢塘江上吳相國也。」事聞﹐贈ぁ兵部侍郎﹐潤生禦史。

淸師逼江北﹐下徐﹑潁。總兵李成棟南遁。

四月初一日﹐命盡去各衙門印文「南京」二字。初﹐南都有擁戴潞藩之議﹐列名苦無符印﹐遂竊南禮部印印之。及士英旣入﹐欲執議以起大獄﹐議乃止。後管紹寧署禮部事﹐大索三月﹐印卒不獲。至是﹐士英乃請攺鑄另給焉。

初四日﹐寧南侯左良玉舉兵東下。初﹐左客胡以寧獻計﹐令僞太子手書血詔付左。左佯受詔﹐爲壇而哭﹐灑血誓師。心憚江督袁繼咸在九江。胡以寧舊與袁遊﹐卽遣以寧持僞太子旨紿袁會師。部署三十六總兵而東﹐以江西屬其部將金聲桓。良玉乃馳疏列士英罪狀﹐又傳檄各鎭云「蓋聞大義之垂﹐炳於星日﹐無禮之逐﹐嚴於鷹。天地有至公﹐臣民不可罔也。姦臣馬士英根原赤身﹐種類藍面。昔冒九死之罪﹐業已僑妾作奴﹐屠發爲僧。重荷三代之恩﹐徒爾狐窟白門﹐狼吞泗上。會當國家多難之日﹐侈言擁戴勸進之功。以今上歷數之歸﹐爲私家攜贈之物。竊弄威福﹐煬蔽聰明。持兵力以脇人﹐致天子閉目拱手﹔張僞旨以俗﹐俾兵民重足寒心。本爲報仇而立君﹐乃事事與先帝爲仇﹐不祗矯誣聖徳﹔初因民願而擇主﹐乃事事拂兆民之願﹐何由奠麗民生﹖幻蜃蔽天﹐妖蟆障日。賣官必先姻婭﹐試看七十老囚﹐三木敗類﹐居然節鉞監軍﹔漁色罔識君親﹐托言六宮備選﹐二八紅顏﹐變爲桑間濮上。蘇﹑松﹑常﹑鎭﹐橫徵之使肆行﹔李﹑會稽﹐妙選之音日下。江南無夜安之枕﹐言馬家便爾殺人﹔北斗有朝慧之星﹐謂英名實應圖讖。除誥命贈蔭之餘無朝政﹐自私怨舊仇而外無功能。類此之爲﹐何其亟也﹗而乃冰山發焰﹐鱷水興波。羣小充斥於朝端﹐賢良竄逐於崖谷。同己者﹐性侔豺虎﹐行列豬﹐如阮大鋮某某等數十巨憝﹐皆引之爲羽翼﹐以張殺人媚人之赤幟﹔異己者﹐徳並蘇黃﹐才媲房杜﹐如劉宗周﹑姜曰廣﹑髙弘圖數十大賢﹐皆誣之爲朋黨﹐以快如蛇如虺之狼心。道路有口﹐空憐職方如狗﹑都督滿街之謠﹔神明難欺﹐最痛立君由我﹑殺人何妨之句。嗚呼﹗江漢長流﹐瀟湘盡竹﹐罄此之罪﹐豈有極歟﹖若鮑魚蓄而日膻﹐若火木重而愈烈。放崔﹑魏之狗﹐遽敢滅倫﹐收闖﹑獻之彌猴﹐教以升木。用腹心出鎭﹐太尉朱Г之故智﹐幾幾殆有甚焉﹔募死士入宮﹐宇文化及之所爲﹐人人而知之矣。是誠河山爲之削色﹐日月倏以無光。又況皇嗣幽囚﹐烈祖悲恫。海內懷忠之臣﹐誰不願食其肉﹖敵國向風之士﹐咸思操盾其家。本藩先帝舊臣﹐招討重任。頻年痛心疾首﹐願爲鼎邊雞犬以無從﹔此日履地戴天﹐誓與君側豺狼而並命。在昔陶八州靖石頭之難﹐大義於今炳然﹔迄乎韓蘄王除苗氏之姦﹐臣職如斯乃盡。是用厲兵秣馬﹐討罪興師。當鄭畋討賊之軍﹐憶裴度閒邪之語。謂朝中姦黨盡去﹐則諸賊不討自平﹔倘左右凶惡未除﹐則河北𨿽平無用﹝上七字原缺﹐校者據《明李遺聞》補﹞。三軍之士﹐戮力同仇。申明仁義之令聞﹐首嚴焚戮之隱禍。不敢妄殺一人﹐以傷天心﹔不敢荒忽一日﹐以忘王室。義旗所指﹐正明爲人臣子不忘君父之心﹔天意中興﹐必有間世英靈矢翼皇明之運。泣告先帝﹐揭此心肝﹐願斬賊臣之首以復九京﹐還收阮奴之黨以報四望。倘惑於邪說﹐詿誤流言﹐或受姦臣之指揮﹐或樹義兵之仇敵﹐本藩一腔熱血﹐郁爲輪困離奇﹐勢必百萬雄兵﹐化作蛟螭妖孽。玉石俱焚之禍﹐近在目前﹐水火無情之時﹐追維心痛。敬布苦衷﹐願言共事。嗚呼﹗朝無直臣﹐誰斥李林甫之姦邪﹖國有同心﹐尙懷鄭虎臣之素志。我祖宗三百年養士之徳﹐豈決裂於僉壬﹖大明十五朝忠義之心﹐正宜暴白於魂魄。速張殪虎之機﹐勿作逋猿之藪。燃董卓之腹﹐膏溢三旬﹔籍元載之廚﹐椒盈八百。國人盡快﹐中外甘心。謹檄。」又沿途張示﹐稱本藩奉太子密旨﹐率師赴救。士英等大懼﹐京師戒嚴。江督袁繼咸疏請赦太子以遏止之。中旨切責。

時左兵由九江﹑安慶至建徳﹐順流而下。士英調黃得功﹑劉良佐離汛﹐遣劉孔昭﹑阮大鋮﹑方國安﹑朱大典同禦之。大鋮誓師江上﹐衣素蟒﹐圍碧玉﹐見者詫爲梨園裝束。升大典兵部尙書﹐國安掛鎭南將軍印。劉澤淸亦托勤王﹐率兵大掠南行﹐揚﹑泗﹑徐﹑邳﹐勢同鼎沸。

史可法連疏告警。帝曰「上游急則赴上游﹐北兵急則赴北兵﹐自是長策。」可法曰「上游不過欲除君側之姦﹐原不敢與君父爲難。若北兵一至﹐宗社可虞。不知輔臣何意蒙蔽至此﹖」乃移書士英﹐懇其選將添兵﹐大聲疾呼。士英惟以左兵爲慮﹐不應。可法又請面朝處分東宮﹐以息羣囂。帝諭﹕「西警方急﹐卿專心料理﹐待奏凱復見。」可法嘆曰「奏凱二字﹐談何容易﹖誠如上言﹐面君不知在何日矣。」又連上二疏﹐一劾各鎭擁兵糜餉﹐一劾李成棟避敵南奔。士英亦不應。

帝惟以選淑女爲急。先是﹐應天府選進三名及司禮監選進六名﹐俱無可意者﹐特遣內監田壯國往杭州﹐選到陳氏﹑王氏﹑李氏三人﹐著於十五日進元暉殿﹐命戶﹑工部各委官一員﹐采辦中宮珠冠﹑禮冠三萬兩﹐常冠一萬兩。

殺從逆光時亨﹑周鐘﹑武愫。又殺武徳道僉事雷繽祚﹑禮部主事周鑣。鑣與鐘﹐從兄弟也﹐負時譽﹐與阮大鋮有隙。士英參鐘從逆﹐謂鑣當坐。糸寅祚亦與大鋮有怨。光時亨者﹐阻駕南遷者也﹐故與四人同死。

時淸師已徇徐﹑碭﹐下亳﹑泗﹐乘勢渡淮﹐如入無人之境。

十九日﹐召對。馬士英力請亟禦左良玉。大理卿姚思孝﹑尙寶卿李之椿﹑工科吳希哲等俱請備淮﹑揚。帝諭士英曰「左良玉𨿽不該興兵以逼南京﹐然看他本上意思﹐原不曾反叛。如今該守淮﹑揚﹐不可撤江防兵。」士英厲聲指諸臣對曰「此皆良玉死黨﹐爲遊說﹐其言不可聽。臣已調得功﹑良佐渡江矣。寧可君臣皆死於淸﹐不可死於左良玉手。」目大呼有異議者當斬。帝默然。

禮部錢謙益言「陳洪範還﹐該收他。」帝諭曰「國家何嘗不收人﹐只是收來不得其用。」希哲退曰「賈似道棄淮﹑揚矣。」

給事吳適疏參﹕「牟文綬本無寸功﹐驟列大帥﹐乃復繳兵嘩掠﹐摧陷建徳﹑東流﹐大屬非法。方國安受國厚恩﹐乃銅陵西關﹑南陵城外聚兵攻擊。赤子何辜﹐遭玆塗炭﹐益之深熱﹖其與叛逆何異﹖陛下宜加禁戢。」蔡奕琛等矯旨﹕「文綬久在南康﹐國安現在剿逆﹐吳適訛言亂政﹐爲逆臣出脫﹐是何肺肝﹖」次日﹐奕琛具疏特糾﹐逮適下獄。

先是﹐左光先按浙﹐會鞫奕琛一案。適時爲衢州司理﹐與紹興司理陳子龍共成是獄。及奕琛入相﹐與阮大鋮同心排擠光先﹐以致褫逮﹐並及於適。禦史張孫振疏糾適爲東林嫡派﹐復社渠魁﹐宜速正兩觀之誅。

二十四日﹐淸師攻揚州。史可法禦之﹐薄有斬獲。攻益急﹐血奏請救﹐不報。其明日﹐可法開門出戰。淸師破之﹐屠揚州。可法死之。原任兵部尙書張伯鯨被執不屈﹐身被數創﹐自剄死。妻楊氏﹑媳郝氏從之。

左兵下破安慶﹐盡殺阮氏。大鋮遂謂﹕「與其左兵之來﹐不若淸師之來﹐我且用淸師以殺左氏。」欲殺王之明以絕左兵之望﹐聞揚州急﹐遂不得行。

明日﹐帝召羣臣問遷都計。錢謙益言不可。馬士英請調黔兵入衛﹐備走貴陽。工科吳希哲等力諫乃止。召黔兵一千二百名入城﹐命住雞鳴山房。

初﹐左兵至九江﹐袁部將郝效忠﹑郭云等大掠﹐左兵附之。良玉見城中火起﹐聞報曰左兵也﹐卽其舟中頓足嘔血而死。左死﹐軍益亂。其養子夢庚劫袁共破安慶﹐東下采石﹐爲黃得功﹑方國安所敗﹐遂引兵還。捷聞﹐封得功靖國公﹐並晉大鋮﹑大典太子太保﹐余加級有差。

五月﹐以巡漕禦吏霍達﹑監軍僉事楊文驄分設蘇﹑松﹑常﹑鎭巡撫。初﹐祁彪佳撫吳﹐裕軍儲八萬﹐以二萬充可法軍餉﹐而貯六萬於京口庫中。及文驄監軍京口﹐欲漏其賦而無詞﹐遂爲築城金山之說。由是京口無軍儲。

髙傑潰卒之渡江也﹐鄭鴻逵掩而殺之﹐不下萬人﹐餘卒北走降淸。鴻逵乃露章告捷。璽書褒封靖虜﹝校者據《海上見聞錄》補「虜」字﹞伯﹐世襲。賜蟒衣﹑金幣。京口民皆頂祝﹐且爲建寺峙碑。自前月二十五日至是月之朔﹐日報虛捷。軍門鼓角﹐將士凱歌﹐聲沸江濱。鴻逵開藩京口﹐民爭以牛酒犒師。

午日﹐百官進賀。帝以演戲不視朝。忽有中旨命乞子捕蝦蟆爲房中藥。時目爲蝦蟆天子。

士英傳令各門下閘﹐辰開申閉。

淸師旣破揚州﹐沿江問渡。初七日﹐鴻逵軍中大宴﹐歌舞喧闐﹐而淸師乘間遣二百餘人潛入金山寺。初八日夜﹐大霧四塞﹐淸師編筏張燈向京口﹐而別由上游大寧洲老鸛河渡。黎明盡抵南岸﹐遂襲破鎭江。鄭兵盡棄軍實﹐揚帆東遁。

初十日﹐都門晝閉。大風猛雨。午後猶集梨園入內演戲﹐帝與羣小雜坐酣飲。二鼓﹐乃與屈﹑張二閹單騎出奔黃得功營。五鼓﹐士英入朝﹐駕已先出矣。遂召黔兵奉太妃走浙。平明﹐宮門洞啟﹐宮女雜走。於是各官爭竄。

十一日﹐忻城伯趙之龍閉各城門以待淸師。居民競殺城內外黔兵﹐無有遺者。午刻﹐有監生趙某率市人出王之明於獄﹐擁入宮中﹐登殿鳴鐘。百官莫有至者。吏部尙書張捷死之。副都禦史揚維垣以重案之明獄﹐聞都城人擁立之明﹐遂膽戰自經。妾朱氏﹑孔氏從之。王之明黏示皇城﹐略云「先皇帝丕承大鼎﹐惟玆臣庶同共甘苦﹐胡天不﹐慘罹奇禍。凡有血气﹐裂眥痛心。泣子小子﹐分宜殉國。思以君父大仇﹐不共戴天﹐皇祖基業﹐汗血匪易﹐忍垢匿避﹐圖雪國恥。幸文武先生迎立福藩。予惟先帝之哀﹐奔投南都﹐實欲哭陳大義﹐不意巨姦障蔽﹐至攖桎梏。予𨿽幽獄﹐無日不痛絕也。福王聞兵遠遁﹐先爲民望﹐其如髙皇帝之陵寢何﹖泣予小子﹐父老人民圍抱出獄﹐擁入皇宮。予身負重冤﹐豈稱尊南面之日乎﹖謹此布告在京勛舊文武先生士庶人等﹐念此痛懷﹐勿惜會議。予當恭聽﹐共抒皇猷。勿以前日有不識予之嫌﹐惜爾經綸之教也。」

十二日﹐欽天監挈壺官陳於階自經。

是日﹐帝駐太平府二十里外。黃得功﹑阮大鋮﹑朱大典﹑方國安等來見﹐欲入太平。太平民不納。十三日﹐往蕪湖。總兵官黃斌卿遁登中軍翁之琪舟。十四日﹐將往浙。

時淸豫王已薄都城﹐趙之龍挾王之明出降。豫王加之龍興國公﹐賜金鐙鞍馬﹑貂裘寶帽﹐設牛酒於軍中宴之。王鐸﹑錢謙益﹑張孫振等皆降。

十六日﹐淸豫王入京﹐百官朝見。王鐸等南面而坐。點諸降臣名。至鄒之麟﹐不應。王鐸急欲參之。張孫振謂錢謙益曰「此系老先生同鄕同籍﹐宜爲周旋。」錢頷之﹐鄒得無恙。張孫振每對人誇云「非我﹐鄒衣老幾弄出來。」鄒厚酬之。而鄒猶揚揚自稱不屈。

淸豫王出示曉諭﹐略曰「福王僭號稱尊﹐沈湎酒色﹐信任僉壬﹐民生日悴。文臣弄權﹐只知作惡納賄﹐武臣要君﹐惟思假威跋扈。上下離心﹐遠近仇恨。」云云。

時劉孔昭走浙﹐劉澤淸入海。惟劉良佐降淸﹐奉豫王命﹐引兵追帝至蕪湖﹐於十五日及之。且召黃得功。得功不從﹐良佐伏弩射中得功喉。得功創甚﹐拔劍自刎。後金陵有人忽奔眞武廟中者﹐跳舞大呼曰「我靖南侯也。上帝命我代嶽武穆王爲四將﹐嶽已升矣。」言畢﹐手提右廊嶽像於中﹐而己立其位﹐作握鞭狀﹐良久乃蘇云。是日﹐良佐挾帝去。之琪投水死。

帝見淸豫王於內守備府。豫王責其僭位稱尊﹑荒酒好色及謀害太子等事﹐帝默然。隨囚於江寧縣。

刑部尙書髙倬﹑戶部侍郎劉成治署中自經。十八日﹐國子監生吳可箕雞鳴山關廟中經死。二十三日﹐中書舍人龔廷祥投秦淮河死。其死不知日者﹐中書舍人陳キ及子舉人陳伯瑜﹑戶部主事吳佳胤。死不知名者﹐投秦淮河中馮小擋﹑百川橋下乞兒也。小以色幸﹐卒以身殉。乞兒題詩橋畔曰「三百年來養士朝﹐如何文武盡皆逃。綱常畱在卑田院﹐乞丐羞存命一條。」

禮部郎中劉萬春﹑主事黃端伯以不朝遇害。

淸豫王分兵略定各屬﹐而命禦史王忄養﹑劉光斗﹑鴻臚丞黃家等分往招撫。家至蘇﹐被殺。

蘇州諸生顧所受服儒服﹐哭文廟﹐投泮池死。原任少詹徐沈虎丘後溪死。玄廟觀前﹐賣面人夫婦對經死。

常州石生及賣扇歐姓者投西廟池中死。又一鄕民鬻薪入城﹐聞安撫使至﹐躍入文城壩南龍遊河死。五牧畜鵜鳥者薛叟以剃髮自經死。

常熟諸生徐懌以剃髮自經死。諸生項志寧不食死。

武進諸生董元哲痛哭死。

至各處起兵見殺﹐則貴池諸生吳應箕﹑宣城諸生麻三衡﹑武弁陳有功﹑余元宣﹑萬會﹑吳國楨。而蘇州原任遊擊魯之及武韋韜俱戰死。嘉定原任通政使侯峒曾城破與子諸生玄演﹑玄潔被殺。進士黃淳耀與兄淵耀及舉人張錫眉﹑龔用圓俱死。常熟諸生徐守質戰死。昆山貢生朱集璜城破被執﹐不屈死。故將王公揚年七十戰死。諸生陶琰城破自刎。原任狼山總兵王佐才爲亂兵所殺﹐一門被害。松江原任中書李待問﹑博羅知縣章簡城破被殺。吏部主事夏允彜投水死。總兵吳志葵﹑黃蜚駐兵豆腐浜﹐被擒﹐解至南京﹐死之。華亭教諭眭明永被執不屈死。常州諸生吳福之﹑徐安遠入太湖從黃兵﹐兵敗﹐福之投水死﹐安遠被殺。諸生張龍文率鄕兵薄郡城﹐見殺。

江陰屢攻不下﹐至三月乃陷﹐遂屠其城。典史陳明遇ト門投火。閻應元不屈見殺。訓導馮某縊明倫堂。中書戚勛全家焚死。

及淸兵下嘉湖﹐吏部郎中錢楝戰歿於震澤。原任吏部尙書徐石麟自縊。其僕祖敏﹑徐錦從死。

南都之陷也﹐潞王監國於杭州。及淸師至杭﹐潞王卽以城降。杭州原任行人陸培縊死。錢塘知縣顧成建不屈被殺。某縣知縣梁於亦死。

其前遣使臣左懋第在北﹐聞江南陷﹐七日不食。淸攝政王召見﹐麻衣﹑孝巾﹑艸屨﹐向上長揖﹐南面而坐。攝政王數以僞立福王﹑勾引土寇﹑不投國書﹑擅殺總兵﹑當廷抗禮五大罪。懋第抗詞﹐惟請一死。命剃髮﹐堅不肯﹐於閏六月十九日被害。題絕命詩云「峽坼巢封歸路迥﹐行南下意如何。寸丹冷魄消難盡﹐蕩作煙雲總不磨。」參謀兵部主事陳用極﹑遊擊王一斌﹑張良佐﹑王廷佐﹑劉統等五人從死。忽風沙四起﹐捲市棚於雲際﹐屋瓦皆飛。一時罷市。

淸豫王旣定江浙﹐尋挾帝及王之明﹑潞王北去。袁繼咸隨帝北行﹐其中軍都督鄧林奇死之﹐而夢庚以三十六將降於淸英王。隨命夢庚以父官率諸將入朝。金聲桓不欲行﹐乃自請願取江西以獻。英王許之。

鄭鴻逵道海東奔﹐奉唐王監國﹐建號隆武﹐於是有閩中之事。馬士英由廣徳與鎭東伯方國安兵二萬入浙﹐奉魯王監國﹐於是有浙東之事。

三餘氏曰﹕南樞電發金陵﹐匡贊之誠可並日月。於時俊﹐表從而景騖﹐麟師而鳳儀﹐庶幾桑楡之收焉爾。乃髙張羅尉﹐縱彼窮饕。逮維揚一出﹐則鴟集林﹐歸昌鎩羽﹐禱杌入囿﹐騶虞敗趾。此姜﹑劉諸人所以接踵而去也。卒之寧南東指﹐淮甸一空﹐士鮮晨炊﹐軍無夕燧。南樞授命﹐闕燼城蕪。士英之肉﹐其足食乎﹖當日幅員小矣而官愈大﹐郡縣少矣而官愈多﹐財賦貧矣而官愈富。三反之政﹐古人切戒。彼昏不知﹐淫酗而已。嗚呼﹗

●卷中。紹宗皇帝紀紹宗襄皇帝﹝校者案﹕《淸史紀事本末》卷八載﹐永曆十四年夏四月﹐上思文皇帝謚號曰紹宗襄皇帝。今據以補入﹞諱聿鍵﹐小字長壽﹐髙皇帝九世孫也。父義﹐以唐世子追封裕王﹐國於南陽府。母毛氏。聿鍵生三歲﹐祖端王惑於嬖妾﹐囚世子承奉所﹐聿鍵從之囚。稍長﹐讀書卽能識大義。年十八﹐尙未請名。世子爲其弟毒死﹐端王諱之﹐將傳國於次子。守道陳奇瑜入弔﹐謂端王曰「世子薨逝不明﹐若又不立其子﹐事必發覺。」端王懼﹐始爲聿鍵請名﹐立爲世孫。

崇禎五年﹐聿鍵年三十有一。襲王位。選妃曾氏﹐諸生曾文彥女也。

七年﹐流寇披猖﹐南陽當其衝。又其城庳薄﹐王捐千金謀修築。太守陳振豪不受功﹐王疏參之。烈皇帝震怒﹐逮振豪置理。王又援潞王近事﹐乞增兵三千人﹐設參將一員。不許。

八年冬﹐賊再犯南陽。王上疏云「臣府護衛一千二百人﹐近制以其半爲汴梁班軍﹐給撫臣以下徭役。無謂。惟明詔念臣困厄﹐以全軍見還。」詔報曰「南陽班軍番直﹐祖制已久﹐朕不敢變。」時烈皇帝欲行宗室換授之法﹐陳子壯署禮部事﹐執不可。王貽書子壯﹐稱說典訓﹐援據經傳﹐以相駁難。上乃下子壯獄。王每薄公卿爲不足重﹐而爭宗藩體統。劾總督盧象不朝其所。建請煩多﹐廷臣忌之。

會九年京師戒嚴﹐王率護軍勤王。汝南道周以典止之﹐不聽。至裕州﹐巡撫楊繩武以聞。嚴旨切責以擅離南陽。十一月下禮部議。給事馮可賓﹑鐘介議廢爲庶人﹐安置風陽髙墻。押發官同知張有度欲以檻車行。王自裁﹐不殊。至鳳陽﹐守陵奄人索賄不得﹐墩鎖以困苦之。病幾殆﹐曾妃割股以進﹐始愈。有司廩祿不時﹐資用乏絕。

時有望气者曰「髙墻中有天子气。」言於淮撫路振飛。因假賑罪宗﹐入墻見王﹐心獨異之。王告以吏虐狀。振飛疏請加恩罪宗﹐贍以私錢﹐且謫其吏之無狀者。

南都建號﹐大赦﹐得出。封南陽王。遣官送寓廣西。道杭州而南都陷。王勸潞王監國。三日而潞王出降。

初﹐淸師屠揚州﹐乘勝至瓜州。時鄭鴻逵鎭京口﹐與淸帥張天祿相距。天祿﹐故史可法愛將也。鴻逵陣傷其一目。而淸師編筏向京口﹐別由上流暗渡﹐遂襲破鄭師。鴻逵揚帆東遁。而戶部主事蘇觀生亦自南都走浙﹐與鄭胥會於杭﹐遂奉王入閩。

弘光元年﹝淸順治二年﹞乙酉六月二十六日﹐次建安。王下令曰「昔我太祖髙皇帝掃蕩羣氛﹐統一區宇。成祖文皇帝燕都定鼎﹐威震華夷。仁涵義育﹐累洽重熙。何期數當陽九﹐天降鞠凶﹖昔年薊北獨深蒙難之悲﹐此日金陵復有南轅之恨。孤愁涼徳﹐雪恥未遑﹐念切同仇﹐請纓有志。今爾臣民連箋勸進﹐至再至三。謂寇迫杭城﹐人無固志﹐賊臣有屈膝之議﹐舉國同蒙面之羞。孤覽斯言﹐撫膺隕涕﹐痛統緒之幾墜﹐悵天下之無君。孤不得已﹐俯順輿情﹐允從監國﹐謹於六月二十八日朝見臣民於建安。收拾餘燼﹐恢復南都。張皇六師﹐迎還玉輅。萃皇靈於渙散之後﹐出百姓於湯火之餘。」

又諭鄭鴻逵出示安民於八府一州﹐曰「寡人布素十年﹐毫無煩擾。今除下程小飯該縣官備辦外﹐一切供億並氈彩無益等事﹐俱各免行。當百姓剝膏見骸之日﹐寡人誓約己以安天下。違旨者治以不忠擾民之罪。隨侍官校不過十人﹐敢擅取民間根薪粒米﹐卽時察啟請究﹐定然捆打八十﹐割耳遊示。寡人生平眞性實心﹐字字眞誠。爾各官一體遵行﹐毋負寡人倦倦至意。」

翰林學士黃道周進誓師文﹑監國諭﹑祭告文﹑登極詔共四通﹐並繳賜勞銀三兩。手敕答云「所進撰文俱能寫孤意中事﹐且典核有體。孤心嘉悅﹐畱至日備用。孤今晝夜焦勞﹐新創諸事﹐方盼先生速至﹐便議戰守並監國禮儀。至在途之費﹐上下所共需也﹐同艱分濟﹐典非溢格﹐不準再辭。著卽祗受﹐稱孤軫卹至意。」

又諭鄭鴻逵敕曰「昨據先生啟請中標黃將官領兵二千﹐各令把守仙嶺等關﹐業卽兪允﹐兼令發犒矣。孤發旨後﹐思念兵將跋涉之苦﹐孤目親睹。今使兵將把關﹔必要先足其月餉﹐然後好責其成功。玆諭先生各兵將一槪應支糧餉﹐除前欠糧支並先生捐資代給者﹐通算欠數﹐俟孤到省陸續照補外﹐今將現令把關兵將二千名﹐卽將浦城縣現存正項銀兩﹐每名先給與現月六月一月﹐並再預支閏六月一月﹐示孤軫念兵將至意。其額兵二千﹐傳諭該將﹐一不許兵冒領﹐二不許縱兵淫酗賭博等獘。抖擻精神﹐一意防守外﹐仰先生卽將標下大小將領年齡﹑籍貫﹑履歷速造簡明文冊一本。再歷來各將照給支餉數目﹐各兵行坐每名支餉數目﹐並自今年正月起至六月各餉支過幾月﹐通共領過銀數若干﹐現欠幾月﹐每月欠銀若干﹐通共欠餉若干﹐先生賠應若干﹐曾那應補公家別項若干﹐某餉斷宜急補﹐某宜稍緩補給﹐俱一—速造簡明文冊一本。共冊二本﹐一二日卽造進來。其發過犒銀並支過該縣兩月餉銀﹐給發後再行造冊。一面具啟﹐一面移部﹐以憑開銷。孤以困頓之餘﹐宮內生長﹐不諳軍國大事﹐惟先生竭力輔孤不逮﹐以全奉孤南來精忠大節。」

時閩廣軍門劉若金欲駐福寧州﹐以抽洋稅。州中士民及鋪戶恐致騷擾﹐粘帖拒之﹐遂罷市激變。

二十九日﹐總兵南安伯鄭芝龍進冰紗十端﹐漳紗﹑葛紗﹑軟紗﹑永春布各五端。啟曰「芝龍盥手跪誦唐王殿下賜諭﹐如絲如綸﹐感髙厚之恩。惟是天步艱難﹐正望蕩平之日。幸殿下神聖﹐尢爲中興之主。芝龍前得胞弟鴻逵手信﹐愼重之過﹐恐武備未周﹐致有窺伺﹐故意從迂遠之行。玆奉令旨諭示﹐芝龍卽亟會撫按司道及縉紳孝廉貢監生員﹐無不歡欣鼓舞﹐共慶升平。人心如此﹐天意可知。禍亂之作﹐皇天所以開聖人也﹐其在斯乎﹖然眾議亦云只先監國而後登極﹐此與芝龍之愚見暗合矣。又據差官鄒泰傳諭欲居貢院。察貢院系山腋﹐稍雨卽患水﹐當以布政司爲行宮。若布政司一時未便搬移﹐芝龍總兵衙門亦可駐蹕。卽與撫按各官議妥﹐不敢有煩睿慮。其諭旨賜芝龍胞弟芝豹者﹐因芝龍在省督船﹐彼在安平練兵﹐相去六日路程﹐方差人賫去﹐未及取啟回報﹐統惟慈宥。芝龍一味拙直﹐心口如一。苟有率誤﹐更望天涵到底﹐方信芝龍之無他腸也。」手敕答云「自古英雄相遇﹐凡功業之巨細﹐正在相信之淺深。啟內一切愼舉動﹐擇行在﹐識慮周詳﹐任事堅決﹐孤更感激。另啟﹐所進衣著﹐孤卽受用﹐以昭與卿一體之忠愛云爾。」

芝龍隨進箋勸以監國﹐恢復中興。手敕答云「漢唐中興﹐各有成資。今止一隅﹐勢非昔比。況孤庸質﹐恐羞祖烈﹐惟是先生兄敬弟忠﹐勛猷夙著。前靖虜﹝校者據《海上見聞錄》補」虜「字﹞伯奉孤南來﹐實惟先生是奔是依。自孤勉允監國之後﹐專望先生兄弟﹐在朝則孤之心膽也﹐在邊則孤之左右臂膊也。孤占先生等才﹐不愧太祖臣子。至於諸將﹐則均有安危之寄。一統告廟﹐功成封侯﹐孤必不負。」

又諭芝龍云「把守關隘一切急務﹐先生業豫料理有緒﹐孤不勝嘉慰。措餉之難﹐其來已久。孤今惟實至儉至勞﹐布素外朝﹐以先天下。余俟監國之後﹐與先生等面議而行。至委先生兄弟守巡總督重任﹐出孤獨斷倚任之專﹐先生不可辭此官﹐卽孤不可辭監國。閏六月初一日當過建寧﹐一切監國事宜俱要豫備。一統所基﹐關系甚重﹐勉之愼之。」﹝校者案﹕此諭與《思文大紀》所載小異。﹞

初二日﹐福建布政使周汝璣﹑參議傅雲龍﹑張文輝﹑副使僉事柴世埏﹑陸懷玉﹑李長倩﹑羅萬爵﹑張﹑劉柱國﹑張晉徵﹑王芋﹑都司陳績﹑郭軻﹑楊升誠具箋迎賀。有云「分班﹝校者案﹕《思文大紀》作」「﹞錫寵﹐宗支首重於維城﹔壓﹝校者案﹕《大紀》作」嘉「﹞紐儲祥﹐嗣服莫先於監國。殷憂啟聖﹐式聆基命之歌﹔多難興邦﹐載輯景山之頌。﹝校者案﹕是下《大紀》尙有兩聯﹞恭惟殿下忠懷帝室﹐孝篤天經。國號從唐﹐化治順堯天之則﹔藩封移秀﹐派演流涓水之芳。錫玉輅以疏榮﹐執桐而作寶。豈謂遭家不造﹐遂俾國步多艱﹖念主上之播遷﹐敷天疾首﹔痛臣民之流散﹐率土寒心。苟非白馬之盟﹐孰系紫宸之重﹖爰揆神異﹐允葉禎符。是用師錫僉同﹐天人交與。金枝榦葉﹐獨推一本之向陽﹔玉水萬流﹐共仰朝宗之入海。閩封𨿽褊﹐負水憑山﹔閩眾𨿽孱﹐本忠依孝。一成一旅﹐少康王自有仍﹔三讓三推﹐孝文來於代邸。精克勵於膽嘗薪臥﹐勢終充於泉達火然。保四海而非難﹐王天下其再見。汝璣等涕淚餘生遭逢盛舉﹐悲已深於集蓼﹐喜忽動於開熙。朝上國之麟圖﹐ム僅有光赤社﹔歌髙皇之龍種﹐行將繼美朱陵。伏願持危以慮﹐雪恥勿忘﹐世徳作求﹐榮﹝校者案﹕《大紀》作」永「﹞懷安輯。一新君臣上下之往轍﹐嘗思光武中興﹔亟回東西南北之人心﹐必奏昆陽大捷。想片時時運﹝校者案﹕《大紀》作」胡運「﹞﹐不過腐鼠孤雛﹔計一統皇輿﹐佇慶遊麟巢鳳。」手敕答云「孤允藩院公啟﹐定於本月初七日駕臨布政司監國矣。切望文武協恭﹐各捐夙謬﹐共圖恢復﹐仰慰髙廟。彜典酬功﹐孤必不靳。」

初三日﹐舟次水口驛。驛乃古田縣地﹐爲入省之噤喉。先時﹐驛遞有坐駕大船祗候水次。王卻之不禦﹐惟乘民間小舫僅載數人者﹐宮眷在焉。不設彩縵及鼓吹。觀者舉手加額﹐以爲儉素如此﹐吾民其有瘳乎﹖鄭芝龍迎於舟次﹐卽賜接見。傳諭各官俱候登驛朝參。及登驛﹐各官恭迎道左。至驛﹐階下行四拜禮。王謙抑賜答兩拜。傳諭各官暫退﹐仍親標二十員名進。在東者﹐南安伯臣鄭芝龍﹑靖虜伯臣鄭鴻逵﹑巡撫僉都禦史臣張肯堂﹑閩廣總督臣劉若金﹑巡按禦史臣吳春枝﹑屯鹽道臣羅萬爵﹑福兵備道臣張﹑分巡道臣王芋﹑都司僉書臣陳績﹑內臣王承恩。在西者﹐戶部侍郎臣何楷﹑大理寺卿臣鄭﹑通政司左通政臣馬思理﹑光祿寺少卿臣林銘鼎﹑尙寶司少卿臣鄭昆貞﹑四川按察司按察使臣曹學﹑科臣陳燕翼﹑臣張利民﹑道臣郭貞一﹑黃錫衮。時鄭﹑馬思理﹑曹學俱在籍﹐穿吉服。何楷等俱自南京來﹐穿素服待罪。監國寬仁﹐憐其不得已之故﹐有旨勿問。賜坐賜茶。卽面諭云「省城聞行在擇布政司﹐一時官吏搬移並修理﹐未能猝辦﹐暫於總兵府駐蹕。各宜仍舊﹐勿得營造﹐致滋勞費。」隨諭跟役捧出禦用剩銀一百五十兩﹝系淮陽巡撫呈進者﹞﹐除在途犒賞買辦外﹐卽充修葺丹堊之施﹐勿取諸民。

時有議修理宮費酌派各屬者。曹學言於芝龍曰「仁聲仁聞﹐王政之先﹐豈宜睿駕未臨而先派多金修理﹖是播侈風於下裏也。不肖有司藉此而括庫藏﹐科百姓﹐增美之謂何﹖而彰其過乎﹖」芝龍卽示禁止之。

又諭﹕「守關進取﹐決不可無兵﹐有兵決不可無餉。餉出之民﹐有民而後有餉。安民以裕餉﹐必須戶部得人。玆眾卿在廷﹐卽僉擇其可者。」於是咸舉侍郎臣何楷。楷力辭﹐曰「臣尙負罪﹐俟明法誅戮﹐奚敢肩玆重任﹖」叩頭懇辭賢者。監國以舉出諸公﹐俯答其拜﹐而堅欲用之。又諭吏部曰「天步方艱﹐餉爲兵命。戶部重任﹐得人甚難。玆特面允文武公舉戶部侍郎何楷﹐廉而能計﹝校者案﹕此下《大紀》有」巨以識微「句﹞。孤於崇禎乙亥親閱邸報﹐亦服其侃侃掖垣。危難仗義之人﹐必於直言敢諫中求之。古人成說﹐孤奉爲範。何楷升戶部尙書﹐卽日到任理事﹐愼勿再辭﹐致耽急務。該部卽會同何楷確議推擇淸吏司郎中一員﹐以便呈堂行事。並卽推攝文選司郎中事一員。」﹝校者案﹕此諭與《大紀》所載頗有異同﹞又命巡按都禦史張肯堂速鑄大小衙門印﹐印文俱冠以「行在」二字。

特授浦城訓導王兆熊翰林院待詔﹐專理睿覽書籍事務。兆熊字念葛﹐福寧州人。歲貢﹐任浦城訓導。監國入關﹐卽爲扈從﹐後出使溫﹑臺。監國稱其眞忠如金石﹐眞淸如冰玉﹐故有是授。

是晚﹐命於水口驛下關泰山廟議推各要緊衙門職員﹐次早至芋原驛始定﹐具疏以聞。

初四日﹐日午﹐舟次洪塘﹐登岸。擇吉入城監國﹐乃暫憩民家。庭無供張﹐市不易肆。愚民以爲天子來﹐更靜於縣吏。

戌時﹐奉令旨云「孤今監國閩省﹐遵照祖制﹐舉用閣部等官﹐虛心聽納﹐惟愼惟公。除不忠先帝皇上負國害民者槪不錄用外﹐藩院諸衙門旣會議確當﹐卽允所啟分別攝事還職。」

初五日﹐敕司禮監傳諭﹕「天气炎暑﹐公件緊極。各啟朝者槪從簡便。在任文武及大小紳衿百姓俱止行一拜三叩頭禮﹐續到者免朝。」

福州知府熊經啟請冕服式。敕照依會典。

太常寺少卿曹學朝見﹐啟進三款。一爲福建解京錢糧﹐俱宜屬兵餉項下﹐祈勿他用﹐恐防不繼。一爲禮成之後﹐卽宜遣靖虜伯鄭鴻逵抵關﹑相度防守進取事宜以聞。一禁戢逃兵沿途搶掠害民﹐似宜急諭逃將﹐令其識認部下之兵﹐收拾什伍﹐示以赦辜復用之意﹐暫紓民患。三者皆實著可行。監國目之曰「此海內名儒也。孤在唐國﹐聞名久矣。玆幸在此得見﹐以慰數年景慕之意。」因賜坐賜茶。

傳諭禮部﹕初七日入城監國﹐先祭告天地﹑太廟﹑唐國宗廟﹐俱用太牢﹐設陳簋籩豆如禮。仍擬祭文三篇﹐攝禮部臣劉若金會太常寺少卿曹學撰述陳設。俱遵諭行。

初六日﹐諭布政司速造諸祖神位﹐設太廟。曰「自古忠臣孝子﹐未備居室﹐宗廟爲先。今孤瞻仰孝陵﹐不勝憤痛。旣議監國於玆﹐必先祭祖﹐方敢攝政。速於該省擇一公所﹐匾曰行太廟﹐屆期行禮。」

初七日﹐監國入城。以南安伯府爲行在。羣臣慶賀如禮。

特授貢生薛瑞泰司經局正字。瑞泰字幼安﹐侯官人﹐嫻掌故﹐大中丞鳴宇公子也。聞監國右文稽古﹐以家藏《禦覽》《玉篇》《太平廣記》《資治通鑑》各書計五百餘本﹐疏獻之。敕授此官。旋以年老不任仕進辭。監國溫旨慰之﹐曰「瑞泰以喬木世臣之家﹐惇禮義廉恥之節﹐巍然如魯殿靈光。所進書籍﹐雅體孤心。如此京職﹐原惇怙﹝校者案﹕此字疑有訛﹐《大紀》缺﹞勸﹐不準辭。仍候登極後卽行召對﹐全孤愛重老成之意。」後瑞泰因餉額不足﹐復捐助五百金﹐卽進翰林院五經博士。

監國特頒親制便覽序文。一日戎政。略曰﹕孤惟人君能以至公待天下﹐方可責人臣以無私﹐苞苴不入司馬門﹐天下始得眞將之用。將眞﹐六軍之命安矣。蓋文武一剛柔也﹐剛柔一動靜也。譬之身﹐文筋而武骨也﹐文背而武胸也﹐分則體用﹐合則一身。文蔑武﹐武蔑文﹐亦必不能獨立矣。論者謂文以節武﹝校者案﹕此句《大紀》衍爲一節﹞﹐此自尋常之將言耳。若夫唐之李﹑郭﹐宋之嶽﹑韓﹐我朝之徐﹑常﹐今奉孤之兩鄭﹐皆大將也。將大不待節制﹐相大不妨專擅。不妨不待﹐皆得自靖﹝校者案﹕《大紀》作「師」﹞其心﹐此天地之間气﹐必有爲而生也﹝校者案﹕此下《大紀》尙有數語﹞。目今札弁滿天下﹝校者案﹕此下《大紀》亦有數語﹞﹐孤必求眞大將﹐親拜而授之鉞。以立見孝陵﹑復東南澤國爲半功﹐再復西北以報烈宗深仇爲全功﹐半則以徐魏國處之﹐全則以郭汾陽酬之。詔列甚明﹐惟天下英雄速圖自奮﹝校者案﹕此下《大紀》尙有數語﹞﹐成孤中興之烈。二曰縉紳。略曰﹕孤惟帝王之禦世也﹝校者案﹕此下《大紀》有十四字﹞﹐必與文武之賢者共之。始於得賢將相﹐終於得賢百職。四海兆民﹐方有攸賴﹐民安則華彊夷服矣。然歷稽世道之污隆﹐機握於帝王之宇量。宇量必包乎天下﹐始可以總統乎千官。千官當而民治﹐民大治而帝王始安﹝校者案﹕「始安」《大紀》作「安矣」﹞。帝王量狹﹐一統必割據﹐帝王量大﹐割據必一統﹝校者案﹕此下取與《大紀》比看多節去﹞。蓋量大則識必髙﹐識髙始能用彼聲色貨利﹐又何有於東林門戶﹑魏黨﹑馬黨之紛紛哉﹖嗚乎﹗三黨成﹐偏安矣﹐四黨成﹐一隅矣。今孤臥薪而望孝陵﹐嘗膽以圖一統﹐焦勞昕夜﹐惟賢是求。追維洪武二十四年﹐王祖分封唐國﹐祖訓命名詩曰《嘉歷協銘圖》。往時未詳﹐於今有悟。我天我祖﹐旣預兆之﹐敢不孜孜敬天法祖﹑與我文武誓復舊疆﹑仰答我上帝之休命乎﹖彜典酬功﹐信如皎日。

命參將金錆賫監國赦款﹐宣諭金衢。

又諭吏﹑兵二部起大學士蔣徳於泉州。敕曰「今中興伊始﹐孤志切親徵。密勿必得匡贊之臣﹐始可分任從行居守之重。舊輔蔣徳﹐簡重於先帝﹐久欽﹝校者案﹕《大紀》作」飫「﹞其經綸。況學博古今﹐度具忠亮。著以原官起用佐理。著新任行人司張廷榜星速惇聘﹐卽來行在﹐與孤分勞。」徳辭以足疾。復敕云「卿宏才偉度﹐海內具瞻。孤昔奉藩﹐聞之尢悉。先帝簡任旣至﹐孤實眷倚非輕﹝校者案﹕」非輕「《大紀》作」舊臣「﹞。南京之召未起﹐是卿進退節全。孤𨿽莫當明主﹐志淸陵廟﹝校者案﹕此句《大紀》作」堅志自信﹐淸我陵廟「﹞。焦勞榜徨﹐盼卿如渴。昨虛傳卿奉召至﹐孤喜而不寐﹐隨諭侍臣不必拘套﹐卽著速至便殿召對。旣而寂杳﹐孤心惘然。孤望卿之切如此。乃復往還﹐動淹旬月。辭奏一到﹐大悲孤心。足恙未痊﹐自有體裁之法。經濟名臣﹐堅不我顧。孤誠薄徳﹐還念先帝念髙皇﹐定不準辭。十日之內﹐斷望卽到﹐慰孤至懷。」

時鄭鴻逵疏請正位號﹐不然﹐恐無以壓眾心而杜後起。芝龍意別有在。諸大臣多言監國名正﹐出關尺寸﹐建號未遲。而李長倩有急出關﹑緩正位﹑示監國無富天下心一疏。不報。而擁立者艷翊戴功﹐競勸登極。乃於是年﹝淸順冶二年乙酉﹞閏六月二十七日﹐祭告天地祖宗﹐卽位於福州。詔曰「朕以天步多艱﹐皇家末造﹐憂勞監國﹐又閱月於玆矣。天下勤王之師旣以漸集﹐向義之心亦以漸起﹐匡復之謀亦漸有次第。朕方親履行間﹐鼓舞率勵﹐以觀厥成。而文武臣僚咸稱萃渙之義﹐貴於立君。寵綏之方﹐本乎天作。時哉不可失﹐天定靡不勝。朕自顧缺然﹐未有丕績﹐以仰對上帝﹐克慰祖宗。而臨安委轡﹐尊攘無期﹐大小泛泛﹐如河中之木﹐朕敢不黽勉以副眾志而慰羣望﹖朕稽載籍﹐漢光武聞子嬰之信﹐以六月卽位髙阝南﹐卽以是年爲建武元年﹐誕膺天命。昭烈聞山陽之信﹐以四月卽位漢中﹐卽以是年爲章武元年﹐立宗廟社稷。艱危之中﹐豈利大寶﹖亦惟是興義執言﹐系我臣庶之望故也。以今揆古﹐卽以是年爲元年。其承天翊運定難功臣﹐悉以次第進爵行賞。分茅胙土﹐稍俟恢復﹐以勒勛庸。其翊運宣猷守正文臣﹐亦以次進級﹐別需來章﹝校者案﹕」來章「《大紀》作」表章「﹐屬下句似當﹞。孝秀耆宿軍民人等俱依前諭優給。行在所山川鬼神除淫祠外﹐皆遣正官精祭告﹐以示朕纘緒爲天下請命之意。」大赦。攺是年七月一日以後爲隆武元年。頒詔於八府一州﹐有一十八款。時於行在午門外宣讀﹐臣民跪聽者數千人。

先是﹐五鼓﹐駕自南安伯府移入布政司。庭燎輝煌﹐軍容壯麗。各官咸以次入。芝龍戎裝騎馬行於駕前﹐鴻逵率禁軍殿其後。至司﹐卽入行宮。百官鵠立﹐始聞環佩之聲。寅時﹐駕用衮冕朝服﹐升殿受朝賀﹐初行五拜三叩頭禮﹐繼又行二十四拜。

以布政司爲行殿﹐額鼓樓門爲行在大明門。以福建省爲福京﹐以福州府爲天興府。

追尊唐國髙﹑曾祖考謚號。遙上弘光帝尊號曰聖安皇帝。

進封靖虜﹝校者據《海上見聞錄》補「虜」字﹞伯鄭鴻逵爲定淸﹝校者據《思文大紀》補「淸」字﹞侯﹐南安伯鄭芝龍爲平夷﹝校者據思文大紀補「夷」字﹞侯﹐並賜號承天翊運定難功臣。鄭芝豹爲澄濟伯﹐鄭彩爲永勝伯。以按司爲芝龍第﹐都司爲錦衣衛﹐鹽運司爲通政司﹐巡撫署爲吏部﹐海道署爲戶部﹐提學署爲都察院﹐稅課司爲南察院。餘各官皆僦民房受事。

封弟聿釒粵爲唐王﹐主唐國祀。叔器鼎爲鄧王。

設六部九卿﹐並賜號翊運宣猷守正文臣。以張肯堂爲吏部﹐李長倩爲戶部﹑曹學爲禮部﹐吳春枝爲兵部﹐周應期爲刑部﹐鄭爲工部﹐馬思理爲通政使﹐鄭廣英爲錦衣衛都督。

以天﹑建﹑延﹑興四府爲上游﹐汀﹑邵﹑漳﹑泉四府爲下游﹐各設撫按。縣升府﹐府升道﹐道轉內卿。一命以上﹐咸與寵錫。

是時敷求耆碩。自何楷﹑蔣徳﹑黃景﹑黃道周﹑蘇觀生﹑陳洪謐﹑林欲楫﹑朱繼祚﹑黃鳴俊﹑姜曰廣﹑吳﹑髙弘圖﹑路振飛﹑陳奇瑜﹑鄭三俊﹑熊開元﹑黃士俊﹑林增志﹑李先春﹑顧錫疇﹑陳子壯﹑王應熊﹑楊廷麟等皆起爲大學士。然或至或不至。其遠不能至者﹐僅列其名遙授而已。閣臣至三十餘人﹐俱閒無事﹐不令票旨﹐皆帝親爲之﹐徳﹑欲楫﹑景皆力疏辭。行人以死請之﹐乃至。

隆武元年七月初六日﹐誅淸朝使人馬得廠。

攺天興府學爲國子監。先是﹐颶風壞學宮﹐郡紳馬思理與諸生鄭澤等謀重修之﹐至此落成。因命鄭澤等準貢入監﹐馬思理升級有差。

設五城巡視禦史及兵馬司。

特旌錢塘令昆山人顧咸建死節。

諭司經局正字薛瑞泰﹕「搜訪遺書﹐不論新舊﹐朱藍批閱。至十六朝實錄﹐尢爲要典。著爾畱心﹐朕不負此忠款。」

諭文武臣民﹕「朕誓擇於八月十八日午時﹐親率禦營中軍﹐平夷﹝校者據《思文大紀》補﹞侯鄭芝龍禦營左先鋒﹐定淸﹝校者據《大紀》補﹞侯鄭鴻逵統率六師﹐禦駕親徵。尙賴文武臣民勇效智力﹐謀富才能﹐同報祖宗以救百姓。有功者﹐朕必重賞﹐再無食言。」﹝校者案﹕此諭開首斥淸數語﹐備載《思文大紀》﹞卽日發示安民。

司禮監太監龐天壽傳諭﹕「行在合用物件﹐惟以儉朴爲本。有司官不得違旨阿奉﹐以害民生。」口敕諭﹕「行宮中不許備金銀玉各器用﹐止用磁瓦銅錫等件。並不許用錦繡灑綫絨花帳幔衾褥﹐止用布帛。件件俱從減省﹐稱朕恬淡愛民至意。違者卽以不敬不忠治罪。」

時帝長齋布素﹐日與大臣講求政治於便殿。又性好書籍﹐搜閱不丙夜不休。自敍曰「朕始祖唐定王﹐髙皇帝二十二子﹐母李貴妃出。洪武二十四年受封﹐永樂六年之國。傳子靖王﹐早逝無嗣。弟繼爲憲王。王長子悼簡世子﹐早薨﹐次子夭﹐第三子舞陰王襲封爲莊王。王子成王﹐無嗣﹐二弟浙陽王亦絕﹐三弟文城恭靖王長子入繼爲敬王。追封恭靖爲唐恭王。王繼統三十餘年﹐壽七十有一﹐子順王。順王子端王。端王子追封裕王。裕王萬曆二十二年封世子。長子﹐卽朕也。家庭多難﹐端不悅裕。在內官宅﹐母毛娘娘生朕於萬曆三十年四月初五日申時﹐先有云神擁送之兆﹐後有徧身鱗錦之祥。祖不悅而曾祖母魏悅之。八歲延師﹐僅辧句讀。十二歲曾祖母薨﹐祖卽將朕與父同禁。篝佛燈﹐日夜苦讀。禁十六年。朕二十八歲﹐尙未報生焉。崇禎二年二月﹐父爲叔鴆﹐朕誓報仇。賴有司持之公﹐天啟祖考心﹐請於烈廟。奉敕準封。本年十二月十二日﹐祖考亦薨﹐朕乃奉藩。五年六月初三日﹐受封。九年六月初一日﹐請覲。七月初一日﹐報仇。二十日﹐請勤王。八月初一日﹐起行。十一日﹐見部咨。寇梗回國。十一月廿一日﹐奉降遷之命﹐責朕以越關擅斃。十年三月二十二日﹐到風陽髙墻。五月﹐大病﹐中宮割股。十二年﹐朱大典請宥。十四年﹐韓贊周請宥。十六年﹐路振飛請宥更切。十七年十二月十三日﹐奉旨該部卽與議覆﹐而有三月十九日之事﹐不及全受先帝恩矣。痛哉﹗今朕四十四歲﹐共分四節﹕一節二十八歲爲家難。二節自二十八歲至三十五歲十一月爲治國。九年十一月奉譴﹐三十六歲至四十三歲八月﹐皆髙墻囚禁八年事。第三節

﹑第四節

則上年至今年也。」

翰林院學士黃道周至自衢州。卽日召對便殿﹐談恢復事宜。稱旨。帝譽之曰「眞朕中興名相也。」卽拜大學士﹐入閣贊助機務。

時永定土寇劣生王叔光﹑王中慶﹑王鳳來等因南都之變﹐招集亡命數千﹐攻大埔等縣﹐屯錦風窯地方﹐去城三十里而陣。又聞武平失守﹐勢益鴟張。攻圍永定縣七日。知縣徐可久陳鄕勇﹐嚴保甲﹐用間設奇﹐直搗其巢﹐擒斬二百餘人。餘黨解散﹐叔光僅以身免。

汀州大旱﹐斗米銀三錢。

敕禁各關兵將﹐毋得放逆輔馬士英入關。初﹐士英在金陵賣官納賄﹐顚倒賢姦﹐三尺童子﹐咸爲唾罵。及金陵之變﹐聖安出奔﹐士英不顧﹐獨奉慈禧太后至杭。杭人不能相容。勢逼﹐又棄去﹐獨擁重貲與部下將士數千奔逃各處。方國安﹑朱大典咸數其誤國之罪而驅逐之。聞帝卽位閩海﹐又謀入關。芝龍素善士英﹐獨以爲士英不卽叛降而亟亟求太祖子孫而立之﹐一念可嘉。帝下其議於廟堂。議云「士英蠹國僨師﹐禍延宗社﹐擅權納賄﹐怨結生靈。養私兵以致寇﹐爲凶暴於國門﹐擁天子以出居﹐遂賣君於中道。由昔言之﹐誤我聖安皇帝﹐誤我慈禧太后﹐蒙塵播遷﹐罪在天下﹐當爲天下之所共誅。由今言之﹐不奉隆武之朔﹐不請槁街之辜﹐矯虔狼戾﹐罪在興朝﹐當爲興朝之所共討。今江右有馬兵象兵﹐皆云滇南遺孽﹐湖東有惠登相﹑金聲桓﹐亦舊與姦輔關通。士英若能圖功自贖﹐以黔人收滇兵﹐爲功甚易﹐以馬兵收象賊﹐奏效非難。僅有桑楡之勛﹐略寬銜橛之路﹐亦諸臣所以曲體天心﹑弘開法网者也。」帝以爲然﹐故行文於各關﹐凜奉確遵。

以李世奇爲左春坊左庶子﹐賴垓爲右春坊右庶子﹐俱兼翰林院侍讀。

十三日﹐召對永勝伯鄭彩於便殿。以唐王爲監國﹐鄧王爲協守。攺都察院爲唐王府﹐南察院爲鄧王府。命工部造禦前令箭三十枝﹐備親徵用。

帝親出芋江﹐父老遮道懇畱﹐乘輿復返。議者謂東南仰望王師﹐急如拯溺。遲出關一日﹐則人心一日瓦解。國家之失﹐在此著也。

攺庶吉士爲庶萃士。特開儲賢館﹐定取士以十二科。命蘇觀生爲翰林學士以領之﹐考課無虛旦。旣而似玉﹐魚目混珠﹐招徠者多羊質虎皮。帝亦厭而罷之。

浦城令施以貪酷被劾。帝方恨貪官之失人心也﹐欲以髙皇帝之法行之。中有羅織之者﹐兼以問官挾仇﹐遂斬之。

命副總兵施福守崇安關。

十九日﹐廣寇攻陷武平。時城內猶於西街演戲。有姦人爲內應﹐打口號三聲﹐賊遂攻入。百姓自相踐踏而死者無算。

江西廣信府永丰縣原任大理寺少卿詹兆恆﹑上饒縣原任廣西南寧府知府楊聞中上賀表推戴。溫旨答之。

時內外文武濟濟﹐而兵餉戰守機宜專委芝龍一人。芝龍﹐泉州南安縣石井巡司人﹐所居地名東石﹐卽泉州郡城南三十里安平鎭也。父紹祖﹐爲泉州庫吏。蔡善繼爲泉州守﹐府治後衙與庫街相望。芝龍時十歲﹐戲投石子﹐誤中善繼。擒治之﹐見其秀麗﹐笑曰「法當貴而封。」遂釋之。安平濱海﹐有李習者以商舶往來日本﹐芝龍以父事之。習授芝龍萬金﹐寄其妻子。會習死﹐芝龍乾沒之。與弟芝虎流入顏振泉黨中爲海盜。振泉死﹐其夥遂推爲長。久之而所得不資。崇禎中﹐受巡撫沈猶龍招撫。芝龍娶日本長崎王族女爲妻。凡爲日本贅婿者﹐例不得歸。就撫後﹐芝龍乃挈其妻還東石。當是時﹐海舶不得鄭氏令旗不能往來。每一舶例入三千金﹐歲入千萬計﹐芝龍以此富堪敵國。乃築城於安平。宮室縱橫數里﹐海梢直通臥內﹐可泊船﹐徑達海。其守城兵餉自給﹐不取於官。旗幟鮮明﹐戈甲堅利。凡賊遁入海者﹐檄付芝龍﹐取之若寄。故八閩以鄭氏爲長城。猶龍母誕日﹐芝龍進珊瑚髙尺餘﹐飾以珠龍金盒。猶龍嘆賞。復進一株。制生犀黃金爲甲﹐每出則百餘人如一人﹐莫辧其孰爲芝龍也。芝龍有弟芝虎﹐次鴻逵﹐次芝豹。一門聲勢﹐ピ赫東南。時南安有苟憨﹐惠安有劉香﹐皆稱富彊。苟憨先亡﹐劉香恃眾不就撫﹐朝命芝龍討之。戰於五虎門之定海所。芝龍力不敵香﹐而弟芝虎勇甚﹐望見香乘大艦指揮兵士﹐以輕舟超艦而上﹐直前取香。左右惶急﹐莫敢縱兵。香亦勇﹐格虎﹐兵器墮﹐遂徒手而搏﹐相持入海而死。芝龍遂並其眾﹐勢益彊。南都建號﹐封芝龍南安伯。及擁立帝﹐遂進爵爲侯﹐開府於福州。坐見九卿﹐入不揖﹐出不送。

時廷議戰守兵額二十萬﹐自仙霞關外﹐宜守者一百七十處﹐守兵計十萬。其十萬今冬精練﹐明春出關﹐一枝出浙江﹐一枝出江西。統二十萬之兵﹐合兩浙兩粵之餉﹐尙猶不足。芝龍乃奏請兩稅內﹐一名預借銀一兩。分遣侍郎科道各府徵發。以浦城訓導王兆熊爲吏部主事兼禦史﹐管義餉。兆熊沿門搜括﹐不輸者﹐榜其門曰不義。義餉者﹐撫按以下皆捐俸助餉﹐名官助。官助外﹐有紳助﹐有大戶助也。於是東南鼎沸。

又察括府縣庫積年存銀未解者﹐釐毫必解。

又大鬻官爵。部司價銀三百兩﹐後減至百兩。武札僅數十兩或數兩。於是倡優廝隸﹐盡列冠裳。然無俸無衙﹐空名而已。其黠者﹐倩軒蓋﹐雇僕役﹐拜謁官府﹐鞭撻裏鄰。晉江令金允治蒞訟﹐兩造皆稱職官﹐則立而語﹐互毆於庭﹐竟不可制。民不堪其苦﹐反望淸師之至﹐謠曰「淸行如蟹﹐曷遲其來﹖」

芝龍又請淸理寺囚﹐納贖可得八十萬。帝不聽。

戶部李長倩請開事例﹐從之。

舊輔傅冠入朝﹐自請恢剿江右﹐帝允其請。旣而遷延邵武﹐爲諫官所劾而罷。

帝賜大臣宴﹐鄭芝龍以侯爵位宰相上。首輔黃道周謂祖制武職無班文官右者﹐相與爭執。終先道周﹐而芝龍不悅。諸生佞芝龍者﹐上疏言道周迂腐無能﹐不可居相位。帝敕督學禦史按之。

初﹐芝龍﹑鴻逵恃援立功﹐汲引姻婭﹐要地淸流﹐口授帝前。如吏科給事朱作楫﹑戶部主事葉正法﹐皆門下也。帝不盡從﹐頗懷怨望。及郊天於南臺﹐二鄭皆稱疾不出。閣部何楷劾之﹐言朝廷大典無過郊天﹐而二勛不出陪祭﹐無人臣禮。帝重其風裁﹐令掌都察院事。已而鴻逵扇於殿上﹐楷呵止之。二鄭益怒。楷知不爲二鄭所容﹐請告再三。帝欲兩全之﹐暫令回籍。諭以收復兩京﹐卽召總憲。楷出都甫四十里﹐遇盜﹐戕其一耳。蓋芝龍使其部曲楊耿爲之也。

時曠昭巡撫江西﹐而淸將劉一鵬統數百騎至南昌。牌先至﹐昭卽命士民出迎﹐而身自扁舟遁去。江省風靡﹐獨贛州不下。帝命太僕少卿萬元吉﹑左春坊左庶子楊廷麟等協力守贛﹐措置有方。蘇觀生請帝出關﹐幸贛州。廷臣亦章滿公車﹐僉謂贛居山川上游﹐豫不能仰面攻。且左爲楚﹐右爲閩浙﹐背爲粵東﹐足以控制三面﹐使四方豪傑知朝廷有恢復大計也。帝亦欲躬履行間。鄭氏方欲挾帝以自重﹐力以缺餉沮之。不報。觀生遂先赴南安﹐帝親於殿門祖之。

帝幸國學﹐祭酒賴垓進講﹐三品以上官坐聽﹐其餘侍圓橋。觀者如堵。時鄭氏無經略之志﹐而江西義旅響應。二十二日﹐遂命黃道周以師相出關募兵﹐聯絡江西﹐救徽援衢。道周慨然自任曰「立君以救民﹐吾之素志。今主上觀徵在卽﹐分道而進﹐滅寇復仇﹐機會難失。我爲大臣﹐寧惜以身先之﹖庶人心有知﹐不至泄泄也。」當時餉缺﹐自辦一月之糧而往﹐芝龍竟不與一錢﹐帝惟給以空札付百函爲行資而已。因加鴻臚寺序班趙士超兵部職方司主事﹐赴黃輔臣軍前監紀。士超字玄卿﹐閩縣人。祖榮﹐正統初授中書。英宗北狩﹐兩使沙漠﹐歷任二部尙書。後以討曹賊功﹐蔭一子﹐世襲。士超𨿽諸生起家﹐夙有才幹。輔臣一見﹐深相器重﹐故特疏薦之。士超見兵餉寡少﹐遂傾余橐﹐得千金﹐募壯士百餘人。其父璧﹐官防海參戎﹐且力贊成之。士超遂偕壯士而行。

道周旣出﹐何吾騶至自廣東﹐用爲首揆。錫以銀章﹐文曰輔佐中興。

八月初四日﹐頒刻《皇明祖訓》及自制登極﹑親徵﹑監國三詔於各郡王﹑鎭國將軍。賜白金十兩。

初五日﹐命天興府重鑄福建等處承宣布政使司之印。

初六日﹐命中書頒敕書一道﹑旗牌八面於前軍都督府左都督鄭芝豹。

命禮部頒祖訓五十七本於內閣六部諸臣工﹐務令熟記遵行。大學士林欲楫等表謝云「聖祖開天﹐方策軼鼎彜之重﹔神孫繼統﹐羹墻憑琬琰之垂。用孝作忠﹐昭哉嗣服﹔以守爲創﹐允矣中興。恭惟皇帝陛下﹝校者據《思文大紀》補﹞天符握赤﹐聖略凝玄。煉五色石而補鰲巓﹐白水啟宛城之駕﹔起半壁天以息龍火﹐黃衣耀閩海之祥。世統上纘髙皇﹐並道統亦同一揆﹔治法遠紹開代﹐卽心法可以萬年。刻成《祖訓》一書﹐徧賜臣工百職。或治內﹐或制外﹐篇篇蕊笈瑯函﹔若緯武﹐若經文﹐字字禹圖軒鼎。宣威布徳﹐白宮禁以逮夷蠻﹔杜漸防微﹐由藩封而及政府。煌煌大冊﹐曄曄洪謨。九重方且率祖訓以攸行﹐多士亦用秉文而覿徳。此眞凝興朝之永命﹐而肇一統之洪休者也。臣等念切憲章﹐身慚文獻。圖呈金鏡﹐欲勒《貞觀政要》之編﹔名企玉書﹐竊陋汾水大風之制。伏願聖不自聖﹐新又日新﹐因時制宜﹐聲爲律而身爲度﹐得意忘象﹐口成文而筆成書﹐則訓行且徧臣民﹐而顯承益光謨烈矣。臣等云云。」

敕錦衣衛堂上官曰﹕國家新創﹐禁門啟閉﹐一以更定﹝校者案﹕據《大紀》當補「漏盡」二字﹞爲期。朝日﹐大臣許帶三人﹐小臣許帶一人。其直科抄疏諸臣﹐各帶十人。鐘鳴之時﹐俱於午門外伺候。如有靑衣小帽﹐雜於班聯之後﹐或借用僭戴冠帽者﹐卽行拿究。各官護短爭執者﹐並究。各官應帶牙牌﹐工部察奏。

又敕工部修理後殿垣墻低缺處﹐以肅淸禁地。

時﹐浙江塘報靖�伯黃蜚在湖州﹐屢經破敵。特攺造銀印賜之。

初八日﹐丁祭。先期﹐命太常寺卿曹學詣文廟供辦陳設各項事宜﹐恭進祝版﹐候塡禦名。至期﹐遣大學士行禮。啟聖公祠提學禦史行禮。

通政司左通政周汝璣恭進二祖聖容曁勛臣六人眞像。溫旨答之。

戊子﹐禮部請例應致祭太社太稷。時以大雨故﹐宮中具衣冠遙拜。命定淸﹝校者據《思文大紀》補﹞侯鄭鴻逵恭行代攝。

諭太常寺設鼓於宮門。如遇祭期﹐鳴鼓三通﹐以示諸臣齊集班聯。

欽天監恭擇十八日丁酉﹐與聖誕壬寅乙巳丙申丙申﹐丁與壬合﹐乙丙丁相會爲日月星三奇照耀大明之象﹐允宜聖駕親徵﹐大張九伐。

著禮部給事中陳履貞至郊外﹐欽迎平夷﹝校者據《大紀》補﹞侯鄭芝龍﹐問其途中勞苦。準休沐一日﹐卽來勤政殿召對。

以兵部右侍郎唐顯悅協理戎政﹐給以敕諭關防。

欽天監奏進新曆﹐敕下禮部速刻頒行。

惠州流賊袁王總殘破武平﹑上杭二邑。檄定淸﹝校者據《大紀》補﹞侯標下將官黃廷等統兵﹝校者案﹕《大紀》作「平夷侯標下將官黃延等領官兵二千八百名」﹞前往協剿﹐仍敕撫臣劉柱國相機調度﹐毋致蔓延。事平破格酬功。

是月﹐粵西靖江王亨嘉自稱監國於桂林﹐號桂林爲西京。初﹐靖江篡位自立﹐其後嫡嗣及其宗二十餘人上疏告訐。天﹑崇兩朝﹐迄無寧歲。王厚賂朝貴﹐以故輒直王而下訐者於獄。南都建號﹐王表賀登極。因僞奏全﹑永﹑連三州皆爲土賊所據﹐撫按匿不以聞。及南都陷﹐王遂睥睨神器﹐以總兵楊國威爲大將軍﹐推官顧弈爲吏科給事﹐臬司曹燁等皆俯首聽命﹐推置僚屬。會閩詔至﹐不受。將發兵至梧州﹐撫臣瞿式耜移書總制丁魁楚爲備﹐且檄思恩參將陳邦傳防梧﹐又止狼兵勿應靖。於是以大義啟靖江曰「兩京相繼陷﹐大統懸於一發﹐豪傑睨睨逐鹿。閩詔旣頒﹐何可自興內難爲漁人利﹖」靖江怒﹐遣桂平道井濟促式耜入桂。弗應。

未幾﹐靖江提兵至梧﹐式耜堅坐梧城。靖江謁者促式耜朝﹐式耜曰「王也而朝﹐禮也。」謁者曰「易朝服。」式耜曰「王烏用朝服﹐以常服朝﹐禮也。」靖江知式耜不可奪﹐一日迓式耜語。式耜未及靖江舟﹐忽拽上一小艇﹐靖江宦官門正劉應科﹑羅之護﹑衛指揮曹升持刃加式耜頸﹐逼巡撫敕印。式耜曰「敕印可刃求耶﹖」桂推官顧奕遮式耜項﹐拽過數舟。數僕數起。式耜坐﹐神稍定﹐曰「我朝廷開府重臣﹐若欲爲帝﹐曾盧陵漁戶之不若矣。」靖江假撫軍令入署﹐索敕印。撫軍家人疑有變﹐奉敕印惟謹。靖江實慮西撫與東督應﹐而西撫情形已達數周﹐促兵之羽飆馳矣。淸江乃用小艇挽式耜上桂﹐塞其艙竇﹐不令見人﹐但聽水石氵々聲。至桂﹐閉於王邸。式耜日凝坐﹐不與諸靖人語。王邸人進食﹐式耜未嘗食也。先是五月﹐式耜知靖江必有變﹐先遣標官徐髙至桂﹐察王動靜。髙幼子得出入宮中﹐至是得進飠粥云。髙後爲坐營﹐掛制勝將軍印。永曆四年﹝淸順治七年﹞殉始安王難者也。

式耜以隆武之立也非序﹐故不勸進。且素防靖江有變﹐處之泰然。而式耜夫人邵晝夜啼泣﹐因遣家人周文賫疏至閩﹐賀帝卽位﹐並乞師。曰「嶺表居楚﹑豫上游﹐嶺表失﹐則豫無所憚﹐楚未得通﹐天下事益不可爲矣。臣式耜朝以死﹐則粵中夕以亡。豈惟一省之憂﹖」因陳靖江形勢有必敗狀﹐及靖江挾式耜而西﹐將逼廣東。九月﹐丁魁楚﹑陳邦傳討靖江﹐敗之。靖江返桂。時已深秋﹐式耜猶著單紗衣。靖江送飲食及衣﹐俱不受。一日﹐趣式耜撫軍令調狼兵。式耜曰「戴罪之臣﹐曷可蒞戎事﹖」瞑目不食﹐求自斃。諸靖人畏之﹐送居劉仙巖﹐距桂城五里許。靖江以符調狼﹐狼不應。外兵且急。復迓式耜入﹐請還撫軍治。式耜曰「戴罪之臣﹐曷可再還撫軍治﹖」送敕印至﹐式耜免冠南面拜而受之。諸靖人爲懾然。復請蒞撫軍事。不答。日使數往返﹐薄暮﹐還撫軍治。城中人士始帖然。

時湖南列校宣國公焦璉爲總鎭楊國威旗鼓﹐知所事非正﹐陰歸撫軍。撫軍授之計。會陳邦傳兵亦應檄至﹐璉夜縋城下﹐入邦傳軍。復ㄌ邦傳上城﹐陴守皆璉兵。隨擒國威﹑顧奕等。五鼓攻靖邸。戒軍士第擒靖江﹐以安人心﹐他無擾。厥明﹐大定。誡兵將除蠱惑靖江者數人外﹐無侵株。

特諭﹕「守困恩官路振飛﹐非僅一時豆粥麥飯之感﹐察訪莫遇﹐晝夜爲思。能訪致者賞千金﹐與五品京官。」於是吳江縣諸生孫可久﹝校者案﹕「可久」﹐《大紀》作「久中」﹞上言「昔曾聞其寓於洞庭﹐蹤迹可據﹐願往訪之。」是冬﹐訪而得之。立授可久都督府經歷。振飛入閣辦事。振飛第三子﹐年十七﹐入朝。賜名太平﹐授錦衣百戶﹐攺兵部職方主事﹐尋轉廣西按察司僉事。後奉敕升撫﹐適丁父艱南歸﹐與其兄居洞庭東西兩山之間。

十一月﹐原太子少保﹑禮部尙書翁正春孫男進伊祖所藏《國朝實錄》一部﹐自髙皇至莊皇帝十有二朝。

帝親餞太子太師肅虜﹝校者據《思文大紀》補﹞伯黃斌卿﹐授以印劍敕書﹐復賜銀幣。文武羅列郊外餞送﹐軍容整肅﹐觀者夾道。敕書有云「一統不全﹐卽朕不孝﹔三吳未復﹐卽卿不忠。盼望我孝陵﹐羹墻如見﹔可憐我百姓﹐湯火曷歸﹖」復制詩以送之﹐曰「朕今伸大義﹐卿任董恢徵。寸心達聖祖﹐一徳壯畱﹝校者案﹕《大紀》作」神「﹞京。將廉天地﹐恩徧事功成。終始封勞報﹐君臣共治平。」鄭鴻逵於餞送時﹐解所束玉帶贈之。

十三日﹐冊立皇后曾氏。詔曰「朕惟乾坤合徳﹐風化之方圓攸在﹔日月儷體﹐生物之健順所彰。自古君必立後﹐所以承祖廟﹐裕後昆﹐建極於萬方者也。朕賴文武臣民不忘髙皇帝聖澤﹐勸進紹統中興﹐於前閏六月二十七日卯時卽皇帝位於天興府南郊。恭卽祭告祖宗﹐謚唐國髙曾祖考四代。親上洪號後﹐卽於是日謹遵祖制﹐欽命朕元妃曾氏爲皇后於宮中。顧念時事倥傯﹐冊寶冠服未備。同朕登極之日﹐𨿽加中宮之稱﹐然立後大典﹐朕亦何敢艸率而行﹖於是申令禮部爰稽舊章﹐擇吉於今日辰時﹐朕親禦冕衮﹐祭告天地祖宗﹑禦殿。遣差勛輔大臣平夷﹝校者據《大紀》補﹞侯鄭芝龍持節﹐定淸﹝校者據《大紀》補﹞侯鄭鴻逵﹑內閣輔臣蘇觀生﹑朱繼祚各捧冊寶冠服﹐立元妃曾氏爲皇后。卽於是日追封後父江西南昌府府學廩膳生員曾文彥爲吉水伯﹐後母何氏爲吉水伯夫人。皇后自十九齡作配朕躬﹐荷蒙毅宗皇帝於崇禎五年六月初三日﹐遣官揚武侯薛濂﹑兵科左給事中許世藎持節捧冊寶封朕爲唐王﹐皇后爲王妃﹐同日拜命。十餘年來﹐皇后忠敬貞淑﹐與朕同喜修行。朕性時有過剛﹐皇后婉贊﹐補益弘多。至同困苦八年﹐割股再延朕命。皇后之賢﹐遠不愧髙﹑曹﹑向﹑孟﹐近無忝於孝慈祖後。朕今恭承天序﹐明運中興。朕爲天下報祖之君父﹐皇后爲天下忠君之母儀。朕托內助於法宮﹐並示懿軌於億兆。《傳》不云乎﹖『陰陽和而雨澤降﹐夫婦和而家道成。』皇后﹝校者案﹕」皇后「《大紀》作」大臣「﹞其明敷五教﹐播訓三從。四海同遵王化﹐萬方共仰皇風﹐華夷隨唱﹐稱朕意焉。布告天下﹐咸使聞知。」

十四日﹐百官進《賀中宮表》。百官命婦進賀中宮﹐禮官引進﹐行在宮外﹐候駕到風輝堂升座﹐請旨﹐乃允進宮。於內勤政殿依序行一拜三叩頭禮﹐名曰拜殿﹐才到內太和殿朝見中宮。一品﹑二品賜宴﹐三品賜茶﹐四品以下免待﹝校者案﹕《大紀》「待」作「侍」﹞。

賜平夷﹝校者據《大紀》補﹞侯鄭芝龍長子國姓名成功﹐卽芝龍妻日本女出也。成功原名森﹐於弘光時入南都太學﹐聞錢謙益名﹐執贄爲弟子。謙益字之曰大木。丰彩掩映。及帝建號﹐成功時年二十有一﹐入朝。帝奇之。芝龍因是唆帝賜今姓名﹐總督禁旅﹐以駙馬體統行事﹐封忠孝伯。每帝意所向﹐成功輒先得以告芝龍﹐由是廷臣無敢異同者。

初﹐帝之未至閩也﹐建昌告警﹐邵武知府吳文煒﹑推官朱健咸移眷屬出署。至是彼此不和﹐乃互訐。帝以其守土之官﹐不能安輯訛言﹐反至倡逃﹐罪不可原。吳殺而朱絞。

廣信知府解立敬碎牌拒敵﹐鉛山典史周寅生死守孤城﹐咸加級銜以旌異之。

謚楡林僉事郭應響爲忠烈﹐贈太常卿﹐附祀西郊二周忠烈祠。

敕禮部鑄靖夷伯印賜方國安。

追謚學士陶安爲文端﹐少卿李習爲忠恪﹐從內閣中書舍人陶光翔請也。

午時﹐召對淡溪王並諸子及奉新王四侄。

始議行保甲法。閩縣一百八鋪﹐侯官一百三十二鋪﹐令各戶自備利器﹐以戒不虞。並互察姦宄。逐鋪換補柵隘。十家設一儲水具﹐以防火患。張肯堂爲巡撫時﹐嘗行是法。至是再重申之﹐故有是命。

工部營繕司造寶纛一座﹐中繡文曰天子之命。

敕上游撫臣吳春枝速移駐邵武﹐以確探虔中消息。時傳聞虔撫李永茂先具舟移眷屬駐粵東境內﹐且與軍民不協。訛橫日聞。宣言寇至之日﹐反戈相向。閣臣林欲楫﹑朱繼祚﹑蘇觀生密以爲言。令吏﹑戶﹑兵﹑工四部會議虔事。吏部尙書張肯堂上疏救之。尋得溫旨。

臺州魯王不受詔﹐相見陳兵。賜肅虜﹝校者據《大紀》補﹞伯黃斌卿上方劍﹐令統水師於八月初二日從福寧出寧﹑紹﹑金﹑衢等處﹐合兵進剿。斌卿﹐莆田人﹐先以禦倭功叨世蔭﹐旋以水戰功又叨世蔭。臨行懇請移蔭。乃敕諭之曰「功成且帶礪茅土之是酬﹐乃先朝應與之恩蔭而不與卿乎﹖卿兩弟準卽襲職金吾。卿子二人﹐朕爲攺與欽名﹐長曰世爵﹐次曰世勛﹐以兆卿家世世昌盛﹐爲我中興世臣之意。」

以兵科給事張家玉監永勝伯鄭彩軍。命兵部多給札付以爲家玉鼓舞人材之用﹐不宜吝亦不宜濫﹐濫則人視之太輕﹐獘且有甚於吝也。家玉﹐東莞人﹐號芷園﹐崇禎癸未進士﹐攺庶常。甲申﹐闖賊破京師﹐家玉抵書罵賊。賊縛之﹐使兩武士夾之﹐問以故。家玉年少貌秀拔﹐聲巨辭辯。賊嘆曰「吾殺此曹多矣。臨死澌戰不能作一語﹐未有若此人者。」竟釋不殺。家玉慮不得脫﹐乃僞爲文譽賊﹐乘間南走金陵。會柄國者方借周鐘等案以傾東林﹐而家玉與鐘同館﹐又出周文忠鳳翔之門。益惡之﹐竟羅織削籍﹐居錢塘。及與總兵鄭鴻逵副使蘇觀生等奉帝入閩監國﹐以家玉爲侍講。至是遂兼兵科﹐使監彩軍。彩駐邵武﹐家玉先驅抵廣信。時益藩方潰圍而出﹐建昌遂陷於賊。南丰﹑廣昌亦獻冊投降。撫臣具疏認罪﹐且言「楚督何騰蛟集兵三十萬﹐拓地數千里﹐已至荊﹑嶽。憐臣夙昔之交﹑聯絡之義﹐以見地見兵待陛下之用。然陛下之所以用騰蛟者﹐必由建﹑贛始達星沙。若不亟出勁兵﹐救還建﹑贛﹐爲通達湘﹑楚之路﹐使賊得襲二郡而據之﹐則騰蛟隔在異域﹐卽有彊兵壯馬﹑廣地丰糧﹐聲教不及﹐何由爲陛下用乎﹖一絲千金﹐所關極重﹐惟勿以臣言之瀆﹐遂棄天下重也。」帝遂於二十八日先發禦營右先鋒永勝伯鄭彩統大兵﹐由杉關援應虔﹑撫。

斌卿旣出﹐道遇撫臣楊文驄慶賀登極章疏﹐並繳鎭東伯方國安﹑總督朱大典﹑東陽縣諸生趙忠楨各札與文驄者﹐斌卿爲上之。乃諭內閣撰敕書各一道﹐禮部鑄關防各一顆﹐與撫臣楊文驄及子鼎卿。敕諭文曰「爾夙負英才﹐博綜多藝。朕在京口﹐屢相接對﹐深所面悉。數月以來﹐頓成奇變﹝校者案﹕此下《大紀》尙有數語﹞。靖虜奉朕間關至閩﹐監國登極﹐力肩危統。誓惟勤民雪祖﹐焦勞晝夜不遑。錢塘遇鼎卿﹐朕以故人之子待之。元勛鴻逵前後奏朕﹐浙東賴爾先弭未萌之隱害﹐復振久泛之人心。朕大悅慰﹐業卽欽授爾以兵部侍郎﹐職理浙東﹐鼎卿亦進宮銜﹝校者案﹕《大紀》作」官銜「﹞。今覽奏賀﹐並詳敍吳越情形﹐則爾父子卽朕之大耿小耿矣。雲龍風虎﹐各有其時﹐丈夫相厚﹐豈有已乎﹖其益懋厥績﹐協同勛輔﹐先淸東浙之塵﹐繼掃臨安之寇。朕若早見孝陵﹐定許破格酬報。」文驄賀表有云「一人有慶﹐新開一統之祥﹔八郡無疆﹐大普八之瑞。正值隆華之伊始﹐寧云劫運之方終。慶洽華夷﹐歡騰朝野。蓋自統肇神堯﹐必以陶唐爲祖﹔功開神禹﹐還從明徳興基。淮水戈橫﹐寶劍直開新日月﹔滁陽鞭指﹐鐵衣重換舊江山。掃電轟雷﹐當年奏捷﹐櫛風沐雨﹐屢世辛勤。三百年徳澤在人心﹐比於商周﹐咸謂過矣﹔十三宗太阿由己手﹐賢於堯舜﹐不亦遠乎﹖兵農禮樂﹐本朝之軌則實詳﹔內外華夷﹐大明之疆界自整。時當末季﹐邊防撤而胡馬渡彼陰山﹔禍至近郊﹐朝政濁而蛇虺噬乎上國。抱有君無臣之痛﹐三策何人﹖深出此入彼之悲﹐兩京胥沒。王綱掃地﹐帝統在天。玆蓋伏遇皇帝陛下﹝校者據《大紀》補﹞乘乾禦宇﹐撥亂救民。萬載瞻依﹐兆協白水眞人之地﹔六龍驂服﹐祥起赤休帝子之靈。日生滄海浴玻璃﹐九萬里而神龍出﹔云襆武夷開錦繡﹐五百年而王者興。地裂天崩翻聖水﹐幾至於六字無民﹔云興霞蔚過錢塘﹐因之而八方得主。克勤克儉﹐大禹之無間然﹔至孝至仁﹐周文之有敬止。似三犁倏淸夷﹝校者據《大紀》補﹞穴﹐向北揮鞭﹔如百川爭赴谷王﹐在東立極。黃龍痛飲﹐鮏羴掃淨﹐比周武王之甲子﹐更自昭明﹔白鳳鳴岐﹐肅穆重臨﹐想漢光武之乙酉﹐於今爲烈。臣質本駑駘之賤﹐謬司虎豹之關。然志本報韓﹐子房之椎未墜﹔柰天不祚漢﹐曹沫之恥空存。念此膝一屈不復伸﹐敢斬賊﹝校者據《大紀》補﹞頭南走越﹔𨿽寸心旣枯猶不死﹐願隨馬足北吞胡﹝校者據《大紀》補﹞。況春從天上﹐衮衣曾錫翠云裘﹔香自日邊﹐瓊食共分靑玉案。當此彌天負罪﹐賴龍文待以不死之科﹔若使隨地自全﹐俾羊裘得遂再生之日。感極而十行俱下﹐春深而五體齊捐。伏願乾坤再造﹐水犀百萬下蛟門﹔南北並收﹐熊羆一聲還風闕。采薇作頌﹝校者案﹕《大紀》作」誦「﹞﹐慶中國之有聖人。天保興歌﹐卽外夷知戴天子。卜年卜世﹐從玆爲有道之長﹔永福永康﹐自此賀無窮之歷矣。」

十五日﹐帝於午門外以親徵事祭告天地。駕回﹐升殿﹐行常朝禮。

十六日﹐祭告太廟。

十七日﹐榪祭。命工部造大銀斧鉞四把﹐柄端龍頭﹐柄末龍尾﹐鉞端龍口吞珠﹐柄纏金龍﹐其長五尺。

十八日﹐駕出洪山橋﹐餞正先鋒鄭鴻逵﹑副先鋒鄭彩。帝親禦甲冑﹐登壇授鉞。先鋒率諸將士跪聽號令。叩頭畢﹐遂按部伍﹐建旌旗﹐鳴金鼓﹐揚兵就道。執鉞官在先鋒前行。帝乃解甲冑﹐禦翼善冠袍﹐回駕。是日方授鉞而大風雨﹐吹臺上所懸匾﹐墮中鉞柄﹐折爲二﹐太祖神牌亦倒。三軍失色。而先鋒啟行﹐更有墮馬之兆。

中宮懿旨﹐令司禮監覓女廚十口﹐務要選備精潔婦女﹐用價平買﹐不許勒騙。帝竟卻之﹐曰「不可輕選﹐失朕大信。朕寧自苦﹐以慰民心。」

十九日﹐遣平夷﹝校者據《大紀》補﹞侯鄭芝龍詣太廟﹑宗廟行禮。會典皇后將謁宗廟﹐致齋三日。齋滿﹐皇帝先遣官用牲牢行事﹐告以皇后將祗見之意。玆立後已五日矣。

二十日﹐皇后廟見。

二十七日﹐丙午﹐祀天於南郊。

嚴禁水口驛立膳夫名目﹑令居民津貼。

監察禦史吳春枝糾劾不職邵武通判陳王謨﹑古田知縣吳士耀﹑汀州﹝校者據《大紀》補「汀州」二字﹞知府王國冕。奉旨﹕「各官贓私可恨﹐皆紗帽下虎狼也。若不嚴懲﹐民生何賴﹖都革了職﹐該撫速解來京究問﹐追贓充餉。」

命兵部主事徐州彥頒詔於四川。州彥﹐重慶人﹐初爲光澤令﹐以墨聲下獄。登極宥罪﹐授以駕部﹐捧詔人川。

贈川撫陳士奇兵部左侍郎﹐蔭一子﹐人監讀書。士奇﹐漳浦人﹐字弓甫﹐號平人﹐富於文藝﹐言論侃侃。天啟乙丑成進士。當成都破時﹐士奇已交代出署﹐猶罵賊不屈﹐身被百創﹐磔死階前。與蜀王同日被難。至是贈卹焉。

浦城百姓請畱縣令鄭爲虹﹐有「十不可去浦」之疏。命禦史察議。後以爲虹爲禦史﹐巡仙霞關。

敕吏部云「方今中興事重﹐政務繁多。惟舊輔黃景受簡先帝﹐敏愼弘亮﹐才堪救時。舊輔髙弘圖直道壯節﹐望重具瞻﹐卽著該部補本起用。仍著中書舍人陳翔遵旨惇聘。」

命禦史林蘭友巡按江西。敕書關防諭之曰「爾此行著顯破情面﹐明豎擔當﹐大展忠猷。令人指之曰﹐如此行事﹐方是中興之驄馬﹔如此激揚﹐方是天子之法臣。爾是朕親簡之臣﹐爾之不善﹐卽朕不明﹐爾之有爲﹐亦朕善用。江民憔悴於貪政久矣﹐切切以朕『先教後刑﹑先情後法』八字行之﹐又八字曰﹕」小貪必杖﹐大貪必殺。『眞能代朕行此十六字﹐始不負人君耳目之寄。根心而行﹐休說謊話。至諭切諭﹐想著汜著。「

敕諭內閣﹕「陳燕翼旣攺翰苑﹐朕身監國登極﹐兩月政令全無紀載﹐後世何徵﹖卽著燕翼專理中興史職。同協理史事劉以修輪直和衷堂﹐與聞機務﹐以便編摩。卽日傳行入直。」

吏部左侍郎王志道進本朝實錄。

發銀牌一面﹐令吏科都給事陳燕翼頒與本科給事中掌印朱作楫﹐旌其直言。

以何九云爲編修。九云字舅悌﹐晉江人﹐癸未進士﹐選庶常。大司空喬遠之子。文行俱優。王兆熊劾其從逆。冢臣曾櫻疏薦之。有旨云「九云名家子弟﹐有品有學。兩京日期甚明﹐何得一槪牽詆﹖卽著湔洗冤情﹐速令前來供職﹐纂修威廟實錄﹐不得再有托陳。不許人言再爲誣蔑。」

召對閩縣八十五歲老人周良屏於便殿﹐訪地方利病。稱旨。

考選推官周之夔﹐禦批其對策云「之夔此作﹐畢竟是老作家﹐學識兩到﹐尢堪詞林之選。」卽以之夔爲翰林院編修。

以太常卿曹學署翰林院事﹐國史總裁﹐專設蘭臺館以處之。

吏部主事王兆熊舉十義士林化熙﹑張倫﹑黃弘光﹑姚毓靈﹑梁春暉﹑張伯彥﹑姚毓震﹑薛濱﹑陳邦良﹑陳洪謨等往富室大家倡義勸輸。帝以國用不足﹐從之。再諭十人當體王兆熊爲國眞誠﹐不得一毫錯負﹐功成日﹐從優議敍。

贈川撫邵捷春兵部左侍郎﹐予祭葬。捷春字肇復﹐號劍津﹐侯官人。萬曆己未進士。歷官四川副使。時獻賊作亂﹐省城有謀內應者。捷春緝獲姦細宗人某某﹐保全闔省。蜀王疏薦之﹐遂超授巡撫。適與同年督輔楊嗣昌議論不合﹐索餉甚力。答曰「吾兵吾餉﹐僅足辦蜀。」遂失嗣昌意﹐特疏糾之。緹騎入蜀﹐蜀民擁泣﹐不與開讀者月餘。復率百餘人伏闕。蜀王公疏繼之。捷春面諭百姓曰「豈有王命而可以私意請者﹖爾輩爲此﹐吾罪愈大矣。」乃與緹騎謀約私遁。至半路﹐始得開讀就逮。緹騎亦憐其冤。抵京﹐下獄﹐遂飲藥卒。是時﹐長子明俊上疏鳴情﹐特加贈卹。明俊因助餉銀三千兩﹐帝錫以金匾曰「義冠閩臣。」復拜官武選郎。諭吏部曰「公道﹐天地之元气﹐無時不流注於兩間。惟在朝廷則治﹐在艸野則亂﹐好惡合則安﹐是非分則危。朕覽邵捷春撫蜀﹐羣情號呼事節﹐爲之愴然。𨿽近來飾說紛紜﹐究竟眞假難昧。奏內捐助三千﹐並求雪父冤﹐𨿽孝子之用心﹐豈古今之通義﹖邵捷春若情眞罪當﹐則𨿽百萬赤金﹐豈可翻案一字﹖若實蒙冤﹐則朕爲天地神人之主﹐前後百世之公道﹐亦朕分所當明。況近事乎﹖況明臣乎﹖」

吏科都給事陳燕翼因賜旌直銀牌於朱作楫﹐遂陳十事疏﹐曰「臣以崇禎甲戌進士筮仕廣東程鄕縣。六年行取﹐苦無資斧﹐不得抵京﹐不得已乞丐於一二同事故人﹐逡巡後至﹐遂稽初次考期。壬午十一月﹐寇薄都門﹐始獲先帝召對於徳政殿。寒月霜夜﹐燈燭熒煌。遭遇先帝聳身案外﹐視臣者再﹐問臣者二。果脯茗酪﹐捧出大內。至今念之﹐五情空熱。然猶爲權姦所扼﹐僅循次補工垣。時周延儒柄政﹐爵列恩幸﹐咸出其門。臣疾其所爲﹐自春䢐冬﹐不肯投刺一謁其面。入垣﹐卽極言其賣官鬻爵﹐並羈縻薊督﹐陰脫門生範志完縱寇入口之罪。同列咋舌。聞諸閣臣﹐先帝曰置臣劾疏袖中﹐徑不發票。其念臣至此﹗其得不與熊開元杖者﹐開元言顯而臣言隱耳。然終以建言決汴不應敍功﹐力駁臺臣黃澍之疏﹐票擬處分。計臣爾時在垣不過五月﹐然臣𨿽謫而先帝猶手臣疏﹐目視延儒。爾時﹐閣臣吳等﹑冢臣鄭三俊﹑憲臣劉宗周等咸是臣議﹐或有謂慷慨陳言﹑亟攄忠憤者﹐或有謂其眞孤鳳之鳴﹑勝讀出師表者。臣奉使抵家﹐塞胸直气﹐道路榮之。無何﹐裏中縉紳之禍起﹐通國縮肭。臣以諫垣餘气﹐折衷直言﹐幾遭捃摭。今顧瞻裏中﹐尙不免談虎色變。是臣之直言﹐不敢行於臣裏者﹐一也。臣以癸未仲春抵裏。甲申之變﹐天地反覆﹐豈意自全﹖無何﹐南中臺省祁彪佳﹑李沾等交章薦臣﹐荷聖安皇帝起臣原官。臣賜環於七月﹐入朝於十一月。先後局面﹐判若隔世。遙想當年論澍﹐偶出一時意气﹐豈復意澍後來有借題翻身﹑回身皈正﹑抗阻王命一事﹖前後公案﹐各分兩重。聞今歲舉兵東下﹐過師滁陽﹝校者案﹕《大紀》作」池陽「﹞﹐搜索舊銓鄭三俊不遺餘力。蓋三俊亦嘗劾澍者。觀其搜索三俊﹐計必不肯忘臣。言官論事﹐自其職掌﹐豈意當年殿上之爭遂貽後來舟中之敵﹖親識家族﹐相持爲戒。是臣之直言﹐所不敢行於朝廷者﹐二也。陛下龍飛海甸﹐每事畱意﹐臣科凡奉該科記著再會核議之旨屢矣。臣𨿽頑鈍﹐人非木石﹐寧不感奮﹖然其所連者﹐率彊半臣裏中人。宦情如火﹐媒﹝校者案﹕《大紀》作」躁「﹞進如飴﹐片言彈駁﹐卽恨深寇仇者也。猶憶賫捧之役﹐陛下欲核用一人﹐臣聽憑部議﹐半字未加。邇來蒙恩得意之後﹐遽修前郤﹐扯臣殿廷﹐裂帶批頰。臣於此舉未著片字﹐猶橫遭侮辱若此﹐若其﹝校者案﹕《大紀》作」眞「﹞言之﹐禍起旋踵。是臣之直言﹐所不敢行於朝廷者﹐三也。然𨿽如是﹐臣竊觀陛下兩月來用人行政﹐臣未嘗不頃刻憂心及之。出止遊衍﹐未嘗一刻不在陛下左右而冀效忠於萬一也。臣猶憶宋臣蘇軾之告其君曰﹕」陛下求治太急﹐聽言太廣﹐用人太驟。『臣少學蘇氏﹐師其忠鯁﹐竊不自揣﹐亦以此言進。陛下精神意量可以囊括海內﹐學問文章可以灌注百王﹐機權驅駕可以羅絡髙光。所願少進者﹐重之一字耳。《論語》曰「君子不重則不威。』老氏亦云﹕」重爲輕根﹐靜爲躁君。君子終日行﹐不離輜重﹐𨿽有榮觀﹐燕處超然。『《周易》曰「君不密﹐則失臣。臣不密﹐則失身。機事不密﹐則害成。』﹝校者案﹕此下《大紀》有」君子知微知新﹐知柔知剛﹐萬夫之望「十四字﹞凡若是者﹐言皆不貴示人以太盡﹐而使邪佞輩爲可測也。陛下撫有六合﹐權借閩中爲漢中耳。普天推戴﹐悉主悉臣﹐何分厚薄﹖何論遠近先後﹖凡爲人臣斤斤道推戴者﹐爲梯榮計耳﹐君子薄之。臣竊意此後凡擁戴與同盟字面﹐𨿽陛下厚恩﹐不忘故人私語。然規模已狹﹐且近文士習气﹐不宜數出帝王口中。臣之欲效忠者﹐一也。定淸﹝校者據《大紀》補」定淸「二字﹞勛侯一見決聖﹝校者案﹕《大紀》作」策「﹞﹐奉駕來閩﹐使明朝再造﹐海國奠安﹐不受兵革。功在社稷﹐伊誰之力﹖然尙餘後來一步﹐爲恢疆復仇之舉﹐始覺竿頭著﹝校者案﹕《大紀》作」更「﹞進﹐圓滿無恨。今日報功﹐似當稍畱餘地﹐微寓持盈保泰之意﹐使延世勛臣有百年億世之量﹐而後气局悠長﹐可與帶礪同久。臣之欲效忠者﹐二也。祖宗用人﹐必由部銓。而陛下自行票擬﹐銓部反覺無權。一人之身﹐倏用倏捨﹐倏重倏輕。夫人之材質﹐生下已定﹐非有裏背旁側﹐可任那移塗攺之理。今一官安頓﹐或至數易﹐果其爲人擇官﹐抑眞如不得已﹖使營進者鹹起躁心﹐而掄材者轉無持操。遐邇觀聽﹐所窺至微。臣之欲效忠者﹐三也。古之帝王或起徒步﹐或起中葉。然其初政大端﹐率不過發一二言﹐行一二事﹐用一二人﹐傳之中外﹐而天下已服矣。源源來歸﹐絡繹踵至﹐不在多也。今陛下新政﹐美不勝書。仰窺聖意﹐直欲以三五盛王數百年所不及措手之大業而數月了之﹐其專扌完規局﹐眞可目空今古。然時會機緣﹐緩急先後﹐詎能一一應手﹖如一事未當﹐多益爲累。臣之欲效忠者﹐四也。在昔光武起事南陽﹐肅宗卽位靈武﹐慮皆於艸莽中立國。惟是君臣上下摶心戢志﹐專意治兵﹐度於他務﹐亦皆不暇旁及。今漫漶數時﹐似皆以升官雜務耗其專營﹐而於用兵喫緊時日﹐反坐無事。甲裏匪頒﹐物力亦爲減汰。臣之欲效忠者﹐五也。先帝勵精十七年﹐值邊寇交訌﹐中外多故﹐屬望廷臣﹐鮮有當意者﹐於是不得已而旁求之。保舉換授﹐特用副榜等科。明經選舉﹐幾半天下﹐欽授破格﹐差擬國初﹐而究竟邊腹行間賜劍秉鉞﹑俄頃驟貴之徒﹐迄未有半人只士出手奇傑﹐如古班超﹑陳湯等輩翻空﹝校者據《大紀》補﹞絕域﹑塞應明詔者﹐而反以苦心輕信之過﹐爲人所用。方面大耳﹑美髯丰下者﹐卽爲將材﹔舌滑唇油﹑走空如騖者﹐卽爲邊料﹝校者案﹕」料「﹐《大紀》作」材「﹞。金繒顯列﹐糜費無算﹐言之痛心。陛下試觀﹕從古皇皇汲汲乞官求進之中﹐豈有眞品﹖南陽髙臥﹐惟恐人知﹐東山捉鼻﹐相戒不免﹐尙能勉彊一出﹐差有所立。今流品混淆﹐攪同油面﹐辧析切﹝校者案﹕《大紀》作」窮﹞研﹐如鏤空彩。無已﹐亦惟擇精良無僞﹑踏實硬做者﹐假以歲月﹐寬以文网﹐庶幾積久自見成功。其紙上鋪張﹑口中誇大者﹐悉不可聽。臣之欲效忠者﹐六也。吏道以貪廉爲歸﹐臣節以順逆爲案。計典間雜私怨﹐是矣﹐而祖宗深意﹐豈因以一二槪許全翻﹖北案或有傳疑﹐似矣﹐而先皇精爽﹐決不忍以賊孽重污聖化。近日南都馬士英﹑阮大鋮﹑張孫振輩﹝校者案﹕《大紀》作馬士英﹑阮大鋮﹑陳鑑﹑張振﹑劉應賓輩﹞借四鎭以挾制朝廷﹐翻盡計典﹐用盡從逆者﹐而國隨之。當時臣具有《中興政自可爲﹐人心不容壞盡》一疏﹐醜詆已甚﹐而若輩掩耳盜鈴﹐不卹也。已事無及﹐可爲哽噎。若是者﹐非欲陛下誅旣往﹐但欲懼將來耳。不然﹐是乾坤之兩番攺易倒置﹐而只爲羣姦諸不逞者燃灰起用之地﹐無怪乎有識痛恨者謂南北兩陷﹐皆諸姦黨怨望失職﹐利其深入﹐以爲自己出頭伸眉之日﹐非過論也。臣之欲效忠者﹐七也。自五月逆寇﹝校者據《大紀》補「逆寇」二字﹞渡江以來﹐𨿽所在蹂躪﹐而浙直江右等處士紳百姓亦皆各有義聲﹐發憤破產﹐募兵舉動﹐差足振醒羣情﹐倡激忠義。而閩以乘輿所在﹐自二勛二伯閣部先聲之外﹐別無一旅足以佐發中軍。一錙一顆皆仰給朝廷﹐簡發而櫛﹐數米而炊﹐竊竊然幾成市道。夫江右之與兩越﹐譬之人身﹐則亦今日行在京師之兩臂也。一臂痿痺﹐則置之而若罔聞。一臂靈活﹐則用之而惟恐不敝。萬一右臂不仁﹐左臂其能起乎﹖臣竊以今日團練鄕兵一著﹐在在郡縣所宜專責一人﹐著實舉行。而上游與近京城鄕﹐尢宜全力飭治﹐以緯官兵所不及。凡所在街巷村落﹐貴令公舉一頭目人﹐自連結布置﹐如捍怨敵。庶幾先聲可奪姦魄。不然﹐貪目前官爵近便之可樂﹐鄕居室家三窟之可戀﹐而先後糜爛﹐究竟同觀﹐淫掠焚屠﹐遐邇不免。此在眉睫﹐顧諸臣不察耳。先臣董應舉有云「殺運將至﹐人心先愚﹐惟大聖人起而救之。『臣之欲效忠者﹐八也。桐江一絲﹐系漢九鼎。計其時髙風未播﹐亦不過富春一釣徒耳﹐試之以事﹐安知不與樊英﹑殷浩同譏﹖惟爾時漢祖容之﹐列諸外臣﹐使之髙睨千仞﹐以陰助王化。夫以帝王之勢﹐屈官一故人﹐何啻雀之適羿﹖而孰知東漢之所得者﹐爲已多乎﹖方今廢籍白丁﹐所在成市﹐乞埔登壠﹐投拜門墻﹐苟負人形﹐粗識句讀﹐或能雇倩代筆上疏者﹐咸思攛掇做官。一隅幾何﹐堪此橫溢﹖卽如中書舍人﹐唐制以爲宰相宣麻先兆﹐何等貴重﹗而今販夫傭隸皆得隨意濫叨。諸如此類﹐不可枚舉。爾時南京有』都督量成斗﹐職方滿街走『之謠﹐可爲痛戒﹝校者案﹕此下《大紀》尙有兩聯﹞。士人惟負此一具骨气頂天立地﹐若其平居不能自勝於利祿富貴﹐又何怪其一遇寇賊靡然屈膝﹖目今開國之初﹐承兩朝末流廉恥頹喪之後﹐似宜首以濯磨士大夫气骨爲復仇先務。不然﹐未有不能有恥而能不辱者。臣之欲效忠者﹐九也。我朝﹝校者案﹕」我朝「下」尊禮「上《大紀》尙有十八字﹞尊禮孔﹑孟﹐使人緣帖括之陋﹐以親見聖賢﹐階制科之榮﹐以擔荷學脈。所以列聖朝眞儒輩出﹐如河東﹑崇仁﹑余幹﹑新會﹑姚江﹑泰州﹑盱江﹑吉水諸賢﹝校者案﹕此下《大紀》有」間出於時「句﹞鼓吹休明﹐揚挖聖化。其服官居鄕﹐一切不苟﹐而超然自能勝於塵垢之外﹐出處窮達﹐各成本領。神宗中葉已後﹐學脈寢微﹐然猶若曉焰辰星﹐耿然未散。自魏忠賢焚棄書院之後﹐士大夫相戒不談﹐而斷然以濡首利欲爲安心立命之奧﹐其髙者乃以气魄聞見空慧雜毒當之。然施之世道人心﹐遠不相中。臣竊觀陛下洞達昭融﹐淡泊確苦﹐安如窮士﹐誠有得於光明緝熙之學﹝校者案﹕此下《大紀》尙有數語﹞。此時人間機械沈溺蔽錮已深﹐一旦驟與之證顏﹑思之傳﹐格格難入。第於孟子浩然﹑曾氏反身處﹐指其入路﹐揭之以一誠﹐庶有救正。昔劉安世學於司馬張九成﹐致於孝宗﹐惟此一字。朱熹亦云﹕吾平生所學﹐惟正心誠意四字﹐豈隱默不以告君﹖後世迂之。然當時張徳遠輩實用此四字不著。嗟呼﹗今日君臣上下皆能克己去私﹐實實體此四字﹐而有不能滅賊﹝校者案﹕滅賊下《大紀》有」破逆「二字﹞者﹐臣不信也。臣之欲效忠者﹐十也。凡此十事﹐臣懷之兩月來﹐積誠欲獻。徒以日不暇給﹐憤郁至今。玆因陛下旌直之舉﹐內愧不安﹐集而上之。伏惟陛下赦臣字數逾格冗長之罪。」禦批答之曰「所奏十事﹐國勢﹝校者案﹕《大紀》作」是「﹞人心﹐無不洞悉﹐直中興第一名疏也。朕錄一通﹐置之座右﹐朝夕省覽﹝校者案﹕此下《大紀》尙有數語﹞。著加升一級﹐以勸直言。」

十二月初二日﹐帝親徵﹐以唐﹑鄧二王監國。鄭芝龍畱守﹐料理兵餉。王戎服登舟﹐百官鱗集﹐號令嚴明。泊芋江之渚。五日﹐乃發。

南平縣民張安禮﹑林中柱﹑張孝直數百里躬進米豆酒漿﹐遠迎王師。帝嘉納之﹐命禦營兵部分賜諸將﹐且給與序班冠帶﹐賜號忠良處士﹐各賜銀牌一面﹐以旌義舉。古田縣一都水口驛民有輸助者﹐亦以銀牌賞之。

河南兵備副使邵起遣官入賀。敕命起爲總理豫﹑楚﹑直﹑陜﹑晉﹑齊六省提督軍務﹐兼理糧餉﹐討逆安順﹐便宜行事。

十五日﹐命周鼎新賫親徵詔四通﹐往溫﹑臺﹑寧﹑贛四處開讀。並順賫手敕與輔臣黃鳴俊曰「自卿辭朝﹐朕切盼出關之信﹐乃聞今日尙滯福寧﹐殊可異也。況卿不由衢而從溫﹐廷議不然。倚卿甚重﹐何逗畱如此﹖朕今親徵行矣﹐朕若至建寧﹐卿必至衢州﹐朕若出關﹐卿必至江上。不然﹐公議無私﹐甚可畏也。親徵詔及諭魯王書並示於卿﹐其善宣朕意焉。余與周鼎新議之。特諭。」

先是七月﹐徽州起義師﹐右僉都禦史金聲於績溪山中立十有三寨﹐各以副將主之。績溪四圍皆山﹐如壁立﹐止前一路可通。聲等以大木爲前營﹐堅不可拔。會鄕官黃澍時已降淸﹐來說聲以天命﹐聲艴然叱之。澍陽爲婉順而陰間其上下﹐由是各寨稍稍離心。是月﹐淸師從寧國山中間道襲績溪﹐執聲至南都﹐不屈被殺﹐闔門十餘口皆自縊。徽州遂陷。時洪承疇爲南都內院﹐招撫江南﹐蒞殺金聲。聲旣死﹐屍猶立不僕。比洪還署﹐見聲儼然危坐堂上﹐洪大驚﹐入內恍惚﹐不敢出者數日。

初﹐道周之救徽也﹐軍無見糧。苦心聯絡﹐激勸忠勇﹐給札爲功賞。得之者﹐榮於誥敕。至有僧軍鋤棘荊以隨其後者﹐名曰扁擔兵。糾合九千餘人﹐從廣信抵金衢。安插殘黎﹐孤城捍衛。前後擒斬以百計﹐救徽援衙﹐厥有成績。適衢撫與道周議論不合﹐忌其屯師境上﹐遂密疏其短於朝﹐道周初未之知也。旣而請兵不至﹐請餉不給﹐始知其由。乃與監紀趙士超議曰「朝廷遣鄭兵各路﹐七月於玆矣﹐未見與敵一矢相加遺。敵勢愈猖﹐不幾笑朝廷無人耶﹖我輩爲天下倚重﹐必先聲一舉爲諸路倡。」遂決意長驅﹐將入婺源。婺源令﹐道周門人也﹐馳書誘道周﹐許爲內應。道周信之﹐遂深入谷中﹐至明堂裏而淸師四合。道周親冒矢石﹐誓不俱生。兵盡矢窮﹐遂爲張天祿所擒。以道周忠烈﹐不忍加害﹐曰「當生致於南京洪內院﹐得一忠義人﹐勝於得數十州郡也。」遂及監紀趙士超﹑中書毛玄水﹑蔡時培﹑賴叔儒四人﹐並械送金陵。道周作詩四章﹐大罵不屈﹐絕粒積十有四日﹐不死。洪承疇﹐故道周同鄕也﹐一見恐爲所詬﹐乃托故不與通﹐命操江陳姓者說之。道周閉目掩鼻不言。洪乃疏救﹐言「道周淸節夙學﹐負有重望。今罪在不赦﹐而臣察江南人情無不憐憫惜道周者﹐伏望皇上赦其重罪﹐待以不死。」淸廷不允。尋同土超四人駢斬於市。士超臨刑時﹐數承疇之罪而罵之﹐曰「誤國老賊﹐夷我宗社﹐害我赤子﹐吾恨不生啖其肉。」復囑道周曰「吾師神魂勿亂﹐同去孝陵見太祖﹐當爲厲鬼陰殲之。」

二鄭旣出關﹐疏稱候餉﹐駐師不進。內檄切責如雨﹐乃逾關行四五百里而還﹐仍疏言餉絕﹐畱滯如故。帝乃遣錦衣衛康永寧航海乞師安南。風逆﹐自崖而返。

是歲﹐安南入貢。使人衣冠頗類中國﹐但椎髻跣足。所貢惟金龜﹑銀鶴﹑銀鑪﹑香絹﹐無異物也。

其冬﹐滇中亦有沙定洲之亂。定洲者﹐臨安蒙自土司也。父源﹐崇禎初與阿迷州土人普明聲﹑吾必奎等奉調江西﹐破水烏之賊。旣而京營禦史傅宗龍受命按黔﹐知明聲勇黠﹐特請隨行。滇撫閔洪學入奏﹐言自明聲東行﹐滇土司兵益弱。其爲時所重如此。明聲至黔﹐水西賊隨就撫。明聲回滇﹐授阿迷土知州﹐日益驕蹇。崇禎五年﹐巡按趙洪範至臨安﹐明聲率兵迓之﹐戈甲旗幟列數里。洪範惡之﹐貽書撫軍王伉﹐謂其養癰。伉亦習聞明聲不法﹐遂列奏請調黔蜀兵會討。是年冬﹐三省漢土兵俱集﹐以黔鎭商士傑掌兵政。伉自出臨安督糧。布政使周士昌監軍。擊明聲﹐敗之﹐進圍阿迷。明聲使其下僞約降﹐陰使人以重賄誘吾必奎曰「君不聞兔死狐悲乎﹖阿迷平﹐兵行及元謀矣。」旣而官軍與賊戰﹐必奎賣陣先走﹐官軍大敗。事聞﹐大司馬熊明遇以起釁爲伉罪﹐遂與洪範俱被逮。士昌陣歿。明聲仍巧詞乞撫。廣西郡守張繼孟奉委撫明聲﹐思以計殺之。每稱明聲才武﹐且有功﹐不宜摧毀﹐以致變亂﹐皆有司之過也。明聲聞之﹐喜。一日﹐繼孟將謁兵備道於臨安﹐先誡其下必取途阿迷﹐見明聲將至﹐故熟睡輿中﹐其下不得請。醒而問所次﹐已逾其境數里矣。佯怒﹐責其從行者﹐且曰「我有事﹐須急至臨郡﹐往返恐後期﹐可沿途置騎俟我﹐我今回見普公。」遂盡屏輿蓋先行﹐獨與從者馳數騎趨阿迷。明聲先已有人偵繼孟﹐聞其言﹐益大喜﹐出迎謁﹐語甚歡。方持茶餉客﹐繼孟戲曰「常聞南中土司善藥人﹐我不敢飲。」明聲驚遽﹐指天誓曰「方徳公﹐無以報﹐何有此﹖公果疑﹐明聲請先飲。」竟易盞飲之。不知繼孟執茶時﹐手中預藏毒藥置茶內矣。明聲畱治饌﹐辭以有事謁兵備急﹐俟回﹐當痛飲。明聲聞其途中言﹐信之﹐因別去。繼孟疾馳易數馬﹐卽夕達臨安。明聲藥發始覺﹐命其黨率兵追之﹐不能及。明聲竟死。明聲妻﹐沙源女也﹐無子。江右賈人萬姓者﹐有女﹐故伎也。明聲嬖之﹐狡而淫。明聲死﹐萬氏據其眾﹐選部下壯而美者﹐更番入侍。沙源諸子定海﹑定洲﹑如琦等﹐皆與之私。旣久﹐覺無以服人﹐乃招定海爲贅婿。已復嫌其朴陋﹐而定洲年少白皙﹐更竊殺定海﹐而贅定洲。定洲之年﹐與其子服遠相若也。服遠恥之﹐與萬分寨而居。後服遠病死﹐定洲乃兼蒙自阿迷之眾﹐遂輕黔國公沐天波﹐以爲可取而代也。是年八月﹐定洲約吾必奎聚眾反﹐連陷武定﹑祿丰﹑楚雄諸郡縣。吾必奎者﹐其先元謀土知縣﹐久絕不嗣矣。至必奎﹐以戰功得官﹐仍居故地。自阿迷賣陣後﹐桀驁日甚。至是﹐沐天波檄官軍及土官祿永命﹑龍在田等擊敗必奎﹐擒之。永命﹐寧州土知州。在田﹐石屏州土人。俱以水烏之亂有戰功者也。十一月﹐定洲兵至﹐而必奎已伏誅﹐遂大失望。會姦人饒希之﹑余錫朋等逋騙天波金寶無以償﹐以貿易往來各土司營中﹐誇天波家饒富。定洲心動﹐陰結都司阮韻嘉﹑張國用﹑袁士弘等爲內應﹐以十二月朔入城辭行。天波以家忌未出見。定洲入門大呼﹐其下蜂起焚劫。天波由小竇出西城。時祿永命在省﹐方巷戰拒賊。從官周鼎止天波畱討賊﹐天波疑鼎見誘﹐殺之。遂走楚雄。其女陳氏﹑妻焦氏亦走城北普吉村之金井巷﹐卽夕自焚死。天波弟天澤﹑天潤皆遇害。定洲因盡得沐氏所有﹐盤踞省城﹐劫巡撫吳兆元爲題請﹐言「天波叛﹐沙定洲起兵定之﹐應以定洲代天波鎭滇」。兆元不可﹐拘之別室﹐奪其印﹐以僞疏入告福京。定洲遂行府事。又至祿丰﹐執家居大學士王錫衮置貢院﹐脇之與兆元傳檄各郡縣。龍在田在安寧﹐與祿永命等各引所部歸。萬氏在阿迷﹐聞變﹐驚曰「吾家當爲此賊敗矣。」謀至省執定洲以投誠。旣至﹐見定洲气焰赫然﹐資用饒給﹐更喜過望。夫婦坐八人輿﹐持刺與撫按往來﹐欣然自得也。沐天波至楚雄﹐定洲率眾追之。是時﹐楚雄新爲吾必奎所破。金滄道副使楊畏知奉調監軍至楚雄﹐楚人畱之。畏知遂駐楚。聞定洲西出﹐與天波計守西禦之具﹐未集﹐曰「公在楚﹐賊以全力聚攻﹐城必破。公不如西走永昌﹐使楚得爲備。賊卽西追﹐恐楚塞其後﹐畱攻楚﹐又恐公從西來。首尾牽制﹐上策也。」天波從之。定洲至楚雄﹐城閉不得入。爲畏知所紿﹐遂去。遣其黨王朔﹑李日芳等分攻大理蒙化﹐陷之﹐屠殺以萬計。畏知乘間撤城外居民盡入城﹐淸四野﹐築隍陴﹐檄調漢土兵。郡縣多遙應之。

隆武二年﹝淸順治三年﹞丙戌春正月己酉朔﹐帝不受朝賀﹐以三大罪自責﹐布衣蔬食。諸臣各戴罪。

敕上游巡撫吳春枝選募健丁﹐精勤訓練﹐曰「上游關系﹐不減關中河內。朕方倚卿以蕭何﹑寇恂之任﹐幸自勉施旃﹐以膺重賞。新募兵糧﹐準照各營例給。」

平夷﹝校者據《大紀》補﹞侯鄭芝龍僭用「監國畱後」四字﹐詔攺正之﹐曰「福京任二王爲居守。卿以勛輔爲畱後﹐原無『監國』字面。卿還將題奏文移照敕塡注﹐不可錯誤。」

罰舊糧道夏尙糸萬金﹐以助兵餉。復命禦史陸淸源核其素行﹐不得一毫含隱﹐以廣懲貪勸廉之風。尙糸貪聲載道﹐時吏部主事王兆熊以爲言。尙糸有死灰再燃之意﹐故樂助云。

左都督楊鼎卿細陳起義情由。詔答之曰「人君大柄止在知人善任﹐人臣大義惟是勿欺至公。朕久歷艱難﹐稍識情僞﹐朝廷壞於朋黨﹐祖廟由此兩危。北京之失﹐東林之罪何辭﹖南都之陷﹐魏黨之咎莫謝。其餘門戶聲气﹐朕自有萬古鑑衡以禦天下﹝校者案﹕此下《大紀》尙有數語﹞﹐諸臣萬疏千章﹐豈能奪朕心公斷﹖靖夷侯方國安力扼江幹﹐大功實在宗社。朕今親徵在邇﹐指日相見﹐未盡之情還俟面奏。楊鼎卿父子還終始調聯﹐以待王師之至。」

禦營吏部尙書路振飛進《奮練義勇說》﹐帝曰「此眞安攘大略﹐書策畱覽﹐暇當爲卿序之。」

時天興府貢生鄭獻可謀立生祠以祝萬壽。詔責之曰「朕紹大統七月﹐祖陵不見﹐疆土不復﹐臣子因循不能變﹐百姓湯火不能援。擢朕之發﹐不足數朕之罪。惟此一念身殉太祖﹐天地臨之。自登極八閩﹐上無血性擔當之依﹐下無愛民如子之臣。出餉之微﹐累我百姓﹐朕實痛心﹐有何功徳而作此無妄建祠之事﹖且卽中興一統﹐亦斷不學喪心文武﹐剝了民﹐還受諛獻。生祠之事﹐鄭獻可速速行﹝校者案﹕《大紀》作」停「﹞止﹐無重累吾民﹐增朕之罪過。禦營該部速行文與該撫按傳示。」

是月﹐沙定州攻楚雄﹐不能下。一日﹐楊畏知坐城樓﹐賊發巨炮擊之。煙焰所指﹐正罩畏知﹐賊謂必死。須臾煙散﹐畏知端坐如故﹐惟擊去左幘耳。因驚嘆以爲神。畏知視賊懈﹐輒出奇兵奮擊﹐前後所殺甚夥。賊引去﹐東攻石屏。石屏守亦堅。復攻寧州﹐破之﹐永命死。龍在田在石屏﹐與其黨許名臣竄大理。定洲旣定迆東﹐復西攻楚雄﹐分兵爲七十二營﹐環城圪濠爲久困計。畏知守益堅﹐終不能入。未幾而四將軍之師自黔入滇﹐定洲解楚雄之圍﹐陳兵革泥關以拒。四將軍以兵五萬突之﹐沙兵大敗。四將軍者﹐孫可望﹑李定國﹑劉文秀﹑艾能奇是也﹐皆獻賊義男。獻賊伏誅﹐去僞號﹐欲迎黔國以輔王室。會閩中遣太監孫興祖調沙兵入衛﹐四人謂孫興祖曰「朝廷遠不知滇事始末﹐今若徵之﹐是獎亂也。不如討平沙逆﹐迎還沐爵﹐使之引兵東向。」興祖然之﹐傳檄至南。定洲殺故大學士王錫衮以宵遁。

鄭芝龍﹑方國安合疏薦舊輔馬士英。兩人故士英門下也。時國安營錢塘江上﹐士英在其營。詔卽充爲辦事官﹐軍前辦事﹐許以圖功自贖﹐俟恢復杭城復官。

敕諭楚督何騰蛟曰「國運中微﹐朕勉繼統。雲龍風虎﹐捨卿其誰﹖今朕親徵﹐暫駐建水﹐先遣輔臣蘇觀生瞻奉山陵﹐宣安兵將﹐與卿同心﹐先復江省﹐繼靖南京。並撫鎭劉廣胤﹝校者案﹕《大紀》作」承胤「﹞等﹐復江省者封世伯﹐復南京者封世公﹐復北京者封眞王﹐具如明詔。卿其勉之。」﹝校者案﹕此下《大紀》尙有「先遣精甲一萬﹐迎朕湖東」等十數語﹞又諭云「楚﹑粵﹑云﹑貴﹐近有異聞。卿可挽﹝校者案﹕《大紀》作」援「﹞天無二日之義﹐以全朕骨肉之情﹐尢所殷望。」

提學禦史毛協恭進同鄕各臣書疏。帝讀畢感痛﹐云「江南士紳無不灑涕思明﹐枕戈待舉。朕必親提黃鉞﹐張皇六師﹐以慰臣民之望。大小文武﹐當時時刻勵爾志﹐毋狃偏安。」

諭督剿蜀寇兵部尙書王應熊曰「輔臣密勿重任﹐出總軍旅﹐原非常之艱難﹐托非常之親信。當使萬里之外﹐宛如咫尺綸扉。朕以臣民擁戴﹐繼統危微﹐倚卿元老﹐如身有臂。祖宗疆宇凡有未復﹐卽朕躬之有罪﹐亦耆輔之深羞。朕或用人行政之不善﹐卿當有聞卽告。況四川爲卿之桑梓﹐朕之版圖。大小文武舉用一以委卿﹐一切軍民機務卽假卿便宜。」

應熊又疏陳西南形勢。復手敕答之曰「覽卿奏﹐詳陳興復次第﹑天下形勢﹐朕意豁然﹐深嘉卿碩畫。朕自慚虛薄﹐何能負荷多難﹖但稍秉仁孝之性﹐切勵除雪之誠﹐一誓淸孝陵﹐二誓葬烈廟﹐三誓迎聖安。半載恨無寸功﹐親徵暫蹕建水。天以元老畱輔朕躬﹐將以中興全功托卿﹐豈但西南倚賴﹖餉濟維艱﹐朕必從長力行撫措。朝廷時切兵行餉設﹝校者案﹕《大紀》」餉設「作」糧隨「﹞之籌﹐卿亦預申老師匱財之戒。上下交警﹐不日功成矣。切望切望。」

敕江西輔臣楊廷麟﹑督臣萬元吉﹑ぁ臣曾之遴﹝校者案﹕《大紀》作「曾應遴」﹞﹑陳泰來速備兵迎駕。

手敕輔臣蘇觀生曰「朕以卿與楚督定興伯﹝校者據《大紀》補封爵﹞何騰蛟爲左右兩臂﹐卿兩人必無一毫矛盾﹐百事一徳一心﹐以釋朕慮﹐以佐中興。兩美必合﹐預防宵小交構。戒之記之。」﹝校者案﹕《大紀》此諭尙有「發印」等一大節﹞。

時王應熊上疏言恢復蜀中諸郡縣。帝答云「卿力恢殘敗封疆﹐屢勝猖狂逆寇﹐用餉僅十五萬﹐不取空城僞印爲功。信從前覆京獘端﹐賴我元臣一洗。朕志削平天下﹐聞此大慰於心。至獻賊之殘忍﹐手砍數十萬生靈﹐朕實不勝痛憤。若不速救斯民﹐何賴﹝校者案﹕《大紀》作」顏「﹞對我太祖﹖望卿力任平賊﹐朕必有請立應。至搖黃諸寇﹐罪原輕於獻賊﹐卿還善用戎索﹐俾爲我用。若能以搖平獻﹐釋過賞功﹐必不失信。卿以不殺止殺﹐圖機出之仁惻﹐尢足嘉悅。」

粵督丁魁楚辭封伯爵。不允。諭之曰「朕當艱危繼統﹐全賴閩﹑粵合濟中興。卿有聞檄擁戴之大忠﹐又有迅平逆寇之巨績。王守仁當全盛之時﹐無推奉之事。以卿比之﹐功實爲過。世伯之頒﹐卿當欽受。乃奏引四咎﹐愈見奇勛﹝校者案﹕《大紀》尙有」若不拜表擒逆﹐髙廟神靈何倚「語﹞。況朕繼統半載﹐寸功未立﹐倚卿兩粵﹐如臂護身。還宜勉奉恩綸﹐仍舊督理﹐俟朕得拜孝陵﹐另敕召卿入覲﹐誓成中興君臣始終。言出眞切﹐不可再辭﹐負朕激望至意。」

特禁雲山禪寺僧宗徳聚眾建醮﹑誦諸天菩薩寶號。

大理寺少卿熊化疏請恢復之策﹐必先首定江西。且歷陳關外隱﹝校者案﹕《大紀》作「急」﹞著。帝答諭曰「恢復始江西﹐自是正著。但隨機應變﹐亦難執定一局。其錫璽書與永寧﹐授閻羅宋等以官職﹐俱已行了。至批答咨度二事﹐關切朕躬﹐朕深嘉納。條陳泛濫﹐希冀得官﹐實效罔聞﹐徒開幸竇﹐俱近日獘習﹐允當一一裁汰。熊化老成沈靜﹐無黨無偏﹐朕所孚鑑。」

川陜總督樊一蘅遣官入賀﹐帝答之曰「太祖櫛沐之天下﹐兩都武陵﹐三誤而有今日。朕勉答羣請﹐繼統艱危﹝校者案﹕《大紀》此下尙有」夷寇艸竊「等數語﹞。我君臣當盡攺覆轍﹐打起精神﹐實實愛民﹐實實治兵。人心天意﹐興復可必。樊一蘅才名久著﹐萬里投誠﹐亟當勉佐中興﹐與雲臺之列云耳。」

甌寧縣知縣趙庾陳政事疏。帝嘉之曰「趙庾此疏﹐言兵言將﹐言餉言戰守﹐包括已盡﹐卽可爲今日閩疆禦備之要著。下部看議﹐著實舉行﹐毋忽。」

益陽王私授縣官。詔禁之曰「國家惇厚懿親﹐自有典制。朕復天性篤愛宗枝。王借受慈禧之命﹐又借勛鎭方國安之推奉。近日表奏𨿽來﹐公然用監國之寶。不知此寶授自何人﹖勛輔士英﹑國安疏王本末甚明﹐朕正不必顯戮﹝校者案﹕《大紀》作」示「﹞。乃到處騷擾﹐妄行升授。復聞播害龍遊﹐民苦不堪。又圖遂昌﹐尢礙法紀。著地方撫按官速速止王回嚴﹐以明大義。」

敕廣督丁魁楚﹑按臣王化澄﹑鎭臣周仕鳳曰「朕因兵力未厚﹐致稽出關。卿等仍照前旨﹐募兵五千﹐不可爲浮議疑阻。再召狼兵七千﹝校者案﹕此下《大紀》有」七千之兵「語﹞﹐俱準支銷正項錢糧﹝校者案﹕此下《大紀》有」三月之內﹐朕要見卿之兵到「語﹞。仍命大將周仕鳳督至禦營﹐隨駕徵剿。朕親至虔入楚﹐以收天下全局。卿其力贊成功焉。」

敕兩廣事例銀五萬兩付何騰蛟﹐爲收拾降兵﹑取江克京之用。

聯絡恢剿兵部尙書楊廷麟疏畱粵餉以備大兵。帝以粵餉爲禦營急需﹐萬不可畱。但念卿剿事方殷﹐量畱五萬﹐湊前五萬﹐以成剿局。速復江省﹐以迓乘輿。俟地方恢復﹐動支正項﹐並行勸輸的﹝校者案﹕《大紀》作「酌」﹞用。

二月﹐廣督丁魁楚俘逆藩亨嘉及從逆顧奕﹑楊國威等﹐遣總兵馬吉翔械至建寧行在。帝命楚﹑淮諸王會議﹐免爲庶人﹐於連江安置。敕奉新王嚴加鈐束﹐不許令見一人﹐透出一字。若有毫釐疏虞﹐地方官從重加法﹐王責亦無所辭。靖庶尋病死。顧奕等棄市。會冊封桂王﹐並封丁魁楚平粵伯﹐予世襲及鐵券。陳邦傳富川伯。晉瞿式耜司馬兼副都。式耜辭曰「國家禍變﹐構難同室﹐詎臣子稱功地﹖西臣辦西﹐奚以功爲﹖」不聽。乃復授兵部右侍郎。

是時浙東亦奉魯藩監國紹興。

輔臣曾櫻薦晏日曙巡撫廣西。式耜得代﹐遂放舟東下﹐山水詩文自娛。

升馬吉翔都督同知管錦衣衛事﹐尋領敕招撫流賊李錦。錦卽自成嗣侄也﹐號一隻虎。

初﹐自成陷京師﹐沿邊鎭將望風披靡﹐獨關寧吳三桂乞師往徵之。三桂美丰姿﹐善騎射。軀幹中人耳﹐而勇力絕人﹐沈鷙善謀。弱冠﹐中翹關髙選﹐裘馬淸狂﹐風流自豪。嘗嬖一玉峯妓曰陳沅者﹐卽俗所傳陳圓圓也。年十八﹐籍梨園﹐每一登場﹐花明雪艷﹐冠絕當時。三桂欲娶之而未果。崇禎末﹐田妃擅寵﹐兩宮不協。而流氛日熾﹐羽書倉皇﹐宸居不怡。戚畹嘉定伯以營葬歸蘇﹐將求色藝兼絕者﹐由母後進之﹐以分西宮之寵。因出重貲購圓圓﹐載之以北﹐納於椒庭。一日侍後側﹐上見之﹐問所從來。後對「左右供禦﹐鮮同裏順意者。玆女吳人﹐且嫻昆伎﹐令侍櫛盥耳」。上制於田妃﹐復憂國事﹐不甚顧﹐遂命遣還。故圓圓仍入周邸。

時三桂已累遷節鎭﹐方奉詔出駐山海。嘉定伯餞之甲第﹐出女樂侑觴。圓圓適在列﹐輕鬟纖履﹐綽約淩雲﹐每至遲聲﹐則歌珠累累。三桂黯然魂消﹐停卮不語。詰朝﹐使人道意﹐有紫雲見惠之請。嘉定欲拒之。或說之曰「方今四方多事﹐寄命幹城﹐嚴關鎖鑰﹐尢稱重任。天子尙隆推轂之儀﹐將軍獨專受之柄﹖他日成功奏凱﹐則二八之賜﹐降自上方﹐猶非所吝。君侯以田竇之戚﹐坐膺紱冕。燕﹑趙芳脂﹐吳﹑越媚黛皆得致之下陳﹐何惜一女子以結其歡耶﹖」嘉定許諾。三桂陛辭﹐上賜金三千。三桂分千金爲聘﹐師行期迫﹐未及娶也。嘉定具奩飾媵﹐送其父家。十七年二月﹐賊勢孔亟。給事吳麟徵請棄山海關外﹐召三入桂人衛。三月﹐始棄寧遠。詔封三桂平西伯﹐率兵入衛。以道梗不得達。十九日﹐賊陷京師﹐執三桂父﹐勒令作書招之。隨遣使賞銀十萬﹐犒三桂軍。賊素畏三桂故也。三桂得書﹐欣然從賊矣。旣而詢使以陳姬安在﹐使以籍入告。乃按劍而起曰「大丈夫不能保其室﹐何用生爲﹖」作書以絕其父曰「李賊猖獗﹐我國無人﹐遂致京城失守﹐聖主晏駕。意父奮椎一擊﹐誓不俱生﹐否則刎頸以殉國難﹐亦分也。何乃隱忍偸生而又訓以非義﹖父旣不能爲忠臣﹐兒亦安能爲孝子﹖請從此訣。」勒軍入關﹐縞素髮喪。

賊得書﹐怒戮其家三十八口﹐系東行。三桂妻亦遇害。而圓圓翻以籍入無恙。

四月十九日﹐賊從一片石出口﹐東突外城﹐遂薄關門。三桂窘甚﹐乃乞師於淸﹐隨淸軍南下。三桂爲前鋒﹐淸九王﹝卽攝政王太宗文皇帝弟也﹞爲殿﹐英王爲左翼﹐統萬騎從西水關入。豫王亦統萬騎﹐張右翼﹐從東水關入。

先是﹐賊軍師宋矮子諫自成云「皇爺去﹐皇爺不利﹔三桂來﹐三桂不利。」自成不聽﹐出師至山海關﹐與三桂接戰。三桂兵敗。宋矮子云「明日午時﹐數當大凶﹐宜收兵回京。」又不聽。是晚宋矮子忽失所在。次日日中﹐忽見塵沙山起﹐聲如雷鳴﹐軍士色戰。自成方錯愕間﹐而淸師突至擊之。自成大敗﹐盡委輜重婦女而奔。立梟首﹐懸之於纛。將殺圓圓﹐圓圓謂闖曰「妾聞吳將軍已捲甲來歸矣﹐徒以妾故﹐又復興師。今殺妾﹐何足惜﹖恐妾死而不利於王﹐柰何﹖爲大王計﹐宜畱妾以系其心﹐當說彼不追以報大王之恩遇也。」賊亦不能復戰。幸三桂之不卽圖己也﹐乃棄圓圓而去。

三桂方度關﹐至山西﹐晝夜不息﹐尙未知圓圓之存否也。其部將已搜訪得之﹐飛騎傳送。時三桂駐師絳州﹐將欲渡河。聞之﹐大喜。遂結彩樓﹐備翟佛﹐列旌旗簫鼓亙三十里﹐乘香輿以親迎焉。旣成婚﹐三桂遂置討賊事於不問。辛未進士吳偉業乃作《圓圓曲》以譏之﹐有「慟哭六軍皆縞素﹐衝冠一怒爲紅顏」之句。

自成奔至紫荊關﹐遣降賊將唐通守之。通復降於淸師。自成復至陜西﹐部署殘兵﹐尙餘五十萬。而淸師三千卒至。自成曰「來何神也。」遂發兵圍之。三日夜人馬寂然。自成不敢擊﹐欲伺其動靜﹐方剿滅之。而淸兵復至﹐三千騎從中奮起﹐金鼓齊鳴﹐左右衝突﹐內外夾攻。自成復大奔。追至黃州﹐自成單騎先奔﹐及通城九宮山﹐鄕寨王氏兄弟擊殺之。時自成餘眾尙三十萬﹐錦代領之﹐與自成妻髙氏﹑氏弟一功並左營郝永忠等渡洞庭﹐竄踞山寨。吉翔招之﹐不從。而督師何騰蛟與堵胤錫往撫﹐乃受封號。封錦爲左軍侯﹐掛龍虎將軍印﹐賜名赤心﹔髙一功右軍侯﹐賜名必正。其他部將皆通侯﹐號忠貞營。並封髙氏貞淑夫人。頒敕諭云「朕念赤心昔日托身非所﹐乃今翻然悔悟﹐竭奉中興。𨿽名臣必待眞主﹐亦賴其有賢母而端慈訓也。據督撫連章報其至誠歸戴﹐已掛印封侯。俟朕駐蹕武昌﹐然後面錫鐵券﹐再允督撫之奏﹐欽旌母徳之貞。爾以善教爲慈﹐赤心以遵母爲孝﹐慈孝旣萃於爾門﹐忠義必恆於功業。特賜爾封﹐給與恩詔。仍著有司豎坊﹐敕文用淑贊中興﹐朝廷風標萬方﹐爾門芳畱百世。皇后聞之﹐再三嘉嘆﹐面請加恩。賜爾珠冠一頂﹐表裏四疋。令聞遠被﹐以顯恩綸。爾髙氏當時以大義訓赤心﹐俾其一徳明良於終始。全恢江省﹐立復金陵﹐一統功成﹐爾子拜爵於奉天殿﹐爾身奉恩於坤寧宮。史冊昭然﹐豈不偉歟﹗爾母子其欽承朕命。」時楚督何騰蛟疏﹕「聞闖賊旣滅﹐其黨郝搖旗有指示之功。」故特賜郝名曰永忠。

時嚴州告急﹐三衢震驚﹐督輔黃鳴俊具疏入告。特敕行在兵部連發兵三千﹐應援衢州。

敕處州道臣董振秀以麗水﹑靑田﹑縉雲﹑宣平﹑景寧五縣餉銀給勛臣劉孔昭﹐以龍泉﹑遂昌﹑松陽﹑慶元﹑云和五縣餉銀給楊文驄。時二臣互有爭執。復手諭之曰「師飽在餉﹐師克在和。與其同餉而涉於爭﹐不如分餉而歸於和。今復兩臣同心協復﹐勿再爭競。近聞年荒餉急﹐民困難支﹐仍將民糧分限催徵﹐以息民力。兩臣亦不許差人至縣﹐辱官虐民。違者該管官具疏參奏。」

金衢道臣疏陳衢州士民驚竄﹐庫藏空虛﹐藩宗烏合之兵盤踞於內﹐淳遂鴟張之寇蹂躪於外。如此艱危﹐速宜救援。乃敕都督同知施福提兵出關﹐以壯聲勢。

歸化縣復徵十七年已免之糧﹐以備王師。詔禁止之。

諭兵部尙書郭必昌曰「朕自登極以來﹐諸臣未有催發事件者﹐今始於卿見之。具見愼重關切﹐朕心嘉悅。每日文書甚多﹐俱經朕之手眼方行。此後卿部凡有要緊本章﹐卽於封上搭一紅簽﹐上書六字曰『要本乞速批行』﹐庶卽先批發。以後卿切記著。」

兵部尙書朱大典擁重兵於金華﹐與方國安勢不相下。帝敕其協心和气﹐共濟時艱。至是賫和本至﹐乃加閣銜。大典疏辭﹐帝諭之曰「卿忠勤幹濟﹐勞苦功髙﹝校者案﹕《大紀》此下有」在輔臣振飛﹐固有同心「語﹞。朕衷實切眷倚﹐宜祗承明命﹐以慰朕遠懷。」大典因疏薦使臣兵科給事劉中藻思苦慮深﹐學純力定。帝召對﹐稱旨。

松江捷書至。賜督臣荊本徹﹑鎭臣黃斌卿﹑張名振各銀二十四兩﹑表裏四端﹐以示激勸。余將帥各升級有差。

命戶科給事李日煒督催汀﹑邵﹑惠﹑潮四府糧餉。其借助過者﹐準作三年預徵。

帝欲不次用人。鎭江諸生錢邦芑者﹐芝龍門下也﹐召對中旨﹐擢爲監察禦史。熊開元執不可。不聽。已而邦芑論開元。開元辭去。

中旨以王期爲總督﹐彭遇覬爲僉都禦史。路振飛﹑曾櫻封還內降。帝曰「方今多事﹐用人必欲循調﹐非休休之度。」振飛言「遇凱新進士﹐降賊西南。乞憐馬士英﹐巡撫浙江﹐搜括民財﹐至於激變。期升在太湖﹐奉劍州知州朱盛徵﹐始稱通城王﹐繼稱皇帝。賣官奪女﹐兩山百姓不容。故爾逃來﹐非臣等之私隙也。」帝乃罷二人。

先是﹐建寧行在卽巡方署﹐閣臣蔣所營也。以湫隘喧嘩﹐屢形責讓﹐乃於三月初一日移駐城外伽藍。初六日﹐登舟。十一日﹐抵延平﹐以府署爲行宮。

兵侍東閣陳洪謐在籍。遣內官鄧金趣之﹐不至。

馬金嶺兵變。命路振飛至浦城告撫。

廣東布政使湯來賀運粵餉十萬﹐由海道至﹐擢兵部右侍郎﹐督師江右。禦史艾南英言「來賀姦忄僉小人。周鐘自北逃回﹐來賀匿之揚署。其解餉之任﹐指揮僚佐所優爲﹐豈曰能賢﹖遽膺顯擢﹐何以示後﹖」不聽。

敕黃斌卿曰「卿孤軍久處舟山﹐援餉不繼﹐朕每以爲念。今得張名振資助萬金﹐克復蘇﹑松可望。其大鳥鏡﹑硝磺﹑槍刀﹑鉛彈等項﹐一並給發。」

鄭芝龍進浙江﹝校者案﹕《大紀》作「浙直」﹞水陸圖。帝曰「觀斯圖﹐備悉奇正之著。五路並出﹐與合太湖義兵爲策應﹐使西興將士爲我出力﹐俱是全著急務。卿其速規進取﹐毋但僅托條陳。」

總兵胡來貢縱兵抄糧焚劫﹐特詔禁之。

敕朱成功招置鄭彩逃兵﹐毋得令其驚擾地方百姓。

下游巡撫吳之屏疏陳時事孔亟﹐內防宜周。帝曰「泉州新舊兵額一千一百餘名﹐歲需餉銀七千餘兩。除紳衿每田一頃助銀一錢及典鋪﹑車鋪﹑灣﹝校者案﹕《大紀》」澳「﹞船﹑海船資助外﹐可足歲支之額。足見爾用心料理。務使兵民相安爲要。」

諭唐﹑鄧二王曰「京中民情安堵﹐市肆不遷﹐朕心慰悅﹐親徵原以安民。閩都根本重地﹐王等還多方曉楡﹐禁戢逃兵。朕若早覲孝陵﹐自有蠲免恩詔。」

帝將取道於汀。餉部侍郎李長倩以汀屬空虛﹐請畱餉三萬﹐以訓練土著而備緩急。帝可其議。楚兵復霄粵餉﹐以前十萬兩不足用。李長倩以爲言。帝云「畱餉已有前旨。該鎭共事一方﹐著與通融接濟。俟朕至軍前﹐再行酌處﹐毋得紛爭。」

諭大學士熊開元曰「卿以聰敏執持﹐受知簡用。朕昔不以人言而用﹐今豈以人言而捨﹖著調理安痊日﹐卽來行在辦事。馬借人乘﹐尙爲厚誼。豈君臣之際任重綸扉﹐何必繳進﹖著畱爲病愈入朝之用。」

敕浙東巡按禦史郭貞一賑卹驛遞曰「祖制﹐地方設立驛遞﹐原爲上下通達道路﹐流貫血脈﹐事關非細。近日文武諸臣忠上之心旣微﹐卹民之念更短﹐累我百姓﹐苦竄驛官。先帝屢下明禁﹐諸臣欺蔽相仍。今日殘疆﹐驛騷尢甚﹐朕所痛恨。溫﹑處﹑衢之免應副﹐已奉明旨。其金﹑嚴﹑紹﹑寧﹑臺五府﹐所當一體恩卹。非是緊急軍機﹐一切不許應副。如有抗旨害民﹐三尺俱在。該撫恪體﹐以蘇吾民。」

馬士英叩關來朝。先是﹐曹學以罪輔不可入關揭士英﹐故帝數其罪﹐不許﹐諭守關官兵毋納士英。士英前後七疏﹐列件自理。帝命付史館存案﹐以俟公論。

監國魯王遣柯夏卿﹑曹惟才來聘。帝加夏卿兵部尙書﹐惟才光祿寺少卿。手敕諭監國曰「朕無子。王爲皇太侄。同心戮力﹐共拜孝陵。朕有天下﹐終致於王。取浙東所用職官﹐同列朝籍﹐不分彼此。」尋遣僉都禦史陸淸源解餉十萬給東浙。淸源散餉不平﹐兵嘩而遁。或曰士英唆方國安斬之。

左都督楊鼎卿固卻魯藩令印﹐王手敕嘉之曰「若鼎卿者﹐可謂忠藎能明大義矣。朕與魯王﹐原無嫌疑﹐前付柯﹑曹二使臣啟答王書﹐或未之見乎﹖」

諭左都禦史熊開元曰「宣徳達情﹐全藉巡方禦史。近來積獘因仍﹐貪者工攫取﹐傲者喜逢迎﹐以致民窮無告﹐盜賊繁興。殊可痛恨。卿還嚴訪詳諭﹐務令激揚得法﹐吏畏民懷。有不稱職的﹐卽參來重處。」特設建言簿以壯敢言者之气。從開元請也。

廣西撫按報一僧自稱弘光﹐謂黃得功營所獲者﹐非眞也。帝召九卿科道議迎請。羣臣曰「卽眞弘光﹐甫經失國﹐有遵奉而無迎請。」撫按續報﹐有侍弘光者驗之﹐果僞。下獄究之﹐妄人假托以惑眾耳。卽時處決。

十四日﹐淸師下吉安﹐又下撫州。初﹐汀﹑韶間有大帽山﹐洞蠻彊甚﹐屢徵不伏。永寧王誘之出降﹐遂與淸師屢戰屢捷﹐因復撫州。淸師圍撫﹐鄭彩屯廣信﹐永寧請救。其監軍給事中張家玉以三營往﹐撫圍暫解。已而復合。彩遂棄廣信入關。撫州復陷﹐永寧王死之。洞蠻亦散。帝削彩爵﹐戴罪立功。

楚督何騰蛟遣長沙知府周二南誘降李賊餘眾四十八部。二南中流矢死。賊帥欲得騰蛟親至乃降﹐騰蛟卽往﹐賊帥皆驚喜下拜﹐至軍前聽用。一時驟增兵馬數萬。帝喜﹐告太廟。封騰蛟爲定興侯兼東閣大學士﹐降帥皆授總兵。而長沙餉缺﹐降者稍稍解體﹐賊帥袁宗第及田﹑髙諸部掠舟而去﹐獨郝永忠﹑王進才畱麾下。

有泉人蔡鼎者﹐多言﹐李密疏薦爲前知。召至﹐以方外服見﹐封國師。然所言庸鄙﹐試以占策﹐亦無驗。彩旣敗回﹐鼎請自試。一戰而蹶﹐逃回。帝謂國家元气之削﹐由於靖難。命禮臣追復建文帝年號﹐忠臣方孝孺祠設姚廣孝像﹐跪於階下。

自吉安失守﹐督師萬元吉﹑都憲陳賡﹑兵曹王其宦議列柵守張家渡。而潰兵勢不可止。陳賡收散亡入贛﹐萬元吉退守皂口﹐惟安遠江起龍兵三百人。時蘇觀生以閣部督師於贛﹐同鄕李陳玉﹑楊仁願﹑丘塤﹑楊文薦﹑範六吉﹑周待詔﹑劉李礦皆請發師援皂口﹐觀生發新威營二百人。元吉以監紀程亮督之﹐下守端津灘。楚帥曹志建以二千人至﹐一夕卽噪而去。

四月初一日﹐關警頻傳﹐人心惑亂。敕唐﹑鄧二王力行保甲法﹐以固根本地方。

太僕寺少卿淩超疏陳「急做實做﹐不出『君謀臣斷』四字」。帝稱其要言不煩﹐下部議之。

兵部主事張儼上《定廟算而後動疏》﹐帝覽之﹐嘆曰「此疏洞晰軍國事機﹐朕三復之﹐不忍釋手。行在該部﹐其力行之。」

滇撫吳兆元疏辭敕書印劍。帝諭其加意料理﹐曰「卿久撫滇疆﹐弘宣猷績。正資善後﹐毋貽朕南顧憂。掃除沐天波﹐業有成命。不準辭。務令南人不反﹐以成一統丰功。朕復另有酬敍。」

諭徳興王由兮﹝校者案﹕《大紀》作「枵」﹞曰「江民苦兵﹐甘爲夷用﹐情罪可原。赦過之條﹐已括於『有發爲義民﹑無發爲難民』十字中。」

敕諭閣部諸臣曰「國家𨿽當搶攘﹐乃文事武備﹐兩難偏廢。近據兩廣﹑云﹑貴俱已開科﹐豈福京八府勸進全節﹑守關措餉之人不在大比之例﹖江浙紳衿向風﹐尢不可不俯答其望﹝校者案﹕《大紀》此﹕下有」宜定五月內﹐閣中鄕試﹐浙東附試另捲﹐以便各省同來會試「等語﹞﹐行在禮科確議奏行。」

先是﹐靖庶頒僞詔至貴州﹐巡撫範礦固卻之﹐且厲兵固圉。至是﹐礦進拱戴疏。帝以其忠義﹐加右都督。

黃斌卿久托舟山﹐未有寸功﹐虛糜廩餉﹐乃削伯爵。

魯監國以公爵封芝龍兄弟﹐遣左軍都督裘兆錦﹑行人林必達奉命而來。帝以其惑眾欺侮﹐兼以芝龍兄弟愧憤不出﹐諭令囚之﹐以候常朝日面質。後兆錦以金贖刑﹐必達亦復原官。

諭輔臣黃景曰「福京訛傳驚避﹐潰兵竄逸﹐山寇乘機抄掠。兵單餉絀。根本之地﹐動搖如此﹐深爲可憂。所議歸並事權﹐以憲臣兼制二撫及兵道移駐福淸等事﹐卿其確議力行之。」

答諭吏部主事鄭賡唐曰「朕獨居不禦酒肉﹐力行已久﹐豈爲難事﹖若王言屢易﹐時勢使然﹐朕豈得已哉﹖至求治過速﹐止爲心切覲陵。爾言言藥石﹐遠識深心﹐朕心嘉悅。」

謂侍臣曰「近日兩京覆後﹐武臣冒濫驕貪已極。怯禦夷而勇殺民﹐巧淩躥而無法紀。何能破其積習﹖」

初五日﹐帝誕辰﹐諸臣先一日請賀。帝不受﹐曰「朕奉大統﹐已近十月。孝陵不見﹐百姓不安。文因循於內﹐武擾害於外。中興事業﹐茫無端緒。蔬菜自勉﹐豈可晏然自居以聽羣工慶祝耶﹖惟於行在所總用太牢一分﹐遙祭二祖列宗﹐唐國祖宗另設於旁。」

淸師逼崇安。帝敕施福速統兵出關驅剿﹐命輔臣蔣徳督之。福顧遷延﹐徳復疏趣之。帝嘆曰「如此情景﹐與鄭彩進關﹑張家玉守新城何異乎﹖」

工部尙書鄭爲國姓成功請發鳥銃﹐帝曰「國姓圖功﹐𨿽是急務﹐禦營兵器關朕躬命身﹐鳥銃豈可全發﹖如此等事﹐該部以司空大臣全無執裁﹐惟請朕躬爲推卸之地﹐鄭何無骨力至此﹗姑且不究。」

鄭芝龍疏陳閩省守關兵餉器械衣甲﹐共用銀一百五十六萬。帝諭之曰「卿兄弟純忠大節﹐擁戴朕躬。中興大事﹐非卿誰托﹖據奏卽竭三省之物力﹐亦不能不窮於接濟。地方錢糧﹐只有此數。若不內外兼顧﹐剿守並行﹐大害大禍必然飆至﹐中興事業必不忍言。從未有藩籬不顧﹝校者案﹕《大紀》作」固「﹞﹑止靠家門堵賊者。此理至明﹐不待再計也。前卿兩次議奏用兵四萬﹐猶恐用餉難繼。今必先議守﹐後議兵﹐以三萬守關口﹐一萬守腹裏。此數之外﹐再不可增。若持議不決﹐曠延時日﹐卽朕自誤髙皇也。卿當遵依﹐以全守關之事。若復再有爭執﹐再有推卸﹐是彼蒼不欲中興﹐朕亦只有避賢路而已。」﹝校者案﹕《大紀》此下尙有「分配兵餉﹐和盤打算」等十數語﹞。

是月六日﹐淸師至皂口。新威營先潰﹐江兵次之。萬元吉亦遂入贛。贛城民倉皇爭竄﹐元吉欲殺其妾之出署者﹐人心乃定。十一日﹐楊文薦自任城守。命中書康範生乞師於南雄。舊贛督李永茂遣副將吳之蕃﹑遊擊張國祚率兵五千人至。十四日﹐淸師臨贛。蘇觀生率所部退守南康。滇粵諸軍先後至南康者以數萬計﹐皆惴惴莫敢下。二十九日﹐閣部楊廷麟自雩都力促新撫閻總及張安各營兵四萬餘至贛。江撫劉廣胤自寧都召募二千人亦至。然皆未敢逆戰。

帝命建祠祀江西死難曾亨應﹑黃端伯﹑蕭漢﹑李大覺﹐名曰四忠。以曾筠﹑徐蜚英配享。時有王錫者﹐亦同死難。並敕禮部予謚以表之。

處州府貢生李瑞庚﹝校者案﹕《大紀》作「唐」﹞疏陳恢剿三策﹑治安五要。帝覽其疏曰「以搗淮爲恢金陵﹑復江浙之神著﹐以出兵九江爲破南昌﹑固嶺南之急著﹐以奇兵襲江口﹑以偏師復徽爲上下應援之緊著﹐三策俱說得是。治安五要﹐於養民﹑任賢﹑生財節用﹑獎廉懲貪諸務﹐深明洞曉﹐應是通才學古」﹝校者案﹕《大紀》作「學古通才」﹞。

敕諭楊文驄曰「大明寶祚﹐啟自太祖﹐兩遭覆陷。凡爲太祖親孫﹐有能攘臂先立﹐則太祖神靈有依﹐大明國祚斯立。朕與魯王﹐大義正在於先後﹐名分尢在於叔侄。魯王先立﹐朕𨿽叔輩﹐斷當北面魯王﹐以存太祖。若復後立﹐是名爲爭。總一立也﹐先立以存太祖爲孝﹐後立以壞祖宗爲不孝。今朕先監國登極四十日﹐在萬古自有至公﹐豈今日一二佞舌可以顚倒﹖楊文驄受知最早﹐殺蘇寇以明大義﹐勸魯藩而篤尊親﹐本末甚明。人言𨿽如其面﹐朕心自有鑑裁。所進陳函輝啟稿﹐不堪一笑﹐鬼蜮滿紙﹐宜靖夷侯參奏以爲食肉寢皮之可恨也。朕愛侄王﹐萬不得已﹐業允勛鎭所請﹐以明太祖大法。該督尙愼終如始﹐善保地方﹐善行宣撫。得覲孝陵﹐朕必不負元功」。

贈松江死難原任長樂令夏允彜右春坊右中允﹐給祭葬﹐謚文忠。

帝覽戶科給事黃周星疏﹐曰「奏內三寒心處﹐眞可寒心。盜賊公行﹐民生凋敝﹐兵將退縮﹐左藏罄懸﹐罪訾蜩沸﹐角戶分門﹐全不以國卹爲念者﹐大小文武諸臣之罪也。政教不行﹐威令不信﹐舉措刑罰失中﹐廷議紛紜狡竊者﹐是則朕躬之過也。從今君務攺弦﹐臣亦須猛省」。

敕諭禦營內閣傳示臣民曰「臣民擁立朕躬﹐朕志誓救民雪祖。外﹝校者案﹕《大紀》作」逆「﹞寇𨿽狂﹐尙可暫守而養戰銳。諸臣議論紛紜﹐殊爲道旁築捨。今徵士蔡鼎回報關上情形甚確。國姓成功巡關回來﹐迎駕暫至邵武﹐相機出關。二十八日之行且止。總之﹐自古創業中興﹐誰不危而後濟﹖朕惟以寧進死不退生六字自誓﹐並以六字察驗臣工。此後除戰守駐蹕一聽條陳外﹐若有敢請駕回天興並請退避廣東者﹐諸臣必從重議罷﹐余必立斬以徇。朕心通於上帝﹐臣民仰體欽承。」

副都禦史荊本徹疏請小踞﹝校者案﹕《大紀》作「船」﹞可資戰勝。帝諭以閩中方用水師﹐覽此奏誠爲要著。下部議之。

閩縣﹑侯官縣耆老詣延津請駕回福京。帝感嘆曰「卽位十有一月﹐無時不思靖祖救民。飛蹕旣久﹐豈得回鑾﹖固知入虔嵐險艱辛之狀﹐但恨在閩不能安閩﹐閩民不負朕﹐朕負閩實多矣。」

建寧諸生請駕再臨建水。帝曰「朕進取之念﹐甚堅甚切﹐萬無轉蹕之理。但謂農家力作﹐徵役宜寬﹐朕亦耿耿於中。」

敕於華玉迎駕兵須嚴加約束﹐曰「朕之焦勞日夜﹐誓救湯火之民。於華玉豪爽忠敏﹐才敵萬夫﹐受朕深知重倚。必要嚴約兵將﹐令民間艸木不驚﹐方爲扈駕時雨之師。」

江撫劉廣胤以行宮刻期告竣﹐疏請駕臨。帝答之曰「朕蹕位﹝校者案﹕《大紀》作」駐蹕「﹞虔南﹐收復江右﹐卽移師入北﹐廟謨久定矣。只以閩省三關嚴商守禦﹐乃爾耽延時日。太廟奉先﹐肅修備舉﹐諸臣分任功次﹐俟到日議酬。」

禮部右侍郎曹學疏陳駕駐延津﹐所有關切四事﹕一浚延河堤防﹐一汰隨徵冗役﹐一通福京米船﹐一事例銀兩許以生鐵準債。帝嘉納之。

諭戶部侍郎梁應奇曰「覽爾所陳祛衙蠹﹑淸隱匿﹑革火耗﹑禁牌票﹑去飛詭﹑除陪稅六事﹐皆去其害足以裕國者。著逐款力行﹐徧爲嚴飭。有踵前獘者﹐監司守令府佐立行糾參﹐以副委任至意。」

上游巡撫吳聞禮糾內臣戴照貪婪蔑法。帝命輔臣黃鳴復先行提問後奏。

命兵部多給獎功釋罪榜文﹐星馳軍前宣布。

敕順徳知縣蔡楠曰「順徳系東粵巨邑﹐地方多故﹐亟當軫卹民隱﹐加意撫綏。況履殘酷之後﹐倍宜施恩者乎﹖惠良興治﹐以俟報績。」

禮科給事龔善選進大勢攸歸疏﹐有曰「楚畱辰州﹐蜀畱遵義﹐江畱贛州﹑南安﹐浙畱金華﹑溫州。信天意之有歸﹐人心之有待者乎﹖」帝然之。

嘉興起義舊冢臣徐石麟殉難死﹐其子爾谷疏稱先臣起義獨先﹐殉難獨苦。帝傷悼之﹐官爾谷爲中書。敕再從厚加卹﹐與同難侯峒曾一體。

禮部主事吳巒﹝校者案﹕《大紀》作「吳鐘巒」﹞請首克南昌﹐選鋒銳進﹐最爲上策。倘捨此他圖﹐關門一有騷動﹐全閩震驚矣。往虔非時﹐且人力舟車俱有未便。帝然之。諭餉部侍郎李長倩曰「大師飛挽方亟﹐中興事業尢仗轉輸。該部一力擔承﹐以副倚畀至意。」

江督萬元吉﹑禦史黃賡﹝校者案﹕《大紀》作「黃廣」﹞疏請再召滇黔兵馬﹐以圖恢復。帝曰「東南只此幅員﹐生民只此膏血。不難於調兵﹐難於措餉。𨿽土司官兵忠義勇敢﹐必先議餉銀出於何處﹐然後召兵不難也。」

工部左侍郎葛寅亮疏言務去飾治繁文﹐必收近取實局。帝目爲「老成格言﹐朕當書銘座右」。

敕督輔蘇觀生曰「自卿行後﹐朕擬卽幸虔州﹐以慰待。柰閩﹑浙士民戀戀難釋﹐不得不少爲遲畱﹐安此赤子。迎駕各兵﹐卿暫令其並力齊心﹐克復湖東。淸道之功﹐與扈蹕等。至措餉艱難﹐卿所久知。切戒以兵無擾民﹐勇必堪戰﹐勿致虛耗糧糗。湖西正在戰守﹐著於梁應奇餉內發三萬兩接濟。」

鄭芝龍於泉州建寺﹐名曰報恩。帝賜名敕建報恩禪寺﹐僧官贍田﹐俱如議遴選置買﹐以永梵修。

江南布衣翟翠疏進直言。帝曰「此疏於古今得失之局﹐亦有所窺。至規切朕躬處﹐言言藥石﹐誠可嘉尙。準隨便候對。」

諭兵部侍郎於華玉曰「朕痛兩京繼覆﹝校者案﹕《大紀》此下有」全非夷寇之能「句﹞﹐止因兵民扛恨﹐致危宗社。今日僅有彈丸﹐資此民生﹐以期恢復一統。若復傷民﹐卽促國脈。卿宜仰體朕意﹐實令民安。新兵嘩噪擾民﹐乃未經節制者﹐卿當亟振刷陋規﹐毋徒憂畏讒謗。」

諭戶部曰「納貢事例﹐原非得已。大縣量準四名﹐中縣三名﹐小縣二名﹐不得濫收﹐事平卽止。」

時淸師逼湖東﹐亂民逃竄。有致恨於政令不一者。帝敕揭重熙與輔臣傅冠同事﹐何三省與督臣湯來賀同事﹐誠恐權任太分﹐翻多掣肘﹐號令重出﹐莫知適從也。

衢﹑廣警報狎至。禦史鄭耀星疏陳諸臣虛聲多﹐實際少。帝深以爲然﹐曰「爾旣知之﹐自當力挽之﹐毋僅托空談可也。」

諭兵部尙書呂大器曰「卿所言用人太濫﹐所用之人又轉相援引﹐虐民叢盜。望治何由﹖所見甚是。朕自今當急省攺。」

諭輔臣曰「朕爲天下臣﹝校者案﹕《大紀》作」生「﹞民之主﹐未能拯救蒼生﹐心實惻﹝校者案﹕《大紀》作」歉「﹞然。況可令官兵肆虐﹐小民受害乎﹖聞沿途閻兵搶掠終日﹐所議招撫﹐是爲何用﹖還著該督撫各官申嚴約束﹐毋得任其驕縱害民。」

禦史朱盛濃疏請實行訓練兵卒。帝曰「兵宜練﹐必練心﹐練膽﹐練力﹐練气﹐練忠義﹐方成勁旅。不可徒放炮吶喊﹐如兒戲故態。著申飭行。」

太僕寺少卿淩超疏稱急舉﹑實做﹑密察三言及謹愼二字﹐與以浙人辦浙事﹐用奇用正﹐時至機動等語。帝曰「覽爾疏﹐俱有成算於胸中。吾久不見淩生矣﹐著卽召對。」

山西道禦史林蘭友疏陳仙城釀亂激變﹑賊黨聚眾焚劫事。帝曰「仙邑壬午之寇﹐由邑令殘酷﹐署官貪黷。豈惟仙邑﹐古今天下之亂﹐那一非守令不肖所致﹖據奏李芳馨之豎旗﹐羣盜之響應﹐禍始於無良胥役﹐縣官豈能無罪﹖除縣官有無贓迹實際別議外﹐今當先拿猾胥﹐以服潢池之心﹔次部署官兵﹐以爲戡剿之用。」

王謂首輔何吾騶曰「文章之气﹐可銷甲兵﹐多士奮庸﹐務收俊。朕念福京士子﹐亟宜賓醮﹐玆定期六月開科﹐鎖闈三試。徹棘放榜﹐不許遊移一日。監臨照兩京舊制﹐定用禦史兩員﹐提調則布政司﹐監試則按察司。一應科場事宜﹐卽於五月杪報竣﹐不許苟簡滋玩。分考官務用甲科。推知不足﹐卽就甲科中行官禮聘。其江西﹑浙江﹑湖廣及各省來試者﹐跋涉可念﹐著地方官給與文書路引﹐以禦盤詰。現在流寓的﹐就赴福京督學考選。一應赴京恩歲貢﹐照舊例著禮部考選。」

時三衢告急。兵部司務徐心箴疏陳三可惜四可憂。帝目其切中時獘。

大學士曾櫻薦同鄕劉逵堪爲禦史。帝曰「禦史爲朝廷法官﹐若不淸勤激切﹐何以明目達聰﹖從來巡方積獘積玩﹐朕所親見。這所舉用劉逵﹐堪巡粵左﹐卽著允行。」

五月一日﹐淸師圍廣信。諸軍先後潰散。江撫劉廣胤退避雩都﹐援兵益不敢前﹐廣信遂陷。

兵部主事徐州彥疏陳間關入蜀﹑宣布皇恩﹑目擊情形等事﹐臚列督輔撫按在事諸臣王應熊﹑樊一蘅﹑李乾徳﹑馬象乾﹑米壽圖﹑劉鱗長﹑王芝瑞﹑萬年策﹑鄭逢元﹑劉泌﹑範文光﹑牟道行﹑田華國﹑曾英﹑曹勛﹑莫宗文﹑楊展﹑賈登聯﹑譚詣等戮力殘疆﹐奉揚威命。帝曰「川蜀頻年苦寇﹐民不聊生。聞諸臣提挈贊襄﹐朕心甚喜。州彥克盡使職﹐著卽前來復命。」

諭靖夷侯方國安曰「卿威望績勞爲江上諸帥之冠﹐至矢心奉戴﹐忠誠無二﹐朕尢鑑孚。卿無可間之嫌﹐朕豈聽讒之主﹖中外大小諸臣須同心一徳﹐乃能辦敵。切勿妄分彼此﹐使敵人﹝校者案﹕《大紀》作」醜夷「﹞聞之得計。卿其曉示將士﹐善體朕意。」﹝校者案﹕《大紀》此下尙有提及馬﹑阮諸人數語﹞。

方國安奏富﹑徳﹑源三縣大捷﹐斬獲甚眾﹐由鎭臣方元科竭力支撐﹐傅明徳﹑田勝﹑塗有聲協助。帝大悅。

初九日﹐廷試貢生。敕禮部各察正身年貌﹐嚴核混冒懷挾等獘﹐以作人文﹐上隆治典。

廣西桂林等府州進賀監國登極表四十六道。王念其路遠遲延﹐不罪。

黃斌卿疏陳﹕「古今多一精忠﹐中興少一名相」。帝覽奏曰「輔臣道周精忠大節﹐就義從容﹐眞足感動天人﹐爭光日月。朕方恢中興大業﹐而一代純臣先殉國難。撫念今昔﹐倍爲愴懷。翁龍楠現在何處﹖著該部再行察訪﹐務得實信回奏﹐以憑從優卹錄。其毛玄水四員﹐並與察卹。」

禁地方官官買。曰「府州縣之行戶﹐實地方害民之惡政。官之稍有良心者﹐尙以官價買之﹐比市價十去五六﹔全無良心者﹐直票取如寄。胥吏緣之﹐姦孔百出。朕昔潛邸﹐久知此獘。宜行永革。」﹝校者案﹕此下《大紀》尙有數語。﹞

帝謂羣臣曰「輔臣道周﹐委身殉難﹐其子子中備述之﹐鎭臣黃斌卿亦有此奏。讀絕命詩有『支天千古事﹑失語一朝人』之句﹐朕亦不覺泣數行下。卹典著於五日內察例具奏。其子子中年俱幼稚﹐更可憐憫。準給銀二十兩以助書資。」

賜吏科給事朱作楫旌廉天字銀牌二面﹐曰「作楫以羈旅之臣﹐直言受知。身處掖垣﹐能卻暮金﹐眞濁世之靈光也。」

帝曰「天气炎蒸﹐輕犯豈宜淹禁﹝校者案﹕《大紀》此下尙有數語﹞﹖軍徒以下﹐準俱保釋﹐以迓天和。」

福京監察禦史王孫蕃﹑韓元勛疏陳減篇卹士﹐推一時之恩。惟是二書三經﹐不若三書二經爲合式。其題目仍照七篇俱出﹐二場亦然。庶鐫之試錄﹐傳之天下後世﹐皆信爲不刊之章程﹐興朝之盛美也。帝準如議行。

監軍兵部主事黃師正進督師史可法遺表。帝曰「可法名重山河﹐光爭日月。至今兒童走卒﹐咸知其名。方當擊節﹝校者案﹕《大紀》作」楫「﹞渡江﹐速圖恢復﹐乃爲彊鎭力阻﹐姦黨橫行﹐竟賫志以歿也。惜哉﹗讀遺表﹐令人憤恨。應得贈卹祭葬易名未盡事宜﹐行在該部卽從﹝校者案﹕《大紀》作」行「﹞詳議具奏聞。其母妻猶陷寇﹝校者據﹕《大紀》補」寇「字﹞穴﹐一子未知存亡。作何獲尋﹐黃師正多方圖之。」

時瀘溪危急﹐揭重熙參督輔傅冠身任督師﹐日午未起﹐未嘗至關上一步﹐人言嘖嘖。帝怒其有負委托﹐準以原銜歸裏。

帝謂諸輔臣曰「臨民之官﹐豈可以銀而得﹖朕於閩﹑浙近地﹐凡有捐餉至二三千而求爲知縣者﹐朕斷不允。蓋爲生民計﹐不可不周。況撫戢凋殘﹐有所未便耶﹖」

復諭首輔何吾騶曰「朕在延多日﹐漫云兼顧江﹑浙﹐終於江﹑浙何補﹖不如實實出關﹐拿定一件做去﹐尙爲得力。且今地方止有閩﹑廣﹑江﹑楚﹐四省咽喉﹐全在一虔﹐彼﹝校者案﹕《大紀》作」淸「﹞所必爭﹐我所必守。今不自出﹐負祖負民﹐朕之存亡﹐猶其小者。今還要催林咨兵並陳天榜兵到﹐決意初一日必行。」

贈諸生翟翰林院待詔。﹐江南人﹐雅以復仇雪恥自負。聞監國登極﹐匍匐入閩。建言諫諍﹐不遺餘力。帝特官之﹐不受。至是病故。禦史錢邦芑爲陳其本末。帝憐其才﹐贈以是官﹐並賜銀二十兩爲葬資。邦芑爲繳還之。帝曰「朕視忠臣﹐過於骨肉。一臣之亡﹐卽少一助。翟賜金著與制一碑碣﹐不必繳進」。仍賜四語﹐俾勒於石﹐曰「生旣盡君臣之義﹐死亦凜夷夏﹝校者案﹕《大紀》作」華夷「﹞之防﹐名稱大明正士﹐實關天地綱常。」錢邦芑等奉行。

禮部繳進貴州試錄二十冊。

初﹐有曲周縣生員韓雄都者﹐與帝遇於淮揚﹐頗有獻納。繼乃與路振飛等起義太湖﹐同副總兵王羽﹑參將王奮武﹑中書路澤溥﹑澤淳﹑舉人楊廷樞等同仇敵愾﹐大挫敵鋒。至是﹐雄都入閩。帝稱爲佳士﹐超拜兵部職方司主事。

帝聞江督萬元吉死守贛州﹐特加樞銜﹔江撫劉廣胤退避雩都﹐著革職聽勘。

諭吏部驗封司員外曹元芳曰「東南爲朕一人故﹐三遭寇虐。覽奏如恫在躬。義師所在雲集﹐乘其怨而激勵之﹐因其勢而利導之﹐眞恢剿一大機。元芳爲國仇家難驚心﹐慷慨請纓﹐具見忠孝。但勇往難﹐往而有濟更難也。」

鄭芝龍疏陳孤臣督輔黃道周矢志盡忠。帝特贈道周文明伯﹐謚忠烈﹐祭葬卽照伯爵例行。妻封一品夫人﹐四子長爲錦衣衛﹐世襲指揮﹔次爲錦衣衛﹐世襲正千戶﹔三子著任行在尙寶寺丞﹔四子任中書舍人。仍敕有司一立廟於本鄕﹐名曰報忠﹐一立廟於福京﹐名曰憫忠﹐春秋致祭。並與立坊於家﹐篆額曰中興藎輔。其遺詩卽立碑於廟門。

特議加福京鄕試解額三十名﹐以示龍興首善﹑廣開薪至意。

督輔楊廷麟疏陳虔事危在旦夕﹐援兵半已潰亡。帝曰「吉州失守﹐督臣萬元吉諸兵皆付一擲﹐撫臣劉廣胤先出雩都﹐副總陳丹﹑張琮﹑李源氵符五月一日失機。成何法紀﹖此番功罪宜明﹐卿卽詳悉入奏。惟虛惟公﹐勿僭勿。見在收拾殘敗﹐亦卽中興根本。粵兵狼兵三萬餘人準卿召募﹐但作何招集﹐作何約束﹐必先議定。近日地方苦兵尢甚於賊﹐經過不愼﹐號令不嚴﹐驅虎進狼﹐綠林四起﹐豈必寇作戎首哉﹖包象乾﹑張家玉兵﹐卿還嚴諭﹐不得收聚凶徒﹐終成潰散。朕十日內一定親蹕汀州﹐面議方略。」﹝校者案﹕《大紀》此下尙有「誓在必行﹐決不失信」語﹞。

諭吏部尙書郭維經曰「官員賢否﹐關民生之榮悴﹐切宗社之安危。若吏部有滿堂淸官﹐天下必少呻吟百姓。朕於此選﹐至虛至公﹐力拔其尢而後已焉。」

又謂兵部試司務蔣平階曰「覽爾奏﹐多發人所未發。如一官五月而更易數人﹐一人數日而更三命﹐百里而督撫並設﹐巡方與中使並差﹐皆害政之大者。至謂疑人復畱用﹐募兵不問餉﹐有聽言之名而未收其用﹐去鋪張而存實意﹐相天下機而務持重﹐皆切要語。朕所嘉尙焉。」

吏部尙書郭維經疏列三吳起義死難土紳。各贈官有差﹕葛麟贈兵部郎中﹐錢振先贈參政﹐顧贈兵部主事﹐王日如贈兵部員外﹐馮翥贈副使﹐錢圭贈參政﹐王有容贈僉事﹐麻三衡贈國子監學正﹐淩宏煥﹑張明光﹑謝球俱贈訓導。

大田縣貢士樂英進《冊府元龜》一部。

琉球世子遣官航海入賀﹐並貢方物。

鎭臣黃蜚一家殉難。予祭葬﹐並行原籍建坊旌表。

敕鄭芝龍撥兵遣將守江山﹐壯衢聲勢﹐未可卸遠調之擔﹐自撤藩籬。時海師議久不成。朝廷兵餉尙缺。禮部侍郎曹學謂恢復之策﹐舟師直搗金陵﹐或可冀其萬一。故罄竭家貲及鹽本諸項﹐勉成一萬以濟之。

左都禦史張肯堂疏薦崔芝善於用海﹐有船五十餘號﹐有兵二千餘名﹐乞釋罪圖功﹐置臣標下。帝曰「前楊耿糾其募賊入港﹐因發兵捕剿。卿旣信其無他﹐卽準隨卿前進。定限夏至前到﹐以便卿乘風吉行。崔芝俟再立功﹐卽與掛印」。

翰林院檢討何九云進家藏書四百八十四種﹐計三千五百本﹐令弟九祿賫投。帝曰「朕性喜圖書﹐所進者縑緗殊富﹝校者案﹕《大紀》此下有」頗快案願「語﹞﹐著卽收進。內有重的﹐仍發與九祿領回。九祿著任國子監學正﹐以示酬勞。」

四川參政劉鱗長疏稱恢復重﹑夔二府三州二十三縣﹐以川餉贍川兵﹐不敢虛糜破冒。帝嘉其不避艱危﹐盡抒方略﹐忠勞懋著。特升太僕寺少卿﹐俾其前來陛見供職。

時有訛言駕回天興者﹐帝聞之怒﹐曰「朕以進戰自誓﹐豈有復回之理﹖誰爲此言以惑亂耳目﹖卽應立刻察明斬首﹐以警其餘。」

行人司瞿昶疏陳楚﹑滇﹑蜀﹑黔事情。楚在一事權﹐專任使﹐預敕重臣以待南昌﹑荊﹑襄之復﹐卽遣大將以鎭之。蜀在結將士﹐收民心﹐用蜀人辦蜀事。搖黃則剿撫並用﹐獻賊則殲厥渠魁。滇﹑黔則在外援鄰邦﹐內顧門戶。但近日勛臣土司議論未定。其地近蜀之遵永﹑楚之接界﹐平溪﹑銅仁﹐俱宜防援。種種皆扼要實著。帝嘉納之。

帝謂近臣曰「信撫五易而得周損﹐今又說損不可用。才能試而後見。俟到任後不效﹐另議未晚。信乎﹗用人之難也。」

禮部擬會試﹐定用十月﹐移催各省各府。

有恩貢生陳元綸赴廷試﹐進所著《豳風保治全書》《五經涉錄》各一部。敕諭畱覽﹐以啟所學。

六月﹐以楊鶚總督偏沅。何騰蛟因進敕印一齊交付疏。帝諭之曰「卿宣勞江漢﹐功在社稷。復楚恢豫﹐長驅燕代﹐業以全擔付卿。楊鶚之推升﹐因彼時未審輿圖﹐偶爲錯舉。豈有一柄兩操之事﹖今中樞需人﹐業召鶚入佐矣。朕與卿分則君臣﹐誼同父子﹐何不因疑奏明﹐遂爲是舉﹖且將在外﹐君命有所不受。尙惟始終一心﹐力任危地﹐以必見孝陵﹑必葬威宗爲任。朕與卿當共勉之。」後有兩奉君命出江﹐百念回思顧楚之疏﹐中有「願爲愚﹐不願爲智﹐不敢棄﹐不忍棄﹐不能以兩年死掙之城棄之他人之手」云云。帝始欣然曰「閫外之事﹐悉以賴卿。惟有早開雲臺以待。」

帝命翰林院新選萃士萬荊等十二名﹐隨庶吉士後﹐入閣拜先師。復敕翰林院官時其教習﹐毋得作輟。其服色比庶常﹐而冠袍角帶焉。後兵部主事萬曰吉劾其非制﹐且有贗鼎見售之疏。帝曰「拔士於貢中﹐作養人材﹐事關特典。名爲萃士﹐原不同於庶吉士﹐毋得慷慨﹝校者案﹕《大紀》作」憤激「﹞不平﹐暗行詆誹。」

敕臺臣艾南英將其生平著作刊刻成帙者進覽。

時錢塘江上戰功﹐惟方元科爲能用命。封爲定胡伯﹐並發手敕以示優異。帝曰「天下之壞﹐不壞於寇而壞於兵﹐不壞於兵而壞於官﹐殊可痛念。浙中無所事事之官﹐逍遙於家﹐騷驛於途﹐漁獵細民的﹐通著撫按淸察撤回﹐安輯地方。」

時淸師數萬逼楚疆。李赤心等怯不敢前。監軍道章曠獨逾嶺督楡兵血戰﹐斬獲甚眾。淸師屢卻。督部何騰蛟疏聞。特升曠都察院右僉都禦史﹐提督軍務﹐恢撫湖北地方。

巡關禦史鄭爲虹叱責芝龍標下將官陳俊﹑鄒太爭舟﹐芝龍密訴於帝。帝曰「干戈寧謐﹐全藉文武和衷。爲虹叱責﹐亦是代卿約束。卿幸勿芥蒂﹐仍以王臣王事視爲一體﹐等於虛﹝校者案﹕《大紀》作」同「﹞舟﹐尢所殷望。」

衢州知府伍經正不奉魯藩﹐帝以其義凜一尊﹐秉節不二﹐再與實加一級示勸。

福京太僕寺卿甘惟榮上疏乞休。帝謂之曰「同一去國﹐太平無事﹐人競進而己獨退﹐則爲恬﹔國運多艱﹐人致身而己思去﹐則爲避。此義諸臣所素知者。惟榮仍降一級﹐以警偸惰。」

命黃斌卿曰「荊本徹𨿽非賊寇﹐乃爾騷擾地方﹐民恨實甚﹐殺了便罷。所招降將士﹐善爲約束﹐勿令流毒﹐致重民怨。」

鄭芝龍制油扇五千五百握有奇﹐分給閩中應試生儒﹐以爲卻暑。帝破例允行。

攺十五日鄕試首場﹐《四書》三篇﹐經二篇。十七日二場﹐策三道﹐判二條。從減篇節省之旨也。是時﹐吳炳從江右單騎入關﹐帝命爲布政司﹐提調棘闈﹐而以編修劉以修爲主試。以修字懋卿﹐號九一﹐閬中人﹐庚辰進士。先是﹐以修進《文昌化書》﹐帝曰「《化書》勸人忠孝﹐朕甚嘉之。以修生長其鄕﹐卽與門人較定﹐更當廣布成書﹐以襄上治。」

福京吏部司務王士和疏陳六事﹕文職廣而脫卸者多﹐武弁盛而立功者少﹐升遷驟而責任益輕﹐議論煩而實用益寡﹐聽納博而精神愈紛﹝校者案﹕《大紀》作「棼」﹞﹐移蹕頻而民生日苦。帝嘆爲苦口良藥。隨以士和爲延平守。

是時﹐蘇觀生﹑陳賡多方鼓舞援軍將士。吳之蕃﹑張國祚兩營奮勇出戰﹐與淸師遇於李家山﹑九牛之間﹐數戰皆捷。淸師疑援兵至﹐撤圍退屯水西。之蕃﹑國祚亦退守南康。時贛守已閱兩月﹐奉詔勞苦﹐攺名忠誠府。加楊文薦右都禦史。二十四日﹐江起龍﹑趙印選﹑胡一淸率師三千﹐南安同知劉淸容引兵三百﹐蘇觀生部下遣師三千﹐粵帥餘卒三千﹐楊廷麟收散亡數千﹐大司馬郭維經﹑侍禦姚奇胤召募滇閩兵八千﹐閣部丁魁楚部下遣師四千﹐先後皆至。營於城外﹐不下四萬餘人﹐皆欲一當敵。先時﹐中書袁從諤出募砂兵三千﹐銓曹龔蔡﹑兵曹黎遂球出募水師四千﹐畱滯南安。萬元吉以爲必待水師之至﹐並力一戰﹐安危在此一舉。王其玄曰「今水涸不能泛巨舟﹐且其帥羅明受故海盜也﹐桀驁不馴。龔﹑黎二公如慈母之奉驕子﹐豈能如約﹖」

是月朔﹐皇子琳原誕生。羣臣表賀﹐有「日月爲明﹐止戈爲武」語。帝嘆賞。大赦。覃恩。手詔封芝龍泉國公﹑鴻逵漳國公﹐尋攺芝龍平國公﹑鴻逵定國公。鄭氏廝養俱得三代誥。撰敕及織軸者﹐日不暇給。

閣部顧錫疇流寓溫州。有鎭將與督學相結﹐取事例銀供餉。諸生鼓噪﹐鎭將縛一二人殺之。錫疇欲疏劾﹐鎭將乃乘夜縛錫疇投之於江。子鎣遁免。鎭將者﹐賀君堯也。顧爲佟邦年門生﹐邦年子爲淸朝嘉湖道。鎣在署中﹐適君堯以賂佟入官﹐鎣見之﹐以告。乃置之死。

時淸師陷蕭山﹐遂圍諸曁及紹興﹑嚴州。關門震動。

二十七日﹐發榜﹐取中葉瓚等一百七十五名﹐副榜六十五名。錢邦芑請一榜盡賜登科﹐以成曠典。而是科獘中甚多。榜內李枚文理大謬﹐編修周之夔﹑禦史劉霖懋取布政司原捲不通處疏糾之。帝卽命黜革﹐逮房考推官王三俊﹐追贓一萬兩以助水師餉。其餘另旨。令南城禦史方元令覆試。黜落四名。仍發續榜﹐俱準爲舉人。繼而三俊之贓甫完而淸師已至﹐幸免株連。

秋七月﹐都督陳謙奉魯藩使﹐與行人林﹛次土﹜至關﹐超趄不進。芝龍以書招之﹐乃入陛見。啟函﹐稱皇叔父而不稱陛下。帝大怒﹐下廷議禁獄。陳謙者﹐武進人。乙酉春﹐賫南都詔封芝龍爲南安伯。比啟讀﹐券乃誤書安南。謙謂芝龍曰「安南則兼兩廣﹐南安僅一邑耳﹐請畱券而易詔﹐更晉伯爲侯。」芝龍大喜﹐厚贈而別。半道而南都失守。故芝龍素徳謙﹐禦史錢邦芑乃密啟謙爲魯藩心腹﹐與鄭深交﹐不急除﹐恐有內患。或以告芝龍。芝龍謂刑所必經其門﹐臨期救之未晚。至夜半﹐內傳片紙﹐別移謙斬之。芝龍聞﹐伏屍哭﹐極哀。以千金百布葬謙﹐爲文祭之﹐有「我𨿽不殺伯仁﹐伯仁由我而死」之語。因疏「海寇狎至﹐今三關餉取之臣﹐臣取之海﹐無海則無家﹐非遄徵不可﹐拜表卽行」。中使手敕云「先生稍遲﹐朕與先生同行。」及之河﹐則飛帆過延平矣。芝龍旣去﹐守關將施福盡撤兵還安平﹐聲言餉缺。蓋微聞錢塘信也。

雷州守將殺淸知府趙最﹑推官李宣國。髙州府鄕兵逐淸所置官﹐復其城。

詔以皇子恩釋僉都禦史田辟於獄。辟﹐河南人﹐甲戌進士。南都時以戶部榷稅虔州。是年春﹐募兵入衛﹐攺署都察院事。疏糾閣臣曾櫻﹐語連中宮﹐帝含怒未發也。旣而遣錦衣衛王之臣往閱其師﹐並發月餉。之臣迎合意旨﹐疏糾詭兵冒餉。遂下詔獄。然兵籍俱實﹐餉又未發﹐班行多申救者。帝怒不解。至是乃釋。後辟崎嶇楚﹑粵間﹐卒抗節而死。

督師黃鳴俊久駐衢州。八月﹐忽退入仙霞關。帝怒。適鳴俊子職方主事天復從駕﹐詔逮獄﹐而命建寧府羈鳴俊。鳴俊懼﹐請奮勇自效。尋統兵出關。

王子琳原薨﹐謚莊敬。

鄭鴻逵駐關外﹐傳言淸師至﹐則徒跣疾行三日夜而抵浦城。詢及後至者﹐則兵嘩也。事聞﹐削其封爵。

帝因首輔何吾騶言﹐決意幸汀入粵。而芝龍力請旋蹕福京﹐且云「傾家相助﹐可四百萬。關門固守﹐決難飛渡。」帝不聽。芝龍歸﹐又令繼母赴行在﹐力向中宮言。又不聽。時淸師已輻湊關外﹐帝尙在延平﹐將幸贛州。特詔宣芝龍商畱守事宜。芝龍不至。淸內院洪承疇先紿芝龍﹐啖以閩粵王官爵。凡關隘水陸之兵﹐二月時俱早撤回。浙東旣潰﹐淸師從容入閩。而或由建﹐或由汀﹐或由福寧﹐俱走山谷間道出不意﹐不盡由仙霞也。

十七日﹐淸師將至浦。百姓請出降﹐按臣鄭爲虹不可。再請行﹐又不可。及淸師至﹐擁見貝勒。爲虹不屈。貝勒嘉其節﹐不忍殺﹐且勸剃髮。爲虹曰「負國不忠﹐辱先不孝﹐忠孝俱虧﹐我生何用﹖寧求速死﹐發不可斷也。」明日復召見﹐責輸餉。爲虹曰「淸白吏何處得金﹖」百姓爭欲代輸﹐贖以不死。爲虹以民窮財盡﹐持不可﹐噴血大罵﹐貝勒下令斬之。爲虹字天玉﹐揚州人﹐癸未進士。年少美丰姿。初令浦城﹐潔己愛民。帝入關聞其廉﹐欲置之左右。浦民畱之﹐有「十不可去浦」之疏。遂寵其任爲巡關禦史﹐亦以卹浦民也。關將不法﹐爲虹繩之。有曲護關將者﹐反露章彈爲虹市恩邀譽。帝知其忠﹐不問。復命巡按上游。關將頗爲斂手。淸師入關﹐爲虹嘆曰「文武不睦﹐勢不可爲也。」竟不屈死。科臣黃大鵬同日殉難。爲虹義僕陳龍﹐與標下中軍遊擊原某﹑浦城千戶張萬明及子都司張翹鸞﹑都督洪祖烈從死。百姓爲之祠焉。

淸師破延平﹐帝出狩﹐猶載書十車以從。時隨行者﹐止何吾騶﹑郭維經﹑朱繼祚﹑黃鳴俊數人。已而何與郭亦遁去。輔臣路振飛追駕不及﹐縊於邵武山寺。禮部侍郎馬思理﹑工部尙書鄭俱扈駕﹐中途逃歸。思理詐死﹐遁至海上﹐擁戴魯藩。則爭先屈首而已。

上游巡撫吳聞禮遁入山寺。人有勸之者曰「豈有堂堂撫臣而怕死耶﹖」後率鄕勇赴敵死。

延平府王士和矢志不移﹐曰「吾受國厚恩﹐以守此土。不能持寸鐵與鬥﹐死有餘愧﹐可與之俱生哉﹗」乃正衣冠經於堂皇。士和﹐臨川人﹐富經術。崇禎朝領鄕薦。初爲吏部試司務。帝入關﹐疏陳六事﹐帝嘉其直﹐升知府事。淸正不阿﹐延人徳之﹐痛哭如喪所親﹐鳩金斂焉。

永福降紳黃文煥男琪逐縣令起兵﹐伐山開道至延平﹐朝淸貝勒。

時有貢生齊巽﹑中書張份﹑醫僧不空等﹐鳩眾起兵。淸師之遣掛示安民者﹐輒殺之。倉卒無餉﹐曹能始學儉助以千金﹐始克招募。黃琪密報貝勒王下福州﹐遂各逃散。

時訛傳淸師入閩﹐有「畱髮不畱人﹐畱棺不畱屋」之語﹐省城巨室移棺郊外﹐城中如洗。

二十八日﹐帝抵汀州﹐淸師踵至。建寧知府楊三瞿﹑延平道趙秉樞一路迎降。隨徵禦史王國翰以警急聞﹐帝怒﹐欲杖之。扈從皆遁。次日有十餘騎叩城﹐曰扈蹕者﹐乃追騎也。遂執帝及曾後去。國翰及子都督同知涼武﹑禮侍曹學﹑通政使馬思理俱縊死。後至九龍潭投水。帝崩於福京。或曰「代死者爲唐王聿釗﹐帝實未崩。」其從亡之臣﹐則戊辰進士賴垓﹑河南丙子解元熊緯也。後粵中建號﹐尊帝曰思文皇帝。

是月﹐羅明受率水師至贛。淸師截之於江。明受遁走﹐棄巨舟八十餘﹐兵士被獲者數百。贛城內外列營喪气。淸師於二十八日破廣營﹐二十九日破滇營。自是﹐東南城外無一卒。

九月三日﹐淸師圍贛。城中畱者﹐江起龍罷卒三千﹐汪國泰﹑金昌振四百餘﹐徐日彩新招虔人二百餘﹐郭維經部下三千餘。城外惟水師後營黃志忠二千餘而已。贛人登陴日久﹐勉彊支持旦夕。

淸師旣下汀州﹐別遣李成棟﹑韓固山略定興﹑泉﹑邵﹑漳等處。九月八日﹐入泉州。徳化縣令陳元靑迎降。大學士蔣徳絕粒死之。

十九日﹐淸師至福州﹐從北門而入。城中百姓十畱一二。父老仍鳩各鋪羊酒郊迎。貝勒王駐札洪塘沙洲﹐出諭安民。禁兵士毋得入城肆掠。分職任官﹐悉如舊制。福州縉紳俱遁山谷﹐首至者某部尙書某一人而已﹐跪沙中竟日。貝勒不爲禮﹐徐乃令去曰「爾官在明朝若是大乎﹗玆不便用也﹐速去。」

時剃髮令下。有閩縣人趙卯﹐生三子矣。妻時已喪。卯乃多市魚肉與父母暢飲﹐酒酣﹐請父母拜之。日暮﹐卯俟父母安寢﹐徘徊中庭﹐愾嘆數四。呼其子曰「爾讀書筆硯可簡出﹐吾有用。」隨命三子先寢。乃濡濃墨大書於壁曰「男子趙卯﹐不肯剃頭死。」擲筆﹐縊於中堂﹐時年三十有六。

禮部尙書曹學﹐字能始﹐號雁峯﹐年十八舉於鄕﹐二十一成進士。宦轍所至﹐興利除害。工古文詞賦﹐富於著述。尢喜臨池﹐入晉魏之室。熹宗朝以序何總制士晉所著書﹐談及閹寺三案﹐削職追奪﹐幾陷不測。歸來閉戶﹐著天下名勝志﹐選古今十二代詩﹐撰《五經說》。繼乃旁通天文﹑禪悅﹑字說﹑語錄﹑二十一史﹐皆有纂緝。威宗朝屢詔起之﹐不就。帝夙知其名﹐初入閩﹐卽起爲太常﹐尋進少宗伯。特設蘭臺令﹐修《威宗實錄》。聞駕已離延津﹐卽削髮入山寺爲僧。有不知時勢者四人﹐思爲恢復計﹐乃率裏中無賴三十餘人﹐直抵寺中而彊之。學曰「千金﹐予不憚傾囊以應。柰時勢已至此何﹖」四人苦懇之﹐學惻然曰「與其畱爲兒孫用﹐不如先爲國家用。成敗利鈍﹐非予所知。諸君勉之。」翌日下山﹐予之如其數。四人者延學至帥府﹐時卽九月十六日也。至十九日淸師入城﹐學乃呼家人﹐告曰「吾志已定﹐今日正吾盡節之日也。」遂沐浴正衣冠縊於中堂﹐年七十有三。語不及後事。後五日﹐始得入棺。次年二月十九日﹐移櫬西郊二忠祠﹐葬祭成禮。

右衛指揮胡上琛﹐字逢聖﹐號席公﹐直隸人。伊祖以功授燕山衛﹐後升福州右衛﹐遂占籍焉。上琛幼孤﹐依母家田氏。少長﹐嫻禮義文詞。年十八﹐赴京襲祖職。折節讀書﹐耽於賦詠。多蓄書畫﹐有當意者﹐輒典衣購之。帝入閩﹐升錦衣衛﹐扈從延平。及帝出狩﹐上琛徒步歸﹐閉戶不出。淸師將入城﹐上琛密令人入山覓毒艸。其愛妾劉蕙聞而笑曰「君豈以我婦人不知節義事而不與聞耶﹖吾有志久矣﹐特慮君志未決耳。」上琛喜動顏色﹐遂服冠裳﹐與妾拜天地祖宗﹐並坐中堂﹐飲藥酒而卒。上琛時年三十有八﹐蕙年二十有一。子四人﹐先時囑母氏撫養。

十月三日﹐贛城中有縋城而出者﹐淸師獲之以爲鄕導。夜泊小東門而上﹐鄕勇猶巷戰刃之。四日黎明﹐淸師四集﹐遂破忠誠府。萬元吉﹑楊廷麟投水死。郭維經入嵯峨寺焚死。兵科給事萬發祥﹑守道彭期生﹑吏部主事龔﹑禦史姚奇胤﹑兵部主事於斯昌﹑王其﹛宀弘﹜﹑黎遂球﹑柳昂霄﹑魯嗣宗﹑錢謙亨﹑戶部主事杜﹑中書舍人袁從諤﹑劉孟釣﹑劉應駟﹑贛州推官署府事吳國球﹑同知王明俊﹑臨江推官胡縝﹑知縣林逢吉﹑監紀通判郭登寧﹑鄕官盧象觀﹑舉人劉曰﹑萬與升﹑馬芝﹑貢生楊述鴻﹑黃尙實﹑胡國偉﹑王明﹑管聲元﹑戴紱﹑段之輝﹑朱長應﹑賴尙佐﹑劉期錫等數十人﹐不死於兵﹐卽自盡投水耳。

十九日﹐淸師入漳州。漳州道傅從龍﹑知府金麗澤以城降﹐皆仍舊職任事。不三日而鄕民兵起﹐殺從龍﹑麗澤。

當淸師之未入泉州也﹐鄭芝豹先至﹐閉城索餉。諸紳不應者﹐卽梟其首﹐縛親家母於庭。抵暮﹐得數萬。又具火手五百﹐將盡焚城中宮室。以餉未足﹐遲至明日。俄報淸固山兵將至﹐乃奔安平。

芝龍保安平時﹐樓船尙五六百艘。軍容ピ赫﹐戰艦齊備﹐炮聲不絕﹐震動天地。以前約南都洪內院信未通﹐故猶豫未敢迎師。又自念早撤關兵﹐淸師得通行無所累﹐有大功。而兩廣素屬部下﹐若招兩廣以自效﹐閩廣總督可得﹐猶南面王也。淸貝勒令泉紳與芝龍最厚者郭必昌招之。芝龍曰「我非不忠於淸﹐恐以立王爲罪耳。」會固山兵逼安平﹐芝龍怒曰「旣招我﹐何相逼也﹖」貝勒聞﹐乃切責固山﹐令離安平三十里勿駐軍。而遣內院二人持書至安平﹐其略曰「吾所以重將軍者﹐以將軍能立唐藩也。人臣事主﹐苟有可爲﹐必竭其力。力盡不勝天﹐則投明而事﹐乘時建不世之功﹐此豪傑事也。若將軍不輔立﹐吾何用將軍哉﹖且兩粵未平﹐今鑄閩粵總督印以相待。吾所以欲將軍來見者﹐欲商地方人才故也。」芝龍得書﹐大喜﹐必欲降附。諸將多不從。其子成功痛哭而諫﹐勸之入海。而芝龍念田園徧閩﹑廣﹐秉政以來﹐增置莊倉五百餘所。駑馬戀棧﹐遂進降表﹐單騎以五百人自隨而降。成功母自縊死。

芝龍過泉州﹐大張播告﹐誇投誠之勛。猶持貝勒書招搖﹐得官者就議價。十一月十五日﹐至福州﹐朝見貝勒﹐握手甚歡﹐折箭爲誓。遂命酒痛飲。飲三日﹐夜半﹐忽拔營起﹐挾之而北。從者五百人皆別營﹐不得見﹐惟狎客陳鼎隨之。亦不許通家信。芝龍乃面作家書數封﹐皆囑無忘淸朝大恩語。而謂貝勒曰「北上面君﹐乃芝龍本願﹐但子弟多不肖﹐今擁兵海上﹐倘有不測﹐柰何﹖」貝勒曰「此與爾無與﹐亦非吾所慮也。」

芝龍旣行﹐鄭彩﹑鄭鴻逵﹑鄭成功皆率所部入海﹐成功樹旗曰「殺父報國」。張肯堂﹑沈猶龍等亦往舟山依魯王。芝豹獨奉母居安平。

芝龍至京﹐陛見﹐奉朝請。

十二月朔﹐成功會文武羣臣於烈嶼。設髙皇帝神位﹐定盟恢復。仍攺明年丁亥爲隆武三年。移於南澳。勤王者遠近至﹐軍聲頗振。

永曆元年﹐卽鄭氏所奉之隆武三年﹝淸順治四年﹞丁亥﹐四月十八日﹐黔國城中人執阮韻嘉﹑袁士弘檻送楚雄﹐伏誅。二十四日﹐孫﹑李諸軍入城﹐秋毫無犯。定洲據省凡五百五十日。

五月﹐李定國帥師向臨安﹐庚申至壬戌拔之。攺阿迷州曰開遠﹐蒙自曰樂新。遣使至楚雄﹑永昌。楊畏知猶以流賊目之。

是月﹐鄭成功於廈門中左所設演武場。

六月﹐四將軍入迆西﹐楊畏知迎戰﹐被執。四將軍解其縛﹐坐之上座﹐以爲同獎王室﹐非有他也。俾作書通意於天波。畏知曰「果爾﹐當從我三事﹕一不用獻僞號﹐二不殺百姓﹐三不擄婦女。」可望皆許之﹐卽折箭對誓。迆西得免屠戮﹐畏知之力也。

七月﹐土司龍在田﹑許名臣降淸。

鄭成功合鄭鴻逵軍圍泉州於桃花山﹐不克。

八月十八日﹐四將軍兵入鶴慶﹐又分兵入麗江。土知府木懿迎降。天波得畏知書﹐猶不敢信﹐遣其子中顯至營曰「但得守永昌足矣﹐不敢復望故位」。劉文秀謂諸人曰「沐世子來﹐猶國公也。請以國公之禮禮世子。」世子歸﹐以二十騎送之﹐悉反所得沐氏世寶。天波大喜過望。二十騎中有兩人歷階而上﹐中顯視之愕然﹐謂其人曰「此卽撫南劉將軍及王將軍某也。」天波乃與兩將軍還成都。車裂余錫朋﹑徐中和等﹐以謝國人。

文秀隨引兵討佴革龍。佴革龍者﹐定洲之老巢也﹐有九山﹐最險。峒名溪烏﹐其外巢曰大莊﹐夷蠻黑老虎踞之。其戰﹐口銜雙刀﹐手舞大刀﹐所向無前。文秀圍之久不下。定國益師往﹐誅黑老虎。

定國之攻臨安也﹐定洲部目李阿楚拒戰甚力。定國穴地道置炮﹐炮發而城陷。阿楚赴火死﹐兵猶巷戰。定國怒﹐執城中紳衿兵民盡戮之。所殺七萬八千餘人﹐而陣亡與自焚自縊者不與焉。又屠晉寧及昆陽﹑呈貢﹑歸化﹐又殺數十萬人。迆東被戮之慘﹐幾與蜀同。而迆西獨免﹐宜楚雄人至今屍祝楊畏知不衰也。

十月四日﹐峒人多出降。破之﹐執萬氏﹑定洲以歸。沙亂由於萬氏﹐滇人疑其如夏姬﹐及獻俘﹐黑奇醜﹐莫不大笑。

是月﹐朱成功﹝卽鄭成功﹐用國姓也﹞從大學士曾櫻議﹐頒明年閩中正朔﹐號戊子大統歷﹐用文淵閣印印之。

永曆二年﹝淸順治五年﹞戊子閏三月﹐成功攻同安﹑安溪﹐皆下﹐以吏部主事葉翼云署同安事。五月﹐圍南安縣七十日﹐不克而還。八月﹐淸師破同安﹐葉翼云及鎭將丘進﹑金裕皆死之。遣光祿寺卿陳士京入朝於肇慶。

永曆三年﹝淸順治六年﹞己丑﹐士京還白肇慶。晉封成功爲延平王。始奉粵中正朔﹝校者案﹕卽永曆﹐以前皆稱隆武也﹞。六月﹐淸漳浦守將歸降於成功。

永曆四年﹝淸順治七年﹞庚寅﹐成功率師南徵。

永曆五年﹝淸順治八年﹞辛卯二月﹐淸守泉州鎭將某偵廈門單薄﹐襲破之。曾櫻自縊。諸紳咸避於浯嶼。成功自南返泉州﹐攻者始退。十二月﹐成功攻漳浦﹐其令來降。

永曆六年﹝淸順治九年﹞壬辰正月﹐淸海澄守將赫文興舉城來降。成功圍長泰縣﹐淸督帥陳錦來援﹐敗之。二月﹐成功復克平和﹑詔安﹑南靖三縣﹐進圍漳州府。七月七日﹐陳錦爲其內司李進忠等五人所刺﹐以其首來降。八月﹐刑部侍郎王靈石至自五指山﹐言思文在彼爲僧。繼而敕使至廈門。一時故臣皆不能決。九月﹐淸金帥﹝校者案﹕卽固山金勵﹞援漳﹐鄭師失利。

永曆七年﹝淸順治十年﹞癸巳三月﹐五指山復遣使來存問諸臣。使言思文今離五指﹐駐平遠縣﹐將起兵。故臣乃具公疏﹐請敕驗視。卒不可得。五月﹐金帥以萬騎攻海澄﹐遇伏﹐大敗。六月﹐鄭師南下。會潮州守將郝尙文來降﹐以定海李孟署太守事。其屬縣潮陽﹑惠來相抗﹐成功赴剿。

永曆八年﹝淸順治十一年﹞甲午四月﹐淸廷議割漳﹑泉﹑惠﹑潮四郡地﹐令鄭氏剃髮﹐不受。淸師復陷潮州。十一月﹐成功發水陸師﹐應西寧王李定國於粵東。十二月朔﹐成功克漳州。漳屬十縣﹐而降者九﹐獨龍巖不下。十二日﹐泉州屬七縣﹐而降者六。

永曆九年﹝淸順治十二年﹞乙未正月﹐鄭師克仙遊﹐攻凡半月。四月﹐鄭師援粵之師失利﹐統軍黃梧降級。五月﹐鄭師祭旗﹐大演陸師﹐戈甲耀日。集縉紳觀之。六月﹐鄭師祭海﹐大演水師。九月﹐南克揭陽﹑澄海﹑普寧三縣﹐命峻揭陽﹐毀澄﹑普。十一月﹐守舟山淸將巴臣興舉城來降於鄭師。發師已三月﹐阻風﹐至是始抵城下。十六日﹐淸師再遣使議和。

永曆十年﹝淸順治十三年﹞丙申正月十一日﹐始頒粵中正朔十年大統歷﹐以前年有軍事也。守臺州將淸馬信棄其城降於舟山。二月﹐馬信及馮用﹑張洪徳俱抵廈門﹐謁成功。五月﹐粵師失和﹐歸斬其將蘇茂。閏五月﹐攺廈門中左所爲思明州。六月二十四日﹐黃梧以海澄降淸﹐縣令王元士從之。協將康雄不從﹐斷其手﹐得墜城出。七月五日﹐以陳忠勇侯畱守思明州﹐成功率師北伐。奪閩安鎭﹐斬淸將胡希孔﹐生擒百七十餘人。二十三日﹐戰於南臺﹐奪橋。又明日﹐戰於橋北﹐再勝。二十八日﹐戰於教場﹐奪馬二十五匹﹐擒延平援將張禮。八月四日﹐成功克連江。二十六日﹐淸師陷舟山。總制陳雪之﹑英義伯阮進俱赴海死。

永曆十一年﹝淸順治十四年﹞丁酉十二月﹐思明火藥局火。

永曆十二年﹝淸順治十五年﹞戊戌正月﹐粵中以璽書通問於思明。二月﹐徐孚遠覲粵中行在﹐泛海取道安南入滇。成功會師浙海﹐以前少司馬張煌言爲監軍﹐北上抵羊山。羊山故有龍祠﹐海舶過者致祭必以生羊﹐卽放羊於山﹐久而孳息日繁﹐見人恬不畏避。軍士競執之。時天朗波平﹐怪風猝至。海舶自相樅擊﹐義陽王溺焉。於是返旆。

永曆十三年﹝淸順治十六年﹞己亥五月﹐鄭師悉眾北指。張煌言以所部亡命爲前驅﹐入江﹐抵瓜州城下。明日﹐成功至﹐淸師禦之﹐滿漢兵死者千餘。鄭師乘勝﹐遂克其城。成功南渡攻鎭江。煌言溯長江﹐未至儀眞五十里﹐吏民迎降。六月二十八日﹐煌言抵觀音門。成功已克鎭江﹐水師畢至。七月朔﹐哨卒七人略江浦﹐取之。五日﹐蕪湖以降書至。成功謂煌言「蕪湖上游門戶﹐倘畱都不旦夕下﹐則江楚之援日至。控扼要害﹐非公不可。」七日﹐煌言至蕪湖﹐傳檄郡邑。江之南北相率來降﹐郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑南寧﹑南陵﹑太平﹑旌徳﹑貴池﹑銅陵﹑東流﹑建徳﹑靑陽﹑石埭﹑涇縣﹑巢縣﹑含山﹑舒城﹑廬江﹑髙淳﹑溧陽﹑建平﹐州則廣徳﹑無爲﹑和﹐凡四府三州二十三縣。而下流之常﹑鎭屬縣亦皆待時爲迎降計。時有淸大帥單騎東奔﹐飯於村店。店惟一老嫗。大帥皇遽問曰「今待何如﹖」老嫗不知其爲大帥也﹐合掌向天而謝曰「聞殺北人盡矣。」大帥不敢飯而去。金陵亦竊議迎降﹐未定而諜知鄭師疏放﹐樵蘇四出﹐營壘爲空﹐士且釋兵而嬉。用輕騎襲破其前屯。成功倉卒移帳。質明﹐軍竈未就﹐淸師罄城出戰。鄭師大敗。成功遂乘流出海﹐並撤鎭江之師。煌言趨銅陵﹐與楚師遇。兵潰﹐變姓名從建徳﹑祁門山中出天臺以入海。

成功之敗而歸也﹐以廈門單弱﹐方謀所向。中途遇紅夷船。其通事乃南安人﹐謂成功曰「公何不取臺灣﹖臺灣﹐公家之故土也﹐有臺灣則不患無餉矣。」

臺灣﹐海中荒島也。崇禎間熊文燦撫閩﹐值大旱﹐民饑﹐上下無策。文燦向鄭芝龍謀之﹐芝龍曰「公第聽某所爲。」文燦曰「諾。」乃招饑民數萬人﹐人給銀三兩﹐三人給牛一頭﹐用海舶載至臺灣﹐令其茇捨開墾荒田爲生。厥田惟上上﹐秋成所獲﹐倍於中土。其人以衣食之餘納租鄭民。後爲紅夷所奪﹐築城數處﹕曰臺灣﹐曰雞籠﹐曰淡水。此外又有土城數十處。臺灣之城﹐疊亂石髙數丈﹐厚丈餘。用火煆之﹐石化爲灰﹐融結成塊。其門戶爲澎湖。澎湖淡水﹐地勢低下﹐海舶至此﹐須易船而入﹐故險而易守。

成功往攻臺灣。至澎湖﹐適遇水漲﹐竟以海舶渡之﹐直抵城下。城中紅夷不過千餘人﹐余則皆鄭氏所遷之民也。以大炮擊城﹐堅不受炮。灣民導之曰「城外髙山有水﹐自上而下﹐繞於城濠﹐貫城而過。城中無泉井﹐所飲惟此水。若塞其源﹐三日而告困矣」。成功從之。紅夷乞降。遂以大舶遷其家。

成功據其地數年﹐卒﹐子鄭錦﹝案﹕卽鄭經﹞嗣。後至甲寅﹐耿精忠反於閩﹐鄭氏人猶奉粵中正朔曰二十八年﹝校者案﹕臺灣直至永曆三十七年始降淸﹐時已淸康熙二十二年矣﹞。

三餘氏曰﹕鄭氏以盜賊之智﹐習海島無君之俗。委身而托之﹐祭則寡人﹐亦云幸矣﹐藉之謀國﹐不已愼乎﹖黃道周輩號稱心膂﹐在承平固曰能賢﹐畢竟迂遠不達事變﹐其於弘濟時艱全無影響。贛卽後亡﹐而萬則自用頗專﹐楊亦遲於見事﹐豈所稱扶危定傾者耶﹖卒之君逃臣死﹐俱歸孟浪。適以速鄭氏之負篋擔囊而趨已耳﹗可慨矣夫﹗

●卷下。永曆皇帝紀帝諱由榔﹐神宗之孫﹐桂恭王常瀛第四子也。常瀛最少﹐與惠王常潤同李貴妃出。萬曆二十九年冬十月己卯﹐與福﹑瑞﹑惠三王俱受封。四十二年﹐福王先就國洛陽。天啟七年﹐瑞﹑惠﹑桂三王始各就國。瑞國漢中﹐惠國荊州﹐桂國衡州﹐地皆荒瘠。而衡在江湖之表﹐尢爲僻遠。常瀛靜守藩封﹐號稱賢王。正妃王氏﹐貴人範氏﹐以選侍孫氏妖媚見幸﹐故王﹑範俱不見容。後數年﹐選侍坐巫蠱事死﹐王始親二宮。生四子﹐長﹑次俱夭。崇禎十五年﹐三子及四子皆冠。會督撫題請﹐發宗人府序名玉牒。咨禮部會題﹐冊封三子爲安仁王﹐四子爲永明王。

十六年﹐獻賊陷衡州﹐蹂躪全楚。桂王由永州入粵西得脫﹐而世子宮監宮人等阻永州浮橋下﹐賊悉擄之。安仁﹑永明俱禁永州衛﹐以木柙籠之。令僞湖南道徐姓者﹐督兵押赴衡陽。僞道卽衡陽人﹐壬午鄕薦也。密啟王云「臣系新科舉人﹐爲賊所迫至此。今幸臣起發王駕﹐𨿽一面撥夫支吾﹐預已遣報桂殿下﹐自有兵來救駕」。又囑守者都司王有成﹐毋令賊來驚擾。徐亦問候日數次。

桂王旣脫走桂林﹐卽密遣人偵視﹐得僞道啟報﹐遂謀諸徵蠻將軍楊國威。國威遣中軍焦璉飛調狼兵數千﹐兼程而下。十二月﹐復永州﹐二王以出﹐而賊兵復合。璉負永明徒行一日﹐覓肩輿入粵。安仁亦免。凡桂藩內外人等﹐俱給路費送歸藩下。而徐姓者已死於亂軍中﹐竟失其名。獻賊知粵西有備﹐乃毀桂邸木石﹐至長沙建僞殿﹐遂由楚入蜀。十七年春﹐桂藩父子君臣相會於桂林。廣西巡撫瞿式耜﹑巡撫鄭封﹑總兵楊國威等會議﹕桂藩系朝廷親王﹐今遭賊難至此﹐宜條處錢糧安置。但桂林有靖藩﹐不便同城。惟梧州倉庫充實﹐請王先行遷蹕﹐就近支糧應餉﹐然後會題請旨。

桂藩乃順流而下。六月始至梧州。沿江安蹕﹐文武咸朝。忽報福王監國南都﹐喜詔方到﹐哀詔繼至。及開讀﹐宣言本年三月十九日流賊李自成陷京師﹐大行皇帝殉社稷。桂藩伏地大哭﹐自辰至酉﹐絕而復蘇﹐遂致疾。八月﹐薨於蒼梧。葬於藤縣城北﹐號曰興陵。守陵官每見五色云覆之﹐因啟賀。且傳童謠云﹕五色云﹐照王墳。歸南土﹐永自明。

時藩府宮眷僚屬尙有千餘。二王資囊已盡﹐寅支卯糧﹐猶不足用。而安仁素殘刻﹐凡永明衣食所需﹐仰給王兄﹑恆多所缺。一日安仁遣內監周明押衣篋四送永明舟中。王大喜﹐啟視﹐皆赭黃袍﹐別無可常禦者。王爲不懌。周明前啟曰「願王勿煩惱﹐暫用收貯﹐靜俟天命有歸﹐自有服禦之日。」

弘光元年﹝淸順治二年﹞乙酉夏五月﹐淸師下江南。六月﹐唐王監國福州。八月﹐詔至桂林﹐封永明爲桂王。

時靖江王亨嘉密與參謀孫金鼎議以勤王爲辭﹐徧檄四方﹐調集漢土官兵。又彊劫撫鎭三司瞿式耜﹑於元燁﹑張同敞﹑鄭封及楊國威等勸進監國表文。諸臣力諫﹐不聽。又慮遲疑生變﹐於是卽將藩衛及先至狼兵共萬餘人﹐立諭藩府文武於靖江府臨朝稱賀。是日﹐加孫金鼎爲參贊軍機大學士﹔加參贊嚴天鳳﹑範友賢爲將軍﹐總統左右前鋒﹔畱楊國威爲城守。卽日誓眾興師﹐由水路出平樂抵梧州﹐殺官劫庫。

於時桂府兩王舟泊梧江﹐方在危急﹐而廣督丁魁楚已飛奏閩中﹐卽發兵西上梧江。靖藩見所調兵不至﹐彷徨無計。西兵小棹﹐東師巨艦﹐一鼓之間﹐全軍喪沒。魁楚傳令收兵﹐恐驚桂府﹐親宋朝慰。

靖藩旣敗﹐與前鋒嚴天風等十餘人駕小塘舟飛渡桂林﹐堅壁不出﹐令孫金鼎上潯州催兵應援。及抵潯州﹐遇參將陳邦傳等奉調勤王﹐率師東指。邦傳與金鼎爲兒女姻﹐金鼎以爲救援有人矣﹐乃告以靖江敗狀。邦傳宴之。時參劃胡執恭﹑毛可求同席。酒半﹐邦傳起更衣﹐招執恭進密室﹐謂曰「今者靖江無謀﹐動取敗衄。我等若少依違﹐禍不旋踵矣。幸金鼎自來送死。乘此擒戮﹐以邀大功﹐何愁富貴耶﹖」計定﹐復卽席﹐謂金鼎曰「今日之事﹐大人知之乎﹖」金鼎曰「已知之﹐不必言。」再飲﹐沈醉﹐投金鼎於水。邦傳祕之﹐取其屍﹐擦灰包紮﹐訖﹐卽傳諭各兵艘悉攺剿逆紅旗。卽夕解功至梧州。魁楚大喜﹐敍以首功﹐委鎭徵蠻將軍﹐協同東師﹐前定桂林。

臨城之日﹐楊國威旗鼓焦璉者﹐與國威不協﹐乃密令所部縛國威及嚴天鳳等﹐械送軍前。囚至兩廣﹐魁楚卽命傳赴福京。後得旨﹐嚴天鳳﹑楊國威處斬﹐貶靖江爲庶人﹐安置廣東博羅縣。未幾病死。封邦傳富川伯﹐晉焦璉都司使。

隆武元年﹝淸順治三年﹞丙戌秋八月﹐福州不守。丁魁楚聞報﹐密會湖督何騰蛟﹑西撫瞿式耜﹑巡按王化澄等﹐議推監國。而閣學兵部尙書呂大器自閩至﹐原任兵部尙書李永茂以守制並至。時安仁王於九月病卒於梧﹐式耜首言永明王賢﹐且神宗嫡孫﹐應立。桂太妃王氏曰「諸君子何患乎無君﹖吾兒仁柔﹐非撥亂才也。願更擇可者」。魁楚等請之堅﹐遂以十月十四日於衰中監國肇慶﹐推置僚屬。魁楚﹑大器爲大學士﹐式耜以吏部右侍郎兼閣學掌銓事﹐魁楚兼戎政﹐大器兼中樞﹐永茂請終制﹐化澄以下皆晉爵。溢隆武帝曰思文皇帝。

福京舊輔蘇觀生﹐粵人也﹐督師援贛。贛破﹐撤兵度嶺。魁楚故與觀生有隙﹐兼聞贛敗﹐倉卒與司禮監王坤趣監國走梧避之。式耜曰「今日之立﹐爲祖宗雪仇恥﹐爲生民援塗炭﹐正宜奮大勇以號令遠近。今彊敵日迫﹐東人復不靖。苟自懦外棄門戶﹐內釁蕭墻﹐國何以立﹗」爭之不聽。已而﹐觀生使給事陳邦彥勸進﹐復回肇慶。

十一月﹐唐王聿釒粵浮海至廣州。觀生𨿽勸進﹐終忌魁楚﹐不欲過肇慶﹐徑回廣州。適聿釒粵至﹐遂與舊輔何吾騶﹑布政司顧元鏡﹑總兵林察等謀立之。曰「吾﹐君之弟也。」乃自立﹐置六卿﹐年號紹武。召海上鄭﹑石﹑馬﹑徐四姓盜﹐授總兵等官﹐以拒肇慶。

是月十八日﹐監國卽帝位。取藩封永字﹐又以神宗孫取歷字﹐攺明年丁亥爲永曆元年。以前署爲行在。尊父桂王爲興宗﹝校者據《行在陽秋》補廟號﹞端皇帝﹐太妃王氏爲孝正皇太后﹐馬氏曰慈寧皇太后﹐立妃王氏爲皇后。大赦。升賞有差。特諭不立東殿﹝校者案﹕疑是「廠」宇。下同﹞﹐不選宮人。諸臣朝罷﹐喜相謂曰「風準龍顏﹐果中興主也。不設東殿宮人﹐可謂美政之始。」加魁楚兵部尙書﹐式耜吏部尙書並東閣大學士﹔封潯梧總兵李明忠武靖伯。太后復召對諸臣﹐諭曰「今朱家皇帝僅存此一綫纘承大統﹐願諸先生盡忠竭力相輔之。」文武拜謝。

遣給事中彭耀赴廣諭觀生﹐被殺。廣州進兵至三水﹐帝乃以兵部侍郎林佳鼎督總兵李明忠﹑龍倫﹑蘇聘等禦之。佳鼎﹐故粵中監司﹐與林察同姓相善。察使四姓盜詐降迎佳鼎﹐佳鼎信之。舟至三山口﹐亂作﹐全軍俱沒﹐佳鼎赴水死。肇慶大震。

式耜疏言「艸昧之初﹐惟養聖徳﹐修紀綱﹐愼政教﹑挽人心﹑布威武﹑起用人望﹑招徠賢俊爲首務。」

王坤者﹐舊北閹﹐自南都失而入閩。思文遣出﹐乃入肇慶﹐秉筆司禮監。內批攺戶部郎中周鼎瀚爲給事中。式耜力言不可。不聽。呂大器以病辭入蜀﹐內批升粵巡使王化澄爲大司馬。式耜疏言「化澄誠賢﹐有廷論。斜封墨敕﹐何可爲例﹖請補部疏﹐尙得體。」

晉李永茂大學士﹐知經筵﹐不入直。疏薦十五人﹐爲十五省鄕望。疏上﹐王坤啟視不悅。未幾﹐十四人皆朱之﹐山西道禦史劉湘客獨斥。永茂怫然曰「朝廷方以經筵責茂﹐茂以十五省人進﹐非私也。斥湘客者﹐斥茂也。」卽日解舟去。式耜疏言「大臣論薦﹐新朝盛事。司禮輒去取其間﹐無以服禦史﹐何以安大臣﹖」王坤復疏薦海內碩卿數十人。式耜又言「司禮抑人不可﹐薦人更不可。」吏科給事劉等疏論坤內臣﹐不得薦人。帝怒﹐叱逐等。式耜力持之﹐得復用。

十二月﹐淸師由閩趨潮﹑惠﹐俱下之﹐潛師襲廣州。望日﹐唐王方視學﹐警報至﹐觀生叱曰「潮州公文昨夕到﹐兵何自來耶﹖」淸師先以數騎抵東郭門。守門者猶以爲招來海上盜也﹐呼問之。比覺﹐而城不及閉。先鋒入﹐反據城以引外騎。執唐王。觀生自縊﹐祭酒梁朝鐘﹑太僕卿霍子衡等死之。唐王與周﹑益﹑遼等二十四王俱及於難。顧元鏡﹑何吾騶降。

二十五日﹐報至肇慶。瞿式耜請守峽口。司禮王坤趣帝西避之。式耜夜棹小舟畱駕曰「我兵水陸鳧至三水﹐可上下扼也。」爭之不得﹐請身畱肇慶。宗人府朱容藩曰「左右所恃﹐惟式耜一人﹐式耜畱守﹐上行益孤」。亦不許。帝遂駕小艇上西峽﹐走梧州。丁魁楚以朱治間爲總制﹐守肇慶。

永曆元年﹝淸順治四年﹞丁亥正月﹐降淸將李成棟分兵徇南韶﹐自率兵向肇慶。帝由梧州北走平樂。而魁楚惑於姦弁蘇聘﹐從梧西走岑溪。式耜隨行﹐而妾媵眾多﹐逗畱梧江。惟大司馬王化澄﹑戶部尙書吳炳﹑翰林方以智﹑文選郎吳貞毓﹑給事中唐釒咸﹑禦史程源﹑中書吳其雷﹑洪士彭﹑掌錦衣衛馬吉翔扈蹕。李成棟入肇慶﹐朱治間走。治間字子晦﹐浙人也﹐舉鄕試﹐有文譽。崇禎時爲肇慶同知﹐驟升此職﹐至是剃髮云。成棟別遣副將楊大福﹑張月等取髙﹑雷﹑廉三郡。

二十九日﹐成棟入梧州﹐巡撫曹燁降。先是﹐蒼梧令萬思夔作一木龜﹐令人牽之﹐號於路曰「降敵者似此」。及淸師薄梧﹐巡撫曹燁以《春秋》得雋者也﹐因輿櫬肉袒牽羊以迎曰「燁不天﹐不早事君﹐使君懷怒以及下邑﹐燁之罪也。若以罪不赦﹐俘諸軍門﹐亦惟命。若惠邀天之福﹐苟保首領﹐使得自新﹐君之惠也。」卽涕泣不敢仰視。成棟笑而受之﹐釋其縛﹐焚其櫬。兵入梧城。萬思夔大書曹燁姓名於木龜背﹐置堂中。遂遁。

二月﹐帝入桂林。以吳炳﹑方以智爲東閣大學士。遣使湖南慰勞督師定興侯何騰蛟等﹐並趣其兵入衛。

是月﹐式耜至自梧江﹐疏請徵四川文安之﹑南王錫衮爲相﹐周堪賡﹑郭都賢﹑劉遠生等爲六卿﹐丁時魁﹑金堡等爲給事﹐晉騰蛟閣部督師。

是時孫可望方由川﹑貴入南。安之﹑錫衮以道阻不能達。

丁魁楚之去梧也﹐以三百餘艘載黃金二十萬兩﹑白金二百四十餘萬兩﹐方至岑溪﹐成棟追及之﹐戰於藤江。魁楚被殺﹐闔門盡沒。

淸師入平樂﹐陳邦傳棄城走南寧﹐帝聞報大恐。王坤請召武岡鎭劉承胤入援﹐藉之赴楚。承胤聞召﹐卽統兵至全州迎駕。封承胤安國公。式耜上疏曰「駕不幸楚﹐楚師得以展布﹐自有出楚之期。玆半年之內﹐三四播遷﹐民心兵心﹐狐疑局促。如飛瓦﹐翔手散而覆手合。」又曰「在粵而粵存﹐去粵而粵危。我進一步﹐則人亦進一步﹐我去速一日﹐則人來亦速一日。楚不可遽往﹐粵不可輕棄。今日勿遽往﹐則往也易﹔今日若輕棄﹐則更入也難。海內幅員﹐止此一隅。以全盛視粵西﹐則一隅似小﹔就粵西恢中原﹐則一隅甚大。若棄而不守﹐愚者亦知拱手送矣。」不聽。又泣請曰「東藩已失﹐所存惟桂一隅。若復委而去之﹐武岡𨿽金城湯池﹐何能長久﹖臣本起此以舉事﹐願與此地俱存亡。」乃命式耜畱守桂林﹐各路悉稟節制。封總兵焦璉富川伯﹐鎭桂。封舊鎭陳邦傳思恩侯﹐守昭平。帝發桂林。

三月﹐淸師薄桂林。式耜檄總兵焦璉。璉駐別縣黃沙鎭﹐聞檄﹐卽率三百騎赴救。時山水泛溢﹐士卒徒涉百里﹐水及馬腹。臨江無舟﹐搜村中得漁舟二艇。士卒以次渡畢﹐璉乃渡。以初十日薄暮抵式耜府。式耜歡甚﹐拊其背而勞之﹐如家人父子。翌日﹐淸師數萬猝至﹐數十騎直突文昌門﹐登城樓。式耜署在城樓下。矢及式耜綸巾。式耜呼璉﹐璉卽袒臂控弦自下射之﹐一騎顚。連發數矢﹐敵應弦而倒。數十騎乃下﹐短兵接戰。璉復殺數人。時城門閉﹐余騎復登城﹐挾馬越城而下﹐奔還其軍。璉卽啟門而出﹐麾三百騎大呼直貫其營﹐左右衝突﹐所向披靡。自寅至午﹐斬首數千級。淸師復合﹐璉又大呼殺入。軍士無不一當百﹐呼聲震天﹐戈刀所及﹐血雨肉飛。式耜復率士民擊金從之﹐以助軍威。淸師大奔。璉復追殺數里﹐淸師乃退。

初﹐承胤之從武岡入援也﹐猶尊朝廷﹐持正守法﹐逐司禮王坤爲竊天子權﹐面叱周鼎瀚爲奉寺鼻息。雅重式耜﹐特發兵數千援桂。旣而承胤請以金吾郭承昊﹑馬吉翔﹑嚴雲從封伯﹐禦史毛壽登參駁之﹐吉翔等疑疏出劉湘客指。鼎瀚遂造飛語爲董卓氵汜之議﹐激承胤怒﹐逼帝立命廷杖﹐縛壽登﹑湘客及禦史吳徳操﹑給事萬六吉於行在午門外。諸臣申救得免。壽登等俱落職。承胤益橫﹐脇帝幸武岡。式耜疏請畱蹕全陽﹐以扼楚﹑粵之中。不聽。

四月﹐帝至武岡﹐攺爲奉天府。以巡道嚴起恆爲大學士。廣督何騰蛟招撫流寇曹志建﹑王朝俊﹑郝永忠等來歸﹐悉賜五等爵。晉騰蛟總制﹐世襲定興侯﹐駐衡州﹔巡撫堵胤錫駐長沙。聲勢稍振。

五月﹐承胤援兵在桂索餉而嘩。式耜括庫藏不足﹐夫人邵捐簪珥以佐之。兵卒不肯出。與焦兵主客不和﹐擊斗掠市而去。

是時﹐降淸將定南王孔有徳﹑靖南王耿仲茂﹑平南王尙可喜統兵取湖南﹐進攻桂林。焦璉負創奮臂﹐督師撫按肘羽腹石﹐分門嬰守﹐用西洋銃擊中馬騎。淸師稍卻。乃出城奮擊﹐自辰至午不及餐﹐將土枵腹。式耜括署中米蒸飯分哺之﹐將士俱樂用命。明日復出戰﹐淸師旋去。式耜先令路將馬之驥伏於隔江﹐犄角接應。淸師北﹐追殺二十里而還。孔有徳敗走﹐望虞山樹木﹐皆以爲金甲天神。幾爲焦兵所及。

余龍者﹐故江上盜也﹐有眾萬餘﹐受贛督萬元吉招撫。及贛破﹐龍等無所歸﹐出沒甘竹灘。

旣而廣州陷﹐東莞人癸未進士侍讀張家玉﹑舉人韓如璜等起兵﹐攻東莞。是年春﹐佟養甲素聞家玉名﹐遣副使張元琳卽家召之。家玉衣冠出見﹐責元琳以大義。元琳固與家玉同爲癸未庶常者也。歸報養甲﹐復飛書諭之。家玉答書曰「孔門髙弟﹐太祖孤臣﹐如玉其人者﹐安可以不賢之招招之乎﹖生殺榮辱﹐惟公命。」其師林薦力贊之﹐遂結鄕勇何不凡﹑莫子元等襲東莞﹐入之﹐執新令鄭鎏﹐籍降紳李覺斯家以犒士。成棟帥水陸師至﹐家玉棄城走﹐以舟師屯杜村。村近新安﹐北令走。家玉令諸生陳太赤領縣事。

兵科給事陳邦彥招余龍等起兵。邦彥字巖野﹐順徳人。乙酉間以諸生走金陵﹐上政要三十二策。權姦阻不用。思文得其策﹐讀而偉之。至閩﹐卽家授監紀推官。而邦彥亦登是科賢書。以蘇觀生薦﹐攺兵部職方主事﹐監廣西狼兵。至嶺﹐聞變﹐勸觀生東保潮﹑惠。不聽。會丁魁楚立帝於肇慶﹐觀生與魁楚不協﹐撤兵回韶﹐使邦彥赴肇稱賀﹐且覘動靜。詔授邦彥兵科給事﹐令回慰觀生。而觀生已擁立唐王聿釒粵。邦彥貽書報命﹐遂隱髙明山中。未幾﹐廣州破﹐肇﹑梧繼陷﹐將至平樂。邦彥聞之﹐扁舟入甘竹灘﹐說余龍乘虛襲廣州。龍許之﹐乃焚北船百餘於東莞﹐遂突攻廣州。邦彥使其門人馬應房﹐與龍攻順徳﹐復之。又與張家玉書曰「成不成﹐天也﹔敵不敵﹐勢也。方今淸師風鶴﹐桂林累卵。得牽制毋西﹐潯﹑平之間庶可完葺。是我致力於此﹐而收功於彼也。」佟養甲訪求其家﹐獲其妾何氏並子和尹﹑虞尹於肇慶﹐厚待之。爲書招邦彥。邦彥不復書﹐但判其楮尾曰「妾辱之﹐子殺之﹐身爲死臣﹐義不私妻子也。」養甲壯其爲人﹐仍善養其妾與二子。後郡紳李星一﹑舉人杜璜以兵攻肇慶﹐始殺之。璜等亦戰死。李成棟至順徳﹐破余龍於黃連江。馬應房迎戰﹐死之。

是時﹐淸師東指﹐不能復西﹐由是桂林稍定。式耜自三月至五月﹐曉夜立矢石中。推食解衣﹐與士卒同甘苦﹐故人無變志。又焦璉久將桂﹐得桂人心。式耜以國士遇之﹐獨得其死力。璉乘勝復陽朔﹐並下平樂。懷集縣丞徐定國向匿山中﹐誓不剃髮。及是﹐引兵復懷集。禦史魯可藻督師復富川及賀縣﹐引兵與焦璉會平樂。陳邦傳亦由賓﹑柳入潯州。淸師引還廣州。遂復梧。粵西再定﹐式耜力也。

以保桂功﹐晉式耜兼太子太師臨桂世伯。式耜辭曰「本朝封拜文臣﹐自王威寧王新建外﹐指不多屈。或憐臣死守孤城﹐謂省會無虞﹐不妨破格以行鼓勵。其如貽笑四方何﹖」不拜。晉張家玉兵部尙書﹐提督嶺表軍務。以魯可藻巡撫廣西。可藻﹐和州人﹐以明經令新城﹐政最﹐擢禦史。式耜敍軍功﹐特拜是職。

式耜復請告自劾曰「自二月十五日移蹕之後﹐以迄五月二十九日﹐凡百有六日矣。此百六日中﹐遇變者三﹐皆極危險﹐萬死無一生之望者。變故當前﹐總辦一死字﹐亦遂不生恐怖﹐不起愁煩。惟是臣之病不徒在身而在心﹐不徒在形而在神。身與形之病﹐可療也﹐心與神之病﹐不可醫也。」又曰「臣所依恃者皇上﹐皇上駐全﹐猶有見天之日。駕旣幸武﹐臣復何望﹖請再返蹕全陽。」不聽。

六月﹐偏沅巡撫陳蓋率滇營標將趙印選﹑胡一淸入覲。晉印選﹑一淸都督少保。各謝恩率兵還汛。

時淸師破杜村﹐韓如璜死之。家玉引兵入新安﹐成棟圍之。家玉走博羅。

七月﹐前大學士陳子壯起兵於九江村﹐與陳邦彥結降北廣州衛指麾楊可觀﹑楊景燁爲內應。又收花山盜三千人僞降淸師﹐以守東門。約以是月七日三鼓內外並起。而子壯先期以五日舟師薄城。謀泄﹐佟養甲捕楊可觀等誅之﹐並坑花山盜之守東門者。時城內兵力單弱﹐養甲登城﹐見旌旗蔽江﹐嘆曰「其死於是乎﹖」左右曰「與坐而死﹐寧戰而死。」養甲奮勇出戰﹐發巨炮以擊陳舟。舟遂退。北風大作﹐養甲乘風追之。子壯大敗於白鵝潭。李成棟亦自新安至。子壯退入髙明﹐與監軍道麥而炫﹑縣令朱實蓮嬰城固守。邦彥亦退會淸遠。指揮向常燦殺守道於華玉﹐知縣章應斗以迎邦彥﹐邦彥率師赴之。張家玉亦破博羅。

初﹐劉承胤號鐵棍﹐擁重兵﹐頗健斗。及迎鑾﹐遂與中人迫脇朝廷。太后刺血書詔﹐召駐札古泥商丘伯侯性入衛。性遣部將謝復榮以五百人至。

式耜具疏上言「粵西全定﹐請還桂林﹐昭告興陵。」時三王﹝校者案﹕卽孔﹑尙﹑耿﹞已下長沙﹐衡州且陷。八月﹐進逼武岡。承胤戀子女玉帛﹐惟恐失之﹐遂降﹐爲淸師前導。

十八日﹐馬吉翔﹑謝復榮奉帝及三宮斬關而出。帝二子在𦇤褓﹐並乳母樊氏墮馬﹐失之﹐百官俱未知也。吉翔步從三日不得食﹐至一士人家﹐見其中堂供神宗像﹐與帝貌類。帝且拜且泣。士人夜夢有天神降其家﹐諸天人悉從﹐有二學士侍側。一髯而魁梧者﹐曰此蘇學士軾也。一秀而瘦傑者﹐曰此李山人泌也。士人師方以智貌類山人﹐士人奇之。寤﹐因自揣曰「居中南向坐者﹐豈當今耶﹖」跪而進膳。帝受之﹐大駭。復前行﹐村氓皆獻雞黍。土司車佑戎服具卒乘以迎﹐獻黃金刀。帝皆慰勞之。

承胤引兵追躡﹐且懸牌諭內外﹕有知永明所向者﹐賞萬金。時帝與承胤相距三里。復榮請帝疾馳﹐而身自斷後。抵死力戰﹐與其卒五百人俱死王家堡。帝徒步三十里﹐足疲不能前﹐危在漏刻。會侯性率兵奄至﹐乃禦肩輿先發。性至峽口﹐淸師引去。帝已兼晝夜不食。暮宿羅家店。越五日﹐抵古泥。封性祥符侯。

輔臣吳炳以┲疾畱武岡﹐被逼剃髮。兵部尙書傅作霖見獲﹐不屈﹐械項遊營。遇內閣吳炳乘轎來﹐作霖謂炳曰「爾做內閣耶﹐何不識廉恥至此﹖」炳歸自縊。

帝崎嶇入粵﹐次柳州。式耜屢疏極言不可他移一步。滇﹑黔地荒勢隔﹐忠義心渙。三百年之土地﹐僅存粵西一綫。返蹕收復﹐號召聯絡﹐粵師出粵以恢江﹑贛﹐楚師出楚以取武﹑荊。且粵西山川形勝﹑兵馬人情俱有可恃﹐年時丰稔﹐飛挽有資。帝三敕畱守﹐不赴。

李成棟用四姓盜鄭昌等爲導﹐破髙明﹐殺朱實蓮於南門樓。陳子壯﹑麥而炫被執。二十七日﹐成棟圍博羅﹐穴地置炮轟發之﹐雞鳴城陷。張家玉走。家玉幼好擊劍任俠﹐多結山澤之豪﹐故所至翕然﹐蹶而復起。至是﹐分其眾列龍虎犀象四營﹐進攻增城﹐入之。

九月十日﹐成棟救增城。家玉列三營於城外。成棟令杜永和﹑閏可義分攻之。城中亦突圍出戰。將士死者數千人﹐無降者。諸將請血戰潰圍而出﹐家玉曰「矢盡炮裂﹐欲戰無具﹐將傷卒死﹐欲戰無人﹐天明俱受縛矣。丈夫立天常﹐犯大難﹐事至已壞﹐焉用徘徊以頸血濺敵手哉﹖」因起徧拜諸將﹐自投野塘中以死。懷銀章一﹐篆曰正大光明﹐思文所賜也。時年三十有三。官軍得其屍﹐集諸紳視之。李覺斯再拜賀曰「是已。某知其一齒缺﹐以銀鑲之﹐發長可二尺三寸﹐今果然﹐死無疑矣。」然家玉父兆龍﹑弟家珍仍爲人所匿﹐覺斯不得蹤迹也。家玉常乘黃馬﹐神駿し疾﹐每臨陣﹐風沙慘淡﹐作勢怒鳴﹐以鼓士气。及家玉死﹐馬亦躑死溪水側云。

成棟又以水陸師二萬爭淸遠。城破﹐陳邦彥猶率兵巷戰。力屈﹐索筆題其壁曰「無拳無勇﹐何餉何兵。聯絡山海﹐喋血會城。天命不佑﹐禍患是攖。千秋而下﹐鑑此孤貞。」遂赴水。北兵出之﹐檻送廣州。在獄不食五日﹐惟慷慨賦詠﹐所傳有「大造兮多艱﹐時哉不我與﹐我後兮何之﹐我躬兮良苦」之句。十月二十八日﹐被磔。監刑者視其肝﹐肝忽躍起擊監者面﹐遂驚悸數日死。逾年﹐贈兵部尙書﹐子恭尹能以詩文世其業。

陳子壯至廣州﹐臨刑﹐呼髙皇帝﹑烈皇帝不絕口。與麥而炫同日死於市。子上圖亦見獲。其家僮伯卿請寸斬以贖主人之孤﹐得免死。是日﹐佟養甲命何吾騶﹑黃士俊﹑李覺斯﹑葉廷祚﹑王應華﹑伍瑞隆﹑關捷先﹑陳世傑等觀之﹐養甲問諸降紳曰「畏否﹖」皆鞠躬曰「畏。」亦有攺容詫曰「眞忠臣﹐眞忠臣。」

承胤旣降﹐北兵利其資﹐佯與歡飲﹐遂殺之。

時長﹑衡旣失﹐何騰蛟﹑嚴起恆﹑劉湘客等咸至桂。郝永忠﹑盧鼎諸鎭兵雲集。式耜調和主客﹐撫慰有加﹐籌畫糧糗﹐日不暇給。復疏言「柳州犭犭童雜處﹐地瘠民貧﹐不可久駐。慶遠壤鄰黔﹑蜀﹐南寧地逼交夷﹐不可遠幸。邇來將士瞻云望日﹐桂林爲杓樞。道路臣僚﹐疲趼重繭﹐以桂林爲會極﹔江楚民情﹐以桂林爲拯救之聲援。騰蛟與永忠﹑鼎﹑璉等俱分防任汛﹐可圖恢復。」不聽。

初﹐土司覃遇春從騰蛟於楚﹐潰歸﹐入桂林﹐陳兵索餉。騰蛟﹑式耜俱惡之。比至柳﹐守道龍文明承督撫密檄﹐佯與遇春飲﹐解其部曲﹐執遇春﹐送桂林﹐誅之。帝至古泥﹐遇春子鳴珂訴冤。從行者倉皇未詳其始末﹐對以不知。鳴珂率諸苗攻文明﹐文明走。遂入柳州﹐大掠﹐矢及帝舟﹐柳遂陷。帝倉皇跋涉﹐亦如出武岡時。

是月﹐陳邦傳子曾禹以二千人送駕﹐遂次象州。

十一月﹐式耜集郝永忠﹑焦璉誓於神前﹐刻期出師。盧鼎﹑趙應選分路駐兵﹐轉餉不絕。督師何騰蛟得展武略﹐攻三王之兵於全州﹐斬級無算﹐獲名馬駱駝而還。諸帥連營而軍如天津﹐閣道亙三百里。淸師去楚。

帝欲幸南寧﹐爲新興侯焦璉亂兵所阻。十二月﹐帝入桂林。式耜與起恆並相。式耜黎明入閣﹐夜分始歸。處流極之運﹐肅然如治朝。騰蛟仍督師出全州。

永曆二年﹝淸順治五年﹞戊子正月﹐郝永忠出壁興安。永忠﹐闖賊左營也﹐前在桂林﹐與焦兵不相能﹐式耜調和之﹐始得其用。及壁新安﹐有江西進士蕭琦﹐式耜令永丰時所得士也﹐爲人僉壬﹐以禮垣驟躋司馬。時居永忠營﹐百計媚之﹐遂言桂林富饒﹐畱守殷厚﹐趣永忠赴闕。因聲言淸師劫營﹐卽撤兵西上。

二月二十二日﹐郝兵抵桂。左右趣帝遷蹕。式耜曰「不可。督師警報未至﹐營夜驚﹐無大恐。二百里外風塵﹐而遽使駕露處耶。播遷無寧日﹐國勢愈弱﹐兵气愈難振﹐民心皇皇復何依﹖潮回波逝﹐𨿽長年三老能逆挽其﹠lt﹔同戈﹠gt﹔戈哉﹖」左右禁近益周章不止。式耜請曰「無已﹐候督師歸。果急﹐甲士正山立﹐觀兵督戰﹐咫尺威嚴。勸激將士﹐背城借一﹐勝敗未知。若以走爲策﹐桂城危﹐柳又不危乎﹖彼今日可到桂﹐明日獨不可到南大乎﹖」反復數百言。帝曰「卿不過欲朕死社稷耳。」式耜泣下沾衣。嚴起恆曰「遲至厥明且議之。」

是夜﹐永忠斬關而入﹐劫帝於寢﹐裸體置之城外。馬吉翔爲帝具袍服襆被而行。永忠乃縛百官﹐劫其資財﹐縱兵淫掠。

焦璉遣人謂式耜曰「彊敵外逼﹐姦宄內哄﹐勢不兩全。願移師至桂﹐保公出城。駐兵城外﹐俟永忠城中乏食﹐必外掠﹐卽統兵四面擊殺。不過數日﹐而賊兵可盡。然後以全爲保障﹐以梧爲門戶﹐協力守粵﹐事可萬全。」式耜以治兵相攻﹐恐傷百姓﹐且慮敵騎搗虛﹐不聽。

時帝早發﹐式耜疾出送駕。永忠卽以數十兵遮式耜車﹐入掠其署。百姓奮義擊賊﹐俱爲殺傷。式耜家人假以何督師令箭﹐救式耜家屬得出。式耜裸體坐署中﹐持令箭者逼式耜登舟。城中煙火髙於樓櫓。式耜家人放舟三里外樟木港。黎明﹐少司寇劉遠生等至﹐抵樟木港。式耜已兼晝夜不飲食﹐惟嘆息不及送駕﹐身不能死桂署爲恨。遠生等謂﹕「兵變倉卒﹐急難著手。請下朔平間﹐催璉入援。發檄遠近毋內恐﹔檄地方紳士毋驚疑剃髮﹔檄一吏入桂﹐息煙火﹐收倉儲﹐毋爲亂人所盜。」式耜然之。舟下三十里豆市井﹐入民屋﹐立艸檄分路四發。明日﹐式耜棄小艇返桂城下﹐俾會城人知畱守在也。仍回駐陽朔。璉兵續上﹐楚鎭周金湯﹑熊兆佐亦入桂城。式耜檄按察司僉事邵之驊部璉兵收視倉中余米﹐定人心。

三月一日﹐式耜還桂署。廡捨零落﹐滿城暴骨﹐惟煙火中燔炙气耳。式耜令軍悉屯官舍﹐灑除街路。其從官被掠如窶人者﹐漸周給之。太常黃太玄死於兵﹐棺殮之。撫順荒余﹐收拾破傷﹐招徠撫字﹐桂城始有人迹。

何騰蛟方犒軍永寧﹐聞變馳回﹐而郝兵已飽掠避去。滇鎭胡一淸﹑新興侯焦璉俱統兵相繼而至﹐日需粟米數百石。式耜撚發爪辦之﹐軍復大振。

淸師聞桂城兵變﹐二十二日直抵北門。式耜慰勞軍士﹐勉以忠義。騰蛟督將校分師三面而出﹕胡一淸統滇兵從文昌門﹐周金湯﹑熊兆佐統楚兵從榕樹門﹐督師及焦璉從北門。戰未合﹐璉卽奮臂顧左右曰「璉爲諸君破之。」單騎橫矛﹐直奔淸師﹐左右衝擊﹐勢若遊龍。淸師合而復散者數。撫粵將軍劉起蛟見璉被陷﹐大呼殺入﹐與焦璉合﹐連殺數百人﹐貫其營而出。胡一淸從東至﹐督師撫其背曰「兒好爲我破之。」一淸卽躍馬奮擊﹐殺數十人﹐奪敵馬而馳。一淸每乘馬﹐必剪其鬃。淸師意爲牛﹐遇之﹐輒曰「此騎牛童子﹐不易當也。」胡與焦合兵轉斗而前﹐金湯﹑兆佐率楚兵橫擊之。璉標下趙興﹑向貴帥銳師夾擊﹐皆殊死戰。向貴戰死。淸師遂奔。追殺二十里﹐北渡甘棠而去。式耜待於北門﹐督師還﹐交相勞苦。督師乃列營榕江﹐諸師分兩路而軍。

當帝發桂林﹐式耜獨處孤城﹐已而頻傳凶問﹐帝每欷下淚。至是﹐式耜上疏詣行在候駕及三宮起居﹐帝乃大喜﹐知畱守在也。下璽書旌美﹐遣官慰視憔悴狀。式耜寸縷無遺。賜紗段及尙方銀兩﹐並賜精忠貫日金章以表其忠。太后賜紗段﹑尙方銀與夫人邵。復晉式耜少師臨桂伯。璉等皆晉爵。式耜卹死事軍士家﹐爲壇祭之。焚向貴屍﹐得箭鏃數升﹐人皆駭曰「此楊貴後身也。」

是月﹐帝至南寧。扈蹕者﹐輔臣嚴起恆﹑馬吉翔﹑兵部蕭琦﹑給事吳其雷﹑洪士彭﹑許兆進﹑尹三聘六七人而已。潯﹑柳二府爲陳邦傳所據﹐不貢賦稅﹐資用乏絕。嚴起恆乃署吏部關選於邕城﹐二十四縣三州鹽客藥戶皆入仕籍。

式耜念南寧蠻鄕不可久駐﹐日爲帝淸輦道﹐請還桂﹐督勛鎭將士直取全州。會東人有反歸信﹐促巡撫魯可藻繕兵以待。又念行在無講官﹐經筵久曠﹐石室塵封﹐何由聞得失﹐手書八箴於扇進之。

趙臺者﹐順天人﹐錦衣籍﹐以武職攺文階﹐升南寧添設巡撫。有才幹﹐能得土司心。會有湖州人胡執恭爲吏部當該。在先帝時﹐陳邦傳因入京襲職﹐與執恭有舊﹐旣而執恭至廣西﹐入邦傳軍。邦傳子曾禹因迎駕得預票擬﹐時下敕有「拜君之賜於無窮」句﹐遠近笑之。曾禹欲得南寧﹐執恭佐之﹐臺不讓﹐於是陳趙治兵相攻。

金聲桓﹑王得仁以江西來歸。

初﹐聲桓本遼陽衛﹐襲世職﹐以邊咨歷楊嗣昌﹑史可法諸部﹐累官淮徐總兵。尋隸左良玉後隊。弘光乙酉四月﹐左兵東下﹐以江西屬聲桓。旣而良玉死﹐其養子夢庚率所部降淸﹐而聲桓不欲北行﹐乃自請願取江西以獻。淸英王許之﹐遂以江西專委聲桓。還師南向﹐與闖部降將王體忠合營西屯九江。聲桓宣言淸師馬步二十餘萬﹐旦夕且至﹐疊檄江西速降﹐卽免屠城。巡撫曠昭解印而逃﹐江城人皆走。至是年六月四日﹐紳士及諸亡命迎聲桓於九江。十九日﹐聲桓至﹐有諸生數十迎於江幹。聲桓戴方巾﹐靑紗金綫﹐蝴蝶披風﹐受諸生廷參於舟前。廷參者初見卽跪﹐跪已起揖﹐乃拜﹐復起揖﹐再拜而止。聲桓故武人﹐被輕衫﹐受文謁﹐喜殊不自勝﹐左右顧從者﹐當如何答禮。且笑且摳引諸生起﹐口中謙讓﹐喃喃有所云﹐而無其辭﹐頰涎墜縮如絲。諸生及從官皆目笑之。聲桓恐內有伏兵﹐徘徊久之﹐乃入城。體忠忿江城人獨迎謁聲桓也﹐入則與金氏分營而居﹐城以東者爲王﹐城以西者爲金。金所居當都會喧闐處﹐官府甲第萃焉。其偏裨姻族又分據華劇﹐网羅諸富豪略盡。以便宜署置官屬。陰忌王氏士馬精彊﹐亦不大誅掠﹐漸得人心。欲遂除之﹐未有以發。會剃髮令至﹐賫文者﹐聲桓之叔也。令下三日﹐未有應者。聲桓曰「此王兵爲梗也。」明日﹐請體忠計事﹐卽其揖時刺之。屍出﹐王兵大擾﹐燒徳勝門及章江門﹐與諸金格鬥三日﹐殺傷相當。聲桓且戰且招﹐以王兵屬體忠舊掌旗牌王得仁﹐軍中所謂王雜毛者也。

聲桓念江西據江南上游﹐西控楚﹐南通閩﹑廣﹐得江西則東南要害居其大半。而身以孤軍傳檄取十三府七十二州縣數千里地﹐拱手歸之新朝﹐計淸師南下以來﹐功未有髙於己者。意旦夕且封王﹐次亦不失爲侯耳。及收江疏還﹐乃止以聲桓爲副總兵﹐提督江西軍事。視原秩更貶﹐於是聲桓气沮。

是時福京建號﹐以楊廷麟爲相﹐督師取江西。萬元吉爲兵部尙書﹐督師鎭贛州。丙戌八月﹐淸師陷福京。十月﹐陷贛州﹐楊﹑萬死之。諸嘗在閩受官得脫歸者﹐往往有福京閣部諸札付。然見金氏方恣殺明人士﹐是以遊士莫敢言自外歸。金氏威震閩﹑楚。巡撫李風翔死﹐聲桓益驕。乃大治宮室﹐以明都司署爲帥府﹐役夫萬餘﹐窮髙極壯。嘗臥病思食虎﹐卽令環西山勒三日得虎﹐而果得虎以脯。

聲桓性陰狠﹐能箝噤不泄。方南顧明微﹐內慕淸盛﹐欲待四方有起者﹐因而自立。自巡撫李風翔死﹐北來有司益多挫之。王得仁亦望爲總兵而不得﹐意同怏快﹐又屢受折辱。得仁本起羣盜﹐隸闖營﹐每臨敵﹐未嘗有堅陣。性又獷躁﹐不能無惡言。或曰「天下事大定矣﹐顧君命當侯否耳。富貴自有時﹐君其忍之。」得仁益憤﹐則招致方士起宮觀﹐煆金銀﹐以萬金使丹客宗超一開天室洞﹐將以立壇﹐靖致物怪﹐檄罡雷役使丁甲神爲百勝天符畢法。所居故宜春管理王府也﹐深八九重。畜優伶﹐每演郭子儀﹑韓世忠故事。由此﹐金王兩家怨辭稍稍聞於外。

贛州之未破也﹐萬元吉嘗遣間使密誘聲桓使反正。萬從武陵楊嗣昌西徵時﹐嘗與聲桓相識於左營也。聲桓得書不報﹐捕其使﹐械系於庭﹐夜乃解其縛﹐飲食勞苦之﹐問督師殷勤甚厚﹐未明而縱之。萬死後﹐其使亦間泄其語。諸歸客恬知兩家怨不得封意﹐則間自露其關防札印。乃言「隆武帝尙在﹐屢有手詔許公﹐能以江西歸者﹐卽舉江西封。公亦嘗達一二乎﹖」未幾﹐江城人士走諸金門下者﹐受意爲聲桓立生祠。祠成塑像﹐而請其冠服之式。聲桓令塑爲華陽巾而羽衣。輿像入祠﹐觀者咋舌。歸客極言明復大聚﹐且阿意謂先授侯印﹐令公舉江西﹐待收京﹐且分天下而王之。聲桓喜甚﹐且遣間使請焉。

後巡撫章於天至﹐遇諸將益倨﹐日從諸將索珍寶奇貨﹐呼聲桓曰金副總﹐得仁曰王把總。先此﹐兩人在外固已自稱都督﹐自文於偏裨。至是﹐其部曲亦駭。一日﹐章宴藩司﹐鋪氈席地﹐坐聲桓等於氈外。酒半﹐嬉笑視曰「王得仁汝欲反耶﹖」是日得仁歸﹐大愧其從騎。聲桓亦失色﹐俯首鞭還帥府。

丁亥七月﹐得仁提兵如建昌﹐章於天遣官票追其餉三十萬。得仁大怒﹐捶案大呼曰「我流賊也﹐大明崇禎皇帝爲我逼死﹐汝不知耶﹖語汝官﹐無餉可得﹐杠則有之。」聲如嘶吼﹐目睛皆出。杖其差官三十杠﹐曰「寄章於天﹐此三十萬餉銀也。」聲桓聞之﹐謂其客曰「王家兒急矣﹐所遣請印數輩皆不還﹐柰何﹖」丹客宗超一弟子黎士文者﹐亦輕ぉ喜事﹐舊與左兵往來。其鄰胡叟有門人官閩者﹐黎從買札付爲官﹐卽因爲轉賣以熒惑喜事少年。又雅遊於金客黃人龍之門﹐卽因人龍自薦於聲桓曰「若輩非能得之。明兵𨿽大聚﹐獨我知隆武帝所在耳。公誠無愛厚費﹐資我以往﹐可期而至也。」聲桓曰「顧汝歸﹐何如酬汝﹖且功名本共之。」居有間﹐黎生及胡爾音夜袖兩印入帥府﹐一爲鎭江侯﹐一爲維新伯﹐篆文柳葉﹐上刻小篆﹐文曰精忠報國。曰「此上所私賜也。」聲桓喜甚﹐日掛腕間。

八月﹐得仁歸自建昌﹐聲桓舉印畀之。得仁曰「可矣。」聲桓曰「待趙旗鼓歸而議之。我聞烏金王爲何騰蛟所敗﹐已使趙旗鼓往賀﹐且覘何擒王否也。」趙旗鼓還﹐盛言烏金王不過小失利﹐今日大破明兵於寶慶。二人以故按不發。

已而巡按董成學亦覺金﹑王謀反有端﹐屢揚言欲奏聞﹐而索得仁歌兒。得仁恐與之歌兒則居家狀泄﹐堅不肯與。章於天又從索金玉杯等物﹐益滋其怒。日閉諸匠爲旗幟﹐煉火器﹐制鞍甲。

今年正月旣望﹐章於天率數十騎忽如瑞州﹐掠諸富家財。或謂得仁曰「此恐非爲索財賄也。前有滿兵數十騎﹐不知所往。恐其伏瑞州待撫按定議而發﹐脫有尺一詔出不意﹐公等且見擒。」得仁益急。正月晦﹐壽節﹐二十六日壬戌﹐官將夜習儀於上藍寺。得仁伏軍衷甲而往。上甬道﹐努喙睨聲桓曰「如何﹖」聲桓搖首。是夕未發﹐文武各罷。得仁歸﹐盡夜部勒全營。次日癸亥五鼓﹐遂反﹐七門不啟。絞殺董巡按及成守道於帥府﹐盡捕逐司道府縣官﹐令百姓攺裝。得仁遣人邀擒章於天於江中。聲桓使人迎南都舊輔姜曰廣於浠湖裏第。以姜門生故吏多仕南北者﹐故迎與共事﹐資號召也。出示安民﹐奉隆武正朔。金自爲豫國公﹐王自爲建武侯﹐姜曰廣稱太子太保中極殿大學士﹐皆稱賜尙方劍便宜行事。大約謂勞苦功髙﹐不惟無寸功之見錄﹐反受有司之百淩﹐血气難平﹐不得已效命原主云云。於是以聲桓中軍宋奎光爲左軍都督府都督僉事﹐黃人龍爲總督川﹑陜﹑山東﹑山西﹑河南五省兵部侍郎。

初﹐王氏演郭﹑韓諸戲﹐及請金氏祠像服式﹐皆左良玉舊客胡以寧啟之也。時以寧死﹐子甫十有二歲﹐封爲進賢伯。諸金皆爲都督﹐得仁婦弟黃天雷爲兵部侍郎錦衣衛同知﹐金幕書記吳尊周爲江西巡按﹐王幕書記陳芳爲江西巡撫。府縣各屬堂佐﹐皆其客也。

時舊冠服久易﹐倉卒不具﹐盡於優伶箱中取之。一時唱導﹐威儀如他日。鄕民擁觀嘖嘖﹐惟視其翅間﹐前後皆禿無鬢﹐以此微異。私人編布寮署﹐而諸客首言明事者﹐錄並不及﹐惟陳大生﹑黎士文﹑林亮數人得部曹而已。其有眞官閩歸而不願出者﹐則又坐以觀望﹐矯詔加銜﹐勒令爲官﹐欲因劫聚義旅觀其彊弱。諸客久失望﹐亦各自稱銜級﹐出所藏福京札付散賣頒給﹐欲羅萃山澤﹐別爲一軍。由是職方監紀交錯於道﹐復如弘光時。

黃天雷妹有殊色﹐得仁爲之心死﹐而王體忠亦欲之。故構體忠於聲桓﹐殺之而奪其軍﹐以納其妹。天雷妹尋以不良死。已而追憐悔之﹐乃厚遇天雷﹐凡事咨而行。奔走求官者皆就黃以歸建武﹐建武之門﹐幾傾豫國客。

前所遣迎隆武帝者丁時遇輩﹐趑趄道中﹐實不知所在。金﹑王亦覺其詐。微聞南來人言隆武帝已死﹐諸臣復擁立永曆帝於廣東﹐乃爲福京禪詔﹐進諸官秩有差。然聲桓意終疑。又謀求益王世子立爲監國。諸事隆武帝而嘗爲魯王官者﹐因亦各謀迎立魯王而戴之。縉紳有識者見其舉動﹐各引歸﹐相戒勿出。東方義旅督師侍郎揭重熙﹑詹事傅鼎銓到城一日﹐並引兵還。惟姜曰廣在城中與金﹑王調策兵食而已。

王得仁西徵九江﹐胡以寧從兄胡澹詣軍門﹐說以順流而下﹐揚言章巡撫請救者﹐江南必開門納君。騰檄山東﹐中原必聞風響應。大河南北﹐西及山﹑陜﹐其誰爲淸有也﹖得仁吒其言。到九江﹐不移時而破之。珍其鹵獲﹐自部送還。金亦忌王北伐﹐數趣使歸。得仁歸﹐以澹謀質聲桓。坐客皆曰「此上策也。」時江西諸郡皆反正﹐獨贛未下。黃人龍聞澹謀﹐謂聲桓曰「非也﹗不聞寧王之事乎﹖贛州髙氏在彼。」聲桓愕然﹐問故。人龍曰「昔者明有寧王﹐名曰宸濠﹐反於江西。以不備贛州﹐故爲巡撫王守仁所擒也。」聲桓心動。會淸鎭守湖廣羅總督恐其兵趣廣﹐欲先敝金兵於贛州﹐遣人遺書曰「人心未死﹐誰無漢思﹖公創舉非常﹐扶大義爲天下倡﹐咸引領企足﹐日夜望公至。但贛州東西要害﹐山川上游﹐公如欲通粵﹐則贛界其中﹔公欲他出﹐則贛乘其後。計莫若先下贛﹐贛下則楚地可傳檄定矣。」金乃立議伐贛。然忌王氏專制會城﹐脇與偕往。使使先賫冊印封髙進庫﹐諭以利害。進庫卽故興平伯髙傑兄子也﹐初無意斗﹐及見書﹐大怒曰「金﹐皇帝耶﹖安敢侯我﹗」遂勒兵出戰。聲桓使副將向朝佐衝之。朝佐者﹐爲聲桓刺王體忠者也。前破建昌﹐得金銀五十萬﹐聲桓出師時索之﹐朝佐不與﹐曰「久盡矣。」及與髙氏戰﹐追奔數十里﹐徑至城下。髙窘甚﹐向戰亦疲。使人視大軍﹐相去尙三十里﹐朝佐怒曰「此爲彼五十萬欲致我死地也。」卽收軍歸南昌﹐削髮爲僧。髙得復入城守﹐與金﹑王相持七十餘日。而會城空虛﹐獨倚宋奎光﹑黃天雷爲重。

夏四月乙未朔﹐皇子某生﹐後出也﹐冊爲太子。赦天下﹐詔曰萬喜。

十日﹐李成棟以廣東來歸。初﹐成棟之降淸也﹐以副總守吳淞。貝勒調隨攻閩﹐閩下﹐令以偏師赴粵﹐不意唾手得之。及敍功疏下﹐進佟養甲兵部尙書﹐假便宜﹐成棟受其節制。又成棟委官署所下城邑﹐養甲必亟易之。以是觖望﹐形諸詞色。養甲不之省也。

時帝在南寧。成棟遣洪天耀﹝歙人﹐丁丑進士﹐原任湖廣驛傳道﹞﹑潘曾緯﹝漢陽人﹐辛未進士﹞﹑李琦三人賫奏赴行在﹐自陳謝罪﹐請迎乘輿幸肇慶。先是﹐成棟所收兩廣五十餘印﹐獨取總督印藏之。一愛妾揣其意﹐勸之舉事。成棟撫幾曰「如松江百口何﹖」妾曰「我敢獨富貴乎﹖請先君前﹐以成君之志。」遂自刎。成棟哭曰「我乃不及一婦人。」密與布政使袁彭年﹑僉事張調鼎謀之。輦金十萬賂要人﹐以取孥於松。將發而金聲桓以江西反﹐率師圍贛。贛師髙進庫求援於粵﹐謂「贛爲粵東門戶﹐贛朝下則粵夕受兵。贛城三面距山﹐皆崇崖峭壁﹐仰面萬仞﹐勢難驟攻。第列營固守﹐城中乏食﹐不及旬日﹐束手待盡。我爲公守﹐公資我糧」。佟養甲命成棟往布政移銀八萬餉之﹐彭年故不發以激怒其軍心。時歲大旱﹐羣盜滿山﹐成棟陰結其渠魁。謂養甲曰「贛旦暮亡﹐粵又寇深如此﹐嶺外斷不可保。彼聲言復衣冠三字耳﹐盍姑許之﹐以靖亂乎﹖」養甲計猶豫。成棟故令羣盜逼城下﹐呼聲動天以怵之。養甲勉示安民﹐成棟請於榜尾但書甲子。成棟旣得此榜﹐遂直書永曆年號。養甲愕然﹐然已無可柰何。

二十八日﹐淸師復破九江。報至﹐江城內外皆走。車一輛﹐舟一渡﹐索值至數金。𨿽斬之不能禁。

五月五日﹐佟﹑李俱觀泛龍舟會。旣而回成棟署﹐復開宴。優人冠帶登場。成棟謂養甲曰「峨冠博帶﹐何等威儀﹗」養甲曰「一朝自有一朝制度﹐何必羨彼﹖」成棟曰「大丈夫須作千年有名的事﹐豈能拘拘受制於人哉﹖我今要歸明了。」卽自去其辮﹐以刀付從者﹐請佟去辮。養甲大驚曰「還須商量爲是。」成棟曰「有不同心﹐請汝頸試之﹐安用商量﹖」卽越席以劍擬之。養甲懼﹐亦去其辮。成棟勒養甲於營中﹐卽下令次日兵民悉解辮復衣冠。而以所藏總督印印表文上之。

時陳﹑趙方仇殺﹐人心皇皇﹐乍聞反信﹐皆疑懼百出。天耀等皆舊臣降淸者﹐力陳成棟忠誠﹐且述聲桓事甚悉。人心始安。於是封養甲襄平伯﹑兵工二部尙書﹐成棟惠國公﹐彭年左都禦史。時金聲桓亦藏表於佛經部面中﹐遣使賫至。詔封豫國公兼兵部尙書﹐得仁建武侯。

自兩省反正﹐士人輻輳而至。王化澄復相﹐朱天麟﹝昆山人﹐戊辰進士﹞東閣大學士﹐晏淸﹝黃岡人﹐己未進士﹐原任廣東水利僉事﹞爲吏部尙書﹐張風翼兵科兼翰林院﹐張佐良文選司郎中﹐黃雲衮行人﹐潘駿虯兵部主事﹐龐天壽掌司禮監。

時淸固山譚泰﹑劉良佐等帥師救贛州﹐有獻救韓伐魏之策者﹐遂突圍南昌。初﹐聲桓反正時﹐推姜曰廣爲督師﹐奉益藩世子鎭守南昌﹐盡撤精銳而行。姜固文士﹐不嫻將略﹐被圍﹐大懼﹐不知所爲。聲桓愛髙進庫才﹐欲降之﹐令軍士不得放炮﹐日增壘堅壁爲久困計。

初九日﹐聲桓兄金成功納降﹐許爲內應。奎光聞而殺之。王營裨將貢鰲以其軍叛﹐斬關竟出﹐而黃天雷未之知也。報至贛州﹐聲桓大恐﹐慮髙兵尾之。王得仁曰「吾聞兵法制人﹐不制於人。今莫若祕其警報﹐不令人知﹐督三軍之士﹐銳志攻城。贛城乏食﹐不知外救﹐不及三日﹐可卜必下。贛下﹐卽一師守贛﹐一師入粵。粵知贛破﹐必從風而靡。然後西通西粵﹐右守嶺表。淸師知贛破粵下﹐必解圍向贛。而我以逸待勞﹐南昌亦得息肩間出﹐以絕糧道﹐則數十萬之眾可殲於旦暮。若攻城垂破而撤兵棄之﹐彊敵在前﹐贛乘其後﹐此危道也。獨不聞寧王覆轍乎﹖」聲桓以家在南昌﹐聞警遽退師。王兵見金兵走﹐亦大奔。贛師突出﹐自相蹂躪者數千人。

十九日﹐金﹑王回師﹐敗淸師於北沙。獲西洋炮三﹐聲桓與姜曰廣盛服祓而迎之﹐罩以丹紗﹐鼓吹輿至徳勝門郛中。聲桓有驕色﹐遂勒兵入城。獨郭天才以爲不可﹐而屯營西岸。

是月﹐楚撫堵胤錫與馬進忠等攻下常徳。何騰蛟聞報﹐卽出嚴關﹐身先士卒﹐大戰日月橋﹐遂於二十七日復全州。進攻東安﹐破之。上疏報捷﹐不自爲功﹐曰「爲陛下以信臣用臣者﹐瞿式耜一人也。」式耜冒暑往全州勞之。

六月三日﹐王得仁悉其精兵攻淸﹐淸師橫出擊之﹐大敗於七里街。淸師素畏得仁名﹐𨿽勝﹐時時夜驚曰「王雜毛來也。」得仁﹐遼東人﹐生而發備五色﹐故雜毛之稱聞於南北。淸大將軍固山額眞譚泰乃卽行營掘濠溝﹐築土城﹐伐山撤屋爲浮橋於章江﹐廣袤七里。章江故深險﹐當湍駛處沒水置石﹐疊與水平﹐然後加土重棧爲橋。溽暑趨役﹐死者數十萬。會天旱水涸﹐功亦竟就。附郭數十里間﹐田禾山木廬墓如洗。其丁壯役夫﹐率日與薄糜一餐﹐水半湊之﹔芻蕘無遠近﹐辰出申還﹐病疫死者十七八。各旗分取婦女﹐同營者疊嬲無晝夜﹐死者亦萬餘﹐而其外兵死﹑走死﹑水死者且無算焉。固山額眞營蒲子塘﹐距永和門六七里。築十餘丈髙臺於永和門外﹐登望城中市貿往來﹐獨行耦語﹐一一見之。只畱惠民門縱城中出入﹐亦藉以俘掠﹐廉城內情實。聲桓諸將俱托請兵而遁。郭天才屯西岸﹐五戰三捷﹐見城中無出戰意﹐亦撤營去。所遣購軍糈船先後數百艘﹐淸師又橫江夾岸擊之。

時王得仁率師二萬﹐直趨九江﹐姜曰廣以檄召之﹐得仁曰「九江據長江要津﹐淸兵轉輸必由之地。吾聞興師十萬﹐日費千金。以數十萬之眾深入攻城﹐而糧道已絕﹐非分兵攻我﹐卽撤師東下。分則勢弱﹐撤則師勞。九江四面臨江﹐城小而固﹐以吾守之﹐未易卒下。公輩引兵徐出﹐東西撓擊﹐內外夾攻﹐此犄角之勢。若復棄要害﹐入孤城﹐譬猛虎陷阱﹐此成擒耳。」曰廣不聽。一日夜檄十四五至。得仁嘆曰「不過欲得仁同公輩死也。」遂撤兵西上。淸師水陸截之。得仁首先士卒﹐轉斗而前﹐斬首數十﹐奪輜重大炮什物無數。城中亦出兵相應﹐乃入會城。淸師遂屠九江。

七月﹐瞿式耜疏請幸桂。不報。成棟復遣營鎭羅成耀率兵迎扈﹐卽命爲前導。帝乃發自南寧。敕趙臺畱守南太。諸臣皆扈蹕東行。至雞籠山﹐有景云護覆。瞿式耜築三亭於上﹐以志其瑞。碑文至今存云。

八月癸巳朔﹐帝至肇慶。成棟迎於百里外﹐儲銀一萬以備賞賚。加成棟太傅﹑翊明大將軍﹐總督七省諸軍。以其養子李元胤爲錦衣指麾﹐掌紗綸房事。成棟進兵冊一部﹐請一應錢糧盡歸朝廷﹐敕部奏銷。帝命仍著勛臣成棟料理﹐俟恢復之日另行酌議。成棟遵受﹐隨貢金寶儀物及膳羞銀六萬兩。政無巨細﹐受成於成棟。時從蹕諸臣自負五蛇功﹐而成棟意不懌也。得官不由成棟題授者﹐悉捕系之。內外布列﹐皆其私暱。

時淸師圍南昌﹐水遮陸截。而得仁方娶武都司女爲繼室﹐錦綺金寶筐篚萬千以爲幣聘。親迎之日﹐繡旆帷燈﹐香燎歷亂﹐鼓樂前後導從溢街巷。城外髙臺望見怪之﹐意以爲飾降也。笙歌方暄﹐忽大聲震天﹐火光數十道﹐擁黑雲如大車輪﹐飛墮城中。哄言城崩﹐舉國狂走﹐相蹈藉赴池井水死者無算。已而寂然﹐歌鼓復作﹐眾乃稍息。晡時得鉛彈子於澹臺祠東﹐稱之其重八斤﹐蓋城外炮核也。

自建武新婚炮驚﹐酒荒日甚。城中兵相率醵﹐縱歌舞﹐窮夜累日。聲桓面容如土﹐恨而已。諸將裨啟請百不一應﹐惟日責姜太保﹐令其遣客間道出城﹐號召四鄕起義。胡澹與姜書曰「國中擁百萬精彊﹐不能出寸步﹐日夜荒宴﹐而眼穿外救。澹非辭難者﹐故敢與相國決。自金氏入城﹐富民﹐誅鋤貞烈幾盡。劉天駟家抄﹐西山解體。胡奇偉擒至﹐李鳳翔欲釋﹐而金卒斬之﹐庾嶺以南腐心。郭應銓兄弟不返﹐吉安恨之到今。支解曾應亨父子﹐臨汝莫不咬齒王氏。楊萬同時起事者﹐宿怨略徧四維矣。且公以附金﹑王而起者爲義乎﹖不附金﹑王者爲義乎﹖天下方亂﹐雄鷙並起。彊者自立﹐能者因人。夫戴舊主﹐稱家國﹐此固忠臣義士所願望﹐而亦能者風動之資也。今之確乎巋然不與畔援爲伍者﹐獨陳九思孤軍五年百戰。卽今兩家歸正﹐彼前一收祁門﹐旋還師候駕﹐卒未嘗通聘幣介尺素於二氏也。其受命閩中者揭司馬﹑傅詹事﹐前入國門﹐已厭見其所爲而去。自余不過羣盜假義名以行。盜之魁傑若蔡全才﹑鄧參三輩﹐前已爲金氏蕩滅。余豺﹠lt﹔豸﹠gt﹔爲曹﹐聞大兵至﹐各先散保妻子。金之心腹﹐獨張啟祚起幕客守郡﹐宜圖得當以報。而瑞州闌僻﹐不能有所爲。鄧雲龍以五千歲號召烏合﹐崎嶇武寧溪谷間﹐望屋掠煙﹐實羣盜耳﹐以當北兵﹐如振落葉﹐𨿽萬眾何益﹖且卽令義士如雲﹐見前者摧折戮辱如此﹐稍有志識﹐莫不飲恨祝亡。今徒假軍號﹐種怨自恣。目前上無眞主﹐而欲使气節之士爲金﹑王出死力﹐其誰聽之﹖相國孤城瓦注﹐一葉蔽目﹐不見泰山﹐豈知重之外﹐所在白骨如丘陵﹐環南新附郭百里﹐村煙斷絕。人之不存﹐兵於何有﹖相國無庸談義兵爲也。」姜讀竟﹐默然良久曰「吾悔不用某言。」

初﹐姜之出也﹐道過江上﹐使人邀某俱出。辭曰「某三年不入國門﹐久無本朝冠服。今慚見長者﹐何顏入郭﹖」姜數邀之﹐乃入城﹐謁之於故第。相見慰藉﹐娓娓道故。某問曰「明之所以失天下﹐非左與闖耶﹖金則左蘗﹐王乃闖校﹐公與侯安所受之哉﹖十日之間﹐年號兩易﹐名𨿽歸明﹐實叛淸耳。今擅除爵﹐恣殺人﹐管利權﹐大更張如此﹐是僭也。若其元閩廣而如此爲之﹐是僞也。相君縱與同事﹐無後釁﹐後世論史﹐謂姜公何如人﹖不如引身而退﹐歸耕浠水之陽﹐無從叛。亂居美名﹐天道所惡也。某去矣。」姜無以答。後百日而淸兵至﹐姜在圍城﹐返思其言而悔不用也。

時城中斗米漸至一金。宋奎光憂諸將異趣﹐不足與謀﹐思假神道以威眾。而徳勝門郛中關王廟﹐向有酬賽神羊神馬。聞馬朝自出就水艸﹐夕還廟﹐調馴殊常﹐而未嘗有試鞍勒者。奎光一日早起﹐使備香醪﹐疾趨徳勝門﹐揚言曰「夜中關帝見夢﹐賜吾馬以破敵﹐今趣往領。」遂入廟握馬鬃不鞍而馳之。三十六營兵將﹑七門四民皆驚﹐願聽約束﹐從宋都督出戰。而金﹑王終欲待外援夾擊。奎光計復不行。

城中斗米至六金。有狂僧大言於眾云能解圍破敵﹐自言其名曰摩訶般若。聲桓欲驗其術。乃請以米五斗試散兵民。自辰至酉﹐闔城沾足。由是駭服﹐推爲國師。每日﹐闔城手香隨國師環繞七門各衢市﹐誦摩訶般若三匝。期以某夜出城破敵﹐令軍士無持寸鐵﹐獨用葦炬數百千﹐午縛之﹐人持一炬﹐四端﹔豫國公﹑建武侯親挾竹批﹐率師縱馬﹐大呼衝陣﹐卽破矣。得仁覺其詐﹐而聲桓猶惑之。黃人龍乃稱病佯狂﹐聲桓爲求救於國師。摩訶般若曰「咦﹗吾已知之。彼私飲禦婦﹐天帝罰令爾﹐吾行救之。」遂偕往視疾。人龍狂言如初。聲桓戒左右縛之﹐且加刑拷鞫﹐摩訶般若曰「我北來巡按江西禦史也。」遂磔之。是日並殺章於天﹐解姜太保印﹐更以內外軍事聽全鳴時指揮。城中升米二金矣。

固山額眞聞其窮也﹐以米二石﹐使人呼於城下﹐縋而饋之。聲桓報以冬筍百斤﹐金橘一石。固山亦笑稱其能答。

城中薪亦盡﹐撤屋以炊﹐米至六百金一石。有反楗重戶﹑枕數千金而死者。禽鼠艸根木實殆盡﹐遂殺人而食。廢宅生雀麥﹐饑人食之﹐得仁猶稱瑞曰「此天貽我也。」交衢直巷﹐先有了者爲隱號﹐曰雄鷄也﹐卽男﹔伏雌也﹐卽婦﹔曰有翅﹐卽帶刀者﹔曰有尾﹐卽羣行者。聞無翅與尾﹐卽共出擒而殺之。其始第兵食民﹐旣而民復羣聚掠兵爲糧﹐後乃父子夫婦相啖。譚固山知其轉餉路絕﹐乃西南逐張啟祚﹐西北降鄧雲龍而殺五千歲﹐北剿余應桂﹑吳扛於都昌﹐東收湖盜塗麟﹐次第擒殺。

胡澹憤金﹑王所爲﹐以爲兩人不足惜而徒沮中原之气﹐病膈噎死。其二子亦爲淸師所殺。百姓轉爲淸師耳目﹐牛酒菜日至。安坐而收其斃。

是月﹐舊輔路振飛﹑錦衣衛康永寧﹑總兵汪某自閩航海朝於行在。閣臣晏日曙﹑兵部蕭琦相繼去。

九月﹐督師何騰蛟復永州﹐又復衡州。將恢長沙﹐而勛鎭曹志建不受節制﹐還屯永之龍虎關。騰蛟因頓兵。

李成棟拜表出師。士眾登舟﹐忽震雷起舟中﹐折中軍舡桅桿﹐士眾皆驚。成棟諭眾﹐詭曰「此桅必有毒物﹐雷方擊之﹐何足爲異﹖」

時江﹑廣皆反正﹐贛守將固山髙進庫孤守贛城。初﹐髙亦隸左部﹐與成棟相締盟。前此六月﹐成棟遣使招之﹐約以逾秋北救不至﹐當輸款。至是成棟復遣使持諭入贛﹐勒令反正﹐辭語不遜。進庫怒﹐碎其諭﹐曰「李固山反﹐便得國公。我若反﹐亦是國公。此諭帖當與誰﹖今要我反﹐除死不爲。」遂逐其使。使還﹐成棟卽進兵擊之﹐敗績﹐回至中途﹐報獲姦細﹐得密書﹐則養甲遣家人約進庫爲內應也。成棟還行在﹐密奏之﹐定計誅養甲。

時養甲在朝﹐其所隨北兵皆分發梧州就糧。成棟遂遣都督張世新﹑張祥賫餉十萬兩﹐率所部士馬至梧州犒師。梧有井水寺﹐頗寬敞﹐諭卽寺中按簿給賞﹐伏甲小巷。北兵旣就賞﹐世新令次第從小巷出﹐皆執而殺之﹐三千人無一得脫者。養甲知事已敗露﹐密表使人北上。復被獲。

十月十日﹐使養甲赴梧州代祭興陵。李元胤襲殺之楊柳沙舟中。成棟還奏云「今內患已除﹐臣免內顧憂矣。」養甲於崇禎間由提塘官至總兵。弘光時﹐賄馬士英﹐提督南直鹽法﹐贏積過多。淸貝勒至﹐攜之入閩﹐因同取粵。被成棟脇同反正﹐封漢城侯﹐帶閣銜。至是成棟敗歸﹐慮有他變﹐以計殺之。

十一月﹐楚撫堵胤錫統李赤心等恢復湘潭。赤心於營中稱髙氏爲太后﹐及具疏稱自成爲先帝﹐胤錫隱忍聽之﹐且請封爲興國侯。髙氏弟必正輩﹐封伯者十餘人。統眾至湘潭﹐屠其民﹐長沙聞之懼﹐協力守之﹐故胤錫攻之弗克。

初﹐丙辰進士李紹祖降北﹐後任楚撫﹐守永州。騰蛟攻圍七旬﹐堅守不下。吳郡太倉人馬廷鸞者﹐舊縣令也﹐時亦陷城中﹐與紹祖居守。騰蛟獲其子﹐不殺。廷鸞感恩﹐由是城中動靜﹐纖悉皆知。淸師援兵遂絕。紹祖乃降。械送桂林。紹祖﹐式耜同年進士也。式耜流涕讓之曰「汝素受國恩﹐柰何生爲背叛之人﹐死爲不義之鬼﹖今日復何言﹖」紹祖曰「天下人皆降﹐豈獨紹祖也﹖」式耜曰「天下人皆不爲紹祖﹐其如我何﹖」紹祖詞窮。遂磔之。

遣使召弋陽王﹐不至。弋陽王﹐江西宗室也。淸師至﹐入建陽。其地皆深林峭壁﹐人喜用炮。炮卒背負﹐不用手攜﹐而發輒命中。郡王入﹐土人擁護之。成棟屢攻弗克。歸正後﹐遣科臣洪士鵬往﹐亦不得入。七月﹐有宣忠伯王承恩請行﹐遂賫敕往﹐遇王於陽山。然眾皆自恣﹐不聽王赴闕。卒不得其要領而還。

十二月﹐成棟率師出南安。面奏南雄以下事﹐諸臣任之﹐庾關以外﹐臣獨任之。當是時﹐朝臣各黨﹐自廣州來者﹐吏部侍郎洪天耀﹑大理寺卿潘曾緯﹑學道李琦﹑兵部尙書曾燁﹑工部尙書耿獻忠﹑通政使毛毓祥﹝武進人﹐丁丑進士﹞爲一黨。自廣西來者﹐嚴起恆﹑王化澄﹑朱天麟三輔臣﹑吏部尙書晏淸﹑吏部侍郎吳貞毓﹑給事中吳其雷﹑洪士彭﹑雷得俊﹑尹三聘﹑許兆進﹑張起爲一黨。自各路來者﹐左副都禦史劉湘客﹑禮部尙書劉氵景﹑吏科丁時魁﹑兵科金堡﹑戶科蒙正發﹑禮科李用楫﹑文選司施以徵﹑光祿卿陸世廉﹑太僕卿馬光﹑禮部儀制司徐世儀爲一黨。翰林陳世傑﹑驗封司吳以進﹑給事李貞﹑禦史髙賚明﹑太僕卿楊邦翰﹑職方司唐元楫﹐以廣東人又爲一黨。然行朝之權﹐盡歸李元胤一人。元胤修整大雅﹐喜與士大夫交。元胤本姓賈﹐成棟義兒也。以守全畱肇慶。袁彭年素負時望﹐掌臺綱。於是劉湘客﹑丁時魁﹑金堡﹑蒙正發等皆與之善﹐持論侃侃﹐專以尊主權﹑別流品﹑斥幸授爲事﹐遠近望而畏之﹐因有五虎之目。五虎者﹐袁虎頭﹑劉﹝錢謙益保舉者﹞虎皮﹑丁虎尾﹑金虎爪﹑蒙虎腳也。廣省大小官員﹐非成棟咨不得擅除。平樂則瞿式耜爲政﹐慶遠﹑柳州則焦璉爲政﹐潯南﹑思恩則陳邦傳爲政。通政司陳乞職官者﹐猶日以千計。內閣票擬﹐只有「著議具奏」四字。選司掌銓﹐僅空名而已。

永曆三年﹝淸順治六年﹞己丑正月庚申朔﹐帝駐肇慶。

李成棟殺宣忠伯王承恩。承恩﹐大興人﹐世錦衣指揮僉事。甲申﹐出爲福建都司﹐隆武正位﹐累官管錦衣衛事﹐加今秩。其標下彭鳴京等及故中丞田辟有眾數千﹐皆願隨承恩往召弋陽王。成棟忌之。初八日﹐兩舟相遇於英徳縣﹐成棟邀承恩過舟歡飲﹐至夜闌﹐佯醉﹐卽席手刃之。

時江西宗室朱由藝入閣。由藝壬午鄕舉﹐廣東教諭。丙戌閩省鄕試同考﹐受紹武命爲侍讀。至是入閣﹐帝旨也。成棟亟命錦衣衛捕系﹐瘐死獄中。

十三日﹐大學士朱天麟罷。先是﹐潯﹑梧參將陳邦傳以功封富川伯﹐尋以迎駕進思恩侯。成棟歸正﹐先疏入告。進爵慶國公﹐官其子曾禹右副都禦史。帝過潯州﹐邦傳挽畱月餘﹐求守潯州﹐如瞿閣部故事。帝不許﹐許以居潯﹑梧。而邦傳賄誥敕中書張孟先﹐使易居爲守。爲言者追攺﹐然邦傳進疏﹐則直稱世守。當成棟未歸正時﹐邦傳潛通降啟﹐以故爲成棟所輕。兵科金堡承風指劾之。邦傳疏辧﹕「陛下蒙塵兩年﹐並無一位兩衙門﹐何今日議論紛紛若是﹖以臣爲無將﹐請卽遣金堡爲臣監軍﹐以觀臣十萬鐵騎。」大學士朱天麟票擬﹕「金堡從來﹐朕亦未悉﹐所請著卽會議。」丁時魁﹐堡之黨人也﹐怒曰「堡論邦傳﹐卽請監軍。堡又淪郝永忠﹐若請其頭﹐亦與之耶﹖」率科道官十六人直入丹墀﹐大聲疾呼﹐繳印於內閣。帝方燕語﹐聞之震驚﹐翻茶沾服。急諭諸臣照舊供職。天麟卽日罷相。然天麟但言會議﹐固未嘗出金堡於邦傳也。第金堡往日臨淸受闖賊官﹐發其從來﹐是所深忌耳。

江西自全鳴時受事﹐能軍善守﹐相持至八閱月。副將楊國柱私降。江南運紅夷大炮至﹐盡日力攻﹐聲聞百餘里﹐山谷皆震。十九日亭午﹐城破。聲桓知不可守﹐豫使匠爲數棺﹐闔門親屬漢裝坐其中﹐縱火焚之﹐乃自衣其銀甲寶錠赴帥府荷池死。先是﹐聲桓病時﹐使人問死生於八角廟漢將番君梅釒之神﹐神曰「死在浮漚。」至是始驗。王得仁突圍出澹臺門﹐兵衝不得前﹐三出三入﹐遭之者輒死。與譚固山馬首相值者再﹐而不識其爲大將軍。遂被執﹐支解。宋奎光城破後二日得之城西空捨﹐擒見固山﹐諭之降﹐不食﹐乃殺之。姜曰廣服儒衣冠死於禊家池。陳芳﹑黃人龍皆死亂軍中。余將不知死狀者﹐大率皆爲人所食也。人臘薰膊﹐充刃廨宇云。

二十八日﹐起舊輔何吾騶﹑黃士釒入直。南昌已破﹐何騰蛟方統諸鎭兵圍長沙。淸烏金王統大兵南下湘潭。馬進忠﹑胡一淸等皆走。騰蛟曉起﹐營壁皆空﹐乃大慟曰「五年督師﹐心血嘔盡﹐而所成竟如是﹐天也。」遂緋衣坐堂上不去。執見烏金王﹐勸之降。對曰「王何患無降官降將哉﹖果以我爲血性男子﹐何惜一劍。」遂不食七日﹐且死﹐謂寺僧曰「取一瓢河水飲我﹐是水自衡來﹐猶吾君之水也。滌腸胃而死﹐暝目矣。」遂遇害。並擒其夫人某氏及幼子﹐皆被殺。騰蛟其先山陰人﹐戍貴州黎平衛。騰蛟生而所居井忽生魚﹐鱗具五色﹐居人異之﹐號爲神魚井。登辛酉賢書。起家南陽令。時流寇充斥﹐至邑﹐輒破走之。後從巡撫陳必謙擊賊於安臯﹐斬首四百級﹐由是知名。擢武庫主事。尋備兵淮﹑徐﹐平土賊程肖宇﹑王道善﹑張方造等眾數萬。弘光建號﹐擢撫湖﹑廣﹐盡瘁邊事﹐未幾晉總督。後左兵犯闕﹐以討馬士英爲名﹐騰蛟百計沮之﹐不聽。左兵大掠﹐城中人走避督署者數萬。騰蛟以印授家人速持去﹐獨坐於堂。亂兵入﹐飛矢集幾﹐不爲動。良玉使人請曰「公不行不彊﹐但一語而別。」騰蛟赴之。旣登舟﹐舟遂發﹐使四裨將守之。行四十里﹐至陽邏鎭。騰蛟罵曰「吾封疆重臣﹐豈相從作賊耶﹖」因自投於江。守者懼誅﹐亦赴水死。騰蛟順流數十里﹐遇漁者救之﹐得蘇。標將熊朝佐等及士卒聞騰蛟在﹐稍稍來集﹐家人亦持印至﹐遂入大冶﹑通山之間。乙酉四月﹐良玉死﹐闖賊被殺。騰蛟自寧州間道入瀏陽向長沙。時楚人相傳騰蚊入水﹐浮沈三晝夜不死﹐有大龜負之登陸﹐皆以爲神﹐爭相從之。監軍道章曠﹑長沙道傅上瑞﹑督學道堵胤錫各練兵一萬﹐及舊鎭馬進忠﹑張先璧﹑盧鼎等皆次第以兵來會。軍聲稍振。旣而隆武建號﹐晉騰蛟閣部﹐封定興侯。並以章曠﹑堵胤錫爲湖南北巡撫﹐分駐湘陰﹑常徳爲犄角﹐皆從騰蛟請也。騰蛟令南陽時﹐雅與王善﹐故所陳皆報可。及是遇害。章曠亦疽發背卒。

二月﹐李成棟進兵擊贛州﹐次信丰。髙進庫遣使乞款﹐以緩其師。李兵老而懈。進庫夜劫之﹐盡沒信丰江中。成棟倉卒手提小號燈﹐夜半渡江﹐至江心﹐忽失所在。後三日﹐有鐵人鐵馬浮於水面﹐始知成棟死也。兵部尙書張調鼎﹑監軍道姚生文俱死於亂兵。

三月七日﹐騰蛟﹑成棟敗問至。贈騰蛟中湘王﹐謚忠烈。子文瑞奪情拜都禦史﹐監胡一淸軍﹐後以病卒。騰蛟死﹐家中井自是遂無神魚。贈成棟江夏王。進元胤車騎將軍﹐南陽侯。成棟妻妾四十八房﹐元胤悉勒死於廣署。聲桓亦贈王爵。皆設壇祭之。其陣亡諸鎭將﹐俱加贈卹。

以杜永和爲兵部尙書﹐總督兩廣。敕南陽侯李元胤保扈行畿。封楊大福爲安樂伯﹐羅成耀爲宜城伯﹐馬寶爲安完伯﹐四路援剿。又加都督車任重宮保﹐鎭守惠﹑潮。總兵張世新﹑張祥等各行分汛。命收海上四姓餘眾﹐訓練水師。封新會土鎭王興爲髙明伯﹐招集義旅。王興身材短小﹐相傳所謂繡花鍼者也。又封總統林時望爲勇毅將軍。

忠貞營李赤心等潰兵於茶陵﹐由道州入粵西。堵胤錫以胡一淸﹑趙印選兵守衡州﹐淸師至﹐擊敗之。胤錫走道州﹐衡﹑永俱不守。

瞿式耜疏請兵科給事吳其雷監各營軍再出。諄諄以歲月稍暇﹐財賦優裕﹐用心盡力﹐修內治以自固﹐嚴外備以自彊。且積獘之後易致中興也。一才一藝之士﹐靡不收羅幕府。每慨人才凋零殆盡﹐凡趼足而至者﹐非懷忠抱義之人﹐亦亂世取功名之士。人之歲月精神﹐不用之於正﹐則用之於邪﹐安可驅爲他人用﹖故一時咸以桂林爲稷下。

四月﹐孫可望遣楚雄道楊畏知及僞戶部龔彜弟龔鼎﹝永昌人﹐癸未庶吉士﹞﹑僞總兵潘世榮等詣行在﹐獻南金名馬﹐移書求親王名號。初﹐張獻忠入蜀﹐屠戮無噍類。收載蜀府金銀﹐道錦江而下。川將楊展截而殺之﹐重貨悉沈於江。獻忠遁入貴州﹐後誅死於西充。其勁旅尙有四部﹐曰孫可望﹑李定國﹑劉文秀﹑艾能奇﹐皆去獻僞號﹐自稱將軍﹐可望平東﹐定國安西﹐文秀撫南﹐能奇定北。四人者慨然曰「我輩汗馬二十年﹐破壞天下。張﹑李究無寸土﹐甚無謂也。我當歸朝﹐力挈天下而還之﹐一雪此恥。」遂率眾入南。會沐天波爲洞蠻所劫﹐卽提兵討定諸夷。可望年差長﹐又稍知文墨﹐故位第一﹔定國以能﹐次之﹔文秀﹑能奇又次之﹐然實等夷無統屬。已而能奇死﹐其將馮雙禮主其營事﹐可望籠之以術﹐遂兼兩部﹐浸欲自大。

當諸軍之從貴陽入滇也﹐貴陽不置一守。有皮熊者﹐初名羅聯芳﹐守黔﹐以範礦薦授總兵。至是﹐遂以其軍入貴陽而據之﹐報稱恢復黔省﹐駐平越。大學士王應熊還自京師﹐開幕府於遵義。有綦江人王祥者﹐委任特專﹐應熊死而祥據遵義。各疏告行在﹐言今之入滇者爲張賊余蘗﹐名𨿽向正﹐事豈革心﹐朝廷無爲所愚。

及滇使至﹐朝議以爲不可﹐不行封賞。兵科金堡言「祖制無異姓封王者。」楊畏知曰「不與無益﹐彼固已自王也。一旦降號公侯而能欣然受命者﹐此純臣之節﹐寧可望於若輩。若因其向義﹐破格明恩﹐猶幸收用於萬一。且法有因革﹐今時異勢殊﹐土宇非故﹐猶必執舊法耶﹖」議久不決。於是龔鼎等先歸。

廣西之南寧﹐與滇省之廣南壤地相接。而可望來書有不允敕號﹐卽提兵出戰等語。陳邦傳以兩廣告急﹐兵備單弱﹐密存異志﹐欲私結可望。其中軍武康伯胡執恭者﹐紹興人也﹐謀以原請空敕﹐私塡封可望爲秦王。又鑄王印﹐令執恭率兵五百賫赴南。矯敕所載﹐崇之以監國﹐許之以九錫﹐推以總攬朝政﹐節制天下兵馬﹐事之以父師。可望大喜﹐迎拜受敕﹐宣諭黔﹑滇文武。款贈執恭﹐具表稱謝。執恭僞稱遣使賫奏﹐滅其表﹐不以聞也。又請與可望合營﹐許之。畱爲總理提塘﹐以通兩粵聲息。

時淸師入衡州﹐又敗忠貞營於柳州﹐追至龍虎關而還。先是﹐正月﹐金堡參何吾騶﹐謂與司禮監夏國祥此呼彼應﹐有若桴鼓。吾騶不自安。五月四日﹐慈寧太后垂簾召吾騶及堡﹐爲解釋之。

督師堵胤錫來朝﹐道龍虎關﹐楚鎭曹志建遣兵圍之。志建﹐鄞人也﹐字光宇﹐世襲滄州衛。淸師入京﹐闔門死王事者九十三人。胤錫初爲長沙守﹐與志建善。時志建爲楚將﹐封保昌伯﹐有眾數萬﹐屯三湘之南界。地險而僻﹐得免蹂躪﹐志建安之。忠貞營兵敗﹐過其地﹐大掠。志建恚甚。時胤錫復督忠貞營入衛﹐志建並憾胤錫﹐迎入龍虎關﹐阻隨行將士五百人於關外﹐一夜盡縛而殺之。胤錫寓佛寺中﹐幾不得脫﹐聞粵西明經何圖復方結寨楚﹑粵界上﹐使人告以難。圖復率兵迎之﹐因得脫﹐走至賀縣。圖復尋爲志建所殺。

六月﹐胤錫至肇慶﹐召入閣。三日﹐加督師大學士兼尙書﹐賜白鏹五千錠﹐使調李赤心﹑髙國勛等於藤﹑郁間﹐率之出楚。國勛等皆自成部將﹐所謂髙李十三家者也。自何騰蛟招撫後﹐請封赤心興國公﹐國勛鄖國公﹐協守湖南﹐名爲忠貞營。騰蛟死﹐堵胤錫撫之。湖南旣失﹐赤心等由郴桂竟趨梧州﹐大縱淫掠。欲入廣東﹐胤錫力主其議。李元胤曰「我輩爲子時﹐公何不來復廣東﹖今反歸後﹐乃來爭廣東乎﹖陛下在此﹐他來何爲﹖」胤錫語塞而止﹐移瞿式耜書曰「上有密敕云﹐東人握君於掌﹐一朝不戒﹐生劫入舟﹐朕不復有中土之望。惟卿與先生圖之。」

初﹐淸師入南都﹐滇將趙印選同王一靑﹑王永祚出滇勤王。至江西﹐與髙進庫戰﹐襲其老營﹐盡殺其父兄妻子。進庫忿﹐戰益力﹐破滇軍。三人走湖南﹐投閣部何騰蛟。及騰蛟被執﹐楚地盡陷﹐三人相謂曰「吾儕以勤王出滇﹐因國破君亡﹐暫依何閣部。今閣部死﹐軍新破﹐不可復振﹐將死封疆乎﹐則吾無封疆責。將就降乎﹐則當時之出滇者謂何﹖桂林畱守督師仁慈好士﹐可與共當一面﹐盍往焉﹖」收殘兵得萬餘﹐宵走桂林。式耜大喜﹐遣使郊迎。但部署不嚴﹐所過劫掠。焦璉部將趙興好剛使气﹐怒滇兵之橫﹐遂治兵相攻﹐殺滇兵四五人﹐幾成肘腋之變。式耜亟召焦璉與語曰「國家危在旦夕﹐方賴諸將軍協力同心﹐共扶社稷﹐豈容相鬥﹖」兩軍皆感泣。璉斬趙興以謝滇諸將﹐事始得釋。

是時﹐楊畏知將回滇。朝議賜可望一字親王章而無封號。畏知西過梧﹐遇堵胤錫﹐曰「可望業自王南﹐今賜之印而無國名﹐是猶靳之也。激猛虎而使噬人﹐柰何﹖」胤錫然之﹐爲補牘入。七月﹐始封可望爲平遼王﹐賜國姓與名曰朱朝宗﹐定國曰李如靖﹐文秀曰劉若﹐爵皆爲公。畏知至﹐可望始知初封之僞﹐顧深恥之﹐曰「爲帝爲王﹐我所自致﹐何藉於彼﹐而屑屑更易﹐徒爲人笑耳。」仍厚待執恭﹐屏畏知所賫篆不用也。具疏辭封﹐曰「臣惟一意辦賊﹐成功之日﹐始敢議及封爵耳」。定國﹑文秀亦辭賜名。可望𨿽不受爵﹐然已張皇其稱。土司懾服者﹐修省貢獻﹐已仿親王禮行事。沐天波亦謙讓不敢以公爵均敵。

滇土略定﹐封黔鎭皮熊爲匡國公﹐播鎭王祥爲忠國公﹐新興侯焦璉開國公﹐防滇寇也。

趙印選遣將王永祚﹑張明剛同圍永州。

八月黃士俊﹑何吾騶罷。時臺諫橫甚﹐金堡等以李元胤爲東援﹐瞿式耜爲西援﹐嚴起恆爲內援﹐焦璉爲外援﹐朝政在握﹐輒行白簡﹐政府票擬﹐置底簿以待之﹐任其攺削。黃﹑何入直以來﹐彈章盈篋﹐至是告歸。

遣使以蠟丸封國姓成功爲延平王﹐封薊國公吳三桂爲漢中王﹐皆不報命。

九月﹐嚴起恆獨相。是時﹐淸定南王孔有徳攻道州。永國公曹志建與戰﹐敗﹐遂出白金二十餘萬置營中﹐令曰「斬一級者賞金一錠。」軍士爭先赴敵﹐殊死奮擊。淸師大敗﹐斬首無算。遣人獻捷。

陳邦傳鎭粵西﹐橫州徐彪﹑郁林梁士奕各聚兵據境﹐邦傳不能制。聞赤心等至﹐思借之以爲重。乃與盟﹐結爲婚姻﹐以討徐彪等﹐且藉其力以傾東勛。忠貞營遂散處賓﹑衡境上。居民苦之。邦傳亦不能堪﹐幸堵胤錫之調之出楚也。而赤心等初敗於郴州﹐殘破之餘﹐不樂北出﹐欲請髙﹑雷二郡以息士馬。胤錫不可。數日﹐竟拔營而西。胤錫恚恨病作。

十月﹐別部劉世俊﹑劉國昌使人來告﹐願從出楚。胤錫悅﹐親至潯迎之。

十一月﹐二劉果至﹐遣東下梧以待﹔並檄他鎭兵﹐期以望日北發。忽感寒﹐疾遂篤﹐艸遺疏﹐自爲誄詞。潯流湍急﹐時舟居且夜半矣﹐命從者解維放舟。曰「吾荷國重任﹐不能免冑赴斗﹐馬革裹屍﹐今斃命臥榻﹐死有餘恨。固不若自沈於江﹐葬江魚腹中耳。」從者力諫乃止。以二十六日卒。贈鎭國公﹐謚忠肅。子世明﹐是夏先卒於軍。

忠貞營次橫州﹐赤心死﹐髙必正統其眾。

王永祚﹑張明剛之圍永州也﹐永城三面距水﹐二將以陸軍臨其一面。北帥李斗東堅守﹐至五月不下。十二月十二日﹐淸定南王孔有徳統兵至﹐銜枚疾走﹐繞出河外﹐乘其不意襲其營。自相擾亂﹐棄甲兵而走﹐逃入山谷。百姓恨滇營之虐掠也﹐爭縛而獻諸定南。惟焦部將張明剛全師而還。畱守瞿式耜頓足曰「吾畜銳兩年﹐一朝奔潰﹐豈天果不祚明耶﹖」自是粵西門戶危於累卵。

淸師遂入南雄﹐屠之﹐西上韶州。羅成耀棄城走﹐至廣城﹐會輔臣何吾騶輦餉至行在﹐成耀劫之。乃密敕李元胤於席間斬之﹐以正失守封疆﹑縱軍劫掠之罪。

時郝尙文守潮州﹐其子囚於南京。已遣人通馬部院國柱。及是﹐淸師至潮﹐尙文遂降。

永曆四年﹝淸順治七年﹞庚寅正月乙卯朔﹐帝在肇慶。

南韶報至﹐百官爭竄﹐家丁沿途殺人。帝將戒舟西上﹐兵科金堡爭之﹐不得。瞿式耜疏曰「粵東水多於山﹐𨿽良騎不能野合。自成棟歸順﹐始有寧宇。財賦繁盛﹐十倍粵西。衣甲糧餉﹐內可自彊﹐外可備敵。村官兵士﹐南北相雜。制勝致王﹐可操券而求也。且韶去肇千餘里﹐彊弩乘城﹐堅營固守﹐亦可待勤王兵四至。《傳》曰﹕」我能往﹐寇亦能往。『以天下之大﹐止存此一隅﹐退寸失寸﹐退尺失尺。今乃朝聞警而夕登舟﹐不知將退至何地﹖「疏再上﹐而帝於九日登舟﹐十三日解維。百官踉蹌就道。提督禁旅都督同知南陽侯李元胤慨然曰﹕」百官皆去﹐將委空城以待敵耶。「獨監守不去。二十六日﹐舟至梧州﹐卽舟中爲水殿。文武羅列﹐棲於梧江之濱。

二月﹐淸師圍廣州。命調陳邦傳﹑髙必正入援。邦傳久與東鎭構隙﹐且怨金堡等之善元胤也。奉調赴援﹐意在修怨。

三月﹐戶部吳貞毓﹑詹事郭之奇﹑兵侍程源﹑萬翔﹑禮科李用楫﹑戶科朱士鯤﹑李日煒等迎邦傳意﹐合疏論袁彭年﹑金堡﹑丁時魁﹑蒙正發﹑劉湘客罪。馬吉翔幸於帝﹐時窺太后﹐金堡欲殺之。戶部吳貞毓薦縣令於李成棟﹐得賄八百金﹐金堡奏其事。二人切齒。劉湘客貪﹐丁時魁富﹐金堡刻﹐有所彈劾﹐金輒先之。袁彭年﹐中郎子﹐神宗朝東林苗裔也﹐與東諸侯善。蒙正發給事﹐其鄕人每除降﹐輒出五人手﹐遂爲眾的。奉旨﹐彭年反正有功﹐免議﹔餘下錦衣獄。掌衛事張鳴風鞫之。嚴起恆請對於水殿﹐不得入﹐復率諸臣伏沙灘求免刑。程源立舟頂揚言曰「金堡卽『昌宗之寵方新﹐仁傑之袍何在』兩語﹐便當萬死。」其聲達慈寧之舟。蓋堡駁禦史呂爾疏﹐有「臣何人也﹐而何人也。以仁傑之袍﹐賭昌宗之裘」語﹐故源以爲言。畱守瞿式耜閱邸報﹐得堡疏﹐愛其文﹐憐其遇﹐至於泣下。上疏申救﹐謂中興之初宜保元气﹐勿濫刑。再疏爭之曰「詔獄追贓﹐乃魏忠賢弄權煆練楊左事﹐何可祖而行之﹖內頒敕布四人罪狀﹐乃出忌者之手。」式耜封還﹐謂「法者﹐天下之至公也﹐不可以飛語飲章﹐橫加考案﹐開天下之疑。且四人得罪﹐各有本末。臣在政府﹐若不言﹐恐失遠近人望。」凡七疏﹐不報。獄具﹐杖金堡﹑丁時魁﹐削奪袁彭年﹐而劉湘客﹑蒙正發亦遣戍。於是馬﹑吳及朝士並恨式耜﹐思中傷之。

四月﹐髙必正至。李赤心之死也﹐其黨張良籌四虎等一時物故。必正疑邦傳藥之。邦傳亦恨必正等久擾其境。必正率所部西回﹐惟邦傳東出﹐駐淸遠﹐馬吉翔等駐三水﹐俱觀望不敢進。時廣州被圍日久﹐江寧伯杜永和棄城奔海口。李元胤以檄責之。永和復還廣州﹐爲堅守計。乃進永和爵爲侯。

五月﹐掌衛事張鳴鳳臥病。忽如夢魘﹐見靑衣人四﹐求與之坐。隨出大牌﹐謂鳴鳳曰「天子欲來﹐閻羅查驗幽冥兵冊﹐先取官四十八員﹐聽分職事迎候﹐故來延公耳。」鳴鳳視牌﹐果得四十八名﹐而俱不注銜。內爲鳴鳳熟識者共一十八人﹐皆行在文武也。遂默識之。旣醒﹐令人記籍其名﹐爲內閣王化澄﹑兵侍程源﹑提督太監徐元﹑尙寶大監周進賢﹑錦衣衛王之臣﹑國舅王惟讓﹑皇親姜佐周﹑京營總兵劉大用﹑張應舉﹑禮科朱士鯤﹑淸近司陳家相﹑勇衛旗鼓沈天徳﹑西寧侯宋國柱﹑祁陽伯楊奇﹑藩鎭軍門朱容藩﹑朱盛濃﹑援剿督鎭成大用及鳴鳳也。至是鳴鳳疾卒﹐餘皆相繼病殞﹐惟宋國柱﹑楊奇尙存焉。

髙必正與興平侯黨守素率兵自梧州來朝﹐而李元胤亦至自肇慶。慈寧垂簾召三帥賜封﹐元胤伏地請死曰「金堡等非臣私人﹐果有罪﹐皇上何不處之於端州﹖今若此﹐是臣與堡等爲黨也。向以封疆急﹐不敢請罪﹐今已稍定﹐敢請其罪。」帝慰勉再三曰「卿大忠大孝﹐朕不疑卿。」元胤曰「皇上旣不疑臣﹐何故以處四臣之故賜臣敕書﹑令臣安心辦事乎﹖慈寧曰﹕」卿莫認金堡等是好人﹐卿如此忠義﹐他卻謗卿謀反。「元胤曰﹕」說臣謀反﹐還是有本﹖還是面奏﹖還是傳言﹖「帝不答。必正曰﹕」皇上重處堡等﹐是也。但處堡等之人﹐不如堡等﹐處堡等之後﹐亦無勝堡等之事。「慈寧曰﹕」只滇封一事﹐豈非金堡誤國﹖「諸臣皆不敢對。

六月﹐廣西巡撫魯可藻以丁艱去職﹐登舟將發﹐永國公曹志建﹑榷稅官劉成玉劫其資。宣國公焦璉聞之﹐怒﹐卽遣兵討成玉。成玉奔永國軍。兩國幾治兵相向。前行人司瞿共美時在恭城﹐聞之﹐致書永國曰「方今天子蒙塵﹐彊敵四逼﹐惟藉羣公固廉蘭之交﹐繼桓文之烈。乃忘君父之大仇﹐修細人之微隙﹐後世以此爲何等舉動哉﹖」志建悟﹐卽杖殺成玉。兵始解。

七月﹐焦璉帥師入衛。

八月﹐孫可望遣僞總兵常榮率兵三百人至梧州﹐入貢黃金一萬兩﹐良馬一百匹。復以黃金四萬賄朝貴。疏奏列秦王銜﹐且以不願攺封爲請。廷臣愕然﹐謂可望旣歸誠﹐不合以私封擅奏。因召榮面質之﹐曰「是奉上恩﹐遣胡執恭親賫敕寶所封。」於是諸臣始知爲邦傳矯旨。因議秦王乃親藩上十五王之首﹐輕犯宗牒﹐有違祖訓。但國家多事﹐須恃滇﹑黔爲援﹐宜姑與王爵。惟更易字樣﹐另遣敕諭爲可。匡國公皮熊首參可望不道。畱守瞿式耜疏請斬胡執恭以正欺君辱國之罪。有言於帝者﹐曰「不若賜之璽書﹐直云皇帝致書秦王﹐則前此葛藤斬斷。」已允行矣﹐而髙必正出疏爭之。閣臣嚴起恆亦堅執不許。會內江楊鼎和至梧﹐力言王封之非。起恆悅﹐授鼎和兵部尙書。議遂寢。由是可望怨兩人次骨。

旣而朝議擬封冀王﹐遣太監夏國祥賫敕宣諭。俄聞國祥被殺於養利州橋下。再遣司禮監趙進賫赴﹐復報中途被劫﹐羈進不遣。又遣禦史姜爾文入黔﹑蜀聯絡﹐道經可望營﹐亦畱不遣。蓋可望惟患朝使之宣揚眞僞也﹐故但系朝使未經人耳目者﹐密殺之﹐否則畱禁之。皮熊在黔﹐畏其相逼﹐九月﹐遣官李之華通好稱盟。可望致書曰「貴爵坐擁貔貅﹐戰則可以摧堅﹐守則足資保障。獨是不肖有司﹐罔知國本﹐徵派日煩﹐民生日蹙。黔中多兵出之途﹐寧無救災卹鄰之念﹐而以不谷爲假道長髮之舉。若黔若滇﹐總屬朝廷封疆﹐畱守畱兵﹐無非綢繆糧糗。惟欲與行在聲息相通﹐何有一毫私意於其間﹖若止以一盟了局﹐爲燕雀處堂之計﹐非不谷所望於君子矣。」熊得書﹐愈懼﹐避之苗寨。黔中院司道官會請前軍都督白文選入黔省。可望下教安定之﹐遂下平越﹐收其軍。令所屬文武呈繳濫札﹐武職加授總制參遊﹐文職加授監軍督餉﹐部卿僉憲﹐槪行裁革。

王祥招烏合六七萬﹐分爲三十六鎭﹐與滇兵一戰於烏江河而大潰。祥乃裹其文繡﹑珠玉﹑金寶之屬﹐作竹夾三千背﹐使牙將負之先驅。眾心盡懈﹐多送款可望。可望掩擊之。祥夜走。牙將已劫其貲而去。比曉﹐失妻子﹐從者僅百餘騎。追者至﹐祥率死士數十人短兵接戰。創重﹐自刎死。可望遂下遵義。於是寶慶駐鎭南陽侯張先璧﹑馬進忠等﹐由湖南入黔﹐皆歸可望。其勢益張﹐地與粵西相接。

十月﹐淸師陷廣州。範承恩迎降﹐杜永和率舟師入海﹐奔瓊州。

十一月五日﹐淸定南王孔有徳入桂林。初﹐式耜分布趙印選﹑胡一淸與焦璉﹑楊國棟等兵扼榕江﹐及是﹐一淸等佯以分餉入桂﹐榕江其空壁也。武陵侯楊國棟﹑寧武伯馬養麟方馳出小路﹐軍榕江﹐未見敵而四潰。式耜發使趣印選兵出城。城中大亂﹐沿途驅掠。式耜令戢不得。城外潰兵﹐雲飛鳥散。水東門外煙火蔽天﹐鳴鏑聲繞城。靖江王及綏寧侯蒲纓出走﹐王世子及其次子俱縊於宮中。式耜方巾行衣﹐危坐署中。胡一淸躍馬入署曰「至矣﹐至矣。公上馬﹐且從一淸去。」式耜曰「去何之﹖從一淸去﹐何如從畱守﹖」因舉杯屬一淸曰「能飲酒乎﹖」一淸曰「今日豈飲酒時﹖」遂躍馬遁。

江陵張同敞號別山﹐故相居正孫也﹐以總督監胡一淸軍於靈川。已南走矣﹐中道問瞿公安在﹖曰「尙在城。」同敞曰「安可使畱守獨殉社稷﹖」遂回從江東泅水過江﹐不入寓﹐過式耜署。式耜喜曰「同敞至﹐我死不孤矣。」同敞曰「事迫矣﹐公將柰何﹖」式耜曰「封疆之臣﹐知有封疆耳。」同敞曰「然君恩師義﹐敞當共之。」式耜曰「子無畱守之責﹐可以去。」同敞正色曰「死則俱死耳。」遂畱﹐與式耜飲。明燈正襟而坐。督標戚良勛牽三馬至﹐跪而請曰「公爲擁戴元老﹐系國安危。身出危城﹐尙可號召諸勛﹐再圖恢復。」式耜曰「四年忍死畱守﹐其義謂何﹖我爲大臣﹐不能禦敵﹐以至於此﹐更何面目見皇上﹑提調諸勛乎﹖」遣之出城。復有家人泣請曰「當忍須臾﹐次公子從海上來﹐二三日且至﹐萬里赴行在﹐乞一面而訣。」式耜曰「吾重負朝廷﹐尙念及兒女耶﹖」亟揮之曰「去﹐毋亂我。」

厥明六日﹐淸師入。二公衣冠南面坐﹐兵士望見﹐以爲神﹐不敢入﹐乃發數千人圍之。被執。式耜欲入與妾訣﹐同敞牽臂止之曰「徒亂人意耳。」遂行。見定南。定南曰「汝閣部耶﹖好閣部。」式耜曰「汝王子耶﹖好王子。」定南箕踞於地﹐曰「坐。」式耜曰「我不慣趺坐。」定南肅然起﹐且揖之。見同敞﹐曰「汝何人﹖」左右命之跪。敞大罵曰「汝非我毛姻家僕耶﹖提溺器時﹐誰爲汝跪﹖」定南大怒﹐厲聲曰「余大聖人之後也。」敞曰「汝等已爲虜﹐辱侮先聖﹐罪當死。」定南气咽﹐直前批其頰。旁武士或牽項﹐或以刀背折足﹐彊作跪狀。敞大罵﹐不屈。牽去﹐將斬之。式耜正色叱曰「張司馬國之大臣﹐不得無禮。死則吾同死。」定南素重畱守﹐悚然遂止。因曰「某年二十起兵海上﹐橫行山東﹐南面稱孤。後爲淸將﹐賜號稱王﹐擁眾數萬﹐任以南方之事。富貴如此。公今日降﹐明日亦然。《語》曰﹕」識時務者呼爲俊傑『。淸自甲申乘闖賊之變﹐躪入中國﹐五年之間﹐南北一統。天時人事﹐意可知矣。公守一城捍天下﹐數年於玆﹐屢挫彊兵﹐能已見於天下﹐尙復誰爲乎﹖不若轉禍爲福﹐建立非常﹐以事明者事淸﹐毋憂富貴。空以身膏艸野﹐誰復知之﹖「式耜曰﹕」汝爲丈夫﹐旣不能盡忠本朝﹐復不能自起逐鹿﹐稱孤未幾﹐甘爲鷹犬。俊傑固如是乎﹖尙得以時務富貴欺天下男子耶﹖本閣部無功徳異能﹐受累朝大徳﹐位三公﹐兼侯伯﹐常願殫精竭力﹐掃蕩中原。今志不就﹐自痛負國﹐𨿽刀鋸湯鑊﹐百死莫贖﹐尙蒙恥求活耶﹖一死足矣。毋多言。「定南知不可屈﹐愈欲降之。同敞叱曰﹕」豈有天朝大臣降者﹖「定南愈重之﹐館兩人於別所﹐防禦甚嚴﹐而供張飲食如上賓。

式耜日與同敞賦詩﹐慷慨賡和。淸臬司王三元﹑蒼梧道彭曠﹐皆式耜里人也﹐定南使說以百端。不應。復進曰「國家興亡﹐何代無之﹖生若朝露﹐何自苦如此﹖公可剃髮爲僧﹐自當了悟。爲世人所不能爲﹐豈僅僅守拘儒之節耶﹖」式耜曰「僧者﹐降臣之別名也。佛卽聖人﹐聖人﹐人倫之至也﹐未識人倫﹐何謂了悟﹖」王﹑彭見其至誠﹐喟然曰「嗟呼﹗此眞正人。」不敢復言。

會式耜遣死士遺焦璉書﹐極言淸兵羸弱﹑城中空虛狀﹐勸璉急提兵抵桂林。且曰「中興大計﹐毋以我爲念。」邏卒得之以獻定南﹐定南大恐。

閏十一月十七日晨﹐請二公。式耜方食。食徹﹐與同敞振衣出。謂敞曰「我兩人多活四十一日﹐今事畢矣。」敞曰「快哉﹗行也。今日獲死所。」士卒皆爲泣下。二公顏色不變﹐洋洋如平時。敞藏一白网巾於懷﹐至是服之﹐曰「爲先帝服也﹐將服此以見先帝。」至獨秀山下﹐式耜指曰「一生只愛泉石﹐願死於此。」整衣冠爭就刃。俱被害。日色無光﹐大雷冬發。遠近士民皆爲流涕。同被難者﹐旗鼓陳希賢﹑錦衣衛楊芳齡﹑家人陳祥。

先是初三日﹐式耜知桂必不守﹐遣坐營徐髙賫印﹑謝表赴行在。道阻﹐匿陽朔山中﹐淸師獲之。至是亦同殉難。滇營一卒怨同敞﹐剜其心食之。定南怒﹐戮之於市。

淸將馬蛟麟蒞殺﹐雅重式耜﹐以葦席覆之﹐加土其上。時給事金堡已爲僧矣﹐上書定南﹐請收葬。許之。越三日﹐侍禦姚端﹑式耜門下客吳江﹑楊藝入王邸﹐謀殮兩公。啟視畱守﹐刃血在頸﹐身首不殊﹐面如生。兩人撫之而哭﹐曰「忠魂儼在﹐知某等殮公乎﹖」忽張目左右視﹐楊撫之曰「次子未見耶﹖長公失所耶﹖」目猶視。端叩首曰「吾知師心矣。天子已幸南寧﹐師徒大集﹐焦侯無恙。」目始瞑。遂具衣冠殮﹐淺葬兩公於風洞山之曠地。姚端築室其旁﹐與淸凝上人守墓不去。事聞﹐贈式耜粵國公﹐謚文忠﹐贈同敞江陵伯﹐謚文烈。臨難詩載在《浩气吟》。

時廣州亦先四日爲淸平南王尙可喜所破。報至梧州﹐帝於十一日登舟幸潯州。勇衛提督周金湯大掠梧州。陳邦傳在淸遠聞之﹐飛帆先歸﹐邀帝於藤江﹐將謀劫之以爲重。十二日﹐帝舟衝雨而過﹐邦傳謀不及發﹐而百官及鹵簿之舟在後者﹐邦傳劫之於江。殺部郎潘駿觀﹑童英﹑許王鳳等﹐以帝鹵簿陳列營中。帝及三宮易小舟前行。十六日﹐至潯州。二十八日﹐駐蹕南寧。馬吉翔﹑李元胤追從後至。從官稍集﹐饑凍無人色。括行囊並吉翔所獻得四千金﹐散給之。

十二月﹐勇毅將軍林時望以京營潰散空虛﹐捐貲招募﹐收集遊兵數千﹐及是方至。戎政馬吉翔所部皆失﹐忌時望獨擁重兵﹐遂與龐天壽等密奏時望逗畱有異志﹐不早圖﹐變在肘腋。時望初至﹐十七日早﹐矯命犒兵﹐預令健丁卽演武場擒時望﹐以弓弦勒死。時望本黃得功偏將﹐貌極偉麗﹐膽力過人。自入行畿﹐保扈功最著。𨿽驕悍如郝永忠等﹐皆嚴憚之。時望被害﹐於是禁旅無人。

永曆五年﹝淸順治八年﹞辛卯正月乙酉朔﹐帝在南寧﹐行殿受朝賀。

十日﹐祀太廟。諭東閣大學士文安之督師經略楚﹑豫﹐賜上方劍﹐便宜行事。

時趙印選率兵入行在﹐鼓噪拔餉﹐搜括宮中簪珥及布帛ブ褥綿絮等物而去。

二月﹐孫可望遣僞將軍賀九儀﹑總兵朱養忠﹑張明志﹑張勝等率兵入衛南寧。初﹐以冀王封可望﹐終以不允秦封﹐切齒朝士。監軍楊畏知曰「秦固美號﹐然假何如眞﹖」可望不悅。李定國等亦勸可望趣畏知行以終始之。畏知行未至﹐可望已遣賀九儀等至南寧﹐求阻秦封者而甘心焉。九儀朝見後﹐使人盜殺楊鼎和於昆侖關﹐卽舟中殺閣部嚴起恆﹐投屍於水﹐隨殺兵科張載述﹑劉克珍﹑吳霖等於各署。朝臣惶怖。龐天壽﹑馬吉翔叩請之﹐九儀曰「前者國主請封﹐此數人實阻之﹐故奉令來殺之耳。」天壽等具以邦傳擅封﹑今已攺造冊寶﹑賫頒前去告之﹐九儀唯唯而退。起恆死三日﹐有漁者報云「江中有浮屍順流至﹐一大虎入水負之入山﹐以爪掊土﹐方事葬埋。」時賀九儀在司禮監署﹐聞之﹐遣人往視。虎尙在旁﹐墓已成矣。虎見人﹐乃搖尾緩行去。九儀亦爲驚嘆。楊畏知入朝。詔進東閣大學士﹐入直辦事。畏知﹐陜西寶雞人﹐舉鄕試第一。崇禎庚辰﹐以保舉特用﹐歷官南金滄道。好言王霸之略﹐故爲可望所重。及朝行在﹐帝以孫氏故﹐引之內閣。畏知疏辭再三﹐不允。九儀譖之可望﹐遂疑其貳心於己。

三月﹐三宮上田州。

二十五日﹐賀九儀修行宮﹐爲帝駐蹕。

是月﹐遣使偕賀九儀賫補秦王金冊於可望。可望大喜﹐遠迎拜受。隨遣僞中書楊惺先奉表稱謝﹐略云「秦王臣朝宗望闕奏謝。臣自入滇以來﹐紀年而不紀號﹐稱帥而不稱王﹐正欲畱此大寶﹐以待陛下之中興。此臣耿耿孤忠﹐矢之天日者也。」諸臣得疏﹐額手相慶。

四月十二日﹐太后王氏崩於田州。十四日﹐訃聞。十七日﹐成服。二十三日﹐奉安靈輿於慈寧宮。喪禮以日易月。

先是庚寅十月﹐式耜遣孫檢討昌文入行在﹐辭世襲臨桂伯爵印﹐且陳桂林不可守狀。聞警﹐辭朝﹐同巡撫魯可藻﹑禦史朱田麟間道而上﹐阻山中。至是月﹐爲叛將王陳策扶之以出﹐至梧州。大學士方以智爲僧在大雄寺﹐聞昌文將至﹐謂淸將馬蛟麟曰「瞿閣部精忠﹐今古無兩。其長孫來﹐汝能以徳綏之﹐義聲重於天下矣。」蛟麟以爲然﹐厚遇之。浙人魏元翼﹐式耜以墨吏黜之﹐遷怒昌文﹐譖於淸將﹐執之至桂﹐將甘心焉。未至一日﹐元翼家中鐵索鏗然﹐繞室有聲。元翼伏地請罪。忽吳語曰「汝不忠不義﹐乃欲殺余孫耶﹖」元翼叩頭乞緩三日﹐少畢家事。又忽楚語曰「此不義奴﹐速殺之﹐奚問焉﹖」九竅流血而死。定南王疾﹐遣將禱於城隍神﹐恍忽見宮詹司馬四大字﹐入殿見司馬儼然南面。大驚﹐拜歸以告。定南駭甚﹐供雙忠神位於鐵佛寺。而昌文適至﹐定南因厚禮之。昌文遂遷畱守柩於明月洞。淸凝亦遷司馬之柩與夫人合葬焉。司馬無子﹐女適兵部主事吳重義。淸凝攺葬之晨﹐而重義夫婦適至。淸凝者﹐陽羨人﹐不談禪﹑能急人難。入粵西﹐式耜愛而禮之。桂陷﹐淸凝在昭平﹐同式耜次子玄錆崎嶇赴難。走至永安州﹐遇兵﹐玄釒育失於路﹐淸凝倉猝入桂林﹐而畱守已歿。玄錆自庚寅三月航海覲親﹐備嘗艱苦﹐至十月始至粵西。萬里尋親﹐不獲一見。哀哉﹗後玄錆或云已死﹐或云入滇﹐不知所終。

五月﹐孫可望諭九儀械畏知還滇。可望怒叱曰「遣爾至粵﹐所行何事﹖且爾做內閣耶﹖」畏知曰「此由聖恩。畏知三疏力辭﹐不蒙兪允。業已報聞久矣。」可望曰「果爾﹐卽宜潛還本國﹐爾寧做得內閣耶﹖」畏知憤然曰「殿下已歸正﹐遣畏知請駕。畏知在朝﹐乃欲爲殿下行尊周盛事。假令畏知不可爲內閣﹐殿下何以獨可爲秦王乎﹖」可望大怒﹐命從軍法﹐欲脇之使攺﹐逆知必有諫者。畏知昂首卽出。時安西﹑撫南等咸在旁﹐謂可望曰「我等欲行大事﹐如此人尙須畱下。」可望卽諭傳宣﹕「且畱他死。」而畏知已戮矣。可望恨曰「楊公死﹐我桓文事不成矣。」

是月十八日﹐敕鴻臚寺曰「頃以憂戚之中﹐不遑親政。今值服除﹐當面與輔臣商決政事﹐兼行日講。該寺卽傳工部修中極殿。翰林院舉堪日講記注員名﹐以二十七日舉行。」

六月﹐帝患足痛。

七月十五日﹐中元﹐遙祭祖陵。十八日﹐葬太后於兩江之宋村山﹐謚孝正。

九月﹐陳邦傳叛降於淸定南王。南寧震恐﹐帝議移蹕﹐人心惶惶。龐天壽﹑馬吉翔素與賀九儀有成約﹐力排眾議﹐堅請向黔。

十月﹐九儀入朝﹐謂廷臣曰「昔秦王爲請移蹕滇﹑黔﹐特命我扈駕。今諸臣旣各疑貳﹐我豈能擔此重任乎﹖」遂撤營去。帝遣官賫畱。不應。

十一月﹐南陽侯李元胤疏請航海。不允。

十二月﹐初十日﹐帝至瀨湍而南寧陷。太僕寺少卿丁元相﹑戶部員外郎楊尙甸死之。開國公趙印選報淸師已過新寧州﹐從陸路追襲﹐僅隔百餘里。於是君臣悉登陸﹐焚舟楫﹐踉蹌失次﹐扈蹕官員相失。皇嫂桂恭王妃亦不能相顧而棄之。

十一日﹐帝由土司入黔境﹐至邏江界已三十餘里。淸帥綫國安以精兵追躡於後。塵掩其輿﹐羣臣相顧失色。國安行次﹐遇白髮老人﹐問曰「永曆何往﹖汝見之乎﹖」答曰「見邏江土官迎駕入土司矣。」又曰「去此幾何﹖」答曰「止半日程。但山峻路狹﹐恐大馬難行。」言已﹐遂入深篁中。國安視西日就山﹐卽令駐營。協鎭馬雄趨進曰「永曆相去不過三十里﹐何以不追﹖」國安曰「我奉令取南寧﹐未聞令進土司也。若連夜追襲﹐或有疏失﹐誰任其咎﹖」雄聞唯唯。遂同還南寧。次日﹐鄕民以聞﹐云淸兵已回﹐上下稍安。及過邏江﹐猝遇可望所遣總兵髙文貴﹑陳國能﹑狄三品等討皈朝叛夷﹐方還師﹐乃相率扈蹕。可望致書從官曰「南寧不守﹐當走安隆。」從之。

是冬﹐宋國柱﹑楊奇扈從入滇﹐舟覆溺海中死。卒如張鳴鳳之夢云。

永曆六年﹝淸順治九年﹞壬辰正月癸酉朔﹐帝野次。三日﹐至皈朝。十一日﹐發皈朝。十二日﹐次富川。十三日﹐次沙斗﹐十四日﹐次西洋江。十五日﹐次寶月關。

十六日﹐至廣南。孫可望遣總兵王愛秀迎駕﹐上言「臣以行在孤處僻粵﹐再次迎請﹐未奉允行。然預慮聖駕必有移幸之日﹐所以先遣各營兵馬肅淸夷氛﹐道路無礙。廣南𨿽云內地﹐界鄰交趾﹐尙恐夷情叵測。臣再思維﹐惟安隆所﹝隸貴州晉安縣﹞滇﹑黔﹑粵三省會區﹐城郭堅固﹐行宮修葺。一切糧儲﹐可以朝發夕至。莫此爲宜。」帝允之。

二十五日﹐發廣南﹐次童卜。二十六日﹐次曬和。二十七日﹐次鼎貴。二十八日﹐次加浦。二十九日﹐次那年。三十日﹐次侄堂。二月癸卯朔﹐次呼馬。二日﹐次扁牙。三日﹐次板屯。四日﹐次板橋。五日﹐次峒沙。六日﹐至安隆所。可望遣總兵張勝屯兵安隆城外﹐來謁﹐請易安隆所爲安龍府。又遣督捕張應科爲總理提督﹐實用以陰制帝也。淩逼百端﹐無復人臣禮。其疏辭云「人或謂臣欲挾天子令諸侯﹐不知彼時尙有諸侯﹐諸侯亦尙知有天子。今天子已不能自令﹐臣更挾天子之令以令於何地﹖令於何人﹖」

九日﹐遣太常寺少卿吳之俊賫璽書至滇。

三月﹐可望欲入安龍陛見。僞兵部任饌進曰「國主欲入安龍﹐恐二龍不便相見。」可望遂止。饌博學能文﹐尢善太乙六壬。常語人曰「明運已終﹐事無可爲矣。」曾具啟勸進﹐稱爲國主﹐設六卿﹐鑄興朝通寶﹐以干支紀年﹐可望暱之。故聞言遂止。惟諭令應科奏報﹐每年進膳羞銀二千兩﹑米六百石於府倉庫支給開報而已。於是僞知府範應旭直署於簿曰「皇帝一員﹐后妃幾口﹐月支銀米若干。」可望見之﹐恬不爲異。

帝日居宮中﹐一籌莫展。從宮紛紛告艱請俸﹐則悉搜所用金銀器皿銷毀濟之。或所給銀米已至﹐卽用以呼盧取快﹐否則灌園怡情﹐不復計軍國一事。

四月﹐淸平西王吳三桂由漢中統兵入四川。可望守將白文選走回南。定南王孔有徳自廣西以七百騎出河池州向黔﹐大軍駐柳州接應。可望使李定國與馮雙禮由黎平出靖州﹐馬進忠由鎭遠出沅州﹐會於武岡﹐以圖桂林﹐步騎八萬。劉文秀與張先璧由永寧取敍州﹐白文選由遵義取重慶﹐會於嘉定﹐以圖成都﹐步騎五萬。疏聞安龍﹐封定國西寧王﹐文秀南康王﹐餘各加公侯。從可望請也。

是月﹐南陽侯李元胤往海南招集散亡﹐至欽州之防城﹐爲土兵王勝堂所執。絕粒九日。送靖南王﹐不屈。左右梃下﹐元胤笑曰「鼎鑊不懼﹐何有於梃﹖」又令作書招瓊州杜永和﹐元胤曰「杜將軍繕兵窮海﹐差有丈夫气。乃招之耶。」靖南義之﹐使其故人往說之曰「將軍昔未受國恩耶﹖」元胤大慟曰「某昔者不過帥府一親人耳。今爵通侯﹐司禁旅﹐狼狽被擒﹐計惟一死報國。豫讓不言之在前乎﹖吾父俟於九泉久矣。」故人曰「李果將軍父耶﹖」元胤曰「岐陽﹑黔寧俱以養子自奮。子毋多言。」遂與弟建捷及前鋒將李朝用俱被害。

五月﹐定國等進攻靖﹑沅﹑武岡﹐皆下之。定南王還守桂林。定國由西延大埠疾趨廣西﹐敗淸師於嚴關。嚴關者﹐所由入桂林要道也。

七月四日﹐定國率諸軍克桂林。定南奔入營中﹐悵然無一言﹐久之﹐曰「已矣。」其妻曰「勿慮我不死。」乃囑一嫗攜其子出避﹐曰「苟得免﹐度爲沙彌。勿效乃父作賊一生﹐下場有今日耳。」遂自縊。定南赴火死。俘叛將陳邦傳並其子曾禹送貴州﹐殺之。獲定南一子﹐平西王婿也﹐因畱於營。

劉文秀克敍州﹐白文選克重慶﹐平西王等回兵保寧。文秀由嘉定成都追至保寧。討虜將軍王復臣曰「不可﹐我師驕矣﹐而彼方致死﹐以驕兵當死寇﹐能無失乎﹖」諸軍皆不以爲然。張先璧軍其西南。先璧號黑神﹐軍容耀日﹐然未經大敵。三桂登城望之曰「獨是軍可襲。」乃出精騎犯其壘﹐果驚潰。轉戰而南。復臣手斬數人﹐環之者益眾。乃曰「大丈夫不生擒名王﹐豈可爲敵所辱﹖」遂以刀自剄。淸師皆驚嘆以爲烈士。文秀撤圍而退。三桂不敢追﹐曰「生平未見如此勁敵﹐特欠一著耳。」蓋如復臣所云也。

報至滇﹐可望下令曰「不聽謀﹐損大將﹐劉撫南罪應誅。念有復城功﹐罷其職﹐閒住。」文秀歸南。

九月﹐李定國北取衡州。自南寧旣敗﹐胡一淸﹑趙印選﹑馬寶﹑曹志建等尙畱粵西﹐屯聚山谷間。定國至﹐皆相率來歸。民間亦多嘯聚以應者。聲勢大振。孫可望亦自至沅州﹐使白文選﹑張虎攻辰州﹐下之﹐殺淸總兵徐勇。長﹑嶽相繼奔潰。而淸敬謹王率兵南下﹐十一月﹐遇定國於衡州﹐相持匝月。定國密令馮雙禮率兵伏永州小路﹐而親率所部決戰。佯敗至寶慶﹐復還奮擊﹐伏兵起而夾攻。敬謹王大敗。後得盔號﹐始知敬謹王亦死於亂軍中。定國退屯武岡。

可望殺陳邦傳﹐剝皮傳屍至行在。大書於牌曰「逆犯陳邦傳﹐先經肆劫皇扛﹐鏢掠宮人﹐罪已漏网。不思建功贖罪﹐輒行背主反叛。今已拿獲﹐解赴軍前﹐立將邦傳父子剝皮﹐傳示滇黔。」云云。絕無奏報之疏﹐遣人遞送安龍卽去。禦史李如月疏劾孫可望擅殺﹐無人臣禮﹔邦傳宜加惡謚﹐以懲其逆。疏上﹐畱中。召如月入朝﹐面詰云「謚法乃褒獎忠良字樣﹐從無惡謚之例。爾小臣何得越典妄言﹖著革了職﹐於午門外廷杖四十。」張應科卽入朝看科抄﹐科臣以本畱中告﹐應科遂往如月署﹐索其疏稿。如月笑云「何須用稿﹐自有揭帖﹐明早發來。」旣而果遣人以揭帖投應科署云﹕大明山東道禦史揭帖遞至僞營提塘當官開拆。應科大怒﹐馳報可望。可望得報﹐卽令應科殺如月﹐剝皮示眾。乃縛如月至朝門﹐應科捧可望令旨﹐喝如月跪。如月叱曰「我是朝廷命官﹐豈跪賊令﹖」乃步至中門﹐向闕再拜﹐大哭曰「太祖髙皇帝﹐我皇朝從此無諫臣矣。姦賊孫可望﹐汝死期不遠。我死立千古之芳名﹐汝死遺萬年之賊號﹐孰得孰失﹖」應科促令僕地﹐剖脊及臀。如月大呼云「死得快活﹐渾身淸涼。」又呼可望名大罵不絕口。及斷手足﹐轉前胸﹐猶微聲恨罵﹐至頸絕而止。

時行宮湫隘﹐內監宮人非輪班入直者﹐皆居朝外。有宮人夏良璞者﹐年十九﹐聰敏殊麗﹐能詩﹐工眞﹑艸書﹐馳馬試劍﹐皆絕技也。時居西城。應科朝罷過之﹐見良璞方據案作書﹐心動﹐卽令民家婦出入通殷勤。又廉知良璞與巴東王妃結姊妹﹐常往來王第。應科所居適相對﹐遂饋遺巴東﹐交契甚密。王妃常出見﹐應科以嫂呼之。漸以良璞情事告﹐妃爲誘致良璞通焉。後良璞晝入王第﹐夜宿應科署﹐益無忌憚。有密啟司禮監者﹐遂以上聞。執良璞考訊﹐具得實。發內官杖斃。以內監知情不舉﹐同杖死。賜巴東王及妃皆自縊。應科大怒。旣而知龐司禮奏報﹐淩晨率數十人至司禮署﹐怒問天壽曰「夏宮人有何罪過而致之死﹖」天壽曰「此官家事﹐與卿何預﹖」應科語塞﹐手按其刃擬甘心於天壽者三。見有備﹐不敢動。已而馬吉翔至﹐解之﹐乃密遣戎標參將張隆賫璽書﹐以良璞致死事告可望。可望已先得應科密報矣﹐謂張隆曰「朝廷何苦因一宮人殺多命﹐孤當遣人去處應科﹐爾可同回。」其明日﹐傳宣王愛秀同隆還﹐卽以愛秀代應科﹐而令杖應科於朝門外﹐革其官﹐押解至黔。未幾﹐委任如故。

永曆七年﹝淸順治十年﹞癸巳正月戊辰朔﹐帝在安龍。

封李定國西寧郡王。定國自桂林勝後﹐不復稟可望約束。馮雙禮與爭鹵獲金帛﹐遂回黔﹐譖於可望。可望連發令箭調還﹐密令雙禮總統﹐而以僞都督關有才等潛師躡其後。有龔銘者﹐爲定國中書﹐使黔﹐聞其事﹐卽馳書間道密白定國。時訛言繁興﹐有傳定國滋不悅者﹐曰「我柰何受郡王封﹖當亦如國主。」有傳諸營偶語者﹐曰「秦王下長沙﹐卽攺年號﹐受禪讓矣。」及廢處劉文秀﹐咸曰「大功未行厚賞﹐偶敗則膺嚴罰﹐我等如何苦捐身命﹖」又以殺楊畏知故﹐內外咸怨。是月﹐可望出師﹐慨然經略中原。其封定國詔使已出黔境﹐復追還之﹐曰「孤今出師入楚﹐當面會安西﹐大慶宴﹐親奉上敕以光寵之。」而眾益交相論嘆﹐以爲此眞項羽之元刂印吝封賞也。至有爲定國慮者﹐曰「此僞遊雲夢計耳。」當是時﹐定國已統兵過左江﹐克復柳州﹑慶遠﹑南寧﹑太平諸城﹐而可望所遣令箭﹐一日三至。定國因涕泣謂其下曰「不幸少陷軍中﹐備嘗險阻﹐思欲立尺寸功﹐匡扶王室﹐垂名不朽。今甫得斬名王﹐奏大捷﹐而猜疑四起。且我與劉撫南同起河南﹐戰功具在。一旦詿誤輒廢棄﹐於我忌害﹐當必尢甚。我妻子俱在南﹐我豈得已而奔哉﹖」將欲還師。俄得龔銘密報﹐知雙禮等追兵將至﹐卽遣精兵伏柳州江口蘆荻中﹐俟雙禮過遷江來賓二邑間﹐方逆之。雙禮敗回﹐伏發﹐一軍皆陷﹐悉投江中。定國令縱雙禮﹑有才還﹐易旗幟以誅逆爲名﹐移師柳州﹐聲言東下。可望聞﹐悵然久之。欲止軍東下﹐然業已督師在道。又信其軍士言「敵殊易殺。親履行間﹐立大功以服眾心耳。」諜知敵屯回路江﹐遂欲襲擊破之。令於軍中曰「凡獲敵馬者悉給之。時方四月﹐陰雨延連﹐行三日至回路江。敵驚欲潰。南軍殊易之﹐甫斬數人﹐便掠其馬。敵睨軍亂﹐還南搏戰。南軍潰。淸師鑑衡州之失﹐亦不追﹐遂各引還。而李定國於是遂據有廣西。

行在聞之﹐君臣慶幸。計欲通好安西﹐密與內監張福祿﹑全爲國﹑內閣吳貞毓﹑內翰蔣乾昌﹑李元開﹑禦史李頎﹑周允吉﹑朱議昶﹑武安侯鄭永元﹑大僕少卿趙賡禹﹑郎中張鐫﹑蔡繽﹑朱東旦﹑中書易土佳﹑任斗虛﹑太常博士胡士瑞等謀。以馬吉翔﹑龐天壽素黨可望﹐祕不令聞。

八月﹐遣馬吉翔往南寧省陵。旣行﹐而貞毓等始撰敕及禱屏翰親臣金章﹐以賜定國﹐許封晉王。

九月﹐遣主事林靑陽﹑孔目周官﹐由間道趨柳州。

十月﹐靑陽等至柳州﹐定國率官軍郊迎。受讀感激﹐泣數行下﹐軍中皆流涕。遇靑陽等有加禮焉。且云「因系密敕﹐未敢復奏。俟恢復東粵﹐卽來迎駕。」有劉議新者﹐自行營回﹐過南寧﹐爲馬吉翔言其狀。吉翔𨿽赴南寧﹐畱其弟雄飛在安龍覘動靜。乍聞議新言﹐大驚曰「不早自爲地﹐事發﹐禍且及我輩矣。」陰使提塘王愛秀報可望。可望大怒﹐使人邀靑陽﹐周官執之。並執馬吉翔赴黔以待對理﹐陰厚待之。

是年﹐淸師破廣州﹐杜永和降。

永曆八年﹝淸順治十一年﹞甲午正月壬辰朔﹐帝在南。攺南爲興龍府。

可望遣僞指揮鄭國至行在﹐言定國私通奸臣﹐要脇封爵﹐今使者已被執供明﹐乞查發同謀者付之﹐以報國主。帝諭曰「事非內人所敢爲。假敕假寶﹐外間多矣。」國怒而出﹐質之諸臣﹐皆曰不知。國曰「有金章密旨差官姓名﹐豈同風影﹖」朝臣佯應曰「是必文安侯馬吉翔奉命謁陵﹐或攜有先年視師空敕﹐因而塡發﹐未可知也。」國卽南去﹐械吉翔還朝面訊。吉翔力辧。於是職方司郎中張鐫﹑禦史周允吉﹑吏科徐吉應之曰「此系我等所爲。因我君臣性命懸於賊子之手﹐惟有藉安西一人﹐或可得延朱家國祚。今旣事敗﹐天也。生不能戮力王廷﹐死當爲厲鬼以殺姦逆﹐柰何箝口以貽主上憂乎﹖」乃供同謀者吳貞毓等一十八人。國按名執禁﹐令錦衣衛康永寧會同嚴訊﹐備極五刑。因問誰爲敕稿﹖鐫曰「我爲之。」允吉曰「攺定者﹐我也。」問何由得寶﹖張福祿曰「我爲尙寶﹐寶由我盜用。」國曰「此事必有主使。」蓋意在連及帝也。遂復加毒楚。鐫曰「果有主使者。」國問爲誰﹖鐫厲聲曰「主使者﹐逆賊孫可望也。」國怒罵之。鐫亦大罵。十八人皆同聲不屈。旣訊﹐以報可望。可望令磔張鐫﹑張福祿﹑全爲國三人﹐余俱斬。帝諭鄭國﹐貞毓以輔臣處絞。鐫等臨刑猶從容入慰主上﹐挺然就戮﹐顏色不變。共相謂曰「我等死後不可分離﹐須戮力同心﹐活擒秦逆﹐獻之闕下。」因向闕拜而就死。吳貞毓絕命詩曰「九世承恩未盡酬﹐憂時惆悵乏良謀。魂迷故國長依漢﹐夢繞髙堂愧報劉﹝貞毓祖母﹐百歲尙在﹞。忠孝兩窮嗟百折﹐匡扶有志藉同仇。擊姦未破朱Г額﹐空竭丹心報國仇。」李元開詩曰「憂憤呼天灑酒卮﹐六年心事戀王畿。生前痛爲忠姦辧﹐身後寧知僕立碑。報國癡心終不死﹐還家春夢已無期。汨羅江上逢人語﹐慚愧無能續楚詞。」蔣乾昌詩曰「天地從來不可欺﹐寸心肯許世人知。姦臣誤國非常慘﹐志士成仁自大悲。辛苦十年今已矣﹐間關千里竟何之﹖孤魂飄渺從風去﹐化作山河壯帝畿。」胡士瑞詩曰「撫景千年恨﹐捫心一片丹。太阿柄已失﹐巢覆卵無完。夜雨靑燐暗﹐秋風白骨寒。彼蒼如可叩﹐封事死猶彈。」朱議昶有「精忠貫日吞河嶽﹐傲骨淩霜砥浪濤」之句。餘皆不傳。安隆人哀之﹐後爲祠以祀﹐稱十八先生。

可望諭南城守僞固原侯王尙禮﹐令籍定國宮眷並文武兵丁婦女﹐欲分配各營。尙禮慮大營分散﹐將滋內亂﹐乃三啟止之。惟汰安西大營糧餉。尙禮遣女使饋茶果於王妃﹐實皆金銀也。安西大營﹐賴是得濟。

六月﹐孫可望自黔還滇﹐急謀僭號。及期﹐冕小不可冠。自辰及午後大雨﹐震雷交作。可望不懌而止﹐遂還貴州。

八月﹐可望設科取士﹐以慧光寺爲貢院﹐取中陳士基等五十四人。

是月﹐定國破廣東髙州府﹐雷﹑連亦下。

永曆九年﹝淸順治十二年﹞乙未正月丙戌朔﹐帝在興龍府。

可望遣兵犯常徳﹐敗歸。

秋﹐定國帥師圍新會。

永曆十年﹝淸順治十三年﹞丙申正月庚辰朔﹐帝在興龍府。

時淸平南王尙可喜率大兵救新會﹐擊定國﹐敗之。定國率殘兵數千奔回南寧﹐標下髙文貴﹑靳統武亦次第奔回。南寧駐鎭不知虛實﹐奔黔告可望﹐謂定國將席捲而東。可望大驚﹐恐定國直入安龍﹐卽調鎭國劉啟明等十三營﹐遣關有才統之﹐以拒定國。使白文選赴安龍促帝移黔。帝母子聞之哭。從官亦哭。白文選亦心非其所爲﹐對之心動﹐因以情告曰「姑緩行﹐俟西府至﹐可無危矣。」遂以輿徒不集報可望﹐陰以畱俟定國。定國兼程疾進﹐先遣參將楊祥詐爲營卒﹐詣行在﹐謁司禮龐天壽﹐於衣甲後心出密疏﹐署云藩臣李定國謹奏﹐而鈐以屏翰親臣賜章。天壽以聞。帝閱疏云「臣今統兵迎扈﹐不日卽至行畿。先遣奏安﹐萬勿輕信姦逆﹐輒行移蹕。」云云。帝稍安﹐然甚祕之。

關有才等見衣甲皆皂﹐又有捷取字號﹐則以爲淸師從天而下﹐遂跨馬而逃。

二十一日夜半﹐白文選率步騎至安龍城外﹐大呼曰「安西兵馬卽至矣﹐切須謹愼。」言畢﹐奔馬而去。黎明﹐忽有叫門者曰「我西府長隨夏太監也。」遂令入朝面奏曰「定國卽至矣﹐遣臣先馳奏聞。因至凍灑箐﹐秦兵倒塞路﹐馬不能前﹐所以少遲耳。」俄而周城炮起馬嘶﹐聲震數里﹐結寨徧九山頭。安西率騎入朝陛見﹐君臣相持痛哭。帝諭曰「久知卿忠義﹐恨相見之晚。」定國泣奏曰「臣蒙陛下知遇之恩﹐欲取兩粵以迎鑾輿﹐乃不惟不副臣願﹐且置陛下於重憂﹐臣萬死無能自贖矣。」帝慰諭﹐賜坐及茶。定國還營﹐知文選去未遠﹐遣夏太監等追畱之。及於普平市﹐文選乃還﹐隨定國入朝﹐密計幸滇。

二十六日﹐帝自安龍進次普安。遣兵守盤江﹐以禦可望。

二月十一日﹐定國發前導後衛各騎卒三千﹐親與白文選居中扈從﹐自新城普安直抵曲靖。請帝於行營安置﹐而親率精兵入南。時守滇者爲劉文秀與王尙禮﹑王自奇等。文秀亦素怨可望﹐聞定國至﹐佯與王尙禮等勒兵﹐私以數騎馳迓定國曰「我輩以秦王爲董卓﹐尢恐卓後復有曹瞞。」定國爲之指天誓。

三月﹐定國及文秀﹑文選等各率所部至曲靖﹐扈從鑾輿入滇。以定北府爲行宮﹐暫駐蹕焉。攺南爲滇都。賜定國晉王冊寶﹐封文秀蜀王﹐文選鞏國公﹐王尙禮保國公﹐王自奇夔國公﹐秦王扈衛張虎爲淳化伯﹐水軍都督李本髙爲崇信伯﹐髙文貴廣昌伯。又以定國記室金惟新爲吏部侍郎﹐龔銘爲兵部侍郎。馬吉翔素黨可望﹐知不爲朝議所容﹐乃諂事維新及銘﹐爲言於定國。五月得奏請﹐仍以文安侯入閣辦事。

六月﹐遣白文選﹑張虎賫璽書還黔慰諭可望﹐宴辭﹐諭曰「卿等往道朕意﹐務使兩藩復惇舊好﹐事事爲祖宗社稷起見。卿等功名垂竹帛矣。」文選等謝。往見可望﹐曰「國主倘以舊好爲念﹐不必苛求。若必欲擒之﹐假臣精兵二萬﹐當立致定國於麾下。」可望以爲詐﹐欲殺之。眾救之﹐得免。乃奪文選所部兵並鞏國公印﹐羈之營中﹐使張虎復命。然以妻子在滇﹐未敢顯爲逆也。

七月﹐光祿寺少卿髙績﹑禦史鄔昌期疏劾馬吉翔﹑龐天壽以讒邪專擅﹐二藩與之友善﹐恐滋姦獘﹐復蹈可望故轍。疏上﹐兩藩聞而不朝。帝以績等妄言﹐諭廷杖革職。安西中書金維新趨渭定國曰「績與昌期罪固當死﹐而藩主則不宜畱殺諫臣之名。」定國悟﹐馳救之﹐至則績已死﹐而昌期得復原官。

八月﹐晉王李定國奏請歸秦王宮眷﹐遣張虎護送至黔。定國親餞之郊外。

十一日﹐移蹕秦王宮﹐卽南府城中五華山地也。山有五華寺﹐爲滇南諸剎之冠。於是初蒞朝堂﹐二王侍立﹐文武肅然。朝賀出﹐皆喜相謂曰「今日乃見眞聖主也。」是日﹐帝爲二王割襟﹐訂二姓之盟。二王謝恩感悅。先是﹐定國有龍驤﹑天威二營﹐旣出粵﹐祁三統龍驤營畱蜀。可望令鎭遵義。及定國入滇﹐調三﹐而可望亦使人調之。三謂其所部曰「國主安西﹐舊主義均。今安西尊帝爲民主﹐名正言順﹐我等亦有所依﹐當遵西府之調爲正。」眾皆諾。於是卻秦使﹐整旅還滇。可望遣兵追襲。三且戰且走﹐輜重盡失。十月達行在。朝賀畢﹐卽命封咸寧伯以旌忠正。

永曆十一年﹝淸順治十四年﹞丁酉正月甲辰朔﹐帝在滇都。

可望遣僞臣程萬里請大營及舊標還黔﹐許之。仍給夫馬以送。

二月﹐起用先朝禮部尙書雷躍龍入閣辦事。躍龍爲可望所寵任﹐時告假在滇﹐故特起之。龐天壽以秦黨自疑﹐懼晉王害之﹐憂憤病卒。贈卹甚隆﹐葬省城之華亭寺前。命太監李國泰掌司禮監事。

三月﹐以僞戶部龔彜仍掌部事。彜以進士爲先朝侍郎﹐可望任爲戶部者也。彜乃辭曰「臣受秦王十年知遇﹐未有所報﹐安敢拜新命乎﹖」晉﹑蜀劾奏曰「龔彜止知秦王十年之恩﹐獨不念祖宗父子受國家三百載之恩乎﹖」有詔議處。彜伏闕免冠謝罪。降印局大使。數月﹐仍還原官。

初﹐可望在滇﹐僞兵部任饌屢表勸進。時饌已死﹐定國追論其諂逆。詔掘饌屍戮於市﹐籍其家﹐子孫俱遣邊遠充軍。

四月﹐舟山監國魯王遣總兵何達武賫表請會兵出吳﹑楚。

王自奇反於楚雄﹐率張明志﹑關有才二鎭營兵西上永昌。

八月﹐舉南鄕試﹐以演武場爲貢院﹐取中王肇興等五十四人。

可望自定國入滇﹐久謀內犯﹐畏定國兵彊不敢驟發。因程萬里奏請大營回黔﹐具以滇兵單將弱告可望。又諸鎭自楚﹑粵至者皆聚於黔﹐所部甚眾。遂大舉犯闕。然人心多不直可望。馬進忠﹑馬惟興﹑馬寶以同姓相密﹐又與文選交﹐陰謀助定國﹐從容爲可望言「文選心膂舊人﹐諸將才望無出其右者﹐特前爲定國所脇﹐使其心果向外﹐必不敢復來。今來而奪其兵﹐失歸向心。試重用之﹐必能爲國盡力。」可望信之﹐乃以文選爲徵逆招討大將軍﹐總統諸將前行。自率大軍而進。畱馮雙禮守貴州。馬進忠以病畱安順。可望令預造醜鎖三百具﹐曰「破滇之日﹐械送行在君臣也。」雙禮力諫不聽。及送師於郊﹐又諫曰「國主往而果勝﹐難免犯闕之名。若其不濟﹐則黔非國主有矣。」可望叱去。雙禮痛哭而回。及師行在途﹐雨水濘泥﹐馬多倒斃。抵交水﹐定國以沐天波﹑王尙禮﹑靳統武畱守扈從﹐而親與文秀督各鎭兵禦之。帝禦五鳳樓宴餞﹐簪花犒賞三軍。時久雨忽霽﹐人心踴躍。

王尙禮素有異志。天波﹑統武精嚴城守﹐召尙禮入朝﹐悉收其兵器﹐以兵守之。天波素善流星錘﹐經亂每攜袖中。是日恐左右有變﹐出錘舞﹐縱橫擲擊。尙禮俯首嘆曰「吾已爲檻中虎﹐不復煩公攘臂也。」

九月朔﹐定國等兵至曲靖﹐屯於三岔。與可望接戰﹐連北﹐退守曲靖﹐堅壁不出。

十四日﹐文選抵交水﹐距三岔二十里﹐輕騎奔定國軍﹐且言人心內向﹐可一戰走也。可望聞變欲還。馬寶佯爲切齒曰「吾乃爲跛賊所欺﹐要當手縛之﹐生食其肉。且一人去﹐何足重輕而廢大事耶﹖」文選前爲賊時﹐嘗戰傷足﹐醫者生截他人足以接之。𨿽愈而跛﹐故寶呼跛賊云。可望乃止﹐曰「兩酋齊出﹐會城必虛。」因使馬寶﹑張勝﹑武大定間道襲南。

十八日﹐鄂國公馬進忠密遣人報定國曰「可望已使張勝等統銳卒三千襲南矣。公可坐而待斃乎﹖」定國遂傳令三鼓蓐食﹐五鼓發兵﹐攻之。可望大敗﹐潰走白水。所隨不及三百人﹐皆傳宣官校。余悉陷沒。於是急問左右馬國公曰「總總安在﹖」眾應曰「未敗之先﹐白﹑馬二營已歸晉寨矣。」可望始大悔恨﹐曰「馮雙禮阻我興師而堅不聽﹐天亡我也。且仙臺老僧能前知﹐嘗問以出師凶吉﹐曰﹕」惟不令白馬相隨﹐可無咎也。『初謂白馬有礙於師行﹐旣悉除不用﹐豈意其爲進忠﹑文選乎﹖「因仰天大哭。復遇淋雨。旣又謂其眾曰﹕」昔年有石碑出水﹐鐫文云』來是觀音面﹐去是老僧頭﹐『由今推之﹐天意欲令我去發歸淸也。定國不世之仇﹐定須報復﹐我又豈惜此數莖頭毛乎﹖「於是決計歸淸。

可望方奔回﹐而李本髙率數十騎追及之﹐引槍刺可望﹐過馬首。可望大喝曰「本髙非孤舊人耶﹖受恩深矣﹐乃來殺主乎﹖」本髙應聲曰「旣做朝廷官﹐便須知君臣大義。本髙非殺主﹐乃來殺欺主賊臣耳。」言未旣﹐爲流矢所中。可望得脫。餘眾相率盡降。

定國旣敗可望﹐騰露布奏捷。慮會城有失﹐使文秀﹑文選東追可望﹐自引兵還救根本。

二十一日﹐張勝﹑馬寶等潛師至滇﹐欲入城。守者誤以爲捷師先還也﹐不爲意﹐諦視衣甲皆非﹐遂急閉城。已有二騎突入﹐獲之。張勝大呼王尙禮開門﹐至數十聲﹐無應者﹐乃退。過三市街﹐已昏時矣。見金馬坊垂布丈餘﹐執居民訊之﹐告曰「此晉王殺敗秦王之露布也。」勝復令人讀其辭﹐乃知可望於十九日兵敗而逃。頓足嘆曰「大事休矣。」卽縱兵焚掠。至橫水塘﹐定國回師﹐遇之。馬寶跪迎於道。張勝接戰竟日﹐殺傷各千餘人。張勝見勢不敵﹐敗走至亦佐縣山谷中﹐餒甚﹐求食不得。邏卒獲之以獻。磔於市。

王尙禮知可望敗走﹐憂懼不知所出﹐遂仰藥死。帝猶令部議加贈卹﹐予祭葬﹐賜塋東門外。

定國凱旋﹐諸臣郊迎﹐入朝慶賀。復至晉第啟賀。劉文秀獲張虎於西水﹐械送滇都﹐系獄。

可望奔還貴州﹐夜半入郭﹐方與馮雙禮相持而哭﹐忽聞城外炮聲三。城中驚竄。蓋雙禮欲訁術之﹐密令本營起炮以速可望之行。可望遂挈家口輜重走鎭遠。文臣惟楊惺先﹐武弁則康國臣﹑鄭國﹑張應科﹑葉應禎等﹐皆稔惡不容於滇﹑黔者﹐故偕可望遠遁。及至楚南﹐遣惺先前往長沙﹐赴淸經略洪承疇軍前﹐通款投降。雙禮斷後﹐掩其子女玉帛﹐同文秀﹑文選歸南。

初﹐縉紳附可望﹐勸進者累累。可望敗後﹐滇人以詩譏之﹐其末云「秦宮火後收圖籍﹐猶見君家勸進書。」

十月﹐定國率師討王自奇於永昌﹐遣人招之。不從﹐令關有才逆戰。定國陣擒之。自奇敗走騰越﹐勢窮自刎。張明志自訴被脇﹐請收集潰兵自贖。

定國旣定迆西﹐遂班師﹐奏請行賞。封白文選鞏昌王﹐馬進忠漢陽王。進忠爲闖營降將﹐所謂混十萬者也﹐封後旋卒。又封馮雙禮慶陽王﹐馬寶淮國公﹐馬惟興敍國公﹐靳統武平陽侯﹐祁三咸寧侯﹐髙文貴廣昌侯。磔張虎﹑關有才於市。軍民大悅。

時鎭將俱升賞進爵﹐惟沐天波辭曰「吾世受國恩﹐常慮無以報﹐寧敢望新秩乎﹖」蓋久知國勢已去﹐自分身殉﹐使其子分贅於各土司﹐曰「庶存先人之祀於萬一。」

是冬﹐議開緬甸爲省﹐以元江上府爲總督。不果。

永曆十二年﹝淸順治十五年﹞戊戌正月戊戌朔﹐帝在滇都。

遣使賫璽書從安南出海﹐封鄭成功爲延平王﹐授張煌言兵部左侍郎﹐其餘除授有差。徐孚遠隨使入覲。

始﹐劉文秀追可望﹐獲其馬騎一﹐自云「曾爲可望內使﹐在滇時﹐奉令密窖銀兩金犁於內殿。昨令臣隨行者﹐爲慮臣起窖也。今旣敗去﹐願首報以爲興王之資」。文秀遂率之還滇﹐奏之。命俟晉﹑蜀二王面同起窖。及是﹐果獲窖銀二十九萬兩﹐金犁一﹐重五百兩﹐於後宮石臺下。二王奏畱供禦用。帝諭二王以濟軍餉。

是月﹐可望入北京。淸封義王。獻滇﹑黔圖﹐險阻﹑設伏﹑曲折皆備。

二月﹐賜前滇黔總制範礦贈卹。初﹐礦駐貴州﹐可望入滇﹐遣定國與之盟﹐言共扶王室。礦開陳大義﹐且曰「假令可望渝盟﹐柰何﹖」又笑曰「扶明﹐我則奉之。渝盟﹐我則殺之。」及定國入粵西﹐可望淩逼君上﹐礦以憂憤死。帝追悼之﹐故有是命。並賜故輔嚴起恆﹑楊畏知及張載述﹑劉熹堯﹑吳霖等五臣贈卹。

又﹐可望殺吳貞毓等於安龍北關。至是﹐令部議加原銜三級﹐予謚贈卹。立牌於馬場﹐表其地曰十八先生成仁之處。

四月﹐劉文秀癰發於背。帝臨問。定國亦率醫責治。疾篤﹐上遺表云「敵兵日逼﹐國勢日危。臣請入蜀﹐就十三家之眾﹐出營陜﹑洛﹐庶幾轉敗爲功。」云云。帝嘉之。及卒﹐命以親王卹之。文秀儀度溫雅﹐柔和謹愼。入滇之初﹐曾屠武定。旣而悔之﹐自是不妄殺一人。

先是有西安人賈自明﹐自言識天文﹑地理﹑陰陽﹑象緯﹑遁甲之事﹐兼能制木牛流馬火攻器具﹐又驅遣風雷諸術。常往來秦中各山﹐圖集義旅。未就。因見王气在滇﹑黔間﹐變服至貴州。文秀一見﹐以爲異人。旣而文秀病﹐因見定國。定國大喜﹐疏薦之。朝命爲雷擊將軍。試其火器﹐殊效。又制遮牌擋木﹐行營用之﹐周匝連環﹐屹如長城。乃徧取鐵工木工﹐徵求夫役。自明亦自尊大﹐遇朝士不爲意。靳統武遣人陰殺之。其後果有知自明爲洪承疇所遣﹑爲緩兵之策者﹐以告定國。定國諱焉。

文秀旣卒﹐定國以蜀自益﹐委朝政於龔銘﹑金維新﹐乃派兵加餉﹐賣官鬻爵。舊人怨叛﹐邊警日迫。定國不及覺也。

是月﹐孫可望統楚﹑蜀﹑粵三路兵規取滇﹑黔。報至行畿﹐上下震恐。定國慮可望熟識險隘﹐而各汛守皆可望舊人﹐悉更調之。使其將劉正國﹑楊武守三坡﹑紅關諸險要﹐防蜀﹔使馬進忠等駐貴州。而蜀兵至三坡﹐正國奔回南。晦日﹐克遵義。楚兵自鎭遠抵黔﹐馬進忠等亦走。

五月﹐淸師獲黔撫冷孟飪﹐洪承疇待以賓禮﹐曰「公若歸誠﹐當仍用撫黔。」孟飪曰「寧爲明鬼聞香﹐不作叛人遺臭。」乃送覺羅貝勒軍前﹐亦以甘言招之。孟飪不爲屈膝。彊之再﹐終不屈﹐乃押赴市。孟飪挺然直立﹐遂解其屍。報聞﹐咸爲悲悼。遣兵侍程源﹑文安侯馬吉翔諭祭﹐贈兵部尙書﹐蔭其子冷之旭世襲錦衣衛僉事。

蜀兵敗楊武於開州之倒流水。

六月﹐定國上表出師﹐自任當黔路﹐移鎭安順。以白文選任川路﹐移鎭七星關。發夫運糧﹐天雨泥深﹐挽負不前輒鞭之至死。冤號載道矣。

七月﹐蜀兵抵獨山州。

八月﹐定國率勛鎭出師。帝禦五鳳樓宴餞。未及簪掛﹐大雨忽注。軍士散走﹐無復行次﹐咸相謂曰「此番師行﹐渾不似徵可望時也。」定國陛辭後﹐阻雨不前。日行僅二三十里。人心惶惑。至關嶺﹐刑牲祭漢前將軍祠。定國瀝酒誓曰「定國奉命興師﹐不以此身殉社稷﹑佐中興者﹐神威當截其頭。」顧謂諸將曰「諸公皆受國恩﹐可不於神前各明忠赤乎﹖」於是諸將皆跪告於神曰「某等有不與晉殿下戮力同心﹑報君父之恩者﹐神明殛之。」旣盟而飲。還營﹐定國大悅。

十月﹐淸師至貴州。馮雙禮連疏請援。定國欲卽進兵﹐俄得洪承疇書﹐略曰「某本待罪先朝﹐志切同舟。惟候吳王之至﹐卽當會兵以聽指揮﹐無煩王師遠出也。」定國信之﹐遂緩師。而淸師由水西泗城並川中三道而入。報至﹐定國始悔﹐急整兵禦之。過安龍﹐與淸師連戰﹐未分勝負。忽傳淸師前導爲可望扈衛康國臣﹐定國慮軍中將士多可望舊人﹐變或中起﹐且舉炮爲回風激還﹐本營潰亂。定國急奔還行在。勛鎭俱散。

十二月﹐蜀出遵義趨烏撒。白文選懼﹐棄七星關﹐走回沾益。

初六日﹐定國微服入行在﹐密奏移蹕。敕沐天波宣諭緬甸﹐發官旗﹐沿途徵兵﹐開路迎扈。諸臣俱議束裝﹐獨行人司任國璽疏請畱滇﹐曰「君爲社稷死﹐臣爲君父死﹐何往焉﹖」下其議﹐皆曰「捲土重來﹐再圖恢復﹐天意未可知也。君臣死社稷﹐尙非其時﹐何遽出此﹖」疏遂畱中。

十三日﹐定國諭民避兵﹐云「本藩在滇多年﹐與爾人民﹐情均父子。今國事顚危﹐朝廷移蹕﹐勢難同爾等偕行。恐淸兵一至﹐殺掠淫污﹐猝難逃避﹐爾等宜乘本藩未行時﹐各速遠避﹐毋致自誤貽戚。」於是城內外哭聲鼎沸﹐攜負狼奔。時已徵貯秋糧﹐定國諭各營不得焚燒倉廩﹐恐淸師至此無糧﹐徒苦我百姓。或曰帝諭定國勿燒故云。

時淸師三路會於曲靖。朝議莫知適從。有陳建者﹐舉文秀遺表語﹐請入蜀。馬吉翔恐蜀將奪其權﹐力阻之。沐天波請走迆西﹐地近緬甸﹐帝從之。

十五日黎明﹐發滇都﹐從之南者數十萬人。艾能奇子承業糾狄三品劫駕﹐事泄。定國乃親殿﹐承業遂不復追。帝至碧雞關﹐兵民塞路﹐哭聲動地。帝諭住輦﹐立起﹐手扶天波左肩﹐回顧城中宮闕﹐揮涕曰「朕行未遠﹐已見軍民如此塗炭。以朕一人而苦萬姓﹐誠不若還宮死社稷﹐以免生靈慘毒之爲愈。」諭畢﹐大哭。天波俯伏奏慰﹐定國飛騎亦至﹐共請前發﹐以慰眾心﹐帝乃就輦。間關至大理﹐扈從相失過半。

永曆十三年﹝淸順治十六年﹞己亥正月癸巳朔﹐帝野次。四日﹐駐蹕永昌﹐傳諭罪己。李定國還黃鉞待罪﹐自請削秩。不許。

吳三桂由廣西﹑四川旁搗其虛﹐從黃艸壩入滇城﹐兵不血刃﹐迆東皆定。卽分兵三路追殺總兵王國勛於普氵朋驛。

吳三桂敗白文選於玉龍關。定國聞敗﹐請急渡潞江﹐趨磨盤山。山有石門一道﹐長亙五里﹐曲而險隘。乃設三伏﹐初伏竇名望﹐中伏髙文貴﹐三伏王國璽﹐以禦淸師。

閏正月十五日﹐帝發永昌﹐將入緬。時文武尙四百餘人﹐兵士數千人。工部尙書王應龍聞帝奔迆西﹐偕其子晝夜兼行﹐至永昌﹐而帝已前發矣。應龍孤身﹐不能於亂軍中獨行﹐乃謂其子曰「我本艸茅微賤﹐蒙恩授職﹐官至司空。先不能主扶社稷﹐今不能患難從君﹐尙能靦顏求活人世乎﹖」因自縊。其子泣曰「父殉君難﹐子成父志﹐宜也。」亦隨自縊。

十八日﹐帝次騰越。二十日﹐發騰越。

及淸師過騰越﹐直越磨盤山﹐入險要﹐固山額眞等俱戰亡。定國中書盧生桂降於吳三桂﹐告以伏兵機密﹐贖命求官。三桂卽令搜捕伏兵。名望知事泄﹐不得已發炮出戰。中伏亦發。名望爲流矢中左目﹐自刎。國璽戰死。定國坐山巓﹐聞炮失序﹐大驚曰「兵敗矣。」跨馬而奔。將士皆散。稍定﹐乃問駕安在。或對曰「將至茶山。」定國沈吟曰「君臣俱死﹐無益也﹐姑他往以圖再舉。」遂率兵走孟艮。

二十四日﹐帝聞磨盤之敗。百官爭竄。昏夜失道﹐迷大谷中﹐比曉﹐仍故處也。輜重宮人爲亂兵所掠。扈衛靳統武﹑旗鼓孫崇雅劫掠皇杠﹐降於淸師。

時潰兵散亂。敕沐天波率禁旅及文武百餘前進。二十六日﹐抵囊本河。二十八日﹐抵鐵壁關﹐卽緬甸界也。緬酋遣使言「眾兵壓境﹐諸蠻警懼。從官勿佩兵器﹐乃可入國。」馬吉翔矯旨從之。

三十日﹐至蠻漠。緬人遣其頭目通話曰「緬土小邦﹐乃大明貢臣。今皇帝親舉玉趾以臨﹐敢不伏而迎諸郊﹖惟是扈蹕諸王及勛鎭將軍攜有重兵﹐自宜次於外以圖恢復疆宇。若入於小邦﹐是示天下以不武也﹐不重損我天朝威望乎﹖」天波見其勢不可入﹐乃奏曰「聖駕進緬﹐臣必居外矣。君臣南北﹐阻以大江之險﹐音問難通。請陛下以太子托臣﹐臣奉太子進茶山監國﹐一則可以在外調度﹐次亦可以遙爲聲援。此顧前慮後之長策﹐願陛下決計。」帝曰「興廢由天﹐非人力所能挽。太子尙有父子之情﹐奚忍遽離﹖」後兄華亭侯王維恭請於後﹐亦弗許。於是君臣哭別。

二月壬辰朔﹐帝次大金沙江﹐緬酋以四舟來迎。從官自覓舟江上﹐得從者六百四十六人﹐馬九百四十餘匹﹐俱由陸期會於緬甸。

十八日﹐帝次井亙。緬人止之。不聽﹐前進。

二十四日﹐緬請大臣問故。帝遣馬雄飛﹑鄔昌琦賫敕書往諭。緬發神宗敕書﹐對校不同﹐疑其爲僞。及見沐國公印﹐信之。蓋緬國自萬曆二十三年請救不許﹐遂絕朝貢﹐故所知惟神宗故事也。

當是時﹐李定國已遣白文選率兵迎駕至哇城下﹐距駐蹕五六十里﹐而爲緬人隔絕。文選遂拔營去。

三月十七日﹐自河口分路。陸行者至哇城﹐對河離城五六里駐營。緬人疑兵奪國﹐率兵出戰﹐殺傷多人。余乃散居村落。通政使束蘊金﹑中軍薑水徳縊死。

四月初三日﹐傳諭守關者﹐駕已航海赴閩﹐兵勿復來。蓋緬人畏兵﹐故馬吉翔以此悅其心﹐而不知爲其所愚也。沐天波﹑蒲纓﹑王啟隆等謀乘間走戶臘二撤。亦不許。

五月四日﹐緬王具龍舟鼓樂﹐遣人迎駕。五日﹐發井亙。七日﹐至哇城下﹐次於緬酋所居城對江。八日﹐進赭﹐始知前陸行者潘世榮等被緬人分給土人爲奴﹐多自殺。緬人於赭置艸殿數十間﹐編竹爲城。從官各結茅散處。蠻男婦日來貿易。初至饋獻頗丰﹐後乃漸薄。

八月望日﹐爲緬國朝會之期。逼令沐天波以臣禮見﹐令天波跣足爲諸蠻先﹐以誇耀於諸蠻。馬吉翔﹑李國泰等猶以令節飲後弟王維恭家。維恭有女妓黎維新﹐已老矣﹐吉翔彊之爲梨園舞。維新泣下曰「今何時﹐顧猶爲歌舞歡耶﹖」吉翔等怒﹐撻之。蒲纓家復縱博喧呼﹐聲徹於內。時帝臥病不能禁﹐嘆息而已。

九月﹐緬人貢新谷。命分給從官之窘者。吉翔多私其親故﹐鄧凱以爲言﹐吉翔擊凱傷足。

十月戊子朔﹐禮官請頒庚子歷。從之。

永曆十四年﹝淸順治十七年﹞庚子正月丁巳朔﹐帝在赭﹐日欲出緬幸李定國營。定國恐以兵來﹐則緬人致難於帝。而在帝左右者﹐又皆偸安無智之徒﹐以此音塵不屬。

九月﹐定國迎駕﹐屯於近地。奏云「前後三十餘本﹐不知曾到﹖今與緬王約何地交割﹖」帝以答敕付緬人。定國候久無消息﹐復拔營去。是時士君子皆散﹐惟餘茸一二輩。馬吉翔爲大學士﹐與司禮監李國泰相爲唇齒﹐惟恐定國之至﹐於是牢籠文武﹐凡欲某職某銜者﹐俱稱門生。吉翔﹑國泰合奏大臣三日不舉火﹐帝怒﹐以璽擲之。吉翔﹑國泰卽椎碎分給。禦史任國璽請東宮開講﹐進宋末賢姦利害書。帝方覽﹐國泰惡而去之。

永曆十五年﹝淸順治十八年﹞辛丑正月辛亥朔﹐帝在赭。

二月二十八日﹐白文選密遣緬人賫本至﹐云「不敢速進者﹐恐有害﹐必要緬王送出爲上策。」數日後﹐距行在六七十里架浮橋﹐將渡﹐已而不果。

三月﹐有欲殺馬吉翔﹑李國泰奉東宮而出者。事覺﹐被害。

五月﹐馬吉翔﹑李國泰進宮講書。禦史任國璽曰「上年請開講﹐則遷延不行。今日勢如累卵﹐禍急燃眉﹐不思出險而托之講書。夫日講經筵﹐必須科道侍班﹐議軍事﹐則有皇親沐國﹐豈翔﹑泰二人之私事哉﹖」奉旨著任國璽獻出險策。國璽言「能主入緬﹐必能主出緬。今日事勢如此﹐卸肩於建言之人乎﹖」

太常寺博士鄧居詔﹑禮部主事王祖望各劾翔﹑泰。不省。

又諭禮部侍郎楊在講書。賜坐。在以東宮典璽李崇貴侍立﹐不敢就坐。帝並賜祟貴坐。崇貴曰「𨿽在亂亡﹐不敢廢禮。今日蒙上賜﹐後日將謂臣欺幼主。」每講﹐崇貴出外﹐講畢而入。一日﹐東宮問哀公何名﹖在不能答。

二十三日﹐緬酋弟莽猛白弒兄自立﹐遣人索賀。

七月﹐復來言三載供億之勞﹐索報禮。俱無以應。

是月十八日﹐緬人請喫咒水﹝卽盟誓也﹞﹐設宴於海中對山望海樓。馬吉翔﹑李國泰挽百官同往﹐已而伏兵四起﹐悉被殲焉。惟沐天波覺其謀﹐出袖中錘﹐擊殺十餘人﹐被獲﹐縛諸樹以弩箭攢射之﹐死。是時﹐死者馬吉翔﹑蒲纓﹑王維恭而下四十有二人﹐而其先以病卒與婦女驚竄自縊者不計。同行文武盡矣。

緬人又發兵圍行在。帝幾自縊。吉王同妃縊死。宮人命婦縊者不下百人。盡劫所有而去。

二十一日﹐緬人復修艸殿﹐奉帝居之。曰「此事非關吾國﹐因汝各營在外殺害地方﹐犯眾怒耳。」

緬殺諸人後﹐有馳呼而至者﹐云「勿害皇帝及黔國公。」蓋恐淸朝索之﹐思畱以獻也。而天波已先死。乃復治天波所居室﹐移帝眷屬二十五人入居之﹐並進衣食。

八月﹐李定國以十六舟攻緬﹐復爲所敗﹐覆其五舟。乃與文選俱引還。

十一月十八日﹐帝召都督同知鄧凱入﹐謂曰「太后病矣﹐未知骸骨得歸故里否﹖」又曰「白文選未封親王﹐馬寶未封郡王﹐吾負之。滇﹑黔百姓﹐我師在彼﹐苦了多年﹐今又不知何如﹖」

十二月三日﹐緬人請帝移蹕。皇太后﹑皇后及太子同行。三更渡河﹐始知其爲淸師也。蓋三桂以重金購致之。

明年壬寅二月十三日﹐至滇城。四月二十五日﹐以紅帛縊死。

定國旣敗還﹐而文選軍在後﹐引而北。定國使其子嗣興隨文選以觀去向。文選部下勒兵回向嗣興﹐嗣興怒﹐亦勒兵迎之。定國遽使召嗣興還﹐曰「吾兄弟數十人﹐今惟存吾與若耳﹐何忍更相殘﹖吾前所以使爾隨之者﹐冀其悔而復回﹐仍與我並力也。旣勒兵相向﹐念已絕矣﹐任彼所之﹐吾自盡吾事可耳。」遂率所部向九龍江而進。文選北行﹐屯錫泊。淸師至﹐遂降。

定國在九龍江聞報﹐東走景綫。壬寅五月﹐至猛獵﹐士馬死亡日眾。定國乃置醮自述生平所爲﹐如天命已絕﹐願速死﹐毋徒苦眾人。未幾﹐聞滇城四月二十五日之事﹐定國遂病﹐以六月二十七日卒於軍。

八月﹐嗣興降﹐與劉文秀子震﹑艾能奇子承業俱入京﹐受世職。

孫可望死﹐其子襲王封。一代後﹐亦降爲公。

三桂進爵爲王﹐乃踞五華故宮﹐增修舊制。紅亭碧沼﹐曲折依泉。傑閣無堂﹐參差因榭。冠以巍闕﹐繚以雕墻﹐廣袤數十里。卉木之奇﹐運自兩粵﹐器玩之麗﹐購自八閩﹐而管弦錦綺圖書之屬﹐則取之三吳。從圓圓之好也。三桂將進圓圓位正妃﹐辭曰「妾以章臺賤質﹐謬污瓊寢。始於一顧之恩﹐繼以千金之聘。流離契闊﹐幸保殘軀。獲與奉匝之役﹐分已過矣。今吾王析圭胙土﹐威震南天﹐正宜續鸞戚裏﹐諧鳳侯門。上則立體朝廷﹐下則垂型裨屬。稽之大典﹐斯曰徳齊。若欲蒂弱絮於繡ブ﹐培輕塵於玉几﹐旣蹈非耦之嫌﹐必貽無儀之刺﹐是重妾之罪也。」三桂不得已﹐乃別娶中閫﹐而悍妒絕倫﹐羣姬之艷而幸者輒殺之。惟圓圓屏謝鉛華﹐幽居別苑﹐以順適其意﹐不甚相軋。

圓圓之養姆曰陳﹐故幼從陳姓﹐本出於邢﹐於是府中皆稱邢太太。居久之﹐三桂潛有異志。邢窺其微﹐以齒暮請爲女道士。霞帔星冠﹐日擁藥鑪經卷而已。三桂治戎之暇﹐每至其處﹐必晤言移日。府中人遇三桂怒不可解事﹐邢爲緩頰﹐則立解之。常曰「吾晨夕焚修﹐爲善是樂﹐他非所計耳。」內外咸敬禮之。

康熙癸丑歲﹐三桂反。出攻長沙﹐抗命。乙卯﹐僭尊號。丁巳﹐病死。僞周洪化﹐其孫也。戊午﹐諸王貝勒討賊﹐駐軍曲靖。賴將軍平耿精忠﹐由福建進徵粵西﹐亦從四川黃艸壩直薄滇城﹐俘洪化斬之。籍其家﹐舞衫歌扇﹑稚蕙嬌鶯﹑聯艫接軫俱入禁掖﹐而邢獨不見於籍。

歲癸亥﹐金陵邵爲章赴楚雄幕﹐訪其實於鄕長老﹐題絕句於壁曰「百萬雄師睥睨間﹐先朝一脈絕南蠻。擒人卽是人擒路﹐誰道天公不好還﹖行營歷歷艸淒淒﹐銅柱摩崖手自題。虎豹無睛威尙在﹐老軍猶說舊平西。」邵有濡頭之癖﹐落魄寡諧﹐詩故不甚顯於時。

三餘氏曰﹕東南人材﹐獨萃粵西。論其尢者﹐如騰蛟殉國﹐式耜致身﹐十八之成仁﹐二張之遂志﹐非萬里之長城耶﹖新興連挫大敵﹐安西兩蹶名王﹐亦中葉以來未有之勛矣。乃文武忠烈而君卒偸惰﹐𨿽無秦逆﹐終陷蠻鄕耳。噫﹗豎子洵不足與謀哉。

●附錄。魯監國載略魯王諱以海﹐髙皇帝十世孫也。父壽鏞。崇禎十五年﹐淸師至山東﹐賂兗州守將劉澤淸黃金十萬﹐澤淸遂棄州不守。淸師入兗﹐壽鏞自縊﹐魯王被執。時年幼﹐詭稱魯王牧兒。見兵人掠王邸貲﹐王忽流淚。兵人怪之。旁有人曰「此魯王八千歲也。」兵人刃之﹐三擊不中。兵人駭曰「汝有大福﹐我不害汝。前有一少年女子甚麗﹐犯之不從﹐死於墻下。意汝婦耶﹖汝其埋之。」王因得脫。

十七年二月甲戌﹐王嗣位。三月﹐北都陷﹐王遂南奔。

弘光乙酉四月﹐聖安命移江﹑廣﹐道浙江﹐暫駐臺州。

五月十日﹐南都復陷﹐聖安出奔。馬士英率所部奉慈禧太后至杭州。

原任左都禦史劉宗周曰「士英亡國之罪不必言矣﹐焉有身爲宰相﹑棄天子挾母后而逃者﹖當事旣不能正名討賊﹐國人曷不立碎其首乎﹖賈似道死於鄭虎臣﹐今求一虎臣亦不可得﹐可嘆哉﹗」時浙東已奉潞王監國。宗周令分守臺紹道於穎﹐上疏請誅士英。不報。宗周與穎書曰「監國舉動﹐全無足恃。此等疏﹐朝上卽宜夕下﹐何至四五日尙無進止﹖明府不必候旨﹐再疏三疏﹐申大義於天下而已。」

無何﹐淸師入浙﹐潞王降。貝勒布散官吏於浙東﹐且令剃髮。原任蘇松巡撫山陰祁彪佳赴池水死。宗周亦絕粒自盡。其絕命詞云「畱此旬日死﹐少存匡濟志。決此一朝死﹐了我平生事。慷慨與從容﹐何難亦何易。」又示婿秦嗣瞻詩云「信國不可爲﹐偸生豈能久﹖止水與疊山﹐只爭死先後。若云袁夏甫﹐時地皆非偶。得正而斃矣﹐庶幾全所受。」門人會稽王毓耆聞變﹐卽遺書宗周﹐有云「願先生早自決﹐毋爲王炎午所笑。」毓耆遂投柳橋河死。諸生潘集奔東渡橋袖石自沈死。周卜年赴東海死。原任大學士髙弘圖流寓紹興城外﹐逃至野寺﹐不食死。

時馬士英亦奉太后至紹。紹人猶未知聖安所在。原任九江僉事王思任上疏太后﹐請斬士英。言「戰鬥之气必發於忠憤之心﹐忠憤之心又發於廉恥之念。事至今日﹐人人無恥﹐在在不憤矣。所以然者﹐南都定位以來﹐從不曾眞眞實實講求報雪也。主上寬仁有餘而剛斷不足﹐心惑姦相馬士英爰立之功﹐將天下大計盡行交付。而士英公竊太阿﹐肆無忌憚﹐窺上之微而有以中之﹐上嗜飲則進﹐上悅色則獻妖淫﹐上喜音則貢優鮑﹐上好玩則奉古董。以爲君逸臣勞﹐而以疆場擔子一肩推與史可法。又心忌其成功﹐而決不照應之。每一出朝﹐招集無賴﹐賣官鬻爵﹐攫盡金珠。而四方狐狗輩願出其門下者﹐得一望見﹐費至百金﹔得一登簿﹐費至千金。以至文選職方乘機打劫﹐巡方總督見兌卽題。其餘編頭修腳服錦橫行者﹐不在話下矣。所以然者﹐士英獨掌朝綱﹐手握樞柄﹐知利而不知害﹐知存而不知亡﹐朝廷篤信之﹐以至於此也。玆事急矣﹐政本閣臣可以走乎﹖兵部尙書可以逃乎﹖不戰不守而身擁重兵﹐口稱護太后之駕﹐則聖駕獨不當護耶﹖一味欺蒙﹐滿口說謊﹐英雄所以解體﹐豪傑所以灰心也。及今猶可呼號泣召之際﹐太后宜速趣上照臨出政﹐斷酒絕色﹐臥薪嘗膽。立斬士英之頭﹐傳示各省﹐以爲誤國欺君之戒。仍下哀痛罪己之詔﹐以昭悔悟﹐則四方之人心士气猶可復振﹐而戰鼓可厲﹐苞桑可固也。」

又上書士英﹐言「閣下文采風流﹐才情義俠﹐職素欽慕。卽當國破眾疑之際﹐爰立今上以定時局﹐以爲古之郭汾陽﹑今之於少保也。然而一立之後﹐閣下气驕腹滿﹐政本自由﹐兵權獨握﹐從不講戰守之事﹐而只知貪黷之謀﹐酒色逢君﹐門墻固黨﹐以致人心解體﹐士气不揚。叛兵至則束手無策﹐彊敵來而先期以走﹐致令乘輿播遷﹐社稷丘墟。閣下謀國至此﹐卽喙長三尺﹐亦何以自解也﹖以職上計﹐莫若明水一盂﹐自刎以謝天下﹐則忠憤節義之士﹐尙爾相亮無他。若但求全首領﹐亦當立解樞權﹐授之才能淸正大臣﹐以召英雄豪傑﹐呼號惕厲﹐猶可幸望中興。如或逍遙湖上﹐潦倒煙霞﹐仍效賈似道之故轍﹐千古笑齒﹐已經冷絕。再不然﹐如伯渡江。吾乃報仇雪恥之國﹐非藏垢納污之區也。職當先赴胥濤﹐乞素車白馬以拒閣下。上干洪怒﹐死不贖辜。閣下以國法處之﹐則當束身以候緹騎﹔私法處之﹐則當引領以待鋤。」

時浙東郡縣降淸﹐易置官吏。閏六月初九日﹐余姚攝印宮發閭左爲馳道﹐執朴以行役者。眾嘩不能定。九江僉事孫嘉績乘眾怒﹐遂斬攝官﹐閭左少年輟耕而從者數千人。其明日而諸生鄭遵謙應之紹興。遵謙﹐原任山西僉事鄭之尹子也。少任俠﹐不爲繩墨之士所理。閹人屈尙忠逃至越﹐遵謙箠斃之﹐曰「吾聞諸先生﹝卽左都禦史﹞﹐凡系逃官﹐皆可誅也。」時紹興守﹑會稽令皆新署﹐遵謙斬之而起﹐召其故所知豪傑以從。初﹐王期升爲太守﹐夢有持謁入者﹐覺而記其姓殷﹐以問推官陳子龍。子龍曰「越亂兆矣﹐此殆會稽守殷通也。」至是而驗。

又明日而刑部員外郎錢肅樂應之於寧波。時定帥王之仁已授降表。肅樂大會縉紳士子於城隍廟﹐召募義勇。郡紳謝三賓陰致書之仁﹐謂一二庸妄書生恐爲禍階﹐須以公之兵威脇之。之仁至寧﹐陳兵教場﹐受約於肅樂﹐出三賓書誦壇上。三賓戟手欲奪之。之仁色變。有左袒三賓者﹐使之任餉而止。

時兵部尙書張國維已至臺州﹐與鄭遵謙﹑陳函輝﹑宋之普﹑柯夏卿﹑方國安﹑熊汝霖﹑孫嘉績等迎魯王至紹興﹐卽監國位。朱大典亦遣孫玨上表勸進。於是以分守公署爲行在﹐以明年爲監國元年﹐是年仍用弘光年號。列兵江上﹐分地戍守。方國安當七條沙﹐王之仁當西興﹐鄭遵謙當小﹐孫嘉績﹑熊汝霖﹑錢肅樂當瓜裏。

羣臣皆奉表勸進。王曰「孤之監國﹐原非得已。當俟拜孝陵﹐徐議樂推未晚也。」固讓不可。以張國維﹑朱大典﹑宋之普爲東閣大學士。國維首參馬士英誤國十大罪﹐士英懼﹐不敢入朝。國維督師江上﹐賜上方劍行事。子世風爲平�將軍。大典鎭守金華。之普司票擬。未幾﹐起舊輔方逢年。之普謝事。

起章正宸吏部尙書﹐李向春戶部尙書﹐王思任禮部尙書﹐余煌兵部尙書﹐張文郁工部尙書﹐陳函輝吏部右侍郎。加孫嘉績﹑熊汝霖﹑錢肅樂皆督師僉都禦史。封方國安鎭東侯﹐王之仁武寧侯﹐張鵬翼永丰伯。國安守嚴州﹐鵬翼守衢州。補禦史陳潛夫原官﹐加太僕寺少卿﹐命監各藩鎭兵馬。

上皇太子號曰悼皇帝﹐弘光帝曰赧皇帝﹐潞王曰潞閔王。

七月﹐張國維復富陽﹐又復於潛。命姚志卓守分水。江上之兵﹐每日蓐食鳴鼓﹐放舟登陸搏戰﹐未幾復轉棹還戍﹐率以爲常。惟熊汝霖以五百人渡海寧﹐轉戰數日乃還。

時兵馬雲集﹐人治一軍﹐不相統一﹐部曲騷然。國維疏請於王曰「克刂期會戰﹐則彼出此入﹐我有休番之逸。而攻堅搗虛﹐人無應接之暇﹐此爲勝算。必連諸帥之心化爲一心﹐然後使人人之功罪﹐視爲一人之功罪。」惜不能用。

初﹐孫熊之建義也﹐皆書生不知兵﹐迎方﹑王二帥拱手而授之國成。凡原設營兵衛軍俱隸方﹑王﹐而召募之街卒裏兒則身領之。方﹑王旣自專﹐反惡孫熊之參決。於是分餉分地之議起。分餉者﹐以孫熊之師謂之義兵﹐食義餉﹐以方﹑王之師謂之正兵﹐食正餉。正餉﹐田賦所出﹐義餉﹐勸助無名之徵也。分地者﹐某正兵支某邑正餉﹐某義兵支某邑義餉也。有旨會議。方﹑王司餉者皆至﹐殿庭嘩然。戶部主事董守諭面奏﹕「分餉分地﹐非也。當一切正供悉歸戶部﹐核兵而後給餉﹐核地而後酌給之先後。所謂義餉者﹐𨿽有其名﹐不可爲繼。」戶部主事邵之詹議以紹興八邑各有義師﹐專供本郡﹐寧波專給王藩﹐以金華歸閣部﹐以五府歸方藩。而方﹑王終不可。統計浙東錢糧六十餘萬﹐兩藩自分義師﹐或散或畱﹐聽其自爲徵勸。於是新安王兵散﹐督師所領之營不過數百人而已。

八月﹐兵部尙書田仰從海道至。畱爲東閣大學士。

十月壬辰﹐淸師至﹐方國安嚴陣以待。張國維率裨將王國斌﹑趙天祥繼之。淸師敗﹐追戰於艸橋門下。適大風雨﹐遂收兵而退。淸師駐沿江﹐營木爲城。

會福州遣兵科給事劉中藻頒詔於越﹐諸求富貴者爭欲應之。監國下令返臺。士民惶惶。國維星馳至紹﹐上疏於閩曰「國當大變﹐凡爲髙皇帝子孫臣庶﹐所當同心並力。成功之後﹐入關者王。監國退居藩服﹐禮誼昭然。若以倫序叔侄定分﹐在今日原未假易。且監國當人心奔散之日﹐鳩集爲勞﹐一旦南拜正朔﹐鞭長不及﹐猝然有變﹐唇亡齒寒﹐悔莫可追。臣﹐老臣也﹐豈若朝秦暮楚之客哉﹖」熊汝霖曰「吾知奉主上﹐不顧其他。」皆不奉詔。中藻廢然而返。由是浙﹑閩竟成水火。

十一月﹐進方國安爲荊國公﹐王之仁爲寧國公﹐封鄭遵謙爲義興伯。監國勞軍於江上﹐駐蹕西興﹐築壇拜國安﹐命諸軍皆受節制。

馬士英﹑阮大鋮竄入方營﹐欲朝見監國。不許。下羣臣議﹐多言士英當誅。熊汝霖曰「此非殺士英時也﹐正欲令其自贖耳。」兵部主事某曰「非不當殺﹐但不能殺爾。然《春秋》之義﹐孔子亦豈能殺陳恆﹐固不可言﹑不當殺也。」

十二月﹐監國回越城。以謝三賓爲禮部尙書﹐尋入東閣。

鑄大明通寶。

兵部主事署余姚縣事王正中進某所造監國魯元年大統歷。

監國元年丙戌正月己酉朔﹐監國在紹興。以柯夏卿﹑曹惟才爲使﹐奉書閩中﹐用敵國禮。

二月﹐張國柱掠余姚﹐其部曲張邦寧掠慈溪。國柱者﹐劉澤淸標將也﹐航海至浙東﹐依王鳴謙於定海。國柱有弓箭手五百餘人﹐其力足以制鳴謙﹐乃劫之內向。行朝震恐﹐議以伯爵縻之。孫嘉績等量署爲勝�將軍﹐始返定海。

總兵陳梧敗於李﹐渡海掠余姚之鄕聚。王正中遣兵擊之﹐鄕聚相犄角﹐殺梧。朝議罪正中。某言梧之見殺﹐犯眾怒也﹐正中保守地方﹐不當罪。乃止。

三月丙寅﹐毅宗大祥。董守諭請朝堂哭臨﹐三軍縞素一日。從之。

錢塘自正月以來﹐各營西望心碎。王之仁上疏監國云「事起日﹐人人有直取黃龍之志﹐乃一敗後遽欲以錢塘爲鴻溝。天下事何忍言﹖臣今日計惟有前死一尺﹐願以所隸沈船一戰。今日欲死﹐猶戰而死﹐他日卽死﹐恐不能戰也。」

是月﹐淸師決堰﹐放舟入錢塘江。張國維嚴飭各營守汛﹐命王之仁率水師從江心襲戰。是日﹐東南風大起﹐之仁揚帆奮擊之﹐碎船數十隻。鄭遵謙獲鐵甲八十餘副。國維督諸軍渡江。會閩使陸淸源賫詔至江上犒師﹐馬士英唆方國安斬之﹐且出檄數隆武過。國維曰「禍在此矣。」

四月﹐王正中率師渡海鹽﹐破澉浦城。又杭州固守﹐堅不可陷。監國議抽兵屬國維西徵﹐以禮部尙書余煌兼兵部事﹐督江上諸師。而淸師屯北岸以大炮擊南營﹐碎方營中廚鍋竈。國安曰「此天奪吾食也。」更念閩中曾以手敕相招﹐入閩必大用﹐卽不支﹐便道可退入滇﹑黔。五月二十七日夜﹐遂拔營走。至紹﹐陳兵劫監國南行。

二十八日夜﹐月色甚明﹐淸師遂入杭州。江上諸軍聞報俱潰。鄭遵謙攜貲入海。

二十九日﹐惟王之仁一軍尙在﹐將由江入海。國維與之仁議抽兵五千分守各營。之仁泣曰「壞天下事者﹐方荊國也。淸師數十萬屯北岸﹐倏然而渡﹐孤軍何以迎敵﹖之仁有船﹐可入海。公兵無船﹐速當自爲計。」國維乃振旅追扈監國。禮部尙書余煌大張朱示﹐盡啟九門﹐放兵民出走畢﹐正衣冠赴水死。

是月﹐加孫嘉績﹑熊汝霖東閣大學士。孫﹑熊所將皆奇零殘卒。嘉績盡以其兵付某﹐某與王正中合師三千。兩浙來受約束者﹐尙寶寺卿朱大定﹑太僕寺卿陳潛夫﹑兵部主事吳乃武﹑查繼佐﹐又數百人附之。渡江譚山﹐將取海寧。以江上兵潰而返。

六月丙子朔﹐兵潰。

夏旱水涸﹐有浴於江者﹐徒涉往來。淸師驅馬試之﹐不及於腹﹐數十騎過江。而列戍驚擾﹐走死不暇。

監國發自紹興。富平將軍張名振棄石浦﹐以舟師護監國﹐由江門出海。令保定伯毛有倫扈元妃張氏﹑世子由定海而出。

張國維行次黃石巖。而方國安﹑馬士英合兵奔至天臺﹐詢之土人﹐云「山西有徑﹐可通楚﹑粵至滇﹑閩者。」因士眾未集﹐稍憩以俟。山中有石橋﹐恐敵人之來襲也﹐命毀之。橋中有石版﹐版有文二行﹐曰「方馬之兵﹐至此而止。」二人大駭﹐以爲此天意也﹐遂畱不去。遣人至杭投淸。貝勒大悅﹐卽命阮大鋮遺之以書﹐以異其禮。兩人大喜﹐卽決計獻監國以降。乃遣將守監國。未至魯營而守者忽病﹐不省人事。監國得單騎逸﹐登海舶﹐傳命國維防遏四邑。遂過東陽﹐治兵再舉。時六月十八日也。

二十五日﹐淸師破義烏。眾勸國維入山﹐國維曰「誤天下事者﹐文山疊山也。一死而已。」二十七日﹐出師至七里寺。國維具衣冠南向再拜﹐曰「臣力竭矣。」作絕命詩三章。謂知府王澧曰「子有父母在﹐可無死。余國之大臣也﹐義不得生﹐暫欲剃髮以紓民難。」於是經理諸事三日畢﹐從容就縊。或曰赴園池死云。

王之仁載其妻妾並兩子婦幼女諸孫盡沈於蛟門下﹐捧所封敕印北面再拜投之水。獨至松江﹐峨冠登岸。百姓駭愕聚觀。之仁從容入見淸內院洪承疇﹐自稱仁系前朝大帥﹐不肯身泛波濤﹐願來投見﹐死於明處。承疇優接以禮﹐命剃髮。不從。八月二十四日﹐就義西市。

陳函輝哭入雲峯山中﹐作絕命詞八首﹐云「生爲大明之人﹐死作大明之鬼。笑指白雲深處﹐蕭然一無所累。子房始終爲韓﹐木叔生死爲魯。赤松千古成名﹐黃檗寸心獨苦。父母恩無可報﹐妻兒面不能親。落日樵夫湖上﹐應憐故國孤臣。臣年五十有七﹐回頭萬事已畢。徒慚赤手擎天﹐惟見白虹貫日。去夏六月廿七﹐虛度一生世法。但嚴心內春秋﹐莫問人間花甲。斬盡一生情種﹐獨畱性地靈光。古柄共參文佛﹐麻衣泣拜髙皇。手著遺文千卷﹐尙存副在名山。正學焚書亦出﹐所南心史難刪。慧業降生文人﹐此去不畱隻字。惟將子孝臣忠﹐貽與世間同志。」又作自祭文一﹑《埋首記》一﹐從容笑語﹐扃戶自經死。禮部侍郎王思任不食死。太僕少卿陳潛夫偕妻孟氏﹑妾孟氏﹐夫妻姊妹聯臂共沈河死。兵部主事葉世桓與妻王氏同溺死。兵部主事髙岱絕食死﹐子諸生髙朗赴水死。通政使吳從魯不剃髮死。原任山西僉事鄭之尹沈水死。諸曁諸生方炯﹑山陰諸生朱瑋赴水死。蕭山諸生楊雪門自縊死。醫生倪舜年正襟危坐磁缸內﹐命人掩覆﹐朗聲誦佛死。

淸師至金華﹐督師閣部朱大典出兵與戰﹐傷淸師士卒數萬﹐固守月有五日不下。淸師取民間耕牛﹐載紅衣大炮集城下﹐向一處擊之。城崩。大典以家眷悉置於樓﹐闔門縱火自焚死。其子師鄭﹐武進人﹐亦死。

總兵張鵬翼守衢州﹐標下副將秦應科等內應。城破﹐鵬翼及樂安王﹑楚王﹑晉平王皆被殺。督學禦史王景亮被執﹐不屈﹐遇害。

馬士英﹑方國安等猶擁殘兵數�﹐請入關﹐隆武帝以其罪大﹐不許。士英遁至臺州寺爲僧﹐隨爲淸師搜獲。阮大鋮先已迎降﹐貝勒隨令內院辦事。方逢年及刑部尙書蘇壯等俱剃髮投降。士英﹑國安至杭﹐貝勒待之厚﹐兩人遂擒魯王妃及其眷屬以獻。貝勒復誘兩人﹐使盡攜眷屬及愛將銳卒入城中駐紮。月餘﹐貝勒治宴﹐其將領四十八人同時就戮。囚士英﹑國安﹐挾之入閩﹐俱械一室。士英日吟詩消遣。一日引入洪塘﹐與總兵數人俱被戮。時有黑气從西南來﹐以爲諸臣被戮猶有天變云。

阮大鋮未降之先﹐同黨逆之馮銓已署其姓名﹐囑之南徵者﹐懸內院之缺以待。大鋮初降﹐不知也。其同邑潘應奎﹐逆黨潘汝禎之子也﹐時爲委署杭嚴道﹐名位下大鋮數等。大鋮入謁﹐應奎故作色靳之﹐大鋮不覺屈膝。旣而示以銓之書﹐大喜過望。從徵福建﹐方過仙霞嶺﹐口稱雷爺相見﹐遂墮馬折頸而死。雷糸寅祚者﹐太平人﹐以孝廉仕至河間道﹐因劾周延儒被黜。至弘光時﹐六等定罪﹐爲大鋮冤死﹐故顯神云。

兵部侍郎楊文驄﹐士英戚也。乙酉夏﹐道蘇州﹐取庫金二十餘萬。及淸師渡江﹐與田仰居山島中﹐有兵幾二萬。田﹑楊同遣兵四百﹐載幣物獻淸貝勒。貝勒盡殺之。田仰私送幣帛數車﹐貝勒受之﹐使田兵別營。以鐵騎千餘圍之﹐盡放田兵出圍﹐令楊兵下馬﹐去器械。又次日﹐火炮四衝之﹐亂箭齊發﹐一營皆沒。

張名振旣護監國出海﹐投肅虜伯黃斌卿於舟山。

舟山者﹐四面皆海。元時爲昌國衛。昔越王勾踐欲置夫差於甬句東﹐卽此地也。今省入定海﹐設參將一員以鎭之。崇禎間﹐黃斌卿爲其地參將。斌卿﹐興化衛人﹐少隨其父於京邸﹐流落不能歸。後以恩例當授把總﹐苦於無資﹐有妓劉氏助之得辦。劉氏乃爲其妻﹐妒死。後自參將升江北總兵。南京旣失﹐遁歸。隆武建號﹐斌卿得附勸進。上言舟山爲海外巨鎭﹐番舶往來﹐饒魚鹽之利﹐西連越郡﹐北綽長江﹐此進取之地也。隆武帝善之﹐封爲肅虜伯﹐賜劍印﹐率兵屯舟山﹐便宜行事。旣復上疏乞周崔芝自副。崔芝號九玄﹐福淸之榕潭人也。少讀書不成﹐去而爲盜於海。其人饒機智﹐儕輩皆聽其指揮。嘗往來日本﹐以善射名。與撒斯瑪王結爲父子。日本三十六島﹐各有王統之。其所謂東京者﹐乃國主也。國主曰京王﹐擁虛位而已。一國之權則大將軍主之。其三十六國王則如諸侯之職。撒斯瑪於諸島爲最彊﹐與大將軍相爲首尾。崔芝旣熟日本﹐故在海中無不如意。微行至家﹐爲有司迹捕﹐系獄三年。賄吏得解﹐乃變姓名爲盜如故。久之就撫﹐以崔芝爲黃華關把總﹐稽察商舶。乙酉秋﹐隆武帝加崔芝水軍都督﹐副黃斌卿駐舟山。其冬﹐崔芝遣人至撒斯瑪﹐訴中國喪亂﹐願假一旅﹐以齊之存衛﹑秦之存楚之故事望之。將軍慨然約明年四月發兵三萬﹐一切戰艦軍資器械自取其國﹐餘財足以供大兵中華數年之用。自長崎島至東京三十餘里﹐馳道﹑橋梁﹑驛遞﹑公館重爲修葺﹐以待中國使臣之至。崔芝大喜﹐益備珠璣玩好以悅之。參謀林舞爲使﹐期以四月十一日東行。舞將解維﹐而斌卿止之﹐曰「大司馬余煌書來﹐此吳三桂乞師之續也。」崔芝慷慨下士﹐來者多歸之。而斌卿爲人猜忌﹐故至是崔芝怒而入閩。

福州旣破﹐鄭芝龍劫眾議降。安昌王恭島﹑尙書張肯堂﹑侍郎朱永﹑忠威伯賀君堯﹑武康將軍顧乃徳皆言不可。崔芝涕泣而謂芝龍曰「崔芝海隅亡命耳﹐無所輕重。所惜明公二十年威望﹐一朝墮地﹐爲天下笑。請得效死於前﹐不忍見公之有此也。」抽刀自刎。芝龍起而奪之。後數日﹐芝龍竟去。

崔芝旣去舟山﹐斌卿出師窺崇明。戰敗﹐以周瑞援得還軍。斌卿怯於大敵而勇於害同類。是年﹐副使荊本徹至舟山﹐屯小沙嶼。本徹松江建義﹐兵敗入海﹐其將士善射。斌卿忌之。本徹不能輯士卒﹐所至爲民患。斌卿乘民之怒﹐造爲流言。民有單裏者﹐從斌卿攻之。本徹遂遇害。

至六月﹐浙東事敗。張名振扈監國﹑毛有倫扈張妃世子至﹐而斌卿不納。飄泊外洋。名振故與斌卿爲兒女姻﹐其兵勢每相倚藉。王鳴謙至舟山﹐斌卿誘擊之﹐盡並其眾。叛將張國柱乃悉定海舟師以攻舟山。國柱有弓箭手五百人﹐號驍勇。斌卿念陸戰不能勝之﹐乃使百姓乘城﹐而身率水師出戰於洋﹐三日夜不能當國柱。名振水營將阮進精水戰﹐以四舟衝國柱營。秋濤方壯﹐乘之發炮﹐無不糜碎。國柱僅以身免﹐乃劫元妃世子而去。斌卿得其樓船百號﹐聲勢益振。

阮進者﹐嘗爲海中小盜﹐名振拔之﹐使統水營。進甚徳名振﹐而斌卿以計間之﹐使進背名振取其船二十艘﹐軍資器械數萬﹐脫歸閩海。

時監國泊舟外洋。會永勝伯鄭彩至舟山﹐遂奉監國入閩。

十月丁酉﹐監國發舟山。十一月丙寅﹐次中左所﹐卽廈門也。時鄭芝龍旣降﹐並令鄭彩執監國以降。彩不可﹐匿監國﹐而以南夷貌類者服監國冠服居舟中﹐謂守者曰「事苟急﹐則縊死以示之。」淸師挾芝龍北去﹐乃已。

芝龍子成功年甫二十﹐不從父志﹐復建殺父報國之旗於海上。然亦不欲奉監國﹐仍稱隆武年號。鄭彩乃奉監國攺次長垣﹐以明年爲魯監國二年。海上遂有二朔。

監國二年丁亥正月癸卯朔﹐監國在長垣。熊汝霖爲相。

辛未﹐監國牙出師。提督楊耿﹑總兵鄭聯皆以兵來會。進鄭彩爲建國公﹐張名振爲定西侯﹑楊耿爲同安伯﹐鄭聯爲定遠伯﹐周瑞爲閩安伯﹐周崔芝爲平夷伯﹐阮進爲蕩胡伯。

周崔芝復海口﹐以參謀林舞﹑總兵趙牧守之﹐遣義子林臯隨安昌王至日本乞師﹐不得要領而還。

二月壬申﹐克海澄。明日攻漳浦﹐失利。又明日﹐淸師救海澄﹐南師退入於海。丙子﹐克漳浦﹐以閩人洪有文爲令。五日而陷﹐有文死之。

鄖西王復建寧﹐其裨將王祁復邵武。祁營山中﹐取民間幾桌數百張﹐每張懸火綫數十炷﹐黑夜順流環城而過。守者謂祁兵薄城﹐炮石交下﹐遲明﹐方知其僞。守者習之不疑﹐一日祁突至﹐遂破。

四月﹐海口陷﹐林舞﹑趙牧死之。周崔芝退保火燒嶼。

是時﹐舟山復有吳勝兆之事。勝兆﹐淸朝守松江帥也﹐頗懷異志﹐聚吳中失職者﹐並招太湖義旅﹐以蠟書求援於舟山。斌卿猶豫不敢應。翰林張煌言﹑禦史馮京第俱在舟山﹐勸張名振以其兵就約。名振諾之。時斌卿已進爵威口侯﹐其肅虜伯印故在﹐名振請卽以其印封勝兆爲期。是月二十六日﹐勝兆之聚謀者旣眾﹐人人以爲事成在旦夕﹐肆言無忌。而所撫義旅多不就約束﹐欲淩主兵出其上﹐主兵恨之次骨。其未經招撫者則暱就北師﹐因捕義旅以見勝兆。勝兆外無以自解﹐輒斧質以徇。義旅且惑勝兆中變。當是時﹐名振率師窺崇明﹐而海嘯﹐樓船喪失八九﹐踉蹌歸舟山﹐煌言﹑京第間道得脫。因失勝兆之約。義旅遂劫勝兆﹐斬北官之不從者。而勝兆之部曲且與義旅異志。於是有詹世勛者﹐矯勝兆之命﹐召義師次第入﹐斬之畢﹐而執勝兆。當事者雜治其獄﹐陳子龍﹑侯岐曾﹑沈廷揚﹑徐式谷﹑戴武功皆死之。有周長吉者﹐亦連染入案﹐當事鞫之。長吉口承與詹世勛謀叛﹐非勝兆也。於是並殺世勛。

初﹐忠威伯賀君堯帥溫州﹐嘗賊殺禮部顧錫疇﹐眾論非之。及溫破﹐入閩﹐復至溫之玉環山﹐收其漁稅﹐挾重貲來舟山。其標將歐興有隙於君堯﹐至是潛告斌卿﹐斌卿遣盜殺之中途。

七月﹐監國親徵﹐次長垣。會鄭彩﹑周瑞﹑周崔芝﹑阮進之師攻福州﹐敗績。

八月﹐克連江。

十月﹐長樂﹑永福﹑閩淸皆下。羅源令朱丕承﹑寧徳令錢楷皆以城降。

以馬思理爲東閣大學士﹐林正亨戶部尙書﹐錢肅樂兵部尙書﹐沈宸荃工部尙書﹐劉沂春右副都禦史﹐吳鐘巒通政使﹐余揚左都禦史﹐林嵋吏科給事﹐黃嶽吏部考工司郎中。

大學士劉中藻起兵福安﹐攻福寧州。其帥塗登華欲降﹐第謂人曰「豈有海上天子﹑船中國公而能成事者耶﹖」錢肅樂致之書曰「將軍獨不聞有宋末年﹐二王不在海上﹐文﹑陸不在船中乎﹖今將軍死守孤城﹐依沸鼎以稱安﹐巢危枝而自得﹐計之左矣。」登華得書﹐遂降。

鄧藩審理陳世亨以一旅復安固﹐援兵不繼﹐被執﹐不屈死。

吏部文選司主事林﹑兵部侍郎林汝翥攻福淸﹐兵敗﹐皆死之。初﹐於福京主銓政﹐曰「此潤色太平之事﹐顧今日之所急耶﹖」乃辭去﹐募兵數千人。爲鄭芝龍所阻﹐不得志。復散兵入山﹐制棺一具﹑布衣一襲﹐書大明孤臣之柩以待死。聞監國至而起。

吳鐘巒申明職掌﹐言「遠近章奏﹐武臣則自稱將軍都督﹐文臣則自稱都禦史侍郎﹐三品以下不計。江湖遊手之徒則又假造符璽﹐販鬻官爵。偃臥丘園而云聯師齊楚﹐保守妻子而云聚兵千萬。請加嚴核。募兵起義者則當問其冊籍花名﹐原任職官者則當辧其敕書札付。」監國允之。

十二月﹐斌卿攻寧波﹐不克。甬諸生華夏﹑屠獻宸﹑楊文琦﹑文瓚﹑董徳敍﹑王家勸使人走舟山﹐約斌卿入爲內應。斌卿諾之。夏等又結海濱義旅余姚人王翊﹑王江﹐具帛書邀之﹐爲偵者所得。邑紳謝三賓又訐夏等以實之﹐夏等入獄。而舟山之師始至﹐泊桃花渡﹐仰視城上﹐寂無舉動。淸師以大炮擊之﹐卽退。當事詰夏之同謀者﹐夏慷慨而對曰「此時更有何人﹖無已﹐則太祖髙皇帝﹑崇禎先帝耳。」當事曰「然則汝帛書所謂布置已定者﹐何耶﹖」夏曰「直爲大言﹐鼓動人心。」當事利三賓之財﹐亦誣以同謀﹐令夏引之。夏曰「若謝三賓者﹐齷齪鄙夫﹐建義之事﹐胡可假之﹖」三賓在旁﹐搏顙以謝。夏等皆論死。文瓚妻張氏﹑夏妻陸氏﹑獻宸妻朱氏﹑文琦妻朱氏皆自縊死。

斌卿旣返﹐甚悔其一出﹐乃刻意爲保聚之計。限民年十五以上卽充鄕兵。男子死﹐妻不得守制﹐田卽入官。年六十無子者﹐收其田產﹐別給口食。初﹐舟山之田彊半屬內地大戶﹐至是﹐盡籍爲官田。總計合山之田﹐官居其二﹐民居其一。斌卿欲並收其一﹐如土司之法﹐爲不侵不叛之島夷而已。王翊遂入四明山。四明在漢﹑晉以前通謂之天臺﹐其後分裂天臺以爲四明。周圍八百里﹐連山疊嶂﹐豁險之極。唐咸通元年﹐裘甫之裨將劉從簡率壯士五百﹐奔至大蘭山﹐據險自守。諸將共破之。大蘭﹐卽四明之山心也。四明之爲山寨﹐舊矣。

監國三年戊子正月丁酉朔﹐監國在閩安鎭。

同安伯楊耿﹑大學士朱繼祚攻興化﹐克之。興化分守道彭遇凱﹐南都時禦史也﹐令其守將出戰﹐而登陴立大明幟。守將不敢入。

癸丑﹐鄭彩殺大學士熊汝霖及義興侯鄭遵謙。汝霖票擬﹐每右瑞而左彩﹐彩積恨之。監國次閩安﹐從亡諸臣之室俱保瑯琦。守瑯琦李茂者﹐彩之裨將也。汝霖奴子與之爭口。元夕﹐汝霖自監國所歸沐。熊﹑鄭兩家以簪珥相問遺。李茂以熊﹑鄭合謀奔告彩﹐汝霖遂爲所害。彩以遵謙同姓﹐弟畜之﹐使領陸兵於牛田。鄭氏故以商舶爲事﹐謙彊取二舶﹐資萬計﹐由此交惡。汝霖見殺﹐謙復不祕其辭色。彩乃詐撲部將丘輝﹐輝扶傷就謙﹐求書投鄭鴻逵。謙過輝船送之﹐被擒。輝旣擒謙而難於面之﹐伏艙底不出。謙呼曰「汝鄭彩廝養﹐殺我﹐豈出汝意而相避乎﹖」輝出﹐謙乞只雞盂黍﹐哭奠汝霖。旣畢﹐蹈海死。謙妾金四姐者﹐故倡也﹐嘗笞殺其婢王氏﹐下於獄。謙以千金出之。謙死﹐金四姐束槁象彩﹐每饋食﹐斬象人以侑哭。彩聞之﹐沈之於海中。

二月﹐以錢肅樂爲東閣大學士。

時江西金聲桓遣北將郭天才援閩﹐與巡撫佟國鼐有隙。天才來降﹐封爲忠勤伯。

三月﹐興化陷﹐吏科給事林嵋自縊。興泉守道湯菜緋衣坐堂上﹐遇害。莆田陷﹐大學士朱繼祚﹑知縣鄭廷諫死之。永福陷﹐兵科給事中鄢正畿賦絕命篇﹐投水死。禦史林逢經亦投水死。長樂陷﹐禦史王恩及服毒﹐妻李氏同死。建寧陷﹐王祁巷戰自焚死。監國在閩中﹐先後復三府一州二十七縣。淸師調江﹑廣﹑兩浙之兵來救﹐所復府縣至是盡陷﹐僅畱寧徳﹑福安二城。

是月﹐王翊破上虞﹐殺攝印官。淸師由淸賢嶺入。義旅屯於丁山﹐狼顧失指﹐屠百餘人。有孫說者﹐聞丁山敗﹐救之﹐中流矢死﹐直立不僕。上虞遂陷。

禦史馮京第自湖州軍破﹐亦間行至四明﹐與王翊合軍杜嶴﹐守關牙﹐軍器甚整。北撫勒兵東渡﹐下令教鄕聚團練﹐攻杜嶴﹐破之。其副將邵不倫亦見獲。京第匿民捨。翊以四百人走天臺﹐依定遠將軍兪國望﹐復自天臺至四明﹐擊破鄕聚之團練者﹐隨道收兵﹐一月至萬餘人﹐而京第亦出。

六月戊戌﹐大學士錢肅樂卒。初﹐塗登華以福寧州降﹐鄭彩受之。福寧危而後降﹐由於劉中藻﹐故幕府立焉。彩反掠其地。肅樂與中藻書﹐每不直彩。彩聞之﹐恨甚。肅樂固有血疾﹐亦念其恨也﹐疾動而卒。

十月﹐大學士馬思理卒。以沈宸荃﹑劉沂春爲東閣大學士。

是歲﹐禦史馮京第謂黃斌卿曰「北都之變﹐東南如故﹐並使其東南而失之者﹐是則借寇之害也。今我無可失之地﹐比之前者爲不倫矣。」斌卿於是使其弟孝卿同京第往﹐至長崎島﹐其王不聽登陸。

始有西洋人爲天主教者入日本﹐日本俗佞佛﹐而教人務排釋氏﹐且作亂於其國。日本起兵盡誅教人﹐生埋於土中者無算﹐驅其船於島口陳家河焚之﹐絕西洋人往來。於五達之衢﹐置銅版刻天主像於上﹐以踐踏之。囊橐有西洋物﹐卽一錢之細﹐搜得必殺無赦。當是時﹐西洋人方欲復仇﹐大舶載炮而來﹐與日本爲難。日本講解始退。退一日而京第至。日本方戒嚴於外國﹐京第卽於舟中朝服拜哭不已。

會東京遣官行部﹐如中國巡方禦史﹐禿頂坐藍輿。京第因致其血書。撒斯瑪王聞長崎王之拒中國也﹐曰「中國喪亂﹐我不遑卹﹐而使其臣哭於我國﹐我國之恥也。與大將軍言之﹐議發各島罪人。」

京第還﹐日本致洪武錢數十萬。蓋其國不自鼓鑄﹐但用中國古錢。舟山之用洪武錢﹐由此也。

孝卿假商舶畱長崎。長崎故多官妓﹐皆居大宅﹐無壁落﹐以綾縵分爲私室。當月夜﹐每室懸琉璃﹐諸妓各賽琵琶﹐中國未之有也。孝卿戀戀不歸。其國輕之﹐竟不發師。

王翊又破上虞﹐走其令﹐得縣印。當是時﹐浙東山寨﹐蕭山則石仲芳﹐會稽則王化龍﹑陳天樞﹐臺州則余國望﹑金湯﹐奉化則吳奎明﹑索應彪﹐皆鹵掠橫暴。而平岡張煌言﹑上虞李長祥又單弱不能成軍。惟王翊一旅蔓延於八百里之間﹐設爲五營。王仁則專主餉﹐勸分富室﹐單門下戶﹐安堵如故。履畝而稅﹐人亦無不樂輸者。平時不義之徒﹐立置重典。翊所決罰﹐人人稱快。浙東列城爲之晝閉﹐胥吏不敢催租縛民。郡縣長吏惴惴保守一城爲幸﹐皆薦誠講解。翊計天下不能無事﹐待之數年﹐庶幾爲中原之應也。自上虞出﹐東徇奉化。淸師方攻吳奎明﹐力不支而遁﹐至河泊所﹐翊猝遇之﹐戰﹐淸師敗績。

監國四年己丑正月辛酉朔﹐監國次沙涅。

三月﹐寧徳陷。

四月﹐福安陷﹐大學士劉中藻死之。中藻在福安﹐淸師前後來攻﹐所殺傷數千人。淸師乃傅城十里﹐掘濠樹柵。中藻不得出戰﹐食盡爲文自祭﹐吞金死。部將董世尙等同死者數百人。

張名振之喪師而歸也﹐斌卿每事侮之﹐遂去舟山﹐而別營於南田。平西將軍王朝先亦失歡於斌卿﹐而別營於鹿頸。兩人皆恨斌卿。第孥皆在舟山﹐未得間也。

六月﹐名振復健跳所。七月﹐閩地盡陷﹐鄭彩亦棄監國而去。名振與阮進往迎監國於沙涅﹐扈至南田﹐以健跳所處之。從亡者爲大學土沈宸荃﹑劉沂春﹑禮部尙書吳鐘巒﹑兵部尙書李向中﹑兵部侍郎孫延齡﹑左副都禦史某﹑兵部職方司郎中朱養時﹑戶部主事林瑛。每日朝於水殿。而鐘巒飄泊所至﹐試其士之秀者爲博士弟子員﹐率之進見。衤闌衫巾絳﹐拜起秩秩。

監國分使使山寨拜官。授翊河南道禦史﹐王江戶部主事。左都禦史某上言「諸營文則自稱都禦史﹐武則自稱將軍都督﹐未有三品以下者。主上嘉其慕義﹐亦遂因而命之。惟王翊不自振大﹐僅授禦史﹐在承平固爲顯要﹐而非論於今時。諸營小或不及百人﹐大亦不過王翊一部﹐今品級懸絕﹐以之相臨﹐恐爲未便。」大學士劉沂春﹑禮部吳鐘巒皆以爲然。定西侯張名振持之不肯下。

初﹐諸營迎表皆因名振以達﹐獨翊不關名振。名振不樂曰「俟王翊之來﹐吾爲上言之也。」翊朝行在﹐睹其軍容﹐升右僉都禦史﹐翊曰「吾豈受定西侯鈐鍵哉﹖」

山海久不寧。有北人謀者曰「此皆失職人所致﹐苟招撫而官之﹐無有不願解甲者矣。」會稽人嚴我公知之﹐僞爲告身﹑銀印曰「請自隗始。」遂俾以都禦史﹐招撫山海。湖州柏襄甫﹑會稽顧虎臣皆降。我公將渡海﹐發使者入明山。翊之前營黃中道曰「嚴我公動搖山海﹐寧可使之達行在哉﹖」烹其使﹐分羹各營﹐敢受招撫者﹐視此。我公踉蹌去。

淸師圍健跳所。蕩胡伯阮進率其樓船數百至﹐金鼓動天﹐淸師圍解。封王朝先爲平西伯。朝先初同張柱國出海﹐黃斌卿畱之部下﹐不任以事。朝先故土司﹐調徵塞上﹐累立戰功﹐不肯鬱鬱居間﹐請徇邊海。至奉化之鹿頸﹐四五月而聚兵數千﹐邊海爲之出賦。

八月壬辰﹐世子生。

九月﹐健跳所饑。阮進恃昔日保舟山之力﹐以百艘泊舟山告急。斌卿不應﹐亦不使人至健跳所存問官守。斌卿喜收海盜﹐資其劫掠。有黃大振者善劫﹐獲番舶數萬金以饋﹐斌卿不饜。大振無以應之﹐逃匿朝先營﹐駕危言以悚朝先。朝先遂與名振﹑阮進合謀﹐上疏監國。有旨進討。斌卿遣將陸偉﹑朱玖迎戰﹐輒敗﹐求救於安昌王恭搗。大學士張肯堂上章待罪﹐曰「所不攺心以事君者﹐有如水。」又議和於諸營曰「彼此皆王臣也。兵至無妄動﹐候旨處分。」九月十四日﹐胥會於海上﹐初皆安堵﹐已而陸偉﹑朱玖背約出洋。阮進疑斌卿之逃也﹐縱兵大掠﹐砍傷斌卿﹐沈之海中。二女從死。

十月己巳﹐監國駐蹕舟山。劉沂春還閩。以張肯堂爲東閣大學士﹐朱永吏部侍郎﹐孫延齡戶部尙書。

是冬﹐有僧湛微自日本來﹐爲阮進述請兵不發之故。且言金帛不足以動之﹐誠得普陀山慈聖太后所賜藏經爲贄﹐則兵必發矣。進與名振上疏監國﹐以登波將軍阮美爲使。監國親餞送之。十一月朔﹐出普陀。十日至五島山﹐與長崎相距一程。是夜大風黑浪﹐兼天雨紅魚﹐乘空上下﹐不知所往。十二日﹐見山﹐舵丁驚曰「此髙麗界也。」掉帆而南。又明日﹐乃進長崎。

凡商舶至國﹐例髮小舟稽出入﹐名曰班舶。阮美諭以梵策乞師﹐其王聞之大喜。已而知船中有湛微者﹐則大駭。

初﹐湛微之在日本也﹐長崎島有三寺﹐一曰南京寺﹐中國北僧居之﹔一曰福州寺﹐閩僧居之﹔一曰日本寺﹐本國僧居之。南京寺住持名如定﹐頗通文墨﹐國人重之。湛微者﹐拜其位下。湛微所能﹐不若其師﹐而狡猾多變﹐乃之一島名裴泉者。其島中無中國人往來﹐不辧詩字之好醜﹐湛微得妄自髙大。惡札村謠﹐自署金獅子尊者﹐流傳至東京。大將軍見之﹐曰「此必西洋人之爲天主教者﹐潛入吾國。」急捕之。以其爲江西僧﹐逐之過海。日本不殺大唐僧﹐有犯法﹐止於逐﹐再往則戮及同舟。湛微欲以此舉自結於日本。阮美於是始知爲其所賣也﹐遂載經而返。然日本自寬永享國三十餘年﹐母后承之﹐其子復辟﹐攺元義明﹐承平久矣。其人多好詩書﹑法帖﹑名畫﹑古奇器﹑二十一史﹑《十三經》。異日價千金者﹐捆載旣多﹐不過一二百金。故老不見兵革之事。本國且忘備﹐豈能渡海爲人救援乎﹖卽無西洋之事﹐亦未必能行也。

監國五年庚寅正月乙卯朔﹐監國在舟山。

三月﹐翊朝行在﹐升兵部左侍郎。

八月﹐破新昌﹐拔虎山。

九月﹐淸師攻舟山﹐惡翊中梗﹐金帥自奉化入﹐田帥由余姚入﹐會師大蘭山。帳房三十餘里﹐遊騎四出﹐以搜伏聽者。翊避之於海。馮京第以病不能行﹐匿鶴頂山﹐爲其降將所致﹐害於寧城。

時周瑞﹑周崔芝樓船三百餘艘﹐分屯溫之三盤﹐以爲舟山犄角。亡何﹐芝﹑瑞有隙﹐監國使武陵人吳明中往解之。明中至三盤﹐構之益甚。瑞遂南依鄭彩﹐芝亦北依阮進。彩與朱成功爭中左所﹐彩大敗﹐泊沙涅﹐具表請援。芝﹑進旣怨瑞﹐而張名振亦欲結成功歡﹐反擊破彩餘兵。

十月辛巳朔﹐日有食之。

監國六年辛卯正月己卯朔﹐監國在舟山。

二月乙卯﹐張名振殺王朝先。當斌卿之破也﹐阮進收其水師﹐朝先收其陸兵。軍資甲仗﹐一不以賦名振﹐嫌隙遂成。鄭彩之敗﹐振進因而墮之﹐朝先又不與會。是時朝先居舟山﹐名振治兵南田﹐朝先不虞其見襲也﹐士卒散遣民捨。名振猝至﹐朝先手格殺十數人而死。

臺州分守道耿應衡遣姦細入舟山﹐托於日者﹐謂監國之祿命宜禳災星。張名振設醮﹐請監國行香。兵部郎中朱養時上疏爭之﹐謂如此舉動﹐使敵人聞之﹐當曰行朝無一人矣。

會淸師攻行朝﹐松江張天祿出渫闕﹐金華馬進寶出海門﹐而陳錦總督全師以出定海。行朝聞之﹐張名振﹑阮進扈監國發舟山﹐舟泊道頭。

七月﹐翊還山中﹐所畱諸將降殺且盡。二十四日﹐大星墜地﹐野雉時鳴。爲團練兵執於北溪﹐過奉化﹐賦絕命詩。入見海道﹐海道請觀其絕命詩﹐授筆於翊﹐書而示之﹐乃引筆以擲海道而出。北帥將會定海﹐縶翊以待。翊每日從容束幘﹐掠鬢修容﹐謂諸帥曰「使汝曹見此漢宮威儀也。」

八月十二日﹐北帥畢集﹐陳督訊之。翊坐於地曰「毋多言。成敗利鈍﹐天也﹐汝又何知﹖」劉帥注矢射之﹐中肩﹐田帥中頰﹐金帥中脇。翊不稍動﹐如貫植木。絕其吭﹐始僕。從翊者二人﹐亦不跪。掠之則跪而向翊。淸師見之﹐皆爲泣下﹐曰「非獨王公忠﹐乃其從者亦義士也。」

王江之母爲金帥所得﹐以招江。江削髮爲僧﹐見金帥於杭﹐問訊而已。安置省城﹐母以天年終。江買一妾﹐其妻日夜勃﹐鄰人俱厭之。江憐妾而黜遣其妻﹐妻亦攘袂數江﹐登車而去。聞者薄江所爲。一日﹐江出﹐鄰人以其妾在不疑﹐旣而不返﹐始知向者以術脫其妻也。江旣得逸﹐遂與張名振引師入長江﹐登金山﹐遙祭孝陵﹐題詩痛哭。

是月辛酉﹐淸師試舟海口。南師以三舟突陣﹐獲樓船一﹑戰艦十餘﹐馘十一人而縱之。丙寅﹐大霧﹐出師之舟悉抵螺頭門﹐守陴者方覺。先是﹐阮進詣海門議和﹐淸師欲誘之。進以數船脫歸﹐值北帥金礪之舟﹐進以火球投礪。風轉篷腳﹐反擊進面﹐創甚﹐投水。北師刺取之。安洋將軍劉世勛﹑都督張名揚統精兵五百﹑義勇數千﹐背城力戰﹐殺傷淸師千餘人。九月丙子﹐城陷。以巴臣興守之。淸師士卒相謂曰「吾兵南下﹐所不易拔者﹐江陰﹑涇縣及舟山而三耳。」

隆武帝嘗聞江陰﹑涇縣之以守見屠也﹐嘆曰「吾家子孫過此二縣﹐三尺童子亦當哀而敬之。」

大學士張肯堂蟒衣南面﹐視其妾周氏﹑方氏﹑姜氏﹑璧姐﹑子婦沈氏﹑女孫茂漪皆縊死﹐然後題詩自縊。禮部尙書吳鐘巒居普陀﹐聞變﹐曰「吾從亡之臣﹐當死行在。」渡海入城﹐別肯堂自縊孔廟。吏部侍郎朱永被執﹐貝勒令剃髮污之。永曰「吾發可剃﹐何待今日﹖」砍其脇﹐死。僕負屍出城﹐流血沾服。僕哭曰「主生前好潔﹐今無知耶﹖」血遂止。兵部尙書李向中居憂城外﹐淸師購得之﹐向中衰翔武﹐殺之。通政使鄭遵儉﹑兵科給事中董志寧﹑兵部郎中朱養時﹑戶部主事林瑛﹑江用楫﹑禮部主事董玄﹑兵部主事李開國﹑朱萬年﹑顧珍﹑工部主事顧宗堯﹑中書舍人蘇兆人﹑安洋將軍劉世勛﹑左都督張名揚﹑工部所正戴仲明﹑錦衣衛指揮王朝相﹑太監劉朝﹑定西參謀諸生林世英皆死之。

監國七年壬辰正月癸酉朔﹐定西侯張名振﹑大學士沈宸荃﹑兵部左侍郎張煌言扈監國至中左所。尋居金門﹝案﹕屬泉州同安縣東南﹞。沈宸荃艤舟南日山﹐遭風失維﹐不知所之。

監國八年癸巳正月戊辰朔﹐監國在金門。三月﹐自去監國號。

明年甲午�月�日﹐鄭成功奉魯王居金門。初至﹐禮待甚恭﹐旣益懈。王積不能平。成功銜之。未幾﹐將王往南澳﹐成功使人沈之海中。

至明年乙未十一月﹐延平王朱成功遣阮進﹑陳雪之圍舟山﹐巴臣興叛降。

又明年丙申﹐王江復與沈調倫聚眾明山。聲勢寢衰﹐調倫見獲被害﹐江亦病創而卒。八月二十六日﹐淸師復取舟山﹐進﹑雪之俱赴水死。

又明年丁酉﹐淸廷以舟山不可守﹐遷其民過海。迫之﹐數日之間溺死者無算﹐遂空其地。

三餘氏曰﹕自浙河失守﹐𨿽復郡邑﹐而陸處者惟舟山二年耳﹐余則以海島爲金湯﹐舟楫爲宮殿而已。海舶苦水﹐扈從者晨沐不過一盞。艙僅周身﹐穴而下﹐仍復蓋之﹐其與處棺中何異﹖監國舟名河踞﹐稍大﹐而其頂卽爲朝房﹐諸臣議事在焉。落日狂濤﹐君臣相對﹐亂礁窮島﹐衣冠聚謀。𨿽金鰲橘火﹐零丁飄絮﹐未罄其形容也。有天下者以此亡國之慘圖諸殿壁﹐可以得師矣。

◎唐王載略唐王聿釒粵﹐思文皇帝第四弟也。帝卽位福州﹐乃封聿釒粵爲唐王﹐以主唐祀。汀州之變﹐大學士蘇觀生守虔﹐聞敗卽撤兵入廣﹐而虔遂不守。適唐﹑淮諸王航海至廣州﹐時粵督丁魁楚﹑西撫瞿式耜已奉桂王監國於肇慶﹐觀生故與魁楚有隙﹐以爲由隆武而言則宜及其弟﹐乃與舊輔何吾騶﹑布政使顧元鏡﹑在籍侍郎王應華於隆武元年丙戌十一月癸卯朔﹐擁立聿釒粵爲監國。使主事陳邦彥通好桂王。

初五日﹐王遂卽位﹐以廣州都司署爲行宮﹐攺明年爲紹武元年。自舊輔蘇觀生﹑何吾騶而外﹐顧元鏡﹑王慶華皆爲東閣大學士﹐而軍國事專屬觀生。

時議者僉曰「肇慶監國詔書頒發﹐天下知有新君矣。今復蹈靖江覆轍﹐速外氛﹐二百里間立兩帝﹐自樹內鯁。三百年國紀﹐人披其葉而我刈其根矣﹐奚止不利孺子耶﹖」觀生不聽。

邦彥至肇慶﹐桂王見於舟中。太妃垂簾。丁魁楚侍立﹐言戰與平孰便。邦彥曰「天潢之序固應屬王﹐何平之有﹖以言乎戰﹐外患方殷﹐寧可尋蹤譚尙﹑貽笑千古﹖不如早正大位﹐以屬人心。」魁楚然之。是月十八日﹐桂王遂卽尊位。加邦彥兵科給事中﹐使賫詔至廣。及邦彥至而唐王已卽位﹐遂不敢入﹐而貽書以報命觀生﹐且勸其與魁楚並力﹐勿國中自斗﹐貽漁人利也。觀生頗不自安。

大學士陳子壯移書瞿式耜﹐請力馘蘇而趣兵東上。乃遣兵科給事彭耀往諭觀生以倫序監國後先﹑國家仇讎利害。曰「上神宗嫡胤﹐奕然靈光。大統已定﹐誰敢復爭﹖且閩﹑虔繼陷﹐彊敵日引兵西下﹐勢已剝膚。不協心戮力爲社稷衛﹐而同室操戈﹐此袁譚尙所以早並於曹瞞也。公受國家重恩﹐乃貪一時之利而不顧大計﹐天下萬世將以公爲何如人耶﹖」觀生大怒﹐戮耀於市。耀﹐粵東人﹐舊爲秦令﹐有能聲。

觀生旣殺耀﹐卽集兵向肇慶。永曆帝乃命總督林佳鼎﹑武靖伯李明忠統兵至三水。唐王使督師陳際泰﹝非江右陳大士﹞禦之。二十九日﹐戰於城西﹐唐兵大敗。

十二月二日﹐又遇唐兵於海口。時有白旗賊新就東撫﹐觀生用以拒敵。賊故海寇﹐狡猾善水戰﹐詐以數十艘降林﹐林不爲備。唐兵皆大艘﹐乘東南風發火箭火球以焚西舟。西兵登岸﹐淖深三尺﹐人馬俱陷﹐全軍皆覆。佳鼎中炮死。明忠僅以數十騎免。

東西方相持﹐而淸帥佟養甲﹑李成棟自閩入廣﹐潮﹑惠皆迎降﹐卽用兩府印文以無警報廣州。觀生泰然。

當是時﹐廣州陸寇則有花山砦﹐水寇則有石﹑徐﹑馬﹑鄭﹐謂之四姓兵﹐觀生皆撫之爲用。然桀驁不聽節制﹐白日市中殺人﹐懸其腸於官府之門﹐莫敢呵問。七門之外﹐號令不行。

十五日﹐李成棟以十七騎疾趨廣州﹐門者納之。王方幸學閱射﹐羣臣朝服行禮。俄報淸師且至。觀生曰「此妄言爲賊間者﹐斬之。」旣而洶洶﹐猶以爲花山砦人。未幾﹐紅笠載道。宿衛萬人倉卒未集。王乃變服逾垣﹐匿王應華家。尋縋城而出﹐走洛城裏﹐邏者獲之﹐安置東察院。成棟使饋之食。王不食﹐曰「吾若飲汝一勺水﹐何以見先帝於地下﹖」遂自縊。觀生過吏科給事梁﹛洪金﹜問計﹐﹛洪金﹜曰「死耳。」觀生乃大書「大明忠臣義士固當死」九字於壁而縊死。太僕寺卿霍子衡﹑國子監司業梁朝鐘﹑行人梁萬爵死之。

十八日﹐殺諸王之在廣州者十六人。何吾騶﹑顧元鏡﹑王應華皆降。

時潮州山寨私擁趙王。佟﹑李遣兵至潮﹐趙王卽自降﹐剃髮﹐居光孝寺。會陳子壯致啟事泄﹐王實不知也。廣州知府陸元璣降﹐受佟﹑李指﹐逼至玄妙觀﹐勒令投繯。

三餘氏曰﹕觀生以修魁楚之釁而構東西之爭﹐外懼方張﹐內憂更烈。觀生之罪﹐其可逃乎﹖或以觀生受思文特達之知﹐宜立其弟﹐比之荀叔﹐過矣。若唐王之遇難從容﹐庶幾追配毅宗無愧哉﹗以視諸王﹐其得失竟何如也﹖

●跋右爲涵芬樓舊藏稿本﹐凡五卷﹐一曰福藩﹐二曰魯藩﹐三曰唐藩﹐四曰桂藩﹐五曰唐王聿釒粵。捲端題南沙三餘氏撰﹐不詳何如人。首有自序﹐稱乾隆己未秋七月旣望謹志﹐知書成於淸髙宗卽位之四年﹐《明史》告成之歲也。其書采摭舊聞﹐多所折衷﹐而原始要終﹐具見本末。每捲之後﹐又各系論贊﹐悲壯蒼涼﹐言外有物。蓋南中遺老之志在存實﹐藉以寄慨者。惟臨文之際﹐每遜當王﹐不但於弘光等朝削號稱藩﹐卽遇胡虜等字亦輒用○相代。淸世廟諱﹐自無論矣。時實爲之﹐復何足議﹖心知其意而直申之﹐是固來者之責耳。今爲校補缺文﹐是正稱謂﹐釐而訂之﹐合爲三卷﹐以福藩爲卷上﹐正名曰《安宗皇帝紀》﹔唐藩爲卷中﹐曰《紹宗皇帝紀》﹔桂藩爲卷下﹐曰《永曆皇帝紀》。而以魯藩及唐王聿釒粵爲附錄﹐綴之卷末﹐易署《魯監國載略》與《唐王載略》﹐總顏爲《南明野史》。良以名﹐從主人惟其實﹐例應爾也。中華民國十八年五月﹐全稿排校完﹐爰爲附識如此。吳縣王鐘麒汜。

