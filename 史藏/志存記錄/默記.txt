《默記》宋王銍

●卷上

藝祖仕周世宗﹐功業初未大顯。會世宗親徵淮南﹐駐蹕正陽﹐攻壽陽劉仁贍未下﹐而藝祖分兵取滁州。距壽州四程皆大山﹐至淸流關而止。關去州三十里則平川﹐而西澗又在滁城之西也。是時﹐江南李景據一方﹐國力全盛。聞世宗親至淮上﹐而滁州其控扼﹐且援壽州﹐命大將皇甫暉﹑監軍姚鳳提兵十萬扼其地。太祖以周軍數千與暉遇於淸流關隘路﹐周師大敗。暉整全師入憩滁州城下﹐令翼日再出。太祖兵再聚於關下﹐且虞暉兵再至﹐問諸村人﹐云有鎭州趙學究在村中教學﹐多智計﹐村民有爭訟者﹐多詣以決曲直。太祖微服往訪之。學究者固知爲趙點檢也﹐迎見加禮。太祖再三叩之﹐學究曰「皇甫暉威名冠南北﹐太尉以爲與己如何﹖」曰「非其敵也。」學究曰「然彼之兵勢與己如何﹖」曰「非其比也。」學究曰「然兩軍之勝負如何﹖」曰「彼方勝﹐我已敗﹐畏其兵出﹐所以問計於君也。」學究曰「然且使彼來日整軍﹐再乘勝而出﹐我師絕歸路﹐不復有噍類矣。」太祖曰「當復柰何﹖」學究曰「我有奇計﹐所謂『因敗爲勝﹐轉禍爲福』者。今關下有徑路﹐人無行者﹐𨿽暉軍亦不知之﹐乃山之背也﹐可以直抵城下。方阻西澗水大漲之時﹐彼必謂我旣敗之後﹐無敢躡其後者。誠能由山背小路﹐率眾浮西澗水至城下﹐斬關而入﹐彼方戰勝而驕﹐解甲休眾﹐必不爲備﹐可以得志。所謂『兵貴神速﹐出其不意。』若彼來日整軍而出﹐不可爲矣。」太祖大喜﹐且命學究指其路。學究亦不辭﹐而遣人前導。卽下令誓師﹐夜出小路亟行。三軍跨馬浮西澗以迫城﹐暉果不爲備﹐奪門以入。旣入﹐暉始聞之﹐旋率親兵擐甲與太祖巷戰﹐三縱而三擒之。旣主帥被擒﹐城中咸謂周師大兵且至。城中大亂﹐自相蹂踐﹐死亡不計其數﹐遂下滁州。卽《國史》所載﹐太祖曰「餘人非我敵﹐必斬皇甫暉頭」者﹐此時也。滁州旣破﹐中斷壽州爲二﹐救兵不至﹐壽州爲孤軍。周人得以擒仁贍﹐自滁州始也。擒暉送世宗正陽禦寨﹐世宗大喜﹐見暉於簣中﹐金瘡被體﹐自撫視之。暉仰面言「我自貝州卒伍起兵﹐佐李嗣源﹐遂成唐莊宗之禍。後率眾投江南﹐位兼將相﹐前後南北二朝﹐大小數十戰未嘗敗。而今日見擒於趙某者﹐乃天贊趙某﹐豈臣所能及﹗」因盛稱太祖之神武﹐遂不肯治瘡﹐不食而死。至今滁人一日五時鳴鐘﹐以資薦暉云。蓋淮南無山﹐惟滁州邊淮﹐有髙山大川﹐江﹑淮相近處﹐爲淮南屏蔽﹐去金陵才一水隔耳。旣失滁州﹐不惟中斷壽州援﹐則淮南盡爲平地。自是遂盡得淮南﹐無復障塞。世宗乘滁州破竹之勢﹐盡收淮南﹐李景割地稱臣者﹐由太祖先擒皇甫暉﹐首得滁州阻固之地故也。此皇甫暉所以稱太祖爲神武者。暉亦非常人﹐知其天授﹐非人力也。其後仁宗時﹐所以建原廟於滁而殿曰端命者﹐太祖歷試於周﹐功業自此而成﹐王業自此而始﹐故號「端命」。蓋我宋之咸﹑鎬﹑丰﹑沛也。其趙學究卽韓王普也。實與太祖定交於滁州﹐引爲上介﹐辟爲歸徳軍節度使巡官。以至太祖受天命﹐卒爲宗臣﹐比迹於蕭﹑曹者﹐自滁州始也。

王朴仕周爲樞密使。五代自朱梁以用武得天下﹐政事皆歸樞密院﹐至今謂之二府。當時宰相但行文書而已﹐況朴之得君哉﹗所以世宗才四年間﹐取淮南﹐下三關﹐所向成功。時緣用兵﹐朴多宿禁中。一日﹐謁見世宗﹐屏人嚬蹙﹐且倉皇嘆嗟曰「禍起不久矣﹗」世宗因問之﹐曰「臣觀元象大異﹐所以不敢不言。」世宗曰「如何﹖」曰「事在宗社﹐陛下不能免﹐而臣亦先當之。今夕請陛下觀之﹐可以自見。」是夜﹐與世宗微行﹐自厚載門而出﹐至野次﹐止於五丈河旁。中夜後﹐指謂世宗曰「陛下見隔河如漁燈者否﹖」世宗隨亦見之﹐一燈熒熒然﹐迆邐甚近則漸大﹐至隔岸大如車輪矣。其間一小兒如三數歲﹐引手相指。卽近岸﹐朴曰「陛下速拜之。」旣拜﹐漸遠而沒。朴泣曰「陛下旣見﹐無可復言。」後數日﹐朴於李谷坐上得疾而死。世宗旣伐幽燕﹐道被病﹐歸而崩。明年而天授我宋矣。火輪小兒﹐蓋聖朝火徳之盛兆﹐豈偶然哉﹗陸子履爲先子言。

藝祖初自陳橋推戴入城﹐周恭帝卽衣白襕﹐乘轎子出居天淸寺。天淸﹐世宗節名﹐而寺其功徳院也。藝祖與諸將同入內﹐六宮迎拜。有二小兒丱角者﹐宮人抱之亦拜。詢之﹐乃世宗二子﹐紀王﹑蘄王也。顧諸將曰「此復何待﹖」左右卽提去﹐惟潘美在後以手掐殿柱﹐低頭不語。藝祖云「汝以爲不可耶﹖」美對曰「臣豈敢以爲不可﹐但於理未安。」藝祖卽命追還﹐以其一人賜美。美卽收之以爲子﹐而藝祖後亦不復問。其後名惟正者是也。每供三代﹐惟以美爲父﹐而不及其他。故獨此房不與美子孫連名。名夙者﹐乃其後也。夙爲文官﹐子孫亦然。夙有才﹐爲名帥﹐其英明有自云。

徐鉉歸朝﹐爲左散騎常侍﹐遷給事中。太宗一日問﹕「曾見李煜否﹖」鉉對以﹕「臣安敢私見之﹗」上曰「卿第往﹐但言朕令卿往相見可矣。」鉉遂徑往其居﹐望門下馬﹐但一老卒守門。徐言「願見太尉。」卒言「有旨不得與人接﹐豈可見也﹗」鉉云「我乃奉旨來見。」老卒往報﹐徐入立庭下久之。老卒遂入取舊椅子相對。鉉遙望見﹐謂卒曰「但正衙一椅足矣。」頃間﹐李主紗帽道服而出。鉉方拜﹐而李主遽下階引其手以上。鉉告辭賓主之禮﹐主曰「今日豈有此禮﹖」徐引椅少偏乃敢坐。後主相持大哭﹐及坐默不言。忽長吁嘆曰「當時悔殺了潘佑﹑李平。」鉉旣去﹐乃有旨再對﹐詢後主何言。鉉不敢隱﹐遂有秦王賜牽機藥之事。牽機藥者﹐服之前卻數十回﹐頭足相就如牽機狀也。又後主在賜第﹐因七夕命故妓作樂﹐聲聞於外﹐太宗聞之大怒﹔又傳「小樓昨夜又東風」及「一江春水向東流」之句﹐並坐之﹐遂被禍云。

先子言﹐錢俶所以子孫貴盛蕃衍者﹐不特納土之功﹐使一方無兵火之厄﹐蓋有社稷大勛﹐𨿽其子孫莫知之也。從太宗平太原﹐卽擒劉繼元以歸﹐又旁取幽燕﹐幽燕震恐。旣迎大駕至幽州城下﹐四面攻城﹐而我師以平晉不賞﹐又使之平幽﹐遂軍變。太宗與所親厚夜遁。時俶掌後軍﹐有來報禦寨已起者﹐凡斬六人。度大駕已出燕京境上﹐乃按後軍徐行﹐故鑾輅得脫。不然﹐後軍與前軍合﹐又虜覺之﹐則殆矣。蓋一夜達旦﹐大駕行三百里乃脫﹐皆俶之功也。

世傳王迥遇女仙周瑤英事﹐或言非實﹐托寓而爲之爾。是誠不然。當斯時﹐盛傳天下﹐禁中亦知。是時﹐皇儲屢夭。晏元獻爲相﹐一日﹐遣人請召迥之父郎官王璐至私第﹐款密久之。王璐不測其意。忽問曰「賢郎與神仙遊﹐其人名在帝所﹐果否﹖」王璐驚惶﹐不知所對﹐徐曰「此子心疾﹐爲妖鬼所憑﹐爲家中之害﹐所不勝言。」晏曰「無深諱。不知每與賢郎言未來之事﹐有驗否﹖」王璐對曰「間有後驗﹐而未嘗問也。」晏曰「此上旨也。上令殊呼郎中密托令似﹐以皇子屢夭﹐深軫上心﹐試於帝所﹐問早晚之期﹐與後來皇子還得定否。」王璐曰「不敢辭。」後數日﹐來云「密言謾令小子問之。小子言﹐其人親到九天﹐見主典簿籍者﹐言聖上若以族從爲嗣﹐卽聖祚綿久﹐未見誕育之期也。𨿽其言若此﹐願相公勿以爲信﹐以保家族。」晏公默然。其後聞所奏者﹐亦不敢盡言。富鄭公乃晏婿也﹐富公爲宰相﹐皇子猶未降﹐故與文潞公﹑劉丞相﹑王文忠首進建儲之議﹐蓋本諸此。

王溥﹐五代狀元﹐相周髙祖﹑世宗﹐至本朝以宮師罷相。其父祚﹐爲觀察使致仕﹐待溥甚嚴﹐不以其貴少假借。每賓客至﹐溥猶立侍左右﹐賓客不自安﹐引去。《國史》言之詳矣。祚居富貴久﹐奉養奢侈﹐所不足者未知年壽爾。一日﹐居洛陽裏第﹐聞有卜者﹐令人呼之﹐乃瞽者也。密問老兵云「何人呼我﹖」答曰「王相公父也。貴極富溢﹐所不知者壽也。今以告汝﹐俟出﹐當厚以卦錢相酬也。」旣見﹐祚令布卦﹐成﹐又推命﹐大驚曰「此命惟有壽也。」祚喜問曰「能至七十否﹖」瞽者笑曰「更向上。」答以至八九十否﹐又大笑曰「更向上。」答曰「能至百歲乎﹖」又嘆息曰「此命至少亦須一百三四十歲也。」祚大喜曰「其間莫有疾病否﹖」曰「並無。」固問之﹐其人又細數之曰「俱無﹐只是近一百二十歲之年﹐春夏間微苦臟腑﹐尋便安愈矣。」祚喜﹐回顧子孫在後侍立者曰「孫兒懣切記之﹐是年且莫教我喫冷湯水。」

太宗長子楚王元佐旣病廢﹐次卽昭成太子元僖﹐封許王﹐最所鐘愛。尹開封府﹐擇呂端﹑張去華﹑陳載一時名臣爲之佐。禮數優隆﹐諸王莫比。將有靑宮之立。王丰肥﹐舌短寡言﹐娶功臣李謙溥侄女﹐而王不喜之。嬖惑侍妾張氏﹐號張梳頭﹐陰有廢嫡立爲夫人之約。會冬至日﹐當家會上壽﹐張預以萬金令人作關捩金注子﹐同身兩用﹐一著酒﹐一著毒酒。來日﹐早入朝賀﹐夫婦先上壽。張先斟王酒﹐次夫人。無何﹐夫婦獻酬﹐王互換酒飲﹐而毒酒乃在王盞中。張立於屏風後﹐見之﹐撅耳頓足。王飲罷趨朝﹐至殿廬中﹐卽覺體中昏憒不知人。不俟賀﹐扶上馬﹐至東華門外﹐失馬僕於地﹐扶策以歸而卒。太宗極哀慟﹐命王繼恩及禦史武元穎鞠治。頃刻獄就﹐擒張及造酒注子人凡數輩﹐卽以冬至日臠釘於東華門外。贈王爲太子﹐府僚呂端﹑陳載俱貶官。而張去華已去官﹐旋以它事貶云。去華之孫景山言﹐親見其詳。今《國史》載此事多微辭﹐惟言上聞之﹐停冊禮﹐命毀張之墳墓而已。

晏元獻守長安﹐有村中富民異財﹐云素事一玉髑髏﹐因大富。今弟兄異居﹐欲分爲數段。元獻取而觀之﹐自額骨左右皆玉也﹐環異非常者可比。見之﹐公喟然嘆曰「此豈得於華州薄城縣唐明皇泰陵乎﹖」民言其祖實於彼得之也。元獻因爲僚屬言「唐小說﹕唐玄宗爲上皇﹐遷西內﹐李輔國令刺客夜攜鐵搥擊其腦。玄宗臥未起﹐中其腦﹐皆作磬聲。上皇驚謂刺者曰﹕『我固知命盡於汝手﹐然葉法善曾勸我服玉﹐今我腦骨皆成玉﹔且法善勸我服金丹﹐今有丹在首﹐固自難死。汝可破腦取丹﹐我乃可死矣。』刺客如其言取丹﹐乃死。孫光憲《續通錄》云﹕玄宗將死﹐云﹕『上帝命我作孔升眞人。』爆然有聲。視之﹐崩矣。亦微意也。然則﹐此乃眞玄宗之髑髏骨也。」因潛命瘞於泰陵云。肅宗之罪著矣。或云﹐肅宗如武乙之死﹐可驗其非虛也。

王朴仕周世宗﹐制禮作樂﹑考定聲律﹑正星歷﹑修刑統﹐百廢俱起。又取三關﹐收淮南﹐皆朴爲謀。然事世宗才四年耳﹐使假之壽考﹐安可量也﹖嘗自謂「朴在則周朝在」﹐非過論也。王禹偁記朴在密院﹐太祖時爲殿前點檢。一日﹐有殿直衝節者﹐訴於密院。朴曰「殿直𨿽官小﹐然與太尉比肩事主﹐且太尉方典禁兵﹐不宜如此。」太祖聳然而出。又周世宗於禁中作功臣閣﹐畫當時大臣如李谷﹑鄭仁誨與朴之屬。太祖卽位﹐一日過功臣閣﹐風開半門﹐正與朴像相對。太祖望見﹐卻立聳然﹐整禦袍襟領﹐磬折鞠躬頂禮乃過。左右曰「陛下貴爲天子﹐彼前朝之臣﹐禮何過也﹖」太祖以手指禦袍云「此人若在﹐朕不得此袍著。」其敬畏如此。又《閒談錄》云﹐朴植性剛烈﹐大臣藩鎭皆憚之。世宗收淮南﹐俾朴畱守。時以街巷隘狹﹐例從展拓﹐怒廂校馳慢﹐於通衢中鞭背數十。其人忿然嘆云「宣補廂虞候﹐豈得便從決﹗」朴微聞之﹐命左右擒至﹐立斃於馬前。世宗聞之﹐笑謂近臣云「此是大愚人﹐去王朴面前誇宣補廂虞候﹐宣其死矣。」

呂申公爲相﹐有長者忠厚之行﹐故其福祿子孫﹐爲本朝冠族。嘗因知制誥有闕﹐進擬晁宗愨。仁宗曰「無甚文名」﹐命別擬人。申公曰「臣之所見或異於是。今內外之臣﹐文字在宗愨之上固多﹐但宗愨父迥年逾八十﹐受先朝尊禮。若使其生見子爲侍從﹐且父子世掌絲綸﹐尢爲盛事。迥必重感戴﹐足以惇聖朝孝悌之風。」上許之﹐卽降旨召試。是日﹐亟命至中書。迥方熟睡﹐不暇白知也。旣畢還家﹐而迥老病臥於牀上﹐注目以待宗愨之歸﹐問﹕「今日來何晏也﹖」宗愨具白﹕「召試畢方歸﹐故不暇白大人也。」問﹕「試得意否﹖」宗愨曰「甚得意也。」迥大喜﹐遽下牀扶行﹐失病所在。蓋久病臥於牀﹐因喜其子召試而忘其疾也。宗愨在詞掖久之﹐父子每同錫燕﹐搢紳榮之。宋綬云「自唐以來﹐惟楊於陵身見其子嗣復繼掌書命﹐至是有晁氏焉。」然則呂申公作相而卹人之老﹐眞宰相器也﹐其有後宜哉﹗

章懿李太后生昭陵﹐而終章獻之世﹐不知章懿爲母也。章懿卒﹐先殯奉先寺。昭陵以章獻之崩﹐號泣過度。章惠太后勸帝曰「此非帝母﹐帝自有母宸妃李氏﹐已卒﹐在奉先寺殯之。」仁宗卽以犢車亟走奉先寺。撤殯觀之﹐在一大井﹐上四鐵索維之。旣啟觀﹐而形容如生﹐略不壞也。時已遣兵圍章獻之第矣。旣啟觀﹐知非鴆死﹐乃罷遣之。

丁謂當國﹐權勢震主﹐引王沂公爲參知政事﹐諂事謂甚至。旣登政府﹐每因閒暇與謂言﹐必涕泣作可憐之色﹐晉公問之數十次矣。一日﹐因問﹐閔默對曰「曾有一私家不幸事﹐恥對人言。曾少孤﹐惟老姊同居﹐一外生不肖﹐爲卒﹐想見受艱辛杖責多矣。老姊在靑州鄕裏﹐每以爲言。」言訖又涕下。謂亦惻然﹐因爲沂公言「何不入文字﹐乞除軍籍﹖」沂公曰「曾旣污輔臣之列﹐而外生如此﹐豈不辱朝廷﹖自亦慚言於上也。」言畢﹐又涕下。謂再三勉之﹕「此亦人家常事﹐不足爲愧﹐惟早言於上﹐庶脫其爲卒之苦爾。」自後謂數數勉之畱身上前奏知﹐沂公必涕下曰「豈不知軍卒一日是一日事﹖但終自羞赧爾。」晉公每催之﹐且謂沂公曰「某日可畱身奏陳。」沂公猶不欲﹐謂又自陳之。一日﹐且責沂公﹕「門戶事乃爾緩﹖謂當奉候於閣門。」沂公不得已﹐遂畱身。旣畱身逾時﹐至將進膳猶不退﹐盡言謂之盜權姦私﹐且言「丁謂陰謀詭譎﹑多智數﹐變亂在頃刻。太后陛下若不亟行﹐不惟臣身齏粉﹐恐社稷危矣﹗」太后大怒﹐許之﹐乃退。晉公候於閣門﹐見其甚久﹐卽頓足捩耳云「無及矣﹗」方悟知其令謂自爲己謀﹐不使之覺﹐欲適當山陵之事而發故也。沂公旣出﹐遇謂於閣門﹐含怒不揖而出。晉公始悟見賣﹐含毒而己不覺也。是日﹐旣至都堂﹐召兩府入議﹐而不召謂。謂知得罪﹐祈哀於馮拯﹑錢惟演及曾等﹐曰「今日謂家族在諸公矣。」太后欲誅謂﹐拯申理之。沂公奏請召知制誥﹐就殿廬艸制罷之﹐不復宣麻。太后從之。責太子少保﹐分司西京﹐俄竄崖州。向使謂防閒沂公﹐則豈有此禍﹖故知權數在謂之上也。

章獻太后智聰過人。其垂簾之時﹐一日﹐泣語大臣曰「國家多難如此﹐向非宰執同心協力﹐何以至此。今山陵了畢﹐皇親外戚各以遷轉推恩﹐惟宰執臣寮親戚無有恩澤。卿等可盡具子孫內外親族姓名來﹐當例外一一盡數推恩。」宰執不悟﹐於是盡具三族親戚姓名以聞奏。明肅得之﹐遂各畫成圖﹐粘之寢殿壁間。每有進擬﹐必先觀圖上﹐非兩府親戚姓名中所有者方除之。

狄靑善用兵﹐多智數﹐爲一時所伏。其出師討儂智髙也﹐旣行﹐燕犒士卒於瓊林苑中﹐將士皆列坐。酒旣行﹐靑自起巡而問之曰「兒郎若肯隨靑者﹐任其願同去。若有父母侍養﹐及家私幼小﹐畏怯不願去者﹐便請於此處自言。若大軍一起之後﹐敢有退避者﹐惟有劍耳。」於是三軍之士感泣自勵﹐至嶺外﹐無一人敢有怠惰者。

儂智髙犯廣南﹐破諸郡﹐官軍屢敗﹐朝廷震動﹐遂遣狄靑作宣撫招討使。靑至洪州﹐聞陶弼在外邑丁憂﹐蓋弼久作廣南官也。靑至﹐微服往見弼﹐問籌策。弼察其誠﹐爲靑言廣南利害﹐曰「官吏皆成貪墨不法﹐惟欲溪洞有邊事﹐乘擾攘中濟其所欲﹐不問朝廷安危﹐謂之『做邊事』﹐涵養以至今日。非智髙能至廣州﹐乃官吏不用命﹐誘之至此。智髙豈能出其巢穴至廣州哉﹖今誠能誅不用命官吏﹐使兵權在我﹐一變舊俗﹐則賊不足破也。」靑大奇之﹐所以初至廣州﹐按法誅不遵節制﹑出兵而敗陳崇儀而下三十餘人。明日一鼓而破賊﹐二廣晏然者﹐用弼之策也。靑南討至嶺下﹐隨軍廣南轉運使李肅之等迎於界首﹐具櫜建謁靑﹐曰「某等隨軍轉運使﹐今已入本界﹐請大軍糧食之數﹐及要若干碩﹐數月日多少﹐請預備之。」靑答曰「此行亦無東西南北遠近所在﹐亦無歲月多少之期。旣曰隨軍轉運﹐須著隨軍供贍﹐人人足備。若少一人之食﹐則先斬轉運使。」肅之等悚然而退。故其軍食足而成功捷﹐此善爲將帥者也。`

髙遵裕之爲將取靈州也﹐範純粹﹑胡僧孺爲轉運使。旣至軍前﹐大陳軍儀﹐會將校。二漕同稟﹕「此行軍糧多少月日﹖」遵裕撚須熟計久之﹐反覆思索而言曰「且安排一月。」二漕應諾﹐對遵裕呼書吏取紙﹐自書一月軍糧狀﹐遵裕判押照會訖乃罷。其後靈州城下軍潰乏食﹐死亡幾半。朝廷罪遵裕﹐遵裕以乏食自解。置獄華州﹐二漕使出遵裕所押一月軍令狀自解﹐故遵裕深責﹐而二漕止降一官。以此二者觀之﹐大帥之語默舉措可以見成敗矣。

滕元發言﹕杜祁公作相﹐夜召元發作文字﹐因觀其狀貌﹐嘆曰「此骨相窮寒﹐豈宰相之狀也﹖」徐命左右秉燭﹐手展書卷﹐起而觀之﹐見眼有黑光徑射紙上。元發默然曰「杜公之貴者此也。」後與王介甫同作館職﹐同夜直。忽見介甫展書燭下﹐黑光亦徑射紙上。因爲荊公說祁公之事﹐言介甫他日必作相。介甫嘆曰「子勿相戲﹐安石豈願作宰相哉﹖」十年之間﹐果如元發之言。

董士廉﹐關中豪俠之士﹐佐劉滬同擅築水洛城﹐尹師魯大非之。其後﹐狄靑帥渭﹐希師魯意﹐以滬擅興﹐械送獄﹐將按誅之。時士廉已罷幕府至京師﹐靑請於朝﹐檻車捕送﹐欲至渭而誅之。時士廉過華陰縣﹐姚嗣宗知縣事。姚﹑董﹐意气之交也。縣當發人護送﹐而監者兵仗嚴密﹐如護叛逆者﹐不得語也。嗣宗交護送者於路﹐因呼士廉行第﹐屢引兩手向上示之。士廉應曰「會得嗣宗意﹐令作向上一路出此檻車也。」旣至渭州﹐靑方坐廳事﹐列兵仗﹐盛怒以待之。士廉在檻車中見靑﹐大呼曰「狄靑﹐你這回做也﹗你只是董士廉礙著你﹐你今日殺了我﹐這回做也﹗」靑聞之大驚﹐不敢誅。蓋靑起於卒伍而貴﹐嘗有嫌疑之謗﹐心惡聞此語。因破檻車﹐械送獄。旣在有司﹐士廉得以爲計矣。其後反訟師魯贓罪﹐師魯貶死﹐而士廉從輕比者﹐用姚嗣宗之計得脫也。

狄靑宣撫廣南﹐平儂智髙。未出師﹐先大陳軍儀﹐數諸將不俟大軍之到﹐先出師不利。就坐擒陳崇儀等三十餘人﹐拽出斬之。次問余襄公﹐襄公瞿然下拜﹐而孫元規頗申理之﹐得免。次及提刑祖擇之﹐問諸將兵敗亡之由。擇之知必不免﹐勃然起對曰「太尉不得無禮﹗無擇來時﹐金口別有宣諭。」其客將在廳下﹐卽呼牽提刑馬﹐遂就廳事上馬﹐以出於甲冑兵戈之間。旣至所捨﹐便溺俱下﹐滿於鞍韉。此所謂气勝也。蓋靑武人﹐非倉猝之間言「金口別有宣諭」﹐以折其謀﹐則必不免矣。

晏元獻自西京以久病請歸京師﹐畱置講筵。病旣革﹐上將臨問之。甥楊文仲謀謂﹕「凡問疾大臣者﹐車駕旣出﹐必攜紙錢。蓋已膏肓﹐或遂不起﹐卽以弔之﹐免萬乘再臨也。」遂奏﹕「臣病稍安﹐不足仰煩臨問。」仁宗然之。實久病﹐忌攜奠禮以行。然後數日卽薨。故歐公作《神道碑》言「明年正月﹐疾作﹐不能朝。飭太醫朝夕視﹐有司除道﹐將幸其家。公嘆曰﹕『吾無狀﹐乃以疾病憂吾君。』卽奏﹕『臣疾少間﹐行愈矣。』乃止。丁亥﹐以公薨聞﹐上以不卽視公爲恨。」蓋此意也。

曹襄悼利用旣忤宦者﹐明年﹐會其侄汭在眞定因侍婢與中饋爭寵﹐嫁出之﹐而汭猶過其家不已。其夫不勝憤﹐因汭衩衣衣淡黃襖子入其家﹐而其夫山呼﹐汭倉卒不知避。宦者爲走馬奏之﹐卽倡言汭與其叔利用謀不軌﹐差王博文勘其事。鍛煉旣成﹐以大鑊煎油﹐拉汭烹之。至今都監之廨凶不可入﹐蓋汭之冤鬼猶在也。歐陽叔弼言「頃於靑州王家見章獻與王沂公親札一紙云﹕『曹利用與其侄兒謀叛﹐事理分明也﹐須早殺卻。若落他手﹐便悔不及也。』

王介甫初罷相﹐鎭金陵﹐呂吉父參知政事﹐獨當國。會李逢與宗室世居獄作﹐本以害王文恪陶﹑滕章敏元發﹑範忠宣堯夫三人也。王﹑滕皆李逢親妹夫﹐而忠宣李氏之甥﹐逢之表兄弟。獄事之作﹐範公知慶州﹐忽臺獄問﹕「皇祐年﹐範公與逢相見﹐語言不順。」範公倉卒無以爲計。忽老吏言「是年﹐文正方守慶州。」檢架閣庫﹐有文正差兵士送範公赴舉﹐公案尙在。據其年月﹐則範公方在慶州侍下。其月日不同﹐安得語言與逢相見也﹖遂據公案錄白申臺中乃止。向非公案﹐則無以解紛矣。範公得脫﹐而元發坐親累﹐落職知池州。王以東宮官﹐神宗保全之﹐乃免。

王介甫罷相守金陵﹐呂吉父參知政事﹐起鄭俠獄﹐欲害介甫。先罷王平甫﹐放歸田野。王﹑呂由是爲深仇。又起李逢獄﹐以李士寧﹐介甫布衣之舊﹐以寶刀遺宗室世居事﹐欲陷介甫。會朝廷再起介甫作相﹐韓子華爲次相﹐急令介甫赴召﹐其事遂緩。故介甫星夜來朝﹐而得解焉。李之儀端叔言「元祐中﹐爲六曹編敕刪定官﹐見斷案﹕李士寧本死罪﹐荊公就案上親筆攺作徒罪﹔王鞏本配流﹐攺作勒停﹔劉瑾﹑滕甫凡坐此事者﹐皆從輕比焉。」

張茂實太尉﹐章聖之子﹐尙官朱氏所生。章聖畏懼劉后﹐凡後宮生皇子﹑公主俱不畱。以與內侍張景宗﹐令養視﹐遂冒姓張。旣長﹐景宗奏授三班奉職。入謝日﹐章聖曰「孩兒早許大也。」昭陵出閣﹐以爲春坊謁者。後擢用﹐副富鄭公使虜﹐作殿前步帥。中丞韓絳言「茂實出自宮中﹐迹涉可疑。富弼引以爲殿帥﹐蓋嘗同奉使﹐交結有自。」弼惶恐待罪。然朝廷考校茂實之除歲月﹐非弼進擬。出絳知蔡州﹐弼乃止。厚陵爲皇太子﹐茂實入朝﹐至東華門外﹐居民繁用者﹐迎馬首連呼曰「虧你太尉﹗」茂實皇恐﹐執詣有司﹐以爲狂人而黥配之﹐其實非狂也。茂實緣此求外郡。至厚陵卽位﹐避藩邸諱﹐攺名孜﹐頗疏之﹐自知蔡州坐事移曹州﹐憂恐以卒。謚勤惠。滕元發言﹕嘗因其病問之﹐至臥內﹐茂實岸幘起坐﹐其頭角巉然﹐眞龍種也﹐全類奇表。蓋本朝內臣養子未有大用至節帥者﹐於此可驗矣。其子詢﹐字仲謀﹐賢雅能詩。有子與邸中作婿﹐此可怪也。

韓魏公帥定﹐狄靑爲總管。一日會落﹐妓有名白牡丹者﹐因酒酣勸靑酒曰「勸班兒一盞。」譏其面有涅文也。靑來日遂笞白牡丹者。後靑舊部曲焦用押兵過定州﹐靑畱用飲酒﹐而卒徒因訴請給不整﹐魏公命擒焦用﹐欲誅之。靑聞而趨就客次救之。魏公不召﹐靑出立於子階之下﹐懇魏公曰「焦用有軍功﹐好兒。」魏公曰「東華門外以狀元唱出者乃好兒﹐此豈得爲好兒耶﹗」立靑而面誅之。靑甚戰灼﹐久之﹐或曰「總管立久。」靑乃敢退﹐蓋懼並誅也。其後﹐魏公還朝﹐靑位樞密使﹐避水般家於相國寺殿。一日﹐衩衣衣淺黃襖子﹐坐殿上指揮士卒。盛傳都下。及其家遺火﹐魏公謂救火人曰「爾見狄樞密出來救火時﹐著黃襖子否﹖」靑每語人曰「韓樞密功業官職與我一般﹐我少一進士及第耳。」其後彗星出﹐言者皆指靑跋扈可慮﹐出靑知陳州。同日﹐以魏公代之。是夕﹐彗滅。

王廣淵識英宗於潛邸﹐及卽位﹐欲大用之。不果。然中外之事莫不以聞﹐又論宰執專權﹐須收主威。英﹑神二朝俱主其說﹐時宰患之﹐無如之何。乃反間諫官司馬君實﹐力言其姦邪不可近。章至八九上﹐廣淵竟出外。世徒知君實言廣淵﹐而不知宰相之反間也。然則陰諷臺諫﹐以逐人主親臣﹐古今之所不免。其後神宗時﹐君實言楊繪不當言曾公亮事。神宗禦批與滕元發﹐令諭繪云「光醇儒少智﹐未必不爲人陰使之耳。」蓋廣淵被逐﹐嘗言君實純直﹐受人風指之誤而云耳。

司馬溫公屢言王廣淵﹐章八九上。畱身乞誅之以謝天下﹐聲震殿廷。是時﹐滕元發爲起居注﹐侍立殿﹛土幻﹜。旣歸﹐廣淵來問元發﹕「早來司馬君實上殿﹐聞乞斬某以謝天下﹐元發在螭﹛土幻﹜﹐不知聖語如何﹖」元發戲云「只我聽得聖語云﹕『依卿所奏。』

歐陽大春﹐湖南人﹐元祐初爲廣東幕官。嘗夢入一僧捨﹐稍新潔﹐有大榜大題其西室曰「宰相蔡確死於此室。」旣寤﹐不曉其旨。時持正尙在相位。未幾﹐聞外補﹐而大春以漕檄權知新州。一日﹐入僧捨﹐宛然夢中所見。又有西室﹐亦如夢也。方嘆息與同官言之。未幾﹐持正責新州。州無它僧寺﹐竟居於此寺﹐而所卒之地﹐悉如前夢。又何異也﹗

●卷中

李宗易郎中﹐陳州人﹐詩文﹑琴棋﹑遊藝皆妙絕過人﹐前輩中名士也。晏臨淄公爲陳守﹐屬伏暑中﹐同諸客集於州之後圃。時炎曦赫然﹐晏公嘆曰「江南盛冬烘柿﹐當此時得而食之﹐應可滌暑也。」宗易忽對曰「此極易致﹐願借四大食合。」公大驚﹐遽令取之。宗易起﹐入於堂之西房﹐令取合﹐復掩關少刻而出﹐振衣就席﹐徐曰「可令開合。」旣如言﹐烘柿四合俱滿。正如盛冬初熟者﹐霜粉蓬勃﹐分遺眾客及其家﹐靡不沾足。晏公曰「此人能如此﹐甚事不可做﹗」自是遂疏之。

神宗初卽位﹐慨然有取山後之志。滕章敏首被擢用﹐所以東坡詩云「先帝知公早﹐虛懷第一人」﹐蓋欲委滕公以天下之事也。一日﹐語及北虜事﹐曰「太宗自燕京城下軍潰﹐北虜追之﹐僅得脫。凡行在服禦寶器盡爲所奪﹐從人宮嬪盡陷沒。股上中兩箭﹐歲歲必發。其棄天下竟以箭瘡發云。蓋北虜乃不共戴天之仇﹐反捐金繒數十萬以事之爲叔父﹐爲人子孫﹐當如是乎﹗」已而泣下久之﹐蓋已有取北虜大志。其後永樂﹑靈州之敗﹐故鬱鬱不樂者尢甚﹐愴聖志之不就也。章敏公爲先子言。王君辰榜﹐是時﹐歐公爲省元。有李郎中﹐忘其名﹐是年﹐赴試南宮。將迫省試﹐忽患疫﹐气昏憒。同試相迫﹐勉扶疾以入。旣而疾作﹐憑案上困睡﹐殆不知人。已過午﹐忽有人腋下觸之。李驚覺﹐乃鄰座也。問所以不下筆之由﹐李具言其病。其人曰「科場難得﹐已至此﹐切勉彊。」再三言之。李試下筆﹐頗能運思。鄰座者乃見李能屬文﹐甚喜﹐因盡說賦中所當用事﹐及將己卷子拽過鋪在李案子上﹐云「某乃國學解元歐陽修﹐請公拆拽回互盡用之﹐不妨。」李見並懷若此﹐頓覺成篇﹐至於詩亦然。是日程試﹐半是歐捲﹐半是歐詩。李大感激﹐遂覺病去。論策二場亦復如此。榜出﹐歐公作魁﹐李亦上列﹐遂俱中第云。後李於家廟之旁畫歐公像﹐事之等父母﹐以獲祿位者皆公力也。李嘗與先祖同官﹐引先祖至影堂觀之。先祖﹑先公每言此﹐以爲世之場屋虛誕﹑以相忌嫉者之戒云。

京兆李植﹐字化光﹐觀察使士衡之孫。自少年好道﹐不樂婚宦。初﹐爲侍禁﹐約婚慈聖。旣娶﹐迎入門﹐見鬼神千萬在其前。植驚走﹐逾墻避之。後時卽還父母家﹐俄選爲後焉。植後自放田野﹐往來關中﹑洛陽﹑汝州﹐人以爲有道之士也。劉貢父過寶應僧捨﹐與昭禪師者語。壁有畫山水極妙﹐昭語貢父﹕「乃化光所畫。」貢父率然贊之曰「昆侖有名﹐瑤池非實。在夢暫覯﹐觀幻旋失。惟是墨妙﹐半壁蕭瑟。崎峨坎壈﹐云舒川疾。是心中象﹐非筆端物。大士觀化﹐四海一室。」

先公言﹐劉莊恪公平初及第﹐爲常州無錫尉。時有巨盜在境上未獲。會歲旦日﹐入謁縣宰。是時﹐循國初故事﹐多用齊﹑魯鄙朴經生爲縣令﹐而無錫令又昏老之經生也。令廳吏贊簿﹑尉廷趨﹐而端坐於廳事受之。平素尙气﹐不能堪。徑趨廳事﹐捽而奮拳痛毆之﹐踣於座下﹐左右挽引以去。一邑喧傳﹐尉毆死令矣。平亦不顧﹐歸而酣飲至醉。羣盜聞尉毆令死﹐大喜﹐乘節日至邑之艸市飲酒。會有密報平者﹐乘大醉亟呼弓手並市人徑捕之。諸盜俱醉﹐且不虞尉能遽至也。平手殺五人﹐擒得者二十餘人﹐全火並獲﹐凱旋歸邑。會令家嚾藥救之得蘇。功過俱奏上﹐詔攺大理評事﹐知鄢陵縣﹐由此知名。

王荊公於楊寘榜下第四人及第。是時﹐晏元獻爲樞密使﹐上令十人往謝。晏公俟眾人退﹐獨畱荊公﹐再三謂曰「廷評乃殊鄕裏﹐久聞徳行鄕評之美。況殊備位執政﹐而鄕人之賢者取髙科﹐實預榮焉。」又曰「休沐日相邀一飯。」荊公唯唯。旣出﹐又使直省官相約飯會﹐甚殷勤也。比往時﹐待遇極至。飯罷﹐又延坐﹐謂荊公曰「鄕人他日名位如殊坐處﹐爲之有餘矣。」且嘆慕之又數十百言﹐最後曰「然有二語欲奉聞﹐不知敢言否﹖」晏公言至此﹐語欲出而擬議久之﹐乃泛謂荊公曰「能容於物﹐物亦容矣。」荊公但微應之﹐遂散。公歸至旅捨﹐嘆曰「晏公爲大臣﹐而教人者以此﹐何其卑也﹗」心頗不平。荊公後罷相﹐其弟和甫知金陵﹐時說此事﹐且曰「當時我大不以爲然。我在政府﹐平生交友﹐人人與之爲敵﹐不能保其終。今日思之﹐不知晏公何以知之﹔復不如『能容於物﹐物亦容焉』二句﹐有出處﹐或公自爲之言也。」

王荊公議阿云按問自首法﹐舉朝紛紛﹐惟韓持國與公議同。一日晚﹐見持國嘆曰「此法至近而易知之事﹐乃與時議如此大異﹗」持國因曰「此事維與介甫同﹐因夜來枕上不能寐﹐細思之亦有可議也。」荊公嘆曰「此一事安石理會來三十年矣﹐持國以一夕聰明勝之﹐不亦難乎﹗」

夏英公其父侍禁﹐名廷皓。因五鼓入朝﹐時冬月盛寒﹐見道左有嬰兒啼甚急﹐蓋新生子也。立馬遣人燭下視之﹐錦繃文葆﹐插金釵子二隻﹐且男子也。夏無子﹐因攜去育之﹐竟不知誰氏子焉。稍長﹐其父沒王事﹐得官潤州丹陽主簿。姚鉉作浙漕﹐見其人物文章﹐薦試大科﹐遂知名。

章子厚作宰相日﹐齊州奏孫耿鎭監鎭武臣私官奴﹐乃本鎭富民所畜也。一夕﹐詣官奴﹐爲富民結客毆之﹐傷重垂盡而逸﹐且陰遣人訴於州。州奏監罪﹐請置於法。子厚爲請﹐富民誅於鎭市中﹐監官放罪還任。

神宗遣貴璫張茂則傳宣撫問韓魏公﹐公待以舊例常禮。或謂公﹕「茂則貴密方親信﹐宜厚遇之。」公曰「正謂此也。我若過禮之﹐茂則歸奏﹐必爲人主所窺﹐不若且守中而已﹐乃所以防閒也。」

陳秀公罷相﹐以鎭江軍節度使判揚州。其先塋在潤州﹐而鎭江卽本鎭也。每歲十月旦﹑寒食﹐詔許兩往鎭江展省。兩州送迎﹐旌旗舳艦﹐官吏錦繡﹐相屬於道﹐今古一時之盛也。是時﹐王荊公居蔣山﹐騎驢出入。會荊公病愈﹐秀公請於朝﹐許帶人從往省荊公﹐詔許之。舟楫銜尾﹐蔽江而下﹐告街於舟中﹐喝道不絕﹐人皆嘆之。荊公聞其來﹐以二人肩鼠尾轎﹐迎於江上。秀公鼓旗艦舳正喝道﹐荊公忽於蘆葦間駐車以俟。秀公令就岸﹐大船回旋久之﹐乃能泊而相見。秀公大慚﹐其歸也﹐令罷舟中喝道。

先子言﹐元丰末﹐王荊公在蔣山野次﹐跨驢出入。時正盛暑﹐而提刑李茂直往候見﹐卽於道左遇之。荊公捨蹇相就﹐與茂直坐於路次。荊公以兀子﹐而茂直坐胡牀也。語甚久﹐日轉西矣﹐茂直令張傘﹐而日光正漏在荊公身上。茂直語左右﹐令移傘就相公。公曰「不須。若使後世做牛﹐須著他與日裏耕田。」

華州西嶽廟門裏有唐玄宗封西嶽禦書碑﹐其髙數十丈﹐砌數段爲一碑。其字八分﹐幾尺餘﹐其上薄雲霄也。舊有碑樓﹐黃巢入關﹐人避於碑樓上﹐巢怒﹐並樓焚之。樓旣焚盡﹐而碑字缺剝焚損﹐十存一二也。京兆姚嗣宗知華陰縣﹐時包希仁初爲陜西都轉運使﹐才入境﹐至華陰謁廟﹐而縣官皆從行。希仁初不知焚碑之由﹐禮神畢﹐循行廟內﹐見損碑﹐顧謂嗣宗曰「可惜好碑﹐爲何人燒了﹖」嗣宗作秦音對曰「被賊燒了。」希仁曰「縣官何用﹖」嗣宗曰「縣中只有弓手三四十人﹐柰何賊不得。」希仁大怒曰「安有此理﹗若柰何不得﹐要縣官何用﹗且賊何人﹐至於不可捉也﹖」嗣宗曰「卻道賊姓黃名巢。」希仁知其戲己﹐默然而去。

李后主手書金字《心經》一卷﹐賜其宮人喬氏。喬氏後入太宗禁中﹐聞後主薨﹐自內廷出其經﹐捨在相國寺西塔以資薦﹐且自書於後曰「故李氏國主宮人喬氏﹐伏遇國主百日﹐謹捨昔時賜妾所書《般若心經》一卷在相國寺西塔院。伏願彌勒尊前﹐持一花而見佛」云云。其後﹐江南僧持歸故國﹐置之天禧寺塔相輪中。寺後失火﹐相輪自火中墮落﹐而《經》不損﹐爲金陵守王君玉所得。君玉卒﹐子孫不能保之﹐以歸寧鳳子儀家。喬氏所書在《經》後﹐字極整潔﹐而詞甚淒惋﹐所記止此。《徐鍇集》南唐制誥﹐有宮人喬氏出家誥﹐豈斯人也﹖

李師中誠之﹐其父緯﹐坐鎭戎軍退陣﹐當斬。誠之赴省試﹐訟父之冤﹐且乞斬韓魏公﹐以其起陜西民兵﹐乃應賊致敗。是時﹐誠之叔紘知開封府﹐誠之方年十八歲。一日﹐紘坐廳視事﹐見朝廷押上書人至階下。視之﹐乃其家六秀才也。尋得釋﹐是年遂登科。

李師中與王介甫同年進士﹐自幼負材气。一日﹐廣坐中稱其少年豪傑。介甫方識之﹐見眾人稱譽其豪傑﹐乃云「唐太宗十八歲起義兵﹐方是豪傑﹐渠是何豪傑﹖」眾不敢以對。

劉貢父與王介甫最爲故舊。荊公嘗戲拆貢父名曰「劉分攵不值一分文。」謂其名也。貢父復戲拆荊公名曰「失女便成宕﹐無宀眞是妒﹐下交亂眞如﹐上交誤當寧。」荊公大嘆而心銜之。

嘉祐中﹐士大夫之語曰「王介甫家﹐小底不如大底﹔南陽謝師宰家﹐大底不如小底。」謂安石﹑安禮﹑安國﹑安上﹐謝景初﹑景溫﹑景平﹑景回也。

晏元獻以前兩府作禦史中丞﹐知貢舉﹐出《司空掌輿地之圖賦》。旣而舉人上請者﹐皆不契元獻之意。最後﹐一目眊瘦弱少年獨至簾前﹐上請云「據賦題﹐出《周禮﹖司空》﹐鄭康成注云﹕『如今之司空﹐掌輿地圖也﹔若周司空﹐不止掌輿地之圖而已。』若如鄭說﹐『今司空掌輿地之圖也﹐』漢司空也。不知做周司空與漢司空也﹖」元獻微應曰「今一場中﹐惟賢一人識題﹐正謂漢司空也。」蓋意欲舉人自理會得寓意於此。少年舉人﹐乃歐陽公也﹐是榜爲省元。

石介作《慶曆聖徳詩》以斥夏英公﹑髙文莊公曰「惟竦﹑若訥﹐一妖一孽。」後聞夏英公作相﹐夜走臺諫官之家﹐一夕作乘馬爲之斃。所以彈章交上﹐英公竟貼麻﹐攺除樞密使﹐緣此與介爲深仇。其後介死﹐英公每對官吏或公廳﹐時失聲發嘆曰「有人於界河逢見石介來。」後卒有投蕃將發棺之事﹐有旨下兗州驗實。杜祁公罷相守兗州﹐力爲保明﹐乃免。

徐常侍鉉自江南歸朝﹐左散騎常侍﹐貶靜難軍行軍司馬﹐而卒於邠州。鉉無子﹐其弟鍇有後﹐居金陵攝山前﹐開茶肆﹐號徐十郎。有鉉﹑鍇告敕﹐備存甚多。僕嘗至攝山﹐求所謂徐十郎家觀之。其間有自江南歸朝初授官誥云「歸明人僞銀靑光祿大夫﹑知內史事﹑上柱國徐鉉﹐可依前銀靑光祿大夫﹑守太子率更令」云云﹐知內史乃江南宰相也﹐銀靑存其階官也。

晏知止作府推﹐時諸子房中案牘猶多﹐祖宗自批判者文字甚眾。祖宗時﹐不惟宰相﹐𨿽百執事皆起復﹐至富鄭公乃以太平而辭耳。本朝儒臣楊大年﹑王元之﹑晏相皆不曾持父母服也。富公之後﹐如陳升之亦百日則起復耳。此蓋朝廷體貌﹐況在兵革之際乎﹖其來否﹐則在人耳。蹇授之以廢孟後見章子厚言「後一段當如何﹖」子厚曰「除是惇不在此地﹐有死而已。」謂立劉后也。然不久遂立中宮﹐子厚但奉行而已。

範景仁父名文度﹐爲蜀孔目官﹐事張乖崖。時見發郡人陰事而誅之﹐而不知其何以知之。但默觀一小冊﹐每鉤距得人陰事﹐必記之冊上﹐書訖入箱﹐封題甚密。文度日侍其旁而莫測也。然每觀小冊﹐則行事多殺人或行法。一日﹐乖崖方觀小冊﹐忽內迫﹐遽起﹐不及封箱。文度遽取其小冊觀之﹐盡記人細故﹐有已行者﹐卽朱勾之﹐未行者尙眾也。文度閱華﹐始悟平日所行乃多布耳目所得﹐遂毀而焚之。乖崖還﹐見幾上箱開﹐已色變。及啟觀小冊已失之﹐大怒之次﹐文度遽前請命﹐曰「乃某毀而焚之﹐今願以一命代眾人死﹐乞賜誅戮。」乖崖問其故﹐答曰「公爲政過猛﹐而又陰采人短長﹐不皆究實而誅﹐若不毀焚﹐恐自是殺人無窮也。」乖崖徐曰「貸汝一死﹐然汝子孫必興。」自是益用之。景仁其子也。旣起家﹐又以其家三翰林﹐百祿爲執政。何乖崖之知人而貰文度﹖其後果興。

小說載江南大將獲李后主寵姬者﹐見燈輒閉目云「煙气﹗」易以蠟燭﹐亦閉目云「煙气愈甚﹗」曰「然則宮中未嘗點燭耶﹖」云「宮中本閣每至夜﹐則懸大寶珠﹐光照一室﹐如日中也。」觀此﹐則李氏之豪侈可知矣。

司馬溫公爲相﹐除張茂則之子巽爲閣門使。本朝無內臣之子在閣門者。君實明日語給事中蔡元度﹑王子發曰「光不敢爭﹐正畱以成給事之賢名耳。」

楊康國爲先子言﹐治平中﹐彭汝礪諒陰榜赴省試。時以汴河上舊省爲試院﹐旣聞榜出﹐與同試數人自往探榜。旣出門﹐則報榜者紛然天漢橋。忽有一肥舉人跨蹇自河路東來者﹐問報榜者曰「狀元何人﹖」對曰「彭汝礪也。」跨蹇者聞之卽時回﹐更不至省前。康國追問隨行小童﹐曰「此雍丘許秀才名安世也。」康國駭之。次舉聞安世第一人及第也。

李公弼字仲修﹐登科初﹐任大名府同縣尉。因檢驗村落﹐見所謂魚鷹者飛翔水際﹐問小吏﹐曰「此關雎也。」因言「此禽有異﹐每棲宿﹐一窠中二室。」仲修令探取其窠觀之﹐皆一窠二室﹐蓋雄雌各異居也。因悟所謂「和而別」者以此也﹔「鷙而通」者﹐習水而善捕魚也。「和而別」者因此悟明。仲修且嘆﹕「村落猶呼曰關睢﹐而『和而別』則學者不復辧矣﹗」

東坡自海外歸﹐至南康軍﹐語劉羲仲壯輿曰「軾元丰中過金陵﹐見介甫論《三國誌》曰﹕『裴松之之該洽﹐實出陳壽上﹐不能別成書而但注《三國誌》﹐此所以�陳壽下也。蓋好事多在注中。安石舊有意重修﹐今老矣﹐非子瞻﹐他人下手不得矣。』軾對以﹕『軾於討論非所工。』蓋介甫以此事付托軾﹐軾今以付壯輿也。」僕聞此於壯輿﹐盡直記其舊言。

時彥舉進士第一人﹐後爲江東小漕。因按部舟行於大江﹐阻風系舟僻左港汊一山下。因與同載二三舉人﹐盡卻從者﹐上山閒步。山甚峻﹐披荒以行。及轉山背﹐忽一小寺出於山頂﹐已有一老僧下山迎問曰「豈非時狀元乎﹖」彥旣訝﹕了無從者﹐且非當路﹐何以知其至也﹖僧曰「此寺佛殿後有人題壁曰﹕『某年月日﹐時狀元到寺。』某志之有年﹐今日乃其所記之日時也。某及時晨起﹐相望久矣。」彥始吐實﹐而未之信也。相與至佛殿後﹐旋掃去積塵﹐始見其字﹐皆如僧言。而別有題年月﹐則彥尙未生之前也。觀其旁又曰「此去十三年﹐官終四品。」彥錄之以歸﹐嘗以語於人。至大觀初﹐彥以吏部尙書卒﹐正四品。距見題字時﹐適十三年矣。

劉琯﹐河中人﹐樞密學士綜之孫也。其庶母王氏旣生琯而出外。琯事嫡母任氏﹐三十年不懈。嫡母死﹐尋訪王氏﹐了不可得。遂棄官﹐布衣蔬食﹐跣足走天下訪之﹐莫知其生死。數年而琯志益堅﹐誓不見母不復爲人。會歲除日﹐行次汝﹑洛間地名彭坡者﹐逆旅羈棲﹐歲盡未遂所志泣於村市酒肆中。忽見日者﹐琯憂鬱中謾呼令作卦。日者端策云「此《坤》卦乘《乾》卦﹐父母爻動﹐必求訪父母。今《坤》卦爲主﹐則必母也。」因自喜曰「平生求之未見。」曰「喜神臨之如化速﹐但不須髮去﹐只畱此以俟。匪惟在今日﹐且在今一時之內﹐所謂大慶可以賀矣。」琯𨿽心喜能知本意﹐而後段悠漫﹐乃日者之常態﹐唯唯不應。日者臨行猶曰「卽應﹐無相忘也。」琯愈惑。旋聞簫鼓喧闐﹐乃村人嫁女於除夕也。舉酒肆人奔往觀之。琯獨坐無聊。已而觀者稍復還坐﹐各說所見。一老卒在坐曰「此本縣富人之女﹐嫁此村富家﹐其送女者所生也﹐其婿家去此才十步。此婦人先在一大官家﹐聞生子今作官矣。又入一家﹐再爲此富家側室﹐生兒女三人﹐今嫁其季也﹐故今自送嫁。其正室已亡﹐家甚富﹐而專家事﹐於資送女甚厚也。」琯引身稍相近﹐問翁﹕「知溫之姓氏與前主之姓氏乎﹖」曰「此婦姓王﹐聞前主姓劉﹐其子小名則琯也。」琯始驚﹐問翁﹕「何以知其詳如此﹖」兵曰「我放停兵也﹐固嘗役於其家﹐且每祝我此事﹐故我嘗在心也﹐蓋紙書其姓名狀貌以千計矣。」出腰間系衣中小紙示琯﹐因略道所以。方語話酬酢間﹐村市小兒之慧黠者潛往報此婦人矣。已而老兵問琯詳細﹐曰「當爲驗之。」然琯久求母不獲﹐而爲人紿之﹐疑似多矣。意事與名字或有相同者﹐未敢必信也。已而小兒輩與老兵繼往。婦人聞之﹐亟遣騎乘迎琯。琯猶未信﹐漫往。旣各細驗之﹐眞琯母也。貯心滋久﹐再見於不料﹐母子相持號慟殞絕於村市久之。事定﹐因訪日者﹐莫見也。問於村中﹐亦曰「未嘗有此色目人。」意以琯純孝所感﹐天假神靈以告之爾。琯後迎母同居﹐久之以壽終。琯仕遇神宗﹐累膺繁劇﹐爲世名臣。子二﹕何﹑勃皆登科。其家光顯貴盛﹐亦天之報也。

李教者﹐都官郎中曇之子。自少不調﹐學左道變形匿影飛空妖術。旣成而精﹐同黨皆師而信服焉。曇之母以夏月晝寢於堂﹐而堂階前井中﹐忽雷電霹靂大震﹐續有黃龍自井飛出。曇母驚起﹐開目見之﹐怖投牀下徑死。家人徐視之﹐乃教所變﹐龍卽教也。曇見母死﹐吼怒杖之垂盡﹐逐出。教益與惡少薄遊不檢。一日﹐書娼館曰「呂洞賓﹑李教同遊。」曇知其尙存也﹐遣人四出捕之﹐尋獲矣﹐教皇窘自縊死。久之﹐王則叛於貝州。其徒皆左道用事﹐聞教妖術最髙﹐聲言教爲謀主用事。朝廷亦知教妖術最髙﹐果爲則用﹐不可測也。聞之大駭﹐捕曇及教妻兒兄弟下獄﹐冀必得教。𨿽曇言教逐出旣自縊死﹐終不信也。又於娼館得教所題「教與呂洞賓同遊」﹐又詔天下捕李教及呂洞賓二人。會貝州平﹐本無李教者﹐始信其眞死矣。乃獨令捕呂洞賓。甚久﹐乃知其寓托﹐無其人﹐乃已。𨿽知其貝州無李教﹐所部監司﹑太守如張昷之﹑張存十數人前皆重貶﹐曇責昭州別駕﹐教妻子皆誅死。今《仁宗實錄》𨿽載此﹐而無如此之詳﹐故表見之。

呂文穆蒙正少時﹐嘗與張文定齊賢﹑王章惠隨﹑錢宣靖若水﹑劉龍圖燁同學賦於洛人郭延卿。延卿﹐洛中鄕先生。一日﹐同渡水謁道士王抱一求相﹐有僧應門曰「師出矣。」眾問僧﹕「何爲師道士﹖」僧曰「學術數於道士三十年矣。」眾因泛問之﹐僧曰「吾師切戒﹕術未精切﹐愼毋爲人言。君等必欲知﹐明日復來叩師可也。」明日﹐遂見之。文穆對席﹐張﹑王次之﹐錢又次之﹐劉居下座。坐定﹐道士撫掌太息。眾問所以﹐道士曰「吾嘗東至於海﹐西至流沙﹐南窮嶺嶠﹐北抵大漠﹐四走天下﹐求所謂貴人﹐以驗吾術﹐了不可得﹐豈意今日貴人盡在座中﹗」眾驚喜。徐曰「呂君得解及第﹐無人可奉壓﹐不過十年作宰相﹐十二年出判河南府﹐自是出將入相三十年﹐富貴壽考終始。張君後三十年作相﹐亦皆富貴壽考終始。錢君可作執政﹐然無百日之久。劉君有執政之名﹐而無執政之實。」語徧及諸弟子﹐而遺其師。郭君忿然﹐以爲謬妄﹐曰「坐中有許多宰相乎﹖」道士色不動﹐徐曰「初不受饋﹐必欲聞之﹐請得徐告﹕後十二年﹐呂君出判河南府﹐是時君可取解。次年﹐𨿽登科﹐然愼不可作京官。」延卿益怒﹐眾不自安﹐乃散去。久之﹐詔下﹐文穆果魁多士﹐而延卿不預。明年﹐文穆廷試第一。是所謂「得解及第﹐無人可壓」矣。後十年作相﹐十二年﹐有畱鑰之命﹐悉如所言。延卿連蹇場屋﹐至是預鄕薦。鹿鳴燕日﹐文穆命道士與席。賓散﹐獨畱二人者入內閣﹐盡歡如平生。文穆矜嘆﹐賦詩曰「昔作儒生謁貢闈﹐今爲丞相出黃扉。兩朝鴛鷺醉中別﹐萬里煙霄達了歸。羽客漸垂新鶴髮﹐故人猶著舊麻衣。洛陽漫說多才子﹐從昔遭逢似我稀。」道士索紙札似若復章者﹐乃書偈曰「重日重月﹐榮華必別。笙歌前導﹐偃師看雪。」文穆心知其異﹐敬收之。其後﹐錢貳樞府﹐未百日罷﹔張﹑王先後登庸﹔劉守蒲中﹐朝廷議除執政﹐命未及下而卒﹔延卿以文穆極力推挽登第﹐未久攺秩﹐後卒。無一差者。獨贈文穆之偈﹐乃致仕薨於西京﹐以重陽日喪過偃師。是日﹐大寒微霰﹐笙歌乃敕葬鹵簿鼓吹也。

鄭翰林獬﹐郎官紓之子也。獬𨿽負時名﹐然累赴殿試﹑省試﹐俱不利。紓爲狄靑徵廣南辟客。是時儂智髙鴟張﹐未知勝負﹐畱家在雍丘舟中﹔而獬赴殿試罷﹐在京師候唱名。其母與盡室憂紓從軍未知吉音﹐又憂獬仍舊黜於殿試。一家屏默惶惑之次﹐忽舟尾晨炊釜鳴﹐聲甚厲﹐震動兩岸﹐舉家不知所爲。釜鳴未定﹐忽岸上亟尋鄭郎中船﹐乃報捷者南來﹐且附《紓》書云「已破儂賊﹐殺戮殆盡﹐走入溪洞﹐且議賞超遷矣。」語次﹐又有北來報榜者馳至云「二秀才昨日唱名而出﹐已狀元及第矣。」釜鳴蓋有爲吉者。

鄭毅夫幼弟名猷﹐字獻嘉。風流文雅﹐人物秀少﹐翩翩佳公子也。又自幼隨侍毅夫守東南名郡﹐如錢唐之類﹐所閱佳麗皆一時之選。喜讀書﹐而詩章翰墨皆有聲。毅夫旣沒﹐求監安州酒稅。安州其鄕裏﹐以便親養也。久之﹐湖南招降得蠻首舒光勇者﹐溪洞生黎﹐面色如漆﹐聲音侏﹛亻離﹜﹐如鬼物然。朝廷不殺﹐以三班差使亦來監安州酒稅﹐與猷同官。猷以其素茹蛇餡蠱之人﹐每於其家送食﹐必作兩分﹐與之對飧。然光勇終不快意﹐蓋未嘗知中國士夫家嘗饌也。每食饌畢﹐必令攔頭輩於務前餅店以四錢買胡餅二枚。光勇旣取食﹐必大稱味之美﹐以謂平生未嘗知此味也。一日﹐又以對猷言如前。猷因語之曰「汝本溪洞腥臊生蠻﹐不知有飲食﹐乍得此至下之物﹐食之以爲未始有也。」猷謂所善曰「此事固小﹐可以諭大﹐凡不知而妄作者﹐皆舒光勇之類也。」

王景彜以禦史中丞知貢舉﹐而王平甫被黜。平甫對客云「就試前﹐夢禦街上騎驢而墜地﹐今果爲驢子所落。」景彜聞而大銜之。其後﹐平甫式大科﹐景彜彈其士檢不修﹐罷之。又曾子固作中書舍人還朝﹐自恃前輩﹐輕蔑士大夫。徐徳占爲中丞﹐越次揖子固甚恭謹。子固問﹕「賢是誰﹖」徳占曰「禧姓徐。」女固答曰「賢便是徐禧﹖」禧大怒而忿然曰﹕朝廷用某作禦史中丞﹐公豈有不知之理﹖」其後﹐子固除翰林學士﹐徳占密疏罷之﹐又攻罷修《五朝史》。

諭皓所造開寶塔﹐爲天下之冠。康定中﹐白晝﹐人見塔上一燈明﹐頃刻數盞以至千百盞。須臾﹐大雷雨作而焚盡。都人大駭﹐此眞天火也。祖母爲先子言。

劉原父就省試﹐時父立之爲湖北轉運使。按部至鄂州﹐與郡守王山民宴於黃鶴樓﹐數日不發﹐謂守曰「吾且止此﹐以候殿榜﹐兒子決須魁天下。」守心不平﹐且曰「四海多士﹐𨿽令似才俊﹐豈可預料﹖」立之曰「縱使程試不得意﹐亦須作第二人。」來日﹐殿榜到州﹐原父果第二名。繼得家書云「初考乃狀元﹐爲賦中小誤﹐遂以賈黯爲魁。」立之卽以書示郡守而行。所謂「知子莫若父」也。

●卷下

潁上安希武殿直言﹕太祖受命﹐封丘獨守城不下﹐其曾祖嘗隨太祖自攻之。後守封丘者奏職﹐旣入拜﹐諸司使陳橋門開以迎太祖﹐卽斬守門者。又言﹐其祖乃安習也。太宗判南衙時﹐靑州人攜一小女十許歲﹐詣闕理產業事。太宗悅之﹐使買之﹐不可得。習請必置之﹐遂與銀二笏往。習刀截銀一二兩少塊子﹐不數日﹐竊至南衙。不久﹐太祖知之﹐捕安習甚嚴。南衙遂藏習夫婦於宮中﹐後至登位才放出﹐故終爲節度畱後。其靑州女子﹐終爲賢妃者是也。

歐公云﹐太祖英武。潞州李筠反狀至﹐懷其奏﹐召其子皇城使守節言父反事﹐惶恐。次謂﹕「彼只少爾﹐但速去。」來日﹐方出奏示臣僚。守節至潞州﹐開城降﹐兵不血刀。

慶曆二年﹐禦試進士﹐時晏元獻爲樞密使。楊察﹐晏婿也﹐時自知制誥﹐避親﹐勾當三班院。察之弟寘時就試畢﹐負魁天下望。未放榜間﹐將先宣示兩府﹐上十人卷子。寘因以賦求察問晏公己之髙下焉。晏公明日入對﹐見寘之賦已考定第四人﹐出以語察。察密以報寘。而寘試罷與酒徒飲酒肆﹐聞之﹐以手擊案嘆曰「不知那个衛子奪吾狀元矣﹗」不久唱名﹐再三考定第一人卷子進禦。賦中有「孺子其朋」之言﹐不懌曰「此語忌﹐不可魁天下。」卽王荊公卷子。第二人卷子卽王珪﹐以故事﹐有官人不爲狀元﹔令取第三人﹐卽殿中丞韓絳﹔遂取第四人卷子進呈﹐上欣然曰「若楊寘可矣。」復以第一人爲第四人。寘方以鄙語罵時﹐不知自爲第一人也。然荊公平生未嘗略語曾考中狀元﹐其气量髙大﹐視科第爲何等事而增重耶﹗

楊宣懿察之母甚賢。能文﹐而教之以義﹐小不中程﹐輒撲之。察省試《房心爲明堂賦》榜﹐登科第二人。報者至﹐其母睡未起﹐聞之大怒﹐轉面向壁曰「此兒辱我如此﹐乃爲人所壓﹐若二郎及第﹐待不教人壓卻。」及察歸﹐亦久不與語。置果魁天下。

歐陽文忠慶曆中爲諫官。仁宗更用大臣﹐韓﹑富﹑範諸公﹐將大有爲。公銳意言事﹐如論杜曾家事﹐通嫂婢有子﹐曾出知曹州﹐卽自縊死﹔又論參知政事王舉正不才﹔及宰臣晏殊﹑賈昌朝舉館職淩景陽娶富人女﹐夏有章有贓﹐魏庭堅逾濫﹐三人皆廢終身。如此之類極多﹐大忤權貴﹐遂除修起居注﹑知制誥。韓﹑富旣罷﹐未幾﹐以龍圖閣直學士爲河北都運﹐令計議河北。二相賈昌朝﹑陳執中爭邊事。其實宰相欲以事中之也。會令內侍供奉官王昭明同往相度河事﹐公言「今命侍從出使﹐故事無內侍同行之理﹐而臣實恥之。」朝廷從之。公在河北﹐職事甚振﹐無可中傷。會公甥張氏﹐妹婿龜正之女﹐非歐生也﹐幼孤﹐鞠育於家﹐嫁侄晟。晟自虔州司戶罷﹐以替名僕陳諫同行﹐而張與諫通。事發﹐鞠於開封府右軍巡院。張懼罪﹐且圖自解免﹐其語皆引公未嫁時事﹐詞多醜異。軍巡判官﹑著作佐郎孫揆止劾張與諫通事﹐不復支蔓。宰相聞之怒﹐再命太常博士﹑三司戶部判官蘇安世勘之﹐遂盡用張前後語成案。俄又差王昭明者監勘﹐蓋以公前事﹐欲令釋恨也。昭明至獄﹐見安世所劾案牘﹐視之駭曰「昭明在官家左右﹐無三日不說歐陽修﹔今省判所勘﹐乃迎合宰相意﹐加以大惡﹐異日昭明喫劍不得。」安世聞之大懼﹐竟不敢易揆所勘﹐但劾歐公用張氏資買田產立戶事奏之。宰相大怒。公旣降知制誥﹑知滁州﹔而安世坐牒三司取錄問吏人不聞奏﹐降殿中丞﹑泰州監稅﹔昭明降壽春監稅。公責告云「不知淑愼以遠罪辜﹐知出非己族而鞠於私門﹔知女歸有室而納之羣從。向以訟起晟家之獄﹐語連張氏之資﹐券旣不明﹐辧無所驗。以其久參侍從﹐免致深文﹐其除延閣之名﹐還序右垣之次﹐仍歸漕節﹐往布郡條﹐體余寬恩﹐思釋前咎。」又安世責詞云「汝受制按考﹐法當窮審﹐而乃巧爲朋比﹐願弭事端﹐漏落偏說﹐陰合傳會。知朕愼重獄事﹐不聞有司﹐而私密省寺﹐潛召胥役﹐迹其阿比之實﹐尙與朋黨之風」云云。其後﹐王荊公爲蘇安世埋銘﹐盛稱能回此獄。而世殊不知揆守之於前﹐昭明主之於其後﹐使安世不能有所變攺迎合也。然則二人可謂奇士爾。昭明後亦召用。而揆﹐饒州人﹐終殿中丞。當張獄之興﹐楊辟叔外爲舉人﹐上書陳相力救之。今《宋文集》中有外書。曾存之言。

歐陽公爲河北都運使﹐時程文簡知大名府。歐公性急自大﹐而文簡亦狷介不容物。宰相意令二人憤爭﹐因從而罪之。公悟其旨。初至大名﹐文簡迎於郊﹐因問歐公所以外補之由。公嘆曰「吾儕要會得﹐此正唐宰相用李紳﹑韓愈﹐令不臺參故例耳。吾二人豈可墮其計中耶﹖」文簡亦大嘆﹐二人遂益交歡相好。宰相聞知﹐不久有孤甥之獄。

《達奚盈盈傳》﹐晏元獻家有之﹐蓋唐人所撰也。盈盈者﹐天寶中貴人之妾﹐姿艷冠絕一時。會貴人者病﹐同官之子爲千牛備身者﹐父遣往視之。因是以祕計相親盈盈﹐遂匿於其室甚久。千牛父失子﹐索之甚急。明皇聞之﹐詔大索京師﹐無所不至﹐而莫見其迹。因問近住處﹐其父言「貴人病﹐嘗往回之。」詔且索貴人之室。盈盈謂千牛曰「今勢不能自隱矣﹐出亦甚無害。」千牛懼得罪﹐盈盈因教曰「第不可言在此﹐恐上問何往﹐但云所見人物如此﹐所見帟幕屏幃如此﹐所食物如此﹐勢不由己﹐則決無患矣。」旣出﹐明皇大怒。問之﹐對如盈盈言﹐上笑而不問。後數日﹐虢國夫人入內﹐明皇戲謂曰「何久藏少年不出耶﹖」夫人亦大笑而已。爲人妾者﹐智術固可慮矣。又見天寶後﹐掖庭戚屬莫不如此﹐國何以久安耶﹗此傳晏元獻手書﹐在其甥楊文仲家。其間敍婦人姿色及情好曲折甚詳﹐然大意若此。

皇祐二年﹐有狂人冷靑言﹐母王氏本宮人﹐因禁中火﹐出外。已嘗得幸有娠﹐嫁冷緒而後生靑﹐爲藥鋪役人。與髙繼安者謀之﹐詣府自陳﹐並妄以神宗與其母繡抱肚爲驗。知府錢明逸見其姿狀魁傑﹐驚愕起立。後明逸以狂人置不問﹐止送汝州編管。推官韓絳上言「靑畱外非便﹐宜按正其罪﹐以絕羣疑。」翰林學士趙槪亦言「靑果然﹐豈宜出外﹖若其妄言﹐則匹夫而希天子之位﹐法所當誅。」遂命槪並包拯按得姦狀﹐與繼安皆處死。錢明逸落翰林學士﹐以大龍圖知蔡州﹔府推張式﹑李舜元皆補外。世妄以宰相陳執中希溫成旨爲此﹐故誅靑時﹐京師昏霧四塞。殊不知執中已罷﹐是時宰相乃文﹑富二賢相﹐處大事豈有誤哉﹖

劉原父好雜記事﹐或古或今﹐動成卷軸。予嘗見其一卷內逐段事。一云﹕蕭固爲廣西轉運使﹐時儂智髙未反﹐但誘聚亡命﹐陰爲窺邊計。邊吏皆不悟﹐固遣人誘說﹐且奏朝廷乞與智髙一官﹐善撫之﹐因令間交趾。奏下樞密院﹐難問再三。固又言「請擇將吏﹐繕兵械﹐修城郭﹐」至六七皆不報。固旣召歸﹐智髙果反﹐破城殺吏﹐大困一方﹐所至騷然。至遣大臣﹐僅免敗亡﹐則樞密院乃歸責於固﹐以知吉州﹐所謂「曲突徙薪無恩澤﹐焦頭爛額爲上客」也。又一云﹕進士滕甫最能爲省題詩。皇祐元年﹐狄靑成功於廣西﹐時甫廷試《西旅來王詩》云「蔥嶺占佳气﹐氈裘拜未央」﹐最爲佳句。此皆原父親札爾。康定中﹐元昊上言「爲諸羌所擾﹐不得已﹐請朝廷加一名號。」宰相大怒﹐卽乞削屬籍﹐出兵加討。時惟諫官吳育言「夷狄難以中國叛臣處之﹐乞加以名號。」不聽﹐卒致侵邊患﹐頗與固相類。然古今如此者多矣﹐鄭畋乞與黃巢節度使﹑呂琦乞和番之類是也。

劉原父學際天人。知永興日﹐已被病。時所親賈常彜父同在雍﹐夏月﹐與常露坐﹐見一流星甚大﹐原父驚曰「當有親王爲九五者。」後數月﹐乃英宗爲皇子。

趙至忠虞部自北虜歸朝﹐嘗仕遼中﹐爲翰林學士﹐修《國史》﹐著《虜廷雜記》之類甚多。《雜記》言「聖宗芳儀李氏﹐江南李景女。初嫁供奉官孫某﹐爲武疆都監。妻女皆爲聖宗所獲﹐封芳儀﹐生公主一人。晃補之爲北都教官﹐因覽此書而悲之﹐與顏復長道作《芳儀曲》云「金陵宮殿春霏微﹐江南花發鷓鴣飛。風流國主家千口﹐十五吹簫粉黛稀。滿堂侍酒皆詞客﹐拭汗爭看平叔白。《後庭》一曲時事新﹐揮淚《臨江》悲去國。令公獻籍朝未央﹐敕書築第優降王。魏俘曾不輸織室﹐供奉一官奔武疆。秦淮潮水鐘山樹﹐塞北江南易懷土。雙燕淸秋夢柏梁﹐吹落天涯猶並羽。相隨未是斷腸悲﹐黃河應有卻還時。寧知翻手明朝事﹐咫尺千山不可期。蒼黃三鼓滹沱岸﹐良人白馬今誰見。國亡家破一身存﹐薄命如雲信流轉。芳儀加我名字新﹐教歌遣舞不由人。采珠拾翠衣裳好﹐深紅暗盡驚胡塵。陰山射虎邊風急﹐嘈雜琵琶酒闌泣。無言徧數天河星﹐只有南箕近鄕邑。當年千指渡江來﹐千指不知身獨哀。中原骨肉又零落﹐《黃鵠》寄意何當回。生男自有四方誌﹐女子那知出門事﹖君不見李君椎髻泣窮年﹐丈夫飄泊猶堪憐。」余嘗遊廬山﹐見李主有國時修眞風觀﹐皆宮人施財﹐刊姓氏於碑。有太寧公主﹑永嘉公主二人﹐皆景女﹐不知芳儀者孰是也。

龍衮《江南錄》有一本刪潤稍有倫貫者云﹕李國主小周後隨後主歸朝﹐封鄭國夫人﹐例隨命婦入宮。每一入輒數日而出﹐必大泣罵後主﹐聲聞於外﹐多宛轉避之。又韓玉汝家有李國主歸朝後與金陵舊宮入書云「此中日夕﹐只以眼淚洗面。」

歐陽公爲西京畱守推官﹐富鄭公猶爲舉子﹐每與公往來。是時﹐胥夫人乳媼年老不睡﹐善爲冷淘﹐鄭公喜嗜之。每晨起﹐戒中廚具冷淘﹐則鄭公必來。公怪而問之﹐乳媼云「我老不睡﹐每夜聞繞宅甲馬聲﹐則富秀才明日必至﹐以此驗之。若如常夜﹐則必不來。」歐公知富公必貴。

尹師魯性髙而褊﹐在洛中與歐﹑梅諸公同遊嵩山﹐師魯曰「遊山須是帶得胡餅鑪來﹐方是遊山。」諸公咸謂﹕「遊山貴眞率﹐豈有此理﹗」諸公羣起而攻之。師魯知前言之謬﹐而不能勝諸公﹐遂引手扼吭﹐諸公爭救之乃免。

李士寧緣以金鈒龍刀遺世居坐罪﹐許安世亦連坐焉。初﹐許旣魁多士﹐其父許珫爲越州知錄﹐往省覲。道出杭州﹐見沈文通。召食罷﹐延之書齋﹐玩好盡在﹐見此寶刀以金塗雙龍纏之﹐制作精巧﹐光芒射人。安世見而嘆愛﹐且屢目之。文通曰「少張喜此耶﹖通自得此刀﹐家間禍患相繼﹐每欲與人。今公方魁天下﹐福气必能勝之﹐敢以爲贈。」安世得之﹐寶惜特甚。而士寧素爲安世所仰﹐一日以示﹐士寧見遂拜曰「此物乃在公所耶﹗此徐溫所佩﹐有二刀焉﹐其雌者士寧已得之﹐此其雄也。士寧爲此刀親渡海﹐往外國求之而不得﹐今乃近在公處。」嘆息驚駭久之。安世問其意﹐士寧密曰「我大丹未成﹐不得仙去者﹐此刀未獲也。若得此二刀以煉丹﹐不惟我受其功﹐藥成亦可分遺公矣。」安世素神信士寧﹐遂舉以與之。爾後寂然久之。至世居事作﹐此刀在焉﹐乃士寧私以遺世居也。士寧旣坐私入宮贈詩與世居﹐又有龍刀﹐故坐罪配永州。而詢其所由﹐乃安世處得之﹐故亦坐貶。噫﹗物之爲禍有如此者。

先公言﹕與閻二丈詢仁同赴省試﹐遇少年風骨竦秀於相國寺。及下馬去毛衫﹐乃王元澤也。是時盛冬﹐因相與於一小院中擁火。詢仁問荊公出處﹐曰「舍人何久召不赴﹖」答曰「大人久病﹐非有他也。近以朝廷恩數至重﹐不晚且來。雱不惟赴省試﹐蓋大人先遣來京尋宅子爾。」詢仁云「舍人旣來﹐誰不願賃宅﹐何必預尋﹖」元澤答曰「大人之意不然﹐須與司馬君實相近者。每在家中云﹕『擇鄰必須司馬十二﹐此人居家事事可法﹐欲令兒曹有所觀效焉。』」

政和中﹐靑溪知縣﹑奉議郎盛龠因事對移桐廬縣丞。冬至夜﹐宰會同官至深夜。明日五鼓漏欲盡﹐往賀。邑宰未出﹐坐於客次。見有緋魚入坐﹐盛旣至﹐遽起﹐就馬亟去﹐且云「兒子不孝﹐某有職事﹐天將明﹐不可畱矣。」龠驚問小吏﹐答云「知縣尋常享祀最早﹐夜來以會客飲酒過多﹐天曉方設祭。此其先父也。」

呂吉甫自罷參知政事﹐最爲偃蹇。元祐間﹐貶爲散官﹐居於建州凡十年。再見紹聖﹐固當預政。章子厚﹑蔡元度先得路﹐百計逐之﹐老於爲師。繼以蔡元長久據大權﹐以妖人事再貶武昌。至張天覺作相﹐始薦於上皇﹐召爲宮使﹐畱京師。吉甫作謝表云「歷官三十八任﹐受恩𨿽出於累朝﹔去國四十二年﹐畱侍方從於今日。」徽廟大喜﹐甚有大拜意。一日﹐書於紙曰「何執中除太傅平章事﹐張商英左僕射兼門下侍郎﹐呂惠卿右僕射兼中書侍郎。」旣書之矣﹐適一士人獻《宮詞》百篇﹐其一首云「先帝熙寧有舊臣﹐曾陪元宰轉洪鈞。嗣皇不減周文美﹐八十重來起渭濱。」徽宗攺「不減」作「不啻」﹐禦書二扇﹐一以賜吉甫。眾謂必相矣。然何執中﹑鄭居中方攻天覺﹐盡用其黨逐天覺門人﹐起大獄爲奇禍。而吉甫以腹疾乞致仕﹐卒於京師﹐其命矣乎﹗

賀方回徧讀唐人遺集﹐取其意以爲詩詞。然所得在善取唐人遺意也﹐不如晏叔原盡見升平气象﹐所得者人情物態。叔原妙在得於婦人﹐方回妙在得詞人遺意。非特兩人而已﹐如少遊臨死作讖詞云「醉臥古藤陰下﹐了不知南北」﹐必不至於西方淨士。若王荊公﹑司馬溫公﹑趙閱道必不如此道也。非特賀﹑晏而已﹐凡古今之詞人盡然如此而已矣。若荊公暮年賦《臨水桃花詩》﹕「還如景陽妃﹐含嘆墮宮井。」此善體物者也。然不止此而已﹐終云「惆悵有微波﹐殘妝壞難整」﹐此乃能見境而卻掃除淨盡﹐此所謂「倒弄造化手」也。

章子厚在睦州﹐見貢士學制分攵下﹐謂郡守方通曰「蔡元長攺學制﹐自舊用詩賦﹐也有狀元﹐也做宰相﹔後用經義﹐也有狀元﹐也有宰相。」

章申公在睦州﹐暮年有妾曰蒨英﹐有殊色﹐公寵嬖之。一日﹐其子援至所居烏龍寺僧房﹐有玉界尺在案上﹐乃公所愛。因究其所從﹐羣婢共言與僧通已久。公怒﹐令爲爨婢﹐布衣執爨而已﹐未嘗箠也。而罪羣婢不能防閒﹐縛而盡箠之。蒨英旣執爨﹐請令十二縣君供過﹐乃援妻也。縛其僧﹐箠而送郡﹐其供出事目如牛腰﹐卽械送獄。郡守方通親鞠而亟斷之﹐杖其背﹐廳事震動﹐而僧不動如山。蒨英執爨四十日﹐衣敝。申公思之﹐令援曰「十二縣君不須出﹐令蒨英依舊伏侍。蒨英卽著舊衣。」蒨英堅不肯著﹐呼至前﹐曰「相公送至州縣則送之﹐蒨英不著好衣﹐不伏侍相公。蒨英寧死爾﹗」言訖﹐吞气立死。

世言章申公在睦州遇猴事﹐時方通爲守﹐實然也。云有大猿數十﹐章遂使人擒而縛之。忽於烏龍山後突出數千大靑猿﹐解縛奪而去之﹐人皆莫敢近。余晉仲目擊。

晏元獻罷相守潁州。一日﹐有歧路人獻雜手藝者﹐作踏索之伎。已而擲索向空﹐索植立﹐遂緣索而上﹐快若風雨﹐遂飛空而去﹐不知所在。公大駭莫測。已而守衙排軍白公曰「頃嘗出戍﹐曾見此等事﹐但請闔郡譙門大索﹐必獲。蓋斯等妖術未能遽出府門也。」公如請﹐戒眾兵曰「凡遇非衙中舊有之物﹐卽以斧斫之。」旣周視無有。最後於馬院旁一卒曰「舊有系馬柱五枚﹐今有六枚﹐何也﹖」亟斫之﹐卽大呼﹐乃人爾。遂獲妖人。

章子厚少年未攺官﹐蒙歐陽公薦館職。熙寧初﹐歐公作《史照峴山亭記》以示子厚。子厚讀至「元凱銘功於二石﹐一置玆山﹐一投漢水。」子厚曰「今飲酒者﹐令編札斟酒亦可﹐穿衫著帶斟酒亦可﹐令婦環侍斟酒亦可﹐終不若美人斟酒之中節也。『一置玆山﹐一投漢水』亦可﹐然終是突兀﹐此壯士編札斟酒之禮也。惇欲攺曰『一置玆山之上﹐一投漢水之淵』﹐此美人斟酒之體﹐合宜中節故也。」文忠公喜而用之。

王荊公知制誥丁母憂﹐已五十矣。哀毀過甚﹐不宿於家﹐以槁稭爲薦﹐就廳上寢於地。是時﹐潘夙公所善﹐方知荊南﹐遣人下書金陵。急足至﹐升廳﹐見一人席地坐﹐露顏瘦損﹐愕以爲老兵也﹐呼院子令送書入宅。公遽取書﹐就鋪上拆以讀。急足怒曰「舍人書而院子自拆可乎﹗」喧呼怒叫。左右曰「此卽舍人也。」急足皇恐趨出﹐且曰「好舍人﹗好舍人﹗」

歐陽文忠公在兩禁﹐因赴李都尉家會﹐至五鼓﹐傳呼呵殿而歸。至內前﹐禁中訝趨朝之早﹐呼歐公官﹐使人密覘之﹐知赴李氏集方歸。明日﹐出知同州。執政畱之甚力﹐以修《唐書》爲言﹐方不行。

光州有村民畢姓兄弟二人﹐養母傭力﹐又雇二人擔糞土﹐得錢以養母盡孝道。一日﹐至食時雇者不至。兄弟惶惑﹐夜無母飯﹐不知所爲。遂各擔籮徧村求售擔物﹐無有也。念母過時未食﹐茫然四顧﹐力乏枕擔於杏山觀前左。忽一道士自觀中呼二人﹐問其困睡狀﹐起對以曲折。道士曰「我政欲淘廁﹐汝能從我﹖」至觀中﹐因指示其處。二人共淘之﹐皆若器皿﹔旣視之﹐皆金器﹐兩擔光彩爛然。二人亟尋適來道士﹐已不復見。問觀中無此色人﹐因擔以示觀主﹐聞之於官。太守曰「此汝得之物﹐官難取也。」盡以給之。二人變其業﹐盡以置田﹐遂爲富人。教子讀書﹐京中進士第。京生二子﹐之才﹑之翰皆爲郡守。天之報施昭顯如此。

石曼卿與劉潛﹑李冠爲酒友。曼卿赴海州通判﹐將別﹐語潛曰「到官可卽來相見﹐尋約痛飲也。」旣半載﹐往見。到倅廳門﹐其閽者迎謂曰「自此入客位﹐勿髙聲也。」旣見謁者﹐問知無官﹐請衣襕郭。潛曰「吾酒友也。」典客者曰「公勿怒﹐旣至此﹐無復去之理﹐我爲借以衣。」不得已衣之。坐幾兩時﹐胸中不勝憤。典謁者言「通判歇息﹐未敢傳。」坐幾三時﹐餒甚。忽報通判請﹐贊者請循廊。曼卿道服仙巾以就坐﹐不交一言﹐徐曰「何來﹖」又久之曰「何處安下﹖有闕示及。」一典客從旁贊曰「通判尊重﹐不請久坐。」潛大怒索去。云「獻湯。」湯畢﹐又唱﹕「請臨廊。」潛益憤﹐趨出。曼卿曳其腰帶後曰「劉十﹐我做得通判過否﹖扯了衣裳﹐喫酒去來﹗」遂仍舊狂飲﹐數日而罷。

蔣希魯守蘇州﹐時範文正守杭州﹐極下士。王荊公兄弟時寄居於杭﹐平甫尙布衣少年也。一日﹐過蘇見希魯﹐以道服見之。平甫內不能平﹐時時目其衣。希魯覺之﹐因曰「範希文在杭時﹐著道服以見客。」平甫對曰「希文不至如此無禮。」

諸先生者﹐失其名﹐杭州人。舉進士﹐當赴禮部間﹐遇異僧慈上座傳以《易》數云「《易》有三術﹕上者不可言﹕中者猶足了死生﹐證心地﹔下者知象數休咎。」且言「子當傳吾術﹐足以資身﹐不必仕宦﹐蓋子命薄也。」遂授其術﹐盡驗﹐遂不復就省試。又以授其子﹐亦驗。慈上座者別去曰「他時見胡釘鉸者﹐知吾所在也。」後失其子。章丞相當國﹐必欲致之﹐聲言「吾已使人求得其子﹐須來﹐則面與之見。」先生遂往見﹐章丞相大喜其學。且問其子所在﹐曰「吾欲相見﹐詐言之耳。」且入朝薦其學﹐以不肯赴舉爲言。詔特赴殿試﹐先生驚悔走避。丞相召鄕人赴殿試者﹐令速結保。鄕人泣請﹕「若忤丞相﹐則我輩垂得一官而失﹐皆子之致矣。」不得已赴試﹐而犯廟諱。丞相入奏﹕「斯人不欲仕﹐故爲之爾。」特置第五甲。旣悒悒不樂﹐一日﹐勉往置冠帶。而作帶者極有士人風範﹐問之﹐則胡釘鉸也。驚問慈上座所在﹐曰「君旣仕宦矣﹐各行其志可也。慈上座其可得而見耶﹖」先生固請往見之﹐曰「上座於人﹐才舉意則知之﹐況頃刻已萬里矣﹐何可知其處也﹖」先生益不樂﹐失志得疾﹐不俟注黃甲﹐以疾還鄕而卒。獨其書人猶得之﹐號《三宮易》《六遇易》。晁以道得其書﹐不可用。

胡先生翼之嘗謂滕公曰「學者只守一鄕﹐則滯於一曲﹐隘吝卑陋。必遊四方﹐盡見人情物態﹐南北風俗﹐山川气象﹐以廣其聞見﹐則爲有益於學者矣。」一日﹐嘗自吳興率門弟子數人遊關中。至潼關﹐路峻隘﹐捨車而步。旣上至關門﹐與滕公諸人坐門塾少憩。回顧黃河抱潼關﹐委蛇洶湧﹐而太華﹑中條環擁其前﹐一覽數萬里﹐形勢雄張。慨然謂滕公曰「此可以言山川矣﹐學者其可不見之哉﹗」

滕公嘗語人﹕胡先生有人倫鑑。在太學時﹐如寶卞﹑汪輔之一時學者數百人相隨﹐每於眾中嘗稱譽安燾厚卿曰「安秀才骨相﹐他日必貴。」如此數十次。眾有不服者﹐請其由。先生曰「此亦易見爾。安君﹐金玉色也﹐金玉必須富貴者所用﹐置之糞壤可乎﹖人有瓦礫色者至多﹐若瓦礫者何所用耶﹖亦不待相書而後知也。」眾人乃服。其後﹐安公三作執政。初預政﹐父母俱存﹐官至觀文殿學士以終。

恩官人學王書﹐甚有楷法。常書以示眾云「書者﹐一藝爾。可以記言紀事﹐非道人之所遊心﹐知之不免生死﹐不知不障涅槃。有志於道者﹐請事斯語。」

潁人沈士龍字景通﹐髙節獨行﹐過於古今﹐尢工於詩。慶曆登科﹐旣攺官﹐以祕書丞爲益州司錄。會宋子京爲帥﹐惟事宴飲﹐沈湎日夜﹐衙前陪費多自經。景通上書子京﹐力言差役之害﹐請減飲宴。子京不聽。又於本路轉運使趙抃閱道﹐不行。乞解官尋醫﹐又不許。遂掛衣冠置本廳﹐載其母去官。子京遣人追之﹐不回。過關無以爲驗﹐景通言其情於關吏﹐憐而義之﹐聽其過關。坐是勒停﹐關吏亦得罪。久之﹐禦史中丞韓絳言其非辜﹐復官。王荊公行復官詞﹐略曰「況爾之去官﹐志於善乎﹗」後居潁﹐無丰中卒。YlQAp

張君房字允方﹐安陸人﹐仕至祠部郎中﹑集賢校理﹐年八十餘卒。平生喜著書﹐如《雲笈七簽》《乘異記》《麗情集》《科名分定錄》《潮說》《脞說》之類甚眾。知杭州錢唐﹐多刊作大字版攜歸﹐印行於世。君房同年白稹者﹐有俊聲﹐亦以文名世﹐蚤卒﹐有文集行於世。常輕君房爲人﹐君房心銜之。及作《乘異記》﹐載白稹死﹕其友行舟﹐夢稹曰「我死罰爲龜﹐汝來日舟過﹐當見我矣。」如其言﹐行舟見人聚觀﹐而烏鵲噪於岸﹐倚舟問之﹐乃漁人网得大龜。其友買而放之於江中。《乘異記》旣行﹐君房一日朝退﹐出東華門外﹐忽有少年拽君房下馬奮擊﹐冠巾毀裂﹐流血被體﹐幾至委頓。乃白稹之子也﹐問﹕「吾父安有是事﹖必死而後已﹗」觀者爲釋解﹐且令君房毀其版﹐君房哀祈如約﹐乃得去。

裴鉶《傳奇》曰「陳思王《洛神賦》乃思甄后作也。」然無可疑。李商隱詩曰「君王不得爲天子﹐半爲當年賦《洛神》」是也。按《洛神賦》李善﹑五臣注云「曹植有所感托而賦焉。」則自昔已傳甄后之事矣。至《洛神賦》曰「怨盛年之莫當﹐抗羅袂以掩涕兮﹐淚流襟以浪浪。」善注曰「盛年﹐謂少壯之時。不能當君王之意﹐此言感甄后之情。」以上皆李善之注語也。善已言「感甄后之情」﹐則此事益明。然謂「少壯之時不能當君王之意」﹐則誤。按甄后自爲袁熙妻﹐而魏文帝爲五官中郎將﹐平袁氏﹐納甄后。至卽位之二年﹐黃初二年﹐而甄后被殺﹐時年二十餘。而甄后死之年﹐文帝已三十六矣。謂文帝在位七年﹐而年四十﹐於黃初七年乃崩﹐卽黃初二年﹐年三十六可驗。故賦謂﹐「人神之道殊兮﹐怨盛年之莫當」者﹐意非文帝匹敵﹐及年齡之相遠絕故也。此有深旨﹐僕考之舊事﹐知其明甚。《世說》云「甄慧而有色﹐先爲袁熙妻﹐甚獲寵。曹公之屠鄴也﹐疾召甄﹐左右白曰﹕『五官中郎將已將去。』公曰﹕『今年破賊﹐正爲此奴』云云。故孔融聞五官將納熙妻也﹐以書與曹公曰﹕『武王伐紂﹐以妲己賜周公。』太祖以孔融博學﹐謂書傳所記﹐後見問﹐對曰﹕『以今度古﹐想其然也。』」由是觀之﹐不獨兄弟之嫌﹐而父子之爭亦可醜也。又按《洛神賦序》云「黃初三年﹐予朝京師﹐還濟洛川。古人有言﹐斯水之神名曰宓妃。感宋玉對楚王神女之事﹐遂作斯賦。」而《魏志》曰黃初二年﹐甄夫人卒。」乃甄后死後一年作賦也。故此賦托之鬼神﹐有曰「洛靈感焉」﹐又曰「悼良會之永絕﹐哀一逝而異鄕。」又曰「忽不悟其所捨﹐悵神霄而蔽光。」又曰「冀靈體之復形﹐禦輕舟而上訴。」皆鬼神死生之語也。《魏志》曰「植幾爲太子數矣﹐而任性而行﹐不自雕勵。」又「黃初二年﹐監國謁者灌均希旨﹐奏『植醉酒悖慢﹐劫脇使者』﹐有司請治罪。帝以太后故﹐貶爵安鄕侯。詔曰﹕『朕於天下無所不容﹐況植乎﹖』」按此皆甄后死之年也。惟李商隱詩再三言之﹐有《涉洛川詩》﹕「通谷楊林不見人﹐我來遺恨古時春。宓妃漫結無窮恨﹐不爲君王殺灌均。」注曰「灌均﹐陳王之典簽﹐譖王於文帝者。」又商隱《代魏宮私贈詩》先於其下注曰「黃初三年﹐已隔存沒﹐追代其意﹐何必同時﹖亦《廣子夜鬼歌》之流。」詩云「來時西館阻佳期﹐去後漳河隔夢思。知有宓妃無限恨﹐春松秋菊可同時。」僕意李義山最號知書﹐意必有所據耳。元微之《代曲江老人百韻詩》有曰「班女恩移趙﹐思王賦感甄。輝光隨顧步﹐生死獨搖唇。」

