淸稗瑣綴淸佚名

◎溥偉前淸家法﹐鑑於理親王之禍﹐自康熙後﹐卽不立東宮。然阿哥等之簡在帝心﹐將付大統者﹐輒密書其名﹐藏之正大光明殿匾額內﹐蓋恐玉几末命﹐倉猝非常﹐有所舛誤也。宣宗倦勤時﹐以恭王奕最爲成皇后所寵﹐嘗預書其名﹐置殿額內。有內監在階下窺伺﹐見末筆甚長﹐疑所書者爲奕﹐故其事少聞於外。宣宗知而惡之﹐乃更立文宗。成皇后後宣宗死﹐病篤時﹐文宗侍側﹐後昏瞀以爲奕﹐乃執其手而得之曰「阿媽﹝滿人呼父之詞﹞本意立汝﹐今若此﹐命也﹐汝宜自愛。」旋悟爲文宗﹐窘極。文宗乃叩頭自誓﹐必當保全奕。穆宗以衝幼嗣立﹐奕長軍機秉政﹐其子載激封貝勒﹐頗與穆宗狎﹐滋爲不道﹐少夭死無子﹐以溥偉人繼﹐襲王爵。徳宗末葉﹐失孝欽顯皇后歡﹐體弱多病﹐又無子﹐以溥攜爲大阿哥﹐旋以罪廢。於是近支親貴﹐凡下於徳宗一輩者﹐人人有非分之冀矣。溥倫年最長﹐美丰度﹐工詞令﹐且系宣宗冢曾孫﹐最應立。溥偉自以乃祖功髙﹐希望尢切。及宣統入嗣﹐偉之怨望亦最烈。顧其人儇薄無行﹐嘗派爲恭辦喪禮大臣﹐輒於幾筵前﹐向宮婢等無禮。上諭有警戒王大臣不得於祭尊時嘩哭者﹐卽隱斥之也。偉平居鬱鬱﹐嘗以病廢。都人謂謀望曰熱﹐有宗室顯貴相謂曰「夫已氏又患熱矣﹐恐非石膏一斤﹑知母八兩不可。」或曰「毋爾﹐只須皇帝一个﹑江山一座足矣。」其彰著如此。國變後﹐偉遁走不知所往﹐現聞山東有告示出現﹐系偉與張勛會銜﹐度亦不軌者之所爲耳。故述其歷史如。見《何嚴小乘》。◎科舉時代軼事匯記滿淸科場﹐關防甚爲嚴密。道光時﹐某權相以此樹黨﹐其舊門生年家子﹐及有以文字著名者﹐場前預送條子爲文內關節﹐時遂沿爲風气。惟某部郎頗束身自愛﹐某科出禮闈﹐呈文稿於鄕薦座主﹐某甚重其文﹐怪其不預送條子。某曰「門生初試﹐不知條子爲何物﹐又愧由詭道貽師門羞。」座主弗然不悅﹐曰「君不受栽培﹐嗣後不必過我也。」是科𨿽中﹐不與館選﹐說者謂不受栽培所致。淸咸豐七年﹐某翰林爲河南學使﹐場規酷刻﹐巡號如閱獄囚﹐枷鎖載道﹐以致人犯法爲幸。出題尢謬妄﹐單句如必有妖﹐是爲我﹐從反之類。截搭如羊父母幹龜動乎﹐鱉生焉之類。又鄙夷一切﹐某兩縣同日復試﹐一縣獸蹄鳥迹之道﹐一縣雞鳴狗吠相聞﹐蓋謔其字不成字﹐文不成文也。是省大員﹐嗾言官彈其割裂經傳﹐玷辱斯文﹐詔革職。淸嘉慶十四五年﹐楚北學使江右人﹐閱文有眼力﹐貪酷異常﹐將試一郡﹐牌飭提調官備木枷百號﹐鐵索百條﹐臨郡時帶有上郡荷枷生童數人遊市。試日﹐號口設望臺﹐號頭立窺伺差。嚴寒不準攜火器﹐酷暑無得脫衣冠。見有交接言語﹐借火吸煙﹐輒枷鎖以徇。懷挾越號﹐必嚴刑以處。坐堂如秋審﹐點名若考囚。科舉未發﹐先索書價﹐否則降等。袒護教官﹐貓鼠同眠﹐勒索印銀﹐張羅院費。時詛以聯云「厥土爲塗﹐何故糟踏湖北﹔挾以走﹐可憐玷辱江西。」隱切姓名﹐皆紀實也。後數年﹐出陳臬事﹐有同寅藩司某素相契﹐因事獲咎。汪督志伊委其查訊﹐𨿽未授意﹐諒必原情。時值除夕﹐藩司稍請寬假﹐彼設三木以待﹐檄提數次﹐藩司不堪﹐親具供狀﹐挾懷中刃自盡。子控部﹐事聞於朝﹐汪罷職﹐被拿問。解員叱上刑具﹐彼不從﹐亦設三木以待。笑曰「請君入甕。」途中亦自經死。見《聆風﹛移﹜雜綴》。◎顧亭林獄事顧亭林獄事﹐志乘未詳﹐見於《與顏吏部光敏書》﹐特錄其略。先是蘇州沈天甫﹑施明﹑夏鱗奇﹑呂中僞造《忠節錄》﹐托名已故祭酒陳仁錫﹐譏毀淸朝﹐羅列江南北名士巨室﹐以爲挾害之具。又僞造原任閣輔吳一序﹐詐其子中書吳元萊銀二千兩。事發﹐刑部定讞﹐將沈天甫斬決﹐此康熙五年事也。次年﹐萊州卽墨黃指揮培之僕姜元衡刷易此書﹐增入黃氏唱和詩﹐控其主與兄弟子侄作詩﹐誹謗淸朝。又與顧亭林搜輯諸人詩﹐皆有訕語。處士於七年二月在京師聞之﹐卽出都抵濟南﹐幽縶半年。因援沈天甫故牘﹐謂姜元衡所控之書﹐卽沈天甫陷人之書﹐事旋解﹐株連二十餘人﹐均得釋。處士賦濤六章﹐紀其事﹐有「偉節不西行﹐大禍何由解」之句﹐又末章云「天門殊蕩蕩﹐日月相經過。下閔黃雀微﹐一旦伏网羅。平生所織人﹐勞苦云無他。騎虎不知危﹐聞之元彥和。尙念田畫言﹐此舉豈足多﹖永言矢一心﹐不變同山河。」詩集中不載。詳見顏氏家藏尺牘。◎噶禮康熙末年﹐江督噶禮辦事勤敏﹐喜著聲威。嘗以南闈號含逼窄﹐請旨攺建。而貪婪不法﹐無敢言者。辛卯歲﹐江南科場事發﹐噶禮獲之﹐得銀數十萬兩﹐又大縱估客﹐糶米出洋﹐米價一時騰貴﹐以至軍民交怨。時儀封張淸恪公伯行爲江蘇巡撫﹐密飭查拿﹐果得總督令箭﹐並訪獲張元隆等交通海賊情狀﹐以實參奏。聖祖震怒﹐正欽差張鵬翮出京密辦科場﹐兼訊噶禮。而噶禮權勢甚盛﹐遂以反誣﹐革張伯行職。事聞﹐上曰「朕素知張伯行爲天下第一淸官﹐著加恩免議。」旋調倉場侍郎﹐而罰噶禮修熱河城工﹐以贖前愆。五十一年九月﹐上知城工未完﹐懈於督辦﹐遂將噶禮拿交刑部。適噶禮之母詣都察院訟禮忤逆﹐令家人進毒弒母等事﹐奉旨廷訊確實﹐發部議以淩遲處死。上命先將噶禮眼珠打出﹐又割其兩耳﹐籍沒其家。妻子同謀﹐法皆斬首﹐其母恨禮甚﹐又詣刑部﹐請照陶和气例﹐淩遲後焚屍揚灰。有旨賜帛﹐而噶體又賄囑帛糸未絕時卽行棺殮。監絞官候至夜分﹐忽聞棺中語云﹕人去矣﹐我可出也。聞者大駭﹐劈其棺﹐噶禮遽起坐。因耳目俱無﹐不知所之﹐監絞官懼事泄﹐一斧劈倒﹐連棺焚化﹐始行覆命。上笑曰「這奴才眞燒壞也。」此案見康熙五十一年邸抄。◎故家珍物京師巨族﹐數百年來﹐積聚至多。聞立玉甫﹝山﹞尙書家中﹐有朝珠三百六十五掛﹐其下乘者猶值千金。尙書平時﹐除忌辰外﹐每日一掛﹐一年之中﹐從不重復。又其家古玩﹐值三百萬。拳匪之亂﹐尙書旣被難。迨聯軍入京﹐家資盡喪﹐凡諸寶器﹐大半西去。榮相﹝祿﹞家寶物﹐亦多散失。回鑾後﹐廣收賄賂﹐無幾時﹐卽已充實。聞所用翡翠翎管﹐表裏瑩澈﹐自外視之﹐翎毛纖發畢睹﹐蓋所賜玻琉翠也﹐價值一萬三千。帶鉤一具﹐亦值萬餘。◎縣令口才前淸河道設有專官﹐每年工竣﹐須歷視各縣﹐以驗工程。某縣令平日不問公事﹐有糊塗之名﹐而口才甚爲便給。一日河道至某處勘驗工程﹐令治筵款之。河道酒酣後﹐因擬一聯曰「童子打桐子﹐桐子落﹐童子樂。」令應聲曰「何道開河道﹐河道深﹐何道升。」蓋河道系姓何﹐聞之大喜﹐不半載保令爲知府云。◎紀馬江死義諸將甲申馬江之敗﹐世皆歸罪於張幼樵﹐然力戰死綏之諸將﹐其忠藎實有不可沒者。且法人內犯﹐實仗孤拔一人。自孤拔死於炮﹐法人失所恃﹐遂不復縱橫海上﹐陸軍乃得一勝於諒山﹐功過亦差足相抵。較之大東溝劉公島諸役﹐其得失必有能辧之者。爰檢篋中舊所錄張幼樵爲諸將請卹疏稿﹐錄之於此。方今銳意規復海軍﹐聽鼓鼙而思將帥﹐其亦有奮袂而起﹐以追先民之風烈者乎﹖按是役死事最烈者﹐爲督帶飛雲兵輪副將銜參將髙騰雲﹐及管帶福星輪船五品軍功陳英。原疏敍髙事云﹕該參將由粵來援﹐論事吶吶如不出口。前月二十六日法增一船﹐諸將請援﹐髙騰雲獨義形於色﹐臣心異之。夜復來見﹐詢以方略﹐髙騰雲曰「閩防之忌﹐本以牽制使敵不發耳﹐非戰地也。但炮注子﹐人枕戈者已一月﹐晝夜相持﹐咫尺間﹐恐釀成戰事。知帥意急欲先發﹐必多牽制不可。得南洋援必不來﹐卽來﹐怯將亦無用﹐徒害事耳。」臣詰之曰「然則柰何﹖」對曰「專攻孤拔﹐得一當以報而已。」臣欲令其統率諸將﹐則辭以資望在李新明後﹐且曰「水師船各自爲戰﹐非若陸軍﹐一將能指揮十餘萬也﹐諸不必紛更﹐堅守以待上命。」該參將旣去﹐臣復囑各船就商籌策。該參將志定神完﹐誓死報國。是日手發巨炮﹐擊其鳥波船﹐一一命中。以一飛雲小艦﹐當敵人三大艦﹐中流堅拒不退。橫來一炮﹐該參將腿爲之折﹐復一炮﹐遂飛入水中而沒﹐舟乃發火。其敍陳事云「該軍功人極瘦弱﹐文理甚優。方敵艦日增﹐臣深憂之﹐陳英上書請以各輪船合攻孤拔座船﹐而艇船等炮火牽制下游﹐使各輪小商船水勇及捍雷船截其魚雷艦﹐所論均有條理。臣采其論﹐下諸將﹐布置略定。無如法暗約英美先發﹐陳英見英美船驟下﹐急起碇誓眾曰﹕『此吾報國日矣。吾船與炮俱小﹐非深入不及敵船。』敵以三船環之﹐舟中機損人亡不顧﹐但以炮向孤拔船﹐孤拔船爲炮所毀﹐而孤拔中炮死。敵復增船來﹐持至三時許﹐陳英猝中炮於望臺﹐學生王漣隨殉﹐船始焚毀。英美船觀戰者﹐均稱羨不置﹐爲之深惜。」云云。是役力戰死者﹐尙有許壽山﹑葉琛﹑林森林三人。◎年大將軍年大將軍羹堯﹐有幼時師杜某﹐臺州人。將軍貴﹐杜某已卒﹐家甚貧。其妻命其子某﹐跋涉至西陲﹐謁將軍求官。子年二十餘﹐頗愚魯﹐至西陲投逆旅。逆旅中人視其椎朴﹐且寒素﹐以下等捨宇處之﹐某亦安焉。翌日某詢年大將軍府何在﹐逆旅中人共驚異﹐主人自來問淵源﹐某爲具述之。主人大恐﹐立啟精室﹐絢爛非素所睹。某自揣身無餘資﹐不敢居此。主人固請居焉﹐曰「苟大將軍知客官不居此﹐主人自得重罪。」自是供給丰腆﹐並奉資恣其用。其初﹐往大將軍府投刺不得見﹐繼往復不見﹐歸頗愧嘆。主人曲爲解慰﹐勸之投函﹐音息復渺﹐不覺怨望﹐主人亦色沮。守候月餘﹐資斧盡竭﹐積耗旅資﹐且數十金矣。一日數弁皆三品冠﹐持大將軍名制云傳見某﹐某卽隨往。至府則自門以入﹐夾道兵衛﹐劍戟交叉﹐某心膽俱落﹐勉彊至大將軍前﹐匍匐不敢發一語。將軍面若含怒﹐厲聲曰「吾以爲吾師子必早騰達﹐乃猶若爾﹐已負吾師﹐復不在家侍奉若母﹐而來求官。官豈宜若耶﹖吾亦無所資爾。」卽命侍衛導交藩司﹐押送回籍。某不覺懊喪欲絕﹐悲憤中來。及抵藩署﹐藩司已降階恭迎﹐盛宴在堂。是夕歸逆旅﹐陳設愈燦﹐臬司以次亦復爭相款宴﹐贈贐無算﹐某乃喜出意外。流連旣畢﹐藩乃命二吏相伴返浙﹐甫抵裏門﹐土木輪奐﹐則本州知府已爲鳩工治第﹐一如富豪。乃知大將軍方接某刺時﹐已命人賫萬金﹐囑知府爲經紀矣。復已探得某愚魯不堪爲官﹐故作狡獪以絕其望也。◎湯斌湯文正公斌撫蘇時﹐聞吳江令郭﹫﹫有墨吏聲﹐公面責之﹐郭曰「向來上官要錢﹐卑職無措﹐只得取之於民。今大人如能一淸如水﹐卑職何敢貪耶﹖」公曰「姑試汝。」郭回任﹐呼役汲洗其堂﹐由是大攺前轍。公喜﹐特保舉卓異。而前任蘇撫余國柱方掌綸扉﹐徵賄巨萬。聞之﹐銜恨刺骨﹐嗾人劾奏。虞山翁鐵庵司寇從而和之。賴上稔知郭無他﹐故得以保全。時常州貢生何義門在京考選﹐爲鐵庵門生﹐遂登門嚷罵不已﹐索還門生帖﹐否則攺稱不認爲師。義門由是知名。康熙二十六年﹐郭內升禦史﹐才半年中﹐參罷三宰相﹑兩尙書﹑一閣學﹐直聲振天下﹐稱爲鐵面禦史。旋以吳江張令虧空舉發舊案﹐株連落職﹐擬遣戍。幸上以郭居官尙有風力﹐免其治罪。二十八年擢兩湖總督。◎馮柳東遺事嘉興馮柳東先生登府﹐亦乾嘉間碩儒﹐精漢學﹐工詞章﹐所輯《朱竹坨集外稿》最有名於時。顧迂誕不習吏事﹐由翰林散館攺知縣﹐選閩中某邑﹐卒以不能折獄﹐攺教授歸閩中。有一妓年已長﹐色衰且陋﹐先生顧深眷之﹐以爲柳河東顧眉生之儔﹐贈詩詞甚夥。臨行時﹐至輟所禦七品補服爲贈曰「以此作枕﹐幸無忌交頸時也。」一時傳爲笑柄。◎正定府大佛寺直隸正定府﹐有大佛寺。佛以銅爲之﹐髙十餘丈﹐爲樓五層。余友東蹈﹐嘗登其最髙層﹐盤坐佛耳中﹐並不覺隘。庚子歲淸宮西狩﹐寺僧亦雲散﹐有竊寺中之小佛售諸西人而致富者。回鑾時﹐西太后駐蹕寺中﹐擬修復舊觀﹐以估工五千萬而止。邑梁氏卽貳臣傳中某某﹐淸初﹐父子相繼入樞垣﹐權勢張甚。純廟南巡時﹐其子已退老﹐或以其不法事上聞。會梁迎駕﹐遊大佛寺至山門前﹐純廟怒指彌勒佛問曰「佛見朕於意云何﹖」梁以佛見佛故笑對。純廟復返顧問曰「然則見汝亦笑何歟﹖」梁免冠頓首﹕「佛笑奴才不成佛耳。」純廟意乃解。梁氏今已式微﹐而平泉池館﹐尙擅竹石之勝。其藏書處曰「焦桐書屋」﹐庭中植桐四株﹐皆數百年物。紗櫥須眉皆碧﹐北窗一枕﹐不啻消夏灣頭也。所藏多宋元精槧﹐後人頗知愛惜﹐今不知尙保存否﹖◎江山妓之賈禍讀《宗室八旗名士艸》﹐江山九姓美人麻之韻史﹐桐嚴妹之令人顚倒﹐可想一斑。中表某君﹐曾任浙江金華府﹐有所眷曰七妹﹐山盟海誓﹐滿擬金屋貯之矣。顧七固別有所歡﹐貴介公子也﹐爲仁和相國之戚屬。月夕花晨﹐過從甚密。發審委員某者﹐調其事以告某君﹐且甚其詞。某君乃突至七畫舫中﹐連掌其頰。七憤甚﹐仰阿芙蓉以殉。某公子力爲報復﹐時仁和方柄國﹐不半載﹐而某君以挾妓縱酒致釀人命八字褫職矣。又毗陵馮競任表兄之外舅﹐爲令於浙省﹐有能名﹐歷任繁劇。某年由會稽量移錢塘﹐畫中流﹐片帆風順。其姬人固江山佳麗也﹐方憑窗縱眺﹐有鄰舟磨舷而過﹐舟中一姝﹐爲姬人舊日姊妹行﹐遙致寒暄曰「阿姐別來無恙。」姬人大怒﹐立飭停舟﹐謂﹕「彼姝有意辱蔑﹐寧不知我作官太太者﹐而敢爾爾﹖」舟人懾錢塘令威勢﹐百計勸說﹐令彼妹叩首於姬人前以贖罪。彼姝夙負艷名﹐交好者不乏大官顯宦﹐性頗彊項﹐「舊巢共是銜泥燕﹐飛上枝頭變鳳凰」。至此已羞憤萬狀。所謂錢塘令者﹐復大肆詬詈﹐謂蒞任後﹐必重加懲治。彼姝聞言﹐奮身投江﹐風裏楊花﹐競作水中仙子。錢塘令到省﹐卽得撤任之牌示﹐未幾而革職永不敍用之命下﹐竟未能蒞錢塘新任。並書之以爲狹邪者戒﹐不可作江山艷屑觀也。◎汪精衛軼事壬子春在檳榔嶼﹐養屙鶴山極樂寺﹐汪君精衛來訪﹐敍談甚愜。別後﹐客有談其軼事者。謂汪當狙擊攝政王之前數日﹐經營黨事﹐本尙有待。長沙寧調元太一寄以《金縷曲》一詞﹐感慨淒涼﹐情詞迫切。汪讀之大慟﹐揉紙而食之曰「以識不忘。」不數日而後車誤中﹐汪竟鋃鐺入獄。吏知爲文士﹐頗加敬禮﹐日貽新聞紙一束。汪閱至黃花崗一役﹐喃喃自語曰「天下事竟遂不可爲耶﹖」日誦此語﹐致忘寢食。獄吏大懼﹐不敢再令閱報。武漢發難﹐粵督首請特赦黨人﹐遂有將汪發往廣東﹐交張鳴岐差遣之諭。獄吏致殷勤於汪﹐汪不肯出﹐曰「吾之獄系代表四萬萬人而來﹐今吾翩然出﹐而彼四萬萬人者困苦顚連﹐仍不啻在囹圄中也﹐吾奚出爲﹖」獄吏曰「君不知乎﹖」乃以近事告﹐且曰「君富貴不遠矣﹐一至張帥處﹐何愁不大人者﹖」汪笑而斥之。獄吏更謀饋物作贐儀﹐汪曰「無須﹐但以獄中擊練之巨石惠我足矣。是與我相處久﹐吾日撫摩而按弄之﹐不忍離也。」其多情皆類此。汪爲人恂恂儒雅﹐其狀態殊類太史公﹑畱侯一贊。顧兩手箕張甚巨﹐云「卽在獄中無報可閱﹐日弄練石所致。」寧詞﹐惜談者遺忘﹐近見汪自作一詞﹐亦調《金縷曲》云「別後平安否﹖便相逢淒涼舊﹐不堪回首。國破家亡無限恨﹐禁得此身消受。又添了離愁萬斗。眼底心頭如昨日﹐數襟期夢裏重攜手。一腔血﹐爲君剖。淚痕莫滴新詞透﹐倚寒窗循環細讀﹐殘燈如豆。畱此餘生成底事﹖空令多情亻孱愁。愧戴卻頭顱如舊﹐跋涉河山知不易﹐願孤魂繞護車前後﹐腸已斷﹐歌又逗。」詞當作於光復以前﹐一往情深﹐神似彈指詞中贈吳季子二闋。卽論余技﹐亦已足傳矣。◎張文襄之詼諧湖北有富商﹐劉其姓﹐長毛其綽號也﹐以曾隸太平天國部下故名。張文襄督鄂時﹐屢勸輸將﹐每助賑一次﹐則爲請獎一次﹐歷獎至尙書銜。某年病卒﹐文襄擬送一幛﹐時易實甫諸名士﹐均在幕中﹐各擬四字﹐文襄閱畢﹐笑曰「諸君所擬非不佳﹐但於尙書銜﹐未免拋荒耳。」因援筆自書曰「紅杏飄零。」眾皆嘆服。◎咸豐行宮前淸陸軍部司員文某﹐言辛丑春﹐因公往熱河何都統署﹐因喇嘛介紹﹐得見咸豐行宮內祕藏珍珠佛﹐及藍寶石﹑金剛石琢成佛像。髙徑尺﹐景泰藍座﹐塔髙亦數尺。乾隆時禦磁﹐以數百箱計﹐扃閉牢固﹐聞小如杯碟﹐亦件值數百金。例歸喇嘛世守﹐非其人不得見也。宮內有古柳一株﹐不知歷幾何年﹐喇嘛因樹之枝榦﹐雕一千手神像。相其髙度﹐築三級樓臺﹐爲之華蓋。神首探出樓之第一級﹐鼻大可容數人﹐手長數丈﹐其偉傑可想。正梁爲雙龍環抱形﹐中嵌一夜明珠。喇嘛教徒﹐夜起誦經﹐環坐珠下﹐如白晝云。◎童謠宣統辛亥春﹐北京有一歌謠出現﹐曰「明亡於廟﹐淸亡於道。」驟聞之似尙費解。釋者曰「廟祀魏閹﹐明祚隨去﹔鐵道國有﹐淸運告終。祕數如此﹐前定可知。民國之興﹐豈偶然哉﹖」◎拍賣淸廷未倒時﹐北京內閣發愛國公債票﹐應者寥寥﹐奕賣馬﹐那賣宅﹐故作寒酸﹐求免擔負。實則諸親貴私財﹐寄頓外國銀行者﹐據內閣調查報告﹐現銀達六千餘萬。聚斂所得者如彼﹐乃裝窮如此﹐效明末諸臣拍賣破爛桌椅之手段﹐民安得不困﹖國安得不亡﹖◎白泰官白泰官者﹐淸初八俠之一。有勇力﹐矯猱絕倫。晚年深自韜晦﹐退居常州甘棠橋舊宅中﹐終歲杜門不出。偶值冬日﹐與二三弟子散步至文廟前﹐一和尙持扁擔作旋風舞﹐顧盼驕人﹐自謂受少林正傳﹐走徧天下﹐未遇敵手﹔居士輩有能取笠帽老衲頂上者﹐當九跪執弟子業。泰官一時興起﹐竟取笠冠之。和尙殊驚異﹐叩首如禮﹐殷殷問姓名而去。臨別時﹐言三年後當再來拜師所賜。泰官閱世深﹐知此僧決非好相識﹐來必報復。因囑家人愼記其事年月。及期﹐泰官衣靑衣﹐坐門閾上負曝﹐僞爲童僕也者。和尙至﹐急延之上坐﹐告以師已他出﹐請稍待。己則趨火鑪側烹茶供客﹐拾竹頭木片﹐隨手撚之﹐盡成齏粉。僧自念三年修練﹐𨿽多進境﹐然其徒技猶如此﹐泰官誠未可測矣﹐遂默爾逕去。◎京官之消遣前淸京官﹐向稱淸苦﹐其有當權弄賄﹐炙手可熱﹐車馬衣冠﹐臣門如市者﹐不三數人。卽術工奔走﹐機善夤緣﹐上諂下驕﹐藉於其期伺漁人之利者﹐亦屬極少數人。其大半則蕭索閒居﹐以詩酒聲色自娛而已。光緒﹑宣統間﹐國是最紛﹐政潮亦最激﹐而多數京官﹐仍頹唐如故。其供職各部者﹐惟每晨到署畫到﹐近午卽歸﹐謂之上衙門﹐此外毫無所事﹐亦由各部人員﹐浮於所職故也。友人某嘗官民政部﹐曾爲一詩云「本無一事報公家﹐猶自蜂狂到署衙。顧我綿材羞襪綫﹐翻嫌民政尙萌芽。上堂宛似星瞻斗﹐入院惟看鳥弄花。最是消閒無那處﹐出門閒坐東洋車。」◎外交祕密近閱新小說見《外交祕密》一書﹐中有桃花協會一節﹐言西太后以某剃髮匠代醇邸使徳謝罪﹐此實大謬。按醇邸在徳時﹐曾以不願在徳皇前叩首﹐負气至漢堡﹐經人調停始止﹐有章奏可查﹐更安得有冒充情事﹖今小說多似是而非﹐最足惑人﹐此等事在今日可不置辯﹐惟恐數十年後﹐或有深思好奇之人﹐轉以是爲眞﹐而疑史乘爲僞矣。◎寶域樓故址與五王爺園遺事今北京總統府正門﹐或云卽系寶域樓者﹐淸髙宗建﹐仿西域宮室﹐以居香妃者也﹝香妃事見《春冰室野乘》﹞。又今淸華學校所在地之淸華園﹐於淸咸﹑同間﹐嘗爲老醇王賜園﹐所謂五王爺園者是也。王爲穆宗之叔﹐生平持身嚴正﹐頗以禮法自繩。常不滿於孝欽之所爲﹐日者奉孝欽召觀劇宮中﹐劇爲《翠屏山》﹐演至佳處﹐王忽揚臂大聲喝好﹐同座告以宮廷不宜放誕﹐王笑曰「昔先皇家法﹐宮中不許演劇﹐且劇如《翠屏山》又安得見之宮廷﹖今我觀此﹐不覺忘情﹐猶自謂在前門外戲園中﹐故若是耳。」孝欽知其意在諷諫﹐亦頗善其言﹐然卒不能攺。淸制﹕「宗室賜園﹐非特旨則只及一代﹐故王死仍以淸華園歸官。」園故荒落﹐王亦未嘗從事修葺﹐故及淸華學校之始築﹐仍爲廢園也。◎神纜之笑史中日之役﹐今二十年矣。猶憶初接仗時﹐報紙有捏造戰勝新聞者﹐謂黑旗兵劉永福﹐用溺器實炸藥﹐浮水面﹐擊沈日本兵輪。庚子之役﹐里人奔走相告﹐謂義和拳頭目大師兄陛見﹐蒙太后賞紅頂花翎﹐言下有夥頤沈沈之雅。此二事事後思之﹐同堪噴飯。或謂其時風气錮蔽﹐爲此語者﹐要亦時代有以限之。然吾年來接中人之稍讀書者﹐其議論之奇特﹐正復相似﹐於以知無文化之民﹐思想範圍至隘﹐不期而如出一轍。教育不普及﹐禍未艾也。上海張逸搓先生《逸廬筆記》中﹐有神纜一則﹐錄之。茶余酒後﹐用爲談助﹐倘亦足以破瞽說警頑愚歟﹖﹝以下《逸廬筆記》原文﹞法越之役﹐兩粵戒嚴﹐督師者有彭﹑張兩宮保﹐與南皮節帥﹐日籌防禦之策﹐虛衷延納﹐昕夕不遑。於是熱心功名之士﹐簡練揣摩﹐上書絡繹。有制成攻守新器者﹐則下營務處囑余等研究之﹐其間奇特之論﹐不一而足。有擬以大艦積薪﹐圍燒敵艦者﹔有用彊水噴射鐵甲﹐使其穿漏自沈者﹔有能以符術致敵生命者。窮思極想﹐使人不能贊一辭。更有外委陳榮升者﹐異想天開﹐上書自陳﹐能以竹纜用藥漬透﹐設險要處﹐敵船輪葉遇之﹐卽能絞住﹐倘復加力猛駛﹐汽鍋必裂云云。余等推論數日﹐以爲必無是理。乃陳某直詣大憲﹐謂某等未識此纜神奇作用﹐若蒙俯賜采擇﹐只需二百金﹐卽可制就呈驗。如無效﹐願依軍律治罪。大憲憫其愚誠﹐立命應付﹐月餘始布置竣工﹐稟報請驗。於是省中司道﹐及鎭江大員﹐咸奉命蒞止﹐乘篷舟海兵艦往驗﹐余坐東海小輪尾其後。旣至﹐龔方伯﹑蔣觀察傳余到艦﹐卽見陳弁﹐手鈴而腰旗﹐服裝詭異﹐旁若無人。李鎭軍謂陳曰「汝新發明之神纜何在﹖」陳請各憲至船頭﹐己乃趨而前﹐左手搖鈴﹐右手揮小旗﹐喃喃不辧作何語。忽兩岸鼓聲淵淵﹐車聲轆轆﹐未幾而徑寸之竹纜作暗綠色﹐由水中漸起﹐出水數寸﹐端系兩岸﹐直繃河面。旣而鈴聲又作﹐鼓聲驟止﹐橫亙河面者﹐共有八纜﹐距十餘丈。陳弁屈右膝請曰「無敵神纜﹐今功成矣﹐爲各位大人賀喜。事畢矣﹐末弁謹送各位大人回轅。」李鎭軍徐曰「吾等奉帥命來﹐必考驗而後可復命。」陳曰「纜則具在矣﹐顧誰能蹈此危機而親試之﹖」蔣觀察目余曰「何如﹖」對曰「此何難試﹖令此艦衝纜而過﹐成敗立見矣。」陳厲聲曰「此何事﹖爾何人﹖何狂妄乃爾﹖神纜豈等閒﹖如許貴人在船﹐而思一网打盡﹐必系敵人間諜無疑﹐請捕治之﹐毋使遁。」眾默然。余遽曰「然則請卽以某所乘東海小輪當之﹐以釋眾疑﹐何如﹖苟神纜有效﹐使歐西艦隊﹐不敢逞威於亞東﹐區區東海﹐良不足道。而某之冒昧輕視﹐亦甘受軍律不辭。」陳嗤之以鼻曰「身其齏粉矣﹐尙何軍律之可受﹖」龔方伯謂余曰「凡事重審愼﹐戒孟浪﹐苟實有見地﹐吾等當贊君行也。」余曰「卽下東海﹐令舵工直駛中流。」舵工以先人言。露忄匡怯。乃躬司機﹐鼓其銳進﹐船到纜斷﹐岸人急燒黃紙﹐焰飛滿江。繼聞崩崩之聲﹐八纜齊斷。東海回輪﹐尙餘勇可賈﹐就斷纜處蜿蜒行之﹐而絞住輪葉之說亦破。神纜至此﹐全功盡棄矣。回艦﹐龔方伯謂余曰「此可謂勢如破竹﹐可賀可賀。」陳弁瑟縮欲遁。李鎭軍曰「陳君陳君﹐吾等如何復命﹖得毋又謂嫉君也者。」陳崩角乞恩﹐伏不敢起。余爲之緩頰﹐始抱頭去。

