科場條貫

﹝明﹞陸深撰

陸深

洪武十八年令會試主考官二員同考官三員臨期具奏於翰林院官請用其餘同考五員於在外學官請用

本朝鄕試用子午卯酉年會試用辰戌丑未年惟前癸未年因太宗渡江用明年甲申會試天順癸未科場災至秋復試以明年甲申殿試

會試

會試錄亦稱小錄見於正統七年禮侍王英前定是年同考則有永新縣知縣陳負韜京衛武學教授紀振俱進士岐陽縣教諭彭舉彌封謄錄對讀官俱用部屬中式十二名李森都察院吏三十三名南昱刑部吏一百廿一名鄭溫松陵驛驛丞

十年同考則有吏科給事中候潤一教授二教諭是歲中式者無他流

十三年侍講杜寧爲副考官同考有二教諭一訓導有辦事官舒庭謨中一百二十五名

景泰二年知貢舉官胡濙楊寧俱禮部尙書副考官修撰林文同考則有刑部主事錢博廣東參政羅崇本一教授一學正一訓導

五年考試官商輅輅正統十年進士閱三科爲正考官已至兵侍兼翰林學士春坊大學士同考則侍講兼中允楊鼎贊善兼檢討錢漙皆己未進士先一年奏準會試考官翰林春坊專其官京官由科第有學行者兼取以充是年郡縣教職爲同考者絕矣而受卷彌封對讀官則用知縣知州等官爲之

天順元年副考呂原通政司右參議兼侍講同考錢漙尙寶司少卿兼編修李泰尙寶司丞兼編修是時英廟復辟官制更攺徐佖以翰林典籍爲房考彌封官則用府同知矣

四年閻禹錫以國子學正爲房考

七年科場火移於秋試是科五經刻文三篇論刻二道文盛於是矣

成化二年供給官則用禮部精膳司員外張顯矣五經亦刻三篇第二場刻詔

五年每歲翰林同考敍官同升者序科是歲惟周經以庚辰序於丙戌之後

八年科場條貫略定矣

十一年編修林瀚敍於己丑之下

十四年同考則有行人司右司副張祥

廿二年尹閣老直主考序稱宣徳丁未大學士楊士奇議會試取士分南北捲北四南六旣而以百乘除各退五爲中數是年從言者又各退二卷以益中數云

舊制俱以八日鎖院至成化二年裁定以二月七日鎖院惟弘治五年以郊祀齋命先一日蓋六日云

洪武十七年頒行科舉成式會試同考八人

正徳六年劉閣老忠主考序云舊制五經同考總爲十四人近以易詩卷浩繁各增一人爲十七人據正統元年才八人至景泰五年增二人爲十人天順四年又增二人爲十二人成化十七年又增二人爲十四人

洪武三年庚戌始開科取士士之就試者一百三十三人中式者七十二人主試則禦史中丞劉基治書侍禦史秦裕伯同考則翰林侍讀學士詹同弘文館學士眭稼起居注樂韶鳳尙寶丞吳潛國史宋濂而序出於濂八月京畿鄕試會試合河南陜西北平山東山西江西湖廣浙江廣東廣西福建十一省之士而髙麗之士亦與焉就試之士二百中式者百二十人而景濂復爲分考復爲之序

弘治七年始命小錄中考試等官不許稱張公李公

洪武十七年始頒行科舉定式三年大比各次年會試鄕舉猶未限名也吏胥不許應試則在四年之詔

永樂十五年兩京始命翰林春坊官主考

景泰元年令鄕試同考用五人專經考試

洪武辛亥秋八月京畿鄕試兵部尙書吳琳國子司業宋濂爲主試其受卷謄錄對讀彌封等官皆廷臣云

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

