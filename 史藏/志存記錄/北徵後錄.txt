

北徵後錄

明﹟金幼孜

永樂十二年三月十七日庚寅﹐上躬帥六師﹐往徵瓦剌胡寇答裏巴﹑馬哈木﹑太平﹑把禿孛羅等﹐馬步官軍凡五十餘萬﹐予與學士胡公光大﹑庶子楊公勉仁偕扈從。是日辰時啟行﹐由安定門出﹐午至淸河下營。晚微雨﹐夜復驟雨﹐五更雨止。十八日﹐晨發淸河﹐午至沙河。命光祿寺賜酒饌。

十九日早﹐雨﹐晨發沙河﹐途間雨止。午次龍虎臺。午後復雨。二十日﹐晨發龍虎臺﹐度居庸關。午後至隆慶州下營。

二十一日﹐至楡林﹐雨。午後至懷來下營﹐雨不止。二十二日早﹐雨止﹐發懷來。午次沙城。晚晴。

二十三日午﹐次雞鳴山﹐大風。

二十四日﹐午次泥河。

二十五日﹐次宣府。大風﹐雨下卽止。是日谷雨。

二十七日﹐晨發宣府﹐午次宣平。大風。二十八日﹐次徳勝口﹐晚發風下雪。二十九日﹐度野狐嶺﹐風寒。午後次興和。

三十日﹐風寒。四月初五日﹐移營於興和北十里沙城。

初六日﹐大閱軍士。

初十日﹐次紅橋。是日立夏。十一日﹐次淩霄峯﹐卽兀出於伯顏。雨連霄不止﹐甚寒。十二日早﹐雨。食後發淩霄峯﹐午後次大石鎭﹐無水﹐暗宿。十三日早﹐微雨﹐午前次五云關﹐卽哈剌罕。有水。十四日﹐霜寒。次髙平阜﹐卽忽牙撒裏禿。十六日﹐次殺虜城﹐卽答虜城。

十七日﹐次龍沙甸﹐卽阿蘭惱兒。午後雨。十八日﹐次錦云磧。大風雨雪﹐晚復晴。

十九日﹐次小甘泉。二十日﹐次大甘泉。

二十一日﹐次淸水源﹐卽馬塔馬。二十四日﹐午發淸水源。晚次屯雲谷。無水﹐自淸水源載水至﹐作晚餐。二十五日﹐次玉雪岡。是日小滿。

二十六日﹐發玉雪岡。晚次玄石坡。大風。二十七日﹐次鳴轂鎭。二十八日﹐發鳴轂鎭。晚次淸風壑。無水﹐大風。二十九日﹐早寒。午次歸化甸。

五月初一日癸酉﹐早寒。午次哈楊林戍。初二日次禽胡山。

初七日﹐大風寒。晨發禽胡山。晚次香泉戍。初八日﹐風寒。巳時發香泉戍。午後次廣武鎭﹐卽哈剌莽來。夜雨。初九日﹐大雷雨﹐下雹如雪﹐積地二三寸。

初十日﹐次懷遠塞。

十一日﹐次玉帶川﹐卽柴禿。是日芒種。十二日﹐次富平鎭﹐卽兀兒禿。

十三日﹐次翠幕甸。無水﹐暗宿。十四日﹐次長山峽。少水。十五日﹐次至喜川。十七日﹐至環秀岡。

十八日﹐午發環秀岡。暮次野馬泉。暗宿。十九日﹐次蒙山海。二十日﹐午發蒙山海。晚次威武鎭。二十一日﹐午前發威武鎭。晚次通泉泊。二十三日﹐牛次飲馬河。微雨﹐晚晴。二十六日﹐夏至。

二十七日移營於飲馬河北十里﹐凡五渡河。至暮營﹐大雷雨。二十八日﹐次飲馬河。二十九日﹐早食後復自飲馬河北仍五度河。午前次飲馬河西三峯山。

六月初一日壬寅﹐次飲馬河﹑淸流港。初二日早﹐微雨﹐發淸流港﹐循飲馬河行。二十五里﹐復晴。下營﹐午後再行。至暮次崇山塢。無水﹐暗宿。初三日﹐晨發崇山塢。午後入一山峽﹐長數十里﹐有水﹐下營作午炊﹐食後再行。晚次雙泉海﹐卽撒裏怯兒﹐元太祖發迹之所。舊嘗建宮殿及郊壇﹐每歲於此度夏。山川環繞﹐中闊數十里﹐前有二海子﹐一鹽一淡﹐西南十里有泉水﹑海子一處﹐西北山有三關口﹐通飲馬河﹑土剌河﹐胡人常出入之處也。

初四日﹐微雨。午晴﹐次雙泉海。前哨馬來報﹐哨見胡寇數百人﹐稍與戰皆退去。

初五日﹐午發雙泉海﹐暮至西北三峽口﹐卽康哈里該。無水。是日﹐前哨馬與寇相遇交鋒﹐殺敗胡寇數百人宵遁。初六日﹐次蒼崖峽。

初七日﹐次急蘭﹐忽失溫賊首答裏巴同馬哈木﹑太平﹑把禿孛羅掃境來戰。去營十里許﹐冠四集﹐列於髙山上﹐可三萬餘人﹐每人帶從馬三四匹。上躬擐甲冑﹐帥官軍精銳者先往﹐各軍皆隨後至﹐整列隊伍﹐與寇相拒。寇下山來迎戰﹐火銃四發。寇驚棄馬而走﹐復集於山頂東西﹐鼓噪而進﹐寇且戰且卻。將暮﹐上以精銳者數百人前驅﹐繼以火銃﹐寇復來戰。未交鋒﹐火銃竊發﹐精銳者復奮勇向前力戰﹐無一不當百。寇大敗﹐人馬死傷無算﹐皆號痛而往﹐宵遁至土刺河。上乃收軍﹐回營已二鼓矣。遂名其地曰「殺胡鎭」。

初九日﹐移營向西十里許。晚雨下﹐風寒。初十日﹐頒師。午次回流甸。晚微雨﹐風寒。

十一日﹐晨發回流甸。午山三峽口﹐餘寇復聚峽口山上。又有數百人據雙海子。諸軍乃以火銃先擊據海子者﹐寂知不能拒﹐遂遁。餘寇在山峽者﹐恐火銃再至﹐亦遁去。晚次雙泉海。十二日﹐次平山鎭。十三日﹐次飲馬河淸源峽。是日小暑。

十四日﹐次飲馬河平川洲。十五日﹐次飲馬河靑楊灣。十六日﹐次飲馬河三峯山。十七日﹐渡飲馬河﹐西北三峯山東南下營。阿魯臺遣頭目數十人詣軍門竭見﹐上皆賜以衣服絹帛米糧﹐復勞之酒肉﹐遣回。

十九日﹐移營於飲馬河北舊下營處。二十日﹐午後渡飲馬河﹐凡三渡水﹐循河行數里下營。二十一日﹐循飲馬河南岸東行數十里下營。二十三日﹐次靑山峽。微雨。無水﹐暗宿。

二十四日﹐晚次蒙山海。二十五日﹐午後發蒙山海﹐途中驟雨卽止。暮次野馬泉。二十六日﹐次環秀岡。二十七日﹐次至喜川﹐暮再行十里下營。

二十八日﹐次黑山峪。是日大暑。

二十九日﹐次翠幕甸。三十日﹐次富平鎭。七月初一日﹐次玉帶川﹐大風微雨。初二日﹐太風。初三日﹐次懷遠塞。初四日﹐次廣武鎭﹐過二十里下營。午後﹐大風﹐微雨。

初五日﹐晨發廣武鎭﹐午前過香泉戍。午後次禽胡山。寫《平胡詔》﹐其晚就遣都指揮李瑛同中官賫回北京。

初六日﹐次楊林戍。晚下雨。初七日﹐次歸化甸。晚微雨﹐復晴。

初八日﹐午前發歸化甸﹐途中下雨﹐晚次淸風壑。初九日﹐次鳴轂鎭。午後復起營﹐晚次玄石坡。初十日﹐次屯雲谷。十一日﹐次淸水源。

十二日﹐次小甘泉。十三日﹐次錦云磧。上召賜食燒羊﹑燒酒。其日立秋。

十四日﹐次龍沙甸。下雨。十五日﹐次殺虜城。微雨﹐晚晴。十六日﹐過髙平阜﹐下雨。午後次五云關﹐更度山二十里下營。十七日﹐晨發五云關﹐過大石鎭﹐午後次陵霄峯。上召賜食燒羊﹑燒酒。

十八日﹐次紅橋。十九日﹐次興和。

二十一日﹐晨發興和﹐度野狐嶺﹐過徳勝口﹐午後次萬全。大風雨。

二十二日﹐午次宣府﹐下雨﹐至更盡雨止。二十三日﹐次泥河。下雨。二十四日﹐次雞鳴山。途中微雨。晚﹐上召賜桃子及食羊肉﹑酒。

二十五日﹐午次土墓。

二十六日﹐次懷來。二十七日﹐次永安甸。

二十八日﹐雨。是日處暑。晨發永安甸﹐度居庸關。於後次新店。大雨。晚﹐奉旨同光大﹑勉仁先回。

八月初一日﹐早﹐文武百官迎駕由安定門入。上升殿﹐羣臣上《平胡表》﹐稱賀而退。

○解縉黃淮胡廣金幼孜胡儼

解縉﹐字大紳﹐吉水人。祖子元﹐爲元安福州判官。兵亂﹐守義死。父開﹐太祖嘗召見論元事。欲官之﹐辭去。

縉幼穎敏﹐洪武二十一年舉進士。授中書庶吉士﹐甚見愛重﹐常侍帝前。一日﹐帝在大庖西室﹐諭縉﹕「朕與爾義則君臣﹐恩猶父子﹐當知無不言。」縉卽日上封事萬言﹐略曰﹕

臣聞令數攺則民疑﹐刑太繁則民玩。國初至今﹐將二十載﹐無幾時不變之法﹐無一日無過之人。嘗聞陛下震怒﹐鋤根剪蔓﹐誅其姦逆矣。未聞褒一大善﹐賞延於世﹐復及其鄕﹐終始如一者也。

臣見陛下好觀《說苑》《韻府》雜書與所謂《道徳經》《心經》者﹐臣竊謂甚非所宜也。《說苑》出於劉向﹐多戰國縱橫之論﹔《韻府》出元之陰氏﹐抄輯穢蕪﹐略無可采。陛下若喜其便於檢閱﹐則願集一二志士儒英﹐臣請得執筆隨其後﹐上溯唐﹑虞﹑夏﹑商﹑周﹑孔﹐下及關﹑閩﹑濂﹑洛。根實精明﹐隨事類別﹐勒成一經﹐上接經史﹐豈非太平制作之一端歟﹖又今《六經》殘缺。《禮記》出於漢儒﹐踳駁尢甚﹐宜及時刪攺。訪求審樂之儒﹐大備百王之典﹐作樂書一經以惠萬世。尊祀伏羲﹑神農﹑黃帝﹑堯﹑舜﹑禹﹑湯﹑文﹑武﹑臯陶﹑伊尹﹑太公﹑周公﹑稷﹑契﹑夷﹑益﹑傅說﹑箕子於太學。孔子則自天子達於庶人﹐通祀以爲先師﹐而以顏﹑曾﹑子思﹑孟子配。自閔子以下﹐各祭於其鄕。魯之闕裏﹐仍建叔梁紇廟﹐贈以王爵﹐以顏路﹑曾曨﹑孔鯉配。一洗歷代之因仍﹐肇起天朝之文獻﹐豈不盛哉﹗若夫祀天宜復掃地之規﹐尊祖宜備七廟之制。奉天不宜爲筵宴之所﹐文淵未備夫館閣之隆。太常非俗樂之可肄﹐官妓非人道之所爲。禁絕倡優﹐易置寺閹。執戟陛墀﹐皆爲吉士﹔虎賁趣馬﹐悉用俊良。除山澤之禁稅﹐蠲務鎭之徵商。木輅朴居﹐而土木之工勿起﹔布墾荒田﹐而四裔之地勿貪。釋﹑老之壯者驅之﹐俾復於人倫﹔經咒之妄者火之﹐俾絕其欺誑。絕鬼巫﹐破淫祀﹐省冗官﹐減細縣。痛懲法外之威刑﹐永革京城之工役。流十年而聽復﹐杖八十以無加。婦女非帷薄不修﹐毋令逮系﹔大臣有過惡當誅﹐不宜加辱。治歷明時﹐授民作事﹐但申播植之宜﹐何用建除之謬。所宜著者﹐日月之行﹐星辰之次。仰觀俯察﹐事合逆順。七政之齊﹐正此類也。

近年以來﹐臺綱不肅。以刑名輕重爲能事﹐以問囚多寡爲勛勞﹐甚非所以勵淸要﹑長風采也。禦史糾彈﹐皆承密旨。每聞上有赦宥﹐則必故爲執持。意謂如此﹐則上恩愈重。此皆小人趨媚效勞之細術﹐陛下何不肝膽而鏡照之哉﹖陛下進人不擇賢否﹐授職不量重輕。建不爲君用之法﹐所謂取之盡錙銖﹔置朋姦倚法之條﹐所謂用之如泥沙。監生進士﹐經明行修﹐而多屈於下僚﹔孝廉人材﹐冥蹈瞽趨﹐而或布於朝省。椎埋嚚悍之夫﹐闒茸下愚之輩。朝捐刀鑷﹐暮擁冠裳。左棄筐篋﹐右綰組符。是故賢者羞爲之等列﹐庸人悉習其風流。以貪婪苟免爲得計﹐以廉潔受刑爲飾辭。出於吏部者無賢否之分﹐入於刑部者無枉直之判。天下皆謂陛下任喜怒爲生殺﹐而不知皆臣下之乏忠良也。

古者善惡﹐鄕鄰必記。今𨿽有申明旌善之舉﹐而無黨庠鄕學之規。互知之法𨿽嚴﹐訓告之方未備。臣欲求古人治家之禮﹐睦鄰之法﹐若古藍田呂氏之《鄕約》﹐今義門鄭氏之家範﹐布之天下。世臣大族﹐率先以勸﹐旌之復之﹐爲民表帥。將見作新於變﹐至於比屋可封不難矣。

陛下天資至髙﹐合於道微。神怪妄誕﹐臣知陛下洞矚之矣。然猶不免所謂神道設教者﹐臣謂不必然也。一統之輿圖已定矣﹐一時之人心已服矣﹐一切之姦雄已慴矣。天無變災﹐民無患害。聖躬康寧﹐聖子聖孫繼繼繩繩。所謂得眞符者矣。何必興師以取寶爲名﹐諭眾以神仙爲徵應也哉。

臣觀地有盛衰﹐物有盈虛﹐而商稅之徵﹐率皆定額。是使其或盈也﹐姦黠得以侵欺﹔其歉也﹐良善困於補納。夏稅一也﹐而茶椒有糧﹐果絲有稅。旣稅於所產之地﹐又稅於所過之津﹐何其奪民之利至於如此之密也﹗且多貧下之家﹐不免拋荒之咎。今日之土地﹐無前日之生植﹔而今日之徵聚﹐有前日之稅糧。或賣產以供稅﹐產去而稅存﹔或賠辦以當役﹐役重而民困。土田之髙下不均﹐起科之輕重無別。膏腴而稅反輕﹐瘠鹵而稅反重。欲拯困而革其獘﹐莫若行授田均田之法﹐兼行常平義倉之舉。積之以漸﹐至有九年之食無難者。

臣聞仲尼曰「王公設險以守其國。」近世狃於晏安﹐墮名城﹐銷鋒鏑﹐禁兵諱武﹐以爲太平。一旦有不測之虞﹐連城望風而靡。及今宜敕有司整葺﹐寬之以歲月﹐守之以裏胥﹐額設弓手﹐兼教民兵。開武舉以收天下之英雄﹐廣鄕校以延天下之俊乂。古時多有書院學田﹐貢士有莊﹐義田有族﹐皆宜興復而廣益之。

夫罪人不孥﹐罰弗及嗣。連坐起於秦法﹐孥戮本於僞書。今之爲善者妻子未必蒙榮﹐有過者裏胥必陷其罪。況律以人倫爲重﹐而有給配婦女之條﹐聽之於不義﹐則又何取夫節義哉。此風化之所由也。

孔子曰「名不正則言不順。」尙書﹑侍郎﹐內侍也﹐而以加於六卿﹔郎中﹑員外﹐內職也﹐而以名於六屬。禦史詞臣﹐所以居寵臺閣﹔郡守縣令﹐不應回避鄕邦。同寅協恭﹐相倡以禮。而今內外百司捶楚屬官﹐甚於奴隸。是使柔懦之徒﹐蕩無廉恥﹐進退奔趨﹐肌膚不保。甚非所以長孝行﹑勵節義也。臣以爲自今非犯罪惡解官﹐笞杖之刑勿用。催科督厲﹐小有過差﹐蒲鞭示辱﹐亦足懲矣。

臣但知罄竭愚衷﹐急於陳獻﹐略無次序﹐惟陛下幸垂鑑焉。書奏﹐帝稱其才。已﹐復獻《太平十策》﹐文多不錄。

縉嘗入兵部索皁隸﹐語嫚。尙書沈溍以聞。帝曰「縉以冗散自恣耶。」命攺爲禦史。韓國公李善長得罪死﹐縉代郎中王國用艸疏白其冤。又爲同官夏長文艸疏﹐劾都禦史袁泰。泰深銜之。時近臣父皆得入覲。縉父開至﹐帝謂曰「大器晚成﹐若以而子歸﹐益令進學﹐後十年來﹐大用未晚也。」歸八年﹐太祖崩﹐縉入臨京師。有司劾縉違詔旨﹐且母喪未葬﹐父年九十﹐不當捨以行。謫河州衛吏。時禮部侍郎董倫方爲惠帝所信任﹐縉因寓書於倫曰「縉率易狂愚﹐無所避忌﹐數上封事﹐所言分封勢重﹐萬一不幸﹐必有厲長﹑吳濞之虞。冉阝哈術來歸﹐欽承顧問﹐謂宜待之有禮﹐稍忤機權﹐其徒必貳。此類非一﹐頗皆億中。又嘗爲王國用艸諫書﹐言韓國事﹐爲詹徽所疾﹐欲中以危法。伏蒙聖恩﹐申之慰諭﹐重以鏹賜﹐令以十年著述﹐冠帶來廷。《元史》舛誤﹐承命攺修﹐及踵成《宋書》﹐刪定《禮經》﹐凡例皆已畱中。奉親之暇﹐杜門纂述﹐漸有次第﹐洊將八載。賓天之訃忽聞﹐痛切欲絕。母喪在殯﹐未遑安厝。家有九十之親﹐倚門望思﹐皆不暇戀。冀一拜山陵﹐隕淚九土。何圖詿誤﹐蒙恩遠行。揚﹑粵之人﹐不耐寒暑﹐復多疾病。俯仰奔趨﹐伍於吏卒﹐誠不堪忍。晝夜涕泣﹐恆懼不測。負平生之心﹐抱萬古之痛。是以數鳴知感。冀還京師﹐得望天顏﹐或遂南還﹐父子相見﹐卽更生之日也。」倫乃薦縉﹐召爲翰林待詔。

成祖入京師﹐擢侍讀。命與黃淮﹑楊士奇﹑胡廣﹑金幼孜﹑楊榮﹑胡儼並直文淵閣﹐預機務。內閣預機務自此始。

尋進侍讀學士﹐奉命總裁《太祖實錄》及《列女傳》。書成﹐賜銀幣。永樂二年﹐皇太子立﹐進縉翰林學士兼右春坊大學士。帝嘗召縉等曰「爾七人朝夕左右﹐朕嘉爾勤愼﹐時言之宮中。恆情﹐愼初易﹐保終難﹐願共勉焉。」因各賜五品服﹐命七人命婦朝皇后於柔儀殿﹐後勞賜備至。又以立春日賜縉等金綺衣﹐與尙書埒。縉等入謝﹐帝曰「代言之司﹐機密所系﹐且旦夕侍朕﹐裨益不在尙書下也。」一日﹐帝禦奉天門﹐諭六科諸臣直言﹐因顧縉等曰「王﹑魏之風﹐世不多有。若使進言者無所懼﹐聽言者無所忤﹐天下何患不治﹖朕與爾等共勉之。」其年秋﹐胡儼出爲祭酒﹐縉等六人從容獻納。帝嘗虛己以聽。

縉少登朝﹐才髙﹐任事直前﹐表裏洞達。引拔士類﹐有一善稱之不容口。然好臧否﹐無顧忌﹐廷臣多害其寵。又以定儲議﹐爲漢王髙煦所忌﹐遂致敗。先是﹐儲位未定﹐淇國公邱福言漢王有功﹐宜立。帝密問縉。縉稱﹕「皇長子仁孝﹐天下歸心。」帝不應。縉又頓首曰「好聖孫。」謂宣宗也。帝頷之。太子遂定。髙煦由是深恨縉。會大發兵討安南﹐縉諫。不聽。卒平之﹐置郡縣。而太子旣立﹐又時時失帝意。髙煦寵益隆﹐禮秩逾嫡。縉又諫曰「是啟爭也﹐不可。」帝怒﹐謂其離間骨肉﹐恩禮浸衰。四年﹐賜黃淮等五人二品紗羅衣﹐而不及縉。久之﹐福等議稍稍傳達外廷﹐髙煦遂譖縉泄禁中語。明年﹐縉坐廷試讀卷不公﹐謫廣西布政司參議。旣行﹐禮部郎中李至剛言縉怨望﹐攺交阯﹐命督餉化州。

永樂八年﹐縉奏事入京﹐值帝北徵﹐縉謁皇太子而還。漢王言縉伺上出﹐私覲太子﹐徑歸﹐無人臣禮。帝震怒。縉時方偕檢討王偁道廣東﹐覽山川﹐上疏請鑿贛江通南北。奏至﹐逮縉下詔獄﹐拷掠備至。詞連大理丞湯宗﹐宗人府經歷髙得抃﹐中允李貫﹐贊善王汝玉﹐編修硃紘﹐檢討蔣驥﹑潘畿﹑蕭引髙並及至剛﹐皆下獄。汝玉﹑貫﹑紘﹑引髙﹑得抃皆瘐死。十三年﹐錦衣衛帥紀綱上囚籍﹐帝見縉姓名曰「縉猶在耶﹖」綱遂醉縉酒﹐埋積雪中﹐立死。年四十七。籍其家﹐妻子宗族徙遼東。

方縉居翰林時﹐內官張興恃寵笞人左順門外﹐縉叱之﹐興斂手退。帝嘗書廷臣名﹐命縉各疏其短長。縉言「蹇義天資厚重﹐中無定見。夏原吉有徳量﹐不遠小人。劉俊有才幹﹐不知顧義。鄭賜可謂君子﹐頗短於才。李至剛誕而附勢﹐𨿽才不端。黃福秉心易直﹐確有執守。陳瑛刻於用法﹐尙能持廉。宋禮戇直而苛﹐人怨不卹。陳洽疏通警敏﹐亦不失正。方賓簿書之才﹐駔儈之心。」帝以付太子﹐太子因問尹昌隆﹑王汝玉。縉對曰「昌隆君子而量不弘。汝玉文翰不易得﹐惜有市心耳。」後仁宗卽位﹐出縉所疏示楊士奇曰「人言縉狂﹐觀所論列﹐皆有定見﹐不狂也。」詔歸縉妻子宗族。

縉初與胡廣同侍成祖宴。帝曰「爾二人生同裏﹐長同學﹐仕同官。縉有子﹐廣可以女妻之。」廣頓首曰「臣妻方娠﹐未卜男女。」帝笑曰「定女矣。」已而果生女﹐遂約婚。縉敗﹐子禎亮徙遼東﹐廣欲離婚。女截耳誓曰「薄命之婚﹐皇上主之﹐大人面承之﹐有死無二。」及赦還﹐卒歸禎亮。

正統元年八月﹐詔還所籍家產。成化元年﹐復縉官﹐贈朝議大夫。始縉言漢王及安南事得禍。後髙煦以叛誅。安南數反﹐置吏未久﹐復棄去。悉如縉言。

縉兄綸﹐洪武中亦官禦史。性剛直。後攺應天教授。子禎期﹐以書名。

黃淮﹐字宗豫﹐永嘉人。父性﹐方國珍據溫州﹐遁迹避僞命。淮舉洪武末進士﹐授中書舍人。成祖卽位﹐召對稱旨﹐命與解縉常立禦榻左﹐備顧問。或至夜分﹐帝就寢﹐猶賜坐榻前語﹐機密重務悉預聞。旣而與縉等六人並直文淵閣﹐攺翰林編修﹐進侍讀。議立太子﹐淮請立嫡以長。太子立﹐遷左庶子兼侍讀。永樂五年﹐解縉黜﹐淮進右春坊大學士。明年與胡廣﹑金幼孜﹑楊榮﹑楊士奇同輔導太孫。七年﹐帝北巡﹐命淮及蹇義﹑金忠﹑楊士奇輔皇太子監國。十一年﹐再北巡﹐仍畱守。明年﹐帝徵瓦剌還﹐太子遣使迎稍緩﹐帝重入髙煦譖﹐悉徵東宮官屬下詔獄﹐淮及楊溥﹑金問皆坐系十年。

仁宗卽位﹐復官。尋擢爲通政使﹐兼武英殿大學士﹐與楊榮﹑金幼孜﹑楊士奇同掌內制。丁母憂﹐乞終制。不許。明年﹐進少保﹑戶部尙書﹐兼大學士如故。仁宗崩﹐太子在南京。漢王久蓄異志﹐中外疑懼﹐淮憂危嘔血。宣徳元年﹐帝親徵樂安﹐命淮居守。明年以疾乞休﹐許之。父性年九十﹐奉養甚歡。及性卒﹐賜葬祭﹐淮詣闕謝。值燈時﹐賜遊西苑﹐詔乘肩輿登萬歲山。命主會試﹐比辭歸﹐餞之太液池﹐帝爲長歌送之﹐且曰「朕生日﹐卿其復來。」明年入賀。英宗立﹐再入朝。正統十四年六月卒。年八十三﹐謚文簡。

淮性明果﹐達於治體。永樂中﹐長沙妖人李法良反。仁宗方監國﹐命丰城侯李彬討之。漢王忌太子有功﹐詭言彬不可用。淮曰「彬﹐老將﹐必能滅賊﹐願急遣。」彬卒擒法良。又時有告黨逆者。淮言於帝曰「洪武末年已有敕禁﹐不宜復理。」吏部追論「靖難」兵起時﹐南人官北地不卽歸附者﹐當編戍。淮曰「如是﹐恐示人不廣。」帝皆從之。阿魯臺歸款﹐請得役屬吐蕃諸部。求朝廷刻金作誓詞﹐磨其金酒中﹐飲諸酋長以盟。眾議欲許之。淮曰「彼勢分則易制﹐一則難圖矣。」帝顧左右曰「黃淮論事﹐如立髙岡﹐無遠不見。」西域僧大寶法王來朝﹐帝將刻玉印賜之﹐以璞示淮。淮曰「朝廷賜諸番制敕﹐用『敕命』﹑『廣運』二寶。今此玉較大﹐非所以示遠人﹑尊朝廷。」帝嘉納。其獻替類如此。然量頗隘。同列有小過﹐輒以聞。或謂解縉之謫﹐淮有力焉。其見疏於宣宗也﹐亦謂楊榮言「淮病瘵﹐能染人」云。

胡廣﹐字光大﹐吉水人。父子祺﹐名壽昌﹐以字行。陳友諒陷吉安﹐太祖遣兵復之﹐將殺脇從者千餘人。子祺走謁帥﹐力言不可﹐得免。洪武三年﹐以文學選爲禦史﹐上書請都關中。帝稱善﹐遣太子巡視陜西。後以太子薨﹐不果。子祺出爲廣西按察僉事﹐攺知彭州。所至平冤獄﹐毀淫祀﹐修廢堰﹐民甚徳之。遷延平知府﹐卒於任。廣﹐其次子也。建文二年﹐廷試。

時方討燕﹐廣對策有「親籓陸梁﹐人心搖動」語﹐帝親擢廣第一﹐賜名靖﹐授翰林修撰。

成祖卽位﹐廣偕解縉迎附。擢侍講﹐攺侍讀﹐復名廣。遷右春坊右庶子。永樂五年﹐進翰林學士﹐兼左春坊大學士。帝北徵﹐與楊榮﹑金幼孜從。數召對帳殿﹐或至夜分。過山川厄塞﹐立馬議論﹐行或稍後﹐輒遣騎四出求索。嘗失道﹐脫衣乘驏馬渡河﹐水沒馬及腰以上﹐帝顧勞良苦。廣善書﹐每勒石﹐皆命書之。十二年再北徵﹐皇長孫從﹐命廣與榮﹑幼孜軍中講經史。十四年﹐進文淵閣大學士﹐兼職如故。帝徵烏思藏僧作法會﹐爲髙帝﹑髙後薦福﹐言見諸祥異。廣乃獻《聖孝瑞應頌》﹐帝綴爲佛曲﹐令宮中歌舞之。禮部郎中周訥請封禪﹐廣言其不可﹐遂不許。廣上《卻封禪頌》﹐帝益親愛之。

廣性縝密。帝前所言及所治職務﹐出未嘗告人。時人以方漢胡廣。然頗能持大體。奔母喪還朝﹐帝問百姓安否。對曰「安﹐但郡縣窮治建文時姦黨﹐株及支親﹐爲民厲。」帝納其言。十六年五月卒﹐年四十九。贈禮部尙書﹐謚文穆。文臣得謚﹐自廣始。喪還﹐過南京﹐太子爲致祭。明年﹐官其子穜翰林檢討。仁宗立﹐加贈廣少師。

金幼孜﹐名善﹐以字行﹐新淦人。建文二年進士。授戶科給事中。成祖卽位﹐攺翰林檢討﹐與解縉等同直文淵閣﹐遷侍講。時翰林坊局臣講書東宮﹐皆先具經義﹐閣臣閱正﹐呈帝覽﹐乃進講。解縉《書》﹐楊士奇《易》﹐胡廣《詩》﹐幼孜《春秋》﹐因進《春秋要旨》三卷。

永樂五年﹐遷右諭徳兼侍講﹐因諭吏部﹐直內閣諸臣胡廣﹑金幼孜等考滿﹐勿攺他任。七年從幸北京。明年北徵﹐幼孜與廣﹑榮扈行﹐駕駐淸水源﹐有泉湧出。幼孜獻銘﹐榮獻詩﹐皆勞以上尊。帝重幼孜文學﹐所過山川要害﹐輒命記之。幼孜據鞍起艸立就。使自瓦剌來﹐帝召幼孜等傍輿行﹐言敵中事﹐親倚甚。嘗與廣﹑榮及侍郎金純失道陷谷中。暮夜﹐幼孜墜馬﹐廣﹑純去不顧。榮爲結鞍行﹐行又輒墜﹐榮乘以己騎﹐明日始達行在所。是夜﹐帝遣使十餘輩迹榮﹑幼孜﹐不獲。比至﹐帝喜動顏色。自後北徵皆從﹐所撰有北徵前﹑後二《錄》。十二年命與廣﹑榮等纂《五經四書性理大全》﹐遷翰林學士。十八年與榮並進文淵閣大學士。

二十二年從北徵﹐中道兵疲。帝以問羣臣﹐莫敢對﹐惟幼孜言不宜深入﹐不聽。次開平﹐帝謂榮﹑幼孜曰「朕夢神人語上帝好生者再﹐是何祥也﹖」榮﹑幼孜對曰「陛下此舉﹐固在除暴安民。然火炎昆岡﹐玉石俱毀﹐惟陛下畱意。」帝然之﹐卽命艸詔﹐招諭諸部。還軍至楡木川﹐帝崩。祕不發喪。榮訃京師﹐幼孜護梓宮歸。仁宗卽位﹐拜戶部右侍郎兼文淵閣大學士。尋加太子少保兼武英殿大學士。是年十月命幼孜﹑榮﹑士奇會錄罪囚於承天門外。詔法司﹐錄重囚必會三學士﹐委寄益隆。帝禦西角門閱廷臣制誥﹐顧三學士曰「汝三人及蹇﹑夏二尙書﹐皆先帝舊臣﹐朕方倚以自輔。嘗見前代人主惡聞直言﹐𨿽素所親信﹐亦畏威順旨﹐緘默取容。賢良之臣﹐言不見聽﹐退而杜口。朕與卿等當深用爲戒。」因取五人誥詞﹐親增二語云「勿謂崇髙而難入﹐勿以有所從違而或怠。」幼孜等頓首稱謝。洪熙元年進禮部尙書兼大學士﹑學士如故﹐並給三俸。尋乞歸省母。明年﹐母卒。

宣宗立﹐詔起復﹐修兩朝實錄﹐充總裁官。三年持節寧夏﹐冊慶府郡王妃。所過詢兵民疾苦﹐還奏之。帝嘉納焉。從巡邊﹐度雞鳴山。帝曰「唐太宗恃其英武徵遼﹐嘗過此山。」幼孜對曰「太宗尋悔此役﹐故建憫忠閣。」帝曰「此山崩於元順帝時﹐爲元亡徵。」對曰「順帝亡國之主﹐𨿽山不崩﹐國亦必亡。」宣徳六年十二月卒。年六十四。贈少保﹐謚文靖。

幼孜簡易靜默﹐寬裕有容。眷遇𨿽隆﹐而自處益謙。名其宴居之室曰「退庵」。疾革時﹐家人囑請身後恩﹐不聽﹐曰「此君子所恥也。」

胡儼﹐字若思﹐南昌人。少嗜學﹐於天文﹑地理﹑律曆﹑醫卜無不究覽。洪武中以舉人授華亭教諭﹐能以師道自任。母憂﹐服除﹐攺長垣﹐乞便地就養﹐復攺余幹。學官許乞便地自儼始。

建文元年﹐薦授桐城知縣。鑿桐陂水﹐漑田爲民利。縣有虎傷人。儼齋沐告於神﹐虎遁去。桐人祀之硃邑祠。四年﹐副都禦史練子寧薦於朝曰「儼學足達天人﹐智足資帷幄。」比召至﹐燕師已渡江。

成祖卽位﹐曰「儼知天文﹐其令欽天監試。」旣試﹐奏儼實通象緯﹑气候之學。尋又以解縉薦﹐授翰林檢討﹐與縉等俱直文淵閣﹐遷侍講﹐進左庶子。父喪﹐起復。儼在閣﹐承顧問﹐嘗不欲先人﹐然少戇。永樂二年九月﹐拜國子監祭酒﹐遂不預機務。時用法嚴峻﹐國子生托事告歸者坐戍邊。儼至﹐卽奏除之。七年﹐帝幸北京﹐召儼赴行在。明年北徵﹐命以祭酒兼侍講﹐掌翰林院事﹐輔皇太孫畱守北京。十九年﹐攺北京國子監祭酒。

當是時﹐海內混一﹐垂五十年。帝方內興禮樂﹐外懷要荒﹐公卿大夫彬彬多文學之士。儼館閣宿儒﹐朝廷大著作多出其手﹐重修《太祖實錄》《永樂大典》《天下圖志》皆充總裁官。居國學二十餘年﹐以身率教﹐動有師法。洪熙攺元﹐以疾乞休﹐仁宗賜敕獎勞﹐進太子賓客﹐仍兼祭酒。致仕﹐復其子孫。

宣宗卽位﹐以禮部侍郎召﹐辭歸。家居二十年﹐方嶽重臣咸待以師禮。儼與言﹐未嘗及私。自處淡泊﹐歲時衣食才給。初爲湖廣考官﹐得楊溥文﹐大異之﹐題其上曰「必能爲董子之正言﹐而不爲公孫之阿曲。」世以爲知人。正統八年八月卒﹐年八十三。

贊曰﹕明初罷丞相﹐分事權於六部。成祖始命儒臣直文淵閣﹐預機務。沿及仁﹑宣﹐而閣權日重﹐實行丞相事。解縉以下五人﹐則詞林之最初入閣者也。夫處禁密之地﹐必以公正自持﹐而尢貴於厚重不泄。縉少年髙才﹐自負匡濟大略﹐太祖俾十年進學﹐愛之深矣。彼其動輒得謗﹐不克令終﹐夫豈盡嫉賢害能者力固使之然歟。黃淮功在輔導﹐胡廣﹑金幼孜勞著扈從﹐胡儼久於國學。觀諸臣從容密勿﹐隨事納忠﹐固非僅以文字翰墨爲勛績已也。

