徐襄陽西園雜記明徐咸●卷上太祖開基建康﹐升建康爲應天府。太宗遷都北平﹐升北平爲順天府。今皇上興自安陸﹐升安陸爲承天府﹐與宋太祖以歸徳節度使登極﹐升宋州爲應天府﹐太宗以晉王卽位﹐升並州爲大原府﹐髙宗以康王中興﹐升康州爲徳慶府﹐同一揆也。太祖遊西苑﹐命四輔官杜﹑龔﹑趙民望﹑李﹑吳源侍宴﹐相與聯句。太祖首倡﹐云﹕踞盤龍虎肇豪英。杜云﹕五色卿云炫日明。吳云﹕王气瑩然垂景象。龔云﹕民風樂爾見升平。趙雲﹕山河百二金陵最。李云﹕宇宙千秋帝業成。太祖復云﹕暗憶六朝興替事。杜足云﹕禎祥來盡又加禎。亦一時之盛。予謂末句意不相屬﹐當用君臣交儆以保有王業意﹐接第七句﹐便有虞廷君臣交相責勉气象矣。國初﹐寧海布衣葉允上太祖書﹐論武事一綱三目﹐其大意謂﹕用兵之要﹐在胸中有一定之規模。宜北絕李察罕之招誘﹐南並張九四之僭據﹐督方國珍之歸順﹐取閩越之上地﹐卽建康以定都﹐招江廣以自資。進則越兩淮﹐窺中原﹐而取天下。退則保全方面而自守。此一定規模之綱領也。其三目﹐卽﹕一取張九四﹐二取溫臺處﹐三取福建。時僞漢𨿽巳平﹐而元李平章察罕方以書招誘太祖﹐故允云云。卒之﹐平吳﹑平越﹑平閩﹐然後北伐﹐混一天下。次第皆如允言﹐亦奇士也。後不知其所終。吁嗟乎﹐元季禍亂相糾纏﹐羣雄競角力﹐干戈易麾拳﹐妖徒白蓮社﹐僭號於其間。奔走無定在﹐不啻風巢懸。天暇京都城﹐累表請伊遷。舟沈瓜埠水﹐魂應隨杜鵑。宜興楊統制﹐其義亦堪憐。興言感龍鳳﹐連貶弗自全。永忠肇此圖﹐伯溫炳幾先。謂彼牧豎子﹐寶歷當聖傳。大事從此定﹐皇心良然。尋賜永忠死﹐而楊蒙賞延。聖神本天授﹐艸昧久辶屯。依郭起靈迹﹐歸韓亦從權。吳元政洪武﹐龍飛遂統天。陽升爝火熄﹐神光照入埏。綱常一以正﹐天風掃胡膻。於玆聖繼聖﹐於昭萬斯年。右﹐《感古》一篇﹐越人王糸延所作。其事見《通鑑博論》﹐乃洪武一十四年寧王撰進者。糸延官宜興﹐聞之楊統制孫知縣勛﹐得其詳﹐故作是詩﹐史筆也。予遊太學時﹐越士元士龐爲予言﹐故記之。劉辰《國初事迹》云﹕太祖以永忠僭用龍鳳不法等事處死。或者假此以殺之耳。太祖登極後﹐時微服獨行﹐以察民情。一日﹐登某寺樓﹐值雨﹐倚欄賦詩曰﹕微微細雨灑斑竹﹐陣陣輕風吹落花。吟數次﹐欲結之﹐久未得。有一士在旁續之﹐曰﹕獨立倚欄間眺望﹐乾坤都屬帝王家。太祖大喜﹐問是何人﹐對曰﹕某下第舉人也。卽敕吏部官以要職﹐復以試官遺才﹐悉奪聘禮而罪之。士之遭遇亦偶爾如此。國初功臣﹐惟魏公徐達﹑鄂公常遇春﹑曹公李文忠﹑衛公鄧愈﹑信公湯和﹑黔公沐英及誠意伯劉基爲最。自永樂後﹐惟魏﹑黔二公世其爵﹐餘皆坐事革除。弘治間﹐禮科給事中吳仕偉建言﹐始詔訪常﹑李﹑湯﹑鄧及誠意之後﹐行取赴京。常曾孫復﹑鄧玄孫文炳﹑李玄孫睿﹑湯玄孫紹宗﹐各授南京錦衣衛指揮﹐俾奉其祀。誠意九世孫瑜﹐亦授處州衛指揮。嘉靖中﹐今皇上以開國元勛子孫宜與國同休﹐詔封常之後玄成懷遠侯﹐李之後沂臨淮侯﹐鄧之後繼坤定遠侯﹐湯之後賢靈壁侯。而誠意孫瑜﹐亦仍伯爵。甚盛舉也。建文死事之臣﹐錄者多矣﹐予復考得數人﹐列之於左﹐以候纂入者采焉。王彬﹐字文質﹐兗州人﹐洪武中進士﹐爲禦史﹐巡按淮揚。北兵攻揚州﹐彬堅守七日。有力士能舉千斤﹐彬以自隨。北兵飛羽書城中﹕有能縛王禦史來降者﹐官三品。左右憚力者﹐莫敢縛。軍中知之﹐厚賂力者母﹐因誘出其子。彬適解甲浴﹐爲千戶徐政所縛﹐墜城下﹐不屈。妻子同遇害。千戶從綱亦被執不屈死。見鄭淡《泉書》。黃子澄﹐名﹐以字行﹐分宜人。洪武中進士﹐累官太常卿﹐嘗建議削王侯爵﹐見親重於髙廟。北兵至﹐倡義死守﹐不屈﹐遂族之。先是﹐我軍北喪﹐子澄賦詩曰﹕仗鉞曾登大將壇﹐貂裘遠賜朔方寒。出師無律眞兒戲﹐賣國全身獨汝安。鍼將每時悲趙括﹐攘夷何日見齊桓﹖上方有劍憑誰借﹐哭向蒼天幾隨冠。蓋指李景隆也。胡潤﹐鄱陽人﹐太祖伐陳友諒﹐謁吳芮祠﹐見壁間《題竹詩》﹕幽人無俗懷﹐寫此蒼龍骨﹐九天風雨來﹐飛騰作靈物。嘆賞不已﹐遂召官之至大理少卿。蔡公運﹐南康人﹐以貢士任四川參政﹐罷歸﹐復起知濱州。北兵至城下﹐不屈死。馬宣都指揮守薊州﹐北兵將南﹐宣謀起兵迎拒。文廟命都指揮張玉討之。玉至﹐諭之不下﹐環城攻之。宣率眾出戰﹐被執﹐不屈死之。陳思賢﹐漳州府學教授。文廟旣卽位﹐思賢率其徒吳性原﹑陳應宗﹑林玨﹑鄒君默﹑曾廷瑞﹑呂賢六人﹐爲舊君哭臨於堂。事聞﹐俱械至京﹐不屈﹐師徒皆死之。髙賢寧﹐濟陽人﹐監生。北兵圍濟南城﹐促降﹐賢寧作《周公輔成王論》﹐射城外﹐乞罷兵。未幾﹐城破被執。欲官之﹐固辭。文廟嘉其忠﹐釋遣之。終身不仕﹐至九十七而卒。陳性善﹐字復初﹐山陰人。洪武初﹐以明經薦爲翰林院檢討﹐滅被寵渥。建文初﹐爲禮部侍郎﹐奉命勘災於河南回﹐值北兵至城下﹐知事不可爲﹐卽跨白馬﹐馬躍入江中死之。文廟怒其不能順天歸命﹐以其子孫散戍於邊。建文二年﹐廷試已取吉水王艮卷第一﹐及傳臚﹐以艮貌不揚﹐遂以胡廣易之﹐艮次焉。文皇兵入城﹐艮仰藥死﹐廣乃迎降﹐官至大學士﹐有負舊君多矣。以貌取人固如是哉﹗永久戊戌廷試﹐文皇親閱試策﹐以李馬捲爲第一﹐嫌其名馬﹐就卷上攺爲騏。及傳臚﹐凡三唱名﹐無敢應者。上曰﹕卽李馬也。乃受詔﹐賜狀元及第。永樂甲辰﹐廷試已取孫曰恭捲爲第一矣﹐上嫌其名若暴字﹐抑置第二。士之遇不遇﹐豈非命乎﹖梅純《損齋備忘錄》云﹕狄梁公𨿽始終爲唐﹐卒授五王﹐反正大統﹐功固偉矣﹐然非有道者所可取法。何也﹖蓋君子於義有所不安﹐不敢須臾處﹐以成事有命難取必於將來也。若梁公者﹐後𨿽幸而成功﹐其身固已委質爲臣﹐而處於所不安矣。況或不能終遠﹐又將何以自獻於先君乎﹖立論精當﹐君子仕危疑之朝﹐當大任﹐臨大事﹐宜熟思而審處之可也。梅﹐鳳陽人﹐國初駙馬某之孫﹐成化甲辰進士﹐有學士也。程篁墩謂﹕朱子以韓綿冑柄國﹐殺趙忠定公﹐乃注楚詞﹐傷宗國之亡﹔以蔡西山之竄﹐決道之不行﹐乃注參同契﹐致長往不返之意﹐皆大賢君子之心事﹐非得已者。而世疑其長浮華之習﹐倡導引之端﹐所謂淺之。爲丈夫者﹐類此。其知言哉﹗正統中﹐張太后大漸﹐召三楊相至榻前﹐問﹕朝廷尙有何大事未辦者﹖文貞對﹕有三事﹐其一﹐建文人𨿽已滅﹐曾臨禦四年﹐當命史官修其一朝實錄﹐仍用建文之號。太后曰﹕歷日已革除﹐豈可復用﹖對曰﹕歷日行於一時﹐萬世信史﹐豈可蒙洪武年號以亂實﹖後頷之。後楊文懿公亦謂﹕古人云﹕『國可滅﹐史不可滅。』太祖定天下﹐卽命儒臣撰《元史》。太宗靖內難﹐其後﹐史官於建文君事諱而不書﹐遂使一朝政事與忠於所事者皆缺略無傳﹐及今猶可補輯。章未及上而卒。識者惜之。予在南都時﹐見《革除錄》所載建文君事﹐備極醜穢﹐皆當時迎合上意而爲之者﹐言多不實。今去彼時益遠﹐不知秉筆紀實者在何日也。正統己巳﹑庚午間﹐也先由宣大犯京師﹐脫脫不花東寇遼陽﹐阿樂出西擾陜右﹐黃蕭養及廣東鄧茂七反福建﹐葉宗劉反浙江﹐各擁眾數十萬﹐皆姦宦王振之所招致者也。不有節庵司馬居中調度﹐社稷事未可知。反正未久﹐又有曹石之變。終英皇之世﹐不靖者屢矣。正徳己巳﹑庚午間﹐安化王釒番叛陜﹐而劉六﹑楊﹑趙反中原﹐藍﹑鄢﹑廖﹑諭反西蜀﹐王浩八反江西﹐丘仁﹑楊淸反湖廣﹐亦各擁眾數十萬﹐皆逆閹劉瑾之所釀成者也。非邃庵﹑幸庵﹑見素﹑水村諸公宣力於外﹐天下事亦未可知。平定未幾而宸濠復叛。終武皇之世﹐用兵者彊半矣。武疲財匱﹐元气索然。是𨿽人事所致﹐其亦气數然歟﹖景帝易太子﹐詔陳循首創﹐云﹕天佑下民作之君﹐實遣安於四海。久不能對。王文云﹕父有天下傳之子﹐斯固本於歷年。循於二句下注云﹕文作。及英皇復辟﹐追咎易儲事﹐循出舊艸進呈﹐文乃坐誅。循之見亦早矣。予聞這吏侍歐陽崇通云。英皇復辟之詔﹐一云髙少保谷所撰﹐一云嶽修撰。正所撰末聯云﹕多難興邦﹐髙帝脫平城而肇漢﹔殷憂啟聖﹐文王出■裏以開周。爲時傳誦。賀克恭云﹕此只好臣下誦美之言﹐豈有復國天子而自誇大如此﹖全無悔罪之意。此亦好議論。於少保遇害之日﹐從容口占一詩云﹕莊椿居士老婆娑﹐成就人間好事多。正統再更新歲月﹐大明重整舊山河。功超呂望扶周室﹐徳邁張良散楚歌。長嘆一聲歸去也﹐白雲堆裹笑呵呵。公舊巡按河南甚久﹐故汴城有祠。正徳間﹐禦史張淮重修之。李空同夢陽撰碑記﹐有曰﹕賊首擁太上皇大同城下﹐勒降也。大同人登城謝曰﹕『賴天地宗社之靈﹐國有君矣。』至宣府城下﹐宣府人登城謝曰﹕『賴天地宗社之靈﹐國有君矣。』至京城下﹐京城人又謝曰﹕『賴天地宗社之靈﹐國有君矣。』於是﹐公言曰﹕『豈不聞社稷爲重﹐君爲輕乎﹖』斯言也﹐事以之成﹐疑以之生者歟﹖且太子之易﹐南宮之錮﹐二者有能爲公恕者否耶﹖公有不如意輒撫膺忿曰﹕此一腔血竟灑何地﹖此段甚好﹐可補傳志之闕。賀克恭曰﹕於少保所爲﹐有取死之道﹐但當日殺之﹐非其罪矣。夫英廟被畱虜庭﹐成阝王監國﹐少保輔相之﹐自當臥薪嘗膽﹐期復不共戴天之仇﹐以歸英廟。乃不久而成阝王遂卽天子之位﹐無復討賊之心﹐且廢太子而立已子。及虜人自送英廟歸﹐景泰但相與一見﹐而遂幽之南內。此皆少保當國時事也。豈不有死之理﹖然謂其迎立外藩以樹私恩﹐則實無是事也。又曰﹕於公才有安社稷功﹐人鮮及之。但大義不明﹐遂至於敗。或曰﹕成阝王欲踐位﹐少保何以處之﹖曰﹕當時英廟被虜﹐人心搖杌﹐𨿽成阝王監國﹐亦自恐懼不暇﹐豈敢便有他意﹖當此時﹐少保處之有道﹐使成阝王大誥天下﹐以監國復仇大義﹐敢有上言欲王卽位者﹐卽是姦黨﹐身家重罪。如此﹐則後來成阝王𨿽有邪心﹐何由能動﹖當時處置﹐旣無後來節節﹐俱不能死諫﹐又不引去﹐而主張國事﹐權勢自如﹐乃使英廟禁錮南內。此心何忍耶﹖又曰﹕於公淸白﹐抄沒時﹐其家實無所有。《瑯琊漫抄》曰﹕於少保之死﹐人皆曰徐武功害之。然當時易太子﹐錮南城﹐非少保而何﹖及景皇帝病亟﹐實欲迎襄府﹐但事未決﹐而中宮猶豫間事泄﹐乃爲內豎曹吉祥傳播﹐因起張石之謀。迎立憲宗﹐乃出眾議﹐非少保意也。憲宗但知有請章﹐遂復其官﹐與官其子。然當時廢太子﹐而今立之﹐豈其本心哉﹖然其功﹐復社稷﹐足以寬其誅。但當時張石輩皆武臣﹐不能顯暴其昔日無君之惡﹐而猝然殺之﹐武功又不能辧正﹐故今之議紛紛然。大抵廢太子一事﹐凡署字者皆當誅﹐豈獨少保哉﹖但少保最得君﹐從違惟頤指﹐故其罪爲獨深。當時惟範廣之死﹐實爲無辜。人至今惜之。論少保者﹐觀此數說﹐功罪了然矣。宣徳﹑正統時﹐詔廷臣三品以上舉堪任守令者﹐不徇出身﹐惟賢是用﹐敗官者連坐﹐朝廷又能久任﹐故在位者多得其人。如劉綱守寧州三十二年﹐孫遇守徽州一十八年﹐況鐘守蘇州十餘年。天順﹑成化間猶然。故居官者鹹肯畱心民事﹐愛民如子﹐而民亦愛之如父母。弘治及今﹐此制已廢﹐銓曹但循資格敍用。居官者未及一考﹐但望行取升遷。一切苟且捱日﹐視官如傳捨。百姓苦於送迎。間得一好官﹐不久卽去﹐民失望矣。安得久任與民休息如昔日者哉﹖不能無感。祖宗時﹐中外大臣亦多久任﹐如蹇忠定在吏部三十餘年﹐夏忠靖在戶部二十八年﹐胡忠安在禮部三十二年﹐三楊在閣下俱三四十年﹐黃忠宣鎭交二十年﹐周文襄巡撫南圻二十二年﹐於肅湣巡撫河南﹑山西一十八年﹐王忠肅巡撫遼東十餘年﹐在吏部十六年。委任旣專﹐聲望益重﹐此所以得行其志也。成化初﹐孝莊皇太后崩﹐詔廷臣議別葬﹐不裕陵。孝莊乃英廟正後。錢氏無子。是時孝肅太后周氏爲英廟貴妃﹐實生憲皇。憲皇卽位﹐尊爲太后﹐故不欲孝莊葬也。而大學士彭時上疏言﹕大行孝莊太后﹐今日葬﹐與皇太后萬歲後葬﹐自不相妨﹐不宜生嫌別議﹐以失大倫。周太后不允﹐堅欲別葬。給事中七弘張賓皆爲之力爭。禮部尙書姚夔率公卿伏闕覆奏﹐有曰﹕山陵宗廟﹐聖孝所先﹔綱常典禮﹐國家攸重。萬一合葬廟少有疑沮﹐關系匪輕﹐豈能保其將來無據禮攺而從正者﹖詞甚懇切﹐繼之以哭﹐聲達於內。上自持疏奏太后﹐太后知羣情不從﹐乃允之。裕陵居中﹐孝莊居左﹐虛右以俟周太后。至弘治十七年三月﹐周太后崩﹐孝皇知孝莊葬不合禮﹐欲爲攺正﹐且袖出裕陵圖一紙﹐與閣下三老。觀看時﹐三老乃劉健﹑李東陽﹑謝遷也。孝皇指示﹐陵門內有三隧道﹐其一西行北轉而至者﹐爲英廟皇堂﹐虛其右壙﹐而中有道可通往來。其一東行北轉而至者﹐爲孝莊玄堂﹐相去數丈﹐中隔不通。因曰﹕此大非禮﹐都是當初內官迎合周太后做的勾當﹐須要攺正。反覆與三老議﹐三老者﹐或從﹐或違。欽天監以北方不利中止。但於陵殿神座﹐移英廟居中﹐孝莊居左﹐老肅居右。孝肅卽周太后也。至於廟之禮﹐劉則云﹕先年奏議已定﹐欲二後並配﹐英廟且引唐宋一帝二後﹑一帝三後之說爲證。上曰﹕二後已非﹐況三後乎﹖謝進曰﹕彼三後者﹐一謂繼立﹐一則所生母也。上曰﹕事須師古﹐末世鄙褻之事不足法。況錢太后乃皇祖冊立正後。我朝祖宗以來﹐皆是一帝一後。今若並﹐乃從朕壞起。恐後來雜亂無紀極耳。乃止﹐以孝莊配食﹐別立一殿﹐如奉慈殿之制。中一室﹐奉孝肅神主﹐左一室﹐奉孝穆神主。孝穆又孝皇生母紀氏也。聖明之見﹐髙出千古。而向時姚文敏公﹐據禮攺正之﹑言似逆﹐知今日有必然者﹐皆足爲後世法。憲皇溺愛萬妃﹐後宮無敢僭寵者。惟宮人紀氏偶獲一幸﹐遂有娠。萬妃百計摧辱﹐娠固無恙。乃擯居西宮﹐與廢後吳氏同居﹐內外不通。後生子﹐無乳﹐餒幾殆。忽有應爪一牝雞從空墜於庭﹐內侍獲而畜之﹐日生卵﹐取以和粥糊餵之﹐遂得生。憲皇不知也。時王皇后無子﹐憲王一日命內監理髮﹐鑑鏡嗟嘆。內監曰﹕官家嗟嘆﹐豈以未有太子故耶﹖憲皇頷之。內監曰﹕太子生西宮已六歲矣﹐復何慮﹖具道其故。憲皇驚喜﹐握發徑造西宮﹐斧門而入。皇子胎發披面﹐見憲皇卽走入懷中。憲皇卽抱之還宮﹐遂立爲太子﹐是爲孝宗。紀氏亦出居宮中﹐甫一月而卒。人謂爲萬妃所鴆。後孝宗嗣位﹐爲太平賢主者十有八年。聖人之生﹐天實相之﹐非人謀所能害也。後紀氏追尊孝穆太后。予聞吳南溪云。成化末年﹐壽安邵太后時爲貴妃﹐有子方被寵。王后無子﹐上將有廢易意﹐召內侍懷恩與之謀。恩叩頭曰﹕此大事非奴輩所敢與。當與內閣大臣議之。上以爲然。明日﹐朝罷﹐宣恩﹐恩辭疾。更問之﹐對云﹕本無疾﹐昨聞旨﹐驚悸成疾耳。其事遂寢。壽安彼時𨿽不得正位中宮﹐而至其晚年﹐親睹聖孫入承大統﹐膺尊稱﹐享至養﹐爵及外裔﹐若有待焉。借使當時易正事成﹐則其名不若是安且榮也。若恩者﹐賢子許敬宗﹑呂夷簡輩遠矣﹗成化甲辰秋八月﹐有黑﹤生月﹥至﹐俗謂之妖魔﹐變幻不測﹐能傷人。初聞有白羊一羣﹐自城北門入﹐是晚遂爲害。民間皆鳴金擊柝以警之﹐或以石灰印手於壁﹐以懼之。否則﹐變化而入﹐終夕不得寧寢。半月始息。嘉靖己丑七月復至﹐城中人家多有被其害者。不十日亦息。弘治初﹐元夕﹐張皇親兄弟入內觀燈﹐通宵不出。時孝皇甚寵張氏。一夕﹐內侍何文鼎執金瓜潛立東華門內﹐俟皇親入卽擊之。皇親奔入內﹐見孝皇﹐伏地慟哭﹐訴之。孝皇驚起﹐急索文鼎至﹐詰曰﹕汝何人﹐敢辱皇親﹖文鼎曰﹕皇親終夜入宮宴樂﹐脫有他虞﹐如宗社何﹖金瓜乃祖宗畱下擊亂臣者﹐奴婢打死他﹐粉骨不辭﹗孝皇始甚怒﹐聞其言﹐然之﹐止責置南京閒住。文鼎讀書守正﹐賢內侍也。弘治己未科會試﹐程學士敏政主考﹐僕輩假通關節以要賂。舉人唐寅輩因而夤緣欲竊髙第﹐爲言官華昶等所發﹐逮赴詔獄。孝皇親禦午門會法司官鞫問﹐以東宮舊官﹐從輕奪職。正問時﹐一巨鐺進言曰﹕使奴輩在內﹐豈有此事﹖孝皇叱之曰﹕玆事豈汝輩所可與﹖眞聖明之見也。嘗聞事未發時﹐孝皇內宴﹐優人扮出一人﹐以盤捧熟豚蹄七﹐行且號曰﹕賣蹄呵﹗一人就買﹐問價幾何﹐賣者曰﹕一千兩一个。買者曰﹕何貴若是﹖賣者曰﹕此俱熟蹄﹐非生蹄也。哄堂而罷。孝皇頓悟。程﹐世家子﹐以文學名天下﹐自負甚髙﹐此事不待辧而知其爲所誣。第束於檢防﹐爲羣小所誤耳。後𨿽復職贈官﹐白璧靑蠅﹐終不可掩。惜哉﹗弘治乙丑會試﹐初場日﹐孝皇黎旦焚香告天﹐願得眞才輔治﹐求賢之意篤矣。少頃﹐禮部進題﹐孝皇見《孟子》題﹕故將大有爲之君一節﹐﹝弗色﹞然動心。問閣下﹕何故出此題﹖大學士劉健對曰﹕試官揭書命題﹐示天下至公﹐無他意。乃罷。是年五月﹐孝皇晏駕。先是﹐上年各省鄕試﹐河南《書經》題出天子惟君萬邦﹐乃商髙宗免喪事。山西論題出仁孝聞於天下。乃漢文帝自代入繼事。至是又出此題﹐皆爲新君卽位之兆﹐夫豈偶然者哉﹖弘治乙丑九月十三日﹐半夜地震﹐棟瓦皆鳴。先是﹐有黑气從東來。地皆出白毛﹐南京蘇松皆然﹐有長一二尺如馬尾者。正徳初﹐劉瑾﹑谷大用﹑馬永成﹑羅祥﹑魏彬﹑丘聚﹑張雄﹑張瑞導上淫樂﹐竊弄威權﹐號爲八黨。虐焰薰灼﹐人皆重足側目﹐無敢議者。戶部尙書韓忠定公文艸疏倡九卿伏闕論之﹐繼之以泣。疏入﹐上怒﹐付閣下裁可﹐母庵﹑木齋俱欲重坐。而西涯從旁申救甚力。母庵云﹕爾忘顧命之言乎﹖是時八人者窘甚﹐冀得遠竄免死爲幸。而內有司禮李榮﹐外有西涯互爲營解﹐遂皆寬宥。不日間﹐瑾掌司禮﹐永成坐東廠。瑾旣得志﹐益肆無忌﹐乃捃摭見任致仕諸大臣細故﹐如東山忠定輩﹐俱械至京﹐下獄﹑罰粟﹑奪職﹑編戍﹐受禍良滅。時母庵﹑木齋相繼罷去﹐惟西涯獨得畱用﹐曾無一言救解。得罪淸儀多矣。予聞之牟錦衣斌云。武皇登極初﹐集火者數千百﹐日於內教場操習炮﹐喊聲徹曉不已。李崆峒有《明星篇》紀其事。正徳二年秋﹐黃河自汴淸三百里者三日﹐乃今皇上降祥之年。七年正月﹐黃河自淸河至柳家浦淸九十里者五日﹐聖人之出﹐豈偶然哉﹖正徳辛未﹑壬申間﹐流賊大擾中原﹐予所聞一時盡忠死職者﹐棗彊知縣段豸。北京人﹐弘治乙丑進士﹔上蔡知縣霍恩﹐茂山衛人﹐弘治壬戌進士﹔西平知縣王佐﹐潞州人﹐弘治乙卯貢士﹔裕州知州郁采﹐山陰人﹐正徳戊辰進士。皆能奮志抗賊﹐甘蹈白刃﹐有古烈丈夫風﹐俱贈官蔭子享祠祀云。正徳壬申﹐流賊劉六輩大擾中原﹐直抵湖廣。有司籍民兵捍禦﹐率三丁抽一名爲驍勇﹐不盈其數﹐捶責裏老。不得已﹐將不成丁者皆報爲成丁。又不已﹐僞以虛名塡冊﹐曰﹕未生保以塞責。閭裏驚惶﹐怨聲載道﹐楚城尢甚。金陵沈寶作詩曰﹕未生保﹐舊冊新供查對了﹐寧死只愁官打拷﹐一丁已作三丁報。誰爲里正誰屯老﹐過堂官怪成丁少。丁丁研審盡同名﹐此理看來有難曉。抱屈含啼向官道﹐但恨兒孫生不早。大半成丁猶𦇤褓﹐在腹名爲未生保。膏血不充官一飽﹐春日殞霜還殺艸。前年民戶損七分﹐官稟何曾到流殍﹖嗟乎﹐國家養兵﹐歲費廩祿鉅萬萬﹐及至寇盜生發﹐則選民兵及調邊軍﹑土軍剿之。而邊軍猶可﹐至如土軍﹐狼子野心﹐總領者弗能鈐制﹐任其劫掠屠戮﹐其苦尢有甚於盜賊之過也。予在沔時﹐值流賊之亂﹐襄漢騷動。一時民兵有驍勇﹑義勇﹑健步﹑僧步﹑白棒手﹑牯牛陣﹐名隨地異﹐土軍之爲害﹐予所目擊者。養兵果何益哉﹖正徳丁丑八月一日﹐武皇從數十騎出居庸關﹐欲北幸。守關禦史張欽固止不得出﹐且上疏以爲主上之出﹐必告宗社﹐詔天下﹐必命勛戚文武大臣扈從。今者俱無﹐必是姦人假托陛下﹐欲與北虜交通消息﹐不道之甚。乞敕法司緝捕。上遂獵昌平而還。十三日抵京﹐卽下欽詔獄﹐命中官守關。二十八日﹐復出居庸﹐至大同﹐駐畢陽和城。虜數萬截蹕歸路﹐言欲求見。我師亦陳城外。上遣夜不收三人﹐至京師取銀百萬兩。九月念四日聖誕﹐閣老梁儲﹑內臣張永往請不回。戶部措銀二十萬兩﹐遣侍郎侯觀賫赴大同﹐犒賞官軍﹐然後返駕。嗟夫﹐英皇北狩﹐被畱虜庭﹐往事之明鑑也。武皇之出﹐使關隘守臣俱如欽﹐豈得率意而行﹖嗣後幸宣府﹐幸太原﹐幸楡林﹐輕蹈虎狼之窟﹐其不至於顚踣者﹐亦幸也。可不戒哉﹖欽後攺姓李﹐官至都禦史﹐北通州人﹐予同年進士。正徳戊寅冬﹐予至瑞州﹐寓分司。夜二鼓盡﹐聞有聲如雷者三。次日﹐瑞守宋以方入報﹐夜半時﹐有火如斗者三﹐墜城東﹐聲如雷﹐幾燭遠近﹐地爲之赤﹐良久而滅。占之﹐地方當罹兵火。寧府其將不靖乎﹖明年六月﹐宸濠遣人誘以方至南昌﹐下之獄。十四日﹐果反。殺孫﹑許二公。及出城﹐械以方至舟﹐勒其從。以方曰﹕吾有死耳。行至鄱陽湖﹐守者少懈﹐望康郎山曰﹕吾得死所矣。遂罵賊投水而死。當時陽明奏﹑紀皆不見錄。後陳洪謨巡撫江西﹐廉得其實﹐具聞﹐始贈光錄卿﹐賜祠名嘉忠﹐蔭其子。以方字義卿﹐靖州人。弘治乙丑進士﹐貌不揚﹐質直少文。宸濠屢肆侵撓﹐以方痛拒抑之。日聚糧練兵以備其變﹐嘗與予談及﹐義气激發﹐若不與並生者﹐其死亦預辦者歟﹖宸濠之變﹐孫﹑許二公同時盡節﹐無可軒輊者。後有謂孫之死不如許之烈者。予因憶正徳戊寅九月﹐奉命至江西﹐得會孫公。公密謂予曰﹕寧賊必反無疑。變作﹐吾以老命報國。君無地方之責﹐不宜久居於此。予謝之﹐卽往撫州去。明年六月﹐變果作﹐而公遇害。乃知公之死素所辦者。但許公壯年赴死慷慨﹐而孫公年已六旬﹐舉動稍覺遲緩。言者便謂孫劣於許﹐殊不知孫公以身殉國﹐蓋自領巡撫之命﹐已預辦矣。觀其《過艸萍驛》詩云﹕綱常自古要擔當﹐弱水誰將駕葦航﹖嶺道風行豸寸遁遠﹐海天云闊雁飛忙。身曾許國頻加愛﹐發爲憂民忽變蒼。醉飽恩光何以報﹐寸丹應不愧朝堂。志可見矣。議者嘵嘵﹐亦何爲哉﹖宸濠元妃婁氏﹐廣信郎中性之孫謙之女也。有淑質﹐自濠蓄異謀﹐早夜苦諫﹐或至垂泣。濠將害孫﹑許二公﹐妃於屏後頓足﹐令內侍救止不得。登舟之日﹐泣不肯行。濠紿曰﹕朝廷有旨取我﹐汝第無慮。妃不得已乃行。黃家渡之敗﹐投水死。濠在幽囚﹐每食設妃位哭奠﹐夜不能寐。及將就俘﹐爲詩曰﹕賴與乾坤擔此愛﹐不如收拾上瀛洲。淸風明月人三个﹐芳艸斜陽土一丘。夢短夢長都是夢﹐愁多愁少總成愁。從今別江南去﹐不管人間春與秋。又《憶故宮》云﹕當時輕棄牡丹臺﹐寂掩重門日幾回﹐楊柳雨中含淚舞﹐芙蓉水上帶愁開。痛思豎子眞非輔﹐始信嬌童自不才。歌管樓臺金馬地﹐等間畱與野人來。濠性穎敏﹐善吟詠﹐而用之不善﹐有此富貴而不能享﹐悔之晚矣。宸濠內寵甚盛﹐有紫妃者﹐居紫竹宮﹐衣紫。素妃者﹐居素英宮﹐素妝。翠妃者﹐居綠英宮﹐飾純翠﹐能吟善書﹐尢被寵幸。宮四壁皆列巨鑑﹐光瑩晶明﹐每與宴狎﹐鑑中諸影﹐妖媚百出﹐濠意暢悅。又於宮中作秋遷臺﹐結架髙二丈許﹐運繩以車﹐宮人爲戲﹐車動繩舉﹐超出架上﹐勢不能止。至有昏眩墜地而死者。又於陽春書院疊石成山﹐宮室臺榭﹐備極華麗。掘地數十畝﹐爲大池﹐夏時芰荷芬馥。濠與諸妃盡日宴樂﹐宮人少而美者靚妝綃衣﹐浮小畫艇﹐歌《采蓮曲》﹐沿池湯漾﹐時摘花果進以侑酒﹐辭醉乃罷。翠妃嘗詠梅花﹐詩云﹕繡鍼刺破紙糊窗﹐引透寒梅一綫香。螻蟻也知春意好﹐倒拖花片上東墻。甚爲濠所賞。後事敗﹐翠妃聞爲一知縣掠而去。噫﹐濠之荒淫沈湎如此﹗借使逆謀得遂﹐亦不過爲陳後主﹑隋煬帝而已。惡得而不亡哉﹖宸濠旣平﹐功罪之典殊不厭眾心。惟進賢舒狀元國裳《哭許公詩序》一篇﹐甚爲公當云。宗室發難﹐人多以成敗爲順逆。宸濠之反﹐況有陸完﹑錢寧爲之所哉﹗苟非巡撫孫公徳成﹑副使許公汝登當日死義﹐則君臣之道廢﹐而人心之是非莫適從矣。旣而﹐進賢知縣劉源淸首誅其起兵官校婁伯等。明日﹐闊陂巡檢﹑余幹知縣馬津亦殺其校尉﹐往萬年﹑東鄕二縣﹐招致彊盜者。知縣皆拒之﹐而萬年知縣白繡﹐又使人於龍窟邀賊糧。事爲頗奇。賊檄至﹐撫州知府陳槐﹐率所屬拜迎﹐臨川知縣傳南喬不至。候捧檄教官唐曰仁及生員出﹐執之以送益府。此皆義兵未舉之先可錄者也。及巡撫王公舉兵﹐吉安鄕官亦起義兵﹐可謂無所爲而爲者矣。各府縣不由巡撫徵兵﹐而自激發於義者﹐惟萬安知縣王冕﹑瑞州通判胡堯元耳。而萬安知縣臨機制變﹐以小艇載葦放火﹐覓土人作建昌語者﹐就賊巨艦計擒宸濠﹐事爲尢奇。惜乎今之錄功者皆不及也。或曰﹕安慶之功爲誰﹖曰﹕楊銳。守備。張文錦知府。書降旗將豎之﹐指揮崔文斬其旗﹐擒潘鵬之子﹐戮於城上以殉﹐乃議守。則濠以黃石磯之敗﹐遂撤兵而返去矣。曰﹕南京之功爲誰﹖曰﹕不知。曰﹕孫﹑許贈官亦足報歟﹖曰﹕綱常之功﹐亦社稷之功也。𨿽爾公﹑爾侯﹐亦何過哉﹖濠出鄱陽湖﹐首犯安慶。至黃石磯﹐以爲王失機﹐不祥。遂返﹐果敗。李士實﹐以詩文名世。正徳間﹐爲耆舊大臣。予至南昌﹐訪之東湖裏第。所談皆道義之說。劉養正以舉人居家﹐負道學名﹐不苟交接。予至吉安﹐伍太守文定爲予言﹕其人品甚髙﹐有欲見而不可得者。陽明亦推重之。不半歲﹐皆從逆。李爲太師﹐劉爲國師﹐俄而身戮族滅﹐遺笑萬世。昔之虛名﹐安足憑哉﹗甚矣﹐知人之難也。故曰蓋棺事始定。宸濠之反﹐其脇從官員畏威懼死﹐偸生苟免﹐如梁辰﹑楊璋輩﹐尙不可解﹐況僉事師羲者﹗分巡在九江﹐濠僞檄至﹐夔率眾出迎拜﹐呼萬歲。出募兵告示﹐卽稱欽奉聖旨﹐不用正徳年號﹐止書己卯年六月某日。其逆迹昭著﹐與王綸﹑潘鵬無異。初擬處死﹐久而不決。直捱至楊邃庵入閣﹐始獲漏綱﹐充軍而去。尙爲有國法哉﹖蓋夔乃邃老之門生也。姑蘇唐寅﹐南圻解元也。善詩畫﹐知名於時。宸濠禮致之﹐日與■詩論畫。酒間語涉悖逆﹐寅卽佯狂不答﹐或作喪心狀﹐遇人若泄其謀者。濠懼﹐遣歸﹐得不及禍。浮梁汪文慶﹐有才器﹐濠重其人﹐欲官人﹐汪力辭﹐曰﹕某束散菲才﹐不堪任使。劉養正力爲從煉﹐汪又謝之。寅笑曰﹕汪君所處是也。丈夫安能作佛座八角獅頭鬼耶﹖言所負者重﹐卒不可脫也。寅外若放誕﹐而中有所主如此。武皇自正徳丁丑冬幸居庸﹐旣而幸宣府﹑大同﹑大原﹑陜西楡林諸處﹐迄無寧歲。是皆邊將江彬之所誘引也。上自稱威武大將軍﹑太師﹑鎭國公﹐彬賜姓﹐封伯﹐提督京營﹐視如腹心手足。己卯春﹐有旨南巡。時寧藩畜逆﹐上下憂虞。大臣科道交疏﹐不聽。武選郎中黃鞏獨疏六事﹐大意謂﹕上不親正人﹐遏絕言路﹐假稱位號﹐溺意巡遊﹐寵任邊將﹐收置義子。言甚切直。車駕副郎陸震亦欲上疏﹐見鞏稿遂附名以進。各部院寺屬亦相繼上言。上大怒﹐俱下詔獄﹐廷跪五日。鞏﹑震俱杖百餘除名﹐餘各杖三十。震及各屬死者十有三人。至六月﹐宸濠果反。七月就擒矣。左右貪功者復導上親徵﹐欲歸功於己。上乃挾所愛劉娼南行﹐駐蹕南都者幾一年。時又有神周﹑李宗﹑許泰等﹐皆總大兵扈從。凡上出遊獵﹐四人者服騎皆與上同。參錯爲伍﹐人莫之辧。而彬尢席寵﹐恃權僭擬至尊﹐公卿皆畏憚之。其所統邊軍﹐散居民間﹐抄掠奸淫﹐靡所不至﹐怨叢興。至冬乃返駕。明年辛巳春三月﹐武皇晏駕。時諸將所統邊軍﹐數萬在京。內無儲皇﹐中外岌岌以變在旦夕。石齋閣老乃密奏昭聖太后﹐卽散遣諸軍﹐各歸邊受賞。次日﹐中官張永受密旨﹐卽擒彬於後載門。而宗﹑周﹑泰亦各就擒於前朝門。官民踴躍﹐歡聲如雷。彬以哄誘至尊﹐潛圖不軌﹐族誅。周﹑宗﹑泰亦坐同黨﹐俱死於獄。斯舉也﹐不假兵戈﹐底定禍亂於俄頃間。若石齋之密謀﹐太后之明斷﹐永閹之宣力﹐皆社稷之功也。而石齋竟以大禮擯斥以死﹐惜夫﹗正徳辛巳三月丙寅﹐武皇遣詔今皇上繼統。慈壽太后遣皇親邵蕙﹑壽寧侯張鶴齡﹑駙馬崔元﹑太監韋霖﹑閣老梁儲﹑禮部尙書毛澄﹐賫詔往迎﹐同日起程至南陽。霖欲先見邀功﹐潛自兼程行﹐二晝夜遂達興邸﹐駐門外。霖奏求見﹐上曰﹕迎立大事﹐朝廷不遣皇親大臣﹐而差一內官乎﹖興府官言﹕皇親大臣俱卽至。上曰﹕侯到齊同見。次日﹐諸臣至﹐宣詔朝見﹐畢﹐退至便殿。上惟召邵﹑張﹑崔﹑梁﹑毛五臣﹐坐賜茶﹐並問國事。霖獨拱立庭內。次日﹐上復召五臣者坐議發駕事。霖又假他事﹐介承奉求見﹐冀得一坐。上斥出之。曁駕行﹐沿途駐畢﹑進膳﹐惟與五臣言﹐無一毫詞色及霖者。是時上方十五齡﹐且聖貌莊重﹐不輕顰笑﹐眞有穆穆之容。霖退謂其儕曰﹕聖人復出矣。今上卽位初﹐五月五日﹐故事﹐禦藥局出京采辦百艸﹐並取蟾酥以備藥餌之用。內使奏行﹐上曰﹕此年例﹐抑初舉﹖行對曰﹕年例。上曰﹕旣是年例﹐庫中有﹐且用著。方今百姓禾苗在地﹐爾等出采﹐人馬往來蹂躪﹐有傷禾稼﹐可且停止。又問﹕蟾酥該用幾何﹖對以萬數。上曰﹕如此不重傷其生乎﹖內使對﹕但以鍼刺其一目﹐畱一目存其生。上曰﹕𨿽刺一目﹐其腦旣空﹐必死。殺萬命以供一人﹐吾不爲也。上一日朝慈壽太后﹐太后左右憚上聖明﹐思有以眩惑之﹐諷太后盛飾美姬數十﹐預列左右﹐冀上之悅也。上初入見之﹐以太后在﹐上不敢斥言。但下視﹐卻立不進﹐若有怒色者。太后微覺﹐卽麾之退。上方進拜問安。太后曰﹕天下是祖宗的﹐皇帝是你做﹐須是張主﹐莫聽外邊官人們說﹐壞了裏面事。上知爲左右所譖﹐唯唯而退。至文華殿﹐親寫禁約﹐令各宮內官守門者﹐各於本宮止宿﹐不得往來混亂傳說。𨿽仁壽宮內官亦不得擅入矣。今上踐阼之六日﹐卽詔禮官議興獻王及母妃尊號。時內閣輔臣楊廷和﹑蔣冕﹑毛紀﹑禮部尙書毛澄皆主漢定陶﹑宋濮王故事。會廷臣上議稱孝宗爲皇考﹐攺稱興獻王爲皇叔父﹐興獻大王母妃爲皇叔母興獻大王妃。上意不然﹐令再議。張璁時方舉進士﹐上疏以爲﹕皇上遵祖訓﹐奉遺詔入承大統﹐乃繼統﹐非繼嗣也。與漢成帝﹑宋英宗預立爲皇子﹐育於宮中者不同。不當後孝宗以叔父稱。興獻王宜別立廟京師﹐以隆尊親之孝。上覽奏喜之﹐曰﹕此論一出﹐吾父子必終可完矣。旣而﹐桂萼﹑霍韜相繼有言﹐俱同璁論﹐而廷和輩固執不從。上始徇眾議﹐稱孝宗爲皇考﹐慈壽爲聖母﹐本生父爲興獻帝﹐母爲興國太后﹐詔天下矣。璁﹑萼在南京聞之﹐亟上疏言﹕上不當爲人後﹐興獻帝宜稱皇考﹐聖母宜稱太后。請去興國二字。正合上意。內閣復執﹐廷和罷去﹐遂敕禮部加稱本生皇考恭穆獻皇帝﹐本生聖母章聖皇太后﹐再詔天下。而上意終未愜也。璁﹑萼又連疏宜去本生二字。上益喜﹐詔禮部議行。於是闔朝大小臣工俱赴左順門跪伏﹐有大呼太祖髙皇帝者﹐有呼孝宗皇帝者﹐聲徹於內。上屢命司禮官諭之﹐不退。於是修撰楊愼﹑檢討王元正﹑給事中劉濟﹑安磐﹑張漢卿﹑張原﹐禦史王時柯等七人﹐撼門大哭﹐聲震闕庭。上大怒﹐命錄諸臣姓名﹐逮系馬理等一百三十四人﹐杖於午門。學士丰熙﹑給事中張羽中﹑禦史余翺﹑吏部郎中余寬﹑戶部郎中黃侍﹑兵部郎中陶滋﹑刑部郎中相世芳﹑大理寺正毋徳純等八人爲首者﹐並楊愼等七人﹐俱加杖削職充軍。遂下詔稱﹕皇考恭穆獻皇帝﹑聖母章聖皇太后。予時在襄﹐聞之﹐竊謂﹕此禮璁首倡﹐桂﹑霍繼之﹐方獻夫﹑席書﹑黃綰﹑熊浹﹑黃宗明又繼之。其論極是。楊邃庵閣老時罷居京口﹐見之﹕張生此論﹐𨿽聖人復起不能易也。但彼時璁﹑萼輩俱新進畢官﹐而驟建此議﹐在廷元老大臣﹐徒以大功出一書生﹐蓋有不勝其憤憤者矣。此意一橫於中﹐牢不可解。於是上下大小﹐不論其事之是非﹐義之當否﹐相率羣和而力排之﹐務爲必勝之計﹐殆非爲國至公至當之論也。上𨿽衝年﹐而聖明之見﹐卓越千古。浮議紛紛﹐不能搖奪。卒之﹐大禮以定﹐而大臣相繼罷官落職﹐小臣受撻編戌戍幾成黨禍﹐竟何益哉﹖向使當時有邃庵者居中﹐與國列禮官從容講究﹐俯從斯論﹐則聖心以慰﹐而於國體亦全矣。惜乎諸老不知出此﹐以激成斯禍也。可勝慨耶﹖今上卽位初﹐卽遣行人存問大學士羽中庵劉公﹑木齋謝公﹑戶部尙書質庵韓公﹑禮部侍郎楓山章公﹐起用致仕尙書九峯孫公﹑都禦史幸庵彭公﹑見素林公﹑靜庵胡公﹑巽庵李公﹐而白巖喬公復自南司馬召爲冢宰。一時名臣故老﹐布列臺省﹐朝廷攺觀﹐海內翕然有太平之望。然俱不久謝去﹐惜哉﹗今上卽位初朝見﹐慈壽太后首云﹕汝兄久廢朝儀﹐外邊官不諳禮度﹐藩邸從來者恐亦未堪用。內臣蕭敬歷事三朝﹐小心知事﹐可用之。時敬年已八十﹐久閒住矣。上卽日召入﹐掌司禮監事。卽位後三日﹐禦西角門﹐素服視朝﹐百官皆縞素。朝畢﹐一生員手執奏本﹐北面跪侍班﹐禦史並鴻臚官相顧驚愕。敬至禦榻前﹐奏﹕下邊跪的生員﹐擅入禁門﹐合著錦衣衛拿問。旨﹕是。眾咸服其得體。生員乃湖州孝丰歲貢生﹐姓李﹐忘其名。當時亦該問所奏何事。吏部尙書王瓊﹐旣得罪﹐員缺。列卿會推南京吏部尙書廖紀﹑兵部尙書喬宇﹑掌詹事吏部左侍郎石瑤上請﹐遂用石。次日早朝﹐宣石出班跪﹐鴻臚官引至奉天門﹐上降寶座行數步﹐臨軒拱立﹐取手敕授之﹐復座﹐石叩頭而退﹐朝罷﹐駕至文華殿﹐復宣石至﹐復降座﹐宣言曰﹕朕在蕃邸﹐已知卿名﹐今特用爲吏部尙書﹐須選用幾个好官人﹐爲朕辦事。石叩頭而退﹐此亦舊典。弘治初﹐召三原王公爲冢宰﹐孝皇嘗一行之。正徳來﹐此禮久廢﹐今復舉之﹐朝野稱慶。聞上初不知此典﹐司禮蕭敬導之行。國不可無老成人也。後石以多病﹐不久入閣。其守正不附﹐爲淸議所重云。嘉靖攺元七月二十一夜﹐南京大雷電終夕﹐至二十五日午後﹐大風雨一日﹐屋瓦皆鳴﹐墻壁俱倒﹐合抱大木拔起無數。孝陵松柏亦拔起二千餘株﹐府部墀內大柏皆起﹐非常之變也。靖嘉乙酉七月﹐甘露降於襄陽之山川壇。松柏上凝結如糖霜﹐樹爲之白﹐味甚甘美。戊子四月﹐甘露降吾鹽城中。予西園花竹上皆如濃霜。是秋大稔。庚子四月復降﹐《瑞應圖》曰﹕王者徳至於天﹐則甘露降。今十六年之間凡三見矣。嘉靖丁亥三月十日﹐熒惑守心。是月﹐有大魚乘潮來。潮退﹐陷於沮洳不能去。長可十七丈﹐髙二丈餘﹐口廣半之。膚綠無鱗﹐項有長鬣甚勁。海民競其肉﹐聲如虎哮﹐三日乃盡。蓋海鰍也。《文獻通考》宋紹興二十年四月﹐海鹽縣有巨鰍偃沙上﹐髙齊縣門樓﹐長百丈﹐民臠其肉﹐轉鬣壓死十數人﹐頷骨長二丈五尺。京房《易傳》曰﹕海數見巨魚﹐邪人進﹐賢人疏。其後吾邑無他應﹐所關者大也。嘉靖戊子十二月十七日﹐立春﹐是晚長庚西見﹐起奎婁﹐抵觜參﹐至天漢而止。嘉靖已丑﹐元日大風霾。是年四月﹐聞今皇上夢黃衣者二人﹐陛辭南行。次日﹐以語大學士楊一淸。一淸對曰﹕黃衣者蝗也。南方其有蝗乎﹖是秋七月蝗果至﹐大江以南在在皆有﹐吾鹽亦然。數日爲大風雨漂入海﹐盡死。至庚子六月﹐蝗復自西北蔽天而來﹐數日又爲大雨驅逐盡斃。然遺種於玆﹐至七月復生。初食艸﹐後食禾稼。民間祈神賽願張旗擊鼓﹐田野之間﹐聞若赴斗。然卒罹其害﹐亦十之四三。次年﹐復苦遺種爲患﹐方初生﹐苦雨連旬﹐盡行殄滅。民復安業矣。吾鄕素無此物﹐百歲老人亦未之見。大抵﹐蝗旱物﹐終不利於水鄕也。嘉靖庚寅正月﹐一夕﹐晚膳罷﹐家僮忽報海上有火。予亟登城望之﹐見海中火隱隱數十點如星﹐漸移往東。是夜﹐火自教場口移上海塘﹐如籠燈數百十。兩兩成對﹐往東北行。直抵獨山而滅。若有神主之者﹐此理殆不可曉。嘉靖辛卯七月﹐彗見西方﹐月餘始滅。九月復見東北方。己亥四月終﹐又見東方。嘉靖己亥六月﹐金﹑衢﹑徽﹑嚴諸郡龍出﹐山水暴發﹐壞城郭民居墳墓無算﹐人畜漂溺﹐數日浮屍錢塘江灘及吾海上者以千萬計。其少婦有戴金懷銀而亡者。棺槨﹑樓房﹑器具皆隨潮下﹐多爲居民所撈獲。東南一大變異也。吾丰崖兄有詩云﹕己亥六月之七日﹐海塘漂屍滿塘側。銀簪金鐲羅綺衣﹐盡爲海邊人所得。傷哉此屍來何由﹖頃乃傳自徽﹑嚴州。穴龍奮騰山石裂﹐洪水湧出滔天流。沿江相望幾郡邑﹖髙城大廈盡淪沒。金珠財帛何足言﹐皓齒紅顏幾千百﹖錢塘江水傾天來﹐哭聲滿江江神哀。江髙水急救不得﹐千里奔入魚龍胎。君不聞吾鄕四月之六日﹐有龍西來雨驟集。春花盡隨風電去﹐南境一帶連天赤。去年亢旱已薄收﹐重罹災病何能瘳﹖𨿽然視彼漂溺事﹐小傷薄損何須憂﹖嗚呼﹐山崩水發古來有﹐如此慘毒吾誰咎﹖四月終旬彗東指﹐此事已兆君知否﹖天發殺機誰禦之﹖兵戈盜賊未可期。衰翁頭白復何願﹖但願老眼不見民流離。嘉靖己亥秋﹐田禾槁死並虫食者大半﹐民間收獲視丰歲十無三四。府縣不肯奏荒﹐徵斂反急。至明年春﹐饑饉之甚﹐民間食糠秕﹑豆餅﹐至艸根﹑樹皮剝削殆盡。餓殍盈道﹐賣子女妻妾者無算。北鄕尢甚。長老相傳﹐惟元大徳五年吾鄕極荒﹐人相食﹐到今二百餘年來﹐未嘗遇此荒歲也。予丰崖長公作《賣婦謠》云﹕東家賣婦江南去﹐西家賣婦江南去。肝腸寸斷兩不知﹐涕淚並作河流注。夫囑婦﹐汝且逃生莫予顧﹐賣汝得錢了官府﹐猶勝相持死朝暮。婦告夫﹐楊花隨風落何處﹐百歲夫妻一朝撇。此生何日重完聚﹐哭聲震天天地悲。道傍觀者各淚垂﹐道傍垂淚且勸之。人生不幸遭此時﹐休言艸根與樹皮﹐他家食親生五歲兒。朱西村亦有一篇云﹕東家少婦價萬錢﹐西家大婦五六千。癡兒肚腸鐵石堅﹐婦人薄命徒苟延。不關恩愛無姻緣﹐亦非兩情相棄捐。竈前數日斷火煙﹐腹中餓病無由痊。官家賑濟解倒懸﹐予奪盡屬豪民權。初來寫契涕泗漣﹐放手慟哭聲徹天。明朝捉落江南船﹐只有去日無歸年。懷中兒女呱呱然﹐拋擲竟付饑蛟涎。風吹落花江水邊﹐蓬飄梗斷不復聯。婦人去家何足憐﹖風俗所系誰之愆﹖我今歌此賣婦篇﹐倩誰寫入箏琶弦﹖官家早晚開華筵﹐一彈一唱公堂前。嘉靖己亥夏﹐駕幸承天﹐啟章聖太后歹贊宮。一日﹐忽有男子夜潛入皇城﹐裸跣坐奉天門寶座上。比旦﹐爲閹者所獲﹐送法司鞫。言﹕名孫堂﹐在京人論死未決。大異事也。嘉靖辛丑七月﹐臺州山中﹤豸幹﹥出﹐徧身皆火﹐諸山龍出與鬥﹐水大作。水火相薄﹐赤气漫空﹐壞臨海﹑太平﹑天臺三邑民居﹑田地﹐人死者無算。此亦大災變也。是歲﹐臨安﹑余杭竹生米甚多﹐民間煮而食之﹐如大麥然。人云﹐亦歲凶之兆。人主接見大臣﹐商榷治理﹐講究問學﹐延訪人才﹐諮諏民瘼﹐實盛徳事也。漢﹑唐﹑宋英主皆然﹐我朝自聖祖後﹐文﹑仁﹑宣﹑英四廟皆勤於接見。當時元老如蹇﹑夏﹑三楊﹑李文達輩﹐亦皆盡忠匡輔。故君鮮失徳﹐朝多善士。海內又安﹐陰受其賜。觀《三朝聖諭錄》《夏忠靖公遺事》及《天順日錄》可見。孝宗末年﹐勵精圖治﹐每於平臺召見三﹑四老臣﹐惟劉忠宣公時有讜言裨益。上亦倚任之。若母庵﹑西涯﹑木齋三老﹐不聞有大建明。豈得君之專﹐不及前朝諸公﹐而大臣之道貴乎將順耶﹖明良相逢﹐自古爲難。觀西涯《燕對錄》﹐不能無慨。經筵面奏﹐近世無聞。惟嘉靖甲申夏﹐修撰呂楠而言﹕五月十二日爲獻陵湣忌﹐是日講筵君臣不宜華服。己丑夏﹐祭酒陸深奏﹕講官講章﹐不宜輔臣攺竄﹐使得自盡其愚﹐因以觀其學術邪正。俱爲輔臣所不樂。未幾﹐呂以論禮謫判解州﹐陸竟坐是謫誕平府同知。𨿽不用其言﹐時論是之。正徳中﹐劉瑾𨿽誅﹐餘黨尙在。今皇上繼統﹐年齡𨿽少﹐英斷夙成。待此輩不少假借。卽位初﹐遂出長隨﹑火者萬餘﹐蟒衣﹑玉帶追奪無算。後又得張璁以正匡輔﹐盡革各省鎭守內臣。司禮監不得干預章奏。往瑾時﹐公卿大臣相見﹐無敢抗禮﹐甚至有拜伏者。自璁當國﹐司禮以下至各監﹑司﹑局巨鐺﹐見璁竦息敬畏﹐不敢並行並坐﹐以爺呼之。不動聲色﹐而潛消其驕悍狡險之心。蓋自漢﹑唐﹑宋﹑元以來﹐宦官斂戢﹐士气得伸﹐國體尊嚴﹐主威隆重﹐未有如今日者。誠千載一時也。是𨿽皇上之英明﹐而璁之得君﹐制馭有術﹐其功豈可少哉﹗嘉靖初﹐今皇上選婚﹐錦衣韋千戶女與焉。內侍並皇親邵蕙輩俱得重賂﹐咸屬意。宗伯毛文簡公澄﹐在左順門厲聲曰﹕韋千戶是韋太監家人﹐不知的姓﹐何以登玉牒﹖此事禮部決不敢擔當者也。在列位自爲之。眾議遂息。文簡體弱﹐而气不可奪。此其大節云。孔子稱號及從祀諸賢﹐國初大學士吳沈曾作《孔子稱王辧》﹐以言其非。成化中﹐夏止軒寅論奏云﹕孔子實萬世道學宗主﹐當稱先聖﹐而反欲稱王﹑稱帝﹐𨿽極尊崇﹐終於名禮未正。宜考古禮之沿革﹐去往代之紕繆﹐正孔子先聖之號﹐而以顏﹑曾﹑思﹑孟爲先賢。攺用木主﹐以代塑像。釐正十哲之位置寢室﹐祀叔梁紇而以顏﹑路﹑曾﹑皙﹑孔鯉配。其間若公伯寮﹑荀卿﹑王弼﹑賈逵﹑馬融﹑杜預之獲戾於名教者﹐皆罷黜之。夫然後足以慰先聖神靈﹐答天下學士﹐仰望爲千萬世不刊之典。其說見《政監》。弘治初﹐程學士敏政議奏亦謂﹐漢以來從祀二十二人﹐內若戴聖﹑劉向﹑賈逵﹑馬融﹑何休﹑王肅﹑王弼﹑杜預八人﹐𨿽有訓詁微言﹐俱得罪於名教非小。宜■爵罷祀。鄭眾﹑盧植﹑鄭玄﹑伏虔﹑範寧五人﹐𨿽若無過﹐亦於聖學無所發明﹐宜各祀於其鄕。其後蒼﹐在漢初說禮數萬言﹐號《後氏曲臺禮》。今《禮記》之書﹐非後氏則不復傳於世矣。宜與左丘明﹑公羊髙﹑谷梁赤﹑伏勝﹑孔安國﹑毛萇﹑髙堂生﹑杜子春一體從祀。又議﹐以隋王通﹑宋胡璦﹐宜列祀於兩廡。又以顏﹑曾﹑思﹑孟配食堂上﹐而其父俱坐廡下爲非禮。宜別立一祠﹐中祀啟聖公﹐以顏路﹑曾皙﹑孔鯉﹑孟孫氏配食﹐而以程向﹑朱松﹑蔡元定從祀﹐庶不失以禮尊奉聖賢之意。又以申黨卽申棖﹐位號宜存其一。公伯寮﹑秦冉﹑顏何﹑遽璦﹑林放五人不載《家語》七十子之數﹐宜罷其祀。其議見《篁墩集》。正徳初﹐謝祭酒鐸陳三事﹐亦謂﹕叔梁紇當別立廟。及欲罷黜吳澄從祀。有旨﹕下祀部會議﹐率爲沮格不行。嘉靖十年﹐皇上始用輔臣張璁議﹐詔天下﹐去大成至聖文宣王號﹐通稱至聖先師孔子。大成殿攺爲先師廟。四配﹑十哲﹑兩廡諸賢﹐悉去宋時封爵﹐俱稱先賢。毀去塑像﹐代以木主。春秋二祭﹐國學用籩豆各十﹐外府州縣用籩豆各八。樂用六佾。斥出公伯寮﹑秦冉﹑顏何﹑荀卿﹑戴聖﹑劉向﹑馬融﹑賈逵﹑何休﹑王弼﹑王肅﹑杜預﹑吳澄等十三人從祀。林放﹑遽瑗﹑鄭眾﹑盧植﹑鄭玄﹑伏虔﹑範寧七人﹐各祀於其鄕。以後蒼﹑王通﹑歐陽修﹑胡瑗四人增入從祀。又詔﹐於聖殿後別立一祠。中祀啟聖公叔梁紇﹐以顏路﹑曾皙﹑孔鯉﹑孟孫氏爲配。以程向﹑朱松﹑蔡元定從祀。每丁祭﹐先期以羊一豕一致奠。名正禮順﹐一洗百王之陋。而吳﹑夏﹑程﹑謝四公之論議﹐卒見行於後世﹐成昭代之盛典﹐非聖君賢相主張於上﹐何以臻此﹖近見梅純《損齋備忘錄》載﹐成化甲午﹐江西鄕試﹐策問欲進周﹑程﹑張﹑朱五子配享先聖﹐大意謂﹕禮以義起﹐五子之學﹐實繼孔孟旣絕之統﹐其有功於來學﹐非漢唐諸儒所及。不可拘以世代先後﹐混於從祀﹐則道統以明。其立論甚精。及觀熊去非《五賢祠記後語》﹐乃知先儒已有是說﹐第當道者未舉行耳。予謂﹐此論亦是。惜羅峯建議時﹐豈止據前諸說﹐而不知有是論乎﹖抑果以世代先後有不可行而不之言乎﹖宋王安石亦曾配享。其人則非其禮﹐固踵而舉者也。予故存之﹐以備將來者之考見云。郊社之禮﹐自漢﹑唐﹑宋﹑元以來﹐或合或分﹐制各不同。我朝太祖開國之初﹐分祭南郊﹐壇遺舊址尙在。後謂父天母地﹐豈宜異位﹖乃采古明堂之制﹐創建崇宇﹐飾以黃金。髙明宏壯﹐古莫與儷。名《大祀殿》﹐合祭天地。殿中設昊天﹑上帝﹑后土﹑地祗神位﹐南向。旁設太祖﹑太宗配享位﹐西向﹐皆髙座黃幔。月臺左右爲日月星辰之位。儀門外左右築臺﹐聚石爲龕﹐爲嶽瀆海鎭之位。革去前代封號﹐止稱某山某水之神。北京規制亦同。每歲孟春行禮﹐天子主祭天地日月﹐以下公卿大臣分獻﹐祭畢還朝﹐設慶成宴於奉天殿及丹墀內。文職五品以上﹐武職四品以上皆得與宴。此其大略也。是禮太祖當時以義起之﹐儒臣莫能奪﹐後歷代皆遵行之。至嘉靖年﹐今皇上用輔臣議分祀﹐乃創南北郊壇。冬至祀天於圜丘﹐夏至祀地於方澤﹐而以太祖配之。又建明堂之祭﹐以祀上帝。而以恭穆獻皇帝配之。太宗無所配﹐乃攺尊爲成祖﹐以配祈谷之祭。予考明堂之說﹐杜氏《通典》載歐陽修曰﹕宗祀文王於明堂﹐以配上帝。三代有其名而無其制度。自漢以來﹐諸儒之說不一。至於莫知所從﹐臨時增損﹐不能合古。然推其本旨﹐要在布政﹐交神於王者尊嚴之居﹐而已其制作﹐何必與古同﹖今肇舉其祭﹐而明堂未建。聞卽奉天殿行禮﹐其亦用歐之說與﹖巾帽之說﹐成化以前予幼不及知。弘治間士民所戴春秋羅帽﹑夏鬃帽﹑皺紗帽﹑冬氈帽﹐絲帽﹐帽俱平頂﹐如截筒。正徳間﹐帽頂稍收爲桃尖樣。其鬃帽又有瓦稜者﹐價甚髙。初出時﹐有四五兩一頂者﹐非貴豪人不用。嘉靖初年﹐士夫間有戴巾者。今𨿽庶民﹐亦戴巾矣。有唐巾﹑程巾﹑坡巾﹑華陽巾﹑和靖巾﹑玉臺巾﹑諸葛巾﹑淩雲巾﹑方山巾﹑陽明巾﹐制各不同。閭閻之下﹐大半服之﹐俗爲一變。近禦制忠靖冠﹐爲臣下燕居之服。所以明貴賤﹑別尊卑。三品以上飾以金綫﹐四品以下飾以靑綫。文職惟朝貴及在外二司官﹑府州縣正官﹑儒學教官﹐武職惟都督以上許用﹐今則武夫﹑下吏亦槪用之﹐無所忌憚矣。國初﹐民間婦人遇婚媾飲宴﹐皆服團襖爲禮衣。或羅﹐或糸寧絲﹐皆繡領下垂﹐略如霞帔之制。予猶及見之。非仕宦族有恩封者不敢用冠袍﹐今士民之家﹐遇嫁娶事﹐必假珠冠袍帶以榮。一時鄕間富民﹐必假黃涼傘以擁蔽其婦。僭亂至此﹐殊爲可笑。非有司嚴申禁例﹐其何以革之﹖元時﹐有團衫團襖﹐其遺制與﹖謚法本至公之論﹐所以風勸天下﹐前代不少假借。宋夏竦卒﹐謚文正。劉敞言﹕竦姦邪而謚爲正﹐不可。攺謚文莊。竊謂文正二字﹐如範希﹑文司馬君實足以當之。王子明﹑許平仲﹑吳幼淸猶有愧焉。近聞閣老大臣﹐亦有謚文正者。不知輿議以爲何如也﹖又有子孫爲祖父請謚者﹐不吝所費。禮部執不容﹐率奉旨罷。越數月﹐乃夤緣近幸﹐私得康僖等謚。京師人語曰﹕千兩銀只買得糠粞二字。米價之貴重如此哉﹖亦可發一笑。或謂﹕我朝謚法﹐專美而遺惡﹐予賢而不及不肖。獻議不由於太常﹐覆定不由於考功﹐故於公論少合云。嘗聞上古之人﹐率以百二十歲爲上壽﹐𨿽其稟賦之厚﹐亦由修養而得。近世壽者﹐昆山周壽誼﹐生宋景定間﹐歷元至洪武五年﹐一百十歲。郡守魏觀禮爲鄕飲大賓﹐嘗蒙太祖召見﹐賜食殿上﹐蠲其家丁役。至百十六歲而終。北京茹翁生元﹐至天順初年百有四歲。英廟召見﹐賜冠袍帶舄﹐宴於順天府﹐仍命禮部尙書姚文敏公率公卿往賀其家。至百十歲而終。濟寧王士寧生元季﹐至成化癸卯百二十歲。程篁墩曾訪之﹐面如童子﹐神完气和。朝廷遣使﹐以安車徵之。後不知所終。蓋修道而有得者。太倉毛翁﹐禮部尙書文簡公澄祖也。老而喪子﹐撫孫澄教之﹐至百有四歲﹐澄狀元及第﹐官修撰。以孫貴貝也封。巡撫都憲彭禮建人瑞坊以表之。後至百十二歲而終。四翁者﹐皆躋髙年﹐被榮命﹐獲考終﹐不知何修而得也。近又聞沈東川潞云﹐湖州有陳徳﹐百十六歲﹐尙彊健。惜不得而見之。晉吏部侍郎徐寧五子﹐丰之﹑實之﹑仁之﹑祚之﹑育之。祚之爲祕書監﹐三子﹐尙之﹑羨之﹑欽之。欽之宋丞相。東莞公三子﹐逵之﹑佩之﹑邁之﹐逵之中書侍郎﹐二子﹐淳之﹑湛之。湛之丞相。枝江忠烈侯二子﹐洹之﹑津之。洹之工部郎中。襲侯五世名﹐俱從之。羲獻不爲嫌矣。國初﹐提學無專官。正統初﹐始命各省添一憲臣﹐俾專學政﹐給敕以行。朝廷倚賴弘敷教化﹐作養賢材﹐其委任重矣﹗於時吾浙有熊僉事煉者﹐剛方正大﹐人不敢幹以私。教士先徳行而後文藝﹐考較去取﹐錙銖弗爽。成化中﹐張莊簡公悅以憲副督學亦如熊公。弘治初﹐不谷吳公伯通博學有識﹐亦庶幾焉者。故先朝士習端雅﹐風俗醇美﹐至今稱之不衰。嗣是而後﹐居是官者非尸位具文﹐則緩教急刑﹐非鉤摭細微﹐則背公向私。甚者﹐如今之提學者﹐其學術深淺不可知﹐但試士去取罔公。童生入學﹐先盡鄕宦士夫子弟﹐而後及於民間富民。白丁子弟﹐欲進無階﹐乃以重賂夤緣仕宦。多者費百金﹐少亦不下數十。乃爲攺姓易名﹐冒籍更貫﹐大開亻幸門。有司曲意承奉﹐無不如意。寒素之士﹐縱有可取亦見黜。徒俯首喪气﹐仰屋竊嘆而已。士風至此﹐壞亂極矣﹗不知敕語中有此條令其如是乎﹖抑徇情肆意而無所忌憚也﹖其上負朝廷﹐下負所學多矣。安得如熊﹑張二公者復見於今日乎﹖漫錄之﹐以發一慨。予讀《唐史薛登傳》云﹕方今舉士﹐尢乖其本﹐明詔方下﹐固已馳驅府寺之門﹐出入王公之第。陳篇希恩﹐奏記誓報﹐故俗號舉人皆稱『覓舉』。覓者﹐自求也﹐非彼知之義。今之士子每遇秋試﹐亦有預探藩﹑臬﹑府﹑縣官有學譽者﹐卽便奉贄及門﹐呈文聽講﹐以冀入簾﹐或得僥幸。此正所謂覓舉人。士風至此﹐豈不可恥之甚乎﹖孝宗賓天﹐謚曰敬皇帝﹐廟號曰孝。翰林編修陳作表詞云﹕敬止詠於詩人﹐是以謂之文也。大孝稱於孔子﹐其斯以爲舜乎﹖可謂切當矣。弘治中﹐有虜使至京﹐言其國有一對無能對者﹐請中國對之﹐云﹕內無相﹐外無將﹐天運相將。有輕視中朝之意。時有以天難度﹐地難量﹐皇家度量爲對者﹐示王者無外气象﹐亦甚佳。時馬端肅公爲冢宰﹐止使勿對。蓋大國之體當如是也。虜使由是心沮。老成之識見﹐能重國如此。唐突厥默啜請尙公主﹐詔送金縷﹐具鞍。默啜以鞍乃塗金。非天子意﹐請罷和親。鴻臚卿知逢堯曰﹕漢法重女婿﹐而送鞍欲安且久。不以金爲貴。默啜從之。今人家娶婦皆用鞍﹐與寶瓶取平安之意﹐其來久矣。《博物志》謂﹕山居多癭。蓋謂飲泉水之不流者也。予至均州﹑鄖陽諸處﹐見民間男婦十人九癭﹐亦緣山中無大泉故也。嘉靖中﹐軍人陳霖以金銀首飾數事用帕裹之﹐令婢持往銀工修整。有一鷹於中途攫其包出城去。婢歸告霖﹐霖亟登城望之﹐見鷹銜包直往東北下海塘去﹐以爲必失矣。無何﹐復銜包盤旋而上﹐入城置霖屋上而去。取視之﹐一無所失。蓋鷹初以爲可食之物﹐故攫去。旣而知其誤﹐遂復還之。物之有靈如此﹐不可謂爲偶然也。《鶴林玉露》載﹐宋婺州州治﹐古木上有鷹巢﹐一卒探取其子。郡守王夢龍方據案視事﹐鷹忽飛下攫一卒之巾去。已而﹐知其非探巢之卒也。銜而還之﹐復徑攫探巢者之巾以去﹐以此事略同。其亦異於人之遂非者多矣﹗江南某鄕宦﹐其子以虛券彊奪人田。田主畏其勢﹐不敢與抗﹐隱忍之﹐憤郁成疾。將革﹐謂妻子曰﹕我卽死﹐汝當於棺旁穿一穴﹐我必爲毒蛇殺其父子﹐食其肉。言聞於鄕宦﹐鄕宦懼﹐立命其子以券還之。未幾﹐其人覺胸中作惡﹐彊起嘔之﹐中有一物﹐長尺許﹐如赤練蛇﹐首尾皆動﹐疾遂愈。蓋其積憤已久﹐遂成此物。向使彼父子不悔過﹐則其人必死﹐而宦者亦必罹禍矣。足爲彊橫者之鑑戒。四時之景﹐惟春爲可樂。春時風日和暢﹐花柳爭妍﹐百鳥交鳴﹐人心悅懌。故人於此時﹐曰尋芳﹐曰踏靑。登山臨水﹐隨意所之﹐皆所以滌蕩鼓舞﹐用宣春機﹐以助陽回之意﹐故桌曰春臺﹐凳曰春凳﹐肴饌之具曰春盤﹐果菜之品曰春盛。又曰春﹐曰春檠﹐酒曰春酒﹐餅曰春餅﹐茶曰春茗﹐菜曰春蔬﹐皆春時燕樂之具﹐他時則無有也。夏間蠶事方畢﹐栽插隨之。炎天酷日﹐方事耘耨﹐寧暇遊樂﹖秋日𨿽爲淸爽﹐景物蕭條﹐收獲及期﹐築墻納稼﹐婦子拮據﹐亦不暇樂。冬乃萬物藏聚之時﹐民間公私賦稅﹐婚喪營葬諸事﹐皆取辦於三兩月之間。況風雪沍寒﹐豈宜出門﹖未幾﹐而歲且䢐矣。故一歲之間﹐惟春可樂﹐而一月之間﹐又不數日。一日之內﹐又不數人。而數人之中﹐又不知何者爲眞知此樂也﹐何者爲自然得樂也。浮生碌碌﹐良可嘆云。又有一種縉紳﹐處於得爲者﹐顧乃瑣瑣營營﹐爲子孫不朽計﹐而不知自適﹐其鄙細何如﹗華州靈哥言未來事多驗。知州婁玨﹐貴溪人﹐一日叩之曰﹕某去家久﹐音問杳絕。欲寄一書﹐能爲我致否﹖靈哥於帳中答曰﹕第作書來﹐當爲致之。玨緘書﹐付侍香婦人。報曰﹕爺去矣。俄﹐南庭榭颼颼作風聲。復報曰﹕爺來矣。靈哥乃於帳中曰﹕書已送至君家。家中俱安。玨默念數千里遠﹐頃刻豈能卽達﹖未之信。後數日﹐家人至﹐言某月日於小兒手中得書﹐舉家驚異﹐是以遣來探問﹐玨始大神之。魯橋亦有靈哥迹嶧山﹐召之卽來﹐亦以婦人侍香﹐稱爲爺﹐與同寢處。正徳初﹐予會試北上﹐亦曾扣之﹐所言多驗。扣者欲求見﹐但於帳中舒臂﹐令人捫之﹐未嘗見其形也。實猴精云。密雲有赤肚子﹐不知何許人。數十年前至密雲養濟院﹐與羣乞兒同處。時嚴冬﹐邊地苦寒﹐乞兒皆凍死﹐惟赤肚獨存。人頗異之﹐遊行於市﹐取市餅食之﹐嗔弗與者。其日﹐餅弗售﹐樂與食者﹐獲倍利﹐人尢異之。旦夕臥人家屋檐下﹐遇大雪﹐其臥所雪皆融化。赤身不衣﹐背披片氈﹐前蔽尺布﹐左腋挾一氈捲﹐兩手惟舒大﹑食二指運用﹐餘皆屈撚不展。發半白﹐及肩。常就地坐﹐以左腳跟抵尾閭。不語。問之﹐微笑。士夫北遊者﹐皆往見之。弘治中﹐南京有尹蓬頭者﹐館於魏國家﹐日食饅頭數十﹐其行如飛。自言二百餘歲。後往陜西﹐不知所終。皆異人也。陳道昶者﹐居華山﹐後徙居寶雞香淨山絕頂之上。嘉靖初﹐吾邑令魏侯廷璽過寶雞﹐聞此老﹐偕二友入山訪之。至山口﹐見一道人迎候路傍。問之﹕何來﹖曰﹕師父令道童出迎。魏問﹕何從知我輩來﹖曰﹕山中人久靜﹐是以知之。次日﹐至絕頂﹐見一老人﹐幅巾布袍﹐赤腳出迎﹐卽道昶也﹐延坐與語。先一日﹐道昶借樵者木﹐置延客所﹐設木榻。其徒問之﹐曰﹕明日有貴客至。其先知如此﹐蓋董五經之徒歟﹖近世吳興淩漢章之鍼炙﹐隨用神效。澉川吳日章之星命﹑半塘和尙之相術﹐百試百中。吾鄕陳天器之寫眞﹐容貌气色﹐無一不肖其生。皆絕藝也。今豈易得乎﹖吾鄕天寧僧秀碧峯者﹐自幼出家﹐卽不茹葷。每日五鼓起﹐誦經禮佛﹐無間寒暑。眾中最名有戒行。今秋忽得疾﹐臥牀月餘﹐終日酣睡﹐自言甚適。忽一日﹐起沐浴﹐索送終新衣﹐服訖﹐盤膝端坐。索念珠﹐誦阿彌陀佛數十聲。卽而﹐止呼佛字﹐亦數十聲。與徒眾言別﹐趺坐而逝。越三日﹐神色不變﹐左手撚中指作■字﹐右手仰開。指猶軟﹐頸骨挺然。嘗聞有坐化者﹐今始見之。亦其平日靜專之功所致也。年七十﹐時嘉靖壬寅八月一日也。江浦孔徳貽蔭自南京戶部出守荊門﹐年四十二﹐父六十二﹐祖八十二﹐子二十二﹐孫二歲。五世俱全﹐人間罕有。士夫多詠歌之﹐惟灃州守廣東趙善鳴一聯捧觴令祖還稱祖﹐戲賢孫又見孫﹐最爲切當。丘文莊公弔嶽武穆樂府云﹕臣飛死﹐臣俊喜﹐臣浚無言世忠靡。臣檜夜報四太子﹐臣構稱臣自此始。史筆也。邵二泉作孫景云妻鐘烈婦傳云﹕刎死衣污﹐溺死衣濡﹐屍而易之﹐死且受辱。吾其死縊。詞約意盡﹐無忝古作也。��今上臨禦久﹐簡於視朝﹐日居西宮奉道。初用邵眞人﹐繼用陶眞人﹐官皆極品。后妃而下﹐法服以從。蔣子雲宮詞有云﹕君王親著紫衣裳﹐白玉冠簪入寶光。夜半碧壇星月冷﹐九天仙樂下鸞凰。離宮復道接蓬萊﹐云繞千峯五色開。香輦無塵珠箔捲﹐後宮遙從上陵回。小年選入蕊珠宮﹐紫閣玲瓏十二重。日侍上眞修法事﹐水晶盤捧玉芙蓉。碧殿瑤壇禮上淸﹐桂花衝露浸銀屏。雙雙玉女扶靑案﹐跪啟瑯函諷道經。嘉靖九年秋﹐予內侄張有守夢人持示一籍如試錄者揭視之。見有守名第一﹐吾兒淸孺次之﹐張悌﹑徐子龍又次之。明日﹐有守以所夢告諸三人。四人者﹐年相若﹐皆邑庠有志者﹐私相喜﹐謂他日當偕登科第。是冬﹐有守得疾卒。次秋﹐予兒病卒。又二年﹐悌疾作﹐遂驚嘆曰﹕吾不起矣﹗人問之﹐乃述所夢﹐至秋果卒。子龍固無恙﹐見悌卒亦吒曰﹕吾其能免乎﹖次年亦得疾卒。夫四子者﹐皆銳意進取﹐而賫志以歿。豈冥冥之中﹐果有主之者乎﹖抑有守精神感召﹐固與三人者同乎﹖靜言思之﹐豈勝痛哉﹗●卷下玉笥生張憲爲《研補歌》﹐滄洲生朱■《打研文》並釋音一通﹐寫憲詩於左﹐與好事者傳之。至正十一年春三月初吉﹐楊子維楨廉夫《在■類村民﹐試奎章賜墨﹐謹識張憲歌並序》曰﹕玉帶生者﹐端人也﹐事宋文山丞相﹐爲文墨賓﹐與同館謝先生翺友善。宋革﹐丞相殉國。訃聞﹐生與翺哭於西臺之顚﹐復憫宋諸陵暴露。私相蓋覆﹐識以冬靑木而去。後翺道卒﹐生今歸於會稽。抱遺老人與秋聲子輩爲七客。初﹐宋上皇以丞相恩﹐賜生紫衣﹑玉帶﹐至今不攺。宋末﹐梁隆吉《聞杜鵑》詩云﹕不如歸去﹐錦城宮殿迷煙樹﹐天津橋上一兩聲。叫破中原無住處﹐不如歸去。元末﹐燕京聞杜鵑﹐丘文莊公詩云﹕不如歸去﹐中華不是胡居處﹐江淮赤气亙天明。居庸是汝來時路﹐不如歸去。同一詩也﹐梁嘆宋社之已屋﹐丘喜胡運之告終。所感有不同耳。文文山被執而北﹐王炎午鼎翁作《生祭文》以速其死﹐累千乃五百言﹐讀之令人悲憤不已。及文山殉義﹐謝翺臯羽哭祭於嚴陵西臺﹐爲歌以招其魂。一愛助於未死之前﹐一哀挽於旣死之後。文山事君之忠﹐取友之正﹐可並見矣。程嬰殺子而存趙孤﹐魯孝義保殺子而存公子稱﹐同一義也。紀信誑楚而解滎陽之圍﹐韓成誑漢而成鄱陽之捷﹐同一權也。謝翺登嚴陵西臺而祭文文山﹐成器登龍泉山頂而祭劉忠湣﹐同一悲憤也。如此相類事甚多。孰謂古今人不相及哉﹖予過杭之集慶寺﹐觀宋理宗像﹐因憶《宋遺民錄》載元胡僧楊璉嘗發宋諸陵﹐取其金寶﹐截理宗頭爲飲器。後我太祖髙皇帝求得之﹐瘞之南京髙座寺山後。復命浙江守臣還葬故陵。及觀林霽山《夢中詩注》又云﹕理宗顱骨爲北軍投湖水中﹐霽山賂漁者覓得﹐函之﹐托言佛經﹐葬於越山。豈葬後復爲胡人所取去﹐故太祖求得之耶﹖其眞理宗之顱骨與否不可知矣。感嘆之餘﹐因作一絕云﹕穆陵天子越山鉆﹐自謂珠襦百世安。許大頭顱畱不住﹐空遺余像與人看。方太常時舉云﹕同母異父昆弟之服﹐子夏以爲﹕『齊衰﹐比之親兄弟焉。』是不知有父也。子遊曰﹕『其大功乎近之矣。』遊氏以爲無服﹐比之途之焉﹐是不知有母也。橫渠曰﹕其小功乎﹖』得之矣。予謂﹐凡爲之服者﹐𨿽緦麻之輕﹐亦必有所系屬﹐然後爲服。若同母異父之昆弟﹐其母旣與父絕﹐所生子卽與途人無異。諺所謂﹕有稱呼無服制者。何以小功爲哉﹖遊氏之說得之矣。如其該服﹐先王制禮已有之矣。何待後世之議論乎﹖鎭江府廨捨﹐有蜂一筒﹐逸出﹐失其王。羣蜂搶攘終日﹐至夕皆死﹐不下萬餘。貳守嚴應階義而埋之﹐號曰《蜂冢》。士夫多有題詠﹐比之田橫之事。尋歸自金陵﹐應陵爲予言之。《埤雅》曰﹕蜂無王則死。觀此益驗。應階予同年進士也。國制文職極於六曹﹐父子相繼爲尙書者﹐如盧氏耿淸惠公九疇爲刑書﹐子文恪公裕爲吏書。南宮白恭敏公圭爲兵書﹐子文裕公鉞爲禮書。於江何公文淵爲吏書﹐子文肅公喬新爲刑書。太原周莊懿公宣爲刑書﹐子文端公經爲戶書。金陵倪文僖公謙爲禮書﹐子文毅公嶽爲吏書。三原王端毅公恕爲吏書﹐子承裕爲戶書。閩林文安公瀚爲兵書﹐子庭昂爲工書。余姚王公華爲吏書﹐子守仁爲兵書。吳江吳公洪爲刑書﹐子山亦爲刑書。靈寶許襄毅公進爲吏書﹐子誥爲戶書﹐贊爲吏書﹐俱不易得。而許氏尢盛。至若徳興孫公原貞爲兵書﹐而孫淸簡公需爲吏書﹐祖孫相繼僅一見也。國朝文臣忠直﹐不以死生二其心者﹐安成李公時勉﹑吳郡陳公祚。李公永樂中爲侍讀﹐因三殿災﹐上疏言事﹐懺旨﹐系獄。兩歲不死。洪熙初﹐以時政違節抗顏極諫﹐上怒﹐命武士撲以金瓜﹐數十脇肋已斷其三。曳出不死﹐攺爲禦史。復因言事下獄﹐受挺棍﹐又不死。正統初﹐爲祭酒不屈﹐忤王振﹐矯詔以百斤枷枷之太學前。明年七十四﹐國子生石大用上疏請代﹐得釋﹐致仕去。陳公永樂中爲河南參議﹐言事謫太和山佃戶﹐躬耕者十年。宣徳初宥回﹐擢禦史﹐出按江西。上疏言事﹐上大怒﹐械至京﹐並籍其家﹐闔門十六口皆錮死獄中。英宗卽位﹐知公忠直﹐詔復原官﹐按湖廣﹐條上遼王不軌數事。上怒﹐械至京﹐以離間論死﹐系獄。後王事覺﹐獲免。攺南京雲南道﹐又劾法司深刻﹐升福建僉事﹐致仕﹐亦八十餘矣。若二公者﹐愈挫愈勁﹐百折不回﹐不少懲艾﹐豈非純稟陽剛之气者乎﹖東坡稱劉元城爲鐵漢﹐二公其無愧焉者﹗彭惠安公錄名臣而遺陳﹐豈亦不知其人乎﹖予故表而出之。楊文貞公曆事五朝﹐在內閣四十餘年﹐佐理之功居多。我朝賢相﹐公爲稱首。仁宗嘗以銀圖書賜文貞﹐諭之曰﹕惟卿子孫﹐由是知卿克致顯榮不易﹐惟艱思保守之。惟朕子孫﹐亦由是知卿弼朕之功﹐以保全爾子孫﹐與國咸休永世無釋。國恩如此之厚﹐若可憑藉者。後冢子稷﹐居家多不法﹐爲鄕民李某所奏﹐逮至京﹐坐死。文貞時年幾八十﹐驚憂成疾﹐在告。英廟降敕慰諭不少貸。公竟以疾不起。稷旋伏法。文貞元老﹐爲列聖眷重﹐乃不能庇其子。當時刑憲甚明故也。後世要官子弟﹐肆爲姦惡﹐下不敢發﹐上不得聞﹐何哉﹖靖遠伯王驥修治祖墳﹐務爲宏壯﹐壞民間室廬田地﹐不勝勞擾﹐眾有怨言。一夕﹐盡發其祖父骸骨棄毀之。葉文莊公有詩云﹕破卻人家作祖墳﹐祖宗遣殖反成塵。足爲侈橫者之戒。陳白沙應召赴京過南安﹐時張東海爲守﹐餞之金鰲閣。閣前有玉枕山﹐白沙口占一詩云﹕一枕橫秋碧玉新﹐金鰲閣上見嶙峋。使君得此渾無用﹐賣與江南打睡人。東海戲復之曰﹕客囊羞澀客衣單﹐那有黃金買此山﹖多少髙人眠不著﹐雞鳴催入紫宸關。白沙聞之憮然。予聞之陳以載云云。《東海詩話》所載尢備。杭王琦﹐正統時山西提學僉事﹐致仕歸﹐不事生產﹐家極貧。隆冬大雪﹐僵臥不起。親故饋遺一無受。天順中竟卒於饑寒。杭人至今稱餓死王僉事﹐可謂至廉者矣﹗忠淸里坊額列唐褚遂良﹑皇明郎中項麒及琦三人。杭人云﹕項之人品﹐非二公倫也。殆阿私所好者爲之耳。白巖喬公宇﹐長身偉貌﹐聲如洪鐘﹐博學好文﹐工篆籀﹐善圍棋。負一長者﹐悉得延見獎拔。遇事從容裁處﹐無疾言遽色。待屬官有禮﹐馭輿臺有恩。盛怒未嘗出惡言﹐徳器深厚﹐寬洪簡重﹐有大臣之度。𨿽其天質之美﹐而所以養之者亦有素也。武廟南徵﹐時公爲畱都大司馬。邊將江彬跋扈﹐下視公卿﹐獨嚴憚於公。公亦不動聲色﹐而能潛消其驕悍之气。當時畱都非公鎭定﹐事未可知。嘉靖初﹐召爲冢宰。天下想望風采。未幾﹐爲議禮擯斥以死﹐惜夫﹗南兵侍黃公瓚﹐儀眞人﹐貌古陋﹐性狷介寡合﹐薄於自奉。每旦惟啖市餅二枚﹐茶一甌﹐卽入部。舊袍敝履終身。𨿽慶賀令節不易一衣。散衙歸﹐閉門靜坐不輕出訪客。客亦罕至其第者。不飲酒﹐日用惟豆腐靑菜。數日市肉一斤。每月武庫吏以俸皂銀選入﹐收貯一櫝鎖之。日袖其鑰﹐夫人繼而少﹐不堪其窘﹐伺公出﹐啟以它鑰﹐竊其零物﹐仍鎖之。他日暇﹐開櫝稱檢﹐缺其數反罪庫吏償之。人傳以爲笑。蓋儉而失之陋者。東湖吳獻臣先生﹐警敏有謀﹐不好華靡。正徳己卯以都禦史賑卹湖蕃﹐巡郡邑。幅巾布袍﹐悉屏導從肩輿﹐獨行﹐行數置﹐伏策徒步﹐遇窮檐犭昆屋﹐卽走入﹐與村夫野嫗談穡事﹐及詢守令臧否﹐民情利病。乃復升輿。頃復如之﹐人不知其爲達官也。旦夕坐堂上﹐手披心畫﹐見時事可憂﹐執政可議﹐卽艸疏論之﹐無所顧忌。對僚屬捫虱自若﹐蓬首垢面﹐人率嗤其爲迂爲怪。然其崇尙理學﹐抱負經濟﹐遇義敢爲﹐不避艱險﹐歷官所至﹐著名在廷諸老莫之或先﹐亦近世之名臣也。自釋褐以至大拜﹐立朝者僅數日。士論惜之。王忠肅公翺﹐爲冢宰十有三年﹐嚴毅廉公﹐人莫敢犯。散部恆止宿朝房﹐非朔望令節謁先祠﹐不歸私第。因寡女在室﹐覓一老嫗爲伴者數年。監生某﹐因托嫗﹐求得某部司務。嫗爲言﹐公第念嫗數年周旋﹐未嘗有所干請﹐輒許之。不虞其獲厚賂也。某旣得選﹐卽有造飛語帖於公門曰﹕白銀一百兩﹐監生選司務。要問過錢人﹐寡婆與寡婦。公見之大悔﹐卽乞歸。然公之淸操﹐朝野共知﹐此亦不足爲公累也。予聞之吳南溪方伯云。李西涯先生少時與某同學。後某亦鄕舉任邵武二守﹐居官甚廉。銓曹皆知其名。弘治中某以缺守應朝於京﹐事竣﹐以閩葛二端訪西涯。西涯知其淸苦﹐卻之。瀕行﹐西涯以段二疋﹑書一部爲贐。某亦辭段而受其書﹐書約有三十餘本。旣行﹐舟中無事﹐啟封展玩。書中夾赤金箔數百葉﹐重若千兩﹐某驚嘆﹐以爲不知何人所饋。饋以此者﹐欲西涯之薦拔也。而西涯又不知﹐又以饋諸人。斯人之妄投﹐西涯之濫受﹐皆可笑也。仍固緘之﹐寄還西涯。且致書責西涯﹐爲臺輔不能謝絕苞苴﹐以表率百僚。西涯得書﹐大慚﹐復書謝之。孫九峯先生交﹐成化末爲南京車駕主事。時散部後﹐僚輩各歸私第﹐或出訪客﹐或拉朋儕飲奕。先生獨退火房﹐默坐觀書﹐至晚方回。嘗曰﹕對聖賢語﹐不猶愈於對妻妾賓客乎﹖王端毅公時爲南司馬﹐甚愛之。弘治初﹐端毅公起爲冢宰﹐卽調文選﹐用以自輔﹐後至戶部尙書。致仕。嘉靖初﹐復起前職﹐欲大用。先生固以老請歸。予屢接其言論﹐恂恂誠懿﹐無大臣气象。其淸愼篤於自修﹐始終一致云。李子陽先生爲南京禮侍﹐時江文瀾先生爲大宗伯。一日﹐江公先至部﹐坐後堂﹐候李公至升堂。久不至。少間﹐江公降座出迎﹐望空拱揖﹐連應諾諾。從吏不知所爲﹐驚報四司。司官趨出﹐江公曰﹕適李先生來告辭﹐且以老母相托﹐言訖不見﹐可令人覘之。卽令吏往候﹐李公已中風臥牀矣。吏回報﹐江公卽偕司屬造問。至則气已絕矣。江公大慟﹐爲經紀後事﹐且慰安太夫人。予時在南都﹐備聞之。不一月﹐江公亦下世。蓋其見李時﹐神气已衰﹐故亦不久耳。左都禦史王公景﹐立朝方正﹐熟於典故。諸司事有難處者就質之﹐公必詳檢歷朝事例之相合者以示﹐無不允當。平生恬淡寡欲﹐年餘六十﹐惟結髮夫人﹐不畜妾媵。夫人每勸公納妾﹐不從。一日﹐夫人用數十金潛聘一良家子﹐娶至第。公朝回﹐夫人迎謂曰﹕今日有喜可賀。公詰其故﹐夫人引女子出拜﹐公拂衣起﹐立命舁歸﹐曰﹕更一宿﹐吾行毀矣。聘貲亦不取。此爲吏侍時事也。夫妻白首相敬如賓。一時諸老罕及焉。予聞之李濟之禦史云。楊文懿公守陳發解登進士﹐入翰林﹐爲學士。同母弟守禺﹐又以解元及第﹐爲編修。從弟守隅﹑守隨﹑文懿子茂元﹑茂仁﹐俱相繼登進士﹐同宦於京。好事者作春聯以侈之﹐云﹕半壁宮花春宴罷﹐滿牀牙笏早朝回。後文懿官至吏侍。守禺至吏書。守隨至工書﹐謚康簡。守隅至大理卿。茂元至刑侍。茂仁至按察使。皆有賢名。昆弟子姓一時之盛﹐江南文獻之家鮮能儷焉。王晉溪瓊未第時讀書僧捨﹐每夕﹐僧於窗隙窺之﹐見紅紗燈籠二在公左右﹐若有人持侍者﹐無間夕。心異之。公一日回家﹐數日復來。僧窺之﹐則無所見矣。明日﹐僧問公﹕回家曾作何陰■事﹖公曰﹕無。僧固詰之﹐乃曰﹕曾爲某親作一退婚書耳。僧曰﹕速攺之﹐當告之故。公卽回﹐追前書毀之。復來謝僧﹐並詢其故。僧紿以無他﹐但觀公神色而知之耳。至夕﹐僧復窺之﹐二燈如故。明日始述其事於公﹐曰﹕鬼神不可欺﹐惡念所當遏也。公後必遠大善﹐自愛之。後公官至大司馬﹑冢宰。通敏有才略﹐然卒以傾險取敗云。嘉興朱鹵庵先生冕﹐正統間﹐以鄕貢士爲昆山教諭﹐嚴立條約﹐諸生升堂﹐衣冠步趨不整亦不貸。少長分坐居宿號房﹐夜向闌﹐書聲猶相屬。先生間挾一童﹐籠炬扣門與語﹐察勤惰﹐發疑難文字﹐親爲竄抹。諸士化服﹐多至大成。時魏文靖孫■D鉉教松江﹐曹安教亦然。一時師儒之盛﹐後世莫能及也。鄒文敏公濟爲庶子日﹐文廟一夕夢大星墜於庭。明日﹐朝罷﹐問﹕庭臣夜來誰得子者﹖濟奏﹕臣夜來得一子。卽康靖公幹■D也。上喜﹐卽賜月米一石。生三月﹐夫人入賀皇太后壽﹐攜之入宮。太后親抱之﹐睡則臥之禦牀。此亦奇遇也。後康靖舉進士﹐累官禮部侍郎。一日﹐奏事便殿﹐掩口而對。憲廟以爲失大臣體﹐欲去之。吏部言﹕犭延一時過於敬愼﹐無他罪﹐■D調之南京。未幾﹐孝廟踐祚﹐視朝不見康靖。宣問﹕鄒先生安在﹖吏部以南京時﹐卽日召之﹐升禮部尙書﹐加太子太保。蓋東宮舊僚﹐孝廟爲太子時雅敬禮者。不久卒於位。其始終遭際如■D者﹐不多見焉。吳康齋先生﹐天順初以石亨薦﹐朝廷遣使以詔幣聘之。康齋忻然就道﹐其所經處名其橋曰迎恩﹐嶺曰皇華﹐亭曰天使﹑曰集慶﹑曰彩雲。又從而歌詠之。是𨿽榮君之召﹐較之不以富貴動心者有間矣。及至京﹐授之以宮僚。布衣際遇﹐可謂極矣。然意猶未愜。力辭而歸。昔許魯齋應召赴都﹐道謁容城先生。先生問曰﹕公一聘而起﹐無乃太速乎﹖答曰﹕不如此則道不行。後容城被召﹐至以爲贊善大夫。卽辭去﹐又召爲集賢學士﹐復以疾辭。或問之﹐乃曰﹕不如此則道不尊。康齋之出處﹐爲行道耶﹖爲尊道耶﹖必有能識之者。本朝大臣人物最偉者﹐倪文毅公一人。身長八尺﹐體有四乳﹐垂紳正笏﹐望之如神。班行中特出一頭﹐四夷朝貢使見之﹐皆嘖嘖仰羨﹐以中國有若人也。嘗退食解帶﹐侍吏四人方能圍之。厥考文僖公禱於北嶽而生﹐故名嶽﹐實異人也。弘治中位冢宰﹐爲海內具瞻。不久卒於官﹐士論惜之。予在南都﹐從其嗣子霖得觀公像。方面﹐垂胡﹐微須﹐炯目﹐見者起敬。林以爲逼眞云。林見素先生﹐雲南長憲時﹐寺有大佛﹐民爲疾病﹑官事者﹐競金汁澆佛身以祈福庇。誣惑成風﹐莫之能禁。見素至卽欲去之。一日﹐詣其寺﹐令市人毀其佛。市人懼﹐不敢。令皂人毀之﹐皂人亦懼﹐不敢。見素乃自引斧﹐碎佛首。眾始從而毀之。得黃金數千兩﹐上之朝。後佛亦弗能爲禍也。吉水羅僑﹐正徳初官大理評事﹐上疏言﹕武廟狎暱羣閹﹐怠棄國事﹐言甚激直。自分言入必死﹐乃與妻子決別﹐載棺西長安門候進止。疏入﹐上果大怒﹐下詔獄﹐拷掠幾死。削官回籍。劉瑾誅﹐詔復原官。辛未五月﹐僑至京到任﹐予時觀政大理﹐僚き方舉酒相賀。中官張永令人密語僑曰﹕上閱吏部到任題本﹐見僑名大罵曰﹕『這酸子又來做官﹐作死﹐作死﹗』宜自退避。僑卽日出城歸。宸濠之變﹐倡義勤王﹐終武廟之世不復用。嘉靖初﹐起知金華府﹐終廣東參政。劉源淸﹐東平人﹐正徳甲戌進士。知進賢縣﹐政令嚴肅﹐人不敢犯。宸豪之變﹐邑中洶洶謀竄匿。源淸閉關﹐下令曰﹕敢逸者斬。有家僮欲逃去﹐卽手刃以徇。妻子皆鎖一室﹐積薪其傍﹐立矣事急舉火。濠遣兵校婁伯等取印及徵兵﹐源淸俱斬之。檄報傍縣互爲防守﹐自是民志始定。濠兵不敢東向﹐進賢之首功也。始源淸聞變﹐題衙壁曰﹕節義不可失﹐富貴不可圖。綱常萬古在﹐我庸非丈夫﹗後率眾勤王﹐以功累升副都禦史﹐撫大同。坐事頭住。令北邊有事﹐若源淸者正宜用之﹐而嫉之者眾﹐惜哉﹗莆田楊瓚爲考功時﹐方正廉公﹐爲王忠肅公所重﹐嘗語人曰﹕楊震以卻金名世﹐吾竊憾焉。舉茂才而得懷金之人﹐其智或有未盡也。卻金而存四知之畏﹐其廉或有未誠也。觀其言可以知其人矣。幹大節爲浙江憲使﹐風節甚著。素有目疾﹐爲言官所論﹐遂乞歸。藩臬諸僚餞之西湖﹐酒間﹐公知吟曰﹕別人笑我眼昏花﹐我看孤山定不差。今日解官歸去好﹐綸巾羽扇玩桑麻。從容自得無怨尢之意。後復起山東憲長﹐卒於官。朱裳公垂﹐沙河人﹐性廉介﹐一毫不苟取﹐爲禦史有聲﹐擢鞏昌守﹐轉浙憲副左方伯。終日蔬食菜羹﹐非待客未嘗買肉。妻子布素﹐親操井臼﹐無異貧民。冬夏惟紗袍各一﹐無可更換。迎父就養﹐同列共制新衣一襲爲壽。父卻之。蓋其家教如此。後爲都禦史﹐巡視河南。嘉靖己亥﹐章聖梓宮還葬安陸﹐裳迎送過勞﹐得疾道卒。時盛暑﹐三日始殮﹐體魄已潰腐矣。夫爲廉吏而不獲善終﹐天道果何如哉﹖衛瑛﹐山西洪洞人﹐成化中以鄕貢士爲眞定通判﹐至開封守。政尙平易﹐務在安民。上官有所求爲者﹐卒不應。居官不以妻子自隨。歲所得俸﹐皆付庫吏收掌﹐用則取之。衣服車馬﹐非敝不更造。在任九年﹐升河南參政﹐致仕。至今汴人稱其廉。余瓚﹐京師人﹐成化中爲眞定守﹐政尙嚴明﹐吏民畏服。性簡伉﹐不能下人。見巡按禦史﹐才再拜而已。以故當道咸嫉之。他日﹐有劉禦史者﹐按眞定﹐意欲屈之。甫至境﹐得府中投牒人﹐輒持小過笞辱之﹐因以悚瓚。瓚聞之笑曰﹕是將兼我也。會禦史適畱河東巡監王禦史泛舟大陸澤﹐飲宴爲樂﹐數日不去。瓚乃移文諭之曰﹔寧晉地瘠民寡﹐比歲蝗旱。二公亦各奉命有公事。池上之飲﹐淹畱彌旬﹐供帳之具﹐不無損於民者。幸量移一邑。時二人方坐廳事﹐發封﹐相顧失色。王卽驅傳去﹐劉愈大恨之﹐然亦不能害也。其時吾郡守楊承芳所爲政類此。一時循吏如開封守衛瑛﹑嶽州守張舉﹐皆廉介著稱。嗚呼﹐今不可得而復見之矣﹗胡宗道鳳翔人﹐弘治中爲襄陽守﹐在任四年﹐有惠政。聞母喪﹐卽日徒步出城﹐不假輿馬﹐行李蕭然﹐悲號慘戚﹐感動路人。服除﹐補任某處﹐乞老歸旣抵外舍﹐其兄尙在﹐聞其歸﹐怒曰﹕是必敗官而回也。不容入門。宗道出致仕文憑﹐示之﹐始容入見。事兄如嚴父。家政秩秩﹐襄人至今稱之。若此者﹐其眞古人歟﹗霍兀崖尙書韜﹐正徳八年某月﹐廣州守魏廷楫夢府學明倫堂張一燈﹐兩廣山川皆洞照無遺。俄頃﹐十三省山川俱了了在目。魏守語人曰﹕府學生員必有發解魁天下者。是秋鄕試﹐兀崖果經一。明年甲戌會試復第一。後議大禮﹐累官至宮僚。孤忠峭直﹐天下皆知有兀崖。夢不誣矣。惜未究其用而遂卒云。安陸李浩﹐天順間以舉人會試﹐下第。行橐已盡﹐欲歸不得﹐窘迫無聊。一日﹐詣市問卜。旣得卦﹐卜者問﹕何用﹖浩言﹕欲於某宅貸物作路費﹐何日得歸﹖卜者曰﹕此卦官爻太旺﹐不出五日卽當顯用矣。何歸之謀﹖浩自念﹐選期未及﹐從何得官﹖且笑卜者之妄。越三日﹐吏部以急缺科官﹐奏於下第舉人內選補。時下第者俱已出城﹐止浩輩七人赴部。選用三人﹐浩居首﹐授某科給事中﹐累官至都禦史。人之出處﹐自有定分如此。而卜者之術之神亦不多見也。浩乃予同年黎工侍之外祖。官南通政時﹐每爲予道之。永嘉黃文簡公淮﹐不數世﹐子孫有以神道碑石鬻於人者﹐謂買者曰﹕汝買去可解薄用之。薄則無人復買矣。華亭錢文通溥﹐治第役鄕民擔土﹐問﹕土從何處擔來﹖鄕民曰﹕黃廉使宅基上擔來。卽黃翰有聲永樂間者﹐不數十年﹐宅基已爲人挑毀矣。觀此二事﹐則區區爲身後計者當深省云。胡安忠公氵熒母李夫人﹐夢僧以一桃與之﹐寤而生公﹐發白。數日﹐有僧至其家索觀﹐云﹕見我當笑。抱出見僧﹐果笑。人問之﹐曰﹕此吾天池髙僧後身也。言當以笑爲記。逾月﹐發俱黑。建文庚辰科舉進士。文皇繼統﹐爲戶科都給事中。上以其忠實﹐命巡行天下﹐觀風俗﹐詢訪人才﹐其實蹤迹建文君所在﹐並察人心向背也。在外者十餘年﹐窮鄕下邑無不至。寓川廣最久。聞公曾見建文﹐卒護全之。後爲禮部尙書三十二年。我朝大臣﹐久任始終眷注者﹐惟公一人。至今其家富盛﹐人以爲厚徳之報云。楊邃庵在吏部﹐楊石齋閣老欲援之人閣。邃庵致書云﹕內閣之選﹐必由翰林。劉瑾變制﹐引用所私﹐至今公論不容。執事此舉﹐是欲曹元我也﹐劉宇我也。石齋寢其議。後在部久﹐乃謀入閣。梁厚齋薦於上﹐詔取之。邃庵辭本云﹕內閣之選﹐必春宮舊臣﹑翰林碩儒與之。先朝薛宣﹑李賢﹐超格特用﹐以才望迥異而然。臣曷敢與二臣班乎﹖有才辯人隨意答述﹐俱能動人﹐類如此。刑部尙書張子麟﹐眞定槁城人。父名欽﹐初爲倉攢典﹐爲事問革﹐遂力農。一日鋤地﹐見二人﹐一老一幼﹐靑衣負囊﹐如術者流。注目視之﹐幼者曰﹕好个尙書。老者曰﹕好看尙書。欽聞之﹐急趨問﹐已不見矣。後生二子﹐長子麒﹐淮安通判。次子麟﹐刑部尙書。欽八十受封﹐錦袍玉帶。二術士殆異人歟﹖今上自湖藩人承大統﹐駕至良鄕﹐禮部具儀注﹐差主事楊應奎進呈云﹕駕至﹐自東華門入﹐直至文華殿﹐如藩王禮。文武百官三疏勸進﹐始登極。上覽之﹐卽變色﹐曰﹕遺詔卽日遣官迎卽皇帝位﹐如何又以藩王待我﹖四月二十一日﹐駕至張掖門外﹐止宿。次日﹐由大明門人﹐卽位。禮官忤意﹐已基於此矣。豈待稱號而始然哉﹗仁廟卽位初﹐以繩愆糾繆銀圖書賜蹇忠定﹑夏忠靖﹑楊文貞﹑李文敏﹑金文靖五臣﹐論之曰﹕朕有過舉﹐卽具疏用此封進。朕不難於從善也。其眷倚之意至矣。宣廟嗣統﹐又以銀圖書各一賜數老臣﹐文貞曰楊貞一﹐忠定曰忠厚寬弘﹐忠靖曰含弘貞靖﹐文敏曰方直剛正﹐胡忠安曰淸和恭愼。各象其徳。此人臣之殊遇﹐帝王之盛舉也。故當時諸老盡忠輔翼﹐海內安。宣徳之治﹐號爲至理。嗣後不逮焉。至嘉靖中﹐今皇上寵任內閣輔臣﹐亦各有銀圖書之賜。其將順匡救之道﹐方之前烈何如﹖睿鑑之下﹐邪正恐莫能匿矣。宋林行已云﹕天將祚其國﹐必祚其國之君子。視其君子之眾多如林﹐則知其國之盛。視其君子之落落如晨星﹐則知其國之衰。視其君子之康寧福澤如山如海﹐則知爲太平之象。視其君子之摧折頓挫如湍舟﹐如霜木﹐則知爲衰亂之時。我朝人才一盛於永樂﹑宣徳﹐耆俊如林﹐道同心協﹐海內殷富﹐遐哉邈乎不可及矣。再盛於弘治﹐君明臣良﹐有雍熙气象。三盛於嘉靖之初﹐元老並出﹐太平可望﹐惜皆不久於位。今在朝君子不特如晨星落落﹐乎湍舟霜木矣。可勝慨耶﹗正徳辛巳秋﹐太白晝見。欽天占云﹕見秦分陜西﹐當失一大將。不一月﹐巡撫許都禦史銘﹐散軍士月糧銀兩﹐舊規每石六錢﹐時關中饑﹐米價騰貴﹐一兩五六錢易米一石。軍士懇告加添﹐許公堅執不許。總兵李隆往見許公議之。許公不少易。李出語軍士曰﹕許老爹決不肯加﹐我亦不能回任。爾曹爲之。眾軍士遂噪而入﹐亂石將許公捶死﹐置於廳鼓中﹐架薪焚之。事聞﹐遣法官往問﹐戮爲首軍士十餘人。李問主謀﹐械死於刑曹。李﹐正徳中統兵剿姚元洞寇﹐縱下暴殺﹐民謠曰﹕莫遇李隆軍﹐寧逢王浩八﹝姚元賊首也﹞﹐見賊猶可生﹐見軍必定殺。李之死﹐其亦妄殺之報歟﹖蘇州鎭海衛毛翁﹐年八十餘﹐喪子家貧﹐訓蒙自給。有星士過其館﹐爲推命云﹕還有二十年蹭蹬﹐交百歲外富貴矣。翁笑曰﹕人年八十﹐與死爲鄰。豈有百歲外尙富貴者乎﹖至九十七﹐而孫禮部尙書文簡公澄中舉﹐百有四歲﹐澄狀元及第。未幾﹐封修撰。弘治十一年﹐建太倉州。翁有老官田數十畝﹐在州治前﹐居民爭買爲屋基。髙價售之﹐得金數百。至百十二歲而終。此天壤間大異事也。予觀政大理時﹐五月﹐朝命中官張永詣大理會三法司錄囚。刑部有二囚﹐一西安府通判﹐一西安府推官﹐皆以阿附劉瑾問擬斬罪。先是﹐劉瑾欲於原籍陜西營一第宅﹐撫按承奉﹐檄藩司起造﹐規制宏侈﹐僭擬宮寢。瑾誅﹐第宅沒入官﹐二人皆前管工官也﹐故連坐之。郎中讀招詞畢﹐永曰﹕二人卑官﹐豈得輒附﹖奉藩司所委﹐不得不任使耳。今陜西左布政使主此事者已升京堂﹐而委官坐死﹐何以服人﹖蓋指工侍夏昂也。時刑書新昌何鑑﹐左憲福建王鼎﹑大卿北京張綸﹐皆侍審。聞永言﹐起立拱謝曰﹕公論也。二人遂得釋。永﹐偉儀觀﹐明達有謀﹐不附逆瑾﹐爲賢內侍也。臺州推官某父﹐在任愛石梁雁蕩之勝﹐時出遊覽。富家士族爭禮延之。守巡官皆以縱父出遊受賂塡注考語。巡按禦史劉魁﹐素著風裁﹐贓吏解組。至臺召推官﹐問﹕汝父在任時好登覽﹐有此事否﹖推官免冠謝罪。劉曰﹕吾獨取爾也。子貪名位﹐而禁父私衙﹐若牢獄然﹐豈得爲人子乎﹖行文獎之。識者嘉某之能孝﹐而稱劉之知政本也。元宛丘趙天錫﹐舊爲吳掾﹐後官至副總管。公差至吳﹐因訪鄰舊﹐戒其僕曰﹕汝至人家﹐須鞠躬屏气﹐扣問﹐但曰『前路吏趙某來望』﹐愼毋曰『趙總管。』我朝昆山余气﹐故鑷工子﹐洪武初爲吏部尙書﹐造裏中人家﹐必戒其下云﹕第稱余待詔兒子來﹐望勿云官人。二者皆厚徳之事。視自炫顯以驕鄕人者有間矣。陸水村爲吏部尙書﹐坐黨宸濠被收。以兵部王晉溪代之。晉溪以頻年爲冢宰者多不利﹐命司官將公座並火房器具通行攺作洗滌﹐方到任。有揭帖於堂壁云﹕好做好做﹐莫過莫過﹐待到明年﹐連你三个。不數月﹐晉溪亦以黨江彬下獄。吏部爲六曹之首﹐自正徳庚午尙書張彩黨劉瑾被誅﹐庚辰水村敗﹐辛巳晉溪敗﹐十年之間﹐凡三見焉。果如帖所云﹐要地豈易居哉﹗陸機在洛附家問於黃犬﹐郝經羈眞州寄帛書於北雁﹐郭仲賢尹曲阜得家信於鵓鴿﹐夫禽獸能不負所托如此。觀此則蘇武上林之雁﹐容或有之矣。湘獻王太祖第十一子﹐能詩善書﹐驍勇有才略﹐太祖甚愛之﹐封國於荊。每潛造戎器﹐太祖召戒之。洪武末﹐命同楚王平五開蠻﹐親制誥文褒寵。及太祖晏駕﹐頗有它謀。一日﹐忽驚報朝廷遣官問罪﹐乃閉城闔宮自焚﹐烈焰中持■D策馬而進﹐亦焚死宮眷官校軍匠﹐死者千數人。後遼王徒荊﹐別爲治第。湘府今爲艸莽之區。予往觀之﹐獐鹿雉兔成羣而走﹐遼王時往獵焉。荊楚各王支庶﹐若遼之光澤﹑肅寧﹐岷之南渭﹐皆工詩善收﹐恂恂若儒生。而光澤號止庵﹐尢讀書下士﹐好談時務。見時事不可人意﹐輒顰蹙咨嘆﹐諄諄以守法爲善訓諸子。其東平﹑河間之流亞歟﹖使其出仕﹐亦不答爲賢公卿也。襄之棗陽王佑思﹐儀觀俊偉﹐世所罕有。詩宗曹魏﹐文法班馬﹐皆尉然成章。樂交賢士﹐予在襄﹐每相接豪談﹐劇飲終日不厭。但性剛恃才﹐後與宗府交構﹐奪爵﹐悉去故態﹐角巾野服﹐益爲謙抑﹐自稱方城山人﹐人共惜之。魯府郡王某者﹐年四十無子。妾媵甚眾﹐每至它王府飲宴回﹐輒欷流涕。家人問其故﹐則曰﹕人皆有子﹐我獨無也。如是者數四。一日﹐命家人於空房四傍積薪如垣。次日﹐將府中軍校童僕盡驅出。宮門數重﹐皆兩面鎖之﹐使內不得出﹐外不得入。乃設酒殿中﹐請母妃上坐﹐己及妃妾皆侍飲。半酣﹐起集誥冊寶玩於庭﹐悉焚之。卽入空室﹐裂帛懸之梁。出跪告母妃曰﹕兒不孝﹐天絕兒嗣﹐兒卽死。不忍妻妾屬之他人﹐也乃仗劍驅妃妾二十餘輩﹐俱上縊。母妃固止不得﹐哭聲震天。四面舉火﹐然後自經。煙焰蔽空﹐外人欲救不得入。母妃匍匐投入火中﹐止余爨下一老婢﹐號呼馳入﹐抱持母妃而出。其妃以帛繼墜地奔出﹐然顏面衣裾亦灼爛矣。事聞﹐朝廷命官至府詰致變之由﹐並慰安母妃。此天壤間大異事也。若此可謂至愚者矣﹗兗守童賓陽爲予言﹐故記之。南京司禮監太監張公和﹐閩之政和人﹐少給事內庭﹐受學於楊文懿公。弘治間﹐理市舶於寧波。時文懿已故﹐公至墓舉奠哭盡哀。在官十八年﹐見文懿弟侄子姓視如至戚﹐周卹愛護﹐無所不用其情。讀書通大義﹐對客言皆忠孝語。謙恭好士﹐無巨鐺气象。正徳初﹐劉瑾檀權﹐切齒怒之﹐故置之南京。內侍如公者殆不多見。其敬師之禮﹐𨿽吾儕恐不能及焉。公嗣孫文仁從予遊﹐故知公爲詳云。吉安範兆祥﹐弘治壬子﹐提學副使黃仲昭小試偶遺之。兆祥作一詩﹐上巡按禦史﹐云﹕兩淚交流出漢宮﹐琵琶聲斷戍樓空。金錢買得龍泉劍﹐寄與君王斬畫工。巡按奇其才﹐遂收入試。是秋果中第五。嘉靖初﹐吾門友徐仲孚應試於杭﹐寓仙林寺僧樓上。一夕﹐獨臥帳內。夜分後﹐窗忽自開﹐有二女子入坐兀上。仲孚時已寤。月色射窗如畫﹐仲孚從帳內窺之﹐見其容甚麗﹐足穿鳳頭鞋﹐妝束不類人間﹐心知非其人也。卽謂曰﹕此非爾可坐﹐宜亟去之。女曰﹕我坐此何與於汝﹖相與抗論者至再。仲孚乃起坐叱之﹐亦不去。湖州生員楊瀛者﹐寓樓下。楊登樓約仲孚晨出﹐二女遂逐楊下樓﹐入楊寢所。楊少而易惑﹐遂與之合。自是每夕必至﹐不數日楊骨如柴矣。舁歸﹐卒。後僧知之﹐云﹕殿後髙冢﹐乃宋宮人墓也。若仲孚之不爲所淫﹐亦可見其中之有主矣。成化庚子﹐浙江鄕試塡榜﹐第一卷

得余姚王冢宰華。時憲長楊公承芳以華儒士﹐抑第二﹐而以仁和李亞卿文爲榜首。明年辛丑﹐王狀元及第。至甲辰科﹐李亦及第。一科得二狀元﹐盛矣﹗李公之會試也﹐癸卯冬十二月發舟﹐行至毗陵﹐同行者二人好飲博﹐行與忿爭﹐一人持刃刺之﹐誤中李肩﹐賴皮衣獲無恙。李公驚悔﹐卽別二人﹐返舟抵家﹐已歲除矣。甲辰新正﹐親友以家貧親老促其行﹐李乃齋沐禱於鄕卜以決行止。是夜﹐行至淸和坊北﹐有人唱新狀元花生滿路來者。李聞之喜﹐卽治裝﹐初六日方起程﹐二月六日抵京﹐明日赴部投文﹐則席捨圖已掛﹐部中不肯納。李公苦告﹐尙書云﹕汝第往觀席捨圖﹐有空處方收汝。李亟往觀圖﹐尙缺其一。禮部方爲收卷塡圖。尙書笑曰﹕那爭你一个來作狀元耶﹖是春果及第。人之出處分定如此。弘治初﹐敬皇內宴﹐丘瓊臺以內閣﹐王三原以冢宰﹐各執己見論坐列﹐遂不相協。適禦醫劉文泰援例求進﹐王公不許。劉遂疏王公短事。時以丘公嗾之﹐丘且目王公爲好名。王不安﹐遂求去。物論嘩然。有揭詩於午門﹐曰﹕秦檜當年陷嶽飛﹐宋家宗社竟衰微。如今丘排王恕﹐明主須當早見幾。夫丘之文學在近世亦不易得﹐獨於正人君子頗不相容。如葉文莊﹑陳白沙﹑莊定山﹐皆被詆抑。時論以是少之。賀克恭云﹕若有一个臣﹐斷斷兮無他技﹐其心休休焉﹐其如有容焉。徧觀當世無有一能似之者。豈亦有爲而發歟﹖國朝名臣﹐久任享耆壽者﹐魏文靖公驥九十八﹐王端毅公恕九十三﹐胡忠安公氵熒八十九﹐馬端肅公文升﹑韓忠定公文﹑吳文恪公訥﹑章文懿公懋﹐俱八十六。王文端公直﹑王忠肅公翺﹑王忠毅公驥﹑林文安公瀚﹑劉忠宣公大夏﹑謝文正公遷﹐俱八十四。玆數公者﹐名位祿壽兼而有之﹐豈易得哉﹖元史天澤髯已白﹐一朝忽盡黑。世祖見之﹐驚問曰﹕卿之髯何乃更黑耶﹖對曰﹕臣用藥染之故也。上曰﹕染之何爲﹖曰﹕臣覽鏡見髯白﹐竊傷年且暮﹐盡忠於陛下之日短矣。因染之使玄。庶報效之心不異疇昔耳。上大喜。今在朝諸老多染須者﹐非貪戀官祿則求媚嬖妾而已。藉是以輸忠報國者幾何人哉﹖吾邑有陸三者甚狡黠﹐鄕人某有田三畝在其門首﹐歲與佃種入其租。陸欲占爲己業﹐某不從。弘治五年﹐該造黃冊﹐陸挽出一無賴者作中﹐假寫賣券﹐徑將田收過本戶。他日﹐某知之﹐與理論﹐不明﹐訟之。縣官拘審﹔陸與中從彊執以爲實賣。某負屈﹐無可控訴﹐遂相與詣城隍廟矢諸神。陸與中人各矢訖﹐某曰﹕彼利吾田而身命不顧矣﹐尙可與論曲直哉﹖卽隱忍棄與之。事已﹐各歸。陸抵家卽患寒疾﹐未幾中人亦得疾﹐俱七日卒。而某家漸裕。諺云﹕暗室虧心﹐神目如電﹐信夫﹗予聞之朱西村云。沈儒者﹐崇徳石門鎭豪惡民也﹐好交結﹐所爲多不義﹐以此居積致富。坐事發﹐問口外爲民。旋逃回﹐作惡如故﹐復利人產﹐謀殺一丐者﹐以害產主。事發﹐百計鉆求﹐以圖釋脫﹐爲郡守鄭鋼杖殺之。人人痛快。嘉靖中﹐嘗因母喪﹐致客數郡畢至﹐樓船蔽江﹐樞至墓所﹐經過橋梁低小﹐礙於行﹐悉拆毀爲之重造﹐喪事日﹐一尙書爲題主﹐一太卿爲祠土﹐皆鄰郡顯宦﹐各得數百金﹐頗爲淸議所訾云。弘治中﹐吳下水災﹐民流離萬狀﹐沈石田作《水鄕孥子》十首﹐雲﹕水鄕孥子難存活﹐半去神堂學打吹。吹笛會時還打鼓﹐學如不會趁扌建旗。水鄕孥子求魚活﹐辛苦求來賣又彊。今歲水鄕魚卻小﹐空籃歸去雨牀牀。水鄕孥子無衣著﹐手腳皮皴要忍寒。見欠戶傭三十貫。阿爺領去賣還官。水鄕孥子田無麥﹐趁伴髙鄕拾穗頭﹐爛是麵條乾是餅﹐看他人喫口涎流。水鄕孥子無牛放﹐賣不勝錢未有年。家裏鬧嗔閒飯﹐嫂來聒罵阿哥拳。水鄕孥子能辛苦﹐短小伶仃气力無。五畝薄田春漲裏﹐踏車不轉打嚨胡。水鄕孥子打敖扌追﹐手拔茆鍼彊塞饑。不見阿娘教喫飯﹐竈中無火已三時。水鄕孥子瘦堅堅﹐趕使能行使顧錢。饑飽趁人顚倒臥﹐也無娘惜與爺憐。水鄕孥團泥佛﹐俗說團泥雨卽來。怕見田淹糧不難﹐阿公嗔打哭哀哀。水鄕孥子最堪嗟﹐自小離鄕不戀家。終日趁娘求活去﹐傍人門戶唱蠶花。可謂曲盡貧民情狀矣。海市之說《菽園雜記》云﹐惟登菜有之﹐疑以爲蜃气所致。東坡曾禱於海神之廟﹐見焉。是又以爲可禱而得矣。《遼東志》云﹐遼之東南皆海山﹐當夏秋之交﹐時雨旣霽﹐旭日始升。其山嵐凝結﹐而城郭﹑樓臺﹑艸木﹑人物﹐掩映馳驟於煙霧之中﹐宛若人世所有﹐故名登萊海市。觀此則所謂海市者﹐大抵皆山川之气掩映日光而成﹐固非蜃气﹐亦非神物﹐東坡之禱﹐特偶然耳。開州王崇慶同知登州﹐亦嘗禱於海神﹐求見不得﹐遂作《海市辯》﹐謂﹕必不可信﹐吾鄕亦近海﹐舊未聞有此。邇來﹐海上人見海中城郭樓臺﹐隱隱浮沈。或有黃气如幄﹑如蓋﹐良久而滅。乍浦海中山傍亦時或有之﹐蓋天地之化﹐山澤之气﹐變幻無常﹐不獨登萊爲然﹐並海之地﹐宜皆有之。登萊特見之數耳。不可謂其必無是事也。徐天全自金齒回﹐放情湖山﹐日與耆俊遊樂。其遊靈巖山﹐作《水龍吟■D》一首﹐云﹕佳麗地﹐是吾鄕。看東山更比西山好。有罨畫樓臺金碧巖扉﹐仿佛十洲三島﹐卻也有風流安石﹐淸眞逸少。向西施洞口﹐望湖亭畔﹐對云影天光﹐上下相涵相照。似寶鏡裏翠娥妝曉。且登臨﹐且談笑﹐眼前世事幾多堪弔﹖香徑蹤消﹐屬廊聲杳﹐麋鹿還遊未了。也莫管吳越興亡﹐爲他煩惱﹐是非顚倒﹐嘆宦海風波﹐幾人歸早﹖得在家中老。遇酒美﹐花新﹑歌淸﹑舞妙﹐盡開懷抱﹐又何須較短論長。此生心應自有天知道。醉呼童更進餘杯﹐便捱得到三更﹐乘月歸仙棹。此老詞藻俊發﹐意气淩轢﹐當官隨試輒效﹐亦奇才也。獨於於肅湣事不能免於公議﹐惜哉﹗威寧伯王越﹐得罪革爵﹐編戍安陸。時作詩云﹕歸去來兮歸去來﹐千金難買釣魚臺。已知世事只如此﹐試問古人安在哉﹗綠醑有情憐我老﹐黃花無主爲誰開﹖平生心事炎如火﹐一夜東風化作灰。越跌宕不羈﹐有才略﹐但附汪直﹐終至於敗﹐不爲淸議所與云。沈石田詩云﹕忙忙展枕遂雞棲﹐碌碌梳頭雞又啼。傀儡不曾知自假﹐髑髏方始笑人迷。昨朝淸鬢今朝雪﹐滿眼黃金轉眼泥。輸我一尊酬見在﹐有詩還向醉時題。又一詩﹐不知誰所作﹐云﹕坐對湖山酒觴﹐醒時歌飲醉時狂。丹砂不是千年藥﹐白日難消兩鬢霜。身後碑銘空自好﹐眼前傀儡爲誰忙﹖得些好處且爲樂﹐光景無多易散場。二詩格調皆同﹐可謂達矣。營營名利﹐老死不悟者﹐亦獨何哉﹖石田詩云﹕揮金買笑逞豪英﹐自愧當初欠老成。脂粉兩般迷眼藥﹐笙歌一派敗家聲。風中柳絮狂心性﹐鏡裏桃花假面情。識破這條眞糸泉索﹐等閒倒戲兒棚。足爲少年蕩子之戒。牢落西南四十秋﹐歸來花發已盈頭。乾坤有夢家何在﹖江漢無情水自流。長樂宮前雲气暗﹐朝元閣上雨聲愁。新蒲細柳年年綠﹐野老吞聲哭未休。世傳爲建文君出亡西蜀時所作﹐未知是否﹐但悲傷感慨之情﹐猶有官家气象。恐它人不能道也。許忠節公之死﹐名公士夫挽詩甚多﹐惟王浚川《南昌行》一篇爲激烈﹐云﹕豫章妖星入太白﹐飛入勾陳■D光赤。欽天博士不敢奏﹐遠臣見之空嘖嘖。周公卜鼎八百春﹐漢代規模遠過秦。山東諸侯自破滅﹐淮王雞犬安能神﹖白洲老子中臺長﹐何用文章訁叟新莽﹖慶陽鄙夫稱雄特﹐學得兵書翻助賊。南風不競北人力﹐東門黃犬嗟﹐何及君不見。河南許汝登﹐皎皎眞丈夫﹗口中舌可斷﹐萬歲不肯呼。匣裏寶刀光電電﹐梅不先發梟賊顱。報國心切不言若﹐甘死寧能效囚虜﹖已拼魂作太湖云﹐何惜血染洪州士﹖黃霾塞天白日昏﹐長風翻江帝心怒。鄱陽未接勤王師﹐坐令狂奴气先沮。汝登汝登振古豪﹐吞聲苟免蜉蝣曹。《中山狼傳》﹐世傳爲故城馬中錫所作﹐大旨謂施恩於人﹐人不惟不之報﹐而反仇之。詞意憤激﹐亦足以警世。正徳中﹐流賊起河朔﹐勢甚猖獗。朝廷以中錫素有才望﹐命以都禦史督大軍往平之﹐委任重矣。中錫抵家﹐遷延觀望﹐受賊厚賂﹐不速進兵﹐以致賊肆意屠掠﹐如入無人之境﹐禍延列省。迹其所爲﹐忍心負國﹐與狼何異﹖中錫坐是死於獄﹐君子不以言取人﹐觀此益信。杭之富陽產茶並鰣魚﹐二物皆入貢﹐采取時民不勝其勞擾。分巡僉事韓邦奇目擊其患﹐乃作歌曰﹕富陽山之茶﹐富陽江之魚﹐茶香破我家﹐魚肥賣我兒。采茶婦﹐捕魚夫﹐官府拷掠無完膚。皇天本至仁﹐此地獨何辜﹖富陽山﹐何日頹﹖富陽江﹐何日枯﹖山頹茶亦死﹐江枯魚亦無。山不頹﹐江不枯﹐吾民何以蘇﹖邦奇關中人﹐剛方執法﹐爲鎭守中官劾去。後復起﹐官至都禦史。是詩杭人至今傳誦之。海昌朱銓妻範氏﹐夫亡剪髮自守﹐年逾八十。姑蘇王渙﹐吾郡判也﹐爲作《剪髮賦》云云﹕思是身不可以再辱﹐猶吾發不可以再續﹐乃入錦幃﹐握絲一束﹐乃引金刀﹐矢天三囑﹐謂生斯者父母﹐而結斯者夫子。垂地覆面﹐痛裂骨髓。爲心比發﹐以發代死。長縷斷兮雲散綠﹐淚血淺兮刃痕紫。掩鏡擲發﹐抱節沒齒﹐非李姝之委地﹐而自嘆家亡﹐非玉環之剪獻﹐而竊希寵旨。壯矣此發﹗昔靑今白。對孤影而謝以膏以沐﹐歷八旬而匪一朝一夕。冰炭在心﹐雪霜在額。誰謂發柔﹖堅兮礪石﹗誰謂發短﹖節兮千尺﹗是發之裂﹐古有所似﹐爲竇氏女鼻﹐爲王凝妻臂。又似忠臣有死無二﹐爲常山舌﹐爲吳門眥﹐爲王子心﹐爲文山﹤骨此﹥。於乎噫嘻﹗有節者無發﹐而有光﹔無節者有發﹐而無義。懷彼二心﹐而不如婦人者﹐當如王旦之削去。何髙弁峨冠而擁位﹖此波不知東奔幾千百里﹖此柱不知中立幾千百世﹖非此波無以表此柱之壯﹐非此柱無以障此波之靡。其在人也﹐達而爲抑洪水﹑驅猛獸之大禹﹑周公﹔窮而爲作《春秋》﹑距楊墨之孔子﹑孟子。又達而爲掃俗學﹑挽正傳之程子﹑朱子。其不幸也﹐爲二十四郡之斫舌漁陽﹐三百年之風沙燕市。嗚呼﹐此其所以爲中流砥柱也歟﹗右《中流砥柱贊》﹐不知何人所作。一云西涯﹐一云邃庵﹐未知孰是﹖元劉靜修作《白雁行》云﹕北風初起易水寒﹐北風再起吹江幹。北風三吹白雁來﹐寒气直薄朱崖山。乾坤噫气三百年﹐一風掃地無畱殘。萬里江湖夜瀟灑﹐佇看春水雁來還。蓋詠遠室興王﹐平宋之次第也。《輟耕錄》《玉常嘉話》云﹕宋未下時﹐江南謠曰﹕『江南若破﹐百雁來過。』當時莫諭其意。及宋亡﹐乃知指伯顏行師也。靜修云白雁豈亦指伯顏歟﹖王振死土木﹐錢學士溥爲撰葬銘﹐稱其忠烈。陸式齋詩云﹕王閹素稱彗﹐輕生忍如此﹗吏官忠烈銘﹐千載孰非是﹖劉瑾作玄明宮﹐李閣老東陽爲作碑記﹐頌其功勛﹐李空同詩云﹕峨碑照輝頌何事﹖一訁叟死後一訁叟生。時同歸於失言矣。其能免後世之誚乎﹖元胡石塘先生﹐趙松雪嘗爲羅司徒奉百定﹐請作乃父葬銘。先生怒曰﹕我豈爲宦官作葬志耶﹖是日先生正絕糧﹐其子以情白親友﹐咸勸受之。先生卻愈堅。賢於錢﹑李遠矣﹗杭州西湖諸山﹐如飛來峯﹐三天竺﹑煙霞﹑石屋﹑虎跑諸處﹐巖洞幽絕﹐實東南勝地。元僧楊璉眞伽乃於各處鑿成觀音﹐羅漢像﹐以千百計。又﹐中天竺佛殿後壁山水﹐乃王叔明所畫﹐歲久剝落﹐有遜齋子爲補之﹐開化方豪題其上﹐云﹕飛來峯天奇也﹐自楊總統鐫之﹐天奇鑿矣。叔明畫人奇也﹐自遜齋子補之﹐人奇損矣。此二者﹐山中千古不平之疑案也。予法官也﹐不翻是案﹐何以服人﹖爲時傳誦。未幾﹐寺被回祿﹐盡皆毀。惜哉﹗方號棠陵﹐予鄕同年也﹐自刑部主事出爲湖廣臬僉云。今人於人之嚴肅難犯者﹐則稱之曰是包待制﹑曰包龍圖。於人之淸狷有守者﹐則稱之曰趙淸獻公。於人之秉禮嗜古者﹐則稱之曰假司馬溫公。於人之唆來扇去言行反覆者﹐則目之曰湯思退。於人之瞞心昧己挾詐欺人者﹐則目之曰賈似道。夫人立身於千載之前﹐而好惡定於千載之後﹐可不知所自處哉﹖西涯久在內閣﹐務爲循默﹐又不引去。一日﹐有士人入謁﹐畱詩而去﹐云﹕髙名直與鬥山齊﹐伴食中書日已西。回首湘江春艸綠﹐鷓鴣啼罷子規啼。西涯出見之﹐甚加嘆賞﹐卽令人追之﹐不及矣。不久﹐遂請老。西涯長沙入﹐故云湘江。國朝中三元者﹐金溪吳公伯宗﹑淳安商文毅公輅。今人但知商公爲三元﹐而不知伯宗之爲三元﹐豈世遠人亡﹐知之者少耶﹖伯宗洪武四年及第﹐官至武英殿大學士﹐剛直有學﹐其人品恐不在商公之下。新淦範氏早寡﹐讀書能詩﹐東裏楊公過淦村塾﹐見案上對一聯﹐云﹕墨落罘中﹐一片黑雲浮琥珀﹔梳橫枕上﹐半輪殘月照玻璃。問誰所對﹐學子不答﹐固詰之﹐乃曰﹕家母。公大驚異。後朝廷欲選一女學師﹐時公在館閣﹐因薦之。召入禁中﹐數年。一日﹐題《老婦牧牛圖》云﹕貴妃空死馬嵬坡﹐出塞昭君怨恨多。爭似阿婆牛背穩﹐笛中吹出太平歌。宣廟見之﹐曰﹕彼不樂居此矣。封爲夫人﹐厚賫而遣之。何烈女泗州人﹐早喪父﹐值歲荒﹐其母鬻之娼家。及長﹐色艷艷人。娼欲以事巨商﹐徼厚利。女泣不從。及期﹐迫之﹐女引刀自斃。槁葬之淮之蒲浦。弘治末﹐淮大旱﹐禱雨無徵。父老抗言冤气所致。太守王某爲攺葬﹐天乃大雨三日。立祠府治之東。正徳初﹐推官馬癸復請於朝﹐立祠墓左﹐樹碣表之。丁卯冬﹐予會試北上﹐過淮謁焉﹐祠方落成。正徳辛未五月﹐流賊擁眾入潞州西火鎭﹐大肆焚掠。趙氏女名小悶兒﹐年二十一﹐獲之上馬。女乃自投於地﹐大呼曰﹕我良家子﹐卽死誓不受辱。賊悅其色﹐復挾之上馬﹐女復自投﹐如是者三。賊乃射其目﹐斷其右臂以死。原氏女﹐名燕菊﹐年十八﹐與鄰人焦相妻程氏同匿土穴中﹐爲賊所覺﹐曳出欲犯之。女罵曰﹕我家爲汝賊所破﹐我父母兄弟爲汝賊驅迫﹐今不知其處﹐恨不嚙汝肉萬塊﹐可從汝以苟生耶﹖罵不絕口。賊怒亂刺殺之。程氏時年二十七﹐亦忿罵曰﹕我有夫﹐寧死不從汝。賊見其淸粹﹐不忍害﹐以忍恐之﹐程愈忿﹐愈罵。賊怒﹐就地曳之百餘步﹐皮肉皆傷﹐罵不絕﹐亦殺之。平氏婦﹐年二十餘﹐與夫王川避之山谷間﹐顚沛相失﹐爲賊所得。賊見其少麗﹐驅至鎭﹐置諸民捨﹐欲犯之。平度不能脫﹐亟抱幼兒赴井死。予僚友申綸廷言時爲潞守﹐爲予詳言之。噫﹐西火一小鎭耳﹐非聲名文物之都也。而四婦女者﹐視死如歸﹐凜不可犯。十室之邑﹐必有忠信。信夫﹗海昌朱靜庵﹐司訓周汝航之妻也﹐出自名族﹐博學能詩﹐有聲成化﹑弘治間。若古樂府﹑長歌﹑短章﹐皆有古人矩度﹐絕無纖麗脂粉之气。有《靜庵集》藏於家。平生婦徳﹐冰淸玉潔﹐朱淑貞﹑李易安不足多也。桐城陶氏有四節婦。國初陶鏞戍大寧﹐沒﹐子繼方周歲﹐妻鐘氏年二十五﹐負夫骸骨及繼走數千里﹐還葬於鄕。剪髮自誓﹐孀居五十七年﹐年八十二而卒。繼亦早世﹐妻方氏二十七﹐誓死養姑﹐撫其子亮讀書﹐中景泰癸酉鄕試﹐卒於太學。亮妻王氏年二十八﹐妾吳氏年二十二﹐皆無子嗣﹐相仿紡績給日﹐終身不攺圖。成化末﹐事聞﹐詔樹四節坊﹐旌其閭。予丰兄典教桐城﹐有詩云﹕想得黃泉見夫日﹐婦姑妻妾總無慚。蓋世所罕見。後陶竟絕嗣云。吾鄕張方洲先生﹐無子﹐妾甚多﹐有二侍婢﹐一髙氏﹐名寒香﹐一李氏﹐名晚翠。先生卒時﹐二婢方及笄﹐服旣除﹐諸妾憐其少﹐欲遺歸他適。二婢知之﹐言母輩能守節﹐吾二人獨不能守乎﹖遂詣先生靈幄﹐相向大哭﹐各剪其發﹐以誓無二。嚙淸茹苦﹐垂四十年。有司以聞﹐詔旌爲雙節。士夫題詠甚多﹐獨雪江二絕爲勝﹐云﹕交剪雲鬟報主恩﹐鏡臺花落洗頭盆。同心待死方洲上﹐霜月寥寥夜到門。縞素沈沈抱所天﹐死心已在剪刀前。主家樓上孤燈淚﹐同灑秋風四十年。向烈婦﹐名月妝﹐王氏女﹐向升之妻也。年十六歸升﹐甫一年而升卒。婦大慟﹐殞地幾死。設一榻柩傍﹐朝夕坐臥其上。時覽鏡曰﹕人言女子頸長者傷三夫﹐吾其可三夫乎﹖欲縊者屢﹐爲姑所止。日以鍼工自遣﹐間日一市肉﹐奉其姑而已。自升卒﹐卽不復茹葷。姑閔婦少﹐欲奪其志﹐號泣引斧斷足﹐以誓不再﹐又爲姑所止。居一年﹐姑欲以從子某來後升﹐婦念子止少六歲﹐況以叔爲子﹐焉能混處﹖乃決意求死。至晚﹐伺姑寢﹐沐浴整衣﹐縊於柩側。時嘉靖戊戌冬十一月五日也﹐年十八。升卒時﹐以一汗遺婦﹐曰﹕汝不吾忘﹐見此卽見吾也。婦得﹐朝夕玩視﹐瀕死不去手焉。婦性聰慧﹐幼讀書﹐通大義﹐時時吟詠。旣卒﹐姑於櫛笥檢得手書數詩﹐皆自傷其命薄﹐有誓死不二之志。聞者憐之。今錄其一二﹐云﹕孤燈一盞照空房﹐四壁蛩聲寸斷腸。休怨淒涼眼前事﹐自燒前世斷頭香。平生節孝兩無成﹐遺笑人間作話名。寄語湘君賢姊妹﹐東風回首莫關情。弘治初﹐有姚節婦﹐方洲先生爲立傳﹐至是五十年﹐又見向婦。吾丰長公爲作傳﹐皆所謂疾風勁艸﹐大有關於世教者歟﹗國初﹐濟南張節婦﹐鄒平人﹐年十八﹐歸戍卒李午。午同從子零出戍於閩﹐未幾﹐午卒。張獨事舅姑父母﹐生養死葬﹐無遺禮﹐復痛夫死數千里外﹐枯骨未知所歸﹐乃往臥冰上﹐呼天﹐祝曰﹕天若許妾見夫骨﹐𨿽寒甚當不死。臥逾月猶生﹐鄕人異之﹐爲聞於官﹐給路引遣之間關。至戍所﹐零猶在﹐問夫葬地﹐榛莽不可識。張哀慟幾絕。夫忽降於童﹐與張語生前事﹐甚悲﹐且示骨所在。張如其言﹐發得之﹐持骨祝曰﹕爾信妾夫骨﹐入口當融如冰雪﹐黏如膏。已而果然﹐乃抱持而哭。官司義之﹐復其役﹐使零扶歸濟南。噫﹐世上婦以節名者多矣﹐苦心苦行﹐未有如張者。其獨行之儔歟﹖事見《潛溪集》。吾鄕景泰﹑天順間﹐有張澤民者﹐居董家巷西﹐家僅溫飽﹐瀟灑好事﹐略知文墨。嘗理小舟﹐具琴書茶竈﹐一蒼頭舉棹隨意所之﹐遇淸絕處﹐卽樹陰下橫琴自鼓﹐興味然。嘗折梅一枝﹐貯瓶內﹐命童子捧之﹐訪天寧玉僧。童子上月臺﹐失腳﹐碎其瓶。徐顧曰﹕興已盡矣。卽返步。家有問月樓﹐時與鄕彥李孟睿﹑陸順徳﹑蘇雪溪﹑觴壑輩觴詠其上﹐如澤民者﹐今不可得而見之矣。吾鄕童景文先生﹐名輝﹐性至孝﹐家甚﹛宀婁﹜﹐奉其父朝夕甘旨不缺。冬夏衣必輕暖﹐己則粗衣糲飯﹐誦讀不輟。父顏色稍不悅﹐卽長跪請責。父亦嚴毅﹐不少恕﹐白首猶然。人稱爲童孝子。督學憲臣臨郡考試﹐景文行至中途﹐見漁者网得鮮鱗﹐曰﹕此可奉吾父也。卽以行纏易之﹐徒步攜歸﹐烹以供父﹐然後赴試。學師責其後至﹐弗卹也。景文子顏﹐亦苦學﹐嘗走閩中﹐講禮於劉子賢﹐動循矩。一日﹐久雨頹其垣﹐父命顏葺之。顏趨少緩﹐父呼景文跪﹐曰﹕顏不承祖命﹐是誰之愆﹖景文伏地﹐請責。父杖之﹐起﹐率顏手完之。家庭之間﹐儼然若公府。今不可復得矣。後父年八十餘卒﹐予猶及見之。景文以貢遙授鎭江府經歷﹐亦八十餘卒。顏不底於成﹐亦卒。子姓凋零﹐孝友之家﹐弗昌厥後﹐何哉﹖予外祖王翁﹐名賓﹐字本敬﹐號貧樂﹐家頗裕﹐性豪邁倜儻。鄰里皆敬畏之。然好文事﹐樂交賢達鄕先生。張方洲﹑陳友云皆與友善。先母宜人其次女也。翁最愛之。弟名忠﹐字本誠﹐號就蘭﹐讀書通大義﹐性坦直﹐不事生產。𨿽﹛宀婁﹜空亦怡然無求。存心作事﹐一以天理爲主。方洲尢敬愛之。三子長佩﹐號杏莊﹐能醫。次儀﹐號古鐵﹐善金蘭墨竹﹐著名江湖。親喪﹐廬墓絕飲﹐得疾卒。人稱其孝。季仟﹐號犢舟﹐能艸書﹐喜吟詠﹐有巧思﹐制作精妙﹐良工殆不能過焉。予嶽翁姓張﹐名彥升﹐字景初。族大而饒於貲﹐兄弟五人﹐翁最少﹐所居去寒舍甚邇。翁季女少時﹐相者見之﹐言後當大貴。時予年十一二﹐每出入裏閭﹐翁必愛而禮之﹐卒擇予爲婿。愛逾諸子﹐旦暮戒勉﹐務底予於成﹐繼室張亦禮重予。予官沔陽﹐翁送之任。曁予轉官南都﹐爲正徳丙子。是冬﹐翁夫婦一月俱殂。後被回祿﹐盧捨一空﹐諸孤伶仃。嘉靖癸未﹐予轉襄陽﹐歸省﹐始克葬二樞於其先塋。翁𨿽居■D﹐服賈事﹐質直好義﹐人有過﹐面折之。見賢士夫﹐極加禮敬。鄕裏多歸重焉。壽止六十有六。若翁者不可多得矣。今予妻亦下世﹐子俱不振。歲時伏臘﹐予必爲位祀之如其先。感念今昔﹐不覺淚涕之交零也。長興徐子南丙﹐與予同鄕舉﹐復同舟會試。爲人內剛外和﹐意气慷慨。以同姓﹐乃結爲兄弟。予長二年﹐子南以兄事之。予亦直呼子南爲弟。後中乙榜﹐教醴陵﹐六合﹐丞太學﹐教授松江﹐尹永新﹐回翔仕途者近三十年。與予過失相規﹐患難相卹﹐同胞莫過。仕途中不知其非親昆季也。初字邦明﹐因予字從子﹐乃攺字子南﹐號半溪。世居長興﹐在六合時﹐佳靈巖山水之勝﹐遂卜居。父母因遷葬焉。子態徵﹐遊六庠。予生平友如子南者﹐自謂庶幾天愧古人久要者矣。今俱歸林下﹐各天一方﹐不得時相會晤﹐每一思之﹐便欲淚下。吾子孫其無忘世講焉。弘治辛酉三月﹐巡按禦史永州陳銓按郡堂試﹐予夜夢一老人告予曰﹕徳裕以大義謀國事﹐汝知之乎﹖予知爲司馬公論濰州之議﹐應曰﹕知之。老人復曰﹕須要作得好。詰旦﹐將入院﹐予與東溪﹑丰二兄語所夢﹐皆曰﹕得無出是題乎﹖少頃﹐就試﹐論題乃牛李是非得失何如。越二日﹐唱名發落﹐丰兄第三﹐予第六﹐溪兄第七﹐俱在優等。是歲吾邑應試者四十二人﹐陳公詢知爲昆季﹐甚喜之。正徳丁卯元夜﹐先母宜人夢方洲先生緋袍金帶﹐過寒家﹐問予在否。先母出見﹐答曰﹕少出矣。先生徑入予寢室﹐解袍帶置於牀。出曰﹕吾冠帶已付三郎矣。遂去。明晨﹐先母語丰兄以所夢﹐兄卽往學宮觀題名。先生中正統丁卯鄕試﹐歸告先母﹐甚爲予喜之。及秋﹐予果中式。先生仕至知府。成化丙戌﹐解官。予亦至知府﹐嘉靖丙戌致仕。中間履歷𨿽不同﹐而功名始終一無所爽﹐其亦異乎﹗正徳庚子冬﹐會試北上﹐予與潘惟遠﹑鐘彥材同舟﹐至白洋河﹐見流賊沿途劫殺﹐心甚憂忄栗﹐曰﹕功名有分﹐脫犯不測﹐柰何﹖欲返者屢。二友曰﹕行已至此﹐盍禱以決﹖至濟寧﹐夜﹐予三人卽船頭焚香﹐告天乞夢。是夜﹐予夢至一境﹐山明水秀﹐云是鳳陽。見一宮殿﹐朱門半掩﹐人曰﹕此鬼樂殿也。三人卽入。觀玉階金闕﹐極爲宏麗。登殿﹐見一塑像﹐髙丈許﹐冠皮弁﹐服蔥白袍﹐西向坐。予曰﹕此髙皇帝像也。卽偕二友四拜扣頭。二友起退﹐予曰﹕臣當八拜。復四拜訖﹐像掀髯降座﹐掖予起﹐殿上八音並作﹐耳所未嘗聞者。旣覺﹐問二友﹐皆云無夢。予以夢告之﹐二友曰﹕子決中矣。卽行無疑。至京﹐入試﹐終場策首問髙皇帝龍飛鳳陽事。及傳臚﹐前後八拜﹐殿上奏中和樂﹐宛若夢中所聞。精誠感通﹐信乎有神也。正徳辛未會試﹐初場出﹐夜夢李西涯﹑劉野亭二閣老攜酒果過舍下稱賀﹐先君出迓。旣入﹐二公上坐﹐先君對席﹐予侍飲。飲畢﹐西涯出一扇授予。予誦袁宏答謝安之言謝曰﹕當奉揚仁風﹐彼稱黎庶。是歲野亭會試主考﹐西涯廷試讀卷﹐予爲二公所取。八月開選﹐授沔陽知州﹐贈扇卽作郡之兆。功名有大數存焉﹐豈可得而妄干之哉﹗予登第之八月﹐授沔陽知州﹐九峯孫先生時爲戶部尙書﹐卽來訪。予出見﹐坐定﹐先生曰﹕閣下釋褐﹐初授卽爲大夫﹐專理一郡﹐榮矣。愼毋懷歉。予曰﹕豈敢﹖但恐弗能勝任耳。願聞教。先生曰﹕初蒞官﹐不可便望升﹐望升則無心做好官矣。又曰﹕初要嚴﹐不可寬縱。一年後﹐法立令行﹐民不敢犯﹐然後漸寬﹐則民知感。若下車就從寬﹐則事馳民玩﹐後欲復嚴﹐無及矣。又曰﹕吾弟某在家﹐專於鄰近州縣有所求爲﹐閣下到任﹐彼必來見﹐幸峻拒之﹐勿以吾故縱令壞事也。領檄後﹐與趙漸齋同舟行﹐至臨淸﹐適二泉邵先生督餉駐此。予二人鄕舉時﹐二泉以右轄提調﹐甚見愛。造謁﹐二泉曰﹕昨見髙中﹐甚喜。今又做官矣。進士初做官外任﹐更歷民事﹐後來大有受用。吾亦初授許州﹐八年始得遷轉。不可便望升也。又曰﹕愼毋以土宜饋人。明年二月﹐予至沔﹐沔去華容﹐隔江耳。予以少儀遣吏侯問東山劉先生﹐先生出見吏﹐與之坐而問﹐賜之酒食。瀕行﹐出謝牘﹐授吏曰﹕吾老不能書﹐命小孫代筆﹐歸語爾主﹐居官之道﹐潔已愛民﹐勤政事﹐敬上司﹐四者兼盡﹐賢譽出矣。不要好名﹐好名最大壞事。三先生引掖後進﹐言皆諄切﹐至今可想。愧予疏庸不學﹐無所成就﹐有負教愛多矣。林泉無事﹐偶一錄之﹐以識不忘。予觀政大理時﹐以八月得選﹐同年太倉何壁﹐相與甚厚。一日﹐謂予曰﹕聞吏部取選﹐止於年兄﹐例得作州。吾太倉缺守﹐且與鄕密邇﹐可計而得。予謝之。他日復以爲言﹐予又謝之。乃拉施西亭聘之﹐以彊予。予曰﹕榮辱有命﹐食祿有方﹐況筮仕之初﹐決不爲此。聘之深然之﹐已而得沔陽。同年何文徵壁﹐容貌後偉﹐詞藻淸麗﹐嘗以翰林自許。及選庶吉士不得﹐心已怏怏。繼聞選科道﹐自謂以貌以年﹐可必得矣。及選﹐復不得。以名在二甲﹐部屬之選﹐其所不屑者。及選部屬﹐又不得﹐遂出知開州。州當流賊擾攘用兵之際﹐文徵抵任十餘日﹐以糧艸不繼﹐爲巡撫都憲寧杲所責。憤怒遂得心疾。家人環守終日﹐僚佐百方療治﹐越兩月稍知人事。乃命家人回取家眷。時母年幾八十﹐繼室方二十餘﹐且無子。旣至任﹐出見﹐母妻悲泣﹐慰問如平時。家人不復虞有他故﹐至晚膳罷乃自縊於一室。噫﹐文徵气豪自負﹐旣登第卽欲躋華履要﹐一拂意遂恚憤以死﹐不足悲也。獨其母妻無托﹐予在沔時﹐亦嘗周之。此可爲妄意不知命者之戒﹗襄陽撫民憲副王佩﹐字朝鳴﹐四川南兗人。正徳戊辰進士﹐舊爲南道禦史﹐恃才負气﹐城府凜然。與襄守撫州吳華不相能。予至襄﹐頗爲降意﹐有大事必商榷而後行﹐每稱予直諒可與。乙酉秋九月﹐往安陸回﹐中途值風雨﹐又以久不調﹐心甚怏怏。十九日至司﹐是晚﹐予夢王深衣幅巾造予廨捨﹐再拜言曰﹕將歸故鄕﹐特來別君﹐幸終愛之。予覺而驚異。黎明﹐吏報王公已中風矣。予亟入視﹐已不能言。卽爲經紀後事﹐棺斂之具﹐悉從厚。越六日﹐遂卒。王爲人深刻﹐不悅者眾﹐率謂其愛錢。錢實無所有也。其母妻出拜﹐泣曰﹕使遇前守吳公﹐豈得送終如此之厚﹖是兒不幸中之大幸也。予復聞諸當道﹐厚賻以歸。其喪子臺舉人﹐亦早世。襄陽守判周全﹐貴溪人﹐監司檄署棗陽縣事。去兩月﹐子婦笄年甚美﹐有一少年﹐日夕來調戲﹐婦輒昏亂與合。每夜分卽至﹐如是者半月。夫固同寢不知﹐後亦微覺。及欲拘執﹐則不見矣。婦面色漸黃痿﹐姑詰其故﹐婦漢有隱。姑曰﹕妖也。乃召術者﹐百方驅之﹐無驗。敏夕姑率家人婦女入伴﹐妖略不畏避﹐至見形作聲云﹕何物微術﹐乃欲驅我乎﹖兩月餘﹐婦益■D羸。家人驚惶而無措。一夕﹐其始夢其先翁曰﹕此事須告太府方有處。翼旦﹐令家人來見﹐述夢﹐懇乞﹐予亦不知所謂。是日﹐偶出鐵佛寺訪客﹐左右言寺中有張道士者﹐北京人﹐能驅妖怪。予亟召見之﹐修髯白面﹐年已七十﹐如壯夫然。予語之故﹐道士曰﹕去之不難。卽延入周廨﹐書符設法﹐仗劍入房﹐久之出﹐曰﹕是妖當在城西五里外﹐今除之矣。後果不復來。過半月﹐姑率其婦來謝。先室見之﹐婦顏色如舊。只此一事﹐其姑之夢之異﹐道士之術之神﹐皆可紀云。予守襄之明年﹐爲嘉靖甲申﹐夏之旱﹐予率僚屬禱雨﹐數日不得。耆民言﹐萬山有龍潭﹐去府七八里﹐必禱於此﹐方可得雨。予乃徒步往求之。旣拜﹐耆民以虎骨投之﹐予卽返。至府﹐大雨如注﹐頃刻沾足。甚異之。復見松人談其先達孫衍爲延平守時﹐弘治辛酉﹐復亦大旱﹐衍禱於龍潭﹐正拜伏時﹐民投以虎頭﹐龍卽起﹐暴雨大至。官吏不能避﹐衍及知縣皆死。禱雨用虎骨﹐此理殆不可曉。或謂龍陽物﹐虎陰物﹐亦陰陽感觸而然。又有謂龍神物也﹐極畏穢﹐不特虎骨可致雨﹐牛馬入骨投之﹐亦起雨﹐可立致。未知然否﹐禱雨者宜防之。予過江西崇仁山中﹐將憩一寺中﹐午餉﹐有平巾靑衣者十數輩﹐跪道左﹐稱和尙迎接。予甚訝之﹐問左右﹐曰﹕此間寺俱有田﹐村中人投爲僧﹐承種田地﹐辦納糧差﹐名砧棋僧﹐不披剃﹐不焚修﹐居宿外宅﹐佛像殿宇輪守修葺而已。予且飯且吟﹐云﹕四面山光繞寺門﹐田園耕鑿別乾坤。寺僧猶喜如人類﹐髙帽長衫發不髡。使天下寺僧皆如此﹐則斯教可不除而漸滅矣。後見《輟耕錄》﹐載唐鄭熊雜記云﹕廣中僧有室家者謂之『火宅僧』。宋陶谷《淸異錄》﹕京師大相寺僧有妻﹐曰『梵嫂』。其曰火宅﹐卽今稱道士有妻者爲火居也。予在南兵時﹐吾浙一僚與江右一僚﹐各論本省人才。江右者證以翰林多吉水﹐朝內半江西之說﹐以爲江優於浙。爭辯不已。予曰﹕二君且休﹐聽予數之。吾浙入國朝來﹐太祖開基運籌帷幄﹐佐成大業﹐則劉誠意爲謀臣之首。論思侍從黼黻皇猷﹐則宋潛溪爲儒臣之首。建文之難﹐方正學爲忠臣之首。己巳之變﹐於少保爲功臣之首。宸濠之叛﹐孫忠烈首輸忠盡節﹐王陰明首倡義戡亂。今皇上入承大統﹐張羅峯首建議以成大禮。功業﹑文章﹑節義﹐傑然爲列省之冠。江右人才𨿽盛﹐皆當讓一頭地。眾僚翕然服其當云。南京牛首山寺﹐殿西一室東向﹐門有穴如豆﹐大閉其門﹐久之﹐晴光射入﹐虛明滿室﹐殿塔林木﹐影皆倒懸。予往觀﹐心甚異之。及觀《吳郡誌》云﹕虎丘寺閣板上有一竅﹐當日色晴時﹐以數寸白紙承其影﹐則一寺之形勝﹐悉於紙上見之。但其頂反居下﹐事正相類。永樂六年﹐蘇人有以虎丘塔影倒射爲祥瑞奏聞者﹐文廟敕守臣李綜云﹕天地之間﹐有形之物﹐無不有影﹐塔影倒植者﹐蓋由天光射窗隙中﹐影隨天光傾﹐遂成倒植﹐非特塔影﹐凡物皆然。以爾等觀之﹐塔影果爲端乎﹖果非瑞乎﹖奏言塔影者﹐朕已罪之。爾等非不自知﹐但姦邪之心﹐不忠於國不仁於民﹐朋比罔上之心﹐恣無畏忌﹐以法論之﹐死有餘辜。今姑屈法宥爾﹐以俟自新。其深省之﹐無蹈前非。聖哉﹗正徳丁丑春﹐予奉迎先父母就養於南都。時車駕主事徐文明晉乃翁八十二歲﹐武選郎中湯引之繼文乃翁六十六﹐職方主事顧英玉璁乃翁五十八﹐武庫郎中歐陽崇道鐸乃翁六十四﹐考功主事王汝和鑾乃翁七十五﹐禦史王士招以乃翁六十八﹐先公七十六﹐七人者﹐惟歐﹑顧爲同僚﹐餘皆同年家也。文明乃首治具於靈谷寺﹐邀諸老出遊﹐繼而各設一席報恩﹐天界﹑髙座﹑淸涼﹑雞鳴諸勝處無不至。予輩皆從之。諸老皆已受封﹐錦衣﹑烏帽﹐丹顏白髮﹐或乘肩輿﹐或跨Ы段﹐陟降陵谷﹐宛若神仙﹐亦一時之良會也。南都人談爲盛事。不數年﹐諸老相繼謝世。後文明止靑州守﹐引之止湖廣憲副﹐汝和止文選員外﹐俱卒於官。文明﹑引這家俱貧﹐於俱不振。汝和一子已鄕舉。英玉止河南僉事﹐予止襄守﹐皆落莫苟延。惟崇道至吏侍﹐士招至兵書。屈指二十餘年﹐存沒升沈﹐迥然各異。追惟往事﹐若一大夢。人生良晤﹐豈易得哉﹗予守沔時﹐過範漑關﹐舊有解亭﹐云卽鄭交甫南遊漢臯﹐遇二女解珠贈交甫處。及守襄﹐襄城西亦有解﹐諸志亦云。然未知孰是。沔有滄浪村﹐在州城東﹐又有濯纓鋪﹐爲屈原旣放逢漁父處。襄之均州北亦有滄浪水﹐州東半山有滄浪亭。予嘗登焉。蓋漾東流爲漢﹐又東流爲滄浪之水﹐隨地得名﹐故漢自漢中來﹐經鄖﹑襄﹑安﹑沔至大別山入江﹐曰漢中﹑漢津﹑漢江﹑漢臯﹑漢口﹑漢川﹑漢陽﹐皆漢所經歷地。而滄浪卽其水﹐非別有所謂滄浪者。但屈原時沔爲云夢地﹐去湘潭爲近。楚居郢﹐卽今安陸州。旣放﹐則從而南也。若襄在郢北﹐去湘潭益遠﹐不應溯洄而上。予謂沔之滄浪爲近是云。沔水在褒城縣南﹐源出古金牛縣界﹐南流合沮水。褒水又東至南鄭入漢水。《漢志》﹕沔﹑漢一水二名﹐故漢中府有沔縣﹐舊亦爲沔陽縣﹑爲沔州。湖廣之沔﹐周地圖夏水合諸水同入漢﹐自漢入瀦﹐名七里沔﹐故東晉爲沔陽郡﹐隋爲沔州﹐唐宋爲汶州﹐今攺爲沔陽州。二沔相去幾三千里。孔明躬耕之地﹐實在隆中﹐去襄陽城西三十里﹐羣山中﹐惟此隆然最髙﹐故朱子《綱目》大書劉備見諸葛亮於隆中﹐是也。漢時襄屬南陽郡﹐三國魏始置襄陽郡。故今南陽府亦有臥龍岡。《一統志》備載爲孔明隱處之地﹐蓋因躬耕南陽之說而云爾。其實則在隆中也。《漢晉春秋》曰﹕亮家於南陽之鄧縣﹐在襄陽城西二十里﹐今襄陽城北有故鄧城﹐去隆中不遠故云。龐徳公宅﹐在襄城東南鹿門山中﹐今爲鹿門寺。嘉靖乙酉﹐巡按禦史東萊王秀命建三髙祠於寺後山上﹐祀徳公及孟浩然﹑皮日休﹐鄭伯興有記。予謂徳公隱徳尙矣﹐誠宜祀之。浩然文質傑美﹐流風尙存﹐或可配食。至日休﹐事黃巢﹐與沈云翔﹑裴渥同爲翰林學士﹐甘污僞職﹐胡可與徳公並列哉﹖不知當時何見而取之也。謝公巖在峴山之麓﹐晉謝希逸遊此故名。巖東復有一巖﹐差小﹐予作亭其上﹐名曰少巖。景致幽絕﹐政暇時拉僚佐出遊﹐命何孝子繼宗守之。予有記。大堤在府城西﹐舊疑遊冶之地﹐故古樂府有大堤曲。張柬之詞云﹕南國多佳人﹐莫如大堤女。《詩》漢有遊女﹐蓋其地也。今府城西門外堤上﹐襄藩樂戶居之﹐不下數千。士人商賈南北行者﹐必假宿焉。每旦﹐妓人盛飾﹐百十爲羣﹐俱從浮橋步至樊城酒館﹐至暮挾客以歸﹐猶有大堤之遺風焉。襄陽名勝之地﹐多古公侯將相墳墓。予初至郡城﹐見城垣街衢並民間墻壁﹐皆花紋古甓成者﹐詢之﹐知爲墓磚。襄人多喜發掘﹐𨿽平地無封識者﹐亦能探知其下有墓﹐掘之或一丈﹐或二丈。初蓋不止利其磚耳﹐發其磚﹐盜其物﹐則棄毀其骸骨。間有千百年後形體尙存者﹐漫無碑志﹐𨿽有﹐亦將沈匿之﹐何不幸如此﹗曾聞棗陽人發一墓﹐其屍甚長﹐如黑漆者﹐槨中赤方金長不及一寸﹐闊三分﹐塡塞屍下者數升。盜取其金﹐棄屍於江。云漢岑彭之冢。予親見其金﹐後訪盜者不可得。襄中習以爲常﹐𨿽士夫之家﹐時復爲此﹐無所忌憚。予嚴加禁捕諭恐﹐此俗終不能易也。

