淸朝前紀

民國孟森

●綱領

淸世自太祖以後﹐紀事始有本末。太祖以前之事﹐寥寥數行﹐惟恐人知。而於明人官私著述﹐禁之毀之﹐株連瓜蔓﹐大興文字之獄﹐以冀掩滅之。二百數十年來﹐學士大夫﹐口不敢言。人人心中﹐皆以爲淸之先世﹐必有大不可告人者。革命以後﹐乃有誣妄之文發現﹐如謂順治之母與山東人王杲姦生順治之類﹐首見於魏聲和之《雞林舊聞錄》。當時已據實辟之。近見有人譯英人濮蘭徳所著《淸宮史》﹐亦引王杲之誣說﹐蓋得諸中國人而不加別擇之作也。日本人稻葉君山等﹐先出《蒙古滿州地理歷史》一書﹐其中關於淸之先世各篇﹐所引多明之《實錄》及明代所成之《全遼志》等書﹐種類亦無幾﹐惟皆爲吾輩未見。又有朝鮮人著述數種﹐則更非中國人所能見矣。繼又出《淸朝全史》一書﹐所敍事實﹐略較《歷史地理》爲多﹐而頗少標明出處者﹐亦爲一憾。但據其著書之例及所徵引之可信﹐則知敍述之事實﹐亦斷然有本而已。因稻葉之書﹐反而求之淸人所修《明史》﹐掩滅者固多﹐其事迹𨿽不明了﹐年月節目﹐尙相符合者亦不少。其爲當時禁錮之所遺漏者﹐亦竟有張學顏﹑李成梁及外國傳之《朝鮮傳》等數處。鉤稽參互﹐先詳其部族﹐次明其世系﹐成紀事若干篇。以其皆在太祖以前﹐謂之《淸朝前紀》。其目錄當列表以明之。

以上共紀十篇﹐於淸之先世﹐略可探討。當時不過以東夷一部落﹐曾經臣僕於明﹐別無他不可對人言者。則一切誣妄之說﹐可以不作。旣補一代史文之不備﹐亦且有裨於淸﹐可息街談巷議之揣測也。

●女眞紀第一

淸自稱滿洲爲其部族之名﹐前作《滿洲名稱考》﹐已正之矣。淸之部族﹐實爲女眞。女眞起於遼世﹐或謂卽古肅愼之轉音﹐當可信。歷遼﹑金﹑元皆稱女直﹐明代則復舊稱爲女眞﹐淸修《明史》﹐乃盡去之。其最奇者﹐字典注中﹐「女」字﹑「眞」字﹑「直」字之下﹐皆無女眞﹑女直。《韻府》不收女眞﹑女直。《滿洲源流考》﹐徧詳東夷各部族﹐獨無女眞專條。僅於文中一見女眞字樣。淸歷世示人以不廣﹐以故載筆之臣﹐小廉曲謹﹐以媚一人﹐寧失史家之實﹐無犯溫樹之戒。由今思之﹐可云陋矣。

女眞﹐遼﹑金﹑元三史皆作女直。《元史地理誌》遼陽等處行中書省之下﹐開元﹑路下云「古肅愼之地……卽金鼻祖之部落也。初號女眞﹐後避興宗諱﹐攺曰女直。」云云。遼興宗諱宗眞﹐女眞在遼世﹐歲有職貢。肅愼旣微﹐其名不見於隋﹑唐﹑五代之史。要其部族未攺﹐自淸代冒稱滿洲以前﹐歷代皆有女眞。《遼史太祖紀》﹕「未建國以前﹐當唐昭宗天復三年春﹐卽曰﹕『伐女直﹐下之。』唐昭宣帝天祐是三年十一月﹐又曰﹕『遣偏師討奚﹑霫諸部﹐及東北女直之未附者。』則女直以族微﹐爲渤海及靺鞨黑水等所掩﹐不能自通於中國。遼起契丹與彼接近﹐故早於兵事見其名號。後於部族表中﹐歷詳其來貢之歲﹐由唐天復至遼興宗立﹐已及百七十年﹐蓋爲宋仁宗之天聖九年矣。」宋人紀載﹐皆稱女眞。明人官私文字﹐女眞﹑女直並稱。今據《大明會典》卷一百零七禮部六五東北夷條曰「女直古肅愼地﹐在混同江東﹐開原城北。東濱海﹐西接兀良哈﹐南鄰朝鮮﹐爲金餘孽。永樂元年﹐野人頭目來朝﹐其後悉境歸附。九年始設奴兒幹都司﹐建州兀者等衛﹐及千百戶所。以某酋長爲都督都指揮﹐指揮千百戶鎭撫﹐賜敕印。又置馬市開原城﹐以通貿易。」蓋女直三種﹕居海西等處者爲海西女直﹔居建州毛憐等處者爲建州女眞﹐各衛所外﹐又有地面﹐有站﹑有寨﹐建官賜敕﹐一如三衛之制﹔其極東爲野人女直﹐野人女直去中國遠甚﹐朝貢不常。海西﹑建州﹐歲一遣人朝貢。又陳仁錫《潛確類書》﹐其未經淸世抽毀之舊本﹐於第十四卷

四夷門﹐收黃道周《博物典匯》第九卷

後建夷考云「今女眞卽金餘孽也。國朝分爲三種﹕曰建州﹑曰海西﹑曰野人。永樂元年﹐野人酋長來朝﹐建州﹑海西﹐悉境歸附。先後置建州等衛﹐置都司一﹐曰奴兒幹﹐以統之。官其酋。」此可見明代於女眞紀錄甚詳﹐而《明史》槪削之。淸亡後﹐當修《淸史》﹐亦正當並修《明史》也。

建州女眞爲淸之正系﹐別有專紀。海西與野人兩種女眞﹐以其爲淸代所諱言﹐久不見於載籍﹐今不能不略言之。海西爲元代行政區域之名﹐屬遼陽等處﹐行中書省。《世祖紀》﹕至元二十五年二月壬戌﹐省遼東海西提刑按察使﹐入北京。又《仁宗紀》﹕延裕二年夏五月庚午﹐立海西遼東鷹坊萬戶府﹐隸中政院。又日本稻葉氏所引《皇明實錄》﹕太祖洪武十六年四月己亥﹐故元海西右丞阿魯灰﹐遣人至遼東願內附﹐上遣人賫賴往諭之。皆其證也。元官制﹕行中書省﹐每省丞相一員﹐平章二員﹐右丞一員﹐左丞一員﹐參知政事二員﹐郎中員外郎都事各二員。遼陽行省之右丞﹐當駐海西。故《皇明實錄》稱﹕「元海西右丞﹐在元《地理誌》﹐遼陽行省所屬開元路﹐爲海西之地﹐而無海西之名。」則其爲區域﹐亦系通俗之稱﹐非分路分府之爲定制之比。海西與建州﹐明世區爲兩種。然野人之蹂躪海西﹑建州﹐事迹甚著。海西﹑建州﹐有無軋轢﹐明中葉以前無所表見。惟於成化間﹐建州與海西極意聯絡﹐以爲明患。事見《董山》《脫羅》各紀。至嘉靖時乃有扈倫四部﹐與建州相抗﹐其種族已非從前之海西。四部中﹐哈達最忠於明﹐最先爲淸太祖所滅。《明史張學顏傳》﹕「隆慶六年﹐宣諭王杲﹐杲懼。十二月﹐約海西王臺送俘獲就款﹐學顏因而撫之。」云云。王臺卽哈達部酋﹐史稱海西。可知扈倫四部之卽爲海西故地也。扈倫﹐《明史》謂之忽喇溫﹐亦中葉以來由野人而入居海西者。明初之言海西﹐地同而部眾尙非扈倫。洪武十六年之敕諭海西右丞阿魯灰﹐其詞曰「惟賢者能知存亡之道﹐決去就之機。今爾所守之隘﹐東有野人之隘﹐南有髙麗之險﹐北接曠漠﹐惟西抵元營。道路險扼﹐孰不以爲可自固守﹖」云云。則明其地望在野人之西。又稻葉氏引《全遼志》卷四《宦業志徐玉傳》云「丁卯大軍徵納哈出﹐玉爲前鋒﹐直抵金山破營寨﹐俘斬尢眾。進至一禿河﹐會納哈出降﹐遂還。未幾又掠地海西﹐至松江﹐招諭人口五千餘﹐馬牛車輛九百有奇。至一迷河﹐虜踵其後。」稻葉氏按語云「一禿河今爲伊通河﹐松江爲松花江。略地海西至松江﹐可知海西在松花江流域。」云云。今按丁卯爲太祖洪武二十年。《明史本紀》﹕「是年封納哈出爲海西侯﹐卽就其地封之也。」明《一統志》﹕「金山在開原西北三百五十里﹐遼河北岸﹐與兀良哈接境﹐是爲海西盡處。稻葉又引朝鮮書《龍飛禦天歌》卷七第五章

注云「今之三姓以西﹐松花江之上流地方﹐謂之海西江焉。」云云。稻葉以此推求海西地望﹐誠是矣。然明人本稱扈倫四部地爲海西﹐以扈倫爲海西之標的。則地本確定﹐不待煩言。

海西女眞之地望﹐略如上述。野人女眞之地又若何﹖野人二字﹐以人種之程度言﹐此亦殊難確定。其界域自非女眞人言之。凡女眞皆爲野人。稻葉氏引《皇明實錄》﹕「成祖永樂元年十一月辛丑﹐女直野人頭目阿哈出來朝﹐設建州衛軍民指揮使司。以阿哈出爲指揮使。」據此則阿哈出本爲建州女直頭目﹐明廷就給以官﹐而稱女直野人頭目。是建州亦可謂之野人也。又引《皇明實錄》﹕「太祖十八年九月甲申﹐女直髙那日﹑捌禿﹑禿魯不花三人﹐請遼東都指揮使司來歸。自言髙那日乃故元奚關總管府水銀千戶所百戶。捌禿﹑禿魯不花乃失憐千戶之部人也﹐皆爲野人獲而奴之﹐不勝困苦。遼東﹐樂土也﹐願居之。乞聖明垂恩﹐得以琉璃珠弓錫鑞遺野人﹐則可贖八百餘家﹐俱入遼東。事聞﹐錫髙那日等衣人一襲﹐琉璃珠五百索﹐錫五斤﹐弓弦十條。」云云。明遼東都司屬左軍都督府﹐轄今奉天省內鐵嶺以南各地﹐與女眞相鄰而不相雜。髙那日等自女眞來﹐自稱爲野人所苦﹐願居遼東。則脫離女眞﹐乃爲脫離野人之地。其所指野人﹐未必非建州海西等部。淸人以女眞之舊﹐侵入遼東﹐據遼沈而都之。入關以後﹐乃以東三省爲一區域﹐作滿洲之根據地。其實滿洲本無此部名﹐而遼東都司舊轄之地﹐亦爲自古版圖所收。明時尢與羈縻地之奴兒幹都司﹐截然相別也。又引《實錄》﹕「洪武二十年十月﹐詔取遼東官軍﹐曾往海西野人地面及納哈出之境。歷涉勞苦者﹐二百六十人。赴京﹐各賜文綺羅衣紗綻有差。」云云。以海西野人地面連稱﹐是海西亦可稱野人。又引朝鮮之《龍飛禦天歌》卷七第五二章

注云「東北一道﹐本肇基之地也﹐畏威徳久矣。野人酋長﹐遠至移蘭豆漫﹐皆來服事。常佩弓劍﹐入衛潛邸﹐匿侍左右﹐東徵西伐﹐靡不從焉。如女眞則幹朵裏豆漫﹑夾溫孟哥帖木兒﹑火兒阿豆漫﹑古論阿哈出﹑托溫豆漫﹑髙卜兒閼。」云云。其注語謂移蘭豆漫爲三萬戶。此皆指建州女眞﹐而以爲野人酋長矣。移蘭爲三﹐今滿語猶然。三姓今攺依蘭府﹐卽用其三字之舊音也。稻葉又引《實錄》﹕「永樂二年夏四月戊午﹐黑龍江等女直野人歹寅加等求朝﹐賜鈔及文綧表裏。」則指野人爲在黑龍江之女眞。黑龍江在海西﹑建州境界之外﹐與《明會典》分列三種女眞爲相合。

自女眞自言之﹐則稻葉所引《皇明實錄》﹕「正統元年閏六月壬午﹐敕遼東總兵官都督同知巫凱等曰﹕『今得建州衛都指揮僉事李滿住奏﹐原奉恩命﹐在婆豬江住坐。近被忽剌溫野人侵害﹐欲移居遼河艸河。朕未知有無妨礙。爾等宜計議安置﹐毋馳邊備﹐毋失夷情。」云云。又引《實錄》﹕「正統二年十一月丁酉﹐建州左衛都督孟哥帖木兒子童倉奏﹕『臣父爲七姓野人所殺。』」云云。又引朝鮮之《東國輿地勝覽》卷五十會寧都護府云「本髙句麗舊地﹐胡言斡水河﹝一云吾音會﹞。本朝太宗朝﹐斡朵裏童﹑孟哥帖木兒﹐乘虛入居。世宗十五年﹐兀狄哈殺孟哥父子﹐斡木河無酋長。」云云。稻葉氏又自據《朝鮮紀載》言「宣徳八年﹐冬十月﹐孟哥帖木兒被兀狄哈之楊木答兀襲殺。」云云。又於詳考淸初《疆域篇》中﹐敍兀哲部云「兀哲一作窩集﹐均爲滿語之森林。《龍飛禦天歌》卷七有兀狄哈﹐兀狄亦此對音字。哈者人也﹐意此部族﹐因棲息於森林帶而得名。」云云。今按忽剌溫﹑據稻葉所考﹐卽黑龍江之呼倫﹐南下侵掠﹐並其海西﹐淸世官書謂之扈倫。扈倫四部中﹐以烏拉爲主要。而淸《開國方略》卷四﹐言「烏拉之先﹐以呼倫爲國號﹐姓納喇﹐與哈達同。」此稻葉之所本也。都督孟哥帖木兒﹐卽淸世所謂肇祖原皇帝。名都督孟特穆者﹐被殺在朝鮮李氏朝之世宗十五年﹐卽明宣徳八年。《明實錄》載童倉之奏﹐言見殺於七姓野人。而朝鮮書中謂見殺於兀狄哈。稻葉謂兀狄卽窩集之對音。則卽《明會典》所謂兀者衛兀者。據《滿洲源流考》﹐亦謂卽窩集二字。兀者衛與兀者左右後三衛﹐皆設於永樂二年。兀者前衛﹐則設於永樂四年。《滿洲源流考》據《明實錄》言如此。《明史兵志》奴兒幹都司之下﹐所設三百八十四衛中﹐兀者衛及前後左右各衛﹐設置之年亦同。兀者卽渥集﹐亦卽窩集﹐古謂之沃沮﹐淸代謂之東海渥集部﹐或東海窩集部。是則《明會典》以兀者衛當野人女直明矣。野人女眞在今黑龍江及吉林之極東﹐建州海西女直之言如此﹐《明會典》所指亦如此也。惟兀者前衛在海西境﹐別見後。明奴兒幹都司轄境極遠﹐東北直包庫頁島等處女眞野人之境界﹐與淸初之版圖無異。今俄國西伯利亞之海濱省﹐舉在其內。近年淸廷遣曹廷傑視察西伯利亞東偏﹐乃於俄海濱省之特林地方﹐發見明奴兒幹之永寧寺二碑。稻葉氏引明東北疆城辧誤云「光緒十一年﹐東海諸部已爲俄有之後﹐曹廷傑以受命偵察西伯利亞東偏﹐歸呈所記之書﹐卽所謂《西伯利亞東偏紀要》者也。中言廟爾以上二百五十餘里﹐混同江東岸特林地方﹐有石壁立江邊﹐形若城闕﹐髙十餘丈﹐上有明碑二﹕一刻敕建永寧寺記﹐一刻宣徳六年重建永寧寺記。皆太監亦失哈述徵服奴兒幹及海中之苦夷等事。論者謂明之東北邊塞﹐盡鐵嶺開原。今以二碑証之﹐其說殊不足據。苦夷卽苦兀﹐乃庫頁之轉音。此記事之文﹐實可謂足破二百年來之蒙蔽者。其所述一一合於明時諸書。明之盛時﹐若永樂宣徳之際﹐對於東北諸夷﹐豈惟務爲招諭撫養而已﹐直能以威力及之﹐遠至樺太地﹐可以此証之矣。」辧誤之文如此。稻葉氏則曰「野人女直之得勢﹐卽明廷威力之失墜於東北﹐此非一朝一夕所致。吾人決斷奴兒干政廳﹐在永樂時代﹐已不能保證其安全矣。」考其事實﹐當宣徳末年所得此方面之報告﹐有云「遠徵軍在黑龍江市場﹐與女直爲交易之際﹐有打死市人者﹐女直銜之﹐控扼民軍歸路﹐殺八九百人。」又有云「中官亦失哈等使奴兒幹﹐歸時中途被扣畱者﹐計有五百人。凡此報告﹐殆卽特林岸上﹐建立永寧寺﹐勒碑記功﹐誇稱東海苦夷等服從之歲﹐歸途之事實耶﹖彼之建寺﹐殆亦欲以佛教布於野人之地﹐冀稍稍馴服之﹐卒無寸效。乃於正統初年﹐撤退奴兒幹。該都司同知官﹐退守遼東之鐵嶺衛焉。」稻葉此語﹐當自有據。永寧寺碑形式﹐及未泐之原文﹐並潛江甘云鵬之跋語﹐具見於魏聲和之《雞林舊聞錄》。

女直與明人之交涉﹐有貢道﹐有馬市。稻葉所引各文﹐頗有可考。本文因紀淸室之起源﹐不欲泛考女直﹐乃略之。

●建州紀第二

女直在明世爲三種﹐而建州女直爲淸之正系。建州固系明廷所設之衛名﹐然建州女直之稱﹐其來已久。明廷因其原有之種別﹐以名其衛﹐非種別由設衛而起也。《新唐書》﹕「渤海大氏置率賓府﹐領華﹑益﹑建三州」。其地在今吉林之興京附近﹐爲建州生直生息之地。遼移建州治靈河之南﹐後再移靈河之北。金﹑元相承﹐皆有建州﹐皆爲遼以後所移之建州﹐在今蒙古哈喇沁﹑土點特二旗之間﹐當明兀良哈境內。元《一統志》有故建州﹐則爲渤海之舊。是知建州女眞之本土﹐自唐之渤海﹐創設建州﹐其地卽恆名建州。至元代猶有故建州之稱。其居此之女眞部落﹐宜其以建州爲分別名詞矣。建州設州之沿革﹐《滿洲源流考》敍述頗詳。至明之設衛﹐正以官淸之祖先﹐爲淸一代發祥之所自始。《滿洲源流考》獨鶻突不明﹐其紀建州衛及建州左右二衛之設置﹐僅僅紀其設置之年﹐此外不著一字。且右衛設於正統間﹐淸修《明史》尙不誤﹐《源流考》則誤以爲宣徳七年置建州右衛。證以《明實錄》之事實﹐牴牾之迹顯然。又《源流考》第十三卷

﹐後附《明衛所成站考》此當於建州三衛﹐有所詳著矣。卽更或顧忌而不敢詳﹐其前旣於《部族考》﹐著三衛之設於永樂以來﹐其後何能不於《衛所成站考》存此建州三衛名目﹐乃竟削去數衛。在《明史兵志》尙曰「有三百八十四衛」。《源流考》則曰「三百七十六衛」以知其抽去數名﹐遂屏建州三衛不錄。以意損減﹐尙復成何體裁﹗其按語云「渤海……所領之建州﹐實卽國初所統之建州。」云云。其地望是矣﹐而渾稱曰「所統之建州﹐以掩其受建州衛之職﹐已屬模糊。」又曰「迨我肇祖原皇帝﹐始居赫圖阿拉﹐是爲興京﹐實右衛之地。」云云。則更以爲肇祖不過居於建州﹐似未受有衛職。且右衛並無分地﹐說詳下右衛中。而原按指興京爲右衛地﹐更爲無據。其實肇祖之所以爲肇祖﹐當時正以得有左衛指揮之職﹐故爲王業之肇基耳。今分述之如下﹕

建州衛據《明史》及《源流考》﹐皆謂設於永樂二年。稻葉所引《皇明實錄》﹐永樂元年十一月辛丑﹐女直野人頭目阿哈出來朝﹐設建州衛軍民指揮使司﹐以阿哈出爲指揮使。余爲千百戶所鎭撫。賜誥印冠帶襲衣及鈔幣有差。是爲建州之始祖。又引《實錄》﹕「永樂十四年二月﹐賜建州左衛指揮孟哥帖木兒等宴。」夫左衛設於永樂十年﹐其指揮卽爲何人﹐當時未見紀載。而於十四年賜宴事﹐見左衛指揮之名。女眞人稱衛指揮卽爲都督﹐不但女眞自稱﹐明代官書亦從而稱之。《明史》中所稱建州都督者皆類此。淸人紀述﹐則曰「肇祖名都督孟特穆﹐卽此建州左衛指揮孟哥帖木兒也。」說具詳於下﹐是爲建州左衛之始祖。宣徳八年冬﹐孟哥帖木兒爲七姓野人所殺﹐已見前篇。斯時女眞人自以孟哥帖木兒之弟凡察爲代。稻葉所引《實錄》﹕「正統二年十一月丁酉﹐建州左衛都督孟哥帖木兒子童倉奏﹕『臣父爲七姓野人所殺﹐臣與叔都督凡察﹐及百戶髙早化等五百餘家﹐潛往朝鮮地。欲與俱出遼東居住﹐恐被朝鮮拘畱﹐乞賜矜憫。』」云云。是時童倉直稱凡察爲叔都督﹐明廷亦無所非難﹐蓋以凡察爲孟哥帖木兒之替人明矣。又引《實錄》﹕「正統五年冬十月己未﹐敕諭建州左衛都督凡察等。」則更由明廷明認之矣。乃又有引《名山藏》卷五東北夷篇文曰「正統初﹐建州左衛都督孟哥帖木兒﹐爲七姓野人所殺。弟凡察﹐子童倉﹐挾衛印亡入朝鮮。童倉之弟董山﹐嗣爲建州衛指揮﹐更給新印﹐暫歸凡察。詔以故印予董山﹐而繳還新印。凡察不予。乃更分左衛而置右衛﹐以新印給董山﹐使領左衛。凡察則持故印﹐而卽使領右衛焉。」今按淸禁書目錄《名山藏》﹐何喬遠撰。據其所紀﹐則童倉先認凡察爲叔都督﹐其弟董山乃自襲指揮。亦知凡察不甘相讓﹐則請以所給新印﹐暫歸凡察。詔不之許﹐而凡察亦不肯出其故印﹐遂設右衛以爲調停。又引《實錄》之紀此事﹐則在正統七年﹐與明史所謂右衛設於正統年間者相合。而凡察實爲右衛之始祖矣。

建州三衛中﹐又以左衛爲淸之正系﹐別有專紀。本篇先詳建州衛及建州右衛。建州衛始受職者爲阿哈出。阿哈出在《明實》但言其爲野人頭目﹐而稻葉引《龍飛禦天歌》則載其與孟哥帖木兒﹐各爲女直三萬戶之一﹐卽所謂移蘭豆漫者也。說見《女眞紀》。夫「龍飛禦天」者﹐朝鮮李氏自頌其開國之詞也。朝鮮國在明以前﹐久稱髙麗。其國主王姓﹐傳世已數百年。洪武二十五年﹐髙麗大將李成桂廢其主瑤自立﹐復朝鮮之舊名。在位九年﹐至建文二年﹐傳子芳遠。《龍飛禦天歌》皆紀成桂時事。其時佩劍入衛之三萬戶中﹐孟哥帖木兒與阿哈出均在列。孟哥帖木兒稱夾溫孟哥帖木兒﹐阿哈出稱古論阿哈出。原注謂夾溫與古論﹐皆其姓也。稻葉又引《實錄》﹕「正統六年二月丁酉﹐朝鮮國王李衤奏﹕『孟哥帖木兒等﹐被深處於狄哈攻劫﹐不能自存。臣祖憫之﹐授以萬戶職事。』」云云。衤爲芳遠子﹐成桂孫所稱臣祖﹐卽成桂。成桂在位﹐不過洪武末。至建文初﹐其時孟哥帖木兒卽與阿哈出比肩同爲萬戶。阿哈出受明廷衛職較早數年。稻葉氏謂《龍飛禦天歌》之三萬戶﹐並《元史地裏志》考之﹕火兒阿卽胡裏嘆﹐斡朵裏卽斡朵憐﹐托溫卽桃溫。今按《元志》原文﹕「遼陽等處行中書省所屬合蘭府水達達等路﹐土地曠闊﹐人民散居。」元初設軍民萬戶府五﹐鎭撫北邊。一曰桃溫﹐距上都四十里。一曰胡裏攺﹐距上都四千二百里﹐大都三千八百里。一曰斡朵憐﹐一曰脫幹憐﹐一曰孛苦江﹐各有司存﹐分領混同江南北之地。《滿州源流考》訂正桃溫曰「屯屯河在寧古塔東北七百里﹐源出屯池﹐南流入混同江。明永樂二年﹐曾置屯河衛及千戶所﹐當卽其地。」又訂正距上都四十里曰四千里。又訂正胡裏攺曰呼爾哈﹐爲今寧古塔河名。又訂正斡朵憐曰鄂多理﹐爲淸最初發祥之地。鄂多理萬戶猛哥帖木兒﹐自別有《肇祖紀》。惟據《龍飛禦天歌》﹐則知阿哈出本爲火兒阿萬戶﹐卽《元史》之胡裏攺萬戶﹐亦卽《滿州源流考》之呼爾哈萬戶。明廷授以建州衛指揮﹐此阿哈出之原仕履也。

阿哈出以從軍有功﹐賜姓名爲李思誠。此見稻葉氏之敍述﹐未指所據﹐要必有本。黃道周《建夷考》亦曰「建州衛指揮阿哈出﹐及子釋家奴等﹐皆以有功賜姓名﹐官都督同知。」則與稻葉之說正合。稻葉又引《實錄》﹕「永樂元年九月﹐上謂兵部尙書劉俊曰﹕『各衛韃靼﹐人多同名﹐無姓以別之﹐並宜賜姓。』於是兵部請如洪武中故事﹐編置勘合﹐給賜姓氏﹐從之。」云云。並以此證賜姓事已行於洪武。又引《實錄》﹕「永樂八年﹐有列記建州賜姓之文。阿哈出之子釋家奴爲李顯忠﹐昝卜爲張志誠﹐但不見阿哈出事。」彼之賜姓﹐當在其前。《女直考》及《東夷考略》﹐均言彼曾邀此典云云。釋家奴之得賜姓名﹐亦與黃氏《建夷考》合。稻葉又謂阿哈出必卒於永樂六七年間﹐故八年使釋家奴爲都指揮﹐尋有賜姓之事﹐正其父子襲替之事實。據稻葉言「先使爲都指揮而後賜姓。」當別有據。又引《實錄》﹕「永樂十年十一月己酉﹐遼東都指揮同知巫凱等奏﹕『建州衛指揮李顯忠﹐指揮孛達﹐趙劉不顏﹐悉挈家就建州居住﹐歲祲乏食。』上命發倉粟賑之。」云云。則阿哈出自授建州衛指揮後﹐未居建州﹐蓋尙從軍在外。至身後其子釋家奴襲職數年﹐乃挈家以往。此阿哈出之死職﹐與其子釋家奴之承襲﹐及後歸本衛之事實也。

釋家奴旣歸建州本衛之後﹐不知何時﹐又南徙婆豬江﹐卽前篇所紀正統元年閏六月壬午敕文云。得建州衛都指揮僉事李滿住奏﹕「原奉恩命﹐在婆豬江住坐。近被忽剌溫野人侵害﹐欲移居遼河﹑艸河是也。」婆豬江﹐《明史朝鮮傳》謂之潑豬江﹐鴨綠江之支流。成化三年徵建州時﹐敕朝鮮助兵進剿。乃遣其中樞府知事康純﹐統眾萬餘﹐渡鴨綠﹑潑豬二江﹐攻破九獼府諸寨云云。可知婆豬江之近於朝鮮。稻葉氏考朝鮮之《西徵錄》備詳李滿住在婆豬江之居址。此皆專考《歷史地理》之文﹐今不備引。要之婆豬江卽今之佟家江﹐固自確定﹐無可疑者。李滿住之姓李﹐承阿哈出父子所受賜姓而來。滿住爲建州酋長之尊稱﹐別有《滿洲名稱考》﹐已詳之。滿住旣爲公共酋長之稱﹐則此李滿住﹐不能鑿定爲何人。其後成化三年﹐明徵建州﹐誅李滿住及其子古納哈。未知卽此李滿住否﹖滿住於正統元年﹐欲由婆豬江他徙。至正統三年﹐則已成事實。稻葉引《實錄》﹕「正統三年六月﹐建州衛掌衛事都指揮李滿住﹐遣指揮趙夕因哈奏﹕『舊住婆豬江﹐屢被朝鮮國軍馬搶殺﹐不得安穩。今移住竈突山東南渾河上﹐仍舊與朝廷效力﹐不敢有違。』」云云。稻葉考﹕竈突之義﹐滿語謂之呼欄﹐山爲哈達。今興京西之呼欄哈達﹐卽當時之竈突山。於是李滿住爲復其建州舊地矣。此時李滿住奏中﹐並言故叔猛哥不花﹐任都督同知﹐曾掌毛憐衛事。其衛印被指揮阿里古藏不與。今猛哥不花男撒滿答失裏襲職﹐仍掌衛事。乞給與印信﹐以便朝貢奏事。阿里印信﹐不許行用。事下行在禮部﹑兵部議﹕渾河水艸便利﹐不近邊城﹐可令居住。阿里現住毛憐衛﹐部下人眾﹐宜與印信。撒滿答失裏住建州衛﹐與毛憐衛隔遠﹐又無部下﹐難與印信。其朝貢奏事﹐宜令李滿住給與印信文書爲便。從之云云。夫居建州衛而並無部下者﹐可居掌毛憐衛事之名。毛憐衛又自有指揮。其故頗難解索。惟稻葉又有《建州雜考》一篇﹐引馬文升《撫安東夷記》云「永樂末﹐招降之舉漸弛﹐而建州女直先處開原者﹐叛入毛憐﹐自相攻殺。宣徳間﹐朝廷遣使招降之。遼東守臣﹐請以建州老營地俾居之。老營者﹐朝廷歲取人參﹑松子地也﹐名爲東建州。初止一衛﹐後增置左右二衛。而夷人不過數千。然亦歲遣使各百人入貢﹐以爲常。」云云。今按建州衛指揮釋家奴﹐已於永樂十年歸其本衛地。此建州女直之先處開原者﹐當是釋家奴所畱遺。至永樂末叛入毛憐﹐當卽其掌毛憐衛事所由來﹐宣徳間﹐以其在毛憐與毛憐人相攻殺﹐朝廷俾居建州老營地﹐當卽滿住之叔猛哥不花也。以意度之﹐情事似合。

李滿住旣歸建州舊地之後﹐正統五年﹐建州左衛都督凡察又奉敕入處婆豬江李滿住所居。敕言同李滿住居處。則滿住𨿽棄婆豬江﹐婆豬江地猶爲滿住名義也。此左衛事。別詳《肇祖紀》。以後直至成化初﹐李滿住伏誅﹐稻葉所著《滿洲歷史地理》及《淸朝全史》﹐皆無大事可紀。惟《明史朝鮮傳》略見建州事。此淸廷文字獄之漏綱。當修史時﹐君若臣皆偶存明人史料而不自知。今日苟無稻葉等書爲之貫串﹐吾輩亦無從爲之披沙而揀金也。今據《朝鮮傳》﹕「正統十三年冬﹐土木變後﹐命使調發朝鮮及野人女直兵﹐會遼東徵北寇。此所謂野人女直﹐卽指建州海西。蓋向來女直尙恭順﹐而明亦頗字畜之﹐故有此舉。其實明有虜患﹐女直已萌蠢動之念。明年景泰攺元。夏﹑遼東奏報﹕『開原﹑藩陽有寇入境掠人畜﹐系建州海西野人女直頭目李滿住等爲向導。』」又京泰二年冬﹐以建州頭目潛與朝鮮通﹐戒向絕其使。向者當時朝鮮國王也。又天順三年﹐邊將奏﹕「有建州三衛都督﹐私與朝鮮結﹐恐爲中國患。」因敕柔毋作不靖﹐貽後悔。柔又爲當時朝鮮國王。柔疏辧﹐復諭曰「宣徳正統年間﹐以王國與彼互相侵掠﹐敕解怨息兵﹐初不令交通給賞授官也。彼旣受朝廷官職﹐王又加之﹐是與朝廷抗也。王素秉禮義﹐何爾文過飾非﹗後宜絕私交以全令譽。」云云。此事別見後《董山紀》。當時建州三衛﹐皆受朝鮮官職。自董山與凡察分領左右衛后﹐此時正三衛並立之時。淸代自諱其曾爲明臣﹐因諱建州衛事迹。豈知並有稱臣於朝鮮之事﹐阿哈出孟哥帖木兒之入侍李成桂﹐建州三衛之受官於李柔﹐𨿽事本無奇﹐然以淸世諱莫如深之陋態﹐得此發其覆焉﹐亦一談柄也。

天順五年﹐建州又有至朝鮮﹑義州殺掠之事。按明《會典》稱建州女直爲居建州毛憐等處者。則毛憐衛實與建州衛爲同部。觀正統三年之李滿住奏﹐其叔及叔之子皆居建州﹐而有掌毛憐衛事之名。其時毛憐衛指揮爲阿里古。然前一年之《實錄》云「正統二年十一月丁酉﹐建州左衛都督猛哥帖木兒子童倉奏﹕「欲出遼東﹐恐被朝鮮拘畱。乞賜矜憫。」云云。全文已見《女眞紀》。此時上敕毛憐衛都指揮同知郎卜兒罕﹐令人護送出境﹐毋致侵害。其時毛憐衛指揮﹐又爲郎卜兒罕矣。至天順四年﹐仍爲郎卜兒哈﹐爲朝鮮所殺﹐致招建州之仇。則中間之毛憐衛指揮阿里﹐必卽郎卜兒罕一人而有二名者。《明史朝鮮傳》﹕「天順四年﹐復諭柔曰﹕『王奏毛憐衛都督郎卜兒哈通謀煽亂﹐已置之法。夫法止可行於國中﹐豈得加諸憐境﹖郎卜兒哈有罪﹐宜奏朝廷區處。今輒行殺害﹐何怪其子阿比車之思復仇也﹖聞阿比車之母尙在﹐宜急送遼東都司﹐令阿比車領回﹐以解仇怨。』」五年﹐建州衛野人至義州殺掠﹐柔奏乞朝命還所掠。兵部議﹐朝鮮先嘗誘殺郎卜兒哈﹐繼又誘致都指揮兀克﹐縱兵掠其家屬。今野人實系復仇﹐且諭朝鮮﹕「寇盜之來﹐皆自取。惟守分安法﹐庶弭邊釁。」從之。此建州衛未明指其爲何衛﹐姑列爲李滿住之建州衛事。其云都指揮兀克﹐未知三衛中何衛之指揮﹐亦姑存疑而已。

自天順紀元以來﹐建州三衛之勢力﹐已盡操於左衛都督董山之手。《朝鮮傳》所言﹐三衛私結朝鮮﹐實際皆董山所主動。事見《董山紀》。董山於成化二年﹐爲明廷所誘致﹐旋殺之。稻葉所敍述﹐固有所據。就所見之籍﹐則黃氏《建夷考》正與符合。稻葉又引《實錄》﹕「成化三年春以後之建州﹐與遼東交涉﹐一則於正月﹐有兵部奏曰﹕『巡按遼東監察禦史魏瀚奏﹐虜寇入遼東碱場堡及鴉鶻山屯﹑梁家臺等處﹐縱火焚堡門營捨﹐大肆殺掠而去。』云云。再則於二月﹐有總督遼東軍務左都禦史李秉等奏曰﹕『海西建州等處女直﹐入鴉鶻關﹐抄掠佛僧洞等處﹐副總兵施英等分兵禦之。遣都指揮鄧佐﹐率軍五百﹐前哨至雙嶺﹐遇伏戰死﹐一時陷沒者百餘人。時英亦次樹遮巓﹐與參將周俊兵合﹐去佐不遠﹐不能應援﹐致損士馬﹐挫軍威。』云云。三則於三月﹐紀建州海西女直﹐入連山關﹑通遠堡﹑開原﹑撫順搶掠。又鐵嶺﹑寧遠﹑廣寧境外﹐亦有達賊窺邊﹐奏至﹕『上命遼東鎭守總兵巡撫等官﹐嚴督官軍防禦之。旣而又入遼陽相近之連山關﹐東掠撫順。』云云。四則於四月﹐停免遼東歲貢人參。故事﹕遼東都司歲貢人參﹐每歲役東寧衛卒﹐出境采辦。時以建州女直﹐頻歲入寇﹐人不聊生﹐賦無所出。巡撫都禦史袁愷等認爲言﹐免之云云。是月己丑﹐遂出師討建州﹐旣用遼東兵﹐而朝鮮亦以援軍由鴨綠江進。」見《明史朝鮮傳》。稻葉則別引朝鮮書﹐詳言此時建州都督李滿住及其子古納哈﹐卽由武靖伯趙輔等兵威所迫﹐遁至兀彌府﹐爲朝鮮軍所偵知﹐捕斬之。前朝鮮以私交建州女直﹐爲明所憾。至是乃大白﹐意甚得。其軍將斫大樹之白書曰「某年月日﹐朝鮮大將魚有詔﹐滅建州而還。」明兵至此見白書﹐已在彼等還師後矣云云。今按兀彌府卽婆豬江谷地﹐李滿住先曾居此﹐詳見稻葉所引朝鮮之《西徵錄》。《明史朝鮮傳》之所謂九府﹐正系兀犭爾府之訛。《朝鮮傳》但云攻破九犭爾府諸寨﹐斬獲多。四年正月遣官來獻俘﹐詔從厚賫﹐敕獎諭之。不言捕斬李滿住父子﹐已有所諱矣。

稻葉敍明之正兵﹐由趙輔出撫順關﹐在今薩爾淸城附近之密林﹐頗有苦戰。建州女直於彼處﹐亦有可死守之險隘。據趙輔所報告﹐謂賊戰大山﹐據險迎敵。又謂賊俱在五嶺及迆東之密林﹐以阻官軍。凡皆謂此。然明兵以九月二十四日﹐出撫順關﹐十月四五日﹐入女眞之根據地。先已不能不認爲告捷﹐數於其地﹐獲得敕書﹐朝鮮國之帖文﹑番書及器械等。可知此時虎城爲明所屠。虎城一作古城﹐李滿住及董山之寨在虎城﹐卽今興京地。蓋以竈突山﹐女眞名爲虎欄山﹐取其首一字之略稱。彼等之寨﹐固近竈突山也。明之別隊﹐由鳳凰城經行﹐一路不過報稱屠若干小寨。乃自前鋒渡婆豬江﹐忽有意外奇捷﹐收諸朝鮮援軍之手。是年二月﹐以霜雪寒甚﹐急遽班師。趙輔手成《平夷賦》﹐謂此役直剿絕建州女眞﹐其實未必如此。《明史趙輔傳》﹕「其前徵大藤峽﹐獲封武靖伯。已而蠻入潯州﹐幾以妄言置封爵抵罪。」誇誕本其所長。稻葉則謂輔還軍後﹐東邊似卽有警。明人記錄中﹐有謂成化三年之役﹐虛聲甚盛﹐而實不相副。自某事某事觀之﹐直不免玩寇之誚云云。試檢《實錄》﹐則是年十一月﹐卽班師之翌月。李秉之奏﹐已兢兢邊備﹐謂恐餘賊復爲患。可知滅賊之語之誣。《趙輔傳》於此事﹐則言成化三年總兵徵迆東﹐與都禦史李秉﹐從撫順深入﹐連戰有功﹐升侯。《李秉傳》則言爲總督與武靖伯趙輔﹐分道出塞大捷。帝勞以羊酒﹐賜麒麟服﹐加太子少保。其渾而不敢泄露如此。夫以成化三年之大捷。爲明馭東夷之一大關鍵。中竟掩沒盡淨﹐談邊事者亦幾莫能言之。得日人网羅明及朝鮮舊籍﹐乃始有端緒可尋。洵尙論之一大快矣。

成化三年以後﹐女眞之擾邊﹐仍爲董山之子脫羅。蓋以後建州之悍﹐全以左衛爲中堅。李滿住在時﹐已徒有其名﹐被誅後更無論矣。阿哈出後人之建州衛﹐至此殆已告終。惟黃氏《建夷考》﹐稱嘉靖二十一年﹐建州夷李撒赤哈等入寇﹐巡撫孫繪禦之﹐失亡多。亡何﹐撫臣於教坐減賞物﹐夷人嘩﹐更詐殺嘩者﹐夷由此挾忿﹐數入塞殺掠。如成化時﹐此李撒赤哈未知爲何衛之酋。成化末﹐海西酋名李撒赤哈﹐結董山之子爲邊患﹐距嘉靖二十一年﹐蓋五十年﹐當非一人﹐此亦一存疑也。要之嘉靖中葉以後﹐正左衛都督王杲猖獗之秋﹐固無他衛酋用武之餘地耳。

以上紀建州衛已畢。右衛后起﹐始祖凡察﹐爲猛哥帖木兒之弟。因與其侄董山爭印﹐當正統七年﹐明廷設右衛以處凡察﹐爲之解紛。稻葉撮引《實錄》﹕「正統七年﹐分建州左衛設右衛﹐以董山爲左衛長﹐以凡察爲右衛長。敕董山曰﹕『汝爲凡察之一家﹐今分而設衛﹐汝處之大小頭目人民﹐任汝指揮﹐自今無相侵犯。』敕凡察曰﹕『汝所應領有之頭目人民﹐已命遼東官吏﹐公同審問。從屬旣明﹐汝其安守生業﹐勿愆致戾。』」又引《名山藏》所記﹐文已見前﹐與此相合。稻葉言「凡察死於正統十一年至景泰元年之間﹐當緣正統十一年以前﹐別見有凡察之事實﹐而景泰元年以後﹐更確有建州右衛指揮﹐已非凡察之事實﹐必有所據也。」稻葉又言「明廷向例﹐遇新設衛名﹐或遷移衛地﹐必發特詔﹐指定其大槪地點。惟於建州右衛﹐一以官印爲主﹐不言地域。或推想爲以左衛遷住之範圍而割與之﹐理或宜然。要之一無紀載﹐可知領土一事﹐彼此皆不重視。故可斷言建州右衛﹐止爲名義上之設定﹐其實不過賜一官印而已。自明中世﹐對女眞之政策﹐殆止注重賜印﹐其他一切不顧。然則事實上於其內部之爭奪﹐已不能加以何等干涉。故爭奪官印﹐在明代足爲女眞人一大歷史。」云云。蓋謂其左右二衛﹐卽有分地﹐亦其內部之事。明廷旣無支配﹐卽非能有所平亭也。

凡察旣歿﹐右衛指揮不詳其人。《明史朝鮮傳》﹕「天順五年﹐建州衛野人至義州殺掠。部議謂﹕『朝鮮先嘗誘殺郎卜兒哈﹐繼又誘致都指揮兀克﹐縱兵掠其家屬。今野人實系復仇。』」云云。郎卜兒哈爲毛憐衛指揮﹐其所謂都指揮兀克之被誘被掠﹐而建州爲之復仇﹐當是建州三衛中一衛之都指揮。是時建州衛都指揮爲李滿住﹐左衛都指揮爲董山﹐俱無被誘致之事。則意者兀克其右衛之都指揮乎﹖此凡察以後﹐所有一疑﹐似爲建州右衛指揮者也。

稻葉敍成化三年事﹐言其先董山之勢日盛﹐曾有彊求明廷﹐以一人秉建州衛及右衛都督之事。此必有本。然則天順﹑成化之間﹐右衛又曾爲董山所兼領。彼建州衛之李滿住﹐明明尙在﹐其死在董山之後﹐乃董山亦曾兼建州衛都督。則此事不足爲右衛中絕之證。董山襲職在正統七年。凡察之死﹐據稻葉言﹐在景泰元年以後。卽知董山之以左衛稱雄﹐亦自景泰間始。成化初﹐董山爲明所殺﹐建州尙襲董山之餘威﹐以左衛爲中堅﹐右衛浸微。至嘉請時﹐左衛中落。蓋景祖兄弟六人分居六處﹐謂之寧古塔貝勒。寧古者六數﹐塔者个也。見吳兆騫《寧古塔紀略》。滿語之寧古塔貝勒﹐漢語謂之六祖。具見淸代官書。六祖居興京附近﹐並非寧古塔地。世以地名有稱寧古塔者﹐而於寧古塔貝勒﹐謂卽以地得名﹐並謂寧古塔地有塔﹐皆謬說也。當六祖分居之日﹐正左衛渙散之時﹐以故嘉靖間之建州悍酋爲王杲。王杲據《明史李成梁傳》稱之曰「建州都指揮﹐不詳其爲何衛。」稻葉氏言「明人紀錄中謂杲爲右衛都督﹐然未指此所謂明人紀錄﹐書爲何名﹖原文何若﹖」又言「王杲當爲凡察之後﹐則以右衛而推知之。」《明史》稱爲建州都指揮。當是建州諸衛皆衰﹐惟王杲以右衛獨猖獗﹐遂如天順間董山獨兼三衛之例。𨿽起於右衛﹐隆萬間已不以右衛名。此嘉靖以後﹐右衛又與左衛代興之事實也。

王杲之名﹐自《雞林舊聞錄》﹐謬引山東人爲淸世祖姦生父之說﹐流入英人濮闌徳所著之《淸宮史》。前於《舊聞錄》有所辧正﹐但詳言彼錄文字之無稽﹐當時尙未能言王杲之本末。近始於《明史》張學顏﹑李成梁等傳得其端緒。復有稻葉氏所言﹐及其貫串之綫索﹐乃確知李成梁傳之王杲子阿臺﹐卽《東華錄》之阿太章京。王杲父子與景﹑顯二祖相終始﹐卽與太祖起兵﹐緊相銜接。以其事緒較繁﹐且杲曾爲建州全部之雄長﹐役屬景﹑顯二祖。其子阿臺﹐乃與淸太祖相嬗。景﹑顯二祖﹐死於阿臺之難﹐在《淸實錄》爲殉阿臺。在明人紀述爲二祖賣阿臺以媚李成梁﹐仍爲成梁所濫殺。要之與淸世關系獨多﹐事迹亦較富﹐別爲專紀附後。玆不具列。

王杲爲明兵所捕斬﹐斯時左衛後人爲淸景﹑顯二祖﹐尙未能自振。而與杲相繼爲邊患者﹐仍爲右衛分子之王兀堂。蓋兀堂旣非左衛支派﹐所居又不在興京附近。當凡察分爲右衛之日﹐明廷卽不言其分地。其時興京卽赫圖阿拉等處﹐爲李滿住所居﹐凡察等初至興京附近。卽在滿住所遺之婆豬江流域。後董山入居赫圖阿拉﹐意婆豬江地﹐卽爲右衛所居。而王兀堂之興﹐恰在婆豬江流域﹐意與王杲同部。杲入居興京附近﹐遂由兀堂領其故地。證以《明史》﹐王兀堂居近寬奠﹐是爲婆豬江地。《張學顏傳》﹕「遼陽鎭東二百餘里﹐舊有孤山堡。巡按禦史張鋒﹐增置險山五堡。然與遼鎭聲援不接。都禦史王之誥奏設險山參將﹐轄六堡一十二城﹐分守陽。又以其地不毛﹐欲移置寬佃﹐以時絀不果。萬曆初﹐李成梁議移孤山堡於張其哈佃﹐移險山五堡於寬佃﹑長佃﹑雙墩﹑長領散等。皆據膏腴﹐扼要害﹐而邊人苦遠役﹐出怨言。工甫興﹑王杲復犯邊﹐殺遊擊裴承祖。巡按禦史亟請罷役。學顏不可曰﹕『如此則示弱也。』卽日巡塞上﹐撫定王兀堂諸部。聽於所在貿易。卒築寬佃﹐斥地二百餘里。於是撫順以北﹐淸河以南﹐皆遵約束。明年冬﹐發兵誅王杲﹐大破之。」云云。此王杲與王兀堂爲同時各部﹐而王兀堂諸部爲近於寬佃之證也。又《李成梁傳》﹕「萬曆七年﹐迆東都督王兀堂﹐故通市寬奠。後參將徐國輔弟國臣﹐彊抑市價﹐兀堂乃與趙鎖羅骨﹐數遣零騎侵邊。明年三月﹐以六百騎犯陽及黃岡嶺﹐指揮王宗義戰死。復以千餘騎從永奠入﹐成梁擊走之﹐追出塞二百里。敵以騎卒拒而步卒登山鼓噪﹐成梁大敗之﹐斬首七百五十﹐盡毀其營壘……其秋﹐兀堂復犯寬奠﹐副將姚大節擊破之﹐兀堂由是不振。」云云。所稱迆東都督﹐未知爲王杲死後而襲之﹐抑本有此名號。明人稱建州爲迆東﹐已見前引《趙輔傳》。成化三年﹐總兵徵迆東一語﹐當萬曆七八年﹐爲明兵所破﹐史言自是不振。蓋後二三年﹐淸太祖卽以左衛崛起﹐盡並諸部。次及海西野人﹐然後入占遼東﹐固亦不容建州復有他能自振之部落矣。凡察爲孟哥帖木兒之弟﹐孟哥帖木兒並其子阿古﹐爲七姓野人所殺。𨿽尙有童倉及董山二子﹐然其時建州左衛都督之名號暫歸凡察。具見前文。夫孟哥帖木兒爲淸之肇祖原皇帝孟特穆﹐童倉卽其次子褚宴﹐董山卽其長子充善﹐實毫無疑義。別見後諸紀。至凡察之名﹐在淸世官書有名範察者﹐或亦作樊察。其說曰「三天女浴於布爾湖裏﹐神鵲銜朱果﹐置季女衣。季女含口中﹐忽已入腹有身﹐生布庫裏雍順。三姓有亂﹐雍順往﹐知爲天女所生﹐推爲國主而亂定。是爲淸開基之始祖。越數世﹐國人叛﹐雍順之族被戕﹐有幼子名範察者獲免。隱其身以終。數傳至肇祖原皇帝。」云云。日本人以範察之爲人幼子﹐遭家難而獲免﹐與明世所紀凡察之事件﹐決爲卽系一人。𨿽其世次不符﹐然今按開國方略﹐雍順之於肇祖﹐其相距之世數﹐本與他官書大不相合。方略系據太祖所自言﹐必更可信。雍順以來之世次﹐先自不確﹐則凡察之在淸祖先中﹐世次亦安足徵信﹖事實同﹐命名同﹐此凡察卽彼範察或樊察﹐當可信。說詳後雍順及肇祖各紀。

●建州左衛前紀第三布庫裏雍順

王先謙《東華錄》所錄《淸實錄》文云「長白山﹐山髙二百餘里﹐綿亙千餘里。山之上有潭曰闥門﹐周八十里﹐源深流廣﹐鴨綠﹑混同﹑愛滹三江出焉……山之東有布庫裏山﹐山下有池曰布爾裏湖。相傳有天女三﹐長恩古倫﹑次正古倫﹑次佛古倫﹐浴於池。浴畢﹐有神鵲銜朱果﹐置季女衣。季女含口中﹐忽已入腹﹐遂有身。告二姊曰﹕『吾身重不能飛升﹐柰何﹖』二姊曰﹕『吾等列仙籍﹐無他虞也。此天授爾娠﹐俟免身來未晚。』言已別去。佛庫倫尋產一男﹐生而能言﹐體貌奇異。及長﹐母告以吞朱果有身之故﹐因命之曰﹕『汝以愛新覺羅爲姓﹐名布庫裏雍順。天生汝以定亂國﹐其往治之。』汝順流而往﹐卽其地也。與小ザ乘之。母遂淩空去。子乘舫順流下﹐至河步﹐登岸折柳枝及蒿爲坐具﹐端坐其上。是時其地有三姓﹐爭爲雄長﹐日構兵相仇殺﹐亂靡由定。有取水河步者﹐見而異之。歸語眾曰﹕『汝等勿爭﹐吾取水河步﹐見一男子﹐察其貌﹐非常人也。天必不虛生此人。』眾往觀﹐皆以爲異。因詰所由來。答曰﹕『我天女所生﹐天生我以定汝等之亂者。』且告以姓名。眾驚曰﹕『此天生聖人也﹐不可使之徒行。』遂交手爲舁﹐迎至家。三姓者議曰﹕『我等盍息爭﹐推此人爲國主﹐以女百里妻之。』遂定議。妻以百里﹐奉爲貝勒。其亂乃定。於是居長白山東﹐俄漠惠之野俄朵裏城﹐國號滿洲﹐是爲開基之始。越數世以後﹐不善撫其眾﹐國人叛。布庫裏雍順之族被戕。有幼子名範察者﹐遁於荒野。國人追之。曾有神鵲止其首﹐追者遙望鵲棲處﹐疑爲枯木﹐中道而返。範察獲免﹐隱其身以終。自此後世俱徳鵲﹐誡勿加害云。數傳至肇祖原皇帝。」

以上爲淸世所傳始祖布庫裏雍順之事實。古來帝制與神權互相糅雜之代﹐例作此等不經語﹐以示神奇。帝王之末造﹐有願子孫生生世世勿生帝王家之痛﹔而其代興者﹐必又興髙采烈﹐自云有命在天。千古昏蒙﹐如出一轍。淸起荒服﹐見解尢不免蒙昧。三天女浴身之說﹐三百年以爲不刊之典﹐總之爲無父之兒而已。若後世以山東人王杲故事﹐附會雍順之母﹐正無可解。日本人則謂雍順本無是人﹐淸之本原﹐卽由肇祖爲始。其說創於文學博士內藤虎次郎。而稻葉巖吉等皆尊信之。其所根據﹐不過以長白山東俄漠惠之地名﹐恰與肇祖所乘虛入居之朝鮮會寧府屬地斡木河相合。肇祖卽於此地受建州左衛指揮之職﹐指爲發祥之據﹐斡木河一名吾音會﹐又名吾彌府﹐亦作兀彌府。卽前紀所云《明史朝鮮傳》文訛作九犭爾府者也。河非通流之河﹐府非政區之府﹐總之皆爲音轉﹐故與俄漠惠﹑鄂謨輝均相等。此事別詳《肇祖紀》。日本人謂淸人指發祥地在寧古塔附近﹐以今惇化縣爲鄂多里﹐而於其左近覓一音與俄漠惠相近之地以實之。此所覓得之俄漠惠﹐僅從康熙朝內府輿圖中﹐按其字音摸索而得。而在康熙朝敕撰之《皇輿表》卷二﹐言俄朵裏城在興京東北一千五百里﹐四至莫考云云。常時並未確指俄朵裏之境﹐又安有俄漠惠地。且其地在長白山北﹐非長白山東。故斷言惇化附近之俄惠漠﹐爲乾隆以來所附會。而俄朵裏則系建州部族之稱﹐非必實有是城。因斡木河與俄漠惠音近﹐又恰在長白山東﹐乃斷定其爲《實錄》所言雍順發祥之地。又以斡木河地無俄朵裏城可指﹐則斷定爲建州原有之部族名。又以入居斡木河省爲肇祖﹐則斷定雍順之事實卽肇祖之事實﹐並非別有其人。曲折按合﹐其會意亦甚巧。此日本人之見解也。

然吾以爲俄漠惠與斡木河﹐均爲譯音﹐斡木河究爲肇祖所遷居﹐非斡朵裏之原地。斡朵裏爲《元史》之斡朵憐﹐自有明徵。而稻葉氏所據《龍飛禦天歌》﹐朝鮮李成桂於明洪武﹑建文之間﹐確有移闌豆漫卽三萬戶入侍之事。此三萬戶中﹐一爲後授建州衛指揮阿哈出﹐一爲右授建州左衛指揮之孟哥帖木兒﹐卽淸肇祖孟特穆。而要皆爲《元地理誌》合蘭府水達達等路五萬戶府中之三萬戶府。具如上篇所述﹐夫此五萬戶府﹐卽設自元初﹐在明初肇祖之爲斡朵裏萬戶﹐必得自先世之遺。觀其與阿哈出等所標三萬戶之名號﹐旣與元志相合﹐必卽受自元初。《元百官志》﹐於諸路萬戶府之下﹐云其官皆世襲。而《元兵志》則云「國初典兵之官﹐視兵數多寡﹐爲爵秩崇卑。長萬夫者爲萬戶﹐千夫者爲千戶﹐百夫者爲百戶。世祖等頗修官制……萬戶千戶死陣者﹐子孫襲爵﹐死病則降一等。把總百戶老死﹐萬戶遷他官﹐皆不得襲。是法尋廢。後無大小皆世其官﹐獨以罪去得則否。」云云。又﹕「於軍士則言遼東之糾軍﹑契丹軍﹑女直軍﹑髙麗軍﹐雲南之寸白軍﹐福建之畬軍﹐則皆不出戍他方者﹐蓋鄕兵也。」云云。據此可知元萬戶府之本皆世襲。女直軍尢爲鄕兵﹐不出戍他所﹐無遷官﹐不得襲之理。亦無死陣﹑死病之別﹐元初各萬戶府之原名尙在﹐卽其受自元初﹐得之世襲無疑。又考魏源《聖武記開國龍興記》一﹐所引《開國方略》﹐及王先謙《東華錄》天命以前﹐萬曆四十年壬子﹐十二月﹐太祖責烏喇貝勒布占泰有云「我愛新覺羅氏﹐由上天降生﹐事事順天命﹑循天理﹐數世以來﹐遠近欽服﹐從不被辱於人。汝卽不知百世以前事﹐豈十世以來之事亦不知耶﹖」云云。則雍順之得姓﹐及誕自天女﹐據太祖自言﹐不過十世以來之事。從太祖本身而上溯之﹕二世爲顯祖﹐三世爲景祖﹐四世爲興祖﹐五世爲妥羅卽脫羅兄弟﹐六世爲董山卽充善兄弟﹐七世爲肇祖。再溯其前﹐不過三世﹐卽滿十世之數。是知《實錄》所云「雍順開國越數世而後國亂﹐又遁荒越數世而後傳至肇祖﹐必爲悠謬之詞。」由元初至明洪武末﹐相距百年﹐正合三世以來之時限。斡朵裏必有始祖﹐始祖又必在元初。太祖自述雍順之生﹐前於肇祖者爲三世﹐則雍順之卽爲元初受萬戶府職者﹐又無疑矣。

雍順旣必有是人﹐其所居之地﹐爲元代合蘭府水達達等路之斡朵裏。夫合海府領混同江南北兩岸之地﹐以今三姓地爲其中心﹐則《淸實錄》所謂雍順往定三姓之亂者﹐亦不無關合。其鄂多里之是否卽今惇化﹐證以《實錄》所言﹐距興京千五百里﹐殊不相合。今惇化之距興京﹐至多不能滿千里。康熙時旣稱鄂多里城四至無考﹐則後起之以鄂多里爲卽阿克惇﹐而設縣時遂名惇化者﹐殊難必其眞確﹐當尙在其北﹐與三姓較近之處。因《元地理誌》可證斡朵裏之有萬戶﹐且與胡裏攺均屬合蘭府。可見淸之自有始祖﹐不能以肇祖居朝鮮會寧之斡木河﹐適與俄漠惠之音相近﹐而與始祖與肇祖並爲一人。夫斡木河與俄漠惠﹐僅止音似﹐本不能彊斷爲一地。惟長白山方位有定﹐《實錄》旣指俄漠惠之野及斡朵裏城﹐在長白山之東﹐而今據淸之官書﹐並上溯《無地理誌》﹐皆當定斡朵裏在長白山北。日本人以東與北一字之歧異﹐卽斷淸始祖爲無此人﹐以斡木河之音近俄漠惠﹐卽斷淸肇祖爲《實錄》之始祖﹐所化一而爲二﹐則亦未免武斷矣。夫《實錄》本難盡信﹐雍順至肇祖之世次﹐卽與太祖自述之言不符﹐中間著一範察﹐又當卽肇祖弟凡察之傳訛。《實錄》有此種種難據之迹﹐何獨以其一東字爲萬難攺動。意其所雲長白山東﹐或卽緣肇祖後居斡木河﹐誤合爲一﹐果爾﹐則東字緣後來所徙之地而延誤。所誤不過一東字﹐日本人必以斡木河當俄漠惠﹐又無以處斡朵裏﹐則以爲是部族而非城。知有《元地理誌》之合蘭府各萬戶﹐而斡朵憐萬戶府﹐決不能移至朝鮮。則略之爲部族﹐又抹殺一元初始受斡朵憐萬戶之人﹐使淸史必除去始祖一代﹐乃與相合。是其所抵觸者較多﹐不如聽其東與北方向之小誤﹐而於其他各證據爲相合。以雍順在未爲建州左衛以前﹐故又爲建州左衛之前紀。其下距肇祖之世次﹐則據太祖所自言﹐斷爲三世以內﹐與元初至洪武末之年數亦相合﹐而不從《實錄》所言﹐是爲《布庫裏雍順紀》。

斡木河一名吾音會之下攺作﹐又名阿木河﹐其音與俄漠惠﹑鄂謨輝均相等。

●肇祖紀第四

肇祖原皇帝﹐諱都督孟特穆。生有智略﹐慨然以恢復爲志。計誘先世仇人之後四十餘人﹐至蘇克蘇滸河﹐虎攔哈達山下﹐赫圖阿哈地﹐距俄朵裏城四千五百餘里﹐誅其半以雪祖仇﹐執其半以索舊業。旣得﹐遂釋之。於是肇祖居赫圖阿喇地生子二﹕長充善﹑次褚宴。

以上爲王先謙之《東華錄》。蘇克蘇滸河注云﹕蘇滸二字﹐或作素護。虎攔哈達山注云﹕虎攔或作呼蘭赫圖。阿喇地注云﹕謹案《開國方略》﹐在蘇克素護河﹑嘉哈河之間﹐後稱興京。

蔣錄無至蘇克蘇滸河﹑虎攔哈達山下﹐赫圖阿哈地﹐距俄朵裏城四千五百餘里數句﹐又諸所引《開國方略》等書﹐皆指赫圖阿喇爲距俄朵裏一千五百餘里﹐此以一字訛爲四字﹐必當攺正。又赫圖阿拉地在虎攔哈達山下﹐此別有所謂赫圖阿哈者﹐哈字當系喇字之誤。日本稻葉氏亦引此文爲傳鈔《太祖實錄》﹐哈正作喇﹐四正作一也。

淸官書之言肇祖事實者止此。所云先世之仇﹐在女眞部族﹐彼此相殺﹐本無足異。雍順之後﹐爲人所攻殺﹐肇祖起而復仇﹐此與肇祖後爲七姓野人所殺﹐弟凡察等幸存﹐系別一事。今據稻葉氏所援引之各書﹐別輯肇祖之事實如左﹕

猛哥帖木兒爲元斡朵憐萬戶府之後﹐姓愛新覺羅氏﹐一雲姓夾溫﹐又姓童。元亡﹐此斡朵憐萬戶府﹐未經明廷所認﹐亦未與明廷招降所及﹐猛哥帖木兒猶以舊萬戶之稱自居﹐與阿哈出等三人﹐皆出於元合蘭府水達達等路萬戶府之後者﹐同稱爲三萬戶。用滿語則謂之移蘭豆漫。以此名義﹐先自通於朝鮮。明太祖洪武末年﹐朝鮮李朝李成桂開國﹐更名李旦﹐女眞三萬戶入侍。而猛哥帖木兒經旦授以萬戶之職﹐蓋復其世稱﹐僭爲中國代施其爵賞也。猛哥帖木兒旣復祖仇﹐遂居赫圖阿喇﹐旋徙琿春。李旦以建文二年讓國於子芳遠。建文三年﹐爲朝鮮王李芳遠之元年。芳遠在朝鮮王位時﹐曾升猛哥帖木兒上將軍職。至芳遠之十年﹐女眞寇朝鮮﹐朝鮮罷孔州﹐棄其地。時爲永樂八年。猛哥帖木兒乘虛入居之。越二年﹐永樂十年﹐明設建州左衛﹐卽於朝鮮孔州故地。十四年﹐猛哥帖木兒朝京師﹐賜宴。十六年﹐朝鮮太宗李芳遠請傳位於世子衤。十八年爲朝鮮王李衤元年﹐宣徳八年﹐爲朝鮮李衤之十五年。其冬﹐猛哥帖木兒並其子阿古﹐爲七姓野人所殺。弟凡察暫代﹐遺二子﹕曰童倉﹑曰董山。終以董山襲左衛指揮﹐別有專紀。淸初追尊猛哥帖木兒爲肇祖原皇帝。

猛哥帖木兒明紀載亦作孟哥帖木兒﹐淸紀載言肇祖原皇帝﹐諱都督孟特穆。都督爲官名﹐滿文稱某人某官者﹐例先官名而後人名。日本人由奉天鈔得之。《淸實錄》﹐淸實紀載﹐尙多沿關外之舊紀﹐某人某官﹐恆稱某官某人。肇祖爲都督﹐故名字之上﹐冠以都督。興祖之名﹐《實錄》亦言名都督福滿﹐此可知也。《元史》名帖木兒者極多。殿板及欽定三史《國語解》皆攺作特穆爾。

斡朵憐萬戶府﹐見前篇﹐出朝鮮之《龍飛禦天歌》﹐愛新覺羅出《淸實錄》﹐夾溫出《龍飛禦天歌》。其姓童﹐亦見稻葉所引朝鮮人所著《東國輿地勝覽》卷五十會寧都護府下曰「本髙勾麗舊地﹐胡言斡木河。本朝太宗朝﹐斡朵裏童孟哥帖木兒﹐乘虛入居。世宗十五年﹐兀狄哈殺孟哥父子﹐斡木河無酋長。十六年﹐遂移石幕寧北鎭於伯顏愁所。尋以斡木河西北當賊衝﹐且斡朵裏遺種所居﹐特設城堡﹐令寧北鎭節制使兼之。然其地距鎭阻隔﹐聲援懸絕﹐是年夏﹐別置鎭於斡木河﹐以丰山﹑圓山﹑細谷﹑宥洞﹑髙郎﹑岐阿山﹑古富居﹑釜回還等地爲界﹐稱會寧鎭。」云云。此爲孟哥帖木兒姓童之所出。孟哥子名童倉﹐童亦姓也。鴨綠江流域之婆豬江﹐因建州女眞所居﹐後攺稱佟家江。佟與童爲一音。滿洲佟姓本大族。愛新覺羅爲淸始祖之姓。夾溫疑卽斡準二字雙聲之互倒。金國語﹐稱金爲斡準﹐又作按春﹐又作按出。此卽淸之所謂愛新。見淸欽定之《滿洲源流考》。童則或系建州之普通姓﹐與李滿住等共之。故居婆豬者﹐以李滿住爲先。而江卽以其姓爲名。孟哥亦承其姓﹐已見於朝鮮之紀載。淸太祖亦卽姓佟。稻葉引《明實錄》﹕「神宗萬曆十七年九月辛未﹐以建州夷酋童奴兒哈赤爲都督僉事。」又引《東夷考略》﹐則亦云「奴兒哈赤姓佟﹐故建州之枝部也。」此可知明時實以淸人爲佟姓。至《淸實錄》稱太祖元妃爲佟佳氏。見《東華錄》。佟桂卽佟家﹐猶之完顏部亦稱王甲部﹐以完顏爲金之嫡傳﹐故稱王家﹐音轉而爲王甲。然建州固未必有同姓不爲婚之禁忌。就其近屬言之﹐王杲爲凡察之後﹐而卽爲顯祖之妻父。王杲之子阿臺爲太祖之舅﹐又爲太祖之堂姊婿。顯祖兄禮惇之女爲阿臺妻﹐卽所謂阿太章京爲景祖孫婿。景﹑顯二祖﹐以李成梁圍阿太﹐以一女之顧念﹐與阿太並命於圍城中者也。事實別見後各紀。

孟哥爲元萬戶府﹐與阿哈出等同爲合蘭府三萬戶之一﹐以萬戶之名義﹐入侍朝鮮。俱見上篇。李成桂開國事﹐見《明史朝鮮傳》﹕「成桂以髙麗大將廢君而有其國﹐事在洪武二十四年。旋攺己名曰旦﹐復其國之古名曰朝鮮。建文二年﹐傳國於子芳遠。永樂十六年﹐芳遠又請傳國於子衤。衤爲李氏英主﹐頗迫脇女眞﹐女眞屢訴諸明。如李滿住之不敢居婆豬江﹐及凡察﹑童倉等之奏訴被迫皆是也。」衤在朝鮮紀載﹐謂之世宗。稻葉引《明實錄》﹕「正統六年二月丁酉﹐朝鮮國王李衤奏﹕『凡察舊居鏡城阿木河﹐卽太祖髙皇帝賜服之地。其親兄猛哥帖木兒等﹐被深處虧狄哈攻劫﹐不能自存。臣祖憫之﹐授以萬戶職事﹐爲作公廨﹐給以婢僕衣糧鞍馬。撫綏備至。』」云云。是爲李旦授孟哥萬戶之事實。

衤奏中又言「至臣父﹐升以上將軍職事。」是又於李芳遠時﹐孟哥受朝鮮上將軍之職﹐此時孟哥未受明職﹐故衤奏中無所諱。後來天順年間﹐明廷以建州酋長董山﹐又受朝鮮官職﹐則厲行詰問矣。且孟哥自通於明﹐而受建州左衛指揮之職。其時卽奪朝鮮地以設衛﹐有大不利於朝鮮。孟哥亦樂得中朝之官﹐以與朝鮮抗禮。故至受明衛職以後﹐當無復需此上將軍職。但若遠在斡朵裏﹐又無作公廨等之便利﹐此必指孟哥徙居琿春﹐切近朝鮮之日矣。其乘虛入居之詳情﹐據稻葉引朝鮮人所撰《燃藜室記述》卷七一則曰「太宗十年﹐女眞入寇孔州﹐韓興富戰死﹐郭承佑亦敗﹐仍以在其地之兩陵﹐遷於咸州﹐以民戶並於鏡城﹐遂空其地。當時臣僚﹐或謂孔州當四散之地﹐防守極難﹐不若革罷之爲愈﹔或謂境內數百里之地﹐豈可棄與夷狄﹖敵必相率而入處矣。太宗曰﹕『國家疆域之內﹐固不可令夷狄居。然若因而黜之﹐則有何不可﹖』遂從革罷孔州之議。其後風聞大明於孔州之地建衛﹐朝議大駭。太宗十七年丁酉﹐卽升富居爲慶源﹐割鏡城之豆龍耳以北之地爲都護府。設柵屯兵以守之。」云云。因邊患而棄地﹐爲東方古代相傳之學說。朝鮮以此致孟哥之乘虛而入﹐一旦蹙國數百里。孟哥入居﹐不以爲失疆土﹐而以爲黜夷狄。當時之迂謬如此。至聞明廷就而設衛﹐乃始大駭﹐再就腹裏守邊。前之棄邊﹐固可以得無需繕守之暇逸乎哉﹖明廷所設之衛﹐卽建州左衛。孟哥旣占朝鮮地﹐又自通於明﹐得官守以自重。朝鮮以太宗十年棄孔州﹐時爲永樂八年。《明實錄》﹕「建州左衛設於永樂十年﹐是爲芳遠之十二年。至十七年乃設慶源之守。」芳遠之迂緩又如此。

所以知朝鮮人所言大明於孔州之地建衛﹐卽爲建州左衛者。上文李衤奏中有云「凡察舊居鏡城阿木河﹐卽太祖髙皇帝賜服之地。」可知阿木河先爲朝鮮所棄﹐而孟哥入居。繼卽爲明廷所賜﹐而建州設衛矣。惟事在永樂間。衤誤稱太祖髙皇帝。朝鮮究爲異國﹐於中國年號世次﹐不甚了然﹐與中國之視朝鮮等也。孟哥當朝鮮棄孔州時﹐卽入而居之﹐至爲近便。蓋非逕自黑圖阿喇移至﹐實其先已移於琿春﹐故能視間而卽入。稻葉所引《東國輿地勝覽》卷五十慶源都護府云「訓春江﹐源出女眞之地﹐至東林城入於豆滿江﹐斡朵裏野人所居。」云云。訓春卽琿春﹐豆滿江卽圖們江。且稱斡朵裏野人﹐不稱建州野人﹐必尙在未受衛職以前﹐是知孟哥於未入斡木河之先﹐曾居琿春也。又其先居赫圖阿喇﹐則見《淸實錄》。永樂十四年賜孟哥宴﹐見稻葉引《明實錄》。宣徳八年﹐孟哥並其子阿古﹐爲七姓野人所殺﹐弟凡察暫代﹐見《明實錄》及《名山藏》。朝鮮之《東國輿地勝覽》等紀載﹐均已見前。

●褚宴充善紀第五童倉董山

淸代官書﹐稱肇祖二子﹕長充善﹑次褚宴。充善生子三﹕長妥羅﹑次妥羅義謨﹑次錫寶齊篇古。

淸官書紀肇祖以下第二世止此。蓋除充善有生子三人之外﹐其兄弟行事﹐直無一字可紀。又肇祖在明代各書中﹐尙有一子名阿古﹐同與於七姓野人之難。肇祖身後事﹐皆童倉﹑董山兄弟二人所紹述。故《淸實錄》紀肇祖之子﹐僅此二人。今據各書﹐別作紀文如下﹔

童倉童姓﹐童卽佟也。倉爲褚宴兩字之合音﹐而董山爲充善之對音。據淸代官書﹕褚宴爲弟﹐充善爲兄。則童倉應在董山之次。然當時肇祖被殺﹐承肇祖之後者﹐實爲童倉﹐稱建州長。挾衛印亡入朝鮮。旋於正統二年十一月﹐奏請欲回居遼東。並於奏中正名肇祖弟凡察爲叔都督。潛移建州左衛之緒於凡察。明遷敕毛憐衛都指揮同知郎卜兒罕﹐令人護送出朝鮮境。時童倉等攜五百餘家﹐欲與俱出﹐恐被朝鮮拘畱﹐乃有此請。旣奉敕﹐乃以耕農打圍爲由﹐潛移東良。明廷則敕凡察仍回鏡城居住。凡察旋由東良出朝鮮境﹐未能遵敕回鏡城。蓋鏡城故朝鮮地﹐朝鮮先棄置其地時﹐肇祖乘虛入居。朝鮮王李衤嗣位﹐不似其父芳遠之愚懦﹐銳意西徵。是時方遣其將軍李蕆﹐出境攻擊建州之佟家江流域吾彌府地。正統三年﹐李滿住因憚朝鮮兵威﹐退還竈突山舊地。朝鮮方用武於鴨綠江以外﹐其於鏡城爲己國舊壤﹐自益不欲爲童倉等久據。童倉等旣懼朝鮮之逼﹐又乘李滿住已歸竈突山﹐乃與馬哈剌等四十餘家﹐退至蘇子河。明廷以遼東總兵鎭守官奏聞其事﹐於正統五年十月敕遼東總兵官曹義等﹐安插建州左衛部族於婆豬江﹐卽佟家江之迆西李滿住原住地。是時明廷已認凡察爲建州左衛都督﹐襲爲建州長。而凡察則又奏言「所部爲朝鮮追殺﹐阻畱一百七十餘家。」明廷詔朝鮮王李衤還之。先是朝鮮言﹕童倉還建州李滿住所﹐慮其同謀擾邊﹐明廷不之省﹐並爲之安插﹐爲之下詔朝鮮﹐還其部屬。朝鮮王李衤﹐因於次年正統六年二月丁酉﹐奏辧其無追殺之事。」並言「其畱住者﹐或因婚姻懷土不去﹐或被同類開諭而還﹐非己阻之。」云云。明年爲正統七年﹐乃有董山之名發見。自此以前﹐爲童倉嗣肇祖而被奪於其叔凡察者數年矣。

肇祖名孟哥帖木兒﹐其姓爲童﹐已見前篇。童倉之童﹐自必亦系其姓。童倉之名﹐除稻葉引《明廷紀述》如《實錄》及《名山藏》之文外﹐尙見於《明史朝鮮傳》。其必以童倉之名姓相連屬而成文者﹐中國言語之習慣﹐一字恆不成名詞。故言倉則冠以童姓也。

褚宴合音﹐當讀如闡﹐音近倉。且褚宴亦系譯音﹐不必確定是此二字。總之褚宴二字中﹐僅一褚字爲有音﹐下一字爲諧韻之字﹐最易讀作一音﹐故成倉字。

褚宴爲弟﹐充善爲兄。《淸實錄》自言其祖先之行第﹐當可信。《實錄》於充善兄弟﹐別無紀錄﹐僅畱二人之名﹐可以考其行第。稻葉所引《名山藏》王亨記五東北夷﹐則云「童倉之弟董山﹐嗣爲建州衛指揮。」殆以童倉嗣孟哥帖木兒﹐業已在前。故疑後襲之董山爲弟﹐恐未必然﹐觀於童倉之甘讓凡察﹐及董山至而爭回世職。凡察𨿽不服﹐卒由明廷分設右衛﹐以爲調停。則董山之能力﹐遠勝童倉﹐蓋可知矣。且其爭而果勝﹐可知其名義必甚正。或者童倉年幼﹐不能不以凡察爲後見人﹐日久遂致旁落。董山嫡長﹐旣出而抗爭﹐明廷有必許之之道歟﹖惟此數年間﹐董山何在﹖至此方出﹐此事殊難彊解。當肇祖爲七姓野人所殺時﹐傳言與某子阿古同死。疑阿古卽後名董山﹐先實被擄而未死﹐數年方歸﹐乃復父業。《淸實錄》亦言肇祖二子﹐並無阿古其人。但他無佐證﹐以理想推之如是耳。

《明史朝鮮傳》﹕「正統三年﹐先是建州長童倉避居朝鮮界﹐已復還建州。朝鮮言﹕『昔以窮歸臣﹐臣遇之善。今負恩還建州李滿住所。慮其同謀擾邊。』建州長言﹕『所部爲朝鮮追殺﹐阻畱一百七十餘家。』五年﹐詔衤還之。」

稻葉引《明實錄》﹕「正統三年十一月丁酉﹐建州左衛都督猛哥帖木兒子童倉奏﹕『臣父爲七姓野人所殺﹐臣與叔都督凡察及百戶髙早化等﹐五百餘家﹐潛住朝鮮地。欲與俱出遼東居住﹐恐被朝鮮拘畱。乞賜矜憫﹗』上敕毛憐衛都指揮同如郎卜兒罕﹐令人護送出境﹐毋致侵害。」

正統五年冬十月己未﹐敕諭建州左衛凡察等曰「向已敕爾等回朝鮮鏡城居住。今總兵鎭守官﹐又奏爾等已離鏡城﹐與原叛土軍馬哈剌等四十餘家﹐來至蘇子河﹐家口糧食艱難。今已敕遼東總兵官曹義等﹐安插爾等於三土河及婆豬江迆西冬古河兩界間﹐同李滿住居處。若果糧食艱難﹐卽將帶回男女戶口數﹐從實報與總兵鎭守官﹐給糧接濟。聽爾自來關給。」

正統六年二月丁酉﹐朝鮮國王李衤奏﹕「近日凡察等奏臣追殺其部落﹐又阻畱一百七十餘家﹐蒙朝廷敕臣放與完聚。臣聞命兢惕不知所措……彼凡察舊居鏡城阿木河﹐卽太祖髙皇帝賜服之地。其親兄猛哥帖木兒等﹐被爾處虧狄哈攻殺﹐不能自存。臣祖憫之﹐授以萬戶職事﹐爲作公廨﹐給以俾僕衣糧鞍馬﹐撫綏備至。至臣父又升以上將軍職事。後被七姓野人攻殺之﹐並殺其子阿古﹐悉焚掠其房屋財物。凡察等俱各失所。臣撫卹之﹐一如先臣撫卹其兄。旣得所矣﹐忽於近歲﹐先以耕農打圍爲由﹐移住本國邊陲東良地面。後乃潛逃﹐與李滿住同處。此實不及知﹐安有追殺之事﹖其在此畱住者﹐或因婚姻懷土不去﹐或被同類開諭而還。非臣阻之也。」

又引朝鮮之《西徵錄》﹕「正統二年七月乙丑﹐李蕆上言﹕『賊穴探候興兵日時﹑道路等事。質問體探人與童都裏不花等。』李滿住今在吾彌府﹐或移入兀剌山城﹐皆未的知。其向吾彌府之路﹐則一自江界涉婆豬江﹐直入吾彌府口﹔一自理山涉婆豬江﹐由兀剌山東入吾彌府西﹔一又自理山涉婆豬江﹐由兀敕山南﹐西折而入﹐賊在吾彌府﹐則可由三路分入。」

又引《名山藏》云「正統初﹐建州左衛都督猛哥帖木兒﹐爲七姓野人所殺。弟凡察﹐子童倉﹐挾衛印亡入朝鮮。童倉之弟董山﹐嗣爲建州衛指揮﹐更給新印﹐暫歸凡察。詔以故印予董山﹐而繳還新印。凡察不予﹐乃更分左衛而置右衛﹐以新印給董山﹐使領左衛。凡察則持故印﹐而卽使領右衛焉。」

又引《明實錄》﹕「正統七年﹐分建州左衛設右衛﹐以董山爲左衛長﹐以凡察爲右衛長。敕董山曰﹕『汝爲凡察爲一家﹐今分而設衛﹐汝處之大小頭目人民﹐任汝指揮。自今毋相犯。』敕凡察曰﹕『汝所應領有之頭目人民﹐已命遼東官吏﹐公同審問。從屬旣明﹐汝其安守生業﹐勿愆致戾。」

董山旣出﹐與凡察爭衛印。正統七年﹐朝廷以凡察不讓﹐分設建州右衛﹐以處凡察。而董山得襲左衛職﹐勢驟張﹐躐躋羣酋上﹐始受明廷約束。後漸煽誘北虜入寇﹐殺掠不絕。然當正統間﹐未敢公然首禍。正統十三年冬﹐明廷尙有使命﹐調發朝鮮及野人女直兵會遼東﹐徵北寇﹐蓋猶以恭順期之。十四年﹐土木變後﹐乃盡忘明廷舊恩﹐直犯遼陽東邊﹐侵掠甚酷。景泰元年﹐遼東奏報﹕「開原沈陽之寇﹐系李滿住等爲響導﹐相其事勢﹐實爲董山所主持。」時都禦史王翺巡撫遼東﹐遣使招諭﹐稍歸所掠。復款關。是時凡察亦已歿。董山乘明使招諭﹐旣已款關﹐遂曲意媚悅上國。於明則求以一身兼三衛都督之職﹐於朝鮮則親詣其國﹐就其朝列。乾鮮中樞院使﹐給以制書﹐授爲正憲大夫。自景泰二年冬﹐明廷卽以建州頭目﹐潛與朝鮮通﹐戒朝鮮國王李向絕其使。直至天順三年﹐邊將奏﹕「有建州三衛都督﹐私與朝鮮結﹐恐爲中國患。」明廷敕朝鮮國王李柔﹐毋作不靖貽後悔。柔疏辧﹐復申諭之。蓋董山與朝鮮相結已久﹐受朝鮮官職﹐亦非一時事。諭文明謂朝鮮不得給賞授官﹐以與朝廷抗。蓋至大順間﹐乃確言之。其時邊將奏稱﹕「建州三衛都督﹐以董山一人之事﹐而用三衛之稱﹐又疑系求之明廷得兼三衛之後矣。天順四五年間﹐建州以毛憐衛都督郎卜兒哈被朝鮮誘殺事﹐又與朝鮮齟齬﹐至其義州殺掠﹐朝鮮請命於明廷﹐明廷尙有袒建州意。未幾徇董山之請﹐特開撫順關﹐爲建州專設馬市。事在天順之末。馬市旣通﹐建州驟輸入腹地文化﹐發達甚速。其後取明代之﹐實基於此。旋以賞賜太儉失望。董山糾毛憐﹑海西諸夷盜邊無虛月。成化二年﹐明廷遣都督武忠往諭﹐並詰私通朝鮮虛實。董山力自白。更責以朝貢久廢﹐促其來京。董山傲然從入朝。旣陛見﹐頓首謝罪。及赴禮部宴﹐卽呵斥己之從者﹐語甚﹐又褫庖人之銅牌。旣而行頒賞禮﹐自請素蟒衣﹑玉帶﹑金帽之類﹐不一而足。朝廷皆曲予之﹐意示懷柔。而邊警仍不息。頃之董山求歸﹐抵廣寧驛舍﹐忽有命羈之。旋置之法。時在成化三年春。董山從者﹐咸被流於廣西﹑福建等處。建州以此深怨明廷。旣謂董山之死﹐罪狀不明。又素崇拜董山之爲人﹐並願戴其子爲復仇計。由是邊患益亟。董山之子名脫羅﹐則《淸實錄》所謂充善長子妥羅者也。董山被戮之年﹐明廷並大舉伐建州。卽前篇所紀成化三年之役。

黃道周《建夷考》﹕「正統時﹐建州衛指揮董山﹐煽誘北虜入寇﹐殺掠不絕。景泰中﹐巡撫王﹐遣使招諭。稍歸所掠。復款關。後以賞賜太儉失望﹐董山糾毛憐﹑海西諸夷﹐盜邊無虛月。成化二年﹐遣都督武患往諭﹐檄致董山羈廣寧﹐尋誅之。命都禦史李秉﹑靖虜將軍趙輔﹐督師三道入搗其巢。夷稍創﹐始乞款貢。」

《明史朝鮮傳》﹕「正統七年五月﹐諭衤曰﹕『鴨綠江一帶﹐東寧等衛﹐密邇王境﹐中多細人﹐逃至王國﹐或被國人誘脇去者﹐無問漢人﹑女直﹐至卽解京。』初﹐瓦剌密令女直諸部﹐誘朝鮮使背中國﹐朝鮮拒之﹐白其事於朝。帝嘉其忠﹐敕獎之。並賜彩幣。」云云。是時邊禁嚴﹐建州卽有犯邊意﹐亦受自瓦剌﹐供其指使耳。又正統十三年冬﹐命使調發朝鮮﹐及野人女直兵會遼東﹐徵北寇。時英宗北狩﹐成阝王卽位﹐遣官頒詔於其國。景泰元年……夏﹐衤卒﹐賜弔祭﹐謚莊惠﹐封子向爲國王。會遼東奏報﹕「開原﹑沈陽﹐有寇入境﹐掠人畜。系建州海西野人女直頭目李滿住等爲響導。」因諭向﹐相爲犄角截殺之云云。此爲女直公然寇邊之事實。《建夷考》中歸罪董山﹐不言李滿住﹐當得其實。

稻葉巖吉《蒙古滿洲歷史地理》第七卷

﹕「正統十四年﹐土木之變﹐遼東亦致紛亂。兀良哈三衛﹐來自西北﹐寇遼河流域。女眞自東北﹐屢犯遼陽之東邊。東邊被害﹐當自此始……都禦史王翺﹐在遼東時﹐曾遣官至彼等部內﹐收回被掠男女。其間建州女眞﹐逐漸繁盛﹐遼東被害益深。成化三年﹐明遂出兵﹐討建州女直焉。」云云。按王翺在遼時﹐據《明史》本傳﹕「正統七年冬﹐提督遼東軍務……景泰三年召還。則遣官招諭﹐收回所掠。」事必在景泰初年。而《建夷考》之所謂巡撫王﹐卽王翺也。稻葉敍述之文﹐未能逐句指其所出。要其據《實錄》爲大宗﹐旁及私家紀述數種﹐與《明史》及《建夷考》一一相合﹐自極可信。

《朝鮮傳》又言「景泰二年冬﹐以建州頭目潛與朝鮮通﹐戒向絕其使……天順三年﹐邊將奏有建州三衛都督﹐私與朝鮮結﹐恐爲中國患。固敕柔毋作不靖貽後悔。柔疏辧﹐復諭曰﹕『宣徳正統年間﹐以王國與彼﹐互相侵掠﹐敕解怨息兵。初不令交通給賞授官也。彼旣受朝廷官職﹐王又加之﹐是與朝廷抗也。王素秉禮義﹐何爾文過飾非﹖後宜絕私交﹐以全令譽。』」云云。稻葉氏《淸朝全史》第四節

五﹕「董山爲左衛﹐故都督猛哥帖木兒遺子﹐與叔凡察爭衛印﹐遂使明廷頒新印焉。其爲人𨿽不可詳知﹐要其由幹斡河谷地﹐覓李滿住部族而來歸。其時皇皇如喪家之狗。然董山旣出﹐乃一躍而驟躋羣酋之上﹐彊求明廷﹐兼領建州衛及右衛之都督。又知徒與朝鮮啟釁爲非計﹐乃親赴半島朝廷。朝鮮亦以見慍於彼爲不利﹐假彼以中樞院使之制書﹐授爲正憲大夫。彼之手腕﹐可想見其不凡。」云云。此出於稻葉之敍述﹐必有所本。據此則《朝鮮傳》之稱建州三衛都督﹐恐卽系董山一人所求之明廷而得之兼職矣。

《朝鮮傳》﹕「天順四年﹐復諭柔曰「王奏毛憐衛都督郎卜兒哈通謀煽亂﹐已置之法。夫法止可行於國中﹐豈得加於鄰境﹖郎卜兒哈有罪﹐宜奏朝廷區處。今輒行殺害﹐何怪其子阿比車之思復仇也﹖聞阿比車之母尙在﹐宜急送遼東都司﹐令阿比車領回﹐以解仇怨。』五年﹐建州衛野人至義州殺掠。柔奏乞朝命還所掠。兵部議﹕『朝鮮先嘗誘殺郎卜兒哈﹐繼又誘致都指揮兀克﹐縱兵掠其家屬。今野人實系復仇。宜諭朝鮮﹐寇盜之來﹐皆自取。惟守法安分﹐庶弭邊釁。』從之。」

《淸朝全史》第六節

一﹕「建州女直得名酋董山﹐富彊日進﹐寇掠亦因以日繁。遼東之困憊﹐事實畢露。惟賴以中央政府之威儀﹐示懷柔之一法而已。天順三年之春﹐遼東有詞以詰責建州者﹐惟董山受朝鮮中樞院制書授爲正憲大夫之一說﹐蓋其罪狀爲私通。在建州亦以此一事﹐深恐明廷知之。當時遼東巡撫之報告﹐謂建州與朝鮮相結謀叛。明廷特遣錦衣譯者某﹐往建州詰其虛實。董山力自剖白。明使乃促其入朝﹐責以久廢之職貢。董山從之。彼其意﹐直謂輕身以往﹐漢兒其柰我何﹖驕蹇之態如此。何喬遠記事云﹕『董山等悔罪來朝﹐朝廷責之﹐皆頓首謝。及赴禮部賜宴﹐輒於指揮其部下之時﹐出謾罵之語﹐褫廚人之銅牌。給賜時﹐又自行要請素蟒衣﹑玉帶﹑金帽之類﹐不一而足。朝廷皆給之。』云云。董山之目無王法可想。當是時﹐明廷以爲羈縻此僚﹐建州必可弭平。乃遼東報告﹕『女直侵寇﹐依然不止。』旣而﹐董山求歸﹐明於彼歸途中廣寧驛舍拘系之。旋﹐致之法。此事當在成化三年之春。是歲九月二十四日﹐將軍趙輔將兵五萬﹐討建州焉。」云云。又本節三﹕「董山被殺﹐其餘隨行人眾﹐流於廣西﹑福建等處。女眞人謂董山罪狀不明﹐爲漢兒所詐殺。董山爲明一代女眞人之最傑出者﹐女眞甚尊其譜系﹐且有思慕故都督之意。」云云。稻葉敍述中﹐以天順三年之事﹐連屬而下﹐直貫至成化初。其遣使往諭﹐尙是詰問朝鮮授官之虛實。董山入朝﹐亦自白此事。蓋時亙七八年矣。據《建夷考》﹕「並有賞賜太儉失望盜邊之釁﹐又爲遣使詰問之近因。」所遣之使《建夷考》謂爲都督武忠。此言錦衣譯者某。明《職官志》﹕「錦衣衛﹐……恆以勛戚都督掌之﹐恩蔭寄祿無常員。」則都督武忠﹐當是錦衣衛領銜之人。實則譯者某銜命而往。又所云何喬遠之記事﹐何喬遠所著《名山藏》﹐在淸世禁書目中。此或《名山藏》中語也。

《明史食貨志》﹕「明初東有馬市﹐西有茶市﹐皆以馭邊﹐省戍守費。……永樂間﹐設馬市三﹕一在開原南關﹐以待海西﹔一在開原城東五里﹔一在廣寧。皆以待朵顏三衛。定直四等﹕上直絹八疋﹐布十二。次半之。下二等各以一遞減。旣而城東﹑廣寧市皆廢﹐惟開原南關馬市獨存。」云云。史言中葉以前遼東馬市者如此。其餘爲大同事。土木之變﹐乜先卽入自大同。大同馬市﹐《史》言「始於正統三年。迨成化十四年﹐陳鉞撫遼東﹐復開三衛馬市。通事劉海姚安肆侵牟﹐朵顏諸部懷怨﹐擾廣寧﹐不復來市。兵部尙書王越﹐請令參將布政司官各一員監之﹐毋有所侵克。遂治海安二人罪。尋令海西及朵顏三衛入市。開原月一市﹐廣寧月二市﹐以互市之稅充撫賞。正徳時﹐令驗放入市者﹐依期出境﹐不得挾弓矢。非互市日﹐毋得輒近塞垣。」云云。此明中葉遼東馬市也。其後宣大開市﹐起於仇鸞﹐嚴嵩主於後。世以楊繼盛諫疏﹐益傳其事。蓋土木變後﹐大同市久停。至是始復開﹐尋復罷。隆慶四年﹐俺答孫把漢那吉來降﹐復開宣大市。而遼東市於萬曆二十六年復罷﹐三十九年復開。則與義州木市同爲起訖。」《史》文所言止此。開原南關一市﹐始終未罷。《史》僅言以待海西。諱建州不見明文。又於撫順開關設市。明徇董冊之請。爲建州興盛之一大關鍵﹐則更不著一字。此種無謂之史書﹐烏足行世。易代以後﹐必有重修﹐乃備事實。特尙非今日所能言耳。

稻葉氏《淸朝全史》第六節

﹐紀馬市事﹐較《明史》爲詳。《明會典》等書﹐今亦尙存。惟馬市事非本篇所必載。本篇但欲詳董山所求開之撫順關﹐則據稻葉所引﹐一引《全遼志》﹕「撫順馬市﹐在城東三十里。建州諸夷人﹐於此交易買賣。」二引《廣輿記》﹕「馬市一設開原城南﹐一設開原城東﹐一設撫順﹐一設廣寧﹐一設古城堡。」三引《方輿紀要》﹐記撫順關云「撫順所之東二十里﹐置馬市於此。」云云。以上數書﹐惟《全遼志》較難得﹐余俱習見﹐而明史竟沒之。其先女眞馬市﹐皆在開原。後爲建州特開撫順市。《淸朝全史》第四節

五﹐敍述文云「董山更能使明於建州之西邊﹐創議貿易之關門。此卽後歷代建州所占利益之撫順關也。關門定於渾河之谷地。市場設於今撫順城內。明之邊吏﹐於設關大有異議﹐全由董山之彊求﹐與其折衝之巧。舊例﹐女直貢道﹐必經開原之廣順﹑鎭北二關﹐不得由別路。其得於渾河以下通遼東腹地﹐必推爲女直之大告成功。天順末﹐明廷以敕諭下遼東曰「自後建州女直到邊﹐由撫順關進﹐於撫順城東交易。撫諭之法﹐當得其宜。防閒周密﹐以絕姦宄之謀。勿生事阻擋﹐以失夷情而起邊患。」云云。明年﹐遼東巡撫奏言「女直來者多至五六百人。少亦二百餘人。俱憩宿於城中軍民之家﹐恐有覘邊情之虛實﹐或圖響應而作姦者。」又言「撫順城絕遠﹐倉卒難赴。於該城之南﹐置一馬驛﹐具館夫十名左右﹐以爲接待。」又言「撫順城西南抵沈陽﹐隔九十里之遠﹐其間增築墩臺三座﹐每墩臺配置兵五百名。」云云。明之遼東﹐當時顧慮建州﹐以此可想。

《淸朝全史》第五節

八﹕「撫順馬市﹐由撫順關進。」《全遼志》記之曰「撫順關在沈陽城東北﹐撫順城東二十里。建州夷人之朝貢買賣由此。」《九邊圖說》記﹕「撫順城距邊二十里。可證《全遼志》之不誤。關之故址﹐在渾河左岸﹐今稱關口。此地之南﹐必爲馬市之所在地。馬市設於邊墻之內﹐女眞人及兀良哈之出入﹐必經指定之關門。觀於成化中﹐海西酋長李撒哈赤﹐由撫順關時﹐遼東守臣拒之。謂海西當由開原﹐不得經撫順﹐可知其爲指定矣。關門之地點﹐及數之多寡﹐在明廷本視爲兵事之要著。蓋貿易之門戶﹐卽爲入寇之要路。董冊求開撫順關﹐豈但當時收顯然之利益。後來建州實食此關之惠於無窮。關市相連﹐不獨貨物之灌輸﹐卽中國文化﹐亦由馬市而將率邊郡。更由邊關﹐吐此等文化而輸出塞外。非撫順有馬市﹐建州安能驟致發達乎﹖」云云。李撒赤哈事﹐別詳《脫羅紀》。

●妥羅紀第六脫羅錫寶齋篇古

《淸實錄》僅見妥羅之名﹐爲充善長子。充善次子妥義謨﹐三子錫寶齋篇古。錫寶齋篇古﹐生興祖直皇帝都督福滿。

以上妥羅事實之可見者止此。今爲別輯紀文如左﹕

脫羅﹐董山子。成化三年﹐董山被殺﹐建州亦受大創。而女眞遺種﹐崇拜董山﹐輒戴脫羅爲之復仇。明總兵官趙輔徒誇誕﹐侈陳戰績﹐畏寒輒退兵﹐絕不搜捕餘孽。僅獲李滿住父子。作《平夷賦》﹐稱已滅建州。其實師退則女眞人屯聚如故。明廷慮之。李秉畱遼東﹐籌增兵費﹐起邊墻﹐爲固圉計。趙輔於十月班師。是年十一月﹐秉奏略言「建州三衛﹐勾結諸夷﹐剽掠邊方。朝廷已命將出師﹐搗其巢穴。苟不乘勝立永久之計﹐恐班師之後﹐遁逃餘賊﹐復爲邊患。臣今得與總兵官趙輔等會議﹐歷數遼陽以東﹐由鳳凰山北至奉集堡四百餘里之路程﹐無非山險林密。而遼陽去鳳凰城﹐不過五百餘里﹐守備官軍﹐現有一千人﹐兵寡力弱。乞將前年徵集廣寧兵二千四百人﹐乘敵患未作﹐畱駐其地。且遼陽以東﹐鳳凰山﹑鴉鶻關﹑撫順所﹑奉集堡諸地﹐皆通敵之大路。昔無事時﹐不爲設備。今敵旣探知內地虛實﹐累次入寇﹐請相地遠近﹐築千戶所城堡﹐由腹裏之蓋州﹑復州﹑廣寧左屯三衛﹐各撥兵丁﹐使二指揮領之往駐。仍增置驛道之墩臺﹐利便往來﹐迅速詳報。若此庶爲有備。」云云。蓋建州敗後﹐爲明所憚如此。旋赦脫羅﹐仍襲指揮職。他從犯者皆降秩而仍得襲官。女眞乃復通貢。然寇鈔仍不絕於邊﹐無役不聲言爲董山復仇也。成化中葉﹐遼東邊吏﹐又激女眞之變。當時有指揮管某﹐主開原驗放夷人之事。海西兀者﹐前衛都指揮李撒赤哈入貢﹐管向索珍珠豹皮等物﹐撒赤哈以其事訴諸朝。兵部移文遼東﹐勘其眞僞。管懼﹐賄兀者本衛都督產察﹐令作證言無此事。撒赤哈聞之﹐深怨產察。聲言我能爲寇於遼東。遼東官吏恐釀大事﹐作書招撒赤哈親來廣寧對質。撒赤哈立應命﹐率所部數十人﹐由撫順關進﹐赴廣寧。時參將周俊守開原﹐恐撒赤哈至﹐必多所暴露﹐乃報言「海西女眞﹐本不應從撫順關入邊。一旦使熟悉此路﹐他日之患難測。」廣寧官吏爲所脇﹐卽阻撒赤哈等罷於中途。撒赤哈已入撫順關﹐得令大怒。折箭爲誓﹐以紀其恨。馳出關去。時建州方欲報董山之怨﹐日思結海西以厚其力。幸撒赤哈自來﹐邀畱與之款洽﹐不令遽返。於是建州海西相握手矣。先是董山以聯絡海西爲大欲﹐事頗有迹。馬文升言「董山等梟雄傑黠﹐乘機煽動海西夷人﹐正指其事。策未大行﹐董山授首﹐至此乃告成焉。」撒赤哈之久畱不返﹐文升以爲言。明廷知脫羅等將結海西爲患。當是時﹐朝鮮屢彼建州兵。朝鮮國王李愆﹐乞朝命戒飭建州。明邊亦不堪其擾。成化十五年﹐復出師徵建州。十月命朝鮮出兵夾擊。朝鮮遣右贊成魚有沼往。有沼於成化三年捕獲李滿住父子﹐有大功。至是以冰泮後期﹐不見敵而退。明兵亦無功﹐建州猖獗如故。明但敕遼東整飭邊備﹐並戒朝鮮無輕動而已。然脫羅憑藉先世餘力﹐女眞人樂爲之用。其人非有過人者﹐久而不振。建州漸中落﹐脫羅卒年無考。其弟錫寶齋篇古﹐曾長建州與否﹐亦未詳。正徳間﹐錫寶齋篇古之子福滿﹐嗣爲建州左衛指揮。

《明史朝鮮傳》﹕成化十一年四月﹐η奏建州野人糾聚毛憐等衛﹐侵擾邊境不已﹐乞朝命戒飭。

十五年十月﹐命η出兵夾擊建州女直﹐η遂遣右贊成魚有沼率兵至滿浦江﹐以冰泮後期﹐復遣左議政尹弼商﹑節度使金嶠等﹐渡江進剿。十六年春﹐遣陪臣來獻捷。帝命內官賫敕獎其能繼先烈﹐賜金幣﹐領兵賞賫如例。後使還﹐遣其臣許熙伴送。熙歸至開州﹑建州騎二千邀之﹐掠其從卒三十餘人﹐馬二百三十餘匹﹐他所亡物稱是。奏聞﹐英國公張懋﹑吏部尙書尹等﹐以遼東連年用兵﹐未可輕動﹐宜以此意諭η﹐敕遼東守臣整飭邊備﹐更令譯者窮究所掠﹐期在必得。仍賜白金彩幣慰安之。

此外紀文﹐皆自稻葉《滿州歷史地理》及《淸朝全史》各章節﹐捃摭而成。惟李秉疏文﹐據《歷史地理》中﹐指明得之《明實錄》。其餘出敍述語﹐不詳所出。惟稻葉謂建州與海西相結後﹐是海西勢力所壓﹐漸以不振。此說未敢據以爲是。﹝後略﹞

●興祖紀第七兀升哈

金國書碑﹐舊蓄一拓本﹐檢王氏《金石萃編》亦摹其文﹐而莫明其義。相其字體﹐與此表文合。《金史》完顏希尹等﹐奉敕造圖書﹐仿漢人楷字﹐因契丹字體﹐合本國語爲之﹐是爲女眞字。明中葉建州尙沿用之。至淸太祖命達海造國書﹐則用蒙古字爲本﹐與金書大不同矣。今錄兀升哈原表文如左﹕

右表從淸朝全史中銅版照片仿爲之﹐其間筆法﹐頗有疑誤之處﹐未可盡據﹐聊存形似而已。其譯文之寫式則如左﹕

建州左衛都指揮使兀升哈謹奏﹕「我奴婢自正統年間﹐設立衙門﹐除授官職﹐至今六七十年了﹐不曾升賞。今差頭目塞因﹐前去天朝叩頭﹐進貢方物。可憐見討﹐升一級事得職奏聖皇帝知道。」

●景祖紀第八叫場

景祖翼皇帝﹐諱覺昌安﹐一作叫場﹐興祖六子﹐景祖第四。六子分居﹕徳世庫居覺爾察地﹔劉闡居阿哈河洛地﹔索長阿居河洛噶善地﹔包朗阿居尼麻喇地﹔寶實居章甲地﹔惟景祖居赫圖阿喇﹐爲先世累傳之故城。餘五子各就居地﹐築五城﹐距赫圖阿喇城近者約五里﹐遠者約二十里。稱爲寧古塔貝勒﹐是爲六祖。興祖之沒﹐不詳何時。六祖分居﹐占地甚小﹐迥非先代聲勢。嘉靖間﹐建州寇邊﹐主名爲李撒赤哈等﹐已非左衛都督之名義所能統率。六貝勒分占興京﹐並計地不過數十里。景祖素多才智﹐子禮惇又英勇﹐率諸貝勒破碩色納部﹐滅加虎部﹐盡收五嶺東蘇克﹑蘇滸﹑河西二百里內地﹐乃稍彊盛。旣而第六貝勒寶實之第二子阿哈納渥濟橋﹐因婚姻事與董鄂部構釁﹐董鄂攻掠六貝勒所屬東南二路﹐六貝勒不能支﹐謀聚居一處以並其力。第三貝勒索長阿之第二子吳泰﹐恃哈達王臺爲其婦翁﹐敗眾議。借哈達兵﹐攻董鄂部二次﹐獲其數寨。自是六貝勒益示弱於哈達。嘉靖季年﹐建州以王杲爲名酋﹐景祖潛通款於明。嘉靖三十八九年間﹐遼東巡撫侯汝諒﹐有東夷悔過入貢一疏。疏中舉建州賊首艸場﹑叫場等。遣所部王胡子﹑小麻子等四名到關。叫場爲景祖諱覺昌安之對音﹐艸場當卽第三貝勒索長阿之對音矣。嘉靖三十八年﹐正爲太祖誕生之歲﹐是爲景祖第四子之長子。計景祖必生於正徳間。是時王杲以右衛指揮雄長建州。景祖兄弟皆其所屬。歷嘉靖﹑隆慶至萬曆初﹐王杲勢張甚。景祖爲第四子顯祖塔克世娶杲女爲元配。又以長子禮惇之女﹐嫁杲之子阿臺。援系甚至。而陰實自結於明。萬曆二年﹐王杲殺遊擊裴承祖﹐剖其腹﹐並慘殺其從者甚眾。明出師討之﹐杲與李成梁戰不勝﹐遁海西﹐依王臺。王臺縛杲送成梁戮之。杲子阿臺﹐與迆東都督王兀堂﹐疊繼王杲爲邊患。萬曆八年﹐李成梁兵破王兀堂。十年又誅阿臺。方成梁攻阿臺﹐景祖實陰爲向導。攻未下﹐景祖以阿臺爲其孫婿﹐挾尊長之名﹐入圍城省其孫女﹐勸阿臺降。阿臺不從。時同導成梁攻阿臺之尼堪外蘭。以成梁責之急﹐乃揚言殺阿臺者明帥用爲城主。阿臺部下遂變。成梁用火攻﹐城破﹐射死阿臺。景祖亦死於火。顯祖繼景祖入城﹐城破後亦爲成梁所殺。二祖死非其罪。太祖詰明兵濫殺之故﹐成梁無以應。乃歸顯祖屍﹐並所得景祖之敕書馬匹。太祖以二祖之死爲尼堪外蘭所構﹐指爲口實﹐興兵屢攻滅建州諸部落。萬曆十四年﹐卒得尼堪外蘭殺之﹐爲二祖復仇。勢駸駸擾遼東邊。李成梁守遼東久﹐屢有大功﹐以能軍名。憚太祖不可力制﹐思恩結之。爲保全威望計﹐慫恿太祖親明以取官職。太祖亦利在得官以塡女眞之望。挾二祖死非其辜﹐而幸成梁中餒﹐陰爲之地﹐乃屢效小忠以自媚。萬曆十六年﹐藉女眞他部貢夷馬三匹﹐訟二祖冤於廷。事下遼東督撫按諸臣會議。成梁陰主其間﹐深贊太祖之恭順﹐二祖又實有助平阿臺之勞﹐授太祖都督僉事以獎之。於是二祖之冤始白。景祖生五子﹕長禮惇﹑次額爾衮﹑次界堪﹑一作齋堪﹑次顯祖塔克世﹑次嗒察篇古。景祖與顯祖均死於萬曆十年阿臺之難。孫太祖奴兒哈赤﹐繼其業而光大之。淸初追尊爲景祖翼皇帝。

興祖六子分居﹐及景祖才智﹐禮惇英勇﹐破滅碩色納﹑加虎二部。尋與董鄂構釁﹐借兵哈達﹐嗣此示弱。各事均詳見《東華錄》。

黃氏《建夷考》﹕「嘉靖二十一年﹐建州夷李撒赤哈等入寇﹐巡撫孫繪禦之﹐失亡多。亡何﹐撫臣子教坐減賞物﹐夷人嘩﹐更詐殺嘩者﹐夷由此挾忿﹐數入塞殺掠如成化時。」稻葉氏《滿州歷史地理天命元年以前淸朝領土篇》之緒言云「嘉靖三十六年以降﹐建州女直之酋長﹐有所謂王杲者騷亂﹐與黃河上流屢犯明西北邊之韃靼小王子相結。」據當時記錄﹐由撫順南至淸河城﹐北至柴河堡以東﹐殆無月不被侵掠。又《淸朝全史》第七節

丁﹕「自嘉靖末季﹐至萬曆初年﹐建州崛起雄桀之王杲﹐有經略四方之事。明之記錄稱之曰建州右衛都指揮使。然彼自稱都督。淸之二祖﹐爾時爲其部將而犯遼東。嘉靖三十八九年之間﹐遼東巡撫侯汝諒有東夷悔過入貢疏﹐中言﹕『建州賊首艸場﹑叫場等﹐遣其部落中王胡子﹑小麻子等四名到關』云云。叫場者﹐覺昌安也。據淸之記錄﹕王杲子阿太章京之妻﹐乃景祖之孫女。可知以賊首目叫場﹐必曾與於王杲之亂者也。」王杲犯遼東﹐蓋自嘉靖三十六年﹐直至萬曆初年爲止。

《東華錄》﹕「癸未春二月﹐先是蘇克蘇滸河部圖倫城﹐有尼堪外蘭者﹐陰構明寧遠伯李成梁﹐引兵攻古勒城主阿太章京及沙濟城主阿亥章京。成梁授尼堪外蘭兵符﹐率遼陽﹑廣寧二路兵進。成梁圍阿太章京城﹐遼陽副將圍阿亥章京城。城中見兵至﹐逃者半﹐被圍者半。遼陽副將克沙濟城﹐殺阿亥章京﹐復與成梁合兵攻古勒城。阿太章京妻乃禮惇女﹐景祖聞警﹐恐女孫被陷。偕顯祖往救。旣至古勒城﹐見成梁兵方接戰﹐令顯祖俟於城外﹐獨入城﹐欲攜女孫歸。阿太章京不從。顯祖俟良久﹐亦入城探之。成梁攻古勒城﹐其城據山依險﹐阿太章京守禦甚堅﹐數親出繞城衝殺﹐成梁兵死者甚眾﹐不能克。因責尼堪外蘭起釁敗軍之罪﹐欲縛之。尼堪外蘭懼﹐請身往招撫。卽至城大呼﹐紿之曰﹕『大兵旣來﹐豈遂捨汝而去﹖爾等危在旦夕。主將有命﹕凡士卒能殺阿太來降者﹐旣令爲此城之主。』城中人信其言﹐遂殺阿太章京以降。成梁誘城內人出﹐盡屠之。尼堪外蘭復構明兵﹐並害景祖﹑顯祖。上聞之大慟﹐勃然震怒﹐往詰明邊吏曰﹕『我祖父何故被殺﹖汝等乃我不共戴天之仇也﹗』明遣使謝曰﹕『非有意也﹐誤耳。』乃歸二祖喪﹐與敕三十道﹐馬三十匹﹐封龍虎將軍﹐復給都督敕書。上謂使臣曰﹕『害我祖父者﹐尼堪外蘭所構也。必執以與我乃已。』明使臣曰﹕『前因誤殺﹐故與敕書﹑馬匹﹐又與都督敕書﹐事已畢。今復過求﹐我當助尼堪外蘭築城於甲版﹐令以爲爾滿州國主矣。』國人信之﹐皆歸尼堪外蘭。上同族寧古塔諸祖子孫﹐亦欲害上以歸尼堪外蘭。尼堪外蘭又迫上往附。上曰﹕『爾吾父部下人也﹐構明兵害我祖父﹐憾不能手刃汝﹐豈反從汝偸生﹖人能百歲不死乎﹖』自是憾益深。又天命三年夏四月壬寅﹐上率貝勒大臣﹐統步騎二萬徵明﹐啟行鳴鼓奏樂﹐謁堂子﹐書七大恨告天曰﹕『我之祖父﹐未嘗損明邊一艸寸土﹐明無端起釁邊陲﹐害我祖父。恨一也。』」云云。

◎景祖紀第八

《明史李成梁傳》﹕「萬曆十年初﹐王杲死﹐其子阿臺走依王臺長子虎兒罕﹐以王臺獻其父﹐嘗欲報之。王臺死﹐虎兒罕勢衰﹐阿臺遂附北關﹐合攻虎兒罕﹐又數犯孤山汛河。成梁出塞﹐遇於曹子谷﹐斬首一千有奇﹐奪馬五百。阿臺復糾阿海連兵入﹐抵沈陽城南渾河﹐大掠而去。成梁從撫順出塞百餘里﹐火攻古勒塞﹐射死阿臺。連破阿海寨﹐擊殺之﹐獻馘一千三百﹐杲部遂滅。」

黃氏《建夷考》﹕「先是奴酋父他失﹐以內附。邊吏貪攻執殺。於是撫鎭以計非是﹐匿不報聞﹐乃奴酋故恨恨也。日與弟速兒哈赤厲兵秣馬﹐設險擺塘。自三十四年貢後﹐以勒索車糧爲名﹐遂不復貢。」

《淸朝全史》第七節

丁﹐據明人記錄言「二祖導李成梁攻古勒城。」又一書言「叫場欲說阿臺歸順﹐親入古勒城。阿臺不從﹐並拘畱之。大兵圍城急﹐他失因父在城內﹐思往救護﹐軍中誤殺之。叫場亦於城內被燒死。」又據明人記錄言「萬曆十六年﹐女眞人有名馬三非者﹐以太祖之祖父與圖阿臺﹐有殉國之忠﹐代請於朝升其職。言叫場﹑他失並從徵阿臺﹐爲向導。死於兵火。」又第八節

丙﹕「太祖與明之交涉﹐自二祖被害之日始﹐淸紀錄未可盡信。明人紀錄﹐但言李成梁以當時所得他失之屍首﹐使其部夷名伯掉者持返。又取所得於其寨內之敕書及馬匹﹐仍與奴兒哈赤。」云云。此尙大致相合。至稱給以都督敕書﹐則太祖之任都督僉事﹐在萬曆十七年九月。距此尙有六年。《明實錄》所載頗詳。玆揭其大槪如左﹕

九月丁亥﹐初授建州夷酋奴兒哈赤爲都督簽事。從前遼督撫按張國彥﹑顧養謙﹑徐元等之議也。其議曰「屬夷舊爲我之藩籬﹐不外撫剿恩威﹐以爲制馭。顧撫剿恩威之所加﹐亦在得其要領而已。所謂要領云者﹐因其勢而用其彊﹐加之以賞賫﹐假之以名號﹐以夷制夷。則我不勞而得愼固封疆之道。遼左西自山海﹐東抵開原﹐千二百里之間﹐朵顏三衛之夷﹐歲歲糾西北二虜爲患。遼之所急﹐不外乎此。三衛之夷﹐不得稱爲遼左屬夷。惟由開原之東北而南至鴨綠江﹐約八百餘里之間﹐環東邊而居者﹐皆爲女眞遺種﹐是爲遼左屬夷﹐所稱東夷者是也。然今之女眞﹐凡有三種﹕一爲海西女眞﹐故王臺之族﹐今開原南北兩關之夷是。一則東方諸夷之設衛者不一﹐以其領有建州﹐謂之建州女眞。其極東則謂之野人女眞。去邊遠﹐歲由海西至開原入市入貢﹐不爲邊患。先是海西王臺﹐彊而得眾﹐北收二奴﹐南至建州﹐終身向化﹐東陲以寧。是時東夷之勢﹐惟在王臺﹐故使襲其祖速黑忒左都督之職﹐爲東夷長。萬曆三年﹐以擒王杲之故﹐奉旨加授勛銜﹐與其二子並爲都督﹐賞以金幣﹐已又視西虜之例﹐加龍虎將軍。蓋王臺之忠﹐固有足嘉﹐實由我皇上神機遠覽﹐得其要領﹐不惜賞賫之所致也。王臺死而勢分﹐逞仰二奴稱雄於北﹐奴兒哈赤稱雄於南。各恃其彊﹐甘心於王臺之後。王臺之後不立﹐則是撤我藩籬﹐封疆於焉多事。是以在事諸臣﹐前曾力請誅二奴以安臺後。臺長左都督子虎兒罕﹐又繼臺死。其子歹商﹐襲父之職﹐守忠順之世業﹐徵北關而誅二奴。二奴之子那﹑卜二酋﹐思報父怨。臺之孽子康古裏爲之內應。奴兒哈赤又連北關以侵歹商。以王臺之忠順﹐其後不絕如縷。歹商若亡﹐則南北諸酋相合﹐開原必危。臣等思存歹商﹐乃出大兵﹐撫剿互用。諸酋遂與歹商和﹐並請入貢。奴兒哈赤亦威畏﹐捨北關而與歹商通姻好﹐首先入貢。諸酋旣轉逆爲順﹐則我亦不得不變剿爲撫﹐使畏與懷兼﹐庶藩籬可復。是以奏請罷兵而善其後焉。其後諸酋之貢皆入。卽開原事已大定。惟建州奴酋﹐聲勢最盛。

能制東夷﹐其在建州﹐則今之王臺也。旣送還被擄漢人且及牲畜﹐又斬犯順夷酋克五十﹐而獻其級。思慕朝廷名器﹐日益加切。查其祖父﹐於徵逆酋阿臺之時﹐爲我作向導而死於兵火﹐是奴兒哈赤累世有勞﹐與小夷特起其名不正者有異。再查《大明會典》內一款云﹕『建州毛憐三衛之夷﹐若有送回被擄之男婦者﹐許給賞。不願賞者﹐量升千百戶指揮。惟都督職名﹐則必畱待有能殺犯罪夷酋﹐或執縛作惡夷人之功者。此監府巨典﹐所以示信外夷﹐安我封疆者也。』今錄奴酋父﹑祖死事之功﹐與以都督﹐誠不爲過。其本身曾斬獻逆酋﹐尢合明例。」奏入﹐上從其請﹐與以都督僉事。是爲奴賊受我之殊恩之始。

據此﹐則授官爲經薊遼督撫之會議﹐其實則由李成梁主動。成梁欲掩前濫殺之過﹐慫恿奴兒哈赤﹐藉貢夷馬三非爲奴乞恩﹐乃有此交議。蓋邊吏長奴﹐前此用種種藉名以金幣結建州之心矣。《淸實錄》所謂歲幣者卽此。例如丙戌﹝萬曆十四年﹞條云「明因誤害二祖﹐自此歲輸銀八百兩﹐蟒緞十五匹﹐以通和好。」是也。總之太祖乘其祖父之橫死﹐以恣要索﹐觀奏議文甚明。又自嫌其祖父曾在逆夷王杲部下﹐且與爲姻家﹐故自與南關哈達通姻。又欲解明人之疑﹐自稱佟姓﹐上表署佟奴兒哈赤﹐蓋王杲籍右衛﹐佟姓則爲左衛之通姓。其避時忌如此。明年萬曆十八年四月﹐貢京師﹐是爲第一次入貢﹐並謝授都督之恩。時年三十二。又明年﹐以其有管束女眞人之功﹐敍龍虎將軍。二十一年十一月﹐又有第二次朝貢焉。

又云「扈倫四部﹐哈達先亡。」太祖念明廷最眷哈達﹐乃以女妻兀兒忽太﹐並示保護。於是哈達舊有敕書﹐盡沒入太祖之手。萬曆三十六年九月﹐以此混入建州敕書﹐膽敢充朝負之用。是爲第三次朝貢。據舊籍﹕敕書之數﹐定建州五百道﹐海西一千道。萬曆十年前後﹐海西王臺獨占敕書七百道。臺沒﹐其部下以二百道投葉赫。又被奪者一百三十七道。哈達實存三百六十三道﹐歸吳爾古岱﹝兀兒忽太﹞所有。太祖之得﹐總計多至八百六十三道。在王臺盛時﹐不過兼並海西之敕書。太祖則兼並建州﹑海西二族﹐計數亦遠在王臺之上﹐禮部爲之駭然。有侍郎楊道賓者﹐奏彈之﹐言「女眞必爲將來大患﹐今不糾其不法﹐祖制將盡廢。祖制廢則邊陲從此擾矣。」極論宜擯絕其貢﹐如成化初故事云云。明廷不加拘執﹐僅移牒遼東﹐嚴其驗放﹐毋令敕書混進。俾仍安然還建州焉﹐寧非可怪﹗自此以後﹐朝貢遂絕。

按敕書冒混之事﹐《淸朝全史》第六節

言「哈達及葉赫之發達時﹐明之治邊﹐已有遷變。其始從馬文升之獻言﹐定女眞襲職之法頗備。據《撫安東夷記》所述﹐當時存於兵部之女眞人底簿﹐尙能用彼國語言審譯﹐易辧授官之始末。至璽書續給時﹐僅攺舍人之待遇﹐仍系彼等之歡心﹐信有大效。以是歷弘治﹑正徳﹑嘉靖之初﹐明與女眞之交涉﹐𨿽不見勝﹐亦未至危險。由嘉靖末至萬曆初﹐女眞形勢大變﹐璽書與本身﹐竟無查驗之法。對邊之策﹐必須大加攺革﹐明人頗以爲言。其時旣未有良法﹐女眞人璽書之賣買﹐遂爾風行。豪彊兼並﹐及於他部。據《東夷考略》﹕「永樂以來﹐海西一族所得敕書﹐由都督至百戶﹐凡九百九十九道。南關彊盛﹐獨得七百道。北關不及其三之一。迄於後日﹐淸太祖朝貢之時﹐混入南關敕書三百六十三道。明廷但諭無得兼並而已。」永樂之遺策﹐至此掃地無餘。其以兵力兼並者﹐更無抑止之法矣。

又按《淸實錄》﹕「尼堪外蘭始借明勢迫太祖往附﹐太祖不往。而六祖子孫﹐皆欲害太祖以歸尼堪。太祖於其間與各部尋仇﹐兼並坐大。明亦不實行扶助尼堪。尼堪威信盡失﹐爲太祖所逼。窮竄明邊。明人不能庇﹐執送太祖斬之。」此萬曆十四年事。自此遂給歲幣。蓋李成梁等守邊﹐暮气已深﹐以苟安爲幸。而太祖則旣挾前嫌以脇成梁﹐取明官職以懾同類﹐又時奉朝貢﹐以懈明廷。旣盡取建州﹐又滅海西之太半﹐所奉於明廷之朝貢﹐初未或息。《建夷考》云「萬曆二十八年﹐今建州奴兒哈赤襲殺猛骨孛羅﹐其勢始悍。猛骨孛羅者﹐與那林孛羅﹐俱海西部落﹐與奴酋二家俱封龍虎將軍。猛最忠順﹐虜入犯﹐輒預報得爲備﹐諸夷皆心畏之﹐奴酋尢甚。會猛酋與那酋相仇殺﹐猛力不支﹐請於邊吏求救﹐不許。願得乘障捍邊圉﹐不許。遂求援奴酋。奴酋悉起兵﹐以援爲名﹐佯以計襲殺之。邊吏因循不與較。奴酋自是有輕中國心。」云云。此可與《東華錄》參觀。又於其間定兵制﹐制文字﹐內政備舉。然後於萬曆二十七年以後﹐絕明朝貢。四十三年﹐明責太祖退出開原近邊故哈達地﹐太祖亦奉命﹐惟後來亦以入七大恨中。其明年四十四年﹐卽建元稱金國矣。太祖之遠交近攻﹐明人之養癰玩寇﹐坐致國祚遷移﹐啟南北分立之想。其後明廷閹人肆毒﹐流寇跳梁﹐元气已盡。太祖乃又攺金爲淸﹐以一統爲大欲﹐薄南北朝而不爲。且以後金之號﹐爲淸一代之大諱。輯前紀至此﹐於明淸之際﹐可了然其得失焉。太祖輟貢之年﹐《建夷考》在萬曆三十四年。當從《淸朝全史》。

《明史朝鮮傳》﹕「天啟五年十二月﹐毛文龍報言﹕『朝鮮逆黨李適﹑韓明璉等﹐起兵昌城﹐直趨王京﹐被臣擒獲。餘孽韓潤﹑鄭梅等竄入建州。』」云云。時已爲太祖天命十年之歲秒。明年﹐卽太祖崩禦﹐太宗嗣位矣。然建州之名未攺﹐可知當時尙無滿洲之國名也。淸修《明史》無所不用其忌諱﹐而尙多漏筆如此。要爲史中見建州之最後文字﹐以後則大書提行稱大淸矣。並附識於此。

●顯祖紀第九

顯祖宣皇帝﹐名塔克世﹐又名他失。景祖第四子。顯祖終身侍景祖﹐無所謂嗣位﹐以生太祖。淸初﹐進尊號焉﹐事迹盡在《景祖紀》。顯祖爲王杲之婿﹐是爲宣皇后。生子三﹕長太祖奴兒哈赤﹐次舒兒哈赤﹐次雅兒哈赤。繼妃納哈氏哈達單汗﹐卽王臺所養族女﹐生子一﹐名巴雅喇。庶妃生子一﹐名穆兒哈赤。

稻葉引《籌遼碩畫》云「奴兒哈赤﹐叫場之孫﹐他失之子也。」又《淸朝全史》第八節

甲太祖世系﹐在《淸紀錄》不言其祖若父爲何等門地。而明人所記﹐則言彼之祖父爲都指揮﹐曾領敕書二十道﹐蓋非出於微賊也。《淸紀錄》不詳太祖母系。《實錄》但舉顯祖之大福晉爲喜塔喇氏﹐乃阿古都督女。阿古都督爲何等人﹐又不明言。今可斷言阿古卽王杲之轉音﹐不明言者﹐諱之也。葉赫酋長那林孝羅之言﹐不曰太祖爲王杲之裔乎﹖今按稻葉之言甚確。其所見稱太祖爲王杲之裔者﹐爲葉赫貝勒那林孝羅﹐自必有本。那林孝羅﹐《淸實錄》作納林布錄﹐卽孝慈髙皇后之兄﹐太祖之妻舅。其言自可信。錢謙益《嶽武穆畫像記》稱﹕「惟忠武王﹐﹃力中夏﹐誓滅金虜。佟奴以王杲餘孽﹐冒金源之後﹐啟疆犯順﹐忠武有靈﹐其能貰諸。」又南潯莊氏《史案》言「或問﹕逆書致罪之中﹐余不知其細﹐但聞之前人曰﹕『如書中所云王某孫婿﹐卽淸之徳祖。所云建州都督﹐卽淸之太祖也。』而直書名。』云云。以此爲莊廷釒龍罪狀之一。記《史案》者頗恍惚其辭。要之淸太祖母爲王杲之所出﹐明淸之際﹐固共知之。後乃諱言耳。《淸實錄》言明歸二祖喪。明人言李成梁以他失屍首還太祖。則所歸者﹐實止顯祖之喪。景祖死於火﹐蓋無可歸矣。

王杲者﹐建州右衛都指揮使凡察之後也。嘉靖間﹐左衛中落﹐六貝勒分居。建州實力﹐潛移於右衛。杲入居建州根據地﹐其婆豬江流域﹐別由王兀堂居之。嘉靖三十六年﹐始以犯邊聞。其時左衛後人諸貝勒皆役屬於杲。杲以女妻顯祖。於嘉靖三十八年生太祖。遂爲淸一代建元開國之主。明人恆稱淸太祖爲王杲之後﹐卽據海西北關葉赫貝勒之言。亦以嘉隆以後﹐言建州者必稱王杲。太祖代興��族爲同祖﹐又於戚爲外孫﹐宜其以杲裔名也。杲據建州﹐增殖戶口﹐加悍兵力。旣據十岔口爲出入之路﹐又占寬甸子爲射獵之區。明兵不出邊﹐斥候亦不出哨。斯王杲旣肆掠於北﹐王兀堂﹑阿住古﹑準嗒等部肆掠於東。嘉靖四十四年十一月﹐由十岔口入﹐陷灑馬吉堡。四十五年二月﹐由十岔口進﹐搶靉陽等堡。隆慶四年八月﹐由大柞口搶入沿江等地。此外如艸河等堡﹐搶掠人民牲畜等事﹐尢難悉數。故與撫順開市﹐長官先坐撫夷廳﹐酋長以次進至堂上﹐貢土產﹐長官乃驗馬。女眞人之貢馬多羸弱﹐恆給善價以示羈縻。杲尢傲慢﹐至撫夷廳﹐輒奪酒飲。飲醉箕踞詬詈﹐無敢呵者。有新長官抑彼等下階﹐又驗馬之肥壯﹐杲鞅鞅引去﹐旋率眾鹵掠。朝廷爲之罷免長官。杲益桀驁。隆慶六年秋﹐杲以索降人不得﹐入掠撫順。守將賈汝翼詰責之。杲益憾﹐約諸部爲寇。副總兵趙完責汝翼啟釁。時張學顏以右僉都禦史巡撫遼東﹐奏言「汝翼卻杲饋遺﹐懲其違抗﹐實伸國威。苟緣此罷斥﹐是進退邊將皆敵主之矣。臣謂宜諭王杲﹐送還俘掠。否則調兵剿殺﹐無事姑息以畜禍。」趙完懼﹐饋金貂。學顏發之。詔逮完而宣諭王杲﹐如學顏策。諸部聞大兵且出﹐悉竄匿山谷。杲懼﹐十二月﹐約海西王臺送俘獲就款﹐學顏因而撫之。萬曆元年﹐撫順遊擊裴承祖等赴杲寨求明之亡人﹐被紿見執。杲遂殺承祖﹐剖其腹﹐並慘殺承祖從者。

先是遼陽鎭東二百餘里﹐舊有孤山堡。巡按禦史張鐸﹐增置險山五堡﹐然與遼鎭聲援不接。都禦史王之誥﹐奏設險山參將﹐轄六堡一十二城﹐分守靉陽。又以其地不毛﹐欲置寬甸。以時絀不果。及是年﹐李成梁議移孤山堡於張其哈甸﹐移險山五堡於寬甸﹑長甸﹑雙墩﹑長領散等﹐皆據膏腴﹐扼要害。而邊人苦遠役﹐出怨言。工甫興﹐杲殺裴承祖犯邊。巡按禦史亟請罷役﹐學顏不可﹐曰「如此則示弱也。」卽日巡塞上﹐撫定王兀堂諸部﹐聽於所在貿易。卒築寬甸斥地二百餘里。於是撫順以北﹐淸河以南﹐皆遵約束。明年十月﹐杲復大舉入。發兵討杲﹐成梁檄副將楊騰﹐遊擊王惟屏﹐分屯要害﹐而令參將曹簠挑戰。諸軍四面起﹐敵大奔﹐盡聚杲寨。寨地髙﹐深溝堅壘以自固。成梁用火器破數棚﹐矢石雨下﹐把總於志文﹑秦得倚先登﹐諸將繼之。杲走髙臺﹐射殺志文。會大風起﹐縱火焚之。先後斬馘千一百餘級﹐毀其營壘而還。學顏等追奔至紅力寨﹐杲大創不能軍﹐走匿阿哈納寨。張居正第學顏功在總督楊兆上﹐加兵部侍郎。成梁進左都督﹐世蔭都指揮同知。曹簠勒精騎往杲匿所﹐杲走南關﹐都督王臺執以獻﹐斬之。

杲死﹐建州悍酋稱王兀堂。杲先以都指揮﹐而明人相傳稱之曰都督。至是兀堂亦以迆東都督名。兀堂故通市寬甸﹐後參將徐國輔弟國臣﹐彊抑市價。兀堂乃與趙鎖羅骨數遣零騎侵邊﹐事在萬曆七年。明年三月﹐以六百騎犯靉陽及黃崗嶺。指揮王宗義戰死。復以千餘騎從永甸入﹐成梁擊走之﹐追出塞二百里。至鴨兒匱﹐敵以騎卒拒而步卒登山鼓噪﹐成梁大敗之。斬首七百五十﹐盡毀其營壘。其秋﹐兀堂復犯寬甸﹐副將姚大節擊破之。兀堂由是不振。而王杲之子阿臺﹐則又以建州爲患矣。

初杲死﹐阿臺走依王臺長子虎兒罕。然以臺獻其父﹐陰欲報之。王臺死於萬曆十年。虎兒罕勢衰﹐阿臺遂附北關﹐合攻虎兒罕焉。阿臺婦爲淸景祖子禮惇之女﹐本顯祖之妻弟﹐而又爲其侄婿。淸人稱之曰阿太章京。是時旣攻哈達虎兒罕﹐又數犯孤山汛河。成梁出寨﹐遇於曹子谷﹐斬首一千有奇﹐奪馬五百。阿臺復糾毛憐衛夷阿海連兵﹐一從靜遠堡﹐一從上楡林堡﹐各深入抵沈陽城南渾河。成梁馳往虎皮驛援之﹐阿海稍卻。阿臺方擁千餘騎﹐縱掠撫順邊渾河口﹐徐引去。成梁與兵備使靖四方會議﹐逆雛在遼禍未息。乃勒兵從撫順王剛臺出塞百餘里﹐直搗古勒寨。寨陡峻﹐三面壁立﹐壕塹甚固﹐攻之不卽下。別遣遼陽副將秦得倚等圍阿海牧莽子寨﹐破之﹐誅海。乃合兵攻古勒寨。始成梁進兵﹐實由建州別部圖倫城酋居堪外蘭導之。而景祖﹑顯祖父子﹐亦陰爲成梁用。先後至寨撫誘所部。景祖父子以妻黨尊屬入而說之﹐爲阿臺所拘。成梁用火攻衝堅﹐經兩晝夜﹐射阿臺死。景祖亦焚死。顯祖爲明兵所濫殺。阿臺﹑阿海二寨並破﹐獻馘二千三百﹐杲部遂滅。而景顯二祖之冤死﹐淸太祖始歸罪於尼堪外蘭﹐卒致恨於明﹐遂爲起兵一大口實。事已見《景祖紀》。阿海﹐淸人稱阿亥章京﹐爲沙濟城主。沙濟城當卽牧莽子寨﹐阿海與阿臺同惡相濟﹐亦梟逆也。其移建六堡事﹐萬曆初斥地二百餘里﹐爲李成梁等大功。其時女眞衰弱﹐幸而就緒。閱三十年﹐漢人移居寬甸平野者﹐歲有增益。至萬曆三十年前後﹐至者六萬餘口﹐大半爲先居靉陽瘠土之軍民﹐而由山東越海而來者亦夥。萬曆三十三年﹐主者爲巡撫趙楫。上言「寬甸地孤懸難守﹐又與奴兒哈赤城寨逼處﹐恐居民易與相狎。」明廷遂突命撤退六堡焉。蓋爾時遼東兵力已憊﹐無維持邊境之力矣。六堡之民﹐懷土不肯內徙﹐明以兵迫之﹐死者狼藉。李成梁又以被迫棄地之事實﹐攘爲招復逃人之功名﹐請朝廷行賞。於是奴兒哈赤亦獲賜金﹐成梁之欺罔貪懦﹐與廷臣之疏於邊事如此。兵科給事中宋一韓﹐疏劾成梁等﹐言寬甸之喪失致禍﹐慨乎言之。並請責令規復舊地﹐成梁乃於雲頭裏﹐至鴉鶻等處﹐更設關隘。鴉鶻關是以有舊新二處。明廷又以一韓言﹐使熊廷弼巡視遼東。復命之日﹐於邊情頗右一韓說。由是寬甸沃土﹐盡供女眞射獵。朝鮮與遼東陸地之聯絡亦中梗。海上事一以毛文龍左右之。後太祖退還靉陽東北新孤山堡地。山谷狹隘﹐不適耕種﹐實無所利。成梁所爭之於王杲﹑王兀堂而得者﹐喪之太祖而不可復回。要其終以言之如此。

《明史張學顏傳》﹕「隆慶五年﹐進右僉都禦史﹐巡撫遼東。明年秋建州都督王杲﹐以索降人不得﹐入掠撫順﹐守將賈汝翼詰責之﹐杲益憾﹐約諸部爲寇。副總兵趙完責汝翼啟釁。學顏奏曰﹕『汝翼卻杲饋遺﹐懲其違抗﹐實伸國威。苟緣此罷斥﹐是進退邊將﹐皆敵主之矣。臣謂宜諭王杲﹐送還俘掠。否則調兵剿殺﹐毋事姑息以畜禍。』趙完懼﹐飠鬼金貂。學顏發之。詔逮完而宣諭王杲。如學顏策。諸部聞大兵且出﹐悉竄匿山谷。杲懼﹐十二月約海西王臺送俘獲就款。學顏因而撫之。遼陽鎭東二百餘里﹐舊有孤山堡﹐巡按禦史張鐸﹐增置險山五堡﹐然與遼鎭聲援不接。都禦史王之誥﹐奏設險山參將轄六堡一十二城﹐分守靉陽。又以其地不毛﹐欲置寬甸。以時絀不果。萬曆初﹐李成梁議移孤山堡於張其哈甸﹐移險山五堡於寬甸﹑長甸﹑雙墩﹑長領散等﹐皆據膏腴﹐扼要害。而邊人苦遠役﹐出怨言。工甫興﹐王杲復犯邊﹐殺遊擊裴承祖。巡按禦史亟請罷役﹐學顏不可﹐曰﹕『如此則示弱也。』卽日巡寨上﹐撫定王兀堂諸部﹐聽於所在貿易﹐卒築寬甸﹐斥地二百餘里﹐余是撫順以北﹐淸河以南﹐皆遵約束。明年冬﹐發兵誅王杲﹐大破之﹐追奔至紅力寨。張居正第學顏功在總督楊兆上﹐加兵部侍郎。」

《李成梁傳》﹕「萬曆元年﹐建州都指揮王杲﹐故與撫順通馬市﹐及是誘殺遊擊裴承祖。成梁謀討之。明年十月﹐杲復大舉入。成梁檄副將楊騰﹐遊擊王惟屏﹐分屯要害﹐而令參將曹簠挑戰。諸軍四面起﹐敵大奔﹐盡聚杲寨。寨地髙﹐杲深溝堅壘以自固。成梁用火器攻之﹐破數柵。矢石雨下。把總於志文﹑秦得倚先登﹐諸將繼之。杲走髙臺﹐射殺志文。會大風起﹐縱火焚之。先後斬馘千一百餘級﹐毀其營壘而還。進左都督﹐世蔭都指揮同知。杲大創不能軍﹐走匿阿哈納寨。曹簠勒騎往﹐杲走南關。都督王臺執以獻﹐斬之。

●附王杲紀

又《成梁傳》得見兀堂事﹐已載《建州紀》。《東華錄》所見阿太章京事﹐已載《景祖紀》。其王杲阿臺事迹﹐於景﹑顯二紀已指明所出之外﹐今更舉所引各文如左﹕

稻葉氏《滿洲歷史地理》﹕「天命元年以前淸朝領土之緒言《明史稿韃靼傳》﹕『土蠻侵犯撫順﹐攻鳳凰城。海州﹑金州﹐殺掠尢甚﹐皆以建州女眞爲向導﹐由鳳凰城進兵遼東半島。』是以酋長王杲之焰益張。適明廷命李成梁守遼東。李善用兵﹐杲等不敵﹐逃至哈達﹐被執送成梁。時萬曆二年也。繼起者爲王兀堂﹐根據地在今佟家江流域。亦一犯靉陽寬甸﹐再犯永甸。李成梁窮追之於佟家江支流雅兒河。兀堂乃不能再起。蓋與前之王杲﹐實太祖未起以前之巨酋也。」

又本篇四之乙﹐哲陳部下﹐古勒城云「古勒城在今腰站之西﹐所謂鼓樓部之北轂勒峯之上。」《皇明從信錄》卷三五﹐萬曆十年十二月之條﹐引《女眞考》曰「是年阿臺益糾虜大舉﹐一從靜遠堡﹐一從上楡林堡﹐各深入﹐前至沈陽城南渾河。李將軍馳往虎皮驛援﹐虜稍卻﹐阿臺方擁眾千餘騎﹐縱掠撫順邊渾河口﹐徐引去。李將軍因與兵備使靖四方會議﹕『此逆雛在遼禍未息。』乃勒兵從撫順王剛臺出塞百餘里﹐直搗古勒寨。寨陡峻﹐三面壁立﹐濠塹甚固。李將軍用火攻衝堅﹐經兩晝夜﹐射阿臺死。而別將秦得倚等已前破阿海寨﹐誅海。海﹐毛憐衛夷﹐住牧莽子寨﹐與阿臺濟惡﹐亦梟逆也。」云云。古勒之名著於此役﹐淸朝景顯二祖﹐亦焚死此城中焉。

又第七卷

六﹐邊墻之展退乙東邊下﹐引《皇明經世文編》卷三六三﹐張學顏遼東善後處分疏﹐略言「寬甸之地﹐土脈肥美﹐臣與遼總督楊兆與總兵官李成梁會議﹐禦敵以保民爲上策﹐守邊地者以城堡爲家。但此等事﹐著手易而著績難。修前人之成迹易而創業難。在內地猶易而臨敵地則尢難。至若進奪敵地﹐展拓封疆﹐遮斷敵之通路﹐於其地創立城堡﹐則尢難中之至難矣。險山等舊堡﹐自嘉靖四十二年﹐添設參將﹐增加兵數﹐其地在內地﹐去邊甚遠。是以建州女眞﹐每年增殖戶口﹐加悍兵力。旣據十岔口爲出入之路﹐又占寬甸子爲射獵之區。我之兵馬﹐殆不出邊。夜間斥候﹐亦不出哨。由是王杲等肆掠於北﹐王兀堂﹑阿住古﹑準嗒等部﹐肆掠於東。嘉靖四十四年十一月﹐由十岔口侵入﹐陷灑馬吉堡。四十五年二月﹐由十岔口進搶靉陽堡等。隆慶四年八月﹐由大柞口搶入沿江等地。此外如艸河等堡﹐搶掠人民牲畜等事﹐尢難悉數。是蓋險山地廣﹐兵數較寡。廣寧遼陽兵馬﹐難於一時應急﹐若任其蠶食﹐則靉陽附近﹐將成無人之境。且邊內之地﹐沙磧不毛﹐兵卒已有逃亡相踵之勢﹐長此情狀﹐再經數年﹐終必不可收拾。總兵官李成梁﹐任險山參將時﹐洞悉此獘﹐卽擬將各堡展移至寬甸子﹑十岔口等處。當時上下疑畏不行。至萬曆元年﹐始奉朝命﹐決移險山等六堡於寬甸子及十岔口等處。但此地周圍皆有山林﹐中間膏腴平坦﹐在邊墻外二百里﹐女眞所必爭之地。以故工事創始之時﹐或言敵攻靉陽﹐或言敵入遼陽﹐將有引起女眞積憤之事。我邊地人民﹐亦苦遠役﹐遂出怨言。遼東文武各官﹐尢以憚勞﹐多方訕謗﹐指族軍人﹐以罷工恫嚇臣等。臣等不爲所動﹐督促進行。迨稍有次第﹐忽發生王杲殺遊擊裴承祖於邊外之事。時由開原至遼陽﹐由將領至屯民﹐在在煽動﹐人人自危。巡按史奏請停工﹐臣等亦非不疑畏。然一旦停工﹐軍夫散放﹐不可復聚﹐銀糧亦同。徒失事機﹐示弱於敵。由是臣等不避違旨之罪﹐與總兵李成梁引兵赴彼﹐立定基址。至大勢已成﹐臣又巡閱﹐多方曉諭﹐參將傅廷勛﹐不避艱險﹐挺身任事﹐列柵爲城。女眞酋長來窺探者﹐諭以禍福﹐徧加犒賞﹐無不從命。臣等又知築城之夫匠等﹐往來於遠隔不便之地﹐糧餉最艱﹐議行銀糧互給之法。又欲節工役之勞﹐爲定服役時期﹐輪番就役。又恐工事委員﹐虛捏工程﹐不符預定之式﹐給以一定之尺度﹐計算髙厚。又制作帳簿﹐使明出人之數。其時李成梁適搗平王杲﹐敵勢益弱。去年又執王杲﹐獻之京師﹐敵益服。故三年之間﹐諸部服從﹐內外王虞﹐六堡工程﹐完全告竣。」

又引《東夷考略》﹕「萬曆七年﹐建州酋長王兀堂漸迫邊墻。八年﹐屢犯靉陽﹑永甸等堡城。李成梁追擊之﹐至邊墻外二百餘里之鴨兒匱。」云云。並言「鴨兒匱當爲鴉兒滸之轉音。若然﹐則在佟家江支流大小鴉兒河防之附近。」

又引《皇明從信錄》卷三三曰「李成梁展邊界而築寬甸等堡﹐其地北鄰王杲部落﹐東鄰王兀堂部落﹐距靉陽二百里。其修築十岔口寬甸堡時﹐張學顏往視察之。王兀堂等數十人﹐皆跪修塞道﹐誓不向內地射獵﹐請以鹽布爲貿易﹐學顏因上疏爲陳米布豬鹽之貿易。旣得許可﹐並以市稅充女眞人之撫賞焉。自此開原以南﹐撫順﹑淸河﹑靉陽﹑寬甸﹐皆有市場﹐奉明約束。」

稻葉氏敍述之文又曰「創建六堡之李成梁﹐其後卽建議廢撤六堡﹐退還靉陽以西。當時明兵科給事中宋一韓﹐上疏痛劾李成梁等。觀疏中大旨﹐因寬甸一帶之喪失﹐所致禍害不少﹐慨乎言之﹐並請仍復萬曆三十三年以前之舊。成梁乃於雲頭裏至鴉鶻等處﹐更設關隘。鴉鶻關是以有舊新二處﹐則在淸河城方面﹐邊境又稍展幾分。時明廷知宋一韓之議﹐不可漠視﹐乃使熊廷弼巡視遼東。據其復命之詞﹐對於東邊位置﹐𨿽不盡如一韓之痛論﹐然大體頗從之。由是寬甸沃土﹐悉仕女眞射獵﹐終明之世﹐無回復之日矣。但靉陽東北新孤山堡一地﹐曾由淸太祖歸還﹐不過一狹隘之山谷﹐不適耕種。淸河城方面﹐依然在女眞人手。」

按淸河城邊境﹐漢人與女眞﹐所爭者在寬甸一地﹐觀稻葉引《皇明經世文編》四八一﹕「天啟元年﹐遼東經略熊廷弼與友人書曰﹕『遼東山脈﹐東北起長白山﹐西南至南旅順海口爲止。此山脈之一路﹐分出枝脈﹐形成峪地。每峪有一河﹐流水淙然﹐石齒齒出﹐不可屯田。居民依山而往﹐挖山耕種。今年挖此一塊﹐地力旣盡﹐又耕別塊。顧安所得空地乎﹖由此可知邊地所必爭之故矣。』」

