大理行記元郭松年

中慶距大理﹐城西顧裏有千。歷府治一﹐曰威楚﹔州四﹐曰安寧﹑鎭南﹑雲南﹑趙州﹔縣三﹐祿品﹑安邊﹑白嵓﹐皆三府支屬。鎭南而西有雌嶺﹐卽大理之境。

出行七十里有甸焉﹐川原坦夷﹐山勢回合﹐周二百餘里﹐乃雲南州也。州西北十餘里山麓間﹐有石如鏡﹐光可鑑面﹐故舊名鏡州。張氏進求時﹐州北龍興和山﹐忽五色雲起﹐蕭索輪囷﹐終日不散﹐人以爲祥。州居云之南﹐因攺今名。

又西行三十餘里﹐至品甸。按唐史﹐嘗置波州﹐亦名淸子川。其川澤土壤不減雲南﹐而民種蒔爲不及爾。甸中有池﹐名曰靑湖﹐灌漑之利達於雲南之埜。湖西官道中有石焉﹐紋如古篆﹐號曰地符﹐行人謹避﹐莫敢踐之。

又山行三十里至白嵓甸﹐其地形南北袤﹐大小略與雲南﹑品甸相埒。居民湊集﹐禾麻蔽野﹐縣西石崖斬絕﹐其色如雪﹐故曰嵓白嵓。赤水江回環曲折﹐經於其中。甸西南有古廟﹐中有鐵柱﹐髙七尺五寸﹐徑二尺八寸﹐乃昔時蒙氏第十一主景莊王所造﹐題曰「建極十三年壬辰四月庚子朔十有四日癸丑」鑄。土人歲歲貼金其上﹐號天尊柱﹐四時享祀﹐有禱必應。或以爲武侯所立﹐非也。

又山行四十里至趙州甸﹐卽趙瞼也。山形四周回抱﹐有藏風蔽气之勢。川澤平曠﹐故家喬木猶有存者。神莊江貫於其中﹐漑田千頃﹐以故百姓富庶﹐少旱虐之災。出州治十五里﹐路轉峯回﹐茂林修竹﹐蔚然深秀﹐中而建峯神廟在焉。凡水旱疾疫﹐祈請有澄﹐州人賴之。州之北﹐行約數百步﹐地極明秀﹐蒙昭成王保和九年﹐有髙將軍者卽其地建徧知寺。其殿像壁繪於今罕見﹐意非漢匠名筆﹐不能造也。出寺門﹐東北行一里餘﹐有髙原﹐號澄城。其地空而不畊﹐乃世祖駐驊之所也。近歲州寀建一佛宇﹐遇旦望焚香祝壽﹐蓋以報聖恩之萬一焉。

川行三十里﹐至河尾﹝關﹞﹝橋﹞﹐卽洱水之下流也﹔架木爲梁﹐長十五丈餘﹐穹形飲水﹐睨而視之﹐如虹蜺然。順流而下約一里許﹐有石門﹐巨石橫楣﹐號石馬橋﹐爲羣波爭道之地﹐懸流奔注﹐雲濤雪浪﹐聲聞數里。河尾橋之西有關焉﹐北入大理﹐名龍尾關﹐卽蒙氏之所築也。此爲州之大觀﹐故記之。西阨蒼山﹐東屬洱水﹐其髙壁危構﹐巋然猶存。

入關十五里﹐山壑濃秀﹐望之蔚然前陳者﹐乃點蒼之奔衝也﹔諸峯羅列﹐前後參從﹐有城在其下﹐是曰太和﹐周十有餘裏。夷語以坡陀爲和﹐和在城中﹐故謂之太和。昔蒙歸義王皮羅閣自蒙﹝社﹞﹝捨﹞徙河西﹐乃築此城。後閣羅鳳以張虔陀讒構﹐乃殺之﹐陷唐鮮於仲通兵。因自結之吐蕃﹐受鍾王﹐刻石記功﹐明不得已而攺號蒙國大詔﹐立徳化碑﹐使蜀人鄭回制文﹐其碑今在﹐卽唐代宗大歷元年也。

又北行十五里至大理﹐名陽苴咩城﹐亦名紫城﹐方圍四五里﹐卽蒙氏第五主神武王閣羅鳳贊普鍾十三年甲辰歲所築﹐時唐代宗廣徳二年也。自後鄭﹑趙﹑楊﹑段四氏皆都其中。是城也﹐西倚蒼山之險﹐東挾洱水之阨﹐龍首關於鄧川之南﹐龍尾關於趙瞼之北﹔昔人用心﹐自以爲金城湯池﹐可以傳之萬世。及天兵北來﹐一鼓而下﹐良可嘆哉﹗此非在徳不在險之明效大驗歟﹖

故大理之民﹐數百年之間五姓守固。值唐末五季衰亂之世﹐嘗與中國抗衡。宋興﹐北有大敵﹐不暇遠略﹐相與使傳往來﹐通於中國。故其宮室﹑樓觀﹑言語﹑書數﹐以至冠婚喪祭之禮﹐干戈戰陳之法﹐𨿽不能盡善盡美﹐其規模﹑服色﹑動作﹑云爲﹐略本於漢。自今觀之﹐猶有故國之遺風焉。

若夫點蒼之山﹐條岡南北﹐百有餘裏﹔峯巒巖岫﹐縈云戴雪﹐四時不消﹔上則髙河﹑竇海﹐泉源噴湧﹐水鏡澄徹﹐纖芥不容﹐佳木奇卉﹐垂光倒景﹐吹風噓云﹐神龍所宅﹐歲旱祈禱﹐靈貺昭著﹔派爲一十八溪﹐懸流飛瀑﹐瀉於羣峯之間﹐雷霆砰轟﹐煙霞晻靄﹐功利布散﹐皆可灌漑。洱水則源於浪穹﹐涉歷三郡﹐渟滀紫城之東﹔北自河首﹐南盡河尾﹐波濤二關之間﹐周圍百有餘裏﹔內則四洲﹑三島﹑九皐之奇﹐浩蕩汪洋﹐煙波無際。於以見江山之美﹐有足稱者。

然而此邦之人﹐西去天竺爲近﹐其俗多尙浮屠法﹐家無貧富皆有佛堂﹐人不以老壯﹐手不釋數珠﹔一歲之間齋戒幾半﹐絕不茹葷﹑飲酒﹐至齋畢乃已。沿山寺宇極多﹐不可殫記。中峯之下有廟焉﹐是爲點蒼山神﹐亦號中嶽。中峯之北有崇聖寺﹐中有三塔﹐一大二小﹐大者髙二百餘尺﹐凡一十六級﹐樣制精巧﹐卽唐遣大匠恭韜﹑徽義所造。塔成﹐韜﹑義乃歸。中峯之南有玉局寺﹐又西南有上山寺。凡諸寺宇皆有得道居之。得道者﹐非師僧之比也。師僧有妻子﹐然往往讀儒書﹐段氏而上有國家者設科選士﹐皆出此輩。今則不爾。其得道者﹐戒行精嚴﹐日中一食﹐所誦經律一如中國﹔所居灑掃淸潔﹐雲煙靜境﹐花不禪房﹐水循堂廚﹐至其處者﹐使人名利之心倶盡。

此大理之大觀。南遊則永昌﹑騰衝﹐北走則鶴慶﹑麗江。周行數千里﹐皆莫若此也。

