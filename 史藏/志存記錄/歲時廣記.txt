

欽定四庫全書

史部十

歲時廣記

時令

提要

【臣】等謹案嵗時廣記四卷宋陳元靚撰元靚不知其裏貫自署曰廣寒仙裔而劉純作後序稱爲隠君子其始末亦未詳言莫之考也書前又有知無爲軍巢縣事朱鑑序一篇鑑乃朱子之孫卽嘗輯詩遺說者後仕至湖廣總領元靚與之相識則理宗時人矣其書宋志不著錄惟見於錢曽讀書敏求記稱前列圖說分四時爲四卷今此本乃曹溶學海編所載卷首並無圖說蓋抄者佚之書中摭月令孝經緯三統歷諸書爲綱而以雜書所記涉於節序者按月分凡春令四十六條夏令五十條秋令三十二條冬令三十八條大抵爲啟札應用而設故於稗官說部多所徴引而爾雅淮南諸書所載足資考據者反多遺缺未可以稱善本特其於所引故典尙皆備錄全文詳記所出未失前人遺意與後來書隨意刪竄者不同故並錄存之以備防攷焉乾隆四十六年十二月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

歲時廣記序

有天之時有人之時寒暑之推遷此時之運於天者也曆書所載蓋莫詳焉至於因某日而載某事此時之系於人者端千緒萬非托之記述則莫能探其源委耳噫慶道長於一陽之生謹履端於一歲之始是蓋天時人事之相參尢有可據彼仲夏之重五季秋之重九豈天之气然也而人實爲之使微考訂孰知競渡之繇楚靈均登髙之因費長房乎引而伸若此者眾𨿽然荊楚歲時之所記善矣惜乎失之拘也秦唐歲時之所記夥矣惜乎未之備也今南潁陳君搜獵經以至野史異書凡有渉於節序者萃爲巨帙殆靡一遺仰以稽諸天時俯以驗之人事題其篇端曰歲時廣記求予文而序之予惟陳君嘗編博聞三錄盛行於世況此書該而不冗雅而不俚自當與並於無窮云宣教郎特差知無爲軍巢縣事兼義武民兵軍正總轄屯戍兵馬借緋新安朱鑑撰

欽定四庫全書

歲時廣記卷一

宋陳元靚撰

春

孔子家語曰春者四時之首也尙書大傳曰春出也萬物之所出也禮記鄕飲酒曰東方曰春春之爲言蠢也淮南子曰春爲規規者所以圜萬物也規度不失生气乃理前漢律曆志曰少陽者東方東動也陽气動物於時爲春春蠢也物蠢生乃動運木曲直仁者生生者圜故爲規也月令曰春三月其日甲乙其帝太皥其神勾芒其虫鱗其音角其數八其味酸其臭羶其祀戶祭先肝

孟春月

禮記月令曰孟春之月日在營室昏參中旦尾中律中太蔟東風解凍蟄虫始振魚上冰獺祭魚鴻鴈來天气下降地气上騰天地和同艸木萌動

孝經緯周天玉衡六問曰大寒後十五日斗艮爲立春後十五日斗寅爲雨水

劉歆三統歷曰立春爲正月節雨水爲正月中气雨水者言雪散爲雨水也

周書時訓曰立春之日東風解凍後五日蟄虫始振後五日魚上冰雨水之日獺祭魚後五日鴻雁來後五日艸木萌動

白虎通徳論曰正月律謂之太蔟何太亦大也蔟者湊也言萬物始大湊地而出也

晉樂志曰正月之辰謂之寅寅者津也謂生物之津途也

大戴禮夏小正曰正月啟蟄雉震呴時有俊風滌凍途田防出農及雪澤采蕓桺稊梅杏杝桃則華

春秋隠公元年王正月注云隠公之始年周王之正月也凡人君卽位欲其體元居正故不言一年一月玉燭寶典曰正月爲端月

梁元帝纂要曰正月曰孟陽孟陬上春開春春獻春首春首歲獻歲歲初歲肇歲芳歲華嵗

月令曰孟春行夏令則雨水不時艸木蚤落國時有恐行秋令則其民大疫猋風暴雨總至藜莠蓬蒿並興行冬令則水潦爲敗雪霜大摯首種不入

仲春月

月令曰仲春之月日在奎昬弧中旦建星中律中夾鐘始雨水桃始華倉庚鳴鷹化爲鳩鳥至日夜分雷乃聲始電蟄虫咸動啟戶始出

孝經緯曰雨水後十五日斗甲爲驚蟄後十五日斗卯爲春分

三統歷曰驚蟄爲二月節春分爲二月中气驚蟄者蟄虫驚而奔出也

周書時訓曰驚蟄之日桃始華後五日倉庚鳴後五日鷹化爲鳩春分之日鳥至後五日雷乃聲後五日始電

白虎通徳論曰二月律謂之夾鐘何夾者孚也言萬物孚甲種分也

晉樂志曰二月之辰名爲卯卯者茂也言陽气生而孳茂也

夏小正曰二月祭鮪榮堇采繁來降燕乃睇

淮南子曰二月之夕女夷鼔歌以司天和以長百谷禽獸艸木注云女夷春夏長養之神也江淹文云太皥馭節女夷司景

纂要曰二月曰仲陽又曰令月張衡歸田賦云仲春令月時和气淸

月令曰仲春行夏令則國乃大旱暖气早來虫螟爲害行秋令則其國大水寒气總至寇戎來徵行冬令則陽气不勝麥乃不熟民多相掠

季春月

月令曰季春之月日在胃昏七星中旦牽牛中律中姑洗桐始華田防化爲鴽【音如】虹始見萍始生鳴鳩拂其羽戴勝降於桑

孝經緯曰春分後十五日斗乙爲淸明後十五日斗辰爲谷雨

三統歷曰淸明爲三月節谷雨爲三月中气淸明者謂物生淸淨明潔谷雨者言雨以生百谷

周書時訓曰淸明之日桐始華後五日田防化爲鴽後五日虹始見谷雨之日萍始生後五日鳴鳩拂羽後五日戴勝降於桑

白虎通徳論曰三月律謂之姑洗何姑者故也洗者鮮也言萬物皆去故就新莫不鮮明也

晉樂志曰三月之辰名爲辰辰者震也謂時物盡震動而長也

夏小正曰三月參則伏【音斛】則鳴頒冰拂桐葩

詩曰蠶月條桑蠶月三月也吳民載詩云條風著野方蠶月【闕】移陰又麥秋唐百家詩云蠶月桑葉靑鸎時桺花白

纂要曰三月曰暮春末春晚春

月令曰季春行冬令則寒气時艸木皆肅國有大恐行夏令則民多疾疫時雨不降山林不收行秋令則天多沈陰淫雨蚤降兵革並起

花信風

東臯雜錄江南自初春至初夏五日一畨風謂之花信風梅花風先楝花風後凡二十四畨以爲寒絕也後唐人詩云楝花開後風光好梅子黃時雨意濃徐師川詩云一百五日寒食雨二十四畨花信風又古詩云早禾秧雨初晴後苦楝花風吹日長

條達風

易通卦驗立春條風至宋均注云條者條達萬物之風也唐太宗詩云條風開獻節灰律動初陽

楡莢雨

泛勝書三月楡莢雨髙地彊土可以種禾

杏花雨

提要錄杏花開時正值淸明前後必有雨也謂之杏花雨古詩云沾衣欲濕杏花雨吹面不寒楊桺風又云楊桺杏花風雨外不知佳句落誰家晏元獻公詞云紅杏開時一霎淸明雨趙徳麟詞云紅杏枝頭花幾許啼痕止恨淸明雨

淩解水

水衡記黃河水正月名淩解水

桃花水

水衡記黃河水二月三月名桃花水又顏師古漢書音義雲月令仲春之月始雨水桃始華蓋桃方華時旣有雨水川谷漲泮眾流盛長故謂之桃花水老杜詩云春岸桃花水又曰三月桃花浪注曰峽以三月桃花時春水生謂之桃花水王摩詰詩云春來到處桃花水歐陽公詩云桃花水下淸明路

擊春曲

酉陽雜俎唐明皇好羯鼓云八音之領袖諸樂不可爲比嘗遇二月初詰旦巾櫛方畢時宿雨初晴景色明麗小殿亭前桺杏將吐睹而嘆曰對此景物豈可不與他判防乎左右相目將命備酒獨髙力士遣取羯鼔旋命之臨軒縱撃一曲名春光好神思自得及顧杏桺皆已坼而笑之謂嬪嬙內宦曰此一事不喚我作天公可乎皆呼萬歲東坡詩雲宮中羯鼔催花桺陳簡齋詩云可是天公須羯皷已回寒馭作春酣又六言云未央宮中紅杏羯鼔三聲打開

踏春歌

異聞錄邢鳳之子夢數美人歌踏陽春之曲曰踏陽春人間二月雨和塵陽春踏盡秋風起腸防人間白髮人又酉陽雜俎云元和初有士人醉臥防中及醒見古屏上婦人悉於牀前踏歌歌曰長安少女踏春陽無處春陽不防腸舞袖弓腰渾忘卻蛾眉空帶九秋霜又歌曰流水涓涓芹長芽野鳥雙飛客還家荒村無人作寒食殯宮空對棠梨花其中問曰如何是弓腰歌者曰首髻及地腰勢如規也士人驚叱之忽皆上屏東坡詩云城下湖光暖欲波美人唱我踏春歌又詹克愛春睡詩云覺後不知身是幻耳根猶聴踏春聲

夢春艸

南史謝惠連年十歲能屬文族兄靈運加賞之毎有篇章對惠連輒得佳句嘗於永嘉西堂思詩竟日不就忽夢見惠連而得池塘生春艸之句大以爲工嘗云此語有神助非吾語也杜甫詩云詩應有神助東坡詞云酒闌淸夢覺春艸滿池塘又詩云春艸池塘夢惠連陳后山春夜詩云夢中無好語池艸爲春生

移春檻

開元遺事楊國忠子弟春時移名花植木檻中下設輪腳挽以防絙所至自隨號移春檻

探春宴

天寶遺事都人士女每至正月半後各乘車跨馬供帳於園圃或郊野中爲探春之宴

采春遊

皇朝東京夢華錄上元收燈畢都人爭先出城采春大抵都城左近皆是園囿百里之內無非閒地並縱遊人賞翫

作樂車

天寶遺事楊氏子弟恃後族之貴極於奢侈每春逰以大車結防爲樓載女樂數十人自私第聲樂前引出遊園苑中長安豪民貴族爭效之

載油幕

天寶遺事長安貴家子弟每至春時遊宴供帳於園圃中隨行載以油幕或遇陰雨以幕覆之盡歡而歸

掛裙幄

唐輦下歲時記長安士女遊春野步遇名花則設席借艸以紅裙揷掛以爲宴幄其奢侈如此

擲金錢

開元別記明皇與妃子在花萼樓下以金錢逺近爲限賽其無擲於地者以金觥賞之天寶遺事云內庭妃嬪每至春時各於禁中結伴擲金錢爲戲

駐馬飲

天寶遺事長安俠少每春時結朋聨黨各置矮馬飾以錦韉金絡並轡於花樹下往來使僕從執杯酒而隨之遇好花則駐馬而飲

隨蝶幸

開元遺事開元末明皇每春時旦暮宴於宮中使嬪妃輩爭揷艷花帝親捉粉蝶放之隨蝶所止幸之後楊妃專寵遂不復用此戲

鬭奇花

天寶遺事長安中士女春時鬭花戴揷以奇花多者爲勝皆用千金市名花植於庭中以備春時之鬭

揷禦花

天寶遺事長安春時盛於遊賞園林日無閒地蘇頲應制詩雲飛埃結紅霧遊蓋翻靑雲帝覽詩嘉焉遂以禦花揷頲之巾上時人榮之

取紅花

虞世南史略北齊盧士深妻崔林義之女有才學春日以桃花靧面咒曰取紅花取白雪與兒洗面作光悅取白雪取紅花與兒洗面作光華取雪白取花紅與兒洗面作顏容

裝獅花

曲江春宴錄曲江貴家遊賞則剪百花裝成獅子互相送遺獅子有小連環欲送則以蜀錦流蘇牽之唱曰春光且莫去畱與醉人看

探花使

秦中歲時記進士杏花園初防謂之探花宴以少俊二人爲探花使徧遊名園若他人先折得名花則二使皆有罰

防花鈴

天寶遺事天寶初寧王少時好聲色風流蘊借諸王弗如也每春時於後園中紐紅絲爲繩綴金鈴繋花梢之上有鳥鵲翔集則令園吏掣鈴索以驚之號防花鈴

括花香

唐玉麈錄穆宗每宮中花香則以重頂帳防蔽欄檻置惜春禦史掌之號曰括香

臥花酒

曲江春宴錄虞松方春時謂握月擔風且畱後日吞花臥酒不可過時

作紅餤

曲江春宴錄春遊之家以脂粉作紅餤竿上成雙挑掛夾雜畫帶前引車馬

繋煎餅

拾遺記江東俗號正月二十日爲天穿日以紅縷繋煎餅餌置屋上謂之補天穿李白詩云一枚煎餅補天穿

釀梨春

白氏六帖杭州俗釀酒趁梨花時熟號梨花春

賜桺圈

唐史李適爲學士凡天子饗食遊豫帷宰相及學士得從春幸梨園並渭水禊除則賜細桺圈辟癘

羮錦帶

荊湖近事荊渚間有花名錦帶其花條生如郁李仁春末開花紅白如錦初生葉柔脆可食老杜詩云滑憶雕胡飯香聞錦帶羮

憐艸色

長慶集杭州春望詩誰開湖寺西南路艸緑裙腰一道斜自注云孤山寺在湖洲中艸緑時望如裙腰又東坡詩云春入西湖到處花裙腰芳艸抱山斜王介甫詩云遙憐艸色裙腰緑湖寺西南一徑開

望杏花

四民月令淸明節令蠶妾理蠶室是月也杏花盛又云杏花生種百谷宋子京詩云催耕並及杏花時蜀主孟昶勸農詔云望杏惇耕瞻蒲勸穡王元長策秀才文云杏花菖葉耕獲不愆

看菖葉

呂氏春秋冬至後五旬七日菖葉生蓋菖者百艸之先生也於是始耕又云菖始生於是耕儲光羲詩云蒲葉日以長杏花日以滋農人要看此貴不違天時

種辰

齊民要術二月辰日宜種山谷詩云夏栽醉竹餘千个春糞辰滿百區

栽雜木

泛勝書栽樹正月爲上時二月爲中時三月爲下時然棗雞口槐兔目桑蝦蟇眼楡負癅散其餘雜木防耳防趄各有時凡種栽並揷皆用此等形象

遊蜀江

杜氏壺中贅錄蜀中風俗舊以二月二日爲踏靑節都人士女絡繹遊賞緹幕歌酒散在四郊歷政郡守慮有彊暴之虞乃分遣戍兵於岡阜坡塜之上立馬張旗望之後乖崖公帥蜀廼曰慮有他虞不若聚之爲樂乃於是日自萬里橋以錦繡器皿結防舫十數與郡僚屬官分乘之妓樂數船歌吹前導命曰遊江於是郡人士女駢於八九里間縱觀如堵抵寶歷寺橋出防於寺內寺前剏一蠶市縱民交易嬉遊歡樂倍於往歲薄暮方回

售農用

四川記同州以二月二日與八日爲市四逺村民畢集應蠶農所用以至車檐椽木果樹器用雜物皆至其直千緡至萬緡者郡守就子城東北隅龍興寺前立山棚設幄幕聲樂以宴勞將吏累日而後罷

鬻蠶器

欒城文蠶市詩序云眉人以二月望日鬻蠶器謂之蠶市焉東坡先生詩云蜀人衣食常苦艱蜀人行樂不知還十夫耕農萬夫食一年辛苦一春閒閒時尙以蠶爲市共牽辛苦遂欣歡又張仲殊詞云成都好蠶市趁遨遊夜放笙歌喧紫陌春邀燈火上紅樓車馬溢瀛州人散後繭館喜綢繆柳葉已饒煙黛細桑條何似玉纎柔立馬看風流

驗歲艸

黃帝問師曠曰吾欲苦樂善心可知否對曰歲欲甘甘艸先生薺是也歲欲苦苦艸先生葶藶是也歲欲雨雨艸先生藕是也歲欲旱旱艸先生蒺藜是也歲欲流流艸先生蓬是也歲欲惡惡艸先生水藻是也歲欲病病艸先生艾是也皆以孟春占之

占雨霧

占書正月朔雨春旱人食一升二日雨人食二升三日雨人食三升四日雨人食四升五日雨主大熟五日內霧谷傷民饑元日霧歲必饑

禳鳥

荊楚歲時記正月夜多鳥度家家槌牀打戶捩狗耳滅燈燭以禳之中記云此烏名姑獲一名天帝女一名隠飛鳥一名夜遊好取人女子養之有小兒之家卽以血防其衣以爲志故世人號鳥荊湖彌多斯言信矣

飲雨水

本艸正月雨水夫妻各飲一杯還房獲時有子神助也

去妖邪

西京雜記賈佩蘭云在宮中時正月上辰出池邊盥濯食蓬餌以去妖邪

辟官事

曆書二月上丑日取土泥蠶屋宜蠶上辰日取道中土泥門應辟官事

照百

荊楚歲時記正月未日夜蘆茝火照井厠百皆走

歲時廣記卷一

欽定四庫全書

歲時廣記卷二

宋陳元靚撰

夏

禮記鄕飲酒曰南方曰夏夏之爲言假也養之長之假之仁也太經曰夏者物之修長也董仲舒策曰陽常居大夏以生育長養爲事淮南子曰夏爲衡衡者所以平萬物也前漢律曆志曰太陽者南方南任也陽气任養物於時爲夏夏假也物假大乃宣平火炎上禮者齊齊者平故爲衡也月令曰夏三月其日丙丁其帝炎帝其神祝融其虫羽其音徵其數七其味苦其臭焦其祀竈祭先肺孟夏月

禮記月令曰孟夏之月日在畢昬翼中旦婺女中律中中【音仲】呂螻蟈鳴蚯蚓出王生苦菜秀靡艸死麥秋至孝經緯曰谷雨後十五日斗指巽爲立夏後十五日斗指已爲小滿

三統歷曰立夏爲四月節小滿爲四月中气小滿者言物長於此小得盈滿

周書時訓曰立夏之日螻蟈鳴後五日蚯蚓出後五日王生小滿之日苦菜秀后五日靡艸死後五日麥秋至

白虎通徳論曰四月律謂之中呂何言陽气極將彼故復中難之也晉志云呂者助也謂陽气盛長陰助成功也

晉樂志曰四月之辰謂之己巳者起也物至此時畢盡而起也

夏小正曰四月昴則見

詩七月曰四月秀葽注云不榮而實曰秀葽艸也西京雜記曰陽徳用事則和气皆陽建已之月是也故謂之正陽之月

又曰四月陽𨿽用事而陽不獨存此月純陽疑於無陰故亦謂之陰月

纂要曰四月曰首夏維夏

文選注鄭曰四月爲除月

月令曰孟夏行秋令則苦雨數來五穀不滋四鄙入保行冬令則艸木蚤枯後乃大水敗其城郭行春令則蝗虫爲災暴風來格秀艸不實

仲夏月

月令曰仲夏之月日在東井昏亢中旦危中律中防賔小暑至螳螂生防始鳴反舌無聲鹿角解蟬始鳴半夏生木堇榮

孝經緯曰小滿後十五日斗指丙爲芒種後十五日斗指午爲夏至

三統歷曰芒種爲五月節夏至爲五月中气芒種者言有芒之谷可稼種也

周書時訓曰芒種之日螳螂生後五日防始鳴後五日反舌無聲夏至之日鹿角解後五日蟬始鳴後五日半夏生

白虎通徳論曰五月律謂之防賔何防者下也賔者敬也言陽气上極陰气始賔敬之也

晉樂志曰五月之辰謂之午午者長也大也言物皆長大也

夏小正曰五月參則見良蜩鳴初昏大火中注云大火心星名也

詩七月曰五月鳴蜩又曰五月斯螽動股注云蜩螗也斯螽蚣蝑也

吳子夜四時歌曰鬱蒸仲暑月

東坡詩雲飛龍禦月作秋涼注云謂五月也

月令曰仲夏行冬令則雹涷傷穀道路不通暴兵來至行春令則五穀晚熟百螣時起其國乃饑行秋令則艸木零落果實早成民殃於疫

季夏月

月令曰季夏之月日在桺昏火中旦奎中律中林鐘溫風始至蟋蟀居壁鷹乃學習腐艸爲螢土潤溽暑大雨時行

孝經緯曰夏至後十五日斗指丁爲小暑後十五日斗指未爲大暑

三統歷曰小暑爲六月節大暑爲六月中气小暑大暑者就極熱之中分爲小大月初爲小月半爲大

周書時訓曰小暑之日溫風至後五日蟋蟀居壁後五日鷹乃學習大暑之日腐艸爲螢後五日土潤溽暑後五日大雨時行

白虎通徳論曰六月律謂之林鐘何林者眾也萬物成熟種眾多

晉樂志曰六月之辰謂之未未者味也謂時萬物向成有滋味也

夏小正曰六月鷹始摯

詩七月曰六月莎雞振羽又曰六月食郁及薁注云郁棣屬薁蘡薁也

纂要曰六月曰䢐暑

月令曰季夏行春令則谷實鮮落國多風欬民乃遷徙行秋令則丘隰水潦禾稼不熟乃多女災行冬令則風寒不時鷹隼蚤鷙四鄙入保

黃梅雨

風土記夏至雨名黃梅雨霑衣服皆敗黤四時纂要云梅熟而雨曰梅雨又閩人以立夏後逢庚日爲入梅芒種後逢壬日爲出梅農人以得梅雨乃宜耕稼故諺雲雨不梅無米炊碎錄又云芒種後逢壬入梅前半月爲梅雨後半月爲時雨遇雷雹謂之斷梅數說未知孰是又陳氏手記雲梅雨水洗瘡疥滅瘢痕入醬令易熟沾衣便腐澣垢如灰汁有異他水江淮以南地气卑濕五月上旬連下旬尢甚梅雨壊衣當以梅葉湯洗之餘並不脫杜甫詩雲南京犀浦道四月熟黃梅湛湛長江去細雨來歐陽公詩云春寒欲盡黃梅雨東坡詩云不趁靑梅嘗煮酒要看細雨濕黃梅又云佳節連梅雨又雲怕見黃梅雨細時嚴維詩云梅天一雨淸

送梅雨

埤雅今江湘二浙四五月間梅欲黃落則水潤土溽柱磉皆汗蒸鬱成雨謂之梅雨自江以南三月雨謂之迎梅五月雨謂之送梅林逋詩云石枕涼生菌閣虛已應梅潤入圖書

濯枝雨

風土記仲夏雨濯枝蕩川注云此節常有大雨名曰濯枝雨

畱客雨

陸機要覽昔羽山有神人焉逍遙於中嶽與左元放共遊薊子訓所坐欲起子訓欲畱之一日之中三雨今呼五月三雨亦爲畱客雨

香雨

李賀四月詞依微香雨靑氛氳膩葉蟠花照曲門

暴涷雨

爾雅暴雨謂之涷雨郭璞注云江東呼夏月暴雨爲涷雨離騷經云令飄風兮先驅使涷雨兮洗塵【涷音東】

海颶風

南越志熙安間多颶風颶風者具四方之風也常以五六月發未至時雞犬爲之不鳴國史補雲南海有颶風四面而至倒屋拔木每數年一作鄭熊番禺雜記云颶風將有微風細雨先緩後急謂之鏈風又有石尢風亦颶之韓文公詩云雷威固已加颶勢仍相借又云颶風有時作掀簸眞差事又云峽山逢颶風雷電助撞捽【颶音具】

落梅風

風俗通五月有落梅風江南以爲信風李白詩雲天長信風吹日出宿霧散

黃雀風

風土記南中六月則有東南長風止時海魚化爲黃雀故俗名黃雀風

麥黃水

水衡記黃河水四月名麥黃水

瓜蔓水

水衡記黃河水五月名蔓水生蔓也東坡詩雲河水渺緜瓜蔓流

山礬水

水衡記黃河水六月名山礬水

麥熟秋

月令章句百谷各以初生爲春熟爲秋故麥以孟夏爲秋山谷詩云生物趨功日夜流園林才夏麥先秋趙師民詩云麥秋晨气潤槐夏午陰涼

分龍節

圖經池州俗以五月二十九三十日爲分龍節雨則多大水閩人以夏至後爲分龍雨各有方

龍生日

嶽州風土記五月十三日謂之龍生日栽竹多茂盛又前輩作蒼筠云筠每歲惟五月十三日獨醉或爲人迎置他處不知也當時諺曰此君經年常淸齋一日不齋醉如泥有時倒載過晉地茫然乘墜俱不知宋子京種竹詩云陰地圍墻植翠筠疎枝茂葉與時新賴逢醉日終無損正似徳全於酒人晏元獻公詩云竹醉人還醉蠶眠我亦眠又云苒苒渭濵族蕭蕭塵外姿如能樂封植何必醉中移又東坡詩云竹是當年醉日栽

竹迷日

筍譜民間說竹有生日卽五月十三日移竹宜用此日或陰雨土虛則鞭行明年筍莖交至一云竹迷日栽竹年年生筍劉延世竹迷日種竹詩云梅蒸方過有餘潤竹醉由來自古云掘地聊栽數竿玉開簾還當一溪云然則竹迷亦此日也陳簡齋種竹詩云何須俟迷日可笑世俗情

櫻筍廚

唐輦下歲時記四月十五日自堂廚至百司廚通謂之櫻筍廚又韓偓櫻桃詩注云秦中謂三月爲櫻筍時陳后山詩云春事無多櫻筍來又古詞雲水竹舊院落櫻筍新蔬果

臨水宴

因話錄李少師與賔僚飲宴暑月臨水以荷爲杯滿酌密繋持近人口以筯刺之不盡則重飲防罷有人言昨飲大歡者公曰今日言歡則明日之不懽無論好惡一不得言

霹靂酒

醉鄕日月暑月大雷霆時収雨水淘米炊飯釀酒名曰霹酒

寒筵冰

醉鄕日月盛夏初昏於井側安鑊用大水晶一塊大如拳無瑕釁者以新汲水熾火煮千沸取越瓶口小腹大者滿盛其湯以油帛密封口勿令泄气復以重湯煮千沸急沈井底平旦出之破瓶冰已結矣名寒筵冰【又見杜陽雜編】

壬癸席

河東備錄申王取豬毛刷淨命工織以爲席滑而且涼號曰壬癸席

澄水帛

杜陽編同昌公主一日大防暑气將甚公主命取澄水帛以水蘸之掛於髙軒滿座皆思挾纊澄水帛長八九尺似布細明薄可鑑云其中有龍涎故能消暑

冰絲裀

樂府雜錄唐老子本長安富家子生計蕩盡遇老嫗持舊裀以半千獲之有波斯人見之乃曰此是冰蠶絲所織暑月置於座滿室淸涼卽酬千萬

消涼珠

拾遺記黒蚌珠千年一生燕昭王常懷此珠當盛暑之月體自輕涼號消暑招涼之珠

辟暑犀

提要錄唐文宗夏日延學士講易賜辟暑犀章簡公端午帖子云已持犀辟暑更鬭艸迎涼

迎涼艸

杜陽雜編李輔國夏則於堂中設迎涼艸其象如艸而榦似若竹葉細如杉𨿽若干枯而未嘗雕落盛暑掛之戶間則涼風自至

白龍皮

劇談錄李相嘗因夏日邀同列及朝士宴時畏景赫曦咸有鬱蒸之苦旣延入小齋列坐開尊煩暑都盡淸飇凜冽如渉髙秋及昬而罷出戶則火雲烈日熇然焦灼有好事者求親信問之云此日以金盆貯水漬白龍皮置於座末龍皮者新羅僧得自海中

犀如意

楊妃外唐宗夏月授楊妃卻暑犀如意

灑皮扇

開元遺事王元寶都中巨豪也家有皮扇制作甚精寶每暑月宴客卽以此扇置於座前使新水洗之則颯然風生酒筵之間客有寒色遂命撤去明皇亦曾差中使取看愛而不授曰此龍皮扇子也

服丸散

抱朴子曰或問不熱之道曰服冰丸飛雪散王仲都等用此方也梁劉孝威苦暑詩云冰術難驗赤道漏猶長

環罏火

桓子新論元帝被病廣求方士漢中逸人王仲都者詔問所能爲對曰但能忍寒暑耳因爲待詔至夏大暑日使暴坐又環以十罏火不言熱而身汗不出

入寒泉

括地圖天毒國冣大暑熱夏艸木皆幹死民善沒水以避日遇時暑常入寒泉之下

激涼風

唐書拂菻國盛暑之節乃引水潛流上通於屋宇機制巧密人莫之知觀者惟聞屋上泉鳴俄見四檐飛澑懸波如瀑布激气成涼風

沒水底

抱朴子葛洪從祖仙公毎大醉及夏天盛熱輒入水底八日乃出正以能閉气胎息耳

開七井

雲林異景志霍仙鳴別墅在龍門一室之中開七井皆以雕鏤盤覆之夏月坐其上七井生涼不知暑气

乘小駟

開元雜記宗幸洛至繡嶺宮時屬炎暑上曰姚崇多計令力士探廻奏曰崇方袗絳乘小駟按轡木陰下乃命小駟頓忘繁溽

臥北

晉書陶潛字淵明諡靖節先生嘗言夏月虛閒髙臥北之下淸風颯至自謂羲皇上人東坡詩云一枕淸風直萬錢無人肯買北眠又云只應陶靖節防聴北眠又云北仙人臥羲軒又云北髙臥等羲炎

書新裙

南史羊欣字敬元長於書父不疑爲烏程令欣時年十二王獻之爲吳興守甚知愛之嘗夏月入縣欣著新練裙晝寢獻之書裙數幅而去欣本工書因此彌善東坡詩云載酒無人過子云掩闗晝臥客書裙翟公巽睡鄕賦云客書裙而滿幅

作夏課

南部新書長安舉子落第者六月後不出謂之過夏多借淨坊廟院作文章曰夏課時語曰槐花黃舉子【又見秦中記】遁齋閒覽云謂槐之方花乃進士赴舉之時也唐翁承贊詩雲雨中裝防望中黃勾引蟬聲送夕陽憶得當年隨計吏馬蹄終日爲君忙又稼軒詞云明年此日靑雲路卻笑人間舉子

逐樹陰

北齊書僕射魏収字伯起初習武不成攺節讀書夏日坐板牀隨逐樹陰諷讀累年牀爲之鋭減遂工辭令也

練螢囊

晉陽春秋車字武子家貧讀書不常得油夏月則練囊盛數十螢以夜繼日

頒冰雪

止戈集長安冰雪至夏月則價等金碧每頒冰雪論筐不復償價日日如是

賜朱櫻

唐史李適爲學士凡天子饗食遊豫惟宰相及學士得從夏宴蒲萄園賜朱櫻

獻雪瓜

唐列傳明崇儼以奇技自名髙宗召見甚悅盛夏帝思雪崇儼坐頃取以進自云往陰山取之四月帝意瓜崇儼索百錢須臾以瓜獻曰得之緱氏老人圃中帝召老人問故曰埋之瓜失之土中得百錢

沈瓜李

魏文帝與吳質書浮甘瓜於淸泉沈朱李於寒水杜詩雲翠瓜碧李沈玉甃注云玉甃井也

賦杞菊

提要錄陸防自號天隨子常食杞菊及夏五月枝葉老硬气味苦澀猶食不已因作杞菊賦以自廣云爾杞未棘爾菊未莎其如余何東坡詩云饑寒天隨子杞菊自擷芼

調寢餗

攝生月令四月爲幹萬物以成天地化生勿冒極熱勿大汗後當風勿暴露星宿皆成惡疾勿食大蒜勿食生薤勿食雞肉蛇鱔是月肝藏以病神气不行火气漸臨水力漸衰稍補腎助肺調和胃气無失其時

收蠶沙

河圖甲子收蠶沙於宅內亥地埋之令人大富得蠶又甲子日以一石二防鎭宅令家財千萬

求蛇醫【蛇醫卽蜥蜴也】

酉陽雜爼王彥威鎭汴之二年夏旱李玘過汴因以旱爲言李醉曰欲雨甚易可求蛇醫四頭石甕二枚每甕實水浮二蛇醫以木蓋密泥之置於閙處甕前後設席燒香選小兒十歲以下十餘令執小靑竹晝夜更撃其甕不得少輟王如其言試之一日兩夜雨大注數百里舊說龍與蛇醫爲親家焉又張師正倦防錄云熙寧間京師久旱按古法令坊巷以甕貯之揷桺枝泛蜥蜴小兒呼曰蜴蜥蜴蜥興雲吐霧降雨滂沱放汝歸去翰府名談云宋內翰祁鎭鄭州夏旱公文祭蜥蜴於祈所卽時大雨告足民乃有秋東坡詩云甕中蜥蜴爲可笑

占蝗旱

四時纂要四月辰雨皆爲蝗虫大雨大虫小雨小虫二日雨百艸旱五穀不成三日雨小旱風從西來麻吉四日雨五穀貴五日六日雨有旱處四日至七日風者大豆吉八日防雨熟俗云八日雨斑闌髙低盡可憐此月自一日至十四日惡風者皆不可種豆

歲時廣記卷二

欽定四庫全書

歲時廣記卷三

宋陳元靚撰

秋

禮記鄕飲酒曰西方曰秋秋之爲言愁也愁之以時察守義者也太經曰秋者物皆成像而聚也管子曰秋者陰气始下故萬物收說文曰秋禾谷熟也淮南子曰秋爲矩矩者所以方萬物也前漢律曆志曰少陰者西方西遷也陰气遷落物於時爲秋秋也物斂乃成熟金從革攺更也義者成成者方故爲矩也月令曰秋三月其日庚辛其帝少皥其神蓐收其虫毛其音商其數九其味辛其臭腥其祀門祭先脾【子由反】

孟秋月

禮記月令曰孟秋之月日在翼昏建星中旦畢中律中夷則涼風至白露降寒蟬鳴鷹乃祭鳥天地始肅農乃登谷

孝經緯曰大暑後十五日斗指坤爲立秋後十五日斗指申爲處暑

三統歷曰立秋爲七月節處暑爲七月中气處暑者謂暑將退伏而潛處也

周書時訓曰立秋之日涼風至後五日白露降後五日寒蜩鳴涼風不至國無嚴政白露不降民多欬病寒蜩不鳴人臣力爭處暑之日鷹乃祭鳥後五日天地始肅後五日農乃登谷

白虎通徳論曰七月律謂之夷則何夷傷則法也言萬物始傷破刑法也歐陽公秋聲賦云其在樂也商聲主西方之音夷則爲七月之律商傷也物至老而傷悲夷戮也物旣盛而當戮

晉樂志曰七月之辰謂爲申申者身也言時萬物身體皆成就也

夏小正曰七月貍子肇肆肇始也肆遂也言其始遂也詩七月曰七月流火又曰七月鳴鵙又曰七月烹葵及菽又曰七月食瓜注云流下也火大火也李白詩云火落金風髙謝靈運詩云火逝首秋節七命雲龍火西頺提要錄曰七月爲蘭月

纂要曰七月曰首秋上秋蘭秋肇秋

月令曰孟秋行冬令則陰气大勝介虫敗谷戎兵乃來行春令則其國乃旱陽气復還五穀無實行夏令則國多火災寒熱不節民多瘧疾

仲秋月

月令曰仲秋之月日在角昏牽牛中旦觜觿中律中南呂盲風至鴻雁來鳥歸羣鳥養羞日夜分雷乃收聲蟄虫壞戶殺气浸盛陽气日衰水始涸

孝經緯曰處暑後十五日斗指庚爲白露後十五日斗指酉爲秋分

三統歷曰白露爲八月節秋分爲八月中气白露者陰气漸重露濃色白

周書時訓曰白露之日鴻雁來後五日鳥歸後五日羣鳥養羞鴻雁不來逺人背叛鳥不歸室家離散羣鳥不羞臣下驕慢秋分之日雷乃始收後五日蟄虫壞戶後五日水始涸雷不始收諸雨淫汰蟄虫不壞民靡有賴水不始涸介虫爲害

白虎通徳論曰八月律謂之南呂何南者任也呂者拒也言陽气尙有任生薺麥也故陰气拒之也

晉樂志曰八月之辰謂爲酉酉者綇也謂時物皆綇縮也

夏小正曰八月辰則伏丹鳥羞白鳥白鳥蚊蚋也崔豹古今注云螢火一名丹鳥腐艸化之羞進也謂食蚊蚋也

詩七月曰八月雈葦又曰八月載績又曰八月其獲又曰八月剝棗又曰八月斷壺注云蒹爲雈葭爲葦載績者絲事畢而麻事起也其獲者禾可獲也剝撃也壺瓠也

提要錄曰八月爲桂月

纂要曰八月曰仲商

月令曰仲秋行春令則秋雨不降艸木生榮國乃有恐行夏令則其國乃旱蟄虫不藏五穀復生行冬令則風災數起收雷先行艸木蚤死

季秋月

月令曰季秋之月日在房昏虛中旦柳中律中無射鴻雁來賔雀入大水爲蛤菊有黃華豺乃祭獸戮禽艸木黃落蟄虫咸俯在內皆墐其戶

孝經緯曰秋分後十五日斗指辛爲寒露後十五日斗指戌爲霜降

三統歷曰寒露爲九月節霜降爲九月中气寒露者言露气寒將欲凝結

周書時訓曰寒露之日鴻雁來賔後五日雀入大水後五日菊有黃華霜降之日豺祭獸後五日艸木黃落後五日蟄虫咸俯

白虎通徳論曰九月之管名無射射者出也言時陽气上升萬物收藏無復出也

晉樂志曰九月之辰謂爲戍戌者滅也謂時物皆衰滅也

夏小正曰九月內火注云大火心星也

詩七月曰九月授衣又曰九月叔苴又曰九月滌圃又曰九月肅霜注云叔拾也苴麻子也肅縮也霜降而收縮萬物也

國語曰至於元月注云九月爲元範蠡曰王姑待至於元月漢韓明府修孔子廟器表碑曰永壽二年霜月之靈說者疑是九月

提要錄曰九月爲菊月

纂要曰九月曰暮秋末秋暮商季商杪秋亦曰霜辰亦曰授衣

月令曰季秋行夏令則其國大水冬藏殃敗民多鼽行冬令則國多盜賊邊境不寧土地分裂行春令則暖風來至民气懈惰師興不居

仙掌露

前漢班固傳武帝建章宮承露盤上有仙人掌承露和玉屑飲之金莖銅柱也神農本艸云繁露水是秋露繁濃時也作盤以收之煎令稠可食之延年不饑漢武帝時東方朔得露靑黃二露各盛五合帝賜羣臣老者皆少病者皆除東方朔曰日初出處露皆如糖可食後武帝立金莖作仙人掌承露盤取云表之露服食以求仙文選子堅西都賦云抗仙掌以承露擢雙立之金莖張平子西京賦云承云表之淸露

靑女霜

淮南子秋三月也气不藏百虫蟄靑女廼出以降霜雪注云靑女乃天神靑腰玉女主霜雪也杜甫詩雲飛霜任靑女賜被隔南宮山谷詩云姮娥攜靑女一笑粲萬瓦李商隠詩云靑女素娥俱耐冷月中霜裏鬭嬋娟呂夷簡詩云花愁靑女再飛霜

蓼花風

月令章句仲秋白霜節盲風至鄭云疾風也秦人謂之蓼花風梁文帝初秋詩云盲風度函谷墜露下芳枝

裂葉風

洞宴記裂葉風乃八月風也

離合風

陸機要覧列子禦風而行常以立春日歸於八荒立秋日遊於風穴風至則艸木皆生去則艸木揺落謂之離合風

鯉魚風

提要錄鯉魚風乃九月風也李賀詩雲樓前流水江陵道鯉魚風起芙蓉老又古詞云瑞霞成綺映舴艋棹輕鯉魚風起

黃雀雨

提要錄九月雨爲黃雀雨羅鄂州詞云九月江南秋色黃雀雨鯉魚風

豆花雨

荊楚歳時記豆花雨乃八月雨也

荻苗水

水衡記黃河水七八月名荻苗水荻花正開也

登髙水

水衡記黃河水九月名登髙水

一葉落

淮南子一葉落而天下知秋韓文公詩云淮南悲葉落今我亦傷秋唐人詩雲山僧不解數甲子一葉落知天下秋韋蘇州詩云新秋一葉飛

艸木衰

文選宋玉九辯悲哉秋之爲气也蕭瑟兮艸木搖落而變衰憭栗兮若在逺行登山臨水兮送將歸泬寥兮天髙而气淸寂防兮收潦而水淸李白詩云深秋宋玉悲老杜詩云揺落深知宋玉悲陳簡齋詩云宋玉有文悲落木

警鶴鳴

風土記鳴鶴戒露白鶴也此鳥性警至八月白露降卽鳴而相警東坡詩云由來警露鶴

石雁飛

南康記平固縣覆笥山上有湖中有石雁浮在湖上毎至秋飛鳴如時也

鱖魚肥

海錄碎事楝木華而石首至秋風起而鱖魚肥

蟋蟀吟

天寶遺事毎秋時宮中妃妾皆以小金籠閉蟋蟀寘枕函畔夜聽其聲民間爭效之

親燈火

昌黎文韓退之送子阿符讀書城南詩云時秋積雨霽新涼入郊墟燈火稍可親簡編可捲舒

圍棋局

西京雜記戚夫人侍兒賈佩蘭言宮中八月四日出雕房北戶竹下圍碁勝者終年多富負者終年多病取絲縷就北辰星求長命乃免

獻菊酒

唐書李適爲學士凡天子饗防遊豫惟宰相及學士得從秋登慈恩浮圖獻菊花酒稱壽

思蒓鱸

晉文苑傳張翰字季鷹吳郡人爲齊王冏東曹掾見秋風起思吳中菇米蒓羮鱸魚鱠嘆云人生貴得適志何能羈宦數百里外以要名爵乎乃嘆曰秋風起兮木葉飛吳江水淸鱸魚肥遂命駕而歸後齊王敗人皆謂之見機又海物異名記云江南人作鱠名郎官鱠言因張翰得名東坡詩云浮世功名食與眠季鷹直得水中仙不須更說知機早直爲鱸魚也自賢又送人歸吳有詞云更有鱸魚堪切鱠山谷詩云東歸止爲鱸魚鱠未敢知言許季鷹王荊公詩云慷慨秋風起悲歌不爲鱸

收兔毫

墨藪筆取崇山絕仭中兔毛八九月收之筆頭長一寸管長五寸鋒齊腰彊者揮襟作之屈曲眞艸皆須盡一身之力而送之

驗美玉

地鏡經八月中艸不死有葉枝下垂者必有美玉又云八月後艸不死者亦有玉

防艾杖

文昌雜錄唐歳時節物八月一日有防艾杖盧公範饋餉儀云防艾杖以棃枝爲之及銀盞中有朱砂銀枝子也

厭兒疾

荊楚歳時記八月十日四民以朱防小兒頭名爲天灸以厭疾也

取栢露

續齊諧記郤紹八月朝入華山見一童子以五防嚢承取柏葉下露皆如珠子且云赤松先生取以明目今人八月朝作露華明是也又荊楚歳時記云四民以錦防爲眼明嚢云赤松子以八月嚢承栢樹露爲宜眼後世以金箔爲之逓相餉遺

結絲嚢

隋唐嘉話八月五日明皇生辰號千秋節王公戚裏進金鏡士庶結承露絲嚢相遺又述仙記云八月作五明嚢承百艸露以洗眼

登南樓

晉史庾亮亮鎭武昌諸佐史殷浩之徒秋夜乘月共登南樓俄而亮至諸人將起避之亮徐曰諸君少住老子於此興復不淺便據胡牀與浩等談詠竟夕其坦率如此陶侃曰亮非惟風流兼有爲政之實也老杜詩雲月靜庾公樓

懷故里

提要錄王粲觀秋月懷弟妹故里而傷神老杜詩云曉鶯工迸淚秋月解傷神注云春鶯秋月人所賞玩而鶯所工者在於迸人之淚月所解者在於傷人之神亂離疾病之所感也

悲遊子

南史江淹過灞陵秋深葉脫乃嘆曰向眼風物寥落祗悲遊子故園之思老杜詩云風物悲遊子江山憶故人

嘆謫仙

文粹李白秋興歌我覺秋興逸誰云秋興悲賀知章見之曰是子謫仙人也

賞白蓮

天寶遺事明皇八月太液池有千葉白蓮數枝盛開帝與貴戚宴賞左右皆嘆羨久之帝指貴妃示左右曰爭如我解語花古詞雲翠蓋盈盈紅粉面葉底荷花解語

水晶宮

漁隠叢話吳興謂之水晶宮而不載之圖經惟吳興集有之刺史楊漢公九月十五夜絕句云江南地暖少嚴風九月炎涼正得中溪上玉樓樓上月淸光合在水晶宮疑因此而得名也

歳時廣記卷三

欽定四庫全書

嵗時廣記卷四

宋陳元靚撰

冬

禮記鄕飲酒曰北方曰冬冬之爲言中也中者藏也管子曰冬者陰气畢下故萬物成尸子曰冬爲信淮南子曰冬爲權權者所以權萬物也權正而不失萬物乃藏前漢律曆志曰大陰者北方北伏也陽气伏於下於時爲冬冬終也物終藏乃可稱水潤下智者謀謀者重故爲權也又月令曰冬三月其日壬癸其帝顓頊其神防其虫介其音羽其數其味鹹其臭朽其祀行祭先腎

孟冬月

禮記月令曰孟冬之月日在尾昬危中旦七星中律中應鐘水始冰地始凍雉入大水爲蜃虹藏不見天气上騰地气下降天地不通閉塞而成冬

孝經緯曰霜降後十五日斗指幹爲立冬後十五日斗指亥爲小雪

三統歷曰立冬爲十月節小雪爲十月中气小雪大雪者以霜雨凝結而雪十月猶小十一月轉大

周書時訓曰立冬之日水始冰後五日地始凍後五日雉入大水小雪之日虹藏不見後五日閉塞而成冬白虎通徳論曰十月律謂之應鐘何鐘動也言萬物應陽而動下藏也

晉樂志曰十月之辰謂爲亥亥者劾也言時陰气劾殺萬物也

夏小正曰十月黑鳥浴黒鳥烏也浴也者謂飛乍上乍下也

詩七月十月隕萚又曰十月蟋蟀入我牀下又曰十月獲稻又曰十月納禾稼又曰十月滌

左傳莊公十六年公父定叔出奔衛三年而復之使以十月入曰良月也就盈數焉

西京雜記曰陰徳用事則和气皆陰建亥之月是也故謂之正陰之月又曰四月陽𨿽用事而陽獨不存此月純陽疑於無陰故亦謂之陰月

歐陽公詞云十月小春梅蘂綻

纂要曰十月曰上冬

月令曰孟冬行春令則凍閉不宻地气上泄民多流亡行夏令則國多暴風方冬不寒蟄虫復出行秋令則霜雪不時小兵時起土地侵削

仲冬月

月令曰仲冬之月日在斗昏東壁中旦軫中律中黃鐘冰益壯地始坼鶡旦不鳴虎始交芒始生荔挺出蚯蚓結麋角解水泉動

孝經緯曰小雪後十五日斗指壬爲大雪後十五日斗指子爲冬至

三統歷曰大雪爲十一月節冬至爲十一月中气周書時訓曰大雪之日鶡鳥不鳴後五日虎始交後五日荔挺出冬至之日蚯蚓結後五日麋角解後五日水泉動

白虎通徳論曰十一月律謂之黃鐘何黃中和之色也鐘動也言陽气動於黃泉之下動養萬物也

晉樂志曰十一月之辰謂之子子者孳也謂陽气至此更孳生也

夏小正曰十一月王狩言王狩之時也冬獵爲狩呂氏春秋曰仲冬命之曰暢月注云暢充也

月令曰仲冬行夏令則其國乃旱氛霧雷乃聲行秋令則天時雨汁瓜瓠不成國有大兵行春令則蝗虫爲敗水泉咸竭民多疥癘

季冬月

月令曰季冬之月日在婺女昏婁中旦氐中律中大呂雁北鄕鵲始巢雉鴝雞乳徵鳥厲疾冰方盛水澤腹堅日窮於次月窮於紀星回於天數將幾終歳且更始孝經緯曰冬至後十五日斗指癸爲小寒後十五日斗指丑爲大寒

三統歷曰小寒爲十二月節大寒爲十二月中气小寒大寒者十二月極寒之時相對爲大小月初寒爲小月半寒爲大

周書時訓曰小寒之日雁北向又五日鵲始巢又五日雉始雊雁不北向民不懷生鵲不始巢國不安寧雉不始雊國乃大水大寒之日雞始乳又五日鷙鳥厲疾又五日水澤腹堅雞不始乳淫女亂男鷙鳥不厲國不除兵水澤不腹堅言乃不從

白虎通徳論曰十二月律謂之大呂何大大也呂者拒也言陽气欲出陰不許也呂之爲言拒者旅抑拒難之也

晉樂志曰十二月之辰謂之醜丑者紐也言終始之際故以紐結爲名也

夏小正曰十二月駒賁駒蟻也賁者走於地中也纂要曰十二月曰暮冬亦曰杪冬塗月暮節暮歳窮稔窮紀

月令曰季冬行秋令則白露蚤降介虫爲妖四鄙入保行春令則胎夭多傷國多固疾命之曰逆行夏令則水潦敗國時雪不降冰凍消釋

一色云

韓詩外傳凡艸木花多五出雪花獨六出雪花曰霙雪云曰同云同謂云陰與天同爲一色也故詩云上天同雲雨雪雰雰

一丈凍

郭義恭廣志北方地寒冰厚三尺地凍一丈

千里雪

楚詞層冰峨峨飛雪千里王逸注云北極常寒也東坡詩雲峨眉山西雪千里謝爕雨雪曲雲峨峨六尺冰飄飄千里雪

千年冰

杜陽編順宗卽位年拘彌國貢常堅冰云其國有大凝山其中有冰千年不釋及賫至京師潔冷如故𨿽盛暑赫日終不消嚼之與中國冰凍無異又神異經云北方有層冰萬里厚百丈又尸子曰朔方之寒冰厚六尺北極左右有不釋之冰又漢五行志云元和間瑯邪井冰厚丈餘

紺碧霜

拾遺記廣延國霜色紺碧又云嵰州霜紺色漢武帝內傳曰仙家上藥有霜紺雪

入液雨

瑣碎錄閩俗立冬後逢壬日謂之入液至小雪出液得雨謂之液雨無雨則主來年旱諺雲液雨不流籜髙田不要作又謂之藥雨百虫飲此水而蟄林公弁詩雲液雨初生小院寒

復槽水

水衡記黃河水十月名復槽水落復故道也

蹙淩水

水衡記黃河水十一月十二月名蹙淩水冰斷後結蹙起成層也

寶硯鑪

天寶遺事內庫有七寶研鑪一所曲盡其巧每冬寒研凍置於鑪上硯凍自消不勞置火帝常用之

暖玉鞍

天寶遺事岐王有玉鞍一面毎至冬月則用之𨿽天气嚴寒此鞍在座下如有溫火之气

暖金盒

裴鉶傳奇進士張無頗遇袁天罡女袁大娘授藥以暖金盒盛之曰寒時但出此盒則一室暄暖不假鑪炭矣金盒乃廣利王宮中之寶

卻寒簾

杜陽雜編咸通九年同昌公主下降錫錢五百萬貫仍罄內庫寶貨以實其宅更賜金麥銀粟數斛堂設連珠之帳續眞珠以成也卻寒之簾玳瑁斑有紫色云卻寒鳥骨所爲也則未知出何國

卻寒犀

杜陽雜編同昌公主堂中設卻寒犀又綴五色玉香嚢貯辟寒香前輩詩云辟寒犀外凍雲平

禦寒毬

提要錄太祖登極九州各貢方物燕國劉大王守光遣使進禦寒毬一具

辟寒金

古今詩話嗽金鳥出昆明國形如雀色黃魏明帝時其國來獻飼以眞珠及兔腦常吐金屑如粟宮人爭取爲鈿謂之辟寒金此鳥不畏寒也宮人相嘲曰不服辟寒金那得帝王心不服辟寒鈿那得帝王憐古樂府云誰似辟寒金聊借與空牀暖

辟寒香

述異記漢武帝時外國貢辟寒香室中焚之𨿽大寒必減衣

衣狐裘

呂氏春秋衛靈公天寒鑿池言不寒宛春曰君衣狐裘坐熊席四隅有火所以不寒

設羆褥

拾遺記周靈王起昆昭之臺設狐腋素裘紫羆大褥一人以指彈席上而暄風入室裘褥皆棄臺下

揑鳳炭

天寶遺事楊國忠以炭屑用蜜揑塑成雙鳯至冬日則焰於鑪中及先以白檀木鋪於鑪底余炭不許參雜

置鳳木

杜陽編李輔國嚴凝之時置鳳首木於髙堂大廈中其木髙一尺而雕刻如鸞鳳之形和煦之气如二三月故別名曰常春木

呵牙筆

天寶遺事李白常於便殿對明皇撰詔誥時十月大寒筆凍莫能書字帝勅宮嬪十人侍於李白左右令各執牙筆呵之白遂取而書詔李白之受聖眷也如此之厚

得玉馬

臧榮緒晉書新蔡王騰於並州於常山之眞定縣遇天大雪平地數丈雪融不積騰怪而掘之得玊馬髙尺許上表獻之藜藿野人立春詩云玉馬自能銷朔雪土牛更爲春風

炷暖香

雲林異景志寶雲谿有僧舎盛冬若客至不燃薪火暖香一炷滿堂如春詹克愛題西山禪房詩云暖香炷罷春生室始信壺中別有天

吐气火

葛仙翁別傳公與客談話時天气大寒仙公謂客曰居貧不能人人得鑪火請作一大火共致暖者仙公因吐气火赫然從口中出須臾火滿堂皆熱脫衣也

煮建茗

開元遺事逸人王休居太白山下日與僧道異人往還每至冬時取冰敲其精瑩者煮建茗以共賔客飲之

飲羔酒

提要錄世傳陶谷學士買得黨太尉家故妓遇雪陶取雪水烹團茶謂妓曰黨家應不識此妓曰彼麤人安有此景但能於銷金帳下淺斟低唱飲羊羔兒酒耳陶黙然愧其言東坡詩云試問髙吟三十韻何如低唱兩三杯

作妓圍

天寶遺事申王每冬月苦寒之際令宮女宻圍於坐側以禦寒气謂之妓圍

揣妓肌

天寶遺事岐王每冬寒手冷不近火惟於妙妓懷中揣其肌膚謂之暖手

選肉陣

開元遺事楊國忠選婢妾肥大者行列於前令遮風謂之肉陣

暖寒防

開元遺事巨豪王元寶毎冬月大雪之際令僕夫掃雪爲徑躬立坊前迎揖賔客具酒炙宴樂爲暖寒防

送臘粥

皇朝東京夢華錄十二月都城賣撒佛花至初八日有僧尼三五爲羣以盆器盛金銅佛像浸以香水楊柳灑浴排門教化諸大寺作浴佛防並送七寶五味粥謂之臘八粥都人是日亦以果子雜料煮粥而食

省燎火【燎力召反】

前漢紀冬民旣入婦人同巷相從夜績一月相從以省費燎火同巧拙而合習俗也

溫母席

搜神記羅威字徳行少防父事母至孝母年七十天大寒常以身自溫席而後授其處

暖母枕

東觀漢記黃香字文疆江夏安陸人事母至孝每冬寒則身暖枕席夏則扇枕使涼東坡詩云願子聚爲江夏枕不勞揮扇自寧親

扣冰魚

孝子傳王祥少有徳行事後母至孝盛寒冰凍网罟不施母欲得生魚祥解褐扣冰求之忽冰開有雙鯉躍出祥獲以奉母時人謂之至孝所致黃民本後章云臥冰泣竹慰母心

號林筍

楚國先賢傳左臺禦史孟宗事後母至孝母性嗜筍及母亡冬節至宗入林哀號而筍生以供祭祀杜甫詩云逺傳冬筍味更覺防衣春

問歳余

魏略董遇好學人從學者遇不肯教云當先讀書百徧而義自見從學者云苦渇無日遇曰當以三餘或問三餘之意遇曰冬者歳之餘夜者日之餘雨者晴之餘【又見任彥升】山谷詩云皇文開萬卷家學陋三餘東坡詩云醉飽髙眠眞事業此生有味在三餘

足文史

漢書方朔自言年十三學三冬文史足用注云貧子冬日乃得學

歳時廣記卷四

歲時廣記後序

識貴乎博書患乎略故入鄧林則知杞梓之良窺武庫則識甲兵之富此太平事迹所以廣其記也然或紀錄𨿽詳而采擇之未精或條目𨿽備而顚末之多舛覽者病焉峯之麓梅谿之灣有隠君子廣寒之孫涕唾功名金玉篇籍采九流之秀潤擷百氏之英華輔以山經海圖神錄怪牒窮力積稔萃成一書目曰歳時廣記搜節物之異聞考風俗之攸尙手編心緝博而不繁補白孔之或遺續晏曽之未備亦後來雜家者流之奇書也誠使操觚之士得之非特可施於竿牘之貽抑且有助於江山之詠至於芳辰麗景懷古感今以心鏡之澂敷中散之辯隨叩隨應取之不窮當有久不見異人必有得異書之嘆者矣其有詢故實則筆閣而不書質異聞則口呿而莫對此記問不廣之由故曰書不負人而人負書文林郎新行在太平惠民和劑監門劉純君錫撰

