停琴余牘

﹝淸﹞羅迪楚撰

●目錄

自敍

交卸回省瀝陳下情請彌公虧通稟

稟開折通呈任內辦理各政情形

專折開呈徵收錢糧實情並善後事宜

呈明督憲雜款無措請將布局股分抵賠稟

再陳錢漕積獘請端本扼要以彌隱患稟

螺閘大工疏成請籌小款開閘澹災弭禍稟

呈明督憲歷年用款以明心迹稟

●自敍

迪楚讀仲尼論子產惠人。曰古之遺愛。太史公傳循吏。其稱述愛民。皆有法度。非以空言弋也。昔武侯王猛。莫不於吏兢兢。張江陵責吏治。綜核名實。明卒以彊。蓋天下𨿽大。造端牧令。不揣愚陋。以爲吏道之偸。在騖虛名不求實濟。賢者不敢問事。墨酷無論焉。光緒丁酉。余以制府南皮張公。前撫部瀏陽譚公。檄權監利。十月受事。其明年夏補是官。睹胡文忠之制度。觀前令唐忠湣之所治。承風慨慕。思爲天子效任一區。釐正賦稭。子惠黎元。規畫久遠。刻勵弗敢自遑。監故繁區。水利堤防甲天下。俗彊多澤。訟鬭繁興。盜賊出沒。英法美三國求立教堂屢謀未獲。熾焰張甚其它難劇稱是。而自紫貝淵哄。十官九驚。凡百廢弛。綱紀蕩然初文忠減鄂漕。民間完銀米無劵費。監書無額潤。劵取錢如他邑。漫無限制民苦上誦。今撫部莫都訥廳於公。觀察荊南。定銀劵十錢之制。立法太髙。書不遵辦如故。印官棘手。先後四紀。訟鬧頻仍。蠹蝗乘獘。隱抗正供。殆半。官民俱困。迪楚未之官。習聞監事。至則度其輕重。審其緩急。嚴懲詭法。豪彊息焉。提綱絜領。閱年有半而宣防修利訟鬭釐淸。命盜稀寡。教堂亦立。民與之安。巨舉細張。省無上訐。徵收逾往歲。包抗隱侵諸獘。以次漸剔。食利之家。怒不敢逞。鬧漕積習。一見就平。自咸同以來。劵獘一年革淨。在公者困。別議淸源。衙署旣淸。閭閻亦謚。己亥春。今中丞來撫是邦。察吏安民。偵委四出。荊州舊巡之地。抱廑尢深。時迪楚方以朱河市地。法美兩教互訌。聚眾械鬭。料理一月甫平。未暇歸謁春政方乘。四郊無事。籌捐治賦。聽訟修堤。昕夕無暇晷。五月朱河市地。將乘龍船節事。大毀教堂。聞風馳釋。坐鎭催徵。道中聞旨鐫職。孔瘁之際。未問所由也。越月荊州司馬來摘印。奉檄以性情浮燥。不洽輿情去官。遂乃綜稽款目。淸理獄牘。交符下鄂。叩方伯瞿公。知謂劵錢十文。有多收之事﹐又頗爲前年冬至朱河漕局一案。意不以催科爲是。晉謁制府張公。瀝陳始未深惜春不歸省爲失。悵然者久之。迪楚旣不善世故周旋。未能盡如人意。查禁書差積獘。實事求是不無觔望。而錢糧當久抗之餘。一旦徵起。不願者眾。輿情不恰。勢亦有焉。夫能治其性情者。學問之至也。寡過未能。疚心無極。自今而往。吾知免夫。故事降官非領咨不能注選。而因公賠累。臨漕先卸。經手末完。例不給咨。故𨿽有廣文一官。如望梅不能止渴。章黼榮身。感且不朽。八月瀝陳下悃。請彌公虧不獲。錢糧事經代庖上揭。牽涉長樂用兵大案。大府震怒。新令除章。有民情刁悍之語。監人意不能平。愚懼實情未明。臚陳獘革利獘。先後辦理。及善後情形。仰荷優容。庚子二月墊完民欠徵起。部案完結雜款無出。請以織布局官票作抵。靜候批行。旅居無事。聞朱河前案。中丞怒猶未息。禍將蔓延不得已重請免究。力主正本淸源之治。並舉所辦未完各政。爲吾民擇要具陳。久之積成卷帙乃爲敍而錄之。夫政以孔子爲宗。而史本馬遷爲例。國家多事。外憂與內患遞乘。武侯江陵在上。將爲天子長保此民。則天下牧令。誠不能不以子產眾母自待。固知嶽瀆髙深。不辭涓細。一官百里。志有餘而才不逮。所志未就。轉貽身家之憂。始知古人一州一邑。成事亦不易易。進不足有爲。而退無以自給。區區之心。欲以敬告賢者。且志余過。後之君子。以觀覽焉。庚子八月中澣。犍爲羅迪楚

●交卸回省瀝陳下情請彌公虧通稟

二十五年七月

交卸回省瀝陳下情請彌公虧通稟

敬稟者竊卑職讀書觀世。援匹夫一命之義。不能無志於時。才力窳朽。不自量度。禍福利害之說。尢非所計。以爲旣受職任。得盡一分心膂。或有一分裨益。固不免急於自試。初不謂適以自傷也。聞道不早。從政乖方。薄降左遷。猶感髙厚之徳。誠使脫然而去。從此讀書故山。豈非幸甚今偪處此。非惟勢有不能。抑亦情有不忍。溯自到省。只辦釐差一次。比較先後廿載。有贏無絀。而怨讟卽基於此。至今景況無以自明。數年聽鼓。初任蒙參。公私虧累萬餘金。茫無著落。致虧有由。非關浪擲。然而不能去者。例限綦嚴。獲咎滋深也。祖年八十。父年六十。自其學宦。便己髙築債臺。世代鄕居爲農。親見所生中第服官。誠若不世榮幸。八年出仕。尙無祿養回家。一官之存。與生命相系。比來函訓。猶日勉以忠良。卑職不肖何堪更忤背老親。罷官三月。未敢報聞。每一握管。汗流手顫。則欲歸又斷有所不忍也。當玆情見勢絀。惟有自責自愧而己。抑伏思之。卑職自到監利。卽圖報稱。於地方利獘諸大端。無不屏名務實。抑彊扶弱。黽勉弗遑。大水之後。長江堤四百里。無款籌墊。冒謗攺章。一年修復螺山一閘。消廿年舊案。拯百垸湖民。省帑七。萬未請一錢。襄北堤三次稟修。沿河數百里。種稻無算。內河堤百里。獘潰重修。可支三紀。詞訟簡明。省無控案。學校勤飭。有同教書。刁橫之邑。創教堂三所。銷教禍兩次。大小數十案無上聞。禮待營汛。未敢輕狥。約書差朿丁役。衙齊淸肅。辦窩囤。懲匪賊。命盜稀寡。牙帖士行。不勞擾而辦數眾。積谷團保。手定新章。有利無擾。堰塘訟章。刻板遵辦。推收一大政。彌患未形。錢糧徵收。除四十年積獘。克己奉公。成效昭著。輕重緩急。費極經權。事事歷規久遠。從未敢張皇見功。別有記述可呈。淸夜捫衷。大致尙是。然州縣號稱難作。非常不狥之舉。豈能盡如夫人意。中情百緒。難可縷陳。況監利刁區。而卑職菲薄。諸章不善。施措方難。或利未全興。或獘難驟淨。或久沿甫攺。或累議方行。在在皆堪引咎。風气所沿。例案所限。是非旣不易定。功過自古難言。人苦不自知耳。又安敢自信無失耶。奉職無狀。全加裭革不苛。苜宿𨿽寒。有階可進。或老才以待用。應感愧而何言。惟是降銓人員。非請咨不能赴選。而卑職外欠雜款公虧四千餘金。經手未畢。非獨靑氈無望。抑且餘罪孔多。惟處此不能去不忽去之隱衷。早夜以思。進退罔措。全家旅餓。老親無自聞知。私累尙能展緩。公虧何可遲延。以未復之災區。兩年在任。丁冬漕尾接事。巳夏漕前交卸。中閒下忙一次。所有餘平幾何。入少出多。毫無隱遁。告貸無路。糜體何裨。且一蹶之後。豈可重滋咎戻。思維無出。惟有仰懇憲恩。大加覆庇。念其從公竭蹶。獲罪非私。委曲矜全。始終垂照。府準彌補虧項。量予生成。則感徳如天。圖報有日也。伏念韓範在上。公輸門外。豈有棄材。此憾無己。所有困悴實情。不揣冒眛。縷晰上干。伏乞賜鑑而垂憫之。臨稟不勝迫切屏營之至。恭請

鈞安。卑職迪楚謹稟。

附呈卑職交卸監利縣欠解款目淸折一扣。

右稟通上至今未奉批示

●稟開折通呈任內辦理各政情形

二十五年九月

稟開折通呈任內辦理各政情形

卑職聞之治世以大徳。不以小惠。州縣亦然。五帝三王。以意立法。孔孟不用乃明意。日仁日愛。蓋言大而精。包括事實萬變。不以虛意小名。孔子富教始正名。而惠人取子產。政分年世。要貴平誠。孟子王。政在田學祿賦。代耕一典。尢貫澈靡遺。巨細經權。百世不易也。管商之霸。道異術同。後世名臣。或艱難宏濟。志不竟是。要莫不有制度。各如其量。海外種蠡。徳量不至聖賢。而志大同之。其爲法務實。小大共濟。中國牧令至今。不察仁愛實制。竊其小者速名欺世。病終誤國。而民愚且斃。豈眞才不古若與。國家厚澤深仁。超越漢宋。將酌古今。禦外侮。大修政教。簡搜軍實。則邑宰侯地。職愈難稱。鄂東南腰脊也。以名臣開府其閒。大僚師肅。況在下吏。其敢不欽。監利久疲之區。老成凋謝。歷任以刁橫相視。凡百廢弛。尢不可不捄。卑職不才。仰蒙署補。蓋潔苦從事兩年。十不及五。先後大小。成否約均。不肖去官。事多未上。曩者冥心孤往。事辦未敢暴著。未辦未敢先張。以爲實事無他。卽所以報上。迂疏之咎。毋乃至是。謹就所辦各事。節敍其略。都十三條。繕寫恭呈。其錢糧徵科一政。關系重巨。用力最多而叢謗頗甚。不治將禍。別爲專說以進。昔狂夫之言。聖人擇焉。其中或者不無一二可采。伏乞

大人全覽。

今開

堤防

螺閘

詞訟

治匪

學校

教堂

積谷

保甲

團練

牙帖

士行

勸辦堰塘

詞訟新張

○堤防

監利外江內襄。中貫裏河。堤工之繁。冠天下州縣。江堤長四百里。官督民修。雇南夫工築。歲收土錢九萬串。寅年修款。延至卯年始完。故照例十月冬工。有名無實。必待明正。乃始賒錢貸米。重利層剝。敷衍耳目了事。刁民因是多抗士不納。邇來工不一成。上與荊堤接壤。而堤身單薄。不及其半。蓋堤貴官修。民修易蝕。其勢然也。丁酉夏江大水。幾復釀案。堤遭衝塌。險處不能走馬。恆前令以是嘔血。卑職到任。擬辦冬工。須籌墊二萬緡。分文無措。驚憂成疾。采邑人王柏心胡大任遺法。攺用鄕夫。令先期來堤作工。以抵土費。惰民畏勞。豪民失利。皆不願梗令。冒疑幹謗。大張徧示。破格用人。臥榻問事。蓋攺動者十分之七。卒能訊前賫事。貪天之功。一載復原。重以今年。堤身遂固從此紳不畏難。民可獲利。倘能守之。頗爲良法。然此猶補捄之術。至其本原。則非攺歸官辦不能盡美。另有說記。驟難縷述其詳。

枝襄堤長數十里。江監潛三縣交錯。丁酉潛境傅家竹林堤潰。淹監田百垸。請帑修築。潛民廠不合隴。婉商竣之。戊戌潛境蓮花寺堤大潰。淹江田七十垸。監田百七十垸。往返函商。苦盡寅誼。先後數稟。蒙發款三萬。堤成。沿河三縣地長五百里。寬百里。水涸田髙。一律種稻。加以不雨。下至湖心。亦均栽插。年歲丰登。斗谷百錢。亦二十年所未有。

裏河堤長百里。上荊下沔。西受枝襄。南包太馬大垸。城署所在。東隔洪湖。自咸豐十年。唐升令修竣。功徳在民。四十年人地變遷。章久不善。以致堤身漏薄。拘窒難修。客夏六月襄漲。北風大作。城池震動。居民金皷驚呼來求搶護。人心惶惑。費極經營。幸獲搶險無失。八月潛堤潰下。決入太馬崇埠子院蓮花淵口。寬八十丈。深數丈。竹破數十垸。直達洪湖。刁衿嘯聚。苛逼堤戶劉姓。族幾不保。堂訊數十人。輕騎往勘。指明隱實。往復開剖。口講手判數千言。酌攺前章。歷兩月修復。功成費省。劉族獲安。院民得獲春收。其時並當堂勸修全堤。上下八十餘里。往復規畫。寬估而嚴朿之。計費萬餘緡。皆按畝起夫。分段椗作。約數月功畢。復唐前令之舊。民無勞擾。可支三十稔無衝潰之虞。他水利久遠巨案。一言銷解者甚眾。不贅。

○螺閘

監利古之夢澤。洪湖飽其東。裏河下瀦洪湖。靑灘一口。入江不鬯。自裏河堤以南。縣之小水。魚貫入湖。裏河堤以北。江潛諸水橫來。漂流不及。向於河之南堤。橫開福田等閘。消之南塊。並入洪湖以殺裏河之勢。以故湖水愈大。向恃湖南螺山新堤兩江閘爲分泄。所以迎北來之勢。橫截上流而入之江。法甚利也。螺閘開自道光制府桐城汪公。扁舟遊湖三月。出奏詳明。鑿山安建。手定章程。並爲詩以紀其事。後爲江堤塌塞。僅賴新堤閘消泄而新閘二口。又一堅一窳。照章啟閉。不利於行。十餘年前。紫貝淵大哄。紅巾倡亂。北人倚勢。挖破南堤。於是北水大壑南田。南塊吞多吐少。大潦爲災。無歲不謀開螺閘。以泄洪湖爲己利。十控省垣。五委鎭府。均以疏導引河。須帑十萬。格未舉行。客春勘堤至閘。湖民攔請勘修。測得有利無害。亟諭導湖注江。就地按畝起疏。不必另籌經費。淮爲稟請。民恃官允。一呼三千人。不十日疏引河過半。時因補缺在省。聞知。扁舟攜一小僕往諭。寬其專擅之罪。請委會勘。稟蒙批準。又數千人。半月而引河疏竣。客冬水漬。今春恐防桃汛。未敢輕修閘門。擬於夏閒籌款五千串。使不斂費成功。未舉奉參。此閘旱年不覺。倘遇災潦。早放湖波三尺。沿湖數百垸居民。多種麥稻無算。其爲陰徳。蓋不可以億萬計。踵而行之。是在後任上聞。

○詞訟

監利民風彊橫。向頗健訟。院熟之區。訟端易起。唆棍從中漁利。到任時攔輿紅稟。無乎不收。意欲開通下情。一時訟風頓熾。無端之事。動輒誣控圖累。掣準差票下鄕。串謀訛詐。比及查坐。則皆傳不到案。甚至控命不見原告。控拐查屬瘋魔。種種情獘。本以利民。而反以累民。旋卽依照舊章。戶婚田債。仍遵格式。命盜不拘。於是控詞漸就平實。有告必訊。凡傳訊不到者。重比原差。加等杖責。和息者聽。差稟被毆。換差而己。不子深究。經書疲滯。非多得錢不敍稿。捐廉刻板。分別初票轉票比票。酌爲三式。預先刷印貯存。坐堂時攜置案上。凡遇傳人比差案情較重。或窮苦急不能待者。當堂親塡印簽。立予傳比。以取快速。驗勘迅速。不多帶人役。惟遠境刁蠻之區。頗攜勇丁。然皆捐給口食。以便拏緝要犯。近地純良者。往往單騎馳去。凡命案無不親勘。立到立驗。不準耽延親手指證。無不明確之傷。驗畢卽行。至遠百五十里。往返無逾三日者。兩年眞假命案。數十起。無復下廠被鬧之事。惟是書差恆不遂意。戶婚田債之案。訊不用刑。姦拐窩囤不法者。重責有加。查得向來痞匪。多因開釋生事。釀成重案。不能不多予收押而待質之房。時時燻掃以免生疾。三八放告。無不親自坐堂。與民相見。告期自來投審者。不經書差之手。立予訊斷。凡訊皆當堂具結。不準延索。斷而不遵亦不勉彊。遵斷未具結者。亦不定索其結。總期少累爲是。不挐訟棍。以挐獲。無據不能辦之。反生枝節。不如聽其作詞。且苟其詞气淸明。亦可爲人伸冤。惟閱詞時細心詳察。閃鑠者不準。誣者反究。嚴審而寬結。無再訊不結。及己結復翻之案。三月原被不到。照例注銷。不滋訟累民。衙門淸淨。省無上控。前任上控二案。亦一完一獲。道府捏名越控數起。奉參未了。然皆易結。

○治匪

盜拐窩囤相表裏。不治將爲後患。總之皆匪也。治盜拐以窩囤爲經。窩與囤事多合一。監利上江下沔。左潛天而右湘巴。北之盜拐。由襄下泛。窩囤於南。南之盜拐。由江下泛。窩囤於北。大抵自上而下。互相支遁。此風頗盛。地方所以不靖。到任之初。北上塊大囤何姓被遠囤仇殺後。其名窩張姓。已飭保甲會營挐散。南上塊大囤二姓。經用保甲挐送。先後懲辦。其名窩更夫李姓。亦被弋獲嚴懲。於是上游一帶。遂卽澄淸矣。惟下游朱河白螺一帶。有名囤著窩。出沒江湖。計遁巧匿。差力微不能勝。本年春月。設法用保甲密挐。猝皆未獲。然不敢輕舉。以漏消。息以其鄰涉洋教。蓋恐爲淵驅魚也。正設法挐緝閒。奉參卸事。

○學校

監邑自老碩王比部柏心謝世。後起通彥。或學宦未歸。諸生童髦不乏鉤深之士。家尠藏書。於古今學術。多未考覽。到任思籌振興。支絀未敢謀也。於是卽課試校文之時。力崇淸雅。所取文風一變。而向習揣摩者不願焉。訪王刑部孤裔獎勵之。冀邑人有所觀感。然幼弱尙難爲謀。先後課捲。無一名不閱。無一卷無批。所取前茅文卷。張貼書院示眾。人知奮發。每點名發案。無不親坐講堂。與生童晰疑辯難。商量義法。常數百言。𨿽極荒陋。必竭其誠。縣試千餘人。親試五場。計二十日扃門不出。多聘友人襄校。仍一律重閱。無一名一卷貽漏。無佳文不前取者。就現在情形。整頓。大約僅此。

○教堂

監利民風彊悍。西人畏之。尙未來設教堂。客夏法美教土踵來。志在必立勢不能遏。然恐其驟來生事。商允教士。從緩以漸圖之。先租民房僦住。無驟有教堂之名。程集法屋一區。朱河法美屋各一區。住久無事。乃作爲公會所。又久乃次懸牌。有土豪主之。略如首士。繼乃名曰先生。聽其招誘匪徒入教。不贅問。於是鬧教之人。皆己先入教中。無慮有人滋事矣。然猶民心不服。凡遇民教詞訟。伸民而抑教。以平民气。教土來函關說不報。亦不激之成怒。或由道府徑下。仍不稍袒。明知如此引夷入室。然念不能杜絕生事。正不如開門揖之蓋苦衷也。六月。有湘勇十六人自陜西來歸。路過朱河。買教民船駛湖。稱失土布等貨。約值二百餘金。事過月餘。同行人盡去。乃至行衙報盜。而朱河湖南人甚眾。乘沙市鬧事之後。烽焰橫張。擅聚百人。將教民同幫行船。一齊搶去。而臨湘教土。自鴨欄來書。訴冤甚急。勢且洶洶。好言慰之。一面趣湘人陽爲盛勢以待。而陰遣人柔還其船。教士方感以爲幸。小民見不受欺。於是相與安之。冬閒土豪勢獗。朱河商民大驚。包容調處。而陰伺其隙以發。十一月朱河法美兩教大訌。傳訊不到。覓紳處寢復大訌。各聚眾千百人。械且大鬭。再經解息。稟明道府。未久又以他事觸發。各以虛詞上其領事。法教訛稱民打教堂。美教亦舛其詞。本年正月荊漢兩關層札。府委星來。嚴飭會同營汛往彈。度不可去。又術令人陰解其事。事平二月據其短上揭。蒙照會領事。嚴諭該教土等。不準袒護。而土豪由是罷去。又除教痞數人。朱河大安。夏五月。風聞朱河東院人民。藉撶龍船。聚眾千人。期打教堂。星夜馳去並先派妥人分頭解散。當事求上其實希功。恐其牽累好人。事不易結。竟稟銷之。同時有教民痞匪。被其�保公送。稟詞不實。臨湘教土來爭。淩官辱甚。婉言分剖。教土爲之謝過。遂杖教民四千。上刑收卡。民心大快。大小數十案。不可殫述。竟獲平安。

○積谷

監邑四十年無積谷。歷年層札。擱未舉行。到任後擬諭籌捐。以縣無巨富。集腋萬難。十年前爲修奎閣諭捐。紳首勒派。釀命京控。事尙未了。去年昭信股票。落落數家。其中獘情。卽己難淨。若捐募積谷三萬石。諭首數百人。在外設局。勸捐三年。訟獄煩興。用度紛出。不知其禍更復何如。是以欲辦仍待。本年春閒奉札。限期兩月。不得巳乃采江陵辦法。召紳集議。商於完糧時隨糧捐完積谷。大張告示定以每糧一石。捐谷數升。分計三年。共可捐谷如數。計於裁減劵錢項下。足以捐成此數而有餘。且議定某櫃捐谷。卽存某鄕。使民知所捐之谷。仍未遠去。以釋民疑。官刻積谷帶捐四字一戳。令花戶於完糧完谷之後。卽將朱戳蓋其糧劵子之。不另造冊給劵。以省用度。提串底以給書辦手工。每櫃按鄕。諭出正紳十人。按日一人輪流赴櫃經理。收成之錢。由官給諭。由紳交商。不準挪移。限三年完竣。議成交卸。尙未稟詳。

○保甲

保甲善政。自古行之多效。難易利獘。札文言之己詳。然而治民必有條理。周禮有閭師黨正。管子有軌裏連鄕。竊擬今後將大修政教。簡搜軍實。必以保甲爲萬事之綱。而彌盜一法。在今尢爲急務。然其獘在攬權。此易杜也。而害在斂費難除。非費無以辦事。故天下言保甲甚急。而辦成者絕少。皆是故也。不才之見。嘗謂辦保甲之法。當以無費爲第一義。但一官到任。非兩年不爲功。胡文忠有言。團保全在用人。官到任不一年。安能舉合邑紳耆。擇其全善。一紳用錯。全境受殃矣。曩者在家。亦曾親經此事。到任仿家鄕辦法。擬次推行。蓋監利保甲。較之湖北他縣。有更難者。夢澤水鄕。遷淤無定。自胡文忠淸丈後。棄裏歸院。並都圖里甲無之。曩時所謂保甲。渺不可問。數十載奉行故事。一旦開創。驟難得人。蓋自嚴訪累試。求之半年。至客夏擇得要市。分二十八局。市爲之綱。先後陸續。獲妥紳百五十餘人爲之總。分頭示諭。絜領提綱。大致己得。本年二月。奉嚴札勒限兩月辦成。復因積谷召紳集議。手定章程。縣署爲總。官主之。不設局。不需費。一切告示格冊。皆捐廉刻板。各市局爲分。紳任之。𨿽設局仍不用費。有事集議。事畢各散。大院分十數保。中院數保。小院一保。各統於市保。以市局爲綱。院之分保爲目。分保以知根剖段。大小略均。分保不設局。尢不準用費。但擇廟寺小地。有事鳴鑼一聚。煙茶自備。事畢各歸。絲毫不擾。淸造戶冊。專歸牌頭。一牌十家。照格塡寫之事。書童可爲。無所用費。一事之下。由官而市局而分保而甲長而牌頭。其上亦如之。以官統市局。以市局統院保。按裏開方。刻板繪圖。刊格發塡。不用書差。官捐四百串而事舉。民無擾累。章甫就奉卸。圖說猶存。

○團練

團練無事無用。縣官不能發令殺人。有事亦無用。民不能裹糧律戰。謂防遊匪。則亂時保甲。加倍卽團練。保甲未成。團練無從下手。無錢無械無人無時。徒擁虛名而己。通行舉辦。未敢逾違。己擬四鄕名色。大約於二十餘市局。酌分數市爲一鄕。計四汛一城。恰與札文四鄕相合。每鄕團練若干人。卽以市保局紳爲團董。其中細目。尙未議成。不敢虛欺。使不驟交卸。保甲一成。卽團練無不善者。

○牙帖

監邑市鎭稀淡。惟朱河較繁。客臘下旬。底除夕數日。捐帖委員始至縣。年關先後。不能勸捐者勢也。本年二月。自荊郡歸來。卽往朱河開辦。先是該行等抗欲罷市。至乃召紳首。傳諭出密查淸單。分別某某行富而帖眞無獘。令安生理。不爲擾問。某某行窮而有獘。免其捐帖。但令歇業。某某行富或朋充。或頂充。或無帖私充。飭令速捐。爲裁規費淨盡。並先塡帖照給之。低其錢色。準作三期分繳。其不願捐者令下牌閉歇。仍不稍彊。於是行情踴躍。以爲向未請帖。每年雜費。不堪騷擾。今旣利其價廉。又樂其賒欠。謂捐錢百竿。卽置六十年產業。利無逾於此者。以故近悅遠來。不數日捐行六十家。集款六千串。後至者尙多。至無帖照以應。紛紛謝去。比帖委重來。則事己集矣。

○士行

監邑土貿頗盛上鄕一帶。系施南土客。由北路擔來下鄕一帶。橫接洞庭。多由湖南倒灌。本年稟仿枝江章程。變通辦法。剖縣境爲六段。擇六大市爲扼要之區。就地召諭保甲正紳領照。使充行董。以六大市之保甲局爲六行。令各統其附近分市。以小市皆買土於大市也。其土行卽以保甲局爲之。只掛牌名。不賃屋。不開火食。不雇夥工。以省用度。每市每年約量土店幾家。共銷土斤幾何。應抽若干。令與土商議明。酌爲定數。稟官核定。減成完納。每月晦日。令商赴行算明完錢。由行繳縣。由縣收齊匯解。計年可得公款三千串。其行用一半亦三千串。官紳會議。每月酌提四成歸行。是爲保甲公費。六成交典生息。以備地方急切諸大公事之用。官督紳辦。不準私挪。議成。以開辦宜輕。更爲減成收取。大約應捐十成。折取其一。然歲得可三百串矣。推廣與否。尙俟後任。

○勸辦堰塘

先召紳首。詢悉情形。令其勸辦。捐刻板片告示。刷印萬餘張。照分地三千餘塊。徧貼曉諭。一律辦理。

○詞訟新張

遵式捐廉。徧行刻板。實力照辦。甫行告期二次。奉文卸事。其板片。槪移後任。

以上皆實在情形。是否有當。伏乞采擇。外此應例幕友。禮馭紳士。法約書差。嚴朿丁役。槪以公廉淸正處之。勢難如人所欲。有事可據。不下數十餘條。謠言之出。在所不免。繁琑不願縷陳。擇其大綱治體者言之。至錢糧一條事迹長繁。詳載另折不贅。

迪楚罷官。系因錢糧。不由各政。回省業已祗悉。因陳錢漕之故。並舉各政約略言之。以見綰符年半。妄矢﹖見久大。諸多引緒未就。卽如堤工一事。關系五府十數州縣。教堂一事。由沔而監。始而民教爲難。旣而教教相抵。標中之標𨿽治。本中之本未淸。才薄力鈍。卽黽勉從事而未克。將來終有巨患。曾官斯土。用志愧心。

●呈明督憲雜款無措請將布局股分抵賠稟

同時

專折開呈徵收錢糧實情並善後事宜

謹將所辦監利錢糧徵收實在詳細情形。另折開呈。伏乞大人全覽

監利地大糧廣。銀徵三萬。米稱是。咸豐之初。三匿其二。胡文忠大丈監田民噪。卒復舊額。棄裏歸院。爲五百六十餘區。設六櫃分徵。知根三千餘人。家藏鱗冊。共任督催。十年一大推收。鄂中錢糧。無監利之淸者。四十年來。拖疲至今。舊獘全作每歲應徵。實不過半而止。災熟枉倒。茫如亂絲。例緩起科。蒙不報部。吏伸陳案。歲益求減。往復紊亂。務求合乎所報之數。隱示蒙徵。蠹蝗串獘。倚名蝕食。不知共幾何人。稍有勢面。無不因以爲利。知根乘獘尢其較著。黠者將已完納。巧蝕蒙吞。橫者並已不完。硬行不法。凡諸病竇。不可殫陳。彊民眾抗。方隅全不破白。芒棘叢繁。官縳於案。書差獘著。痞棍出而挾之。徵解由是日蹙。號稱大缺。稍災卽不能辦公。淸愼之員。無不賠累。良可怪嘆。卑職到任查明。愈淸愈駭。深維任土之義。國有常經。張江陵淸丈。責糧於田。胡文忠籌餉。首日錢糧。次乃釐金。當時謀丈監田。歷時三年。費帑數萬而後成。蓋非易事。與縣令論催科書。曰當不侮鰥寡。不畏彊禦。又曰官不眞催錢糧。猶奴僕不顧主窮。又曰不令民完錢糧。猶責祖父日養子孫。不令子孫上供父母。而江陵令。催科不理詞訟。則令人教之。批監利稟錢漕。謂胍理不淸。百藥不效。認眞辦法在淸釐戶冊。綱舉目張。本立標舉。持論公忠。讀之生感。而況方今當籌款艱難之會。值札書嚴迫之時。捨正供自然毫無剝削之款而不求。更將何措。且監利自名臣賢吏。經營區畫之後。制則科規。久明無紊。後之人宜。何如保護。邑令但不用心所以愈辦愈壞耳。五百餘院。猶五百餘碗。爽若列眉。某涸某淹舉目卽得。屬在應徵。與院災毫無干涉。其勘理也易明。院額多寡。部省案定。不能以意增減。其查報也易確。除侵蝕外其獘多由彊猾。包戶不完。其抗半系富家。買田不過。病皆知根不職。並非絕戶逃亡。其催徵也易效。於此而不整頓。安用令爲。然卑職非爲利設也。倘使違道幹譽。不難弛徵少報。先搏仁厚之名。而就中巧取。則櫃書入卯有錢。拈櫃有錢。減少報多有錢。拏獲書侵不顧公款有錢。稍如舊法數千金立致。何必好爲此難。私心自念。一官須報稱自讀書志世。頗聞經濟之言。天鑑在上。何敢巧名弋利。不顧國家大計。畏彊愚弱。所以盡心爲之。不敢稍懈如左。

丁酉十月甫受篆。報災期限已過。查照前案循舊而行。不實之咎。與昔同之。客夏澈底查淸。費盡艱瘁。分別災熟。手繪其全圖。出畝額淸單。飭承投報。吏驚不肯敍稿。明白開示。寬其旣往。告以有過官當。卒不敢抗。梁子府民等院。早涸丰甚。列入較輕。例緩案中。淸出久徵八院。詳請報部。以昭核實。藩糧書費。今尙無以給之。緩徵之示。臚列徧張。書差紳民。無稍蒙蔽。查災之淸報災之確。報徵之多。請緩之明。蓋爲數十年所未有。而不肖書差。與夫地方豪猾。及知根抗戶等聞之。心多不願焉。政先潔己。先後裁革不明贓規。約計錢三千串。次體書情。不驟爲無理之刻。抑豪彊。凡有聲勢向不完糧者。不稍假借。立族塊稽冊。分別良抗存記。設核對表。分算劵算戶算數三層。以淸諸獘獎。罰嚴明。勸懲不少貸。規模旣柣。成效昭然。客歲中秋。淸出陳欠隱抗。徵獲急公五千。夫豈眞有急公哉。應徵熟院。實實查明。故可徵而獲之。其查明未吐者。尙不勝計。下忙更形踴躍。自計兩年。諸獘可淨。舊額從此立復矣。而催徵項下。數十年來。向有章程不善。累致鬧事。歷來均不能攺之四條。

一曰全用投櫃。蓋包收不利民而利公。究之終利民。投櫃不利公而利民。究之終不利民。監利情形兼用包收爲善。專用投櫃爲苦。未親其事。實實爲民打算。徒務投櫃美名。而全用之。不知所以調劑。其病民也實甚。監糧地大公疲。科淸戶小。新陳十四櫃。年輪口﹖銜接。局永書稀。閒冗不齊。鄕民遠至完糧。動逾數日。誤農倩工。在街火食。往往正供有限。而繳用多過廿倍。並有往返數次。不能了結者。老弱婦女。早夜奔馳。糧之不完多由於是。櫃書又於其閒掯劵不給。勒歸中飽。零星瑣眾。一官耳目難周。刁痞舞弄。設法撞騙。種種難困。數之不盡。非細察不知。不善一也。

一曰知根催糧。名目未定。淸丈後利權全歸知根。保正廢而不用。諭無人充。知根隱瞞稅契。包攬錢糧。世襲其利。亦遂任催不覺署無檔案。不知始自何年。新陳開徵。每知根發諭帖一通。由單一紙。飭之督催。簽拏抗戶。首署知根。令同拏比。拖疲舞獘者責以裁劵。名曰揭徵。蓋猶保正也。知根父死子承。兄終弟及。往往爭充成訟。彊者舞獘自肥。嬴弱者租人朋頂。侵漁隱匿。徵收之壞。是爲大端。拏到抗戶究之。無不中含此獘。外如糧田控案。當堂訊出。諸病不可枚計。有利爭趨。無利爭卸。官不能驟繩以法。書差得乘其獘挾之而官不見。知根如此。其得利也無名。未經明定。又不敢控以求伸。責之不順不責無著。上下含糊。良莠苦樂不均。不善二也。

一曰多收劵錢。湖北州縣劵錢不一。十二二十三十。相地情形各分多寡。監利前無定章。書用不足。私收六八十文不等。光緒中定章十文。多收如故。先後十數任。訟鬧頻仍。立法太髙。並未遵辦。通國之所皆知。平心論之。十文萬不能辦。官度其多收數文無害。不能明白定章。口講手判。櫃書遂漫無限制。畏彊淩弱。等差異常。上書層索。私費年加。豪彊挾借。書力愈困。恃此挹注。無復持平知足之理。匪徒聯捏多名。藉端上控。蒙批斂費。累百盈千。費得而止。傳並不到。此嬴彼效。視爲利估。官難於詞。不敢徑上。而痞尢瞿國梁柳愷興數謀設淸算局。花戶上櫃。勒令入局掛號。取錢五十。實則正供板劵。何所用算。所索號費。浮又倍於劵錢。恆署令拏獲瞿痞。臨卸開釋。卸任之前一月。大張告示。徧減劵錢。享盛名以去。而後任作不能到。中章未定。著手爲難。不善三也。

一曰遊差白役累民。限後差催。非簽拏不至。櫃養催差二名。官給口食。照例鳴鑼。毫無所濟。其簽拏抗戶。則每櫃向有遊差白役不給口食之百數十人。拚年累月。充當此任。官刷印票存櫃。書開抗名。由徵幕塡簽發給。按名拏比。至次臘收櫃乃止。一縣之中。六櫃幹人。日夜在外。狼虎鬼蜮。安能一律廉潔。被差之戶。非給差錢帶櫃。書不收糧。倘誤收之。鄕民又執劵毆差。大約差拏十戶。抗者二。完者三。差與知根刁徒。獘蝕其五。無論幾票。皆必有以肥差囊。其中差肥。浮於正供徙倍。官無善法。聽其所爲。而民愚希圖拖騙。亦竟蹈此而不悟。至聚抗之處。又恃梗不完。差役不敢過問。催彊不足。陵弱有餘。用之不妥。不用不能。不善四也。

以上四不善病民。而病官病國因之。歷來鬧事無不由此。從無一任稟上。初甚不觧。稍久乃知其故。事體重大。籌攺實系不易。戊戌補缺。上郡稟道府。回省上言未獲。謁漢陽府一陳。謂宜裁減定章。反縣籌思。是夏酌擬數法。

一擬仿鄰縣江陵保正。兼用知根代收。擇殷實公正知根。待以首士。如他縣裏胥。裁劵予之。令將所管全塊。收齊繳櫃。先行出示。講明所以體卹花戶之道。嚴禁格外浮派。其劵錢照章十文。由知根匯給櫃書。不準稍增。櫃書不勞而獲。𨿽少無怨。知根塊大糧眾。可以見官。書自不敢畱索。令花戶於省用項下。每名派幫知根代完費約數十文。在花戶眾擎易舉。所出不多。卽享無窮之利。而知根集腋成裘。其獲已眾。蓋天下無無錢之公事。可使人辦者。平時知根管田包稅尙且爭充不遑。再加此項。更易得人經理。又況爲祛其害。代收不完者。準其就近將劵繳櫃。不令受累。此項甚稀。另案拏辦。知根人少。倘有不肖。官不難於稽究。然此不過立其章程。使知根花戶。知利自趨。勸急公而體卹之。以備一格。所以劑自封投櫃之苛拘。其知根不願。或花戶近櫃。情願自完。不由知根代納者聽。槪不準絲毫勉彊。

二擬知根催糧。申明定章錢糧徵章。省縣不一。裏胥書差。大抵各用所宜。保正催糧正辦也。而監利之保正。不預此事已三十年。緣夢澤水鄕。衝淤變遷不定。自淸丈棄裏歸院後。並都圖里甲無之。向時保正俱廢。其聞有保正。或地方私團私保私族所置。土豪藉供驅遣。多不由。官偶由號差稟充。百不存一。因無沾潤。所以不管催徵。前任示諭。總不遵舉。辟如井田之廢。鄕官名目礙難再復。其催糧責任。勢不能不移於明備有利之知根。可見風俗相沿。前人亦非無理。不用知根。徧地花戶。無頭腦矣。且知根向由丈長攺名。以之催糧。提綱挈領。有數益焉。一管塊不大。五里十里。行動不勞。二丈畝世傳親見。人不敢欺。三田畝買賣。必由知根過割。可無飛灑詭寄。而所以杜知根之隱匿包攬把持。卽在其中。惟品流不一。頗因無案爲難。必須通稟立章。易其紳衿。汰其老弱。明定出息稍優。擇妥人承充。以示責成。而其督催正章。仍以催令花戶上櫃自完爲正義。

三�花戶上櫃自完。不由知根代納者。其櫃上劵錢。仿照京山及鄰邑沔陽州章程。酌加稟定爲二三十文。使櫃書有潤無累。足以養其身家。然後責以公事。違者革辦。馭以嚴法。期在必行。在櫃書守此有利之世業。自當愛惜。旣慮以多收爲包完之知根驅魚。又恐以苛索被需補之他書羼缺而自行投櫃舊章。乃愈可永遠長守。

四擬遊差白役。由此漸除。以用紳用士之法用知根。禮法兼施卽胡文忠所謂綱舉目張。又明定功過。逾限不完之塊。責成知根查稟。兼以杜其扶隱諸獘。官擇其塊大戶。名曰頂戶。由署簽差專拏。一塊疲玩。究其頂戶。並不牽動全局。以次遞降。務獲重懲。如水赴壑。如虫﹖﹖脫蛻。法簡而肅。遊差漸次無用。不禁而自絕。

凡此皆治本之法。章程略定。訪諸正紳可行。準擬秋後回稟。而刁蠹太多。不惟不願除獘。並且惟恐無獘。將不能藉名漁利。事格於例。不敢冒昧上稟。夏秋襄潰。險患頻來。日夜搶勘。不能回省。姑仍前舊。先用其意治標。

見櫃完之過拘也。下鄕親催。擇佳者知根。試辦。四月白螺裁者二人。五月朱河裁者二人。七月新溝裁者數人。八月程集裁者一二人花戶便之。自是不能抗匿。而知根獘蠹甚多。咸慮吐出。且聞風心虛。完者不少。心滋不悅。又慮日後澈底澄淸。不能獘蝕。然無辭可措。但令其完。皆不深究。大約鼓動者才十之三。而大致己見可行。

審知根之必任也。赴櫃催糧。添給督催一諭。開誠布公。披卻導窾。以責其成。能催全完者。接以優禮。嘉言。獎勞。傳有獘知根數人責之。賞善絀惡。勸懲大明。

憾劵錢之太多也。開徵接徵。照章出示十文。正紳來說。請示二十文。以違章未許。櫃書見面。嚴辭訓之。在櫃親督完納。不準分文多收。遇控劵錢。立究總書。丁酉十月。柳櫃控撤書忘名。戊戌五月。又控。撤李建中。九月中櫃控。押蘇伯成。十一月新櫃控。撤程瑞周。己亥正月螺櫃未控。革吳漢遠。有事必辦。無復前任含容。

惡遊差之滋擾也。卯差帶櫃。按日口食。傳諭知根。卽予抗單。令其督催。不更零拘花戶。啟差役開花之門。催戶多而用差少。用示體卹。遊差聞風散去。拏獲著名劣役。嚴訊懲辦。一時肅淸。

由是行之。獘去泰甚。客秋八月。徵收所以大旺。己浸浸有復額之機。抗戶知根豪衿刁棍。不肖書差人等。食利多。分肥久。一旦失業。或己吞復吐。或累抗乍完。或獘竇忽呈。或體面頓失。怨語時形。謠風日布。非謂急公不解。卽謂報數浮多。加以此次推收。知根串謀短額數千不遂。心懷缺望。而朱河地段。前任開釋之瞿國梁。乘機煽惑。諸色人等從而和之。欲控官而官無可控。謂一鬧卽可毀官。十一月冬至糾合東院痞民數十。乘市人叢雜。良莠難分。器械蜂擁。抄局搶書。時值川湘荊宜。羽檄交至。未敢倉卒冒稟。星陳道府。往視無礙。蓋查古昔糧案。只有鎭靜解釋擇。尢例辦之法。斷無張星激變。動請兵剿之條。川之東鄕。鄂之廣濟。其明鑑也。又況章程不善。官被惡名。刁人有詞可借。非妥定其章。名正言順。立成善法。官民有所守。斷不可任性冒昧。激成大獄。因從正紳吁請。免其通稟。府委未至而事了。會同稟復。擇尢拏辦完案。轉瞬新正。初九日朿裝。正擬回省面陳。而法美兩教。聚眾數百人械鬭。朱市爲之幾罷。兩關羽檄交至。解散巳逾一旬。教委重來。延至月底。乃得勘堤上郡。稟明道府。請先用上意訪拏匪首瞿國梁。以儆效尢。一面仿沔陽明加劵錢。實禁浮索。府憲仁明。仰蒙允詧。春政蝟集。遵不下省補年。回縣開徵。錢糧復舊。但不復如去秋大旺。是月出辦牙捐六千串。三四兩月。積谷團保堰塘訟章。疊札嚴催。昕夕弗遑。亦遂未及此事。

先是道府仁明。諸蒙荃察。而內中苦心孤詣。匪可言傳。先後情長。事難盡述。本年二月以來。府控批頗難測。邑人上府。歸言輒驗。而在府學幕富家。又因抗糧被催。咸有謠言。於是劵錢之加。旣不敢陳。拏人之稟。又復蒙駁。私心危懼。不得己舉十文定章。嚴法舉禁。亙古老獘。一旦廓淸。明知於民無益。誤公卽從此始。不能不自立無過。但試可以辦動。則亦何樂不爲。行之兩月。徵收日敗。差書星散。百事掣肘。櫃虧幕欠。紛至沓來。移挪苦不能撐。又因勘確報多。收不足解。五月報銷。挪借數千。墊觧十分艱窘。而朱河櫃地。因撶龍船。聚聚千人。謀打教堂。星馳彈壓。先期解釋照舊簽催。徵收又復大起。朱櫃一日百竿。他櫃聞風皆動。堤修水涸。年谷丰登。苟得再一秋漕。收足兩年公事。賠累自可彌縫。大公亦能稟辦。旋奉撤參。民間以爲催糧被劾。六櫃一時塌下。萬金之虧。遂無挽捄。

總之糧多不完。縣之實事。藉端鬧事。痞之慣習。章程不善。邑之老政。整頓已效未成。除獘未淨先輕。非三年不能報竣。此中實情。無人能悉。長繁之事。公牘難陳。且一鬧已平之後。地方無事。無端上稟。大請攺章。而兼包徵陋政也。責知根無名也。加劵錢劣譽也。杜遊差又應分之事不待宣言也。種種艱窒。苦難措辭。而通計先後兩年。又祗上府三次。回省一次。第一次丁酉十月初。一到任。十九日到荊州府。滿漢衙門。荊沙寮友尋常應酬。照例參謁。又兼關署祝壽。進出五日。二十三上舟。二十六回縣。第二次戊戌三月上府。扺沙接補缺之電。一謁道府。進出不過兩日。由輪下。省又值督憲北行。

前撫憲爲沙市教案未見。由螺山回縣挖閘。第三次。則本年正月二十九起程勘堤。二月初三至府。衙參酬應。進出四日。初六下船。初九回縣丁祭。赴郡實稀。𨿽然縷悉。回省罔暇。未獲面陳。所以實情無從上達。此中山川井裏。沿革廢興。出入度支。物候之消長財力之盈虛。與夫政事之利鈍。輕重緩急。權衡之當。非學有體用。而又身親其事者。旁觀之人。一時殆不能知。卽今當局事後追譚。亦慮言不盡意。躊躕己久。要章迄未能定。首尾三年。搜剔整作。小試頗效。大格未行。官民兩承其獘。使終不自明。則一官棄置無足惜。而地方後患方長。昔人流連山水。尙欲終焉。況兩年飲水其間者乎。款帑艱難。司農仰屋。倘皆聽其獘蝕不完。臣子何忍。官力愈不能勝。否或蒙取上意。羅織株連。不求本原之地。久遠之規。則民情蠻野。前之懷疑者殆不自安。又加催徵。書役必因而肆虐。難免不激變故。昔粵匪起釁。卽由錢糧。一念不平。殺機隱伏。然後從而刑之。己非贊化之仁。隱微忱悃。終不能不求諒於

大人先生之前。用是不揣冒昧。披瀝直陳。如其不以人廢。誠有一二可采。飭下現任踵行。地方錢糧。或者不無禆益。卽銅符兩載誤公不職。猶得以一言建白而去也。謹呈。

附錄推收

推收之政。他縣無之。監邑自胡文忠淸丈。買田者後不投稅過割。乃議約十年一辦推收。卽丈長充知根。知根者謂知錢糧之根。推去花戶舊名。收入新名。故曰推收也。而通縣額有定數。部省府縣鐵案載明。不能增減。自知根漁利分肥。包攬稅契不過。而隱獘錢糧之竇。卽由此啟。良不敵莠。蓋權之所在。利卽歸之。包攬稅契。辦公之款猶可言也。侵假而舞亂錢糧之不已。又謀減額。第二次推收。合計通縣。短去正額不少。至今與部案不符。然己不能深究矣。本任三次推收。風聞知根。串謀大短數千。以爲官不能察。卑職查出大驚。慮其一成。且興大獄。乃先示意局紳。故露其事。令速傳知四鄕。急早彌縫。倘有繳冊額短者。定予嚴辦。於是謀者懼而意阻。而去冬今春。所有已成待繳之冊。亦均不敢呈繳。食其利者心咸不悅焉然而彌於未形。護守胡文忠舊則。保正額。免官過。杜民罪。銷禍於無窮。蓋不得已也。又呈。

迪楚敬維胡文忠公撫鄂減漕一政。其事足與周官王制相表裏。孟子所謂分田制祿畫井區徵諸政。莫不在是。求之漢後名臣。殆難多見。監利淸。丈正賦。在各州縣爲先。事屬創辦。其始未能精備。亦勢所然。後之人不善保守前制。以致四十年獘禍相尋。變本加厲。額賦坐壞。官民交虧。迪楚不才昕夕窮究。閱年有半而始得其條理。未能上請施行。檮昧無能。理應降黜。罷歸以後。經代庖人以已了漕案上揭。奉文株拏。亦非得已。實情未出。禍轉滋深。今故通上此折。凡事貴考實迹。是非有。一定之衡。迪楚無才。總之不敢欺上一字。至於是否有當。則芻蕘未敢自知。未奉明文。謹存岸略。

●呈明督憲雜款無措請將布局股分抵賠稟

二十六年三月

呈明督寧雜款無措請將布局股分抵賠稟

敬稟者。竊卑職監利任內。經手捐雜各款照依各縣辦法。歸於自行淸理。共銀四千六百二十七兩零。種種名色。前經開折呈覽矣。玆復另冊開呈以昭明晰。短欠𨿽由賠累。期限𨿽覺稍寬。然旣屬欠項。自應早完。計自解任到省。時近一年。終日爲此汲汲。始因交代糾纏。窮精敝神。現任甫於上月。一照原算定冊結報。而全家羈旅。爲累己不勝言。玆復料理前項。實已告貸無門。典質俱盡。萬分無可設法。習知此項欠者尙多。然自各有見地。一官且棄擲。更何心冒侵蝕之名。隨波逐流。自幹淸議乎。昨以另案長墊交代備質銀三百五十三兩四錢二分二釐。應照原案給還。稟請藩憲照數提扣。收歸卑職自行淸理各款。此外尙欠實銀四千二百餘兩。實籌無出。卑職一介寒儒。家徒四壁。八年從仕。債可名臺。惟光緒二十年蒙奏明招商入股。湊辦織布官局。恰值少有嬴余。曾購股票五十股。計銀五千兩。以爲世守之業。曾經領息無�。旋因旅費不敷。陸續轉賣。典押現存自手。及尙可情說取回者。計股票三十六股。每股百兩。合銀三千六百兩。又上兩年紅息。準於今夏給領。約可得銀六七百兩。本息並計。提作卑職應繳欠款銀四千二百餘兩。足以彌縫。卽差亦必無幾。織布局存款丰饒。成本最巨。提撥三四千金。固自易易。否則不動股本。遞年取息塡還。亦復的實可靠。同爲官項於公家無損絲毫。於定例名正言順。但乞憲恩垂憫曲全。或飭布局專款提存。撥解藩庫。或由憲臺立案取息。逐漸償淸。一展轉間。卽可歸結。誠得潔身而退。則降官以去。猶感髙。厚生成也。所有卑職欠觧各款。請將織布局股票本息。吁懇恩施。抵還歸結各情。理合稟乞大人俯賜鑑核。批準照辦。實爲徳便。肅此具稟恭請

崇安伏祈

垂鑑除稟

藩司織布局外卑職迪楚謹稟

●再陳錢漕積獘請端本扼要以彌隱患稟

二十六年三月

再陳錢漕積獘請端本扼要以彌隱患稟

敬稟者。竊卑職監利年半。百事愧心。非無一二設施。可以微告無罪。然自其大者言之。賦役最爲繁重。事事經營審度。𨿽復心知其故。卒未能澈底釐淸。永遠勒爲定章。使可遵行無獘以此爲咎前己上折縷陳。今旣責所弗加。義當引避。反躬自問。誠可無言矣。惟是倍歷艱難。始悉要領所在。而監事日棘。不可聽其終獘。顧亭林有言。天下之事。匹夫與有責。焉況儼然居上。曾謂斯民父母者乎。言而可采。容或有裨地方。卽不可行。要亦無傷事理。惟大憲斟酌而審處耳。伏查監利爲邑。地大糧多。從前包抗侵漁。幾於無徵。自胡文忠撫鄂整頓。凡經淸丈。攺都圖里甲舊名。區爲五百餘院。盡革宿獘賦額大明縣官查照催徵。何事能令掣肘。乃良法美意。不善保守。加諸歲報丰歉不眞。徵緩未能合實。遊差知根櫃書。層層索擾。業戶積不能平。物腐虫生。桀黠者起而牟利。假名設局謂之淸算。花戶完糧。必先由局算過。其實斂費自肥。民愚快其與書爲難。哄然從之。不知於積獘外。又多此一層也。迨至設局不成。因而挾眾滋鬧。書差稟多朦混。官裏難察。照例名之鬧漕。按拏不實。愈益激怒。兩不相下。於是鬧漕之案。幾於無歲不有。鬧則必拏。拏後又鬧如故。前事歷歷可徵。卑職任內。前年冬至朱河櫃爲細故哄鬧。沿其積習。公然刀矛旗幟。列款講和。如欲被以惡名。何難指爲作亂。卑職知其然也。經騎馳往。一言解散。照舊完糧。徵收轉旺。府委至而案己前結矣。時隔經年。久己相安。無事。不知去秋。緣何舉發前案。拏列多人。甚至原案所無。亦廁其列。此或另緣他件。不在鬧漕之中。當事者困於徵科不起。未嘗非具苦心。然鄕民無識。莫不指此爲言。風聲傳播。人人自危。如以從前爲論。此類何勝指數。所謂按拏不實。適足激怒者此類是也。愈趨愈岐。竊恐監事將無所底止。縱得一時安靜。日日均在險中。爲今之計。莫若正本淸原。以圖一勞永逸。否則年年滋鬧。年年拏辦。鬧者事外。辦者無辜。醞釀旣深。勢必牽涉全局。非特上控京控無寧歲。激而爲變。亦在意中。紫貝淵事。前車可鑑。卑職之愚。以爲此時當一切不究。前案槪予省釋。專求病源所在。對證施治。得其關竅。用力正目無多耳。如監利者田經淸丈。賦額旣甚著明。院自爲區。地名各不牽紊。在任之員。平日果能彈心考核。不厭精詳。使於錢糧之科。則隴畝之東西。如理舊書。溫之爛熟。則遇荒查勘。一目了然。徵緩兩得其平。豪猾無從藉手。公私受益。靡有窮期。不居除獘之名。而獘己去其泰甚者矣。他若遊差知根櫃書各項零碎。層疊相加。最足啟畔。事詳前折。遊差決當禁革。知根嚴予責成。皆易辦。惟櫃書收取劵錢。多少計乏兩全。多致民怨。旁出葛藤。少難辦公。書不受役。卑職不得已而舉行十文舊章。傳聞至今又暗增數倍。此其明驗。如以責之於令。則令爲徵收一事。歲費已近萬緡。何能再有餘力。增之不可。減尢不能。此中損益之宜。尙須交籌盡善。總以書能自養。不敢作姦犯科。肆行勒索爲得法。凡此皆切實病源所在。所當亟亟圖治者也。捨此而勿圖。徒懲鬧者。有損無益。誠得緩徵無枉。諸獘悉除。則鬧漕設局等事。必不至於再見。地方永遠安靜。錢糧可以旺收。官民均受福無曁矣。卑職管窺所及。是否有當。不揣冒昧。縷稟大人。俯賜監核。可否采擇施行。祗候訓示。公私幸甚。肅此具稟。恭請

鈞安除稟

督藩撫臬憲卑職△△謹稟

案是時錢糧舊案。展轉拖累。牽涉繁多。余懼其無益。將滋他事。不言不安。故復上此稟。四月奉

撫憲於批

細核所稟。不無可采。該員以去官之人。遽能爲舊時治邑。代籌徵收之法。以期官民有裨。尙屬畱心奮勉。惟監邑積獘太深。自應實力整頓。仰布政司會同督糧道。分別移飭荊州道府。一體加意體察。飭遵具報。

●螺閘大工疏成請籌小款開閘澹災弭禍稟

二十六年四月

螺閘大工疏成請籌小款開閘澹災弭禍稟

敬稟者。竊維功莫惜於垂成。事莫詳乎親歷。爲民興大利。沈災澹患。出處顯晦不殊。況儼然曾宰是邦。一簣未畢。何忍以去就自異。不爲一言。卑職不才去官。事事引咎。惟功多未就。私心耿耿不忘。所最易者。莫如螺山開閘一事。了四十年舊案。拯三百里離民。省六七萬重款。引河業己疏就。鬧門尙未開啟。閘之石珙完好。惟恐須折起重建。木料工用。需款約三四千金。未卽籌出。擬請上邀憲惠。發帑有限。獲利無涯。前年委勘會復之時。實以河未成疏。詞不及是。然已與委員言之。今行有日矣。交代已了。雜款將淸。一官苜蓿。逝將去此。是閘未開。後將轉益民病。用特不揣冒昧。爲吾民言之。伏查螺山閘事舊案。十控省府。五委鎭守。縣估須欵七萬。本縣蕉鹿。繁重不可具陳。卑職獨破前案。毅然主開。利在導湖壑江四字。有利無害。一語道定。身親考核。詢謀僉同。其辦理之法。又在省去大款。起夫疏河。不請上帑。不派民錢。以絕諸獘。至疏河己竣。而開閘一款。必俟吁請上恩。此非獨以宣上徳。亦以彌下隱禍。誠恐一旦去此。後人非所經悉。或又因噎廢食。棄之誠爲可惜。卑職辦理此事。初由面稟。其後湖舟艸函。輾轉托達。層署無公牘。稽考罔藉憑。會稟之時。事理先定。詞尙簡要。原委均未詳陳。今當詳言之。監利地形。蛇臥江北。尾掉而東。大江尺其外。枝襄弓其內。中貫裏河。牽涉無數襄水。皆腹飽於洪湖。自湖而外皆江。一堤圍之如帶。螺山長騎堤上。形如馬鞍。閘建鞍凹之中。嶄山爲門。嵌石作剅。專泄洪湖腰愈之水而設。其土石之堅。建置之善。固己無所於惑。洪湖寬徑百里。古夢澤之遺。環湖沔監居民。無慮數百萬家。先後呈詞。有名可指者二百院。其利害之深。關切之眾。抑又不計其多。粵稽前明。洪湖名不甚著。自乾隆荊州萬城。堤潰正澑趨下洪湖。於是始爲巨瀦。後𨿽萬城修復。而襄內諸水。注湖如故。嘉慶之間。懷襄告警。汪稼門先生督楚。扁舟泛湖三月。創興二閘。一建新堤。一建螺山。是爲螺閘開建之始。湖民魚鱉始見雲天。當時創建閘門。考核甚精。實非模糊影響。苟且從事。汪公奏稿。謂欲不爭水地。當遷沔監湖民。廢沔陽以復夢澤之舊。否則他無一地。度居此民。不得不開螺閘泄水。其建閘有詩曰。可起沈淪二十年。謂荊堤潰後。二十年沈淪。一旦蘇起。不料竟成詩讖。二十年後。螺之上游。大江堤潰。淤塞引河故道不通。閘之廢而不啟。實緣江潰使然。非他有不便也。閘閉以來。湖民歲謀開啟。迨光緒初年。紫貝淵大哄。內河北岸之水。橫過河南。湖水陡髙數尺。潮頭直射螺山。襄潰大潦頻仍。湖民更在水國。請開不得。益以上控。謂北人倡亂脇準。上官帑壑南田。今南。人謀開螺閘注江。何以理請不答。有吞無吐。侏儒飽死。其詞甚直。無以謝之。湖之下游三百里。僅內河靑灘一口。而江流至是。髙與之平。尾閭不鬯。反有壅灌之患。𨿽新堤近開新老二閘。然一窳一利。不良於行。且皆下游。消泄不及。彼農民等生長是郊。田家作苦。熟習天時水道。利害切膚。誰肯以事不可行。囂囂不已。案蠹塵封。讀之十日不盡。官中不準。大都未知方略。率以功大用繁尼之。然事理斷難矯誣。除疏河以外。亦從無閘不應開之駁。內中豪黠。日以開閘聚費。稟控未準。囊橐先肥。鄕民利閘之開。累受其賺不惜。可知望閘甚殷。不開修終不能己矣。不然必須襄河不波而後可。卑職受任之初。閘廢已久。老河淤成平地。修堤便道至螺。湖民攔請履勘。測得水沽江落。閘內石硔水映。髙於外江七丈有奇。卽令淘底見平。其髙亦尙六丈。可放之水甚厚。慮水放不能多出。尢可再低其底。與上泛盂蘭淵閘。外髙內低不同。於此知底髙無用之說。不足爲據。閘外稍上江洲。頭如犁鐴。蛇伏閘外。中間小港。寬可數丈。閘水出港入江。並可將洲頭刷去。閘內沙灘。卽上游坍堤所淤。無糧荒土。茭葦叢生。播種無獲。並無田廬業主。出而阻挖。登山遠望。灘上一綫引河。長可七里。首吸湖光。尾泄閘門。詢之寬六尺。深四尺有零。隱隱約約。猶存痕迹。據湖民面稟。能使霜降江落之時。與縣閘同時啟放。則十月小春。便皆得種麥一季。但多泄湖波三尺。明夏早稻。六月未漲。卽可先獲。且監邑近尙新谷一種。名之曰黏。端栽深水湖田。其秧深三尺。插水二尺七寸不沒。湖水之中。亦活人無算。卑職審度再三。當以公款無出。商令受益各院。就地起夫。仿照堤局新章。分段挖疏引河。每田一畝。疏土一寸五分。事輕易舉。允爲上告。民恃官允。傳單一出。湖民日數千人。奮力開疏。其勢甚猛。卑職在省得信。值憲節督憲北行。前撫憲爲沙市教案未見。面稟。王升司。及漢陽余。守輪至新堤。小舟微服。獨攜一僕。徧訪洪湖。僉稱開閘大利。歡聲雷動。比至引河。則疏己過半。工民半回裁秧。兩岸泥堆山積。水痕猶新。喜吾民之可用。樂眾志之大同。宣上威徳。與之約法飛函托稟。請作訪聞。查辦委員下勘。會稟仰蒙批準。冬閒示諭。不數日而河道全浚矣。查湖民各攜饁食。小劃來閘疏河。早至晚歸。事情便利。惟開閘所需木料工作。民力不能自致。尙須籌款。旋卽去官。遺此一簣未竟之功。實爲恨事。至今閘仍未啟。緣首人墊款。爲力早己不支。而潛堤之潰。經卑職先後五稟。蒙帑三萬修復。天干無水苦。湖民苟安小利。閘事亦幾忘之。不知襄堤不可恃。內水亦難彌脫遇潦年。勢必洶洶不己。今欲預彌其患。莫若未雨綢繆。擬請惜帑三四千金。冬初委員。會同沔監。專爲開建閘門。定章啟閉。以復汪公舊制。引河倘有修治。仍責民自爲之。明知庫款極艱。微數當不吝此。使此閘能開。橫殺襄河之勢。天潛沔漢。水澑稍松。揆之大局。似亦不無稍裨。消至久之恨。拯無數之民。公私受益。豈有涯涘。然其第一綱領。總在不派民錢。鄕閒有一大舉。輒有人思斂費。未成求免災。旣成思漁利。人情罔不好貨。鄕裏豈盡良民。從前控閘派費。至今侵勒。尙猶未了。卑職辦理此閘。該民等屢以坊匾旗傘爲要。均經正言禁絕。蓋恐其湊費生事。毀譽有不能計者。沿湖二百餘垸。爲田何止萬億若使開閘派費。其禍何可勝言。此卑職所兢兢過慮。而思設法杜之者矣。抑又有言。不能不敍。從前控請開閘。多系洪湖北人爲首。北意不成已倦。故此次端始於南。南人所疏引河。不免偏舊道而西。稍存爲己之見。稟稿定後。北人來執此詞。卑職爲之理處。準其兼疏故道。辟如一喉雙管。管愈多而愈妙。有相益無相妨。南北歡心合同。感無異議。其它小事。恆人類能了之。固亦無待贅及。夫民誠宜愛。當先之教養之源。言有可幾。不必與其人俱廢。賢者識其大者。當不惜此區區數千金。以繼前賢盛車﹖丸。而爲此方造福無窮也。所有卑職在任。螺山開閘。引河大功己浚。省費數萬。尙須閘門工料三四千金。擬發發帑。竣事。以杜流獘各情由。理合稟請大人俯賜鑑核。準予發款。或委或紳。核實經理。裨竟全功。地方幸甚望甚。肅此具稟。恭請

崇安。伏祈

垂鑑。除稟

督撫憲外。卑職廸楚謹稟。

螺閘閉擱廿年。至本任而迫。舊案未敢擅翻。體察淸形。因機利導。函吁王升藩憲。面稟

兼督譚公。委勘準辦。先後艸書萬言。另載書札。瀕成未就。臨行懼其終湮。遂上此稟。五月蒙。

撫憲於批。

據稟己悉。查監沔地勢低窪。居民恆苦水患。螺山修閘疏河。本據監沔紳民。以有益農田。遞次稟請開浚。久由前藩司委員會同勘明。如準修疏。有利無害。稟請

譚前部堂批司議準。飭令自行按畝派疏。並責紳首於放水之後將閘修固。以資啟閉在案。該員以去官之人猶以該處閘工爲念。並慮開閘所需木石。非錢不致。就地科派。不無擾累。代爲請發公款銀三四千金應用。可謂深體民難。勉圖補過。惟該閘工程。前系責令紳民自行修理完固。現在庫欵支絀。能否於無可設法之中。酌量籌撥。仰布政司確核妥議。詳奏飭遵

●呈明督憲歷年用款以明心迹稟

二十六年五月

呈明督憲歷年用款以明心迹稟

敬稟者竊卑職到鄂蒙恩畱署當差。旋委武穴重榷。比較獨勝。薪入仍優。稍獲盈餘。感深無旣。迨至監利辦公。二十一月。祗收秋漕一次。以致公私虧累甚巨。客秋回省。從瞿藩司處感悉憲臺。頗憐其冤。然似謂其窮不至此。極私心無以自明。苟非欠有公頃。何敢冒觸尊嚴。喋喋不已。昨以向年所買織布官局各股票稟求提款抵收。實己竭盡所有。此外非特無餘。私逋壘壘。尙不知何作了結。謹將卑職在鄂。歷年用項。約略開呈恩鑑核準。迅賜飭收。尢深感戴。

計稟

一還應試畱京。購買書籍。公交車往返。來鄂歸川一切旅費。及原捐教職等債。約銀三千兩。有賬可核。

一武穴局墊塡比較。先後約五千兩。有票可查。

一賠墊武穴卹啇顧公。錢價折失。約銀二千兩。有賬可核。

一丙丁二年。回省無差。公館火食。照例應酬。約銀一千兩。

一監利幫認前任虧空。約銀二千兩。

一監利補缺部費。新捐隨帶二級。及到任用度。約銀二千兩

一全家應用粗細衣服。及什物等件。約銀千兩。

一買織布官局現存股票各股約銀五千兩。

以上約共出銀二萬餘兩。均系應用之項。並非浪擲。除武穴月薪贏外。多系四處借貸。至今所欠私債。不可數計。早夜向索。無有了期。姑置勿論。獨公虧四千餘金。萬不敢脫然自去。轉盼火食無出。坐以待斃。家貧友絕。告借無門。而前項所用出帳之中。惟官布局股票系屬存款。現在僅存。及可設法情說取回者。共計本息有四千餘兩。業己全數稟請劃收作抵。不敢畱以自私。一行作吏。轉毀其家。伏乞大人俯賜鑑核恩施。俾可早日完結。不勝感激圖報之忱。謹呈

停琴余牘

