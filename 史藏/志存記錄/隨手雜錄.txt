隨手雜錄宋王鞏江渙言﹐馮悅禦藥服伏火藥多﹐腦後生瘡﹐熱气冉冉而上﹐幾不濟矣。一道人教灸風市穴十數﹐壯𨿽愈﹐時時復作。又教馮以陰煉秋石﹐以大豆捲濃煎湯下﹐遂悉平和其陰陽也。陰煉秋石法﹐余昔有之﹐沈所傳是也。大豆捲法﹐大豆於壬癸日浸井華水中﹐候豆生牙﹐取皮作湯使之。《江表誌》云﹕江南李氏進貢中國無虛月﹐十數年間﹐經費將匱。建隆初﹐始申銅禁﹐鑄泉貨當十﹐又鑄唐國通寶錢﹐兩文當開元錢一文。又用韓熙載法﹐變鑄錢。其後一縑約賣三十索﹐銀一兩二十五索﹐餘物稱是。至開寶末﹐國帑罄矣﹝鄭文寶撰﹞。蕭士京大夫爲廣東轉運使﹐其妻事僧伽甚謹。一夕﹐夢僧伽別去﹐其妻問欲何往﹐曰「後十二日蘇子瞻當渡海﹐我送過之。」驚起﹐語其夫。後十二日﹐子瞻果有儋州之命﹐蕭親語於余。全州進士唐伯虎一日病卒﹐心獨溫。後數日還魂﹐初若夢爲人追呼﹐入官府見主者曰「誤矣﹐當還。」已而語伯虎曰「到人間爲我轉《法華經》爲報﹐亦當勸人誦之。」伯虎請曰「某他日亦得祿乎﹖」謂之曰「𨿽有﹐薄爾。」遂出﹐至家而蘇﹐後任梧州推官﹐六十餘卒。範文正語先懿敏曰「每夜就寢﹐卽竊計其一日飲食豢養之費﹐及其日所爲何事﹐苟所爲稱所費﹐則摩腹安寢。苟不稱﹐則一夕不安眠矣。翌日求其所以稱之者。」柴世宗銷天下銅像以爲錢﹐眞定像髙大﹐不可施工﹐有司請免。旣而北伐﹐命以炮擊之﹐中佛乳﹐竟不能毀。未幾﹐世宗癰發乳間而殂。蔡持正居宛邱。一日﹐雪作﹐與里人黃好謙遊一倡家。入門見其肴醴特盛他時﹐有美少年靑巾白裘據席而坐。蔡﹑黃方引去﹐少年亟俾倡邀﹐二公欣然就席。酒酣﹐少年顧持正曰「君正如李徳裕。」顧黃曰「君俟此公貴﹐憑藉亦顯。」語畢﹐少年亦引去。二公叩倡何人也﹖倡曰「朝來賫錢具飲﹐亦不知誰氏也。」後如其言﹐持正爲侍禦史﹐薦黃爲禦史云。子瞻爲學士。一日﹐鎖院﹐召至內東門小殿。時子瞻半醉﹐命以新水漱口解酒﹐已而入對﹐授以除目﹕呂公著司空平章軍國事﹐呂大防﹑範純仁左右僕射。承旨畢﹐宣仁忽謂﹕「官家在此。」子瞻曰「適已起居矣。」宣仁曰「有一事要問內翰﹐前年任何官職﹖」子瞻曰「汝州團練副使。」「今爲何官﹖」曰「備員翰林﹐充學士。」曰「何以至此﹖」子瞻曰「遭遇陛下。」曰「不關老身事。」子瞻曰「必是出自官家。」曰「亦不關官家事。」子瞻曰「豈大臣薦諭耶﹖」曰「亦不關大臣事。」子瞻驚曰「臣𨿽無狀﹐必不別有干請。」曰「久待要學士知﹐此是神宗皇帝之意。當其飲食而停箸﹑看文字﹐則內人必曰﹕此蘇軾文字也。神宗忽時而稱之曰﹕奇才﹐奇才﹗但未及用學士而上仙耳。」子瞻哭失聲﹐宣仁與上左右皆泣。已而賜坐喫茶﹐曰「內翰﹑內翰直須盡心事官家﹐以報先帝知遇。」子瞻拜而出﹐撤金蓮燭送歸院﹐子瞻親語餘如此。子瞻自杭召歸﹐過宋﹐語余曰﹕在杭時一日﹐中使至﹐旣行送之﹐望湖樓上遲遲不去。時與監司同席﹐已而曰「某未行﹐監司莫可先歸。」諸人旣去﹐密語子瞻曰「某出京師辭官家﹐官家曰﹕辭了娘娘了來。某辭太后殿﹐復到官家處﹐引某至一櫃子旁﹐出此一角﹐密語曰﹕賜與蘇軾﹐不得令人知。」遂出所賜﹐乃茶一斤﹐封題皆禦筆。子瞻具札子﹐附進稱謝。至宋﹐語余曰「且教子由伏事娘娘﹐我小使頭出來﹐自家門打一解。」哲宗眷遇如此﹐復爲大臣讒逐﹐至貶海島﹐命矣。曾日攵過泗州﹐謂余曰「某罷揚州教授時﹐子瞻守揚﹐某往見呂吉甫眞州。吉甫問曰﹕『軾何如人也﹖』日攵曰﹕『聰明人也。』吉甫怒﹐厲聲曰﹕『堯聰明耶﹖舜聰明耶﹖大禹之聰明耶﹖』日攵曰﹕『非三者之聰明﹐亦是聰明也。』曰﹕『所學如何﹖』日攵曰﹕『學《孟子》。』愈怒﹐愕然而立曰﹕『是何言歟﹖』日攵曰﹕『孟子以民爲重﹐社稷次之﹐此其所以知學孟子也。』吉甫默然久之。」周淩司勛子之婦病腿間瘡﹐曉夕痛癢不可勝﹐惟以杖子挑之乃少解。經累年﹐百藥弗效。聞有司吏夜主事冥司﹐招而問之﹐吏曰「當往叩之。」見周司勛於冥間﹐問其婦疾﹐曰「此婦不敬舅姑﹐好決罰女使﹐此其報也。」吏明日語其子﹐懇告致懇其父。父曰「婦已有死所矣﹐當在南京。」又曰「吾所任掠剩大夫也﹐亦以平生刻薄﹐好斂民財以奉縣官﹐故任此職。凡人財有定分﹐或其經營﹐或其種植﹐稱多其數﹐我卽往取﹐世人不知也。職任非善處﹐亦安能救婦也。」後其子不復南來﹐會其外祖知南京﹐力取之醫治﹐懇辭不獲﹐至南京三日而卒。太祖一日召趙韓王於別殿﹐左右無一人﹐出取幽燕圖示之﹐趙熟視久之﹐曰「此必曹翰所爲。」帝曰「何以知之﹖」曰「非翰莫能也。」帝曰「何如﹖」趙曰「舉必克之﹐須世世得曹翰守之乃可。」帝不語﹐攜圖而入﹐遂不復言幽燕之討。曹彬﹑潘美伐太原﹐將下﹐曹麾兵少卻﹐潘力爭進兵﹐曹終不許。旣歸至京﹐潘詢曹何故退兵不進﹐曹徐語曰「上嘗親徵不能下﹐下之﹐則我輩速死。」旣入對﹐太祖詰之﹐曹曰「陛下神武聖智尙不能下﹐臣等安能必取。」帝頷之而已。錢王有外國所獻頗眩伽寶﹐其方尺餘﹐其狀如水精﹐云可厭十里火殃。乃置於龍興寺佛髻中。余杭數回祿﹐而龍興不可近也。有盜嘗焚其殿﹐柱木悉灰燼﹐而煙焰竟不熾。皇朝攺爲太平祥符寺﹐自唐至皇朝﹐凡有十寶﹐此其一也。呂微仲貶嶺外﹐至虔州瑞金縣﹐語其子曰「吾不復南矣﹐吾死爾歸﹐呂氏尙有餘種。苟在瘴鄕﹐無俱全之理。」後數日卒。先是﹐十年前有富人治壽材﹐夢偉丈夫冠冕而來﹐曰「且輟賢宅。」富人驚悟﹐汗浹體。微仲過縣﹐富人望之﹐乃夢中偉丈夫也。及卒﹐乃輟其材而斂焉。郡君李氏﹐余嬸也。嘗有貨珠子老媼李氏攜珠子至﹐旣去﹐遺珠子在地﹐嬸收之。後媼逾時不至﹐一日旣至﹐形容瘦精神恍惚﹐非昔人也。嬸詰之﹐曰「向時所貨珠子﹐歸則失去。告其主﹐以金十兩償之﹐其主不許﹐因憂愁感疾﹐幾不能起。」嬸曰「珠子當時遺在地﹐我得之﹐今在此。」媼驚喜涕下﹐願致金六兩以請。嬸取還之﹐金不受也。後微疾﹐夢出門乘車出曠野﹐至大官府﹐見二偉人衣冠坐堂上。引至堂下﹐偉人方問姓氏﹐嬸知其陰府也。遂誦大悲咒﹐左右皆驚愕﹐其堂搖動不已。二偉人立語曰「勿誦﹐放爾歸矣。」一吏持大簿書至案﹐偉人問曰「記得還李嫂珠子事否﹖」嬸曰「記之。」其一偉人曰「當展二十年壽。」其一曰「得無太多也﹖」其一曰「婦人而不愛珠寶﹐此可尙也。」俾人送還﹐復乘車至門首而入﹐見其屍臥帳中﹐驚而悟起﹐後二十年乃卒。柳州張通直舟泊潭州﹐新婦死七日而體溫﹐旣還魂﹐云初見二人如弓手﹐追去甚急﹐至一河次﹐一人云「解衣。」婦曰「我﹐婦人﹐衣不可去。」其一人止之﹐呼舟而渡。入大城﹐市井喧鬧﹐聞傳呼聲。二人引婦立城砌上﹐二人立其下﹐見一金紫人導從甚嚴﹐婦識之﹐乃其舅程之邵之元父也。連呼舅舅﹐金紫者亦識之﹐曰「七娘來來。」遂佇馬﹐取二人文檄視之﹐乃曰「誤矣。」急呼衣箱取紙一番﹐令婦執之﹐候至戒石﹐但執紙而立。旣去﹐二人失色﹐相顧低頭﹐不復語。至府門﹐人間大官府也。婦立戒石南﹐俄見金紫人至﹐次衣綠人﹐次衣朱人﹐皆坐。金紫人卽呼婦﹐取紙語二同坐曰「誤勾此人來矣。」綠衣人曰「已來將柰何﹖」朱衣人曰「旣誤莫須放回。」金紫人曰「合如此﹐只是二人得徒罪矣。」卽引二人如弓手者﹐取狀杖脊二十下﹐令虞候引婦出至一寺﹐大廈修廊﹐寂無一人﹐虛堂屏間一僧坐。虞候未前﹐又一吏人至﹐詣僧致語﹐僧移榻俯階﹐問婦曰「識字否﹖」曰「識之。」僧指手中經題問之﹐婦曰「《金剛經》也。」僧展捲教誦之﹐又曰「歸則誦之。」遂令婦執堂下幡腳﹐用力引之﹐幡起﹐驚悟而蘇。初﹐吳處厚箋蔡持正詩進於朝﹐邸官已傳本報之﹐凡進入三日﹐而寂無聞。執政因奏事﹐稟於簾前﹐宣仁云「甚詩﹐未嘗見也。」執政云「已進入﹐未降出。」簾中云「待取看。」至午間﹐遣中使語執政曰「已降出矣。」三省皆云不曾承領﹐上下疑之。明日﹐乃在章奏房﹐與通封常程文字共爲一復﹐蓋初進入亦通封也。明日進呈﹐殊不怒色﹐但云「執政自商量。」繼而處厚復有疏﹐執政請送蔡確分析。諫官吳安詩﹑劉安世論列﹐而分析未上﹐間會梁燾自潞州召爲諫議大夫﹐至京曰「比過河陽﹐邢恕極論蔡確有策立勛﹐社稷臣也。」同諫官以恕之言論之﹐日益切直﹐宣仁始怒焉。泣諭執政曰「當時誰曾有異議﹐官家豈不記得﹖但問他太妃。」遂擬蔡相謫﹐命執政議太常少卿﹑分司南京。議未決﹐會分析至﹐確盛言有策立之勛﹐諫官繼登論之益苦。明日﹐執政對﹐簾中忽語曰「蔡確可英州別駕﹐新州安置。」諸公驚退﹐恕力開陳﹐久之﹐劉莘老曰「蔡確母老﹐引柳宗元乞與劉禹錫換播州事。」呂微仲曰「蔡確﹐先帝大臣﹐乞如劉摯所論﹐移一近裏州郡。」簾中曰「山可移﹐此不可移也。」範堯夫揖王正仲﹐畱身論之﹐意不解。堯夫曰「告官家﹐且勸太皇太后念蔡確是先朝大臣。」哲宗不語﹐論辧往來久之﹐堯夫曰「臣奉詔﹝按元本云﹕臣奉詔﹐奉詔。今刪去二字﹞﹐只乞免內臣押去。」宣仁曰「如何﹖」堯夫以曹利用事言之﹐宣仁曰「決不殺他﹐自生﹑自殺﹐不差內臣﹐此無固必﹐但與執政商量。」執政議差小使臣或承務郎以上官伴送﹐至夜﹐批出﹐差內臣一員。已而堯夫﹑正仲與不論確事臺官﹐皆罷去。初﹐處厚繳詩至京﹐莘老嘗問予曰「如何施行﹖」余曰「此難行﹐前日諸公自罪李定﹐以詩罪人矣。」莘老曰「豈可已乎﹖」余曰「一則收殺﹐一則札與蔡確知。」堯夫亦以見問﹐余語如前。堯夫曰「吾弟更語莘老﹐曰次第須謫﹐曰重則分司﹐輕則小州。」余曰「必若謫之﹐當與處厚並命﹐此風不可長也。」後一日﹐莘老召余入密室﹐見其顏色慘怛﹐曰「九重之內安知有英州﹑新州﹐此必有博士。」又曰「今日進呈﹐此老斥罵﹐卻不入來。」指文潞公也。余意以莘老賣潞公﹐遂往見﹐潞公問余曰「近事如何﹖」余答曰「蔡確外議以謂過當。」潞公聲色皆厲﹐曰「見無禮於其君者﹐如鷹之逐鳥雀」。又曰「曾見司馬康否﹖」余曰「見之。」潞公曰「前日被旨﹐召梁燾﹑司馬康與執政面問邢恕語言。梁燾言與司馬康同坐﹐聞恕言蔡確社稷臣事。康乃曰不聽得﹐燾曰時第三杯矣﹐康曰時饑貪食肚羹﹐不聽得。康如此不肖耶﹖」余曰「司馬康﹐溫公子也。溫公﹐道徳人也﹐康不證人於罪﹐眞肖矣。」潞公卽索湯﹐余引去﹐始知莘老之言不妄。仁宗嘗語張文定﹑宋景文曰「孟子可謂知樂矣﹐今樂猶古樂。」又曰「自排徧以前音﹐聲不相侵亂﹐樂之正也。自破之後﹐始侵亂矣﹐至此鄭衛也。」越人朱彥弼至華陰震死﹐其父朝夕泣﹐告於天﹐某此一子平昔無過﹐今乃至此。久之恍惚﹐中聞有言曰「朱彥弼作醮西嶽廟﹐乃用脂燭﹐及便溺於殿角﹐罪當死﹐非枉也。」仁宗一日召致仕晁迥對延和殿﹐上問《洪範》雨之數。迥對曰「比年災變仍發﹐此天所以左右王者。願陛下修飾五事﹐以當天心﹐庶幾轉禍爲福。」上感悟﹐出所幸嬖尙美人等﹐又籍其金帛二十餘萬﹐賜三司﹐贍軍費。晁文元迥嘗言﹐歷官臨事﹐未嘗挾情害人﹐危人售進﹐保全固護﹐如免發膚之傷。太祖皇帝初入宮﹐見宮嬪抱一小兒﹐問之﹐曰世宗子也。時範質與趙普﹑潘美等侍側﹐太祖顧問普等﹐普等曰「去之。」潘美與一帥在後﹐不語。太祖召問之﹐美不敢答﹐太祖曰「卽人之位﹐殺人之子﹐朕不忍爲也。」美曰「臣與陛下北面事世宗﹐勸陛下殺之﹐卽負世宗。勸陛下不殺﹐則陛下必致疑。」太祖曰「與爾爲侄﹐世宗子不可爲爾子也。」美遂持歸﹐其後太祖亦不問﹐美亦不復言。後終刺史﹐名惟吉﹐潘夙之祖也。美本無兄弟﹐其後惟吉歷任供三代﹐止云以美爲父﹐而不言祖。余得之於其家人﹝按惟吉﹐王釒至《默記》作惟正﹞。太祖無事時﹐常召潘美輩禁中議政﹐或與之縱飲。至令宮女解衣﹐無復君臣之禮。一日﹐召美入﹐而太祖冠帶不樂﹐久之不語。美皇恐﹐趨拜殿下請罪。太祖曰「非爾也。上來﹐語爾﹐前朝民間積欠甚多﹐早來三司乞因赦蠲放﹐適問二府﹐二府請督索。朕謂三司主國財﹐乃要蠲放﹔二府主徳政﹐卻要督索。近臣如此﹐天下何緣太平﹐朕所以不樂。」美贊曰「陛下用心如此﹐何緣不太平。」遂解顏如常時。太祖﹑太宗時﹐諸節度皆解兵柄﹐獨潘美不解。美每赴鎭﹐畱妻子﹐止攜數妾以往。或有子﹐卽遣其妾與子歸宗﹐仍具奏﹐乞陛下特照管。範祥鈔法﹐陜西貯錢五百萬貫﹐不許輒支用。大約每鈔極賤至五貫﹐卽官給錢五貫五十文買之。極貴﹐則減五十文貨之。低昂之權﹐常在官矣。鈔法無時而不行。近年輒借用本錢﹐貴賤一切不問﹐此所以鈔法不行。陜西每銅錢一貫﹐用鐵錢一貫三十文可換。後因常平司指揮諸州勿出銅錢﹐諸司遂效之﹐民間相傳鐵錢將不用矣﹐家家收蓄銅錢﹐輕用鐵錢﹐由是錢賤而物加貴﹝五事﹐潘適云﹞。潘中散適爲處州守。一日作醮﹐其茶百二十盞皆乳華﹐內一盞如墨。詰之﹐則酌酒人誤酌茶盞中。潘焚香再拜謝過﹐卽成乳華﹐僚吏皆敬嘆。麗水宰宣徳郎陳縉輒慢之﹐指老君像曰「老子賣烏髭藥裏。」語畢驚惕﹐月餘遂發狂﹐不能語﹐解官歸﹐今逾年尙未愈。陸彥回爲眞州通判。一日﹐疾幾卒﹐幕官諸人白郡爲下致仕狀。狀附遞卽安﹐明日遂出聽事﹐而不知乞致仕矣。諸人遂密告其妻﹐其妻遣老媼詣州﹐具言朝奉到官未久﹐與同官初無怨仇﹐諸人皆作官養老幼﹐獨朝奉令致仕﹐何耶﹖郡主與諸人厚賂健步﹐趁遞後八日狀回﹐乃白陸。陸欣然﹐欲具會以集同寮﹐是夕病復作﹐乃卒。黃鐸爲陜西漕﹐攝延安帥事。夢乘四小舟遄流而下﹐煙雨中見一卒曰「張相見在此。」鐸往見之﹐相公何故在此﹖曰「商英候接人﹐更二年方詣相府。」夢覺﹐汗流浹體﹐遂志於書稿間。後移夔路漕﹐以西事除名勒停。雇四舟沿峽江而下﹐至峽州﹐方煙雨間見一卒﹐洗而問之何人﹖曰「張相公虞候也。」遂持所志謁張而言之。其後張被召拜相﹐適作夢之二年矣。鐸後復官﹐至京不事交謁﹐語其所親﹐事莫非前定﹐不必求也。杜常少年時﹐夢泛河至橋間﹐有自岸而呼者﹐其岸髙峻﹐常凡再躍始及岸。一人引至大木間﹐見偉丈夫衰服而坐﹐人指之曰「天帝也。」拜之﹐常起。帝召常﹐與錢二百文﹐曰「此爾及第人數。」再請之﹐則曰「過此﹐天機不可泄也。」常後應舉﹐累不第﹐嘉末間﹐歲科舉放登第者二百人﹐常遂中甲科。時英宗在諒陰中﹐木者﹐廟諱也。柳庭俊作官江西﹐被差檢放。旱﹐以漕司諭意﹐不敢以實聞。一日﹐宿於髙明使者觀﹐夢偉丈夫轉簿示之曰「柳庭俊放稅不實﹐使上澤不得流﹐行杖一百。」驚悟﹐戰汗浹體。太宗朝﹐武程乞放宮人三百人﹐帝諭執政﹕宮中無此數。執政請以狂妄罪之﹐帝釋而不問。

