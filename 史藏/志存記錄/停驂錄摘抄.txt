停驂錄摘抄

明陸深

●卷一

宿州有睢陽驛﹐凡以睢水在其南也。然古睢陽﹐乃今歸徳州﹐卽張許死節之地。予過而問焉﹐屢更河患﹐亦旣漫漶矣。正統間﹐予同縣人衛君庸知州事﹐嘗采輯史傳文集爲《唐忠臣錄》﹐己巳年刻之﹐後正徳己巳翻刊﹐人以爲有數。正統有土木之變﹐正徳逆瑾之變﹐在明年庚午八月﹐蓋六十之數云。夫文獻之廢興﹐非特有數﹐亦抑有世道焉﹖

予觀唐之盛莫過於貞觀﹑開元﹐其時文章則燕﹑許﹑沈﹑宋﹐字畫則歐﹑虞﹑褚﹑薛﹐皆溫潤藻麗﹐有太平气象。天寶以後﹐多事之日﹐則杜工部﹑顏魯公出焉﹐其辭翰非不雄偉俊拔也﹐而流離死亡之禍具見。弘治末﹐予初登朝﹐土大夫之賢者﹐皆喜習顏書﹑學杜詩﹐每與亡友王韋﹑欽佩論之﹐欽佩以爲非佳兆。孝皇賓天﹐逆瑾亂政﹐辛未﹑壬申之間﹐霸州盜起﹐攻城破縣﹐殺戮甚慘﹐至煩兩路用兵﹔而川蜀之盜尢烈﹐竭天下之力﹐僅能克之。於是﹐魯公之忠節﹐工部之詩史﹐亦略仿佛睹矣。嗚呼﹐學術可不愼哉﹗

李憲副夢陽﹐字獻吉﹐號空同子﹐弘﹑正間名士﹐與予交好。嘗約獻吉遊吳﹐卜居﹐予將入梁訪族﹐二十餘年未酬也。嘉靖己丑秋﹐獻吉尋醫﹐渡江畱京﹐潤一兩月﹐予適有延平之行。是歲除日﹐獻吉下世。予赴晉陽﹐以庚寅三月二十一日經汴城而西﹐望幾筵一慟而已。其子枝﹐字伯材﹐以《空同子》八篇來貺﹐燃燈讀之﹐重爲之流涕。內《論學﹖下篇》一條書﹕「劉閣老言﹕『李杜事微失旨。』」劉名健﹐字希賢﹐號脢庵﹐洛陽人﹐相孝廟首尾二十年﹐相業甚可觀﹐素以理學自負。予乙丑登第﹐爲庶吉士﹐與眾同謁公於安福裏第﹐公告諸吉士曰「人學問有三事﹕第一﹐是尋繹義理以消融胸次﹔第二﹐是考求典故以經綸天下﹔第三﹐卻是文章好。笑後生輩﹐才得科第﹐卻去學做詩。做詩何用好﹐是李杜李杜也﹐只是兩个醉漢撇下許多。好人不學﹐卻去學醉漢。」其言如此。𨿽抑揚之間不能無過﹐然意則深遠矣。

予爲庶吉士時﹐謁東山先生劉公大夏﹐時雍公誨予曰「初入仕﹐不可受人知﹐知己多﹐難立朝矣。只如朋友﹐若兩三人得力者﹐自可了一生﹔過多﹐則晚年受累。」今五十有四﹐發種種矣﹐益知其言之有味。嘗見周密公謹所記趙徳莊誨趙忠定曰「今日於上前得一二語獎諭﹐明日於宰相處得一二語褒揚﹐往往喪其所守者﹐多矣。」乃知古人造就後進者﹐每如此。

予自延平赴山西﹐過潤時﹐邃翁南門。未久﹐相見﹐勞苦外無他語﹐但道﹕「子行得無受炎涼乎﹖」予笑曰「不至是﹐小人炎涼之態可處﹐君子禍福之心可憐。」翁首肯之曰「有是﹐有是。」

吾松姚蒙先生善醫。時鄒都堂來學巡撫江南﹐訪而召之﹐以醫生見。鄒公素嚴重﹐姚有口眼歪斜發動疾﹐公心輕之﹐問曰「汝亦有疾。」對曰「有風疾。」曰「旣有風疾﹐何不醫之﹖」曰「是胎風。」公卽引手令其診脈﹐姚退卻不前﹐再命之﹐再卻。公始曰「診脈須坐。」呼座坐之﹐姚乃方脈。旣畢﹐公問之﹐姚敍病源一二﹐公亦知醫﹐頷之。最後﹐姚曰「大人根器上別有一竅出汗水。」公大驚曰「此予隱疾﹐甚祕﹐汝何由知﹖」姚跪曰「以脈得之﹐左手關脈滑而緩﹐肝第四葉有漏洞﹐下相通。」旣久﹐公始攺容﹐謝之﹐乃求藥。姚曰「不須藥﹐只到南京便好。」以手策之曰「今是初七﹐得十二日可到。」公曰「知之矣。」卽治行﹐果十二日晨抵南京﹐入會同館而卒。吁﹐亦神哉﹗其孫舉人湘﹐字淸之﹐向在長安﹐爲予道此。可見前輩技能難及。

召佃之名﹐亦自宋賈似道公田始。咸淳戊辰正月﹐攺官田爲召佃﹐召人承佃﹐自耕自種﹐自運自納﹐與今法𨿽不同﹐而其來有所自矣。

文潞公富貴福壽﹐古今無比。致仕歸洛時﹐年已八十﹐神宗見其康彊﹐問﹕「卿攝生亦有道乎﹖」潞公對﹕「無他﹐臣但能任意自適﹐不以外物傷和气﹐不敢做過當事﹐酌中恰好卽止。」神宗以爲名言。夫有所享者﹐必有所養﹐燈籠錦事﹐想亦出於傾陷者所爲。予鄕前輩陳晚莊先生﹐名肅﹐字惟敬﹐淸修之士。一日衣緋窄袖袍會席﹐一士大夫素豪侈﹐攬之曰「何不攺作﹖」先生正色曰「我福薄﹐恐難勝。」其人曰「文潞公如何是﹐豈知有所享者必有所養也。」

加耗二字﹐起於後唐﹐明宗入倉﹐見受納主吏折﹐閱﹐乃令石取二升﹐爲鼠雀耗。我太祖則每斗起耗七合﹐石爲七升﹐蓋中制也。江南糧稅﹐每石加耗已至七八斗﹐蓋並入雜辦﹐通謂之耗﹐意不止於鼠雀爲也。近時﹐巡撫乃於田畝上加耗﹐則漸失初意矣。五季漢隱帝時﹐王章爲三司使﹐始令更輸二斗﹐謂之省耗﹐當時人怨之﹐史亦謂章聚斂刻急﹐胡致堂推本其殺身以爲興利之戒。

●卷二

本朝五嶽﹑五鎭之祀﹐多因前代﹐其來遠矣。泰山爲東嶽﹐在今山東泰安州﹔東鎭爲沂山﹐在今靑州府臨朐縣。華山爲西嶽﹐在今陜西華陰縣﹔吳山爲西鎭﹐在今隴州。衡山爲南嶽﹐在今湖廣衡山縣﹔南鎭爲會稽山﹐在今浙江山陰縣。北嶽爲恆山﹐在今大同府渾源州﹔醫巫閭山爲北鎭﹐在今遼東廣寧衛。中嶽爲嵩山﹐在今河南府登封縣﹔霍山爲中鎭﹐在今山西霍州東。西嶽﹑鎭相去不遠﹔北嶽﹑北鎭相望千里﹔而山脈一帶﹐惟南嶽去南鎭三千餘里﹐𨿽同在江南﹐而間隔絕不相屬﹔中嶽﹑中鎭南北對峙﹐而黃河界之。今京師正當北嶽﹑北鎭之中﹐東西亦勻停﹔而華山稍南於泰山﹐若龍虎然﹔南嶽在西南﹐南鎭在東南﹐五嶺爲案﹐而江河兩水爲襟帶﹐嶺南諸山爲朝拜﹐嶺南之南則南海﹐爲外明堂﹐我朝形勝眞天造地設哉。

至正二十六年丙午﹐中山武寧王將兵二十萬﹐開平忠武王副之﹐以取浙西。十一月﹐由太湖直趨湖州。士誠悉發境中兵及赤龍船﹐親軍戰毗山﹐戰舊館﹐戰皂林﹑烏鎭﹐相繼而敗﹐生擒其兵六萬。十四日﹐取吳江﹐士誠遣銳卒迎戰於尹山橋﹐康蘄公持戟督戰﹐銳卒盡覆。乃進圍蘇城﹐塞其六門﹐刀劍林立﹐金鼓雷震﹐將士盡降﹐城中食盡﹐至煮靴以充饑。凡十閱月﹐城陷﹐時吳元年丁未九月也。王封府庫﹐縛士誠﹐送京師﹐藉其兵二十有五萬。檄曰「總兵官﹑準中書省咨敬奉令旨﹕余聞伐罪救民﹐王者之師﹐考之往古﹐世代昭然。軒轅氏誅蚩尢﹐成湯徵葛伯﹐文王伐崇侯﹐三聖人之起兵也﹐非富天下﹐本爲救民。近睹有元之末﹐主居深宮﹐臣操威福﹔官以賄成﹐罪以情免﹔臺憲舉親而劾仇﹐有司差貧而優富﹐廟堂不以爲憂﹔方添冗官﹐又攺鈔法﹔役數十萬民﹐湮塞黃河﹐死者枕籍於道﹐哀苦聲聞於天。致使愚民誤中妖術﹐不解偈言之妄誕﹐酷信彌勒之眞有﹐冀其治世以蘇其苦﹐聚爲燒香之黨﹐根據汝穎﹐蔓延河洛。妖言卽行﹐凶謀遂逞﹐焚蕩城郭﹐殺戮士夫﹐荼毒生靈﹐無端萬狀。元以天下錢糧兵馬大勢而討之﹐略無功效﹐愈見猖獗﹐終不能濟世安民。是以有志之士﹐旁觀熟慮﹐乘勢而起﹐或假元氏爲名﹐或托香軍爲號﹐或以孤軍獨立﹐皆欲自爲﹐由是天下土崩瓦解。余本濠梁之民﹐初列行伍﹐漸至提兵﹐灼見妖言不能成事﹐又度胡運難與立功﹐遂引兵渡江。賴天地祖宗之靈及將相之力﹐一鼓而有江左﹐再戰而定浙東。陳氏稱號﹐據我上游﹐興問罪之師。彭蠡交兵﹐元惡授首﹐其父子兄弟面縛與襯﹐旣待以不死﹐又封以列爵﹐將相皆置於朝班﹐民庶各安於田裏﹐荊湘湖廣盡入版圖﹐𨿽徳化未及﹐而政令頗修。惟玆姑蘇張士誠﹐爲民﹐則私販鹽貨﹐行劫於江湖﹔興兵﹐則首聚凶徒﹐負固於海島﹐其罪一也。又恐海隅一區﹐難抗天下全勢﹐詐降於元﹐抗其參政趙璉﹐囚其待制孫撝﹐其罪二也。厥後﹐掩襲浙西﹐兵不滿萬數﹐地不足千里﹐僭號攺元﹐其罪三也。初寇我邊﹐一戰生擒其親弟﹐再犯浙省﹐楊苗直搗其近郊﹐首尾畏縮﹐又乃詐降於元﹐其罪四也。陽受元朝之名﹐陰行假王之令﹐挾制達丞相﹐謀害楊左丞﹐其罪五也。占據浙江錢糧﹐十年不貢﹐其罪六也。知元綱已墜﹐公然害其丞相達夫帖木兒﹑南臺大夫普化帖木兒﹐其罪七也。恃其地險食足﹐誘我叛將﹐掠我邊氓﹐其罪八也。凡此八罪﹐有甚於蚩尢﹑葛伯﹑崇侯﹐𨿽黃帝﹑湯﹑文與之同世﹐亦所不容﹐理宜徵討﹐以靖天下﹐以安斯民。」受命中書左丞相徐達總率馬步﹑舟師﹐分道並進﹐攻取浙西諸處城池。已行﹐戒飭軍將﹕「徵討所到﹐殲厥渠魁﹐脇從罔治﹐備有條章。凡我逋逃臣民﹐被陷軍士﹐悔悟來歸﹐咸宥其罪。其爾張氏臣僚﹐果能明哲識時﹐或全城附順﹐或棄刃投降﹐名爵賞賜﹐余所不吝。凡爾百姓﹐果能安業不動﹐卽我良民﹐舊有田產房屋仍前爲生﹐依額納糧﹐以供軍儲﹐余無科取﹐使汝等永保鄕裏﹐以全室家﹐此興師之故也。敢有千百相聚﹐旅拒王師﹐卽當移兵剿滅﹐遷徙宗族於五溪﹑兩廣﹐永離鄕土﹐以禦邊戎。凡余之言﹐信如皎日﹐咨爾臣庶﹐毋或自疑﹐敬此。」除敬尊外﹐合備榜曉諭通知須至榜者。

按﹕此檄簡質昌大﹐廟勝已卜於此﹐固不待擒士誠而後爲烈也。檄中所指官以賄成﹐罪以情免﹐臺諫舉親而劾仇﹐有司差貧而優富﹐此元之末造啟聖之資也。《詩》稱﹕「殷鑑又安。」得吾輩不蹶﹐然有省於斯。初至正庚寅﹐問參議賈魯﹐以當承平之時﹐無所垂名﹐欲立事功於世。首勸脫脫開河懇田﹐所費不訾﹔又勸造至正交鈔﹐物貨騰滯﹔又勸求禹故道﹐使黃河北行﹐起集丁夫二十六萬﹐河夫多怨。瀏陽有彭和尙﹐能爲偈頌﹐勸人念彌勒佛號﹐遇夜燃香﹐愚民信之﹐遂作亂。蘄州有徐眞一﹐本湖南人﹐姿狀龐厚﹐以販布爲業。一日浴於鹽塘水中﹐身有光怪﹐妖彭之眾推立爲帝﹐以據漢沔。欒城有韓山童﹐詐稱徽宗九世孫﹐起徐州﹐其倡言亦云彌勒佛下生﹐以紅巾爲號。未幾討誅之﹐其黨毛會﹑田丰﹑杜遵道等復奉其子爲主寇﹐掠汝穎﹑淮泗之間﹐遂陷汴梁﹐稱帝﹐攺姓韓﹐國號宋﹐攺元龍鳳。一云至正十五年乙未﹐劉福通等自碭山夾河迎韓林兒爲小明王﹐都亳州﹐攺元龍鳳。豈林兒卽山童子耶﹖審爾至正二十六年﹐乃龍鳳十一年也﹐明年我太祖稱吳元年﹐又明年攺洪武元年。劉福通先爲張士誠將呂珍所殺﹐檄中所謂掠我邊氓者﹐蓋指此﹔誘我叛將﹐當是指諸曁謝再興也。

按﹕張士誠﹐本泰州白駒場人﹐兄弟三人﹐士徳﹑士貴以行稱九四﹑九五﹑九六。先是﹐中原上馬賊剽掠淮﹑汴間﹐朝齊暮趙﹐元不能制。士誠爲鹽場綱司﹐牙儈以官鹽夾帶私鹽﹐並緣爲姦﹐然資性輕財好施﹐甚得其下之心。當時鹽丁苦於官役﹐遂推爲主﹐據髙郵﹐以叛元命。脫脫討之﹐師號百萬﹐聲勢甚盛﹐眾謂平在晷刻。及抵城下﹐毛葫蘆已有登其城者矣﹐疾其功者曰「不得總兵官命令﹐如何輒自先登﹖」召還。及再攻之不下﹐會脫脫貶﹐師遂潰叛。乙未﹐士誠泛海﹐以數千人陷平江。一云﹐自福山港濟﹐由常熟以入﹐海運遂絕。後元力不能制﹐以詔招之﹐累官至司徒﹐自號成王﹐攺元天祐﹐據有平江﹑嘉興﹑杭州﹑紹興五路之地﹐凡十年。

初脫脫之總師南伐也﹐丞相亞麻讒之謂﹕「天下怨脫脫﹐貶之﹐可不煩兵而定。」遂詔散其兵而竄之﹐適駐髙郵師﹐遂大潰﹐而爲盜有。先是﹐脫脫有弟野先不花﹐爲中臺禦史大夫﹐董師三十萬南伐﹐兵敗汝寧﹐脫脫匿其罪﹐反以捷聞﹐西臺彈劾﹐脫脫奏﹕「臺憲不許建言﹐違者坐罪。」天下事遂不可爲矣。亞麻矯詔鴆殺之後﹐亞麻事覺﹐亦杖死。

陳友諒者﹐本沔陽人﹐爲縣帖書﹐及從爲盜﹐弟兄四五人好兵而狡。庚子歲﹐遂殺其君徐貞一﹐稱帝於采石五聖廟﹐僭號曰漢﹐攺元大義。我太祖親徵之﹐大戰鄱陽﹐前後八十餘日﹐友諒兵敗﹐中流矢死。其下復立其子理於武昌﹐攺元徳壽。進兵攻圍﹐一年﹐理出降。

歐陽文忠謂﹕「余嘗患文士不能有所發明﹐以警未寤。」而好爲新奇以自異﹐欲以怪而取名﹐如元結之徒是也。至於樊宗師﹐遂不勝其獘矣。宗師﹐今世所傳絳守居﹐園池記之外﹐別無文字。往年﹐綿州金檢討臯鶴卿﹐惠予一碑﹐與園池之作頗類﹐文章至此﹐誠獘矣。元次山有集﹐予嘗借抄於王文恪公守先生家。同年﹐湛元明刻之嶺南﹐簡質古朴﹐如中興頌﹐則典嚴法度矣。歐公尙猶嘆之﹐使公在﹐今日又當如何爲嘆耶﹖

漏水之制﹐以銅作四櫃﹕一﹑夜天池﹐二﹑日人池﹐三﹑年壺﹐四﹑方分壺。自上而下﹐一層低一層﹐以次注水﹐入海浮箭﹐刻分而上。每刻計水二斤八兩﹐二箭當一气﹐每气率差二分半﹐四十八箭﹐周二十四气。其漏箭以百刻分十二時﹐每時八刻二十分﹐每刻六十分﹐初初﹑正初各十分﹐故每時共五百分﹐十二時總計六千分﹐歲統二百一十六萬分﹐悉刻之於箭。以今尺度箭之﹐刻分尺之一分準刻之十分﹐初初﹑正初如尺之一分﹐初一﹑正一如尺之六分﹐此其大略也。議者謂﹕冬寒水澀﹐不能如法流行﹐近有以鐵丸圜轉代流水者﹐亦一法也。又元朝立簡儀﹐爲圓空一間﹐平置地盤二十四位於其下﹐屋背中間作圓竅以漏日光﹐可以不出戶而知天運﹐此與日晷之用正同﹐才可施之晴晝爾。此外﹐別有燈漏﹑沙漏﹐色目人又有玲瓏儀﹐皆巧制也。

宋章楶知渭州﹐請城葫蘆河川以逼夏﹐朝廷許之。遂合熙河﹑秦風﹑環慶﹑挪延四路之師﹐陽繕他砦數十以示怯﹐而陰具版築守戰之備﹐築二砦於石門峽江口好水川之陰﹐凡二旬有二日﹐城成﹐名曰平夏城靈平砦。章惇因請絕夏人歲賜﹐而命沿邊相繼築城於要害﹐進拓境土凡五十餘里。由是﹐夏人遂衰。按﹕範文正公亦城大順﹐禦戎之法﹐此爲策上。予意今河套之地﹐仿而爲之﹐宜無不可。如遼東二十五衛之役﹐當爲永利﹐若先城花馬池﹐以次或可修舉也﹖

石城滿四﹐名俊﹐人以滿四呼之。其先﹐元末有滿氏把丁者﹐雄長西陲﹐國初款附﹐太祖髙皇帝斥平涼固原荒地俾之耕牧﹐入隸版圖﹐以騎射獵逐爲利﹐號滿家營﹐生聚日蕃﹐有眾數千人。成化元年﹐遂據石城以叛﹐石城四面陡崖深溝﹐極險固﹐俊以火四﹑火能爲腹心﹐馬冀﹑南斗爲股肱﹐咬歌﹑保歌爲爪牙﹐滿能﹑滿玉爲羽翼。先是﹐掘地得行元帥府事銅印﹐以是部署帳下﹐而反勢甚猖獗﹐命都禦史項公忠﹑馬公文升討平之。馬自有記。

地网﹐吳璘作於天水﹑長道二縣之間﹐於平地鑿渠﹐每渠八尺﹐深丈餘﹐連綿不斷﹐如布网然﹐以礙虜騎﹐亦能制勝。湖州士人仰臣﹐字思忠﹐喜談兵﹐嘗與余議以鐵作三矛鉆﹐刺地如鍾散列﹐以陷馬足﹐予爲名之曰上鉆。

山西三關比諸邊爲弱﹐一被虜患﹐當事者皆甘心得罪﹐勢不得不然也。若蒙恬之累土爲山﹐植楡爲塞﹐因地形制險﹐最爲上策。近有裁椏之法﹐尢便易於楡。按﹕古人之成法可用於三邊者﹐若趙充國之屯田﹔李牧用軍市之租﹐日椎牛享士﹔趙奢爲將所得賞賜﹐盡與軍吏﹔魏尙守雲中﹐出私養錢以享賓客﹑軍吏﹐皆要策也。夫謂之賓客所該甚廣﹐凡遊說探諜之人﹐皆是宋田錫﹐亦謂厚賜將帥使之賞用足充供億。若在今日﹐能使將帥不克減軍士﹐抑亦可矣。

呂申公晦叔當國時﹐嘗籍記人才已用﹑未用姓名﹑事件﹐當行﹑已行條目﹐謂之掌記。閱之前輩云「我朝楊文貞公士奇當國時﹐亦有手摺子書知府已上名姓﹐懷之袖中﹐暇卽展閱。」

予昨記後唐明宗與我太祖加耗﹐以爲仁政。按﹕周世宗顯徳中﹐每石與耗一斗﹐此出之於官﹐以資轉運﹐非謂取之於民也。胡致堂論之曰「受挽而取耗﹐未嘗爲耗用直﹐多取以實倉廩耳。」又謂﹕「不宜取而取者﹐省耗是也﹔當與而未嘗與者﹐漕運是也。」其意善矣。我太宗定鼎燕都﹐轉漕江南﹐較之汴宋﹐其費宜倍。今運軍給耗﹐每石已至三斗餘﹐而漕政疲獘﹐蓋有兩端﹕京通交納監督者太多﹐運官部領刻剝者至巧。東坡知楊州﹐上言謂﹕「祖宗以來﹐通許綱運﹐攬載物貨﹐旣免徵稅﹐而腳錢又輕﹐故物貨流通﹐緣路𨿽失商稅﹐而京師坐獲富庶。」按﹕此事想古所不禁﹐若今日更有法以通融之﹐亦漕運之一利也。

司馬溫公《救荒疏》謂﹕「富室有蓄積者﹐官給印歷﹐聽其舉貸﹐量出利息﹐候丰熟日﹐官爲收索﹐示以必信﹐不可誑誘。」按﹕此今日救荒之上策﹐要在得人行之﹐勝於官粥賑濟多矣。

自古典籍廢興﹐隋牛弘謂﹕「仲尼之後﹐凡有五厄﹐大約謂﹕秦火爲一厄﹐王莽之亂爲一厄﹐漢末爲一厄﹐永嘉南渡爲一厄﹐周師入郢爲一厄。𨿽然﹐經史具存與孔壁﹐汲冢之復出﹐見於劉向父子之所輯略者﹐爲書凡三萬三千九十卷。孔氏之舊﹐蓋未嘗亡也。至隋嘉則殿﹐乃有書三十乙萬卷﹐可謂富矣。椏顧言等之所校定﹐才七萬七千餘卷﹐則是重復猥雜﹐張其數耳。《七略》之外﹐所增才倍之﹐而諸史羣撰具焉。南朝盛時﹐梁武之世﹐公私典籍七萬餘卷﹐尙有重本﹐則傳世之書惟存舊數而已﹐散亡之極﹐猶不失萬卷。唐世分爲四庫﹐開元著錄者﹐五萬三千九百一十五卷﹔魏晉所增與釋老之編﹐雜出其間﹐亦不過三萬餘卷﹔而唐之學者自爲之書﹐又二萬八千四百六十九卷﹐自是日有所益矣。安史亂後﹐備加搜采﹐而四庫之書復完。黃巢之禍﹐兩京蕩然。宋建隆初﹐三館有書萬二千餘卷。自後﹐削平諸國﹐盡收圖籍﹐重以購募。太平興國初﹐六庫書籍正副本凡八萬卷﹐固半實爾。慶曆《崇文總目》之書三萬六百六十九卷﹐校之《七略》﹐顧有不及﹐參互乘除﹐所亡益者何等書耶﹖洪容齋謂﹕「《禦覽》引用一千六百九十種書。」十亡八九﹐而姚鉉所類文集亦多不存﹐因以爲嘆。然經史子集之舊﹐宋亦未嘗闕焉。宣和訪求﹐一日之內三詔並下﹐四方奇書由此間出﹐見於著錄者溢出三萬五千二百五十四卷﹐以充館閣。髙宗渡江﹐書籍散逸﹐加意訪求。淳熙間類次見書凡四萬四千四百八十六卷﹐其數𨿽過於《崇文》﹐而新籍兼之。至於紹定之災﹐而書復闕矣。元氏亦有儲蓄﹐至我朝文獻日新。今祕閣所有者﹐多宋元之舊﹐間有手抄。予初入館﹐時見所蓄甚富﹐若《文宛英華》大書尙有數部。正徳間梁厚齋在內閣﹐援用監生入官﹐始以校正爲名﹐而官書乃大散逸於外矣。爲之浩嘆﹐因記歷代故實於左。

蕭何入秦﹐收圖籍。

漢興﹐大收篇籍﹐廣開獻書之路。

景帝末年﹐募求天下遺書﹐藏之祕府。

魯共王壞孔子故宅﹐得古文科斗《尙書》《孝經》《論語》等書。

武帝建藏書之策﹐置寫書之官。

成帝使謁者陳農求天下遺書﹐詔光祿大夫劉向等校定﹐每一書畢﹐向輒條其篇目﹐據其指意﹐錄而奏之。

光武中興﹐日不暇給﹐而入洛之書二千餘兩﹐後於東觀及仁壽閣集新書﹐校書郎班固﹑傳毅等典掌焉。

明帝大會諸儒於白虎觀﹐考詳同異﹐連月乃罷。

靈帝詔諸儒正定五經﹐刊於石碑﹐爲古文﹑篆﹑隸三體書法﹐樹之學門。

魏道武命郡縣大收書籍﹐悉送平城。

隋文帝分遣使人搜討異本﹐每書一卷﹐賞絹一匹﹐校寫旣定﹐本卽歸主。

煬帝於東都觀文殿東﹑西廂﹐構屋貯書﹐東屋藏甲乙﹐西屋藏丙丁。

唐貞觀中魏徵﹑虞世南﹑顏師古繼爲祕書監﹐請購天下書﹐選五品以上子孫工書者爲書手繕寫﹐藏於內庫﹐以宮人掌之。

玄宗幸東都﹐議借民間異本傳錄﹐及還京師﹐遷書東宮麗正殿﹐置修書院於著作院﹐歲給紙墨筆材。元載爲相﹐奏以千錢購書一卷﹐又命拾遺﹑苗發等使江淮括訪。

後唐莊宗同光中﹐募民獻書﹐及三百卷﹐授以試銜﹔其選調之官﹐每百卷減一選。

明宗長興中﹐初令國子監校定九經﹐雕印賣之。

後漢乾祐中﹐禮部郎司徒調請開獻書之路﹐凡儒學之士﹑衣冠舊族﹐有以三館亡書來上者﹐計其卷帙﹐賜之金帛﹐數多者授秩。

周世宗銳意求訪﹐凡獻書者悉加優賜﹐以誘致之。民間之書傳寫舛誤﹐乃選常參官校讎刊正﹐令於卷末署其名銜焉。

宋太祖乾徳四年﹐下詔購募亡書。三禮涉弼﹑三傳彭幹﹑學究朱載等皆詣闕獻書﹐合千二百二十八卷﹐詔分置書府﹐弼等並賜以科名。閏八月﹐又詔史館﹐凡吏民有以書籍來獻﹐當視其篇目﹐館中所無者﹐收之﹐獻書人送學士院試問吏理﹐堪任職官者﹐具以名聞。

太宗太平興國初﹐構崇文院以藏書﹐院之東廊爲昭文書庫﹐南廊爲集賢書庫﹐西廊分經史子集四庫﹐爲史館書庫﹐謂之六庫。九年﹐又詔以館閣所闕書中外購募﹐有以亡書來上﹐及三百卷﹐當議甄錄酬獎﹔余第卷帙之數﹐等級優賜﹔不願送官者﹐借本寫畢還之。

仁宗嘉祐中﹐詔中外士庶並許上館閣闕書﹐捲支絹一匹﹐五百卷與文資官。

神宗熙寧中﹐成都府進士郭友直及其子大亨獻書三千七百七十九卷﹐得祕閣所無者五百三卷﹐詔官大亨爲將作監主簿。

徽宗宣和中﹐詔令郡縣諭旨訪求祕書﹐許士民以家藏書所在自陳﹐不以卷帙多寡﹐先具篇目申提﹐舉祕書省以聞﹐聽旨遞進﹐可備收錄﹐當優與支賜﹐或有所■﹝宀兌﹞未示見之書﹐有足觀采﹐卽命以官議加崇獎﹐給還。於是﹐榮州助教張頤所進二百二十五卷﹐李東一百六十卷﹐皆系闕遺﹐詔賜頤進士出身﹐東補迪功郎。又取到王闡﹑張宿等家藏書﹐以三館祕閣書目比對﹐所無者凡六百五十八部﹐二千四百一十七卷﹐悉善本﹐比前後所進書數稍多﹐詔闡補承務郎﹐宿補迪功郎。

髙宗渡江﹐獻書有賞﹐故官家藏﹐或命就錄鬻者﹐悉市之。又令監司﹑郡守各諭所部﹐悉上送官﹐多者優賞。又復置補寫所﹐令祕書省提舉掌求遺書﹐定獻書賞格。

元世祖至元庚辰﹐以許衡言﹐遣使至杭州等處取在官書籍﹐版刻至京師。

我太祖髙皇帝於至正丙午秋命求遺書。

太宗文皇帝遷都北京﹐敕翰林院南京文淵閣所貯古今一切書籍﹐自一部至有百部以上﹐各取一部送京。

牛弘購求遺書﹐劉炫遂造僞書百餘卷﹐題爲《連山易》《魯史記》等﹐錄上送官取賞﹐後事覺﹐坐除名。

秦始皇三十四年﹐燒詩書百家語。

按﹕秦焚書﹐所不去者﹐醫藥卜筮種樹之書。說者謂﹕「《易》以卜筮傳﹐若藥醫惟《素難》最古﹐其次《本艸》﹐𨿽稱《黃帝》﹐然皆漢人以後之書﹐不知先秦所遺者﹐今果何書耶﹖」

本朝丘文莊公濬有言「長生邊陲者﹐慣戰而耐苦﹐不徒爲國﹐而亦各自爲其家。」皆通論也。

河入中國﹐古今異宜﹐後世講河事者﹐非一家﹐總之﹐文多實少﹐故罕成迹。惟有費才力﹑費日月以俟其自定而已。《禹貢》曰「浚川。」《孟子》曰「水由地中行。」此二言者﹐古今不可易之定理也。後世之明於河事者﹐亦有賈讓之三策﹐亦有賈魯之三法﹐若余闕所謂﹕「中原之地平曠夷衍﹐無洞庭﹑彭蠡以爲之匯﹐故河嘗橫潰爲患。」斯言也﹐尢爲要切﹐似非諸家所及。大抵河患有二﹕曰決﹐曰溢。決﹐生於不能達﹔溢﹐生於無所容。���﹐�之小也﹔泛濫者﹐溢之小也。𨿽然決之害間見﹐而��害頻歲有之﹐被害尢大者則當其衝也﹐是與河爭�﹐其原蓋由於戰國﹐非一日矣。使賈魯之三法遂而�成﹐亦小補耳。且當歲歲爲之﹐其勞其費可勝言哉﹗今欲治之﹐非大棄數百里之地﹐不可先作湖陂以﹤涿者﹥漫波﹐其次則濱河之處﹐仿江南圩田之法﹐多爲溝渠﹐足以容水﹐然後浚其淤沙﹐由之地中而後﹐潤下之性必東之勢得矣。

三年耕必有一年之蓄﹐以三十年之通制國用﹐自商周謂之王制﹐法莫善於此者矣。自今更有可論者﹐蓋古者建都皆在西北﹐其地髙炕﹐可以蓋藏﹐又卽其地之所出者﹐亦少轉輸之費。今京師北奠﹐經費咸仰給於東南﹐東南卑濕﹐再歲無糧。漕挽以來﹐每石必倍﹐𨿽使力耕﹐常稔爛之餘與船運之費亦已再倍矣。求一年之餘於三年之內﹐比古猶難。愚謂冗食不可以不汰﹐而廢田不可以不開﹐區區徒事於東南﹐其未形之變﹐可勝道哉﹖

本朝初﹐總計天下稅糧共二千九百四十三萬餘。浙江一布政司二百七十五萬二千餘﹐蘇州一府二百八十萬九千餘﹐松江一百二十萬九千餘。浙當天下九分之一﹐蘇贏於浙﹐以一府視一省﹐天下之最重也。松半於蘇﹐蘇一州七縣﹐松才兩縣﹐較蘇之田四分處一﹐則天下之尢重者﹐惟吾松也。

黃河水異﹐凡立春後凍解﹐候水初至凡一寸﹐則夏秋當至一尺﹐謂之水信﹔二月﹑三月曰桃花水﹔春末曰菜花水﹔四月末曰麥黃水﹔五月曰瓜蔓水﹔六月中旬後曰樊山水﹔七月曰豆花水﹔八月曰荻苗水﹔九月曰登髙水﹔十月曰復漕水﹔十一月﹑十二月曰蹙淩水。非時泛漲﹐曰客水﹔其勢移谼橫注﹐岸如刺毀﹐曰札岸﹔漲溢逾防曰抹岸﹑掃岸﹔故朽潛流刺其下曰拓岸﹔浪勢旋激﹐岸土上ㄨ曰淪捲﹔逆漲曰上展﹔順漲曰下展﹔直流中屈曲橫射曰徑璹﹔水猛驟移﹐其將澄處﹐望之明白曰拽白﹐又曰明灘﹔其淚起處輒能溺舟者曰蔫浪水。水退淤澱﹐夏則膠土肥腴﹐初秋則黃滅土頗爲壤﹐深秋則白滅土﹐霜降後皆沙也。

予爲國子司業時﹐彭幸庵澤以太子太保爲都察院左都禦史﹐欲舉曹端從祀夫子廟庭﹐以爲本朝理學之冠。予時不敢主張﹐予亦不甚知其爲人。及來提學山西﹐始訪求之。端﹐字正夫﹐別號月川﹐澠池人﹐永樂戊子鄕舉﹐己丑中副榜﹐仕爲霍州﹑蒲州學正﹐後卒﹐葬霍州髙氏原。正統間﹐蒲州謝禦史琚記其祀堂﹐有曰「聖朝道學大明崤澠之間﹐有月川曹先生出焉﹐自幼以聖賢爲己任﹐其言曰﹕『佛氏以空爲性﹐非天命之性﹐人受之中﹔老氏以虛爲道﹐非率性之道﹐人由之路。』嘗著《家規輯略》《釋太極》《西銘通書》﹐又作《存疑錄》《夜行燭編》《儒家宗統譜》﹐撰《月川詩圖》﹐孝經有述解﹐性理有文編﹐孝親弟長﹐崇正厚倫。」其稱述如此。又按﹕幸庵西歸﹐時魯柬河南巡撫都憲李梧山先生﹝充嗣﹞曰「我朝一代文明之盛﹐經濟之學﹐莫盛於誠意伯劉公﹑潛溪宋先生。至於道學之傳﹐則斷自澠池月川曹先生始也。」先生少負奇質﹐知讀書卽慕聖賢之學﹐修己教人﹐治家事親﹐奉先化俗﹐率自躬行﹐心得以推行之﹐爲霍﹑蒲二庠學正﹐三典陜西文衡﹐四方學者﹐從之甚眾﹐虛往實歸﹐各有成就。河東薛文淸公最推尊之﹐先生再典霍庠教也﹐霍人事先生如父母﹐旣而卒於霍﹐遂畱葬於彼。吾蘭翰林編修卓庵黃先生過澠池﹐拜其祠而詢其墓﹐所僉曰在霍﹐卓庵嘆曰「狐死正丘首。老先生一代名儒﹐魂魄獨不思故鄕乎﹖」遂捐貲﹐屬縣尹並乃郎等移葬澠池﹐今其子孫有爲省祭官監生者。而其所著書不下千種﹐藏於家亦有刊行傳布者。又曰「曹先生子孫門祚衰薄﹐遺書亦恐久而散亡矣。」據所稱許﹐蓋好學篤信之人﹐其於斯文道統之所系者﹐竟何如也﹖予少嘗得其所著《四書詳說》者﹐要皆羽翼﹐《朱傳》似亦舉業之書也﹐當訪其遺書拜考論之。彭柬所指卓庵﹐卽黃諫廷臣先生也。

兪永﹐華亭人﹐洪武中知汝州魯山縣﹐首革吏獘﹐決積訟﹐修學校﹐親爲諸生講說經史﹐正句讀﹐校文理﹐士風翕然以盛﹐升禮部主客司主事。﹝見《河南通誌》﹞

