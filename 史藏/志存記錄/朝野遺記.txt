朝野遺記

﹝宋﹞佚名撰

和議成﹐顯仁後﹝徽宗後韋氏﹞將還﹐欽廟挽其輪而曰「蹛之﹐第與吾南歸﹐但得爲太一宮主足矣﹐他無望於九哥也﹖」﹝髙宗第九﹞後不能卻﹐爲之誓曰「吾先歸﹐苟不迎若﹐有瞽吾目﹗」乃升車﹐旣至﹐則是間所見大異。不久﹐後失明﹐募醫療者﹐莫能奏效。有道士應募﹐中貴導之入宮﹐金鍼一揆﹐左翳脫然而復明。後大喜﹐曰「吾目久盲﹐得師重朗﹐更煩終始其右﹐報當不貲。」道士笑曰「後以一目視﹐足矣。以一目存誓﹐可也。」後惕然﹐起拜曰「吾師﹐聖人也。知吾之隱。」設幾而畱謝之﹐皆不答。方啜茶﹐遽索去﹐後固詢其報徳萬一者。謾曰「太后不相忘﹐略修靈泉縣朱仙觀足矣。」拂衣卽出﹐時上方視朝也。仗下﹐入長樂﹐大驚﹐急迹訪之﹐寂無所得。後王剛中帥成都﹐而得旨東朝﹐圖朱仙像進入﹐儼然當日道士也。

逆亮南侵﹐使人至欽宗所犯蹕﹐七百餘人俱受害﹐行都固未知也。一日﹐京師舊輦官二人閒步景靈宮﹐於是淵聖衣羽衣﹐入門趨殿﹐輦官駭甚﹐從而迹之﹐無見也。一念所鐘﹐神遊尙不忘故國耶﹖

車駕在維揚﹐魏公方居臺院﹐妙應師館其家。一日﹐師自外謂公曰「旁見城中人有死气者萬人﹐度不應如是之眾﹐此必虜至之徵矣。宜早勸上渡江爲要。」妙應相法極神﹐張氏素信之。入奏乞早移蹕﹐然上意欲觀燈然後南巡也。未幾﹐粘罕遽至﹐翠華亟行﹐城中死者果無數。

方伯彥﹑潛善豢安之際﹐外傳北風極勁﹐而汪﹑黃傲然謂無事﹐故上每不知虞。比江都宮中方有所禦宰﹐而張浚告變者遽至﹐矍然驚惕﹐遂病董腐。故明受殂後﹐後宮皆不孕。髙廟中年不樂張忠獻者﹐非獨以和戰異議﹐亦追歸來望思之怒耳。

苗傅﹑劉正彥之變﹐植虛器於前星﹐欲自恣凶狂耳。春宮未辧菽麥﹐而魏公在建業﹐乃受而殞之﹐過矣。唐睿宗嘗帝數年﹐又爲皇嗣者十餘載﹐中宗復位﹐以親王就列。徳王裕爲劉季述等迫立﹐昭宗反正﹐復歸東宮﹐皆諒其非出於己也。今明受之殞﹐在鐵塔下﹐父老尙能言﹐蓋當時並乳媼掩之云。

航海之役﹐及水濱而衛士懷家流言﹐呂相頤浩以大義諭解﹐且怵以利曰「先及舟者﹐遷五秩。」署名而以堂印志之﹐其不遜倡率者﹐呂皆側用印記。事定﹐悉別而誅賞之。

乘輿初涉鎭江﹐羽衛介冑間止一黃扇存耳。欲發羽檄下四方﹐而庚符不可得﹐朱髹又非立談成者。匆遽中﹐取祖廷彤幾﹐折而代焉。

莊文旣薨﹐孝廟白徳壽扶立光宗﹐未宜鎖之。夕﹐徳壽故召魏王宴宿宮中﹐洎次日歸邸﹐則儲冊已行﹐而魏邸出麻之宣城矣。復見髙廟﹐亦有慍言﹐曰「翁翁畱愷﹐卻使三哥越次做太子。」帝語素謾﹐戲撫之云「兒謂官家好做﹐做時煩惱云。」

光廟聞貴妃無疾而殞﹐哭泣無節。初郊宿靑城﹐淚不已﹐祀故止。而壽仁復至﹐玉津行幸﹐亦犯玉女宓妃之戒。丙夜將臨﹐星月尙皎﹐方入大次﹐服衮冕﹐始搢大圭﹐裂風倏起﹐劈歷一聲﹐燎火禦幕﹐皆僕。在位者辟易﹐上亦驚僵﹐而雨電交擊﹐眾皆暗中自救不暇﹐莫能措手。稍霽﹐則已曙﹐亦不容卽禮矣。聖體遂苦風眩﹐神位﹑玉帛﹑牲牢皆狼籍﹐所執鎭圭﹐殿中監已授扶侍禦之﹐不知所在。一時策命宰臣望祀﹐車駕亟歸療疾﹐𨿽禦樓之類﹐悉不能舉。

重華聞上疾﹐自臨大內撫視。上噤不知人﹐但張口囈言耳。壽皇憂且怒﹐呼李后而數之﹐云「宗廟社稷之重﹐汝不謹視上﹐使之至此﹐今將柰何﹖一時忿極﹐遽曰「萬一不復﹐當族汝家。」旣將往東朝﹐召畱正責之曰「汝以爲相﹐不彊諫﹐何事﹖」正曰「臣非不言﹐柰不聽何﹖」帝曰「爾自後須苦言之﹐若有不入﹐待朕畱渠細語之。」其言止是爾。光宗旣愈﹐後泣謂曰「嘗勸哥哥少飲﹐不相聽﹐近者不豫﹐壽皇幾欲族妾家﹐何負何辜。旣而聞畱正所得聖諭﹐謂若更過宮﹐決被畱不可還矣。」光宗已有怔仲之候﹐此語旣入﹐故終乃畏父﹐玉輦無近於龍樓云。

光廟逾年不朝東內﹐壽皇怏怏。一日﹐登朝堂露臺﹐聞委巷小兒爭鬥呼「趙官家」者。壽皇曰「朕呼之尙不至﹐爾枉自叫。」淒然不樂﹐自此浸不豫。

紹熙在鶴禁﹐有意受終﹐而難發言也。數擊鮮於慈福。後詢近侍大臣﹐屢排當位故﹐旁側有奏曰「意欲娘娘爲趣上爾。」後笑。壽皇至東內﹐從容間語﹕「官家也好早取樂﹐放下與兒曹。」上曰「臣久欲爾﹐但見孩尙小﹐未經歷﹐故不能卽與之。不爾﹐則自快活多時矣。」後來﹐儲邸度長樂必已及之矣﹐備其狀爲壽者再。後不能已﹐語之曰「吾亦嘗諭乃翁﹐渠所見又爾。」光宗岸幘稟後曰「臣已白﹐尙以爲童﹐則罪過翁翁。」後無語﹐蓋謂髙廟遜壽皇於盛年爾。

光宗旣退居﹐每恨旣往時成敗﹐瞑目嗔罵﹐或慟哭。壽仁後輒奉觴以解陶之﹐以是爲常。𨿽宮門外事不欲動其心﹐然久亦覺知矣。初﹐郊祀成﹐恭謝回鑾﹐禦樂聲達於內。光宗問其事﹐後曰「市井爲樂耳。」帝怒曰「爾欺我至是﹐尙爾邪﹗揮之以肱﹐後僕於欄﹐自是遂得疾。

壽仁後惑日者言已有厄﹐於大內靜處築精室獨居﹐以道妝事佛﹐病革﹐遂終於此。長禦欲之椒殿取禮服﹐偶內人有怨後者﹐持鑰不啟﹐曰「使余憑誰命﹐裨此禕翟。」旣不得周身﹐則相與舉簀以歸於凰儀。及半途﹐或妄曰「風王至。」則皆委之而走。時泰安恍惚﹐內中畏避之故也。及久﹐知訛傳﹐方再有至者﹐則爲廊日所暴﹐體色黝然矣。措之大寢﹐宮人無計﹐致鮑於地﹐以蓮數十金餅亂其芬。洎事聞於外﹐梓人進椑﹐幾有小白之訛。後葬於赤山邢後之側﹐不久﹐雷震毀殯﹐人共怪云。

長秋所生母﹐舊隸徳壽爲樂部﹐以久次出適於外。一日﹐奏樂﹐上以爲不諧。中貴人奏近老舊者得旨嫁出﹐今皆新習﹐未能串便﹐欲使已嫁出者通籍復入﹐庶新故參教。上可之。自是悉還﹐然後母在外﹐孕身已數月矣。將及期﹐宦者奏乞復外館。憲聖後曰「第令產﹐仙韶無害也。」遂誕後東朝禁中。三日洗兒﹐宓聖臨視﹐戲祝云「使汝長﹐福祿及吾。」左右皆失笑﹐𨿽一時戲言﹐後乃符驗云。長秋自是亦養宮中﹐旣久﹐新樂純習熟。其所生與儔侶﹐俱還民間。後乃在楊才人位爲義女﹐而以琵琶隸慈福官。其生在壬午﹐至紹熙之季﹐齒已長矣。今上以嘉邸踐祚﹐於東朝爲垂華﹐承嫡主喪﹐故久於彼。一日﹐朝長信﹐偶酒後盥手﹐後奉匜以前﹐帝悅而灑之﹐自爾得幸。久而憲聖知之﹐幾欲賜朴。大璫王去爲力諫之﹐曰「娘娘尙以天下畀孫﹐一婦人何足惜。且是事不可使外人知也。」東朝𨿽少解﹐然終不釋然﹐謂王且使楊氏寄汝家﹐候駕回南內部捨而復之。故後暫居去爲家﹐而去爲之子瑜自是得幸。及阜陵禮畢﹐上歸舊東宮﹐以便禦視朝。長秋復還長信﹐上眷念殊厚﹐然莫能得之。韓後旣上仙﹐所幸宦官王徳謙將詣於東朝﹐憲聖語曰「乃翁舊欲吾堂前一人﹐尙不與之。」徳謙頗黠﹐則奏之﹕「臣非不識去就﹐敢窺數娘娘嬪禦﹐今大內人物如楊美人者﹐亦不乏。臣所私見﹐蓋以皇后近上升﹐後宮繼進無序﹐苟得一人自陛下處賜與官家﹐則眾人方帖伏﹐甚於保愛上躬﹐爲宗社大計非輕。」﹝憲聖﹞稍解﹐曰「汝此言亦不爲無理。」徳謙知有間可乘﹐又使中貴人摻和﹐以爲娘娘尙未見玄孫﹐而楊氏相命皆宜子﹐浸潤鼓扇﹐慈福遂以賜寧宗。漸進爲婕妤﹐時韓佗冑用事﹐知王瑜之舊也。瑜遂不得入內﹐時曹氏亦得幸於上﹐韓復左右之﹐故後尢自抑﹐勵讀書﹐飾已挾數以禦同達者。一時故有賢稱﹐韓無目窺之。

今東宮遷入﹐實余杭宗室善下居其間﹐而韓佗冑與善下厚﹐故得導達也。然同時入者亦一﹑二人﹐惟韓後獨喜今儲﹐嘗因與內人馳逐﹐總角皆鬅鬙。人欲爲梳櫛者﹐悉不可﹐必得媽媽方結﹐蓋常時後自爲束髮故也。由此韓後鐘情﹐遂決爲嗣﹐同入者復出﹐後聞繼莊文者﹐亦在當時選中﹐此寔天命也。夫以𨿽因善下出入﹐韓氏導達而致﹐苟非其人者﹐詎能致哉﹖

韓成恭上仙後﹐後宮爲上所眷者﹐今長秋與婕好曹氏耳。時欲繼立椒塗﹐二黨交進﹐曹有姊妹通籍禁中﹐皆爲女冠﹐賜號虛無自然先生者﹐左右街都道錄者﹐皆厚於韓佗冑。或謂亦與之嫟﹐韓侍禁中時﹐多在曹位。故鑄金之際﹐意自輕重。然曹罕術﹐今長秋能挾數以禦之﹐且上意專在楊﹐韓密間之﹐未能奪也。先是﹐禁中有二內人懷春而病﹐事且媾﹐各設席以邀羊車﹐欲決此舉﹐二閣皆同日。今長秋故遜曹﹐使朝飲而已﹐飲施夜﹐曹不寤也。逮旰﹐酒甫一再行﹐曹未及有請﹐則楊位已奏﹐恭肅帝輦矣。奏趣重疊﹐上起洎至楊所﹐則自從容﹐且遂畱寢。故能舐筆展幅﹐以請奎章。上卽書﹕貴妃楊我﹐可立爲皇后﹐付外施行。而長秋復進筆﹐乞又書其一﹐付其兄次山。逮曉﹐雙出之﹐中貴所賫者未至省﹐而次山已持禦筆自白廟堂矣。蓋後慮韓匿上批﹐事或中變﹐故兩行之﹐使不可遏耳。

王黼𨿽爲相﹐然事徽考極褻。宮中使內人爲市﹐黼爲市令﹐若東昏之戲。一日﹐上故責市令﹐撻之取樂。黼窘﹐故曰「告堯舜免一次。」上笑曰「吾非唐虞﹐汝非稷契也。」一日﹐又與逾垣微行﹐黼以肩承帝趾﹐墻峻﹐微有不相接處﹐上曰「聳上來﹐司馬光。」黼應曰「伸下來﹐神宗皇帝。」君臣相謔乃耳。

李太宰邦彥家起於銀工﹐旣貴﹐其母嘗語昔事﹐諸孫以爲恥。母曰「汝固有識乎﹖宰相家出銀工﹐則可羞﹔銀工家出宰相﹐正爲嘉事﹐何恥焉。」其見髙於李守素多矣。

文水縣西有山險可處﹐保正石赬聚眾據之﹐時抄虜遊騎﹐且斷其運道﹐數夜犯其小寨。粘罕怒﹐遣重兵合攻之﹐遂擒赬﹐釘於車上﹐將剮之。已剸刃於股﹐而色不變﹐奇之。好謂曰「能降我﹐以汝爲將。」剸怒目罵曰「爺能死﹐不降。爺姓石名石﹐上釘橛﹐更無移易也。」罕怒﹐寸磔之﹐罵不絕聲而死。

程惇厚子山﹐東坡表兄﹐士元之孫也﹐秦檜善之。爲中捨時﹐一日呼至府弟﹐請入內閣坐候之終日。一室肅然﹐獨案上有紫綾標一冊﹐書《聖人以日星爲紀賦》﹐末後有學生類貢進士秦塤呈﹐文采艷麗﹐子山兀坐﹐靜觀反復﹐幾成誦。𨿽酒淆問勞沓至﹐及晚竟不出﹐乃退。子山叵測也。後數日﹐差知貢舉﹐宣押入院﹐始大悟。卽以是命題﹐此賦果精﹐眾考官皆稱善﹐洎揭曉﹐乃孫果首選。

秦檜妻王氏素陰險﹐出其夫上。方嶽飛獄具﹐一日﹐檜獨居畫室﹐食柑﹐玩皮以瓜劃之﹐若有思者。王氏窺見﹐笑曰「老漢何一無決耶﹖捉虎易﹐放虎難也。」檜掣然當心﹐致片紙付入獄。是日﹐嶽王薨於棘寺。

孝廟追復嶽飛官爵﹐收召其子孫﹐使給還元貲。主者具當時所得﹐止九千緡物。詔其斃於獄也﹐實請具浴拉脇而殂。獄卒隗順負其屍﹐出逾城至九曲叢祠中﹐故至今九曲五顯廟尙靈﹝在大理申墻下﹞。順葬之北山之濱﹐身素有一玉環﹐順亦殉之腰下﹐樹雙橘於上識焉。及其死也﹐謂其子曰「異時朝廷求而不獲﹐必懸官賞﹐汝告言曰﹕棺上一鉛筒﹐有棘寺勒字﹐吾埋殯之符也。」後果購其瘞不得﹐以一班職爲賞。其子始上告官﹐悉如所言﹐而屍色如生﹐尙可更斂禮服。附錄﹕朝野遺記一卷﹝編修程晉芳家藏本﹞舊本題宋無名氏撰載南渡後雜事稱寧宗爲今上而又有寧宗字又稱理宗爲今東宮頗爲不倫亦似雜采小說爲之曹溶學海類編所收往往此類也﹝四庫全書總目﹖子部﹖小說家類存目﹞

