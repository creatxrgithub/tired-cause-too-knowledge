

江上遺聞

淸沈濤

乙酉夏五月﹐我兵南下破金陵﹐宏光走﹔江陰縣令林之驥﹑參將張宿解印綬﹐海防程﹑縣丞吳相繼望風遁。禦史劉光斗迎降﹐有安撫常州之命。主簿莫士英繳印策﹐獻善馬於劉﹔遂命攝縣事。

六月二十日﹐新令方亨到任﹐嚴飭薙發令﹔民情恟恟。

閏六月朔﹐亨出謁文廟﹐諸生請寬限期﹐方詞色甚厲﹐懼以死﹝出示云﹕畱頭不畱髮﹐畱髮不畱頭﹞﹔民益恟懼。下午﹐北門外鄕兵奮袂起﹐蜂擁至縣署。亨大怒﹐命執首事者治罪﹔眾直前﹐裂衣冠﹐毆其從人斃﹐拘亨於賓館。抵暮﹐執送孝廉夏維新家。是夜﹐諸生沈曰敬等十三人集議覆上臺。次早﹐聽亨還署。然是時也﹐合邑聞風響應﹐拒城之勢已成。城鄕居民咸分隊伍﹑樹旗幟﹐集教場﹔議戰守者﹐塡塞道路。亨皇遽失措﹐乘肩輿﹐登君山安民﹔詭稱江陰義勇﹐向誤於陸承差「殺一警百」之語。眾卽入陸家﹐毀其居址什物一空﹐秋毫不染指﹝有人竊一鼎者﹐立斬以徇﹞。遂懸髙皇帝像於明倫堂﹐誓眾起師﹔亨不得已﹐亦同誓。主其事者﹐現任典史陳公明遇名選者也。公寬仁得眾心﹐民從其令。

明日﹐兵出夏港葫橋﹐相地勢札營﹔忽傳大兵由楊捨入﹐眾奮勇往拒。至東城﹐知僞傳。適遇本營守備陳端之乘馬向東關﹐眾知其納款營升﹐且代方亨申文乞兵﹔怒逐之﹐殺其負纛二人﹑馬二匹。端之乘夜﹐踰城逃﹔次早﹐執其妻孥囚於獄﹔隨獲端之父子﹐亦杖禁之。

由是﹐城中嚴守﹔恐外兵乘虛﹐曉夜盤詰。漏二下﹐果獲細作時隆。初六日黎明﹐陳公同遊巡守備顧元泌會鞫﹝方亨不敢出﹞。隆招稱伏兵在城四十餘人﹐奉太守宗灝令﹐每人給火藥四觔﹑銀四兩﹑開元錢一百二十﹐約於初八夜分舉火迎外兵。因往各庵院空隙地搜獲﹐梟人六十有奇。隆辭復連武弁王龍﹐亦執龍黨戮之﹔因往售山焚龍居﹐執其父妻妾。是日﹐王龍家口並陳端之皆見殺。陳公下令﹐城中有能獲一細作者﹐賞銀五十兩。越日﹐有靑衣人行於市﹐迹甚詭﹔眾迹之﹐搜出地圖一紙﹐上書兵馬從入之路及諸山瞭望埋伏處。拷訊之﹐乃方亨令他出乞兵者﹝其人系夏中書家人﹐新投方署﹞﹔復供沈曰敬及吏書吳大成﹑任粹然等曾於馬三家協謀屠洗。眾執大成等磔於市﹐曰敬僅以身免。

初七日﹐大兵馬步千餘出常州﹐水師統兵官王良亦帥舟師進發。城中巡守愈嚴﹔西門月城獲細作二人。審視門鍵鎖鑰俱壞﹐執守門兵訊之﹐得通謀狀﹔俱斬城下。

初八日﹐城兵出迎敵﹔惟北門驍勇﹐自立衝鋒營﹐嚴隊先行。至申港﹐方造飯﹐忽訛傳大兵相距僅六﹑七里﹐乃奮呼而前。行六﹑七十里﹐抵暮方遇敵﹔腹餒力乏﹐兼以馬步不敵﹐失利返。舟師經雙橋﹐田夫怒詈之﹔士卒憤﹐欲登岸擒斬之。田夫羣拔靑苗擲船上﹐泥滑不可駐足﹐大半墮水死。其得登岸者﹐俱爲耰鋤所擊﹐無一脫者。浮屍蔽河而下﹐水爲不流。城中以申港敗﹐軍行無帥﹐進退無所稟承﹐欲推舊遊擊徐觀海爲將﹔觀海病不能勝﹐以歙人邵康公嫻武事﹐眾立爲帥﹝觀海命其弟造令箭十枝﹐用大明旗號﹐人執爲信﹐防塘報訛傳也﹞。夜二鼓﹐殺方亨﹑莫士英並其家口﹐以斷內應。莫父潛逃三日﹐搜得斬之。次早﹐元泌登城請舊任都司周瑞龍往吳淞營借兵於吳志葵﹝時﹐瑞龍帥舟師百人駐江口﹐聲言願出兵協助﹞﹐瑞龍不應﹐但言兵久無糧﹐索犒千金﹐約邵康公會戰﹔城中如數給之。邵兵未出城﹐瑞龍遇戰不利﹐返。

初十日﹐大兵札營南城張孝廉園。次早﹐退至麻皮橋﹐密遣二人入城偵虛實﹔城中獲之﹐梟示。陳公亦遣一人偵敵﹐至葫橋﹐見外兵列炮嚴禦﹔伺其懈﹐悉取而投諸水﹐竊其一炮歸。外兵三日不至。是日﹐囚城中內應劣生尹吉﹐斬其僕康寧﹝吉素不軌﹐謀爲內應。一日﹐暴雷震其家﹔眾聞嘶聲﹐打入內室﹐搜獲馬二匹﹑鎗刀器甲無數﹞﹔城中守禦益固。

十五日﹐傳淮撫田示至﹐統兵卽日赴援﹔印押不爽﹐城中疑喜交集。復有執信孚旗一人渡江而來﹐自稱沙兵﹐曾破髙傑騎卒﹐刻日來援﹔因遣貢士章經世﹑孝廉夏維新具犒金﹑酒食往迎之。兩領兵官果帥師南來﹐而賭博酗酒﹐人無固志﹔遇戰於南城﹐大挫而遁。當是時﹐兵亂日久﹐刑法不修﹐各鄕叛奴乘釁﹐索券焚主﹑弒主者絡繹而起﹔煙光烽火相雜蔽天﹐大家救死不暇。外兵乘之﹐先至西城﹔移兵至南關﹐康公往禦﹐不克﹝眾以其無功﹐置之獄﹔閻公至﹐乃出之﹞。繼燒東城城外富戶﹐鄕兵戰多敗。復乘勝至北城﹐鄕兵三路禦之﹐其兩已潰﹔餘數十人據閘橋力戰﹐殺其騎將﹐外兵乃退。次早﹐偵鄕兵不備﹐復進攻﹐多所殺獲。大橋東西灣二保奮力抗拒﹐殺外兵騎將二員。泗善港兵五百人﹐自負勇悍﹐赴城爲援。但其眾素爲鹽盜﹐好劫掠﹔其領兵人葛輔弼父子又不諳紀律﹐至三官殿遇敵﹐勉彊出戰﹐眾盡殲。外兵乘銳東下﹐至大橋﹑周莊等處﹔鄕兵知外兵不可勝﹐悉遠竄。周瑞龍以兵勢不敵﹐亦揚帆去﹔外﹝兵﹞遂得專意攻城矣。

七月初五日﹐城中勢益棘。陳公乃端使人縋城夜出﹐請舊任典史閻公麗亨應元主盟。閻公﹐崇禎十五年嘗帥鄕勇平鹽盜百餘艘﹐威望素著。本年三月﹐遷廣東韶州英徳縣主簿﹔以母病未行﹐避居沙山之麓。變作時﹐合邑紳士百姓擬卽合辭惇請﹐顧元泌百計撓之。至是﹐覺其有異志﹐乃誅元泌﹐迎公﹝義史云﹕劉良佐攻城時﹐元泌亦登城射敵﹐矢每不及敵而下﹐眾疑之。其效用馬倭子﹐竊火藥從上投敵﹐眾執之﹔因經元泌寓﹐搜出前請兵文一通——蓋閏六月初﹐眾嘗申文田淮撫請兵﹔元泌私易文緩兵﹔故原文猶在寓也。眾遂誅元泌並其效用數十人﹐內應遂絕。玆據黃子新閻公死守孤城狀﹞﹔田淮撫以移文勸勉。

初九日﹐鄕兵五千人擐甲帶刀﹐護公至城下。公以鄕兵裹糧來﹐勢不能久﹔且烏合之眾﹐不足制勝﹔乃厚給酒食遣之﹐獨與王進忠等家丁四十人入守。

公之始至﹐發原任兵憲徐公世蔭﹑曾公化龍所造火攻器具爲用﹔次傳檄巨室勸諭輸助﹐不以白鏹爲率﹐泉貨百物﹐估值充數。於是﹐圍城中有火藥三百甕﹑鉛丸鐵子千石﹑火炮百位﹑鳥機十張﹑錢千萬貫﹑帛絮千萬端﹑酤千釀﹑粟萬鐘﹑芻槁千萬束﹑鹽萬觔﹑銅鐵器萬枚﹑牛千蹄﹑羊豕千隻﹑幹魚千鮑﹑蔬千畦﹑豆千斛﹔然苦乏矢。公命月黑夕﹐束艸爲人﹐披軍士服﹔人持一竿﹐竿挑一燈﹐植立雉堞。士卒伏垣內﹐大噪﹔外兵望見﹐矢如雨下﹐獲彊矢無算。又苦乏油﹐命健兒取椎車納城中﹐給以藏豆千斛﹐膏火自是不絕。公乃大料居民﹐盡知城若干保﹑保若干戶﹑戶若干口﹑丁壯老弱婦女各幾人﹐悉書冊﹔收其驍勇隸麾下﹐卒賴其力以挫敵。命章經世﹑夏維新﹑王華主芻糧﹐每旦人給米鹽薪菜若干﹑每夕給油火若干﹑四門城堞各給油蠟若干。井井鑿鑿﹐纖毫不亂。於是﹐城守事嚴密而無可乘矣﹝後王華﹑夏維新克減賞銀﹐公立命斬之﹞。命武舉王公略守東門﹑把總汪某守南門﹑陳公守西門﹐公自守北門﹔而公與陳公仍總督四門﹐晝夜巡歷。陳公寬仁﹐每事平心經理。遇戰士勞苦撫慰至流涕﹔有倦極假寢者﹐以利害勸戒﹐不輕加呵叱。閻公號令明肅﹐凡偸安不法者﹐必鞭背割耳示眾﹔𨿽豪右不少貸。然戰士困頓﹐必手自注湯酌酒。遇害者﹐立治棺槨﹑具衣冠﹐哭奠而斂之。接見敢死士﹐不名每稱兄弟。遇一事﹐必徇於眾曰﹕我兄弟誰當任此事﹖有一人號於路曰﹕我往殺敵﹐苦無短刀。公所佩刀直三十金﹐親解佩之。其與士卒同苦樂﹐類此。故民畏威懷徳﹐專意守城﹐瀕死不悔。上捨程璧於勸助時首輸三萬五千金爲倡﹐富室聞風繼之。外兵乃作招降書﹐從城上射入﹐許璧以知縣事﹐璧答之侃侃無屈詞﹔乃伏炮攻北城第四鋪﹐內禦之﹐矢集如雨﹐外不敢近。有一將恃勇駕雲梯獨上﹐城內用長鎗拒之。其將口嚙所鎗﹐挺刃遽砍﹔內一童子以鎗中其喉﹐遂墮城上﹐餘兵始退。招靑暘居民黃明江與其徒數十人入城守＿＿明江善弩﹐弩長尺餘﹑竹箭五寸﹐百步外命中如志﹔淬以著藥﹐著人立死。又出陳端之之子於獄﹐命制木銃。銃類銀銷﹐以木爲之﹔伺敵至投下﹐火發木裂﹐內藏鐵鳥稜﹐觸之卽斃。閻公自造■﹝扌咼﹞弩﹔每用鐵一塊﹐旁設數鉤﹐以綿繩系擲﹐著人卽鉤進﹐斬之。又仿舊制造火球﹑火箭﹐曲盡其妙。太守宗灝聞﹐大懼﹐請兵羽檄旁午﹔兵赴江上者﹐日以千計。劉良佐納款爲上將軍﹐帥眾來攻﹐設牛皮帳攻城北角。城上故避去﹐索巨石盡力投下﹐壓死數百人。繼由西門﹐經石橋依君山爲營。城上俟其半渡﹐發炮擊之﹐應聲遠僕﹔或用木門蔽體﹐卒不獲全。後大作浮橋﹐由黃田港暗渡﹐登山瞰城中﹔亦爲炮所中﹐移營去。城中遣使往義陽王營乞兵﹐王與李太監溫辭慰勞﹐僅以空文塞責﹝後命其將寧其愚帥僧兵數百人赴援﹐札營沙山﹔甫交鋒﹐卽遁去﹞。進士嚴拭與時敏守常熟﹐亦往乞援﹔敏等具酒饌飲食之﹐不發兵。有海寇帥舟師數千駐江口﹐偵外兵不可破﹐畱三日竟去﹔孤城死守。大兵日增﹐依鄧墓深林以避矢石﹐取門窗﹐屋木爲浮橋﹐渡河逼城下﹔城中協力拒戰。外兵欲退﹐其將斬先渡二人﹐復驅使前﹔發一號炮﹐吶喊一聲﹐賫云梯一架至城下﹐凡三十餘處。城上望見﹐力愈奮﹐發炮橫擊之﹐外兵走﹔內縋人下城﹐收其鉛彈﹑刀箭﹑衣甲。因渡河伐鄧墓木﹐使敵無所蔽﹐拆取浮槁以供薪﹔外兵大失利。良佐駐兵十方庵﹐乃令庵僧望城跪泣﹐陳說利害勸降﹔城上以「效死勿去」大義諭僧。明日﹐僧又至﹐卻之如前。良佐因踞坐弔槁﹐約城上弢弓釋矢而語﹐云宏光已走﹐江南無主﹔識時務者﹐何不早降﹗閻公答曰﹕應元一典史﹐尙知忠臣不事二君。將軍胙土分茅﹐國家重鎭﹔上不能恢復中原﹑下不能保障江淮﹐有何面目帥眾見我忠義士民乎﹗良佐慚退﹐命兵東下劫掠﹔祝塘民拒之﹐兵燹之慘﹐甲於他鎭。貝勒旣破松江﹐濟師來攻﹐縛降將吳志葵﹑王蜚至城下﹐長跪請降。閻公叱之曰﹕朝廷大臣﹐一朝就縛﹐理應速死報國﹐何以生爲﹗二人再拜﹐泣去。外兵見城中守義不可動﹐至七月十七日﹐攻益急。炮聲徹夜﹐城垣五處崩裂﹔內以鐵葉裹門板﹐貫以鐵繩代之。又用空棺入土﹐障其垂壞者。又用絮衾百領﹐漬水覆城﹐以禦火攻。

十八日﹐鐵丸著閻公左臂﹐猶手握刀槊﹐連斃數人。陳公此時亦計不旋踵﹐期以身殉﹔日夜臥城上。日中﹐眾方下食﹐公聞城垣錚錚有聲﹐往探﹐見外將六人奮勇先登﹐接踵上者無數﹐皆鑌鐵介冑﹐刀斧擊之不能入﹔公立命長鎗刺之﹐聯斃城下。

二十日以後﹐風雨連夕﹐四城火不可然﹔眾大懼﹐呼神祈哀﹐哭聲達殿壁。忽神光四起﹐城上燈火徹夜朗然﹐外無可乘。每昧爽﹐閻公巡城﹐令人執大刀以隨﹔外兵望之﹐驚疑爲神助。蓋公驅幹丰碩﹑雙眉卓豎﹑目細而長曲﹑面蒼黑有須﹐頗似關壯繆公﹝義史云﹕臨陣時﹐敵見一少年將持戰銳進﹐鋒不可當﹔罷戰﹐不知所往。眾疑土神陳烈士之助﹐悉往虔祀。又見緋衣將三人﹐登城指揮﹔敵懼不敢進。執鄕人問姓名﹐不知所對。遠近皆傳爲神助﹞。

二十八日﹐炮擊城北角裂﹐公右臂受傷﹔左手握刀﹐又格殺數人。

二十九日﹐外兵復攻北城。公命人納大石一塊﹐頃刻山積﹐瓷石城一重於內﹔外知不可破﹐徙攻南城。一晝夜費火藥萬五千觔﹐城幾陷﹐外兵乘勢上﹔內力不能禁﹐因發炮猛擊﹐傷數千人﹐積屍橫野。外亦發炮攻之﹔炮回擊﹐反斃其馬步無數。有一將﹐張黃蓋﹐髙坐十方庵後﹔指揮間﹐爲炮所及﹐身首分爲三。外兵驚﹐皆易服退﹔舁屍至由裏山焚滅﹐失聲大哭。

八月初二夜﹐周祥﹑金滿等四人復乘黑縋城燒外營﹔外兵忿甚﹐因四散殺掠﹐民不聊生。有先薙發赴營歸順者﹐城上望見﹐必怒詈。楊捨守備沈廷模大斂民錢﹐賫牛酒赴良佐營修款﹐祈免一方死﹔良佐許之﹐給大淸旗四面懸四門。廷模披髮乘馬﹐遊歷城﹐勸民速降﹔城上將發炮擊之﹐遁去。貝勒使人緩言來說﹐進旗四面。言城上易此﹐卽不薙發﹐亦敕兵返﹔或斬四城首事者首﹐余悉宥不誅。閻公曰﹕寧斬我一人﹔百姓無罪﹐何可殺也﹗議不決。因遣諸生朱暉吉﹑耆老王晴吾等四人詣外營﹔方縋城﹐外兵遽策馬迎入良佐營﹐畱飲款洽。良佐與暉吉等約曰﹕歸順後誓不誅一人﹔令官上城驗﹐卽收兵復命＿＿恐老師無功也。臨別各贈五金﹐使歷各營觀隊伍器械訖﹐約定三日定議。吉等入城﹐立議主降﹔眾不從。至期﹐外兵臨城大呼曰﹕暉吉等安在﹖備言畱款贈金事。內立斬四人示之﹐復嚴守。後吳軍門督師至江上﹐宰牛與諸將誓﹕歸順後﹐不許殺掠。王海防自恃居郡有恩信﹐臨城招撫。內皆力拒不聽。

初九日﹐再納石瓷城南﹐髙於舊三尺。十二日﹐又瓷北城。

十三日﹐閻﹑陳二公給民間賞月錢。計至十七日止﹐百姓攜壺觴登陴﹐分曹快飲。諸生許用效楚歌作樂府「五更轉」﹐令善謳者登髙唱﹐和以箏笛簫鼓﹐其聲悲壯。時四野皓月當空﹐淸霜薄露﹐劍戟有聲﹔忽聞鼓聲發於城上﹐奏曲甚悲﹐外兵皆爲之泣下。越二日﹐外兵招降不已﹔北城誓死益堅﹐眾意益決。貝勒從四十餘騎登君山靑龍庵左﹐相地形﹔城上望見﹐炮弩齊發﹐騎皆蹂踐﹐貝勒僅以身免。因伏金陵守門大炮二十四於城隅﹝一船僅容一炮一彈﹐用鉛鐵十三觔﹞﹐密作土籠﹐避城中矢石﹐將攻東城。機泄﹐移至東北隅。是夜﹐大雨如注﹐炮聲不絕﹐震驚二百里。

相持至二十一日午刻﹐有紅光一綫從土橋直射城中﹐城遂陷。先是﹐城上畏外炮猛烈﹐見其燃火﹐悉伏避垣內﹔炮聲絕﹐周麾而登。外兵覺﹐遂從煙焰中蜂擁突上﹔出不意﹐眾遂不支。城旣破﹐大兵圍之數重﹐禁不得出。北城猶巷戰﹐殺傷數十人﹔善政橋﹑蔣家巷居民多力戰死。陳公引刀自刎﹐毀室焚骸。閻公聞變﹐帥兵千人上馬格鬥﹐奪門西走﹐不得出﹔勒馬巷戰者八﹐殺傷無數。自度不濟﹐踴身投前湖烈女祠前池中﹔良佐自言與公有舊﹐令必生致公﹐竟於水底被縛。良佐踞坐幹明佛殿﹐見公至﹐躍起兩手﹐拍公肩而哭。公曰﹕何哭﹖事至此﹐只有一死﹗貝勒在縣署急索公﹔公見之﹐挺立不屈。一卒鎗刺公脛﹐血沸湧而僕。日暮﹐擁至棲霞禪院。院僧夜聞呼「速砍我」不絕口﹐心知是公﹔久而寂然。天明﹐公已遇害。有惟心上人在圍城中﹐與公曉夜共事﹔公所紀「和眾乘城略」一書﹐惟心以授黃子新。

二十二日﹐眾猶巷戰不已﹐大兵用火攻敗之。城中駢首就死﹐無一順從者﹔中書舍人戚勛﹐舉家三十七口自焚死﹐尢烈。其餘﹐多不及載云。是役也﹐城守八十一日而破﹔大兵至城下者二十四萬﹐攻城死者六萬七千有奇﹑巷戰死者七千有奇﹐名王騎將不與。蓋計我朝死事者﹐不下七萬五千有奇﹔而吾邑城內外殉節被難者﹐且數十萬矣。程璧﹐先事出爲僧徐墅而死。黃明江﹐爲我朝購得﹐劫之北行﹔中道殺騎卒逃﹐卒死牖下。其餘不卽死者﹐兵炙其財而後戮之﹔婦女童子﹐略爲奴婢。

二十四日﹐敕兵北上﹐新任縣丞卞化龍命舁屍至城外焚■﹝疒﹝癶上土下﹞﹐道旁白骨如山積。

九月初﹐武進姦民入城搜劫。後有惡弁揩拒殺官軍爲名﹐敲骨炙髓﹐慘不可述。民間因訛言再欲屠洗﹐惴惴不敢入城。各官招撫動切﹐不得已﹐來歸。剃髮之夕﹐哭聲徧野。

嗚呼﹗方吾邑之未變也﹐得一良吏撫諭得理﹐可以無事﹔乃一言之激﹐遂致百萬生民塗原膏艸﹐傷矣﹗由今日言﹐勢類螳張﹑愚同犬吠﹐亦何所濟﹗由當日言﹐閻﹑陳二公慷慨守義於上﹐合邑士民甘心殉節於下﹔區區一邑﹐將舉天下抗之﹐蔽遮錢塘南下之師﹑捍衛閩廣新造之國﹐不可謂非竭忠於所事也。洛邑頑民﹐聖天子必樂得而臣之矣。

