己酉被水紀聞姚濟本年自前四月初﹐至閏四月底﹐晴少雨多﹐或連五六日不止﹐或連晝達夜大雨如注。西北低窪之田﹐已盡沒水中﹐荒象已見。鄕民赴縣報荒﹐不期而至者約有四﹑五處。以後景象﹐當有不止於此者。因就所見聞﹐按日記之﹐以便稽考。五月初一日﹐竟日小雨。初二日﹐夏至。晴雨參半。初三日﹐辰刻大雨﹐至晚大河中潮汛﹐已漲有四﹑五尺。初四日﹐陰雨。聞華﹑婁署前來報水者﹐均有三百多人。初五日﹐竟日陰。初六日﹐竟日雨﹐聞東北鄕已有借災肆搶者。初七日﹐竟日雨﹐有人從張澤來﹐云彼處水已出場﹐幸未入室。初八日﹐自辰至酉﹐大雨傾盆。小街極低處﹐已積水半尺許矣。初九日﹐陰﹐夜復大雨。初十日﹐竟日陰﹐報荒鄕民日多一日。夜仍雨。十一日﹐竟日大雨。市中米價已增至每升四十六文﹐稻艸每斤四文。十二日﹐雨。是日婁邑尊﹝李公名輝海﹞下鄕勘水。十三日﹐陰雨參半。十四日﹐日夜大雨。十五日﹐自黎明至夜晴。十六日﹐雨。有地方公呈﹐請禁客糴﹐頗爲有益貧民。十七日﹐競日大雨。夜復東北風大作﹐競夕風聲﹑雨聲﹑坍墻倒壁聲不絕於耳。十八日﹐小暑﹐雨。余家後墻亦坍。十九日﹐大雨三四次。水勢自月初至今﹐日漲一二寸﹑三四寸不等。聞白龍潭一帶﹐人家已住水鄕矣。二十日﹐雨。聞江陰東門外地陷成河﹐未知其細。二十一日﹐雨﹐復大雨。而風聞金陵人多避居鐘山上﹐未知試期何如。二十二日﹐雨﹐聞鄕民報荒﹐有在府堂囉擾者。太守請城守營及華﹑婁兩邑尊曲爲開諭而退。太守練公名廷璜。二十三日﹐雨。聞金山有拆毀大堂之信﹐未知確否。二十四日﹐陰﹐夜雨。聞北鄕境倪﹑陳各家被搶狀。二十五日﹐大雨。華﹑婁已通諭各富戶平糶﹐並設局勸捐備賑。地方官之心﹐不可謂不靜﹐其如鄕民藐不畏法﹐日逐聚眾報荒﹐出言無狀﹐人心之壞﹐不知其何以至此。二十六日﹐陰﹐夜仍微雨。聞省中被水狀。並有人自淸江浦來信﹐除邵白等處﹐人家半沒水中。其餘各府縣城內外﹐無不積有二三寸水。髙處尙屬可免。特此在發【信】日前所見﹐現更不知何如。聞昨日婁邑有解到搶犯三人﹐當堂杖責收禁。二十七日﹐晴﹐夜有微雨。天𨿽有好意﹐然河水日漲﹐髙處尙與岸平﹐低處如北外下塘及城中吳家匯﹑邱家灣等處﹐均已上岸半尺許。吁﹐可畏哉﹗昨悉鄕中富戶以怕搶故﹐紛紛搬入城中。然僅可挈眷﹐不能運物。運則無有不搶。如此借荒行劫﹐藐視王章﹐宜乎彼蒼之隱奪其食﹐聽其積久而斃也。聞浙江嚴州起蛟﹐漂沒無算。是日﹐有靑浦千餘人﹐硬開呂崗涇壩﹐意在泄靑浦水故也。二十八日﹐竟日晴。聞婁署前有二十圖鄕民哄事索食﹐唐突縣尊。立擒四人杖放。並聞某縣韓某爲鄕民咬傷而死﹐亦異事也。河水又漲二三寸。鄕間牛羊等俱寄養城中。二十九日﹐辰刻雨﹐卽晴。婁縣有東外馬姓﹐解進搶犯一名﹝姓彭﹞﹐當堂杖責﹐並令插耳箭出遊四門示眾。甚爲快事。此等彊民不可無此大戒。並聞華邑亦將搶犯杖至盈千﹐監候詳辦。同一疾惡如仇﹐似少作用。未識四鄕聞之﹐亦稍知警否也。水勢又漲三四寸。三十日﹐竟日晴。傍晚東南風大作。據云﹐鄕間水勢漸退去一二寸﹐而城中河水仍無退象。午刻﹐聞佘山十四圖地保擒到搶犯三名﹐當堂杖責後﹐插箭遊門﹐稍彰國法。其如東北一路﹐仍搶者紛紛。頃聞﹐莘莊馮小泉家﹐於二十六﹑二十七兩日有鄕民千餘人﹐聚將肆搶﹐當雇莊丁一二百人隔河把守。又得莘莊來人三百名﹐及馬家﹝十四圖﹞所雇鄕勇五六十人﹐聞風來助。相持兩日﹐各執器械並鳥槍等﹐兩不相遜﹐幾成械鬥。小泉因來城請示。似此搶劫成風﹐以彊爲勝﹐實爲亂階。吾輩𨿽無民任﹐然睹此情形﹐於心悶悶。未識當事者將何以處此也。並聞婁邑在西外勸捐﹐在城各紳富如韓瘦山封翁﹑張梅嶺學博各捐錢二千千文﹔以次樂輸﹐頗爲踴躍。惟有監生衛書源者﹐初以河車起家﹐積田至三千餘畝﹐吝不肯捐。聞邑尊已將該圖地保枷號衛姓門首﹐催令書捐。未知河車肯發善心否。華亭設局﹐四五日並無一紳富到局書捐。惟聞西內侯姓許捐錢二百千文。邑尊金公﹝名咸﹞甚不愜意而去。旋令倉書送來告示底一紙。內有﹕「本縣旣因福薄累民﹐又無才具﹐不能勸捐集事。惟有聽民自向各富戶踵門求食﹐切弗生事。卽或遇有爲富不仁之家﹐將爾等或麾門外﹐或加唾罵﹐只宜順受。再四哀求﹐務望激發天良﹐解囊肯救而後已。含淚書此」等語。聞之可爲三嘆。竟夕風。有人述上邑尊王公﹝名紹復﹞在二十日左右﹐有鄕民一﹑二千名哄堂不退。邑尊期拔備刀自刎﹐爲左右奪住。卽請道臺及右營參將到署﹐力勸鄕民﹐各給點心錢四十文而後散。亦一駭事也。六月初一日﹐晴﹐竟日東南風﹐向夜更大。聞北鄕水勢又退二三寸﹐城中仍無退意。然只要鄕間有日退之勢﹐城中多漲幾寸﹐亦屬無害。華邑賑捐聞少有起色。然辦事非其人﹐恐日後終歸無濟耳。接松隱顧小野﹝名乃海﹞信﹐知亭林大寺前﹐舊有石藏一座﹐與華署南一座﹐俱唐咸通朝物﹐相傳建此以鎭海眼者。近於數日前﹐藏側忽湧醎水﹐流濯田數畝﹐至今未定。彼地人甚憂之﹐不知主何災。凶年再興大役﹐恐不及繼也。柰何﹗婁邑尊已將河車發捕廳管押﹐尙吝如前。多見其不知量也。聞嘉興亦有坍城之說。初二日﹐竟日東南風。太陽燥物﹐此是今夏第一日。城中水亦退二三寸﹐鄕間當不止是也。有人自都中回﹐談及當前四月上去時﹐山東道上遇雨雹﹐約有城磚大﹐騾馬被打死者無數。亦異聞也。初三日﹐晴。城中水勢正值頂汛﹐旋退旋漲。惟聞浦南一路﹐則已退去一二尺矣。西﹑南門外均有墮水死者。初四日﹐晴。婁署前又於西外二圖獲一搶犯﹐如前插箭遊城。四五日來﹐聞鄕民已稍爲斂迹﹐此用威之效。蓋懲姦卽所以安民。治借災生事之眾﹐有不得不如此者。華邑亦日有搶犯﹐邑尊僅予以監禁﹐未能彰明其犯﹐故紛紛者猶未定也。惜之﹗聞三月中七寶案﹐已有人參奏專責書吏﹐此治治民則可﹐治亂民恐書吏縱不盡無罪﹐而恃眾制官﹐此風日長﹐居者之憂也。志之以俟後日公論。又聞二日前﹐在華婁學宮前﹐有一人墮河身死。其屍立而不倒﹐未知何故。或曰人身上攜有銀金等﹐總不肯倒。此理或有之﹐然究未嘗見也。初五日﹐晴。聞瓜洲地坍入水中﹐口上停船失去六七十號﹐不知所終。亦一劫數也。竟日熱。初六日﹐晴。河中水兩日來反有漲意﹐不知何兆。想各上游泄瀉不及﹐致有此患。特不知汛底能退出否﹐悶甚。聞金陵制軍因城中水大﹐移駐雞鳴山十廟中﹐看來八月省試時﹐當不能退淨也。竟日大熱﹐夜則少有風。初七日﹐晴。聞髙淳有偸開東壩﹐蘇撫卽撥本標兵一千﹐請尢軍門往守矣。相傳此壩下用生鐵鑄成﹐倘被一開﹐江浙下游皆成巨浸。防之不可不嚴如此。昨婁邑有三保二十八圖解來搶犯一名﹐懲治如前。是後天𨿽老晴﹐而四方被水災區﹐十居七八。松屬大勢﹐婁﹑靑爲甚﹐華﹑上次之﹐奉﹑南又次之﹐金山爲上。然於七月底﹐聞金山錢氏出米﹐被鄕民圍擾。有捕廳王公者﹐以往送故﹐卽於該處墮河身死。事經上聞﹐金屬鄕民又將遭一番枉劫也。聞之可爲三嘆。華﹑婁兩邑已於七月十一日起給口糧﹐每月約【非】二萬千文不可。小民有因戶口不均之故﹐日向公堂申訴。然皆當堂開發不及備記。

