伏戎紀事

﹝明﹞髙拱撰

邊略二

髙拱

隆慶庚午秋九月十九日北虜把漢那吉來降惟時宣大總督臣爲王鑑川大同撫臣爲方金湖胥遣官伻具揭帖飛報予曰今有虜酋俺答親孫把漢那吉率妻奴八人來降稱是伊祖奪其新婦以此抱憤而逃投向中國譯審是的議當如何處者且卽言易趙全事予問老酋動靜若何待孫意若何曰老酋愛其孫甚而其妻之愛之也更甚老酋畏其妻昨那吉之來以老酋故其妻以柴木擊之曰卽中國要汝頭吾當與之吾只要吾孫也予喜曰可得策矣乃復之書曰虜酋欵塞蓋數百年所無者乃我皇上盛徳所臻而公明威所格亦可見也然此乃中國利機處之須要得策若遂與之則示弱損威不成中國桃松寨之事可鑑必不可也若遂殺之則絕彼系念而徒重其恨石天爵之事可鑑必不可也若明言易趙全等亦未爲可何也虜人來附吾自當撫育之不能撫育仍執還之而徒易一二叛人是失中國之體而與夷狄爲市道交豈不見笑於天下後世故曰亦未可也愚意只宜將把漢那吉厚其服食供用使過所望而歆艷吾中國之富貴而吾又開誠信以深結其心其奶公者旣能嗾那吉使來則其人亦必可用而刼老酋之孫以來也則必不敢復歸以可用之人而懷不敢復歸之心則吾可許之以他日之利而令其佐吾今日之計苟可以圖老酋者令其密陳計策果遂所圖則便可與之以官使之佐佑那吉爲吾中國屬夷世受賞賚而皆得以名號彊於沙漠之間如此則彼必心悅爲吾用而那吉之心亦安至如老酋者聞吾之厚其孫也則其心亦必徳吾果擁兵來索則吾只嚴兵以待而從容以諭之曰那吉來降吾知爲汝孫也乃厚待之如此汝不感徳尙敢言歟汝若早有汝孫之見慕義來降則所待又豈止於汝孫乎而今乃擁兵以來能無愧耶只如此言更不發惡聲則彼當自計竆而吾乃可執此以爲撓制之具況黃臺吉素恨老酋之愛少子而今少子之子南來則亦必歸咎老酋偏愛之無著而老酋之來索也彼亦必不肯竭力爲助從此父子東西亦當有釁而吾得以喘息爲備若果老酋可圖或忿沮而死則吾便可如前約而行將此子並奶公封之以官使歸領其眾仍許以有人敢讎汝者吾當助汝圖之使世受國恩爲吾藩籬彼黃臺吉素恨此子又尊行也必不肯相下此子受中國名號亦必不肯相下彼此旣不相下必互相吞噬日見多事而吾中國乃因得以日修戰備而享數十年之安此則在今日決策之何如也若老酋重愛其孫必欲得之則其勢必求歸順吾姑未許而只揚言曰彼久作歹於中國若非有的確證據安得信其歸順而又令人旁諭爲之計曰若將趙全等縳以獻則歸順可成那吉可得不者且無計也老酋當必恬若果縳之以獻吾則受之而與言曰觀汝此舉可爲誠信今以後汝是中國之臣汝之部落皆我中國赤子旣是一家汝孫可聽其歸不爲彼此也如此則是嘉其歸順以大義與之方成體面斷不可以今日之畱爲質當以他日之與爲易換而失吾中國之尊也縱彼不縳以獻則趙全等必不自安攜二當自此始吾乃再用計圖之但今且不可說破只加意厚待那吉厚待奶公而老酋置之不理待其自求吾姑徐徐應之乃爲得耳僕意今日之事似只宜如此且看動靜何如當再有處也是時張鳳盤爲吏部侍郎鳳盤者鑑川甥也予乃語鳳盤曰此事關系重大須處得機宜乃可不者且難收拾今若果如來人言老酋愛孫甚欲得之急則吾方可厚待寵異之持爲撓制之具倘所言未的那吉非老酋所愛怒其逃殺之不卹也則當別作計較於是而寵異之反爲所笑至於易趙全等本自善計果得全便可因計散板升之眾但今卽以爲言恐事未必諧則吾先失著必須眞得虜情乃可如此爲也此書中意未盡者幸轉語尊舅氏鳳盤曰諾蓋嗣是每計事不及書者必托諸鳳盤多不能悉記云乃鑑川得虜情的遂以其事聞並陳處置之策謂宜假那吉以冠服示優厚以系老酋之心詔下兵部議時眾論洶洶本兵闇懦惴栗不敢出語又有少司馬者從旁尼之恐之以禍俾勿從議迄不定予乃力主總督議在必行不得巳遂以題覆得旨這虜酋慕義來降宜加優卹把漢那吉且與做指揮使阿力哥正千戶還各照品賞大紅紵段衣一襲該鎭官加意綏養候旨另用其制虜機宜著王崇古等照依原奏用心處置務要停當當是時俺答聽趙全等唆誘業擁兵駐邊爲索孫計並調伊長男黃臺吉兵至遠近惶惶訛言四起宣大按臣遂奏劾督撫總副等官人心益懼予爲題覆曰該巡按直隸監察禦史姚繼可題稱隆慶四年十月初一日虜賊二萬餘騎自平虜地方入境殺虜人畜巡撫大同方逄時登城見賊勢逼近鎭城乃慌忙無計謀出下策隨差旗牌龔喜通事土忽智直入虜營見黃臺吉說稱我大師叫這邊差一人去城上答話黃酋差賊帖木捨來見逄時引至城樓頂上密行譯審犒賞送回又授諜者指以侵犯宣府地方黃酋果起營侵犯洪州一帶其各該鎭巡將領等官有臨敵而僥幸苟免者有畏敵而觀望不進者事迹昭然通應並究乞將平虜參將劉廷玉候賊退事定之日究問大同總兵官馬芳行令戴罪殺賊巡撫方逢時亟行罷斥總督王崇古免究仍行戒諭逐賊出境以靖地方等因奉聖旨吏兵二部知道欽此欽遵除馬芳劉廷玉等該兵部議覆王崇古免究俱無容再議外爲照方逢時年力精彊才猷敏練邊方允賴輿論共推今指其致欵曲於虜營非有證據之實嫁禍患於宣鎭亦無知見之人況虜酋執叛乞降之時正撫臣臨機設策之日夷情旣不可盡泄祕計亦難以自明但當要其後效何如耳果於事無成自難逭其罪如於國有益自難掩其功今事未就而預責之何以能得其情若謀未諧而輒易之又孰爲善其後合候命下行令方逢時照舊安心供職務要協贊總督奮勵將士期收五利其圖萬全固不可偏泥巳見有疏未然之防亦不可惑沮人言坐失垂成之績通待事完奏請取自上裁庶人心不搖邊事有濟得旨方逢時著照舊供職予乃復召職方郎中語之曰虜酋所爲擁眾近邊者以孫故卽據按臣言在十月朔伊孫尙未處分彼固未知也今命巳下總督者方在處分彼若聞之當自退且今冬寒水凍艸枯安能久住得逞只行令督撫嚴加堤備安心處分便了一二日間當得消息正不可輒自周章先爲撓阻致乖事機本兵如指覆行之於是督撫總副等官皆安得悉心計事督撫先旣得優處那吉之旨乃卽遣通丁鮑崇徳直入虜營宣諭仍書宣諭詞語一通給付之崇徳見俺答備述朝廷不殺伊孫之仁給賜冠服之恩而責問伊令黃臺吉入犯之罪及告以趙全等叛逆犯法構亂伊父子祖孫之情並許以執叛納欵可得伊孫之理開示順逆曉譬禍福俺答尙疑不信崇徳乃出所賫宣諭詞語示之俺答乃大喜而屏去左右語崇徳曰我本意要進貢來都是丘富趙全到邊哄我該坐天下教我攻掏城堡連年用兵兩下廝殺不得安生今天使我孫投順南朝乃不殺又加官又賞衣服恩厚若此我今始知中國有道悔我前日所爲若果肯與我孫我願執獻趙全等贖罪我今年老若天朝封我一王子掌管北邊各酋長誰敢不服再與我■﹝此上夕下﹞鍋布等物爲生我永不敢犯邊搶殺年年進貢將來我的位兒就是把漢那吉的受天朝恩厚不敢不服隨遣夷使二人同崇徳回報督撫審核得實乃備上其事得旨虜酋旣輸誠哀懇且願執叛來獻具見恭順伊孫準遣還仍賞彩段四表裏布一百疋其乞封進貢一節著總督鎭巡官詳議停當具奏蓋十一月十三日也予乃語賫奏者曰那吉是三品官可用緋袍金帶褐蓋朱旗鼓吹送之去且傳語俺答道我說來那吉是我天朝官人不比尋常著俺答好生看待不許作踐他當是時俺答巳將趙全李自馨猛谷王趙龍劉四馬西川呂西川呂小老八人擒獲十九日送入邊矣督撫得遣還旨乃以二十一日遣那吉還老酋旣得孫而又見榮耀乃如此也相持感泣南向脫胡帽崩角稽首無巳蓋虜拜天則脫帽敬之至也而求封貢乃益切鑑川以書報予且議所以封貢者曁趙全等行刑所予呼其使至閣諭之曰趙全等叛逆多年勾引虜賊入犯殺擄人民攻陷城堡罪惡滔天先帝懸髙爵重賞購求不得今旣得之必當獻俘於朝明正其罪乃理之正且今天下假事甚多而訛言更甚多若在邊行刑則今日殺了趙全明日就是假的將曰彼趙全何可得者乃假他人作趙全欺朝廷耳當是時而欲以爲趙全示人可得乎卽恐途有疏虞只防衛加嚴便了彼在虜尙可縳來乃今防其逸乎遂作書貽鑑川曰僕抱病神思慵憊然於處降一節未嘗不伏枕而慮也僕初意欲以封貢遣還一時而舉似於國體尢爲光大旣見大疏云云又反復思之人心不同恐曠日遲久內生他變翻爲不美則尊見良是故特擬從今果聞趙全等皆獲則上一節巳完可喜也而公爲國之赤忠謀事之苦心可想見巳然須有下節則上節方爲完美不然明旨旣曰請封進貢詳議來說是巳許之矣如不克終則明旨無著甚不可矣虜自三十年前遣使求貢則求封之心巳久但彼時當事者無人處之不善致有三十餘年之患今其初心固在又有事機而又得公在上威信旣孚處置又善當必可成使國家享無竆之利而邊民免無竆之害非公之功而誰也招降懸賞甚重巳久奉欽依而按者以納降爲罪誠不知此金湖能與公同心佐成此事厥功茂矣方當論上賞豈可因人言遂求去乎必無此理當自有處也古云侯誰在矣張仲孝友僕𨿽不敢望張仲而爲國之心敢謂與張仲同豈肯間於浮言使大將不能成功哉惟公安心暢意始終此事不必更懷憂虞也阿力哥似當畱之蓋彼乃吾千戶若遣之還恐老酋甘心此人則不惟有傷事體而歸降之人不能庇佑卒使不保亦非天理人心矣若老酋旣得封貢成一家矣於此時而遣之往來明言不許害他庶乎其可也又況畱此一人則亦可以時問虜情而知彼中之動靜與夫所以制馭之策亦自吾之利也試再思其何如趙全等還當解京獻俘請於皇上告郊廟而後正法乃可以號令天下僕病愈才二日以事關緊切勉彊放筆奉布惟公裁鑑焉於是督撫乃以趙全等並先獲張彥文九人者檻送京以十二月二十二日至方送法司時予邀同官至射所面審之七人者皆無言惟趙全李自馨有言而李自馨者故生員也乃數言不能明者全一言卽明之果驍黠異常予問全曰我要奏皇上寬汝死令汝報效能否曰能予曰汝爲俺答腹心年久安保無他全曰小的在虜用事多年也曾替他掠地攻城使他大得志又每以衣服飲食器用珍奇之物常常供奉我孝順他可謂至矣乃今爲他一个孩子將我綁縛而來不如蒿艸無恩至此我恨不得食其肉尙可與見面乎予曰汝能用多少人馬全曰兵貴精而不貴多將在謀而不在勇兵多累贅不如用少輕健耳予曰汝且去遂送刑部獄中予因思曰虜得吾人卽用之知吾虛實而入犯每得利吾得虜人乃卽殺之反爲彼滅口非計今誠宜奏於上姑緩全等死豢以美食好衣而明告之曰上欲用汝報效然無便用之理必是汝等盡說虜情各獻破虜計待汝言果效乃始用之也於是但有虜情卽以問之則吾可以得虜中虛實而卽以制之不有愈於夜不收偵探無實者乎因又思曰中朝議尙洶洶封貢事尙未行今刑章未正爲此出奇事恐又惹紛亂有防後著不如巳之而活口幸在乃不得一盡虜情亦可惜也於是選伶俐曉事衛經歷九人使入獄中人守一囚隔別不得相通日飲之酒而謂之曰髙爺要上本饒汝死令汝立功汝須吐實獻謀言果有驗乃可用之不然汝負大罪可便用耶因問以虜之所長者何所短者何其所幸中國者何所畏中國者何其將領幾人是何姓名年紀各若干所領人馬各若干某彊某弱某與某同心某與某有隙其所計欲如何中國如何可以制伏以及纖悉動靜皆問之日各書一紙來於是九人者如令行之囚甚悅各盡其說每日暮九人者各送揭帖至得虜情甚悉至今封存焉曁法司以獄成奏上遣官奏告郊廟臨朝受俘而磔諸市梟其首傳示九邊乃加恩內外大小有功諸臣升賫有差於是鑑川上疏言封貢事詔下兵部議時眾論洶洶愈甚言官各上議鑑川且被排擊人爲之危予力左右護持之兵部覆仍令該鎭再議鑑川肩任愈力不爲沮與該鎭諸臣仍執前議上兵部又覆令五府九卿科道會議議上各有異辭卒依違靡定得旨這事情重大所議未見停當還再詳議來說予計此至廢寢食因念曰虜人候命久不得或生變而人情乃如此則究竟謂何乃令中書官檢出內閣所藏成祖封忠順忠義等王故事其間勑諭之諄詳賚錫之隆厚纖悉皆備乃召職方郎中至閣令持去以示本兵曁各當議事之臣人乃始知祖宗朝亦有此事而予乃力排眾議公言之曰今所爲紛紛者動以宋氏講和爲辭不知宋弱虜彊宋求於虜故爲講和今虜納貢稱臣南向稽顙而吾直受之是臣伏之也何謂和又動以先帝禁馬市爲辭不知先帝所禁者官與之市而仇鸞爲姧者也然遼東不互市乎今正如遼東例與民互市耳何謂馬市之禁又動以虜必渝盟爲辭虜往累歲內犯直至近郊殘毒爲甚豈皆封貢致之哉縱使渝盟不過如往歲之入犯而巳矣而又能加乎然少亦當有三五年安則是數年之後才如往年耳而今且得寧息乘暇修吾戰守之備備旣修則伸縮在我任其叛服吾皆有以制之卽叛固無妨也獨柰何捨此不計而徒爲紛紛乎虜數十年犯我無狀甚矣然竟無如之何今稱臣納貢叩頭呼萬歲亦可以伸吾君父之威獨柰何不敢而畏懼之至此乎且議也者可否參者也使事本是而皆以爲非是何愚者之多也使事本非而皆以爲非是何智者之多也今議事之臣紛紛然者豈皆審究利害爲國謀哉徒見事體重大故發言相左恐後有不諧者則以爲莫道不曾說來以是推諉而巳而豈其本心然乎且吾豈不懼禍哉乃獨如國事何蓋反復萬言中朝悉聞之於是兵部見勢不容巳乃如總督議覆上得旨這事情你每旣議處停當都依擬行於是禮部以封爵請得旨俺答封順義王寫勑與他還賞大紅五彩紵段蠎衣一襲彩段八表裏蓋三月二十八日也而旋又加昆都力哈黃臺吉官都督同知仍各賞大紅紵絲獅子服一襲彩段四表裏與之勑餘指揮千百戶六十三員時貢市議尙紛紛而老把都死其婦頗有異志鑑川書來計事予答之曰來諭四事區畫周悉僕熟思之可從而無他議者一可從而有議者二難從者一夫與之以印使其相傳爲重此可從而無他議者也用廣鍋不用潞鍋用以充賞而不用以開市庶有限制而彼不可多得鐵其爲諸親乞賞所宜給之然須議爲定數每歲爲常以後不得再行添乞庶絕他日之紛亂此可從而有議者也至於虜使之入本無關系利害而又可以慰俺酋之心奚不可者但虜無終不渝盟之理而但有形迹卽據以苛責乃我中國縉紳之故態也今只在外處分他日渝盟無可說者若令之入則或有渝盟之時必以爲釁由此起而追咎始事者之失策此可不豫爲之計耶故直厚賞以遂其艷利之心而不必令入乃爲穩妥此非以處虜人乃所以處中國之人也處中國之人者乃所以爲公他日處也而可不審慮之哉若夫老把都之婦旣有異心則任其揚去彼旣不貢吾亦不市彼如作歹吾嚴兵以待有戰而巳切不宜委曲遷就招致其來蓋天下之事人有求於巳則重巳有求於人則輕爲一酋所輕則諸酋皆輕之而攜持要索之事起欵順反不得永矣況諸酋皆正伏順而此一老婦又何能爲吾只加厚諸酋而於吉能之喪恩禮皆備此老婦者置之不理亦不以一言相通故示絕之之狀彼必自無意思搖尾乞憐吾乃始數其罪而容之則伸縮之機在我自可以制馭諸酋不然便任其去亦無害也大抵公意欲得此事完全恐有破綻僕則以爲必有破綻而後可保其完全彼若全順吾全禮之彼若全背吾全不禮彼若有順有背吾則有禮有不禮做成此等規模气象使彼常有恐失榮利之懼而吾則加厚撫賞又有以悅其心如有不馴便少加頓挫以示不甚要緊之意斯爲羈縻之理就中若過爲委曲遷就求全則其機在彼勢翻難久而使人退有後言他日反作姧人之話柄破綻孰甚焉僕每有此意而未得一告乃今略陳其槪如此惟公其裁之又昨見大疏內語侵前按不惟前者難爲心而繼者亦難爲顏面恐激出事端不美也僕爲各加撫慰巳皆無他說矣然不可不告公知之於是貢使入京議止而老婦後亦馴伏又俺答乞番經並討番僧講說鑑川書來計事予答之曰前教三事有何不可行者而部科皆難之卽如鐵鍋往歲入犯搶去者何限顧能靳之耶而今便云不可是必使搶去而後可也前巳明諭此意今尙不見處分玆承教領悉番經巳有定說與之矣番僧必須得人而厚遣之令其講說勸化必當順天道尊中國戒殺爲善卽往西天做我佛如來豈不快哉蓋順義此舉乃其悔禍之機惟公成就之也僧須用二人若止一人恐任其所言別無見證中有獘端耳開市一節聞前此吾民欺哄虜人得利甚多彼亦必知之當漸起爭心非可繼之道也今須明禁俾少有利焉足矣不得如前所爲如此卽順義聞之亦當感悅謂我以一家待之也時撫賞議未定黃酋又欲帶二婦人入居山後伊親屬夷處鑑川書來計事予答之曰虜人性本貪婪惟利是視誘之以利卽死命亦可制則撫賞定宜從厚正不必惜此小費巳每與司計並各科道言之其理旣明當無苛責者也各院出納之吝公還當曉諭之財固不可浪費然當濟事處卻從固嗇則畱之又何所用況其出亦不多乎禁民不得取馬利太多前巳言之諒自有處二事得當則虜可羈而豢矣至於黃酋以二婦帶眾入居此必不可彼豺狼也畢竟難作一家人況逼近山陵事亦當慮若止顧目前之欵順而不爲他日之遠圖則今日之完全反成他日之釁隙願公之深思之也大抵各酋旣順則黃乃孤雛耳卽有跳梁亦何能爲不趁此時且從且違且恩且威以懾疊其心而定下規模乃惟其言是從則他日事體巳定處之豈不難哉故愚以爲此宜厚賞而遣之還不必狥之可也惟公裁之時宣鎭撫臣吳環洲新開府來議邊事予答之曰處虜一節僕朝夕在念正如公意得來諭爲之躍然大抵此事必有利而無害而時人見之者鮮發言盈庭有如鼎沸陳說利害恐動上下使非僕力爲主持幾何其不壞也且又動以宋人講和爲比嗟乎天下之事以巳求人其機在人以人求巳其機在巳宋人不得巳而求和於虜其機在虜故曰講和今虜求貢於我則其機在我直許之而巳賞之而巳譬之犬然當其搖尾憐乞直豢之而巳何以謂和哉又先帝禁馬市者謂如庚戌後官與之市者也今所雲開市不過如遼東故事與民互市耳又何以謂馬市哉事理有在機會可惜鑑川毅然請決可謂雄傑然得公此說益爲有助而公爲國之忠謀國之智皆可具見豈不亦雄傑也哉又書來計事予答之曰承示防虜事宜委曲詳悉具見畱心之密鍋市一節部議與以銅鍋旣利其用而不可以爲兵似亦通得撫賞竆夷宜有定數以後不得加損爲當印章則直給與之可也惟是虜使之入還須議處停當該部卽覆本矣老把都之婦旣有異心任其揚去彼如不貢吾亦不市以示絕之之意卻只加厚諸酋而於吉能之喪恩禮周備直待彼自來我乃始容之斯爲得策若恐其不來遂加委曲則不惟爲老婦所輕而諸酋皆輕我矣況諸酋皆順而此婦獨何能爲僕巳將此意告之鑑川不知近日事體果何如也又車夷有逋去者按臣以爲言環洲書來計事予答之曰車夷原不甚系輕重去者亦不多人而輒爲張大若此蓋不惟武弁好妄報而監察者亦好甚言然又不惟監察者好甚言而本兵亦好支吾了事天下事何由濟也僕巳與本兵言只著督撫議處旣覆得旨矣虜之貪得如犬之逐臭只委之以利無不可餌而制之者正不必拘拘於毫末之間也此意亦每與司農及言官道之此後當亦不爲苦計前又曾與鑑川書言開市時須禁吾軍民不得欺虜而多得其利如此則不惟虜獲利多而尢見吾以一家人待之其感又當倍也大抵見小利惜小費必不能濟大事今只照公意爲之僕當力主於內必不至爲人所撓也又以十二事來計予答之曰來諭虜情十二端其中可從者六不可從者六以愚計之其所謂可從者有一難行有一還當審處蓋貢使入京端不可開此難行者也撫賞竆夷宜稍從優厚如遂開報人數議明賞格則彼初尙知恩以後遂爲定例持券以索亦只視爲故事誠不如且爲活法有無多寡視彼恭順何如隨時處之則或伸或縮機常在我恩且不測甚可以運吾鼓舞之權似爲得也然惟在公則可若他日無善處之人不能斟酌非褻吾惠必失虜心事有乖張獘且百出則又不如議爲賞格之可常此當審處者也其四則公之議皆是矣其所謂不可從者有一亦通得蓋鍋釜彼所必用嚴禁爲難若如前議量與廣鍋究竟無甚利害不惟以遂虜人之望而亦以止中朝之紛紛此亦通得者也其五則公之議皆是矣惟所行也時套虜吉能亦欵塞乞封貢三邊總督上其事謂宜封貢而不宜互市意有異同得旨某受三邊重任套虜應否互市當有定議卻乃支吾推諉豈大臣謀國之忠且不究還著作速從實議來不許含糊誤事授官通貢依擬予乃貽總督者書曰貢市一節尊意謂止行於宣大而不行於三邊僕則以爲三邊宣大似難異同不然則宣大之市方開而三邊之搶如故豈無俺答之人稱吉能而搶於三邊者乎亦豈無吉能之人稱俺答而市於宣大者乎是宣大有市之名而固未嘗不搶也三邊有搶之實而亦未嘗不市也故玆事也同則兩利異則兩壞願公之熟計之也於是兵部議上吉能封貢事得旨這各夷官職都依擬吉能還賞大紅紵絲衣一襲彩段四表裏寫勑與他蓋吉能官都督同知而其餘指揮僉事者八千戶者十三百戶者六繼而三邊總督議互市疏至如宣大例上乃允之而邊事協一矣於是俺答率諸酋長上表謝恩貢上馬三十銀鞍一上嘉納祭告郊廟而賞俺答大紅白﹖﹖睪紵絲衣一襲彩段八表裏吉能等賞如宣大例於是俺答又擒叛逆趙全餘黨趙宗山等四人張哲等十八人來獻得旨俺答執逆來降誠順可嘉賞銀三十兩彩段四表裏至是三鎭市竣鑑川乃上疏敍內外文武有功官而以內閣爲功首兵部覆稱內閣髙某某竭忠體國用夏變夷功當首敍宜厚加升賞世蔭上發閣擬票予乃具揭辭免上不從下禦札必欲加恩予乃具疏辭曰該兵部題稱三鎭貢市事完擬加恩有功人員首敍臣等贊襄微勞擬厚加升賞世蔭伏蒙發下擬票臣等隨具揭辭免節奉禦札邊境輯寧卿等贊襄大計加升蔭擬旨來欽此臣等聞命不勝感戴不勝惶懼夫虜酋奉貢稱藩臣古今希曠之事然乃皇上盛徳孚格神武布昭所致臣等何力敢貪天功且臣等夙抱苦心向未敢明其意方玆事之始也羣議紛亂日異而月不同幾方合而忽奪其成計未就而先幸其敗當是時欲擬卻那吉之降則縱桃松寨之辱國可徵也而恐又傳笑於四方欲擬拒俺答之貢則斬石天爵之貽患可徵也而恐又結禍於他日臣等用是殫精悉慮仰贊宸謨成此大計但以盡此一念爲國之心卽禍福所不敢計又何敢以幸功也幸賴皇天鑑臨聖主明斷於上俾邊臣之謀得以有終卽今封貢互市皆巳竣事三陲晏然曾無一矢之警境土免於蹂踐生民免於虔劉客兵不調帑藏不發卽邊費之省不下百餘萬卽胡利之入不下數十萬縱使虜酋明歲輒渝盟而我中國今歲之利亦巳多矣有尊而無辱有益而無損旣昭然矣蓋至是而事理始見臣等爲國之心始得少償夫旣得償爲國之心則臣等志願巳畢不啻萬萬足矣而又何望乎卽臣等夙夜圖畫不無少效微勞然備員輔弼乃職分當然所以仰報皇上之隆恩者曾無萬分之一而遂因以昌叨升蔭寔所未敢此臣等懇悃血誠鬼神照察非敢有矯餙也伏望皇上俯垂昭鑑特允辭免則不惟愚分獲安而臣等爲國初心亦可以白原非有所爲也疏奏上見予意懇有旨卿等所奏準辭還各賜銀五十兩鬥牛衣一襲於是予伏自念曰吾所爲力贊成封貢者意固有在也今封貢巳成乃不一明吾意則封貢其謂何遂上疏曰具官某等謹奏爲虜眾內附邊患稍寧乞及時大修邊政以永圖治安事臣等竊惟來者不拒帝王馭夷之方忘戰則危聖人保邦之訓頃者北虜俺答率眾欵塞稽顙稱臣奉貢闕下數月之間三陲晏然曾無一塵之擾邊氓釋戈而荷鋤關城熄烽而安枕此自古希覯之事而今有之實我皇上聖徳誕被神武布昭所致中外臣民所以歡忻忭舞戴頌於罔極者也然初議之時發言盈庭而臣等獨仰奉宸斷贊成大計者其說有三夫夷狄之性譬之禽獸適其欲則搖尾乞憐違其願則狂顧反噬爲中國計惟當順所利而因以制之固非可以禮樂馴服法度繩約者也昔嘉靖十九年北虜遣使求貢不過貪求賞賚與互市之利耳而邊吏倉卒不知所策廟堂當事之臣憚於主計直卻其請斬使絕之以致黠虜怨憤自此擁眾大舉入犯或在宣大或在山西或在薊昌甚或直抵京畿三十餘年迄無寧日遂使邊境之民肝腦塗地父子夫妻不能相保膏腴之地棄而不耕屯田荒蕪鹽法阻壞不止邊臣重苦莫支而帑儲竭於供億士馬罷於調遣中原亦且敝矣此則往歲失計之明驗也今天佑國家使其裔孫來降賴朝廷處置得宜彼遂感恩慕義請貢稱藩是天以安攘之機授我也我於是遂因而受之則不惟名義爲美而可以息境土之蹂踐可以免生靈之荼毒可以省內帑之供億可以停士馬之調遣而中外皆得以安此其一焉國家時當全盛自可以鎭馭四夷況彼輸誠叩首稱臣請貢較之往歲呼關要索者萬倍不同彼旣屈服於我我若拒而不受則不惟阻其向順之意又且見短示弱將謂我畏之而不敢臣非所以廣明主威徳於四海也故直受而封錫之則可以示輿圖之無外可以見桀獷之咸賓可以全天朝之尊可以伸中華之气卽使九夷八蠻聞之亦可以堅其畏威歸化之心此又其一焉然斯二者猶非要領之圖本意之所在也夫虜自庚子猖獗以來先帝常切北顧之憂屢下詔諭修舉邊務然勞力費財卒無成效者非徒當事之臣苟且支吾而然也虜時內侵應接不暇𨿽有修爲隨經殘擾方尺寸之未成忽尋丈之巳壞是故不能有所積累以就一事徒勞費而無功也今虜旣效順受吾封爵則邊境必且無事正欲趁此閒暇之時積我錢糧修我險隘練我兵馬整我器械開我屯田理我鹽法出中國什一之富以收胡馬之利招中國攜二之人以散勾引之黨更有沈幾密畫不可明言者皆得次苐行之𨿽黠虜叛服無常必無終不渝盟之理然一年不犯則有一年之成功兩年無警則有兩年之實效但得三五年寧靜必然安頓可定布置可周兵食可充根本可固而常勝之機在我當是時也彼若尋盟我仍示羈縻之義彼若背約我遂興問罪之師伸縮進退自有餘地虜狂故態必難再逞而中國可享無竆之安此則要領之圖本意之所在也由前二說乃目前之計旣皆險於行事由後一說乃久遠之計方取必於將來是在本兵及邊方督撫將領諸臣加意而巳若能仰承廟謨實心修舉使邊事日勝一日是爲長治之基若不思社稷之深計不識朝廷制禦之微權苟見一時寧息遂爾怠玩偸安無復備戒之慮沿習故套摶美虛文止圖苟免一身罔顧貽患來者則不惟良時一過不可再得而從此邊備寖弛久愈難振卒然有變將何以應則是利未得而巳博其害虜未制而反制於虜所謂病加於小愈乃大亂之道也而臣等一念謀國之忠他日番成誤國之罪矣此在今日不敢不以明言者也伏望勑下兵部嚴飭各該督撫將領諸臣務要趁此閒暇之時將邊事大破常格著實整頓有當攺弦易轍者明白具奏議處母得因循自誤仍乞賜勑一道戒諭邊臣責其成效此後再乞每年特差才望大臣或風力科道官二三員分投閱視要見錢糧比上年積下若干險隘比上年增修若干兵馬比上年添補若干器械比上年整造若干其它屯田鹽法以及諸事俱比上年拓廣若干明白開報若果著有成績當與擒斬同功若果仍襲故常當與失機同罪而必不可赦何也往歲彊場多壘欲爲而不得則其無功猶可恕也今旣無事可以爲矣而仍復玩愒致誤大計則實有欺君僨事之罪又何可以恕哉如是則邊方之實政日興中國之元气日壯廟堂得坐勝之策而宗社有永安之庥臣等區區謀國之忠亦可以有終矣邊方幸甚天下幸甚奏上上嘉納得旨邊境旣寧邊政正宜及時修舉覽卿等奏具見爲國深遠忠猷著兵部看議來行於是兵部覆皆如議時又有黃臺吉索史大官事督撫以報予各答之書曰黃酋索史大官來見一節僕反復思之必當有處古云威不立則惠不行今觀黃酋初遲遲不受封賞抝悍可知而今又索史大官乃故爲無賴之狀以挑我耳若遂從之是示弱於黃也史吾屬夷久爲吾用而吾不能護庇是示弱於史也示弱於黃則今日之封市不足爲罕示弱於史則昔日之撫養不足爲恩目前之事𨿽必可了而方來之漸或有多端所宜深思者也況俺答旣以心服昆都吉能旣以帖伏黃酋一枝其勢巳孤安能獨逞卽逞也吾以全力應之又何所畏不趁此時處个定帖將來日久諸酋或有起他心者而此酋乘之則不可圖矣且今亦不必與之惡做只以理諭之陰折其驕悍之气彼如不悛吾亦不理彼如無狀吾卽明言與絕彼敢來犯吾合史大官之眾與之決戰孤雛摧之何難必待其計竆求憐吾乃施以不測之恩又使之過望而深喜如此則操縱之機在我而彼莫可以窺庶諸酋之欵順可要諸久而史大官者亦气舒心感歡爲吾用而無復有他計也大抵欲堅虜人他日之心在乎今日處置之善而處置之善莫如乘新惠之後以示威威立而惠乃不褻況眾旣歸而一人者亦自難叛正不必狥之之日也願公之熟計之也督撫如計行之黃酋亦遂馴伏時吉能欲搶西番甘肅撫臣奏恐道出本境邊外爲患欲令宣大總督禁朿鑑川以爲言予乃語本兵曰禁虜搶西番理旣難通而套虜亦委諸宣大總督更難通令寢勿覆而乃以書答鑑川曰黃酋頗驕悍且孤枝難叛似宜借史大官事稍抑之待其調帖乃巳庶諸酋之欵順可要諸久試更思其如何吉能搶西番事巳令本兵立案不覆矣蓋不欲其犯我又不欲其搶番豈人情哉若然是仍令犯我而後巳也但明言許其搶番又非國體故直不覆付之無何有而巳矣又寧夏撫臣奏欲給虜官俸鑑川爲予言答之書曰承示虜情詳悉爲感爲慰趁此閒暇亟修內備待內備旣充則伸縮在我虜不足計矣惟公之畱神也虜本非吾族類封貢市乃是羈縻之計而初則人甚難之及見事成則又議令支俸豈不畫蛇添足可笑也巳令寢不復矣蓋至是而諸策皆盡邊事底寧貢市以時中外靖謐人情忻忻無復他說矣是舉也非鑑川弘才赤膽孰能爲非予愚直朴忠孰肯主追憶始事時舉朝爲敵議論百出震撼擊撞旁觀者危之而予也止知有國不知有身止知事機可惜不知利害可慮徒以孑然之軀獨立危言力排眾議成敗禍福誠莫覩其所歸也賴先皇明聖垂鑑不疑斷出宸衷迄遂成事國勢尊安邊鄙不聳歲可省內帑百萬之金邊民百萬之命財貨無算之搶掠民狎其野穡人成功巳三年矣卽未知他日何如然亦旣得策庶幾可少盡臣子報主之心而予又得保首領返丘壑讀書談道以畢餘年豈非幸哉噫豈非幸哉

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

附錄﹕

伏戎紀事一卷﹝浙江鮑士恭家藏本﹞

明髙拱撰拱有春秋正旨已著錄拱在內閣時値諳達之孫巴罕鼐吉﹝原作把漢那吉今攺正﹞率眾來降拱決策脇諳達內附且定封貢互市諸約因記其前後本末爲此書考之明史巴罕鼐吉旣降總督王崇古上言宜給官爵丰館餼飾輿馬以示諳達諳達急則使縛送諸叛不聽卽脇誅巴罕牽沮之又不然因而撫納據此則封巴罕以脇諳達乃崇古先主其計拱第力贊成之而此書乃謂巳先定計遺書崇古使之奉行與史不合又明史本紀謂髙拱及張居正同主是議居正本傳亦同而是書乃略不及居正亦可見拱之矜功自伐所紀未足盡憑也﹝四庫全書總目﹖史部﹖雜史類存目﹞

