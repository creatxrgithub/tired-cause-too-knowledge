《馥芬居日記》﹝舊抄本﹞﹝淸﹞王汝潤子雨著

餘生自乾隆五十八年癸丑正月初六日巳時。生八日﹐至十三﹐卽喪母兪氏﹐賴祖母莊氏收育。旋父百里公﹝元增謹按﹕百里公諱嗣學﹐字震遠。鶴溪公長子﹐諸生。﹞雇乳母養活至三歲﹐乳母去﹐仍祖母撫養。至九歲﹐祖母亡。嘉慶九年甲子﹐十二歲﹐卽過房於太倉嶽父季超華家。超華本姓兪﹐嶽母姜氏﹐女中丈夫﹐能治家事。至嘉慶十四年﹐統計上學攻書及撫養﹐已五﹑六年﹐此恩殊出意外。十七歲﹑己巳年﹐嶽父力薄﹐不能從師讀書﹐送至戶房學寫字﹐意欲於公門中喫飯。余自思﹕祖宗家世代代讀書﹐豈可攺業﹖卽辭歸家﹐尋館讀書。臨時﹐嶽母贈洋十元﹐作飲食之費。立志慈厚﹐一至於此。十八歲﹑庚午﹐館於家之禮傳堂。十九﹑二十歲﹐館於兪母舅家迪光堂。二十一﹑二十二﹑二十三﹑二十四﹐館於東鄕朱蓉亭家。二十四歲﹐大病三場﹐賴繼母何氏出錢﹑出力救治﹐方得生機。二十五歲﹐館南鄕陸蘊莊家﹐是敬夫兄薦。﹝元增謹按﹕敬夫公諱汝寬。諸生。﹞其年﹐畢姻於婁東﹐爲贅婿。二十六歲縣試﹐劉靑藜邑尊拔第一﹐後拔第四。敬夫兄五十餘名。是年﹐敬夫兄進第二名。學院湯金釗﹐江西人。是後方悟爲人狂悖﹐至以袁了凡先生「自前摠摠如今日死﹐自後摠摠如今日生」﹝元增謹按﹕「從前種種譬如昨日死﹐從後種種譬如今日生」﹐乃雲谷禪師教了凡先生語。見《了凡四訓》《立命篇》。﹞爲警戒﹐並以自收字紙爲罪計。凡行道中見﹐門戶上灰堆上﹐必親自檢閱﹐不敢怠忽。二十六歲戊寅﹐長女夢蘭生。二十七歲﹐館於嶽丈家。二十八歲﹐館於新陽金雞河吳姓﹐寄父孫馭明薦。困苦萬狀﹐十死一生﹐生平未歷之苦﹐奠如是年。然欲念自此而絕﹐深幸後壽可期焉。二十九歲﹐館於嘉定南鄕徐汝璧家﹐得其國初文數種﹐文章遂見淸眞。是年﹐庶祖母徐氏故。三十歲﹐館於談姓。是年﹐麟甫叔嬸故。憶自二十歲麟甫叔故後﹐﹝元增謹按﹕鱗甫公﹐諱嗣祥﹐鶴溪公庶子。諸生。詩﹑文﹑字﹐號爲三絕。字尢工﹐識者謂出入歐﹑褚間。卒年未三十﹐著述見前編。﹞被庶祖母﹑二嬸娘吵鬧﹐嚇逼拆屋等語﹐心膽俱裂﹐淚眼常不能乾﹐此奠大之苦也。三十一歲癸未入泮。學憲周系英﹐河南人。名列第二﹐後覆第三。是年﹐次女慶哥生。是年水災﹐有古風一首﹐錄存之﹕

歲次癸未大水災﹐新雨並作舊雨來。自春至夏不見斷﹐五月十九竟浮埃。靑苗插處不見影﹐未插田畝不能栽。泛泛江河千萬頃﹐小舟行處去復來。吾鄕木棉是地產﹐登髙四顧安在哉﹖龍作陣﹑魚作堆﹐燒空霹靂只驚雷。稟入縣廉四川士﹐淡之姓矣名春臺。布告四方須補種﹐紛紛計畫淚滿腮。秧可買﹑豆可培﹐取衣入典心未灰。詎知七月風潮起﹐波翻浪作屋宇隤。田髙尙有靑靑色﹐低者但見水沿洄。柴桂米珠禁遏糴﹐可憐倉社空不開。﹝吾鄕常平倉社米﹐被書吏及紳宦乾沒已盡。﹞幸有富室秦黃姓﹐﹝秦亦園﹑黃損之。﹞捐銀平糶作豪魁。今已七月二十九﹐水勢猶然浸石苔。悶坐一室心欲裂﹐嗚呼﹗忍睹萬畝荒蕪盡污萊﹖

語𨿽鄙﹐記事實頗不謬。三十二歲﹐贖二房屋﹐東書房同妻兪氏家焉。三十三歲﹐三月﹐驟得癡病﹐無所不至﹐得灸而愈。實則因管閒事﹐貪財得禍。自此以後﹐安貧之志方堅。是年贖二房外書房兩間。惡棍張師愚搬去﹐莫大之幸。是年﹐長男坤哥生。十月初七生。三十四歲﹑丙戌﹐長男死。二月初六死。是年﹐館於家之外書房。有人力唆告浮﹐旋得陶巡撫鑄奏斥白規﹐明許浮收至道光。皇上有「所奏甚是﹐該撫督同藩臬二司斟酌分別﹐毋許多浮」等諭。自此以後﹐安貧之志益堅。室中壁上貼「安貧守拙﹐勿誤交遊」以自警。三十五歲﹐館仍在家。有唐捕衙玉樽之第五子湘帆來家﹐講究學問。蓋吾師本陸卯君。是時湘帆亦從卯君師遊也。湘帆﹐浙江紹興府山陰人。余弟兄七人﹐一姊適兪思竹﹐年最長﹐中年故。長兄敬夫﹐名汝寬。二﹑三兄早殤。余行四。何母所生三弟﹕長利川﹐﹝元增謹按﹕利川公﹐諱汝舟﹐百里公三子。子文思。﹞行五﹔次達夫﹐﹝諱汝功。﹞行六﹔又次坤輿﹐﹝諱汝和。﹞行七。達夫﹐道光六年故。麟甫叔之子﹐長企賢﹐業儒﹔次希鄭﹐不肖﹐遊蕩。﹝元增謹按﹕企賢﹑希鄭二公均無後。﹞道光甲申﹐有存案文在縣。道光七年三月記起。

五年夏秋﹐彗星見東南。後二﹑三月﹐北邊伊裏叛﹐疲於軍餉﹐捐例大開。六年春﹐黃河塞﹐大學士英河奏﹐海運太平無事。七年春﹐仍廢海運﹐復走運河。余明於星學﹐善排八字﹐此事得之坤輿之師瞽目浦鑑東。蓋坤輿早年喪明﹐曾習其業。余讀書得暇﹐卽兼其事。假此事只可爲趨吉避凶計﹐不可樂爲人算命之理﹐微天機莫泄﹐切宜戒之。宣燦兄爲予言﹐辧字典原與翻之別。卽在一「括」字注中﹐又與「髻」通﹐原板從「舌」﹐翻板誤從「吉」字﹐檢看信然。初一日﹐到圓通寺禮佛﹐遇啟明僧。叩其族﹐乃明末侯■﹝山童﹞嶒先生後。前月十二﹐赴縣甄別。秦邑尊樹慶﹐四川人﹐錄取內課十四名。十八日﹐山長陸卯君師課錄二等。初一日﹐敬夫兄來接何母到鄕居﹐聞侄女二寶凶信。來友﹐金良之侄孫﹐號載。十五日﹐徐徐曉荷來接。辛學政奏不可浮收一折﹐上諭﹕悉照前撫所奏施行雲云。此是气數﹐無可挽回。四月二十七日﹐黃潛夫﹝元增謹按﹕潛夫名汝成﹐著《曰知錄集釋》。父鋐﹐號石香。﹞命伊管賬。唐月樵來取《康熙字典》去。廿七日﹐得曾祖虛亭公筆記﹐本朝取士﹐一例錄之。

順治二年乙酉十一月﹐初行鄕試定例﹐中式一百四十五人。三年﹐再行鄕試。四年丁亥﹐特恩會試。五年﹐行拔貢。八年﹐敕禦史督學上﹑下江﹐定鄕試中式額一百四十人。十一年﹐定江南鄕試中式額一百三十二人。十二年乙未﹐督學用兩僉事﹐分考上﹑下江。十四年﹐定鄕試中式額一百二十五人。十六年﹐特恩會試﹝廣額﹞四百名。十七年﹐減鄕試中式額六十三人。十八年﹐裁各省巡撫。康熙元年﹐並歲科試﹐三年一考﹔並上﹑下兩江爲一學道。二年﹐罷八股﹐以論策取士。六年﹐裁推官。七年﹐復八股。八年﹐鄕試廣額十人。十一年﹐拔貢﹐副榜前十一名準作貢生。十三年﹐復分歲科考試。十六年﹐特開順天﹑江南﹑浙江﹑河南四省監生鄕試。江南中八十七人﹐裁入學額﹐大縣四名。十七年﹐鄕試廣額十人。二十年﹐復入學額﹕大縣十五名﹐中縣十二名﹐小縣八名。二十五年﹐命拔貢。二十七年﹐增江南府學入泮二十五名﹕大縣二十名﹐中縣十五名。三十五年﹐鄕試定例﹐中式八十三名。﹝卓人公中式在內。﹞三十六年﹐因厄魯特蕩平﹐詔來科鄕試加額十名﹐會試倍前科之額﹐詔行拔貢。五十二年﹐萬壽特恩開科﹐中式一百二十人。雍正元年癸卯﹐正科作恩科。四月﹐鄕試中式一百二十九名。二年二月﹐補正科鄕試﹐分上﹑下江學院入泮﹐大學二十五名﹐中學二十名。乾隆元年﹐恩科﹐中式一百三十九名。十七年﹐太后萬壽恩科﹐中式一百十四名。卓人公同榜八十三名。焦袁熹金山縣人。十三名﹐卓人公七十二名﹐虞景星﹝鎭江府人﹐工畫松﹑鶴。余家堂畫﹐至寶也。﹞七十三名。

四月廿八﹐常州府﹑丹陽縣﹑呂城鎭﹑河南中街典當對門﹐星卜範金章之弟麗江來候。麗江精先天皇極數﹐俗名蠢子數。坤輿弟曾從遊﹐余亦明其術。其數是欺人之學﹐不足道也﹔但不明其術﹐反受伊欺。五月初旬﹐吳聖容七十﹐求賀壽詩十二韻﹐錄存之。

餘年交七歲﹐始得識翁顏。骨重堅如栗﹐神怡靜若山。

磘溪髙隱迹﹐商嶺遠塵褒。酒滿雲霞候﹐筵開松柏間。

堂中堆錦繡﹐膝下舞斕斑。南極星初耀﹐東王籍不刪。

杖鳩欣會集﹐侶鶴倦遊還。種壽田眞灌﹐聲風木定攀。

龐眉猶潤澤﹐皓發正回環。乳燕丁簾入﹐新篁午院閒。

八公迎後日﹐五老契前灣。瞻仰耆英盛﹐追隨步玉班。

十六﹐太倉王獻兄之友徐裕誠來候。余家有舊芋棵地﹐因荒災被人伐去。乙酉年租人種作。余驟得狂疾﹐遂許願祀之至今﹐三尼邱是也。家母﹝何氏﹞不信。丁亥年五月五﹐弟婦李氏遂得狂疾﹐無所不至﹐口言目見眾鬼來鬧三尼邱索命。因一人面長﹐近五十者勸阻﹐﹝此是吾父百里公。﹞許錠數千﹐於中堂祀之﹐方可免。且云「後再耕之﹐﹝因將潑糞之故。﹞其人之病必不能愈。」果如所云而醒。其事﹐余所目見﹐甚屬奇異﹐始信《左傳》所載鬼神作祟之事﹐實屬不誣。考之其尼邱﹐名秀貞﹐明成化年間葬。﹝墓中有石刻。﹞其庵在教場西﹑天香橋畔﹐拆廢已四十年﹐余嶽超華公幼年尙遊見之。此墳有明板數處﹐將來只好仍種柴艸﹐以補皇糧之費。不然﹐捐作義冢則可﹐吾子孫必不可動。再傳聞﹐此地當年是庵中托付照管﹐其三尼邱須代代祀之﹐如捐作義冢﹐須樹石碑云﹕故明天香橋法花庵比尼邱之墓﹐則吾子孫仁及枯骨﹐福澤綿綿矣。至囑﹗至囑﹗道光七年五月二十四日誌。

四月﹐淡春臺回任﹐因縣試州試﹐賴膏火四期﹐至五月廿二重甄別﹐拔取一等七名。近時﹐漕規已革﹐邑宰於貧士如此刻薄﹔將來﹐十儒九丐﹐在所不免。八月初﹐有黃渡鎭王贊廷來望﹐問其實﹐系同譜行小。伊云是徐冶堂之婿﹑徐香來之妹丈。其只一子﹐號茂加﹐現業農﹐有田七﹑八畝﹐現居髙岡。五月初三起約課﹐龔學師名慶來﹐別號少山﹐閱卷甚有益。同約戴洞仙﹑徐友眉﹑兪直庵﹑蔣桐士﹑葛桂枝﹑兪友竹﹐並戴洞仙之弟號岐山﹐共八人。學師長洲縣人﹐於余甚相得﹐有恩誼。九月初六﹐五色虹貫白曰﹕日下離尺許復有一日﹐光不及正日。此災異之大者﹐故志之。十月十三午時﹐日光摩蕩﹐如有四﹑五日者然。二十六﹐落日候有兩日見於西方﹐不知何故﹐急志之。

余伯祖諱鳴盛﹐號西莊。﹝元增謹按﹕五世祖考西莊公﹐字鳳喈﹑一字禮堂﹐晚年又號西沚。﹞官至內閣下士﹐左遷光祿寺卿。尋丁內艱歸﹐遂不復出。久之﹐遷蘇州﹐學者稱西莊先生。乾隆甲戌第二人﹐過目不忘﹐有蛾術編一百卷﹐未刻行世。十月二十八日﹐得先叔麟甫之契弟馮子齡﹐辛巳舉人﹐力囑陶巡撫云廷作札於邑尊。淡星亭刊刻約銀千餘金﹐此莫大之幸。計伯祖書籍已刊者﹕尙書後案三十卷﹑附後辧一卷﹐十七史商榷一百卷﹐周禮軍賦說﹐吳中政本書﹐三吳水利考﹐竹素園詩﹐日下集始存稿﹑晚出稿﹐南宋文鑑詩﹑尢唐詩。披沙未刻者﹕蛾術編一百卷﹐內分說錄﹑說字﹑說地﹑說人﹑說物﹑說制﹑說集﹑說刻﹑說通﹑說系十門。西沚居士集四十卷﹐內詩二十四卷﹑文十六卷﹐附謝橋詞一卷。近聞詩集爲南翔鎭李靜庵先生所刻。九月中﹐有方太朱東陽來候。問其故﹐是朱敬堂族侄。說﹕「後年將請先生﹐故來一候。」其云「敬堂子耀坤三百畝﹐敬堂堂弟廷棟三百畝﹐伊父鳳鳴二百畝﹐許若安子士觀百餘畝﹐同供一師。」戊子五月﹐錢侗人子﹑表弟直卿乞詩於余﹐卽以原韻和之如左。

讀佛骨表一首﹕

大唐憲宗惑佛骨﹐上書敢諫惟韓公。狂瀾泛濫誰能挽﹐滔滔禍世楊墨同。

苟得枯朽投水火﹐潮州久貶遇非窮。道違堯舜與孔孟﹐一切屏掃不可從。

觀傳經會有感﹕

吾鄕浪說傳經會﹐陋習相沿豈可爲。廢棄紡織奉邪道﹐男女混雜不成規。

惟昔蕭梁作之俑﹐至今愚婦受其欺。世無韓公蒞玆土﹐禁絕頑風屬阿誰﹖

附直卿原詩﹕

狂瀾方泛濫﹐障川欽韓公。不知倫理者﹐愛與禽獸同。

聖道故具在﹐終身行弗窮。六經大文章﹐捨此我安從﹖

人生天地間﹐非禮不可爲。嗟此羣婦女﹐竟弗嫻繩規。

違逆聖人禁﹐甘爲邪說欺。撫是滔滔然﹐醒者有阿誰﹖

戊子六月二十四﹐獲敬夫兄病痊信﹐率成二十韻獻之。

昨此遘厲疾﹐徹夜不能眠。慨念手足四﹐一母惟比肩。

顚狂不足惜﹐賢愚總自天。食貧原非病﹐貧病實可憐。

欲爲從井計﹐探囊無一錢。今獲乃瘳札﹐悲喜情更牽。

三槐長世澤﹐自昔本綿綿。零落今如此﹐天心難轉旋。

親戚恩亦足﹐圖報恐杳然。願將履薄體﹐金玉共勉旃。

旣往已死視﹐來日是生年。耕也餒不免﹐學也祿在中。

舜禹是何人﹖有爲理亦同。經訓本菑畬﹐惟不善貫通。

自慚年逾壯﹐未獲發瞽矇。將覆且力挽﹐敢沒鶴溪公。

中醜不可道﹐善導良由躬。可棄竟卽棄﹐切弗作癡聾。

養成後患巨﹐掛齒道終凶。欲言不盡意﹐聊復鑑幽衷。

戊子八月十七﹐得敬夫八月十五對月述懷詩二首﹐錄存之。

疢疾新瘳心自淸﹐涼天雲散月華明。三條燭盡思長夜﹐五策書成愧此生。

道在家庭推孝友﹐學求經史是功名。秋光迅速毋虛擲﹐佇聽髙門捷報聲。

少壯蹉跎屢放心﹐閒中開卷仰儒林。顏曾正學懷才粹﹐濂洛存誠汲古深。

誰折蟾宮香馥馥﹐宜看奎斗朗森森。倚門靜闡興衰理﹐昃食盈虛成古今。

己丑歲十二月﹐至孫鶴瀝飲喜酒。寄父孫馭明之侄囑子大觀於餘言﹕庚寅年寄館於余家。大觀之叔名集觀﹑勝觀﹐其母舅袁敬﹑袁醴泉﹐其舅之侄袁二山﹐新陽武生。大觀之父卽孫鴻。十六日﹐錄敬夫兄丙戌端午節悼達夫六弟二絕。

端節歸來蒲艾新﹐苦茶淡飯不嫌貧。傷心競渡遊觀處﹐出入門庭少一人。

手足凋殘未浹旬﹐可憐有館不容身。咨嗟說與連枝聽﹐莫把饑寒累母親。

又己丑歲十一月接詩云﹕

駒馳人易老﹐失學嘆窮廬。嗜欲精神敝﹐猖狂往業虛。

孽緣終不了﹐閥閱愧當初。幸免饑寒苦﹐把持讀過書。

庚寅元旦﹐讀畱耕堂詩﹐卽酬八愚表兄。

梨棗新雕一卷詩﹐感君贈我讀多時。漢唐筆墨千秋寶﹐李杜文章百世師。

髙第終當成宅相﹐勛名預卜重臺司。還期再續東臯集﹐什襲吟箋莫忽遺。

辛卯讀《通鑑紀事》。濂溪﹐卽今湖廣周惇頤講學處。洛陽﹐卽今河南程顥﹑程頤講學處。張天師名張道陵﹐漢子房八世孫﹐漢光武帝時生。

壬辰春賀孫雨甘入泮詩﹕

熔日精金百煉堅﹐怨尢胥泯獨知天。功名到手何遲暮﹐事業從心薄少年。

對策終成梁顥志﹐授書豈愧伏生篇。云梯直上誰爲伴﹐果否同登袂亦連。

蛾術編爲秦藻石喫銅﹐竟不刻成﹐莫大之恨。

錄自巳作歌風臺詩七古﹕

漢家社稷四百載﹐至今猶溯歌風臺。臺前落葉逝流水﹐臺下斷碣生慈苔。

憶昔天生漢赤帝﹐斬蛇橫劍光飛銳。暮年戡亂英布平﹐還過丰沛且流憩。

父老上壽見眞王﹐泣數行下不能忘。天子猶是布衣友﹐魂魄常在故人鄕。

一畱十日承歡侍﹐再加三日湯沐賜。酒瀾擊築起大風﹐慷慨悲歌寓深意。

韓彭就戮悔已遲﹐猛士不得系我思。可憐創業垂統主﹐藏弓烹狗竟如斯。

登臺一望淚如雨﹐自古不獨漢髙祖。功髙不賞身見危﹐患難旣平忘險阻。

臺中人已往﹐憑矛久畱連。仰天而噓下臺去﹐春風碧艸靑年年。

又﹐七律二首﹕

漢王無意戮功臣﹐戡亂還鄕入夢頻。座有江云驚父老﹐身多黑痣識眞人。

鴻溝事業隨流水﹐馬上功名笑脫巾。一曲歌風成絕調﹐追思猛士惜前因。

仗劍提戈駐六軍﹐淮南終定戀楡枌。登臺歡會思良弼﹐置酒悲歌惜舊勛。

產祿他年成禍國﹐韓彭此日已浮雲。眞王自古懷忠藎﹐隱忌功髙不足云。

丁亥三月三﹐女蘭哥生。己丑九月四﹐女桂哥生。庚寅四月﹐桂哥死。五月﹐蘭哥死。九月﹐次男喜哥生。三朝﹐喜哥死。

文昌帝君前錫香案一副﹐連香鑪約重三十餘斤。辛卯仲春﹐邑尊保先烈捐助道士﹐每欲沒食潤等﹐於春秋二祭﹐必使設陳文廟錫器﹐俱是不蠟銅﹐相傳被廣文程從王換去。於道光四﹑五年修文廟﹐士人將木主毀去﹐亦其眾惡所聚之驗也。從王爲廣文﹐在乾隆三十餘年間。刻過文稿。現在文廟銅鼎﹐俱是元明物居多。廣輿記﹕金地藏﹐新羅國僧。唐至徳中渡海﹐居池州府靑陽縣九華山﹐取巖間白土雜飯食之﹐人以爲異。年至九十九﹐忽召徒眾告別﹐坐化龕中。後三年﹐開視﹐顏色如生﹐舁之﹐骨節都動。有送童子下山詩﹐僧自作﹕空山寂寞汝思家﹐禮別云房下九華。愛向竹欄騎竹馬﹐懶於金地聚金沙。添瓶澗底休招月﹐烹茗甌中罷弄花。好去不須頻下淚﹐老僧相伴有煙霞。

道光十二年壬辰﹐十一月二十六日﹐吳盤齋子三少君來謁。少君名章成﹐別號曉山﹐原任陜西西安府經歷。其二兄別號杞亭。其先長兄早成之子﹐名尹京﹐別號伊望﹐壬辰年入泮。癸巳年﹐寧國府朱洊﹐號蘭坡﹐翰林學士﹐坐正誼書院﹐托南翔黃蘭汀來索逸野堂集。

家靜軒﹝元增謹按﹕先曾大父靜軒公﹐諱汝翼﹐字右民。元和縣優增生﹐著述見前編。﹞長子榜名之楨﹐號梧生。次子之翰﹐號申甫。﹝元增謹按﹕先大父申甫公﹐字仲翔﹐吳縣籍﹐蘇州府學生。道光束﹐遵父子不得同城異縣﹐令攺歸元庠。著述見前編。﹞次子道光十三年入泮。癸巳十月初七﹐長女夢蘭許字南翔吳春堂之子小庚﹐榜名鐘茂。壬辰冬﹐姚邑尊拔取案元。癸巳春入泮。甲午何外公北莊之孫來訪。長孫名星甫﹐寄於外岡北十一圖王仁賢爲子﹐已取妻顧氏﹐生二子﹐住外岡鎭南大竹橋妙涇村中段王家宅。次孫何書田。金勝觀住奉賢縣南門外弔

橋鹽行廖恆順家﹐與其姊夫姚春谷同居。甲午六月二十二﹐接兄敬夫詩二首﹐錄存之﹕

夏夜誠心禱斗魁﹐功名餘燼燃殘灰。還家見母懼其老﹐處館攜妻賴有媒。

書冊髙低宜月照﹐紗燈轉動覺風來。自漸酒後癡呆話﹐內主賢能斥不才。

放心任性廢斯文﹐胞弟先聲學古勤。伴考小成懷禿筆﹐來書大比羨靑雲。

支撐乏術三間屋﹐荒索多年數處墳。將近桑楡思自厲﹐孫山而外步淸芬。

錄小庾婿詩﹐甲午寄又升處得之。

光陰底事竟虛過﹐甘載匆匆疾似梭。作客一年看又盡﹐論交知已本無多。

自嗟身世蝸盤殼﹐每嘆遭逢雉罹羅。富貴原來關命達﹐撫心無柰悔蹉蛇﹝跎﹞。

愁思無端逼歲殘﹐空齋獨坐兩眉攢。蕭條客況憐蘇季﹐憔悴生涯抵範丹。

世事未請迷黑白﹐人情到處是波瀾。可憐一片靑氈冷﹐也作神仙境地看。

端爲饑驅絆此身﹐煢煢客館只依人。甘年大半因循悞﹐萬事何當坎坷頻。

敢望綈袍憐範叔﹐本無村酒贈汪倫。自憎不解謀生術﹐話到成家倍愴神。

此身直欲問天公﹐底事眞如食蓼虫。時運不齊心益舛﹐文章無命遇偏窮。

未開嫩蕊先遭雨﹐才掛輕帆又阻風。說與旁人總取笑﹐蕭窗咄咄只書空。

王藍田孫﹐別號少逸﹐行八。又錄小庾婿詩﹕

靑靑松柏姿﹐經冬猶蔥蒨。豈不畏嚴寒﹐耿介性獨擅。

笑彼桃李質﹐徒取一時炫。不久卽委蕪﹐終爲世所賤。

所以士君子﹐立行貴不變。

丁酉春三月二十一日﹐忽遭次女夢蕙小名慶哥沒﹐年十五歲。此女敏勤﹐予痛之甚﹐至眼目昏花﹐閱數歲尙然。此女許適南城外倪鋤生之長子﹐許後卽夭﹐大不幸之事。以後無心記事十數餘年。其間﹐莫大之禍莫如道光二十二年五月初八英夷攻破吳淞營。城中紛紛逃難﹐予亦避居漕涇西談生蘊卿家。城中幸有練廷璜邑尊勤儉守城﹐撫禦約束﹐未遭漢姦破城。然城中寂寂無人﹐如新年中﹐目從未見也。又至大之災﹐莫如二十九年﹐春雨落至四﹑五月﹐接連黃梅﹐水大如道光三年分﹐而荒災更甚數倍。米價每升從三十五長至六十八文。此七月初四日記也。初九日﹐荒民擁擠至西門米行趙丹林子石君家﹐借米發錢。在北漕涇橋﹐橋欄斷﹐溺死三十餘人。初十日﹐縣尊陳溶不敢至西門。檢驗其故﹐由大董事秦慶寶﹑葛錫祚貪鄙﹐不善辦理﹔邑尊本富翁﹐捐班出身﹐不明治道。嘉邑之亂﹐奠此爲甚。其時鄕間搶大戶﹐無日不然﹐苦極矣。嘉邑前淡邑尊捐開吳淞江壩夫銀﹐每夫四千﹐創作義倉。此項本淡公之物﹐因淡公示徳於民﹐捐作義倉。以後楊邑尊禦恩提用利息錢五千千餘千﹐董事秦炳等分用錢八百餘千﹐紳耆諸仁煦等請發息錢﹐縣尊推齣縣用去﹐不肯賠補。秦炳又開消修理倉厫﹐是已乾沒六千千餘﹐止存息錢萬餘千。董事秦慶寶等創沒糴米平糶﹐有名無實。所以民至七月困苦不堪﹐殆無生機。其時庠生徐彥庠等請動義倉本錢﹐董事又不許。本錢﹐十二年荒政﹐經文生嚴眆與余請﹐已動過。十四年﹐富戶捐還。董事恐以後不能捐﹐還是義倉廢。義倉廢﹐董事用不著﹐則董事喫著不盡之職曠。一派私心用事﹐以至於此。捐項﹐三年分捐至十一萬﹐此年荒大﹐反捐止五萬略余﹐如何過去﹖其故﹐董事盡用富戶﹐富戶各保身家﹐你護我護﹐遂至捐少。吾家監生王用錫公正見此情形﹐卽便告退。但未知將來天譴如何﹐姑書之﹐以觀盛衰如何﹐觀天理昭然不爽。淡邑尊枉誣嘉邑武生等鬧公堂﹐問罪七人。至四﹑五年後﹐自己捐道通﹐部屬舞獘﹐亦問罪伊裏。以後開墾有功﹐復職回籍。則牢獄枷鎖之苦﹐亦親嘗之矣。天之速於報應﹐良可畏也﹗初十日﹐民打毀萬興家﹐又打其弟米店﹐又打葉長茂。縣尊在護國寺﹐莫可如何。十一日﹐打城中顧義興米店﹐城門閉。其夜﹐邑尊到潘友順米行﹑趙萬興米店封米﹐囤積至數千餘石。然已賊去關門﹐出洋之餘粒耳。前四月水大時﹐文生王柳江等請封城內外富商富紳米石﹐不許出境﹐縣尊已允發封。經董事秦慶寶等原差王徳得賄包庇﹐回明行中並無米石﹐說﹕「若封米行﹐客船不至。」邑尊信之﹐封遂已。所以米行連長錢三十餘文﹐出洋不計其數。民情打此數家﹐皆因出洋之故。十二日﹐縣尊拿潘友順﹑惡監潘勇管押。十四日﹐拿趙萬興米店﹑惡監趙石君管押究辦。米客船遂通﹐米價平至六十文一升。其故﹐潘﹑趙二家殷富﹐預差人至外岡一路接船﹐見大船﹐說﹕「嘉定現在義倉捉米﹐爾等須亭漳浦﹐俟更深夜靜開至﹐兩家斛盡﹐付銀而去。」客商信之﹐感激而去。其餘十擔﹑五擔小船﹐明日在市面應酬﹐遂至長價。卽各米店﹐亦不信其家中囤積如此之多也。邑尊信城隍尊神﹐此事之破案﹐若有神助云。十九日﹐富紳董秦溯萱請動義倉本錢﹐照前撫卹。一月前﹑六月中﹐亂已﹐撫卹十日﹐每戶大口四文﹐小口二文。將來本錢在田上徵還﹐實爲公便。此老年已七十九﹐而辦事甚妥當。捐錢數﹐悉照三年分八千千另五百文﹐𨿽不爲多﹐然伊典當十典﹐此時只當不贖﹐亦爲喫本﹐奠怪其儉約也。此老預糴米數千千餘石﹐並不平糶﹐至義倉缺米﹐始借一千四百石接濟﹐民方感之﹐前怨悉平。要之此老﹐善達世故﹐公正廉明﹐不苟且費錢﹐所以家私益大﹐未遭禍患。卽如此年﹐自四月中起至七月﹐佃戶貧者俱發口糧﹐大口五合﹐小口二合半。伊各佃戶﹐不喫饑民錢﹐合而算之﹐亦屬不小。且此老辦事盡有實處﹐非若黃氏之徒務虛名也。且卽一事言之﹕嘉邑開吳淞瀏河﹐向來編夫開河﹐每夫要用銀五﹑六十千不等。自道光五年間陶中丞請馮兆彭爲館師﹐溯萱請各紳耆告準﹐每夫捐錢四千文﹐民捐官辦以後﹐開河富民﹐合縣盡沾其惠。無怪其近六得子﹐現在五孫﹐天報殆不虛也。以後邑尊信董事言﹐不辦潘﹑趙﹐罰銀一萬一千賑濟。豈知釋放之後﹐潘勇之子潘大璋上控﹐藩憲發州審訊。幸而州尊照縣案判斷﹐仍要繳錢。趙姓乖巧﹐在縣先繳﹐潘姓至歲底尙管押在州。總之﹐潘姓惡極﹐天報未平﹐故暗使上控﹐再費告狀使用耳。向三年分饑口﹐大口八文﹐小口六文。今年饑甚於三年﹐董事葛雨亭六品頂帶﹐倡爲減大口四文﹐小口二文﹐邑尊信之﹐民困不堪﹐鄕間仍亂。雨亭六月家中卽遭盜發﹐其母嚇死。雨亭對敵﹐尖刀傷脇﹐流血不止﹐十日卽死﹐自仗少年﹐諱傷不驗。以後鎭洋盜破﹐因縣無傷案﹐不能抵罪﹐竟白死。可知天報在近﹐所謂一言喪邦﹐良可畏也。且雨亭家四房﹐可泉﹑極山亦有家私﹐最小七襄﹐無家計﹐且無後。雨亭自傲董事﹐捐數甚少﹐可知𨿽有家私﹐不能享用﹐何可如此﹗其後潘姓繳州銀一千餘千﹐州尊徐家槐用去。其冬﹐家槐生落頭疽病死。舉人甘安人幫潘姓謀爲控告﹐明春亦生落頭疽死。與其告狀費銀不繳﹐何如繳錢捐足以積徳無窮乎﹗迨後﹐潘姓又通董事等發縣繳銀﹐推抵破房﹐分文不繳。可嘆﹗可嘆﹗告狀保家﹐本舉人王石圃。石圃騙潘姓二百餘洋後﹐卽勸潘姓仍舊繳銀。潘不從﹐卽不管此事。石圃意潘姓畜類﹐騙些銀用﹐用亦不妨﹐其心尙有可原﹐故未獲譴。明年﹐伊子惠孚反入泮也。然不如預爲開導潘姓﹐繳銀救饑﹐積徳爲厚也。嘉定之變﹐奠大於咸豐三年七﹑八月。靑浦周烈春謀反﹐先據嘉定。其未反之前﹐於二年十月初七夜地震﹐屋宇盡搖。三年三月初七夜又震。其時南京被廣匪﹐已於二月初十失守。初八又震﹐十一又震﹐以後連震者數次。五月中﹐兩日並斗﹐落日時﹐大黑日外罩﹐白日搖蕩不已。久之﹐黑日散而不見。六月二十一日午後﹐大風中雨白毛﹐如柳絮﹐余目見之。撥開細看﹐內紋如羊毛。其時童謠云「天雨毛﹐人喫刀。」七月十三日﹐匪類忽入城。五﹑六百人毀縣署﹐縣君馮翰逸去。十四日﹐遊街。十五節日﹐不至。十六日﹐遊街。十七日﹐守四門。十八日﹐富翁發飯食錢而去。二十一日﹐州差官鎭洋縣鄭揚旌來看視。二十二日﹐董事到州請官﹐州委縣鄭姓來兼理。八月初二日﹐四鼓﹐縣尊殺土匪陳阿木一名。初三日﹐匪眾七百餘人入城踞守。鄭令逸去﹐學師﹑捕廳皆然。初五日卯時﹐上洋破。初七日﹐寶山破。初十日﹐周烈春進南門。十二日巳時﹐出兵到太倉﹐敗回。十三日﹐添兵去﹐槍炮畢集。十四日﹐又敗回。十五日﹐聞靑浦破﹐匪貼僞示﹐稱「太平天國三年」。十八日﹐委原任嘉定縣丁蘭汀率官兵至﹐攻北門﹐不克。十九日﹐攻西門﹑南門﹐不克。二十日辰時﹐鄕民助之﹐誘開東門﹐次開南門﹐殺匪七八百人。周烈春於西隱寺後河中獲住﹐解蘇鱗﹝淩﹞遲。其餘人頭目獲斬不少。至九月中﹐尙日獲餘匪﹐斬首示眾。其時前後﹐匪把四門﹐城中居民只許空身逃出。我侄文思娶鄕間秦氏婦﹐八月初三日﹐同伊母出北門逃去。我與妻兪氏竟陷城中﹐因無人看家也。直至十六日﹐侄愼思從望仙橋店內來城望看家中﹐我方能同妻﹑婢於十八日早上出城﹐逃至談生家。及克復後﹐官兵﹑義勇﹑紳士守城﹐漸能將家中衣服等類﹐運至城外。我與妻生平之嚇﹐莫此爲甚。蓋自初三至後﹐五日不驚﹐無夜不恐也。二十二日﹐吉臬臺率廣西兵至西門﹐滋擾不堪。二十三日﹑二十四日﹐西門罷市。幸丁公求臬臺卽到上洋﹐於二十三日午後開船去。二十六日﹐餘匪徐姓率上洋匪至眞如鎭﹐大雷雨阻止﹐不能進。二十七日﹐臬臺兵至鎭擊退﹐仍回上洋堅守。九月十四日﹐臬臺調丁公至上洋幫攻﹐竟不能克。撫臺許公亦至上洋會攻﹐仍不能克。且兵眾往往乏餉﹐反燒民房﹐滋擾至今﹐已十二月初一矣﹐竟不能破城﹐柰何﹐柰何﹗其時六里橋董傅少堂倡議﹕離城三里不捐餉﹐各村自練鄕勇﹐保護身家。豈知於十一月底意欲收租﹐被鄕民搶毀一空。控縣﹐不收呈詞﹐意望議敍。翰林院待詔賞帶花翎﹐未獲詔命﹐先受其災﹐可知亂世安分爲主﹐求榮反辱矣﹗秦溯萱於八月逃至蘇郡﹐年已八十三﹐驚憂﹐於九月後卽死蘇鎭﹐家私漸耗﹐捐餉已近至十萬矣。眾兵攻至四年正月﹐尙未能破。究其實﹐夷人煽惑建﹑廣人反亂﹐伊暗取其利﹐愚弄中華官民甘受其欺﹐實所不解。目下廣匪已於上年冬間至直隸﹐失守州縣不少。浙撫奏明於劉河海運已於正月初開﹐劉河大勢﹐未知若何而可。正月二十六日﹐官兵從蘇州﹑太倉來﹐一路滋擾。二十七日﹐將縣署打搶一空﹐莫縣令逃匿民間得免。申時後﹐顧桂山同都司到西門﹐向壓隊長講通﹕水腳每日三百千﹐向黃碩甫﹝元增謹按﹕碩甫名宗文﹐潛夫子。子世榮﹐號暗伯。﹞借付。鬥鬧之時﹐死中城義勇嚴姓一名﹐聞官兵死二名。二月初八日﹐上洋官兵來剿外岡六里橋搶案﹐殺匪十七﹑八名。縣令不肯再署﹐讓於委員張姓。張亦不肯接印﹐逃去。莫公追回﹐懇代接。十日﹐自己上省去了。二月二十二日﹐委員劉郇膏到任﹐帶兵二百餘。公河南舉人﹐卽剿辦搶案者。三月初八日﹐上洋敗﹐逃兵到西門﹑南門者﹐搶擄尢甚。幸劉公出城彈壓﹐至十四﹑五裹稍安。三月初一﹐余隨縣令講鄕約﹐槍刀兵勇護衛﹐竟似戰國時矣。劉公出門下鄕﹐有兵勇隨衛﹐獨龍﹑臺槍齊備﹐亂世壯威﹐似不可少。上洋有夷人暗助﹐所以不能克復。初八之敗﹐是夷人用西瓜炮將官兵營燒去也。婁河海運﹐浙江運九十萬石﹐江蘇白糧五萬石。前年八月二十破城之飯後﹐余進城至家。自西門至門前﹐殺匪屍橫街道﹐刀痕亂刺﹐無頭連頭﹐不計其數。余目親見﹐我生不辰﹐逢此大變﹐可嘆也﹗幸丁公領兵步不擾民間。只縣前誤傷剃頭人一名。四年﹐避亂﹐館談商華家﹐課徒孫。商華之子﹐居鄕多病。十二月初三﹐卽假館回家。五年﹐仍在家課徒。商華之子﹐寄膳在城。歲底﹐上洋難民隸籍免死﹐遞回。正月初一日五更﹐上洋城破﹐夷人僞幫本朝﹐實系紅巾財盡﹐夷人無買米﹑買火藥之利﹐則不助紅巾矣。總之﹐夷人之居心﹐惟利是圖﹐煽惑中華人﹐反取中華人財﹐僭中華人地。初二日﹐余到總局﹐見上憲文書﹐有佛蘭西人到陜西西安府﹐奉甘﹑陜文書遞回蘇州府﹐竟到旱地﹐其意何居﹖惜世人不知夷人爲害深﹐而反欲借其力也。前壬子歲九月十七﹐接閱恕堂侄詩﹐作七律以慰之﹕

從來天爵自超倫﹐人爵如塵不足珍。人造惡盈宜讀易﹐小心持滿可書紳。

綱常克盡儒方貴﹐經史能通學始眞。守拙安貧爲孝子﹐何慚宗祖與慈親。

咸豐四年十一月﹐夜半地震。五年正月二十九日申時又震。自四年分起當十錢﹐每錢重七分三釐﹐以後漸輕﹐輕至三分不等。民間不勝其苦﹐蓋買物不肯用﹔卽用﹐物價髙擡也。六年四月﹐丁公死。五月﹐吉撫陣亡﹐向經略退至丹陽﹐七月初九病死。難民逃進關者﹐四﹑五千人﹐嘉邑派養二百人。是年之苦亢旱﹐春間無大雨﹐黃梅又不雨﹐河水盡竭。余家太倉﹐航船不能通﹐停止二十餘日。自七月十六日有潮水進內河﹐方能通。是年之旱﹐同於嘉慶十九年﹐而米價自二十八文長至三十八文。柴﹐自个七毫長至四﹑五文不等﹐較三年分尙好些。鄕間苗存五分﹐木棉存三分。計雨數﹐自四月以來至六月初十方雨﹐約計一寸。七月初七﹐雨約計七分。十四日﹐雨約計二分。縣尊王佛云現在下鄕勘荒﹐未知其如何辦法也。外邊殺至丹陽﹐合省內地旱荒。荒亂交集﹐未知舉家何如結局也。七月廿三﹐敬夫兄死。幸安甫斂錢﹐買棺成殮。二侄榮甫同伊子和尙到昆山安葬。餘恨其變賣墳樹﹐母何氏安葬不到家﹐亦未親到鄕送喪﹐擬於五七在家設祭一拜﹐以完手足之誼。八月初五日﹐蝗虫蔽天﹐自西北至東南。初六日﹐城中仍有。余捉一隻觀之﹐卽只蜢樣子。四扇旱荒﹐至秋不雨﹐故有此虫。莫大之災﹐老年及見﹐不幸也。七月初九﹐向經略死在丹陽﹐又差徳阿色刻勒到丹陽辦理﹐未知局勢何如﹖可嘆﹐可嘆﹗蝗傷稻十分之二﹐是年收成約計四﹑五﹑六分。八月十四日大雨﹐約計三寸﹐河路稍通。是年收成﹐通縣約計三分余。縣主張元揆匿災﹐僅報二分八釐。荒民陸逐鬧縣堂﹐縣主許其勸捐濟荒﹐可發一嘆。是年白糧﹐幸侄安甫抄著舊年金雪泉擡價捏浮詳案﹐官與吏俱心虛膽軟﹐僅議定三兩九錢九分。其時白米價較舊歲四千八百大二千餘﹐議價銀止增三錢一分﹐小極矣。如再小﹐辦不過矣﹐此通縣人之福也。夏秋以後﹐南京人有家者﹐往往逃之嘉定﹐借房居住。叩其被難情形﹐據說﹕長髮男有男兵﹐女有女兵﹐城破殺掠一空。被擄者﹐父母妻子不能交談。卽有賞賜婚配﹐必另配他人﹐不能如舊爲夫婦也。其法﹐亦七日一禮拜耶蘇﹔其人﹐多是天主教。可知反亂之故﹐總屬被夷人煽惑也。可嘆﹐可嘆﹗咸豐七年小熟﹐麥﹑豆﹑菜子約計七分收成。通省各縣﹐上年冬間起﹐至今年五月﹐收買蝗虫子﹑小蝗虫無數﹐亦一良法也。五月﹐夷人來講書﹑送書﹐竟說耶蘇命我等進中華﹐幫天國取天下。蓋上年﹐英夷已與廣東督撫打仗也。余謂反亂天下者﹐總屬夷人﹐良不謬矣。余不善詩﹐所作甚少﹐幼年有詩數首﹐存之。

秋菊七律一首﹕

風捲秋雲雨乍晴﹐菊開濃艷有深情。浮金對檻香偏別﹐點玉含煙色愈淸。

暮醉贈仙還自摘﹐朝吟攜酒欲同盟。三餘不減陶潛徑﹐讓爾常昭獨秀名。

冬日偶成七律一首﹕

霜鋪銀野近春遊﹐妙境閒看勝早秋。月照柳條橫雪面﹐天寒鳥語絕枝頭。

深林竹繞音偏逸﹐曲處河冰水不流。獨醉後園身未倦﹐爲憐冬景再登樓。

冬日同友登迎霞閣七律一首﹕

攜手登樓一望平﹐無邊淸景有餘情。亭前楊柳傳春早﹐閣外梧桐疊雪輕。

月照小山偏皎潔﹐河冰倒影不分明。詩戒飲酒相評樂﹐說笑歸家松竹迎。

久雪七絕一首﹕

白雲密布寒光烈﹐徧野如花飄不絕。夢回枕上寂無聲﹐破曉窗開天又雪。

偕友雪夜郊望七律一首﹕

天寒白雪積村融﹐遙望郊原景不窮。千樹花光遠近裏﹐一莊月色有無中。

深林低屋銀裝樣﹐曲徑橫橋玉疊同。共愛忘機遊甚樂﹐詩成相賞倚梧桐。

義倉本錢貳萬壹千千﹐二年分淸款﹐被董事秦慶寶﹑張云口﹑葉愼齋等串用六千千。六年分旱荒﹐欲用賑濟。顧桂山請糴米平糶﹐業經縣尊批準﹐已買米三百餘擔﹐市上米價驟長數百文﹐民病甚。安甫侄不忍坐視﹐卽稟請仍照舊章﹐以錢發賑﹐始無獘病。縣主信之﹐追回前諭。安甫見東北鄕河道久塞﹐所以水旱均荒﹐請以義倉本利開通河道﹐所謂以公濟公。春間卽以賑濟錢發河夫﹐開河工竣﹐然後發饑口。只發三个月﹐東北方民已大得其益。通縣發饑民﹐不至罔費。此最妙之策﹐幸縣主信之﹐竟開通官河九條﹐其餘支河﹐民自開。開通不計其數。東北方自此以後可以少荒矣。此安甫之善事﹐記此以觀將來。蓋北方民已控告六年﹐縣主以編夫錢難繳﹐不準開也。以六年之難事﹐安甫一舉成之﹐不愧讀書人作用。現在董事串吞﹐安甫已告上狀﹐奉州提審訊追償﹐未知後日可能歸款否﹖開河﹐安甫之策﹐並不經手銀錢﹐以避嫌疑。董其事者﹐爲葛晉卿﹐任勞任怨﹐晝夜在鄕﹐勞苦萬狀﹐聽說並不沾染銀錢。此公之善心善事﹐將來子孫必有善報也。其時民有諺云「葛晉卿有徳而無財﹐秦嵩甫有財而無徳。」嵩甫卽秦

慶寶也。伊子竟不能讀書接後﹔晉卿之子已入泮﹐後中舉人。二人之優劣見矣。余妻兪氏﹐於前數年爲余絕契買一朱氏女。於今咸豐七年七月初五午時﹐竟產一男﹐行八舍﹐小名溁哥﹐學名溫思。此子若能長成接後﹐仍余妻兪氏之力也。七月廿一日﹐大風潮﹐木棉盡壞﹐一無收成﹐只三四分而已。八月初二日﹐蝗虫大至﹐四境皆多。縣令李公命捉蝗買錢﹐日數余擔﹐未知能捉盡否﹖八捨溁哥生後兩月餘﹐得姚■﹝火工﹞基蒓甫賀七律一首﹐錄之﹕

海中蟠實果生遲﹐花甲初添玉樹枝。朱芾斯皇符泰兆﹐髙崧維嶽錫神奇。

鳳毛麟角充閭起﹐驥子龍文繞杖隨。謝傅徐卿同盛事﹐簪纓累葉慶無期。

餘八字絕處逢生格﹐上年六十四精絕﹐於十二月竟孕一男﹐豈非絕處逢生乎﹗命理之微﹐絲毫不爽。嘉邑丁前憲因孤貧糧銀有餘錢﹐捐設額外孤貧二百人。馮前憲停止﹐後失守城池﹐逃去﹐問罪。後張前令復設一百人。七年八月卸任時﹐經手戶庫書徐光裕﹑顧少霞﹑湯國華﹑童壽童﹑向蘇煥侵吞三个月不發﹐余代爲投單﹐奉縣憲批準給領。張前憲少三期﹐著庫書查覆。徐庫竟稟張本少三期﹐其實張公並不少。有李二爺親口說過﹐七人竟分用三期﹐觀其子孫後報如何﹖目下顧少霞已故﹐蘇煥喪明﹐須知此糧孤貧苦度之物﹐豈可侵吞﹐將來必有後報也。咸豐七年﹐白糧議三兩九錢五分﹐因米價較上年每石四千四百小四文﹐所以減四分。前數月﹐聞句容溧水克復。十一月十二日﹐聞鎭江克復。舊聞「鎭江鑰匙南京鎖」﹐旣復鎭江﹐南京不久可復矣。廳上板壁﹐三堂門七扇﹐俱子雨獨辦﹐用錢十四千。嘉邑寺院多停柩﹐余投單押葬﹐蒙縣移營押催﹐七年﹐分葬三百餘柩﹐尙存七十餘。熊中元城守已去﹐今冬俟其再來﹐可再催也﹐此事中元之力也。八年九月十四﹐安甫侄得報中式﹐順天舉人三十九名。是年二月﹐押運浙江糧到天津﹐遇英夷。天津打仗失守後﹐行李俱被土匪劫去﹐九死一生方能到京﹐是轉禍爲福之機也﹐餘悲喜交集矣。八兒胎瘧亦愈﹐莫大之幸。咸豐八年十月二十四﹐議白糧三兩九錢一分。縣尊周沐潤酷議﹐囑門生裘云桂﹑張云崖主其事。安甫不在家﹐餘一人不能挽回眾口也。其時米價三千四百文﹐較上年小一千文﹐應議三兩五錢﹐幸上憲駁至三兩陸錢。太﹑嘉航船執照﹐由臬憲飭縣頒發﹐海船費用貳千﹐共四千文﹐付兵房一應在內。九年十月十五﹐議白糧三兩八錢九分﹐較上年小三分﹐其時米價每升三十一文﹐顧石渠專主。安甫侄咸豐四年春初辦海運事。五年夏補廩。六年﹑七年未辦海運。八年二月十二﹐押運到天津﹐遇難進京﹐得中舉人。南翔河淤塞數年﹐王叔彜來舍道喜﹐潤說先生𨿽上洋籍﹐現居南翔﹐必須辦通此河爲是。叔卽應允﹐到上海寫捐壹萬千。嘉邑照田徵﹐每畝二十文﹐徵萬四千千。陳家行做一閘﹐四千千﹐築壩一千千。九年十月動工﹐十二月告竣。葛晉卿﹑安甫侄二人之力居多。奠大之利﹐叔彜成其事﹐嘉邑之幸也。咸豐十年正月書。

余年六十有八﹐耳目聰明﹐手足輕健﹐是蓋有故。余自十八歲訓蒙始﹐所處境地非一。有女有婦誘引余心﹐余忍耐不動﹐心拒之非一﹐所以能享大壽。表弟兪杏坪﹑兪友竹不能如余。杏坪年未滿三十﹐友竹未滿五十﹐且絕嗣。淫惡之報最重﹐少年人切須戒之。十年二月二十七﹐杭城失守﹐官死八十餘口﹐民死七﹑八萬口﹐杭城大劫數也。城中將軍不服﹐率兵民禦敵﹐自二十七打仗﹐直到三月初三﹐幸城外張玉良兵到﹐兩路夾攻﹐得復杭城。杭城旣復﹐蘇州可望無虞也。閏三月﹐張家祥大營失守﹐退守鎭江。長髮進至丹陽。二十九日﹐失守丹陽﹐蘇城逃兵放火﹐初四日燒至初七﹑八裹﹐尙未救滅﹐燒民房數十里﹐燒死居民無算。嘉邑幸邑尊溫公名綸﹐與安甫侄相商﹐早巳團練鄕勇﹐逃兵劫財物逃至嘉邑者﹐查訊明白﹐初六日﹐殺六名。以後逃來者﹐兵民混雜﹐溫公俱押出境外﹐嘉邑得安。幸安甫侄居心仁厚﹐且明於辦事﹐不至悞殺無辜﹐王氏之幸也。四月十三日﹐蘇郡失守。二十三日﹐昆山失守。二十八日﹐太倉失守。逃難人民不計其數﹐往南路去。五月初二﹐太倉土匪往婁塘外岡兩路夾進。城守熊中元﹑倪文龍﹑衙衛劉武英往擊﹐匪退。初三日﹐又來外岡﹐放火燒搶典當﹐官兵義勇往擊﹐擒數人﹐殺之﹐餘匪逃去。初五日﹐又來髙升橋打仗﹐傷義勇百餘名。縣城失守﹐溫公﹑熊公﹑倪公逃去。自申刻沿燒城中民房。初六日﹐城外沿燒民房。初六日早﹐匪卽去﹐城內外擄掠一空。初七日﹐土匪放火﹐搶典當﹐城內外四典俱空。初八日﹐上洋吳道憲差候補府陳冶云來守城﹐殺搶典者數人﹐帶紹勇二百名。初五日﹐有文生程應杓桐卿夫婦罵賊﹐曰「我秀才﹐豈肯從汝賊匪。」遂被殺﹐並殺大﹑小口二名。城中民擄去四百餘名。薛煥兵多通長髮。初五日﹐薛兵來﹐卽失守。初十日﹐溫公﹑倪公﹑熊公俱來城籌善後事宜﹐城中婦被姦者不少﹐不從者殺死。崔寄妻一人﹐乳及陰門割去。初十日﹐靑浦失守。十三日﹐淞江失守。五月二十七日﹐鄕民擒蕉湖船長髮五十六人﹐於髙升橋殺去。六月初五日﹐賊又來。嘉城鄕民貢獻者少安﹐不貢獻者俱被擄掠。至今八月初六日尙然。余避學生談商華家﹐妻兪氏於七月二十四日到安甫侄處。二十九﹑八月初一等日﹐唐家行被掠﹐又受難。家占三子。長遜﹑修家﹑旭升八月十四日來候。長髮久踞嘉城﹐竟無回家之日。安甫戊午北場首題﹕吾未見剛者。次題﹕敬其所尊。三題﹔不得於言﹐勿求於心﹔可不得於心﹐勿求於气﹐不可一。節錄安甫末第時詩數首﹕

憑文兢許奪標歸﹐誰道先登願競違。鯉更潛淵何日躍﹐龍仍畱壁幾時飛。

屬詞願受彊詞誚﹐說理甘貽奪理譏。畢竟文章無口物﹐任人稱是又稱非。

﹝呈伯父。﹞

運蹇時乖遇輒窮﹐蟾宮路遠復難通。長年客館愁煩內﹐盡日髙堂悵恨中。

有子不才虛厚望﹐無人曲解慰深衷。卽今竭力攻書史﹐欲報親恩岡極同。﹝呈母。﹞

霸王腆面賦虞兮﹐我獨無顏見老妻。秋闈連戰皆不捷﹐雁塔誰將姓氏題﹖

婦人識見未全非﹐夫婿從知是久微。癡心欲奪千人錦﹐漫說神龍破壁飛。

而今下第說不得﹐彊詞奪理受人譏。何爲鬱鬱久居此﹖且急遣人去告歸。

假歸莫告我不問﹐渠知我正逢厄運。卽今老母也難畱﹐生兒不肖敢誰慍。

吁嗟今古事﹐前後原相因。蹭蹬蘇季子﹐偃蹇朱買臣。

裘敝金盡不下衽﹐行歌采樵嫌其貧。故者已非故﹐親者已非親。

自慚學淺與才疏﹐敢說今人卽古人。待看點額龍門日﹐畢竟兒夫可絕倫。﹝示妻。﹞

安甫侄﹑小庾婿俱遷至崇明伍激鎭避難。余與妻﹑妾﹑子八捨﹐仍居談商華家﹐未知逃得過去否﹖幸安甫尙有西洋信一封通消息。長髮於十年開科取士﹐嘉邑申式三名﹐安亭二名。婁塘一名﹐姓氏嚴竹江﹐有詩四句﹐遂得中式。錄之。「天父天兄﹐干戈不動。天下太平﹐山河一統。」十一年三月十三﹐取齊童生。十五日考試﹐取秀才二十名。余於四月二十二日搬至廠頭峙伯館。於五月初八到上海。初十到崇明五滧東沈家宅﹐與安甫同居﹐喫用俱安甫供給。余行醫大方脈﹐稍有生意。八月初一﹐陳繡堂來﹐余購帽子三隻﹐計錢七百二十七文。行醫進門錢﹐每月可得三千。十一月二十七日﹐杭城又失守﹐浙宮俱逃至上洋。同治元年正月初一日﹐安甫侄早起拜佛﹐拜祖先﹐拜年﹐獻小圓子﹐與家無異﹐此亦可喜之事。自余有進門錢後﹐稍爲貼潤安甫﹐以圖永久﹐因逃難未知何日了也。壬戌三月初四日起﹐自爨﹐少米﹐小痰﹑安甫俱貼潤些。三月二十八日﹐嘉定又失守。四月初三﹐克復嘉定。十四﹐克復靑浦。未復之前﹐賊燒四鄕房屋﹐殺掠一空﹐田荒無人耕種。浦東長毛傷夷人頭目﹐夷人恨長毛﹐通而不通矣。上洋大勢﹐有夷人把守﹐可望不失。三月初一日起﹐余與妾﹑八捨自炊﹐妻仍喫安甫。嘉定﹑靑浦復失後﹐逃難至崇者不少。曾國藩在上江﹐於下江音響全無。本朝賣官賣爵﹐竟無一人可靠。余意天下百年之內﹐不得太平也。長毛鑄錢﹐名「太平天國聖寶」﹐余目親見。元年壬戌十二月初九﹐搬至廓家宅﹐房金七千二百﹐安甫出五千﹐二千二百餘自出。冬天進門錢少﹐妻又同居﹐喫口苦甚。嘉定又復﹐竟是荒城﹐人民已死十分之七﹐耕種無人﹐房屋全無。苦難﹐惟嘉定最苦。癸亥正月初二起至初四稍有進門錢。嘉定男女擄去﹑殺死﹑自盡﹐共及十分之八。田荒地白﹐屋宇全無﹐盡成荒土矣。安甫正月貼米八升﹐二月五升。小庾正月五升﹐癸亥二月五升。二年﹐三月初四戌時﹐妻兪氏病故﹐享年七十一歲﹐癸丑二月初十巳時生。咸豐十年六月初五﹐賊掠談商華家﹐八捨及妾投河﹐幸未死﹐余爲救起。余避柴堆中﹐免遭其辱。同治二年三月﹐打太倉﹐官兵傷八百﹐假夷人傷二百。時勢如此﹐焉得太平﹗三月十五﹐克復太倉。四月十三﹐克復昆山。癸亥九月初七﹐太太之棺蒙吳靜齋之恩帶回嘉定﹐煩吳峙伯安葬。前年餘夫婦妾子四人過海來崇﹐舡費十二千亦代出﹐此恩徳吾子孫斷不可忘。二年十月十二日﹐克復蘇州。前月﹐卽九月﹐初四﹐克復嘉定。余自三年九月初十搬至席家柵秦寅生房兩間﹐房金每月五百文﹐自出﹐航船稍有租錢﹐安甫稍爲貼助。四年﹐邑尊汪福安請余教義學﹐修金三十千﹐節敬六千﹐館設書院﹐學徒十八个﹐功課甚切。船租復原﹐又有館金﹐可以度日矣。惟山東撚匪勢盛﹐僧王陣亡﹐大爲可慮。上年十一月十八日﹐又得一男﹐行九﹐名鏡思﹐小名順捨。四年乙丑三月﹐太倉航船復原兩隻﹐班錢亦原價﹐每日一百。舊季姓之船﹐被金嶽串通吳二捨喫去﹐現在僅存生意﹐兩隻四班﹐每班十六日﹐租錢一千六百﹐稍佐度日之費。舊宅淸河橋﹐竟成一塊荒土。安甫買南門汪子安破房﹐六百六十千﹐修費六﹑七百千居住。余尙在秦房﹐房漏﹐夏間淫雨交作﹐困苦之甚﹐未知若何可過也。航船生意﹐只存三班﹐每日一百五十文一班。印大徳之親管去換船執照﹐竟費十三洋﹐若不換鎭洋﹐差人鎖船﹑鎖人﹑押停。亂世詐人如此﹐可惡﹐可惡﹗八捨四歲逃難至談宅﹐五歲至崇﹐六歲住沈家宅﹐七歲住廓家宅眞﹐八歲九月回嘉﹐九歲在書院讀書。乙丑十月二十八議白糧﹐安甫不在家﹐余與張云崖﹑秦鶴甫﹑楊月如﹑浦棣香等議二兩九錢五分﹐小極矣。從來未有如是之小也。邑尊汪公之徳﹐嘉民之幸也。上年議價三兩五錢﹐今年竟少五錢五分﹐幸極之事﹐於今見之。五年丙寅正月十六日開館﹐是日兩兒種花﹐八捨故未到館﹐未知吉凶若何也。種花之先生姓徐名少芹﹐是徐芹香之子。順捨先出約五六十粒﹐是狀元豆﹔八捨後出數千粒﹐性命幾乎不保﹐至今已三月初五﹐尙未起身﹐未知若何可安好也。至四月方復元到館讀書﹐亦屬幸事。端陽節﹐龍舟三隻﹐甚屬熱鬧﹐忘其爲亂世矣。五月初八日後﹐淫雨交作﹐花田沒壞﹐幾同道光二十九年。今已十六矣﹐幸已天晴﹐未知能晴幾日﹖不至荒年﹐方爲幸事。小暑驚雷﹐黃梅少陽﹐至六月十二日大暑方晴﹐可以不荒年。幸甚﹐幸甚﹗六月酷熱﹐連熱二十餘日不止。今已七月初二﹐立秋之後﹐仍未風涼。秦房處處殘破﹐惟園小山堂邑尊汪福安居住。少園於七月初一日病故﹐年止四十餘歲。觀此﹐余之處境﹐已屬妙境矣。同治五年丙寅﹐收成約六分。糧將起徵﹐今九月十八日矣﹐尙未起徵。學臺姓鮑﹐於十六日夜到太倉﹐十七日到宮院。場期單已見﹐於十月二十三考。太﹑鎭﹑嘉﹑寶童生進四十八名﹐於十一月十七送入學。丁卯二月十二亥時﹐又生一男﹐名祥捨。余命應有三子﹐今果然矣﹐命之不虛如此﹐但餘必多活幾年﹐方好過去。上年十一月初一﹐議白糧﹐議二兩五錢半﹐小極矣。聞今年以後﹐京中頒價下來﹐以後不議﹐未知確否﹖講聖渝﹐薪膳資每年十六兩﹐縣尊捐廉分送。期分三節﹐端陽﹑中秋﹑年夜﹐每節實得錢三千二百文﹐其領紙應領五兩三錢三分正。同治六年六月十一日起﹐每日必講﹐今已二十日矣﹐月月在縣前講。縣尊諭﹐每月送薪膳資三千﹐未知可能到手否﹖七月初十﹐收到錢三千。以後停講﹐初一﹑十五在西門外講。長毛於十年庚申五月初五到嘉定。初六日﹐城外沿燒民房﹐燒後卽去。六月初五又來嘉城﹐至十一年辛酉三月考童生以後卽去。同治元年壬戌三月二十﹐嘉城又失守﹐四月初三又克復。二年癸亥﹐在崇。三年甲子九月﹐回嘉。同治六年丁卯﹐嘉﹑寶木棉全荒﹐西鄕稻全熟﹐米價每升二十文。朔望講生錢被帳房喫去﹐止得錢二千一百八十文。可嘆﹐可嘆﹗

右馥芬居日記﹐爲子雨公所作﹐絕筆於同治六年丁卯﹐距公之卒蓋一年耳。﹝卒同治七年戊辰八月。﹞公年七十﹐有六子﹐三濬思﹝日記中名溫思。﹞堉思均早卒﹐鏡思習醬園業﹐卒年未三十﹐無子。

元增謹識。

