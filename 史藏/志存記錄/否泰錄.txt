否泰錄﹝明﹞劉定之撰

昔我太祖髙皇帝﹐膺受天命﹐驅逐胡元遁歸沙漠。其末帝妥歡帖木兒旣殂﹐﹝「其末年妥歡帖木兒旣殂」﹐「歡」原作「權」﹐據明紀錄匯編本﹑淸勝朝遺事本攺。﹞太祖以其君臨華夏﹐特謚爲順帝﹐可謂盛徳至仁矣﹗順之遺胤﹐據其故穴﹐仍君長其丑類﹐世數莫考﹐惟知其地名瓦剌。其君立於宣宗皇帝時者﹐名普花。此稱爲可汗﹐而彼自稱不可知﹐計必仍僭其先世大號也。故其臣亦悉用故時將相稱號﹐豈非羊質虎皮﹑鷙翰鳳鳴者哉。﹝「豈非羊質虎皮鷙翰鳳鳴者哉」﹐「鳴」原作「音」﹐據明紀錄匯編本﹑淸勝朝遺事本攺。﹞稱丞相者二人﹕一曰和寧王阿魯臺﹐一曰順寧王脫歡。常遣使朝貢﹐朝廷賜以詔書﹐亦稱之曰王。其後﹐二人相繼死﹐而脫歡之子曰也先﹐﹝「而脫歡之子曰也先」﹐「也先」原作「野仙」﹐據明紀錄匯編本及本書卷二八正統臨戎錄﹑卷二九李侍郎使北錄攺。下文徑攺﹐不再注。﹞悉有二人部屬﹐自號爲太師。君臣異處﹐常不相見。普花娶也先妹﹐以相團結。

今皇帝卽位以來﹐也先每年冬遣人貢馬﹐朝廷厚答金帛﹐過元旦郊祀始去。然久之漸桀驁不恭﹐往來通使等變詐反復﹐告以中國虛實。﹝「告以中國虛實」﹐「以」字原置「國」字下﹐據明朱當■﹝氵眄﹞國朝典故本﹑明紀錄匯編本攺。﹞也先求以其子結姻於帝室﹐﹝「也先求以其子結姻於帝室」﹐原脫「以其子結」四字﹐據明紀錄匯編本﹑淸勝朝遺事本補。﹞通使皆私許也。先進馬爲聘儀﹐朝廷不知也﹐答詔無許姻意。也先愧怒﹐以正統十四年七月初八日入寇。﹝「以正統十四年七月初八日入寇」﹐原脫「八日」二字﹐據明朱當■﹝氵眄﹞國朝典故本﹑淸勝朝遺事本補。﹞塞外城堡多陷沒﹐邊報日至。遣駙馬都尉井源等四將各率兵萬人出禦之。源等旣行﹐司禮監太監王振復勸上親徵。﹝「司禮監太監王振復勸上親徵」﹐原脫「太監」二字﹐據明朱當■﹝氵眄﹞國朝典故本﹑明紀錄匯編本補。﹞命太師﹑英國公張輔﹐太保﹑成國公朱勇等治兵。朝臣奏疏請畱﹐不允。

十七日﹐駕行。命郕王居守。每旦於闕左門西面坐﹐﹝「每旦於闕左門西面坐」﹐「面」原作「南」﹐據明紀錄匯編本﹑淸勝朝遺事本攺。﹞羣臣謁見﹐朝政皆太監金英﹑吏部尙書王直﹑學士髙谷﹑駙馬焦敬等共議。其從駕行者﹐尙書王佐﹑鄺埜﹐學士曹鼐等。﹝「學土髙谷。。。。。。尙書王佐鄺埜」﹐此段原無﹐據明紀錄匯編本﹑淸勝朝遺事本補。﹞官軍私屬共五十餘萬人﹐出居庸關抵宣府。井源敗報踵至。上至大同﹐驀有黑雲如傘罩營﹐雷電而雨。王振患之﹐乃以駕還。

八月十三日﹐至狼山。虜追及﹐遣朱勇等三萬騎還戰﹐皆敗死﹐無只騎回。是日﹐駕至土木。日尙未晡﹐去懷來城僅二十里﹐欲入之保懷來城。振輜重千餘輛在後未至﹐畱待之﹐遂駐土木。旁無水泉﹐又當虜衝。十四日﹐欲行。虜已逼﹐不敢動﹐兵士束手饑渴。十五日﹐﹝「十五日」﹐原無此三字﹐據明紀錄匯編本﹑淸勝朝遺事本補。﹞虜使持書來﹐﹝「虜使持書來」﹐原脫「來」字﹐據明紀錄匯編本﹑淸勝朝遺事本補。﹞以求和爲言。召曹鼐艸詔與和﹐遣二通事與虜使偕去。﹝「遣二通事與虜使偕去」﹐「通事」原作「通使」﹐據明紀錄匯編本﹑淸勝朝遺事本攺。﹞遂移營踰塹以行﹐回旋之間﹐行列己亂﹐爭先奔迸﹐勢莫能止。虜騎蹂陣而入﹐奮長矛以擊我軍﹐大呼﹕「解甲投刃者不殺﹗」眾裸袒相蹈藉死﹐蔽野塞川。虜叢入中軍﹐宦侍﹑虎貫矢被體如蝟。﹝「宦侍虎賁矢被體如蝟」﹐「侍」原作「使」﹐據明紀錄匯編本﹑淸勝朝遺事本攺。﹞上與親兵乘馬突圍﹐不得出﹐虜擁以去。文武軍吏免者﹐蓬首赤身踰山谷﹐連日饑餓得達關。虜舉我輜重﹐惟取金銀珠寶貴細者。其實虜眾僅二萬﹐我師死傷者過半矣。﹝「我師死傷者過半矣」﹐原脫「師」字﹐據明紀錄匯編本﹑淸勝朝遺事本補。﹞

十六日﹐上在虜營﹐手書遣使與懷來守將﹐言被畱﹐且索金帛。懷來城閉不可入﹐縋而登。復遣人送至京師﹐其夜三鼓﹐從西長安入報。

十七日﹐百官集闕下﹐頗聞敗報﹐私相告語﹐愁怨驚懼。出至紫陌﹐見軍士奔歸﹐瘡殘被體﹐血污狼籍。然尙未知上所在也。是日午﹐遣使賫黃金﹑珠玉﹑衮龍緞疋等物﹐馱以八馬詣也先營﹐請還車駕。

十八日﹐皇太后召百官入集闕下﹐命郕王權總萬幾﹐於午門南面見百官﹐始啟事奉令施行﹐眾皆謂行且卽眞矣。﹝「眾皆謂行且卽眞矣」﹐原脫「眾」字﹐據明紀錄匯編本﹑淸勝朝遺事本攺。﹞數日內外洶洶不自保。已而﹐皇太后詔天下﹐立皇子見深爲皇太子。又數日﹐尙書於謙等彈奏姦臣王振傾危宗社﹐歷數其罪千言。﹝「歷數其罪千言」﹐「千」原作「於」﹐據明朱當■﹝氵眄﹞國朝典故本﹑明紀錄匯編本攺。﹞讀旣畢﹐王諭以「自有處置」。謙等言「振罪惡滔天﹐今日不正典刑﹐滅其族﹐臣等皆死於此﹐不但已也。」因痛哭﹐聲徹中外。王起入內﹐中使將闔門﹐眾擁謙等隨入。太監金英傳令旨﹕「且退。」眾奮欲捽金英。英懼﹐言令藉沒振﹐遣指揮馬順往。眾曰「順﹐姦臣黨也。宜遣都禦史陳鎰。」金英脫身入。順前勸解﹐辭色稍遽﹐﹝「辭色稍遽」﹐原說「辭色」二字﹐據明紀錄匯編本﹑淸勝朝遺事本補。﹞給事中王竑捽順首﹐眾爭毆之﹐蹴踏撦裂﹐頃刻而斃。或就脫順靴擊﹐出其眼血﹐流門閾前。眾愈怒﹐求內使王﹑毛等二人。英使人捽出﹐亦擊殺之。曳三尸陳於東長安門﹐軍士猶爭擊不已。陳鎰奉令旨﹐率軍藉振宅﹐並其黨彭得淸﹑內使陳管家等。頃之﹐執振侄錦衣衛指揮王山至﹐反接跪於庭﹐共唾罵之。乃宣令旨﹕「獎諭百官﹐各歸蒞事。」拜謝而出。明旦﹐移郕王坐入奉天門左受朝﹐由此卽眞之議益急。

振宅在宮城內外凡數處﹐皆重檐邃合﹐僭擬宸居﹐器服綺麗﹐尙方不逮﹔玉盤徑尺者十面﹐珊瑚樹髙六七尺﹐﹝「珊瑚樹髙六七尺」﹐此句疑有脫漏﹐明紀錄匯編本作「髙六七尺者五七株」﹔淸勝巿遺事本作「髙六七尺者五六株」。﹞金銀十餘庫﹐馬數萬匹。臠王山於市﹐其族無少長皆斬。山弟林﹐亦爲錦衣衛指揮﹐從振死於虜。林凶悍尢其﹐姬妾百數。

二十二日﹐虜擁上至大同﹐城閉。校尉袁彬隨侍﹐以頭觸門大叫。於是廣寧伯劉安﹑給事中蓀祥﹑知府霍瑄出見﹐獻蟒龍袍。上以賜知院伯顏帖木兒及也先弟大同王﹑賽刊三﹐上曰「秋稼未收﹐軍士久饑﹐可全刈以入城。」又曰「虜欲歸我﹐情僞難測﹐宜嚴爲備。」安等獻酒﹐上酹地飲訖﹐虜令括城中犒軍物﹐並內官郭敬等金銀共二萬餘兩來迎駕。旣獻﹐虜咲不應。二十三日﹐﹝「上酹地飲訖。。。。。。二十三日」﹐此段原無﹐據明紀錄匯編本﹑淸勝朝遺事本補。﹞上索西瓜﹑雪梨﹐割與虜﹐食訖遂去。

過貓兒莊﹑九十九海子。又行﹐見蘇武廟﹑李陵碑。

二十八日﹐至黑松林﹐也先營在焉。上入營坐﹐也先拜稽首﹐入侍坐。宰馬設宴﹐出其妻四人以次奉上酒﹐歌舞以爲娛。其後﹐遂奉上居於伯顏帖木兒營﹐去也先營十餘里。伯顏帖木兒與其妻共見上﹐﹝「伯顏帖木兒與其妻共見上」﹐原脫「其」字﹐據明朱當■﹝氵眄﹞國朝典故本﹑明紀錄匯編本補。﹞拜稽首﹐亦如也先禮。伯顏帖木兒每二日獻羊﹐﹝「伯顏帖木兒每二日獻羊」﹐原脫「二」字﹐據明紀錄匯編本﹑淸勝朝遺事本補。﹞七日獻牛。也先每七日獻馬。二人者﹐每出獵﹐則又以其所獲野馬﹑黃牛之類來獻。

二十九日﹐皇太后命郕王早正大位﹐﹝「皇太后命郕王早正大位」﹐原脫「郕」字﹐據明紀錄匯編本﹑淸勝朝遺事本補。﹞﹐以安天下。有司擇日行禮﹐眾遂相率詣文華殿門﹐請王出﹐辭讓不允。眾共言「祖宗神器不可虛﹐聖母有命不可違。」有旨﹕「從請。」乃再拜﹐山呼而出。九月初﹐也先遣其酋長尙書來言﹐欲送上還京。入見﹐賜以冠帶彩段。臨行﹐以金百兩﹑銀三百兩﹑彩段若干賜也先。

初七日﹐王卽皇帝位﹐遙尊上爲太上皇。大赦天下﹐百官六軍賞賜有差。後數日﹐﹝「後數日」﹐「後」原作「十」﹐據明紀錄匯編本﹑淸勝朝遺事本攺。﹞也先復遣使至﹐書詞悖慢。朝廷復書﹐大略言中國已立皇帝﹐天下兵甲眾盛﹐可相抗禦之意。已而命羅通﹑孫祥爲副都禦史﹐守居庸﹑紫荊關﹔石亨爲武淸伯﹐總京師軍馬。

十月初﹐﹝「十月初」﹐「月初」原作「日」﹐據明紀錄匯編本﹑淸勝朝遺事本攺。﹞也先入寇﹐自紫荊關入﹐殺指揮韓淸等﹐孫祥走﹐死。初九日﹐虜至京師城西關外。﹝「虜至京師城西關外」﹐「西」字下原衍「北」字﹐據明朱當■﹝氵眄﹞國朝典故本﹑明紀錄匯編本刪。﹞石亨營於城北﹐兵部尙書於謙督其軍﹔都督孫鏜營於城西﹐刑部侍郎江淵參其軍。交址舊將王通爲都督﹐鴻臚寺卿楊善爲副都禦史﹐守城。虜攻城﹐﹝「虜攻城」﹐原脫「攻城」二字﹐據明紀錄匯編本﹑淸勝朝遺事本補。﹞連日抄掠。亨等與之殺傷相當﹐其酋長鐵元帥死焉。時畿內降附胡人畱居者多﹐乘時爲寇。朝廷重賞購捕﹐被獲者累日不絕。虜稍沮﹐復遣使言欲和。

十七日﹐以通政司參議王復爲禮部侍郎﹐中書舍人趙榮爲鴻臚寺卿﹐﹝「趙榮爲鴻臚寺卿」﹐原脫「寺」字﹐據明朱當■﹝氵眄﹞國朝典故本﹑明紀錄匯匯編本補。﹞持羊酒往也先營。也先與其弟及伯顏帖木兒擐甲冑屬弓矢﹐太上帶刀引復等前﹐露刃﹐懼之﹐復等拜訖。也先揮卻羊酒﹐取敕書視番字﹐太上取敕視漢字。也先謂復等﹕「爾小官﹐可令胡濙﹑於謙﹑王直﹑石亨﹑楊善等來﹗」﹝「可令胡濙於謙王直石亨楊善等來」﹐原脫「楊善」二字﹐據明紀錄匯編本﹑淸勝朝遺事本補。﹞復辭歸。時四方兵漸集﹐虜夜遁﹐﹝「虜夜遁」﹐「遁」原作「適」﹐據明紀錄匯編本﹑淸勝朝遺事本攺。﹞從居庸關出去﹐遺所掠牛羊﹑人口於路﹐以緩追兵。太上自紫荊關出﹐乘馬踏雪而行。遇險﹐則袁彬執鞚。﹝「則袁彬執鞚」﹐「鞚」原作「鞭」﹐據明朱當■﹝氵眄﹞國朝典故本﹑明紀錄匯編本攺。﹞旣入虜境﹐也先來見。宰馬﹐拔刀割肉燎以進﹐云「勿憂﹐終當送還﹗」食訖﹐辭去。

十九日﹐瓦剌普花可汗遣使獻馬。先此﹐普花駐兵關外﹐未入。至是﹐以尋舊約通和爲言。朝廷以其來緩師﹐卻之﹐胡濙﹑王直言「普花﹑也先君臣素不睦﹐宜受其獻以間之。」從濙等言﹐亦使人入見﹐獻馬八匹﹐賜衣服﹑冠帶﹑酒饌﹑金帛﹐﹝「賜衣服冠帶酒饌金帛」﹐原脫「服」字﹐據明朱當■﹝氵眄﹞國朝典故本﹑明紀錄匯編本補。﹞視常年有加。

二十二日﹐遣楊洪﹑孫鏜﹑範廣率兵二萬﹐擊虜之未去者。二十五日﹐破虜於固安﹐得牛馬驢數百匹﹐奪還人口萬餘。十一月初八日﹐以虜旣退﹐京師解嚴﹐降詔撫安天下。十一日。﹝「十一日」﹐「日」原作「月」﹐據明朱當■﹝氵眄﹞國朝典故本﹑明紀錄匯編本攺。﹞免朝﹐百官望拜太上聖節於朝天宮。

十三日﹐楊洪旋師﹐入見。言虜眾已盡絕﹐其實不過百餘散掠﹐各羣驅人畜以自擁衛﹐望之若數萬﹐眾官軍不敢逼。其南面去者﹐各郡以漸捕獲之﹔其北去者﹐﹝「各郡以漸捕獲之﹔其北去者」﹐此二句原無﹐據明紀錄匯編本﹑淸勝朝遺事本補。﹞洪等逐至關殲焉。猶殺官軍數百人﹐洪子儁幾爲其殺。﹝「洪子儁幾爲其殺」﹐「儁」原作「優」﹐據明紀錄匯編本﹑淸勝朝遺事本攺。﹞旣奏捷﹐以洪爲昌平侯﹐與副都禦史羅通練兵於東教場﹐石亨練兵於西教場。﹝「石亨練兵於西教場」﹐「石」字前原有「二十三日」字樣﹐據明紀錄匯編本﹑淸勝朝遺事本刪。﹞

二十三日﹐﹝「二十三日」﹐「三」原作「五」﹐據明朱當■﹝氵眄﹞國朝典故本﹑明紀錄匯編本攺。﹞也先遣使來索大臣迎駕﹐約以後月初三日至其營﹐否且又入寇。言詞甚慢﹐不答。二十九日﹐冬至﹐免朝。每年是日﹐遣官祭長陵﹑獻陵﹑景陵。﹝「遣官祭長陵獻陵景陵」﹐原脫「景陵」二字﹐據明紀錄匯編本﹑淸勝朝遺事本補。﹞至是以胡寇近在山外﹐﹝「至是以胡寇近在山外」﹐「在」原作「至」﹐據明朱當■﹝氵眄﹞國朝典故本﹑明紀錄匯編本攺。﹞陵旁宮宇﹑祭器皆被焚掠﹐守陵官軍死亡﹑逃竄﹐暫輟祭祀。

十二月初二日﹐贈太師﹑英國公張輔爲定興王﹐學士曹鼐爲少傅﹑吏部尙書﹑文淵閣大學士﹐皆死於土木者也。

初四日﹐尊皇太后爲上聖皇太后。初七日﹐尊母吳氏爲皇太后。初八日﹐立妃汪氏爲皇后﹔冊太上宮嬪周氏爲貴妃﹐卽皇太子所生母也。﹝「卽皇太子所生母也」﹐原脫「太」字﹐及「生」下衍「之」字﹐據明紀錄匯編本﹑淸勝朝遺事本補﹑刪。﹞初十日﹐詔告天下﹐赦在絞﹑流以下重囚。

景泰元年庚午正月初一日﹐受朝﹐免賀。初七日﹐太上書至﹐索大臣來迎。命公卿集議﹐﹝「命公卿集議」﹐原脫「命」﹑「集議」三字﹐據明紀錄匯編本﹑淸勝朝遺事本補。﹞推舉舊任老成當行者。

初十日﹐大祀天地於南郊﹐慶成賀宴如常年。十八日﹐遣都督範廣等率兵巡居庸等關﹐以虜入遼東﹑寧夏﹐皆有報至也。二十九日﹐遣都督等官石彪等﹐率兵巡懷來﹑宣府等城。

閏正月初十日﹐諜報虜掠西郵﹐取慶陽府所牧駝馬﹑牛羊以去。二十六日﹐大同奏﹕「虜至城下﹐總兵官郭登敗之。」升登定襄伯。﹝「升登定襄伯」﹐原脫「登」字﹐據明紀錄匯編本﹑淸勝朝遺事本補。﹞

二月初一日﹐﹝「二月初一日」﹐此句原作「二十八日」﹐據明紀錄匯編本﹑淸勝朝遺事本攺。﹞大同奏﹕「敗虜於黃土嶺﹐﹝「敗虜於黃土嶺」﹐原脫「敗」字﹐而「虜」字下衍「戰」字﹐據明紀錄匯編本﹑淸勝朝遺事本補﹑刪。﹞獲首級二十三顆﹐﹝「獲首級二十三顆」﹐原脫「二」字﹐據明紀錄匯編本﹑淸勝朝遺事本補。﹞馬驢一百二十三匹頭﹐﹝「馬驢一百二十三匹頭」﹐「二」原作「三」﹐據明紀錄匯編本﹑淸勝朝遺事本攺。﹞奪還男婦二百二十五名口﹐﹝「奪還男婦二百二十五名口」﹐「二百」原作「三百」﹐據明紀錄匯編本﹑淸勝朝遺事本攺。﹞器械衣服稱是。指揮使許貴之功也。」

十四日﹐宣府參將楊儁執喜寧。﹝「宣府參將楊儁執喜寧」﹐「楊儁」原作「洪瑒」﹐又「執」字上原有「以」字﹐據明紀錄匯編本﹑淸勝朝遺事本攺﹑刪。下文「洪瑒」照攺﹐不再出校。﹞喜寧﹐內侍從太上於虜中者﹐﹝「喜寧內侍從太上於虜中者」﹐原無「喜寧」二字﹐據明紀錄匯編本﹑淸勝朝遺事本補。﹞數導虜入寇﹐上患之。太上亦以虜入寇不已﹐和則不可﹔必不和﹐則還京未有期也。惡寧。寧又忌袁彬﹐嘗誘彬入營﹐將殺之。太上覺其詐﹐急召彬回﹐乃得免。及是﹐彬言於太上﹐遣寧﹐將命於儁索春衣。因遣軍士髙盤與俱。彬刻木藏書系盤髀間﹐以示儁﹐俾因其來執之。儁旣得書﹐與寧飲城下。盤抱寧﹐大呼儁從兵﹐遂縛寧至京師﹐﹝「遂縛寧至京師」﹐「遂縛寧」三字原作「部侍郎」﹐據明紀錄匯編本﹑淸勝朝遺事本攺。﹞處以極刑。於是﹐虜失其向導﹐亦厭兵矣。十六日﹐以石亨爲徵虜大將軍﹐﹝「以石亨爲徵虜大將軍」﹐「虜」原作「西」﹐據明紀錄匯編本﹑淸勝朝遺事本攺。﹞率步騎三萬五千人﹐出紫荊關﹐以巡北邊。其後﹐虜涉春及夏﹐不復大入。﹝「不復大入」﹐原脫「不」字﹐據明紀錄匯編本﹑淸勝朝遺事本補。﹞

六月二十六日﹐也先以屢遣使議和不成﹐俾其知樞密院阿剌爲書﹐遣其參政完者脫歡等來。上疑其詐﹐召文武百官議。以爲「虜交兵旣久﹐士馬疲怨﹐又失常年和好之利﹐度其情出於誠。且太上在虜﹐理宜迎復。虜縱以詐﹐﹝「虜縱以詐」﹐「縱」原作「總」﹐據明紀錄匯編本﹑淸勝朝遺事本攺。﹞我當推誠。」上聞允﹐遣禮部侍郎李實﹑大理寺少卿羅綺﹑指揮馬顯﹐與脫歡等﹐以七月初一日至也先營所失八兒禿之地。也先曰「兵端皆因通使陳友等小人締構﹐以致小事成大。及我送太上還京﹐不遣大臣來議﹐又殺使臣張關保等。我向北後﹐﹝「我向北」﹐原脫「北」字﹐據明紀錄匯編本﹑淸勝朝遺事本補。﹞遣者盈不花等﹐亦不生還。其故何也﹖」實等答曰「太師𨿽名送駕﹐兵行不戢﹐攻關掠野﹐朝廷豈信﹗張關保等死於陣﹐者盈不花等未至京﹐皆因將士不以爲來和﹐而以爲來戰故也。」也先曰「喜寧是朝廷內臣﹐我所遣來﹐何爲亦見殺﹖」實等答曰「喜寧蒙太上厚恩﹐乃導引太師兵馬﹐殺之宜矣。」也先曰「太上在此﹐我令伯顏帖木兒早晚恭敬﹐未嘗失禮。」因以酒酪飲實等。

十二日﹐﹝「十二日」﹐「二」原作「三」﹐與下文「十三日」重﹐據明紀錄匯編本﹑淸勝朝遺事本攺。﹞遣人引實等至伯顏帖木兒營﹐﹝「遣人引實等至伯顏帖木兒營」﹐原脫「等」字﹐據明紀錄匯編本﹑淸勝朝遺事本補。﹞見太上。實等拜泣﹐問起居。太上曰「朕非以畋遊而出﹐實爲生靈除害。然陷於此者﹐王振所致也。及也先實意送朕回﹐又被喜寧屢次阻住﹐但唆令進兵。王振﹑喜寧皆死矣。」因問上聖太后與上安好﹖又問舊臣數人。又曰「在此踰年﹐始見卿等。曾將衣服靴帽等來乎﹖」實等曰「虜中屢有人走回﹐皆不知車駕所在。朝廷遣使﹐亦無回報。以此臣等行時﹐諸物未帶。」時禦用物﹐惟金龍繡枕在。﹝「惟金龍繡枕在」﹐「金」原作「無」﹐據明紀錄匯編本﹑淸勝朝遺事本攺。﹞實等因自出所有食器﹑燒酒﹑焙肉爲獻﹐復欲盡取所賫米來獻。﹝「復欲盡取所賫米來獻」﹐原脫「米」字﹐據明朱當■﹝氵眄﹞國朝典故本﹐明紀錄匯編本補。﹞太上曰「小事勿勞卿等﹐爲朕通和﹐乃大事爾。」實等因極言王振曩昔擅國致寇之罪。太上曰「振未敗時﹐無人肯言。然朕亦不能燭姦﹐悔恨何及﹗」語將畢﹐伯顏帖木兒至﹐太上賜酒﹐共飲。伯顏帖木兒復邀實等至其帳﹐相與飲。實等回至太上帳﹐求畱宿。館伴者不肯﹐實等乃至也先營宿。

十三日﹐也先置酒以飲實等。也先曰「爾等念太上否﹖」實等曰「君父蒙塵﹐臣子豈不念乎﹗」也先曰「爾等旣念﹐何不迎回﹖」實等言來迎之意﹐也先將從之。伯顏帖木兒言禮物未備﹐不可容易﹐也先乃止。凡實等所與也先及伯顏帖木兒語者﹐其妻皆並坐共議﹐傳酒相待。也先﹑伯顏帖木兒貂裘帽﹐其妻珠琲覆面垂肩﹐碗酪盂肉長啜﹐亦更互吟彈歌舞以爲歡。﹝「亦更互吟彈歌舞以爲歡」﹐「彈」原作「談」﹐據明紀錄匯編本﹑淸勝朝遺事本攺。﹞

十四日﹐也先遣其右丞把禿同實還﹐貢貂皮﹑馬匹﹔遣其尙書土木罕以羅綺往大同﹐﹝「遣其尙書土木罕以羅綺往大同」﹐原脫「以」字﹐據明紀錄匯編本﹑淸勝朝遺事本補。﹞調回虜兵﹐不復擾邊。實辭太上﹐袖書三通以授實﹐其一奉上聖皇太后﹐其一達於上﹐其一諭羣臣。伯顏帖木兒約實速來成和好﹐且指也先幼子曰「此與朝廷議姻者也。」實不敢對。

十九日﹐實至懷來﹐遇右都禦史楊善﹑侍郎趙榮同可汗普花所遣使皮兒馬黑麻北去。蓋瓦剌國政皆也先專之﹐其兵最多﹔普花𨿽爲可汗﹐兵稍少﹔知院阿剌兵又少。君臣鼎足而立﹐外親內忌。其合兵南侵﹐利多歸也先﹐而獘則均受。﹝「而獘則均受」﹐「獘」原作「敝」﹐據明紀錄匯編本﹑淸勝朝遺事本攺。﹞及欲和﹐則也先恥屈意﹐而陰使普花﹑阿剌來言。阿剌所遣脫歡旣與實等行﹐普花所遣黑麻等復要善等出﹐惟慮和之不早成也。實等旣至京﹐﹝「實等旣至京」﹐原脫「京」字﹐據明紀錄匯編本﹑淸勝朝遺事本補。﹞緣邊虜兵皆退。

二十九日﹐善等至也先營﹐也先方出獵。八月初二日回營﹐與善等相見。太上遣袁彬來會。彬起臥長不離禦帳﹐﹝「彬起臥長不離禦帳」﹐原脫「彬」字﹐據明紀錄匯編本﹑淸勝朝遺事本補。﹞夜甚寒﹐則以身爲太上溫足。彬嘗病﹐太上坐壓彬肩背﹐取粥啖之以出汗。至是復勞﹐促善等盡言﹐也先遂許送太上還京。平章昂克曰「旣是送還﹐有何禮物﹖」善等曰「太師敬我君父﹐故送還。豈先論財乎﹖朝廷君臣蒙太師盛徳﹐﹝「太師敬我君父。。。。。。朝廷君臣蒙」﹐此段原脫漏﹐據明朱當■﹝氵眄﹞國朝典故本﹑明紀錄匯編本補。又「君臣」二字在紀錄匯編本作「臣子」﹐據朱本﹑淸勝朝遺事本訂正。﹞豈有不報﹗」也先曰「昂克說不合理。我圖垂名後世。」爾眾酋聞善語﹐皆以齒咬其指曰「好漢。」

初三日﹐善等見太上於伯顏帖木兒營。

初四日﹐也先請太上﹐太上至其營。餞行﹐也先彈琵琶﹐其妻舉酒。善等侍飲﹐執臣禮甚恭。也先嘆曰「中國好禮數﹗」宴畢﹐也先送出帳十數步﹐太上登馬乃退。蓋太上在虜營踰年﹐未嘗屈尊。也先間見﹐﹝「也先間見」﹐「間」原作「聞」﹐據明朱當■﹝氵眄﹞國朝典故本﹑明紀錄匯編本攺。﹞必致敬曰「我人臣也﹐何與天子抗禮哉﹗」嘗欲以其妹事太上﹐不從﹐乃止。以此深服聖徳。虜人往來窺覘天容﹐穆然殊無慘沮。﹝「穆然殊無慘沮」﹐「穆」字原脫﹐又「沮」原作「怛」﹐據明紀錄匯編本﹑淸勝朝遺事本補﹑攺。﹞惟問實等﹐﹝「惟問實等」﹐「問」原作「聞」﹐據明紀錄匯編本﹑淸勝朝遺事本攺。﹞言「聖母安好﹖」乃泫然出淚。飲食所餘﹐多以賜中國被虜者。及其將歸﹐莫不悲戀。虜人亦不忍別﹐﹝「虜人亦不忍別」﹐原脫「虜」字﹐據明紀錄匯編本﹑淸勝朝遺事本補。﹞連日各設筵餞行。

初八日﹐太上駕行﹐伯顏帖木兒護送。十一日﹐駐蹕野狐嶺﹐﹝「伯顏帖木兒護送。。。。。。駐野狐嶺」此段原無﹐據明紀錄匯編本﹑淸勝朝遺事本補。﹞伯顏帖木兒數百騎皆慟哭良久。旣別去﹐昂克於中路射麞﹐獲之﹐馳十數里來獻。十三日﹐至宣府。十四日﹐駐懷來。十五日﹐駐唐家嶺。上遣內閣學士許斌﹑商輅至﹐太上命書誥諭避位﹐﹝「太上命書誥諭避位」﹐原脫「誥諭」二字﹐據明紀錄匯編本﹑淸勝朝遺事本補。﹞免羣臣迎。十六日﹐自東安門入。上迎拜﹐太上答拜。拜畢﹐相抱持而哭。﹝「拜畢」﹐原無此二字﹐據明紀錄匯編本﹑淸勝朝遺事本補。﹞各述授受之意﹐推遜良久﹐乃送到南內﹐羣臣就見而退。大赦天下﹐有生咸欣欣焉。﹝「有生咸欣欣焉」﹐「咸」原作「成」﹐據明朱當■﹝氵眄﹞國朝典故本﹑淸勝朝遺事本攺。﹞

臣竊謂聖朝承平旣久﹐﹝「聖朝承平旣久」﹐「旣」原作「歲」﹐據明朱當■﹝氵眄﹞國朝典故本﹑明紀錄匯編本攺。﹞釁孽潛滋﹐內有姦臣播弄﹐外有驕虜憑陵。故己巳中秋之變﹐亙古所無。然尙賴天心默佑﹐皇基鞏固﹐振威以遏其侮﹐厚徳以化其順。故庚午中秋之慶﹐亦亙古所無。斡旋乾坤﹐﹝「斡旋乾坤」﹐「斡」原作「幹」﹐據明紀錄匯編本﹑淸勝朝遺事本攺。﹞並明日月﹐用夏變夷﹐撥亂反正﹐何其神速也哉﹗

按﹕英廟北狩蒙塵﹐虜人侮禍﹐旋奉駕歸﹐此自古之所無也。固國家國勢之彊﹐亦人事有以中其機會。是時郕王監國﹐不欲急君。邊人謝之曰「中國有主矣﹐虜人抱空贄而負不義於天下﹐所以汲汲來歸。蓋合鄭公孫申之謀也﹗」

又按﹕景帝當多難之餘﹐而能任賢選將﹐南徵北距﹐轉危爲安﹐易亂爲治﹐其功可謂不細。惟不欲奉迎英廟﹐只此一事大不是。事𨿽不是﹐而英廟之歸實由於此。何也﹖蓋無意於迎者﹐乃所以迎之也﹔不欲其歸者﹐乃所以趣其歸。此意也﹐景帝不知之也﹐一時廷臣不知之也。使當時急於奉迎﹐則彼必以爲我所重在此﹐而挾畱爲質﹐以怵中國。如宋之徽﹑欽﹐迎請愈勤﹐﹝「迎請愈勤」﹐「請」原誤爲「淸」﹐據文意攺。﹞而愈不可得矣﹐委骸沙漠爲萬世羞。惟不急其君﹐而無意於郊﹐則彼以爲與其抱空質而無用﹐曷若歸之以樹恩。此漢髙分羹之謾語﹐所以謬敵而致太公之歸。是故英廟之復歸﹐天也﹐非人謀之所及也。𨿽然亦會逢其適也。值我國家气運之盛﹐而胡虜之無大志也。

臣因取目擊耳聞﹐參以楊善﹑李實所述奉使錄﹐錢溥所撰袁彬傳﹐﹝「參以楊善李實所述奉使錄錢溥所撰袁彬傳」﹐原脫「李實所述」四字﹐又「撰」字原作「述」﹐據明紀錄匯編本﹑淸勝朝遺事本補﹑攺。﹞約其繁蕪﹐著爲此錄。﹝「著爲此錄」﹐「著」原作「其」﹐據明紀錄匯編本﹑淸勝朝遺事本攺。﹞蓋出徵之月﹐否卦用事之月也﹐回鑾之年﹐景泰紀元之年也。先之以否﹐繼之以泰﹐𨿽世運關天數矣﹐名之曰否泰錄。自以身備史臣﹐於國家大務不敢不具載﹐以備遺忘故也。﹝「以備遺忘故也」﹐「備」原作「待」﹐據明紀錄匯編本﹑淸勝朝遺事本攺。﹞聖神相繼於億萬年﹐撫念前事﹐豈不增修致治保邦之良圖哉﹗

