

近代名人軼事錄

作者﹕杏坡居士

近代名士風流﹐不遜兩晉。以下名人軼事﹐選自近代野史筆記﹐略加編綴﹐博网友一笑。杏坡居士識。

散原老人義寧陳伯嚴﹝三立﹞﹐雅望淸標﹐耆年宿學﹐蕭然物外﹐不染塵氛﹐溯其生平﹐蓋以貴公子而爲眞名士﹐𨿽嘗登甲榜﹐官京曹﹐而早非仕宦中人﹐詩文所諧均精﹐亦足俯視羣流。其所最推許者﹐當屬通州範當世肯堂﹐集中投贈獨繁而摯。一作云「公知吾意亦何有﹐道在人羣更不喧。」又曰「萬古酒杯猶照世﹐兩人鬢影自搖天。」此「使君與操」之勝慨也。

譚延闓死﹐散原爲挽章云「家訓守黃門﹐莫問大名垂宇宙﹔天才追玉局﹐尙畱遺詠桂匡廬。」上贊譚不繼娶﹐下則美其詩才也。

張之洞督兩江﹐陳散老以故人陳銳知縣需次江南久無差缺﹐屢向之洞言「陳令文學政治甚通達﹐佳吏也。」之洞一日傳見。陳思與之洞一談﹐必折服之﹐爲最上策。之洞詩與駢文﹐是其所長﹐不如專談古文﹐或攻其所短。計定入見﹐之洞問曰「汝善何種文學﹖」曰「古文。」又問﹕「古文習何文﹖」曰「八大家。」又問﹕「八大家喜讀何家﹖」曰「韓昌黎。」問﹕「韓文最喜讀何篇﹖」曰「《原道》。」之洞連聲曰「《原道》《原道》。」語未終﹐舉茶送客﹐陳銳從此無見總督之望矣。之洞語散原日﹕「陳令不佳。」入民國﹐有人與散老談及﹐散老曰「陳伯弢弄巧成拙。」

辛亥革命﹐張勛守南京﹐樊樊山爲江寧布政使﹐攜印渡江潛逃。李梅庵奄時爲提學使﹐奉張命署理藩司﹐蓋張勛與梅庵爲江西同鄕﹐梅庵且曾誓死不走也。但布政使銅質印鈐已被樊山攜走﹐不得已﹐刻一木印﹐執行藩司職權。會張勛敗走﹐江寧入民軍手。梅庵乃將藩庫存餘二百餘萬現款點交南京紳士保管﹐隻身來上海﹐易名「淸道人」﹐鬻書自活。樊山亦避地上海。兩人以前後藩司之故﹐銅印木印之嫌﹐各避不見面。兩方從者﹐不免互爲誚讓之詞。樊方謂李攜藩庫巨款來滬﹐李方謂樊攜印逃走﹐且有向樊索取原有印鈐之說。時湖北軍政府派代表來滬﹐公請樊山回鄂﹐主持民政省長」樊山辭之。﹝其時禺亦爲軍政府邀請樊山代表之一。﹞李方揚言﹐如樊山回鄂﹐宜先將江蘇藩司印交出。散原老人聞之曰「淸廷遜位﹐屋已焚折﹐各房猶爭管家帳目耶﹖」乃公斷曰「銅印如存﹐畱在樊家﹐作一古董﹔木印已灰﹐事過景遷﹐何必爭論。」聞者咸謂散原老人可謂片言折獄。

梅庵鬻書畫﹐月可售一二千金﹐家人數十口﹐賴以活命。其寡嫂欲攘奪之﹐得存私囊﹐家中違言日起﹐繼以吵架。婦人不遂所欲﹐穢言蜚語﹐隨口卽是﹐侵及梅翁﹐莫由自白。此種吵架消息﹐傳至上海﹐素不慊於梅翁之遺老聞之﹐乃廣爲宣傳﹐彼此告語﹐積毀所至﹐曰「此可以報復淸道人﹐使其無地自容矣」。攻擊最力者爲某氏﹐殆深恙梅翁奪彼筆墨之利﹐故造謠無微不至。散原老人聞之﹐怒曰「若輩心術如此﹐尙可自鳴髙潔耶﹖如不斂迹﹐予必當大庭廣眾﹐痛揭其釣心鬥角之詭術。」一日﹐遺老宴會﹐散原忽對大眾痛責其人口﹕「吾將代淸道人批其頰。」沈子培助之。遺老有自愧者﹐相與逃席而去﹐謠詠始息。小石云「此後吾輩見某氏﹐亦視若路人。」淸道人摯友﹐祇散原與子培耳。

王壬秋最精《儀禮》之學﹐平生不談《儀禮》﹐人有以《儀禮》問者﹐王曰「未嘗學問也。」黃季剛曰「王壬老善匿其所長﹐如拳棒教師﹐畱下最後一手。」章太炎與人講音韻﹑訓詁﹐不甚軒昂﹐與人談政治﹐則眉飛色舞。陳散原與人談詩必曰「吾七十歲後已戒詩矣。」求其寫字﹐𨿽午夜篝燈﹐必勤勤交卷。黃季剛曰「是能用其所短。」

凡著述大家﹐皆有平生用功夾帶﹐手鈔祕本﹐匿不示人。毛大可夫人曰「汝以毛三有學問乎﹖皆實獺祭來也。」謂從祕本脫畫出之耳。

章太炎有手鈔祕本數十冊﹐蠅頭小楷﹐極精善﹐皆漢﹑魏以前最好文調。故其作文﹐淵雅古茂﹐有本原也。一日﹐太炎爲人作文﹐末有「是眞命也夫﹐君子。」劉成禺曰﹕『先生𨿽套用四書「吾知勉矣夫﹐小子」﹐實從先生祕本中得來。』太炎怒目相視。

戰前之五六年間﹐廬山爲政治中心﹐四方冠蓋轅集﹐不時亦有二三奇特之人物點綴其間。某年﹐蜀有王揖唐其人應召至廬﹐主政者將有所咨詢﹐而王之本意實爲幹祿來。彼時段合肥南下不久﹐安福舊宦頗爲中樞所注意﹐王復能貌飾淸流﹑僞裝風雅﹐在廬乃成爲一時活躍之人物﹐詩酒之會殆無虛夕﹐歪詩爛唱﹐咸載某雜誌之采風錄中。某君謂此時之采風錄可作政治文獻讀者﹐皆此輩爲之也。惟陳散原先生深薄之。先生時亦以追暑至廬﹐不免被擁赴會。先生素端厚﹐不欲直斥其人。一日﹐眾偶談及廬山之石實爲大觀﹐先生喟然曰「當然﹗廬山任何矮石皆髙於新貴一首﹐非新貴皆矮於石也﹐新貴之首常低而廬山石之首不低也。」一席閧然﹐揖唐時亦在坐﹐踧踖而已。

故詩人陳散原先生﹐爲中國詩壇近五百年來之第一人﹐不僅學力精醇﹐其人格尢淸嚴無滓﹐足以岸視時流。寇陷北平﹐先生困居危城﹐音問斷絕﹐而時論不翳﹐使在他人﹐且不免疑謗之交集矣。民國二十二三年﹐先生腰腳尙健﹐曾歸金陵小住﹐有以輕車載之往遊陵園者﹐出中山門﹐見道旁秧田成簇﹐丰腴翠美﹐先生顧而樂之﹐語其車中同伴曰「南京眞是好地方﹐連韭菜也長得這樣齊整﹗」聞者大噱﹐以爲先生故作諧語﹐而先生穆然﹐蓋眞「不辧菽麥」也﹐其心地渾厚質朴如此。

章太炎﹝炳麟﹞髙文碩學﹐蔚爲近代鴻儒。其人个性特彊﹐有時不免流於偏執﹐有「章瘋子」之稱。癸丑﹝民國二年﹞秋間﹐太炎甫度蜜月未久﹐應共和黨之招﹐由上海抵北京。時袁世凱以其持論侃侃﹐好爲詆訶﹐固深忌之﹐且聞其嘗與謀二次革命﹐尢不慊於懷﹐對章之來﹐頓興「天堂有路爾不走﹐地獄無門自來投」之感。遂被袁世凱羈畱﹐至丙辰﹝民國五年﹞袁死﹐始得恢復自由而南旋。

﹝《一士類稿》﹞

袁世凱禁之都門時﹐太炎憤甚﹐於几案旁徧書「袁世凱」三字﹐日必擊之數四。又嘗書「死耳」二字爲橫批贈人。初﹐山東某氏﹐曾隸民黨籍﹐自請監視先生﹐實陰相護持﹐事之頗謹﹐暇輒求爲作字撰文﹐更以其先人傳志請。先生曰「爾非袁世凱門下小走狗耶﹖」曰「惟。」曰﹕自知者明﹐甚善﹐當爲爾翁作佳傳以傳之。」

孫嶽初錄民黨﹐後附曹錕﹐以事南下﹐因謁先生滬寓小樓。刺入﹐先生持杖遲之樓門。孫上﹐乃迎擊之﹐曰「何物孫嶽﹐亦北洋派鷹犬耳﹐何面目來此相見﹗」孫狼狽下。追擊之﹐罵不止云。

方太炎被羈北京﹐有轉求袁世凱最親信張祕書者﹐爲之緩頰曰「袁總統挾有精兵十萬﹐何畏懼一書生﹐不使恢復自由乎﹖」張瞋目答曰「太炎文筆﹐可橫掃千軍﹐亦是可怕的東西﹗」

章氏嗜學而不好潔﹐說者謂有王介甫之風。其於飲食﹐不顧滋味之優劣﹐菜肴惟就近處者取食之﹐余縱有珍味﹐箸弗之及也。當被羈龍泉寺之時﹐拒絕官方供給﹐自起夥食﹐司庖者請示作何菜﹐章想得二種﹕一爲蒸蛋糕﹐以雞蛋爲食品之最普通者﹐易於想到也﹔一爲蒸火腿﹐以火腿在南中所常食﹐故亦思及也。二種以外﹐不復有第三種﹐於是頓頓蒸火腿﹐天天蒸蛋糕。

民國三年元旦﹐錢玄同接章之明信片一紙﹐開首爲「此何年」三字﹐以下又有「吾將不復年」之句。玄同見之﹐以其措語不祥﹐慮有意外﹐翌日亟往省視。章氏所寓之樓爲共和黨本部﹐至則室中闃其無人﹐惟章氏新書之字多幅﹐縱橫鋪列﹐幾滿一室﹐而酒气撲鼻﹐蓋章氏以燒酒和於墨汗中作書也。

章氏欲出京﹐玄同因問將何往。章氏正襟危坐﹐肅然而言曰「長沮桀溺﹐耦而耕﹐孔子過之﹐使子路問。」玄同曰「將往天津乎﹖」曰「然﹗袁世凱欺人﹐居心叵測﹐此間不可一日居﹐明日卽先至天津﹐再由津南下。」翌日﹐果行﹐軍警等隨至東車站而截畱之﹐章氏痛哭袁氏無狀而已。旋有大鬧總統府之事。

梁啟超乙未﹝光緒二十一年﹞會試﹐副考官李文田極賞其捲﹐已議取中﹐卒爲正考官徐桐所厄﹐以致擯棄。李氏於落卷批「還君明珠雙淚垂」之句﹐以志慨惜。

柯劭忞鳳蓀幼讀甚慧﹐七歲卽有「燕子不來春已晚﹐空庭落盡紫丁花」之句。惟沈酣典籍﹐幾於入魔。甲戌﹐會試落第﹐與李季侯丰綸同赴河南禹州投親﹐已入豫境﹐離禹城僅九十里﹐坐車行至深溝﹐其地兩面懸崖﹐中爲大道﹐雨後山水陡下﹐季侯淹斃﹐柯踞車蓋之上﹐崖上人縋而得之﹐竟得生。柯氏旣脫險﹐歸至遂平﹐叩見其父後﹐見案頭有某書一部﹐亟取而閱覽﹐於遭險之事﹐不語不遑提及。其父檢點其行裝﹐睹水漬之痕﹐詢之﹐而柯氏方聚精會神閱書﹐未暇以對。其父旋於其攜回之書籍中﹐見有《蘿月山房詩集》一冊﹐則李季侯所作也。因問及李氏﹐柯對曰「死矣。」而手不釋卷﹐神不他屬。父怒﹐奪其書而擲諸他﹐訶之曰「爾舅身故﹐是何等事﹗乃竟不一言﹐書呆子之呆﹐一至於此耶﹗」

杭人胡光墉﹝雪巖﹞以商業稱霸﹐名著中外﹐聲勢顯赫。至光緒九年癸未所業倒閉﹐舉國震動。據傳胡之輿夫﹐相隨旣久﹐亦擁巨資。輿夫有家﹐兼畜婢僕﹐入夜輿夫返﹐則僉呼曰「老爺回來了﹐快此燒湯洗腳﹗」

林紓平生任俠尙气﹐性剛毅木彊﹐善怒﹐責人每至難堪﹐嫉惡尢嚴﹐好急人之急。其譯西方說部書﹐多藉王壽昌﹑魏易﹑陳家麟輩口述﹐平生實不諳西文。惟於西方文家語气口吻﹐能以中土文曲曲達出。紓文事之暇﹐兼工技擊﹑書畫。嘗於書室中設兩案﹐一作畫﹐一作文譯書。鄭孝胥嘗過其寓齋﹐戲之曰「此非畏廬﹐乃造幣廠也。」

散原七十初度﹐時在廬山﹐螺江陳弢庵太傅年已八十餘矣﹐於舊京寄詩爲壽﹐有「爲間皤陽湖上月﹐可能重照兩龍鐘」之句﹐散原讀之曰「吾師正念我。」卽日命駕北上﹐敬問起居﹐前輩重親師門﹐風誼之篤如此。散原﹐弢庵典試所得士也。

﹝錄自《魚千里齋隨筆》卷上﹐近代中國史料叢刊續輯本﹞

戊戌政變﹐散原實主張之﹐其父因以罪廢﹐此散原最爲疚心之事﹐故其崝廬迷哀詩﹐沈痛入骨﹐其句云「嗚呼父何之﹐兒罪等梟境」﹐若非內疚﹐通常哭父﹐何得有此等語﹐又云「乎生報國心﹐祇以來貲毀﹐稱量遂一施﹐堂堂待悍史﹐維彼苓奪徒﹐浸淫壞天紀﹐唐突蛟蛇宮﹐陸沈不移唇﹐朝夕履霜占﹐九幽益痛此﹐兒今迫禍變﹐苟活蒙愧趾」。

張作霖死﹐張學良以二萬金乞爲其父作墓表﹐而散原拒之。學良乃以一萬金餉章太炎﹐而大炎執筆﹐世人於是知二人之身價矣。

林琴南淸末應試﹐文中偶用《管子》成句﹐曰「諸侯皆令已﹐獨孤國非其國也。」張文襄之洞以淹雅稱﹐被命爲總裁﹐將令字下一巨點﹐斥曰「不通。」後十年﹐林至京師﹐之洞忽以人介紹﹐與林相見﹐過從甚歡。一日﹐忽問曰「君曾應春闈乎﹖」林曰「老母見背後﹐遂不北來。」之洞曰「僕爲總裁時﹐君亦在試否﹖」林曰「是科薦卷﹐適經相國之眼。」之洞大驚曰「捲落矣﹐吾作何語﹖」林笑曰「第三藝用《管子》﹐公斥爲不通﹐故未獲售。」之洞大踧踖﹐曰「老悖﹐老悖﹗」

內務府郎中慶寬伺候慈宮﹐頗見信用。有一日﹐徳宗﹝光緒﹞因慈壽要送禮﹐乃告慶寬曰「我要送太后壽禮﹐汝爲我備之。」慶乃打四个金鐲式樣呈進﹐謂皇上要送老佛爺壽禮﹐四个鐲樣﹐請旨要那樣﹐就打那樣。太后曰「我四个都要。」慶舉以回奏。徳宗問﹕「四鐲須價多少﹖」慶曰「值四萬。」徳宗驚曰「豈不是要抄我家了﹗」傳聞徳宗私蓄四萬﹐存在後門錢鋪生意﹐故有此說。

庚子時聯軍入京﹐有某國武員招數妓侍酒。悅一姬﹐而譯者傳語﹐欲畱一宵﹐不吝纏頭資。姬曰「吾𨿽爲妓﹐決不肯失身於外人。」譯者以告﹐武員怒曰「不從者死。」乃拔刀置案上。妓憤然奪刀於手曰「今日必死一人﹗」武員懼而遣之﹐且曰「吾見支那官吏多矣﹐不意乃有此妓。」

當雪巖方盛時﹐有僧以貲五百元存於杭城典肆﹐肆以爲方外書名不便﹐拒而不納﹐僧以木魚敲於門外﹐三日三夜。光墉偶過其處﹐問故﹐許之。及敗﹐僧至取款﹐不與﹐則敲木魚不止。肆夥笑謂之﹕「和尙﹐汝昔以三日三夜之力而敲入﹐今欲以三日三夜之力敲出﹐不可得矣。」不得已而以婦人衣褲折價相抵。僧持泣曰「僧攜此他往﹐誠不知死所矣。」

大刀王五者﹐鏢客也﹐素以義俠稱。譚瀏陽重基從與訂交焉。庚子拳匪肇亂﹐聯軍入城﹐王五見西兵無禮日甚﹐輒與其徒數十人﹐日以殺此輩爲事。某日﹐有石某之宅爲西兵圍困﹐五經其地﹐憤與之鬥﹐手殺數十人﹐繼以中彈過多﹐遂被執。西人以爲義和團之餘黨也﹐槍殺之﹐棄其屍。明年正月﹐沈愚溪收五屍而葬之﹐且樹碣志其地﹐今無人知其處矣。愚溪嘗語人曰「五死累月﹐天寒屍未腐﹐嚼齒怒視﹐目光炯炯如生﹐猶可想見當時憤斗之狀」云。

庚子時﹐許景澄文肅﹑袁昶忠節力陳不可與列彊起釁﹐光緒下殿執景澄手而大哭﹐三人團聚共泣。慈禧怒曰「這算什麼體統﹗」許﹑袁遂入獄﹐分系南北所。當在獄中道別﹐袁忠節執景澄手曰「人生百年﹐終須有一死﹐死本不足惜﹐所不解者﹐吾輩究何以致死耳。」景澄笑曰「死後自當知之﹐爽秋何不達也﹖」

張文襄之洞七十生辰﹐樊雲門增祥撰駢文二千餘言爲壽。中多敍述文襄外任四十餘年﹐凡所興作﹐輒遭部臣齮齕﹐云「不嘉其謀事之智﹐而責其成事之遲﹔不諒其生財之難﹐而責其用財之易。」文襄閱至此段﹐掀髯笑曰「雲門的是可兒﹗」

散原先生不喜人稱以「西江派」﹐嘗與其門故胡翔冬教授談﹕「人皆言我詩爲西江派詩﹐其實我四十歲前﹐於倍翁﹑後山詩且未嘗有一日之雅﹐而眾論如此﹐豈不冤哉﹖」翔冬乃曰「世猶有稱吾詩爲學先生之詩者﹐若以此例之﹐豈不也是冤哉﹖」先生亦大笑。

張作霖死﹐張學良以二萬金乞爲其父作墓表﹐而散原拒之。學良乃以一萬金餉章太炎﹐而大炎執筆﹐世人於是知二人之身價矣。

李蒓客﹐晚號越縵老人﹐才而狂﹐著述甚富﹐所居在保安寺街﹐某歲宅門貼一聯云「保安寺街藏書十萬卷﹐戶部主事補缺一千年。」是時補主事缺甚難﹐有弱冠入部﹐迄乎老死未得補缺者。

王壬秋闓運文章爾雅﹐著作斐然﹐固爲淸季一大家。迨入民國﹐袁世凱因其有重名﹐特設國史館以羈縻之。當民初﹐王在京見袁氏所爲多不道﹐曾戲爲聯云「民猶是也﹐國猶是也﹐何分南北﹔總而言之﹐統而言之﹐不是東西。」時人以爲禰衡漁陽三撾。

徐自華與秋瑾善。一日瑾偃臥飲泣﹐徐駭然問﹕「子有恙乎﹖」不答。「何忽作此態﹖」又不答。「思家乎﹖」曰「我無家可思。」「思親乎﹖」曰「母𨿽老﹐嫂甚賢。」「憂國乎﹖」搖首拭淚。徐默思良久﹐忽悟曰「今日三月十九﹐乃前明亡國之期﹐子得毋感觸於此乎﹖」秋瞿然﹐握徐手曰「慧哉子也﹗旣解此﹐胡不與我同志﹖」徐曰「子必長公子﹐抑費宮人轉世耶﹗」

張勛最喜戲劇﹐聞其在徐州時﹐每屆宴客﹐當酒酣耳熱之際﹐興致勃發﹐輒於紅氍毹上﹐扮演《空城計》《四郎探母》《碰碑》《逼宮》諸戲﹐自命爲小叫天第二。詎日久則狃於習慣﹐凡語言舉動﹐皆含戲劇之意味。卽其入京謁僞帝宣統﹐溥儀賜坐﹐勛操戲白對曰「萬歲在上﹐安有老臣座位﹖」宮中侍值之人﹐睹其狀﹐莫不掩笑﹐而勛殊不自覺耳。

陳伯嚴嘗從王壬秋問奇字。右銘公撫湘時﹐壬秋嘗往來署中﹐與伯嚴相爲講習。伯嚴一日侍父側﹐右銘顧問﹕「王先生爲何如人﹖」伯嚴對曰「東方歲星遊戲人間一流也。」右銘笑而頷之﹐已而作諧語告之曰「我初不解古絕代佳人作何狀﹐若王先生﹐眞个一絕代佳人矣。汝幸自持﹐愼勿被其勾引到舊學窩中﹐溺而不返也。」

庚子之變﹐兩宮回鑾未數日﹐大臣卽議籌款建正陽門樓。光緒帝曰「何如畱此殘敗之迹﹐爲我上下儆惕之資。」而慈禧以諸臣之議爲是。月餘卽召外優演劇﹐外城各班名伶與焉。

譚壯飛夫人李氏﹐幼嫻內則﹐博極羣書﹐譚嘗嘆爲明達。及壯飛殉戊戌之難﹐夫人輿入湘撫署﹐跪地痛哭﹐袖出寸刃自刎﹐頸血濺陳右銘中丞衣袂而死。

章太炎績學雄文﹐傑出近代。當有淸光緒季葉﹐卽自負極髙。其《癸卯獄中自記》云「上天以國粹付余。自炳麟之初生﹐迄於今玆﹐三十有六歲﹐鳳鳥不至﹐河不出圖﹐惟餘以不任宅其位﹐繄素王﹑素臣之迹是踐﹐豈直抱殘守闕而已。又將官其財物﹐恢明而光大之﹐懷未得遂﹐累於仇國﹐惟金火相革歟﹐則猶有繼述者。至於支那閎碩壯美之學﹐而遂斬其流緒﹐國故民紀﹐絕於余手﹐是則余之罪也﹗」

復辟之謀﹐張勛曾對其曹氏言之﹐婦輒以爲不可。迨所謀已遂﹐且加封親王﹐婦大罵其夫無良﹐謂﹕「民國待汝不爲不厚﹐今冒天下之大不韙﹐汝縱不爲一身計﹐獨不爲子孫計乎﹖今𨿽封忠勇親王﹐吾恐汝他日將爲平肩王矣。」張問平肩王何說﹐婦大聲曰「汝將來首領必不保﹐一刀將爾頭砍去﹐汝之頸不與兩肩一字平麼﹖」

袁世凱遷居三海﹐卽密謀帝制。每庖人烹魚﹐袁命姬妾收藏鱗片之較大者﹐云以制藥。後創浴池於居仁堂側﹐入浴後﹐從者刷池﹐輒見巨鱗數片雜垢膩皮屑中﹐相傳以爲眞龍。其變詐皆此類也。

王湘綺嘗與曾文正公論事﹐其時曾坐案前﹐耳聽王言﹐手執筆寫。曾因事出室﹐湘綺起視所寫爲何﹐則滿案皆「謬」字。曾復入﹐湘綺論事如故﹐然已知曾不能用。

左文襄公平回疆後﹐勛望益崇。一日謂人曰「君視我何如駱文忠﹝秉章﹞﹖」其人對曰「不如也。」文襄曰「何以知之﹖」曰「駱公幕府人才有公﹐公幕府人才乃不復有公﹐以此觀之﹐殆不如也。」文襄大笑曰「誠如子言﹗誠如子言﹗」

義和團之變﹐諸國聯國入都﹐兩宮西幸﹐詔李合肥鴻章議和。及和議定﹐公合肥疾篤﹐臨終無他語﹐但曰「未知兩宮肯回鑾否﹖」遺疏略言「今日中國譬如人有重病﹐必靜養元气﹐始可漸復﹐倘更跳踉大叫﹐其斃也速矣。」及鴻章死﹐侯官嚴幾首﹝復﹞聯云「使當日盡用公言﹐成功必不止此﹔若晚節無以自見﹐士論又當如何﹖」

吳妍人爲粵之佛山人﹐故自署曰「我佛山人」。有某小報與之筆戰﹐誤以「山人」二字等諸山樵﹑山民之類﹐致將「我佛」二字連綴成文﹐登諸報紙。吳見狂笑不已﹐翌日興師問罪﹐謂「我系佛山人﹐故曰﹕『我佛山人』﹐何得竟施腰斬之罪。佛說『未免罪過』﹐善哉是言﹗」

光緒戊申八月﹐爲袁世凱五十生辰﹐在東安門外北洋公所大開壽筵﹐且演佳劇。時有某名士欲諂袁﹐獻一壽聯云「戊戌八月﹐戊申八月﹔我佛萬年﹐我公萬年。」前聯謂袁於戊戌八月政變得勢﹐後聯兼頌西太后。至十月﹐慈禧薨﹐袁亦隨之罷職。有好事者爲易此聯數字云「戊戌八月﹐戊申十月﹔我佛今年﹐我公明年。」

張勛旣擁廢帝復辟﹐宣言於眾曰「今後凡京中各部衙門﹐所雇用之侍從人等﹐悉以有辮者充之。」於是京中引車賣漿者流﹐苟有豚尾者﹐無不踴躍投效﹐張來者不拒﹐優給雇資。其部下六千辮子軍﹐利其值﹐有脫軍衣釋槍械攺易名姓﹑廁身其間者﹐勛不知也﹐喜謂左右曰「我說人心不忘故主﹐今日果應其言。不然﹐那里來這許多有辮子的人呢﹖」言訖﹐掀須狂笑﹐樂不可支。

翁叔平同禾﹑張孝達﹑端午橋輩﹐頗好古學﹐喜收藏﹐一時都中古籍﹑金石﹑碑刻搜羅殆盡。外省屬吏欲藉內僚爲援引﹐往往以金石書翰代土儀﹐頗投時好。聞某太守至京師﹐攜《欽定四庫全書提要》一部送某相國﹐外自署「宋板四庫全書」六字﹐付琉琉廠裝潢。及呈時﹐某相國笑曰「《提要》爲本朝著作﹐君從何得此宋板也﹖此乃無價瑰寶﹐實不敢收。」某大慚而出。

葉志超兵敗平壤﹐逛奔以還﹐惶遽中失履﹐以襪行。蒯禮卿京卿笑云「所謂剗襪步香階﹐手提金縷鞋。」

八國聯軍入都後﹐李鴻章爲全權大臣﹐入都議約。每一條例﹐皆幾經商酌而後定。及全文錄出﹐示意吾國﹐其言曰「但得諭旨照準﹐現時撤兵﹐節令正好。若交炎夏﹐便不能行﹐須遲至九﹑十月以後。遲一日﹐則多費百萬﹐秋後須多一百餘兆」云。李爲代奏﹐奉旨兪允。建徳周玉山制軍時爲直隸布政使﹐嘆曰「誰爲全權大臣者﹖直畫諾大臣而已﹗」

京師輿夫四名﹐諺云「頭一个洋洋得意﹐第二个不敢泄气﹐第三个渾天黑地﹐第四个不知那里。」談者比以軍機大臣。

張勛復辟﹐康有爲奉詔﹐以一品服色往﹐見者知其未脫艸野之气﹐莫不匿笑。當道不得已﹐賜以頭品秩﹐有爲奔走經年﹐他無所得﹐僅頂帶榮身而已。梁啟超云「將帥則烏雲瘴气﹑幾榻煙霞﹔謀臣則巧語花言﹐一羣鸚鵡。」不爲有爲稍畱餘地。

石達開孑身就俘﹐就死之日﹐駱文忠秉章言曰「石某﹐今日就戮﹐爲汝想﹐亦殊值得。計自起事以來﹐蹂躪數省﹐我方封疆大吏﹐死汝手者三人。今以一死完結﹐抑何所恨﹗」石笑曰「是俗所謂成則爲王﹐敗是爲寇也。今生你殺我﹐安知來生我不殺汝耶﹖」下階﹐步略緩﹐其兩屬下之亦被俘者左右侍立﹐且曰「仍主帥請前。」遂就戮。

光緒漸行新政﹐合肥李文忠公﹝鴻章﹞洞悉東西各國情形﹐然其督直隸﹐於新政則若不甚措意。南皮張文襄公﹝之洞﹞督兩湖﹐則百端具舉﹐惟所辦又未盡愜人意。有評兩公者曰「張南皮閉目而奔﹐李合肥張目而臥。」又西林岑云階制春煊﹐與項城﹝袁世凱﹞﹑南皮同負時望﹐有評三公者曰「南皮有學無術﹐項城有術無學﹐西林不學無術。」人亦多推爲確論。

常熟翁叔平﹝同禾﹞相國﹐被黜編管後﹐在籍深自韜晦﹐年七十餘﹐卒於家。易簀之際﹐口占絕命詞示後嗣曰「七十年來事﹐蒼茫到蓋棺。不將兩行淚﹐輕爲汝曹彈。」無限深情﹐令人讀之﹐有「江上峯靑」之感。

陜西北一帶多流沙﹐隨風遷移﹐聚散無定﹐民間田廬﹐往往被其湮沒﹐且至成災者。樊雲門﹝樊山﹞先生官陜西布政時﹐有某縣稟報沙災﹐其事由數語最奇特。語云「稟爲縣境忽來流沙一股﹐始則沒城足﹐旋卽齊城腰﹐繼且跨城肩﹐熱將來城頂﹐請派兵兩營﹐前來拿沙由。」雲門得此稟﹐援筆批云「沙可拿乎﹖此創聞也。」作《拿沙賦》以當批﹐有四句云「似此狂沙﹐非拿不可﹐通稟拿沙﹐沙何處躲﹖」

梁任公亡命日本﹐嘗題神戶中華會館聯云「擅方壺圓嶠之奇﹐海气百重﹐此間自辟神仙府﹔繼舜水梨洲而至﹐齊煙九點﹐終古無忘父母邦。」

淸徳宗﹝光緒﹞聰穎好讀書﹐尢畱心外事﹐顧受制於慈禧﹐計不得逞。翁常熟﹑孫壽州同爲師傅﹐諗帝有攺革政治之決心﹐頻以彊鄰陰謀﹑生民疾苦上達睿聽。光緒長太息曰「朕豈爲亡國之君哉﹗朕豈爲亡國之君哉﹗」

翁叔平相國﹝同禾﹞書法冠絕一時﹐居京師﹐索書者戶限爲穿﹐相國苦之。某京卿持團扇乞書﹐相國大書「山窮水盡」四字﹐某慚而毀之。蓋其人久無差缺﹐境況蕭條﹐方以事干求。

張幼樵佩綸以馬尾之敗褫職﹐李合肥雅重其才﹐延之入幕。有愛女年近不惑﹐猶閨中待字﹐因使執贄焉。女公子詩文俱佳﹐師生時有唱和。一日合肥詣書齋﹐張對之曰「女公子不櫛進士也。」合肥笑容滿面曰「師譽弟子逾量﹐吾女曷敢當此﹖」時張年將花甲﹐續弦之念甚熾﹐同事於晦若侍郎﹐以蹇修自任﹐致詞合肥﹐合肥欣然諾。張乃剃須納采﹐由西席爲東牀。好事者以聯嘲之曰「老女配幼樵﹐無分老幼﹔東牀卽西席﹐不是東西。」

丁未﹐徐錫麟刺殺皖撫恩銘﹐滿大臣如驚弓之鳥﹐談虎色變﹐胥有戒心﹐端方爲甚。其有金陵﹐提學使陳伯陶以事進謁。時天气燥熱﹐陳俯身向靴囊取折扇﹐端方驚起﹐狂呼曰「子勵﹝陳字﹞胡爲者﹖」陳抽扇出﹐徐曰「持此取涼耳﹐帥座曷惶恐乃爾﹖」方郝然復坐﹐不能出一詞。

趙次珊﹝爾巽﹞待屬吏素嚴劾﹐某撰一聯諷之曰「爾小生﹐生來刻薄﹔巽下斷﹐斷絕子孫。」次珊見之﹐易曰「爾小生﹐生來秉性﹔巽下斷﹐斷不容情。」

張季直﹝謇﹞好作諧語﹐出言成趣。科舉時﹐戲對其西席某曰「君名場蹭蹬﹐蓋屁股未嘗紅腫耳﹗」某大駭﹐面有不豫色。季直曰「君毋駭。君不聞板子頭上出狀元之語耶﹖予髫齡﹐好登山遠眺﹐竟日始歸。師以逃學嚴責﹐必令露體受笞。予仿佛憶之﹐其數不在庚子賠款下也。」某適午餐﹐而飯噴矣。

季直嘗爲袁項城﹝世凱﹞師。尺箋往來﹐項城向以「夫子」稱之。旣顯貴﹐攺稱「季老」。迨爲元首﹐更易稱爲「季兄」。先生以書詰之曰「公之地位逾髙﹐對某之稱謂迹逾卑。師降爲老﹐老易爲兄﹐不知兄又將變爲何﹖」項城不能答。

曹錕性躁急喜怒﹐一言不合﹐便至動手。其任第三鎭統制時﹐有人密告某軍械官舞獘營私﹐曹大怒﹐立縛之﹐自打軍棍數十。旋悉事莫須有﹐遂升某爲管帶﹐且慰之曰「吾輕信人言﹐打爾屁股﹐良用歉然﹗今爾屁股已消腫否﹖諺云﹕『越打越發』﹐已升爾官矣。」

王壬秋好詼諧﹐主講長沙某書院時﹐有瀏陽某增生﹐釋瀏字義曰「瀏與快通。」先生援筆批曰「瀏與快通﹐則瀏陽可作快陽矣﹖快陽有此增生也﹐何患不快中哉﹗」

壬秋入都見項城﹐呼之曰「老弟。」項城以壬老稱之﹐先生不悅﹐嘗對人曰「項城稱余曰壬老﹐不知其祖端敏公甲三與余交綦篤﹐不稱太世叔﹐而曰老﹐非禮也﹗」聞者唯唯。

汪逆精衛盤踞滬西時﹐穴居如鼠﹐而其人雅慕袁世凱﹐屢以爲言。遂亦有人制一聯嘲之﹕「國祚不長﹐八十幾日袁皇帝﹔封疆何仄﹐三兩條街汪政權。」

王小航﹐名照。戊戌政變前﹐以禮部主事資格條陳新政﹐勸光緒出洋遊學。其提倡白話文﹐據其自言﹐約早於胡適之二十年﹐嘗以舊作《廉孝子傳》授予副刊發表﹐記其中有數語曰「孝子每日對父遺像﹐依時進盤﹖茶飯如生時﹐呼曰﹕爸爸喫飯啊﹗爸爸洗臉啊﹗」以此文體爲人作傳﹐當時已目爲革命之新兵矣。

梁鼎芬與章太炎共談﹐評可當世之維新人物﹐梁曰「康有爲霸气縱橫﹐不失爲一佳士﹐惟深沈不可測﹐傳其頗有做皇帝之野心﹐君識其人﹐亦謂可信否﹖」太炎大笑答曰「君誤矣﹐皇帝人人可做﹐康有爲如僅圖爲皇帝﹐尙不足爲異﹐最荒謬者﹐則其人竟妄想欲爲教主也﹗」

郭沫若﹑郁達夫所爲文熱情奔放﹐達夫好於文中連用「啊啊」二字﹐沫若則善用「喲」字﹐如「妻喲」﹑「仿吾喲」之類﹐取二君作品驗之﹐幾無頁不可得其例證。又吳老稚暉筆調甚辣﹐亦有一習慣﹐喜於文中連用「呸呸呸」三字﹐讀時遂益覺聲容並茂。有好事者乃作一詩調侃三公﹐末二語云「各有新腔驚俗眾﹐郁啊郭喲稚暉呸」也。

蔡孑民﹝元培﹞門生滿天下。先生性和易﹐少言笑﹐而有時作語極風趣﹐北大同學會曩在京中﹐每逢五月四日必盛宴同學而捧先生爲上座﹐年年如此﹐先生頗憊苦之﹐一次戲語鄰席曰「吾輩此日眞成喫『五四』飯矣﹗」一座啞然。

林畏廬門下有二士﹐皆權熱不可一世﹐一爲徐又錚﹝樹錚﹞﹐一則梁逆鴻志。梁逆與其兄白原同納贄林門﹐而畏翁不喜之﹐偶見梁作詩有「漸老從亡妾﹐還翻未讀書」句﹐以爲峻刻過甚﹐非端士之吐屬﹐梁逆亦不甚過從。又錚𨿽拜門少晚﹐而執禮甚恭﹐嘗牽引畏翁少子出爲小官﹐畏翁溺愛此子﹐不能禁也。安福系盛時﹐或問畏翁﹕「二門生如何孝敬﹖」畏翁苦笑曰「我有一子﹐一門生教之做官﹐一門生教之嫖妓而已。」

太炎先生晚年﹐性气稍和而態甚莊肅﹐一日與黃季剛同坐閒話﹐忽發問曰「季剛汝試答我﹐婦人身上諸物﹐以何物爲最美乎﹖」季剛忍俊不禁﹐則徐徐答曰「未知也﹐先生之見何如﹖」太炎先生欣然曰「以我觀之﹐婦人之美﹐實在雙目。」季剛大笑起曰「人謂先生癡﹐據此以觀﹐先生何當癡也﹖」

章太炎初爲兪曲園弟子﹐後旣向心革命﹐對學術之認識亦一變﹐遂作《謝本師》之文﹐否認此一重師弟關系﹐文載《章氏文鈔》中﹐譎麗可誦。

周樹人﹑作人旅東京時﹐從太炎學古文﹐崇拜先生甚至﹐作人以古文譯歐人名作甚多﹐卽系受太炎之影響﹐後𨿽參加陳﹝獨秀﹞﹑胡﹝適之﹞文學革命之壁營﹐漸與其師異趣﹐然師生之誼未絕也。迨太炎依附孫傳芳﹐投壺復古﹐作人乃仿太炎謝兪氏之例﹐亦作《謝本師》文﹐載《語絲》周刊﹐大詆太炎。

抗戰發動以後﹐北平羣鬼幢幢﹐作人亦被累於日婦﹐不能自衤暴其淸白﹐輿論甚不恕之﹐於是北大某生嘗從作人習文藝者﹐亦作《謝本師》之文﹐以作人施於太炎者施之作人焉。

袁世凱旣爲總統﹐復謀稱帝﹐欲网羅全國士俊爲己助﹐至少求其不爲梗。章太炎先生以此因緣﹐被徵入都。某日行過新華門﹐忽自拭其目﹐大聲讀曰「新莽門﹗」同行者皆失色。

壬寅年﹐張文襄督鄂時﹐舉行慈禧太后萬壽﹐各衙署懸燈結彩﹐鋪張揚厲﹐費資鉅萬。邀請各國領事大開筵宴﹐並招致軍界﹑學界﹐奏西樂﹐唱新編愛國歌。辜鴻銘時在座陪宴﹐謂學堂監督梁某曰「滿街都是唱愛國歌﹐未聞有人唱愛民歌者。」梁某曰「君胡不試編之﹖」

辜略一佇思﹐曰「余已得佳句四句﹐君願聞之否﹖」曰「願聞。」辜曰「天子萬年﹐百姓花錢﹔萬壽無疆﹐百姓遭殃。」座客嘩然。

郭筠仙侍郎﹐名嵩燾﹐出使西洋﹐見各國風俗之齊整﹐回國語人曰「孔孟欺我也。」

有客問辜鴻銘曰「張文襄學之不化﹐於何處見之﹖」曰「文襄帥天下以富彊而富彊未見﹐天下幾成餓殍。此蓋其知有國而不知有身﹐知有國而不知有民也。卽此可見其學之不化處。」

陳立秋侍郎名蘭彬﹐出使美國。有隨員徐某﹐夙不諳西文。一日﹐持西報展覽頗入神﹐使館譯員見之訝然曰「君何時已諳悉西文乎﹖」徐曰「我固不諳。」譯員曰「君旣不諳西文﹐閱此奚爲﹖」徐答曰「余以爲閱西文固不解﹐閱諸君之翻譯文亦不解。同一不解﹐固不如閱西文之爲愈也。」

張之洞胞弟之淵﹐爲候補道﹐辦大釐金﹑糧臺﹐虧空巨帑﹐廷寄派大員查辦﹔之淵畏罪﹐吞金死。梁節庵﹝名鼎芬﹞胞弟鼎�﹐爲湖北知縣﹐亦辦大釐金﹐亦因大虧空﹐吞金自殺。之洞與節庵話及家世﹐流涕不置﹐白日看云﹐無弟可憶也。時有縣丞稟見﹐名梁鼐芬者﹐之洞持手板﹐連呼梁鼐芬者三四﹐不問一語而入﹐見節庵曰「汝今有弟矣﹐梁鼐芬也。」

張之洞曾謂王湘綺雲「我爲博學﹐君爲鴻詞﹐合爲一人﹐始可應博學鴻詞考試。」湘綺答曰「若必如此﹐又從何處得同考之人﹖

王湘綺長公子名伯諒﹐性極迂拙。其弟子張正陽﹐則貌愚而心實巧。一日﹐侍坐湘綺樓﹐湘綺曰「飽食終日﹐無所用心﹐難矣哉﹐是爲王伯諒。羣居終日﹐言不及義﹐好行小慧﹐難矣哉﹐是爲張正陽。孔子以爲難者﹐我皆教之﹐難矣﹗」

蕭少玉爲湘綺弟子﹐嘗隨湘綺至鄂﹐便謁張之洞﹐卽爲湘綺呈名片。閽者問曰「老者何人﹖汝又何人﹖」少玉答曰「請謁者王舉人﹐傳帖者蕭舉人。」

之洞俱延入﹐以上賓禮之。

湘綺先生在船山時﹐湖南巡撫陸春江赴衡拜謁﹐先生不納。陸去半日﹐先生買小舟追百餘里回拜。或以問﹐答曰「前之不納﹐示不敢當﹐後之遠追﹐又以示敬。」

湘綺先生在船山時﹐湖南巡撫陸春江赴衡拜謁﹐先生不納。陸去半日﹐先生買小舟追百餘里回拜。或以問﹐答曰「前之不納﹐示不敢當﹐後之遠追﹐又以示敬。」

某次課期﹐王湘綺先生出賦題﹐某生賦中有「船中一枝曲﹐曲中是何人」二語。先生批曰「是耒陽人。」或問其故﹐答曰「耒陽駛船人喜吹小笛﹐此生殆寫實非用典。」

袁氏稱帝時期﹐革命黨與反對帝制派﹐羣集上海﹔而復辟黨與淸室遺老﹐亦以上海爲中心地﹐宴會來往﹐儼然一家﹐其反對袁世凱則兩方一致也。臨川李梅庵瑞淸曰「昔趙江漢與元遺山﹐相遇於元都﹐一談紹興﹑淳熙﹐一論大定﹑明昌﹐皆爲之嗚咽流涕﹐實則各思故國﹐所哀故不相侔。吾輩麕淞滬﹐復辟排滿﹐處境不同﹐其不爲李騫期則同﹐皆不贊成袁氏帝制自爲也﹐吾輩其金﹑宋兩朝人乎﹗」

洪憲推翻﹐黎元洪繼任﹐樊增祥﹝樊山﹞以同鄕老輩資格﹐遺書元洪﹐求爲大總統府顧問之流﹐呈一箋曰「大總統大居正位﹐如日方中﹐朱戶重開﹐黃樞再造﹐撥雲霧而見靑天﹐掃欃槍而來紫气﹐國家鹹登﹐人民歌頌。願效手足之勞﹐得荷和平之祿。如大總統府顧問﹐諮議等職﹐得棲一枝﹐至生百感。靜待靑鳥之使﹐同膺來鳳之儀。」元洪接此函﹐徧示在座諸人曰「樊樊山又發官癮。」

某進士公見人讀《史記》﹐問爲何人所著﹐答曰「太史公。」進士曰「太史公是那科翰林﹖」

孫文與人言反淸復明﹐尙有不了解者﹐孫文卽舉示制錢正面之「某某通寶」﹐問曰「汝等識此字乎﹖」曰「能識。」又舉反面滿洲文示之﹐則曰「不識。」

歐洲大戰初起﹐徳國雄風一世﹐威震世界。世凱乃一切師承徳制。其練兵也﹐軍中步法﹐令攺用徳禦林軍步伐。其訓將也﹐選將皆用畱徳陸軍學生。其選制服也﹐先由家庭攺革﹐諸子皆著徳國親王陸軍制服﹐照相頒示。其教子也﹐圈出蔭昌爲諸子徳語教師。其每日呈進居仁日覽﹐亦譯奉《徳皇威廉本紀》一紙。乃至於蓄須﹐府中文武軍官﹐咸模仿世凱嗜好﹐蓄威廉二世八字牛角須。醉心徳制﹐無所不至﹐心感徳皇助成帝制也。

章太炎民元往北京﹐一見參謀次長陳二庵﹐卽曰「此中國第一等人物﹐然他日亡民國者﹐必此人也。」聞者以爲妄﹐而二庵恨之刺骨。其串通共和黨胡﹑鄭諸人誘章入京﹐安置龍泉寺﹐軟禁北京﹐皆二庵所爲也。太炎死﹐二庵曰「太炎云歿﹐世間無眞知我陳某爲何如人者。太炎眞知我﹐我亦眞知太炎。彼陸朗齋謂得章太炎作一篇文字﹐勝過用十萬兵馬﹐猶輕視太炎耳﹔我則謂太炎一語﹐足定天下之安危也。」乃親作挽聯﹐寄往蘇州﹐聯云「囊括大典﹐整齊百家﹐否歲值龍蛇﹐千載修名君比鄭﹔人號三君﹐國推一老﹐抗顏承議論﹐世間北海亦知劉。」未聯卽指章太炎人物月旦語。

陸朗齋﹐名建章﹐爲袁世凱軍政執法處處長。太炎被囚龍泉寺時﹐朗齋送之入寺﹐騎馬前導過市。人問陸何故尊重太炎若此﹐陸曰「他日太炎爲我艸一檄文﹐我可少用十萬兵馬﹐安得不尊重﹖我對太炎曲盡禮貌﹐自爲表示﹐不與陳二庵同流也。」

黃季剛與人爭論音韻﹐擊案怒辯﹐忽來巨雷﹐震屋欲動﹐季剛不知何往﹐尋之﹐則蜷踞桌下。咸曰「何前之恥居人後﹐而今之甘居人下也﹖」季剛搖手曰「迅雷風烈必變。」

季剛少溺女色﹐晚更沈湎於酒﹐垂危嘔血盈盆﹐仍舉酒不已。醉中狂罵﹐人不能堪。人常規之曰「學者變化气質﹐何子學問愈精﹐脾气愈壞﹐不必學汪容甫也。」季剛曰「予乃章句之儒。」

吳興沈尹默與劉成禺﹑汪旭初善﹐一日語二人曰「汝與我及汪旭初﹐他日落泊﹐有一合夥生意可做﹔三人同往蘇州玄妙觀﹐汝髙坐當門說書﹐我東列書案賣字﹐旭初西列畫案賣畫。汝以說書召集顧主﹐說至重要神妙處﹐暫休息﹐予與旭初開場賣書畫。賣畢再說﹐說停又賣﹐可成三人佳話。」

戊戌難時﹐譚嗣同﹑康廣仁﹝康有爲之弟﹞﹑林旭及楊深秀等﹐悉見捕﹐以八月十三日棄市。就義之日﹐觀者萬人。壯飛顏色自若﹐臨決呼剛毅前曰「吾有一言。」剛不顧﹐遂就戮。春秋三十有三。

瀏陽譚壯飛嗣同之未見捕也﹐有某國公使﹐勸其出遊以避禍。壯飛笑謝曰「東西各國之倡革命﹑肇新國者﹐莫不從流血而成﹐而我國無聞焉。此革命之所以終不成歟﹖有之﹐請自嗣同始。」卒不去﹐遂及於難。

秋瑾被收﹐無供詞﹐僅書「秋雨秋風愁煞人」七字。

光緒晚年﹐有經濟特科之試﹐蓋等於淸盛時之博學鴻詞。由三品上京堂及各督撫保薦﹐不拘資格﹐考取第一名爲梁士詒。或有譖之孝欽者曰「此人粵籍而梁姓﹐蓋康有爲之弟子而梁啟超之兄弟也。」孝欽甚怒﹐梁聞而逃之香港。

科舉旣廢﹐湖南王壬秋闓運年已七十矣﹐忽被薦入都﹐特賞檢討。同時出洋遊學生畢業回國者方與考試﹐有牙科徐景文者亦得授館職。壬秋戲爲詩云「愧無齒錄稱前輩﹐幸有牙科步後塵。」

珍妃不爲孝欽所悅﹐旣貶長門﹐庚子變起﹐孝欽倉卒召之出﹐推入古井﹐命宮監推垣一堵以覆之。次年夏﹐始起而殯焉﹐貌如生。迨崇陵成﹐復起金棺﹐附於徳宗﹑孝定之旁。

宣統之登極也﹐其父攝政王抱之而升﹐淨鞭甫鳴﹐宣統大啼﹐攝政王慰之曰「皇帝別哭﹐一會兒就完了。」後三年淸祚遂終﹐人謂攝政王一語成讖。

段祺瑞組閣﹐電招鄭孝胥入閣長交通﹐鄭復電曰「家有小事﹐弗克應召。」

江杏村﹝春霖﹞躬耕深山中﹐鄕鄰有伯仲爭田產﹐持械互鬥毆﹐江親調解之﹐不聽﹐乃長揖曰「兄弟鬩於墻﹐外禦其侮﹐柰何勿省悟﹖」爭者棄械﹐叩首謝罪。

黃季剛流竄東瀛﹐以不得返鄕裏上先人冢墓爲憾﹐宵中魂夢繞母丘墓。旣寤﹐悲傷至於吻旦。其師章炳麟稱季剛念母若與阮籍同符。

章枚叔炳麟流居海外﹐教授諸畱學者以國學。睹國事敗壞﹐大憤﹐思適印度爲浮屠﹐資斧困絕﹐不能行。寓廬至數日不舉火﹐日以百錢市麥餅以自度﹐衣被三年不浣﹐困厄如此而徳操彌厲。

蔡松坡鄂爲雲南都督﹐治軍嚴肅。民懷其徳﹐醵資建生祠﹑鑄銅像。蔡謝曰「彰人之功﹐不若拯人之命。」滇人賢之。

劉申叔師培隨端方入蜀﹐端遇害﹐劉聞風逃滬﹐仇黨欲殺之﹐章太炎爲之鳴冤曰「今者文化陵遲﹐宿學凋喪﹐一二通博之才如劉師培輩𨿽負小疵﹐不應深論。殺一人無益於中國﹐而文學自此掃地﹐使禹域淪爲夷裔者﹐誰之責耶﹖」劉因得免。

民國成立﹐百度維新﹐於晦若擬一聯懸於戶曰「男女平權﹐公說公有理婆說婆有理﹔陰陽合歷﹐你過你的年我過我的年。」見者以爲雋語。

柯鳳孫辭參政﹐人問之﹐柯曰「政出多門﹐何參之有﹖」

袁世凱屢徵康南海﹐康堅不起﹐袁以詞致之曰「京洛故人﹐河汾弟子。咸占匯進﹐宏濟艱難。愛國如公﹐寧容獨善﹖」康答曰「問道求賢﹐三徵未已。猥以銜卹﹐未酬隆情。情豈忘於憂國﹐而創深巨於思親。」

梁星海鼎芬以書報吳子修云「門外大雪一尺﹐門內衰病一翁。寒鴉三兩聲﹐舊書一二種。公謂此時枯寂否﹐此人枯寂否﹖」吳曰「趣人趣語。」

客問李季臯經邁曰「邇日往來者都是何等人﹖」李曰「閉門謝客﹐擁書自樂久矣﹐朝夕往來於室者﹐一貓﹑一犬耳。」

王湘綺性彊直﹐人靡不憚之﹐羣相語曰「見湘綺畏其嚴責人﹐旣歿﹐又思之弗止。」

於晦若溫和謹厚﹐與人異趣﹐久爲卿貳而艸冠布衣﹐挾詩書數冊日走什剎海﹑陶然亭諸名勝﹐埋頭吟誦﹐見者不知其爲朝貴也。

淸道人﹝李瑞淸﹞未達時﹐武陵余某測其必顯貴﹐以長女字之﹐未婚卒﹐復字以次女﹐又卒﹐更字以三女名梅者。旣婚﹐數年逝。淸道人感其風義﹐因自號曰「梅癡」﹐終身鰥居不更娶。

梁燕孫士詒童年讀於塾﹐課余﹐師對諸生曰「盍各言爾志。」一生答曰「弟子他日倘得入翰苑﹐一麾出守﹐作良二千石足矣。」次及梁﹐梁曰「大丈夫生天地間﹐不爲英雄﹐便當爲流寇。」師咋舌久之﹐退而告其父曰「哲嗣將來名位﹐上可方周﹑召﹐下亦不讓蕭﹑曹﹐公宜及時勒抑之﹐使不入邪途。」其父曰「師言過譽矣﹐但求其能自立亦大幸也。」

袁世凱稱皇帝﹐攺元洪憲﹐爵封內外百官﹐康南海﹝有爲﹞箴之曰「公在先朝爲重臣﹐倒淸建共和﹐自爲元首﹐人猶有諒之者﹐今竟自爲帝﹐是不忠﹔公先人在日﹐知蓄有異志﹐嘗誡不可存非分之念﹐今竟自爲帝﹐是不孝﹔公對往日同僚誓言﹐旣爲總統﹐夙願已償﹐決無他志﹐今竟自爲帝﹐是不義﹔人民憔悴於虐政﹐膏血已盡﹐公方吸取財帛以籌辦大典﹐是不仁。」

陳散原﹝三立﹞赴友宴會﹐席間召妓天香閣﹐乞爲撰一聯﹐陳援筆立題曰「天壤有情終負爾﹐香塵揚海渺愁予。」以視諸客﹐四座驚賞。

易中實﹑樊樊山共遊西山﹐樊對易曰「西山爽气撲人眉宇﹐雅人韻士時常眺望其間﹐獨不見君抱琴至﹐何也﹖」易曰「豈能對牛彈琴﹖」

於晦若好詼諧﹐某君美風儀﹐詣之﹐言至款雜。及出﹐於對人曰「此君語言無味﹐面目可愛。」

黎宋卿嘗語人曰「項城深沈過人。」聞者曰「過人者何在﹖」黎曰「與之周旋兩三年﹐未曾說要做皇帝。」

光緒被禁瀛臺﹐鬱鬱獨處。常獨自坐地作玩耍﹐尢好於紙上畫成大頭大身各式鬼形無數﹐仍拉雜扯碎之。有時或畫成一龜﹐背上塡寫項城﹝卽袁世凱﹞姓名﹐粘之壁間﹐以小竹弓向之射擊﹐卽復取下剪碎之﹐令片片作蝴蝶飛﹐蓋其蓄恨於項城至深。

左文襄與曾文正言事有異同﹐文正出句云「季子自鳴髙﹐與我心期何太左﹖」文襄對曰「藩臣身許國﹐問君經濟有何曾﹖」

同治末﹐有某伶者﹐相傳曾爲上所幸。伶生於二月初旬﹐而死於三月中。或挽之云「生在百花先﹐萬紫千紅齊俯首﹔春歸三月暮﹐人間天上總消魂。」

淸道人﹝李瑞淸﹞未達時﹐武陵余某測其必顯貴﹐以長女字之﹐未婚卒﹐復字以次女﹐又卒﹐更字以三女名梅者。旣婚﹐數年逝。淸道人感其風義﹐因自號曰「梅癡」﹐終身鰥居不更娶。

李瑞淸﹝1867﹣1920﹞﹐字仲麟﹐號梅庵﹐晚號淸道人﹐江西臨川人。光緒十九年舉人﹐二十一年進士﹐官至江寧提學使﹐任兩江師範學堂監督。近代著名書法家﹑畫家﹐也是我國師範教育的創始人。

八國聯軍至京﹐深恨吾國攻擊使館之不道﹐有言立曲阜衍聖公爲主者﹐有言立明後者﹐究以不當事情而旋止。瓦徳西至﹐見吾國無釁可乘﹐使徳璀琳謂文忠﹝李鴻章﹞曰「各國軍艦百餘艘﹐擁公爲帝﹐可乎﹖」

文忠曰「予今年七十有九﹐明年八十﹐且死爾。觀吾子﹐有似乎皇帝者耶﹖」笑而遣之。

徐蔭軒爲守舊黨首領﹐平生最惡外人﹐而家居東交民巷之中﹐近於各國使館﹐朝夕所經﹐觸目皆是。每出門入市﹐輒閉其眼﹐曰「山鬼伎倆有限﹐老僧不見不聞。」

及拳民縱火﹐守衛西兵燃槍拒敵﹐行人不通。徐相前門被塞﹐乃啟後戶走﹐向西繞正陽門逃出。都人嘲之曰「山鬼小施術﹐老僧由竇遁矣。」

拳匪始於毓賢﹐成於載漪﹑剛毅﹐人所習聞。及毓賢處斬﹐甘﹝肅﹞督李廷簫奉詔﹐先懷金往示。毓賢知其意﹐曰「我有罪﹐宜明正典刑﹐柰何自經溝瀆﹗」

毓賢受戮﹐甘省地方駕遠﹐劊子無能手﹐斬之不死。其僕某曰「柰何苦吾主。」奪刀剄之﹐亦自刎。

光緒往請西後安﹐後方食湯圓﹐問汝已食乎﹖不敢云已食﹐朗謹跪對曰「尙未。」後卽賜食若干枚﹐問已飽乎﹖不敢云已飽﹐亦謹對曰「尙未。」乃更賜食。如此者數四﹐腹脹不能盡食﹐乃盡以私匿之於袖口中。歸而湯圓滿袖。

陳右銘中丞﹝寶箴﹞之未達也﹐以舉人畱京師。倜儻好奇計﹐人以爲狂。庚申之變﹐咸豐出狩﹐圓明園被焚。右銘方一人飲酒樓上。酒酣﹐忽見圓明園火起﹐撫膺大慟﹐樓下人悉駭。

李鴻章使英﹐至倫惇﹐於英故將軍戈登之紀念碑下表敬意﹐戈登之遺族感激之﹐以極愛之犬爲贈。不意數日後﹐得李氏謝柬﹐中有云「厚意投下﹐感激之至﹐惟是老夫耄矣﹐於飲食不能多進﹐所賞珍味﹐鹹欣得沾奇珍﹐朵頤有幸。」云云。

梁任公﹝啟超﹞早慧﹐7歲時﹐有客來訪出上聯「飲茶龍上水」﹐梁對以「寫字狗扒田」。

袁項城死﹐幾上發現親書二語曰「爲日本去一大敵」﹑「看中國再造共和」。此殆畱以自挽者歟﹖

蘇曼殊﹐以詩人致力革命﹐所著詩文小說膾炙人口。母爲東瀛產﹐而生平惡日人如寇仇﹐僑居數稔﹐不肯操日語﹐寧輾轉覓舌人﹐不憚煩也。嘗病﹐友人訪之﹐訝曰「胡不就醫﹖」

曰「倘不以通事爲勞﹐將從君請。」

乃相偕赴醫院﹐醫者叩所苦﹐曼殊無語﹐友代告。俄頃﹐失曼殊所在﹐還詢其家﹐曼殊在焉。友讓之曰「去而忽返﹐不謀之於我﹐何也﹖」曼殊曰「君傳語乖誤﹐疾病豈可亂施藥劑耶﹖」友赧然曰「然則君自言之﹐奚害﹖」曼殊曰「君忘吾不操日語乎﹖」

曼殊性脫略﹐無人己之界﹐囊空如洗﹐不稱貸友人﹐有周濟之者﹐受而不謝﹐亦不復償欠。嘗斷炊數日﹐偃臥呻吟﹐自忘所苦﹐友至﹐嘆曰「吾遲來一步﹐君爲餓殍矣。」爲之具飯食﹐饋百金而去。越數日﹐復往視之﹐偃臥呻吟如前狀﹐駭曰「君欲絕食自斃耶﹖」曼殊喃喃曰「吾曩得君錢﹐腹饑頓解。欣然行於市﹐見自動車構制絕精美﹐好之﹐購置家中。又遇乞人﹐不食三日矣﹐傾余囊以獻。」友曰「君未習乘坐法﹐購車奚爲﹖」曼殊曰「無他﹐從心所欲而已。」

王壬秋女皆不櫛進士。長女遣嫁日﹐彩輿在門﹐王令背誦《離騷》﹐訛數字﹐以指叩其額。

王壬秋次女適黃十一﹐南坡後人也。黃誡之曰「汝來吾家﹐不準看書寫字﹐敢違吾令﹐撻楚隨之。」未彌月﹐備受淩辱﹐女不能堪﹐密函乃父﹐洋洋數萬言﹐訴所苦﹐王執筆批曰「有婿如此﹐不如爲娼。」

袁世凱徵王壬秋爲國史館長﹐治裝待發﹐阻之者曰「公以八三髙年﹐爲民國官吏﹐似不值得。」王曰「吾少壯時﹐遨遊公卿間﹐或主書院﹐不愁無啖飯處。今老憒﹐百事莫辦﹐惟作官能藏拙﹐是以願往。」聞者默然。

曾重伯﹝廣鈞﹞垂髫時﹐數以僻典窘綺湘﹝王壬秋﹞﹐退而詰人曰「壬老殊易誆。吾偶閱《策府統宗》﹐見有西洋名詞﹐如所謂克虜伯者﹐戲而詢焉﹐壬老瞠目無以應。」聞者爲之捧腹。

辜鴻銘任五國銀行團翻譯﹐開價6000元。嘗感嘆曰「銀行家是在天晴時硬把雨傘借給你﹐而在下雨時收回的人。」

1919年學生運動﹐蔡元培辭職。辜鴻銘大發妙論﹐挽畱蔡元培﹕「蔡元培者﹐北大皇帝也﹐所以應挽畱。」

辜鴻銘見張作霖﹐張曰「吾在軍中殺人如麻﹐汝輩書生見之﹐嚇欲死矣。」辜聞言﹐拂袖去。

辜鴻銘字湯生﹐嘗曰「吾生在南洋﹐學在西洋﹐婚在東洋﹐仕在北洋﹐乃東南西北人也。」

庚子拳亂﹐兩宮巡狩西安﹐李中堂鴻章電奏中有「毋聽張香濤書生見解」之句。張聞知﹐怒曰「我是書生﹐他是老姦巨猾。」辜鴻銘曰「知己之論也﹗」

載灃監國﹐裁撤漢臣﹐起用滿官﹐並詢張香濤﹝之洞﹞意見。對曰「輿情不屬﹐必激變。」載灃曰「有兵在。」香濤退﹐嘆曰「不意聞此亡國之言﹗」

辛亥革命風起雲變﹐親貴遺臣紛紛出都﹐津﹑滬租界房價爲之驟升。有好事者書一聯曰「君在﹐臣何敢死﹖寇至﹐我則先逃。」

盛昱頗負才名﹐好延攬名士﹐終以言事太直﹐爲時所忌。卒後一年而庚子亂作﹐夷兵入其室﹐見圖書狼籍滿地﹐一老嫗守之﹐喟然曰「此讀書人家也。」掩門嘆息而去。

左宗棠撫浙時遺諸子書﹐自言非宴客不用海菜﹐窮冬猶衣縕袍。閻敬銘﹑陶模﹑李秉衡皆以淸操自勵。敬銘初入政府﹐有布衣脫粟多風﹐或饋之饌﹐必畱以待客。客至﹐經宿味變﹐相率閣箸不敢言。敬銘飲啖自如﹐弗覺也。模鰥居十餘年﹐旣升甘肅臬司﹐其夫人始來省視﹐不一月卽遣送回家。隨身食者只冪賓二三年而已。秉衡旣罷官家居﹐躬自灌園﹐夫人操作如竈下婢。後再起巡撫山東﹐山東人聞其將至﹐酒館衣莊同時歇業者凡十餘家。大抵國愈窮則愈奢﹐愈奢則官常愈敗。袁世凱侍姬甚眾﹐每幸一姬﹐輒賞金珠多品。喫餘煙捲拋棄在地﹐僕人拾之﹐轉鬻洋行攺造﹐獲利不下數千。唐紹儀肴饌之丰﹐每膳必殺雙雞﹑雙鶩﹐具鮮肉多筋﹐金華腿一具﹐取其汗以供烹調﹐骨肉盡棄去。

張亨嘉以光祿寺卿充大學堂監督。或問中西學優劣﹐亨嘉曰「中國積弱至此﹐安有學﹖」

袁世凱忌張之洞譽望出己上。嘗語人曰「張中堂是讀書有學問人﹐僕是爲國家辦事人。」之洞聞而惡之。

辛亥科﹐張謇﹑唐紹儀附於袁世凱﹐欲羅致辜鴻銘入黨﹐因設宴款之﹐且引孟子「君之視臣如犬馬﹐則臣視君如國人﹔君之視臣如土芥﹐則臣視君如寇仇」數語以動之。鴻銘曰「然則汝兩人者﹐一爲土芥尙書﹐一爲犬馬狀元乎﹖」擲巵去。

光緒中﹐朝士多講金石﹐潘文勤尢篤好之。旣薨﹐家人相聚而泣曰「先尙書身後一無所有﹐只無數破銅爛鐵﹐堆積書房﹐不能易鹽火也。」

某巡撫入京陛見﹐過天津﹐李鴻章宴之。談及邊事﹐因問北洋戰兵可得幾何﹖鴻章笑曰「苟延之局﹐何必認眞﹖」旣而引酒自酌曰「失言﹐失言﹗罰酒一巵。」

庚子之變﹐毓賢初擬遣戍﹐行至蘭州﹐有旨令就地正法。甘肅布政使李延簫先任山西﹐賢舊僚也﹐勸令自裁。賢曰「我大臣也﹐今有旨誅我而不延頸受刃﹐是朝廷之法不能行於臣下也。」遂受戮。

閻敬初﹐字丹初﹐張之萬﹐字子靑﹐同入軍機。張年七十四﹐閻年六十八﹐人以杜句詠之云「丹靑不知老將至。」

寶佩蘅與恭親王善﹐閒談常雜以謔語。一日將散值時﹐先往出恭﹐恭王待之久﹐及見面﹐嘲之曰「往何處撇寶去﹝撇寶二字﹐京中謔語也﹞﹖」寶曰「那里﹐是出恭﹗」又一日﹐恭邸自太廟出﹐旨廟碑下贔屓﹐謂寶曰「汝看怎个寶貝﹖」蓋貝佩二字音相似也。寶應之曰「這也是龍生九子之一。」﹝《春明夢錄》﹞

注﹕贔屓bìxì﹐傳說中的一種動物﹐像龜。舊時大石碑的石座多雕刻成贔屓形狀。

光緒癸丑正科﹐江南副主考續昌試畢﹐謁劉忠誠坤一祠﹐題一聯云「因保半壁地﹐用妥九廟靈﹐君子歟﹖君子也﹔可托六尺孤﹐並寄百里命﹐如其仁﹐如其仁。」下署頭品頂戴﹑外務部郎中﹑江南副主考某敬獻。有攺之者云「本是外務部﹐來作副主考﹐頭品歟﹖頭品也﹔因題一副聯﹐擅攺四子句﹐笑殺人﹐笑殺人。」

蓮溪方伯﹝繼昌﹞之父某觀察﹐性情乖執。光緒元年﹐詔方伯曰「今年恩科﹐汝不得舉﹐則我死。如中式﹐我當三叩首酬汝。」會揭曉﹐中庭設寶劍﹑麻索﹑毒藥各一﹐復詔方伯曰「期至矣﹐汝侍我飲﹐將踐約。」俄而捷報至﹐果振衣叩首三。方伯戰栗坐受﹐不敢辭。

張文襄獎新學而喜舊文﹐一日見某君擬件﹐頓足罵曰「汝何用新名詞耶﹖」某曰「名詞﹐亦新名詞也。」文襄旣慚且怒﹐竟日不語﹐徧翻古書﹐欲有以折之﹐卒不可得。

京師韓家譚﹐聲伎之所萃﹐某部曹介居其間﹐自題門聯曰「老驥伏櫪﹐流鶯比鄰。」

某學使以「西子」命題。一生文曰「夫東門則有東郭偃焉﹐南門則有南宮適焉﹐北門則有北宮敬叔焉﹐西門獨無其人乎﹖兩目而望之﹐兩手而招之﹐曰﹕『西子來矣﹗西子來矣﹗』」學使仿之曰「夫一等則有一等人焉﹐二等則有二等人焉﹐三等則有三等人焉﹐四等獨無其人乎﹖一筆而勾之﹐一牌而掛之﹐曰﹕『秀才去矣﹗秀才去矣』﹗」

張煊﹐字培風﹐常熟人﹐以新聞記者爲張學良垂靑。壬戌奉直之戰﹐煊持白布黑字旗潛入敵軍中演講﹐人無知其來歷者﹐事畢從容而歸。學良聞而笑曰「此瘋子之所爲也。」於是瘋子之名大著。於卯春﹐積勞歿﹐學良淒然曰「安復得瘋子如某者﹗」

鹿文端公傳霖與張文襄公之洞爲內外兄弟﹐而政見不合﹐時起口角﹐互詈不稍讓﹐退值則又相視而笑。一日﹐文襄指文端曰「蠢鹿無知覺﹐不足以語人事﹗」文端報之曰「獐喫人﹐眞可殺耳﹗」不歡而散。厥後鹿夫人歸寧﹐文襄笑語其姊曰「弟乃一獐耳﹗」夫人亦笑曰「我豈鹿之婦﹐而獐之姊耶﹖」

陳寅恪與王國維﹑梁啟超具授課淸華。一日授課﹐忽對眾生云「吾送爾一聯﹕『南海聖人再傳弟子﹐大淸皇帝同學少年』。」眾聞而大笑。蓋梁爲康南海弟子﹐而王國維爲溥儀老師故也。康昔倡言孔教﹐以長素爲教皇﹐自目爲南海聖人﹐謂不及十年﹐當有符命。

王敬義與梁實秋善﹐每訪梁﹐必竊溲其門而後歸﹐梁僞不知。某日﹐王自曝其短曰「吾每歸﹐必溲君門﹐君知之乎﹖」梁微笑曰「君不溲﹐安知吾家所在﹖」

沈從文首登大學講臺﹐慕名聽課者甚眾﹐沈大窘﹐瞠目不能言者良久。及課授畢﹐才過十分鐘耳﹐乃板書曰「我第一次上課﹐見你們人多﹐怕了。」有言於胡適之﹐適之笑曰「上課講不出話來﹐學生不轟他﹐卽是成功。」

齊璜﹝白石﹞未達時﹐以文詩爲贄晚王湘綺門。湘綺自書於日記曰「文則尙可﹐詩則似薛蟠體。」

伍廷芳與黎黃陂﹝元洪﹞相見﹐黃陂問外交人才﹐伍以子朝樞對。黃陂微笑曰「君不及他人而先舉令嗣﹐得毋有私乎﹖」伍曰「昔者晉侯求賢﹐祁奚舉其子午﹐詎今人之不逮古人耶﹖」黃陂頷首。

楊星川寡交遊﹐客訝問之﹐楊曰「交不貴多﹐得一人可勝千百人。予生平知己﹐楊季子一人而已。」

梁卓如辭幣制局總裁﹐人問其故﹐曰「以不才之才爲無用之用。」

袁項城旣殺王治馨﹐會將軍陸朗齋入謁﹐袁問曰「尊容何故消瘦甚﹖」陸對曰「兔死狐悲﹐唇亡齒寒耳。」袁色變。

陳師曾以極雄麗之筆﹐郁爲古拙塊壘之趣﹐詩與書畫下筆純如。以書畫贈人﹐不計值。齊白石鬻畫爲生﹐嘗懸潤筆單於室中曰「賣畫不論交情﹐君子有恥﹐請照潤格出錢。」

齊白石初入京賣畫﹐苦不售。陳師曾戒之曰「畫吾自畫自合古」﹐白石悟﹐聲名達於中外。及師曾卒﹐白石曰「微師曾﹐無我今日之名。」

王壬秋身材短小﹐及卒﹐滬報有滑稽挽詩云「學富文中子﹐形同武大郎。」

陳寅恪晚年盲目臏足﹐而與夫人曉瑩女士伉儷情深。及曉瑩病﹐陳預撰挽聯云「涕泣對牛衣﹐卌載都成斷腸史﹔廢殘難豹隱﹐九泉稍待眼枯人。」

蔡孑民出洋未匝旬﹐其夫人歿京邸﹐遺子女各一﹐曰威廉﹐曰柏林是也。北京大學教職員全體學生﹐祭蔡夫人文一篇﹐用白話文﹐趙伯蘇爲之評注。文曰﹕哦﹝要用西洋人唱歌的嗓子來念﹞﹗夫人死了﹝誰的夫人﹐眞莫名其妙。西洋學家﹐不是常罵中國祭婦人文﹐不從本姓爲不合乎﹗或者蔡夫人不在此例﹞。在吾國婦女解放運動的時代死了﹔在威廉﹑柏林孩童的時代死了﹔在蔡先生離國四天就死了﹝虧他算得多麼淸楚﹐一點不含糊﹞。引起了我們和他們無窮的哀悼﹝祭文不見得哀悼。他們一﹞。他們失卻他們最誠懇的指導者﹝好長句子﹐勉彊講得過去。他們二﹐他們三﹞。他們失卻他們最慈愛的母親﹝何必說。他們四﹐他們五﹞。誰能幫助他們﹝有蔡先生在。他們六﹞﹖誰能教育他們﹝有北大教育在。他們七﹞﹖蔡先生忽然長別了他的最忠實的同伴﹝同伴二字﹐西語固指夫婦﹐中文則友亦可作同伴講﹐不知何指﹞﹐誰能助成他未了的事業和日進的徳行﹝何必你們擔憂﹞﹖哦﹝又是一聲﹞﹗夫人死了﹝洋气味又來了﹞。引起他們和我們無窮的哀悼﹝他們我們﹐上下一掉﹐好文法。他們八。好一篇祭他們文﹞。

抗戰時﹐陳寅恪赴渝﹐出席中央研究院會議。蔣介石宴請﹐寅恪與焉﹐深覺其人不足爲﹐歸而賦詩云「食蛤哪知天下事﹐看花愁近最髙樓。」

陳師曾﹐散原老人陳三立元配羅氏所出也。方五歲時﹐母羅氏卒﹐散原繼娶兪明詩。師曾事兪氏至孝若生母﹐及兪氏寢疾﹐馳還金陵調藥。兪氏卒﹐師曾哀劬觸宿痞﹐又衝雨市棺﹐寢苫侵地气﹐尋亦卒。

甲午戰敗﹐喪師辱國﹐淮軍諸將葉志超﹑龔照玙拿交刑部治罪﹐一被斬﹐一系獄中﹐至庚子聯軍入京﹐始乘亂逃出。獄卒言龔在獄中﹐放縱邪僻﹐駭人聽聞。初入獄時﹐賂獄中上下逾萬金﹐自管獄郎中以下﹐皆成感恩知己。家中侍妾八人﹐輪流至獄中當夕﹐稍不如意﹐輒加以鞭撻﹐凡分三等﹐最輕者自執鞭條撻之﹐較重者褫下裳﹐笞其臀。最重者﹐裸而反接﹐令馬弁以馬鞭撻之。獄囚每聞婦人哭號聲﹐輒動色相告﹐曰「龔大人生气﹐打姨太太了。」

龔照玙旣脫獄南歸﹐某日過壽﹐其邑人張陸先生者﹐忽肅衣冠而入﹐長揖曰「六哥今日樂矣﹗容弟一言乎﹖」龔曰「請見教﹐實願聞之。」曰「弟近看新書數本﹐始知國民乃國家之主體。弟亦國民也﹐則中國土地之存亡﹐應負一分之責任﹐請問六哥前年將弟之旅順﹐送向何日去也﹖今日能見還乎﹖」龔大窘﹐狂呼逐客。

鄭孝胥談富國彊兵之計﹐曰「極簡單﹐兩字妙訣﹐『借款』而已。」聞者不解﹐鄭私語曰「我國借了外國人的款子﹐外國人窮了﹐我們便富了﹗」

黃季剛授課﹐有三不到﹕天下雨不到﹐奇寒不到﹐盛暑不到。學生每逢此類天气﹐輒戲言曰「今天天气黃不到﹗」

「二十一條」成﹐陸徵祥﹑曹汝霖﹑施履本親送至日本公使館。曹歸言曰「余心感淒涼﹐若有親遞降表之感。」

「三一八慘案」萬人公祭﹐蔣夢麟發言云「我任校長﹐使人家子弟﹐社會國家之人材﹐同學之朋友﹐如此犧牲﹐而又無法避免與挽救﹐此心誠不知如何悲痛。」說至此﹐潸然涕下﹐全場學生相向而泣﹐門外皆聞哭聲。

西安事變﹐蔣介石被監。時方讀《聖經》﹐其妻宋美齡忽至禁所﹐蔣喜且驚﹐示所讀《聖經》。云「耶和華將會有新作爲﹐將令女子護衛男子。」

汪精衛貌美﹐胡適曾過訪之﹐歸而語人曰「我見猶憐。」

陳獨秀死﹐王森然曰「以先生之學歷﹐若求髙名厚利﹐與世人爭一日長短﹐將何往而不自得耶﹖吾不反爲先生惜﹐吾驚爲民族哭矣。」

道光晚年﹐以文宗﹝咸豐帝奕詝﹞長且賢﹐恭親王奕訢明而敏。會校獵南苑﹐諸皇子皆從﹐恭親王奕訢獲禽最多﹐文宗未發一矢﹐道光問之﹐對曰「時方春﹐鳥獸孳育﹐不忍傷生以干天和。」道光皇帝大悅﹐曰「此眞帝者之言」。遂密定儲於文宗。論者以爲可惜。

《辛丑條約》成﹐慈禧降「罪已詔」﹐云「今玆議約﹐不侵我主權﹐不割我土地﹐念列邦之見諒﹐疾愚暴之無知﹐事後追思﹐慚憤交集。」又云「量中華之物力﹐結與國之歡心。」

王國維死﹐陳寅恪撰《王觀堂先生紀念碑》云「士子讀書治學﹐蓋將以脫心志於俗諦之桎梏。爲此獨立之精神﹐自由之思想﹐歷千萬祀﹐與天壤而同久﹐共三光而永光。」又云「思想不自由﹐毋寧死耳﹐斯古今仁聖所同殉之精義﹐夫豈庸鄙之敢望。」

黃季剛睥睨學術界二三十年﹐目空一切。馬寅嘗過訪而談《說文》﹐黃不理。再問﹐剛曰「你還是去弄經濟吧﹐小學談何容易﹐說了你也不懂﹗」

羅志希﹝家倫﹞北伐時爲軍中少將﹐娶妻婦﹐後任淸華校長。嘗視陳寅恪﹐送其所編《科學與文學》。陳隨手翻一翻﹐云「志希﹐我送你一聯如何﹖」當卽誦出﹕「不通家法科學玄學﹐語無倫次中文西文。」橫額「儒將風流」。

劉文典請陳寅恪擬國文試題﹐陳出對對子「孫行者」一題﹐一時輿論大嘩。有考生以「胡適之」對之﹐卽招入學。

吳昌碩人極矮小﹐至死84歲﹐頭上仍盤一小髻﹐故治有「無須道人」一印。有人請喫酒席﹐逢請必到﹐到必大喫不已﹐歸則腹痛。朱疆邨乃集成語贈之曰「老子不爲陳列品﹐聾丞敢忘太平年。」

左宗棠奉旨赴福建督師﹐嘗議軍務於曾國荃處。談畢﹐左問﹕「老九一生得力何處﹖」曾曰「揮金如土﹐殺人如麻」。

劉銘傳任臺灣巡撫﹐曾登滬尾炮臺﹐東望日本﹐感慨不已﹐「卽今不圖﹐我爲彼虜矣﹗」未幾﹐醇親王薨﹐李鴻章孤立﹐戶部忽奏請﹕「天下海軍﹐十年內毋增艦炮。」銘傳喟然嘆息﹕「人方惎我﹐我乃自抉其籓﹐亡無日矣﹗」上疏求去﹐去四年而朝鮮之難作。

衛汝貴帥軍赴敵﹐其妻與夫書云「君起家戎行﹐致位統帥﹐家旣饒於財﹐宜自頤養﹐且春秋髙﹐望善自爲計﹐勿當前敵。」汝貴遂潰。

彭家珍絕命書云「共和成﹐𨿽死亦榮﹐共和不成﹐𨿽生亦辱﹐與其生受辱﹐不如死得榮﹗」

胡適之與同鄕梅光迪善﹐以兄弟相稱。適之倡言全盤西化﹐而光迪不悅﹐創《學衡》以抗之。嘗引古人語言於適之曰「子能覆楚﹐我必復之。」

徐志摩與其原配夫人離異而與陸小曼結合﹐友好多不以爲然。梁任公﹐徐之師也﹐貽千言書責云「嗚呼﹐志摩﹗世間豈有圓滿之宇宙﹖」徐復書云「嗚呼﹐吾師﹗吾惟有於茫茫人海中求之﹐得之我幸﹐不得我命﹐如此而耳﹗」梁乃知徐意不可回。

傅﹝增湘﹞沅叔精於版本﹑目錄﹑校勘之學。嘗赴北京圖書館校書﹐住館106日﹐校書342卷﹐至閉館方輟﹐可謂一癡。王國維嘆謂﹕「此間無書﹐有則必爲沅叔所得﹐𨿽書肆不能與之爭。」

梁啟超多變﹐人曰「康有爲太有成見﹐梁啟超太無成見。」嘗自言曰「不惜以今日之我﹐難昔日之我。「

李達任教湖南﹐一日忽得毛潤之書云「吾兄乃本公司發起人之一﹐現公司生意興隆﹐盼兄速來參與經營。」明年﹐達乃促裝北上。

恭親王與慈禧爭辯。慈禧曰「汝事事抗我﹐汝爲誰耶﹖」王曰「臣是宣宗第六子。」慈禧曰「我革了你﹗」王曰「革了臣的王爵﹐革不了臣的皇子。」慈禧無以應。

當倭寇之據北平時﹐欲誘吳佩孚出山。佩孚撰長聯曰「得意時淸白乃心﹐不怕死﹐不積金錢﹐飲酒賦詩﹐猶是書生本色﹔失敗後倔彊到底﹐不出洋﹐不入租界﹐灌園抱甕﹐眞个解甲歸田。」

丁文江厭竹﹐其言曰「竹似僞君子﹐外堅中卻空。成羣能蔽日﹐獨立不禁風。根細成攢穴﹐腰柔慣鞠躬。文人多愛此﹐聲气想相同。」

飛來峯下有冷泉亭﹐亭懸一聯云「泉是幾時冷起﹐峯從何處飛來。」或批其旁曰「仰錢塘縣查報。」聯遂撤去。

或載章炳麟攜妻女遊飛來峯﹐指此聯作問﹐妻曰﹕泉從禹時冷起﹐峯從項上飛來。女曰﹕泉從冷時冷起﹐峯從飛處飛來。

徳宗﹝光緒﹞居南海瀛臺﹐三面皆水﹐隆冬冰堅結﹐常攜小奄踏冰出﹐爲門者所阻。嘗至一太監屋﹐幾有書﹐取視之﹐《三國演義》也。閱數行﹐擲去﹐長嘆曰「朕不如漢獻帝也。」

章太炎居東京﹐陳獨秀造訪。時錢玄同﹑黃侃在座﹐聞客來﹐避去。主客談漢學甚歡﹐獨秀忽曰湖北未嘗出大學者﹐太炎唯唯。黃侃隔墻語曰「湖北固然沒有學者﹐然而這未必不就是區區﹔安徽固然多有學者﹐也未必就是足下。」獨秀聞之大窘。

胡適與黃侃同宴﹐偶談墨學﹐黃侃罵道﹕「今之講墨學者﹐皆混賬忘八。」胡嘿然無語。頃之﹐黃又曰「就是胡適之尊翁﹐亦是混賬忘八。」胡適大怒﹐謂其辱及先人。黃侃乃大笑曰「且息怒﹐吾試君耳﹗吾聞墨子兼愛﹐是無父也﹐今君有父﹐何是以言墨學﹖余非詈君﹐聊試之耳。」舉座嘩然。

冒孝魯爲人狂傲﹐逾於老父﹐每讀父詩文﹐必指摘之﹐連呼不通不通。

袁世凱往訪榮祿﹐言及立憲﹑練兵諸事。袁氏歸﹐榮祿語於同僚曰「此人有大志﹐吾在﹐尙可駕馭之。」

王照嘗語人云「中國之大﹐竟尋不出幾个明白之人﹐可嘆可嘆﹗」

林紓曰「古文之不當廢﹐吾知其理﹐而不能言其所以然。」

梅貽琦就職淸華大學﹐曰「所謂大學者﹐非謂有大樓之謂也﹐有大師之謂也。」

蔡鍔死﹐臨終遺言曰「鍔以短命﹐未克盡力民國﹐應行薄葬。」

王國維死﹐陳寅恪挽之云「十七年家國久魂消﹐猶餘剩水殘山﹐畱與累臣供一死﹔五千卷牙簽新手觸﹐待檢玄文奇字﹐謬承造命倍傷神。」

厚黑教主李宗吾死﹐任瑞如挽聯云「教主歸冥府﹐繼續闡揚厚黑﹐使一般孤魂夜鬼﹐早得升官發財門徑﹔先生辭凡塵﹐不再諷刺社會﹐讓那些污吏劣紳﹐做出狼心狗肺事情。」

慈禧70大壽﹐章太炎憤天下之不完也﹐乃書聯諷之﹐傳誦一時﹕「今日到南苑﹐明日到北海﹐何日再到古長安﹖嘆黎民膏血全枯﹐只爲一人歌慶有﹔五十割琉球﹐六十割臺灣﹐而今又割東三省﹐痛赤縣邦圻益蹙﹐每逢萬壽祝疆無。」

辜湯生鴻銘主納妾﹐其說云「男人是茶壺﹐女人是茶杯﹐只見一个茶壺倒多个杯裏﹐未見多个茶壺往一个杯裏倒水。」一時天下嘩然。徐志摩欲娶陸小曼﹐陸語之曰「你不是我的茶壺﹐你是我的牙刷﹔茶壺可以公用﹐牙刷不能公用。」

張之洞督兩江﹐陳散老以故人陳銳知縣需次江南久無差缺﹐屢向之洞言「陳令文學政治甚通達﹐佳吏也。」之洞一日傳見。陳思與之洞一談﹐必折服之﹐爲最上策。之洞詩與駢文﹐是其所長﹐不如專談古文﹐或攻其所短。計定入見﹐之洞問曰「汝善何種文學﹖」曰「古文。」又問﹕「古文習何文﹖」曰「八大家。」又問﹕「八大家喜讀何家﹖」曰「韓昌黎。」問﹕「韓文最喜讀何篇﹖」曰「《原道》。」之洞連聲曰「《原道》《原道》。」語未終﹐舉茶送客﹐陳銳從此無見總督之望矣。之洞語散原日﹕「陳令不佳。」入民國﹐有人與散老談及﹐散老曰「陳伯弢弄巧成拙。」

這一段是什麼意思呢﹖爲什麼說陳伯弢弄巧成拙呢﹖跟韓愈的原道有什麼關系呢﹖小的不太明白﹐勞煩講解一下。多謝了。

其實這一則我也有些疑惑。想來﹐可能《原道》是韓愈復古崇儒﹑攘斥佛老的代表作﹐但對晚淸當時的現實政治沒有什麼鍼對性﹐而張之洞主張中學爲體﹑西學爲用﹐有著彊烈的現實目的。散原說陳銳「文學政治甚通達」﹐但陳銳起碼在談話中沒有對政治發表什麼有價值的意見﹐因此張之洞認爲「陳令不佳。」

楊虎城將軍因西安事變而遭囚禁﹐以生龍活虎之人﹐在花朝日夕之時﹐處窮鄕僻壤之地﹐苦悶無聊。左右因便進言﹕何不以習字爲功課﹗習字能養性﹐得靜中之樂也。將軍深嘉納之。於是集白羊之毫﹐折九宮格子﹐日書百十字。初患格小字大﹐字正格斜﹔積旬日﹐及稍稍有規矩﹐頗以自喜。左右有諛之者曰﹕佳哉﹐將軍幾入格矣﹗將軍聞言﹐大怒﹐裂其紙﹐並墨硯而碎之﹐慨然云「我人已在格子裏﹐愁苦不可解﹐今並我字亦入格耶﹖我固有罪﹐我之字無罪也﹐我何必使字失自由﹖」自此將軍不復習字。

於立忱回國後自縊身亡﹐絕命書曰「如此國家﹐如此社會﹐如此自身﹐無能爲力矣﹗」

陳獨秀客死四川﹐臨死前爲乞食曾爲一地主抄家譜。王康參觀陳之舊居﹐嘆曰「都稱締造者﹐孤魂自飄零﹐爲人作家譜﹐痛煞後來人。」

於右任之居臺灣也﹐未嘗一日不思大陸。易簀時﹐做《國殤》﹐其詩云「葬我於髙山之上兮﹐望我大陸。大陸不可見兮﹐只有痛哭。天蒼蒼﹐野茫茫﹐山之上﹐國有殤。葬我於髙山之上兮﹐望我故鄕。故鄕不可見兮﹐永不能忘﹗」

林徽因旣逝﹐金嶽霖挽之曰「一身詩意千尋瀑﹐萬古人間四月天。」

胡繩暮年自述曰「吾十有五有志於學﹐三十而立﹐四十而惑﹐惑而不解垂三十載。七十﹑八十稍知天命﹐二十一世紀略窺門庭﹐九十無望﹐嗚呼哀哉﹐尙饗。」

穆彰阿問曹振鏞以爲官之道﹐曹大笑曰「此亦無他﹐惟多磕頭﹐少說話而已。」

嚴又陵譯《天演論》﹐辜湯生曰「『栽者培之﹐傾者覆之』﹐古聖八字可了﹐徒費唇舌﹗」

淸道人未捷南宮時﹐夜讀中寒﹐遂致閹疾。或以書﹑畫﹑不娶爲其三絕嘲之。食量過人﹐尢喜持螯﹐因自戲號「李百蟹」。

戊戌時﹐有宦官寇連材者﹐初爲西後服役﹐西後深喜之﹐因派令侍光緒﹐蓋欲其窺探皇上之密事也。寇連材深明大義﹐竊憂時局﹐一日忽涕泣長跪於西後之前﹐極言皇上英明﹐請太后勿掣其肘﹐又言國帑空虛﹐請太后勿縱流連之樂﹐停止園工﹐並參劾西後信用之大臣。西後大怒﹐卽日交內務府愼刑司下獄﹐翼日不待訊鞫﹐卽行處斬。帝聞之﹐爲之掩淚。

六君子被逮﹐臨刑﹐光第太息曰「吾屬死﹐正气盡。」廣仁語嗣同曰「今八股已廢﹐人才將輩出﹐我輩死﹐中國彊矣。」

張南皮閱經濟特科捲﹐見有用「臣嘗采風泰西」字樣者﹐掀髯笑曰「此必宋蕓子﹝宋育仁﹞﹗」拔居第五。迨復試﹐宋又用「臣嘗采風泰西」

字樣﹐張怫然曰「這就太賤了。」遂擯之。

《楚學報》第一期出版﹐屬太炎撰文﹐太炎乃爲《排滿論》凡六萬言﹐文成﹐抄呈總辦。梁鼎芬﹝節庵﹞閱之﹐大怒﹐口呼「反叛反叛﹐殺頭殺頭」者﹐凡百數十次。急乘轎上總督衙門﹐請捕拿章炳麟﹐鎖下犯獄﹐按律制罪。

太炎被執﹐王仁俊謂梁節庵曰「章瘋子﹐卽日逐之出境可也。」之洞語節庵﹐快去照辦。梁怒無可泄﹐歸拉太炎出﹐一切鋪蓋衣物﹐皆不準帶﹐卽刻逐出報館﹐命轎夫四人﹐撲太炎於地﹐以四人轎兩人直肩之短轎棍﹐杖太炎股多下﹐蜂擁逐之。陳石遺《詩話》某卷第二段﹐曾言太炎杖股事﹐故太炎平生與人爭論不決﹐只言「叫梁鼎芬來」﹐太炎乃微笑而已。

