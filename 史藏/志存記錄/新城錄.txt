新城錄

﹝唐﹞沈亞之撰

元和九年﹐蔡之帥死。其子元濟以其土叛逸﹐掠陳﹑汝之間。冬﹐縱兵臨壽春﹐屠馬塘﹐走其守令狐通﹐焚霍丘。淮南郡邑大駭﹐民人捲席而居。上聞之怒﹐謫其守。明年春﹐詔執金吾李將軍馳傳出守之。旣至﹐收其壤平﹐聚壽春城﹐使人勞井閭。而市貨耕桑之業始復﹐民人莫知復爲戰矣。

八月乙巳﹐乃夜引兵南出霍丘百四十里﹐又拆而西四十里﹐營於萬勝岡﹐築新城。初﹐將軍度曰「吾士卒萍合之眾也﹐易散而難役。吾以築壘令之﹐必苦難﹐使寇聞之﹐必襲吾﹐思欲其自用。」乃召諸將謂曰「吾且日望气﹐其狀有寇﹐謹備之。」令諸軍分營連居﹐環回之間﹐十有餘裏。各視營之所向﹐宜爲數堵之垣﹐以禦暴矢耳。諸將素奇將軍言﹐歸而亟曉其卒﹐故所爭立就。將軍與監軍使出﹐周視之﹐以武寧大稱築者之能﹐勞以酒帛﹐語寵其將。因曰「旣已幸周繚之善﹐其他將恥其功之不類﹐乃復興。」卽日而垣周。將軍﹑監軍使出﹐具牛酒爲勞﹐因士卒之樂﹐又令曰「山澤之地﹐����﹐今時方秋﹐浸潦用事﹐謂眾之功難爲也。顧�其今日而周﹐明日而壞﹐吾爲諸君惜之。誠能致其厚﹐則土藏气色﹐脈力相輔﹐𨿽霖潦不爲患矣。」築者皆悅﹐復爭爲厚。及竟﹐將軍﹑監軍使出視之﹐復勞曰「嗟乎﹗諸君之能﹐眾士之功也。旣周且厚﹐始爲其垣﹐今則城矣。」因自吟曰「城乎﹐城乎﹗使其增數仞﹐其餙之寇𨿽蚩尢﹐寧敢犯我乎﹖」遂歸。諸將相謂曰「乃者﹐將軍之詞得無意其髙耶﹖吾黨亦醜其卑矣﹗」復增其築﹐於是新城遂具。

明日﹐果寇來﹐望見皆愕然。因至新城﹐傍具張喉﹐髙言指城上曰「爲我曹敬謝將軍。」訖﹐辭而去。諸將盡伏。寇亦以王覽﹑董重質營其側拒之。十一月戊辰﹐將軍將卒萬餘﹐西渡澗渠上史蔟岡與賊陣。自平明至日中﹐進退相延不得合。及日側﹐將軍乃謀曰「彼必乘暮﹐伺吾還兵﹐擊我必矣。」於是﹐引兵急切履寇﹐進退數里﹐乃以精兵分伏其兩隅﹐復自進退﹐間拔其嬴老先復。令軍中曰「皆坐賊之後。」見官幟有引渡者﹐以爲兵怠﹐俱還﹐遂大呼疾馳東下。於是伏兵皆奮斷其後﹐賊大潰。殺傷千餘﹐生得數十人﹐官卒死者亦數百人。日暮時﹐亮爲先鋒將﹐使百騎遊擊左右。獨五人環馳如轂﹐至賊麾下﹐斬其將王覽﹐繼轡轉間而歸。

十一年夏﹐髙霞寓敗於隨﹑唐。旣謫﹐盡發其卒屬陳。秋﹐捕得寇兵﹐盡罷南境之備﹐俱東備矣。九月﹐使偏將軍李曜領步卒數百人從險道夜行﹐銜枚入寇境﹐西過九女原百餘里﹐屠其堡眾三十餘壘。又使義營諸將西北境安陽山﹐破其土附屯戍之眾數十百人﹐招其降民男女萬戶﹐得其將二人用之。久之﹐朝之卿士以爲將軍怠於戰﹐或發其語﹐而客亦有來詰於將軍曰「始天下髙將軍之義﹐以將軍兵臨三州之寇﹐謂一舉而取﹐何爲久不稱其獲與﹖」將軍曰「子之望吾﹐非也。夫鋤深根者﹐必利其鍤。乃吾之部﹐多吳楚耕販之人﹐習於沮澤之上﹐彼魚鳥之性﹐其生也﹐恇恇如偸見其遊翔之羣﹐非不多也﹐及撫掌而駭之﹐卽爭爲潰矣。而寇亦素懼吾名﹐常以精卒待我。今驅是於欹谷之間﹐與寇決鬥﹐譬由畜彘之禦窮狼﹐寧有所抗﹗蓋居之嚴城以固其息﹐令日暮從壁上望見寇騎號呼奔突之狀﹐以熟其目。然吾又常諭以風雲勝敗之語﹐以壯所恃﹐如目熟而���可用﹐吾伺其利而擊之﹖期於必勝﹐此名��也。」

十一年冬﹐詔書促戰。十月乙未﹐上遣中貴人來�視將軍。於是圖其陣於帳中﹐令諸將各識其序﹐且�擊鼓﹐教士卒爲分合圓方之勢﹐備畫所用。將軍出客﹐有難之者﹕「自建中於今﹐淮西三�其間矣。𨿽蒙赦令﹐然未嘗斯須忘戰﹐故介兵。人傳其兵﹐父訓之子﹐兄教之弟﹐非戰事不語。是寇以將軍名聞天下﹐故不敢犯。自將軍西出疆﹐屯兵於萬勝城﹐以控其要﹐濠水而東﹐連次江淮之間﹐郡邑之人耕桑自力﹐展轉相屬﹐曾不爲寇虞﹐此將軍之功也。以彊計殺誠招其轉禍之人﹐繼來如繩﹐此將軍之用也。今將軍不以此爲百全之基﹐驅貊越之人﹐身自蒙堅﹐而與必死之寇決命﹐頃刻卽萬有一不如將軍之指﹐東土之固﹐將安仰哉﹗」對曰「此吾以熟於計﹐久矣﹗然吾昔嘗仕於河塞﹐十有餘年﹐若僂之忘伸也。前行始入覲﹐不意蒙寵於過﹐誤使率師振旅﹐吾之力惟其所屈已死﹐效犬馬隨羈而引者也﹐羈之使馳﹐則爲之馳﹔羈緩則步。安有擇途陸而避僵蹶哉﹗如有從之不前﹐銜之不止﹐徒見撻賤之棄���頸踠足以待禦﹐且聖上旦暮待績於吾﹐中貴人至兵吾蒙羈之日也﹐何敢自引�便而已矣﹗」遂以十一月庚辰﹐夜漏過四十刻﹐引兵而渡上史蔟﹐收之﹐下屬賊壘分練皆察﹐及日中大風從西起﹐拆瞽回熾。將軍謂中貴人曰「今日之候﹐非其利也﹐願屯兵堡史蔟以伺之。」中貴人曰「某受命視公戰﹐不視公守。」將軍不得已﹐乃陣。中軍爲前武寧軍﹐次之左右輔﹐皆親兵。戰凡十合﹐會廬宣之軍居間聞戰聲﹐自驚潰失次﹐且遁﹐是賊軍方苦。中軍武寧之殺傷幾欲引去﹐及聞廬宣之軍驚潰﹐卽分精兵數百﹐勁突所潰以擊之。而將軍復與中軍武寧深逐賊而行數十里﹐因與廬宣之軍相棄。廬宣之軍先遁去﹐卒無所傷。至暮﹐中軍力斗﹐遂死其將曹惟直﹑張忠信﹑楊渾等及卒死者數百人﹐武寧死者亦數百人。還軍﹐新城𨿽無功者﹐亦勞之。以故士卒無戰苦畏叛之患。時亞之客壽春﹐得詳其語而書之﹐以備史聽。

