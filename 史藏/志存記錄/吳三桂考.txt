吳三桂考淸佚名

平滇始末平吳錄吳逆取亡錄吳逆始末記吳三桂紀略

平滇始末淸。佚名

予吏滇﹐知逆藩吳三桂倡亂蕩滅事頗詳。然避伏深山﹐時日﹑地名﹑人名未確者不敢錄。及東歸十餘年﹐親友屢叩﹐謂桂勢若可成而終敗者﹐曷故﹖余曰﹕方亂起﹐余與同志劉文季﹑林牧士逆料必敗﹐所以我三人始終潔身也。

康熙十年辛亥冬至壬子春﹐粵藩尙可喜﹑閩藩耿繼茂相繼請辭兵歸遼。尙出本志﹐而耿則窺伺也。朝廷兩允之時﹐三桂子吳應熊尙主在京師﹐希探上意﹐馳出於桂﹐令亦如尙﹑耿之請。從中畫謀彌縫可獨畱﹐上明斷不欲五大在邊﹐亦允之。三桂意沮﹐上言旗下家口數萬人﹐夫馬行李不貲﹐故難其說以阻其行。上曲徇其意﹐令有司如數撥給﹐立報起程日期。三桂無以爲辭﹐異志遂堅。其妻張氏以一子四孫俱爲質京師﹐倘一動將無遺種﹐不可。桂侄吳應貴﹑吳應麒﹐婿胡國柱﹑夏國相﹑郭壯圖﹑衛朴﹐以去滇則就閒無兵權﹐圖必反。謂﹕「王威望兵勢甲海內﹐戎衣一舉﹐天下震動﹐因索世子﹑世孫於北﹐畫地講和﹐此漢髙分羹之計也。若就遷於遼﹐他日吹毛索瘢﹐只就﹃耳﹐豈若舉兵而父子俱全哉﹖」三桂惑之。婿侄又曰「王素重方獻廷﹐盍謀之﹖」方獻廷者﹐徽州人﹐其父曾總督薊遼﹐三桂隸麾下﹐以故舊幹桂。善奕﹑能詩﹑多遊談﹐自以爲管﹑葛比﹐三桂信之﹐延爲師﹐訓其孫世。世爲應熊子﹐生於燕京﹐設謀隱匿﹐雇乳媼竊載至滇。初不過爲含飴弄孫計﹐而殺身滅族﹐屠﹃生靈百萬﹐禍胎皆本於此矣。蓋三桂因有孫嗣而反謀決也。方獻廷爲師﹐三桂每就館課對校射﹐評論世務。至是就商﹐稍露其意﹐次日始言之。又次日昧爽﹐方未起﹐桂至﹐坐牀沿商之。方窺三桂意決﹐乃起爲陳閩﹑粵﹑楚﹑豫﹑秦﹑蜀傳諭可定狀﹐余戰勝攻取如指之掌。三桂躍然﹐欲官之﹐方辭曰「吾白衣從事。」明日﹐三桂欲拜爲軍師﹐方不可﹐曰「公婿夏國相﹑侄吳應麒將任重權﹐此二人庸鄙貪縱﹐必僨事。總兵馬寶﹐呂布之流﹐反覆無常﹐後必決裂﹐歸罪於我。勢難其事也。」三桂曰「婿侄在我﹐我立誓不用。若馬寶老於流賊﹐若兵出畱於滇﹐恐有不虞﹐當另處。」乃以方爲學士﹑中書給事﹐專帷幄。其婿胡國柱尢親信﹐爲桂替身﹐此謀彼斷﹐此斷彼謀﹐事非二人不行也。

癸丑十一月二十一日﹐殺巡撫朱國治。其前﹐巡撫李天浴潔淸方嚴﹐三桂敬憚之﹐往來敵禮﹐有司地方俱恃以安。朱撫貪污不職﹐向爲江蘇巡撫﹐順治辛丑起大獄﹐屠﹃士紳。後奉旨永不敍用者﹐玆更營謀﹐起撫南。初至﹐傴僂屈體﹐欽差院體掃地﹐見者皆嗤。朱意以此結歡﹐將求重賄﹐乃三桂薄之﹐所求不應。朱怒﹐每與貴督察事密疏於朝。他日﹐貴督以巡邊至云﹐三桂宴督及撫﹐開言曰「本藩兢兢株守﹐不敢開罪於人﹐乃大有人中傷騰訕於朝。」督﹑撫咸曰「誰敢此﹖必無之事。」三桂曰「公等不信乎﹖」取出其子從京師抄白兩人參疏﹐去姓名示之﹐曰「不信﹐道因。」不歡而散。督卽日馳回貴﹐嫌隙愈深矣。當其時﹐若貴督請滿兵三千﹐駐紮貴州﹐備非常﹐三桂決不敢動。乃僅以彼之一子四孫在京爲贄﹐心懷舐犢可無意﹐全不堤防﹐竟殺巡撫﹐而反勢不可遏矣。時有勸三桂建故明旗號﹐稱平西伯爲順風之呼者﹐胡國柱曰「大湖南北每襲故明旗號﹐迄無一成﹐蓋歷數已絕故也。」於是僞建國號曰周﹐以讖有「周朝八百今重說」也﹔僞稱兵馬都元帥﹐以讖有「耳邊但聞十一白」也。或有勸桂出秦﹑蜀﹐曰歲星在翼軫﹐荊楚之地不利行師﹐只宜遣一大將﹐大眾由蜀出秦﹐據關中以示天下形勢。三桂曰「天文渺茫﹐地利難憑﹐吾遣王屏藩取秦﹑蜀﹐猶吾自行矣。」由是命王屏藩入蜀。馬寶請任取兩廣﹐三桂曰「一辯士口舌可下﹐不煩兵﹐已遣人矣。」

十二月初一日﹐由中路發。三桂先遣吳應貴爲先鋒﹐從普安至貴州﹐提督李本深降。三桂親率胡國柱﹑方獻廷﹑馬寶﹑夏國相﹑吳應麒等陸續發﹐由平大﹑黔威至貴州。以平大總兵朱某不肯降﹐故以重兵壓之﹐朱遂降﹐心未甘服﹔後陰勒兵應廣西﹐左右首發﹐全家被害。三桂兵壓貴州﹐文武官皆降﹐惟總督甘文走至鎭遠﹐縊死吉祥寺中。初﹐甘問終身數於朱二眉﹐眉判云「一路吉祥。」迨奔鎭遠﹐舉頭見寺額曰「吉祥」﹐曰「吾數難免。」遂縊。三桂乃長驅陷辰﹑沅﹑常徳﹐自走荊﹑江﹐五千里無只騎攔截。將至澧州﹐雷電交作﹐一聲霹靂火出﹐焚三桂所乘輿夫衣帽須眉﹐禁諱不言。有董蝦相隨﹐囑其妻弟張季鷹來問予休咎。季鷹﹐余之及門也。子心知不祥﹐佯應曰「龍上天﹐雷雨助之﹐何疑焉﹖」然從是三桂畏天儆﹐且素悉滿洲騎兵利害﹐平陽不可敵﹐因不敢渡江﹐駐虎渡口。斯時京兵未出﹐諸道兵未集﹐地方處處無備﹐一時湖南北衡州﹑永州﹑長沙﹑嶽州﹑袁州﹑吉安諸府州縣官皆望風而遁。諸城旣陷﹐賊勢大張﹐且閩﹑粵使回者𨿽皆未臣服﹐然俱已起兵相應矣。而王屏藩又報全蜀提督﹑總兵降附﹐已由保寧至漢中﹐且陜西兵變劫平涼﹐鞏昌提督王輔臣叛降﹐西安震動。三桂與胡國柱﹑方獻廷皆侈然自得﹐謀守嶽州﹑袁﹑吉以圖進取焉。三桂自叛逆以來﹐擯夏國相﹑吳應麒不用﹐兩人日結納﹐左右共相延譽。乃用夏國相同韓大任駐袁﹑吉﹐進窺南昌﹔用吳應麒帶王某等駐嶽州﹐進窺武昌。且戒之閂﹕「方獻廷以爾輩必不可任﹐今吾任爾﹐務要洗心滌慮﹐立功建業﹐毋貽笑獻廷。」更以馬寶爲援剿將軍﹐往來救援。三人比黨貝錦﹐獻廷由是遂疏矣。四川聘舊紳某至﹐與三桂言不合﹐遁去﹔衡山又隱者某至﹐先見胡國柱﹐語不合﹐亦一夕遁去﹐豪傑解體。其三藩素等夷﹐一旦欲角而臣之﹐𨿽通問不絕﹐各有離心。

使者之至廣東也﹐說尙可喜同反﹐不從﹐築盡忠樓以表志。然兵權俱屬長子俺笪公掌管﹐說之﹐許易公而王﹐且令世守。俺笪公淺鄙輕率﹐遂納款﹐全省歸逆。總督金某兵少﹐不能抗違﹐亦解兵閒居。三桂乃設巡撫以馮某代﹐設總督以董蝦代﹐仍責尙助餉百萬。尙輸三十萬﹐謂未足﹐且不加王號﹐尙恚。適董蝦欲奪尙鹽利﹐其鹽向爲老尙王得請於朝﹐歲得百萬贍軍﹐今董蝦欲奪之﹐心不平﹐反正。值董蝦苛刻督標軍士﹐軍心不服﹐計殺董而仍奉金﹐合謀於尙。尙大喜﹐圖反正﹐一夕旌旗壁壘皆變﹐惟通知馮撫合金兵謀董蝦。奉表降於朝﹐遂加兵將同金總督進取廣西。廣西上三府向屬孔王女四貞之夫孫延齡﹐下六府屬回子馬雄鎭守﹐素不相和﹐爭疆界每相攻殺。三桂以四貞原系嫁伊次子﹐迨次子夭﹐認四貞爲女﹐嫁孫延齡﹐以是瓜葛﹐說而下之。雄知孔女歸心三桂﹐畏夾攻﹐亦叛降三桂矣。三桂喜得馬雄﹐遂遣人設宴勸和﹐座中殺孫延齡﹐而安置四貞於南﹐於是馬雄傾心事逆也。金總督同賴將軍至廣西﹐全省反正﹐馬雄不知所終。此皆康熙十三年至十七年事。十八年冬﹐金與賴兵由八艾間道直走南石門檻黃艸鋪。守兵以除夕度歲﹐不設防。正月初一﹐大兵已至曲靖。二月﹐金﹑賴首抵南﹐功第一。此兩廣起亂蕩平之始終也。

先是﹐夏國相駐袁﹑吉﹐紮萍鄕﹐與韓大任不合﹐每計不從﹐知必敗。大任請分駐吉安﹐聲勢赫然﹐楚﹑豫震動。夏國相淫掠酗酒﹐歌童舞女﹐充刃營中。簡親王對壘半年﹐後伺夏隙﹐縱兵突擊﹐夏師皆覆﹐晝夜奔還﹐吾兵追至長沙。三桂姑息不誅﹐夏𨿽愧死﹐然軍法不行﹐無所忌憚矣。簡親王移兵圍吉安﹐大任孤旅無援﹐糧絕﹐血書請救數次﹐三桂乃以王緒爲前軍﹐陶某爲中軍﹐馬寶爲後軍﹐各兵三千﹐救吉安。緒以救兵如救焚拯溺﹐疾去萍鄕﹐不過百里﹐兵至﹐其圍可立解。馬寶曰「將軍年少﹐故輕敵。彼圍吉安﹐萍鄕一帶必埋伏以遏援師﹐吾入伏中﹐覆沒無疑。若由衡州渡江﹐達耒陽﹑永寧﹐行無人之地﹐時日𨿽緩﹐可以萬全。」緒勉從之﹐半月始至吉安。然尙隔江四十里﹐欲渡無舟。寶曰「俟彼半渡﹐而我擊之﹐可萬全﹐且可奪其舟。」迨兵渡﹐寶不敢擊。緒促之﹐寶曰「俟彼軍渡未定營﹐將軍擊其前﹐吾從後抄其舟以濟﹐城中夾擊﹐乃善。」吾兵畢渡﹐緒直前博戰﹐寶兵不應。緒憤極﹐親至寶營促出戰﹐不見寶。因問軍士﹕「將軍何在﹖」曰「匿地坎中。」緒親至地坎促起﹐寶曰「火炮利害﹐故暫匿坎中。」緒乃下坎扯袍以出。及出坎﹐天已暮﹐各收營。寶曰「今夜兩營相逼﹐恐不測。不如乘月退五里之寨。」緒知其心怯﹐孤軍不能畱﹐從之。寶本後軍﹐退則先驅先行﹐至十里﹑二十里﹑三十里不止。王緒呼紮營﹐寶曰「尙未可。」又退十里安營。明日﹐緒促進戰。寶曰「連日跋涉﹐休息兩日可也。」間日﹐緒又促進戰﹐寶曰「待彼兵來﹐以逸待勞。」於是緒當大路立營﹐陶屯左坡﹐馬屯右坡﹐以待。旬日﹐吾兵謀知三帥不齊心力﹐遂率萬眾直搗王緒營﹐左右坡另兵抵住。緒接戰﹐眾寡不敵﹐殺傷幾半﹐亟呼寶救﹐不應。至再至三﹐寶有總兵鄧與白者﹐攘臂曰「王將軍危迫如此﹐焉忍坐視﹗」請率所部救之。吾兵望右坡旗動﹐徐引退﹐彼此各傷數人。寶自以大捷﹐露布以聞。緒志救吉安﹐以死傷不能軍﹐計休養數日﹐合兵再戰。寶曰「乘此一捷﹐班師可也。吉安阻江﹐豈能飛渡哉﹖吾三人且回﹐再整大軍來可也。」兵遂歸。三桂犒三營﹐各銀三千兩。馬與陶營無死傷者﹐各兵俱無言﹔惟王緒營死傷將半﹐衣衾棺殮醫藥十不及一﹐哄然曰「彼兩將軍護惜軍士﹐一無死傷﹐得賞﹔吾軍各捨性命﹐上前力戰﹐傷不及醫﹐死不及殮。此死人耳﹐隨之何爲﹖」鼓訁噪而去。從是更不救吉安﹐而韓大任棄城遁﹐寶之故也。

袁﹑吉旣復﹐吾順承王兵抵長沙五里山下營。三桂憤極﹐親臨陣督戰。兵潰﹐欲退入城﹐不能。月城凹向伏象六隻﹐馳之出﹐馬驚﹐我兵引退﹐兵得入城。衛朴戰死。他日﹐我兵更圍城﹐扒城而上。伊時方獻廷因讒不安於內﹐出撫長沙﹐有總兵王某拉馬寶竭力禦﹐故得不破。

廣東俺笪公尙之信探知袁﹑吉﹑長沙兵敗地促﹐騰書於三桂﹐反正歸朝。三桂與胡國柱相對恚恨﹐計率精銳同馬寶從瀧水取韶州﹐出不意﹐可復廣州﹐擒俺笪公快其憤。孰知瀧水江隘舟小﹐只受石米及兩人耳。石筍嵯岈﹐瀠洄曲折﹐一日不過行數里。及至韶州﹐守備已嚴﹐亟攻之。不料城爲陰城﹐城上皆瓦房聯布﹐云梯距躍不能超越。而三面阻水﹐隔水皆吾兵嚴守﹐惟一路僅闊丈許﹐達城旁。國柱躁急心熱﹐募驍勇爲頭功扒城﹐城上槍刀﹑銃石﹑弩矢殺千人﹐死屍山積。獨馬寶坐視其下﹐無所傷﹐乃與國柱議﹕「糧援兩絕﹐此地必不可畱﹐而瀧又必不可走﹔惟有重賞苗人﹐由苗人內地一程引一程﹐至瀧口回師﹐猶可圖生。」而一路精兵﹐死亡殆盡﹐馬寶兵未曾經戰﹐亦逃亡三之一。兵回﹐三桂爲之短气﹐計難雪恥﹐乃於十七年三月稱帝﹐僞年號昭武﹐借此哄人。以衡州爲僞都﹐遷居之﹐封其侄吳應麒爲僞楚王﹐諸從逆五等僞爵各有差。封其孫吳世爲僞太孫﹐進方獻廷爲尙書﹐回南輔之。實以譖行﹐𨿽尊之﹐乃疏之也。三桂住衡州﹐無多日﹐而長沙順承王送土官陸道淸至。自道淸回云﹐而三桂滅亡可計日而待矣。

先是﹐將軍圖海受命爲秦帥。朝辭時﹐言賊可滅狀﹐但要不殺降﹐不惜餉﹐不中制﹐有請必行﹐滅賊有期﹔不然﹐𨿽去無益。上皆允之。迨至秦﹐困王輔臣於平涼﹐遣官說輔臣曰「將軍投逆﹐原出叛兵所劫﹐非由本心﹐上所諒也。若能翻然歸正﹐不但身家可免﹐原官嘉獎﹐可以力保。」輔臣猶豫﹐使往返數回。輔臣曰「吾罪重應誅﹐但二子在京﹐得免死足矣﹐敢望官乎﹖」圖又遣原使報云「公決意歸朝﹐當力請於上﹐送兩郎君至公軍中﹐任從去就。」圖果疏請於朝﹐發二子至。圖遣使送歸輔臣﹐輔臣感泣﹐矢心無他﹐遂造送平涼三府兵馬錢糧冊籍以降﹐隻身歸朝。輔臣在邊素有名﹐秦中見其棄三桂而歸本朝﹐人心俱攺逆而從順矣。此十三年事也。圖乃得次第至秦州﹐擒陸道淸。

道淸者﹐姚州土官﹐向所從王屏藩之將也﹐並降其部下三千人。圖召土兵畢集﹐云「汝輩各有父母妻子在家懸望﹐要畱者畱﹐要歸者歸﹐從實說來。」眾軍悉言歸將被﹃﹐皆云願畱﹐其願歸者僅三百餘人﹐圖乃各給盤費銀二兩護出境。明日﹐圖又集二千餘人﹐如前問﹐皆云願歸﹐圖乃照前給賞護出境﹐其願畱者僅道淸家丁一二百人而已。其二千人皆感恩﹐不但不殺﹐且賞路費﹐在雲中播言盛徳如此﹐若再要打仗﹐惟有反戈相向耳。全滇人心﹐無不搖動。土官陸道淸更加優禮﹐云「吾請於朝﹐放汝歸云﹐更加官招撫土司﹑漢人﹐務要赤心報效﹐不得有負聖恩。」陸叩頭謝允﹐圖遂拜疏送陸至京。上如疏請﹐賜袍帽﹑金帛﹑名馬﹐鑄印敕封﹐掛撫蠻將軍印﹐親隨各加厚賜﹐驛送至長沙順承王處護歸云。三桂長沙守將一日望我兵營徧設帳幄﹐大吹大擂﹐張戲設宴﹐心疑之。俄而有騎下山﹐蜂擁而至。守將欲放槍禦之﹐百人皆棄兵下馬﹐髙聲稱自家人。城中軍士聚認是土官陸道淸之兵﹐畱入城。道淸出陳印敕曰「畏死﹐不得已受﹐圖歸計耳。」次日﹐長沙送道淸至三桂處﹐陳其本末。三桂不敢殺﹐默然隱其事。而遠近相聞﹐士卒有向順之志﹐將帥無固守之心﹐皆欲解甲投戈矣。三桂見兵勢日促﹐人心漸變﹐力實難支﹐每自嘆曰「吾何苦﹐何苦﹗」日夜憂惶﹐遂於康熙十七年八月十八日死於衡州。

胡國柱猶欲假三桂孫收系其黨﹐飛書南與郭壯圖﹐令護僞太孫至衡州襲僞位。壯圖有女﹐方與衛朴女爭立僞後﹐堅不出﹐卽於南僭位﹐攺元洪化﹔騰僞詔於各處﹐日制皇后儀仗﹑龍鳳日月襖﹑山河地理裙之類﹐任國柱呼不應。乃推吳應貴守衡州﹐躬至云請﹐與郭議不合。郭以棄湖南﹐守險隘﹐猶可以作夜郎王﹔國柱無可如何﹐乃仍奔衡州﹐合應貴據守湖南。及至沅州﹐長沙﹑衡州﹑永州﹑常徳﹑辰州﹑寶慶一帶州縣﹐由嶽州一戰﹐皆瓦解反正矣。

嶽州自吳應麒出守﹐方獻廷爲積三年糧﹐防不虞﹐平時不許妄動。後荊﹑嶽彼此不相攻戰﹐商賈頗相往來﹐甚至各設關抽稅﹐以佐軍需。伊時荊州米一兩一石﹐湖南止三錢﹔荊州鹽一錢一包﹐湖南至三錢。兩邊議定鹽五包易米一石﹐應麒喜﹐以爲三錢之米易一兩五錢之鹽﹐以爲奇利﹐傾倉倒換。有總兵王某諫阻甚切﹐應麒怒﹐欲殺之﹐王某率三百人來歸。而同時更有歸本朝之林興珠爲嶽州洞庭湖水師。林興珠與杜某俱由海上投減﹐鎭辰﹑沅﹐降三桂。桂以兩人爲帥﹐守洞庭湖﹐因爲造海上鳥船﹐出入洪波大浪如平地﹐大小銃炮布列左右首尾﹐所當糜爛﹐扼守布袋口﹐吾寸板不得入。自應麒封王爲總統將軍——總統者﹑統屬諸將也——林興珠等入賀﹐責行屬禮﹐走腳門﹐林不肯﹐以是抵牾。遂譖林於三桂﹐謂林欲反﹐乃令杜某守布袋口﹐調林守湘江﹐紮湘陰縣。知縣某原滿洲人﹐降三桂﹐仍原任。當馬寶永寧敗還﹐所過淫掠﹐湘民驚遁。知縣出示安民﹐謂「馬將軍禦軍素有紀律﹐𨿽小不利敗歸﹐所過秋毫無犯耳﹐不必驚避」。馬見「敗歸」二字﹐恥之﹐欲殺知縣。行讒已久﹐知縣懼甚﹐思歸本朝。適林興珠至湘江﹐兩意相合﹐因家口未齊﹐遲其事而機已泄。兩人恐再遲賈禍﹐倉卒渡江投誠。吾兵以孑身無家口疑之﹐旣而諜知林興珠二子俱受﹃﹐妻子發雲南入旗﹐乃大加信任。林憤欲報怨﹐奮合舟師入布袋口﹐水陸圍攻嶽州。嶽州無糧﹐不能守矣。應麒逃奔長沙﹐長沙守將某及衡州守將吳應貴一時俱奔。

應貴奔至武岡州﹐爲冷炮傷死。應麒自常徳﹑辰州﹐一路地方百姓﹐俱趕逐至沅州。稍得息﹐乃集軍士營造楚王殿。軍士曰「刃已在頸﹐何殿爲﹖」一哄而散﹐應麒倉皇奔鎭遠。至貴州﹐又招得一路逃軍一二千人﹐至交水紮住﹐欲篡弒僞主﹐入南而代之。郭壯圖知其意﹐與綫緘謀﹐就其軍托他事頒詔斬之。此吳應麒之終也。

而大兵之追吳應麒者﹐貝子王﹑蔡總督毓榮﹑穆將軍﹑桑提督等﹐皆由鎭遠過貴州﹐渡盤江。探知賴將軍已至南﹐晝夜趨赴﹐於十九年三月二十三日合兵圍城。城中初無戰守志﹐自方獻廷由宜良入城﹐議守議戰。是日城中出兵近萬人﹐賴將軍兵獨出山前戰﹐山後分左右腋以待。余從壁上觀﹐我兵稍卻﹐余心甚張皇﹔孰知引賊過溝﹐兩腋萬馬俱下﹐賊兵爭退﹐俱塡溝中﹐無一還者。於是閉城不出。圍至九月﹑十月﹐城中食盡﹐米賣一兩一酒杯﹐人盡餓死﹐爭開門降。吳世自刎死﹐郭壯圖自焚死﹐僞太后﹑阻三桂反之張氏先死﹐陳娘娘﹑印太太及僞皇后郭氏俱自縊。方獻廷被擒﹐淩遲死。胡國柱從四川欲合王屏藩救南﹐屏藩已縊死於保寧。國柱獨至南之金沙口﹐聞城破﹐投水死﹐軍士獻其首。馬寶從四川至尋甸﹐家口所住也﹐軍士圍而擒之﹐解京誅死。搜查三桂棺柩﹐﹃屍示眾﹐無可蹤迹。其侄某出首﹐云屍已焚化﹐匣骨藏安福園石橋水底。戽水掘骨﹐並世首尸解京﹐親詣祭告諸陵。判其屍骨﹐傳示各省﹐懸之通衢示眾。此逆藩吳三桂不忠不孝之終事也。

平吳錄淸。孫旭

三桂爲明季罪人﹐又爲本朝反賊﹐其生平亦何足道﹗以道路之口﹐傳聞之筆﹐事多淆訛﹐難以傳信﹐故略述其槪。惟桂本貫遼東﹐藩封南﹐餘生長浙東﹐又何能得其始末耶﹖緣餘甲寅﹑乙卯間遭大難﹐丙辰用奇計遁迹江西﹐至吉安招撫韓大任﹐任自幼隨桂﹐爲餘言甲申至丙辰事甚悉。得大任戊午歸正之後﹐余又奉差往漢中﹐被羈貴州。時桂孫世藩嗣﹐據僞位﹐以貴陽爲行在﹐其僞尙書郭昌﹑來度﹐與余交最契﹐每詳言桂之末路。今𨿽不及具載﹐而源尾亦略可見云。侶云道人轉庵孫旭識。

吳三桂﹐字碩甫﹐一字雄爽﹐遼東鐵嶺人。先世以軍功封﹐世襲平西伯﹐家於京師。桂生壬子﹐及年二十﹐狀貌奇偉﹐膂力過人﹐嫻騎射﹐好田獵﹐爲舅祖大壽所器。大壽鎭寧遠衛﹐用桂爲中軍﹐不期年間﹐兵彊馬壯﹐每戰必捷﹐關外頗聞桂名。桂父驤爲參軍﹐嘗率五百騎出哨探﹐與本朝大兵相值﹐被圍。桂望見﹐號哭大壽前﹐乞發援兵。大壽曰「吾以封疆重任﹐焉敢妄動﹗萬一失利﹐咎將安歸﹖」桂知不可彊﹐乃自率家丁二十騎突出入重圍﹐射中紅旗﹐王子墜地。將割取首級﹐爲王子仰斫鼻梁﹐流血不止﹐桂卽掣紅旗自裹其面。尋見驤大呼曰「隨我來﹗」五百騎遂拼命殺出﹐回寧遠。驤謂大壽曰「非吾子﹐幾不復相見矣。」大壽曰「壯哉﹐甥也﹗」以美姬陳沅賜之﹝原注﹕一云陳沅爲周皇親奎姬﹐非大壽所賜﹞。未幾﹐陳沅隨父驤歸京師﹐而桂以大壽薦鎭寧遠。

方是時﹐新安方一藻經略遼東﹐桂拜其門下。一藻子光琛﹝原注﹕字廷獻﹞﹐與桂締盟爲忘形交﹔及一藻卒﹐光琛遂入桂幕府﹐每事咨決焉。陜西兵備道洪承疇善用兵﹐懷宗命以兵部尙書﹐賜尙方劍﹐經略遼東﹐桂又拜其門下。新安謝四新博學﹐在承疇幕中﹐桂納交最厚。承疇所統諸鎭﹐桂爲彊。兵二萬﹐遴精銳一千﹐以五十騎爲一隊﹐每隊設一領騎﹐千兵共領騎二十人﹔置簽二十枝﹐書領騎姓名﹐插靴筒中﹐遇急﹐信手掣簽﹐呼某某﹐卽統本騎隨之衝突﹐往無不利。承疇語桂曰「吾聞千里饋糧﹐士有饑色。」於是欲屯田爲久駐計。而科道官交章責承疇師老餉匱﹐觀望不前。承疇懼﹐空壁出戰。我大兵佯敗﹐承疇追至杏山﹐大兵圍之﹐經月糧援俱絕。桂曰「兵法云﹕」置之死地而後生。『桂願奮勇當前﹐經略可率眾隨後﹐何爲坐以待斃乎﹖「承疇韙其言﹐桂故向重兵處突圍而走。承疇與各軍右衝右突﹐不能出﹐遂降﹐而遼東尋失。太宗時爲四王子﹐謂將士曰﹕」小吳總兵﹐眞好漢子也﹗「桂退守山海關﹐約兵十萬﹐以遊擊胡心水﹝原注﹕字太乙﹞爲左營﹐夏龍山爲右營。二營皆少年梟勇﹐膽力過人﹐桂結爲心腹。心水子國柱﹝原注﹕字擎天﹞﹐龍山子國相﹐卯歲皆姿貌丰腴﹐桂各許以女。

甲申三月﹐李自成破京師﹐懷宗以身殉﹐自成遂僭位﹐稱永昌。二年﹐勒百官助餉﹐抄吳驤家﹐得陳沅﹐悅之﹐欲立爲妃﹝原注﹕一云爲權將軍所得。將軍者﹐李過也。自成聞其美而奪之﹞。時牛金星﹑宋獻策勸自成行仁義﹐爲久遠治安之圖﹐無殺戮太甚。自成曰「山陜﹑河南﹑荊襄已在掌中﹐大江以南傳檄可定。惟山海關吳三桂是一驍將﹐當招致麾下﹔而遼東勁敵﹐又使我衽席不安。」乃使僞巡撫李甲﹑僞兵備道陳乙持檄招桂﹐曰「爾來不失封侯之位。」桂頷之﹐率眾十餘萬﹐由永平取路到京﹐名爲勤王﹐實欲歸李。途遇家人持驤手書﹐有「亟來救父」等語。及問家人﹐知沅已入賊手﹐乃大怒﹐復驤書曰「父旣不能爲忠臣﹐兒亦安能爲孝子。」仍擁眾歸山海關。乃陳兵演武場﹐請紳衿父老﹐餉以牛酒﹐問曰「我兵何如﹖」眾皆曰「眞天兵也。」問﹕「可殺李賊否﹖」眾見僞官李﹑陳在座﹐不敢對。桂立命斬李甲祭旗﹐割陳乙兩耳縱之﹐傳語曰「令李賊自送頭來。」自成怒﹐殺驤家口三十餘人﹐罄國出兵﹐號稱三十萬。將至永平﹐桂與方光琛等謀曰「敵眾我寡﹐計將安出﹖」光琛曰「莫若請北兵進關﹐共殲李賊﹐事成則重酬之。」乃命涿州指揮楊坤走我朝乞師﹐自率精銳千騎出關﹐過快活嶺﹐投至我軍。時太宗已崩﹐九王子總軍務﹐駐懊惱嶺下﹐卽與承疇共傳見桂﹐問﹕「此來何意﹖」桂曰「請大兵共誅李賊耳。」又問﹕「此意眞耶﹐膺耶﹖」承疇代答曰「吳三桂報君父之仇﹐豈得不眞﹖」九王子曰「吳總兵有子否﹖」答曰「有一子應熊。」九王子曰「吾四汗﹝原注﹕謂太宗﹞有格格﹝原注﹕本朝稱公主爲格格﹞﹐當折箭誓爲婚姻。」乃共割衣襟白太后﹐太后曰可﹐遂血歡飲﹐立卽發兵﹐以承疇爲前驅。承疇入關﹐傳諭軍民曰「大兵來報崇禎皇帝之仇﹐若等勿疑。」百姓皆香案迎接。將至永平﹐賊將田見秀﹑劉宗敏率兵二萬來禦﹐桂掣簽呼領騎﹐盡率精銳千騎直衝賊營﹐以一當百﹐九王子揮滿兵前進。賊眾故遼陽敗兵﹐一見本朝旗號﹐喪膽星散﹐自成奔還京師。明季﹐正陽﹑海岱﹑順城三門俱埋大炮﹐能震四十里﹔兼有火藥數十﹐以香火炷要處﹐約數時盡火然﹐則炮響城崩。於是自成安置炮﹑藥﹐席捲輜重﹐載陳沅出徳勝門﹐走陜西﹐四顧將士﹐僅存十萬。九王子與桂追至通州﹐傳令暫歇少刻﹐火炮齊發﹐響震百里。通州在京東﹐而炮子向南﹐故不相及。

大兵入永定門﹐桂索大內無一人﹐知自成已挈陳沅去﹐遂統己兵兼程追至陜西。自成棄陳沅而走﹐止百餘騎﹐後過湖廣九宮山﹐死於農夫之擊。桂在陜西﹐尋獲陳沅﹐收降賊將馬寶﹑王輔臣﹑張勇﹑馬寧﹑趙良棟等十餘人﹐兵十餘萬﹐擁眾駐紮陜西﹐不惜子女玉帛﹐與將士同勞苦。五月﹐九王子輔世宗登極﹐爲攝政王﹐以崇禎十七年爲順治元年。承疇爲首相﹐錄用前明文武官﹐恭順王孔有徳﹑智順王尙可喜﹑懷順王耿仲明三藩俱隨入關﹐以次分下兩廣﹑福建等處。而桂以入關功﹐封平西王﹐子應熊召爲額附。桂語胡心水曰「吾子少不更理﹐煩汝代庖。」遂同入京陛見﹐賜額附府於海岱門內。心水管綜庶務﹐揮金如土﹐上下左右﹐無不相得。

己丑﹐攺封孔有徳定南王﹐尙可喜平南王﹐耿仲明靖南王。先是﹐寧南侯左良玉﹐兵下南京﹐自刎死﹔中軍閻紫金﹐僧裝不知所之﹐子鎭歸本朝﹐官大理寺卿。癸巳﹐世祖以云﹑貴﹑四川未入版圖﹐命承疇爲經略﹑提調七省兵馬錢糧﹐承疇請鎭與俱。甲午﹐承疇出兵﹐由眞定﹑保定﹑彰徳過河﹐下荊襄﹐檄桂率本部兵﹐由漢中進四川﹐會師於貴陽﹐而自渡洞庭﹐屯常徳。遣鎭先取寶慶﹐得之﹐卽題鎭爲寶慶總兵﹐趙肅文爲寶慶知府。戊戌﹐定貴州。己亥﹐入南﹐永曆走緬甸。辛丑冬﹐桂索永曆於緬甸﹐旋縊殺之。

上卽位﹐加封三桂平西親王。承疇復命﹐奏曰「南苗﹑蠻雜處﹐反覆難制﹐必得重兵彈壓。」遂以桂永鎭其地﹐題放文武官員﹐吏﹑兵二部不得掣肘﹔本地錢糧不足俸餉﹐撥江﹑廣每年協濟銀百萬兩。桂題授趙廷臣爲南巡撫﹐又以馬寶﹑李本深﹑張勇﹑王輔臣﹑馬寧﹑嚴自明﹑劉進忠﹑吳得功﹑王進功等爲援剿總兵﹐各統萬人﹐並召關外姻黨歸南藩下。胡國柱已中北榜甲午舉人﹐與夏國相﹑郭壯圖﹑衛朴爲四額附﹐又侄婿王長安亦稱額附﹝原注﹕一雲長安先聘三桂女﹐未婚﹞。設左右梅勒章京﹑固山大牛錄隊子﹐左右披甲各萬人﹐名曰拜呀喇。以方光琛參贊機務﹐國柱爲大纛章京﹐其餘子侄親故﹐俱帶孔雀翎子。未幾﹐朝廷擢趙廷臣浙江總督﹐張勇寧夏提督﹐王輔臣固原提督﹐馬寧山東提督﹐李本深貴州提督﹐吳得功湖廣提督﹐嚴自明廣東提督﹐劉進忠潮州總兵﹐王進功福建提督。蓋大臣鰲拜所奏﹐欲調散桂黨故也。桂遣王長安行鹽蘇州﹐適明珠奉差往海招撫﹐長安畱飲。其部下尙朝柱﹐見明珠家人安三用事﹐私與之飲且贐。後朝柱從韓大任歸降﹐明珠收其家﹐主客所得不貲﹐蓋由安三以此私報其知遇也。鳳翔府知府傅宏烈參桂必有異志﹐宜早爲防備﹐部議宏烈越職言事﹐劾奏親王﹐革職﹐充廣西軍中。城禦史李棠亦以參桂革職。

浙人呂黍子言於桂曰「王權尊勢重﹐致使傅﹑李參劾﹐盍營園亭﹐多買歌童舞女﹐日夜歡娛﹐使朝廷勿疑。」桂以爲然﹐卽令黍子督造安福園於王府之左﹐松柏髙三丈許者﹐移種皆活。歷三年﹐園成﹐與吳復庵等彈琴賦詩﹐徜徉其間。又使趙蝦采買吳伶之年十五六者﹐共四十人﹐爲一隊申衙﹐故有戲具備。四時服蟒﹐嚇以爲未全﹐另造各色哆及金甲嵌胡珠﹑銀甲嵌珊瑚﹐又玉帶﹑金帶﹑銀帶﹑枷南帶﹑犀角帶﹑沈香帶俱嵌珠寶﹐又爲箱三十﹐約費數萬金﹐進安福園供奉。又以象牙抽絲爲涼笠﹐孔雀毛爲傘。蓋其窮奢極欲﹐皆類此。每歲年節及桂生辰﹐胡心水爲應熊辦人參﹑貂皮﹑潞綢﹑京絹﹑潞綢﹑松仁﹑榛肉﹑瓜仁﹑蘋果﹑銀桃﹑蒲桃﹑秋白﹑髙麗煙布等物來獻﹐計五百馱﹐每次費銀數萬。桂亦每年兩次進奉太后及格格普茶﹑雞樅﹑伏苓﹑風蘭﹑金壺﹑金碗﹑水西皮碗﹑象牙器皿之類﹐每次亦費銀數萬。一日解役投宿店﹐遇賫詔官先在﹐揮鞭逐之﹐曰「天下更有何人大於我家者哉﹖」其勢橫如此。

丁未﹑戊申間﹐胡心水死﹐內外不相應﹐凡桂題補各官﹐多不如請。方光琛﹑胡國柱曰「朝廷疑王矣﹐王當爲自全之計。」桂曰「姑探之。」乃上疏言「今天下大定﹐文官仍聽吏部銓選﹐臣不敢題請。」奉旨﹐依議。又疏言「今天下寧謐﹐武官應聽吏部考選﹐臣不敢題請。」亦奉旨﹐依議。光琛等曰「王猶不悟朝廷意耶﹖」桂不語﹐每與婿侄在箭道校射。懸鐵甲爲的﹐箭中甲穿﹐罪函人﹔鏃曲甲不穿﹐罪矢人。自後箭中﹐鏃套甲內﹐鏃不曲﹐甲不穿﹐函﹑矢人均賞。事聞﹐上遣內大臣吳丹賜藩下將士弓箭數千副。桂陳兵教場﹐率左右梅勒﹑固山章京等謝恩畢﹐與吳丹閱射。胡國柱故匿精壯﹐以老羸比試﹐由是朝廷之疑稍釋。武榜眼李開元先選雲貴督標左營遊擊來謁﹐桂一見悅之﹐令拜門生﹐賜盔甲弓矢鞍馬。及還﹐令國柱祖帳三十里外﹐贈路費五百金。

辛亥﹐桂年六十﹐格格啟太后同應熊挈子世瑤來南祝壽。桂語光琛等閂﹕「可見朝廷不疑我﹐汝輩其愼之。」問格格須何物﹐曰「無所須也。」桂乃遺川馬二百匹﹐送之歸。而世畱南﹐時年六歲﹐令光琛侄英授以句讀。

廣東平南王尙可喜子俺達公之信不孝。癸丑﹐可喜與福建靖南嗣王耿精忠先後疏請搬家歸遼東。上差戶部尙書梁靖標往廣東﹐府尹陳一炳往福建﹐查算家口數目﹐以便沿途給與夫馬口糧。方光琛等告桂曰「兩藩移家﹐卽將來搬南之漸也﹐盍疏探上意﹖」桂遂上疏﹐如尙﹑耿之請。上亦允之﹐差戶部侍郎哲爾肯﹑掌院學士傅達禮﹑兵部車駕司郎中王新命往南﹐查算家口。光琛等曰「家口七八十萬﹐安土重遷﹐柰何﹖」桂反意遂決。向胡國柱泣曰「恨應熊在京耳。」國柱曰「已遣魯蝦往京接取世子矣。」桂曰「俟魯蝦回再議。」魯蝦至京﹐密請應熊回南。應熊曰「當與格格商之。」入久不出﹐魯蝦恐事泄﹐走﹐回復國柱。國柱囑魯蝦曰「爾見王當言世子已被害﹐河南﹑湖廣沿路置刀斧手﹐埋伏地雷﹐專伺王過﹐罄殺無疑。」魯蝦如其言啟王﹐桂捶胸大慟。國柱與魯蝦潛布流言﹐藩下數十萬家無不愁苦。國柱潛令各家織网布﹐光琛與黍子潛鑄僞印百顆。

十月﹐欽差哲爾肯等三人抵南﹐同巡撫朱國治見桂﹐查家口數日﹐報八十餘萬。哲爾肯等議﹐沿途夫馬有數﹐今家口繁夥﹐宜陸續起行。先是﹐壬子﹐雲貴總督甘文之任﹐謁桂﹐投眷弟刺﹐不屑走旁門﹐桂辭不與見。及桂出看院﹐文故延見﹐桂愈不悅﹔見羽衛中有豹尾槍八桿﹐故取視稱好﹐借去二桿。及文來索﹐桂曰「豹尾槍非親王不得用﹐何索爲﹖」文遂大恨。因藩下向有行﹑坐二糧﹐乃上疏言「今非出兵之日﹐不合有行糧。」桂偵知﹐卽先上疏除去行糧﹐及文疏至﹐反爲贅辭矣。又桂內弟張季鷹爲靖南王蝦﹐辛亥來賀桂壽﹐挈幼伶過貴州。值文奶公手持大蒜﹐幼伶戲奪之。奶公怒﹐捶幼伶﹐季鷹見之﹐予奶公杖。文令布﹑按擒張﹐布﹑按陰縱之走﹐而以遠去報。文又示諭所轄﹐藩下債負不必償﹐以此嫌隙日深。及奉搬家之旨﹐文雙羽公文言「寒冬恐有雨雪﹐宜速爲計。」國治又問﹕「以何日起駕﹖用某官作頭站﹖」桂答曰「緩商。」哲爾肯等催國治三日一問﹐俱答「緩商」。至十一月十五日﹐哲爾肯等同國治見桂。桂畱飯﹐國治曰「三大人候久﹐王若無意﹐三大人自去回旨。」桂大詈曰「咄咄﹐朱國治﹗吾挈天下以與人﹐只此南是吾自己血掙﹐今汝貪污小奴﹐不容我治耶﹖」國治曰「巡撫貪在何處﹖」桂曰「汝還彊口﹗前索大理知府馮蘇銀三千兩﹐是向我所借﹔至屢年贓穢狼籍﹐多出我家﹐現有日曆炳據。」哲爾肯等曰「王請息怒﹐此事與巡撫無干。」遂辭出。國治與司道計議﹐皆曰「朝廷封疆﹐與百萬生靈所關不小﹐宜亟上疏﹐請暫停搬家。」爾肯曰「吾等奉旨搬家﹐今若此﹐何以復命﹖」眾議達禮先回﹐爾肯﹑新命暫畱南。又二日﹐國治猶豫不敢上疏。達禮行未百里﹐爲守口官所阻﹐仍回城中。

二十日五鼓﹐桂集藩下官屬於殿上﹐擲帽剪髮辮。桂妻張氏哭至殿上﹐罵婿侄曰「朝廷何負汝等﹐乃作此舉動﹗」桂命郭壯圖亟扶張進宮﹐胡國柱帶兵圍巡撫署﹐縛國治﹐碎剮於市﹝原注﹕順治庚子﹐國治巡撫江蘇﹐索吳縣知縣任維初賄。任以新任無措﹐私糶倉糧數千石﹐爲諸生所訐。國治知其事由己﹐屬知府余廉貞痛懲諸生。諸生不服﹐哭廟﹐其捲堂文爲金聖嘆作﹐且在其家開雕。國治遂疏聞﹐以聖嘆爲首﹐立決。蘇州民謠曰「天呀天﹐聖嘆殺頭直是冤。今年聖嘆國治殺﹐明年國治又被國治殲。」按謠言「今年」者﹐子年也﹕「明年」者﹐丑年也。今癸丑﹐國治爲國柱所殺﹐而「柱」與「治」吳語同音﹞。差人送茶與使臣﹐言外間兵變﹐殺巡撫﹐與大人無與﹐不必惶駭。新命卽獻盔甲弓箭爲賀﹐桂幽之別室。乃攺國號爲周元年﹐鑄印曰「天下都招討兵馬大元帥之印」﹐自稱曰余。其所鑄僞印﹐最親者金吾前後左右四將軍﹐次左右兩翼將軍﹐次左右兩掖將軍﹐次鐵騎前後左右將軍﹐次驍騎前後左右將軍﹔又奮威﹑仁威﹑親威﹑建威﹑龍威﹑綏遠﹑懷遠﹑廣武﹑勇略等將軍﹔又各路總管徵朔﹑討朔﹑覆朔﹑滅朔﹑殄朔﹑破朔﹑剿朔﹑靖朔八大將軍。封郭壯圖爲畱守南路總管將軍﹐料檢南府﹐屬印信催徵銀兩充餉。以胡國柱爲金吾左將軍﹐夏國相爲金吾右將軍﹐吳國貴爲金吾前將軍﹐吳應麒﹝原注﹕字維周﹐三桂侄﹐後封爲楚王﹞爲金吾後將軍﹐馬寶爲鐵騎總管將軍﹐其餘援剿總兵俱令掛將軍印隨徵。又以方光琛爲吏曹﹐來度爲戶曹﹐錢點爲禮曹﹐韓大任爲兵曹﹐馮蘇爲刑曹﹐呂黍子爲工曹﹐郭昌爲南巡撫。

十二月初一日﹐桂自南起兵﹐先發羽檄﹐令李開先縛總督甘文迎至軍前。乃自率兵二十萬﹐不宿民房﹐不入城郭﹐軍行五十里﹐依上傍水下營。每日前軍起營﹐則中軍起﹐次左﹑次右﹑次後﹐黎明卽行﹐日中卽止。行二十日﹐至貴州﹐知文已先奔鎭遠自縊﹐巡撫曹申吉等出郭迎。桂怒李開先縱文出走﹐欲殺之﹐眾乞哀﹐乃杖八十﹐抄其家。吳國貴與胡國柱忤﹐次早前營不起﹐桂心甚疑。天明﹐國貴來告曰「吾不去矣。」桂與貴一坐一跪﹐各無語。久之﹐桂抱國貴大慟曰「兒在南當卽云不去。」遂入帳房髙臥﹐國貴亦自回營﹐識者以爲不祥。次日﹐仍起行﹐至鎭遠﹐所過州縣俱令剪辮。方光琛密告桂曰「吳國貴𨿽倔彊﹐然勇略過人﹐至死不變。惟吳應麒妄自尊大﹐夏國相輕浮淺露﹐此二人必不可重用。」桂點首。

甲寅﹐兵至湖廣﹐陷辰州。湖南巡撫盧振在長沙﹐棄城而走﹐所屬州縣官望風奔潰。於是沅州﹑常徳﹑寶慶﹑長沙﹑永州﹑衡州﹑嶽州等府俱屬桂。桂命吳應麒掛討朔將軍印守嶽州﹐吳國貴掛靖朔將軍印守衡州﹐王屏藩掛破朔將軍印攻四川﹐方光琛巡撫湖南。吳世琮掛大將軍印攻廣西﹐全省俱陷﹐擒李棠﹑傅宏烈送桂﹐桂赦之﹐用宏烈爲監軍道﹐棠及方孝標爲承旨學士。遣使潛至徽州聘謝四新﹐四新辭不赴﹐答一詩曰「李陵心事久風塵﹐三十年來詎臥薪﹖復楚未能先覆楚﹐帝秦何必又亡秦﹗丹心早爲紅顏攺﹐靑史難寬白髮人。永夜角聲應不寐﹐那堪思子不思親。」使回﹐桂怒罵曰「薄福小人﹗」王屏藩報四川全省俱平﹐桂卽以爲四川總督將軍守保寧﹐而以來度爲四川布政使司。聘故明少卿李長祥﹐延以賓禮﹐問方略。長祥曰「亟攺大明名號以收拾人心﹐立懷宗後裔以鼓舞忠義。」桂以其言問方獻廷﹑胡國柱二人﹐曰「昔項羽立義帝﹐後又弒之﹐反動天下之兵。今天下在王掌握﹐他日又置懷宗後裔於何地﹖」長祥知桂意﹐遂謝去。桂以夏國柱掛殄朔將軍印﹐由衡山出萍鄕。上差和碩安親王爲徵南大將軍﹐由江西至袁州﹐攻萍鄕。

是年二月十五日﹐福建耿精忠亦起兵應桂﹐稱「甲寅」年。上命和碩康親王爲奉命大將軍﹐與將軍賚塔領滿兵二十萬﹐攻福建。又差順承郡王爲寧南靖寇大將軍﹐領滿兵十萬﹐由武昌攻嶽州﹔川湖總督蔡毓榮領漢兵十萬﹐由荊襄攻松滋﹔刑部尙書莫洛爲大將軍﹐與固原提督王輔臣領滿漢兵十二萬﹐由寧羌州攻四川。先是﹐桂遺輔臣札二道﹐一與輔臣﹐一轉與寧夏提督張勇。輔臣令義子王繼貞自首於朝﹐勇奏輔臣不行關會﹐而輒自陳首﹐是逼臣反也﹔輔臣亦奏不污僞命﹐自合舉首﹐而勇妄行訐奏﹐是逼臣反也。以此﹐兩人相持不敢動。及莫洛至寧羌﹐所統滿兵與輔臣部兵不協﹐往往忿爭﹐詘辱不堪﹐鼓噪而起。副將邵苓芝射洛﹐中喉死﹐輔臣不得已﹐奔回平涼以叛。王屏藩乘輔臣之變﹐出據漢中﹐守鳳翔棧道。桂封屏藩爲東寧侯﹐屏藩獲參領閻彩臣以獻。彩臣者﹐故閻鎭之侄﹐而馬寶之義子也。被獲時﹐大罵請死﹐屏藩曰「我豈不能殺汝﹐以汝義父馬將軍有舊﹐故貰汝耳。」初﹐桂移鎭南總兵﹐及反﹐命之從己。鎭辭曰「非敢抗命﹐但年邁七十﹐何能爲﹐惟王諒之。」桂遂不之彊﹐尋命往常徳。至是﹐命彩臣依鎭家以居。後桂至常徳﹐從官多占民居﹐夏國相以羽箭插彩臣家﹐彩臣怒折箭。國相哭訴桂﹐桂呼馬寶問故﹐寶言「鎭家系奉王命居住﹐非國相所當占。」桂怒罵國相﹐國相銜彩臣。迨事敗﹐將降之前﹐一日﹐遂淩遲彩臣﹐滅其族。

是年﹐桂請哲爾肯﹑傅達禮等至湖南﹐厚禮附疏遣歸。上以疏語不恭﹐命發桂祖父墓﹐應熊亦伏誅。

乙卯﹐安親王在袁州﹐大破夏國相兵﹐直追至長沙﹐賴馬寶抵住。韓大任勸桂殺國相﹐桂僅削其秩。

丙辰﹐桂憂安親王在長沙﹐以大任爲左翼將軍出萍鄕﹐據吉安府﹐斷袁州餉道。安親王因棄長沙﹐仍歸袁州。

初﹐廣東潮州總兵劉進忠通款鄭錦﹐錦封爲平南將軍﹐尙之信伐之﹐屢爲所敗。二月﹐桂差七將軍由湖南出廣東﹐陷韶州﹐之信遂降﹐廣東提督嚴自明亦附迎。僞授之信暫管輔徳將軍﹐以董蝦﹝原注﹕名重元﹞爲總督﹐馮蘇爲巡撫﹐與七將軍同守廣東。鄭錦兵攻漳﹑泉。時福建可由廣東經達湖南﹐耿精忠畏錦兵﹐謀之於桂。桂遣禮曹錢點至福建﹐爲鄭﹑耿解和﹐錦將劉國軒曰「吾家在海外數十年﹐稱奉明號。今吳號周﹐耿稱甲寅﹐是以來攻。爾兩家若歸正朔﹐吾不難進鎭江﹐上南京﹐否則爾兩家皆吾敵國也。」點不能和而歸。精忠慮不支﹐遂詣簡親王納款。

是年春﹐上命圖海爲撫遠大將軍經略陜西。過四川﹐奪總督哈占馬匹﹐標兵大噪﹐欲奉中軍馮某作亂﹐以應王輔臣。馮跪稱﹕「汝等欲反﹐則先殺我。」眾以馮平日撫士有恩﹐不忍殺﹐事乃已。圖海圍平涼﹐久之﹐輔臣不能支﹐求援於屏藩。屏藩忌其軋己﹐不應。輔臣困守半年﹐糧絕﹐殺馬爲食。海遣周昌入城招諭﹐卽獻城歸順。先是﹐圖海出京至長生店﹐昌跪道左言「公此行欲招安王輔臣﹐當與昌俱。」海許諾。及是﹐昌通輔臣標下守備黃九疇爲內應﹐九疇乘機謂輔臣曰「何不貸糧於敵﹖」輔臣曰「彼與我爲對﹐焉肯貸我﹖」九疇曰「不然。公昔陛見時﹐與圖相識﹐但得與之一見﹐則事濟矣。」輔臣曰「得彼來見乃可。」海聞之﹐欲行﹐督﹑撫皆力阻。海曰「脫不測﹐亦死於王事耳。」遂單騎至城下。輔臣屏左右相見。海見輔臣顏瘦削﹐抱持大慟曰「誠不意君枯瘠至此。」輔臣亦泣下。海命給糧數萬斛﹐合城歡忻﹐慶更生。九疇遂播言﹐圖﹑王二人在城上相抱慟哭﹐已說明將剃髮矣。於是眾心搖動。次日﹐又饋餉數萬兩。我兵闌入城內﹐不能止﹐眾遂撤去网巾。輔臣知爲所賣﹐上閣自縊。海索得之﹐亟斷索﹐救蘇。輔臣曰「我負國至此﹐朝廷決不相恕。」海跪誓﹕「願以百口保君不死。」後海見上﹐力明輔臣之冤﹐觸上怒﹐遂自盡﹐亦可謂不食其言矣。事聞﹐部議圖海封二等侯﹔有旨﹐封二等公﹐仍經略陜西。將軍張勇進爵靖逆侯﹐王進寶進奮威將軍﹐孫思克進平涼提督﹐周昌授登萊道。八月﹐上差簡親王爲揚威大將軍﹐統漢滿兵二十萬攻吉安。

丁巳﹐桂與安親王戰於官山﹐殺傷相當。桂兵素所恃者﹐南戰象四五十頭﹐逢戰排爲前隊﹐我軍戰馬見輒戰忄栗。至是﹐象遇我兵﹐輒退走回陣﹐桂心甚憂。時吉安被圍已二百餘日﹐桂不能救﹐識者已知天意矣。浙人孫旭易名王懷明﹐避難入吉安﹐與韓大任交厚。三月二十三日﹐大任用懷明計﹐渡白鷺洲﹐潰圍走寧都﹐江西遂平。前大兵欲徵廣東﹐以吉安中阻﹐不得進。至是﹐乃逾大庾嶺直逼廣東。桂又勒尙之信助餉一百萬﹐之信怒﹐因復率眾歸正。上以嚴自明爲鑾儀衛使﹐馮蘇爲刑部侍郎。自明子某方爲寧羌道﹐桂族滅其家。九月九日﹐王懷明與韓大任登髙山之巓﹐論天下大勢。懷明曰「如廣東相連福建﹐平涼犄角漢中﹐天下事尙未有定也。今聞王輔臣倒戈﹐恐後耿精忠﹑尙之信相繼歸誠。無廣東則湖南腹背受敵﹔無平涼則漢中搖動﹐四川坐以待斃。安危存亡之機﹐不可不察也。」會康親王遣員招撫﹐明年﹐大任遂入福建投誠。

十一月﹐桂至衡州。不多日﹐而順承郡王遣猓玀將軍陸道淸。道淸曾率猓玀兵三千救王輔臣﹐不能前。及輔臣降﹐請於圖海曰「陸道淸家口在南﹐若畱之﹐則家口必遭屠謬。」遂遣猓玀兵先歸﹐而送道淸於朝。上詔道淸不必剃髮﹐賜金銀酒器﹐命爲南總督。歸見桂﹐桂曰「此欲借汝以搖動我眾耳。」乃畱爲侍衛﹐碎金銀器皿﹐仍給之。

時桂封疆日蹙﹐軍聲不利﹐所仗惟吳應麒固守嶽州爲湖南屏蔽。而朝廷怒順承郡王拜朱方旦門下﹐掣還京﹐別命貝子彰泰爲平遠定寇大將軍﹐攻嶽州甚急。嶽州民謠曰「吳應麒﹐吳應麒﹐殺了你﹐獻康熙。」嶽州故糧少﹐轉輸不通。僞總兵杜輝﹐福建人﹐善水戰﹐造飛船六隻﹐長十丈﹐闊二十尺﹐兩頭尖銳﹐安柁﹐中分三層﹐上中兩層左石各安炮位三十六﹐下層左右各置槳二十四﹐其行甚駛。本朝水師圍守水道﹐輝駕飛船﹐兩面放炮﹐衝出水圍﹐到衡州裝糧﹐復衝圍入﹐如是者不一次。舟師提督某患之﹐乃以艨艟數十隻﹐上排鐵釘﹐船外密布魚网﹐飛船來卽礙不能旋轉﹐爲我兵所破。輝躍入水﹐從湖底逃回嶽州﹐應麒疑而殺之﹐其標下黃明遂投貝子營。自此嶽州糧絕矣﹐桂遂懷不臣之意﹐然未敢儼然稱帝。故四川巡撫羅森家巨富﹐號百萬﹐自四川破後閒住﹐每慮王屏藩圖己﹐乃上疏勸進﹐桂意動。及再疏請﹐遂於戊午三月初三日僭僞號﹐稱昭武元年﹐以衡州府署爲行宮。衡州民謠曰「橫也是二年﹐豎也是二年。」以「昭」字橫豎皆兩筆也。

桂自僭位後﹐形容憔悴﹐八月十八日遂死。胡國柱等以棉裹屍﹐潛載至常徳斂之。方獻廷解職﹐送殯南﹐衡州軍民七日後方知桂死。郭壯圖擁其孫世襲僞位於南﹐上桂僞號太祖髙皇帝﹐吳應熊孝恭皇帝。以明年己未﹐稱洪化元年﹐遷貴州﹐以貴陽府貢院爲行在。

自桂歿後﹐各路不守﹐吳應麒棄嶽州﹐胡國柱﹑夏國相﹑吳國貴棄衡州﹐馬寶﹑王緒棄長沙﹐俱會於常徳。世召胡國柱﹑夏國相﹑馬寶﹑王緒等十六人旋貴州侍衛﹐以郭昌爲刑部尙書﹐來度爲貴州巡撫。國貴奔武岡州﹐大兵遂進常徳﹐抵辰州。國貴在武岡﹐日登山巓望我兵﹐爲冷炮所中而死。

福建康親王命王懷明赴陜西將軍圖海軍前。海奏薦懷明往四川招撫王屏藩﹐不受﹐解懷明於貴州陸廣門安插。庚申﹐屏藩兵潰身死﹐大兵直搗成都﹐世瑤懼﹐遣馬寶守遵義﹐胡國柱渡瀘州。初﹐傅宏烈自湖南逃至京﹐上大悅﹐授撫蠻滅寇將軍﹑廣西巡撫﹐令從廣東攻廣西。是秋﹐爲廣西僞肇慶王馬承蔭所獲﹐解送貴州。郭壯圖以土官滿朝﹐龍反時歸南﹐朝事俱夏國相掌理﹐薦宏烈有王佐才﹐給飯送衣帽﹐僞授刑部尙書。後世歸南﹐慮宏烈在貴陽爲變﹐殺之。傳言宏烈罵賊不屈而死者﹐訛也﹝原注﹕《推背圖》云「有一人兮身帶弓﹐翻來覆去鬧轟轟。打破匡兒無結底﹐三千甲子自成功。」按首句是宏烈名﹔次句言宏烈投僞國﹑投本朝反覆無常﹔三句言宏烈之破壞﹐僞「周」字匡子內有「吉」字也。四句人多不解﹞。

懷明與故貴撫曹申吉等謀反正﹐潛遣人間道通將軍圖海。逾月﹐胡國柱陷敍州﹐獲四川提督將軍王之鼎﹐戮之。檢篋中有塘報﹐載圖海密摺內稱「奉差副使道王懷明聯絡曹申吉﹑潘超先﹑來度﹑郭昌等爲內應」。國柱奏世﹐立誅申吉等﹐惟懷明以間走苗犭中得免。

吳應麒自長沙﹑常徳﹑辰州節節退奔﹐至沅州﹐營楚王宮殿不就﹐又奔鎭遠﹐招其子龍威將軍世琮同走。我兵日逼﹐夏國相大懼﹐九月﹐托言大婚﹐挾世退保南﹐百官星散。次日﹐苗兵大掠﹐城市一空。應麒自貴州一路招得逃兵﹐駐交州﹐欲行篡弒﹐郭壯圖僞詔縊殺之。初﹐應麒來朝﹐世畱款內庭。應麒大罵方獻廷首禍﹐欲悔無及﹐國相等皆大慟﹐惟世無詞﹐其君臣間情事可見矣。

十月﹐大將軍貝子彰泰﹑綏遠將軍川湖總督蔡毓榮﹑徵南將軍穆占﹑貴州巡撫楊雍建﹑籌餉侍郎佛掄﹑金等恢復貴州。王懷明至﹐毓榮等委署督理糧驛道﹐運餉至盤江河一帶﹐訪知甘文﹑朱國治﹑莫洛﹑傅宏烈﹑王之鼎﹑李胡拜﹑佟大年七人首級舊藏貴州黑龍廟﹐遂奉詔給還各家歸瘞。

是冬﹐彰泰﹑蔡毓榮﹑穆占等進兵南。辛酉﹐將軍賚塔從廣西至﹐勇略將軍趙良棟從四川西僻路至﹐三面會攻甚急。十月二十八日﹐城中食盡﹐世冕旒南面服毒而死﹐時年十六。世貌美麗﹐性穎慧﹐讀書過目成誦﹐能懸筆作書。及死﹐屍棄城旁﹐狗過不敢近。郭壯圖俯伏世前死﹐方英立侍側死。方光琛並二子某某皆翰林﹐同剮於長沙﹔一子某出家南京花山﹐名天鳳﹐能詩。桂妻張氏前死﹐陳沅及僞後郭氏俱自縊﹝原注﹕一云陳沅不食死﹞。彰泰入城﹐安撫官民﹐南底定。胡國柱在迆西﹐與王緒帶兵萬餘﹐從四川西路而來。去南二百里﹐聞世死﹐謂緒曰「吾爲國婿﹐自無活理。若貪生旦夕﹐而死於他人之手﹐非丈夫也。」乃積薪與緒痛飲﹐命左右燔薪﹐躍入火中而死。緒亦自盡。藩下家口數十萬﹐俱解歸旗。馬寶在遵義﹐謂周卜世曰「我以一旅頓鎭遠﹐則汝輩安得長驅至此﹗特以天命已去﹐𨿽竊據一方﹐亦復何益﹖故不爲耳。」未幾﹐歸尋甸省家口﹐爲我兵所獲﹐與夏國相等解京淩遲死。

初﹐郭壯圖駐營城西﹐大兵不得前。趙良棟謂城外有兵﹐則樵采路通﹐城何由破﹖乃直前搗其營。壯圖退兵入城﹐我兵遂築長圍困之。彰泰喜而宴良棟﹐良棟曰「王太欺我。與哈占一耳﹐而彼用照會﹐我用令諭。」彰泰曰「蔡毓榮亦總督也﹐而用令諭。」良棟曰「柰何以毓榮例我﹗毓榮兵怯懦﹐與吳兵相持累年﹐非我從四川來﹐則南豈能得哉﹖」彰泰怒﹐奏奪其雲貴總督﹐授毓榮。良棟前與王進寶同破四川﹐而進寶功加十七等﹐良棟僅功加十一等﹐良棟心不平﹐與進寶幾至攻殺。上頗聞其事﹐召良棟赴京面質。行至長沙﹐其標兵環集不散﹐逼之反﹐聲震林谷。良棟曰「天不可違。吳三桂背叛之報﹐其明鑑也。」眾猶固請﹐會三司官入見﹐因諭眾暫退。明日﹐奉淩遲方光琛父子之旨﹐眾遂散去。良棟至道署﹐謂趙肅文曰「拒眾則殺身﹐徇眾則負國。我以不剛不柔而解散部眾於此﹐頗有定見定力。」

吳國貴女美姿態﹐號八面觀音﹐毓榮得而嬖之。同時有僞尙書劉忻如妾﹐號四面觀音﹐俘入內廷。上問﹕「如汝貌者有幾﹖」對曰「臣妾何足言﹐有八面觀音者﹐眞國色。」毓榮聞之﹐不自安﹐時已懷妊二月﹐遂縊殺之。未幾﹐毓榮徵爲倉場尙書﹐以罪廢。

孫轉庵曰﹕方光琛曾言夏國相﹑吳應麒不可用﹐亦有知人之明。然不能使三桂保末路﹐豈非小有才﹐未聞君子之大道乎﹖四川李長祥﹑徽州謝四新﹐不污僞命﹐眞可云明哲保身者哉﹗

吳逆取亡錄

康熙十二年冬十一月﹐吳三桂自去其平西親王爵﹐稱天下都招討兵馬大元帥﹐據南反。僞檄所至﹐叛者四起﹐勢同鼎沸。越五年﹐僭帝號﹐旋殪。又三年﹐王師下南﹐其孫世自刎﹐天下大定。余轉側兵間﹐瀕死而幸不死﹐爰就耳目所及筆之﹐以見覆亡之禍實所自取。使當日歸藩遼左﹐克守臣節﹐則帶礪河山﹐永保無疆之庥﹐豈不懿哉﹖

三桂者﹐故明武舉﹐沈毅敢戰。少時逐一騎﹐射之墮﹐下馬欲取其首﹐其人故佯死﹐突揮刀刃三桂中鼻﹐故鼻左微凹。目瞻視﹐隆準無須。監軍太監髙起潛愛其勇﹐認爲義子。屢以戰功得優敍﹐不數歲授總兵官﹐鎭守寧遠。其先世居徽州﹐流寓遼東﹐因家焉。父襄﹐由武進士起家﹐官錦州總兵﹐以援大淩河師潰削職。後從徵山東﹐克登州﹐復官﹐氵存擢京營都督。

歲庚申﹐我世祖章皇帝順治元年﹐明莊烈帝崇禎十七年也。春二月﹐流賊李自成自秦犯晉﹐畿輔大震﹐議撤三桂兵守山海關﹐爲京師衛。大學士陳演恐事平以棄地獲咎﹐執不可。越月﹐賊鋒益逼﹐始決計棄寧遠﹐封三桂平西伯﹐趣入援。甫及關而京師陷﹐襄降賊。三桂聞變﹐逡巡關西﹐將赴降。自成命降將唐通作書招之﹐脇襄貽書惇促﹐中有「吾君已矣﹐爾父命在須臾﹐及今早降﹐不失通侯之位」語。有陳沅者﹐字圓圓﹐故吳妓﹐美麗善歌﹐戚畹周奎得之以進禦。莊烈帝憂勤國事﹐不暇顧﹐飭歸奎邸。三桂歆其艷﹐請於奎﹐奎盛飾奩具以贈。三桂妻張氏﹐貌寢而悍﹐三桂頗憚之﹐不敢攜沅行﹐畱居京都。城陷﹐爲賊劉宗敏所得。三桂抵薊州﹐襄使者至﹐詰知襄被執﹐笑曰「是脇我耳﹐我至卽釋﹐何患﹗」復問﹕「陳姬無恙乎﹖」使者以實告﹐勃然曰「大丈夫不能保一女子﹐何面目見天下人﹗」遂反旆而東﹐回山海關﹐以討賊復仇﹐布告遠邇。繼恐賊大隊至﹐眾寡不敵﹐遣其副帥郭元龍﹑楊坤﹑孫文煥乞師於我朝。時睿親王率師西徵﹐中途得請﹐允之。

自成聞三桂之來而復返也﹐命僞丞相牛金星居守﹐自率精銳二十萬﹐挾莊烈帝太子永王﹑定王及襄置軍中﹐東擊三桂。夏四月十八日及關﹐圍之數匝。睿親王兵亦至﹐三桂突圍出謁﹐卽壁中剃髮。二十一日﹐戰於關西一片石﹐賊敗。明日復戰﹐自成按轡登髙岡以觀。日將失﹐見我軍戴纓帽如萬朵紅雲﹐風捲而西﹐遽策馬走﹐呼曰「敗矣﹗」賊眾大潰﹐奔回永平﹐殺襄於城西之範家莊。狼狽還京﹐盡屠襄家﹐並害太子﹑二王。二十九日﹐焚宮殿﹐出阜城門宵遁。

三桂追至近畿﹐傳檄入都﹐言奉太子至。明臣之從賊而畱京未行者﹐備法駕鹵簿郊迎。及登輦﹐則辮而短後衣者﹐睿親王也﹐咸愕眙不知所爲﹐羅拜道左。次日上箋勸進﹐內院大學士沈文程笑曰「吾主已於去歲登極﹐此皇叔攝政王也。」眾慚而退。

三桂知家屬被害﹐憤甚﹐不入城﹐躡賊緊迫﹐又敗之望都﹑眞定間。時尙未知圓圓消息也。賊被追急﹐盡棄所掠輜重婦女﹐疾趨山右。三桂前部得圓圓於途﹐報至﹐大喜﹐於營次設錦幄﹐鼓吹前導﹐迎以歸。逐北至固關﹐班師爲襄發喪。乞贈卹﹐得旨諭允﹐並授三桂爲平西王。旋從大將軍英親王徵自成於陜西﹐自襄陽﹑武昌東下至九江而還﹐命赴鎭錦州。時順治二年﹐三桂年三十四。

居久之﹐鬱鬱不自得﹐求剿賊自效。五年﹐移鎭漢中﹐與都統李國翰敗大同叛鎭姜襄逆黨於延安﹑楡林等府。復徵流賊張獻忠餘黨之擾四川者﹐擊走孫可望﹑白文選﹑李定國等﹐克成都﹑敍州﹑重慶。駐師綿州﹐部下恣淫掠﹐巡按禦史郝浴劾三桂驕縱觀望。三桂怒﹐誣浴欺罔冒功﹐浴坐謫徙﹐三桂敍功增俸。子應熊﹐張氏出也﹐尙主爲和碩額駙﹐授爵三等子。

十四年﹐詔三桂爲平西大將軍﹐進徵貴州。師久無功﹐還駐遵義。先是﹐可望等因明桂王朱由榔建號永曆﹐稱帝於粵﹐降附之。尋與定國隙﹐定國奉永曆入南。可望攻之不勝﹐赴長沙軍前降﹐入都﹐具言南可取狀。三桂欲自以爲功﹐亦具疏請命。分兵三路﹐平南大將軍﹑信郡王﹑經略﹑大學士洪承疇由湖南取道貴州進﹐徵南將軍卓布泰由廣西進﹐三貴由四川進。十六年正月﹐合攻南城﹐永曆走永昌﹐奔入緬甸。三桂追至騰越州﹐州西南百餘里卽緬境﹐中原地盡處也。明將馬寶﹑李如璧﹑狄三品﹑塔新策﹐及景東等處土司俱歸順﹐乃振旅還。召信郡王洪承疇回﹐畱三桂管滇事。承疇將行﹐三桂問自固之策﹐承疇曰「不可使滇中一日無事。」三桂謹受教。承疇至京﹐卽以巖疆難靖﹐請援明黔國公沐英世鎭例﹐移藩久鎭。三桂遂奉命鎭滇﹐督﹑撫均受節制。

是年元江土司那嵩叛﹐三桂平之﹐以其地爲元江府。嗣部臣以雲南歲需俸餉至九百餘萬﹐議裁兵。三桂奏言邊孽未除﹐宜如舊﹐並請發兵入緬。疏言渠魁不殄﹐有三患二難﹕李定國等引眾四擾﹐患在門戶﹔土司反覆﹐易被煽動﹐患在肘腋﹔投誠將士﹐乘機生心﹐患在腠理。且滇中米糧騰踴﹐耕作半荒﹐養兵難﹐安民亦難。惟有剿淨根株﹐庶可一勞永逸。詔如所請﹐授內大臣愛星阿爲定西將軍﹐會同進師。三桂檄諭緬人以出兵故﹐令縛永曆以獻﹐自率大隊由騰越出邊。是時永曆就食緬人﹐爲所制﹐與定國等隔絕不通﹐已不能有所爲﹐移書三桂乞哀曰﹕將軍新朝之勛臣﹐舊朝之重鎭也。世膺爵秩﹐藩封外疆﹐烈皇帝之於將軍﹐可謂甚厚。詎意國遭不造﹐闖賊肆惡﹐突入我京城﹐殄滅我社稷﹐逼死我皇帝﹐殺戮我人民。將軍志興楚國﹐飲泣秦廷﹐縞素誓師﹐提兵問罪﹐當日之本衷﹐猶未泯也。柰何憑藉大國﹐狐假虎威﹐外施復仇之虛名﹐陰作新朝之佐命﹖逆賊授首之後﹐而南方土宇﹐非復先朝有也。宏光殄祀﹐隆武就誅﹐僕於此時﹐幾不欲生﹐猶暇爲宗社計乎﹖諸臣彊之再三﹐謬承先緒。自是以來﹐一戰而楚地再失﹐再戰而東粵亡﹐流離驚竄﹐不可勝數。幸李定國迎僕於貴州﹐接僕於南安﹐自謂與人無患﹐與世無爭矣。而將軍忘君父之大徳﹐圖開創之丰功﹐督師入滇﹐覆我家室。僕由是遠渡沙漠﹐聊借緬人以固吾圉。山遙水遠﹐言笑誰歡﹐旣失世守之封疆﹐苟全微命於蠻服﹐只益悲矣。乃將軍不避艱險﹐請命遠來﹐提數十萬之眾﹐窮追逆旅之身﹐何視天下之不廣哉﹖豈天覆地載之中﹐獨不容僕一人乎﹖抑封王錫爵之後﹐猶欲殲僕以邀功乎﹖第思髙皇帝櫛風沐雨之天下﹐猶不能貽畱片地﹐以爲將軍建功之所。將軍旣毀我室﹐又欲取我子﹐讀《鴟》之章﹐能不慘然心惻乎﹖將軍猶是世祿之裔﹐卽不爲僕憐﹐獨不念先帝乎﹖卽不念先帝﹐獨不念二祖列宗乎﹖卽不念二祖列宗﹐獨不念己之祖若父乎﹖僕今日兵衰力弱﹐煢煢孑立﹐區區之命﹐懸於將軍之手。如必欲僕首領﹐則𨿽粉身碎骨﹐血濺艸萊﹐所不敢辭。若其轉禍爲福﹐或以遐方寸土﹐仍存三恪﹐更非敢望。倘得與太平艸木﹐同沾雨露於新朝﹐惟將軍是命。冀裁之。

三桂不答﹐自木邦趨緬城。師次舊挽坡﹐緬人懼﹐持貝葉文納款。紿永曆曰「晉王李定國至矣﹐請出就晉王軍。」並其太后馬氏﹑後王氏﹑太子慈ピ及公主﹑公女等﹐舁送三桂營。順治十八年十二月朔日也。康熙元年正月捷聞﹐晉爵親王﹐並命貴州亦歸管轄。

三桂擁永曆還滇﹐內大臣愛星阿議所以處之。三桂曰「宜駢首。」愛星阿不可。將軍卓羅曰「彼曾爲君﹐全其首領可也。」四月二十五日﹐三桂命其將楊坤﹑夏國相等﹐進帛於滇城之篦子坡﹐太子等皆就縊﹐復焚其屍。遣送太后及後北上﹐中途均扼吭死。明社之厄﹐𨿽由闖賊﹐然例以宋室山﹐實亡於三桂手。此後鄭氏負海外﹐𨿽仍以永曆紀年﹐其實扶余自王﹐金鑪朱火﹐自玆熄矣。

初﹐三桂之追李賊也﹐得所棄貲無算。旣鎭滇﹑黔﹐復以水西土酋安坤﹑迆東土酋王耀祖﹑祿昌賢﹑烏撒土女酋隴氏等不廷﹐削平之﹐收其地﹐分設大定﹑開化﹑黔西等府州。土官咸世襲﹐厚斂多藏﹐積數百年﹐悉爲三桂所有。又徇西番﹑蒙古意﹐請於北勝州互市茶馬﹐令人往普洱及川﹑湖產茶處所采運交易。繼請以原籍沐天波莊田爲藩莊﹐假稱浚渠築城﹐廣徵關市﹑榷稅﹑鹽井﹑金礦﹑銅山之利。值蕃苗自相仇殺﹐輒以邊警入告﹐歲糜餉銀千餘萬﹐延不請核。由是富甲天下﹐漸蓄異志。揮金以要結人心﹐賞賚饋遺﹐動以萬計。文武官之銓除到滇者﹐陰遣私人誘令鬻身藩下﹐給身價銀﹐多者數萬﹐少亦萬餘﹐視其才爲差等﹐俾爲己用。所部將卒﹐皆百戰之銳﹐且多李自成﹑張獻忠二賊部下窘蹙來歸者﹐餌以厚利﹐無不願效死力。益思發難而無以爲名﹐爰卽永曆所居五華山作新府﹐重樓復道﹐規制擬大內。又爲園於西郊外﹐名安阜園。因圓圓齒已長﹐張氏亦老﹐更羅致艷冶﹐以歌舞自娛。

會平南王尙可喜鎭廣東﹐自陳老病﹐願歸藩遼左﹐詔以所請。三桂於十二年七月﹐亦詭請移藩。疏入﹐下廷臣會議。有言三桂鎭服苗蠻﹐不可移者﹔有言撤藩後必多撥禁旅往守﹐紛擾民驛﹐宜仍令畱鎭者﹔獨戶部尙書米思翰﹑兵部尙書明珠等﹐以邊陲靜晏﹐三桂不應仍鎭南。議上﹐特允三桂撤歸錦州。遣侍郎哲爾肯﹑學士傅達禮賫詔諭曰「自古帝王平定天下﹐咸賴師武臣力。及海宇寧謐﹐必振旅班師﹐俾封疆重臣﹐優遊頤養﹐賞延奕祀﹐誠巨典也。王鎭守巖疆﹐厥功懋焉。但念年齒已髙﹐久駐遐荒﹐眷懷良切﹐故允王所請。王其率屬北來﹐慰聯眷注﹐庶幾旦夕覯止﹐君臣偕樂。至一應事宜﹐已命所司籌庇周詳﹐王至卽有寧宇﹐無以爲念。並須給藩下官兵半年俸餉﹐以便趣裝。」

三桂初意要旨慰畱﹐可從容部署。命下﹐愕然气沮﹐日與心腹將士吳應麟﹑吳國貴﹑劉茂遐﹑方光琛﹑夏國相﹑胡國柱﹑衛璞等謀所以舉兵。茂遐謂明亡未久﹐宜立明後奉以爲君﹐老臣宿將﹐當有願爲前驅者。光琛曰「出關乞師﹐猶可以力弱自解。永曆已竄緬中﹐必擒而殺之﹐此不可解矣。況成功之後﹐萬不能終守臣節。篦子坡之事﹐可一再行之乎﹖」遂不用茂遐策。

哲爾肯等至滇﹐三桂期以十一月二十四日行﹐陰扼各關隘﹐聽入不聽出。先三日﹐集所屬都統及四鎭十營總兵何進忠﹑髙得捷﹑馬寶﹑髙起隆﹑劉之復﹑陶繼智﹑廖進忠﹑林興珠﹑張足法﹑王屏藩﹑王會﹑範齊韓等﹐發兵反。殺巡撫朱國治﹐邀按察使李興元﹑知府髙顯辰﹑同知劉昆﹐脇之叛﹐弗從﹐幽縶之。顯辰仰藥死﹐興元﹑昆徒置瘴地﹐哲爾肯等被畱。提督張國柱﹑總兵杜輝﹑柯鐸﹑布政使崔之瑛﹑提學道周昌﹑知府馮蘇等以下官﹐並從逆。三桂年六十二矣﹐自稱都招討大元帥﹐以明年爲周王元年﹐鑄錢曰「利用通寶」﹐蓄髮易衣冠﹐幟色用白﹐步騎皆以白氈爲帽。先一年冬﹐滇中雷電風雪﹐一時兼作。是年夏﹐西寺塔頂銅鳳有聲嗚嗚﹐數日不止﹐又有異鳥來集﹐展翼方丈餘﹐狀貌醜怪﹐博物者不能識其名。人咸知爲不詳﹐而三桂不悟也。

川湖總督蔡毓榮得雲貴總督甘文報﹐飛章告變。上以荊州爲咽喉要地﹐關系最重﹐遣前鋒統領碩岱先率禁兵兼程往守﹐以遏賊勢。尋授順承郡王勒爾錦爲寧南靖寇大將軍﹐統師繼進。分命將帥選勁旅﹐先後赴武昌﹑西安﹑漢中﹑安慶﹑京口﹑兗州﹑太原諸要地﹐供調遣。詔削三桂爵﹐宣諭中外﹐凡陷賊官員軍民﹐或心存忠義﹐不能自拔﹐或被賊驅迫﹐畏罪懷疑﹐但能歸命輸誠﹐悉赦已往﹐不復究治。其藩下人出仕各直省者﹐𨿽有父子兄弟在南﹐槪不株連治罪﹐各宜安心職守﹐無懷疑慮。三桂子應熊尙主在京﹐廷臣咸請逮治﹐詔且拘禁﹐事平再議﹐猶欲三桂悔悟自投﹐曲賜矜全也。

賊將馬寶先馳至貴陽﹐提督李本深應之﹐貴州巡撫曹申吉﹑總兵王永淸﹑崔世祿降賊。總督甘文度不能支﹐將十餘騎趨鎭遠﹐冀扼賊東竄。副將江義已受逆命﹐以兵圍之﹐文自縊。賊陷沅州﹑辰州﹐直逼長沙。

十二月朔日﹐三桂僞署郭壯圖爲大將軍畱守南﹐自領胡國柱等東行﹐歲杪至貴州﹐十三年正月至鎭遠。遣吳國貴﹑王屏藩﹑夏國相等分擾楚﹑蜀﹐犯陜﹑甘﹑江西。致書平南﹑靖南二藩﹐要約同叛。潛使間諜賫僞札僞印﹐四出煽誘。於是四川提督鄭蛟麟﹑巡撫羅森﹑總兵譚宏﹑吳之茂﹐襄陽總兵楊來嘉﹐鄖陽副將洪福﹐長沙副將黃正卿﹐廣西將軍孫延齡﹑都統綫國安﹑提督馬雄﹐陜西提督王輔臣﹐靖南王耿精忠﹐福建巡撫劉秉政﹑總兵曾養性﹐潮州總兵劉進忠﹑副將張星耀﹐溫州總兵祖宏勛﹐髙州總兵祖澤淸﹐並從逆。僞總兵楊寶蔭寇常徳﹐其父﹑原任提督楊明遇爲內應﹐城遂陷。

三桂至常徳﹐具疏付哲爾肯﹑傅達禮還奏。廷臣以三桂疏詞狂悖﹐怙惡不悛﹐其子孫卽宜淩遲處死﹐以消內變。上念應熊久在近侍﹐不忍加戮﹐將應熊及子世霖處絞﹐其餘幼子免死入宮。三桂聞之大恨﹐自常徳至松滋﹐窺取荊州。使賊將劉之復﹑髙得捷等掠肇慶﹑宜昌﹑袁州﹐分我兵力。平南王尙可喜之子之信﹐亦受三桂輔徳親王僞爵據廣州叛﹐提督嚴自明﹑巡撫陳洪明﹑總兵苗之秀等附之。精忠復迫使鄭成功之子錦於臺灣﹐招令渡海犯內。時惟畿輔﹑河南﹑山左右與江南財富之區﹐尙晏然無事﹔他如雲﹑貴﹑陜等﹐兩粵﹑閩﹑蜀﹑湖南﹑江右﹐及湖北之鄖陽﹐浙江之寧﹑紹﹑金﹑衢﹐江南之祁﹑歙﹐賊氛幾徧。幸賴聖謨廣運﹐先機獨斷﹐賊未至而制賊之師已先在途﹐或已蒞止﹐賊計漸窘。未幾﹐尙之信﹑耿精忠﹑王輔臣﹑鄭蛟麟﹑祖澤淸﹑劉秉政﹑曾養性﹑劉進忠﹑嚴自明﹑苗之秀﹑林興珠等﹐先後反正。孫延齡謀歸順﹐爲三桂從孫世琮所襲殺。鄭錦敗回廈門﹐賊將髙得捷﹑綫國安﹑馬雄﹑劉之復等相繼死。

三桂妄冀得荊州後﹐非長驅北犯﹐卽順流東下。乃五年之久﹐卒不能越湖而北﹐徘徊嶽麓﹐憤恚無所逞。賊黨思悅其意﹐相率勸進。十七年三月朔﹐攺衡州爲定天府﹐僭帝號。建元昭武﹐冊妻張氏爲後﹐應熊庶子世爲太孫。加郭壯圖﹑方光琛爲大學士﹐擢王公良﹑巴養元﹑陳君極﹑王緒﹑李繼業等爲將軍﹐餘黨進爵爲差。將設朝﹐淫雨泥濘﹐藉松鍼於地﹐始克成禮。旣受賀﹐有犬登其案而坐﹐三桂心惡之﹐遂病噎。繼之下痢﹐口不能言﹐八月十七日斃於衡州。賊眾匿喪不發﹐請世奔喪﹐郭壯圖力阻不行。九月﹐僞後張氏死。十月﹐始發喪﹐運柩回滇。十一月﹐世僭號﹐攺元洪化。立郭壯圖女爲僞後﹐召曹申吉等入滇輔政。申吉及羅森﹑馮蘇﹑杜輝等﹐各謀歸正﹐事泄死。

十八年﹐賊將關應麟敗於嶽州﹐棄長州﹑衡州﹐退守貴陽。吳世琮死於廣西﹐洪福﹑郭義﹑柯鐸咸輸款﹐吳國貴中炮死。十九年﹐召順承郡王還京﹐以貝子彰泰爲定遠平寇大將軍﹐蔡毓榮爲綏遠大將軍﹐同將軍賚塔﹑穆占﹑趙良棟﹑總督董衛國等﹐協力進徵。王屏藩﹑陳君極自殺﹐吳之茂就擒﹐楊寶蔭﹑楊來嘉﹑崔世祿﹑李本深降﹐譚宏死﹐吳應麒爲郭壯圖所縊。賊棄貴州奔南﹐大兵鼓行而前﹐二十年二月薄南城。世以圍急﹐召馬寶﹑胡國柱﹑夏國相等歸援。國柱窮迫自經﹐王緒焚死﹐寶與國相﹑王永淸﹑江義﹑巴養元﹑王會﹑髙起隆﹑張足法﹑李繼業等乞降。城中樵采路絕﹐人相食。十月二十八日﹐世禦僞殿﹐刎頸不殊﹐再刃乃死﹐僞後郭氏殉焉。壯圖ト室自焚。僞將軍何進忠﹑綫緘等開城迎大兵入﹐南平。擒方光琛磔於市﹐戮世屍﹐函首馳獻﹐逆產親屬俱藉沒緣坐﹐馬寶等以次伏誅。析三桂骸骨﹐傳示天下﹐距謀叛時恰八年云。

吳逆始末記崇禎十七年春﹐流寇漸逼﹐給事中吳麟徵請調寧遠總兵官吳三桂入衛﹐帝意猶豫。三月﹐闖賊陷大同﹐京師戒嚴﹐乃封三桂爲平西伯﹐飛檄召之。遷延不卽發﹐及抵山海關﹐凶問至﹐遂止。闖聞三桂據於關﹐執其父襄﹐令招以書。略曰「爾以君恩特簡﹐得專閫任﹐乃怯懦觀望﹐使西兵長驅。事機已去﹐天命難回﹐爾君已逝﹐爾父猶存。嗚呼﹗識時務者﹐可以知所變計矣。及今早降﹐不失通侯之賞﹐猶全孝子之名。」賊並發銀數萬﹐遺僞將賫往犒之。三桂得書﹐卽令賊將入關代守﹐自率精銳赴燕京降。

至灤州﹐聞愛姬陳沅爲賊帥劉宗敏所掠。時方食﹐抵幾於地﹐須髮奮張﹐具書答襄曰「父旣不能爲忠臣﹐兒亦不能爲孝子矣。」卽捲旆馳還山海﹐襲殺賊將﹐殲其眾﹐遣部將楊坤奉書﹐乞師於我大淸。略曰「三桂以螽負之身﹐忝鎭山海﹐亦思堅守東陲﹐鞏固神京。不意流寇犯闕﹐姦黨開門﹐先帝不幸﹐九廟煨燼。天人共憤﹐眾志已離﹐敗可立待。三桂受國厚恩﹐欲興師問罪﹐柰京東地小﹐兵力未集。特泣血求助﹐乞念亡國孤臣忠義之言﹐速選精兵。三桂自率所部﹐合兵以抵國門﹐滅流寇於宮庭﹐則我朝之所圖報﹐豈徒財帛而已哉﹗」時我睿親王綏輯中原﹐得書卽遣使報之。略云「聞崇禎帝喪於流寇﹐不勝發指。故率仁義之師﹐沈舟破釜﹐誓不旋旌﹐期必滅賊﹐出民水火。今伯遣人致書﹐深爲喜悅。若率眾來歸﹐必封以舊土﹐晉爲藩王﹐國仇可報﹐身家可保也。」三桂乃傳檄遠近云「闖賊李自成以麼魔小醜﹐蕩穢神京。日色無光﹐妖氛吐焰。殺我帝後﹐刑我縉紳﹐﹃我士民﹐掠我財物。二祖列宗之怨恫﹐天壽淒風﹔元勛懿戚之誅Θ﹐鬼門泣血。」又云「周命未攺﹐漢徳可思。誠志所孚﹐順能克逆﹔義兵所向﹐一以當十。」

闖賊聞之大怒﹐執吳襄隨行﹐親帥賊眾十餘萬﹐東攻山海關。三桂懼﹐請我朝速進兵。四月﹐大兵至沙河﹐敗賊將唐通於一片石﹝原注﹕通爲明總兵官﹐守居庸﹐以關降賊者﹞。賊復部勒其眾﹐北距山﹐南抵海﹐爲長陣以待。睿親王命三桂兵皆系白布爲識﹐衝其中堅﹐賊不能支。追至永平﹐賊恨甚﹐殺吳襄﹐懸首於竿﹐走還京師。大兵至於四月晦日﹐闖焚宮殿﹐挾太子﹑二王西走。三桂追及於定州淸水河﹐斬其僞帥谷可成﹐賊奔眞定。三桂合遼東兵擊之﹐賊以屢敗而忿﹐乃勒精兵依山爲陣﹐大呼曰「今日親決死鬥﹐不求人助﹐乃爲豪傑耳。」於是縱兵大戰。猛風東來﹐捲沙蔽日﹐賊營旌旗俱折。賊恐﹐急收兵﹐三桂射之中肩﹐狼狽由固關遁去。時睿親王攝政﹐賜三桂玉帶﹑蟒服﹑鞍馬﹑弓矢等物﹐晉爵平西王。

南都福王立﹐聞三桂乞師破賊﹐遙封爲薊國公。八月﹐遣使臣左懋第﹑陳洪範賫銀幣入朝致謝﹐並詣三桂營致福王意。三桂謝曰「時勢至此﹐夫復何言﹐惟有閉關束甲﹐以俟後命耳。」所賜俱辭不受。明年﹐南都亡﹐閩中唐王立。時秦﹑晉﹑楚﹑豫﹑吳﹑越之地﹐俱入版圖﹐三桂回錦州。又明年﹐汀州亡﹐粵中桂王立。自湖以南﹐川﹑廣﹑滇﹑黔皆爲明守﹐乃移駐漢中。九年﹐桂王走安隆。十四年﹐三桂晉平西大將軍﹐同都統莫爾根由四川定黔﹑滇。十五年﹐自重慶進兵﹐破遵義之三坡﹐下貴陽﹐大兵畢集於平越之楊老堡。三桂兵至七星關﹐白文選分軍守險﹐不得前。三桂乃從水西間道取烏撒﹐襲其後﹐守兵驚遁。是冬﹐三路兵會於南。桂王君臣奔永昌﹐旋奔騰越。明年﹐克永昌﹐引大兵渡潞江。先﹐李定國設伏磨盤嶺﹝原注﹕卽髙梨貢山﹞﹐爲首尾橫擊計﹐爲降人泄其謀。三桂分精甲先蹂之﹐大兵繼至﹐短兵相接戰山上﹐自卯至午﹐屍委山谷皆滿。定國不能支﹐軍潰﹐桂王亡入緬﹐滇地悉平。

十七年﹐朝命吳三桂以平西王爲總管鎭南。三桂裨將楊坤爲之謀﹐請效黔國公﹐世守滇中﹐爲子孫計﹐必入緬禽王以獻﹐乃可。三桂深然之﹐卽具疏請兵云「滇南負固有年﹐一朝堪定。獨由榔在緬﹐李定國﹑白文選等分駐三宣﹑六慰﹑孟艮一帶﹐借由榔以鼓眾心。窺我邊防則患在門戶﹐號召諸蠻則患在肘腋﹐投誠生心則患在腠理。請大舉入緬。」冬十二月﹐大兵臨緬江﹝原注﹕卽大金沙江﹞﹐緬人恐﹐送桂王並其眷屬於軍前。三桂使人環守之﹐王南面坐﹐三桂入見﹐北向長揖。王問爲誰﹐三桂噤不敢對﹔再問之﹐不覺膝之屈也。問之數四﹐始稱名以對。王切責良久﹐已而嘆曰「今亦已矣。我本北人﹐欲見十二陵而死﹐汝能任此事乎﹖」對曰「能。」王乃麾之去。三桂伏地不能起﹐左右掖之出﹐自是不敢復見。越日﹐擁王還滇。康熙元年四月﹐三桂令人以帛縊殺王﹐槁葬南城外。嗣奉朝命﹐貴州一切文武官員兵民事務照南例﹐著平西王管理﹐又令文武官聽自選用。是時也﹐明之根孽已盡﹐李定國已死﹐白文選已降﹐髙枕無與復爲難者。爵晉親王﹐子尙公主﹐據有滇﹑黔數千里之地﹐爪牙腹心布列要害﹐自以爲西南一隅﹐眞子孫萬世之業﹐而不軌之迹漸彰矣。

◎附《觚剩》一則延陵將軍美丰姿﹐善騎射﹐軀幹不甚偉碩﹐而勇力絕人﹐沈鷙多謀。弱冠中翹關髙選﹐裘馬淸狂﹐頗以風流自賞﹔一遇佳麗﹐輒爲神畱﹐然未有可其意者。常讀《漢紀》﹐至「仕宦當作執金吾﹐娶妻當得陰麗華」﹐慨然嘆曰「我亦遂此願﹐足矣。」𨿽一時寄情之語﹐而妄ダ非分﹐意肇於此。

明崇禎末﹐流氛日熾﹐秦﹑豫之卮間關城失守﹐燕都震動。而大江以南﹐阻於天塹﹐民物晏如﹐方極聲色之娛﹐吳門尢盛。有名妓陳圓圓者﹐容辭閒雅﹐額秀頤丰﹐有林下風致。年十八﹐隸籍梨園。每一登場﹐花名雪艷﹐獨出冠時﹐觀者魂斷。維時田妃擅寵﹐兩宮不協﹐烽火羽書﹐相望於道﹐宸居爲之憔悴。外戚周嘉定伯以營葬歸蘇﹐將求色藝兼絕之女﹐由母後進之﹐以紓宵旰憂﹐且分西宮之寵。因出重貲購圓圓﹐載之以北﹐納於椒庭。一日侍後側﹐上見之﹐問所從來。後對左右供禦鮮同裏順意者﹐玆女吳人﹐且嫻昆伎﹐令侍櫛盥耳。上制於田妃﹐復念國事﹐不甚顧﹐遂命遣還﹐故圓圓仍入周邸。

延陵方爲上倚重﹐奉詔出鎭山海﹐祖道者綿亙靑門以外。嘉定伯首置綺筵﹐餞之甲第﹐出女樂佐觴﹐圓圓亦在擁紈之列。輕鬟纖履﹐綽約淩雲﹐每至遲聲則歌珠累累﹐與蘭馨並發。延陵停流盼﹐深屬意焉。詰朝﹐使人道情於周﹐有「紫雲見惠」之請。周將拒之﹐其暱者說周曰「方今四方多事﹐寄命幹城﹐嚴關鎖鑰﹐尢稱重任。天子尙隆推轂之儀﹐將軍獨受之柄。他日功成奏凱﹐則二八之賜﹐降自上方﹐猶非所吝。君侯以田竇之親﹐坐膺紱冕﹐北地芳脂﹐南都媚黛﹐皆得致之下陳﹐何惜一女子以結其歡耶﹖」周然其說﹐乃許諾。延陵陛辭﹐上賜三千金﹐分千金爲聘。限迫卽行﹐未及娶也。嘉定伯盛其奩媵﹐擇吉送其父襄家。

未幾﹐闖賊攻陷京師﹐宮闈殲蕩﹐貴臣巨室﹐悉加系累。初索金帛﹐次錄人產﹐襄亦與焉。闖擁重兵﹐挾襄以招其子﹐許以通侯之賞。家人潛至帳前約降﹐忽問陳娘何在﹐使不能隱﹐以籍入告。延陵遂大怒﹐按劍曰「嗟乎﹗大丈夫不能自保其室﹐何以生爲﹗」卽作書與襄訣﹐勒軍入關﹐縞素髮喪。隨天旅西下﹐殄賊過半。賊憤襄﹐殺之﹐懸其首於竿﹐襄家三十八口俱遭慘屠。蓋延陵已有正室﹐亦遇害﹐而圓圓反以籍入無恙。闖棄京出走﹐十八營解散﹐各委其輜重婦女於途。延陵追度故關至山西﹐晝夜不息﹐尙不知圓圓之存亡也。其部將已於都城搜訪得之﹐飛騎傳送。延陵方駐師絳州﹐將渡河﹐聞之大喜。遂於玉帳結五彩樓﹐備翟之服﹐從以香輿﹐列旌旗簫鼓三十里﹐親往迎迓。𨿽霧鬢風鬟﹐不勝掩抑﹐而翠消紅泫﹐嬌態逾增。自此由秦入蜀﹐迄於秉鉞滇云﹐垂旒洱海﹐人臣之位﹐於斯已極。圓圓皈依上將﹐匹合大藩﹐回憶當年牽蘿幽谷﹑挾瑟句闌時﹐豈復思有此日﹖是以鶴市蓮塘﹐采香舊侶﹐艷此奇逢﹐咸有咳吐九天之羨。

梅村太史有《圓圓曲》云﹕鼎湖當日棄人間﹐破敵收京下玉關。慟哭六軍俱縞素﹐衝冠一怒爲紅顏。紅顏流落非吾戀﹐逆賊天亡自荒訁燕。電掃黃巾定黑山﹐哭罷君親再相見。相見初經田竇家﹐侯門歌舞出如花。許將戚裏箜篌伎﹐等取將軍油璧車。家本姑蘇浣花裏﹐圓圓小字嬌羅綺。夢向夫差苑裏遊﹐宮娥擁入君王起。前身合是采蓮人﹐門前一片橫塘水。橫塘雙漿去如飛﹐何處豪家彊載歸﹖此際豈知非薄命﹐此時只有淚沾衣。薰天意气連宮掖﹐明眸皓齒無人惜。奪歸永巷閉良家﹐教就新聲傾坐客。坐客飛觴紅日暮﹐一曲哀弦向誰訴﹖白皙通侯最少年﹐揀取花枝屢回顧。早攜嬌鳥出樊籠﹐待得銀河幾時渡﹖恨殺軍書底死催﹐苦畱後約將人誤。相約恩深相見難﹐一朝蟻賊滿長安。可憐思婦樓頭柳﹐認作天邊粉絮看。徧索綠珠圍內第﹐彊呼絳樹出雕欄。若非壯士全師勝﹐爭得蛾眉匹馬還﹗蛾眉馬上傳呼進﹐雲鬟不整驚魂定。蠟炬迎來在戰場﹐啼妝滿面殘紅印。專徵簫鼓向秦川﹐金牛道上車千乘。斜谷云深起畫樓﹐散關日落開妝鏡。傳來消息滿江鄕﹐烏桕紅經十度霜。教曲妓師憐尙在﹐浣紗女伴憶同行。舊巢共是銜泥燕﹐飛上枝頭變鳳凰。長向尊前悲老大﹐有人夫婿擅侯王。當時只受聲名累﹐貴戚名豪競延致。一斛明珠萬斛愁﹐關山漂泊腰肢細。錯怨狂風落花﹐無邊春色來天地。嘗聞傾國與傾城﹐翻使周郎受重名。妻子豈應關大計﹐英雄無柰是多情。全家白骨成灰土﹐一代紅妝照汗靑。君不見館娃初起鴛鴦宿﹐越女如花看不足。香逕塵生鳥自啼﹐さ廊人去苔空綠。換羽移宮萬里愁﹐珠歌翠舞古梁州。爲君別唱吳宮曲﹐漢水東南日夜流。此詩史微詞也。

皇朝順治中﹐延陵進爵爲王。五華山向有永曆故宅﹐乃據有之。紅亭碧沼﹐曲折依泉﹔傑閣丰堂﹐參差因岫。冠以巍闕﹐繚以雕墻﹐袤廣數十里。卉木之奇﹐遠自兩粵﹔器玩之麗﹐購自八閩。而管弦錦綺﹐以及書畫之屬﹐則必取之三吳。捆載不絕﹐以從圓圓之好。延陵旣封王﹐圓圓將正妃位﹐辭曰「妾以章臺陋質﹐謬瓊寢﹐始於一顧之恩﹐繼以千金之聘。流離契闊﹐幸保殘軀﹐獲與奉之役﹐珠服玉饌﹐依享殊榮﹐分已過矣。今我王析圭胙土﹐威鎭南天﹐正宜續鸞戚裏﹐諧鳳侯門﹐上則立體朝廷﹐下則垂型裨屬﹐稽之大典﹐斯曰徳齊。若欲蒂弱絮於繡ブ﹐培輕塵於玉几﹐旣蹈非偶之嫌﹐必貽無儀之刺﹐是重妾之罪也。其何敢承命﹖」延陵不得已﹐乃別娶中閫。而後婦悍妒絕倫﹐羣姬之艷而進幸者﹐輒殺之。惟圓圓能順適其意﹐屏謝鉛華﹐獨居別院﹐𨿽貴寵相等﹐而不相排軋﹐親若娣姒。圓圓之養姥曰「陳故幼從陳姓﹐本出於邢。」至是﹐府中皆稱邢太太。

居久之﹐延陵潛蓄異謀。邢窺其微﹐以齒暮請爲女道士﹐霞帔星寇﹐日以藥鑪經卷自隨。延陵訓練之暇﹐每至其處﹐淸淡競晷而還。府中或事有疑難﹐遇延陵怒不可解者﹐邢致一二婉語﹐立時冰釋。常曰「我晨夕焚修﹐爲善是樂﹐他非所計耳。」內外益敬禮焉。今上之癸丑歲﹐延陵造逆。丁巳﹐病歿。戊午﹐滇南平。籍其家﹐舞衫歌扇﹐犀蕙嬌鶯﹐聯艫接軫﹐俱入禁掖。邢之名氏﹐獨不見於籍。其玄機之禪化耶﹖其紅綫之仙隱耶﹖其盼盼之終於燕子樓耶﹖已不可知。然遇亂能全﹐捐榮不禦﹐皈心淨域﹐晚節克終﹐使延陵遇於九泉﹐其負愧何如矣﹗

圓圓終事﹐諸書未載﹐無可考究。道光庚寅﹐太倉王后山幕遊雲南﹐於會垣西關外瓦倉莊三聖庵﹐得晤圓圓第七代法孫見修﹐言圓圓出家後始末甚詳。當吳逆將叛﹐圓圓以齒暮乞爲女道士﹐於宏覺寺玉林大師座下剃度﹐法名寂靜﹐別號玉﹛艸﹜。迨吳逆殄滅﹐遂遁迹於三聖庵﹐從之者僞昆陽牧妻李氏。因庵屋湫隘﹐辟地數弓﹐有康熙二十八年碑記可證。至康熙丁巳﹐怛氏年八十﹐云墓曇華庵後﹐傳有遺像二幀﹕一明時都人妝﹐著紅霞帔子﹐手執海棠花一枝﹐乃入宮時作也﹔一比邱尼﹐趺坐蒲團﹐乃披剃後作也。後山因摹像以歸﹐並爲之記﹐徧徵題詠﹐其事遂傳於世。己卯花朝記。

吳三桂紀略

予宰江川﹐本縣學諭金大印字斗如隸平西旗下﹐自遼東貢生選授﹐熟諳明季遼沈事﹐予樂與談。

伊時吳寵眷隆渥﹐予因問金雲「王爺﹝原注﹕旗下人稱旗主爲王爺﹞世謂純忠極孝﹐報國復仇﹐裂土分藩﹐爲世間偉人﹐信乎﹖」金曰「吾王俱因利乘便﹐徼幸成功﹐直命好耳﹐豈材力所致哉﹖人言忠孝﹐未可信﹐皆時會所值耳。惟最初救父出圍一舉﹐孝聞九邊﹐勇冠三軍﹐勛名富貴﹐胥本於此。」予曰「可得聞乎﹖」金曰「崇禎某年﹐總兵祖大壽守大同﹐鎭兵三千﹐每秋髙恐盜邊者﹐分兵巡哨。撥參將吾太王爺吳驤領兵哨探﹐方離城百里﹐值四王子﹝原注﹕卽天聰帝﹐當時稱四王子。﹞領兵四萬﹐欲攻大同。藐視五百人﹐不戰﹐但圍困之﹐謂饑渴甚﹐三四日必降﹐可不血刃。因急奔急圍﹐緩奔緩圍。至近城四十里﹐祖帥憑城樓而望﹐不解救。吾王爺爲祖甥﹐侍側﹐沙漠一望四十里間﹐見父被圍﹐跪請祖帥救之。祖帥以敵兵四萬﹐城兵不滿三千﹐守且不給﹐何能救﹖三請﹐俱不應﹐乃跪泣曰﹕」總爺不肯發兵﹐兒請率家丁死之。『祖似應不應﹐曰「嘎﹗』以爲必不能救也。王卽跪而應曰﹕」得令﹗『下樓開城﹐率家丁僅二十人赴援。王居中﹐左吳應桂﹑右楊某﹝原注﹕俱遼西降人﹞﹐分兩翼﹐十八人後隨衝陣。四王子見人少輕出﹐疑之﹐開陣計納而並圍之。突入陣﹐射殪兩人﹐繼遇擁纛紅纓王子﹐一箭落馬僕地。王下馬割首級﹐僕者未殊﹐奮短刀斫王鼻梁。王裂紅旗裹面﹐大呼殺人﹐內五百人亦大呼殺出。北軍終以王人少﹐疑其誘﹐遂缺圍﹐聽其逸。祖帥在城樓望見決圍﹐因命吶喊擂鼓助威﹐北軍亦不進。祖帥乃出城﹐於三里外鼓吹香亭迎接﹐慰勞贊嘆。王面血淋漓﹐下馬跪泣。祖撫王背﹐曰「兒不憂不富貴。吾卽題請封拜﹐易事耳。』斯時忠孝之名﹐夷夏震懾﹐卽四王子亦曰﹕」好漢子﹗吾家若得此人﹐何憂天下﹗『「過此以往﹐大印不欲言之矣。

予再三懇請﹐金曰「崇禎十二年間﹐相帥以總兵守寧遠。四王子怒祖帥以向經擒而歸降﹐後逃歸﹐仍領兵抗禦﹐必更擒之而後快。遂圍城﹐塹濠三重﹐以絕樵汲﹔又離城數十里﹐重兵扼松山﹐以阻餉道援兵。祖帥請救甚迫﹐乃拜洪承疇總督﹐調九邊總兵聽節制﹐合十三萬人﹐救寧遠。承疇選銳﹐一鼓奪松山據之。是時四王子以他事回滿洲﹐聞失松山﹐怒責將士。答云﹕」南朝兵非昔比﹐有洪承疇者善用兵﹐親見自知。『四王子乃至寧遠﹐申飭固守濠柵﹐不奪松山﹐惟相山勢地形﹐凡松山餉道所經﹐或五六十里﹐或七八十里﹐險隘厄塞處嚴兵拒守。由是饋運不通﹐松山糧絕。承疇集諸總兵議曰「吾與諸公俱餓死於此﹐無益於國。吾大帥﹐不可離此尺寸﹔諸公可各率所部﹐分道闖出﹐然後整兵反救重圍﹐內外相應﹐或可決圍而出。』於是王與將士謀所向。西夷降人曰﹕」敵兵詭計極多﹐小路必嚴兵堵截﹐大路當設備稍寬﹐宜從大路。『王用其說﹐從大路殺出。果戰將俱在小路﹐大路惟四王子及文武隨從三四百人﹐帳襆旌旗盛設﹐而鬥將無多。見王來勢凶猛﹐曰「歸兵莫遏﹐縱之可也。』又云﹕」吳三桂果是漢子﹐得此人歸降﹐天下唾手可得矣。『其時各總兵潰圍而出﹐俱引兵歸鎭﹐不救松山。糧絕計窮﹐敵兵遣人說降﹐洪督﹑祖帥全軍返旆﹐然寧遠尙未設守也。王乘北兵不守﹐隨領敕鎭守。斯時大印亦隨入城﹐殘破之餘﹐軍府粗立﹐遂有癸未之事。

「崇禎十五年壬午冬﹐淸兵至北京﹐徧山左右至江北桃源﹑宿遷﹐內兵禁旅俱不堪戰﹐敕召四鎭人援。王率所部由寧遠至京﹐淸兵以援兵四集﹐捆載而歸。後四鎭俱封伯﹐吾王封平西伯至鎭﹐王父驤畱京。四王子歸而計曰﹕」北京武備空虛﹐可取﹐柰有外鎭。莫如先取外鎭﹐則京城唾手可得。然彊莫如吳三桂﹐宜先取之。『乃於十六年癸未冬﹐勒兵至寧遠﹐塹濠築柵﹐絕糧者三月。羽書告急﹐而京中正憂流賊猖獗﹐無暇邊陲﹐王乃聚眾議計。或云「今城見兵三千﹐而家口萬計﹐皆靡谷。莫如遣家口以省食﹐而後議守議棄。』眾曰﹕」今兵圍匝﹐家口出城﹐適飽搶掠﹐何能進關﹖『又有進口﹕「城外三面陸路皆兵﹐惟通海一面﹐相去五六十里﹐無一兵巡哨。此蓋開吾奔走之路﹐謂家眷去則男子無心以守﹐此彼取城之計也。吾卽就彼計﹐使老弱婦女得渡山海關﹐攏天津衛﹐俾家口有安頓﹐則戰守無所不可矣。』乃雇海船﹐盡出家口﹐果然淸兵一無攔截。更相與議守﹐柰無擔石軍儲。王曰﹕」守土者擅棄封疆﹐律無赦﹐吾不可去。然聞京師流氛甚熾﹐若棄城勤王﹐圖功贖罪﹐亦是一策。『遂率所部南奔。淸兵全不攔截﹐蓋恐一攔截﹐卽有交鋒兩傷之患﹔惟隨吾兵而追﹐行住緩急﹐相隨不離。迫近遼城﹐忽遇崇禎帝敕使﹐諭』流寇猖獗﹐京城將陷﹐吳三桂可棄寧遠﹐率兵勤王『。王大喜﹐向所憂封疆失守﹐今轉而爲勤王首功矣。於是大建勤王旗號﹐前行入關。關吏延人﹐追兵亦屯紮懊惱嶺下﹐不攻關﹐亦不去。

「未幾﹐關上探知京城已破﹐駕崩於煤山﹐李賊僭位﹐王進退無措。以淸兵仇殺多次﹐不欲返顏﹐乃修表謀歸李賊。賊亦以關外各鎭﹐吳兵最彊﹐輦金珠彩幣﹐聲言招降犒賞。途遇逃兵﹐搶殺無遺﹐其得逃者歸訴賊云﹕」吳三桂令兵搶殺﹐不肯降。『李賊怒﹐殺王父吳驤﹐屍於城垣。老家人奔告王曰「吾與北邊結仇深﹐勢難歸北﹔李害父陷於不知﹐不必仇。』更決意歸李。於是從關上至永平﹐大張告示『本鎭率所部朝見新主﹐所過秋毫無犯﹐爾民不必驚恐』等語﹝原注﹕江川前知縣李某﹐永平人﹐言親見告示云﹞。翌日﹐家人更來告曰﹕」陳娘娘爲權將軍擒去矣。『工投袂起曰「不滅李賊﹐不殺權將軍﹐此仇不可忘﹐此恨不可釋﹗』遂決意討李賊﹐輸款北軍。」

予曰「陳娘娘何如人﹐仇恨逾君父也﹖」斗如曰「陳娘娘卽陳圓圓﹐周皇親奎歌姬也。周以進香買辦歸蘇﹐千金買陳﹐姿態技藝俱絕世。爲梨園正旦﹐平康聲價﹐冠於都中。不輕接人﹐寓居幽雅。先是﹐李賊遣部下權將軍﹐或云卽李過﹝原注﹕又田見秀等亦爲權將軍﹞﹐載金銀珠寶無算﹐賄結文武﹑內監以及衛所軍校爲內應。旅店不便﹐有言陳圓圓𨿽娼﹐家中幽靜﹐可以安身﹐遂寓焉。權將軍𨿽賊﹐甚倜儻﹐揮金不惜﹐圓圓傾心焉﹐遂托終身。居兩月﹐別去﹐臨行囑曰﹕」吾非商賈﹐爲李王侄。李王明年入京爲帝﹐吾封王﹐汝卽王妃。以後不可接人﹐祕勿泄﹐稍俟之。『遂去。繼王當癸未入援﹐封伯爵﹐周皇親宴王﹐命圓圓侑酒﹐王見而悅之。圓圓見王气槪﹐又在權將軍上﹐且與其異日爲賊妃﹐不若卽今爲伯之副室﹐乃更立誓﹐願從王。周皇親聞之﹐慕王英傑﹐以世亂結好勛臣﹐緩急可恃﹐遂以陳贈王。置婢僕畱太王府第﹐蒞鎭勤王﹐如二宮焉。權將軍入京搜獲之﹐遂據去。適家人來報﹐王以旣入賊手﹐非籍北兵﹐佳人不可再得。乃遣人於豫王前布腹心曰「國恥家仇﹐君父之怨﹐兩不戴天﹐願投誠雪恥。』豫王未信﹐諜探無爽﹐乃準投誠。曰﹕」一要三軍皆剃頭﹐一要平西伯親來。『王皆如命。豫王大喜曰「天下在掌中矣。』乃設宴賜袍馬﹐商破賊之計。曰﹕」吾到此爲追爾﹐故李賊未知。今爾仍豎勤王旗號﹐將本兵三千﹐前鋒搦戰。吾兵伏兩腋﹐不待交兵﹐卽縱萬騎衝壓﹐出不意﹐賊必披靡。『「議定﹐李賊果聞吳三桂勤王兵僅三千人﹐乃發兵十萬﹐號三十萬。聲言﹕」討吳三桂﹐彼兵三千﹐吾三十萬﹐以一百人捉一人﹐可靴尖踢倒耳。且三桂與北兵久相仇殺﹐必不相救﹔卽或來救﹐北兵住滿洲﹐衣糧﹑馬匹﹑器械尙須整頓而來﹐曠日累月。』因此全不堤防。孰知淸兵追趕吳三桂﹐安營懊惱嶺下已久。洎吳與賊兵相接﹐戰於一片石﹐滿兵萬騎﹐從左右衝突臨壓。旌旗器械俱滿扮﹐目所未睹﹐合軍大呼曰「韃子來矣﹗『賊兵驚魄散﹐十萬眾一時駭潰﹐自相蹂踐﹐死者過半﹔餘眾逃散殆盡﹐李賊僅隨數百騎入京﹐收拾金銀珠寶﹐踉蹌西遁。王同豫王滿洲軍入京﹐搜獲陳娘娘於權將軍第宅﹐與歸舊第﹐喜可知也。後事《遺聞》《紀略》備載﹐不必贅述。」﹝原注﹕觀此﹐則《編年》《遺聞》所載遺父之書﹐俱系三桂於事後借此文過﹐非眞事也。﹞

