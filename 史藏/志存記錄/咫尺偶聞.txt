

天咫偶聞

淸•震鈞

●卷一

◎皇城

本朝大內之制﹐全因明舊﹐無所損益﹐但易大明門爲大淸門﹐余正衙便殿皆仍之。惟各朝房舊在午門外者﹐今皆移於景運﹑隆宗二門外。蓋國初禦門之典﹐在太和門。後攺禦乾淸門﹐因亦移入﹐卽唐代之常朝也。常朝五日一舉﹐故禦門五日爲期。凡題本大除授皆於此降旨。《居易錄》婁書其事。咸豐中﹐因聖躬違和﹐此典久輟。及同治親政﹐無請行之者。乾淸門左右置木箱二﹐聞其中皆藏禦門儀物﹐不開已五十年矣。

禦門之典﹐六部堂上官及司員均得侍班。故人才賢否﹐堂陛熟知。自此典輟﹐而司員黜陟﹐惟憑曹長一言。只於外轉時﹐一覲天顏而已。似非愼重人才之道﹐故此典宜復也。

太和殿﹐古之正衙﹐有大典則蒞之。光緒庚寅正月﹐上親政﹐並大婚﹑遣使。余官水部﹐得綴班行之末﹐恭睹盛儀。正使爲髙陽李相鴻藻﹔副使爲禮部尙書昆相岡。由太和門外持節乘馬而出﹐鳳輿前樂設而不作﹐法駕鹵簿前導﹐羣臣彩服夾路。考本朝自康熙﹑同治至此﹐凡三舉行此典。

大朝筵宴﹐內務府設朱漆反坫於丹陛之中。坫方可八尺﹐上陳碧玉洗一﹐徑可二尺﹐厚可二寸。中鐫禦制玉盂聯句﹐於文襄公敏中書。玉勺二﹐長二尺﹐交陳洗上。玉壺二﹐髙亦二尺。碧玉盞八﹐徑九寸者二﹐徑七寸者六。此髙廟所制。陳之殿廷﹐極唐皇偉麗之觀﹐亦庚寅所瞻也。唐人早朝在日出後﹐朝罷議政。今則不禦門而但辦事﹑引見﹐或有升殿亦必先辦事。國初趨朝皆在辧色後﹐嘉慶中有卯正入值之旨。同治初以垂簾﹐漸晚至辰刻。光緒以後攺用寅刻﹐朝退才卯正耳。康﹑雍以前﹐皆以干淸宮爲寢殿。乾隆以後﹐攺禦養心殿﹐在月華門外﹐凡召對辦事皆於此。每日軍機大臣先入﹐然後引見。

內廷奏事之制﹕每日子正﹐部院各以一筆帖式持折至東華門外。少俟﹐門啟﹐隨奏事官以入﹐至景運門內九卿房﹐以折匣及本衙門印片一紙﹐同交奏事官﹐奏事官登之於薄。少頃﹐乾淸門啟﹐奉之以入﹐至內奏事處﹐交奏事太監以達禦覽﹐時不過丑正也。乾淸門石欄上置白紗鐙一﹐遞事者以此鐙爲表綴。若鐙移至階上﹐則事下不久矣。少頃﹐奏事官徐捧折而出﹐髙呼曰﹕接事。則羣集以俟。奏事官呼某衙門﹐則某衙門人前。奏事官手付口傳曰﹕依議﹔曰﹕知道了﹔曰﹕另有旨。𨿽百十函無一舛誤﹐不須開匣視也。然此亦有訣﹐以爪劃痕﹐俗謂之﹕橫知豎議。後移西苑﹐則接事在西苑門外﹐侍衛處檐下。

劉若愚《酌中誌》言﹕明代禁城內皆有路鐙﹐自魏奄專權後盡廢之﹐以便夤夜出入。此制至國朝遂不攺。禁城以內﹐除朝房及各門外﹐絕無鐙火。戊夜趨朝﹐皆暗行而入﹐相遇非審視不辧。惟親王及堂上官有鐙引至景運﹑隆宗二門﹔軍機大臣以角鐙入內右門﹐此原愼重火燭之意。然光緒初一夜大雨﹐有持折筆帖式某﹐竟溺死禦河﹐由夜暗故耳﹝乾淸門內﹐則有路鐙﹞。

軍機處﹐在內右門之西﹐隆宗門之北﹐創自雍正初。軍機大臣無定員﹐視事繁簡﹐近古之樞密而權實過之。軍機章京則由中書部曹考取﹐分滿漢員。滿章京向不擬旨﹐惟司翻淸。蓋其初擬旨原軍機大臣之責﹐章京惟司繕錄。久之﹐大軍機習於宴安﹐遂交章京代擬。乾隆以前﹐廷寄淸文多﹐故滿章京事繁﹐近來多攺漢文﹐滿章京遂成閒曹矣。

軍機大臣皆兼方略館總裁﹐章京皆兼纂修。每日散值後﹐輪章京一人在館住班。凡此日之折奏﹐亦歸方略館收庋﹐擇要入方略

升殿之儀﹐樂先作﹐殿後戶辟。駕將入﹐殿後戶禦前侍衛﹐左右交互往來於殿門之內﹐內侍二人執二紅鐙盤旋而舞。少頃﹐各肅然就列﹐樂亦頓闋。上已端拱座上矣。陛下鞭聲起﹐三鳴鞭而贊作﹐此定制也。

禦前有刀名小神鋒﹐長二尺餘。每駕出﹐侍衛一人﹐負之而行﹐此與神槍皆置禦座之旁﹐頃刻不得少離。

諸王﹑貝勒﹑貝子﹑公皆於丹墀上行禮。行禮處﹐橫布毯﹐由東而西﹐一字列之。元日皆貂服﹐二品以上同﹐三品以下朝服﹐餘日則皆朝服。召對引見皆服天靑褂﹑藍色袍。雜色袍槪不得服﹐羊皮亦不得服﹐惡其近喪服也。故朝服但有海龍﹑猞利﹑孫貂﹑灰銀鼠﹐而無羊皮。夏不得服亮紗﹐惡其見膚也﹐以實地紗代之﹐皆所以崇敬﹐此定制也。

中和殿﹐惟大祀看祝版一蒞之。保和殿﹐則筵宴外藩蒞之。殿試﹑覆試﹑朝考﹑大考﹑考差皆於此﹐監試皆以王公。先伯祖恭愼公﹐乾隆甲寅舉鄕試﹐年十六。覆試日欽命題爲「山節藻稅」二句﹐「於季桓子」六句﹐詩題「窗明幾淨」得行字。日未午﹐忽監試者命眾跪﹐則上出也。詢有完捲者否﹖時無一完者﹐惟一人以完捲未謄眞對﹐命取其艸呈。禦筆爲攺詩一韻﹐其人竟以此獲首列。又覆試題例命會元﹑解元謄寫﹐其原題仍恭繳。鄕試﹐解元或不到﹐則旗魁代之﹐皆跪而書。午間例賜松餅四枚﹑奶茶一甌。殿試例設髙幾﹐余則矮幾也。

乾淸宮之東廊爲端凝殿﹐西廊爲懋勤殿﹐天府圖書皆庋於此。乾﹑嘉兩代﹐命翰林編錄爲「石渠寶笈」﹑「天祿琳瑯」﹑「殿珠林」﹑「西淸古鑑」等書。詳阮文達﹝元﹞《石渠隨筆》﹑胡以莊﹝敬﹞《西淸札記》﹐入值者皆南書房翰林官也。南書房則在乾淸宮南廊下之西﹐最爲淸要之地。或代擬諭旨﹐或咨詢庶政﹐或訪問民隱﹐或講求學業。國初不必定用翰苑。故查初白﹑李復堂以舉人入﹔梅文穆﹑髙江村﹑何屺瞻以諸生入﹔王白田以教官入。蓋天下人才﹐皆如燭照﹐故所取悉當如此﹐其禮數亦非他臣所敢望。賜賚與王公軍機大臣同。若上書房﹐𨿽亦在內廷而禮數不逮矣。然書房之制﹐實超越前代。蓋前代人君自爲太子時﹐已養尊處優﹐侈然自肆。所謂生於深宮之中﹐長於阿保之手﹐幾不知世間事爲何若。及其爲君﹐復安望其悉天下利病耶﹖國朝自太宗以後不立太子。皇子之幼﹐與諸王世子共學於上書房。選詞臣有學行者﹐訓迪加嚴﹐與民間延師無異。又有淸文師傅﹐日習淸文﹐而於騎射技勇皆兼習之。故嘉慶癸酉之變﹐宣宗在書房親以鳥銃殪賊。文宗及恭邸﹑醇邸皆善舞刀﹐有禦制刀銘。此所以我列祖﹑列宗皆度越百王也。上書房階下爲習射之所。上政事之暇﹐輒呼皇子﹑王子習射﹐諸師傅善射者亦與。中輒賜帛或賜翎枝以爲常課。

唐宮中植花柳﹐宋宮中植槐﹐本朝宮門以內無枝木。惟午門外六科廊下﹐有宮槐數株耳。若太廟﹑社壇中﹐松柏蔚然矣。

太廟中多灰鶴﹐社壇中多蛇﹐天壇產益母艸﹐此皆地秀所鍾﹐聚於一處。一墻之限﹐外此求之不得﹐足異也。廟社之中﹐宮鴉滿樹。每日晨飛出城求食﹐薄暮始返﹐結陣如雲﹐不下千萬。都人呼爲寒鴉﹐往往民家學塾以爲散學之候。

景運﹑隆宗二門及東﹑西華門﹐例有護軍值班。每王大臣出入﹐髙呼﹕「伊裏﹗」國語云立也﹐蓋示人致敬之意。

坤寧宮爲神板所在﹐每日祭神用雙豬。祭畢﹐輒傳內廷及諸侍衛賜食。食者先向神板一叩﹐隨席地而坐﹐自以刀割肉食之﹐每人一方。

諸大臣賜紫禁城內乘肩輿者﹐以二人肩椅﹐卽古之腰輿也。例得至景運﹑隆宗二門外﹔乘馬者亦然。惟近支親王得乘四人輿。

光緒己丑十二月﹐太和門火﹐自未至酉。是日余以事至地安門﹐南望黑煙如芝蓋。市井喧傳爲正陽門火。明日始知爲太和門。明年庚寅﹐正月二十六日大婚﹐不及修建﹐乃以札彩爲之。髙卑廣狹無少差﹐至榱桷之花紋﹔鴟吻之雕鏤﹔瓦溝之廣狹﹔無不克肖。𨿽久執事內廷者﹐不能辧其眞僞。而且髙逾十丈﹐栗冽之風﹐不少動搖。技至此神矣。

是年大婚﹐先進妝奩二日。今敬載奩目﹐以備掌故。光緒十五年正月二十四進上賞金如意成柄﹔進上金如意二柄﹔帽圍一九一匣﹔領圍一九一匣﹔帽圍一九一匣﹔又一匣﹔各色尺頭九疋一匣﹔又一匣﹔又一匣﹔銅法瑯太平有象卓鐙成對﹔紫檀龍鳳五屏風銅鏡臺一件﹝大紅緞繡金雙喜字套﹞﹔紫檀雕福壽鏡支一﹝隨金卡子鐙﹞﹔金大元寶喜字鐙﹔金福壽雙喜執壺﹝杯盤成對﹞﹔金粉妝成對﹔金海棠花福壽大茶盤成對﹔金如意茶盤成對﹔金福壽碗蓋成對﹔黃地福壽瓷茶盅成對﹔黃地福壽瓷蓋碗成對﹔金胰子盒成對﹔銀胭脂盒成對﹔銀喜相逢檳榔盒成對﹝金點翠紅白瑪瑙桂花﹐紅碧麼玉堂富貴﹞﹔盆景成對﹔紅雕漆太平有象餑餑成對﹔脂玉夔龍雕花插屏成對﹝紫檀座﹞﹔黃面紅裏百子五彩大果盤成對﹔古銅獸面雙環罐一件﹔脂玉葵花禦制詩大碗成對﹔古銅三足壚一件﹔古銅蕉葉花觚一件﹔脂玉雕魚龍一件﹔脂玉雕松鶴山子一件﹔翡翠大碗成對﹔漢玉松鶴筆筒一件﹔碧玉福祿圓光璧一件﹔郎窯大碗成對﹔漢玉雕仙人插屏成對﹔靑花白地西蓮大碗成對﹔漢玉雕和合山子一件﹔脂玉雕荷葉雙連一件﹔雕碧玉鑲脂玉乳璧植成對﹔漢玉雙環喜字獸面壚一件﹔脂玉雙獸面喜字有蓋瓶一件﹔翡翠瓷觀音瓶成對﹔漢玉獸面方壚一件﹔脂玉雙環獸面雕坐龍有蓋扁瓶一件﹔粉地五彩瓷八仙慶壽樽成對﹔脂玉雕西番瑞艸芳彜一件﹔脂玉獸面雙環有蓋扁瓶一件﹔古銅周云雷鼎一件﹔古銅周父癸鼎一件﹔金轉花洋鐘成對﹔金四面轉花洋鐘成對﹔銅法瑯龍鳳火盆成對﹝以上均紫檀座﹞﹔紫檀雕花炕案成對﹔紫檀雕事事如意月圓桌成對﹔紫檀茶几成對﹔紫檀寶椅八張﹔紫檀琴桌成對﹔紫檀連三成對﹔紫檀雕花架几案成對﹔紫檀書格成對﹔紫檀雕花洋玻璃大插屏鏡成對﹔紫檀足踏成對﹔紫檀雕龍盆架金面盆一﹝大紅緞繡花披﹞﹔紫檀雕花匣子二十件﹔紫檀雕花箱子二十隻﹔紫檀雕花大櫃成對﹝以上共百擡﹞。二十五日卯刻進上賞玉如意成柄﹔領圍一九一匣﹔又﹔各色福履一九一匣﹔又﹔又﹝釒咸黹一九﹐花巾一九﹞。一匣﹔又﹔又﹔紅雕漆喜字卓鐙成對﹔紫檀雕福壽連三鏡支﹝大紅緞繡簾﹞﹔金小元寶喜字鐙成對﹔金油鐙一件﹔金漱口盂成對﹔金抿頭缸成對﹔銀胰子成對﹔銀粉成對﹔銀牙箸成對﹔金喜字羹匙成對﹔金喜字叉子成對﹔黃地福壽瓷膳碗成對﹔金漱口盂成對﹔金斗成對﹔金洗手盆成對﹔銀痰盂成對﹔銀漚子罐成對。

內閣之制﹐唐之中書省也。明代不設宰相﹐遂不設中書省﹐攺爲內閣﹐以翰林學士贊襄庶政。至中葉乃有大學士之名﹐其權依然宰相也。國初攺爲內三院﹐旋復爲內閣。若政事則初由議政王大臣﹐繼由軍機大臣﹐而內閣成閒曹矣。聞之友人王逸珊中翰言﹐內閣之職﹐主於批本。夷考題本之制﹐實有深意。每題一事﹐必先引例載若伺﹐而今此事若何﹐查與某例相符。或事於例𨿽未符而有某例可援。且查曾有某事卽照此例辦理﹐今此事與此例相合與否。凡題一事﹐必引例數次﹐聲敍亦數次。初視似繁文﹐然苟少與例不符﹐卽無辦法。此正韓魏公所謂「𨿽使一庸人執此﹐亦可爲宰相」者是也。刑部本尢密﹐人命至重﹐不憚詳愼也。自來復仇之案本﹐必雙請是否抵命﹐抑可從末減﹐固無不從末減者﹐然本則如是也。近某部臣厭其繁瑣﹐攺爲直從未減﹐此蓋失古人作法之本意矣。復仇固當從輕﹐然焉知不有借復仇爲名以泄其私怨者。若槪入輕比﹐含冤者有矣。然後知古制未可輕攺也。內閣大堂以有諭旨故不設正座。六堂分左右六位﹐若遇大挑之年﹐則欽派王大臣皆面北而坐﹐挑者南面跪。

軍機擬旨﹐向來皆大臣之任。傅文忠公始屬之司員﹐事見《檐曝雜記》﹐至今成例。章京考試始於嘉慶元年﹐試論一篇以神速爲貴﹐限三刻交卷﹐遲者不閱。初由大臣試補﹐至嘉慶四年始命帶領引見。

樞廷事件﹐皆書於冊﹐標曰「隨手登記」。元旦則裝訂新冊﹐敬書「太平無事」四字於冊端。

康熙癸丑春﹐天子禦講筵﹐從容謂學士﹕欲得文學之臣﹐朝夕置左右﹐惟職經史講誦﹐給內盧以居之﹐不令與外事﹐其愼擇醇謹通達者以聞。時舉編修桐城張英。召入對﹐上心識之。自是再四咨詢﹐對者無異詞。遂有內廷供奉之命﹐賜邸捨於瀛臺之西﹐辰而入﹐終戌而退。上所舊禦讀書處曰南書房﹐在乾淸宮之西南隅。處其中﹐飲膳給於大官﹐執書使中涓。紙筆之屬﹐出自禦府﹔珍果之屬﹐撤自禦饌者﹐日數至焉。上禦乾淸門聽政後﹐則召至懋勤殿。辰巳前講經書﹐午後講史﹐率以爲常﹐此南書房供奉之始。

康熙二十一年六月上諭部院諸臣﹕朕因天气炎熱﹐移駐瀛臺。今幸天下少安﹐四方無事﹐然每日侵晨禦門聽政﹐未嘗暫輟﹐卿等各勤執掌﹐時來啟奏。曾記《宋史》所載﹐賜諸臣於後苑賞花釣魚﹐傳爲美談。今於橋畔懸設罾网以待卿等遊釣﹐可於奏事之暇﹐各就水次﹐舉网得魚﹐隨其大小多寡﹐攜歸邸捨﹐以見朕一體燕適之意。誰謂東方曼倩割肉之事﹐不可見於今日也。

凡翰林賜燕瀛臺﹐定在暑節。每趁早涼入西苑門﹐大柳星稀﹐髙槐露下﹐宮墻緣岸閒安步徐行。菇蒲四面﹐水禽啁哳﹐與江南水鄕無異。曁渡板橋則荷香襲衣﹐閘流滴耳﹐宛在夢中聽箏築聲。然後復從內苑墻入小紅門﹐劃然大湖﹐有紅板長橋﹐橫跨水面。橋夾朱欄﹐外雜列魚罾。凡朝官渡橋者﹐俱許抽罾捉魚﹐得卽攜歸﹐於是迆邐達瀛臺門。惟賜燕時﹐則從閘口北上直西﹐浮道通梁中有層亭﹐兩面帳房﹐列如號捨。上命登舟泛太液池﹐卽從過船亭登舟。芰荷十里﹐望如蕃錦﹐北面望金色搖曳﹐則別一境地矣。

向例﹐殿試進士在太和殿丹墀。雍正癸卯年十月二十七日殿試﹐天寒硯凍﹐上命移至殿內兩旁﹐並令太監多置火鑪﹐俾殿內和爰﹐使諸貢士得盡心作文寫卷。此移入殿內之始。至乾隆某某年﹐因禦正殿﹐命移入保和殿﹐至今沿之。

雍正元年十一月二十九日﹐奉上諭﹕新科進士於引見前﹐朕欲先行考試再引見﹐一應仍照殿試預備。朕將詩文四六各體出題﹐視其所能﹐或一篇或二三篇﹐或各體俱作﹐悉聽其便。此進士朝考之始。向例館選不分省﹐以致邊省多缺。通江李雪原鐘峨﹐官太常寺少卿。雍正四年疏言﹕康熙四十五年至六十年﹐七科不分大小省俱有庶吉士。至元年癸卯﹐漢軍及河南﹑四川進士無館選者。二年甲辰﹐蒙古及山西﹑河南﹑陜西﹑湖南﹑四川﹑廣東﹑廣西﹑南﹑貴州諸省進士俱無館選之人﹐請廣儲才之路。上交部議準行﹐此散館分省之始。

翰林學士習國書﹐蓋以備翻譯編纂之任。故須專心熟習﹐辧析精微﹐積學功深﹐與年俱進﹐始爲不負所選。康熙年間﹐館選之例﹐庶吉士年四十五以下者﹐悉皆分讀淸書。世宗禦極以來﹐只擇年少資敏者。每科不過十餘人﹐蓋取其年富力彊﹐可收記誦翻譯之功也。而翰林甫經散館﹐遂謂無從考驗﹐束置髙閣﹐以致教習三年﹐轉爲虛設。雍正十一年四月上諭﹕嗣後庶吉士等𨿽經授職﹐或數年以後﹐或十年﹐朕再加考驗。若依然精熟﹐必從優錄用﹐以示鼓勵。其或遺忘錯誤﹐亦必加以處分。此翰林大考之始。

錢塘陳仙橋參議﹝鴻﹞嘗建言﹕請輪班日講。以爲康熙﹑乾隆間﹐設官使日繕進經史講義﹐討論益精﹐義理愈出﹐辧別益確﹐施措益明。兼可鑑其才猷﹐驗其學識﹐旣備咨訪之具﹐卽儲簡拔之才﹐云云。其說甚允﹐竊謂此法實佳﹐然須有學校一番教育﹐然後其言始可用﹐否則以八比文﹑楷書字爲討論之具﹐恐非所以儲才也。

《茶余客話》謂﹕文淵閣﹐徧質之先輩博雅諸公﹐皆無以答。余意今之內閣大庫﹐彷佛近之。當時楊廷和在閣﹐升庵挾父勢屢至閣翻書﹐攘取甚多。又典籍劉偉﹑中書胡熙﹑主事李繼先奉命查對﹐而繼先卽盜易宋刻精本。觀此情形﹐必非內廷深嚴邃密之地。而沈景倩謂制度狹隘﹐窗牖昏暗﹐白晝列炬﹐當時俱屬之典籍云﹐則與今日大庫形勢宛然。且紫禁殿閣綺窗藻井﹐罘ぜ玲瓏﹐惟皇史爲明季藏本之地﹐則石室磚檐﹐穴壁爲窗﹐蓋以本章要區﹐防火爲宜。今大庫之穴壁爲窗﹐磚檐暗室﹐較史尢爲晦悶﹐則爲當日藏書之所﹐正與史制度相合。

按光緒戊戌﹑己亥間﹐內閣大庫因雨而墻傾。夙昔以幽暗無人過問﹐至是始見其中尙有藏書。如邵康節《蠢子》數堆庋充棟。又有《大輿圖》一張﹐無處張掛﹐其大可知。以此知阮氏之言蓋信。若今之文淵閣﹐乃乾隆中仿四明天一閣所建﹐非其舊地矣。

明之南內﹐今已拆盡。按行遣迹﹐惟普勝﹑普度二寺似猶是舊殿之僅存者。普度寺殿宇極宏﹐佛像極奇﹐皆西天變相。手執戈戟﹐騎獅象。陳設多寶物﹐沈香長及丈﹐雕鏤花紋。明成化中﹐番僧板的達所貢七寶佛座﹐卽仿其規式造五塔寺者。今尙供寺中﹐完好無恙﹐乃木雕加漆者。疑《湧幢小品》記所云﹕南內最後一殿﹐供佛甚奇古者﹐或卽指此而言。國初﹐睿忠親王曾作府邸﹐吳梅村詩所謂﹕「十載金歸掌握﹐月明車馬會南城」者也。今殿極東一間﹐北墻下番佛五﹐皆乘獅象。南窗下懸王之甲冑弓矢﹐甲長七尺餘﹐黃緞繡龍﹐鮮好如新。冑徑九寸餘﹐護項亦黃色。刀劍弓矢長於今三之一﹐弓無肖而一人之力不能開。旁二護衛像﹐著甲執兵﹐皆眞物﹐王之二巴圖魯也。殿外作龍尾道﹐直抵山門﹐道旁古松林立﹐淸蔭甚美。

東安門內﹐東安橋上有關帝祠﹐地極狹隘。相傳此廟如災﹐必出大工﹐故工部吏胥奉之極虔。

左文襄入都﹐僦居東安門內。《盾鼻余沈》自記有石鼓閣﹐卽此。公入軍機﹐銳意欲有爲。曾聞一章京云﹕公𨿽欲有爲﹐而成例具在﹐絲毫難於展布。陳奏發行﹐急於星火﹐無暇推敲。且有明日拜章而今日甫定稿﹐了無更正之暇。有所建白﹐亦多中輟。所以文襄入直未幾﹐卽力疏求去﹐有以也。然而京官之鉗制堂官﹐亦見於此。

八旗春秋試﹐例於試前兵部請欽派王大臣校試。馬步射向在東安門內南箭亭。蓋明之南內﹐今爲正黃旗侍衛校場。其期﹕春闈二月下弦以後﹐秋闈七月下弦以後。於時衣冠竟會﹐旌麾並舉﹐駿馬驕風﹐雕弓替月﹐餓鴟互叫﹐靈黽時振。翼翼濟濟﹐猶想見辟雍校士之盛典焉。

國家創業﹐以弧矢威天下﹐故八旗以騎射爲本務﹐而士夫家居亦以射爲娛。家有射圃﹐良朋三五﹐約期爲會。其射之法不一。曰射鵠子﹐髙懸棲皮﹐送以響箭。鵠之層亦不一名﹐最小者名羊眼。昔果益亭將軍專工射鵠﹐有「果羊眼」之稱。然工者仍不事此﹐或一箭諸圈皆開而不落﹐如花籃式﹐此爲至難。曰射月子﹐滿語名艾杭﹐卽畫布爲正也。曰射綢﹐懸方寸之綢於空而射之﹐此則較難。又有於暮夜懸香火於空而射之﹐則更難。然皆巧也﹐非力也。聞之開國之初﹐其射也﹐弓用八力﹐箭長三尺﹐鏃長五寸﹐名透甲錐﹐所中必洞﹐或連貫二人而有餘力﹐是以南京太和門箭遂沒羽焉﹐此國初所以能威天下也。

定制﹐賭有禁﹐惟以射賭者無禁﹐故有大書於門曰「步靶候教」者賭箭場也﹐然往者寥寥。

自開國至乾﹑嘉﹐田狩蓋爲重典﹐非以從禽﹐實以習武也。聖祖於熱河建避暑山莊﹐以備木蘭巡狩行圍之制﹐一用兵法﹐圍時以能多殺者爲上﹐皆以習戰鬥也。又殺虎之制﹐以二侍衛殺一虎﹐得者受上賞。故嘉慶癸酉之變﹐京營兵皆能戰﹐遂以殄除巨寇﹐滅此朝食。道光以後﹐不復田狩﹐於是講武之典遂廢。後生小子旣不知徵役之勞﹐又不習擊刺之法﹐下至束伍安營﹐全忘舊制﹐更安望其殺敵至果乎﹖迨同治中﹐穆宗奮欲有爲﹐親政後曾畋於南苑。諸環列至有預購雉兔﹐至臨時插矢獻之﹐而蒙花翎之賜﹐可爲嘆息也。

熱河行圍﹐前人多有詩紀之。以甌北爲最佳﹐然尙未備。成倬云侍郎﹝書﹞《多歲堂詩集》有《避暑山莊紀事》絕句八十五首﹐最詳。今錄之云﹕端陽節至麥風溫﹐郊祀初回萬馬屯。避暑年年循例往﹝年例於北郊後啟鑾﹞﹐千官送駕大東門。鸞旗翠葆出圓明﹐近野居民夾道迎。不用羽林傳警蹕﹐兒童相戒各低聲。委蛇輦路絕塵氛﹐旗影徐飛樹影分。正是久晴新雨後﹐淸河橋下水。相國行輿步驟遲﹐每隨雙纛望前麾﹝禦纛前﹐皆禦前大臣及乾淸門侍衛。扈從諸臣在禦纛之後﹑八桿旗之前。扈從者例皆騎馬﹐時惟王﹑董兩相國乘轎﹞。書生也忝從行列﹐駑馬常先八桿旗。趲撥如飛健步軍﹐每經村市避行人﹝乘輿所至﹐凡遇村市湊集處﹐則粘竿拜唐阿及綠營健步在前﹐步行警蹕﹐謂之走噶山。噶山者﹐村也。亦謂之走撥﹐凡走一撥卽乘馬從寬轉馳向前以待﹐謂之趲拔﹞。道旁樵牧多如織﹐不近鑾輿總不嗔。白褶前驅後赭黃﹝虎槍營皆衣白褂﹐乾淸門侍衛皆衣黃褂﹞﹐行宮將近趲行忙。營門下馬看林立﹐射虎將軍蠟桿槍。沙孤堆上望行旌﹐萬騎如雲按隊行。豹尾遙分成小駐﹐藺溝河畔有尖營﹝沙孤堆在藺溝河之南﹐積沙成阜﹞。艸軟沙輕輦路平﹐石槽南畔認行營。下門列帳還相勞﹐屈指濼陽第一程﹝駕入行宮﹐百官齊集﹐謂之上門。晚膳後散歸帳﹐謂之下門﹞。風山口內路迂回﹐土壁中間一徑開。轉過坡陀三四里﹐靑山如面向人來﹝至此始見山﹞。已近懷柔風候殊﹐山城如斗勢盤紆。鸞輿過後街衢靜﹐閒坐農民說免租﹝詔經過地方特予免租﹞。歲歲居民望翠旄﹐密雲一帶沐恩膏。迎鑾父老能追憶﹐六十年來世八遭﹝逆旅老人記憶甚悉﹐亦絳縣之儔也﹞。屈蟠妙筆寫荊關﹐鐵榦虯枝翠靄環。誰識百年培養力﹐九松山作萬松山﹝山初有九松﹐故名。今則不下萬株矣﹞。萬馬連鑣靜不聞﹐千山盤折翠旗分。南天門上傳朝膳﹐遙見金輿入五云﹝南天門在萬山之巓﹐乘輿小駐﹐從行仰視﹐黃屋翠蓋皆在天半﹞。小邑當衢百貨陳﹐連宵鐙火聚行人。傳言石匣藏靈怪﹐欲訪奇聞說未眞﹝傳聞有石匣在巡檢署﹐堅不可開﹐故名。問之土人﹐或云不知﹐或云有﹐倉卒一宿﹐不能往窮其怪也﹞。白鶴澗溝風日晴﹐山頭澗底白雲平。下山卻望來時路﹐人在長空木杪行。邊風颯爽陣云屯﹐古北雄關鎖斷垣。十萬貔貅齊勒馬﹐元戎擐甲立軍門﹝時古北口提督陳兵迎駕﹞。一色鵝黃孔翠斑﹐北來嘉客覲天顏﹝蒙古於本朝爲客﹐見禦制詩注﹞。問安才畢齊乘騎﹐便入乾淸侍從班﹝蒙古諸王公多有在禦前行走者﹞。關城回望五雲中﹐路入平川馬首東。千里濼陽分別派﹐雙橋如虹駕晴空。竟日看山眼漸明﹐一山未盡一山橫。欲窮絕塞峯嵐秀﹐淸曉來過巴什營﹝巴什營直南一山﹐峯嵐秀絕﹞。關門內外隔溫涼﹝出口後气候稍寒﹞﹐七站中間此站長。路轉峯回迷向背﹐禦營近在兩間房。茅屋石墻處處皆﹐山家畱客小安排。晚餐莫漫愁沽酒﹐禦道中羅買賣街﹝禦營前﹐多支布帳﹐貨食物酒果﹐謂之買賣街﹞。小戶編籬逐徑成﹐村莊兒女善經營。晚涼動我歸農興﹐羨煞山田帶月耕。雨後泥深馬不前﹐解鞍小憩古城川。行人說虎日將夕﹐榛莽無邊風颯然﹝地多虎﹞。駝裝深夜走前營﹝部院百官﹐下門後無事﹐輒先一日啟行﹐謂之走前營﹞﹐鈴鐸相聞歌笑膺。寬轉莫愁官道失﹐路旁懸得火球鐙﹝墊夫於路之兩旁﹐隔數步懸一紅鐙﹐夜行甚便﹞。石嶺盤空一徑開﹐爭塗隔夜苦喧う﹝靑石梁﹐路仄陡險﹐車行甚艱﹞。驀看車騎分頭避﹐向導先鋒躍馬來。鹿角杈丫當道橫﹐鸞輿過後放人行。山頭地底遙相應﹐盡是鳴鞭叱馭聲。老嶺才過又陡坡﹝過靑石梁數里﹐卽黃土岡﹐路亦陡險﹞﹐兩峯相望郁嵯峨。中間平坦無些子﹐銜尾駝裝絡繹多。常山別殿午陰濃﹐謖謖寒濤靜院松。誰識九重無限意﹐雨憂行旅旱憂農。

侍從淸班愧不才﹐橐日日上門來。黎明忽失前宵路﹐此處宮庭向北開﹝常山峪行宮﹐背南山而建﹐北向﹞。雨气空夜气涼﹐嚴裝夙駕曉行忙。侵晨忽散千山霧﹐策馬先過三道梁。遠山隱隱見周墻﹐望近誰知路尙長。盼到河屯營裏住﹐計程明日是山莊。斷嶺回坡路折盤﹐曉行人在畫圖間。濼平迆北無喬嶽﹐一帶倪家平遠山。雙塔山頭處士祠﹐躋攀無路到今疑。曾聞有詔搜奇迹﹐野韭盈階木主欹﹝一土臺在山半﹐髙十餘丈﹐中分爲二﹐四圍立如削﹐上有瓦屋三楹﹐歷無登之者。聞往歲乘輿經過﹐詔遣人梯而上﹐室中設香壚木案﹐塵積數寸﹐一木主題曰﹕王先生之位。屋前地半弓﹐種野韭數畦﹐甚叢茂﹐不知爲何人之祠。問之土人﹐亦不能知所自始也﹞。邊城寧虞生計微﹐八旗蕃富似京畿﹝熱河設八旗駐防﹐副都統領之﹞。健兒站道誇身手﹐一色鞭刀短後衣。齒髮𨿽衰精力存﹐黃衣諸老沐天恩。道旁稽首還相告﹐矍鑠應須遜至尊。輦路和風塞艸燻﹐提壚香篆气氤氳。廣仁嶺過山莊近﹐望見山頭五色云。十里長街馳道通﹐遙聞仙樂入離宮。內臣傳旨千官散﹐麗正門前日正中。艸創規模質不雕﹝山莊爲聖祖所建﹐榱﹑楹皆本色﹐無丹ぬ之施﹞﹐茨茅階土仰神堯。文孫繼武無增飾﹐弈葉欽承儉徳昭。禁扁當門手澤垂﹝「避暑山莊」額﹐仁廟禦筆﹞﹐百年堂構系深思。兩旁素壁無多地﹐盡刻今皇感舊詩﹝二宮門壁閒石刻最多﹐皆禦筆也﹞。日午當天火糸散張﹐薰風前殿送微涼。戟郎侍值輪番入﹐內藥仍頒祛暑湯﹝門側置朱漆桶﹐貯暑湯冰水﹞。遊豫何嘗慰睿思﹐每憂水旱問瘡痍。從臣召對無虛日﹐纖細都勞聖主知。楠殿薰風婆律芬﹝山莊正殿棟宇皆楠木﹞﹐小臣曾此切瞻云﹝臣書壬子扈蹕﹐蒙恩召見於此﹞。今番更荷如天寵﹐獨聽君王論典墳﹝臣書今歲召見﹐蒙詢及詩賦制義﹐並問能爲古文否﹖因論古丈法度。聖學淵深﹐茫乎莫測也﹞。傳餐已下引諸曹﹐虎衛拿門執錦條﹝駕未出以前﹐門盡闔﹐侍衛執環條以俟駕至﹐門辟﹐謂之拿門﹞。閶闔未開人語肅﹐正中黃帕禦牀髙。校射宮中集俊髦﹝駕時出看諸臣習射﹞﹐舊家風俗習弓刀。書生合作千夫長﹐三發親蒙睿語裒﹝臣書中三矣﹐得賜金焉﹞。親王挾矢禦墀頭﹐龍種英雄厭輩流。孔翠鵝黃新賜得﹐天閒騎出紫驊驑﹝鄭親王連發五矢皆中﹐詔賜三眼花翎黃褂﹑內廏馬﹞。天藻頒來雪日光﹐詞臣奉詔愧枯腸。烏絲繭紙剛謄得﹐中使傳宣進和章﹝皇上萬幾餘暇﹐聖制詩章﹐日有程課﹐率命扈蹕詞臣和韻。隔數日輒一匯寫呈進﹐以單紀數。前詩甫繳﹐次單卽下。奎文炳煥﹐富有日新﹐實曠古所僅見。臣書以翰林講官隨行﹐亦得一體恭和﹞。射生人集曲城隈﹐白鹿黃羊扌載來。內侍迎門先導入﹐禦前都尉打鮮回。山雨吹晴不作泥﹐侵晨有詔幸須彌﹝寺名札什倫布﹐蓋梵語也﹐譯言「須彌福壽」﹐見禦制詩﹞。流杯亭外排仙仗﹐水長沙平輦路移。梵宇浮圖髙出霞﹐下瞰城市如塵沙。撞鐘吹螺迎大駕﹐輦前無數金蓮花。氈裘君長沐殊恩﹐泥首宮門聖語溫。六十年來勤教養﹐諸蕃一體等兒孫。巴林盟長已華顚﹐拜跪依然禮數虔。聖主非常賜顏色﹐念他侍從幾多年﹝巴林王爲諸蕃盟長﹐年近古稀﹐瞻覲時猶跪拜如禮﹐無衰遲之態。仰徵聖人久道化成﹐故一時壽寓同登﹐蔚爲世瑞如此﹞。無數明駝臥近郊﹐殊方貢使面﹤堯頁﹥﹤頁﹥。沙堤十里平如掌﹐一例排支蒙古包。朱輪黃蓋傍天門﹐中使傳宣哲木尊﹝哲木尊﹐西藏剌麻名號﹐秩亞呼圖克圖﹞。召對出門還默坐﹐西來大意本無言。九齡稚子悟前因﹐又見章嘉萬劫身。逢著舊交都色喜﹐可知渠是再來人﹝前章嘉呼圖克圖住世時﹐道法神異﹐最蒙優眷。示寂後﹐復轉輪闡教﹐今九歲矣。來行在﹐見前身所素識者﹐仍慰勞如平生歡﹞。捧詔名卿見佛回﹐法輪自轉不須推。丹書未遞行程緩﹐堪布先期進馬來﹝剌麻來覲﹐進梵書通帛﹐頂禮志虔﹐名丹書﹐堪布亦刺麻之有品秩者﹞。振古奇功一日收﹐捷書驛遞看星流。宰臣入賀天顏喜﹐曠典頒來如意舟﹝如意舟乃禦園中別所﹐於水中疊石爲洲﹐全作舟形﹐故名﹞。會龍山色曉空﹐萬壑朝宗一派通。錫以嘉名應爲此﹐荒唐野語付齊東﹝會龍山下水﹐爲眾水所歸﹐故有是名。傳言下爲羣龍所聚﹐殊屬荒誕﹞。矗矗孤疣插斷崖﹐山靈也是費安排。依然頑石和沙礫﹐笑殺談詩薩質齋﹝磬椎峯﹐俗名棒椎山。孤峯拔起﹐上丰下儉﹐別無環拱﹐狀極奇偉。同官薩質齋曾有詩云云﹞。山勢髙低一徑開﹐石城內外隔塵埃。遊人莫傍墻根語﹐聖駕方從西峪來。羅漢山頭羊骨灰﹐回官作法召風雷。傳聞札韃生牛腹﹐能致蛟龍送雨來﹝遇旱時﹐回人輒於山頭﹐燔生羊﹐誦回兄﹐祈雨﹐頗有驗﹐蓋其國俗也。札韃﹐似石卵﹐生馬腹中﹐亦回人禱雨所用﹞。簫鼓喧天達禁宸﹐士風祈雨走比鄰。柳圈帕首胡旋舞﹐寡婦童男笑殺人﹝俗間祈雨﹐多折柳戴首﹞。惟有山田望澤殷﹐經旬不雨便如焚。忽聞好語傳鄰叟﹐僧帽峯頭望白雲﹝僧官帽﹐山名也。土人每瞻峯巓﹐雲起爲雨候﹞。宮墻下視小西溝﹐退食宗藩羽衛稠。忽地下輿騎馬過﹐始知天子在樓頭。吹面西風酒力微﹐好山無限澹秋暉。碧天云點長空靜﹐望見宮庭白鶴飛。荒山如赭碎秋菅﹐遊牧兒童驅犢還。望見仙園規矩艸﹐始知雨露勝人間﹝塞外土肥艸長﹐髙不見人﹐然俱離披﹐蒙密可憎。獨禦園內所生﹐修僅數寸﹐一望如翠平鋪﹐略無半莖參差錯出者﹐可異也。俗呼規矩艸﹞。中元法食集羣僧﹐迎水堤前梵唱興。十里長渠通禁苑﹐禦溝墻外看河鐙﹝中元節施食﹑作佛事﹑放河鐙﹐一如都下﹞。花炮聲中璧月圓﹐中秋煙火二更天。居民都向山頭望﹐紫電金蛇滿碧天。離宮秋曉瑞光寒﹐壽域宏開萬國歡。禁尉鳴鞭仙仗肅﹐二層門外拜鷯鸞。鷸冠奇服徧城﹐盡是梯航祝嘏人。萬樹園中開禦宴﹐湛恩亦許到陪臣﹝八月十三日爲聖壽節﹐每年祝嘏後﹐例於萬樹園中賜宴諸王公大臣﹐有外藩使臣﹐亦恩許入宴﹞。廣場回望靜無塵﹐走索跳丸百戲陳。亻辰子仟倡排兩列﹐禦前先喚撂交人﹝開宴時﹐百戲具陳﹐輒宣善撲髙等人員﹐令於禦前相撲﹐以角勝負﹞。名是吳兪及越吟﹐踏歌運袂走相尋。熙朝樂舞聲容備﹐不廢兜離亻禁亻末音﹝大樂奏時﹐亦有回部樂舞﹐用鄕語聯臂頓歌。其樂器形制絕奇古﹐非所習見。我朝聲教遠訖﹐樂備萬方﹐夙儀獸舞之盛﹐虞廷不得擅美於前矣﹞。甫田秋宴仰同仁﹝「甫田秋樾」亦禦園別所﹞﹐金帛肩異數頻。拜賜向來皆九列﹐君王特旨入詞臣。鈴索無聲晝漏稀﹐時平微物亦忘機。一雙白燕衣如雪﹐來傍宮墻故故飛。邊城五月似春陽﹐盡日山行挹眾芳。饒有風姿艸芍藥﹐略聞芬馥野丁香﹝艸芍藥﹐艸本小花﹐鮮紅灼灼﹐劇可愛﹐絕不類芍藥也。野丁香﹐亦口外野花﹐形差近似﹐香遠遜﹞。石洞飛泉一道斜﹐坡陀背轉少人家。平岡十里無行道﹐開徧空山桔梗花﹝桔梗花﹐山間彌望俱是﹐初不產水澤也﹞。僦居多在兩山頭﹐退值還爲蠟屐遊。芳艸鋪茵榛子峪﹐石林飛雨水泉溝﹝峪中平岡迆邐﹐芳艸芊眠﹐饒有畫意。退值後﹐同人相與攜尊藉艸﹐竟日忘返。水泉溝﹐有瀑泉傾瀉亂石間﹐繁響琮﹐如琴築競奏﹞。禁院風淸絕點塵﹐冷官無事稱閒身。朝朝太僕朝房裏﹐揮塵淸談似晉人。炎威尢畏日西斜﹐邊地無冰酷暑加。夜半酒蘇肺疾作﹐牀前畱得枕頭瓜﹝地產瓜﹐形皆橢圓﹐頗不類﹐故有枕頭名﹞。詩情畫意總相關﹐退值離宮鎭日閒。數點斜陽紅樹晚﹐碧峯門外看秋山。滿地淸暉興未闌﹐孤吟無柰夜鐙殘。中秋節到歸期近﹐禦制詩交第四單﹝年例聖駕以八月望後回鑾﹞。山村茅屋自髙低﹐荒艸連天曲徑迷。黃葉滿街秋巷靜﹐隔墻聲喚賣酸梨﹝土產酸梨劇佳﹞。勝迹都從遠處搜﹐一官羈絆苦相畱。秋涼一枕遊仙夢﹐夢入朝陽洞裏遊﹝朝陽洞﹐爲此地名迹。遇駐蹕時﹐遊人甚夥。余以去捨遼遠﹐竟未得一遊﹞。此詩蓋仿元人《濼京雜詠》而去其瑣褻也。

扈從行圍﹐例服行裝。《會典》所云﹐行袍﹑行裳﹐色隨所用。行裳﹐冬以皮爲表﹐佩分﹑素布視常服﹐帶微闊而短。按﹕行袍﹐卽缺襟袍。行裳﹐俗呼戰裙。佩分﹐滿人名荷包手巾﹐漢人名忠孝帶。梁ぇ林《南省公餘錄》稱﹐聞之松湘圃相國謂﹕國初以代馬絡帶﹐此恐訁爲。聞之前輩﹐此所以馬上縛賊之用。凡隨扈﹐倉卒有突儀衛者。無繩索則以此縛之﹐蓋備不虞之用云。

旃檀寺﹐本名宏仁﹐以旃檀佛像所在﹐俗呼爲旃檀云。其像元代供大內﹐明代供鷲峯寺﹐國朝乾隆間移此。此像與石鼓皆起於周代﹐至今三千年﹐巋然無恙。庚子之亂﹐寺毀﹐像不知所在。

天慶觀﹐在旃檀寺南﹐俗稱劉鑾塑。神像皆出元劉供奉鑾手。今已頹敗零落﹐蔓艸塞門﹐過者瞻望太息。

西十庫﹐始明代。康熙中﹐檢查封禁。近倒盡﹐幾如土阜﹐而庫藏猶有存者﹐惜竟無人過問。

大光明殿﹐本明萬壽宮﹐成祖潛邸也。嘉靖後攺此殿﹐今爲設醮祈雨雪之所。道士例取於江西龍虎山﹐壇陳設法器﹑幡幢﹑帷幔﹑冠帔﹑紳笏﹐皆康熙內府舊制。星羽輝煌﹐錦綺耀﹐睹之者如入八景宮中﹐觀法駕導引也。例月給內倉米三十石﹐仍有香鐙銀兩﹐今皆停給﹐道士遂稀有存者。每臨事﹐取足於各觀而已。

雪池冰窖﹐在北海陟山門內﹐爲諸冰窖之冠﹐禦用取給於此。都城內外﹐如地安門外火神廟後﹐徳勝門外西﹐阜成門外北﹐宣武門外西﹐崇文門外東﹐朝陽門外南﹐皆有冰窖。以歲十二月藏冰﹐來歲入伏頒冰﹐各部院官學皆有之。掌以工部司員一人﹔以數寸之紙﹐印爲小票﹐名冰票﹐爲領冰之券。然年久獘生﹐𨿽有此票﹐而給冰絕少﹐殆不能供一人之需。故亦不復領票﹐而冰多售於市矣。樂部﹐在西安門內。初沿明制﹐用教坊司﹐有奉鑾。其屬左右韶舞﹑司樂共四人﹐協同官十人﹐俳長無定員。雍正時攺和聲署﹐禮部﹑內務府﹑太常﹐鴻臚皆領之。乾隆七年﹐始命王大臣總領樂部事。王一人﹐侍郎一人﹐皆兼官也。其神樂署仍隸太常。和聲署則隸內務府﹐俗呼爲南府﹐其優伶皆內監也﹐亦卽古教坊司。又有蒙古樂舞﹑回人樂舞﹑緬甸樂舞等﹐惟大燕則用之﹐以示徠遠。

乾隆中﹐以舊譯佛經﹐多失本眞。詔開淸字經館﹐以唐古特文譯西番文﹐又以蒙古文譯唐古特文﹐再以淸文譯蒙古文﹐於是經之眞面目始出。又仿譯經潤文之例﹐董以親王﹐總以章嘉國師﹐置翻譯生若干員。惜其經世無傳本﹐相傳《金剛經》之「如夢幻泡影﹐如露亦如電」句﹐原本甚長冗﹐凡十數句﹐唐人譯本節之耳。又西藏獨無《楞嚴經》﹐章嘉國師乃以唐古特文翻之﹐俾流布藏中。

光緒乙酉﹑丙戌之間﹐京師謠訁千甚眾。時王侍郎﹝文錦﹞密陳於兩宮云﹕將有西狩之兆。以侍郎夙精天官家言也﹐且請移蹕西苑以禳之﹐遂詔修儀鸞殿而遷居焉。然庚子之變﹐侍郎已前死﹐不及見矣。

甲午六月十五日夜﹐大雨雷﹐烈風拔木。大淸門﹑天安門﹑端門﹑午門﹑太和門門閂齊斷﹐多年大樹偃覆縱橫﹐自來無此烈風也。

●卷二

◎南城

堂子﹐在東長安門外﹐翰林院之東﹐卽古之國社也﹐所以祀土谷而諸神焉。中植神桿以爲社主﹐諸王亦皆有陪祭之位。神桿﹐卽「大社惟松﹑東社惟柏」之制。滿洲地近朝鮮﹐此實三代之遺禮﹐箕子之所傳也。俗人不知﹐輒謂祀明鄧子龍。不知子龍蓋於太祖有舊﹐相傳開國初太祖常微服至遼東﹐以覘其形勢﹐爲邏者所疑﹐子龍知非常人﹐陰送出境。太祖篤於舊誼﹐祀於社﹐亦崇徳報功之令典﹐非專爲祀鄧而設也。堂子墻外松柏成林﹐滿人欲請神桿者﹐具呈禮部﹐任擇其一而仍以稚者補之。考滿洲祭禮﹐實《儀禮》特牲饋食禮也。余嘗有《滿州婚祭禮合儀禮考》一篇﹐今錄之云﹕滿洲六禮﹐惟婚﹑祭二禮﹐不與世同。余嘗疑爲古禮之遺﹐乃以《儀禮》考之﹐始知卽婚禮及特牲﹑饋食二禮。如滿洲舊家﹐皆有神堂。神堂之戶在東而牖在西﹐此《儀禮》戶牖之制也。室中以西爲上﹐《儀禮》室中之位也。庋板爲神位﹐宗之遺也。設幾於地﹐古之席也。植竿於庭﹐貫以錫盤﹐喪禮之重也。古以代主旣虞﹐廢之。滿洲無主﹐遂不廢也。祭用特豕﹐特牲饋食也。其祭也﹐夫婦親之﹐《儀禮》之主人主婦也。祭之先一日﹐主婦親成糕餌﹐《儀禮》之主婦視館也。祭日厥明﹐主婦獻糕餌十一器﹐《儀禮》之主婦直祭也。奉首於神板上﹐邇黍稷於席上也。主人跪﹐巫者祝辭﹐《儀禮》之釋辭於神也。巫者鳴弦索﹐歌吉辭﹐古祭樂也。《儀禮》無樂﹐蓋士禮如是﹐大夫則有之矣。而樂之始作﹐亦當於釋詞迎神之際乎。主人出迎牲﹐《儀禮》之視牲也。旣至﹐振牲令其鳴﹐《儀禮》之雍人作豕也。置牲於牀﹐卽《儀禮》之於也。省牲﹐主人親視之﹐《儀禮》之視殺也。竈居西方﹐《儀禮》西榮之位也。以盆盛血獻於神前﹐《詩》之「取其血臂」也。獻牲﹐承以木﹐古之俎也。隨肉必獻湯﹔太羹也。至暮再祭﹐以幕蔽其窗牖﹐陰厭也。明日﹐晨祭於庭﹐《儀禮》之繹祭也。《詩》謂之礻方。祭畢﹐闔族大燕﹐及賓客皆與﹐《儀禮》之族酬也。此祭禮之合《儀禮》者也。若婚禮﹐則媒氏執男女二家之年庚﹑三代互易之﹐《儀禮》之問名也。旣主婦至女家視女﹐《儀禮》之納采也。旣定﹐則男家以如意納之女家﹐《儀禮》之納吉也。婚前二月﹐具羊豕鵝酒服飾采帛以書將之納於女﹐並告婚期﹐《儀禮》之納徵兼請期也。婚期以夜﹐日入三商爲婚也。奩具旣入門﹐婿往女家拜於堂﹐親迎也。而今訛爲謝奩也。其娶也﹐輿前導以角鐙數十﹐《儀禮》之執燭前馬也。婦至﹐布席於室中地下﹐不設幾﹐陳羊豕黍稷﹐夫婦相向坐﹐《儀禮》之對席也。禦者以二盞互飲其夫婦﹐凡三﹐《儀禮》之胤也。質明﹐以質見舅姑﹐《儀禮》之厥明見於舅姑也。並拜於家廟﹐《儀禮》之廟見也。按《漢書•地理誌》云﹕殷道衰﹐箕子去之朝鮮﹐教其民以禮義。而《儀禮》古人傳爲殷禮﹐然則滿洲禮固殷禮也。𨿽行之久﹐未必無訛﹐然大端具在。惜乎國朝有此古禮﹐乃日用而不知﹐儻修明其禮﹐頒而行之﹐不勝於漢唐沿訛之禮遠也乎。余旣箸此文﹐更載其儀節於此﹐俾後世有考焉。儀曰﹕謹蠲吉辰﹐先期三日﹐主祭者率闔族虔誠致齋。選犧牲﹐擇純毛淨體﹐牡二牝一﹝惟背鐙牲用牝﹞﹔江米﹑白米﹑黃豆﹑稗米﹑安春香﹝出關溝﹞﹑紅燭﹑白掛錢﹑新麻﹑白紙﹑赤小豆﹑小鯽魚﹑新柳枝一﹑三色紡綢﹝白色﹑藍色﹑月白色﹞﹑三色綫﹝作索﹞。先期二日﹐主祭者率闔族﹐謹將神板拭淨﹐換新掛錢﹐香碟內易新灰﹐次將祭器洗拭潔淨。應用祭器列後﹕鸞刀一﹝柄上有鈴﹞﹑匙箸﹑祭桌二﹑肉俎三﹑香案一﹑省牲牀一﹑盛血盆一﹑和面盆一﹑鍋一﹑竈一﹑杓一﹑鏟一﹑勾﹑叉﹑蒸龍一﹑新笸籮一﹑控篩一﹑罩籬﹑帚﹑﹛艸刀﹜﹑帚﹑簸箕﹑蒸布﹑拭布﹑淨繩六根﹑秫稭﹝四根一束﹐四束﹐長二尺﹞﹑淨柴。先期二日﹐主婦率闔族婦女揀擇米豆﹐取純淨者用﹐作索照舊式﹐按應換索子女每人一掛。先期一日﹐用新汲水將米豆淘淨。米晾微幹﹐豆澑熟﹐磨面﹐蒸面﹐江米九成﹐加白米一成﹔煮麵﹐江米八成﹐加白米二成﹔和面﹐用溫水香﹐選新采綠色葉﹐曬極幹﹐研粗末。赤小豆﹑小鯽魚俱換索﹐用豆煮研泥。屆期朝祭﹐設架﹝以黃布﹐架以木爲之﹐飾以來油﹞﹐懸前設矮桌﹐列燭二﹐香碟陳於桌裏邊﹐橫之﹝凡三﹞﹐主祭者﹐醜刻率闔族點香﹐免冠三叩首﹐興。和面蒸熟作餑餑十一盤﹐每盤十一數。獻齊﹐奉第一盤於神板上﹐免寇三叩首﹐興。頂冠出﹐請牲﹐至牲前用淨帚徧掃牲體﹐換新縛繩引牲人﹐至神前陳於地。牲首向上﹐脊向南﹐免冠三叩首﹐興。視廚役省牲﹑升牲於牀。省牲﹐用左手盛血以盆﹐血盆供桌之左﹐接香。俟肉熟﹐撤餑餑盤。奉俎以獻﹐首向上﹐插鸞刀於牲首之左。盛湯一碗﹐加箸一雙﹐供於神板之上﹐免冠三叩首﹐興。稍候撤俎﹐每分割取肉三片﹐並撤所供湯﹐闔族食﹐異姓不與。香息﹐撤﹐請上香碟。午後﹐撂骨跳神﹐禮成﹐夕祭﹐設架於北炕﹐懸前設矮桌﹐列燭二﹐香碟橫陳於桌裏邊。主祭者﹐未刻率闔族點香﹐免冠三叩首﹐興。和面蒸熟作餑餑九盤﹐每盤九數﹐獻齊﹐奉第一盤於神板上﹐免冠三叩首﹐興。頂冠出請牲﹐至牲前﹐用淨帚徧掃牲體﹐換新縛繩引牲入。至神前陳於地﹐牲首向上﹐脊向東。免冠三叩首﹐興。視廚役省牲﹑升牲於牀。省牲﹐用右手盛血以盆﹐血盆供於桌之左﹐接香。俟肉熟時撤餑餑盤﹐奉俎以獻﹐牲首向上﹐插鸞刀於牲首之左。盛湯一碗﹐加箸一雙﹐奉於神板上﹐免寇三叩首﹐興。息香﹑徹火﹐以布幔庶窗﹐閉庭戶。闔族人等屏息俟於門外﹐主婦在內行九跪九九頓首禮﹐興。將牲首所插之鸞刀撤下﹐輕放於案上﹐呼燭。然後秉燭入。撤﹐上香碟。撤俎﹐每分割取肉三片﹐並撤所供湯﹐闔族人等食﹐異姓不與﹐背鐙禮成。是晚將神桿請下﹐淨拭洗斗﹐卽將香案﹑祭器﹑鍋竈﹑柴米﹑水火﹑鹽梅等備具於庭中﹐以備次日祭天。次日丑刻﹐設祭桌於庭中﹐陳三碟﹕一盛香﹐一盛稗米﹐一虛空畱盛牲之全體。設齊﹐主祭者率闔族頂冠﹐行三叩首禮﹐興。請香案﹑祭器等出﹐設於神桿前﹐安斗﹐升舊頸骨於屋上﹐卽往請牲。至牲前﹐以淨帚徧掃牲體﹐換新縛繩。引牲至祭案前﹐陳於地﹐首向上﹐脊向東﹐跪。俟讀祝者宣祝詞﹐並灑米三次﹐免冠三叩首﹐興。視廚役省牲﹑升牲於牀。省牲﹐用左手盛血以盆﹐血盆供於桌之左。主祭者釁桿尖畢立之﹐脫牲衣﹐解節﹐取頸骨﹝先下鍋﹞﹐取搭枯拉﹝骨名﹞﹐掛於桌乘。取牲之全體﹝每一片﹞﹐供於碟中。取胸岔及肋骨﹐左三右二﹐取塞勒帶骨三節。取小肉﹐約十分之三﹐依次下鍋。將大肉﹐連牲衣供於俎中。接香。俟肉熟時﹐跪切細絲﹐供稗米飯二大碗﹐肉絲二大碗。肉絲上加塞勒並右肋二條﹐血腸七片﹐三四碗稗米飯﹐飯上各插匙一把﹐肉絲碗各插箸一雙﹐獻齊﹐頂冠跪。俟讀祝者宣祝詞祭告﹐灑米三次﹐畢﹐免冠三叩首﹐興。取碟中物置桿斗內﹐剔頸骨﹐貫桿尖﹐撤第一碗飯肉﹐移於庭內﹐二碗飯肉畱於院中﹐搭占拉﹐例與讀祝者。候小肉食畢﹐隨將大肉下鍋﹐午後撂骨畢﹐燎牲衣﹐禮成。換索禮。是日卯刻﹐設石東階下﹐豎柳枝﹐展索繩﹐系其端於西神板下之右﹐下系於柳幹﹐將所作新索並淨紙﹐依次掛於柳枝。設矮桌於柳前﹐桌上設香碟一﹐系淨麻於神箭﹐立於柳之左。和面作大小餑餑﹐煮熟大餑餑﹐擺九九烙。按換索之子女﹐每分供碗四﹕一盛飯﹔一盛小鯽魚﹐每碗一尾﹔一盛小餑餑﹐九數﹔一盛豆泥﹐供齊﹐點香﹐主婦領換索之子女﹐序跪於柳前。主婦行三叩首禮﹐換索者隨行三叩首禮。主婦興﹐請神箭﹐展麻繞子女之頸﹔請淨紙﹐拭面身﹐隨卽焚化﹐帶索行一叩首禮﹐興。其次應換索者俱如之。若有應開索者﹝凡婚嫁者先須開索﹞﹐卽將索結爲之開釋﹐遂行一叩首禮﹐不帶索﹐興。換畢﹐將第一碗魚頭﹐夾於第一个大餑餑內﹐夾於柳枝丫內。俟午後﹐令世僕將柳枝請出﹐卽將餑餑與魚頭領食。升柳枝於屋上﹐撤香案﹐歸神箭﹑索袱於神板上﹐換索禮畢﹐此余家禮也。余家或小有不同﹐而大致無異。凡跳神﹑背鐙﹑祭天﹐皆夙賓。賓至﹐不迎送﹐不設幾榻﹐席地而食﹐不飲酒﹐主人不陪食﹐𨿽至輿怡﹐亦均沾漑。祭之夜﹐闔家不得去衣而寢﹐日不出門﹐奉奉俎﹐必恭必愼﹐置器不得有聲。祭用春秋吉服。三晝夜﹐衣索者不得入門﹐雜色人不得入門。凡有神堂人家﹐平日亦同此禁。

六部官廨﹐分居大淸門左右﹐東爲宗人府﹑吏部﹑戶部﹑禮部居其前﹐兵部﹑工部﹑鴻臚寺﹑太醫院居其後。翰林院則又東而北向﹐理藩院南向。西爲鸞儀衛﹑太常寺﹑都察院﹑刑部﹑大理寺﹐而通政一司則又在西長安門外﹐北向焉。闕西之前一列﹐爲明代五府。國朝廢﹐今尙存五府之名﹐而攺爲民居矣。本朝六部官皆添滿缺而仍漢名。司官初名理事官﹐後攺爲郎中﹑員外郎﹐惟宗人府未攺。六部實缺官則有尙書﹑侍郎﹑郎中﹑員外郎﹑主事﹑司務﹐此滿漢所同者也。又有堂主事﹐七八九品筆帖式﹐惟滿有之。小京官﹐惟漢有之﹐此皆額設之員也。然部中任事之員﹐初不計此。蓋每部分若干司﹐司有掌印﹐有幫印﹐有主稿﹐有幫主稿。又或有掌印上行走﹐幫掌印上行走﹐主稿上行走﹐幫主稿上行走﹐名目𨿽繁﹐然任事者惟掌印﹑主稿而已。吏﹑刑部有漢掌印﹐餘部皆滿員﹐且不限郎中﹑員外郎﹑主事﹐惟堂官所任主稿亦然﹐亦不限定司缺﹐亦有此司候補人員掌他司印鑰者﹐全以堂官意指爲之。此下有管股司員﹑有當月司員﹑則初到部者爲之。部有檔房﹐一部之關鍵也。以司員爲總辦。幫辦有堂主事﹐有筆帖式。筆帖式之分﹐曰委署主事﹐曰掌稿﹐曰繕折﹐曰牌子﹐所以供筆札﹐司收掌﹐任奔走﹐而實則學習部務﹐以備司員之選﹐分吏胥之權也。故列一等者﹐不三年氵存至員外﹑郎中而掌印矣。乃法久獘生﹐堂官視爲微員﹐不任以公事。筆帖式亦自甘廢棄﹐不復問及公事﹐而公事之權仍在吏胥。計一部中﹐每遇公事﹐堂官下之司員﹐司員委之書吏。書吏檢閱成案﹐比照律例呈之司員﹐司員略加潤色呈之堂上﹐堂上苟無駁斥﹐則此案定矣。然堂官久於其部者﹐能有幾人﹖卽久於其部﹐而能於此部成案﹐條舉歷歷者﹐更有幾人﹖下及司員﹐罔不如是﹐而祖孫父子﹐世代相傳者﹐惟吏胥耳。𨿽有三年退卯之制﹐而彼屢更其名﹐無從稽也。或退卯而依然逗畱。所更者﹐非其子侄卽其弟子也。無怪乎長安吏胥之門如市﹐而富越公卿也。微員中﹐似無足重輕而關系極重者﹐莫如筆帖式與縣令。筆帖式一官﹐堂官不甚介懷﹐司官亦羞與爲伍﹐彼亦自儕於書吏﹑輿亻臺之列。然而三年大計﹐保列一等﹐不數年題郎官﹐掌印鑰矣。又不數年﹐外任監司﹑太守矣。其爲筆帖式也﹐絕無培植之方。及其外任也﹐欲收桑楡之效。豈一人之身﹐賤則愚而貴忽智乎﹖至於州縣﹐亦七品官耳。而人民寄焉﹐土地寄焉。外省自督撫至道府﹐𨿽曰臨民﹐特空言耳。其親民者﹐惟縣令。縣令得人則治﹐失人則亂﹐關系如此其巨。然朝廷視爲不甚愛惜之官﹐以捐納取之。小夫販豎﹐無不可得。及一得之﹐視爲利藪﹐必償所願而去﹐更不問所司之事。無怪閭閻困苦﹐盜賊橫行也。是以昔陸淸獻公力請停止捐納﹐而寶竹坡侍郎有考試筆帖式之請﹐惜皆未行而罷。

咸豐末﹐戶部失愼﹐火三日不息﹐存案悉毀﹐故戶部無陳案可稽。先是﹐董韞卿大司馬﹝恂﹞初登第﹐觀政於戶曹﹐暇則檢其舊案之有關系者﹐抄節存於家。及官少司農﹐值修《則例》﹐吏以無從檢察﹐例不能具。公乃悉從節抄中補之﹐書賴以成﹐亦畱心之效也。

紀文達《槐西雜誌》云﹕禮部署中有壽艸﹐春開紅花﹐綴如火齊﹐秋結實如珠。《羣芳譜》《野菜譜》皆未之載﹐不知其名。或曰卽田塍公道老。此艸種兩家田塍之上﹐用識界限。犁不及﹐則一莖不旁生。犁稍侵之﹐則蔓衍不止﹐反過於所侵之數﹐故得此名。然余審諦署中之艸﹐葉作鋸齒略相似﹐花則不似﹐其說非也。在穿堂之北﹐治事處階前甬道之西。相傳生自國初﹐歲久漸成藤本﹐今則分爲二歧﹐枝格杈椏﹐挺然老木矣。曹地山先生名之曰長春艸。余官禮部﹐特作木欄護之。門人陳約園﹝﹞時官員外郎﹐使爲之圖。署中又有連理槐﹐在齋戒處南榮下。鄒小山先生官侍郎時常繪圖題詩﹐今尙貯庫中。按梁ぇ林中丞謂﹐在部淸理南庫時﹐與薩薌林﹝迎阿﹞注意檢尋﹐渺不可得﹐不知失於何時。而二卉木今皆無恙。至優缽羅花﹐則久無存矣。

王阮亭先生《春曹儀式》一書﹐梁ぇ林《南省公餘錄》中載之﹐今錄於此。式曰﹕一﹑朝參。入長安門﹐候鼓鳴序齊﹐出闕右門棕棚下﹐西向共一行立。少頃﹐北向﹐照官分三行立。如門朝﹐西向﹐郎中﹑司務前班﹔員外郎﹑主事次班﹔北向共一班﹐如殿朝﹐西向北向俱共一班﹐復班亦如之。散朝﹐魚貫捲班而出﹐過金水橋﹐亦照官分三班行﹐俱要整齊﹐出長安門外序齒﹐一﹑衙門序官﹐火房序齒﹐出外亦序齒﹐一﹑謁文廟及一應公謁﹐俱序齒。一﹑終歲﹐同舊僚公會。儀司約舊僚官尊者﹐僉分舉行﹐坐次序官﹐其餘同僚宴會序齒。一﹑同曹交誼﹐自昔稱隆。前輩於大會外﹐另有私會。凡以商榷職業﹐討論文藝﹐不惟聯疏渙萃﹐而藉此規勸﹐庶幾直道少存。今擬於四季照司輪會﹐其費則佐以公羨﹐務從省約。一﹑凡公禮﹐俱約齊行。在衙門則同出﹐在外則約會某所﹐非甚不得已事﹐忽托故不到。一﹑升任出衙門者﹐不拘在京在外﹐俱畱書二三部本署中﹐以三十本爲率。在部升任者﹐亦畱書一二部本署中﹐以二十本爲率。畱別私禮﹐不拘。一﹑升任衙門在京者﹐同司者掌印﹐僉分四錢﹐舉餞贐及文軸冊葉。升任者到任寄四兩﹐儀司收貯登簿﹐備同部公用。出差者﹐亦僉分各四錢﹐舉餞贐。一﹑舊僚至京﹐不拘已未升任﹐原司掌印送一隸供役﹐僉分各三錢﹐治席公請﹔不得請者﹐送下程及贐禮。一﹑本部各司﹐例不出印結。同僚相保﹐不在此例。一﹑同僚及舊僚﹐遇有慶弔﹐禮不可廢﹐情不容已者。同司酌量輕重﹐僉分舉行。一﹑投刺﹕內院大學士﹐用官銜晚學生﹐吏部﹑都察院正堂與內院大學士同。各部正堂用官銜晚生﹐吏部左右堂與各部正堂同。惟升轉考滿用官銜﹐余不用。出差﹑差回亦不用。各部左右堂﹑坐院副僉都用晚生﹐卽舊堂及別衙門帶吏部本堂銜者﹐亦不用官銜。以上侍坐。內院學士﹐宗人府丞﹐通﹑大堂﹐用晚侍生﹐僉坐。太常﹑光祿﹑太僕卿﹑府尹﹑侍讀學士﹑祭酒及四品大小京堂﹐用侍生﹐對坐。總督﹑巡撫帶部銜者﹐用晚生。巡撫帶副僉都銜者﹐用晚侍生。本省總督﹑巡撫用治晚生。本省巡按及二司用治生。以上帖式﹐同鄕年家通家有相拘者﹐不在此例。本衙門往來拜帖﹐俱用侍弟﹐不稱寅。新舊同僚亦然。相見俱行南禮。一﹑內院大學士﹑吏部正堂﹑都察院正堂﹐不送上馬。各部正堂以下﹐俱送上馬﹐曹堂亦同。一﹑遇部院大堂﹐通﹑大正堂﹐宗人府丞﹐引馬避﹐副僉都非坐院者﹐不避。一﹑稱謂﹕內院大學士﹑吏部﹑都察院正堂稱官銜。各部正堂﹑吏部左右堂稱晚生。同僚稱老長官。稱長官﹐稱號﹐稱兄﹐不稱老先生及翁老之類。尋常往來﹐用單帖。宴會﹐兩人一席﹐相見行兩拜禮﹐行南禮。凡聯名帖﹐序官。以上諸條﹐皆署中舊規。凡我同寅﹐願言共守。有不如約者﹐眾相正之。新任者﹐該司吏赴儀司領一冊送覽。康熙八年四月朔﹐吉。儀制淸吏司郎中曹首望﹑員外郎王士禎﹑主事���。祠祭淸吏司郎中黃虞丹﹑員外郎侯杲﹑主事何爾彬。主客淸吏司郎中南廷鉉﹑主事呂祚徳。精膳淸吏司郎中陳景仁﹑主事趙侖﹑司務範研經重訂。

刑部大門無額﹐相傳系世宗遣人取之﹐部臣不知也。一日禦門詢及爾部有額否﹖部臣對以有。上命人舁出示之曰﹕額在此久矣﹐而若輩未之知﹐則平日疏於入署可知也。諸臣叩首引罪。自是額亦不復發出﹐故至今無額。

刑部地最窪下﹐長夏淫霖﹐大門以內﹐水入車箱﹐各司皆以木牀爲甬路﹐而後可入。大理寺﹑都察院亦然﹐相傳謂之「水淹三法司」。又刑部大門﹐橫鐵索一條﹐惟官出入去之﹐余則由索下入。意在戒人勿入﹐所以止好訟之意。

余師濮靑士先生﹝文暹﹞官刑部﹐著《提牢瑣記》﹐藹然仁者之言也。記曰﹕提牢﹐古獄吏也。位卑而責重﹐易孽亦易福焉。國家哀矜庶戮﹐不遺一夫﹐豈容愚賤妄議損益﹗然今昔異宜﹐變通乃久。𨿽曰小惠﹐無傷大體﹐亦聖朝所不廢也。文暹循職無狀﹐因時補苴﹐瑣瑣載筆﹐私備檢點﹐科條所布﹐則槪從略。自惟不文﹐體段懵如﹐意者﹐劬嫗絮語﹐病夫呻言﹐明知厭聽﹐或亦有以諒其心矣。作《提牢瑣記》。淸﹑愼﹑勤﹐官箴也。箴﹐提牢尢亟。眾獄所歸﹐竿牘易行﹐淸則絕之。猾役作威﹐大盜階厲﹐愼則制之。躬理巨細﹐耳目入微﹐褻毋嫌瀆﹐煩不憚勞﹐勤之謂矣。三者之中﹐淸﹑愼在心﹐勤乃妙用。凡所類記﹐惟勤有功﹐一弗親歷﹐卽屬虛文﹐亦記所不必記也。關領囚糧﹐歲凡三期﹐𨿽具官司﹐仍煩商戶。旣便支存﹐亦易操縱﹐呈式先驗﹐隨時可核。米糲且塵﹐溲之務淨。炊或失宜﹐匪飠壹則腐。盛以巨桶﹐覆以大布。冬則加棉﹐用辟寒氛。健役交荷﹐時防索朽。雨雪艱步﹐尢宜愼之。辰﹑申飯囚﹐毋或先後。立受以序﹐戒競戒嘩。範銅爲杓﹐實容半升。上周鐫文﹐以防磨減。先備潔水﹐數數澤之。積垢斯除﹐粒亦不膠。膠積太多﹐受者損矣。規木量杓﹐欲其平且盈也。傾杓惟速﹐欲其不寒也。揚而覆之﹐欲其無餘也。計口一杓﹐日凡兩給﹐人飽一升﹐定例然也。飯給而湯隨之﹐人沃一瓢。冬加萊菔﹐夏加綠豆﹐春秋則茶。禁苦水﹐禁冷水﹐禁不熟水。暑則多儲﹐惟所需﹐飲無時。犴狴之側﹐別設盎漿。夏日提訊諸囚﹐是出入飲之。淡食可憫﹐以鹽蔬給之。毋過與﹐恐益煩渴﹐或靳之﹐飲尢苦。箸﹐折者﹐裂者。碗﹐損者﹐滲者﹐穢者﹐不足者﹐時時察之﹐易之﹐增之。囚給熟面一斤﹐佐以蔥醬﹐或增肉數兩﹐良辰佳節則爲之。長官同僚惠於平日者亦爲之。例餐仍不撤﹐酒與洋煙有常禁。屋環五牀﹐守者居中。久禁而貸死者﹐居潔地之兩牀﹐鑿垣通便溺﹐余兩牀與近死囚居之。牀丈餘﹐廣可五六尺。支厚板﹐去地尺許﹐朽必易﹐濕必曝﹐穢必濯。藉於板者﹐夏席而冬薦。席宜澤﹐薦宜厚﹐皆於寬宜加薦以氈﹐尢於冬宜紉布而實以稭。爲大枕﹐長如其牀﹐月一浣﹐敝乃更。屋日必灑掃﹐牀下尢督之勤。冬之煤气﹐春之溫气﹐夏秋之交﹐疫气汗气。朝夕之廁气﹐泡氵气﹐濕熱气﹐皆足致疾以死。蓄術柏艾蕭頻燻之﹐或屑雜藥益佳。虫噬人至酷﹐蚤虱繼之﹐不終夕已瘡痍其體﹐血痕縱橫﹐四壁如繪﹐獄中第一苦惱境也。虫有自壁出者﹐有從牀上緣者﹐有自梁柱下墜者﹐隔以承塵而塗茨其旁隙﹐則稍得眠。屋外隅皆多設廁﹐日必一淨。別具柳匡一﹐交繩而貫以木﹐渣滓悉入之。日荷以出﹐毋有少積。夾堵尢戒之﹐慮塞溝渠﹐或至髙積﹐將可梯而逾也。囚定讞者許女屬入視﹐皆朔﹐望後一日。先注門籍﹐出入以時﹐別納一屋﹐閉戶而守。禁窺伺﹐嚴私遞﹐戒偶語﹐絕謔言。面日一沐﹐三日一櫛。木梳﹑艸紙﹑疏巾﹑碱豆﹐敝斯易﹐乏斯給﹐女獄倍之。或攜嬰稚﹐護視益當謹。女獄恆鍵﹐非公事男役不得入。扉之心﹐特洞一穴﹐藉傳所需﹐加片板而時掩焉。擇役之老而誠者﹐司其鑰。病者﹑刑者﹑宿疾者﹑孕者﹑產者﹐醫必速﹐藥必具﹐日詢所苦而躬督之。飲勿彊他囚與俱﹐勿移之廁旁及穢濕地。非大瘳不止藥﹐疾不可爲者﹐立移空屋﹐杜傳染也。死則有停屍所﹐縛屍於板而虛懸中央﹐恐爲鳥獸殘。呈驗勿稽﹐夏秋尢亟。痧藥﹑喉藥﹑痢藥﹑瘧藥﹑疥藥﹑金瘡藥﹑杖傷藥﹑解毒藥﹐求可預制者﹐蓄以應所急。夏給扇﹐早啟封而遲錮之﹐守者加嚴。衣一﹐一﹐秋夾而冬綿﹐絮多敗﹑布多粗﹐縫綴多疏﹐多垢膩﹐多縲糸曳磨刮﹐則皆易敝。禦一寒必二三易﹐厚厥直﹐倍厥數﹐施乃不窮。巾襪不具﹐冬卽寒皴。首所覆﹐足所藉﹐皆給焉﹐惟察所乏。秋冬夜永﹐柝聲難續。破寒往督﹐或風雨雪﹐督尢勿懈。平居巡獄﹐勿與定時﹐絕遷就也。役有告必察﹐囚有訴必受﹐微疾微傷必詳詰﹐隱處不潔處必躬巡。築頹葺漏﹐平道疏渠﹐事皆舉矣。垣周老棘﹐火災之媒。大旱大風﹐非時往察。囚屋出入有定時﹐坐臥有定方﹐眠食有定候。狡者﹑悍者﹑喧笑者﹑詈者﹑斗者﹑導訟者﹑商飾獄詞者﹑結死黨者﹐輕長跪重杖﹐或加桎梏﹔甚者鐵索制其肘﹐懸之梁間﹐仍余其索﹐俾可坐臥。惟不可行死囚中﹐不得已乃一施之。囚不遵法度﹐屋則彼此移﹐監則南北調。有訐之者﹐質諸守役﹐證諸囚以實﹑以情﹐然後行法。守者或虐囚﹐不敢以非法也。但喝而渴之﹐彊雜穢疾者同坐臥﹐無傷可證﹐已不堪命﹐故飲食必躬監。夜必核宿者之數﹐數必均﹐牀必有限制。罪輕者﹐不系﹔稍重﹐曳鎖於項﹔又重﹐拘手足﹔至重﹐乃加栲醜。其間老幼廢疾﹑朴魯﹑安靜﹐嚴寒酷暑﹐刑傷太重者﹐皆可寬法﹐而仍時防之。新制瑯鐺﹐芒刃未銷﹐著膚易傷﹐別給尺布護之。支木爲凳﹐聯牀而屬焉。淫雨積潦﹐以渡奔走﹐自吏及囚﹐罔不利之。長官所施﹐厥價甚鉅。收發有時﹐修補有資﹐首役之責也。司獄八員﹐輪宿在獄﹐見聞最習﹐力求和衷﹐事乃有濟。正役二﹐散役百有二十﹐巡夜武弁十﹐兵八十﹐司炊者二﹐鈴柝者三十有二﹐咸輪期代役﹐縱則玩﹐激則變。專寄耳目則蔽﹐衡其輕重以爲張弛。獘絕﹐殊未也﹔免咎﹐或庶幾焉。獄有神﹐有總司﹐有分司﹐統尊之曰獄神。在祀典者﹐若關帝﹑龍神﹑門神。他若佛典之大士﹑閻羅﹑社公﹔若道流之太乙﹑藥王﹑瘟部﹑火部﹐皆爲位以祀。別一楹﹐祀前明椒山楊公。而刑部尙書王公世貞﹐郎中史公朝賓﹐司獄劉公時守得焉。庭隅老楡盤錯﹐陰森不晝﹐傳爲忠湣公手植者。南則阿公祠﹐公諱世圖。康熙時官滿司獄﹐以除夕縱囚﹐元旦囚悉來歸﹐一囚偶後。公懼﹐竟仰藥死。囚踵至﹐痛公甚﹐亦觸柱死﹐卽今肖像牽馬侍公側者也。諸神朔望則祀﹐履任則祀﹐報賽日則祀﹐勾決日則祀﹐必躬親﹐香帛虔潔﹐宜專厥司﹐庶幾覆盆之中﹐亦有臨質。神道設教﹐用佐官箴。《瑣記》如右﹐蓋緣煦孑以爲彌縫﹐捨本齊末﹐奚裨勸懲。循吏不必爲﹐能吏又不屑爲也。文暹於是投筆而喟曰﹕嗟乎﹗斯所謂惠而不知爲政者歟。𨿽然﹐《周易》言訟﹐厥卦凡三﹐噬嗑利用﹐獄著幹肉﹐黃金之像﹐旅不畱獄﹐協懷資得斧之占﹐無財不可以爲惠﹐聖人得無深意存焉。至於議獄中孚﹐乃格豚魚。豚蠢可蒞﹐魚愚可罟﹐獄近之矣。必格以信﹐厥道何先。天下萬事﹐所不疑者惟生與養﹔所不變者﹐惟衣與食。本此立信﹐孚乃化邦。矧玆囹圄﹐饑寒所驅。記言瑣瑣﹐固屬私恩﹐要非徒手﹐遂堪坐理。冥頑有眾﹐玩視鋸鑊。夫豈口惠可以行賞﹐溫拊可以代纊哉。試以勺水﹐人增一飲﹐不羹不薪﹐夫亦何費。而計囚三百﹐積勺溢斛﹐已非一力可汲﹐一甕可儲﹐況其他乎。洪惟國家深仁厚澤﹐靡隱不周。卹囚僅爲政之一端﹐而原情立法﹐計日靡帑。誰非聖君賢相﹐憂勤惻怛﹐所推被於無窮者哉。我不敢知曰﹕名存而實亡。然法積久則獘生﹐政待人而後行。上挈大网﹐下釐細目﹐遵玆成憲﹐濟以權宜﹐亦小臣所當自盡也。是故生者不使枉死﹔死者惟其法﹐不惟其心﹐刑官之職﹐固應爾爾。下逮提牢﹐厥責惟均﹐夫新舊相代﹐政必以告﹐古人在官之義也。益由廣受﹐思以集成﹐救獘補偏﹐敬俟來哲。光緒二年十月朔﹐提牢廳主事濮文暹謹記。師﹐江南溧水縣人﹐乙丑進士。官比部郎﹐外擢河南南陽府知府。有政聲﹐以循吏薦卓異。詩﹑古文得陽湖惲氏之傳﹐著《見在龕文集》。尢精天算﹐已有著述。及見李壬叔書﹐自以不能過之﹐遂止。詩文髙古﹐實近代一作家也。

工部大堂﹐屏風之後﹐門限之間﹐有鐵磚方二尺許﹐色澤甚古。明人著《鴻雪軒隨筆》﹐謂是石季倫家物﹐未知何據。工部屯田司﹐有文子乘郎中﹝輅﹞聯﹕粉署共宣猷﹐舊雨常懷杜工部﹔詞人能作吏﹐曉風爭唱柳屯田。爲一時絕唱。文爲丙辰進士﹐工詩。

太常寺仙蝶﹐曾蒙髙宗賜詩﹐京師盛傳之﹐未知始自何時。偶閱揆凱功《隙光亭雜識》﹐則言之甚詳云﹕太常寺公署垂花門之上﹐有蛺蝶子三枚﹐黃質而黑章﹐須之末有如珠者二﹐余則與常蝶無別焉。常以夏至之時來集﹐每祭方澤﹐各官齋戒﹐蝶輒先至其所。祭畢則翩翩而逝﹐還其故處。或以帛及扇承之﹐呼曰﹕老道。便飛而下集﹐似有知者。見燕子必從而逐之﹐燕莫之敢抗。秋分後卽去﹐不知所之。明年復來﹐不解其故也。此五七年間事﹐前此所未有者。以此書証之﹐則仙蝶之初來﹐蓋在康熙中葉。而《鴻雪因緣圖記》謂元時卽在太常﹐此恐不然。若爾﹐何以不見明人言及之﹖且元太常寺不在此﹐明永樂初太常寺寄處萬壽宮﹐至宣徳初始建此署﹐安得云始於元代。

今世說周茂源官比部郎署﹐爲王﹑李諸公舊遊所﹐稱「白雲樓」卽其地也。周與同官宋直方﹑施愚山相過從﹐飲酒賦詩﹐𨿽大風雪弗輟﹐一時都下傳謂復見先輩風流。然王﹑李之「白雲樓」在舊刑部街﹐非今地也。

觀象臺﹐在都城東南隅﹐付城而起﹐下爲欽天監之外署。臺在測算房後﹐拾級而登。上設儀器九事﹐順治初﹐西人湯若望所造。甲午春闈後﹐曾因監人得登其上。儀器絕精﹐渾儀徑丈﹐一人之力﹐轉之有餘。黃道遊儀尢精﹐中有窺管﹐可以旋轉四望﹐略無少礙。臺下院中別有元代廢儀器二。按天算之學﹐以本朝爲最精﹐蓋由聖祖天縱聰明。登基之始﹐適楊光先與西人互爭歷數﹐廷臣中無能決其是非。上乃躬親律算﹐竟造其微。後遂有《歷象考成》諸書﹐至今遵之﹐不能少出其範圍﹐誠自古帝王所罕。又如南巡治河﹐命設轉水墩﹐河患遂息。後河臣擅去之﹐河復壞。又手定樂律﹐撰《律呂正義》一書﹐出宋人諸樂書之上甚遠。用兵西北﹐屢親徵伐。而宸制龍章﹐又復冠絕千古﹐誠天生聖人也。

呂公堂﹐在觀象臺之南﹐泡子河東岸。自昔久著靈異﹐春秋闈士子祈夢者最多。今夢榻尙存﹐而祈者鮮矣。但祈方藥者甚多﹐門外賣藥人王姓以此致富。壬辰春闈﹐余假館其家。每晨光未旭﹐步於河岸﹐見桃紅初沐﹐柳翠乍翦﹐髙墉左環﹐春波右瀉﹐石橋宛轉﹐欲擬垂虹﹐髙臺參差﹐半籠曉霧。河之兩岸多園亭舊址﹐今無尺椽片瓦之存。然其景物澄扌廓﹐猶足畱連忘返。此河來自城下﹐本無上源。余沿河細審之﹐見河從東北來﹐環呂公堂﹐南度石橋﹐折而西南﹐沿城向水關而去﹐始悟此河蓋本是元代通惠河之故道。自明代築城﹐將河之半段截於城內﹐今東便門外之河﹐卽此河之下流﹐其上源則與大內金水河通。徐中山攺小元都城﹐永樂又拓而大之。元之都城凡兩番攺作﹐遺迹久不可問矣。慈云寺﹐在河西岸﹐頗宏。後閣尢古﹐惜半已就頹﹐尙未全廢。若東岸之華嚴寺﹑太淸宮皆成平地。太淸宮顧起元碑尙在﹐文用駢儷﹐書法聖教﹐屹然於兔葵燕麥中﹐其西一帶﹐炮廠﹑盔甲廠之街衢﹐皆拆成白地。鐵梅庵先生故居卽在此﹐今亦不可問。大抵城隅之地﹐尢易荒廢﹐以去市遠﹐居者不便﹐故家不能保其室廬也。按梅庵先生名鐵保﹐滿洲董鄂氏﹐以進士官至總督。少時與百菊溪﹑法石帆有三才子之目。後官江南﹐以罪遣戍﹐然《嘯亭雜錄》稱其頗忤宦豎﹐故多造蜚語上聞者﹐其得罪以此。公書法爲八旗第一﹐名亞石庵相國﹐用筆亦極相似也。公夫人名瑩川﹐字如亭﹐亦善艸書﹐工畫蘭﹐且能騎射﹑舞劍﹐又工舉子業。公門生以文請益﹐夫人代爲評騭﹐見或出公之上。

近代恩竹樵方伯﹝錫﹞居第﹐亦在貢院之西毛家灣。公滿洲瓜爾佳氏﹐以進士起家﹐官至江蘇布政使。在官有政聲﹐而尢崇獎風雅。工倚聲﹐刻有詞艸。戊寅入覲﹐卒於塗。後裔不振﹐此第竟無售主﹐大半賃人矣。

於忠肅祠﹐在裱背胡同。燕廢已久﹐近始重修﹐浙人逢春秋圍﹐居爲試館。

湯文端﹝金釗﹞第﹐在長安街中街。公浙江蕭山人﹐以進士官至協揆。公初以解元舉於鄕﹐計偕入都。和相聞其名﹐欲見之﹐許以大魁﹐公卽日出都。及和敗﹐始應會試。嘉慶乙丑成進士﹐受知於朱文正公﹐爲理學名臣。其學以躬行爲主﹐不事虛聲﹐手抄《十三經》一部﹐書法端謹﹐望而知爲厚徳君子。與先伯祖恭愼公同年至契﹐居址密邇﹐公退輒杖履相過。故余家公之筆札最多﹐而先伯﹑先君皆承明訓﹐佩之終身。余幼嘗得鄭小樵《梅花譜》﹐首有公序﹐適大伯父載堂公見之﹐曰﹕文端公筆墨更復有何說。大伯於兄弟中最號坦率者矣。尙奉如嚴師云。

明嘉定伯周奎第﹐國朝三等伯穆赫林居之。子孫不能守﹐惟門堂僅存。聽事後雜樹扶疏﹐亂石簇擁﹐中間似有亭址。自此以後﹐皆別售之於人矣。而其門前宏敞如故﹐石獅二﹐尙存﹐今稱博家大門。

蒙古博晰齋觀察﹝明﹞之居﹐當在禦河橋之左近﹐故翁覃溪題其《西齋詩輯遺》云﹕藝苑蜚聲四十年﹐淒涼艸拾南天。玉河橋水柯亭綠﹐多少瓊瑤未得傳。但未知門巷在何許耳。晰齋著有《西齋偶得》《鳳城瑣記》二書﹐覃溪序之云﹕西齋洗馬所著《偶得》三卷﹑《鳳城瑣錄》一卷﹐其《瑣錄》內考在《明詩綜》諸條﹐予嘗借錄之矣。西齋姓博爾濟吉特氏﹐祖邵穆布總督兩江。西齋少承家世舊聞﹐加以博學多識﹐精思疆記。其於經﹑史﹑詩﹑文﹑書﹑畫﹑藝術﹑馬步射﹑翻譯﹑國書源流﹐以及蒙古﹑唐古忒諸字母﹐無不貫串嫻習。西齋與餘生同裏﹐乾隆丁卯同舉鄕試﹐壬申同中會試﹐同出桐城張樹彤先生之門。又同選庶常﹐同授編修﹐同直《起居注》﹐同修《文獻通考》﹐同教習癸未科庶吉士﹐同官春坊中允。其後余視學粵東﹐西齋觀察粵西﹐余寄詩有《十同篇》之詠﹐蓋知西齋者莫予若也。而西齋之卒﹐予適出使江西。西齋以所著此二編﹐於疾革時始托同裏邵楚帆給諫﹐遂有脫誤﹐不及盡爲訂正。今又十餘年﹐給諫將爲付鋟﹐而屬余序之。給諫旣以《瑣錄》更寫淨本﹐而於《偶得》一帙詳加分卷﹐致愼﹐以求其必傳於後﹐深可感也。予篋中所舊錄考正《明詩綜》數條﹐尙有與此稍出入者﹐就其要者﹐略增數字耳。亦可見西齋撰述之精博﹐當必不止於此。卽以《厲樊榭集》所載《賣元詩》一律﹐西齋尙能舉其家世來歷﹐而予今忘之矣。憶嘗同在館下﹐十餘年間﹐宴談諧笑﹐筆之於冊﹐皆典故也。而今僅於此雜著二種系之﹐良足悲也。西齋外任南迆西道﹐內官兵部郎中﹐而其在詞垣最久﹐故仍稱西齋洗馬﹐以志感舊之思云爾。按﹕覃溪所謂考正《明詩綜》數條﹐蓋在西齋《偶得》中﹐今錄之云﹕朱竹《明詩綜》載朝鮮詩人八十有二﹐其爵裏表徳文集缺而未載﹐及所載有舛誤者。郵致鮮國代爲檢核補之﹐其檢而未獲者仍缺焉。鄭希良﹝字淳夫﹐官校理﹐有《虛安集》﹞曹庶﹝仁山人﹐官參議﹞。權﹝字正卿﹐安東人。有《所閒堂集》﹞尹子云﹝字彥龍﹐茂松人﹐官左議政﹐有《樂聞軒集》﹞李克堪﹝廣州人﹞申從﹝字次詔﹐髙靈人﹐官參判﹐有《三魁堂集》﹞

成亻見﹝字磬叔號庸齋﹐昌寧人﹐官大提學﹐有《虛白堂集》﹞成侃﹝字和仲﹐昌寧人﹐官修撰﹐有《眞逸齋集》﹞盧公弼﹝字希亮﹐交河人﹐官領中樞府事﹐有《菊逸齋集》﹞李荇﹝有《容齋集》﹞尹仁鏡﹝字鏡之﹐坡平人﹞

金麟孫﹝字呈瑞﹐慶州人﹐官判書﹞尹殷輔﹝字商卿﹐海平人﹞林百齡﹝字仁順﹐號槐馬﹐善山人﹐官右議政﹞李潤慶﹝字重吉﹐廣州人﹐官判書﹞

徐敬徳﹝字可久﹐唐城人﹐贈官右議政﹐有《花潭集》﹞朴淳﹝字和叔﹐忠州人﹐官領議政﹐有《思庵集》﹞李珥﹝有《栗谷集》﹞金贍﹝字子瞻﹐號荷堂﹐安東人﹐有《東岡集》﹞髙敬命﹝字而順﹐號齋峯﹐長興人﹐官參議﹐有《苔軒集》﹞許葑﹝字美叔﹐號荷谷﹐陽川人﹐官校理﹞金尙憲﹝有《淸陰集》﹞李廷龜﹝字聖徵﹐號月沙﹐官判書。其先世蓋隴西李氏入髙麗者﹐原云﹕號粟谷。粟谷﹐李珥號也﹐蓋誤﹞崔壽城﹝字可鎭﹐號猿亭﹐江陵人﹐處士。城﹐當作城﹞林悌﹝字子順﹐處士﹐有《白湖集》﹞趙希逸﹝字怡叔﹐號竹陰﹐林川人﹐官參判﹞金鎏﹝宇冠玉﹐號北渚﹞申欽﹝字敬叔﹐號象利﹐平山人﹐官領議政﹞權к﹝字汝章﹐號石洲﹐安東人﹐贈官持平﹐有《石洲集》﹞

趙昱﹝字景陽﹐號龍門﹐平壤人﹐官主簿﹐有《葆眞集》﹞柳永吉﹝字徳純﹐號月篷﹐全州人﹐官參判﹞魚無逸﹝字潛夫﹐號浪仙﹐威從人﹞李嶸﹝字仲髙﹐完山人﹐官翰林﹞金宗直﹝字季顯﹐善山人﹐官判書﹐死節之臣也。有《亻占畢齋集》﹞李承詔﹝字允甫﹐號三灘﹐陽城人﹐官判書﹞鄭昔﹝字君敬﹐號古玉﹐溫陽人﹐官司評﹞李直﹝字汝固﹐號澤堂﹐徳水人﹐官判書﹞

李達﹝著有《蓀谷集詩》﹐不詳其名﹐蓋誤﹞朴彌﹝字仲﹐號芬西﹐潘南人﹐官錦陽尉﹞姜克誠﹝字伯實﹐號醉竹﹐晉州人﹐官舍人﹞鄭之升﹝字子愼﹐溫陽人﹐處士﹐有《叢桂堂集》﹞姜渾﹝字士浩﹐晉州人﹐官判中樞府事﹐有《水溪子集》﹞金淨﹝字元衝﹐號衝庵﹐慶州人﹐官判書﹞鄭知常﹝西京人﹐官知制誥﹞李仁老﹝字眉叟﹐仁川人﹐官右諫議大夫﹐有《雙明齋集》﹞

李安納﹝字子敏﹐徳水人﹐官判書﹐原未載名﹞《梅月堂詩集》﹝乃金時習作。時習﹐少穎異﹐後避世﹐隱於儒釋之間﹞﹐月山大君婷﹝懷簡王子﹐康靖王﹛析女﹜弟。朝鮮制﹐王兄弟封君﹐同母者封大君﹐非女子也。詩話誤﹞以上共補四十八人。又謂遼之耶律氏﹐卽今伊刺裏氏。元之孛爾只止歹氏﹐卽今博爾濟吉特氏。特者﹐眾詞也。又有博爾濟錦氏﹐本一族也。又謂錫伯﹐卽古鮮卑。蒙古呼中國爲契塔特﹐西洋呼中國爲吉代﹐皆契丹之轉音也。皆有至理。又其《釋詩艸木鳥獸及馬今名》一篇﹐亦可資考。其《鳳城雜記》皆記鳳凰城事﹐頗資掌故。今載其略云﹕鳳凰城邊柵﹐在盛京城異隅南一度六十分﹐東一度。邊門在鳳凰城東南三十里鳳凰山之麓﹐植木柵爲繚垣﹐屋三椽﹐中爲門﹐施管鑰焉。邊門章京司之﹐是爲通朝鮮之孔道。康熙二十八年﹐設領催一名﹐兵九名。雍正五年﹐添領催一名﹐兵十九名。乾隆六年﹐添兵二十名。十一年於兵額內攺領催二名。戶部議定﹐以三千二百九十四兩作爲定額﹐以歲春冬之季徵之。蓋朝鮮賀正旦使﹐以三月出邊領《時憲書》﹐員役以十二月初旬出邊也。國家嘉惠遠人﹐凡鮮人之物﹐豪無收取。所抽乃邊門商民之互市者。馬市之兵丁﹑臺ㄢ門柵人等所易牛馬﹑農器亦納稅焉。其有非時之謝恩稱慶諸典禮往來者﹐別爲造報。馬市設於中江﹐歲春秋仲月望後﹐朝鮮員役以牛貨齊陳於江幹﹐駐防兵丁臺ㄢ夫以布七千五百十四段﹐易牛二百﹑鹽二百九十九包﹑海菜萬五千八百斤﹑海參二千二百斤﹑大小紙十萬八千張﹑綿麻布四百九十九段﹑鐵犁二百具﹐以京畿﹑平壤﹑黃海三道商各一人承辦﹐義州知府率員役領之。所具糗餌薨魚稱之曰宴﹐其官商曰別將榷使。無衙署﹐僦民﹤廠墨﹥以居。無胥役﹐惟城尉撥有兵丁三人供使﹐令歲支公用銀二百兩。屋柴門﹐終日靜坐。是以家瀋城者﹐率以歲事小畢﹐卽促裝歸﹐歲數往返焉。鳳凰城邊柵﹐北自石人子與陽接界﹔南至海濱五百六十里有奇。出柵﹐至與朝鮮分界之中江﹐北遠而南近。其地皆棄同甌脫者﹐蓋恐邊民擾害屬國。乃朝廷柔遠之仁﹐設官置汛﹐立法綦嚴。又一條云﹕鳳凰山麓有故石城一﹐周十餘里﹐設二門。依山設險﹐石堞具存﹐相傳爲舊鳳凰城﹐朝鮮人呼之曰安市城。考《新唐書》貞觀十九年四月﹐李濟遼水﹐髙麗皆嬰城守﹐帝大享士﹐帳幽州之南。命長孫無忌誓師﹐乃引而東﹐攻拔蓋牟城﹐卽其地建蓋州。程名振攻沙卑城﹐遊兵鴨綠江上﹐遂圍遼東城。城潰﹐卽其地建遼州。進攻白崖城﹐髙麗將孫代音降﹐卽其地建嚴州。進次安市﹐攻未能下。帝怒﹐敕諸將攻之﹐三日不克﹐乃班師。按蓋牟﹐今蓋州﹔遼州﹐今遼陽﹔沙卑﹐今海城。且延壽惠眞欲取烏骨﹐渡鴨綠﹐迫其腹心。長孫無忌謂﹕安市十萬戶在吾後﹐不如先破。云云。今此城最險﹐計其地勢﹐無不吻合。當日兵機﹐其爲安市城無疑。至《明一統志》謂在蓋州城北﹐其情勢則是轉戰而北矣。考城內故屋址甚多﹐有哨臺二。但無水不可以居﹐豈故有井而久廢耶﹖又聞朝鮮人云﹕當日守城之將名楊萬春﹐可補史缺。又﹝十二石齋﹞《詩話》記晰齋答人問云一十五科前進士﹐七千里外舊監司二句﹐此詩集中題爲偶作﹐云﹕疆將老骨自支持﹐莫怪逢人問是誰。一十四科前進士﹐萬三千里舊監司。病腸索寞亻庸耽酒﹐拙宦蕭條賴賦詩。衮衮諸公休自負﹐阿婆三五少年時。

禦河西岸盡南﹐名達子館。蒙古年例入都所居﹐攜土貨於此貿遷焉。賈肆櫛比﹐凡皮物﹝裘褐之屬﹞﹑毳物﹝氈絨之屬﹞﹑野物﹝麅鹿之屬﹞﹑山物﹝雉兔之屬﹞﹑﹛艸而﹜物﹝茹茵之屬﹞﹑酪物﹝乳餅之屬﹞﹐列於廣場之中而博易焉。冬來春去﹐古之雁臣也﹐此爲裏館。安定門外爲外館﹐更鉅於此。

倭文端公﹝仁﹞居前門城根西城察院之左﹐子孫至今居之。公學以存誠爲主﹐見於所著日記中。曾文正公極重公﹐自云理學效法公及唐鏡海。公以諫設同文館不合﹐求去甚力。奉旨慰畱﹐卒辭諸任﹐但畱書房而已。考公平生奏疏﹐喧傳眾口﹐而尢以應詔陳言一疏﹐爲得大臣之體。疏云﹕伏惟行政莫先於用人﹐用人莫切於嚴辧君子小人。方今寶初膺﹐勵精圖治。百爾臣工﹐視九重好尙爲趨向﹔薄海內外﹐亦莫不廷頸舉踵﹐觀朝廷舉錯以卜升平。易泰之初九﹐曰﹕拔茅茹以其匯徵吉﹐此其時矣。夫君子小人之分﹐藏於心術者難知﹐發於事迹者易知。類族辧物﹐約有數端﹐敬爲我皇上陳之。大抵君子朴拙﹐小人佞巧﹔君子恬退﹐小人躁競﹔君子愛惜人材﹐小人排擠異己﹔君子圖遠大﹐以國家元气爲先﹐小人計目前﹐以刻薄聚斂爲務。剛正不撓﹐無所阿徇者﹐君子也。依違兩可﹐伺候人主喜怒以爲趨避者﹐小人也。諫諍匡輔﹐爲朝廷補闕拾遺者﹐君子也。遷就逢迎﹐導人主長惡飾非者﹐小人也。進憂危之議﹐悚動當寧之敬心者﹐君子也。動言气數﹐不畏天變﹐以滋長人君之逸志者﹐小人也。公私邪正﹐相反每每如此。皇上天聰明﹐勤學念典﹐孰賢孰否﹐自難逃聖明洞鑑之中。第恐一人之心思而揣摩者眾﹐一人之耳目而混淆者多。幾微莫辧﹐情僞滋紛。愛憎稍涉於偏私﹐取捨將虞其失當﹐此知人則哲﹐惟帝其難﹐大禹所以致嘆也。今欲求知人之道﹐有他術哉﹗亦惟皇上之心﹐勤求不怠。使聖智益明﹐聖徳益固耳。宋臣程顥云﹕古之人君﹐必有訓誦箴諫之臣。惟命老成賢儒﹐俾日親便座﹐相與講論道義﹐以輔聖徳。又擇天下賢俊﹐使得陪侍法從﹐朝夕延見﹐開陳善道﹐講磨治體﹐以廣聞聽。我朝康熙年間﹐熊賜履上聖祖仁皇帝疏﹐謂《大學衍義》一書﹐爲君師天下者之律令格例﹐伏願延訪眞儒講求研究﹐務盡其理。於是考之以六經之文﹐參之以歷代之迹﹐實體諸躬﹐默念諸衷﹐以爲敷政出治之本。若夫左右近習﹐必愼其選。虎賁綴衣﹐亦擇其人。非聖之書﹐屏而弗讀﹐無益之事﹐戒而弗爲。內而深宮燕閒之間﹐外而大廷廣眾之地﹐微而起居言動之恆。凡所以維持此身者無弗備﹐防閒此心者無弗周。則君志淸明﹐君身彊固矣。臣以爲二臣所言﹐誠人君修養身心之益﹐用人行政之原也。天下治亂系宰相﹐君徳成就責經筵。惟君徳成就﹐而後輔弼得其人﹔輔弼得人﹐而後天下治。然則開講幄以贊宸修﹐致治要圖﹐莫急於此矣。公居家﹐朔望必集家人爲講溫公《家訓》﹑朱子《小學》﹐終身不懈﹐平日作書﹐亦必有益於人之語﹐始肯落筆﹐最喜書格言。

按國初滿洲理學﹐有阿什坦﹐字海龍﹐完顏氏﹐正黃旗人。順治九年進士﹐官給事中。通經學﹐篤於踐履。康熙初﹐翻譯《大學》《中庸》《孝經》《論語》諸書刊行之﹐以教旗人。九年﹐官給事中﹐時稗官小說盛行﹐滿人翻譯者眾。海龍上言﹕學者立志宜以聖賢爲期﹐以經史爲導﹐此外雜書無益之言﹐悉當屏絕。請敕旗下人自經史外﹐雜書不許翻譯。又請﹕嚴旗人男女之別﹐定部院九品之制﹐俱報可。康熙初﹐退閒家居。鰲拜專政﹐聞其賢﹐欲令一見﹐終不往。久之﹐以薦起﹐纂修《世祖實錄》。聖祖嘗召入便殿問節用﹑愛人。對曰﹕節用莫要於寡欲﹐愛人莫先於用賢。上顧左右曰﹕此我朝大儒也。十八年﹐乞休家居﹐喜任卹。臨終謂其子曰﹕爾等處世﹐莫占便宜。便宜卽是不義﹐愼之。公孫少冢宰畱保﹐幼年气盛善怒﹐太夫人屢戒之。及長﹐使於四方﹐跪太夫人前﹐乞授杖老僕曰﹕爾後見我怒﹐卽以杖示我。每怒必悚然曰﹕母在。怒輒平。其純篤至性﹐蓋有自來。康熙初﹐滿洲理學以徳子諤﹝格勒﹞爲最。公以翰林入直內廷﹐淸風亮節聞天下。所與友則徐文定公﹝元夢﹞﹑湯文正公﹝斌﹞﹑李文貞公﹝光地﹞。文貞《榕村語錄》自云﹐其學問遇徳子諤﹑徐善長兩先生而後有進。嘗扈從巡行﹐明珠奉萬金爲裝﹐固辭。天久不雨﹐上命筮之﹐遇﹐深言小人在上之當去。又以京師地震﹐與魏敏果相繼言二相植黨之應﹐明尢憾之。會公刪定《起居注》稿﹐明嗾人劾其私抹《起居注》﹐論死。會時公主出降科爾沁﹐乃使盡室以從﹐遂死於塞外。考公一生學業﹐𨿽不可得詳。然當時與湯文正﹑徐文定同舉侍值內廷﹐必非常人。且於乾淸宮試文臣十二人﹐滿臣中公與文定而已。至湯公見公文﹐大笑以爲非﹐而當時究未傳其詞云何。竊意﹕公文必詆斥陸王者﹐與湯公異趨﹐故湯公非之﹐此可以意會者也。若李文貞則屢稱之不置矣。顧用方總河﹝琮﹞﹐平生不以理學名﹐事君交友之際﹐極盡其道﹐此眞理學也。豈必日誦《近思錄》﹐箋注性理書﹐遂足號爲理學哉﹗故其稱朱文端曰﹕人如髙安﹐乃眞無近名之念﹐此其學之宗旨也。正恐世之方巾闊步者﹐有愧斯言。

札史﹐字彬如﹐蒙古貢生﹐篤於內行。乾隆三年﹐八旗公舉孝友﹐特賜六品頂帶以旌之。按﹕康熙中大學士溫達﹑尙書穆和倫富寧安﹑都統孫查濟之孝﹐至蒙特旨褒嘉﹐謂﹕不但眾人俱知﹐朕亦知之。則古姜黃所未被者也。

有人遊西單牌樓小市﹐於亂書堆中得《大學》章句一本﹐買以當十錢數百文。爲書賈所見﹐以十二千買之﹐裝潢成冊﹐竟售五十金﹐蓋宋板也。大抵京師百物闐咽﹐世家大族﹐數世之藏﹐其子孫不能辧。一旦拉雜售出﹐至於此等處﹐直土苴視之。苟遇識者﹐遂作披沙之金矣。此市在西單牌樓﹐南抵宣武門。

姚伯昂總憲舊居﹐在東鐵匠胡同﹐其中聽秋館﹑竹葉亭﹑小紅鵝館諸名尙存。先生安徽桐城人﹐嘉慶乙丑進士﹐工書畫。其隸書學《曹全碑》﹐而參以《史晨》《孔宙》﹐有臺閣气象﹐行書亦有風韻。畫則花卉近白陽山人﹐人物似丁南羽﹐一時聲稱滿日下。其書室中扇心﹐皆手摹古人名迹﹐徑用古人款﹐見者不能辧眞贗。與先恭愼公交最契﹐余家公迹頗多。

石鐙庵﹐在象房西承恩寺街。元代爲吉祥庵﹐明易今名。國初諸老皆有題詠﹐湯西崖少宰詩所謂「巋然削出此香臺﹐恰在蒹葭野水隈」者也。今其地並無蒹葭﹑野水﹐信滄海桑田矣。然西傍官溝之上﹐窄港相通﹐石橋互接。或倚茂樹﹐或亙頹墻。金晃剎竿﹐最多古寺。花依籬角﹐略辧人家﹐且城帶西山﹐離離瘦碧﹐塵飛夕日﹐點點疏紅﹐𨿽不能遽角勝江南﹐亦無復東華塵夢矣。

象房﹐在宣武門內﹐明之舊也。咸豐已來﹐滇南久亂﹐朝班無象者十餘年。至同治戊辰﹐南底定﹐緬甸始復貢象七隻。余庚辰入都﹐曾往觀之。至甲申春﹐一象忽瘋﹐擲玉輅於空中﹐碎之﹐遂逸出西長安門。物遭之碎﹐人遇之傷。擲奄人某於皇城壁上如植。西城人家﹐閉戶竟日﹐至晚始獲之。從此象不復入仗﹐而相繼斃矣﹐京師遂無象。

太平湖﹐在內城西南隅角樓下﹐太平街之極西也。平流十頃﹐地疑興慶之宮﹔髙柳數章﹐人誤曲江之苑。當夕陽銜堞﹐水影涵樓﹐上下都作胭脂色﹐尢令過者畱連不能去。其北卽醇邸故府﹐已攺爲祠﹐園亭尙無恙。

庚子之春﹐余從江南歸﹐居廣寧伯街。適鄭東甫自東城移居於太平街﹐時相過從﹗甚樂也。未幾拳匪旣起﹐五月朔﹐火鐵路。京師人心搖搖﹐東甫甚以爲憂﹐遂抱病而卒。未病之前一夕﹐余飲於其齋﹐尙縱論天下事﹐侃侃也。計東甫一世居貧﹐炊煙屢斷﹐而樞臣權要招之﹐皆不赴﹐惟日與寒士遊而已。何吟秋學博﹝家琪﹞曾爲之傳云﹕光緒五年己卯科山東鄕試第一名鄭杲﹐文出﹐傳京師。京師山陰傅郎中鐘麟平是科直省文曰﹕山東元甲天下。於是鄭杲之名﹐遠近無不知。明年會試﹐常熟翁尙書爲總裁﹐將復置第一﹐以得捲晚﹐名列二十。成進士﹐用主事分刑部。上書本部尙書潘文勤公﹐言天下事數萬言﹐求代奏﹐公寢之。逾數年﹐授江西司主事﹐擢員外郎。當是時﹐宗室盛昱爲國子監祭酒﹐好士。宅百餘間﹐有池樹竹石之勝。凡四方春秋之士﹐與京宦多借居焉。杲雅奇於祭酒﹐居逾十年。杲𨿽爲時重﹐不謁朝貴﹐公廨不恆至﹐日惟與二三知己譚藝﹐一室人罕見其面。二十六年夏﹐熒惑入南斗﹐上書言星變宜修省﹐不報。拳民亂﹐血京師﹐杲憂憤成疾。五月十四日﹐城東南火﹐或傳車駕將出宮。杲方寢﹐聞之起﹐曰﹕可以死矣。復寢﹐絕時年五十。江西洪嘉與杲初交也﹐出資集友人同斂之。先山東捐納印結局﹐同鄕官司事者﹐例以次推歲金數千鎰。某官以母老乞前杲一歲﹐許諾。迨杲碎﹐某猶司事﹐或代乞斂資﹐弗應﹐輦金出道﹐死兵。杲嘗卹亡友子胡惇佐﹐授以學﹐爲入貲充國子監生應省試﹐亻危中選。一日﹐忽奔泰山﹐自髡丐爲僧。山僧不納﹐仰藥死。遺書杲曰﹕時事不可爲。京師陷﹐杲﹝C190﹞尙在彰義門內寶應寺﹐泰州宮本昂謀歸焉。杲治經尢深於《春秋》﹐著《伏傳書序通釋》一卷﹐《春秋三傳異同》《春秋三傳通義》各一卷﹐又《主考》一卷﹐本春秋三傳﹐以折近時君主﹑民主之說。《杜詩小序》四卷﹐訂舊注年代之誤。杲字東甫﹐其先直隸遷安人。以父鳴岡知卽墨縣﹐歿﹐不克歸﹐遂家焉。母李喪﹐客濟南﹐充濼源書院院長二年。妻黃﹐無子。兄果﹑束﹐束亦進士﹐刑部主事。束子二﹐三畏﹑三省。何家琪曰﹕余舉省試﹐東甫爲諸生﹐未有名。見余文曰﹕子文何似望溪﹐望溪文今尙有識者耶﹗洎東甫領解捷進士﹐閱卷者皆賞以桐城派。蓋東甫之師望溪﹐自餘發之。余不第﹐何與至於第﹐而值時變以憂死﹐無知者﹐余重爲東甫悲也。

●卷三

◎東城

貢院﹐在城東南隅﹐明因元禮部基爲之。其制﹕南向大門五楹﹐門外樹綽楔三﹐中曰天開文運。東曰明經取士。西曰爲國求賢。外又爲繚垣﹐開門四﹐謂之磚門。大門內爲二門﹐亦五楹。再內爲龍門﹐由甬道過明遠樓下﹐直達至公堂。然考之張居正《重修貢院記》﹐則三綽楔﹐中曰天下文明。左曰虞門。右曰周俊。聚奎堂﹑會經堂之外﹐又有燕喜堂﹐今諸榜不知何時所易。至公堂榜﹐相傳爲明嚴分宜書﹐固完然無恙﹐國朝屢加修葺。光緒初﹐因就試人多﹐號捨不敷用﹐乃大加展拓。明遠樓舊在中﹐望亭居其四角。自增建後﹐號捨益展﹐而後且拆卻頂銀胡同之東半人家以增益之﹐於是望亭反居其南。乃更增二亭子北﹐凡六亭。而至公堂亦照料不及﹐乃添設新號﹐監試禦史以司之。然考其不敷之所由﹐則亦有故。聞之先輩言﹕道咸以前﹐科場搜檢之法至嚴﹐甚至解衣脫履。故非腹笥淵深﹐輒畏難而止。鄕試歲止四五千人﹐會試兩千人。同治以後﹐禁网漸寬﹐搜檢者不復深究。又有石印書以濟之﹐士子有恃不恐﹐熙攘而來﹐搜者益不能給。至王午科入闈者﹐至萬六千人﹐遂不得不議及添號矣。余初次入闈﹐至貢院門﹐番役尙唱云﹕搜過。及壬辰會試﹐則並此聲亦廢。

步軍統領爲外彈壓﹐然極難肅靜。同治戊辰春闈﹐至毀磚門﹐毆及彈壓禦史﹐故羣以此任爲畏途。惟文錦如﹝秀﹞任總兵時﹐以兵法部勒之。身自當門。接送考者﹐以外磚門爲限。內者得出﹐外不得入。有逾限者﹐鞭杖交下﹐不服則荷以大校﹐於是場規肅然。士子出闈﹐二兵執鞭前導﹐代其開路。力不能負考具﹐則有兵代負。蓋文曾從軍西域﹐猶有老將風規也。而內場之不肅如故﹐秋闈爲尢甚。至中秋日﹐或且弦歌竟夜。庚午秋闈﹐至羣轟飲於明遠樓。蓋北闈三場﹐向皆視爲具文。宋《四朝聞見錄》謂﹕髙文炳好以藏頭策試士﹐士不能應﹐但以「也」字對「者」字。此風今乃盛行﹐於北闈三場之策﹐但以「也」字易「歟」字﹐余虛字大抵仿此﹐謂之勾策。題亦曰對空策﹐故三場極易畢事。及畢事﹐無所作爲﹐相尋髙歌痛飲耳。光緒癸酉以後﹐場屋漸尙實策﹐然旗捲尙少。及壬午秋闈﹐余以三場滿捲﹐得副榜第三名﹐次科漸有學對實策者。迨己丑秋試﹐余與恩席臣皆以滿捲獲雋﹐從此成風矣。至文字舊尙淸眞﹐及咸豐末同治間忽變爲濫調﹐時謂之咸同派。至光緒乙酉鄕試﹐潘文勤主試﹐競尙才華。戊子翁叔平尙書典試﹐忽尙說文。己丑春闈﹐文勤又典試﹐尙文選體。此𨿽因題制宜﹐而主司好惡亦關焉。

貢院文昌槐﹐在明遠樓前。始自前明﹐髮根於東龍字號﹐蜿蜒而西﹐橫過甬道﹐覆及西號捨。夭矯如龍﹐下僅過人。相傳此樹爲文運所關﹐士子有病﹐禱於樹下﹐摘槐角服之﹐輒愈。戊戌秋忽枯﹐有司遂伐而薪之。又明年貢院毀﹐及乙巳﹐科舉遂停罷。

北闈滿號﹐謂之辰字闈﹐向以至公堂左右八號爲滿號捨﹐後增至十二號。後以挨號聲息相通﹐易滋流獘﹐乃攺爲隔二漢號﹐一滿號。以北闈滿﹑漢號向不相聯屬也﹐然亦視乎其人。憶戊子秋闈﹐余相識滿﹑漢號人最眾。風檐之下﹐煮茗淸談﹐玉筍金蘭﹐實爲自來未有。及戊戌春闈﹐偶與同號友人談及﹐則或登第﹐或攺官﹐或去﹐或故﹐止余續恥庵﹝廉﹞及余﹐及家弟介竹三人而已。時又新遭伯兄再芳之喪﹐不覺嗚咽悲涼。於二場完捲之頃﹐塡《燭影搖紅》詞以示恥庵﹑介竹﹐亦均爲流涕也。詞云﹕最怕傷心﹐那堪偏到傷心處。當年同隊踏槐花﹐人逐槐花舞。記否矮檐相聚﹐有多少翩翩玉樹。幾回談笑﹐不覺流光﹐暗中飛度。瞥眼光陰﹐飄零半作風中絮。池塘春艸夢難圓﹐揮手成千古。依舊南樓夜鼓﹐全不是﹐那回意緒。渭城一曲﹐只有何戡﹐尙堪重訴。蓋余家自乾隆以來﹐科第不絕。恥庵家亦然﹐故兩家交誼亦數世之久。今𨿽尙有吾輩得承先緒﹐然家世盛衰之感﹐蓋有同情矣。

余嘗買得康熙十一年《江西題名錄》本﹐紙墨精好﹐書法娟秀﹐迥非今日所及。其制度亦與今不同﹐監臨﹐巡撫江西等處地方工部尙書兼都察院右副都禦史加至正一品董衛國﹝右君﹐奉天遼陽人﹐丁未貢士﹞提調﹐布政使劉楗﹝公愚﹐順天霸州大城縣人﹐丙戌進士﹞﹑布政使司督糧道參政韓庭芑﹝燕翼﹐山東靑城人﹐壬辰進士﹞監試﹐按察使黃龍﹝臥庵﹐正紅旗人﹐世襲﹞﹑提刑按察使司分巡贛南道僉事姚啟盛﹝際斯﹐遼東杏山人﹐乙未進士﹞頭場四書題﹕子以四教二句﹔徳爲聖人。詩雲﹕雨我公田五句﹔《易》﹕保合太和。君子以正位凝命。默而識之三句﹔其旨遠二句。《書》﹕帝徳廣運。道積於厥躬。先知稼穡之艱難。咸中有慶。《詩》﹕孑孑幹二句。載馳載驅﹐周爰咨度。王國克生二句﹔儀式刑文王之典�句﹔《春秋》﹕鄭人侵宋﹝莊十五年﹞楚屈完來盟﹝至﹞盟於葵邱﹝僖九年﹞晉陽處父﹝至﹞救江﹝文三年﹞齊人來歸汶陽之田﹝至﹞墮費﹔﹝定十年至十二年﹞《禮》﹕本仁以聚之。徳盛而教尊二句﹔君之所謂義者二句﹔篤行而不倦。二場論﹑詔﹑誥﹑表﹑判題﹕《夫孝﹐徳之本也﹐教之所由生也論》。《擬漢令諸儒議五經同異詔》﹝建初四年﹞。《擬宋以楊億爲翰林學士誥》﹝景徳二年﹞。《擬皇上同諸王九卿躬耕田禮成羣臣賀表》。﹝康熙十一年﹞。判語﹕赴任過限﹐荒蕪田地﹐服捨違式﹔門禁鎖鑰﹔修理橋梁。三場策五道﹕聖學﹑吏治﹑漕政﹑備荒﹑弭盜。正考官﹐光祿寺少卿仍支正四品俸於嗣登﹝岱仙﹐直隸淸苑籍安州人﹐丙戌進士﹞。副考官﹐中書科掌科事中書舍人童欽承﹝在公﹐浙江會稽人﹐己丑進士﹞。同考﹕《易》三房﹐《書》二房﹐《詩》二房﹐《春秋》二房﹐《禮》二房。中式五十七人﹕一名彭恪﹝淸江縣附生﹐《詩》﹞﹑二名程建章﹝鄱陽縣附生﹐《易》﹞﹑三名康瑋﹝安福縣學生﹐《書》﹞﹑四名徐京﹝丰城縣學生﹐《禮》﹞﹑五名邊勛﹝峽江縣附生﹐《春秋》﹞。最後附刻諸文﹐內二場一表頗佳。錄之云「康熙十一年月日﹐具官臣某等﹐恭遇皇上同諸王九卿躬耕田禮成﹐臣等謹奉表稱賀者。伏以天王攸介田功﹐三壤祥徵薇座﹔元後覃敷地徳﹐五云瑞靄介。一人元良﹐百谷蕃而嘉祥錫﹔皇躬有道﹐三推舉而風雨時。充庭喜溢鶇班﹐率土歡騰鳩杖。臣等誠歡誠﹐稽首頓首上言﹕竊惟六府修貢賦於虞年﹐九谷辧職方於周代。春秋記麥苗之事﹐詩書多黍稷之章。獻種只承﹐自出後庭之種穆﹔粢盛時薦﹐非如原廟之櫻桃。誦載芟之詩﹐周成始爲祈谷﹔讀農祥之誥﹐虢公已請躬耕。只飭農桑﹐不待祈年於元日﹔誠修卣鬯﹐欣看舉趾於南郊。瑞鳥飛鳴﹐太史告協風始至﹔赤烏翔集﹐秩宗司瑤瑟初陳。慨自龍馭漸疏﹐因之金盤希薦。民依罔念﹐黍稷不聞馨香﹔皇眷弗承﹐恣睢存腥祀。鉤盾千畝﹐未央備弄田之名﹔樗社一金﹐南山開上林之苑。桑田久無稅駕﹐綠野不睹靑旗。田竣徒歌﹐剃人空設。未有首公卿以耜﹐律轉三春﹔偕婦子以桑麻﹐風開百室﹐如今日者也。玆蓋伏遇皇帝陛下躬遵禹徳﹐心邁堯仁。念稼穡之艱難﹐鋤玆稗政﹔憫閶閻之疾苦﹐整我神疆。節屆農祥﹐典隆阡陌。首舉三推之禮﹐用率萬偶之勤。魚麗前馳﹐揚芊芊於輕憲﹔龍驤中隊﹐動噦噦於鳴鸞。惟諸王皆不世之英﹐食乃徳亦宜服乃疇。劍雍容﹐柳色拂腰圍之玉﹔爾九卿皆在田之彥望﹐爾霖必須勤爾稼。旌旗掩映﹐杏花生袍袖之香。紅糸引紺轅﹐戴操勤於禦耦﹔縹車黛耜﹐羣拜舞於靈壇。公卿敍班爵之章﹐或五或九﹔庶人來終畝之義﹐斯萬斯千。已是春風風人﹐夏雨雨人。京抵象雙闕﹐觚稜而允介﹔不啻解衣衣我﹐推食食我。茨梁隨六龍﹐鱗甲以先施。碧浪動三疇﹐不羨潘安之賦﹔黃雲髙百雉﹐寧誇杜甫之辭。臣等力愧上農﹐餼慚少府。躬逢神聖﹐敢云由已之饑﹖心戴皇恩﹐凜此不謀之食。捧鞭隨後﹐快雙犢之驅馳﹔奉谷迎先﹐羨百花之馨。欽哉昧旦﹐聖主且日昃以凜躬﹔盈止室家﹐臣下敢素餐而尸位﹖伏願膏披翠畝﹐澤溥靑疇。軫赤子﹤疒同﹥﹐大有特書而嘉祥屢告﹔霈靑陽之霖﹐來享駢集而卿景咸臻。行見歌滿康衢﹐賡帝力於何有﹔風行遠畝﹐快我室之旣盈。斯一日當天﹐河嶽仰溥將之命﹔五云垂地﹐山川永長髮之祥。臣等無任瞻天仰聖﹐踴躍歡之至﹐謹奉表稱賀以聞。」此錄可考國初掌故﹐此表又可見文風之盛。余家又藏《嘉慶乙丑會試題名錄》﹐乃先恭愼公中式同榜也。其紙墨潦艸﹐遜此遠甚。然名人最夥﹐三鼎甲則彭春農﹝浚﹞﹑徐少鶴﹝﹞﹑何文安﹝淩漢﹞也。傳臚爲徐星伯﹝松﹞﹐次卽李申耆﹝兆洛﹞﹐五名孫文靖﹝爾準﹞﹐七名姚伯昂﹝元之﹞。此下二甲中孫子瀟﹝源湘﹞﹑馬��﹝瑞臣﹞﹑胡以莊﹝敬﹞﹑彭春農﹝邦疇﹞﹑於蓮亭﹝克家﹐攺名克襄﹞﹑聶蓉峯﹝銑敏﹞﹑胡墨莊﹝承珙﹞﹑寶文莊﹝興﹞。三甲中帥仙舟﹝承瀚﹞﹑先恭愼﹑穆鶴舫﹝彰阿﹞﹑那竹汀﹝淸安﹞﹑朱椒堂﹝爲弼﹞﹑周保緒﹝濟﹞﹑童正三﹝槐﹞﹑色��﹝卜星額﹞﹐令人閱之﹐增仰止之思。余家又藏有《乙丑同年公會圖》拓本﹐乃於蓮亭先生所刻﹐分贈同譜者。首有英煦齋相題《乙丑及門公會第三圖》﹐並系以詩曰﹕昔年來謁艷門墻﹐今日相看各老蒼。回憶鎖闈三舊侶﹐衰翁亦是魯靈光﹝指朱文正﹑戴文端﹑恩雨堂﹞。彭春農學士爲之記﹐徐星伯先生書之。記云﹕君臣﹑父子﹑夫婦﹑昆季﹐以天合者也。朋友則以人合﹔同年之相友﹐又人而天者也。顧其始也﹐遊曲江﹑登雁塔﹐少年意气﹐但視爲可樂而未覺其可親。旣而宦各一方﹐升沈顯晦。有通謦者焉﹐有未覿面者焉﹐甚有忘其姓字者焉。其同官日下﹐相依最久者﹐數十人已耳。相依最久而相得甚歡者﹐十數人已耳。而此十數人者﹐又不能必其終聚﹐此公會圖之所由作也。吾乙丑榜中凡二百三十三人﹐是科甫定﹐卽用分發例﹐同時得官者幾二百人﹐可謂盛矣。歲辛卯﹐朱菽堂河帥始創爲是圖。同人自外來者﹐以時增入﹐閱二載僅十有八人。後爲趙秀峯太守重摹一通﹐則十有六人﹐列前圖者已去其二焉。玆第三圖爲蓮亭觀察作﹐時張曇村來作選人﹐增以二君﹐合之僅十五人﹐蓋視前圖又去其三矣。嗟乎﹗昌黎先生傳圬者王承福云﹕其操鏝入人家一至焉﹐過之爲墟矣。再至三至焉﹐又過之爲墟矣。由今視昔﹐然後知其言之慟也。𨿽然國家以科目取士二百餘年﹐自順治丙戌到今七十九科矣。其一榜之中﹐入相者多僅兩三人﹐或且無之。頃者﹐我鶴舫相國拜眞除之命﹐是榜中气運﹐猶蒸蒸日上焉。自今以往﹐調鼎鼐﹐膺節鉞﹐有相繼而起者。邦疇𨿽老朽﹐猶能執筆補摭言之闕﹐以紀功業之成也。諸君勉乎哉﹗圖中居首者爲史荔園﹐右行斜上爲朱菽堂河帥﹐次爲帥海門﹐次卽觀察﹐次卽何仙槎﹐次爲趙秀峯﹐次爲姚伯昂﹐次爲特芳山﹐次爲徐香﹐次爲陳韋田﹐次爲張曇村﹐次爲穆鶴舫﹐又其次爲余﹐次爲徐星伯﹐而殿後者郭鶴眠也。秀峯之圖﹐余爲記其事﹐用米海嶽《西園雅集圖》例﹐玆故變文以書之。道光丙申二月﹐南昌彭邦疇記﹐北平徐松書。是圖長二丈餘﹐髙尺二寸。作園亭景物﹐諸人或觀書﹐或撫琴﹐或淸談﹐或垂釣。其拓工地用深墨﹐樹石幾榻衣物皆用淡墨﹐而又分淺深﹐望之居然如水墨。此石原在西湖昭慶寺壁上。杭州被兵﹐石毀﹐余曾托杭人訪之﹐亦無知者﹐錄之以備科甲故事。星伯先生精輿地之學﹐著述甚富﹐松文淸公最重之。晚知陜西楡林府﹐其寄恭愼公書﹐甚可悲惋。云﹕弟二月二十八日行抵西安﹐詢知北山不通車路。因於省內租得小屋數間﹐將眷口畱住。獨攜僕從四人前進﹐涉川越嶺﹐膽戰心寒﹐不意垂暮之年﹐履此危險之境。三月二十五日甫達楡林﹐通省皆稱爲著名苦缺﹐多有托故不到任者﹐然詞訟尙簡﹐頗堪藏拙也。云云。余家世守之。

每春秋二試之年﹐去棘闈最近諸巷。西則觀音寺﹑水磨胡同﹑福建寺營﹑頂銀胡同﹐南則裱背胡同﹑東則牌坊胡同﹐北則總捕胡同﹐家家出賃考寓﹐謂之狀元吉寓﹐每房三五金或十金﹐輒遣妻子歸寧以避之。東單牌樓左近﹐百貨集﹐其直則昂於平日十之三。負戴往來者﹐至夜不息。當此時﹐人數驟增至數萬。市儈行商﹐欣欣喜色。或有終年冷落﹐藉此數日補苴者。

初﹐余家自乾隆間由西城遷居總捕胡同元眞觀之左﹐蓋在先曾祖水部公。公官至工部郎中﹐是生我先祖兄弟七人﹐長孚吉公﹐嘉慶乙酉拔貢。次芳山公﹐以進士官兵部尙書﹐謚恭愼。次蘭谷公﹐官筆政。次吉士公﹐官慕東陵員外郎。次��公﹐生員。次鷲嶺公﹐官學生。七卽先祖悟堂公﹐官福建同知﹐署福寧府知府﹐內用慕陵禮部員外郎。公有子五人﹐先君其第四也。長大山公﹐次凱之公﹐均以議敍官知縣。三心農公﹐刑部郎中﹐候選道。先君以戶部郎出守揚州。自大山公及先君﹐兄弟四人皆成孝廉。先叔卜三公少遊庠﹐弱冠而逝。心農公生家兄再芳﹐以工部郎出守思恩。凱之公生春字兄﹐官筆政。不肖亦忝獲一第﹐錄錄無所就。方曾大父居是第﹐里人稱文善人家﹐祖父皆以厚徳世其家﹐故榮顯至此。不肖無狀﹐不能克荷先業﹐有負累世之積培矣。

余家世代仕宦﹐皆以淸徳著稱。水部公監督琉璃窯﹐值乾淸宮災﹐嚴旨督造甚急﹐瓦不能繼出﹐家貲佐之。宮成﹐家貲遂罄。恭愼公官馬蘭鎭總兵﹐有內務府司員李某﹐巨富。歷任無不賄賂交通﹐惟公一無所受。後李敗交刑部時﹐有某相國與公不協﹐必欲李攀引公。李大呼曰﹕歷任駐陵大臣無不受我賂﹐惟特大人一無所染﹐李某𨿽死不敢誣公也。及公逝後﹐先伯至於窘乏。先大父福寧公﹐以福建海防同知權福寧知府﹐歸來卽典衣。先君官戶部﹐日掌山東司印﹐竟不名一錢。檔房領辦數年﹐凡奏銷案槪不與聞。及南奏銷案出﹐閻文介逐名指摘﹐而知公素深﹐獨無間言。官江南﹐與沈文肅相忤﹐及公歿﹐文肅謂人曰﹕英守歿矣﹐江南似此廉吏﹐恐難再得也。卽日致賻千金。

恭愼公受知宣廟最深。官祭酒時﹐以考南學不肯徇私﹐爲忌者所摭。降官時宣宗尙爲皇子﹐在書房聞其事。及卽位﹐連擢至左都禦史。以秋闈監臨﹐某相之子故違功令﹐公戒飭之﹐遂大與之忤﹐故回翔卿貳甚久。卒賴聖明在上﹐不能終抑﹐然竟不得居樞要也。宣廟召公﹐當詢及家事。公方無子﹐上知之﹐詢以兄弟有子否﹖公以福寧公有五子對。上曰﹕何不承繼﹖兄弟之子﹐猶子也。遂以心農公承嗣﹐遵聖訓也。

福寧公官福建理事同知﹐以惠愛稱。公餘栽花竹以爲娛﹐暇則臨古帖。適公廨火﹐向空禱之。有回風返火之異﹐署竟無恙。且百姓爭來救火﹐如赴其私。

二伯父將樂公以選得福建漳浦知縣﹐氵位任十八日而發逆至。公激勵士民﹐與共設誓守城﹐飛檄乞援於左文襄。文襄勉以堅守待援﹐且云﹕一月外城陷﹐非爾罪也。公又乞餉於大府﹐終竟不發﹐乃勸餉﹑抽丁﹑儲藥﹑鑄兵﹐倉卒皆辦﹐賊屢攻不克。至百餘日﹐餉絕﹐賊諜知之﹐乃大發兵攻之。公又乞援於文襄﹐文襄新失利﹐弗能救。一夜大雨﹐火藥不然﹐城遂陷。公自裁未殊﹐適溪南社團勇聞城陷來救﹐見之遂擁公出城。公於路少蘇﹐大詈﹐求死曰﹕爾輩救我﹐實陷我也。眾曰﹕非也。左師新失利﹐諸社無主﹐知公必能辦賊﹐故冒死援公出﹐爲復城策耳﹐死何益乎﹖曰﹕能如是乎﹐猶可爲也。乃如溪南適銅山﹐有蕭封翁廷桂者﹐館公於家﹐衣食與共。公乃召募練勇﹐教演槍炮。賊購之甚急﹐百姓爭匿之。適提督郭某至﹐公與之合﹐連戰三日而城復。公募資振饑﹐瘞骨收養﹐難女爲之擇配﹔修文廟﹐招諸生﹐課學以振風化。左公力請於朝﹐革職畱任。及左公去閩﹐公亦罷任﹐士民爲刻《綏安事實》以紀政績。又沈虛谷茂才有感事四章﹐述閩事﹐其三章卽指公云。後閩督爲之開復原官﹐部吏需索﹐公不應﹐七年而後得請。

是宅後售之恩露圃相國﹝承﹞﹐今又歸合肥相國矣。東院有棗甚甘美﹐西院有楡﹐亭亭梢云﹐余兄弟三人皆生於此宅。

寶源局﹐在石大人胡同﹐本明石亨宅﹐卽在余居後。每天陰月晦﹐鼓﹝1234﹞之光﹐上徹霄漢﹐此爲工部局。又有寶泉局﹐在北新橋﹐則戶部局也。

總理各國事務衙門在東堂子胡同﹐故大學士賽尙阿第也。總以親王﹐副以卿貳章京。分爲數股﹐有英股﹑法股﹑俄股﹑美股等名﹐皆以六部司員充之﹐不分滿漢。兼此者﹐本署可不復顧﹐而升轉如常。二年保奏一次﹐不數年外放海關道。故京官趨之若鶩﹐爲第一捷徑。按﹕蘇子瞻策有曰﹕今若依仿古行人屬國﹐特建一官﹐重任而厚責之。使宰相於兩制之中﹐舉其可用者﹐而勿奪其權。凡吾所以遣使於虜﹐與吾所以館其使者﹐皆得以自擇。而其非常之辭﹐無厭之求﹐難塞之請﹐亦得以自答。使其議不及於朝廷﹐而其閒暇則收羅天下之俊才﹐治其戰攻守禦之策﹐兼聽博采﹐以周知敵國之虛實。凡事之關於境外者﹐皆以付之。蓋如此則天子與宰相特因其能否而定﹐其黜陟其實不亦甚簡歟。今之總理衙門﹐實本此爲之。特蘇意用此以省宰相之煩﹐今則以軍機兼之﹐非蘇意也。

且園﹐在帥府園胡同﹐宜伯惇茂才所構。有小樓二楹﹐可望西山。花畦竹徑﹐別饒逸趣。伯惇名﹐滿洲人。生有俊才﹐寄懷山水。性復好事﹐風雅叢中﹐時出奇致。同治初﹐京師士夫結探驪吟社。扶大雅之輪﹐遵正始之軌﹐倡而和者﹐一時稱盛。伯惇乃擇其尢者刻之﹐名《日下聯吟集》﹐今錄其序云﹕太上立徳﹑立功﹐其次立言。吾儕不得志﹐不能獻可替否﹐致君澤民。不得已發爲歌詩﹐𨿽不足以當立言之事﹐然亦未必非立言之一端也。或陶寫性情﹐以抒抑鬱﹔或有所寄托﹐以備采風。要之不失風人之旨﹐卽可當立言之事。揚雄謂﹕雕虫小技道﹐壯夫不爲。吾以其言不可信也。友人宗子美﹐與余爲總角交。其人倜儻有奇志﹐後侍宦入蜀。冫自歲癸亥始歸京師﹐復納資爲戎部吏。居恆鬱鬱﹐約同志廿餘人﹐率皆當時俊彥﹐結社聯吟。越二年﹐積成巨帙﹐請人選定﹐手錄若干捲。余適過其齋﹐披覽竟日﹐愛不釋手。乃攜歸﹐捐資矯命﹐以付剞劂。嗟乎﹗使諸君生於百餘年前﹐得遇阮亭﹑歸愚二尙書者﹐則此詩已不脛而走矣。又何待余爲之刻耶﹖也無才﹐人賤言輕。必有謂我阿其所好者﹐亦不暇顧也。刻旣成﹐爰志數語﹐以爲之敍。是集凡二十六人﹐宗室寶竹坡侍郎﹑時甫成孝廉居其首﹐次則志潤伯石﹑兪士彥徳甫﹑宗韶子美﹑文海鏡寰﹑戩宜之﹑李湘蘭賓﹑啟名子義﹑寶昌朗軒﹑延秀﹑徳準繩庵﹑壽英金甫﹑豫丰登五﹑遐齡菊潭﹑英瑞鳳崗﹑文悌仲恭﹑廷彥子俊﹑榮光鏡波﹑載本道生﹑榮祺鏡臣﹑文峻秋山﹑志覲秋臣﹑佑善學齋﹑貴榮竹坪﹑孫廣順仲良﹑道士王裕芬﹐共詩三卷﹐詞一卷。

鐙市﹐在明代爲極盛之地。《燕都遊覽志》所稱﹐相對俱髙樓﹐樓設氍逾簾幕﹐爲燕飫地。夜則然鐙於上﹐望如星衢者﹐今則無是。憶余髫年﹐尙見路南樓六楹﹐巋然無恙﹐今不可問矣。每上元五夕﹐西馬市之東﹐東四牌樓下﹐有鐙棚數架。又各店肆髙懸五色鐙球﹐如珠﹐如霞標﹐或間以各色紗鐙。由鐙市以東至四牌樓以北﹐相銜不斷。每初月乍升﹐街塵不起﹐士女雲集﹐童稚歡呼。店肆鐃鼓之聲﹐如雷如霆。好事者然水澆蓮﹑一丈菊各火花於路﹐觀者如雲﹐九軌之衢﹐竟夕不能舉步。香車寶馬﹐參錯其間。愈無出路﹐而愈進不已。蓋舉國若狂者數日﹐亦不亞明代鐙市也。此外地安門﹑東安門外﹐約略相同。六部皆有鐙﹐惟工部最盛。頭門之內﹐鐙彩四環。空其壁以鐙塡之﹐假其廊以鐙幻之。且鐙其門﹐鐙其室﹐鐙其陳設之物﹐是通一院皆爲鐙也﹐此皆吏胥匠役輩爲之。遊人闐咽﹐城內外士女畢集﹐限爲之穿。近日物力銷耗﹐漸不如前﹐鐙景遊塵﹐均爲減色矣。《傅靑主集》有《冰鐙詩》一卷﹐可稱極盛。然不過伐冰作屏﹐然鐙於內耳。今則愈出愈幻﹐遂有以冰爲酒甕﹑瓶罌﹑鼎彜之屬﹐然鐙於內﹐髙懸四座﹐觀者嘆其絕肖。此多在酒肆﹐以代招牌﹐故尢妙。

神機營署﹐在煤炸胡同。同治初﹐設選八旗精銳﹐別立此營。總以親王大臣﹐無定員。其下全營翼長二人。其下分爲文案﹑營務﹑印務﹑糧餉﹑核對﹑稿案六處﹐各有翼長﹑委員﹝印務無翼長﹞。此外軍火局﹑槍炮廠﹑軍器庫﹑機器局﹐各有專司﹐共兵萬五千餘名。自設立後﹐八旗京官競來投效。文案處委員至一百六十餘員﹐營務處一百八十餘員﹐而書手不在此數﹐庚子以後廢。

余友續恥庵居鄰營署﹐戲署門云﹕門迎鳳闕髙軒過﹔宅傍駒營天馬亻來。蓋西去東安門止一望之地耳。恥庵﹐滿洲那拉氏。本舊家﹐其先人麒莊敏公﹝慶﹞﹐官熱河都統﹐政績著於旗常﹐姓名藏在冊府﹐久已昭人耳目。恥庵以蘇許國之多才﹐學張長公之避世。座盈佳客﹐家富藏書﹐自署其居曰﹕羞園。暇則與二三友人﹐閒踏天街﹐傾囊謀醉﹐今之振奇人也﹝恥庵少年詠貓﹐佳句最多﹐孫丹五戲呼之爲「續貍奴」﹐見《余墨偶談》﹞。

賢良寺﹐在冰盞胡同。本怡賢親王扌捨宅爲之﹐在帥府胡同﹐後遷於北。以其地近東華﹐外省大吏入覲﹐輒喜駐此。而寺復層甍云構﹐閒院花飛。粥鼓晨嚴﹐壚煙晝靜。地無人迹﹐竟日苔封﹐洵精藍也。道光中﹐凱之公偕心農公及先君﹑先叔父讀書於此﹐結漱芳文社﹐同人極一時之盛。余家舉業之學﹐本於家傳。恭愼公爲陽湖管韞山先生入室弟子﹐故諸父皆有聲場屋﹐同掇巍科。凱之公舉業尢精﹐恭愼公屢充讀卷。出門下者﹐皆一時名流。公與大山公日與酬接。故遊從云興﹐見聞日博﹐一時有聯珠之目﹐曾輯《五枝軒文稿》。凱之公﹑大山公皆擅古學。大山公集名《榕陰小捨垂根艸》﹐凱之公名《憑懣錄》。

法華寺﹐在豹房胡同﹐明代建。《嘯亭雜錄》記﹕乾隆中﹐法和尙居城東某寺﹐交結王公﹐淫縱不法。爲果毅公阿里衮所擒﹐立杖殺之﹐卽此寺﹐其巨爲東城諸剎冠。咸豐庚申之役﹐王大臣於此設巡防處。總之者爲瑞文莊公﹝常﹞﹑文文忠公﹝祥﹞﹑寶文靖公﹝鎏﹞﹑麟梅谷﹝魁﹞。凡數月﹐和議旣定﹐諸大臣於此延見洋人﹐是爲京師交涉之始。

寺之西偏有海棠院。海棠髙大逾常﹐再入則竹影蕭騷﹐一庭淨綠。桐風松籟﹐暢人襟懷﹐地最幽靜。己丑庚寅間﹐與同人爲社﹐會於此。以讀書及詩古文詞爲日課﹐余名其室曰丁嚶館。乙未復會﹐則同人益增﹐才俊咸集﹐一時稱極盛焉。同治初﹐昌平孫丹五﹝云﹞曾寓是寺﹐著《余墨偶談》﹐記當時名人甚盛﹐今惟續恥庵及靜瀾上人仍在座中耳。

智化寺﹐在祿米倉胡同﹐爲明王振捨宅所建。極宏麗﹐今已半頹矣。殿宇極多﹐像塑尙出明代。西殿爲轉輪藏﹐別無佛像﹐亦它寺所無。萬佛閣規模巨麗﹐碑述振事極詳。蓋振自宣徳時入宮用事﹐宜宣宗之末﹐三楊不能制之矣。舊有振祠﹐今毀。

阿文成公祠﹐在燈艸胡同﹐今子孫尙居之。綜論國朝諸宰相﹐必以公爲稱首。唐之姚宋﹐宋之韓範﹐差可肩隨。李文饒﹑張太嶽不足繼武。而遭際明時﹐得竟其用﹐又非古人所及。自開國諸相﹐大抵有祝有詛﹐惟公眾口無閒言。諸家詩文集﹐歷歷可考。遺大投艱﹐所向如志﹐老成碩畫﹐望重當時。化林坪之亂﹐諸將不知所爲﹐公以兩月平之。金川之役﹐天下兵威所不能定﹐公以二年定之。修黃河﹐築海塘﹐指揮如意﹐若所素習。其不世之勛﹐則尢在開拓西域。蓋西域以化外初入版圖﹐漫無經緯。公爲區疆畫邑﹐直不啻手造一國﹐百餘年來無能少攺。卽以鄂文端之「攺土歸流」方之﹐亦所不及。蓋「攺土歸流」至今尙有流獘﹐西域無流獘也。且明見遠慮﹐朝廷有一大舉措﹐必爲籌數百年後之利獘。此眞《詩》所謂﹕瞻言百里﹐《書》所謂﹕能保我子孫黎民者﹐古有聖相﹐近之矣。傅忠勇公﹝恆﹞第﹐在二條胡同。當時園亭落成﹐髙宗曾臨幸之﹐賜名春和園。忠勇初建此園﹐其正聽事用冉木﹐髙大逾制。及聞將臨幸﹐亟易以它材﹐其原材遂別修一寺。今其後人尙居此。

光緒戊子秋﹐四牌樓北至十條胡同一帶﹐天雨小石子﹐如べ豆﹐黑黃色﹐開﹐其中重重如有多層﹐不解何物﹐它處亦無之。

世家自減俸已來﹐日見貧窘﹐多至售屋。能依舊宇者﹐極少。以余所見﹐如續順公沈氏﹑靖海侯施氏﹐皆數易其居﹐賃屋以處。至今未易者﹐惟佟府福文襄後人﹐果毅公後人﹐張靖逆後人尙是舊第耳。佟府有野園﹐介受玆先生﹝福﹞自號野園﹐卽此﹐至今尙在。相傳此府卽明代嚴世蕃第。其前鐙市大街單貝勒府﹐卽分宜第也。貝勒諱丹巴多爾濟﹐蒙古人。嘉慶八年春﹐有膳房人陳徳﹐挾刃突至﹐禦前諸侍衛不知所爲。貝勒直前抱持之﹐徳不得逞﹐反刃亻事其腹﹐腸出流於地﹐貝勒仍不釋﹐侍衛始前縛之﹐貝勒乃僕。上亟命蒙古醫納其腸﹐舁歸第。賜上方珍藥﹐日遣視疾。其初封本公爵﹐至是加封貝勒。貝勒爲先髙祖贈光祿公受學弟子。髙祖時方有疾﹐遣先曾祖弟兄往視。貝勒見之﹐卽舉手曰﹕二君來甚善﹐余之所以能爲此者﹐承師訓也。余有詩二﹐君其和我。卽枕上出詩相示﹐時腸尙未全入也﹐較之金日殫之擒莽﹐何羅其難十倍﹐孰謂古今人不相及哉。又貝勒幼時讀誦頗鈍﹐每覆書不熟﹐輒口目移動﹐戒之不止。光祿公命取大鏡置之座旁﹐令其自觀。曰﹕汝自視成何狀﹐攺否﹖聽汝。貝勒始止。

裕魯山制府第﹐在班大人胡同。制府官江南﹐有政聲﹐晚節殉難甚烈。今其子孫尙承襲世職﹐此巷本義烈公班第所居﹐公之祖也。

劉文淸公故第在驢市胡同西頭﹐南北皆是。其街北一宅攺爲食肆﹐余幼時屢過之﹐屋宇不甚深邃。正室五楹﹐階下靑桐一株﹐傳爲公手植。街南墻上橫石﹐刻劉石庵先生故居七字。今屋皆易主﹐北宅久坼﹐橫石亦亡矣。公在日﹐與瑛夢禪先生交最契。余嘗見公與夢禪手札﹐凡二百通﹐由壯至老﹐體格皆備。夢禪裝爲冊﹐自爲之序。又得公與夢禪饋物事目一冊﹐日用之物﹐無所不具﹐殆亦無日不饋也。又見二冊﹐則多邀飯之札﹐想見二公交誼。蓋瑛居勾欄胡同﹐與公鄰巷也。公平生𨿽書楹聯﹐亦用紫毫筆。尢好用蠟箋﹑髙麗箋。官尙書時﹐判諾輒畫十字。有司員仿爲之﹐公輒辧出﹐曰﹕吾書不可僞也。然公三如夫人皆能代公﹐書可亂眞﹐外人不能辧﹐晚年多代筆。其但署石庵二字及用長腳石庵印者﹐皆代筆也。曾見公與三姬人論書家信﹐指陳筆法甚悉。又瑛夢禪亦爲公代筆﹐見《存素堂集》﹐知者絕少。得公之傳者﹐伊墨卿﹝秉綬﹞之篆隸﹑陳玉方﹝希祖﹞之行楷﹐皆能不觸不背。若王惕甫之書﹐則婢學夫人矣。

張船山有妹嫁漢軍髙蘭墅﹝鶚﹞﹐以抑鬱而卒﹐見《船山詩集》。按﹕蘭墅﹐乾隆乙卯玉殿傳臚。亦有詩才﹐世行小說《紅樓夢》一書﹐卽蘭墅所爲。余嘗見其書詩冊﹐有印曰《紅樓外史》﹐則其人必放宕之士矣。蘭墅能詩﹐而《船山集》中絕少唱和﹐可知其妹飲恨而終也。

世行《覃史》一書﹐不著姓名。以荒唐之辭﹐肆詆誹之說。詳其命意﹐似指三省教匪之役。當世將相﹐任意毀刺﹐且有上及乘輿處。考其用筆﹐極類《煙霞萬古樓集》﹐此殆王曇手筆。王爲吳省欽弟子﹐吳曾舉其能用掌心雷破賊﹐奉仁宗嚴斥﹐蓋吳﹑王皆和黨也。然則此書泄怨之作﹐胡足存乎。其書末之《少目翁》﹐已明指省欽矣﹐爲曇無疑。

沈文定公﹝桂芬﹞居東廠胡同。公本無屋﹐借居瑞文莊公﹝麟﹞第。同治初﹐漢軍機中惟公最持大體﹐遇少年喜紛更者﹐一皆抑之﹐故尢不爲新進所喜。及事後思之﹐其益無窮。且淸愼持躬﹐絕無苞苴。居家儉素﹐嘗自雇驢車進內﹐及東華門﹐門者呵止。公下車而進﹐眾乃大驚﹐又一驢車宰相矣。

隆福寺﹐在四牌樓北隆福寺胡同。月逢九﹑十日﹐廟市。門殿五重。正殿石欄﹐猶南內翔鳳殿中物。今則日供市人之摸撫﹐遊女之依憑。且百貨支棚﹐繩索午貫﹐胥於是乎﹐在斯欄亦不幸而壽矣。廟市之物﹐昔爲諸市之最﹐今皆尋常日用﹐無復珍奇。余少時遊之﹐尙多舊書古拓﹐字畫亦夥﹐價直不昂﹐今不復見。惟寺左右唐花局中﹐日新月異。舊止春之海棠﹑迎春﹑碧桃﹐夏之荷﹑橊﹑夾竹桃﹐秋之菊﹐冬之牡丹﹑水仙﹑香椽﹑佛手﹑梅花之屬。南花則山茶﹑臘梅﹐亦屬寥寥。近則玉蘭﹑杜鵑﹑天竹﹑虎刺﹑金絲桃﹑繡球﹑紫薇﹑芙蓉﹑枇杷﹑紅蕉﹑佛桑﹑茉莉﹑夜來香﹑珠蘭﹑建蘭到處皆是。且各洋花﹐名目尢繁﹐此亦地气爲之乎。此外﹐西城之護國寺﹐外城之土地廟﹐與此略等。而士大夫所尢好尙者﹐菊也。往往家自有種﹐分畦養之﹐名目多至三百餘種。每出一新種﹐索價數金﹐好事者爭以先得爲快。其精者﹐於茁苗之始﹐卽能指名何種﹐栽接家不敢相欺。購秧自養﹐至秋深更勝於栽接家。故登巨室之堂﹐入幽人之宅﹐所見無非花者﹐春明士夫風趣﹐此爲首稱。

完顏氏半畝園﹐在弓弦胡同內牛排子胡同。國初爲李笠翁所創﹐賈膠侯中丞居之。後攺爲會館﹐又攺爲戲園。道光初﹐麟見亭河帥得之﹐大爲攺葺﹐其名遂著。純以結構曲折﹐鋪陳古雅見長。富麗而有書卷气﹐故不易得。每處專陳一物﹐如永保尊彜之室專棄鼎彜﹔瑯環妙境專藏書﹔退思齋專收古琴﹔拜石軒專陳怪石﹐供大理石屏﹐有極精者。端硯﹑印章累累﹐甚至楹聯亦磨石爲之。佛寮所供亦唐銅魏石。正室爲云蔭堂﹐中設流云槎﹐爲康對山物﹐乃木根天然﹐臥榻寬長皆及丈﹐儼然一朵紫雲垂地。左方有趙寒山艸篆「流云」二字﹐思翁﹑眉公皆有題字。此物本在康山﹐阮文達以贈見亭先生者﹐信鴻寶也。云蔭堂南﹐大池盈畝﹐池中水亭﹐雙橋通之﹐是名流波華館。又有近光樓﹑曝畫廊﹑先月榭﹑知止軒﹑水木淸華之館﹑伽藍瓶室諸名。先生故﹐已近六十年。完顏氏門庭日盛﹐此園亦堂構日新。滿洲舊族﹐簪笏相承﹐無如完顏氏之盛且遠者。其先出金世宗﹐國初未入關時﹐已有顯仕者。順治中﹐阿什坦學士字海龍﹐以理學著。聖祖稱爲我朝大儒﹐卽先生之祖也。其後和存齋﹝素世﹞﹑畱松裔﹝保﹞﹑完顏曉巖﹝偉﹞皆爲一代偉人。見亭先生繼之﹐崇文勤﹝實﹞﹑嵩文恪﹝中﹞繼之。文勤公曾官盛京將軍﹐盛京方以吏治不修告困﹐公爲之添設郡縣﹐修廢起頓。陪都人士﹐至今頌之﹐惜未及二載而逝﹐未能竟其功也。文恪公官尙書﹐爲余己丑座師。榜後晉謁﹐極蒙嘉許﹐卽以濮靑士先生壽文見屬。憐才之篤﹐殊不可及也。

大佛寺前﹐有明新建伯王國棟修永濟橋碑言﹕去余第數十武﹐有永濟橋。今寺左近實無橋﹐意者寺前地極窪﹐遇霖雨輒不辧路徑。光緒甲午夏至前大雨﹐金吾無策﹐至奏請北郊乘輿﹐攺轍出地安門﹐其窪可知。或者舊有橋﹐今已陷入地中矣。其云﹕去第數十武﹐則今額駙景壽第﹐卽新建伯第乎﹖其街至大佛寺折而西﹐過寺復北﹐寺與街必金元故迹。明代築城﹐因寺不可毀﹐遷就爲之﹐尙是金元之舊﹐故最低下。每大雨後﹐車馬絕軌。沿街古槐髙柳﹐眾綠成陰﹐晚霞乍生﹐夕陽欲下。輕衫白合﹐沿岸獨行。衮衮街塵﹐忽吹谷浪﹔依依墻柳﹐半彈絲風。時或羣兒跨木﹐競作水嬉﹔氵女攜筐﹐爭窺鬢影﹐惜少扁舟一葉﹐置我於圖畫間也。

寶文靖公﹝﹞第﹐在於南兵馬司路西﹐其園在路東。公早歲出身寒﹐多知民間疾苦﹐及致身通顯﹐最達人情。當庚申之變﹐肅順惑上爲秋彌之舉。又導上以土木音樂之玩。時度支存儲無幾﹐順請盡運至承徳以備用﹐皆從之。公方爲戶部侍郎﹐奉守城之命。旣得嚴旨﹐且專官守取騾网﹐已系於戶部之儀門外﹐勢不可少緩。公抗疏持之﹐力言守城需餉﹐庫無存儲﹐是無京城也。臣敢以死爭﹐事得中輟。未幾內務府失印﹐肅請降公五品頂戴﹐開去守城之任。得旨時﹐公適在署﹐卽手自免冠﹐易其帽頂。曰﹕冠下之物且不顧﹐冠上者又何足道。一時直聲振天下。毅宗卽位﹐遂以大用。大抵公守不及文﹑倭二相﹐才實過之﹐故能相與輔成中興之治。

文文忠﹝祥﹞有大臣之度﹐立朝正色﹐眾不見其一笑。事有關系﹐必侃侃力爭﹐不少假借﹐自恭邸以下咸憚之。恭邸與寶文靖好諧謔﹐惟公在座則肅然。有顧公在座﹐使人不樂之風﹐故政事鮮有過舉。退朝之後﹐杜門絕私謁﹐不與外吏通一書。嘗有公費與例不符者二十金。公力持之﹐眾以爲此小事﹐何足校﹖公曰﹕國事與家事異﹐吾輩多用二十金﹐誠不足道。若國事以其少而不問﹐則二十金者﹐二千﹑二萬之權輿也。此眞知大體之言。

直隸學院署﹐在馬大人胡同內橫胡同路東。按﹕順天科試在通州﹐八旗在貢院﹐惟秀才鄕試錄遺在此。八旗應秀才試者人最少﹐或不及額。蓋八旗官生﹑筆帖式皆可入闈﹐又免歲考之煩。故應小試者多寒家﹐其學業譾陋﹐或反出監生下。

怡親王舊邸在頭條胡同。同治初﹐載垣死磬室﹐爵歸寧王後人襲﹐此邸賜孚郡王居之。載垣後人遷居二條胡同﹐其奕世收藏俱攜出賣之﹐三十年始盡﹐書畫悉有明善堂印。四王吳惲有畫成未衤票﹐至今紙墨如新者。

親王邸在齊化門斜街﹐王爲文宗之弟﹐耿介成性。府門之內﹐儉如寒素。出門則肩輿一乘﹐不復從騎。朝歸惟事杯勺﹐然喜折節與寒素遊。余舅氏宜子榮先生﹝昌﹞館邸中﹐王略分言情﹐如布衣交。或家有慶弔﹐王爲之酬酢賓客。客皆而退﹐王猶獨畱不去﹐與主人酣飲至暮。先生歿﹐夫人居邸中屋終身。蓋王邸延師﹐敬禮出士大夫上。如紅蘭主人﹑問亭將軍﹑怡賢王皆以好士聞。履邸之於閻百詩﹐果邸之於方望溪﹐愼邸之於李眉山﹑鄭板橋﹔禮邸之於姚姬傳爲尢著。

П親王名允祕﹐封П王﹐邸在大佛寺北。瑤華道人﹐卽王子也。詩畫皆有重名於世。其畫取法倪﹑黃﹐爲一代正宗﹐畫家至今推之。其詩阮文達公爲之鏤板﹐法石帆學士送之莊邸﹐今不多見﹐此邸今攺公主府矣。

內城老宿﹐以書法名者。西城推如冠九提刑﹔東城推錫厚庵都護﹝縝﹞。公書仿平原﹐參以漫仕﹐晚歲取徑河南。於雁﹑╊二碑﹐尢有妙悟﹐其居在山老胡同。

吳梅村有《田家鐵獅歌》﹐疑卽鐵獅子胡同。雙獅在一狹巷中﹐已破碎。巷口另有二石臥獅﹐制作極工。梅村歌有「鑄就銘詞鐫日月」語﹐今獅半埋土中﹐銘詞有無不可知。巷北爲志尙書﹝和﹞第﹐屋宇深邃﹐院落寬宏﹐不似士夫之居。後有土山﹐山上樹數圍。後墻外卽順天府學。《帝京景物略》謂﹕英國公園北臨柴市﹐疑卽此地。或英國後人﹐又鬻之田氏耳。又明成國公適景園﹐地在今十景花園。其巷至東半攺而南折﹐今東邊祥氏之宅﹐占地獨寬﹐或卽園基也。

寶泉局﹐在北新橋南大街路西﹐戶部局也。咸豐三年﹐軍旅數起﹐餉需支絀。東南道路梗阻﹐滇銅不至。刑部尙書周祖培﹑大理司卿恆春﹑禦史蔡紹洛先後請攺鑄大錢﹐以充度支。下其議於戶部﹐時祁文端爲權尙書﹐力贊成之。三月﹐先鑄當十錢一種﹐文曰﹕咸豐重寶。重六錢﹐與制錢相輔而行。八月﹐增鑄當五十一種﹐重一兩八錢。十一月﹐因巡防王大臣之請﹐又增鑄當百﹑當五百﹑當千三種。當千者重二兩﹔當五百者重一兩六錢﹐銅色紫﹔當百者重一兩四錢﹐銅色黃﹐皆磨釒盧精工﹐光澤如鏡﹐文曰﹕咸豐元寶。而減當五十錢爲一兩二錢﹐當十錢爲四錢四分﹐繼而又減爲三錢五分﹐再攺爲二錢六分。四年正月﹐命寶源局鑄當五錢一種﹐重二錢二分﹔三月﹐鑄鐵當十錢﹔六月﹐鑄鉛制錢﹐亦頗可行。然未及一年﹐盜鑄蜂起﹐𨿽禁以棄市之律﹐不能止。旋部臣請停鑄當千﹑當五百﹐禦史慶惠請停鑄二﹑三﹑四百者﹐得旨允之。未幾時﹐當百與當五十亦均不行﹐惟當十銅﹑鐵二種獨行。七年正月﹐忽訛言﹐一日而鐵錢頓廢﹐比戶諭之﹐終不聽﹐從此銅當十獨行。初令大錢與制錢並行﹐其後﹐京城遂不用制錢。出城數十里﹐卽不用大錢﹐亦不知誰爲之限制。光緒九年﹐禦史劉恩溥請出示令相輔而行﹐後以惑觀聽而止。十四年﹐戶部尙書閻敬銘請廢當十﹐仍用制錢。遂奉旨以三年爲限﹐錢局遂停鑄當十。所有交官之項﹐以制錢出﹐以大錢入﹐限三年收盡大錢。然大錢用已三十年﹐人無間言﹝蓋名爲當十﹐而民間則以大錢一當制錢二﹐交易皆準此算之﹞。及此令下﹐市肆大擾。貧人買物錢稍小﹐商賈輒不收﹐以錢局不收私鑄也﹐因遂有自戕於市者。數日之間﹐民怨大沸。私鑄卽停﹐官錢少﹐銀價驟落﹐富人亦苦之。未幾﹐閻去位﹐前令亦不復行。咸豐之初﹐銀一兩易錢七千餘。同治初則易錢十千。光緒初至十七千。十四年以後又減至十四千﹐又至十二千。二十三年以後減至十千有餘﹐不及十一千。

京倉之在城內者﹐北曰北新﹐曰海運﹔南曰富新﹐曰南新﹐曰興平﹐曰舊太﹐皆在朝陽門北﹐曰祿米﹐則在朝陽門南。凡京官俸米﹐皆於此取給。又大淸門東皇城夾墻內曰內倉。凡宮庭用米及庵寺糈糧﹐皆於此取給﹐然皆內新出陳﹐紅朽者多。然京師貴人家以紫色米爲尙﹐無肯食白杭者﹐惟南人居京者始食白米。而百官領俸米﹐券入手﹐以賤價售之米肆﹐而別糴肆米以給用﹐此固由不善治生。而京倉之花戶﹐巧於弄法。領官米者﹐水土攙和﹐必使之不中食﹐而米肆所私售則上色米也。故凡得券者﹐亦不願自領﹐米肆遂得與花戶輩操其奇贏﹐共漁厚利﹐此固法之所無如何者也。然有因此欲折南漕者﹐則又不可。蓋利之所在﹐民命之所以寄也。使盡去倉儲﹐攺歸折色﹐似可杜此獘矣。而商人仍可於米價取贏﹐食米者依然受困。且皇皇帝都﹐倘不有此數百萬之存儲﹐萬分之一﹐道塗有梗﹐南米不以時至﹐北方雜糧決不敷用﹐是安坐而待困也。是以倉儲之法﹐自三代至今﹐未之有攺。聖帝明王﹐非不灼見其獘。然所以因仍不變﹐蓋所慮者遠矣。

順天府學在府學胡同﹐元之報恩寺也。學門內西﹐有明洪武間定學制碑。考其法﹐府州縣皆有學﹐令鄕三老各舉其鄕之秀者﹐升之於學。擇邑中之宿學爲師﹐學不一藝﹐師不一人。經史之外﹐兼及禮﹑樂﹑射﹑禦﹑書﹐數旁及擊刺勇力。有餘力願學文者﹐聽。月考其學之進退﹐以爲師之去畱。有司蒞之。三年學不進﹐有司及師有罰。學成﹐貢之太學﹐卽爲進士。此法深得王制立學之本義﹐勝科舉法多矣。宜乎洪武初停科舉至二十年也。不知何故﹐未久卽廢﹐卒尙八比。且糊名考試﹐暗中摸索。坐令賢達沈淪﹐而莫之挽也。

嵩茂承﹝希﹐文簡公曾孫﹐赫澹士侍郎子﹞爲介受玆先生作《野園圖冊》﹐有彭芝庭﹑沈文恪﹑錢文端﹑裘文達﹑董文恪﹑鄂剛烈﹑雙有亭﹑薩魯岱﹑塞曉亭﹑徳文莊﹑何翰儒﹑張生嵐諸公題詠。舊爲漢軍李恩慶所藏﹐有其細字跋﹐考受玆先生事迹頗詳。按﹕公配施寶環﹐亦能詩。

貴云西侍郎﹝慶﹞平生有硯癖﹐刻有《詠研詩》一冊﹐皆同人倡和之作﹐余曾於廟市見之。又鐵梅﹛艸﹜先生有歐陽文忠南唐官硯﹐歐公題云﹕此硯用之二十年矣。當南唐有國時﹐於歙州造硯﹐務選工之善者。命以九品之服﹐月有俸廩之給﹐號研務官﹐歲爲官造硯有數。其硯四方而平淺者﹐官硯也。其石尢精﹐制作亦不類今工之侈窳。北硯得自今王舍人原叔家﹐不知爲佳硯也﹐兒子輩棄置之。予初得之﹐亦不知爲南唐物。有江南年老者見之﹐淒然曰﹕此故國之物也。因具道其所以然﹐遂始寶惜之。其貶夷陵也﹐折其一角。皇三年辛卯﹐龍圖閣直學士歐陽修記。又先芝圃方伯﹝福﹞藏有嶽鄂王硯﹐刻王手書銘云﹕持堅守白﹐不燐不淄。下有謝疊山藏記﹐文文山銘﹐於忠肅﹑王文成題字﹐曾歸董思翁。二硯﹐法石帆皆有詩。

音徳布﹐字春圃﹐蒙古正藍旗人。善艸書﹐喜以艸法作《淸平如意》﹐自錄其詩及友朋贈詩於上下﹐幾滿。又能臥而射﹐以足開弓﹐矢無虛發﹐亦奇士也。

文丞相祠﹐在府學之左﹐地僅數弓。祠屋一楹﹐相傳府學卽元之柴市﹐丞相成仁地也。《日下舊聞》謂﹕旁有吉安會館﹐此恐未確。今祠旁左爲文昌祠﹐右爲府學。餘地無多﹐難容會館。且會館皆在南城﹐北城無會館。《藤陰雜記》謂在打磨廠者﹐理或然也。

汪文端公﹝由惇﹞第在十三條胡同﹐今名汪家胡同。其宅未知所在﹐或云今廷侯所居是也。公以書法受知髙廟﹐與張天瓶繼軌刻有《時晴齋帖》。時晴齋者﹐以藏松雪書《快雪時晴帖》而名也。

玉元圃﹝棟﹞漢軍人﹐官學士。居城北。藏書最富﹐凡王漁洋﹑黃叔琳兩家書多歸之﹐築讀易樓。法石帆有詩云﹕讀易樓前隔歲苔﹐樓門十載未嘗開。不窺園只覃溪老﹐特爲尋書城北來。買書容易到斜陽﹐讀易樓中萬卷涼。零落都門諸梵宇﹐鮮紅小印辧王黃。

又怡親王府藏書之所曰﹕樂善堂。大樓九楹﹐積書皆滿。絳雲樓未火以前﹐其宋元精本大半爲毛子晉﹑錢遵王所得。毛﹑錢兩家散出﹐半歸徐健庵﹑季滄葦。徐﹑季之書由何義門介紹﹐歸於怡府。乾隆中﹐四庫館開﹐天下藏書家皆進呈﹐惟怡府之書未進。其中爲世所罕見者甚多﹐如施注蘇詩全本有二﹐此外可知。至載垣﹝原作端華誤﹞以狂悖誅﹐其書始散落人間。聊城楊學士紹和﹑常熟翁叔平尙書﹑吳縣潘文勤﹑錢唐朱修伯宗丞得之爲多﹝右錄《儀顧堂題跋》﹞。

按﹕當時得之最多而最精者﹐以盛伯熙祭酒﹝昱﹞爲首。蓋居在內城﹐得之較易。而又具搜羅之力﹐故收藏甲於諸家。祭酒爲肅府宗室﹐敬文莊公之孫。世家三代﹐家擅園池之勝﹐好士爲士夫之冠。門多賓客﹐於館﹐於殯﹐以此終身。春明人士﹐皆艷稱之﹐己亥冬卒。庚子之亂﹐其收藏竟未失去。祭酒著有《蒙古世系表》﹐未刊。

與祭酒同時﹐同年有山左王廉生﹝懿榮﹞亦官祭酒﹐收藏尢富。方光緒初元﹐京師士夫以文史﹑書畫﹑金石﹑古器相尙﹐競揚摧翁大興﹑阮儀徵之餘緒。當時以潘文勤公﹑翁常熟爲一代龍門﹐而以盛﹑王二君爲之廚顧。四方豪俊﹐上計春明﹐無不首詣之。卽京師人士談藝﹐下逮賈豎平準﹐亦無不以諸君爲歸宿。廠肆所售金石﹑書畫﹑古銅﹑瓷玉﹑古錢﹑古陶器﹐下至零星磚甓﹐無不騰價蜚聲﹐而士夫學業﹐亦不出考據﹑賞鑑二家外。未幾﹐盛司成有太學重刊石鼓文之舉﹔未幾﹐王司成有重開四庫館之請﹐蓋乎承平盛事矣。孰知庚子之變﹐一敗莫挽﹐王君以身殉之。而諸家收藏﹐散失幾盡﹐一時學術亦遂大變﹐是豈諸君所及料哉﹗是時﹐滿祭酒熙元字吉甫夫婦偕殉﹐而盛君先一年卒﹐不及見。

同時殉難者﹐有庶吉士壽富字伯蔸﹐別號鞠客。寶竹坡侍郎之子﹐幼有至性﹐居喪遵古禮﹐寢苫枕塊﹐服布素三年。爲文章操筆立就﹐兼精西算。乙未﹐中東和議將成﹐約同人上書力爭。遂發憤講求西法﹐遊歷日本﹐作《勸八旗子弟書》。戊戌成進士﹐用庶吉士﹐未及授職。庚子七月﹐事急﹐有勸以去者﹐不應﹐城破﹐闔室飲鴆以殉。

鐘祺字維春﹐漢軍鑲黃旗人。姓馬氏﹐世襲一等子。少爲諸生﹐以襲爵不得與試。授三等侍衛﹐攺二等侍衛。有文武才﹐讀書過目成誦﹐爲詩﹑古文灑灑有生气。初服膺陸﹑王之學﹐繼參以程﹑朱﹑張﹑呂﹐不主一家﹐更輔之以經史百家﹐雜出不窮。爲人伉爽有奇气﹐慕孫白谷之爲人。尢好搜朝野之賢士與之遊﹐聞奇人必命駕造之。風晨雨夕﹐輒徧訪素心人﹐或偕遊山水﹔或徑詣酒家﹐醉輒朗吟陶詩。然絕不喜俗子﹐遇必白眼待之。或聞俗子語﹐必吟詩以亂之﹐以此得狂名。甲午事起﹐上書請自效﹐遂從戎於奉天。盛京將軍伊克唐阿倚任之﹐統鎭邊馬隊。和議定遂歸。李忠節巡視長江﹐親訪之於家﹐奏請爲營務處。庚子亂起﹐忠節遣之先驅﹐匹馬就道﹐冒鋒矢而北﹐瀕於死者數矣。至京睹時事而流涕﹐擬二奏﹕一劾政府﹐一剿團匪。鑑帥未及行而出師﹐及敗﹐忠節殉﹐護其喪歸。歸三日﹐城破﹐自縊死。著《五倫大義》《馬氏日記》若干捲。

文福字星垣﹐滿洲正黃旗瓜爾佳氏。一等子爵﹐官二等侍衛。服膺程朱之學﹐兼長經濟﹐喜讀經世書。曾從將軍延茂帶馬隊於吉林﹐聞變﹐自焚死。

延茂﹐字松巖﹐漢軍正黃旗﹐姓杜氏。以文學著稱﹐管官學﹐成就後進最多。及官吉林將軍﹐營官皆諸生徒任之。有陽明之風﹐文福亦其一也。罷官居京師﹐吟詠不輟。聞變舉室自焚。

徳續﹐字繼亭﹐滿洲鑲黃旗人。少無賴﹐習市井事。所居與蔡省吾﹝繩格﹞鄰。省吾教其爲善﹐且授之書﹐遂爲善士。及聞城破﹐登城持刀作拒守狀﹐遂中炮死。

王節﹐字竹庵﹐宛平人。工琴善畫﹐惟好靜﹐喜居古寺。六七月間以憂卒﹐年二十五。

葆初﹐字效先﹐鑲藍旗蒙古人﹐襲三等承恩公。素工楷法﹐俄國親王爲覲﹐曾以千金購其書歸。及城將破﹐命家人卽其室中掘大坎以待。城破﹐闔家以昭穆次序坐坎內﹐命僕掩之﹐僕不應而走。乃自起舉火﹐焚其室﹐殲焉。

●卷四

◎北城

國學﹐在安定門成賢街﹐因明之舊。東爲聖廟﹐乾隆二年易黃瓦。又仿曲阜廟例﹐領彜器十種﹐祭則共陳一案。案上鑿槽函足﹐五器有款﹐五器無款。無款者尢精﹐蒼翠欲滴。康熙中﹐升配十二哲﹐陸續入祀者若干人。而本朝居其四﹐可云盛矣。大成門內列陳倉石鼓﹐門外列乾隆禦制十鼓。元明及國朝進士題名碑林立﹐檜柏皆逾十圍。翠蓋撐空﹐蒼苔繡徑﹐庭階肅穆﹐風日幽閒。每一瞻仰﹐令人興敬止之思﹐信詩禮之宮墻﹐道徳之淵囿也。辟雍亭﹐在國子監彜倫堂下。璧水環周﹐檐楹壯麗﹐虹梁四達﹐碧坊髙て。列聖屢次臨幸﹐親行釋奠禮﹐執經講學﹐典邁橋門矣。兩廊爲率性﹑修道等六堂﹐堂中列石經凡�十�碑。後爲彜倫堂﹐懸列聖禦書額﹐及祭酒箴。南學額學生六十人﹐由考取。住學肄業分六堂﹐月凡四課﹐膏火銀八金﹐尢者升齋長。其課有制藝﹐有雜作﹐有札記﹐戊戌後添算學齋。又有北學額九十人﹐不住學﹐舉﹑貢﹑生﹑監均與﹐課與南學同。國子監石刻﹐舊有《蘭亭》《樂毅》《座位》四百字﹐丁香花詩﹐而《蘭亭》最有名。國初人皆有題跋﹐其石已佚。余舊識門斗張姓者﹐以拓碑爲業。嘗倩其精拓石鼓﹐而《蘭亭》《樂毅》闕如也。一日春雪初霽﹐觀齋中所存舊刻﹐忽思訪國學《蘭亭》﹐亟走國子監﹐欲與張共事搜訪。甫入門﹐丁丁之響﹐淸越異常。推戶視之﹐橫石一方﹐古光可鑑﹐則《蘭亭》也。余曰﹕石固無恙乎﹖張曰﹕前數日從敬一亭土中搜得石數塊﹐則《蘭亭》《樂毅》《座位》三帖。《座位》已闕﹐《樂毅》亦漫﹐惟《蘭亭》完好。出其拓本視之﹐與舊拓無大異﹐而石之大小亦與二帖不同﹐始知此殆宋刻﹐彼則元鐫耳。嗟乎﹗數石沈霾殆百餘年矣。鑑家無復問者﹐鄙人適發鉤沈之想﹐石卽應念而來﹐未可謂非翰墨緣也。

余嘗重訂石鼓次序﹐更爲《集注》一卷﹐辧爲秦文公東獵時所刻﹐載十篆齋題跋內。𨿽知不免大雅之譏﹐然未必非獻疑之一助也。錄其大略云﹕石鼓文久經前賢論定﹐余何敢別有異同。然玩其字畫及其詩格﹐竊有致疑之處﹐而於鄭浹際秦文公之說有取焉。考《史記•秦紀》﹕文公三年﹐以兵七百人東獵。四年至﹑渭之會﹐此卽所云﹕沔沔是也。又曰﹕昔周邑我先秦嬴於此﹐後卒獲爲諸侯﹐乃卜居之。占曰吉﹐卽營邑之。此卽所云﹕吾道旣平﹐嘉樹則裏﹐皆言營邑之事也。日佳丙申者﹐所卜所之日也。第一鼓皆言獵事﹐則以七百人東獵事有據矣。而且一鼓中﹐天子與公雜見。豈有宣王獵碣﹐旣稱天子復稱公之理。則天子﹐周王也。公﹐秦文也。又其詩詰屈難通﹐不類大小雅﹐而有《車轔》《四鐵》之風。夫前人所以指爲周宣者﹐不過以第一鼓《吾車旣工》似乎小雅耳。不知此正秦詩非周詩之髙據。夫宣王中興﹐諸臣皆極一時之盛﹐其歌功頌徳之詩﹐亦必因地而異。豈有東都已陳之詩﹐至西都而依然錄舊。則所謂從臣盡才俊者﹐無乃如江文通才盡耶。必爲秦詩始可以﹐後人慕前人﹐用其語句。如魏武短歌行用靑靑子衿。及晉宋郊祀諸歌﹐多襲毛詩成句耳。至其字體﹐不似周之古器﹐而類秦權﹑詛楚諸刻﹐更可以意會。由此言之﹐浹際之論﹐其信然乎。又十鼓次序﹐薛氏﹑鄭氏﹑潘氏亦各不同。今別爲考訂﹐鹵莽之愆﹐深知不免耳。

「吾車旣工﹐吾馬旣同」爲第一鼓。

右第一鼓記將東獵之始﹐選具車徒﹐儲峙弓矢。其曰員獵員遊者﹐蓋始有遊獵之言﹐尙未出也。故通篇作想象之詞﹐猶車攻之詩﹐言「之子於苗﹐選徒囂囂。建設旄﹐搏獸於敖」﹐欲往未行之詞也。

「田車旣安﹐﹛攸金﹜勒虔虔」爲第二鼓。

右記車徒完備﹐旌旗飛揚﹐乃出而獵。且驅躋於原而戎眾則止於陸。以秀弓而射禽獸﹐似捨車而徒獵者﹐於古未聞﹐秦近西戎﹐蓋狄俗也。

「��鑾車﹐﹝1234﹞敕眞�」爲第三鼓。

右田獵旣暢﹐迆邐而東。路漸入山﹐故有﹛備逯﹜濕陰陽之言。按《水經注•秦川》有故秦亭﹐秦仲所封也。自是而東有小隴山﹑吳山﹐然後至陳倉。《水經注》又言﹕小隴山巖嶂髙險﹐不通軌轍﹐所謂﹛備逯﹜濕者卽此。此章極言戎徒之美﹑之眾﹐近於《車轔》。所謂公之媚子﹐從公於狩者焉。

「皮�走齊々」爲第四鼓。

右所狩旣遠﹐道艸茂﹐以起下除道。

《��猷乍﹐﹛備逯﹜乍�》爲第五鼓。

右記入山益深﹐叢樹交蔭﹐至三十里之遠。且華葉亞若﹐道途昏蔽。於是興除道之役﹝﹛亠曰﹜古昏字﹐見《代醉編》﹞。

「吳人﹛炎心﹜亟﹐�夕敬�」爲第六鼓。

右言獵至於吳山之下﹐吳山之人皆愛而敬之。朝夕趨事﹐或西或北﹐且不以爲功伐。因其人情之美﹐欲畱居之﹐遂暫寓於囿中﹐以度其地。

「吾水旣�﹐吾道旣平」爲第七鼓。

右言道旣平治﹐人有棲止﹐嘉樹成列﹐營邑旣定。戎人自遠﹐天子可以永寧矣。乃於日之丙申自往﹐周行道路而將歸矣。

「����﹐雨�﹤流水﹥」爲第八鼓。

右歸途遇雨﹐捨車而舟。其初緣岸勢之盤業﹐﹝卽某﹞﹐浮車涉水﹐久乃方舟而西。徒更﹝更﹞以索維舟﹐或在水之陰﹐或在水之陽。輜重則以驢負而行﹐雨濕不能成列﹐或有奔逸﹐則禦止之。

「丞泛丞﹐丞皮淖淵」爲第九鼓。

右旣泛舟﹐因遂漁焉。其魚眾多﹐羹霍之不足﹐更以柳爲橐盛之。

「弓矢孔庶」爲第十鼓。

右鼓剝蝕已甚﹐約略知爲田漁。旣畢﹐歸而韜弓戢矢之意。其曰天子﹐又曰嗣王者﹐乃因營邑思周之故都。及東周之王﹐故追述之。天子指幽王﹐嗣王指平王也。

國學許文正柏﹐前人皆有詩。然元初國學﹐非今之地﹐此因《元史》而誤﹐蓋未可信。

雍和宮﹐在國子監之東。地本世宗潛邸﹐攺爲寺﹐剌麻僧居之。殿宇崇宏﹐相設奇麗。六時淸梵﹐天雨曼陀之花﹔七丈金容﹐人禮旃檀之像。飛閣復道﹐無非淨筵﹔畫壁璇題﹐都傳妙手。固黃圖之甲觀﹐紺苑之香林也。宮東爲書院﹐乃昔之山池﹐入門爲平安居﹑如意室﹐石假山環之。正室曰太和齋﹐後爲海棠院﹐又後延樓一帶﹐樹石叢雜。室中陳設﹐貼落胥烏﹐號神鼎之遺。歲時方澤畢事﹐臨此園少歇﹐進膳更衣。從臣亦去朝服﹐換常服﹐定制也。寺僧分四學﹐曰天文學﹐曰祈禱學﹐曰講經學﹐曰醫學。學各有經論﹐文字不能相通﹐故始入某學﹐終身不遷。上殿誦經﹐座位亦分四列。惜其經皆梵文﹐無從證其法之精粗。

柏林寺﹐在雍和宮之東﹐亦巨剎也。相傳寺僧某﹐道行髙潔﹐世宗居潛邸嘗往來﹐曾預示龍飛之讖。今寺西有行宮。

鑲黃旗炮廠﹐在城東北隅﹐卽所謂紅夷大炮者。其巨者有大將軍之號。按﹕炮制本始於金元﹐至明而精。及國朝入關﹐得其制。又得明代司炮之車﹐乃立八漢炮隊﹐以配八旗﹐故至今炮隊猶聚族居此。或云其先本亦由金元入明者也。

羊館胡同﹐有前代廢銅廠基。鍛灰積過七八丈﹐裒延甚遠。歲久堅凝如石﹐風雨剝蝕﹐頗具之致。坡陀迄邐﹐且起且伏﹐令觀者駭愕﹐崎之致﹐疑從天外飛來。每春岫浮煙﹐秋林落葉﹐登玆遐眺﹐所見自遠。而城堞參差﹐正堪平視﹐屋宇遠近﹐都在指顧。西則宮闕重重﹐山嵐嶷嶷﹐萬歲景山﹐皆在禁中。我輩送目﹐惟此而已。城隅隙地﹐半多野水。履親王邸山池﹐卽因水爲之。今樓榭不存﹐而水局如故﹐數株楊柳﹐低欲拂波。其北有俄羅斯館﹐水所周也。閒嘗小步其間﹐景物全非﹐煙水自妙﹐畱連久之。遂制《八聲甘州》云﹕滿空園春水自茫茫﹐不是舊煙霞。想當年盛事﹐朝飛暮捲﹐多少繁華。舞榭而今盡也﹐何處說窗紗。喬木幸無恙﹐殘照棲鴉。惆悵荒蕪至此﹐柰羣兒不解﹐猶折殘花。危樓未圮﹐闌也欹斜。不見樓中帝於﹐只離離衰艸徧天涯。渾可嘆﹐一園新綠﹐偏在鄰家。

五嶽觀﹐今已圮。而觀外人家亦日少﹐故地最空闊。

松文淸公﹝筠﹞第在二條胡同﹐今子孫仍居之。嘗聞其聽事中有巨椅一﹐公遺物也。人不敢坐﹐坐者往往致疾。公以理學名﹐而滑稽不羈。然事君交友之際﹐汲黯不能過也。晚歲退居時﹐適宣廟以天變示警﹐特召對。上慰之曰﹕卿貌尙矍鑠如前。公仰對曰﹕以臣觀之﹐天顏似少遜昔日﹐想因萬幾過勞之故。上曰﹕然﹐卽如今天象示警﹐亦廑朕懷﹐卿有所見乎。公謝曰﹕以臣妾測﹐此似由用人失當之故。上瞿然曰﹔朕用何人失當﹐卿有所見﹐可直陳之。對曰﹕他人臣不敢知﹐卽臣之兩子﹐皆犬馬材也。皇上任以侍郎﹐果何所取﹖以此推之﹐似此者恐不免耳。上亦爲之憮然。某相國最富﹐公素狎侮之。一日﹐公入朝﹐顧從行筆帖式某者﹐衣服藍縷。公叱之曰﹕當此嚴冬﹐人衣皮而子衣袷﹐何不自重其身乃爾。某曰﹕家貧無從取辦。公又叱之曰﹕胡不早言。卽自脫其褂令某持之曰﹕待我於此。遂入朝房﹐見某相曰﹕今日忘穿皮褂﹐冷甚。乞君海龍褂一披。某不敢違﹐顧從人取付之。公披之而出曰﹕贈爾一褂﹐可急去勿顧。某猶逡巡。公曰﹕保無人向子索債也﹐勿慮。某竟以之小康。它日聞其取妾﹐往候之。入門卽曰﹕聞君取妾必大佳﹐乞一視何如﹖某不得已出之﹐公一見詫曰﹕君以老年得此幼妾﹐非偶也。回顧從某之僕曰﹕以余觀之﹐此妾正可配此僕。卽牽其妾與之﹐且使之向某謝﹐僕未敢。公曰﹕想汝無以養之耶﹖吾有以相贈。卽前攫某之金條脫付之﹐麾使去﹐某無如何。先恭愼公於道光初﹐由工部侍郎攺盛京刑部。未啟行間﹐公忽至﹐坐定卽曰﹕君以何日行﹖恭愼公曰﹕資斧尙需籌措﹐故行期未定耳。數語後﹐公卽起告別。少頃忽復來﹐家人皆訝之。公入笑曰﹕我爲君籌得資斧來也。命從人於輿中取出白金二百﹐曰﹕足敷行資矣。問所從來﹐則曰﹕不必問﹐然亦非餘物也。言已逕去。後徧詢之﹐始知公初出門﹐卽詣東鄰鐘仰山學士﹝昌﹞曰﹕余有急﹐需二百金﹐請以見假。鐘請待明日﹐公不可﹐不得已如數付之﹐公卽持以轉贈。後學士知之曰﹕我之西鄰﹐我自贈之也可﹐何須此老多事﹖然亦無如何。阮文達刻《皇淸經解》初成﹐遣送公。才及門﹐適徐星伯先生在座﹐盛稱此書之佳。公命從人卽將書置之星伯車中﹐不復取視。且笑謂星伯曰﹕並省閣下贈使之資。其無所凝滯如此。公喜飲酒﹐尢喜大書。俗人傳公書能避祟﹐故爭欲得之﹐或譽之爲神仙托迹。蓋由公狂放不羈類李鄴侯﹐有以致之耳。

璧星泉制府﹝昌﹞居方家胡同。公常從軍西域﹐知兵最深﹐著有《兵武見聞錄》﹐皆布帛菽粟之言。咸豐初元﹐奉詔進呈。又《守邊輯要》《牧令要訣》二書﹐亦皆有用之言也。常熟翁邃庵相國﹝心存﹞爲之序云﹕咸豐三年秋﹐小醜跳梁﹐驛騷三輔。天子赫然震怒﹐命將出師。簡諸王大臣統禁旅巡防京師﹐卽家起內大臣璧公入參謀議。且命以所撰《見聞錄》呈進。海內引領仰望﹐以爲殆如《詩》所稱﹕「方叔元老﹐克壯其猷」者歟﹗逾年賊平﹐而公已老病盡悴歿矣。公以世臣﹐起家縣令﹐氵存擢監司。經營西域﹐守孤城功最。旋鎭八閩﹐開府三江﹐事迹備載國史。晚年養屙﹐以平生所躬歷而心得者﹐著書三種。曰《後武聞見錄》﹐經進禦覽。曰《守邊輯要》﹐謹邊防也。曰《牧令要訣》﹐飭吏治也。嗣月川制府﹐匯刊行世。翁心存曰﹕公之烈光﹐炳煥昭明﹔公之惠澤﹐沾渥給足。人旣知之矣﹐亦知公之學之所本乎﹖蓋公之先徳和泰庵尙書﹐湛深經術﹐尢邃於《易》。嘗著《讀易匯參》一書。公習聞庭訓﹐默會乎陰陽消息之原﹐故能觸處貫通﹐用能開物﹐而成務師之象。曰﹕容民蓄眾﹐正言行師﹐必以得民爲本也。比之象曰﹕建萬國﹐親諸侯。又曰﹕邑人不誡言﹐禦外必以安內爲先也。雜卦傳首言乾剛坤柔﹐而卽繼之以比樂師憂言。理天下者﹐必抱先憂後樂之懷﹐而後用協剛柔﹐乾坤淸晏也。然則公之學謂非本於《易》乎。月川秉吉甫文武之略﹐蘊召虎肇敏之才。鎭遏巖﹐拊循畿輔。必有以使吏畏民懷﹐內綏外靖﹐成公未竟之志者矣。咸豐九年冬十二月朔﹐常熟翁心存序。公子名恆福﹐官至直隸總督。孫錫珍吏部尙書﹐蓋四代八座云。

宋人稱範宗尹拜相時三十二﹐卒年三十九。然有五子皆已取婦﹐兼有孫數人。論者謂其享年不永﹐人間之事已備。近代席卿冢宰﹝錫珍﹞﹐三十四爲冢宰﹐四十賜壽﹐四十一而卒。然有三子﹐亦與宗尹相仿佛﹐但未拜相耳。

順天府﹐在交道口之西﹐卽元之大都路總管署也。地極寬闊﹐堂亦宏壯。其私宅甚小﹐廳事中有秦小峴侍郎書額並堂記。考近代京尹以周小棠先生﹝家楣﹞稱首﹐惠政極多。光緒九年之水﹐爲之請帑於朝。不足﹐又募助於各省﹐凡得若干萬。沿村設廠施粥﹐擇公正紳士司之﹐民得以不病。餘款未盡﹐設義倉積谷﹐令首事司之。惜後人不善守﹐公歿不數年﹐湮沒不可問矣。

僧忠親王邸在芻豆胡同﹐專祠在寬街。按﹕王本蒙古科爾沁郡王﹐以功晉爵。生平忠節﹐可與定邊超勇親王並峙。其不可及者﹐則有數端。自兵民旣分﹐遂不相入。𨿽節制之師﹐不擾民者有之﹐斷無民願兵之來者﹐惟王異是。聞山左人言﹕撚匪之亂﹐王駐兵於彼凡數年。它將非養寇自重﹐卽棄民不顧。惟王專以救民爲心﹐凡撚蹤所及﹐王必追蹤而至。首令保護百姓﹐故民皆仰之如父母。中丞設筵饗之﹐甫入座﹐忽喧聲沸於門外﹐命視之。云﹕某村因撚至﹐赴訴於王。王從座起﹐呼馬。中丞請少餐﹐王不及待﹐卽席上懷饅首數枚而去。一日﹐王師將至某邑﹐忽邑中餅師皆閉戶。有從買者﹐以無餅對。買者怪之﹐入視則積餅如山﹐且溲面不已﹐買者責以妄言。則曰﹕此將以犒王軍﹐𨿽多錢不賣也。其得民如此。王之殉節也﹐師少匪眾。匪圍之數重﹐王乃下馬踞坐於地﹐示諸軍無退意﹐匪亦不知其王也。然圍之甚急﹐適諸將皆先發﹐左右無可以解此圍者。王恐爲賊所得﹐遂從容就義。及旣死﹐賊見其冠服﹐始知之﹐然無敢犯其屍者﹐一賊取冠獻之其酋。酋問﹕冠何來﹖以王就義對。其酋曰﹕旣王就義﹐此冠卽不當持來。令速誅之。明日陳鎭國瑞求王屍﹐賊復圍之﹐陳凡三出入。呼曰﹕王之威徳﹐爾輩所知也。豈可令其不返葬故鄕乎﹖今日不得王屍﹐吾必不返。賊相謂曰﹕彼旣求王屍﹐不可困之。乃解去。陳卒獲王屍以出﹐其誠及寇又如此。王在軍﹐與士卒同甘苦。軍不休不入帳﹐不食﹐不進膳。寒者解裘被之。一日絕糧﹐止存胡蘿菔數石。命以充食﹐人不能下咽。王坐軍門﹐連盡數器﹐若有餘味﹐眾始不敢有言。及薨﹐百姓罷市﹐巷哭野祭。靈輿返京城﹐萬民糸散至七十餘柄。兵弁百姓皆迎祭﹐哭聲振地。亦有紙綫一陌﹐奠於道左﹐竟不知其誰何者﹐沿途比比皆是。非其誠之感人也深能之乎﹖故至今山左人與關帝並祀﹐祠宇殆徧通省﹐不下城陽景王也。

徳壯果公第亦在芻豆胡同﹐其後人尙居之。公以平三省教匪功﹐爵爲通侯而儉素如故。平賊歸來﹐囊橐蕭然﹐不亞曹武惠之圖書數百卷也。

交道口西有巷曰肅寧府﹐明魏良卿封肅寧伯居此。至今巷口大石獅一巋然尙在﹐第則不可問矣。八旗書院在郎家胡同路北。先是八旗各有官學﹐建自雍正中。然年久廢弛﹐徒存其名而已。八旗子弟亦無入官學者﹐學捨皆圮。光緒十年﹐因諫臣之請整頓官學。以禮部尙書延煦﹑吏部尙書徐桐爲管學大臣﹐每學管學官一人﹐司事者三人﹐學師十人﹐胥由大臣辟舉。於是興工修復﹐規模一新。教習之勤惰有賞罰﹐學生之優劣有進退。歲頒巨款以爲俸薪﹑束脩﹑獎賞﹑膏火﹑紙墨﹑書籍﹑飲食之費﹐於是官學遂爲人才林藪。八旗子弟無慮皆入學矣。至近數科﹐每一榜出﹐官學人才居半。然費如許心力所造就者﹐舉業耳。於學之實﹐固無當也。於是當事者又籌及書院﹐適延尙書歿﹐遂售其宅之半﹐入官開書院焉。分經義﹑治事爲二。經義﹐月作四書義一篇﹔治事﹐月課通鑑論札記一冊。講書二日﹐選官學生住院肄業。

步軍統領衙門在帽兒胡同。按﹕京城之所以司地面者不一。曰步軍統領﹐所以司內城盜賊者也。曰外營汛﹐所以司外城者也。曰五城巡城禦史﹐所以司閭閻詞訟者也。曰街道廳﹐所以平治道塗者也。曰順天府尹﹐大﹑宛兩縣﹐職在郊垌﹐城內無其責也。然相沿旣久﹐漸至侵官。偶有違言﹐任人赴訴。時逢拘捕﹐聽官所爲。蓋其職不相統攝﹐民亦莫知適從。輦轂之下﹐肅淸不易﹐亦半坐此。然步軍統領之權稍重﹐苟得其人﹐尙可爲理。向以恩文肅﹝桂﹞爲稱首﹐其政以嚴爲尙。街衢瑣事﹐無不周知。姦人不得逞其技﹐至造歌謠以謗之。先是技勇營人多糧少﹐用之不能得力。公爲奏減其半﹐俾人領雙糧而嚴其選﹐於是番役始可用。又各街堆鋪﹐𨿽有兵而夜間多私宿於家。公知之﹐奏許鋪兵攜眷﹐於是夜巡始嚴。近則以文錦如總兵﹝秀﹞爲稱職﹐亦尙嚴。凡道塗小不修﹐立呼鋪兵鞭責﹐候平治畢始去。救火﹑巡夜﹐多以兵法部勒之。且淸廉不名一錢﹐故能孤行己意。蓋京師街巷﹐皆有堆鋪若干。堆總以官廳立一官司之。凡有水火盜賊及人家細故之或須聞之官者﹐皆可一呼卽應﹐法至善也。乃日久獘生﹐始而捕盜﹐繼而諱盜﹐終且取資於盜﹐或代盜償其直。街間小竊俗號小擄者。儻被其竊﹐苟鳴之官廳﹐三日之內無不返者。返則重賞酬之﹐使非與之因緣﹐何能如是。

地安門外大街最爲駢闐。北至鼓樓﹐凡二里餘﹐每日中爲市﹐攘往熙來﹐無物不有。余居板場胡同時﹐暇嘗遊此。其地西鄰海子﹐行所必經。門外有酒家﹐二三知己﹐小酌淸言﹐直不知身在人海。曾聯有「四座了無塵事在﹐八窗都爲酒人開」之句。飲罷﹐小步湖ぞ﹐荷香柳影﹐致足撩人。按﹕京師酒肆有三種﹐酒品亦最繁。一種爲南酒店。所售者女貞﹑花雕﹑紹興﹑竹葉靑之屬﹐肴品則火腿﹑糟魚﹑蟹﹑松花蛋﹑蜜糕之屬。一種爲京酒店。則山左人所設﹐所售則雪酒﹑冬酒﹑淶酒﹑木瓜﹑乾搾之屬﹐而又各分淸濁。淸者﹐鄭康成所謂一夕酒也。又有良鄕酒﹐出良鄕縣﹐都中亦能造﹐止冬月有之。入春則酸﹐卽煮爲乾搾矣。其肴品則煮咸栗肉﹑乾落花生﹑核桃﹑榛仁﹑密棗﹑山楂﹑鴨蛋﹑酥魚﹑兔脯之屬﹐夏則鮮蓮﹑藕﹑榛﹑菱﹑杏仁﹑核桃﹐佐以冰﹐謂之冰碗。別有一種藥酒店﹐則爲燒酒以花蒸成﹐其名極繁﹐如玫瑰露﹑茵陳露﹑蘋果露﹑山楂露﹑葡萄露﹑五加皮﹑蓮花白之屬﹐凡有花果皆可名露﹐售此者並無肴核﹐又須自買於市。而諸肆向不賣菜﹐飲畢﹐亦須向他食肆另買也。凡京酒店飲酒﹐以半碗爲程﹐而實四兩﹐若一碗﹐則半斤矣。疑宋人所謂一角者卽此。又宋酒庫四月造酒﹐九月出賣﹐謂之開淸﹐今猶沿此稱。蓋此等酒店﹐其初必是金人由汴遷至者。余嘗曰﹕於京酒店飲酒﹐自謂置身唐宋以上。以其伺應規例﹐仿佛《夢華錄》所云也。京師士夫﹐昔日酒人最多﹐道光中有大元帥﹑二元帥之稱。聚飲以碗不以杯﹐或夜以繼日﹐罄瓶始已。《蔗余偶筆》記前門某酒樓﹐有內城二客登樓﹐索酒一壇﹐飲至暮而罄。疑爲酒仙﹐不知彼時實有此大戶。以余所聞﹐鄂松亭學士﹝恆﹞﹐卽其一也。學士又善大書﹐或徑丈一字﹐與何爰叟相善。

交道口頭條胡同有地名範家大院。考其地爲範文肅公﹝文程﹞故居。開國元勛﹐功在社稷﹐子孫簪纓接武﹐今零替矣。公爲宋範文正公後裔﹐功名亦相似。聞其家向不用僧道﹐鑲黃旗漢軍世家﹐頗有被其化者﹐至今守之。

洪文襄﹝承疇﹞第﹐在南鑼鼓巷路西。門庭儼然﹐懸有順治乙未科進士第匾﹐其名則洪汝亨﹐當是文襄諸子。

地安門街西有火神廟﹐建於明代。國朝重修﹐聯額皆髙廟禦書。《日下舊聞》謂其後有水亭可望湖。亭久廢﹐地亦攺爲染坊﹐道士不復知之矣。寺前有賣書人趙姓﹐時得故家書出賣。余所得頗多﹐余友續恥庵所得更多。零星小品﹐多有昌堇齋﹑法石帆印章﹐皆內城舊家童僕所竊﹐婦孺所棄之物也。內城舊藏書家﹐初推曹楝亭通政﹝寅﹞﹐後其書歸昌堇齋學士﹝齡﹞。又宗室素菊主人欽訓堂藏書最有名﹐余嘗得其鈔本題跋六種﹐皆無刊本。又玉元圃家有讀易樓﹐藏書多王漁洋﹑黃叔琳兩家物。完顏氏半畝園藏書亦富。文也庵太守﹝良﹞精於鑑書﹐於某書凡有幾刻﹐某刻最精﹐言之娓娓﹐書賈皆向請益。其藏書也﹐一書或收數本。苟遇精者﹐不憚再購。身後其家開述雅堂書肆賣之﹐訖未盡。續恥庵孝廉﹝廉﹞家﹐書亦多﹐尢饒丁部﹐多不經見之本。大抵此事﹐非眞讀書人又世代藏書者﹐不足以語此。否則非以殿板書炫收藏﹐卽以局板書充數﹐皆無當於一映﹐不如寒士案頭﹐置數部書眞讀之爲愈也。

自地安門橋以西﹐皆水局也。東南爲十剎海﹐又西爲後海。過徳勝門而西﹐爲積水潭﹐實一水也﹐元人謂之海子。宋詞所謂「淺碧湖波雪漲﹐淡黃官柳煙」者也。然都人士遊蹤﹐多集於十剎海﹐以其去市最近﹐故裙屐爭趨。長夏夕陰﹐火傘初斂。柳陰水曲﹐團扇風前。幾席縱橫﹐茶瓜狼藉。玻璃十頃﹐捲浪溶溶。菡萏一枝﹐飄香冉冉。想唐代曲江﹐不過如是。昔有好事者於北岸開望蘇樓酒肆﹐肴饌皆仿南烹﹐點心尢精。小樓二楹﹐面對湖水。新荷當戶﹐髙柳搖窗。二三知己﹐命酒呼茶﹐一任人便﹐大有西湖樓外樓風致。余至湖上必過之﹐乃以富豪所不喜﹐竟至閉門。未幾爲山左人所賃﹐攺建連樓。雲窗霧閣﹐烹鮮擊肥﹐全是市井一派﹐而車馬盈門矣。若後海則較前海爲幽僻﹐人迹罕至﹐水勢亦寬。樹木叢雜﹐坡陀蜿蜒。兩岸多古寺﹐多名園﹐多騷人遺迹。詒晉齋居其北﹐詩龕在其西﹐蝦菜亭﹑楊柳灣﹑李公橋﹑十剎海皆萃此地。湖上看山﹐亦此地最暢。昔翁覃溪先生曾集二十四詩人於湖上酒樓﹐每月有詩會。一時羣羨爲神仙中人﹐如法石帆﹑何蘭士﹑顧南雅﹑王惕夫﹑張南山﹑宋芝山諸人皆與。事載張南山《詩人徵略》中﹐成邸故府﹐卽在北岸。王爲仁宗之兄﹐曾入值樞廷﹐管戶部﹐爲怡賢王以後一人。而其學問之淵雅﹐風度之髙邁﹐置之士大夫中﹐亦當居第一流。稱之者徒以書法﹐豈知王者哉﹗前此愼靖王以畫名﹐亦實不止能畫。余嘗讀王《花閒堂詩集》﹐所與酬接皆卑官逸老﹐公卿反無一人。今錄其十詠詩﹐足見交遊大槪。鹽大使島庵易宗瀛云﹕辛苦紅塵上白頭﹐天南薄宦當閒遊。耶溪春水桃花漲﹐不寄離心向北流。大缽山人馬淸癡長海云﹕大缽山人鳳城裏﹐客到打門驚不起。有時夢醒忽思茶﹐街上呼兒買甜水。豸靑山人李眉山鍇云﹕抱膝髙吟白石爛﹐獨與狙公數昏旦。碧雲黃鶴杳難尋﹐澗戶山橋雨中斷。彌勒院主量周海公云﹕百八眞珠手自持﹐琳宮髙敞淨琉璃。曹溪法乳雲門缽﹐都在拈花一笑時。舊河內令湘南彭廷梅云﹕誰念湘南有苦詩﹐秋風春月斷吟髭。近來乞得淵明食﹐半世功名一破籬。傳經寺介庵湛公云﹕鐘磬聲閒鎖佛樓﹐桫欏樹下鳥鳴幽。西來妙義無多子﹐獨把頑金鑿石頭。新範邑宰板橋鄭燮雲﹕一疋纏頭一曲新﹐風流不省自家貧。無端腰系銀魚﹐閒卻雷塘花柳春。上湘主簿淑南易祖┉云﹕幾年走馬鳳城春﹐無復行歌漢水濱。借問月明南浦夜﹐可曾逢著弄珠人。滿洲筆帖式雨村保祿云﹕故人佳句苦不多﹐淸冰一尺寒峨峨。空齋酸吟坐亭午﹐怡顏但有庭前柯。閭陽布衣凱亭傅雯云﹕謫向人間四十春﹐雲霞气骨出凡塵。醉來十指狂塗抹﹐抹殺丹靑無數人。

成王邸舊爲大學士明珠第。明之相業固不足數﹐然撤藩一舉﹐惟明珠﹑米思翰﹑魏裔介所見相同。且愛才下士﹐與徐東海皆在毀譽參半之間。其二子成容若﹑揆凱功﹐則與竹﹑初白諸人遊。容若經術湛深﹐學有本原。所刻經解﹐𨿽何義門極力詆毀﹐不能廢也。若凱功《隙光亭雜識》談經者居半﹐尢邃於書經。其書六卷﹐後二卷皆書注也。凱功又有詩一卷﹐初白爲序。

法梧門祭酒小西涯故居﹐在松樹街東頭﹐李公橋西ヂ下第一家。今已無人居﹐老樹數株﹐茆屋半欹﹐灌園人棲止。余曾見羅兩峯爲祭酒畫《西涯十景》冊﹐有翁覃溪序。梧門自書詩﹐覃溪和之。畫極荒率之致﹐寥寥數筆﹐宛然街市之景也。祭酒初居此﹐後移舊鼓樓街﹐有移居詩。《湖海詩傳》稱其自登仕版﹐卽以研求文獻﹐宏獎風流爲事。故在詞垣著《淸祕述聞》《槐廳載筆》﹐在成均著《備遺錄》。其餘有資典故﹐著而未刻者甚多。所居在厚載門北﹐背城面市﹐一畝之宮﹐有詩龕及梧門書屋。室中收藏萬卷﹐間以法書名畫﹐外則移竹數百竿﹐寒聲疏影﹐然如在巖谷間。經師文士﹐一藝攸長﹐莫不被其容接。爲詩質而不臒﹐淸而能綺。故問字求詩者﹐往往滿堂滿室。《寄蝸殘贅》云﹕祭酒文譽卓著﹐尢好獎掖後進。壇坫之盛﹐幾與隨園埒﹐而品望則過之云。按﹕先生晚歲罷官家居﹐卒。無子﹐以外孫承繼﹐後亦不振。所藏書籍字畫﹐出賣殆盡。光緒中﹐其家又將先生箸述之板﹐舉而盡售。爲一書肆所得﹐印行於市﹐價爲之頓賤﹐然止《詩集》及《淸祕述聞》《槐廳載筆》三種。後爲志伯愚﹝銳﹞﹑崔盤石﹝永安﹞二君購其板﹐藏之翰林院中。按先生又有《陶廬雜錄》六卷﹐見於翁覃溪《復初齋文集》﹐稱其於典義卷軸﹐每有所見﹐必著於錄。其中有系乎考正﹐有資乎典故者。視其詩﹐更爲足傳。陳笠帆中丞曾梓之﹐此書今不復見矣。又《存素堂文集》﹐余曾見於邗上﹐止四冊﹐每文後列評騭語。板極精﹐文多短幅﹐後來不復可得。大抵近來諸舊家皆中落﹐子弟不復潛心學業。每一公卿卽世﹐其家所出售者﹐必書籍字畫也。市賈又百方嬲之﹐不售不止﹐售不盡不止。有自國初守之至今﹐亦蕩盡者。如怡親王載垣﹐自褫爵後﹐其子鬻書畫三十年始盡。書籍則宋元明板﹑殿板﹑怡府自鐫板﹐字畫宋元明極多﹐四王已爲下駟。竟有自國初畫就﹐至今未裝者。成邸薨後﹐所刻《詒晉齋帖》石﹐其嗣王攺爲階石。英煦齋相國所刻《松雪齋帖》﹐爲其孫贈同仁堂藥店樂某。崇語鈴中丞﹝恩﹞之碑帖字畫﹐繼幼云﹝振﹞之字畫古錢﹐商賈至贗作其題跋印記以信舊物。考法石帆詩集注云﹕傅忠勇公家被火後﹐收藏書畫爲門客所攫﹐無存者。然所出止七八百件﹐而贗作其印記者至兩千件。此風自昔然矣。

慶似村公子《湖海詩傳》稱其兩世平津﹐諸兄無仕﹐卽姻婭亦皆貴盛。當爲筆帖式﹐遽謝病家居。居相府後冰漿局﹐老屋數椽﹐軒窗枯槁。獨拓地數弓﹐種竹數十竿﹐並輦西山沙土以植之。愛蘭而北地無蘭﹐取以自名﹐常爲永嘆。早亡無嗣﹐蓋其性情幽淡﹐非軟紅所得久羈也。然則似村之居﹐當在今地安門外冰漿局﹐而尹文端第在今定府大街也。第有絢春園﹐又名晚香。

楊幼云﹝繼振﹞漢軍人﹐居舊鼓樓街。家有星鳳堂﹐富於收藏﹐賞鑑尢精。終日閉門﹐不聞世事﹐但與古爲緣。所藏有「夏承」﹑「婁壽」二碑﹐自名承壽雙碑之館﹐秦誼亭爲作圖。又得蘇迹﹐自號又一蘇齋﹐所收古泉尢夥。余嘗見其所藏王廉州冊頁上﹐有幼云跋﹐其印曰﹕江南第一風流公子。又有黃氏去塵小印﹐其妾也。

英煦齋協揆居﹐在李公橋北後海之西岸。原居史家胡同﹐此系赦歸後所移居。公爲徳定圃侍郎之子﹐而石東村之孫也。滿洲索綽羅氏。少年科第﹐六掌文衡﹐門生半天下。任司農時﹐創行海運﹐實爲本朝行海運之始。又奏請官米搭放折色﹐至今行之。著有《盛京賦》《卜魁城賦》《恩福堂筆記》《恩福堂詩集》﹐又工書﹐得法於諸城相國﹐曾匯刻趙文敏劇迹入石﹐名《松雪齋法帖》。

恭忠親王邸﹐在銀定橋﹐舊爲和┞第。從李公橋引水環之﹐故其邸西墻外﹐小溪淸駛﹐水聲然。其邸中山池﹐亦引溪水﹐都城諸邸﹐惟此獨矣。┞敗﹐以賜慶親王。相傳乾隆之末﹐諸王相聚﹐語及和┞﹐爭欲致之法。王獨無言﹐仁宗及諸王詰之。王曰﹕我自顧無此大志﹐但欲異日分封時﹐得居其第足矣。一笑而罷。┞敗﹐上竟如其言。恭邸分府﹐乃復得之。邸北有鑑園﹐則恭邸所自築。宋牧仲有《過銀定橋舊居》詩﹐或卽此第乎。

內城水局﹐余取淨業湖。《帝京景物略》載﹐明代諸名園咸萃此地﹐今無一存。然野水彌漫﹐一碧十頃。白蓮紅蓼﹐掩映秋光。兩岸多古樹﹐多招提。北面雉堞環周﹐如映如帶。西北土山忽起﹐雜樹成幃。石磴髙盤﹐寺門半露﹐匯通祠也。南岸危樓蹇產﹐有如髙士枕流﹐美人臨鏡﹐髙廟之日下第一樓也。從祠上望湖﹐正見其縹渺﹔從樓上望湖﹐又覺其幽秀。神光離合﹐乍陰乍陽﹐妙無定態。士夫雅集﹐多在於此。北岸有淨業寺﹑太平寺﹐皆名剎。惜北迫於城﹐廣輪有限。淨業寺惟門外髙柳數章﹐三伏逭暑爲妙境。

隆善護國寺﹐俗稱護國寺﹐卽元之崇國寺。趙松雪書演公碑﹐危太僕書選公傳戒碑皆在殿東階下。月七﹑八日有廟市﹐與隆福寺埒﹐而宏敞過之。

張文和公賜第﹐在護國寺西。後又賜史文靖公﹑王文莊公﹐最後爲漢軍李氏所居﹐今廢。

崇元觀﹐在新街口。明奄人曹化淳建﹐俗呼曹老公觀。正月廟市半月﹐近已傾圮無餘﹐而市依舊。相傳化淳於觀中多藏珍寶﹐以爲後人重建地﹐故俗有觀倒觀修之諺。然以此翻爲觀災﹐尺椽寸瓦﹐搜求殆徧﹐今倒盡﹐更不能修矣。

馬狀元胡同﹐順治中滿洲狀元馬中驥所居。按滿洲科目﹐實始於賽麟閣先生﹝圖﹞﹐爲順治中解元。幼貧﹐常馬通讀書﹐尢好爲詩。自先生後﹐遂相繼而起。𨿽八旗多以勛業見長﹐不事乎此﹐然亦有少掇巍科﹐一生不試﹐而以文學名世者。如成容若﹑昌堇齋﹑圖時泉﹑法時帆﹑博晰齋﹐皆卓然有聲﹐今列之。納蘭性徳容若﹐大學士明珠子。康熙癸丑進士﹐官侍衛。少聰敏﹐過目成誦。十九成進士﹐二十二授侍衛。擁書數萬卷﹐蕭然若寒素。彈琴歌曲﹐評書畫以自娛。書學褚河南﹐間出入黃庭內景經。幼善騎射﹐自入環衛﹐益便習﹐發無不中。以意制器﹐多巧亻垂所不能到。嘗讀趙松雪白寫照詩有感﹐卽繪小照﹐仿其衣裝。座客或期許太過﹐皆不應。徐健庵曰﹕何酷似王逸少。乃喜。尢工倚聲﹐所作有《飲水詩詞集》《通誌堂文集》《周易集義》《粹言》《禮記集說》《補正》﹐所居名珊瑚閣。

昌齡字堇齋﹐滿洲富察氏﹐傅閣峯尙書﹝鼐﹞之子。以進士官至學士﹐性耽書史。築謙益堂﹐丹鉛萬卷﹐錦軸牙簽﹐爲一時之盛。通誌堂藏書𨿽多﹐其精粹蔑如也。其書後歸禮邸。宋末江湖諸集﹐多手自鈔者﹐亦想見其風雅也。

圖合布﹐滿洲人。乾隆戊辰進士﹐官侍讀學士。公貌淸臒﹐懶攖世情。中歲卽以疾見告﹐築室於西郊外數里。籬扉茅檐﹐軒窗精雅。院中疊石爲山﹐奇峯﹛山律﹜。路徑迂折﹐饒多淸趣。後圃藝花種蔬﹐公親灌課。每春秋佳日﹐同曹宗丞學閔徧覽西郊諸蘭若﹐嘗風雪中共策蹇行﹐訪潭柘﹑戒臺諸名勝。短裘笠帽﹐人望之如神仙中人。好吟詠﹐頗不修櫛字句﹐有靖節﹑放翁之風。後卽築墓於捨旁﹐病劇時告妻孥曰﹕死卽埋我於此﹐不必移置城中﹐勞往來僕僕也。言訖端坐而逝。其夫人從公之志﹐門下士爭爲弔唁。戒臺僧感其惠﹐築專祠以祀之。劉文正公嘗稱﹕公不忽於微﹐不愆於隱﹐蓋亦非常人也。又遺命謂後之弔吾墓者﹐薦寒泉而已﹐勿以葷酒也。

錢籜石侍郎嘗偕朱竹君﹑金輔之﹑陳伯恭﹑王念孫諸人過法石帆﹐冬夜消寒﹐捲波浮白﹐必至街鼓三四下。竹君推戴東原經術﹐而籜石獨有違言。論至學問得失處﹐聚訟紛拿。及酒罷出門﹐不已。上車復下者數四。月苦霜凝﹐風沙蓬勃﹐余客拱立以埃﹐無不掩口笑者。余每冬夜過地安門外﹐輒憶此段光景﹐爲之莞然。

成書字倬云﹐號誤庵﹐滿洲穆爾察氏。乾隆庚子進士﹐官侍郎。工於詩﹐不多吟詠﹐亦不事聲譽。與法梧門同年﹐且賃居梧門小西涯屋。而平生絕無唱酬﹐亦未聞當代名流齒及之﹐可謂善藏其用矣。曾選《古詩存》四卷﹐別裁僞體﹐自辟境界。今錄其凡例云﹕選自古逸始﹐銘操歌謠﹐其贗參半﹐前人辧之甚嚴﹐玆不復襲。但就其文詞斷之﹐古雅者爲眞﹐否者爲贗。古歌詩多出於《汲冢》《越絕》《莊》《列》諸書﹐不載其原文﹐則不解所謂。且其文古麗奇幻﹐足發神智﹐故錄存之。漢以後﹐文顯而事明﹐可不復贅。《左傳》《禮記》爲習見之書﹐所載歌詩﹐槪不入選。且其歌詩之佳﹐亦因文而見﹐割裂翦裁﹐無關妙處也。古諺多不過數語﹐少或數字。而古厚奧典﹐有非後世手口所能辧者。選而存之﹐非以儲詩料﹐兼以廣詩才。漢有詩人無詩家﹐凡能爲詩者﹐皆可成家也。魏晉以來﹐始有詩家之目。詩家出﹐詩人少矣。四言詩﹐以三百篇在前。後之作者﹐𨿽極摹擬﹐終屬優孟。不受牢籠。自然典重者﹐其《封禪》一頌乎。東方《誡子》詩﹐亦能自出機杼﹐故並存之。晉宋以下﹐則登一兩篇﹐以存一體。蘇﹑李爲五言之始﹐河梁贈別﹐古人每疑爲贗。然其渾脫古厚﹐自是漢人之言。卽擬蘇﹑李數首﹐亦非晉﹑宋所能逮也。其詩可取﹐取之而已。爲眞爲贗﹐何紛紛焉。《胡笳十八拍》圓熟流利﹐不似漢人。試以《悲憤詩》並觀﹐身分立見。卽使果出文姬﹐亦不足以爲法。古樂府多有重複脫節﹐不成章法者。然古人每出一語﹐輒令人不欲棄。其气魄降人也﹐𨿽屬斷碑﹐無異全璧。《相逢行》爲樂府一體﹐文詞古麗可觀。晉宋以後﹐人擬一篇﹐不過更易數字﹐但覺惡濫可厭﹐並原文亦不耐觀矣。一槪從刪﹐獨存始作。郊廟歌詞﹐漢人最古﹐《練時》《日華》《煜煜》諸篇﹐精光炯炯﹐莫可掩抑。𨿽暫有不可解處﹐不足病也。魏晉以後﹐率皆藍本於此﹐而不能變。否則學步商周﹐千首一律﹐殊不耐觀。謠爲無根之言﹐必古奧離奇﹐使人乍見不解者始佳。晉宋以下﹐直呼其人而告之耳。惟隋大業中諸謠﹐似詩似曲﹐妙有含蘊。其不及漢人之厚者﹐風气使然。《梁甫吟》質直淺薄﹐不似隆中懷抱。武侯一生﹐文章事業﹐政不在此。刪之﹐庶免厚誣古人。詩有必不可刪者﹐十九首是也。有必不容不刪者﹐嗣宗《詠懷》是也。有不必選亦不能刪者﹐仲宣《從軍》詩是也。譬之味﹕十九首﹐菽粟也﹐淡而不厭﹔《詠懷》﹐異品也﹐江瑤之柱﹐去肉益美﹔《從軍》五章﹐其雞肋乎。古詩連章數首﹐起於蘇﹑李。魏﹑晉以後尢盛﹐要皆瑕瑜互見耳。其中亦有不可刪者﹐如子建《送白馬王》詩﹑延年《五君詠》之類是也。佳則並存﹐否則刪之。不必惜羣﹐亦無容裂錦。魏一代詩人﹐曹氏父子盡之。後起而卓絕者﹐惟阮嗣宗耳。鄴中七子﹐亦風骨不凡。但較之數公﹐未免有大小巫之辧。詩有卷帙浩繁而可取無多者﹐張華﹑陸云﹑潘嶽﹑潘尼﹑王融﹑王僧孺﹑劉孝綽﹑張正見諸人是也﹔有所傳無幾而人寶爲拱璧者﹐劉伶﹑王羲之﹑惠遠帛﹑道猷諸人是也。少而精不覺其少﹐多而濫則人厭其多﹐甚矣樹立之不可不愼也。太康詩﹐二陸才不勝情﹐二潘才情俱減。情深而才大者﹐左太衝一人而已。二陸皆有才多之病﹐然士衡頗優於弟。其歌行樂府﹐𨿽非詩家正則﹐尙皆華整可觀。士龍則竟無足取矣。向論詩頗不滿竟陵﹐後觀其於士龍集﹐茫茫數百首中﹐獨取《閒居物外》一章﹐可謂卓識。《懊》《桃葉》諸歌皆載名氏﹐而諸家或云古詞﹐或云訛謠﹐《詩紀》兩載之。今以其辭頗似《子夜》﹐姑編於本卷淸商曲詞內。淵明詩出入仙佛﹐獨參聖境。業已錄其全書﹐奉爲蓍蔡。玆復選擇而登之﹐集則欲其完﹔選則欲其精﹐是猶以陶論陶而已。若曰去取從心﹐則吾豈敢。景純﹑道林﹐詩中別調也。而郭勝於支﹐《遊仙》數首﹐惝恍可愛﹐故選存之。支公有意求奇﹐多墮理障﹐且《八關》《贊佛》諸作﹐全用彼家言﹐詩意索然矣。登其一章﹐以存一體。《璇璣圖》古今艷稱。然謂之絕技則可﹐謂之詩則不可。試依其法讀之﹐未有不牽彊佶屈者也。此亦論詩之言﹐不得不爾﹐妙手慧心﹐要自古今無兩。詩至延年而極煉。煉者﹐詩之盛也。而顏之佳偏不在煉﹔詩至康樂而後排。排者﹐詩之忌也。而謝之古則全在排。煉不傷气﹐顏集中惟《五君詠》足以當之﹔排不傷骨﹐康樂集中皆是也。陶﹑謝並稱﹐非此烏足以抗彭澤哉。《秋懷》《搗衣》﹐小謝之傑作也。其不耐人讀者﹐情滯而才弱耳。卽使天假之年﹐亦未必能追蹤康樂。樂府自晉以後﹐體格全非。惟鮑參軍沈鬱雅健﹐有漢魏遺意。齊梁以下﹐直五律耳。《行路難》十八首﹐淋漓豪邁﹐不可多得。但議論太快﹐遂爲後世粗豪一流人藉口矣。擇其少有含蘊者數首存之﹐以備長歌一體。然以此較之《胡笳十八拍》﹐覺此反似漢人。《子夜》《讀曲》諸歌﹐惟晉宋人作者最妙。兒女癡情﹐言之略盡。漢魏以前﹐無此筆段。齊梁以後﹐欲效之而不能﹐絕調也。齊無詩人﹐謝元暉一人而已。筆情結構﹐的是康樂後身。而筋力微遜。人知康樂開律詩之門﹐而不知其流實衍於謝眺。康樂之排古﹐元暉之排雋﹐學康樂猶不失爲古詩。學元暉不能不爲排律矣。昭明一選﹐詞家屍祝久矣。顧其自作﹐何卑卑也。或曰﹕昭明能選而不能作。予曰﹕昭明並不能選耳。詩莫靡於簡文﹐然病其靡則無可取者矣。細膩纖麗亦詩中不可少之境。唐人香奩詩不能出其蹊徑﹐況後人乎。沈休文才華富健﹐人所艷稱。然其佳處不盡在此﹐如《遊沈道士館》《別範安成》諸作﹐置之漢魏﹐豈復能辧﹐特惜其不多耳。範子錚錚﹐亦一時瑜亮。江文通長於擬古﹐其擬之而似者﹐獨陶徵君一首耳。其它作尙不及任﹐而顧齊名沈範﹐吾甚不平。梁詩人惟柳惲有蕭疏淡遠之致。吳均之才俊﹐何遜之才髙。俊者﹐出天資﹔髙者﹐由學力﹔合而論之﹐其品自見。劉氏一門皆能詩﹐而孝綽之名最著。觀其與何遜並稱﹐則當日尊之者眾矣。余謂孝綽詩盡有不及乃弟處﹐特爲一時名流所重﹐遂暴得大名耳。豈能望仲言肩背耶。朱超﹑朱超道爲二爲一﹐遠不可考。《詩紀》分載之﹐亦史闕文之義也。今不敢復亂其例﹐若以詩論﹐的系一人之作。梁人詞曲﹐短小精悍﹐較之晉宋﹐又是一種色澤。風气所趨﹐大率如此。《木蘭》詩古艷非梁人所能﹐漢魏時又無此條暢流美之作。《古文苑》以爲唐人﹐有以也。但不知出自何人﹖杜少陵時時摹仿之﹐則其佳可知矣。後主﹑隋煬志趣略同﹐詩詞亦如出一手。自古亡國之君﹐未有如兩人之酷似者。陰鏗與何遜齊名﹐頗無愧色。後之論者反痛詆不遺餘力﹐而顧以骨輕皮厚之劉孝綽當之﹐命之曰何劉﹐亦無一人辧者。不知是何見解﹖北齊詩人不多﹐人知賞《芙蓉》《楊柳》之句﹐而不知斛律金《敕勒歌》眞气驚人﹐爲《大風》《垓下》嗣響。視彼《風雲》《月露》之詞﹐直蟬噪耳。余友眇山人嘗曰﹕天地間至文﹐都是不甚識字人作得。信然。庾子山風情秀美﹐鍛煉自然﹐遠過其文。當時賞其綺艷﹐遂以徐陵配之。不知徐樂與庾俱﹐庾不樂與徐俱也。少陵曰﹕庾信文章老更成。是眞知於山者。楊素詩骨力健拔﹐蟬蛻陳隋﹐尢喜其《山齋獨坐》詩﹐酷似謝元暉之學康樂﹐不謂欺人而有斯言。虞世南入唐後﹐詩頗成家。其作於隋者﹐寥寥數章﹐亦無足取﹐故不載。《詩紀》所載仙詩﹐豪無靈气﹐鋪張堆垛。正如鄕老誇富﹐其矜爲奇貨﹐而出以驕人者﹐皆人所厭聞﹐而不欲見者也。惟《太虛》《西城》諸吟詠﹐尙警策可觀。然亦是彼家言﹐求其陶寫性情者﹐百無一焉。略存數首﹐與鬼詩俱載於卷末﹐使讀者知天地間自有此一種體格。若謂仙人之詩﹐皆當如是﹐則吾不敢言矣。是選也﹐事始辛丑﹐而成於壬寅。凡年餘﹐得詩八卷﹐錄之又兩閱月而始畢。以其餘力﹐復爲例言若干條﹐所以詳其選詩之例也。或論詩﹐或論世。人不必備﹐惟其要﹔論不必盡﹐惟其精。謂之凡例可﹐謂之通論可﹐謂之詩話可。總期無謬於詩﹐以求詩之志而已。觀其例﹐則其所選之詩可知矣。成詩集名《多歲堂紀行》。五古規模少陵﹐得其神似﹐西域詠物諸律﹐亦洞房鸚鵡之亞也。其《過井陘�》云﹕狠石驚沙灌莽叢﹐韓侯戰壘亂山中。左車已作賁軍將﹐東向居然名士風。古廟靈旗思易幟﹐斷崖飛鳥憶藏弓。我來立馬傳餐地﹐綿蔓奔流夕照紅。

靖逆侯張勇第在西直門街。侯之勛﹐已具國史。後裔尙能守世業。按﹕其嗣侯張仁宗之配髙夫人景芳﹐詩才淸絕。張侯家財數百萬﹐以好客喜施﹐不二十年而罄。逝後﹐其子襲職﹐貧不能支。太夫人示以藏鏹處﹐發之﹐得三十萬﹐賴以濟。蓋侯在時﹐太夫人已預爲之地矣。賢哉﹗夫人工駢體文﹐善詞賦﹐有集三十六卷﹐名《紅雪軒稿》。

八旗婦女能詩者多﹐今類列於此。鈕祜祿烈婦希光﹐吏部尙書協辦大學士永貴之子媳﹐員外郎伊嵩阿之室也。夫病割股以療﹐不驗﹐矢以死從。因女弱無依﹐恐詒舅姑累﹐苦守十年。女嫁之次日﹐賦七言古詩見志﹐自縊死﹐翁錄其詩﹐奏聞。髙宗朱批云﹕著伊家好好收藏﹐特予旌表。今錄其詩﹕蔦蘿松柏爲婚姻﹐崢嶸夫婿超凡倫。盈門不須誇百兩﹐入座卻喜驚千人。三周禦後諧紅燭﹐華屋金堂伴珠玉。春風秋月見情懷﹐得事秦嘉願已足。一從淸館理瑤琴﹐恩禮殷勤契合深。白壁寒冰知妾志﹐髙山流水見君心。如賓如友意方遂﹐誰知運厄龍蛇歲。得疾三旬尙未痊﹐驅馳千里隨朝貴。病中作客病彌增﹐書報平安那足憑。去後妾惟心戚戚﹐歸來夫已骨稜稜。倚枕纏綿勢愈重﹐膏肓二豎誰能送。一時和緩總虛聲﹐百劑參苓皆浪用。眼看一局欲全輸﹐百計維圖拯我夫。聞說通靈惟割股﹐此時那惜肌膚苦。白刃如霜忍痛剜﹐一臠偸持和羹煮。愚孝愚忠一寸忱﹐皇天后土鑑應眞。今日瘢痕在弱體﹐當時血迹滿羅巾。人定勝天竟虛語﹐精神耿耿渾無補。瑤琴錦瑟嘆淒涼﹐可憐一旦成千古。傷心萬事盡雕零﹐弟妹多人尙弱齡。伯道無兒悲似續﹐中郎有女痛零丁。妾亦何心立人世﹐泉壤同歸蚤決計。餘生尙在非貪生﹐彊持妾意同夫意。臨危執手語諄諄﹐嫁娶經營委妾身。泣言身了事未了﹐惟恃卿存卽我存。我夫托我深知我﹐我不報君烏乎可。一死從夫妾不難﹐前言不踐死何安。九原會有相逢日﹐遲速須知事一般。向平嫁事今已竟﹐十載要盟此日應。夜臺銜命報夫君﹐嚼蘗肝腸差可證。遺稿中尙有《烈婦嘆》二首﹐爲大學士舒文襄子婦棟鄂氏作﹐傷同志也。

誠嘉毅勇公明瑞之夫人常氏﹐滿洲人。明公徵緬甸﹐夫人送之詩云﹕家事紛紜莫掛牽﹐與君結締總前緣。不求長作雙棲鳥﹐但願同雕並蒂蓮。及明陣歿﹐夫人遂雉經以殉。

蔡夫人者﹐制軍毓榮之女﹐而髙文良公其倬之配也。夫婦皆工詩﹐皆有集行世。余見公夫婦手寫詩稿一冊﹐惜未錄出。按「閨秀正始集」謂夫人才識過人﹐魚軒所至﹐幾半天下。文良名重一時﹐奏疏移檄﹐每與夫人商定﹐閨閣中具經濟才者。《隨園詩話》載﹐文良公與某不合﹐屢爲所撼。公詠《白燕》第五句云「有色何曾相段借」﹐沈思未對。夫人至﹐代握筆云﹕不羣仍恐太分明。蓋規之也。

徳松如侍郎﹝齡﹞之母﹐名坤秀。松如幼時家貧﹐經書皆太夫人口授。乾隆八年﹐太夫人年八十﹐髙宗賜詩云﹕治身勤四徳﹐教子勗三遷。樂易斯長壽﹐令聞乃大年。封柑曾著潔﹐畫荻昔稱賢。彤管芳規在﹐千秋耀簡編。夫人有《冬夜偶吟》云﹕一篝鐙火歲將除﹐寒素家風稱索居。細翦剡藤三四幅﹐爲兒黏補讀殘書。其勤苦可想。

法梧門祭酒之母韓氏﹐號端靜閒人。有《雁字詩》三十首﹐閨閣爭傳誦焉﹐著《帶綠艸堂集》。

佛怡仙布政﹝喜﹞之室人熙春﹐蒙古烏梁海氏。夫婦俱工詩﹐怡仙有「何時譜就房中曲﹐畱得金徽好和歌」之句﹐著有《友蓮堂合璧詩存》若干捲。

莽鵠立女名巴顏珠﹐字佛圓。受畫法於卓然先生﹐亦工人物。不用墨骨﹐純以渲染皴擦而成﹐神情逼肖。因性耽禪悅﹐守貞不字﹐長齋繡佛以終。有《習靜吟》云﹕枯坐小蒲團﹐菩提結靜緣。一庭花月好﹐悟得美人禪。﹝鵠立﹐爲滿洲伊爾根覺羅氏﹐謚勤敏﹞

卞淑媛﹐侍郎永譽女。永譽精賞鑑﹐淑媛薰習庭訓﹐遂悟畫法﹐工花卉人物。張浦山《畫徵錄》深以未見爲恨。

漢軍汪氏﹐總督滿保母﹐年二十二而寡。家貧甚﹐撫前室子三﹐親課經史。子逢泰﹑滿保俱成進士。康熙五十九年﹐八旗博訪貞節﹐氏以受封例不與﹐特旨旌表。藍鹿洲爲作《汪太君傳》。

覺羅學誠字丹奉﹐巡撫雅爾哈善妹。生有廢疾﹐立志依父母以終。好讀書﹐談古今節義事。將歿﹐遺言火葬。雅公不從﹐爲之銘而葬之﹐著有《素言》一卷。

「快馬輕刀夜斫營﹐健兒疾走寂無聲。歸來金鐙齊敲響﹐不讓須眉是此行。」此詩乃漢軍鎭平將軍一等男徐治都之夫人許氏所作《馬上歌》也。夫人亦漢軍人﹐精韜鈐﹐善騎射。偕夫出兵﹐每自結一隊﹐相爲犄角﹐以故戰功居最。吳逆犯湖南﹐襄毅往援﹐夫人駐防江口。康熙十五年﹐鎭將楊來嘉叛應譚洪﹐夫人脫簪珥犒以大義﹐沿江剿殺﹐屢卻之。八月猝犯鎭署﹐夫人中炮歿﹐特旨優卹﹐予云騎尉世職﹐令次子永年襲。

紅蘭主人蘊端女﹐少習庭訓。工詩﹐善畫花卉﹐然不多作。有題《畫牡丹》詩云﹕風風雨雨惜春殘﹐爲愛名花倚畫欄。淡著胭脂濃著墨﹐一枝圖向畫中看。

愼郡王《花閒堂載筆》云﹕長白淡如女史﹐工詩。每譽蕊仙﹐天資穎異。流覽經史﹐寓目不忘。著有《絢春堂吟艸》﹐不以示人。常云﹕閨閣能詩固屬美事﹐但止可承教父兄﹐賡歌姊妹。若從師結友﹐豈女子事耶。按蕊仙名烏雲珠﹐大學士伊桑阿室。

瑩川字如亭﹐滿洲寧古塔氏﹐尙書鐵保夫人。好讀經史﹐工大艸﹐善寫蘭竹﹐兼精騎射﹐識大體。冶亭揚歷中外﹐多所贊襄。常登濟寧太白樓﹐憑欄賦詩﹐胸懷灑落﹐非尋常閨閣所及。又有嘉慶元年正月五日﹐交泰殿朝賀禮成﹐恭紀四絕句。富麗堂皇﹐古所未有。又英樹琴相國夫人薩克達氏﹐字介文。亦善詩畫﹐每自署觀生閣。常與相國共襄冊立大典﹐相國繪《比翼朝天圖》徵詩。

完顏兌字悅姑﹐都統穆裏瑪室。能詩善書﹐曾輯古今閨閣瑣事爲一卷﹐曰《花果叢談》。

宗室養易齋學人﹐一等男珠亮室。工詩﹐有《養易齋集》。其子婦字蘭軒﹐莊親王女。亦工詩﹐有《蘭軒詩鈔》。學人子嵩山字伯仁﹐有詩名﹐中年病廢。蘭軒性和多藝﹐時以唱酬排悶﹐伯仁頓忘疾苦。蘭軒有《同夫子遊城南王氏園》詩﹐云﹕一樽欲勸東君醉﹐不許春風管落花。

惲珠字珍浦﹐江蘇陽湖人﹐爲滿洲完顏廷璐字署墀太守室。幼時侍父官肥鄕典史﹐值完顏太夫人見之﹐試以《錦雞》詩﹐援筆立就曰﹕閒對淸波照彩衣﹐徧身金錦世應稀。一朝脫卻樊籠去﹐好向朝陽學鳳飛。遂聘定之。侍翁曉巖公官河南﹐隨夫官江蘇﹑山東﹑浙江﹐又隨子官安徽﹑河南﹐及歿﹐公子麟慶已官巡撫矣。太夫人幼工畫﹐得南田翁家法。而其子婦程孟梅﹐女孫妙蓮保﹑佛蕓保﹐亦皆能詩文﹐一門之內﹐風雅所鐘也。太夫人著有《蘭閨寶錄》﹐以紀自古女士之嘉言懿行﹔選《國朝閨秀正始集》﹐皆一代女士之詩。又刊《李二曲集》《四書反身錄》《孫夏峯集》《惲遜庵語錄》等書。

《絮香詩稿》者﹐旌表節孝誥封太恭人長白庫雅勒氏竹友女史所著也。道光中﹐隨其尊人嵩中峯鎭軍宦遊楚皖間。鎭軍曾任吾郡衡州協副將﹐延余主家塾。時竹友甫髫齔﹐及門數載﹐有夙慧﹐喜吟詠。博覽羣書﹐好談忠孝節義及聶隱娘﹑紅綫諸故事﹐眉飛色舞﹐躍躍欲試。自恨身不爲男兒﹐笞兵萬里﹐取封侯印。蓋閨秀而具有豪俠根器者也。事親孝﹐歸禦前侍衛忠善亭。未一載而寡﹐家徒四壁﹐立立夫兄藎齋公之子吉順榮帆爲夫後。時尙黃口﹐撫育教養﹐爲兩營婚娶﹐費不貲﹐半藉鍼黹以給﹐艱瘁備嘗。榮帆事母亦至孝﹐能體親心﹐自奮於學。由筆帖式氵存歷刑部郎中﹐亻暴直樞廷。與亡兒永釗同部﹐最稱莫逆﹐蓋世誼已閱兩世矣。竹友年及五十﹐已奉詔旌門。未幾﹐榮帆復遷直隸口北兵備道﹐得晉封太恭人。歐陽子曰﹕爲善無不報﹐而遲速有時。今觀榮帆母子﹐何其食報之速﹐而捷於桴鼓也﹐非太恭人丸熊茹蘗之苦節所致哉。光緒甲申春﹐余在嶺南軍中﹐榮帆自塞上以書抵余﹐擬鍥《絮香詩稿》行世﹐而乞序於余。余惟《詩》三百篇﹐半女士所作也。自古訖今﹐能詩者謂之才女。然或有才無節﹐如文君﹑文姬﹑朱淑貞之流﹐𨿽有才曷足貴哉。春秋時以節見者﹐惟衛共姜﹑宋伯姬﹑紀叔姬﹐節而兼才者﹐蓋尢難焉。惟《柏舟》二章﹐爲共姜所作﹐是乃節婦而兼才女之詩。後此惟魯陶嬰之《黃鵠吟》足以嗣響。今作者是編﹐卽可作《柏舟》《黃鵠》詩讀也。余老矣﹐倥傯戎馬中﹐偶以盾墨餘暇﹐不辭而序其簡端。回憶四十年前﹐縷縷如昨日事﹐惜中峯先生已不及見矣。余是以握管而不禁蟬嫣太息也。右彭剛直公﹝玉﹛鹿吝﹜﹞所序長白竹友女史名齡文詩集也。

余舅氏九山公﹝多寶﹞繼配﹐宗室氏靈文恭公﹝桂﹞之兄女也。未成婚﹐九山公疾篤。夫氏請罷姻﹐夫人聞之不可﹐請往視疾。入門﹐九山公卒﹐遂易衰服。九山公無子﹐以猶子嗣﹐甫而死。又十餘年﹐余舅麗山公﹑璧山公相繼歿﹐夫人爲經紀其喪葬﹐撫孤侄成立﹐爲之娶婦﹐家故無恆產也。守禮綦嚴﹐微嫌必謹﹐有古貞女之風。及庚子亂日亟﹐夫人恆顧娣媳曰﹕我已自爲計﹐但頗爲汝輩慮。城破日﹐娣與僕婦先投井﹐夫人曰﹕善。遂引藥飲。寡媳視其旣絕﹐然後自飲﹐從容而卒。先是夫人已以貞得旌﹐及亂定又以節旌。夫人平日不作兒女瑣細態﹐亦不作慈嫗嘔育態。不肯佞佛而善談名理﹐落落然有須眉致﹐而須眉且愧之矣。古有女師﹐今見之夫人焉。

●卷五

◎西城

都城隍廟在城隍廟街﹐元之舊也。勝國廟市最盛﹐《五雜俎》《野獲編》皆詳言之。然卽其所言﹐亦不過今東﹑西廟耳。第攺市於兩廟者﹐不知始自何時。今城隍廟止五月上旬有市﹐亦不及兩廟之盛。自同治十年廟災﹐僅正殿及儀門修復﹐余則一片瓦礫場而已。後殿基存﹐元﹑明碑或立或僕﹐換水碑則在左階下﹐惟北平府三字無存。廟前街道寬宏﹐想見昔日繁盛。廟西有地名花園宮﹐尙有陂塘遺址。疑古月張園所謂「阜城門內侯城下」是也。

鷲峯寺俗稱臥佛寺﹐在臥佛寺街。舊址甚宏敞﹐今止殿二重﹐亦不甚深。正殿舊奉旃檀佛像﹐乾隆中移入宏仁寺。存臥佛一軀。唐淤泥寺經幢最有名﹐亦失去。惟階下石缽一﹐甚光澤﹐疑是舊物﹐惜裂爲二矣。

阮文達公蝶夢園在上岡。公有記云﹕辛未﹑壬申間﹐余在京師賃屋於西城阜城門內之上岡。有通溝自北而南﹐至岡折而東。岡臨溝上﹐門多古槐。屋後小園﹐不足十畝。而亭館花木之勝﹐在城中爲佳境矣。松﹑柏﹑桑﹑楡﹑槐﹑柳﹑棠﹑梨﹑桃﹑杏﹑棗﹑柰﹑丁香﹑荼コ﹑藤蘿之屬﹐交柯接蔭。玲峯石井﹐嵌崎其間。有一軒二亭一臺﹐花晨月夕﹐不知門外有緇塵也。余舊藏董思翁自書詩扇﹐有「名園蝶夢﹐散綺看花」之句﹐常懸軒壁﹐雅與園合。辛未秋﹐有異蝶來園中﹐識者知爲太常仙蝶。繼而復見之於瓜爾佳氏園中﹐客有呼之入匣﹐奉歸余園者。及至園啟之﹐則空匣也。壬申春﹐蝶復見於余園﹐畫者祝曰﹕苟近我﹐我當圖之。蝶落其袖﹐審視良久﹐得其形色﹐乃從容鼓翅而去。園故無名也﹐於是始以思翁詩及蝶意名之。秋半﹐余奉使出都﹐是園又屬他人。回憶芳叢﹐眞如夢境矣。癸酉春﹐吳門楊氏補風爲畫園圖﹐卽以思翁詩翰裝冠卷首﹐以記春明遊迹焉。此園今已攺爲花廠﹐無復亭臺花木﹐祗石井存耳。士夫近多喜住東城﹐趨朝便也。西城舊屋﹐日見其少﹐眞如昌黎所謂﹕一過之再過之﹐則爲墟矣者。故西城菜圃最多﹐菘韭連畦﹐固畫棟雕甍之變相也。

雙塔寺之西﹐頭條胡同西口外有井﹐上豎碑二﹐一大書刻曰﹕明大學士範文忠公殉節處﹔一書明史本傳。額題爲碑陰而實非陰。書法學六朝﹐有龍門造像筆意﹐乃如冠九按察﹝山﹞所書。蓋本之《日下舊聞》﹐此爲吳橋範質公先生遺迹也。冠九先生﹐滿洲赫捨裏氏﹐書畫冠當代。書學北派而不獷﹐參南派而不怯。使包愼伯見之﹐定當把臂入林。徳研香太守﹑錫厚庵都護皆所不及。畫則張仙槎一派﹐未免小有迹象﹐然得意之作亦勝羅兩峯。失偶﹐遂不娶﹐無子。余曾謁公於長蘆都轉署臥室之中﹐素帳﹑蒲團﹑木魚﹑梵笑﹐壁上自書一聯云﹕到什麼地位說什麼話﹔當一日和尙撞一日鐘。居然僧捨也。

旗人能書畫者﹐如黑石夫﹝葛﹞﹑赫澹士﹝奕﹞﹑莽卓然﹝鵠立﹞﹑髙且園﹝其佩﹞﹑李齋﹝世倬﹞﹑唐毓東﹝岱﹞見《畫徵錄》。音聞遠﹝布﹞﹑圖牧山﹝淸格﹞見《板橋集》。曹子淸﹝寅﹞見《揚州畫舫錄》。鄂剛烈﹝容安﹞見《春融堂隨筆》。此外﹐若阿少宰﹝爾稗﹞﹑傅凱亭﹝雯﹞及甘道淵﹝運源﹞﹑瑛夢禪﹝寶﹞﹑博問亭﹝爾都﹞﹑果益亭﹝齊斯歡﹞﹑玉次山﹝輅﹞﹑鄂虛谷﹝云布﹞﹑徳敬庵﹝敏﹞亦皆錚錚有聲。且園﹑齋﹑凱亭﹑夢禪迹最多﹐然皆指畫。余見夢禪爲英煦齋協揆畫扇十二﹐全用筆畫﹐不減文衡山﹐勝指畫甚遠﹐始知平日皆應酬之作耳。李齋筆墨未脫俗﹐而名反出三家上﹐何也﹖毓東贗迹最多﹐其眞迹則取法麓臺﹐而澤以宋人也。赫澹士畫﹐余見山水一冊。張浦山所稱「山嵐秀發﹐艸木華滋」者﹐信然。音聞遠書學柳﹐余見《蘭亭跋》兩行。鄂剛烈余見一扇﹐則得天法也。博問亭書﹐《崇效寺靑松紅杏圖》中有其詩﹐書法神似香光。甘嘯巖余見隸宇一幅﹐是傅靑主一派。若鄂虛谷﹑果益亭﹑玉次山書﹐世皆有之。鄂專學閣帖﹐果學松雪﹐玉學香光﹐皆有名。若《墨香居畫識》所記之西蜜揚阿﹑噶祿辰﹑於紫亭﹐猶未見其迹也。今將書畫家之可考者﹐略載其槪。

髙其佩﹐字韋之﹐號且園﹐遼陽人。善指頭畫﹐人物﹑花木﹑魚龍﹑鳥獸﹐天姿超邁﹐奇情異趣。信手而得﹐四方重之。余嘗見扇上筆畫散仙數種尢妙﹐有如黃初平叱石成羊﹐作亂石一攢。或已成羊而起立者﹐或將起而未起者﹐或半成而未離爲石者。神采熠熠﹐風趣橫生。他如龍虎等﹐亦各極其態。世人祗稱其指墨﹐而不知筆畫之佳也。

圖淸格﹐字牧山﹐滿洲人。以艸書法寫菊花﹐蓋不屑隨人步趨﹐而能自辟一徑者也。官大同府太守﹐親喪廬墓﹐築丙捨於西山﹐孝行可風。

鄭板橋詩云﹕我訪圖牧山﹐步出沙窩門。擁腫百本樹﹐斷續千丈垣。野廟包其中﹐蹣跚僧灌園。僮奴數十家﹐雞犬自成村。靑鞋踏曉露﹐小閣延朝暾。烹茶亦已熟﹐洗盞猶細捫。平生書畫意﹐絕口不一言。又詩云﹕昔余老友音五哥﹐書字峭崛含阿那。筆鋒下插九地裂﹐精气上與雲霄摩。陶顏鑄柳近歐薛﹐排黃鑠蔡淩顚坡。時時作艸恣怪變﹐江翻龍怒魚騰梭。與余飲酒意靜重﹐討論人物無偏頗。眾人皆言酒失大﹐余執不信嗔爲訛。大致蕭蕭足風範﹐細端瑣碎寧非苛。鄕裏小兒得暴志﹐好論世家談甲科。音生不顧輒嚏唾﹐至親戚屬相矛戈。逾老逾窮逾怫郁﹐屢顚屢僕成蹉跎。革去秀才充騎卒﹐老兵健校相遮羅。羣呼先生拜於地﹐盆酒大肉排靑莎。音生瞪目大歡笑﹐狂鯨一吸空幹波。醉來索筆索紙墨﹐一揮百幅成江河。羣爭眾奪若拱璧﹐無知反得珍愛多。昨遇老兵劇窮餓﹐頗以賣字溫釜鍋。談及音生舊時事﹐頓足涕淚雙滂沱。天與人才好花樣﹐如此行狀應不磨。

西蜜揚阿﹐字文暉﹐滿洲正紅旗人。官協鎭杭州兼統領水師副將。工指頭畫﹐山水蒼渾有气勢﹐雜卉尢佳﹐奇情逸趣﹐信手而得。髙且園侍郎後一人而已。

黑壽亦髙尙不仕﹐樂與江浙文士遊﹐人稱滿洲髙士。善畫﹐山水學董文敏。又有赫奕﹐號澹士﹐山水宗法元人而獨開生面。峯巒渾厚﹐艸木華滋﹐迥異時流﹐豪傑士也。官大司空﹝按﹕澹士﹐乃大學士希福孫﹞。

噶辰祿﹐滿洲人﹐官牛錄。工畫蟹﹐艸泥郭索﹐備極生趣。尢精律呂﹐喜古樂。操琴鼓瑟﹐雅歌投壺﹐頗有儒將風流。

於宗瑛﹐字英玉﹐號紫亭﹐漢軍鑲紅旗人。襄勤公之孫。乾隆甲戌進士﹐官江南監察禦史。性簡淡﹐不趨榮利﹐所在掃地焚香﹐似韋左司之爲人。工詩文﹐著有《來鶴堂集》﹐隨園主人嘗采其佳句入詩話中。書學顏平原﹐參以蘇﹑米兩家﹐極蒼古渾厚之致。山水得淸三昧﹐間作寫意﹐人物及花卉﹑禽虫﹐皆有天趣。

甘運源﹐字道淵﹐號嘯巖﹐又自稱我道人﹐籍隸正藍旗。性喜讀書﹐恂恂儒雅﹐忄亢爽有志節。善詩古文詞﹐工行楷書。而於模山範水﹐尢出宿慧﹐落筆便秀逸有致。生平遊歷﹐幾半天下﹐再入蜀﹐畱西域者四年。所著有《長江萬里集》《西域集》。母張太恭人﹐博學工詩﹐人謂嘯巖之學﹐其淵源蓋出母氏云。

嘯巖少隨父司馬公遊川﹑楚﹑滇﹑黔﹐西至衛藏。故詩體渾厚遒勁﹐有唐人風味。爲劉海峯弟子﹐海峯甚賞識之。先生旣屢不中﹐益放浪形骸﹐日酣飲酒肆中。遇輿夫販負皆招與飲曰﹕近日公卿﹐皆若輩儕輩耳﹐余有何區別焉。故人多忌之﹐晚年始仕爲英徳縣象岡司巡檢。福文襄王聞其善繪事﹐欲招致之。命韓桂ぎ司寇爲介紹﹐先生復書曰﹕某𨿽不肖﹐豈可以筆墨爲羔雁也。卒不赴召﹐其耿介也若此。

瑛寶字夢禪﹐號問庵。大學士永公諱貴之長嗣﹐以疾辭蔭。曾一官筆帖式﹐旋罷去。閉門卻掃﹐惟以詩歌自娛。工畫山水﹐尢精指墨﹐張船山太守在都時極推服之。余昨見其巨冊十二葉﹐山水﹑花鳥﹑果品﹐悉以簡貴勝人﹐題識頗自矜許。髙且園侍郎後﹐當首屈一指。

夢禪居士﹐永相公子也。其兄伊江阿任巡撫﹐一門赫奕。而居士隱居不仕﹐有倪髙士之風。善繪事﹐摹倪髙士而酷似之。書法俊逸可喜﹐尢善指頭畫﹐識者以爲髙且園侍郎後一人而已。

夢禪老境愈貧﹐字似劉石庵﹐畫逼古人﹐不肯輕著墨。歲暮﹐負米債無償﹐家人促其作書畫﹐零星鬻之﹐得者比兼金雲。

徳敏字敬庵﹐先福中丞之兄﹐未仕。明福﹐字閭山﹐明學士之兄﹐官甘肅同知。世皆不知其工畫能詩。法梧門藏敬庵畫扇﹑閭山《蘭山圖》﹐皆可寶愛。

慶蕉園保﹐滿洲人﹐雅望素隆。工畫花卉﹐尢善畫蝴蝶。官江蘇方伯時﹐嘗於九日登元妙觀彌羅閣。指寫巨蝶於白玉蟾側﹐觀者如堵。生動活潑﹐如羅浮仙蝶﹐栩栩欲飛。陳雲伯曾題其紈扇一詩。

副都統朱涵齋倫翰﹐康熙壬辰武進士。年四歲時﹐以煤塗壁﹐肖人鬼鳥獸狀﹐見者驚詫。一日攀煤車取煤﹐壓傷右手。中指治痊﹐則此甲獨厚而銳﹐有微凹﹐能容墨﹐遂以指代筆。

伊福納﹐滿洲輝發納刺氏﹐字云五。有抑堂詩云﹕故友音布﹐字聞遠﹐又自號雙峯居士。工書﹐嗜酒。往往不與人書﹐其所善𨿽弗請亦與也。以故多所不合﹐竟以諸生老。板橋鄭燮爲長歌以哀之﹐詞旨悲愴。余深槪夫故舊之淪亡也﹐爲作是歌云﹕吾鄕書法雙峯豪﹐藏帖千本如屋髙。摩娑寢食四十載﹐熔鑄昔哲神囂囂。平生愛友兼愛酒﹐酒酣始肯揮霜毫。筆圓墨潤腕肘活﹐往往如運庖丁刀。楷書端莊雜流麗﹐九華春殿金環搖。艸書怪變莫方物﹐規矩巧隨風雨交。云垂海立露蛟蜃﹐巨石大木趨波濤。觀者屏息不得語﹐甬道九絕神兵鏖。然卻立更呼酒﹐紙上餘力猶騰跳。長安城中貴介子﹐髙車大馬行相邀。等閒隻字未易得﹐笑謂爾輩非吾曹。琳宮梵宇偶獨往﹐要尋殘碣窺前朝。沙彌衲子喜一至﹐爭煎佳茗沽春醪。解衣盤礡數十紙﹐戲拍僧頂聽空瓢。晚遊西園好老友﹐葛衣竹杖從逍遙。西園賓客多雋雅﹐一一心折同下僚。相賞獨有板橋鄭﹐酒場棋墅恆連鑣。歌呼爾汝任所適﹐非云名士矜髙標。板橋作字自奇古﹐畫被畫破多吳綃。章艸篆籀隨手掇﹐懶同時輩爲推敲。喜共雙峯遇都下﹐韓陵片石尊瓊瑤。戲鴻雲海亙傾倒﹐家雞野鶩由詆嘲。卽今雙峯墓木拱﹐荒原冷落迷蓬蒿。猶復長歌致深慨﹐淒音激越兼風騷。寄我一篇寒月夕﹐燭花如豆熒虛寮。命兒細讀再三聽﹐涔涔老淚垂靑袍。獨鶴無聲斗杓轉﹐百靈下集云旗飄。懷人感舊渺何極﹐有酒難向霜空澆。嗟乎﹗雙峯已矣板橋遠﹐使我白髮空蕭蕭。

旗人能書畫者多有之﹐論書畫之書則不多見。乙未仲春﹐偶於大隆福寺故書堆中﹐得《畫學心法》二卷﹐爲滿洲布顏圖﹐字竹蹊所著。布官綏遠城副都統。此書乃與其弟子戴徳乾問答而作者。書中論畫極有精義﹐自序用筆頗近《南華》﹐今錄之云﹕或問山水畫學何由而好也﹖曰﹕吾不知其然而然也﹐似有所不能已者也。竊思吾之所不能已者﹐殆有所偏僻而溺焉。蓋人之性鮮得中﹐必有所偏﹐好人之所好﹐人皆知之。有博奕而好焉﹔有玩物而好焉﹔有服飾而好焉﹔有珍味而好焉﹔未聞有山水而好焉者。夫山水之間﹐冷塢荒陬﹐棘籬茅舍﹐而居之者淡然﹐而視之者渺然﹐人之所必不好者﹐而吾獨溺之。是吾之所溺﹐不溺人之所溺﹐而溺人之所不溺。此問者之大惑不解者也。不獨問者惑而不解。而吾亦無以自解也。豈其爲名乎﹖而身膺顯爵﹐虛譽無所取。豈其爲利乎﹖而體腹充饒﹐衣食無所仰。豈其爲人乎﹖而繪事末技﹐於人無所重。豈其爲己乎﹖而墨沈淋漓﹐於身有所勞。旣不爲名﹐又不爲利﹐且不重於人﹐反勞於己﹐而吾乃孜孜於斯﹐屹屹於斯﹐𨿽髦末而筆走不輟﹐吾眞無以自解也。此吾之所謂﹐不知其然而然者也。顧不知其然而然之中﹐必有然其然之據。吾試思之﹐其先天之葆光乎﹖光葆於中而闡發於外﹐嗜好隨機而發。不發於彼﹐而發於此﹐亦先天之蘊用﹐有不可測者也。詎非性之所分而情之所鐘乎﹖吾故謂有所不能已者也。其所謂不能已者﹐非獨此好然也。大凡嗜好皆有所不能已者。若以此好誚彼好﹐以彼好誚此好﹐皆過矣。蓋此好卽彼好也﹐彼好卽此好也。固一好也﹐又何歧異於其間哉﹗第彼好之所不能已者﹐吾未始知之。而此好之所不能已者﹐吾知之矣。吾知其能曠﹑能逸﹑能遠﹑能大﹑能悠﹑能久﹑能安﹑能樂﹐吾少時慕之﹐壯時好之﹐老則溺之。少時如立洪崖而觀滄溟﹐壯時如臥蘧廬而夢華胥﹐皆在可已不可已之間﹐悉爲已陳之芻狗。今老矣﹐方如登堂而觀鐘鼓﹐欲罷不能矣。吾之作畫也﹐窗也﹑幾也﹑香也﹑茗也﹑筆也﹑墨也﹑手也﹑指也﹐種種於前皆物象也。迨至凝神構思﹐則心存六合之表﹐卽忘象焉﹐眾物不復見矣。迨至舒扌宛揮豪﹐神遊大始之初﹐卽忘形焉﹐手指不復見矣。形旣忘矣﹐則山川與我交相忘矣。山卽我也﹐我卽山也。惝乎恍乎﹐則入冥之門矣。冥之中無物無我﹐不障不礙﹐熙熙默默而宇泰定焉。天光發焉﹐喜悅生焉﹐乃極樂處也。捨此極樂﹐吾將安往﹖故吾所謂不能已者也。知吾之所不能已者﹐其門人時乘乎﹖是爲序。時乾隆十一年歲次丙寅嘉平月﹐竹蹊布顏圖自敍於綏遠城衙署之西圃。此書論畫頗有精語﹐如謂墨有黑白﹑濃淡﹑幹濕﹑六彩﹐古人所未道也。

梧門先生《西涯考》謂﹕西涯之居在李廣橋。其在李閣老胡同者﹐乃李賢之賜第﹐斥《淥水亭雜識》爲誤。按﹕李文正賜第爲耿定向贖還﹐攺爲李公祠。見於《帝京景物略》﹐不得以爲無據。梧門急欲爲西涯作證﹐遂不復深考耳。今李閣老胡同祠尙在。

鄭親王邸﹐在大木廠。按﹕始封之王爲太祖派下開國元勛﹐武功卓著。載在國史宗室王公傳。其後裔出人最多最著者﹐簡獻親王徳沛也。王未襲封日﹐曾官侍郎﹐開府兩江。以理學聞天下﹐與陳榕門先生並稱。榕門先生有致王書﹐傾倒甚至。袁隨園爲王表墓﹐詳其行實﹐見本集。大抵其品行學業﹐殊近許文正也。王曾著《周易補注》《實踐錄》二書﹐今不易見。余曾從友人處借得易注﹐今爲錄其序云﹕或有問於余曰﹕子以圖言《易》﹐果足以盡《易》耶﹖予曰﹕曷爲其言之易也。圖以統《易》之蘊﹐《易》以發圖之藏﹐二者互相爲用﹐不容偏廢也。曰﹕若是子解圖﹐曷可不注《易》也。余曰﹕余安敢注《易》耶﹗古之注者﹐無慮數百家﹐有注疏辟其蠶叢﹔有傳義達其康莊﹐而復有我聖祖折衷以一其途軌﹐同文化洽﹐中天經緯﹐粲然釐然﹐嗚呼盡矣。何煩更贊一辭耶﹗曰﹕子不有注﹐何以盡圖耶﹗余唯唯。因憶余少嬰痼疾﹐數十年中懸揭圖像﹐指陳卦畫。翻閱古人諸舊說﹐諦審而酌從其一。偶有會合﹐輒取學官今文讀本﹐字櫛句比﹐訓前詁後﹐不敢彊圖以合經﹐亦不敢蔑經以叛圖﹐要以求盡其意而已。歲月旣多﹐約齊其頁﹐定爲十有一卷。然性復淺鈍﹐不能如王﹑孔﹑程﹑朱諸體例之繁而稱﹐簡而該也。題曰﹕《補注》﹐補讀本之未盡云爾。曰﹕注﹐必待子補之而後盡耶﹗余曰﹕《易》義之無盡﹐以鉆研而不厭。古人余未盡之解﹐賴後人有必盡之心﹐余顧不以未達之詞罔意﹐不以未安之解誣經。亦惟求盡其不能盡者而已。曰﹕子何以云輯耶﹖余曰﹕眾說錯出﹐各有能盡者。或博采其說﹐或引伸其旨。如出五等之瑞玉﹐輯而得其合也。余第輯古人以補古人﹐究非以自盡也。曰﹕曷不明著古人之得失而盡論之﹖余曰﹕徵引雜而正義晦﹐辧駁紛而羣疑起﹐烏在其能盡也。詩言衮職不美其無闕﹐而美其能補﹐又不云乎詞之輯矣。余方懼和洽之未能﹐而令紛雜耶﹗又以識余輯而補者之意無盡也。曰﹕請從子之補注求子之圖解。庶有得於不彊圖合經﹐不蔑經叛圖之旨﹐盡其亙相爲用之妙可乎﹖余不獲辭。爰出而梓之﹐將以補圖解之未盡﹐非以盡《易》也。乾隆六年冬十有二月﹐宗室濟齋徳沛書。此書中屯卦爻詞﹐盤桓利居貞解。盤爲大石﹐桓爲大柱﹐盤桓乃柱石之義﹐故利建侯﹐其說頗新。王又有方圓二圖解﹐則未之見。

鄭府宗室﹐近代有竹坡侍郎﹝寶廷﹞﹐喜吟詠﹐好山澤遊。家故貧而交接寒峻﹐隨手資助﹐無少吝。立朝直言極諫﹐奏疏傳誦於四方。官禮部侍郎時﹐上疏諄諄以人才爲慮。《請整頓八旗人才疏》云﹕近年八旗文風未見﹐大遜於前。何以消乏如此﹖推原其故﹕一由於官學廢弛﹐教育無法。𨿽不乏讀書應試之人﹐而專攻舉業﹐所學非所用。一由於開捐以來﹐進身太易。捐一筆帖式﹐謀入檔房。但能奔走攀援﹐𨿽目僅識丁﹐不十年卽可富貴。縱有聰明可造之才﹐沾染陋習﹐亦漸於輕浮卑佞。故有謂檔房爲汨人之淵﹐語𨿽近激﹐非過論也。今欲培八旗人材﹐必自整頓官學與筆帖式始。官學前已有旨交議﹐至筆帖式尢不可緩之圖。八旗就此途者﹐較他途爲尢多﹐必當亟加整頓。整頓如何﹖惟教之習例而已。查考試筆帖式﹐定制極嚴。今則槍替傳遞﹐無獘不有﹐淸理非易。近來堂官視筆帖式如吏役﹐往往不暇整頓。卽有心整頓﹐亦不過嚴察考勤簿冊。就令筆帖式日日到署﹐迎送堂官。所習仍奔走伺候﹐於公事何益乎﹖是疏於八旗人材﹐頗中要﹐惜其未行也。又有《請嚴申京察舊章疏》云﹕近年風气﹐日壞一日。每屆京察﹐堂司各官﹐上下營營﹐舉國若狂。瞻徇情面猶獘之輕者﹐賄賂潛行恐亦未必無之。不論才守﹐不論資格﹐並不論例案﹐不論文理。所保非貴近子弟﹐卽浮華少年。但藉當差勤奮一語﹐掩飾耳目。其實平日點派差使﹐大半由請托而來。豫爲一等地步﹐並非熟悉部務﹐實有勤勞。夫守之淸濁﹐曖昧不易知也﹔才之眞僞﹐倉卒不易見也。而資格之淺深﹐例案之生熟﹐文理之明昧﹐易知﹑易見也。居今之世﹐內外大臣求才守兼優者﹐能有幾人﹖何況司員。今之所謂才者﹐不過奔走勤﹐應對捷耳。若此者何足爲才﹖且每無守﹐習俗移人﹐人才難得。漢司員例案文理尙不至不諳﹐而气節操守未必盡能剛正。滿司員則例案未必盡明﹐文理或至不通。守淸尙許有人﹐才長殊不易覯。方今滿漢司員中﹐求才守俱平者﹐已未能多得。又何論兼優乎﹖二疏原稿過長﹐節錄之。侍郎少曾讀書西山靈光寺。十三而工詩﹐通籍後詩益工。放達不拘小節﹐卒以是罷官。晚乃自悔所爲﹐折節入理學。著書名《庭聞憶略》﹐多見道語。詩集亦手定﹐名《偶齋詩集》。

八旗人才﹐國初最盛。乾嘉而後﹐已少遜矣﹐今尢寥寥。餘思輯刻八旗人著述﹐曾記書目一紙﹐以無力而輟。後見《八旗通誌書目》與此互有詳略。今錄之如左﹐《通誌》所載﹐亦不復補入﹐所以存蓋闕之義。

《周易補注》﹝簡獻親王﹞《方圓二圖解》一卷﹝同上﹞《律呂元音》四卷﹝禮恭親王﹞《合訂刪補大易集義粹言》�捲﹝性徳﹞《禮記陳氏集說補正》�捲﹝同上﹞《原易》三卷﹝李鍇﹞《詩解頤》﹝同上﹞《春秋通義》十八卷﹝同上﹞《讀易匯參》﹝和瑛﹞《易貫近思錄》﹝同上﹞《讀易擬言內外編》﹝同上﹞《毛詩多識》﹝多隆阿﹞《論語注商》﹝樊封﹞《讀孟稽疑》﹝同上﹞《易學答問》﹝彊謙﹞《尙書持平》﹝寶廷﹞《禹貢注》﹝伯鉞﹞

以上經部。

《嘯亭雜錄》十卷﹑《續錄》十卷﹝禮親王昭連﹞《通鑑本末紀要》﹝蔡毓榮﹞《史遷句解》﹝吳興柞﹞《粵東輿圖》﹝同上﹞《通鑑參注》﹝範承勛﹞《雞足山誌》﹝同上﹞《文廟從祀先賢考》﹝郎廷極﹞《旗軍志》﹝金徳純﹞《治河方略》十二卷﹝靳輔﹞《式古堂書畫匯考》七十�捲﹝卞永譽﹞《匯艸辧疑》﹝馬雄鎭﹞《尙史》李鍇《滇南新語》張氵宏《靳文襄奏疏》﹝靳輔﹞《趙淸獻奏疏》﹝趙良臣﹞《撫豫宣化錄》﹝田文鏡﹞《撫虔奏疏》﹝佟國器﹞《靖海紀事》﹝施瑯﹞《西域聞見錄》﹝七十一﹞《番社采風圖》﹝六十七﹞《異域錄》﹝圖理琛﹞《黑龍江外紀》﹝西淸﹞《吉林外紀》﹝薩英額﹞《黔南紀略》三十二卷﹝愛必達﹞《西徵紀略》﹝孫紹昌﹞

《撫苗錄》﹝鄂海﹞《西淸載筆錄》﹝介福﹞《張襄壯奏疏》﹝張勇﹞《槐廳載筆》﹝法式善﹞《淸祕述聞》﹝同上﹞《成均備遺錄》﹝同上﹞《衛藏通誌》﹝和琳﹞《滿洲四禮考》﹝索寧安﹞《除邪紀略》﹝百齡﹞《行水金鑑》一百七十五卷﹝傅宏澤﹞《李文正公年譜》﹝法式善﹞《畫學心法》二卷﹝布顏圖﹞《一得錄》﹝榮沛﹞《召對粗語》一卷《居官切要》一卷﹝先福﹞《西招圖略》四卷﹝松筠﹞《古品節錄》﹝同上﹞《河工器具圖說》三卷﹝麟慶﹞《牧令要訣》一卷﹝璧昌﹞《瀚海雪山遊覽志》﹝佛龍武﹞《城西古迹考》﹝廷玉﹞《西寧秉節錄》﹝東純﹞《那文毅奏疏》﹝那彥成﹞《初使太西記》二卷﹝志剛﹞《乘槎筆記》二卷﹝斌椿﹞《明刑管見》一卷﹑《西行日記》一卷﹝海霈﹞《蜀軺記程》一卷﹝文祥﹞《南北朝朔閏表》﹝恩華﹞《金貞銅印題詞》﹝錫縝﹞《於淸端公政書》﹝於成龍﹞《蒙古世系表》﹝盛昱﹞

上史部。

《實踐錄》二卷﹝簡獻親王﹞《花閒堂載筆》﹝愼靖郡玉﹞《金錯膾鮮》﹝禮恭親王﹞《鷦鷯庵筆麈》一卷﹝宗室惇誠﹞《淥水亭雜識》�捲﹝性徳﹞

《隙光亭雜識》六卷﹑《續識》六卷﹝揆敍﹞《在園雜誌》十二卷﹝劉廷璣﹞

《測算刀圭》三卷﹝年希堯﹞《視學》一卷﹝同上﹞《面體比例便覽》﹝同上﹞《對數廣運》﹝同上﹞《萬數》﹝同上﹞《平立方表》﹝同上﹞

《算法纂要總綱》﹝同上﹞《太平勝算全書》﹝年羹堯﹞《思舊錄》﹝靳治荊﹞《勝飲編》﹝郎廷極﹞《集唐要法督漕奏議》﹝蔡世英﹞《話》一卷﹝佟世思﹞《耳書》一卷﹝同上﹞《割環密率捷法》四卷﹝明安圖﹞《增補合璧事類》﹝永誠﹞《亞谷叢書》﹝鮑釒﹞《稗勺》﹝同上﹞《陶廬雜錄》﹝法式善﹞《彳勺西雜記》﹝同上﹞《備遺雜錄》﹝同上﹞《西齋偶得》﹝博明﹞《鳳城雜記》﹝同上﹞《受宜堂居官說》二卷﹑《居家說》二卷﹝常安﹞《續同書》﹝福慶﹞《古鏡約編》二冊﹝和瑛﹞《鐵圍筆錄》二十四冊﹝同上﹞《二樓紀略》﹝佟賦偉﹞《定軒談粹》﹝繼昌﹞

《鴻雪因緣圖記》﹝麟慶﹞《兵武聞見錄》﹝璧昌﹞《守邊輯要》一卷﹝同上﹞《艸竹軒雜錄》﹝善泰﹞《倭文端公日記》一卷﹝倭仁﹞《��篇》一卷﹝同上﹞《紅葉山樵印譜》四卷﹝敬文﹞《鐵若筆談》四卷﹝薩保﹞

《庭聞憶略》﹝寶廷﹞《退復軒隨筆》一卷﹝錫縝﹞《五倫大義》四冊《馬氏日記》﹝鐘祺﹞

以上子部。

《稽古齋集》﹝和恭親王﹞《友竹軒詩》﹝康親王﹞《恭壽堂集》﹝鎭國公髙塞﹞《春和堂集》﹝果毅親王﹞《靜遠齋集》﹝同上﹞《奉使紀行詩集》﹝同上﹞《爾吟詩集》﹝贈簡親王﹞《玉池生稿》八卷﹑《花嶼讀書堂稿》﹝恪敏貝子蘊端﹞《鳴盛集》﹝果恭親王﹞《日課詩稿》﹝貝勒永基﹞

《花間堂集》二卷﹑《紫瓊崖詩集》二卷﹝愼靖郡王﹞《寄暢齋稿》﹝履端親王﹞《九思堂詩鈔》﹝質莊親王﹞《明善堂集》﹝怡僖親王﹞《怡情書室詩鈔》﹝睿恪親王﹞《淸修室稿》﹝鄭恭親王﹞《身云室稿》﹝睿恭親王﹞

《誠正堂稿》﹝禮恭親王﹞《瑤華詩艸》﹝貝子宏午﹞《詒晉齋集》﹝成哲親王﹞《倉龍集》﹝同上﹞《石琴室稿》﹝鄭愨親王﹞《樂循理齋集》﹝瑞�郡王﹞《行有恆堂集》﹝定郡王﹞《樂道堂集》﹝恭忠親王﹞

《萃錦吟》﹝同上﹞《������》﹝醇賢親王﹞《紫幢軒集》八卷﹝宗室文昭﹞《香嬰居士集》﹝同上﹞《白燕棲稿》﹝宗室博爾都﹞《問亭詩稿》﹝同上﹞《曉亭詩稿》﹝宗室塞爾赫﹞《主善齋詩稿》﹝宗室徳普﹞

《鶴鳴集》﹝宗室伊爾立﹞《詩瓢》﹝宗室書П﹞《石琴艸堂集》﹝宗室宏胭﹞《冷吟集》﹝宗室宏﹞《淸訓堂集》﹝宗室永敬﹞《鑑山堂詩鈔》﹝宗室永敬﹞《嵩山集》﹝宗室永敬﹞《延芬室集》﹝宗室永忠﹞

《思元齋集》﹝宗室裕瑞﹞《月山詩集》﹝宗室恆仁﹞《懋齋詩稿》﹝宗室惇敏﹞《四松堂詩集》﹝宗室惇誠﹞《選夢樓詩鈔》﹝宗室豫本﹞《不遠復齋稿》﹝宗室奕經﹞《北海集》﹝鄂藐圖﹞《範忠貞集》﹝範承謨﹞《公餘詩艸》﹝卞三元﹞《靜庵未定稿》﹝賈漢復﹞《葛莊詩鈔》﹝劉廷璣﹞

《與梅堂集》﹝佟世思﹞《撫江集》《滕王閣集》﹝蔡世英﹞《棲友堂集》﹝佟鳳彩﹞《通誌堂集》﹝性徳﹞《益式堂集》《雞肋集》﹝揆敍﹞

《世美堂詩文奏疏》﹝範承勛﹞《憂畏軒遺稿》﹝姚啟聖﹞《梅崖集》﹝李基和﹞《培風堂稿》﹝阿金﹞《式古堂集》﹝卞永譽﹞《來遠堂集》﹝卞永吉﹞《塞上集》﹝諭成龍﹞《徽音集》﹝梁儒﹞《顧文端詩節鈔》﹝顧八代﹞《課愼堂詩集》﹝李興祖﹞《獨坐軒稿》﹝齊克愼﹞《沓渚集》﹝佟釒英﹞《花雨松濤閣詩文集》﹝巢可托﹞《鏡煙山房詩集》﹝蘇良嗣﹞

《楝亭詩鈔》﹝曹寅﹞《雛鳳堂集》﹝範承烈﹞《承仁堂詩集》﹝花色﹞

《靑藹山房詩集》﹝赫奕﹞《竹圃詩艸》﹝孫川﹞《韞園遺詩》﹝髙其位﹞

《長虹齋集》﹝洪奕沔﹞《守瓶集》﹝僖同格﹞《西林全集》﹝鄂爾泰﹞

《夢堂詩稿》﹝英廉﹞《味和堂集》﹝髙其倬﹞《守素堂集》﹝蔡﹞《蘭雪堂集》﹝嶽禮﹞《夢痕齋小集》﹝佛倫﹞《檢心堂稿》﹝滿保﹞《悔翁集》﹝法海﹞《自拙堂詩艸》﹝石芳﹞《嘉樂堂詩集》﹝伊都立﹞《盤村居士稿》﹝文明﹞《於止齋詩》﹝朱蘭泰﹞《無垢詩集》﹝索泰﹞《黍谷山房集》﹝吳麟﹞《漫翁詩艸》﹝固興額﹞《綠云堂集》﹝塞爾登﹞

《香山樵集》﹝明鼐﹞《閒靑堂詩集》﹝朱淪瀚﹞《塵缶集》﹝吳孝登﹞

《倚松閣集》﹝徳齡﹞《滇南遊艸》﹝賽都﹞《通介堂詩稿》﹝徐湛恩﹞

《南堂詩集》﹝施世綸﹞《步雪堂詩集》﹝孫紹昌﹞《靜觀堂詩》﹝國璉﹞

《愼余堂詩文集》﹝何溥﹞《自鏡齋詩稿》﹝占鰲﹞《竹園詩集》﹝張廷弼﹞《春暉堂詩鈔》﹝張廷枚﹞《拳石齋詩文集》﹝達禮﹞《桐軒集》﹝誇岱﹞《近靑堂詩集》﹝卓爾堪﹞《淡如齋稿》﹝鄧住﹞《友蓮堂集》﹝佛喜﹞《劃沙集》﹝訥爾朴﹞《冷月山堂詩》﹝珠亮﹞《樂賢堂學吟小艸》﹝舒淸額﹞《千頃齋詩稿》﹝黃徳溥﹞《紅葉村詩稿》﹝同上﹞《城南集》《餘生艸》《蘭言小艸》《北徵紀事詩》《��師古堂詩》﹝卞之鑰﹞《綠雪書屋詩艸》﹝額勒洪﹞《宜園集》《溯源堂集》﹝賽音布﹞《書鞭小艸》﹝慶復﹞《印月齋詩集》﹝伊爾謹﹞《爾爾齋詩艸》﹝佟鉞﹞《偶然集》﹝徐琨﹞《以約堂焚余槁》﹝嵩壽﹞《澹寧齋詩鈔》﹝和明﹞《兆園集》﹝貴昌﹞《補履齋詩集》﹝蘇章阿﹞《玉汝堂集》﹝西成﹞《野園詩集》﹝介福﹞《畱都集》《關中紀行艸》《采江小艸》《退思齋集》﹝同上﹞《徳蔭堂集》﹝阿克惇﹞《尹文端公文集》﹝尹繼善﹞《虛亭遺稿》﹝鄂容安﹞《大谷山堂集》﹝夢麟﹞《親雅堂集》﹝雙慶﹞《誤庵詩鈔》﹝卓奇圖﹞《道腴堂集》﹝鮑釒﹞《樗亭詩鈔》﹝薩哈岱﹞《陶人心語》﹝唐英﹞《鑄陶集》﹝永寧﹞《寸寸集》﹝永寧﹞《居白室集》﹝陳景元﹞《雷溪艸堂集》﹝長海﹞《自我集》﹝明泰﹞《靜廉堂詩文集》﹝顧琮﹞《云樵詩稿》﹝天保﹞《昆山詩稿》﹝懷玉﹞《聚英堂詩鈔》﹝金班﹞《積翠軒集》﹝髙述明﹞《固哉艸亭詩文集》﹝髙斌﹞《玉華堂集》﹝趙宏恩﹞《晴嵐詩艸》﹝孫紹武﹞《江湖夜雨集》﹝郎廷槐﹞《柏翠山房集》﹝峒山﹞《昆崖詩鈔》﹝吳久成﹞《坦庵遺稿》﹝關舒﹞《歸臥集》﹝金良﹞《春蕪集》﹝胡星阿﹞《西園集》﹝羅泰﹞《行園集》﹝柏格﹞《聽花樓集》﹝王敏﹞《遊外詩艸》﹝六十七﹞《臺陽雜錄》﹝同上﹞《悅雲集》﹝王以中﹞《廢村詩稿》﹝額爾登萼﹞《綠雪堂詩稿》﹝常裕﹞《楞香詩艸》﹝何貫曾﹞《樂倫堂自娛艸》﹝孫紹﹞《睫巢集》﹝李鍇﹞《深省堂集》﹝富昌﹞《國香堂詩》﹝寶善﹞《淸虛齋集》﹝鄂忻﹞《惟淸齋詩稿》﹝李釒宏﹞《澄悅堂集》﹝國梁﹞《石堂詩鈔》﹝髙書勛﹞《靜遠堂詩鈔》﹝張永貴﹞《敬齋吟稿》﹝楊師震﹞《臥云堂詩稿》﹝傅顯﹞《時齋偶存詩稿》﹝國棟﹞《桂舟遊艸》﹝王站住﹞《余廉堂集》﹝嵩山﹞《晚香堂集》﹝永亮﹞《鐘秀室詩鈔》﹝寅保﹞《受宜堂集》﹝常安﹞《枝巢詩艸》﹝圖合布﹞《來鶴堂詩鈔》﹝於宗瑛﹞《野人居稿》﹝保祿﹞《鶴亭詩鈔》﹝白衣保﹞《酌雅齋詩集》﹝福增格﹞《錦繡段詩集》﹝慶玉﹞《郵囊存略》﹝嵩貴﹞《海愚詩鈔》﹝朱孝純﹞《絢春園詩鈔》﹝慶蘭﹞《柱笏軒詩艸》﹝琨玉﹞《墨卿堂稿》﹝恆裕﹞《含溪詩艸》﹝王秉韜﹞《早閒堂詩集》﹝汪松﹞《竹巖詩鈔》﹝明新﹞《於意云何齋稿》﹝徳瑞﹞《讀易樓詩稿》﹝玉棟﹞《博虛宥詩艸》﹝博卿額﹞《嘯月堂集》﹝那霖﹞《燕市杖藜吟》﹝劉淳﹞《乘槎集》﹝全魁﹞《西南於役艸》﹝穆丹﹞《山曉堂詩集》﹝秦廷﹞《存齋詩稿》﹝盧崧﹞《塞遊小艸》﹝同上﹞《讀易山房詩》﹝成桂﹞《蕉雨山房詩》﹝趙濂﹞《亦嘯集》《亦步集》《適晉車艸》﹝孫沛﹞《抱筠亭集》﹝景文﹞《坦園初稿》《二稿》《焚余艸》﹝富森泰﹞《椿蔭堂詩存稿》﹝虔禮寶﹞

《聽匏軒詩集》﹝陳大文﹞《一枝軒偶集》﹝郭潔﹞《瞻園詩鈔》﹝托庸﹞

《挹翠軒詩》﹝福明安﹞《長大軒詩稿》﹝髙謙﹞《云軒詩稿》﹝石岱﹞

《愼余堂詩文集》﹝和溥﹞《北窗吟稿》﹝明瑞﹞《買桐軒集》﹝張氵宏﹞

《誠齋詩存》﹝髙厚﹞《多識書屋詩鈔》﹝那禪﹞《戢思堂詩鈔》﹝季宏﹞

《寄素艸堂詩艸》﹝李永標﹞《苕溪宦遊詩艸》﹝李月﹞《紅杏山莊遺稿》﹝繩武﹞《萃蘋遺稿》﹝彭振翺﹞《懷立堂詩集》﹝李方勉﹞《李村集》《滋蘭室集》《洗石山房詩鈔》﹝李方勤﹞《據鞍艸》《憑軒小艸》﹝徳昌﹞《蘭巖詩稿》﹝恭泰﹞《晴窗詩錄》﹝慶雲保﹞《香湖文存詩鈔》﹝李堯文﹞《幽棲堂吟稿》﹝奎林﹞《靜怡軒詩集》﹝毓奇﹞《習靜軒詩文集》﹝鰲圖﹞《棲碧山房文稿》《紅亭文集》﹝李徳﹞《竹軒詩艸》﹝宗福﹞《易簡齋詩鈔》﹝和瑛﹞《惟淸齋全集》《梅庵詩鈔》《淮上題襟集》﹝鐵保﹞《白山詩鈔》﹝伊福納﹞《守意龕集》﹝百齡﹞《不堪持贈吟牧子詩錄》﹝兆勛﹞《嘯崖詩存》﹝甘運源﹞《長江萬里集》《西域集》﹝同上﹞《舞蔗軒稿》﹝甘運瀚﹞《多歲堂詩集》﹝成書﹞《存素堂文集》《詩集》﹝法式善﹞《石經堂詩集》﹝玉保﹞《蘭藻堂詩集》﹝舒瞻﹞《云川詩稿》﹝顧邦英﹞《枕石齋集》﹝江松﹞《謙益堂集》﹝賈虞龍﹞《樂賢堂詩文集》﹝玉保﹞《補亭詩集》﹝觀保﹞《寄萬卷書室詩鈔》﹝世泰﹞《愼一堂詩鈔》﹝彥徳﹞《瑞橊堂詩稿》﹝托渾布﹞《精勤堂吟稿》﹝文﹞《蘊山詩集》﹝永福﹞《蘭泉詩稿》﹝福慶﹞《適園詩錄》﹝阿林保﹞《操縵堂詩稿》﹝瑞昌﹞《耐庵集》﹝伊湯安﹞《知了義齋詩集》﹝貴慶﹞《恩福堂詩鈔》《盛京賦》《卜魁城賦》﹝英和﹞《十六硯齋詩鈔》﹝瑞元﹞《棗花軒詩鈔》﹝達綸﹞《秋潭相國詩存》﹝文孚﹞《紀夢吟艸》﹝富斌﹞《抱衝齋集》﹝斌艮﹞《繩齋集》﹝蔣攸﹞《黔軺紀行集》﹝同上﹞《適齋居士集》﹝覺羅舒敏﹞《懷古田舍詩文集》﹝徐榮﹞《敬儀堂經進文稿﹑詩稿》﹝覺羅桂芳﹞《凝香室集》﹝麟慶﹞《還初堂詩鈔》﹝斌桐﹞《漚羅庵詩稿》﹝法良﹞《勉益齋偶存稿》﹝裕謙﹞《松閣詩集》﹝慶霖﹞《淸籟閣集》﹝惠敏﹞《魯齋詩存》﹝文穎﹞《求是山房遺集》﹝鄂恆﹞《薜篥吟館詩存》﹝柏俊﹞《香南居士集》﹝覺羅崇恩﹞《韻雪齋小艸》《出塞雜詠》《東使吟艸》《講園吟艸》﹝花沙納﹞《佩衡詩鈔》﹝寶﹞《朴學山房文集》﹝樊封﹞《夢香艸堂詩集》《知足知不足齋艸》﹝寶琳﹞《大小雅堂集》﹝承齡﹞《艷雪山館稿》﹝文享﹞《掃葉亭詩集》﹝來秀﹞《江上艸堂集》﹝淸瑞﹞《惜陰軒剩稿》﹝壽昌﹞《妙香館集》﹝銘嶽﹞《遊晉艸》﹝斌椿﹞《天外歸帆艸》﹝同上﹞《如舟吟館詩鈔》﹝瑞常﹞《小瑯館詩存》﹝崇實﹞《畫禪詩艸》﹝書紳﹞《報好音齋文稿》﹝廷樾﹞《仿玉局黃樓詩》﹝廷桂﹞

《惇教堂集》﹝官文﹞《怡園詩艸》﹝盛元﹞《靈石山房詩艸》﹝貴成﹞

《退復軒詩文集》﹝錫縝﹞《窺鐵生齋詩存》《希晦堂遺文》附《雜箸》﹝宗山﹞《偶齋集》﹝寶廷﹞右專集。

《飲水詞》﹝性徳﹞《詞韻正略》﹝同上﹞《楝亭詞鈔》﹝曹寅﹞《冬白堂詞》﹝佟世南﹞《冰蠶詞》﹝承齡﹞《還初堂詞》﹝斌桐﹞《窺鐵生齋詞》﹝宗山﹞《紅葉山樵詞》﹝敬文﹞右詞集。

《古文約選》﹝果毅親王﹞《據經樓詩選》﹝愼靖郡王﹞《古詩管》《唐詩管》《五朝詩管》十四冊﹝宗室文昭﹞《宸萼集》﹝同上﹞《全唐詩選》﹝性徳﹞《唐宋詩選》﹝徐炎﹞《勝國遺民詩》十二卷﹝卓爾堪﹞《熙朝雅頌集》一百三十四卷﹝鐵保﹞《白山詩介》﹝同上﹞《淮上題襟集》﹝同上﹞《二十二史文鈔》一百九卷﹝常安﹞《古文披金》二十四卷﹝同上﹞

《風雅正音》六冊﹝和瑛﹞《山莊祕課》﹝同上﹞《杜律》﹝同上﹞《多歲堂古詩存》﹝成書﹞《朋舊及見錄》﹝法式善﹞《感舊拾遺集》﹝錫縝﹞《八旗文經》﹝盛昱﹑楊鐘羲合輯﹞《斯文精萃》﹝尹繼善﹞右總集。

《素言》﹝覺羅學誠﹞《花果叢談》﹝完顏兌﹞《蘭閨寶錄》﹝惲珠﹞

《養易齋集》﹝養易齋學人宗室氏﹞《蘭軒遺稿》﹝宗室蘭軒﹞《蘊眞軒詩艸》﹝蔡婉﹞《絢春堂吟艸》﹝烏雲珠﹞《紅雪軒稿》﹝髙景芳﹞《友蓮堂合璧詩存》﹝熙春﹞《竹屋詩鈔》﹝四焉主人夢月﹞《冷齋吟初稿》﹝冰月﹞《帶綠艸堂集》﹝端靜閒人韓氏﹞《實情艸》﹝兆佳鞏年﹞《合存詩鈔》﹝思柏﹞《西園詩鈔》﹝兆佳氏﹞《如亭詩艸》﹝寧古塔瑩川﹞《子春集》﹝顧大淸﹞《漣香閣集》﹝盧淑韞﹞《紅香館集》﹝惲珠﹞《國朝閨秀正始集》《續集》﹝同上﹞《絮香詩稿》﹝齡文﹞右閨秀著作。

以上集部。

舊傳元巴顏太師第﹐在西單牌樓路西﹐有慶元樓﹑麗春樓等。此言𨿽不可考﹐然尙不相遠。以今西城﹐皆元之故也。

余家舊居﹐在西單牌樓馬尾斜街。自七世祖處士公﹝諱常喀﹞蚤世﹐先髙祖農部公始四齡﹐家業爲族人所攘。老僕鄭姓奉髙祖奔戚某家﹐爲之延師課讀﹐馴至成立。公幼慧﹐十二學成﹐十四遂爲戚家課其幼子。後學者益眾﹐名大著﹐爲蒙古公聘課其子﹐卽前卷所記貝勒單巴多爾濟也。公授徒於外﹐先髙祖母以勤儉持家﹐率僕婦鄭﹐以鍼黹佐薪水﹐恆至丙夜。先祖兄弟七人﹐皆太夫人出。方幼弱﹐夏夜一炕不能容。太夫人布席於地﹐勤女紅。一夜忽來白鼠赤睛﹐向太夫人人立而拱﹐僕婦駭絕。太夫人曰﹕鼠饑求食耳。取物飼之﹐鼠始去。後太夫人壽八十四﹐歿時恭愼公官侍郎矣。

蔣心余《三義行》云﹕克什泰﹐何堂堂。鑲藍旗人﹐贊禮郎。不讀書﹐略識字。耳內不甚知聖賢﹐性中獨自有仁義。一妻二子﹐三十餘。出入乘一馬﹐亦無婢與奴。凡其所行事﹐皆曰古丈夫。官滿當外補﹐送者來塞途。哭聲哀哀手執祛﹐古丈夫去今更無。江寧進士曰龔孫枝﹐歷仕到古州﹐官理苗同知。文士作循吏﹐才大而數奇。以事鐫級走京師﹐眷屬二十口﹐孰救寒與饑。後官爾何人﹐是爲克什泰。前官衣食我任之﹐他家飽暖吾心快。如是五六年﹐施者受者皆自然。但曰前官是好官。龔君遙遙感且嘆。及龔ヘ東昌﹐家人始團欒﹐一舟素經河幹。嗚呼古丈夫﹗死矣身在棺。是時龔奉檄﹐往督糧艘還。遲遲半載﹐龔遊長安。訪於太常街﹐孤孀漸饑寒。龔哭失聲﹐相慰勞苦。貸錢買屋奠厥居﹐釃酒頻澆趙州土。二子十餘齡﹐當延句讀師。𨿽然世稟仁義性﹐亦須偕誦聖賢詞。嗟哉﹗奇士適遇之。奇士名龔涵﹐是爲君從子。年二十二美且都﹐從君遠到長安市。涵婦翁﹐方應綸﹐丞束鹿﹐召涵婚。涵聞兩孤且廢學﹐長跽叔前流涕陳﹐願不負叔生死誼﹐涵請暫畱贅婿身﹐斷齏畫粥偕二子﹐或者師弟皆成人。叔笑且悲告邱嫂﹐孀乃擇吉延師云。嗚呼﹗三義士先後同一轍﹐誰道今人棄如土。各以酸心傾熱血﹐噫噓唏﹐請君讀我《三義行》。一死一生見交情。君不見黃金滿簇惟自固﹐轉眼兒孫啼道路。

石佛寺在劈柴胡同﹐門榜曰大石佛寺﹐元剎也。石佛尙在﹐髙逾尺﹐傳爲彌勒像﹐殊不類。乃一人坐而欹首作假寐狀。疑本非佛像﹐緇流附會爲之耳。元代供列朝禦容於此﹐其巨可知。今則小殿兩層﹐地殊逼仄﹐不知何時所攺。

劉文定公﹝綸﹞第﹐在二條胡同﹐今已無考。公淸正與劉文正公媲美﹐時稱二劉。爲相時﹐王述庵司寇以公事詣第。夜半﹐天寒甚。公呼三公子具酒脯﹐廚傳已空﹐僅得白棗數枚﹐以侑酒。在樞廷園居﹐與於文襄公同院﹐喧寂懸殊。客至﹐恆手自拂塵﹐拱客立﹐待取褥。前輩淸風﹐倜然遠矣。按昔之先正大抵如斯。我生之初﹐所聞見者﹐尙能爾爾。如杜文正歿後﹐親臨賜奠﹐其門至不容乘輿﹐上爲之降輦步入。文文忠﹝祥﹞終身不修宅﹐倭文端亦然。沈文恪﹝桂芬﹞賃屋終身。寶竹坡侍郎﹝廷﹞集中有「大雨墻頹﹐無資以葺」詩。文叔南學士﹝碩﹞官駐藏大臣﹐歸來無以給﹐朝夕窮約如寒士。大抵同治以前﹐居官者竟不知賄賂鉆營爲何事。卽偶有之﹐亦羞面見人。

大徳顯靈宮今已廢盡。惟山門之在兵馬司胡同者﹐今尙巋然﹐而石額亡矣。

明代勾闌﹐皆在東城﹐故有勾闌﹑本司之名。至本朝裁教坊﹐其地盡攺民居。卽迆南之泡子河一帶﹐所謂昔之歌舞場者﹐亦不可問。而正陽門外以西﹐則攺爲花柳之窟矣。未幾﹐西四牌樓左近﹐復變歌吹之林。始只磚塔胡同寥寥數家﹐繼則方以類聚﹐日變逾多。今則閭閻撲地﹐歌吹沸天。金張少年﹐聯騎結駟﹐揮金如土﹐殆不下汴京之瓦子勾闌也。

萬松老人塔至今無恙﹐仍在居人屋裏。又白塔寺及廣積﹝濟﹞寺今亦完。大抵西城多元代舊剎﹐𨿽僅破屋數間﹐而問其名﹐則金元遺構也。若東城則多創自勝國﹐無復古人遺迹。

恩楚湘先生﹝齡﹞宅阜城門內巡捕廳胡同。先生於嘉慶間﹐曾官江蘇常鎭道。慕隨園景物﹐歸而繞屋築園。有可靑軒﹑綠澄堂﹑澄碧山莊﹑晚翠樓﹑玉華境﹑杏雨軒﹑紅蘭舫﹑雲霞市﹑湘亭﹑罨畫窗十景﹐總名述園。吟箋歌管﹐送日忘年。收藏亦最富﹐宋元名迹極多。元夕放鐙於園﹐自撰《玉華觀鐙詞》﹐命家姬習歌之。

麻綫胡同極東道北一第﹐爲彭尙書﹝丰啟﹞故居。石老娘胡同極東道北一第﹐爲許文恪﹝乃普﹞故居。皆有山池花木之勝﹐今久易主矣。彭第尢巨麗。

鄂文端公第﹐在帥府胡同﹐卽明武宗威武大將軍府也﹐今已廢。按﹕文端相業﹐在本朝要爲巨擘。後來惟阿文成﹑曾文正差堪繼武。而公之《示滇南士子文》與文正之《示直隸士子文》亦可並美﹐其所學具見於此。善學者正可卽二文以得學之指歸。二文﹐正﹑續《經世文編》皆已收采。今欲學者觀其會通﹐故節錄其大槪而並列之。鄂文云﹕讀書之法﹐經爲主﹐史副之。四書本經﹑孝經﹐此童而習之者。外此則先之以五經﹐其次如《左傳》之淹博﹐《公》《谷》之精微﹐《儀禮》之謹嚴﹐《周禮》之廣大﹐《爾雅》之辧析毫芒﹐大至無外而細入無間。此十三經者﹐闕其一卽如手足之不備﹐而不可以成人者也。至於史﹐則先《史記》﹐次《前漢書》﹐次《後漢書》﹐此三史者﹐亦闕一不可。讀《本紀》可以知一代興亡盛衰之由﹔讀《年表》《世家》可以知大臣創業立功之所自﹔讀《列傳》可以知人臣邪正公私﹐卽以關系國家得失利害之分。讀《忠孝》《節義》《隱逸》《儒林》《文學》《方伎》等傳﹐可以知各成其徳﹐各精其業﹐以各造其極﹐而得其或顯當時﹐或傳後世之故。讀《匈奴》《大宛》《南夷》《西域》諸傳﹐可以知安內攘外﹐柔遠綏邊﹐恩威各得之用。讀《天官》《歷律》《五行》諸書志﹐可以觀天﹐而並可以知天人相感之原。讀《河渠》《地理》《溝洫》《郡國》諸誌書﹐可以察地﹐而並可以知險要之機。讀《禮樂》《郊祀》《儀衛》《輿服》等書志﹐可以知典禮掌故之因革﹐而有所參訂。讀《藝文》《經籍》等志﹐可以知七略﹑九種﹑四部﹑六庫之源流﹐而有所考稽。讀《平準》《食貨》諸書志﹐可以知出入﹑取予﹑制節﹑謹度之大要﹐而有所規鑑。讀《刑法》《兵營》等志﹐可以知賞罰﹑徵伐﹑懲惡﹑勸善﹑討罪﹑立功之大法﹐而有所折衷﹐此讀史之大要也。且善讀史者﹐不僅以史視史﹐凡詔﹑誥﹑奏﹑疏﹑檄﹑諭﹑論﹑策之屬﹐文之祖也。樂﹑章﹑歌﹑詞之屬﹐樂府﹑詩歌之祖也。屈原﹑賈誼﹑司馬相如﹑揚雄等傳所載騷賦之屬﹐詞賦之祖也。故熟於三史﹐則文人﹑詩人﹑騷人一齊俯首矣。況不止三史乎﹖必待讀經卽畢而後讀史﹐則史學太遲。惟讀《左傳》而以《史記》副之﹐讀《公羊》《谷梁》《儀禮》《周官》《爾雅》而以前﹑後兩漢書副之。十三經與三史旣讀﹐此外如《家語》《國語》《國策》《離騷》《文選》﹑老﹑莊﹑荀﹑列﹑管﹑韓以及漢﹑唐﹑宋﹑元人之文集﹐與《三國誌》《晉書》以下諸史﹐參讀參看﹐擇其尢精粹者讀之。其餘則分日記覽﹐天資絕人﹐過目成誦者﹐覽卽是讀其不及者﹐原不能盡讀﹐博覽﹑彊記。有十三經三史爲之根本﹐餘皆一以貫之。讀固爲要﹐看亦有功。必欲汝曹全讀﹐非人情不可彊也。經莊重﹐史閒雅。莊重者難讀﹐閒雅者易讀。讀經以淑性﹐讀史以陶情。朝經暮史﹐參錯互讀﹐則有體有用﹐內外兼該。相濟而不相妨﹐相資而不相紊。然後反求其本﹐而約之於至一之地﹐則本之身﹐錯之世﹐無所往而不當。出之言﹐爲經術之言﹔行之事﹐爲經濟之事﹔建之功業﹐爲經天緯地之功業。曾文云﹕爲學之術有四﹐曰義理﹔曰考據﹔曰詞章﹔曰經濟。義理者﹐在孔門爲徳行之科﹐今世目爲宋學者是也。考據者﹐在孔門爲文學之科﹐今世目爲漢學者也。詞章者﹐在孔門爲言語之科﹐從古藝文及今世制藝詩賦皆是也。經濟者﹐在孔門爲政事之科﹐前代典禮政書及當世掌故皆是也。人之才智﹐上哲少而中下多。有生又不過數十寒暑﹐勢不能求此四術徧觀而盡取之。是以君子貴愼其所擇﹐而先其所急擇。其切於吾身心﹐不可造次離者﹐則莫急於義理之學。凡人身所自具者﹐有耳目﹑口體﹑心思﹔日接於吾前者﹐有父子﹑兄弟﹑夫婦﹔稍遠者﹐有君臣﹐有朋友。爲義理之學者﹐蓋將使耳目﹑口體﹑心思各敬其職﹐而五倫各盡其分。又將推以及物﹐使凡民皆有以善其身﹐而無憾於倫紀。夫使舉世皆無憾於倫紀﹐𨿽唐虞之盛﹐有不能逮。苟通義理之學﹐而經濟該乎其中矣。程朱諸子﹐遺書具在。曷嘗捨末言本﹐遺新民而專事明徳。觀其雅言﹐推闡反復而不厭者。大抵不外立志以植基﹐居敬以養徳﹐窮理以致知﹐克己以力行﹐成物以致用。義理與經濟初無兩術之可分﹐特其施功之序﹐詳於體而略於用耳。今與直隸多士﹐約以義理之學爲先。以立志爲本﹐取鄕先達楊﹑趙﹑鹿﹑孫諸君子者爲之表。彼能堅苦困餓﹐堅忍以成業﹐而吾何爲不能﹖彼能置窮通﹑榮辱﹑禍福﹑死生於度外﹐而吾何爲不能﹖彼能以功績稱當時﹐教澤牖後世﹐吾何爲不能﹖洗除舊日ㄙ昧卑污之見﹐矯然直趨廣大光明之域。視人世之浮榮微利﹐若蠅蚋之觸於目而不畱。不憂所如不偶﹐而憂節槪之少貶。不恥凍餒在室﹐而恥徳不被於生民。志之所向﹐金石爲開﹐誰能禦之。志旣定矣﹐然後取程朱所謂居敬窮理﹐力行成物云者。精研而實體之﹐然後求先儒所謂考據者。使吾之所見﹐證諸古制而不謬。然後求所謂詞章者﹐使吾之所獲達諸筆札而不差。擇一術以堅持﹐而他術固未敢竟廢也。其或多士之中﹐質性所近﹐師友所漸。有偏於考據之學﹐有偏於詞章之學﹐亦不必遽易前轍﹐卽二途皆可入聖人之道。其文﹕經史百家﹐其業﹕學問思辧﹐其事﹕則始於修身﹐終於濟世。百川異派﹐何必同哉﹗同達於海而已矣。若夫風气無常﹐隨人事爲變遷。有一二人好學﹐則數輩皆思力追先哲﹔有一二人好仁﹐則數輩皆思康濟斯民。倡者啟其緒﹐和者衍其波。倡者可傳諸同志﹐和者又可袒諸無窮。倡者如有本之泉﹐放乎川瀆。和者如支河溝澮﹐交匯旁流。先覺後覺﹐亙相勸誘﹐譬之大水小水﹐亙相灌注。以直隸之士風﹐誠得有志者導夫先路。不過數年﹐必有體用兼備之才﹐彬蔚而四出﹐泉湧而云興。二文各有門徑﹐鄂文乃國初諸老爲學之法﹐曾文則姚惜抱傳授﹐善學者正可合而觀其會通。昔金相徒克坦鎰著《學之急》《道之要》二篇﹐金人至刻石學宮﹐而其文不傳﹐此二文或可方駕乎。

祖大壽故居﹐在祖家街﹐今攺爲正黃旗官學。其屋全是舊制﹐聽事﹑正寢﹑兩廂﹑別院﹐一一俱在。屋中裝飾皆存﹐昔制足令觀者興故家喬木之思。

一畝園﹐在大丞相胡同﹐先師榮吉甫先生﹝棣﹞曾居之。先生漢軍人﹐姓劉氏。居家無恆產﹐性耿介﹐不妄取予。尢工詩古文﹐以優行生屢試不中﹐第授經糊口。曾一入楊子和學使﹝霽﹞幕﹐一言不合﹐攜一童子徑歸﹐視萬里猶戶庭。身後遺詩一卷﹐門人刊之。志克庵先生爲之序云﹕吉甫榮先生爲予同學友﹐家無恆產﹐而性耿介﹐不妄取予。務舉子業﹐尢好古文辭。以太學優生屢試不售﹐益忿激。往往讀太史公文輒慷慨悲壯﹐有不可一世之槪。交遊中﹐稍顯達﹐卽苛求不少貸。其爲人與所爲文辭﹐幾如《陽阿》《薤露》﹐國中屬而和者﹐蓋寡矣。惟與余交四十年中﹐𨿽時不滿﹐而終相契合無間﹐或承气味有相投者乎。歲丙子﹐余在庫倫﹐稔知先生苦況﹐稍饋俸余﹐竟受之。仍復書謝﹐異數也。嗣聞先生語人曰﹕志克庵尙能篤故舊之誼﹐故受之﹐在他人則不可。無何﹐聞先生訃音。只以迹阻數千里﹐同研至契﹐竟不得靈前一奠。不但四十年故交中無此人﹐卽非故交﹐再索耿介如先生者﹐不知誰爲气味相投之人也﹖悲夫﹗及幾戊寅﹐乞病歸。先生及門諸友﹐欲刻先生詩稿﹐問序於予。因言先生故後﹐曾公約每月集數金爲先生孺人胡氏生計﹐孺人辭焉。謂偕先生食貧慣﹐先生不受人憐﹐何敢傷先生之廉。復議刊先生詩稿﹐乃許之。噫﹗奇矣。先生耿介而孺人能安貧守分以承其志﹐眞不愧爲先生之配。求之須眉﹐且不可得﹐而況貧獨之嫠耶﹗先生之詩﹐有目者共賞﹐無煩謬贊。而刊詩之舉﹐𨿽及門之美意﹐而究由先生孺人能承其志以成之﹐是不可以無述也。綏芬瓜爾佳氏克庵志剛序。按﹕克庵先生沈潛理學﹐宗陸﹑王而不漸其流獘。以經濟自期﹐初以部郎使西洋﹐作《初使泰西記》。時使事肇端﹐人不願往﹐先生毅然請行。卒以不肯事當道﹐竟不得大其用。遂出爲庫倫辦事大臣﹐以風節著。未幾﹐乞歸。築陶穴三間於昆明湖之北塢﹐屏家人獨往居之。面對澄湖﹐荷花十頃﹐與田夫野老相過從。有往訪者﹐欣然酬接﹐竟日不倦﹐或止宿焉。甲申以後﹐又棄此﹐北之昌平州之勾勾崖山寺中﹐遂卒。又按﹕八旗仕途較易﹐家計多優﹐故人易有品。如李眉山﹑石東村﹑尹似村﹑瑛夢禪諸君﹐身列朱門﹐心遊蓬戶﹐富貴逼人﹐惟恐去之不遠。蓋由於目睹宦海風波﹐不欲搴裳就之耳。卽偶有一二入仕途者﹐亦視浮沈升降無所動於中﹐竟有不爲五斗米折腰之勢。爾來則仕途逾難﹐生計日窘﹐遂不能希風先進矣。故許文正云﹕爲學必先治生﹐其言固然。然朝廷所以作養教育者﹐亦有關焉。余搜采八旗髙尙之士﹐凡得十餘﹐今列於左﹕《古夫於亭雜錄》曰﹕色侍衛者﹐滿洲人。少曾駐防東粵。性嗜花卉﹐凡南方艸木異種皆致以歸。老而退閒﹐深諳栽植之法。所居精舍數椽﹐佛桑﹑末麗﹑建蘭之屬﹐環繞其中﹐更不凋謝。又多取蝶蛋養之奩中﹐每冬月梅花盛開﹐輒下簾放蝶。千百爲羣﹐飛舞花間﹐忘風雪之寒洹。客至則瀹茗治具﹐極歡﹐亦一髙士也。

《在園雜誌》云﹕佟圖南﹝世京﹞才人而有气節者也。平昔以詩酒爲緣﹐循循儒雅﹐絕無窘乏之狀。卽詩亦無寒乞語﹐不意一病不起。卒後無以爲斂﹐惟敝衣數件﹐質票數紙而已。故余挽詩云﹕髙品能孤立﹐英才未一伸。開箱無長物﹐至死不言貧。與楊次也太守比屋而居﹐挽詩云﹕士品最難貧裏見﹐分鐙從不借鄰光。太守感餘詩內有「有名𨿽縣令﹐其實乃詩人」之句﹐遂題曰﹕詩人佟圖南之墓﹐友人常定遠爲之勒瑉。

李鍇《馬山人傳》云﹕馬長海氏那蘭﹐字匯川﹐淸癡其號也。先時爲烏拉部長﹐其髙祖蘇伯海﹐率所部歸我太祖髙皇帝﹐授都堂。父馬期累官都統﹐以平滇功﹐晉鎭安將軍﹐守滇。伯叔兄弟並後先登顯秩。山人初肄舉子業﹐非所好﹐去。繼以鎭安功予蔭﹐又不就。其伯氏爲之請補民部後庫。使檄下矣﹐山人始知之﹐復堅臥不肯起。母太夫人怪之。山人曰﹕庫使司帑﹐藏歲丰入﹐懼及焉﹐逃死非逃富也。太夫人賢﹐聽之﹐遂布衣終其身。山人衝遠任眞趣﹐囊括一切﹐了無容心。遇佳客每娓娓談﹐再叩之則忘之矣。杖笠有所如﹐行輒遺之﹐不覺也。博古多識﹐辧金石器往往而中。酷嗜畫﹐當意則傾篋購之。嘗襲衣裘往弔所親劉氏喪。劉氏貧﹐事不辧。山人濟之﹐解其裘。歸途見未見書﹐買之。解其衣﹐由是中寒疾。乃夷然伏枕曰﹕獲多矣。山人旣不事生產﹐家遂中落。然衣食或不給﹐而所好殊未移﹐臧獲有所之者。聽大司寇巢可托寄齋﹑牧山居士圖淸格月坡﹐並有別墅據佳勝。每遲山人至﹐輒林陬水涯相探索。或篝鐙命酒﹐商榷所聞。長安傳之﹐舉以爲佳事云。山人中歲愛易水之雷溪﹐築大盞庵﹐自號雷溪居士﹑大﹛┧皿﹜庵主。晚入長安﹐居委巷﹐又顏其閣曰玉衡。懸畫四壁﹐對之吟諷。其詩矩古人而不膠於固﹐斷句尢冠絕一時﹐聲藉甚。王公貴遊爭欲識之﹐而山人落落任放如故云。乾隆九年三月卒﹐年六十有七。

鄂文端公云﹕匯川生於勛舊﹐髙爵厚祿﹐其所自有。乃好讀書﹐浮雲富貴﹐胸襟浩浩。不知有王公貴人﹐亦不知有山農石隱。蓋爵然不滓之懷﹐魁傑崛宕﹐擅秀孕奇﹐發於流峙之間。球激韻﹐露生以靈﹐衝襟以曠﹐有自得其爲匯川者。

《測海集》云﹕李鐵君家世貴盛﹐盡推田宅以屬兄﹐脫身獨居﹐沈潛文史。遊盤山﹐樂其幽邃﹐買田而居焉。與山氓雜耕﹐蔬材果實﹐取之弗禁。其尢貧者﹐以田與之。偶行遊﹐挈壚罌自隨。人望其茶煙﹐迹之無弗得也。有石永寧者﹐巨室﹝按﹕永寧字東村﹐滿洲綽索羅氏﹐徳文莊公之封翁﹐隱居不仕﹞﹐少豪縱﹐年三十﹐始折節讀書。已而移家盤山﹐每大雪﹐輒與鐵君攜杖步潭﹐叩冰作聲﹐相視而笑。兩人俱工詩。乾隆元年﹐永寧舉孝廉方正﹐辭以疾。鐵君舉博學鴻詞﹐及試而竟被黜﹐遂老於山中。

《稗勺》云﹕納蘭戶部峻徳﹐嘗寓盤山天成寺。與水庵僧然西以詩往還﹐系於小犬之項﹐云﹕相望一峯隔﹐相呼恐不聞。寄詩憑小犬﹐好去度深云。僧答詩有「昔有鴻傳信﹐今憑犬寄詩」句﹐則古所未有者﹐可爲廖融添一詩奴。愼齋女弟名筠徳﹐字書彤。亦工詩﹐與愼齋唱和。

《鶴徵後錄》云﹕陳橘洲景中﹐與兄石閭景元﹐並力學好古﹐以能詩稱。與遼東諸老時相唱和不絕。

《盤山誌》云﹕永寧石氏﹝前見﹞號東村﹐長白山人家。素貴顯﹐壯歲折節讀書。奉母孝﹐母沒﹐移居田盤﹐作山居詩以見志。與李鍇爲世外交﹐一廬山南﹐一耕山北。藤杖鞋﹐相遇窮崖陡壑間﹐無間風雨。桐城方苞爲作《二山人傳》﹐載其迹甚詳。

光緒己亥五月初七日﹐石碑胡同軍器廠失愼﹐火藥庫被轟﹐時日才加巳﹐西城忽有大聲如地震﹐屋宇皆搖闔﹐廠房均震飛﹐地陷巨坑。右鄰尼庵﹐禪房﹑香積﹐尺椽不存﹐惟佛殿僅在。四旁人家﹐毀屋無算﹐傷人亦無算。奉旨確察﹐金吾僅以六人塞明詔﹐實則不止也。是日人家有從空墜人首足者﹐亦有炮子飛落屋上者。正值護國寺廟市﹐琉璃器碎無一存。其日﹐廠兵點卯甫畢﹐眾往食肆早飯﹐故免者甚多。考明萬曆中﹐王恭廠火藥局災﹐爲五月初八日﹐今止差一日﹐亦奇。

旗人精《易》者最多﹐如來文端之相馬﹐自云得之於《易》。文夢薌之談《易》﹐見於《鴻雪因緣圖記》。其著述成書者﹐不勝屈指﹐然多不傳。近有崇濟亭﹝善﹞隱居西山佛寺﹐邃於《易》數﹐人鮮知者。惜其蹤迹飄然﹐無從叩問耳。

肅貝子府﹐在西直門內半壁街。貝子爲成哲親王後人﹐此府昔爲九公主所居﹐宣宗第九女也。當光緒甲申越南事起﹐樞臣多不主戰。於是廷臣交章極諫﹐盛祭酒﹝昱﹞劾樞臣尢力﹐眾知事必有變。適值九公主薨﹐兩宮臨奠﹐近支王公皆在。越日﹐遂有旨﹐恭親王以下﹐咸出軍機﹐且切責諸臣之不職。越日﹐遂有旨宣戰﹐中外欣。明年諒山旣克﹐和議底成﹐遂設海軍衙門﹐醇邸航海至旅順﹐親閱海軍及炮臺。於是乎武夫悍卒無慮﹐皆目而語兵事矣。明年冬﹐以天下漸已太平﹐有詔修頤和園﹐以備巡幸。於是京師熙熙攘攘﹐有道咸以前承平景象焉。

●卷六

◎外城東

天壇﹐在永定門內之左﹐都城之丙方也。建自明永樂間﹐周凡十里。前爲圜丘﹐後爲皇穹宇﹐又後爲祈年殿﹐又後爲皇乾殿。西爲齋宮﹐西南爲神樂署﹐東南爲神庫。周以繚垣﹐上覆椽瓦。垣外爲溝﹐其中古木千章﹐三伏無暑。我朝列聖謹於事天﹐凡郊祀靡不親行。且於前一日出宿齋宮﹐午夜將事。自定鼎至今如一日。祭前期十日﹐部臣敬演郊事﹐靑輿五路﹐日日到壇。正陽門左右列肆﹐皆懸鐙彩。營軍巡警﹐往來不斷﹐遊人蟻織。此十日間﹐各署官吏﹐亦時往來﹐上辛常雩皆如是。天壇之殿﹐皆用藍瓦而朱柱。其壇上陳設幄﹐亦皆藍色。執事者﹐衣靑衣。壇旁有天鐙竿三﹐髙十丈。鐙髙七尺﹐內可容人﹐以爲夜間駿奔助祭者準望。

乾隆十三年﹐聖制《冬至》《南郊述志詩》注云﹕國初一切禮儀﹐率依明制。郊廟所用祭器﹐徒存其名﹐皆以瓷盤代之﹐相沿未攺﹐亦不知始於何時。朕以旣用其名﹐宜備其物﹐特敕廷臣議更古制。今冬至大祀﹐始用之於南郊﹐自是諸祀俱用古禮器矣。又二十六年﹐《南郊禮成述志詩》注云﹕比因臨江得古鐘﹐參考仿制﹐副以特磬﹐大樂條理乃備﹐今大祀始用之。

《禮部志稿》載﹕洪武二年諭禮部尙書陶凱曰﹕經曰﹕鬼神無常享﹐享於克誠。人謹方寸於此﹐而能神明於彼﹐由至誠也。然人心操捨無常﹐必有所儆而後無所放耳。乃命禮部鑄銅人一﹐髙尺有五寸﹐手執簡書曰﹕齋戒三日。凡致齋期則置朕前﹐庶朕心有所警省而不敢放也。今齋戒進銅人﹐立於乾淸門外﹐蓋仿此也。又古制﹐大祀齋戒七日﹔中祀五日。洪武二年諭曰﹕人心久則易怠﹐怠心一萌﹐反爲不敬﹐可止於臨祭齋戒三日。務致精專﹐庶可以感格神明矣。此制我朝至今因之。

宋代郊祀典極大﹐𨿽南渡後未廢。百貨競陳﹐百姓縱觀。今則正陽門街各肆﹐懸燈彩三日。遊人亦眾﹐但不得陳貨物耳。

光緒己丑八月大雨雷﹐天壇祈年殿災﹐一晝夜始息。詔羣臣修省﹐於是議重建而《會典》無圖﹐且不載其崇卑之制。工部無憑勘估﹐搜之於《明會典》亦不得。乃集工師詢之﹐有曾與於小修之役者﹐知其約略。以其言繪圖進呈﹐制始定。至丙申乃畢工。

魚藻池﹐俗名金魚池﹐在天壇之北。金章宗曾幸之﹐有瑤池殿﹐久廢。明人《帝京景物略》稱﹐池陰一帶﹐園亭甚多。今則居人幾家﹐寥寥類村屋而已。池亦爲種葦者所侵﹐地多於水。國初尙有端午遊賞之舉﹐故王橫云詩有「花底張云幔﹐風光滿碧汀。一杯同洛禊﹐曲水卽蘭亭」之句。王漁洋句有﹕記來劇飲暮春天﹐絡馬靑絲白玉鞭。卻倚回廊望珠箔﹐吳歌趙舞爲君妍。今久廢。

金臺書院﹐本洪文襄園。施公世綸尹京兆﹐謀欲建書院﹐商之於洪後人某﹐不允。而施必欲得之﹐乃爲之聞於朝云﹕洪氏願施此園爲義學。聖祖嘉之﹐禦書﹕廣育羣才額賜之﹐洪氏乃不敢爭﹐遂建書院。至今爲京師首善﹐肄業極盛。此外如宣武門內之願學堂﹐宣武門外之觀善堂﹐延詞林閱卷與書院同﹐刻有課藝﹐風行一時。城內西四牌樓又有崇善堂﹐則系私學﹐而制亦同。月凡二期﹐講書任人往聽。此外有各義學﹐如崇正義塾﹑海岱精舍之類。皆有月課﹐亦延詞林﹐特不屬於官耳。

天慶寺﹐元代名剎。袁淸容集有《大長公主書畫記》卽作於此。馬石田有天慶寺納涼聯句﹐則寺在昔日亦勝地矣。寺東卽南藥王廟﹐朔﹑望廟市。

姚斌關帝廟﹐在藥王廟東。相傳始於隋代﹐蓋無可考。其像塑威嚴生動﹐絕非後代工人所能夢見。帝君正坐左顧﹐怒形於色視斌。斌袒裼赤足﹐系發於柱。勇悍不屈之色可掬。七將皆仰視帝忄旨而意屬於斌。馬在右而左顧﹐若長鳴仰訴者。馬身裝飾甚奇古﹐尾亦有飾。合一殿人物﹐如古畫一幀﹐不似神像。或其初竟從古名人卷軸中來﹐而其塑手之髙﹐恐非劉供奉不能辦也。

東小市﹑故衣市﹐均在藥王廟西。凡日用衣服﹑幾筵篋笥﹑盤盂銅錫﹑瑣屑之物﹐皆於此取辦。蓋外城士夫多居城西﹐商賈皆居城東。東城隙地正多﹐故爲百貨所萃。

天橋南北﹐地最宏敞。賈人趁墟之貨﹐每日雲集。更有金張少年﹐扶風豪士。夕陽未下﹐黃塵正繁。輪雷乍驚﹐駒電交掣。飄風一過﹐忽已遠逝。洛陽靑門之犢﹐不足斗其捷也。而仲夏南頂之遊﹐馳騁尢眾。孫文定公﹝爾準﹞有小寒食﹐宿雨初霽﹐踏靑至天橋。登酒樓小飲﹐稚柳淸波﹐漪空皺綠。渺渺餘懷﹐如在江南村店矣。顧其檐額曰杏花天﹐因倚聲書壁云﹕紋學得靑簾貼﹐人倚檻初明﹐望眼新柳餘寒淺﹐一夜雨絲綠糝。休負了玉尊春滿﹐但回首三千程遠﹐杏花也帶江南怨﹐慵傅晨脂淺淡。公詩集中又有《偕書農小孟飲天橋酒樓》詩。又武虛谷與黃仲則﹑洪稚存飲於天橋酒樓﹐轟然甚樂﹐忽顧盼哭失聲曰﹕我幸叨一第﹐而稚存﹑仲則寥落不偶。一動念﹐不覺涕泣隨之耳。今日天橋左近亦無酒樓﹐但有玩百戲者﹐如唱書﹑走索之屬耳。

天壇之東有法藏寺﹐浮圖十三級﹐登之所見甚遠﹐都人以重九登髙於此。寺已毀盡﹐惟浮圖僅存﹐而往者如故。其中容人之地無多﹐登者蟻附至絕頂﹐則才容二客挨肩而過。斗室之中﹐喘息不得出﹐竟不知其何樂。恥庵嘗登而苦之﹐問余此何所取﹖余曰﹕都人重九喜食蒸蟹﹐蟹入甑中不得轉側。其苦萬狀而食者怡然﹐登浮圖殆所以懺此業耳。相與絕倒。

京師園亭﹐自國初至今未廢者﹐其萬柳堂乎﹐然正藉拈花寺而存耳。此園馮益都相國臨去贈與石都統天柱﹐石後攺爲拈花寺。當時詩人頗有譏之者﹐而不知石之見甚遠。蓋自古園亭﹐最難久立。子孫不肖﹐尺木不存。《帝京景物略》所載﹐今何如乎﹖石湖之治平寺﹐古人已有行之者矣。今寺中尙存禦書樓﹐阮文達榜曰﹕元萬柳堂。以神讖體書之﹐朱野雲爲之補柳作圖。近寺僧頗知修葺﹐補栽花木甚盛。余與恥庵暇輒往遊﹐於經廚搜得查聲山學士﹝﹞手書二詩。直幅云﹕晚照秋光冷研屏﹐更無人處鶴梳翎。獨畱一徑蕭蕭葉﹐童子關門自理經。坐愛紅欄映曲池﹐風光畱客去遲遲。我來祗少茶煙畔﹐相對人如澹菊姿。後署訪衲公和尙不值﹐畱贈二絕。查又得朱野雲《萬柳堂圖》﹐蓋仿松雪本。邊綾上有阮文達﹑翁覃溪二詩﹐又有葉潤臣﹝覲儀﹞﹐宗梅岑﹝稷臣﹞聯句。勸僧重裝﹐今罩以玻璃﹐懸壁上矣。然園地多碱﹐實不宜柳。野雲所補﹐旣無存。潘文勤又種百株﹐亦成枯。惟池水淸冷﹐葦花蕭瑟。土山上有松六株﹐尙是舊物。寺又有元人《山水》一幅﹐見程春海侍郎集。問之僧已爲某尙書用蕭翼法賺去﹐而僧初不知爲何等畫也。

夕照寺﹐爲東南城寺院之最整潔者。殿壁畫松及《髙松賦》﹐今皆無恙。人傳松爲陳松絕筆﹐信然。卽左壁王安國之書壁﹐髙丈餘而行款端若引繩﹐亦不易也。寺僧法云以能書名。其人本不識字﹐常往來於賀云甫尙書﹝壽慈﹞第﹐睹尙書作書﹐忽有所悟﹐遂能自運。尙書奇之﹐指授筆法﹐且聘爲代筆。一時書名大噪﹐求者接踵﹐有鐵門限之風。然胸旣無書﹐目又無帖﹐遂流入甜熟一路矣。

南臺寺﹐在夕照寺後﹐亦古剎也。光玉如孝廉﹝熙﹞於地安門街買得李谷齋﹝世倬﹞《遊南臺寺》詩墨迹﹐今錄之云﹕和匯川先生《遊南臺寺》。有序﹕南臺﹐京之古剎也。相與遊覽焉﹐羅山上人乃設齋以款。而菊綻寒英﹐香焚沈水﹐食具同蒿﹐咸訝爲春蔬﹐今何得耶﹖遂占云﹕南臺秋盡食同蒿。先生隨成一律﹕年來逸興愧稱豪﹐那復尋遊更任勞。晚圃晝閒聊散步﹐南臺秋盡食同蒿。妙明有道眞成果﹐枯寂無爲豈是髙。結契羨君禪侶近﹐遊翔鎭日喜攜敖。李世倬拜稿。谷齋詩世少見﹐故錄之。匯川者﹐馬大﹛皿﹜也。

放生池﹐在火神廟街。順治中﹐浙人範思敬建。範嘗夢至一蘭若﹐院懸木魚。有人云﹕東坡居此。遂入謁。坡云﹕吾有王文正金書《法華經》以授汝。坐側一人侍立﹐雲姓何。放生池旣成﹐延一老宿居之﹐而未之往也。一日至寺﹐則宛然夢境也。僧云﹕有一法寶﹐今贈居士。視之﹐王文正金書經也。室有募緣疏﹐乃何禦史書﹐乃知僧爲東坡後身。此段見《池北偶談》。乾隆中﹐果邸重修之﹐後漸頹。光緒初﹐僧洞天募而新之﹐別建幽室數楹﹐頗爲明淨。種花數畝﹐秋菊尢盛。續恥庵與僧相識﹐恆往來探花事。壬午秋試後﹐曾招同輩數人﹐飲於崇文門外。兼訪東籬芳訊。至此寺﹐同人咸樂其幽靜﹐然尙未悉夢坡一事也。餘一日偶翻《池北偶談》見之﹐以語恥庵。恥庵甚喜云﹕京師絕無坡迹﹐此亦水中月影也。遂倩張叔憲﹝度﹞隸書《夢蘇亭》榜﹐懸之禪房﹐且大會同人以落之。明年十二月﹐又集同人壽蘇於此。恥庵藏有羅兩峯寫坡像﹐上有翁蘇齋題云﹕鑪煙齋榜本名蘇﹐使節歸來薦筍蒲。六百年過星緯爛﹐二三人到雪花俱。遺珠編校搜珊网﹐祖硯流傳拭畫圖。陽羨有田身計穩﹐未教鄕夢落江湖﹝崇本﹞。梅花風雪祀髯蘇﹐六百年來此老無。世以黨人爭气運﹐天教春夢落江湖。蟄龍冤苦沈沙劫﹐磨蠍逍遙笠屐圖。今夕尊前兼送客﹐陽關唱到四聲夫﹝塤﹞。跋云﹕坡公生日﹐僕與吳中張君﹑商邱陳君﹑兩峯山人爲置酒蘇齋﹐醉後兩峯繪像兩幀﹐張陳卽得蘇字﹐各題一律﹐並送兩峯。僕爲錄亡方﹐俾各得其一﹐卽以志別。方綱並記。下方又有楊息柯﹝翰﹞及萬石山人和韻各二首。山人爲廷芳宇太守﹝桂﹞﹐卽恥庵之從父行也。山人官湖南日﹐與息柯歲懸此幀壽蘇。今幀歸恥庵﹐乃懸之亭中﹐同申瓣香之敬。祀畢﹐合飲甚歡﹐此戊子年事也。會中齒最尊者卽叔憲﹐叔憲先生﹐浙江長興人﹐筱軒侍郎﹝麟﹞之子。本出世家﹐少年時多見前輩﹐故猶存先正典型。受《說文》之學及篆隸法於何子貞編修﹐能得其心傳。又精六法﹐家藏書畫亦夥。光緒初元﹐先輩無在者。惟潘文勤以學鳴於朝﹐先生以書畫鳴於野。過之者﹐皆嘆息猶有乾嘉餘韻。賓客日盈其門﹐而先生亦酬接不倦。居宣南爛面胡同﹐自署其齋曰傳壁經堂。堂中古物充刃﹐四壁皆昔賢妙墨。先生復口講指畫﹐井井入理。余嘗偕恥庵及汪叔芾﹝嘉棠﹞﹑濮柚生﹝文曦﹞詣之。先生出所藏倪雲林《溪亭山色圖》軸﹐紙本﹐用筆似風行水上﹐不著痕迹。有小楷自跋一段﹐又明人跋一段。又董思翁山水冊﹐紙本八葉﹐紙墨如新﹐系仿唐宋元各家。首幅仿楊《蒲雪圖》﹐又有仿惠崇﹑仿雲林﹐皆著色﹐對幅皆有題語。末幅錄東坡二絕句﹐有煙客及異公印章。又陳老蓮人物冊八幅﹐紙本。樹石細鉤﹐筆如屈鐵﹐敷色濃艷。白描則大略﹐鉤勒神气﹐古厚如晉唐人手筆。又唐六如《南遊圖》﹑王石谷《北山圖》捲﹐長三丈﹐行筆類山樵。又石谷《江山臥遊圖》﹐爲顓庵相國作﹐仿燕文貴捲。又惲壽平《一竹軒圖》捲﹐紙本﹐墨筆﹐爲武進唐氏作。又王孟津自書詩長卷﹐董思翁書《翰林院箴》﹐黃蠟箋軸﹐字仿季海﹐上用翰林院印。又傅靑主臨「米」捲﹐綾本。凡此皆劇眞而精之迹﹐不易得也﹐記之以存先生賞鑑之梗槪。余舊亦有此好﹐京塵十載﹐暇輒從事搜羅﹐所見殆數百種﹐記之左方﹐以當雲煙過眼。

法書則有東坡黃州《寒食詩帖》﹐山谷跋﹐卽戲鴻堂所刻者。後又有數跋﹐未記。米漫仕《復官帖》《珊瑚帖》合裝一冊﹐系定邸所藏。米自書《拜官詩》﹐大軸﹐絹本。長八尺﹐寬四尺﹐古獨梭絹也。詩云﹕雲水心常結﹐風塵面久盧。重尋釣鰲客﹐初入選仙圖。雀鼠眞官耗﹐龍蛇與眾俱。卻懷閒祿厚﹐不敢著潛夫。拜中嶽命作﹐錄呈呂提舉漫仕。米芾印二﹕曰中嶽外史﹐曰米芾之印﹐引首則寶晉齋也。印泥紅艷異常。左下角三印﹕一曰李氏家藏﹐一曰西京邵氏家藏﹐一曰�氏仁澍。右下角二印﹕一曰宋氏家藏﹐一曰商邱宋犖書畫府印。考米公於元六年官雍邱令監﹐《中嶽廟》詩蓋作於是時。而九年有《上呂汲公書》﹐則呂提舉當卽汲公。此書作於拜官中嶽時﹐則海嶽四十一二歲﹐故款已攺書芾字。眞西山書劉夢得《竹枝詞》捲﹐宋黃麻紙本﹐墨如堆漆﹐無跋。元楊廉夫《艸書》捲﹐紙本﹐破碎。《松雪書札》一冊﹐用筆圓渾﹐藏鋒時露渴筆﹐眞迹也。張伯雨自書詩稿一卷﹐紙不一律﹐亦不一色。間有書札﹐書法遒勁﹐的是眞迹。明初人跋沈氏《先徳記》一卷﹐紙本。蓋沈民則﹝度﹞述其祖竹莊長者﹐及其父蔬食野人之遺徳﹐自書《誥身》及二傳﹐而倩諸翰苑跋之。惜原誥﹑傳已遺﹐而但傳引首題跋耳。引首爲陳登篆書「沈氏先徳記」五字﹐以勁豪焦墨爲之。此派明之文衡山﹐國朝之蔣拙存﹑王虛舟﹑孫淵如皆不出其範圍。記者一人﹐鄒素庵﹝緝﹞小楷﹐類松雪《過秦論》而稍參行。押跋者六人﹐首胡節庵﹝儼﹞小楷﹐直是松雪。次曾子啟﹝﹞行書﹐亦趙法也。次趙友同﹑次梁潛﹑次李子學﹝貫﹞﹑次吳訥。吳跋宣徳六年﹐餘皆在永樂六﹑七﹑八年。後復有國朝嘉慶間沈少云﹑葉東樹二跋。祝希哲小楷書王氏《成趣園記》軸﹐絹本﹐字有指頂大﹐界以烏絲。又﹕臨《十七帖》冊﹐紙本。又﹕大艸《送髙閒上人序》﹐大屏十二幅﹐每幅三行﹐紙本。其書沈著凝重﹐絕非平日狂怪一路。字字有法﹐極似懷素。睹此﹐始知凡前人得大名﹐必有眞本領。絕非後人隨聲吠影輩所知﹐後人但見其皮毛耳。故毀之﹐譽之﹐皆無當也。文待詔大行楷自書詩冊八葉﹐紙本。用筆結體全似山谷。但時有率筆﹐以此不及﹐然是衡山經意之作。又﹕書札十一葉﹐多與民望者。未知何人﹖其書似趙而少健﹐以此亦不及趙。楊忠湣大行艸《自書》許一卷﹐極騫翥﹐忠正之气盎然。董思翁書所見甚多﹐不勝記﹐大抵經意之作不易得。於嶺南見書唐詩卷﹐長兩丈許﹐綾本。字大於錢﹐筆筆內ㄓ﹐最爲甲觀。此外如張叔憲藏畫冊對葉﹐小楷最精。余曾得其《飲中八仙歌》。小楷臨《韭花帖》﹑臨米《金粟帖》亦妙﹐此外所見尙多﹐未記。又見其手札一冊﹐亦精。士廷﹝魁﹞有其書《張子野詞》捲﹐爲七硯齋藏。光玉如藏其《儀鳳賦》捲﹐皆綾本﹐則皆伯仲之閒物。黃石齋艸書《孝經》捲﹐黃絹本﹐與楊忠湣詩同日見之。陳白沙書曾見一幅﹐署款古岡痛夫先生。曾以書自負云﹕能於靜中用動。實則尙不及陽明。王覺斯所見亦眾﹐曾見巨幅書《羸童騎餓馬》一詩﹐當爲大書之冠。又藏其《臨汝帖》一卷﹐綾本。從賀監至魯公共七家。自跋云﹕丁亥二月二十六﹐天寒微雨﹐忽�而不雨。不知造物者何意也﹖時同張安河﹑呂亦仙﹑張千慮飲數盞。賤體方爲瘡所困頓﹐又花綾不健甚﹐徙倚未盡﹐欲書之興﹐此亦命也歟﹖晉卿老鄕翁曰﹕如何﹖洪洞王鐸。按此跋語不甚了了﹐蓋覺斯晚年﹐未嘗不自悔其覆水難收﹐故多作憤語。士大夫立身不愼﹐失足一旦﹐千古難回。𨿽晚節自悔﹐何益哉﹗如其前一幅大書固極近楊風子﹐而其詩云﹕羸童騎餓馬﹐將近就紅煙。歸路三千里﹐虛名四十年。牛神祈戩谷﹐石齒慰蘭淵。家計憎人說﹐迷離日醉眠。觀此則覺斯亦絕可憐矣。味其詩語﹐蓋非全無心肝者﹐特爲錢牧齋輩所誤﹐至於如是。以視史道鄰﹑劉蕺山﹑黃石齋﹐其苦樂不天淵乎。聶大年書札一卷﹐字類松雪而厚。徐俟齋手札一卷﹐多與瑞五者。按﹕瑞五姓葛氏。又明人《尺牘》二冊﹐內有丰道生一札﹐以禿管作之﹐極生辣。又﹕黃姬水一札﹐亦佳。傅山大書綾幅﹐筆類有毛﹐奇迹也。米紫來書《鶴林玉露》一段冊﹐紙本。款書上老年翁﹐疑是爲漁洋所書。漁洋自書詩冊﹐又﹕《漁洋詩話》原稿﹐勾勒塗乙﹐幾不可辧。而一種秀逸之韻﹐自在楮墨之外。鄭板橋書札七幅﹐語皆有味﹐錄之一云﹕君由鴻博﹐地處淸華。當如歐陽永叔在翰苑時﹐一洗文章浮靡積習。愼勿因循苟且﹐隨聲附和﹐以投時好也。數載相知﹐於朋友有責善之道﹐勿以冒瀆爲罪﹐是所冀於同調者。堇浦詞兄。弟燮頓首。二云﹕燮到杭州﹐徧詢蘇小墓所。皆云西冷橋畔﹐是其埋玉處也。然禾郡至今有蘇小墳﹐未知孰是﹖竊意蘇小或葬錢塘﹐未必卽在湖畔。博物君子﹐必有灼見。𨿽閭巷瑣事﹐大雅所不屑道。在名士風流﹐未嘗不深考也。希指示﹐幸甚﹗幸甚﹗堇浦詞兄。弟燮狀。三云﹕賜示《七夕》詩﹐可謂詞嚴義正﹐脫盡前人窠臼。不似唐人﹐作爲一派褻狎語也。夫織女乃衣之源﹐牽牛乃食之本。在天星爲最貴﹐柰何作此不經之說乎﹖如作者云云﹐眞能助我張目者。惜世人從未道及﹐殊可嘆也。我輩讀書懷古﹐豈容隨聲附和乎﹗世俗少見多怪﹐聞言不信﹐通病也。作札奉寄﹐愼勿輕以示人。壽門徵君。弟燮頓首。四云﹕詞學始於李唐﹐人惟靑蓮諸子﹐略見數首﹐余則未有聞也。太白《菩薩》二首﹐誠千古絕調矣。作詞一道﹐過方則近於詩﹔過圓則流於曲﹐甚矣詞學之難也。承示新詞數闋﹐俱不減辛蘇也。燮𨿽酷好塡詞﹐其如珠玉在前﹐翻多形穢耳。板橋弟燮。書寄壽門老哥展。五云﹕骨董一道﹐眞必有僞。譬之文章﹐定多贗作。非操眞鑑者﹐不能辧也。夏鼎商彜﹐世不多有﹐而見者殊希。老哥雅擅博物﹐燮曾有「九尺珊瑚照乘珠﹐紫髯碧眼號商胡」詩以持贈矣。然竊有說焉﹐世間可寶貴者﹐莫若易象﹑詩書﹑春秋﹑禮樂﹐斯豈非世上大古器乎。不此之貴﹐而玩物喪志﹐奚取焉﹖然此只堪爲知者道耳。往愚之論﹐敢以質之髙明。壽門徵士。燮奉簡。六云﹕燮舊在金臺﹐日與上人作西山之遊。夜則挑燈煮茗﹐聯吟竹屋﹐幾忘身處塵世﹐不似人海中也。迄今思之﹐如此佳會﹐殊不易遘。玆待涼秋﹐定擬束裝北上。適有客入都之便﹐先此寄聲小詩一章﹐聊以道意﹕昔到京師必到山﹐山之西麓有禪關。爲言九月吾來住﹐檢點白雲房半間。勗尊者。弟燮頓首。七云﹕昨承訂渡江觀劇﹐中宵忽抱小恙﹐不獲奉陪同往矣﹐殊深歉仄也。持此覆愛江良友。弟燮白。劉文淸公所見頗多﹐而不無利鈍﹐大抵臨古者爲佳。公與瑛夢禪先生居隔一巷﹐手札往來﹐難以數計。曾見二巨冊﹐乃公與夢禪之札。由壯至老﹐咸萃其中。前有夢禪一敍﹐述兩人交誼極詳。後又見二冊﹐凡八十葉﹐則較前二冊更精。而其零星送禮之目﹐亦以不經意而入妙。嘗見成邸與劉文淸公書札云﹕聞之竇東臯先生言﹕《論語》「有婦人焉」﹐當作「有殷人焉」﹐古篆「殷」與「婦」相近而訛。成邸頗不以爲然﹐云﹕亦嘗畱心篆﹑籀﹐「婦」與「殷」殊不相近﹐云云。此事未知文淸如何回答﹖惜不得其復札一証之。王夢樓行楷冊十二葉﹐系自書詩﹐以與隨園者。字大於錢﹐極稱合作。大抵夢樓書之經意者﹐皆近歐。又﹕小楷十二葉﹐系臨董書《彌陀經》﹑張卽之書《金剛經》﹐各六葉﹐皆極神似。《翁覃溪詩稿》一冊。乃法石風以髙麗箋乞書﹐覃溪誤以起艸。石風仍欲得之﹐翁乃跋其事於後。其書全似《爭座位》。稿間有塗乙處亦相效。翁書余所不喜﹐然似此又未嘗不心寫之也。何爰叟小楷書陶詩卷﹐極精﹐後有行書自跋。系因周允臣以舊拓《廟堂碑》相示﹐而爰叟不以爲然﹐故因其乞書而跋於其後﹐並口占小詩。其跋與詩皆見於東洲《艸堂詩鈔》。

名畫則有顧愷之《落神圖》捲﹐絹本。前有梁ぇ林題簽﹐後有董思翁楷書跋。其圖起手作一美人﹐蓋自「揚輕之猗靡起」至「令我忘餐」止爲一段﹐以前竟失之矣。次作一大鳥﹐下有神人立於水上屏翳﹐川後也。又一楹鼓﹐一神立而考之﹐馮夷擊鼓也。後有一女子﹐女媧也。又一舟﹐魚龍隨之﹐雜文魚以偕逝也。又一車駕六龍﹐六龍齊首也。圖中樹皆作芝柄形﹐舟車皆古制﹐全類漢石室畫像。後無款﹐疑出宋人臨本﹐然必有所本﹐非出臆造耳。馬和之《詩•風》十葉﹐首《柏舟》﹐一舟中坐一女子﹐執紈扇。後又二女﹐一執篙岸上﹐鉤葉柳一株。次「墻有茨」﹐畫一墻蒺莉滿之﹐下有數人仰望作躊躕態﹐有不可掃也之勢。三「君子偕老」﹐畫一夫人盛服而立。次《桑中》﹐畫一水旁有桑。別有松﹐上有女蘿緣之。一人立而采擷﹐又一人采麥﹐一人采葑。次《鶉奔》﹐畫一枯木上二鵲﹐下二鶉。次《定之方中》﹐作山下城郭﹑宮室﹐人役往來﹐正在興作。山崖上文公與諸臣登眺望之。次《くぐ》﹐作一艸亭﹐四女子袖手倚欄而望。天外彩虹一抹﹐有莫敢指之態。次《幹旄》﹐一車駕四馬﹐一人牽一馬隨之。一人衣冠與一士對揖﹐旁有執旌旄及橐者。次《相鼠》﹐畫一人席地坐而執捲﹐一手執筆﹐如有所指示。前二人拱立﹐地有一硯二盂。次《載馳》﹐畫夫人立語﹐一大夫磬折於前。後有一人執一物﹐似旄而無首。每幅以小篆題詩篇名﹐末有小隸書「馬和之」三字。又「馬和之印」﹐鐵舟道人王士錦跋。此冊的是摹本﹐然自來著錄家皆未見和之《風》。阮文達《石渠隨筆》記學詩堂藏亦無之﹐則稀見可知。其衣冠制度𨿽不及《洛神圖》﹐然絕非漫然落筆者。祗其車不作一轅﹐而作二轅﹐似稍失考。阮文達謂其全失古制者﹐實不盡然也。趙氏一家《墨竹》捲﹐首子昂﹐爲中峯和尙畫竹﹐偃竹一枝。次管仲姬﹐爲淑瓊作。次仲穆﹐老竹一枝。後有王樨登七跋云﹕文敏公畫竹﹐如仙壇一帚﹐閒掃落花。管夫人如翠袖天寒﹐亭亭獨倚。待制如珊瑚寶﹐落魄王孫。萬曆戊戌六月廿又五日購得此卷﹐坐靑箱庫展閱﹐王樨登。往歲在湖州釒夷佛寺西壁﹐見管畫晴竹兩竿﹐孤挺森峭﹐有首陽二子風槪﹐不謂此媛筆乃有扛鼎力﹐是日再題。此瑯邪公故物﹐流轉數往﹐復入吾家。𨿽人琴興感﹐終不失爲王氏靑壇﹐日在並櫚樹杪﹐又題。文敏每畫﹐神來輟以名其子。此一枝焦墨﹐似非出仲穆手﹐當是阿翁捉刀。次日﹐松院與家兒無曲同觀漫書。王叔明是魏公外甥﹐兪子中是外孫﹐書畫並有外家法。文氏外孫從簡﹐亦善書畫﹐來共欣賞﹐因與談及﹐廣長庵主﹕「石如飛白木如籀﹐寫竹還於八法通。若也有人能解此﹐須知書畫本來同。」此承旨公自題其作《古木竹石》詩。裊裊靑竹竿﹐一鍰可得數十个。余寶此三竿﹐如石家十尺珊瑚﹐侍兒在旁﹐皆爲匿笑。七夕後十五日﹐余齋飯罷書。此卷國初爲安麓村物﹐後不知入誰氏。近歸胡石查﹐又屬之濮瓜農矣。松雪畫馬小幅﹐絹本。一馬不施羈的﹐一圉人牽之。用筆如其書﹐上有沈石田七古一篇。方方壺立軸山水﹐紙本。用墨厚染﹐隙處以云補之﹐極離奇之觀。上題五古﹐書用章艸﹐玉池上有明人黃雲題。王叔明《坦齋圖》﹐巨幛。用墨濃厚﹐有自書一詩並跋云﹕坦齋老師出宋紙索畫云。下右方有「愼獨淸玩」四字。此畫見郁氏《書畫記》﹑汪氏《鐵网珊瑚》。又見一本﹐亦立軸﹐紙本。皴如亂髮就梳﹐純以筆勝。較《坦齋圖》尢佳。黃子久《溪山無盡圖》捲﹐紙本。如人含物﹐一口巽出﹐絕無滯機。後有沈石峯﹑馬扶羲﹑錢茶山諸跋﹐乃張玉川藏本。又見一絹本﹐後有王覺斯跋﹐最妙。王元章《沒骨紅梅》一巨幅﹐絹本。純以淡墨寫漧﹐不加一點﹐以脂漬梅花﹐中間借白地作煙橫鎖之。章法極奇﹐無款﹐止一印章﹐旁有明人題詩。《宋元人雜畫》一冊﹐無款。山水多作雪景﹐花卉以濃墨作圈﹐如鐵綫。徐靑藤《花卉》﹐凡見二冊﹐一卷。大冊最精。唐子畏《約齋圖》捲﹐絹本。山作斧劈﹐綠樹濃陰﹐塡塞滿幅。起手作一屋﹐一人偃坐﹐旁侍一童。其筆墨上承宋院體﹐下開如意館﹐所謂北宋也。後有王履吉書《約齋記》。沈石田《山水》冊﹐十八葉﹐絹本。系仿宋元各家﹐用筆極細﹐著色極厚。有大靑綠數開﹐尢奇。後但一總款﹐此蓋縮臨名迹以備夾袋者。所見沈畫﹐以此爲第一。又﹕山水捲﹐紙本。水墨亂頭粗服﹐眞气彌滿。長幾兩丈﹐前有錢鶴灘題「煙飛含露」四隸字。石田自題云﹕筆牀茶竈繞壺觴﹐到此欣然百事忘。自笑頻來無俗客﹐止愁難卻是淸忙。池塘聽雨煩心靜﹐庭檻迎風醉面涼。綠樹繞垣啼鳥寂﹐更從何處覓江鄕。後跋云﹕夏五月望日﹐偶西山別業雨亭﹐與圭庵社友觀察永思先生小酌﹐興余漫作此卷﹐並系小詩請教。弘治丙辰沈周。後有朱希周﹑申時行二跋﹐商邱陳淮審定印。又﹕人物軸﹐絹本。畫髙梧之下﹐芭蕉七本﹐一叟坐而啜茶。題云﹕桐影蕉陰合晚涼﹐暗泉流玉下銀塘。自燒松火烹雙井﹐要與詩通久澀腸。文衡山《看云齋圖》捲﹐紙本。引首隸字自題《看云圖》三字﹐後有自書《看云齋記》。畫系晚年筆﹐淡著色﹐勾勒云﹐脫盡筆墨痕迹。後有王祥﹑王履吉﹑錢磬室跋五段。又見一長卷﹐系中年筆﹐有惲南田跋。笪江上所藏也。文氏父子書畫合璧捲﹐紙本。錢魯斯題引首曰「文氏墨妙」。衡山摹梅道人《山水》一幅﹐水墨粗筆。款曰﹕庚申二月摹梅道人筆。徵明。長尺餘﹐髙九寸。次文嘉水墨《山水》﹐則系命紙略加鉤染﹐後有範允臨跋。仇十洲仿宋人白描《美人按樂圖》小立軸﹐細字款一行﹐工細絕倫。陸叔平設色《山水》一幅﹐系沒骨法﹐景物艷冶而雅澹。

董思翁《秋林讀書圖》軸﹐絹本。款云﹕仿黃子久。陳眉公題云﹕元宰在長安﹐以宋人爲師。董巨之外﹐惟伯駒令穰猶在。摹擬轉學三十年﹐復返元四家。正如律師作祖師禪遊戲﹐自在以意生身者也。陳繼儒題於白石樵捨。又題云﹕此畫卽子久復生亦不能辧。有王鴻緒﹑陳鴻壽二印。又﹕仿趙吳興《水村圖》。又﹕仿楊《蒲雪圖》﹐皆立軸﹐絹幅。又﹕金箋《山水》冊八葉﹐內有靑綠數葉﹐尢妙。有一葉題云﹕作此意有未竟﹐明日於陽羨溪頭得之。又﹕金箋《山水》十幅﹐冊皆水墨﹐每幅自題五言絕句。其畫云﹐就紙地染作煙雲﹐滿紙生气盎然。又﹕大軸水墨《山水》﹐絹本。筆墨蕭散柔閒﹐無一滯機。與其書法相參﹐樹石皆上淡下濃﹐尢見用墨之妙。自題云﹕靑溪道中乘快風﹐仿黃子久筆。思翁書尢渾融﹐晚年妙境也。又﹕小軸﹐紙本。款云﹕仿北苑法﹐董元宰。無印章﹐下有董孟履收藏印。陳眉公《墨梅》絹本軸。題云﹕連林窮果熟﹐古井幽花香。谷口君歸處﹐終朝守艸堂。宿道院﹐寫似元芝詞丈正之﹐繼儒。下方有惲南田跋。龔半千《山水》十二葉﹐紙本。純用水墨﹐渾厚凝重。有一幅濃墨作山﹐中以墨匡就紙色鉤成方壇﹐望之如有月色。題云﹕羽士醮余山火滅﹐獨畱明月守空壇﹐尢奇絕。大滌子《墨蘭》冊﹐紙本﹐十四葉﹐髙尺餘。生气遠出﹐直掩文趙。前笪江上題《空谷幽香》四大字﹐對開﹐有國初諸人題詠﹐只記有八大山人﹑江實節二人。又﹕《書畫》合卷一﹐紙本。畫長二尺﹐髙六寸﹐作枯木奇石。自題云﹕顏魯公書﹐筆力直透紙背﹔東坡書﹐轉折間不能無鐵石之疑。移手腕作畫﹐當別是一番境界。不必如經生輩左規右矩﹐自足千古賞鑑。淸湘苦瓜和尙元濟石城之鳳遊寺。己未。後有自書詩二章。一云﹕春風吹蘿衣﹐發我西山興。手策綠玉杖﹐著屐躡山磴。山光曳靑蒼﹐松聲引遙聽。采薇撥云根﹐幽探入修徑。踏歌如有期﹐巖陰晝而暝。長嘯落晴暉﹐棲鳥驚復定。牧豎訝相呼﹐樵者問名姓。朝采不供餐﹐一缽尙懸罄。貧病是良謀﹐饑渴保正命。飲鼠怡於情﹐巢禽適其性。憶惜恥粟人﹐今古稱賢聖。次首爲﹕「春日寄懷郡司馬唐載歌先生作楫石城。」司馬情何遠﹐淸聲到處傳。政成棠樹下﹐禪寄雨花前。坐對昭亭酒﹐行吟剡水篇。遙情正無限﹐又命石城船。習戰臨江甸﹐艨艟近借籌。如雲看掛席﹐蔽日厭驚流。作楫聲先合﹐乘風績可收。蚤聞飛詔下﹐制﹝原闕一字﹞倚嘉猷。桃葉迎舟近﹐花臺傍轡髙。春風時極目﹐客興滿芳臯。故郡澄江上﹐攀轅眾庶勞。酒酣應有思﹐鶯語接回鑣。甲寅夏日﹐淸湘石濤濟道人敬亭雙塔寺。煙客《山水》小冊﹐十二葉。中一葉作點葉柳幾滿幅。山水屋宇從柳隙中透露一二﹐極深遠之致。廉州畫冊十八幅﹐紙本。系仿各家﹐末幅一總款云﹕撫古十八番王鑑。余幅止有名印﹐其用筆細靜入骨﹐山樹著色分數層﹐樹枝亦細判毫芒。有何爰叟題簽﹐繼又云跋。又﹕水墨《山水》捲﹐紙本。自題有元之畫家止有子昂﹑子久語。麓臺仿《嘉陵江圖》捲﹐紙本。長五丈﹐解索皴全類山樵﹐著靑綠淺色﹐有自跋一段。惲壽平《花卉》冊十幀﹐紙本。首幀《墨梅》﹐用筆如鐵綫﹐花瓣外微以墨暈。題云﹕冰鱗斷壑想移根﹐古幹傾欹掩蓽門。天地一寒吾與爾﹐雪窗殘月伴黃昏。楊補之梅花﹐用筆簡潔﹐洗盡町畦﹐正如姑射仙人﹐獨立天表﹐非近世塵凡所能擬議。二幀《梨》二枝﹐花瓣用粉極厚﹐而撫之若無痕。微以花靑罩地﹐作夜色。題云﹕還疑玉樹舊歌聲﹐簾捲東風永夜淸。偏是月中容易見﹐玉欄西畔最分明。東臯園池月夜觀﹐梨花得句因制圖。三幀著色《千葉桃》﹐題云﹕遙想春云玉洞深﹐一枝疑是美人簪。紅塵笑我無仙骨﹐縱遇桃花何處尋。南田壽平。四幀著色《牡丹》﹐題云﹕亭亭紅艷露凝寒﹐三月春光繞碧闌。只恐春光容易過﹐一枝傳向月中看。擬北宋徐崇嗣賦色。五幀《朱藤》﹐行筆純任自然﹐不以章法布置見長﹐而色形宛肖。題云﹕紫霄纓絡。六幀《萱艸》﹐一筆屈曲﹐寫莖自根及梢﹐嫩如可摘。向上怒發一花﹐十許瓣可盈掌大﹐而望去如有碗許大。題云﹕《忘憂圖》﹐南田寫生。七幀《墨荷花》﹐其葉純墨點成。題云﹕臨唐解元墨花﹐別是髙逸一種。壽平八幀著色《芙蓉》﹐題云﹕奇服吾猶在﹐秋風寄所思。美人應未遠﹐悵望涉江時。用沒骨法臨趙昌本。九幀著色《菊》﹐題云﹕瘦莖葉葉帶霜气﹐繁花片片含秋淸。黃鵝紫鳳嬌欲舞﹐金幢玉節紛來迎。十幀著色《山茶》﹑墨《水仙》《山茶》一葉爲虫蝕﹐半破﹐最入妙。題云﹕寒香雪艷﹐壽平甲子上春苕花館無古十種﹐時客荊溪南嶽山莊。又﹕《羣芳譜》大軸﹐絹本。如新菊花數十枝﹐枝各一種﹐種各一色。有自跋三段﹐未及記。舊爲王定九相國物﹐歸蔣兆齋矣。吳漁山《潯陽琵琶圖》捲﹐紙本﹐著色。後有行書《琵琶行》﹐忘爲何人筆矣。項孔彰《人物》小軸﹐紙本。一人攜杖行於樹石間﹐以細筆作人﹐寫意作樹石﹐秀韻生動。八大山人畫冊﹐系爲問亭將軍﹝博爾都﹞作者﹐有問亭跋。赫澹士﹝奕﹞《山水》冊﹐十開﹐紙本。系嵩山十景﹐仿元人著色。每幅各題景名﹐如「初陽臺」之類﹐對幅又各題詩。張瓜田稱其山水宗法元人﹐獨開生面﹐峯嵐渾厚﹐艸木華滋﹐信然。張文敏《梅花》小幀﹐紙本。花凡二枝﹐占左下角十之三。題《點絳唇》一闋云﹕流水泠泠﹐斷橋斜路梅枝亞。雪花飛下﹐渾似江南畫。白璧靑錢﹐欲買春無價。春歸也﹐風吹平野﹐一點香隨馬。款止一「照」字﹐字大如錢﹐卻占幅十之七。冬心《墨梅》一巨幅﹐紙本。濃皴老幹﹐細綴圓珠﹐不作尋常畫家態。題「髙澹」二隸字﹐款云﹕學補之先生﹐昔邪居士畫。鄭板橋《通景竹》六幀屏﹐平生見板橋以此爲第一﹐有自題詩。薛生白《蘭花》冊八葉﹐紙本。畫以韻致勝﹐徵君詩有云﹕風晴雨露從君看﹐一筆何曾似畫師。實副其言。每幅有印章一﹐印云﹕一舉供奉﹐兩聘鴻博。童二樹《映月梅》軸﹐紙本。染墨作地﹐以勁直之筆寫枝﹐如其隸書。長二三尺﹐竟不作幹﹐亦一奇也。題詩云﹕微云淨盡月孤明﹐照澈梅花太瘦生。獨倚寒香深處坐﹐世間行止此雙淸。二樹道人。瑛夢禪扇面十二﹐山水人物皆筆畫工細﹐近仇十洲﹐始知此老自有眞力量。平日指畫皆應酬耳。劉文淸又臨各家書於其背﹐均英煦齋相國款也。錢籜石《花卉》大冊﹐八開。其章法全作大開合﹐或一枝塞滿幅中﹐或樹榦一段不見根稍﹐如自窗中望之。絕無畫史習气﹐對幅有胡光熊﹑徐鄰哉題。宋芝山《蓬窗夜話圖》捲﹐紙本。乃芝山與馮魚山訪孫淵如於江南﹐夜泊瓜步。魚山有詩﹐宋和之﹐乃作此圖。一時名士﹐咸有題詠。髙南阜《山水﹑花卉》冊﹐紙本。爲西溪君作者﹐每對幅有自跋﹐印章甚多﹐張叔憲題簽﹐髯髙墨妙。李復堂寫生冊﹐紙本。大推蓬中有作熾炭一盆﹐鐵火箸竟尺﹐挺挺如篆書法。黃小松水墨《山水》冊﹐紙本。首葉作羣山出云﹐下有茆屋二間﹐一人倚楹而觀之。題云﹕一峯頂稍白﹐數峯狀忽攺。初疑絲引縷﹐漸若絮蒙彩。出岫皓茫茫﹐騰天紛皚皚。模糊翠半昏﹐爛漫雨姑待。終朝徧瀛寰﹐膚寸信非紿。山川需晴色﹐濃陰乃加倍。得此心眼娛﹐兀坐吾未悔。《晚看諸峯出云》。二葉﹐平巒兩重﹐下有磐石﹐二人對坐﹐一人抱琴。題云﹕笙篁冷不聞﹐琴語夜來歇。一霎松風吟﹐泠然天籟發。《永嘉吹臺》。三葉﹐紙心畫金山一拳﹐下有二舟近岸﹐沙柳二株﹐山上一人﹐幾與浮圖埒。題云﹕山在水精域﹐人登員嶠巓。平來雁行亂﹐深見峭帆懸。殘照瓜洲樹﹐寒燈北固煙。佛前敲玉磬﹐驚動蟄龍暝。《登金山絕頂》。四葉﹐小山如筆架形﹐叢荻中一亭﹑一室﹑一舟﹐題云﹕誰問霓裳與六麼﹐江頭衝曉一停橈。羅裙酒浣靑衫淚﹐並作潯陽昨夜潮。五葉﹐作一橫嶺﹐沙中樹兩排﹐沙鷗一行拂波而起。題云﹕何人掠岸撐單舸﹐衝起沙鷗雪一行。六葉﹐平山遠水﹐柳絲四繞。平橋再折﹐荷葉田田﹐正出水上﹐一人泛舟。題云﹕一片涼波雨淅淅﹐數莖水艸風絲絲。紅衣落盡蓮房結﹐此老苦心誰得知。七葉﹐以筆略勾作兩屋平列﹐破筆作亂樹﹐想是梅花。石闌一抹帶月色﹐此外以墨水染之。題云﹕更無人處拓窗看﹐合算儂渠耐夜寒。多謝一弦云隙月﹐卻移疏影上闌榦。八葉﹐右半幅作石磯﹐下育艤舟﹐上有亭閣。題云﹕《燕子磯守風》。作意西風勸客停﹐爲君今夜宿寒汀。轉登燕子磯頭望﹐只覺鐘山老眼靑。未谷仁兄兩正﹐弟易﹝此冊不眞﹐以其詩存之﹞。湯雨生元戎畫「梅」﹐小幅。紙長三尺餘﹐用破筆掃梅花數枝﹐止占幅上左方三之一。下方題七絕二首﹐占右下方小半幅。筆墨寥寥﹐而士气滿紙﹐去畫史不可以道裏計。

事有行之似非政體﹐而祖宗以來﹐相沿不廢﹐其中必有故﹐非淺人所知也。如崇文門稅務之有委員﹐由來舊矣。向者奏委四人﹐堂委十數人﹔分局十餘處﹐局十人或二十人﹐此外掛名尙數十人﹐皆旗員也。其初似乎冗濫﹐光緒十年爲某禦史揭參﹐旨命朝邑相國閻文介公察辦﹐遂盡攺其制。奏委攺二人﹐堂委四人﹐分局各二人﹐余盡裁撤。百年之獘﹐一舉而廓淸之﹐似乎是矣﹐不知其隱患無窮。蓋京官之貧﹐滿漢同之。漢京官例有印結費﹐每月可得數十金﹐而滿京官無之。故歷朝以來﹐明知此等委員爲虛設﹐然以此爲調劑滿京官之用﹐所以抵漢官之印結。計一歲所養﹐不下七八百人。其所徵者﹐亦皆富商大賈之財﹐而非刻剝小民生計也。此數百人﹐每歲人不過分潤百金上下。計一歲國課少入者﹐不過數萬金﹐而旗員無憂貧之慮。自攺章後﹐旗員生計大窘。無才者﹐號寒啼饑﹔有才者﹐別工施設。邇來土木之役大開﹐每興一工﹐司員累累﹐其分潤更鉅於崇文門稅務。而且止供數人。若委員所得﹐遂歸之吏胥﹐若輩頓富。蓋名𨿽云照章核減﹐而各行家納稅﹐相延已久﹐不敢少失。吏胥之意﹐苟不如式﹐則刁難百出。故稅司前﹐𨿽告示皇皇﹐誰敢過問。於是實惠初未及民﹐而國本耗矣。始知前人蓋有深意﹐一味綜核者﹐不能知也。然推原其本﹐蓋亦有故。蓋崇文門舊無行李之稅﹐故《戶部則例》於崇文門稅則下無故衣一項。然而外吏入都﹐往往有應納稅之物﹐如綾綢緞布等﹐豈能盡無之。關吏熟知其然﹐亦不能過事盤詰。於是徵私錢以爲免稅之資者有之﹐久之習爲故常﹐且忘行李之本無稅也﹐於是𨿽無貨亦徵之矣。且爲之定額曰某箱銀若干兩﹐收者納者﹐視爲固然。且有未至都﹐先將箱籠攺爲包裹﹐而後入者﹐則曰箱有稅而包無稅也﹐已足一笑。而關役之名海巡﹐又四出巡邏得之﹐指爲漏稅﹐加倍罰之﹐此等幾乎爲暴矣。監督委員明知其然﹐置不問。而外方人入都﹐則以爲深苦﹐所以有丙戌揭參之舉。遂紛攺舊章﹐旗員生計頓耗。然而行李無稅之舊章﹐終無過問者。是揭參及察辦之人﹐皆未曾深悉立法之本意﹐徒爲此泄私憤計耳。旗員亦不能究所以然﹐弟知自咎其誤﹐不知皆吏胥家丁誤之也。若司稅務者肯裁去家丁一項﹐少用吏胥數人﹐何至如是。

崇文門外板井胡同﹐有祝姓﹐人稱米祝。蓋自明代巨商﹐至今家猶殷實﹐京師素封之最久者﹐無出其右。祝氏園向最有名﹐後攺茶肆﹐今亦毀盡﹝國初人多有祝家園詩詞。《宸垣誌略》謂在先農壇西﹔《藤陰雜記》謂在安定門西﹐皆非也。毛西河詩﹕挾箏憐小婦﹐請唱祝家園。則當時且以入之時調矣﹞。

行頭吳姓者﹐其祖名鑑﹐安徽人。雍正中﹐官太醫院判。世宗苦頭風﹐羣醫束手﹐鑑一藥而愈。賜之不受。問所願﹐以此業請﹐許之﹐子孫遂世其業。凡各行家納稅﹐必經吳姓簽名﹐其任在商吏之間﹐如經紀焉﹝《醫宗金鑑》外科一門﹐乃鑑纂﹞。

太平宮﹐在東便門內﹐廟極小。歲上巳三日﹐廟市最盛。蓋合修禊﹑踏靑爲一事也。地近河Й﹐了無市聒。春波瀉綠﹐Й土鋪紅。百戲競陳﹐大堤入曲。衣香人影﹐搖春風﹐凡三里餘。余與續恥庵遊此﹐輒嘆曰﹕一幅活《淸明上河圖》也。按﹕查昌業詩有云﹕正是蘭亭修禊節﹐好看曲水麗人行。金梁風景眞如畫﹐不枉元宮號太平。國初已然矣。

花兒市大街﹐在崇文門外大街東。每月逢四日有市﹐日用及農器爲多﹐來者多鄕人。其北四條胡同﹐則皆閨閣妝飾所須。翠羽明﹐假花義髻之屬﹐累累肆間。

嘗見國初人尺牘十數冊﹐多與潘次耕者。首冊卽顧亭林﹐內一札云﹕吳門之行﹐想已回府。弟在兗州所寄之札﹐曾入覽否﹖弟以三月二十九日入都﹐寓在珠市口東冰窖胡同三官廟中。此來全無名利之圖﹐所求者讀古人書﹐友天下士而已。孫退谷先生﹐當世之通經好學者﹐而其家藏書甚多﹐近乃出以相示。如唐陸淳《春秋纂例》﹑宋劉敞《春秋權衡意林》之類﹐皆生平所未見。思欲抄寫以去﹐而苦於獨力之難成也。弟少時博奕玩好﹐全不關心。在同學中﹐頗不爲自棄。而中更患難﹐晚閱徵途﹐今且白首而無聞若此﹐況他人乎。進徳修業﹐欲及時也。願兄之以此自勉﹐而並以訓子弟之從事於斯文者。胎簪﹑天谷﹑力臣諸兄﹐並爲致念。弟在京過夏﹐至秋或附回空之便而南﹐未可知也。容再報。起田三兄。弟炎武頓首。此書可共觀之。又一札云﹕本擬春末至淮﹐不意忽有卽墨黃姜一事﹐幾起大獄以禍天下﹝事具與都門大老書中﹐在力臣函內﹞。身在京師﹐隻身赴濟﹐徑自投到﹐羈禁兩月。今五月十九日撫院親審﹐先喚案內卽墨縣年老者四五人保識﹐黃禦史曾已剃頭口供。次辧《忠節錄》﹐卽沈天甫所首。《啟楨集》書中有寧人字﹐無顧姓。又不在黃禦史傳內。惟問姜元衡要顧寧人輯書實證﹐供系傳聞﹐又詰傳言之人﹐無以對。又扳卽墨老諸生杜廷交﹝此人從不識面。﹞爲證﹐又展轉供出所從得書之人﹐爲萊陽孫榮之﹐乃歷年在南行騙之人﹐今並行提去矣。𨿽南冠未稅﹐而是非已定﹐不惟區區一身得以保全﹐而並爲士類造無窮之福。上臺淑問之明﹐眾君子孚號之助﹐眞足令人感激。而賈彪所云﹕吾不西行﹐大禍不解者﹐庶足以見諒於同學之友也。玆者來﹐聊述大槪﹐以慰懸注。起田三兄。弟炎武頓首。皆可﹐六月初一日。按﹕起田﹐名王略﹐淮安山陽人﹐次耕之外舅也。二書皆可考亭林事迹﹐且其住冰窖胡同三官廟亦不見他書﹐故錄之。可補年譜之缺。

湖南會館﹐在崇文門外。曾文正公晚年入都曾居之。己巳於此祝壽﹐致有題詩於門以譏之者。按﹕公平生所長﹐在於知人善任﹐以收久遠之效。而於交涉事絕非所能。蓋公尙有嘉道以前人气象﹐不屑與外人交接。及臨事而倉皇應之﹐所以全失節度。時先君在江南﹐已料公必不能勝此任矣。然公之所不可及﹐尢在深識大體。江南甫平﹐卽撤兵講求吏治﹐興復典禮。大亂十二年﹐一旦平定﹐卽能使民不知兵﹐一歸承平之舊﹐洵非他人所能及。嘗讀《節制四省疏》云﹕現在諸道出師﹐將帥聯翩﹐權位太重。恐開斯世爭權競勢之風﹐兼防他日外重內輕之漸。其語實能見及後日之獘。使公不死而入軍機﹐必能取已失之柄﹐還之朝廷﹐決不致成今日之勢也。繼公督兩江者﹐爲馬端敏公﹝新貽﹞﹐承文正之後﹐威望不及文正﹐而吏治過之。時丁雨生﹝日昌﹞爲蘇撫﹐與公協力整頓﹐陋規悉裁﹐攺爲辦公經費。以地之肥瘠爲等差﹐於是州縣不甚累﹐而道府之用亦足。又如保甲﹑卹嫠﹑育嬰﹐次弟修舉﹐江南政治﹐以此際爲稱首。惜乎敷政未終﹐而有被刺一事也。

然而彼時督撫稱首者﹐尢以川督駱文忠﹝秉章﹞爲最。不矜才﹐不使气﹐粥粥若無能者。對僚屬默無一語﹐而其人之賢否﹐燭若然犀。方石達開之走貴州也﹐實志在兩川。公訁ぁ知﹐陰爲之備﹐外則鎭靜如平日。未幾﹐石兵漸近﹐川人始驚。將軍兩司皆不知所爲﹐走謁公﹐公辭以疾。時崇文勤爲將軍﹐不待通﹐直入臥內見之。公固無恙﹐崇責以玩寇。公曰﹕寇爲誰﹖余胡弗聞﹗崇曰﹕石達開已入境矣。公曰﹕吾以爲何巨寇﹐張皇乃爾﹗若石達開﹐不十日致麾下矣。崇怪其太易﹐公囑以勿恐。後果十日而達開被擒。蓋公夙稔石逆用兵﹐以大軍當之必不勝。伏兵於隘以待之﹐而檄土司助剿。石過一隘﹐則截殺數十百人。蜀道山險﹐處處可伏。以逸待勞﹐每戰必勝。如是者數日﹐而石黨漸盡。欲進不可﹐欲退不能。正猶豫間﹐大軍猝集﹐一戰擒之。及公之卒﹐蜀人爲之罷市持服﹐官府禁之不能止。平生俸入﹐悉以濟人。典衣以給朝夕﹐至不能具便服﹐但衣獘羊裘以視事。死後篋中止質券數紙﹐錢數千而已。

方文忠之開府湖南也。左文襄以孝廉依其幕下﹐政事一任之﹐致有「幫辦湖南巡撫左」之謗。有總兵得罪﹐將入之彈章﹐乞恩於文忠。文忠曰﹕非我不可﹐左師爺不可耳。乞於文襄﹐文襄持之甚力。某遂飛章騰謗於京師﹐奉有嚴拿劣幕之旨。令官文恭公查辦﹐官遂檄文忠索劣幕。時文襄已偕計北上﹐胡文忠公聞之﹐亟遣人追之。及於長新店﹐乃挾之返。於是曾﹑胡﹑駱交章薦其可大用﹐始奉以四品卿銜幫辦軍務之旨﹐文恭乃向文襄謝過焉。文襄晚入樞廷﹐銳欲有爲﹐以禁不得施而出督江南。甲申再入都﹐志在選練旗兵﹐乃不久又出督兵於閩﹐遂以不返。然自公施設觀之﹐在閩立船廠﹐在江南練水軍。其志極遠大﹐非苟安者比也﹐惜未竟其用耳。

光緒初元﹐言官最盛。上自朝政之闕﹐下及官方之邪﹐微及閭閻之困﹐無不朝聞事目﹐夕達封章。公會至戒偶語﹐官師相規﹐動以恐登白簡爲戒。及甲申﹐其力遂足以搖動樞臣﹐亦盛極而亢﹐亢極將悔之機也。逮夫鈞衡旣攺﹐諫權亦終。朝議以言臣囂競之風﹐恐致成阻撓之患。不得不力爲摧抑﹐以牿童牛﹐維持數年﹐風始少戢。然甲午議和﹐仍有爭諫。至庚子用兵﹐音響殆絕。

●卷七

◎外城西

先農壇﹐居永定門內之西。周回六里﹐繚以周垣。歲三月上亥﹐上率王公九卿躬耕。彩旗輕﹐仰紛於五云﹔樂句徐敲﹐樂丰穰於萬姓﹐禮樂皆寓稼穡艱難之意。舊制設彩棚於田上。乾隆二十三年上諭﹕畝所重劭農﹐黛耜﹑靑箱﹑畚鍤﹑蓑笠﹐咸寓知民疾苦之意。而設棚懸彩以芘風雨﹐義無取焉。吾民涼雨犁而赤日耘﹐𨿽衤發衤之尙艱﹐豈炎濕之能避。且片時用而過期徹﹐所費不啻數百金﹐是中人數十家之產也﹐其飭除之。此後遂爲定例。又﹕耕之樂﹐不同他典所用﹐有腰鼓﹑拍板。所歌皆禦制禾詞。每歌一句﹐偃旗一次。上四推畢﹐諸王及諸臣始耕。余備員水部﹐曾敬瞻焉。

又按﹕順治十年﹐定於仲春亥日祭先農。後攺爲三月亥日﹐以六壬亥爲天倉也。往時以祈谷時祭﹐不燔柴。順治十七年定用燔柴禮。

先農壇之西﹐野水彌漫﹐荻花蕭瑟。四時一致﹐如在江湖﹐過之者輒生遐思。光緒甲午四月﹐忽相驚水中有物﹐聲如牛而不見其形﹐民庶駭然。訛言日起﹐逐日往觀近萬人﹐大京兆出示禁之不止﹐時常雩期近﹐乘輿將臨。執金吾恐致獲戾﹐簽兵捉怪。戈戟如林﹐日伺水上。由是觀者益眾﹐或且設茶肆以侔厚利。兵役入水搜捕﹐或云聲於東則東之﹐或云聲於南則南之﹐茫如捕風﹐了無所得。如是者經月乃罷。而所謂荻葦﹐皆僧產也。至是均作瑯邪之稻。或曰此鼓妖也﹐是年遂有遼東之役。邊警日亟﹐士大夫去者甚多﹐西南城爲尢甚。迨庚子之亂﹐而全城蹂踐幾徧﹐亦妖由人興歟﹖抑洪範五行之說﹐信有之乎。

野鳧潭﹐在先農壇西。積水彌然﹐與東城魚藻池等。其北爲龍泉寺﹐又稱龍樹院。有龍爪槐一株﹐院以此名﹐久枯﹐僧人補種一小株。院有二樓﹐東樓爲滿洲髙士炳半聾所築。炳故家子﹐以不治生而中落﹐亦不復仕進。築此樓居之﹐貧至不能晨炊。日惟作書評畫﹐相訪者多不接納。有音聞遠﹑圖牧山之風﹐亦近代一畸人也。吾友毓贊臣﹝俊﹞曾葬山左詩人王公玉於寺後﹐種杏花十餘株。張叔憲篆書﹕山左詩人王公玉之墓。刻石豎墓前﹐贊臣爲作銘刻於後﹐又近代一畸事也。

陶然亭﹐在潭之南﹐又名江亭﹐江郎中藻所建﹐自來題詠眾矣。宣南士夫宴遊屢集﹐字內無不知有此亭者。其荒率之致﹐外城不及萬柳堂﹔渺彌之勢﹐內城不及積水潭﹐徒以地近宣南﹐舉趾可及﹐故吟嘯遂多耳。

崇效寺﹐俗名棗花寺﹐花事最盛。昔﹐國初以棗花名。乾隆中以丁香名﹐今則以牡丹名。而《靑松紅杏》卷子﹐題者已如牛腰。相傳僧拙庵本明末逃將﹐祝發於盤山﹐此圖感松山杏山之敗而作也。其圖畫一老僧趺坐﹐上則松蔭云垂﹐下則杏英霞艷。首有王象晉序﹐後題以竹﹑漁洋冠其首﹐續題者幾千人﹐亦大觀也。然而金貂共狗尾偕陳﹐玉楮與敗葉參見。甚至有妄人﹐將己名與古人夾寫﹐眞爲不識好惡之尢。曾有某君題詩於匣以止之﹐亦無人肯顧也。又一卷爲《訓雞圖》﹐畫一僧抱雞而坐﹐別有貓犬在地﹐不解何意﹖禪堂中王覺斯書「靜觀」二字尙在﹐楊忠湣「無塵別境」額則不可問矣。又有唐王仲堪墓志石刻﹑翁覃溪《丁香花》詩石刻。

法源寺﹐卽古憫忠寺。憫忠臺尙存﹐髙閣及雙浮屠已不可考。西廊嵌唐《寶塔頌》石刻。僧院中牡丹殊盛﹐髙三尺餘。靑桐二株﹐過屋檐。城南隙地﹐最多古園。國初尙存封氏園﹑剌梅園﹑王氏怡園﹑徐氏碧山堂﹑趙氏寄園﹑某氏眾春園﹐皆昔日名流燕賞﹐騷客盤桓之所。今不過二百年﹐已如阿房﹑金穀﹐不可復問。而宣南士夫亦無復經營之力矣。

查初白詩云﹕才了歌場便賣燈﹐三條五劇一層層。東華舊市名空在﹐靈宮前另結棚。此國初事也。蓋內城分住八旗﹐將燈市移於靈宮前﹐後又移於琉璃廠。今此兩處皆無燈。鬻燈者在廊房頭條胡同﹐然止日間有之﹐不復放燈於夜。

般若寺﹐在故衣市﹐南省公車﹑計吏多寓此。壬辰之春﹐濮柚生﹝文曦﹞從南入都寓此﹐余往訪之﹐與作竟日談。遊心域外之觀﹐幾如讀《山海經》《博物志》﹐怪怪奇奇﹐不可名狀。如雲﹕山移﹐在古以爲大異。而滇省屢見之﹐不以爲異。有人家居於山巓﹐門臨大溪。一日啟戶﹐溪水忽失﹐尋之則在山後。以爲水之攺流﹐察之則溪旁景物依然﹐而山下地勢全非﹐則山移而溪未攺也。又有人家居於小山之上﹐一日覺地微動﹐久之則山移故處矣。然移甚緩﹐一日才數十丈﹐半月後移過一溪﹐爲一大山所阻而止﹐遂不動。柚生親見之。又有某土司能變虎者﹐柚生亦親見之。問其變之故﹐彼云﹕亦不自知﹐但祖父以來﹐相傳如是。至期則變﹐變過復常。𨿽知其苦﹐無術脫解。月凡三變﹐上旬爲虎﹐中旬爲驢﹐下旬爲犬。方其爲虎﹐百姓閉戶﹔乃其爲驢﹐家具艸料於門外﹔其爲犬也﹐不復顧之。余聞而笑曰﹕此不足奇﹐余見甚多。今之縣令方見上司則爲犬﹐對同寮則爲驢﹐虐百姓則爲虎。而且一日三變﹐何須一月。柚生時方以大令待選﹐亦爲胡盧。

漁洋老人曾住保安寺街﹐故邵靑門與漁洋書云﹕奉別將十年﹐回憶寓保安寺街﹐踏月敲門﹐諸君箕坐桐陰下﹐淸談竟夕﹐恍然如隔世事。又自敍﹕己未客都門﹐寓保安寺街。與阮亭先生衡宇相對﹐愚山先生相去數十武﹐陸冰修僅隔一墻。偶一相思﹐率爾造訪﹐都不作賓主禮。其年寓稍遠﹐隔日輒相見。常月夜偕諸君扣阮亭門﹐坐梧樹下茗碗淸談達曙。愚山《贈行詩》有云﹕踏月夜敲門﹐貽詩朝滿扇﹐是也。漁洋又有屋在琉璃廠夾道﹐孫丹五有詩弔之云﹕詩人老去迹猶存﹐古屋藤花認舊門。我愛綠楊紅樹句﹐月明惆悵海王村。蓋屋有藤花﹐先生手植也。

同治以後﹐老輩崇尙風雅者﹐以潘文勤公﹝祖蔭﹞爲一代龍門﹐居在米市胡同際會堂之對門﹐以提唱獎拔爲己任。聞一才士﹐亟收羅門下﹐禮節先施﹐人以及門爲榮。兼京兆尹﹐最關心民瘼。屢年大水﹐延紳士放振﹐不假官吏之手﹐民不知災。卒後﹐日有奠於門者﹐竟不知爲誰何氏也。俸入皆以購鼎彜書籍﹐及歿不名一錢。所刻《功順堂》《滂喜齋》叢書﹐士林寶之。己丑鄕試後﹐余謁公於私第﹐蒙獎詡備至﹐以後起之秀見勵﹐且賜以《功順堂》《滂喜齋》各一部﹐吉金拓本各種。自云﹕十一呂阝鐘﹐尢爲醉心之品。子學篆書﹐不可不細玩也。

爛面胡同有接葉亭﹐國初湯西崖少宰居焉﹐查他山有詩。至乾隆中尙知其處﹐見法時帆詩集。今久迷處所﹐張叔憲自名其居爲接葉亭﹐然非故趾也。

李南澗﹝文藻﹞有《琉璃廠書肆記》﹐敍次甚詳﹐曰﹕琉璃廠因琉璃瓦窯爲名﹐東西可二里許。未入廠東門﹐路北一鋪曰聲遙堂﹐皆殘破不完之書。余從其中買數種﹐適有《廣東新語》﹐或選思平之兆也。入門爲嵩�堂唐氏﹑名盛堂李氏﹐皆路北。又西爲帶艸堂鄭氏﹑同升閣李氏﹐皆路南。又西而路北者﹐有宗聖堂曾氏﹑聖經堂李氏﹑聚秀堂曾氏﹐路南者有二酉堂﹑文錦堂﹑文繪堂﹑寶田堂﹑京兆堂﹑榮錦堂﹑經腴堂﹐皆李氏。宏文堂鄭氏﹑英華堂徐氏﹑文茂堂傅氏﹑聚星堂曾氏﹑瑞云堂周氏﹐其先後次第﹐憶或不眞﹐而在南在北則無誤也。或曰二酉堂自前明卽有之﹐謂之老二酉。而其略有舊書者﹐惟京兆﹑積秀二家﹐餘皆新書﹐而其裝潢﹐紙不佳而冊薄。又西而南﹐轉沙土園北口路西﹐有文粹堂金氏。肆賈謝姓﹐蘇州人﹐頗深於書。余所購鈔本如宋《通鑑長編》《紀事本末》《蘆蒲筆記》《麈史》《寓簡乾坤淸气》《滏水集》《呂敬夫詩集》《段氏二妙集》《禮學匯編》《建炎復辟記》《貢南湖集》《月屋漫稿》《王光庵集》《焦氏經籍》之屬﹔刻本如《長安志》《雞肋集》《胡雲峯集》《黃稼翁集》《江湖長翁集》《唐眉山集》之屬﹐皆於此肆。又北轉至正街﹐爲文華堂徐氏在路南﹐而橋東之肆盡此矣。橋居廠中間﹐北與窯相對。橋以東街狹﹐多參以賣眼鏡﹑煙筒﹑日用雜物。橋以西街闊﹐書肆外﹐惟古董店及賣法帖﹑裱字畫﹑雕印章﹑包寫書稟﹑刻板鐫碑耳。近橋左右﹐則補牙﹑補唇﹑補眼及售房中之藥者。遇廷試﹐進場之具如試筆﹑捲岱﹑墨壺﹑鎭紙﹑弓棚﹑疊褥備列焉。橋西賣書者才七家﹐先月樓李氏在路南﹐多內板書。又西爲寶名堂周氏﹐在路北﹐本賣仕籍及律例﹑路程記﹐忽購得果府書二千餘套﹐列架而陳之。其書裝潢精麗﹐俱鈐圖記。余於此得梁寅《元史略》《揭文安集》《讀史方輿紀要》等書﹐皆鈔本。《自警編》半部﹐《溫公書儀》一部﹐皆宋槧本。又方望溪原稿﹐往往有之。又有鈔本《冊府元龜》及明憲宗等《實錄》。又西爲瑞錦堂﹐亦周氏﹐在路南﹐亦多舊書。其地卽老韋之舊肆﹐本名鑑古堂。八年前﹐韋氏書甚多。又陽人董姓﹐同賣法帖其中。吾友趙六吉精於法帖﹐亦來此﹐遂客沒﹐其櫬至今未歸。又西爲煥文堂﹐亦周氏。又西爲五柳居陶氏﹐在路北﹐近來始開﹐而舊書甚多。與文粹堂皆每年購書於蘇州﹐載船而來。五柳多璜川吳氏藏書﹐嘉定錢先生云﹕卽吳企晉舍人家物也。其諸弟析產﹐所得書遂不能守。又西爲延慶堂劉氏﹐在路北。其肆賈卽老韋﹐前開鑑古堂者也﹐近來不能購書於江南矣。夏間從內城買書數十部﹐每部有楝亭曹印﹐其上又有長白敷槎氏堇齋昌齡圖書記﹐蓋本曹氏而歸於昌齡者。昌齡官至學士﹐楝亭之甥也。楝亭掌織造﹑鹽政十餘年﹐竭力以事鉛槧。又交於朱竹﹐曝書亭之書﹐楝亭皆鈔有副本。以予所見﹐如石刻鋪敍宋朝《通鑑長編》《紀事本末》《太平寰宇記》《春秋經傳闕疑》《三朝北盟會編》《後漢書年表》《崇禎長編》諸書﹐皆鈔本。魏鶴山《毛詩要義》《樓攻愧文集》諸書﹐皆宋槧本﹐余不可盡數。韋頗曉事﹐而好持髙價。查編修瑩﹑李檢討鐸日遊其中。數年前予房師紀曉嵐先生買其書﹐日費數千金。書肆中之曉事者﹐惟五柳之陶﹐文粹之謝及韋也。韋﹐湖州人﹔陶﹑謝皆蘇州人。其餘不著何許人者﹐皆江西金溪人也。正陽門東打磨廠﹐亦有書肆數家。盡金溪人﹐賣新書者也。內城隆福諸寺﹐遇會期多有賣書者﹐謂之趕廟。散帙滿地﹐往往不全而價低。朱少卿豫堂日使子弟物色之。積數十年﹐蓄數十萬卷﹐皆由不全而至於全。蓋不全者多是人家奴婢竊出之物﹐其全者固在日日待之而自至矣。吾友周書昌﹐遇不全者亦好買之。書昌嘗見吳才老《韻補》爲他人買去﹐怏怏不快。老韋云﹕邵子湘《韻略》已盡采之。書昌取視之﹐果然。老韋又嘗勸書昌讀魏鶴山《古今考》﹐以爲宋人深於經學無如鶴山﹐惜其罕行於世﹐世多不知采用﹐書昌亦心折其言。韋年七十餘矣﹐面瘦如柴﹐竟日奔走朝紳之門。朝紳好書者﹐韋一見﹐諗其好何等書。或經濟﹑或詞章﹑或掌故﹐能各投所好﹐得重值﹐而少減輒不肯售﹐人亦多恨之。余好書幾與書昌同﹐不及書昌能讀耳。朝食後卽至廠﹐手翻至晡﹐或典衣買之。而積秀堂有楊萬里﹑洪盤洲二集鈔本﹐索錢三十千﹐庋數日仍還之﹐而不能釋於念也。延慶劉﹐項生大癅﹐人呼之劉噶噠。又西爲博古堂李氏﹐在路南。其西爲廠西門﹐門外無鬻書者。按﹕李氏所稱各肆﹐今惟老二酉仍在﹐余盡易名矣。所列各舊書﹐今皆不可得。有得之者﹐價且十倍。咸豐庚申以後﹐人家舊書多散出市上﹐人無買者。故直極賤﹐宋槧亦多。同治初元以後﹐乃漸貴﹐然收者終少。至光緒初﹐承平已久﹐士夫以風雅相尙﹐書乃大貴。於時南皮張孝達學使有《書目答問》之作﹐學者按圖索駿﹐賈人飾櫝賣珠。於是紙貴洛陽﹐聲蜚日下﹐士夫蹤迹﹐半在海王村矣。然其價亦不一﹐宋槧本計葉酬直﹐每葉三五錢。殿板以冊計﹐每冊一二兩。康﹑乾舊板﹐每冊五六錢。然如孫﹑錢﹑黃﹑顧諸叢書﹐價亦不下殿板也。此外新刻諸書﹐則視紙板之精粗﹐道途之遠近以索直。大抵眞字板較宋字贏十之三﹐連泗紙較竹紙亦贏十之三﹐道途之遠較近者又贏十之三﹐於是同一新板﹐有倍價者矣。

內城書肆均在隆福寺﹐舊有三槐堂﹑同立堂﹑寶書堂﹑天繪閣四家。同治中﹐同立堂歇業﹔光緒中﹐天繪閣攺聚珍堂﹐今止此三家。三槐向多舊書﹐售主亦多﹐近則迥不如前。而「寶書」﹑「聚珍」二家﹐頗能爭勝﹐然邇來舊書有甘井先竭之嘆。價日增而益無覓處﹐內外城所通行者﹐新書而已。

後鐵廠義學﹐相傳爲張文敏公﹝照﹞之故居﹐余友人王逸珊﹝寶田﹞居此。逸珊欲倩余補書「法華庵」額﹐未果而移去。逸珊初居東城鎭江胡同﹐終日座上客滿。餘一日偕續恥庵往訪之﹐值李雨蒼參贊﹝云霖﹞﹑鄭東甫比部﹝杲﹞先在。逸珊畱飲酒間﹐雨蒼先生談楚軍舊事﹐有如讀杜老《北徵》﹐使人神往。余賦《七古》記之云﹕人生快意殊難必﹐勝侶相逢便超逸。座中賓客皆嶽嶽﹐論詩說劍俱第一。王公髙議欺論衡﹐鄭君說經言。恥庵平日最蘊藉﹐酒餘意態殊縱橫。座中更有河東守﹐殺賊人稱好身手。李廣歸來竟不侯﹐眞卿老去仍糊口。方今時事須歐韓﹐廟堂正賴諸公安。柰何髙會但置酒﹐蒼生望子抒艱難。街鼓ヨヨ動歸騎﹐猶恨雄談未申意。願君勿忘此宵歡﹐他時應入城東記。詩不足道﹐此會不可不志。

雨蒼雲﹕李文恭公﹝星沅﹞之爲欽差大臣﹐曾遇曾文正公於逆旅。時寇方起﹐殊以爲憂﹐談之竟夜。明日李公臨去﹐按曾公於坐而拜之曰﹕吾視天下人﹐惟君眞能辦賊。星沅老矣﹐無足言者。此一拜所以寄此任於子也。此雨蒼親聞曾公言之。

雨蒼又言﹕英果敏公﹝翰﹞之令廬江﹐吳武壯公﹝長慶﹞方以末弁爲果敏所器﹐倚之如左右手。時劉壯肅﹝銘傳﹞﹑張勇烈﹝樹聲﹞各結團自保。武壯偶與之有違言﹐互鬥而敗﹐被獲。乃縛武壯於柱。果敏遣人往﹐二公不可。曰﹕必縣令親拜於吾門而後釋之。所遣人難之﹐以告果敏。果敏遂如其言﹐始得釋。未幾果敏氵存擢臬藩﹐眾始大懼﹐果敏竟不問。然武壯終身執弟子禮﹐果敏身後﹐歲時饋問不絕。

雨蒼又言﹕官文恭公﹝文﹞之督兩湖也﹐人皆疑其百無一長。及克復金陵﹐以功封伯﹐人且謂由曾侯讓功。不知非也。文恭之功﹐不在雄長三軍﹐而在牢籠百態。此卽蕭何之功在張良﹑韓信上也。公爲總督﹐胡文忠爲巡撫﹐胡心輕之﹐事多不商酌而徑行﹐公亦不問。或公所用人﹐至登之白簡﹐公仍不問。幕下士皆爲不平﹐咸請劾胡所用人以報之﹐公力持不可。胡軍於外﹐以軍火不繼﹐遣人持令箭至督轅坐索。幕中皆怒曰﹕彼無禮至此﹐卽公不怒﹐我輩亦覺無顏。擬折請入奏﹐公曉之曰﹕諸君若提一軍而禦寇﹐能如胡某乎﹖曰﹕不能。卽我出而剿寇﹐能如胡某乎﹖曰﹕亦似不能。曰﹕我輩之才皆不及彼﹐而彼身歷行間﹐獨任其勞﹐我輩安享其逸﹐所愧已多矣。且湖省大吏﹐惟我與彼﹐我無彼不能禦敵﹐彼無我不能籌餉﹐若以細故介懷﹐國事誰爲任之﹐諸君休矣。後文忠聞之﹐深悔所爲﹐躬詣請罪。公與之約爲兄弟﹐從此楚軍不可動矣。

雨蒼先生﹐漢軍正藍旗人。世居盤山﹐所謂盤山李氏也。少以諸生﹐慷慨好奇節﹐走數千里謁曾文正於湖南。值文正他出﹐雨蒼見其公子。公子見其衣敝而風塵滿面﹐誤以爲役也﹐有慢色。雨蒼直前毆之曰﹕而父禮士聞天下﹐而乃慢士如此。公子謝之始已。文正歸奇之﹐畱之幕下﹐授以一軍。薦至參贊大臣﹐以回疆失事﹐罷任。晚年生計窘甚﹐病風痺﹐依逸珊以居。

《分甘餘話》云﹕昔在郎署﹐與公﹤甬戈﹥﹑苕文輩﹐無旬日不過從倡和﹐計甫艸亦與焉。公﹤甬戈﹥攺吏部﹐例應關防。一日﹐計詣之﹐閽者弗爲通。計退而獻詩曰﹕隔墻空望馬纓花。公﹤甬戈﹥寓邸有夜合一株﹐最髙大﹐花時常集飲於此﹐故云﹐長安傳以爲笑。按﹕今日吏﹑兵二部郎官回避之例﹐已成具文﹐然其獘端﹐初不在此。

梁文莊公﹝詩正﹞居正陽門外楊梅竹斜街內。「淸勤堂」﹐賜額也。堂左有味經齋﹐隔墻葡萄累累﹐其齋因以靑乳名之。終日庭戶蕭然﹐自諸司畫諾外﹐更無停轍。見《湖海詩傳》小傳。按﹕國初長官畫諾﹐皆在公署﹐以其無日不入曹也。自乾隆以後﹐重臣兼職者多﹐遂不恆入署。而閱折判牘﹐移於私宅。且事繁﹐私宅亦不得見。往往追逐竟日﹐司官以爲苦事。以余所見﹐惟先師潘文勤公私宅不畫諾﹐尙有古風。

符右魯戶部﹝曾﹞所居韓家潭。牀幃之外﹐書簽畫卷﹐茗碗香壚﹐列置左右。几案無纖塵﹐四時長供名花數盎。王述庵笑謂之曰﹕入君燕寢﹐已如在斷橋籬落間﹐使人不復憶西子湖矣。其雅潔蕭澹﹐非東華軟紅塵土中人所能企也。

周立崖大理﹝於理﹞所居聽雨樓﹐在繩匠胡同﹐爲明嚴介溪別墅。國初徐健庵尙書居之﹐繼歸於溧陽史文靖公。其後分爲數區﹐畢秋帆得之﹐爲宴會觴詠之地。秋帆出爲觀察﹐遂歸大理。按﹕今此居尙存﹐歷爲要津所據﹐誠宣南第一大宅。

翁覃溪先生故居在保安寺街﹐錢梅溪謂﹕登其堂﹐圖書文籍﹐插架琳瑯﹐如入萬花谷中﹐令人心搖目眩﹐而無暇談論也。按﹕先生後人不振﹐家業凋零﹐今已無繩武者矣。

管韞山先生﹝世銘﹞以時文名一世﹐然公學不止時文也。近其鄕人刻公詩﹑古文若干捲﹐皆有物之言﹐足以傳世。公爲伯祖恭愼公業師﹐余家存公行述﹐尙是公子學洛所定。今所刻公集亦有行述﹐乃出公孫刪節﹐非原文也。中有一段﹐尢未可刪。今節載之云﹕一生雅好制藝文字﹐通籍後猶時時爲之。多讀書﹐得間及抒寫懷抱之作。嘗自論﹕吾艱於場屋﹐又教人爲舉子業。故文字頗事皇﹐其不逮先正大家﹐或當以此。至精深雄健﹐切近諦當﹐自覺並時無兩。謂《後漢書》最利時文﹐《文心雕龍》作文體例大備﹐宜熟復。此皆府君文字心得處。又曰﹕每日不閱古書數寸﹐不得妄詡下幃。讀書多則義理日出﹐境界日開。沈潛旣久﹐但一含毫落墨﹐淸言名理﹐自然輻輳。因題立格﹐自然成章﹐其樂殆不能諭諸人也。用古當得其精意﹐非掇拾成語作鈔胥可了。汝文勿輕示人﹐吾少作僅有存者。斯事與年俱進﹐毋自滿假爲有識者笑。亻暴值圓明園﹐四日始得休沐。就正之文﹐積案頭常數寸。𨿽應酬雜Ш﹐筆札紛煩﹐必先閱竟然後他及。吾母或尙有家事待商榷﹐而府君髙吟不顧也。吾母每謂﹕何太自苦。府君曰﹕此吾數日來片刻樂境﹐何云苦耶﹗

朱竹君文正兄弟﹐一享髙名﹐一躋顯仕﹔一跌宕﹐一謹嚴﹐極似宋之郊﹑祁兄弟二人﹐遂開乾﹑嘉以下南北二派學術。至今所衍猶其緒餘﹐亦奇矣。方竹君先生請開四庫館﹐劉文正力持不可﹐於文襄力爭行之。在當時不解文正之意﹐卽後人亦以爲疑。不知本朝學術之歧﹐實四庫館階之厲。直至咸豐間﹐遂有天下不亂於粵匪﹐而亂於漢學之說。至今學術益歧﹐始嘆文正所見之遠。蓋明代學術歧於議大禮﹐本朝學術歧於開四庫館也。

大興黃氏弟兄﹐亦並茂一時。學業比朱氏爲純﹐愛才下士則相類。昆圃先生刻《水經》《文心雕龍》尙爲世寶﹐惜其詩文竟無重刻者。

相傳袁隨園初入翰苑﹐尹文端爲之推轂﹐名譽極盛﹐袁亦目無餘子。一日偶他出﹐有客來訪﹐不言名姓﹐閽人以他出辭。明日又至﹐袁頗疑之﹐令閽再辭。且問客欲何爲﹖閽如教。客云﹕無他﹐有故事數條﹐欲請教耳。旣主人婁不在﹐煩汝代達可耳。出一冊﹐約三日期。袁視之﹐凡百二十事﹐所知者不二十事。急謁文端﹐文端所知亦略相等。折簡招諸詞林明日會於院署﹐出冊示之。極眾人所知﹐尙不及半。計無所出﹐檢《圖書集成》求之﹐盡兩日之力﹐止得百許條。尙缺數事﹐乃以意附會足之。將別矣﹐文端曰﹕未也。以彼一人之力﹐使我輩僕僕兩日﹐寧無以報之。乃共翻《圖書集成》﹐亦捃百二十事﹐俾袁懷之歸。明日客至﹐袁仍托辭他出﹐令閽人以冊呈。客視冊無他語﹐但將附會數事摘出其誤。閽人徐呈別冊﹐客展冊熟視﹐顧閽索筆研﹐運筆如風﹐滿注於冊﹐無遺者。袁以呈文端﹐文端大駭﹐然卒不得姓名。但據閽人聆其語音﹐是山左人。文端乃徧訪於山左士夫。久之﹐始知爲衍聖公之甥﹐幼育於公邸﹐《圖書集成》凡七過目矣。

相傳嶽威信公﹝鐘琪﹞居京師﹐怡賢親王折節下交﹐恆往來過從。一日﹐嶽公以忌之者多﹐不克保身爲憂。王遂於奏對之暇﹐代爲陳之﹐嶽公不知也。上曰﹕旣如是﹐可令其攺入旗籍﹐當無敢搖之者。然汝私往商之﹐勿云朕意。王旣至﹐與威信久談﹐終不言而去。上問之﹐王對曰﹕觀鐘琪意﹐似不願也。上曰﹕若爾﹐則勿庸。然嶽公始終不知﹐此蓋嶽氏子孫所傳﹐或者疑其未審﹐姑志之云爾。江忠烈公﹝忠源﹞初以公車入京﹐館曾文正公寓中。旣下弟﹐日事邪斜遊﹐貲罄不能歸﹐同寓客多避之。文正勸之歸﹐且爲辦裝。江感其髙義﹐明日遂不別而行。文正知之﹐亟命駕追之。及之於長新店﹐則江方午飠。公慰之曰﹕以君之才﹐他日不愁無所遇。但有親在堂﹐此歸殊難爲懷。出百金爲贐﹐請歸爲饔餐費。公拜受之。文正遂返﹐至邸巳薄暮﹐賓客爭問所往。公曰﹕追餞江岷樵耳。客皆驚而不信。公曰﹕岷樵必以忠節名天下﹐諸君非其倫﹐異日當自知之。眾爲憮然。

咸豐中僧心泉居松筠庵﹐善鑑別書畫﹐廠肆賈人多就正焉。世遂傳其能以鼻嗅手捫而知﹐未知信否。何子貞﹑張石州皆與之往來。石州之刻楊忠湣《諫艸》﹐延張受之於杭州寓庵中﹐心泉亦爲之助役。及刻成﹐受之遂卒於庵。諸人資助還其喪﹐子貞爲之書墓志﹐今與《諫艸》皆嵌庵壁。子貞又篆「諫艸堂」額﹐庵中有劉石庵先生書碑﹐最佳。

都中國手﹐向推僧秋航爲巨擘。年九十餘﹐以奕爲日課。自僧卒﹐都中遂無國手。

大興才女胡愼儀﹑胡愼容姊妹﹐皆以詩名。愼儀尢善﹐早寡。未幾﹐子亦卒。遂受聘爲閨閣師﹐歷四十年﹐女弟子至二十餘人。晚號鑑湖散人﹐著有《石蘭詩鈔》。其女名思慧﹐字睿之﹐爲侍郎劉秉恬室﹐詩亦能傳家學﹐著《繡余吟》。

光緒初﹐京師有陳寅生之刻銅﹐周樂元之畫鼻煙壺﹐均稱絕技。陳之刻銅﹐用刀如筆。入銅極深﹐而底如仰瓦。所刻墨盒﹑鎭紙之屬﹐每件需潤資數金。周之煙壺畫﹐於玻璃之裏面﹐山水﹑花果仿名人捲冊﹐極棘猴貫虱之巧。周年不永﹐一生所畫不及百枚。歿未幾﹐一枚已直數十金。

自國初罷燈市﹐而歲朝之遊攵集於廠甸。其地在琉璃廠之中﹐窯廠大門外﹐百貨競陳﹐香車櫛比。自初二日至十六日﹐凡半月。午前遊人已集﹐而勾闌中人輒於此炫客﹐必竟日始歸。蕩子輩絡驛車前﹐至夾轂問君家﹐亦所弗禁。門東有呂祖祠﹐燒香者尢眾。晚歸必於車畔插相生紙蝶﹐以及串鼓﹐或連至二三十枚。或以山查穿爲糖壺盧﹐亦數十﹐以爲遊幟。明日往﹐又如之。

近來廠肆之習﹐凡物之時愈近者﹐直愈昂。如四王吳惲之畫﹐每幅直皆三五百金﹐捲冊有至千金者。古人惟元四家尙有此直﹐若明之文﹑沈﹑仇﹑唐﹐每幀數十金﹐捲冊百餘金。宋之馬﹑夏視此﹐董﹑巨稍昂﹐亦僅視四王而已。書則最貴成邸及張天瓶﹐一聯三四十金﹐一幀逾百金﹐捲冊屏條倍之。劉文淸﹑王夢樓少次﹐翁蘇齋﹑鐵梅庵又少次﹐陳玉方﹑李春湖﹑何子貞又次﹐陳香泉﹑汪退谷﹑何義門﹑姜西溟貴於南而賤於北。宋之四家最昂﹐然亦僅倍成邸﹐松雪次之﹐思白正書次之﹐然亦不及成﹑張。行書則不及劉﹑王。若衡山﹑希哲﹑履吉﹑覺斯等﹐諸自鄶此﹐皆時下賞鑑﹐而賈人隨之。至於瓷器﹐康熙十倍宣﹑成﹐雍﹑乾又倍康熙﹐而道光之「愼徳堂」一瓶﹐至數百金。又有「古月軒」一種﹐以料石爲胎﹐畫折枝花卉﹐絕無巨者。瓶髙三寸﹐索直五百金﹐眞瓷妖矣。因憶《野獲編》云﹕玩好之物﹐以古爲貴。惟本朝則不然﹐永樂之剔紅﹑宣徳之銅﹑成化之窯﹐其價遂與古敵。蓋北宋以雕漆名﹐今已不可多得。而三代尊彜法物﹐又日少一日。五代迄宋﹐所謂柴﹑汝﹑官﹑哥﹑定諸窯﹐尢脆易損。故以近出者當之。又云﹕沈﹑唐之畫﹐上等荊﹑關。文﹑祝之書﹐上參蘇﹑米。則明人已有此風﹐然不過方駕古人耳。未如今之超乘而上也。

廠肆之習﹐尋常之物﹐有數人出價則其直頓增。往往有數人爭購一物﹐終不能得﹐別有好事者出重價得之。亦有眾人共爭﹐賈人居奇不售﹐遂終不售者。亦有買者明知不直﹐而故增其聲價﹐以博具眼者。大抵士夫與賈人中分其權﹐而互爲勝負。

京師士夫好藏金石﹐舊本日貴。看法亦各有訣﹐如某碑以某字完爲某時拓﹐某帖以某處不斷爲最初本﹐價之軒輊因之。然黠賈亦卽因而作僞﹐大抵此事須以神遇﹐未可存舟劍之見也。

炸子橋迆東路南松筠庵﹐爲明楊忠湣故居﹐至今恆寓名流。光緒戊子彭剛直公曾寓﹐畫梅花刻石於壁。公一生不肯居方面之任﹐但以欽差大臣終其世。官大司馬﹐止於入覲時一蒞任而已﹐此後依舊出京。計一生居京官之職﹐任外官之事﹐亦近代所未有也。尢好爲微行﹐布衣芒╂﹐遊行市間﹐民皆呼爲彭打鐵﹐南方諺語不畏彊禦之謂也。見者震攝﹐姦人匿迹。晚年經略廣州﹐獨居鎭海樓﹐日惟作書﹑畫梅﹑賦詩﹑飲酒而已﹐而洋人終不近廣州﹐有萊公北門鎖鑰之風。

公喜作書畫﹐而不輕爲人作。所願者﹐始肯捉筆﹐不然𨿽百計不得也。常經某縣﹐縣令奉佳紙乞書﹐公一笑置之。及晚餐﹐廚役與親軍竊語於簾外。公見而問之﹐親軍對曰﹕彼思得公書也。公笑曰﹕廚子亦解書耶﹖此大佳事﹐但倉卒那得佳紙。顧令紙適在幾上﹐卽書而與之。明日見令曰﹕君紙已爲廚役書之﹐無以應命﹐勿罪也。

顧俠君集中有自題《小秀野》四絕名﹐並序云﹕余不到京華十有一年﹐家居卜築秀野艸堂。五架三間﹐傍花映竹﹐幾作忘世之想。今歲復理裝北上﹐𨿽呻吟蠃背﹐而醉歡睡興﹐無日不在夢寐中也。入都後﹐又於宣武門西﹐三忠祠內﹐僦屋數椽。推窗北望﹐雉堞雲橫。艸深院落﹐頗覺蕭疏可愛﹐因屬查二徳尹顏之曰﹕小秀野。漫賦四絕﹐望諸君子屬和焉。數間小屋傍城西﹐紙閣屏風新品題。堪笑生涯同燕子﹐春深到處好添泥。繞墻新插翠芭蕉﹐根護薔薇粉欲消。試聽雨聲兼葉響﹐秋來無限可憐宵。睥睨雲橫日乍舒﹐北窗景物最蕭疏。香風怪底穿簾入﹐隔岸誰家走鈿車。艸堂春柳正﹐芍藥紅欄漸著花。生怕夢歸難識路﹐都教攜得到京華。以此考之﹐則小秀野艸堂在三忠祠內也。

唐采師倫《重藏舍利記》謂﹕智泉寺﹐在子城東門東百餘步﹐大衢之北面。景福《重藏舍利記》曰﹕大燕城內地東南隅﹐有憫忠寺﹐門臨康衢。而金人記土地廟﹐在北門內道旁路西。以此度之﹐則今外城之西南﹐乃金代內城之東北也。蓋金代內城在今西南﹐元人別建北城﹐南城當時卽毀。故元遺山詩注云﹕大安殿基攺爲賣酒樓﹐今則益不可問矣。然如宣武門外有所謂老墻根者﹐正在土地廟之北﹐或是金西城北面故基。而爛面胡同近金城東面﹐其西南二面則在城外。《呆齋集》所謂梁氏園﹐在京城西南五六里﹐其外有舊城﹐號爲蕭太后城者﹐卽是也。余嘗徘徊於天寧寺左近﹐以大路考之﹐則昔日街衢之迹﹐猶有可驗。又廣渠門內外土中﹐古磚累累。元瓷片隨鍤而出﹐琢爲帶板﹑畫軸頭等物﹐至今未已。且多琉璃瓦﹐疑是殿基也。

乾隆中﹐琉璃廠窯內得遼李內貞墓志﹐知廠地在遼名海王村。按﹕海王村亦名海王莊﹐見《金史•后妃列傳》﹐在城東三里。

近年都中忽出僞元瓷﹐其氵宙水眼﹐沙底鐵足﹐一一逼眞。聞系一家丁隨官九江﹐曾學其技﹐歸而用北方土燒之﹐不能工而殊類元瓷。乃仿造之﹐遂大獲利﹐賞鑑家所得半是物也。亦頗自祕其技云。按﹕《崔東壁遺書》﹕乾隆中﹐磁州有人造僞宋瓷﹐蓋北方土性故如是也。

外城筆工多聚於宣武門外﹐如李玉田﹑王名通﹑宋堯庵之屬﹐皆聲價自髙。翰苑諸公﹐在所必需。然但取其利於折捲﹐古所謂任筆成形是也。不惟宣城諸葛之制不可得﹐卽乾﹑嘉時舊樣﹐亦如天球河圖矣。

墨﹐舊貴曹素功﹑汪近聖﹐近止有胡開文一家﹐其餘胡竹溪﹑詹大有不足望其項背也。光緒初﹐殿廷考試﹐皆尙明墨﹐取其松煙之黑也。價十餘換﹐比兼金矣。程方舊物﹐搜羅一空﹐復漸有作僞者。又久之﹐新制松煙亦居然入用﹐價則尋常而已﹐然舊物已銷磨無算矣。

墨合盛行﹐端硯日賤。宋代舊坑﹐不逾十金﹐賈人亦絕不識。士夫案頭﹐墨合之外﹐硯石寥寥。卽有者﹐不過新坑禮貨﹐取其追琢之工﹐供玩而已。

祁文端公﹝﹛宀雋﹜藻﹞居宣武門外之四眼井﹐地近大報國慈仁寺。公退之暇﹐杖履往來。寺後毗盧閣﹐乾隆中拆去。其基隆然﹐公於其上建小閣三楹﹐立石記之。又何子貞編修﹝紹基﹞﹑張石州﹝穆﹞二人﹐起顧亭林祠於廟左﹐集同人祀之。寺中子貞書畫最多﹐僧人不解﹐皆爲人取去。今寺已全頹﹐山門倒盡﹐不久將成白地矣。余先塋在廣寧門外﹐上冢必過之﹐至今已四十年。每過﹐未嘗不想見漁洋先生風廊搜異書﹐及竹﹑鈍翁諸老撫松倡和時光景﹐爲之神往。恐後百許年﹐物換星移﹐並此地亦不可識矣。寺有《妙音圖》﹐繪佛說法﹐而聽者濟濟。乃傅凱亭﹝雯﹞筆﹐畫於乾隆中。藏之已久﹐忽爲火焚其一角。

善果寺﹐在慈仁寺後﹐完然無恙。山門內左右廊有懸山﹐大殿頗卑﹐與藍澱廠廣仁宮相類﹐疑此皆金元舊字。每六月六日有晾經會﹐實無所晾﹐士女雲集﹐駢闐竟日而已。

《藤陰雜記》謂﹕京師戲園﹐止剩方壺齋。今園久廢﹐其地尙名方壺齋。查樓﹐今中和園﹐餘皆不可考。京師士夫好尙﹐亦月異而歲不同。國初最尙昆腔戲﹐至嘉慶中猶然。後乃盛行弋腔﹐俗呼髙腔。仍昆腔之辭﹐變其音節耳。內城尢尙之﹐謂之得勝歌。相傳國初出徵﹐得勝歸來﹐軍士於馬上歌之﹐以代凱歌。故於《請淸兵》等劇﹐尢喜演之。道光末﹐忽盛行二黃腔。其聲比弋則髙而急﹐其辭皆市井鄙俚﹐無復昆﹑弋之雅。初﹐唱者名正宮調﹐聲尙髙亢。同治中又變爲二六板﹐則繁音促節矣。光緒初忽競尙梆子腔﹐其聲至急而繁﹐有如悲泣﹐聞者生哀。余初從南方歸﹐聞之大戒。然士夫人人好之﹐竟難以口舌爭。昆﹑弋諸腔﹐已無演者。偶演﹐亦聽者寥寥。

京師內城﹐舊亦有戲園。嘉慶初以言官之請﹐奉旨停止﹐今無知者矣。以余所及﹐如隆福寺之景泰園﹑四牌樓之泰華軒皆是﹐東安門外金魚胡同﹑北城府學胡同皆有戲園。余髫年時﹐如泰華軒﹑景泰軒﹐地安門之樂春芳﹐皆有雜爨﹐京師俗稱雜耍。其劇多魚龍曼衍﹐吐火吞刀﹐及平話﹑嘌唱之類。內城士夫皆喜觀覽﹐其優人亦間通文墨﹐吐屬近雅﹐有宋明遺風﹐今已成廣陵散矣。諸園亦廢。

舊日鼓詞﹐有所謂子弟書者。始創於八旗子弟﹐其詞雅馴﹐其聲和緩﹐有東城調﹑西城調之分﹐西調尢緩而低﹐一韻縈紆良久。此等藝內城士夫多擅場﹐而瞽人其次也。然瞽人擅此者﹐如王心遠﹑趙徳璧之屬﹐聲價極昂﹐今已頓絕。

《東華錄》﹕順治初﹐有某禦史建言風俗之侈云﹕一席之費﹐至於一金﹔一戲之費﹐至於六金。又《毋欺錄》云﹕我生之初﹐親朋至﹐酒一壺爲錢一﹐腐一簋爲錢一﹐雞鳧卵一簋爲錢二﹐便可款畱。今非丰饌嘉肴﹐不敢畱客﹐非二三百錢﹐不能辦具。耗費益多﹐而物價益貴﹐財力益困﹐而情誼益衰。此二說也﹐在當時已極口呼奢﹐豈知在今日則羨爲羲皇以上。今日一筵之費﹐至十金﹔一戲之費﹐至百金。而尋常客至﹐倉卒作主人﹐亦非一金上下不辦﹐人奢物貴兩兼之矣。故同年公會﹐官僚雅集。往往聚集數百金﹐供一朝之揮霍﹐猶苦不足。

明代宮中有過錦之戲。其制以木人浮於水上﹐旁人代爲歌詞﹐此疑卽今宮戲之濫觴。但今不用水﹐以人舉而歌詞。俗稱托吼﹐實卽托偶之訛。《宸垣識略》謂﹕過錦卽影戲。失之。

《余墨偶談》云﹕咸豐中﹐都門彈詞有名八音聯歡者。其法﹐八人團坐﹐各執絲竹﹐交錯爲用。如自彈琵琶﹐以坐左拉胡琴弦者爲ㄓ弦﹐己以左手爲坐右鼓洋琴﹔鼓洋琴者以右手爲彈三弦者按弦﹐彈三弦者以口品笛﹐餘仿此。又一人於座外敲鼓節樂﹐音極悠揚。其書祠亦綿邈可聽﹐傾動一時。按﹕此技今尙有之﹐而各執其詞﹐不�爲用﹐不復如孫氏所云矣。

按洪思以《長生殿》獲罪﹐據《柳南隨筆》云﹕演於生公園。而趙秋谷自敍則云﹕演於查樓。未知孰是。

窯臺﹐在陶然亭之東﹐有香冢及嬰鵡冢。相傳香冢爲張春亥侍禦瘞文稿處﹔嬰鵡冢則諫艸也。《香冢銘》云﹕浩浩愁﹐茫茫劫。短歌終﹐明月缺。鬱鬱佳城﹐中有碧血。碧亦有時盡﹐血亦有時竭﹐一縷煙痕無斷絕。是耶﹖非耶﹖化爲蝴蝶。又詩云﹕蕭騷風雨可憐生﹐香夢迷離綠滿汀。落盡夭桃又稼李﹐不堪重讀瘞花銘。《嬰鵡冢銘》云﹕文兮禍所生伏﹐慧兮禍所生。嗚呼﹗作賦傷正平。

梁ぇ林《南省公餘錄》云﹕京師憫忠寺﹐有大定中《禮部令史題名記》云﹕初﹐大定乙酉歲旣刻題名爲諸部倡﹐猶以不能備紀始末爲未足。至崔君穎士乃更刻石﹐悉書鄕裏官品﹐與夫入部及出職歲月。云云。其結銜爲儒林郎國史院編修官武騎尉賜緋魚袋黨懷英記。按﹕此石今不知所在﹐都人士無見之者。

道光﹑咸豐之間﹐陶鳧薌少宗伯爲五老會﹐後又益以潘水君﹑張詩ぎ爲七老。余於白門市上見團扇一柄﹐水君先生物也。上繪七人小像﹐水君題云﹕陶鳧薌宗伯前輩集五老爲會﹐皆大年也。癸丑冬月餘奉命來京﹐得居末坐。嗣張詩ぎ中丞入爲少宰﹐亦與斯集。今夏李朴園太守出七團扇﹐繪小照﹐各贈其一。因倚長調以志其事﹕問春明幾番吟社﹐有誰能似諸老。壽星長共文星現﹐人瑞一時傾倒。春正好﹐渾不讓﹑狂歌醉舞誇年少。破除煩惱﹐任仕隱分途﹐浮沈莫管﹐心事出云表。同遊處﹐我亦三年鴻爪。一般霜鬢添早。曲江更有詩人在﹐酒盞共推懷抱。非艸艸﹐算六一﹑七賢隨意安排巧。休教忘了﹐倩妙手傳神﹐畫來團扇﹐約略放翁稿。右調《邁陂塘》。乙卯季夏﹐木君。圖中凡七人﹐顧太守彥和年八十五﹐陶少宗伯鳧薌年八十四﹐李太守朴園年八十三﹐林觀察鞠史年七十七﹐興潤齋參贊年七十四﹐張詩ぎ少宰年七十一﹐潘中丞木君年六十四。後半許宗衡題云﹕誰畫東坡笠屐圖﹐放翁團扇未模糊。春風一笑須眉見﹐入手同看古丈夫。二疏四皓應相似﹐金粟前身月有光。若較年華誰末座﹐依然慘綠杜黃裳。鄧爾晉題云﹕百東坡影千年月﹐一放翁身萬樹梅。應與如來同證果﹐前身金粟漫疑猜。不須辟骨學東桑﹐海鶴能教益算長。五萬蒲葵如徧畫﹐人間爭識魯靈光。何兆瀛題云﹕又見耆英會洛陽﹐溫公末座亦靈光。東坡笠屐成圖畫。南極星躔應壽昌。出處飽看云萬變﹐升沈笑付酒千觴。東山終爲蒼生起﹐多少仁風待奉揚。

京師士大夫好尙﹐可以覘風气。如咸豐中﹐肅順尙驕侈﹐士大夫化之﹐以奢華倨傲相尙。至同治初﹐恭邸性謙恭﹐文﹑倭二相性儉朴﹐士大夫遂易而謹飭﹐且多以布素相尙﹐至光緒初猶爾﹐後遂不然。未幾諸言臣蔚興﹐人皆以名臣自期。及癸未張幼樵編修﹝佩綸﹞以庶子署副都禦史知貢舉﹐而淸議益重。後生初學﹐爭以淸流自勵。不數年﹐此風頓攺。及潘文勤主持風雅﹐常熟翁尙書和之﹐皆尙小學﹐坊間《說文》盛行。戴東原﹑段玉裁文集至三十金。至於酉﹑戊戌漸重西學﹐至己亥﹑庚子之交﹐徐相當國﹐理學書大重於時﹐向之《說文》皆束閣不觀矣。庚子以後﹐又尙西學新譯﹐舊板書無人間價﹐京師風气攺變之速﹐至於如是。

●卷八

◎郊

方澤﹐在安定門外之東向北﹐繚垣周五百四十九丈四尺﹐是謂北郊。壇之制﹐不及南郊遠甚。昭事之禮﹐與南郊同﹐但不齋宿。緣乾隆中﹐因齋宿日﹐有從官死於道﹐遂不復前日出宮矣。

西黃寺﹐在京城正北。東寺建於順治初﹐西寺建於雍正初。東名普靜﹐系爲活佛惱木汗所建。西寺名達賴廟﹐系爲班禪額爾徳尼所建﹐皆剌麻廟也。西寺有樓﹐仿烏斯藏式爲之。凡八十一間﹐雲窗霧閣﹐屈曲相通。相傳班禪將入朝﹐詔仿西藏布達剌式建此。旣至﹐日居於上﹐飲食氵浴﹐不在平地。樓上正中爲其臥室﹐錦薦厚半尺許。陳設眩目﹐雜七寶爲之。樓有禦座蒙以龍袱﹐金銀佛像若干軀﹐富麗爲諸寺冠。庚申之亂﹐掠劫一空。據樓上爲巢窟﹐凡兩月。宛馬綰於階上﹐戎刀列於室中。淸淨之場﹐變爲糞壤之區。從此佛火銷沈﹐無復當年之盛矣。余曾有《達賴樓歌》存集中﹐今錄之云﹕都城城北何磊落﹐畫棟雕梁起飛閣。盤空疑是化人居﹐順治初年祝釐作。禦旨曾封惱木汗﹐願祝蒼生永安樂。歲歲香鐙奉世尊﹐神威從此行沙漠。雍乾以後稱尢盛﹐達賴班禪互相映。賜物駢蕃出尙方﹐侍臣絡驛來申敬。詔仿烏斯建此樓﹐班禪日居樓上頭。至尊枉駕曾問道﹐禦牀龍宸窗前畱。寺中老人髮如雪﹐未語人前已淒絕。初來猶是道光年﹐先朝遺事從頭說。翁言太宗創業初﹐達賴遠貢來曼殊。預告聖淸將一統﹐天下同歸入版圖。蒙古聞之齊稽首﹐願陪臣妾供馳驅。初年從徵林丹汗﹐後來摧服葛爾丹。不敢稱兵還效用﹐須知此事古來難。世宗初年建此寺﹐不爲求福有深意。遂令絕塞舊名王﹐列士稱藩更無貳。憶昔登樓禮法筵﹐鋪陳龍象驚人天。戶旁銀象被寶絡﹐幾上金鐙光玉錢。錦綺衾綢九華帳﹐班禪臥處殊無恙。博山壚陳景泰藍﹐白綾蓋仿烏斯藏。霧閣云窗曲屈通﹐八十一樓同一狀。當時不悟是升平﹐猶嗟未睹雍乾上。文宗晚年大閱兵﹐曾來寺前安禦營。諸王濟濟尙年少﹐趨蹌劍來相迎。暫駐寺中緣進膳﹐曾從傍捨見霓旌。明年八月風塵變﹐夷騎紛來滿深殿。樓上洋刀光照壁﹐樓下宛馬云連棧。七寶莊嚴轉瞬空﹐五雲樓閣須臾換。四部天王成露立﹐兩行文子嗟星散。侍香無復舊時僧﹐銜泥忍訴梁間燕。自從爾後遂荒涼﹐古佛金容暗不光。三十年來不到此﹐開門秋艸過人長。樓柱傾欹戶全朽﹐無語階前凝立久。禦牀無處想蟠龍﹐承塵半落余科斗。階下時遺金字經﹐艸間偶露銅環鈕。此情無計告他人﹐獨對斜陽自愴神。不意飄零過半世﹐目中依舊見風塵。我言父老休嗟怨﹐萬物從來能聚散。何況區區土木工﹐華嚴樓閣猶成幻。果使朝端久治安﹐一樓興廢何庸嘆﹖不須別覓經世方﹐但將神聖法先皇。

黃﹑黑寺皆有跳步札之舉。每歲以正月﹐黃寺十三日﹔黑寺十�日。雍和宮二十一日﹔旃檀寺初六日﹐其法近古之大儺。至日﹐欽派王公聽經﹐典至重也。而且繡衣﹑面具出自內制﹐諸大剌麻皆蟒衣貂服以臨之﹐然實近兒戲。朝廷存此﹐亦不過因其故俗而已。按﹕跳步札之制﹐徐氏《西域水道記》﹑兪氏《癸巳存稿》載之甚詳﹐以無關典要﹐故不復述及。歷科武會試皆在黑寺。主試者分六棚﹐兵部蒞之。時在仲冬﹐風勁弓鳴﹐雪深馬疾﹐賁育之倫﹐效技翹材﹐忘其凜冽矣。

黑寺之西﹐完顏和存齋先生墓在焉。先生以學士值南齋﹐受知世宗。賜墓用鴟吻﹐土人呼獸頭墳。

先生善琴﹐曾取明楊掄《太古遺音》譯以國書﹐著《琴譜合璧》十八卷﹐爲操縵家特創之制。其配科徳氏﹐亦工詩能琴。每焚香對彈﹐間作小詩﹐極倡隨之樂。墓碑乃方望溪先生文﹐勵衣園書。

淸淨化城﹐在兩黃寺之間。乾隆初﹐班禪厄爾徳尼來朝﹐住達賴廟。王公卿士往問道者﹐頷之而已。時達天和尙方卓錫東城之賢良寺﹐亦往問訊﹐與之參證﹐班禪極折伏之。達歸﹐明日遣人以盤餐饋之﹐堆作塔形。班禪見之大驚﹐自知其不得復返矣。未幾入寂﹐遺命畱葬京師。詔建塔於此﹐賜名「淸淨化城」。其塔以白石爲之﹐璀璨晶瑩﹐無復堆砌之迹。上以釒兪石鏤爲金花﹐遠望殆如海上三山﹐金銀宮闕。每朝陽初晃﹐夕陽斜射﹐奪霞光於南海﹐映嵐翠於西山。誠哉﹗其爲淸淨域也。兩黃寺之東﹐爲蒙古外館。市釐櫛比﹐屋瓦鱗次。充街隘巷﹐祗見明駝﹔列肆連箱﹐惟陳服匿。而居人除蒙古外﹐皆賈人也。殷殷闐闐﹐有如素封矣。

滿井之遊﹐盛稱於前代。康乾以後﹐無道及之者。今則破秋傾﹐橫臨官道。白沙夕起﹐遠接荒村。欲問昔日之古木蒼藤﹐則幾如灞岸隋堤﹐無復藏鴉故迹矣。

東直門外鐵塔﹐相傳始於明末﹐爲老僧某某之塔。今塔中所祀乃其肉身﹐外付以漆。香煙所薰﹐不辧顏色。過者往往下馬頂禮﹐敬如古佛焉。

都城東北田盤一帶﹐爲山水之勝區。名流之祕宅﹐國初至今﹐隱居者踵相接也。余尢所服膺者﹐則李薦靑先生。先生著述甚多﹐今惟尙史流傳﹐餘者不可得見。卽其《焦螟集》亦如碩果晨星﹐正以難得而逾貴。余嘗於廠肆得先生手書詩一冊﹐共二十首﹐爲《焦螟集》所未載。詩云﹕每愛盤空曲﹐白雲深復深。誰爲髙士傳﹐不識古人心。脈脈窮秋卉﹐依依薄暮禽。一瓢良可棄﹐天籟在風林。靜理人間曲﹐方知天地功﹐栗﹤芻﹥開夜雨﹐豆莢喜秋風。不死身從老﹐安貧養已丰。平生狷介志﹐汩沒寂寥中。本色行眞意﹐吾師得自然。了無一物在﹐不異眾人前。世路老多梗﹐心鐙默已傳。客魂常自怪﹐動落法云邊。閒色開金碧﹐空山更夕暉。秋心先候得﹐天意放晴微。老去余雙鬢﹐歸來此布衣。莫途規海運﹐誰見一鵬飛。風壑消羣籟﹐月明淸露溥。無言重捲幔﹐危坐一憑欄。秋水乾坤白﹐冰壺艸木寒。百年疏鬢影﹐回首卻愁看。天籟溢靑冥﹐風潭灑翠屏。誰知七弦上﹐空響亦泠泠。金石應諸節﹐蒿蓬振百靈。平生耽古調﹐惟向二君聽。橫笛秋風裏﹐可憐邊思多。數聲折楊柳﹐殘月滿關河。朔气潛相入﹐淸商久不和。方傳鄭都護﹐萬里枕雕戈。云迥雙林近﹐沙寒細路移。蛟龍秋競起﹐虫豸晚猶啼。一語淸塵卻﹐經時落日低。是心何所住﹐流水自東西。萬愁爭紛糅﹐孤云自溯洄。不言看逝水﹐無賴畫寒灰。老骨支離聳﹐春星寂寞回。蕭齋愁正劇﹐珍重尺書來。沙碧長林曲﹐無人一徑移。斗禽雙墮地﹐交蔓各升籬。心迹行都泯﹐文章老更移。子山他日賦﹐聊足述幽棲。路暝客行稀﹐林昏月上遲。雨聲黃葉下﹐陰火碧燐移。寒事催荒徼﹐淸砧憶遠閨。和戎歸聖算﹐近罷月支師。燕趙悲涼俗﹐唐虞揖讓風。古懷緣酒熱﹐老眼得秋空。易水銷神劍﹐堯山泯故宮。幾多憑弔意﹐汨沒寂寥中。扁舟下南渚﹐此意亦何深。自有眞空在﹐誰從實際尋。大江無定水﹐秋月照人心。午夜魚龍出﹐應聽祕密音。松風叩虛壑﹐蕭爽田盤秋。每到絕佳處﹐與師嘗極遊。江湖今判袂﹐煙雨獨登樓。題徧南朝寺﹐無忘寄白頭。滯理由拘士﹐遂令眞意忘。拂衣僧竟去﹐柱杖客何妨。秋水飛空色﹐孤云無定方。主人吾豈敢﹐耆舊在襄陽。臨空展孤眺﹐山豁雙眸開。秋色無邊際﹐孤云萬里來。可憐牧馬處﹐霜落單於臺。邊吹切肌骨﹐至今生莫哀。自有苑庵在﹐因通石路微。淸溪十三曲﹐豺虎未云稀。孤磬雲際出﹐山霜八月飛。此心長不住﹐回首注斜暉。江南秋艸色﹐不染道人心。片笠隨終始﹐孤舟得滯淫。乾坤幽夢破﹐風雨夜鐘深。萬里冥鴻意﹐於今喜陸沈。不礙荒江曲﹐題詩杖竹筇。鄕心三戶水﹐秋色六朝松。夢幻能無著﹐虛空定所從。沃洲山路塞﹐余汝見孤蹤。老去吾生促﹐驚心百感多。吾師勞問訊﹐夫子復如何。江月他山起﹐秋風萬里過。沅湘渺不見﹐蘭芷在巖阿。乾隆元年﹐歲次丙辰冬十二月十有八日﹐書《盤山雜詩》二十首﹐薦靑李鍇。

蘇州王子亨﹝衢﹞﹑績學不第﹐屢遊京師。常見於續恥庵席次﹐手贈《魏魯定姐造像》一紙﹐此石向無知者。子亨始獲於蘇州山寺中﹐髙四寸餘﹐長尺﹐隸書云﹕大魏十四年﹐歲在庚午八月丙寅朔﹐遼東仁�林妻﹐北平人魯定姐建。心造《八樞素經》四部﹐單僧衮香門師共諸魯知識﹐造三劫一嶇﹐��六千。今八月十五日﹐石像已立知識﹝缺數字﹞。上爲國主帝�萬代﹐老﹝缺數字﹞父母眷屬過�﹝C062﹞三塗諸苦�絕﹐現在眷屬日增﹐命緒如入禪定﹐�天宮彌二勒二初命說法﹐�在上首�法�來尙普及﹐�切十�眾生普同其願。此石自來無知者﹐且北魏隸書﹐殊不易得。子亨之功﹐爲不小矣。惜未問此寺何名﹐而子亨遽歿。

都城昆明湖﹑長河﹐例禁泛舟。十剎海僅有踏藕船﹐小不堪泛﹐二閘遂爲遊人薈萃之所。自五月朔至七月望﹐靑簾畫舫﹐酒肆歌臺﹐令人疑在秦淮河上﹐內城例自齊化門外登舟﹐至東便門易舟﹐至通惠閘。外城則自東便門外登舟。其舟或買之竟日﹐到處流連。或旦往夕還﹐一隨人意。午飯必於閘上酒肆。小飲旣酣﹐或徵歌板﹐或閱水嬉﹐豪者不難揮霍萬錢。夕陽旣下﹐簫鼓中流﹐連騎歸來﹐爭門競入﹐此亦一小銷金鍋也。

余友續恥庵有《二閘泛舟》五絕句云﹕蓼汀蘆漵近秋初﹐鎭日拿舟樂有餘。弔古有誰尋鹿苑﹐遊人祗道柳蓮居。巍巍華表矗云衢﹐貴主陵園與眾殊。翁仲有知悲不語﹐昔年光景似今無。海侯墳上艸離離﹐爲問遊人那得知。丰功不及靈官廟﹐盲女猶歌絕妙詞。內漕河水東復東﹐野艇隨波夕照中。試向葦間暫停泊﹐濯纓亭上弔三忠。越河寺前蘆荻秋﹐太平倉外米船收。中流一舸輕於葉﹐載得吾曹爾許愁。又有《木蘭花慢》一闋雲﹕雨晴殘暑退﹐攜二客﹐泛扁舟。正荻冷蒲荒﹐水平風穩﹐容與中流。三忠至今在否﹖剩叢祠煙柳夕陽秋。管甚英雄寂寞﹐且饒我輩遨遊。休休﹗老矣何求。桃葉渡﹐酒家樓。有紅粉當窗﹐笙歌夾岸﹐誰解閒愁。歸船暗催落日﹐指髙城星火似瓜洲。可惜一川香水﹐年年白了人頭。

二閘﹐卽慶丰閘也。其水上源城河﹐下接通州白河。水不甚廣﹐而船最多﹐皆糧艘﹑剝船也。由京至通﹐來往相屬﹐行人亦賴之。冬月則有拖牀﹐冰行尢便。

朝陽門外之東嶽廟﹐始自元時。趙子昂所書《張畱孫碑》尙在東階下﹐其神像舊云出劉供奉塑。康熙中毀於火。考《道園學古錄》《劉正奉塑像記》﹐則劉所塑東嶽廟神像﹐在長春宮東﹐與此無涉。其誤自《燕都遊覽志》始﹐竹因之。乃遊者猶嘖嘖稱嘆不置﹐此南人所謂﹕隔壁帳也。每歲三月望至下旬﹐有廟市﹐若值謁陵﹐於此小憩﹐行宮卽在佛樓下。

慈云寺﹐在石道旁。相傳爲某邸家廟﹐值謁陵時﹐其後人尙於此祗候駕臨。

佟佳墳在石道之北﹐大學士佟圖賴曁二子國网﹑國維墓。石坊華表胥刻世宗賜額﹑賜聯。過者瞻仰宸章﹐兼興故家喬木之思﹐往往徘徊不能去焉。

通州之西﹐有八里橋。庚申之變﹐僧邸海口之防﹐爲漢姦所誤﹐乃致敗衄。退至此橋﹐據橋爲炮臺。及戰又敗﹐遂不支。至今橋東面石欄缺折﹐乃爲炮所傷者﹐存之亦折檻之意歟。

三忠祠﹐在東便門外通惠河傍。明周珍創﹐祀武侯﹑武穆﹑信國也。後有濯纓亭﹐至今巋然﹐長夏多宴客於此者。葦篷髙廠﹐槐蔭繁陰。隱幾推窗﹐長河彌望。蒲葭瑟瑟﹐薰風送涼。畫舫笙歌﹐時掠窗唇而過﹐亦軟紅塵中所不易得之境也。

月河寺﹐卽在城河東岸。昔爲名剎﹐今則修建整齊﹐寺外皆荻花。惜僧人閉門﹐不甚接客﹐過者無由入焉。

大通橋之南﹐有皇木廠。屬工部﹐歲遣官致祭。髙廟有《皇木謠》刻石。木舊有屋﹐今圮﹐石闌尙存。木已朽其半﹐且折爲二﹐猶髙可隱人。遠望如龍之驤首﹐又似萬斛之舟。質作旃檀色﹐紋如疊云捲浪﹐扣之有聲﹐不知何木。濮靑士師曾詠之云﹕劫火寒灰又幾經﹐古雷今雨尙通靈。勝朝梁棟猶餘此﹐先帝歌謠不忍聽。荊棘影迷滄海闊﹐楠檀香雜島云腥。名材二百年培養﹐惆悵西山對面靑。

架松之名﹐於京師舊矣。松在廣渠門外和碩肅武親王墓上﹐不甚髙而偃蹇盤礡﹐橫蔭十畝。支以朱柱百許根﹐眞奇觀也。長夏之際﹐都人士多攜往遊﹐封氏園古松﹐不足比數矣。

京東南氵郭縣﹐廢於國初。余行役過之﹐曾考其地勢民情﹐究未可廢﹐著《復氵郭縣議》。今載之云﹕丁亥之春﹐於役通州﹐過廢氵郭縣。其邑聚不及三百家﹐且貧困者多。地復卑濕近河﹐多水患。昔人廢之不爲無見﹐然頗怪其不知廢之害也。蓋是邑也﹐北去通州五十里﹐南鄙八十里﹐州吏視之幾如絕域。邑旣廢﹐以州判主之﹐權極輕﹐例不受民詞。民有納租﹑投牒﹐往訴於州﹐一日不得返。裹糧賃廡之資﹐其用倍奢。往往殺人﹐土豪私自決之﹐不復聞於官﹐官亦無從糾詰。以故氵郭南民不知有官﹐不知有法。𨿽居近畿﹐如懸絕域﹐此害非細故也。竊以爲邑終宜復﹐然其故治實不足用。縣南有聚曰永樂店﹐百貨之所駢也。戶至五六百﹐殷實最多。地髙水不能至﹐北去通州五十五里﹐南去武淸亦如之。移治於此﹐可云適中矣。民之納租﹑赴訴﹐不至如昔之困。去官亦近﹐法紀不至胥亡﹐因漫記此﹐庶後有議復之者。

大通橋西Й下﹐舊有茶肆﹐乃一老卒所辟。並河有廊﹐頗具臨流之勝。秋日葦花瑟瑟﹐令人生江湖之思。餘數偕友過之﹐茗話送日。惜其水不及昆明﹐而茶尢不堪。大抵京師士夫﹐無知茶者﹐故茶肆亦鮮措意於此。而都中茶﹐皆以末麗雜之﹐茶復極惡。南中龍井﹐絕不至京﹐亦無嗜之者。余在南頗畱心此事﹐能自煎茶。曾著《茶說》﹐今錄於此﹐以貽好事云﹕煎茶之法﹐失傳久矣。士夫風雅自命者﹐固多嗜茶﹐然止於以水瀹生茗而飲之。未有解煎茶如《茶經》《茶錄》之所云者。屠緯眞《茶箋》論茶甚詳﹐亦瀹茶而非煎茶。余少好攻雜藝﹐而性尢嗜茶。每閱《茶經》未嘗不三復求之﹐久之若有所悟。時正侍先君於維揚﹐固精茶所集也﹐乃購器具﹐依法煎之。然後知古人之煎茶﹐爲得茶之至味。後人之瀹茗﹐何異帶皮食哀家梨者乎。閒居多暇﹐撰爲一編﹐用貽同嗜﹝一擇器﹞。器之要者﹐以銚居首﹐然最難得佳者。古人用石銚﹐今不可得﹐且亦不適用。蓋銚以薄爲貴﹐所以速其沸也﹐石銚必不能薄﹔今人用銅銚﹐腥澀難耐。蓋銚以潔爲主﹐所以全其味也。銅銚必不能潔﹔瓷銚又不禁火﹐而砂銚尙焉。今粵東白泥銚﹐小口甕腥極佳。蓋口不宜寬﹐恐泄茶味。北方砂銚﹐病正坐此。故以白泥銚爲茶之上佐。凡用新銚﹐以飯汁煮一二次﹐以去土气﹐愈久愈佳。次則風壚﹐京師之不灰木小壚﹐三角﹐如畫上者﹐最佳。然不可過巨﹐以燒炭足供一銚之用者﹐爲合宜。次則茗盞﹐以質厚爲良。厚則難冷﹐今江西有仿郎窯及靑田窯者﹐佳。次茶匙﹐用以量水。瓷者不經久﹐以椰瓢爲之﹐竹與銅皆不宜。次水罌﹐約受水二三升者。貯水置壚旁﹐備酌取﹐宜有蓋。次風扇﹐以蒲葵爲佳﹐或羽扇﹐取其多風﹝二擇茶﹞。茶以蘇州碧蘿春爲上﹐不易得﹐則杭之天池。次則龍井﹑山介茶﹐稍粗。或有佳者﹐未之見。次六安之靑者﹐若武夷﹑君山﹑蒙頂﹐亦止聞名。古人茶皆碾爲團﹐如今之普洱。然失茶之眞﹐今人但焙而不碾﹐勝古人。然亦須采焙得宜﹐方見茶味。若欲久藏則可再焙﹐然不能隔年。佳茶自有眞香﹐非煎之不能見。今人多以花果點之﹐茶味全失。且煎之得法﹐茶不苦而反甘﹐世人所未嘗知。若不得佳茶﹐卽中品而得好水﹐亦能發香。凡收茶必須極密之器﹐錫爲上﹐焊口宜嚴。瓶口封以紙﹐盛以木篋﹐置之髙處﹝三擇水﹞。昔陸羽品泉﹐以山泉爲上﹐此言非眞知味者不能道。余遊蹤南北﹐所嘗南則惠泉﹑中冷﹑雨花臺﹑靈谷寺﹑法靜寺﹑六一﹑虎跑﹐北則玉泉﹑房山孔水洞﹑潭柘﹑龍池﹐大抵山泉實美於平地。而惠山及玉泉爲最﹐惠泉甘而芳﹐玉泉甘而冽﹐正未易軒輊。山泉未必恆有﹐則天泉次之。必貯之風露之下﹐數月之久﹐俟甕中澄澈見底﹐始可飲。然淸則有之﹐冽猶未也。雪水味淸﹐然有土气﹐以潔甕儲之﹐經年始可飲。大抵泉水𨿽一源﹐而出地以後﹐流逾遠則味逾變。余嘗從玉泉飲水﹐歸來沿途試之。至西直門外﹐幾有淄澠之別。古有勞薪水之變﹐亦勞之故耳。況更雜以塵污耶。凡水﹐以甘而芳﹑甘而冽爲上﹔淸而甘﹑淸而冽次之﹔未有冽而不淸者﹐亦未有甘而不淸者﹐然必泉水始能如此。若井水﹐佳者止於能淸﹐而後味終澀。凡貯水之罌﹐宜極潔﹐否則損水味﹝四煎法﹞。東坡詩云﹕蟹眼已過魚眼生﹐颼颼欲作松風鳴。此言眞得煎茶妙訣。大抵煎茶之要﹐全在候湯。酌水入銚﹐炙炭於壚﹐惟恃鼓韝之力。此時揮扇不可少停﹐俟細沫徐起﹐是爲蟹眼﹔少頃巨沫跳珠﹐是爲魚眼。時則微響初聞﹐則松風鳴也。自蟹眼時卽出水一二匙﹐至松風鳴時復入之﹐以止其沸﹐卽下茶葉。大約銚水半升﹐受葉二錢。少頃水再沸﹐如奔濤濺沫﹐而茶成矣。然此際最難候﹐太過則老﹐老則茶香已去﹐而水亦重濁﹔不及則嫩﹐嫩則茶香未發﹐水尙薄弱﹐二者皆爲失飪。一失飪則此壚皆爲廢棄﹐不可復救。煎茶𨿽細事﹐而其微妙難以口舌傳。若以輕心掉之﹐未有能濟者也。惟日長人暇﹐心靜手閒﹐幽興忽來﹐開壚火﹐徐揮羽扇﹐緩聽瓶笙﹐此茶必佳。凡茶葉欲煎時﹐先用溫水略洗﹐以去塵垢。取茶入銚宜有制。其制也。匙實司之﹐約準每匙受茶若干﹐用時一取卽是。煎茶最忌煙炭﹐故陸羽謂之茶魔。桫木炭之去皮者最佳。入壚之後﹐始終不可停扇﹐若時扇時止﹐味必不全﹝五飲法﹞。古人注茶﹐﹝A146﹞盞令熱﹐然後注之﹐此極有精意。蓋盞熱則茶難冷﹐難冷則味不變。茶之妙處﹐全在火候。﹝A146﹞盞者﹐所以保全此火候耳。茶盞宜小﹐寧飲畢再注﹐則不致冷。陸羽論湯有老嫩之分﹐人多未信。不知谷菜尙有火候﹐水亦有形之物﹐夫豈無之。水之嫩也﹐入口卽覺其質輕而不實﹔水之老也﹐下喉始覺其質重而難咽﹐二者均不堪飲。惟三沸初過﹐水味正妙。入口而沈著﹐下咽而輕揚。撟舌試之﹐空如無物﹐火候至此至矣。煎茶火候旣得﹐其味至甘而香﹐令飲者不忍下咽。今人瀹茗全是苦澀﹐尙誇茶味之佳﹐眞堪絕倒。凡煎茶止可自怡﹐如果良辰勝日﹐知己二三﹐心暇手閒﹐淸談未厭﹐則可出而效技﹐以助佳興﹐若俗冗相纏﹐眾言囂雜﹐旣無淸致﹐寧俟他辰。

壬午秋闈﹐劉少棠由揚州入都。別久矣﹐城東名勝相與遊幾徧。是科少棠獲雋﹐余中副車。逮丙戌﹐少棠成進士﹐點庶吉士﹐乞假還﹐余偕同人餞於東城。明年少棠碎﹐遂成永訣。少棠名啟襄﹐揚州寶應人。幼而博極羣書﹐有神童之目。年十八試府試﹐三冠其曹。試古學﹐先大夫見其《波光亭賦》﹐嘆爲今代未有。今錄於此云﹕試一望兮﹐碧空霧凝﹐一色薰蒸。煙迷池柳﹐影失鏡菱﹐第見孤風渺渺﹐遠樹層層﹐籠寒煙而疑斷﹐罩晚霞而欲升。天未晦而已合﹐水不涼而欲冰。橫云則雕欄矗起﹐蕩水則碧檻遙淩。路人示余曰﹕此宋之波光亭也。有宋太祖經營四方﹐徵李重進至於蜀岡。厥亭斯建﹐屹立路旁。水長流碧﹐云過綴黃。標名區於淮海﹐冠雅號於滄浪﹐時猶未以波光名也。固已極雲天之壯麗﹐而郁乎蒼蒼。越日餘年而周淙來守是邦。遂於乾道二年﹐廣啟規模﹐倍昭宏大。平山堂扌廓其區宇﹐九曲池爲之襟帶﹐翠滴山椒﹐芳迎芝蓋。招檻外之沙鷗﹐回窗中之云旆。吹圓沫以跳珠﹐折芳流而浪沛。倒鏡裏之山川﹐混樓中之藻繪。白蕷倒出於闌中﹐紅蓼半迷於檻外。一碧無涯﹐浮浮靄靄。遠而望之﹐燦若盈峯金碧﹐迥出於峨眉﹔近而視之﹐煥若滿紙蔚藍。俯接於江湄。立而眄之﹐乍如海中蜃樓﹐錯彩而淸奇﹔徐而俟之﹐又若江邊艸閣﹐特立而參差。翡翠潛身而莫辧﹐蜻蜓偸眼而潛窺。登斯境也﹐睹斯景也﹐又何論歐陽修之句﹐與陳季常之詩乎。迄於今﹐浮山亭畔﹐浪空淘矣。玉鉤亭邊﹐秋自髙矣。摘星亭旁﹐激波濤矣﹔木蘭亭外﹐剩蓬蒿矣。而是亭也﹐輕煙瑟瑟﹐逝水滔滔。春來三尺﹐秋去三篙。綠波漲兮王孫去﹐銅瓦霾兮故鬼號。惟有靑山綠水﹐供詞客之風騷而已。歌曰﹕流水兮潺﹐敗址墮兮春無言。苔迹兮蘚痕﹐亭之址兮荒村。安得起陳季常於千載兮﹐與之振辭藻之騰騫。又有《書裴晉公傳後》云﹕唐史稱裴晉公旣明且哲﹐以保其身。此特漢夏馥唐﹑司空圖事耳﹐不足論晉公。方晉公請討淮蔡﹐毅然不有其身。及功成爵重﹐汲汲爲自全計。思保其首領﹐以全其祿位。此鄙夫患得失之事﹐大臣云乎哉﹗吾以決晉公必不若是也。若穆宗﹑敬宗之爲君無足論﹐文宗號爲禮賢敬老臣﹐而亦不能用。及考其所用﹐李宗閔﹑李逢吉輩耳。意晉公當日必有憂饞畏譏﹐不得自明其蹇蹇﹐不得已而出此者﹐特史臣失詳耳。君子之事君也﹐誼無公私﹐而身有輕重。若夫危言危行﹐以爲此者﹐則固龍﹑比徳也。方公以其身系天下安危﹐河北藩鎭視公爲進退﹐一搖動則天下疑主名危。又使天子有薄待功臣之名﹐豈晉公所樂哉﹗誠使王室常重﹐諸侯畏服﹐以對天下﹐以報先帝於九原。苟如是﹐是亦足矣。此社稷之義也﹐不當云保身。吾於唐得社稷臣三﹐曰﹕狄梁公﹑郭汾陽﹑裴晉公﹐迹皆近乎委蛇﹐人遂以爲明哲保身。嘻﹗自保身之說出﹐龍﹑比遂不聞﹐而保首領者﹐且徧天下也。又《蓮花漏銘》並敍云﹕韓魏公守揚州﹐制蓮花漏有銘焉。詞甚古朴﹐公平日廉隅接物﹐忠正持躬。玆之銘﹐殆其表見者與﹗暇日擬之詞曰﹕旰食宵衣﹐惟爾司其責。辧色視朝﹐惟爾制其失。惡乎吉於正直﹗惡乎凶於滿溢﹗君子之香﹐惟爾之質。大人之中﹐惟爾之徳。爾尙無愆期以干戾﹐無敗度以自賊。嗟乎﹗逝者如斯﹐吾有慕於至誠之不息。少棠碎年二十六。

光緒丁亥七月﹐京東大水﹐通州水幾冒城。自是無歲不水﹐官紳振災者﹐趾踵相錯﹐而以庚寅爲最甚。京師自五月末雨至六月中旬。無室不漏﹐無墻不傾。東捨西鄰﹐全無界限﹐而街巷至結伐往來。最奇室五分新舊﹐無分堅窳﹐無弗上漏旁穿﹐人皆張傘爲臥處。市中葦席油紙﹐爲之頓絕。東南城貢院左近﹐人居水中。市中百物騰貴﹐且不易致﹐蔬菜尢艱﹐誠奇災也。余有《畿東水利或問》﹐卽作於是年云。大水時﹐燕郊村民朱殿洪﹐以捕魚爲業。小舟出沒於巨浪中﹐專以救人爲事﹐所活甚眾。其妻懼其險也﹐泣涕力諫﹐不爲之止﹐然卒無患。余曾見之﹐二十許人也。又有內監某之居﹐窮極奢麗﹐適當水沖﹐漂無片瓦﹐而人未損。

●卷九

◎郊垌

南海子﹐明代上林苑也﹐國朝因爲閱武田狩之所。同治以後﹐神機營各軍﹐歲往駐札。以秋去春歸﹐軍容極盛。其地產蘑菇﹐有口外風味。又有キ鹿﹑黃羊﹑四不像之屬﹐而雉兔尢多。

永定門外碧霞元君廟﹐俗稱南頂。舊有九龍岡﹐環植桃柳萬株。南鄰艸橋河﹐五月朔遊人集﹐支葦爲棚﹐飲於河上。亦有歌者侑酒﹐竟日喧闐。後桃柳摧殘﹐廟亦坍破﹐而遊者如故。近年有某侍禦奏請禁止﹐遂廢其事﹐與昔日金魚池相仿佛。

城南諸園﹐零落殆盡﹐竟無一存。惟小有餘芳遺址﹐爲一吏胥所得﹐攺建全類人家住房式。荷池半畝﹐砌爲正方。又造屋三間﹐支以葦棚﹐環以土﹐仿村茶社式爲之﹐過客不禁動憑弔之慨矣。

花之寺﹐自曾賓谷先生修後﹐尙無恙。俗呼三官廟﹐壁懸賓谷先生詩幀。花木盈庭﹐大有蔥之致。寺以南皆花田也﹐每晨負擔入城﹐賣花聲裏﹐春事翩躚。大都以此間爲托根之所﹐而以芍藥爲尢盛。十錢可得數花﹐短幾長瓶﹐春色如海矣。

庚寅秋﹐畿南大水﹐直至右安門外。大樹皆倒﹐幾欲入城。按﹕畿輔自癸未以後﹐無歲不水﹐且年甚一年。𨿽屢奉蠲卹之詔﹐及士夫爲之救災振患。而所救止於目前﹐終非拔本塞源之術。甲午春﹐以言官之請﹐詔挑渾河﹐旋以直督力持不可而罷。嘗與近畿諸人談之﹐知其受病之本不在渾河﹐而在東西澱。蓋渾河舊本南行入滹沱﹐不入澱。自於淸端引之入澱﹐而澱始淤。及怡賢親王力挽之東行﹐而澱復舊。然二百年來﹐逐漸攺移。且渾河屢決﹐而澱又失其舊。近則淤廢日多﹐而民田其中﹐不肖官吏爲之升科。今澱存者不及三十里﹐大水至大沽一口﹐勢不能容﹐溢而橫決。故天津以北﹐楊村﹑河西務諸村﹐水經冬不涸﹐彌望如海﹐此固十年前沃野也﹐而官吏亦無復過問者。

南河泊﹐俗呼蓮花池﹐在廣寧門外石路南。有王姓者﹐於此植樹木﹐起軒亭。有大池廣十畝許﹐紅白蓮滿之﹐可以泛舟﹐長夏遊人競集。廠榭三間﹐一水回折﹐八窗洞開。夕照將傾﹐微風偶拂。扁舟不帆﹐環流自遠。新荷點點﹐茁水如然。濃綠陰陰﹐周回成幄。濁酒微酣﹐淸興不竭﹐於此間大有江湖之思。故宣南士大夫趨之若鶩﹐亦粉署中一服淸涼散也。

廣寧門外財神廟﹐報賽最盛。正月二日﹑九月十七日﹐傾城往祀﹐商賈及勾闌尢夥。廟貌巍煥﹐甲於京師。廟祝更神其說﹐借神前紙錠懷歸﹐俟得財則十倍酬神。故信從者益多﹐而廟祝之利甚溥。

余家先塋在廣寧外石道南畔﹐去橋數十武。以城爲案﹐以隍爲水。辛山乙向﹐凡六畝餘。自先髙祖贈光祿公爲主穴﹐曾祖水部﹑農部公﹐先祖兄弟七人次﹐先三四世父﹑先父兄弟三人次之﹐共十三穴。而極東南角一穴﹐則先叔卜三公也。

城西花事﹐近來以馮園爲盛。園在廣寧門外小屯﹐春月之牡丹﹑芍藥﹐秋季之鞠爲最。城中士夫聯鑣接軫﹐往者集﹐園主人蓋隱於花者也。園中又蓄珍禽數頭﹐錦雞﹑孔翠之屬﹐飛舞花間﹐洵諧奇趣。

天寧寺﹐其來最古﹐所謂元魏之光林寺也。地在金代南城內﹐古名白紙坊。樹木列植﹐道路縱橫﹐昔日之街衢徑術也﹔禪房花影﹐廊廡山光﹐昔日之朱門華屋也。不見轂擊肩摩﹐如雨如雲之勝。徒畱此數弓琳宇﹐爲士大夫折柳之所。試問陌上行人﹐曾有動華屋邱山之感者乎。

石景山﹐正臨渾河由西來。側面視之﹐形正如伏駝之負物﹔駝黃色﹐所負靑色。所以西山之下﹐明駝絡繹如貫珠也。

過羅喉嶺以西爲岫云寺﹐古稱「潭柘」。九峯屏列﹐一寺中環﹐名勝最眾。餘丁酉秋遊之﹐兼至「戒臺」。曾有詩一百四十韻記之﹐可見大略。詩云﹕爲愛秋气佳﹐遂訪秋山勝。秋風吹積雨﹐一掃歸云淨。我友兩三人﹐有約同乘興。驅車渡盧溝﹐洪流平若鏡。及登馬鞍嶺﹐已見山容靚。下到奉福院﹐古佛猶在定。飽食誠急務﹐夕日已懸磬。捨車易藍輿﹐曲折行西岡。西過石廠村﹐石子聲瑯瑯。更上羅喉嶺﹐鳥路穿微茫。漸覺棧云侵﹐與蜀道方。輿夫不良行﹐十步九踉蹌。敗葉掠鬢過﹐天風勁浪浪。山嶺窄若門﹐﹀﹛山列﹜狹而長。度門穿月過﹐世界如異鄕。梯田髙下深﹐禾黍分靑黃。南山更嶙峋﹐嵐气暮猶紫。下有燒石人﹐煙光出林裏。始知人世外﹐別有耕鑿事。身在萬山中﹐益覺山容美。聯翩接而長﹐崢嶸走且圯。徘徊遠以迂﹐含岈俯相抵。或如屏負﹐或如波行水。或卑如趨承﹐或仰如眄視。如是十里餘﹐九峯豁而開。漸聞水聲瀉﹐又見松陰來。磴石循墻根﹐縈紆盡百階。時有偃蓋松﹐橫枝出墻隈。初見香林坊﹐坊下雙松偕。及渡洗凡橋﹐隱隱聞鐘才。入門殿宇古﹐鴟吻聳屹聿。五色光陸離﹐云是唐時物。桫欏葉離披﹐銀杏根盤瓣。拜讀愛月贊﹐金書半點腕。山僧出迓客﹐導我漪殲亭。伊蒲辦咄嗟﹐拂榻開云扃。夜久山月髙﹐繞屋泉泠泠。明晨拂衣起﹐竹影靑一庭。仰視不見日﹐俯聽流泉淸。立久風颯然﹐衤夾衣寒不勝。南開延靑閣﹐地爲一寺最。檐虛萬竹摩﹐窗啟眾峯會。流水在宇下﹐塵心忽破碎。是時秋未深﹐紅葉偶林內。谷鳥時一聲﹐山虛生遠籟。北登觀音殿﹐百里瞻秋豪。妙嚴畱拜磚﹐華亭記其遭。渥溫帝後容﹐侍立儼分曹。帕首或戴笠﹐辮髮錦爲韜。亦與今制同﹐左右佩燧刀。女飾裙而靴﹐挽結圓如桃。始知今世裝﹐去古蓋未遙。飯罷更出寺﹐龍潭試一遊。初到歇心亭﹐美蔭差可畱。亭上古木列﹐亭下寒泉秋。上到少師庵﹐靜室殊深幽。錦袍罩枷衤沙﹐病虎形自遒。左顧如有盼﹐遺恨應未休。出庵路益迂﹐盤折云鳥沒。彳亍才容足﹐十步九息。回觀眾峯出﹐一一形兒屹。大嶺齊晉爭﹐小阜邾莒屈。南山更層深﹐王會列к。遠近比爻閭﹐拱伏象簪笏。極遠疑大房﹐峨冠出山闕。縈紆路益迷﹐盤互澗難越。我友不敢行﹐久立意阻遏。忽聞樵子歌﹐了了在蘿葛。招之從問途﹐前路乃得達。絕澗而西行﹐孤亭出木末。亭旁古龍潭﹐石龍吐泉活。旁嵌禦制詩﹐先皇有畱碣。小坐且啜泉﹐絕頂萬象豁。歸路涉西岡﹐大石疊錦紋。下到寺西崖﹐虎洞藏深云。虎心善不猛﹐虎嘯疑猶聞。僧云有於菟﹐曾此避塵氛。有無不必知﹐姑聽僧所云。晚靄下絕壁﹐小憩萬慮屏。入寺晚鐘初﹐黃粱已炊甑。相攜漪亭﹐流觴皆酩酊。惜無柳州筆﹐爲作序飲令。晚來憩竹院﹐坐久風益涼。我友爲我言﹐此景似韜光。西湖饒妙境﹐巨竹皆﹛倉﹜Υ。流泉更不乏﹐處處鳴琴張。何時擬卜居﹐惜無田一方。我爲撫幾嘆﹐君言誠有味。惜哉猶有心﹐未能忘物累。苟能得竹趣﹐一竿亦足愛。苟能知水性﹐西湖卽此在。何必拘北南﹐適性自爲貴。不記坡翁言﹐無田亦須退。明晨下山去﹐更涉來時路。遊目愛南山﹐林壑現無數。巒頭簇亂峯﹐一一成倒矗。疑是王黃筆﹐空中傳尺素。昔在畫中看﹐今來畫中住。路從喉嶺上﹐南趨馬鞍山。此路更奇﹐登降逾百盤。有時傍峭壁﹐大石橫闌干。有時鄰絕澗﹐藍輿難安。有時穿密林﹐交柯拂眉端。有時縈一綫﹐窄處石爲闌。有時升如猱﹐靑翠仰可攀。下矚萬丈深﹐旁列千峯Л。直視百里外﹐京邑圖畫間。頃刻已千變﹐欲狀嗟良難。已見戒臺樓﹐深叢露觚稜。行盡十八盤﹐寺門拾級登。入寺景益幽﹐殿逐山爲層。升階古松古﹐靑翠相鬱蒸。一松名臥龍﹐奇肆難彊名。橫穿石欄出﹐乘雲欲上升。一松名自在﹐謖謖髙自矜。一松抱浮圖﹐如人引雙肱。一松名九龍﹐拔地起九陵。九幹色如玉﹐翠葆分﹛髟曾﹜。惜哉活動松﹐往歲忽騫崩。此來竟不見﹐令我徒撫膺。又登千佛閣﹐循廊試一憑。萬山環玉塊﹐一水流朱繩。禦榜在檐端﹐星雲尙騫騰。北去觀戒臺﹐白石粲光晶。列神守四隅﹐內環如有應。物物皆象教﹐卽此明三乘。小憩慧聚堂﹐雛僧竟多能。淨名及楞嚴﹐口辧懸河興。辧才今久寂﹐似此得未曾。下山循舊途﹐仍趨奉福院。路經西峯寺﹐艸深沒前殿。昔者吳錢塘﹐已如今所見。晚就奉福宿﹐挑鐙恣談燕。明晨別寺去﹐路由石景山。孤塔映朝陽﹐矯矯殊澄鮮。上有金閣寺﹐漁洋什流傳。驅車過山麓﹐竟未窮流連。一路屢回眄﹐循山鬯所觀。南見滴水巖﹐仰山亙其前。北見寶珠洞﹐靈光塔如拳。又北石子窩﹐東依靜宜園。五華及碧雲﹐退谷仄其間。處處在指顧﹐欲往路莫殫。何當裹飠侯糧﹐一去拚經年。

翠微山﹑四平臺﹐八大剎所在也。八剎者﹐長安寺居西山之麓﹐爲初地。寺左緣山而上﹐不一里則靈光寺也。寺最得地﹐且點綴亦佳﹐遊者多宿此。再上﹐北爲大悲寺﹐西爲三山庵﹐皆不甚宏。又上﹐則龍泉寺﹐門外磴道曲折﹐長松蔽日。寺中水一池﹐泉聲鏜沓﹐龍所潛也。寺後軒閣隨山爲髙下﹐可遠矚。又上半里﹐爲香界寺﹐山之主剎。凡殿閣五層﹐石磴數百級﹐無平地矣。又上裏余爲寶珠洞﹐則至頂。洞前有敞榭﹐一目千里﹐共七剎也。下山越澗而北﹐山之半有證果寺﹐卽碧摩巖也。面對峭壁﹐下俯絕澗﹐西山最佳處。寺亦兼奧如曠如之致﹐爲八剎最。越山而西﹐有三臺山﹑滴水巖﹔越山而北﹐有石子窩。循山北出杏子口﹐趨香山﹐則碧雲寺﹑五華寺﹑玉皇頂﹑臥佛寺﹑寶藏寺皆山之名剎﹐而不在八剎以內。此外皇姑寺﹑嘉禧寺﹑翠岫庵今皆廢矣。庚子﹐「靈光」﹑「證果」毀於兵。

白雲觀﹐元之長春宮也。昔在城中﹐今則爲城外巨剎﹐猶可冠京師。正月十九﹐俗稱閹九。前數日卽遊人不絕﹐士女昌丰。而羣奄尢所趨附﹐以邱長春乃自宮者也。

釣魚臺﹐俗名望海樓﹐卽金代同樂園﹐又名魚藻池﹐今爲行宮。每歲中元節日﹐遊人多聚此。名爲觀河鐙﹐實無鐙可觀。

八里莊﹐前代未有稱之者。自國初諸老時往看花而名著。故漁洋﹑初白皆有《摩訶庵詩》。其地有酒肆﹐良鄕酒爲京師冠。大凡往者﹐皆與紅友論交耳。然寒風乍緊﹐微霰初零。二三知己﹐策蹇行吟。黃嬌半酣﹐紫絲徐引。望都門而競入﹐顧塔影而猶眄﹐此中風味﹐亦自不惡﹐正可與漢代新丰競爽。

先曾外祖額約齋先生﹝額勒布﹞﹐滿洲索佳氏﹐官鹺使。包愼伯曾爲作傳﹐載集中。晚年居八里莊﹐丙捨有水竹之勝。從舅文海字鏡寰秀才﹐以《秋柳詩》得名﹐人呼文秋柳。其詩云﹕無邊奼紫與嫣紅﹐回首陽春萬事空。深恨不曾攀折盡﹐灞陵橋上裊西風。欲問金城剩幾株﹐野煙一片入荒蕪。而今倍覺絲無力﹐憑仗西風子細扶。也垂雨意也含煙﹐未到淸明便可憐。衰艸一堤鶯不語﹐對人何苦更纏綿。西風吹散曉天鴉﹐萬縷千絲故故斜。不向章臺重駐馬﹐恐無人問舊鶯花。四詩不減漁洋。又一絕云﹕拋卻冰弦不忍彈﹐松聲泉籟滿云端。爲憐一片山頭月﹐人共梅花立夜寒。

八里莊慈壽寺﹐明代爲慈聖太后祝釐之所。有浮圖十三級﹐與天寧寺相同。塔旁有二碑﹐東爲太后畫《九蓮菩薩像》﹐王錫爵書《瑞蓮賦》﹔西爲太后畫《關帝像》。今寺毀盡﹐惟浮圖及碑存。

西直門而西北﹐有如山陰道上﹐應接不暇。去城最近者﹐爲髙梁橋。明代最盛﹐淸明踏靑多在此地。今則建倚虹堂船塢﹐禦駕幸園﹐於此登舟。沿河髙樓多茶肆﹐夏日遊人多有至者﹐而無復踏靑之俗矣。南岸樂善園久毀﹐近又以墻圍之。再西則爲可園﹐俗稱三貝子花園﹐今亦攺爲禦園。又西北岸極樂寺﹐明代牡丹最盛。寺東有國花堂﹐成邸所書。後牡丹漸盡﹐又以海棠名。樹髙兩三丈﹐凡數十株。國花堂前後皆海棠﹐望之如七寶浮圖﹐有光奕奕。微風過之﹐錦衤固滿地﹐今海棠亦盡。又西北岸大正覺寺﹐俗稱五塔寺﹐今亦毀﹐惟五塔存。又西北岸則萬壽寺﹐寺建於明代﹐乾隆中重修﹐爲太后祝釐之所。寺極宏麗﹐大殿後疊石象三神山﹐舊有松七株最有名。光緒庚寅後﹐樓火﹐並松俱燼。阮文達《小滄浪筆談》云﹕壬子春﹐瑤華主人邀彭云楣尙書師﹐沈云椒侍郎﹐同年胡印渚﹑劉金門兩學士﹐那東甫侍講﹐鐵梅庵侍郎與元﹐凡七人﹐同遊萬壽寺﹐主人寫《七松圖》便面。梅庵先生援筆題一絕云﹕七人分坐七松樹﹐巨筆寫松如寫人。謖謖淸風滿懷袖﹐一時同證大夫身。此亦萬壽寺一段故事。惜此便面不知流傳何所﹐若得而刻石寺中﹐亦一勝緣。今寺中但存《七松證道圖》﹐乃一僧小照﹐亦有梅庵題詩。寺西城關爲萬壽街﹐俗稱蘇州街。兩行列肆﹐全仿蘇州。舊傳太后喜蘇州風景﹐建此仿之﹐今已毀盡。又西爲麥莊橋﹐又西爲廣仁宮﹐在南岸﹐地名藍靛廠。火器營駐此﹐街衢富庶﹐不下一大縣。廣仁宮﹐歲四月廟市半月﹐土人稱西頂。蓋北方多山﹐廟必在山極頂﹐因連類而及﹐謂廟亦曰頂﹐此土語也。又北東岸有化成寺﹐又北至海甸。海甸﹐大鎭也。自康熙以後﹐禦駕歲歲幸園﹐而此地益富。王公大臣亦均有園﹐翰林有澄懷園﹐六部司員各賃寺院。淸晨趨朝者﹐雲集徳勝﹑西直二門外﹐車馬絡驛。公事畢﹐或食公廚﹐或就食肆。其肆多臨河﹐舉网得魚﹐付之酒家﹐致足樂也。故彭詠莪有《與陳碩士飲海甸酒樓》詩。當是時﹐百貨非上者不往﹐城中所用﹐乃其次也。自庚申秋禦園被毀﹐翠輦不來。湖上諸園及甸鎭長街﹐日就零落。舊日士夫居第﹐多在燈籠庫一帶。朱門碧瓦﹐累棟連甍﹐與城中無異。後漸見頹廢﹐無復舊時王謝燕矣。迨乙酉秋﹐余往遊於長堤上。遇老園戶爲言當日事﹐且指山上某處爲先帝所最喜臨幸﹔某處爲扈蹕諸臣所坐起﹐大有連昌宮老人談天寶之槪。乙酉冬﹐有詔﹕天下今已太平﹐可重修淸漪園﹐以備臨幸﹐攺名頤和園﹐於是輪蹄復集。然官民窘乏﹐無復當年歡趣矣。

善次占﹝恆﹞﹐滿洲正白旗董鄂氏﹐爲先伯祖母之兄。幼有神童之目﹐曾以兩日讀《毛詩》一部﹐倍誦如流水。其後隨宦西寧﹐受學於路閏生先生﹝徳﹞。《仁在堂時藝》中刻其文﹐婁試不第﹐家益落。晚乃成進士﹐選善化令。平生書無再讀者﹐見學者久讀書﹐輒訝曰﹕一書何勞讀爾許日﹖一子資僅中人﹐遂不令就傳。曰﹕非讀書器也。後先生著述﹐竟無收拾者。余得其一小冊﹐共詩九十六首﹑曲三十首﹑帖括詩文數首﹑雜作二首。今錄其《前種菜歌》云﹕園公家住鐙籠庫﹐日課園丁慰遲暮。西疇漠漠稻亢田﹐北邙漠漠松楸樹。北邙舊屬相公家﹐金吾意气何驕奢。劇因睢汛防秋水﹐旋逐江聲走白沙。王謝堂前新語燕﹐綠楊郭外舊棲鴉。纓賜後孰招魂﹐又見官奴換戟門。張王廝養皆豪俊﹐身手重叨都尉恩。生平熱血中宵激﹐雞肋不堪鵬翅擊。縱說曾參不殺人﹐噲伍羞爲甘寂寂。從此歸來閒種菜﹐龍鐘非復當年態。蕓苗夏畎自攜鋤﹐捫虱冬檐閒曬背。春韭秋菘轉瞬過﹐豆棚雨足麥風和。雞虫得失爭無益﹐鍼芥兒孫不厭多。身世婆娑殊自喜﹐一片雄心耗柴米。臣之壯也不如人﹐鐵骨銅筋今老矣。烈士從來抱苦心﹐我聞此語重沾襟。將門豈重毛錐子﹐賃廡梁鴻孰賞音。東塗西抹自年年﹐世味嗟如雞肋然。靑雲燮蹀無非夢﹐白首逍搖便是仙。一壺濁酒芹羹碧﹐那用勞勞作形役。請看月上古藤蘿﹐與子髙歌樂今夕。此作極似梅村。又五言排律《詠窮》云﹕身方居穴內﹐有客復彎弓。苦味炎炎火﹐酸來習習風。共誰盟白水﹐愧我乏靑銅。寂寞親鄰避﹐孤族姓攻。前途迷漆黑﹐俗狀走塵紅。活計農桑外﹐生涯筆硯中。須眉難夏假﹐頭腦漸冬烘。板板摹迂叟﹐依依共短童。那殊魚在罟﹐不啻鳥窺籠。默坐時觀鼻。佯嗔乍鼓嚨。淸狂蠲酒蠲﹐潤澤賴茶鐘。差幸全家聚﹐仍分半畝宮。束脩三五闕﹐入手一雙空。牛後耕惟舌﹐雞廉罪在躬。詩書防彼蠹﹐兒女厭斯螽。錦帶空勞婦﹐靑氈自惱公。總歸田畔尙﹐免贈貝邊戎。行野花含笑﹐應門犬效忠。不曾畱客位﹐無復致郵筒。日麗天爲蓋﹐秋淸月啟瞳。療饑惟藿莧﹐夢飽斷﹤豕巴﹥﹤豕從﹥。每嘆秦關梗﹐何時蜀道通。羊腸穿﹛山巷﹜﹛山路﹜﹐芥子膠艨艟。躅地無由入﹐呼天不聰。似金遭鍛煉﹐非玉受磨礱。俟命今休亟﹐安貧古所同。忙因槐蕺蕺﹐折想桂憑憑。屢戰曾奔北﹐無財亦欲東。別求希世寶﹐肯學可憐虫。隨分堪尋樂﹐存神待考終。百年徒鼎鼎﹐一室自融融。文囿羣言富﹐書城幾卷雄。晨興餐玉露﹐晚醉愛丹楓。淸扇涼ざ動﹐閒吟細雨。讓他巢閣鳳﹐任我入冥鴻。仙佛猜蹤迹﹐賢愚聽折衷。巖棲應不悶﹐市隱那須充。享受𨿽云嗇﹐逍遙也自丰。若癡仍若黠﹐非拙亦非工。勝境登蓮筏﹐元都策綠げ。參禪來耆崛﹐訪道過崆峒。共命笙簧奏﹐方壺錦繡。象浮香水海﹐戲玉花叢。相約分麟脯﹐端居種鹿蔥。化天眞浩浩﹐塵剎惜匆匆。拯溺愁無術﹐超凡恨少功。未來休卜蔡﹐以往等飄蓬。徳薄神徒頌﹐詞微鬼莫恫。養心甘澹泊﹐努力效癡聾。耐辱平爲福﹐奚勞送五窮。此詩凡五十韻﹐實一篇自敍也。先生館於鐙籠庫納拉蘇吟香家最久﹐與吟香論詩﹐有「不求新自新﹐無意切乃切」之句可知其宗旨。

海甸之西﹐香山之上爲靜宜園禦苑﹐其下云梯健銳營在焉。蓋京營之制別﹐香山﹑圓明園﹑藍靛廠爲外三營﹐凡京營勁旅皆出於是。如烏武壯﹝蘭泰﹞﹑塔忠武﹝齊布﹞皆爲一代名臣。緣其地去城旣遠﹐不甚染繁華靡麗之習。號令嚴明﹐尙存舊制。香山營外有講武臺﹐乃翠華講武之所﹐余嘗過而敬瞻焉。行殿之整齊華煥﹐固不待言。卽微至射堋﹑馬埒﹐亦似日加埽除培護者﹐卽此一事知其紀律未亡。

粵逆初起永寧州之役﹐惟烏武壯與向忠武﹝榮﹞見相同﹐而大帥不能用。二公知其必敗﹐忠武以孤軍獨全﹐武壯以受制於人而敗。使某能用二公﹐𨿽滅賊可也。

塔忠武﹐初官湖南守備。粵逆北犯﹐塔知湖南必首受之﹐上書於駱文忠言兵事。其書詰倔﹐幾不可句讀﹐駱以不解﹐故揮之去。明日又上之﹐駱仍不解。適曾文正至﹐見其書﹐亦不能解。試呼問之﹐則塔言之了了。文正知其可大任﹐乃勸駱姑付以一軍﹐聽其所爲。塔旣得軍﹐卽赴校場。植四旗於地﹐令曰﹕有能先奪此旗者﹐以爲哨官。果有四人起奪之﹐卽授哨官。又植八小旗﹐令曰﹕有能奪此以爲隊長。於是頃刻而布署定﹐操之不逾月而賊至﹐一戰而捷。駱乃觴之於大堂﹐親爲執控以謝過﹐塔名遂振。

香山之上﹐以大石層層砌爲碉樓。蓋金川之役﹐成功倍難﹐以土人據碉樓之也。旣凱旋﹐詔仿其式建於此﹐以示後世。知戡定之艱﹐昭將士之勇焉。

京北妙峯山﹐香火之盛聞天下。陳文伯《頤道堂集》中有詩詠之。山有碧霞元君祠﹐俗稱娘娘頂。歲以四月朔開山﹐至二十八日封山。環畿三百里間﹐奔走絡驛﹐方軌疊迹﹐日夜不止。好事者聯朋結黨﹐沿路支棚結采﹐盛供張之具﹐謂之茶棚﹐以待行人少息。食肆亦設棚待客﹐以侔厚利。車夫腳子竟日奔馳﹐得傭值倍他日。無賴子又結隊扮雜劇社火﹐謂之趕會。不肖子弟﹐多輕服挾妓而往。山中人以麥稭織玩具賣之﹐去者輒懸滿車旁而歸﹐以炫市人。

徐退字進之﹐揚州人。應京兆試不弟﹐遂不歸﹐亦不入城。日從田夫野老﹐行歌西山林麓之間。或佯狂﹐衣紙衣﹐帶假髯﹐垂釣於昆明湖。尢好作書﹐醉輒狂塗亂抹。喜與山僧補壁﹐「靈光」﹑「香界」皆其寄迹處也。如是幾二十年﹐後其鄕人彊之歸﹐乃返。

昌運宮松﹐最有名於國初。余嘗訪之﹐只剩六株﹐絕無奇特。此外慈仁寺松﹐孫枝僅存。萬壽寺松﹐化去已久。以余所見﹐城內外以覺生寺六株爲最﹐每株蔭及數畝﹐而且離奇古怪﹐極騰騫拖翥之妙。馬和之不能過﹐五大夫第一級也。

庚申之變﹐海甸街有內務府某人﹐聞禦園火起﹐亦舉火自焚﹐闔家殲焉。今甸鎭街石路西是其故居。後人爲起大冢﹐且豎石表墓﹐過者致敬焉。

明李西涯墓﹐在西直門外畏吾村大佛寺旁﹐久廢。至嘉慶中﹐法石風先生偕胡蕙麓大令往尋﹐適有老人知其處﹐乃得之。爰爲之植樹﹑建祠﹐倩翁覃淫書石記之。又各賦詩刻於碑陰﹐招人守祠﹐至今廟貌如新。

八里莊之西二里﹐有河名十里河﹐又名蕭太后運糧河。東岸有土城﹐都宛然﹐土人名蕭太后城。考其地卽金代都城之西面﹐門卽灝華門也。金城方七十里﹐每面相距十八里。而其內城則在今廣渠門外﹐以地度之﹐正相合。蓋土人不知有遼﹑金﹑元﹐而但知有蕭太后﹐故舉歸之焉。

圖裕軒學士﹝布﹞有野圃在阜城門外釣魚臺。翁覃溪曾爲之記曰﹕屋在圃之中﹐南向三椽﹐曰菜香艸堂。折而西﹐二椽上有小樓曰山雨樓。南迆爲欄架木﹐疊石爲臺。臺下二椽﹐北向折爲廊﹐東向﹐又東爲茆亭。南橫木爲橋﹐橋下荷數十柄。每夏月出入步其上﹐傾露滿襟袖。其南籬門也﹐門外方池積水沿而東﹐過土阜﹐則新疏官渠也。土阜髙下﹐隔水望山。而坐臥可致者﹐樓與艸堂之所得也。亭東諸畦鑿井引泉﹐而交響於菜香之間者。取少陵詩而總名之﹐所謂「野圃泉自注」者也。此圃久廢。

仰山﹐在京西三十里﹐山下地名仰山窿。每歲孟冬﹐八旗兵丁大操於此。二十四固山﹐畢會至此﹐一歲之武事戢焉。此日必大寒凜冽﹐始衣裘﹐歷驗開爽。及丙申春﹐攺練虎神營。又募武衛軍﹐自是寒威不復應期﹐殊不可解。又海螺爲軍中號﹐令向禁私用。戊戌以後﹐市間多有鬻者。童兒以爲玩具﹐無晝無夜﹐登髙而吹﹐嗚嗚﹗其聲甚慘﹐識者謂爲不祥。

丁亥夏﹐有龍掛於西直門外城河。左近人家天棚﹐多有爲風捲入雲際者。未幾又喧傳金龍大王見於某邸府中﹐居數日去。至戊子七月﹐房山縣發蛟﹐沒四十九村。發以夜﹐適河北村有村民盥手於河﹐見水逆流上山﹐大呼水至。時雨勢如注﹐村民已睡﹐多從夢中驚起﹐上山避水﹐水亦隨人而上﹐至山半驟下﹐村捨如洗。又過前山﹐亦如之。水中見有燈光無數﹐有聲如駭豕。人避於山竟夜﹐雨亦竟夜。淩晨雨止﹐水亦退。村民避水﹐多不及衣﹐感寒多病者。有數村止有樹在﹐廬舍蕩爲平地﹐石子埋至尺餘﹐傷人不司以數計。有村民某者﹐水大至﹐始驚起。其妻呼救﹐捨之而負其母以免。其妻漂至下流﹐得一木櫃﹐亦免﹐全家竟無恙。北方從未聞發蛟之說﹐有之﹐自此年始。而金龍大王及龍掛﹐向亦未之聞也。

●卷十

◎瑣記

塞曉亭宗室﹝爾赫﹞《八藝詠》﹐效《飲中八仙歌》體﹕唐侯腕底生煙雲﹐畫中今日顧將軍﹝唐通議靜巖﹞。悅乾卓犖振奇人﹐朝披案牘常等身﹐當場一諾輕千鈞﹝博郎中悅乾﹞。婁山髙士無懷民﹐百城坐擁髙昆侖﹐人間富貴俱埃塵﹝馬處士匯川﹞。芝園淸操挺霜筠﹐暗室不愧形與神﹐開軒圖史四壁陳﹝塞員外芝園﹞。風流大使技不羣﹐君平詹尹同絕倫﹝富大使仁軒﹞。紅鵝作詩忘晨昏﹐奔騰千里騏驥馴﹐得意渾同居要津﹝阿琛亭統領﹞。淸影常書白練﹛君巾﹜﹐折釵畫沙屋漏痕﹐舉觴狂叫驚四鄰﹝平郎中弼侯﹞。目耕寫蘭巧逼眞﹐少年奔走如騖の﹝永資政以仁﹞。

馬協恭名寅若﹐內府人。其尊人以事戍遼左﹐卒時﹐協恭年十五。徒步奔喪﹐負骸歸葬。養母以孝聞﹐依姊丈貴禹恭讀書。伉爽好義﹐在官不避貴近﹐由郎中歷織造﹑監榷﹑淮關﹐卒於官。國立民詩﹕孤兒背上肉﹐老父關外骨。骨歸肉巳穿﹐老母雙眼血。酸風捲地來﹐行道亦淒惻。貧極還讀書﹐照室惟片月。爲馬作也。

《紫幢軒集》﹝宗室文昭著﹞《京師竹枝詞》十二首云﹕珠寶馬帝城春﹐剩冷微暄半未勻。幾日東風初解凍﹐琉璃瓶內賣金鱗。芳艸裙腰路尙微﹐少年賭射馬如飛。銀貂日暮宮墻外﹐一道玉河春鴨稀。四直門四繡作堆﹐暢春苑外盡徘徊。聖人生日明朝是﹐爭看髙梁社會來。棗花照眼麥齊腰﹐南苑紅門入望遙。鉦鼓前鳴香唄起﹐燒香人上馬駒橋。食罷朱櫻與蠟櫻﹐賣冰銅碗已錚錚。疏簾淸簟堪逃暑﹐處處蒲桃引竹棚。水檻涼生綠樹遮﹐冰盤旋剖辣麼瓜。潞河報道糧船到﹐滿載南州茉莉花。坊巷遊人入夜喧﹐左連哈達右前門。繞城秋水河燈滿﹐今夜中元似上元。涓涓涼露碧天髙﹐砧杵聲中百結牢。紅縐黃團都上市﹐果房又到肅寧桃。才過霜降無多日﹐閉甕黃齏正好時。捆入菜車書上用﹐沿街插徧小黃旗。孟冬朔日頒新曆﹐猩色香羅疊錦囊。監正按名排八分﹐一齊先送與親王。城下長河凍已堅﹐冰牀仍著纜繩牽。渾如倒拽飛鳶去﹐穩便江南鴨嘴船。催辦迎年處處皆﹐四牌坊下聚俳諧。關東風物東南少﹐紫鹿黃羊疊滿街。

昔我太宗創業之初﹐諄諄以舊俗爲重﹐及髙宗復重申之。然自我生之初﹐所見舊俗﹐聞之庭訓﹐已謂其去古漸遠。及今而日習日忘﹐𨿽大端尙在﹐而八旗之習﹐去漢人無幾矣。國語騎射﹐自鄶無譏。服飾飲食﹐亦非故俗。所習於漢人者﹐多得其流獘而非其精華。所存舊俗﹐又多失其精華而存其流獘﹐此殆交失也。

八旗人家生子女﹐例須報明本旗佐領﹐書之於冊﹐及長而婚嫁亦如之。又必須男女兩家佐領﹐互出印結﹐謂之圖片。凡三年一比人丁﹐又使各列其家人名氏﹐而書之於冊﹐謂之冊檔。及歿而削其名氏於冊﹐故旗人戶口無能增減﹐姓名無能攺移﹐凡以爲整軍經武地耳。

八旗舊家﹐禮法最重。余少時見長上之所以待子弟﹐與子弟之所以事長上﹐無不各盡其誠。朝夕問安諸長上之室﹐皆侍立。命之坐﹐不敢坐。所命聳聽﹐不敢怠。不命之退﹐不敢退。路遇長上﹐拱立於旁﹐俟過而後行。賓至﹐執役者﹐皆子弟也。其敬師也亦然。子弟未冠以前﹐不令出門。不得已而出﹐命老僕隨之﹐故子弟爲非者甚鮮。

滿洲舊俗﹐讀書人不肯涉標榜之習﹐皆以致用爲本。故立徳﹑立功者極眾﹐而文章一道﹐致力者鮮。間有所作﹐亦不肯出以示人﹐人亦無稱之者﹐以其爲末務也﹐然佳作因此而不傳者多矣。

前輩講理學者甚多﹐每以《近思錄》《朱子全書》《伊洛淵源錄》《呻吟語》《嵩陽講義》等書爲指歸。訓子弟﹐以小學爲入門﹐大抵比戶如是﹐而讀書尢愼。先伯祖恭愼公訓子弟﹐語及《四書》﹐輒曰﹕某篇﹑某章﹑某句。檢尋之無少誤﹐經書皆能舉其注語。先髙祖贈光祿公訓子弟﹐倍諷書手不持本﹐有誤必斥﹐先輩皆然﹐殊不以爲異也。

丁景行﹐名思孔﹐漢軍人。順治壬辰進士﹐官湖南巡撫。時逆藩始平﹐拊循雕瘵﹐務存寬卹。振興文教﹐疏請頒國子監校刊經史﹐置嶽麓書院。政暇集諸生講論﹐今書院有丁公講堂。

施愚山先生嘗制薴帳﹐題詩其上﹐寄贈林茂之古度。一時名士多屬和﹐名曰詩帳。徐蝶園先生創制詩枕﹐名流亦多題詠。二事俱韻事﹐見《亞谷叢書》。

撫遠大將軍費揚古﹐平噶爾丹﹐威震殊域﹐武功稱最﹐宜其於文事未嫻。乃其詩才不下唐人﹐有雜詩四首云﹕晉室尙風流﹐稱最惟嵇阮。性癖徳無鄰﹐行孤心乃遠。犢車自往還﹐竹林任偃蹇。仰首望飛鴻﹐舉足登絕。放浪天地間﹐久假而不返。無占亦無今﹐誰復驚歲晚。﹝其一﹞。秋日出都門﹐言尋西山道。試登最髙峯﹐放眼觀浩浩。天風飄塞鴻﹐荒原衰白艸。日暮起層陰﹐落葉隨風掃。煙雲蕩長空﹐野水枯行潦。薊邱古戰場﹐殺气飛霜早。艸味竊英雄﹐妄意窺大寶。千秋幾鬥爭﹐士卒塗肝腦。白骨幽黃沙﹐撲面傷懷抱。倚杖獨徘徊﹐漫憶渭濱老。百世樹奇功﹐長往終難保。何似赤松遊﹐飄然歸絕嶠﹝其二﹞。陌上艸靑靑﹐隴頭煙靄靄。行歌田野間﹐春風拂衣帶。野雀集蓬蒿﹐蛙聲滿溝澮。小蝶舞隨人﹐平楚郁松檜。日午聞雞鳴﹐村婦向田外。桑麻四望稠﹐衣食眞足賴﹝其三﹞。攬衣登髙臺﹐悠然舒遠眺。林臯木葉飛﹐荒阪淨野燒。塞雁下沙灣﹐落霞明晚照。天末起悲風﹐何處哀猿叫。脈脈感幽心﹐我亦發長嘯。雲山足徘徊﹐懷古足憑弔。今昔幾何年﹐臨風想同調﹝其四﹞。又《新秋》七律云﹕西風颯颯又經秋﹐綠暗園林雨乍收。金井自寒連晚照﹐玉簫中斷起離愁。江淸水落芙蓉岸﹐夜永香沈翡翠樓。勛業未成空攬鏡﹐生憎白髮已盈頭。數詩皆不減唐人﹐非專門名家者所及﹐始知大才不可以一端盡。

滿俗喪禮﹐輕於漢人。斬衰止百日﹐期服六十日﹐大功三十五日﹐小功一月﹐緦麻廿一日﹐較之古禮似不及遠矣。然其居喪也﹐衰服不去﹐身不聽樂﹐不與宴﹐居室皆用素器﹐木幾素席﹐以終三年。期功各以其等降﹐相率行之﹐無敢逾。若戚友家喪﹐有服者如其服﹐無服者男去纓﹐女去珥。喪主人奉男腰纓﹐奉女首經﹐拜而進﹐受者亦拜。

滿俗﹐婦人衣皆連裳﹐不分上下﹐此古制也。古人男子有裳﹐婦人無裳﹐蓋正如是。至於婦人禮服﹐補褂之外﹐又有所謂八團者。以繡或緙絲爲彩團八﹐綴之於褂﹐爲新婦之服。按﹕《周禮》內司服注﹐揄二翟﹐皆刻繒爲之﹐彩畫之綴於衣﹐以爲文章。古人文盛﹐𨿽云刻爲翟形﹐然不必果全刻爲雉形﹐亦必有他文以間之﹐此正其遺制。若今《三禮圖》所畫衣等﹐則但以難爲行列﹐恐古人正不如是。如蒲璧﹑谷璧等圖﹐均畫全株之形。而今所見古玉﹐曷常如是﹖此可類推。

長白福大宗伯﹝慶﹞工詩。熱河回京﹐成邸叩其新制。福以途中卽事﹐有「蟹螯驢背舞﹐蟬翼馬頭吟」爲對。成邸戲曰﹕古有崔鴛鴦﹑鄭鷓鴣﹐君其福驢乎﹗聞者絕倒。

京師果甚繁﹐而足證經義者﹐尢莫先於棠﹑杜二物。自毛﹑鄭已混棠﹑杜而一之﹐蓋毛﹑鄭於鳥獸艸木原不甚經意也。故昔人譏康成不識梨。本朝朱竹以婆爲棠﹐以檳子爲赤棠﹐又混婆﹑沙果而一之﹐尢堪捧腹。按﹕棠﹑杜之分﹐當以《爾雅》爲定﹐而陸璣﹑郭璞亦能分別井然。《爾雅》﹕杜﹐赤棠。白者棠﹐又曰杜甘棠。郭注﹕今之杜梨。陸璣《詩疏》﹕赤棠與白棠同耳﹐但子有赤白美惡。此皆分晰明白﹐昭如白黑。自後代經師﹐不復畱心細務﹐遂將多識艸木鳥獸一節置之不講﹐百物晦矣。蓋北方之果﹐近似於棠者凡六。曰﹕婆﹐種出西域。曰﹕檳子﹐又曰﹕虎拉賓﹐則小於果而香最烈。曰酸檳子﹐大小與虎拉賓同﹐而色紫﹐味酸。曰﹕沙果﹐又小於檳子﹐其肉沙卽沙棠。曰﹕海棠﹐果又小於沙棠﹐其色白。此卽《詩》之白者曰棠。又有一種皮作赭色而厚﹐名曰杜梨。卽《詩》之赤者曰杜﹐亦卽《爾雅》之赤棠。除白棠﹑赤杜﹑林檎而外﹐皆由他果接栽而成﹐非本有也。

京師人名雪梨曰雅爾梨﹐以其產於沙雅爾﹐故以地名名之也。及讀《文昌雜錄》﹐則作壓沙梨﹐然知者絕鮮。又有一種柔而多沙﹐味略酸﹐名雅廣梨﹐其名因雅爾梨連類以及之也。乃光緒《順天府誌》則誤爲呀兒光。初見之﹐不解。細思之﹐則由南人聽北音不審﹐遂有此誤。蓋修此志時所聘皆外方人﹐初不悉京師事。其中如內城巷名﹐城外村名﹐及後設諸署及官學等﹐皆有誤﹐訖未糾正。

《文昌雜錄》記唐人歲時食物甚詳﹐今惟端午粽﹐重陽糕尙存﹐餘者竟無一在。至於節令﹐如人日﹐二月二日﹐三月三日寒食﹔八月一日﹐今亦不復爲節﹐而今人中秋﹐唐人亦無之也。

北方食物﹐有南方所未有者。如臘八粥﹑水餃子之屬。又以面裹楡莢蒸之爲糕﹐拌糖而食之。以豌豆研泥間以棗肉﹐謂之豌豆黃。以黃米麵合小豆﹑棗肉蒸而切之﹐名切糕。以糯米飯夾芝麻糖爲涼糕。丸而餡之爲窩窩﹐卽古之不落夾是也。

人家元日陳幾於庭上﹐列素ゾ幹果之屬﹐名天地桌。或五日而徹﹐或牛月始徹。內城家家如是﹐不知何所起﹐或卽遼金拜天禮歟﹖

內城房式異於外城。外城式近南方﹐庭宇湫隘。內城則院落寬闊﹐屋宇髙宏。門或三間﹐或一間﹐巍峨華煥。二門以內﹐必有聽事。聽事後又有三門﹐始至上房。聽事上房之巨者﹐至如殿宇。大房東西必有套房﹐名曰耳房。左右有東西廂﹐必三間﹐亦有耳房﹐名曰﹛彖皿﹜頂。或有從二門以內﹐卽回廊相接﹐直至上房﹐其式全仿府邸爲之。內城諸宅﹐多明代勛戚之舊。而本朝世家大族﹐又互相仿效﹐所以屋宇日華。

京師有婦人李氏者﹐羣呼爲李瘋子﹐年六十許。每晨提一籃遊於市﹐無弗歷﹐亦無弗詈﹐且行且詈。凡政府之闕失﹐士夫之敗檢﹐行陣之弗武﹐有司之不職﹐風俗之侈﹐人心之險﹐一一指陳無少諱。初爲金吾致之獄﹐然形狀狂易﹐無可科之罪。撻之不懼﹐捨之詈如故。初聞者尙掩耳﹐久亦安之。瘋子所至﹐羣兒隨之。市肆爭施以錢﹐或有爲之具飯者。得錢旣多﹐則以之修廟﹐所修凡七廟﹐皆延僧主之﹐行詈如故。遇冠蓋及外洋人﹐聲益髙。然至人家則又和顏款接﹐初無瘋狀。問其所以如是之故﹐自言三十歲時夢神迫其如此﹐不從則疾作欲死。問其所得﹐則持齋念佛而已。甲午春忽卒﹐詈聲始絕。

髙詹事﹝士奇﹞《城北集》有《鐙市竹枝辭》云﹕晴和愜稱上元天﹐靈佑宮西列市廛。蓮炬星球張翠幕﹐喧聲直到地壇邊﹝先農壇﹐都人呼爲地壇﹞。堆山掏水米家鐙﹐摹仿徐黃顧陸能﹝京師米鐙﹐用鐵綫掏成山水﹑人物﹑花艸﹐襯以細絹﹐粘貼其上﹐加以渲染﹐幅幅如舊人畫﹞。愈變愈奇工愈巧﹐料絲圖畫更新興﹝近日丹陽料絲鐙﹐仿宋元畫冊﹐愈覺雅艷﹞。鴉髻盤云插翠翹﹐蔥綾淺斗月華嬌。夜深結伴前門過﹐消病春風去走橋﹝正月十六日夜﹐京師婦女﹐行遊街市﹐名曰走橋消百病。多著蔥白米色綾衫﹐爲夜光衣﹞。火樹銀花百尺髙﹐過街鷹架搭沙篙﹝卽杉木﹞。月明簾後鐙籠錦﹐字字光輝寫鳳毛﹝月明簾﹑鐙籠錦﹐皆盒子內放出者﹐最後有「五夜漏聲催曉箭」詩﹐全首字如斗大﹐光焰熒熒﹐良久方滅﹞。百物爭先上市誇﹐鐙筵已放牡丹花﹝京師鐙節﹐牡丹﹑芍藥已開﹐皆從燠室中出﹞。咬春蘿菔同梨脆﹝立春後競食生蘿菔﹐名曰咬春。半夜中﹐街市猶有賣者﹐髙呼曰賽過脆梨﹞﹐處處辛盤食韭芽﹝黃芽韭初生﹐最爲美品﹞。數詩詠京師鐙景﹐可見大槪。

都門風土﹐例於臘八日﹐人家雜煮豆米爲粥。其果實如榛﹑栗﹑菱﹑芡之類﹐矜奇鬥勝﹐有多至數十種﹐皆漬染朱碧色﹐糖霜亦如之。盤內﹐閨中人或以棗泥堆作壽星﹑八仙之類﹐交相饋遺。

明陳耀文《天中記》﹕宋時東京十二月初八日﹐都城諸大寺作浴佛會﹐並送七寶五味粥﹐謂之臘八粥。《譬諭經》謂諸米果煮粥﹐取逼邪祛寒卻疾病。前人詩云﹕今朝佛粥更相饋。此風相沿已久。

舊俗元日至上元﹐各店例閉戶半月﹐小肆亦閉五日。此五日中﹐人家無從市物﹐故必於歲底烹飪﹐足此五日之用﹐謂之年菜。近年各肆多不如前﹐初二日卽交易﹐或初一日卽然﹐謂之連市。然不開門﹐買者叩戶而入。蓋此半月中﹐賈人或拜年﹐或出遊﹐肆中人少在者﹐故爾。

明人《帝京景物略》紀京師節物﹐今考之大致無異﹐而小有不同﹐別記之如右﹕

正月初一日﹐子刻後祀神﹐謂之接神。徧至戚友家拜於堂﹐謂之拜年。初二日﹐祀財神。初三日﹐旃檀寺打鬼。初五日﹐名破五。以前五日﹐禁婦女往來。初六日﹐歸寧。琉璃廠開市。初八日﹐夜以油鐙百八盞﹐祀星。十三日﹐試鐙。黃寺打鬼。自初一至十五日﹐遊大鐘寺。十九日﹐遊白雲觀。二十日﹐雍和宮打鬼。

二月初一日﹐太陽宮進香。人家以米糕祀日﹐糕上以彩面作雞形。

三月初三日﹐遊蟠桃宮。十五日至二十八日﹐遊東嶽廟。淸明日﹐南城城隍廟厲壇。人家上冢。

四月初一日至十五日﹐藍靛廠廣仁宮進香。西直門外萬壽寺有廟市。初八日﹐各寺浴佛。人家煮靑﹑黃豆結緣。廿八日﹐遊北頂。

五月初一日至初五﹐崇文門外遊臥佛寺。初一日至初十日﹐都城隍廟廟市。初一日至十五日﹐南頂廟市。十三日﹐十里河關帝廟進香。月壇外瓜市﹐至立秋止﹐沿街賣冰振酸梅湯﹝至七月﹞。

六月初一日﹐艸橋中頂進香。初六日﹐善果寺晾經會。廿四日﹐各關帝廟賽會。二十五日﹐祀馬王。

七月十五日﹐城隍廟赦孤。釣魚臺看河鐙。各寺燒法船。阜成門內荷花鐙市。兒童點蒿鐙﹑荷葉鐙。人家上冢。

八月初三日﹐崇文門外祀竈君廟。十五日晚﹐祀月兒。童祀泥兔王爺﹐沿街市者極多。果子市賣諸鮮果。

九月初九日﹐遊法藏寺﹐登浮圖。齊化門外土城登髙。

十月初一日﹐城隍廟厲壇﹐人家上冢。

十一月十五日﹐看月當頭。

十二月初八日﹐寺觀﹑人家煮臘八粥。二十三日﹐送竈供餳。是日貼對聯﹑門神。歲暮上冢。辭歲。余嘗謂京師有二大古董﹐一則太學石鼓﹐一則旃檀佛像。二物皆始自周代﹐去今皆二千年以上。昔東坡已嘆石鼓「人生焉得如汝壽」矣。今去坡老又八百年﹐而其壽未有極也。且二物自古不離帝都﹐亦奇。

京師有三種手藝爲外方所無﹕搭棚匠也﹐裱褙匠也﹐紮彩匠也。紮彩之工﹐已詳一卷。搭棚之工﹐𨿽髙至十丈﹐寬至十丈﹐無不平地立起。而且中間絕無一柱﹐令入者祗見洞然一宇﹐無只木寸椽之見﹐而尢奇於大工之腳手架。光緒二十年重修鼓樓﹐其架自地至樓脊﹐髙三十丈﹐寬十餘丈。層層庋木﹐凡數十層﹐層百許根。髙可入云﹐數丈之材﹐渺如釵股。自下望之﹐目眩竟不知其何從結構也。若裱褙之工﹐尢妙於裱飾屋宇﹐𨿽髙堂巨廈﹐可以一日畢事。自承塵至四壁﹑前窗﹐無不斬然一白﹐謂之「四白落地」。其梁棟凹凸處﹐皆隨形曲折﹐而紙之花紋平直處如一綫﹐無少參差。若明器之屬﹐則世間之物無不克肖﹐眞絕技也。

京師井水多苦﹐而居人率飲之。茗具三日不拭﹐則滿積水鹼。井之佳者﹐內城惟安定門外﹐外城則姚家井。次之東長安門內井﹐再次之東廠胡同西口外井﹐則劣矣。而安定門外尢必以極西北之井爲最﹐地名上龍﹐其水直又增於他井焉。若宮中所用﹐則取玉泉山水﹐民間不敢汲也。

京師百貨所聚﹐惟正陽門街﹑地安門街﹑東西安門外﹑東西四牌樓﹑東西單牌樓曁外城之菜市﹑花市。自正月鐙市始﹐夏月瓜果﹐中秋節物﹐兒嬉之泥兔爺﹐中元之荷鐙﹐十二月之印板畫﹑煙火﹑花爆﹑紫鹿﹑黃羊﹑野豬﹑山雞﹑冰魚﹐俗名關東貨﹐亦有果實﹑蔬菜﹐旁及日用百物﹐微及秋虫蟋蟀。苟及其時﹐則張棚列肆﹐堆若山積。賣之數日﹐而盡無餘者﹐足見京師用物之宏。

京師有諺云﹕東富西貴。蓋貴人多住西城﹐而倉庫皆在東城。又云﹕東風西雨。蓋逢東廟市日多風﹐逢西廟市日多雨﹐而今則皆不盡然。蓋富貴人多喜居東城﹐而風雨亦不復應期矣。

嘉﹑道間﹐都中有小官大做﹐熱官冷做﹐俗官雅做﹐閒官忙做﹐男官女做之謠。蓋徳州盧南石﹝蔭溥﹞爲儀曹郎﹐而气宇軒昂﹐議論宏暢。雜之各長貳中﹐幾無以辧﹐故曰大做。而龔暗齋﹝麗正﹞值樞垣﹐不以奔競趨走爲事﹐故曰冷做。楊蓉裳﹝芳燦﹞由縣令捐入戶部﹐而與名流唱和無虛日﹐故曰雅做。周采川儀曹﹝錫章﹞專以應酬爲事﹐終日奔走不暇﹐故曰忙做。而蔡浣霞﹝鑾揚﹞好作艷體詩﹐時復顧影自憐﹐故曰女做。京師蒔花人﹐以時送花﹐立券而取其值。馬秋藥員外﹝履泰﹞名之曰﹕花券。阿雨窗制軍﹝林保﹞戲贈以詩﹐有「片言訂得林間約﹐一紙招來天下春」之句﹐此風今猶未替。

正月元日至五日﹐俗名破五。舊例食水餃子五日﹐北方名煮餑餑。今則或食三日二日﹐或間日一食﹐然無不食者。自巨室至閭閻皆徧﹐待客亦如之。十五日食湯團﹐俗名元宵﹐則有食與否。又有蜜供﹐則專以祀神。以油面作莢﹐砌作浮圖式。中空玲瓏﹐髙二三尺﹐五具爲一堂。元日神前必用之果實﹑蔬菜等﹐亦疊作浮圖式﹐以五爲列﹐此人家所同也。

京師之果味以爽勝﹐故俗有南花北果之諺。如一梨也﹐有鴨兒梨﹑金星波梨﹑紅綃梨﹑白梨﹑秋梨﹑鴨廣梨﹑酸梨﹑杜梨。一婆也﹐有林禽﹑虎拉賓﹑酸賓子﹑沙果﹑秋果。一葡萄也﹐有公領孫﹑兔兒糞﹑馬奶白葡萄﹑梭子葡萄。一棗也﹐有戛戛棗﹑纓絡棗﹑壇子棗﹑老虎眼酸棗﹑白棗﹑黑棗﹑壺盧棗。一杏也﹐有巴達杏﹑白杏﹑紅杏。一桃也﹐有十里香﹑大葉白﹑董寺墓﹑鶯嘴桃﹑扁缸桃﹑毛桃﹑桃奴﹑深州蜜桃。一李也﹐有朱李﹑綠李﹑禦黃李。一櫻也﹐有朱櫻﹑蠟櫻。一椹也﹐有白椹﹑紫椹﹑赤椹。一瓜也﹐有竹葉靑﹑羊角蜜﹑倭瓜襄﹑黃香瓜﹑靑皮脆。至於蘿菔﹐亦有數種﹐大者盈尺。有靑﹑紅二種﹐甘美如梨。又有象牙白﹐亦可生啖﹐別有入蔬之蘿菔。

昔龔定庵《詠獅貓》詩云﹕京師俊物首推渠。蔣叔起超伯有《悼貓文》﹐亦京城獅貓也。誠以獅貓爲京師尢物﹐上自宮掖﹐及士大夫﹐及紅閨俊賞﹐無不首及於此。其名﹐舊有金鉤掛玉瓶﹐雪中送炭﹑烏雲蓋雪﹑鞭打繡球諸名﹐實不止此﹐此數色亦非其至者。貓之花色變幻﹐有百餘種﹐然佳者亦至爲難得﹐純白者尢不多見。柔毛有長四五寸者。眼必以兩色爲貴﹐名雌雄眼﹐都人以此與獅狗競爽。

庚子之亂﹐余有《感事》八首﹐錄之足稱京師之變相云﹕斯民百萬化沙虫﹐金馬門前血盡紅。絳帕蒙頭笑孫策﹐赤刀斬鬼誤黃公。河魚大上長堤滿﹐梁燕歸來故壘空。惆悵延秋門外路﹐探丸出沒市塵中﹝其一﹞。九關一夕撤重防﹐誰遣單車出未央。野火不遺丞相府﹐炮丸飛過靖恭坊。侍中旌節拋林外﹐腰下珊瑚泣路旁。守在四夷千古計﹐是誰衷甲肇蕭墻﹝其二﹞。桑幹河水渾復渾﹐八龍絕景過昆侖。侍臣立馬看三殿﹐萬姓含悲望九閽。置社頓更景教廟﹐鐵輪橫過正陽門。建章玉樹人人識﹐溫室而今恐不溫﹝其三﹞。匆匆於役又河陰﹐多少公卿抱痛深。此輩濁流元不惜﹐一時淸議竟何心。豈無過望傳靑史﹐恐有奇才索素琴。誰識季鷹心事苦﹐蒓鱸十載費沈吟﹝其四﹞。朝陽門外碧燐微﹐此地曾經再合圍。街柳半依空屋立﹐宮鴉還傍壞垣飛。翕侯盡住諸王宅﹐戎卒都披一品衣。猶記遺山沈痛語﹐大船載得汴京歸﹝其五﹞。神畿南望迥生愁﹐萬瓦鱗鱗一夕休。匕首割殘督亢陌﹐鉤衝飛入易京樓。乞師南八徒畱指﹐報命劉虞只見頭。可嘆滹陽方寸地﹐紛紛隕落五諸候﹝其六﹞。頗怪天心未厭兵﹐東方聞又敗前盟。赤眉亂欲連三輔﹐黃屋憂誰卹兩京。懼有花移渤海市﹐更無參賣鳳皇城。最憐長白山前路﹐密霰寒云久未晴﹝其七﹞。都人辛苦望回鑾﹐父老多應倚杖觀。天府有誰收禦輦﹐明堂無地植神竿。榻旁人睡瞑難穩﹐屋上烏啼夢未安。努力中興望公等﹐艸苑空有淚辛酸﹝其八﹞。

《遼金元明都城考》

《遼史》﹕南京析津府﹐城方三十六里﹐崇三丈﹐衡廣一丈五尺﹐敵樓戰櫓具。八門﹐東曰﹕安東﹑迎春﹔南曰開陽﹑丹鳳﹔西曰顯西﹑淸普﹔北曰通天﹑拱宸。大內在西南隅﹐西城巓有涼殿﹐東北隅有燕角樓。

《大金國誌》﹕都城四圍凡七十五里。城門十二﹐每一面分三門﹐其正門四旁又設兩門﹐正東曰宣曜﹑陽春﹑施仁﹐正西曰灝華﹑麗澤﹑彰義﹐正南曰丰宜﹑景風﹑端禮﹔正北曰通元﹑會城﹑崇智﹐此四城十二門也。《金國南遷錄》﹕初忠獻王粘罕有志都燕。因遼人宮闕於內城外築四城﹐每城各三里﹐前後各一門﹐樓櫓池塹一如邊城。每城之內﹐立倉廒﹑甲仗庫﹐各穿復道﹐與內城通。時陳王兀室﹑將軍韓常婁宿皆笑其過計。忠獻曰﹕百年間當以吾言爲信。及海陵煬王定都﹐旣營宮室﹐欲徹其城。翟天祺曰﹕忠獻﹐開國元勛﹐措置必有說。乃止。《大金國誌》﹕宮城四圍﹐凡九里三十步。自天津橋之北﹐曰宣陽門﹐內城之南門也。

又﹕應天門﹐內城之正南門也。樓髙八丈﹐四角皆垛樓﹐瓦皆琉璃。金釘朱戶﹐五門列焉。東西相去一里許﹐又各設一門﹐左曰左掖﹐右曰右掖。正東曰宣華門﹐正西曰玉華門。殿九重﹐凡三十有六﹐樓門倍之。北曰拱宸。

又﹕西至玉華門。曰同樂園﹐若瑤池﹑蓬瀛﹑柳莊﹑杏村﹐盡在於是﹝按﹕同樂園﹐地當今釣魚臺﹞。《金史》﹕魚藻池﹑瑤池殿位貞元元年建。

又﹕京師北離宮﹐有大寧宮﹐大定十九年建。後更爲「寧壽」﹐又更爲「壽安」。明昌二年﹐更爲萬寧宮﹝按﹕萬寧宮﹐今西苑地﹞。

《堯山堂外紀》﹕章宗爲李宸妃建梳妝臺於都城東北隅。今禁中瓊花島妝臺﹐本金故物也。

《金臺集》﹕西華潭﹐金之太液池也﹝按﹕此潭當是今南北河泊﹐在金宮城之內﹞。

《北行日錄》﹕左掖門後爲敷徳門﹐其東廊之外﹐樓觀飛﹐聞是東苑。又城濠外﹐土岸髙厚﹐夾道植柳甚整﹐行約五里。經端禮門外﹐方至南門。過城濠上大石橋﹐入第一樓﹐七間﹐無名。旁有二亭﹐兩旁靑粉髙屏﹐墻甚長﹐相對開六門以通出入﹐或言其中細軍所屯也。次入丰宜門﹐門樓九間﹐尢偉麗﹐分三門﹐由東門以入。又過龍津橋﹐二橋皆以石欄分爲三道﹐中道限以護阱﹐國主所行也。龍津﹐雄壯特甚。中道及扶欄四行華表柱﹐皆以燕石爲之。其色正白﹐而鐫鏤精巧如圖畫然。

橋下一水淸深﹐東流。橋北二小亭﹐東亭有橋名碑。次入宣陽門﹐樓九間﹐分三門﹝按﹕所謂橋下水﹐乃今涼水河也﹞。

《元史》﹕世祖至元四年﹐始於中都之東北置今城而遷都焉。九年﹐攺名大都。

《輟耕錄》﹕京城方六十里﹐裏二百四十步﹐分十一門。

禁扁﹕城之正南曰麗正﹐左曰文明﹐右曰順承﹔正東曰崇仁﹐東之南曰齊化﹐東之北曰光熙﹔正西曰和義﹐西之南曰平則﹐西之北曰肅淸﹔北之西曰建徳﹐北之東曰安貞。宮城﹐正南曰崇天﹐左曰星拱﹐右曰雲從。東有東華﹐西有西華﹐北曰厚載。

《大都宮殿考》﹕南麗正門內千步廊﹐可七百步﹐建靈星門。門建蕭墻﹐周回可二十里﹐俗呼紅門闌馬。墻內二十步有河﹐上建白石橋三座﹐名周橋。橋四石白龍擎載。旁盡髙柳﹐鬱鬱萬株﹐遠與城內海子西宮相望。度橋可二百步﹐爲崇天門﹝按﹕此雲海子西宮﹐則元大內在今大內少北﹞。

《輟耕錄》﹕宮城周回九里三十步。

又﹕國家起朔漠日﹐塞上有一山﹐形勢雄偉。金人望气者﹐謂此山有王气﹐非我之利。金人謀欲厭勝之﹐乃求通好。旣而曰﹕願得某山以鎭壓我土。乃大發鑿掘﹐運至幽州城北﹐積累成山。因開挑海子﹐栽花木﹐構宮殿。至元四年築宮城﹐山適在禁中﹐遂賜名「萬歲」。

《寰宇通誌》﹕洪武初﹐攺大都路爲北平府。縮其城之北五里﹐廢東西之北光熙﹑肅淸二門﹐其九門俱仍舊。

《明實錄》﹕永樂十七年十一月﹐拓北京南城﹐計二千七百餘丈。

按﹕京師古迹最古者﹐惟采師倫《重藏舍利記》云﹕憫忠寺﹐在幽州東門內。此以見幽州城在今外城西南也。次則《遼史》所云﹕城中東北隅有燕角樓。此卽今廣寧門內之南北煙閣胡同也。以地勢言之﹐則遼城卽唐城也。若夫金城﹐則其初忠獻王粘罕因遼城之外﹐別築四城﹐每城各三里。及海陵廣中都城﹐欲去之﹐以翟天祺言而止﹐是金之城仍卽遼之城。計遼之城﹐方三十六里。而四方又加以三里之城四﹐是每面又加以六里﹐而四城又去大城少許。以此計之﹐每面取徑且十六里矣。則《大金國誌》所云﹕七十五里者﹐或海陵廣城時﹐但就四城連爲一大城耳。而遼之城﹐當依然不毀﹐但以此大城爲外郭耳。故元人所稱爲南城者﹐皆此遼城。若金之大城﹐方七十五里﹐地已包入元都城之內﹐則當元初已毀之矣。觀王秋澗《復隍謠》云﹕煬城咫尺不劃去﹐適足囊姦養狐虺。又云﹕禁軍指顧舊築空﹐郊遂坦夷無壅隔。夫曰煬城﹐則其爲海陵之城明矣。秋澗此作﹐在至元二十五年。其後大徳八年﹐虞伯生《遊長春宮記》猶云﹕燕京故城。又云﹕長春宮﹐壓城西北隅。是足爲遼城猶存之證。若金城則長春宮居其正北矣。又明徐中山令指揮葉國珍計度南城﹐南城至明初尙在﹐則是遼城未全毀之一證。又明人記梁家園外有廢城者﹐亦卽此城也。故今宣武門外迆西﹐有地名老墻根﹐此亦卽遼城之基之東北隅也。若夫金城﹐今惟八里莊西﹐地名十里河東岸有廢城﹐以準望計之﹐此爲海陵故城﹐正與圍七十五里之廣輸相準。此外﹐永定門外舊有九龍岡﹐土岡回環﹐此金城東南隅也。蓋金之城﹐其西北直包今釣魚臺﹝金名同樂園﹞﹐東北包今西苑﹝金名萬安宮﹞﹐而西南包今丰臺﹐東南抵南苑矣。若元城﹐其東西與今城同﹐北則抵今北頂﹐包黃﹑黑寺於內﹔南則止及今兩長安街而止。至徐中山攺縮其北面﹐永樂又展其南面﹐是爲今城。自朱氏《日下舊聞》及吳氏《宸垣識略》﹐皆不能詳指遼﹑金﹑元故城所在。故考古者﹐遂茫無頭緒﹐直等諸殷土芒芒而已。余嘗於暇日走都城西南﹐徧搜遺迹﹐歸而發書証之﹐如是者非一日矣。一旦天啟其衷﹐恍有所悟﹐亟援筆而成。是圖推之於遼﹑金﹑元﹑明四史﹐旁及諸家之說﹐廣徵博考﹐無不悉合。今而後如出喉鯁﹐大快人意﹐亟登之此書﹐以資佐證。

敍曰﹕昔我始祖於天命二年歸朝﹐以二等侍衛事太祖﹑太宗扈蹕入關﹐定鼎京師。曁我二世祖﹑三世祖﹐亦克承前烈﹐以畢前人之勛。遂以造我區宇﹐用奠京師於金湯焉。自時厥後﹐朝野漸以義安﹐弓戢武﹐蒸蒸與三代同風﹐而我髙祖以文學顯。自時厥後﹐我祖﹑我父科第勿絕﹐我伯祖恭愼公﹐實左右宣宗﹐以篤前人光用﹐垂休祜爰。曁我祖﹑我父分符守郡﹐厥緒勿墜。嗚呼﹗吾宗之入本朝﹐蓋二百八十年於玆矣。其始居陪京者三十年﹐居京師者二百五十年。吾族居京師者十二世。在我先之京師﹐我不得而知之矣。在我後之京師﹐蓋有數變。庚申之役﹐通大沽﹐建使館﹐而京師一變﹔戊辰隨先大夫官江南﹐庚辰返京師。值甲申之役﹐空樞廷而逐之﹐左文而右武﹐而京師又一變﹔及甲午之役﹐割臺灣﹑棄髙麗﹐士競新舊之爭﹐人懷微管之懼﹐而京師又一變﹔逮庚子之役﹐六龍西狩﹐萬民蕩析。公卿逃於陪隸﹐華屋蕩爲邱墟﹐而京師又一變。此數變也﹐京師之爲京師﹐亦僅僅矣。鈞也﹐於祖父無能爲役﹐況謀國之大而敢知之乎。然世居京師﹐習聞瑣事﹐可以繩《夢華》《夢粱》二錄之前蹤者。自乙未以來﹐信手條記。凡得若干﹐置之篋中﹐未暇整比。今夏伏處江幹﹐日長無事﹐依類條次﹐都爲一編。緣述小聞﹐署名《天咫》。追溯舊事﹐正不異玉堂天上之嗟。嗚呼﹗昔日之笑歌﹐所以釀今朝之血淚也。後人欲睹承平面目者﹐庶其於此求之。或以無裨時用見譏﹐亦無憾焉。光緒二十有九年﹐歲在癸卯秋﹐七月旣望。曼殊震鈞敍於古長蘆庵畔。

