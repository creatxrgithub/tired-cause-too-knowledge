東南紀聞元佚名●卷一司馬溫公歸洛﹐講《孝經》。有二父老住聽﹐持簞食﹑豆羹以獻公爲享。盡講《庶人章》畢﹐父老請曰「自天子至士﹐皆有詩﹐庶人獨無詩耶﹖」公不能答。李如圭﹐字寶之﹐吉水人。七歲能誦《書》。淳熙間﹐孝宗諭云「誦《尙書》。」卽誦《無逸》。孝宗大喜﹐撫榻和誦﹐以至終篇。誦訖﹐聖諭云「予汝一官。」卽再拜謝﹐遂授迪功郎。葉少蘊早年貴顯﹐退居石林累年﹐嘗以吟詠自如。每遇風和日暖﹐輒以數婢子肩小車﹐且攜酒樽﹑食奩自隨﹐遇其意適處﹐卽下車酌酒賦詩。有小吏稍慧﹐每使之檢書﹐薰染旣久﹐亦能詩詞。浙西趙憲忄與夫權平江府事﹐有婦告姑私醋者﹐官追姑勘罪﹐將施刑﹐而問婦曰「事姑孝乎﹖」曰「極孝順。」憲曰「汝旣孝順﹐代姑受杖。」竟杖其婦。兪文豹云「深得誅心之法。」張尙書勻尹京禁銅器﹐有僧持匙箸一副來首﹐及追問犯者﹐則云「自祖父相傳﹐每日用此齋僧﹐至此僧遂挾之而去。」公縱之麗語僧曰「汝能辦事﹐今刺汝爲廂軍。」乃當額大刺「專一搜捕銅器」六字。此蓋深得誅心之法。徐帥安民守襄陽時﹐外境旱蝗﹐上下巴河﹐嚙艸木淨盡﹐次第入境﹐同官父老皆以爲法當禳礻會或驅而殺之﹐公不然。一日四鼓﹐小騎徑之境上境蝗所﹐祝天曰「漢陽民悉力耕耨﹐幸而中熟。今境外有蝗將及境者﹐此皆臣政事不明﹑徳意不宣﹐願蝗飛入臣口﹐寧臣死毋壞百姓。」頃之﹐大雨。明日報蝗已盡出境矣。韓氵虎﹐字仲止﹐上饒人﹐南澗尙書之子。以蔭補京官﹐淸苦自持。史相當國羅致之﹐不少屈一。爲京局﹐終身不出人﹐但以韓判院稱南澗晚年有宅一區﹑伏臘粗給﹐至仲止貧益甚﹐客至不能具胡牀﹐只木杌子而已。長沙吳某得廣東憲﹐還至京﹐擁迓吏甚盛﹐道候仲止﹐立馬久之﹐聽事闃寂無人。未幾﹐一老嫗啟戶出﹐吏亟以刺狀授之。抵於地﹐徑入去。吳慚退﹐訪樟邱文卿﹐亦故舊也﹐色尙未和。樟邱曰「得非見拒於仲止乎﹖」曰「然。」樟邱曰「是非君所知﹐且相與共食。食畢﹐與同往。」於是聯裾行至廳事。樟邱以杖叩屏者再﹐內徐問爲誰﹖樟邱自稱曰「文卿。」復徐言「吳某也﹐在此。」仲止乃出﹐吳謝曰「適候謁移時。」仲止笑曰「松風吹耳﹐不過喝道也。」時方暑﹐於是席地飲﹐極歡而去。次日﹐吳專狀遣吏送酒錢若干。仲止出問曰「你官人交割子也﹖」吏錯愕曰「本官方拜見﹐自此卻去上任。」仲止作色云「便是近來官員不曾到任﹐先打動公使庫物色﹐韓某一生不會受此錢。」使吏領賫去。其淸節如此。龍溪汪藻與薌林向子湮交遊﹐情分甚厚。汪《集》中有《和向伯恭詩》﹐卽薌林也。汪爲湖州﹐納妾名娼周氏﹐而其妻不能容。汪置諸郡圃﹐時與之會。其妻瞰其往﹐卽徑造其所而詬之。汪預戒十數卒布於道﹐俟其妻之來﹐則連聲大唱「喏」﹐其聲如雷﹐汪聞「喏」聲﹐卽由他道以去。向平居﹐每議論慷慨﹐以功名自期﹐後知潭州﹐失守而歸。汪舉笏戲之曰「君喜功名﹐今中興第一功也。」向答曰「公喜佛﹐今十大弟子位也。」汪以是深怨之﹐已而向爲言者論去。楊談﹐字純父﹐臨川人。少學音律﹐弱冠曳裾侯門﹐泛舟訪郢州張守。旣至﹐張資之往合淝﹐謁制使杜子興﹐杜亦壯之。明年﹐用以解安丰圍。孟元庵珙開帥荊湖﹐張郢中薦之元庵處﹐以茶局周其資用。楊盡捲本領錢數萬﹐用之旣盡。茶局本領錢實隸總所﹐後事發﹐秋壑爲總領﹐求純父甚急。元庵以白金六百兩與之﹐使急還元逋。純父又以散之賓客﹐酣歌不顧。汪勃﹐歙人也。仕州縣﹐年逾六十猶未調。官滿﹐趨朝試幹秦檜﹐求一近闕。秦問其﹕「已攺官乎﹖」曰「未也。」有舉者幾人﹖」曰「三人耳。」於是遣人導之往謁張﹑韓。時二公皆以前執政奉朝請﹐聞有秦命﹐倒屣出迎﹐執禮甚至。勃得攺秩﹐秦後擢置臺省。蔡京爲相日﹐置講議司﹐官吏人數俸給優異。一日﹐集僚屬會議﹐因畱飯﹐命作蟹黃饅頭﹐略計其費﹐饅頭一味爲錢一千三百餘緡。又嘗有客集其私第﹐酒酣﹐顧庫吏曰「取江南官員送咸豉來。」吏以十缶進﹐細認乃黃雀肫也。京問尙有幾何﹖吏對以猶有八十有奇。其充口腹之欲者若此﹐他可知也。劉龍洲過﹐太和人。嘉定間﹐客京師﹐因爭競到府。趙尹師﹝B164﹞素不喜士﹐將杖之。其儕輩扣橐使王方巖居間。王不得已﹐折簡於趙雲﹕「劉過生平違越事不止此﹐要當使俗子治之﹐勿出吾曹手也。」趙忻然﹐卽釋其罪。韓大倫﹐蘄王曾孫也。本刀鑷家兒﹐隨父出入府第。韓翁奇之。翁無子﹐媼啟翁曰「刀鑷兒尙在﹐今不收拾﹐得無後患﹖」翁慨然呼以入﹐時十七八矣。翁立之於前﹐作色曰「我有四个字﹐汝能不犯戒則畱﹐不然去耳。」請問之﹐曰「酒﹑色﹑財﹑气也。」大倫曰「幸受教﹐敢不敬承。不飲酒﹑不耽色﹑不愛財﹐皆當服行終身。惟「气」之一字﹐卻欠商量﹐不可少屈。」翁聞其言大喜﹐出布衣一襲俾服。自是折節讀書﹐力行其言﹐惟居官著紫袍﹐每下廳﹐小虞兵卽擎靑布背子在屏後。自幼及老﹐不易其操。蜀人任子淵好謔。鄭宣撫剛中自蜀召歸﹐其實秦檜欲害之。鄭公治蜀有惠政﹐人猶覬其復來。數日﹐乃聞秦氏之指﹐人人太息。眾中或曰「鄭不來矣。」子淵對曰「秦少恩哉﹖」人稱其敢言。韓蘄王世忠微時貧困亡聊﹐疥癩滿體﹐臭腐不可近﹐其妻孥亦惡之。夏日浴於溪澗中﹐忽一巨蟒直前﹐將嚙之。韓窘急﹐以兩手握其首頷間﹐蟒以尾繞其身。韓不得已﹐握持以歸其家﹐欲呼妻孥刺殺之。皆駭遁﹐不敢前。韓愈窘﹐入廚中﹐見有切菜刀偶仰置幾上﹐遂持蟒首就上﹐極力按之﹐來去如引鋸﹐卒斷蟒首。旣免﹐不勝忿﹐置之鑊﹐煮而啖之。明日﹐所病疥癩卽脫去﹐肌體瑩白如玉﹐其無疥癩處卽否。理宗朝﹐史嵩之當國﹐往往以深刻得罪公論。鹺之商運﹐自昔而然。嵩之悉從官鬻﹐價直低昂聽販官自定。其各州縣別有提領﹐考其殿最﹐以辦多爲優。於是他鹽盡絕﹐官擅其饒﹐每一千錢重有賣至三千足錢者。深山窮谷﹐數百里之錢﹐無不輻輳。收到見錢﹐就充糴本﹐順流而下﹐撥赴邊州。廟堂會計糴運到邊﹐每一軍斛止計本錢﹐十七界會一道。時江西十七界百五十錢﹐可不謂之深刻乎﹖有無名子以詩嘲之曰「萬舸千艘滿運河﹐人人盡道相公鹺。相公𨿽是調羹手﹐傅說何曾用許多。』」鎭江有讖云「老虎逐鹿走﹐狀元出京口﹐丞相背後走。」寶戊午春﹐虎逐一鹿﹐自甘露寺後入城﹐突入故將李顯忠家。諸孫皆勇悍﹐攢槍拒之。鹿死﹐虎復從故道出城遁去。次年﹐三邑舉人入京赴省﹐集飲丰樂樓下﹐中間傑作者﹐醉中踴躍﹐自謂必應此讖。時丞相丁大全聞而惡之﹐意謂狀元應讖﹐丞相當走矣。丁﹐鎭江人也。陰囑省闈官吏﹐默識三邑試卷﹐皆不取。及揭曉﹐悉遭黜落。時丁之气焰燻灼﹐邦人敢怒而不敢言。是年冬﹐丁罷相﹐出判鄕郡﹐繼而遭劾﹐代之守鎭江者乃焦炳炎﹐嘗爲武舉狀元﹐與丁素有深憾。到郡未幾﹐適丁有謫居之命。焦遣勇將數十輩押發﹐如捕彊盜。丁狼狽就道﹐是知狀元出﹐丞相走﹐讖應乃如此。黃震知撫州﹐以明決稱宜。黃宰何自亦能官。一日﹐郡符督賦。何自云「若欲行椎剝之政﹐下邑不能奉承。」黃怒﹐幾劾去之。張惟孝﹐字仲友﹐襄石碑人。鐵面磔髯﹐身長六尺﹐且善騎射﹐以《春秋》領鄕薦。金之敗也﹐聞北兵掃境﹐率其族人自襄趨郢﹐過湖渡江﹐卜居江陵之藕池﹐湖光山色﹐抱膝長嘯﹐如是者二十年。鐘泉巖訪唐舜申﹐見其人物魁梧﹐心異之。問之﹐唐具言其平生。鐘自叩之﹐則不輕言。再三叩之﹐則曰「朝廷負人。」遂不答。明日﹐鐘言於宣撫姚橘洲希得。姚使邀之﹐堅不來。鐘與唐委曲導意。又明日﹐盛禮具書札宴之仲宣樓﹐酒數行﹐鐘語之曰「有國而後有家﹐今天下如此﹐將安歸乎﹖」始有相向意﹐卽條具請虛帖三十歸所居召募﹐明日遂行。韓境﹐字仲容﹐金紫膺冑之曾孫也。蔣重珍以女許妻之﹐而未婚。蔣招之就學﹐韓見其冰翁所爲﹐有可議者﹐未免苦口。蔣不悅﹐驟遣之﹐投牒朝堂﹐離婚攺婿。境後登進士第﹐遂別娶焉。咸淳丙寅秋﹐灃陽風雹﹐四山林木皆赭如焚﹐而葉枝不凋。凡當墜者率糜爛﹐而灃陽爲甚。時守灃陽﹐髙將軍也。髙爲郡守﹐惟取蛇饌﹐每一都保月獻一蛇﹐皆令生致﹐萃以陶甕﹐將食則旁薪炭迫之﹐或臠或脯﹐又走四遠以饋親厚﹐一郡皆苦之。至是雹見異﹐大者重一二斤﹐著瓦瓦裂﹐著木木折﹐器用率皆碎毀。髙恐怖﹐不知所爲﹐於是避在牀下﹐亦不能禦。有吏教以亟具衣冠﹐秉笏下拜﹐以謝天怒。不得已﹐用其言﹐久乃漸息。譙樓直廳事之南﹐前有髙城爲之障﹐瞑色旣解﹐但樓忽頓在城外沙上。蓋風挾之以去也。未幾﹐髙遂罷。秦檜爲相﹐都堂右揆閣前有橊著實﹐時檜每嘿數焉。忽亡其二﹐不之問。一日﹐將排馬﹐忽顧謂左右取斧伐樹。有親吏在旁﹐倉卒對云「實甚佳﹐去之可惜。」檜反顧曰「汝盜吾橊。」吏叩頭服。蓋其機阱﹐根於心﹐𨿽細瑣﹐弗自覺。何執中居相位時﹐京師童謠云「殺了童蒿﹐割了菜﹐喫了羔兒﹐荷葉在。」說者謂指童貫﹑蔡京﹑髙俅及執中也。賈似道當國﹐京師亦有童謠云「滿頭靑﹐都是假。這回來﹐不是耍。」蓋時京妝競尙假玉﹐以假爲賈﹐諭似道之專權。而丙子之事非復庚申之役矣﹐因記似道貶時﹐有人題壁﹕「去年秋﹑今年秋﹐湖上人家樂復愁﹐西湖依舊流。吳循州﹝履齋之貶﹐似道擠之﹞﹑賈循州﹐十五年間一轉頭﹐人生放下休。」比之雷州寇司戶之句﹐勸儆尢多。王樞密庶﹐本出張魏公之門﹐後忤秦檜﹐貶死。其子又以誹謗時政褫官編置﹐在貶所無聊﹐有方士口辯﹐多技能﹐因與之往還。方士能以藥和水作字白﹐與紙等人不知其有字也﹐投之水上﹐乃見。庶之子因戲書「秦檜可斬」四字﹐投諸水﹐以試其術。方士持紙竟去﹐欲白之官。厚賄之﹐乃已。每至家﹐升堂呵叱如嚴父然﹐少拂其意﹐卽欲白髮其事。庶子飲恨﹐事之惟謹。獨一僕不平﹐一日﹐與方士遊屋後廢圃﹐中有眢井。僕謂方士曰「井有巨蟒。」方士俯視﹐僕從後推墜方士入井中﹐下石瘞之。已而爲人所告。秦遂起大獄﹐加以叛逆﹐獄遂成。其家夢庶乘馬語其家人曰「吾今往﹐辯明玆事矣。」未幾﹐秦死﹐其獄遂解。其子之奇﹐淳熙間﹐入兩府云。秦檜爲相﹐久擅威福﹐士大夫懷速化之望﹐故仕於朝者多不肯求外遷。有王仲荀者﹐以滑稽遊公卿間。一日﹐坐於秦府賓次﹐朝士雲集﹐待見稍久﹐仲荀輒曰「今日公相未出﹐眾官久候﹐某有一笑話﹐願資醒困。」眾知其善謔﹐竦聽之。乃曰「昔有一朝士出謁未歸﹐有客投刺於門﹐閽者告某官不在。客怒﹐叱閽者曰﹕『汝何敢爾﹖凡人之死者﹐乃稱不在。汝獨無忌諱而爲此言﹐我必面白以治汝。』閽謝曰﹕『小人誠不曉忌諱﹐若以爲不可﹐當復作何語以謝﹖』客曰﹕『汝官旣出﹐但云某官出去可也。』閽愀然曰﹕『我官人寧死﹐卻是諱出去二字。』滿坐大笑。」仲荀出入秦門﹐預褻客云。東山先生楊長孺﹐字伯子﹐誠齋之嫡也。學似其父﹐淸似其父﹐至骨鯁乃更過之。守川時﹐秀邸橫﹐一州廷相擇而使之﹐蓋欲其拔薤。一日﹐秀王袖緘招府公。公念不欲往﹐又無辭以卻﹐於是往赴﹐張樂開宴﹐水陸畢陳﹐帷幕數重﹐列燭如晝﹐酒半少休。已而復坐﹐乃知逾兩日夕矣。歸卽自劾云「祗赴嗣秀王華會﹐荒酒凡兩日夜﹐曠廢職事﹐願罰俸三月﹐以懲不恪。」自是終其去﹐秀邸不敢復招﹐亦斂手不敢撓政。一日﹐幹辦府捉解爬松釵人﹐公據案判云「松毛本是山中艸﹐小人得之以爲寶。嗣王捉得太喫倒﹐楊秀才放得卻又好。」闔郡傳之以爲笑。王嘉叟自洪ヘ召爲光祿丞﹐李徳遠亦召爲太常丞。一日﹐相遇於景靈幕次﹐李謂王曰「見君告詞云其鐫月廩﹐仍褫身章﹐謂通判可借牙緋入朝﹐則服綠且俸薄也。」王答之曰「亦見君告詞矣。」李曰「云何﹖」曰「具官李浩但知健羨﹐不揆孤寒﹐旣名左相之名﹐又字元樞之字﹐蓋謂史衛王張魏公也。」滿坐皆大笑。葉丞相衡罷相﹐歸金華裏居﹐不復問時事﹐但召布衣交遊﹐日飲亡何。一日﹐覺意中忽忽不怡﹐問諸客曰「某且死﹐所恨未知死後佳否耳﹖」一士人在下坐﹐作而對曰「佳甚﹗」丞相驚﹐顧問曰「何以知之﹖」曰「使死而不佳﹐死者皆逃歸矣。一死而不返﹐是以知其佳也。」滿坐皆笑﹐士氏﹐金滑稽人也。劉平國宰﹐京口人﹐弱冠登紹興庚戌第。有髙誼﹐復善綜理。初甚貧﹐後斥奩裝買田﹐由此遂裕。聚族於漫塘﹐族皆仰給焉﹐因以漫塘自號。再調浙東倉司鹽幹﹐措置得宜﹐咸利大入。後以買﹑運鹽籮﹐發邑宰之私﹐爲宰所下石﹐遂歸﹐不復出﹐杜門卻掃﹐屏居二十年。端平甲午﹐特攺入官﹐除籍田令。不拜。尋又起知宣州﹐後直祕閣﹐至大監。有《漫塘集》﹐文挾偉气﹐其《尺牘》有云「今之所謂豪傑士者﹐古之所謂破落戶者也。」意有所指﹐知者以爲名言。其《漫塘口占》曰「醉著船頭背月眠﹐醒來紅日浴晴川。等閒活計無人共﹐獨占江湖萬里天。」又﹐《漫塘賦》云「張端衡謂漫塘叟曰﹕『余昨宦東州﹐客有問漫塘之景者﹐余無以應。或又有徵圖於余曰﹕『子﹐漫塘裏中人也﹐寧無之﹖』余又謝無有。旣歸﹐將與好事者謀之﹐而遊乎塘之上﹐見景物之無奇﹐遊觀之無所﹐難之可若何﹖』叟不對而援筆爲之賦﹐其辭曰﹕『東沿柳巷﹐北屆蔬畦﹔小溝環其南﹐通川浸其西。靡種靡藝﹐不耨不治﹐葭蘆茁而映帶成行﹐沙土潰而壅底爲堤。荼蓼叢生﹐蒲稗因依﹐菡萏紅白﹐錯如布棋﹐爛乎若吳陂。初桉於彩陳﹐粲兮若月宮﹐更下於瑤池﹐翠蓋亭亭﹐芳气菲菲。鷺慣圓沙之宿﹐魚便密藻之依。蛙蚓爭鳴而鼓吹百萬﹐鴛鴻來下而斕斌舞衣。云斷而霞散錦綺﹐風平而月漾玻璃。玆實天壤之眞趣﹐有非世俗之可知﹐亦有新齋臨乎水涯﹐小橋斜徑﹐短屋疏籬﹔雨未多而泥沒膝﹐門𨿽設而艸侵扉﹔朽木慣宰子之晝寢﹐靑苔驚玉川之夜歸。仙舟自去﹐誰爲元禮﹖髙軒不來﹐孰爲退之﹖』叟之辭未畢﹐端衡曰﹕『止﹐余聞李願安盤谷之居﹐杜老喜浣花之寓﹐彼豈玩志於物﹐縱心佚豫﹖蓋以厭俗喧卑﹐退身遐舉﹐要必有偉麗之觀﹐幽閒之致﹐以澡雪其精神﹐澄淸其志慮﹐庶白日可到於羲皇﹐而宵夢足通乎帝所。況如吾子﹐內絕意於聲色﹐外忘勢於圭組﹐爲計已決﹐歷年已屢﹐而是塘也廣深﹐𨿽愧蘇夫子之滄浪﹐而僻遠亦殊柳先生之鈷釒母。其隘也可辟﹐其闕也可補﹐胡不增其髙而爲基﹐夷其平而爲圃﹐畫舫浮深﹐修梁跨阻﹐嘉花美木之列植﹐髙館涼臺之接廡﹐使鄰曲攺觀﹐兒童欣舞﹐顧乃計失於因循﹐事仍於莽鹵﹐豈惟無以自適於一時﹐抑恐由之貽笑於千古﹖』漫塘叟曰﹕『吁﹗巢居知風﹐穴處識雨。顧吾與子𨿽同聲气﹐尙殊出處。子寧規我以目前之苟且﹐毋寧怵我以方來之謗譽。彼花迷金穀之園﹐雪冷袁宏之渚﹐淒涼釣瀨﹐富貴郡塢。試由今而視昔﹐果孰去而孰取﹖』張子由是俯然而思﹐釋然而悟。曰﹕『子無俟於索言﹐吾特從而戲汝。』」吳鑑﹐字仲權﹐臨川人。頗慕張於湖之豪蕩。於湖豪气橫九州﹐去長沙百年猶有能道其不羈者。仲權尢不減﹐嘗使湖南漕行部﹐以小舟私載一妓自隨﹐至湘潭﹐夜泊就。妓失足墜水﹐舟人驚呼打撈﹐運使幸而拯溺。其豪放如此。●卷二神宗年十三﹐居濮邸。一日﹐正晝寢﹐英祖忽顧問﹕「何在﹖」左右褰帳﹐方見偃臥﹐有紫气自鼻中出﹐盤旋如香篆﹐大駭﹐亟以聞。英祖笑曰「勿視也。」後竟登大寶。理宗初在潛邸﹐與余天錫同裏。初生之夕﹐天錫見外間失火﹐紅光燭天﹐奔到火所﹐實無有也﹐惟榮王府開關明燭。天錫入問﹐王答云「適生小兒。」天錫知其爲異﹐卽求一觀。及入室﹐異香馥鬱﹐若有二童子張靑蓋護之。後太子忤史相彌遠﹐史遂密謀於余﹐余告以理宗降誕之異﹐史遂命余薦之﹐權處以小職。來謁時﹐史相故使之誤坐主席。去後﹐家人問云「相公何以讓他主席﹖」史但捶胸而已。寧宗不豫﹐立理宗爲皇太子﹐其太子柩別聽處分。史相繼進金丹百粒﹐有頃﹐上崩﹐遺詔太子柩前遂卽皇帝位。魏公張浚督師漢中﹐夜頓捨﹐帳前環兵以衛。金人遣刺客害公﹐兵覺而獲之。公問﹕「誰遣汝來﹖」曰「四太子也。」「其烏珠乎﹖」曰「然。」公曰「汝何許人乎﹖」曰「太原府拓拔某也。主以金兩笈與我妻子爲質而來。」公曰「如汝比者幾人﹖」曰「猶有一人。且以某相嘗﹐事不集﹐則有彼。」公曰「汝今何如﹖」曰「請卽死。」公曰「吾生死有命﹐非汝曹所能制。」飲而遣之。翌日﹐會僚屬﹐猶有咎公以爲非者。公笑曰「某倘不以罪去﹐數月其人當復來。」旣數月﹐外白有降者兩人﹐自謂嘗爲刺客﹐蒙相公不殺者﹐因率其黨歸順﹐自殺其妻﹐置嬰兒及先人之骨於褚中而來。呼而物色之﹐良是。一軍始大服。淳熙已酉﹐孝宗倦勤﹐光宗登極﹐羣臣奉表請以誕聖日爲重門節﹐如故事。時有術者以拆字自名﹐言世人吉凶事迹﹐無不奇中。因語人曰「近得邸報乎﹖節號重明﹐非佳名也。其文爲二千日﹐兆在是矣。」聞者掩耳而走﹐旣而甲寅之事果如其言。此與太平興國一人六十之讖無異﹐豈天道徵應﹐固有數乎﹖吳曦未叛時﹐常歲校獵塞上。一日﹐夜歸﹐笳鼓競奏。曦方垂鞭四顧時﹐盛秋天宇澄霽﹐仰見月中有一人騎而垂鞭﹐與己惟肖。問之左右﹐所見皆符﹐殊以爲駭。嘿自念曰「我當貴﹐月中人我也。」揚鞭而揖之﹐其人亦揚鞭。乃大喜﹐異謀繇是益決。虞雍公﹐字允文﹐以西掖贊督議﹐旣卻金主於采石﹐還至金陵﹐謁葉樞密義問於玉帳﹐幕屬皆在焉。相與勞問間﹐流星警報沓至﹐蓋金主將攺圖瓜洲。時劉武忠屯京口﹐病且亟﹐度未必可倚﹐遣幕府合謀支敵。眾以雍公新立功﹐咸屬目。葉酌卮醪以前曰「舍人盛名方新﹐士卒想望﹐勉爲國家﹐卒此勛業。」雍公起立﹐受卮曰「某去則不妨﹐然記得一小話﹐敢爲都督誦之。昔有人得一鱉﹐欲烹之﹐不忍當殺生之名﹐乃熾火使釜水百沸﹐橫筱爲橋﹐與鱉約曰﹕『能渡此則活汝。』鱉知主人以計取之﹐勉力爬沙﹐僅能一渡。主人曰﹕『汝能渡橋﹐甚善。更爲我渡一遭﹐我欲觀之。』僕之此行﹐母乃類是乎﹖」坐上皆笑。已而﹐雍公竟如鎭江。金主不克渡而弒。自此上簡知﹐馴致魁柄云。徽宗微行﹐遇一貧儒李其姓﹐自號落魄子。問其生庚﹐則與徽宗年﹑月﹑日﹑時一同。上因憐之﹐問以當塗官況好惡。李對曰「蜀最好。」上曰「吾與蜀帥有故﹐當作書使周汝。」李辭以囊乏﹐上又資之以屨及書贈之。李固不識其爲徽宗也﹐於是投書。剝封則敕札令其交代本職﹐帥遂辦公﹐用迎人禮上李。交事後越兩日﹐中風死。上聞之﹐遂以其命付太史局推算貴賤。史云「生於重屋者爲帝﹐生於茅檐者爲庶人。」東都大相國寺有術士﹐蜀人﹐議命。一命必得一千﹐先夕畱金﹐翌日議命。顯肅後父鄭紳貧無藉﹐其侄居中在太學﹐約紳議命。紳笑曰「何不畱錢市酒肉耶﹖」彊之必往如約。術士先說紳命﹐只云﹔「異姓眞王。」再說居中命﹐又云「亦是異姓眞王﹐因前命而發。」後紳以后貴﹐積官果封王。居中作相﹐亦封華原郡王。外戚生封王爵者﹐宋蓋自紳始。命術之驗如此哉﹗周益公必大致仕後﹐出謁﹐道經巷陌間﹐遇一賣屨者﹐甚憐之。使問其命﹐則年﹑月﹑日﹑時與益公不差一字﹐於是取衣一襲賜之﹐俾食其家﹐廩之終身。其人更衣﹐受食一日﹐暴病而死。有知命者曰「其年五星聚江湖﹐益公生於舟中﹐故得鐘美。而業屨者不與焉﹐其與雷轟薦福碑者﹐𨿽際遇之大小不侔﹐而其爲窮一也。中都有談天者居觀橋之東﹐設肆﹐於門標云「看命司」。其術稍售﹐其徒憎之曰「司者﹐有司之稱。一妄庸術者乃以司自命﹐豈理也哉﹖」同州節推廷評岐君賁﹐登進士第。尙奇好古﹐文學之外﹐尢耽易象﹐制《周易彩戲圖》。蓋取《大易》六十四卦﹑三百八十四爻﹐除乾六爻爲君象﹐不敢以爲戲﹐自余每爻當棋子一路﹐爻有吉凶﹐子有賞罰。靑城大面山中有二隱士。其一曰譙先生定﹐字天授﹐建炎初以經行召至揚州﹐欲畱之講筵﹐不可。拜通直郎﹐直祕閣﹐致仕。今百數十餘歲矣﹐巢居險絕﹐人不能知﹐而先生數年輒一出至山前﹐人有見之者。其一日姚太尉平仲﹐字希晏﹐靖康初在圍城中﹐夜將死士攻敵營不利﹐騎駿騾逸去﹐竟不出。後有見之於丈人觀道院﹐亦年近九十﹐紫髯長委地﹐喜作艸書。二人蓋皆得道於山中去。明月先生成守祖﹐家鄂州。淳熙間﹐繇弁任某處巡檢﹐忽解官﹐棄妻子﹐從廬山李麻鞋爲師﹐至富川﹐居西山道堂之左﹐徧行通衢爲乞士﹐凡十餘年。一日無疾交坐而化﹐書片紙曰「七十餘年一夢間﹐棄名人道得安閒。隨緣明月街頭叫﹐鬧市難居卻入山。」二日首微低﹐爲頃復如初。居三日首復低﹐爲頃又如常。自古坐化﹑立化﹑側化﹑倒化有矣﹐未聞俯而仰﹐仰而俯﹐自如若此者﹐亦奇矣。雪山王景文爲之《傳》﹐且謚之曰明月先生云。華山陳眞公隱﹐於睡小則亙月﹐大則幾年﹐方一覺。馮翊羽士寇朝一亦事處士﹐得睡之大略﹐還全神觀﹐惟睡而已。小童劉垂範往見﹐其徒告以睡寢﹐外聞ぴ鼾之聲﹐雄美可聽。曰「寇先生睡有樂﹐乃華胥調。」其徒曰「旣有曲﹐譜記如何﹖」劉以濃墨塗滿紙﹐題曰混沌調。靖康﹑建炎間﹐關中奇士趙宗印提義兵擊敵﹐有眾數萬﹐所向輒下﹐敵不敢當。會宋師敗於富平﹐宗印知事不濟﹐大慟於王景略廟﹐盡以金帛散其下﹐披髮入華山﹐不知所終。單路分煒﹐字炳文﹐京師人。後居沅州﹐書法有所傳授﹐以任子爲右階﹐吉水郭敬叔與番陽姜堯章皆師焉。單云「堯章得吾骨﹐敬叔得吾肉。」單又自畫梅﹐作一絕與敬叔云「蘭亭一入昭陵後﹐筆法於今未易回。誰識定齋﹝單自號﹞三昧筆﹐又傳壁坼到江梅。」其風致可見。四明臧﹑史二姓皆世姻﹐嵩之﹑巖之﹐與元堅皆爲中表。兩家又皆妙年仕宦﹐偶俱畱京。一日﹐以飲博失色﹐臧詬史﹐發其隱。史深銜之﹐未有以復也﹐乃匿怨爲歡﹐幾微不露。如是者一二十年後﹐嵩之爲荊閫。北使王楫道之所往﹐嵩之隱相接。及得政而巖之開閫九江。楫遣上介持得白金若干錠﹐還朝廷﹐云「皆淆雜﹐間有鐵胎。巖之爲之繳上。」有旨核所從來﹐乃內藏賜物﹐而元堅爲監官時給賜也﹐於是除名﹐羈管廣州。自浙而廣﹐必由江西﹐巖之遣人陰伺於路而殺之。有王濟叔者﹐吉之龍泉人﹐偶善元堅﹐意巖之必有謀﹐中塗教以易衣冠﹐匿箱簏﹐以己艸輿雇夫亟載以西﹐自廬陵間道至五羊。伺者覺﹐亦疾尾其後。至則羈客庭參已數日﹐賴濟叔力獲全﹐不然落虎口矣。後二史以艱去﹑以罪斥﹐臧始得歸。以是而言﹐有心於任術﹐不若干心而任理。九江有周教授者﹐家太乙觀前﹐畜犬猙獰﹐穿窬者無敢視其藩。一日啟觀扃鑰有異﹐發笈空焉﹐亟集里正驗視﹐迹捕四出。越三日始獲之。初﹐盜得資錢﹐一盜出蛇岡山﹐將如吉﹑贛。晝日嘗過其下﹐見道旁梅有繁實﹐渴甚﹐登木取之﹐有蛇隱葉間﹐傷其趾﹐負傷而逃。至佳溪﹐則趾如股矣﹐不能去。主人責炊﹐則曰「子無他藏﹐獨余鋌銀﹐可斧而售。」旣而﹐無砧﹐不可碎﹐歸之盜。盜又出囊珠。主人念山谷間無售者﹐適龍徳宮中貴劉廬石耳峯下﹐持以求售質。劉曰「姑畀爾萬錢﹐詰朝歸爾餘金。」劉已聞周氏之盜﹐意疑其是﹐馳僕示之﹐則果周氏之物也。捕於邸﹐贓驗一网而得﹐因以迹餘黨﹐如言無脫者。夫是盜之彰亦異矣。梅實偶然而藏蛇﹐主人無心而出驗﹐天固以此啟之耶﹖抑稔匿當露適因其所值耶﹖長沙推陳某﹐劍南人﹐殿試前名﹐年甫及壯﹐到官未久﹐郡差往南嶽神祠降香。訖﹐詣嶽祠﹐入後宮徧覽﹐有土偶夫人像﹐貌端麗﹐陳心慕焉。瞻顧移時﹐謂虞兵曰「夫人笑我。」左右以爲戲言。是夕宿寺中銓徳觀﹐虞兵輩聞陳在帳中笑語不輟。次早﹐忽云「夫人昨夜來此相伴﹐亟往寺中焚香致謝。」至則又指云「夫人大笑﹐汝輩何爲不見﹖」龔斗文夢靈﹐崇陽人﹐淳丁未登進士第。後校文醴陽﹐醴陽解額五人﹐賦二﹐《詩》《書》﹑記﹑檄一。偶得《周禮》一卷﹐極愛之﹐欲下《禮記》而取《周禮》﹐已批點﹐置枕旁矣。中夕﹐驚覺﹐若有鞭榻之聲﹐未幾﹐夢有神約以木橫門﹐云「若取此﹐當以此木斷汝前程。」次早﹐遂敗興。越一日﹐與他試官細味其文﹐定議取上。是夕﹐鞭榻之聲愈急。次日﹐會諸公﹐疑議不決﹐監試以爲莫若申州取行﹐下云「年例取《禮記》﹐今《周禮》優長﹐未委如何﹖」而州報只照舊例﹐遂只以《禮》充貢﹐其《周禮》置之乙魁﹐然龔心終怏怏也。旣出院﹐乃知治《周禮》者暱妾而薄其妻﹐見有離婚之訟在江陵。功名信非偶然也﹗淸漳楊汝南少年以鄕貢試禮部﹐待捷旅邸﹐夜夢有以油沃其首﹐驚而寤。榜旣出﹐輒不利﹐如是者三﹐竊怪之。紹興乙丑﹐復與計偕﹐懼其復夢也。榜揭之夕﹐招同邸者告以故﹐益市酒淆﹐明燈張博﹐相與劇飲﹐期以達旦。有僕倦臥﹐忽呻吟如魘﹐亟呼醒之﹐具言「有二人扛油鼎自樓而登﹐執主而注之﹐我爭而呼。」汝南聞之大慟﹐同邸亦相與嘆息﹐罷博。及明觀榜﹐其名中焉。視榜若有迹﹐振衣拂之﹐油漬其上。蓋禦史蒞書﹐以夜覆燈碗故也。功名之前定如此﹗東都盛時﹐郭洵直後攺名儀直﹐字敬叔﹐吉水人。七歲誦書兼屬文。中書挑誦畢﹐試賦一首﹐旣就其半﹐如廁﹐於廁側取懷間艸紙寫所已成者﹐爲邏者所獲﹐扶至試所﹐官詰之。對曰「父在外間﹐恐出而脫忘﹐故私錄之。」官疑焉﹐遂換題更試﹐又立就﹐遂授宋州文學。澗谷羅椅之遠頃由乙科登﹐顯仕廬陵大儒也。江南革命﹐歸隱故鄕﹐嘗作《瞌睡詩》﹐曲盡其妙﹐末意尢有味﹐云「瞌睡從何來﹐譬若風雨至。曲幾不待憑﹐虛欞那暇寄。應人眉彊撐﹐伸手扇已墜。徑遊華胥國﹐欲見混沌帝。ぴぴ自成腔﹐兀兀更有味。息疏疑暫醒﹐气窒還扶醉。兒童欲惱翁﹐搖膝問某字。吻間僅一答﹐言下已復寐。雜然拍手笑﹐欲嗔嗔不遂。何曾參祖佛﹐先會點頭意。何曾逢曲車﹐流涎已沾袂。不省較短長﹐誰能問興替。陰天百怪舞﹐開口輒差異。三百六十日﹐何以長瞌睡。」淳熙間有張氏者尉廣之增城﹐時黠盜劉花五聚黨劫掠﹐官捕之累載不獲。張任內﹐弓級陳某捕得之。尉上之縣﹐縣上之府﹐皆以張非馬前躬捕。後任滿﹐謁憲臺。憲命以府司成案錄爲據﹐付之。至臨安﹐以初筮無舉員﹐當入殘零﹐張甚窘﹐以此據示﹐部胥視之曰「君厚謝我﹐則事立辦。」張諾之。數日胥來﹐以文書銜袖﹐觀之則名登於進捲矣。張欣然謝之﹐莫測其故。蓋部胥初得憲司據﹐見前有書功閥﹐皆曰「增城尉司弓級陳某獲若干盜﹐」胥歸家﹐每於「司」字增其左畫曰「同」﹐則如格也。昔有詩客朱少遊者﹐在街市間立卓讀詩以精敏得名。一日﹐有士人命以「掬水月在手」一句爲題﹐客應聲云「十指纖纖弄碧波﹐分明掌上見娥。不知李白當年醉﹐曾向江邊捉得麼。」又有持芭蕉一莖俾賦之﹐卽書云「剪得西園一片靑﹐故將來此惱詩情。怪來昨夜窗前雨﹐減卻瀟瀟數點聲。」可謂精矣。●卷三息壤在江陵子城南門外﹐舊記以爲不可犯﹐畚鍤所及輒如故﹐又能致雷雨。唐元和中﹐裴宙爲牧﹐掘之六尺得石城﹐如江陵城樓狀。是歲霖雨爲災﹐用方士說﹐復埋之﹐一夕如故。舊傳如此。近世遇旱﹐則郡守設祭掘之﹐畚其土於傍﹐以俟報應。往往掘至城樓之檐則雨作﹐復以故土還覆之﹐不聞壤之息也。然掘土而雨﹐則辛稼軒幼安帥江陵時﹐親驗之而信。秦甘茂盟息壤﹐乃在秦地﹐非此也。龍興寺今在永州太平寺﹐而息壤不復見矣。江陵城內有法濟院﹐今俗稱爲地角寺﹐乃昔息壤祠。《圖經》引《溟洪錄》云「江陵南門有息壤焉﹐隆起如伏牛馬狀﹐平之則一夕如故。前古相傳﹐不知其始﹐牛馬踐之或立死。唐元和中﹐裴宙牧荊州﹐掘之深六尺得石城﹐與江陵城同制﹐中徑六尺八寸﹐棄徙於墻壁間。是年霖雨不止﹐江潦暴漲﹐從道士歐陽獻之謀﹐復埋之﹐祭以酒脯而水止。厥後凡亢旱徧禱無應﹐卽詣地角寺﹐欲發掘必得滂沱之雨﹐遂爲故事。詳見皇辛卯刑侍王子融《息壤記》。」二郡大率相類﹐而秦地之息壤則未詳也。龍門峽在新城峨眉觀下數里﹐蓋溪澗自兩巖門中湧出者也。範石湖嘗以一葉舟棹入石門﹐兩巖千丈﹐巖壁色如碧玉﹐刻削光潤。入峽十餘丈有兩瀑布﹐水出一巖頂﹐相對飛下﹐巖根有磐石盛之﹐激爲飛雨﹐濺沫滿峽﹐舟逼其前﹐衣皆透濕。又數丈﹐半巖有圓龕去水可二丈許﹐用木梯升之﹐卽龍洞也。峽中紺碧無底﹐石寒而水淸﹐非復人世。舟行數十步﹐石壁益峻﹐水益湍激﹐亟返掉舟。人云前去更奇﹐以雨大作﹐且飛瀑沾濡﹐著肌起粟﹐骨驚神忄雙﹐凜乎不可久畱也。蓋天下岐泉之勝﹐當以龍門爲第一。要之﹐遊者自知﹐未遊者當必以其言爲過也。範石湖帥蜀還至嘉州﹐登大峨山焉﹐卽佛書所紀普賢大士示現之所也。山髙摩霄﹐無復奚磴﹐斫木作云梯﹐釘巖壁緣之而上﹐頂峯有光相寺。七寶巖險峻無比﹐上有松狀如杉而葉圓細﹐重重偃蹇有如浮圖。範以季夏至﹐時數日前雪大降﹐木葉尙有雪漬斑斕之迹﹐艸木之類世所無有。明日﹐復登巖眺望﹐諸山之北卽西域雪山﹐崔嵬刻峭﹐凡數千百峯。初日照之﹐雪色洞明﹐如爛銀晃耀曙光中﹐此雪見者謂自古至今未嘗消也。頃之﹐巖前氛霧四起﹐混然一白﹐僧云銀色世界也。俄而﹐洗巖雨至﹐而佛現光矣。光將大現﹐兜羅綿云布巖下﹐紛郁而上。巖腹有大圓光偃臥平云之上﹐外暈三重﹐每重有靑﹑黃﹑紅﹑綠之色。光之正中虛明凝湛﹐觀者若自見其形貌於虛明之處﹐毫釐無隱﹐一如對鏡舉手動足﹐影皆隨形而不見旁人﹐僧云攝身光也。此光旣沒﹐前山如水起雲馳﹐復出大圓光﹐橫亙十數山﹐盡諸異色﹐合集成彩﹐峯巒艸木皆鮮妍絢茜﹐不可正視。雲霧旣散而此光獨明﹐人謂之淸現。又自雪洞山上復出一光而差小﹐過山外至平野間﹐與巖正相直﹐色狀俱變﹐遂爲金橋﹐大略如吳江垂虹而兩圯間有紫雲捧之﹐至未時云物淨盡﹐謂之收巖。金橋至酉後始開。艮嶽初建﹐土木宏麗﹐獨念四方所貢珍禽之在囿者﹐不能盡馴。有市人薛公素以豢擾爲優﹐日集輿衛效禽鳴﹐以致其類。一日﹐徽宗幸是山﹐聞淸道聲﹐望而羣翔者數萬焉。翁輒先以牙牌奏道左曰「萬歲山瑞禽迎駕。」上顧罔測﹐遂命以官﹐賚予加厚。宣和末﹐有巨商捨三萬緡﹐裝飾泗州普照塔﹐煥然一新。建炎中﹐商歸湖南﹐至池州大江中﹐一日晨興﹐忽然見一塔十三級﹐浮水上南來﹐金碧照耀。舟師人人見之﹐皆驚怖。杭州有豢魚者﹐能變魚以金色。鯽爲上﹐鯉次之。貴遊多鑿石爲池﹐置之檐牖間以供玩。問其術﹐祕不肯言。或云以市灣渠之小紅虫飼﹐凡魚百日皆然。初白如銀﹐次漸黃﹐久則金矣。未暇驗其信否也。又﹐別有雪質而黑章﹐的如漆﹐曰玳瑁魚﹐文采又可觀。吳曦之歸蜀﹐汲湖水浮載﹐泛巨艘以從﹐詭狀瑰麗﹐不止一二種﹐惟杭人能餌蓄之﹐亦挾以自隨。東坡詩曰「我識南屏金鯽魚」﹐則承平時蓋已有之﹐特不若今之盛多耳。維陽有石塔院者﹐特以塔之精妙得名。龍徳韋後幸維揚時﹐嘗欲往觀﹐先遣人排辦供奉﹐諸擋環視之﹐嘆賞曰「京師無此制作。」有一僧從傍厲聲曰「何不取充花石綱﹝宣和間﹐起花石綱﹐名艮嶽﹞﹖」眾愕然。龍徳尋聞之﹐遂罷幸。維揚后土廟有瓊花﹐宣和間起花石綱﹐因取之禦苑。三年不花﹐乃杖之﹐遣還其地﹐花開如故。松源之望山曰中子﹐折旋綿延以達於桃溪﹐有石如龜﹐在水之氵矣。鄕人以之占歲﹐沒則丰﹐見則凶﹐更數百年罔有弗驗。將沒則淫潦乘其巓﹐驅沙捲石﹐化爲平洲﹐漫不露蹤迹﹐時則豫有丰年之喜﹔將見則流水嚙其下﹐蕩激溲滌﹐匯爲深淵﹐屹然浮游於淸波之上﹐時則豫有凶年之憂。鄕人因其沒而樂於耕稼﹐因其見而謹於蓄儲﹐是以丰年有餘而凶年不匱。玆其爲靈龜歟﹖嘉州淩雲寺有天寧閣﹐卽大像所在。沫水由雅州而來﹐合大江直搗山壁﹐灘瀧險惡﹐舟楫至危之地。唐開元中﹐浮屠海通始鑿山爲彌勒像以鎭之﹐髙三百六十尺﹐頂圍十丈﹐目廣二丈﹐爲樓十三層﹐自頭面以及其足。去江數步﹐驚濤怒號﹐洶湧過前﹐不可安立正視。今謂之佛頭灘。東坡詩云「但願生爲漢嘉守﹐載酒常作淩雲遊。」後人取其語﹐作載酒亭於山上。湘西有漢廟焉﹐門外古樟一兩株﹐本幹空竅﹐小株出根上﹐亦數十圍。意廟必長沙定王時所建﹐及瞻肖像則前祀漢文帝﹐上不及髙﹐下不及景﹐後殿呂后巍然而已。柳耆卿風流俊邁﹐聞於一時。旣死﹐葬棗陽縣之花山。遠近之人每遇淸明日﹐多載酒淆飲於耆卿墓側﹐謂之弔柳會。蜀之靑城有繩橋﹐每橋長百二十丈﹐排連之上布竹笆﹐攢立大木數十於沙中﹐輦石固其根﹐每數木作一架﹐掛橋於平空﹐大風過之﹐掀舉幡幡然。大略如漁人曬网。白樂天有《忠州木蓮詩》﹐木蓮﹐蓋所罕見。放翁陸遊嘗遊臨印白鶴山寺﹐佛殿前有兩株。髙數丈﹐葉堅厚如桂﹐以仲夏發花﹐狀如芙蕖﹐香亦酷似﹐花拆時有聲﹐如破竹然。一郡止此二株﹐不知何自至也。成都多奇花﹐亦未嘗見。《北戶錄》云「廣人於山間掘大蟻卵爲醬﹐名蟻子醬。」按﹕此卽所謂氐醢也﹐三代以前固以爲食矣。然則漢人蛙祭宗廟﹐又何足怪哉﹖泗州浮圖下有僧伽像。徽宗時攺僧爲道士﹐僧皆頂冠。泗州太守亦令以冠加於像上﹐忽天地晦冥﹐風雨驟至﹐冠裂爲兩﹐飛墜門外﹐舉城驚怖﹐莫知所爲。守遽詣拜曰「僧伽有神﹐吾不可彊。」遂止。又﹐翟公巽靖康初赴召﹐過泗州﹐見僧伽像須湧出﹐長寸餘。他人不見﹐怪之。一僧曰「公𨿽召還﹐不久復出。蓋須出者﹐須出也。」後果驗。名山大川皆有神司之。潯州一土神並無土偶像﹐但有一木主﹐長五尺餘﹐半在地﹐書云「唐禦史李百行殿。」然考之《唐書》無傳﹐竟不知何神也。九江嶽肅之負山立屋﹐在湓城之中。山有堅土﹐凡版築者﹐得畚致之。慶元初年五月﹐大雨隕其巓﹐古冢出焉。初僅數甓流下﹐其上有刻如瑞艸﹐傍著字曰「永寧元年五月造。」又有匠者﹐姓名曰張某﹐下有文如押字焉。居數日﹐山ㄨ﹐壙周半墮﹐骨發棺槨皆無存﹐兩傍列瓦碗二十餘﹐左壁有一燈尙熒熒﹐取之卽滅﹐有油如膏﹐見風凝結﹐不可抉。碗中有甘蔗節。有銅盆類今廝羅﹐殊無古制﹐中有雙魚﹐盆底有四附著﹐不測其所以用。有一銅盂﹐穴底﹐市井庖人什器同制﹐碣曰「晉徵虜將軍墓。」數日復雨﹐山又ㄨ﹐碣復埋焉。考《晉書》﹐永寧蓋惠帝年號﹐徵虜之名﹐漢𨿽有之﹐在晉時以此官顯者不著於史﹐又無姓氏可見﹐亦一異也。雪山王景文嘗遊東林﹐有導以訪古冢於西山之阿者﹐入而觀之﹐累甓爲室﹐下廣而方﹐上銳而圓﹐四隅蹲以猛獸﹐而其旁皆石爲壁﹐石柱承之。柱爲龍虎形而壁則爲人狀﹐別以類而飾於首有功曹﹑書佐﹑門下功曹﹑門下書佐﹑車亭長﹑候車亭長﹑信都﹑長都亭長﹑從史﹑門下史﹑中史﹑立符史﹑重車卒﹑賊曹﹐騎小史二人﹐騎牛三人﹐皆乘大車蓋﹐或挽以橐駝﹐以馬以牛從者﹐或執刀斧﹐或執劍﹐或懸鐘鼓以擊之﹐皆作奔走狀﹐又有反袂障面而哭者﹐其略可見者﹐如此。又有穴﹐正中斑斑﹐擬有人物而狹不可入﹐其刻畫不甚精密﹐而皆有文采﹐字正類漢隸。退而考之﹐其官屬與《晉志》多合﹐往往晉﹑宋前郡守﹑縣令所藏也。其刻諸壁者﹐亦記當時送葬之官屬云耳。以其與前事相類﹐故取而並錄之。番禺有海獠雜居﹐其最豪者蒲姓﹐本占城之貴人也。後畱中國以通來往之貨﹐居城中﹐屋室侈靡﹐富盛甲一時。性尙鬼而好潔﹐祈福有堂﹐堂中有碑﹐是爲像主。凡會食時﹐不用匕箸﹐以金銀爲巨槽﹐合鮭炙﹑粱米爲一﹐灑以薔薇﹐置右手於褥下﹐羣以左手攫取。吉水周氏之先﹐有爲裏胥者﹐出入里巷。一日﹐至縣下十里外曰牢橋小鹺鋪中﹐見鋪家用一稱錘﹐如冶鐵﹐如土朱石﹐周取而閱之﹐亦贊其好﹐問鋪家﹕「何處得來﹖」鋪家曰「墻東隅尙有數十塊。」周就取其一歸示妻子﹐競相傳玩﹐愛其形如馬蹄﹐有磨之於石者﹐其光爛然﹐乃知其爲金也。周卽夜攜小器盡載以歸﹐枚枚相似﹐輕重不差。夫麟趾﹑裊蹄﹐漢一斤金也﹐其來古矣。更幹百年忽焉而出﹐古人云「至寶橫棄道側﹐是可爲此寶惜。」南安屬縣曰上猶有鐘氏者﹐家素饒財﹐有媼主家﹐勤儉好善﹐所居堂後污池廣尋丈﹐以散鵝鴨。一日﹐鴨得魚長七八寸﹐旣吞復吐。媼意魚之不受啄也﹐倚戶視之﹐吞吐益久﹐怪之﹐驅鴨而涸其水﹐魚無有也﹐漉其泥﹐得一笏如魚之長﹐浴而視之﹐白金也。旣又探泥﹐笏愈多。竭其泥得笏凡千百﹐自是家益饒。義輸者﹐九江戍校王成之鎧騎也。嘉定庚午﹐峒寇李元礪盜弄潢池。兵符下統府調卒﹐成與行。至吉之月餘﹐寇犯龍泉柵﹐成出鬥死焉。官軍亟鳴鉦﹐輸屹立不去﹐悲鳴屍側﹐賊將顧之曰「此良馬也。」遂取之。錫夫人者﹐俚謂之湯婆。鞲﹐錫爲器﹐貯湯其間﹐霜天雪夜﹐置之衾席﹐用以暖足﹐因目爲湯婆。竹谷羅學溫文之曰錫夫人﹐且贊之曰「《禮》云﹕『八十非人不暖』﹐則人固可以安老也。然黃太史之詩不云乎『小姬暖足臥﹐或能起心兵』﹐則人或適以病老也。夫人有安老之功而無病老之患﹐其賢於人遠矣。孔子曰﹕『關睢樂而不淫。』錫夫人有焉。」東晉猶乘牛車﹐王導短轅犢車﹑長柄麈尾﹐是也。唐《劉子元傳》﹐古大夫以上﹐皆乘車以馬爲服。宋朝渡江以前﹐無今之﹛喬﹜﹐只是乘馬﹐所以有席帽﹑護塵之服﹐思陵在維揚一時﹐擾亂中遇雨﹐傳旨百官﹐許乘肩輿﹐因循至此﹐故制盡泯。紹興乾道間﹐都下安敢張蓋﹖𨿽曾爲朝士﹐或外任監司州郡入京﹐未嘗有蓋﹐只是持袋扇障日。開禧間﹐始創出皂蓋。程覃尹京出賞嚴皂蓋之禁﹐有越士張蓋過府門﹐遂爲所治。後學中有詩云「冠蓋相望自古傳﹐以靑易皂已多年。中原數頂黃羅傘﹐何不多多出賞錢。」時山東盜賊紛起﹐故有此詩也。《唐髙祖實錄》﹐武徳二年正月甲子﹐下詔曰「釋典微妙﹐淨業起於慈悲﹔道教沖虛﹐至徳去其殘暴。況乎四時之禁﹐毋伐は卵﹔三驅之禮﹐不取順從。蓋欲惇崇仁惠﹐蕃衍庶物﹐立政經邦﹐咸率斯道。朕膺靈命﹐撫遂羣生﹔言念膏盲﹐無忘餐寢﹔殷帝去网﹐庶踵前修﹔齊王捨牛﹐寶符永志。自今每正月﹑五月﹑九月十直日並不得行刑﹐所在公私宜斷屠殺。」此三長月斷屠殺之始也。竇蘋注引釋氏《智論》曰「天帝釋以大寶鑑境﹐照四大神州﹐每月一移﹐察人善惡。正﹑五﹑九月照南贍部洲﹐故爲省刑。」唐士大夫如白居易輩﹐蓋有遇此三齋月﹐杜門謝客﹐命僧作佛事者。宋朝於此三月﹐宮中請俸﹐亦不支羊肉錢。近年之禁刑屠﹐亦其遺制也。古所謂揖﹐但舉手而已。今所謂喏﹐乃始於江左諸王。方其時﹐惟王氏子弟爲之﹐故支道林入東﹐見王子猷兄弟﹐還﹐人問﹕「諸王如何﹖」答曰「見一羣白項烏﹐但聞喚啞啞聲。」卽今喏也。今之衣半臂者﹐或者謂非古之禮服也。魏明帝嘗著帽﹐被縹綾半袖。楊阜問曰「此於禮﹐何法服也﹖」帝默然不答。自是不法服不見阜。《光武紀》﹐更始諸將服婦人衣﹐諸於繡衤屈﹝字書無「玨」字。《續漢書》作「覃」﹐並其勿切﹞。三輔吏士莫不笑之﹐或有畏而走者。注﹝前書音義﹞云「諸於﹐大掖衣也。如婦人之衣。」揚雄﹝方言﹞﹕「プ﹐其短者﹐自關而西謂衤充衤屈。」郭璞注云「俗名榍掖。」據此﹐則諸於上加繡裾﹐如今之半臂也。五原趙執中分領駐鎭江之中軍﹐出新巧﹐進木幹箭﹐塗之以漆﹐黑質而赤章﹐椽首罌項﹐自其腹羨以殺之﹐旁開兩道﹐左右如一﹐中爲穴﹐以末受鏃﹐其鋒鑿長七寸有奇﹐射及三百步之外﹐名曰風羽云。宣和之季﹐京師士庶兢以鵝黃爲腰腹圍﹐謂之腰上黃。婦人便服不施衿紐﹐束身短制﹐謂之不制衿。始自宮掖﹐未幾﹐而通國皆服之。未幾﹐而金人之來﹐卒不能制﹐斯亦服之妖歟﹖陽東山云「紹興庚戌﹐隨侍先文節公接伴北使﹐使以趙州濁梨兩顆私覿。梨皮黃褐色﹐肉黑如墨﹐質如酥﹐味甘而香﹐大如奶膀﹐亦奇種也。」

