

風倒梧桐記卷一風倒梧桐記卷二庚寅十一月初五日始安事略弘光朝僞東宮僞後及黨禍紀略東林本末

風倒梧桐記卷一

三山何是非卬甫集

衡陽桂藩﹐流寇蹂■﹝足蘭﹞其桐封﹐徙寓端溪﹐此崇禎末年事。

福京弗守﹐兩廣制臺丁魁楚﹐會同粵西撫臺瞿式耜﹑廣東按臺王化澄﹑廣西按臺鄭封﹑肇慶知府朱治■﹝忄間﹞﹐策擁桂藩第二世子由榔爲皇帝﹐仍稱隆武二年﹐以明年爲永曆元年﹐攺肇慶府署爲行宮。此丙戌年十月初九日事。晉魁楚首揆﹐兼攝冢宰事﹔式耜宗伯﹐預知機密﹔化澄憲副﹐封通參﹔治■﹝忄間﹞右副兼兵部侍郎﹐提督兩廣。承魁楚後﹐內外局惟魁楚主裁。

端溪﹐隔羊城省會止四百里﹐擁立時﹐嫉淩煙列名多人﹐無一函商。及三司各屬旣立後﹐不復頒新天子詔﹐惟鬻爵是課。時羊城左藩顧元鏡﹐恥不與策戴勛﹐適隆武閣臣何吾騶﹑蘇觀生從閩逃歸﹐亦遂立隆武弟爲皇帝﹐攺都司署爲行宮﹐建元紹武。學臣林佳鼎﹐晉總憲﹐行大司馬事﹐提兵西上三水﹐意侵端溪﹔式耜亦奉命出東峽﹐設炮禦焉。十一月十五日﹐林瞿對仗﹐一炮殲林﹐偵者誤傳瞿敗。端溪新創﹐朝廷逃徙一空﹐永曆帝隨眾奔遁﹐直達梧州﹐五百里溯流﹑兩日夜並程也。太后馬氏﹐通史書﹐不欲世子稱帝﹐呼省臣李用楫﹑臺臣程源等面呵無固志﹐且詰責棄逃狀。適式耜手報至﹐知前訛﹐諸臣皆伏地引罪﹐遂奉永曆帝再至端溪﹐別遣淸江伯嚴雲從護三宮頓駐桂林。

十二月十五日﹐淸朝總鎭李成棟突入廣州﹐蘇觀生伏誅﹐何吾騶﹑顧元鏡等皆投誠﹐紹武帝削除﹐端溪丁魁楚罔不知耗。惟計值百司﹐給憑給札﹐無暇峽以外事。二十五日早辰﹐謝恩見朝者猶趨蹌殿陛﹐忽有肩輿出城﹐掠一小艇﹐駕上西峽﹐喧傳爲永曆帝。於是﹐文武紛逐﹐各不相顧﹐帝固知有確信﹐隨奔者亦知事決大壞﹐不可瞬息畱。惟魁楚則舂容雅度﹐漸移行李入舟﹐瞠目而視﹐反若局外觀者。魁楚則別有作用﹣﹣丁魁楚者﹐河內永城縣人也。晉撫失機﹐遣戍五年。戊寅年奉旨納餉三千兩﹐許本軍準回原籍。魁楚援例得歸﹐永城縣有在籍總兵劉超者﹐壬午年冬十月﹐以私仇殺丁艱侍禦魏景琦﹐按臺王漢奉旨往勘﹐超又一箭斃漢﹐且據縣劫眾﹐鄕紳勒魁楚爲之上疏訟冤。魁楚且款且代﹐陰爲之計﹐別遣子弟兵四面布置。至癸未年三月初一日五更﹐伏兵四起﹐用鐵网遏超之身﹐擒解至京獻俘焉。魁楚敍功復職﹐當年職方郎王永績﹐量加本省屯田巡撫之銜。至明年甲申﹐馬士英畱都用事﹐竟總制兩廣。自乙酉二月到任﹐酷則未有之酷﹐貪則未有之貪。本年聞宏光之變﹐卽潛通靖江王﹐下廣舉事。靖江王果以桂林推官顧奕爲相國﹐臨桂知縣史其文爲兵尙。八月初七日﹐立抵端溪﹐丁魁楚已於初六日拜福建隆武登極詔﹐隨架火炮﹐碎靖江之船﹐並擒史﹑顧二人﹐解閩省正法焉﹔邀功靖越伯。此不可質之鬼神者。今擁立永曆。十二月十五日省城之變﹐彼知最早﹐卽密遣親幹賫精金三千兩﹑珍寶稱是﹐囑其重賄淸兵主將﹐須百計爲之先容。至永曆帝十二月二十五日逃奔時﹐彼日有密報親幹已投入李成棟下爲家丁﹐惟望佳音入耳。故眾𨿽忙逃﹐而彼獨安閒也。彼有大硝船四十隻﹐將三年官囊裝入舟中。又在肇慶度年。丁亥年正月初旬﹐方移上岑溪縣﹐假意於城中修蓋茅屋﹐實不登岸﹐靜候廣城消息。親幹於二月初方敢以精金珍寶上供成棟﹐通魁楚孝敬至意。成棟曰﹕何不早言﹖正要請你老爺仍做兩廣軍門﹐快賫書去。二月二十六日﹐魁楚於岑溪縣舟中﹐得成棟手翰﹐喜從天降﹐更不必造屋﹐仍移四十號哨船順流東下。時﹐李成棟駐札梧州﹐先上五里迎接﹐握手談心﹐相見恨晚。知魁楚三子入廣﹐已失其二﹐止存一大令郎﹐亦必請見﹐交情世誼﹐有加無已。臨晚﹐成棟請魁楚父子接風﹐隆重出於常套之外﹐握手訂曰﹕明日吉期﹐卽煩再攝兩廣篆﹐拜表卽眞﹐亦在明日﹐舉令旗﹑令牌﹑符驗﹑旗纛﹑制臺舊敕印﹐一並手付﹐魁楚欣慰﹐笑樂之極。惟求早退爲明日到任之舉﹐歡顏而別。魁楚就枕﹐魂隨蝶舞矣。忽三更時候﹐成棟舟中四面列炬﹐遣一令旗宣請丁老爺﹑丁相公密語。是時﹐魁楚不知所以﹐父子急忙過船﹐見成棟正位不動﹐知事有變﹐卽下跪曰﹕某止一子﹐請饒狗命。成棟曰﹕爾欲饒子乎﹖先令砍下。左顧而首級至矣﹔卽驅殺魁楚焉。成棟再上船頭﹐四面火光照耀﹐如同白日﹐將魁楚家丁﹐每營分配一人家﹔眷船中﹐一妻﹑四妾﹑三媳﹑二女﹑幾婢﹑幾僕婦﹐逐一搜檢﹐歸入成棟舟中。惟一妾於過船時投入水中。四十船之厚橐﹐未嘗失一紙角﹐悉歸成棟。魁楚三年貪酷﹐止嬴得父子駢首﹐妻妾媳女恣他人臂上歡也。哀哉﹗𨿽然﹐豈盡貪酷之罪﹐聞其舟中精銀實有八十四萬﹐倘以十萬佐永曆上桂林﹐四十大哨船掖護之﹐猶不失身榮。首相﹐妻兒恆在膝下也。總之﹐無君之報﹐魁楚可鑑焉。

丁亥永曆元年正月朔﹐永曆再達梧州﹐於知府陸世廉﹐取庫銀五十兩﹐爲雇夫費﹐北進府江﹐所召次輔李永芳﹑晏日曙﹑冏卿田芳銀﹑臺鄭封等俱潛入博白縣深山﹐隨行者惟總憲王化澄﹑大司農吳炳﹑宮詹方以智﹑文選吳貞毓﹑省唐鍼﹑臺程源﹑中翰吳其靁﹑洪士彭﹑大金吾馬吉祥而已。式耜仍畱端溪﹐同朱治■﹝忄間﹞爲守禦計。復逗𨖻梧江者幾日。二月初﹐式耜方尾永曆帝至桂林﹐亦攺府署爲行宮﹐在途先已拜方以智﹐吳炳並相﹔知湖廣武岡州及長﹑衡﹑永﹑寶四府淸朝兵馬未至﹐尙爲野渡橫舟矣。方﹑吳二相隨駕北上﹐駐武岡﹔瞿式耜畱守桂林﹐王化澄亦協理閣務﹐馬吉祥並三宮於三月初往湖南﹐上武岡﹔衡永道臣嚴起恆郊迎﹐面闊身長﹐品有相狀﹐遂拜相。百日間﹐崇禎末年河南江北未剿流寇曹志建﹑王朝俊等﹐奚啻數百頭目﹐今皆逼入湖南﹐來歸者悉賜五等爵。又晉何騰蛟爲制臺﹑加宮保﹐駐衡陽。李自成殘兵髙必正等﹐聲言百萬﹐流入長沙等處﹐騰蛟具奏﹐堵允錫制之﹐題曰忠貞營﹐分爲十營﹐聲勢稍振。不意八月二十四日下午﹐武岡敗﹐刃斫北關﹐棄釜餐而走﹔除帝駕﹑三宮﹐無不徒步跣足而奔。呱呱世子﹐兩匝月矣﹐竟委沙灘。中宮嫡妹與王皇親嫡母﹐乘輿出城﹐亦迷失無蹤。吳炳不及出而死。又恐淸兵於正路自全州﹑灌陽入桂林﹐帝與逃難臣工﹐從間道踉蹌至肇遠府﹐僅覓二小艇﹐載帝與三宮。十一月中至象州﹐意欲進南寧府﹐爲永永不出之計。又爲新興伯焦璉亂兵所阻﹐寥寥文武﹐皆以靑衣裹頭﹐胼手胝足﹐面無生气﹐幾欲散去。馬吉翔左右帝﹐力挽眾﹐乃分閣臣王化澄﹑吏左吳貞毓﹑司禮龐天壽﹐護三宮上南寧。永曆帝仍溯十八陡逆流北上。十二月初三日﹐舟達桂林﹐得息殘喘焉。式耜與起恆並相﹐君臣上下﹐皆鍵戶避兵﹔人無土著﹐街無獨行﹔柴米貨物﹐價昂五倍﹔軍丁居貨﹐交易不以善顏﹔無不度日如年者。

戊子永曆二年二月二十三日夜三更﹐霍允中者﹐永城伯也﹔忽搶入大內﹐劫帝於寢被中﹐置之城外。將文武百官捆弔索勒﹐逼盡所有﹐一晝夜飽揚。帝𨿽裸體﹐幸無傷。畱守閣臣瞿式耜﹐搶掠罄盡﹐隻身逃下平樂府﹐桂林不可駐足矣。金吾馬吉翔﹐備布袍﹑竹轎掖帝而行﹐遇水濡足﹐過嶺扳枝﹐所不免也。三月初十日入南寧﹐隨至者內閣嚴起恆﹑馬吉翔﹑吏科許兆進﹑兵科吳其靁﹑戶科尹三聘﹑禮科洪士彭﹑大司馬蕭琦七人耳。帝意直欲進土州﹐蕭琦上十便﹑十不便疏止之。君臣資斧﹐空乏實甚。起恆以首揆兼太宰﹐卽於十五日廣爲開選﹔邕城通二十四土州﹐檳榔客﹑鹽布客及土樂戶﹐皆列鴛班。四月初一日﹐生世子。王化澄翊護三宮功﹐請冊爲太子。詔曰萬喜﹐赦天下。時田州﹑果化州等土官來朝﹐行在文武各曲意徇奉﹐冀得其歡心﹐思爲異日逃入之東道主。土巡司皆升爲邑宰﹐土邑宰皆升爲知府﹐竟有道銜與土知府。蓋土司舊規﹐原加一等行事﹐以道銜與之﹐彼竟儼然開府矣。此三百年不破之格也。

初十日﹐羊城總鎭李成棟反叛淸朝﹐以全廣還。永曆帝遣洪天擢﹑潘曾緯﹑李綺三人賫奏惇請駕蹕端州﹐滿朝驚喜﹐非可言諭。然無有信之者﹐亦姑應之而已。先是﹐成棟丁亥年二月收繳兩廣文武印信﹐大小不下五千顆﹐於中取出制臺印藏之。有一愛妾﹐雲間所得靑樓也﹔獨攜往閩粵﹐揣知其意﹐因朝夕慫惥﹐成棟置不理至今者。四月初三日晚飯侍酒﹐復挑之。成棟撫幾曰﹕憐此雲間眷屬也。蓋成棟本來家眷﹐悉駐在松江府城內﹔愛妾曰﹕吾敢獨享富貴乎﹖先死尊前﹐以成君子之志。遂取刀自刎。成棟抱屍哭曰﹕女子乎﹐是矣。當卽取梨園袍裳﹑腰金﹑吉服﹑晉賢冠﹐四拜而斂之﹐出兩廣制臺印﹐具疏迎永曆帝於南寧。洪﹑潘﹑李三人到後﹐又有沈原宥者﹐再賫成棟速駕之奏至﹐知其事果眞。於是﹐彈冠之興﹐艸木皆飛。王化澄杜門半年有餘﹐忽爾入直矣。朱天麟變姓名﹐隱太平府﹐走別竇﹐邀拜相矣。晏淸自田州出家宰矣。張鳳翼兵科兼翰林修撰矣。張佐辰與扶綱自貴州來﹐司文選考功矣。顧之俊於制中亦來隨駕﹐上天地人三策﹐水火藥三用矣。張起﹑王者友等各造一名色﹐營考選矣。吳江縣書役王正國爲吏部司務矣。董云襄爲大行矣。潘駿觀進兵曹﹑王署戶曹矣。龐天壽掌司禮矣。吳貞毓吏侍兼副憲先﹐遣下廣答諭李成棟矣。又下考貢之旨﹐村師巫童以及緇衣黃冠﹐凡能搦管出黑字於紙上者﹐悉投一呈﹐曰山東﹑山西某府﹑某縣生員﹐然必取其極遠者﹐以無可證也。曳裾就道﹐彌漫如蟻。曾經出仕﹐僉曰迎鑾﹐遊手白丁﹐詭稱原任。六曹兩侍﹐旬日間駐列濟濟﹐然相遇於朝堂道左﹐各不舉手爲。有一二科甲在內﹐故淩气質以自尊﹔二三勢力在內﹐爲豪亢以自髙。此外菜傭﹑屠夫﹐出門皂役﹐倡優﹑鴇卒等項﹐𨿽居然進賢冠也﹐行行隊隊﹐若不欲以面示人。但見無故穿吉服者有之﹐無故穿素服者有之﹐獨自錦繡者亦有之。腳下之靴卑末而天藍剪絨者不異也﹔快靴聊當﹐取其形似耳。又有天靑地白﹐竟有以油釘皮靴從事﹐亦取其形似而已。章服補帶﹐恆未完備﹐亦未合式﹔補鶴而帶銀則服不合其帶﹐帶金而補雀則帶不合其服﹐帶黑角而四云大紅石藍則帶服中又相違其服﹑相舛其帶。至人不如其帶﹐人不如其服﹐人不如其站立位次﹐人不如其稱呼禮貌﹐滿朝皆無等威﹐攘臂脫肩﹐牛襟馬裾﹐新創朝廷﹐遂成墟市﹐嚴起恆不得不任其咎。喧嚷兩月﹐閏六月初十日﹐帝駕同三宮方出南寧﹐時值急流﹐兩日夜已至潯州府。舊總兵陳邦傳挽畱訴功﹐柳﹑慶二府尙爲永曆據﹐然設官徵賦自專也。訶大司馬蕭琦不遣兵護衛﹐以石碎其舟﹐琦悶絕而死。晏日曙﹑李永茂﹑鄭封三人各艤舟蒼梧縣蛇廟三角嘴﹐以閒闖入廟﹐觸犯蛇神﹐暴疾而死。羊城﹑端溪﹑梧江千餘里間﹐注望龍舟﹐杳不可得﹐爲陳邦傳百計投轄。帝駕又上潯州府﹐暫駐府署爲行宮﹐給發札付﹐始而慶國自札﹐繼而部札﹐後則貴欽札。欽札者﹐皇帝用寶﹐札官與吏﹑兵兩部不相涉者。巡檢﹑典史﹑知縣﹑知府至科道﹑翰林﹑侍郎﹑尙書﹐俱可札授。武則正副總兵與參將三種。尙書﹑正總欽札﹐亦可易百金﹐下廣路費﹐需之此也。七月二十九日﹐至端溪城下﹐李成棟百里外迎接﹐慰勞倍至。三十日﹐駕畱舟中。八月初一日辰刻﹐再入肇慶府行宮。宮中儲銀一萬兩﹐以傭賞賚﹐余衣飾器皿﹐亦約萬金。象魏堂陛﹐具體可觀。首相嚴起恆﹐次王化澄﹐次朱天麟﹐事之行止﹑政凡大小﹐必承成棟而後奏。成棟爲人﹐朴訥剛忍﹐無矜意﹐無喜容﹐不脂韋﹐不多言﹐文武內外﹐惠敬而深畏焉。永曆帝築壇拜之﹐壇半就﹐成棟曰﹕事在人之做不做﹐安在壇之登不登﹐蓋刎頸愛妾﹐刻不去懷﹐必欲得當以瞑九泉之目也。十二日﹐面奏永曆帝曰﹕南雄以下事﹐諸臣工任之﹔庾關以外事﹐臣獨肩之。一言竟去﹐提兵二十萬上南雄。此時江右金聲桓據南昌﹐已通成棟﹐約期南下矣。

成棟去後﹐朝局大變﹐都察院左都禦史袁彭年﹐向爲宜興心腹。宜興議處後﹐首揭之。後歸淸朝﹐爲廣東學道﹐出示云﹕金錢鼠尾﹐乃新朝之雅致﹔峨冠博帶﹐實亡國之陋規。及返明朝﹐又復詆之矣。自矜爲反正功臣﹐今又恐從龍兩榜得志﹐道其本末長短﹐別出意見﹐橫制當局。成棟有養子李元允﹐姓賈﹐河南人﹐以其蠢濁﹐不攜行間﹐畱肇慶守家。彭年特隆其體﹐以內外權故屬之。挑其怒﹐以用其怒。乘其喜﹐以用其喜。元允爲傀儡﹐彭年爲綫索。傀儡之笑罵無情﹐綫索之機權刺骨。一時政事人心﹐遂乖離殊甚。吏部侍郎洪天擢﹑大理寺正卿潘曾緯﹑廣東學道李綺﹑兵部尙書曹燁﹑工部尙書耿獻忠﹑通政使毛毓祥﹐爲成棟之所親愛﹐皆自五羊來﹐爲一種﹔嚴﹑王﹑朱三相公﹑吏部尙書晏淸﹑吏部侍郎吳貞毓並雜項出身六科吳其雷﹑洪士彭﹑雷得復﹑尹三聘﹑許兆進﹑張起等皆自南寧隨駕而來﹐爲一種。又有從各路至者﹐都察院右副禦史劉湘客﹑禮部尙書吳璟﹑吏科都結事中丁時魁﹑兵科都給事中金堡﹑戶科都給事中蒙正發﹑禮科都給事中李用楫﹑文選司郎中施召徵﹑光祿寺正卿陸世廉﹑太僕寺正卿馬光儀﹑制司郎中徐世儀﹐又爲一種。其廣東本地人陳世傑﹑詞林吳以連﹑司封李貞省﹑髙賚明﹑臺中楊邦翰﹑冏卿唐元楫﹑方郎等﹐亦爲一種。一種望風歸入一黨﹔袁彭年一手招﹑一手驅﹔有力者先登﹑無力者仰扳﹔無朝廷﹐有成棟。成棟遠﹐元允近。元允之親幸未可卜﹐彭年之指揮不得不從。於是﹐元允之門遂如趨市﹐登其堂﹑望其闕﹐不啻龍門。每當朝期﹐東班趨入﹐西班交談﹐元允東班爲之一空。元允爲人﹐暴戾自用﹐狂率不情﹐客至不揖﹐亦不送﹐喜遣僕卒與客賭博﹐諸公不惜身家﹐力陪奉之﹐謔浪罵座﹐罔忌人諱﹐皆袁彭年脇制內外﹐曲意枉徇玉成之者。中郎無子﹐洵不誣矣﹗十月初十日夜﹐元允奉成棟密計﹐殺佟養甲於徳慶道上﹐自此威權愈赫。是月十五﹐元允誕辰﹐在朝文武﹐公分之外﹐有私分。私分之外﹐有私公分。私公分之外﹐又有私私分。私私分饋送﹐憧憧月下﹐呼崧呼壽﹐無般不出矣。八月至冬杪﹐相奔競於元允左右﹐便作中興盛事調﹔中興大業﹐成棟自於嶺外爲之也。

誰知成棟十月二十四日到贛州府城下﹐二十六日五更黎明﹐聞城上呼董大哥者三。成棟於夢中驚醒曰﹕董大成是吾中軍﹐彼呼之﹐吾軍已爲彼有矣﹗亟披藍布短馬衣﹐跨一騾﹐不言疾走虔關﹐至梅關六百里﹐兩晝夜大雨中﹐奔蹶前趨。彼領兵三十萬﹐分爲十大營﹐各營一總戎﹐成棟棄軍而走﹐十總戎亦尾之而行。至進南安府城門﹐成棟若夢初覺﹐顧謂十人曰﹕爾等何得亦來﹖諸人曰﹕大老爺走矣﹐我不得不來。成棟怒曰﹕胡說。卽手刃愛將楊��。二十萬士卒﹑器械﹐盡棄贛州城下﹐止餘百人南下﹐亦無顏再入端溪面君﹐因順流直下珠江﹐爲再舉計。此信達朝中﹐諸臣工亦不以爲異﹐各爲封章爲轉升﹐仕籍紛紛﹐無別想﹑別技代成棟分憂。若有過計如何外禦﹑如何內備﹐其嘖爲愚人矣。至通政使疏陳乞職者﹐日以千計﹐閣臣票擬﹐止有「看議具奏」四字。吏部門前如破窯記彩樓招贅一曲﹐瞎眼拆腳﹐俱來冀望。文選司𨿽掌銓選之權﹐無出選之地。廣東一省﹐非奉成棟旨咨﹐大小有司﹐不得擅爲除授。桂林﹑平樂則畱守閣臣瞿式耜爲政﹐慶遠﹑柳州則新興伯焦璉爲政。焦璉者﹐陳邦傅出京時京債主也。潯﹑南﹑思﹑太四府﹐則原思恩伯今慶國公陳邦傳爲政。文選所以副乞陳之望﹐第給一空札﹐爲後日到部憑據而已。兩衙門迎合彭年意﹐求元允歡顏﹐因共擊陳邦傅。邦傅故浙東人﹐原廣西總兵﹐隆武三年春﹐掛徵蠻將軍印。成棟素賤惡之﹐以其丁亥年二月先有降表到羊城故也。至是擊之者﹐科臣金堡最勁。邦傅上疏云﹕皇上兩三年幾次奔逃﹐流離顚沛之極﹐並無一位兩衙門官兵共嘗辛苦。何今日卽次稍安﹐侍禦濟鏘﹐議論紛紜若是﹖如以臣爲無餉無兵竊取勛爵﹐請卽遣金堡爲臣監軍﹐觀臣十年糧艸﹑十萬鐵騎。已丑年正月初十日疏入﹐十一日朱天麟票擬﹐有「金堡何來﹑朕亦未悉」之句。時﹐嚴起恆久欲擠朱而無其隙﹐卽以此票擬字樣密示吏科丁時魁。時魁陡然震怒﹐連夜約結兩衙門﹐於十三日早盡率現在科道十六人進入丹墀﹐共言彊臣箝結言官之口﹐將來唐末節度可虞﹑宗周守府再見﹐因哄叫而出曰﹕我等不做官矣。將公服袍帶擲棄庭中﹐小帽白衣冠而出﹐所恃者李元允也。元允承彭年之橐鑰﹐權通大內﹐勢逼至尊。時﹐永曆帝正在穿堂﹐召太僕馬光追論五年前永州被難逃入全州事。忽聞外變﹐兩手震索﹐茶遂傾衣﹐情實可憫。可恨時魁等隱情﹐金堡原任臨淸州知州﹐李賊來時﹐不知云何﹐杜工部有喜達行在詩「辛苦賊中來」之句﹐謂嘲其痛筋也。十四日早﹐特降諭旨﹐敕李元允各到十六位科道門﹐諭令仍入辦事﹐前本另發票擬﹐閣臣朱天麟卽日放還田裏。諸臣以爲丰裁矯矯﹐中興侍禦第一美舉。天麟於是不得不掛冠。天麟舉動﹐原不協輿情﹐其未出山時﹐變姓名隱﹐居太平府山中﹐知有李成棟歸明之事﹐適王太監保到山買蘇木﹐因盛款之。王具疏特薦﹐詳述天麟肴饌之盛﹑禮儀之恭而不諱﹐彼不知大體﹐以爲薦之懇摯耳。嚴﹐王二相則不容有第三人﹐直以「該部知道」還之。又求慶國陳邦傅特疏﹐嚴﹑王二相諒﹐擬以宗伯召。時爲六月初一日。閱三日﹐天麟朝見矣﹐宗伯篆王化澄兼攝。初五日﹐化澄以禮篆送天麟﹐天麟不受也﹐往返推辭﹐自旦至暮﹐終不允諾。科道兩衙門傳揭曰﹕天麟原以閣臣薦﹐豈宜授之宗伯。今當合詞以閣臣請。明日疏上﹐則仍以「該部知道」還之。於是﹐天麟不得不受宗伯矣。無已﹐乃營大兒日生爲侍禦﹐卽令管河道事﹔次兒月生爲中翰﹐弟天鳳爲大行﹐又雇鄕兵四十五人挺鎗揭旗﹐隨侍左右﹐云爲將來出將地。凡會客講話﹐非日昃夜分不了。在蘇爲朱怪﹐在廣爲朱癡﹐至是一門擯逐﹐半系自取。又去秋七月﹐帝駕畱潯州時﹐帝允邦傅居守潯州﹐寫敕中書張立先得銀二十四兩﹐遂以世字易居字﹐亦並發之﹐欲追其敕﹐更正居字﹐然而未果也。正月二日﹐以攻陳邦傅爲正課﹐其餘總不暇計。

至李成棟﹐舊冬十一月還羊城﹐整頓兵馬﹐十一月二十七日﹐又上南雄﹐於滇陽峽中﹐忽見所殺之將楊某索命﹐成棟攀弓射之﹐身隨弦去﹐墮入水中。救起神情慘然﹐從此亦不敢踰梅關﹐駐軍信丰縣城中。二月二十六日﹐出師南下﹐三更先發火器手三百﹐責付曰﹕如前遇敵兵﹐盡發火炮﹐我爲後應﹔不爾竟前走。至黎明杳無炮聲﹐眾皆曰﹕火器軍決然前往﹐吾當拔營。披甲上馬﹐言未絕口﹐淸兵殺入﹐滿營潰亂。蓋火器手遇淸兵﹐當欲取火﹐柰暴雨忽至﹐火爲雨滅﹐火炮半聲不發﹐三百火器手砍斬不遺一人故也。成棟營後卽系急流大山澗﹐有見成棟被甲未完﹐乘一跛馬渡澗者﹔及過澗後﹐覓之無有也。風倒梧桐記卷二

三山何是非卯甫集

己丑永曆三年三月初七日﹐成棟凶信與湖廣何騰蛟凶信一刻並至﹐驚破魂膽﹐逃徙晝夜﹐議論水火﹐門戶冰炭﹐萬千葛藤﹐悉皆解釋﹐平靖者一月。兩衙門有望气者﹐以爲成棟死﹐而元允不足恃﹔彭年之健翮﹐思有以鎩之。具重朝廷﹑抑奔競一疏﹐申請以事權歸永曆帝﹐隱彈及彭年之把持。彭年怫然震怒﹐答疏中有倘臣舊年以三千鐵騎鼓勵西行﹐今日君臣安在等語。永曆持其章疏﹐泣訴臣下﹐舉朝失色。肇慶因而有假山圖﹑五虎號。假山圖者﹐假者賈也。繪假山一座﹐下繪朝官數百。有以首戴之者﹐有以手抱之者﹐有以肩背負之者﹐有以木杖支之者﹔有仰望者﹐有遠聽者﹐有指點話言者﹐有驚怕退避兩手掩耳而走者。又山巓黑气一道﹐直上衝天。此皆市井童叟不平於胸中﹐爲此圖以詼諧之也。五虎號者﹐吏部丁時魁﹑戶部蒙至發﹐俱彭年同鄕﹐楚產也。一爲虎尾﹐一爲虎腳。兵部金堡﹐浙人也。因在福建爲延平知府﹐疏激隆武賞賞罰不明﹐連殺同鄕尹文煒﹑施璩二人﹐人畏之也﹐爲虎牙。副憲劉湘客﹐關中一布衣﹐來自畱守閣臣瞿式耜﹐又爲成棟同鄕﹐故爲虎皮。虎頭﹐則袁彭年也。日將祖制二字說遷談講空話﹐因之獲厚利﹐言非虎黨不發﹐事非虎黨不成﹐星巖道上﹐遂成虎市。忽四月初六日﹐雲南張獻忠養子孫可望﹐遣龔鼎﹑楊可仕等六人獻南金二十兩﹑琥珀四塊﹑馬四匹﹐遺書求封秦王。其書曰﹕先秦王蕩平中土﹐翦除貪官污吏﹐十年來未嘗忘忠君愛國之心。不謂自成犯順﹐玉步旋移﹐孤守滇南﹐恪遵先志。合移知照﹐王繩父爵﹐國繼先秦﹐乞敕重臣會觀。詔上僅書己丑年正月十五日孫可望拜書﹐以方幅黃紙書之﹐不奉朔﹐亦不建朔。如此議下﹐羣臣慫惥﹐以秦王封者﹐十有八九。獨兵部金堡﹐固爭以爲祖制無有。李元允﹑袁彭年因龔鼎﹑可仕者自陳邦傅來﹐亦決以爲不可﹐阻撓者兩月而未定。廣西南寧府與雲南廣南府錯處﹐中止隔田州﹐其間兩日可達﹐邦傅於戊子年十月彊娶南太道臣趙臺女爲媳﹐親到南寧﹐因通可望。可望所差之人﹐邦傅引導﹐可望咐差出門時﹐有秦王不允﹐滇兵殺出南寧等語﹐邦傅首先被難者也。恐甚知行在﹐刻印刓印﹑喙長計短﹐又爲金堡所持﹐不能必得﹐乃先假敕假差﹐封孫可望爲秦王。可望肅然就臣禮﹐先五拜叩頭﹐舞蹈稱臣﹐受封秦王。後率其義兄弟三人﹐並三軍士卒各呼萬歲。後又秦王升座﹐受義兄弟三人並三軍士卒慶賀。禮畢﹐正欲繕表稱賀﹐適龔鼎等賫荊郡王之敕到。可望毀裂棄地不問亦不攺前封也。謝表亦遂止。時已十月初矣。孫可望者﹐張獻忠養子中之一。自獻忠丙戌年炮斃於成都府﹐可望遂入貴州﹐據定番城﹐依息人馬﹐其意欲入滇南取沐府也。不意沐府之事更奇。沐府世守雲南﹐爲桑土綢繆計﹐卽稍破慳囊﹐亦情理之所應然。乃燕臺告變﹐彼髙臥也。金陵失守﹐彼髙臥也。丙戌七月﹐福京再陷﹐於是司﹑兩院啟請增兵守滇南境口﹐恐防客兵流入。增兵必先措餉。今求助餉﹐沐主天波戚容曰﹕極是要緊事﹐只爲邇年多費﹐不能助一緡。柰何﹗柰何﹗還宜從長酌處。然增兵之說不可再遲﹐各有身家﹐刻下欲行者也。滇田甚磽﹐無容議加。天波以爲各土司用鹽頗多﹐再增本府一票﹐餉可從出矣。眾皆是之。乃令鹽場計會官給運使之鹽票﹐再置沐府之餉票﹐準於九月爲始。初行時﹐土司有遵法納沐票餉銀者。初九日﹐楚雄府土司吳必魁抗令焉。於鹽場中不惟棄沐票﹐並奪商鹽。鳴之縣﹐縣差捶之﹔鳴之府﹐府差殺之。聲言已無朱皇帝﹐何有沐國公﹗遂舉眾入城﹐執楚雄府文武官數罪而殺之﹐又並其城而據之。天波於是爲餉票生事矣。欲除大憝而克楚城﹐非藉壯隸之力不能也﹐計必調土司之彊有力者﹐以靖掃之。崇禎初年﹐滇南有浦民升之亂。民升非自能爲亂也﹐其妻範氏恣甚嬌﹐色甚美﹐而力甚巨﹐且多智﹐而不好靜﹐日驅挾民升振旗鼓﹐掠勇壯以取樂。朝廷爲之耗餉發帑﹐幾二十萬。兩院司道奪職鐫級者﹐不計數。恇怯僨弁隕命革逐﹐正不知幾十百也。後民升將敗﹐忽與言別曰﹕爾不可以我爲妻﹐我亦不與爾爲夫﹐我去矣。卽去鶴慶府執一土司沙定洲曰﹕惟我與爾﹐可爲夫妻。沙定洲曰﹕我有妻也。範氏曰﹕請出﹐我與語之﹐妯娌稱呼。三言未畢﹐一揖拱定洲曰﹕今未可爲百年之好乎﹗於是﹐定洲一遵範氏之約束﹐徵發調遣﹐號令嚴明﹐遂爲滇南土司中富彊第一。玆天波以令符調之﹐彼欣然傾洞而出。十一月初旬﹐困楚雄。十五日﹐已解吳必魁﹐掃靖楚雄府﹐奏令再設文武各屬﹐爲守土撫治計。天波喜甚﹐賚金帛重賞之。定洲又奏曰﹕臣夫婦欲來面恩。至是月二十九日﹐天波升座﹐兩榭設儀仗﹐鼓樂旗幟極其炫耀﹐受拜受賀。定洲止夫婦兩人耳﹐三叩未完﹐兩人俯首﹐忽趨上殿﹐急視之﹐兩人各舞﹐兩刀已格殺左右幾人﹐天波急奔入內殿﹐兩人亦竟入內殿﹐隨見隨殺﹐沐府男婦內侍不啻四﹑五百﹐頃刻屍橫徧地﹐幸天波踰墻而逃。彼反徐徐升殿﹐已有拜賀趨蹌﹐供其調遣。四城門又有定洲親信之人﹐典守盤詰。蓋彼破楚雄後﹐各兵已俱潛伏在城﹐亦刻期共起。天波慳養兵之幾百金﹐竟至妻兒不保﹐三百年祖業喪亡﹐亦可哀也。定洲夫婦坐據沐府﹐殿宇華美﹐宮室壯麗﹐三司兩院許仍照舊供職﹐日輦天波三百年蓄積盡入本洞。其所藏之富厚﹐奚啻敵國﹔他物勿論﹐箭頭石靑﹑箭頭朱砂﹑落紅琥珀﹑馬蹄赤金﹐裝以細篾篋﹐每篋五十斤﹐藏以髙板庫﹐每庫五十篋﹐共二百五十庫也。珍珠靑紅寶石黃龍涼傘﹐一百四十頂。定洲夫婦﹐自十月搬運至丁亥年四月方完。此信一達於孫可望之耳﹐拍案而起曰﹕此吾幾上肉也。沙定洲麼麼小寇﹐何得襲我囊中之物﹗遂宵夜而行﹐竟入雲南府﹐時爲七月初二日。定洲夫婦已先三日遁歸本洞﹐可望只取沐府空宅﹐因咨訪天波﹐並駢戮三司兩院。天波來自大理府﹐可望許之復仇﹐卽用天波爲報門官。十一月﹐選三千精銳﹐困圍定洲土洞﹐至戊子年二月﹐擒獲定洲夫婦﹐並親戚四人。沐府之藏﹐並定洲之所素有﹐仍盡輦入沐府內宅。孫可望將所擒六賊﹐於沐天波坐前﹐活剝其皮。天波亦於可望前叩首稱謝。此可望入滇之始未也。行在六月初﹐袁彭年生母死﹐自謂丁艱不守制﹐喧言於眾曰﹕我家受國恩深重﹐奕世科名﹔更受天地之宏大﹐代產異才。我今享年過先人﹐天正不欲置我於無用之地也。黨中人以爲國爾忘家﹐中興可望﹐宜晉世爵。馬太后甚惡之﹐宣查丁艱不守制是何朝祖制﹖彭年又靦顏月餘﹐挾重資而去﹐擁妾寓佛山焉。七﹑八兩月﹐又爲堵允錫浮蒼梧而下崧臺﹐始則頌﹐後則訕﹐呶呶者又兩月。永曆又批發學道李綺生銀三千兩﹐付之連絡髙必正忠貞十營頭矣﹐李元允登門彊索而去。時忠貞已下潯﹑梧﹐搶殺允錫﹐無可柰何﹐乃縱酒以解之。八月二十七日辭朝﹐適得史其文無主家眷委禽焉。因酒勝气塞﹐色又承之﹐遂畢命於潯州府。因此番下廣﹐實爲李元允等所奚落也。朝中虎局久定﹐彭年𨿽去﹐無敢探穴。時崇禎朝舊相公何吾騶﹑黃士俊正月二十八日入直以來﹐論章不止盈篋﹐玆皆告歸。此時揆地紛囂﹐疏未拜稿﹐先商票擬﹐落旨拂情﹐則與相公仇論。相公袖中簿﹐備一底簿示之﹐委云內攺﹐聞有兩底簿云。又日出拜客﹐客必候面﹐頗煩苦。惟嚴起恆能耐之﹐故能久安。至九﹑十兩月﹐起恆獨相﹐奉永曆帝粉飾太平﹐贈何騰蛟中湘王﹑李成棟寧夏王﹐皆設壇掛白﹐帝俱抆淚親上奠。又有假吳三桂疏﹑假東京回書﹐皆曰四方好音日至。如醉如夢﹐妄想妄憶而已。兩衙門又以考選考貢事﹐是非賄賂﹐日夜忙忙。長洲伯王皇親新戲子成班﹐文武臣工無夕不會﹐無會不戲﹐無戲不徹夜。加級加銜﹐巧獲三代恩綸﹐蔭子貤封﹐各樣異數﹐如如意珠﹐所想必求﹐所求必遂。武弁無不世襲分茅﹐蕞爾端溪﹐鼷腹俱滿。間有一二知己﹐亦思爲綠野錦堂計。柰梅關破﹐玉望難生出日﹐悠優姑待若天下不獨生一李成棟﹐靑樓女子必多﹐若成棟之愛妾者﹐曾見有見幾﹖而不俟終日者三人﹐吳璟﹑方以智﹑李用楫也。吳掌宗伯﹐見咨入貢生皆作牛頭馬面﹐掛冠朝門而去。方參機密﹐見渙髮絲綸不達城外﹐棄妻子而去。李則初遣敕封交南﹐以失印而罷﹐繼差敕封滇南﹐以議更而罷﹐又以家眷舟中三次逢盜﹐日給無資﹐亦遂拂衣而去。此皆戊子﹑己丑年事也。然宮禁湫隘﹐供奉淸素﹐不踰千金子也。侍女寥寥﹐亦俱幼蠢荊布。內侍夏國祥﹐以六十金於廣城娶一歌舞靑蛾﹐發方覆額﹐不一月而失所在﹐徧索城中不得﹐越三日於東池水面浮起紅帶﹐已殞命於中﹐想亦有所不得已也。蓋府署與髙要縣學並峙﹐中隔一池﹐於是覆土塡其半﹐日於下午永曆帝同內侍騎射其中﹐帝亦多命中﹐三宮從側樓閱視以爲樂。三宮者﹐太后馬﹑聖後王生母也﹐中宮王正宮也。每日三宮同帝供膳﹐止二十四金﹐凡有賞賚亦在內。帝度又宏大﹐報捷面恩奏畢之後﹐必左顧曰﹕賞銀十兩與他。內侍吳國泰﹑夏國祥等甚以值日爲苦。至大司禮龐天壽﹐亦養禦營兵十營﹐每營大總兵一人﹑副總兵二人﹑參將四人﹑參將之下官頭二人﹑官頭之下小卒一人耳。一營十人﹐十營亦有百人。此皆天壽出自己鈔以爲永曆儀衛擁護﹐亦甚虧之矣。

庚寅永曆四年正月初一日﹐淸兵過梅關。初三日﹐克南雄府。初七日﹐信至肇慶﹐君臣上下魂不附體﹐竄潰如崩。武官家丁橫眼搶殺﹐先劫囊之重者﹐如冢宰晏淸等﹔官之顯者﹐吏部丁時魁等。凡系文官﹐皆爲幾上肉。初九日﹐永曆登舟。十三日解維﹐隨路劫奪﹐文職無完膚。二月初一日﹐至梧州﹐皆以舟爲家。李元允久與陳邦傅相軋﹐不敢西上﹐停舟肇慶。五虎失勢﹐報仇者寢皮食肉﹐獨袁彭年以艱先去﹐將金﹑丁﹑蒙﹑劉四虎奉旨逮問﹐照北京廠衛故事﹐全副刑具﹐輪番更用。以有馬吉翔在此﹐彼固以北金吾起家﹐縱送乘落﹐盡其法也。招贓俱有十五﹑六萬﹐云爲受刑不過所致。拷問時金呼二祖列宗﹐丁與蒙﹑劉則滿口老爺饒命﹑萬代公侯等語﹐不計叩頭而已。向之附五虎得志者﹐膽破魂消﹐傾家掩蓋。永曆登極三年﹐至是始見聲色。至四月間﹐羊城未下﹐杜永和時有捷報至梧州﹐李元允以計殺叛將羅守誠。局勢稍緩﹐再行考選﹐略似人形者﹐無不繡衣鐵簡﹐木天銓席﹐然得之非分﹐天卽有以敗之。如董云驤﹐以臺中謝恩﹐叩頭不起﹐殞於皇船。朱士焜﹐吏科歸省﹐全家殲於賊手。潘駿觀﹐攺銓部矣﹐見朝無官帽﹐以便服行禮﹐人爲起「方巾片片潘雙鶴」之口號﹐亦遂奪職。如此之類﹐不一而足。嚴起恆逍遙河上﹐至八月十五日﹐無以爲金鏡之獻﹐親書「水殿」二字﹐置一牌坊﹐鼓樂迎送皇帝所坐之船﹐再令羣工上表稱賀。情實孤舟婺婦﹐形似畫船簫鼓。戊子年五月初十日至今二年餘矣﹐從無有談兵說餉之疏﹐亦無有正气偘論之臣﹐伴食戲泄。嚴起恆庸臣也﹐亦佞臣也﹐亦貪臣也﹐非姦臣也﹐罪不容誅﹐夫復何說。時廣東省臣兩廣總制杜永和﹐猶然固守。杜永和﹐河南人﹐李成棟之謹身好友也。成棟渡澗殞身時﹐兩印永和佩之﹐得不亡失﹐傳之李棲鵬。棲鵬陷於梅嶺﹐仍不失﹐再傳之閻可義。可義病卒於韶州﹐又傳之李五老。五老者﹐元允之兄﹐亦成棟之養子﹐軍士鼓噪而罷﹐又傳之羅守誠。守誠﹐原成棟之中軍﹐亦以不協眾望而罷。此皆己丑年夏秋間事。至九月﹐永和攝兩廣篆﹐專守羊城。庚寅年正月初七日﹐聞淸兵過嶺﹐杜永和同三司江槱等於十四日出城上船﹐仍泊海珠寺側﹐俟淸兵一到﹐卽掛帆虎頭門也。不意俟至月終杳無聲耗﹐永和復率三司入城﹐各派汛地﹐爲固守計。至二月初四日﹐淸兵才至﹐札營城北﹐仰攻甚難。蓋羊城東南二面距珠江﹐北城濠外有二里許污田﹐人馬可站立﹐惟西門一帶爲山麓﹐永和爲石重城守之。珠江以南五大縣錢糧﹐各輸貢不少懈。自二月至十月﹐淸兵凡三大敗﹐永和晉封豫國公。十月初十日﹐永曆聖誕﹐永和會集文武官於五層樓拜牌﹐偶一呼言守西外城主將範承恩——其綽號範艸包直呼之﹐承恩以爲辱之於眾也﹐恨甚。範承恩者﹐淮安府之早隸﹐隨成棟入廣者﹔目不識丁﹐故曰艸包。承恩遂潛通平南﹑靖南二王。十月二十八日﹐二王兵竟攻西外城﹐承恩退入裏城﹐而外城失矣。連攻三日﹐至十一月初二日未刻﹐羊城崩陷﹐永和率三司官攜兩廣印航海而去﹐聞入暹羅國也。初五日﹐袁彭年首先投誠﹐捧犒軍銀八百兩﹐哭訴當年迫於李成棟之逆犯﹐後則著著仍爲淸朝﹐此心可表天日。二王亦揮出之﹐又舊輔黃士俊﹑何吾騶﹐又楊邦翰﹑李貞﹑吳以連等﹐各各投誠﹐惟恐或後。當時打油腔嘲士俊﹐有「君王若問臣年紀﹐報道於今方剃頭」之句。蓋崇禎末年﹐士俊曾膺存問也。年已八十有二﹐復遭此幾代升沈﹐有生不如死矣。何吾騶者﹐更爲可怪。彼三百萬家私﹐大瀾小瀾之住宅﹐巍煥壯麗﹐總付之一炬。又兩廣軍民殺戮幾百萬﹐城郭村野毀滅幾萬家﹐致世界兩次鼎革﹐皆由何吾騶與辜朝薦爭事權﹑分爾我所起。從來兩廣在籍鄕紳﹐必有攬兩院三司之綫索者﹐已未以後﹐歸之香山矣。辛未以來﹐潮陽辜朝薦每事欲與香山角﹐又角之必欲勝﹐其中局勢﹐畢竟香山大而力厚不勝也﹐憤甚。丙戌年八月﹐淸兵取閩﹐尙無入廣之令。朝薦﹐潮州人也﹔潮州至閩省四日程耳﹐親往福州府﹐獻下廣之策。盛言三月之功﹐可直達西粵桂林。思得首功﹐便可壓倒香山﹐而不使之出頭也。淸兵總鎭李成棟遣三百精騎宵夜東行﹐由老龍而下廣﹐過增城縣﹐俱潛入花山。十二月十五日上午﹐止將十人﹐以靑白布擄頭﹐作洋人舟子狀﹐直至廣城布政司前雙門下紫薇牌坊人叢中﹐各出頭布﹐現出辮髮薙頭。當時止殺一人﹐滿城崩潰。十人分守六門﹐將城門謹閉﹐於城上巡視﹐候至第三日﹐三百精騎方到﹐李成棟大兵月餘才到。何吾驅投誠﹐乞修明史﹐門署「纂修明史」額。廣東人有「吾騶修史﹐眞堪羞死」之謠。此時成棟初到﹐眞是市不易肆﹐寸艸不動。成棟亦無驚擾地方﹐但傳檄各府州縣。至明年二月﹐已達潯﹑太等處﹐兩廣定矣﹐辜朝薦不得別興風波後朝薦全家被害﹐身首異處﹐居室災毀無遺。又因丁亥年二月初一日陳子壯﹑張家玉二人豎義起兵﹐於是上而蒼梧﹑下而潮陽﹐各處伏莽淫掠﹐小民村堡受禍。張家玉﹐六月兵敗﹐身沈於江。陳子壯﹐潛身於髙明縣﹐復擁一妓者﹐因而被擒﹐解至省城﹐李成棟會同三司正法。成棟曰﹕若依國法﹐應剮三千七百刀﹐今折下十倍三百七十刀罷。袁彭年跪稟曰﹕李老爺﹐國法所在﹐還應三千七百刀。成棟曰﹕我尙恨其不先死來解也﹝﹖﹞何必如是﹗羊城上下稍靖﹐而潮陽界閩漳﹐山海深菁﹐盜賊日甚﹐百姓追原亂始﹐總起於辜朝薦請過淸兵所至﹐恨入骨隨。又朝薦之父﹐橫肆鄕曲﹐凡秤尺斗斛服食器用等項﹐非奉彼號不得用﹐其號秤曰「辜爺秤」﹑尺曰「辜爺尺」之類是也。又成棟反明後﹐永曆帝見駐肇慶﹐朝薦竟不敢見朝﹐𨿽有門生禮科李用楫三爲薦剡﹐恐一出而其事大露。潮州士庶已欺其孤弱﹐己丑四月激於義憤﹐盡誅滅其家。嗚呼﹗是亦丁魁楚無君之報也。至十一月初七日﹐聞羊城已失﹐各各抱頭鼠竄﹐移舟西上﹐不五里﹐又搶殺徧行。上至藤縣﹐遂分兩股。從永曆帝者﹐上右江﹔余則入容縣港﹐王化澄等類是也。上右江者﹐至潯州道上﹐兵各散走﹐永曆呼之而不應。入容縣港者﹐於北流境地﹐爲土寇盡行劫奪﹐棄妻失妾﹑亡子遺僕﹐比比皆是﹐煢煢孑身﹐步行足重﹐乞食顏羞。向爲鴛班貴客﹐今爲鵠形喪狗﹐哀苦萬狀。人生當此﹐眞不幸也。永曆帝再上南寧府﹐仍以府署爲行宮﹐所喜嚴起恆尙不忍捨去﹐同大金吾馬吉翔﹑大司禮龐天壽三人班荊對泣而已。

永曆五年正﹑二兩月﹐因略平安﹐間有舊臣從別道而至者﹐又有新臣不三思而就職者﹐文武兩班﹐位列楚楚﹐然亦薤上露﹑水中鷗﹐究無依恃。忽三月初一日﹐孫可望發兵三千﹐直抵邕江﹐亟取兵科都給事中——當日現任其職者應天吳晉叔也﹐腰斬之﹐猶以爲向日之金堡耳﹐不知官是而人非。再取首揆嚴起恆﹐在舟中與之追論不封秦王之故﹐相對猶然成禮﹐及別時﹐則投之江北。邕江之水﹐極其泛暴﹐源從交趾流入﹐起恆家人急駕往救﹐直追至橫州﹐得其屍焉。嗚呼﹗是亦云死之得其當矣。其餘朝臣﹐盡皆逃散﹐爲生爲死﹐不得聞之。

丙戌年十月初九日﹐至今五﹑六年中之事局﹐日變月新﹐千奇萬怪。後之作史者﹐諒亦幸此書之獨存也。

庚寅十一月初五始安事略瞿元錫

庚寅十一月初五日始安事略

瞿元錫撰

先是丙戌秋九月﹑延汀之變﹐傳自東粵﹐彼中士大夫漸鱗集端州之江滸。時先太師內召未赴﹐停舟於此﹐將一年矣﹔與粵當事丁﹑呂諸公擁戴桂藩四子永明王卽大位於肇慶﹐以明年丁亥爲永曆元年。未幾﹐淸兵入廣城﹐皇輿西幸﹐尋駐蹕全陽﹐先太師攺膺畱守桂林之任。會有東阿縣任子於元燁來督西粵軍﹐與先太師共事一年﹐公餉私費取資於先太師者實多﹐被劾遭嚴譴﹐先太師救之甚力。再越歲﹐起楚督軍﹐先太師助以行糧﹐饋以夫價。又越歲﹐楚地復失﹐元燁復奔粵﹐且不奉命徑趨行在﹐危言聳上﹐請增事權﹐遂挾當事於銜內﹐插入廣西字面﹐爲橫索先太師之地。比至桂林﹐志驕膽怯﹐諸勛無不側目。有少女已與寧遠伯王永祚有成約﹐乃更嫁開國公趙印選。時元燁欲恣意於粵西﹐借印選以自輔﹐𨿽敗王氏之盟弗卹也。由是﹐王﹑趙成隙﹐而衛國公胡一靑出守大榕江﹐從事獨勞﹐心亦怏怏。當是時﹐桂林所特重者﹐滇營三將耳。三將俱有私怨﹐不肯協力以守粵疆。而三次劫擄保全省會之宣國公焦璉﹐駐師平樂﹐呼應不靈﹐故�得從全州長驅直入﹐莫有阻者。

先是十月十三日﹐先太師集眾會議﹐搜括懸賞﹐方謂卽不能戰﹐尙可以守﹔乃勛督志在飽揚﹐絕無禦敵之謀。十一月初五日﹐忽傳興安塘報一紙﹐知初四日嚴關諸塘盡已掃去。先太師當卽飛催印選等星赴子營﹐而印選躊躇不進﹐其意全注老營﹐止辦移營一著。至午後遣人偵之﹐則已盡室而去﹐並在城胡﹑王二營與武陵侯楊國棟﹑寧武伯馬養驎﹑綏寧伯蒲纓各家老營俱已奔竄﹐城中竟一空矣。於元燁微服出走﹐甫至月城﹐遂爲亂兵所殺。先太師撫膺頓足曰﹕朝廷以髙爵餌此輩﹑百姓以膏血養此輩﹐今遂作如此散場乎﹗爾時家人俱已星散﹐有標下總兵官戚良勛躍二馬至﹐欲先太師之出走也。先太師叱之曰﹕爾等武臣要去自去﹐我今日卽去﹐不過多活幾日。自古至今﹐誰是不死者﹐但要死得明白﹐可見祖宗於地下耳。若再饒舌﹐我先以尙方劍斬汝。良勛去時已晡矣。先太師危坐署中﹐屹然不動。適總督張公同敞自靈川回﹐過江東﹐遙詢城中光景﹐知城中已虛無人﹐止畱守尙在﹐遂泅水過江﹐直入先太師署中曰﹕事迫矣﹐將何策以免此難乎﹖先太師曰﹕城存與存﹐城亡與亡﹐予自丁亥三月十一日�薄桂林﹐已拚一死﹐吾今日得死所矣。子非畱守﹐可以無死﹐盍去諸﹗張公毅然正色曰﹕死則俱死耳。古人恥獨爲君子師﹐顧不與門生同殉乎﹖遂笑與張公飲﹐神色怡然。四顧左右﹐惟一老兵﹐命坐營總兵官徐髙至﹐謂之曰﹕吾敕書節印付汝﹐汝星馳赴行在所﹐完歸皇上﹐勿爲�所得也。張燈對坐﹐夜雨淙淙﹐遙見城外火光燭天﹐滿城中寂無聲響。雞鳴時﹐有守城兵入告曰﹕淸兵已圍守各門矣。天漸明﹐先太師謂張公曰﹕吾兩人死期近矣﹗辰刻﹐噪聲�靖江王府前﹐再一刻﹐始至公署。先太師與張公儼坐中堂﹐突有數騎持弓腰刀至﹐執先太帥與張公去。先太師曰﹕吾兩人坐待一夕矣﹐無容執。遂與偕行。時大雨如注﹐從泥淖中蹣跚數時﹐始到靖江王府後門。靖江王父子亦以守國不肯出城﹐拘置別室。孔有徳慣舉手作恭曰﹕那一位是瞿閣部先生﹖請坐﹗先太師曰﹕我畱守督師瞿式耜也。中國人不地坐﹔城旣陷矣﹐惟求速死耳﹐夫復何言﹗有徳霽色慰曰﹕吾在湖南﹐已知有畱守在城中。吾至此﹐卽知有兩公不怕死而不去。吾斷不殺忠臣﹐何必求死。甲申闖賊之變﹐大淸爲先帝復仇﹐葬祭成禮﹐固人人所當感謝者。令人事如此﹐天意可知﹐閣部無自苦﹗今而後﹐我掌軍馬﹐閣部掌錢糧﹐無殊在明可耳。先太師曰﹕我爲永曆皇上供職﹐豈爲��供職耶﹖有徳曰﹕吾居王位﹐於閣部亦非輕。先太師笑曰﹕祿山﹑朱泚﹐而自以爲王﹐一何王之賤也﹗有徳曰﹕我先聖之裔也﹐勢會所迫﹐已至今日﹐閣部何太執耶﹖張公厲聲曰﹕爾無辱先聖﹐爾爲毛文龍之門子﹐而自以爲先聖裔耶﹖有徳大怒﹐叱左右縛之。逼之跪﹐不屈﹐捶折兩臂﹐並傷一目﹐終不屈。先太師曰﹕是宮詹司馬張同敝也﹐與我同難﹐應與我同死。爾等烏得辱之﹗有徳冀先太師之屈節也﹐先市恩於張公﹐命左右釋其縛。會有臬司彭爌﹐王三元入爲勸解﹐遂同出﹐拘於民屋﹐與張公兩所而聲問時通也。有徳遣人賚滿衣﹑滿帽擲之於地。拘囚第三日﹐設宴﹐先太師揮其飲食﹐以��之食呼之。時絕粒已四日矣﹐會禮部主事楊碩膚甫從陽翔山中來﹐少供薪水﹐先太師受之﹐並密致衣冠之具﹐而防閒者不之覺也。有徳時命彭﹑王多方勸慰﹐求薙發不從﹐請爲僧亦不從。先太師曰﹕爲僧者﹐薙發之別名也。薙發則降矣﹐豈有降�之畱守乎﹖日惟方巾偃坐一室﹐與張公賡和賦詩﹐以明厥志。間同張公徘徊城市﹐登眺山川﹐有華表鶴歸之嘆。一日﹐途遇監軍禦史某﹐見其頭戴僧帽﹑身服靑衣﹐逡巡而走﹐面叱之曰﹕何自辱以辱國一至於此﹗其人汗流浹背﹐蒲伏中途。�官見者﹐益憚先太師之威嚴不可犯也。

閏十一月十一日﹐召幕友劉覲公至﹐謂之曰﹕今日事已當井之上爻﹐並居其所而遷聖賢﹐自有學問。我只做不動菩薩﹑歡喜地菩薩﹐�其柰我何哉﹗甲申之夏﹐國難方殷﹐予欲從黃叔陽之後藏而松師不之許﹐答數云﹕畱此身以爲暮年烈士。今正當其時矣。相對浹晨﹐惟綣綣聖蹕播遷﹑封疆失守﹐臣罪當誅之意﹐絕無一字談及身家。覲公灑淚而別。

十五日﹐先太師語張公曰﹕吾兩人待死已四十日矣﹐而偸生未決﹐知我者指爲蘇武﹑不知我者指爲李陵﹐吾兩人何以自解﹖隨艸一檄托老兵從間道馳諭焦宣國曰﹕徐髙﹑陳希賢重兵在城未散﹐城中俱假﹔若援兵疾入﹐可反正也。會有降賊魏元翼者﹐向曾任桂平督糧道﹐貪墨無狀﹐先太師與張公﹐曾罰鍰以助餉﹐彼銜恨切骨﹐自投�營後﹐百計陷害﹐欲得而甘心焉。且廣布邏卒﹐搜捕羽書﹐老兵甫至文昌門﹐檄爲其黨所獲﹐獻之有徳﹐有徳震怒。

十六日午後﹐先太師具水沐浴﹐知翌辰之不免於難也。

十七日丙申﹐�騎四人請先太師出。先太師神色不驚﹐夷然自若。語之曰﹕須少﹐緩待我完絕命詞﹗遂援筆成詩二首﹐一自題﹐一贈張公者。整肅衣冠﹐向南行五拜三叩頭禮﹐將手錄臨難詩稿一帙置於幾上﹐從容徐步。遇張公於門首﹐笑謂之曰﹕吾兩人多活了四十日﹐今日得死所矣。張公亦謂先太師曰﹕快哉﹐行也。厲鬼殺賊﹐門生詎敢忘之﹗行至城隅盤石﹐先太師曰﹕吾生平愛山水﹐此地頗佳﹐可以去矣。疾呼皇上者三﹐遂同張公南面遇害。頃刻雨驟風馳﹐當空震雷三擊﹐有徳亦爲駭悚。故國臣民﹐遐邇驚悼﹐掩袂而泣者﹐不知幾千人也。

時有何中湘部曲沅陵侯馬蛟麟者﹐身入�營﹐心懷故國。聞先太師殉難﹐疾馳往訣﹐已無及矣。覓葦席覆之﹐嘆息而去。次日﹐楊碩甫入城白孔有徳曰﹕楊藝隨閣部瞿老師在粵已六年矣﹐祗爲此根頸骨﹐欲收之以報知己。今日事已至此﹐乞垂寬大之恩﹐少盡師生之誼。有徳心動﹐許其殯殮。碩甫舁棺至死所﹐見刃血在頸而身首未殊﹐面儼然生也。跪而告泣曰﹕門生在此﹐老師之目﹐其遂暝乎﹗忽見先太師張目如炬﹐目睛不動﹐而神采煥然。碩甫且悲﹑且懼﹐摩掌熨目﹐久而始合。密備大紅蟒衣一襲﹑金襆頭一事﹐肅而殮之﹐並爲張公具殯﹐殮葬於淺土。其地在桂林之門﹐蓋風洞山之麓也。是日﹐同遇害者爲徐髙﹑旗鼓陳希賢﹑家人陳祥雲。

先是十月十二日﹐先太師遣孫男昌文至行在﹐進萬壽表。二十一日抵梧﹐次日竟朝面奏西粵情形﹐兵驕糧匱﹐無以禦�張之�。滇營三鎭﹐洶洶尋戈﹐似非中興景象。同鄕諸老﹐謂先太師權不重﹐無以鎭服諸勛﹐公疏請旨特授黃鉞龍旗﹐凡公侯伯大小文武各官俱受節制。十一月初五日﹐命撰敕文﹐次日送用寶矣。初九日﹐皇上臨軒﹐昌文對策。是日﹐報東省初三已破﹐舉朝震驚。初十日﹐忽報桂林初五亦破。上遂移蹕﹐將往潯州﹐百官逃竄﹐士庶流離﹐而驕兵悍將遂肆劫焉。昌文往辭閣曁龐司禮﹐司禮云﹕桂林已破﹐令祖自然盡忠﹐足下不能上省﹐隨行在到潯州可也。昌文云﹕桂林𨿽破﹐晚生必欲上省尋祖父著落。若奔投行在﹐是爲功名而忘祖父矣。旣以成孝﹐何以成忠﹖遂匆去。十二日﹐從甘村進至周村﹐寄宿曾孝廉家﹐而舟中所擄資糧書籍並弓箭軍匆別器﹐已於初十夜縱火焚之﹐無有存者。十五日﹐將往竹峒﹐從賀縣入桂﹐一探消息。適遇八排猺賊出山﹐猖獗路梗﹐不通往返。又有匝月﹐復回周村。周村又被猺賊搶掠﹐隨身行李一空﹐艱難困頓之苦﹐眞人生所未有也。辛卯年正月初二日﹐又從周村起身。一日行至黃州﹐途遇陽朔龍頭山人﹐問其省中之事﹐備述甚詳﹐始知先太師之變﹐痛哭無地﹐幾不能生。十二日﹐到剪刀猺同邑王方谷家﹐細知先太師殉難始末。越數日﹐楊碩甫至﹐知先太師淺葬於風洞山﹐心中稍慰。爾時﹐欲上桂林﹐凶鋒可畏﹔欲下梧州﹐恐途中有識認挾之以媚�者。兼之資斧又缺﹐進退兩難﹐匿影荒山﹐度刻如歲。惡奴胡科﹐背主而逃﹐相隨患難兩月不離者﹐勛官錢廷纘一人也。三月初二日﹐勛官錢云自興平來﹐始知梧州光景。鎭將馬蛟麟有書迎昌文至梧桐城﹐方密之相公亦有手札見招﹐遂作出山之計。十六日至梧﹐十八日見馬鎭﹐接待甚殷﹐情踰兄弟。有內司房公者﹐系上元人﹐左右周旋﹐靡所不至﹐不謂流離瑣尾時﹐有下徐生之榻者。日欲遣昌文南還﹐輒爲先太師標下惡弁王陳策多方阻撓﹐羈遲時日。五月初二日﹐始放舟東下。十二日至佛山﹐忽見王陳策同�卒數人﹐奉孔牌追轉同行男婦七人﹐悉加桎梏。二十二日﹐復上梧州。馬鎭又陰爲護持﹐遣兵起送。盛暑鹽艘﹐鉤鎖瑯璫﹐不能轉動﹐眞所云求生不得﹑求死不得者。六月十二日至桂林﹐昌文慮魏元翼之尋仇﹐謂此行必無生理。是日午後﹐住懷達章京李養性家。十三日﹐傳令釋放﹐侯旨錄用﹐殊出意外。潛詢之﹐知魏囚已於初七日爲先太師與張公所殛﹐一口而出﹐各言神威之審鞫者﹐但聞空中似有鐵鏈之聲。俄頃間﹐七竅流血而死。�益懼先太師之靈爽英英如在﹐不敢加害於子孫爾。八月二十一日﹐幼弟元統歸。二十五日﹐昌文啟先太師之柩與先臨桂夫人之柩﹐合厝明月洞。洞離城四里﹐懸崖石室﹐亦仙子之所居也。惡弁王陳策爲賈梧州﹐九月二十五日﹐忽云瞿太師喚我﹐急取紗帽圓領來。言未絕聲而已死矣。魏﹑王二賊百計圖謀而卒先殞其命﹐誰謂天道遠而忠臣之後不克世乎﹗先太師六年事迹備載畱守封事中﹐兵燹之餘﹐一時難購﹔俟日後靈柩還鄕﹐排纘成書﹐播諸遐邇。玆因傳述不詳﹐未敢輕於舉筆﹐以掩先太師之丰功偉烈也。

弘光朝僞東宮僞後及黨禍紀略

桐城戴田有著

嗚呼﹗自古南渡滅亡之速﹐未有如明之弘光者也。地大於宋端﹑親近於晉元﹑統正於李升﹐而其亡也忽焉。其時﹐姦人或自稱太子﹐或自稱元妃﹐妖孽之禍﹐史所載如此類亦間有而不遽亡者﹐無黨禍以趣之亡也。黨禍始於萬曆間﹐浙人沈一貫爲相﹐擅權爲恣﹐多置私人於要路﹐而一時賢者如顧憲成﹑髙攀龍﹑孫丕揚﹑鄒元標﹑趙南星之屬﹐气節自許﹐每與政府相持﹐而顧﹑髙講學於東林﹐名流咸樂附之。此東林之黨所自始也。國本論起﹐兩黨相攻擊如仇讎。嗣是有妖書之役﹑挺擊之役﹐迄數年不定。神宗晚節﹐鄭貴妃寵愈甚﹐其子曰福王﹐上於諸子中獨憐愛之。王皇后無子﹐光宗於兄弟居長﹐系中外心﹐而貴妃早貴﹐顧天下有出鄭氏上者﹐輒觖望﹐卽上亦兩難之。一時﹐名流俱以倫序有定﹐請早建太子﹐章滿公交車。上怒﹐或黜﹑或廷杖﹐相繼不絕﹐而言者彌眾﹐皆以斥逐爲名髙。政府如沈一貫與申時行﹑王錫爵﹐皆主調護﹐而言者遂並攻之。然上意亦素定﹐卒冊光宗爲太子﹔而福王之國河南﹐所以賚予甚厚﹐諸子不得與比。王不善賓客﹐所好惟倡優婦女﹐中外皆以爲不足忌。國本旣定﹐兩黨激而愈甚。泰昌﹑天啟間﹐紅丸之役﹑移宮之役﹐中朝相爭如蜩螗沸羹﹐與挺擊號爲三案。及魏忠賢爲政﹐浙黨盡歸魏氏﹐東林駢首﹑牢戶﹐余斥逐殆盡。烈皇帝立﹐而魏黨皆錮之﹐終身弗與齒。

崇禎十四年正月﹐流賊李自成陷河南府﹐福王遇害﹐世子走懷慶。事聞﹐上震悼﹐輟朝三日﹐泣謂羣臣曰﹕王﹐皇祖愛子﹐遭家不造﹐遘於閔凶﹐其以特牛一告慰於定陵﹑特羊一告於皇貴妃之園寢。河南有司攺殯﹐主其弔襚。世子在懷慶授館﹐饋餐備凶荒之禮焉。世子尋嗣福王。王元妃黃氏﹐繼妃李氏﹐皆早薨。王與潞王先後避賊至淮上。

崇禎十七年四月﹐烈皇帝凶問至南京﹐諸大臣議立君﹐意多屬潞王﹐而東林恐以三案舊事有嫌於福邸﹐亦不利立福王。總督鳳陽馬士英遺書諸大臣﹐言福王神宗之孫﹐序當立。士英負縱橫才﹐初爲太監王坤所構謫戍。阮大鋮者﹐名在逆案中﹐時時欲出不得間﹐而與士英最善。崇禎中周延儒之再召也﹐大鋮歸誠於延儒﹐求薦己。延儒難之﹐遂以士英爲托﹐曰﹕瑤艸復起﹐是卽大鋮復起也﹝瑤艸﹐士英字也﹞。延儒入京見帝﹐言馬士英有邊材可用﹐遂起爲鳳陽總督。至是﹐大鉞與士英謀立福王﹐以福王與東林有隙﹐福王立﹐東林必逐﹐而逆案可翻﹑己可出也。兵部尙書史可法﹑詹事府正詹事姜曰廣﹑兵部右侍郎呂大器﹐遺書士英﹐言福王有失徳﹑無人君之度﹐不可立。而是時士英兵權在握﹐與大將黃得功﹑髙傑﹑劉澤淸﹑劉良佐深相結﹐諸將皆願立福王﹐如士英旨﹔吏科給事中李沾從中主其議﹐於是﹐以福王告廟。五月己丑﹐羣臣勸進﹐王辭讓﹐遂以福王監國南京。是日﹐大淸兵入北京。壬辰﹐以史可法爲東閣大學士﹐兼兵部尙書﹔姜曰廣爲東閣大學士﹐兼禮部尙書﹔俱入閣辦事。以馬士英爲東閣大學士﹐兼兵部尙書都察院右都禦史﹐仍總督鳳陽。可法請分江北爲四鎭﹐以得功﹑澤淸﹑良佐分統之﹐所收中原州縣卽歸統轄﹐天下旣定﹐爵爲上公世襲。復奏設督師於揚州﹐節制諸將。馬士英率麾下渡江﹐與羣臣合疏勸進。

壬寅﹐王卽皇帝位﹐以明年爲弘光元年。甲辰﹐以忻誠伯趙之龍總督京營戎政﹐密諭參將王之綱迎母妃於河南郭家寨。李自成遣僞制將軍董學禮率兵南下﹐至宿遷﹐總督漕運路振飛遣兵擊敗之﹐擒僞防禦使武愫。尋尊皇考福恭王曰貞純肅哲聖敬仁毅恭皇帝﹐妣�氏曰孝誠端惠慈順貞穆皇太后﹐皇祖妣貴妃鄭氏曰孝寧溫穆莊惠慈懿憲天裕聖太皇太后。皇太后﹑太皇太后﹐皆生稱也﹔嘉靖中﹐已釐正先朝之誤﹐而禮臣不考﹐遂仍其失云。遙上母太妃鄒氏尊號曰恪貞仁壽皇太后﹐謚元妃黃氏曰孝哲懿莊溫貞仁靖皇后﹐繼妃李氏曰孝義端仁肅明貞潔皇后。帝旣立﹐可法爲首輔﹐亟召天下名流﹐以收人心。而士英挾擁戴功﹐入政府﹐內通中宮﹑外結四鎭﹐出可法於外爲督師﹐士英遂爲首輔。四鎭惟黃得功忠勇﹐奉朝廷命﹐餘皆驕悍不可法度使。得功進封靖南侯﹑左良玉寧南侯﹐封髙傑爲興平伯﹑劉澤淸爲東平伯﹑劉良佐爲廣昌伯。可法至揚州﹐爲髙傑所困﹐可法開誠示傑﹐傑感動﹐願爲可法死。黃﹑劉與傑交惡﹐士英亦怒傑之爲可法用也﹐文武離心﹑內外解體﹐可法疲於奔命﹐而國事日裂。上優柔不斷而性寬厚﹐政事一委任大臣﹐不從中制。坐是法紀皆廢﹐而廷臣無不恣肆通賄賂﹐中官之攬權婪賄尢甚。自以從福邸來﹐流離奔竄﹐取金錢爲衣食﹐上亦憐而不之罪也。及阮大鋮入﹐而黨禍復烈﹐讒慝宏多。故上宮中每頓足﹐謂士英誤我﹗然大權已旁落﹐無可如何。而上多聲色之好﹐自六月庚辰詔選淑女﹐自是訪求之使四出﹐識者早已料其不能終。已誠意伯劉孔昭奏都察右都禦史張愼言﹐李沾﹝也升太常寺少卿﹞奏呂大器定策時懷二心﹝兩人﹐大鋮黨也﹞。上曰﹕朕遭時不造﹐痛深君父﹐何心大寶﹐直以宗社攸關﹐勉承重任。效忠定策諸臣﹐朕已鑑知﹐余不必深求。已而﹐愼言及曰廣等皆以爭大鋮之出﹐相繼引去。士英薦前光祿寺卿阮大鋮知兵﹐予冠帶召見。戶科給事中羅萬象﹑禦史王孫蕃﹑陳良弼﹑大理丞詹兆恆﹑應天府丞郭維經﹑懷遠侯常延齡等﹐交章言大鋮名在逆案﹐不宜召。上寺弗聽。大鋮入﹐對稱旨﹐且伏地哭曰﹕陛下知父君之仇未報﹐亦知祖母之仇未報乎﹖以三案挑激﹐大怒。自此始﹐安遠侯柳祚昌復薦之以爲兵部右侍郎﹐巡閱江防﹐旋進尙書。左都禦史劉宗周疏劾﹐弗聽。

七月己丑﹐以左懋第爲兵部右侍郎兼都察院右僉都禦史﹐奉使燕京。傑﹑澤淸舉故總兵陳洪範副之。至燕京﹐懋第不屈死﹔洪範陰輸款﹐且請南行爲間﹐旣至﹐密奏得功良﹑佐與敵通。二人上疏自辧。上曰﹕此反間﹐不足信。洪範尋給假去。後洪範奉太后並執潞王以杭州降。自李自成敗走西安﹐山東諸州縣殺其僞官﹐復爲明守﹐而南中無一官一兵出河北﹐自濟寧以西皆降北﹐惟濟寧設守。八月﹐大兵趨濟寧﹐下之。先是﹐劉宗周在籍﹐自稱艸莽孤臣﹐請上親徵﹐又言四鎭不宜封﹐姜曰廣擬優旨宣付史館﹐而宗周連疏言中外諸臣皆可誅。四鎭皆怒﹐傑﹑澤淸﹑良佐各疏劾宗周激變軍情﹐動搖乘輿。又與得功合疏言姜曰廣等謀危社稷﹐四鎭之橫日甚﹐而士英借以逐姜﹑劉﹐用大鋮。自是﹐中朝之權﹐藩鎭皆得以操之矣。初﹐大鋮以逆案廢錮﹐屏居金陵城南﹐混於聲伎。當是時﹐東南名士﹐繼東林而起﹐號爲復社﹐多聚於雨花﹑桃葉之間﹐臧否人物﹐議論蜂起﹐而禮部儀制司主事周鑣﹐實爲盟主。其誹詆大鋮﹐不遺餘力。大鋮嘗以梨園子弟爲間諜﹐每聞諸名士飲酒髙會﹐必用一﹑二人闌入伶人別部中﹐竊聽諸名士口語。顧諸名士酒酣﹐輒戟手詈大鋮爲快﹐大鋮聞則嚼齶搥牀大恨。會流賊擾江北﹐烽火及於瓜步﹑浦口﹐諸名士慮大鋮且爲賊內應﹐則刊畱都防亂公檄以討之。無錫顧杲爲首﹐而貴池吳應箕﹑劉城﹑宣城沈壽民﹑唐允甲﹑宜興陳貞慧﹑松江徐孚遠﹑吳縣楊延樞﹑錢禧﹑歸徳侯方域數百人附之。大鋮內銜且懼﹐獨身跳匿於牛首之祖堂﹐而使其腹心收買檄文﹐愈收而布愈廣。大鋮之客語大鋮曰﹕周鑣之名﹐以詬公而重﹐諸名士黨人又以詬公媚鑣。於是大鋮怨鑣及諸士刺骨﹐思一日得志﹐卽起大獄殺之﹐而未有以發也。及驟貴用事﹐與中官比暱﹐逐諫官。逆案諸人﹐如袁宏勛﹑楊維垣等﹐次第起用。先以蜚語逮鑣及前山東按察使僉事雷演祚系刑部獄﹐從吏訊而捕囚諸名士。校尉紛出﹐踉蹌奔竄﹐善類爲之一空。定從逆六等條例﹐凡素有聲望﹑不悅己者﹐輒竄入其中﹔或眞失節者﹐反以賄免。羣臣日上書相詆諆﹐上亦厭之。詔曰﹕朕遭百六之運﹐車書間阻﹐方資羣策﹐旋軫故都。乃文武之交爭﹐致異同之日甚。先皇帝神資獨斷﹐匯爲眾流﹐天不降康﹐咎豈在上﹗爾諸臣尙鑑於前車﹐精白乃心﹐匡復王室。若水火不化﹐戈矛轉興﹐天下事不堪再壞﹐且視朕爲何如主﹖皇太后至自河南﹐遣靈璧侯湯國祚告於南郊。楊維垣追論三朝黨局。上曰﹕宵人躁競﹐不難矯誣君父以遂其私﹐姑不追究。其三朝要典﹐禮部訪求﹐入史館以存列聖慈孝之實。又奏逆案多枉命﹐吏部分別起用。九江督袁繼咸上疏言﹕三朝要典﹐爲先帝所焚﹐不宜存。而左良玉亦上疏論之。上曰﹕此朕家事﹐列聖父子兄弟數十年無間言。諸臣妄興誣構﹐今物故幾盡﹐與在廷諸臣功罪無關﹐朕已悉從寬宥﹐不必疑猜。袁宏勛奏繼咸庇護三案﹐繼咸上疏自辯。上曰﹕繼咸身任封疆﹐當一心辦賊﹐不得借端生釁。先是湖廣巡撫禦史黃澍﹐以論士英被收﹐倚良玉不至。太監何志孔與良玉交尢密﹐而呂大器先是劾士英以入朝爲名﹐橫據政府﹐賣官鬻爵﹐請上罷斥。上不聽。尋致仕去。至是逮之﹐亦不至。失職之臣﹐駸駸挾藩鎭以抗朝廷矣。是時﹐庶官非賄不入﹐政府與中官﹑勛衛﹑藩鎭﹐皆得操用捨之權。吏部尙書徐石麒不獲舉其職﹐去位。兵部之婪賄尢甚﹐姦民挾多金入都﹐卽日可爲大帥。前官方在任﹐而後官升任者累累皆是。及抵任互爭﹐乃令�者候缺。而舊者欲固其位﹐仍輸賄﹐新者亦加賄以求舊者之速去。武弁橫行﹐都邑人莫之敢指。大鋮黨益盛﹐張孫振﹑趙之龍﹑馮可宗皆爲爪牙﹐日以報怨殺人爲事。其大旨務以離間骨肉﹐危動皇祖母中諸名流以非常之法。當擁立時﹐操異論者僅數人﹐而士英輩欲自張其功﹐凡有糾劾﹐必以此誣之。

元年春正月﹐開封總督許定國北降﹐誘殺興平伯髙傑。

二月﹐鴻臚寺少卿髙夢箕奏﹐先帝太子在杭州。先是有妖僧曰大悲﹐自北來﹐自稱爲先帝﹐又稱齊王﹐又稱潞王。下鎭撫司訊﹐又稱爲神宗子﹐因宮闈有隙﹐寄養民間﹐長而爲僧。辭連潞王與故相申時行﹑禮部尙書錢謙益。於是潞王常淓奏姦僧污蔑﹐戶部侍郎申紹芳爲祖訟冤﹐錢謙益上疏自白﹐俱奉旨慰諭﹔而張孫振﹑阮大鋮欲借以起大獄﹐爲匿名帖﹐布於通衢。海內淸流﹐如徐石麒﹑徐汧﹑陳子龍﹑祁彪佳﹑夏允彜﹑楊廷樞之屬﹐皆入其內。士英性疏闊﹐本不欲殺人﹐而大悲所言﹐一無所牽染﹐獄遂止。二月晦﹐棄大悲於市﹐而明日國中傳言曰﹕太子至矣。上初閱夢萁奏﹐甚喜﹐遣中官蹤迹至錢塘江上得之。三月朔至京﹐廷臣及士民擁觀﹐人人色喜。明日﹐始知爲髙陽男子王之明也之。明發垂肩﹐肌理白﹐而舉止輕率﹐身傴僂而容有愁。初至﹐居興善寺﹐已移至錦衣馮可宗邸捨。上禦武英殿﹐命羣臣及左春坊左中允劉正宗﹑右春坊右中允李景廉﹑前詹事府詹事方拱干等審視﹐正宗等皆前東宮講官也。拱幹上﹐指稱方先生。及問正宗等﹐皆不識。又問講書何地﹖講何書﹖習何字﹖皆不符。兵科給事中戴英進曰﹕先帝十六年冬﹐禦中左門親鞫吳昌時﹐太子侍旁﹐憶之乎﹖不對。羣臣環詰之﹐乃言姓名爲王之明﹐故駙馬都尉王昺之侄孫﹐曾侍衛東宮。家破南奔﹐遇夢箕家人穆虎於逆旅﹐遂共臥起。穆虎教之﹐詐稱太子。拱幹則於侍衛日識之也。奏上﹐下之明中城兵馬司獄。之明在獄中﹐嬉戲自得﹐好飲酒﹐酒酣卽長歌﹐終夜不止。獄囚與之親者﹐問汝果太子耶﹖僞耶﹖皆不答。居數日﹐上遣中官張朝進﹐同東宮伴讀邱志忠至錦衣衛召之明﹐再行審視﹐之明色甚恐。志忠審視良久﹐言曰﹕太子識余乎﹖之明不答。錦衣從容勸其無恐。之明第曰﹕休矣休矣。志忠仰天祝曰﹕以先帝之仁聖﹐遭禍亂至此﹐今無血胤﹐海內傷之。若果先帝子﹐願天誘其衷﹐遂擗踴大哭。之明卒不語。是時﹐天子闇弱﹐馬﹑阮濁亂朝政﹐人情憤激﹐皆謂太子爲眞﹑訛言繁興﹐一唱百和﹐不可止也。法司以王之明獄上。上曰﹕此必姦人授意﹐圖爲不軌﹐非髙夢箕一人可辦﹐法司其嚴行往來蹤迹及主使之人。蓋大鋮等又欲借以起大獄﹑陷淸流﹐而夢箕被酷刑﹐欲其有所連染。夢箕大言曰﹕入他人罪﹐不能出我也。於是人情益懼﹐民間指士英輩共謀戕害太子。黃得功上疏言﹕先帝之子﹐卽陛下之子﹐眞僞未辧也﹐多方保全﹐以謝天下耳目。若遽加害﹐卽果詐僞﹐天下必以此爲眞東宮矣。乃命養之獄中﹐俟布告天下愚夫愚婦﹐然後正法。袁繼咸及湖廣巡撫何騰蛟﹐俱上疏乞保全。而劉良佐並言太子﹑童氏之事﹐謂上爲羣臣所欺﹐將使天倫滅絕。童氏者﹐河南人﹐自稱上元妃﹗河南巡撫越其傑﹑巡撫陳潛夫信之﹐具儀從送至京。上大怒﹐下童氏錦衣衛獄。童氏色美而甚�﹐秉筆太監屈尙忠至獄中視之﹐一見知其姓名﹐而所言王宮事多不合。乃刑之﹐言在福王府爲西宮﹐又爲邵陵王宮人。且曰﹕吾之與王別也﹐嚙胸爲記﹐分金爲質。別後生一子﹐今四歲矣。在獄中時號泣﹐且念其子不止。旣被刑﹐稱病﹐上命醫調治候鞫﹐勿令致斃。於是﹐醫者進視不輟。一日忽不肯飲藥﹐求獄官爲之祈禳。自言己干支﹐生三十二年﹐生日爲八月十三日子時﹐與夫同日同時生﹐而夫長七年一月。獄官詭爲之書符祈禱﹐童氏稱謝曰﹕我不忘先生也。居數日﹐產一男子﹐屬獄中婦人服侍者曰﹕勿泄﹐泄則我必死﹐累汝矣。因投之廁中。復下刑部獄。五月壬辰﹐帝奔﹐京師亂﹐童氏出獄﹐不知所終。

當大悲之旣誅也﹐王之明與童氏先後至﹐而同時有妖人衣冠爲道家裝﹐直入西長安門﹐門者止之﹐曰﹕我天子也。汝不聞黃牛背上綠頭鴨乎﹖門者執之﹐乃爲癲狀。奏聞杖而釋之。越一日﹐又一人衣靑衣﹐入西華門﹐過武英殿﹐幾入西寧宮﹐乃太后所居也。閽人叱之﹐則云﹕取禦牀來﹐吾今日登極﹔擒送錦衣衛鞫之﹐自言詹有道﹐南京人也﹔平生奉佛﹐佛擁之入宮禦極云云。奏上﹐上命杖一百膚肉不傷﹐亦無聲。枷其項﹐則已死矣。初﹐上之見良佐疏也﹐曰﹕朕元妃黃氏﹐先帝冊封﹐不幸早世。繼妃李氏﹐又已殉難﹔朕卽位之初﹐卽追封後號﹐詔示海內。卿爲大臣﹐豈不知之﹖童氏詐冒朕妃﹐朕初爲郡王﹐何東﹑西二宮之有﹖且稱是邵陵王宮人﹐尙未悉眞僞。王之明爲王昺侄孫﹐避難南來﹐髙夢箕家丁穆虎教之冒稱東宮﹐正在嚴鞫。果眞實非僞﹐朕於夫婦﹑伯侄之間﹐豈無天性﹖況宮勝相從患難者頗多。朕於先帝無纖介之嫌﹐因宗社無主﹐不得已從羣臣之請﹐勉承重寄﹐豈有利天下之心﹐加毒害於其血胤。朕夫婦之情﹐又豈羣臣所能欺﹖但太祖之天潢﹑先帝之遺體﹐不可以異姓頑童淆亂宗社﹔宮闈風化攸關﹐豈容妖婦闌入﹗國有大綱﹐法有常刑﹐卿不得妄聽妖訛﹐猥生疑議。因命法司先將二案審明情事﹐昭示中外﹐以釋羣疑。然而流言日甚﹐大兵已取盱泗﹑過徐州﹐駸駸乎及於儀揚矣。左良玉在先帝時驕蹇縱賊﹐釀成亡國之禍﹐及上卽位﹐數上書﹐侵撓朝政。聞有太子事﹐上疏言﹕大臣蔽主﹐危害皇儲。時﹐良玉且病﹐其子中軍都督府右都督夢庚﹐性凶狡﹐遂舉兵反﹐以奉太子密旨誅姦臣馬士英爲名﹐陷九江。良玉病死﹐復陷東流﹑安慶﹐京師戒嚴﹐公侯伯分守城門。徵靖南﹑廣昌﹑東平兵入衛﹐命史可法至江北調度﹑阮大鋮率兵巡防上江。大兵至﹐無禦之者。及大兵已至儀﹑揚間﹐而士英輩皆謂無虞﹐且欲藉北兵以破左。楊維垣等請追卹三案諸臣劉廷元二十一人﹐並復原官﹐仍各贈蔭有差。殺周鑣﹑雷演祚於獄﹐並前兵科給事中光時亨於市。時亨有淸望﹐以阻南遷下獄﹐至是﹐與從賊周鍾﹑武愫同殺以辱之。上曰﹕朕爲天子﹐豈計匹夫夙嫌﹐曾得罪皇祖妣皇考者﹐自今俱勿問。文武諸臣﹐復舉往事污奏章者治罪。都督黃斌卿等與左兵戰於銅陵﹐敗之﹔得功大破夢庚兵於■﹝足反﹞子磯。進封得功靖國公﹐世襲。加大鋮太子太保﹐諸將各升蔭有差。

四月丁丑﹐大兵破揚州﹐史可法死之。五月丙戌﹐趙之龍密遣使賫降書﹐請大兵渡江。使者遭大風﹐舟幾覆。庚寅﹐京師晝晦﹐大兵抵南岸。壬辰﹐上如太平﹐幸得功營﹐阮大鋮隨之。馬士英奉太后如杭州。明日日中﹐姦民數百人破中城兵馬司獄﹐出王之明﹐稱皇太子﹐奉之入宮。宮中金帛器玩﹐掠之幾空。有太學生徐踽﹐手執表﹐號召軍民﹐入宮勸進﹐無應之者。趙之龍執踽﹐殺之。乙未﹐保國公朱國弼入宮﹐執之明出﹐幽之別室。大兵至﹐獻之﹐不知所終。或曰﹕主兵者遣之明去﹐之明不肯﹐遂畱軍中﹐效僕隸之役焉。百姓又相聚殺士英故所部黔兵及其姻黨﹐破人家﹐劫財物。之龍捕數十人﹐斬之﹐城門晝閉。帝之出奔也﹐羣臣自盡者十餘人﹐而吏部尙書張捷﹑都察院左副都禦史楊維垣﹐阮﹑馬黨也﹐晚節自盡﹐人皆異之。錢謙益﹐本東林黨魁﹐文章气節名天下﹐先帝時爲邪黨擠之幾死﹔及上卽位﹐起禮部尙書﹐乃與諸邪黨合。大兵之至也﹐謙益降﹐且獻阮氏及妃嬪數人於豫王爲贄。阮氏者﹐諸生阮晉之女﹐謙益選爲帝後﹐與諸妃嬪皆未入宮。至是﹐獻之﹔豫王以阮氏賜孔有徳。謙益授內院學士﹐未幾罷歸。乙未﹐豫王幸於郊壇﹐之龍率羣臣出迎。己亥﹐豫王入南京﹐降將劉良佐引兵至蕪湖劫駕如大兵營﹐黃得功死之。丙午﹐上至南京。甲寅﹐北狩。順治丁亥五月初六日﹐上崩。

馬士英之走杭州也﹐杭州人不納﹐逡巡錢塘江上。而是時魯王監國於紹興﹐唐王卽皇帝位於福州﹐攺元隆武。山陰王思任以書抵士英曰﹕閣下文采風流﹐素所景慕。當國破眾疑之際﹐擁立新君﹐閣下輒驕气滿腹﹐政本自由﹐兵權在握﹐從不講戰守之事﹐而但以聲色逢君﹐門戶固黨﹐以致人心解體﹑土气不揚。叛兵至則束手無策﹐彊敵來則望風先遁﹐致令乘輿播越﹐社稷邱墟。睹此茫茫﹐誰執其咎﹖余爲閣下計﹐莫如明水一盂﹐自刎以謝天下﹐則忠憤之士﹐尙可相原。若但求全首領﹐亦當立解兵柄﹐授之守正大臣﹐呼天搶地﹐以召豪傑。今乃逍遙江上﹐效賈似道之故轍﹐人笑褚淵﹐齒已冷矣﹐且欲來奔吾越﹗吾越乃報仇雪恥之國﹐非藏垢納污之地也。吾當先赴胥濤﹐乞素車白馬以拒閣下。士英浸尋入浙東﹐持兩端觀望。旣屢戰敗﹐則與總兵方國安﹑大學士逢年北降﹐然猶與隆武通﹐爲大兵所覺﹐駢斬於黯淡灘。大鋮走浙江金華。先是﹐大鋮己先士英降矣。金華人朱大典﹐以東閣大學士兼兵部尙書城守﹐而大典故督師南中﹐與大鋮共事。至是﹐大鋮抵城下﹐自言窮迫來歸﹐大典憐而納之﹐爲內應。金華破﹐屠之﹔大典自殺﹐合家五百人皆自焚死。大兵遂連收金﹑衢諸郡縣﹐將踰仙霞嶺。抵靑浦下壁﹐會大鋮有微疾﹐軍中相與親愛者謂之曰﹕公老矣﹐得無苦跋涉﹐吾等先踰嶺﹐而公姑畱此調攝﹐徐徐至福州可乎﹖大鋮艴然變色曰﹕吾𨿽老﹐尙能射彊弓﹑馳壯馬﹔且今欲取七閩﹐非吾不可。柰何而言若是﹗復慨然嘆曰﹕此必東林﹑復社來間我也。軍中不解東林﹑復社爲何語﹐曰﹕公行矣﹐非敢相阻也。明日﹐逾嶺﹐大鋮下馬步行﹐趫捷若飛﹐指乘馬者而詬之曰﹕若等少壯男子﹐顧不如老禿翁﹔顧盼矍鑠﹐軍中頗壯之。行至五通嶺﹐則喘急﹐气息不相屬﹐坐一石上﹐遂死。其家人最後至﹐見之﹐乃下嶺買棺﹔而是時沿途居民皆奔竄﹐徧覓無棺﹐閱一﹑二日乃■﹝血上廾下﹞木扉至嶺上。會天大暑﹐屍虫盈路﹐僅存腐骨而已。

嗚呼﹗南渡立國﹐一年僅終。黨禍之局﹐東林﹑復社多以風節自持﹐然議論髙而事功疏﹐好名沽直﹐激成大禍﹐卒至宗社淪覆﹑神州陸沈。彼鄙夫小人﹐又曷足誅哉﹔自當時至今﹐歸怨孱主之昏庸﹐醜語誣詆﹐如野史之所記﹐或過其實﹔而余姚黃宗羲﹑桐城錢秉鐙﹐至謂帝非朱氏子。此兩人﹐皆身罹黨禍者也。大略謂﹕童氏爲眞後﹐而帝恐事露﹐故不與相見。此則怨懟而失於考矣。觀帝言宮媵相從患難者頗多﹐流離顚沛之餘﹐不能絕衾裯之愛﹐一則幸舊好之猶存﹑一則憤僞托之妖妄﹐皆未可知也。而王之明一事﹐至今猶流傳以爲眞。余得備著其說﹐以告世矣。太子性仁弱﹐生十年﹐行冠禮執圭﹐見羣臣﹐進止不失尺寸。旣講學﹐出居端敬殿。上手詔講官稱先生﹐余官稱官名。諸臣進講章﹐上親爲刪正。太子於經籍﹐多宮中所誦習﹐書法尢工。旣長﹐元旦早朝﹐未嘗不在側。上有所誅賞﹐引之共視。且曰羣﹕臣所上書﹐其意多爲人營私解救﹐而故用浮詞嘗我﹐勿爲所欺也。太子母弟二﹝﹖﹞次爲懷隱王﹑次定王﹐故宮中呼定王爲三皇子。永王年與鈞﹝﹖﹞﹐田貴妃出也。當賊之陷京師也﹐上禦便坐﹐命宮人曰﹕傳主兒來。主兒﹐謂太子﹑二王也﹞。太子﹑二王猶常服入﹑上曰﹕此何時﹐可弗攺裝乎﹖急命持敝衣至。上爲之解其衣換之﹐且手系其帶﹐而告曰﹕汝今日爲太子﹐明日爲常人。亂離之中﹐匿形迹﹑藏姓名﹐遇老者翁之﹑少者伯叔之﹐萬一得全﹐來報父母仇﹐無忘我今日言也。太子﹑二王及左右皆哭失聲。班亂﹐上起。入後宮﹐已崩。上尋傳朱諭至文淵閣﹐命成國公朱純臣總督內外諸軍事﹐托以輔翼東宮。會閣臣皆出﹐中宮置朱諭案上而去﹐純臣與太子皆不之知也。賊入﹐得朱諭於閣內﹐卽收純臣殺之。純臣無他技能﹐上徒以其元勛班首﹐故托以太子﹔而太子爲賊所得﹐羈於賊將劉宗敏所。李自成之西竄也﹐人見太子衣緋﹑乘馬﹐隨自成後。左懋第之北使也﹐密書與史可法﹐言太子在燕京。可法爲王之明事﹐嘗上疏爭之﹔及得懋第書﹐頗自悔﹐爲書與士英﹐述懋第語﹐且言一時有僞後﹑僞東宮二事﹐深可怪嘆。士英因將可法書刊而布之。初﹐賊之以太子出也﹐不知何以得脫於賊﹐徒步至前嘉定伯周奎家﹝奎烈﹐皇后父﹑太子外祖也﹞。是時﹐太子姊長公主養於奎家﹐相見掩面哭﹐奎舉家拜伏稱臣。已而奎懼禍﹐言於官曰﹕太子不知眞僞﹐今在奎家﹐奎不敢匿也。因徧召舊臣識之﹐或謂爲眞﹑或言僞﹔謂爲眞者﹐皆死。太子絞殺於獄中﹐都人皆言其謀出於大學士謝升。升﹐崇禎中位至宰相﹐予告家居。弘光時﹐加升上柱國少師兼太子太師﹑禮部尙書﹐而升已北行矣。至是﹐以太子事﹐都人圍其第宅而詈之。升不安﹐請告去。尋死﹐自言見錢鳳覽爲厲而殺之。錢鳳覽者﹐亦言太子爲眞﹐被殺者也。先是﹐弘光元年二月﹐傳言太子及二王皆遇害﹐乃謚太子曰獻湣﹑定王曰哀﹑永王曰悼。謹按順治實錄﹐載周奎出告太子事﹐其辭在疑信之間﹐而二王不知所終。余考崇禎十一年四月已酉夜﹐熒惑逆行尾八度﹐爲月所掩﹔五月丁卯﹐退至尾初度﹐漸至心。心﹐太子之象。郗萌曰﹕犯太子﹐太子憂﹔犯庶子﹐庶子憂。至崇禎十七年十月﹐前星下移四﹑五度。太子撫軍監國﹐不離其位﹐下移者﹐爲主器已亡之象。嗚呼﹗明之亡也﹐𨿽曰人事﹐豈非天命哉﹗

東林本末

序

﹝書共六卷﹐存陳其年維崧太史家﹞

東林者﹐門戶之別名也。門戶者﹐又朋黨之別號。夫小人欲空人國﹐必加之以朋黨。於是﹐東林之名最著而受禍爲獨深﹔要亦何負於人國哉﹗東林爭言眞僞﹔其眞者必不負國家﹐僞者反至負東林。此實何歟﹖蓋起事至五﹑六十年﹐相傳多失其實。於是而有僞者﹐亦勢使然也。今之所爲東林者﹐又一變往時欲錮之林下者﹑今且下及艸野。夫盛世豈有黨錮之事﹖何論朝野﹐亦辦其眞與僞而已矣。余於是條次其本末﹐以使觀者有所考而感焉。

●東林本末﹝上﹞

門戶始末﹝姑自並封﹐至丁巳京察﹐未及熹廟也﹞

嘗觀國家之敗亡﹐未有不起於小人傾君子之一事﹔而小人之傾君子﹐未有不托於朋黨之一言。漢有顧廚俊及唐有淸流白馬之禍﹐宋有新法﹑僞學所號爲黨人流及之禍﹐中於君子﹐而國運隨之以亡。興言及此﹐眞不知賈生之流涕盡而繼之以血也。然黨錮之禍﹐其流甚烈﹐而其源有漸。宋之黨錮﹐極於元符﹐而蔡襄四賢不肖之詩﹐已爲之端。昭代之黨禍極於萬曆丁巳﹐而嘉隆﹑諸政府已開其漸。故自張鳳盤﹝名四維﹞以前﹐溯而之上﹐如張太嶽﹝名居正﹞﹑髙中元﹝名拱﹞﹑徐存濟﹝名階﹞﹑嚴介溪﹝名嵩﹞﹑夏桂洲﹝名言﹞﹐其權專﹑其黨同伐異顯﹐行於好惡之間﹐而人莫之敢議。然其局專於攻擊前人﹐故一相敗露而爲其鷹犬﹑爲其斥逐者﹐一轉盼而升沈互異。是以君子不久錮林泉﹐小人不終據要津也。自申瑤泉﹝時行﹞以後﹐遞而下之﹐如王荊石﹝錫爵﹞﹑張洪陽﹝位﹞﹑趙瀫陽﹝貞吉﹞﹑沈蛟門﹝一貫﹞﹑朱金門﹝賡﹞﹐其術巧﹑其黨同伐異詭﹐托於宮府之內﹐而人莫之能測。又其局專於汲引後人﹐故衣缽相傳而爲其所庇護﹑所排擊者﹐縱易地而用捨如前。是以君子竟同碩果﹐而小人終等延蔓也。遠不具論﹐試就萬曆間言之。富鳳盤罷位﹐申﹑王富國﹐而許穎陽﹝名國﹞預焉。其朝議冊立﹐天潢序定﹐誰敢紊之﹗而申﹑王獻媚﹐密主三王並封之說。眾口爭之﹐遂詆爲黨矣。後冊立旣定﹐工部主事某﹐請造太子儀仗。會逢聖怒﹐欲置之法。時申﹑王﹑許逼於公論﹐具疏救之。申﹑王又懼其忤上﹐遂密揭諉過於許而不認前疏﹐自謂陰陽其事﹐神鬼莫知。不謂上竟出其密揭﹐以塞廷議。而黃正賓以之發抄﹐眾正糾之﹐又詆爲黨矣。歲甲午﹐申﹑王旣敗﹐許亦致政﹐攺趙瀫陽﹑張洪陽當國﹐而沈蛟門預焉。一日﹐張以其私人幹主銓﹐主銓者不聽。會傳旨考察﹐銓部四司盡罷職﹐眾正薄之。已而遼陽有倭變﹐張﹑沈主戰﹐趙與石星主和。和議矣﹐而主戰者又私一總戎李如梅。會麻貴一日敗倭十一陣﹐倭棲釜山﹐疲困之極﹔麻貴謂遼撫楊鎬曰﹕今日乘勝一攻﹐盡殲丑類矣。時鎬因如梅未到﹐鳴金收軍。蓋鎬與如梅結盟﹐懼其不得預功耳。詰朝﹐倭已結寨﹐如梅始到﹐鎬欲攻之。麻貴不可﹐謂倭已有備﹐攻之必敗。鎬不聽﹐引兵而進。倭用弩銃乘風迎戰﹐鎬與如梅﹑麻貴僅以身免。遼陽精銳﹐盡喪於此﹐乃匿不以聞﹐獨贊畫兵部主事丁應泰疏其實於朝﹐參張洪陽﹑沈蛟門﹑楊鎬等。於是﹐洪陽與鎬奉旨爲民﹐瀫陽死而蛟門獨畱﹐其禍遂烈。乃考察丁應泰﹐坐以不謹﹐陷給事中徐觀瀾幾死﹐並誣害觀瀾親家侍郎張養蒙罷職。已而枚卜沈龍江﹝名鯉﹞﹑朱金庭。朱爲蛟門之私人﹐龍江乃聖心特眷者。於是﹐申瑤泉貽書蛟門曰﹕籃面賊來矣﹐盾備之。蓋龍江居宗伯時﹐與瑤泉相忤﹐懼其銜己﹐欲與蛟門謀陷之﹔以龍江面靑而黑﹐故謂之藍面云。然龍江方正淸操﹐無可齮齕﹐適徽商程守訓等賄內使﹐以礦稅動上﹐龍江揭阻之甚力。蛟門旣欲聯上意﹐又利稅使饋遺﹐於是閹監四出﹐海內騷動﹔間有言者﹐而蛟門之鷹犬如姚文蔚﹑陳治則﹑楊應文﹑錢夢臯等承風順旨﹐力爲排擠矣。其大犯公論者﹐有二。一曰楚獄。蓋自楚撫趙可懷先以家居﹐占人田宅﹐不容於鄕﹐私奔長安﹐重賂蛟門﹔遂使可懷撫楚﹐囑其曲護陳奉。到日﹐大失民心。已而因楚藩以假王相訐﹐楚王與金錢進﹐且賂蛟門。諸藩惡其行賄也﹐踰江奪之﹐可懷遂坐以劫貢﹐不俟題請﹐徑加慘刑。諸藩執會典爭之﹐而百姓恨其庇陳奉﹐乘機逼殺之。可懷﹑蛟門﹐遂坐諸藩以大辟者七﹑系髙墻者數十﹔殺戮太多﹐輿情遂共憤。一曰妖書。夫妖書爲越人趙士禎所刻﹐蓋歸美蛟門有功﹐東宮諸人不爲出力獻媚耳。初﹐無他異。蛟門乃以挑激聖怒﹐大索京都﹐一欲逼死沈龍江﹐蓋以議稅礦不合也。龍江曰﹕妖書果自我造﹐我當死於西市﹐決不自經。一欲逼死郭正域。蓋正域發楚送蛟門禮事。遂令兵圍其第宅﹐下家僕於獄﹐正域幾不保首領。行至楊村﹐復以快兵守之不得去。其夫人脫簪珥﹐令小女貿薪米以給日用。後得總漕李三才投解﹐眾正忿其太險毒﹐具疏參蛟門。丙午﹐李三才亦疏論一貫及鯉不和﹐有累聖政。蛟門遂密揭逮問李三才﹑沈鯉﹑郭正域。上驚曰﹕如何爲一閣臣﹐逮一同官﹑一侍郎﹑一督臣﹔一貫果病耶﹖故批其告病疏云﹕卿旣病﹐著俟後命。蛟門始去位矣。然懼龍江畱﹐必爲後患﹐乃陰賄司禮﹐使撼龍江﹐扯之同去。又恐三才入掌總憲﹐發彼妖書﹑楚獄之失﹐令姻婭邵輔忠參之以去。在蛟門之忿消矣﹐而蛟門之黨如錢夢臯等向賴蛟門而畱﹐一旦蛟門歸﹐失具所庇﹐惟恐辛亥之察大不利於羣小。於是﹐以東林爲綱﹑以淮撫秦�爲目﹐結成一大网﹐無人不推入其中。而察前先發以自保者﹐則有王紹徽﹑鄭繼芳﹑劉國縉﹑金明時﹑南中錢策﹑劉時俊若而人﹔察後謀翻者﹐則有秦聚奎﹑朱一桂﹑喬應甲﹑徐兆魁﹑周永春﹑姚宗文﹑張鳳彩﹑彭維城﹑孫紹吉﹑陶子顧﹑馬從龍﹑王三善﹑南京王萬祚﹑曾陳易﹑周達﹑髙節若而人。所賴主銓諸賢拚卻一官﹐力結此局﹐而小人之忿愈逞﹑君子之身愈危。迨考選一下﹐元凶劉廷元﹑李徵儀﹑潘汝楨等﹐或借釁於湯﹑韓﹝指賓尹及敬﹞而浙﹑宣合﹐或乘機於荊﹑熊而楚﹑秦合﹐或排擊於顧﹑李而三吳合。王圖﹑假亓詩教爲戎首﹐倚方中涵爲太山﹐誣以四凶﹐詆爲五鬼﹐屏力斥去。大臣如孫丕揚﹑孫瑋﹑王象幹﹑吳達可﹑翁正春﹑張養蒙﹑孫愼行﹑吳桂芳﹑葉臺山﹑崔景榮﹑徐宗浚﹑陳薦﹐次第逐矣。京堂如朱吾弼﹑胡忻﹑葉茂才﹑朱國楨﹑朱世楨﹑郭昌﹑朱延禧﹑南師仲﹑朱光祚﹑馮上知﹑歐陽東鳳﹑吳正志﹑金士衡﹑吳炯等﹐次第逐矣。科臣如曹於忭﹑李瑾﹑張國儒﹑李成名﹑孫振基﹑張鍵﹑梅之煥﹑麻喜﹑段默﹑熊明遇﹑張篤敬﹑韓光佑﹑次第逐矣。臺臣如孫居相﹑湯兆京﹑吳亮﹑彭端吾﹑李邦華﹑周起元﹑徐良彥﹑呂圖南﹑陳一元﹑王時熙﹑馮孟禎﹑劉若星﹑魏雲中﹑張五﹑典吉人﹑劉蘭﹑史學遷﹑荊養喬﹑史記﹑錢眷﹑潘之祥﹑宋盤﹑吳良輔﹑吳允中等﹐次弟逐矣。部寺如孫鼎相﹑鄒存謙﹑劉崇文﹑張鳳﹑張養才﹑鮑應鰲﹑韓萬象﹑賀烺﹑沈正宗﹑李朴塗﹑澄一榛﹑常龐﹑時雍﹑劉宗周等﹐次第逐矣。至丁巳﹑己未兩察﹐私惡所加﹐不必循例﹐至有未任而懸坐以不謹如李炳恭者﹐有任不數月而妄誣以不謹如丁元薦﹑潘之祥者﹐禁錮考選六﹑七年不下﹐復借名題差﹐陽爲轉通﹑陰實斥逐﹐勢孤而言不敢發﹑差出而發不敢盡﹐致有株守日久﹑貧病而死者。有棄之而去者﹐而現任臺省﹐則一人常兼數差﹐俸近必升﹐京堂好官﹐惟我做盡﹐國事聽其日非。世界如此﹐宜��一舉而城堡社稷危矣。要皆起於蛟門﹑龍江邪正不合﹐成於蛟門私人畏辛亥京察淸議難容﹐故其黨必先發以傾正人而身固其官﹐卒之主察者執持不阿﹐小人愈忿。又見南察抑正伸邪﹐而北察旣竣﹐一二敗羣之夫如許宏綱﹑塗懋衡﹐陽說陰施﹐側身宵小。於是﹐僉壬之焰愈張﹐朝廷之正人不得安其位。山林之下並不能安其身﹐而天下之大事去矣。詩云﹕人之云亡﹐邦國殄瘁。豈不痛哉﹗乃邪正之消長﹐政府其本﹐而京察則其候也。己亥以孫龍爲冢宰﹑溫純爲總憲﹑趙南星爲考功﹐止有項應祥未歸於正。然蓬生麻中﹐卒之黜陟稱平。迨至乙巳﹐蛟門力庇私人錢夢臯等﹐所賴楊時喬﹑總憲溫純﹑考功郎劉一琨﹑掌道吳達可持正不阿﹐𨿽吏垣侯慶遠事後持之不堅﹐諸徼旨畱用﹐然而公諭已稍伸矣。辛亥京察﹐冢宰則孫丕揚﹐而署總憲則許宏綱也。考功郎王宗賢﹑吏垣曹於忭﹑湯兆京﹐𨿽眾正在事﹐而邪氛已煽。君子處彊弩之末﹐小人當蜂起之初。至丁巳﹑己未﹐方中涵爲政﹐鄭繼之﹑趙煥掌銓事﹐李志掌院事﹐趙士諤爲考功郎﹐韓浚掌道事﹐徐紹吉爲吏垣﹔而居間把持﹐一手握定者﹐惟劉廷元﹑李徵儀﹑亓詩教而已。其於正人君子﹐若風掃殘雲﹑雨摧壞塊﹐靡有孑遺焉﹔故己亥尙矣。乙巳則宋之熙寧﹑元丰也﹐邪正互立﹐而邪不勝正。辛亥則元佑﹑紹聖之交﹐君子日退﹑小人日進﹐而正不勝邪矣。丁巳則宋之元符﹐廷無君子之蹤﹐而家蒙黨錮之禍﹐徽﹑欽覆輒﹐恐不旋踵矣。

●東林本末﹝中﹞

門戶始末﹝續﹞

張江陵敗後﹐諸不得志於江陵者﹐悉被顯擢。一時气節之士﹐銳然以蕩滅餘黨爲事﹐張蒲州﹝名四維﹞實左袒之。而茂苑申公﹝名時行﹞素爲江陵所信愛﹐其黨非眾所指名者﹐申輒默爲地以免。蒲州亦不久罷去﹐以故眾議紛紛﹐將移師向申﹑吳。諸君子中﹐鄒元標稱首﹐其所建白﹐多禁切主上者。上旣不堪﹐申因擠出之。又令人構趙用賢等使自相攻。於是﹐吳中行遂仇用賢﹐而江東之李植亦內不相善﹐新進附和居臺省﹐輒以年例外遷﹐士气亦益衰矣。初﹐東倉王公﹝名錫爵﹞以營救吳﹑趙爲江陵所忌﹐故諸君子共推轂﹐致大拜計﹐且藉以抗申也。一旦反面與申合諸人﹐申所欲斥﹐申不自發﹐輒授意王﹐使訟言排之。諸君子皆諤出意外﹐猝無以抗也。會丁亥內計﹐主計者希申旨﹐疏申所怒十九人﹐欲悉中之﹐銓曹無異議﹐獨河南道禦史王國意不可。乃起其黨馬允登補河南道事﹔馬故在國之前﹐遂掌道事。一日諸禦史並會堂上﹐允登書十九人姓名示同列曰﹕諸人亦可謂公論難容矣。王國熟視叱之曰﹕諸人皆骨鯁無罪之臣﹐罪獨失申相公意耳。靑天白日﹐何出魅語﹖直前欲拳之。允登遂走﹐王國逐之﹐環其室廡一匝。於是﹐允登與國悉外補﹐而十九人得不廢。迨申相國謝事﹑王東倉爲政﹐諸人皆或進或退﹐終莫能遂其志願。會王相國稱病﹐文選郎中顧憲成乘間悉進諸人官﹐奏輒得可。時﹐趙用賢爲東倉計逐﹐且死吳中﹐行亦久廢不用﹐而沈思孝﹑江東之﹐李植﹑王士性輩則各奮起彬彬列鄕寺矣。思孝素善太宰孫丕揚﹐王國屬思孝言於太宰﹐令推己巡撫﹐太宰未許也。國疑思孝不爲言﹐怨之﹐構思孝於太宰。太宰頗疑思孝﹐一日思孝等五人會於某勛臣家﹐思孝掌工部事﹐入內會計葺理費﹐以是後至。坐定﹐王國驟問曰﹕吾語兄弟同心﹐而公獨屢進官何也﹖思孝曰﹕吾向亦疑之。今日某內臣言﹐我在大理鞫某事﹐稱上旨﹐上進閱惡人簿﹐除我名矣﹝惡人簿者﹐蓋申﹑王二相國去位時﹐疏不相善姓名密白之上者也﹞。王國怒曰﹕汝背我等﹐附新建得遷﹐乃以是欺我。眾唯唯﹐遂罷會。於是﹐國與李植遂攻思孝﹐獨江東之﹑王士性與思孝善如故也。乙未秋﹐外計﹑考功郎蔣時馨者﹐鄒元標﹑沈思孝等所卵翼者也﹔至是﹐亦攻思孝﹐與國等合白太宰﹐並欲除丁此呂﹑沈敍等﹐以爲貪頑﹐比古之四凶。此呂與敍本■﹝足斤﹞■﹝足也﹞士﹐此呂爲尢﹐與思孝善﹔思孝揚言於朝﹐欲救之。故事計﹕典將行﹐主計者發單於臺諫﹐人一紙﹐令各列所見聞應察治者會議之。此呂單坐贓數萬﹐然無主名﹐蓋時馨與其黨私造者也。時馨恐不勝思孝等﹐乃持此呂單白太宰奏之。此呂由是坐謫戍。然自公卿以下﹐皆重其宿名﹐爭出祖道。禦史趙文炳因劾時馨贓罪﹐時馨亦遂罷職。時﹐侍郎呂坤﹑張養蒙皆西人﹐有气勢﹐爲後進所向附﹐善太宰而仇疾思孝等。養蒙呼文炳恐嚇之﹐文炳卽具自首﹐前劾時馨疏﹐乃江東之屬艸﹐令臣書奏者也﹔臣負陛下﹗上不問﹐而思孝等則益孤。時會東之﹑植皆擢巡撫以出﹐王國與士性亦並推巡撫。王國首推顧不得﹐士性得之﹐心不安﹐疏稱病﹐以官讓國。有旨調士性南京而切責國﹐調外任﹐思孝獨與其里人樂元聲累數十疏攻呂坤等﹐及與諸臺諫舌戰良久苦之。上積怒臺諫多妄言﹐實不任事。次相張新建﹝名位﹞頗倚思孝﹐乃聳上敕部院盡疏臺諫名上。上親察之﹐逐數十人。思孝𨿽頗以爲得意﹐然亦不安其位矣﹐遂與丕揚並謝去。思孝從遂廢﹐新建不久亦得罪去。自後好名喜事之徒﹐皆依倚西北﹐謂之正人君子。沈歸徳爲次相﹐溫純爲總憲﹐身爲標的﹐招集賢良以引同類﹐而首相沈四明﹝名一貫﹞承王東倉﹑趙蘭溪之後﹐布列私人在要地﹐共相與扼之。會楚人郭正域掌禮部﹐謂楚王非宗室裔﹐其疏宗方上奏訐﹐正域爲之謀主﹐欲遂革正之﹐然王已立三十年﹐事遠證不具﹐四明及諸卿臺諫皆受王賂遺﹐莫肯從正域議者。無何妖書事起﹐四明乘上怒﹐欲陷歸徳﹝沈鯉﹞及正域﹐取其往來遊客考系之。正域狼狽走歸﹐幾及於禍﹐獨部郎於玉立左右之﹐亦被斥。玉立者名家子﹐少善事﹐自前輩趙用賢卽器之﹐爲忘年交。嘗鞫寧夏事﹐因譾釋罪撫魏學曾﹐奏得可﹔學曾﹐西人也﹐以故玉立𨿽江南人﹐特爲西北所欽信。時﹐顧憲成罷歸久﹐於錫山創東林書院﹐招集士紳﹐講學其中。其學經生之所知﹐絕無足聽者﹐徒相與贓否人物﹑訾議國政﹐冀當國者聞而藥之。玉立旣參議其中﹐則往往致西北之同志者﹐令多方奏論之﹐以故附四明用者輒罷去。四明度不能畱﹐內外計典已輒爲部院所持﹐不能自主。及山陰﹝朱賡﹞益懦且老﹐不爲眾所服。於是﹐謀復召東倉﹐以中旨下之﹐而於東阿﹝愼行﹞﹑李晉江﹝廷機﹞﹑葉福淸﹝向髙﹞亦同日拜焉。晉江獨在京師﹐得先入。福淸方到﹐故事必疏辭。顧憲成爲文二篇﹐號曰夢語﹑寐語﹐譏切之。江西參政姜士昌以慶賀入﹐遂疏劾錫爵再居相位﹐褊愎忌刻﹑摧抑人才﹐不宜復用。語連廷機﹐大抵推顧憲成旨也。東阿以拜官入﹐卒不與政。福淸亦無根抵﹐於舊相持東林者十有八九﹐益相與咀嚼東倉﹑山陰﹑晉江﹐令不得在位﹐並其黨斥逐殆盡﹐而福淸遂獨秉政。海內皇皇﹐以起廢一事望之福淸﹐度不能得請﹐請亦不力也。東林曁西北人士所屬望爲冢宰總憲者﹐曰準撫李三才。三才與國有睚眥之隙﹐國恨之深﹐對罵不絕口。國之弟圖翰林掌院事﹐與福淸善﹐國亦不信其言﹐西人士之心始內離矣。先是﹐浙人以趙﹑沈﹑朱三相故﹐爲西北所擯﹐困阨日久﹐而西北人方並合勁楚延攬東林﹐浙人𨿽恨之﹐不能報也。會南給事中段默怨翰林顧天俊﹐爲忿詞數千言奏詆之。天俊與內官李騰芳相期許﹐兩人皆郭正域所親也。騰芳疏言﹕臣與天俊同志﹐天俊被詆﹐臣義不得獨畱﹐遽棄官去。段遂並攻李﹐恐不勝﹐輒走東林求助﹐東林許之。於是﹐正域怒曰﹕東林私我所憎﹑攻我所親﹐豈與我爲難耶﹖遂切齒東林。西﹑楚之雄俊來者﹐始不附矣。浙人乃令其黨說王國曰﹕當今與公爭權者﹐李三才耳。吾等爲公盡力攻三才﹐公當爲後勁。國此時方巡撫畿輔﹐日夜削牘﹐走京師﹐毀三才。其弟圖諷之曰﹕攻淮撫者﹐攻吾兄弟者也。國叱不聽。於是﹐攻與救者日夜相構﹐宛若兩敵國者﹐互指爲姦邪﹑爲盜賊﹐棄官以數十而三才卒用是困矣。時﹐孫丕揚復起爲太宰﹐銜思孝不已。顧憲成貽書勸之﹐欲令灑濯思孝﹐復引同心﹐則依附者自解﹔且宜擁衛三才﹐勿隨他人計。而丕揚信國語﹐怒不省。而好事者遂錄其書﹐傳天下﹐東林由是與浙爲怨府。浙人欺丕揚老聾﹐紿令發單訪東林得失。王圖連夜叩扉激丕揚曰﹕若然﹐先生五十年立朝名節﹐一旦盡矣。丕揚悟﹐止不發。自是楚﹑浙並側目於圖。時朝中猶斥浙人爲四明之黨﹐以故每事不敢先發﹐往往推楚人爲軍鋒﹐而乃芟刈之。顧﹑李已罷詞林久﹐次者前後爲臺諫所謫無完人。宣城湯賓尹入館才四﹑五年﹐見前輩寥落﹐頗自負﹐益折節下人﹐以故顧﹑李爭附之﹐欲倚以屈王圖。辛亥內計﹐王圖掌院事﹐遂斥賓尹翰林﹐而丕揚主察明﹐督諸曹察治楚﹑浙黨﹐被斥者甚眾﹐餘人不服哄然﹐而賓尹等七人稱冤章日上﹐獨憲成門生丁元薦抗言﹐謂七人宜察救者非是。於是﹐臺諫同聲擊元薦﹐元薦與辧﹐往復數番﹐卒以病告罷﹐丕揚﹑圖亦相繼去矣。是時﹐西北﹑東林日益衰謝﹐楚﹐浙之黨蔓引他省﹐玉立身被數十疏﹐猶日出奇﹐使其門生故人伺釁攻之﹐不肯遂已。後憲成死﹐福淸亦罷相﹐方徳淸從哲﹝用事﹐臺諫右東林者盡出﹐他傍附者皆以法謫。向之罪申﹑王﹑四明者﹐皆不復計及﹐而東林獨爲天下大忌諱矣。外史氏曰﹕祿位無常﹐一興一衰固也。賢愚是非﹐亦隨以遷謫﹐謂之何哉﹗往者﹐江陵以前嗣相位者﹐必反前人之政﹐進其所忌﹐退其所暱。申﹑王以後﹐轉相擁護﹐久而不敗。議者比之傳缽沙門﹐信夫﹗前相用廷杖鉗天下之口﹐被杖者卒成名士﹐乘間蹈瑕﹐遂起爲難。申﹐王去﹐廷杖凡得罪者謂之欽降官員﹐終身不敍﹐遂皆老死不振。覆軍戒前﹐抑善自爲謀哉﹗然朱山陰以前﹐臺諫𨿽詆訾內閣﹐內閣終亦有所持不爲役﹐使福淸之掃昆宣﹑徳淸之蕩東林﹐曾有一毫己意行乎其間也哉﹗吁﹗可哀也已﹗

●東林本末﹝下﹞

江陵奪情

論曰﹕予追溯東林所自始﹐而本之於爭奪情﹐以其爲气節之倡也。夫江陵之鋒﹐觸之立碎﹐諸君子豈甘以其身爲劉安成之續哉﹗扶國紀而明人倫﹐𨿽身死何惜﹗則吉水卽爲後日之講學﹐當其發憤抗疏之際﹐𨿽聖人所謂朝聞夕死者﹐有以加乎﹗吳中行﹑趙用賢﹑沈思孝﹑殳朴﹐後有用不用﹐要之爲忠臣義士也。江陵敗而後之秉國者﹐如周﹑如婁﹐又一異矣﹕無江陵之橫而有其擅﹐非江陵之才而多其妒。起而角之者﹐非黜則錮。於是林巖之間﹐賢哲相望。其諸君子進不得用﹐退而有明道聚徒之樂﹐此誰使之而又黨之﹖噫﹗甚矣﹗天啟間﹐耆老僅存者尙秉用。未幾﹐黨禍興﹐而實發難於吉水﹐則夫以此始﹑亦以此終者﹐其是之謂歟﹗或謂予﹕吉水晚節稍異﹐甫至京囑福淸以復江陵謚爲首務﹐且悔其論劾﹐爲少年客气。予曰﹕是何言哉﹗是何言哉﹗後以問方侍禦﹐侍禦曰﹕先生爲總憲﹐蒞任﹐諸禦史皆在坐。先生曰﹕江陵之不守制﹐罪也。予往時﹐不得不論。由今思之﹐則江陵未嘗無功﹐謚亦不可不復﹐諸君以爲何如﹖時諸禦史皆服先生無成心﹐其始終皆爲國也。嗚呼﹗由侍禦之言觀之﹐此所以爲東林哉﹗

三王並封

論曰﹕予嘗讀王忠肅奏議﹐未嘗不嘆服其才﹐則亦豈未嘗學問者﹔而東宮繼嫡之議﹑三王並封之擬﹐此何以稱焉。重於失君﹐遂於天下之大計有所不暇顧者﹐則將焉用此相哉﹗幸當諸部以死爭之﹐而王亦旋自悔劾﹐故其事得寢﹔不然﹐太倉之肉﹐豈足食乎﹖爭三王與爭考功﹐俱一時事﹔爭此未盡者﹐於考功盡焉。嗚呼﹗其甚矣﹗予嘗嘆國家養士數百年﹐未嘗不收其用﹐然有二盡。嘉靖時﹐盡於議禮﹔萬曆時﹐盡於國本。非國本盡之﹐而爲畱中永錮者盡之也。永嘉實才相﹐視當時建議﹐老死竄戍﹐卒無一語﹔推是心也﹐其以破人國家有餘矣。區區者何足以蓋之﹗況所謂太倉者﹐才又不及乎﹗然議禮意見相左﹐其時無黨名﹔爭國本﹐則有菀枯於其間而邪正分﹐邪者遂目諸君子爲東朝之黨。夫東朝何人也﹐而曰黨﹐則是言者﹐人道盡矣。𨿽然﹐東朝果可究黨也﹐此非不佳事﹐而何以東林之外寥寥焉。嘗讀君子封事與史玉池恭惟條議及顧涇陽所與王太倉書﹐未嘗不作而嘆曰﹕黨哉﹗黨哉﹗顧國家安得盡若人而爲之黨也﹗

癸已考察

論曰﹕予聞吏部自江陵擅權後﹐諸司仰政府鼻息﹐卽冢宰無能自行其志者。迨乎湖陸五臺負其權智﹐始一振拔﹐而孫淸簡﹑陳恭介繼之。於是﹐閣不得撓部權﹐而統之體以肅﹐蓋稱國家三太宰云。若趙髙邑之爲考功﹐則尢異矣。髙邑主計﹐大約先邪佞而次貪鄙﹐嚴要津而寬散秩﹐淸夜篝燈﹐精心衡量﹐有虫巢於耳而不制。遇一權勢姓名﹐則奮腕抑之﹐而所斥都給事中則其姻家﹑所斥吏部主事卽冢宰甥也。嗟夫﹗國家二百餘年﹐有此銓司哉﹗而使有賢輔臣焉﹐所當委巳任之昌言論薦﹐俾蒙不次之擢﹐柰何以喪其所私﹐反肆之螫﹐而一時大寮列署以論救罷斥者至十數君子焉﹐政府可謂肆志愉快矣。於國家何﹐於萬世何﹗然則太倉也﹐新建也﹐蘭溪也﹐豈非髙皇帝之罪人哉﹖自是之後﹐髙邑白者林居﹐而諸子以髙邑廢者﹐𨿽死不悔。於是而曰黨也﹐眞所謂君子亦有黨矣﹐抑予尢有感焉﹐癸巳而後﹐其爲察也可知矣﹐賢者率數十年而不勝。辛亥則門戶分焉﹐至舉國聚訟不決﹐三案興而東林大敗。要之﹐不三案何以知東林﹗今亦幸有三案爲涇渭矣。而邪者尢呶呶焉﹐此亦何與﹖夫人而邪也﹐吾無責焉耳。而依附門戶者﹐實亦有人﹐見小利害卽不能不掉臂去﹐豈獨不能與政府抗﹐實呈身焉。豈獨不能棄官以爭﹐且賣友矣。嗚呼﹗此烏睹所謂東林哉﹐聞髙邑諸君子之風﹐其亦可反而愧死矣。

會推閣員

論曰﹕予於萬曆癸巳﹐蓋不勝世道消長之感焉。諸君子之被禍也﹐爭並封﹔未盡者﹐大計盡之﹔大計未盡者﹐會推又盡之。自顧涇陽削歸﹐而轉空林﹐實東林之門戶始成。夫東林﹐故楊龜山講學地﹐涇陽顧公請之當道﹐創書院其上而因以名之者。時梁溪﹑毘陵﹑荊溪﹑金沙﹑云陽諸公﹐相與以道徳切劘﹐而江漢﹐北直遙相倡和。於是人品理學﹐遂擅千百年未有之盛。然是時之朝廷何如哉﹖夫使賢人不得志而相與明道於下﹐此東林之不願有此也。卽後此之爲賢人君子者﹐亦何嘗標榜曰﹕吾東林哉﹗朝廷之上見一出身吐气﹑鄕黨之間有一砥行好修﹐率舉而納之曰﹕此東林也。浸滛二﹑三十年﹐壯者衰﹐老者死﹔迨遼難作﹐而勢不可復支﹐至不得已求人於此中﹐而又以門戶撓其成而利其敗。嗚呼﹗此誰非癸巳以後之爲哉﹗吾故觀於此﹐而不勝感慨系之耳。𨿽然﹐國家實非不幸而有此也。予嘗以爲畱東漢之天下者﹐气節也。凶如董卓而不能取﹐姦如曹操而不敢取。天啟乙﹑丙之間﹐一閹作孽﹐不過刀鋸餘息﹐乃能使天下衣冠之徒回面污行﹐事至不忍言﹐而累累相接駢首就誅﹐卒以其死力捍之﹐使聖賢讀書之種不絕﹐而爲畱未竟之緒﹐以待今日聖明再馭者﹐此誰爲之﹖則東林之流風餘韻﹐猶能系人宗社如此也﹐誰謂黨人不可爲哉﹗予嘗客梁溪﹑歷陽羨﹐徘徊毘陵﹑華陽之間﹐過東林廢趾﹐訪求諸君子遺事﹕而益嘆夫東林之名﹐世之所諱言也﹐則亦實考其所以爲東林者而可矣。

辛亥京察上下

論曰﹕是役也﹐舉國分爲二黨。曰西北﹑曰東朝﹐其實東林也。曰昆﹑曰宣﹐其實南也。夫君子以小人爲小人﹐亦以君子爲小人﹐於何辧之﹖前此之奪情﹑之並封﹑之京察﹐不已較著乎﹖邪者曰﹕彼一時偶爲之耳﹐何得槪生平﹗今試觀天啟乙﹑丙間事何如哉﹖何向之攻東林者﹐盡甘心從逆而不辭也﹖夫依附東林者豈曰無人﹐亦寧至媚閹作逆以爲狗彘所不爲之事﹖此而亦將曰﹕吾一時偶爲之耳﹐柰何遂以槪我哉﹗夫朋黨之說﹐無代無之﹐要未有如吾朝之截然者也。唐之二黨﹐皆爲小人所附和﹔宋之三黨﹐皆君子而使小人借之爲兵端。獨漢之諸君子﹐事起於與宦豎角﹐而鉤黨之禍獨劇。夫近時所角者﹐皆朝臣也﹔角之不勝﹐至借宦豎以撲之﹔其禍亦略與漢同。夫士人與宦豎角而誣以朋黨可言也﹐士人與士人角而以朋黨相傾猶可言也﹔倚宦豎以作孽而傾士人﹐此固向者節甫輩之所羞稱﹐而不意聖朝士大夫爲之。然則不有東林﹐其可謂世有士人也哉﹔又何黨之足云﹗

又曰﹕孫富平之爲太宰也﹐以不直沈純甫﹑李道甫與東林尢﹐及再出而何以爲東林驅除也﹖豈非以佐銓者有王﹑袁﹑白而長臺省者之爲湯﹑曹乎﹖然聞湯尹賓之黜也﹐湯兆京持之力﹐而蕭云舉以衙門體救賓尹﹐至於屈膝﹐富平斷斷不可﹐曰﹕老夫爲今日去一嚴嵩。快哉﹗此眞太宰矣。然是時攻淮撫者無完膚矣﹐因以反無錫﹔卽令號爲賢者﹐舉及淮撫﹐輒曰﹕此東林之累也。而於金壇之於中甫﹐亦然。蓋謂淮撫貪而遙執朝權者﹐實中甫爲之﹔卽福淸入相﹐於亦有力焉。無錫且爲兩人用而不覺是言也﹐嘗疑之。乃趙髙邑則謂使淮撫爲經略﹑爲中樞﹐東事必不至敗﹔而顧涇陽則謂淮撫有功於國家﹐必無暮夜受金事。桐城馬侍禦至死時猶曰﹕謂修吾貪﹐吾不暝目。夫然﹐賢者盡妄語乎﹗後予以問通州範璽卿曰﹕淮撫固不貪﹐然豪俠人也。不善自匿飾﹐又揮金如土﹐以故來讒慝之口耳。且不攻淮撫﹐又安得東林之讞而詆之。又以中甫質吾鄕鄭太宰﹐太宰曰﹕果若人言﹐於何自以發主事終乎﹗嗚呼﹗兩先生﹐蓋持中之論矣。及予閱三朝封事﹐逆黨以李三才爲盜臣﹐其言皆橫罵者﹐此不足辧。而吾鄕一禦史﹐首攻淮撫。禦史固時所稱抹殺忠臣孝子者也﹐其攻淮撫以貪﹔而禦史又非不貪者﹐則其所謂貪又可知矣。

三案

論曰﹕予觀逆黨之翻三案也﹐必以東林爲口實。蓋以並封者﹐三案之源﹔而東林者﹐以並封而著。不傾東林﹐何以護持三案乎﹗然前之爭並封與後之爭三案者﹐人𨿽殊也﹐功則同也﹐而受禍更酷。東林爲東林﹐至後而愈難哉﹗夫東林之能﹐旣見於天下如此矣﹐其攻東林者﹐又作孽如彼矣。此卽三尺童子﹐能起而明其趨捨者﹐而世之人猶好指摘賢人君子之細﹐以巧誅而樂道之﹐吾然後知大道之不明﹐而亂臣賊子之不絕迹於天下也。或曰﹕東林往矣﹐向之忠言至計與夫蒙難受禍之事﹐世多不察﹐而末世漫擬﹐富貴之習反入人骨髓﹐彼豈不知諸君子之賢﹐反之身而有所不便﹐故卽逐聲相吠不卹耳。要之﹐責人以受禍誠難﹐但不知悖而從逆也﹔此稍讀書知道理者皆能之。彼向之持三案以攻人者﹐乃作如此舉動。由是相提而論﹐寧過而訾東林﹐忍乎哉﹖然則世之核東林者﹐無他道也﹐但以今上所欽定之逆案與夫逆黨所作之點將錄合而觀之﹐而天下之大變在是矣。

