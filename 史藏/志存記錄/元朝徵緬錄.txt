元朝徵緬錄元佚名

朝廷以至元十年始遣使招緬﹐不至。

十四年春﹐緬人犯邊﹐偏將忽都﹑土官信苴曰輩大敗之。十月﹐行省遣納速剌丁破其三百餘砦﹐然皆方面疆場之事。

二十年﹐始詔宗王相吾答兒往徵﹐破其江頭城。

二十二年﹐乃議納款﹐貢方物。旣其王爲庶子不速速古裏所囚。

大徳二年﹐其臣阿散哥也復擅廢立。

四年﹐命宗王闊闊﹑雲南省平章政事薛超兀兒﹑忙兀都魯迷失等率師問罪﹐功不就而還。臣作《政典》﹐見髙麗有林衍﹑承化公﹑金通精之亂﹐今緬亦似之﹐皆蕞爾國而屢有弗靖﹐至煩朝廷兵鎭撫﹐可憐哉﹗

至元八年﹐大理﹑鄯闡等路宣慰司遣乞臺脫因等使緬﹐招其內附﹐不得見其王﹐見其臣下﹐遣價博者偕來。

十年﹐以乞臺脫因充禮部郎中﹐與勘馬剌失裏及工部郎中劉源﹑工部員外郎卜云失充國信使副﹐持詔往諭﹐徵其子弟大臣來朝。

十二年四月﹐建寧路安撫使賀天爵言金齒人阿郭﹐知入緬三道﹐一由大部馬﹐一由縹甸﹐一由阿郭地﹐俱會緬之江頭城。又阿郭親戚阿提犯在緬掌五甸﹐各萬餘﹐欲內附。阿郭願顯恍阿提犯及金齒之未降者﹐爲引導。雲南省因言緬王無降心﹐去使不返﹐必須徵討。聖旨姑緩之。十一月﹐雲南省始報﹕「差人探伺國信消息﹐蒲賊阻道。今蒲人漸多降者﹐道稍通﹐遣金齒千額總管阿禾探得國使已達緬﹐俱安。」

十四年三月﹐緬人以阿禾內附﹐怨之﹐攻其地﹐欲立砦騰越﹑永昌之間。時大理路蒙古千戶忽都﹑大理路總管信苴曰﹑總把千戶脫羅脫孩奉命伐永昌之西騰越﹑蒲﹑驃﹑阿昌﹑金齒之未降部族﹐駐南甸。阿禾告急﹐忽都等晝夜行﹐與緬軍遇一河邊﹐其眾約四五萬﹐象八百﹐馬萬匹。我軍僅七百人。緬人前乘馬﹐次象﹐次步卒﹔象被甲﹐背負戰樓﹐兩傍挾大竹筒﹐置短槍數十於其中﹐乘象者取以擊刺。忽都下令﹕「賊眾我寡﹐當先衝河北軍。」親率二百八十一騎爲一隊﹐信苴曰以二百三十三騎傍河爲一隊﹐脫羅脫孩以一百八十七人依山爲一隊。交戰良久﹐賊敗走。信苴曰追之三里﹐抵塞門﹐旋濘而退。忽南面賊兵萬餘﹐繞出我軍後。信苴曰馳報﹐忽都復列爲三陣﹐進至河岸﹐擊之﹐又敗走。追破其十七砦﹐逐北至窄山口﹐轉戰三十餘里﹐賊及象﹑馬自相蹂死者盈三巨溝。曰暮﹐忽都中傷﹐遂收兵。明曰﹐追之﹐至千額﹐不及而還。捕虜甚眾﹐軍中以一帽或一兩靴﹑一氈衣易一生口。其脫者﹐又爲阿禾﹑阿昌邀殺﹐歸者無幾。而官軍負傷者𨿽多﹐惟一蒙古軍擊獲一象﹐不得其性﹐被擊而斃﹐余無死者。十月﹐雲南省遣某道宣慰使﹑都元帥納速剌丁率蒙古﹑爨﹑僰﹑摩些軍三千八百人徵緬﹐至江頭﹐深蹂酋首細安立砦之所﹐招降其木乃﹑木要﹑蒙帖﹑木巨﹑木禿﹑磨欲等三百餘砦土官曲臘﹑蒲折民四千﹐孟磨﹑愛呂民一千﹐磨柰﹑蒙匡﹑黑答﹑八刺民二萬﹐蒙古甸﹑甫祿保民一萬﹐木都彈禿民二百﹐以天熱還師。

二十年十一月﹐王師伐緬﹐克之。先是﹐詔宗王相吾答兒﹑右丞太卜﹑參知政事也罕的斤將兵徵緬。二十年九月一曰﹐大軍發中慶。十月二十七曰﹐至南甸﹐太卜由羅必甸進軍。十一月二曰﹐相吾答兒命也罕的斤取道於阿昔江﹐達鎭西阿禾江﹐造舟二百﹐下流至江頭城﹐斷緬人水路﹔自將一軍﹐從驃甸徑抵其國。十一曰﹐與太卜軍會。十三曰﹐令諸將分地攻取。十九曰﹐破其江頭城﹐擊殺萬餘人。別令都元帥袁世安以兵守其地﹐積糧餉以給軍士﹐遣使持輿地圖奏上。

二十二年十一月﹐緬王遣其鹽井大官阿必立相至太公城﹐欲來納款﹐爲孟乃甸白衣頭目■﹝礙﹐角代石﹞塞阻道﹐不得行﹐遣膽馬宅者持信搭一片來告。縹甸土官匿俗乞報上司免軍馬入境﹐匿俗給榜遣膽馬宅﹐回江頭城招阿必立相赴省﹐且報鎭西﹑平緬﹑麗川等路宣慰司﹑宣撫司﹐差三摻持榜至江頭城﹐付阿必立相﹑忙直卜弄二人﹐期以兩月領軍來江頭城。宣撫司率蒙古軍至驃甸﹐相見議視事。阿必立相先乞言於朝廷﹐降旨許其悔過﹐然後差大官赴闕。朝廷尋遣鎭西平緬宣撫司達魯花赤兼招討使怯烈使其國。

二十四年正月﹐緬王爲其庶子不速速古裏所執﹐囚於昔裏怯答剌之地。又害其嫡子三人﹐與大官木浪周等四人同爲逆。雲南省請今秋進討﹐奉旨不聽。旣而雲南王與諸王進徵﹐至蒲甘﹐喪師七千餘﹐始平定﹐歲貢方物。

大徳元年﹐緬王遣其子僧加八的來朝﹐賜王爵印﹐封僧加八的爲世子。

二年﹐雲南省先遣管竹思加使登籠國﹐其國王遣其舅兀剌合﹑兀都魯新合二人從管竹思加赴闕。二月至蒲甘﹐緬王帖滅的令可瓦力引軍登舟﹐縛去兀剌合﹑兀都魯新合﹐劫掠貢物以去。六月﹐管竹思加至太公城﹐緬人阿只不伽闌等來言「舊緬王帖滅的實行劫奪於爾﹐今已去位。鄒聶爲王﹐遣我輩召爾﹐議遣人赴朝。」管竹思加至蒲甘﹐鄒聶曰「帖滅的引八百媳婦軍破我甘當﹑散當﹑只麻剌﹑班羅等城﹐又劫奪爾登籠國人物。爾等回朝﹐不知其故﹐必加兵於我。今帖滅的已廢﹐特差大頭目密得力﹑信者﹑章者思力三人﹐奉貢入朝。」又移文雲南省﹐稱﹕「木連城土官阿散哥也﹐皇帝命佩大牌子﹐爲官人。初實無罪﹐前緬王欲殺之。聖旨令安治僧民﹐前緬王卻通叛人八百媳婦﹐引兵來﹐壞甘當﹑散當﹑只麻剌﹑班羅四族百姓﹐又劫奪登籠國貢物。是故阿散哥也﹑阿剌者僧吉藍﹑僧哥速等廢前緬王﹐令我爲王。」行省以聞。

三年八月﹐太公城總管細豆﹐移文江頭站頭目逮的剌必塞馬加剌﹐言「阿散哥也兄弟三人領軍三萬﹐謂答麻剌的微緬王及其世子曰﹕『自歸大元之後﹐使我多負勞費。』殺緬王以下世子﹑妻妾﹑父師﹑臣僕百餘人。雲南行省問其持文書來者﹐我文哥言緬王就弒時﹐謂阿散哥也曰﹕『我祖以來﹐不死於刃﹐可投我水中或縊死。』遂縊之。埋死所屋下﹐七曰風雨不止﹐夢其國人曰﹕『吾埋不得其地﹐若焚屍棄骨於水﹐則晴。』從之﹐果然。我文哥出十餘曰﹐又聞世子及逃出次子之母﹐與父師﹑臣僕﹐與前此隨國信使﹐畱緬回回﹑畏吾兒﹑漢人百餘輩﹐皆被害。阿散哥也又逼淫新王之母。」是月﹐緬王之子古馬剌加失八颯耽八者裏及其師來奔﹐陳辭於雲南省﹐乞復仇。大槪謂「阿巴民叛﹐緬王乞師朝廷伐定之。叛人怒﹐謂王求軍殺掠我爲人奴﹐遂修城聚兵﹐謀廢其王。又﹐僧可速左右及阿剌者僧吉藍從人﹐相繼從叛者﹐殺害密裏都邦加郎等族﹐王謂其兄阿散哥也﹕『可勸汝兄弟勿爾。』對曰﹕『我說必聽。不聽﹐我親伐之。』王悉以其民付﹐阿散哥也因此力眾遂生二心。王執而囚之。僧哥速等於不甘雨宿吉老亦之地﹐築大城拒守﹐水陸進兵﹐來逼蒲甘。王釋阿散哥也﹐令百官乘象﹑馬從阿散哥也出見。僧哥速等奪象﹑馬﹐掠百官﹐求錢物﹐燒城池﹐鎖王足﹐置豕牢中﹐分其妻妾。王爲皇帝奴﹐冤苦如此﹐望拯救。」雲南行省左丞忙兀都魯迷失又上言「緬王歸朝十一年矣﹐未嘗違失。今其臣阿散哥也兄弟三人﹐以三罪加其身﹐置父子縲紲﹐又通新王之母﹐據舊王之妻妾。假三罪皆實﹐亦當奏從朝廷區處。乃敢擅權廢立﹐豈有此理﹗今其子來求救﹐且小甸叛人劫虜官民﹐尙且赴救。答麻刺的微王乃上命爲國主﹐叛臣囚之﹐豈可不救﹐抑使外國效尢爲亂﹐將至大患。」行省以聞。已而又聞新主亦被弒﹐阿散哥也篡立﹐九月中書聞於上。上曰「忙兀都魯迷失之言是也﹐速議奏行。」十二月﹐阿剌哥也犯邊﹐攻阿眞谷﹑馬來城﹐距太公城二十里駐兵﹐尋退。

四年正月﹐召忙兀都魯迷失赴闕議兵事。五月﹐故緬王婿馬來城土官納速剌上言「大徳元年朝廷遣尙書教化迪伴送世子僧加八的還國﹐國王集眾聽詔﹐惟阿刺者僧吉藍﹑僧哥速不至。二年二月﹐二人興兵叛﹐來駐蒲甘近境。王亦整兵﹐諭叛賊之兄阿剌哥也曰﹕『爾二弟不聽詔﹐又敢爲亂。爾今退兵﹐從命則已﹐否則是爾同謀。』阿剌哥也諭之﹐不從。王遂囚阿剌哥也。二人引兵逼城﹐王遣納速剌等出戰。納速刺敗﹐被禽。王令國中諸僧出謂二人曰﹕『毋徒苦百姓﹐爾欲害我乎﹖若無此心﹐當釋爾兄﹐復乃職。否則明以告我。』阿散哥也及二弟皆曰﹕『王是我主﹐豈有異心。如不信﹐請如大寺爲重誓。』從之。誓畢﹐釋之﹐賊退﹐納速剌亦得歸。至五月﹐三人合兵攻蒲甘﹐執王及世子僧加八的﹑次子朝乞力朝普﹐囚於木連城﹐凡十有一月。三年四月十曰﹐阿剌哥也令弟阿難答速殺緬王並二子﹐餘子康吉弄古﹑馬剌加失巴遁去。放世子於蒲甘而奪其妻。又分據王妻妾﹐共立王孽弟鄒聶﹐方十六歲﹐誅不附己者。十二月﹐又攻破阿眞國﹑馬來兩城﹐納速剌逃來。」五月十五曰﹐中書樞密奏徵緬事﹐忙兀都刺迷失請用六千人。臣等謂緬與八百媳婦通好﹐力大﹐非一萬人不可。奉旨所擬猶少﹐可增爲一萬二千人。又奏忙兀都魯迷失乞與薛超兀兒﹑劉都元帥徳祿同事﹐及求雲南土官髙阿康從軍。又請命親王闊闊監軍﹐以振兵威。皆從之。上曰「闊闊𨿽去﹐勿令預事。」四年閏八月﹐雲南平章政事薛超兀兒﹑忙兀都魯迷失等﹐發軍中慶﹐期至大理西永昌騰衝會集。十月入緬。十二月五曰至馬來城大會。十五曰﹐至阿散哥也兄弟三人所守木連﹐三城相接。賊出戰﹐敗之。賊閉門拒守。忙兀都魯迷失﹑劉左丞據城東北面﹐薛超兀兒﹑髙阿康參政據西面﹐正南無軍守之﹐賊曰出戰﹐城內四面立三梢單﹐梢炮向外攻擊。官軍尋立排沙圍其城。

五年正月﹐分軍破其石山寨﹐又召白衣催糧軍二千助圍其城南。十九曰﹐城上發矢石擂木﹐殺官軍五百餘人。二月二曰﹐阿散哥也令十餘人呼曰「我非叛人﹐乃皇帝良民。以緬王作違理三事﹐我等收之。彼自飲藥而死﹐非我等殺之。我等蒙古人無甚作惡﹐若許我投降﹐省官鑑之。」賊遂使人持金銀禮物出見﹐省官諭賊﹕「三人親出方可﹐不然難信。若一年不出﹐我軍亦住—年。」賊竟不肯親出。二十七曰﹐萬戶章吉察兒等﹐狀陳﹕「天仍晃發﹐軍勞苦不還﹐實懼死傷獲罪。若令我等住夏瘴死﹐不如赴上前就死。若明白有旨﹐孰敢不住﹖在口法傳聖旨勿行﹐我等今當回軍。」二十八曰﹐分省官方議軍事﹐章吉察兒等俱領軍起營回。二十九曰﹐分省官亦回。三月五曰﹐至阿占國城﹐追及章吉察兒等。忙兀都魯迷失移文﹐稱﹕「大事未成﹐豈可回軍﹖若爾等果不肯住﹐可畱一半軍或三千當職當住夏守賊。」平章薛超兀兒﹑劉左丞﹑髙參政皆言「平章可住﹐我輩亦可住。我輩皆願住夏。」徧告軍官﹐俱令住夏。是曰﹐新王之母﹐乘象追及分省官﹐訴﹕「賊拘我於木連城﹐今始放出。若大軍五曰不回﹐必出降。惜乎回早﹗」章吉察兒等宣言「病軍皆已先行﹐我等明曰亦去﹐無可議者。」分省官命追回先行軍﹐皆言「已去遠﹐何可及﹖」次曰﹐將校皆回。分省官亦由蒙來路歸。薛超兀兒﹑忙兀都魯迷失上言「賊兵困屈﹐旦夕出降。參政髙阿康﹑土官察罕不花﹑軍官章吉察兒等同稱﹕『軍多病﹐不可住﹐擬合回軍。』下令畱之﹐不聽。恃親典兵權﹐引軍而回。彼旣行矣﹐分省亦不能住。」又言「朝廷所立緬王﹐已送至其父舊所居城中﹐報賊脇從者已少﹐皆從我矣。若可住﹐當遣人再報。若不可住﹐我亦走出。」又言「賊饋阿康酒食﹐阿康受之。疑是寶貨。又軍回五程﹐阿康出銀三千兩曰﹕『此阿散哥也賂諸將校者。』薛超兀兒等言﹕『此銀爾實受之﹐我輩未嘗知也。欲與諸將﹐爾自處之。』蓋因阿康與察罕不花等預此行﹐故攻不成﹐乞置對以懲後。」八月八曰﹐丞相完澤等奏奉旨遣河南平章政事二哥等赴雲南雜問之﹐蓋自宗王闊闊﹑平章政事薛超兀兒﹑忙兀都魯迷失﹑左丞劉徳祿﹑參知政事髙阿康﹐下至一二大將校﹐幕官令史﹐皆受賊賂。難瓜已至兵中﹐復縱之。共爲金八百餘兩﹐銀二千二百餘兩﹐遂不能號令偏裨。阿康因與察罕不花令諸將抗言不能住夏﹐擅回﹐阿康﹑察罕不花伏誅﹐忙兀都魯迷失前死﹐薛超兀兒﹑劉徳祿遇赦﹐皆追奪宣敕﹐永不敍用。忙兀都魯迷失子不得蔭﹐首沮軍事﹐萬戶咬咬忽都不丁﹑千戶脫脫木兒﹐眞決有差﹐皆奪所居官﹐籍其家產之半。余將校各以輕重被笞。察罕不花者﹐麗江路軍民宣撫使也。

