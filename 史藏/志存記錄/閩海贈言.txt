閩海贈言

詹序何序黃序凡例卷之一卷之二卷之三卷之四卷之五卷之六卷之末附錄

詹序

余傲遊﹐嘗泛舟海上﹐偕何儀部稚孝君登石湖塔﹐沈將軍士弘持餉餉余。余縱觀其寨壘艨艦﹐棋置星列﹐極賞其才。已復詳其破巨浪﹐戰覆七倭舟﹐島夷辟易﹔則又嘆其出兵之合於法。乃今獲睹諸君子贈言也﹐珠璣燦耀﹐盈捲充溢﹐或以碑﹑或以序﹑或以詠謌﹐要以侈其一時勛伐﹐而克副於盛名之下。偉哉士弘﹐當之無怍色矣。

沈故家世修文﹐而士弘獨談武。夫文武具足﹐方爲全材﹐然矯矯虎臣﹐自古重之。人謂天下安﹐注意相﹐天下危﹐注意將﹔祗目論耳。士弘曩業儒﹐已乃釋俎豆﹑從干戈﹐發軔北邊而展驥閩海。其馭兵合才用法﹐奇正相生﹐猶之乎衛尉不分部而翔﹑嫖姚不緣法而勝﹐飆忽滅沒﹐不失馳驅。行且親授推轂﹑封京觀﹑斥邊庭﹐眞將軍事業﹐殆未可量。

夫吹劍之與持槧﹐固未得而優劣也者。蓋馮異奮身行陣﹐口不言功﹔趙充國破羌振旅﹐所善浩星賜說以歸功二將軍﹐充國答之曰﹕『兵勢國之大事﹐當爲後法﹐吾豈嫌伐一時事﹐以欺明主哉』﹖二臣之見﹐其相懸如此﹗今玆冊也﹐士弘之功具是矣﹐顧非其所自伐也。異日嗣事者﹐且得考究利害﹐以赴的望標焉﹔士弘其益奮矣。

余不佞﹐書之以勗士弘﹐而弁諸首。

賜進士第﹑嘉議大夫﹑刑部右侍郎予告﹑前都察院左僉副都禦史協理院事﹐佛耳山人詹仰庇拜譔。何序

「閩海贈言」者何﹖宣州沈士弘來爲裨帥﹐得縉紳諸公所贈言﹐合而刻之者也。自嘉靖以來﹐名爲帥者﹐無如兪志輔﹑戚元敬二公﹐故與縉紳交遊獨盛。故如王道思﹑王元美﹑汪伯玉皆有贈言於二公﹐而元美﹑伯玉所贈於元敬尢爲頻數。士弘之得交遊諸公﹐毋乃是乎﹖士弘束髮遊京師﹐乘遼左宣府一障從大將軍出逐虜﹐取虜首如斮苞■﹝木卉﹞﹔棄而去田間﹐栽桑牧豕十餘年﹐被檄復起﹐驟見海艦﹐拍天濤浪﹐無風自湧﹐首不眩而目不瞬﹐捕倭若平地。比者紅毛島夷據島門求市﹐船木厚尺﹐炮聲疾雷﹐士弘脫身諭去﹐皆稽首返舵。然自束髮至今﹐功名猶故﹐此亦如千里之馬﹐若滅若沒﹐萬斛之載﹐慮爲大舟﹐浮之海中﹐與波上下﹐武弁中一奇男子也。

何喬遠序。黃序

蘇長公之論人也﹐曰﹕『其難者不在乎才﹑不在乎節﹐而在乎气』。予以是語求之今﹐百不得一也。

入閩來﹐會有島夷之警﹐士大夫數爲予言沈將軍者。予問沈將軍何如人也﹖『果勢壯往﹐勇也夫』﹗或曰﹕『出奇無窮﹐智也夫』﹗予急馳書幣﹐卽其家聘之﹐將軍欣然﹐仗劍就予﹐英雄气宇﹐勃勃眉睫間。稍與譚海上大計﹐則慷慨發舒﹐恍然風雨集而天漢流。予乃今知將軍﹐將軍所謂气吞一世者也。

居久之﹐島夷數十輩擁故所挾材官來﹐上書請自通明天子﹔書語故多悖慢。或言﹕此其意多叵測。將軍挺身往諭之﹐卻其書不受﹐受材官以歸﹐夷使竟逡巡弭耳去。而邏者言﹕『有寇躪越東﹐勢張甚。今保聚我外島﹐晝夜治剽具矣。將軍又立起赴之。眾請戰曰﹕『毋庸也』。卒以計就擒﹐無一脫者。士大夫則益喜﹐相謂曩者吾輩數言將軍﹐果然哉﹗

稍間﹐將軍手一冊視予﹐曰﹕『閩海贈言』。予讀之﹐乃知將軍有大功於閩者三﹕入東番﹐卻西夷﹐最後爲今日之役云。東番之入也﹐濤偃山搖﹐以勇勝﹔西夷之卻也﹐鶻飛丸轉﹐以智勝﹔今之役﹐張弛操縱﹐合智勇而兼出之。夫是者人而能言之矣。予所爲重將軍者﹕當其深入絕島﹐檣傾楫摧﹐距黿鼉之腹無幾矣﹔顧愈益掀髯長嘯﹐何其閒也﹗至和蘭之夷﹐挾其艨艟械器﹐視吾舟猶雛卵耳﹗而將軍以一舴艋馳之﹐而神燁然﹑而音烺然﹐卒令相顧灑泣﹐翩翩飛鳥逝也﹔向非其气足以勝之﹐卽自負智勇﹐有不目炫舌撟﹐怵然喪其懷來者耶﹗愈老愈沈﹐以至於今﹐其視蜃樓蛟霧﹐黏天無際之怒濤﹐無異俯斷溝而越之。其視魁頭黠面之徒﹐齒齗齗而目眈眈﹐無異驅羣羊於大澤而鞭箠使之﹐擒者擒﹑去者去﹐夫其气先奪之矣﹐而又何難焉﹗將軍闊達多大節﹐與人語﹐肺腸立盡﹐不喀喀畱喉間﹔意所不可﹐輒掉頭去弗顧。蓋生平屢起屢躓﹐嶽嶽之气猶一日也。

今讀是編所紀述﹐閩士大夫知將軍深矣。而葉相國﹑董廷尉又亟稱日者之功﹐爲數十年僅見﹔且訝予不佞過自引避﹐無以張將軍之壯猷也﹐將軍自此伸矣﹗丈夫取金印懸肘後﹐會須有時﹔將軍勉乎哉﹗子輿氏之論浩然也。而歸之善養。圯上納履﹑胯下忍詬﹐古英雄治气之方﹐大都若此﹐將軍勉乎哉﹗

萬曆丁巳季夏﹐奉敕提督軍務﹑兼巡撫福建地方都察院右副都禦史﹐繡水黃承玄撰。凡例

一﹑斯集言皆華衮﹐實固難副。惟七閩文雅與諸名公寵隆在是﹐何敢祕而不彰﹖用是編刻﹐題曰「閩海贈言」﹔奉揚盛美﹐且永爲家珍云。

一﹑姓氏爵裏﹐博觀唐﹑宋諸刻﹐諱下注字﹑字下注銜﹐內孝廉﹑太學庠友﹑處士﹐止載籍貫﹔今悉仿之。惟字不得備詳﹐槪於諱下注號﹔間以字著者﹐仍注字。

一﹑編次以贈之久近爲後先。少長並列﹐不敢倫序齒爵。

一﹑凡贈卽繕寫入集﹐盡付剞劂﹐用彰明惠﹔不敢少有刪易﹐以失作者之意。

一﹑集內碑﹑記﹑序﹑客問﹑歌行﹑樂府﹑律詩﹑排律﹑絕句﹐格調具備﹐蔚然燦然分體成帙者﹐以便觀覽。

一﹑贈言以閩海稱﹐所載篇什悉出閩中士大夫及諸當事。間載一二非閩中者﹐以篇中獨詳閩事﹐不得例拘也。

一﹑仗劍錄敍平生從戎之槪﹐原不足傳﹔惟中多閩海履歷﹐故以類附之。卷之一

碑

海壇去思碑﹝萬曆庚子孟夏勒﹞

嘉禾惠民碑﹝萬曆壬寅仲春勒﹞

攺建浯嶼水寨碑﹝萬曆甲辰春勒﹞

攺建浯嶼水寨碑﹝萬曆甲辰春勒﹞

石湖愛民碑﹝萬曆甲辰春勒﹞

靖海碑﹝萬曆甲辰秋勒﹞

石湖浯嶼水寨題名碑﹝萬曆丙午孟秋勒﹞

楊沈二公生祠碑﹝萬曆丙午秋勒﹞

祠田碑﹝萬曆丙午冬勒﹞

新建定海參將公署碑﹝萬曆己未秋勒﹞

署水標參將勛徳碑﹝萬曆己未秋勒﹞

總理水軍參府題名碑

海壇去思碑陳省

去思碑者﹐思沈將軍去海壇作也。將軍自海壇攺浯銅﹐未浹歲﹐諸部曲思不置﹐咸謂余故知將軍﹐伐石丐余文以志不朽。噫﹗思深哉﹗將軍胡得此﹗

余曩與將軍遊﹐備知將軍少讀書﹐骯髒不羈。弱冠﹐仗劍從季父太史公至京師﹐北遊宣﹑大﹑昌﹑薊間﹐有封狼居胥之想﹐慨然投筆﹐在遼累立戰功﹐拜爵萬戶。尋總浮圖峪事﹐乃遂條革八獘﹐與時枘鑿﹐鬱鬱不得意﹐勇謝病歸。會經略宋公知將軍﹐復起爲軍中司馬﹐有事朝鮮﹐未竟厥施﹐尋又謝歸宛陵﹐惜已﹗丁酉秋﹐閩海上警聞﹐大中丞金公聞將軍賢﹐羅之海壇。夫海壇﹐賊藪也﹐風帆萬里﹐飄忽去來﹐前時將吏﹐有任其出沒而誰何﹐或甚而出沒之莫知者。將軍至﹐朝夕練舟師﹐同伯兄別駕君乘風鼓棹﹐破浪衝濤﹐烝烝壯矣。別駕君者﹐時攝海防事﹐春秋巡行海上﹐與將軍共事云。已而倭賊數十奪商船﹐潛登松下﹐民苦爲掠。大都督檄諸部分布搜獲﹐將軍顧知賊勢窮﹐必復之海也﹐以單舟夜出襲之﹐果獲其巨魁﹐將軍於是有聲海壇。時朝議欲搗倭巢﹐擬以將軍潛經略其地。撫臺彊予之千金﹐令貿貨假往興販﹐將軍固不受﹔竟求付同船商﹐及弗果往﹐責還官金﹐而將軍以毫不染免。撫臺用是偉其識﹐刮目器之﹐更諸海壇而調浯銅去焉﹗

惜其去者﹐涕泣攀畱。念其去者﹐思勒不朽。噫﹗是或思將軍恩耳。將軍之視海壇也﹐秋毫無染﹐甘苦與共﹐賞信而罰必。爲春濡秋爽也﹐未始不爲嚴霜烈日也﹔爲迅雷燁電也﹐又未始不爲卿雲甘雨也。彼一切威嚴致令苦敵而復苦將﹐則鷙擊之慘﹐不可訓已﹔乃崇姑息者﹐又厚杜眾口﹐欲而不剛﹐通獘然矣﹗噫﹗嚴而非苛﹑恩而非姑息也﹐則惟將軍可思哉﹗將軍蓋有儒風雲。

將軍名有容﹐字士弘﹐宛陵人也。先時﹐祖寵嘗按吾閩﹔父懋敬﹐同知蒲州事﹐俱有宦聲。季父卽丁丑狀元﹐諱懋學者也。兄有嚴﹐爲福州別駕﹐春秋之海上者。儒風所自﹐良不誣哉﹗余誼屬通家﹐而尢羨將軍之能濟美也。是爲記。

嘉禾惠民碑何喬遠

嘉禾爲嶼﹐山斷而海爲之襟帶。自國初以來﹐徙丁壯﹐實民籍﹐長子育孫﹐今而冠帶邵右﹐往往輩出﹐生齒若一縣。其地上磽下鹵﹐率不可田﹐卽田不足食民三之一﹔則土人出船貿粟海上﹐下至廣而上及浙。蓋船以三百餘﹐間者縣官之上匱﹐命中貴人監諸省稅。中貴人遣使者四出﹐固令其稅民貨物﹐毋得及米粟。而使者至嘉禾﹐詭曰﹕『中貴人云﹕米粟不稅﹐但稅鬻米粟者船』。於是度船廣狹﹐以準額賦。使者挾中貴人之重﹐土民小弱﹐畏使者之勢﹐而中貴人無所得聞。

宛陵人沈將軍有容者﹐掌浯銅遊兵﹐平生慷慨豪舉﹐則約羣告之。將軍曰﹕『吾職海上寇爾﹐何敢闌語國稅事。𨿽然﹐比歲海上苦倭寇掠者﹐寧獨倭好亂﹐皆我中人誘掠彼人來﹔我中人所爲誘掠彼人來者﹐皆坐苦無衣食﹐利其忘死而銳斗﹐挾以爲徒黨。今嘉禾一片地爾﹐稅船則粟不至﹐粟不至則民益艱食。且夫粟者無所大踴賤﹐不若他異貨物﹐可乘時射利持價也。利價不厚而多稅其船與稅粟米等﹐民之無衣食﹐不下海挾徒黨爲姦利﹐則候命於天耳。旣也而海上多寇﹐誰謂非吾職者』。謂中貴人聞而使之乎﹖而中貴人固不聞。卽爲走檄請命﹐而中貴人果謂不聞也。亟罷之。

於是土人之貿米粟者徳將軍﹐羣來告予使文而碑之。詞曰﹕於惟沈氏﹐宛陵令族﹔冠簪相望﹐芬懿有淑。維侍禦公﹐來按我閩﹔煦煦稜稜﹐其風猶存。侍禦有子﹐繄君叔父﹔髙亢邁倫﹐魁名縣寓。權相在朝﹐塵視簪組﹔身𨿽長夜﹐名若當午。猗與將軍﹗棄書學劍﹔插羽浮圖﹐深溝遼塹。廣馬閒閒﹐旗矛厭厭﹔巨海吞鯨﹐句麗載獫。結束從軍﹐是籌是覘﹔射獵南山﹐靑門自占。海壇復起﹐殺賊如飴﹔浪舶風颿﹐惟有具染。載來浯銅﹐掌其遊軍﹔隨潮浩汗﹐夜望海氛。賊浮東椗﹐帆馬人云﹔有馘有俘﹐三十其羣。如牛犁角﹐沈舟於淵。亡何彭山﹐賊闖洋外﹔君復犁沈﹐跳溺狼狽。其又一舟﹐我所見奪﹔君愛我人﹐拯其顚沛。攘臂先登﹐三級手劊﹔繼斬廿余﹐靡一得脫。活我捕甿﹐同歸無駾。凡君戰功﹐海邦所沛。乃有一言﹐活甿彌眾。瘠土貧生﹐開口望粟﹔稅船諠諠﹐使不可告。將軍開譬﹐不韋不觸﹔舌如旃檀﹐香飽窮壑。琢石海隅﹐玆惟人欲﹔我何頌君﹐髙牙大纛。

攺建浯嶼水寨碑葉向髙

浯嶼水寨﹐故在大擔南太武山外﹐後徙於中左所之廈門所。轄地北至崇武﹐南至料羅。料羅稍近﹐其去崇武且三百里﹐緩急無以應﹔而廈門自有遊兵﹐地亦割隸﹐不相攝也。太守淸江程公﹐建議徙寨於石湖﹐曰﹕『是在崇武﹑料羅之中﹐可左右援﹐又海舶之所經也﹐外可以扞掫非常﹐內可以扃鑰全郡﹐於計便』。中丞滇南朱公下其議於巡海四明徐公﹐如程公議疏聞報可﹐以其事屬把總宛陵沈將軍。將軍故贊程公畫者。乃度地宜﹐料徙役﹐庀材具﹐先爲監司署﹑次海防署﹑次寨署﹑次徙建玄武祠﹑次閱武場﹐咸宏壯嵦敞﹐矻然爲海上巨鎭。經費七百餘緡﹐取諸捕獲諸闌出財物及捐舊寨地予民而收其直﹐未嘗費公帑一錢。諸行間卒長欲有所輸助﹐咸謝罷之。寨成﹐而有事東番。東番者﹐海上夷也。去內地稍近而絕不通﹐亦不爲寇暴。頃倭據其地﹐四出剽掠。將軍便宜興師﹐冒風濤﹐力戰蕩其巢。中丞臺喜以爲奇功﹐聞諸朝。泉之士民相與告語﹐吾郡介在海濱﹐倭實狡然寢處吾圉﹐使我室家不得恬然以嬉﹐賴諸大夫及將軍之力﹐赳赳桓桓﹐幹城玆土﹐用弛於戒心﹐此百世之伐也。古者師捷則飲﹐至獻俘告於廟社﹐彰威靈而詟不譓﹐若斯重也。今以偏師之力﹐在事者之謙讓無所於張皇。幸而及吾寨之新落﹐執訊獲醜﹐海若效靈﹐和門生色﹐將士之气爲張﹐而島夷之魄益奪﹐亦百世之遭也﹐宜紀其事以示不朽。將軍遜謝﹐屬余在裏門﹐則以告余﹕『有容待罪行間﹐不遑啟處﹐賴諸大夫之靈﹐獲有寧宇。維玆寨之建﹐二百餘年矣﹔地經再徙﹐謀出僉同﹐有容躬逢盛事﹐願勒貞瑉﹐俾來者有所考焉』。

余不佞﹐觀傳記所載﹐保眾域民﹐內綏外禦﹐莫不先據要害以爲勝算。故受降築而天驕不敢南牧﹑靑澗城而曩霄遂鮮入寇﹐國家海上之戍﹐碁布星羅﹐咸稱險要﹐江夏東甌﹐於玆烈矣。浯嶼之孤懸於大擔﹐偏枯於廈門﹐先後遷移﹐皆有遺策。微程公守在此邦﹐巡行封域﹐酌輕重緩急﹐不憚更張﹐爲保障﹐計長久﹐孰敢任斯役者﹖然微沈將軍經營拮據﹐不遺餘力﹐亦安能令艸創之區﹐一朝完繕﹐使士卒如歸﹐忘其轉徙之若是也﹖而將軍又不敢卽安﹐乘風破浪﹐與倭力角而勝之﹐其功於玆寨亦豈小哉﹖使自此而守土者紆畫周防﹐益懷徹桑之慮﹐而將士皆戮力同心﹐務殄凶逆﹐微獨淸源﹐卽全閩皆有賴矣﹐是可述也。

役始於萬曆壬寅六月廿二日﹐竣於癸卯二月二十日。佐其議者爲郡司馬楊公﹑總戎施公﹐而余不佞爲之記。

余自孝廉時習將軍於燕市中﹐今二十餘年矣。附書之﹐以志疇昔之感。

攺建浯嶼水寨碑郭惟賢

石湖澳之建寨﹐非舊也﹐創之者自郡大夫信吾程公始。蓋在今日壁壘旌旗﹐翼翼一新矣。

以予所聞﹐浯嶼水寨與漳合戍﹐國初建自江夏侯周公﹐遠在大擔南太武山外。後有見爲孤島無援者﹐遂徙而內﹐卽今之中左所是已。中左所﹐亦要害地也。嘉靖之季﹐因島夷內訌﹐至欽﹑遊並設。欽總握中權﹔遊則專督舳艫邏卒﹐與波濤相上下。所爲建威固圉者﹐視昔加密焉。乃程公以萬曆之辛丑蒞吾泉﹐下車卽畱心保障﹐熟察地形﹔念浯嶼海天遼闊﹐信地上溯崇武﹑下訖料羅﹐形勢相爲犄角。惟是浯嶼於料羅猶爲內地﹐崇武踞上游﹐離浯嶼且三百里而遙﹐寇至必先之﹐其要害視料羅更甚。卽有兩哨舟師鱗集棋置﹐僅可枝梧小警﹔倘島夷深入﹐該寨越在一隅﹐遙遙聲息﹐風馬牛不相及也。羽檄猝至﹐應援後時﹐非完計也。徧觀四履之地﹐枕山帶水﹐系泉郡咽喉﹐可以居中調度﹑便於扼控者﹐無如晉邑之石湖澳。惟時視海方伯徐公﹐謀議僉同﹐中丞朱公疏請於朝﹐得兪旨﹐隨以浯嶼將士徙置焉。

鼎建伊始﹐而居然有臂運指隨之勢。北望崇武﹐脫有急可以提兵而北援﹔南望料羅﹐脫有急可以提兵而南援。辟之常山之蛇﹐擊首則尾至﹑擊尾則首至﹐所謂相救如左右手矣。孫武子有云﹕『以近待遠﹑以佚待勞﹐此治力者也』。又云﹕『不知山林險阻沮澤之利者﹐不能行軍』。夫行軍必定營壘﹐營壘必審地機﹔公曾以暇日泛舟親至其地﹐蓋一寓目﹐而形勝要固已了於胸中矣。先是﹐島夷悔罪﹐送歸被擄人民﹔海上一葦突至﹐如履無人之境﹐識者憂之。公長慮蚤計﹐隨創爲移寨之舉。人情慮始難﹑樂成易﹐非常之原﹐黎民懼焉。及臻厥成﹐晏如也。今夫居民之禦寇也﹐猶必先厚其墻垣﹑固其門扃﹐然後可以安枕而無患。石湖澳﹐吾泉郡門戶也。考郡乘﹕宋名賢眞西山公已議此地爲險要﹐綢繆牖戶﹐於今胡可緩耶﹖乃有以浯嶼均應堤防爲慮者﹐予詢之郡公﹐彼中見有遊兵一旅之卒﹐第在當事者嚴責成將領﹐以春秋耀吾軍士﹐無畏鯨波﹐無曠緝遏﹐土之人尢不時周視之﹐卽一臂足支緩急﹐何虞無備哉﹖祥芝海口一帶﹐魚鱉之所番育也﹐网罟之所布也﹐漁氓之所恃爲命也﹐利叢則起爭﹐禁厲則速怨﹐當事者尢首寬网桁之禁﹐聽漁氓之便﹐以人和維地利。此寨之建﹐當永永垂千百世之利矣。

是舉也﹐不煩裏旅﹑不損公帑﹐因兵於舊寨﹑因地於舊署﹐費省而工成亟。且有郡大夫楊丹崖公﹑總戎施云石公同計安海國﹐一心相成﹔而本寨沈將軍以名家子﹐力肩玆役﹐寨方移而島夷授首﹐功亦奇哉﹗是均可書也。餘生長海濱﹐尙未經遵海之遊﹐因楊公與沈君之請﹐隨采所聞而爲之記。

程公名達﹑楊公名一桂﹐俱淸江人﹔施公名徳政﹐蘇州人﹔沈君名有容﹐宣城人。程公今以璽書按察漳南諸郡矣。

石湖愛民碑黃國鼎

中國苦倭久矣﹐而閩泉郡爲甚。泉與倭隔一海﹐可一葦而至。防禦之道﹐惟於廈門設浯嶼寨以春秋耀吾軍士﹐它無策。曩倭肆毒﹐禍延吳越﹐瘡痍未起﹔邇悔罪送被虜歸﹐船突至郡橋之南。時觀察信吾程公爲郡﹐嘆曰﹕『豈有醜虜卒來﹐如入無人之境﹐門戶安在哉』﹗乃咨近地有可泊舟師爲吾郡藩籬者﹔而宛陵沈將軍欽總浯嶼﹐素徧覽地形﹐乃以石湖宜寨狀﹐條陳甚悉。公遂兪之﹐具請當道﹐議欲移寨石湖。石湖之民相率詣訴曰﹕『石湖戶故無幾﹐倚海捕魚爲生﹐寇來海上﹐則生計告詘﹔登岸蹂掠﹐則荼毒最先。𨿽然﹐與其苦兵﹐寧苦倭。倭來有時﹐民度時而避之﹐彼不利吾土。寇至﹐先時載而浮之海﹐與寇相出沒﹐俟其移他地而吾歸焉。寇不來與非其時﹐耕耘捕魚自如﹐於於卒歲。今欲建寨於此﹐恐將未必能緝﹑卒未必能聽。又以營造之故﹐一畚一鍤皆呼之民﹐一雞一蔬皆取之民﹔間有悍卒爲虐﹐當道亦置之不問﹐民有逃之他郊耳。然則倭害有時﹐兵害恐其無已﹔無兵猶有石湖﹐有兵遂無石湖矣』。公曰﹕『卒之不緝﹐爲律不申﹔律之不嚴﹐爲將不信。吾爲汝擇信將﹐其以浯嶼寨欽總沈徙鎭焉』。眾稍唯唯去。蓋沈將軍爲浯嶼有聲﹐其止中貴人稅米粟船﹐又所在禁姦緝盜﹐民徳之久矣。於是石湖之議遂行﹐沈將軍以浯嶼徙鎭石湖。

將軍至﹐經營規畫﹐不煩公帑﹑索軍實﹐而營壁垣壘井然有條﹐一畚一鍤亦罔以煩民居﹐樹旌蔽日﹑列戟如霜﹐儼乎千里長城﹔而又時時戒士卒不得取民間一笠﹑摘一蔬。未幾﹐殺賊海上﹐東番懷威。三年之間﹐鯨鯢遠遁﹐兵民緝睦﹐捕魚耕耘於於如故。

蓋悔將軍之不早來﹐又慮將軍爲他重鎭借去﹐繼是者之不能如將軍也。鄕之文學郭君某﹐率父老造予﹐徵一言爲記。予竊謂管子揣摩捭闔之術﹐通於陰陽﹐兵之所向﹐舉如飛鳥﹑動如雷霆﹐糾合之勛爛如﹔然其說﹐獨富民足國爲先。故曰﹐行其田野﹐親其耕耘﹐計其農事﹐而饑飽之國可知也。夫民不足與守者﹐其城不固﹔眾散而不收﹐則國爲丘墟。藉令沈將軍一意訓練﹐取必攻戰﹐使居民不得享耕耘之利﹐獘至委而去之﹐𨿽有門戶﹐不吾守矣。其能建纛樹壘﹐擊牛享士﹐驅醜虜海上哉﹖貳師出塞直犁漠北﹐而在在虛耗物力不支﹔趙營平擊先羌﹐條上便宜﹐故可知也。沈將軍蓋得之矣。今而後有石湖矣。微獨濱海一方﹐泉郡之利﹑中國之障也。予今徵信吾公知人也。予昔意將軍爲將家子﹐乃其行事彬彬儒者﹐後知爲先輩宛陵少林公猶子﹐气節相傳﹐厥有自來。謝太傅雅度﹐坐消桓司馬之膽﹔而玄石二子淝水之捷﹐八公山艸木皆兵。彼其授受祕算﹐直屐履間哉﹗宜沈氏之有將軍也。繼是者而皆將軍﹐風聲鶴唳﹐倭不敢復窺中原矣。予已雅慕將軍﹐而因石湖人士之悅也﹐遂欣然而爲之記。

沈將軍名有容﹐號寧海﹐寧國府宣城縣人。今爲欽依把總﹐鎭石湖鎭。

靖海碑黃鳳翔

泉故海國﹐吾邑石湖﹐則海濱要害處也。宋熙寧初﹐特建水寨﹐與小兜﹑石井諸戍聲援相聞﹐控制聯絡。迄於乾道﹑嘉定﹐增戍卒﹑拓營壘﹐郡守眞文忠公所區畫倏議特詳。國初設巡司﹐以備幹掫﹔尋徙置祥芝村﹐而玆地之寢備日久。

其以浯嶼水寨移建於玆也﹐則始自萬曆壬寅﹐而欽依把總宣城沈將軍實董其事。將軍經始慮終﹐殫心力營之﹐規構弘敞﹐屹然爲郡城巨鎭者﹐再閱歲時矣。予方偃息山齋﹐有龐眉皓發﹐鳩杖革絇者五六人﹐率其子弟踵門請曰﹕『吾儕小人﹐矙滄溟﹑伏茅茨﹔以捕漁爲業﹔而俊者習弦誦。憶嘉靖季世﹐沿海苦倭患﹔已而諸堡聚村落﹐復苦兵也。自沈將軍鎭於吾土﹐操戈投石之旅與曳罟持罾之眾﹐繡錯而處﹑肩摩而趨﹐融融若同室然﹔乃至殲東番之黠倭﹑卻求市之夷舶﹐其功伐尢足多者。願丐大君子一言﹐以永垂不朽』。予不識沈將軍作何狀﹐顧將軍之功﹐則稔聞之矣。先是倭眾六七艘流劫東粵﹐迆邐閩﹑浙間﹔至東番﹐披其地爲巢﹐四出剽掠﹐商漁民病之。將軍與其伍長籌曰﹕『東番距彭湖可晝夜程﹐其夷性如鳥獸﹐馴﹐不爲寇鈔﹔倘拆而沒於倭﹐捐野鹿而傍豺狼﹐爲內地憂不少』。乃陰詗其地勢情形﹐部署戰艦﹐以壬寅臘月﹐乘風破浪﹐出其不意襲之﹔諸士卒殊死戰﹐勇气百倍﹐倭眾殲焉。東番旄倪﹐競攜壺漿餼牽﹐來犒我師﹐曰﹕『沈將軍再造我也』。逮甲辰之夏﹐有紅髮夷人者﹐駕艨艟泊於彭湖之島﹐通譯求市。邑長老謂﹕『玆舉諧乎﹐利一而害百矣』。中丞蘭溪徐公﹑直指臨淸方公﹑監司鄞縣沈公﹐咸以爲不可﹐而屬其事於將軍。將軍輕袍緩帶﹐登其舟﹐爲譯陳天朝威徳﹑封疆峻限與夫主客勞逸之勢﹑持久坐困之苦﹐夷酋睹其聲韻雄朗﹑意气磊落﹐羣然爲之心屈﹔遂伺風便﹐揚帆而去。夫夷狄之爲中國患﹐所自來矣。創之則難爲力﹑弛之則蔓難圖﹐馴而狎之則獸心叵測﹑逆而抵之則虎咆莫攖﹐故伊洛混而辛有興嗟﹑先零驅而諸羗煽釁﹑漢髙後禁南越關市而尉佗叛﹑孝景時邊關貨賄通於塞上而匈奴橫。甚矣﹐夷性之靡常﹐禦夷之無上策也﹗沈將軍掃倭寇之逼處也﹐勢若掣電﹔其卻夷酋之求市也﹐機若轉圜。尉繚子所謂﹕『武爲植﹐文爲種』。將軍兼而用之﹐遂令鯨腥消戢﹑溟波永靖。玆詎直吾郡瀕海之民賴障庇哉﹐實全閩之徳已。吾聞將軍廉而善撫士。廉故能惠﹐善撫士故得羣力﹔且奮不顧身﹐沈幾能斷﹐眞良將才也。今天下有能用頗﹑牧者﹐頗﹑牧固不乏於今矣。余嘉將軍功﹐因諸士民之請﹐爲之次其事﹐俾勒於石。

將軍名有容﹐沈太史懋學其季父也。沈自侍禦公世以儒術顯﹐而將軍獨用韜鈐起家云。

石湖浯嶼水寨題名碑何喬遠

泉之爲州﹐有石湖綰海門之口。捍門之山曰岱嶼﹐嶼石碑偶﹐故謂之石湖。或曰日湖﹐日所出也。其地﹐百家之聚而已。

其有浯嶼水寨﹐自萬曆壬寅始也。寨之鎭將﹐自宣城沈君士弘始也。浯嶼水寨之設﹐國初在中左所﹐屬於同安。𨿽曰泉蔽其海﹐曠遠而四達。異時﹐有不虞之舶抵泉城下。郡太守淸江程公謂﹕柰何不虞舶城下而海無譏徼﹝﹖﹞﹐則欲徙浯嶼水寨鎭將於石湖﹐顧安所得建置之需。君曰﹕『是皆在某』。始君爲水寨捕寇逐虜﹐率過其汛界﹐殲寇虜海水中﹐資糧﹑舟楫﹑器械盡取之﹐數年捆積無所用﹐君又不鬻入私橐﹐於是構材立宇﹐數月而畢工。至於公府之行署﹑簡閱之亭臺﹐莫不翼然煥然﹐不費公帑一錢。

先是﹐海上之沙浪淘風湧上於田畝者久歲﹐民有耕地﹐率爲磧鹵﹐君不時使士輿石置之。一日﹐因其解汛大召集﹐爲長堤拒潮﹐頃刻而就﹐沙無所淘湧﹐磧鹵爲良疇。君嚴士而恩撫之﹑仁民而義教之﹐石湖人視君如師帥父母。是歲﹐遷浙江僉書﹐以行﹐來告余曰﹕『署實始余﹐題名未有﹔余將碑之﹐子尙爲記以告後』。余早歲束髮從朝紳﹐好問西北邊事﹔考論名將所張設及究其指歸﹐不過曰勤訓練﹑利器械﹑塡戎伍﹑修實事以應之。其在將帥之身﹐則信賞必罰﹐與士卒同甘苦﹔古人之言﹐千載不誣也。今且無論西北邊﹐卽海上之舟﹐其柁檣刓敝﹐不可以乘長風﹑破巨浪﹔銃不能數火﹔數火則裂。鉤戟矛劍﹐銹澀難剸剟。士忘操之﹐日嬉於市﹐攫市中物﹔不則博塞污淫﹐主帥無所問﹔掛空名於籍﹐收其月錢﹐爲我私蓄﹔士有所獲﹐不分而專之﹔鞭背貫耳﹐弛於公法而酷於私令﹐多所脧削﹐奉上官之顏色﹔寇虜竊發不聞﹐聞而不爲遮。若此則何怪上官之目爲債爲懦﹐偃然據而抑之也。予考論名將所張設﹐大自徐﹑常﹐近如兪﹑戚﹐無過修實事﹑依古法而已。蓋天下事未有物數不要於實﹑精神不貫於細﹐而能成之者。自徳業之大以及事功之盛﹐莫不皆然。古謂﹕『將不論貪』。又曰﹕『武臣不惜死』﹐殆虛言耳。夫將而貪也﹐尙能信賞必罰﹐與士卒同甘苦﹐徒不惜死則一身而已。一身之死﹐而士皆生﹐何以武臣爲﹖故夫爲將者﹐當有士君子之廉﹐而後威信焉。修其實事﹐無有死地﹐然後人不敢曰債且懦。若是則進而登壇建鼓﹐專制閫外﹐列校裨將﹐翕然從之﹔亦得保其首領﹐書功幕府﹐同有榮施而有勞於國家。予也不敏﹐敢書以告後來於斯寨者﹐以自致遠其功名﹐而善作鎭我父母之邦。夫非予之言也﹐素所聞於士弘君之言也。

士弘名籍在碑﹐方其爲人﹐有膽有識﹐仁義以爲幹。天下大事﹐士弘政可屬。

楊沈二公生祠碑何喬遠

國家自郡守而外﹐若戎旅之事﹐則有同知理之。其在戎旅都閫而外﹐陸而墩堡﹑水而汛瞭﹐則有寨遊把總理之。夫是﹐文武二吏相爲用者也。武與節制﹐文與董視。二吏者而有私肥私贏之心﹐武吏則脧士以奉文吏﹐文吏得所以奉則恣而不敢問﹔武吏軍卒觖望﹐器備苦窳﹐警禦懈隳。武不能振﹐文不敢問﹐則有怯於公戰﹑勇於私鬥﹐其寢處之所及﹐閭閻告病﹐不待寇至﹐常若苦寇。嗚呼﹗是所從來遠﹐若如之習﹐海內若一。

淸江楊公一桂來貳泉郡﹐宣城沈公有容來寨泉之浯嶼把總﹐二公皆滿九載乃遷。二公淸潔以持身﹐嚴正以蒞下﹐矢心以爲國﹐協體以安民﹐籍不列空伍﹐饟不出虛額﹔士見賊而懦﹑遇民而悍﹐責之無所不率。士以飽嬉﹐民用按堵。凡有一事之利以及百世之賴﹐沈公開之﹐楊公成之﹔楊公持之﹐沈公夾之。

二公旣遷﹐民士念恩﹐厥並生祠﹐屬余爲記。余記二公﹐敢云不愧。夫下之所以愛其上﹐久不能忘者﹐豈不謂有之以爲利哉﹖儲蓄衣糧﹐士所以爲利也。國家有養士之實﹐十斂五削﹐而下徒被名﹝﹖﹞﹐則士怨生﹔士飽且嬉﹐卒而遇賊﹐竭死前行﹐喪其身首﹐是則命也。平居饑以餒﹐求無怨不可得也。田疇閭門﹐市廛雞豚﹐民所以爲利也。境內有不虞之寇﹐當事之人﹐爲我驅除剿殺﹐則當事之人責也。彼其有祿於詔﹐有仕於守。且夫不虞之事﹐有時有也﹐不能率士﹐無以禦之﹔士之苦民﹐則無時無有也﹐無時無有﹐而求民無怨﹐不可得也。淸潔以持身﹐嚴正以蒞下﹐矢心以爲國﹐協體以安民﹐二公之謂﹐行無事之謂。杜未萌﹐行無事﹐而不見徳﹔杜未萌﹐而不見功﹔無功無徳﹐而人知之﹑而人願之﹐欲其無念﹐不可得也。夫往者﹐來之鑑也﹔美者﹐徵之勸也。非以美往﹐而實鑑勸﹐二公之記﹐余何愧焉。

楊公之遷也﹐爲廣西潯州知府﹔沈公之遷也﹐爲浙江都司僉書﹐並在萬曆丙午之歲。是爲記。

祠田碑陳學伊

宣城寧海沈公﹐奉命鎭海上﹐五載於玆。始而來也﹐環海老少﹐且驚且悸﹐懼不相能。旣而公嚴統士﹐信賞必罰﹐兵不敢有加於民﹐民若不知有兵。凡民之以佃﹑以漁﹑以商﹑以販者﹐有公在﹐事無劫奪之虞﹐間復結之以恩。若觚翰之士﹐至隆以禮貌﹐待以情信﹔或他事挽﹐正色嘿然耳。又最著者﹐石湖有滬田坑﹐久爲沙患﹐民甚苦之。公至﹐遂積石三年﹐始鳩工砌築﹐成之一旦﹐利垂萬祀﹐民尢頌徳。

玆擢浙江都閫行﹐彼兵我民﹐咸不忍捨﹔共構生祠﹐立碑塑像﹐合貳守淸江楊公﹐皆有功徳於海上者﹐並祀焉。像以石﹐欲千百年不朽。祠成﹐輸者踵至﹐猶剩十金﹐目兵復捐以五十餘﹐明買民田租若干﹐給粟與守祠﹐爲朝夕焚香灑掃之資。券之正者﹐謀送公收執﹔另抄白鈐印附捲﹐以杜將來。

若衝風破浪﹐殺賊諭夷﹐種種殊勛偉績﹐載之黃宗伯﹑何義部二碑中﹐不復贅。特記其士民之思如此。

新建定海參將公署碑葉向髙

定海﹐故千戶所也。其設參將公署﹐自宛陵沈君始。

署何以設也﹖蓋中丞黃公軫海上之多事﹑幹陬之不嚴﹐鯨鯢簸蕩﹐爲民患苦﹐請增置遊擊將軍﹐以時巡行﹐詰戎薙寇﹐肅淸海徼也。其轄地則北至浙﹐南至粵。其所部則開府新設之標兵﹐與小埕﹑五虎﹑海壇三寨遊。其控馭則旌麾所指﹐凡在行間者﹐皆以軍禮謁﹐稍稍視大帥﹐厥任蓋甚重矣。黃公心難其人﹐而沈君昔嘗蒞閩﹐卻紅毛夷﹑捕斬東番倭寇﹐有勛勞於海上﹐乃請用沈君﹐仍舊官爲參戎。沈君方裏居﹐不欲來﹐黃公禮而徵之﹐乃就職。時公署未設﹐寄居三山。踰歲而倭犯東沙﹐沈君計擒七十人﹔以浮言拂衣去﹐而黃公亦艱歸。代者爲臨海王公﹐與直指關西崔公﹐力促君來。君不得已﹐復入閩。深念職在防海﹐而建牙之無所﹐何以號令吏士﹖卽以春秋耀武波臣﹐其何震之有﹖惟定海所爲會省門戶﹐控浙﹑粵而處其中﹐於緩急策應便﹐乃議卽所爲署﹐而移所於西北隙地。一切繕築諸費﹐皆取諸歸後之羨廩與軍吏之餘糧。上諸當道﹐咸報可﹐遂以萬曆戊午之孟冬鳩工﹐閱次年夏﹐告成事。爲堂若干楹﹐室視之而稍殺﹐各翼以耳房。其外爲儀門﹐門外爲樓﹔樓之內爲館﹐以禮賓。署後有山﹐可登陟﹐亭其上﹐名曰「籌海」。又爲廟﹐以祀城隍。旗纛爲中﹐左右翼署以居牙將。言言奕奕﹐赫赫稱重鎭矣。

旣竣事﹐請記於余。余聞之王公﹐設險以守其國﹐而天下之險﹐莫過於水﹐故取諸坎﹐水之險又莫過於海。吾閩﹐海國也﹐往者旣困於島夷﹐頃又重之以姦民﹐內訌外結以海爲藪﹐縱之則豕突﹐逐之則鳥獸竄。吾濱海之備日弛﹐其士卒至登舟而目眩股栗﹐望風濤而魄喪矣。故夫民之險不足爲吾守﹐而反爲吾害。沈君生長畿輔﹐能以舟爲車﹑以帆檣爲馬﹐其視萬里之滄溟﹐吞天浴日之波浪﹐魚龍蛟蜃縱橫出沒於其前﹐猶平陸也。樓船器械﹐無不具飭﹐敵每望其旗而走。夫有沈君﹐而後海之險復爲吾用。然余觀其一歲中往來海上者﹐常至四五﹐每幾危而幸濟﹔𨿽有玆署﹐不獲寧居﹐可爲勞苦而功髙矣。昔之名將﹐所至營壘次捨﹐皆有法度﹐而陶士行至以竹頭木屑見稱。君往在浯嶼﹐徙公署於石湖﹐余曾爲記。今玆之役﹐爲閩土壯幹城﹑爲後人規永利﹐擘畫周詳﹐巨細畢舉﹐厥績尢偉。而前後中丞公極意綢繆﹐藩臬諸大夫協心保障﹐亦吾閩千載之遭也。方石湖署成﹐君卽有東番之捷。玆署初落﹐君復招降海寇袁進﹑李忠輩。除閩大害﹐尢其事之奇者﹐故並書之。

黃公名承玄﹐浙秀水人﹔王公名士昌﹐浙臨海人﹐俱萬曆丙戌進士。沈君名有容﹐宣城人。

署水標參將勛徳碑何喬遠

前浯江惠民碑﹐業頌公東碇﹑彭山之捷。公後徙日湖﹐飛掃東番倭穴﹑諭卻紅毛夷﹐閩南倚重十年。借而閫浙建﹝﹖﹞﹐遊參溫﹑處﹐屢掃倭氛﹔又獲交夷百四十﹐盡生全之功﹐不殺降夷﹐威徳益孚醜類﹐而閩思公益深。丙辰﹐幸復入閩署水標務。未幾﹐倭突料羅﹐陷大金﹐公扼之東沙﹐生擒七十餘﹐倭遊魂遂滅。且巨魁糾■﹝舟宗﹞猖獗﹐公會南路紀公欲加剿﹐魁聞逃之廣﹐時與我販廣者爲難﹐航海道壅﹔公思造命商民﹐倡義招撫﹐得請於中丞臺遣官諭意。魁素知公義不殺降﹐因輸款。適羣至自粵﹐阻石尢﹐泊杏澳﹐公與紀公開誠單舟往之﹐遂降舟師。

凱旋浯江﹐旄倪聚觀﹐喜色相告曰﹕『今而後﹐吾身家我有也』。然所得無虞而身﹑無竄而家誰賜乎﹖所得穩泛而身﹑以餬而家誰賜乎』﹖於是歌舞之餘﹐伐浯石報賜。羣走淸源﹐乞余記其事。余謂尺檄方頒﹐反側立定﹐不亡矢遺鏃﹐舉衡行浙﹑閩﹑粵三省間者﹐一旦心革﹐願爲我捍禦臣﹐非公威信夙孚﹐曷易致此﹗是可碑也。憶碑惠民時﹐距今十八載﹔讀公碑者少且壯﹑壯且老。公獨元老壯猶玆﹐晉副大帥﹐長鎭閩。閩碑公徳﹐將不勝記哉﹗

公諱有容﹐宣城太史猶子﹐今倭虜皆知公名。

總理水軍參府題名碑董應舉

閩以海爲塞﹐東南際天﹐外夷內宄﹐颷忽出沒﹔𨿽有三路將領﹐莫能制其命。前中丞秀水黃公深維方略﹐以爲非得才武有謀畫﹑著名海上者﹐專統水軍﹐彈壓要地﹐隨勢排蕩﹐不能收冊於萬全。遂聘宣城寧海沈君職其事﹐朝議可之。

君至﹐而撫倭於小埕﹐若崩厥角﹐而擒其犯浙者於東沙。今中丞王公察其能﹐俾建牙扼要﹐蕆其成勞君﹔以定海﹐於省會爲重門﹑於中南二路爲上游﹑於北路爲中權﹐且有新城可憑﹑有小埕諸寨可驅策﹐左顧右顧﹐於海道均﹐而於門戶亦甚固﹐遂決策營之。屏雙峯﹑沼重溟﹐面勢正位﹐度利張翼﹐風濤壯其軍聲﹑魚龍資其變化﹐遂能降袁進﹑掃羣盜﹐報命軍門﹐遺功同事君子﹐以王公之廓落善任﹑君之設策合變﹐交相成者也。而牙門職任﹐實自君始﹐不可無以告諸後。

昔戚元敬都護春秋出鎭鎭東﹐地𨿽中而非會省門戶之所關。江夏侯周視阨塞於此﹐置所成軍﹐險𨿽設而非軍府之所出。今之此策﹐兼收其勝﹐眞足雄鎭東而壯江夏者矣。

至於嚴城守﹑峙糧儲﹑增艅艎﹑厚兵力﹐驅使五寨七遊如指從臂﹐往來交蕩於海中﹐使好宄惕息﹐不敢生心﹐蓋將有待焉。後之繼君者﹐其亦念此成畫﹐思二中丞創軍立府﹑計安全閩之意﹐而厚勉之哉。

君諱有容﹐字士弘。家世殿狀﹐君獨以武顯﹐積功勞最多﹐島夷皆知其名云。卷之二

記

平東番記﹝萬曆癸卯孟冬纂﹞

賦東番捷

東番記﹝萬曆癸卯春纂﹞

題東番記後

舟師客問

諭西夷記﹝萬曆甲辰季冬纂﹞

卻西番記﹝萬曆甲辰季冬纂﹞

懷音記﹝萬曆丙辰春寄贈﹞

平東番記屠隆

東番者﹐彭湖外洋海島中夷也。橫亙千里﹐種類甚繁﹔仰食漁獵﹐所需鹿麛﹐亦頗嗜擊鮮。惟性畏航海﹐故不與諸夷來往﹐自雄島中。華人商漁者﹐時往與之貿易。

頃倭奴來據其要害﹐四出剽掠﹐飽所欲則還歸巢穴﹐張樂舉宴爲驩﹔東番莫敢誰何﹐滅迹銷聲避之。海上諸汛地東連越﹐絕南望交﹑廣﹐處處以殺掠聞。中丞朱公患之﹐拊髀嘆曰﹕『安得豪傑﹐爲我蕩寇分憂者』﹖時浯嶼偏將軍沈君有容﹐受中丞國士知。其人慷慨義俠﹐有古烈士風。往在遼陽﹐數深入虜地﹐斬獲無算﹔因條時議﹐與當事枘鑿﹐勇謝病歸。先是﹐中丞金公聞其威名﹐特以殊禮聘之南來﹔未及大用﹐金公罷鎭去。朱公受事﹐知將軍益深。君嘗思奮不顧七尺以報知己。適朱公有密札與君﹐令剿東番倭。君遂掀髯奮臂起曰﹕『報國酬知﹐此其時矣』。乃陰部署戰艦﹑兵仗﹑糗糧﹐𨿽內而妻孥﹑外而親信左右﹐絕不知其有事東番也。部署旣當﹐椎牛饗士﹐克日出師。時臘月﹐非出海候﹐諸將及舵師皆有難色﹐謂﹕『此徵討非奉中丞臺檄不可』。君仗劍曰﹕『汝輩安知吾不奉命中丞臺者﹖有密札在﹐敢擅沮軍者﹐斬之』。眾乃詟服。舟遂發。日將晡﹐君登舵樓﹐望遙山﹐有黑雲一片方起﹐心知是風徵也﹐而不敢言。至夜﹐果大風﹐巨浪滔天﹐眾艦漂散﹐各不相顧﹐君乘舟僅得泊一港。須臾﹐繼至者止數艘而已。天明復發﹐舟有十數艘﹐君心私計曰﹕『破賊立功﹐止須此足矣』。行一日夜﹐計程應望見彭湖山﹐而浩浩渺渺﹐絕不見端倪。長年三老﹐大有憂色。少選﹐忽見一飛鳥﹐三老喜曰﹕『有飛鳥﹐山且必近』。已忽遠望見東南海中有一點靑螺黛﹐則爲颶風飄而已過彭湖矣。君乃急命從峽中入﹐君與諸將士顚危銀山雪屋中﹐與潮俱沒﹑與浪俱出﹐萬死一生乎而不挫毛髮銳气。從彭湖又行一日夜﹐才抵東番﹐則倭奴已望見我軍﹐出舟迎敵。將軍率諸將士殊死戰﹐無不一當百﹔賊大敗﹐盡出輜重投之於海令我軍拾﹐而姑少緩師。我軍無一人取其秋毫﹐戰益力﹐斬馘火攻﹐須臾而盡。東番夷酋扶老攜幼﹐競以壺漿﹑生鹿來犒王師﹐咸以手加額﹐徳我軍之掃蕩安輯之也。先是﹐將軍發兵﹐事聞各當道大吏﹐無不謂功難成﹐咎將軍輕舉﹐移檄阻之者如雲﹐皆無及矣。比大捷聞﹐中丞朱公舉杯酹地﹐喜曰﹕『吾固知沈將軍必辦此。南中大患一朝蕩掃﹐內不謀妻子﹑外不聞將士﹐內斷於心﹐密謀潛計﹐冒風波大險而從萬死中竟成大功﹐功可不謂奇哉』﹗遂以捷聞於朝。

將軍﹐宣城人﹐先太史君典猶子。君典嘗指將軍示余﹕『此吾家千里駒也。吾家世以文學顯﹐是子當奮行間﹐黃金鵲印﹐不足道也』。將軍爲人以忠義報國自許﹐輕財重義﹐急友朋於難﹐不輕爲然諾﹔見气焰者骯髒目攝﹐所當意卽里巷毛褐賤士不難折節下之﹔士卒未食不先食﹑未衣不先衣﹐糧餉不至﹐士有饑色﹐則出家貲先給焉。每破賊﹐所獲輜重﹐悉以分犒士卒﹐無一入私橐者。乃至犯法﹐則必罰無赦。士卒所以樂爲效死﹐以此也。將軍梟捷善戰﹐每臨敵先登﹐意气閒暇﹔兩舟相隔丈許﹐提刀飛身過之﹐立斬數人﹐一舟披靡﹐而後眾將士從之。又加以沈毅多謀﹐料敵出奇無窮。嗚呼﹗良將哉﹗良將哉﹗

賦東番捷郭元春

木罌渡軍﹐危乎﹖曰﹕危矣﹗雪夜入蔡﹐險乎﹖曰﹕險矣﹗然不履危﹐不足以擒魏﹔不蹈險﹐不足以滅蔡。是則計出危險﹐正庸將之所駴﹐而賢將用之以爲奇者也。夫兵貴奇﹐勝也﹔烏在其血戰而令肝腦塗也。奇之用陰﹐陰則示人以可測實不可測﹐而敵見以爲可測也﹐則我勝矣。如敵見以爲不可測﹐則我又爲可測矣。夫惟敵知以可測測我﹐而不知以不可測測我﹐我之所爲不可測者﹐正可藉此可測而遂行之也。則於漢﹐吾得之韓﹔於唐﹐吾得之李﹔而於今﹐吾得之沈將軍焉。均之爲善用奇者也。設以舳艫非木罌﹐而入淡水非雪夜乎﹐則托命刳木﹐而涉無際之波﹐不知凡幾萬里﹐一葉蕩漾﹐木罌不啻矣。

時正值隆冬﹐寒江嚴威﹐凜凜刺人膚﹐將軍中流四顧﹐但見巨濤起沬彌天﹐極目歕雪﹐指謂軍士曰﹕『此非雪夜擒吳元濟時耶﹖疾之毋徐』﹗島夷方餞臘相酬曰﹕『莫予毒已』。俄而守者遙望之﹐曰﹕『彼泛泛若見若不見者﹐商舶乎﹖漁舸乎』﹖俄而曰﹕『以商舶意之﹐過多﹔以漁舸意之﹐過大』。方疑方駭之際﹐將軍遂從天而下﹐一鼓而殲之矣﹔是韓信﹑李愬之兵也﹐不亦千古同一奇哉﹖

世稱淮陰用奇爲兵仙﹐惜史氏不載其師授。夫奇則安所庸授﹐授之而奇必不能奇﹐且奇而可授則父願授之於子﹐李愬庭趨﹐曾聞其以雪夜授哉﹖然則沈將軍之用奇﹐亦若斯焉已。

東番記陳第

東番夷人不知所自始﹐居彭湖外洋海島中﹔起魍港﹑加老灣﹐歷大員﹑堯港﹑打狗嶼﹑小淡水﹑雙溪口﹑加哩林﹑沙巴裏﹑大幫坑﹐皆其居也。斷續凡千餘里﹐種類甚蕃。別爲社﹐社或千人﹑或五六百﹐無酋長﹐子女多者眾雄之﹐聽其號令。性好勇﹐喜斗﹐無事晝夜習走﹐足蹋皮厚數分﹐履荊刺如平地﹐速不後奔馬﹐能終日不息﹔縱之﹐度可數百里。鄰社有隙則興兵﹐期而後戰﹐疾力相殺傷﹐次日卽解怨﹐往來如初﹐不相讎。所斬首﹐剔肉存骨﹐懸之門﹔其門懸骷髏多者﹐稱壯士。地暖﹐冬夏不衣﹐婦女結艸裙﹐微蔽下體而已。無揖讓拜跪禮。無歷日文字﹐計月圓爲一月﹑十月爲一年﹐久則忘之﹐故率不紀歲﹐艾耆老髦﹐問之弗知也。交易﹐結繩以識。無水田﹐治畬種禾﹐山花開則耕﹐禾熟﹐拔其穗﹐粒米比中華稍長﹐且甘香。采苦艸﹐雜米釀﹐間有佳者﹐豪飲能一斗。時燕會﹐則置大罍團坐﹐各酌以竹筒﹐不設肴﹔樂起跳舞﹐口亦烏烏若歌曲。男子剪髮﹐畱數寸﹐披垂﹔女子則否。男子穿耳﹐女子斷齒﹐以爲飾也﹝女子年十五﹑六斷去唇兩旁二齒﹞。地多竹﹐大數拱﹐長十丈。伐竹構屋﹐茨以茅﹐廣長數雉。族又共屋﹐一區稍大﹐曰公廨﹔少壯未娶者﹐曹居之。議事必於公廨﹐調發易也。娶則視女子可室者﹐遣人遺瑪瑙珠雙﹐女子不受則已﹔受﹐夜造其家﹐不呼門﹐彈口琴挑之。口琴薄鐵所制﹐嚙而鼓之﹐錚錚有聲。女聞﹐納宿﹐未明徑去﹐不見女父母。自是宵來晨去必以星﹐累歲月不攺。迨產子女﹐婦始往婿家迎婿﹐如親迎﹐婿始見女父母﹐遂家其家﹐養女父母終身﹐其本父母不得子也。故生女喜倍男﹐爲女可繼嗣﹐男不足著代故也。妻喪復娶﹔夫喪不復嫁﹐號爲鬼殘﹐終莫之醮。家有死者﹐擊鼓哭﹐置屍於地﹐環煏以烈火﹐幹﹐露置屋內﹐不棺﹔屋壞重建﹐坎屋基下﹐立而埋之﹐不封﹐屋又覆其上﹐屋不建﹐屍不埋。然竹楹茅茨﹐多可十餘稔﹐故終歸之土不祭。當其耕時﹐不言不殺﹐男婦雜作山野﹐默默如也﹔道路以目﹐少者背立﹐長者過﹐不問答﹔卽華人侮之﹐不怒﹐禾熟復初。謂不如是﹐則天不佑﹑神不福﹐將凶歉﹐不獲有年也。女子健作﹔女常勞﹐男常逸。盜賊之禁嚴﹐有則戮於社﹐故夜門不閉﹐禾積場﹐無敢竊。器有牀﹐無几案﹐席地坐。榖有大小豆﹑有胡麻﹐又有薏仁﹐食之已瘴癘﹔無麥。蔬有蔥﹑有姜﹑有番薯﹑有蹲鴟﹐無他菜。果有椰﹑有毛柿﹑有佛手柑﹑有甘蔗。畜有貓﹑有狗﹑有豕﹑有雞﹐無馬﹑驢﹑牛﹑羊﹑鵝﹑鴨。獸有虎﹑有熊﹑有豹﹑有鹿。鳥有雉﹑有鴉﹑有鳩﹑有雀。山最宜鹿﹐■﹝亻鹿﹞■﹝亻鹿﹞俟俟﹐千百爲羣。人精用鏢﹔鏢竹棅﹑鐵鏃﹐長五尺有咫﹐銛甚﹔出入攜自隨﹐試鹿鹿斃﹑試虎虎斃。居常﹐禁不許私捕鹿﹔冬﹐鹿羣出﹐則約百十人卽之﹐窮追旣及﹐合圍衷之﹐鏢發命中﹐獲若丘陵﹐社社無不飽鹿者。取其餘肉﹐離而臘之﹐鹿舌﹑鹿鞭﹝鹿陽也﹞﹑鹿筋亦臘﹐鹿皮角委積充棟。鹿子善擾﹐馴之﹐與人相狎。習篤嗜鹿﹐剖其腸中新咽艸將糞未糞者﹐名百艸膏﹐旨食之不饜﹔華人見﹐輒嘔。食豕不食雞﹐蓄雞任自生長﹐惟拔其尾飾旗。射雉亦只拔其尾。見華人食雞雉輒嘔﹐夫孰知正味乎﹖又惡在口有同嗜也﹖居島中﹐不能舟﹔酷畏海﹐捕魚則於溪澗﹐故老死不與他夷相往來。永樂初﹐鄭內監航海諭諸夷﹐東番獨遠竄不聽約﹔於是家貽一銅鈴使頸之﹐蓋狗之也﹐至今猶傳爲寶。始皆聚居濱海﹐嘉靖末﹐遭倭焚掠﹐乃避居山。倭鳥銃長技﹐東番獨恃鏢﹐故弗格。居山後﹐始通中國﹐今則日盛﹐漳﹑泉之惠民﹑充龍﹑烈嶼諸澳﹐往往譯其語﹐與貿易﹔以瑪瑙﹑磁器﹑布﹑鹽﹑銅簪環之類﹐易其鹿脯皮角﹔間遺之故衣﹐喜藏之﹐或見華人一著﹐旋復脫去﹐得布亦藏之。不冠不履﹐裸以出入﹐自以爲易簡云。

野史氏曰﹕異哉東番﹗從烈嶼諸澳乘北風航海﹐一晝夜至彭湖﹐又一晝夜至加老灣﹐近矣。乃有不日不月﹑不官不長﹐裸體結繩之民﹐不亦異乎﹗且其在海而不漁﹐雜居而不嬲﹐男女易位﹐居■﹝疒﹝癶上土下﹞共處﹔窮年捕鹿﹐鹿亦不竭。合其諸島﹐庶幾中國一縣﹐相生相養﹐至今歷日書契無而不闕﹐抑何異也﹗南倭北虜﹐皆有文字﹐類鳥迹古篆﹐意其初有達人制之耶﹖而此獨無﹐何也﹖然飽食嬉遊﹐於於衎衎﹐又惡用達人爲﹖其無懷﹑葛天之民乎﹗自通中國﹐頗有悅好﹐姦人又以濫惡之物欺之﹐彼亦漸悟﹐恐淳朴日散矣。萬曆壬寅冬﹐倭復據其島﹐夷及商﹑漁交病。浯嶼沈將軍往剿﹐余適有觀海之興﹐與俱。倭破﹐收泊大員﹐夷目大彌勒輩率數十人叩謁﹐獻鹿饋酒﹐喜爲除害也。予親睹其人與事﹐歸語溫陵陳志齋先生﹐謂不可無記﹐故掇其大略。

題東番記後陳學伊

余讀古史﹐所云羲﹑農之世﹐皆艸衣木茹之民。竊以爲載籍久闊﹐謬悠之語﹐奚足深信﹖乃今讀「東番記」﹐方信其語之非謬。夫古史所記者﹐輿圖之北也。東番之去吾泉也﹐僅幾日程耳﹐乃其裸體結繩﹐不異古史所云﹔則信乎輿圖之廣﹐古今記載之所不及者猶多也。記成於一齋陳君之筆。萬曆壬寅之冬﹐沈將軍剿東番鄰島之倭﹐一齋君實同舟往。倭旣平﹐東番大酋徳其爲己除害也﹐率其黨出謁﹐且獻鹿饋酒焉﹔故一齋君得詢而志之。假令不有沈將軍今日之巨功﹐吾泉人猶未知有所謂東番也。

國家承平二百餘年矣﹐東番之入紀載也﹐方自今始﹐不可謂不奇。余頃遊海濱﹐海濱人爲餘言此倭流毒三省﹐蓋數年矣。沈將軍一剿之後﹐海上之艘無他虞焉。則將軍之樹徳﹐寧獨東番哉﹖其功尢不可謂不奇。有此奇功﹐故因以廣此奇聞﹐余讀斯記而兩奇之﹐漫書以志喜。

舟師客問陳第

萬曆壬寅臘月初旬﹐將軍沈有容率師渡海﹐破賊東番。海波蕩定﹐除夕班師。至料羅﹐客有問於軒轅寄客曰﹕『國家設兵﹐可謂備矣﹐內則擁旄﹐外則分閫﹐寨﹑遊﹑衛﹑所﹐碁布海濱。乃邇者麼麼小醜﹐僅七舟耳﹐從粵入閩﹐又從閩入浙﹐又從浙歸閩﹐住據東番﹐橫行三省﹐所過無忌﹐何也』﹖答曰﹕『承平日久﹐人不談兵﹐將乏援桴之志﹑士有老母之怯﹐相與玩愒歲月耳。余嘗遊北邊﹐見虜騎大舉入犯﹐邊兵輒收堡避之﹔俟其飽掠而出﹐則尾其後﹐襲得零星數騎﹐告捷矣。又嘗遊於南海﹐見賊船突犯信地﹐水兵斂翼避之﹔及其爲颶風所飄﹑巨浪所覆﹐賊有零丁困於海島者﹐取得其一二小■﹝舟華﹞﹑拾得其殘亡數級﹐奏功矣。故謂破虜非破虜﹑滅倭非滅倭也。求其明目張膽﹐堂堂正正﹐與決勝負於塞下海中﹐實罕所睹聞﹐賊於何忌哉﹖故將軍有必死之心﹑士卒有無生之气﹐南倭北虜﹐不足平也。嶽武穆曰「武臣不怕死﹐則天下太平」。孫﹑吳復起﹐不能易其言矣﹐沈子其庶幾乎』﹗

客問﹕『舟師涉海﹐非旦夕可辦﹔今沈子倉卒而渡﹐竟能破賊﹐何也』﹖答曰﹕『太府命之矣﹐鷙鳥將擊﹐必匿其形。故自仲冬以來﹐無日不討軍實而申儆之。治樓船﹑教甲冑﹑練火器﹑峙糗糧﹐人知其爲守而設﹐不知其爲戰而設也﹔人知其爲料羅而防﹐不知其爲東番而渡也。循至季冬﹐種種舉矣﹐初欲以除夜襲之﹐已諜其欲來﹐乃遽出而掩之。令下之日﹐一軍皆驚。蓋備之於前﹐故用之於後﹔勞於平時﹐故逸於臨事。若素無講求﹐而艸艸渡海﹐卽沈子能耶』﹗

客問﹕『沈子之自料羅而出也﹐有謂不奉明文﹐徑情專擅者﹔有謂賊住東番﹐非我版圖者﹔有謂隆冬多風﹐不宜渡海者﹔有謂外洋劇賊﹐未易卒破者﹔而克有成功﹐何也』﹖答曰﹕『武夫敵愾﹐惟機是乘﹔如必明文之奉﹐而以專擅自阻也﹐則賊終無殄滅之期矣。賊之所據﹐誠非版圖﹐其突而入犯﹐亦非我之版圖乎﹖如必局守信地﹐而以遠洋借口也﹐則賊亦終無殄滅之期矣。沈子嘗私募漁人﹐直至東番﹐圖其地裏﹐乃知彭湖以東﹐上自魍港﹑下至加哩﹐往往有嶼可泊﹔隆冬北風﹐易作易息。我師過彭﹐則視風進止矣。且漁人而漁﹑商人而商﹐未聞以冬而廢業者﹐又何疑於航海之師也。賊住外洋﹐謂我師必不能至﹔況時已撤防﹐又謂我師必不肯至。故攻其無備﹐李愬之所以擒蔡也﹔沈子亦籌之矣』。

客問﹕『料羅之役﹐以二十一舟而往﹐至彭湖﹐十舟矣﹐風不相及也。十圍五攻﹐萬全之道。今前有彊敵﹐後無援兵﹐何恃而不恐﹖且破釜而行﹐深入其阻﹐何沈子之亟也﹖倘其不捷﹐人將食其肉而不饜乎』﹖答曰﹕『用兵之道﹐在於知彼己﹐不在於較眾寡。今賊之船﹐奪商及漁﹐不如我兵之船。堅且大也。賊之利器﹐鳥銃﹑百子﹐不如我兵之神飛炮﹑佛郎機﹐又練之熟也。賊之烏合﹐情志不一﹐被擄𨿽爲役﹐而非其本心﹔沈子兵出挑選﹐人人可用﹐又躬自勞來﹐咸百其勇﹐故自過彭以後﹐哨捕勇於直前﹑目兵恥於居後﹐是其眾不如我之銳也。我有三長﹐彼有三短﹐兵刃未接﹐而勝負分矣。沈子何恐﹖沈子嘗太息曰「軍門知我﹐深恨無可以藉手﹐故東番有賊﹐不可以莫之剿也﹔上有深知﹐不可以莫之報也」。語曰「裹糧躍馬﹐惟恐後時」﹐沈子有矣。卽其不捷﹐肉將在海魚腹中﹐人又烏得而食之』﹖

客問﹕『賊據東海三月有餘﹐漁民不得安生樂業﹐報水者﹝漁人納賂於賊名曰報水﹞苦於羈畱﹐不報水者束手無策﹐則漁人病倭彊而番弱﹐倭據外澳﹐東番諸夷不敢射雉捕鹿﹐則番夷亦病。今此捷也﹐東夷踴躍於山﹑漁民歌頌於海﹐策亦奇矣﹗但所報焚沈六艘﹐而斬馘僅僅十五﹐何其少也﹖且獻馘皆倭﹐又何其偏也﹖落水之賊﹐獨不可撈而取之乎』﹖答曰﹕『彭湖以內﹐水色猶碧﹐謂之滄海。彭湖以外水色深黑﹐謂之溟海。溟海浪髙﹐沈者直至底耳。賊見勢敗﹐不肯與我以首﹐恐爲鄕人所物色也者﹐故系石於腰以自沈溺﹔是以鏖戰惟倭﹐兵之所斬亦惟倭﹐風濤異常﹐重之昏黑﹐其敢下而撈斬之乎﹖又賊有奔竄﹐兵有窮迫﹐不惟不敢﹐亦不暇﹔沈子之志主於大破賊■﹝舟宗﹞﹐不在撈取首級﹐自過彭時已申言之矣』。

客問﹕『聞之東番破賊﹐所得金﹑布﹑蘇木﹑鹿麂皮﹑米﹑麻﹑薴﹑椒﹑烏魚﹑溫魚之類﹐不下數百金﹐沈子縱不入之私囊﹐獨不可歸之公帑乎﹖乃分給兵士﹐何也』﹖答曰﹕『海上之兵﹐未必天性忠孝。故戰不旋踵﹐圖利也﹔死不反顧﹐貪得也。彼旣以身而博財﹐又奪其財以傷其心﹐可乎﹖故賊之所積﹐奪之於民﹐惟恐其多。兵之所取﹐奪之於賊﹐惟恐其不多。況戰勝之賞有限﹐而因敵之利無窮﹐三軍之所以樂戰也。沈子之約曰「破賊之後﹐公取其財物而均分之﹐官無所利」﹔誠鼓舞之要術矣』。

客問﹕『頻年以來﹐西有寧夏之變﹑東有朝鮮之師﹑西南有播州之役﹐四海不無事矣﹐當事者往往拊髀名將而未之得也。若沈子﹐足任天下大事者乎』﹖答曰﹕『人未易知﹐知人亦未易﹐鄙人聞見寡陋﹐何足以識之﹖然沈子近矣。沈子好名而不好利﹑畏義而不畏死﹐蓋本伉爽﹑敏達﹑勇敢士也。使其伉爽而存緘默之思﹑敏達而極深長之慮﹑勇敢而廓並包之容﹐則沈子聞道矣﹐所就非名將下也。如其惟是不蘉﹐而才之自挾﹐若壯猷何﹗吾方爲沈子惕﹐又奚敢以大事許之』﹖

客得所問﹐其疑頗釋。復起而請曰﹕『子爲誰』﹖曰﹕『吾忘我久矣﹐不自知其爲誰也。吾嘗隱居軒轅之山﹐故人目爲軒轅寄客云爾。且爾於我爲客﹐我於軒轅山爲客﹐軒轅山於天地爲客﹐天地於太虛爲客﹐胥寄也﹑胥客也﹐又焉用誰之誰之乎』﹖客乃逡巡而退。

諭西夷記陳學伊

閩之東南﹐從水道可通諸夷。漳﹑泉之商販大泥﹑呂宋諸國者﹐歲數十艘﹐人不啻數千﹐然皆奉法令惟謹。

逮萬曆戊戌﹐有旨出榷四方稅﹔同安姦民曰張嶷者﹐始有機易采金之倡。甲辰﹐漳商潘秀復自大泥持其國之文﹐爲紅夷韋麻郎求市﹐且援東粵佛郎機故事﹐以請於當道。當道正議阻﹐其秋﹐果有三夷艘從西南趨彭湖島﹐邏卒急以聞﹔秉事諸公議論未一﹐先姑嚴禁沿海商漁。爲淸野計﹐而遣詹獻忠等相繼往諭之。後黃金之往也﹐率其通事林玉以來﹐藉名求桅﹐實偵息也。漳南觀察沈大若公責其無禮﹐系之獄﹔且頌言欲重潘秀勾引罪﹐日議剿﹑議守至勤。兩臺宵旰﹐而漳﹑泉姦民藉差使私以題請啖之﹐紅夷愈爲久計﹔內地益洶洶﹐秉事者益以疑忌。時浯嶼把總沈將軍有容方在告﹝﹖﹞﹐掀髯揚言云﹕『談笑卻此虜耳﹐胡事張皇』﹖於是泉郡海防諸大夫問計於沈將軍﹐將軍語如初﹔遂以復撫臺﹐撫臺因以屬將軍。將軍曰﹕『此夷原非啟疆之狡﹐何用以兵劫﹖且欲驅其去而羈其使﹐於策亦非便﹐請以林玉行』。撫臺便宜從之。遂刻期渡海。渡之日﹐封姨爲政﹐輔行同事者有難色。將軍曰﹕『第候風霽者﹐使者歸矣。假令中有以尺一沮吾師﹐事寧不敗』。遂淩波冒險以濟。詰朝﹐差使果偕夷酋九人賫金二萬若諸玩好﹐將艤舟渡﹐適將軍至而止。麻郎徳將軍釋其通事﹐抵將軍謝。將軍對所差使揚言於郎曰﹕『若輩夙不通中國﹐玆非誤聽姦民誘來耶﹖天朝體統甚肅﹐上有撫﹑按二臺﹐中有藩﹑臬諸司﹐外有將領﹑郡邑百執事﹐綱紀相承﹐凡事非商定不敢以聞。若欲求互市於閩﹐互市事至巨﹐孰敢主之﹖若等皆良商﹐獨不識此乎』﹖郎始悟﹐卽訂歸期﹐而同事者復以題請尼之。將軍居旣久﹐察麻郎無行意﹐卽集諸卒長謀曰﹕『此夷徘徊﹐必有居間者﹐試張帆爲歸計餂之』。郎見之﹐果以一艇謁將軍曰﹕『郎輩惟將軍命﹐柰之何遽去』﹖將軍詫之﹐曰﹕『若初至﹐兩臺業已檄舟師剿若﹐我力爭若皆良商﹐故請釋林玉﹐諭若歸﹐詎意濡滯至今日。吾今行矣﹐不可以再見矣』。郎等頂禮墮淚曰﹕『極知將軍有厚徳﹐郎𨿽夷也﹐敢忘之乎﹖從今一惟將軍命』。將軍因以酒勞郎﹐竟日爲歡﹐郎益喜。越二日﹐三夷舟俱解纜去。瀕行時﹐攜銃器及土產別謝將軍﹐將軍受其器﹐還其產。郎與諸部落向將軍泣﹐至望將軍不見﹐猶登尾樓以眺者。是役也﹐始於閏九月之二十六日﹐竣於十月之二十五日﹐往還甫一月耳。將軍歸以復觀察公﹐觀察公以復兩臺﹐兩臺以疏上﹐明君良相竟如議﹐而吾泉濱海因以帖然。兩臺疏中﹐稍稍及中貴﹐中貴亦不聞有密題﹐蓋知國有人也。當紅夷初至時﹐沿海禁商漁﹐人情且岌岌﹔將軍至彭湖﹐卽呈撫臺﹐弛其令﹐海陬編戶賴以不槁死﹐則莫不徳將軍。旣旋旆﹐則又恐朝廷或旦夕兪互市請﹐禍且不測﹐爲將軍危。將軍曰﹕『吾奉兩臺檄﹐仗廟堂社稷之靈﹐幸而成功﹐余非所計』。卒之事定如前指﹐而海陬編戶徳將軍益深。

余不佞﹐早廢艸莽﹐蓋三十年所矣。頃者爲海上之遊﹐及交將軍﹐驟聞其事﹐過爲將軍慮﹐且爲梓裏慮。今事定﹐爲將軍喜﹐且重爲梓裏喜。當初議時﹐聞一縉紳云﹕『東粵之澳﹐有互市﹐今粵中軍興賴以不乏﹐吾泉彭湖之市得無類此』﹖余曰﹕『否﹐否。聞之東粵之縉紳﹐未嘗不以澳市爲隱憂。蓋初市時﹐夷人築一廬必以聞﹐今不聞矣。廬且徧澳中﹐澳地幾非東粵有矣﹐柰之何其援之﹖且東粵之市﹐去會城非遠也﹔吾泉彭湖之去郡城﹐從水道二日夜程﹐夷人一穴其中﹐其禍更有大於東粵者。聞之彭湖在宋時編戶甚蕃﹐以濱海多與寇通﹐難馭以法﹔故國朝移其民於郡城南關外而虛其地﹐今顧可以與夷市﹐自招寇耶』﹖余又考郡乘﹐宋世設市舶司﹐與回夷爲市。至元時﹐回夷沙不丁據郡城爲亂﹐且七八年﹐陳友定方來平之。故國朝不復設﹐今顧可自開之乎﹖論者不近考載籍﹐乃遠引東粵之事以爲據﹐何其迂也﹗余又聞之紅夷舊爲佛郎機別部﹐一名和蘭﹐後以彊盛自雄。其人長身赤髮﹐深目藍睛。居常帶劍﹐劍善者直百餘金。惟利吾中國湖絲﹐從水道與大泥通。舟長二十餘丈﹑髙數丈許﹐板厚二尺有咫﹐內施錫片。舟旁各列大銃三十餘﹐銃中鐵彈四五具﹐重三四十斤﹐舟遇之立粉。水工有黑鬼者﹐最善沒﹐沒可行數里。諸凡器械巧詐非諸夷可比﹐卽稱彊如佛郎機者﹐且斂手避﹐殆未易以中國長技敵也。假令當時不有沈將軍諭之去﹐市成則釀禍異日﹐不成則構難於今﹐東南水道將爲所梗﹐吾泉內地安得髙枕臥哉﹖余旣羨將軍以三寸之舌勝百萬之師﹐尢慮秉事者之不察終始﹐猶藏開市之禍於後日﹔故特詳其說而紀之﹐蓋以頌將軍之功﹐且以告將來謀國之君子。

卻西番記李光縉

大西洋之番﹐其種有紅毛者﹐譯以爲和蘭國﹐疑是也。負西海而居﹐地方數千餘里﹐與佛郎機﹑幹絲蠟兩國主並大﹐而各自君長﹐不相臣畜﹔俗尙﹑嗜好﹑食飲相類。去中國水道最遠﹐譯者云在昆侖西北。春夏晝長﹐秋冬稀見日﹐或爲昆侖髙所掩也。地無他產﹐產白銀﹐國中用度以銀爲錢﹐鑄輕重大小有差。人富﹐少耕種﹐善賈﹐喜中國繒絮財物﹐往往人挾銀錢船以出﹐多者數百萬﹑少者千餘﹐浮大海外之旁屬國﹐與華人市﹐市漢物以歸。

先是﹐呂宋澳開﹐華人始航海涉境上貿易。呂宋﹐第佛郎機之旁小邑﹐土著貧﹐無可通中國市﹐其出銀錢市漢物﹐大抵皆佛郎機之屬。而和蘭國歲至焉﹐於是紅毛島夷﹐始稍稍知與中國通矣。華人利其銀錢﹐率一直而數倍售之﹔輒偵其船之至不至﹐酤一歲贏息髙下﹐有守冬以待者。近歲呂宋殲中國賈人﹐不盡死者奴虜之﹐自是漢財物少至。和蘭居佛郎機國外﹐取道其國﹐經年始至呂宋。至﹐無所得﹐賈譯者詒之曰﹕『漳﹑泉可賈也』。先漳民潘秀賈大泥國﹐與和蘭酋韋麻郎賈相善﹐陰與謀援東粵市佛郎機故事﹐請開市閩海上。秀持其國之文至﹐不得請。是秋﹐艘果從西南來﹐趨彭湖島﹔紅毛艘之渡閩自此始﹐時萬曆甲辰之七月也。人長身紅髮﹐深目藍睛﹐髙鼻赤足。居常帶劍﹐劍善者直百餘金。走舟上若飛﹐登岸不能疾行。舟長二十餘丈﹑髙數丈﹐雙底。木厚二尺有咫﹐外鋈金錮之。四桅﹐桅三接﹐以布爲帆﹐一桅堅﹐樹二﹝﹖﹞﹐候風之恬猛爲升降。中橫一桿﹐桅上有斗﹐斗大容四﹑五十人﹐系繩若梯﹐上下其間﹐或瞭遠﹐或有急擲矢石。舟前用大木作照水﹐後用柁。水工有黑鬼者﹐最善沒﹐沒可行數里。左右兩檣列銃﹐銃大十數圍﹐皆銅鑄﹔中具鐵彈丸﹐重數十斤﹐船遇之立粉。它器械精利﹐非諸夷比。旣次彭湖﹐譯者林玉以互市請﹐而漳﹑泉姦民又從而誘之。事聞兩臺﹐以爲招外夷生事﹐系玉獄中﹐且頌言誅秀﹐下監司郡國議。僉謂彭湖乃漳﹑泉門戶﹐許之必多勾引﹐久且窟穴廬室其中﹐或易以梯亂﹐利一而害百﹐宜驅之﹔不則﹐剿之便。於是中丞臺移檄沈將軍士弘剿之。

先是﹐沈將軍嘗以雪夜淩風浪過彭湖山外﹐破倭奴於東番﹐聲名大振。中丞公念沈將軍勇﹐度非其人不可﹐故復以其事屬將軍。將軍憮然曰﹕『彼來求市﹐非爲寇也﹐柰何剿之﹖剿而得勝﹐徒殺無罪﹐不足明中國廣大﹔不勝﹐則輕罷百姓力﹐貽朝廷羞﹐不如諭之。第令無所得利﹐徐當自去也』。以請兩臺﹐兩臺如議﹐且檄禁沿海亡民姦闌私市物者﹐將軍拘得其一二﹐抵於法。久之﹐夷知其爲將軍禁﹐漢物不可得﹐聞其名﹐畏憚之。將軍復自度諭人而羈其使﹐非策也﹐乃請出譯者林玉﹐身自坐小艇與俱入夷舟﹐酋麻郎望見玉來﹐喜不自勝﹐睹將軍容貌舉止非常﹐問玉曰﹕『何人也』﹖玉曰﹕『此沈將軍出我獄中者也』。眾皆羅拜﹐爭前言曰﹕『敬問將軍來﹐謂何哉』﹖將軍曰﹕『吾奉制府命﹐移大軍剿汝﹔吾念若小醜效順﹐不足煩徵討﹐特來勞若﹐無久淹吾地﹐若亦知市不成乎』﹖麻郎愕然曰﹕『來者俱言市成﹐將軍言不成﹐何也』﹖將軍曰﹕『若但幾幸輸稅金耳﹐亦聞張嶷往呂宋采金事乎﹖天子怒而誅之﹐傳首郡國﹐示天下卻金不復用﹐而安用若金爲﹖此吾所以言市不成也』。麻郎曰﹕『有當事者爲我地﹐將軍未之知也』。將軍厲聲曰﹕『當事者皆朝廷臣﹐肯受郎金﹖言受金者﹐詒汝也﹐法應斬﹔且奏請權嘗在撫﹑按﹐互市事至巨﹐必院﹑道熟議方敢上聞﹐疇能自擅﹖若可擅﹐潘秀不死矣。今令若守空島中十餘年﹐終無所市﹐畱無益也﹐不如去』。是時差官及同事者以題請啖麻郎﹐麻郎信之﹐且遣人賫金二萬﹐艤舟將渡海爲輸稅計﹔適將軍至而止。故將軍言之也﹐麻郎旣心感將軍釋林玉之恩﹐又聞兩臺必重處潘秀至死﹐自知事不濟﹐相顧失色﹐約將軍欲歸。久之﹐尙未有行意﹐將軍召將佐謀曰﹕『此夷徘徊﹐必有中尼者﹐試張航爲歸計以餂之』。麻郎見之﹐果以艇見將軍﹐跪請曰﹕『郎輩惟將軍命﹐將軍何遽去也』﹖將軍詫曰﹕『郎不去﹐恃汝舟大與﹖壑可藏﹑力可負﹑鑿可沈﹑撞可破﹐而舟何可恃耶﹖郎不聞沈將軍破倭奴東海上﹐海水盡赤﹖吾不忍若頸之續其後﹐故諭而歸﹐汝郎不從吾言﹐吾去矣﹐郎請後勿見我﹐毋貽空自悔也』。玉以將軍語勸郎﹐郎縮頸墮淚曰﹕『將軍言是也﹐徳我深矣﹗吾處窮海甌脫﹐何敢犯中國地﹖第呂宋僇華人驕我﹐無所從賈﹐故逐徙來﹐將軍若討之﹐請殺邑王頭以謝將軍』。於是麻郎率部落盡脫帽叩頭謝﹐將軍設燕饗之。旦日﹐郎以銅銃銃彈及國產物答將軍﹐將軍卻他玩及銅銃不受﹐受銃彈。郎感泣﹐謝別將軍﹐三艘皆揚航望西海而去。

記曰﹕人言沈將軍勇﹐將軍非徒勇也。東番之役﹐議者以戰爲不可克﹐而將軍用戰勝。西番之役﹐議者以剿爲可殲﹐而將軍不用剿卻。人欲按兵﹐將軍深入賊地﹔人欲興師﹐將軍單艇見虜。凡將軍之密謀祕策﹐皆與議者反﹐而卒成兩奇功。將軍以一夜之師﹐貽海上百年之安﹐以三寸之舌﹐勝傾國百萬之眾﹔前如脫兔﹐後如處女﹐適人開戶﹐參彼己權變﹐出奇無窮﹐此其爲沈將軍也。予未識沈將軍作何狀﹐久已膻沈君典先生名。先生以文章髙天下﹐將軍爲其猶子﹐起行間﹐沈毅過人﹐才气無雙﹐將門有種﹐非然哉﹗非然哉﹗而至今守偏裨﹐不一當上將印者﹐何也﹖

懷音記池浴徳

萬曆甲辰冬﹐紅夷船舶彭湖。其船十倍戎艘﹐內格三層﹐外附鐵板﹐銅銃金刀﹐精利甲於被邊。遣譯使二﹑三人﹐以甘言要我互市﹔不然﹐率片帆宵突﹐必有當者。報至﹐人相顧無色﹐有議可者﹐有議不可者。沈將軍私議於余﹐力主不可之說。謂﹕『夷意豈在市﹖不過懸重賂餌我﹐幸而售﹐將鼾睡臥側﹐踵香山澳故事﹐睥睨中土爾』。

一日﹐將軍造余告別﹐余問何往﹖將軍曰﹕『業已買糧給兵﹐約二十艘﹐開纜直抵彭湖﹐用圜陳批殺之法』。余愀然曰﹕『非策也﹗我之舟與器皆不及夷﹐殺之是往遺之禽也』。將軍笑曰﹕『果不出所料﹐但恐人飛報紅夷﹐故以殺爲名耳。至則諭以理﹑懼以禍﹐令其自疑。兵有先聲而後實者。夫敵弱則用實﹐敵彊則用聲﹐況彼前有譯使在獄﹐當路議污蕭斧以斷其後﹐昨已極言欲逸之去﹐示以恩威﹐用爲反諜﹐陳說利害﹐彼之膽未有不寒而思脫者』。余曰﹕『此甚得操縱之宜﹐但利速發﹐不利久需』。

時北風爲政﹐濁浪排空﹐將軍破浪直前﹐竟無恙。令諜者詳說之﹐夷大喜﹐迎將軍﹐張彩爲宴﹐贈以方物﹐堅卻不受﹔不數日﹐鼓棹去矣。竟不費一糧﹑不遺一鏃﹐而全閩享無窮之利﹐皆將軍力也。

余歷數與海內賢豪並遊﹐遇介冑則言介冑已爾。至國家大計﹐億兆隱憂﹐非特達之士﹐不足剖其微而揆其決。將軍英英俠气﹐有燕趙風﹐而深思遠慮﹐應變投機﹐斷不肯以封疆之尺寸﹐易多羅琬琰之千鈞﹐此其智豈可以中下窺之者。今將軍退而隱矣﹐海濱巨猾與守水潛通﹐越販出沒如織﹔紅夷𨿽息﹐而肘腋之禍難防﹗余復起而愀然曰﹕『設將軍而在﹐必無此矣』﹗詩云﹕『誰將西歸﹖懷之好音』。因援筆作懷音記﹐以俟後之爲國家將將者。

卷之三

序

賀升浯嶼欽總移鎭石湖序﹝壬寅春贈﹞

蕩平海寇序﹝萬曆癸卯仲春贈﹞

東番捕倭序﹝萬曆癸卯季春贈﹞

送擢浙江僉閫序﹝萬曆丙午秋贈﹞

送擢浙江都閫序﹝萬曆丙午秋贈﹞

送都閫浙江序﹝萬曆丙午秋贈﹞

送赴浙江都閫詩卷序﹝萬曆丙午秋贈﹞

別赴浙江都閫序﹝萬曆丙午秋贈﹞

定海新署落成序﹝萬曆己未孟秋贈﹞

贈晉登萊督府序﹝萬曆庚申夏贈﹞

賀六十壽序

賀升浯嶼欽總移鎭石湖序池浴徳

沈將軍者﹐其大父嘗以禦史按吾閩﹐叔父登丁丑榜臚傳第一﹔兄任福州郡倅﹐今升徳慶太守。將軍爲世臣贄禦之裔﹐涵濡經史﹐胡爲乎屈首行間﹖而又在吾閩大海之南﹐風濤蕩漾﹐一日四﹑五驚﹐卽勇士尢難之﹐而將軍乃自喜以爲豪舉﹐余固疑之。及讀漢扶風班仲升傳﹐然後知將軍有大丈夫之气﹐與世之規規尺寸者異也。仲升父彪﹑兄固﹐少涉獵廣博﹐長而嘆曰﹕『大丈夫無他誌略﹐猶當效傅義陽﹑張博望立功絕域﹐以取封侯﹐安能久事筆研爲也』﹖其後從竇都尉出擊伊吾﹐會吏士謀用火攻﹐吏士曰﹕『當與從事議之』。仲升怒曰﹕『從事文吏﹐聞此必恐而謀泄﹐死無所名﹐非壯士也』。令十人持鼓藏虜捨後﹐見火燃卽鳴鼓呼噪﹐虜驚亂﹐格殺數百人﹔召鄯善王示以狀﹐一國惶怖﹐遂稱臣納質。竇都尉上其功﹐漢帝攺容﹐擢爲軍司馬﹐撫疏勒﹑下龜玆﹐以至西域五十餘國﹐皆奉款內屬。帝遣使拜仲升爲將兵長史﹐假鼓吹幢麾﹔尋封定遠侯。至今讀其句﹑想其人﹐未嘗不令人中夜起舞云。將軍之就行間而恬海上也﹐夫豈慕仲升之髙而載挹載味也乎﹖無亦其二姓父兄皆淸人賢行﹐而直以甲冑補筆研之缺乎﹖今觀將軍營海壇﹐當路授之千金﹐令入倭巢興販﹐潛伺出入﹐將軍固弗受﹔乃以金付它將。事敗﹐責償﹐而將軍不與﹔人以此服其識。及移浯﹑銅﹐卻部署例金。舟中器械櫓楫沿習已久﹐官帑空乏﹐任其重英逍遙﹐而莫之何﹔將軍捐俸更新﹐綢繆甚備。倭果深入﹐遂擒獲﹐二次以首虜功聞﹐擢浯嶼總戎﹐徙鎭石湖。

余謂此將軍之初略﹐未足多也。設將軍一當單於前﹐寧爲從事之吏之所拘繩也﹖寧東倭五十餘國﹐有不從風而靡也﹖天子有不攺容﹐而侯印不旦夕系也﹖庠友楊﹑馮諸君習將軍者﹐聞而請曰﹕『善哉言也﹗持此可以賀將軍矣。顧將軍於先生世好﹐先生知將軍深﹐言如斯止乎』﹖余再拜曰﹕『將軍與人交率義不爽﹐有燕趙之風﹔歲月芻粟﹐悉以散吏兵﹐毫無所私。顧馭下嚴明﹐人感之而亦憚之。昔仲升嘗告任尙以塞外之士﹐非孝子順孫﹐宜蕩佚簡易﹐寬釋小過﹔今浯嶼吏兵埒於塞外﹐其無以仲升之言爲少﹐無以去余爲遠也』。

蕩平海寇序黃克纘

自大將軍戚南塘以驍雄果毅之功顯於吾地﹐馳驟漳﹑潮﹑惠﹑廣間﹐暴骨化爲肌膚﹐戈矛變成襟帶。大將軍掃除蕩定後﹐以宮保大帥入參樞府之權﹐猶躊躇四顧﹕閩海之隈﹐倭夷之所出沒﹐輕舟小舠奄然忽至﹐掩捕而取其室家之藏如口中虱﹔大將軍於是建萬世之安﹐設舟師以搗其來往﹑爲兩汛以遞其勞逸。而向時之潛伏於蛟宮鼉窟﹐如鬼魅之疾至而不可方物﹐與夫白衣泛舟混插於款乃之羣﹐以星來而鶻舉者﹐遂屏迹而不敢復聚。

邇年以來﹐將怠卒玩﹐貪生畏死﹐故事循行﹐視侮而動﹔是以中州之亡命結倭夷之俘﹐相援爲寇﹐以扁舟敵艨艟﹐如羊角牛矣。然猶靡不勝﹐水軍見其輕舟利器﹐盡縮如蝟。沈將軍曰﹕『使某一日在事﹐而蕞爾方區﹐乃令醜輩污吾波濤﹐祖生之楫吾將擊焉』。乃用諜者言﹕小東之國﹐有七舟入﹐收保繕剽﹐具交﹑廣﹑閩﹑浙之衝﹐向爲所魚肉者不知其數計﹔然而距中州十有餘辰﹐水道深惡﹐漢軍所不到。將軍踴躍下命﹐以是日誓師﹐率舟師二十有一以往。白浪接天﹐檣圯楫頹﹐將軍被短褶﹑坐樓船﹐以手將須﹐神色愈厲﹐衣衿如注﹔按劍揚言曰﹕『大丈夫生成名﹐乃不葬江魚腹中﹐烏用巾幗而須眉以處牖下﹔敢言旋師者斬』﹗遂侵晨夜﹐犯風濤﹐歷島嶼﹐旬有餘日而抵七舟之所。七舟倉卒見舟師﹐迅雷不知所措﹐且戰且焚﹑且沒且俘﹐精銳之技造次不及格﹐遂沈船殲虜﹐奏凱而歸。健舸淩風﹐激水如箭﹐鱗族不興﹐安瀾自在﹐恍然風伯﹑海若之助我獻凱也。

昔漢相匡衡痛抑甘陳之賞﹐以爲開邊釁﹐泯其虎穴之功﹐而論其專擅之罪﹔在廷諸臣﹐攻之如哄﹐烈士所爲長嘆。將軍專命興師﹐深入夷境﹐萬死一生﹐如探烏鳶之卵於百丈之危巢﹐手足不痍﹐而握之掌上。甘陳陸地行奇﹐將軍與汨俱出﹐探穴奇膽﹐似爲過之。鷙鳥累百﹐不如一鶚﹐當事者能顯重而矜貴之﹐標致其奇而發撝其盛﹐方之漢廷媢嫉拘系之相﹐蓋又偉焉﹗

將軍有奇必吐﹐無魏尙之掣肘﹑有充國之便宜﹐極其驍雄而輔以沈毅﹐憑其敏達而克以委悉﹐則戚將軍之事﹐余尙未敢以奉將軍﹔將軍其益務自奮﹐以雁行孫武﹑穰苴之儔可也。將軍世有聞﹐其仲父以廷對魁天下﹐節義文章﹐雅重於時﹔乃能自致弢鈐﹐紈絝而談衛﹑霍之業﹐致命遂志﹐偉男子也﹗喜而爲之序。

東番捕倭序何喬遠

比者﹐內地不逞之氓﹐勾引倭夷﹐竊奪艅艎﹐寇於海上﹔急則蛟徙﹐緩則鯨吞。二﹑三將帥各分汛地﹐如臠已割而餅已畫﹐逐出其方隅﹐則已悛悛幸無事。至於歲晏隆冬﹐朔風爲政﹐遊汛告休﹐則聽其與玄溟海若共息﹔卽其越人於貨﹐亦不敢聞大吏。

而今縱橫海上者﹐七舟也﹐無人乎閩﹑廣﹑溫﹑臺之間﹔其在閩海上﹐則以東番爲窟穴。東番之夷﹐裸如鳥獸﹐射生菁棘中﹐盜亦時時賊殺之﹐而夷人以爲苦。寧海沈將軍齒劍語曰﹕『任盜縱橫﹐信如割臠而畫餅﹐我豈禮食而小兒啖耶』﹗下令其帳下目長曰﹕『料簡軍眾﹐備火攻具器械﹐持五日糧﹐從吾之所之』。亦謾之曰『吾近往耳﹐聊以懼竊竊通我分地者』。舟旣發﹐則曰﹕『直抵東番』。諸目長懼然從之。以朔方之政﹐舟檣臲臲波濤間﹐諸軍茫然相失﹐將軍意气自如﹐一日夜皆集。鼓行而前﹐出賊不意。將軍露身鋒鏑之交﹐將士齊作﹐懼者束手而請降﹐彊者迎鋒而立斃﹐怒而不與將軍爲功者腰石而沈於滄淵﹔而數歲之鯨鯢立盡。

於是瀕海之人爲海賈者﹐羣來告余﹐請爲文賀將軍。余曰﹕『將軍捕海上賊﹐職也﹔上以報國家﹑下以衛人民﹐豈區區爲若海賈徳者﹗賊之得也﹐漁人歌於舟﹐海濱之人歌於途﹐烽燧遊徼之士歌於軍﹐東番之人快於夷﹐豈特若海賈徳將軍﹗且夫賊之得也﹐將軍上狀於兩臺觀察使者﹐若大府﹑若具閫之帥而自不言功﹔以級若俘獻大府﹐大府爲之舉宴稱觴﹐列兩隊之軍於壇坫之上﹐請將軍徹帷幨﹑衣朱緋﹑篸金彩﹐以觀五達之衢﹔而將軍辭。酒半﹐起離席﹐伏請將軍終樂之﹔而將軍辭。將軍又豈以徳若爲名者』﹗則羣曰﹕『吾向得全吾貨而往來海上者十九﹐而越於貨者十一﹐然而心有盜也。今得將軍﹐而後吾心無盜也。吾向之越於貨也﹐相與瞋目而怒而莫之誰何﹐今得將軍以爲我報也。將軍﹐長者也﹐豈復徳吾﹖吾儕小人不能不徳將軍』。於是何生進而語之曰﹕令將軍見賊縮頸奉頭﹐有不虞之事﹐爲規避以蒙大吏﹐則若何﹖曰﹕逃於文法矣。則又曰﹕令將軍守汛地自固﹐有暴客逐出之﹐有不虞之事﹐以歲晏息軍爲解﹐則若何﹖曰﹕髙枕矣。則又曰﹕令將軍齒劍而行﹐語目長爲近往者卽近往﹐曰﹕吾無所見賊﹐則若何﹖曰﹕得勇名矣。則又曰﹕令將軍與賊遇而敗﹐則若何﹖曰﹕失官矣。則又曰﹕令天不返風﹐舵折檣顚﹐則若何﹖曰﹕葬於巨魚之腹矣。夫不慮失官﹐則以官博之也﹔不慮葬江魚之腹﹐則以身博之也﹔不有其官與其身以與賊博﹐而若輩亦得宴然貿遷波濤間﹐則將軍𨿽不徳於若﹐若等徳將軍宜也。遂以爲將軍賀。

送擢浙江僉閫序何喬遠

宛陵沈士弘君以將軍視吾閩海上師﹐十年所矣﹕始由海壇而浯嶼﹐寨於中左﹔復攺鎭石湖﹐則奉朝命云。當事者以將軍勞苦功髙﹐在閩久﹐海上事最習﹐議加參銜﹔鎭石湖如故。羣縉紳士及海澨之氓﹕居者﹑行者﹑漁者﹑商者﹐靡不舉手加額曰﹕『吾儕得再借將軍髙枕矣』。柰疏數不報。玆擢浙江僉書以行。

夫浙﹑閩唇齒﹐皆島寇出沒之衝。一矯汛內訌﹐則先趣閩﹐南蹂廣﹑北蹂浙﹐如嘉靖之季﹐往往而是﹔而泉被害尢毒。是泉爲門戶﹐浙則堂奧﹔未有捍門戶者不得其人﹐而能使堂奧安者﹗往有夷突至城下﹐目者直抵彭湖﹐不有君堅鍵海門﹐則浙焉能舉安居﹖今在浙固足爲浙重﹐竊恐樞軸之人﹐忘門戶之遠計﹑狃堂奧之粗安﹐君去而海上自此多事也。蓋自君在事﹐飭軍實﹑明斥堠﹐士無虛糧﹑兵有利器﹐破東番﹑退紅夷﹐涉風濤若履平地﹐陸詟水栗﹐疆以內稱晏如。它若鑿山築塞﹐爲後來之居﹔累石崇堤﹐爲飛沙之障。二者非二﹑三千金不可﹔君獨不費公帑毫忽﹐亦不糜民間一粟一錢﹐相時而動﹑度勢而行﹐拮據以豎功﹐而使永世戴厚利。玆行也﹐寧不系縉紳之感﹐而動海澨之思哉﹗君向者尊人及於大故﹐介在甲冑﹐自有故事﹐當道慰畱不得﹐望裏門以爲君憂。玆有太夫人老在慈闈﹐常興不遑之嘆﹔白雲子捨﹐日夜望之。錢塘宛水﹐僅僅五日程。假此以便定省﹐稱觴上壽﹐已則導太常之輿迎入署中﹐與相朝夕﹐此則君樂矣﹔然豈吾縉紳與海澨之人之意邪﹗顧理國之道爲之堂上﹐固有以門戶而固堂奧﹐亦有自堂奧而完門戶。移君在浙﹐予又有以知主上兩念閩﹑浙人﹐急得材略上將軍﹐不獨令一方受君之福﹐如此則君𨿽去吾儕﹐海上其終可安枕如平時也。

遠以道義之交﹐契君有日。一日﹐從司寇詹公泛舟海上﹐登石湖之塔﹐見旌旗之麗﹑部伍之嚴﹐公坐而叩君﹐益服雅致。見君謀勇兼長﹐利害不徇﹐而安危足恃﹐私嘆君磊落英偉﹐眞人豪也﹗今是行也﹐以爲主上寧徒急君於浙西﹐北邊大事﹐行且不日仗君差足慰吾儕江湖廊廟之心。於是諸君皆請詹公爲文送君之行﹐詹公特以委遠﹔而爲之序如此。

送擢浙江都閫序池浴徳

沈將軍爲貴介公子﹐負才磊落﹐喜談兵。少小禦北虜有功﹐尋廢﹔屬倭奴犯閩﹐赤白囊旁午﹐起將軍視兵浯﹑銅有功﹐則又奉欽依爲浯嶼總戎﹐前後凡十年。今轉兩浙都閫。客有言將軍善撫士卒﹐絕甘分少﹔至行兵號令部署﹐電閃霆震﹐人不敢仰視﹔督造舟楫器械﹐堅固精利﹔選練兵火﹐演習刀銃之法﹐賞罰嚴明。

是冬值颶風四起﹐倭舟竊據彭湖﹐度無誰何。諸將聞者亦相顧媟息。將軍職守浯嶼﹐彭湖非其任﹔將軍攘臂而前曰﹕『賊在門戶﹐吾之恥也﹐奚以非任爲解』﹖私募健兒若干﹑戰船若干﹔恐偵者泄其事﹐不聞於當道﹐列校聯宵突之。風急浪湧﹐頃刻飄去數千里﹐舟幾覆者十次﹔兵夫懼無人色﹐操駕欲回﹐將軍揚劍誓曰﹕『敢言回者死劍下』。至則僅三﹑四舟﹐余不知所往。將軍率舟奔陳。倭遙指云﹕『此必沈將軍也』。疾駕逃散﹐逃不及者斬數十級以還。於是諸將服其能﹐當道嘖嘖不置。自將軍麾蓋入吾境﹐倭無敢深入者﹔海陬商﹑賈﹑耕﹑漁加額屍祝﹐將軍誠可謂古之賢將矣﹗余曰﹕是烏足以盡將軍哉﹖當彭湖血刃之日﹐有被虜三百餘人﹐兵夫欲腦髓僞充倭級﹔將軍曰﹕『此良民也﹔批殺一人﹐以贈吾一品之秩﹐非夫也』。呼而飯之﹐悉載歸裏。余見士大夫握兵勍敵不勝﹐則揜掠平民﹐剝釐露布﹐以張己功﹔嗟乎﹗彼狼而衣冠者﹐視將軍何如耶﹗將軍在事﹐家報外艱﹐號泣跳躍﹐謀棄甲私返﹔余以大義固止之。會當道重念地方﹐堅畱難行﹔將軍乃衰絰治兵﹐晝夜哀哭﹐行路之人墮淚。

今約日遠別﹐父老百羣遮使者車﹐請將軍閫吾省﹐緩急可借一爲備。將軍云﹕『吾有母在﹐寧削吾籍乎﹖必見母也』。夫古之賢將﹐曉暢軍事則有之﹐至不妄殺﹑不遺親﹑則仁孝之士﹐余所鮮聞也者』。客拱立曰﹕『傳稱﹕技擊不可以當節制﹐節制可以當仁義。若將軍者﹐誠可爲聖朝湯﹑武之佐矣』。遂登諸軸。

送都閫浙江序黃鳳翔

當世路淸夷時﹐持議秉衡者﹐率右文墨﹑左介冑﹔逮乎事變猝起﹐則劻勷弗給﹐四顧彷徨﹐於是有禹步解鬥﹑賦詩退虜之誚。昔在嘉靖季世﹐南苦倭﹑北苦虜﹐縉紳衿帶乃始扼腕譚兵﹐卽短後之衣﹑磬控縱逞之技﹐不憚以身嘗之﹔而卒之折衝消難者﹐亦於是取寄焉﹐則時之緩急使然哉﹗

宣城沈將軍﹐世儒家子也。大父侍禦公﹑季父太史公﹐咸以磊落大節﹐有聞於時。將軍承家學弗售﹐則投袂奮曰﹕『大丈夫振臂取功名﹐奚必用呻呫帖括進哉』﹗爰攺業騎射韜鈐﹐連薦武科﹐得詣轅門自效。會島夷煽禍﹐屬國請援﹐時方急材勇之士﹐將軍乃奉檄仗劍﹐驅馳於東地塞垣間﹐所至皆賈勇先登﹐恥憑軾而奮蒙馬﹔柄事者壯之﹐遂以獲首虜中率﹐授邊都尉﹐董浮圖峪兵事。大帥李寧遠特所器獎﹐屢薦於戎署不第﹐揭一陴一障相委重矣。會將軍論邊政﹐有所枘鑿﹐謝病歸。而閩撫臺金公聞將軍名﹐又方經略沿海與遼左協搗巢之策﹐則羅將軍致之幕下。初﹐檄屯海壇﹐尋總浯嶼﹐皆閩海要害處也。將軍度形便﹑葺營壘﹐整齊戎索﹐戒士卒毋擾村落﹑請中貴人毋榷榖艦﹐居民徳之。已乃矢於眾曰﹕『某僇力行間﹐奉國威鎭壓海上﹐其敢私士卒一錢者﹑敢臨敵愛七尺軀者﹐海若有靈﹐實隕越之』。諸士卒憚將軍之整﹑服將軍之廉﹐以宿飽爲投醪﹑以超距爲對壘。每汛期至﹐將軍躬統余皇﹑揚帆旆﹐淩波濤出沒﹔眾方盱眙錯愕﹐而將軍晏坐遙睇﹐意气自如也。以故東番之役﹐戴星破巢﹐所俘斬黠倭無算。至紅髮夷人﹐擅入我汛地求通貢市﹐將軍直輕袍緩帶﹐出詞組諭之﹐遂心悸气折而遁。海濱士民﹐頌將軍保障功﹐嘖嘖若出一口﹐詳具余所爲碑記中。蓋昔漢武鞭笞四夷﹐一時效力武臣﹐北則有李廣﹑程不識﹐南則有路博徳﹑楊僕。顧出塞絕幕之騎與戈船下瀨之旅﹐不兩相爲用﹔而將軍用之北則北效﹑用之南則南效﹐非所謂通才也與哉﹗

今將軍遷浙都閫﹐行矣。閫帥與藩﹑臬大吏鼎足爲三﹐每以職事畫諾於中丞臺﹐雍容旅進而已﹔卽有摧山倒海之奇﹐奚由自表豎焉﹗夫驊驑騕褭﹐置之天閒﹐非弗貴且重矣﹐乃日糜芻秣﹐抑首縮步﹐奚一日而能千里﹖故臧宮馬援﹐不安享列侯爵邑之奉﹐而願自效於匈奴﹑烏桓﹔彼豈幸封疆有故﹐以自爲功﹐謂捨是則不知所報耳﹖方今宇內寧謐﹐海波不揚﹐惟是虜款日久﹐疆場弛備﹐居安思危者有復隍之憂﹔樞府且羅將才﹐備緩急﹐必屬之乎將軍。將軍所爲﹐酬壯志而報國恩者﹐其又在他日矣。

余交於將軍也晚﹔然一見﹐輒瑋異之。謂將軍才將且儒將也。於其別﹐序以爲贈。

送赴浙江都閫詩卷序李光縉

沈將軍節鎭浯嶼﹐又徙而之石湖﹐十餘年於玆矣﹗今擢浙江都使司僉書。沈將軍平日喜與郡大夫士能文章者遊﹐及行﹐相與賡而贈之。

嗟乎﹗大丈夫卽起行間﹐何可一日無賢士大夫也﹖漢大將軍﹑驃騎將軍並以深入虜庭﹐捕首虜功多﹐裂地封侯﹐貴幸於羣臣無二。然大將軍於賢大夫﹐不能有所親附﹔霍驃騎亦效此意﹐不肯招士。是以太史公鄙其爲將﹐於天下未有稱也。則𨿽取爵也而位通侯﹐而廷臣不之重﹑士君子不之予﹐卽可以當帝心之驩﹐終未脫乎短後無賴之習﹐亦何取於益封爲矣﹖李將軍終身不一當﹐無尺寸之功以得封邑﹔太史公爲之慷慨淋漓﹐據所揚厲。衛﹑霍兩將軍尙未望其藩籬﹐而況於程不識﹑李﹑蔡之徒聲名在下中之輩﹐則亦忠實心誠信於士大夫﹐而非但以區區沒石射鵰之技﹐足令太史公反復而褒予也。嗟呼﹗人皆言文士賦詩退虜耳﹐而雍容持議論者﹐反能有以發舒其無雙之气﹐而與之優於詩﹑書﹑禮﹑樂之場﹐則爲將而好文喜士﹐斯眞爲將者矣。吾閩當世廟季稱名將者﹐無如戚元敬。元敬亦好士﹐殺倭擊賊﹐有勛勞於閩實多。余觀其與王元美﹑汪伯玉兩君子媾﹐稱之不輟口。每讀其所爲序元敬戰功﹐至今猶令人勃勃﹐若睹其當日登燕山﹑臨瀚海之事。元敬功髙而不廢﹑名久而不堙﹐則兩君子之言﹐可足千古焉耳﹗沈將軍沈毅有謀﹐材略勇力不下元敬﹐而交結賢士大夫惇悅有禮﹐過之。薦紳間所不可卒致者﹐多願與之從遊。然元敬一釋閩卽掛大將軍之印﹐而階上卿一品之崇﹔沈將軍視鎭十年﹐不得調﹐幸而擢﹐僅例轉僉書以去。嗟乎﹗元敬之功成官崇而名益盛﹐而吾閩苦兵矣。沈將軍破西番﹑卻紅毛夷﹐臨敵制勝﹐以不戰﹑不殺爲能﹐衛﹑霍之所不肯招﹑李將軍之所私自恨﹐沈將軍皆無之﹐士大夫竟以此多沈將軍。吾故喜沈將軍之能爲元敬﹐而尢願其去閩入浙﹐可無爲元敬也。沈將軍所親附多賢大夫﹐類能以言重沈將軍者﹐而最驩儀部何稚孝君。稚孝負良史才﹐著書立言﹐方以文行世﹐此亦異日者沈將軍之元美﹑伯玉也﹔而予愧非其人矣。

別赴浙江都閫序何喬遠

貴賤﹑貧富﹑顯晦﹑存亡之交﹐可以觀人。先賤而後貴﹑先貧而後富﹑先晦而後顯﹑先亡而後存﹐其人可知已﹔反其所先﹐加易心焉﹐則其人又可知已。予得罪以來﹐十餘年於玆﹐杜門謝客﹐不復知有當世賢人君子﹐乃得定交於士弘。

蓋士弘其人也﹐其於古今之事﹑人生之故﹐榮盛消歇﹐了然遷變之大端。所用存心﹐赴於徳義﹔而揭其光明﹐立身處世﹐施於朋友上下。率是行之﹐有所不可。𨿽有富貴﹐勢如山不爲移動。其所肫復懇切﹐於士大夫交遊之間﹐常落落寞寞於當事之日﹐而加意於退閒謝官之後。平生之所投合﹐卽其淪墜有日﹐無不可以托妻子而寄艱危。夫是之行﹐予有其意而未能顯然爲之﹐士弘能顯然爲之﹔而其意气議論﹐又足以張發其力量而不怠。一切智數計術﹐士弘能之知之而不肯爲。世恆重縉紳﹑輕介冑﹐以予觀縉紳大夫﹐其易心貴賤﹑富貧﹑顯晦﹑存亡者比比﹐而處顯晦尢甚。易以存亡﹐則藐然矣。此皆士弘之所不爲也。

士弘起自田間﹐來祖師我海上﹐亦十餘年於此﹔玆擢浙江僉閫以行﹐爲言送士弘者﹐皆頌士弘之謀勇﹐令我海上晏如。傅氏子南曦﹑南暉者﹐其尊人國毗有交於土弘。國毗往矣﹐而士弘待之益摯﹔故因其求文以贈也。述士弘之所以爲士弘如此。士弘之念國毗﹐蓋其亡者也﹔予之得交於士弘﹐蓋其晦者也。

定海新署落成序熊明遇

閩中都東冶環八郡﹝﹖﹞﹐山谷磽陿﹐鮮地財﹐民就食於海之蒲蠃魚蛤。左方直東越﹑右方直南越﹐張嗉而仰榖焉﹔盜賊哽之﹐榖恆湧。東北直倭奴﹐倭奴悍﹐跿跔科頭﹐提白刃跳蕩如蜚﹐一以當百﹐頗有中國人相輔。有司嚴禁關市鐵器﹐用以別異蠻夷。而彼之鐵劍倍利﹐需我之蠶絲﹑陶器﹑布物益甚﹐中國人因姦蘭出物與之交﹐或勾之攻剽郡縣﹔於是乎海上樓船三萬師如魚麗﹐經制益密矣。皆故戚將軍遺教也。

予奉敕書治兵溫麻﹐東行海上﹐不覺望洋而嘆曰﹕『甚乎哉﹗天下之大利大害也』﹗蓋中國東南負海萬餘里﹐西南閒昆明﹐莫能通。漢張騫號能鑿空﹐第云﹕『居大夏時﹐見邛竹杖耳。而西極人爲餘言﹕大夏以西﹑筰以東﹑冉■﹝馬龍﹞白馬以北﹐天竺﹑身毒諸國﹐無不需中國蠶絲﹑陶器﹑布物。每從海道﹐揚大舶與我市﹐南越則番禺﹑閩中則蠡宋﹐舉章亥不步之地﹑大禹不貢之民﹐歲航數百巨萬金﹐而我第以蠶絲﹑陶器﹑布物之奇羨者爲購﹐使當管仲握算﹑範蠡持籌﹐用以償西北士馬備胡之費﹐豈不亦利哉﹗然此豪傑度外事﹐非凡所見﹐必不能行。有其一日爲姦雄所涎﹐踞要害而眈視之﹐百世以後﹐其害忍言乎﹗卽如東番居海中﹐甌脫千里﹐其人竄於奧莽﹐標野鹿爲生﹐衣食粗惡如鳥獸﹐然其中無可欲者﹐故夷﹑漢麄安。近姦與盜佯言辟艸萊﹐而陰欲開四夷之市﹔市旣開﹐倭奴必薦居易種於玆土。閩中百世之害也﹐大有萌芽矣。幸宛陵沈參軍士弘曲弭其事﹐而羅其姦與盜﹐厥謀不竟。幕府論徙薪之功﹐而定海新署適成。參軍爲余曰﹕『定海實使君履﹐吾儕藉使君監護以有今日﹐請一言爲寵』。而署之規制始末﹐福唐相君詳哉其言之矣。或曰﹕『署其傳乎』﹖余曰﹕『定海故無署而忽有署﹐猶海故無田而忽有田也。吾惡知其傳﹖傳者其人耳』﹗

余所聞參軍本良家子﹐舉射策隨以蹶張﹐從故李將軍備胡﹐捕虜斬首過當﹐法當得萬戶。參軍曰﹕『吾何愛萬戶也﹐願得金﹐酬平康貰酒負﹐謝諸故人贈遺耳』。遂裝千金入長安﹐日夜與窮交﹑惡少年醉髙陽市上﹐時擁趙女﹐彈弦跕躧爲樂﹔不數月﹐而橐中裝頓垂矣。故事﹕司馬門主吏拜大將如呼小兒﹐偏裨以下視金多者予善地。是時參軍年少﹐何知謁主吏﹐竟令護三百人乘一嶂間﹐無所事事。會銀夏蕃帥叛﹐參軍遣人上書司馬門﹐願得一當行間自效。司馬怒而笞其上書人﹐曰﹕『咄嗟﹗而小校何敢言事』﹗參軍乃投戈南歸宛陵﹐治產積居﹐與時逐而樹蓄田漁之入﹐遠過備胡時。所遊皆天下名士﹐聲益噪﹔於是海上有大役﹐無不以參軍可急使。東越急則參軍在東越﹐閩越急則參軍在閩越。自小校積日累勞﹐結髮與倭奴﹑紅番﹑盜賊大小數百戰﹐是宜肘後金印如斗﹔柰何四十年功名﹐猶僅僅定海參軍也﹗毋其不善事貴人與﹖毋其不謁司馬門主吏主進與﹖抑有功輒以分下﹐不擅殺降虜與﹖當在東甌也﹐交趾估舶以海風波瀾入內地﹐部曲皆從臾曰﹕『斬其首﹐可以告廟』。參軍曰﹕『駱人﹐卽吾人也﹐爾曹不畏道家之言乎』﹗以他艘授指南﹐令其逸去。比閩有東沙之倭﹐參軍以計縛百人﹐上幕府﹔議者曰﹕『此倭非反者』﹐詘其功。參軍復漂然歸宛陵﹐屏居敬亭山中﹐以射獵爲娛。居無何﹐倭且謀攻牢﹐計與姦蘭篡取之爲解脫﹔七營衛士遮斫市門相紛挐﹐衢血欲流。此卽鄕之所爲非反者倭也。而參軍之功﹐詘而復白。又急使之備盜賊﹐爲巡徼將﹐盜賊竟平﹔幕府課最﹐請以副將軍假守定海如故。吾不知參軍亦與司馬門主吏主進未﹖嗟乎﹐參軍非大丈夫耶﹗柰何不卽爲眞將軍哉﹗參軍自此傳矣。

熊子喜其新署之成﹐遂作定海歌以落之。歌曰﹕蛟龍騁兮嚙扶桑﹐拍天日兮旴旴湯湯﹔謂海若仁兮地得寧﹐經萬里兮吾山平。萬里貢兮來荒裔﹐奠炎區兮垂後世﹔歸墟安兮神哉沛﹐蓋屋髙明兮功無外。

贈晉登萊督府序沈演

余向知宛陵沈將軍者奇士﹐弱冠起戎行﹐乘障塞上﹐從李將軍逐虜﹐直前搏戰﹐丈夫一取單於耳﹐幾困﹐用救脫﹔以火器碎虜庭﹐斬鹵過當﹐賣余級實橐中裝。一日﹐散千金償負﹐進以得任俠聲燕市中。然豪喜﹐自負肘後金印咄嗟間事﹐終不逡巡拾級司馬門﹐斤斤絫黍﹐而幾歲月之勞也。歲己未﹐余備轄閩中﹐猶以水參從事﹐垂老行間四十年許﹔殲倭倭■﹝艸彌﹞﹑卻夷夷遁﹐著功海上甚奇﹐以登壇猶不中率耶。自言數起數廢﹐事急踵叩以起﹐事解而悠悠者擬之﹐拂衣便往。負奇骯髒﹐亦固其所﹔精悍勁銳﹐半消沈於歷落慷慨之間而髯﹐參軍老矣。

會是年招伏劇寇﹐幕府列上功狀﹐而遼事方殷﹐登來直旅順海行不數日﹐乃遷登萊行樞副。馬首欲東﹐不獲斷靷以畱﹐且贈繞朝策﹝﹖﹞將軍今始當大敵﹐願無自老﹐而重視奴酋﹐益矜奮於澠池之收也。奴一渺小黠胡耳﹗邊臣不戒﹐卵而翼之﹐於是乎奮其詐謀﹐賴寵而聚﹑聚而爭﹐因我市賞以爲資﹐因我渫惡民以爲間﹐因我逋逃迫脇之眾﹐艸菅其命﹐逼令前致死﹔而以厲其朋勢﹐所過井堙木刊﹐惟淫殺是聞。此豈有不速亡者哉﹗則夫乃官之師旅﹐實狃而忘戒備﹐交忮而不咸以沮軍實而長寇讎﹐隳名城﹑隕名將﹐李衛公所謂敗兵引勝﹐非奴之能也﹐而猥稱奴倏忽善戰﹐爲若天授然者﹐以弱我而張敵﹐無論非人臣敵愾之誼。語不云乎﹕『危事不可以爲安﹐則何貴智士』﹖此凡夫耳食之見﹐烏足以當將軍﹖夫事未有不犯危涉難而能有濟者也﹐將軍所建樹﹐卽未知於古名將何如。然卓犖收海內聲﹐掀髯而論﹐非戚少保無所避席。負此耿耿﹐抑亦豈安坐而得之﹗徵海西幾碎而完﹐以得奇捷﹐此將軍少年事﹐然其气自壯。東番爲漢人不履之地﹐歲暮淩飆以往﹐吞吐下上於蛟宮蜃窟之間﹐飄舟三之一不顧﹐觸丁嶼險惡地不栗﹐竟躪倭舟七﹑殲其眾數百人。東沙之獲﹐以倭誘倭﹐南冠而縶者七十人﹐而兵不血刃﹐乃至置羣倭肘腋﹐摩頂爲畫策﹐俄合之﹑俄離之﹐玩若屬股掌間﹐不目動﹑不色疑。紅毛番以彊索市﹐■﹝舟我﹞舸如城﹑銃如圍﹑彈如鶚卵﹐扁舟挾鞮譯往﹐孤坐其身於鈹槊魋結之林﹐而語不詟﹐交歡開譬﹐尊國壯威﹐千百人俯首聽約束﹐至號泣繪像去。夫將軍豈酷不自愛﹐樂與禍鄰﹐乃數數行此危事哉﹗東番首功﹐出不意也﹔東沙乘其恇也﹐又除其爲耳目者二人之死而致生之﹐彼安得不就牢籠﹖而番所信使通言者破械出﹐固已徳將軍。番之來市也﹐匪寇也﹐鉤致之姦旣不售﹐非徳我者之言孰聽﹖事蹈其會﹐刃遊於虛﹐庸夫所爲﹐戰汗失守﹐乃智士所談笑而默運其奇者也。稱此以往﹐甘陳介子亦將軍度內事﹐勉旃﹗胡言自老夫﹗

登萊﹐戚少保鄕﹑太公賜履地也。其民磊砢英多﹐結客少年場﹐豪舉自命﹐且什伯南海﹐冠雄鷄﹑帶長犢﹐無若先疆冶綽最之流平哉﹗反復布散﹐鼓以气誼﹐慮無不距乎踴﹑願爲將軍死者。三齊豪傑﹐受事麾下﹐乃何難一奴﹐海上師若從枕席過耳。吾聞相家者言﹕『將軍法當侯』。而將軍自言嘗排羣議﹐活交商百三十九人﹐以爲愈於生平辛苦戰功十倍。嗟乎﹗顧安得此長者言﹐是不犯道家所忌﹐於法亦當侯﹔天其意者晚授將軍﹐使老而當大敵。今海內名將幾何﹖何至令少保專美近代﹖計不危不奇﹑功不危不顯﹐無若魯連之語安平君﹐黃金橫帶而騁乎淄﹑澠之間也。

目者二人之死而致生之﹐彼安得不就牢籠﹖而番所信使通言者破械出﹐固已徳將軍。番之來市也﹐匪寇也﹐鉤致之姦旣不售﹐非徳我者之言孰聽﹖事蹈其會﹐刃遊於虛﹐庸夫所爲﹐戰汗失守﹐乃智士所談笑而默運其奇者也。稱此以往﹐甘陳介子亦將軍度內事﹐勉旃﹗胡言自老夫﹗

登萊﹐戚少保鄕﹑太公賜履地也。其民磊砢英多﹐結客少年場﹐豪舉自命﹐且什伯南海﹐冠雄鷄﹑帶長犢﹐無若先疆冶綽最之流平哉﹗反復布散﹐鼓以气誼﹐慮無不距乎踴﹑願爲將軍死者。三齊豪傑﹐受事麾下﹐乃何難一奴﹐海上師若從枕席過耳。吾聞相家者言﹕『將軍法當侯』。而將軍自言嘗排羣議﹐活交商百三十九人﹐以爲愈於生平辛苦戰功十倍。嗟乎﹗顧安得此長者言﹐是不犯道家所忌﹐於法亦當侯﹔天其意者晚授將軍﹐使老而當大敵。今海內名將幾何﹖何至令少保專美近代﹖計不危不奇﹑功不危不顯﹐無若魯連之語安平君﹐黃金橫帶而騁乎淄﹑澠之間也。

賀六十壽序湯賓尹

寧海沈君字士弘﹐今之名將﹐而不佞賓尹之姻兄也。士弘結髮行間﹐出入倭虜可四十載。甲寅春﹐以溫﹑處參將請告歸﹐東南大吏﹐日莫皇急﹐惟恐海上忽忽有事﹔於是閩﹑浙兩撫各移牘趣君﹐君益堅疾不應。越一歲﹐乙卯臘月﹐稱六十矣。

丈夫鑿門而出﹐提脛股輮仄豺虎鯨鯢之窟﹐呼之與吸﹐其與存有幾﹖且士惟其魘富貴﹑榮妻孥則已耳﹔抱義懷忠﹐誠欲以其身爲官家用者﹐計反顧而慮還踵﹐豈其本心哉﹖委命盡節﹐出入倭虜數十年之骸骨﹐非臣子所得自領也。一旦拂袖收身﹐老牖下﹐飲酒髙會﹐從鄕裏親戚爲驩﹐顧視嶺嶺搏命於鯨宮虎穴間﹐憂樂相去不亦天壤﹖而不佞因是有慨於國事數十年中外之故﹐亦云岌矣﹗其在西北﹕虜來則飽以子女﹔不來則飽以金繒。在東南﹕無事﹐縱我人導引之﹔有事﹐磔我人名曰酋首以償。情形大凡﹐幾成令甲矣。往與劉敬夫極論邊事﹐防虜無如多募民實塞下﹐防倭無如禁民不得入海爲鄕導。遼之役﹐熊侍禦親督士卒﹐築城堡﹑墾土田﹐勞身苦體任督臣﹑撫臣之事﹐而督撫轉相格﹐未十一棄歸。閩﹑浙廿年之內﹐波氛乍揚﹐輒得沈將軍撲定之。紅毛番之訌﹐偰璫實爲誘導﹐勢不可攠﹔士弘赤身操短舴﹐片言宣諭﹐酋縮項捲颿去。不煩寸刃﹐數省安堵﹐功加於斬馘萬萬。所獲漂夷﹐熟審其匪寇者﹐親爲開遣﹔歲所全活﹐不下數百。隆﹑萬以來﹐保安閩﹑浙者﹐未有逾士弘者也。然前鄧田仲來自溫李﹐輒言﹕『我行矣﹐沈將軍必拂歸』。予問云何﹖曰﹕『將軍精心策海上﹐樓舡﹑器物動計萬全﹐非得同心人呼應不可﹗優遊官爵﹐不得行志意﹐卽要以通侯世拜將軍﹐必不肯久縻』。未二年﹐士弘果決意謝事﹐下上百挽之﹐不得矣。嘻嗟﹗天下自不乏將相材﹐顧用之者難耳。釋矢石之危﹑就枕席之安﹐此其於臣子誠便計﹔縛彪之手﹑束以豢鳧﹐衝風破浪之材﹑輯爲課畦治圃之用﹐竊爲世道太息焉。

蓋沈氏世有令緒﹐禦史之後﹐修撰大行與漳州俱用文起﹐而士弘獨以武發家。禦史漳州祖孫﹐振振向用矣﹐局於一第﹔修撰大行﹐科名繼美﹐然服官不能匝期。驅馳王事﹐久遠功名﹐竟歸之士弘。士弘年未老﹐毋煩據鞍示壯健可用。天下不爲鮮事﹝﹖﹞﹐萬一有急﹐必無能捨士弘﹐予慮士弘之枕未得髙也。

卷之四

古風

大海波寧圖歌

破倭東番歌

破倭東番歌和傅山人韻

贈東徵捷

沈郎歌贈東番捷

沈郎歌

沈郎歌和屠長卿

題鷹熊圖壽沈將軍五十初度

保障閩海歌

讀乞歸文艸

壽沈寧海大將軍五十初度詩﹝二首﹞

送沈寧海將軍赴浙閫

樓船將軍歌贈赴浙閫

橫海歌

贈東沙獲倭還歸宛陵﹝有引﹞

東沙獲倭還歸宛陵賦贈﹝有引﹞

東沙倭捷歌贈沈將軍

東沙擒倭歌

寧海將軍東沙獲捷暫還宛陵長歌一首贈別

別沈將軍獲倭東沙暫歸宛陵

樓船歌贈東沙捷

定海歌爲士弘沈將軍作

別沈將軍兼呈董見老

沈將軍歌﹝有引﹞

贈沈將軍赴登萊歌﹝有引﹞

沈將軍鐃歌鼓吹曲﹝二章﹞

沈將軍鐃歌鼓吹曲﹝三章﹞

沈將軍歌

寧海篇

大海波寧圖歌何喬遠

將軍昔在東北邊﹐黃沙白日飛漲天﹔將軍今來大海國﹐連山爲波窮日域。將軍昔在東北邊﹐蒼兕自吼黃熊前﹔將軍今來大海國﹐鯨吞鼉拃淩潗■﹝氵﹝孨上曰下﹞。將軍昔在東北邊﹐朵顏兔卜若可鞭﹔將軍今來大海國﹐日本逃遁薩摩踣。海濱瘠鹵無寧歲﹐姦民四引外夷銳﹔商艘賈舶一家命﹐浪濤何堪遭少蹶﹖佳禾島門向海開﹐紅巾暴客愁頻來。自從作鎭可一載﹐屢破賊首披胸腮。石湖東頭海負廓﹐臺烽煙火時落落。忽然寇至莫抵當﹐徑到泉州橋下泊。被檄新膺領制臺﹐移家更此開戎幕。風和靜聽海童語﹐氛起坐見天吳薄。郭生家住石湖濱﹐曬网維繡喜此晨。北堂山起中座水﹐蔡生爲圖絕涯涘。將軍勇麤一世無﹐頻提髑髏擲模糊﹔亦須自愛千金軀﹐威風坐鎭若長驅。長驅威風海隅色﹐登壇圖閣看八翼。東陵老掛靑海弓﹐普天永斷白頭賊。

破倭東番歌傅鑰

年年海上二三月﹐惡少勾連倭竊發﹔隨風南北疾如飛﹐朝在閩陬暮在粵。今冬潛迹據東番﹐何處商漁不斷魂﹖將軍按劍衝毛髮﹐自請提兵气欲吞。狂風挾浪兼天湧﹐幾折徵檣神不竦﹔黑水黃雲千里遙﹐樓船鼓角旌旗擁。窮追兩戰便成功﹐矢石身當用火攻﹔海底波中枯白骨﹐騰騰殺气貫長空。壺漿異域迎稽顙﹐宣撫終朝解衣賞﹔漢有伏波銅柱標﹐君今名姓勒其上。

破倭東番歌和傅山人韻何喬遠

窮冬晦節沈海月﹐將軍殺气連宵發﹔賊蹙無處歸東韓﹐風驄不得奔南粵。閩海盡頭別種番﹐此輩久此棲遊魂﹔虎狼無聲假窟穴﹐蛟龍有怒難並吞。將軍殺賊賊血湧﹐番種遙觀皆神竦﹔若電不啻刀箭鋒﹐如山一■﹝氵巫﹞波濤擁。船頭頃刻便成功﹐平野坐笑須九攻﹔酋長鹿麋三日獻﹐領腰蠟虱一朝空。紅帕纏肩花插顙﹐臠牛行酒使君賞﹔將軍宴罷寧不喧﹐我輩座客英風上。

贈東徵捷陳有光

英雄蓋世有誰知﹖卻思頗﹑牧不同時。時平爭擬相如賦﹐肯效班生投筆爲。邇來海上有鯨鯢﹐波濤不靖湧欹危﹔賈客帆檣千萬艘﹐盡歸海若與馮夷。宵旰頻煩漢主憂﹐誰能仗劍斬到支﹖君才原是萬人英﹐少年膽略已縱橫﹔不羨神仙諸父貴﹐淩煙閣上欲題名。海壇初試已稱奇﹐浯江雄鎭北長城﹔投醪盡醉熊羆士﹐跨海時能戳長鯨。妖星未息心如焚﹐戈戟旌旗映海濆﹔鼓角聲喧魚駭浪﹐霜刀耀日號鴉軍。穩坐樓船淩萬頃﹐雄姿儼若江神君﹔忽聞天驕伏淡水﹐猛气騰空上薄雲。奮擊渾同霜後鷹﹐撲滅復類水漂螢﹔累累生口咸歸命﹐鋒鏑盡膏人血腥。蠢玆醜虜大邦讎﹐一朝掃蕩迅風霆﹔歸來奏凱報淸平﹐轅門色動眼長靑。褒書直奏通明殿﹐論功錫賚光晶熒。生平自許將寧海﹐有志竟成海底寧。東番之捷孰能先﹖策勛忠勇最稱賢。他時金釵山中石﹐勒功千載擬燕然。

沈郎歌贈東番捷林雲程

古來良將皆有種﹐揮戈躍馬自驍勇﹔沈郎家世本儒門﹐如何驍勇更絕倫﹗虎頭燕頷須如戟﹐早拋章句事鋒鏑﹔胸中甲兵萬且千﹐麾下貔貅一當百。龍驤擬勒衛﹑霍勛﹐豹略素諳孫﹑吳策。文武兼資人共推﹐南北行軍材並宜。辭家慷慨逐戎虜﹐從邊統領度遼師。捷音曾奏聞北闕﹐威風滿蟠懾東夷。功成身退名難避﹐閩海舟師徵起視﹔溟漲濤髙海勢惡﹐將軍屢之如平地。浯嶼年來搤要區﹐更移重鎭臨石湖﹔嚴令森森驅衛士﹐先聲凜凜奪倭奴。誓滅東番手可唾﹐彭湖半夜樓船過﹔潛師突如雷霆擊﹐番酋殺死無一个。鱷浪鯨波盡掃淸﹐牽鹿持酒爭來賀。喜气謳聲沸海涯﹐奏凱獻俘上兩臺。兩臺嘉宴爲君開﹐犒卒旌功不吝財﹔丰碑崒嵂海邊立﹐褒書重疊天上來。虎帳風生萬人驚﹐天恩山重一身輕﹔保障閩邦爲長城﹐安得如君三五輩﹐坐令蠻虜無橫行﹗

沈郎歌屠隆

沈郎意气眞男兒﹐立名要爲天下奇﹔北走薊門摧勁虜﹐東度遼水鋤彊夷。功成不受上將賞﹐髙歌種豆南山陲。長鯨白浪翻銀屋﹐天子按劍思頗﹑牧﹔七閩中丞選將才﹐使者徵書相督促。翩然釋耒來從戎﹐欲與知己立奇功﹔島夷乘潮時內訌﹐提戈奮臂剪渠凶。酒間部署運籌策﹐結納壯士與劍客﹔從容談笑尊俎中﹐密謀鬼神不能測。歌兒合樂未停聲﹐頃刻揚帆破浪行﹔好似西平擒元濟﹐夜半潛入蔡州城。全軍已入東番境﹐夷人夜臥尙未醒﹔倉卒巷戰气先奪﹐掃穴犁庭何不逞﹖捷書飛騎獻兩臺﹐兩臺擊節笑顏開﹔馬上露布馳北闕﹐至尊咨嗟良將才。如今移鎭大海澨﹐兵气軍容變旗幟﹔諸番處處聞威名﹐海上安瀾寂無事。我來訪舊到營門﹐臘月天寒萬竈屯﹔香焚柏子人千里﹐手撚梅花酒一尊。看君把盞何慷慨﹐老夫𨿽老意气在。醉談抵掌廿年前﹐狂思躍馬九塞外。安能局脊籬落間﹐促促橫眉措大顏。風送濤聲聒兩耳﹐挑燈永夜看刀環。

沈郎歌和屠長卿何喬遠

沈郎意气眞縱橫﹐一言投合肝膽傾﹔黃金如土不足惜﹐惟有天日踐交盟。隱侯華冑世有聞﹐璚枝玉樹淩靑雲﹔不學書生守下帷﹐甘作蕩子行從軍。靑絲白玉裝馬鞍﹐少年橫行遊上蘭﹔貪掣匈奴射生手﹐愛戴上將進賢冠。朝趨丞相府﹐夕飲將軍堂﹔短衣技擊幽冀客﹐長袖作使邯鄲娼。司馬檄書赴薊鎭﹐虜首前來但血刃﹔獨循刀環手有聲﹐亂睇戰騎目無瞬。世人愛郎但愛情﹐郎受世愛愛有名。此懷舉世無人識﹐甘作靑門老逋客。島夷羽書日夜來﹐閩海之上不可裁﹔壯士赴國平生志﹐沈郎仗劍復徘徊。海壇﹑中左﹑石湖濱﹐三開戈戟垂海漘﹔鼉抃鯨吞斸倭首﹐龍宮蛟窟輕一身。數年坐鎭弢橐鞬﹐窮寇不敢闖海門﹔華觴錯落盛延客﹐蔀丰咽啜安抱孫。賈胡近日藏姦宄﹐紅毛黑齒求互市﹔舳艫百丈山欲如﹐炮銃千斤雷不止。明詔催督便拒歸﹐諸將促促坐無威﹔沈郎談笑入指麾﹐詞組一出不敢違。郎昔捕虜殊過當﹐歸去陵陽臥仙嶂﹔比歲殺倭如殺羊﹐東番歡喜迎壺漿。捷書北上報幕府﹐坐者得賞行無償﹔只今賈胡麾小醜﹐不知得敍復無有。不知得敍復無有﹐沈郎安坐但垂首。

題鷹熊圖壽沈將軍五十初度林雲程

伊誰灑灑貌斯圖﹐灌木荒林小山孤﹔蒼鷹鐵拳翎翮勁﹐張眸裂眥如愁胡。狐貍鼷鼯不敢近﹐黃熊見之亦驚呼。鷙禽猛獸原相敵﹐熊也逢鷹曷退匿。由來飛走物性殊﹐飛者山林走艸澤。斯圖取象意何工﹗直將托物比英雄。當世英雄誰爲是﹖沈郎崢嶸古人風。干戈俎豆具全才﹐浪沙蜃漲建大功。只今徵剿海上勛﹐猛鷙神速疇能同﹖紀伐勒勛處處有﹐都在贈編石碣中。惟玆臘月初度日﹐花甲仙籌立五十﹔鮫綃獻壽鼉鼓喧﹐虎帳稱觴珠履集。扶桑紅擎旭日升﹐梅花香送春風入。蓬島雲霞郁蒼蒼﹐澤國謳歌樂洋洋﹔客誦斯幹祝熊夢﹐我歌尙父頌鷹揚。從此公侯托心腹﹐長驅戎馬靖疆場﹔麒麟畫閣傳香姓﹐河山帶礪鞏金湯。

保障閩海歌傅履階

茫茫大壑匯南區﹐顚倒日月鼓颶颫﹔螭蛟翔泳抃天吳﹐東夷聚島邇彭湖。裸袒結繩足跿跔﹐標枝野鹿同睢盱﹔倭酋淩暴如獵狐﹐匿迹銷聲避毒痡。大帥拊髀攫威弧﹐孰爲剪此選烝徒﹖將軍揮刃奮前驅﹐雪屋波山誌不渝。犀渠馮怒羣醜俘﹐星流電掃在須臾﹔東夷復業載道呼﹐椰酒鹿羹薦滿盂。仍有西夷赤髮須﹐聲言互市駕巨■﹝舟符﹞﹔訩訩羣議難支吾﹐抵巇竊發誰之辜﹖將軍詞組定良圖﹐弭耳摶心意遠䢐﹔海壖烽火無憂虞﹐君家大阮若冰壺。射筴才名冠上都﹐恆詫君爲千里駒﹔君今赳赳奏碩膚﹐仗義疏財烈丈夫。靑油談笑紅氍毹﹐太史襟期信不孤﹔願君愼保千金軀﹐磧西遼左滅彊胡。斗印肘懸剖漢符﹐閩海泉山僅一隅。

讀乞歸文艸陳建勛

將軍重俠气﹐束髮赴遼陽﹔身經數十載﹐虜騎多殺傷。邊塵蔽天起﹐頃刻云無光﹔笑系單於頸﹐何如王鐵槍﹖論功靳上賞﹐文吏擅雌黃﹔慷慨歸山麓﹐料理麻與桑。田園差足樂﹐安用食大倉﹖裘帶非吾事﹐巾車任徜徉。怡顏雙白髮﹐兒女已成行。復有國士遇﹐來聘山之莊﹔感恩酬知己﹐無復問行藏。仗劍出門去﹐弧矢在四方。海壇與浯嶼﹐所轄閩封疆﹔惟地連交﹑廣﹐時時有跳梁。愛士千金盡﹐雕鞍百寶妝﹔健卒不惜死﹐目中無夜郎。退夷與破虜﹐凱伐豈尋常﹖移鎭石湖上﹐海署湧滄浪。旗炮■﹝火閃﹞雷電﹐穩臥聽鳴榔﹔馳驅八九載﹐只任百煉鋼。無何悲陟岵﹐更復念萱堂﹔白雲常在望﹐一日九回腸。感愴憂成疾﹐屢上乞歸章﹔言言瀝肝鬲﹐對此罷呼觴。當道憐材將﹐爲國壯金湯﹔慰畱惇黽勉﹐海事孰擔當﹖正是樹勛日﹐無勞嘆不遑﹗封侯原有骨﹐輿論久彌彰。

壽沈寧海大將軍五十初度詩﹝二首﹞蔡陽春

仗劍出溫陵﹐仳離經十載﹔虎賁壯龍韜﹐俠气吞閩海。海晏靜鯨鯢﹐誰能寇我壘﹖運籌多帷幄﹐番平夜不鎧﹔環島三十六﹐飛將名都在。

其二

壯猷倚元老﹐采芑歌方叔﹔誕降多令嗣﹐蘭茞馥且郁。才名重休文﹐籍甚誦頗﹑牧。憶昔平津侯﹐五十功勛暴﹔懿美及弧桑﹐麒麟閣已錄。

送沈寧海將軍赴浙閫陳逢慶

誰作幹城壯海涯﹖將軍桓桓熊虎姿。忠扶社稷定危疑﹐煌煌烈祖丹靑垂。君爲名將破東番﹐勇略嘖嘖人稱奇﹔君用寸舌退西夷﹐詔書洊錫出彤墀。君渡洛陽羽檄飛﹐碧油有幢列營壘﹔手持虎節談魚麗﹐麾下健兒律不違。不遣桴鼓驚鉏犁﹐石湖遶岸明旌旗﹔從容整暇將中稀﹐君今新擢參兵機。行營部曲儼戎威﹐士不忍別紛追隨﹔馬爲踟躕衢路歧﹐干戈俎豆賦淸時。時淸將才敢忘危﹐胸中壯猷隨所之﹔爲君贈別攀柳枝﹐泉山明月憶舊時。

樓船將軍歌贈赴浙閫詹仰庇

樓船將軍敬亭客﹐家有玉堂文章伯。將軍年少負劍行﹐元戎幕府獻奇策。北出薊門生縛虜﹐東渡遼海控彊弩﹔當時猶未握兵符﹐策勛十二何勞苦﹗從此授兵向吳﹑越﹐船海占風隨風發﹔直之日國說夷王﹐布宣威徳盟始結。夷情反復不可知﹐制之自我彼何爲﹖自越入閩又數載﹐南控百粵聲名馳。石湖自審形勝地﹐營垣建砦公署備﹔一呼遠近聲相聞﹐況復耕漁皆兩利。去歲何來紅毛番﹖髙駕大舸泊海灣﹔托言交市情叵測﹐將軍直與談威權。夷知有備不敢犯﹐一夕遠去淩浩瀚。如此雄略世稱奇﹐須令金印手中持。故今棹上對藩﹑臬﹐官列閫外盛威儀。將軍好禮日燕舉﹐雅歌投壺情俱適﹔而今未可恣優遊﹐櫪下戰馬思沙磧。衛﹑霍於爾是前身﹐要使勛名書竹帛。

橫海歌許光祚

東不羨橫海﹐長鯨血際天﹔西不羨羌藂﹐深入淸八千。成功論略後論戰﹐洵哉巧速仍巧全﹗將軍經略受太史﹐行間首功不掛齒。東海大瀛在腹中﹐神武誰人窺顧指﹖倭奴■﹝鼻甘﹞鼻蕃界東﹐東溟如席朝不崇。訣家那問中丞檄﹐一葉自駛輕颶風。動如轟雷止如閴﹐赤毛市舶知叵測。單騎居然郭令公﹐片言狡黠旋飛匿。自從束髮事請纓﹐碧眼虯髯一世驚﹔手縛名王渡遼海﹐略閩控粵馳鴻聲。當時入番眾囁指﹐兩臺按劍叱裂眥﹔一朝捷聞至朝廷﹐至尊遽問誰氏子。卽今坐鎭閩﹑粵中﹐輕裘緩帶佳賓從﹔江心醉賦三更月﹐超距爭期一戰功。士爭一戰不可得﹐旌旆悠悠還故國﹔歸來濟美皆公侯﹐後先一日聲名赫。將軍玄發娛丹顏﹐擐甲穿楊談笑間﹔豈謂太平安用武﹖應知砥柱望於山。咄嗟時事重西顧﹐靑海玉關聞跋扈﹔赤書白羽日夜來﹐髙臥豈是將軍素﹖雄心一片在當今﹐當今於我亦有心﹔夜看白虎三星下﹐橫行指日陰山陰。關西老生如椽筆﹐泉飛萬斛隨地出﹔眼前肝膽又何人﹖看我髙標題崒嵂。

贈東沙獲倭還歸宛陵﹝有引﹞葉向髙

寧海沈參戎應聘來閩﹐有東沙之捷﹐足稱奇功﹔屬新命方下﹐而拂衣徑歸﹐賦此贈之。

海門一夜狂飆起﹐長鯨吸盡滄海水﹔濤作浪奔蜃窟翻﹐樓船下瀨皆披靡。是時賴有沈將軍﹐衝鋒破浪掃妖氛﹔縛盡倭奴報天子﹐豈同流輩論功勛﹖角巾野服辭行伍﹐腰間不系淸時組﹔薏苡﹑明珠何足論﹖斗大黃金棄如土。我昔與君曾結盟﹐燕臺日日酒杯傾﹔悲歌欲擊漸離築﹐慷慨思空老上庭。君從塞上來閩海﹐意气相看還不攺﹔燕頷功名萬里傳﹐東番片石今猶在。棨戟重臨事半非﹐營門尙識舊旌旗﹔共言銅柱應標績﹐何事靑山便拂衣﹖蕭蕭短鋏伴君去﹐我欲畱君君不住﹔勸君休種東陵瓜﹐南北頻騰赤白羽。

東沙獲倭還歸宛陵賦贈﹝有引﹞黃承玄

沈參戎應余聘至閩﹐隨擒倭東沙﹔屬新命甫下﹐拂衣徑歸﹐詩以畱之。

宛陵山水秀南國﹐代起聞家髙萬石﹔匪直龍頭蓋世才﹐兼奇燕頷封侯骨。沈君自少稱神駒﹐左提不律右昆吾﹔一朝投筆班定遠﹐萬里揚鞭金僕姑。請纓薊北一當百﹐細柳營中皆動色﹔鼓騎天驕心膽寒﹐四顧氈裘宵辟易。東擊狼煙夜渡遼﹐軍聲雷動霍嫖姚﹔功歸制閫不受賞﹐兜鍪掉臂隱漁樵。聞昔鯨波撼閩海﹐半壁幹城問誰在﹖幕府側席沈將軍﹐推轂龍韜鎭戎壘。飛帆破浪令如山﹐鐵甲光搖溟海翻﹔朔風直搗黿鼉窟﹐擒槍夜掃定東番。東番酋長競起舞﹐心駭將軍信神武。忽報紅夷大舶來﹐折衝次第籌樽俎。扁舟獨往狡夷驚﹐咳唾風雷壯甲兵﹔須臾灑泣揚帆去﹐四封島嶼歌淸寧。卓哉沈君自人傑﹗天其賜閩兼賜越。蛟門蜃海控東南﹐日本黥髯時出沒。十乘元戎領上游﹐從容料敵幾登樓。六千君子安足數﹐圖開八陣擁貔貅。爾時交﹑南奉正朔﹐大轞飄風懸斷壑。甌海遙傳奇貨來﹐攘臂要功可不薄。君獨心憐二百人﹐安忍讎視越與秦﹗力排眾議出萬死﹐莽蕩乾坤正气伸。吁嗟忌者多側目﹐角巾﹑私第君所欲﹔掛冠一嘯天地空﹐梁父孤吟五湖曲。余也神交蓋有年﹐一麾海畔鼓鼙喧﹔勵武艨艟思大帥﹐彊君賈勇舊登壇。一夕風濤聒天怒﹐聯■﹝舟宗﹞入寇驚飛兔﹔將軍淩厲水犀營﹐戈船迅發連宵曙。白犬山頭虎負隅﹐奇謀勝算合陰符﹔生縛羣凶如縛豕﹐萬山猿鳥盡歡呼。獻俘爭睹驚白叟﹐嘩言此捷未嘗有﹔星馳露布上甘泉﹐肯借黃金系君肘。君何勇退當急流﹐猶然拂袖請滄洲﹔慷慨英雄樹七尺﹐乘時詎可爲身謀﹖方今薄海且多事﹐八面長城倚赤幟﹔尙蘄努力報天子﹐有客巖居亦吐气。

東沙倭捷歌贈沈將軍嶽和聲

丁巳五月海氛動﹐白犬波立勢傾洞﹔堂奧方稽挾款倭﹐藩籬更報狼煙哄。此時積雨天茫茫﹐千峯穿水一丈彊。榕城百堵浸淫裂﹐鯨濤咫尺通螺江。黿鼉蹣跚虯螭舞﹐兩倭相望豺虎張。都人士女騷且驛﹐文武將吏俱蒼黃。將軍慷慨出身手﹐丈八鋼矛劇抖擻。樓船橫海下東沙﹐佽飛趾射爭趣走。惡飆怒浪天地昏﹐舵折檣頹機未偶。五夜餐風气愈酣﹐千回出沒得其首。以夷構夷神鬼驚﹐用殺用生惟吾肘﹔犁船束刃膜拜來﹐交臂受縛六十九。中有陰陽數蟊賊﹐髑髏落水饑蛟吼。扶傷救擄極經營﹐越鍪閩漁無不有。須臾霾霽日輪紅﹐眼底扶桑好掛弓﹔父老歡持牛酒勞﹐攔街拍手嘩兒童。執訊三山上俘獲﹐鳩眼豺聲个个雄﹔計取何如血戰者﹐不遺一鏃成奇功。此日轅門賀飲至﹐此日款夷遁宵中﹔兩者相提孰得算﹖紛紛目論何其蒙﹗至今掉臂歌彈鋏﹐徵書狎至宛水東。東番馘斬紅毛舶﹐往績每得通人說。比時薏謗亦頻來﹐終使梟音向我革。果爾節俠歸漁樵﹐應教庸妄垂竹帛。君不見戚元敬﹑兪志輔﹐兩將功名勒鼎釜﹔一時耳食猶棼蕓﹐爲虎爲鼠莫適主。淸議無能卒負渠﹐何煩元美﹑伯玉兩文士﹐手持弱翰爲渠譜。君家故有金閨彥﹐摩空獻賦金華殿﹔作人不借權門焰﹐迄今耿介令人羨。東山芳度屬將軍﹐紫羅囊佩何繽紛﹗貞心許國元有種﹐肯令淝水孤前聞。嚇腐榮名置一擲﹐世情冷暖何疏親﹗要以肝膽向知己﹐不將腰腘徇時人。絓倭猶可絓虜棘﹐縣官推轂方惇迫﹔磨墨楯鼻匪異倫﹐肥肉大酒徒視力。須君一騁驊驑步﹐爲洗遼陽黯淡色。

東沙倭捷歌贈沈將軍嶽和聲

丁巳五月海氛動﹐白犬波立勢傾洞﹔堂奧方稽挾款倭﹐藩籬更報狼煙哄。此時積雨天茫茫﹐千峯穿水一丈彊。榕城百堵浸淫裂﹐鯨濤咫尺通螺江。黿鼉蹣跚虯螭舞﹐兩倭相望豺虎張。都人士女騷且驛﹐文武將吏俱蒼黃。將軍慷慨出身手﹐丈八鋼矛劇抖擻。樓船橫海下東沙﹐佽飛趾射爭趣走。惡飆怒浪天地昏﹐舵折檣頹機未偶。五夜餐風气愈酣﹐千回出沒得其首。以夷構夷神鬼驚﹐用殺用生惟吾肘﹔犁船束刃膜拜來﹐交臂受縛六十九。中有陰陽數蟊賊﹐髑髏落水饑蛟吼。扶傷救擄極經營﹐越鍪閩漁無不有。須臾霾霽日輪紅﹐眼底扶桑好掛弓﹔父老歡持牛酒勞﹐攔街拍手嘩兒童。執訊三山上俘獲﹐鳩眼豺聲个个雄﹔計取何如血戰者﹐不遺一鏃成奇功。此日轅門賀飲至﹐此日款夷遁宵中﹔兩者相提孰得算﹖紛紛目論何其蒙﹗至今掉臂歌彈鋏﹐徵書狎至宛水東。東番馘斬紅毛舶﹐往績每得通人說。比時薏謗亦頻來﹐終使梟音向我革。果爾節俠歸漁樵﹐應教庸妄垂竹帛。君不見戚元敬﹑兪志輔﹐兩將功名勒鼎釜﹔一時耳食猶棼蕓﹐爲虎爲鼠莫適主。淸議無能卒負渠﹐何煩元美﹑伯玉兩文士﹐手持弱翰爲渠譜。君家故有金閨彥﹐摩空獻賦金華殿﹔作人不借權門焰﹐迄今耿介令人羨。東山芳度屬將軍﹐紫羅囊佩何繽紛﹗貞心許國元有種﹐肯令淝水孤前聞。嚇腐榮名置一擲﹐世情冷暖何疏親﹗要以肝膽向知己﹐不將腰腘徇時人。絓倭猶可絓虜棘﹐縣官推轂方惇迫﹔磨墨楯鼻匪異倫﹐肥肉大酒徒視力。須君一騁驊驑步﹐爲洗遼陽黯淡色。

東沙擒倭歌黃琮

君不見閩南大壑浮空溟﹐天吳吹浪成山立﹖又不見日東七道環吾疆﹐乘風颯舉鬼神泣﹖昔年蹂躪我郊墟﹐破郡被邑如入虛。豈無材將猛桓桓﹐望之蹢躅徒欷歔。爾時羨有戚都護﹐搗穴犁窠直飛度。林墩橫嶼電霆掣﹐怒虎威名賊膽怖。從此海上息妖氛﹐四十餘年頌元勛。風聲漸遠烽煙亟﹐繼之者誰沈將軍。將軍意气五陵豪﹐家有昆吾切玉刀﹔彎弧擬射扶桑日﹐驅石欲塡東海濤。東海時時風浪惡﹐將軍見之總一噱。朝聞吐霧有蛟鯨﹐暮請長纓歸鼎鑊。曾從雪夜抵東番﹐鮏羴血肉水尙渾。今來東沙反掌間﹐執獲羣醜如狐豚。東番﹑東沙功一樣﹐橫海淩波今無兩。聞說戚﹝﹖﹞虎自稱雄﹐水犀軍卻勝龍驤。若使將軍與並馳﹐誰陸﹑誰海﹑誰下上﹖捷書久已達神堯﹐佇看彤弓下九霄。雲臺麟閣從來事﹐只在忠良翊聖朝。

寧海將軍東沙獲捷暫還宛陵長歌一首贈別傅啟祚

宛陵山水天下美﹐將軍盛世佳公子﹔恥以沾沾取世資﹐欲與孫﹑吳結知己。手上彎弓數石彊﹐馳驅歷險如風揚﹔波濤千仞目不瞬﹐萬虜羣中獨騎創。臨機制勝風雲變﹐破陣衝鋒如閃電﹔慣讀兵書善用奇﹐胸藏百萬從舒捲。意气欲淩天上云﹐襟期不入世人羣。韎韋跗注允君子﹐惇詩悅禮兼能文。連捷武闈推倜儻﹐功進遼陽萬夫長。馬上飛刀殺賊奴﹐幾度朝廷頒上賞。旣復從徵出北關﹐督兵截殺多凶殘。夏曹詫是北良將﹐薦畱備虜殲樓蘭。恥因五斗輕屈膝﹐引疾歸來隱衡泌。髀肉從生絕鼓鼙﹐吾閩昔日徵公出。歷官要害十一年﹐乘風破浪忘餐眠。奪回被擄不止百﹐斬倭首級幾於千。東番地與彭湖迫﹐孽倭舟據爲巢穴。飛濤泊天水道危﹐將軍一夜俱焚滅。未幾又有紅毛番﹐要求互市耽危瀾﹔當路諸公相顧愕﹐將軍往說■﹝忄番﹞然還。凡此劻勷非藉公﹐海濱久被東夷訌。廟廊懋賞倘得當﹐分茅腰玉歌彤弓。乃循資擢越都護﹐薦書云擁騰天路。朝聞嚴訃廢莪詩﹐暮出吳山奔艸屨。璽書旋起練彊兵﹐宣猷溫﹑處殲長鯨。四明﹑天臺盜壓境﹐將軍所轄風煙淸。於時交﹑南有夷眾﹐爲商卻被風飄送。三■﹝舟宗﹞一百卅九人﹐防海諸君咸倥傯。共指倭奴入我疆﹐將軍卽出誅猖狂。彼夷合掌並踧踖﹐再三咨詧方知詳。百千材官求槪殺﹐殺以邀功成式遏。將軍毅然不肯爲﹐百四夷人俱得活。功無幸成多如斯﹐天下皆稱仁者師。崇勛當得登壇拜﹐抗疏歸吟梁父詩。當時東嘉正倚重﹐諸公投轄攀畱壅。煙霞有興徑言旋﹐賣刀買犢看耕種。宛陵大地多賢豪﹐香山﹑洛社聲相髙。掀髯入會托眞率﹐拍浮呼白醺持螯。日營菟裘吾將老﹐夢魂久斷長安道。惡說中原有羽書﹐笑戀風塵成小艸。去年閩﹑浙飛妖氛﹐兩邦制府胥憂勤﹔將士如雲咸失措﹐一時疏上徵將軍。將軍功名等敝屣﹐豈爲徵書還彊起﹔感我中丞禮意殷﹐遂應相知走千里。一入閩中時事非﹐兵疲政敝皆危機。恐虛此來勉調發﹐冀完海務仍圖歸。適有夷人獻款至﹐服遠懷柔勞處置。盡得歡心向北旋﹐自言不敢更懷貳。又傳有寇伏東沙﹐負嵎白犬方磨牙。大金昔日遭蹂躪﹐至今壯士猶興嗟。將軍聞之赫然怒﹐祗命興師期盡捕。五月十二昧爽初﹐樓船開向滄溟渡。欲至東沙夜北風﹐傾盆狂雨昏蒙蒙。浪髙萬丈天地黑﹐桅傾柁折愁舟工。從徵舟師各散失﹐近可呼者十僅一。中流翻覆不可支﹐共勸旋帆待來日。將軍捩舵眼獨瞪﹐櫛風沐雨看形情﹔浮沈汨沒五晝夜﹐敢言歸者軍法行。望日申時抵其所﹐再三經畫煩區處。羣盜憑依斷嶼山﹐石巉濤湧多回阻。欲往徵之難槪升﹐勢須小艇頻煩登。彼合我分難駐足﹐以卒與敵徒兢兢。縱然得算我軍競﹐彼亦交鋒拚死命。事窮必共赴深淵﹐安得臨流斬梟獍﹗若用困之又不宜﹐狂風怒浪難停師。萬一玄冥不呵護﹐三千兵士隨馮夷。因思制府昔授旨﹐曾令生擒付諸理。密令偏裨往諭之﹐備陳利害俾進止。昔日將軍蒞海營﹐外邦久爾知雄名﹔一聞威令俱悚息﹐倭目先下來輸誠。十六日午領諸寇﹐投戈束箭同來叩。除將沈水所餘倭﹐一一就擒無滲漏。南夷健猛雄百夫﹐百倭能令全城屠。防秋大將見如虎﹐將軍撫畜同侏儒。獨坐樓船倭環視﹐賜以酒肉歡唯唯。午刻獲功申凱旋﹐儼驅羣羊入城市。明興於今二百秋﹐彼凶素與大邦讎。生靈被掠戍被殺﹐誰能縛得鯨來囚﹖戚﹑兪二公顯華夏﹐未聞生致轅門者。邇年械系十數倭﹐中途走散困溪下﹔今日累累如許俘﹐閭閻共詫由來無。歡聲動地如雷吼﹐齊道將軍邁戚﹑兪。大金積憤一朝泄﹐款夷雄心亦加折。燕開飲至出軍門﹐從此南夷不足滅。報功封疏上金■﹝巾虒﹞﹐登壇崇秩須臾躋。除書先令參戎事﹐爲允臺臣舊所題。髙牙倘肯從容駐﹐懸鵲橫戈淸海霧。紛紛世路苦崎嶇﹐脫然不受娥眉妒。知己深恩旣已酬﹐何心更復望封侯﹖不爲馬援武陵戰﹐徑學張良松子遊。蒼生攀臥擁車軫﹐藩﹑臬郵亭欲斷靷。角巾野服拜王公﹐萬語難回心遠引。芋﹝﹖﹞江江上日初晴﹐扁舟西逆溪流行﹔非緣君命不肯顧﹐但愛無官身自輕。畱行使者日倥傯﹐雙棹乘風作歸夢。贈文長句出中丞﹐國相題詩遠相送。吳江蒓菜正可羹﹐敬亭明月堪飛觥。湖遊不讓陶朱富﹐斑舞無慚荀氏名。生平孝弟兼文雅﹐執手少公開白社﹔賓客如雲滿座中﹐無限交遊帡大廈。樂哉此行勝登仙﹐脫帽箕踞翔蹁躚。交梨﹑火棗大如斗﹐何須肘後黃金懸﹖祚以書生進長揖﹐臭味遂非今可及。特令二子來同遊﹐芝蘭﹑玉樹芳相襲。感玆厚誼不忍離﹐閩中疆事尢多危。便冀求公畱信宿﹐恐公笑我非相知。畱旣不可離不忍﹐愁腸無限愬難盡。追逐同舟千里行﹐關門紫气來仙尹﹔一夜蛩聲攪不眠﹐天明月色籠寒煙。送公到此宜回首﹐不堪分袂聞鳴蟬。公向鵝湖我九曲﹐欲行未行還欲祝。隆中三顧倘頻煩﹐閩海奇遊期再續﹗

別沈將軍獲倭東沙暫歸宛陵李時成

殉國古已難﹐功髙久不賞。玉衡指孟秋﹐間關整歸鞅。公侯才貌萬夫雄﹐紫髯﹑碧眼气吐虹。龍文寶刀爛燭地﹐獨掃氛煙漠海空。於今百道調才客﹐黃石聊用紆奇策。鉦鼓朝嗔魚鳥回﹐戈鋋夜照滄波白。滄波以東屬長城﹐樓船壓濤濤不驚。短纓生系窮倭頸﹐單語時寒款寇情。丈夫由來愛知己﹐肉食之謀徒可鄙。承平武略久紛紜﹐先事孰懷多壘恥﹖吁嚱意气寧爾爲﹐淮陰一去不復追﹔莫戀山中射獵處﹐南北銅標任何誰。

樓船歌贈東沙捷侯世臣

滿海樓船髙嶻嵲﹐但說倭來心膽折。大金白日成冷灰﹐料羅一倭一船滅。何計生擒七十多﹐系組鳴鐃兵不血。妙能驅使夷攻夷﹐救出浙兵威烈烈。從前海上豈無奇﹖今日看來都不屑。吁嗟﹗沈將軍﹐眞雄傑﹗一手偏成兩省功﹐彼何揚揚此口舌。

定海歌爲士弘沈將軍作熊明遇

海水洪蒙搖地軸﹐海日朝擎開大陸。固有羣仙騎赤驪﹐亦有白龍困魚服。無諸城裏髙樓臺﹐賈舶﹑夷舲競追逐。紫貝﹑珊瑚海底沈﹐長安市上家家鬻。君不見﹕三千童女入扶桑﹐鞭山走石秦始皇﹖又不見﹕漢家帝子開滄海﹐樓船將軍下豫章﹖吁嗟乎﹗海水本定人難量﹐茫茫愛河翻識浪。英雄一怒鯤鵬飛﹐盜賊亦作鯨鯢樣。吾今爲歌定海歌﹐斷鰲之足海無波。與君醉飲金叵羅﹐泰山四維髙峨峨。

別沈將軍兼呈董見老商家梅

沈公曆歷多奇事﹐復縛生倭海上至。昔者戚﹑兪兩將軍﹐未必屢海如平地。余未見公聞其名﹐深知公者董先生。從今南北有長城﹐塞上無塵波不驚。

沈將軍歌﹝有引﹞林古度

沈大將軍寧翁爲予父執﹐予昔幼稚﹐未之知也。近歲備兵吾閩﹐威震南服﹐閩實賴翁髙枕。吾郡董崇相先生官南大廷尉時﹐向予極稱將軍﹐且示以海石勒銘﹐命作詩頌將軍勛伐。謹按先生言﹐捉筆成歌﹐中有未悉﹐先生重爲悉之﹐用當謳謠。嗟乎﹗蛙﹑蚓微聲﹐莫表麒麟大業﹐聊亦以應董公之命云爾。

我閩濱海倭常犯﹐每一乘風城乃陷。當時元師戚公來﹐生我生靈百千萬。今其事久倭復彊﹐用兵太息無其方。宛陵將軍沈寧海﹐爲國家忘身亦忘。未至閩時事孔急﹐閩城黯黯閉白日。將軍下馬城洞開﹐便宜行事誰能及。駕海樓船天地光﹐殲倭殲寇東番洋。有時不欲事屠戮﹐舌退紅夷韋麻郎。麻郎歸乞畫公像﹐諸夷伏睹驚神將。交趾百商飄浙東﹐公遂代浙爲擒放。以倭制倭貴得情﹐面面無往非降城。一酋反獻我國士﹐民駭不測心相驚。公視酋來察了了﹐翻投佩刀卻其表。安然愧罪轉懷恩﹐公時處置誠分曉。不時出沒身名訛﹐舟藏甲冑調漁蓑。窮探動靜熟島嶼﹐歸來暇整恬干戈。東沙山頭波浪吼﹐劫殺浙兵掠戶口。公賺酋書愚眾多﹐一日生擒六十九。■﹝樅﹐扌代木﹞金伐鼓縛轅門﹐官兵無一傷刀痕。囚固閩城聽明旨﹐至今酋類皆舌吞。明石道友感任使﹐願爲保塞而質子。是豈閩功兼浙功﹐無形之戰那堪比﹖怪底將軍生自天﹐少年出塞淩烽煙。達虜橫行白晝殺﹐胡姬醉擁靑樓眠。由來家世骨骯髒﹐不肯低眉屈精爽。姓字羞將通要津﹐心肝直欲傾儔黨。以玆爲武太不羣﹐忌者亦或相紛紜。縱無薏苡造浮謗﹐孰爲銅柱標殊勛﹖將軍長嘯拂衣去﹐勢如萬弩發難駐。身臥深山心在朝﹐默默猶爲我閩慮。我聞鄕達董翁言﹐國家此將宜久存。翁題海石紀公績﹐欲令海若鳴天閽。

贈沈將軍赴登萊歌﹝有引﹞何喬遠

士弘兄捨我閩海﹐備兵登萊﹔暱於私情﹐睠然難別。國家所以借重士弘之意﹐吾當急公﹐恨不飛至。歌以壯之﹐情見乎詞。

聖皇禦歷五十載﹐建夷來擾東北邊。初破一堡無人敵﹐繼奪令城亦復然。開原﹑鐵嶺率陷沒﹐沈陽遂棄如蛻蟬。十萬雄師遠趨利﹐空付肉骨酬烏鳶。吾皇威稜早歲大﹐倭夷哱拜皆笞鞭。播州豎子久逆命﹐醢骨亦比姜鹽煎。彼夷不過漢大縣﹐柰何飽擊驕鷹鸇﹗平時彪虎養士卒﹐用之一臂無夤緣。大農軍儲太耗廢﹐私家禾粟或闐駢。募兵戍兵半散走﹐輸挽欲罄增民錢。千家萬室寡淸宴﹐天下全力幾頹顚。吾皇寬仁𨿽不怒﹐豈不朝夕望眉燃﹖十羊之牧有其九﹐議論又苦長牽纏。杞人漆室坐愁嘆﹐中懷但迫何繇宣。沈公﹗沈公﹗最桓赳﹐一向長城倚海堧。捕倭捕賊如捕雀﹐擊陸擊水如擊鮮。波濤汗漫過枕席﹐俘虜招呼同食眠。登萊海面數百里﹐彼岸便邇酋南偏。所喜胡羯習騎射﹐不能使馬如乘船。但恐搜羅恣狂逞﹐中國逋播爲後先。持示阨塞與虛實﹐暗爲畫策規方圓。若使我家有勝算﹐先登涉海批喉咽。海﹑蓋﹑金﹑復耀戈甲﹐驟搗巢穴空中堅。豈不先聲善奪人﹖不學鼠斗窺睊睊。漢家海運三十載﹐法本亡命元朱瑄。通漕鑿河𨿽已久﹐鍼繂尙可張髙舷。昨日朝議稍修復﹐或可節縮車牛牽。吾皇召公鎭彼土﹐意銷太白明璣璇。舊日備倭今兼虜﹐兩者重擔皆公肩。公乎﹗公乎﹗在行間﹐少壯斫虜膏矛鋋﹔於今坐鎭前借箸﹐營平老將方當年。薊門曩者戚元敬﹐墩臺遠築相鉤連﹔彼時𨿽虜無大志﹐總畏其名屯如邅。今來失地數千里﹐何如痱癖身未痊。漢家金甌全盛歲﹐可使一缺不補塡﹖京師車書玉帛湊﹐眾目相視如孤懸。丈夫然諾感知己﹐何況聖主恩如天﹗公乎﹗公乎﹗手丈八﹐跨鞍躩躒驅隴汧。發機大布攪地网﹐洗兵直挽天河泉﹔萬世一時固此日﹐男兒要使人共傳。公乎﹗公乎﹗要使人共傳﹗何生𨿽老矣﹐尙能杖策濡筆爲公大寫鐃歌篇。

沈將軍鐃歌鼓吹曲﹝二章﹞周之夔

款小埕﹝一章﹞

款小埕﹐歸伯起﹔洞夷情﹐綏黑齒。服等安﹐挾道友﹔請奉琛﹐拜稽首。來訩訩﹐騰好莠。惟沈侯﹐雄赳赳。擴海門﹐推腹受。回厥面﹐折厥口。拒市舶﹐犒牛酒。夷懷恩﹐良亶厚。淡水淸﹐黑水黝。濯皇靈﹐帖羣醜。

俘東沙﹝二章﹞

俘東沙﹐六十九。誰其屍﹐沈侯有。狡彼倭﹐揚鯨波。寬皇誅﹐抑何多﹗間以諜﹐刃不血。執訊馘﹐嘉乃折。款者存﹐狡者滅。望侯威﹐如火烈。

其二

東沙俘﹐沈侯劬。尺一組﹐來匍匐。戰東番﹐東番屠。撫紅毛﹐紅毛輸。韋馬郎﹐繪侯圖﹝紅毛感侯之恩而繪像以歸焉﹞。賊破膽﹐侯跋胡。萋彼舌﹐摧功膚。臥宣城﹐震夷嵎。大將名﹐繼戚﹑兪。

沈將軍鐃歌鼓吹曲﹝三章﹞陳志道

將軍招撫款夷﹐計擒生倭六十九名於東沙海﹐乂安甸宇﹐威徳兼隆﹔爲軍臨海第一。

海之隅﹐蒼皇皇﹐曰來厥附﹐維帝命是將。厥角呼舞﹐俾翼我戎行。兀其不順﹐我威孔張。罟羽不飲師以臧。爰紲爰韁﹐以俘奏於王。維大將軍之功﹐於古有光﹗

——右軍臨海章﹐章十三句。

銅嶼之役﹐梟夷擾我邊疆﹐將軍密謀疾戰﹐旬餘凱捷﹐迄平禍亂﹔爲平東番第二。

維昔事於東﹐腥云回薄。靺韋旣飭﹐師罔覺﹔戈矛嶪嶪﹐風馳電激﹐渠醜以磔﹐海宇有截。

——右平東番章﹐章八句。

海舶紅毛番突求互市﹐烽警方嚴﹐將軍片言折衝﹐登艫共飲﹐夷人稽首歸命﹐圖像以去﹔爲遠夷歸第三。

遠夷歸﹐警煙息。海以寧﹐單厥績。武桓桓﹐三寸舌。登其艫﹐折其逆。杯影雍容﹐刃以不血。徳音其敷﹐像圖有赫。百世具瞻感且泣﹐民以安集。巍哉將軍之烈﹗

——右遠夷歸章﹐章十五句。

沈將軍歌董應舉

蒼準上摩天﹐大鵬下擊水。眾鳥徒啾啾﹐焉知彼所止﹖壯哉沈將軍﹗出身朱門三尺起﹐石渠﹑天祿養侏儒﹐拔出肝腸度遼水。遼水十年朔气寒﹐燕臺一夜破樓蘭。可可母林羅卜寨﹐累累虜首掛徵鞍。羣兒伏地乞余級﹐擲向靑摟笑還立。詞組風雲諾所知﹐倔彊不肯侯門揖。朅來閩﹑越小試奇﹐浯﹑銅﹑東椗忽搴旗。乘風直掃粵南賊﹐更從黑水抵東夷。料兵飛出鬼不覺﹐談笑成功人始知。紅夷索市恃內主﹐多少材官不敢拒。大艑如山炮合圍﹐得君一言色如土。願奉威容韋麻郎﹐虎頭圖出驚龍戶。浙帥聞名以國從﹐海波不起狼無烽。忽報交夷一百四﹐冊功告廟此其地。麾前影響薩摩酋﹐幕府騰騰促軍吏。小大從吏不肯聽﹐力挈遊魂生羽翅。將軍好殺復好生﹐更無只寇逆顏行。縱欲豹林藏祕略﹐猶應鰲海作長城。疆梧之歲爲閩起﹐小埕撫倭倭心死。更得輸心掎逆徒﹐東沙一組無遺矢。救出兵捕報浙仇﹐奪回漁戶收閩恥。邇來又捉拔浪鯨﹐收爲牙爪蕩海淸。將軍﹑將軍籌策明﹐提兵到處振天聲。不持一錢官將輕﹐金符﹑玉帶空盈盈。安能屈節事蒼蠅﹐男兒赤手取功名。富貴不小皆天成﹐奮須抵幾恨殺遼陽兵﹝﹖﹞﹐追呼千古衛與英。壯哉將軍老崢嶸﹗順風縱翼天際橫。

寧海篇譚昌言

海天漭瀁無四垠﹐潛怪閃倏鯨鱷奔。會須傑骨作柱維﹐日睛月膽相吐吞。咄哉世上奇男子﹗皓略應教海方比。觚管初投俠請纓﹐萬里風期定如此。捕斬匈奴不賣功﹐擲取千金佐貧士。讒張未許早封侯﹐贏得聲名赫人耳。抗言一揖便歸田﹐馳檄三徵堅不起。蛟窟驚濤日夕聞﹐陡然看劍懷知己。黠面魁頭狡縱橫﹐累累生縛如塗豕。陽侯悚息不敢波﹐能殺能活膜拜呼。更多孽倮嘯沙澳﹐髙檣大槊無誰何﹖單棹呼來臥帳下﹐推赤洗盡狼心野。免冑汾陽自古難﹐殺降李廣何爲者﹖將軍決算洵有神﹐樓船笑指風雷振﹔紅酋圖像交酋泣﹐恩威浩曠函波臣。帝曰爾功有如海﹐海若俛靈惟爾在。閩南移控蓬島東﹐斗印新懸仍渤澥。扶桑暾彩照大旗﹐蜃城呼吸馳水犀﹖營平未老伏波壯﹐矍鑠顧盼掀英髭。遼左猰奴正狂噬﹐輒到海湄垂首歸。自是威名懾穹齒﹐不然水嶼何籓籬﹖天生君作大海緣﹐偏余喜得曠周旋。衡文許比如山令﹐董武還依上將躔。南海﹑東海一杯酒﹐論士﹑論兵交數年。奮筆快寫寧海篇﹐知君家世足詞賢。卷之五

七言律詩

送沈士弘將軍使日本

沈將軍止稅通商﹝事見「惠民碑」﹞

聞海上獲倭寄贈﹝有引﹞

贈沈寧海將軍海上擒倭﹝二首﹞

沈寧海將軍自淡水奏捷兩汛無警小詩賦贈

贈沈士弘將軍海上奏功

贈沈寧海將軍海上奏功

贈沈士弘親丈老先生﹝二首﹞

寄贈沈將軍

贈沈寧海先生升欽總

贈沈士弘將軍新鎭總戎

贈沈士弘將軍移鎭石湖

贈寧海沈先生移鎭石湖

寄贈沈將軍移鎭石湖

贈沈將軍移鎭石湖﹝二首﹞

贈沈士弘將軍移鎭石湖

聞沈士弘將軍復邀陳季立校書石湖走筆奉寄兼訊士弘

訪沈士弘將軍石湖新署

贈沈將軍東番奏捷

贈沈將軍閩海奇功﹝二首﹞

贈沈士弘將軍破倭東番﹝二首﹞

贈沈將軍捷破東番

贈沈將軍東番捷

贈沈將軍破倭東番﹝四首﹞

寄沈將軍敍舊雅頌新功﹝二首﹞

諭退紅夷

贈平東番倭諭紅毛夷﹝二首有引﹞

贈平東番退紅夷﹝有引﹞

贈沈將軍平東番退紅夷﹝二首﹞

贈沈將軍平東番退紅夷﹝二首﹞

贈沈將軍﹝二首﹞

贈士弘沈君侯親丈海上奏捷

癸卯冬訪沈士弘將軍守歲石湖同閱水軍賦贈﹝二首﹞

奉壽沈君侯臘月廿二初度

壽沈士弘將軍五十初度

沈將軍過訪丰山賦贈

贈卹林友後﹝有引﹞

贈卹林友後歸郭友父喪﹝有引﹞

慰沈將軍念母乞歸

同沈將軍登石湖塔賦贈

九日登石湖塔﹐沈寧海將軍載酒見餉﹐卽席賦贈

贈沈寧海將軍赴浙閫

贈沈寧海將軍赴浙閫

贈沈寧海將軍赴浙閫

贈都閫沈寧海將軍之浙

贈都閫沈寧海將軍之浙

別沈士弘將軍赴浙閫

贈沈士弘將軍赴浙閫﹝二首﹞

沈寧海將軍久鎭吾閩﹐玆以都閫入浙賦別﹝四首﹞

贈寧海沈將軍都浙閫

贈沈寧海將軍赴浙閫﹝二首﹞

沈寧海將軍赴浙閫賦贈

沈士弘將軍都閫之浙﹝二首﹞

贈沈將軍赴浙閫﹝二首﹞

贈沈士弘將軍赴浙閫

贈都閫沈寧海將軍之浙﹝二首﹞

贈寧海沈將軍赴浙江都閫

別沈寧海將軍鎭浙閫﹝五首﹞﹝有引﹞

贈沈寧海將軍﹝二首﹞

入賀還浙賦別﹝有引﹞

贈寧海沈大將軍六十詩

寧海沈將軍應聘防閩賦別

贈寧海沈將軍應聘至閩禦倭

賦東沙捷﹝有引﹞

贈沈寧海將軍東沙獲倭還歸宛陵

贈沈寧海將軍破倭東沙還歸宛陵﹝四首﹞

贈寧海沈將軍﹝二首﹞

贈沈寧海將軍新鎭定海參府

贈沈寧海大將軍﹝四首﹞

贈沈寧海大將軍﹝二首﹞

贈沈寧海大將軍

贈寧海沈將軍總鎭登萊

贈沈寧海將軍總鎭登萊﹝三首﹞

送元戎沈寧海之任登萊

送沈將軍提兵赴登萊

送沈士弘先生總兵東鎭

送沈寧海將軍山東總帥﹝二首﹞

贈沈大將軍總戎登萊

贈沈寧翁老恩叔總鎭登萊﹝二首﹞

讀「贈言」感贈一首﹝有引﹞

送沈士弘將軍使日本陳第

去歲輕裘下海陬﹐雄心今抵薩摩州。千層巨浪乘風破﹐萬里孤帆向日浮。曲逆捐金成反間﹐班超提劍取封侯。匡時事業憐余病﹐期爾淩煙閣上頭。

沈將軍止稅通商﹝事見「惠民碑」﹞陳建勛

東南民力凋疲盡﹐濱海漁家米似珠。乍聽將軍陳檄上﹐旋聞中使罷舟輸。得魚曬网歡沽酒﹐脫粟香春早得餔。全活一方人百萬﹐碑銘千古峴山嵎。

聞海上獲倭寄贈﹝有引﹞葉向髙

沈寧海將軍﹐少林先生猶子﹐余孝廉時友也。別來已數年矣﹐聞海上屢獲奇功﹐喜而有贈。

二十年前蚤識君﹐酒酣曾誦豹韜文。天涯久憶鴻書斷﹐海上頻傳露布聞。家世龍頭推太史﹐功名燕頷屬將軍。扶桑回首無烽火﹐簫鼓樓船日正曛。

贈沈寧海將軍海上擒倭﹝二首﹞萬萼

海上於今有沈君﹐風流元不減休文。長纓系虜心常赤﹐短褶登艟凱疊聞。自古侯封承史職﹐誰能鬥印靳將軍。全閩樂得烽煙靜﹐好過談經待日曛。

其二

曾聞薊北系長纓﹐此日南來振舊名。結客千金寧足惜﹐識韓萬戶較爲輕。也知上將多豪舉﹐莫笑書生不學兵。气貫長虹光射斗﹐雌雄只辧匣中聲。

沈寧海將軍自淡水奏捷兩汛無警小詩賦贈林有標

受降城築未經秋﹐搗穴宣威至淡流。一戰機神除虎豹﹐百年波靜臥貔貅。從知劍气無前敵﹐果定天驕樹遠猷。投筆功名元不薄﹐佇看承寵拜封侯。

贈沈士弘將軍海上奏功劉弘寶

騷雅君家故自饒﹐封侯投筆學班超。水犀海上新分閫﹐汗馬行間舊度遼。電掣韜鈐空虜穴﹐風生指顧走天驕。於今拊髀煩當寧﹐頗﹑牧何須借漢朝﹖

贈沈寧海將軍海上奏功張燮

家世全髙八詠樓﹝﹖﹞﹐多君壯志在封侯。從戎一劍揮頻拭﹐結客千金散未休。舊有老人期墜履﹐近傳叔子愛輕裘。功成海上看鳧藻﹐勝日笳鐃坐上流。

贈沈士弘親丈老先生﹝二首﹞屠玉衡

上將鷹揚控上游﹐知君名姓冠兜鍪。揮戈坐遣鯨鯢遁﹐倚劍能令虎豹愁。帳外月明傳夜柝﹐營中春暖按梁州。功成紫塞須臾事﹐斗大黃金賜徹侯。

其二

把酒當歌雙眼空﹐飛揚四座起雄風。傳家止仗靑萍劍﹐制勝曾師黃石公。七曜祥光生畫戟﹐五云佳气滿雕弓。唾壺擊盡淸談在﹐立馬髙原落日中。

寄贈沈將軍汪弘器

風格翩翩自昔聞﹐居然談笑靜塵氛。入關艸樹懸秦日﹐出塞旌旗捲漢云。投筆元誇班定遠﹐登壇不讓霍將軍。天書十道今應賜﹐會見燕然早勒勛。

贈沈寧海先生升欽總林堯相

才雄短■﹝庶﹞習戎機﹐馬出長楡似鳥飛。八陣風雲淸塞漠﹐九重綸旨下閩圍。酒移靑海城頭月﹐歌入炎州島裏暉。也使天朝勤拊髀﹐漢家堙上艸菲菲。

贈沈士弘將軍新鎭總戎林雲程

威武桓桓一虎臣﹐視師海國入吾閩。每聞蕩寇皆無敵﹐始信行軍自有神。溟渤澄波明組練﹐淸源秀色聳嶙峋。簪纓知爾家聲舊﹐節鉞從今寵命新。

贈沈士弘將軍移鎭石湖林雲程

海嶠新開名將府﹐石湖雄踞海東頭。峯巒嵂崒雲中出﹐島嶼參差水上浮。帷幄籌兵誇霍﹑衛﹐屯營結數組貔貅。風波不動平如掌﹐好賦詩篇飲戍樓。

贈寧海沈先生移鎭石湖莊應曙

雄鎭新開俯大江﹐邊頭坐嘯碧油幢。舳艫虎視奇兵出﹐劍戟鷹揚雜虜降。名擬雲臺堪第一﹐功標銅柱可無雙。天朝推轂懸知近﹐待我重來醉玉缸。

寄贈沈將軍移鎭石湖王廷稷

鈐閣詩書海上來﹐滄溟昏翳一時開。便宜計數營平事﹐方略斯須定遠才。萬里長城非劍鉞﹐三更列陣托尊罍。遲遲懋賞君休問﹐只道臣功何有哉﹖

贈沈將軍移鎭石湖﹝二首﹞虞伯龍

虎符新領水犀營﹐精銳誰誇澤潞兵。浯嶼月明烽火息﹐石湖風靜海波平。云屯萬竈貔貅肅﹐星渡千旌蜃鱷驚。談笑封侯知指日﹐還看麟閣早題名。

其二

將軍雄略昔嘗聞﹐傾蓋相看自不羣。雅度居然羊叔子﹐才名元是沈休文。請纓早拜雲中守﹐奉檄新提下瀨軍。聖主正廑東顧慮﹐爲懸斗印答殊勛。

贈沈士弘將軍移鎭石湖傅鑰

新承寵命气翩翩﹐推轂聲名重昔年。欲借一丸封瀚海﹐自營細柳擁樓船。縱橫波上風雲壯﹐坐嘯湖中鼓角闐。知有長纓堪系虜﹐雄心不數勒燕然。

聞沈士弘將軍復邀陳季立校書石湖走筆奉寄兼訊士弘傅鑰

春暮言尋惠遠遊﹐重來鈐閣對殘秋。榻從今日知仍下﹐轄爲當時悔不投。白鶴暫離飛錫地﹐將軍眞築校書樓。相看百里云依樹﹐尺素雙緘怯溯流。

訪沈士弘將軍石湖新署傅鑰

衰白猶能野外尋﹐柳營十日酒杯深。鶯聲乍到遊人耳﹐春色宜疏病客心。風起空中沙似雪﹐日臨湖上水如金。將軍築壘傾囊橐﹐堪擬三城絕虜侵。

贈沈將軍東番奏捷傅鑰

樓船飛渡一身輕﹐萬里妖氛唾手平。海到日邊翻黑浪﹐賊驚天上下神兵。壺漿總帶村芻色﹐爆竹遙傳夜凱聲。薏苡明珠終論定﹐不妨人妒伏波名。

贈沈將軍閩海奇功﹝二首﹞陳浚才

樓船遙向日東云﹐多算竟成破虜勛。虎穴直從三箭定﹐龍韜曾徹九重聞。莫疑瀚海垂名遠﹐不惜黃金與士分。絕島從玆相告語﹐徵南今有漢將軍。

其二

桓桓勇略見嫖姚﹐夜遁賢王虜不驕。裘帶代將云鳥陣﹐電霜掃卻海鯨消。一天月色揮長劍﹐萬頃濤聲送凱謠。直向湖山髙柱勒﹐伏波未許擅銅標。

贈沈士弘將軍破倭東番﹝二首﹞林雲程

仗劍當年殲北虜﹐楊帆此際搗東夷。樓船櫓響魚龍應﹐窟穴煙銷狐鼠悲。海上晴雲班旅日﹐田間膏雨洗兵時。老夫聞凱歡無極﹐對客同歌六月詩。

其二

勝日乘槎到海濆﹐逢人盡頌沈將軍。蒙衝直掃長鯨浪﹐校獵先驅狡兔羣。馬上提戈純用武﹐樽前談藝更能文。南北於今多將略﹐伊誰驍勇得如君﹖

贈沈將軍捷破東番陳建勛

茫茫碧海異風煙﹐東列諸夷島嶼懸。烽火報來頻有警﹐舟師侵入更無前。倭奴授首霜天劍﹐賈客歡聲月夜船。露布捷書成倚馬﹐定知勒石向燕然。

贈沈將軍東番捷張燮

羽林束髮事從戎﹐四十威名劍盾中。海上樓船吞巨浪﹐日南夷國懾雄風。揚旌萬里烽煙淨﹐挾纊三軍苦樂同。會識勛標銅柱早﹐只今誰並伏波功﹖

贈沈將軍破倭東番﹝四首﹞郭惟賢

驕虜平來劍气鋩﹐將軍威武振邊疆。奕世靑緗畱駿骨﹐挺身白馬有長槍。平生骯髒心還亦﹐萬里波濤膽是霜。海上於今宵柝靜﹐更須勝算殪天狼。

其二

幾回書札入山中﹐意气如君誰與同﹖賈勇不辭�虎穴﹐先登�爾抵番東。茫茫靑海鯨鯢逝﹐閃閃朱旗樓櫓雄。當寧拊髀思宿將﹐佇看殊錫王恩崇。

其三

蕭蕭壁壘一時新﹐元是當年血戰人。結客偏來長鋏引﹐揚威不讓子龍身。惠文攬轡芳聲在﹐太史談兵俠气伸。世澤風流堪握手﹐腰金拖紫未應論。

其四

乍瞻武曲轉丹霄﹐東海潮來紫气饒。雪夜潛師唐李愬﹐幕南掃穴漢嫖姚。泉山正好燕然勒﹐石塔眞堪銅柱標。避暑不妨河朔飲﹐靑樽坐對海氛銷。

寄沈將軍敍舊雅頌新功﹝二首﹞李文纘

寶鉤識气鬥牛間﹐入市威光更膽寒。夜數營籌談爲久﹐日迎山客酒常幹。坐中方報盧飛色﹐海上爭嘩首落盤。幾載棲霞門不出﹐因君今到戟門闌。

其二

頗﹑牧興思意正懸﹐刺閨奏入五更天。一樓月與鷗魂靜﹐百里風將鵲印傳。西笛吹歸梵唄遠﹐東舸影沒海桑連。髙牙大纛渾閒事﹐淩倒丹靑閣上煙。

諭退紅夷陳建勛

朦艟百丈勢如山﹐矯汛揚帆泊海灣。黑齒紅毛驚異類﹐輕裘緩帶破愁顏。一尊立解他年釁﹐寸舌能教卽日還。猶戀將軍眞感泣﹐無勞飛雁落弓彎。

贈平東番倭諭紅毛夷﹝二首有引﹞施浚明

寧海沈將軍獨驅戰艦﹐殲倭東番﹔又單舸諭紅毛夷還國﹐述以二律。

蚍蜉窟宅海之東﹐肉薄難攖黠寇鋒。遊徼不聞傳號令﹐元戎親自擁艨艟。刀飛落隼搏風迅﹐气迸流烏效火攻。環島侏禽咸稽顙﹐廓淸重見貳師功。

其二

遙遙西極度昆侖﹐列艦如山海日昏。駔儈祗知通利涉﹐猙獰那許恣遊魂﹖夷酋夙志單詞卻﹐漢使星槎沸浪騰。窮發自今知姓字﹐雄師十萬未須論。

贈平東番退紅夷﹝有引﹞王徳溥

大將軍沈寧海在閩有卻西夷﹑平東番之捷﹐士大夫記其事者﹐聲韻俱壯﹔俚言非敢爭勝﹐聊以志桑梓之幸云爾。

昔年投筆請長纓﹐海上今傳露布聲。談笑夷帆堪夜走﹐折衝鯨浪看朝平。霜明寶气頻幹斗﹐電掣雄風未厭兵。試問標名銅柱者﹐可無書籍自宣城﹖

贈沈將軍平東番退紅夷﹝二首﹞莊時講

江左丰聲舊有聞﹐請纓壯志屬將軍。穿楊技就心還赤﹐聚米籌成日欲曛。絕域威名推定遠﹐郢歌逸興諭休文。庾樓對客尊常滿﹐萬里煙光散暮云。

其二

當年躍馬黃沙北﹐此日閩南見虎臣。一戰空餘殘鬼哭﹐片言立使狡夷馴。轅閒絕島霜威肅﹐浪靜江門夜月新。銅柱勛名誰不羨﹖佇看漢閣畫麒麟。

贈沈將軍平東番退紅夷﹝二首﹞謝夢彩

桓桓樓櫓擁江津﹐臘月飛霜著黑袀。塞北曾聞空虜穴﹐閩南復見掃倭塵。風髙破浪吞鯨沒﹐凱奏歸舟彩旆新。夷島爭看熊虎將﹐勛名豈讓漢時人﹖

其二

謾言壯志系長纓﹐絕域揚威小範名。勛掃鯨鯢千古重﹐心存社稷一身輕。破敵元來先定策﹐勝算須臾不用兵。銅柱髙標推馬伏﹐於今咫尺紹芳聲。

贈沈將軍﹝二首﹞黃拱奎

塞北山髙遼水深﹐將軍百戰勇沈沈。徵書飛上薊門鎭﹐驅馬登臨閩海潯。一笑立麾夷艦去﹐全師夜薄島倭擒。嫖姚但說無家念﹐南北塵氛永不侵。

其二

頻年春水連山生﹐海上捕魚不苦兵。廟算掄才推遠馭﹐島門徙鎭倚長城。將軍仗劍從天下﹐壯士鳴弓新﹝﹖﹞月橫。轉盼功成馳幕府﹐東南會見海波淸。

贈士弘沈君侯親丈海上奏捷屠隆

東援三韓曾請纓﹐南來閩嶠播英名。千金立爲窮交盡﹐七尺長因知己輕。適在營中方奏樂﹐忽傳海外已揚兵。諸君相顧皆驚詫﹐絕島須臾奏凱聲。

癸卯冬訪沈士弘將軍守歲石湖同閱水軍賦贈﹝二首﹞屠隆

大將樓船控上游﹐旌旗五色照寒流。王師所向常乘勝﹐廟算如神在伐謀。白浪千層降越弩﹐靑虹一道起吳鉤。我來喜遇烽煙靜﹐疊鼓鳴笳坐戍樓。

其二

無恙英雄百戰身﹐尊前話舊各沾巾。當年北伐稱飛將﹐此日南來號虎臣。水檻鼓聲朱鷺合﹐營門旗影皂鵰新。健兒擊劍歌兒舞﹐把酒梅花又一春。

奉壽沈君侯臘月廿二初度屠隆

臘月靑陽淑气催﹐使君此日綺筵開。潮喧鼉鼓鳴天樂﹐水汲蛟宮佐壽杯。仙客長生曾餌柏﹐幽人破凍遠尋梅。安期亦獻匡時策﹐出世還須豪傑才。

壽沈士弘將軍五十初度陳第

投筆燕山意自豪﹐歲寒相見戀■﹝衤弟﹞袍。十年關塞鳴刁鬥﹐百戰風塵淨寶刀。竹葉香醪銷海气﹐梅花春色帶江濤。仙人共有千齡祝﹐遙向蓬壺進碧桃。

沈將軍過訪丰山賦贈陳第

丰寺山幽麋鹿羣﹐頻頻過訪獨憐君。徵歌日落猶呼酒﹐剪燭更深並論文。北走度遼驅虜騎﹐南來橫海破蠻氛。細看刀箭瘢痕滿﹐麟閣還誰第一勛﹖

贈卹林友後﹝有引﹞陳第

沈將軍與林玉融友﹐玉融死﹐厚贈之﹐又分俸百金買田﹐餉其妻子﹐感而有作。

歷盡艱危不惜錢﹐將軍俠气自翩翩。千金散客囊常罄﹐廿載從戎劍獨懸。死爲知交曾脫賻﹐生憐妻子復營田。此時髙義雲霄薄﹐結艸能無在九泉﹗

贈卹林友後歸郭友父喪﹝有引﹞陳建勛

沈將軍以百餘金置田﹐卹林友之後﹔復以十餘金歸郭友父喪。二友皆閩人也﹐余稔聞其事﹐詩以贈之。

千金結客豈爲名﹖義重丘山利轉輕。四海窮交皆肉骨﹐長途歸櫬憫孤煢。常懷蒿目紓人急﹐不惜空囊濟友貧。生死交情今乃見﹐隋侯月夜有珠明。

慰沈將軍念母乞歸陳建勛

丈夫許國一身輕﹐烏鳥如何重系情﹖海上羽書猶報急﹐船頭鼙鼓伏先聲。已將囊裏金全罄﹐況復腰間玉未橫。莫負請纓投筆志﹐漢家天子倚長城。

同沈將軍登石湖塔賦贈陳建勛

海上擎天標一柱﹐攀躋直出碧雲端。茫茫眾水渾無際﹐渺渺孤帆過急湍。倚岸樓船刁鬥靜﹐披襟山寺酒杯寬。歸來忽起蒙煙靄﹐咫尺浮圖不可看。

九日登石湖塔﹐沈寧海將軍載酒見餉﹐卽席賦贈詹仰庇

聞道將軍意气多﹐詩書況復事干戈。淩煙素志先遼水﹐誓日丹心靖海波。談笑風前閒叔子﹐指揮閫外重廉頗。淸秋髙塔煩開宴﹐杯酒殷懃問薜蘿。

贈沈寧海將軍赴浙閫黃鳳翔

塞垣溟海戰功髙﹐此日登壇建節旄。鐃吹遙喧閩嶺徼﹐樓船雄駕浙江濤。陣前鵝鸛隨刁鬥﹐水底鯨鯢避橐櫜。聞道邊關猶伏莽﹐臨戎應借白綸袍。

贈沈寧海將軍赴浙閫陳經邦

江左名家產俊豪﹐登壇羨爾將猷髙。靑雲世業傳三策﹐黃石陰符授六韜。萬里戈船探虎穴﹐幾年羽檄靜鯨濤。威名海上如君少﹐衰老相逢愧贈刀。

贈沈寧海將軍赴浙閫詹仰庇

三軍令肅海氛消﹐兩鎭恩沾雨露饒。共擬登壇酬壯略﹐猶從分閫借淸標。風髙虎節遲臨塞﹐月滿鵰弓遠射潮。次第看君懸鵲印﹐勛名豈讓霍嫖姚﹖

贈都閫沈寧海將軍之浙蘇茂相

水犀十萬勝貔貅﹐雙轂新推沈隱侯。幕下鐃歌傳倚馬﹐營前疊鼓笑椎牛。旗收閩海千烽淨﹐弩壓胥潮八月秋。壯志猶聞懷赤組﹐臨邊欲系郅支頭。

贈都閫沈寧海將軍之浙劉弘寶

將軍何數霍嫖姚﹐虜穴橫吞气轉驕。閫制閩天風萬里﹐壇登浙海浪三潮。星寒北鬥時看劍﹐馬渡遼陽落射鵰。自是惇書繩世武﹐故應緩帶起雄標。

別沈士弘將軍赴浙閫陳學伊

醉舞深宵饒意气﹐營開兩鎭壯英聲。龍蛇飛水淩煙淨﹐莫邪干天射斗明。捷奏九閽春滿色﹐交聯千里月同情。詩書卻榖門楣舊﹐不數嫖姚漢世名。

贈沈士弘將軍赴浙閫﹝二首﹞林雲程

視師數載奠吾邦﹐浯嶼﹑石湖建節雙。戰勝威風生畫舫﹐凱旋瑞日照油幢。年來露布傳閩海﹐秋去云麾指浙江。願得論邊追定遠﹐北庭驕虜自投降。

其二

久提戈戟平閩海﹐重借旌麾指越陬。武帳風淸雄虎豹﹐漢營星聚列貔貅。將材南北膺殊錫﹐浙水東西據上流。當寧拊髀思猛士﹐肯教衛﹑霍不封侯。

沈寧海將軍久鎭吾閩﹐玆以都閫入浙賦別﹝四首﹞何喬遠

秋風萬里送旗旌﹐鼓角新騰都護營。此日浙江驅虎豹﹐當年閩海洗鯢鯨。縱橫捷月時時報﹐頃刻長風隱隱生。世上何人眞勇略﹖漢家驃騎接髙名。

其二

弱冠翩翩俠少場﹐輕裘健馬出遼陽。莫邪向斗衡文直﹐鷹隼憑秋殺气長。虜首昔時提北漠﹐倭船比歲破南荒。憑君欲話馳驅事﹐一片精心意气將。

其三

宛水衣冠累世誇﹐孝忠文武總承家。掃門丞相心眞斷﹐坐樹將軍語不嘩。按堵在民如牧守﹐揮翰對客有雲霞。野人生計頻相念﹐徒媿遺肝古道賒。

其四

野叟杖藜嘆世人﹐憂時蒿目意還眞。殷勤頻得籌邊問﹐慷慨寧聞報國身。小醜年年名騄駬﹐大農歲歲出金銀。何時專閫眞相托﹖坐壓邊烽與虜塵。

贈寧海沈將軍都浙閫李範廉

躍馬遼陽束髮初﹐樹旌閩海靖南紓。貂璫自放商漁艇﹐羽檄閒揮閫幕書。傾橐臨湖開虎帳﹐橫戈雪夜剪鯨墟。世家翰史君投筆﹐竟起勛名綰玉魚。

贈沈寧海將軍赴浙閫﹝二首﹞黃岡

數年共事守遐荒﹐握手談兵意气揚。望重幹城雄瀚海﹐身馳絕島靖封疆。分符向藉餘波潤﹐推轂今增梓裏光。聖主謾勞頻拊髀﹐錢塘知已固金湯。

其二

淸源山色藹晴雲﹐大將登壇息祲氛。閩海久舒天子慮﹐武林今攘伏波軍。旌旗夜隱龍蛇隊﹐樽酒朝分鴻雁羣。南北烽煙猶未靜﹐麒麟應待勒元勛。

沈寧海將軍赴浙閫賦贈李文纘

方恬渤海鞏門甌﹐借與甌東鎭上流。戍鼓聲長魂暗落﹐霜風信早膽先柔。散金半是詩書客﹐行袋惟饒羽角謳。冠玉桓桓原世閱﹐河山應指誓君侯。

沈士弘將軍都閫之浙﹝二首﹞李光縉

君家劍气決靑雲﹐緯武經文總不分。凜凜霜威開虎帳﹐騰騰斗象化龍紋。東南巨闕應稱汝﹐西北枝壇誰與羣。解佩腰間眞有意﹐含光卻敵至今聞。

其二

樓船坐壓海天氛﹐十載濤聲宴不聞。只艇已探蛟蜃窟﹐揮戈直掃犬羊羣。元戎朝錫金符節﹐太史家傳石素文。君欲封狼還急我﹐長孺一揖重將軍。

贈沈將軍赴浙閫﹝二首﹞吳國光

文武如君久著聲﹐石湖新徙伏波營。樓船令肅鯨鯢遁﹐刁鬥風生虎豹鳴。海畔臨戎嘉遠略﹐浙中僉閫借長城。只今推轂勤廊廟﹐策爾飛揚欲請纓。

其二

幾年雄鎭想英標﹐銅柱南荒望不遙。神劍已淸閩海瘴﹐雕弓還射浙江潮。將軍俠气驅今古﹐太史家聲切斗杓。聞道邊烽猶未息﹐登壇端擬擊天驕。

贈沈士弘將軍赴浙閫李廷森

虎符控制淨蠻氛﹐海上微瀾漾夕曛。八郡歡騰收異策﹐九重喜動答殊勛。祗憐捧詔推方叔﹐相屬扳轅借寇恂。遙指錢塘潮上下﹐應知看劍射星文。

贈都閫沈寧海將軍之浙﹝二首﹞黃士英

將軍昔戰黃沙北﹐麾鎭今來南海頭。把袂登壇紓廟算﹐立談指顧寢夷謀。捷書飛上驦騎迅﹐烽燧無驚舸艦浮。銅柱勛名垂不朽﹐九重新命出龍樓。

其二

閩海東南瞰島夷﹐頻年風浪怒鯨鯢。樓船東壤依天塹﹐襟帶神州宿水師。坐鎭功成歸撫馭﹐分符閫制見機宜。七閩戴徳興思日﹐保障如君更有誰﹖

贈寧海沈將軍赴浙江都閫陳應中

銅柱畱君豎盛名﹐七閩業已試幹城。半生閫外頻推轂﹐一劍行間重請纓。經略曾傳張拾履﹐文章的是李騎鯨。武林躍馬朝天近﹐願解騶驂贈遠徵。

別沈寧海將軍鎭浙閫﹝五首﹞﹝有引﹞王廷稷

沿海地方素患倭寇﹐重以兵擾﹐民不聊生﹐舊矣﹗近宛陵沈君來鎭石湖﹐海上之勛﹐赫然可紀﹔且又經略其地﹐害除利興﹐卽荷戈之旅與持罾之夫﹐肩摩相比﹐歡若一家者﹐蓋倭患﹑兵擾﹐兩俱寧息﹐民之戴沈君者﹐不啻怙恃矣。一旦以浙閫擢去﹐皇皇如失乳哺。有二三漁僕﹐來言其狀。予最慕沈君﹐而於地方休戚相關﹐均有不能恝然者。敬走一價奉別﹐因勒小詩道意﹐𨿽無能爲扳臥計﹐亦庶幾囑君重來﹐以無負故民去後之思云。

詩書世業舊知聞﹐投筆從戎又羨君。系組才名吳博士﹐請纓意气漢將軍。挺身許國提三尺﹐結客忘家散萬斤。指日燕然髙勒石﹐樓船未數海陬勛。

其二

天爲閩海卹多災﹐借劍君侯獲異才。雪夜倭巢屠滅盡﹐杯樽毛艦笑談開。閫臺報擢姑常調﹐使節還畱待後來。此別相看無限遠﹐南垣列宿映三臺。

其三

未能浮海乘槎行﹐已信將軍細柳營。沙瘠桑麻俱落種﹐風寒狐鼠亦潛形。波濤不動娛遊賈﹐煙雨餘閒問偶耕。方藉使君常作鎭﹐寧知浙水促飛旌。

其四

紛紛世事盡堪驚﹐億萬誰憐盡我生。五馬久虛閽莫叩﹐六鰲幾轉地將傾。彼蒼何靳殲妖魃﹖環海爭愁遠瑞翎。此後不虞翻浪惡﹐誰能舟楫作長城﹖

其五

旌行送別自彷徨﹐卻訝當途太較量。謀國原應重上勝﹐論人何用向遐方﹖知君功業能垂手﹐柰我黔黎欲斷腸。翹首九閽憐借寇﹐建牙不日鎭吾鄕。

贈沈寧海將軍﹝二首﹞許光祚

橫海提兵二十年﹐大瀛弱水曠周旋。珊瑚自映燃犀焰﹐珠斗髙懸上漢船。誰似逍遙閒八詠﹖更淸波浪擊三千。逢君爲語當時事﹐頓使苻禺指掌間。

其二

風前握手倍嫣然﹐一別勤王又數年。太史金書名將略﹐上公玉貌冠軍妍。悠悠旌旆還江左﹐矗矗旗常署日邊。聖主只今勤北顧﹐翻令燕喜贈行鞭。

入賀還浙賦別黃起龍

沈寧海爲少林太史侄﹐節槪文章﹐不忝世美。時以都閫入賀﹐還浙賦別。

芙蓉闕下嵩呼回﹐笑指吳天紫气開。箭落江云摧疊浪﹐馬驕岸艸戲平臺。君家舊近魁垣象﹐時論新歸虎帳才。此去湖山風色靜﹐登髙好進菊花杯。

贈寧海沈大將軍六十詩許光祚

燕喜髙堂環上客﹐惟餘遙致九如篇。梅花坐繞人如玉﹐柏葉杯傳酒似泉。開府正宜籌海日﹐行邊應及伏波年。春風回首衡門下﹐夜看河魁帝座前。

寧海沈將軍應聘防閩賦別髙維嶽

憶昔雄軀捷若飛﹐提戈所向虎爭威。樓船曾破驚天浪﹐閩海頻披巨賊圍。銅柱千秋標蜃窟﹐龍驤此日耀鵰旗。登壇定擬雙旌在﹐勒鼎欣看解鐵衣。

贈寧海沈將軍應聘至閩禦倭李大生

天才卓越气英豪﹐聿斬樓蘭淨不毛。歸去已酬鷗鳥志﹐借來仍仗虎軍弢。東番舊識橫戈將﹐北塞曾驚帶血刀。再指旌旄威絕域﹐試看佩玉映緋袍。

賦東沙捷﹝有引﹞葉向髙

參戎寧海沈丈﹐枉顧艸堂﹐隨有東沙之捷﹐喜賦。

海國爭傳保障功﹐雀門何意枉元戎﹖池邊垂柳堪羈馬﹐天外扶桑好掛弓。花徑曉風笳吹度﹐茅齋夜雨酒杯空。朝來更報東沙捷﹐殊錫還應出漢宮。

贈沈寧海將軍東沙獲倭還歸宛陵曹學佺

平生意气邁戎行﹐太史家風自慨慷。然諾不曾侵季布﹐威名何必減龍驤﹖操戈海上看云淨﹐欹枕山中覺日長。咫尺冶池神物在﹐夜深寒月照蒼蒼。

贈沈寧海將軍破倭東沙還歸宛陵﹝四首﹞傅啟祚

漫說樓船海上多﹐驚濤誰敢遠橫戈﹖將軍夜渡千層浪﹐部卒宵擒數百倭。金鼓回喧歌凱入﹐國門聚首獻俘過。筵開燕喜同翹首﹐道是滄溟將伏波。

其二

蓋世勛名敝屣看﹐朋遊相勸靜波瀾。忽從一夜收倭盡﹐笑殺多年逐寇難。手縛俘囚皆給眾﹐輦來器械悉輸官。飄然不說封侯事﹐夢到陵陽最上巒。

其三

破虜徵遼早出奇﹐宣猷閩士亦多時。數艘夜搗潛波穴﹐單騎朝驅乞市夷。曾以倦遊堅遠去﹐偶因彊起副相知。河流九曲應通海﹐自此聲名勒鼎彜。

其四

一從兪﹑戚壯幹城﹐此後何人敢縛鯨﹖幕府臨戎俱債帥﹐轅門系籍盡疲兵。千艘遇寇翻爲虜﹐萬姓逢公乍得生。莫以功成思勇退﹐須知去就系民情。

贈寧海沈將軍﹝二首﹞周炳謨

當寧難忘東顧憂﹐遼陽烽火未全收。鳳毛莫問千夫長﹐虎額還封萬里侯。談笑風雲生紫塞﹐指揮兵甲固金甌。芳名快睹標麟閣﹐始信英雄願已酬。

其二

君家世業擅文章﹐何事趨身說劍場﹖應薄靑衫爲簡蠹﹐欲騎白馬射天狼。旌旗夜捲鰲江月﹐刁鬥秋鳴劍水霜。舊誼不須譚往事﹐燕然石上睹名揚。

贈沈寧海將軍新鎭定海參府張燮

秋云逗日漾戈旗﹐伐鼓淵淵到海湄。瀉水天懸將洗甲﹐磨崖石出欲裁碑。黃金結客多豪俠﹐白角臨戎自委蛇。聞道遼陽烽火急﹐借君又恐馬蹄移。

贈沈寧海大將軍﹝四首﹞陳志道

馬上曾翻鐃吹歌﹐按圖猶自寄情多。金城父老思充國﹐銅注蠻夷識伏波。喜見綠油臨瀚海﹐行看丹字誓山河。憂時每嘆君恩重﹐北望遼陽夜枕戈。

其二

一道旌旗海上分﹐威名廿載世間聞。指揮決戰皆降虜﹐部署屯營只舊軍。袍血未幹還說劍﹐筆花欲吐更談文。請看金印懸如斗﹐若个勛名得似君﹖

其三

身經百戰陣云深﹐家世中朝翰墨林。海國降王齊納款﹐域中逋虜盡成擒。芙蓉列帳新開府﹐鸚鵡傳杯舊賜金。道路悠悠安足問﹖知君常是歲寒心。

其四

早歲登壇膽气麄﹐匣中長劍是昆吾。雞聲北闕曾陪輦﹐鷁首東溟屢獻俘。碧浪千層寒畫角﹐丹心一片照冰壺。灞陵夙將推元老﹐獨自淩風寫戰圖。

贈沈寧海大將軍﹝二首﹞楊宗玉

銀河漾碧正淸秋﹐匣劍衝星貫斗牛。撐壁祗因君命召﹐出山從此國恩酬。已無醜類驚三翼﹐惟有威名鎭八州。最喜元侯能禮士﹐曳裾尙是舊交遊。

其二

宛水龍頭又虎頭﹐天生文武奠皇猷。看來玉帳雄風捲﹐引得金秋瑞靄浮。云鳥陣髙嚴並鉞﹐川鯨氛掃拭吳鉤。詞人會見弓靑海﹐欲賦澄淸取次投。

贈沈寧海大將軍朱弘演

眼底無夷气自豪﹐重來含笑撫吹毛。生擒已奏東沙凱﹐保障還需上將韜。云淨一天稀羽檄﹐月明萬里淨鯨濤。卽今遼左邊烽擾﹐又恐煩君別載櫜。

贈寧海沈將軍總鎭登萊熊明遇

瀚海憑陵萬里風﹐戈船無恙試蛟宮。黃金不結曹丘口﹐白髮方圖卽墨功。回首江湖看意气﹐誓心天地論英雄。休嗟漢法多孤負﹐誰斬樓蘭飲帳中﹖

贈沈寧海將軍總鎭登萊﹝三首﹞張瑞圖

忠孝君家世所知﹐如君文武況兼資。鼎元詞藻眞千載﹐少保軍威又一時。水怪頻收龍罔象﹐波巨盡識漢旌旗。何人不祝丈人健﹖豈獨轅門將吏私﹖

其二

羽林束髮欲吞鯢﹐寧海勛髙北斗齊。遮莫扶桑雄倚劍﹐何曾細柳動轟鼙﹖他年虎穴身先試﹐此日鷹揚客共題。見說懸弧大饗士﹐眞拼一飲醉如泥。

其三

將軍膽气似劉生﹐鰲吸鯨吞意不驚。遂築受降增部曲﹐尙思出塞遠橫行。麒麟終畫云邊閣﹐鵝鸛新屯海上營。羽檄方殷君自愛﹐漢家天子待長城。

送元戎沈寧海之任登萊曹學佺

遼陽烽火近東萊﹐選將無過頗﹑牧才。文士山中曾勒石﹐神仙海上此登臺。三秋巨浪因風破﹐不夜孤城向日開。聞道膠西師捷後﹐契丹心膽化成灰。

送沈將軍提兵赴登萊董應舉

伐鼓揚旌駕海來﹐驪歌鐃吹爲君開。少年已奪單於壘﹐今日才登上將臺。南盡九眞知姓字﹐東浮萬里出登萊。時危七尺寧須惜﹐不斬奴酋不可回﹝萬里﹐沙名﹞。

送沈士弘先生總兵東鎭何喬遠

聖主憂邊自不言﹐只看推轂壯東藩。威名閩浙畱南徼﹐保障登萊是北門。渤海旌旗應攺色﹐奴酋■﹝束﹞羯定驚魂。遼陽謾道籌兵食﹐方略營平早共論。

送沈寧海將軍山東總帥﹝二首﹞林裕陽

軍前殺气亙長虹﹐海上鯨鯢半掃空。結客千金隨手盡﹐酬知一劍倚天雄。雕弓早掛扶桑日﹐赤幟新回細柳風。烽火遼陽今正急﹐誰當談笑奏膚功﹖

其二

見說將軍膽气豪﹐曾憑寸舌卻紅毛。請纓終妙心尢壯﹐免冑汾陽績自髙。昔日閩南淸海怪﹐今朝蓬島淨風濤。更看遼左功成日﹐天子爲君解戰袍。

贈沈大將軍總戎登萊周之夔

嘽嘽十乘壯元戎﹐一片丹心百戰中。閩﹑粵幾能畱玉帳﹐登萊又見錫彤弓。小夷猾夏方殷北﹐水道防秋正在東。安得請纓時入幕﹐爲君作頌若淸風﹖

贈沈寧翁老恩叔總鎭登萊﹝二首﹞林守奎

充國屯田結■﹝罒上干下﹞幵﹐而今剛是立功年。龍頭旣已推元老﹐虎竹應須屬上賢。我乏一籌何足策﹖君當百煉最堪先。背城決戰酬知己﹐掃穴犁庭奏凱還。

其二

簡命初傳出紫宮﹐特將華衮賚元功。千羣躍馬殲驕虜﹐萬里橫戈掃巨雄。鴨綠長江流盡穩﹐龍沙絕塞瘴皆空。承恩賤子歡無極﹐願以輕翰托遠風。

讀「贈言」感贈一首﹝有引﹞林守奎

守奎早歲失父﹐無以自立﹔今得以有妻子而列行伍者﹐沈主帥之教育以成也。向未尺寸之報﹐近因東事孔棘﹐奎特仗劍萬里﹐重奔登萊﹐欲圖效死麾下。道出白門﹐遇公季子錄梓贈言﹔奎垂涕感激﹐亦附一言於末簡﹐以見下志云。

感恩知己世難兼﹐我獨於公事事沾。驕以成頑身幸在﹐死惟圖報口姑鉗。何邦更說秦還魏﹖此日重稱藺與廉。蛇雀至微千載重﹐是人猶或未堪嫌。

卷之六

五言排律

七言排律

七言絕句

五言排律

贈沈士弘將軍升欽總移鎭石湖

贈沈寧海大將軍之山東督府五言排律二十韻

贈沈將軍總鎭登萊

贈沈士弘將軍升欽總移鎭石湖虞伯龍

將軍閒武略﹐儒雅魯諸生。壯志先投筆﹐雄心數請纓。從容今叔子﹐俠烈古荊卿。吐气回星斗﹐塡胸壯甲兵。射潮探罔象﹐橫海截長鯨。指顧風雷動﹐鞭笞山嶽傾。樓船新拜命﹐車騎舊聞名。長子應推轂﹐元戎自抗衡。登壇誇夙望﹐傳檄懾先聲。績奏長楊殿﹐威宣細柳營。軍中稱大樹﹐主上倚長城。虎節淩霜肅﹐麟袍耀日明。驍雄當世傑﹐文武邁時英。將避漁陽老﹐兵推澤潞精。炎方烽火息﹐沙漠陣云淸。日月懸戈戟﹐龍蛇拂羽旌。呼韓初稽顙﹐蒙汜早輸情。鯨海銅標柱﹐燕山石勒銘。簪纓元舊業﹐帶礪更新盟。媿我彈冠入﹐勞君倒屣迎。登龍忻驥附﹐賀燕效蠅鳴。

贈沈寧海大將軍之山東督府五言排律二十韻魏應時

卓爾八花質﹐居然十乘賢。伊昔承弓冶﹐於今脫��。……

贈沈將軍總鎭登萊林古度

……﹐�此見犁庭。式目燕然近﹐奇勛看勒銘。

﹝按原書有缺葉﹐以上兩詩因是不全。後一詩題﹐系參考原目錄補入﹞

七言排律

贈沈將軍平東番卻西夷﹝一首﹞

贈沈將軍總鎭登萊﹝有引﹞

贈沈大將軍自閩閫都督登萊

贈沈將軍平東番卻西夷﹝一首﹞黃鳳翔

君今慷慨向轅門﹐憲府詞垣世業存。擲筆臨邊班定遠﹐捐金結客趙平原。劍馳遼左狼煙淨﹐帆指東番蜃浪奔。何處鯨鯢聲獻盡﹖一窺樽俎黯銷魂。千村人狎漁樵唱﹐萬里波澄組練痕。超距軍中長習戰﹐投醪幕下共銜恩。壯懷時自歌朱鷺﹐勁翮朝來泣白猿。佇看登壇推轂日﹐我賡六月老林園。

贈沈將軍總鎭登萊﹝有引﹞歐應昌

沈寧海將軍提師閩海﹐有平東番﹑退紅夷﹑俘袁賊之功﹐吾閩人恆仰徳焉。至品節髙邁﹐不屈文官﹐尢士君子所嘆服者。玆都督登萊﹐謹賦贈言﹐聊申攀臥云爾。仗鉞登壇列屏藩﹐七閩組練耀云屯。馬援自是標銅柱﹐寇準眞當鎖北門。臺島軍聲天漢動﹐彭湖旗影浪濤翻。揚帆五寨腥波黑﹐擐甲三山荔月昏。薦食東番驅似羖﹐弄兵袁猾縛如豚。紅夷驚染龍淵血﹐烏鬼愁遊魚釜魂。弓掛扶桑停夜柝﹐煙消海國麗朝暾。六花奇躅千秋在﹐大樹髙風一代存。意象每爲濠濮想﹐逢迎不叩要津閽。已知纓弁流能砥﹐端擬滄溟气欲吞。維梓久徼淸淨福﹐元戎新拜聖明恩。牙璋色映蓬萊渺﹐斗印光臨泰岱尊。指顧攺觀兵屬李﹐令申必殺法由孫。連年遼土成冰解﹐計日奴兒作獸奔。建水多情時系舫﹐邦人惜別重攀轅。侯封此去應談笑﹐須醉荷亭酒百樽。

贈沈大將軍自閩閫都督登萊王龍起

燕頷宜侯早不羣﹐書詩追琢雅能文。陰符訣借蓍圖解﹐太乙壇從棗地分。但睹經綸人自屈﹐每施方略鬼難聞。千屯气奪倭奴魄﹐一鼓聲開海嶠氛。夜月樓頭元舅鎭﹐春風柳色亞夫軍。令明照水魚皆信﹐恩重投醪士盡醺。日射劍花光破浪﹐波澄旗影靜爲紋。鯨鯢授首歸封觀﹐鵝鸛斜飛避陣云。威徳十年成夙望﹐長城萬里倚方股。屬當狡虜輕離穴﹐最是奇才易策勛。此際元戎須胼胝﹐及今天子正憂勤。丈夫報國相期許﹐預勒芳銘以待君。

七言絕句

贈沈寧海將軍詩﹝凡五首﹞

贈沈寧海將軍平東西夷﹝四首﹞

贈沈寧海將軍破倭東番﹝二首﹞

贈沈寧海將軍詩﹝凡五首﹞張泰運

將軍屢立戰功薊遼

提戈監取左賢王﹐十萬旌旗擁大荒﹔幾陣陰山來合戰﹐血腥狼藉透刀鋩。

銅斗烏號赤汗駒﹐橫行萬里气吞胡。雄心直搗單於穴﹐擬繪他年麟閣圖。

將軍初守浮圖因謗拂衣

敍功司馬帥浮圖﹐筮仕金章偉丈夫﹔道大莫容籌未展﹐謗從忌口煽君污。

將軍歸耕敬亭聘起閩帥

敬亭髙眺臥滄洲﹐不戀沙場抱杞憂﹔當事軫憐黎庶者﹐擢君閩海布才猷。

將軍掉舌策退紅夷聲名振世

唇鋒舌戟抵兵車﹐拜徳銜恩虜赤攄﹔自是海波恬靜日﹐至今屍祝播聲譽。

贈沈寧海將軍平東西夷﹝四首﹞蔡彭

三韓曾見寶刀新﹐閩海桓桓稱虎臣。不惜黃金酬士死﹐自盟七尺報君身。

其二

牙旗方耀水犀軍﹐破浪飛傳露布聞﹔一自蔡州度夜雪﹐將軍此日有殊勛。

其三

從容詞組折天驕﹐气奪天山三箭饒。儒將古來誇卻榖﹐未應立奏太平謠。

其四

家世龍頭舊有聲﹐多君豹略主壇盟。摩崖擬勒班生筆﹐再續燕山漢將名。

贈沈寧海將軍破倭東番﹝二首﹞董應舉

白浪掀天風滿海﹐將軍談笑披重鎧﹔揮刀飛過倭賊船﹐黑水朱纓日光彩。

其二

不請兵符自料兵﹐乘風破浪斬長鯨﹔歸來妻子詢何去﹐割取心肝佐歲觥。

捲之末

﹝附﹞家言

贈出塞﹝四首﹞

寧海頌﹝十二章章八句﹞爲仲兄五十初度纂﹝有序﹞

贈出塞﹝四首﹞叔懋學

一騎乘春出玉門﹐長安明月照離尊﹔丈夫莫負封侯骨﹐須定天驕報主恩。

其二

爾自吾家千里駒﹐霜蹄汗血羨長驅﹔一逢伯樂空羣日﹐嘶向胡天夜月孤。

其三

從來壯士重橫行﹐況復春風度北平﹔莫戀江南楊柳色﹐須教重築受降城。

其四

白艸黃雲上谷秋﹐翩翩裘馬度邊樓﹔玉河景物饒春色﹐攜得風光伴壯遊。

寧海頌﹝十二章章八句﹞爲仲兄五十初度纂﹝有序﹞弟有則

仲兄少負倜儻﹐崖然有封狼居胥志﹔尊人先太史獨器重之。弱冠﹐以戎官遊塞上﹐嘗有詩壯其行﹐載集中。尊人到處材仲兄不翅口﹐固有若謝安之舉兄子玄也者﹔而仲兄亦遂到處豎奇伐﹐尊人每爲折屐齒焉。嗟嗟﹗令尊人今日而在﹐聞仲兄海上威名﹐更不知何如愉快矣﹗

仲兄以欽命總閩海﹐蒞任之日﹐所部例有爲總壽者﹐一切卻弗受﹔轉時有所餉及有寸尺之功﹐勞倍之﹐人人願以身許。凡視汛喜﹝﹖﹞操﹐一航如葦﹐滅沒波濤中﹐恬若履坦。一日聞倭至﹐歲且暮﹐以家事屬其家之人﹐與之訣﹐銜艫往焉﹐則颶風大作﹐漂其什三﹔倭漸逼﹐仲兄殪其首﹐因盡屠之﹐海水半赤。賊有誤入其汛者﹐問之漁人﹐知其地爲仲兄所轄﹐輒懼而囑之﹕『吾儕↑行矣﹐毫髮無敢侵﹐毋令沈將軍知也』。紅夷求互市﹐許厚賂榷使者﹐榷使者可之﹔兩臺監司議曰﹕『是且爲中國祟﹐柰何﹗孰已之而可』﹖以屬仲兄。仲兄至其地﹐政會榷使者之役挈所賂﹐仲兄令還之﹐有難色﹐仲兄怒﹐役股栗還賂而歸。夷望仲兄稽首﹐仲兄反復開諭﹐以市之有所害﹑無所利﹔且飲之酒﹐夷亦酒仲兄﹐周旋月餘﹐相得歡甚﹐惟仲兄之聽﹐已遂引舟東。榷使者具疏傷之。上之從欲釋憾於仲兄﹐奏仲兄中格﹐而當路諸公咸爲嘆服。夫夫也﹐眞以身爲天下安危者哉﹗仲兄居海上﹐日夕督官兵﹐防衛惟謹﹐不一■﹝辶﹝山上干下﹞﹝﹖﹞。謁當路﹐當路亟願見顏色不可得﹐益奇之。時且交列薦剡﹐虛閩之巨任以待﹐蓋以閩之不可一日無仲兄也。

夫壽國壽民﹐法宜壽仲兄。仲兄別號寧海﹐而倭奴■﹝鬯﹐﹝椶﹐去木﹑凶﹞代匕﹞翼﹐海藉以寧﹐誠國家千秋之福﹐不必捨是卜修齡矣。仲兄以是月廿二日五十初度﹐道裏遼遠﹐不能躬致南山之祝﹐謹南鄕九頓爲之序﹐而佐以頌。頌曰﹕

狐南次辰﹐命曰執徐。■﹝虫夔﹞蚭應瑞﹐奮志天衢。髙視闊步﹐慷慨軒渠。羞三寸管﹐爲章句儒。

其二

才气無雙﹐忠貞自性﹔俶儻超距﹐而不好徑﹔張膽明目﹐而不爲佞。化光之衡﹐徳操之鏡。

其三

穿楊射筴﹐宏遠聯魁﹔驕嘶長駕﹐綠耳龍媒。徵爲邊最﹐展布規恢﹔丈人受脤﹐壯士銜枚。

其四

重綰戎鈐﹐建牙塞上﹔五原崔實﹐雲中魏尙。黃騶少年﹐中華保障﹔惠以宣威﹐三軍挾纊。

其五

敬亭之下﹐暫爾棲遲﹔帝無頗﹑牧﹐拊髀而思﹕曰閩以南﹐平倭者誰﹖授以齋﹝﹖﹞斧﹐都海之湄。

其六

萬派歸墟﹐奔騰砰湃﹔橫海丈夫﹐居然緩帶。旗纛旌旄﹐飛揚腌靄﹔晝競波濤﹐夜餐沆瀣。

其七

一朝告警﹐奮臂以從﹔家事視國﹐不有其躬。濟濟士卒﹐莫敢不雄﹔揮戈返日﹐噓气成虹。

其八

武暢蠻夷﹐威揚瀚海﹔望風而靡﹐迎刃以解。署以屠伯﹐聞之栗駴﹔萬里波平﹐功髙不宰。

其九

勇哉紅番﹐萬夫莫當。扁舟諭之﹐悟其名王﹔鼓枻遠引﹐免貽國殃。何殊回紇﹖比於汾陽。

其十

威略稱神﹐所如飲至﹔將洵天目﹐國命所寄。矧其能文﹐兼之慕義﹔雅歌投壺﹐怡情玩世。

其十一

離離海嶠﹐靈艸蔚焉﹗采爲大藥﹐以駐朱顏。勇蓋一世﹐丹成九還﹔寧直名佐﹐繪像淩煙。

其十二

時維冬暮﹐歲且更始﹔何以祝之﹖生生京秭﹔何以酬之﹖有酒斯旨。海上大椿﹐幾千甲子。

附錄

奠章一何喬遠

維崇禎二年三月丁巳朔﹐越望日辛未﹐通家弟何喬遠謹以香帛寄祭於大總兵寧海沈兄之靈曰﹕

嗚呼﹗萬曆之歲﹐予謫家居﹔入視瓶缶﹐靡斗靡儲。兄俯而顧﹐太息躊躇。時兄守帥﹐來鎭扶胥﹔先後處分﹐繼廩拓廬﹔予始晏然﹐安意讀書。及列朝班﹐一貧如昔﹔兄在遼左﹐頻有寄斥。予書謝兄﹕『我似仙慕﹐道之未成﹐要人外護』。兄哂寄我﹕『子自立豎﹐仙道若成﹐吾寧子妒』。我歸舊山﹐兄亦還關﹔書寄頻仍﹐慰藉竦頑。我有郡李﹐繄兄之親﹔貽書及我﹐從此頻頻。胡聞兄訃﹐曾不歲旬﹗嗚呼哀哉﹗

曩兄在東﹐堅守海陲﹔意圖萬全﹐蓄銳待時。與同事者﹐自許熊羆﹔間有訊馘﹐抵襲零奇。國家起兄﹐兄遂與岐﹔我時乞告﹐兄亦求歸。人謂居起﹐步履顚危﹔我時不信﹐謂兄托辭。誰知哲人﹐不久而萎﹗嗚呼哀哉﹗

惟兄胸懷﹐洞朗堅決﹔擒犁劇寇﹐底其窟穴。兵必實伍﹐糧量虛折。有不用命﹐軍法大烈。器仗精良﹐無不浴鐵。旣離閩中﹐有伐在浙。我閩重來﹐如旱望蜺。遂移於東﹐大卻是批。誰知遼左﹐罄竭心血﹔所圖不遂﹐意見唇舌。殄此名將﹐大旗誰掣﹗嗚呼哀哉﹗

惟兄嗜善﹐不戒而趨﹔當其投契﹐如皷應桴。若我暌違﹐掉首不濡。大府褒薦﹐不報錙銖﹔或退或沒﹐時異勢殊﹔兄獨拳拳﹐肝膽瀝輸。居常分財﹐兄我鮑子﹔我之報兄﹐祗載筆紙。闒茸不倫﹐能闡盛美。誰謂哲兄﹐不我夷鄙。人之云亡﹐幹城傾否﹗嗚呼哀哉﹗

我聞兄訃﹐已來年所。我友兩人﹐素交在譜﹕葉公鳳麟﹐兄則貔虎﹔投膝與膠﹐兩無拒阻。一年之內﹐後先終古﹗我拜福唐﹐淚無干土﹔又來哭兄﹐目枯心腐。惟其哀病﹐遲寄一炷﹔艸率制辭﹐不罄肺腑。嗚呼哀哉﹗

尙饗﹗

跋

宛陵沈士弘將軍以裨帥握戎於泉之石湖鎭﹐前後豎諸勛甚多。海陬漁商藉諸學士大夫之言﹐以贈將軍﹐前後亦甚盛。玆旣匯而梓之﹐名之曰「閩海贈言」﹔行且播之寰宇﹐而將軍之勛名益著。陳子曰﹕『將軍誠有徳與功矣﹗不有立言之君子行之﹐胡能遠』﹖言誠不可以已哉﹗

余讀宋名將嶽忠武公有云﹕『文臣不愛錢﹐武臣不惜死﹐天下太平矣』。今以沈將軍觀之﹐寧獨不惜死哉﹗往者債帥竊幕財以自潤﹐嗇軍興而不給﹐故卒心不向﹔卒心不向﹐故戰陣不勇﹐而功不可成﹐覆敗踵至。沈將軍以儒家子自奮行間﹐一餉無所靳﹑一介不苟入﹐故卒奮而戰力﹔俄頃之際﹐號召於波浪洶湧之中﹐气益張而志益壯﹐故往往以底於成功。蓋嶽忠武公所云文武之不愛惜者﹐沈將軍且兼之矣。使天下封疆之士皆若是﹐天下有不平者﹐未之有也。余又聞之諸臣有不惜死之勇與不愛錢之廉﹐以扶國家﹐而效忠於天子廟堂﹐亦當有不愛爵之賞以勞使臣﹐以益教其勇而堅其廉﹐然後爲上下交相成﹐以底太平之良策。今沈將軍之勇與廉旣若玆矣﹐一裨帥之秩猶如故﹔何也﹖說者謂當平東倭時﹐部使者已擬加秩視事﹐聞之廟堂﹐蓋以鎭署方新﹐遽難他移故也。然竟寥寥無聞﹐豈部使者以他阻不及揚﹐抑旣揚而司馬大夫愼之耶﹗今平東倭以後﹐又有諭散紅夷之功﹐蓋赫赫有聞矣﹔其寥寥猶如初﹐此眞有不可知者﹗余久廢﹐不詳廟堂事﹐姑書此以志所感云。

郡淸徳堂居士陳學伊謹跋。

