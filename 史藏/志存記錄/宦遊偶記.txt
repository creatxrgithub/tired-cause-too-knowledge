宦遊偶記

﹝淸﹞陳惟彥撰

●目錄

題詞

序

卷上

卷下

跋

跋宦遊偶記後

●宦遊偶記題詞

淸光宣間石埭吾宗劭吾作宦黔中嘗以屬吏劾督帥及官江蘇復抗督帥辭差返石埭風節赫然動天下光緒丙午嘗一遇皖江見其人毅然有壁立千仞之槪聞客道滇事尢絕慕之而不克相並合宣統元年再見都門叩其狀乃一道之語至抗端帥時雷霆震砉須髮怒張左右皆動色不敢逼視吾以此益重其爲人未幾君監湖南財政忌者中之歸則讀書金陵不與貴人通隻字度支部澤尙書廉其狀奏起整淮鹺逾年功績輒張而武昌變作君乃翛然海上不復談天下事已君久官黔中鄰民樂其廉明輒奔走愬其枉天津嚴範孫侍郎督黔學尢嘆異之君獨欿然不屑道癸丑同客都門吾乃促成斯記君性嚴毅與人語質直不支而語輒破的是編所記乃絕類之今國事日棼求如光宣時如在天上君子讀此可以觀天下矣讀竟書此復之丁巳秋九月宗愚弟桐城陳澹然書於白下之髙臥樓

●宦遊偶記序

余弱冠時因某紙坊榜書心識劭吾姓名越十餘年奉使黔中而劭吾方牧開州見余所爲勸士文告以爲宜可與言惠然過訪一見驩洽是爲訂交之始劭吾長餘四年餘生平遵父遺命未嘗結異姓兄弟遇所敬愛而齒稍長者直兄事之然綜計不過三五人劭吾其一也劭吾之治開州也民懷吏畏政績粲著尢能據公法約章折服外人間爲余述經過事實多可驚喜足使聽者忘倦余嘗慫恿劭吾一一筆之於書劭吾以爲有待也至今年而是書始脫稿介弟西甫持示余題曰宦遊偶記其記開州事皆余曩日所飫聞他爲余未及知者又若干事事之可驚喜如治開時西甫謂余宜有序余亦自謂余宜有序且宜序是書者莫先於余余使黔時所識士夫數十百人最心折者惟劭吾與王君采臣丙申丁酉間三人者數相過從縱論時事欷歔太息有積薪厝火之懼旁觀譏笑見謂無病而呻劭吾則曰病深矣柰何言無病由今思之然乎否耶余固深喜是書之傳世如吾曩日所期而又深嘆劭吾有醫國之術而不使竟其用卒使我國有不可救藥之一日而劭吾是書遂等諸前朝之軼事可悲也已丁巳冬日嚴修謹序

余宦黔七年治獄殊夥嚴子範孫督學黔中聞鄰民之爭相赴愬也嘆爲虞芮質成之風屬記其事以爲世法余笑曰是吾職也奚記焉且當案牘疲勞疾病時作治開婺足裂湧泉守黎平病至咯血命之幾殆寧暇記之迨遊蘇湘疊綰財政殫精整理忌者紛如國變以還都成隔世宦遊陳迹渺然相忘比來京師端居稍暇陳子晦堂惇促記之乃就其可憶者筆之簡端吏事紛綸不過百之一二人地時日彌復遺忘一鱗一爪聊以示後昆云爾癸丑長至前五日石埭陳惟彥

●宦遊偶記卷上

石埭陳惟彥劭吾

辧開州無教案

斷楊氏承襲事

爭開州報災事

書田其嘴事

判婺川命案

辭安順府釐捐

整頓貴州釐金

免黎平票差催糧

緝匪得殺人案

記龍世渭事

記鴨販事

○辧開州無教案

光緒甲午四月三日余蒞任開州【先是丁丑以助振獎大理寺丞戊寅到寺甲申丁外艱李文忠公奏調北洋治淮軍銀錢所準免扣資癸巳四月選貴州開州至是蒞任】越數日紳董而陳有天主教民盧復生者川人也來此兩月賃劉裕興屋設藥肆行蹤詭祕唆訟擾民民憤甚且釀事端余曰慮復生曾取保入甲乎【定章客民須取保入甲始準畱居】曰未也余曰可具稟來【曾具稟前任李君家蘭諭以卽飭他徙稟未收】但敍其事勿云教也稟至遂飭盧復生取保保狀進已簽押矣【余定章須當堂簽押】傳保人詢其狀對曰不知蓋僞托也因勒復生出境復生以所開藥肆購藥七百餘金難遽徙請緩之而方步云之事作矣方步云者僞柰三王之先鋒部將也柰投誠保至副將【亦州人時方臥病】步云試入武庠充總甲爲暴鄕裏間前任李君云方黨眾勿攖其鋒恐致變余曰變遲禍巨其可緩乎及盧事起方欲藉教案激眾掠民商民皇皇謀遷徙余止之而力肩保護不遷而被劫者當如失以償之是月二十日乃傳復生諭以唆訟擾民捏保狀不速徙將重懲且眾怒洶洶恐不保復生倔彊甚嚴斥之乃言向居札佐【貴陽府屬】挈家入開州今欲歸無力也余曰爾去吾當雇夫徙之盧求運木器余曰可乃飭吏目率書吏點驗其器具藥材開單存案估計藥材僅值錢三四十千其報七百餘金者爲劫後索賠計也估旣定遂點兵差護送至札佐取其收據而還乃令方步云傳知團甲曰教民已徙勿藉端聚眾也步云唯唯而陰約鄕團將於二十二趁集之期起事【開州六日一集】二十一日知照把總吏目並發諭單交差役分途解散二十二晨士紳聞余出以人眾止之餘曰彼仇教非仇官也果有事署可避耶乃出城駐要隘鄕民挾刃裹糧而至者萬人諭之曰教民數人耳果不法兵差不難制爾等奚爲況教民已去耶值此農忙度非所願當爲人言誤耳速歸工作有須入城者派鄕約於城門收兵械按號登記出則返之一時歸者十八九餘乃周巡城上返署中商民歡聲載道復生旣去紳董復上言劉裕興濫招匪人幾釀大禍請以其店屋充公抵復生夫價余曰夫價吾出無須取償店屋歸書院由齋長當堂具領可也復請以裕興住屋充公餘曰店屋招匪人於住屋何涉勿爲已甚也初步云之激眾也旣散而鄕人痛嫉之上言步云糾眾起事狀余笑曰步云充總甲糾眾何爲卻其稟不納步云以團眾散歸且被控懼而匿諸鄕集其徒爲衛及聞卻稟狀則還城五月六日飭傳步云至訊之曰吾以至誠待爾等蒞任時卽飭攺過自新何怙惡潛行糾眾耶步云曰無之餘擲數函示之曰函調團丁蓋章明灼汝能狡賴耶步云乃叩頭乞免掌責之押署後倉房免與外人通消息詳革武生出示非印文不準調團丁罹民害當是時控步云者十八案率詐民財據確甚余悉置之而步云蝕公款益甚乃令速還三月始竣乃擇紳董四人諭之曰步云被控十八案逐案票傳並中證不下百餘人累甚今由爾等訂期理結開報原由負其責諸紳簽押存案遂具保準釋焉步云旣出償公私款已耗其家資彊半不復如曩時橫暴矣方盧復生之旣行也法主教來函略曰光天化日之下開州何聚眾五六萬人【萬人耳乃誣爲五六萬】教民盧復生何驅逐出境堂中有基地在州城請保護將往建經堂也余復書曰地方事地方官爲之無勞教堂過問盧復生唆訟擾民捏造保狀護解出境乃地方官應爲之事不與教堂相涉教堂基地如故無人侵占貴堂得此地已二十餘年未來建築者蓋亦深知其難文司鐸被禍於前可爲車鑑在貴教勸人行善極佩熱誠而開州地處偏隅少見多怪願貴教仍設省垣勿臨下邑遠近信從之後開民自可歡迎儻未得地方允諾勉彊行之致生事端殊非耶氏勸人爲善之意萬一或生他故責在教堂未便遽任保護也六月間盧復生復至商民嘩然復生投署自稱無投宿地余詰之曰吾前護爾出境全爾身家惠且至矣今又來此何耶復生曰負潘萬盛藥債特來歸還耳余曰藥債幾何復生曰十八兩余曰潘萬盛非住州城不過趁集來開耳【開州飯店三十餘家每日查號簿知之】彼住札佐何不就彼償還爾眞如此善良不憚跋涉覓其人而惟恐債之不速償耶飭檢其行李僅銀二兩餘錢數百文耳余笑曰是果敷償潘萬盛十八金耶復生曰洋人命我來建經堂也余曰爾中國商人假托洋人胡爲者且區區二兩足建經堂耶其僞皎然復生曰非僞也余曰無論眞僞俱應重辦復生曰僞須辦眞亦辦耶余曰假托洋人固須重辦如果洋人派爾爾應聲明在開犯案不能復來旣不聲明是朦蔽洋人也亦應重辦飭重責之遞解回川管朿報明省垣法主教疊訴臬司巡撫皆據余所報答之繼乃訴諸法公使照會總理衙門索劉屋並謂開州陳官故違條約余乃上書言無論民教悉中國人卽應守中國之法以中國之官治中國之民以中國人之房產充入中國之書院與教堂絕不相關法主教乃云故違條約某徧查條約並無地方官不能治教民之條更無教士可以干預地方公事之條查行教載在條約例所不禁而行教之人必須愛惜體而之人法主教袒護教民干預地方公事卽系不愛惜體面之人應請咨呈總署照會法公使將貴州法主教撤回別擇愛惜體面之人來貴州主教以全該教聲名巡撫稱賞而未卽行法使疊經促辦總署電催開州教案速結餘復以開州並無教案貴陽府函牘疊至商略通融發還劉裕興店屋余復以此案與教堂毫無牽涉如屋由外人索還勢必成爲教案得寸進尺教民慣技地方官將無以善其後未便因通融而招實禍也爭持二年法主教知無可辧乃允不索劉屋立約而罷

○斷楊氏承襲事

開州土司二一曰乖西正長官秩視守備【方印】一曰乖西副長官秩視千總【長方鈐記】各有轄地及應徵錢糧而屬於州牧咸豐之季正長官楊某因亂出亡無嗣同治間總督檄催承襲楊姓丁弱多務農有名永淸者在省行醫稍幹練眾議返之呈報曰此故土司胞弟也請承襲實乃遠房族弟也越數年永淸修其祖若父之墓立墓碑與故土司祖若父之名不協州人多竊議之顧永淸善酬應輒彌縫之久之遂無發其事者永淸沒其子復請襲焉副長官劉榮春及州牧已具結詳送貴陽府矣【首府】有楊啟勛者稱故土司堂弟其子應嗣故土司爲子承襲土司執宗譜墓碑爲證府州知永淸之非故土司胞弟也以前案加結達之部難之兩造疊控滇黔大吏久不決余蒞任兩造復控焉余以永淸父子固冒疏爲親而啟勛是否故土司堂弟非考察不能決也未幾啟勛控省久不歸首府文海君有道君子也勇於任事疊訉之謂永淸三代旣與故土司不同自非胞弟啟勛系故土司堂弟碑譜可憑應準其子承襲檄州加結具報碑譜發州備案州人頌之餘念事關承襲誤則悔莫追乃懸牌州人定期集訊州人有知底蘊者証之誣者罪之屆期兩造各邀宗戚至堂上永淸之子以族人派費迎其父回州承襲啟勛亦曾助費賬冊猶存如不應襲何以助費何以不爭於請襲之時啟勛則云永淸承襲當同治癸酉巳則光緒辛巳始歸何由助費帳冊則永淸所造也余曰訟已七年奔馳兩省所費不已多乎皆曰傾家矣余詰啟勛曰爾有田房乎曰田已典賣房固無人受也余曰田房何在曰新田坡余曰新田坡尙有楊姓乎曰只小人一家耳余曰爾子生於此房乎曰然余曰案已結矣曰未訊及案何云已結餘曰楊姓皆可爭襲獨爾子不得爭曰何也余曰爾子之姓爾知之乎曰小人姓楊子固楊姓也余曰爾𨿽楊姓爾子未必楊曰焉有是理余曰事固有之曰何憑也余曰爾子生於新田坡年二十二矣爾於辛巳方回迄今僅十數年爾未回裏而子已生果能謂此子姓楊乎啟勛語塞久之乃曰小人同治辛未回州【前數任屢以此爲訊堅不肯承玆乃自言之】余曰爾辛未已回永淸癸酉承襲何不控之然則助費賬冊非虛矣啟勛曰小人之子應襲碑譜可憑余曰爾新立之碑乃冒認故土司之髙曾譜僅十葉後葉紙色𨿽舊刻手刀法不同前數葉綫孔皆二後一葉綫孔獨一顯系抽易重訂以爲爭襲之階且爾子固不姓楊卽爾亦未必姓楊尙妄爭耶啟勛曰此言更奇公何所據余曰譜載婢女秋菊生子世居新田坡另爲一支旣非楊姓妻妾而生子何從實知其姓況譜載明另一支乎飭將譜交眾傳觀一時旁聽者皆失笑余曰啟勛勾約訟棍徐某捏造證據爭訟不休傾人之家而亦自傾其家且懸欠兩年錢糧殊屬不法先行枷號示眾文君聞余未爲啟勛子請襲而反枷號頗異之適余因公進省乃挾全捲請閱文君曰碑譜皆吾所已閱竟莫察其僞君何明澈若此任君所爲不復過問矣

○爭開州報災事

乙未夏黔省被旱成災者八九州島縣開州與焉上季收成至薄糧價三倍於甲午貧民無所得食則采紅子碾而食之且有以樹皮艸根爲食者閏五月餘報災援古人水旱免官請撤任奉批未允且加勉焉六月晉省謁布政使唐公家丁索門包余曰來請撤任焉備此則辭以疾弗見謁巡撫嵩昆公備陳災況嵩公訝曰災乃若斯重耶余曰地方官多飾太平豈報災而過其實災則停徵公費尙無所出非眞饑饉誰肯上陳且開屬奇災尙有甚於此者嵩公曰有甚於開州者乎余曰遵義貴築等縣是也嵩公曰烏至是余曰請派員查勘嵩公曰君請撤任如有操守而能事者去位災區尙忍言乎余曰開州糧價較鄰境尙廉貴築【首縣】遵義皆駐兵開介其間獨鮮兵卒爲守流民趨之懼爲亂無已則請發振款給軍械練團丁爲備嵩公許之促還任余復謁唐公仍辭以疾余乃旋開淸戶口發義谷練團丁及秋而旱復作九月初勘災造冊呈請派員查勘月杪委員通判施君至乃曰收不在五成下蓋收成及五成例不得報災也余與施君同往鄕野勘視之施君曰稻己獲歸無能證也余曰報秋災不出九月今九月初具報未逾限期稻已獲歸根可驗況有不待刈者乎而施君必欲會稟收及五成余曰君自具稟余何問焉余旣報災安能自易施君故難之蓋一則思見好上官一則藉以需索也逾半月得省報施奉委曹家溪釐差施君乃欣然曰今將旋省災冊請略更卽當會稟也故事委員出差例給公費余爲備供應及夫價另贈三十金施君薄之憤而去【迨後巡撫王公蒞任奏參施降爲縣丞】會稟布政司批應查明田主姓名畝數坵數及收成各若干成具報候核倘照辦數月不能竣且胥差紛出其能無擾耶紳民慮之來見曰貴築勘災報災派費於民未邀上準今吾開閏五月卽報災先於各屬【湄潭縣王君人文報災亦早】官任費不取於民爲吾民計者至矣何可復累官惟有勤作笠納糧賦請毌復言災蓋開民工作笠粗者每具錢五六十文細者銀二三錢余憫民之被災而請停賦民乃恐官之受累而願納糧民眞可愛哉明年春禦史彭述奏參貴州匿災不報及巡撫門丁和某威福狀【余久有調任說迄不調有云官場結交和某頗得力君爲眾所知但投一名刺和某便爲力矣余不允】旨下總督查辦撫藩及遵義縣劉某等均革職【或未報災或始報而繼云勘不成災及結交和某者】而開州獨以報災得無事救民爲念忘懷得失此聖人仁民利物之誠也今人視民之饑而死漠然無動於中而惟一己之利祿是營水火刀兵皆由此一念之私一念之忍召之也豈偶然哉【男汝湜謹識】

○書田其嘴事

婺川縣南北相距五百里東西百七八十里出北門二百四十里有地曰後坪省委牧令一人鎭其地【曾議攺設通判以經費絀未果】又百餘里接四川界距城僻遠風气悍彊毆殺案疊出或控或否視爲故常往往數年或數十年輒一大亂有田其嘴者居北鄙糾眾橫行爲害鄕裏控案累累輒抗提巡撫檄各營縣通緝十數年不獲丙申四月餘由開州調署婺川蒞任旬日有人大呼於堂傳入問之乃田其嘴也年五十餘狀甚奇倔余曰通緝十數年不獲今爾來何也田曰仇人眾控案多到案將置於死故不敢來向在重慶販油開州人商重慶者屢道州官政迹小人深慕之今署吾邑知無冤民故來投案耳余曰若知罪乎田曰知罪但罪不至死公來卽重辦必得當故不敢逃余曰爾俠士也能立功贖罪乎田曰能余曰北鄙距城遠毆鬭案多爾能令爾居數十里間無毆鬭案乎田曰能余曰試取店保來田將出書役曰田犯通緝安能任彼自行也余曰彼自投案自取保爾輩何問焉乃送之大堂視其出大門而去防書役勒索也次日田偕店保來余語保人曰汝保隨傳隨到他事無與爾也保人簽押訖余詰田曰爾衣食足自給乎田曰尙足自給余曰人生不過百年爾年逾五十卽壽至七十八十不過二三十年耳能以二三十年所行之善抵前數十年所行之惡乃能於心稍安於己無罪苟善排解能令鄕裏間大事化小小事化無不至鬭毆傷命卽大功矣如能勸行善事爲善人則尢善之善者明有王法幽有鬼神作善降祥作不善降殃天道昭彰不爽毫髮特算總帳耳倘不能以二三十年所行之善抵前數十年所行之惡則爾臨死時自一念及心肝俱摧萬分難過況未必定能活二三十年乎回頭須早行善須猛望深思之田聞言喜甚叩頭謝曰今乃撥雲霧而見靑天心中明白矣不力行善尙算人乎余仍送至大堂視其出大門而去故余在婺近一年北鄙無毆殺案一日克己復禮天下歸仁精誠所積金石爲開心能轉物物爲我化聖賢之徳業功用於斯以著觀吾父於田其嘴事察其人之有爲而神明於法律寬其旣往啟其良知感格者一人而保全者甚眾益見仁心發爲仁政至誠自能動人古人不吾欺也【男汝湜謹識】

○判婺川命案

余在婺川一日有陳春元者報其胞弟采樵誤入彭姓山界彭某謂其盜樹也毆之鄰人勸罰錢五千期五日至期錢不獲彭某大哄毆春元於地春元拔彭某襪中刀刺其腹而死余曰彭某彊橫屢控提不案爾年𨿽二十非甚彊彭旣按爾於地爾何能拔其襪中刀卽拔刀不過刺其腿若足安能刺其腹且至死耶此他人殺彭爾得錢頂案耳春元曰他事或頂案如頂殺人且償抵安用錢爲小人𨿽愚不至此余曰情節乖離爾毌自誤也春元曰旣殺人有何異說余曰爾殺人卽須辦抵春元乞哀甚至余曰爾自認殺人何哀可乞春元曰必須抵償亦無可柰何余曰地方官最不願命案無凶手爾旣認凶官可卸責但爾𨿽願捨一命吾不願欠命債耳反復開解迄無異詞余乃問春元曰爾弟年幾何矣曰十二家有幾人曰弟外無他人也有親支乎曰無有產業乎曰山地數畝小屋數間而已余曰爾誠好漢如不死可以育弟可立業成家今旣以殺人應抵爾弟幼無親支彭眾而彊爾旣殺人之仇焉能容爾弟存活然則爾家香煙將絕矣可不悲哉春元不言而泣余曰爾旣殺人何泣之有春元仍不言余曰爾尙有不得已之情乎可告我春元曰彭某索錢不得乃執弟於山坡毆甚慘吾弟保爺亦彭姓見之憤甚回家取槍刺彭某見其死乃懼而逃村人謂所居在府縣交界處旣出命案府縣差至合村將受累吾故願到案以解之村人曰𨿽到案凶手已逃府縣差索凶手於村受累仍如故也吾思彭某暴淩人吾家孤弱受害尢甚屢思殺之而不能今吾弟保爺因吾家事殺之以泄吾憤卽不啻吾殺之故自願認爲凶手並非得錢頂案所謂保爺者義父也余曰爾未殺人吾固已言之已今事已白可取保來春元曰城內鮮熟人只一飯店相識未必能保我也余曰爾可引店主來店主至曰春元犯命案不敢保余曰春元旣認殺人投案今事已白必不潛逃祇須訊時爾知會其到案耳命案於爾無涉也店主乃具結簽押次日詣驗傷在腹左直透於背前下後上如系小刀所刺不能透背前下後上者彭某在坡刺之者在平地也二人皆凶徒一死一逃地方較安靜矣余歷任府州縣所訊頂凶案頻有之此案春元執之尢堅稍一粗心其不陷於過者鮮矣且安知平日聽訟不恆有陷於過者乎余爲此懼故不願久任地方特書之以戒子弟切勿輕任法官萬一任之斷不可掉以輕心也

○辭安順府釐捐

丁酉暮春呈請開缺歸知府班【前在北洋文忠公奏保得缺後以知府前先補用】將乞歸適黃岡王公毓藻由川藩擢黔撫二十年前在京相識非有交也至是相見益契洽不任去委辦安順府釐捐訪諸曾辦此差者云優差也余曰薪水月六十五金優於何有曰此豈恃薪水耶凡納捐由行戶經辦貨百石或完五六十石七八十石不等餘則繳費放行余曰不畏人知耶曰其地有韓胥者行戶多與交韓胥請示每百石完捐若干石以棉紗鴉片爲大宗如每石完八兩者其不塡票之貨每石繳費三兩無須報解提五釐給韓胥津貼韓胥利其獲從不泄諸人也【此君僅晤一二次而直言不諱亦可見以舞獘爲常事矣】余聞之不禁汗下★政界所入往往失之易況賣放耶何以遺子孫☆翌晨謁巡撫辭差且言無論何處釐差皆不敢奉委王公詰之餘曰從未辦此恐貽誤耳王公曰能任地方反不能任釐差耶余曰地方官𨿽慮爲書役所朦然尙能自主釐差分卡多司丁眾相信旣寡保無爲所累耶王公曰釐差有獘不願任耳余曰釐差月薪數十金而名爲調劑優差是縱之舞獘也斷不敢任王公曰君所見甚大容與藩司商之比謁藩司邵公積誠述如王公問答之言而辭益堅邵公曰求釐差者多矣君何辭焉余曰求者旣多何不可辭之有邵公曰如以釐差有獘君不舞獘不更佳乎余曰一人不舞獘本局及鄰局員司無不疾視之是處危地也是尙可一朝居耶【總局無主持者外局何能辦】邵公曰君亦效他人所爲竢差竣以所得歸諸公有何不可余曰蹈常習故非心所安倘有變端安能自白反復言之迄未允次日復固辭邵公曰旣聲明全省釐差皆不就知府班祇善後釐金城防三提調皆瘠甚柰何余曰優瘠非所計也邵公曰是三差皆有人一時無可委余曰旣請開缺豈尙覬他人之差邵公乃陳諸巡撫攺委王君徳昌赴安順

○整頓貴州釐金

貴州釐金藩司主政臬道會銜提調駐局辦事丁酉六月餘奉委提調先是餘聲明不任釐差總局則董其成不自收捐也巡撫王公曰藩司首府均言貴州釐金整頓已無餘地不能有起色也君謂若何余曰收成不歉用人必公賞罰精嚴仍無起色提調之過也王公曰任君所爲應定何章爲善余曰章程固善患不能行耳增收獎賞之章早經停止不可不復薪水亦應酌增王公曰可照辦余曰釐金系藩司主政俟往商之乃謁藩司邵公詳陳是說邵公曰定功過嚴賞罰不徇情均可照辦獎賞增薪應從緩酌定余反復陳說邵公終以綏商爲詞余乃語王公曰操之過急恐生意見惟有漸以行之乃申明約朿通行各分局三閱月後收數有增王公曰已效矣余曰此小效耳王公曰尙有大效乎應若何辦余曰欲取之必先與之用人之力應卹其私藩司惜費不遽允增薪提賞其實增薪所費無幾而可安辦事人之心增收提賞並無所費而可收其效且不使之俯仰有餘而迫之趨於舞獘亦非造就人才之道也王公亟稱善促速行之餘曰俟與藩司商乃復商諸邵公始允提賞而增薪仍以從緩爲言甫及一年幾倍原額云【戊戌春王公奏保黔省良吏第一奉旨畱中男汝湜謹注】

○免黎平票差催糧

雲貴徵糧歲自九月始戊戌九月朔余蒞黎平任徵賦向章十一月朔票差催糧紛然四出志在藉票索民也十月下旬戶書擬稿催糧幕賓核定已余攺票爲示敍明糧賦正供不容拖欠向章冬月票差催糧縱約朿極嚴能無騷擾卽無騷擾而差役在鄕一餐一宿民已難安今與爾等約冬臘正不催糧悉任自封投櫃如有差役催糧顯系假冒捆送來府吾當重懲之幕賓見之曰黔民刁悍知法不知恩出示催糧猶懼不納焉有明示冬臘正不催糧者以此爲示糧可得乎余曰人同此心心同此理吾憫民之被擾姑照此行徐觀其後可也黎平錢糧向須次年六月始淸此屆亦然民固未忍拖欠也迨次年冬初幕賓曰聞公有去志恐在任日短再出冬臘正不催糧之示糧不來矣余曰上屆在任日長已頒此示今在任日短此示卽止不行是爲己非爲民也今仍頒此示儻完納無多而交替俟諸後任可也先是余歷任差缺民喜而同僚忌者益多及查案入滇總督憾益甚則乞歸巡撫王公毓藻彊畱之餘感其誠遂畱黔未去及是蠟月間聞王公病甚乃稟求交卸庚子二月始奉批準黎民聞之羣相告曰陳知府將去任吾輩不可不速完糧於是朝夕紛湧而至迨三月望卸任徵數已竣黎平設府以來未有輸將如此踴躍者孰謂吾民知法不知恩哉

○緝匪得殺人案

黎平有地曰墩寨距城九十里或負三千錢道被劫未及報案也余聞之嘆曰行旅不安地方官之責也遣僕長楊某帶親兵四人給以諭單使巡緝至湖南交界之茅坪無所獲楊等謀曰吾儕受命出不獲一人何以對太守親兵周某曰墩寨彭老麼者故與匪交前在都江已行竊楊曰可誘之來周乃訪彭曰有煙客頗攜銀【楊以石作包系腰間僞爲販鴉片者】曷取之彭曰煙客往湖南安所獲周曰彼陽湖南不靖已攺道廣西矣彭曰煙客好身手未可輕也周曰約數人同往何如彭曰朋輩往都江淸江祇彭三在此耳周曰吾三人豈不足敵彼一人耶彭乃攜短刀約彭三同往行將近楊出鐵尺擊而擒之周亦將彭三按獲親兵趨至解入城余訊之曰爾等何行劫耶彭老麼曰某非行劫親兵誘我也余曰苟安分何能誘且赴都江淸江者何多耶彭三攜兵器乎答曰未也飭搜之乃於腿布中得利刃細視血迹爛然余曰彭三殺人何也彭三曰此刀殺雞者安敢殺人余曰刀以殺雞何藏之密且雞血磨之便去人血𨿽磨不能盡去也正研訊間有開泰縣文生黃興者呼冤入【開泰系同城首縣而各有轄地】詰之則稱其胞兄某數月前被劫死張某見其盜左耳被割而微餘下方今觀彭三乃殺兄者請鞫焉余曰人命至重安能憑形貌剖是非汝挈張某來發縣質訊可也及張某至見彭三貌實合而黃某傷痕又與彭三所攜刀適符彭三乃伏罪以數月前殺人之犯無端牽連而至而適攜此刀其死者含冤有以陰使之耶抑天道不爽凶人不能逃罪耶人命其可忽視哉【自是居民往往疑行旅爲府署巡查而匪徒益遠揚矣】

○記龍世渭事

黎平有龍世渭者居北鄕習道教或云已集黨數千人將謀亂前任屢欲擒之而未獲也有揭呈世渭所作歌語悖甚其實妄人安足反然其勢固擾害治安也一日有楊某控言世渭拐其婦旋約鄰右至其家奪還並取其賬冊呈案而世渭之兄世興則控楊毀其弟前宅余詰楊曰婦得矣柰何毀其宅取其賬冊耶楊曰鄰右憤世渭彊橫羣起搗其宅某不能止也攜其冊者疑有聯盟謀反之言卒未及察而不料所記乃帳也余曰楊某應賠龍世渭修屋費三十千楊曰因奪婦而毀其宅非無故也且所毀無多拐婦獨無罪乎余曰拐婦誠有罪已奪回可毌究矣毀屋則必償【不如是龍世渭不到案】楊欲辧余曰遵斷爲上限五日兩造當堂繳領屆期楊某繳償金世渭到堂具領余曰此案斷結理由世渭當已知之賬冊發還果爾自記乎世渭曰然乃詰之曰爾欲謀反何耶世渭曰無此余曰爾作歌謂已集二萬人【誇大之詞非實有此數】俟滿三萬人起事非謀反乎前任戮會匪二人爾欲爲復仇此又何耶歌在此爾自觀之世渭曰非小人所作余曰爾所書豈非爾所作耶世渭曰非小人所書余曰歌與賬冊字同尙狡賴耶世渭曰歌乃戲言非眞有聚眾之事余命重夾之及釋而已不良於行遂釘鐐收禁詳請監禁十年出示散其黨北鄕晏然居民大悅

○記鴨販事

余在黎平有鴨販者報言隨其東人父子由湖南至黎平支棚於野已兩日矣東人遣至村索鴨價數百文及回則父子俱被殺請緝辦地處山陬無可證反復研訊莫得端倪次日詣驗父子俱刃傷慘甚乃詰鴨販曰殺人者誰曰不知余曰吾已知此卽爾是也曰小人報案豈殺人者耶余曰彼父子指謂爾殺爾豈未見耶曰未見余曰回視卽見矣視其狀畏甚略回視輒曰未見余彊令再回祝仍曰未見余曰爾衫有血迹何耶對曰此鴨血非人血也使解衣細視之鴨血濯之則無迹人血𨿽濯而微迹仍存不可誣也乃帶署時已入夜燒巨燭訊之初猶狡賴乃諭之曰鬼神之道不顯而嚴爾爲其夥不合則去乃殺其父子二人如能逃罪豈尙有天道哉彼父子旣指明爾殺爾衣血迹可憑焉能抵賴速供認可免受刑也乃叩首曰小人隨其父子來勞役則小人獨任飲食則彼父子先之往往食不飽而勞役苦艱詬詈不已小人深恨之彼父子攜有防身刀是日其子在山腳大便小人殺其父其子回又殺之小人乃檢點攜錢二千餘而逃逃時足無力不能速行身後有人曰何不報案回視無人行愈緩又聞人屢曰何不報案自念苟報案官必不疑可自脫遂轉赴府城行輒速乃到案具報而不料公之察吾實情也於是不刑而案定噫逃則行緩報則行速且呼令報案者何人而謂無鬼神耶知道者可以決矣【己亥十二月家君乞代入覲庚子三月卸任候咨五月都中亂作九月旋裏壬寅春黔撫鄧公華熙以廉能卓著奏保傳旨嘉獎並飭赴黔適助振奬道員攺發江蘇矣男汝湜謹注】

●宦遊偶記卷下

石埭陳惟彥劭吾

查金陵釐捐

整頓金陵釐捐

記皖岸鹽務

記與端督論辧數則

記美商造油棧案

記日本購米

辭查皖南道

蒞湘始末

整頓淮鹺

撤西鄂湘掣驗

辭皖財政司長

附記密查雲貴總督案

○查金陵釐捐

壬寅六月入都引見將赴蘇魯撫周公馥奏調山東以屢病於甲辰秋仍赴蘇適周公署江督十一月十八日而授密札飭帶員司往查金陵所屬釐捐事祕甚時奉委查鹽務者皖岸則歐陽君述西岸則陳君際唐湘鄂岸則秦君秉禮人輒知之獨不知余所查何事有見詢者答以查案而已始出至鎭江訪詢數日雇民舟按日給值勿問所之遂入瓜州口過揚州邵伯徧裏下河至通州由蘆涇港附輪舟至上海轉火車至吳淞復自上海附輪舟至海門歷靖江乘舟至泰興易小車至馬甸是日雨路濘滑車不易行畱僕人於馬甸擇車夫健者禦余以行未幾亦困乃徒行至口岸鎭次日附小輪舟過馬甸三江營等處至鎭江易民舟而別派員至髙寶時已十二月十有六日矣方余之徧歷各處也或稱訪友或僞商人酒肆茶樓遊蹤幾徧所至見舟人商賈輒促膝傾譚或附貨舟經局卡親見司扡之需索船戶之隱瞞而不勤之獘爲害亦巨【地方官亦習於逸怠於事者居多】委員深居司扡疲滑日已出而髙臥日未入而鎖檔下票風行漫無顧忌常關之獘抑又甚焉復自十二圩泗源溝至大河口而奇變始作初溯州商人蕭英如者自六合運豆餅四百二十二石過大河口船戶王姓爲報捐蕭繼至查捐票塡六百四十四石乃咎船戶之浮報船戶曰十三卽已運至先扡八百石告以實數疊次哀求迄不允今日復與辧論乃將吾捆弔諸商憫其狀環乞之定爲六百四十四石始見釋吾豈忍客之多費哉旁有商人田姓者曰吾亦在勸解之列不能咎船戶也蕭曰浮捐若此貿易尙可爲耶遂偕船戶至釐局訪所識陳司事問曰捐數不符何也哨弁周際堂大呼曰日將落矣爾等來搶局耶速弔之餘隨眾往觀見蕭已被執復弔船戶於局門余曰詢查捐數乃事之常何遽若此周曰何干爾事豈將同劫耶余曰釐局固商人往來之地柰何加以搶劫之名此案不能不查辦矣【密札有司丁彊橫卽查提訊辦】周曰將委札來乃遣人取札至授其司事韋綸仲周瑞田等閱之閱畢笑曰總督乃東君至戚捐數乃系明加余曰何故韋曰比較嚴故也余曰嚴比較者所以提中飽非以加商人韋曰向若此東君方進省請畱數日余曰弔船戶者想系粗人有朱姓者當系司事甫詢其姓乃亦凶橫何耶朱自房出曰我名朱大福【聞其實名家磬】𨿽總督其柰我何人多語雜不可理諭余乃作書上總督略云十八日行至大河口有商人以捐數不符至釐局詢查職道隨往竟被扣畱示以委札仍不放行請裁奪施行未敍捆弔船戶等情恐過激總督怒也長江水師守備陳先堂把總胡應銘等至勸候查辦韋等仍橫傲如故胡把總始將船戶釋下次晨余移救生局雨雪大作民舟小輪槪不克行視余所臥乃棺板也瓦稀屋漏衣履盡濕二十二日風漸息十二圩鹽棧派哨弁率馬勇至出示總督電迎余至圩少頃奉查滋事司丁方君至又少頃局員知府趙繼椿來略道歉仍無歸咎司扡之詞余乃以卽行告趙請示辦法余曰余乃查釐非辦釐也趙請畱商余曰君常在省局中司丁哨弁皆可擅行果與誰商耶趙曰此謂大權旁落矣余曰然則權固未旁落耶趙曰蕭商前至鎭江浼領事要求常鎭道郭公函責扡數逾額此非司扡咎也余曰然則今弔船戶爲報復計耶前事固已聞之蕭商運豆餅八百石而責以按一千六百石報捐再四乞求迄不允乃求領事卒按九百六十石納捐蕭商豈得已耶趙曰不在局聲明實數而遽往求領事何耶余曰餅船初二到十三始開行其間屢次聲明實數且呈發單迄不理特君在省不知耳倘能理諭求遠奚爲且領事豈易求耶趙語塞余乃行沿江商民曁舟子歡聲雷動次日至省謁總督巳先派員率武弁十人提韋綸仲等嚴辦則皆潛逃矣總督奏參趙降爲通判各局卡乃稍知警云

○整頓金陵釐捐

金陵釐捐總局故事藩司領銜候補道一員爲總辦糧道巡道及候補道二員爲會辦佐之甲辰歲杪總督周公委余總辦裁會辦且以藩司事劇免會銜【近年關防存藩署亦交出】權遂專於總辦余以榷釐須習共地與人始易奏效初壬寅歲餘將赴蘇周公卽奏調山左今旋寧未久人地未諳效何由致固辭不獲又念財政爲藩司專責請仍飭會銜亦未允余乃任事參酌舊案定章二十條而扼要有二一曰卹商民之困金陵總局轄江寧揚州通州海門四屬分局三十餘長江捐疏按九成完納內河捐密【有常關漕捐等】按七成完納逾額者撤差記過逾十成者詳參一曰卹辦事之艱各員按年攤解出洋學費萬金蠲免之增經費錢五萬千更定比較畱其有餘按大中小局增收之數分別提獎凡更員一經商定卽辦札不逾日悉而交革送札到差等費及藉事送禮之習總局不薦司丁悉任自擇凡司丁皆取保按季冊報有更易者隨時具報舞獘虧帑者保人及局員分任之及屆一年除彌補錢價銀約二十萬兩外【收數系錢解數系銀是年錢價大落】較最旺之年增銀三十五萬六千兩【定額銀七十萬兩嗣收數增而錢價漲最旺之年收銀一百萬兩余玆乃突過此數木釐另增收數萬兩】周公曰自曾文正督兩江以來釐收未有若斯之盛者而商旅樂出其途誠非俗吏所能及也余曰金陵爲大都會而各庫空虛極爲可慮增收之項皆實銀寄儲藩庫以備緩急周公稱賞不置然非周公假以事權不加牽掣余又安能收此微效耶財政在整理不在搜括搜括則民益窘而國益危矣卹商民之困卹辦事之艱培元气剔中飽而國課自裕謂予不信曷讀斯篇【男汝湜謹識】

○記皖岸鹽務

丙午正月奉委督鹺皖岸【是年兼監督蕪湖皖江中學創辦安徽第一女校】乃謁總督周公曰釐捐之獘在分局總辦不受賄不徇私效可期也鹽務之獘輕而先在總局革其獘則款歸於公而部定提款二萬五千金無所出此其難也周公曰鹽務重整頓然部章嚴切而不能盡協事情驟革獘端恐多窒礙緩圖之可也余蒞事申明約朿整頓緝私員弁之不堪鼓勵者易之餘悉仍舊分局收款近者次月初十前解到遠者十五前解到逾期記過總局十五解洋款二十三全行報解無或爽期淸掣驗官運之獘實支實報【官運額支僅及十之二一律實報總辦月薪原二百兩嗣減一百兩援揚子總棧例攺爲薪水二百兩公費一千兩而浮費悉革】另列一目部提之款取給焉余則悉以歸公請設官銀號司出納總局會計則僅司帳【接辦者不盡照所定章】皖岸額銷鹽七萬二千引【每引八包】近年增爲九萬引僅而及額稱幸事焉是年長江各省大水湘鄂西皆銷不及額皖岸則銷至十萬八千餘引【安寧池太廬五府滁和二州非全省也】爲自來所未有及交替而銷數頓減矣【七月周公奏保交軍機處存記九月周公調督兩廣奏調差委函電屢促端公不任行遂行以病辭久之始獲卸】

○記與端督論辧數則

丁未二月朔余卸皖岸督銷挈家寓蕪湖不欲至金陵總督端方公以美商在蕪湖築煤油棧案兩省派員磋議數年未結電約至金陵授以公牘促速商返蕪兩旬美商始至反復辧難甫半日而議定端公頗異之餘仍寓蕪如故五月初端公電促赴寧商要政及至委會辦釐捐薪水夫馬費各二百金並派往淸江辦漕徐等捐余曰漕捐隸江北提督如往必不能遽接辦端公曰蔭午樓【提督名蔭昌字午樓】易商余曰未必然也且南河候補人眾必陰爭之端公曰蔭將來寧可而商也余屢辭不獲乃曰電約商事未知委差須往蕪取衣履端曰三日卽來余乃行及蔭至寧又電促余端與蔭議不合端擬按捐數撥款提署蔭不允爭持不下余曰總督派員所收之捐名曰臺捐【解濟江南糧臺也】揚州一府有臺捐有漕捐商人旣嫌其擾開支亦復不貲不若將揚屬漕捐四分局並歸臺捐而按向年所收捐數撥解提署其淮徐兩府漕捐十一分局無臺捐攙雜其間請仍舊端公必欲全並漕捐爭不已久之乃從余議定案疊促到差余曰總辦薪水夫馬費共三百金從前會辦僅百金今乃過於總辦且旣有總辦矣會辦奚爲端公曰君曾任總辦成效昭然正賴整頓必到差勿辭余復辭乃攺爲月二百金始於六月間到差中間以日人購米萬春墾務津浦路股皖省糖捐事疊出差

戊申二月委總辦釐局余復辭端公曰前辦釐捐有成效曷可辭余曰體衰多病時勢亦殊端曰任君所爲無牽掣諸友謂端公破格不可辭也三月二日甫接差幫提調兼收支知州金煥章亦於是日到收支差遽云有外銷之外款萬餘金午帥屬開折提用余曰有何外銷之外款當系公裕官銀號結餘之款報明有案開折列總數則可未便請提用也嗣金屢催開折由午帥批行余曰批詞云何金曰批歸督署賬房余曰此公款未便提歸私帳也又一日金曰午帥云撥裕寧官銀錢局余飭辦文批金見稿怒曰區區萬餘金尙須文批不信金某耶不信午帥耶文牘員謂余云金某言若此尙辦文批否余曰非不信金某更非不信午帥公事應如此卽數少於此亦須文批儻不以所辦爲然惟有請午帥易人耳金與裕寧孫某乃大讒余於午帥【其後類此者問有之】

五月間總巡知州汪喬年具報巡至揚州城外有米船三號無捐票按章捐罰將款繳公餘以米船自灣邵分局來其爲委員知縣陳潤藻賣放無疑也照章應撤差查辦繼思陳爲端公私人如照章汪必不免乃檄端公由鄂調來之知縣李承東復查以李爲端所信李所言當無異議也李查如汪稟余乃請撤陳端公曰旣無票必有故可飭陳來詢之餘曰賣放耳何故且李查相符何詢之有端仍以詢陳爲言並語前辦釐捐吳君學廉汪托陳買靴不給價故恨陳而陷之眾皆爲汪危余亦不欲屬吏因認眞被禍飭陳至詢其無票何也陳曰商人不索票者多矣余曰減折賣放乃無票豈有照章納捐而不索票者且此三船由邵伯鎭至揚州過灣頭時【委員駐灣頭】不扣罰何也陳曰不經灣頭由槐子橋行耳余曰槐子橋接陸路舟能陸行乎陳曰邵伯下便入湖余曰入湖後有戴廟等分卡能越過乎且由此出江何能復至揚州城外陳語塞乃曰司扡舞獘亦有之餘曰獘在委員或司扡尙未得實可欺以方卽作爲司扡之獘驅逐司扡記委員大過此系格外從寬後有犯不僅撤差矣陳唯唯余又詢汪曾托買靴乎曰有之價幾何曰十金何無零數曰夾靴三兩四錢皮靴六兩六錢何時帶到曰三月杪價已還乎曰已還餘曰汪而還乎抑在金陵還也陳曰揚州錢店撥還餘曰何時陳曰午節前耳次日俱以陳端公曰如此寬已甚後須嚴也旣而曰汪喬年可惡穿便宜靴須委以差如不往是自取咎也余曰靴付價何謂便宜汪查出釐獘如委苦差無以示鼓勵端曰與釐無涉鹽巡道榮恆君在座甚爲不平時有武員或謂其通匪擬定充發新疆江寧府委巡檢曹鴻綬押解端攺塡汪名蓋押犯新疆往返率須年餘汪年近六十以此困之也汪堅不欲往余屢白無效乃商之署布政使陳君伯陶陳君曰是非不可說惟乞恩或可轉圜耳余曰但求有濟委曲何傷一日司道咸集陳爲汪乞恩端云汪某旣老而多病如中途病故吾爲請卹余曰大帥待屬吏寬似不忍汪某若此端曰汪某不去誰願去者余曰首府原委曹鴻綬可仍委曹端曰曹某何以願余曰曹某年方三十其祖父病故新疆藉此運匶誠兩便也端曰汪某不去俟吾參後再委曹榮亦進言迄無效布政使樊君增祥蒞任余悉語之樊君進言亦無效余見不可挽回復力陳汪所查有功無過靴價已償無不合且汪苟不償價陳或憤汪汪不應憤陳此理之最易明者未償之說聞自何人端曰聞之陳潤藻余曰陳言靴價已付可而質也聞捏此語者乃陳處兩司事甚招搖近謂人曰汪查獘而得禍可謂快事端仍諉之陳蓋兩司事者端薦之陳以漁利𨿽聞其招搖而不欲飭查也余語樊布政曰汪如不合而被參余爭之是袒護屬員也應先參我汪無不合而被參余爭之無效不得其職則去豈復可畱且無罪而殺士則大夫可以去樊君曰君已屢爭遽去未免過決請稍緩再辭午帥之參汪以其無名耳彼自顧名譽斷不至以非禮加君請姑待之餘曰有官可無官亦可參不參何足計君旣諄諄相勸不過求去稍緩耳旣有同官謂余曰後勿與午帥爭將委差出省也余曰屬吏豈願與上官爭但事有不合不敢不爭耳余屢辭矣另委何爲友曰在省多直言甚礙事將委大差以全顏而也余曰朝廷所以驅策人者富與貴耳不爲富貴所朿縛午帥其如余何無論委何大差決不就友曰何必然九月二十日端語余曰汪喬年吾已參餘思樊言忍而未發端又疊言之餘觀其意在余乃曰汪查釐捐認眞而被參以後誰肯認眞直言者端曰與釐無涉余曰何事被參端曰心術不端余曰心術不可見見於何事端曰劣迹多餘曰請言一二端曰汪喬年不好不應委差�曰差非余委但未見其劣迹耳倘有劣迹何以四月請補髙郵州五月查出釐獘乃被參也端大怒汗涔涔下擲帽案上大言曰如斯言吾乃若此刻薄不顧子孫妄參劾耶余曰大帥參人或有他意外人求其故而不得但說不應認眞不應直言耳端曰照此說以後釐捐不旺乃吾過耶余曰外人有此誤會端曰是直皆吾之咎耶余曰外人有此誤會職道固屢言才短體衰不勝任請從此辭端忽平气柔聲曰吾輩相契何出此言余曰汪陳與余向無往來前任所委仍畱原差耳凡事當問曲直有何厚薄於其間端曰君空洞無物且辦釐有成效何辭爲余曰是非不叨賞罰不公不能辦事明矣請另委人端曰相契有素勿復言此遂顧而之他時提督程君允和道員王君銘謙等在座均爲震恐余獨坦然而出樊君復再三挽畱十一月十五日委鄂岸督銷余不謝亦不辭但微言難勝任蓋一辭卽恐樊畱余榷釐也己酉正月初始獨卸釐務遂謁端曰鄂岸督銷爲江南第一差豈不甚善惟職道不便往耳端曰何故余曰職道往須按定章此安能辦端曰章程云何余曰分銷虧空總辦先行墊解鄂岸各分銷虧空之巨大帥所知職道如往恐前總辦不了耳端曰章程如此乎余曰奏案皎然必應遵辦端曰若是非特前總辦不了鹽政亦將不了【分銷委員多系端所薦】余曰委差甚善委鄂岸督銷尢善但須圓轉人乃不決裂如職道往豈不決裂耶端曰所見極﹣老練余曰旣以爲然請另委端曰委君江西督銷余曰不能就端曰何又不能就耶余曰鼻淵數載用心輒不成寐將赴上海就醫耳端曰君受屈甚安能閒餘曰江南候補多無差職道差事絡繹且皆要差何屈之有因病辭差病愈再候差耳端曰萬不能閒餘曰請先開鄂岸差久未還鄕請假掃墓端曰幾日可達余曰三日端曰如此甚易速往速回余乃延地師挈熙兒還鄕不欲卽出矣

○記美商造油棧案

光緒乙巳美商劉懋恩潛造煤油棧於蕪湖河南民居之旁商民以煤油危險應設棧於僻遠之地疊訟之乃由官購其屋而準在弋磯山北置地設棧劉購地數十畝邑令往驗焉詰曰何需地之廣也劉曰一二年後將築油池邑令以定案造棧而謀築池與原案異則扣契不發商民益訟之督撫派員磋商久不決外務部促結益嚴丁未二月總督端方公檄余往蕪定其事會同皖南道文煥君與辧難劉曰端督致恩撫函事屬可行何必待外人彊迫是不允築池者特恩巡撫耳余曰商民屢控爾豈不知本國督撫辦事必同意而後可行爾曾見此函乎劉曰聞之已久余曰吾辦此事不聞此函爾何由聞之此必謠傳勿爲所誤劉曰築池無險上海漢口皆已行之蕪湖何獨不可余曰上海築池於浦東荒遠之區漢口油池吾未見度亦與上海同且皆議定而後築爾藉造棧築池無怪商民嘩然也劉曰爭訟兩年久懸貿易失利甚巨於何取償余曰如允築池而臨時阻止是曲在我也定案造棧而謀築池則曲在爾矣失利𨿽巨爾皆自取何償爲且美人信義聞天下商利遂甲環球爾獨影射以利其私是無信也外人貿易必洽民心始能獲利爾乃疊致爭訟使民不安是不義也循此不變尙能冀貿易之發達耶爲爾計應速立約造棧卽可貿易獲利必多劉曰應商上海公司未便卽行立約余曰總督委余辦此事余卽有立約簽字之權爾任此事卽同此權如不能立約簽字後不能復商此事矣劉曰約內應敍一二年後築池余曰爾前因此一語致停貿易二年今又欲自誤耶且一二年後之事何必預提致生阻抗因虛言而誤實事智者不爲也一二年後他處油池有無危險自可漸明或任築池或不任築池俱未可知今造棧速則利速爾柰何自誤耶劉曰約內勿敍以後不準築池余曰可遂與立約簽字而散越日劉自金陵來電曰領事不允仍須築池請廢前約余復書云查領事有保護商人之責無干預商務之權豈有商人自願造棧而領事迫令築池之理旣經立約卽不能廢此中外通義也並陳督撫立案久之劉無復書余亦因事他往不復與聞其事矣

○記日本購米

丁未九月日本以國內水災請購米中國【戊戌另案如日本有災商請購米得酌量照準】外務部許之咨準購米蕪湖二十萬石皖人以本省地方丰歉不一且向例禁米出洋此端一開流獘滋甚羣起爭之而日人要求勢不可緩總督端方公檄余爲總辦蒞蕪湖而以皖南道文煥君爲會辦候補道沈君佺爲幫辦佐之蕪商率以阻購爲宗旨余乃定期開議於商會眾決之備言戊戌另案及此次外務部議準萬難中止致啟交涉惟餘以本地人辦本地事總須察酌妥善不令地方受損也眾曰如必不得已準日人購米須令日人分批緩購庶不至米價頓漲累及貧民余曰非也當令日人限期速購眾愕然曰何故余曰自日人購米之說起商民驚疑且有疑二十萬石外尙須續購者如限期速購逾限卽止則商情自定一也限期促則米價昂米商獲利二也倘日人因價昂而不購則米在內地有裨民食與諸君阻購之意同三也眾稱善越日日人極言國內水災之重災民之多旣蒙外務部照準請予速行余曰中國禁米出洋久垂法令第與日本同洲同文又有戊戌成案今日本有災自應通融照準惟須按商辦章程先繳押款購米滿船派員點驗封艙塡給護照行至吳淞復驗限十日護照繳銷發還押款逾限不繳押款充公日人曰外部準預發千石護照今須載滿一船始發護照沮滯實多餘曰購米大端旣遵部文其餘節目部中未詳應照向章辦理如預發千石護照米未購而旬日限滿押款充公殊爲不值且紛瑣已甚影射尢多斷不可行也日人曰待米孔殷務求從速以惠災黎余曰救災卹鄰豈容濡滯限十日購竣可也日人曰何如此之速也余曰爾旣求速吾安能緩日人曰十日內安有如許多米耶余曰米則不敷責在於我日人曰廣潮幫亦購米彼此爭購價必昂余曰價之漲落由於商非余所知也然十日內可令廣潮幫停購日人曰北洋山東等處購軍米不能停也價仍昂余曰亦可停十日日人曰安得如許船速運余曰爾備價我賃船直放日本可也日人曰必運滬起棧待海輪余曰救災不可緩爾乃不願速何耶運米滬棧下力須費上力須費棧租須費遷延時日不惜重費何耶意者至滬後潛販出洋非救災也惟有陳請知照停辦以符約章耳日人曰實救災文君曰可展限爲十五日余亦允之而日人辭以再議乃潛至金陵嗾日領事船津請諸端公攺限六閱月餘曰如此延緩日本饑民不盡獘乎乃亦至金陵持不可端公曰旣允日人購米何爭限期卽半年可也余曰民食攸關不可不愼端公曰豈待外人兵船至始允耶余曰日人𨿽彊豈能顯幹非理救災宜速萬國公理也我允速直也彼欲緩曲也如藉此貿易則更應停辦彼不過巧爲嘗試斷不能出以彊迫如有事職道當之可也端公曰吾非爲彼言特時勢不佳耳余曰時勢固所知但交涉事有應爭者有不應爭者應爭而亦讓何以自立彼如必攺限半年則米價應以三兩六錢爲限【後日領商攺爲三兩八錢】過此則停辦彼救災民我豈能不自願其民耶倘彼復關說請答以此事已交陳某無暇復問也端公唯唯幫辦沈君亦主玆議乃與日領疊商卒從吾言訂約十八條簽字蓋章端公見之曰何商結之易耶余曰理應則是日人購米將作罷矣已而果然

○辭查皖南道

戊申秋安徽巡撫馮公煦將去任奏參皖南道文煥罷之先是馮任川藩文任成都府密讒馮於川督劾之而馮已調皖藩飭江督查復得無事未幾文擢皖南道而馮適官皖撫至是乃劾罷之於是有爲文上言總督端方公廉其狀顧所參嗜鴉片演女戲挾妓麵粉公司及幕丁勒索狀類不虛端公密札余查復札稱該道鄕望素孚宅心平恕余固已知其意之所在矣及入見余以部民不便查地方官爲辭端公曰此何妨是日客眾事繁乃姑退明日再見端公知余將辭也故爲嚴厲狀大言曰委爾差何辭也豈與馮夢華相契耶余曰馮文皆新識無深交以本地人查本地官殊不便端曰爾畏此耶余曰職道何所畏大帥如照職道所查辦則不辭端曰如何余曰無一字虛耳端曰固應如此余曰果如此復何敢辭端公顏漸和聲漸平曰無一字虛甚善亦可稍含渾耳余曰不敢含渾以欺大帥欺地方端曰亦有可作爲不知者余曰以知爲不知仍是欺大帥端曰文仲瀛素相識從前在京賭博冶遊誠不足重但馮夢華之參全挾私嫌吾欲借君名譽了此事耳余曰職道無名譽苟有名譽一作虛言名譽蕩然矣倘地方父老相詰將何辭端曰若此豈不誤耶余曰查明實稟誤不誤非所知也端曰所參各節原不關重要如查云屬實豈能開復耶余曰當實稟端曰不妥余仍請辭端曰可余曰密札須繳乎端曰無須余乃退

○蒞湘始末

宣統己酉紀元閏二月餘由金陵返故鄕祭掃忽電傳被簡湖南正監理官加四品卿銜翌日江督端方公電促入都三月抵都謁度支部尙書澤公公曰外省財政紊亂報銷多不實故請派監理官余曰爲政在人如其賢也若曾文正李文忠必不蝕公款如其否也監理官安能事事相爭事當創始忌者必多請辭此澤公曰聞君屢任要差著奇績何獨辭余曰有責任而無事權斯爲難耳澤公曰姑勉爲之不至過爲難也因與論財政固宜整頓而閭閻尢應培養方今四民困苦伏莽極繁未可任刻吏以朘民生要在剔中飽以裕國獎廉吏以卹民民如獲安邦本乃固縱有邪說其誰應之此方今急務也澤公韙其言【�攝政王所言略同】旣出都至金陵挈眷入湘中道祖發之變作先是有祖發者庖丁也久之見其勤使爲僕丙午在大通得痰疾神思惝惚月餘乃瘳余自甲申丁外艱飲食銳減須軟飯始免停積【甲申始每食軟飯半盌閱三年增至一盌嗣是遂以爲常】旣登輪舟以該僕曾充庖丁也使任炊及飯具硬甚乃啜粥諭之曰舟中無事汝專任炊毌再忽也祖發諾焉明日午餐飯如故乃呼而責之則對曰炊自他人非己咎也詰其故則曰輪舶有庖人僕安能事此怒斥之祖發退益嘵嘵不已呵之止焉時午餐旣畢諸客多散步舟旁祖發突出人叢中投江去停輪瞭望形影杳然急命武弁乘小舟罟之卒不獲乃厚卹其家旣抵湘而支應局【屬於善後局專司供應】供張甚備余卻之詢所賃住宅價幾何局員蔣某以由公給資對固問卒不言余曰此吾私宅也可令耗公款耶卽由公款亦須列報可不令知其數耶始以月賃八十元對顧宅狹不能容請另賃越日以無宅對乃別賃李姓宅資亦八十元顧敞甚蔣某爭付資復嚴拒乃已湘人初聞吾官江南夙持正陰憚之至是見余卻供張則忌甚余慮其謠謗也乃宣言俟副監理來【李葆初郎中啟琛】始視事李君方至鄂疊電促之旬餘始至而都中大同報已有招權納賄之謠【湘人陸鴻漸主報事】時余固未視事也旣視事定期盤查各庫而兩湖米捐局獨以函來曰捐款隨收隨解略無存款可查余曰款旣無存帳可查也閱其帳則存錢二十一萬餘千餘曰此非存款乎曰此寄錢莊【葉徳輝所開徳昌和】非存局也曰此非公款乎曰固公款也曰何不存局而存錢莊且何不隨收隨解耶曰將解矣曰有折據乎曰無曰豈有存錢二十一萬千而無折據者乎曰實無此【收支一官一紳官曰俟取來紳曰爾誤矣此項實無折據其事可想】逾旬日擬解之九萬千尙未起解又久之始解六萬千米捐局總稽查湘紳葉徳輝疊致書副監理李君自侈多財詞鄙甚且以舞獘取利爲可恥夫有款而云無款不解而言隨解存諸私店藉爲營運舞獘取利不已甚乎而該局總辦李起榮則視若無事督撫知其事且陰袒焉蓋當時湘中情狀如此余旣屢查米捐局若輩乃賄滿禦史以祖發投江事劾之度支部以事出鄂境行鄂督陳夔龍鄂監理程利川查復陳方憾監理之不便於己也思懾之委員遂以祖僕被毆徧體鱗傷報陳遂聯程街復部程固未嘗查也八月九日電傳湘正監理易人余乃電部由副監理兼攝電復照準如釋重負蓋敷衍則不安認眞則速禍以微罪去固所願也當未奉電復之前余治事一如平日或訝之餘曰去畱何足意在職一日盡一日心耳有謂余將速行者余曰無不可對湘人之事速去奚爲乃徧遊城外佳山水旬餘而後行僑寓金陵閉戶讀書數十年煩勞至是乃得休息焉度支部之請派監理也部中設淸理財政處晏海臣參議【安瀾】總其事他丞參多異之監理旣出晏亦出京查鹽務故關於監理之事鮮所主張晏之道歸漢口也集部員約余前所乘舟執事人曁茶役等詰當時情狀備悉陳督所復之誣程監理亦以未查爲深咎蘇正監理管仰三【象頤】副監理景涵九【淩霄】騰書部中曰江南署局凡陳某所轄一塵不染文卷秩然因公被誣令人悚懼他省監理官亦以爲言澤公悔其事乃電約入都籌商鹽務並奏調鹽政處差委【滇督李仲宣制軍疊電約往有揮淚求助之言至爲懇摯適奏調在澤公調京之後故不果往】澤公以程監理當事未查後認愆尢爲咎余曰文過小人知非君子彼自認誤方佩之不遑夫何怨余之去湘也未與澤公通隻字旣入都思述當日情狀事旣白矣遂不復言宣統紀元余客都下劭吾奉召入都過從益洽及赴湘任以贈言送之未幾祖僕事作湘人主都門報館尢訐之彼蓋有所受也余見報恚甚卽夕書劭吾孝親信友及官黔中呈劾帥府攺蘇抗端帥辭差不就諸本末自署名親送報館使更正焉報館遲未載乃函促之略言僕著書三百卷自忖言行無欺昨函如有虛詞子孫殄滅望速載以明是非報館乃照函登錄聞者訝之今讀此篇謹附書以見當時情狀【澹然記】

○整頓淮鹺

庚戌正月澤公擬委整頓兩淮鹽務余曰全國鹽務兩淮爲最而淮南課釐六七倍淮北相距遼遠不若先治淮南效著乃治淮北澤公許之餘曰淮南鹽法慮周而法良行之旣久或用人不當致滋流獘地利人事亦有遷移整飭變通事所應有倘根本破壞誠恐利未獲而害已彰非計也聽言不可不博擇言不可不精如巧爲新說朘削商民責以實行敢謝不敏澤公曰認眞整頓果有效乎余曰期月無效願任其咎澤公曰任若爲之不牽掣也乃往揚州創設淮南鹽政公所調查場產運銷緝私諸務籌議進行增鋪淮北鹽圩以濟淮南不足甫逾月奏派總辦揚子淮鹽總棧仍兼公所電辭未允乃辭公所薪水而暫兼其事揚子棧設十二圩爲南北鹽總匯之區運銷蘇皖贛鄂湘五省其地內河外江江中有洲可蔽大風場商運鹽船泊內河起鹽存棧掛號輪售運商船泊外江【與場商船無由相雜】購鹽裝船限期開運各有弁勇緝私規制井然而苦力旣多流民叢集竊鹽滋事習爲故常四月杪任事首重擇人因器任材不輕更易仍如皖岸之申明約束嚴整緝私而尢以不擾爲先務【先是乙巳夏餘語蒯君曰君緝私認眞而不免於擾柰何蒯君曰旣須緝私又欲不擾何能辦到余曰兼斯二者始爲正辦】水師恃人眾小輪恃外人往往夾帶私鹽一律查緝運私多者則鋸其舟立江幹以示眾數月後私鹽漸稀鹽政處間據條陳提商款余輒爭之遂有謂余顧惜商人者余曰余無鹽票凡以爲公也商情踴躍課釐自增苛索無裨徒傷大體且商人報劾屢矣不當稍畱餘地耶向章每年額運四十萬引恆難及額自招降巨梟徐寶山後蒯君禮卿【光典】任棧務添造輪帆各船認眞整頓定額五十萬引及額則獎余任事至辛亥四月杪一年期滿逾額至十三萬六千引國家增款二百餘萬兩商人增款一百餘萬兩爲自來所未有五月以後進行不衰總棧不收課釐祇徵棧用及緝私經費功鹽變價等項余之接任也前任移交銀一萬八千餘兩任事一年又五月入款增而支款減移交後任銀十六萬三千七百餘兩錢十六萬一千九百餘千文亦自來所未有也乃未幾而武昌之事作矣辛亥八月十九日武昌軍起圩地無城姦民竊發晝夜防範寢食不安而咯血之患作九月十五日鎭江獨立十七日揚州運庫被刧運司知府皆逃鎭揚距圩俱不過數十里餘乃集紳學商界語以病體不支京寧電阻請代莫由余苟遽行誠恐軍隊滋事糜爛地方請公舉一人暫代以維現狀眾對舉不得人地方莫保未敢輕議余曰事急矣可出商之次日未議定十九晨復集議眾仍不得其人余曰舒君云亭【霈】督帶水師曾署縣事如暫代理軍隊易洽商民可安眾稱善議乃定申初革軍至督隊者爲劉某極道傾忱畱辦棧務余曰吾思去久矣況今咯血萬不能支移交當卽去耳二十日移交文武員弁有堅乞辭差隨行者午膳後乘巡船以輪舟拖行紳學商界送於江幹軍官亦以次謁見有送至鎭江者有涕泣不忍去者是日泊鎭江二十一晨附火車至滬乃電陳鹽政院云公於淮南場產運銷諸獘皆已碻查望並印行以爲世法【澹然記】

○撤西鄂湘掣驗

淮南鹽利甲天下其營銷及於五省蘇爲食岸皖西鄂湘爲綱岸省各設掣驗卡所以防鹽船夾帶重斤之獘也行之日久而勒提索賄之獘以生張文襄督兩江奏畱下關掣驗其餘各掣驗卡一律撤裁嗣以大通釐局稟鹽船不停揚帆直上𨿽運百貨無可稽查請飭由各岸督銷局各派妥員督率司扡仍舊查掣俾免漏捐於是四省掣驗之卡復設而勒提索賄之獘乃復生焉遂定各卡年解款額上取於卡卡取於商是準其舞獘也余始至淮南查下關爲鹽船上行第一卡如辦理得宜卽此已足扼要惟綱岸課釐重而食岸輕鹽船過下關後輒有私販潛運江浦髙淳等處食岸之鹽售諸江船大通爲第二卡正資查驗應俟下關與皖岸聯絡緝私辦理協宜始可裁撤目前惟有嚴飭下關大通兩卡切實扡查有私提私無私放行除零私準提充公外查出重斤照章注明護照不得有勒提情獘大通以上沿江無漏私之處湖口武穴嶽州三卡應卽裁撤攺設掛號卡不復按船抽掣鹽船投照掛號之際釐局卽派員查明有無私貨以杜流獘稟奉鹽政處準行於是湖口武穴嶽州掣驗三卡張文襄幾裁而未裁者至是悉裁一袪數十年之獘政乃甫及一載民軍起事三卡復設可勝慨哉

○辭皖財政司長

壬子三月【卽民國元年四月】余養屙滬上忽被任爲安徽財政司長都督孫君少侯【毓筠】疊來函電派員惇促悉以病卻之四月孫君電請入都道出滬上力言皖財紊亂得君整理民困可蘇再四惇迫余曰都督知我乎曰知之久矣曰余固不願復投政界旣以救民爲詞何妨犧此一身爲桑梓謀義務但須約法三章耳孫曰柰何余曰全省之財無論出入悉由財政司主之都督有稽查之責無干預之權薪水公費外無論何人不得妄取分文陸軍限練一師輔以警備隊足敷分布不得多養冗兵始可興學校創實業不搜括以困閭閻也孫君矍然韙其說余曰旣韙其說明日可集鄕人證其事誓不復有後言三日內可偕行也孫君曰呈明入都未便中止余曰可復呈明旋皖自無不允之理孫君堅以入都﹖月爲詞余曰若是余亦惟逍遙海上矣【嗣是凡約任鹽務及財政次長悉堅辭之約爲中國銀行監理以其營商業也暫就之數月亦謝去財政部鹽務署先後延爲顧問允焉而辭夫馬費男汝湜謹注】公山佛肸召子欲往所以見救世之仁心也識者當日豈不知其不往哉劭吾之於少侯猶存斯意【淮生】

○附記密查雲貴總督案【錄民國二年十一月八九十三日都中國是報】

石埭陳劭吾先生淸嚴剛正今之古人也光緒間出守貴州卓有能名時雲貴總督被劾【戊戌】旨飭黔撫查辦撫知先生廉召入節署出密封印文一揖告之曰以此至滇出城三十里【行五站至郎岱廳拆閱】再與臬司拆閱期卽行先生惑不解辭歸束裝行三十里臬司亦至同閱印文乃並派至滇查總督者也臬司大驚曰君將何爲先生慷慨言曰總督長官也權足劾余然是非關天下之公安能媚總督以欺天下誓必公臬司稱善同行至滇邊總督已密知使者且來滇諷州縣供張如事欽差狀先生同臬司入滇平彜境【至普安廳境先行】謂臬司曰廉訪爲監司大員未出黔境風己播滇不如馳驛往某當輕減從間道先至滇調查期會則可得實際矣臬司深然之先生遂捨轎貌商人手持蕉扇乘竹﹖﹖兜行深林密箐中滇多崇山而又當六月【五月下旬】瘴厲燻蒸州縣承總督意派人迎候於途候者見先生來輒問曰客從黔來耶先生曰然又問曰知查辦使來耶先生謬應以不知解襟滌暑蕭然無異行人滇邊行客稀獨先生貌異徒步行而以竹﹖﹖兜從候者望冠蓋久不至羣疑客爲使者奔入館捨曲盡殷情先生揮弗受力白其非及席山珍海錯雜然前陳先生大驚曰此僻壤嘉肴何來仍卻弗食呼傭保市野菽大嚼給值閉門而睡候者憚先生嚴不敢進淩晨先生攺途從僻徑往滇入昆明由黔入滇者向由東門入先生繞道入南門門者知使者將至偵察尢勤聞先生音乃南人詰姓氏先生謬以他名刺應之先生自計滇省客捨府縣必承總督旨密布以亂輿論諸小飯店爲細商叢集輿論可得其眞獨寓其問明訪暗察將十日臬司亦至遂同寓時總督假皇華館以迎賓供張甚麗先生謝弗受滇司道傾城至先生又屏弗見總督懼托先生故人達其意先生對使者焚來書期查畢晤談滇池水畔調查旣竣先生同臬司謁諸僚友語弗及私而總督尢格例弗謁遂回黔半道謂臬司曰案畢而查文未覆某意今夕當了此則案定而私予者止矣臬司可其言請削藳先生一夕艸成由驛遞覆遂偕臬司回黔未至寓先詣節署覆其案撫軍大加嘆異旌其直卽據覆入奏先生遂謝病歸撫軍弗許久之朝旨斥雲貴總督降級畱任【滇臬曁古州總兵均革職部議總督革職特旨畱任】先生復申前請求去益堅撫軍曰某在子何慮先生不得已仍畱黔補貴陽【守黎平非貴陽也】政聲卓越時總督仍畱滇𨿽嫉先生而終無隙一劾先生後總督去而先生亦攺官江南廉潔尢著屢以事忤端方端每攺容優禮司道大驚而終憚其直不敢近實則先生和藹可親接士尢爲懇摯海內稱其律身近陸淸獻接物近張淸恪蓋定論云【報館采人言爲斯篇問有不符特爲注明】

同懷弟惟壬謹錄

三男汝湜恭校字

●跋

今歲春夏之交以事至滬上讀仲兄宦遊偶記而慨然曰人但知吾兄爲明敏果斷之才而孰知兄固慈祥愷惻之人也今觀是書所記爭報災免票差以卹民隱脫田其嘴陳春元以重民生整釐金剔鹽獘以蘇商困所謂以不忍人之心行不忍人之政此固彰明較著者也罰開州教民限日人購米拒美商油池蓋不忍吾民食用居處受制於外人也至破楊啟勛之詐處彭三龍世渭鴨販應得之罪除暴安良不遺餘力密查雲貴總督及與端督論辧不畏彊禦要皆發於不忍之誠絕非張湯來俊臣輩武健嚴酷可比獨至祖發投江忌者指爲威逼嗚乎天下顧有不忍一夫失所之人而忍於其僕者哉至其規畫皖財堅乞勿多養兵始可興學校創實業不至搜括以困閭閻則尢痛乎其言之已嗟夫搜括之害至今極矣閭閻痛疾上之人若罔聞知惟事養兵以壯其威焰而學校農商之屬蓋已若存若亡財匱民窮甘爲犯上作亂而不知所止非得明敏果斷之才以慈祥愷惻力求內政以拯吾民兵甲愈多內爭愈烈終爲異族驅除已耳悲夫丁巳六月弟惟庚謹識

●跋宦遊偶記後

右仲兄劭吾先生所爲宦遊偶記二卷總其目凡二十二皆追述宦遊黔滇蘇湘政績之作也惟�幼侍先君子宮津門兄則居京師從黃岡洪右臣先生學時伯兄已早卒兄長惟壬十四歲每來津輒課讀至夜分不倦光緒甲申乙酉間疊遭先父母大故時惟壬年方十五六踰年兄挈之扶匶歸石埭遂爲三兄西甫與惟壬及五弟實甫六弟丙甫延師課經史兄弟�自爲師友時以敬承先志爲兢兢往者先君子佐李文忠戎幕二十年凡勘定洪楊及張總愚之亂無役弗從久苦兵�惟曾祖得營葬余自五世祖以迄伯兄咸厝先塋側每一念及輒用噓唏及是兄乃挈惟壬相度山川經數年始克俱安兆域以彌先君子之遺憾旣蕆事始復之津門又數年以京秩選刺開州量移婺川未幾除守黎平以廉平稱最而剛直不阿之節大吏日相懻思有以中之卒莫得纖毫間自是由黔而蘇最後以京卿爲湖南財政正監理官遇事伉厲守正一如其朔淸白之操老而益堅其伉直固已昭著天下惟壬嘗欲書其事以示子孫顧自黔遊而後惟壬獨旅津門南北阻艱輒數年始一而而兄書或月一二至或數數至律身行己之道尢反復特詳惟壬置身實業間𨿽魯鈍不諧於時而兢兢焉以先儒訓言自勵不敢稍逾恆軌不爲當世士君子所屏棄者蓋有自焉國變已還痛心海上少研文史垂老益親問著玆編略尋陳迹今夏西甫南歸省兄滬上因攜津捨以示惟壬惟壬以謂淸季光宣問吏道之偸久矣儇巧之徒旣以骫骳脂韋和尙一二賢哲將護其間亦惟昫昫無忤善事上官懦者至噎气喑默不敢出一語以自襮其奇亂亡之原莫大乎是兄獨謇謇諤諤未嘗自屈以貶其操𨿽屢攖貴人之怒險蹈危機然卒致通顯而獲伸其志事然則得失廢興之際固造物者宰乎其間君子亦惟修道以俟天已耳安能俯仰齷齪以伺貴人顏色乎哉且兄性剛而和中操守屹然不可奪遇人接物藹然以溫蒞官所至擿伏發姦不務鉤距而民自服輸情伏罪則憫而捨之獨至胥吏作姦則嚴治不稍貸玆編所記獄訟或俶詭多異事然皆虛心研鞫必得其情披覽之餘彌足益人神智世有覽者當自得之秋雨滿窗憑幾書此固恍然與兄聯牀對坐挑燈夜讀時也丁巳秋同懷弟惟壬謹跋

宦遊偶記

