

滇載記

明楊愼

滇域末通中國之先﹐有低牟苴者﹐居永昌哀牢之山麓﹝今金齒地﹞。有婦曰沙壹﹐浣絮水中﹐觸沈木﹐若有感﹐是生九男﹐曰九隆族。種類滋長﹐支裔蔓衍﹐竊據土地﹐散居溪谷﹐分爲九十九部。其渠酋有六﹐各號爲詔﹐夷語謂詔爲王。其一曰蒙捨詔﹝今蒙化府﹞﹐其二曰浪施詔﹝今浪穹縣﹞﹐其三曰鄧臉詔﹝今鄧川州﹞﹐其四曰施浪詔﹝今浪穹縣蒙和次之地﹞﹐其五曰摩紫詔﹝今麗江府﹞﹐其六曰蒙雟詔﹝今建昌﹞。兵將不能相君長。至漢﹐有仁果時﹐九隆八族之四世孫也﹐彊大﹐居昆彌川今白崖定西﹝嶺﹞。傳十七世﹐至龍祐那﹐當蜀漢建興三年﹐諸葛武侯南徵雍闓﹐師次白崖川﹐獲闓斬之﹐封龍祐那爲酋長﹐賜姓張氏﹐割永昌益州地﹐置雲南郡於白崖。諸夷慕武侯之徳﹐漸去山林﹐徙居平地﹐建城邑﹐務農桑。諸部於是始有姓氏。龍祐那之十六世孫﹐曰張樂進﹐求遜位於蒙氏。考其時﹐蓋唐世也。張氏或稱昆彌國﹐或稱白國﹐或稱建寧國﹐其年系莫可推詳。

蒙氏始興﹐曰細奴羅﹐九隆五族﹐牟苴■﹝艸馬﹞之三十六世孫也。耕於巍山之麓。數有神異﹐孳牧繁息﹐部眾日盛﹐代張氏立國號曰封民。蒙氏僞稱南詔﹐實唐貞觀三年也。遷居瓏玗圖山﹝今蒙化﹞。及髙宗時﹐遣子入侍﹐朝命授細奴羅以巍州刺史。死﹐僞謚髙祖﹐又稱奇王。子羅晟嗣。

羅晟攢立﹐當髙宗上元元年。至睿宗景雲中﹐姚州蠻先附吐蕃。禦史李知古請兵擊降之﹐築城置州縣﹐重稅賦。因誅其豪雟﹐掠其子女爲奴婢。羣蠻怨怒﹐引吐蕃攻知古﹐殺之。於是﹐姚雟路絕。晟猶奉唐正朔。死僞謚世宗﹐子晟羅皮嗣。

晟羅皮之立﹐當玄宗先天元年。立孔子廟於國中﹐死謚威成王﹐子皮羅閣嗣。

皮羅閣之立﹐當玄宗開元十六年﹐受唐冊封﹐爲雲南王﹐賜名歸義。於是﹐南詔浸彊大﹐而五詔微弱。皮羅閣因仲夏二十五日﹐祭先之期﹐建松明爲樓﹐以會五詔﹐宴醉後﹐羅閣佯下樓﹐擊鼓舉火焚樓﹐五詔遂滅。閣賂劍南節度使﹐求合五詔爲一﹐朝廷許之。於是﹐盡有雲南之地。因破吐蕃﹐卒爲邊患﹐不可復制。旣並五詔﹐乃卜太和形勝﹐左洱水﹐右蒼山﹐山海之交﹐結於子午﹐遂築太和城。自蒙捨徙居之﹐立上下二關﹐曰龍首﹐曰龍尾﹐連陷遼川﹑永昌﹑石鼓沙﹐追賧龍﹐佉賧後。遣其孫鳳伽異入朝﹐唐授鴻臚少卿﹐妻以宗女﹐賜樂一部﹐南詔於是始有中國之樂。死﹐子閣羅鳳嗣。

閣羅鳳之立﹐以天寶八年故事。酋長蠲都督偕妻子行﹐鳳挈家至雲南。太守張乾拖皆私之﹐復多徵求﹐鳳怒﹐反攻雲南﹐殺乾拖﹐取夷州三十二﹐陷雟州﹐獲唐西瀘令鄭回﹐拜淸平官﹝卽其國承相也﹞。天寶十年夏四月庚寅﹐劍南節度使鮮於仲通﹐將命致討﹐鳳伽異及段儉魏﹐逆戰於西洱河﹐唐兵死者六萬人﹐仲通僅以身免。封儉魏爲淸平﹐賜名段忠國﹐以旌之﹐遂臣於吐蕃﹐封之爲東帝﹐刻碑國門之外﹐明叛唐非得已也。儉國號曰大蒙﹐始建年號曰贊普鐘。十三年﹐劍南畱後李宓﹐將兵擊之﹐爲蒙氏所誘﹐全軍沒焉。唐益發兵﹐竟不能克﹐前後死者二十萬人。南詔自是始於中國隔絕矣。代宗大歷十四年死。僞謚神武﹐子鳳伽異未嗣而死﹐孫異牟尋立﹝僭攺元贊普鐘七﹐長壽十一﹞。

異牟尋以唐代宗大歷十四年嗣立﹐有智數﹐善撫眾﹐居史城﹝史城﹐今喜州也﹞﹐連兵吐蕃入寇。唐神策都將李晟﹐擊破之﹐異牟尋懼﹐攺城牟■﹝貝僉﹞苴咩﹝今大理﹞﹐攺國號曰大理﹐自稱曰日東王﹐僭封五嶽四瀆﹐並立祠﹐三皇廟﹐春秋致祭。以國界內點蒼山爲中嶽﹐東川界江云露松外龍山爲東嶽﹝在今祿勸州﹐一名絳雲露山﹐一名雲龍山﹐有十二峯皆峭拔﹐其山有共命鳥冗﹞﹐銀生部日界蒙樂山爲南嶽﹝在今樂甸﹐又名無量山﹐其山千仞﹐有一殿﹐搖搖柱自空中來﹐天帝取天女處﹞﹐永昌騰越界髙黎共山爲西嶽﹝在今騰衝。一名昆侖隅﹐東臨濃江﹐西臨龍川﹐左右有平川﹐名鳥穹甸。艸卉貫四敍不凋﹐瘴气最惡。冬雪﹐至春方融。夏秋﹐霧甸炎熾﹐商賈愁怨﹐爲之謠曰「冬時欲歸來﹐髙黎其上雪。夏秋欲歸來﹐無柰穹甸熱。春時欲歸來﹐囊中資糧絕。」﹞﹐麗江界玉龍山爲北嶽﹝在今麗江﹐一名聳雪山﹐其山九峯﹐雪貫四時﹐玉立萬仞﹐千里望之﹐若在咫尺﹐與蜀松州諸山相接也﹞。以黑惠江﹑瀾滄江﹐潞江﹑麗江爲四瀆。接點蒼之顚﹐添洱河之永﹐立官號曰九爽三。托其地﹐東至於銅柱鐵橋﹑蟠桃玉楡﹐東南至於交阯﹐南至於驃國水落山﹐西至於太石﹐西北至於吐蕃﹐北至於神川﹐東北至於黔巫﹐八方之地屬以八演﹐從中國教令﹐都曰苴咩﹐別都曰善闡﹐皆中國降人爲之經畫也。徳宗貞元三年﹐鄭回說以大義﹐令復歸唐﹐異牟尋然之。會西川節度使韋臯招撫羣蠻﹐尋因求內附﹐而猶結好吐蕃﹐臯乃爲書遺尋﹐敍其歸化之誠﹐轉至吐蕃﹐吐蕃疑之﹐異牟尋歸附之志益堅。九年﹐上表請絕吐蕃﹐復臣於唐。十年﹐自將數萬人襲吐蕃﹐大破之﹐遣其弟獻圖納貢﹐及吐蕃所頒金印﹐請復號南詔。唐以其功﹐遣使冊之﹐賜銀窠﹑黃金印﹐王北面跪受之。宴使者﹐出玄宗所賜器物﹐指老笛工﹑歌女曰「皇帝所賜龜玆﹐惟二人在耳。」使者曰「南詔當深思祖考﹐子孫勿替﹐盡忠皇唐。」對曰「敢不敬使者之命﹗」死僞謚孝恆﹐攺元二﹝見龍﹑上元﹞﹐子尋閣勸嗣。

尋閣勸以唐徳宗貞元十五年立。死﹐子勸龍晟立﹝僞謚孝文﹐攺元應道﹞。

勸龍晟以唐永貞元年立﹐淫虐不道﹐其臣嵯顚殺之﹐而立其弟勸利晟。謚曰幽﹐攺元龍興。

勸利晟以唐憲宗元和元年立。死﹐僞謚靖王﹐子晟丰祐立﹐攺元全義。

晟丰祐以穆宗長慶四年立。趣敢善用其下。文宗太和三年﹐西川節度使杜元穎﹐不卹士卒﹐有流入蠻境者﹐蠻衣食之。由是﹐盡得蜀之虛實。與其臣嵯顚﹐遂謀入寇。以蜀卒爲鄕道﹐襲陷邛﹑戎﹑雟三州﹐引兵徑入成都﹐取諸經籍﹐大掠子女工技數萬人﹐及珍貨而還。南詔工技﹑文織自是與中國將矣。丰祐乃遣使上表請罪元穎﹐朝廷以李徳裕代之。徳裕保障有方﹐索南詔所掠百姓﹐得四千人。丰祐死。僞謚昭成﹐子世隆立﹐攺元二﹐保和﹑天啟。

世隆之立﹐以唐武宗會昌十三年。初韋臯開蜀﹐淸溪道以通羣蠻入貢﹐又選子弟聚之成都﹐教之書數以羈縻之﹐而軍府不時給其餼須﹐南詔因是不肯入貢。及世隆立﹐朝廷以其名同玄宗諱﹐不行冊禮﹐諭令更名謝恩﹐然後遣使﹐會世隆寇雟州事﹐遂寢。世隆乃僭稱皇帝。懿宗咸通三年﹐西寇安南。四年﹐寇交阯﹐殺虜幾十五萬人﹐畱兵二萬﹐使其將楊思縉據之﹐谿泂夷獠皆降。五年﹐寇邕州﹐敗還。七年﹐節度使髙駢大破之﹐復定交阯。十年﹐世隆傾國入寇﹐陷犍爲﹑及黎﹑雅﹑嘉三州。十一年﹐進攻成都﹐不克﹐引還。僖宗乾符元年﹐復寇西川﹐陷黎州﹐入寇邛崍關﹐勝負不常。二年﹐攻雅州﹐聞髙駢攺西川﹐遣使請和。駢發兵追至大渡河﹐殺獲甚眾﹐擒其酋長數十人。四年﹐復寇越雟﹐死於景淨寺。自世隆嗣立以來﹐爲邊患殆二十年﹐中國爲之虛耗﹐而其國亦獘。僞謚景莊皇帝﹐子隆舜嗣﹐攺元建極。

隆舜﹝《通鑑》作「芷」﹐誤也。南詔名﹐皆父子相承﹐世隆之子曰隆舜﹐近是﹞之立﹐以僖宗乾符四年。性好畋獵酣宴﹐委國事於其臣。是歲請和﹐許之。又疊請和親。廣明元年﹐遣宗正少卿李龜年充使。中和元年﹐上表款附。三年﹐以宗室女妻之。後內嬖失道﹐爲豎臣楊登所弒。僞謚宣武﹐子舜化眞嗣﹐攺元二﹐貞明﹑嵯耶。

舜化眞之立﹐以唐昭宗乾寧四年。攺元中興。上書於唐﹐唐欲報以詔﹐王建言小夷不足辱詔書﹐臣在西南﹐彼何敢犯塞﹐從之。立四年﹐其臣鄭買嗣奪之﹐而滅其國﹐追謚孝哀。蒙氏自細奴羅至舜化眞十有三世﹐立三百十年﹐而爲鄭氏。

鄭買嗣本唐鄭回之後﹐世爲蒙氏淸平。唐昭宗光化五年﹐旣滅蒙氏﹐而自立﹐攺國號曰大長和﹐攺元曰安國。死﹐僞謚徳桓﹐子旻嗣立。攻蜀黎州。王建發兵大破之﹐俘斬數萬級﹐溺死數萬人。求婚於南漢﹐漢主以會城公主妻之。攺元五﹐曰始元﹑曰天瑞景星﹑曰安和﹑曰貞祐﹑曰初歷。死﹐僞謚肅文﹐子隆亶嗣立﹐攺元天應。未幾﹐爲東川節度使楊於眞所殺。鄭氏三傳﹐歷年二十有六﹐而爲趙氏。

趙氏名善政﹐爲封氏淸平。楊於眞旣殺滅鄭氏﹐遂拔善政而立之。後唐明宗之天成三年也。攺國號曰大天興。立僅十月﹐於眞又奪之﹐而爲楊氏。

楊氏名於眞﹐旣奪趙氏而有蒙國﹐攺國號曰大義寧﹐攺元曰尊聖。貪虐無道﹐中外咸怨。通海節度使段思平﹐興師問罪﹐於眞不能禦﹐走死。楊氏立僅二年﹐而段氏興焉。

段氏之先﹐武威郡人。有名儉魏者﹐佐蒙氏有功﹐賜名忠國﹐暹淸平宮。六傳而生思平﹐思平生有異兆。楊於眞忌之﹐使人索捕。思平逃匿﹐得奇戟於品甸波大村﹐又得神驥於葉鏡湖﹝在雲南縣正南人波鋪是也﹞。饑摘野桃﹐削之﹐核膚有文曰「靑昔。」思平折之曰「靑乃十二月﹐昔乃二十一日。今楊氏政亂﹐吾當以是日舉義乎﹖」遂借兵東方﹐黑爨﹑松爨三十七部皆助之。眾至河尾。是夕﹐思平夢人斬其首﹐又夢玉瓶耳缺﹐又夢鏡破﹐懼不敢進兵﹐其軍師董迦羅曰「三夢皆吉兆也。公爲大夫﹐夫去首﹐爲天﹐天子兆也。玉瓶去耳爲王﹐王者兆也。鏡中有影﹐如人有敵﹐鏡破則無影﹐無影則無敵矣。三夢皆吉兆也。」思平乃決。明旦引兵欲渡﹐莫知所從﹐見江尾一婦被瓔而浣者﹐指曰「人從我江尾﹐馬從三沙矣。爾國名大理。」從之得濟。旣逐楊氏而有蒙國﹐遂攺國號曰大理﹐攺元曰文徳。時後晉天福二年也。死﹐僞謚太祖﹐傳子思英﹐立未幾﹐死﹐僞謚文經武皇帝。國人立其叔思良。思良以後晉開運三年﹐攺元至治。死﹐僞謚﹐傳子思聰。

思聰以後周廣順三年立﹐攺元三﹐曰明徳﹑廣徳﹑聖徳。死僞謚﹐傳於素順﹝素順於思聰未知何屬也﹞。

素順以宋太祖建隆四年立。時王全斌旣平蜀﹐欲因兵威取滇以圖進於上﹐太祖鑑唐之禍基於南詔﹐以王斧畫大渡河曰「此外非吾有也。」由是﹐雲南三百年不通中國﹐段氏得以睨臨僰爨以長世焉。素順十七年﹐攺元明正。死﹐僞謚應道皇帝﹐傳子素英。

素英以宋太祖雍熙二年立﹐攺元五﹐曰廣明﹑明應﹑明聖﹑明徳﹑明治。死僞謚昭明﹐傳於素廉。

素廉以宋眞宗祥符二年立﹐攺元二﹐曰明啟﹑乾興。死僞謚敬明﹐傳於素隆。

素隆以宋天禧二年立﹐攺元曰明通﹑天聖﹐避位爲僧。死﹐僞謚秉義﹐傳於素貞。

素貞以宋仁宗天聖四年立﹐攺元正治。死﹐僞謚聖徳﹐傳於素興。

素興以宋慶曆元年立﹐攺元二﹐聖明﹑天明。以無道﹐國人廢之﹐而立思廉。

思廉以宋慶曆四年立。皇祐中﹐廣西儂智髙掠廣州﹐敗走大理。狄靑募死士使大理求之。會智髙已死於大理﹐函其首至京師。段氏至是﹐始聞名於中國。思廉立三十一年﹐攺元四﹐曰保安﹑政安﹑政徳。死﹐僞謚世宗﹐傳子連義。

連義以宋熙寧八年立﹐攺元二﹐曰上徳﹑廣安﹐爲其臣楊義貞所殺。楊義貞篡立﹐自號廣安皇帝﹐凡四年。段氏臣嶽侯髙智升﹐遣子升太﹐起東方兵討滅之﹐而立段壽輝﹝壽輝﹐連義之從子﹞。壽輝立二年﹐攺元曰上明﹐傳於正明。

正明以宋元丰五年立﹐攺元三﹐曰保立﹑建安﹑天祐。避位爲僧。時國人皆歸心髙氏﹐遂奉髙升太爲主﹐而段氏中絕。

髙昇太有功段氏﹐爲國人所立﹐以宋哲宗之元符二年立。攺國號曰大中國﹐攺元上治。臨終﹐屬其子太明曰「段氏不振﹐國人推我﹐我不得已從之。今其子已長﹐可還其故物。爾後人勿效尢也。」太明遵其遺言﹐求段氏餘子正淳立之﹐而段氏復興﹐號曰後理國。髙氏世相之﹐賞罰政令皆由之﹐國人稱爲髙國主。波斯﹑昆侖諸國﹐來貢大理者﹐皆先謁相國焉。

正淳復國﹐攺元天授。以髙太明爲相﹐髙太連爲柵主。遣太連朝宋﹐求經籍﹐得六十九家。立十三年﹐再攺元曰開明﹑文安。避位爲僧。傳子正嚴。死﹐僞謚中宗。

正嚴以宋徽宗大觀二年立﹐四十年﹐攺元四﹐曰日新﹑永嘉﹑保天﹑廣運。避位爲僧。傳子正興。死﹐僞謚憲宗。

正興以宋髙宗紹興十七年立﹐攺元四﹕永貞﹑太寶﹑龍興﹑盛明。避位爲僧。傳子智興。死﹐僞謚景宗。

智興以宋孝宗乾道八年立﹐攺元五﹐曰利貞﹑盛徳﹑嘉會﹑元亨﹑安定。死﹐僞謚宣宗。傳子智連。

智連以宋寧宗慶元六年立﹐攺元鳳歷。死﹐僞謚享天。傳弟智祥。

智祥以宋寧宗開僖元年立﹐攺元天開﹑仁壽。死﹐僞謚神宗。傳子祥興。

祥興以宋理宗嘉熙三年立﹐攺元道隆。甲辰﹐元兵攻之﹐髙禾逆戰﹐敗死。宋遣使祭之。祥興死﹐僞謚孝義。傳子興智。

興智以元憲宗元年立﹐攺元天定。壬子歲﹐元忽必烈將兵擊之﹐分三道進﹐自臨洮經行山谷二十餘里﹐浮金沙江以革囊濟﹐進薄大理。興智及髙太祥拒戰﹐大敗。祥﹑興奔善闡。太祥就擒﹐不屈﹐斬於五華樓下。時白日當午﹐忽雲起雷震﹐世祖異之﹐曰「忠臣也﹗」遂虜興智﹐滅其國。段氏自思平至興智﹐二十二主﹐歷三百五十年。

元旣滅段氏而有其地﹐得五城﹑八府﹑蠻郡三十有七﹐設大理都元帥府﹐仍錄段氏子姓世守其土。赦興智封爲摩訶羅嵯﹐管領八方。興智死﹐元季亂﹐中原多故﹐段氏復據之。於是﹐有十一總管出焉。

一代總管曰信苴段實。元中統二年入覲﹐世祖嘉之﹐賜璽書﹐令總管大理﹑善闡﹑會川﹑建昌﹑永昌﹑騰越諸郡﹐以功累授行省參政。以攻石城﹑﹝今曲靖﹞及仁徳府﹝今尋甸﹞。功﹐錫虎符爲總管。

二代總管信苴段忠。至元中﹐隨元師伐西林﹐破會川﹐通善闡﹐平休林﹐武定﹑緬甸之役皆有功﹐授金齒宣慰﹐兼掌軍民萬戶府。

三代總管信苴段慶。元封爲宣武將軍﹐妻以公主﹐入朝歸﹐授雲南省參政。

四代總管信苴段正。

五代總管信苴段隆。

六代總管信苴段俊。

七代總管信苴段義。

八代總管信苴段光。時元大徳中﹐中原板蕩梁王﹐以元宗室鎭善闡﹐與段氏分域﹐構隙。至大二年﹐梁王大破光兵。光將髙蓬守羅那關﹐梁王密招之﹐不從﹐乃賂蓬庖人刺蓬﹐以其首獻梁王﹐王並庖人戮之。至治元年﹐王案山產小赤犬﹐羣吠徧野。占云﹐天狗墜地爲赤犬﹐其下有大軍覆境。又時雨鐵﹐民捨﹑山石皆穿﹐人物值之多斃。謠俗號曰鐵雨。

九代總管段功。初襲爵﹐爲蒙化知府。至正十二年﹐繼立爲總管。癸卯﹐明玉珍自楚入蜀﹐據之﹐分兵四掠﹐號曰紅巾。明玉珍自將紅巾三萬﹐攻雲南。梁王及憲司官皆奔威楚﹐諸部悉亂。功謀於員外楊淵海﹐淵海卦之吉﹐乃進兵至呂閣﹐敗紅巾於關灘江﹐殺獲千計。紅巾收合余衄﹐再戰﹐復勝﹐殺段氏驍酋鐵萬戶。紅巾屯古田寺﹐段氏夕潛火其寺﹐紅巾軍亂﹐死者什七八。又追至回磴關﹐大敗之。紅巾大呼之曰「待明年﹐來復仇。」時功在戰間﹐得玉珍母寄其子書﹐云爾徵南務得之﹐不得輕還﹐軍少糧乏﹐我當添補。楊淵海效其書迹﹐易之曰「中國兵來急﹐爾宜早歸。」遂募能入紅軍營者﹐有小卒陳惠願行。玉珍得書﹐恐國中有變﹐又新失利﹐遂急收軍。功追之至七星關﹐又勝之而還。紅巾旣退﹐梁王深徳段功﹐以女阿■﹝礻蓋﹞妻之﹐爲之奏﹐授雲南平章。功自是﹐威望大著於西南。梁王曲意奉之﹐功戀戀不肯歸國。其大理夫人髙氏﹐寄樂府促之歸﹐其詞曰「風捲殘云﹐九霄冉冉。逐龍池無偶﹐水雲一片綠。寂寞倚屏幃﹐春雨紛紛促蜀錦。半牀閒﹐鴛鴦獨自宿。好語我將軍﹐只恐樂極生悲冤鬼哭。」功得書及歸﹐旣而復往。其臣楊智﹑張希喬畱之﹐不聽﹐旣至善闡﹐梁人私語梁王曰「段平章復來﹐有吞金馬﹑■﹝口燕﹞碧雞之心矣。盍早圖之。」梁王始啟疑於平章﹐密召阿■﹝礻蓋﹞主﹐命之曰「親莫若父母﹐寶莫若社稷。功今志不滅我不已。脫無彼﹐猶有他平章﹐不失富貴也。今付汝以孔雀膽一具﹐乘便可毒殪之。」主潸然不敢受命﹐夜寂人定﹐私語平章曰「我父忌阿奴﹐願與阿奴西歸。」因出毒具示之﹐平章曰「我有功爾家。我趾自蹶傷﹐爾父尙嘗爲我■﹝重上衣下﹞之﹐爾何造言至此﹖」三諫之﹐終不聽。明日﹐邀功東寺演梵﹐至通濟橋﹐馬逸﹐因令番將格殺之。阿■﹝礻蓋﹞主聞變﹐失聲哭曰「昨瞑燭下﹐才講與阿奴﹐雲南施宗﹑施秀煙花殞身。今日果然﹗阿奴𨿽死﹐奴不負信黃泉也。」欲自盡﹐梁王防衛者乃萬方。主愁憤作詩曰「吾家住在雁門深﹐一片閒雲到滇海。心懸明月照靑天﹐靑天不語今三載。欲隨明月到蒼山﹐悞我一生路■﹝重上衣下﹞彩﹝錦被名也﹞。吐嚕吐嚕段阿奴﹝吐嚕﹐可惜也﹞﹐施宗施秀同奴歹﹝歹﹐不好也﹞。云片波粼不見人﹐押不蘆花顏色攺﹝押不蘆﹐乃北方起死回生艸名﹞。肉屏獨坐細思量﹝肉屏﹐駱駝背也﹞﹐西山鐵立霜瀟灑。」﹝鐵立﹐松林也﹞平章從官員外楊淵海﹐亦題詩粉壁﹐飲藥而卒﹐詩曰「半紙功名百戰身﹐不堪今日總紅塵。死生自古皆由命﹐禍福於今豈怨人。蝴蝶夢殘滇海月﹐杜鵑啼破點蒼春。哀憐永訣雲南土﹐錦酒休教灑淚頻。」梁王哀淵海之名﹐綣意欲爲己用﹐見詩痛悼之﹐乃厚卹之﹐令隨平章慧歸葬大理。

十代總管信苴段寶﹐功之子。洪武元年﹐嗣職。梁王遣矢刺平章﹐七攻大理﹐不克﹐乃講和﹐奏升寶爲雲南左丞。未幾﹐明王珍復侵善闡﹐梁王遣叔鐵木的罕借兵大理﹐時寶已長﹐答書云「殺虎子而還餵其虎母﹐分狙栗而自詐其狙公。假途滅虢﹐獻璧吞虞。金印玉書﹐乃爲釣魚之香餌。繡閨淑女﹐自設掩雉之网羅。況平章旣亡﹐弟兄罄絕﹐今止遺一獒﹑一奴﹐奴再贅華黎氏﹐獒又可配阿■﹝礻蓋﹞妃﹐如此事諾﹐我必借大兵。如其不可﹐待金馬山換作點蒼山﹐昆明池攺作西洱河時﹐來矣。」書後附以詩云「烽火狼煙信不符﹐驪山舉戲是支吾。平章枉喪紅羅帳﹐員外虛題粉璧圖。鳳別岐山祥兆隱﹐麟遊郊藪瑞光無。自從界限鴻溝後﹐成敗興哀不屬吾。」梁王見之﹐恨寶入骨。平章女僧奴志恆不忘復仇﹐將適建昌阿黎氏出﹐手刺繡文旗以與寶曰「我自束髮﹐聞母溺父冤﹐恨非男子不能報﹐此旗所以識也。今歸夫家﹐收合東兵﹐飛檄西洱﹐汝急應兵會善闡。」又作詩二章﹐曰「珊瑚勾我出香閨﹐蒲目潸然淚濕衣。水鑑銀臺前長大﹐金枝玉葉下芳菲﹐鳥飛兔走頻來往﹐桂馥梅馨不暫移。惆悵同胞未忍別﹐應知含恨點蒼低。何彼穠穠花自紅﹐歸車獨別洱江東。鴻臺燕苑難經目﹐風刺霜刀易塞胸。云舊山髙連水遠﹐月新春疊與秋重。淚珠恰似通宵雨﹐千里關河幾處逢。」後寶聞髙皇帝開基金陵﹐遣其叔段眞﹐自會川入京﹐奉表歸款﹐朝廷亦以書報之﹝見禦制文集﹞。時有妖巫女﹐歌曰「莫道君爲山海主﹐山海笑諧諧。園中花謝千萬朵﹐別有明主來。」寶數日疾卒﹐子明嗣。

十一代總管信苴段明。洪武十四年﹐授以宣慰。壬戌春正月﹐天兵破善闡﹐梁王自鴆﹐黨屬悉俘。明遣都使張元亨﹐馳書潁川侯傅友徳﹑西平侯沐英麾下曰「大理乃唐交綏之外國﹐善闡實宋斧畫之餘邦﹐難列營屯﹐徒勞兵甲﹐請依唐宋故事寬我。蒙段奉正朔﹐佩華篆﹐比年一小貢﹐三年一大貢。」友徳怒﹐栲辱其使。明再上書曰「漢武習戰﹐僅置益州﹔元祖親徵﹐穠緣善闡。乞冀班師。」友徳答明書曰「我大明龍飛淮甸﹐混一區宇﹐陋漢﹑唐之小智﹐卑宋﹑元之淺圖﹐天兵所至﹐神龍助陣﹐天地應符。汝段氏接武蒙氏﹐運已絕於元世﹐寬命延息以至於今﹐我師已殲梁王﹐報汝世仇﹐不降何待﹖」三月﹐傳﹑沐二將分兵﹐宵緣點蒼顚﹐繞出下關之背﹐先樹旗幟。遲明﹐段兵驚潰﹐大軍策馬亂流而濟﹐明遂就擒﹐並其二子仁﹑義至金陵。太祖聖諭曰「爾父寶曾有降表﹐朕不忍廢。」賜長子名歸仁﹐授永昌衛鎭撫。次子名歸義﹐授雁門衛鎭撫﹐大理悉定。是夏六月﹐元普顏穠復叛﹐據佛光寨﹝在鄧州東北﹞。先不華叛﹐據鄧州。甲子正月十七日﹐川侯傅友徳﹐復自七星關回軍大理﹐平鄧川﹐破佛光寨﹐因定賦法﹐築城隍﹐設衛堡﹐立學校﹐比於中州列郡焉。

逸史氏曰﹕史稱西南夷靡﹐莫之屬以什數﹐滇最大。元封中﹐以兵臨﹐滇王舉國降﹐然未有稱也。及張氏受姓﹐後世疊君長者﹐蒙氏﹑鄭氏﹑趙氏﹑楊氏﹑段氏﹑髙氏﹐凡七姓﹐惟蒙﹑段最久﹐故著稱焉。夷裔盜名號﹐互起滅﹐若蜂蟻然﹐不足錄也。然至與中夏交綏抗陵﹐疲我齊民﹐世主甘心焉。以無用戕有用﹐是可慨已。漢司馬氏傳西南夷﹐誠有意哉﹗余嬰罪投裔﹐求蒙﹑段之故於圖經而不得也。問其籍於舊家﹐有《白古通玄峯年運志》其書﹐用僰文﹐義兼眾教﹐稍爲刪正﹐令其可讀。其可載者﹐蓋盡此矣。滇僰於三代爲荒服﹐漢僅剽分其方﹐𨿽胡元兵力勝之﹐而不能守也。於今﹐列箐落而郡縣之﹐馴鱗介而衣裳之﹐華風沃澤﹐同域共貫﹐昭代恢宇﹐前是孰並﹖傳稱神農地過日月之表﹐幾近是哉﹗夫分隔之亂﹐昔如彼﹔大一統之治﹐今若此。干羽不警﹐百五十年。探言其故﹐則金匱祕文﹐縉紳罕睹﹐況荒徼乎﹖余慕宋司馬氏作《通鑑》﹐采獲小說﹐若《河洛行年紀》《廣陵妖亂志》者﹐百二十家﹐法孔子著《春秋》﹐取羣書於百二十國也。因是有感﹐遂纂蒙﹑段事以爲《滇載記》﹐其諸君子祖《春秋》而述﹐二司馬氏者﹐亦將有取於斯焉。

