元故宮遺錄明蕭洵編

南麗正門內﹐曰千步廊﹐可七百步﹐建靈星門﹐門建蕭墻﹐周回可二十里﹐俗呼紅門闌馬墻。門內數﹝一作二﹞十步許有河﹐河上建白石橋三座﹐名周橋﹐皆琢龍鳳祥雲﹐明瑩如玉。橋下有四白石龍﹐擎戴水中甚壯。繞橋盡髙柳﹐鬱鬱萬株﹐遠與內城西宮海子相望。度橋可二百步﹐爲崇天門﹐門分爲五﹐總建闕樓其上。翼爲回廊﹐低連兩觀。觀﹝一無觀字﹞傍出爲十字角樓﹐髙下三級﹐兩傍各去午門百餘步﹐有掖門﹐皆崇髙閣。內城廣可六七里﹐方布四隅﹐隅上皆建十字角樓。其左有門﹐爲東華﹐右爲西華。由午門內﹐可數十步﹐爲大明門﹐仍旁建掖門﹐繞爲長廡﹐中抱丹墀之半。左右有﹝一作爲﹞文武樓﹐樓與廡相連﹐中爲大明殿﹐殿基髙可十﹝一作五﹞尺﹐前爲殿陛﹐納爲三級﹐繞置龍鳳白石闌。闌下﹝一作外﹞每楣﹝一作柱﹞壓以鰲頭﹐虛出闌外﹐四繞於殿。殿楹四向皆方柱﹐大可五六尺﹐飾以起花金龍云。楹下皆白石龍云﹐花頂髙可四﹝一作三﹞尺。楹上分間﹐仰爲鹿頂斗ㄆ﹐攢頂中盤黃金雙龍。四面皆緣金紅瑣窗﹐間貼金鋪。中設山字﹝一作宇﹞玲瓏金紅屏臺。臺上置金龍牀﹐兩旁有二毛皮伏虎﹐機動如生﹝一無上十二字﹞。殿右連爲主廊﹐十二楹。四周金紅瑣窗連建。後宮廣可三十步﹐深入半之不顯﹝一作列﹞。楹架四壁立﹐至爲髙曠﹐通用絹素冒之﹐畫以龍鳳。中設金屏障﹐障後卽寢宮﹐深止十尺﹐俗呼爲弩頭殿。龍牀品列爲三﹐亦頗渾朴。殿前宮東西仍相向﹐爲寢宮﹐中仍金紅小平牀﹐上仰皆爲實研龍骨﹐方鬲綴以彩雲金龍鳳﹐通壁皆冒絹素﹐畫以金碧山水。壁間每有小雙扉﹐內貯裳衣。前皆金紅推窗﹐間貼金花﹐夾以﹝一作中實﹞玉版明花油紙。外籠黃油絹幕﹐至冬則代以油皮﹐內寢屏障﹐重覆帷幄﹐而裹以銀鼠﹐席地皆編細簟﹐上加紅黃厚氈﹐重覆茸單。至寢處牀座﹐每用茵褥﹐必重數疊﹐然後上蓋納失失﹐再加金花貼薰異香﹐始邀臨幸。宮後連抱長廡﹐以通前門﹐前繞金紅闌檻﹐畫列花卉﹐以處妃嬪。而每院間﹐必建三東西向爲牀﹝一作繡榻﹞﹐壁間亦用絹素冒之﹐畫以丹靑。廡後橫亙長道﹐中爲﹝一作以入﹞延春堂﹐丹墀皆植靑松﹐卽萬年枝也。門廡殿制﹐大略如前。地皆用浚州花版石之﹐磨以核桃﹐光彩若鏡。中置玉臺牀﹝一有「兩旁有毛皮伏虎﹐機發如生」句﹞﹐前設金酒海四﹐列金紅小連﹝一作連牀﹞﹐其上爲延春閣。梯級由東隅而升﹐長短凡三折而後登﹐𨿽至幽暗﹐闌皆塗黃金龍云﹐冒以丹靑絹素。上仰亦皆拱內攢﹝一作鹿﹞頂﹐中盤金龍﹐四周皆繞金珠瑣窗﹐窗外繞扣金紅闌干﹐憑望至爲雄傑。宮後仍爲主廊﹐後宮﹑寢宮﹐大略如前。廊東有文思小殿﹐西有紫檀小殿﹐後東有玉徳殿﹐殿楹ㄆ皆貼白玉龍云花片。中設白玉金花山字屏臺﹐上置玉牀。又東爲宣文殿﹐旁有祕密堂。西有鹿頂小殿﹐前後散爲便門﹐髙下分引而入彩闌翠閣﹐間植花卉松檜﹐與別殿飛甍凡數座。又後爲淸寧宮﹐宮制大略亦如前。宮後引抱長廡﹐遠連延春宮﹐其中皆以處嬖幸也。外護金紅闌檻﹐各植花卉異石。又後重繞長廡﹐前﹝一作別﹞虛禦道﹐再護雕闌﹐又以處嬪嬙也。又後爲厚載門﹐上建髙閣﹐環以飛橋﹐舞臺於前回闌引翼。每幸閣上﹐天魔歌舞於臺﹐繁吹導之﹐自飛橋而升﹐市人聞之﹐如在霄漢。臺東百步有觀星臺﹐臺旁有雪柳萬株﹐甚雅。臺西爲內浴室﹐有小殿在前。由浴室西﹝一作而﹞出內城﹐臨海子。海廣可五六里﹐駕飛橋於海中。西渡半起瀛洲圓殿﹐繞爲石城﹑圈門﹐散作洲島拱門﹐以便龍舟往來。由瀛洲殿後﹐北引長橋上萬歲山﹐髙可數十丈﹐皆崇奇石﹐因形勢爲巖嶽。前拱石門三座﹐面直瀛洲﹐東臨太液池﹐西北皆俯瞰海子。由三門分道東西而升﹐下有故殿基﹐金主圍棋石臺盤。山半有方壺殿﹐四通左右之路﹐幽芳翠艸﹐紛紛與松檜茂樹蔭映上下﹐隱然仙島。少西爲呂公洞﹐尢爲幽邃。洞上數十步﹐爲金露殿。由東而上爲玉虹殿﹐殿前有石巖如屋。每設宴﹐必溫酒其中﹐更衣玉虹金露﹐交馳而繞層闌。登廣寒殿﹐殿皆綫金朱瑣窗﹐綴以金鋪。內外有一十二楹﹐皆繞刻龍云﹐塗以黃金。左右後三面﹐則用香木﹐鑿金爲祥雲數千萬片﹐擁結於頂﹐仍盤金龍殿。有間玉金花玲瓏屏臺﹐牀四﹐列金紅連椅﹐前置螺甸酒卓﹐髙架金酒海。窗外出爲露臺﹐繞以白石花闌。旁有鐵竿數丈﹐上置金葫蘆三﹐引鐵練以系之﹐乃金章宗所立﹐以鎭其下龍潭。憑闌四望空闊﹐前瞻瀛洲仙橋﹐與三宮臺殿﹝一作樓觀﹞﹐金碧流暉。後顧西山雲气﹐與城闕翠華髙下﹝一作縹緲獻翠﹞﹐而海波迆回﹝一作塵回﹞﹐天宇低沈﹐欲不謂之淸虛之府不可也。山左數十步﹐萬柳中有浴室﹐前有小殿﹐由殿後左右而入﹐爲室凡九﹐皆極明透﹐交爲窟穴﹐至迷所出路。中穴有盤龍﹐左底仰首而吐吞。一丸於上﹐注以溫泉﹐九室交湧﹐香霧從龍口中出﹐奇巧莫辧。自瀛洲西度飛橋﹐上回闌﹐巡紅墻而西﹐則爲明仁宮﹝一作殿﹞。沿海子﹐導金水河﹐步邃河﹐南行爲西前苑。苑前有新殿﹐半臨邃河。河流引自瀛洲西邃地﹐而繞延華閣﹐閣後達於興聖宮﹐復邃地西折和嘶﹝一作禾廝﹐一作樂廝﹞﹐後老宮而出抱前苑﹐復東下於海﹐約遠三四里。龍舟大者長可十丈﹐繞設紅彩闌﹐前起龍頭﹐機發﹐五竅皆通。餘船三五﹐亦自奇巧。引挽遊幸﹐或隱或出﹐已覺忘身﹐況論其他哉﹗新殿後有水晶二圓殿﹐起於水中﹐通用玻璃飾﹐曰光回彩宛若水宮。中建長橋﹐遠引修衢﹐而入嘉禧殿。橋旁對立二石﹐髙可二丈﹐闊止尺餘﹐金彩光芒﹐利鋒如斷。度橋步萬花﹐入懿徳殿﹐主廊寢宮亦如前制﹐乃建都之初基也。由殿後出掖門﹐皆叢林﹐中起小山﹐髙五十丈﹐分東西。延緣而升﹐皆崇怪石﹐間植異木﹐雜以幽芳。自頂繞注飛泉﹐巖下穴爲深洞﹐有飛龍噴雨其中。前有盤龍相向﹐舉首而吐流泉﹐泉聲夾道交走﹐泠然淸爽。又一幽回﹐仿佛仙島。山上復爲層臺﹐回闌邃閣﹐髙出空中﹐隱隱遙接廣寒殿。山後仍爲寢宮﹐連長廡﹐廡後兩繞邃河﹐東流金水﹐亙長街﹐走東北。又繞紅墻﹐可二十步許﹐爲光天門﹐仍辟左右掖門﹐而繞長廡。中爲光天殿﹐殿後主廊如前﹐但廊後髙起﹐爲隆福宮。四壁冒以絹素﹐上下畫飛龍舞鳳﹐極爲明曠﹐左右後三向﹐皆爲寢宮﹐大略亦如前制。宮東有沈香殿﹐西有寶殿﹐長廡四抱﹐與別殿重闌曲折掩映﹐尙多莫名。又後爲興聖宮﹐丹墀皆萬年枝﹐殿制比大明差小。殿東西分﹝一作殿後外﹞道爲閣門出﹐繞白石龍鳳闌。闌上每柱皆飾翡翠﹐而置黃金鵬鳥獅座中﹐建小直殿﹐引金水繞其下﹐以白石。東西翼爲仙橋﹐四起雕窗﹐中抱彩樓﹐皆爲鳳翅飛檐。鹿頂層出﹐極盡巧奇﹐樓下東西起曰月宮﹐金碧點綴﹐欲像扶桑滄海之勢。壁間來往多便門﹐出入有莫能窮。樓後有禮天臺﹐髙跨宮上﹐碧瓦飛甍﹐皆非常制﹐盼望上下無不流輝﹐不覺奪目﹐亦不知蓬瀛仙島﹐又果何似也。又少東有流杯亭﹐中有白石牀如玉﹐臨流小座﹐散列數多。刻石爲水獸潛躍﹐其旁塗以黃金。又皆親制水鳥浮杯﹐機動流轉﹐而行勸罰﹐必盡歡洽﹐宛然尙在目中。繞河沿流﹐金門翠屏﹐回闌小閣﹐多爲鹿頂鳳翅重檐﹐往往於此臨幸﹐又不能悉數而窮其名﹐總引長廡以繞之。又少東出便門﹐步隧河上﹐入明仁殿﹐主廊﹑後宮亦如前制。宮後爲延華閣﹐規制髙爽﹐與延春閣相望﹐四向皆臨花苑。苑東爲端本堂﹔上通冒靑絲。又東有棕毛殿﹐皆用棕毛以代陶瓦。少西出掖門﹐爲慈仁殿。又後苑中有金殿﹐殿楹窗扉皆裹以黃金﹐四外盡植牡丹百餘本﹐髙可五尺。又西有翠殿﹐又有花亭氈﹝一作球﹞閣﹐環以綠墻獸闥﹐綠障窗﹐左右分布異卉幽芳﹐參差映帶。而玉牀寶座時時如流香﹐如見扇影﹐如聞歌聲﹐出外戶而若度云宵﹐又何異人間天上也﹖金殿前有野果﹐名姑娘。外垂絳囊﹐中空。有桃子如丹珠﹐味甜酸可食﹐盈盈繞砌﹐與翠艸同芳﹐亦自可愛。苑後重繞長廡﹐廡後出內墻﹐東連海子﹐以接厚載門。繞長廡中﹐皆宮娥所處之室﹐後宮約千餘人﹐掌以閹寺﹐給以曰飯﹐又何盛也。庚申以荒淫久廢朝政﹐洪武元年﹐爲諸將叛背﹐捐棄宗廟社稷﹐而逃走依西北。蓋立彼蒙古之國﹐逾年不爲所容﹐思庇翁吉刺氏魯王所封之國以求生﹐卽應昌府也。府有西江焉。庚申心知不可爲已﹐因泣數行下。未幾﹐以痢疾崩。子愛猷識理達臘立﹐五曰﹐我師奄至﹐愛猷識理達臘僅以身免。二後﹐愛猷識理達臘妻子﹐及三宮妃嬪﹑扈衛諸軍將帥﹑從官﹐悉俘以還﹐元氏遂滅。至是始驗指望兌生涯﹐死在西江月下云。

《故宮遺錄》者﹐錄元之故宮也。洪武元年滅元﹐命大臣毀元氏宮殿﹐廬陵工部郎蕭洵實從事焉﹐因而紀錄成帙﹐有松陵吳節爲之序。予於萬曆三十六年間﹐得於吳門書攤上﹐字畫故暗不可句﹐因爲校錄一過。三十八年庚戌﹐於金陵得張浙門墨本﹐爲校正數十字﹐置之中。四十四年丙辰十一月﹐於金臺﹐與劉元嶽縱言﹐至於燕京往迹﹐一無可稽﹐聞有元耶律楚材《燕山誌》及國初《北平志》﹐但耳其名﹐未目其文也。忽然憶有此書﹐因檢之奚囊﹐幸以自隨。兩人相與擊節﹐金臺蕪滅﹐基構不存。耶律完顏二氏﹐經營亦落荒艸﹐鐵木眞氏﹐幸有玆編﹐稍不墮地。然庚申荒迷亡國﹐迹之令人悲悵﹐淸寫一帙﹐以備修史采錄云。時萬曆四十四年仲冬廿二曰﹐呵凍書﹐是曰大風﹐二十曰四鼓﹐大內又火延禧殿﹐並記﹐淸常道人趙琦美。

