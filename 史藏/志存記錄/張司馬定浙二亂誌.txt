

張司馬定浙二亂誌

﹝明﹞王世貞撰

王世貞

萬曆十年之四月兵部右侍郎銅梁張公肖甫兼右僉都禦史來視浙師浙故有幕府親兵四千五百人其人多括蒼諸郡民家子頗選而故胡少保倚之起戰功餉賚至糜縣官廩不訾故趙尙書來代稍稍爲裁縮然猶月一金而其兵分營九歲率以七營防海汛汛畢乃歸是時承平久當國者有所向以桑孔爲急而士大夫爭言汰冗費因稍及兵餉於是給事中疏請減營兵廩三之一無巳而復請以新錢半之當幕府議錢法壅不行無所得食則相率號於兩臺使者居間幕府幕府吳中丞善言嘗守吾郡用循吏治效驟遷不習兵弗聽令予錢自如乃洶洶爲惡語冀以恫喝止吳公吳公益持之堅顧僅兩臺使言之諸司道傍睨亡助者於是兵有二黠魁曰馬文英楊廷用媾其黨噪於治餉僉事王許之門許之跳遂闌入幕府吳公匿它室迹得之遂擁而至營所以窘辱之者萬伏兩臺使來爲請命稍稍觧然猶責吳公自書朘削狀以庫金二千爲酒食資乃縱之歸其明日二黠魁與他黠者自相團結更約束曰毋殺人毋掠財出入必娖隊甲而中達乃陽自縛以詣吳公及兩臺使者吾二人寔爲之請受法它母與也然兵皆匣刃待矣諸公詗知其狀姑好語慰籍之莫敢誰何而具其事聞上廟議以輕用兵則五千組練乘憤用壯勢何所不至輕用帥帥或賤且選愞則兵益驕而它鎭皆脈決掔振而起顧獨張公貴臣自令至塡撫江南上谷皆以談咲埽內亂是可樽俎治也

於是公出而得便宜行事之命吳公勒還裏候勘公旣拜命卽促裝朝辭而吳公候代於苕霅間無何而市民變復作杭十萬室丘民蟻襲幾與馮翊扶風埒邇來文罔漸密日相厲以濕朿弗堪而城中諸柵各設役夫司幹掫諸土著戶捐錢粟募遊手充之前二歲始更其法必以身受役諸受役者旣惰不任又相率倚豪有力以免而遊手驟失募亦怨上虞人丁仕卿僑處素舞文與市大猾相結假利便言之監司守令俱不聽意忿忿曰謂我曹無爪距營兵之不若耶旣而謀諸市大猾曰官易與耳兵一振卽茅靡旦今跨禰襠子揚揚九衢徒手飫酒肉官杜門不敢加咈息而獨柰我何諸大猾稍稍動而會仕卿坐它法臺使者杖而囊之三木諸大猾遂嗾眾奪之亡賴子冀得爲所欲爲者立響應至千人謂一二薦紳是能免應役者相率焚毀其第刼財帛以逞於是遂破臺使者門監司而下走匿佛廬僅免而張公方與吳公代抵嘉禾而警至公問候人曰兵哨海者發耶曰發矣畱者一營無故耶曰猶未動也公曰速驅之尙可離而二也

於是從者皆惴恐無人色公談咲自如以五月朔抵臺治事而諸亡賴嘯聚益眾盡毀諸柵及它麗柵樵揭長竿裂所掠衵衣幟之裒白刃而向臺者可二千餘且欲拔儲胥以入公乃從數卒乘肩輿出迎謂之曰女曹母反反則天子移六師至族女矣且女必有所苦與甚不平眾乃以司夜役告曰吾所苦若而豪有力者獨不受役欣監司郡邑若無耳者是以不平公曰易也柰何以女一憤易女族卽下令除之眾始散去眾𨿽巳陽散而气益張其饑欲益熾乘夜復大掠諸巨室且徧火光燭天其囂與巷哭聲達旦公秉燭坐堂皇艸檄諭以禍福質明而布之通衢眾取裂之剽益甚公怒曰余奉命戢悍兵此亂民之不討兵胡受戢已而計曰過可使也烏合可刈也命遊擊徐景星俾以二營兵入召伍長而撫之曰前幕府誠悞夫驅女死而不使汝一飽女寧無怏怏也今者使女飽又使女以功飽可乎眾唯唯則又曰市亡賴子亂成矣且無它勞不可以女曹例爲我盡力討捕之毋多殺多殺不女功眾踴躍聽命則又進馬文英楊廷用密謂曰自縛而請者女耶二黠魁謝死罪公咲曰壯士故不畏死𨿽然死法矣毋與而名者女爲我倡眾捕亂功成詎論贖有賞也卽不幸死死義終有名今柰何不令天下稱義士而叛卒乎二黠魁亦踴躍聽命公乃召徐景星出所從驍勇爲中軍俾營兵次之郡邑土團又次之嚴部伍明束約遂前薄亂民敗之於菜市橋火場又敗之禇家堂又敗之官港口又敗之章家橋皆卽行剽所就俘累累反縛而詣臺者百五十餘人而仕卿在焉公前巳要臺使者至訊訊得其倡謀挾刃而腰金帛者凡五十餘人皆斬梟之轅門余悉放歸舍於是諸亡賴子鳥獸散不敢復吐气而郊遂之猾謀爲應者甫及門而遁惟恐迹之矣

公上疏具其事大約謂有司奉行太過裁朘太甚苟欲以自成其名而不顧國體不察物情醞釀酖毒積久必潰夫兵變民變此特二端耳天下隱憂尙有深於此者廟議爲之動稍稍厭悔操切言於上下公所言諸郡國有所寬減而賜公飛魚衣及白金文綺以示褒異公念此悍卒猶未麗法急之則或生變假它事以罪之或密掩而斃之則法不振且人人自疑因陽謂二黠魁曰功差足贖矣予之冠帶榜於營曰還而餉餉如趙尙書時不以錢累若也咸帖然服獨二黠魁者始賈眾怒辱吳中丞而當其自縛時又要眾以一死蔽若曹誅姑予我棺殮給妻子費眾斂贈嬴金數百旣免而不復反橐始大恨曰成我曹叛名者二豎也而又賣我公旣豁達大度治軍𨿽不廢法而不爲煩苛眾亦沾沾喜以張公幸赦我且厚我然其气不無寢溢往往遨遊廛市間兒子視其人而加武斷焉人亦惴恐相奉承莫敢誰何公旣巳廉得各營倡亂者名屬春汛復當發七營哨公乃命治兵監司徐君顧君輩建牙誓師甫嚴而遊擊徐景星以名捕營各一人若陳徳勝若方子龍若李文髙若張賢若陳文滿若吳章成若盧州詣臺詰之曰女亂先也吾故欲貸女天子三尺不貸女遂斬之巳復捕馬文英楊廷用至曰女故自祈死今得死晚矣且女美衣偸食而驕於眾乂脇其資旣免而不反橐夫復何言又斬之凡九首陳轅門外而使使馳赦七營卒曰天子不欲盡僇女女自揣當死不今而後當盡力爲國禦圉眾人人股栗巳伏地

泣曰賜我生者公也所不以死報公者有如日公又召其與討亂民者二營諭曰吾得女主名而故隱之念向者尺寸勞耳且不欲食吾言二營卒伏而泣曰賜我生者公也卽公不遺我尺寸所不以死報公者有如日城中外吏民耄倪讙且呼曰我曹今者有生趣矣所不以死報公者有如日全浙之士民俄聞之俱加額曰浙自是無警矣弇山人方臥病緒聞之客起而嘆曰夫豈惟全浙吾吳自是無警矣夫豈惟吾吳環浙而省者皆無警矣吾不能它及當浙兵之初變而它幕府迫則爲檄廣額外優以媚兵兵醉飽倨謂市人若曹不父事我卽一旦悔何及蓋至宿昔猶惴惴焉今而後知有天子三尺者誰力耶當公之疏再上上大悅進公右都禦史兼左侍郎趣還都其顧君兩徐君而下遷賚有差而追褫故中丞監司秩人以爲當云

弇山人曰吾少長於張公一歲郎署時從六七君子慷慨談說千古俯一世皆有餘銳焉公獨沈深雅靚藏用不露乃今信之矣夫市民之鼓亂也狂刃若蝟公單車直入恬然而無撓色要之集義所生者非直膽勇巳也誅亂民利用速誅亂卒利用緩不佞竊或知之速而能審緩而能密則非不佞所與知也公之赴浙不佞嘗爲詩以周條侯郭汾陽期公直能不負不佞哉詩云君子如怒亂遮遄沮君子如祉亂庶遄巳斯公謂矣

