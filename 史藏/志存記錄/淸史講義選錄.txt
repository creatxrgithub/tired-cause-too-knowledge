淸史講義選錄

一﹑遼東之戰爭二﹑遼西之戰事三﹑本朝之定鼎及明室之偏安四﹑桂王之割據五﹑三藩之亂六﹑臺灣之收服七﹑中西國際之由來八﹑嘉慶朝之叛亂﹝摘錄﹞九﹑鴉片戰爭

言

本書系選錄「淸史講義」中第三章

「遼東之戰爭」﹑第四章

「遼西之戰爭」﹑第六章

「本朝之定鼎及明室之偏安」﹑第七章

「桂王之割據」﹑第八章

「三藩之亂」﹑第九章

「臺灣之收服」﹑第十章

「中西國際之由來」﹑第二十三章

「鴉片戰爭」等八章之全部及第二十一章

「嘉慶朝各省之叛亂」中「海賊之起源」﹑「李長庚與蔡牽之海上角逐」﹑「李長庚之戰死」﹑「海賊之消滅」四節而成。「淸史講義」原名「本朝史講義」﹐系汪榮寶先生於淸末執教譯學館時所撰之教本﹐近由著者哲嗣公紀先生印行﹔乃經選錄合於「臺灣文獻叢刊」部份﹐用饗讀者。﹝林眞﹞

一﹑遼東之戰爭

太祖伐明之原因萬曆四十四年﹝一六一六年﹞﹐太祖始建天命﹐定國號曰滿洲。時海西四國﹐已平其三﹐獨葉赫恃明援不下。太祖乃定議先挫明兵﹐次及葉赫。先是萬曆三十六年﹝一六○八年﹞﹐太祖會明遼東副將及撫順所備禦﹐訂兩國臣民各守邊境之約﹐敢有竊踰者﹐毋論滿﹑漢人﹐見之殺無赦﹔遂建碑於沿邊諸地。及葉赫告急﹐明以其爲北關要地﹐不利其亡﹐旣遣炮兵爲之守衛﹐又駐軍開原以備不測。太祖乃投書撫順所遊擊李永芳﹐訴葉赫渝盟之罪﹐請其嚴守中立﹐以不得要領而還。尋明巡撫都禦史郭光復﹐遣遼陽材官蕭伯芝﹐僞稱都督﹐盛具儀仗入境﹐揚言天使儼臨﹐責郊迎禮。太祖迎之道左﹐供張甚盛﹐伯芝詰比年絕貢之故﹐太祖從容權詞答之﹐厚贈遣歸。將別﹐太祖笑謂之曰﹕『汝是遼陽無賴蕭子玉﹝伯芝字﹞﹐安得假稱都督﹐責我郊迎。我非不能殺汝﹐顧不忍貽大國羞耳』﹗嗣是益知明易與﹐而明邊民每歲越境盜采參﹑礦及森林﹑果蔬之屬。天命元年﹐太祖遣大臣扈爾漢﹐執殺越邊竊盜者五十餘人﹐廣寧巡撫利瓦伊翰遣使詰問﹐堅請執殺人者抵罪。太祖不得已﹐取所俘葉赫兵十人至撫順關殺之﹐嫌隙愈深。太祖乃廣儲蓄﹑利器械﹐盡收諸部精銳﹐休養二年。及天命三年﹝一六一八年﹞﹐乃決議伐明﹐以七大恨誓師﹐其意如左﹕

一﹑明邊吏輕用尼堪外蘭之謀﹐無故啟釁﹐害及景﹑顯二祖。

二﹑明不守盟約﹐逞兵越界﹐衛助葉赫。

三﹑明邊民每歲踰境行竊﹐依約當殺﹔而明又以擅殺爲詞﹐脇取十人抵罪邊境。

四﹑明越境以兵助葉赫﹐致其許字滿洲之女﹐攺適蒙古。

五﹑滿洲人民於柴河﹑三岔﹑撫安等路﹝按明時以三岔河北地與三衛駐牧諸路皆約當今鐵嶺縣東南境﹞耕田藝榖﹐明不容刈獲﹐遣兵驅逐。

六﹑葉赫渝盟召釁﹐而明乃偏信其言﹐遣使詬詈﹐肆行陵侮。

七﹑哈達助葉赫二次來侵﹐旣被徵服﹐明又脇復其國。

撫順及淸河之役於是發步﹑騎兵二萬﹐分兩路以進﹐令左翼四旗兵取東洲﹝承徳縣東南一百十里﹞及嗎哈丹﹝興京城西南二百十里﹞二堡﹐而太祖自率右翼四旗兵及八旗護軍﹐乘夜雨新霽﹐馳抵撫順﹐降遊擊李永芳﹐尋毀其城而還。廣寧總兵張承蔭等聞警﹐率兵一萬來追﹐太祖回軍相拒﹐會大風西向揚塵撲敵營﹐太祖順風縱擊﹐敵兵不支﹐自張承蔭以下﹐副將頗廷相﹑參將蒲世芳﹑遊擊梁汝貴皆戰死。於是廣寧巡撫利瓦伊翰遣使議和﹐並欲索還俘獲﹐太祖拒之。是秋﹐圍淸河城﹐副將鄒儲賢悉眾固守﹐攻城兵樹云梯﹐冒矢石而上﹐守兵遂潰﹐儲賢及兵萬人殲焉﹐明邊大震。

明四路之師翌年﹝一六一九年﹞﹐太祖旣徵葉赫﹐振旅而還。明遼東經略楊鎬﹐集兵沈陽﹐分四路來攻﹐每路兵六萬﹐定議山海關總兵杜松等由渾河出撫順關﹝撫順所迆東二十里﹞﹐是爲左翼中路軍﹔遼東總兵李如柏等﹐由淸河出鴉鶻關﹝當在今鳳皇城西北境﹞﹐是爲右翼中路軍﹔開原總兵馬林等﹐由開原合葉赫兵二萬出三岔口﹐是爲左翼北路軍﹔遼陽總兵劉綎等﹐會朝鮮兵二萬出寬甸口﹝鳳皇城東北二百九十里﹞﹐是爲右翼南路軍﹐約合趨興京。時明禦史王象恆力言敵無釁可乘﹐出塞非策﹔而大學士方從哲﹑兵部尙書黃嘉善日發紅旗趣進兵﹐以二月二十一日出師。太祖斂兵城中﹐戒嚴以待。三月朔﹐各路偵卒皆以敵兵告﹐太祖議以南﹑北二路山險道遠﹐敵不能卽至﹐當先敗其中路軍﹔而杜松素勇敢輕敵﹐先期出撫順關﹐策馬絕渾河而南﹐軍多溺死﹐以三萬餘眾屯薩爾滸山﹝興京城西一百二十里﹞﹐而自引兵二萬﹐圍鐵背山上之界藩城。時太祖方發夫役運石築界藩﹐以騎兵四百衛之﹔及是﹐城役萬五千及衛兵等﹐據吉林崖﹝鐵背山迆南﹞以拒。太祖命諸貝勒以二旗兵萬五千人﹐援界藩﹐而親率六旗兵四萬五千攻薩爾滸大營。

兩軍旣遇﹐日中交戰﹐忽晦冥﹐咫尺不相見﹐明兵列炬以戰。太祖縱兵﹐從暗擊明﹐萬矢悉中﹔而明兵從明擊暗﹐彈丸皆中柳林﹐六旗兵無一傷者。時杜松方督軍仰攻吉林崖﹐守崖騎兵率役夫自山馳下衝擊﹐而援界藩之二旗兵適至﹐夾攻明兵。杜松中矢陣歿﹐士卒死者無算﹐轉屍蔽渾河而下。於是左翼中路軍先敗。馬林率北路軍陣富勒哈山﹝鐵嶺縣東南百里﹞東北尙間崖之麓﹐環營浚濠﹐外列火器﹐內駐騎兵。而別軍之爲應援者﹐一軍據斐芬山﹐開原道潘宗顏督之﹔一軍屯斡琿鄂謨﹐遊擊龔念遂督之﹔各距尙間崖數里﹐皆列大車﹐持堅盾。太祖督諸貝勒移軍北進﹐與龔念遂軍遇﹐大敗其眾﹐念遂死之﹐乃進薄尙間崖。馬林軍內外相合﹐自西突至﹐太祖所部倉卒應戰﹐後先不相待﹐縱馬馳驟﹐人自爲戰。明軍力盡﹐死傷相屬﹐崖下河水爲之赤。馬林引殘卒走開原﹐而潘宗顏軍尙固守斐芬山。太祖乘勝突入﹐推其堅盾﹐一軍盡覆。葉赫兵於中途聞敗報遁還﹐於是北路軍亦敗。是時﹐劉綎軍已自南路深入﹐沿途焚柵寨﹐破防軍﹐殺防軍﹐殺駐防官額爾訥額赫﹐近逼興京。太祖聞警﹐急遣大臣扈爾漢﹑貝勒阿敏先後引兵往禦。諸貝勒絡繹馳歸偵探﹐而太祖自督大軍繼進。綎軍部勒嚴整﹐行止有法。炮車火器甚練。太祖患之﹐使降卒持杜松令箭往﹐詭言松軍已薄敵城﹐促之速進。綎以道狹﹐乃分軍爲四﹐而自率所部精銳爲前軍先入﹐至阿布達裏岡﹐將登山列陣﹐而四貝勒﹝當時太宗之稱﹞已引右翼兵先登﹐據髙下擊。大貝勒代善又引左翼兵出山西﹐冒杜松軍旗幟﹐被其衣甲﹐紿入敵營﹐前軍遂潰﹔綎欲退整後軍﹐而倉卒無所措﹐力戰以死﹐後軍相繼殲焉。諸貝勒旣破綎軍﹐乃乘勝而南﹐迎擊康應干所部步兵及朝鮮兵。會大風驟發﹐敵軍火器皆反擊﹐以是不支﹐應干遁走﹐朝鮮都元帥姜功烈以其餘卒降。於是南路軍又敗。楊鎬聞三路兵相繼覆沒﹐急檄召李如柏等還軍﹐如柏率右翼中路軍歸。是役也﹐明傾中國之力﹐盡徵宿將猛士及朝鮮﹑葉赫精銳﹐分道深入﹐號稱四十餘萬﹔而太祖以四﹑五萬眾﹐並力破其一路﹐五日之間﹐敗其全軍﹐所獲以巨萬計。明與本朝之興亡﹐實肇於此。

開原﹑鐵嶺之役馬林旣遁保開原﹐旋於是年六月爲大軍所攻﹐林出守兵大半分陣四門外﹐而自督餘眾登陴固拒。攻城兵乘虛掩上﹐陴兵四潰﹐自馬林以下﹐內外守兵皆戰死。逾月﹐太祖遂進薄鐵嶺。城外各堡兵聞警﹐馳入守禦﹐力竭城潰﹐遊擊諭成名等殉之。自開鐵旣下﹐而葉赫以勢孤援絕﹐不能復支﹐以是年八月國亡。於是全遼岌岌﹐明廷震動。論者皆以楊鎬輕於一擲﹐虧損國威﹐交口議其得失。黃道周博物典匯﹐嘗引當時史家之說論其事曰﹕『建州﹝按謂本朝﹞彈丸地﹐向資淸﹝淸河﹞﹑撫﹝撫順﹞之糴﹐曾無廣屯厚儲﹔淸﹑撫旣下不爲守﹐知非有遠志。我徵兵漸集﹐宜葺殘壘﹐時以輕騎擾彼耕牧﹐計可坐制。乃銳語出塞﹐早漏師期﹐深入重險﹐棄輜重以資之﹐敵勢始張。原海西密邇開﹑鐵﹐爲我屬國﹐與建州及西部﹝按謂喀爾喀﹑察哈爾﹑喀喇沁等部﹞牙錯﹐勢能離其合。近歲拯北關以藩遼﹐稱制勝上策﹐而竟翦焉胥覆爲開﹑鐵續。誰職厲階﹐一蹶不振耶』﹝以上據「開國方略」錄入﹞﹗此以明季邊事之敗壞﹐爲四路之師之結果﹔𨿽未必爲探本之言﹐然其論當時形勢﹐固有足供吾人之參考者也。

熊廷弼之才略楊鎬旣敗﹐熊廷弼代爲遼東經略﹐專以固守﹑不浪戰爲目的。時新敗固守﹑不浪戰之後﹐軍民四散﹐數百里無人迹。廷弼兼程冒雪﹐巡視阨塞﹐招流亡﹐繕守具﹐得兵十八萬﹐分布沿邊要地﹐命小警自禦﹑大警互緩﹐持法嚴厲﹐部伍整肅﹔更選精銳爲遊徼兵﹐乘間疊出﹐以俟機會。然廷弼性剛﹐不能容物﹐會熹宗新立﹐朝臣忌廷弼者﹐交章劾其不戰。廷弼乞罷﹐政府以袁應泰代之。應泰長於吏事﹐然非將材也。時蒙古諸部大饑﹐多入塞乞食﹐應泰謂不急收之﹐且爲敵有﹔乃招降數萬﹐處諸遼﹑瀋二城。議者多言收降太濫﹐恐中雜間諜﹐禍且不測﹐請徙諸他地﹔應泰不聽。而降人與民雜居﹐潛行淫掠﹐居民苦之﹐多有通款本朝者。

沈陽之役天命六年﹝一六二一年﹞三月﹐太祖進攻沈陽﹐距城七里而軍。初﹐歐洲葡萄牙兵之至北京者﹐見邊患方亟﹐自請助戰﹐以數寡﹐不足用﹐乃盡獻其精銳巨炮﹐以備戰守。至是明總兵賀世賢﹑尢世功等分守沈陽﹐環城掘濠塹數重﹐繞以墻柵﹐列巨炮其上﹐守具甚堅。世賢勇而無略﹐太祖遣偵騎挑戰﹐陽敗誘之﹔世賢逐北﹐途遇伏兵﹐乃退歸城下﹐而濠梁爲城中間諜所斷﹐欲入不得﹐身中十四矢。世功引兵救之﹐相繼戰死﹐城遂潰。而明兵之屯戍渾河以南者﹐聞警赴援。遊擊周惇吉﹑都司秦邦屏﹑總兵陳策等督四川兵渡河﹐陣其北﹐副將童仲揆﹝董仲貴﹞等統浙兵陣河南。太祖遣右翼四旗襲擊川兵﹐屢卻復前﹐卒殲其眾﹐遂渡河圍浙營數匝。營中火器交發﹐殺傷甚多﹐俄而火藥盡﹐仲揆等猶揮刃奮戰﹐各殺十餘人乃死。是役﹐明以萬餘人敵數倍之眾﹐𨿽力屈而覆﹐實爲遼東用兵以來第一血戰。

遼陽之役沈陽已拔﹐太祖集諸貝勒大臣議曰﹕『今敵兵大敗﹐宜乘勢長驅﹐以取遼陽』。遂率眾而南。時遼陽爲遼東首府﹐經略在焉。應泰聞警﹐乃決太子河﹐引水注濠﹐環以火器﹐而自督諸將出戰。太祖遣左翼四旗及護軍精銳夾擊之﹐又令軍士囊土運石﹐塞城東水源。諸軍渡濠奮登﹐據其一隅﹐官民驚擾﹐有乘夜縋城而逃者﹔而城內守兵猶列炬拒戰﹐達旦不息。應泰督戰城樓﹐見事不可爲﹐從容佩劍印﹐自縊死。逃按禦史張銓被執﹐或勸之降﹐且以髙爵相許﹐銓曰﹕『吾受朝廷深恩﹐若降順苟活﹐是遺臭後世也。汝國𨿽欲生我﹐在我惟知一死而已』。卒不屈﹐自縊。其餘官吏將士殉節者尙十餘人﹐而居民皆啟扉迎降﹐夾道俯伏呼萬歲。於是遼河以東堡塞營驛及海﹑蓋﹑金﹑復諸衛大小七十餘城俱下。太祖會貝勒諸臣議曰﹕『遼陽之地爲明與朝鮮﹑蒙古接壤要區﹐宜卽居之』。遂定議遷都。

二﹑遼西之戰事

熊廷弼之三方布置策明廷聞遼﹑瀋繼失﹐乃盡謫諸臣前劾廷弼者﹐復詔起廷弼於家﹐而擢王化貞爲廣寧巡撫。時廣寧孱卒僅千﹐化貞招集散亡﹐得萬餘人﹐激厲士民﹐聯絡蒙古﹐人心稍定。乃建議分兵屯戍遼河西岸及諸要害。迨廷弼入朝﹐請於廣寧原集步騎﹐制敵全力﹐而於天津﹑登萊各治舟師﹐分擾遼東半島沿岸﹐增設登萊巡撫如天津制﹐而經略駐山海關﹐居中節制﹐名曰三方布置策。今括其大意﹐列表如左﹕

山海關……經略……節制三方……﹝一﹞廣寧……巡撫……統率陸軍

﹝二﹞天津……巡撫

﹝三﹞登萊……巡撫統率海軍

經﹑撫不和問題廷弼旣任經略視事﹐以化貞分兵屯戍之議爲不可行。疏言﹕『兵分則力弱﹐若一營不支﹐則諸營俱潰﹐故當悉聚大兵﹐固守廣寧﹐而遼河上但當遣兵遊徼﹐示敵不測而已』。化貞以所議不行﹐心憾廷弼﹐而經﹑撫不和之事起。先是遼陽之失也﹐都司毛文龍引逃民渡海至皮島﹝今海洋島﹞﹐編島民爲兵﹐分布哨船﹐與登州相犄角。會鎭江堡﹝鳳凰城東南百二十里﹞軍人有潛通文龍者﹐文龍引兵襲殺鎭江守將﹐報捷化貞。時廷弼方疏請遣使朝鮮﹐令連營鴨綠江上助我聲勢﹐以實行三方布置之主義﹐而化貞遽以鎭江奇捷入告。化貞爲人剛愎﹐不習兵事﹐旣與廷弼反對﹐則日夜思得幸勝﹐以相陵駕﹐妄意李永芳在敵中可爲內應﹐蒙古助兵可得四十萬﹐一切士馬甲仗﹑糗糧營壘俱置不問﹐而欲以安坐取全勝。兵部尙書張鳴鶴篤信其言﹐所請無不允。廷弼以部臣有意掣肘﹐頗不能平﹐由是與鳴鶴交惡。及化貞捷奏入﹐舉朝大喜﹐議令諸鎭海陸並進﹐相機規復﹐而趣廷弼出關節制其間。廷弼貽書京師﹐言﹕『兵力未集﹐文龍發之太早﹐亂三方並進之謀﹐誤屬國連絡之算﹔目爲奇功﹐乃奇禍耳』。舉朝皆不直之﹐陰黨化貞者益多。自八月至於十一月﹐化貞凡五出師﹐輒以無功引還﹐廷弼乞敕化貞愼重舉止。化貞上言﹕『願得六萬兵一舉蕩平』。是時大學士葉向髙﹐化貞座主也﹐頗右之。廷議令化貞毋受廷弼節制。於是朝臣自閣部逮言官皆助化貞﹐其表同情於廷弼者數人而已。熹宗令羣臣議兩人去畱﹐議未決而太祖已督兵渡河圍西平堡﹝廣寧縣境﹐東距遼河二十里﹞﹐守將羅一貫以城潰戰沒。時天啟二年正月﹐而天命七年﹝一六二二年﹞也。

廣寧之降於是化貞用遊擊孫得功謀﹐盡發廣寧兵畀之﹐使偕祖大壽會別軍往援。至平陽橋堡﹝廣寧城東南一百二十里﹞﹐甫交戰﹐得功先奔﹐別軍亦潰﹐祖大壽走覺華島﹝今菊花島﹐在遼東灣西側﹞。太祖方頓軍沙嶺﹝廣寧東南一百五十里﹞不進﹐而得功陰爲內應﹐揚言敵已薄城﹐居人驚潰。化貞不知所爲﹐踉蹌西走﹐至大淩河﹐遇廷弼哭。廷弼哂曰﹕『六萬眾一舉蕩平竟何如』﹖乃以所部五千人授之﹐使爲殿﹐盡焚積聚﹐護難民先後入關。得功以廣寧迎降﹐太祖整軍入﹐而化貞已走二日矣﹔遂進克義州﹐其餘城堡望風降者凡四十餘﹐乃畱諸貝勒守廣寧﹐而盡遷遼西降人於河東。北京政府逮化貞﹐兼罷廷弼聽勘。獄具﹐二人並論死。

孫承宗﹑袁崇煥之布置先是邵武知縣袁崇煥以邊才被舉﹐破格擢兵部主事。及廣寧師潰﹐王在晉繼廷弼籌邊﹐議專守山海關。崇煥卽單騎出關﹐徧閱形勢﹐還言﹕『予我軍馬錢榖﹐我一人足守此』。廷議壯之﹐進擢僉事﹐使監軍關外。崇煥至﹐則經理軍事﹑安置遊民﹐夜行荊棘猛獸間﹐諸將稱其勇。旣而在晉議於關外八里鋪築重關﹐置兵四萬守之﹔崇煥以爲非策﹐議當守寧遠﹐政府不能決。大學士孫承宗請身往定之﹐竟是崇煥議。歸言在晉不足任﹐乞自往督師。承宗才不下廷弼﹐而器度過之。比之任﹐乃使崇煥築寧遠城﹐守關外地二百餘里。又修復城堡數十﹐練兵十餘萬﹐造甲仗無算﹐開屯田五千頃﹐而崇煥亦忠勤稱職﹐誓與寧遠共存亡。由是遠近歸赴﹐竟成巨鎭。至天命十年﹝一六二五﹞﹐承宗復命諸將分戍錦州大小淩河﹑松山﹑杏山諸要害﹐擴地復二百里﹐幾恢復遼河以西舊地。

寧遠之役太祖自徵服遼陽後﹐命於城東五里營新城﹐備宮闕之制﹐建爲東京。旣而知沈陽形勢尢要﹐復下遷都之議。諭言沈陽形勝地﹐若有事明邊﹐則西渡遼河﹐路直且近﹔北伐蒙古﹐則二﹑三日可入其境﹔南徵朝鮮﹐則可由淸河路以進。於是就建新都﹐於天命十年﹝一六二五年﹞三月遷焉﹐是爲盛京。比歲旣有事建築﹐復值承宗在邊﹐無懈可擊﹐而毛文龍又數遣部將侵擾鴨綠江沿岸及長白山左右以相牽制﹐故終承宗督師之日﹐明邊未嘗被兵。承宗功旣髙﹐內爲閹黨所忌﹐日夜相排擠﹐竟於是年十月去之﹐而代以髙第。第素恇怯﹐以關外爲不可守﹐乃盡撤要害諸城守具及將士入關﹐委粟十餘萬石﹐死亡載道﹐並欲撤寧遠﹑前屯﹝前屯衛城在寧遠城西南百三十里﹞二城。袁崇煥方爲寧前道﹐誓死不去。太祖察形勢旣變﹐以天命十一年﹝一六二六年﹞大舉渡遼﹐抵寧遠﹐繞出城西南﹐橫截山海關通路而軍。崇煥偕大將滿桂等刺血誓師﹐堅壁淸野以俟﹔詰城中間諜﹐又檄關上守將﹕『寧遠將士有逃至者悉斬』﹗人心始定。翌日﹐大軍進攻﹐戴盾穴城﹐矢石雨下不退。崇煥令閩兵發西洋巨炮﹐一發傷數百人﹐再次再卻﹐圍遂解。太祖二十五歲用兵以來﹐戰無不勝﹑次無不克﹐獨於寧遠一城卒不能下﹐不懌者累日。時明關外軍餉﹐皆以海運積覺華島。太祖乃遣兵襲之﹐悉焚其舟車糧艸而還。經略髙第﹑總兵楊麒擁兵不救﹐明廷聞之﹐削第﹑麒職﹐以王之臣﹑趙率教代之﹐而擢崇煥巡撫寧遠。是年八月﹐太祖髙皇帝崩﹐太宗文皇帝嗣位﹐以明年爲天聰元年。

和議之相左寧遠圍解﹐崇煥意漸驕﹐疏請移滿桂於他鎭﹐而王之臣持不可﹐以是有隙。朝廷慮其僨庫﹐乃移之臣督關內﹐而以關外專任崇煥。自錦州大小淩河諸城守具旣撤﹐寧遠無外障﹐崇煥數欲乘間修復以備持久﹐及聞本朝遭大喪﹐因欲藉外交政策爲緩兵之計﹐且欲利用宗教勢力爲和議之介紹。於是遣使偕剌麻僧一人致弔﹐微示修好之意﹐因以覘虛實。是時太宗方將用兵朝鮮﹐亦欲藉和議羈縻中國﹐得專力南下。自是使命往復﹐各主張己國之權利﹐互相要求﹐以爲議和之條件。今據當時兩國外交文書﹐條其大要如左﹕

﹝甲﹞本朝所要求者

﹝一﹞償金及歲幣明廷當以金十萬兩﹑銀百萬兩﹑緞百萬匹﹑布千萬匹﹐爲修好之禮。旣和之後﹐明每歲當納金一萬兩﹑銀十萬兩﹑緞十萬匹﹑布三十萬匹﹐而本朝亦願以東珠﹑貂皮﹑人參若干相報。

﹝二﹞分定國界山海關以內歸明﹐遼河以東歸本朝。凡遼西地方所有城堡﹐明人不得加以修葺。

﹝三﹞修正國書格式凡兩國通問書式﹐明皇帝不得與天並列﹐而明諸臣亦不得與本朝尊號並列﹐各當遞降一格。

﹝乙﹞崇煥所要求者

﹝一﹞遼東之還付本朝當將已經占領之遼東地方及所俘獲之官民男婦等酌議還付。

﹝二﹞朝鮮之撤兵本朝當撤回徵伐朝鮮之兵﹐並約以後不再用兵該國。

寧﹑錦之攻守時明已召王之臣還朝﹐罷經略不設﹐以關內外盡屬崇煥。及和議聞﹐朝旨以爲非計﹐數相戒諭﹔崇煥𨿽持之甚堅﹐而兩國意見相左﹐不得要領﹐乃汲汲修諸城守備。而本朝南下之師所至大捷﹐朝鮮舉國乞降﹐以天聰元年四月凱旋。自是形勢又一變﹐和議遂破。五月﹐乃大舉攻遼西。時大淩河城工未畢﹐總兵趙率教守錦州﹐大軍圍之不克﹐乃移薄寧遠﹐軍城北。崇煥令諸將背城據濠﹐列車營火器以拒﹐大軍佯退誘之﹐明兵堅壘不動。於是攻城旣不下﹐野戰又不克﹐復回攻錦州﹐濠廣不得進﹐士卒死傷甚多﹐乃毀大小淩河二城而還﹐時稱寧﹑錦大捷。而魏忠賢乃使其黨﹐論崇煥不救錦州爲暮气。崇煥罷歸﹐以王之臣代之﹐復議撤錦州﹐專守寧遠。

毛文龍之伏誅未幾﹐熹宗崩﹐忠賢伏誅﹐廷臣爭請召崇煥。明年﹐崇煥復起視師﹐上言﹕『恢復之策﹐守爲正著﹐戰爲奇著﹐和爲旁著。法在漸不在驟﹐在實不在虛』。且言﹕『願假便宜﹐計五年全遼可復』。當是時﹐毛文龍以總兵設鎭皮島﹐自天命以來﹐數侵擾遼東﹐爲本朝患﹐然短於將略﹐戰輒不利﹐歲糜餉無算﹐前後章奏多虛張失實﹐又桀驁自用﹐部下健卒不下二萬餘。崇煥恐其跋扈難制﹐甫受事卽欲誅之。天聰三年六月﹐乃伏甲﹐邀文龍校射﹐比其至﹐遽命去冠帶﹐執縶縛﹐數以斬罪十二﹐遂誅文龍。明廷方倚崇煥﹐得報亦不之罪。文龍旣死﹐島弁失主師﹐心漸攜﹐益不可用。其後遂有叛去者﹐而崇煥亦卒以是見疑於朝廷。

太宗之反間計時太宗以遼西有備﹐憎祟煥殊甚﹐乃議取道蒙古﹐拊直隸之背。是年冬﹐遂連合喀喇沁等部﹐使爲向導﹐由喜峯口毀邊墻入﹐圍遵化。巡撫王元雅以下憑城拒守﹐城破皆死之。趙率教聞變入援﹐亦戰歿。思宗命薊遼總督劉策控石門﹐防大軍西軼。而大軍已趨薊州﹐遂越三河﹐略順義﹐進薄京師﹐與總兵滿桂相拒於徳勝門外﹔城上發炮助戰﹐誤傷桂軍﹐桂亦負傷﹐入城休戰﹐大軍移屯南苑。會崇煥自山海關兼程入援﹐督諸路勤王軍﹐營廣渠門外﹔太宗用反間計﹐謂與崇煥有密約﹐命所獲宦官知之﹐陰縱使去。時都人旣遭兵﹐怨謗紛起﹐謂崇煥縱敵﹔而朝士亦以其前主和議﹐誣其引敵脇和﹐將爲城下之盟。思宗前聞崇煥擅殺大將﹐疑其有異志﹔及是謗言日至﹐卽召崇煥入城﹐下之獄。

畿輔各路之防戰崇煥旣罷﹐明廷特設文武兩經略﹐以尙書梁廷棟及滿桂爲之﹐屯西直﹐安定二門﹐而命大學士孫承宗移鎭山海關。已而太宗分兵下固安﹑良鄕﹐復回軍至蘆溝橋﹐破副總兵申甫車營﹐進次永定門。滿桂督諸軍迎戰﹐以眾寡不敵﹐戰死﹐京師大震。時諸將爭請攻城﹐太宗笑曰﹕『取之若反掌耳﹗但其疆圉尙彊﹐非旦夕可潰者﹐得之易﹐守之難。不若簡兵練旅﹐以待天命』。乃移軍越通州而東。是時庶吉士劉之綸以知兵名﹐制木爲西洋大小炮及新式戰車﹐皆輕捷便用。遂超擢侍郎﹐率所募敢死士﹐屯遵化城外。天聰四年﹝一六三○年﹞正月﹐大軍旣拔永平﹐以三萬騎回擊之綸。之綸發炮﹐頗有所擊傷﹐再發則炮裂﹐軍亂。之綸誓死不退﹐軍復奮鬥﹐亙十二小時﹐全軍盡沒﹐之綸身被兩矢﹐亦死。大軍遂拔遷安﹑灤州﹐皆畱兵守之。尋分兵向山海關﹐副將官惟賢力戰﹐乃還攻撫寧﹑昌黎﹐皆堅守不下﹔復遺書議和﹐取道冷口關而歸。當是時﹐總兵馬世龍統諸路援師二十萬﹐躡大軍後﹐而孫承宗督祖大壽等守山海關﹐東西相應援﹐乘大軍之歸﹐以五月規復灤州。貝勒阿敏方擁重兵屯永平﹐見明軍勢盛﹐先後召遷安及遵化守將棄城偕遁﹐明軍追擊之﹐襲殺甚眾﹐於是關內四城皆復。

長山之役五年﹝一六三一年﹞﹐太宗以明軍制勝之道在利用火器﹐思有以抵制之。乃招徠明工匠﹐制造紅夷大炮﹐而令降將演習之。至八月﹐遂用以攻大淩河。時承宗旣恢復關內﹐更理關外舊疆﹐議並力先築大淩河城﹐而巡撫邱禾嘉不用命﹐同時兼築他城。大淩工築甫半﹐而大軍驟至﹐圍之數周。禾嘉自寧遠馳入錦州﹐與總兵吳襄﹑宋偉等合軍﹐逾小淩河赴援。太宗分軍迎戰﹐見其列陣嚴整﹐引還伺之。明兵夜趨大淩河﹐陣長山口﹝在錦州府城東南﹐峯巒連亙﹑四山錯列﹐因名﹞﹐距城十五里。太宗督兵二萬進擊﹐宋偉等堅陣不動﹐乃率兩翼騎兵突陣﹐營中火器震天﹐右翼兵冒彈丸先進﹐偉奮力督戰不退﹐而別軍之屯吳襄東者﹐亦發大炮火箭攻之。時黑雲起﹐風從西來﹔襄縱火相逼﹐忽大雨反風﹐襄以營毀先走﹐宋偉督戰至晡﹐以力盡引退﹐爲伏兵所截﹐失士卒無算。於是祖大壽堅守大淩河不出﹐至十月﹐城中援盡糧絕﹐殺人馬以食﹐商民三萬僅存三分之一。太宗令聲炮揚塵﹐詭爲援兵誘之﹐大壽出城﹐敗還。旣而錦州援兵四萬果至﹐城中聞炮﹐疑不敢出夾擊﹐大壽不得已﹐竟以城降﹐言妻子在錦州﹐請往爲內應。太宗縱之還﹐而毀大淩河城﹐班師。

長山之敗﹐廷臣追咎築城非計﹐交章論禾嘉﹐兼及承宗。承宗引疾歸﹐禾嘉亦罷。明自用兵以來﹐督師者如熊廷弼﹑袁崇煥﹑孫承宗輩﹐皆以蓋世之才﹐能稱其職﹔而諸將委身許國﹐效死不屈者亦前後相望。顧奄豎宵小陰相排擠﹐文墨議論之徒從而撓之﹐故邊事日壞﹐而戰無幸勝也。方廷弼初罷﹐嘗言﹕『朝堂議論﹐全不知兵﹐敵稍緩則哄然促戰﹐及軍敗﹐始愀然不敢復言。比臣收拾甫定﹐而愀然者又復哄然責戰矣』﹗及崇煥再出﹐亦言﹕『以臣之力制全遼有餘﹐調眾口不足。一出國門﹐便成萬里﹐忌能妒功﹐夫豈無人﹐卽不以權力掣臣肘﹐亦能以意見亂臣謀』。而承宗之言尢爲痛切﹐其奏議有曰﹕『邇年兵多不練﹐餉多不核。以將用兵﹐而以文官招練﹔以將臨陣﹐而以文官指發。以武略備邊﹐而日增置文官於幕﹔以邊任經撫﹐而日問戰守於朝﹕此極獘也』。旣而廷弼冤死﹐傳首九邊﹔崇煥以讒間﹐竟罹極刑﹔至是﹐且並承宗去之。當時北京政府及言路之腐敗可知已矣﹗

旅順及沿岸諸島之降服是時本朝疆域𨿽西跨遼河﹐奄有遼東半島﹐然旅順及沿岸羣島尙爲明諸將所守。毛文龍旣誅﹐其部將孔有徳﹑耿仲明等走入登州。當大淩河之告急也﹐登萊巡撫孫元化遣有徳等赴援﹐中道糧絕﹐士卒鼓諤噪﹐劫有徳反。有徳乃還據登州﹐尋爲官軍所困﹐偕仲明等突圍航海至旅順﹐總兵黃龍邀擊之﹐擒斬數人﹐有徳﹑仲明走降本朝。天聰七年﹝一六三三年﹞﹐乃導諸貝勒大臣﹐督步騎萬餘攻擊旅順﹐龍數戰皆敗﹐竟以械盡自殺。廣鹿島﹝光祿島﹞副將尙可喜﹐故與龍相犄角﹐及旅順不守﹐亦降。自是諸島𨿽有殘卒﹐不能成軍﹐明廷亦不復置帥﹐以登萊總兵遙領之而已。及大軍再克朝鮮﹐皮島勢益孤﹐有徳等夾攻之﹐守島總兵沈世奎戰死﹐皮島亦平。

腹地之深入先是內蒙古諸部﹐旣次第附本朝﹐獨察哈爾歲受明賂百餘萬﹐數侵掠他部﹐爲本朝敵。太宗累歲用兵遼西﹐而寧﹑錦諸城守禦甚嚴﹐旦夕不能下﹐遂以天聰六年﹝一六三二年﹞移軍徵察哈爾部﹐部長林丹汗率眾西遁。自是大軍得自由出入長城諸口﹐往來直隸﹑山西間﹐勢力及於黃河沿岸。

及天聰九年﹝一六三五年﹞﹐貝勒多爾衮等收察哈爾部落﹐得元人所遺之中國傳國璽﹐乃以明年爲崇徳元年﹐攺國號曰大淸。羣臣恭上尊號曰寬溫仁聖皇帝﹐獨朝鮮不樂推戴﹐且有違言。太宗將親徵之﹐而又恐明兵之議其後﹐乃以是秋命郡王阿濟格等分道入邊﹐會於延慶州﹐連下畿內州縣﹐凡克十二城﹐五十六戰皆捷﹐俘人畜十有八萬。明督師兵部尙書張鳳翼﹑宣大總督梁廷棟皆按兵不敢戰﹐日服大黃藥求死。大軍從容出冷口凱旋﹐於是專力逼朝鮮﹔王始決意絕明﹐受本朝冊封﹐時崇徳二年﹝一六三七年﹞也。三年﹝一六三八年﹞八月﹐乃命睿親王多爾衮等率左翼軍﹑貝勒嶽托等率右翼軍﹐分道伐明。於是右翼軍入墻子嶺﹐左翼軍入靑山口﹐至通州合軍。是時明廷議論﹐兵部尙書楊嗣昌﹑總監中官髙起潛主和﹐督師盧象升主戰﹐相持不下﹐會大軍分三路深入﹐一由淶水趨易州﹐一由新城攻雄縣﹐一由定興攻安肅﹐象升聞之﹐從涿州進據保定﹐遣諸將分道出禦﹐大戰於慶都﹔猶未敗衄﹐而一時列城多望風失守。象升又爲嗣昌所扼﹐兵單餉缺﹐將士苦饑﹐自知必死﹐晨出帳四面拜曰﹕『吾與將士同受國恩﹐患不得死﹐不患不得生』。眾皆感泣﹐旋進至巨鹿﹐起潛擁重兵相去五十里﹐不救。象升督殘卒五千﹐血戰兩日﹐炮盡矢窮﹐猶手格數十人乃死。大軍遊弋畿輔﹐破城四十有八。四年﹝一六三九年﹞正月﹐遂自東昌渡運河﹐直趣濟南。時山東眾兵皆屯徳州﹐濟南無備﹐徳王由樞以城潰被執。二月﹐大軍還至天津﹐值運河水漲﹐輜重綿亙難渡﹐而明諸將相顧束手﹐無敢襲擊者。數日﹐大軍始畢渡北還。徳王至盛京﹐太宗卽命上書北京請和﹐仍不報﹐方多爾衮等之入邊也﹐太宗亦親攻關外諸城以牽制之。是年正月﹐乃督降將孔有徳﹑耿仲明﹑尙可喜等各攜大炮圍攻松山﹐副將金國鳳死守不下。有徳等復請穴地攻之﹐竟以無功解圍﹔遂分兵往略錦州﹑寧遠﹐擾其耕獲。

松山及錦州之降自天聰三年以來﹐大軍連年入塞﹐而所破州縣皆不能守﹐則以山海關重兵阻隔東西通路之故。太宗知山海關不下﹐不能爭中原﹐而寧錦諸城不破﹐不能得山海關﹐故於崇徳五年﹝一六四○年﹞卽命親王大臣更番出師﹐分擾松﹑杏﹑寧﹑錦間﹔而相持曠歲﹐未有成功。及明年﹐當鄭親王濟爾哈朗更番往代之期﹐乃申諭軍士﹐期以必克。先是祖大壽歸自大淩河﹐復背約﹐督兵任錦州城守﹐而用蒙古兵分守外城﹔及大軍進攻﹐蒙古兵懼而約降﹐與內兵格鬥﹐外城遂潰。於是薊遼總督洪承疇﹑遼東巡撫邱民仰﹐率曹變蛟﹑王廷臣﹑吳三桂以下總兵八員﹑軍十三萬﹐集寧遠。大壽遣卒自錦州逸出﹐傳語『以車營逼敵﹐毋輕戰』﹗承疇等方持重未發﹐而朝議以師老財匱﹐遣職方郎中張若麒就行營計議。若麒至﹐則密請降旨趣戰。承疇乃屯輜重塔山﹝錦州城西南六十里﹞﹑杏山間﹐而以兵六萬先進﹐諸軍繼之﹐陣松山城北之乳峯﹐距錦州五六里。太宗得報﹐親統大軍赴援﹐環松山而軍﹐且遣別軍奪其塔山之積聚。明軍糧竭﹐士無鬥志﹐三桂等六總兵先後引退﹐將越杏山走寧遠﹔而伏兵沿途邀擊﹐軍士蹈海死者不可勝計﹐變蛟﹑廷臣亦斂兵入松山﹐與承疇﹑民仰困守。至明年﹝一六四一年﹞二月﹐松山被圍已半年﹐城中食盡﹐副將夏承徳密遣質子出城約降﹐大軍如期攻之﹐城遂拔﹐承疇被擒﹐民仰﹑變蛟﹑廷臣皆死之。時錦州糧亦盡﹐人相食﹐祖大壽戰守計窮﹐又聞松山已失﹐遂以城降﹐杏山﹑塔山亦下。於是關外重鎭自寧遠以外﹐無有存焉者矣。承疇被俘至盛京﹐太宗遣漢軍範文程覘之﹐承疇初謾罵﹐旣而數數拂拭衣塵。文程歸報曰﹕『承疇不死矣﹗一衣猶愛惜若此﹐況其身耶』﹗後竟降。時敗報達北京﹐或傳承疇已死﹐思宗驚悼甚﹐設壇都城﹐賜祭十六次﹐且將親奠﹔已而聞其降﹐乃止。

和議不成之故明自萬曆時﹐歲徵遼餉六百六十萬﹐崇禎中﹐復加剿餉二百八十萬﹑練餉七百二十萬﹐竭天下兵餉大半以事關東﹐於是民不堪命﹐羣起爲盜﹔或百萬﹐或數十萬﹐所在暴動﹐稱爲流寇。北京輿論於流寇或有主撫者﹐而於本朝則始終不肯言和。袁崇煥旣以議和罹間死﹐及大軍追逐察哈爾汗道經山西時﹐大同巡撫沈棨亦以私締和約被逮。太宗𨿽數遺璽書請罷兵﹐而皆爲有司所格﹐不得上達。及是﹐兵部尙書陳新甲屢以國力困敝爲言﹐思宗亦知不敵﹐密以和議委之。新甲乃遣使持書至盛京議款﹐得本朝答書而還﹐其事甚祕﹐外廷不得聞﹐已而語泄﹐言路嘩然﹐新甲竟以此得罪﹐和議遂絕﹔而降人仕本朝者如祖可法輩﹐亦以爲和成則中國得陰修戰備﹐而八旗勁旅反習逸忘勞﹐非計之得者。時三桂猶拒守寧遠﹐邊防未撤﹐可法因獻攻心扼吭之策﹐謂入塞絕運河糧道﹐則北京立困﹔先取山海關﹐則關外諸城唾手可得。是年十月﹐太宗復遣兩翼軍毀長城而入﹐遂自薊州分道南下﹐畿南﹑山東列城不守者凡八十有八﹐大軍直抵兗州。八年﹝一六四三年﹞二月﹐自山東還至近畿﹐車駝亙三百餘里。時勤王兵皆集通州﹐督師大學士周延儒斂迹不戰﹐而日騰章報捷。及大軍至懷柔縣境﹐薊遼總督趙光抃始會諸軍邀戰於縣北之螺山﹐旋亦潰走。是時關內外千里之間有總督四﹑巡撫六﹑總兵八﹐又有監督太監握重兵相牽制﹐故事權不一﹐戰守無所施﹔而流寇且復長驅犯闕﹐促明之亡。是年八月﹐太宗文皇帝崩﹐世祖章皇帝以沖齡嗣位。值吳三桂乞師討賊﹐啟關迎降﹔而後兩朝未竟之志伸﹐奄有九有之業始矣。

官制之攺革太宗之世﹐非獨從事外徵也﹐又頗畱意於內治﹐其進步之顯著者﹐卽官制之攺革是也。先是太祖創制八旗﹐每旗設總管大臣﹝固山額眞﹞一﹑佐管大臣﹝梅勒額眞﹞各二﹔又設理政大臣五﹑札爾固齊十﹐往往卽以總管或佐管等兼之﹐不皆分授。及天命十一年太宗卽位﹐乃集諸貝勒定議﹐每旗仍各設總管大臣各一﹐是爲八大臣。凡議國政﹐與諸貝勒偕坐共議之﹔出師行獵﹐各領本旗兵行﹐一切事務皆聽稽察。其佐管大臣每旗各二﹐此十六大臣贊理本旗事務﹐不令出徵。又每旗各設調遣大臣二﹐此十六大臣出兵駐防﹐以時調遣﹔所屬詞訟﹐仍令審理。天聰五年﹐始仿明制設六部﹐每部以一貝勒主之﹝今管部﹞﹐各有承政﹝今尙書﹞﹑參政﹝今侍郎﹞﹑啟心郎﹝翻譯員﹞等官﹐以滿洲﹑蒙古﹑漢人兼授。崇徳元年﹐設都察院。三年﹐設理藩院﹐專治蒙古諸部事。兩院官制並與六部同﹐是爲八衙門﹐政府之組織漸以完備。

文學教育之槪況太宗又畱意文學﹐樂聞古今得失。初﹐滿洲未有文字﹐凡文移記載必譯成蒙古文讀之。太祖時﹐始命儒臣額爾徳尼﹑噶蓋等假蒙古字制十二字頭﹐編寫「國語」﹐頒行通用﹐滿文之傳布自此始。天聰三年﹐太宗乃命儒臣達海等翻譯漢籍﹐記注政事﹐設文館以董理之。又欲振興文教﹐於諸儒中考取其文藝明通者優獎之﹐凡得士二百人。其後連年與中國用兵﹐益知文學教育之必要。天聰五年﹐諭﹕『自徵明以來﹐所向必克﹐彼明屢戰屢敗﹐勢同枯朽。而我常有懼心者﹐以彼𨿽不長於騎射﹐而戰陣時曉習法律故也』。及大淩河之役﹐又諭﹕『今年明築大淩河城﹐我兵困之﹐經四閱月人皆相食﹐猶以死守。𨿽援兵盡敗﹑淩河已降﹐而錦州﹑松山﹑杏山猶不忍委棄﹐此由讀書明理﹐爲國盡忠故也』。於是令貝勒大臣子弟﹐八歲以上﹑十五歲以下俱就學讀書。天聰十年﹐更定文館爲內三院﹕﹝一﹞國史院﹐主編纂歷史﹐擬撰表章﹔﹝二﹞祕書院﹐主擬撰外交文書及敕諭之屬﹔﹝三﹞宏文院﹐主注釋古今政事得失﹐進講禦前。每院各設大學士一人。蓋當時以與中國戰爭之故﹐交通繁數﹐故政教文物亦頗蒙其影響云。

三﹑本朝之定鼎及明室之偏安

吳三桂之乞師世祖章皇帝﹐太宗第九子也。崇徳八年八月﹐太宗崩﹐禮親王代善會諸王貝勒以下﹐定議奉世祖纘承大統﹐而以鄭親王濟爾哈朗﹑睿親王多爾衮攝理國政。先是大軍已拔錦州﹐得遼西大部﹐明總兵吳三桂率兵民五十萬駐防於寧遠。是年九月﹐鄭親王復發炮兵﹐越寧遠﹐攻克中後所﹑前屯衛﹑中前所諸城﹐山海關守禦益危。明年順治攺元﹐卽崇禎十七年甲申也﹝一六四四年﹞。三月初﹐明以流寇內偪﹐廷議盡撤關外城守﹐而召三桂統邊兵入衛。三桂悉眾而西﹐行至丰潤﹐聞李自成已陷京師﹑帝後殉國﹐乃猶豫不進﹐還次灤洲﹔自成執其父襄﹐令作書招之﹐三桂許降。已而聞其愛妾陳沅爲寇軍所掠﹐則大憤﹐遽易縞素﹐稱先帝恩徳﹐以復仇討賊之旨公布軍中﹔遂疾歸山海關﹐部署軍事。自成發兵追之﹐越灤州而東﹐三桂回軍擊破其眾﹐自成乃親將部眾十餘萬東攻山海關﹐而遣別軍出撫寧東北境長城﹐繞至關外夾擊之。三桂大懼﹐奉書本朝乞降﹐請合軍而西。

流寇之敗走時攝政睿親王方以大將軍督師略地關外﹐比得三桂書﹐乃偕洪承疇等疾馳至沙河﹐距關僅十里﹐而通路已爲寇軍攻關外者所梗。三桂發大炮辟路﹐而自率輕騎突出﹐謁攝政王﹔卽軍中易服設誓﹐固請入關討賊。承疇以爲寇眾東出﹐京師空虛﹐議請大軍毋遽入關﹐而西北繞入居庸﹐襲據京師﹐俟其回援﹐可一戰擒之﹔而三桂以關門禍急﹐堅持不可。時流寇當百戰之後﹐剽悍無匹﹐攝政王慮不可輕敵﹐乃命三桂軍爲先驅嘗賊﹐而自蓄精銳以待。自成悉眾列陣關內﹐橫及海岸。三桂引軍先進﹐戰酣﹐會風發塵起﹐兩軍不相辧﹐大軍乘勢突出﹐衝賊中堅﹐所向辟易。俄塵開﹐賊見甲而編髮者﹐驚曰﹕『滿洲兵也』﹐則皆潰走。自成奔永平。攝政王卽下令使關內外兵民薙發﹐進三桂爵爲平西王﹐而使率步騎二萬前驅追賊。自成自永平遣使詣三桂軍議和﹐以三桂不答﹐乃入京師屠其家﹐焚宮殿﹐載輜重西遁。攝政王以五月朔入都﹐攺葬崇禎帝後﹐令臣民服喪三日。京師東北諸府皆降。

福王之立方流寇之北犯也﹐明福王由崧﹝思宗之從兄﹞﹑潞王常淓﹝思宗之從父﹞俱已避難至淮安。及思宗殉國﹑太子陷賊中﹐南京諸大臣議立君。福王於倫序當立﹐而以淫昏聞﹐潞王賢明可任大事﹐而世系較疏。於是立親﹑立賢之問題起。兵部侍郎呂大器以下主立賢﹔鳳陽總督馬士英利福王庸闇﹐結黨主立親。兩黨互爭﹐各取決於兵部尙書史可法。可法心善立賢議﹐而立親黨以握兵柄故﹐頗占優勢﹔可法不得已﹐卒定議迎立福王。士英遂以擁戴功入閣﹐而出可法於江北督師。於是廷議分江北爲四鎭﹐以劉澤淸轄淮海﹐駐淮北﹐經理山東一路﹔髙傑轄徐泗﹐駐泗水﹐經理開歸一路。劉良佐轄鳳壽﹐駐臨淮﹐經理陳杞一路。黃得功轄滁和﹐駐廬州﹐經理光固一路。而諸將爭欲駐揚州﹐各縱兵相仇殺。可法務以公誠之意﹐調停其間﹐移傑鎭瓜洲﹐而置得功於儀徳﹔四鎭𨿽稍稍受命﹐然卒不相協。而南京政府﹐黨爭亦日劇。自可法出﹐士英輩益無所憚﹐務進私人﹐圖報復。凡崇禎朝閹黨名掛逆案者﹐皆陰結士英希復出。士英乃排羣議﹐奏起逆案巨魁阮大鋮﹐於是正人如張愼言﹑呂大器﹑姜曰廣﹑劉宗周等先後引去。一時政府無善類﹐賄賂公行﹐秕政交作﹔江左偏安之局﹐不俟識者而知其不能久矣。

李自成之竄死攝政王旣定京師﹐奏捷盛京﹐頒示朝鮮﹑蒙古。時京東﹑京北諸府𨿽降﹐而保定﹑大名﹑眞定間潰賊羣起﹐自成自山西入陜﹔山東諸州縣聞之﹐亦爭殺其僞官﹐據城自保。乃以六月遣肅親王豪格往定山東﹑河南﹐遣都統葉臣等往定山西﹐各分扼要地﹐俟秋髙進軍﹐徐圖滅賊。至九月﹐世祖定遷都之議。車駕以十月朔至自盛京﹐祭告天地社稷﹐奉太祖﹑太宗主入太廟﹔用大學士範文程言﹐盡除明季獘政﹐令文臣衣冠﹐暫從明制。近畿略定﹐因議先剿陜賊﹑次規江南﹐乃以英親王阿濟格爲靖遠大將軍﹐偕吳三掛﹑尙可喜等由大同邊外會諸蒙古兵﹐赴楡林延安﹐出陜西之背﹔又以豫親王多鐸爲定國大將軍﹐率孔有徳等由河南夾攻潼關﹐期於西安相會。是冬﹐畿南﹑山西﹑山東諸省先後平定。豫王以十二月渡孟津﹐收沿河堡寨﹐進至陜州﹐自成遣其將劉宗敏﹝奪三桂妾陳沅者﹞據潼關拒守。順治二年﹝一六四五年﹞正月﹐大軍抵關﹐自成逆戰不利﹐而英王及三桂西北之師已自保徳州編筏渡河﹐入綏徳﹐連下延安﹑鄜州﹐逼西安之背。自成前後受敵﹐棄關還西安﹐焚宮室﹐東南自藍田出武關﹐走湖廣。比大軍克潼關﹑入西安﹐則自成已走五日矣。朝廷以陜西底定﹐乃命豫王移師徵江南﹐而以追剿流寇事專任英王及三桂。時寇眾尙三十餘萬﹐揚言欲取南京﹐大軍水陸迫躡﹐凡七破其眾於長江流域間。閏六月﹐自成南走延寧﹑蒲圻﹐至通城﹐率二十餘騎掠食山中﹐爲村民所困﹐自縊死。或言自成陷泥淖中﹐村民聚擊之﹐鋤碎其首﹐至糜爛不可辧云。自成旣死﹐其殘眾二十萬﹐悉降於明湖廣總督何騰蛟。

史可法之盡瘁南朝危局旣如上文所述﹐而史可法獨提兵往來江淮間﹐身當南北之衝﹐聯絡諸鎭﹐力圖興復。先是攝政王聞福王自立﹐卽移書可法﹐責以大義﹐謂『春秋之法﹐有賊不討﹐則新君不得書卽位』。且諷以形勢﹐謂『以中華全力﹐受制潢池﹐而欲以江左一隅﹐兼支大國﹐勝負之數﹐無待蓍龜』。可法報書﹐亦歷引漢﹝光武﹑昭烈﹞﹑晉﹝元帝﹞﹑唐﹝肅宗﹞﹑宋﹝髙宗﹞中興故事﹐以解自立之嫌﹐且謂『貴國驅亂除逆﹐兵以義動﹐若規此幅員﹐爲徳不卒﹐則以義始而以利終﹐將爲賊人所竊笑』﹝兩書具載「通鑑輯覽」﹞。旣而大軍已定山東﹐乃分兵取海州﹑宿遷﹐連下江北州縣。會可法方進師淸江浦﹐遣官屯田開封﹐爲經略中原計。及大軍至﹐可法馳疏告急﹐而馬士英乃談笑以爲誑己﹐諸將亦擁兵觀望﹐無敢任衝要者。當是時﹐明諸鎭之師惟左良玉及髙傑所部最彊。良玉與何騰蛟等鎭守湖廣﹐而髙傑爲可法忠義所感動﹐頗奉約束﹐因進次徐州﹐沿河﹝當時黃河自開封東南流經徐州﹑淮安等境入海﹐與今河道不同﹞築垣﹐專力備禦﹐且遣使通好於睢州總兵許定國﹐聯絡河南。定國旋納款本朝﹐送二子渡河爲質。傑微聞其計﹐親往覘之﹐爲定國所殺﹐部兵大亂﹐屠睢旁近二百里殆盡。可法聞變流涕曰﹕『中原不可爲矣』﹗遂馳至徐州﹐招撫其眾十餘萬﹐移諸揚州。而豫王南徵之師﹐以順治二年三月﹐自陜西分道而東﹐會於歸徳﹐所過州縣皆望風迎降﹐遂進薄泗州﹐乘夜渡淮。可法方將移軍援泗﹐會左良玉以馬士英裁其軍餉故﹐傳檄遠近﹐以淸君側爲名﹐列舟自漢口而下﹐南京戒嚴﹐詔趣可法入援。比可法渡江至燕子磯﹐則良玉已病死九江﹐其部眾爲黃得功勤王軍所敗﹐乃復奉命折回﹔而大兵已破盱眙﹐警報日至。可法檄各鎭兵會援揚州﹐無一至者﹐獨總兵劉肇基自桃源縣西白洋鎭趨赴。大兵越六合進攻﹐去揚州二十里而營。肇基請背城一戰﹐可法謂野戰不如憑城﹐乃分陴拒守﹐亙七晝夜。城卒破﹐可法被執﹐大呼曰﹕『吾史督師也』﹐遂見殺。肇基率所部巷戰﹐力盡亦死﹐時四月二十五日也。大兵畱十日﹐乃南行。可法爲人廉信﹐與下均勞苦﹐其督師也﹐行不張蓋﹑食不兼味﹑寢不解衣﹐日夜以報讎雪恥爲念。每繕疏﹐循環諷誦﹐聲淚俱下﹐聞者無不感泣﹔而權姦內哄﹐悍將外爭﹐凡所經畫﹐百不一就。卒至兵頓餉竭﹐志決身殲﹐時人比諸文天祥雲。

江南之平定揚州已潰﹐明侍郎楊文驄﹑總兵鄭鴻逵合兵守京口﹐與豫王軍隔江相持﹔會夜霧﹐大軍編巨筏﹐列燈火其上﹐放之中流爲疑兵﹐而別以數百騎艤小舟潛渡﹐襲據北固山﹝鎭江府城北﹞。守兵驚潰﹐文驄奔蘇州﹐鴻逵擁眾入閩。福王聞警﹐率宦官宮妾西幸蕪湖﹐士英﹑大鋮亦先後走杭州﹐其餘文武勛戚相率迎降。豫王長驅入城﹐而分兵追襲福王。時黃得功屯守蕪湖﹐誓死翼衛﹐竟中流矢陣歿﹐明總兵田雄擁福王出降。江南略定﹐乃分大軍之半﹐屬貝勒博洛進攻浙江﹐沿途徇所過州縣。馬士英自杭州迎戰不利﹐渡錢塘江東遁﹐潞王常淓以杭州降。會英王追剿流寇之師亦所至有功﹐收左良玉部將金聲桓眾十餘萬於九江﹐於是長江流域西自湖北﹑東至海﹑南及浙西﹐大都降服。豫王奏攺南京爲江寧府﹐至七月﹐班師﹔乃以貝勒勒克徳渾爲平南大將軍﹐以大學士洪承疇總督軍務﹐鎭撫南方﹐並駐江寧。

魯﹑唐二藩之割據及江南民兵之騷動南京政府以五月顚覆﹐至六月﹐而魯王以海﹝明太祖十四世孫﹞稱監國於紹興﹐據有浙東﹐以張國維﹑熊汝霖等督師錢塘江上﹐畫江而守。至閏六月﹐而鄭鴻逵復擁唐王聿鍵﹝太祖九世孫﹞稱帝於福州﹐據有福建及其西南諸省﹔鄭芝龍兄弟輔之﹐握兵食權。而黃道周爲大學士﹐議戰守﹐恃仙霞嶺爲國防。

於是浙﹑閩對立。而江西士大夫自楊廷麟以下﹐設忠誠社於贛州﹐號召才智﹐遠近毀家入社者幾三萬人。同時江南列城民兵四起﹐嘉定則侯峒曾﹑黃淳耀﹐江陰則陳明遇﹑閻應元﹐松江則沈猶龍﹐徽州則溫璜﹐績溪則金聲﹐各集眾自保﹐效死不去。其餘吳江﹑昆山﹑崇明﹑宜興等響應者復十餘城﹐或通表唐王﹐受其封拜﹐或近受監國魯王節制﹐浙﹑閩恃以阻大軍之南下。然民兵皆起倉猝﹐未更訓練﹐餉械又不足﹐率旬日卽敗﹐諸王謀者皆先後死﹔獨吳易之守吳江﹑閻應元之守江陰﹐稍稍持久。是時大軍分兩部﹐一屯江寧﹐洪承疇督之﹔一屯杭州﹐貝勒博洛督之。承疇遣張天祿等引軍攻徽﹑寧﹐而博洛自杭州進薄吳江﹐盡斷諸港通路﹐乘大雨殲吳易軍﹝吳易得脫﹐至明年始見殺﹞。因移圍江陰﹐列炮環攻﹐以八月二十一日破之﹔眾猶巷戰﹐士女自殺者池井皆滿﹐明遇及應元殉焉。而金聲尙扼守績溪﹐布置甚密。至九月﹐明禦史黃澍導大軍出間道襲破之﹐執聲至江寧﹐其門人江天一從。總督洪承疇諭降﹐天一朗誦思宗諭祭承疇文以愧之﹐與聲俱死。於是江南民兵悉平。

唐藩之擴張及閩﹑浙之衝突唐王好學通典故﹐然以鄭氏擅國﹐不能有所爲。芝龍﹑鴻逵屢薦其私人爲要官﹐唐王不從﹐以是懷怨望。及本朝遣使招撫福建﹐芝龍陰結使者通款﹔唐王數促之出師﹐輒以餉絀辭。道周知芝龍不足恃﹐乃踰嶺徵兵從廣信出衢州﹐所至號召諸將﹐安撫遺黎﹐歸附者頗眾。時何騰蛟總督湖廣﹐次長沙﹐收撫流寇餘眾數十萬﹐分爲十三鎭﹐布列湖南﹑北﹐與大軍之屯武昌﹑荊州者相持。而楊廷麟守贛﹐募民兵三萬﹑峒蠻四萬﹐又檄調廣東﹑雲南兵數千﹐與南昌大軍戰屢捷﹐兼取吉安守之﹐軍頗振。兩人並翼戴唐王﹐受爵命。於是唐藩領土自福建﹑兩廣﹑云﹑貴以外﹐兼有湖南及江西﹑湖北之一部。乃頒詔浙東﹐魯王下令將返臺州﹐而熊汝霖出檄嚴拒﹐張國維亦馳疏唐王﹐言『監國當大勢潰散之日﹐鳩集爲勞。一旦退就藩服﹐人無所依﹐閩中鞭長不及﹔猝然有變﹐唇亡齒寒﹐悔莫可追』﹗旣而魯王遣使通聘福建﹐唐王亦手書報之曰﹕『吾無子﹐王爲皇太侄﹐同心戮力﹐共拜孝陵。吾有天下﹐終致於王』。浙東所用職官﹐盡列朝籍﹐無分彼此﹔且發餉銀十萬兩犒師。而馬﹑阮復鼓魯王部將方國安縱兵劫閩使﹐盡奪其餉﹐且檄數唐王罪。於是閩﹑浙衝突﹐而唇齒之勢離矣。

川﹑陜之徵自李自成敗竄﹐中國本部西北境𨿽已隸本朝﹐而四川故爲張獻忠所據﹔會朝廷方以南徵爲急﹐未暇西顧﹐獻忠乃以成都爲根據地﹐遣諸將分屠附近州縣﹐以殺人多寡論功﹐川中無人迹。及唐王之自立於東南也﹐明遺臣賀珍等復起兵興安﹐漢中遙附之﹐遂占鳳翔﹑窺西安﹐全陜響應。順治三年﹝一六四六年﹞春﹐詔以川陜軍務任肅親王豪格及平西王吳三桂﹐而以浙﹑閩事屬諸博洛﹐分道大舉。肅王以三月至西安﹐與總督孟喬芳分定渭水以北諸城。五月﹐進軍漢中﹐破賀珍等於雞頭關﹐陜西復平﹐乃進徵四川。時獻忠部將劉進忠方守保寧﹐聞大軍至﹐卽率眾迎降﹐乞爲響導﹔大軍追至西充﹑鹽亭間﹐與獻忠遇﹐發矢殪之。其黨孫可望﹑李定國﹑白文選等俱潰走川南﹐尋越重慶綦江等城﹐入貴州境﹔大軍追之至遵義﹐以餉匱旋師﹐時三年十二月也。

魯藩之平博洛南徵之師﹐亦以三月進次杭州。先是張國維率諸軍連戰於錢塘江上﹐皆有功﹐因欲乘間復浙西。熊汝霖議募民兵﹐由海寧﹑海鹽直趨蕪湖﹐以梗運道﹔連絡吳中水師之潛據太湖者爲犄角﹐以困杭州。而浙東諸餉盡爲方國安軍所擅﹐民兵無食﹐議卒不行。至是﹐大兵壓錢塘江﹐國維督諸將連營拒戰。四月﹐大兵隔江炮壞方國安營竈﹐國安卽擁兵數萬入紹興﹐挾魯王走臺州﹐而諸將尙嚴守江上。會夏旱﹐江水暴落﹐褰裳可涉。六月﹐大軍士馬數萬由上流浮濟﹐連營駴潰﹐張國維退守東陽。國安謀執魯王以獻﹐魯王亟走得脫﹐航海至廈門。國維知事不可爲﹐赴水死。金華﹑衢州相繼下﹐浙東略定。

唐藩之平方何騰蛟﹑楊廷麟之振勢於湖南﹑江西也﹐各疏請唐王移鎭其地。唐王亦知芝龍有異志﹐欲棄閩由贛入湘﹐倚騰蛟。以順治三年二月﹐進次延平。時廷麟守吉安﹐聞唐王北行﹐乃南入贛謀迎謁﹐而以吉安之守禦屬諸兵部侍郎萬元吉。元吉馭下嚴﹐諸將不悅﹐皆內攜。至三月﹐江西降將金聲桓進圍吉安﹐守兵不戰潰﹐城遂破。元吉退入贛﹐聲桓乘勝進圍之﹐廷麟﹑元吉堅守不出。旣而博洛定浙東﹐閩中大震﹔芝龍已陰受洪承疇約款﹐乃詭稱海寇入犯﹐馳赴安平而盡撤關隘﹐水陸防兵隨之﹐仙霞嶺二百里間空無一人。大兵由衢州長驅越嶺入﹐時贛州被圍﹐不能援閩﹔何騰蛟遣部將迎蹕﹐方抵韶州﹐而仙霞嶺敗報至﹐唐王倉卒自延平走汀州。大軍旣破延平﹐馳七晝夜追及之﹔遂執唐王至福州﹐王不食而死。漳﹑泉諸郡並下﹐芝龍自安平奉表來降。

贛州之攻守贛州自四月被圍以來﹐至六月﹐明贛南巡撫李永茂遣廣東兵五千至﹐戰於李家山﹐圍暫解﹔已而復合。元吉恃蠻兵自固﹐不加裁抑﹐而獨嚴束云﹑廣客軍之助守者﹐客軍解體。主事龔芬等自章水上流募水師﹐欲以會援﹐而久屯南安不下。至七月﹐雲南﹑兩廣諸道援師畢集﹐諸將請戰﹐而元吉必欲待水師。水師統領故海盜﹐觀望不卽前﹔會秋髙水涸﹐舟行遲滯﹐大軍夜襲諸川﹐縱火焚之﹐於是援軍皆潰。會聞汀州破﹑唐王被難﹐合城气索。十月﹐遂爲聲桓所屠。諸將擁元吉出﹐元吉嘆曰﹕『爲我謝贛人﹐使合城塗炭者我也﹐我何可獨存』﹗竟自殺。廷麟亦死之。於是福建﹑江西次第蕩平。騰蛟聞唐王死﹐大慟﹐厲兵保境如平時﹔而廣東督撫復擁桂王由榔監國﹐流離轉徙者且十餘載﹐別爲專篇說之。

四﹑桂王之割據

桂王之立及廣州之降明自福王南渡﹐而黃河流域久非其所有。自南都瓦解﹐而長江流域復失太半﹔及魯﹑唐繼敗﹐而後東海沿岸亦盡入於本朝之版圖。三年之間﹐形見勢絀﹐於時朝野人物死亡略盡﹔而尙有崎嶇危難之中折而不撓﹑窮而益奮者﹐湖南則何勝蛟﹐而兩廣則瞿式耜。唐藩之覆也﹐式耜與兩廣督臣丁魁楚方在肇慶﹐議所當立﹐乃共迎桂王由榔﹝神宗孫﹞於梧州。順治三年十月﹐王稱帝﹐頒詔湖南﹑云﹑貴諸省﹐以魁楚﹑式耜及故尙書呂大器爲大學士﹔騰蛟聞之﹐亦與云﹑貴督師堵允錫聯署勸進。先是贛州受圍﹐唐王遣大學士蘇觀生至南安募兵助戰﹔及汀州之敗﹐觀生撤兵退入廣州。會聞魁楚等置君﹐欲與共事﹐而魁楚慮其以舊相居己上﹐拒不與議。呂大器亦以其非進士﹐叱辱之﹔觀生頗不平。俄而唐王弟聿■﹝金粵﹞諸遺臣自福建浮海至廣州﹐粵人有倡兄終弟及之議者﹐觀生因利用之﹐擁聿■﹝金粵﹞自立﹐與肇慶對抗。於是二百里內兩帝並樹﹐日治兵相攻﹐不暇外禦。大軍之下漳州也﹐博洛遣副總兵李成棟率偏師取廣東﹐以佟養甲督之。潮﹑惠兩州相繼下﹐而廣州尙瞢無所聞。十二月﹐成棟軍突至﹐聿■﹝金粵﹞方會觀生等視學﹐倉卒不知所爲﹐君臣皆自殺﹐宗室諸王死者二十餘人。成棟分兵徇髙﹑雷諸府﹐而自督大軍進攻肇慶。桂王立未三月﹐宦官王坤復用事﹐數干涉軍務﹔及聞廣州破﹐乃趣王溯西江走入桂林。

桂林之堅守順治四年﹝一六四七年﹞正月﹐成棟克肇慶而西﹐連下梧州﹑平樂﹐桂林大震﹐丁魁楚等皆引去﹔而武岡鎭將劉承允方引兵至全州﹐王坤請桂王棄城赴之。式耜極陳桂林形勢﹐固諫不聽﹐因自請畱守﹐與城存亡﹔桂王許之﹐而自走全州。三月﹐成棟攻桂林﹐時騰蛟經略衡﹑湘﹐宿將重兵悉屯湖南北﹐聲援不及。式耜獨毅然誓眾﹐督參將焦璉拒守﹐累戰皆捷。會積雨城壞﹐而劉承允所遣援兵復與焦璉軍齟齬﹐大掠以去﹐城幾破者屢矣。式耜意气自若﹐眾無叛志﹐成棟不能拔。早而廣東遺臣陳邦彥﹑張家玉﹑陳子壯等先後起兵髙州﹑東莞﹑端州間﹐約合趨會城。廣州危急﹐佟養甲檄成棟回軍東救﹐式耜乘間遣諸將四出﹐盡復所失廣西境內諸城﹐根據略固﹔而湖南復爲大軍所掃蕩自嶽州至寶慶﹐列城風靡﹐劉承允以武岡降。同時﹐廣東諸軍亦悉爲成棟援師所破﹐家玉等﹐或走或死。時四年八月也。

湖南之平定先是是年春﹐朝廷以何騰蛟厲兵湖廣﹐爲南部勁敵﹐不可不以全力圖之﹐乃命孔有徳爲平南大將軍﹐偕尙可喜﹑耿仲明大舉進討。騰蛟所設十三鎭﹐故皆盜賊之餘﹐不樂受節制﹔及桂王之至全州也﹐劉承允挾之作福威﹐矯詔封拜﹐權力遠陵騰蛟上﹐諸鎭益解體。有徳等以三月出嶽州﹐益陽守將王進才聞大軍漸逼﹐遽還長沙﹐揚言乏餉﹐縱兵四掠﹔騰蛟不能守﹐單騎走衡州﹐長沙﹑湘陰並下。承允聞之﹐脇桂王自全州移居武岡﹐陰有貳志。五月﹐有徳進克衡﹑永﹐分道擊諸鎭﹐所至披靡﹐以八月越祁陽而西﹐桂王自武岡走柳州。騰蛟輾轉入桂林﹐與式耜會諸將議畫地分守﹐乃移鎭全州﹐督湘﹑粵諸將連營拒戰﹐橫亙二百餘里﹐式耜饋饟不絕。大軍引退﹐桂王得還桂林。明年二月﹐大軍已定湖南全境﹐聞桂林內訌﹐全州重兵還救﹐乃復乘虛南進。而金聲桓﹑李成棟之變作﹐江西﹑廣東皆叛附於明﹔朝廷乃令可喜﹑仲明移軍救江西﹐而詔孔有徳班師。

金聲桓﹑李成棟之反側及其影響初﹐金聲桓之平江西﹑李成棟之平廣東也﹐王﹑貝勒以遼藩舊臣章於天﹐佟養甲監之﹔行間之功﹐多出聲桓﹑成棟。及事平﹐而於天任江西巡撫﹑養甲任廣東總督﹐聲桓﹑成棟仍以武員受其節制﹐意不能平。於天及巡按董學成尢與聲桓有隙﹐裁抑過當。聲桓密與其黨副總兵王得仁謀通款桂林﹐事爲學成所覺﹔兩人懼禍及﹐先發制之。以順治五年正月﹐舉兵襲殺學成﹑執於天﹐而迎故明大學士姜曰廣以江西叛﹔李成棟聞之﹐亦以四月脇養甲以廣東叛。各擁眾十餘萬﹐移檄遠近﹐通表桂王。桂王各授以爵秩﹐勢力驟增。於時大兵屯湖南者悉分援江西﹐僅以少數之守兵屬總兵徐勇﹐畱鎭長沙。騰蛟乘隙﹐復發兵攻永州﹐以久圍力戰破之。遂分軍徇衡州﹑寶慶﹑常徳等府﹐湖南大部復爲所據。而蜀中故將李占春及義勇楊大展等亦起兵分據川南﹑川東﹐附桂王﹐請置官吏﹔桂王設巡撫其地﹐而復以呂大器總制諸軍。於是桂藩有兩廣﹑云﹑貴﹑江西﹑湖南﹑四川七省之地﹐駐蹕肇慶。同時大同鎭將姜瓖反側於山﹑陜﹐魯王遺臣張名振出沒於閩﹑浙沿海﹐皆遙相應和﹐中原之騷亂達於極點。朝廷以軍務蔓延﹐非二﹑三將帥所能兼顧﹐乃疊命重臣分地任事。於是都統譚泰及和洛輝自江寧赴九江﹐會耿﹑尙二王徵江西﹑廣東﹔鄭親王濟爾哈朗﹑順承郡王勒克徳渾﹐會孔有徳徵湖南﹑廣西﹔端重郡王博洛﹑敬謹郡王尼堪﹐討姜瓖於大同。而吳三桂﹑李國翰分任陜﹑川之遠徵﹔洪承疇仍鎭江寧﹐任沿海之經略。此順治五﹑六年間事也。

江西﹑湖南之再定聲桓之變﹐江西列城響應﹐獨贛州守將不從。聲桓﹑得仁已陷九江﹐欲順流突江寧﹐而懼贛兵之議其後﹐乃回軍攻之。守贛副將髙進庫故與聲桓同隸左良玉部﹐寬約降期﹐以緩其攻。會江寧大兵於五月復克九江而南﹐進圍南昌﹔聲桓聞警﹐遽引還突圍入﹐而得仁直趨九江﹐冀斷大軍餉道﹐使南昌之圍不戰自解。姜曰廣以圍急﹐欲引與共守﹐日發檄召之﹔得仁不得已﹐亦斂兵入城﹐堅壁不出。大軍徐復旁近州縣﹐徵收賦稅﹐安坐以待其斃。旣而李成棟踰嶺攻贛﹐謀北援﹐進庫復用緩兵策紿之﹐成棟還屯嶺上。至十月﹐南昌糧盡告急﹐成棟復悉眾簿贛﹐嶺行艱難﹐士卒饑困。贛兵突出擊之﹐成棟退屯信丰﹐南昌勢益孤。至六年﹝一六四九年﹞正月﹐遂爲大軍所拔﹐曰廣﹑聲桓﹑得仁並死。二月﹐大軍援贛﹐進逼信丰﹐成棟謀應戰﹐而軍潰過半﹐戰鬥力盡失﹐走死城東川中。江西復定﹐而鄭親王及孔有徳之軍亦以是春進湖南。時常徳﹑賓慶間諸鎭內訌﹐所在焚城剽掠﹐莫有鬧志﹔騰蛟自衡州親往撫之﹐進次湘潭。長沙守將徐勇知湘潭無備﹐引兵突入﹐擁騰蛟去﹐殺之﹐明軍气奪。自三月至八月﹐有徳督諸將轉戰南下﹐連克衡﹑永﹔鄭親王亦席捲辰﹑寶﹐分兵定沅﹑靖﹐復有湖南全境。

兩廣之復定及瞿式耜之死李成棟敗死信丰後﹐桂王以杜永和爲兩廣總督﹐駐廣州﹐嚴兵守庾嶺﹔而聲桓﹑得仁部下潰卒亦亡入閩﹑粵山林間﹐出沒不測。江西大兵不敢進﹐還屯吉安將一載﹔會明鎭將有納款大軍﹑願爲向導者﹐可喜遂由間道入庾關。至七年﹝一六五○年﹞二月﹐進圍廣州﹐相持十閱月不下﹐士卒以溽暑疫死者無算。已而江西諸軍復大至﹐可喜督戰益力﹐卒以十一月二日破之永和走瓊州﹔而孔有徳亦以是月六日破桂林。先是﹐大軍再定湖南﹐式耜使戎政總督張同敞督諸將扼守全州﹔同敞兼資文武﹐每戰輒躍馬爲諸將先﹐卽戰敗﹐同敞常危坐不去﹐軍中以是服之。顧廣西地小而瘠﹐正賦所入﹐不足以供軍餉﹐式耜𨿽理錢法﹑行鹽政﹑募屯田以補助之﹐而事多掣肘﹐不能盡行﹐戰守日棘。九月﹐大軍克全州而南﹐諸將皆退入桂林乞餉﹐列戍一空﹐大軍益深入。至是﹐式耜檄諸將出戰﹐皆不應﹐相率遁去﹐城中無一兵。獨同敞自靈川至﹐式耜與痛飲待死﹐並爲大軍所執﹔兩人猶隔屋賦詩相唱和﹐閱月餘﹐始見殺。桂王以是年正月自肇慶奔梧州﹐比聞桂林破﹐復走南寧。明年﹝一六五一年﹞﹐詔鄭親王班師﹐而以尙可喜鎭守廣東﹑孔有徳鎭守廣西﹐兩廣州縣次第畢下。

山﹑陜之復定姜瓖旣據大同﹐分兵陷忻﹑朔﹔近自山西境內﹐遠至陜﹑甘﹐遺臣宿將起兵應之者所在皆是﹐太原﹑西安先後告警。六年正月﹐尼堪督兵至太原﹐首克忻州﹐而博洛復破姜瓖騎兵於大同城北﹐寇氛稍稍衰。同時﹐吳三桂等自漢中北定延綏﹑楡林﹐於是山﹑陜督撫聲援始接﹐河東諸郡並下﹐大同孤立。至八月﹐城中食盡﹐而英親王復督師繼至﹐城兵斬瓖出降。山﹑陜旣定﹐乃詔三桂回鎭漢中﹐進規四川。會川中義勇不相一致﹐而明巡撫李幹徳復構之仇殺﹐益渙散不足用﹐李占春等來降﹐三桂乘間收成都﹑重慶﹑敍州地。是時﹐本朝已定江西﹑湖南﹑兩廣﹐桂王窮投土司境﹐旦夕奏凱﹔而孫可望﹑李定國之事復作。

孫可望﹑李定國之亂先是張獻忠之敗也﹐其黨孫可望﹑李定國﹑劉文秀等自川南擁眾入云﹑貴﹐推可望爲長﹐襲奪明鎭將兵權﹐據有其地。已而定國﹑可望交惡﹐可望乃納款桂藩﹐求封號﹐欲藉以服眾。順治六﹑七年間﹐屢使求封﹐迄不獲命。至是﹐大軍四迫﹐桂王不得已﹐封可望爲秦王﹐趣之出兵。可望乃遣兵三千﹐扈桂王居安隆﹐使文秀等分出敍州﹑重慶以攻成都﹐使定國等由武岡出全州以犯桂林。九年﹝一六五二年﹞三月﹐文秀連陷敍州﹑重慶﹐三桂戰敗﹐斂兵入保寧﹐旋回漢中﹔而李定國之軍亦陷沅﹑靖﹑武岡﹐乘勝襲桂林﹐有徳不能守﹐死焉。梧州﹑柳州繼陷﹐乃分兵還攻辰州﹐殺總兵徐勇﹐尋屯守武岡。於是四川﹑廣西﹑湖南軍務同時告急。

孫﹑李之衝突及孫可望之降定國已連陷湘﹑粵諸郡﹐兵力寖彊﹐不復稟可望約束﹔可望憤甚﹐陰欲除之﹐然以其將兵在外﹐未敢輕發﹐而尙可喜乘定國之在湖南﹐遽發舟師自西江而下﹐盡復梧州﹑桂林。定國棄武岡﹐還據柳州﹐威望驟減﹐懼可望之襲其後﹐益思拓地自固﹐乃將兵東犯﹐據有平樂﹑髙﹑廉諸府。至十二年﹝一六五五年﹞春﹐復爲尙可喜所破﹐走保南寧。而劉文秀亦以是年謀犯嶽州﹐大敗於常徳﹐自貴陽還雲南。於是定國﹑文秀兩軍皆衰﹐湘﹑粵告平。而可望獨雄視貴陽﹐益跋扈不可制﹐擅殺從臣宗室﹐自設內閣六部﹐立太廟﹐制朝儀。桂王自安隆聞之﹐大懼﹐密敕封定國晉王﹑文秀安南王﹐與相抵制﹐而召定國兵入衛。可望微聞之﹐以十三年﹝一六五六年﹞春﹐發兵襲定國於南寧﹐且遣使謀劫遷桂王﹐置諸肘腋之下。事未發﹐而定國已自田州抵安隆﹐奉桂王入雲南﹐與文秀聯合﹔可望大怒﹐以十四年﹝一六五七年﹞秋﹐大舉攻桂王﹔與定國﹑文秀同盟軍夾三盆河而陣﹐諸將皆不直可望﹐陣而不戰﹔定國悉銳攻其中堅﹐諸軍皆解甲大呼歡迎之﹐可望反走﹐率十餘人至湖南乞降。時十四年十月也。

貴州之徵方可望之未降也﹐朝廷令經略洪承疇移鎭長沙﹐守湖南﹔川督李國英駐保寧﹐守川北﹔尙可喜等分駐肇廣﹐守兩粵﹔而姑以川東南及云﹑貴諸省爲桂藩君臣苟安之地﹐不復窮追。及承疇受可望降﹐盡得敵中內訌狀﹐請乘機大舉﹔朝旨是之﹐軍略復一變﹐視綫集於貴州。於是一軍自湖南出其東﹐承疇及宗室羅托督之﹔一軍自漢中﹑四川出其北﹐三桂等督之﹔一軍自廣西出其南﹐都統卓布泰等督之。三道之師並以十五年﹝一六五八年﹞春向目的地進發。而李定國旣兼並貴州﹐屬馬進忠守之﹐自返雲南﹐坦然以爲無患﹔朝官有進諫者﹐謂『今內患𨿽除﹐外憂方大﹐而我酣歌漏舟之中﹐熟寢爇薪之上﹐能旦夕安耶』﹗定國愬之桂王﹐方欲罪言者以取快﹐而三道敗書並至﹔卽承疇等以二月會師常徳﹐四月出沅靖﹑鎭遠抵貴陽﹔廣西之師旋歷南丹﹑那地﹑獨山諸川來會﹐而三桂亦克重慶入遵義﹐會信郡王鐸尼復奉命爲安遠大將軍﹐總統三道﹐以九月抵貴州之平越府﹐遂大會諸道將帥﹐議令承疇羅托畱貴陽理餉﹐而自督諸軍三路入滇。

雲南﹑貴州之平定定國聞貴陽已失﹐乃蒼黃遣諸將分道迎敵﹐而親扼北盤江之鐵鎖橋﹐以斷黔﹑滇間之大道。尋諸將各敗走不相顧﹐定國亦撤寨西遁﹔大軍畢會於普安﹐桂王奔永昌。十六年﹝一六五九年﹞正月﹐大軍遂由普安入雲南省城。二月朔﹐鐸尼復令諸軍西進至大理府境。定國發兵扈桂王走騰越﹐而自伏精兵於怒江西岸之髙黎貢山。髙黎貢山者﹐雪山山脈之一支﹐與怒江相平行﹐自永昌府城入騰越所必由之道也。定國度大軍累勝﹐當越嶺窮追﹐乃緣徑設伏﹐約俟大軍深入後﹐首尾環攻﹐必獲全勝。大軍旣渡怒江而西﹐道不逢一敵﹐謂定國竄遠﹐稍稍縱兵入﹔適明臣盧桂生來﹐泄其計﹐大軍且退且戰﹐僅亡都統以下十餘人﹐喪精卒數千﹐而伏兵亦死傷略盡。定國退歸騰越﹐聞桂王已西行入緬甸界﹐亦棄城他去。於是四川﹑貴州﹑雲南一律蕩平﹐朝廷頒詔宣示中外﹐而以鎭守雲南之事在諸吳三桂﹐鐸尼等先後班師。

緬甸與桂藩之關系緬甸在明時﹐故爲雲南諸土司之一﹐領地約當伊臘瓦底﹝Ｉrrar﹣waddy﹞河上中流沿岸。其北別爲孟養宣慰司﹐其東別爲孟密宣撫司及木邦宣慰司。木邦東爲孟艮土府。嘉靖中﹐緬酋莽瑞體數侵諸部﹐朝廷不能討﹐自是貢使漸絕。及桂王之困於雲南也﹐羣臣或請北走四川﹑或議南入交址﹐而黔國公沐天波獨謂緬甸糧糗可資﹐主張西幸。桂王遂以順治十六年正月﹐自騰越出鐵壁關﹐進次蠻莫﹝Bhams﹞。會莽瑞體曾孫本他格利﹝Pentagle﹞王緬﹐聞桂王至﹐乃具舟迎王﹐浮伊臘瓦底河南行﹐居諸赭硜﹝Jagaing﹞﹐與緬都阿瓦﹝Ava﹞隔川相對。是時云﹑貴諸將劉文秀已前死﹐而李定國及白文選等亦以戰敗相失﹐諸從行者皆文吏﹐無威重﹐頗爲緬人所輕。已而文選入木邦﹑定國據孟艮﹐皆治兵謀假道迎蹕﹐緬人不允。順治十七年﹐文選乃移書孟艮﹐求與定國同盟攻緬。定國悉眾而西﹐兩軍共至錫箔河上﹐邀擊緬兵﹐大破之。因議乘勝以舟師薄阿瓦﹐遣人於上流造船﹐爲緬人所燒﹐而暑疫復作﹐乃移軍擺古﹝Pegu﹞﹐以避瘴癘。未幾﹐文選兵潰走錫箔﹐定國亦引還孟艮。

吳三桂之陰謀云﹑貴旣平﹐朝廷以桂藩無足爲患﹐議撤兵節饟﹐不欲復問緬事﹔而三桂包藏禍心﹐欲假手本朝兵力盡翦明宗﹐以絕遺民恢復之忘想﹐而後營窟滇南﹐徐養兵馬﹐以俟本朝之隙。遂於順治十七年﹝一六六○年﹞四月﹐上疏極陳邊患﹐恐嚇朝廷﹐謂﹕『定國﹑文選窺我邊防﹐兵到則退藏﹐兵撤則進擾﹐此其患在門戶。土司反復﹐惟利是趨﹐一被扇惑﹐徧地蜂起﹐此其患在肘腋。降人革面﹐尙未革心﹔永曆﹝桂王年號﹞在緬﹐豈無系念﹐萬一入關﹐若輩生心﹐此其患在腠理』。因請及時進兵﹐早收全局。朝廷不虞其有他志﹐乃命內大臣愛星阿爲定西將軍﹐赴滇會剿。明年﹝一六六一年﹞八月﹐大兵十萬自騰越出邊﹐嚴檄緬人﹐令獻桂王自效。時緬人數受定國﹑文選軍之蹂躪﹐皆不悅其王之納明遺族﹐王弟巴哇喇達姆摩﹝MahaPavaraDhammaRaja﹞遂弒王自立。然以定國兵尙彊﹐未敢肆虐﹔而三桂檄適至﹐緬人因發兵圍行在﹐從官無少長貴賤皆殺之﹐凡殺宗室諸王以下四十餘人﹐其自縊死者尙不在此數﹐獨畱桂王及后妃二十餘人﹐以待三桂之至。明室之悲運﹐至是極矣﹗

桂藩之末路大軍以是年十一月自木邦進次錫箔﹐白文選度兵力不敵﹐已先遁。三桂乃分兵追之﹐而自督大軍抵阿瓦﹐索桂王益急。緬人爲自衛計﹐卽劫王並其家族﹐渡河送諸軍前。三桂凱旋雲南﹐而文選亦爲追兵所執﹐以其餘眾降﹐惟定國尙在景綫。先是桂王自蠻莫舟行﹐從官猶千餘人﹐其以無舟不能從者﹐率崎嶇散入他國。方是時﹐緬甸𨿽役屬東北諸土司﹐而暹羅﹑古刺﹑景邁諸國爲世仇。古剌者蓋今喀倫﹐當緬甸東南。而景邁者又元﹑明以來所謂八百息婦國者也﹐其居景邁者曰大八百﹐居景綫者曰小八百﹐皆思乘間傾緬甸。定國旣以阿瓦之役不能得志﹐因欲利用諸國聯兵攻之。會桂藩遺臣馬九功在古剌﹑江國泰在暹羅﹐暹羅王室妻國泰以女﹐數與定國通殷勤﹐而九功亦爲古剌募兵得三千人﹐致書定國﹐願奉約束。謀定將發﹐而三桂已擁桂王北去﹐兩國之師並失望而退﹐定國竟以憤懣病死猛獵。桂王居雲南數月﹐三桂嚴兵守之﹐而八旗將士有陰謀推戴者﹔三桂大驚﹐立出桂王於市絞殺之﹐並殺其太子。時太子年十二﹐臨難大呼曰﹕『我朝何負於汝﹐我父子何仇於汝﹐乃至此耶』﹗時康熙元年四月也。

航海以後之魯王自魯王航海以後﹑鄭成功渡臺灣以前﹐此十餘年間閩﹑浙沿海之軍事﹐適與桂藩之局相始終﹐故復類記之。魯王之自臺州入海也﹐石浦守將張名振以舟師從﹐欲於東海沿岸列島中求一地利可用者以爲根據﹐徐圖進取。而是時舟山爲黃斌卿所據﹑廈門又爲鄭成功領地﹐皆不樂受魯藩命。名振不得已﹐奉王走南澳﹐浙中遺臣自錢肅樂﹑張肯堂﹑阮駿以下﹐渡海奔赴者復十餘人。順治四﹑五年間﹐數遣兵攺福建﹐連下建寧﹑邵武﹑興化﹑福寧三府一州地﹐軍勢頗盛﹔然未幾又爲大軍所迫﹐諸守者皆力戰以死。至六年九月﹐魯王旣盡失閩地﹐復欲圖浙東﹐以舟山扼錢塘江門戶﹐不可不爭。於是張名振﹑阮駿合軍次之﹐斬黃斌卿﹐魯王乃得入。溫﹑臺﹑寧﹑紹間遺民聞之﹐乘防兵之赴閩也﹐爭起兵自保﹐依山爲險﹐列寨以數百計﹐而上虞張煌言之軍爲之魁﹔海陸內外相援系﹐大軍頗爲所疲敝。當時浙閩總督陳錦奏報﹐言『海寇登岸﹐則山寇爲之接應﹐山寇被剿﹐則入海以避兵鋒。交通閩﹑粵﹐窺伺蘇﹑松﹐久爲東南之患』。所謂「海寇」者﹐指張名振﹔所謂「山寇」者﹐指張煌言輩也。名振恃舟山之險﹐謂大軍必不能至﹐乃以八年秋畱兵六千﹐屬張肯堂等居守﹐而自與魯王大舉薄吳淞。會陳錦以全力掃蕩山寨﹐盡破其眾﹐乘大霧渡海。阮駿以舟師逆戰﹐全軍盡覆﹔肯堂等猶堅守十餘日﹐乃死。名振聞變﹐急回軍赴援而城已破﹐乃與張煌言共奉魯王赴廈門依成功。

久之﹐名振病歿﹐以軍事付煌言。於是魯藩之勢衰﹐而鄭成功獨彊。

鄭成功之沿海「侵略」鄭成功者﹐芝龍之子﹐而其母故日本肥前人田川氏之女也。唐王之立於鄭氏也﹐成功以年少材武得幸﹐賜國姓﹐世謂之國姓爺。芝龍旣降﹐成功慨然去儒服﹐航巨艦﹐走廈門﹐出沒閩海﹐與張名振舟山之師相犄角。朝廷數以芝龍書招之﹐竟不能致。成功𨿽自以唐藩遺臣故﹐始終不樂奉魯監國﹐而與二張交甚睦。名振卒﹐煌言以其餘眾屬之﹐任浙海之向導。成功旣連年侵擾福州﹑興化間﹐遂以十三年轉略溫﹑臺。桂王聞之﹐自雲南遣使航海﹐封爲延平郡王﹑招討大將軍﹐便宜封拜。成功益治兵謀大舉﹐戈船之士十七萬﹐以五萬習水戰﹐以五萬習騎射﹑五萬習步擊﹐以萬人來往策應﹐萬人被鐵甲﹐繪以朱碧彪文當前鋒﹐金火不能入﹐縱橫海上。會颶發﹐碎巨艦數十﹐漂流士卒數千﹐乃還守廈門。已而聞大兵三道入貴州﹐度江南無備﹐乘機復出。十六年五月﹐由崇明入江。時沿江要害皆置重兵﹐設大炮﹐橫鐵索﹐阻守甚嚴。成功以十七舟徑進﹐蔽江而上。六月﹐遂破瓜洲﹐犯鎭江。於是江寧﹑蘇常諸道援師畢集﹐以二十二日戰於楊篷山﹐成功兵上陸者二千。諸會援者皆一時宿將﹐提督管效忠尢以善戰聞﹐所部凡四千人﹐他鎭兵不在此數﹔而是日激戰之終局﹐援兵存者僅十之一耳。鎭江不守﹐成功畱五日﹐引兵而西。其部將甘輝請北取揚州﹐斷山東之師﹐南據京口﹐絕兩浙之漕﹐嚴扼咽喉﹐號令各郡﹐南畿可不戰自困。成功不聽。七月﹐抵江寧﹐謁孝陵。而煌言別率所部﹐由蕪湖進取徽﹑寧諸路﹐安徽列城望風納款者凡四府三州二十四縣﹐東南大震。世祖幸南苑﹐集六師﹐議親徵﹔而崇明總兵梁化鳳以七月二十四日出成功不意﹐大破之於儀鳳門外﹐擒殺甘輝﹐成功遂以余艦揚帆疾歸。煌言軍亦爲貴州凱旋兵所敗﹐走航錢塘江出海。成功經營海外十餘載﹐進取之志卒不能達﹐乃退據臺灣﹐越年竟死。同時魯王亦薨於臺﹔煌言被執﹐以不屈見殺﹝並康熙元年﹞。由是﹐沿海防務稍稍息肩。而成功竟以臺灣之戰﹐使國姓爺之名﹝Koｋsing﹐Koxiga﹞顯於歐洲云。

五﹑三藩之亂

康熙初年之大勢順治十八年﹝一六六一年﹞正月﹐世祖章皇帝崩﹐春秋二十有四。皇三子嗣位﹐是爲聖祖仁皇帝﹐以索尼﹑蘇克薩哈﹑遏必隆﹑鰲拜爲輔政大臣﹐攺明年﹝一六六二年﹞爲康熙元年。是時明宗室諸王偏安割據者已蕩滅無遺﹐其遺臣之奔走號召以規復爲志者﹐獨臺灣鄭氏而已。海內郡縣皆已統一﹐而開創諸將猶分鎭封土﹐握兵馬財政之權﹐隱如敵國。及康熙六年﹝一六六七年﹞七月﹐聖祖親政﹐漸欲完成中央集權之制﹐知藩鎭彊大﹐非國家之利﹐陰爲之備﹔而諸藩亦內不自安﹐詭請解兵納土﹐以探廷旨。於是撤藩之論起﹐而吳三桂﹑尙之信﹑耿精忠之變作。

三藩之起源及其勢力先是世祖定鼎﹐東南騷亂﹐故命大學士洪承疇經略五省﹐而以定南王孔有徳循廣西﹐平南王尙可喜﹑靖南王耿仲明循廣東﹐平西王吳三桂循四川及雲南。耿仲明以順治六年七月道死於江西吉安府﹐而孔有徳亦以九年李定國之亂自裁於桂林。有徳無子﹐爵除﹐而仲明子繼茂襲封。及南方略定﹐承疇偕宗室羅托﹑信郡王鐸尼引禁旅還京師﹐而諸王各率所部綠旗兵畱鎭一方。於是三桂王雲南﹐可喜﹑繼茂王廣東﹔尋徙繼茂王福建﹐繼茂卒﹐子精忠嗣﹕是爲三藩並建之始。三藩中三桂功最髙﹑兵最彊﹐方其入滇之始﹐軍書旁午﹐朝廷假以便宜﹐云﹑貴督撫咸受節制﹐用人不受吏﹑兵二部之掣肘﹐用財不受戶部之稽核。其所除授﹐號曰西選﹐西選之官徧天下。據桂王五華山舊宮爲藩府﹐置藩莊七百頃﹐通使達賴剌麻﹐廣市西番蒙古名馬﹐重斂土司金幣﹐開礦榷鹽﹐厚目封殖。乃擇諸將子弟及四方賓客穎敏者﹐教以戰術﹐水陸衝要﹐徧置私人。子應熊﹐尙公主﹐居京師﹐朝政巨細無所不悉。以是根蒂益固﹐異志益堅。而尙可喜老病﹐以兵事屬其子之信。之信以酗虐橫於粵﹐耿精忠以稅斂暴於閩﹐皆挾邊防爲名﹐歲耗巨帑。統計三藩運餉﹐歲需二千餘萬﹐一切仰諸江南﹐幾糜天下財賦之半。

撤藩之議康熙十二年﹝一六七三年﹞三月﹐尙可喜旣受制於其子之信﹐慮不得自全﹐乃用其客金光計﹐疏請歸老遼東﹐畱子鎭粵﹐冀見上得目陳。是時﹐聖祖親政已數載﹐春秋日富﹐習知中外利害與前代方鎭得失﹐數思有以變置﹐而審愼未發。至是﹐部議謂可喜歸遼﹐而之信仍擁眾畱粵﹐父子分離不便﹐因請盡徙全藩。三桂及耿精忠聞之﹐亦於是年七月﹐疏請安插以相嘗試。時廷臣議者或言三桂鎭守雲南以來﹐地方平定﹐未有亂萌﹐今若將王遷移﹐則不得不遣兵代戍﹐如是更調往復﹐重滋苦累﹐應請勿徙﹔而戶部尙書米思翰獨力主撤藩議﹐刑部尙書明珠和之。帝以三桂蓄謀已久﹐不早除之﹐且爲巨患況其勢已成﹐撤亦反﹐不撤亦反﹐不若先發制之。於是徙藩之議竟決。

吳三桂之發難三桂自以功髙﹐朝廷終不奪其分土﹐當優詔慰畱﹐旣而移鎭山海關外之命至﹐全藩震動﹐反謀益急。然以滇﹑蜀阻隘難進﹐非舉兵之地﹐欲行至中原而後發。因謬爲恭順﹐陰事部勒﹔而撫臣朱國治驅之急﹐詞色峻厲﹐三桂不能堪﹐遽於十一月二十一日襲殺撫臣﹐移檄遠近﹐自稱天下都招討兵馬大元帥﹐以明年爲周王元年﹐蓄髮﹑易衣冠﹐貴州巡撫曹申吉﹑提督李本深﹑雲南提督張國桂皆起應之。雲貴督臣甘文焜聞變﹐自貴陽趨鎭遠﹐戰敗自殺。變報達京師﹐舉朝震動﹐大學士索額圖請誅撤藩論者以謝之﹐帝不許。惟馳詔止閩﹑粵兩藩勿撤﹐公布三桂罪狀﹐削其官爵﹐下其子應熊及家屬於獄。命前鋒統領碩岱馳守荊州﹑常徳﹐阻其東犯湖廣之師﹔命西安將軍瓦爾喀進屯四川﹐以絕自滇入蜀之通路﹔而續發大軍繼其後﹐以順承郡王勒爾錦及都統赫業督之﹕皆十二年十二月及十三年正月事也。

湖南之陷落及其應援三桂旣據有云﹑貴﹐乃遣部將王屏藩犯四川﹐遣馬寶等自貴州出湖南﹐以十二年歲除陷沅州。明年正月﹐張國桂等引兵繼進。湖南巡撫盧震棄長沙奔竄﹐官軍之屯湖北者皆畏葸不敢前。於是常徳﹑長沙﹑嶽﹑澧﹑衡四府一州先後陷落。同時﹐四川巡撫羅森﹑廣西將軍孫延齡﹑襄陽總兵楊來嘉各以其守土叛﹐應之。耿精忠聞之﹐亦以三月舉叛旗﹐陷全閩。數月之間﹐六省盡失﹐中原動搖﹐當官者無守志。惟尙可喜鎭廣東﹐按兵守臣節。三桂聞湖南已定﹐乃親赴常﹑澧間督戰﹐而使其將吳應麒嚴守嶽州﹐扼洞庭峽口﹐以當江北官軍﹔官軍雲集荊州﹐莫敢渡江。然三桂以子孫並質京師﹐冀免其誅﹐又年老持重﹐不欲輕去云﹑貴根據﹐故當發難之日﹐嘗以疏付撤藩使者折爾肯還奏﹐有所陳請。及旣得湖南﹐又下令諸將毋得北進﹐冀期廷裂土議和﹐畫江爲國。而聖祖深知三桂狙詐﹐不欲苟且息兵﹐遂以四月賜三桂子應熊及其長孫世霖死。旋命貝勒尙善爲安遠靖寇大將軍﹐助順承郡王進圖嶽州。三桂乃分兵﹐一由長沙出江西﹐一由四川窺陜西。其出江西者﹐分擾袁州﹑吉安境﹐與耿精忠之軍合﹐陷三十餘城。而陜西提督王輔臣又以是年十二月舉兵寧羌﹐遙附三桂。於是東西響應﹐寇氛益張。

陜﹑甘騷動與長沙攻守先是朝廷以四川助亂﹑陜西搖動﹐當嚴爲警備。乃使大學士莫洛率綠營步兵馳往經略﹐使貝子董額率滿騎繼進。而三桂將王屏藩驍勇善戰﹐與西安將軍瓦爾喀相持於川北﹐數出偏師﹐絕糧運﹑斷棧道﹐官軍餉缺有嘩潰者。輔臣陰生異志﹐以索餉爲名﹐鼓眾攻殺莫洛於寧羌。董額逡巡不敢襲﹐盡畱諸軍困守西安。輔臣自據平涼﹐而使其黨分陷各郡。三桂聞之﹐賂輔臣犒師銀二十萬﹐又令王屏藩等出漢中相援應﹐甘肅盡陷。董額與輔臣相持一年不下﹐至十五年﹐朝廷乃以大學士圖海爲定遠大將軍﹐任西徵事﹐節制董額以下諸軍。時三桂方欲乘輔臣之變﹐取道川﹑陜﹐入犯京師﹐乃畱兵七萬守嶽﹑澧諸水口﹐以拒荊州之軍﹔又畱兵七萬守長沙﹑醴陵﹑萍鄕﹐以當安親王嶽樂江西之師﹔使楊來嘉等進掠鄖陽﹐而自赴松滋調度﹐欲以通西北之寇。及圖海至﹐督諸將一戰﹐大敗輔臣等於平涼城北﹐輔臣遂以是年六月乞降。王屏藩等遁還漢中﹐陜﹑甘略平﹔而嶽樂復乘三桂西上﹐定江西邊郡﹐由萍鄕﹑醴陵進攻長沙﹐湖南震動。三桂旣不得志於西北﹐又聞長沙急﹐乃由松滋回軍﹐盡調諸將會援。荊州軍乘之﹐稍稍南進﹐扼江湖之險﹐長沙垂克﹐而未幾松滋艦隊自上遊來援﹐荊州軍遽借口溽署引還。三桂又遣其將髙大節東陷吉安﹐以斷嶽樂之後路﹐攻守之勢復變。

耿精忠之叛服耿精忠之叛也﹐以都統馬九玉﹑總兵曾養性﹑白顯忠三人爲其爪牙﹐分三路出寇。卽養性出東路﹐據浙之溫﹑臺﹔顯忠出西路﹐據江西之廣信﹑建昌﹑饒州﹔九玉出中路﹐據浙之金﹑衢。又約臺灣鄭經﹐與潮州總兵劉進忠內外夾擊廣東﹐聲援甚盛。十三年六月﹐以康親王傑書爲奉命大將軍﹑貝子博喇塔爲寧海將軍﹐赴浙進討﹐曠歲無功。朝廷數遣敕使招撫﹐悉見拒不受。會精忠與鄭經有隙﹐經奪其漳﹑泉﹑汀﹑邵諸府﹐傑書等乘其內亂﹐遂以十五年九月進攻九玉於衢州﹐破其眾數萬。同時白顯忠亦爲安親王嶽樂所困﹐窮蹙乞降。精忠旣覆兩路之師﹐又內迫於鄭氏﹐閩地幾失其半

﹐恇懼不知所爲﹔乃遣其子顯祚詣大軍獻總統印﹐自請隨官軍剿「海寇」贖罪。曾養性聞之﹐亦以溫州降。鄭經遂以翌年爲閩師所迫﹐棄漳﹑泉諸府﹐退守廈門。浙﹑閩告平。

尙之信之叛方十四年精忠與鄭經同盟侵掠廣東沿海﹐同時吳三桂亦遣故廣西提督馬雄進兵肇慶﹐夾攻可喜。可喜自三桂舉兵以來﹐始終與之反對﹐嘗執其使者﹐奏其誘降之書﹔又慮之信不可恃﹐疏請以次子之孝襲封﹐朝廷深倚賴之﹐進封親王。至是可喜東西受敵﹐又內制於之信﹐力不支﹐因自陳衰病將不起﹐乞江西官軍往援﹐詔以將軍覺羅舒恕及副都統莽依圖赴之。軍至而之信已變﹐受三桂招討大將軍號﹐攺幟易服﹐嚴兵守可喜府﹐移檄諸郡。是時尙之孝軍惠州﹐兩廣總督金光祖及舒恕軍髙州﹐莽依圖軍肇慶﹐精銳不下二﹑三萬﹐足以合力制之信。而光祖陰受三桂密札﹐牽制諸軍﹐使不得進。之信勢大振﹐江西援師引還﹐光祖遂與撫臣佟養巨並降於三桂﹐三桂封之信輔徳親王﹐趣之出師﹐恃爲後勁﹐可喜竟以憂憤卒。

廣西之戰局孫延齡以十三年春據桂林附三桂﹔未幾﹐提督馬雄亦以柳州應之。三桂封延齡臨江王﹐以雄爲東路總督。延齡故與雄有怨﹐𨿽共事而畏其逼己﹐猜忌日深。延齡妻孔四貞﹐故定南王有徳女也﹔日夜以朝廷恩徳爲言﹐勸之反正﹐延齡意動。馬雄訐諸三桂﹐謂延齡有異志﹐當急圖之。三桂乃使其從孫世琮﹐引兵赴廣西。世琮遂以十五年十二月入桂林﹐擒殺延齡。先是慶陽知府傅宏烈當三桂未叛時﹐嘗劾奏其不法狀﹐坐妄言流徙蒼梧。及三桂反﹐廣西響應﹐宏烈陽受三桂職﹐而陰募義勇﹐圖恢復﹔尋集兵五千人﹐移檄討賊﹐自請任廣西軍事。詔授宏烈廣西巡撫﹑撫蠻滅寇將軍﹐增募義勇﹐便宜行事。會尙之信反正﹐官軍集韶州﹐得分兵赴援﹐宏烈領所部兵萬餘﹐累克潯﹑梧諸郡。援軍乘之﹐進圍平樂﹐與世琮相持。

江西﹑廣東之復定髙大節旣陷吉安﹐使其黨韓大任守之﹐而自率所部乘間出戰﹐以少擊眾﹐官軍當之者輒挫。大節尋與大任不相能﹐屢爲所讒﹐發憤竟死。大任不敢出戰﹐吉安遂爲官軍所圍。十六年﹝一六七七年﹞四月﹐大任潰圍出﹐尋降。時耿精忠﹑鄭經先後或降或走﹐閩地全定。而尙之信亦苦三桂徵餉﹐頗萌悔志﹐陰通款於江西官軍。詔以莽依圖爲鎭南將軍﹐自贛州入廣東受之信降﹐而又令都統賴塔領漳﹑汀守兵赴潮州應之。於是江西﹑福建之師同時入粵﹐之信遂以十六年六月率軍民迎降軍前。

三桂之末路三桂旣失陜西﹑福建﹑廣東三大援﹐又失江西﹐其領地自云﹑貴而外﹐獨有四川﹑湖南及廣西之一部而已。又自軍興以來﹐東西調發﹐財用漸竭﹐川﹑湖賦稅不足以供軍需﹐情見勢絀﹐恐諸將解體﹐欲僞示威﹐重維人心。乃以十七年﹝一六七八年﹞三月建號卽位﹐以衡州當兵衝﹐自長沙徙都之﹐攺爲定天府﹐置百官﹐封諸將。是時﹐諸道官軍專力湖南﹐安親王嶽樂復瀏陽﹑平江﹐將軍穆占以陜西﹑荊州精兵進拔永興等縣﹐簡親王喇布遂自南昌進屯茶陵。於是湖南東南邊境諸州縣﹐自平江至藍山悉爲官軍所得。而永興爲衡州門戶﹐相距僅百餘里﹐三桂所必爭﹐乃遣馬寶等悉銳環攻﹐晝夜不息﹔至八月﹐城垂陷﹐而三桂暴卒。諸將解圍赴衡州﹐聚謀迎其孫世璠於雲南立之。初﹐十四年陜﹑甘之變﹐四方騷亂﹐聖祖欲親徵﹐駐蹕荊州﹐就近調度﹔而廷臣以爲京師根本重地﹐車駕遠出﹐恐有訛言姦宄竊發﹐固請毋行。及三桂僭號﹐聖祖慨軍曠日持久﹐復下親徵之令。廷臣又以賊勢日蹙﹐無勞遠出爲請﹐帝未決﹐會三桂死﹐乃止。

三路入滇世璠旣立﹐不敢畱衡州﹐退居貴陽﹐恃川﹑湖﹑廣西爲屏蔽。然自三桂歿﹐部下失措﹐無能定戰守之策者﹐官軍勢益振。於是湖南則安親主﹐廣西則傳宏烈﹑莽依圖﹑賴塔﹐四川則平涼提督王進寶﹑陜西提督趙良棟皆累戰累捷。十八年﹝一六七九年﹞正月﹐吳應麒自嶽州走常徳﹐尋復棄城遁﹐長沙﹑衡州相繼下。同時﹐宏烈等亦克桂林﹐走世琮。而王屏藩守漢中﹐以餉運不繼﹐又爲王進寶所迫﹐退守保寧﹔翌年﹝一六八○年﹞正月﹐遂自殺。良棟亦以是月克成都﹐三省略定。是年三月﹐詔安親主率所部大軍之半凱旋﹐而以貝子彰泰代之。三道之師合趨云﹑貴﹐卽彰泰以平定湖南之師﹐自沅州出其東﹔賴塔以閩﹑粵之師﹐自南寧出其南﹔而良棟以川師出其北。十月﹐湖南官軍由平越趨貴陽﹐世璠偕諸將走雲南﹐官軍乘勝西進。翌二十年﹝一六八一年﹞正月﹐與賴塔軍會於曲靖。二月﹐抵雲南﹔世璠據五華山宮城﹐誓死守禦﹐累月不下。至九月﹐良棟已盡逐川南諸寇﹐進與湘﹑粵之軍合國﹐攻益力﹐以十月克之。世璠自殺﹐馬寶等爲俘﹐尋磔於市﹐云﹑貴悉平﹐班師。於是﹐康熙十二﹑三年以來蔓延十省之大亂﹐全歸鎭定﹐而臺灣鄭氏之獨立遂不旋踵而覆矣。

尙之信之伏誅尙之信旣降﹐復懷兩端﹐官軍徵湖南時﹐趣之出援不赴﹔比永興危急﹐又坐視不救。三桂死﹐始聽調遣﹐從徵廣西﹐駐軍武宣。會其弟之孝謀襲藩位﹐令藩下人張士選赴京告之信心懷怨望﹐放言訕上。都統王國棟者﹐故之信私人﹔至是亦助之孝﹐發其罪狀。十九年三月﹐詔侍郎宜昌阿等馳往按問。之信聞命﹐自武宣還廣州﹐上疏抗辯﹐詔令至京對簿。而藩下總兵李天植怒國棟讒構﹐誘殺之。事聞﹐天植坐謀反伏誅。之信遂以是年八月賜死﹐之孝並坐褫職。

耿精忠之伏誅耿精忠之降也﹐以請剿海賊立功贖罪爲詞﹐康親王傑書奏復其爵及所屬官職如舊。朝廷乃以耿昭忠﹝精忠弟﹞爲鎭平將軍﹐駐守福州﹐而使精忠率所部從徵﹔旋收復興化﹑泉州﹑漳州﹐遂鄭錦入臺灣﹐移師徵潮州。會尙之信以廣州反正﹐潮州之劉進忠亦降﹐精忠遂駐守其地。十六年四月﹐康親王議令將軍賴塔守潮﹐而撤精忠還福州。聖祖慮其疑懼生變﹐詔勿撤。十一月﹐藩下參領徐鴻弼等遣人赴部﹐首精忠歸順後尙蓄逆謀﹐列罪狀五款。同時昭忠亦以鴻弼首詞﹐具疏入告。聖祖畱疏不發。十七年春﹐召昭忠還京﹐仍命精忠還駐福州﹐而密諭康親王令之自請入覲。十九年八月﹐精忠入朝﹐以藩兵授所屬都統馬九玉轄之。聖祖乃以前此畱中諸疏下法司勘問﹐部議黜爵磔死。然聖祖以九玉尙握兵柄﹐不欲遽發﹐命系精忠﹐待鴻弼等至京對簿。明年十月﹐大兵平雲南﹐九玉亦解任歸旗。於是臺官交章言三桂宜戮屍﹐精忠及其黨應按律議磔﹐而大學士明珠亦極言精忠罪在不赦﹔乃詔析三桂骸骨頒示海內﹐而磔死精忠於市。

封建潘鎭之全廢三藩旣平﹐朝廷盡籍藩產入官﹐充軍餉﹐撤藩兵回京師﹐而於福州﹑廣州﹑荊州等處各設八旗兵駐防。自是不復以兵權土地世予臣下﹐凡親貴功臣畢畱京師﹐宗室自親王以下至奉恩將軍﹐爵凡九等﹐有俸﹑有莊田。功臣自一等公以下﹐至恩騎尉﹐爵凡二十六等。𨿽世襲有差﹐實際上無幾微之權勢。由是前代封建之獘絕。其任全國之守備者﹐則各省有提督﹑總兵等官﹐以統綠旗﹔各要地有將軍﹑都統等官﹐以統駐防八旗﹐然皆掌兵柄而不擅財賦﹐且與文臣互牽制焉。由是前代藩鎭之獘亦絕。中央集權之制﹐至是漸完密矣。

六﹑臺灣之收服

鄭氏占領以前臺灣之歷史臺灣自鄭氏占領以前﹐爲馬來種生番所據﹐未嘗受中國之統治。隋大業中﹐虎賁將陳稜嘗一至彭湖﹐東向望洋而返。「宋史」謂彭湖東有毘捨那國﹐卽其地也。元置巡司於彭湖﹐明初廢之。天啟二年﹝一六二二年﹞﹐和蘭人旣據南洋諸島爲貿易地﹐欲求商港於中國﹐乃以十七艘之艦隊謀犯澳門。時澳門已爲葡萄牙人極東貿易之要地﹐當蘭人來侵﹐中國兵與蒲人協力拒之。蘭人不得志﹐退入彭湖﹝西名Ｐescadores﹐蒲語漁夫之義也﹞﹐築城居焉。尋又爲明軍所逐﹐土人復起攻之﹐乃以天啟四年﹝一六二四年﹞退據臺灣﹝西名Formosa﹐亦出蒲語﹐譯言美麗﹞。自是以來﹐蘭人次第開拓﹐先築安平城﹝FortZealaudia﹞﹐旋築赤嵌城﹝FortProvintia﹞﹐又遂西班牙人於島外﹐臺灣全土歸其掌握。乃攺革行政﹐宏布宗教﹐授土人以蘭語﹐成績頗著﹔而是時中國大陸兵亂漸起﹐避難來住者日以繁衍。於是中﹑蘭兩國之移民勢力相敵﹐而鄭成功終以戰勝之結果﹐據有其地。

鄭成功與和蘭之戰爭順治十七年﹐成功自江南敗歸﹐使其子經畱守廈門﹐而自以艦隊向臺灣。是時﹐蘭人哥依徳﹝Coyet﹞爲臺灣知事﹐怒島人與成功相通﹐下令捕治﹐中國移民皆不服。會知事所屬會計員負債巨萬﹐恐發覺無以償﹐乃走報成功﹐請爲向導。成功覽其地圖﹐嘆曰﹕『此亦海外之扶余也』。十八年六月﹐成功以兵二萬五千自安平附近上陸﹐斷安平與赤嵌之交通。赤嵌城先下﹐蘭人守安平﹐而告急於巴達維亞﹝Ｐatavia﹞。巴達維亞總督遣兵艦七艘﹑兵七百人赴援。會中國邊吏致書哥依徳﹐求合兵先逐成功餘眾之擾大陸沿海者﹐然後攻其本營﹐蘭人乃分兵艦五艘應之﹔成功乘機悉銳還攻。於是安平陷重圍者已九月﹐兵士死者千六百餘人﹔哥依徳知不能敵﹐遂以城降。自天啟四年﹐蘭人占領臺灣以來﹐至是凡三十七年﹐盡失其所有權。鄭氏臺灣之經營成功旣占領臺灣﹐內則組織政府﹐興農業﹑修兵備﹑定法制﹑建學校﹐用處士陳永華爲謀主﹐築館捨以居明宗室遺臣之渡海來歸者﹐以赤嵌城爲承天府﹐污萊日辟。外則置兵守金門﹑廈門兩島﹐與相犄角﹔又通使斐律賓羣島﹐求聘問於西班牙總督﹐欲以得海上之應援。朝廷知成功終不可致﹐順治十八年﹐誅其父芝龍﹐並誅鄭氏子弟在京者﹐而詔徙福建沿海三十里內之居民於內地﹐禁漁舟商船出海﹐將以堅壁淸野之法困之。於是沿海商民蕩析流離﹐又失海上魚鹽之利﹐頗相疾苦。張煌言因遺書成功﹐趣之內渡﹐謂﹕『棄此十數萬生靈不收﹐安用爭夷島﹔且苟安一隅﹐恐將來金﹑廈亦不可守』。而成功以臺灣初定﹐慮蘭人來襲﹐未暇爭霸大陸。翌康熙元年﹐成功卒﹐春秋三十有九﹐長子經自廈門入臺嗣立。是年﹐監國魯王亦卒於臺。二年﹐桂王亦被難﹐而經猶奉其永曆之號﹐鞏固海外。

福建之侵擾其後三藩事起﹐耿精忠據福建﹐乞援於鄭氏﹐許以漳﹑泉二府酬之。臺人大喜﹐亟渡海而西﹐與耿氏合攻廣東。旣而精忠背約﹐經請漳﹑泉不得﹐於是反兵自取之。福建故屬鄭氏勢力﹐其舊部多有存者﹐海澄總兵趙得勝與其屬劉國軒﹑廣東潮州總兵劉進忠皆叛附經﹐經乘勢取汀州﹑邵武等府。會精忠反正﹐與康親王傑書合軍攻鄭氏﹐遂以十六年收復漳﹑泉以下諸府。經退守廈門﹐旋復遣將出沒沿海。十八年﹐經將劉國軒等分道入犯﹐以六月下海澄﹐分圍障﹑泉。傑書駐軍福州不敢救﹐而巡撫吳興祚與將軍賴塔出安溪間道﹐解泉州之圍。總督姚啟聖﹑提督楊捷奪漳州險要﹐國軒還據海澄﹐守一年不下。時三桂死﹐官軍復嶽州﹐湖南水師無所用。詔水師提督萬正色督戰艘二百﹐由海赴閩﹐與啟聖﹑興祚等會軍攻之﹐遂以十九年三月克海澄﹔鄭經及國軒棄金﹑廈二島﹐歸臺灣。

招撫之議方鄭經之初立也﹐朝廷遣疆吏貽書招之﹐經請如琉球﹑朝鮮例﹐不登岸﹑不薙發易衣冠﹐議遂中輟。至是﹐賴塔復與經書曰﹔『自海上用兵以來﹐朝廷屢下招撫之令﹐而議終不成﹐皆由封疆諸臣執泥削髮﹑登岸﹐彼此齟齬。臺灣本非中國版籍﹐足下父子自辟荊榛﹐且睠懷勝國﹐未嘗如吳三桂之僭妄﹐本朝亦何惜海外一彈丸地﹐不聽田橫壯士逍遙其間乎﹗今三藩殄﹐中外一家﹐豪傑識時﹐必不復思噓已灰之焰﹐毒瘡痍之民。若能保境息兵﹐則從此不必登岸﹑不必薙發﹑不必易衣冠﹐稱臣入貢可也﹐不稱臣不入貢亦可也。以臺灣爲箕子之朝鮮﹐爲徐福之日本﹐與世無患﹐與人無爭﹐而沿海生靈永息塗炭。惟足下圖之』﹗經報書請如約﹐惟欲畱海澄爲互市公所﹔而姚啟聖持不可﹐議復寢。啟聖督閩﹐務欲滅鄭氏﹐收臺灣爲功﹐數遣刺客謀暗殺﹐事皆無效﹔而經竟以康熙二十年正月卒﹐於是王位繼承之爭起﹐鄭氏遂敗。

鄭氏之內亂先是經連年用兵在外﹐用陳永華言﹐以長子克■﹝臧上土下﹞監國。克■﹝臧上土下﹞長而才﹐然乳婢出也。方成功在時﹐已有構之者﹐謂臧孽賤﹐不當爲世孫辱國。及■﹝臧上土下﹞監國﹐禮賢卹下﹐謹法令﹐物望頗歸之﹔而羣小憚其明察﹐益不利其立。至是經卒﹐侍衛馮錫範首以計罷永華兵柄﹔永華憂死﹐克■﹝臧上土下﹞失敗。時成功妻董夫人尙在﹐復入間言﹐遂襲殺克■﹝臧上土下﹞﹐而立經次子克塽爲延平郡王。塽幼弱﹐不能蒞事﹐事皆決於錫範﹐人心益失。啟聖聞其內亂﹐又知水師提督旋瑯習海道可用﹐請乘機出師﹔而內閣學士李光地亦以是爲請﹐徵臺之議始決。

鄭克塽之降二十二年六月﹐施瑯以戰艦三百﹑水師二萬﹐自福建出發﹐乃定先下彭湖﹑次攻臺灣之策。時劉國軒在彭湖﹐沿岸築壘﹐環二十餘里﹐間壘設炮﹐又列戰艦據諸港﹐守禦甚嚴。瑯督諸軍鏖戰七晝夜﹝自十六日至二十二日﹞﹐焚敵艦百九十餘艘。國軒力不能支﹐乘小艇渡臺﹐官軍遂據彭湖。七月﹐臺人遣使議降﹐施瑯﹑姚啟聖以聞。八月﹐敕至﹐瑯遂率眾渡臺受降。於是國軒及馮錫範等擁克塽出受詔﹐繳上成功所受明延平郡王印﹐藉土地戶口府庫軍實以獻﹐時二十二年八月十八日也。自順治十八年﹐成功逐蘭人據全臺後﹐其獨立之局凡二十三年。詔封瑯靖海侯。克塽入都﹐隸漢軍﹐封海澄公。克塽死而爵除﹐其子孫至今尙存云。

施瑯之建議臺灣旣平﹐廷議以其孤懸海外﹐易藪賊﹐欲棄之﹐專守彭湖。施瑯以爲『中國東南形勢在海而不在陸﹐陸之爲患有形﹐海之藪姦莫測。臺灣𨿽一島﹐實腹地數省之屏蔽﹐棄之則不歸番﹑不歸賊﹐而必歸於和蘭。彼恃其戈船火器﹐又據形勝膏沃爲巢穴﹐是藉寇兵而資盜糧也。且彭湖不毛之地﹐不及臺灣什一﹔無臺灣﹐則彭湖亦不能守』。由是設一府三縣﹐置吏治之﹐隸福建布政使。然其地僻遠﹐又受治日淺﹐姦宄時時竊發。共亂事之較著者﹐則康熙六十年﹝一七二二年﹞朱一貴之亂及乾隆五十一年﹝一七八六年﹞林爽文之亂是也。今撮其顚末﹐附諸本篇。

朱一貴之亂康熙末﹐臺灣知府王珍稅斂苛虐﹐濫捕結會及私伐山木者二百餘人﹐處以死刑。鳳山縣民黃殿等利一貴朱氏﹐稱爲明裔﹐奉之作亂。以五月六日陷府城﹐總兵歐陽凱戰歿﹐凡七日而全毫盡陷。一貴自稱中興王﹐號永和。六月﹐水師提督施世驃及南澳鎭總兵藍廷珍先後自廈門渡海﹐會於彭湖。時臺中閩人﹑粵人互相雄長﹐各地鄕兵義勇爭起拒賊﹐廷珍等乘之﹐自彭湖進克安平鎭﹐旋以是月二十二日恢復府治﹐一貴等伏誅。廷珍因建議諸羅﹝嘉義﹞以北地險兵單﹐難以控制﹐宜割爲二縣。乾隆﹝按﹕應屬雍正之誤﹞中﹐朝廷用其言﹐始分諸羅北境爲彰化縣﹐又北增淡水廳﹔卽後日之臺北府﹐爲故臺灣巡撫所駐者也。

林爽文之亂林爽文者﹐彰化巨族﹐以豪富雄一方。聚眾結祕密社﹐號曰天地會﹐橫行數十年﹐吏不敢問。乾隆五十一年﹐總兵柴大紀謀發兵捕之﹐而先焚無辜村聚以相怵。爽文因眾怒﹐舉兵反。十一月二十七日﹐陷彰化﹐尋又陷諸羅。翌五十二年﹝一七八七年﹞正月﹐大紀累戰破賊﹐遂復諸羅。諸羅爲府城北障﹐賊眾十餘萬復來攻之﹐志在必得。大紀善戰﹐與城民固守﹐亙半載不下﹔詔攺諸羅爲嘉義縣。是年冬﹐總督福康安及將軍海蘭察奉命赴援﹐遂以十一月解嘉義之圍﹐以十二月擒殺爽文以下數十人﹐臺灣復定﹔而大紀爲福康安所構﹐竟羅重辟。蓋自明季至國初﹐臺灣易主者凡三﹐而後始爲本朝之領土。又自姚啟聖建議徵臺以來﹐用兵凡三﹐而後始奏底定之功﹐收生聚之效。固以見國家之得之者﹐若此其不易也。七﹑中西國際之由來

古代中西之交通當明與本朝代興之際﹐中國歷史上漸開一振古未有之變局﹐卽西洋諸國人之渡來是也。前此千餘來間﹐歐﹑亞兩大陸未嘗無一二交通之事實。西人至中國者﹐唐貞觀中則有景教僧阿羅本。元初﹐則有威尼斯巨商尼哥羅博羅﹝NicoloPolo﹞父子。而馬哥博羅﹝MarcoPolo﹞畱仕元室﹐淹居吾土者前後且二十餘年﹐其所著旅行記﹐一時頗動歐人之耳目。然此不過艱苦卓絕之旅行家﹐曠代一至﹐於國際上無幾何之關系﹐未得謂爲近世東西交通之起源也。東西交通之就緒﹐實在印度航路發見以後﹔而發見此航路者爲葡萄牙政府之力﹐故交通中國者亦以葡萄牙人爲最先。由是而和蘭人繼之﹐英吉利人又繼之﹔而西班牙人亦籍馬尼剌﹝Manila﹞爲兩國之媒介﹐間接以行其貿易。今欲講明中西國際之由來﹐則當就此等國民次第東來之歷史略述之。

印度航路之發現歐洲中古之時﹐威尼斯及熱內亞諸商之往來印度者﹐其航行之路有二﹕一則取道埃及而出紅海﹐一則由黑海取道美索不達迷亞而出波斯灣是也。自東羅馬帝國滅亡以來﹐黑海地方之通路爲土耳其人所扼﹐歐人之從事印度貿易者﹐不得不更辟他途以通之。是時﹐航海之術﹑物理之學日益精核﹐乘時有爲人士﹐爭以捷足先至﹑壠斷市利爲其目的。於是哥倫布以地圓之理﹐遊說西班牙政府資其舟楫財用﹐以求諸大西洋。而葡萄牙政府亦以累代獎勵航海之故﹐使非洲西南海岸次第發現﹔其臣華士哥徳噶馬﹝VascodaGama﹞卒以弘治十一年﹝一四九八年﹞通過非洲之南端﹐以達印度馬拉巴爾海岸﹝MalabarCoast﹞之古裏﹝Calicut﹞。是爲歐﹑亞海路交通之始﹐實東西交通史上至要之事實也。

葡人通中國之始自噶馬發現印度海岸以後﹐葡王以馬弩利第一東略之志益銳。弘治﹐正徳間﹐遂縣臥亞﹝Goa﹞﹑略馬剌加﹝Malacca﹞﹐設印度總督以掌貿易拓殖之務﹐置僧正以綜理東洋布教之事﹐勢力及於蘇門答臘﹝Sumatra﹞﹑爪哇﹝Java﹞諸島。自馬刺加占領後五年﹐葡人剌匪爾伯斯徳羅﹝RafaelPerestrello﹞遂附帆船入中國﹐是爲歐洲船舶內渡之始﹐時正徳十一年﹝一五一六年﹞也。其翌年﹐印度總督埃布爾勒基﹝Albuqu﹣erque﹞復遣使臣比勒斯﹐求與明廷締約﹐遣臥亞市長匪地難徳安剌徳﹝FerdinandAn﹣drade﹞測量中國港灣。兩人之至廣東也﹐地方官頗歡迎之﹐使碇泊上川島﹝ShangchanorSt。John'sIsland﹞。又明年﹐匪地難徳弟西蒙﹝SimonAndrade﹞者踵至﹐有暴行﹐大爲吏民所惡。先是﹐武宗聞比勒斯之至﹐使畱廣東待命﹔及西蒙事作﹐遂遣使鞫之﹐坐以間諜﹐下諸獄。正徳十六年﹝一五二一年﹞﹐遂下令放逐葡人於境外。未幾令弛﹐葡人來者益多。嘉靖中﹐廣東附近有葡人居畱地三﹐卽上川﹑電白﹝西史作Ｌambacao﹞及澳門﹝Macao﹞是也。十餘年間﹐電白貿易爲諸港之冠﹐葡商寄居者常達五﹑六百人﹔及澳門興盛﹐遂駕電白而上之。

澳門互市之起源當時廣東而外﹐沿海諸省爲葡商所出入者﹐則寧波﹑泉州等地是也。居寧波之葡商﹐或結黨四出﹐誘掠婦孺﹐居民大憤﹐爭起復讎﹐以嘉靖二十四年﹝一五四五年﹞屠教徒萬有二千﹐焚葡船三十七艘﹔而泉州之葡人﹐亦以二十八年﹝一五四九年﹞爲吏民所逐。於是澳門獨爲葡人極東貿易之要港。澳門互市之起源﹐蓋在嘉靖十四年﹝一五三五年﹞。是時﹐都指揮黃慶者﹐得葡人巨賄﹐爲請於上官﹐始以濠境﹝卽澳門﹞爲通商之地﹐年科地租二萬金。其後三十二年﹝一五五三年﹞﹐葡船有遭風濤之害者﹐以貢品被水爲辭﹐請於海道副使汪柏乞地暴之﹐自是展境益廣。至萬曆元年﹝一五七三年﹞﹐中國政府始於澳門附近築境壁爲區畫﹐置守吏焉。而西史或言嘉靖時﹐澳門故爲海寇所據﹐地方官假歐人之力討滅之﹐故以其地割與歐人爲酬功之具云。

西班牙人之渡來方葡萄牙人開辟印度航路﹑壠斷東洋貿易之全權﹐同時西班牙政府亦次第發見亞美利加大陸﹐取墨西哥爲殖民地﹐一意西進﹐以求達其世界回航之目的。正徳十四年﹝一五一九年﹞當西班牙加羅第一之時﹐其臣墨加蠟﹝Magalkaes亦作麥折倫Magellan﹞者﹐始率艦隊﹐自大西洋出亞美利加南端﹐進達太平洋﹐凡航行三十三月之久﹐而至馬來羣島之息布﹝Cepu﹞﹔是爲歐洲至東亞西南航路開通之始。墨加蠟旋爲土著所殺﹐其徒眾以嘉靖元年﹝一五二二年﹞越印度洋而歸。於是加羅第一以太子非利布之名﹐名所至羣島曰斐律賓。終加羅之世﹐西班牙艦隊至斐律賓者三﹐然僅得出入其地而已﹐未暇占領也。及嘉靖三十五年﹝一五五六年﹞﹐非利布立﹝是爲非利布第二﹞﹐益經營四方﹐逞其遠略。其將勒迦斯比﹝Legaspi﹞遂以嘉靖四十四年﹝一五六五年﹞占據斐律賓﹐定馬尼剌爲列島之都會。是時﹐中國商人往來南洋者獲利甚巨﹐沿海慓悍之民﹐或以武力恣其暴取。及西班牙人至﹐斐律賓海陸間遂爲兩國民之戰場。

李馬奔之斐律賓戰爭明室叔季時代﹐中國國民有以匹夫之勢力﹐與歐洲雄國爲敵者﹐後則鄭成功之與和蘭﹐而前則李馬奔之與西班牙是也。李馬奔者﹐泉州人﹐故海賊渠魁﹐數出沒遠近﹐從事劫奪。會海上有帆船來自馬尼剌者﹐爲馬奔所掠﹔馬奔卽以捕虜爲向導﹐率帆船武裝者六十二艘﹑水陸兵各二千﹑婦女千有五百﹐進徵斐律賓。萬曆二年冬﹝一五七四年十一月二十九日﹞﹐艦隊達馬尼剌灣﹐馬奔使部將日本人莊公﹝Ｓio﹣co﹞將兵六百先入。時暴風起﹐舟多覆者﹐溺殺幾二百人。莊公以殘兵薄馬尼剌城外﹐進殪西班牙副將﹐西兵走保桑的亞哥﹝Santiago﹞。會接軍一隊至﹐莊公以爲大軍也﹐稍稍引退。西兵乘勢追擊﹐血戰亙數時﹐莊公收敗卒﹐退合李馬奔之本營。時勒迦斯比已死﹐其孫溫薩爾塞特方經略呂宋北部﹔及中國兵迫馬尼剌﹐急還謀防禦之策。西十二月三日﹐兩軍戰備已就﹐馬奔集部將﹐下進擊之令。莊公引兵千五百人登岸﹐縱火市街﹐圍其堡壘﹐而艦隊自港外發炮助攻﹐莊公遂以所部入城。西軍殊死戰﹐莊公陣歿﹐馬奔復發兵五百繼之﹐終無功而退。於是馬奔收餘眾﹐航呂宋島西岸。數日﹐至亞格諾﹝Agno﹞河口﹐降服土人﹐得河上四里地﹐築城居焉。薩爾塞特聞之﹐復大舉來薄﹐馬奔知不敵﹐乃畱兵城中﹐牽制敵軍﹐而乘間出海遁。其畱者走匿深山間﹐至今斐律賓有伊哥羅徳支那人種﹝Igorrots﹣Chinese﹞者﹐其苗裔也。

中國與西班牙交涉之始方馬奔之據亞格諾河口也﹐福建總督聞其勢盛﹐發艦隊偵之。西班牙人聞中國艦隊之至﹐欲乘機與訂通商條約﹐乃邀使者至馬尼剌﹐謁其知事。使者言通商事當就督臣議之﹐請俟艦隊歸國之際﹐簡信使與俱。於是知事以僧侶馬丁拉達等爲使﹐賫書翰貢物﹐附閩艦內渡﹐求締商約﹔是爲西班牙遣使中國之始﹐時萬曆三年﹝一五七五年﹞也。其後萬曆八年﹝一五八○年﹞﹐西班牙王非利布第二復遣馬丁伊格柰條﹝MartinIgnatius﹞來申前請﹐而先後並爲葡人所間﹐不得要領。然中國商船往來斐律賓自若﹐故馬尼剌遂爲兩國之市場。先是﹐西班牙政府之得斐律賓也﹐以爲墨西哥殖民地之附庸﹐凡斐律賓行政補助費及商品代價﹐悉取諸墨西哥﹐歲額二百五十萬圓。以故墨西哥銀幣充溢馬尼剌﹐復經南洋商人之手以輸諸中國。今墨銀之通行內地者﹐由此起也。

和蘭之經略南洋正﹑嘉以來﹐東洋商利﹐殆爲葡萄牙人所獨擅﹐旣如上文所述。然葡人之經營拓殖﹐專以暴力制勝﹔及拓地旣廣﹐國力不足以維系之﹐故不久中衰﹐而和蘭﹑英吉利兩國代之而起。和蘭故西班牙領土﹐以宗教紛爭之故﹐於萬曆九年﹝一五八一年﹞脫西班牙政府之羈絆﹐宣告獨立。方葡萄牙商業盛時﹐其都里斯本爲東洋百貨所萃﹐和蘭﹑英吉利諸商率就其地爲稗販之業。然自萬曆八年﹝一五八○年﹞西班牙王非利布兼襲葡國王統以來﹐有轄治比勒尼全半島之主權﹐以和蘭人爲其叛民故﹐務有以困之。遂於萬曆十九年﹝一五九一年﹞﹐下令禁蘭人出入里斯本。蘭人旣失稗販之利﹐勢不得不自辟商路﹐直接與東方諸國貿易﹔而是時林斯哥惇﹝JanHuigenVanLinsikoten﹞﹑好徳曼﹝CorneliusHoutman﹞之徒﹐並以遊歷外國﹐習識海程爲全國提倡。萬曆二十三年﹝一五九五年﹞﹐亞摩斯徳登諸商始創「私立東印度會社」﹐從事探險。好徳曼遂以是年回航南非﹐經蘇門答臘至爪哇西岸﹐巡覽而歸。自是蘭船東渡者不絕。至萬曆三十年﹝一六○二年﹞﹐東印度會社得政府公許﹐有於殖民地置兵除吏及與所在國君主宣戰媾和之權﹐遂自蘇門答臘﹑爪哇﹑摩鹿加列島﹝Moluccas﹞逐葡人而有之。尋以萬曆末年﹝一六一九年﹞建巴達維亞府於爪哇﹐以爲諸貿易地之中心。於是西自印度之馬拉巴爾海岸﹑東至日本之長崎﹐其商港相接﹐海上權力極盛一時。

蘭人與本朝之交涉蘭人旣席捲馬來西亞羣島﹐所至排斥他國﹐恣其獨占﹔而在澳門之葡人﹐以有中國兵援助故﹐得保其位置。蘭人不得志於澳門﹐乃經營臺灣﹐以伺利便。會本朝定鼎與內外更始﹐舊教牧師有馬爾底尼者自中國入巴達維亞﹐盛道新政府之開通。蘭人方以廣東交涉之途爲葡商所遮﹐苦不得間﹐及聞牧師言﹐遂欲遣使北京﹐與政府爲直接之談判。順治十三年﹝一六五六年﹞﹐蘭使哥頁﹝Coyer﹞及開澤﹝Keyzer﹞二人始自爪哇抵京師﹐覲見世祖﹐以互市爲請。廷議許和蘭商船八歲一至﹐船數以四艘爲限﹐他所請皆不得行。其後﹐臺灣爲鄭成功所奪﹐福建沿海連年被其侵略﹐蘭人數遣艦隊助大軍攻金﹑廈﹐削鄭氏勢力﹐以是挾功求報酬。康熙三年﹝一六六四年﹞﹐其使臣訶倫﹝ＶanＨoorn﹞復以巴達維亞總督之命﹐議約北京﹐竟略無所得而返。

英人之東漸英人之從事東洋探險﹐殆與和蘭人同時﹔惟和蘭人所經營者﹐以馬來西亞羣島爲主﹐而英人所注意者則在印度。萬曆七年﹝一五七九年﹞﹐托馬斯士徳芬﹝ThomasStephens﹞者始至印度﹐英人得自其通信中知商況之梗槪﹐進取之志由是生。方和蘭之獨立也﹐英女王伊利薩伯以宗教上之關系爲其後援﹐故英﹑西交惡。萬曆十六年﹝一五八八年﹞﹐西班牙之無敵艦隊爲英軍所殲﹐英人於海上之威望坐是驟增﹔而是時西﹑葡合並﹐葡人之東洋商利爲西班牙財賦所從出﹐故英人欲籍戰勝之勢﹐進覆其根據。會和蘭暴興﹐南洋貿易爲其所持﹐其出品之行售歐洲者﹐價騰貴至倍蓰﹐英人益不平。萬曆二十七年﹝一五九九年﹞﹐倫惇商人集議組織東印度會社﹐與蘭人競爭。至翌年﹝一六○○年﹞成立之頃﹐其資本金僅七萬鎊而已﹔而以累次遠航之結果﹐得於爪哇及印度沿岸行其貿易﹐贏獲日富。顧其在爪哇等島地者﹐始終爲蘭人所排斥﹐不能得志﹐獨於印度大陸所在奏功﹐其勢力遠出他國之上。

中﹑英交涉之起源中﹑英之互市﹐自崇禎十年﹝一六三七年﹞虎門之役始。先是萬曆二十四年﹝一五九六年﹞﹐英女王伊利薩伯𨿽嘗一遣使節奉書明廷﹐然不能達其目的。其後﹐英人以經略印度之故﹐與葡人相衝突﹐戰爭連年不絕。於是臥亞總督以屢敗之餘﹐與英人締休戰條約﹐許英船有出入澳門之權利。崇禎十年﹐英人威代爾﹝Ｗeddell﹞者率艦隊至澳門﹐攜臥亞總督書謁其知事﹐葡人拒不納。威代爾乃思與廣東大吏相交涉﹐而葡人復讒構其間。當英船之至虎門也﹐守者遽發炮擊之﹔激戰數時之後﹐炮臺遂陷。其終局﹐英人以所得戰利品還付中國﹐而中國亦允英人通商。然未幾鼎革之亂起﹐海內騷動﹐故外國貿易爲之中輟。至康熙三年﹝一六六四年﹞﹐東印度會社遣商船一艘至廈門﹐無功而返。會鄭經在臺灣﹐頗講外交之策﹐英人與訂約﹐得以安平及廈門爲出入地。而臺灣新辟﹐物產貧乏﹐故安平貿易不久旋廢﹐而廈門獨盛。康熙十六年﹝一六七七年﹞﹐英人始議於廈門建商館﹔然以本朝干涉之故﹐事卒不成﹐惟其商船得以時間至而已。

基督教之傳來自基督教入中國﹐而宗教問題常爲近世國際上紛爭之要點﹔故其傳來之次第﹐亦吾人所欲知也。基督教義之最先流布中國者爲乃斯徳利安宗﹐當盛唐之世﹐已風靡一時﹐所謂大秦景教者也。然乃斯徳利安宗之在歐洲﹐嘗爲宗教會議所排斥﹐固非基督正宗。及唐會昌五年﹝八四五年﹞﹐下詔嚴禁﹐而其徒遂絕迹於中國。爾後﹐蒙古帝國興﹐東歐地方被其蹂躪﹐羅馬教皇及列國君主思以宗教之力懷柔之﹐數遣教徒爲議和使﹐試其遊說。於是若望髙未諾﹝JohnofMonteCorvino﹞者﹐以至元二十七年﹝一二九○年﹞得元廷許可﹐布教北京﹐建禮堂焉。羅馬加特力宗之入中國﹐自此始。然元亡﹐而布教事業亦因之中止。及東西航路旣通﹐歐人東渡者日眾﹐商業所及﹐宗教隨之。而是時加特力宗方以路得宗之抗議﹐失勢力於歐洲﹔其徒有志者﹐因欲轉入他土收其義法﹐而耶穌伊徳社﹝Jesuit﹞傳布最力。加特力宗之得蔓延於東洋諸國者﹐皆此社之爲也。

利瑪竇之布教事業是宗之再興於中國也﹐實以意大利人利瑪竇﹝MatteoRicci﹞爲其初祖。中國所謂天主教者﹐卽瑪竇所倡也。先﹐嘉靖三十一年﹝一五五二年﹞﹐耶穌伊徳社東洋布教長方濟各沙勿略﹝FrancisXavier﹞自臥亞內渡﹐道死於上川島。其後任範禮安﹝Valignani﹞乃遣瑪竇及羅明堅﹝MichaelRuggieri﹞入中國﹐紹其遺志。瑪竇等以萬曆八年﹝一五八○年﹞至廣東﹐畱滯肇慶﹐服桑門衣﹐習華言﹐以其暇說教。羅明堅尋以事歸﹐而瑪竇遂易儒服﹐入南京﹐與其徒王丰肅﹝AlphonsusVagnoni﹞遊說薦紳間﹐日見尊信。南京禮部侍郎沈■﹝氵寉﹞奏﹕『陪京都會﹐不宜令異教處此』。疏入﹐不報。萬曆二十八年﹝一六○○年﹞﹐瑪竇始與其友龐迪我﹝DidacusdePantoja﹞來北京獻方物及基督畫像。神宗念其遠來﹐禮遇甚厚﹐令得於京師內外崇建禮堂。朝官徐光啟﹑李之藻輩並服習其說﹐折節與遊。瑪竇能屬文﹐頗有所論述。又其布教常斟酌中國習俗﹑古義而調和之﹐故成就有足觀者。光啟﹑之藻又從之譯受「乾坤體義」﹑「幾何原本」﹑「測量法義」諸書行世。是爲泰西科學輸入中土之始。

明末天主教傳布之槪況萬曆三十八年﹝一六一○年﹞﹐利瑪竇卒﹐而天主教徒亦頗爲朝議所攻擊。萬曆四十四年﹝一六一六年﹞﹐遂下令放逐﹔終以光啟調護之力﹐至天啟二年﹝一六二二年﹞﹐事得解。是時﹐宣教師畱京者﹐自龐迪我外﹐有熊三拔﹝Sab﹣bathinusdeUrsis﹞﹑龍華民﹝NicolausLongobardi﹞﹑陽瑪諾﹝EmmanuelDiaz﹞﹑鄧玉函﹝JoannesTerrenz﹞等更相應和﹐气類甚眾。而徳意志人湯若望﹝JoannesAdamＳchallvonBell﹞又以後至﹐能承其業。原諸人之所以見重於當時者﹐蓋非以其宗教而以其學術。彼等皆明習歷法﹐旁通百技﹐能爲時用。李之藻嘗稱﹕『其所論天文﹑歷數﹐有中國昔賢所未及者﹔不徒論其度數﹐又能明其所以然之理。其所制窺天﹑窺日之器﹐種種精絕』。當時士丈夫旣以從善服義之公心盛相推許﹐而朝廷亦利用之﹐使當司天之任﹐或令鑄巨炮佐軍用﹐故其布教亦得無阻害。蓋至崇禎末年﹐而臣民之奉教者逮數千人﹐其中宗室一百十四人﹑宦官四十人﹑顯者十四人云。

國初天主教之廢興鼎革之交﹐布教事業頗爲兵亂所間﹔而宣教師之在北方者﹐以歸命新朝故﹐得保其位置。若望又以歷學受世祖寵遇﹐掌欽天監事﹐尊爲通元教師。而其在南方者﹐則以桂藩爲之護法﹐傳習不替。當桂藩末路﹐王太后嘗以宣教師之介紹﹐致書羅馬法王祈福﹐其信仰之深略可推見。然自司天之職爲西人所主持﹐學者頗以廢絕古法爲憾。康熙四年﹝一六六五年﹞﹐回回教徒新安人楊光先上書攻擊﹐若望論磔﹐以前勛僅得不死﹐其徒並連坐禁錮。會聖祖親政﹐諸連坐者﹐以大赦被釋。於是南懷仁﹝Ferdinanc﹗usVerbiest﹞者復疏論欽天監推算乖謬狀﹐較驗得實﹔懷仁遂以康熙八年﹝一六六九年﹞任監副。朝廷知此輩博習可用﹐自治歷以外﹐凡外交通譯及測量境土之事﹐悉以任之。而此輩亦謹守瑪竇遺法﹐不彊使奉教者盡變中國習俗禮式。以故康熙初年﹐天主教盛極一時﹐全國信徒不下數十萬人云。

八﹑嘉慶朝之叛亂﹝摘錄﹞

海賊之起原當教匪發難﹑西北騷動之際﹐而東南沿海有海賊之亂﹐共劇烈蓋亦不下於教匪。自康熙二十四年海禁大開﹐內外市舶往來江﹑浙﹑閩﹑粵沿岸者不絕。及榦隆末﹐安南阮光平父子以力徵經營得國﹐生財政上之困難﹐不得已而以盜賊政略爲補苴之策﹐乃招瀕海亡命﹐資以師船﹐誘以爵賞﹐令劫近海商舶佐國用。自是夷艇出沒粵海﹐夏至秋歸﹐大爲商民患。已而內地悍民附之﹐或受安南總兵若王侯敕印﹐爲之向導﹐益深入閩﹑浙﹐有鳳尾幫﹑水澳幫等目。朝廷未嘗不知安南政府發縱指示之罪﹐顧以西事方亟﹐不暇窮治﹐惟責地方大吏自爲防禦。五年六月﹐賊艇百餘艘聚偪臺州﹐將登陸。定海總兵李長庚以三鎭水師乘颶風雷雨﹐大破諸松門衛附近﹐獲安南總兵四人﹐處以磔刑﹐以所得敕印擲還其國。會廣南王後裔阮福映得法蘭西人之援﹐以七年八月恢復舊領﹐求中國冊封﹐乃一變前政府之方略﹐杜絕海賊。然海賊𨿽失安南政府之保護﹐而其中尢雄桀者﹐輒兼並羣盜﹐自謀進取。一時蔡牽﹑朱濆之徒復縱橫海上﹐患且益亟。

李長庚與蔡牽之海上角逐蔡牽者﹐福建同安人﹐姦猾能用眾﹐旣並有夷艇﹑夷炮及水澳﹑鳳尾餘黨﹐乃以閩海爲根據﹐號令商船出海者納通行稅四百圓﹐入港者倍之﹔又交通陸地會匪使陰濟餉械﹐以故儲蓄日富﹐公然握海上之霸權。是時李長庚以功擢浙江提督﹐新造戰艦三十艘﹐配以大炮四百餘門﹐號曰霆船﹐任浙海之防禦。八年正月﹐牽以進香普陀故﹐至定海。長庚出牽不意﹐掩襲幾獲﹐晝夜窮追入閩海。牽舟在下風﹐度不得脫﹐乃僞乞降於閩督玉徳﹐請檄浙師收港而乘間遁去。牽畏霆船甚﹐因厚賂閩商﹐更造新艦﹐令髙大過霆船﹐先後載貨出洋。於是牽連得巨舟﹐復以九年夏犯臺灣﹐劫米數千石﹐分餉廣東海賊朱濆﹔連■﹝舟宗﹞八十餘﹐猝入閩海。會溫州總兵胡振聲方以二十四艘就閩運造舟木材﹐玉徳遽檄令擊賊﹐而不發本省一兵出援﹐振聲竟戰死浮鷹島洋面。詔以長庚總統浙﹑閩水師﹐以溫州﹑海壇兩鎭爲左右翼﹐使並力辦賊。八月﹐長庚合諸鎭兵﹐與牽﹑濆聯合艦隊百餘艘激戰於定海北漁山附近﹐幾粉碎賊艦。賊乘大風雨遁去﹐自是畏長庚如神﹐不敢復犯浙。

李長庚之戰死顧閩中自榦隆中葉以來﹐歷任督臣如雅徳﹑伍拉納等率貪冒不職﹐習爲風气﹐吏治軍政之壞旣達極點﹔至是﹐玉徳益以廢弛掣長庚肘。牽敗歸﹐則根據閩海如故﹐刷新戰具﹐嘯聚轉來。復以十年冬﹐率百餘艘寇臺灣﹐沈舟塞鹿耳門﹐號召土匪萬餘圍攻府城﹝臺南﹞﹐自稱鎭海王﹐欲遂規鄭成功故事﹔而福建水陸官兵七萬餘﹐赴援者不過三﹑四千。明年二月﹐朝廷方嚴旨詰責﹐議調徳楞泰督川兵往剿﹐而長庚已以浙師三千餘渡臺﹐水陸兼進﹐五戰皆捷﹐包圍牽於鹿耳門﹐旦夕奏凱。而牽散錢四百餘萬賂閩兵﹐得以殘艦三十餘突圍出海。朝廷乃詔罷徳楞泰之行﹐旋奪玉徳職治罪﹐以阿林保代之。阿林保忌長庾益甚﹐蒞任未數月﹐密疏劾之者三﹐賴浙撫淸安泰力白其誣﹐長庚得不去﹐轉戰閩﹑粵沿海者復兩年﹐卒以十二年十二月二十五日擊牽南澳洋面﹐中賊艦炮彈戰死﹐牽僅以三舟遁入安南海。長庚熟海島形勢﹑風雲沙綫﹐每戰自持舵﹐𨿽老於操舟者不能及﹔以捐造船械﹐傾其家貲。家故與蔡牽同縣﹝同安﹞﹐長庚轉戰中數過縣境﹐未嘗一顧。朝廷方倚以滅賊﹐聞變震悼﹐追封一等壯烈伯﹐以其部將王得祿﹑邱良功嗣其任﹐勉以同心敵愾﹐爲之復讎。

海賊之消滅蔡牽自屢受長庚大創後﹐𨿽以閩師協剿不力之故﹐一時幸免﹐然精銳儲蓄亦略盡。十三年﹐自安南回棹﹐得朱濆資助﹐復聯合遊弋浙海。時阮元再任浙撫﹐用反間策離之。濆獨竄閩﹐遂爲官軍轟斃。其弟渥代領其眾﹐終以十四年七月率所部三千餘﹐籍船四十二﹑炮八百餘﹐降於閩。同時﹐兩廣督臣百齡又嚴禁陸地接濟﹐廢止本省海運﹐先後降服賊艦數十﹔牽往來閩﹑浙沿岸﹐勢漸孤。於是浙江提督邱良功﹑福建提督王得祿合兩省水師﹐以八月十七日襲擊諸漁山外洋。牽舟尙三十餘﹐惟炮彈已盡﹐乃用番銀代之。官軍以全力注牽坐船﹐毀其柁樓。牽知不免﹐卒舉炮自裂沈於海﹔其餘黨千三百人及粵海餘賊萬九千四百餘人﹐遂以十五年各繳炮械乞降﹐而後三省海疆之巨患始得消滅云。

九﹑鴉片戰爭

鴉片輸入之沿革嘉慶朝中﹑英之交涉﹐吾人旣於以上述其梗槪﹐未幾而兩國以鴉片貿易之紛議﹐生意外之葛藤﹐終至以兵刃相見。於是數千年來閉關自尊之中國﹐不得不一變其面目﹐公開商港﹐與世界各國訂互市之約。故鴉片戰爭﹐實近世中國變局之造端也。鴉片之輸入中國起源甚早﹐唐貞元時代﹝西紀八百年頃﹞﹐阿剌比亞商人已有輸入罌粟者。降至明中葉﹝十五世紀末﹞﹐東洋貿易爲葡萄牙人所壠斷﹐而當時阿剌比亞人所運送至馬剌加之貨品有鴉片一物﹐華言亦謂之阿芙蓉者﹐實阿剌比亞語afion之音譯也。萬曆十七年﹝一五八九年﹞﹐關稅表中載鴉片十斤﹐值價銀條二个﹔則鴉片貿易之通行由來久矣。明季以來﹐民間漸有用以吸食者。雍正七年﹝一七二九年﹞﹐朝廷已布吸用鴉片之禁令﹐則此風之增長又可知也。然榦隆中葉以前﹐輸入額尙不多﹐又輸入之者以葡萄牙人爲主。及乾隆四十六年﹝一七八一年﹞﹐英吉利東印度商會自本國政府得壠斷中國貿易之特權﹐而印度孟加拉國斯地方又爲鴉片產地﹐於是輸入日增而民間吸食之害亦日甚矣。

東印度會社之鴉片貿易自嘉慶五年﹝一八○○年﹞以來﹐朝廷知鴉片流毒日廣﹐屢下嚴旨禁其輸入﹐有發見者輒銷毀之。然禁令愈嚴﹐而祕密賣買愈盛。英商等竊於廣州灣中之伶仃島及大嶼山等地設船屯積﹐謂之鴉片躉。廣東商人專以包攬走漏爲業者皆蓄快艇﹐裝以炮械﹐謂之快蟹。其私設之會社在廣州者謂之大窯口﹐分布各地者謂之小窯口﹐所在勾通吏役﹑結納哨兵﹐終且與沿海各官衙私締契約﹐每輸入鴉片一箱﹐納賄若干。自嘉慶二十一年至道光十六年﹐二十年間輸入額之增加﹐幾至五倍。據東印度商會所呈大不列顚國會之報告書﹐則其數如左﹕

嘉慶二十一年﹝一八一六﹞三﹑二一○箱價三﹑六五七﹑○○○西班牙兩。

道光十年﹝一八三○﹞一八﹑七六○箱價一二﹑九○○﹑○三一西班牙兩。

十四年間輸入之增加已達三倍。又據英人美特日爾斯忒所調查﹐則自道光十年至十六年﹐其間逐年增加之數更有可驚者﹕

道光十二年﹝一八三二﹞二三﹑六七○箱價一五﹑三三八﹑一六○西班牙兩。

同十六年﹝一八三六﹞二七﹑一一一箱價一七﹑九○四﹑二四八西班牙兩。

律勞卑﹑羅頻孫﹑義律之渡來東印度商會中國貿易之獨占期限﹐以道光十四年﹝一八三四年四月二十二日﹞終止。時英國外務尙書巴墨斯惇﹝Palmerston﹞欲擴張其東方之商權﹐遂於前年冬﹝一八三三年十二月十日﹞派遣貿易監督官律勞卑﹝LordNapier﹞者駐廣東﹐使保護本國商民﹐且向中國政府要求推廣商港。是年六月﹐律勞卑抵澳門﹐將詣廣州﹐兩廣總督盧坤傳命止之。律勞卑不受命﹐輒用平行款式投書督臣﹐盧坤怒其不如式﹐一方則請旨封艙﹐將該國貿易暫行停止﹐量加懲抑﹔一方則發兵防範海口﹐嚴守炮臺﹐以備不虞。律勞卑率軍艦二艘﹐以八月五日﹝西九月七日﹞乘漲潮突入虎門﹐發炮互擊﹐卒以是月九日進泊黃捕。盧坤方徵調水陸諸軍扼要設防﹐而律勞卑適以酷暑致疾﹐於十九日退去。盧坤等遂以英人內外消息不通﹑惶恐悔罪﹑懇求給牌下澳等詞﹐鋪張入告﹐許英人通商如舊。律勞卑竟以九月間﹝西十月十一日﹞病死澳門﹐英政府以羅頻孫﹝Ｒobinson﹞繼之。而盧坤等方懲於前事﹐增定防範章程八條﹕一﹑外國護貨兵船不得駛入內洋﹔一﹑責成行商﹝華商﹞稽查洋人私運軍械或攜帶婦女至省﹔一﹑引水買辦須由澳門同知給發牌照﹔一﹑限制夷館雇工﹔一﹑洋人在內河應用無篷小船﹐禁止閒遊﹔一﹑洋人具稟事件﹐一律由行商轉達﹔一﹑行商承保洋船﹐應兼用認保派保法﹔一﹑責成水師嚴查洋船逃稅。道光十五年三月﹐遂公布實行。以故羅頻孫在職中﹐惟居畱澳門或一至伶仃﹐陰上書本國政府﹐議於珠江口占一小島爲根據﹐不復求與督臣相交涉。會道光十六年﹝一八三六年十二月十四日﹞﹐英政府廢貿易監督之職﹐以甲必丹義律﹝CaptainElliot﹞爲領事代之。義律欲以平和政策恢張商利﹐務不失中國政府驩﹔而中國禁鴉片益嚴﹐一歲之中常禁令數發。同時﹐英商又必欲維持此有利之貿易﹐且公請中國解除禁令。義律𨿽苦心調和其間﹐而兩國之衝突固終不可避矣。

經濟上之影響鴉片輸入之盛﹐不獨於人民衛生上﹑道徳上生種種之獘害而已﹐又於國家經濟上有非常之影響者也。道光三年以前﹐廣東海口歲漏銀數百萬兩﹐三年至十一年歲漏銀千七﹑八百萬兩﹐十一年至十四年歲漏銀二千餘萬兩﹔十四至十八年﹐漸漏至三千萬兩。此外﹐福建﹑浙江﹑山東﹑天津各海口﹐合之又數千萬兩。於是內地銀價遞增﹐每銀一兩﹐至易制錢一千六百有奇。禦史朱成烈﹑鴻臚卿黃爵滋先後奏請嚴塞漏卮﹐以培國本。廷議令直省將軍督撫各議章程具奏﹐期淨絕鴉片根株﹐爲中國除一大患。時湖廣總督林則徐厲行禁令﹐設局收繳煙具﹔數月之間﹐成效大著。其覆奏之語尢剴切﹐略言『煙不禁絕﹐國日貧﹐民日弱﹐數十年後豈惟無可籌之餉﹐抑且無可用之兵』。宣宗大感動﹐特詔則徐來京﹐面受方略﹐佩欽差大臣關防﹐馳驛前往廣東﹐查辦海口事件兼節制廣東水師﹐實行杜絕鴉片貿易之策。時道光十八年十一月也。

林則徐之查辦十九年正月二十五日﹐則徐至廣東﹐下令英商限三日內盡出所蓄鴉片。至期﹐英人不奉命。二月三日﹐則徐張兵臨之﹐英人不得已﹐出一千三十七箱。則徐度其非全數﹐翌日﹐命各國商民退去﹐斷英人糧食﹐令出鴉片四分之一者給婢僕﹐出二分之一者與食物﹐出四分之三者許貿易如舊。九月﹐復發兵包圍英國商館﹐將加驅迫。領事義律知無可調停﹐乃勸諭英商出鴉片全數﹐以十二日具狀請繳﹐凡二萬二百八十三箱﹐每籍百二十斤﹐計資本金五﹑六百萬圓。則徐馳驛奏請送京師銷毀﹐而言官有以『廣東距京遼遠﹐途中易啟偸漏抽換之獘』爲言者。詔毋庸解送﹐卽交則徐督率文武官吏公同銷毀﹐俾沿海共見共聞﹐有所震詟。四月﹐則徐就虎門海岸鑿方塘二﹐縱橫各十五丈﹐前設涵洞﹑後通水溝﹐實鹽其中﹐引水成鹵﹐以鴉片投入﹐然後傾石灰沸之﹐夕啟涵洞﹐令隨潮出海﹐凡月餘而始畢事。英人自領事義律以下﹐皆怏怏去廣州﹐赴澳門﹔諸外國商民相率從之﹐一時廣州城外二百八十餘艘之商船﹐畱者僅二十餘艘云。

鴉片新例當是時﹐朝廷禁絕鴉片不遺餘力。自十八年來﹐京城內外各衙門發見鴉片罪犯﹐分別奏咨交刑部審訊者不下數百起。十九年五月﹐請王大臣議定新例三十九條﹐凡開設窯口﹑屯積鴉片者﹐爲首斬梟﹐爲從絞監候﹔開設煙館者﹐爲首絞監候﹐爲從發新疆爲奴﹔栽種罌粟﹑制造煙土者﹐爲首絞監候﹐爲從流極邊煙瘴﹔凡吸食鴉片者﹐自令下之日﹐經一年有六月尙不悛攺者﹐無論官民皆絞監候。並得旨纂入「則例」﹐永遠遵行。然此三十九條之新例﹐止適用於內國臣民。而則徐自銷毀鴉片後﹐復欲爲杜絕來源之計﹐一方則請設專條﹐凡洋人以鴉片入口圖賣者﹐分別首﹑從﹐處以斬﹑絞﹔一方則布告各國﹐凡商船入口者皆須具結﹕『有夾帶鴉片者﹐船貨沒官﹐人卽正法』。葡萄牙﹑美利堅諸國皆具結願互市如舊﹐獨義律不欲﹐請則徐更遣委員至澳門會議﹔則徐嚴斥不許﹐以七月下令沿海州縣﹐絕英人薪蔬食物﹐於是齟齬益甚而禍作矣。

開戰之始先是英國政府方鍼務以平和爲主﹐又國人中重徳義﹑守正道者如鐵兒額爾﹑美特日爾斯忒﹑仇都拉弗等﹐皆以鴉片貿易爲污辱大不列顚國旗之事﹐力排擊之。故英政府嘗諭義律﹐不得以軍艦駛入珠江﹐召中國政府之猜忌。及則徐嚴絕英人餉饋﹐且令退出澳門﹐義律將妻子及流寓英人五十七家聚居尖沙嘴﹝香港對岸﹞貨船﹐而發軍艦二艘﹑武裝貨船三艘進迫九龍﹐假索食爲名﹐開始炮擊。然義律初不過以此爲示威之計﹐非眞願決裂﹐及見則徐堅持不動﹐又恐我水師圍攻尖沙嘴﹐乃以八月介葡人轉圜﹐願削「人卽正法」語﹐余悉加約。則徐以與各國結語不一致﹐又新得訓令﹐有『不患卿等孟浪﹐但患過於畏葸』之語﹐遂固執前說﹐略不讓步。於是九﹑十月間﹐英艦屢於川鼻島尖沙嘴附近發炮攻擊。至十一月八日﹐朝廷遂宣布停止英吉利貿易之諭如左﹕

『英吉利自禁煙之後﹐反復無常﹐若仍準通商﹐殊非事體。至區區關稅﹐何足計論。我朝綏撫外人﹐恩澤極厚﹔英人不知感戴﹐反肆鴟張。是彼曲我直﹐中外咸知﹔自外生成﹐尙何足惜﹐其卽將英吉利貿易停止』。

自此諭下﹐中﹑英間之國交遂無轉圜之望。是時英國商船先後至者二﹑三十艘﹐皆以和議未諧﹐不得進口。義律尙遣使調停﹐略言事苟不背本國政府之令﹐卽一切當依大淸律辦理﹐乞仍許英人回居澳門。則徐以朝旨新下﹐難於驟更﹐復嚴斥不許。京朝官主張排外者气焰日髙﹐大理卿曾望顏至奏請封關禁海﹐盡停各國貿易﹔則徐力陳不可﹐議始寢。英政府得開戰之報﹐遂以道光二十年二月﹝一八四○年四月﹞向議會求軍費之協贊﹐反對黨派𨿽力求否決﹐而討議三日之後﹐贊成者卒占九票之多數﹐於是用兵之議遂決。

廣東之防戰及定海之陷落則徐自抵廣東以來﹐日使人刺探西事﹐翻譯西書及新聞紙讀之。至是絕市諭下﹐則徐任兩廣總督﹐大治軍備﹐自虎門至橫當山﹐亙以鐵練木筏﹐增購西洋炮二百餘位列置兩岸﹐又備戰船六十﹑火舟二十﹑水舟百餘﹐募壯丁五千﹐演習攻戰之法。則徐親赴師子洋校閱水師﹐號令嚴明﹐聲勢甚壯。英政府旣決議用兵﹐乃下令印度總督調集印度及喜望峯屯兵萬五千人﹐以加至義律﹝GeorgeElliot﹞統陸軍﹑伯麥﹝Bremer﹞統海軍進發。二十年五月﹐英軍艦十五艘﹑海船四艘﹑運送船二十五艘﹐舳艫相接﹐集澳門附近。則徐發火舟十艘﹐乘風潮攻之﹐焚杉板小船二﹐遂大張賞格﹐募殺敵者。然英軍志在通商﹐本無意激戰﹐見廣東有備﹐議分犯各省。於是﹐伯麥率艦隊三十一艘北去﹐以五艘擾廈門﹑二十六艘犯定海。金廈道劉曜春發兵拒戰﹐英艦復揚去﹐而定海遂以六月爲英軍所占領。浙江巡撫烏爾恭額﹑提督祝彭彪皆束手無策。是時承平日久﹐沿海空虛﹐諸文武大吏懼禍及﹐頗不悅則徐所爲。及定海陷﹐諸大吏益造蜚語上聞﹐中傷則徐。於是廷議動搖﹐詔兩江總督伊裏布赴浙視師﹐密訪致寇之由﹔諭沿海督撫遇洋船投書﹐卽收受馳奏﹔又切責則徐空言無實﹐轉生波瀾﹐而大局始一變矣﹗

天津之和議英軍旣陷定海﹐復欲求通商。七月﹐伯麥及領事義律以五艘赴天津﹐投書講款。書爲其巴力門﹝國會﹞致中國宰相者﹐所列條款凡六﹕﹝一﹞還償貨價﹐﹝二﹞開放廣州﹑廈門﹑福州﹑定海﹑上海爲商埠﹐﹝三﹞兩國交際用對等之禮﹐﹝四﹞賠償軍費﹐﹝五﹞不得以英船夾帶鴉片﹐累及居畱英商﹐﹝六﹞盡裁洋商﹝經手華商﹞浮費。直隸總督琦善收書奏聞﹐時天津道陵建瀛議請以廢止鴉片貿易之事爲先決問題﹐苟英人承諾﹐則許以免稅代第一款﹑以開放澳門代第二款﹑以海關監督與之平行代第三款﹐其餘令仍回廣東﹐與則徐定議。而當事者方欲加罪則徐以謝英人﹐顧一切不決許﹐但覆以上年廣東繳煙其中必有多少曲折﹐將來欽派大臣前往查實﹐不難重治林則徐之罪。於是詔以琦善署兩廣總督﹐褫林則徐職﹐令畱粵聽勘。而義律等亦返舟山﹐與伊裏布定休戰之議﹔時二十年九月也。

廣東和議之破裂義律等旣於浙江成休戰之約﹐遂撤定海軍艦之半還屯澳門。十月﹐琦善至廣州﹐則力反則徐所爲﹐裁撤水師﹑解散壯丁﹐盡廢一切守具﹐欲以釋英人之猜嫌﹔顧又不敢輕許商埠﹐惟允償煙價七百萬圓。時加至義律病不預議﹐甲必丹義律獨當談判之局﹐見琦善易與﹐詞色轉厲﹐於前索六款外﹐復提出割讓香港之議。琦善方以筆舌之力再三堅拒﹐而伯麥遽以十二月十五日﹝一八一五年一月七日﹞率艦隊進攻﹐陷虎門外沙角﹑大角兩炮臺﹔琦善大驚﹐卽夜移書義律﹐再申和議﹐於煙價外許開放廣州﹑割讓香港﹐義律亦許還付定海及大角﹑沙角炮臺。以是月二十八日議定艸約。於是英人一方則召還舟山列島駐屯艦隊﹐一方則於香港出示起造房屋埠頭﹐視爲己有。而朝廷得英人進軍之報﹐勃然震怒﹐遂以二十一年正月七日﹐再下宣戰之諭。先後命禦前大臣奕山爲淸逆將軍﹐提督楊芳﹑尙書隆文爲參贊大臣﹐赴廣東﹔調江督裕謙爲欽差大臣﹐赴浙江﹔飭伊裏布回江督本任﹐奪琦善大學士﹐全局又一變。

英軍之攻擊虎門琦善亦知香港割讓之約未必遂得政府之許可﹐顧其所謂『地理則無要可扼﹐軍械則無利可恃﹐兵力不固﹐民情不堅﹐若與交鋒﹐實無把握﹐不如暫示羈縻』﹝並琦善奏折語﹞者﹐固不可謂非當時之事實。及艸約已定﹐而宣戰之諭又相逼而來﹐於是狼狽益甚不得已﹐乃飾美女﹑列珍味﹐盛饗英使﹐冀遷延時日﹐徐圖萬一之補救。而義律覺事已中變﹐遂與伯麥續行攻系虎門之計。其時將軍﹑參贊及所調援兵尙未至﹐英軍已以二月五日連■﹝舟宗﹞入犯﹐不數日而橫當虎門各炮臺皆陷﹐水師提督關天培戰死﹐各要隘大炮三百餘門並則徐去年所購西洋炮二百餘門盡爲敵有。十三日﹐參贊楊芳率湖南兵千餘馳至﹐方相度形勢﹐就珠江要害沈舟下石以拒﹔而英領印度總督所新遣之陸軍司令官臥烏古﹝Ｇough﹞又至﹐益長驅深入﹐盡扼珠江咽喉﹐而楊芳亦束手無策矣。

廣州之和議然英軍𨿽以船堅炮利之暴力﹐所向破竹﹐而各國商船四十餘艘雲集港外﹐以罷市日久﹐皆不直英人所爲﹔卽英人亦恐以長期戰爭之故﹐生商業上之損害。於是二十六日﹐美利堅﹑法蘭西兩國商人以行商伍怡和之介紹﹐遞書調停﹐言義律初無他求﹐但得與各國一體通商﹐無不同聲感戴。楊芳據以入奏﹐而其時朝廷新得英人占據香港之實狀﹐方怒逮琦善﹐必欲一雪此恥﹐遂嚴詞拒絕。三月二十三日﹐奕山﹑隆文及新任總督祁■﹝土貢﹞並抵廣州﹐時要害盡失﹐敵入堂奧﹐我軍攻具未齊﹐又所募義勇亦未集。奕山初用楊芳﹑林則徐議﹐主固守不浪戰﹔已而則徐奉命馳赴浙江﹐奕山惑於翼長隨員等之言﹐復思僥幸一試。四月朔﹐發水勇七百﹐乘小舟﹐載火具﹐期以夜半粉碎敵艦於一擊之下。而是夜襲擊之結果﹐僅破敵軍雙桅大船二﹑杉板小船五﹐縱掠其商館﹐並誤傷美利堅人數名﹔而英軍反以翌朝大集﹐盡焚港內木筏數百具﹑油薪船三十餘艘﹐直向廣州矣。越初五日﹐而城西北之天字炮臺﹑泥城港及城北山頂之四方炮臺先後陷落矣。廣州形勢已在敵軍掌握之中﹐將軍﹑參贊不得已﹐乃以初七日﹝西五月二十七日﹞遣署廣州知府余保純出城講款﹐遂議定休戰條約如左﹕

一﹑將軍等允於煙價外﹐先償英軍軍費六百萬圓﹐限五日內交付﹔

一﹑將軍及外省兵退屯城外六十里地﹔

一﹑以香港之割讓爲未定問題﹐俟後日協商﹔

一﹑英軍退出虎門。

平英團之奮起先是奕山等蒞粵﹐以爲粵民與洋人交通日久﹐皆不免漢姦賊黨之嫌疑﹐故捨本省水勇不用﹐而遠募諸福建。官軍搜捕漢姦﹐輒不問其是否而殺之。南海義勇與湖南兵之間已坐是相仇殺﹐僅以將軍之慰諭得解。而英勇初至﹐頗申明約束﹐不妄劫殺﹐以故粵民對於官軍擒斬敵人之賞格未嘗有應命者。及和議已定﹐奕山等方以此六百萬之償金爲廣州住民生命財產之代價﹐議以四百萬由藩﹑運﹑海關三庫發給﹐以二百萬由廣州行商分擔﹐日夜搜括﹐惟恐不及。而英軍顧以其間遊行市街﹐大肆淫掠﹐於是粵民種種不平之感一旦迸發。初十日﹐三元裏民萬餘樹「平英團」之旗幟﹐乘英軍陸續退去之際環攻之﹐誓與決一死鬥﹔遠近響應﹐眾頓數萬。義律聞變馳救﹐陷重圍不得出﹐移書告急於知府余保純﹐保純以將軍命往解竟日﹐始挾義律出圍。翌日﹐償金總額授受已畢﹐英軍遂以十二日撤去廣州﹐促將軍等離省。十六日﹐奕山﹑隆文退屯金山﹐先撤回湖南兵﹐獨畱楊芳駐城彈壓。隆文至金山不數日遽卒﹐楊芳尋亦以病歸。自虎門開戰以來﹐我軍前後戰死者不下五百人﹐而英軍死者僅十四人云。

廈門﹑定海﹑鎭海﹑寧波之陷落廣州𨿽以此城下之盟﹐僅得保全﹔然奕山等會奏﹐則謂英人止求照前通商﹐且以償金攺稱淸還商欠﹐其煙價﹑香港問題皆一字未及。朝廷謂事已妥洽﹐惟飭將軍等會同督﹑撫籌議妥章﹐增修守備。又以廣東兵政廢弛﹐臨事全無實用﹐追論歷任總督罪﹐並遣則徐戍伊犁﹐以爲懲前毖後之策。而英人因以上年所索六款及香港割讓之約尙未得中國政府之決答﹐不肯罷兵。以故一方率軍艦退出虎門﹐經營香港﹐規復廣東貿易﹐一方則思藉戰勝之勢﹐移軍北進﹐威嚇朝廷﹐必盡遂所欲而後已。會伯麥新自印度續調戰艦回粵﹐遂與義律等以六月決議北犯﹔無何﹐颶風大作﹐破其坐船﹐義律等僅以身免。兩廣督臣祁■﹝土貢﹞等張皇入告﹐謂撞碎洋船﹐漂沒洋兵無數﹐浮屍蔽海。朝廷方發藏香﹐謝海神﹐允廣東保舉守城文武至數百員﹐而英政府所遣大使璞鼎查﹝Pottinger﹞﹑海軍少將巴爾克﹝Parker﹞適至。於是臥烏古﹑巴爾克率軍艦九艘﹑汽船四艘﹑運送船二十三艘﹐載兵三千五百﹐以七月九日﹝西﹞八月二十五日﹞進迫廈門。翌日﹐陷海岸炮臺﹐旋轉轟擊﹐一晝夜官署街市盡毀﹐閩督顏伯燾﹑金廈道劉曜春退保同安。然英軍得廈門亦不守﹐惟畱艦隊三艘﹑軍隊五百五十人﹐占據古浪嶼。伯燾遂以收復廈門奏聞﹐而英軍復以八月十二日﹝九月二十六日﹞進攻舟山列島矣。時總兵王錫朋﹑鄭國鴻﹑葛雲飛以兵五千駐守定海﹐血戰五晝夜﹐卒以十七日同時戰死﹐定海復陷。於是欽差大臣裕謙以兵千餘守鎭海﹐提督余步云﹑總兵謝朝恩以兵二千餘分守甬江口兩岸炮臺。二十六日﹝十月十日﹞﹐英軍二千二百人載大炮十二門分道登陸﹐步云及朝恩兵皆潰﹐裕謙自殺﹐步雲走寧波。英軍旣連陷鎭海﹐勢益振﹐直溯甬江﹐以二十九日﹝十月十三日﹞追寧波城下。步云復棄城走上虞﹐居民相率樹「順民」旗﹐閉門不出﹐慈溪﹑余姚居民亦逃散一空﹐土匪四起﹐訛言傳播﹐浙西大震。

浙東恢復之師九月﹐朝廷聞定海﹑鎭海相繼陷落﹐詔大學士奕經爲揚威將軍﹐侍郎文蔚﹑都統特依順爲參贊﹐進軍浙江﹐籌恢復之策。以廣東巡撫怡良爲欽差大臣﹐移駐福建﹔以河南巡撫牛鑑總督兩江﹐分任南北沿海之防禦。奕經奏調川﹑陜﹑河南新兵六千﹐募集山東﹑河南江淮間義勇及沿海亡命數萬﹐以道光二十二年正月朔﹝一八四二年二月十日﹞至杭州﹐畱特依須駐守﹐而自與文蔚督兵渡江﹐以十六日攻紹興。英軍自去年占領寧波後﹐以自此以西水道淺狹﹐不適巨艦之行駛﹐遂下令休息士卒﹐惟時遣小舟犯慈溪﹑余姚縱掠卽去。及聞大軍進逼﹐則盡移鎭海屯兵﹐據城東北甬江口招寶山之炮臺﹐而移寧波屯兵入舟﹐獨畱數百人守城上大炮以待。而奕經﹑文蔚方力排異議﹐銳意恢復﹐議定進軍方略如下﹕

一﹑奕經以兵勇三千﹐軍紹興之東關鎭﹔文蔚以二千﹐屯慈溪城北之長溪嶺﹔副將朱桂﹑參將劉天保以二千屯城西之大寶山﹐以圖鎭海。

二﹑提督段永福以兵勇四千伏寧波城外﹐余步云以二千駐奉化﹐以圖寧波。

三﹑海州知州王用賓駐乍浦﹐雇漁舟渡岱山﹔而故總兵鄭國鴻子鼎臣﹐統師水勇﹐主火攻﹐以圖定海。

約是月二十八日﹝三月十日﹞夜中同時進兵﹐各豫遣鄕勇﹐分伏城中爲內應。而定海形勢隔絕﹐布置不易﹐鄭鼎臣之義勇隊萬餘﹐先期渡海襲擊﹐無功而返。寧波﹑鎭海兩城內應﹐果皆如期啟城以待﹐而入寧波者段永福之前隊五百人爲敵軍炮擊﹐戰死過半。入鎭海者劉天保所將之河南勁勇五百人﹐以內應數寡﹐不敢戰﹐踉蹌退出。於是永福走東關鎭﹐天保﹑朱桂回軍分屯大寶山左右﹐而英軍反以二月四日﹝三月十五日﹞發千五百人自慈溪登陸﹐進薄朱桂陣地﹐激戰一日﹐桂父子陣亡﹐天保軍驚潰﹐文蔚卽夜棄輜重器械西走。英軍連陷大寶山長溪嶺﹐無西顧憂﹐遂以初六日引還寧波﹔而文蔚退西興﹝蕭山縣城西﹞﹐奕經且渡江回杭州﹐並乍浦已渡之水勇萬餘亦遣散矣。惟鄭鼎臣一軍尙以三月朔圍攻英軍於岑港﹐報稱焚沈敵船大小數十餘﹐溺死敵兵五﹑六百﹔而浙撫劉韻珂方力主和議﹐已以前月奏請起伊裏布來浙主款﹐廷議復爲之一變矣﹗

乍浦﹑寶山﹑上海之陷落於是﹐上用劉韻珂言﹐賞伊裏布七品頂戴﹐赴浙效力。以尙書耆英爲欽差大臣﹐署杭州將軍﹐以齊愼爲參贊﹐詔諸軍按兵罷攻﹐惟嚴守要地以俟機會。而是時英軍方得新任印度總督額倫波羅伯﹝ＥarlＥllenborough﹞之訓令﹐欲轉略長江﹐以扼我南北之交通﹐遂勒索寧波紳士犒軍銀二十萬圓﹐以三月二十七日﹝五月七日﹞盡撤寧波﹑鎭海屯軍﹐惟畱舟四艘﹑兵千餘守定海及錢塘江口﹐至四月八日﹝五月十七日﹞而全軍迫乍浦矣。時乍浦有漢兵六千三百人﹑滿兵千七百人﹐望見英艦如邱阜﹐皆气索﹐所發炮丸率不達。英軍陸戰隊以翌日登岸﹐初十日占城外髙地﹐與海軍相應炮擊﹐遂陷乍浦﹐杭州﹑嘉興皆戒嚴。伊裏布亟至英艦議款﹐不得要領。韻珂又奏請放還俘虜﹐送諸乍浦﹐則英艦旣以十八日北去﹐又攺送諸鎭海﹐則英艦以五月朔﹝六月九日﹞達吳淞矣。奕經檄牛鑑權宜羈縻﹐鑑猶豫兩日﹐始以初七日遣員賫札赴英船﹐事已無及。時江南提督陳化成守海口炮臺﹐初八日黎明開戰﹐炮沈敵船二艘﹐又擊折其二艘之桅﹔而化成遽戰死﹐守兵四潰。英軍遂以是日陷寶山﹐十一日陷上海﹔更發兵窺松江﹑蘇州﹐以水淺不敢入﹐乃決議溯長江﹔攻鎭江府﹐以行遮斷運河之策。

鎭江之陷落寶山旣陷﹐朝廷命奕經酌遣參贊一人赴蘇﹐又命耆英﹑伊裏布馳赴上海﹐會同牛鑑相機籌辦﹐以劉允孝署江南提督。及上海繼失﹐牛鑑回江寧﹐一方則徧諭居民﹐謂長江沙綫曲折﹐敵斷不深入﹔一方則奏請仿乾隆朝徵緬罷兵仍許朝貢故事﹐準予英人通商。無何﹐英艦連過福山﹑江陰﹑圖山關諸要隘﹐以六月八日﹝七月十五日﹞達鎭江。於是參贊齊愼﹑提督劉允孝皆督兵赴援﹐駐防副都統海齡嚴拒不納﹐使戰城外﹐惟以駐防蒙古千餘守城內﹐禁居民遷徙﹐日夜搜捕漢姦﹐虐殺無算﹐合城鼎沸。十三日﹐英將臥烏古分全軍七千爲三隊﹐以巴爾徳勒﹑娑爾惇﹑叔特三將分統之﹐而自率炮兵隊五百七十人指揮全軍。翌日﹐娑爾惇之右翼軍先破我城外兵﹐叔特之中軍及巴爾徳勒之左翼軍攻城西北﹐臥烏古以大炮攻南門﹐交戰二小時﹐城遂陷落﹐海齡自縊死﹝或言爲亂兵所殺﹞﹐齊愼﹑劉允孝退走新丰鎭。自瓜洲至儀徵之鹽船估舶﹐焚燒一空﹐火光百餘里﹐揚州鹽商饋銀五十萬免禍。是役英車戰死者三十七人﹑負傷者百三十一人﹐遂畱叔特一軍守鎭江﹐余悉溯江而西。二十八日﹝八月四日﹞﹐其前隊已薄江寧﹔及七月四日﹝八月七日﹞﹐而全軍達府外矣。

江寧之和議自鎭江不守﹐朝廷始決意議和﹐令耆英﹑伊裏布示意敵軍。英使璞鼎查以耆英等未得全權之委任﹐拒不與議﹔朝廷乃以耆英﹑伊裏布並江督牛鑑爲全權大臣﹐便宜從事。時英將娑爾惇之支隊已以七月六日登岸﹐議於初十日黎明開始炮擊﹔會初七日耆英﹑伊裏布至﹐乃以初九日夜中遣書英使﹐請翌朝會商。英軍方下令停止攻擊﹐而是時忽有我軍增募壽春兵之流言﹐臥烏古怒甚﹐復軍大炮置鐘山之顚﹐爲粉碎府城之計。耆英等百方辯解﹐事得中止。十四日﹐三全權親赴英艦﹐與璞鼎查定休戰之約﹐自是往返協議﹐以道光二十二年七月二十四日——卽西紀千八百四十二年八月二十九日﹐締結中英修好條約﹐所謂「南京條約」者也。英艦發祝炮二十一聲﹐懸兩國國旗以賀﹐戰局始結。

條約之要項此條約之要項﹐則﹕

﹝一﹞中﹑英兩國將來當維持平和﹔

﹝二﹞中國政府向英政府納軍費一千二百萬圓﹑商欠三百萬圓﹑鴉片賠償六百萬圓﹐共二千一百萬圓﹐限千八百四十五年歲末淸付﹔

﹝三﹞開廣州﹑廈門﹑福州﹑寧波﹑上海五港﹐許英人通商及居住﹐且一切不課關稅﹔

﹝四﹞以香港之主權讓與英政府﹔

﹝五﹞放還英人之爲俘虜者﹔

﹝六﹞戰役中爲英軍服役之華人﹐一律免罪﹔

﹝七﹞將來兩國往復之文書﹐用平行款式﹔

﹝八﹞條約得皇帝批準﹑償金交付六百萬圓之後﹐英軍當自當時所占領之長江沿岸等地撤兵﹐惟舟山及古浪嶼在條約實行之前﹐仍由英軍占領。

八月杪﹐英軍得六百萬圓之償金﹐聞大皇帝之報可﹐卽日去江寧﹐盡調碇泊長江之艦隊還屯定海。於是﹐臥烏古自香港返印度﹐璞鼎查以功任香港總督兼陸軍大將﹔而朝廷追論牛鑑不守江口罪﹐奪職逮問﹐以耆英代之﹐命伊裏布以欽差大臣至廣東議互市章程。又逮奕山﹑奕經﹑文蔚﹑余步云等領兵大員下刑部治罪﹐懲處失守城池諸文武官有差﹔就中余步云罪較重﹐以是冬伏法焉。

臺灣俘虜事件先是兩國戰爭中﹐英艦兩過臺灣﹕一於二十一年八月﹐在淡水港遭風觸礁﹔一於二十二年二月﹐在大安港擱淺﹐皆爲臺灣義勇所捕獲﹐凡三桅大船一﹑杉板船二﹑白人二十四﹑黑人百六十五﹑炮二十門及英軍在浙東所得刀銃器械甚眾。總兵達洪阿﹑兵備道姚瑩方以軍務時代得專折奏事之特權﹐遂先後臚陳戰績﹐飛章上聞。其時期廷以沿海諸省屢戰屢敗之餘﹐憂疑無措﹔及臺灣第二次捷奏入﹐以爲破舟斬馘﹑大揚國威﹐亟加達洪阿太子太保﹑姚瑩二品頂戴﹐風示中外。一時臺灣鎭﹑道之名譽﹐藉甚士大夫間。達洪阿等气益銳﹐謂俘虜久羈非善策﹐請速誅之以絕內患。英艦屯古浪嶼者﹐聞之大憤﹐移書臺中﹐以大舉報復相恫嚇。閩督怡良懼禍及﹐亦馳檄鎭﹑道﹐令將俘虜悉數解送內地﹐欲示徳英人以弭患。達洪阿等謂督臣示弱﹐遽以五月將百六十五名之黑人盡殺之。無何﹐南京條約成﹐兩國當交還俘虜﹐而臺灣所遣僅白人若干名﹐璞鼎查乃以鎭道虐殺難民﹑乘危徼功﹐徧訴江﹑浙﹑閩﹑粵四省大吏﹐請會奏懲處。於是朝廷不得已﹐以耆英等之劾奏及怡良渡臺查辦之結果﹐遂於二十三年正月逮達洪阿﹑姚瑩﹐交刑部會同軍機大臣訊擬。一時尊攘之徒﹐議論囂然﹐義形於色。朝廷亦終鑑其枉﹐僅予革職不探咎﹔而議者頗以此獄歸咎於當時軍機大臣穆彰阿之指受及耆英﹑怡良等之娼嫉﹐比諸宋時「莫須有」三字讞。至咸豐元年﹐特旨昭雪﹐而中外始翕然稱頌焉。

廣州續約之成立及粵民之排外气焰臺灣俘虜之交涉旣艸艸畢事﹐同時廣州復有排外之暴動。先是粵民自三元裏決鬥後﹐與英人感情日惡。英人亦畏粵民之悍﹐不遽入內河貿易﹐惟脇督﹑撫停止虎門炮臺之修復﹐盡拆各臺之石移築香港。及南京條約成﹐廣州爲公開商港之一﹐英人至者慚眾。是年冬﹐粵民有與英勞動夫鬥毆負傷者﹐輿情大激昂﹐暴徒萬餘﹐雲集英國商館肆意焚掠﹐不復受官吏之約束。於是英員遽調新回香港之艦隊直赴廣州﹐行自由之處置。會伊裏布奉會議商約之命﹐以欽差大臣廣州將軍就任﹐亟與督﹑撫懲治暴徒以謝。英使璞鼎查聞伊裏布至﹐大喜﹐方提出通商上之條件﹐求定期會議。而伊裏布以七十二歲之髙齡﹐寢疾不起﹐二十三年二月卒於廣州﹐於是朝廷遣耆英代之。是年五月﹐兩國全權於香港行交換批準條約之式。至九月﹐復於虎門訂補遺條約﹐自關稅之規定及其餘細目凡十七條﹐以爲南京條約之附錄。自是廣州等五港之開放次第實施﹐英政府得於各港派遣領事處理商務﹐而粵民忽有嚴拒英人入城之議﹔於是鴉片戰爭之局終﹐而他日廣州事變之機又始於此矣。

英﹑法和約之成立及鴉片問題之究竟南京條約一旦公布﹐歐﹑美商業界大驩迎之。比利時﹑和蘭﹑普魯士﹑西班牙﹑葡萄牙諸國﹐爭求派遣領事若公使來廣東﹐而法蘭西﹑美利堅兩國﹐且向中國遣特命全權公使議結和約。道光二十四年正月﹐美公使遂以大統領之國書﹐通意我政府﹔政府仍命耆英主其事﹐於是中美條約以是年六月於澳門成立。越月﹐而法公使踵至﹐復以九月與耆英會黃埔﹐締中法條約如例。其間璞鼎查已自香港歸國﹐繼之者爲佛朗西士達維斯。及二十六年﹐中國對於英政府之償金已達總額﹐耆英復與達維斯會於虎門﹐密陳粵民鷙悍狀﹐乞英政府以廣州居住之實行延期二年﹐且私許不以舟山列島割讓他國。達維斯遂親赴定海﹐行還付之式﹐盡撤舟山﹑古浪嶼屯兵。於是﹐中國與歐﹑美大國先後訂約者凡三﹐朝廷已確認諸國爲平等敵體之友邦﹐公文﹑照會禁用夷字﹔而其時所謂淸議者之勢力﹐尙於爾後數十年間左右一世之輿論﹐𨿽朝廷亦時爲其所劫持焉。獨其爲戰爭原因者之鴉片之禁令﹐朝廷初無明文解除﹐而臣民吸用之習蔓延益甚﹐從此英商之輸入亦依然盛行。朝廷不得已﹐至咸豐九年﹐遂公然弛禁﹐以「洋藥」之名徵收關稅。由是吸食鴉片之敝風不啻爲法律所默許﹐而諸外國人反從而醜詆之﹐或且攜我國一﹑二粗制煙具陳諸博物院﹐以爲我國民風俗之代表矣。

