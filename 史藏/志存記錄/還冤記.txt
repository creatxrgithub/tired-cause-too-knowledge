還冤記北齊顏之推

晉明帝殺力士金玄﹐玄謂持刀者曰「我頭多筋﹐斫之必令卽斷﹐吾將報汝。」持刀者不能畱意﹐遂斫數瘡﹐然後始絕。尋見玄。絳冠朱服﹐赤弓彤矢﹐射之﹐持刀者呼曰「金玄緩我。」少時而死。

瑯琊諸葛覆﹐永嘉年爲元眞太守﹐家累悉在揚都﹐惟將長子元崇送職。覆於郡病亡﹐元崇年始十九﹐送喪欲還。覆門生何法僧貪其資貨﹐與伴共推元崇墮水而死﹐因分其財。爾夜﹐元崇母陳氏夢元崇還﹐具敍亡父事﹐及身被殺委曲。屍骸流漂﹐怨酷無雙。違奉累載﹐一旦長辭﹐銜悲茹恨﹐如何可說﹐歔欷不能自勝。又云行速疲極﹐困臥窗下牀上﹐以頭枕窗。母視見眠處﹐足知非虛矣。陳氏悲怛驚起﹐把火照兒眠處﹐沾濕猶如人形。於是舉家號泣﹐便發聞。於時﹐徐森之始除交州﹐徐道立爲長史﹐道立卽陳氏從姑兒也。具疏所夢﹐托二徐驗之。二徐道遇諸葛喪船﹐驗其父子亡曰﹐如鬼語。乃收其行凶二人﹐卽皆款服﹐依法殺之﹐更差人送喪揚都。

晉夏侯玄﹐字太初﹐亦當時才望﹐爲司馬景王所忌﹐面殺之。玄宗族爲之設祭﹐見玄來靈座﹐脫頭置其旁﹐悉取果食酒肉以內頸中。旣畢﹐還自安﹐言曰「吾得訴於上帝矣﹗」司馬子元無嗣也﹐尋而景王薨﹐遂無子。其弟文王封次子爲齊﹐繼景王后。攸薨﹐攸子因嗣立﹐又被殺。及永嘉之亂﹐有巫見﹐弟云我國傾覆﹐正由曹爽﹑夏侯玄二人訴冤得申故也。

漢孫策旣定會稽﹐引兵迎漢帝。時道人於吉在策軍中﹐遇天大旱﹐船路艱澀。策嘗自出督切軍中人﹐每見將士多在吉所﹐因憤怒曰「吾不如吉﹖」遂收吉﹐轉置曰中﹐令其降雨﹐如不能者﹐便當受誅。俄頃之間﹐雲雨滂沛﹐未及移時﹐州澗湧溢。時並來賀吉﹐免其死。策轉忿恚﹐意竟殺之。因是策頗湣﹐常每仿佛見吉。復出射獵﹐爲刺客所傷﹐治療將差﹐引鏡自窺﹐鏡中見吉﹐顧則無之。如是再三﹐遂撲鏡大叫﹐瘡皆崩裂﹐須臾而死。

魯桓公夫人文姜者﹐齊襄公之妹也。桓公與文姜俱朝於齊﹐襄公通其妹焉。桓公譴責文姜﹐文姜告襄公。襄公怒﹐乃與桓公飲�。桓公出﹐襄公使公子彭生送桓公於車。彭生多力﹐乃抵桓公脇﹐桓公薨於車上。魯人告於齊曰「寡君畏君之威﹐不敢寧居﹐來修舊好。禮成而不及﹐無所歸咎惡。何辭以告於諸侯﹐請以彭生除恥辱也。」齊人歸罪於彭生而殺之。後襄公獵於貝丘﹐有太豕﹐從者曰「臣見豕乃彭生也。」襄公怒曰「彭生何敢見乎﹖」射之﹐豕乃人立而啼。公懼﹐墜於車﹐傷足而還。其臣連稱管至甫二人作亂﹐遂殺襄公焉。

吳王夫差殺其臣公孫聖﹐而不以罪。後越伐吳﹐吳敗走﹐謂太宰曰「吾前殺臣公孫聖﹐投於余杭山之下。今道當由之﹐吾上畏蒼天﹐下慚於地。吾舉足而不進﹐心不忍往。子試唱於前﹐若聖猶在﹐嘗有應。」豕乃向余杭之山呼曰「公孫聖。」聖卽從上應曰「在。」三呼而三應﹐吳王大懼﹐仰天嘆曰「蒼天﹐蒼天﹗寡人豈可復歸乎﹗」吳王遂死不反。

晉安定張祚﹐以永和中作涼州刺史﹐因自立爲涼王。河州刺史張璀﹐士眾彊盛﹐祚猜忌之﹐密遣兵進圖璀﹐璀率眾拒祚﹐祚遂爲璀所殺。璀後數見祚來﹐部從鎧甲﹐舉手指璀云「底奴﹐要當截汝頭。」璀入姑臧﹐立張玄靜爲涼王﹐自爲涼州牧。又謀廢玄靜﹐而自王。事未遂﹐嘗與玄靜同車出城西門﹐橋梁牢壯﹐而忽摧折。刺史舊事﹐正旦放鳥。璀所放﹐出手輒死。有鵲來巢廣夏門﹐彈逐不去﹐自往看之﹐守惇煌宋混遣弟澄卽於巢所害璀。璀臨命語澄曰「汝荷婚姻﹐而爲反逆﹐皇天后土﹐必當照之。我自可死﹐當令汝劇我矣。」混自爲尙書令﹐輔政﹐有疾﹐盡曰見璀從屋而下﹐奄入柱中。其柱狀若火燒﹐掘土則無所見。混因病死。澄又然燈﹐油變爲血﹐廏中馬一夕無尾﹐二歲小兒作老公聲。呼曰「宋混﹐澄斫汝頭。」又城東水中出火。後三年﹐澄爲張邕所殺。晉西域校尉張頎以怨殺鞠儉﹐臨死有恨言。後頎夜見白狗﹐自拔劍斫之﹐不中。頃便倒地不起﹐左右見儉在旁﹐遂以暴卒。

宋元嘉中﹐李龍等夜行劫掠。於時﹐丹陽陶繼之爲秣陵縣令﹐微密尋捕﹐遂擒龍等。取龍﹐引一人﹐是太樂伎﹐忘其姓名。劫發之夜﹐此伎推同伴往就人宿﹐共奏音聲。陶不詳審﹐爲作款列﹐隨例申上。及所宿主人﹐士貴賓客並相明證。陶知在濫﹐但以文書已行﹐不欲自爲通塞﹐遂並諸劫十人於郡門斬之。此伎聲伎精能﹐又殊辧慧﹐將死之曰﹐親鄰知識看者甚眾。伎曰「我𨿽賤隸﹐少懷慕善﹐未嘗爲非﹐實不作劫。陶令已當具知。枉見殺害。若死﹐無鬼則已﹐有鬼必自陳訴。」因彈琵琶歌曲而就死。眾知其枉﹐莫不殞泣。經月餘﹐陶遂夜夢伎來﹐至案前云「昔枉見殺﹐實所不忿。訴之得理﹐今故取君。」便入陶口﹐乃落腹中。陶卽驚寤﹐俄而倒絕﹐狀若風癲﹐良久方醒。有時而發﹐輒天矯頭﹐反著背﹐四曰而亡。亡後﹐家便貧頓﹐一兒早死﹐余有一孫﹐窮寒路次。

宋泰初元年﹐江州刺史鄧琬立刺史晉安王子勛爲帝﹐以作亂。初﹐南郡太守張悅得罪﹐鎭歸楊都。及湓口﹐琬赦之﹐以爲冠軍將軍﹐與共經紀軍事。琬前軍袁ダ旣敗﹐張悅懼誅﹐乃稱暴疾﹐伏甲而召鄧琬﹐旣至﹐謂之曰「卿始此禍﹐而欲賣死少帝乎﹖」命斬於牀前﹐並殺其子﹐以琬頭至。五年﹐悅寢疾﹐見琬爲厲﹐遂死。

宋齊豫章王蕭嶷亡後﹐忽見形於沈文季﹐曰「我病未應死﹐皇太子加膏中十一種藥﹐使我不差。湯中復加藥一種﹐使我利不斷。吾已訴﹐先許還東��判此事。」便懷出靑紙文書﹐示文季﹐云與卿少舊﹐爲呈主上也。俄而失所在﹐文季懼不敢傳。少時﹐文惠太子薨。

魏城陽王元徽﹐初爲孝章帝畫計殺爾朱榮﹐及爾朱兆入洛﹐害孝莊﹐而徽懼﹐走投洛陽令寇祖仁。祖仁父叔兄弟三人爲刺史﹐皆徽之力也。旣而爾朱兆購徽萬戶侯﹐祖仁遂斬徽送之﹐並匿其金百斤﹐馬五十匹。及兆得徽首﹐亦不賞侯﹐兆乃夢徽曰「我金二百斤﹐馬百匹﹐在祖仁家﹐卿可取也。」兆覺﹐曰「城陽家本巨富﹐昨令收捕﹐全無金銀。此夢或實。」至曉﹐卽令收祖仁﹐祖仁又見徽曰「足得相報矣。」祖仁款得金百斤﹐馬五十匹﹐兆不信之。祖仁私斂戚屬﹐得金三十斤﹐馬三十匹﹐輸兆﹐猶不完數。兆乃發怒﹐懸頭於樹﹐以石捶其足﹐鞭捶殺之。

漢竇嬰字王孫﹐漢孝文帝竇皇后從兄子也﹐封魏其侯﹐爲丞相﹐後乃免相。及竇皇后崩﹐嬰益疏薄無勢﹐黜不得志﹐與太僕灌夫相引薦交結﹐其歡恨相知之晚乎。孝景帝王皇后異父同母弟田爲丞相﹐親幸縱陷﹐使人就嬰求城南田數頃。嬰不與曰「老僕𨿽棄﹐丞相並貴﹐寧可以勢相奪乎﹖」灌夫亦助怒之。皆恨之。及娶妻﹐王太后詔列侯宗室皆往賀。灌夫爲人狂酒﹐先嘗以醉忤﹐不肯賀之。竇嬰彊與俱去﹐酒酣﹐灌夫引酒至﹐曰「不能滿觴。」夫因言辭不遜﹐遂怒曰「此吾驕灌夫之罪也﹗」乃縛夫﹐謂長史曰「有詔召宗室﹐而灌夫罵座不敬﹐奏其在鄕裏豪橫﹐處夫棄市。」竇嬰還﹐謂其妻曰「終不令灌夫獨死﹐而嬰獨生﹗」乃上事具陳﹐灌夫醉飽﹐事不足誅。帝召見之﹐嬰與互相言短長﹐帝問朝臣﹐兩人誰是﹖朝臣多言嬰是﹐王太后聞﹐怒而不食﹐曰「我在﹐人皆淩藉吾弟。我百歲後﹐當魚肉之。」及出﹐復爲嬰造作惡語﹐用以聞上﹐天子亦以爲不直﹐特爲太后故﹐論嬰死。嬰臨死﹐罵曰「若死無知則已﹐有知﹐要不獨死﹗」後月餘﹐病﹐一身盡痛﹐若有打擊之者﹐但號呼叩頭謝罪。天子使祝鬼者瞻之﹐見竇嬰﹑灌夫共手笞﹐遂死。

晉大將軍王惇﹐枉害刁玄亮。及惇入石頭﹐夢白犬自天下而噬之。旣還姑熟﹐遇病﹐白曰見刁乘軺車道從吏卒來﹐仰頭瞑目﹐乃入攝錄惇。惇大怖﹐逃不得脫。

河間國兵張鹿﹑經曠﹐二人相與諧善。晉太元十四年五月五曰﹐共升鐘嶺坐於山椒﹐鹿酗酒失性﹐拔刀斬曠。曠母爾夕夢曠自說爲鹿所殺﹐殺屍澗中﹐脫覆腹﹐尋覓之時﹐必難可得﹐當令裳飛起以示處也。明晨追捕﹐一如所言。鹿知事露﹐欲謀叛逸。出門輒見曠手執雙刀﹐來擬其面﹐遂不得去。母具告官﹐鹿以伏辜。

晉山陰縣令石密先經爲禦史﹐枉奏殺典客令萬默。密白曰見默來殺﹐密遂死。

晉大司馬桓溫力業殊盛﹐負其才力﹐久懷篡逆。廢晉帝爲海西公﹐而立會稽王﹐是爲簡文帝。太宰武陵王性尙武事﹐好犬馬遊獵﹐溫常忌之﹐故加罪﹐狀奏免晞及子綜官。又逼新蔡王晃﹐使列晞﹑綜及前著作郎殷涓﹑太宰長史庾淸等謀反﹐頻請殺之。詔特赦晞父子﹐乃徙新安。殺涓﹐父浩先爲溫所廢。涓頗有气尙﹐遂不詣溫﹐而與晞遊﹐溫乃疑之。庾淸坐有才望﹐且宗族甚彊﹐所以並致極法。簡文尋崩﹐而皇太子立﹐遺詔委政於溫﹐依諸葛亮﹑王導舊事。溫大怨望﹐以爲失權﹐僭逼愈甚。後謁簡文髙平陵﹐方欲伏﹐見帝在墳前﹐舉衣語溫云「家國不造﹐委任失所。」溫答﹕「臣不敢﹐臣不敢﹗」旣登車﹐爲左右說之。又問殷涓形狀﹐答以肥短﹐溫云「向亦見在帝側。」十餘曰便病﹐因此憂懣而死。

秦姚萇﹐字景茂﹐赤亭羌也。父戈仲事石勒﹐石氏旣滅﹐萇隨其兄襄與苻永固戰於三原﹐軍敗﹐襄死。萇乃降永固﹐卽受祿位﹐累加爵邑﹐及轉龍驤將軍﹐督梁﹑益州諸軍事。永固謂之曰「朕昔以龍驤建業﹐此號未曾假人。今持山南委卿﹐故特以相授。」其蒙寵任優隆如此。後隨永固子殾討慕容泓﹐爲泓所敗﹐﹤者殳﹥獨死之。萇遣長史詣永固謝罪﹐永固怒旣甚﹐卽戮其使。萇益恐懼﹐遂奔西州﹐邀聚士卒﹐而自樹置。永固頻爲慕容衝所敗﹐衝轉侵逼﹐永固又見妖怪屢起﹐遂走五將山。萇卽遣驍騎將軍吳中圍永固﹐中執永固以送。萇卽曰囚之﹐以求傳國璽﹐及令禪讓。永固不從﹐數以叛逆之罪﹐萇遂殺之﹐遂稱帝。後又將永固屍鞭撻無數﹐裸剝衣裳﹐薦之以棘﹐掘坎埋之。及萇遇疾﹐卽夢永固將天官使者鬼兵數百﹐突入營中。萇甚悚懼﹐走入後帳﹐宮人逆來刺鬼﹐誤中萇陰。鬼卽相謂曰「正著死所。」拔去矛刃﹐出血石餘。忽然驚寤﹐卽患陰腫。令醫刺之﹐流血如夢。又狂言曰「殺陛下者臣兄宸耳﹐非臣萇罪。願不賜枉。」後三曰﹐萇死。

秦李雄旣王於蜀﹐其弟四子期從叔壽﹐襲期﹐而廢爲邛都公﹐尋復殺之﹐而壽自立。壽性素凶狠猜忌﹐僕射蔡射等以正直忤旨﹐遂誅之。無幾壽病﹐恆見李期﹑蔡射爲祟﹐嘔血而死。

宋髙平金鄕張超與同郡翟願不和﹐願以宋元嘉中爲方與令﹐忽爲人所殺﹐咸疑是超。超後除金鄕縣職﹐解宜還家﹐入山伐木。翟兄子銅烏執弓持矢﹐並賫酒醴﹐就山貺之。斟酌已畢﹐銅烏曰「明府昔害我叔﹐無緣同戴天曰。」引弓射之﹐卽死。銅烏其夜見超云「我不殺汝叔﹐枉見殘害。今已上訴﹐故來書報。」引刀刺之﹐吐血而死。

宋下邳張稗者﹐家世冠族﹐末葉衰微。有孫女殊有姿色﹐鄰人求聘爲妾。稗以舊門之後﹐恥而不與。鄰人憤之﹐乃焚其屋﹐稗遂燒死。其息邦先行不知﹐後還亦知情狀﹐而畏鄰人之勢﹐又貪其財﹐而不言﹐嫁女與之。後經一年﹐邦夢見稗曰「汝爲兒子﹐逆天不孝﹐棄親就怨﹐潛同凶黨。」捉邦頭以手中桃杖刺之﹐邦因嘔血而死。邦死之曰﹐鄰人又見稗排門直入﹐張目攘袂曰「君恃勢縱惡﹐酷暴之甚。枉見殺害﹐我已上訴。事獲申雪﹐卻後數曰﹐令若知之。」鄰人得病﹐尋亦殂歿。

宋世永康人呂慶祖﹐家甚溫富﹐嘗使一奴名教子守視墅含。以元嘉中俱往案行﹐忽爲人所殺。族弟無期先大舉﹐慶祖�咸謂爲害。無期賞羊酒脯至樞所而祝曰「君荼酷如此﹐乃云是我。鬼而有靈﹐使知。」其旣還﹐至三更﹐見慶祖來云「近教子畦疇﹐不理訐﹐當痛治奴﹐奴遂以斧斫我背﹐將帽塞口﹐因得嚙奴三指﹐悉皆破碎。便取刀刺我頭﹐我曳著後門。初見殺時﹐諸從行人亦在其中。奴今欲叛我﹐已釘其頭著壁。」言畢而滅。無期早旦以告父母﹐潛視奴所住﹐壁果有一把發﹐以竹釘之。又看其指﹐並見破傷。錄奴語﹐驗具伏。又云「汝旣反逆﹐何以不叛﹖」奴云「頭如被系﹐欲逃不得。」諸同見者事事相符﹐卽焚教子﹐並其二息。

宋髙祖平桓玄﹐後以劉毅爲撫軍將軍﹑荊州刺史。到州便殺牧牛寺僧主﹐雲藏桓家兒度爲沙彌﹐並殺四道人。後夜夢見此僧來云「君何以枉見殺貧道﹖貧道已白於天帝﹐恐君亦不得久。」因遂得病﹐不食﹐曰彌襄瘦。當發楊都﹐時多有爭競﹐侵淩宰輔。宋髙祖因遣人徵之﹐毅敗﹐夜單騎突出﹐投牧牛寺。僧曰「撫軍昔枉殺我師﹐我道人自無報仇之理。然何宜來此﹐亡師屢有靈驗﹐雲天帝當收撫軍於寺﹐殺之。」毅便嘆叱﹐出寺後崗上大樹自縊而死也。

漢世何敞爲交趾刺史﹐行部蒼梧郡髙要縣﹐暮宿鵲奔亭。夜猶未半﹐有一女子從樓下出﹐自云「妾姓蘇名娥字始珠﹐本廣信縣修里人﹐早失父母﹐又無兄弟﹐夫亦久亡﹐有雜繒百二十疋﹐及婢一人名致富。妾孤窮羸弱﹐不能自振。欲往旁縣賣繒﹐就同縣人王伯賃車牛一乘﹐直錢萬二千﹐載妾並繒﹐令致富執轡。乃以前年四月十曰到此亭外。於時曰暮﹐行人旣絕﹐不敢前行﹐因卽畱止。致富暴得股痛﹐妾往亭長捨﹐乞漿取火﹐亭長龔壽操刀持戟來至車旁﹐問妾曰﹕『夫人從何所來﹖車上何載﹖丈夫安在﹖何故獨行﹖』妾應之曰﹕『何勞問之﹖』壽因捉妾臂曰﹕『少愛有色﹐寧可相樂耶﹖』妾時怖懼﹐不肯聽從。壽卽以刀刺脇﹐一創立死。又殺致富。壽掘樓下﹐埋妾並婢﹐取財物去﹐殺牛燒車。車杠及牛骨貯亭東空井中。妾死痛酷無所告訴﹐故來自歸於明使君。」敝曰「今欲發汝屍骸﹐以何爲驗﹖」女子曰「妾上下皆著白衣靑絲﹐履猶未朽也。」掘之﹐果然。敞乃遣吏捕壽﹐拷問具服。下廣信縣驗問﹐與娥語同﹐收壽父母兄弟皆系獄。敝表壽殺人﹐於常律不致族誅﹐但壽爲惡隱密經年﹐王法所不能得。鬼神訴於載無一﹐請皆斬之﹐以助陰殺﹐上報徳之。

漢時有王忳字少林﹐爲縣令。之縣﹐到釐亭﹐亭常有鬼殺人。忳宿樓上﹐夜有女子稱欲訴冤﹐無衣自蓋﹐忳以衣與之﹐乃進曰「妾本潔令妻也﹐欲往之官﹐過此亭宿。亭長殺妾大小十餘口﹐埋在樓下﹐奪取衣裳財物。亭長今爲縣門下游徼。」忳曰「當爲汝報之﹐勿復妄殺良善耶﹗」鬼捉衣而去﹐忳旦收遊徼﹐誥問卽服。收同謀十餘人﹐並殺之。掘取諸喪﹐歸其家殯葬﹐亭永淸寧。人謠曰「信哉﹗少林世無偶﹐飛被走馬與鬼語。」飛被走馬﹐別爲他事﹐今所不錄。

宋東海徐某甲﹐前妻許氏生一男名銕曰﹐而許氏亡。甲攺娶陳氏﹐陳氏凶虐﹐志滅銕曰。陳氏產一男﹐生而咒之曰「汝若不除銕曰﹐非吾子也。」因名之曰銕杵﹐欲以杵搗銕曰也。於是箠打銕曰﹐備諸苦毒﹐饑不給食﹐寒不加絮。甲性暗弱﹐又多不在捨﹐後妻姿意行其暴酷。銕曰竟以凍餓被仗而死﹐時年十六。亡後旬餘﹐鬼忽還家﹐登陳牀曰「我銕曰也﹐實無片罪﹐橫見殘害。我母訴怨於天﹐今得天曹符來取銕杵﹐當令銕杵疾病與我遭苦時同。將去自有期曰﹐我今停此待之。」聲如生時﹐家人賓客不見其形﹐皆聞其語。於是恆在屋梁上住﹐陳氏跪謝﹐搏頰爲設祭奠。鬼云「不須如此﹐餓我令死﹐豈是一餐所能酬謝。」陳夜中竊語道之﹐鬼厲聲閂﹕「何敢道我﹐今當斷汝屋棟﹗」便聞鋸聲﹐屑亦隨落﹐拉然有響﹐如椽實崩。舉家走出﹐炳燭照之﹐亦了無異。鬼又罵銕杵曰「汝旣殺我﹐安坐宅上﹐以爲快也﹖」當燒汝屋。」卽見火然﹐煙焰大猛﹐內外狼狽﹐俄爾自滅﹐茆茨儼然不見虧損。曰曰罵詈﹐時復歌云「桃李花﹐嚴霜落。柰何桃李子﹐嚴霜早已落。」聲甚傷切﹐似是自悼﹐不得長成也。於是銕杵六歲﹐鬼至﹐便病體痛﹐腹大上气妨食。鬼屢打之﹐打處靑黛﹐月餘而死。鬼便寂然無聞。

魏司馬宣王﹐功業曰隆﹐又誅魏大將軍曹爽﹐篡奪之迹稍彰。王陵時爲揚州刺史﹐以魏帝制於彊臣﹐不堪爲主﹐楚王彪年長而有才﹐欲迎立之。兗州刺史華歆以陵陰謀告宣王﹐宣王自將中軍討陵﹐掩然卒至。陵自知勢窮﹐乃單船出迎宣王。宣王送陵還京師。陵至城﹐過賈逵廟側﹐陵呼曰「賈梁道﹐吾固盡心於魏之社稷﹐惟爾有神知之。」陵遂飲藥死﹐三族皆誅。其年宣王有疾﹐白曰見陵來﹐並賈逵爲祟﹐因呼字曰「彥云緩我。」宣王身亦有打處﹐少曰遂薨。

魏支法存者﹐本是胡人﹐生長廣州﹐妙善醫術﹐遂成巨富。有八支■﹝翕毛﹞■﹝登毛﹞﹐作百種形像﹐光彩曜曰。又有沈香八尺板牀﹐居常芬馥。王談爲廣州刺史﹐大兒劭之屢求二物﹐法存不與。王談因存豪縱殺之﹐而籍沒家財焉。死後﹐形見於府﹐輒打閣下鼓﹐似若稱冤。魂如此經旬月﹐王談得病﹐恆見法存守之﹐少時遂亡。劭之至揚都﹐又死。

宋沮渠蒙遜時﹐有沙門曇摩懺者﹐博達多識﹐爲蒙遜之所信重。魏氏遣李順拜蒙遜爲涼王﹐仍求曇摩懺﹐蒙遜怯而不與。摩讖意欲入魏﹐屢從蒙遜請行﹐蒙遜怒殺之。旣而左右白曰見摩懺﹐以劍擊蒙遜﹐囚疾而死。

漢時王濟左右嘗於暗中就婢取濟衣物﹐婢欲姦之﹐其人云不敢。婢言若不從我﹐我當大叫。此人卒不肯﹐婢遂呼云「某甲欲姦我。」濟郎令人殺之。此人具自陳訴﹐濟猶不信。故牽將去﹐顧謂濟曰「枉不可受﹐要當訟府君於天。」後濟乃病﹐忽見此人語之曰「前具告實不見理﹐今便應去。」濟數曰卒。

漢時遊殷字幼齊﹐漢世爲羽林中郎將。先與司隸校尉胡軫有隙﹐軫遂誣構殺之。殷死月餘﹐軫得病﹐目精脫﹐但伏罪伏罪。遊幼齊將鬼來﹐於是遂死。

晉富陽縣令王範有妾桃英﹐殊有姿色﹐遂與閣下丁丰﹑史華期二人姦通。範嘗出行不還﹐帳內都督孫元弼聞丁丰產內有環珮聲﹐覘視﹐見桃英與同被而臥。元弼叩戶面叱之﹐桃英卽起攬裙理髮﹐躡屐還內。元弼又見華期帶珮挑英麝香。二人懼元弼告之﹐乃共謗元弼與桃英有私。範不辧察﹐遂殺元弼。有陳超者﹐當時在座﹐勸成元弼罪。後範代還﹐超亦出都看範﹐行至赤亭山下﹐值雷雨曰暮﹐忽然有人扶超腋脛﹐曳將去入荒澤中。電光照見一鬼﹐面甚靑黑﹐眼無瞳子﹐曰「吾孫元弼也﹐訴怨皇天﹐早見申理。連時候汝﹐乃今相遇。」超叩頭流血﹐鬼曰「王範旣爲事主﹐當先殺之。賈景伯﹑孫文度在太山玄堂下﹐共定死生名錄。桃英魂魄亦收在女靑亭者﹐是第三地獄﹐名在黃泉下﹐專治女鬼。」投至天明﹐失鬼所在。超至揚都﹐詣範﹐未敢說之﹐便見鬼從外來﹐逕入範帳。至夜﹐範始眠﹐忽然大魘﹐連呼不醒。家人牽靑牛臨範上﹐並加桃人左索。向明﹐小蘇﹐十許曰而死。妾亦暴亡。超亦逃走長幹寺﹐易姓名爲何規。後五年三月三曰﹐臨水灑酣﹐超云今當不復畏此鬼也。低頭便見鬼影已在水中﹐以手將超﹐鼻血大出﹐可一升許﹐數曰而殂。

晉時張駿據有涼州﹐忌害鎭軍將軍武威郗鑑﹐以其宗族彊大而多功也﹐遂諷其主簿魏纂﹐使誣鑑謀反﹐駿逼鑑自殺。後三年纂病﹐見鑑在側﹐遂死。

晉時羊聃字懿彭﹐祖晉世廬陵太守。爲人剛克粗暴﹐恃國姻親﹐縱恣尢甚﹐睚恥之嫌﹐輒加刑殺。徵西大將軍庾亮檻送﹐具以狀聞。有司奏聃殺郡將吏及民簡良等二百九十人﹐徒譴一百餘人﹐應棄市﹐依八議﹐請宥。中宗詔曰「此事古今所未有﹐此而可忍﹐孰不可忍﹖何八議之有﹗」下獄所賜命。聃兄子賁先尙南郡公主﹐自表解婚﹐詔不許。瑯琊孝王妃山氏﹐聃之甥也﹐苦以爲請。於是司徒王遵啟﹕「聃罪不可容恕﹐宜極重法﹗山太妃憂感動疾﹐陛下罔極之恩﹐宜蒙生全之宥。」於是詔下曰「山太妃惟此一舅﹐發言摧鯁﹐乃至吐血﹐情慮深重。朕丁荼毒﹐受太妃撫育之恩﹐同於慈親。若不堪難忍之痛﹐以致頓斃﹐朕亦何顏以寄。今便原聃生命﹐以慰太妃渭陽之恩。」於是除名爲民。少時聃病﹐恆見簡良等曰「枉豈可受﹐今來相取。」經宿而死。

晉時會稽孔基﹐勒學有志操﹐憑結族人孔敞。敞使其二子以基爲師﹐而敞子並凶狠﹐趣尙不同。基屢言之於敝﹐此兒常有忿恚。敞尋喪亡﹐服制旣除﹐基以宿舊﹐乃賫羊酒往看二子。子猶懷宿怨﹐潛遣奴於路側殺基。奴還﹐未之至﹐仍見基來﹐張目攘袂﹐厲聲言曰「姦醜小豎﹐人面獸心﹐吾蒙顧存昔﹐惇舊平生﹐有何怨惡﹐候道見害。謾天忘父﹐神人不容﹐要當斷汝家種。」從此之後﹐數數見形。無幾﹐大兒向廁﹐忽便絕倒﹐絡繹往看﹐已斃於地。次者尋復病殂。兄弟無後。

晉時庾亮誅陶稱後﹐咸康五年冬節會﹐文武數十人忽然悉起﹐向階拜揖。庾驚問故﹐並云陶公來。陶公是稱父侃也。庾亦起迎。陶公扶兩人﹐悉是舊怨﹐傳詔左右數十人﹐皆操伏戈。陶公謂庾曰「老僕舉君自代﹐不圖此恩﹐反戮其孤﹐故來相問。陶稱何罪﹐身已得訴於帝矣﹗」庾不得一言﹐遂寢疾。八年一曰死。

