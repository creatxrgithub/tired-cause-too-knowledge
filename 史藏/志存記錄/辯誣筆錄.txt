辯誣筆錄宋趙鼎

一張邦昌僭竊幹王時雍權京畿提刑﹐有新奉玉音之語。辯曰﹕靖康元年十二月末﹐得省札﹐稱朝夕大金師退﹐奉聖旨﹐差府曹一項﹑省郎一員抄札遺下軍糧﹑馬料。次日﹐工部侍郎司馬文季與余簡封﹐題云「提刑直閣。」經得開封﹐通引官姓曰「人札探除目帖子報﹐開封士曹趙某除直祕閣﹐京畿提刑﹐兼轉運副使。」其日﹐余在同捨陳士曹閣子內﹐與數同官會話。今刑椽郭璋獨在﹐可以爲證。時十二月二十七八間也。先是﹐聞開正﹐大金師退﹐宰相何文縝廣坐中﹐論師退後措置事。首言京畿蹂踐酷毒﹐須得人安集之。且言祖宗時止有提點一員﹐盡總諸司之事﹐俟師退﹐頒赦攺正。今且除提刑一員﹐兼漕事﹐當於士人中選通曉民事者。坐客薦洛州通判趙子﹐何曰「子固佳﹐但資淺爾﹐須於府﹑漕﹑省官中選之。」程伯五﹑司馬文季等數人同聲曰「若求於省人官﹐無如開封士曹趙某者。」何曰「得之矣﹐屢有人薦﹐使除職名。」卽呼中使﹐具除日﹐將上。次日批告﹐正月初畫黃下吏部。戶部侍郎邵澤民聞之﹐走見何相﹐薦宮教耿洵塡士曹之闕。何曰「已除趙之。」蓋初議畿憲不成﹐復以此處之在外﹐無日下供職指揮。適當多事﹐舍人行詞畱滯﹐未給告。間車駕出郊﹐其事遂已。先被旨﹐點檢出城骨肉﹐置局延眞宮。二月初﹐天地大變﹐六宮﹑皇族相繼取詣軍前。一日﹐宋退翁﹑胡明仲過延眞﹐率餘同見府尹。時有金使二人來府中﹐催促應副。退翁密謂余曰「瑤華﹐當祝尹深藏之﹐以備垂簾﹐待元帥之歸。」余曰「何人可托﹖須有力量可保者。」退翁曰「戚裏王某詵之子﹐內侍則邵成章。」旣見尹﹐適見使在坐﹐不容交談。退翁於掌上書「瑤華」二字﹐憑尹書幾﹐展手示之。尹曰「何謂﹖」退翁曰「藏之。」尹良久乃悟﹐曰「會得﹐會得。」是日晚﹐退翁作札子﹐詳言其事﹐托余達之於尹。瑤華﹐舊在州北城破遷之延寧宮﹐未幾﹐延寧火﹐尹議密歸之孟氏私第﹐不欲在士庶之家也。其後﹐迎入禁中﹐垂簾以待元帥之歸。其謀實始於此。逮邦昌入城﹐士大夫亦以此議誘之﹐故邦昌敢任其責。三月末間﹐金人漸此引去。一日﹐舊同官呂言問見訪﹐云朝廷議迎請元後歸禁中。家兄令言問與孟氏議定。兄﹐舜徒也。言問與孟子親﹐故舜徒委之。言問後作《垂簾記》﹐備見本末。後數日﹐余得行首司帖子﹐請召議事。至崇政殿門外閣子中﹐見王時雍﹑呂好馮﹑馮同坐﹐時雍顧謂余曰「煩公以畿內之事。」出除目一紙示余﹐除眞祕閣﹑京畿提刑﹐兼權轉運副使。余起立﹐白時雍﹐以私計不便﹐不願就此。時雍作色﹐曰「今日之事﹐須大家擔負。」余曰「府官冗賤﹐何預國論﹖」時雍怒甚﹐不復言。舜徒恐激作禍生﹐謂時雍曰「且只以府曹兼領。」又謂余曰「府界職事﹐府曹兼領﹐何害﹖兼有正月初成命。」余曰「若於差權札子內﹐補坐正月初指揮﹐乃敢就職。」時雍益怒﹐面色變靑﹐徐取筆﹐勾去「直祕閣」字。舜徒曰「日府界官無限﹐且先理會東路﹐只備元帥之歸。所以煩公﹐正爲此也。」余曰「聞金人畱兵二萬﹐屯河南武陽縣界。如此﹐卽遊騎四出﹐府界何以措手﹖」舜徒曰「近遣從官數輩﹐至軍前懇告﹐今則盡發過河﹐更不畱一人一騎在河南。」余曰「東路蹂踐尢甚﹐直抵南都﹐更無片瓦。」舜徒曰「元帥府官兵極多﹐須廣席屋以徙。」余曰「府界無一人百姓﹐使誰爲之﹖又無一錢支用。」時雍方發言﹐曰「此等事﹐自當應副﹐公可條具申來。」余歸﹐至晚﹐得差權札子。猶豫未決﹐適提刑屬官孟某來參﹝不記名﹞﹐問知是後家﹐因叩呂言問所說。孟曰「此議已定﹐某適離家﹐時見街道司已在宅前治道﹐恐亦非晚矣。」余旣得此說﹐走見戶侍邵澤民問子細。未及坐定﹐澤民曰「適自部中來﹐朝廷要二十副珠子花環頭面裝裹內人﹐就孟宅迎太后還內﹐於諸人家抄札家資內尋覓﹐竟不得足。余曰「定在何日﹖」澤民曰「數日前﹐馬仲時﹝謂殿院馬仲﹞已上書太宰相公﹐謂速出外第﹐且乞遣使迎元帥。邦昌得書﹐極惶恐﹐便欲出居東府。諸公謂敵騎已有在靑城者﹐恐別有變生﹐少隱忽數日爲便。今聞後騎已過中牟﹐邦昌豈敢一日畱滯﹖當亟請垂簾﹐一如初議也。如遣使﹐則已發數輩﹐近又差謝任伯﹝克家﹞捧寶而往。」余曰「何寶﹖」澤民曰「大宋受命之寶﹐的當無如此者。」余旣聞此﹐始敢交職事。畿憲﹐公使造酒﹐月給甚厚﹐余只請士曹之俸﹐不受一錢供給﹐今料錢歷可考也。不數日﹐太母垂簾﹐邦昌易服出外第。垂簾之次日﹐余到都堂白事﹐適見邦昌自崇政殿門出﹐循廊而南﹐朱衣前導﹐堂吏隨之。三衙一人從後來﹝不知姓名﹞﹐升階稟邦昌﹐欲差班直數人導衛﹐邦昌踴身頓足﹐大叫曰「公等如此不相卹。」余見邦昌於都堂閣子﹐對坐茶湯﹐是時別無執政﹐前日暫權者﹐皆已退歸舊班。余出札子﹐再申明所權執事﹐次日降太后聖旨差權﹐余然後方敢就職。又乞支降錢帛﹐前日王時雍所許者。邦昌謂余曰「要何用﹖」余對以蓋造席屋﹐以備元帥之歸。邦昌取筆﹐判依申支給。前章謂余幹王時雍求京畿提刑﹐又謂余有親奉玉旨之語﹐則天地鬼神實臨之。一權京畿提刑日﹐糾集保甲﹐以拒勤王之師。辯曰﹕丙午冬﹐金人分兩路渡河﹐直抵畿內。西自洛陽﹐東至南部﹐南自潁昌﹐北至大河﹐皆爲金人占據。京師﹐在數千里重圍之中﹐仰視但見靑天﹐白日而路不通﹐中外斷絕。四方萬里之遠﹐郡縣櫛比﹐官吏享厚俸﹐兵級坐食衣糧者﹐不可以數計﹐而優遊自若﹐無一人回首一顧者﹐安得所謂勤王之師﹖月餘﹐城破﹐敵分兵屯列城上下﹐瞰城中。百萬生靈﹐猶機上之肉。明年正﹑二月間﹐陜西大帥範致虛遣兵萬人﹐使辛企宗將之﹐出崤﹑澠。敵令西京所屯兵迎戰﹐甫交鋒﹐西京敗走﹐去京師猶在十程之外。東南之兵﹐聚之淮甸﹐盤桓不進。三月間﹐二聖已出郊。趙子崧總兵一項﹐自陳﹑蔡稍逼咸平界﹐遠望敵騎數百﹐奔潰﹐不可止約。自相蹂踐﹐死者盈路﹐遺棄金帛巨萬﹐不可數計﹐騎厚載而歸。此則勤王之兵也。時余在開封供職﹐不知京畿提刑者何人﹖謂之保甲者﹐安在也﹖余得堂札﹐兼權憲漕﹐時敵退﹐城開已數日﹐逮交職事﹐敵騎已過鄭州﹐二帝北遷﹐渡河已久﹐京師官吏﹐悉趨元帥府。所謂京師者﹐數千里瓦礫場﹐瀟然一空城而已﹐何勤王之有﹖況保甲一司﹐自有武臣提刑專領﹐余權攝時﹐文臣見闕﹐系武憲汪長源兼領。余從長源交割﹐得之畿縣﹐諸公悉來相見﹐不聞有保甲﹐在京亦未嘗說及也。隆垂簾之初﹐劉光世一項自延來﹐太母遣武臣提刑汪長源﹑戶部郎官李革出城迎待﹐而光世由潁昌境上直趨濟州。後數日﹐李革見訪﹐余始知光世之過也。後章謂余權京畿提刑日﹐糾集在京保甲﹐以拒勤王之師﹐則天地鬼神實臨之。初被權攝指揮﹐專爲措置東路﹐奉迎元帥。自權顧之後﹐往來雍邱﹑陳畱﹐水陸措置。朝廷差中書舍人張ㄝ攵﹝達明﹞提舉迎奉一行事務﹐余見達明議事﹐以驛頓什物全闕﹐次日得省札﹐具數申戶部。許於諸人家抄札什物內關請﹐後到到載往東界。余至雍邱﹐編排回中路﹐逢樞副李回﹝少寓﹞﹑右丞馮懈﹝長源﹞同舟南下﹐相見舟中。余謂二公﹐論京畿蹂踐旣酷﹐卽今猶有潰兵及饑民嘯聚者﹐時時出沒﹐流民不得安業﹐乞差兵彈壓等事。二公深然之。余遂率京畿父老﹐上表勸進。五月初﹐上卽阼﹐又率京畿父老上表﹐請車駕還闕。至六月初﹐余申致省﹐以京畿措置就緒﹐遠邇寧靜﹐勞來安集﹐恐非時暫兼權者能辦﹐乞早差正官前來交割。凡累申﹐不報。方朝廷節次行遣圍城諸人﹐議論洶洶之時﹐余敢露章求罷﹐而朝廷不聽其去。自以權攝﹐始末可考﹐朝廷亦�之而不以爲事也。兼權之人﹐凡有數等﹐除別以罪斥﹐應權執政官有自落職宮觀而復舊物者﹐皆責散置﹐李回﹑範宗尹之流是也。有自樞副升右丞者﹐馮是也。有自侍郎權尙書者﹐謝克家﹑邵溥是也﹐止於落職而已。有自從官權執政者﹐呂好問是也﹐事體爲量重﹐洎上卽位﹐正除執政﹐進退恩禮﹐未嘗少貶。以其權執政日﹐於圍城中募人間道詣元帥府﹐密陳城中款師事狀之功也。其後﹐宰相議圍城之罪﹐悉欲殺之﹐上終薄其罰者﹐以預知城中始謀權立之詳也。其自開封少尹權都司者﹐葉份之徒是也。自監丞權少監者﹐李佩之徒是也。自郎官權卿少﹐自館職權郎官﹐不能盡記﹐皆置而不問也。洎車駕渡江之後﹐洞照本末﹐當時權攝之人﹐悉皆召用。李回復入樞府﹐謝克家再爲尙書﹐相繼入參大政。範宗尹召爲中丞﹐未逾年﹐拜相。此皆權局中情重﹐而責降散置者。葉份元不離行在﹐至八座而去。余以開封右判官﹐權京畿監司﹐是篤外補﹐未嘗超躐﹐比之諸人﹐不猶愈乎﹖邦昌之入城也﹐畱守率百官﹐用郊迎宰相禮﹐見之於南薰門下。邦昌下馬﹐相揖入幕次﹐請從官就坐﹐邦昌厲聲曰「誰爲此謀﹖公等各爲妻子計﹐乃欲置邦昌赤族之地也。」諸人惶恐無對﹐乃請邦昌居尙書省。畱守司差從官十員相伴遊說﹐邦昌拒之甚堅。余亦竊問一二﹐諸人初謂邦昌曰﹕今日國祚不絕如綫﹐太宰受國厚恩﹐正是論報之日﹐謂宜勉徇軍前之意﹐款退敵師﹐卽日遣官奉迎元帥。一面邀請元後垂簾﹐然後退就舊班。且速議進﹐旣建大號﹐未必不以爲功也。邦昌曰「諸公誤矣﹐元帥府將相已備﹐他日聞二帝北遷﹐未必不便正位號﹐唐明皇在蜀﹐肅宗卽位靈武。投機之會﹐不可失也。」諸人曰「才聞師退﹐急遣使勸進﹐此亦一機會也。且本謀專爲社稷計﹐他時誰不相諒。」邦昌曰「此事安可戶曉﹐諸公不念邦昌有老母乎﹖」諸人又曰「今京畿百萬生靈﹐性命所系﹐太宰設心如此﹐天地神明亦必知之。」邦昌初慮師退之後﹐別生他變﹐旣聞垂簾之議﹐始有回意。後兩日﹐禦史臺告報﹐百官﹑並寄居待次官及京城父老﹑諸軍將校並赴尙書省。官員立廳上﹐父老﹑將校立庭中﹐少頃﹐堂吏引邦昌出閣子﹐立柱廊上﹐士大夫建議紛紛﹐邦昌拒之﹐辭亦甚敏辯。其中一人謂眾曰「不須如此﹐便可山呼。」邦昌倉皇走避﹐百官未退﹐余與府僚先歸。臺吏遮攔﹐且曰「一城百萬生靈﹐性命決於今日。官員們且更告他太宰。」眾謂之曰「府中應副事冗﹐自來集議等事﹐才到便退﹐未嘗幹與。」乃使之去﹐出省門﹐逢王伯時﹝立之﹞﹐小立語﹐及邦昌建拒之說﹐伯時曰「須教他做﹐且是易制﹐他時足以襯刀﹐若使蔡京爲之﹐必別有措置﹐反爲大患。」襯刀﹐謂斬也。戶曹李氵允曰「少卿且低聲﹐此語傳播﹐愈更艱難矣。」初﹐大變之後﹐敵以檄城中議所立者﹐云選世有名徳之人。諸公議曰﹕眾所共知者﹐惟呂舜徒﹑司馬文季。又惜其忠賢之節﹐萬一爲敵所污﹐又見元之家一事。當求一易制﹐而不爲人所顧惜者﹐如邦昌之流可也。邦昌久在軍中﹐與敵相熟﹐敵人之意亦在於此。卽遣林學士吳正仲入城﹐取指名狀。城上﹐四圍兵合﹐張其勢以逼之﹐目晚議未決﹐欲變生。宋齊愈預聞初議者﹐遂書邦昌姓名以授之軍中﹐諭以此命。邦昌辭之甚哀切﹐以至號慟﹐悶絕僕地﹐扶歸帳中﹐不復食。敵遣甲士百餘人﹐路刃相向﹐且斡開口﹐灌以粥飲﹐而邦昌終不從。敵之謀臣曰「莫若送之城中﹐使自爲計。立一日限﹐事若不成﹐縱兵齊入﹐不使—人得脫。」故邦昌之入城﹐士庶軍民只哀萬種﹐議旣定﹐有司告報﹐百官集闕門之外。敵使五人自南薰門入﹐甲騎千衛衛之﹐捧冊文前行﹐閣門等盡用敵人。邦昌乘馬出尙書省後門﹐大號子馬上﹐至禦廊幕次﹐易服東望﹐再拜。是時﹐甲兵如雪﹐環列城亡﹐鼓聲不絕﹐天日昏暗﹐風沙慘然。士大夫相頤而無人色﹐邦昌亦揮灑不已﹐步自宣徳西門入。敵使隨之至﹐殿門五使先退﹐恐庭中禮數有所未盡﹐不欲見之﹐相回避也。邦昌升殿﹐倚西壁立﹐百官隨入﹐錯雜紛亂﹐無復行列。邦昌遣閣門一人下殿﹐諭廷中曰「實爲生靈﹐本非僭竊﹐官員將校等並不得拜。」百官旣拜﹐或起或伏﹐仰視邦昌﹐依壁鞠躬﹐側首北向﹐殿中但設空禦坐而已。先是﹐被圍之初﹐有旨權罷國忌行香。邦昌禮數甫畢﹐次日告報﹐依舊制行香﹐但無奉慰之禮﹐以此示都人﹐以見意也。後不復登殿﹐止坐升陽門﹐百官稟事﹐長揖階下。從官登門卽坐﹐但以字相呼﹐一如執政見士大夫之禮。事定﹐敵議退師﹐欲畱兵三萬爲衛。邦昌懇辭之﹐又欲畱兵一萬﹐屯河南武陽界﹐恐緩急京城要用。邦昌又辭之。旣不敢畱兵﹐所以急於迎奉隆還宮。敵退未旬日﹐太后垂簾﹐卽日召元帥勸進。權中書舍人汪藻行辭﹐有云﹕晉獻之子九人﹐獨文公之在外﹔漢家之業十世﹐至光武以中興。引證最爲切當。又旬餘﹐邦昌趨南都。上踐阼﹐封邦昌郡王﹐謝表云﹕姬旦攝成王之位﹐意在存周。紀信乘漢祖之車﹐本期誑楚。此其本意也。然其間舉措﹐不爲無失﹐如迎隆稱宋太后之類。敵其𨿽未盡渡河﹐敵聞之有回戈之患﹐後來誰肯委曲見察﹐賴聖君在上﹐憐其本心﹐故止及其身﹐而置其家不問﹐親族之家﹐亦不絕其祿仕﹐可謂忠厚之風﹐盛徳之事矣。況如余攝庶官時﹐暫行兼權﹐未嘗超升﹐未嘗增俸﹐麼麼不足比數﹐宜其弗以爲罪。柰何怨家仇人﹐以此藉口﹐得肆其毒﹐增加緣飾﹐以無爲有﹐如親奉玉音﹐集保甲以拒王師之類。必欲置之死地﹐而卒蒙矜貸﹐獲保餘生﹐皆君父之賜也。一某謫潮陽﹐嶽飛自嶽鄂以金五萬貫賑行﹐某受之不辭﹐交結叛將﹐識者爲之寒心。辯曰﹕自渡江﹐諸大將與廟堂諸公﹐並相往還﹐禮數惟遇生日﹐以功徳疏星香爲壽而已。嶽飛後進﹐並生日禮數﹐亦復不講。某謫潮陽﹐庚申七月初一日指揮也。初六日﹐得明州公文﹐繳到刑部牒﹐卽日上道。時嶽飛在鄂州﹐相去二千餘里﹐何由道問至。當年十二月間﹐得飛一書﹐謝轉官而已。來人云﹕因過福州張丞相處下書﹐蓋自福州至潮山﹑鎭海入江西﹐乃其歸路。某以通封公狀謝之﹐未嘗答一字。次年正月未﹐間又得一書﹐亦自福州經過﹐賀年節書也。某以謂旣不答書﹐不必開看﹐亦以通封公狀謝之﹐並來書復付來人賫去﹐不曾開拆也。書且不畱﹐何由有金五萬貫﹖以五萬貫之金﹐須用兩人擎擔﹐必不輕付﹐須有管押之人。今嶽飛旣死﹐無由考證﹐然天地鬼神﹐實鑑臨之。又邸報坐到嶽飛案款在酉年春末罷兵柄入樞府之後﹐飛發書來潮陽﹐在申年冬末﹐時獨總兵鎭上流也﹐謂之交結叛將﹐可乎﹖況來書未嘗啟封﹐復還之邪﹖且諸將總兵在外﹐每因職事容稟廟堂諸公﹐必有書答之。飛最遠﹐書辭最勤﹐已前有書往還者﹐皆謂之交結叛將﹐可乎﹖此不待辯而可明者﹐以事體頗重﹐不得不一言也。一士﹑辛永宗赴闕﹐各有賄遣請求。辯曰﹕某戊午十月末罷政﹐知紹興府。冬至節﹐士以宗司瑞露酒十壺見餉。十二月﹐得請奉祠﹐寓居能仁寺。過歲﹐某始生之日﹐又以十壺見贈。適淮上諸將送糟淮白數頭﹑免十餘只﹑鵪十數對﹐遂以白魚二頭作一合﹐兔犭巴二隻﹑鵪十隻作一合﹐復贈士﹐蓋所以爲答也。某是時杜門謝客﹐至正月末間﹐士遣其子不議來訪﹐某嘗差不議權浙東屬官﹐故衩衣直入書院﹐見余云﹕大人被差﹐朝陵近催促甚急﹐緣腹疾未能起發﹐而舉市無附子﹐令稟覆如宅庫有附子﹐覓數枚。某尋以附子十枚送之﹐此所謂賂遺也。二月初﹐士來相別﹐坐未定﹐謂余曰「昨日得臨安相知書云﹐相公差知臨安﹐某晚命下。」某聞之駭然﹐謂曰「渴疾如此﹐公所親見﹐如何遠適﹖公赴闕﹐便當奏事﹐上不問則已﹐萬一問及﹐切告公以某所苦未愈奏之﹐庶幾可免。」此外別無一語﹐是晚﹐有簡借坐舡至蕭山。某回簡謝之﹐因言適所奉懇﹐舉家休戚所系﹐幸公畱念﹐蓋欲以疾苦奏知﹐此所謂請求也。又數日﹐辛永宗相訪﹐云被差京畿提刑﹐非晚前去﹐且言﹕相公必有重擔子與他擔負﹐聞已有消息矣。其言與士相符﹐聞之憂甚﹐亦謂永宗曰「公過闕必對﹐上不問卽已﹐萬一問及﹐幸公以某疾苦未愈奏之。」永宗曰「會得﹐會得。」至如時遺之物﹐𨿽滴水無之。某平生立朝行已﹐自有本末﹐何至與此輩相往還﹖永宗挾舊怨﹐且以某在紹興府待之不以禮﹐故撰造此說﹐以相擠陷爾。如某以渴疾自引﹐至於再三﹐方蒙矜允﹐恩意深厚﹐禮數優渥﹐君臣之間﹐初無間隙﹐至奉祠養疾﹐尢荷眷顧之意。是時﹐亦未有論擊者﹐不知所犯何罪﹖未委何爲請求﹖此不必質於天地﹑神明﹐士大夫所共知﹐不待辧而明者﹐以其事近卑猥﹐故復言之。一盜用都督府錢十七萬貫。辯曰﹕某以甲寅八月初﹐除知樞密﹑都督川陜﹑荊襄軍馬﹐旣正謝﹐奏乞允降錢一萬貫﹐通激賞。次日﹐朱丞相勝非將上進呈﹐曰﹕旣開府便要錢用。尋降錢一萬貫﹐付庫收樁﹐差使臣二人專監﹐屬官兩員提舉。凡一行公用什物之類﹐及使人出入問探之費﹐皆出此錢。收支請領﹐各有所司畫一。中乞入蜀犒軍﹐蒙支錢五十萬﹐十萬在庫藏﹐變易金銀寄樁﹐俟臨行交割﹐此物元不曾出庫。至九月末﹐畱拜右相﹐洎扈從親徵回﹐遂以左藏庫寄樁錢五十萬﹐支付韓世忠﹐貼充大禮賞給。旣兼諸路都督軍馬﹐府庫官屬不攺﹐逐月請雜支用及食錢之類﹐節次下左藏庫關請。二年之間﹐不過三﹑二萬貫而已。自有提舉及監官主管﹐收支文歷可考也。初以二相兼督府﹐一在內﹐一時出視師﹐謂之行府。有相專在外﹐凡朝廷應副﹑督府錢物﹐盡歸行府﹐無慮千萬。而在內督府所總﹐止於前數﹐旣無所管之錢﹐不知從何盜用﹖洎某再相﹐督府已罷﹐舊監庫使臣者猶在密院﹐偶因事斥去﹐任處州兵鈐﹐後見言章﹐有十七萬之說。郡中廣坐﹐憤然厲聲﹐謂守ヘ等曰「自初建督府以至減罷﹐首尾監庫﹐惟某一人﹐若謂趙相私用庫錢﹐一十七文亦無之﹐某又不是趙相處得意之人﹐將某趕出來﹐事有不平﹐難爲忍受﹐人𨿽不知﹐某便不知﹐天地神明亦須知之。」此語頗流傳也。此事初出於呂祉﹐得於一要人﹐達之之言者﹐前來章中已有此事。要人之意﹐欲重人之罪﹐恐其復來爾﹐如親奉玉音之語﹐及資善堂汲引親黨之謗﹐皆出於此。使某十年遷謫﹐百口流落﹐率由是也。某常謂﹐怨嫌之禍小﹐忌嫉之禍深﹐自古皆然。怨嫌之禍﹐旣釋卽已﹐忌嫉之禍﹐無有已時﹐此其可畏也。一資善堂汲引親黨。乙卯春﹐資善旣建﹐同列畱身奏事﹐退謂某曰「適得旨﹐傳令相公擇資善堂官一員。」言才出口﹐某曰「今士人中學識淵源﹐人物蘊籍﹐可以爲師範﹐無如範衝者。」此言應口卽答﹐未嘗出於思慮。當時止爲得旨擇人﹐若謂有他意﹐則皇天后土﹐實鑑臨之。退亦思之﹐恐涉嫌謗﹐又念古人內舉不避親之義﹐於是言於上﹐自信弗疑﹐不慮後患﹐此則某之罪也。命下﹐範衝力辭﹐且言獨員﹐終日在內﹐恐涉嫌謗。遂又進擬朱震﹐二人更直﹐舉朝內外﹐皆以爲得人。後因臺諫諸人奏事﹐上盛談二人之賢﹐諸人奏曰「天生資善官二人﹐無與比者。」翌日﹐上以臺諫之言語執政﹐顧某﹐喜動天顏。某亦以此自喜﹐不知爲今日之患也。然又有一事﹐最爲切害﹐迹狀靄昧﹐無以自明。此所以摧心飲血﹐負屈銜冤﹐抱恨無窮﹐死且不忘也。某丁巳秋再相﹐適嶽飛入朝奏事。翌日﹐上曰「飛昨奏﹐奏乞立皇子﹐此事非飛所宜與。」某奏曰「飛不循守分﹐乃至於此。」退召飛隨軍運使薛弼﹐諭之曰「大將總兵在外﹐豈可幹與朝廷大事﹐寧不避嫌﹖飛武人﹐不知爲此﹐殆幕中村秀才教之。公歸語幕中﹐毋令作此態﹐非保全功名終始之理。」弼深以爲然﹐曰「當子細諭飛。」且語幕中人也。若謂某結飛使之爲此﹐寧肯使人諭止之﹖前譖者謂某汲引親黨﹐僥幸他日。後譖者謂某結飛﹐欲以兵脇朝廷。嗚呼﹗讒人之言﹐一何酷邪﹖此自古人君惡聞之者﹐殺身滅族之禍也。尙賴君父慈憐﹐得保首領﹐非其幸歟﹗萬一再見天日﹐當瀝膽披肝﹐一訴始末﹐然後退就鼎鑊﹐無憾矣。嗚呼﹗皇天后土﹐實臨鑑之。

