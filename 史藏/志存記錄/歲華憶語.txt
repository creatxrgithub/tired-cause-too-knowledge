歲華憶語夏仁虎自敍余家金陵﹐地當都會﹐爲士大夫淵藪。風俗習尙﹐華而不侈。佳時令節﹐人家祭祀宴樂﹐及里巷間往來酬酢之禮﹐故多鄙俚﹐足資諧笑﹐然亦往往而近於古。蓋先民敬愛親樂之意﹐恆於是乎寄焉。語曰「百姓足而後知禮義。」太平無象﹐此其象歟﹗自畱滯北方﹐行二十稔﹐金陵再遇劫灰﹐閭閻生計蕭索極矣。重以歷朔旣更﹐跪拜禮廢﹐人家子弟﹐有不知祖宗何徳望﹑親族何系屬﹑戚友何行輩者。而社會之娛樂﹐家庭之歡讌﹐所有存焉者益希矣。乙卯除夕﹐索居寡歡﹐京華塵夢﹐忽焉已醒。荊楚歲時﹐是曰可紀。書視兒輩﹐使知故鄕風物。小人懷土﹐無當大雅﹐弇鄙之譏﹐未遑顧也。枝巢自識。元旦元旦﹐一歲之首。人家除夕﹐守歲不寢。至子初﹐行迎歲禮曰接年。接年須早﹐謂得气之先也。士大夫家男婦具章服﹐祀天地於中堂﹐熾炭於盆﹐供則香茗或發糕﹝以面和酵蒸之﹐取其發旺﹞﹐長幼畢集﹐主祭者奠銘於檐下﹐焚紙馬﹐燃爆竹﹐卑幼拜尊長﹐童僕拜主人﹐歡聲滿堂。𨿽齊民家﹐亦得具冠服無弗敬。拜年拜年之禮﹐非第互相慶祝也。人家終歲勤勞﹐戚友或不得以時晤。新歲務閒﹐此往彼來﹐以資款洽慰勞﹐寓有合羣之意焉。先生及尊長﹐必以元旦﹐至遲則不敬。其有兩肩輿後﹐置紅氈﹐終日奔馳道上者﹐曰拜新親年﹐則內兄弟介新婿詣內家戚黨也。市肆傭保休業﹐往來亦莫不拜年。各易新衣履﹐懷挾名刺﹐或對揖於途﹐互道恭喜。市井拜年﹐其發端語﹐必曰「除夕一夜﹐元旦好天」﹐𨿽值大雨雪﹐弗易也。肆夥索欠﹐至天明與債家口角﹐甚至用武﹐元旦途遇﹐必互揖道「恭喜」﹐頃之齟齬﹐曾不芥蒂。拜年必備款拜年客厥物惟旨。曰茶盒﹐以小漆盒分格置糕點﹔曰茶泡﹐以白芹稍點鹽﹐加松子﹑胡桃仁﹐沸湯芼之﹐極芳香﹔曰歡喜團﹐以炒米和飴團之。客有賚於兒童﹐曰答賀錢。錢肆歲末發一種之特別紙幣﹐紅色﹐印二小兒作對揖狀﹐旁志曰恭喜﹖﹐專爲此用。有犒於僮僕﹐曰恭喜包﹐十錢八錢﹐包以紅紙﹐畀必二或四﹐雙數取吉。鄕先生詩所謂「入手莫嫌輕似葉﹐春風能買兩眉梢」者是也。人家有新婦親長來﹐必攜紅氈出拜﹐具茶盤﹐中置煨蓮子﹐曰獻茶。新春立春之日曰新春。太守迎春於東郊﹐摶土爲牛﹐置五色筆﹐先命瞽者塗牛身﹐藉以覘歲。備爲牧童狀﹐曰芒神﹔五色紙裹蘆梗﹐曰五花棒。舉禮時﹐太守以棒鞭牛﹐曰打春。禮畢﹐隸以余棒撒之﹐任人拾取。或作小牛﹐持送大戶人家及市肆﹐曰送春。立春前﹐鄕農入城﹐二三爲羣﹐敲小銅鐙﹐沿門乞錢﹐曰打春﹔人家祀神﹐曰接春﹔家人拜尊長﹐曰拜春﹔團坐啖餅﹐曰咬春。祀財神財神之祀﹐非古廛肆間最重之祀﹐率以二日曰牙祭﹐義不知何取﹖然大典也。是祀也﹐主人盛服先至﹐潔具牲醴。肆夥各偃臥﹐以候主人與掌肆者議﹐某宜畱﹐某宜去。旣定矣﹐則命其徒將命往曰﹕請某請某。得請者﹐欣然來與祭﹐而一歲之生涯定。否則未明﹐打包行矣。金微危日士大夫家﹐亦祀財神﹐率檢曆書中金微危日行﹐謂最徼福利﹐亦不知何本。人日新正十日﹐各有所主。七日曰人日。是日天朗气淸﹐則人人大歡悅﹐謂一歲少災病也。燈市新年燈市﹐舊聚於評事街﹐迆北至笪橋市。近年則夫子廟爲多。魚龍曼衍﹐士女雜沓﹐遊人稍倦﹐咸就得月臺啜茗﹐面鐘山而臨淮水﹐風景殊佳。茗碗加靑果﹐曰送元寶。食品之佳者曰梅豆﹐以梅子與豆同煮﹐染以紅曲﹐加木樨及糖﹐色香均美。上燈節八日爲上燈節﹐人家始懸春燈﹐祀祖先﹐拜尊長﹐曰拜燈節。夜供元宵﹐其制以米粉裹糖。有女新嫁者﹐是日購彩燈及元宵送其家﹐曰送燈。龍燈金陵之龍燈﹐自上燈後﹐卽遊街市。分二組﹐一軍營﹐一木商也。長或十餘丈﹐多至百餘節﹐盤拿飛舞﹐各有家法。司其首尾者﹐皆稱健兒。中間攙以髙蹺跳獅﹐或蚌精及各種雜劇。燈所過市﹐人爭燃爆竹以助興。大人家或具元宵茶點﹐開門延之﹐曰接龍燈。爆竹愈多﹐舞者興愈髙﹐彩愈烈﹐或回旋院庭﹐或盤繞梁柱﹐復間以歌唱鑼鼓﹐想見升平佳況。打十番打十番﹐俗名打鑼鼓。大家子弟﹐新歲輟學﹐則集合奏演﹐以其賢於博弈也。節目甚繁﹐曰水漫鬧臺﹑滴滴金﹑八段錦﹑蜻蜓翅﹑蝴蝶須﹐名稱無慮數百十。每組十人或七人﹐人司一器﹐以整齊爲工。或亦於月夜攜器遊行秦淮旁﹐人行月中﹐音度水上﹐殊有淸趣。間與他組遇﹐則立而互奏角勝。然雍客中禮﹐不至於爭。厥後無賴子羼入﹐至於相毆﹐人家父兄﹐乃禁子弟﹐不得出遊。春燈謎文人學士﹐暇時制爲謎語﹐新年鮮事﹐則張條於衢﹐曰春燈候教。萬頭攢動﹐聚影一燈﹐忽然有悟﹐髙聲請問﹐則羣耳傾注﹐或拍手狂噱﹐此遊戲之近雅者。敲詩賭之近雅者﹐莫過敲詩。任取古人詩一句﹐去一字﹐另配一字﹐並原來一字﹐雜書於旁﹐而冪原來之字於下﹐請人猜擬之。蓋祖法賈閬仙。自後無賴者﹐以爲博具﹐囑寒士爲之制字﹐曰作詩條﹔設場鬧市﹐曰開詩室。學者之好博者﹐就爲意錢﹐猜中則一可博三﹐風斯下矣。春酒新歲人家﹐排日置酒食﹐召親友曰請春酒。肴不必珍錯﹐以新鮮相誇斗﹐必有蔬菜一器曰春蔬。南方气候溫和﹐園甲早萌﹐蔬則鐘山之白芹﹐其芽肥如抽玉簪﹔韭黃如蠟筍﹐大如指﹔雷菌如鈕。野蔬則薺菜﹑馬蘭頭﹑枸杞芽﹐皆先春而生﹐甘肥香美﹐非如北方之以火種也。三爵旣沾﹐酒令始發﹐或拇戰﹐或分籌﹐或飛花﹐或揭翠﹐賓主盡歡始散。《豳風》之詩曰「爲此春酒﹐以介眉壽」﹔唐人之詠曰「家家扶得醉人歸」。蓋和睦之媒﹑太平之象也。十三日是晚亦曰上燈節﹐其典禮與八日同。元宵節十五日元宵節﹐祭供與上元燈日同。或供春餅﹐大如碗﹐薄如紙﹐裹韭芽肉絲食之﹐風味致美。唐人說部謂「金陵士大夫家餅可映字」﹐所紀爲不虛也。燃炮竹﹐打十番﹐樗蒲六博﹐往往竟夕。街市鋪肆﹐競懸彩燈﹐龍燈髙蹺﹐亦時出沒於衢巷中。遊人如蟻﹐昔人詩中所詠「誰家見月能安坐﹐何處開燈不看來」﹐景象如是。走百病十六日﹐居人相率由東南城之老虎頭石觀音山以登南城﹐曰走百病﹐謂能免疾﹐與登髙之意同。城上馬道﹐亦市玩物﹐以棘枝上安紅豆﹐及炒米花﹐遊人購之而歸。落燈節十八日爲落燈節﹐晚祭祖先﹐供以湯麵。俗謂「上燈元宵落燈面」也。祭畢﹐收遺像﹐曰落影。撤祭余果品﹐分與兒童。取飥鑼與年糕並煮食。年事畢﹐兒童檢書籍﹐婦女理鍼黹矣。龍擡頭二月二日﹐俗謂之龍擡頭﹐不知何本﹐殆龍蛇起蟄之義歟﹖人家率於是日接女歸寧﹐故諺云「二月二日龍擡頭﹐家家接女訴冤仇」﹐蓋一歲婦工﹐以此時爲最閒﹐可以展省敍情話也。盡九自冬至至是月﹐九九寒盡。江南春早﹐陽和蟄動﹐故諺云「九九八十一﹐窮漢受罪畢。才得放腳眠﹐蚊虫齕蚤出」﹐可以驗江南天气。文昌會二月五日﹐相傳爲文昌神誕。金陵文化最盛﹐尢重科名﹐文人學子﹐先期糾約醵金治具﹐屆日假園林佳處同修祀事﹐曰文昌會。中座供文昌像﹐肴果紛陳﹐香花馥鬱﹐羣彥咸集﹐推已發甲科者主祭。一時衣冠蹡躋﹐炮竹喧闐﹐甚盛會也。禮畢飲胙﹐往往列席十餘﹐豪則酒兵拇戰﹐揭翠飛花﹔雅則分詠拈題﹐敲詩射覆﹔甚或猜春燈﹑鬥葉子﹑敲詩謎。文讌之樂﹐無所不用其極。往年祀事﹐多在余家﹐以羣從眾多﹐駿奔自足。憶光緒初年﹐先伯司寇公方予告歸﹐提命風雅﹐自主祭席。夜間朋輩歡飲極酣﹐某君醉後﹐齟齬幾至用武。先司寇公聞之哂曰「此武昌會也。」自科舉後﹐此舉遂廢。看花自洪楊金陵亂後﹐園林花木﹐樵蘇盡之。數十年來﹐元气未復。胡園旣創﹐劉園繼之﹐始有花時遊覽之樂。一歲之中﹐梅花最盛﹐應推梅岡下之劉園﹐不下四五百株。正月盛開﹐裙屐咸集﹐吟嘯其下﹐爲坐香雪海中。二月桃李花﹐在復城橋北﹐有園種樹數千株。坐小舟往看﹐遊人亦眾。此外花事﹐爲舊皇城聯姓家之牡丹花﹐僅一株﹐廣蔭半畝﹐作花多時﹐至三四百頭﹐蓋數百年物也﹐近聞已毀於兵火。而鐵湯池丁家繼興﹐主人蓋雄於資﹐殊方購致﹐異種甚多﹐惜未得觀。元武﹑莫愁兩湖之荷花﹐亦極盛一時。《南史》已有屯兵後湖用荷葉裹飯餉卒之紀﹐近則兩湖荷葉﹐且捆運渡江﹐引爲利藪矣。菊花則種於雞鳴埭後﹐俗謂之山後﹐卽蔡氏之晚香山莊也。園丁藝菊﹐以宿缽者最珍貴﹐蓋宿根也。文人詞客﹐每屆花時﹐不惜騎驢遠訪﹐自選佳種﹐解杖頭資購之。至於寒香上市﹐則𨿽菜傭酒保﹐亦必力購數花﹐位置瓶碗間﹐點綴六朝煙水气也。茉莉﹑珠蘭﹐爲秦淮兩岸人家夏令一大銷場。當夫炎日西匿﹐水閣簾開﹐兩岸香風﹐薰人欲醉﹐皆此花氤氳之气。而茶葉肆以之窨茗﹐所用亦不在少數。冬令唐花﹐不如北方之盛﹐然蠟梅本大過屋者﹐隨地有之﹐折取插瓶﹐取資極便。天竺﹐山茶﹐視爲珍品。此種花肆﹐多在花市大街一帶。因錄花事﹐特並紀之。上巳上巳湔祓之習﹐廢已久矣。人家率於是日詣雨花臺永寧泉品茗爲樂。泉水淸洌﹐足湔煩渴。往往談笑竟日﹐看夕陽而歸。淸明淸明上墳插柳﹐厥禮至重。俗諺至謂「淸明不插柳﹐再生變黃狗」﹐惡夫忘親不孝者也。是日除在家設祭外﹐男子多出城掃墓﹐其有新葬之冢﹐則須於淸明前數日詣之﹐俗謂「新墳不過社」也。祭具曰春山﹐竹制爲提榼﹐分三層﹐中置肴漿﹐飯則摶之。另割生肉﹐曰刀頭﹐以祭山神。祭掃畢﹐則傾榼﹐媵以錢﹐犒守墳人。守墳人亦置熟雞子數枚於榼﹐以爲報。金陵人家重視守墳人﹐尊之曰墳親家。守墳人亦呼墳主曰親家﹐自居敵體。𨿽薦紳之門﹐渠輩來﹐往往髙坐﹐主人以客禮待之。蓋請代守親墓﹐禮宜加敬。非若北方之視墳丁若奴也。張王喫凍食張王不知何神﹐故老相傳謂是張士誠。士誠在江南大有徳惠﹐民至今念之。三月十三日﹐俗謂之「張王老爺喫凍食」﹐必有大風雨。過此卽無復冰沍﹐見免雹災云。浴佛四月八日浴佛節﹐寺廟皆作齋醮。浴佛之典﹐惟西城臥佛寺曾一舉之﹐後亦遂輟。出會賽會遊行﹐四月爲盛。鄕間之會﹐有所謂茅山會者﹐特肩小亭閣﹐間以鑼鼓而已。城中之會曰東嶽會﹑城隍會。昔時商民富實﹐物力充牣﹐一會分若干起。有所謂某某老會者﹐旗幡燈傘﹐踵事增華。又飾人家俊秀小兒﹐扮各種戲裝﹐肩之遊行﹐名曰擡閣。迆邐恆至里許﹐遊行數日而畢。所過人家﹐爭設供﹑放炮竹﹐曰迎會。粉白黛綠﹐傾城往觀。兒童罷讀﹐婦女輟工。其意𨿽取諸驅疫﹐然耗費物力﹐甚無謂也。所可述者﹐足見民力之盛衰耳。水閘秦淮水道﹐一曰秦淮﹐通江流﹐卽由濱江之三漢口﹐達通濟門入城之河流是﹔一曰靑溪﹐卽﹖山諸水灌入﹐今淸溪渡﹑桃葉渡一帶匯入淮流者是﹔一曰運瀆﹐卽由漢西門之鐵窗欞入城﹐通於南北乾道橋者是。四五月中﹐山水盛時﹐河水往往西流。舊制各水關﹐皆有水閘﹐以資宣泄。初夏爲愼防啟閉之時。明初建都﹐塡前湖爲宮殿基﹐所謂「挑三山塡燕雀」者是也。惟存後湖曰元武﹐湖水潛通淮流﹐舊有紫銅管以爲輸送。銅管如今之自來水管﹐但厚且巨耳。余少時猶見之﹐足徵當時財力之巨。今則斷管殘銅﹐皆似沈沙折戟﹐故夏間雨集﹐時有水患。今金陵又建新都﹐冀有賢長官﹐修復閘管舊制﹐潔淸淮流﹐亦地方之福也。玫瑰醬四月間人家婦女﹐采取鮮玫瑰花﹐細杵搗爛﹐和以梅子糖霜漬之﹐爲玫瑰醬。夏秋間﹐沸水沖飲﹐色香味均絕。又有曬漧爲玫瑰糖霜者﹐用以醮角黍﹐風味亦佳﹐均可存至隔歲。此外食品﹐以萵苣鹽漬曬漧﹐捲若錢大﹐曰萵苣圓﹔筍並豆﹐以醬油略加糖﹐煮熟曬漧曰筍豆﹔姜芽漬醬油生食之﹐曰漂蘆姜﹐風味皆致美。送夏人家有嫁女者﹐在五月前﹐必備紗葛之衣贈之﹐曰送夏。蓋俗例夏令衣服﹐均不入新奩﹐必於夏首送之。媵以蕉葉﹑折扇﹑宮扇及食物﹐兼令新婦分貽姑嫂﹐犒婢媼焉。端陽端午節人家﹐自五月一日﹐卽用菖蒲葉﹐剪作劍形﹐並艾葉懸戶上﹐張鐘馗像於堂﹐云可辟邪。戚友家多以鰣魚﹑角黍相饋遺。往往一魚﹐輾轉數處﹐仍送回本家﹐則已餒不堪食矣﹗足爲發噱。五日﹐以野花爲束﹐蘸水洗目曰洗火眼。洗畢﹐擲小鵝眼錢於盆中﹐傾向門外﹐曰拋火眼。酒中置雄黃﹐飲之曰可去毒。於小兒額用雄黃書「王」字﹐以象虎形﹐云易長成。以雄黃書小紙條﹐其詞曰「五月五日天中節﹐一切蛇虫盡消滅」﹐於墻角倒帖之﹐謂避虫豸。午酒必有一饌﹐則萱花﹑木耳﹑銀魚等五種炒之﹐曰炒五毒。午餐旣竟﹐則相率至秦淮水濱看龍舟矣。桃虎長命縷閨中兒女采桃葉盈筐﹐疊折之﹐粘作虎形﹐飾以繡﹐極璀璨精致。又以五色綫編作絳﹐曰長命縷﹐剪彩縫作天師﹐或小虎﹑黍角狀﹐大裁如指﹐垂絳上﹐俾小兒系之。龍船龍船向有數種﹕曰河幫﹐秦淮船戶斂資爲之﹔曰江幫﹐外江船戶之入城者﹔曰木牌幫﹐上新河之木商所集者。午日﹐各幫咸集於夫子廟前之泮池﹐以其地河身最廣﹐足資水嬉也。船飾彩亭﹐以小兒扮雜劇坐其間﹐助以鑼鼓。梢頭撐長竿﹐長年之好身手者﹐於上作種種遊戲。河岸人家﹐擲銀錢或放鵝鴨﹐俾沒水爭取以爲樂。其並行競渡爭奪錦標﹐則與西人之賽船競走同一勇气。是日﹐傾城往觀﹐橋岸均滿。富家率買舟觀之﹐舟須預定﹐非臨時可覓也。河船沿革秦淮畫舫﹐自昔艷稱。洪楊后﹐地方長官欲提倡風雅﹐恢復繁盛﹐取外江陳舊之紅船﹐攺造焉﹐名曰走艙﹐以艙大可走也。上爲布篷以蔽日﹐晚則去篷﹐懸明角燈﹐曰擡篷。此爲燈船之俑。厥後踵事增華﹐始作樓船﹐前容僕從﹐中延賓客設筵席﹐後爲密室。湘簾棐幾﹐布置精雅﹐到者疑坐水榭中。舊日之走艙﹐以無樓不足招客﹐則於船上置一小樓﹐曰四不像。又有較小之秦淮舊船﹐亦效顰焉﹐名之曰气不憤。今則此樓船﹐槪名之曰小邊港﹐以船邊可行﹐舟人不須跨艙過也。最小者曰七板﹐聞昔有某名士於燈船盛時﹐獨雇一七板﹐船上懸紙燈﹐俗所稱半錘燈籠者百餘張﹐燈聯云「百个半錘﹐打不醒癡人幻夢﹔一隻﹝寧人讀平聲﹞七板﹐也來學浪子風流。」傲坐其間﹐觀者若堵﹐亦趣聞也。七板﹐近亦置小樓﹐船小而靈﹐足資遊賞。秦淮三月水漲﹐游船漸集﹐五六月而盛﹐秋後漸蕭索矣。磨刀雨五月十三﹐金陵謂是關帝磨刀日﹐是日輒有大風雨﹐曰關聖磨刀雨。河房秦淮兩岸人家﹐槪呼之曰河房﹐亦曰河廳。憑波俯影﹐間以垂楊﹐盛暑則軒欞悉去﹐徧掛湘簾。每值陽烏西匿﹐皓兔東升﹐兩岸珠簾﹐一時盡捲。水檻風欄﹐羅列蕙蘭﹑茉莉﹑魚子蘭諸花。閨人浴罷﹐紈扇生綃﹐閒眺游艇﹐謂之神仙中人可也。憑水人家禮重師保﹐𨿽市儈屠沽﹐所延童子師﹐值盛暑時﹐亦必買舟延師﹐並攜學生往遊﹐名之曰請先生憑水。畫船簫鼓中﹐時見有腐儒與傖儈雜坐﹐諸童子嬉於旁者﹐皆此類也。月亮頭六月三日以後﹐俗謂之月亮頭﹐競以游船爲樂。船戶亦於此時故昂其值﹐貧者亦必於月上後﹐徘徊橋頭岸上﹐飽聽笙歌﹐夜分乃歸。故岸傍夜市﹐張小紙燈﹐賣菱藕者亦極盛。游船暑月游船﹐爲金陵歲時行樂中一大集會﹐其名蓋爲趁涼來也。實則東船西舫﹐密不通風﹐酒筵旣張﹐鶯燕紛集﹐如坐肉屏風﹐煩熱益不可耐。惟於月上時﹐呼七板小舟﹐攜素心人泛至復成橋北﹐於髙柳下回船對月﹐時有佳友挈舟踵至﹐呼茗淸談﹐莊諧間作。月光縷縷﹐從柳陰中映射人面。三更旣下﹐緩緩歸來。擊汰定明﹐此唱彼和﹐則眞天上之淸都耳。七夕七月六日﹐恆有雨﹐俗謂之洗車。七日亦恆有雨﹐謂之天孫別淚。七夕﹐小兒女供牛女﹐往往鏤瓜茄爲燈﹐或狀花鳥﹐或鐫詩句﹐極生動之致。置碗水露庭中竟夕﹐明日投鍼﹐恆浮水面。就日影中﹐視其影作何狀以卜巧。齋孤自七月七日後﹐坊中多延僧作佛事﹐謂之齋孤﹐至中元始已。大坊小弄﹐連臺諷誦﹐榜黃紙文市頭﹐曰薦度孤魂。僧眾弗給﹐則招遊方者充數。俗語謂「七月和尙﹐燒火者亦上臺」也。亦有髙搭燈棚﹐淸音坐唱者。大率人家無賴子弟﹐以不受值﹐故曰走白局。蓮燈燦爛﹐婦孺喧闐﹐往往達旦。此非美俗﹐後來已爲官廳禁止﹐誠是也。中元中元亦祭祖之期﹐家家設供。有焚法船或紙鞋傘者﹐謂先魂當出遊也。遊人恆集淸涼山駐馬坡一帶﹐購夜來香以歸。當時物賤﹐夜來香數十朵﹐以銅絲串成柄﹐可供婦人插柄者﹐只索靑錢二三枚耳。河燈以紙糊燈作蓮花狀﹐荷葉托之﹐中燃小燭﹐順河流放之﹐曰河燈﹐云以照渡溺魂。夜間推河窗觀之﹐數星明滅﹐忽聚忽散﹐殊有幽趣。放此者﹐率爲僧尼﹐或善男信女﹐羼聚一小舟﹐法鼓喧闐﹐羣諷佛號﹐甚不足觀。中秋中秋夜宜有月。俗謂「雲遮中秋月﹐雨打上元燈」﹐皆爲不吉。是夜﹐家人團坐聚飲﹐曰圓月﹔出遊街市﹐曰走月。祀月祀月用紙﹐上印繪月宮狀﹐曰月宮紙。以小香若干柱紮成玲瓏樓閣狀﹐或剪彩作月宮狀黏之﹐其最上一柱﹐戴以紙糊之斗﹐曰鬥香。面和糖果爲餡﹐大如盤﹐曰月餅。啃秋預藏西瓜﹐於立秋日食之﹐曰啃秋。重陽重陽宜雨。俗諺謂「重陽無雨盼十三﹐十三無雨一冬幹」﹐占亦屢驗。蓋冬麥無雨﹐不能下種﹐卽春荒矣。是日人家﹐以糕餌供祖﹐上插小彩旗﹐曰重陽糕。兒童雕鏤五色紙作三角形﹐累貼成大旗﹐曰重陽旗。登髙金陵人九日登髙﹐北則雞鳴山北極閣﹐南則雨花臺﹐要以登雨花者爲最多。攜佳茗﹐瀹雨花泉水品之。新栗上市﹐茶肆和木樨煮熟﹐風味殊佳。興盡﹐每購雨花石子歸﹐備冬日養水仙也。金陵人食蟹﹐謂「九月團臍十月尖」﹐謂至時始肥美也。以捕自圩田者爲佳﹐因食稻故。巨者兩尖團重一斤﹐又曰對蟹﹐爲他處所無。桂花鴨金陵人喜食鴨﹐此已見於《南史》﹐由來久矣。鴨蓄之水塘﹐聽自謀食﹐故勝於北方塡鴨之癡肥。桂花開後﹐丰腴適口﹐故謂桂花鴨。當時物力賤﹐鴨四塊曰一買﹐只靑蚨十二枚耳。十月朝十月一日曰十月朝﹐是日人家皆祭祖先﹐焚楮箔﹐亦有上墳祭掃者。腌菜腌菜之風﹐傳自周官齏人。金陵人家﹐猶重視之﹐例於小雪前﹐視家人之多寡﹐購菜若干擔﹐洗淨晾使微幹﹐然後於大缸中平腌之。三數日後﹐一一取出﹐加薑末與石蘿子於菜把中﹐挽使成結曰打把。泥封之﹐一月後始可取食﹐脆美絕倫。唐人小說謂金陵士大夫家嚼齏菜﹐響動十里人﹐然則由來久矣。菜有名「箭捍白」者尢美﹐或卽秋末晚菘歟﹖作腌菜﹐自縉紳至編戶﹐皆主婦主之﹐風尢近古。冬至冬至人家﹐均祀祖先。家人聚飲﹐鰱魚向不喜食﹐是日必以入饌。斷蔥爲寸﹐與豆腐同煎之﹐取從容與富餘意也。升鑪火祀天地曰接冬﹐間有放炮竹者。入九自冬至後曰入九。金陵諺云「一九如九﹐作活添一綹﹝指女紅﹞﹔二九一十八﹐河裏凍死鴨﹔三九四九﹐迎風插柳﹔五九四十五﹐窮漢街前舞﹐六九五十四﹐薔薇發嫩茨﹔七九六十三﹐行人把衣擔﹔八九七十二﹐行人拿紙扇﹝鄕音叫二﹞﹔九九八十一﹐窮漢受罪畢﹔才得伸腳眠﹐蚊虫齕蚤出。」可驗江南節气。消寒圖兒時見先大夫於冬至日﹐繪梅花一幅﹐花凡八十一瓣﹐每日以朱塗一瓣﹐九畫而畢以紀歷﹐謂之「九九消寒圖」。事殊雅趣。後閱淸人筆記﹐髙宗於冬至日﹐飛白書「亭前垂柳珍重待春風」九字﹐字皆九畫﹐亦日以朱塗一畫﹐九畫而畢。昔日帝王風流﹐亦殊不減。消寒會金陵文人﹐率有消寒會。會凡九人﹐九日一集﹐疊爲賓主。饌無珍饈﹐但取家常﹐而各斗新奇﹐不爲同樣。歲晚務閒﹐把酒論文﹐分題賭韻﹐蓋謙集之近雅者。冬蔬冬日蔬菜﹐出於天然﹐非北方所謂洞子貨也。如瓢兒菜﹐與冬筍同煮﹐厥味至美。鐘山白芹﹐尢爲特產﹐至冬始生﹐白若截玉﹐移地種之弗良也。韭芽黃﹐如融蠟﹐以闊葉者爲良。至於野蔬﹐常年弗絕﹐入冬較肥腴耳。臘八粥臘月之初﹐寺廟僧眾遊行街肆及大家宅第﹐曰化粥米﹐輒擔載而歸。至八日熬粥﹐加果栗分送人家﹐曰送臘八粥。掃塵掃塵亦曰撣塵﹐率於臘月擇曆書中宜掃除之日行之。婦女率僕媼以巾裹頭﹐長竿縛帚﹐自仰塵迄堂坳﹐無弗潔淸。窗欞易糊新紙﹐蓋年事近矣。臧獲勞苦則犒以酒肉。書院停課書院之制﹐作育人材﹐最爲美政。金陵文化之盛﹐蓋由書院多也。鐘山﹑尊經兩院試文藝﹐惜陰試經﹑古詞章﹐文正兼試文藝﹑古學﹐鳳池﹑奎光試童子。又率爲官師兩課。敏捷者人輒兼數卷﹐故士子終月光陰﹐大半消磨於文戰。試髙等者優給膏獎﹐官師隆以禮﹐靑年俊秀﹐尢各爭自濯磨。每值歲秒停課﹐寒士爭赴禮科領取膏獎﹐足爲卒歲之資。余家仍世淸寒﹐𨿽先輩科名弗絕﹐官至卿貳﹐顧乃楹書而外﹐遺畱曾無長物﹐所以繼承家學﹐不墮門風者﹐大率仰給於書院。憶余爲秀才時﹐與諸兄弟努力考試﹐每歲秒積聚冬季書院膏火捲票﹐人得數十金。當時銀貴物賤﹐所以備甘旨﹐添衣袽﹐以及新歲之瓶花燈炮﹐一一咸備﹐猶有餘資﹐與朋輩備酒食﹑鬥葉子以消遣﹐新年同爲娛樂。嗚乎﹐彼何時哉﹗放年學兒童罷讀曰放年學﹐大致在臘月廿前後。蓋官廳亦於是時封印也。人家專館及街坊私塾﹐有獻於先生曰束脩﹔其好禮尊師者﹐必私有所遺曰年敬。兒童淸晨謁聖﹐歡躍而歸。塾師亦檢點修脯﹐收拾筆硯﹐回家度歲矣。娶新婦歲事向暮﹐婚嫁最繁。鼓樂彩輿﹐交錯於道。或頹齡暮景﹐願了向平﹔或期及標梅﹐不容更緩﹔中下人家﹐率﹖歲底舉行﹐無意中又爲年光增色矣。此時儐相﹑樂工﹑輿臺﹑庖子﹐最爲忙碌﹐亦各利市三倍。諺曰「有錢無錢﹐娶个新婦過年。」祀竈二十三俗謂之小除夕。是晚﹐人家祀竈神﹐供紅棗湯﹐以飴和芝麻﹐曰竈糖﹔供料豆﹐云秣神馬﹔取竈神像焚之﹐云送上天。祀竈﹐婦媼之祀也。是夕﹐廚娘皆換新衣裙﹐主婦主其祀﹐士大夫弗與也。然是夕炮竹聲最繁。編戶人家﹐則謂竈神主一家禍福﹐是夕上天廷奏善惡﹐故媚竈之風大熾。打抽丰守墳人於年下攜松柏枝﹐媵餈糕﹑腐幹﹐詣墳主家﹐曰打抽丰。人家率款以小酒食﹐畀之以錢﹐以酬看墳之勞也。年市金陵年市﹐西自水西門﹐南自聚寶門﹐迆邐數里﹐集中於大功坊。皮貨之屬﹐自山西來﹔紙畫﹑紅棗﹑柿餅之屬﹐自山東來﹔皆假肆於黑廊﹐大功坊一帶。碧桃﹑紅梅﹐唐花之屬﹐集於花市街。橘﹑柚﹑梨﹑荸﹑鮮果之屬﹐集於水西門。雞﹑豬﹑魚﹑鴨﹑腌臘之屬﹐集於聚寶門。攜錢入市﹐各得所欲而歸。其鄕村之人﹐結伴而來捆載以去者﹐肩相摩也。除夕金陵人家﹐除夕最忙碌。祭祀之禮三﹕祀祖先﹐祀竈﹐祀天地也。張先世遺像曰懸影﹐分桌列饌﹐舉家叩拜。祭畢不送﹐謂「請祖宗在家過年」也。撤饌不撤飯﹐飯上插靑松枝﹐安紅棗﹐曰年飯。又供飥鑼﹐制以面﹐中實以糖﹐如小鼓狀﹐三疊爲具﹐上插紙花。男子授室者﹐婦必有獻﹐曰供果﹐棗﹑橘﹑柚惟所便。房族眾者﹐則几案爲滿焉。曰接竈﹐迓竈神也﹐廚娘治庖廚﹐令光潔﹐竈盒中以紅紙書曰「東廚司命之位」﹐旁貼小春聯。供品則與送竈同﹐加年飯與飥鑼也。夜將午矣﹐曰辭年﹐堂上供紙馬﹐書「答謝天地」。生火盆﹐燃炮竹﹐供則淸茗及發糕﹑年糕之屬。家人集而拜跪﹐謂一歲平安﹐謝神佑也。三祀畢﹐則詣尊長前行辭年禮。婦有獻於尊長曰茶﹐率時果或糖飴。尊長有賜於兒童﹐曰壓歲錢。或銀餅﹐裹以紅紙﹔或靑蚨﹐貫以紅繩。一門之中﹐各房族往來答拜﹐笑聲恆達戶外。門前貼彩符曰紅錢﹐以紅紙雕鏤爲之。牀前亦懸紅錢﹐帳之中端﹐懸小松柏枝﹐綴以色染之長生果及銀杏﹐兩端懸蔥﹐紅紙縛之。兒童戴絨制小人曰倭子﹐謂能避疫﹐殆魘勝之變相耳。家人徹夜不眠﹐曰守歲。團聚樗蒲﹐或打鑼鼓﹐然花炮。是夕也﹐炮竹聲如湯沸鼎中﹐雜以鑼聲﹑骰子聲﹑數錢聲﹐蓋千門萬戶皆春聲矣。祭井三祀之外﹐有祭井。大人家宅﹐率自有井。除夕傭人汲滿罌甕﹐足敷元日之用﹐則請於主而祀之。祀畢﹐以二紅紙條十字交粘井欄﹐曰封井。元日夕再祀而啟之﹐曰開井﹐拜紫姑婦女有所祀﹐曰拜紫姑。每墻陰﹐或廁側。又縛紙花於帚曰嫁紫姑。拜牀公小兒女有所祀﹐曰拜牀公牀母。於牀頭供小兒拜之﹐祝令能安眠。嫁鼠女撒米團﹑紙花於牀頂﹑壁角﹑門﹐曰嫁鼠女。聚財除夕人家﹐長夜無事﹐則小食以消遣。長生果﹑瓜子﹑棗﹑栗之皮﹐及碎紅紙散滿地上﹐僕婦汛除﹐但掃置屋角﹐不令取去﹐曰聚財。照耗神人家房屋多﹐必徧置燈﹐令光照﹐曰照耗神。夜市市井間亦最忙碌﹐鋪戶徹夜不閉﹐燈光熒煌﹐通衢如白晝。蓋新年例停市﹐人家需用物﹐必於是夜夙備之。最忙者﹐爲質肆﹑雜貨﹑食物肆﹐及浴堂﹑理髮鋪。其持燈奔走往來道途者﹐則鋪肆之索欠人。天旣明矣﹐索欠人猶必持燈﹐苟無燈﹐則債家謂「除夕旣明﹐明歲再議可耳」。跋

右《歲華憶語》一卷﹐作於乙卯歲除。初但書新歲瑣事十餘則﹐以視兒輩﹐使知故鄕風俗而已。棄置篋衍﹐久且遺忘。今年春﹐偶檢敝簏得之。心閒務簡﹐冥想舊迹﹐日寫數條﹐久遂成帙﹐意欲存之。鄕先生某見而曰「時政方維新﹐君何爲視縷述舊事﹐是亦不可以已乎﹖」則應之曰「玆固遊戲之作﹐然唐宋之說部﹐此例匪鮮。舊人見之﹐如溫舊夢﹔新人見之﹐如披古籍。見仁見智﹐各存其入可也。至於甄錄瑣細﹐引述迷罔﹐吾知過矣。然從宜從俗﹐風土所畱﹐神話流傳﹐達者不免。試舉歐美新邦証之﹐謂其無宜忌﹑無迷信﹐吾不信也。抑不佞猶有進者﹐董民始於起敬﹐祀天其發軔也。治國重在合羣﹐則敬祖睦姻﹐其初基也。作士貴在知恥﹐培材養志﹐其要務也。玆編𨿽細﹐於此蓋三致意焉。若夫誇陳風物﹐网羅甘旨﹐竹﹝左鼠右與﹞花豬﹐昔賢所述﹐固亦有之。老饕之誚﹐又復何怪﹖」鄕先生忻然而笑曰「子言誠辧﹐盍付乎民﹖」則應曰「惟。」己巳孟春蔚如書跋此編爲民國二四年間作。特一小品文字耳。然於金陵舊日之風俗習尙﹐略可見焉。於塵篋中檢出﹐冀野姻兄﹐方整理家鄕文獻﹐因以寄之。枝叟注於丁女秋中﹐距寫此編時越三十四年矣。

