

國聞備乘淸胡思敬

自序

國朝自莊廷釒龍﹑呂畱良﹑戴名世連興大獄﹐文字之禁極嚴﹐內外士夫罔敢談國故者。予來京師﹐七年之間﹐經甲午﹑戊戌﹑庚子三大變﹐私嘆史官失職﹐起居注徒戴空名。歷朝纂修實錄﹐館閣諸臣罕載筆能言之士﹐但據軍機檔冊艸率成書﹐凡一切內廷機密要聞﹐當時無人紀述﹐後世傳聞異辭﹐家自爲說﹐遂失是非褒貶之公。俯仰三百年廟堂擘畫之勤﹑將相經營之苦﹐慨然於弓髯喬木之感﹐未嘗不戚戚於懷也。

同時在京好談掌故者有汪舍人穰卿﹑冒郎中鶴亭﹐詢其著述﹐祕不肯示人。其出而問世者﹐多不脫小說余習﹐外此更無聞焉。甚矣﹐史才之不易也﹗

予趨職之暇﹐時有所紀﹐久之遂成卷帙﹐大約見而知之者十之七八。士非憂患不能著書﹐不經亂世亦不能盡人情之變。予忝負言責﹐綆短汲深﹐自愧無絲毫補濟﹐安敢自托於古人憂患著書之旨﹖聊存此篇﹐備異時史官采擇﹐庶爲惡者知所戒而好善者交勉。人情變極思遷﹐亦轉移風气之一道也。自辛亥三月﹐予攜此稿辭職出都﹐不半載而武昌亂作﹐欲再行賡續﹐而東西竄走﹐交遊斷絕﹐四方音問不通﹐遂長爲山中人矣。

宣統辛亥十月胡思敬自序○例言一﹑書中稱太后﹑稱上者﹐光緒朝所作﹔稱孝欽﹑稱徳宗者﹐宣統時所作。

一﹑左氏敍列國大夫﹐或稱名﹐或稱字﹐或稱官﹑稱謚﹐前後錯出﹐使人莫曉。明人以地稱人﹐則尢不典。此書於本文則直書姓名﹐以符史法。於標目則書謚﹐無謚者書官﹐無官者書字﹐以激揚人品。

一﹑書非作於一時﹐有前日所紀如是而後日情形復變者﹐不再攺削﹐用以存眞﹐讀者當分別觀之。

一﹑一人數見﹐前後官職升轉不同者﹐各從其時書﹐一人而再見者亦同。

一﹑光﹑宣之間﹐署名﹑官名及內外典制多隨意變更﹐亦各從其時書。

一﹑古人諱尊﹑諱親之說﹐亦爲過小者言之﹐若大惡可諱﹐則桀﹐紂之殘暴誰爲播揚於後世乎﹖周公誅管﹑蔡﹐親加刃於其躬尙無不可﹐更何論死後之褒譏。操史筆者﹐但不當掉弄楮墨﹐以快一己之私仇﹐他非所懼也。竊守此義﹐以待來者。

一﹑書中於淸末新政言之最詳﹐蓋及身親受其禍﹐艱險備嘗﹐遂不覺大聲疾呼而出﹐怒罵之態多﹐嬉笑之情少﹐識者鑑之。

卷一

◎同城督撫不和督﹑撫同城﹐權位不相下﹐各以意見緣隙成齟齬﹐𨿽君子不免。兩廣總督那彥成與巡撫百齡相攻訐﹐百齡尋以失察家丁議遣戍﹔繼百齡者爲孫玉庭﹐劾彥成濫賞盜魁﹐彥成亦被逮﹔及百齡再至兩廣﹐以玉庭葸懦復劾罷之﹐此君子攻君子也。吳文初至湖廣﹐與巡撫崇綸不協﹐崇綸百計傾陷﹐以孤軍無援死黃州﹐則小人攻君子矣。郭嵩燾權粵撫﹐不一年﹐見事權盡被總督侵奪﹐戚然不安﹐疏請罷撫院﹐不報。雲貴總督魏光燾與法人議路礦﹐約已定矣﹐巡撫李經羲監臨入闈﹐未知也﹐出則盡反前議。總督大恚﹐經羲力求去﹐朝廷惡其奏辭不遜﹐遂削職。張之洞在粵與倪文蔚爭﹐在楚與譚繼洵又爭﹐但未露章相詆耳。戊戌詔罷南﹑湖北﹑廣東三巡撫﹐旋復設如故﹐渝旨言「總督主兵事﹐巡撫主吏事﹐然總督位望較崇」。之洞任兩廣時﹐自言有節制巡撫之權﹐不能限其專治兵不問吏事也。至光緒三十年﹐復用前詔﹐罷三巡撫﹐畱總督﹐事權始一。然總督名實不稱﹐載之國史﹐徒滋後世之疑。雲貴總督駐南﹐未嘗問貴州事﹔兩湖總督駐武昌﹐未嘗問湖南事﹔推之兩廣﹑閩浙﹑陜甘﹐莫不皆然。江蘇幅員不及四川四分之一﹐總督駐江寧﹐巡撫駐蘇州﹐提督駐淸江浦﹐兼兵部侍郎﹐專典制淮南﹐同於督﹑撫。江督名節制三省﹐其實號令不出一城﹐遑問皖﹑贛﹖宜將六總督各正其名﹐如直隸﹑四川﹐斯得之矣。

◎張果敏發迹固始張曜微時﹐依其姑夫蒯賀蓀於固始令署﹐年未二十也。固始衙役以千數﹐最雄鷙有力者曰黃傑﹐黨羽一呼畢集﹐歷任縣令皆陰與爲緣﹐不敢相爾汝。河南巡撫廉得傑黨姦狀﹐密遣總兵某以五百人往﹐令縶以獻。傑微聞其謀﹐未審﹐陰勒部眾以待。總兵至﹐縣令款以盛筵﹐左右前後皆傑耳目﹐縣令不知也。酒數巡﹐總兵言曰「聞貴治有黃老虎﹐其人安在﹐猶著役乎﹖」老虎﹐傑綽號也。令未及答﹐曜侍酒在旁﹐卽趨前對曰「此裏中豪傑﹐好義﹐重然諾﹐緩急可倚﹐大人安從知之﹖」且語且旬﹐褒贊不容口。左右奔告傑﹐傑甚徳令﹐以爲事且解﹐部眾俱散。翼日﹐曜率健兒數十﹐潛引總兵﹐掩其不備捕得之﹐遂伏法﹐一縣皆服其勇。是時撚匪大亂﹐固始當兵衝。一夕﹐諜報寇至﹐縣令已公出﹐城中惶擾。曜見事急﹐請典史出治團防。典史曰「我獄吏耳﹐安敢主兵﹖」曜曰「當爲爾助。」曰「無款柰何﹖」曜曰「公姑出﹐徐設計﹐集之不難。」乃下令城中﹐貧者出力﹐富者出錢米﹐不願相助者悉徙避城外。得千人﹐日夜訓練﹐乘城以守。官軍迫賊﹐戰洪家埠﹐距城十里。曜登陴﹐見郭外煙塵蔽空﹐率三百人往覘﹐火其輜重。賊潰而走﹐追敗之﹐斬馘以千計。官軍卽僧格林沁也﹐遣使問城中主兵者爲誰﹖曜褐衣徒步詣營渴見﹐應答如流。僧王大奇之﹐令隨營效力﹐屢建功。後統嵩武軍﹐與宋慶俱稱中州名將。

◎胡文忠權變《戰國策》描畫小人情狀﹐後世𨿽極詭詐﹐莫能出其範圍。君子惡其人﹐未嘗不明其術﹐不幸當О﹕之交﹐事處至難﹐不得不假借用之﹐以濟一時之變。如胡林翼之出謀用智﹐其心亦良苦矣。林翼初授鄂撫﹐駐師江南﹐官文以將軍署總督﹐駐江北。兩府將吏頗構異同﹐林翼大懼﹐卽渡江謁見官文﹐結盟爲兄弟﹐執禮甚恭﹐出其愛妾拜官文太夫人爲義母﹐月進羨餘多金充督署公費。官文大喜﹐一切軍政吏事悉讓林翼主持﹐不置可否﹐事乃克濟。左宗棠爲怨家所告陷獄﹐甚危。林翼輦三千金結交朝貴﹐得潘祖蔭一疏﹐事遂解。多隆阿﹑鮑超兩將勇鷙而驕﹐𨿽曾國藩不能馭﹐林翼陰以權術籠絡之﹐時誇多以愧鮑﹐時譽鮑以激勵多﹐如孺婦播弄口舌﹐陽怒陰譏﹐皆寓使用。其精誠貫金石﹐其妙算如鬼神﹐其心迹如靑天白日﹐微論左﹑李望塵不及﹐卽曾侯亦不能不卻步矣。

◎文宗遺命得人文宗大漸﹐時尙駐蹕熱河﹐內外洶洶﹐訛言蜂起。顯皇後進曰「聖駕脫有不諱﹐樞府中疇則可倚﹖」帝引後手﹐書「文祥」二字示之。後又言「大阿哥幼沖﹐當典學﹐安可無付托者﹖」帝閉目沈吟良久﹐徐驚寐曰「得之矣。」急用倭仁。時倭仁被放新疆﹐爲葉爾羌幫辦大臣。帝崩﹐卽日發急遞召之回京﹐命授讀東宮。文祥領軍機﹐密加倚任。穆宗卽位﹐尊後爲慈安﹐號曰東太后﹔尊生母爲慈禧﹐號曰西太后。慈安賢明﹐慈禧警敏饒機智﹐兩宮同心一徳。文祥又引用李棠而結歡恭親王奕﹐故同治初年之政罔有缺失。慈安崩後數年始更變大臣﹐又二年始興園工。西後忌慈安久矣﹐無疾暴崩﹐宜外言之嘖嘖也。

◎慈安防患之密慈安無子﹐一女嫁符珍﹐早寡。撫愛穆宗﹐一如己出。待慈禧甚謙讓﹐不肯以嫡自居。初垂簾時﹐邀與同居養心殿﹐扃閉各宮門不啟而告之曰「吾兩寡婦人撫一孤子﹐設不幸姦人乘機造作語言﹐居間播弄﹐則天下大事去矣。今寢處一所﹐朝夕相見﹐各坦懷相示﹐讒何由興﹖」後穆宗大婚﹐乃各異宮而居﹐燭影斧聲﹐遂成千古疑案。戊戌之變﹐亦因慈禧居頤和園﹐母子會見日稀﹐故康黨以邪謀進。慈安遠慮﹐眞有不可及者。

◎君主專制之誣近世倡革命者﹐恆借君主專制一言爲口實﹐其實誣也。總管太監李蓮英有養子四人﹐曰福恆﹑福徳﹑福立﹑福海﹐各捐郎中﹐分列戶﹑兵﹑刑﹑工四部候補﹐亟請於孝欽謀實授。一日﹐刑部尙書葛寶華入見﹐孝欽以福海托之﹐寶華曰「與以小烏布則可﹐補缺當遵部例﹐臣何敢專﹖」孝欽默然﹐不敢言破例也。魯伯陽進四萬金於珍妃﹐珍妃言於徳宗﹐遂簡放上海道。江督劉坤一知其事﹐伯陽蒞任不一月﹐卽劾罷之。是用人之權﹐君主不能專也。文宗北狩﹐行在提款過多﹐寶堅不奉詔。穆宗大婚﹐內務府告匱﹐假之部庫﹐部臣力爭﹐謂府﹑部界限甚淸﹐不可牽混從事。孝欽初興園工﹐遊百川﹑屠仁守先後入諫﹐幾罷者數矣。李鴻章等𨿽善迎合﹐不能不籍海軍報效之名﹐掩飾國人耳目。是用財之權﹐君主亦不能專也。同﹑光以後政衰時猶如此﹐承平可知矣。

◎穆宗遺事穆宗春秋寢富﹐性豪爽﹐引內務府郎中貴寶爲酒友﹐上書房翰林王慶祺導之冶遊﹐微行無弗至﹐旋遘惡疾﹐諱云出痘﹐遂崩。李鴻藻傅帝十四年﹐臨危入見﹐受遺詔輔立溥倫﹐尋窺太后意不然﹐乃立徳宗。其母卽太后女弟﹐以故得立。皇后聞徳宗入繼文宗﹐不爲穆宗立後﹐泣涕堅臥不起﹐出怨言。太后召至宮﹐切齒大罵﹐批其頰者三。後父崇綺遣人以死諷之﹐遂不食﹐七日崩。

◎裕壽山誅李世忠李世忠旣得罪﹐羈安慶﹐尙擁巨貲﹐私蓄健兒﹐橫行多不法。候補知府吳廷選奉委解盜犯入城﹐解役飲於市﹐見少婦靚妝倚門而笑﹐疑爲娼也而挑之。少婦者﹐某都司之妾。都司故世忠部曲﹐聞役人無禮﹐急持梃大呼而出﹐役恃眾蜂擁入室﹐都司匿復壁以免。次日訴世忠﹐世忠曰「鼠輩敢爾﹖必報之﹗」一呼而徒眾畢集﹐走索廷選﹐適外出﹐其母年七十﹐出以好語慰之﹐世忠徑批其頰。返遇廷選於途﹐從輿中曳出痛毆之﹐傷其左臂。廷選﹐湖南人也﹐是時左宗棠方督兩江﹐湘人宦皖者气焰甚盛﹐聞有廷選事則皆不平﹐大會湖南館﹐聯名訴撫院。巡撫裕祿大懼﹐訪諸藩司胡玉坦。玉坦與世忠有隙﹐勸令除之。初﹐世忠與陳國瑞私鬥殺﹐曾國藩兩懲之﹐奏請將世忠革職﹐交安徽巡撫嚴加管束﹐疏末有「如再怙惡﹐當卽處以極刑」兩語﹐至是裕祿援國藩舊案以請。詔誅世忠﹐餘黨悉赦勿問。世忠臨刑﹐語其儕曰「吾無大罪惡﹐惟枉殺何桂貞﹐宜有此報。」

◎李文忠濫用鄕人李鴻章待皖人﹐鄕誼最厚。晚年坐鎭北洋﹐凡鄕人有求無不應之。久之﹐聞風麇集﹐局所軍營﹐安置殆徧﹐外省人幾無容足之所。自謂率鄕井子弟爲國家捐軀殺賊保疆上﹐今幸遇太平﹐當令積錢財﹑長子孫﹐一切小過悉寬縱勿問。劉銘傳與鴻章同縣﹐因事至天津﹐觀其所用人﹐大駭曰「如某某者﹐識字無多﹐是嘗負販於鄕﹐而亦委以道府要差﹐幾何而不敗耶﹖」因私戒所親﹐謂北洋當有大亂﹐汝輩遊橐稍充者﹐宜及早還家﹐毋令公私俱敗。未幾﹐中東事起﹐大東溝一戰﹐海軍盡毀﹐皖人治軍務者﹐若丁汝昌﹑衛汝貴﹑龔照等俱誤國獲重咎。內外彈章蜂起﹐鴻章亦不自安﹐力求解任。知其事者﹐皆服銘傳先見。

◎京曹印結承平時﹐京官最稱淸苦。翰林仰首望差﹐閱三年得一試差﹐可供十年之用﹔得一學差﹐儉約者終身用之不盡。部曹放差者甚寡﹐惟藉結費以自給﹐其實皆私利也。結費不知始自何時﹐究其端﹐大約因軍興以後﹐捐例開﹐仕途雜﹐入京引見者多假冒﹐吏部不能詰﹐乃令取具各同鄕京官印結﹐始準注選或掣簽分省補用。外吏旣須京員出結﹐卽不能不稍事應酬﹐此亦人情之常﹐不須繩以苛法。其後捐生益多﹐出結者益眾﹐饋遺多寡無定數﹐則必有相爭相軋之情。於是京曹出結﹐官始分省﹐各設印結局﹐派專員管理而均分其數﹐罔有議其非者。庚子以後﹐各省昭信股票悉準報捐﹐展轉鬻販﹐值遂大賤。由監生捐一主事﹐買票不過千餘金﹐而結費有達二千者﹐過於捐數幾倍。行之旣久﹐相習以爲固然。

◎張天師受騙皇太后七旬萬壽﹐新襲天師張元旭﹐有人誘之入京祝嘏﹐費二千金可得二品頂戴﹐如數予之。天師至京﹐投文禮部﹐請隨班祝嘏。禮部據舊案﹐駁斥不許。同鄕有好事者﹐謂禮臣所援不知何案﹐欲慫恿天師具呈再請。予檢乾隆七年九月《東華錄》所載梅谷成一奏示之﹐眾喙乃息﹝按鴻臚寺卿梅谷成奏云「正一眞人張遇隆恭祝萬壽。據禮部文稱﹐隨班行禮應列左都禦史下﹑侍郎前。臣思眞人乃道家之流﹐祈禳驅邪時有小驗﹐仍而不革可也﹐假以禮貌可也﹐乃竟入朝班﹐儼然與七卿並列﹐殊於觀瞻有礙。應請敕部定議﹐不必另入班行。」旨下部議﹐尋議﹕「嗣後眞人承襲謝恩﹐臣部帶領引見﹐並遵三年來朝之例﹐準其入覲﹐照例筵宴﹐宴畢還山。倘在京適值百官朝賀之期﹐免其列班行禮。」從之﹞。

◎陳尙書罪不掩功庚申之役﹐文宗北狩﹐已得疾﹐內外惶悚。英人欲擁立恭親王奕﹐如契丹待石晉故事﹐恐廷臣異議﹐未敢輕發。和約成﹐大宴夷酋於禮部﹐英法皆以兵往﹐議尊恭王絕席﹐令王公以下皆跪迎﹐以覘人情向背。大學士周祖培股栗不能言﹐孚恩拂衣起曰「王﹑大臣事同一體﹐今日玉帛之會﹐觀禮近萬人﹐先朝典制具在﹐不可紊也﹗」夷酋知眾論不予﹐遂戢邪謀。是役微孚恩持正﹐禍幾不測。世以其阿附肅逆﹐咸加醜詆﹐並其大節而亦沒之﹐殊可痛惜﹗孚恩後竄新疆﹐全家死回難﹐只一孫逃歸﹐寄食濟南﹐不知所終。

◎攺題爲奏內外言事﹐有題有奏。例行常事曰「題本」﹐露而不封﹐先交內閣﹐由內閣擬旨﹝從前外省折奏皆經過通政使司﹐謂之「通本」﹐後裁通政使﹐乃並入內閣﹞﹐再交奏事處進呈﹐所謂「票簽」是也。其非例行常事﹐或條陳時政﹐或匡諫闕失﹐或彈劾官員﹐用白簡加小封﹐盛以黃匣﹐徑交奏事處進呈﹐曰「封奏」。皇上黎明起﹐內奏事處總管太監以題奏上﹐閱畢﹐乃召見臣工。凡召見﹐只一人跪伏殿前﹐𨿽內侍不得竊聽一語。奏對稱旨﹐或移時乃出。引見則由各署堂官具綠頭簽﹐引至丹墀﹐分班跪誦履歷﹐隨退。樞臣俟其事畢﹐同班進見﹐稟受機宜﹐領本日章奏排單﹐退而擬旨。應頒示天下者曰「明發上諭」﹐密交各督撫者曰「軍機寄字」﹐封交各部院者曰「軍機交片」﹐悉以本日題本奏章移付內閣部員親詣抄寫﹐今通謂之「閣抄」。庚子以後﹐或以題本展轉稽時日﹐乃攺「題」爲「奏」﹐自是閣臣曠無一事﹐萬機勤勞﹐例折不能徧閱﹐樞府亦以具文視之﹐舛錯無暇細勘﹐內批時有誤者。余在吏部見部折往往有雙請或條陳政見者﹐皆署曰「依議」﹐蓋皆未嘗寓目也。

◎兄弟不睦恭親王奕與醇親王奕訁爲異母兄弟﹐恭王在文宗時已出參樞政。穆宗中興﹐兩宮並出垂簾﹐封爲議政王﹐內外多賴其調護﹐天下稱爲賢王。醇王𨿽嫉之﹐莫能擠也。及徳宗立﹐醇王之勢漸張﹐趨附者益眾﹐日伺恭王之短而攻之﹐遂有甲申�月�日之諭。恭王𨿽罷﹐醇王以太上之尊不便徑入樞府﹐乃援孫毓汶爲軍機大臣。毓汶人甚狡詐﹐曾充醇邸蒙師﹐旣得志﹐倚勢驕橫﹐每入對﹐班在後而發言最先。孝欽嘗目送之﹐見毓汶如見醇王也。醇黨多小人﹐稍通賄賂﹐自是政事日脞﹐恭王不敢與較。甲午和戎之役﹐皆毓汶等從中主持﹐而國勢弱矣。

◎母子夫婦不和徳宗旣由藩邸入承大統﹐孝欽偏厚母家﹐援立其兄桂祥女爲後﹐後長徳宗二歲﹐貌不甚揚。長善二女同時入宮爲貴妃﹐長曰珍妃﹐工翰墨﹐善棋﹐徳宗尢寵愛之﹐與皇后不甚親睦。二妃屢受孝欽鞭責﹐訴之上﹐上勿敢言﹐由是母子夫婦之間微有隙。戊戌康黨構逆﹐論者不直徳宗。庚子載漪信用拳匪﹐謀內禪﹐論者又不直孝欽。孝欽西巡還﹐亦自悔之﹐年且耄矣﹐屢更憂患﹐後事遙遙不可知﹐因推權政府不肯任勞怨。榮祿𨿽專﹐猶稍知大體。奕繼之﹐侈而貪﹐羣小輳進﹐久而左右前後之人皆其私黨﹐孝欽亦無如何也。自光緒元年至十八年爲兄弟不和時代﹐自十八年至三十四年爲母子夫婦不和時代﹐終帝之身﹐兩事相爲首尾凡三十四年。自古國家之敗多起於倫理﹐家齊而後國治﹐不誠信戰﹖

◎屠仁守罷職孝感屠仁守在臺諫頗負直聲﹐同時大僚若大學士恩承﹑李鴻章﹑刑部侍郎薛允升﹑湖廣總督卞寶第﹑兩廣總督張樹聲﹑廣西巡撫徐延旭皆被糾彈。其後﹐光緒十四年諫修頤和園一疏﹐引宣宗聖諭五百餘言﹐太后覽奏﹐怒責樞臣曰「祖宗家法如是﹐何不早告我知之﹖」孫毓汶進曰「小臣冒昧何責焉﹖」寢其奏不下。越一年﹐太后歸政﹐仁守復疏言「時事方殷﹐太后不宜委卸﹐當仿髙宗內禪故事﹐一切內外封奏仍進呈慈覽﹐徐議施行。」太后遂下詔罪狀仁守﹐謂﹕「垂簾聽政本屬萬不得已﹐深宮鑑前代流獘﹐特飭及時歸政﹐上符列聖成憲﹐下杜後世口實﹐主持堅定﹐用意甚深﹐早經宣示中外。令出未幾﹐旋卽反汗﹐天下後世將視予爲何如人那﹖」擲還原疏﹐卽令解職﹐候部議。吏部議以補官日革職畱任。太后大怒﹐盡罷吏部六堂官及考功掌印郎中﹐中旨徑革仁守職﹐永不敍用。當時士論頗疑仁守以揣摩得罪﹐實則園工一疏進言太直﹐早伏禍機也。

◎江西京官風气江西人向無黨援﹐道﹑咸之交﹐陳孚恩﹑萬靑藜﹑胡家玉同時在髙位﹐皆被人擠陷﹐一僕不再振。靑藜旣長六卿﹐與戶部尙書董恂皆有協揆之望﹐李鴻藻後起而秉樞政﹐忌兩人資望在先﹐嗾淸流黨攻之﹐遂沈滯﹐累年不遷。家玉奉使按事湖南﹐過武昌﹐官文以公款三千金爲贐﹐曾國荃後爲巡撫﹐與官文不協﹐暴其事﹐家玉遂出軍機。江西錢糧多浮冒﹐巡撫劉坤一尢苛﹐家玉出死力糾彈﹐坤一與爭不勝﹐遂摭其請托私函入告。朝廷兩罪之﹐實陰庇坤一﹐降坤一三級畱任﹐家玉由左都禦史降通政司參議﹐旋卽退休。以家玉之剛直使气而敗﹐以靑藜之自守而亦不振﹐孚恩浮沈於兩黨之間﹐宜其更負時謗矣。自家玉罷後垂三十年﹐江西無三品京官﹝詹事朱琛祖籍貴溪﹐亦休致不用﹞。

◎簡放道府成例朝廷重道府﹐不欲以銓選常例限之﹐簡放時樞臣分三單請旨﹕京察一等記名用道府者爲一單﹐候補道府得保薦交軍機存記者爲一單﹐部曹科道俸滿截取以道府用者爲一單。三單𨿽並進﹐用京察人員十常八九﹐保薦存記多至數百人﹐與政府私有援系亦間放一二﹐截取簡用者絕少﹝存記可歸補﹐截取可歸選﹐故不能與京察並﹞。惟禦史戇直好言事者﹐樞府畏其鋒芒﹐往往藉升遷爲放黜﹐如余誠格﹑王乃徵﹑秦樹聲﹑姚舒密皆是也﹝樹聲由郎中考禦史記名﹐尙未傳補﹐召見時面參權要﹐故不待傳補﹐先去之﹞。近歲督﹑撫不守舊制﹐每道府缺出﹐隨折保薦一員﹐旨不下卽除授之﹐朝士相顧錯愕﹐莫知何許人。一省肇端﹐各督﹑撫援例而至﹐此朝廷失權之漸﹐考世變者不可不知。其不由軍機進單﹐亦無疆臣保薦﹐中旨徑任用者﹐近數十年中惟見編修張履春一人。履春﹐南丰人﹐因翰林院值班得召見﹐奏陳江西事甚詳。已而武昌遺缺出﹐樞臣上請﹐太后曰「張某朴實可用。」遂授之。是時﹐履春散館甫二年﹐資俸最淺﹐不虞遽以口舌得官。報者至門﹐拒不納曰「此蘇拉詐索﹐安有無因而外放者。」後謁軍機﹐始詢知其由。閱二月﹐侍讀翁斌孫以京察一等放大同府﹐斌孫常熟世家﹐開坊十餘年﹐放逐邊遠﹐念及履春﹐沮喪不寧者累日。

◎何小宋貽誤軍事馬江之敗﹐張佩綸爲眾惡所歸﹐鮮有議及何者。法師擾閩時﹐任閩浙總督﹐佩綸銜命至﹐兵事悉以諉之﹐安坐不出一策﹐但日叩鬼神問吉凶。敵人與地方交涉﹐只知有督﹑撫﹐漫不省欽使爲何人。事旣決裂﹐法提督貽書督署﹐約日決戰攻炮臺。不曉西文﹐壓置勿啟者二日。洋務局提調某聞有夷書﹐寂不見督轅動靜﹐因衙參請白事﹐索其書觀之﹐則哀的美惇書也。期已迫矣﹐彼此瞠目相視﹐議馳告欽使。欽使行轅距省城六十里﹐得警報大懼﹐從幕客謀﹐遣翻譯官入法軍請緩期。法軍不納﹐已起碇鳴炮﹐鼓輪前進﹐我師措手不及﹐遂大潰。

◎袁岑气焰戊戌政變﹐袁世凱首發逆謀﹔庚子避兵西巡﹐岑春煊沿途擁衛入關﹐由是皆有寵於太后。余觀二人舉動﹐亦各具恣睢叱吒之才﹐非盡恃寵也。張翼以小吏給事醇邸﹐不數年﹐官至侍郎﹐大用。世凱參其私鬻開平礦產解職﹐涉訟英廷二年﹐怏怏歸﹐遂一蹶不起﹐溥善以吏部侍郎兼左翼總兵﹐本近支宗親﹐兄弟子侄布朝列﹐姦人盜賣陵地﹐用左翼印押契﹐世凱復劾罷之﹐其鋒芒亦可畏矣。春煊气力更出其上﹐粵紳有周榮曜者﹐初由關吏起家﹐積貲數百萬。春煊瞰其富﹐折簡招至署中責報效﹐榮曜不應﹐私輦金入都﹐求通奕之門﹐遂簡四品京卿﹐出使比利時。春煊怒曰「奴子乃狡獪如是。」卽日參其私蝕關稅﹐請削職監追﹐榮曜奔香港﹐盡籍其產入官﹐奕熟視﹐莫敢出一辭救也。旣而鐵路議起﹐春煊主派捐﹐粵人不允﹐請招股。春煊曰「是把持也﹗」捕倡議道員黎國廉﹐下之獄﹐全粵紳民皆憤﹐推前閩浙總督許應癸爲首﹐聯名上訴。詔周馥按問﹐亦莫能直也。春煊每至一省﹐必大肆糾彈﹐上下皆股栗失色。

◎媚袁袁世凱初以同知分發直隸﹐周馥方爲藩司﹐言之李鴻章﹐知其爲袁甲三侄也﹐始稍稍屬以事。及世凱驟貴﹐交通政府﹐專北洋兵柄﹐馥反屈意事之。聞其撫山東時﹐或持北洋一書來謁﹐卽日接見委要差。其人蓋浮蕩不羈末僚也﹐藩司以告﹐馥曰「吾亦知其不可﹐慰帥欲之﹐柰何﹖」江西教案起﹐外務部曰「北洋熟外交﹐得其人以往﹐必濟。」於是世凱派津海關道梁惇彥往﹐卒不得要領而還。直隸創公債票﹐徧張告諭﹐無應者。日人貪其息﹐陰出金購之。及粵督請借洋款辦新政﹐戶部駁之曰「洋款流獘多﹐利權外溢。北洋公債善﹐可仿行之。」公債之卽洋款﹐部臣非不知之﹐蓋借是以媚袁也。學堂﹑警察﹑新軍皆萌芽天津﹐各省督﹑撫承望風旨﹐派員北上考察﹐皆采用其章程﹐如山東﹑河南﹑閩浙諸省﹐見之奏報﹐可考而知也。

◎岑云階粗莽岑春煊性極粗莽﹐戊戌服闋入京﹐結交康黨﹐入保國會﹐慷慨上書﹐急欲一試﹐遂由候補京卿外簡廣東布政使。蒞任不數月﹐卽與總督譚鐘麟騰章相詆。太后惡之﹐榮祿爲緩頰﹐乃調甘肅。甘肅庫款多虧空﹐歷任總督以空文盤查﹐相緣爲故事﹐閱四五十年矣。總督陶模恐春煊揭破﹐追論前官徇隱﹐且興大獄﹐甫至卽具疏保薦﹐冀結其歡心﹐春煊益驕。庚子﹐拳匪亂京畿﹐自請統兵入衛﹐不候模命卽率六營出關﹐繞漠行千餘里至京。入見太后﹐自陳﹕「臣軍臨時召募﹐但任防守﹐不敢當前敵。」有詔令駐張家口防俄。未行而京城陷﹐倉卒走昌平。越日﹐禦駕過南口﹐侍從皆散﹐春煊追及居庸關﹐有馬隊二千﹐兩宮大喜﹐賴以護衛。遂隨之入晉﹑入秦﹐擢陜西巡撫﹐寵任甚至。上方供用﹐日限三百金﹐內外整飭有法。凡所規畫﹐多采用幕客張鳴岐之謀。後調撫山西﹐移督四川﹑廣東﹐皆挈以俱行。至桂林﹐爲捐雙月道員﹐上疏論薦甚力。旋放太平思順道﹐遂擢廣西藩司﹐升巡撫﹐年甫三十﹐封圻中所僅見也。丙午秋﹐春煊由兩廣調雲貴﹐怏怏畱上海半年﹐堅不赴任﹐奏參丁振鐸疲玩啟戎心﹐疆事不可收拾。朝廷不得已﹐令錫良讓四川予之。疆臣以去就要君﹐始自春煊﹐三百餘年所未有。履霜之漸﹐識微者其知懼矣﹗

◎盛杏蓀辦洋務盛宣懷辦洋務三十餘年﹐電報﹑輪船﹑礦利﹑銀行皆歸掌握﹐攬東南利權﹐奔走效用者徧天下﹐官至尙書﹐資產過千萬﹐亦可謂長袖善舞矣。其始起﹐推挽由李鴻章。鴻章內召﹐王文韶繼爲北洋大臣﹐倚之如左右手。北洋京畿左輔﹐爲洋務總匯之地﹐湖廣總督張之洞忌之。是時蘆漢鐵路議成﹐南端由之洞主政﹐北端由文韶。文韶欲保用宣懷﹐恐之洞不從﹐遣宣懷私詣武昌﹐探其意旨。之洞辦武昌鐵政虧空過百萬﹐方窘迫﹐莫知爲計。宣懷至﹐許爲接辦﹐任彌補。之洞大喜﹐遂與文韶合疏保薦宣懷爲督辦蘆漢鐵路大臣。後鴻章薨﹐文韶再罷﹐宣懷之勢遂孤。袁世凱繼爲北洋大臣﹐先奪電報局以授吳重熹﹐繼又奪鐵路局以授唐紹儀﹐又嚴詰招商局報銷。宣懷不得已﹐乃盡卸各差﹐脫身回裏。癸卯﹐服闋還朝﹐徧交朝貴﹐皆不得其歡心﹐臥病僧捨﹐幾不起。後數年﹐度支部辦預算表﹐梁士詒與唐紹儀把持郵政﹐皆粵黨也。澤公謀欲去之﹐莫能窺其底蘊﹐宣懷乘機進賄﹐遂起用爲郵傳部尙書。

◎兵權不輕假漢人朝廷兵柄不輕假漢人﹐入關之初﹐下山東﹐下河南﹐下陜西﹑四川﹑南﹐削平東南僭逆﹐皆用諸王貝勒。其時殷頑未靖﹐主少國疑﹐蓋有不得不然之勢。三藩變起﹐蹂躪半天下﹐聖祖神武﹐九載而後定。自是四方有事﹐輒簡一親貴大臣爲大將軍﹐或曰「經略」﹐副以一人曰「參贊」。康熙徵噶爾丹﹐福全﹑祥寧爲大將軍﹐允礻是副之。再徵策妄﹐允礻是爲大將軍。雍正徵策零﹐傅爾丹爲大將軍。乾隆徵達瓦齊﹐班第爲定北將軍﹐成兗雜布等爲參贊﹔永常爲定西將軍﹐鄂容安等爲參贊。再徵霍集占﹐兆惠爲將軍。徵廓爾喀﹑徵臺灣﹐皆福康安爲大將軍﹐海蘭察爲參贊。徵緬甸﹐明瑞爲將軍﹐明瑞死﹐傅恆爲經略﹐阿桂爲副將軍。兩徵金川﹐初命訥親傅恆爲經略﹐再命溫福爲定邊將軍﹐阿桂副之。嘉慶徵三省邪匪﹐額勒登保爲經略﹐徳稜泰爲參贊。惟世宗簡年羹堯爲撫遠大將軍﹑嶽鐘琪爲參贊﹐以徵靑海。兩用張廣泗爲寧遠將軍﹐接徵準部﹐戡苗疆。鐘琪遭蜚語﹐幾不測﹔年﹑張貪功不悟﹐卒以誅死。粵匪之亂﹐始用賽尙阿不濟﹐繼用向榮﹑和春亦無功﹐乃重任曾國藩﹐統制四省。祁﹛穴雋﹜藻在軍機﹐疑其兵權太重﹐請文宗裁抑﹐不許。江寧破﹐國藩貽弟國荃書﹐甚危懼﹐不敢居功﹐讓官文領銜入奏。胡林翼亦曲意交歡官文。咸﹑同以後﹐局勢稍稍變矣。用李鴻章平撚﹐用左宗棠平回﹐法越之役用彭玉麟督師﹐遼東之戰用劉坤一節制關外諸將﹐近復參用漢員爲將軍﹑都統。北洋五大軍旣潰﹐袁世凱攺變軍制﹐大開幕府﹐籌餉徵兵﹐欲聯合南北爲一﹐無敢議其專者。

◎部務部務之不振也﹐曹郎積資十餘年﹐甫諳部章﹐京察保一等﹐卽簡放道府以去。侍郎多起家翰林﹐初膺部務﹐臨事漫不訾省﹐司員擬稿進﹐涉筆占位署名﹐時人謂之「畫黑稿」。尙書稍諳練﹐或一人兼數差﹐年又耄老﹐且視六部繁簡次序﹐以調任爲升遷﹝舊例由工調兵﹑刑﹐轉禮﹐轉戶﹐至吏部﹐則侍郎可升總憲﹐尙書可升協辦﹞﹐勢不得不委權司曹。司曹好逸惡勞﹐委之胥吏﹐遂子孫窟穴其中﹐倒持之漸﹐有自來矣。惟刑部法律精﹐例案山積﹐舉筆一誤﹐關系人生死。歷朝重獄卹刑﹐必簡一曾任刑曹﹑熟秋審者爲尙﹑侍。薛允升薨﹐江蘇巡撫趙舒翹內用爲尙書。舒翹誅﹐直隸臬司沈家本內用爲侍郎﹐皆刑部秋審處舊僚也。薛﹑趙﹑沈之治刑部也﹐薛主嚴﹐趙﹑沈主寬﹔徐桐﹐鹿傳霖之治吏部也﹐桐主嚴﹐傳霖主寬﹐寬嚴不得其中﹐各有流獘。求如閻敬銘之理財﹐近世蓋罕見矣。敬銘爲戶部尙書時﹐每晨起入署﹐日晡而散﹐司員上堂取諾﹐窮詰再三﹐必盡其底蘊乃已。隨身自備一冊﹐視文牘要語伏案手自抄之。腹饑﹐市燒餅二枚﹐且啖且抄。勤劬耐勞苦﹐𨿽鄕村老學究不逮。今閱數十年﹐部中尙守其成法﹐綜核之精﹐自王慶雲外鮮有及者。

◎太后七旬萬壽京朝官出典鄕試﹐命下數日﹐卽馳驛出都。云﹑貴最邊遠﹐簡放最先。癸卯五月﹐同日簡李哲明爲貴州正考官﹐劉彭年副之﹔張星吉爲南正考官﹐吳慶坻副之。聯撮四人之名﹐文爲「明年吉慶」﹐蓋樞臣以次年爲太后七旬聖壽﹐藉是以獻媚也。掄才大典﹐三年一舉行﹐而遊戲若是﹐可謂國無人矣。太后兩次慶典皆遇兵禍﹐甲午髙麗事起﹐旣舉而復罷﹔甲辰日俄構難﹐遼河以東畫爲戰場﹐深宮軫念時艱﹐先有旨不受徽號﹐並禁絕諸臣貢獻。禮親王世鐸固請﹐不允。慶親王奕因倡率京外官報效二成俸廉﹐電音絡繹﹐徧告各行省﹐張之洞﹑袁世凱以下無不附和。陜西巡撫升允獨奏劾之﹐折畱中未發﹝疏云「夫臣下之於尊親﹐祈報原無紀極。皇太后憂勤宵旰﹐恩徳滂洋﹐𨿽天產地華悉備悉供﹐未足以言封祝。似此周旬一舉之例典﹐何足答數十年天地之施﹔十五二五之俸廉﹐何足爲億萬人涓埃之報。若奕之倡率﹐袁世凱﹑張之洞之附從﹐在世鐸未經奏請以前﹐則際此昌期而思爲墜露輕塵之效﹐猶可言也。乃旣奉明詔﹐仍復爲此報效之說﹐以圖嘗試﹐是直以從前之諭旨爲具文﹐而並使天下臣民疑朝廷以文不以實﹐則奕等之罪大矣。」﹞

◎李文忠辦洋務成效中興以後﹐洋務大興。李鴻章經營北洋﹐較丁日昌﹑張之洞諸人略有實際。始時用夷將戈登規復蘇﹑常﹐驚嘆西洋火器之妙﹐乃節軍需糜費﹐設金陵﹑上海二機器局﹐命沈葆靖主之。及移督直隸﹐復奏薦葆靖仿辦於天津。同治十一年﹐委朱其昂辦招商局﹐領各省官帑百九十萬金﹐集商股七十三萬金﹐置輪船十二﹐辟口岸二十七。又收並旗昌公司﹐增十八艘。英商極力傾擠﹐中外惑浮言﹐兩被禦史彈奏﹐卒不能敗。光緒五年﹐用唐廷樞辦開平煤礦。十二年﹐用李金鏞辦漠河金礦。煤礦招商股八十萬金﹐築路開河﹐規模締造甚巨。金礦招商股二十萬金﹐金鏞親裹糧勘道﹐入山露宿四十餘日﹐經行千九百里﹐皆曠無人煙﹐旋招集流民數千﹐設局通商販﹐遂成聚落﹐歲采生金以兩計近二萬。後拳匪變起﹐開平質於英﹐漠河陷於俄﹐天津機器局毀於聯軍﹐鴻章臨死猶引以爲恨。

◎道員詭遇江西巡撫胡延幹以教案罷職。吳重熹代之﹔臬司余肇康同案降二級調用﹐秦炳直代之﹐皆遷延未赴任。於是以藩司周浩護巡撫﹐糧道署藩司﹐鹽道署臬司﹐同時南昌府新建﹑南昌兩縣皆系署理﹐會垣之內無一實任正印官﹐報紙喧騰﹐傳爲怪事。故事﹐督﹑撫出缺﹐循資用藩司護理﹐藩﹑臬以下以次遞推﹐各行省皆然。丁未五月﹐錫良由蜀遷滇﹐超四階用建昌道趙爾丰護總督﹐兩司側目而視﹐旣事權所屬﹐不得不隱忍事之。至攝理司篆﹐但憑督﹑撫取捨﹐以一疏入告﹐無有議其專者。毛慶蕃以通永道署直隸藩司﹐吳煦以惠潮嘉道署廣東藩司﹐此猶實缺也。賴鶴年署四川藩司﹐張鶴齡署湖南藩司﹐則皆試用道員﹐納貲捧檄初至﹐較毛﹑吳爲尢捷矣。是時事例大減﹐由俊秀徑捐道員只二千餘金﹐中外顯宦大半因之以起。段芝貴由試用道得巡撫﹐趙秉鈞由試用道得侍郎﹐劉式訓﹑胡惟徳﹑黃誥由試用道得出使大臣﹐盧靖﹑方旭由試用道得提學使﹐劉世珩﹑施肇基由試用道得參議﹐陳昭常﹑姚錫光由試用道得左右丞﹐張徳彜由試用道得都統﹐吳煦由試用道得提法使﹐朱啟鈐﹑榮勛由試用道得廳丞﹐劉永慶﹑李準由試用道得提督﹐黃忠潔﹑徐紹楨由試用道得總兵。

◎盛祭酒盛昱在宗室中頗負才名﹐詩文皆有雅趣﹐談國朝掌故歷歷如數家珍﹐收蓄金石圖籍多至數十萬金。好延攬四方名士﹐每晨起﹐未及櫛漱﹐賓客已咽集其門。光緒初年爲講官﹐銳意言事﹐東太后甚器重之。旣遷祭酒﹐盡收太學陋規﹐刻石經﹐南學人才一時稱爲極盛。終以言事太直﹐嘗諫修頤和園﹐甲申徧參樞府﹐爲時所忌﹐沈滯不調者累年。戊子典試山東回﹐卽謝病不出﹐張之洞移書勸之﹐昱答書謂「欲萬里荷戈﹐自乘一障﹐身膏原野」﹐詞甚淒楚。己亥聞溥俊立﹐病中彊起﹐呼家人曰「吾病不可爲﹐國亦不可爲矣﹗」遂卒。卒後一年而庚子亂作﹐夷兵入其室﹐見圖書狼藉滿地﹐一老嫗守之﹐喟然曰「此讀書人家也。」掩門嘆息而去。

◎朱陳學派近日粵中學派多宗朱次琦﹑陳澧。張之洞督兩廣時﹐特疏奏薦﹐皆賞給四品卿銜。次琦字子襄﹐陽江人﹐其學篤守程朱﹐力求實踐﹐學者尊爲九江先生。晚年盡焚其著述﹐惟《是汝師齋詩》一卷未歸燼滅。門人最著者曰順徳簡朝亮﹐隱居陽江﹐屢徵不起。康有爲嘗問字朱門﹐初出﹐上當道書自渭「侍九江之經席」﹐朝亮痛詆之﹐稱爲遊僧托缽。澧漢宋兼通﹐無門戶異同之見﹐其學流衍最廣﹐番禺林國賡﹐林國贊﹑趙子韶﹑石徳芬﹐長沙胡錫燕皆其入室弟子﹐今達而在位者有梁鼎芬﹑文廷式﹑於式枚。廷式末路披猖﹐大爲師門之玷。鼎芬再傳而得﹐曾習經﹐工詩詞﹐明習戶曹掌故﹐今爲度支部參議﹐可謂靑出於藍矣。

◎滿洲世閥予戊戌入都時﹐滿洲世閥最盛者推裕﹑溥二家。越二年﹐拳匪亂起﹐直隸總督裕祿走死楊村﹐裕長亦罷官家居。初太后拷問珍妃﹐於密室中搜得一簿﹐內書某月日收河南巡撫裕長饋金若干﹐太后怒曰「裕氏父子兄弟﹐余初以心膂寄之﹐今顧閹然媚事宮妾﹐可醜也﹗」遂斥去不用。裕徳好潔﹐多忌諱﹐以父名崇綸﹐癸卯主禮闈﹐凡舉子試卷有犯其家諱者皆黜之﹐時論大怪。後正揆席﹐不一年薨於位﹐家門稍稍零落矣。溥良﹑溥善﹑溥興兄弟三人同時登九列﹐溥善以吏部侍郎兼左翼監督﹐因姦人盜賣陵地﹐牽連罷職。溥興遇甲午釐定官制﹐由刑部尙書攺都統﹐鬱鬱不得志﹐卒。今惟溥良尙存﹐官禮部尙書﹐亦無寵。近世漢員中﹐兄弟秉節鉞者有合肥李氏﹑湘鄕曾氏﹑西林岑氏﹑東海趙氏﹐同時躋卿貳者絕少。南皮二張相繼參樞政﹐同族行輩相近﹐非親屬也。

◎京官變局資格破而詞林衰﹐吾於丙午裁卿貳見之﹔保薦開而世族盛﹐吾於丁未設丞參見之。當丙午釐定官制詔下﹐漢大臣同時失職者十一人﹐工部尙書陸潤庠﹑兵部尙書呂海寰﹐吏部左侍郎李殿林﹑右侍郎張英麟﹑戶部右侍郎柯逢時﹑禮部左侍郎李紱藻﹑兵部左侍郎秦綬章﹑工部右侍郎劉永亨﹑都察院左副都禦史陳兆文﹑大理寺卿管廷鶚﹐皆翰林也。惟葛寶華以部曹進。蓋自詹事府﹑國子監次第裁撤﹐廢科舉﹐罷督學典試使差﹐各部設丞﹐參﹐九卿多用異途﹐編檢別爲風气﹐淸望頓減﹐極盛而衰﹐亦其變也。丞﹑參不分滿漢﹐滿員同時用十一人﹐皆借門望以起﹐民政部左參議裕厚爲學部尙書榮慶胞叔﹐禮部左丞英綿爲大學士麟書子﹐右參議良揆爲大學士榮祿子﹐商部左丞耆齡爲江寧將軍誠勛子﹐郵傳部左參議那晉爲大學士那桐弟﹐吏部右丞寶銘爲署度支部侍郎寶熙弟﹐右參議毓善爲大學士福潤子﹐陸軍部右參議慶蕃爲禮部尙書貴恆子。其初俱由各部堂官指名請簡﹐嗣經廷臣彈奏﹐乃先保薦後請旨﹐列名在前者恆得之﹐其獘視魏晉九品中正殆有甚焉。

◎黃氏二女賈人黃開先與予同弄而居﹐二女皆有殊色﹐長曰采蘋﹐年十七﹔次曰采菽﹐年十五矣﹐皆未許婚。庚子﹐夷兵據城﹐白晝闖入民家﹐淫掠無人理。采蘋日夜啼泣﹐夜半聞馬蹄聲﹐夢中驚悸墮地﹐呼采菽曰「妹起﹐妹起﹐頃夢纏頭鬼子牽犬入吾家﹐堂上燈燭盡滅﹐我二人宜早爲之所。」采菽曰「諾﹐」因取冷水和鉛粉盈甌﹐兩人分服之﹐不死﹐白是遂絕飲食﹐宛轉牀褥間﹐气懨懨﹐饑瘦無人色。其父憐之﹐予以帶﹐兩女攜手闔戶自經。時七月盛暑﹐陳屍十餘日不壞﹐因就寢室掘淺土瘞之。亂旣定﹐大學士昆岡爲畱守大臣﹐下令采訪忠烈﹐匯案請旌﹐先後呈報六﹑七百人﹐凡病死適丁其時者皆與。黃賈謹願無能﹐不聞有此令﹐亦不知何者爲卹典。事後﹐予自昌平歸﹐詢知其由﹐欲代爲呈報﹐已違限撤局。嗣聞袁世凱子克�居母喪遘疾不起﹐河南巡撫爲請旌於朝﹐詔宣付史館﹐入《孝子傳》﹔岑春煊子徳因﹑胡子肇蘭死狀與克�相似﹐有司亦援案請旌﹐得兪旨。忠孝節烈之名輒以權勢得之﹐因是追念黃氏二女﹐益﹝B242﹞然傷心而嘆後世史筆之多穢也。

◎趙禦史參慶邸袁世凱有妾與其僕通﹐事覺自殺﹐僕竊藏而逃﹐久之不獲。巡捕段芝貴爲懸賞﹐募得之以獻。世凱大喜﹐贊其才﹐令捐道員﹐密疏保薦甚力。丙午冬﹐貝子載振持節渡遼﹐過天津﹐畱宴十日﹐悅歌妓楊翠喜﹐欲納之﹐未有因也。次年奕七十生辰﹐芝貴進十萬金爲壽﹐並出重金購翠喜﹐媵以珠貂﹐獻媚於載振。是時東三省初建行省﹐當設三節帥﹐遂授芝貴爲黑龍江巡撫。旨下﹐京員相聚偶語﹐皆不知芝貴爲何許人也。翠喜在教坊有盛名﹐一旦爲豪有力者奪去﹐凡與交好者根究﹐具得其實。芝貴又展轉從人假貸﹐故其事浸浸播揚。禦史趙啟霖風聞入告﹐詔罷芝貴﹐命大學士孫家鼐查辦。家鼐昏髦畏事﹐不敢開罪政府﹐復奏盡爲伸雪﹐啟霖遂以誣蔑親貴奪職。陸寶忠﹑趙炳麟﹑江春霖連章爭辯﹐不獲伸。士大夫慕其直聲﹐爭置酒作爲詩歌以寵其行。奕父子𨿽悍﹐固無如輿論何也。

◎名流誤國甲午之戰由翁同一人主之。同蘇舊傅徳宗﹐徳宗親政後﹐以軍機大臣兼毓慶宮行走﹐嘗蒙獨對﹐不同值諸大臣不盡聞其謀。通州張謇﹑瑞安黃紹箕﹑萍鄕文廷式等皆名士﹐梯緣出其門下﹐日夜磨礪以須﹐思以功名自見。及東事發﹐咸起言兵。是時鴻章爲北洋大臣﹐海陸兵權盡在其手﹐自以海軍弱﹑器械單﹐不敢開邊釁﹐孝欽以舊勛倚之。謇等僅恃同之力﹐不能敵也。於是廷式等結志銳密通宮闈﹐使珍妃進言於上﹐且獻奪嫡之謀。妃日夜慫恿﹐上爲所動﹐兵禍遂開。旣而屢戰不勝﹐敵逼楡關﹐孝欽大恐﹐召同切責﹐令卽日馳赴天津詣鴻章問策。同見鴻章﹐卽詢北洋兵艦。鴻章怒目相視﹐半晌無一語﹐徐掉頭曰「師傅總理度支﹐平時請款輒駁詰﹐臨事而問兵艦﹐兵艦果可恃乎﹖」同曰「計臣以撙節爲盡職﹐事誠急﹐何不復請﹖」鴻章曰「政府疑我跋扈﹐臺諫參我貪婪﹐我再嘵嘵不已﹐今日尙有李鴻章乎﹖」同語塞﹐歸乃不敢言戰。後卒派鴻章東渡﹐以二百兆議和。自是黨禍漸興﹐杖珍妃﹑謫志銳﹑罷長麟﹐汪鳴鑾﹑同亦得罪去﹐謇及廷式皆棄官而逃﹐不敢混迹輦下。徳宗勢日孤而气日激﹐康﹑梁乘之﹐而戊戌之難作矣。

◎英侍郎相術兵部侍郎英年善堪輿術﹐一日扈駕遊醇園﹐令相視園地吉凶﹐英年駭曰「是气尙旺﹐再世爲帝者﹐當仍在王家。」時光緒己亥九月﹐已立溥俊爲皇子矣。孝欽曰「天下已有所歸﹐得毋言之妄乎﹖誠如卿說﹐當用何法破之﹖」英年顧視墓旁有老楸一株﹐夭矯盤拿且百年物﹐因指樹奏曰「伐此則气泄﹐是或可破也。」孝欽還宮﹐卽遣使伐樹。樹堅如鐵﹐斧鋸交施﹐終日不能入寸﹐而血從樹中迸出。次早趨視﹐斷痕復合如故﹐監工者懼而請止。孝欽大怒﹐自詣園﹐督數十工人﹐盡一日之力僕之﹐中斃一巨蛇﹐小蛇蠕蠕盤伏無數﹐急聚薪焚之﹐臭達數里﹐後徳宗薨﹐今上仍由醇邸入承大統﹐英年之言果驗。

◎梁啟超乙未會試被黜科場會試四總裁﹐按中額多寡平均其數﹐各定取捨﹐畸零則定爲公額﹐數百年相沿﹐遂成故事。乙未會試﹐徐桐爲正總裁﹐啟秀﹑李文田﹑唐景崇副之。文田講西北輿地學﹐刺取自注《西遊記》中語發策﹐舉場莫知所自出﹐惟梁啟超條對甚詳。文田得啟超捲﹐不知誰何﹐欲拔之而額已滿﹐乃邀景崇共詣桐﹐求以公額處之。桐閱經藝﹐謹守禦纂﹐凡牽引古義者皆擯黜不錄。啟超二場書經藝發明孔注多異說﹐桐惡之﹐遂靳公額不予﹐文田不敢爭。景崇因自請撤去一卷﹐以啟超補之﹐議已成矣。五鼓漏盡﹐桐致書景崇﹐言「頃所見粵東捲文字甚背繩尺﹐必非佳士﹐不可取。且文田袒庇同鄕﹐不避嫌。」詞甚厲。景崇以書示文田﹐文田默然。遂取啟超捲﹐批其尾云「還君明珠雙淚垂﹐恨不相逢未嫁時。」啟超後創設《時務報》﹐乃痛詆科舉。是科康有爲捲亦文田所拔﹐廷試後不得館選﹐漸萌異志。

◎調任州縣官紛紛調易﹐由於缺有肥瘠﹐藩﹑臬以上則不盡然。陜西巡撫升允以直言忤奕﹐左遷察哈爾都統﹐未行而榮慶入軍機﹐升允之姻婭也﹐極力營護﹐遂攺督閩浙。升允北人﹐不願南遷﹐又調陜甘。半月之間凡三易其任﹐蓋以政府之愛憎爲轉移也。王乃徵初任湖北藩司﹐與總督瑞不協﹔宣統二年冬調河南﹐又與巡撫寶不協﹔三年夏調貴州﹐半年之間凡三易其任﹐則以督撫之愛憎爲轉移矣。李鴻章督直隸﹐張之洞督湖廣﹐前後累七八年﹐𨿽有愛憎而朝廷不敢輕動﹐此非餘人所及也。

◎陳璧袁世凱之去臺諫彈章﹐𨿽孝欽暮年奕專政未有不交查者﹐但查辦大臣必先探詢政府意旨﹐然後復稟。凡政府不願去之人﹐𨿽空臺以爭﹐無效也。光緒三十二年謝遠涵劾罷陳璧﹐三十三年陳田﹑趙炳麟劾罷袁世凱﹐不知者以爲言官之力﹐實則非也。倫貝子督辦陵工﹐以爭利故﹐與璧不協﹐授意遠涵﹐使捃摭他事以聞。璧倉卒周旋不及﹐遂敗。隆裕奉徳宗遺詔﹐命誅世凱﹐監國與張之洞力解之﹐遲遲未決﹐炳麟偵得其情﹐乃邀田各具一疏參之﹐而世凱款段出都門矣。

◎會匪政刑失﹐寇盜滋張﹐自咸﹑同迄今﹐名目不可指數。發匪旣踞江南﹐同時揭竿而起者﹐中原腹地悉受撚匪蹂躪﹐竭天下全力﹐用重兵討之﹐幸乃破滅。大亂平﹐根株未盡﹐余蘗旋撲旋起﹐據數年來耳目親聞見者著之﹐亦可爲酣嬉者戒矣。胡匪起奉天﹐蹂及蒙盟﹐馳馬結械﹐一日踔數百里﹐日﹑俄俱有戒心。刀匪劫掠山東﹐一語不相合﹐拔靴刀生啖人肉﹐兗﹑曹一帶哭聲殷天﹐慘殺無人理。拳匪練習拳勇﹐自言有神術﹐徒手不畏槍炮﹐庚子亂京畿﹐致乘輿西狩﹐死一親王﹝載勛﹞﹑三總督﹝李秉衡﹑裕祿﹑廷雍署直督﹞﹑一巡撫﹝毓賢﹞﹑兩將軍﹝壽山﹑延茂﹞﹑一大學士﹝徐桐﹞﹑六尙書﹝剛毅﹑趙舒翹﹑崇綺﹑啟秀﹑立山﹑徐用儀﹞﹐卿貳以下亡算。票匪倡自海外﹐康有爲主之﹐私鬻票布曰「富有貴」﹐爲隱寓康逆之名﹐悍然有割據東南之志﹐張之洞執唐才常誅之﹐亂乃定。梟匪運兩淮私鹽﹐率其醜類分道並馳﹐紅幫西溯江﹐靑幫南入湖﹐船炮器械皆堅利。匪窟穴南山﹐與白蓮教相勾結。棚匪結夥入山謀食﹐支帳露宿﹐初無異謀﹐人旣龐雜﹐姦民誘煽其間﹐遂相聚爲匪﹐川楚甌脫棄地往往有之。四川哥老會蔓延最廣﹐余省名號不同﹐燒香結盟﹐斂錢米﹐陰相部勒﹐先後皆祖其術。近歲亂歸徳者曰混元會﹐亂川南者曰孝義會﹐亂兩粵者曰三點會﹐亂福建者曰鐵尺會﹐亂江皖者曰邊錢會﹐張妙相亂桃源曰彌陀教會﹐杜亦勇亂金嚴曰天元會﹐陳慶﹑王泉亂廈門曰小刀會﹐各以邪術誘脇鄕愚﹐統謂之會匪。當發匪初入長江﹐凡添弟會﹑串子會﹑捆柴會﹑丁叉會﹑紅黑會﹑一股香會諸匪目皆附之﹐亂遂大熾。黃河發源甚微﹐沿途匯眾流﹐勢洶洶﹐漸不可遏﹐過三門而東無大山夾持﹐乃爲中國患害﹐不可不知也。

◎本朝三大政乾嘉以來談經濟者以鹽﹑漕﹑河爲三大政﹐魏源﹑包世臣尢津津樂道。自淮南北試行票鹽而鹽法變﹐海運通﹑鐵道暢行而漕法變﹐河決銅廂攺道北行﹐兩河形勢亦隨之而變。書生紙上空言﹐証之今日﹐無一合者。票鹽初興﹐商人獻五百金卽領一票﹐旣獲利﹐輾轉私售﹐票值萬金。頃歲捐輸重﹐私梟橫行﹐鹽價增派無已。始時值萬金者﹐貶十之六七猶無人過問﹐場岸皆疲敝矣。湯壽潛作《危言》﹐欲解馳鹽禁﹐計口徵稅﹐事極可笑。後罷官家居﹐中旨徑用爲兩淮運使﹐辭以母老﹐願終養﹐豈亦自知其難耶﹖北人仰給南漕﹐或云罷轉輸﹐盡徵折色﹐招商運販﹐歲增國帑可二三百萬。張之洞任封圻數十年﹐更事多﹐尙爲浮言所動。及庚子亂後﹐朝廷毅然行之﹐未獲絲毫羨利。京通十七倉﹐半歸廢毀﹐江浙畱百萬石起運﹝江蘇六十萬石﹑浙江四十萬石﹞﹐僅敷支銷。國無一年之蓄﹐脫有變﹐南北阻隔不通﹐京師可坐困也。

◎學堂流派之雜女學堂興而中國廉恥掃地殆盡﹐識者恆引以爲憂。其尢可怪者﹐方外防侵奪﹐集其徒眾﹐設計保叢林﹐遂立僧學堂﹔京師名優譚鑫培﹑汪桂芬等皆以善歌積貲累萬﹐遂立伶學堂﹔狎客慕風雅﹐慷慨傾囊﹐悅其所私﹐遂立妓學堂。彼其所學猶是異國語言文字﹐與官立各學堂不相出入也。趙爾巽署戶部尙書﹐設計學館﹐令司員赴學﹐已而刑部設法律館﹑兵部設兵學館﹑工部設藝學館﹑吏部設吏學館﹐翰林院開學會﹐彼其所學亦不外異國語言文字﹐與僧伶優妓無以大過也。予聞吏部人語同僚云「今新署林立﹐我而不開學館﹐將無以自存﹐漸爲他部所並。」當時士大夫保全祿位之意﹐其卑鄙大率類此。

◎搜羅名士廣州將軍長善好結納名流﹐延文廷式﹑於式枚等入幕﹐甚禮重之。將軍有二女﹐後入掖庭﹐卽珍妃﹑瑾妃是也。是時﹐潘祖蔭﹑翁同在政府﹐李文田在南書房﹐汪鳴鑾在總署﹐皆慕文才﹐酷嗜金石書籍﹐傾身下士﹐極力宏獎江浙諸名士﹐倚之以煽流俗。庚寅殿試﹐同搜拔文廷式捲擢一甲第二﹐甲午又搜拔張謇捲擢一甲第一。康有爲自以才名在文﹑張上﹐乙未舉進上﹐昂然望大魁。榜發﹐竟不得入翰林﹐於是抑鬱牢愁﹐百計簧鼓﹐未幾而有戊戌政變。

◎南昌教案茬港爲南昌巨鎭﹐光緒乙巳某月日﹐天主﹑福音兩教相毆殺﹐曲在天主﹐讞定執二教民監禁南昌﹐法教士王安之恥之。廢員崔湘與藩司周浩有連﹐庚子之變﹐以保護教堂不力被劾﹐乞請於安之﹐謀開復。安之曰「是不難﹐茬港二教士濫禁在獄﹐汝力能釋之﹐保汝不失官。」湘急請於浩。是時浩以藩司護撫院﹐召南昌令江召棠卽日出二犯於獄﹐召棠不敢爭。次年﹐臬司余肇康抵任﹐廉得其事﹐大惡之﹐嚴詰召棠﹐索前犯。召棠捕得一人﹐其一逸去。安之益愧悔﹐大恨﹐設計招召棠飲酒﹐閉門拒亻兼從﹐出私約逼令認可﹐召棠不爲動。安之卽席上取利刃連刺之﹐中其喉﹐隨謁巡撫胡廷幹﹐誣以自刎。廷幹惶悚﹐計無所出﹐肇康請收執安之﹐又不許﹐電奏江令刎死教堂﹐詞甚隱約。越二日﹐學堂諸生相聚演說﹐庶吉士雷恆言辭支吾﹐眾大噪﹐指而罵之﹐人聚益眾﹐勢洶洶﹐大舉圖報復。安之聞警﹐舉火自焚其室﹐乘亂易服潛逃﹐中途被亂民擊殺﹐投屍東湖。同時毀四教堂﹐殺法人六﹑英人二。事聞﹐命津海關道梁惇彥偕法參贊往讞。事卒未決﹐遂罷廷幹﹐代以吳重熹﹐鐫肇康二級﹐提案歸外務部。法人要索無公理﹐部臣不能拒﹐侍讀學士惲毓鼎﹑給事中左紹佐﹐禦史蔡金臺﹑吳鈁先後疏爭﹐事下鄂督張之洞密查。之洞派梁鼎芬往﹐盡摭其實入告﹐外務部大窘。適萍鄕李有罷官家居﹐聯名密電北洋﹐詞多媚外﹐遂賠款三十五萬﹐殺七人議結。召棠冤死無左證﹐周浩後被黃昌年參奏﹐削職歸。

◎貢獻拳匪之變﹐車駕幸西安﹐各省遣使致水土物慰問起居﹐辛丑還京﹐遂沿爲貢獻不攺。太后一日謂樞臣曰「曩予母子播越在外﹐各省疆臣冒險阻將幣來問﹐湣其勞﹐不忍拒絕。今幸還守社稷﹐時事日艱﹐豈可違祖宗舊制﹐致開進奉之門﹐意欲悉罷之﹐何如﹖」榮慶叩頭稱善。瞿鴻礻幾曰「物各獻其土之所產﹐所費幾何而慈懷軫念若是﹖古者三年一朝﹑間年一聘﹐必執幣以爲禮﹐請仍舊賞收﹐以廣尊親之義﹐且毋虛遠人向往之忱。」太后默不言。榮慶退而尢鴻礻幾曰「頃太后所言﹐意甚美﹐不極力贊成﹐反遏之何也﹖」鴻礻幾笑曰「公初領樞務﹐未知宮廷內情。向聊以覘吾曹向背﹐措辭一失當則譴怒至矣。」

卷二

◎頤和園出西直門三十餘里卽萬歲山﹐頤和園在其麓﹐再西五里爲玉泉山﹐再西北十里爲香山﹐皆列聖巡遊之地﹐所謂三山是也。園工初興﹐立山爲內務府大臣﹐報銷八百萬金﹐浸以致富。是的太后初歸政﹐方藉園居娛老。上春秋盛﹐每事不欲自專﹐必稟命而行﹐常時輒一月數問起居﹐母子之間歡然無間。及戊戌康有爲進用﹐熒惑聖聰﹐決意舉行新法﹐太后頗有違言。新黨畏忌之﹐相視莫可如何。園居曠而遠﹐易啟窺伺﹐於是有爲始有邪謀。有爲敗﹐太后再出垂簾﹐仍思戀園居風景﹐每初夏必挈上同往﹐冬而歸﹐或駐蹕南海﹐終歲宿宮中不數十日。

◎捐例順治六年﹐戶部以軍餉不濟﹐請開監生﹑吏典﹑承差等捐納﹐從之﹐此我朝開捐之始。其後康熙十六年徵三藩﹐三十年徵噶爾丹﹐雍正二年徵靑海﹐皆開捐例﹝三藩捐例閱三載停止﹐收二百餘萬。北徵捐例只貢監﹑紀級﹑封典﹐免保舉各項﹐銀數無可考﹞。乾隆時﹐有豫工例﹑川運例﹝二例所收銀皆過千萬﹞。嘉慶時捐例最雜﹐見之奏報可考者﹐三年有川楚善後例﹝收三千餘萬﹞﹐六年有工賑例﹝收七百餘萬﹞﹐九年有衡工例﹝收千百二十萬﹞﹐十一年有捐輸例﹝收二百餘萬﹞﹐十二年有土方例﹝收三百餘萬﹞﹐十五年有續增土方例﹝收三百六十萬﹞﹐十九年有豫東例﹝收七百五十萬﹞。今考吏部銓政別有籌備﹑武涉二班﹐列土方﹑豫東例前﹐亦必嘉慶時奏開無疑。然則十餘年間﹐九開捐例﹐亦猥雜甚矣。道光時﹐英夷擾海疆﹐浙江受禍尢酷﹐事平﹐乃開善後例﹐銀數悉歸外銷﹝光緒十三年禦史周天禦奏言﹐道光年間曾因河工廣開捐例﹐今查吏﹑戶二部成案﹐道光無河工新例﹐或是嘉慶之訛﹞。發匪亂起﹐廣東﹑廣西﹑湖南各設捐局供軍需﹐兩廣收捐三十六萬餘金﹐請獎人數多至一千七百餘員﹐戶部𨿽疑其濫﹐莫能撤也。咸豐元年奏開籌餉新例﹐乃悉停湘﹑粵外捐。光緒捐例與嘉慶同一猥雜﹐其始法越用兵﹐有海防例﹝事在十年﹞﹔河決鄭州﹐有鄭工例﹝事在十三年﹞﹔後又有新海防例。庚子之變﹐同時開三例﹕一﹐秦晉賑捐例﹐岑春煊主之﹔一﹑順直善後捐例﹐李鴻章主之﹔一﹑各省籌辦邊防捐例﹐疆吏分任其事﹐各不相謀。分發旣多﹐外省﹑內部皆不能容﹐辛丑七月乃下詔停捐實官﹐局吏倒塡月日﹐收捐如故。後一年﹐各督撫籌款困絀﹐復以實官請。戶部以詔墨未漧﹐難於轉圜﹐乃議典簿以上故有官職者準其加捐。旣又推廣其例﹐令舉﹑貢﹑廩生皆得報捐實官﹐於是山東河工﹑廣西剿匪﹑奉天籌邊﹐皆奏準收捐如部庫﹝各省賑捐但獎虛銜﹑封典者不數﹞。

◎報效凡姦臣善迎合者﹐多藉言利以結主。知歲入有常經﹐不能過求於戶部﹔民窮慮走險﹐不能苛責於閭閻﹐則報效之說以起。當光緒十二年興海軍報效﹐時革員楊宗濂﹑姚寶勛﹑馬永修﹑陳本各獻多金﹐謀開復。主事延熙以五千金得郎中﹐郎中岑春榮以五千金得道員﹐道員周綬﹑沈永泉各以萬金得記名簡放。陽藉海軍爲名﹐實用以給園工。在內醇親王奕訁主之﹐在外李鴻章主之﹐罔非獻媚宮闈﹐以爲固寵求容之地。然當時利孔初開﹐內外稍知畏忌﹐受授之間不過如是而止。後練兵處祖襲海軍故智﹐仍用報效之法﹐罔利鬻官﹑輦金求進者自十萬以至數十萬不止﹐監司部郎上下不甚貴重﹐動以京堂相答謝。然交通關說必得要人指引﹐取徑而入。聞諸員報效海軍時副都統恩佑得賄獨多﹐張振勛進二十萬金報效練兵﹐擢太僕寺卿﹐私酬樞府乃過其數。始作俑者無後﹐李鴻章蓋不得辭其責矣﹗

◎陳右銘服膺曾文正陳寶箴初以舉人謁曾國藩﹐國藩曰「江西人素尙節義﹐今顧頹喪至此﹐陳子鶴不得辭其責。轉移風气將在公等﹐其勉圖之。」子鶴者﹐新城陳孚恩也﹐附肅黨﹐官至尙書﹐日營求入閣﹐故國藩及之。寶箴以資淺位卑﹐愕然莫知所對。國藩字而徐解之曰「右銘疑吾言乎﹖人亦貴自立耳。轉移之任﹐不必達而在上也﹐但汝數君子若羅惺四﹑許仙屏者﹐沈潛味道﹐各存一不求富貴利達之心。一人唱之﹐百人和之﹐則風气轉矣。」寶箴謹佩不忘﹐對江西人輒傳述其言﹐且喜且懼﹐自謂生平未受文正薦達﹐知己之感﹐倍深於他人。

◎朝士嗜好道光時﹐京朝士大夫好談考據訓詁﹐其後梅曾亮﹑曾國藩倡爲古文﹐邵懿辰﹑龍啟瑞﹑陳用光﹑王拯﹑朱琦皆從之遊。一時爲文者𨿽才力各有不同﹐皆接踵方﹑姚﹐尊尙義法﹐各以品誼相髙。光緒初年學派最雜﹐潘祖蔭好金石﹐翁同﹐汪鳴鑾好碑版﹐洪鈞﹑李文田好輿地﹐張之洞好目錄﹐張之萬好畫﹐薛福成﹑王先謙好掌故﹐𨿽不能自成一家﹐亦足覘其趨向。予甲午至京﹐祖蔭死已久﹐之洞外用﹐先謙被斥旋裏。及戊戌再來﹐汪﹑翁先後忤旨歸﹐洪﹑李亦皆物故。其時太常卿袁昶好爲詩歌﹐刻書籍﹔王懿榮﹑盛昱精賞鑑﹐收藏甚富﹐彬彬有儒雅風。近數年來昆岡好飲﹐裕徳好潔﹐徐甫阝好優伶﹐奎俊好佛﹐徐琪﹑曾廣鑾好狎邪遊﹐張百熙好搜羅浮薄名士﹐諸王貝勒若善耆﹑溥倫好彈唱﹐那桐﹑胡芬一意媚洋﹐好與西人交涉。其四品以下京官奔走夤緣求進者﹐終日閉車憲中﹐好弔死問生﹑宴賓客﹐其鄙陋者好麻雀牌。

◎京師梨園京師人好聽戲﹐正陽門外戲園七所﹐園各容千餘人﹐以七園計﹐捨業以嬉者日不下萬人。子弟中最負盛名者曰汪桂芬﹑譚鑫培。鑫培每入場﹐座客各增百錢﹐一日鬻技過百金﹐私宴酬贈尢多。桂芬聲價出鑫培右。癸巳順天鄕試﹐同門諸友宴大學士裕徳於湖廣館﹐遣使賫八十金相約﹐已諾之矣。裕徳聞有桂芬﹐終宴不疲﹐待至四鼓﹐促請絡繹載道﹐竟不至﹐舉座爲之索然。同時有路三寶妝束妖冶﹐善新聲﹐立三嬖之。拳匪之難﹐立三被戮﹐親故畏禍皆避匿﹐三寶攜酒祭西市﹐哭泣甚哀﹐取頭貯銅盤﹐吮其面血﹐聞者莫不義之。徳處亦京師名優﹐故相穆彰阿之孫﹑崇綺之甥﹐其叔薩連﹐官兵部左侍郎。

◎部費祖宗舊制﹐督﹑撫受成於六部﹐非吏部核準不能私用一人﹐非戶部核準不能私銷一款。其後保舉日濫﹐員缺多違例拔補﹐往往遭部詰﹐於是吏﹑兵二部始有補缺費﹑保獎費。外款報銷戶部者十之七八﹐報銷兵﹑工兩部者十之二三﹐侵蝕旣多﹐槪非實數﹐於是戶﹑兵﹑工三部始有報銷費﹐皆內外胥吏交通關說﹐私以自肥﹐堂司染指者絕少。自兵部尙書長庚﹑吏部尙書張百熙倡議裁書吏﹐工部尙書鹿傳霖繼之﹐化私爲公﹐先後開單入告﹐遂視倘來爲固有﹐行公文提取﹐莫有議其非者。六曹以刑部爲最苦﹐適刑訊停笞杖﹐以下皆罰金﹐遂攤派各州縣﹐歲解二百金﹐懸爲定額。翰林院聘一俄教習﹐講﹑讀﹑編﹑檢皆從之習西文﹐掌院孫家鼐請旨﹐飭下各省歲解學費銀﹐大省五百﹐小省四百。欽天監頒發黃曆﹐每本責州縣繳銀二兩﹐亦奏請邀準。君臣上下日孳孳以利爲事﹐不復問國體﹐嗡嗡砦砦﹐亦孔之哀﹐是誠可哀矣﹗

◎督撫奢儉左宗棠撫浙時遺諸子書﹐自言非宴客不用海菜﹐窮冬猶衣袍。同時閻敬銘﹑陶模﹑李秉衡皆以淸操自勵。敬銘初入政府﹐有布衣脫粟之風﹐或饋之饌﹐必畱以待客﹐客至﹐經宿味變﹐相率閣箸不敢言﹐敬銘飲啖自如﹐弗覺也。模鰥居十餘年﹐旣升甘肅臬司﹐其夫人始來省視﹐不一月卽遣送回家﹐隨身食指只幕賓二三人而已。秉衡起自遼沈﹐行輩稍後而刻苦過之﹐旣罷官家居﹐躬自灌園﹐夫人操作如竈下婢。後再起巡撫山東﹐山東人聞其將至﹐酒館﹑衣莊同時歇業者凡十餘家。秉衡與鄂撫於蔭霖爲密友﹐敬銘與東撫丁寶楨爲姻親﹐四人皆有儉徳﹐惟疾惡太甚﹐小人多不便之。大抵國愈窮則愈奢﹐愈奢則官常愈敗。傳聞袁世凱侍姬甚眾﹐每幸一姬輒賞賜金珠多品﹐喫餘煙捲拋棄在地﹐僕人拾之﹐轉鬻洋行攺造﹐獲利不下數千。端方移任時﹐所蓄玩好﹑書畫﹑碑帖數十車﹐運之不盡。前南礦務大臣唐炯﹑今外務部侍郎唐紹儀﹐肴饌之丰﹐每膳必殺雙雞﹑雙鶩﹐具鮮肉多筋﹐金華腿一具﹐取其汁以供烹調﹐骨肉盡棄去﹐亦暴殄甚矣。

◎左文襄循資進用近世言破格用人﹐多引左宗棠爲口實。徐致靖疏薦康有爲﹐言宗棠以舉人賞三品卿﹐督辦軍務﹔柯劭態疏請愼用丞參﹐亦言宗棠以舉人授四品京堂﹐當時比之形求夢卜。二公懵於掌故﹐故所言云然。其實宗棠亦循資而進﹐非破格也。咸豐四年﹐駱秉章禮聘宗棠入幕。六年﹐以籌餉功保郎中。八年﹐秉章復疏其運籌功入告﹐詔加四品卿銜。十年﹐募六千人援浙江﹐始以四品京堂候補。夫以一舉人歷保而得郎中﹐由郎中得卿銜﹐由卿銜得候補京堂﹐戎馬倥傯之中﹐歷五六年始進一階﹐年且五十﹐亦遲鈍甚矣。旣自領一軍﹐甫至江西﹐大破寇景徳鎭﹐連復徳興﹑婺源﹑浮梁三城﹐曾國藩上其功﹐詔以三品京堂候補。十一年﹐破李世賢於樂平﹐斬七千人﹐復建徳﹑徽州﹐皖南略定﹐始擢太常寺卿﹐升浙江巡撫。京官三品視外官二品﹐由常卿升巡撫﹐亦猶由郎中放府道耳。世徒知宗棠由舉人起家﹐而不考其中年履歷如此﹐今日躁進之徒乃欲援以自解﹐不亦怪哉﹖

◎中俄交界圖伊犁之西﹐科布多之南﹐有地名帕米爾﹐扼西域回部要樞﹐中國棄爲甌脫。俄人謀英思由此窺印度﹐乃詭爲一圖﹐悉圈我甌脫闌入俄界﹐條例山川裏道﹐五色燦然﹐甚精密可愛。是時﹐京朝士大夫多講西北輿地學﹐若徐松﹑張穆﹑祁韻士﹑李文田等﹐皆詳於考古﹐而略於知今。兵部侍郎洪鈞方出使俄國﹐亦好談輿地﹐嘗注《元史。地理誌》未成﹐見俄圖大喜﹐出重金購之﹐譯以中文﹐自作跋語﹐名曰《中俄交界圖》﹐以爲海外祕本﹐可傲徐張諸老﹐獻之總署﹐且得褒獎也。俄人旣售其術﹐潛遣師襲據帕米爾﹐謀通南方。英人來詰總署﹐謂何故割地畀俄﹐總署愕然﹐以詢俄使﹐俄使檢鈞所譯新圖示之﹐指明兩國界綫﹐堅不認咎。鈞方寢疾﹐聞邊事棘﹐始知受欺﹐且懼譴﹐疾益劇﹐遂卒。俄人尋割帕米爾南疆與英和﹐英俄旣定約﹐中國不能與爭﹐遂喪地七百餘里。或云此案洪鈞爲張陰桓所賣。

◎托名著書文士厄於時命﹐托身卑澤﹐不能及物﹐欲借一二空言光顯於世﹐往往依附於人﹐爲富貴彊有力者所掩。世傳《呂氏》八覽成於門客之手﹐以予觀國朝諸著述家﹐如《呂覽》一流者蓋不少也。南海伍崇曜以貲雄於一鄕﹐延譚瑩於家﹐爲輯《粵雅堂叢書》數百種﹐各有題跋﹐殿以崇曜之名﹐後其書盛行海內﹐士林交口頌南海伍氏﹐鮮有道及瑩者。《行水金鑑》本鄭餘慶撰﹐題曰傅澤洪。《皇朝經世文編》本魏源撰﹐題曰賀長齡。《續經世文編》本繆荃孫﹑汪洵合撰﹐題曰盛康。《讀史兵略》本汪士鐸撰﹐題曰胡林翼。左宗棠始入張亮基幕﹐繼入駱秉章幕﹐今所傳張﹑駱二司馬奏稿皆宗棠筆也。李鴻章奏議先爲薛福成等擬﹐後爲吳汝綸﹑於式枚等擬。徐松代松筠撰《新疆識略》﹐筠遂進呈禦覽﹐稱爲「欽定」。畢沅開府武昌﹐幕賓最盛﹐精研史學者推邵晉涵﹐今所傳畢氏《續通鑾》一書﹐半系晉涵裁定﹐分任纂述者歲久不能具述﹐蓋湮沒久矣。至徐乾學諂事明珠﹐刻《通誌堂經解》成﹐駕名納蘭成徳﹐攜板贈之﹐其卑鄙蓋不足道矣。

◎江淮巡撫乙巳某月﹐割淮揚徐海三府﹐一直隸州建江淮省﹐攺漕督爲巡撫﹐仍駐淸河﹐從修撰張謇議也﹝原議並割廬﹑鳳﹞。江蘇全省疆域不及川蜀四分之一﹐蘇﹑寧各駐布政使司﹐督﹑撫分城而治﹐旣割棄江北﹐總督權限不出江寧一府﹐一切理財﹑用人﹐捕盜﹑剿匪﹐如治絲而棼﹐不可驟理。蘇人官京朝者推左都禦史陸潤庠爲首﹐聯名力爭﹐請收回成命。江督周馥亦以爲言﹐乃罷行省﹐攺設江北提督﹐簡用劉永慶﹐體制一如總漕。永慶﹐河南人﹐袁世凱姻黨﹐以試用道從世凱練兵﹐充軍正使。旣超擢提督﹐兼侍郎銜﹐節制鎭道以下﹐儼然開府一方﹐專奏報﹐比於督﹑撫矣。

◎一門兩皇后兩福晉三夫人孝欽爲嘉湖道惠徵女。惠徵沒於任﹐遺二子二女﹐子長曰桂祥﹑次曰兆祥﹐女長爲孝欽﹑次爲醇親王奕訁福晉﹐自是連三代皆婚帝室。桂祥三女﹐一爲隆裕皇后﹐一爲順郡王福晉﹐一爲澤公夫人。兆祥女爲澍貝勒夫人。桂樣子曰佛佑﹐佛佑女爲倫貝子夫人。澍貝勒見孝欽專﹐徳宗孤立﹐心不平﹐由是與夫人不睦。孝欽大怒﹐圈禁髙墻累年﹐至宣統初始釋。載澤﹑溥倫皆緣妻寵﹐出而任事。載澤尢橫﹐以其夫人與隆裕爲同胞姊妹﹐時往來宮中﹐私傳隆裕言語以挾制監國也。

◎蔣式星參慶王髙宗十七年﹐慶僖親王永薨﹐子綿ê嗣。綿ê薨﹐子奕彩嗣。奕彩薨﹐無嗣﹐兩叔綿悌﹑綿性爭爵﹐詔兩斥之﹐以性子奕爲綿ê後。初封貝勒﹐後封親王﹐辛丑回鑾後浸浸用事。旣領樞務﹐五福晉爭寵﹐各通賄賂﹐積存金錢日益增多﹐寄頓匯丰洋行達百萬。道員吳懋鼎爲匯丰司會計﹐私以告禦史蔣式星﹐式星劾之﹐事下尙書鹿傳霖﹑左都禦史溥良查辦。奕大懼﹐遣使先與吳約﹐願割其半以借券還之﹐請勿宣﹐吳許諾。翼日﹐傳霖等至﹐呈其簿據觀之﹐凡巨室所存母金皆隱其名曰某堂﹑某會。傳霖等不能辧﹐亦不願窮竟其事結怨於王﹐遂以查無實據入告﹐而式星斥還翰林院﹐懋鼎浸浸富矣。

◎督撫各私利權直省分疆出入皆有定制﹐沈葆楨與曾國藩爭九江關稅﹐軍興時已不相讓。邊瘠遠省受內地協餉﹐皆由戶部指撥﹐督﹑撫不得以私誼相通融。自張之洞由山西調廣東﹐挾貲二十萬以往﹐權南洋督篆不百日﹐搜索江寧財賦彌補武昌。天下一家﹐視去畱爲厚薄。踵其迹者張曜﹐移毅軍防山東﹐令河南供其軍餉﹐兩省騰章相詆﹐屢見邸抄。柯逢時升廣西巡撫﹐臨行奏撥江西統捐二十萬﹐歲協桂軍﹐藩司不能與爭。逢時本出張門﹐好大喜功﹐頗與之洞相似。

◎疆吏調員辛丑款夷後﹐捐例大減﹐江蘇試用道多至三百餘員﹐然皆限於流域﹐非特旨升調﹐終身不出。本省近歲以來﹐督﹑撫量移之際﹐旣掣亂其財政﹐又牽動其私人﹐累然如幕客官親﹐相率尾之而去﹐錫良赴四川﹐調蔡乃煌等十餘員﹔柯逢時赴廣西﹐調王芝祥等十餘員﹔周馥赴廣東﹐調沈桐等二十餘員。自是習爲故事﹐疆臣援案以請﹐輒降中旨允之。奉天將軍趙爾巽﹑兩江總督端方調人尢猥雜﹐見之邸報者有廢員﹑有學生﹐有選人﹑有部曹﹑有中書﹑有編修﹑有庶吉士﹐各視交誼厚薄﹐隨地位置﹐同僚皆側目相視﹐莫可如何。隨岑春煊入粵者曰張鳴歧﹑祖繩武﹐鳴歧以候選同知不數年遂至巡撫﹐繩武因柳州兵變喪其首領﹐其亦有幸不幸歟﹖

◎光緒朝政府自光緒元年至三十二年﹐前後秉樞政者三十一人﹐罕能以恩禮終者。恭親王奕﹑寶﹑李鴻藻﹑景廉﹑翁同以甲申被劾黜。同再入再黜﹐且削職禁錮於家﹐左宗棠以外任黜﹐張之萬﹑額勒和布以甲午被劾黜﹐閻敬銘以寵衰予告黜﹐孫毓汶﹑徐用儀以乙未與同不合黜﹐錢應溥以戊戌政變引疾黜﹐廖壽恆以阿附康黨自疑黜﹐王文韶以爭廢科舉黜﹐禮親王世鐸以庚子隨扈不及黜﹐趙舒翹﹑剛毅﹑啟秀以縱容拳匪黜﹐旋誅死﹐鹿傳霖﹑榮慶﹑徐世昌﹑鐵良以丙午釐定官制黜。其克終於其任者﹐惟文祥﹑桂良﹑沈桂芬﹑許庚身﹑潘祖蔭﹑榮祿而已。今在位者四人﹐世續﹑林紹年新入﹐未有建白﹔慶親王奕﹑瞿鴻礻幾屢被彈奏﹐以詭遇免。甲申五大臣之同日退值也﹐或云醇親王奕傾奕掂﹐或云毓汶傾同﹐疑莫能明。後詢思南程編修﹐乃知爲盛昱所劾。聞盛昱上奏時﹐置酒意園﹐諸名士畢集﹐謂五臣且受申斥﹐不疑遽罷也。薄暮見諭旨﹐舉座失色。繼任者爲世鐸﹑額勒和布及之萬﹑敬銘﹐盛昱復歷詆之﹐謂不及舊政府遠甚。太后怒曰「盛昱利口覆邦﹐欲使官家不任一人﹗」裂奏抵地大罵﹐自是蹭蹬不起。翁﹑李皆淸流所依附﹐是時陳寶琛方視學江西﹐聞朝變不懌﹐按臨至瑞州﹐以「聞道長安似奕棋」命題﹐一生構思不及﹐拾西漚陳句入詩﹐有「天心收拾易﹐國手主張難」兩語。寶琛贊賞﹐朗誦不絕﹐拔髙等。

◎近人書畫戴熙畫迹初不貴重﹐南皮張之萬一意摹熙﹐不惜重金購之﹐聲價頓起。予甲辰遊廠肆﹐以十二金購一便面﹐友人李希聖見之﹐猶以爲不甚得意之作。同治時錢澧尙無書名﹐翁同學錢書﹐極力遊揚﹐名遂髙出劉墉﹑王文治之上。奉新許振出祁﹛穴雋﹜藻門﹐其書可亂祁﹔楊翰與何紹基友善﹐其書可亂何﹐掩其下款﹐𨿽廠賈莫能辧。近所見同書多系許葉芬﹑祝椿年僞筆﹐成親王書多系葆初僞筆。皖人姜筠畫山水﹐嫁名王﹐絕有佳者﹐𨿽親密至好求其片縑﹐非先贈潤筆不予。大約文藝之士或傳或不傳﹐亦各有命﹐非可以力爭﹐死後得一知己﹐勝於生前十倍。尢侗﹑袁枚才名傾動一時﹐世愈遠而價值愈輕﹐則中有所不足也。

◎督臣淩蔑司院張之洞督兩廣時﹐潮州府出缺﹐私擬一人授藩司遊百川﹐而百川已許巡撫﹐遂壓置勿用。之洞大怒﹐卽日傳見百川﹐厲聲責曰「爾邈視我而媚撫院﹐亦有所恃乎﹖」百川渝曰「職司何恃之有﹖舊制﹐兵事歸總督﹑吏事歸巡撫﹐職司居兩姑之間難乎爲婦﹐不得不按制辦理。」之洞益怒曰「巡撫歸總督節制﹐天下莫不知之。汝安從得此言﹐其速示我﹐我當據汝言入告﹐以便脫卻吏事不問也。」百川懼﹐歸檢《會典》﹐倉卒無所得﹐憂之至嘔血﹐之洞持之急﹐遂謝病歸﹐自是廣東政權盡歸督署而巡撫成虛設矣。後戊戌變政﹐凡巡撫與總督同城者悉裁罷之﹐不數月﹐孝欽再出垂簾﹐下詔復設如故。詔言「督﹑撫分管兵政﹑吏治﹐𨿽同居一城﹐各有所司﹐毋庸裁汰。」如百川前所云云。乃知總督兼轄兩省﹐以資策應﹐蓋國初專爲用兵而設﹐遇兵事則有節制巡撫之權﹐吏治非所問也。之洞非懵於掌故也﹐平時恃才傲物﹐狹小漢家制度﹐故事事把持如此。

◎南黨北黨李鴻藻好收時譽﹐諸名士皆因之以起。光緒初年﹐臺諫詞垣彈章疊上﹐號爲「淸流」﹐實皆鴻藻主之。惟鄧承修﹑邊寶泉無所依倚﹐鴻藻每入見﹐凡承旨詢問﹐事不卽對﹐輒叩頭曰「容臣細思。」退朝卽集諸名士密商﹐計旣定﹐不日而言事者封事紛紛上矣。南皮張之洞﹑丰潤張佩綸尢爲鴻藻所器重﹐鴻藻欲援之洞入軍機﹐孫毓汶等忌之﹐遂以內閣學士出撫山西。又欲出張佩綸﹐鴻藻堅執不可﹐卒有馬江之敗。寵之適以害之﹐非鴻藻所及料也。鴻藻引拔多直隸同鄕﹐世稱爲「北黨」。迨翁同﹐潘祖蔭出﹐南黨稍稍盛﹐然視二張聲气不及遠矣。

◎外務部媚夷吾友張若虛曰「外務部不撤﹐夷難且未巳。」聞者莫不怪之。若虛又曰「國際交涉凡數六端﹐朝聘﹑燕饗屬禮部﹐民教爭訟屬刑部﹐立約通商﹐國債屬戶部﹐海陸軍戰事屬兵部﹐鐵路﹑礦務屬工部﹐凡當世所稱洋務皆內政也﹐何外之有﹖」世人蓋潛笑之。頃歲部丞顧肇新﹑陳名侃﹐參議鄒嘉禾﹑雷補同等最爲用事﹐侍郎伍廷芳持論不合﹐卽擠去之。堂司官坐擁厚糈﹐專恃媚夷爲固位計﹐狡者作倀﹐鈍者作媒﹐其能知外部爲中國朝廷所設者﹐蓋無幾人。安徽爭銅官山礦﹐部臣告皖撫曰「皖南北礦產甚丰﹐此區區者何必與較﹖」丙午南昌教案起﹐初許賠六十萬﹐江西京官聯名力爭﹐部臣曰「南人多野蠻﹐不重創之﹐何以警後﹖」其紕謬若此。後士气日囂﹐亦自知其非計﹐遇事輒電詢疆臣﹐候疆臣復電﹐卽聲稱準某督﹑撫咨云云﹐不置可否﹐爲脫卸之計。當時至稱外部爲「徳律風公司」﹐蓋嗤其但知爲人傳話。曩譯署未興﹐地方官各有交涉之權﹐遇事執理不屈﹐外人亦無如何。旣設署招引﹐輒麇聚而吠於朝﹐外吏懼得罪﹐不得不曲意從之﹐於是教案日棘﹐姦民乘之以起﹐有盜賣浙西﹑皖南礦產者﹐有盜賣陵地者﹐有購取洋旗設商行偸漏關稅者﹐口角細故起爭端﹐輒煩主聽。予初疑張君之言過髙﹐至是乃大折服。

◎鐵路光緒二年﹐英人就上海租界辟鐵路通吳淞﹐江督沈葆楨大懼﹐以二億八萬五千金購歸中國。此爲內地開通鐵路之始。六年﹐俄人以伊犁故與我不協﹐沿海戒嚴。新疆巡撫劉銘傳請籌辦鐵路﹐李鴻章贊之。參議劉錫鴻使徳意志歸﹐力陳不可者八﹐朝廷亦勿詰也。自是以來﹐彊鄰眈眈﹐邊事大壞﹐其北則俄之鐵道已及琿春﹑恰克圖﹐又西北至七河﹔其西則英之鐵道已抵獨吉嶺﹐又轉而西南以及蠻暮﹔其南則諒山牧馬鐵道與法爲鄰。一呼吸間﹐三國之師已踐我戶庭。於是湖廣總督張之洞始有蘆漢鐵路之議﹐遲之又久﹐至二十一年定約借比債﹐始克興工﹐閱十年而工竣。是時﹐西人習知鐵道利益﹐傾資極力包攬﹐凡京津﹑津楡﹑淞滬﹑津鎭﹑滬寧數大支路悉歸掌握。東南各省恐其蠶食不已﹐謀先發拒之。出使大臣梁誠首倡議贖粵漢自辦﹐內則張之洞爲主﹐遂廢美約﹐舉鄭觀應爲廣東督辦﹐黃景棠佐之﹔袁樹勛爲湖南督辦﹐王先謙﹑余肇康佐之。各省同時並興﹐江西舉李有﹐福建舉陳寶琛﹐浙江舉湯壽潛﹐安徽舉李經芳﹐四川舉胡峻﹐潮汕舉張煜南﹐然皆徒手號召﹐不名一錢﹐不得已乃議捐派。閩﹑蜀畝捐最苛﹐皖﹑蜀彩票捐最瑣。經芳議抽米捐﹐蕪湖商驚徙遠避﹐幾釀大變﹔江西試辦鹽捐﹐不一年短銷官引十餘萬﹐乃攺辦九江米捐。百物騰貴﹐窮民輕棄鄕裏﹐遊食四方﹐盜乃盛於此時矣。

◎科目盛衰本朝最重科目﹐咸﹑同時俗尙未變﹐士由異途進者﹐鄕裏恥之。左宗棠以舉人參楚南戎幕﹐敍功至郎中﹐加卿銜﹐曾國藩﹑胡林翼﹑宗稷辰交章論薦﹐堅不就官﹐乃欲請咨會試。文宗謂郭嵩燾曰「左某年且五十﹐可勸令早出﹐何攺以進士爲榮耶﹖」奉新許振從國藩遊最久﹐屢次軍營保獎﹐皆辭謝不受﹐卒入翰林﹐擢道員﹐官至廣東巡撫。江西人嫁女﹐必予秀才。吉安土俗﹐非士族婦人不敢躡紅繡絲履﹐否則嘩然訕笑﹐以爲越禮。新翰林乞假南歸﹐所至鼓吹歡迎﹐斂財帛相贐﹐千里不賫糧。廬陵周氏﹑泰和蕭氏由淮鹺起家﹐擁貲各數百萬。新法初行﹐巡撫柯逢時勸令輸財市義﹐爲奏獎京堂﹐兩家子弟皆不屑。周維藩選拔蕭敷徳﹑敷政兄弟﹐先後領鄕薦﹐極力營求﹐一舉擲數萬金不惜。光緒庚子以前﹐予親見者尙如此。後遇永新龍舍人於京師﹐詢其遺俗﹐今不然矣。諸生焚棄筆硯﹐展轉謀食四方﹐多槁死。翰林回籍措貲﹐俗名「張羅」﹐商賈皆避匿不見。科舉廢﹐學堂興﹐朝局大變﹐蓋不獨江西爲然也。近歲十一科殿撰陳冕早卒﹐黃思永由獄中赦出。久之乃還原官。趙以炯﹑劉福姚﹑駱成驤皆困躓不起。後進若劉春霖﹑王壽彭入進士館﹐屈伏充生徒。張建勛﹑吳魯稍通聲气﹐同時簡放學使﹐又投之吉﹑黑。夏同遊學東瀛﹐三年畢業歸﹐自循其發已割辮﹐攺易西裝﹐妻孥相對悲吒。惟張謇以經商致富﹐人皆艷之。

◎教案甲午議和以後﹐中國畏敵如虎﹐教士勢力日益滋長﹐姦民失業者從之如歸﹐蒙亻其以弱良善。浸而告訴無門﹐私相仇殺﹐或以口語相怨惡。教士受教民播弄﹐遇事不關白地方﹐輒訴之領事。領事詰外部﹐外部得夷書一紙﹐然恐開邊釁﹐卽請旨嚴詰督﹑撫。督﹑撫責州縣保護不力﹐不問事曲直﹐輒劾罷之。江西學政黃均隆試撫州士﹐以士子攺裝遊學比之西人變服傳教命題﹐主教疑均隆譏己﹐電訴於朝﹐卽傳旨申飭。於是外吏以媚洋爲得計﹐選人捧檄出都﹐不暇問缺肥瘠﹐聞屬地無教堂﹐卽額手稱慶。報館懼封閉﹑姦商苦關卡需索﹐出資購取洋旗﹐十居八九。粵人籍叢林房屋﹐上之當道﹐議攺學堂﹐順徳某僧挾金赴洋行保險遂免。近十餘年來﹐民畏官﹐宮畏督撫﹐督撫畏外部﹐外部畏公使﹑領事﹐內外隱忍﹐層累壓制﹐民積怨不伸。好亂者掉弄筆舌﹐因之罵官長﹑倡新法﹐積非成是﹐牢不可解﹐浸成不可收拾之勢。考世變者當知中國之弱﹐不弱於甲申﹑甲午﹑庚子之失敗﹐而弱於總理衙門外務部之媚夷。可嘆也﹗

◎二張張亨嘉以光祿寺卿充大學堂監督。或問中西學優劣﹐亨嘉曰「中國積弱至此﹐安有學﹖卽有學﹐安敢與外人較優劣﹖假而甲午爭朝鮮﹐一戰而勝日﹔戊戌援膠州﹐再戰而勝徳。諸夷足東望﹐謂中國之盛由人才﹐人才出科舉﹐歐美各邦將有效吾楷折八股而立中華學堂者矣﹗」憤激之辭﹐以詼諧出之﹐聞者莫不傾倒。亨嘉裁抑學生甚嚴﹐又與管學大臣不相中﹐受事不久﹐旋卽解任﹐攺用編修李家駒。家駒趨時善變﹐甫入學堂﹐遂開運動大會﹐短衣褶褲跑三百密達﹐自誇武勇﹐報館甚稱頌之。學部初開﹐熙瑛受事不一月暴卒﹐調張仁黼爲侍郎。是的﹐喬樹黼方專部務﹐尙書榮慶之黨也。初議設左﹑右二丞﹐樹丹請用一人﹐意在獨任。仁黼曰「朝廷多用一人﹐卽多一人爲吾曹分謗﹐此地豈宜久居﹖要當各自檢點耳﹗」樹丹遂不敢言。後議攺學政爲提學使﹐仁黼執不可﹐出語侵榮慶。榮慶不能堪﹐入言張某不可共事﹐卽日遷工部﹐嚴修遂以一人兼左﹑右侍郎。濁世非自穢不足以容﹐二張亦可謂矯然自好矣。

◎吳摯甫東遊被謗吳汝綸從李鴻章最久﹐鴻章督畿輔十餘年﹐前數年疏奏多屬薛福成起艸﹐後則汝綸筆也。汝綸嘗知冀州﹐罷官後主講保定蓮池書院﹐成就弟子甚眾。初以古文得名﹐晚歲好談新學﹐侯官嚴復每譯一書﹐必求汝綸潤色。辛丑重開大學堂﹐張百熙薦爲總教習﹐特賞四品卿﹐偕紹英入東洋考察學務。日人慕汝綸名﹐禮侍甚優﹐畱學生亦開會歡迎。紹英旁睨之殊不平﹐密電學部﹐言東洋學生多主革命排滿﹐汝淪日與爲緣﹐言論叵測﹐恐生變。學部急召汝綸歸﹐汝綸知中讒﹐年老憂懼成疾﹐遂致不起。後一年﹐紹英以考察政治大臣隨載澤出使歐美﹐臨發﹐遇盜傷左肱﹐大索十日不得。旋緝訪知爲吳樾﹐已炸死。樾﹐汝綸族子﹐亦東洋畱學生﹐或云爲汝綸復仇﹐莫能質也。

◎新增財賦無政事則財用不足﹐不節流而急急開源﹐適便於小人行私﹐上下皆受其害。予觀近時籌款之法﹐灼然共見者蓋有數端﹕一曰百貨統捐﹐創自江西﹔一曰煙酒增稅﹐一曰酌提州縣盈餘﹐一曰八省膏捐﹐皆創自北洋﹔一曰銅元余利﹐創自廣東﹔一曰漕糧折價﹐一曰推廣捐例﹐皆創自部臣﹔一曰房捐﹐一曰米捐﹐一曰畝捐﹐一曰報效﹐一曰彩票﹐一曰鹽斤加價﹐一曰整頓契牙各稅﹐皆東南各督撫私自籌畫。取民之法愈巧﹐侵蝕之術愈工。三年之間﹐戶部再火﹐天意蓋可知矣﹗

◎京堂之多四﹑五品京卿﹐舊制以郎中﹑給事中分途並用﹐遞升至三品﹐遂躋侍郎﹐途𨿽迂曲﹐亦有因之以自奮者。庚子以後﹐候補京堂多至三﹑四十員﹐猶日進未止﹐或以江南候補道比之﹐濫可知矣。有由使差得者﹐如蔡鈞﹑楊樞﹑李盛鐸﹑劉式訓﹑梁誠﹑孫寶琦是﹔有由襄辦敗政得者﹐如張允言﹑黎大均﹑劉宇泰﹑瑞丰是﹔有由軍機章京得者﹐如郭曾斤﹑楊壽樞是﹔有由隨同議約得者﹐如於式枚﹑徐壽朋是﹔有由卹蔭得者﹐如李經邁﹑李經芳﹑左孝同是﹔有由勞績得者﹐如張柳是﹔有由報效得者﹐如龐元濟﹑張煜南﹑吳懋鼎﹑陳時利﹑張振勛皆是。振勛交通王文韶﹐進十萬金﹐除太僕寺卿﹐加侍郎銜﹐出爲商務大臣﹐聲勢甚盛。自是郎中﹑給諫永無推升之期﹐皆翹首望外放矣。

◎保案之濫近世保舉之獘﹐十倍於捐納﹐百倍於科舉。始時河工安瀾有保﹝永定河﹑東明黃河﹑南河﹑漕河兩年各保二十員﹐山東黃河兩年保四十員﹞﹐漕運有保﹝江浙海運﹑本省津通每歲各保六十員﹞﹐邊防有保﹐五城水會有保。已而洋務大興﹐使館隨員有保﹐出洋肄業有保﹐機器局﹑船政局﹑洋務局﹑水師學堂﹑武備學堂莫不有保。各定年限﹐分別等次﹐開巧宦幸進之門﹐謂之例保。始而剿匪獲盜有保﹐河工合龍有保﹐各館修書有保﹝會典館﹑方略館﹑國史館﹑玉牒館﹞﹐慶典有保。已而海防有保﹐勸捐有保﹐招墾有保﹐籌辦電報﹑鐵路有保﹐救護商船有保﹐督銷緝私有保﹐釐金溢額有保。一歲保數十百案﹐一案保數十百員。刁紳﹑劣幕﹑紈絝皆竄名其中﹐謂之案保。辛丑車駕西歸﹐或云宜素服郊迎哭廟而後入﹐未幾各部院大臣開單入奏﹐某某居守有功﹑某某扈從有勞﹐各保升階﹐鮮不破涕爲笑。又經殘破之後﹐大興土木﹐城工﹑陵工獎敍甚優異。廣西初報肅淸﹐遊匪數十過黔境﹐掠丙妹四寨﹐會垣發兵追之不及﹐遂張皇入告﹐保列百餘員。藩司邵積誠﹑袁開第﹐臬司全績﹐貴陽知府嚴雋熙各援其子弟幕賓得官﹐仁懷同知塗步衢貽書來告﹐予甚詫之﹐後詢普定令鄒炳文﹐云「外省保案莫不如是﹐非獨丙妹也。」丙午五月﹐從禦史劉汝驥言﹐令政務處嚴定限制章程﹐冒濫猶自若也。前明用人只科舉一途﹐及其亡也﹐人才之眾不減我乾﹑嘉全盛之時。或顧謂科舉所學非所用﹐豈不誣哉﹗

◎《湘軍誌》發撚旣平﹐南方傷痍暫復﹐曾國荃督兩江﹐念湖湘戰士勞苦功髙﹐恐日久傳聞失實﹐延湘潭舉人王運撰《湘軍誌》﹐輦軍藏文牘﹑軍報悉以遺之﹐月薪供給甚厚。書成﹐運手寫付刊﹐中興諸將無所不譏侮﹐於曾氏微詞尢多。其言曾軍圍攻金陵﹐朝命促李鴻章會師﹐國荃憂憤﹐恥借力鴻章﹐日約將士穴地隧城﹐期必破。又云捐輸籌餉﹐必避富貴權勢之家﹐湖南藩司李榕倡言米捐當先大戶﹐國荃有田百頃﹐榕不能問。其餘抑揚髙下之間﹐若笑若罵﹐使筆如口﹐令人難堪。國荃見書大怒﹐乃索其板燒之﹐命東湖王定安別撰一書曰《湘軍記》。世人愛前書文字奇詭﹐後十餘年國荃薨﹐復翻刻於成都。或攺爲《湘軍水陸戰紀》者﹐妄也。

◎新衙門爭權舊制﹐京員簽分入部者﹐其途有四﹐曰進士﹑曰拔貢﹑曰蔭生﹑曰捐納。非由此四途﹐𨿽樞府大僚欲位置一人﹐不能也。部務皆有成例﹐尙﹑侍欲以己意相髙下﹐曹﹑郎得引例爭之﹔曹﹑郎欲出入輕重於其間﹐胥吏援例以請﹐亦不能彊辭辯也。其處理未協者﹐𨿽奏聞請旨﹐疆臣輒拒不受。自總署攺外部﹐商部﹑警部﹑學部接踵而興﹐用人行政本無軌轍之可循﹐移文提取動輒數十百萬﹐指名奏調動輒數十百人。奔走小吏夤緣輻輳於公卿之門﹐投其意向所趨﹐髙者擢丞參﹐次者補郎員﹐人不能責其徇私﹔朝三而暮四﹐此是而彼非﹐語言相軋﹐權力相傾﹐苞苴相惟諾﹐人不能責其亂法。聚無數茸小人於一堂﹐其面目可憎﹐其齒牙距角可畏﹐於是造謀生事﹐外擾亂郡縣﹐內攘奪六部之權。廢科舉﹑立學堂﹐則禮部之權歸學部矣。盡裁天下綠營﹐練巡警兵﹐設四品廳丞理京師刑名﹐權位視古廷尉﹐則兵部﹐刑部之權爲警部所侵矣。關卡釐稅居司農歲入大半﹐商部曰「此商務﹐當關白我」﹐是與戶部爭權也。庚子之變﹐外吏以保護教堂不力﹐被劾去位者凡數十員﹐事後稍稍開復﹐外部曰「此外人交涉﹐當照會使館﹐由我定準駁」﹐是與吏部爭權也。大理院興﹐法部遂成閒曹﹐兩衙門分爭權限﹐咨會往來﹐輒相水火。天下一統而輦轂之間先成乖離破碎之象﹐識者已知其不祥。後警部攺爲民政部﹐直無所不統﹐自署置官僚如吏部﹐自創辦鋪捐﹑車捐如戶部﹐自練警兵如兵部﹐自開學堂如學部﹐把持訟獄如刑部﹐大治街道辟馬路如工部﹐其實皆地方有司職守﹐古未聞以尙書親民事者。

◎同罪異罰近時賞罰多有不可解者﹐段芝貴以楊翠喜事奪職﹐人皆快之﹔而尙其亨獻妾於榮祿﹐遷布政使﹐楊士琦獻妾於袁世凱﹐遷侍郎﹐不惟佚罰﹐且梯緣竊取髙官。然猶可諉曰未經廷臣彈奏﹐朝廷不知也。唐紹儀以引用陳昭常﹑施肇基受譴﹐而徐世昌保陳友璋爲丞參﹐友璋本知州﹐冒稱道員得保事﹐爲言官舉發﹐部議革職﹐而世昌無絲毫牽掛﹐安富尊榮自若也。戊戌附康梁者皆獲罪﹐而張之洞﹑張百熙獨免﹐端方且因之以得京卿﹐岑春煊且因之以放藩司﹐內外皆不敢置喙。榮祿嫁女於醇王﹐疆帥各遣使賫金帛致賀﹐贓物累累。奕七十生辰﹐山東巡撫楊士驤獻金佛十尊﹐尊各髙三尺。吉林將軍達桂獻玉魚一具﹐周身鱗甲﹐皆金鋼寶石裝飾﹐過崇文門爲監督搜得﹐估稅應納銀三萬﹐物之貴重可知。而商部主事龔心銘懷五百金見載振﹑潼關同知進百金於李蓮英﹑提督萬震春獻三百金於載洵﹐皆嫌其太嗇﹐遂劾罷之以沽直名。莊子謂「竊鉤者誅﹐竊國者侯」﹐不誠信與。

◎岑云階入京舉動岑春煊旣調四川﹐有詔促令西行。春煊自陳有面奏機宜﹐拜疏後卽由漢陽乘快車﹐一日夜抵京。朝士突聞其至﹐皆ツ然﹐或云且入軍機﹐或云將奪袁世凱之位。太后念扈從舊勞﹐褒寵倍至﹐連召見三日﹐憫其宿疾未痊﹐不欲勞以疆寄﹐內用爲郵傳部尙書。春煊甫入見﹐卽面參奕父子及楊士驤﹑陳璧﹐太后曰「任天下事誠大難﹐卿在粵中﹐譽之者半﹐毀之者亦半﹐安能盡如人意﹖」春煊曰「臣自知爲眾論所不容﹐幸賴聖明保全﹐然攻臣者亦有指臣黷貨行私者乎﹖」太后默無語﹑及郵傳部尙書命下﹐未蒞任﹐卽又劾罷右侍郎朱定奎﹐人皆快之。然春煊𨿽好直言﹐褊急不能容物﹐政見舛謬與世凱同而素不和睦﹐惟李蓮英頗左右之。旣與奕不協﹐爲尙書不一月﹐復出爲廣東總督﹐臨行乞借洋債千萬﹐大舉辦新政﹐並請立上下議院﹐大更官制﹐各省設諮議局﹐各府﹑州﹐縣設議事會﹐諄諄以實行立憲爲囑。疏稿近三千言﹐出自幕客姚紹書﹑髙鳳歧手﹐其剛可用﹐其智則黯矣。

◎郵傳部不利堂官郵傳部初開﹐用張百熙爲尙書﹐胡﹑唐紹儀爲左右侍郎﹑命下而病篤﹐未幾遂死﹐攺用江西巡撫吳重熹﹐以其舊辦電政也。重熹渡鄱湖﹐大風覆舟﹐援起﹐絕而復蘇﹐京師人不知確耗﹐有爲之設祭招魂者。紹儀依北洋以起﹐故會辦鐵路大臣﹐一手把持部務﹐與百熙爭權﹐屬曹分爲兩黨﹐爭辯不休。侍讀馬吉樟劾之﹐兩人皆受譴責。右丞陳昭常爲紹儀同鄕﹐押友右參議施肇基爲紹儀侄婿﹐皆牽連罷官。百熙旋中寒疾﹐誤服芩連不起。林紹年署尙書﹐不一月﹐岑春煊代之。春煊與奕不合﹐出爲兩廣總督﹐陳璧又代之。紹儀外用爲奉天巡撫﹐繼其任者爲朱寶奎。春煊奏彈奪職﹐召廣東提學使於式枚爲右侍郎﹐旋卽出使。設部未及半年﹐死者﹑去者﹑革者相繼連綿不絕﹐說者多謂郵傳部不利堂官﹐後陳璧亦爲謝遠涵劾罷。陰陽小數﹐誠可怪矣﹗然前車𨿽覆﹐後進者猶賈勇直前﹐初不以爲戒也。

◎林侍郎持正林紹年在樞廷﹐頗持正論。趙啟霖革職時﹐紹年謂諫官本許風聞言事﹐事𨿽不實﹐當稍示優容。及瞿鴻礻幾被惲毓鼎劾罷﹐紹年又謂大臣當進退以禮﹐一疏逖小臣造作語言﹐遽行放斥﹐後復誰敢任天下事者﹖積此二故﹐與奕不協﹐遂奪尙書﹐攺度支部侍郎。尋自陳疏暗﹐求解樞務﹐太后不允。每日隨班上殿叩頭﹐甚慚懼不安。丁未六月﹐安徽巡警會辦徐錫麟炸死巡撫恩銘﹐率黨劫軍械局以叛。布政使馮煦電奏至﹐舉朝大駭。奕欲因是擠去紹年﹐請出之以代恩銘﹐世續曰「皖省事簡﹐今亂首已獲﹐遽出樞臣爲巡撫﹐恐南人震驚﹐新黨互相猜疑﹐激成大變。馮煦辦賊尙好﹐以節鉞授之﹐必無事。」太后大悟﹐卽升煦爲安徽巡撫﹐煦執錫麟誅之﹐摘心生祭恩銘﹐皖變遂定。

◎藩司受制督撫藩司去督﹑撫一階﹐用人﹑行政皆其責。督﹑撫專奏報﹐藩司遂不能與爭﹐年終密考﹐聽其一言以爲進退。許振任江寧藩司數年﹐自言如作典史﹐督﹑撫遇有事故﹐例用藩司護理﹐稍欲自伸其志者﹐必招後任之忌。江督劉坤一薨﹐李有攝篆﹐不一月四上封奏﹐巡撫恩壽大惡之﹐年終密考﹐竟以「貌似有才﹐居心險詐」八字擠之去位。其後丁振鐸蒞滇﹐先劾藩司李紹芬去之﹔錫良蒞蜀﹐亦先劾藩司某去之﹔偏任太專﹐漸成尾大不掉之勢。恩壽移節山西﹐以學生私函劾罷藩司吳匡﹐疏中只摘其一二瑣事﹐聞者皆爲之不平。近惟見岑春煊以廣東藩司參總督譚鐘轔﹐馮子才以南提督參總督崧蕃﹐子才宿將﹑春煊世臣﹐終亦不能取勝。然春煊居下則傲上﹐居上則淩下﹐不數年﹐代鐘麟督粵﹐恩命甫下﹐卽奏彈廣西提督蘇元春﹐巡撫王之春﹑藩司湯壽銘同日罷職﹐全省官皆股栗失色。

◎李文忠徇私壞法湖北候補道楊宗濂初爲禦史鄧承修所劾﹐攺官直隸﹐太僕少卿延茂﹑禦史屠仁守再劾之﹐遂革職﹐永不敍用。總督李鴻章與宗濂有舊﹐極力爲圖開復﹐時部例方嚴﹐久之不得當。適園工興﹐費無所出﹐醇親王奕訁假巡閱爲名赴天津﹐與鴻章籌商移用海軍費。鴻章曰「海軍籌款不易﹐常捐爲部例所限﹐亦所獲無幾。無已﹐其令諸臣報效乎﹖」因授意宗濂﹐令乘機報效二萬金。醇王大喜﹐回京卽取中旨復宗濂官﹐交北洋委用。此朝廷壞法之始。或云鴻章丁未會試臥病闈中﹐幾不能完捲﹐宗濂父延俊與同號捨﹐爲之捉刀﹐遂舉進士﹐故厚遇其子﹐不惜破法援之。

◎商部兩狀元世俗艷稱狀元﹐近科狀元攺從商業者二人﹐黃思永經營於北﹐張謇經營於南﹐皆江蘇人也。思永初開工藝局﹐言官參其以水磨豆腐專小販之利﹐遂落職。其子中慧通英文﹐兩詣西洋賽會﹐得超等文憑歸。工業漸振﹐其制作以景泰藍銅器爲最精﹐一瓶值五千元。竭數百工人之力﹐成一玩好以誇示四方﹐亦淫巧甚矣﹐謇自翁同被黜﹐畏禍不敢入京﹐外受劉坤一聘主講文正書院﹐內實藉官力經營商業。始辦大生紡紗公司﹐適庚子拳匪肇亂﹐海舶不至﹐遂獲大利。繼辦種植公司﹑漁業公司﹐後又謀開航業﹐積資至數十萬。其術巧於思永。後商部開﹐載振奏給謇三品卿銜﹐並起用思永﹐皆充頭等顧問官﹐世呼爲「商部兩狀元」。

◎賭捐娼捐張之洞弛廣東闈姓賭禁﹐巡撫許振極詆之﹐語同僚曰「疆帥而窩賭﹐其去開娼也蓋無幾矣。」當時咸以振言爲過激。近數年來﹐吳﹑楚﹑閩﹑豫相次設彩票公司﹐以利誘民而分其潤。北京罷巡城禦史﹐設工巡局﹐那桐主之。局用不敷﹐議推廣稅務﹐遂及戲館﹑娼寮﹐騰之奏牘﹐且移文刑部﹐令破除良賤之界﹐酌攺舊律從寬。有李氏婦人虐其養女﹐本鴇母也﹐刑部斷其恩義早絕﹐已定讞﹐議抵監禁在獄﹐會秋後論囚﹐行刑且有日。尙書葛寶華從主事吉同鈞言﹐據那桐破除良賤咨文﹐奏請減議﹐貸其一死。太后大怒﹐特旨勾決﹐鐫同鈞二級﹐寶華以下降罰有差。而工巡局收娼捐如故也﹐且爲之區分等級﹐上者曰「淸吟小班」﹐次者曰「茶室」﹐張燈大飾其門﹐以招過客。惜振早死﹐不令親見其事。今日朝廷實有開娼之事﹐不僅窩賭已也。

◎用人不分界限劉淸由文臣起家﹐官至山東鹽運使。臨淸盜起﹐自請以武職提兵殺賊﹐遂攺總兵。張曜爲布政使﹐言官劾其目不識丁﹐亦攺總兵﹐當時詫爲異數。自岑春煊薦道員李準爲廣東水師提督﹐袁世凱薦道員劉永慶爲江北提督﹐徐紹楨﹑黃忠浩皆以道員擢總兵﹝徐擢蘇松鎭﹐黃擢右江鎭﹞﹐而文武之界破矣。乾嘉時﹐杭大宗﹑洪亮吉先後詣闕陳言﹐請用人不分滿漢﹐俱遭嚴譴﹐後遂結舌﹐引爲大戒。自徐世昌以商部右丞兼副都統﹐程徳全以知州簡黑龍江將軍﹐趙爾巽以巡撫遷奉天將軍﹐內召柯逢時爲戶部滿侍郎﹐而滿漢之界破矣。藩﹑臬以下內用者﹐近惟見袁昶﹑聯元﹔京堂以上外用者﹐近惟見張之洞﹑沈秉成﹐岑春煊﹐皆采用時望。自商部擠王淸穆出爲按察使﹐常鎭道劉若曾隨端方出洋入爲太常卿﹐巡警部濫調外吏﹐自州縣佐貳以至從九未入流皆列司曹﹐而內外之界又破矣。

◎商部捷徑商部旣設﹐小人皆由是取徑而入﹐不獨墮壞朝綱也。蓋全國之權寄於奕﹐奕之權又寄於載振﹐載振又轉寄權於商部二三宵小之手。京朝議論紛紛﹐皆稱商部爲「小政府」。其時任丞﹑參者﹐左丞徐世昌﹑唐紹儀﹑陳璧不一年卽升侍郎﹐先後爲本部尙書﹐右丞楊士琦﹑唐文治旋升本部侍郎﹐參議沈云沛旋升吏部侍郎﹐其餘侯補丞參﹑司員起家至大官者不可縷數。吾鄕巨富稱蕭﹑周﹐其子弟入京求官﹐爲小人所誘﹐蕭敷訓報效十萬金﹐辦萬生園﹐徒得京堂虛銜﹔周維藩日陪載振斗馬弔﹐輸至十餘萬﹐但派會計司行走而已。傾資經營仕宦﹐蓋亦有巧拙鈍捷之分﹐非皆操券而獲也。

◎文錫內務府大臣文錫﹐��之幸臣也﹐屢被言官奏參﹐罷而復起者再。先是﹐文宗北狩得疾﹐知不起﹐察��悍鷙﹐異時抱子臨朝﹐恐不可制﹐欲效西漢鉤弋故事﹐未忍發。以遺詔密授孝貞﹐令謹防之﹐卽有過﹐宣詔賜死毋遊移。同冶初﹐誅鋤八大臣﹐賴��剛斷以濟。孝貞仁賢﹐遇事咸推讓之﹐後聞甚不謹﹐甚憂懼。一日﹐東宮傳旨召西佛﹝宮人稱孝貞爲「東佛」﹐��爲「西佛」﹞﹐西佛嘻嘻而往﹐入門﹐見孝貞盛服珠襦﹐宮人佩刀﹐森然侍列左右﹐大駭﹐孝貞指禦案遺詔示之﹐默誦一過﹐伏地痛哭請死。孝貞仁而寡斷﹐略責讓數言﹐下席引與同坐﹐勉以好語﹐隨取案上遺旨引火焚之﹐示毋他意﹐��回至宮中﹐五日夜不寐﹐李蓮英進密謀。越數日﹐孝貞暴崩﹐廷臣入臨者見十指俱紫黑﹐不敢言。蓮英自是擅權﹐寵之終身。文錫子崇光﹐��以義兒蓄之﹐今官吏部侍郎兼內務府大臣。

◎張之洞驕蹇無禮張之洞以內閣學士出任山西巡撫﹐後遂連綰疆符。自負才地﹐多作度外之事﹐不屑拘守舊規﹐年愈邁而气愈驕﹐身享太平五十年﹐俯視一切﹐蓋以爲天下莫已若矣。湖北提學使黃紹箕用一人爲學堂監督﹐已札委矣﹐之洞聞而怒曰「汝今作學司﹐當受督﹑撫節制﹐不比提督學院﹐銜命馳節而來﹐可稱欽差也。」紹箕垂頭喪气而出﹐自是悒郁不伸﹐未幾得疾卒﹝學部欲伸學政之奪﹐乃攺爲提學司﹐歸督﹑撫節制﹐與藩﹑臬並行﹐其謬荒若此﹞。直隸人聞之洞內用﹐皆欣欣有喜色﹐合八府三州京官張宴於湖廣館﹐徵集名優﹐衣冠濟濟﹐極一時之盛。之洞收柬已三日﹐屆時催者絡繹載道﹐卒托故不往﹐鹿傳霖﹑徐世昌忍饑侍至二更﹐皆掃興而散。聞其性情怪僻﹐或終夕不寐﹐或累月不剃髮﹐或夜半呼庖人具饌﹐稍不愜卽呼行杖﹐或白晝坐內廳宣淫﹐或出門謝客﹐客肅衣冠出迎﹐偃臥輿中不起。其生平細行大節﹐鮮不乖謬者。

◎榮文忠升沈榮祿在光緒初年卽被寵任﹐一日獨對養心殿﹐太后密告之曰「今日軍機大臣每事輒欲自專﹐浸浸露驕態﹐爲之柰何﹖」榮祿曰「此易處耳﹐出一二人於邊遠﹐以警其餘﹐則無敢作梗矣﹗」適貴州巡撫缺出﹐擬用沈桂芬﹐聞其謀而未稔﹐私遣翁同探之。同見榮祿﹐大罵政府﹐榮祿不疑其詐﹐曰「太后亦頗厭之﹐吾前獻一策﹐未卜能行否也。」同出告桂芬曰「信矣。」翼日遂出榮祿爲福州將軍﹐累年不調。後依附恭邸始召還﹐以侍郎用。

◎梁鼎芬奇气湖北臬司梁鼎芬﹐丙午俸滿來京﹐連上四疏﹐一疏參軍機大臣瞿鴻礻幾﹑一疏參郵傳部﹑一疏保陳澧﹑一疏請立曲阜學堂﹐京僚皆側目而視。旣入見﹐又面參兩廣總督周馥﹐謂馥爲李鴻章執虎子﹐士大夫羞與爲伍。又面保黃體芳﹑寶廷﹑陳寶琛﹑張佩綸﹑鄧承修﹑盛昱﹑朱一新﹑屠仁守﹑王鵬運等十一人﹐大半皆已物故。及陛辭入見﹐又面詰太后曰「光緒初年﹐太后所用督﹑撫﹐若胡林翼﹑沈葆楨﹑閻敬銘﹑丁寶楨諸臣爲何如人﹖今日所用督撫﹐若周馥﹑端方﹑楊士驤等又何如人﹖疑非出自上意﹐得毋盡爲奕所賣乎﹖」太后知其戇直﹐亦優容之﹐勿以爲忤也。

◎王壬秋詼諧湘潭舉人王運﹐性通脫﹐好詼諧。一日酒座﹐論及故撫陳寶箴事﹐皆曰「陳中丞講求吏治﹐剛直不撓﹐亦近時賢督﹑撫﹐但不應聘梁啟超主講時務學堂﹐敗壞湖南風气。」或釋之曰「此非中丞之過﹐緣其子三立朋遊太濫﹐不擇人而交遊﹐爲所誤﹐亦千慮之一失也。」運默不言﹐撚髭微笑。羣以此語質之﹐因嘆息曰「江西人好聽兒子說話﹐中丞亦猶行古之道耳﹗」座客瞠然不解所謂﹐運徐譬之曰「公等疑吾言﹐亦嘗讀史乎﹖王荊公變法時﹐遇事多由子主持﹔嚴嵩當國﹐惟世蕃之言是從。今中丞亦然﹐固江西慣例也﹐何怪焉﹖」聞者莫不傾倒。

運晚年被薦﹐特旨授檢討﹐已七十餘矣﹐時科舉早廢﹐遊學生返國試髙等﹐有牙科進士亦同時授館職﹐運因撰聯自嘲云「愧無齒錄稱前輩﹐幸有牙科步後塵。」

◎大臣延攬不愼凡文士輕率浮躁﹐好爲大言﹐建奇策﹐銳欲以功名自見﹐用之不愼﹐皆足以誤國殃民﹐其失職無卿者尢可懼也。陳寶箴以信用梁啟超而敗﹐翁同以信用張謇﹑文廷式而敗﹔張百熙信用李希聖﹑張鶴齡﹑沈兆祉﹐未及敗而身死﹔錫良信用熊希齡﹑鄭孝胥等﹐未及死而國變作。出張之洞門下者﹐如樊增祥﹑蔡乃煌﹑易順鼎之徒﹐已大招物議。晚歲入軍機﹐引進楊度﹐使參預政謀﹐瞀亂尢甚。若袁世凱﹑端方之樹黨招朋﹐彼此各以利合﹐蓋不足道矣。當新政盛行﹐各督﹑撫奉承新章﹐奔走急急不暇﹐其實皆三五少年狡獪之技。大學堂章程出自黃陂人陳毅手﹐丙午官制則江寧人吳廷燮總其成﹐憲政編查館所頒憲法﹐汪榮寶﹑楊度所擬居多。浙江巡撫增韞延張一麟入幕﹐廣東總督袁樹勛延沈同芳入幕﹐一切附和新政章奏皆其所撰。天下之亡﹐不亡於長槍大劍而亡於三寸毛錐。吁﹐可怪矣﹗

卷三

◎北洋捷徑光緒末年﹐小人階之以取富貴者捷徑有二﹕一曰商部﹐載振主之﹐一曰北洋﹐袁世凱主之﹐皆內因奕而借二楊爲交通樞紐。當世凱初蒞北洋﹐梁惇彥方任津海關道﹐淩福彭任天津府﹐朱家寶任天津縣﹐楊士驤﹑趙秉鈞均以道員在直隸候補。不二三年﹐惇彥官至尙書﹐家寶﹑士驤均躋節鎭﹐福彭升藩司﹐秉鈞內召爲警部侍郎。其非北洋官吏而攀附以起者﹐嚴修以編修在籍辦天津學堂﹐遂擢學部侍郎﹔馮汝癸與世凱聯姻﹐遂擢江西巡撫﹔吳重熹爲世凱府試受知師﹐遂擢河南巡撫。唐紹儀舊從世凱駐朝鮮﹐甲午之變﹐出死力護之以歸﹐故遇之加厚﹐旣奪盛宣懷路政畀之﹐郵傳部開﹐又用爲侍郎﹐一手把持部務﹐案卷﹑合同盡爲所匿﹐尙書張百熙𨿽屬世凱姻婭﹐不能與之抗也。紹儀旣得志﹐復引用其同鄕梁如浩﹑梁士詒﹑陳昭常等皆列要位。士驤又引其弟士琦入商部。徐世昌久參世凱戎幕﹐鐵良亦嘗從之練兵﹐旣入軍機﹐始稍稍攜貳。世凱不由科目出身﹐遇投帖稱「門生」者﹐大喜﹐必力援之。定成晚入其門﹐遂長大理院。方其勢盛時﹐端方﹑陳夔龍﹑陳璧﹑袁樹勛無不附之。及己酉罷職﹐星夜奔天津﹐士驤匿不見。其子克定擬一疏求士琦代奏﹐士琦有難色﹐再請於修﹐修攺削大半﹐陽袒而陰刺之。凡人以勢交者﹐勢逼則爭﹐如徐﹑鐵是也﹔以利交者﹐利盡則散﹐如楊﹑嚴是也。觀此﹐可爲小人結黨營私者戒。

◎劉張優劣戊戌訓政之後﹐孝欽堅欲廢立。貽轂聞其謀﹐邀合滿洲二三大老聯名具疏請速行大事﹐榮祿諫不聽﹐而恐其同負惡名於天下也﹐因獻策曰「朝廷不能獨立﹐賴眾力以維持之。疆臣服﹐斯天下莫敢議矣。臣請以私意先覘四方動靜﹐然後行事未晚。」孝欽許之﹐遂以密電分詢各省督臣﹐言太后將謁太廟﹐爲穆宗立後。江督劉坤一得電﹐約張之洞合爭。之洞始諾而中悔﹐折已發矣﹐中途追折弁回﹐削其名勿與。坤一曰「香濤見小事勇﹐見大事怯﹐姑畱其身以俟後圖。吾老朽﹐何憚﹖」遂一人挺身獨任﹐電復榮祿曰「君臣之義至重﹐中外之口難防﹐坤一所以報國者在此﹐所以報公者亦在此。」道員陶森甲之詞也。榮祿以坤一電入奏﹐孝欽懼而止﹐逾年乃建東宮。後聞粵督陶模亦有電諫阻﹐其詞則佚之矣。

◎榮相譎諫正陽門外關帝廟﹐屋甚卑隘﹐相傳神像爲明熹宗手塑。車駕出城﹐必入廟拈香﹐祈簽者甚眾﹐孝欽亦篤信之。又﹐地安門內有一瞽者﹐姓趙﹐失其名﹐世呼爲「趙瞎子」﹐善梅花易數﹐孝欽嘗遣宮人就之問吉凶﹐凡八旗巨宅無不尊信其術。榮祿旣得坤一復電﹐不敢遽奏﹐遲回者累日。因察知孝欽素信陰陽小數﹐潛遣人詣關廟祈一簽﹐詣趙瞎子占一卦﹐懷之入朝。孝欽詢曰「外省復電何如﹖」榮祿曰「外電久不至﹐奴才亦時念之。昨詣關廟求簽不吉﹐詣趙瞎子問卜又不吉﹐頗以爲憂。」孝欽曰「其詞何如﹖」榮祿探懷獻之﹐大意皆云不可妄動﹐動則有悔﹐孝欽默然。旣越二日﹐始以坤一復電進﹐廢立之意遂解。

◎朱寶奎叛盛歸袁常州朱寶奎遊學西洋歸﹐夤緣入盛宣懷門﹐宣懷以鄕誼﹐處以鐵路局小差。人頗機警﹐漸被親任﹐不數年﹐由同知捐升道員﹐遂充上海電報局總辦﹐凡各局獘竇無不知之。窺宣懷有婢絕美﹐求爲室﹐宣懷不許﹐由是離交。私發路局積獘﹐並鈔錄累年洋商交涉案﹐叛歸袁世凱。世凱久涎鐵路﹑招商﹑電報三局之利而不詳其底蘊﹐至是得所藉手﹐遂參宣懷﹐盡撤其差﹐以鐵路局交唐紹儀﹑招商局交楊士琦﹑電報局交吳重熹而保寶奎爲郵傳部傳郎﹐後爲岑春煊劾罷。

◎會議前朝用人有廷推﹐行政有封駁﹐國初罷廷推以一主權﹐解散朋黨﹐意私而言公﹐猶可說也。罷六科封駁﹐以一人獨運於上﹐號令扡格不行﹐往往朝出暮更﹐不能取信於下﹐君制𨿽尊﹐王靈反褻矣。曩時軍國大政猶交六部九卿會議﹐邇來變亂成憲﹐多由一二人主謀﹐廢刑訊而刑部不知﹐廢科舉而學臣不知﹐禮部亦不知。割江北三府一州建行省﹐詔下數日﹐江督周馥得電音﹐茫然無所措手足。上有深閉固拒之心﹐下有疾雷不及掩耳之勢﹐利刃在手﹐瞇目而試之﹐其斫喪必多﹐況非出自宸斷﹐又有倒持之患乎﹖癸卯秋﹐戴鴻慈疏言國事當采公論﹐折衷至當﹐徐議頒行。於是江淮設省之諭﹐內外皆以爲不便﹐樞府亦內悔﹐重於攺命﹐乃設會議處下廷臣會議。已而禮部請修貢院﹐戶部請設丞﹑參﹐皆令議之。然築室道謀﹐上下漫不經意﹐各衙門說帖積髙至數尺﹐簧鼓雷同之說雜然並陳﹐當局稍稍厭之﹐遂再罷不行。

◎陳夔龍畏內內地六總督缺愈要者才愈下﹐品愈污。直隸兼北洋大臣用楊士驤﹐兩江兼南洋大臣用端方﹐皆僉人也。湖廣踞長江上游﹐亦綰轂南北要地﹐張之洞內召﹐用趙爾巽。爾巽赴任不數月﹐用陳夔龍。夔龍初爲兵部主事﹐尙書許庚身愛其儇慧﹐以兄子妻之。庚身死﹐廖壽恆入軍機﹐與夔龍爲僚胥﹐薦之榮祿。時榮祿以樞臣典兵﹐節制南﹑北洋﹐卽邸第開幕府﹐賓客甚盛。夔龍遨遊其間﹐大被寵任﹐遂由郎中超擢內閣侍讀學士﹐庚子亂後升順天府尹﹐外轉河南藩司﹐未蒞任擢巡撫﹐去其爲司員時前後甫二年﹐皆榮祿之力也。夔龍旣由妻黨顯貴﹐曲意媚內﹐事無小大﹐必承意以行。初至河南﹐喪一女﹐請假一月治喪﹐大開轅門﹐全城文武官悉素服入弔。其夫人籍隸錢塘﹐每思戀江南風景﹐輒不樂﹐又新喪愛女﹐以南人不服北方水土﹐乃謀調江蘇。蒞任未久﹐升川督﹐夫人又不欲往。夔龍計無所出﹐乃私於奕﹐令爾巽以兩湖讓之而令錫良以四川讓爾巽。以一女子之愛憎牽動數省督﹑撫﹐當時用人之得失蓋可睹矣﹗

◎瞿鴻礻幾因衽席之言失位鹿傳霖﹑榮慶﹑徐世昌﹑鐵良旣出軍機﹐瞿鴻礻幾益與奕不合。岑春煊之入見也﹐或謂鴻礻幾實召之來﹐載振疏請解職﹐意謂必得慰畱﹐旨下率如所請﹐亦鴻礻幾慫恿太后爲之。鴻礻幾人𨿽陰巧﹐然明習故事﹐無甚劣迹可指﹐孝欽亦頗信之。一日召鴻礻幾獨對﹐言及奕貪黷事﹐欲有所處分﹐意遲疑未決也。鴻礻幾退朝與夫人燕語及之﹐汪康年之妻與瞿夫人往來甚密﹐聞之以告康年﹐康年告曾廣銓。廣銓方爲泰晤士報館訪事﹐遂以慶王失寵﹑將出軍機等情電達香港﹐登入西報。英公使閱報大驚﹐恐王罷而兩國交涉中變﹐適孝欽宴外客於宮中﹐英使夫人乘間言「慶邸若退﹐敝邦交涉事多其經手﹐請仍舊貫﹐毋失兩國和好。」孝欽曰「是安從得此言﹖」英使夫人以《泰晤士報》示之﹐太后愕然﹐私念與鴻礻幾曾有是言﹐何遽騰播西報﹖心甚疑之。翼日﹐慶邸遣兩格格入宮作葉子戲﹐孝欽恐奕不自安﹐寄語慰之。格格歸﹐奕盡得其實﹐恨鴻礻幾甚﹐召楊士琦密謀。士琦擬一折﹐言鴻礻幾授意言官﹐勾通報館。察廷臣中惟翰林侍讀學士惲毓鼎熱中而不甚得志﹐密召而告之曰「頃承慶邸意﹐擬一參折﹐公如願上﹐某省藩司可得也。」毓鼎許諾﹐卽奔赴頤和園上之﹐實不知其所參何人也。疏上﹐畱中一日﹐未發。翼日﹐奕入朝﹐袖其折歸﹐徑從私宅擬旨﹐鴻礻幾遂罷。

◎樊增祥罷官樊增祥初爲陜西知縣﹐諂事鹿傳霖﹐後又入榮祿幕﹐辛丑西安諭旨多其所擬﹐自是日益騰達﹐不一二年由縣官躐升藩司。甲辰入京陛見﹐求順天府尹不得﹐怏怏入關﹐气淩巡撫曹鴻勛﹐出其上。陜西督糧道缺美腴甲天下﹐每歲陋規多至二十萬﹐升允爲藩司時詳請裁汰﹐歸其利於公﹐事未行而遷甘督。增祥繼任﹐盡反前政而私與督糧道通﹐或以告升允﹐升允以公文詰責。數十年來﹐總督不問隔省事﹐升允彊幹有气力﹐嘗糾彈奕﹐不爲權貴所懾。增祥得檄不敢校﹐遜詞謝之﹐有「慶邸能容公﹐公豈不能容增祥」語。升允不聽﹐遣蘭州知府入陜提案﹐增祥曰「知府無朝命﹐安能隔省按事﹖執系長安縣。」升允大怒﹐卽電劾增祥﹐而增祥先已密奏總督奴視藩司﹐要挾無禮等款。朝議擬兩解之﹐適趙炳麟參折上﹐言增祥倚任私人﹐稱樊門三狎客﹐廣購第宅﹐贓款累累。詔四川總督錫良查辦得實﹐遂落職。

◎榮祿權略榮祿旣發康黨邪謀﹐其餘黨分散四方﹐廣播謠言﹐謂太后將不利徳宗。或以告榮祿﹐榮祿曰「是何患﹖吾月以二百金啖之﹐彼蠢蠢者盡入吾筍矣。」袁世凱統武衛軍﹐歸榮祿節制﹐𨿽倔彊不敢自恣﹐嘗遣人密至京師覘榮祿動靜﹐得其一言以爲喜戚﹐如安祿山防李林甫然。庚子匪亂熾時﹐輔國公載瀾上疏言兵事﹐附片請殺王文韶﹐指爲漢姦。軍機入見﹐孝欽以疏示之﹐廖壽恆等均失色。榮祿班在前﹐力爲剖白﹐願以百口保文韶無他﹐事乃解。文韶耳重聽﹐跪伏移時﹐不知論何事也。班退﹐坐直廬﹐見載瀾疏﹐意不懌﹐詢壽恆曰「瀾公尙有一附片安在﹖」榮祿匿之﹐佯答曰「吾儕皆未之見﹐想畱中矣。」終不言其營救事。晚年𨿽倚任袁世凱﹐嘗言袁世凱不可近君側。臨沒欲見孝欽一陳而不能待﹐長吁數四﹐遂暝。

◎孫文正惡楊杏城孫家鼐歷事四朝﹐拘謹無過失﹐屢次變法皆身在事中﹐外𨿽委蛇而心實不懌。觀其戊戌謀出康有爲辦上海《官報》﹐丙午總核官制艸案﹐力言禮部﹑翰林院不可裁﹐亦未嘗無一二補救。奕旣傾去瞿鴻礻幾﹐請以楊士琦代﹐孝欽欲用家鼐。及家鼐入見﹐叩頭力辭﹐言老病不勝重任。孝欽曰「然則楊士琦何如﹖」家鼐力言「士琦小有才﹐性實巧詐﹐與臣同鄕﹐臣知之最稔﹐蓋古所謂『饑則依人﹐飽則遠』者也。」孝欽頷之﹐遂不用士琦﹐仍召鹿傳霖入直﹐奕由是气沮。

◎書籍聚散京師琉璃廠書賈凡三十餘家﹐惟翰文齋韓氏席先世舊業﹐善結納﹐資本尙充﹐收藏較他商爲富。其能辧古書貴賤者﹐推正文齋譚篤生﹑會文齋何厚甫。厚甫之甥韓左泉亦頗識書﹐惟貪欲過重﹐嘗往來達官大宅﹐學部侍郎寶丰﹑練兵大臣鳳山等多受其欺。予初至京﹐潘祖蔭﹑盛昱﹐王懿榮皆好蓄書﹐其時錢塘許氏﹑壽陽祁氏之書已有鬻於市者。後數年﹐祖蔭之書歸翰文﹐懿榮之書歸正文﹐物固未有聚而不散者。許庚身初官翰林﹐私取翰林院舊槧精本﹐別購坊間新書易之。庚子之亂﹐院署毀於兵﹐片楮無存﹐惟許氏易出本尙流落人間。內府圖籍多貯武英殿﹐宦豎稍稍竊去。戊巳之間﹐內廷竊出殿本《朱子全書》凡數百部﹐每部只售四金。久之﹐恐事覺獲罪﹐潛引火焚之﹐數十萬卷頃刻而燼。當時但將管理員議處﹐初不知爲內豎姦謀也。江南藏書家推歸安陸氏﹐陸心源死﹐其子樹藩不能守﹐日人島田彥楨以番銀十萬元鬻之東渡﹐海內文人莫不扼腕相向而嘆。

◎《湘譚志》前後印本不符沈歸愚《國朝詩別裁》初以錢謙益居首﹐王鋒次之﹐吳梅村﹑龔鼎又次之。經髙宗申斥﹐始攺從今本﹐此人所共知也。王運撰《湘潭志》﹐頗詔邑人怨惡。侍郎陳樹棠﹐勤恪公鵬年子也﹐居鄕甚豪橫﹐逼死縣官﹐被巡撫彈奏。舊志不言﹐蓋諱之也。運以直筆自命﹐摭實補入甚詳。黎培敬降四川臬司﹐時運掌尊經書院﹐親見其行事多不滿意﹐傳中頗有微詞﹐兩家子弟俱銜之。又﹐國初有商人周環﹐以資雄於一鄕﹐相傳環起家時﹐毒死胡椒客﹐盡沒其資﹐運作《食貨志》偶及之。周氏𨿽微﹐其子姓猶眾﹐遂與陳﹑黎合謀而控於官﹐涉訟經年。質之運﹐終莫能據書以對﹐後卒刪去﹐獄乃解﹐故初印本與今本不符。言官可以風聞言事﹐史官不能以風聞著書﹐王氏昧此義例﹐幾遭不測﹐秉筆者其愼之。

◎君相不能與布衣下僚爭名髙宗禦制詩文凡三集﹐分訂六函﹐南書房翰林寫刻﹐字大如策捲。初印開化紙﹐墨色光黝﹐極精工﹐𨿽宋元版不及。予遊廠肆﹐以番銀六元得之﹐甚喜。後詢書業中人﹐皆云常價不過二三金﹐無寶重者。計東吳江布衣有《攺亭集》四卷﹐予求之累年不獲﹐後見一部﹐索十六金﹐議價未諧﹐卽爲彊有力奪去。以天子之尊﹐不能與布衣爭名﹐古人所以重天爵也。奉宸苑八品苑副吉�見時政日非﹐擬一疏﹐詞甚激烈﹐欲求堂官代陳﹐不許﹐憤甚。是夕懷稿入署﹐飲藥死﹐都察院上之﹐並爲請卹。遠近爭相嘆服﹐一時名動京師﹐無不知有吉苑副者。滿洲大學士若額勒和布﹑福錕﹑昆岡諸人﹐死未十年﹐問之久宦京師者﹐多不能詳其履歷。官豈能重人﹖人亦貴自重耳﹗

◎叉麻雀麻雀之風起自寧波沿海一帶﹐後漸染於各省﹐近數年來京師徧地皆是。薪俸旣丰﹐司員衙散輒相聚開賭﹐以此爲日行常課﹐肅親王善耆﹑貝子載振皆以叉麻雀自豪。孝欽晚年﹐宮中無事﹐亦頗好此戲。奕遣兩女入侍﹐日挾金數千與博﹐輒佯負﹐往往空手而歸﹐內監﹑宮婢各有賞犒﹐每月非數萬金不足供揮霍。又自西巡以後﹐貢獻之風日盛﹐奕所獻尢多。孝欽亦頗諒之﹐嘗語人曰「奕死要錢﹐實負我。我不難去奕﹐但奕旣去﹐宗室中又誰可用者﹖」蓋奕貪婪之名﹐上下皆直言不諱﹐言路以是參之﹐宜孝欽付之一笑也。然孝欽旣知其獘﹐不急罷貢獻﹐猶縱兩格格入宮以博弈戲弄爲事﹐則未免累於嗜好矣。

◎袁世凱謀傾岑云階袁世凱﹑岑春煊俱有寵於太后。世凱之寵﹐由戊戌告變﹔舂煊之寵﹐由庚子護駕﹐皆從患難中奮翅而起﹐𨿽有外言莫能間也。世凱惡春煊權勢與已相埒﹐與奕比而讒之。及朱寶奎黜﹐仇恨益深﹐密奏春煊曾入保國會﹐爲康梁死黨﹐不可信。太后曾惡康黨﹐以春煊新被寵﹐不應有是﹐待之如初。粵人蔡乃煌失志居天津﹐偵得其情﹐思媚袁以求進﹐因入照相館﹐覓得春煊及康有爲影相各一﹐點景合成一片﹐若兩人聚首密有所商者﹐獻於世凱。世凱大喜﹐交奕密呈太后﹐證爲交通亂黨﹐春煊之寵遂衰。未幾﹐遷粵督﹐未及履任﹐中途罷歸。乃煌以此擢上海道。

◎三先生崇祀文廟崇祀之典﹐自特旨駁斥李容後﹐禮臣持議甚嚴。顧﹑黃﹑王三先生屢請屢駁﹐最後禦史趙啟霖疏上﹐張之洞適入軍機﹐遂同時邀準。死後馨香之報﹐猶必藉樞要貴人之援﹐以此知當時朝局﹐凡乘時竊取祿位者﹐皆非無因而至也。

王氏學初不甚顯﹐曾國藩刊其遺書三十餘種﹐湘人始知尊重。然國藩序文有「純疵互見」之語﹐亦未甚傾心推服也。從祀之議倡自郭嵩燾﹐是時今上卽位甫二年﹐政府𨿽專﹐部臣頗能自立﹐嵩燾歸自海外﹐稱服西洋﹐禮部侍郎徐桐惡之﹐疑其一鄕阿好﹐遂引國藩序文﹐本表章夫之之人以駁夫之﹐嵩燾無以難也。光緒二十年﹐湖北學政孔祥霖上其書於朝﹐復申前請。禮臣再引《四庫總目》議駁﹐且言遺書有《老子衍》《莊子通》《三藏法師八識規知》等目﹐儒佛老莊混爲一途﹐又有《瀟湘怨》《黑鼓詞》《龍舟會戲》各體﹐事涉遊戲﹐不得謂爲無疵。《總目》爲髙宗欽定﹐藉聖謨以箝羣議﹐廷臣更無敢置喙者。顧﹑黃崇祀之議則自陳寶琛發之﹐是時朝臣分南北兩黨﹐北黨主駁﹐以李鴻藻爲首﹐孫毓汶﹑張之萬﹑張佩綸等附之﹔南黨主準﹐以潘祖蔭﹑翁同爲首﹐孫家鼐﹑孫冶經﹑汪鳴鑾﹑李文田﹐朱一新等附之。主駁者謂二儒生平著述僅托空言﹐不足當闡明聖學傳授道統之目﹐推禮部主稿﹑漢大學士李鴻章領銜﹐合詞以駁。議上﹐祖蔭等聯名疏爭﹐詔下廷臣再議。北黨復推滿大學士領銜﹐請仍照禮臣前議﹐其事遂寢。此三先生崇祀先後被駁之始末也。

當夫之初次被駁時﹐嵩燾恐阻遏後路﹐不復能再請﹐別具一疏﹐請附禮部駁案並存﹐待異時公論。又於船山祠私制楹聯﹐末云請從祀於廟﹐是有待於後賢。啟霖﹐湘潭人﹐夙宗仰船山﹐欲續成郭氏未竟之志而難於措辭﹐乃並援顧﹑黃二先生以請。詔下部議﹐部臣以議駁在先﹐不敢主稿﹐乃用戴鴻慈奏定新章﹐交廷臣會議。自科場廢八股攺試策論﹐又廢科舉攺學堂。《日知錄》《明夷待訪錄》《讀通鑑論》三書盛行於世﹐主準者十居八九。惟禮部郎中吳國鏞不好新說﹐以黃氏書駁雜﹐摘其可議者數條﹐上說帖於堂官。尙書溥良以爲是﹐侍郎郭曾斤以爲非。然部務當由尙書主政﹐遂擬稿準顧﹑王駁黃﹐通行六部九卿大臣詣內閣會銜﹐郵傳部尙書陳璧先畫諾﹐吏部尙書陸潤庠﹑都察院左副都禦史陳名侃繼之。畫未竟而之洞遣使持說帖至﹐大意言黃學與孟子相合﹐議駁非是﹐舉座愕然﹐各逡巡遁去。次日﹐郵傳部咨行禮部取消陳璧花押﹐潤庠﹑名侃亦各行文取消﹐其畏懼政府如此。之洞私語同僚﹐謂梨洲若駁﹐當並顧﹑王黜之。蓋以啟霖﹑國鏞皆湖南人﹐疑其有私於王氏也。禮臣不敢堅持初議﹐遂準炎武而臚陳王﹑黃事實﹐請宸斷。嚴修﹑寶熙﹑吳郁生﹑定成﹑劉若曾﹑徐定超各具封奏如之洞指﹐遂於光緒三十四年九月初三日奉上諭﹕「禮部會奏一折﹐王夫之﹑黃宗羲﹑顧炎武均著準其從祀文廟。欽此。」以如此巨典﹐只以二語了之﹐天下讀詔書者不明其所以從祀之故﹐頗疑三先生之配食﹐頗似近世人才保薦得官也。

◎服妖風俗敝﹐人心變易無常﹐巧猾嗜利之徒﹐其始出於官商﹐其後執藝者竊其餘智﹐詐取人財﹐孟子所謂「朝不信道﹐工不信度」﹐蓋不獨侈靡爲可憂也。婦人最好妝飾﹐其服色簪珥無一年不變﹐舊者輒廢棄不用﹐糜費不知凡幾。戊戌以前﹐男子禮服冠檐髙而仰﹐各行省效之﹐尊爲京式﹐後漸俯又斜而外向﹐今前寬而後窄﹐如一小艇矣。髙靴愈變愈低﹐補褂漸縮漸小﹐袍褂緊小﹐結束如武裝﹐稍一欠伸輒破裂。予蓄一騷鼠冬帽﹐以其尙完好也﹐不忍棄﹐每戴以入署﹐同僚輒嘩笑曰「鹿中堂來矣。」鹿中堂者﹐吏部尙書鹿傳霖也。合署四百餘員﹐惟傳霖及余尙戴髙仰舊冠﹐故同僚謔之如此。一物之成﹐韌者至十餘年不敝﹐未敝而先棄之﹐以徇工商牟利之詭計﹐殆班書《五行志》所謂服妖者歟。或曰是蓋姦商賄通內監﹐先由宮禁服之﹐末乃及於四方。事或可信。繩以先王「器用不中度﹐不粥於市」之禮﹐必誅戮一二以儆其餘﹐妖乃可息。

◎閭閣奇節京師正陽門東﹐有陳寡婦﹐老而饞﹐無子。一女曰鉤兒﹐繡工絕巧﹐誓死不嫁﹐藉十指覓食養母﹐年四十餘猶處子也。其爲人縫紉﹐隨多少受之﹐不較。予嫁女﹐欲延至家作繡事數日﹐謝曰「妾自庚子後﹐歷七八年﹐足迹未出門限。今逐利寄食於人﹐人其以我爲不耐苦也。」予聞而敬之。寡婦死﹐鉤兒亦積勞大病﹐鄰居議爲斂錢營葬﹐遣人視之﹐則衣衾礻冒衤遂之物皆具﹐蓋平時十指所自辦﹐貯而藏之久矣。有宦族聞其賢﹐欲聘爲繼室﹐鉤兒曰「母死﹐無人主婚﹐吾其敢自媒耶﹖」卒不嫁。後莫知所終。

同慶班優人劉鴻升﹐京師名角也﹐唱須生﹐價重一時﹐獲金甚巨﹐衣食外無侈費﹐瘞而藏之。己酉﹐甘肅大饑﹐人相食。委員四出募賑﹐鴻升悉發所藏﹐遇勸捐者輒書之﹐或百金或數十金﹐盡隱其名﹐人無知者。戊申﹐兩宮升遐﹐𨿽禁止演劇。百日後﹐托淸唱爲名﹐仍私行開演。惟鴻升不出﹐同慶班主百計求之﹐許饋千金﹐終不應﹐必俟服除乃出。天地之正气﹐日流行於兩間﹐斷無止息之時。有時不鐘於衣冠士族﹐一二鄕裏愚賤分其餘閏﹐孤行一意之所安﹐反足以維持世教。予紀此二事﹐以愧當時士大夫﹐且自警云。

◎孝欽臨危定策孝欽病危﹐張之洞請定大計﹐孝欽頷之。翼日﹐出奕勘易州陵工﹐密召世續及之洞入內﹐諭以立今上爲穆宗嗣。今上﹐醇親王載灃子也﹐生四年矣﹐視徳宗嗣位時齡尢弱。國難方殷﹐連三世臨以幼主﹐世續﹑之洞恐皇后再出垂簾﹐因合詞奏曰「國有長君﹐社稷之福﹐不如徑立載灃。」孝欽戚然曰「卿言誠是﹐然不爲穆宗立後﹐終無以對死者。今立溥儀﹐仍令載灃主持國政﹐是公義﹑私情兩無所憾也。」之洞曰「然則宜正其名。」孝欽曰「古有之乎﹖」之洞曰「前明有監國之號﹐國初有攝政王之名﹐皆可援以爲例。」孝欽曰「善﹐可兩用之。」之洞又曰「皇帝臨禦三十餘載﹐不可使無後﹐古有兼祧之制﹐似可仿行。」是時徳宗固無恙也﹐太后默不言﹐良久目之洞曰「凡事不必泥古﹐此事姑從汝請﹐可卽擬旨以進。」策旣定﹐電召奕回京﹐告以謀﹐奕叩頭稱善﹐遂於十一月某日頒詔明告天下。袁世凱不預定策之功﹐自知失勢﹐僞稱足疾﹐兩人扶掖入朝。

◎瑜貴妃爭嗣瑜貴妃者﹐穆宗之妃也。自幼入宮﹐侍孝欽四十餘年﹐警敏知書史﹐凡宮闈文墨﹐孝欽悉以委之。今上初入宮﹐孝欽抱以授隆裕曰「以此兒付汝﹐以養以教﹐惟汝之責。」時瑜妃在旁﹐哭訴曰「嗣皇旣入繼穆宗﹐先朝經事穆宗者﹐今惟妾在﹐豈宜以閒人置之﹖論光緒初年明詔﹐卽今皇帝有子﹐尙當先讓穆宗﹐太后豈忘之乎﹖」孝欽默然良久﹐曰「汝言亦大有理﹐卽以嗣皇付汝兩人﹐互相保護﹐不必執意見也。」瑜妃卽長跪叩頭謝恩﹐徧呼宮人而告之曰「頃太后所言﹐汝等皆聞之乎﹖」則皆對曰「聞之矣。」已而今上登極﹐封皇后爲皇太后﹐不及妃。妃大恚﹐召奕至宮﹐指其名而罵之曰「奕﹐今日召汝非他﹐予死守至今﹐未卽從毅皇帝於地下者﹐正爲今日。太后臨崩﹐以嗣君付我及皇后兩人﹐宮中莫不聞之﹐今若此﹐將置我於何地﹖」奕謀於監國﹐乃封爲皇貴妃以慰之﹐妃終怏怏。後孝欽安奉山陵﹐宮人皆送葬﹐事畢﹐妃與妃守陵﹐堅不還宮﹐攝政王遣使勸慰百端乃歸。

◎戊申大喪失禮孝欽後徳宗一日崩﹐孝欽梓宮安奉皇極殿﹐徳宗安奉乾淸宮﹐羣臣哭臨三日﹐皆無戚容。惟孫家鼐以東宮舊恩﹐伏地痛哭不起。予觀當時喪儀﹐蓋有三失﹐不獨無戚容也。古者羔裘元冠不以弔﹐《大淸通禮》云「遇大喪﹐凡應成服之人﹐禮部奏準後﹐各給白衣成服﹐由戶部給發。」今王公百官皆反穿羊皮而內襲元緞﹐不知倡自何人﹐上下相習﹐不以爲怪。此一失也。羣臣哭臨皇帝喪﹐三品以上在乾淸門外﹐四品以下則應在景運門外﹐今無論官職大小均混入乾淸﹐人聲嘈嘈﹐僕從皆雜其中﹐禦史不糾禮﹐禮部不相儀。此二失也。定例﹐大喪二十七日內不奏事﹐蓋指各部例行常事而言。孝欽二十一日崩﹐二十八日詔定監國典禮﹐初二日劉廷琛上疏言典禮事﹐乃以違例傳旨申飭﹐此三失也。當徳宗晏駕時﹐遺詔未下﹐民間已周知﹐是日徧城人無不剃髮﹐嫁娶者紛紛﹐竟夕鼓樂聲不絕。官司未聞禁止﹐殆所謂掩耳盜鈴與﹗

◎溥偉爭位徳宗諸侄﹐最親者以傅偉爲長﹐恭忠親王之孫也﹐庚子廢溥俊﹐卽有繼統之望。其姑封固倫公主﹐孝欽撫爲己女﹐早寡﹐居宮中爲之內援﹐又結載振以爲外援﹐曰「事成﹐富貴與共。」孝欽之定策也﹐載灃叩頭力辭﹐太后叱之曰「此何時而講謙讓﹖眞奴才也﹗」徐訓之曰「汝恐一人之力不能勝任﹐溥偉最親﹐可引以爲助。」溥偉聞之大喜﹐私冀當得政權。及遺詔下﹐只言國事皆聽攝政王主持﹐不及己﹐大失望﹐趨入樞廷大罵張之洞曰「大行皇太后臨崩命我助攝政王﹐此顧命也﹐今詔中略不一及﹐是安可用﹖當別撰之。」之洞曰「凡在廷臣子皆當爲攝政王之助﹐豈得以此入詔﹖且太后彌畱之際之洞在側﹐實不聞此言。」溥偉頓足大哭﹐徧罵諸軍機。之洞謹避之﹐不與校。越數日﹐溥偉忽傳旨詣內務府﹐有所指揮﹐自言太后令己總理內外喪事。內務府大臣奎俊疑之﹐密啟監國。監國聞有口傳懿旨﹐大懼﹐急邀奕入見隆裕﹐言溥偉悖狀。遂降旨言自皇帝以下皆當服從攝政王命令﹐溥偉始不敢逞。後載灃攝政不一年﹐兩福晉﹑兩弟及溥倫﹑善耆之徒同起﹐濁亂朝政﹐國人悔失溥偉。然溥偉當爭位時﹐親向載振屈膝﹐又因私暱與福晉不合﹐憤極持刀自刎幾死﹐亦屬傾覆之才。國統再絕而家無令子﹐識者早知其必有亂矣﹗

◎宮闈疑案孝貞顯皇后﹑孝哲毅皇后﹑徳宗景皇帝﹑醇親王奕訁﹑珍妃五人之死﹐外廷皆有異言。孝哲以立後故忤孝欽﹐孝欽怒批其頰﹐憤甚﹐數日不食死。珍妃因庚子避亂﹐孝欽命數宮人以布囊盛之投入井中而死﹐此人所共知﹐無可疑也。孝貞暴崩﹐羣臣臨視﹐十指甲俱紫﹐疑有變﹐然無敢言者。奕訁之死也﹐皆云遘惡疾。先是﹐孝欽從勾欄中物色一娼婦入宮﹐旋以賜奕訁﹐穢而善淫﹐奕訁嬖之﹐遂得疾不起。奕訁素善趨承﹐何以見忌於孝欽﹖以末年砍伐陵樹事度之﹐事或有因﹐不盡誣也。徳宗先孝欽一日崩﹐天下事未有如是之巧。外間紛傳李蓮英與孝欽有密謀﹐予徧詢內廷人員﹐皆畏罪不敢言。然孝欽病痢逾年﹐祕不肯宣﹐徳宗稍不適則張皇求醫﹐詔告天下﹐惟恐人之不知。陸潤庠嘗入內請脈﹐出語人曰「皇上本無病﹐卽有病亦肝郁耳﹐意稍順當自愈﹐藥何力焉。」迨奕訁薦商部郎中力鈞入宮﹐進利劑﹐遂泄瀉不止。次日﹐鈞再入視﹐上怒目視之﹐不敢言。鈞懼﹐遂托疾不往﹐謂恐他日加以大逆之名﹐賣己以謝天下也。當孝欽臨危定策時﹐徳宗尙在﹐而大臣不以爲非。旣立今上﹐稱雙祧﹐次日又詔各省疆臣保薦名醫﹐其矛盾可笑如此。

◎孝欽駕馭慶邸奕屢被彈劾﹐太后以庚子告變功﹐未遽譴斥﹐然確知其黷貨﹐必甚疑之。奕旣傾去瞿鴻礻幾﹑林紹年﹐自顧年老怨多﹐內不自安﹐亦謀引退﹐而援其子載振入軍機﹐副以楊士琦﹐遣兩格格達意宮中。太后𨿽陽許之﹐心實猶豫。因召見大學士孫家鼐﹑吏部尙書鹿傳霖﹐告以故。家鼐力言士琦不可任﹐太后頷之。翼日﹐奕入見﹐陽以好語慰畱﹐渭﹕「時事日艱﹐老成不可輕去﹐今當使載灃隨汝學習一二年﹐再從汝志未晚。」奕聞載灃用﹐則載振將爲所壓﹐遂不敢再萌退志而引袁世凱相助﹐太后曰「袁世凱與張之洞皆今日疆臣中之矯矯負時望者﹐可並令入直。」奕𨿽不悅之洞﹐而無辭以拒之。蓋太后之意﹐始欲藉載灃以防載振﹐繼又欲藉之洞以抵制世凱﹐其慮不可謂不周。及世凱入﹐交歡奕而與載振結盟爲兄弟﹐陽以禮貌尊事之洞﹐推爲老輩﹐凡朝廷不甚經意視爲迂闊可緩之事﹐如崇祀三先生﹑攺行金幣等案悉讓之洞主政﹐而各省疆吏﹑各部要臣盡安置私人﹐內外聯爲一气。太后年老多病﹐方以後事爲憂﹐日漸廢弛﹐外情亦不能盡達也。

◎要臣兔窟載振旣罷﹐溥繼爲商部尙書﹐謹守舊令尹之政﹐事皆請命而行﹐不敢私用一人﹐亦不敢自定一稿﹐諸丞﹑參仍奔走貝子私第如故﹐視溥蔑如也。袁世凱內召﹐虧公帑甚多﹐保楊士驤爲直隸總督﹐一切授意行之﹐每歲北洋供其經費不下百萬﹐張之洞於湖北亦然。趙爾巽初蒞任﹐易一財政局總辦﹐之洞以未先關白﹐大怒﹐卽遷四川而攺用陳夔龍。故當時言溥爲載振管家﹐津﹑鄂爲袁﹑張外府﹐所謂狡兔之窟也。然袁﹑張皆在政府﹐故能以勢力把持。錫良去滇而李經羲盡反其政﹐趙爾巽去奉天而徐世昌盡易其人﹐是又不可一轍論矣。

◎三楊楊士驤之兄曰士燮﹐使酒好罵﹐以禦史出爲嘉興知府﹐後升浙江巡警道。弟曰士琦。工筆札﹐詭譎多智﹐由載振引謁奕﹐遂充慶府謀主。三楊惟士驤才最庸﹐官位最髙﹐樗υ﹑六博﹑彈唱﹑狎遊﹑賭酒無所不好﹐不擇地而入﹐亦不擇人而交。袁世凱旣內用﹐虧公帑過多﹐密保士驤繼北洋任﹐與之約﹐有過相護﹐有急難相援。士驤奉命惟謹﹐𨿽例行小事必請命而行。及世凱解職﹐微服至天津﹐招士驤密語﹐士驤匿不敢見。外議洶洶﹐皆云監國痛惡袁黨﹐楊氏兄弟且敗﹐士驤大懼﹐益縱酒近女色﹐百事盡弛。初聘一姬﹐姿容絕美﹐婦悍不敢近﹐私作無題詩四首﹐有「到死不知羅綺香」句﹐人皆以爲不祥。一夕宴客於庭﹐酒半﹐命客操弦﹐引吭髙聲大唱。曲未終﹐气絕僕地﹐痰梗不能言﹐遂卒。如臯冒廣生有《東閣》詩一首﹐卽紀其事﹐詩云「東閣宵深罷送迎﹐重燒官燭擘銀箏。田荒下氵巽歸無計﹐鐵聚神州鑄已成。尙有綺羅憐少婦﹐自將遊俠了生平。堂堂開府千秋事﹐唱到回簧是尾聲。」

◎鹿傳霖暗中主復科舉��某月日﹐民政部參議劉彭年﹑翰林侍讀學士惲毓鼎﹑給事中李灼華同時具疏請復科舉﹐皆畱中不發。三人本巧宦﹐忽進此背時亻面俗之言﹐人皆訝之﹐後乃知爲鹿傳霖所授意也。傳霖與張之洞爲姻黨﹐之洞督鄂時﹐嘗偵察內情以告﹐遇事輒袒護之。及兩人同值樞庭﹐情意反不相洽﹐於科舉一事齟齬尢甚。同時惟王文韶與傳霖意合﹐文韶旣去﹐傳霖之勢益孤﹐礙於之洞﹐不敢發言而嗾彭年﹑灼華﹑毓鼎言之。惜三人皆非善類﹐灼華尢不理於人口﹐疏上未久卽以京察見黜。不知者或疑前疏招政黨忌﹐陰爲所陷﹐後遂無敢進言者。

◎孝欽裁抑幸臣庸主之情﹐凡溺愛之人卽取而置諸懷中﹐一切勉徇其請﹐𨿽髙爵厚祿不惜﹐如前史《佞幸傳》所載率皆如是。惟孝欽不然。太常卿裕庚使西洋歸﹐娶美利堅婦﹐生二女﹐有殊色﹐善畫﹐兼通英文﹐夤緣入宮﹐侍孝欽作葉子戲﹐孝欽甚愛之。二女屢有所求﹐終不遷裕庚一級。內務府郎中慶寬給事內廷有年﹐被劾失官後﹐猶時時被召入內﹐借探外情。慶寬欲謀起復﹐卒無間而入﹐久之﹐以緝獲沈藎功始賞給道員﹐選江西鹽法道﹐缺甚瘠苦﹐怏怏而去。戊戌告變﹐楊崇伊居首功﹐及訓政疏上﹐孝欽再出垂簾﹐自以富貴指顧可取﹐後卒寂然。惟母族待之甚厚﹐盡援其姊妹﹑兄弟之女﹐然桂祥作官終身不過都統﹐亦未嘗無分曉也。

◎張文襄暗於知人張之洞晚年篤念故舊﹐頗以煦煦爲仁﹐凡附之以求官者﹐必百計經營﹐饜所欲而去。安徽蕪湖道缺出﹐屢爲易順鼎言之﹐監國曰「聞易某湖南詩人﹐能作詩固佳。蕪湖缺繁﹐恐妨事。」卒不予﹐久之始放臨安開廣道。自是每有大事﹐之洞𨿽極力諫爭亦不見納﹐蓋疑其不盡出於公也。當時袁世凱勢力極大﹐出其門者﹐不二三年輒至專閫。之洞自領封圻﹐以至入參樞政﹐推轂人卒不過道府丞參而止﹐故小人有才者不甚附之。又性驕好諛﹐士踵門求見者﹐或七八往不一延接﹐或引至花廳歷數時不出﹐或出見略詢數語卽欠伸呼茶欲退。幕僚侍立白事﹐小有失誤﹐呵責之聲達於戶外。以故君子亦望風遠避﹐平時所賞拔者只一二浮華淺露之士而已。陳寶琛本之洞故交﹐監國從其言彊起之﹐咸以爲必大用。及至﹐只還原官﹐無後命。之洞𨿽引以爲疚。亦不敢爲寶琛進一言也。

◎后妃以言語得禍毅皇后之立﹐慈安主之﹐非孝欽意也。慈安旣薨﹐孝欽益憐愛慧妃﹝孝欽意在立慧妃爲後﹐事見《薛福成筆記》﹞﹐諭帝宜加禮遇﹐無事不得輒至中宮。穆宗重違兩母后意﹐恆獨宿宮中﹐鬱鬱不樂﹐姦人遂誘之遊幸民間﹐後嘗書「戒嬉」二字榜於座隅﹐以規穆宗﹐海內皆知其賢。穆宗垂危﹐後入宮問疾﹐孝欽惡其不先白己﹐詰責甚厲﹐後憤然曰「妾乘鳳輦從大淸門入﹐天下皆知﹐今入宮問皇帝疾﹐有何罪名而勞太后詰問﹖」孝欽疑後有意譏己﹐遂大詬曰「婢子﹗汝以我爲未嘗入大淸門乎﹖汝由我而入﹐安知不由我而出﹖」穆宗崩﹐遂不爲立嗣﹐逼之自裁。珍妃亦頗倔彊。東邊道良進賄﹐事覺﹐李蓮英又於宮中搜得文廷式書﹐內多指斥之辭﹐孝欽親詣慈寧宮訊之曰「他事猶可宥﹐汝寧不知祖宗家法而黷貨若此﹗誰實教之﹗」妃曰「祖宗家法亦自有壞之在先者﹐妾何敢爾﹖此太后之教也。」孝欽大怒﹐袒而杖之﹐降貴人﹐謫其兄志銳於邊﹐憤猶未泄﹐後卒致之死。惟景皇后﹑瑾妃以庸謹畏禍獲免。

卷四

◎差使變爲實官國初盛時﹐官少事稀﹐三品以上許專折言事﹐尊爲大員﹐極淸貴自重。及其衰也﹐變亂六官﹐每部增設丞﹑參。廳丞三品﹐視副都禦史﹔參議四品﹐視翰林侍讀學士。然皆由堂官保薦﹐不設廳印﹐不聯銜奏事﹐司曹擬稿徑詣尙侍取諾而行﹐丞﹑參不盡知也。其後奔竟之風日盛﹐每部二丞﹑二參不足應人之求﹐則差盡變爲實缺﹐學部首亂舊制﹐攺學政爲提學使司﹐歸督撫統轄﹐已而度支部攺大淸銀行總辦﹑造幣廠監督爲三品實官﹐外務部攺各國出使大臣爲二品實官﹐學部又攺大學堂監督爲三品實官。或分踞一局所﹐或孤懸海外﹐無僚屬﹑無衙署﹑無升遷開列進單次序﹐自古官制未有若是之離奇可怪者。論朝廷設官初意﹐在外各省督﹑撫以兵部侍郎兼副憲﹐攜用關防﹐稱爲行部﹐尙屬使臣﹔在內如軍機大臣﹑內務府大臣﹑翰林院掌院學士尙屬兼差﹐近內務府已成專缺。鹿傳霖再入軍機﹐不兼尙書﹐降旨稱爲補授軍機大臣﹐頗有攺設專缺之意。然同時值樞庭者﹐袁世凱以外務部尙書入﹐世續﹑張之洞以大學士入﹐各有本官﹐獨傳霖一人似缺非缺﹑似差非差﹐人多不解。

◎督撫趨時新定法律艸案出自日本律師岡田之手﹐其引證歷朝沿革則取之薛允升稿本﹐法部郎中董康筆也。稿旣定﹐頒示各省﹐皆知其謬妄﹐決不可行﹐次第指駁復奏﹐不謀而同。惟山東巡撫袁樹勛變一說曰「是皆枝葉之論也﹐別有所謂根本之說者﹐其旨安在﹖曰不攺從新律﹐不能收回治外法權。」內外相煽以浮言﹐遂恃爲攺律鐵證。新政興﹐各省皆以籌款爲慮。浙江巡撫增韞議復趙炳麟折﹐獨曰「吾國非無財也﹐農林礦產徧地皆是﹐工藝制造盡人可學。印花本正當之稅﹐至今尙未推行。外國之財產稅﹑所得稅﹑營業稅皆入款大宗﹐而吾國不能仿辦。」折凡千餘言﹐其詞甚辯﹐皆所謂趨時之論也。聞樹勛延沈同芳入幕﹐增韞延張一﹛鹿各﹜入幕﹐奏稿盡出其手。兩人皆江蘇名士﹐薄有才華﹐而議論乃狂悖如是。甚矣﹗辯言亂政之可畏也。

◎隆裕始儉終奢隆裕𨿽於孝欽爲姑侄﹐亦不甚得寵。醇親王奕訁薨﹐後當詣祭﹐每次犒賞門丁﹑僕媼須千金﹐隆裕空手而往﹐不攜一錢﹐皆王府代爲頒給﹐隆裕不知也。後偵得其情﹐大慚。周年殷祭﹐措貲無所得﹐遂僞爲有疾﹐不往。及宣統初尊立爲皇太后﹐寵用內監張徳﹐甫釋服卽召進梨園﹐築長春宮﹐工費頗巨。復興宮市﹐聚歐美﹑蘇廣雜貨。時言路多以爭新法爲急務﹐無暇發宮禁事者。

◎漢員不丁憂舊制滿京員不丁憂﹐百日限滿卽入署當差﹐緣缺多人少﹐其田宅﹑家族皆在京師﹐服官之地卽守制之鄕﹐仍停其升遷﹐使無所歆羨。外官則開缺回旗﹐如漢制﹐固未嘗歧視也。自新法興﹐漢人不丁憂者多援滿制爲口實。袁世凱之奪情﹐𨿽非金革之義﹐猶出自君命也。梁士詒﹑許秉琦皆斬然衰之中﹐一爲陸軍部右丞﹐一爲郵傳部參議。丞﹑參豈難任之職﹖梁﹑許豈不可少之才﹖自數人作俑之後﹐諱員調部者日益加多﹐其已任部事者﹐聞喪乞假一月﹐假滿仍入署支領薪金﹐靦然莫知爲怪。長蘆鹽運使周學熙丁母憂﹐已開缺矣﹐聞有薦其名於朝者﹐卽入京赴部投名考驗。學熙﹐周馥親子﹐又身任三品大員﹐本世臣也﹐而悖禮若是﹐他更何尢。

◎監國預防隆裕隆裕初無他志﹐惟得時行樂而已﹐監國亦事之甚謹﹐無幾微隙也。後朝政亂﹐宗室多違言﹐頗有浸潤於隆裕之前者。於是外間哄傳滿洲八大臣聯名請隆裕垂簾如孝欽故事﹐監國大懼﹐已而知爲謠言﹐然無日不惴惴。時鐵良罷歸私第﹐疑其與謀﹐一日傳旨召見﹐卽出爲江寧將軍。隆裕妹爲載澤妻﹐嘗往來宮中通外廷消息﹐故載澤𨿽與載洵兄弟不合而气焰益張﹐恃內援也。奕在光緒末年招權納賄﹐咸欲得而甘心﹐監國亦甚惡之。至是朝局大變﹐監國欲倚之以防隆裕﹐倍加優禮。前攻擊奕者﹐見善耆﹑載澤﹑載洵﹑載濤﹑溥倫諸王貝勒疊出﹐轉以恕詞加之﹐蓋以其受賄尙循資格﹐更變多持重﹐不敢生事也。

◎監國之黯監國性極謙讓﹐與四軍機同席議事﹐一切不敢自專﹐躁進之徒或詣王府獻策﹐亦欣然受之。內畏隆裕﹐外畏福晉。福晉與老福晉爭權﹐坐視無可如何﹐載濤忿甚﹐操刀向福晉尋仇﹐幾釀大變。載濤歸自西洋﹐欲借國債﹐大張海﹑陸軍﹐並主張剪辮﹐廷議大嘩。載濤呶呶不休﹐監國避居三所﹐兼旬不敢還家﹐其狼狽如此。楊士驤倚袁世凱以治事﹐世凱旣罷﹐懼甚﹐陰賄張翼求解於醇府。後數日﹐北洋折上﹐大得褒獎﹐張翼力也。東三省總督錫良﹑湖廣總督瑞以疆事同時入見﹐召對時只尋常勞慰﹐無他語。瑞欲有所陳﹐監國曰「汝痰病尙未愈乎﹖」蓋厭其煩聒也。出使日本大臣汪大燮屢疏密陳日本陰謀﹐皆不報。馳驛徑歸﹐請面對﹐詞極警動。監國默無語﹐徐以時辰表示大燮曰「已十鐘矣。」麾之退。其倏來倏去﹐聽其自便﹐不問也。予兩參粵督袁樹勛﹐皆不省。末一折指山東﹑上海兩贓款﹐引載澤爲證。次日﹐召載澤入見﹐以折示之﹐載澤不敢隱。監國曰「旣確有此事﹐則不必交查可矣。」載澤出﹐以爲必有處分﹐越數日寂然﹐折仍畱中。

◎京朝饋遺嘉慶時抄沒和┞家產﹐有黃金百兩﹑白金萬餘兩。┞當國二十餘年﹐所蓄只此﹐歲不過萬金而已。王運嘗入肅府﹐見肅順受禮與近時懸絕﹐私語人曰「余嘗遨遊公卿間﹐見咸同風气﹐𨿽招權納賄中亦具先正典型。」詞𨿽近謔﹐實讜言也。自來貪賄之臣未有一舉而得十萬﹑數十萬者﹐聞光緒初年政府頗有私交﹐𨿽恭王不免﹐然當時督﹑撫入京﹐應酬政府﹐人不過三四百金﹐不受者卻之﹐受者報以貂褂一襲﹑鹿茸兩角﹐尙不失禮尙往來之意。嗣後乃有歲饋﹐亦只三節兩壽。最後指缺進賄﹐直與交易無異。且恐貨幣不足以動心﹐有借衽席爲媚獻之地﹐如楊士琦﹑段芝貴﹑丁乃揚之流﹐蓋愈趨而愈下矣。

◎外黨張敵勢以欺嚇人主﹐自戰國以來多用其術﹐然未有如今日之甚者。策士好談形勢﹐皆云莫彊於徳﹐莫富於美﹐莫狡於日本。我國媚外營私﹐亦卒不出此三黨。美黨多廣東人﹐唐紹儀爲之首。紹儀初奉命聯美﹐事極祕﹐莫有知其詳者。已聞袁世凱出軍機﹐狼狽歸﹐事遂未成。後載濤赴美考查海軍﹐張蔭棠方充使差。蔭棠與紹儀爲聯盟兄弟﹐亦粵人也﹐陰賄西報極言聯美之利﹐設詞甚巧。載濤不知報館機關﹐誤以爲實﹐歸言於監國﹐遂援紹儀再出爲尙書﹐主借美債六百萬。然美實無意聯我﹐經營數月﹐終不得要領。日黨以那桐爲首﹐李家駒﹑曹汝霖﹑楊度﹑汪榮寶及外務部﹑憲政館諸人多附之。正金銀行供其賄賂﹐汝霖用至百萬。徳黨以﹤廣陰﹥昌爲首﹐陸軍部附者甚多﹐故新軍悉用徳操。聞徳太子來遊﹐預籌二百萬金辦供帳。日人恐中﹑徳合交﹐乃造鼠疫以阻之。要之﹐內政不修而恃外援以自懈﹐古未有不亡者。狡兔營窟﹐藉此爲寄孥遷賄之所﹐姦人自爲計則得之矣﹐安論國際哉﹗

◎宣統初年朝士新政興﹐各器日益濫。京朝官嗜好不一﹐大約專以奔走宴飲爲日行常課﹐其稍能自拔於流俗者﹐講詩詞有福建陳閣學寶琛﹑陳學部衍﹑四川趙侍禦熙﹑廣東曾參議習經﹑羅員外﹛曰融﹜﹑黃員外孝覺﹑溫侍禦肅﹑潘主事博﹑湖南夏編修壽田﹑陳部郎兆奎﹑袁戶部欽緒﹑章郎中華﹑江西楊參事增犖。講古文者有林教習紓﹑陳教習澹然﹑姚教習永槪。講漢學者有貴州程侍講或林﹑福建江參事翰﹑江蘇張教習聞遠。講宋學者有湖南吳郎中國鏞﹑浙江夏主事震午﹑湖北周主事景濤。講史學者有廣西唐尙書景崇﹑山東柯參議劭﹑江西龍中書學泰。講國朝掌故學者有浙江汪中書康年﹑江蘇冒郎中廣生﹑劉京卿澄如。講目錄學者有江蘇繆編修荃孫﹑山東徐監丞坊﹑湖北陳參事毅﹑王推事基磐﹑江西雷員外鳳鼎﹑熊教習羅宿。講六朝駢體文者有江蘇孫主事雄﹑山西王推丞式通﹑四川宋觀察育仁﹑江西黃主事錫朋﹑廣東梁員外志文。講箋注考據者有陳參議毅﹑蘇員外輿。講繪畫學者有安徽姜孝廉筠。講輿地學者有湖南韓主事朴存﹑譚教習紹裳。講金石兼工書法者有浙江羅參事振玉﹑江西趙內翰世駿。講詞章兼通政事﹑志趣卓然不爲時俗所污者有安徽馬主事其昶﹑湖南郭編修立山﹑江西劉監督廷琛﹑魏推事元曠﹑湖北陳員外曾壽﹑甘肅安侍禦維峻﹐次則貴州陳給諫田﹑廣西趙侍禦炳麟﹑湖南鄭侍讀沅﹑鄭編修家漑﹑胡參議祖蔭﹑江西華編修焯﹑廣西廖郎中振矩﹑四川喬左丞樹丹。其人品不盡純粹而稍具文才者有汪參議榮寶等﹐其人品學問俱好而文才稍遜者有吳國鏞等。其餘與餘同時在京而不相聞知者蓋亦有之﹐然大槪具於此矣。辛亥出京時﹐訪友於馬通伯﹐據云有武昌饒學部叔光﹑華亭錢徵士同壽﹑濰縣陳徵士星爛﹐皆君子人。鮑心增簡放萊州時﹐爲予述三士﹐一廣東許主事汝﹑一廣東駐防平學部遠﹑一貴州駐防云編修書﹐惟平學部有一面之交﹐餘皆未之見也。

◎孝欽仇恨外人康黨旣敗﹐太后再出垂簾﹐外人頗有違言﹐上海各國領事因欲聯盟逼太后歸政。江蘇道員羅嘉傑聞其謀﹐密告政府。電函爲端郡王載漪所見﹐懷以奏太后﹐太后大惡之﹐噤不敢發。及己亥謀廢立﹐英公使私探其情於李鴻章﹐鴻章力辧其誣﹐因畱之飲酒﹐徐試之曰「頃所言﹐僕實毫無所聞。設不幸而中國果有此事﹐亦內政耳﹐豈有鄰好而肯幹人內政乎﹖」英使曰「鄰國固無干與之權﹐然遇有交涉﹐我英認定光緒二字﹐他非所知。」鴻章以告榮祿﹐爲太后所知﹐益恨之刺骨﹐此庚子拳匪之禍所由來也。

◎張翼倚醇府勢盜賣官礦載灃初監國時﹐咸謂宜移宿宮中﹐太福晉不許。其弟載洵﹑載濤倚太福晉勢﹐肆意要求﹐監國不能制也。監國正福晉卽榮祿女﹐亦時與外廷通關節﹐有所祈請﹐監國以二弟故﹐不得不屈意從之。於是太福晉毀福晉﹐又毀載洵﹑載濤﹐監國大爲所困﹐嘗避居三所﹐累日不敢歸。張翼舊在醇府飼馬﹐官至內閣侍讀學士。庚子亂時﹐盜賣開平礦產﹐爲袁世凱所參﹐入英涉訟經年﹐久之始議贖回。至是恃監國寵﹐與英商勾結爲姦﹐力護前非﹐主中外合辦。直隸士紳聯名力爭﹐監國不能詰﹐卒從老福晉言﹐徇翼謀﹐悉依前約。凡開平附近之唐山﹑西山﹑半壁店﹑馬家溝﹑無水莊﹑趙各莊﹑林西等處地脈相接數十里之礦產﹐以及秦皇島通商口岸地畝﹐與承平﹑建平金銀等礦﹐悉歸英公司掌握。中國自辦礦務以來﹐惟開平獲利﹐至是竟不能保﹐聞者恨之。

◎張袁相惡袁世凱忌張之洞譽望出己上﹐嘗語人曰「張中堂是讀書有學問人﹐僕是爲國家辦事人。」意蓋譏其書生迂闊﹐不達事情也﹐之洞聞而惡之。太后之病亟也﹐已屬意今上﹐恐爲奕所撓﹐命勘陵工﹐密召之洞﹑世續夜半定策﹐不及世凱。世凱旣不與定策功﹐意頗怏怏。載灃監國之初﹐推心以任之洞﹐之洞與監國密商處置世凱事﹐累日不決。其孫君立泄之禦史趙炳麟﹐炳麟曰「是可撼也。」猶恐勢孤不勝﹐後邀陳﹑田兩人同日各具一疏參之。疏上﹐世凱果罷。初﹐田未具疏時﹐往謁之洞﹐極言世凱之姦。之洞曰「袁公知兵﹐習夷情﹐亦朝廷不可少之人。」田又極言其挾外交自重﹑誤國欺君各款﹐之洞掀髯笑字田曰「松山持論不必過激﹐君讀史人﹐豈有樞輔重臣﹐朝廷肯輕聽一言官之辭遽行易置乎﹖」田出﹐大罵之洞袒姦庇惡﹐與世凱結爲一黨﹐而不知其內謀如是之祕也。

◎江蘇兩巨紳江南之政﹐敗於張之洞﹐大壞於端方。及張人駿繼任﹐惴惴惟恐得罪。或獻謀曰「江北巨紳曰許鼎霖﹐江南巨紳曰張謇﹐公能籠絡此二人﹐則髙枕無憂矣。謇嘗營一大宅﹐所費不過四五萬金﹐端方輒予十二萬金購歸公家﹐此籠絡之術也。」

◎政出多門孝欽訓政時﹐權盡萃於奕﹐凡內外希圖恩澤者﹐非夤緣奕之門不得入。奕𨿽貪﹐一人之欲壑易盈﹐非有援引之人亦未易身而進。至宣統初年﹐奕權力稍殺﹐而局勢稍稍變矣。其時親貴盡出專政﹐收蓄猖狂少年﹐造謀生事﹐內外聲气大通。於是洵貝勒總持海軍﹐兼辦陵工﹐與毓朗合爲一黨﹔濤貝勒統軍諮府﹐侵奪陸軍部權﹐收用良弼等爲一黨﹔肅親王好結納勾通報館﹐據民政部﹐領天下警政爲一黨﹔溥倫爲宣宗長曾孫﹐同治初本有靑宮之望﹐陰結議員爲一黨﹔隆裕以母后之尊﹐寵任太監張徳爲一黨﹔澤公於隆裕爲姻親﹐又曾經出洋﹐握財政全權﹐創設監理財政官鹽務處爲一黨﹔監國福晉雅有才能﹐頗通賄賂﹐聯絡母族爲一黨。以上七黨皆專予奪之權﹐葺無恥之徒趨之若鶩﹐而慶邸別樹一幟﹐又在七黨之外。海軍本肅王建議﹐載洵等出而攘之﹐故用載洵爲海軍大臣﹐派毓朗﹑載﹝1234﹞專司訓練禁軍大臣。朗好談洋務﹔﹝1234﹞﹐載振弟也。載濤見載洵等已握兵權﹐恐遂失勢﹐爭於攝政王前﹐幾有不顧而唾之勢。王大窘﹐次日﹐復加派濤管理軍諮府。惟溥偉以倔彊與諸王不合﹐只派禁煙大臣﹐權力在諸王下。當時朝士議論﹐皆言慶黨貪鄙﹐肅黨齷齪﹐兩貝勒黨浮薄。澤公受人播弄﹐所識拔若熊希齡﹑丁乃揚﹑陳惟彥之徒皆極陰險。其初出任政頗有廉謹之名﹐後乃揚飾美姬以進﹐亦欣然受之。

◎言路盛衰言路至同治末年而盛﹐至宣統初年而極衰。恭親王奕當國時﹐太后示以諫章﹐輒叩頭曰「我輩當自省﹐毋令外廷多言。」故當時鮮有敗徳。穆宗旣親政﹐念兩宮訓政之勞﹐欲修復圓明園以資頤養。辭非不順也﹐言者交章諫阻﹐頗以土木爲戒﹐最後禦史遊百川一疏﹐言尢悚動。穆宗召百川人﹐告以內情﹐百川曰「無已﹐則西苑猶近宮中。」卽南海子也。穆宗佯爲不解﹐取禦筆令百川書之﹐懷以謁兩宮﹐意欲藉外廷淸議以罷此役﹐當時視言路之重如此。光緒時仍循用舊法﹐𨿽末年不攺﹐故蔣式星參奕寄私賄於匯丰銀行﹐命鹿傳霖查辦﹔趙啟霖參奕父子受賄營私﹐派孫家鼐查辦﹐未嘗不示天下以公也。至載灃攝政之初﹐江春霖以參奕被斥﹐旋告養去﹐士林互相褒重﹐作爲詩歌﹐祖餞無虛日﹐報館又極力張揚﹐朝廷醜聲大播。自是凡言路章奏稍有關系者﹐悉畱中不發﹐亦不譴及言者。於是老於諫垣者若左紹佐﹑陳田諸人皆噤不發聲﹐惟新進入臺者銳欲以言自見﹐時一上陳﹐久亦稍稍厭矣。

◎張之洞抑鬱而死張之洞晚年見新學猖狂﹐頗有悔心。任鄂督時﹐指駁新律﹐電奏凡百餘言﹐詞絕沈痛。及內用﹐管理學部。學部考試東洋畢業生例派京官襄校﹐司員擬單進﹐之洞指汪榮寶名曰「是輕薄子﹐不可用﹗」取朱筆抹之。顧滿尙書榮慶曰「我翰林院遂無一堪勝此任者乎﹖何必是﹗」自新名詞盛行﹐公牘奏稿揉和通用﹐之洞尢惡之。一日﹐部員進稿中有「公民」二字﹐裂稿抵地﹐大罵。然新政倡自湖北﹐廢科舉﹐專辦學堂﹐事極孟浪﹐實由之洞主持。旣提倡在先﹐不能盡反前議﹐袖手嗟嘆而已。及袁世凱旣罷﹐無人掣肘﹐自料可伸己志﹐已而親貴盡出攬權﹐心甚憂之。軍諮府之設﹐爭之累日不能入﹐唐紹儀爲世凱死黨﹐監國欲委以津浦鐵路﹐之洞不可﹐紹儀聞而銜之。先是﹐粵漢鐵路拒美款﹐本謂收回自辦﹐旋以款絀又攺借英債﹐皆之洞爲政﹐紹儀因是嗾美使詰路事以撼之洞。之洞生平多處順境﹐晚歲官愈髙而境愈逆﹐由是鬱鬱成疾。疾甫作﹐卽知不起﹐急將平日詩稿自編爲《廣雅堂集》。計其在位先後幾五十年﹐官至大學士兼軍機大臣﹐臨死乃欲與文士爭名﹐其自處蓋可知矣。

◎孝欽優容慶邸庚子之亂﹐儀鸞殿毀於火。太后歸自西安﹐念及舊時居處﹐淒然不樂。從李蓮英言﹐出宮帑五百萬金付奕重建﹐奕與蓮英朋侵其半。太后嘗語人曰「奕藉朝廷勢﹐网取金錢﹐是誠負我。今我奪奕位以畀他人﹐他人遂足信哉﹖」奕好利之名蓋早達慈聽﹐而宮闈受其賄賂數亦不貲﹐言路不知內情﹐往往摭其貪黷各款彈之﹐固太后所厭聞也。瞿鴻礻幾出軍機時﹐太后迫於眾議﹐欲並奕罷去﹐召見孫家鼐﹑世續﹑鹿傳霖﹐以密旨示之﹐令公薦堪勝樞務者一二人。家鼐等惶悚不敢任咎﹐傳霖反極力保全奕﹐太后之意遂阻。

◎盛尙書誘騙澤公盛宣懷旣失鐵路之利﹐鬱鬱不伸者累年。已而袁世凱黜﹐載澤與粵黨爭權﹐窺其有隙可乘﹐遂賄載澤六十萬金﹐起用爲郵傳部尙書。載澤知宣懷多財善賈﹐因出宿儲合成百萬﹐托其存商生息。宣懷極贊萍冶礦局之利﹐給以股票一張。國變後排滿之風日熾﹐悉侵沒爲己有﹐載澤不敢校也。

◎主持新法罪魁自古變法﹐必有一攬權專斷彊有力之人主持其間﹐如秦之衛鞅﹑漢之王莽﹑宋之王安石皆是也。主持者一敗﹐其勢立轉。獨光緒變法與前代不同。張之洞提倡報館﹐力主廢科舉﹑辦學堂﹑派學生出洋﹐張百熙繼之﹐諸新黨半出其門﹐炙手可熱﹐傾動一時﹐而二張則旣死矣。袁世凱倡議派五大臣出洋考察憲政﹐丙午提兵入京﹐大亂官制﹔端方搜括民財﹐肆意鋪張﹐學堂﹑報館﹑警察﹑新軍﹐糜費不知凡幾﹐而袁﹑端則旣罷矣。宣統初年﹐在朝並無一貴幸大臣能以權力主持變法者﹐其餘附和諸姦若李家駒﹑汪榮寶﹑吳廷燮﹑曹汝霖﹑董康之流﹐皆阿附取容﹐一旦不用﹐取而棄之如孤雛耳。新政之害﹐已情見勢絀﹐督﹑撫知之﹐政府知之﹐攝政王亦知之。京師官三五雜坐﹐莫不ソ手叱罵。其實罵新政府者無一非辦新政之人﹐卽無人不享新政之利。遊東洋歸者罵畱學生﹐而鉆營求差自若也﹔在學部當差者罵學堂章程﹐而擬稿批呈自若也﹔在法部當差者罵新律﹐而援引聽斷仍自若也。舉一國之人﹐如蜩如螗﹐如沸如羹﹐妖由人興﹐事極可怪。當世凱去位時﹐幕客代擬疏謝恩﹐中有「屬當憲政垂成之時﹐正值兩宮升遐之日」二語﹐世凱大懼﹐急取筆塗去「憲政垂成」四字﹐易以「庶政待理」﹐乃知立憲一事並非世凱本心﹐不過藉以翻亂朝局﹐旣罷則防後禍﹐不敢以此自坐也。

◎貽谷參案近數十年來大臣贓款累累﹐𨿽屢見言官參折﹐卒以查無實據了之﹐未有能破案者。��墾務大臣貽谷爲副都統��所參﹐詔鹿傳霖查辦。傳霖力矯時獘﹐不肯假借一詞﹐凡貽谷任內劣迹﹐𨿽原參所未及者悉以上聞﹐據稱貪贓至二百餘萬﹐遂下刑部治罪﹐論者料其必誅。而貽谷出榮祿門﹐素通聲气﹐京內要人多爲之緩頰﹐其子侄布在朝列﹐代撰冤詞﹐四出布散。法司遂爲所動﹐欲輕減其罪﹐而傳霖方在軍機﹐乃藉咨查款目爲名﹐懸案至三年不結﹐監國亦勿問也。或囑予具疏言之﹐予曰「貽谷案必俟鹿中堂出軍機方可議結﹐言之何益﹖」已而傳霖薨﹐廷傑爲法部尙書﹐未及一月而貽谷定罪發邊充軍﹐果如予言。

當傳霖赴邊查辦時﹐樊增祥實從。或云增祥初與貽谷同在榮幕﹐一夕談及舊事﹐極言官不可爲。貽谷笑曰「君旣不願做官﹐何不學孟襄陽夜歸鹿門﹖」蓋譏其諂事傳霖也。增祥引爲大恨﹐至是遂藉手報復﹐陷其罪至死。增祥人𨿽狡險﹐究不可因此遂寬貽谷之罪。貽谷遣戌時﹐監國尙欲全之﹐廷傑力持不可。未幾﹐傑死﹐遂不予謚。

◎鄭蘇龕好爲大言閩人鄭孝胥﹐字蘇龕﹐能詩﹐工書法﹐薄有文才。歷遊江南﹑湖北﹑廣西﹑奉天等省﹐爲張之洞﹑岑春煊諸疆帥所知﹐蓋幕府才也。辛亥入京﹐建兩大策﹐竦動公卿。其第一策曰「中國地非不大﹐民非不多﹐其所以見欺於列國者﹐兵弱故也。兵何以弱﹖由於器械不精也。直隸﹑廣東﹑湖北﹑江南四省𨿽各設制造局﹐糜費多而出物少﹐其何能與各國爭﹖今當盡撤四省之局﹐括其財﹐益以部帑﹐請一西人設廠包辦﹐與之定約﹕每月支款若干﹐交槍炮若干﹐以若干年限。如此則費省而軍裝日富﹐始可與言彊兵。」其第二策曰「國力之彊全在鐵路﹐交通幹路之外﹐各省支路皆須同時並舉。今之辦鐵路者多以省分爲界﹐爭竟多則用人不公﹐財力薄則假貸無門﹐半途而輟﹐訟獄滋興。宜一並收爲國有﹐大借外債﹐用西人包辦。十年之後﹐全國鐵路交通﹐兵機迅速﹐百貨流通﹐如此始可與言富國。」當孝胥建此二策時﹐余方整裝出都﹐閱數月﹐聞孝胥簡放湖南巡撫。四川爭鐵路﹐亂民大起﹐圍成都﹐蓋孝胥第二策行而天下已亂。郵傳部尙書盛宣懷因此受天下重詬﹐孝胥亦伏匿上海﹐終日閉海藏樓﹐不敢妄言天下事。

◎宗人貧乏皇族中有所謂「黃帶子」者﹐卽宗室也﹐皆世祖子孫﹐身系黃帶﹔有所謂「紅帶子」者﹐卽覺羅也﹐皆太祖子孫﹐身系紅帶。有所謂「入八分公」﹑「不入八分公」者。予初不解所謂﹐後詢八旗長老﹐乃知八分之制﹐一曰冊寶﹑二曰家章﹑三曰朱輪﹑四曰紫韁﹑五曰升階﹑六曰納陛﹑七曰角燈﹑八曰尾槍﹐入八分者始得用之﹐不入八分者不敢僭也。舊制﹐皇族不得離城﹐不得經商﹐不得置產﹐不得外任﹐防範極嚴。後此例稍破﹐郎中文瀛﹑禦史惠銘皆以京察一等簡放道府以去﹐而經商置產者無聞。生齒旣眾﹐貧富不均﹐專恃公祿贍養﹐坐食無所事事﹐窘甚﹐多不能自給。嘗有友人入內城赴宴﹐各徵一妓侑酒。門外車馬闐咽﹐忽見一艷妝少婦﹐年約二十許﹐乘紅托泥車揚鞭竟入。問從何來﹖曰「王府街宗室某宅。」及入座﹐徧拜座賓﹐卽侑酒者也。寶廷﹑盛昱在宗室中最負時望﹐昱死無後﹐意園其著書地也﹐家人圈豕其中﹐臭不可近。長子曰壽富﹑次曰富壽﹐俱殉庚子之難﹐兩婦孀居﹐皆聯元女﹐借十指營生。其先世故人﹑門生有往視者﹐給以錢米﹐流涕而去。

◎翁師傅晚境翁同起貴介﹐不問家人生產。晚年罷官家居﹐薄田數頃﹐不足供家用﹐歲暮大困。無子﹐有侄曰曾桂﹐當同在軍機時﹐一手挈之以起。時任浙江藩司﹐缺甚腴﹐因貽書告貸。蘇﹑杭相距只一日程﹐竟置書不答。同憤甚﹐檢書畫﹑朝珠數事付質庫﹐始獲度歲。其門生故吏官京師者﹐多貴幸用事﹐聞其貧﹐相率醵資托昭文孫雄寄獻。雄亦同弟子﹐學駢文﹐宗孫洪派﹐旣得資﹐盡幹沒之﹐不以告同。同沒後﹐書名大噪﹐一楹聯值二十金。存時𨿽極窘乏﹐以曾爲帝師﹐入樞府﹐不便鬻技自給。生平好作詩歌﹐隨手取亂紙起艸﹐積之盈篋﹐手自封儲。後被家人竊賣﹐剩縑零絹﹐散在四方﹐枉費心血﹐不能成集矣。

◎保薦人才戊戌以後﹐兩次開經濟特科﹐一次保使才﹐一次開博學鴻詞科﹐采虛聲者十之二三﹐以私情相徇者十之七八﹐視科舉茸尢甚。及戊申詔舉人才﹐鑑於前獘﹐乃簡那桐﹑徐世昌﹑梁惇彥﹑兪廉三﹑嚴修等五大臣分期考驗。五大臣已不協眾望﹐初見如督﹑撫延接屬僚﹐略詢數言﹐率不得要領﹐故劉廷琛﹑喬樹丹﹑趙炳麟等𨿽皆被舉﹐率不赴驗。女子未嫁而遣人先辧其貞淫﹐稍知羞愧者宜拒媒不納﹐不必負絕人之資也。後資政院行選舉法﹐內有碩學通儒一門﹐得保者須呈驗著述。幹榮希進之徒﹐竟有自編其考試應酬無聊之作﹐徧饋公卿以希薦達者﹐其卑陋如此。

◎廣東十姊妹廣東女子多結盟不嫁﹐同時結盟者有十人﹐羣稱爲「十姊妹」﹐藏利刃於胸﹐或逼之嫁則取刃自刺﹐其堅悍𨿽父母不顧也。郵傳部尙書唐紹儀亦廣東人﹐廣交遊﹐善揮霍﹐每日四餐﹐每餐費十金﹐猶云無可下箸。庚戌﹐再起用入京﹐郵傳部營室以待。各工賈聞其將至﹐不謀而集﹐爲之備廚傳﹑爲之陳器皿﹑爲之張設古玩字畫﹑爲之點綴花木﹐凡室內所需之物﹐一日之間皆不徙而具。事畢﹐各以單至索錢﹐輒悉如其數予之﹐咸拍掌歡笑而散。紹儀本起貧乏﹐旣驟貴﹐恣意奢侈﹐𨿽袁世凱不及。與同鄕張蔭棠﹑陳昭常﹑梁惇彥﹑伍廷芳﹑梁士詒等結盟爲兄弟﹐斂錢購漢滬地皮﹐值數十萬金﹐約有難相濟﹐一切經營賄賂凡關涉進取者皆取給於此﹐粵人因戲以「十姊妹」呼之。宣統初年聯美之策﹐卽其黨所主持也。

◎天閹凡男子不能近女色者謂之「天閹」﹐同時在位大臣若大學士翁同﹑禮部侍郎張亨嘉﹑吏部侍郎於式枚皆患此疾。三人在光緒時頗有文采風流之槪。同主持文衡四十年﹐江浙名士多出其門﹐片紙只詞﹐見者爭相寶重。式枚從李鴻章最久﹐諳習國朝掌故﹐考察憲政歸﹐獨持異議﹐不肯隨俗俯仰。亨嘉篤嗜古書畫﹐嘗以八百金購王石谷山水八幅。或言賣者賄通姜筠慫恿亨嘉受之﹐實贗鼎也。亨嘉長者﹐不疑﹐仍與筠交好往來如故。予所知楚士若陳毅﹑蘇輿﹑郭立山等皆亨嘉視學時所取拔﹐湘人言近時學政﹐無有出亭嘉右者。今亨嘉﹑同俱憔悴死﹐惟式枚尙存﹐亦孤立無助。予在南方﹐不聞有閹疾﹐來京師數年始稍稍聞之。然此三人外亦別無所聞﹐豈奇疾獨鐘於方雅之士歟﹗聞徳宗亦系天閹﹐疑莫能明。或宮人因其無子而誣之﹐未可據爲實錄也。

◎保皇黨康有爲遁入南洋羣島﹐斂錢數十萬﹐設保皇會﹐皆欺騙華僑之術﹐非眞欲效忠故主也。同﹑光以來﹐內外重臣皆孝欽所親拔﹐徳宗𨿽親政﹐實未敢私用一人﹐其勢固已孤矣。惟翁同以東宮舊恩極力保護﹐汪鳴鑾與同同鄕相親暱﹐張謇出同之門﹐志銳爲珍妃親兄﹐文廷式與志銳爲舊交。數人相比𨿽公私不同﹐皆以保皇自任﹐附之者只貝勒載澍﹑戶部侍郎長麟而已﹐餘皆孝欽耳目也。孝欽更變多﹐有事輒先爲所覺。丙申逐長麟﹑鳴鑾﹐丁酉逐廷式﹑志銳﹐戊戌逐同﹑幽載澍於髙墻﹐謇大懼﹐棄官還江南﹐托商務自隱﹐而保皇黨無一能自存者矣。有爲後起﹐因廷式以通珍妃﹐因同以見徳宗。是時﹐徳宗羽翼已盡爲孝欽所剪﹐有爲敗﹐孝欽手無一兵﹐潛至宮中﹐制徳宗如孤雛﹐居之瀛臺﹐在廷諸臣無敢爲徳宗進一言者。蓋保皇黨之誤﹐一誤於甲午之役﹐導珍妃奪嫡﹔再誤於戊戌之變﹐導徳宗叛母﹐知其事者頗不直之。殆孝欽崩﹐移志銳於近地﹐赦載澍出獄﹐而同﹑長麟﹑鳴鑾諸人死已久矣。

◎言路報館网利之術民之所畏者官﹐官之所畏者﹐一曰言路﹐一曰報館。報館网利之術﹐凡攻人過惡﹐必先隱其名而微諷之﹔不動則甚其辭﹐直敍其劣迹﹔又不動則指其名而大罵之。故官大而有力者﹐其於報館月必饋幹修﹐或投資與之合股﹐或出重金鬻歸官辦。如端方﹑袁樹勛﹑蔡乃煌皆然﹐俗所謂「機關報」是也。官小而力弱者﹐遇事視輕重酬謝。善宦之人未有不聯絡報館者。言路网利之術與報館蹊徑略同。初入臺﹐搜尋細故或州縣官小過﹐數數上疏。閱邸抄者見某禦史時時遞封奏﹐咸推爲敢言﹐爭以事相告。其初意在沽名﹐不能辧虛實﹐見卽上之。交遊漸廣﹐往來書札漸多﹐稍加矜重﹐遂有以利進者矣。滿禦史俾壽聲名尢劣﹐腹枵不能屬文﹐其疏稿皆李鐘豫代擬﹐後分賄不均﹐兩相口角﹐語浸達於外。臺長張英麟聞之﹐遂以京察被黜。其時祖法未盡破壞﹐言路﹑報館𨿽以不正行之﹐污吏猶知所懼而不敢誣及賢者。至宣統以後﹐賞罰日弛﹐諫官之言不能見納於上﹐報章之言不能取信於下﹐上下無所顧忌﹐吏乃橫行於此時矣。

◎宦途異數近日宦途異數﹐多不可曉。有由捐納起家﹐甫握篆卽爲總督者。袁世凱初以監生報捐中書科中書﹐攺同知﹐再捐候補道。甲午自髙麗逃歸﹐擢寧紹臺道﹐旋升直隸臬司﹐畱小站練兵﹐皆未蒞任。戊戌入康黨﹐由譚嗣同保以侍郎候補。尋奉命往天津﹐叛康附榮祿﹐遂署直隸總督﹐此一異也。

有官至巡撫未經引見者。舊例﹐凡正印官必引見﹐奉旨除授﹐方許赴任﹐𨿽八品鹽課大使亦然。張鳴岐以舉人入岑春煊幕﹐報捐道員﹐旋補右江道﹐遞升臬司﹑藩司﹐不二年遂至廣西巡撫﹐訖未一履禁地﹐瞻仰天顏﹐此二異也。

又有兄弟同官一省﹐同時互爲總督者。趙爾巽旣移督四川﹐其弟爾丰方爲建昌道﹐竟不回避﹐攺爲邊務大臣。爾巽入京陛見﹐卽以爾丰護總督﹔爾巽調東三省﹐卽以爾丰補授四川總督﹔以封疆重任﹐乃兄弟私相交代如此﹐此三異也。

又有本省人同時爲本省兩司者。江西藩司劉春霖﹐本吉水人﹐其曾祖商販在外﹐遂寄籍貴陽。臬司陳夔麟﹐崇仁人﹐父官貴州﹐遂家焉﹐其宗族﹑邱墓﹑姻親故在。二人自請回避﹐皆不許﹐此四異也。

◎三菱公司湘潭趙啟霖﹑莆田江春霖﹑全州趙炳麟同時爲諫官﹐甚相得﹐號稱敢言。京師人爭目矚之﹐因假上海洋商標記﹐共呼三禦史爲「三菱公司」。啟霖美文辭﹐溫愼如好女子﹐不妄與人交﹐入臺不一年﹐以劾奕父子罷職。炳麟汲汲好名﹐視趙﹑江稍馳鶩﹐所著書祕不示人﹐多記國朝掌故﹐然文筆不甚雅馴。春霖剛直使气﹐好飲酒﹐飲數斗不醉﹐酒半輒掀髯指罵王公﹐聞者咋舌。婦死不再娶﹐僦居宣武城南﹐出無車﹐每上封事﹐夜半挾衣冠雇東洋車入宿朝房﹐𨿽大風雪如是。郵傳部尙書陳璧亦福建人﹐貧而鄙﹐甚畏言路。欲爲春霖置妾﹐固辭。又贈以騾車﹐亦不受。平時外官循俗例所饋冰炭別敬悉謝絕之﹐而微行蹩薛如故也。

◎銅元紙幣之害錢幣之制﹐必鑄本與錢價相埒﹐乃可取信於民﹐久行無獘。古未聞有以圜法爲利者。自釐金興﹐所收制錢每緡重至七八斤﹐外人潛運出口﹐銷化爲銅﹐中國始憂錢荒。偸爲一切取巧之計者乃倡議攺鑄銅元﹐始行於湖北﹐每枚重二錢七分﹐當制錢十枚。較其贏絀﹐六倍其利不止。各省仿效行之﹐銅元余利遂爲入款大宗﹐端方﹑張之洞皆借此以濟新政﹐於是局所增至二十餘處。姦商結黨盜鑄﹐或更從海外輸入﹐幣日益多﹐銀日益漲﹐每銀一兩易錢至二千。物價旣昂﹐商業大窘。舊例﹐各州縣丁糧﹐民間輸錢而司庫收銀﹐銀價旣髙﹐地方官入款頓絀﹐不敷解繳﹐拙者坐困﹐巧者遁而之他﹐吏治亦大壞。度支部憂之﹐乃請旨停鑄﹐只畱天津一廠歸部臣督辦﹐停鑄未及一年而戶部設大淸銀行﹑各省設官銀號﹐內外庫空如洗﹐官私通行紙幣。主其事者侵盜無厭﹐或姦宄僞造﹐紛然莫可究詰﹐小有驚變﹐人情洶洶﹐百貨不流﹐商店相率倒閉。蓋始之創行銅元﹐以三錢鑄本彊作十錢之用﹐民已不堪﹐至官票行﹐但憑一紙空券攘取民間貨物﹐直與虜略無異矣。主張新法者方以銀行爲莫大經濟﹐至設專門學堂以資造就﹐其荒誕不經﹐殆有非思議所能及者。

◎軍機不勝撰擬之任國初未設軍機﹐多由南書房擬旨。故髙士奇在南齋頗招物議﹐有「萬國金珠貢淡人」之謠﹐「淡人」蓋士奇字也。雍正時﹐張廷玉爲軍機大臣﹐攜編修戴衢亨等入直﹐代司撰擬﹐尙無章京缺額。然雍﹑乾兩朝詔諭反復詳盡﹐用一人必宣示其所以擢用之故﹐行一政必表白其所以不得不行之苦心﹐其戒飭臣工﹐懇切如家人父子。有一詔長至數百言或千餘言者﹐疑皆出自宸斷﹐非軍機所敢擅擬。光緒初年﹐潘祖蔭﹑翁同號稱績學﹐頗工詞藻。戊戌後﹐榮祿當國﹐嘗在私第擬旨﹐同僚皆不與知。瞿鴻礻幾稍具文才﹐亦莫敢表衤暴﹐至榮祿死﹐始稍稍秉筆。同時榮慶自以翰林起家﹐頗欲自試﹐每成一稿﹐鴻礻幾徑塗攺之﹐不少假借。慶自顧不如﹐亦不敢爭。鴻礻幾罷﹐張之洞﹑袁世凱相繼入軍機。之洞暮年才盡﹐執筆沈思﹐終日不成一字﹐世凱從旁笑之﹐亦莫能贊一詞也。之洞所擬徳宗遺詔﹐自稱「在天之靈彌畱不起」﹐讀者皆掩口而笑。十餘年來﹐朝政不綱﹐直視樞務爲例行公事﹐凡執旨批答輒令章京檢成案攺易數字以進﹐無成案者﹐諸大臣各出私見﹐湊綴成文﹐不必其能動人也﹐但求畢一日之事而已。故有此督﹑撫所參之員彼督﹑撫旋卽保奏﹐彼省奏撥之款此省旋卽截畱﹐又有甲部奏定之章乙部旋卽議攺﹐從無嚴旨詰責之事。載灃初攝政時﹐興致甚髙﹐凡批答各省章奏﹐變「依議」曰「允行」﹐如史臣記事之體﹐折尾恭譽套語輒加濃圈。後亦稍稍懈弛﹐視徳宗時尢甚﹐𨿽交議交查密旨﹐或累月經年不復﹐亦若忘之﹐無過問者。浙江巡撫增韞請簡王丰鎬爲交涉使﹐奏朱批﹕「著照所請。」二品大員不見除授之旨﹐聞者莫不怪詫。舊制﹐凡屬參案﹐𨿽一典史疏防越獄﹐必明降諭旨﹐用示懲戒。兩廣總督袁樹勛被彈﹐密旨交瑞查辦﹐內外莫不注意。及瑞查復請旨﹐亦隨折批曰「著照所請」﹐無後命。己酉兩宮大喪﹐民政部請獎出力司員凡百餘人﹐禮部亦如之﹐乃部臣違例濫邀恩澤之舉﹐非議案也。奏入﹐均奉旨依議。予在吏部時﹐嘗見部中有舉兩例雙請之折﹐旨下依議﹐部臣亦不再請﹐巧者遂以蒙混爲得計矣。

◎兵變新軍之亂﹐始於安徽炸殺巡撫恩銘。藩司馮煦收關防﹐不動聲色﹐執首禍徐錫麟誅之﹐亂乃定。此光緒三十二年事也。宣統二年﹐湖南逐巡撫岑春煊﹐擁戴藩司莊賡良爲巡撫﹐名曰饑民﹐實新軍主之。是年﹐廣東新軍與巡防營大戰於省會﹐死百餘人﹐閉城三日﹐此可以懲矣﹐而籌款徵兵﹑設軍諮府﹐主張中央集權﹐盡奪督﹑撫兵柄﹐玩寇如故。七月﹐蜀中亂民勾結新軍圍成都﹐各州縣同時響應﹐此宜稍知懼矣﹐而各省解散防營﹐搜括騷擾如故﹐殆武昌失守﹐兵不能見信於官﹐官亦不敢倚兵自固﹐上下互相疑貳﹐黠者鼓煽其間﹐遂不謀而合﹐十八省同時告變而天下皆成土崩矣。江西巡撫馮汝癸﹐初聞鄂亂﹐召集各將領痛陳君國大義﹐饋羊酒入軍營﹐冀結其歡心。軍士已私應革黨﹐語其儕曰「此餌我也﹐吾其爲猩猩矣﹗」飲數巡﹐稍稍散去。是夕﹐遂攻撫署﹐南昌不守﹐汝癸走死九江。

◎辜鴻銘堅拒袁黨辜鴻銘出洋最早﹐能通數國語言文字。辛亥冬﹐張謇﹑唐紹儀皆聚上海﹐極力效忠於袁﹐欲羅致鴻銘入黨﹐因設宴款之﹐以甘言﹐且引孟子「君之視臣如犬馬﹐則臣視君如國人﹔君之視臣如土芥﹐則臣視君如寇仇」數語以動之。鴻銘曰「鄙人命不猶人﹐誠當見棄。然則汝兩人者﹐一爲土芥尙書﹐一爲犬馬狀元乎﹖」擲卮不辭而去。

◎瑣記張裕釗﹑吳汝綸先後掌蓮池書院﹐王運掌尊經﹑船山兩書院﹐王先謙掌校經堂﹐皆培植人才不少。至學堂興而師禮廢喪殆盡﹐稍知自愛者皆裹足不前矣。

金川平﹐始立健銳營﹔緬甸平﹐始立火器營。皆乾隆時兵政﹐相沿至今不攺。

端方奏﹕「江寧省會爲東南之望﹐關於學務一切並計歲支僅百七十萬金﹐似不爲多。」﹝見光緒二十四年二月二十一日《官報》﹞此人眼孔𨿽大﹐良心則盡喪矣。

朝廷不知采用何人之策﹐忽思經營衛藏﹐拔趙爾丰爲邊務大臣。駐邊三年﹐糜款濫殺﹐大失邊民心。初由各海關撥開辦費百六十萬﹐度支部又歲籌常年經費五十萬﹝見三十四年二月二十六日《官報》﹞﹐其兄爾巽方督四川﹐又傾司帑濟之﹐蜀人銜之刺骨。

張蔭桓好畫﹐蓄王石谷眞迹至百幅之多﹐因自名其所居曰「百石齋」。後謫新疆誅死﹐盡流落關外矣。

張佩綸爲講官時屢參李鴻章﹐及其敗也﹐鴻章棄前怨﹐延之課子﹐且贅爲婿﹐當時有「西席作東牀」之謠。或云﹕法越之戰﹐鴻章實陰尼之﹐事後恐爲佩綸所持﹐故不得已而出此。

鹿傳霖﹑錫良素稱廉謹﹐皆大臣中之稍負時望者﹐獨ウ於知人﹐殊不可解。傳霖密薦三人﹐一江寧布政使樊增祥﹑一廣西巡撫沈秉﹑一江蘇巡撫程徳全。增祥屢被彈奏﹐沈﹑程則效力亂黨﹐儼然以佐命自居。錫良白首出關﹐乃調用鄭孝胥﹑熊希齡﹑楊度。人固未易測耶﹗

宣統初﹐凡各省督﹑撫請將某員宣付史館立傳﹐或請昭雪獲戾罪臣﹐皆不下部議﹐卽降旨﹕「著照所請。」朝廷蓋視此等表揚爲無足輕重之事﹐名教掃地盡矣。

載澤旣管度支﹐建兩大策﹕一設各省監理財政官﹐盡奪藩司之權﹔一設鹽政處於京師﹐盡奪鹽政鹽運使之權﹐卽所謂中央集權是也。

戊申達賴入覲﹐從者數百人﹐沿途供給及臨行賞賚費用不貲﹐猶不能結其歡心。所進表文﹐辭多不遜﹐亦優容之﹐無敢駁詰者。曩時州縣供給使差﹐率多賠累﹐是役準報部作正開銷﹐沿途州縣官反獲大利。及歸﹐攺使由京漢路易長江輪船入蜀﹐免其途中騷擾。

監國派新講官十一員﹐一孫家鼐﹑一陸潤庠﹑一榮慶﹑一唐景崇﹑一朱益藩﹑一李家駒﹑一劉廷琛﹑一趙炳麟﹑一喬樹丹﹑一寶熙﹑一勞乃宣﹐分爲八門﹐多偏重西學。初尙分班進講﹐後漸弛﹐只按期呈遞進章﹐如言官上封事而已。

汪兆銘謀炸殺監國﹐未成被執﹐釋勿誅。民政部肅親王善耆不交大理院﹐徑定罪監禁。及送獄﹐遣許世英語部臣﹕「此國事犯宜優待。」副大臣王序忿曰「我不知如何優待﹗」大臣沈家本明知不合法﹐亦默然不言﹐竟收受之。

善耆輕佻無威儀﹐自執鼓板與饔奴雜坐彈唱。光緒末年﹐日夜謀奪奕之席﹐財力大薄﹐不能敵也。

袁樹勛以順天府尹內召﹐奕求假五十萬金﹐不予﹐遂羈畱不令赴任。後被舉爲湖南鐵路總辦﹐臨行請訓﹐孝欽詢順天府事﹐對曰「臣奉命此來﹐旅寓數月﹐尙未接印視事﹐未由知之。」孝欽愕然﹐始知爲奕所抑。

禦史劉汝驥放徽州府﹐入見。孝欽曰「汝謁軍機乎﹖」對曰「未也。」徐諭之曰「軍機終須一謁。外官不比臺諫﹐當稍學應酬也。」

近世吳縣潘氏﹑常熟翁氏﹑嘉興錢氏皆父子相繼秉政﹐世以閥閱相髙。自潘祖蔭死﹐翁同﹑錢應溥相繼去位﹐九列中遂無世臣。

光緒中葉﹐朝士多講金石﹐潘文勤尢篤好之。文勤旣薨﹐家人相聚而泣曰「先尙書身後一無所有﹐只無數破銅爛鐵﹐堆積書房﹐不能易鹽米也。」

張蔭桓由監生起家而爲禮部侍郎﹐張翼由門丁起家而爲內閣侍讀學士﹐自是仕途流品不分淸濁矣。

孝欽定策立徳宗時﹐召見羣臣於養心殿﹐無敢持異議者﹐惟文祥言國家多難﹐宜立長君。孝欽佯爲不聞﹐同列卽叩頭而退。

有人遊廠肆﹐見吳大篆聯甚佳。問價﹐索番銀二餅﹐嫌其過昂。廠賈笑曰「此在甲午以前﹐𨿽再倍其數不可得。自款日以後﹐求者漸稀﹐故所值只此耳。」

某巡撫入京陛見﹐過天津﹐李鴻章宴之。談及邊事﹐因問北洋戰兵可得幾何﹖鴻章笑曰「苟延之局﹐何必認眞。」旣而引酒自酌曰「失言﹗失言﹗當罰酒一卮。」

常州趙鳳昌年少美姿客﹐鄂督張之洞嬖之﹐用爲內巡捕﹐所言無所不聽﹐羣呼爲「一品夫人趙氏」。

庚子之變﹐山西巡撫毓賢初擬遣戍﹐行至蘭州﹐有旨令就地正法。甘肅布政使李廷簫先任山西﹐賢舊僚也﹐勸令自裁。賢曰「我大臣也﹐今有旨誅我而不延頸受刃﹐是朝廷之法不能行於臣下也。勉謝李君﹐毋以我爲念」。賢死﹐廷簫私謂其親曰「當山西拳禍初起﹐吾亦有地方之責﹐寧忍獨生﹖」亦仰藥死。

