己酉避亂錄宋胡舜申建炎己酉﹐先兄待制諱舜陟﹐字汝明﹐帥建康﹐與右丞杜充不相能。充時領兵駐建康﹐充自遣將來奪取經制司錢物。待制聞於朝﹐充往往亦知而後奏。朝廷知二公不合﹐十月移待制兩浙宣司參謀。時周望自樞府出爲宣撫。望老繆﹐本由八行舉﹐與論軍事率不合。先有旨令堅守嚴江﹐所措置初無可守之計﹐待制有奇謀﹐皆不用。虜人自廣徳縣安吉往錢塘渡江﹐破明越北還假道平江﹐所措置初無守禦者﹐皆知必敗矣。待制謂望﹐本司金帛旣盡爲虜人所得﹐曷若爲攜往昆山而北庶可存也﹖望旣遣金帛來吾家﹐始以船附魯玨輜重中艤平江齊門。翌日到昆山依李閻﹑羅貴﹝一作崔賞﹞﹐泊於梅裏﹐尋移許浦。未幾﹐虜兵犯平江﹐望走靑龍﹐子江城不戰而破。諸將如郭仲威輩先虜未至﹐已劫略城中﹐幾無遺。望嘗不快於韓世忠。是時世忠兵盛權重﹐駐鎭江﹐聞望竄﹐遣將董邀虜之﹐至許浦﹐以爲望在。適吾家老小在彼﹐來見待制﹐遂邀以行。始將至﹐兵稍遙﹐望皆以爲虜舟﹐率棄船而走。吾家船亦畱江口﹐命使臣溫宏等守之。老小系道弟舜舉﹑侄仔徑走吳興﹐惟予侍家君朝散同待制及令人等﹐茫無所之地﹐漫去而已。夜宿野人家﹐遣使臣來追﹐堅欲吾家還船。予謂若虜人則不可從﹐若世忠軍﹐則中國兵且此投戈散地之時﹐往其軍中亦自有所托﹐何爲不可﹖待制以爲然﹐因舉家從以還。時已行二三十里﹐連夜從其使臣以還。偶天晴及曉才到﹐船皆無恙﹐一簪不失。乃率待制入其軍於鎭江﹐蓋之意﹐虜望不及且取參謀﹐以塞其責﹐而欲虜望未已也。始船未行﹐軍陳船到於江﹐惟吾家一船在許浦港口未出江﹐乃率吾家船入其軍。趨水而下﹐往靑龍必欲得望及至靑龍江口。聞望已還軍而西﹐遂溯江而上之鎭江﹐吾家船同行。及至鎭江﹐待制欲見世忠﹐遮之不使見。未幾﹐遣一船來換﹐意欲取吾船中之米﹐其所謂金帛者。未至梅裏﹐望已追回矣。以諸將不欲令金帛離軍去﹐殆有謀焉。有言於望故也﹐得所換之船﹐吾家移過自畱少米﹐餘皆與之﹐本有百餘石。所換之船﹐通川船也﹐亦能行江海﹐有篷帆二物﹐亦足用小泊於焦山﹐雜於韓軍雜物船中。旣至焦山﹐船中隘不可居。入寺中占其方丈﹐老幼悉安堵﹐但日遊戲於焦山而已。時虜已破鎭江﹐日見虜騎馳逐於江岸﹐坐見其焚甘露寺﹐但畱雙鐵塔。世忠以江船鑿沈於閘口﹐拒虜人之出﹐虜船實不可出﹐以閘口沈船縱橫也。世忠軍皆海船﹐陣於江中﹐中軍船最大﹐處於中﹐餘四軍皆分列以簇之﹐甚可觀。輜重船皆列於山後﹐予日登焦山頂觀之﹐山前但其作院等船耳。工人爲兵器於寺前﹐又有鎭江見任官及寺中之船皆泊於寺前﹐太守李汝爲亦在焉。汝爲亦韓軍中人﹐世忠命爲太守者也。三月十七日晚﹐東北風作﹐至夜益甚﹐江中飄水皆成冰。子嘗夜獨宿船中守行李﹐時吾家復有一小船同泊﹐以行李載不盡故也。是晚﹐予上船遣人提空籠相隨﹐欲入船搬移衣物﹐又移錢百千人大船。已昏黑﹐風大船蕩﹐不可臥。梢工姓朱﹐通州人。夜將半﹐叫問朱梢船如何﹖朱曰「風大甚﹐夜益深。」但聞朱梢焚香於神前﹐有禱祈護衛者。復問朱云如何﹐朱臼﹕「風大了不得也。」問吾小船安在﹐曰「不見久矣。隨風以去也。」是日晝﹐予觀大船之碇索其外似已舊爛﹐其中一截斬新。予嘗語朱﹕「此船藉此索爲命﹐何不倒索而用之﹖捲其舊者於裏﹐出其新者於外﹐庶可恃以牢乎﹖」朱曰「此當然。」予曰「明日潮來水滿﹐可令近岸倒其索。」朱許之。至是風作之甚﹐又思其索舊且朽﹐愈不遑安。是時虜兵在南岸﹐碇索若斷﹐必隨北風至彼﹐當碎身與船於虜手矣。船爲風震﹐不得睡﹐思之惶恐無限。及曉﹐幸吾船無恙﹐但不能舉頭﹐以惡心故也。朱梢尋以麵湯來﹐亦不能用。及伸首船外視焦山之前﹐惟吾一船而已﹐餘皆不知所在。遙視趙都監者﹐步履於山上﹐如神仙中人點心。時待制以予在船中﹐遣小舟來﹐因得登焦山之岸﹐其去死亡一發耳。予尋躋山頂望世忠軍﹐極目江中無一船之存﹐輜重在山後者﹐亦略不見其一。又一二日﹐山前之船稍集。先是世忠旣塞閘口之河﹐虜人乃別開一河出江。焦山初不知之﹐至是早食﹐時有虜船兩隻出在江﹐但望見其船上黑且光耳﹐必是其人衣鐵甲也。此間船皆起碇以走。是日世忠家私忌。予入方丈﹐見諸方爲佛事。未幾﹐諸僧皆在船中。蓋凡在山之人皆已登舟﹐府官之屬亦然。予家亦皆登舟﹐隨例起碇以下﹐至垂山﹐風適順﹐乃令朱梢張帆順流而下。韓軍望見吾家船去﹐有呼住者﹐予令勿應。時船中有韓軍二卒﹐亦令船住﹐復勿聽二卒﹐蓋世忠軍令守吾家者也。行稍遠﹐始語二卒﹕「待吾家至蘇湖﹐卻以金帛遣汝回﹐否則無好到汝也。」二卒顧勢不可住﹐乃俯首從之。船過山﹐風正順﹐夜過江陰﹐曉抵福山﹐不知其幾里。福山別得船﹐又正北風作﹐抵常熟﹐過平江﹐至於望。入平江城市﹐並無一屋存者﹐但見人家宅後林木而已。菜園中間有屋亦止半間許﹐河岸倒屍則無數。出城﹐河中更無水可飲﹐以水皆浮屍。至吳江止存屋三間﹐其下橫屍無數。垂虹亭橫橋皆已無﹐止於亭下取得少水堪飲。自吳江而南﹐浮屍益多﹐有橋﹐皆已斷﹐其處屍最多。後問之﹐云虜騎推人過﹐皆死於水。時燕子已來﹐無屋可巢﹐吾船用帆乃銜泥作巢於帆緣。岸皆爲竈圈﹐云虜人緣岸泊故也。所殺牛頻頻有之﹐其骨與頭足並存﹐但並無角﹐必虜人取以去。陳思恭所擊虜船沈陷者﹐尙有數隻於第四橋之南。思恭﹐周望軍統制官也。待制嘗語望云「樞密必欲守平江﹐莫若移軍吳江﹐據太湖天險﹐吾輩以中軍扼其前﹐使諸將以小舟自太湖旁擊之﹐可必勝。」望不主其議﹐但令召諸將議之。及諸將畢集﹐望命待制語方略﹐諸將不從﹐蓋諸將如郭仲威輩皆賊魁﹐喜亂﹐志在爲賊而已。思恭兵最少﹐居下聞此謀﹐躍而前曰「待制之言甚善﹐思恭願爲先鋒。」自余不從竟已。及虜過吳江﹐思恭不白望﹐自以兵出太湖橫擊其尾。乃中原系虜之民聞兵至﹐皆爲內應﹐縱火焚舟﹐幾獲四太子者。思恭𨿽勝﹐望怒其不白。然竟與遷官所沈虜舟﹐凡半年許﹐尙在河中。吾家船至平望﹐方欲首西以行﹐東風又發﹐又一帆至吳興。時望軍已駐吳興矣。凡曲折得風﹐自垂山至吳興﹐眞天以相吾家也。老幼皆安﹐然而歸始見弟侄已抵吳興。旬日﹐待制乃遣使臣以書與信寄謝世忠﹑董輩﹐因送二卒往﹐仍取行李告敕之寄軍中者。旣取以歸﹐聞世忠舟師敗於虜人。

始虜在鎭江不可出江﹐卽陸往建康﹐嘗聚吾宋士大夫﹐令籌所以破世忠軍﹐皆云「海船如遇風不可當﹐船大而止且使風可。四面卒難制﹐如風使舟耳﹐卒難搖動。」虜然之。選舟載兵﹐舟櫓七八乘。天曉﹐風未動﹐急搖近世忠軍﹐以火箭射之﹐船人救火不暇﹐又無風﹐船不可動﹐遂大敗。陷前軍十數舟﹐自余得遁。蓋世忠初知虜人往建康﹐亦溯江以舟師與對壘。時議者固已非之﹐曰「兵法勿迎於水內﹐半濟而擊之利。今乃迎之於水內﹐安有利也﹖」

初﹐予在焦山見世忠陳兵江中﹐而鎭江江口山上有兀立不動下視吾軍者。世忠船特大﹐早晚諸將來稟議﹐絡繹不絕﹐皆用小舟﹐明知大者爲世忠﹐自餘五軍船歷歷可數。吾嘗自念﹐吾軍中事﹐虜人莫不目見耳聞﹐而虜人賊中事﹐吾軍略不知之﹐亦可慮矣。終抵於敗﹐何智術之疏耶﹗於是虜人安然渡江北歸﹐然世忠進官加恩猶自若也。不數月﹐待制守錢塘。世忠入覲時車駕駐會稽﹐待制所待世忠良厚﹐世忠大喜﹐卻恨前此失於一見﹐且詈董爲之障。來謁﹐亦有慚色﹐聞世忠將入錢塘界﹐謂曰「胡待制今卻相見﹐如何﹖」無語﹐但愧汗而已。世忠所攜杭妓呂小小卽時以去。初﹐小小以有罪系於獄﹐其家欲脫之﹐投世忠。世忠偶赴待制飯﹐因勸酒啟曰「某有小事告待制﹐若從所請﹐飲巨觥。」待制請言之﹐卽以此妓爲懇。待制爲破械﹐世忠欣躍連飲數觥﹐會散攜妓以歸。妓後易姓茅。

