濟南紀政

﹝明﹞徐榜撰

●卻酒

章邱有能釀羊膏酒者﹐飲者評之﹐居露酒上﹐稱佳釀也。一日﹐章邱令挈十瓶遺郡長﹐郡長卻之曰﹕繁纓小物﹐孔子惜之﹐防其漸耳。章邱故未有以此酒遺郡長者﹐自公作俑﹐恐繼之者濫觴矣。彊受二瓶﹐薦先子木主﹐謝不恭﹐余盡卻之。嗣後州邑不敢以長物獻。

●方書

萬曆甲午﹐東兗大饑﹐濟南少得歲﹐當事者軫念﹐救荒之令﹐無日不下﹐而指意殊﹐州邑有司﹐莫知所適從。余亦有難於左袒者﹐以手書示之曰﹕院道之所指授擘畫﹐猶方書也。至察其寒熱虛實而增減去取之﹐則在胗視者﹔倘無病而服藥﹐則反爲恙矣。有司解其意﹐政不徇人﹐民獲安堵。

●不事苛刻

山東爲神京左輔﹐聲息易達﹐宦遊者往往以風力博名髙﹐吏治尙深刻。州邑有司﹐有數月而左遷﹐未期月而罷去者。濟南太守惜之﹐每注考輒請於當道者﹐曰﹕核吏貴精﹐當不貴苛刻﹐彼入貲與刀筆起家者無論已。夫科貢之士﹐白首窮經﹐其研弄之辛勤﹐猶之吾也。父母妻子思得升斗祿以終身﹐何異農之望歲﹖其俯仰之情﹐猶之吾也。吾官二千石﹐儼然拖金衣紫矣﹐且戀戀然不忍去﹐渠方籍名而遽除名﹐柰非人情何﹖當道者筅爾而笑曰﹕如郡長之言﹐必縱姦養寇而後可也。若百姓何﹖太守曰﹕姦寇何可縱﹖如果一朝不可居於民上﹐遑卹一家之哭哉。第今之謫逐者﹐類多爲罰谷數十石﹐贖鍰數十金而已﹐此獘吾輩共犯之。大臣不法﹐而惟責小臣廉也﹐豈挈矩之道哉﹖當道艴然﹐太守告揖而退。

●回生

兗大饑﹐滕縣有徐生者﹐攜其家六口﹐乞食於濟南。至肥城﹐一子爲殍﹐而徐生亦大有饑色。一日謁太守於演武場﹐見其精神恍惚﹐語言荒亂﹐固知其爲饑民﹐不虞其果爲儒生也。票歷城與之錢五十文﹐除賃歇宿外﹐曾不能一餐。異日﹐復哀告於府﹐再訊之﹐始知其爲滕庠生﹐並攜有妻若子女也。太守不難於授食﹐而難於授室﹐因謀諸左右﹐聞老嫗周寡婦者﹐有茅屋數楹﹐議官月給憑銀若干居之﹐芻米計口而給。噫嘻﹗徐生之夫妻子女﹐浸浸乎有生气矣。居無何﹐徐生爲厲气所侵﹐大病疫﹐子女俱染﹐幸室人無恙﹐猶可供炊爨。一朝徐生病劇﹐且死去﹐見閻君司命者﹐查其籙﹐當不死﹐令鬼差押之﹐轉行至跑突泉﹐差曰﹕覓泉飲卽蘇。徐生欲飲﹐司泉者拒之曰﹕泉神已禁民間毋汲三日矣﹐不許。頃見白雪樓一紫衣官叱之曰﹕此滕邑儒生也﹐胡禁爲﹖亟飲之﹐守泉者持金盆盛水與飲﹐見盆底有「海日重光」四字﹐大飲數口﹐神气頓爽﹐因問守泉者曰﹕此樓上何官長﹖曰﹕此範君文正公﹐今之濟南太守元神也。徐生病可﹐述其事告太守﹐太守笑曰﹕有是哉﹖總歸於夢耳。子入濟以來﹐太守未嘗一日忘子﹐故子卽死去﹐未嘗忘太守。若曰範君爲元神﹐則吾豈敢延之﹖明年四月兗大有年﹐助其行資﹐遣之歸﹐後得一第﹐遂卒。

●燭冤

有楊朝付者﹐嶧縣人﹐因避荒﹐攜妻女之淄川居焉。朝夕無度﹐淄民趙守道爲之汁畫﹐鬻二女爲旅資﹐守道因取說合錢七錢﹐朝付■﹝口卸﹞之。一日挾資往金鄕興販﹐適有陶友才者﹐願鬻妻﹐朝付哄之曰﹕淄川有年﹐易於糊口﹐汝妻歸我﹐我與汝錢供朝夕。友才惟喏﹐同至治頭店投宿﹐朝付假稱無錢賞店家﹐四鼓拉友才同去某人家討錢﹐去店五里許﹐朝付將友才殺死﹐復至店領其婦。店主不可曰﹕其夫不在﹐敢與汝領去﹖固畱。頃之﹐報五里外殺人矣。往視之﹐則陶友才也。地方將朝付送官﹐扳趙守道在內﹐執訊之﹐加以重刑﹐守道服辜﹐業擬斬刑矣。解府﹐太守審其婦曰﹕金鄕來幾日矣﹖曰﹕三日許。又訊之曰﹕同行幾人﹖曰﹕楊朝付與吾夫婦二人。又訊之店主曰﹕晚間投宿者幾人﹖曰﹕三人。太守曰﹕趙守道何以知陶友才到彼﹖乃謀諸朝付而殺之﹐此冤獄矣。再審之﹐朝付以情告曰﹕棍歐由我﹐刀殺亦由我﹐守道系仇扳也﹐且凶器見藏彼處。押至其地﹐果得凶器﹐將守道釋放﹐未三日而朝付死。太守曰﹕天道有神哉﹗朝付先三日死﹐守道之獄終不能解矣。太守喜而志之。

●楊化記

順天喜峯口軍丁楊化﹐爲討軍裝盤費來萊陽﹐主於於大郊之家。越數日﹐化陰約大郊去集場買貨﹐戴星而行。至中途﹐楊化酒醉墜驢﹐大郊移石枕化之頭﹐令其少睡﹐醒後同行。當時原無謀殺意﹐及化睡濃﹐大郊以手按化之腹﹐見有銀包突出﹐大郊遂起謀意。用驢韁繩勒死﹐將屍委之海中﹐棄驢而回。村中之人﹐因數日不見楊花﹐共訝之。適有死人漂泊於氏之屋畔﹐眾人視之乃楊化也。共相驚駭﹐謂不識何賊所害﹖議欲呈告於縣﹐脫地方之罪。頃而大郊侄婦李氏在磨房對姑言曰﹕此來者非楊長官耶﹖言畢卽倒地。其姑扶之入臥房﹐未就枕席卽跳躍而起﹐出門將一老人扯住﹐厲聲大叫曰﹕吾楊化也﹐被於大郊謀死﹐汝輩不爲我申冤﹐我不放汝。眾人卽同去拿於大郊審問﹐大郊彊辯不認﹐渠卽掌大郊面﹐拽之去其家﹐於竈額前﹐取出原銀。大郊無辭﹐裏老押解首縣﹐縣官謂事出鬼怪﹐不敢成招﹐竟解撫臺。時撫臺乃餘姚孫月峯公也﹐撫臺親審﹐聞李氏之言﹐系喜峯口聲音﹐甚異之﹐發濟南太守鞫問﹐太守拘審﹐見李氏舉動全不類婦人﹐其辯如流﹐言言當其情實。問大郊﹐大郊俯首輸服。太守不敢遽信﹐次日再訊之如故﹐又次日再訊之亦如故。太守嘆曰﹕烏盆報冤﹐得之雜記中。今果有是事耶﹖藩臬二司聞之﹐亦拘之親審﹐司道五六人各有辯駁﹐李氏應答不滯。司長夏存吾公戲謂大郊曰﹕汝曷不力爲辯脫﹖大郊對曰﹕李氏言言是實﹐何敢辯﹖太守見其情眞事確﹐取供招﹐解撫臺﹐旣蒙詳允矣。李氏之夫名於得水﹐見李氏眞魂不返﹐其子苦於無乳﹐一日哭訴於太守曰﹕李氏彌月作鬼魂﹐不認夫不認子﹐萬無生之理﹐妻死則子必死﹐妻子俱死﹐印亦不欲生矣。求太守救之。太守大笑曰﹕爲楊化報冤易﹐爲李氏還魂難。汝固以難事責我耶﹖濟南城隍最靈應﹐汝曷不告之﹖得水泣告曰﹕城隍木雕者﹐惟其求城隍孰若求府主﹖太守不得已曰﹕汝來朝於府門候之。次日﹐太守將該府皂快﹐盡列於傍﹐刑具無數﹐喚李氏聽審﹐上呼揚化﹐李氏隨應之曰﹕小的在。太守諭之曰﹕汝附魂李氏爲報冤耳。今大郊議抵﹐汝冤泄矣。李氏固有夫有子者﹐可令久之不返﹐使夫無妻子無母耶﹖速去速去﹐遲則重處爾。李氏作化語叩首曰﹕小的待兒子來卽去﹐不敢久耽。太守曰﹕汝兒子來﹐止收爾骸骨﹐何用李氏爲﹖速去之﹐不去撻汝。命左右行杖﹐皂快齊聲大喊﹐李氏作化語叩首曰﹕小的去罷。李氏起身外走﹐至儀門﹐太守喝守門者扭之轉﹐令其跪﹐髙聲諭之曰﹕楊化不許在吾府﹐汝李氏也﹐將何之﹖化速去﹐不去拶汝。命左右行拶﹐皂快又齊聲大喊﹐李氏作化語叩首曰﹕小的去罷。李氏又起身外走﹐至儀門﹐太守又喝守門者扭之轉﹐令其跪﹐又髙聲諭之曰﹕楊化不許在吾府﹐汝李氏也﹐將何之﹖化速去﹐不去挾爾。再命左右行挾﹐皂快又齊聲大喊﹐李氏頃而僕地﹐於得水見其妻死去﹐驚惶號哭。太守曰﹕死去便有生機矣。令得水抱之起﹐耳邊指其名連聲喚之﹐不醒﹐得水釋放而哭﹐太守又令之抱起﹐仍耳邊指名連聲呼之﹐須臾李氏發戰﹐汗出如雨﹐太守知其復蘇﹐令書房出熱茶灌之﹐茶未入口﹐李氏張其目視夫曰﹕吾李氏女也﹐如何在此﹖泣下﹐不能動履﹐令其夫負之出。太守以朱筆書數字﹐貼其胸膛﹐戒同行者﹐再毋道楊化姓名﹐犯者重責四十。調理數日﹐李氏精神如舊﹐得水率其妻叩謝而行﹐太守慮此獄後去無質對﹐將其返魂事備詳兩院。繳句云﹕李氏不復能作楊化語﹐以後會審免提。

公初釋褐虞部主事﹐出守濟南﹐至浙江右布政﹐此其在濟南時所自紀其政者也。公在濟南凡四年﹐置社學﹐建明湖書院﹐其異政當不止此。意公不欲自炫﹐或所紀有殘缺﹐後人掇其餘而刻之也。書中所載楊化事﹐舊小說中有之﹐不能舉公名﹐惟云撫臺孫月峯發太守鞫問﹐蓋得之月峯之所記﹐未嘗見公書﹐故不詳耳。公去濟南日﹐囊篋蕭然﹐謂其子文禮曰﹕而翁以淸白吏貽爾子孫以安﹐不亦厚乎﹖然則公之治郡﹐固有其本﹐若僅以神異驚之﹐末矣。嘉慶五年十月二十九日後學趙紹祖識。

