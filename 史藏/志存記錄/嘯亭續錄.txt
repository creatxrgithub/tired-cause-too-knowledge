嘯亭續錄淸昭槤

子昭槤﹐襲。昭槤好學﹐自號汲修主人﹐尢習國故。二十一年﹐坐陵辱大臣﹐濫用非刑﹐奪爵﹐圈禁。二十二年﹐命釋之。從弟麟趾﹐襲﹐父永諲﹐永恩弟也。亦嗜文學﹐能詩。追封禮親王。麟趾﹐道光元年﹐薨﹐謚曰安。孫全齡﹐襲﹐父錫春﹐追封禮親王。全齡﹐三十年﹐薨﹐謚曰和。

●卷一◎純皇后之賢徳孝賢純皇后富察氏﹐文忠公之姊也。性賢淑節儉﹐上侍孝聖憲皇后﹐恪盡婦職。正位中宮﹐十有三載﹐珠翠等飾﹐未嘗佩戴﹐惟插通艸織絨等花﹐以爲修飾。又以金銀綫索緝成佩囊﹐殊爲暴殄用物﹐故歲時進呈純皇帝荷包﹐惟以鹿羔﹤蒙毛﹥﹤毛戎﹥緝爲佩囊。仿諸先世關外之制﹐以寓不忘本之意﹐純皇每加敬禮。後從上東巡﹐崩於徳州舟次。純皇帝深爲哀慟﹐故於文忠父子恩寵異常﹐實念後之徳也。

◎大雩本朝列聖﹐憂勤民瘼﹐每於雨澤愆期﹐必敬謹設壇祈禱。乾隆七年特旨﹕每歲巳月﹐擇日行常雩禮﹐如冬至郊壇之制。皇帝躬詣行禮﹐所用敬衣旗幟皆皂色﹐以祈甘霖速降。常雩旣舉﹐如未得雨﹐先祈天神﹑地祗﹑太歲三壇﹐次祈社稷。遣官各一人﹐皆七日一告祭﹐各官咸齋戒陪祀。如仍不雨﹐還從神祗等壇祈禱如初。旱甚乃大雩﹐皇帝躬禱昊天上帝於圜邱﹐不設鹵簿﹐不除道﹐不作樂﹐不設配位﹐不奠玉﹐不飲福受胙。三獻﹐樂祗用舞童十六人﹐衣玄衣﹐爲八列﹐各執羽翳﹐歌純皇帝禦制《云漢詩》八章。余儀與常雩同﹐祭後雨足則報祀之。所以感格蒼穹﹐軫念農業﹐實爲自古所未有也。

◎禦營制度凡列聖每歲秋木蘭﹐巡幸直省﹐除近畿數處建行宮外﹐其他皆駐蹕牙帳﹐名曰禦營﹐亦崇尙儉朴﹐兼不忘本之意也。定制﹐護軍統領一人﹐率其屬預往相度地勢廣狹﹐同武備院卿﹑司幄及工部官設立行營。中建帳殿禦幄﹐繚以黃漆木城﹐建旌門﹐覆以黃幕。其外爲网城﹐正南曁東西各設一門﹐正南建正白﹐東建鑲黃﹐西建正黃。護軍旗各二﹐東西門側三設連帳。旌門領侍衛內大臣率侍衛親軍宿衛﹐网城門八旗護軍統領率官兵宿衛﹐又外八旗各設帳房﹐專委官兵禁止喧嘩。禦營之前﹐扈從諸臣不得駐宿﹐東四旗在左翼﹐西四旗在右翼﹐均去禦營百步。扈從人等各按翼駐宿﹐皆北上﹐最前爲王公﹐次大臣﹑侍衛﹐其次大小官員﹑扈從人等﹐皆按旗分品秩安立行帳。禦前大臣﹑內府官員人役均駐北面﹐去行營二里外。前鋒營相形勢設卡倫於路左右﹐各豎飛虎旗幟以爲偵哨﹐以禁行人之喧囂者。其中頓營或一或二﹐各視途之遠近焉。

◎袷祭捧帛爵用近支王公乾隆中﹐純皇帝念宗廟執事﹐禮宜盡用近支宗室﹐駿奔襄贊﹐以聯本支百世敬迓神庥之意。故命歲暮太廟袷祭﹐凡捧帛執爵諸執事官﹐皆用聖祖以下宗支諸王公﹑將軍充之﹐特賜花翎以優寵焉。視明代惟使齷齪黃冠數人濫充助祭者﹐眞超越其制多矣。

◎太廟用王府中太監乾隆八年﹐純皇帝以太廟中司香太監爲太常寺召募﹐悉皆庸悍老稚﹐宮府所不收畱之輩﹐借以充數﹐不足以昭誠敬。故命自仁皇帝以下王公府中﹐各交太監二名﹐以備廟中司香灑掃。復賞給七品首領一員﹐以司其屬﹐不惟下聯宗室之情。而各王公皆選靑年潔淨者充之﹐奔走廟廷﹐以昭明之禮﹐典甚鉅也。

◎十五善射國初定制﹐選王公大臣以及滿洲武官中之善射者十五人充禁庭射者﹐賞戴花翎。凡皇上禦射﹐皆侍其側﹐命射則遞射之﹐名十五善射云。

◎曲宴宗室每歲元旦及上元日﹐欽點皇子皇孫等及近支王﹑貝勒﹑公曲宴於乾淸宮﹐及奉三無私殿。皆用髙椅盛饌﹐每二人一席﹐賦詩飲酒﹐行家人禮焉。

◎廷臣宴每歲上元後一日﹐欽點大學士﹑九卿中之有勛者宴於奉三無私殿﹐名廷臣宴﹐其禮一如曲宴宗室禮。蒙古王公皆預是宴﹐蓋以別燕毛行葦之義也。

◎茶宴乾隆中於元旦後三日﹐欽點王大臣之能詩者曲宴於重華宮。演劇賜茶﹐仿百梁制﹐皆命聯句以紀其盛。復當席禦制詩二章﹐命諸臣和之﹐後遂以爲常禮焉。

◎山髙水長殿看煙火乾隆初定制﹐於上元前後五日﹐觀煙火於西苑西南門內之山髙水長樓。樓凡五楹﹐不加丹堊﹐前平圃數頃﹐地甚爽塏﹐遠眺西山如髻﹐出苑墻間﹐渾如圖畫。是日申刻﹐內務府司員設禦座於樓門外﹐凡宗室﹑外藩王﹑貝勒﹑公等及一品武大臣﹑南書房﹑上書房﹑軍機大臣以及外國使臣等咸分翼入座。圃前設火樹﹐棚外圍以藥欄。上入座﹐賜茶畢﹐凡各營角伎以及亻禁亻未兜離之戲﹐以次入奏畢﹐上命放瓶花。火樹崩湃﹐插入雲霄﹐洵異觀也。膳房大臣跪進果盒﹐頒賜上方﹐絡繹不絕﹐凡侍座者咸預焉。次樂部演舞燈伎﹐魚龍曼衍﹐炫曜耳目。伎畢然後命放煙火﹐火繩紛繞﹐砉如飛電﹐俄聞萬爆齊作﹐轟雷震天﹐逾刻乃已。上方回宮﹐諸大臣以次歸邸﹐時已皓月東升﹐光照如晝。車馬馳驟﹐塞滿堤陌﹐洵升平盛事也。

◎除夕上元筵宴外藩國家威徳遠被﹐大漠南北諸藩部無不盡隸版圖。每年終﹐諸藩王﹑貝勒更番入朝﹐以盡執瑞之禮。上於除夕日宴於保和殿﹐一二品武臣咸侍座。新歲後三日﹐宴於紫光閣﹐上元日宴於正大光明殿﹐一品文武大臣皆入座﹝禮詳前卷內務府定制中﹞﹐典甚鉅也。

◎大蒙古包宴乾隆中廓定新疆﹐回部﹑哈薩克﹑布魯特諸部長爭先入貢﹐上宴於山髙水長殿前﹐及避暑山莊之萬樹園中﹐設大黃幄殿﹐可容千餘人。其入座典禮﹐咸如保和殿之宴﹐宗室﹑王公皆與焉。上親賜卮酒﹐以及新降諸王﹑貝勒﹑伯克等﹐示無外也﹐俗謂之大蒙古包宴。嘉慶八年﹐今上以三省教匪告蕆﹐亦循例舉行焉。

◎賜福字定制﹐列聖於嘉平朔謁闡福寺歸﹐禦建福宮﹐開筆書福字箋﹐以迓新禧﹐凡內廷王公﹑大臣皆徧賜之。翼日﹐上禦乾淸宮西暖閣﹐召賜福字之臣入跪禦案前﹐上親揮宸翰﹐其人自捧之出﹐以志寵也。其內廷翰林及乾淸門侍衛皆賜雙鉤福字﹐蓋禦筆勒石者也。其餘禦筆皆封貯乾淸宮﹐於次歲冬間﹐特賜軍機大臣﹑禦前大臣數人﹐謂之賜餘福云。

◎賜荷包燈盞諸物定制﹐歲暮時諸王公﹑大臣皆有賜予﹐禦前王大臣皆賜歲歲平安荷包一﹐燈盞數對及福橘﹑廣柑﹑遼東鹿尾﹑豬﹑魚諸珍物無算。外廷大臣擇其聖眷優隆者亦賜荷包一﹐皆佩於貂裘衿領間﹐泥首宮門前以示寵眷。蓋堂廉之間﹐情意歡洽﹐渾如家人父子﹐實一代之美制也。視諸前朝髙座深宮﹐寄耳目於宵小﹐謦之際﹐誅夷立逮者﹐眞不啻霄壤間也。

◎派喫跳神肉及聽戲王大臣定制﹐大內於元旦次日及仲春﹑秋朔﹐行大祭神於坤寧宮﹐欽派內外藩王﹑貝勒﹑輔臣﹑六部正卿喫祭神肉。上面北坐﹐諸臣各蟒袍補服﹐入西響神幄行一叩首禮畢﹐復向上行一叩首禮﹐合班席坐﹐以南爲上﹐蓋視禦座爲尊也。司俎官捧牢入﹐各實銀盤﹐膳部大臣捧禦用俎盤跪進﹐以髀體爲貴。司俎官以臂肩骼各盤設諸臣座前﹐上自用禦刀割析﹐諸臣皆自臠割﹐遵國俗也。食畢賜茶﹐各行一叩首禮。上還宮﹐諸臣以次退出。是晚﹐各賜糕餈酏﹝1234﹞﹐各攜歸邸。至上元日及萬壽節﹐皆召諸臣於同樂園聽戲﹐分翼入座﹐特賜盤餐肴饌。於禮畢日﹐各賜錦綺﹑如意及古玩一二器﹐以示寵眷焉。

◎大戲節戲乾隆初﹐純皇帝以海內升平﹐命張文敏制諸院本進呈﹐以備樂部演習﹐凡各節令皆奏演。其時典故如屈子競渡﹐子安題閣諸事﹐無不譜入﹐謂之月令承應。其於內庭諸喜慶事﹐奏演祥徵瑞應者﹐謂之《法宮雅奏》。其於萬壽令節前後奏演羣仙神道添籌錫禧﹐以及黃童白叟含哺鼓腹者﹐謂之《九九大慶》。又演目犍連尊者救母事﹐析爲十本﹐謂之《勸善金科》﹐於歲幕奏之﹐以其鬼魅雜出﹐以代古人儺祓之意。演唐玄奘西域取經事﹐謂之《升平寶筏》﹐於上元前後日奏之。其曲文皆文敏親制﹐詞藻奇麗﹐引用內典經卷﹐大爲超妙。其後又命莊恪親王譜蜀﹑漢《三國誌》典故﹐謂之《鼎峙春秋》。又譜宋政和間梁山諸盜及宋﹑金交兵﹐徽﹑欽北狩諸事﹐謂之《忠義璇圖》。其詞皆出日華遊客之手﹐惟能敷衍成章﹐又抄襲元﹑明《水滸義俠》《西川圖》諸院本曲文﹐遠不逮文敏多矣。嘉慶癸酉﹐上以教匪事﹐特命罷演諸連臺﹐上元日惟以月令承應代之﹐其放除聲色至矣。

◎端午龍舟乾隆初﹐上於端午日命內侍習競渡於福海中﹐皆畫船簫鼓﹐飛龍首﹐絡繹於鯨波怒浪之間。蘭橈鼓動﹐旌旗蕩漾﹐頗有江鄕競渡之意。每召近侍王公觀閱﹐以聯上下之情。今上親政後﹐亦屢循舊制觀之﹐然每以雨澤愆期﹐罷演者多矣。

◎禦前大臣本朝鑑明獘政﹐不許寺人干預政事﹐命內務府大臣監之。然內廷事務每乏統領之人﹐仁皇習知其獘﹐特設禦前大臣﹐皆以內廷勛戚諸臣充之。無定員﹐凡乾淸門內之侍衛司員諸務﹐皆命其統轄。每上出宮巡幸﹐皆命其橐扈從﹐代宣王言﹐名位優重﹐仿兩漢大將軍之制而親誼過之。初尙命軍機大臣代攝﹐今上親政後﹐特分析其職﹐而體制尢爲釐正。初無王公兼攝者﹐乾隆中﹐命喀爾沁固山貝子札爾丰阿兼之﹐其後蒙古藩臣遞攝其職。嘉慶初﹐上特命睿恭王及定﹑莊二王兼之﹐實曠典云。

◎紅絨結頂冠國朝定制﹐皇上燕服﹐宮中冠紅絨結頂冠﹐凡皇子皇孫皆以是爲禮服﹐甚屬尊重。近支王﹑貝勒得上賜者﹐許常冠戴﹐輔臣間有賜者﹐皆不敢戴。惟張文和公蒙特旨許元旦日冠戴﹐時以爲非常之榮。成王嘗戲謂余曰「吾帽冠祗值淸錢百文﹐然勝汝輩數百金之頂多矣﹗」時紅寶石頂價甚昂﹐故王以爲戲云。

◎金黃蟒袍定制﹐皇子服金黃蟒袍﹐諸王特賜者﹐始許服用。乾隆初﹐諸王蒙賜者過半﹐實稱一時之盛。及其末年﹐惟定﹑怡二王特賜之﹐時以爲榮。今上親政後﹐惟榮恪郡王蒙賜服焉。

◎香色定制古之東宮皆服絳紗袍﹐蓋次明黃一等。國初定制﹐皇太子朝衣服飾皆用香色﹐例禁庶人服用﹐其後儲位久虛﹐漸忘其制。近日庶民習用香色﹐至於車幃巾無不濫用﹐有司初無禁遏者﹐亦未習典故故也。

◎朝服龍團定制﹐惟皇上禦服朝衣﹐於腰闌下前後繡龍團各四﹐諸王以下皆用素緞數則﹐以爲辧別。近日南中所繡朝服衣料﹐無論品級皆用龍團各四﹐初無以素褶沽者﹐余常購市料服之。成王見而責曰「君素稱守禮者﹐亦濫爲服用耶﹖」先輩之知定制若此。

◎四團龍補褂舊制﹐親王服四正龍補服﹐郡王服二正二行龍補服。乾隆中﹐傅文忠公以爲與禦服無別﹐乃奏攺親王服二行龍二正龍補服﹐郡王服四行龍補服﹐以爲定制。諸王有特賜四正龍者﹐許服用焉。異姓初無賜四團龍者﹐雍正中﹐年大將軍羹堯特賜四正龍補服﹐不久卽以驕敗。乾隆中﹐傅文忠公以椒房優寵﹐兆文毅公惠以平定西域功﹐阿文成公桂以平定兩金川功﹐福文襄王康安以平定臺灣功﹐皆賜四團龍補服﹐孫文靖以入安南功﹐賜之﹐未浹旬卽以潰兵聞﹐遂繳還成命焉。惟文忠公每入署辦事及其家居﹐仍用公爵補服﹐以示謙云。

◎大臣賜紫國初諸勛臣以開創大功賜紫者﹐不乏其人。乾隆中﹐閣臣則傅文忠恆﹑福文襄王康安﹑阿文成桂﹑和相┞﹐勛戚則福駙馬隆安﹑福尙書長安﹑超勇親王拉旺多爾濟﹑海超勇蘭察皆賜紫色輿服。嘉慶中﹐慶文恪公桂﹑徳繼勇楞泰﹑額威勇爾登保以平定三省教匪功﹐亦賜紫焉。

◎宗室公賜紫舊制﹐親﹑郡王用金黃輿服﹐貝勒﹑貝子用紫色輿服﹐宗室公與大臣同。乾隆五十二年﹐特賜宗室鎭國公﹑輔國公紫色輿服﹐其未入八分公仍舊制云。

◎賜朝馬明制﹐諸朝臣皆左右長安門步行至午門﹐從無賜禁門騎馬者。故閣臣沈鯉扶病入掖垣﹐屢至顚僕﹐爲時人所憐云。國朝定制﹐王﹑貝勒﹑貝子皆乘馬入禁門﹐至景運門下騎﹐諸大臣一仍明制。乾隆中﹐上念諸臣待漏入直﹐每遇風雪﹐徒步數里﹐甚爲顚蹶﹐因特許諸閣臣乘馬入內﹐以示榮寵。嘉慶己巳﹐上特旨諸大臣年逾七十者﹐賜肩輿入直﹐尢爲曠典云。

◎黃馬褂定制凡領侍衛內大臣﹐禦前大臣﹑侍衛﹐乾淸門侍衛﹐外班侍衛﹐班領﹐護軍統領﹐前引十大臣﹐皆服黃馬褂﹐凡巡幸﹐扈從鑾輿以爲觀瞻。其他文武諸臣或以大射中侯﹐或以宣勞中外﹐上特賜之﹐以示寵異云。

◎花翎藍翎定制凡領侍衛府官﹑護軍營﹑前鋒營﹑火器營﹑鑾儀衛滿員五品以上者﹐皆冠戴孔雀花翎﹐六品以下者冠戴羽藍翎﹐以爲辧別。王府頭等護衛始許冠戴花翎﹐餘皆冠戴藍翎云。

◎親郡王賜三眼花翎親﹑郡王﹐貝勒爲宗臣貴位﹐向例皆不戴花翎﹐惟貝子冠三眼孔雀翎﹐公冠雙眼孔雀翎﹐以爲臣僚之冠。乾隆中﹐順承勤郡王泰斐英阿以充前鋒統領故﹐向上乞花翎﹐上曰「花翎乃貝子品制﹐諸王戴之﹐反覺失制。」傅文忠代奏﹕「某王年幼﹐欲戴之以爲美觀。」上始許之。因並賜皇次孫今封定王者三眼翎﹐曰「皆朕之孫輩﹐以爲美觀可也。」由是親﹑郡王屢有蒙恩賜者。嗣後純皇帝欲定五眼花翎爲親﹑郡王定制﹐爲和相所阻﹐未果行雲。

◎雙眼花翎國初勛臣﹐功績偉茂﹐多有賜雙眼花翎者。乾隆中﹐賜雙眼花翎者﹐閣臣爲傅文忠公恆﹑尹文端繼善﹑兆文毅惠﹑舒文襄赫徳﹑於文襄敏中﹑阿文成桂﹑和相┞﹑福文襄康安﹑孫文靖士毅。勛臣爲富勤勇徳﹑伊將軍勒圖﹑海超勇蘭察﹑永制府保﹑覺羅制府吉慶﹑和制府琳。嘉慶中得賜者﹐閣臣爲保文恪寧﹑慶文恪桂﹑勒相公保﹐勛臣爲明參政亮﹑額經略爾登保﹑徳繼勇楞泰﹑那制府彥成。惟彭軍門承堯﹑王軍門得祿以綠營將佐得雙眼花翎之賜﹐尢爲寵遇優隆。以連之不肖﹐於九齡時卽蒙純皇帝賜雙眼花翎﹐實爲千古榮遇﹐至今思之﹐猶感激涕零云。

◎外官賜花翎定制﹐外任文臣無賜花翎者。乾隆中﹐方敏愨觀承官直隸制府時﹐聖眷頗優﹐以古北口大閱故﹐公特乞賜花翎。上笑曰「若爾侏儒狀﹐亦愛花翎耶﹖」因特賜之。嗣後外任督﹑撫﹐屢有蒙恩賜者。惟劉文正公督陜時﹐特賜花翎﹐公回京時卽日繳還﹐上亦優容﹐不加厚責也。

◎賜奠國家寵待臣僚﹐遇有勛績昭著者﹐飾終之典﹐有上親臨賜奠者﹐亦有特遣皇子﹑大臣代賜者﹐代不乏人﹐惟乾隆戊戌﹐上念先烈親王開創功﹐特往園寢賜奠。嘉慶丙子﹐今上念朱文正公傅導功﹐親往其墓賜奠﹐皆一時曠典云。

◎賜它羅經被本朝王大臣有薨沒者﹐上特賜它羅經被。被以白綾爲之﹐刊金字番經於其上﹐時得賜者以爲寵幸﹐蓋卽古人賜東園祕器類也。

◎賜宅定制﹐漢員皆僑寓南城外﹐地勢湫隘﹐凡賃屋時﹐皆髙其值﹐京官咸以爲苦。又聚集一方﹐人情訁垂諉﹐勢所不免。列聖咸知其獘﹐故漢閣臣多有賜第內城者﹐如張文和賜第護國寺胡同﹐蔣文肅賜第李公橋﹐裘文達賜第石虎胡同﹐劉文定賜第阜成門大街﹐劉文正賜第東四牌樓﹐汪文端賜第汪家胡同﹐梁文定賜第拜斗殿﹐董太保賜第新街口。皆一時之榮遇也。

◎淸字經館乾隆壬辰﹐上以《大藏佛經》有天竺番字﹑漢文﹑蒙古諸糸番譯﹐然其禪悟深邃﹐故漢經中咒偈﹐惟代以翻切﹐並未譯得其祕指﹐淸文句意明暢﹐反可得其三昧﹐故設淸字經館於西華門內﹐命章嘉國師經理其事﹐達天﹑蓮筏諸僧人助之﹐考取滿譽錄﹑纂修若干員糸番譯經卷。先後凡十餘年﹐《大藏》告蕆﹐然後四體經字始備焉。初貯經板於館中﹐後攺爲實錄館﹐乃移其板於五鳳樓中存貯焉。

◎石經漢靈帝時﹐立《五經》石碑於白虎觀﹐蔡邕等爲之校刊。其碑經魏﹑晉之亂﹐盡皆湮沒。唐開成中﹐刻《九經》文於國學﹐至今傳千餘年﹐字皆漫漶失眞。又間有明人補刊者﹐字體惡劣﹐實無足觀。雍正中﹐有生員蔣衡字湘帆者善書法﹐立志書《十三經》﹐十餘年乃成﹐於乾隆初上之。特賜國子監學正﹐藏其書於大內。乾隆庚戌﹐上念衡尊經之功﹐未忍磨滅﹐乃命刊其書於太學中﹐乙卯春告成。筆力蒼勁﹐燦然兩廡間﹐士大夫過者﹐無不摩挲賞鑑焉。

◎千叟宴康熙癸巳﹐仁皇帝六旬﹐開千叟宴於乾淸宮﹐預宴者凡一千九百餘人。乾隆乙巳﹐純皇帝以五十年開千叟宴於乾淸宮﹐預宴者凡三千九百餘人﹐各賜鳩杖。丙辰春﹐聖壽躋登九旬﹐適逢內禪禮成﹐開千叟宴於皇極殿﹐六十以上預宴者凡五千九百餘人﹐百歲老民至以十數計﹐皆賜酒聯句。百餘年間﹐聖祖神孫三舉盛典﹐使黃髮鮐背者歡飲殿庭﹐視古虞庠東序養老之典﹐有過之無不及者﹐實熙朝之盛事也。

◎宗室宴乾隆甲子﹐上宴王公及近支宗室百餘人於丰澤園﹐更其殿名敍殿﹐以示行葦燕毛之意。乾隆壬寅﹐普宴宗室於乾淸宮﹐凡三千餘人﹐極爲一時之盛。嘉慶甲子﹐今上遵循舊制﹐復宴近支宗室百餘人於敍殿﹐賜酒賦詩。其聯句詩爲成王所擬書﹐詞翰並妙﹐抒寫一時盛典如繪﹐非他詞臣所擬者之可及也。

◎北郊齋宮自明嘉靖中更定祀典﹐分祀天地﹐北郊因循未建齋宮。純皇帝念祀典甚鉅﹐未可二郊異宜﹐因建北郊齋宮﹐規模一如南郊﹐然後二郊之制始備。乾隆己巳﹐上宿齋宮﹐以天時暑熱﹐從者多有喝者﹐因仍舊制齋於內宮﹐體卹臣僚故也。其後齋宮爲更衣別殿﹐不復駐蹕焉。

◎親禱康熙中﹐孟夏間久旱﹐上虔誠祈禱﹐由乾淸門步禱南郊﹐諸王大臣皆雨纓素服以從。南未至天橋﹐四野濃云驟合﹐甘霖立降。乾隆己卯﹐上因旱﹐屢禱於三壇﹑社稷﹐雨不時降。乃步禱於南郊﹐次夕﹐澍雨普被﹐歲仍大稔﹐上詠《喜雨詩》以志之。二聖軫念農食惟艱﹐甘屈萬乘之尊爲民請命﹐其於桑林之責﹐千古若合符節也。

◎射布靶國家以弧矢定天下﹐凡八旗士大夫無不習弓馬﹐殊有古風。每歲上狩木蘭前﹐將派往扈從王公大臣﹑文武官員等習射於出入賢良門﹐上親閱之以定優劣﹐其中三矢以上者﹐優賚有差。今上自甲戌春﹐命八旗護軍﹑前鋒營每旗揀選善射者百人﹐上親閱視﹐其中優者﹐立爲擢升﹐歲以爲常﹐大有安不忘危之意。然周制有大射﹑燕射﹑賓射之別﹐今每春習射﹐及秋前習射﹐有古人燕射之意﹐至於春秋大射之儀尙未之備。余立朝時﹐每爲言官等言之﹐初未有入奏者。然此大禮﹐終必有議及之日也。

◎文臣射鹿每歲射布靶時﹐漢大臣官員有能射者﹐亦許與及﹐上每特賜花翎以旌獎之。趙謙士侍郎每歲貫侯﹐屢爲文臣之冠﹐上甚嘉之。戴文端公衢亨任修撰時﹐隨從木蘭﹐嘗射鹿以獻﹐純皇帝大悅﹐曾賦天章以紀其事焉。惟江畹香中丞蘭於習射時﹐甫彎弓﹐其﹤韋﹥崩壞﹐弓矢盡落於地﹐上大笑﹐時謂之「江三丟」云。

◎奏事處國朝鑑明季科臣紛囂﹐每致政務叢脞﹐特設立奏事處﹐遴選六部﹑內務府司員之能書寫者﹐爲奏事官。十年一爲更易﹐統屬於禦前大臣﹐又命禦前侍衛一員總統其事。凡外庭章奏﹐許其傳達﹐蓋以其官職卑末﹐不敢壅滯耳目。至於露奏本章﹐仍令六科傳遞﹐以符舊制﹐仿周官小臣致命之意也。

◎奏蒙古事侍衛舊制﹐選六班蒙古侍衛中之熟諳蒙古語者﹐與奏事官同事﹐專奏外藩王公呈奏事件﹐國語謂之卓親轄。蓋以其語言气習與之相近﹐易通曉其意指﹐亦柔遠人之一道也。

◎常朝自後唐明宗攺入閣儀爲百官五日候起居之制﹐歷代相沿以爲鉅典。本朝列聖憂勤政事﹐凡離宮燕寢無不披覽奏章﹐召對大臣﹐堂廉之際﹐甚爲通達。然相沿古制﹐凡王﹑公﹑將軍﹑六曹冗員﹐無政事之責者﹐於每月五日朝集於午門前﹐朝服坐班。上駐蹕大內日﹐王公皆於太和門坐班侍衛﹐賜茶始散。上駐蹕園中時﹐王公則同百官坐班午門外﹐科道官輪班察核﹐不至者立劾之。時謂之常朝云。

◎萬壽節本朝萬壽節﹐王公﹑大臣﹑文武職官等﹐咸蟒袍補服﹐於黎明時排班圓明園之正大光明殿前﹐三品以下者﹐排班於出入賢良門外。上龍袍珠冠入座﹐鴻臚官唱排班﹐引導宣贊﹐一如大朝儀。上受賀畢始還宮。如遇上幸木蘭時﹐諸王﹑大臣則齊集午門外遙祝萬壽云。

◎本朝祧廟之制自商﹑周時尊契﹑稷爲始祖﹐歷代相沿﹐各追崇四親帝號﹐供奉太廟﹐而開創之君反居其下。至親盡廟祧時﹐太祖始正南向之位﹐非歷有百年﹐其典不備﹐如唐之憲﹑懿﹐宋之僖﹑宣﹐屢經罷復﹐渾如兒戲﹐識者譏之。本朝太祖肇基東土﹐撫有寰區﹐追崇原皇帝四聖神主﹐卽安奉於太廟後殿。遇四時祭享﹐遣親王一人爲之攝祭﹔元旦﹑萬壽節日﹐特遣官致祭﹔每歲袷祭時﹐則命覺羅官恭捧四聖神主合祭於太廟中﹐禮成仍安奉於後殿焉。時享之時﹐旣不預九廟之數﹐復不壓髙皇帝南向之尊﹐實祭典之良制﹐百世宜遵奉者焉。

◎薦新《月令》﹐季春之月﹐天子始乘舟薦鮪於廟﹐方氏云「王必乘舟而後薦新﹐所以示親漁也。」今奉先殿每月薦新﹐仍沿明制。而列聖秋木蘭﹐凡親射之鹿獐﹐必驛傳至京﹐薦新於奉先殿﹐卽《月令》王親漁之意也。

◎射牲古禮﹐王祭於廟﹐親射牲以獻。今坤寧宮跳神儀﹐凡牲入﹐上迎出戶﹐俟牲進﹐上隨入﹐跪視庖人執鸞刀以屠割畢﹐方叩頭興。卽古射牲之遺意也。

◎皇后入廟之制古制﹐後先帝崩則祀於廟﹐設位於其姑下﹐然遇行袷祭之禮﹐動多關礙。至明世宗預祧仁宗﹐以方後入﹐益非法矣。本朝定制﹐凡後先帝崩時﹐則奉安神主於奉先殿夾室中﹐俟大行皇帝崩後﹐始一同入廟。如孝敬憲皇后﹑孝賢純皇后﹑孝儀純皇后皆沿是制﹐有勝於古制多矣。

◎壽皇殿壽皇殿在景山門內﹐正北殿凡九室﹐重檐金楹﹐一如太廟之制﹐供奉列聖禦容。上遇元旦﹑歲暮及聖誕﹑忌辰之日﹐皆行親謁禮﹐凡諸皇子﹑皇孫及近支親﹑郡王皆從行禮。其旁永思殿卽列聖苫廬地﹐凡瞻謁日﹐必於永思殿傳膳辦事﹐蓋亦示孺慕之意也。

◎安佑宮安佑宮在圓明園西北隅﹐朱扉黃甍﹐一如寢廟之制﹐內供奉仁皇帝﹑憲皇帝﹑純皇帝三聖神牌。上於臨禦園中日﹐行瞻謁禮﹐每年四月八日﹐率領諸皇子近侍拜謁﹐其朔望薦熟徹饌﹐一如生時禮。皆隸內務府大臣承辦﹐卽古原廟之制也。

◎皇史皇史在東華門外迆南﹐與普度寺相近﹐蓋明南內地也。殿廡七楹﹐扉牖楹楣以石代之﹐內貯金漆櫃數十﹐蓋古人金匱石室之意。凡列聖實錄﹑玉牒﹑聖訓皆藏其中﹐設旗員年老者八人守之﹐地甚嚴密。余於丁卯冬奉迎《純皇帝實錄》﹐曾一至其地。嘗聞徐昆山先生述聞李穆堂侍郎言﹐其中藏全分《永樂大典》﹐較今翰苑所貯者多一千餘本﹐蓋卽姚廣孝﹑解縉所修初本﹐繕寫精工﹐非隆慶間謄本之所能及。惜是日匆匆瞻禮﹐不得從容翻繹﹐未審是書尙存與否也。

◎皇上日閱實錄列聖於每早盥沐後﹐卽敬閱列朝實錄一卷﹐自巡狩﹑齋戒外﹐日以爲常﹐𨿽寒暑不間也。聞覺羅侍讀榮昌言「其書皆收貯內閣大庫內﹐每前一日﹐中書舍人啟鑰取書﹐用黃綾袱包裹﹐外用楠木匣盛貯﹐次早同奏章送入。一日﹐寓直者偶忘啟鑰﹐同事以爲次早可及﹐遂不獲開。五更時﹐上已遣小內侍索取﹐余是日承值﹐乃匆匆啟庫取書﹐未及盛匣﹐上已催促者再矣。」亦可覘聖主之勤於法祖也。

◎喜起慶隆二舞國家肇興東土﹐舊俗所沿﹐有《喜起》《慶隆》二舞。凡大燕享﹐選侍衛之狷捷者十人﹐咸一品朝服﹐舞於庭除﹐歌者豹皮褂貂帽﹐用國語奏歌﹐皆敷陳國家憂勤開創之事。樂工吹簫擊鼓以和﹐舞者應節合拍﹐頗有古人起舞之意﹐謂之《喜起舞》。又於庭外丹陛間﹐作虎豹異獸形﹐扮八大人騎禺馬作逐射狀﹐頗沿古人儺禮之意﹐謂之《慶隆舞》。列聖追慕祖徳﹐至今除夕﹑上元筵宴皆沿用之﹐以見當時艸昧締構之艱難也。

◎武官乘轎舊制﹐武官一品皆乘轎。純皇帝以滿洲大員皆宜夙習勞﹐不可耽於安逸﹐故將都統﹑將軍﹑提督等乘轎之制﹐盡行裁革。惟領侍衛內大臣例無明文﹐然向率以諸王﹑大學士兼之﹐未有單銜者﹐故皆因循乘轎。惟英誠公阿克棟阿一人初無他官﹐以家室貧乏﹐不能豢養輿夫﹐故獨乘車以行﹐後超勇王拉旺多爾濟以足疾﹐喀爾沁貝勒丹巴多爾濟以受重創故﹐皆特旨賜轎。繼其位者爲科爾沁郡王索諾木多布齋﹑科爾沁貝勒鄂爾哲依圖﹐皆因循坐轎。丙子冬﹐上特旨罷斥﹐仍交部嚴議焉﹐自是武臣無乘轎者矣。

◎鷹狗處鷹狗處向在東華門內長街﹐設總統二人﹐以侍衛兼之﹐豢飼禦前鷹狗﹐以備搜之用。其牧人皆以世家子弟充之﹐許其蟒袍緯帽﹐爲執事人中之品最髙者。今上壬戌﹐以其非急務﹐不宜蓄於禁垣內﹐因命遷於東安門內長房﹐其職事爲之稍賤﹐眾視爲冗員焉。有吾宗室瑯巖侍衛薩彬圖者﹐素好與文士交﹐及兼鷹狗總統﹐因書鷹狗處少卿銜帖﹐投刺於翰苑家﹐眾爭笑之。

◎上虞備用處定制﹐選八旗大員子弟中之狷捷者爲執事人﹐司上巡狩時扶輿﹑擎蓋﹑捕魚﹑罟雀之事﹐名曰上虞備用處。蓋以少年血气僨張﹐故令習諸勞﹐以備他日幹城侍衛之選。實有類漢代羽林之制﹐而精銳過之﹐蓋善於寵馭近侍之制也。

◎虎槍處定制﹐選各營中將校精銳者﹐演習虎槍之伎﹐凡巡狩日相導引。上大獵時﹐其部長率伎勇者十人﹐入深林密箐中覓虎蹤迹。凡猛獸出﹐其部長排槍以伺﹐虎躍至﹐猛健先以槍刺其胸僕之﹐謂之遞頭槍﹐然後羣槍林至。其頭槍者賞賚優渥﹐故人思效命焉。純皇帝定制﹐凡殺虎時爲虎斃及被創者﹐照軍營殉難受傷例賜卹焉。

◎禦槍處乾淸門侍衛中選火器精熟者數十人爲禦槍處﹐巡幸時﹐日相導引。其長服黃緣紅馬褂﹐餘者皆紅緣白馬褂﹐以爲辧別。凡上合圍時﹐皆下騎執火器翼列扈從﹐以防猛獸奔突﹐上用禦火槍擊獸時﹐則爭相貳副焉。舊時郊行﹐免其相從﹐近自癸酉之變後﹐凡郊社﹑大祀﹐皆服蟒袍以扈蹕焉。

◎善撲營定制﹐選八旗勇士之精練者﹐爲角之戲﹐名善撲營﹐凡大燕享皆呈其伎。或與外藩部角者爭較優劣﹐勝者賜茶繒以旌之。純皇最喜其伎﹐其中最著名者爲大五格﹑海秀﹐皆上所能呼名氏。有自士卒拔至大員者﹐蓋以其勇摯有素也。和相當軸時﹐令巡捕營將士亦選是伎。其後文遠臯寧任金吾時﹐以其賤卒不宜近上前﹐因奏罷之﹐人稱其識大體云。

◎向導處定制﹐凡上巡狩時﹐預遣大臣率各營將校之深明輿圖者﹐往勘程途﹐凡禦蹕﹑尖營相去幾許﹐及橋梁傾圮道塗蕪滓者﹐皆令有司修葺﹐名曰向導處。先是獲是差者﹐皆爲美選﹐沿路苞苴﹐肆意徵索﹐稍不滿意﹐則以修治道塗爲名﹐凡墳墓隴畝任其蹂踐﹐有司畏之如虎﹐罔敢稍拂其意。後純皇帝知之﹐將其最暴者懲治數人﹐然後其風稍斂焉。

◎蒙古醫士定制﹐選上三旗士卒之明正骨法者﹐每旗十人﹐隸上駟院﹐名「蒙古醫士」。凡禁廷執事人有跌損者﹐咸命其醫治﹐限以日期報愈﹐逾期則懲治焉。齊息園侍郎墜馬傷首﹐腦涔涔然﹐蒙古醫士嘗以牛脬蒙其首以治之﹐其創立愈。故時有祕方能立奏效﹐非岐黃家所能及者。近最著名有覺羅伊桑阿者﹐以正骨起家﹐至於鉅富。其授徒法﹐先將筆管鉞削數段﹐令徒包紙摩挲﹐皆使其節合接如未破者﹐然後如法接骨﹐皆奏效焉。

◎批本處國初鑑明季秉筆太監專擅弄權之獘﹐特簡滿翰林官一員﹐滿內閣侍讀一員﹐滿中書舍人六員在內廷行走﹐專司批發之責。凡本章﹐大學士票擬上﹐經上批覽畢﹐卽交該處用淸字批示﹐然後交付內閣學士﹐恭錄聖旨發抄。故機宜愼密﹐從無敢遲滯刪攺者﹐實當代之善政﹐俗謂之「紅本」云。該處行走人員皆許掛珠﹐用紅雨帽﹐每遇歲時﹐內廷賞賜咸預其列。以示榮云。

◎翻書房崇徳初﹐文皇帝患國人不識漢字﹐罔知治體﹐乃命達文成公海翻譯《國語》《四書》及《三國誌》各一部﹐頒賜耆舊﹐以爲臨政規範。及定鼎後﹐設翻書房於太和門西廊下﹐揀擇旗員申諳習淸文者充之﹐無定員。凡《資治通鑑》《性理精義》《古文淵鑑》諸書﹐皆翻譯淸文以行。其深文奧義﹐無煩注釋﹐自能明晰﹐以爲一時之盛。有戶曹郎中和素者﹐翻譯絕精﹐其翻《西廂記》《金瓶梅》諸書﹐疏櫛字句﹐咸中綮肯﹐人皆爭誦焉。

◎上書房本朝鑑往代嫡庶爭奪之禍﹐永不建儲﹐皇子六齡﹐卽入上書房讀書。書房在乾淸宮左﹐五楹﹐面北向﹐近在禁禦﹐以便上稽察也。雍正中﹐初建上書房﹐命鄂文端﹑張文和二公充總師傅。二公入﹐諸皇子皆北面揖﹐二公立受之﹐實從古帝王乞言之制也。當時師傅﹐皆極詞臣之選﹐故列聖學問淵博﹐固皆天縱﹐亦一時師保訓迪力也。定制﹐卯入申出﹐攻《五經》《史》《漢》﹑策問﹑詩賦之學﹐禁習時藝﹐恐蹈舉業陋之習。日課詩賦﹐𨿽窮寒盛暑不輟﹐皆崇篤實之學。其較往代皇子出閣講讀﹐片刻卽歸﹐徒以爲飾觀者﹐眞不啻霄壤分也。其圓明園書房在勤政殿東﹐屋凡三進﹐地宇幽邃﹐有純皇帝禦書「先天不違」﹑「中天立極」﹑「後天不老」三匾額﹐時呼爲「三天」云。

◎南書房唐﹑宋優重詞林﹐最爲淸祕﹐凡制誥艸麻外﹐一切機務﹐皆與商榷﹐故其品爲髙要。明代設翰林院於東長安門外﹐視之與部院等﹐坐耗俸貲﹐毫無一事﹐惟以爲入閣之階。故大拜後﹐不嫻政事﹐動爲胥吏所欺﹐如周道登不識情面二字﹐鄭以偉有窮於數行之嘆﹐安問其燮理之道也。本朝自仁廟建立南書房於乾淸門右階下﹐揀擇詞臣才品兼優者充之﹐康熙中諭旨﹐皆其擬進﹐故髙江村之權勢赫奕一時。仁廟與諸文士賞花釣魚﹐剖晰經義﹐無異同堂師友﹐故一時卿相如張文和﹑蔣文肅﹑厲尙書廷儀﹑魏尙書廷珍等皆出其間﹐當代榮之。列聖遵依祖制﹐寵眷不衰﹐爲木天儲材之要地也。

◎如意館如意館在啟祥宮南﹐館室數楹﹐凡繪工﹑文史﹑及雕琢玉器﹑裱褙帖軸之諸匠皆在焉。乾隆中﹐純皇萬幾之暇﹐嘗幸院中看繪士作畫﹐有用筆艸率者﹐輒手教之﹐時以爲榮。有繪士張宗蒼﹐以山水擅長﹐仿北宋諸家﹐無不畢肖。上嘉其藝﹐特賜工部主事﹐實爲一時之盛。其他如陳孝泳﹑徐洋輩﹐皆以文學優長﹐或賜舉人一體會試﹐或以外郡佐雜升用﹐亦各視其才具也。

◎廷寄列聖天縱聰明﹐凡詔諭外吏﹐剴切機宜﹐輒中要。恐傳抄後有所泄漏﹐反使幹臣難以施爲﹐故一時機密事件﹐皆命軍機大臣封緘嚴密﹐由驛傳遞﹐名曰廷寄。向例封面標軍機首揆名姓﹐自阿文成公沒後﹐純皇帝嫌涉專擅﹐命攺爲軍機大臣等寄云。每月兵部將所寄封數﹐及寄外任何人名目﹐匯奏一次﹐蓋亦杜大臣有所私請托。實一代之良法﹐較諸前代綸音未降而輿隸咸聞者﹐眞不啻霄壤之別也。

◎上諭館本朝列聖﹐家法相承﹐諭旨頒自樞府﹐或每諭萬言﹐或日數旨。綸式昭﹐積累繁富﹐恐有所遺漏﹐故特立上諭館﹐設主事二人﹐筆帖式若干人﹐專司恭錄淸﹑漢諭旨。每數月後匯奏一次﹐交起居注收藏。特簡閣臣二人綜理其事。眞遠勝往代惟命詞臣視艸誥制﹐又以駢體膚闊﹐陳陳相因﹐所謂依樣畫葫蘆者﹐眞無濟於實事也。

◎國史館國初沿明舊制﹐惟修列聖實錄﹐附載諸勛臣於內﹐祗履歷官階而已。康熙中﹐仁皇帝欽定功臣傳一百六十餘人﹐名曰《三朝功臣傳》﹐藏於內府。雍正中﹐修《八旗通誌》﹐諸王公﹑大臣傳始備﹐然惟載丰沛世家﹐其他中州士族勛業茂著者﹐仍缺如也。其所取材﹐皆憑家乘﹐秉筆詞臣﹐又復視其好惡﹐任意褒貶﹐如開國名臣何溫順公和理﹑費直義公英東等諸傳﹐其文寥寥數則﹐而如蔡綏遠毓榮﹑蘇侍郎拜幾至萬言﹐皆剽竊碑版中語也。純皇帝夙知其獘﹐於乾隆庚辰﹐特命開國史館於東華門內﹐重簡儒臣之通掌故者司之。將舊傳盡行刪﹐惟遵照實錄﹑檔冊諸籍所載﹐詳錄其人生平功罪﹐案而不斷﹐以待千古公論﹐眞修史之良法也。後又重修《王公功績表傳》《恩封王公表》《蒙古回部王公表傳》等書﹐一遵是例焉。嘉慶庚申﹐上復命補修列聖本紀﹐及天文﹑地理諸志乘﹐儒林﹑烈女等傳附之﹐一代之史畢具矣。其續錄者﹐以十年爲則﹐陸續修之﹐以爲萬祀之計也。

◎本朝欽定諸書列聖萬幾之暇﹐乙覽經史﹐爰命儒臣選擇簡編﹐親爲裁定﹐頒行儒宮﹐以爲士子仿模規範﹐實爲萬目之巨觀也﹐今臚列其目於左。經部﹕《易經通注》四卷。《日講易經解義》十八卷。《禦纂周易折中》二十二卷。《禦纂周易述義》十卷。《日講書經解義》十三卷。《欽定書經傳說匯纂》二十四卷。《欽定詩經傳說匯纂》二十卷。《禦纂詩義折中》二十卷。《欽定周官義疏》四十八卷。《欽定儀禮義疏》四十八卷。《欽定禮記義疏》八十二卷。《日講禮記解義》二十卷。《日講春秋解義》六十四卷。《欽定春秋傳說匯纂》三十八卷。《禦纂春秋直解》十六卷。《禦注孝經》一卷。《禦纂孝經集注》一卷。《日講四書解義》二十六卷。《禦纂律呂正義》五卷。《禦纂律呂正義後編》一百二十卷。《禦定康熙字典》四十二卷。《欽定西域同文志》二十四卷。《禦定音韻闡微》十八卷。《欽定同文統韻》六卷。《欽定叶韻匯輯》五十八卷。《欽定音韻述微》一百六卷。史部﹕《欽定明史》三百六十卷。《禦批通鑑輯覽》一百二十卷。《禦定通鑑綱目三編》四十卷。《開國方略》三十二卷。《禦定三逆方略》。《親徵平定朔漠方略》四十八卷。《平定金川方略》三十二卷。《平定準噶爾方略前編》五十四卷﹑《正編》八十五卷﹑《續編》三十三卷。《平定兩金川方略》一百五十二卷。《臨淸紀略》十六卷。《蘭州紀略》。《石峯堡紀略》。《臺灣紀略》。《平定廓爾喀紀略》。《平苗紀略》。《平定三省教匪紀略》。《辛酉工賑紀略》。《太祖髙皇帝聖訓》四卷。《太宗文皇帝聖訓》六卷。《世祖章皇帝聖訓》六卷。《聖祖仁皇帝聖訓》六十卷。《世宗憲皇帝聖訓》三十六卷。《髙宗純皇帝聖訓》三百卷。《上諭內閣》一百五十九卷。《朱批諭旨》三百六十卷。《欽定明臣奏議》二十卷。《欽定宗室王公功績表傳》十二卷。《欽定蒙古回部王公表傳》六十卷。《欽定八旗滿洲氏族通譜》八十卷。《欽定勝朝殉節諸臣錄》十二卷。《禦定月令輯要》二十四卷。《大淸一統志》五百卷。《欽定熱河志》八十卷。《欽定日下舊聞考》一百三十卷。《欽定滿洲源流考》二十卷。《欽定皇輿西域圖志》五十二卷。《皇淸職貢圖》九卷。《欽定盛京通誌》一百卷。《詞林典故》八卷。《續詞林典故》�捲。《欽定歷代職官表》��捲。《欽定大淸會典》一百卷。《新定大淸會典》��捲。《大淸會典則例》一百八十卷。《新定大淸會典則例》一百八十卷。《欽定續文獻通考》二百五十二卷。《欽定皇朝文獻通考》二百六十二卷。《欽定續通誌》一百四十四卷。《欽定皇朝通誌》一百卷。《欽定皇朝通典》二百卷。《幸魯盛典》四十卷。《萬壽盛典》一百二十卷。《欽定大淸通禮》四十卷。《南巡盛典》一百二十卷。《皇朝禮器圖式》二十八卷。《國朝宮史》三十六卷。《續國朝宮史》��捲。《欽定滿洲祭神祭天典禮》六卷。《八旗通誌初集》二百五十卷。《八旗通誌二集》���捲。《大淸律例》四十七卷。《欽定天祿琳瑯》十卷。《禦制詳鑑闡要》二十卷。子部﹕《禦撰資政要覽》三卷﹑《後序》一卷。《聖諭廣訓》一卷。《庭訓格言》一卷。《禦制人臣儆心錄》一卷。《禦制日知薈要》一卷。《禦定孝經衍義》一百卷。《禦定內則衍義》十六卷。《禦纂性理精義》十二卷。《禦纂朱子全書》六十六卷。《禦定執法成憲》八卷。《欽定授時通考》七十八卷。《欽定醫宗金鑑》九十卷。《禦定歷象考成》四十二卷。《禦定歷象考成後編》十卷。《禦定儀象考成》三十二卷。《禦制數理精蘊》五十三卷。《禦定星歷考源》六卷。《欽定協記辧方書》三十六卷。《欽定佩文齋書畫譜》一百卷。《祕殿珠林》二十四卷。《石渠寶笈》四十四卷。《續石渠寶笈》��捲。《錢錄》十六卷。《欽定西淸古鑑》四十卷。《欽定西淸硯譜》二十四卷。《禦定古今圖書集成》五千二百卷。《欽定淵鑑類函》四百五十卷。《禦定駢字類篇》二百四十卷。《禦定分類字錦》六十四卷。《禦定子史精華》一百六十卷。《禦定佩文韻府》四百四十二卷。《禦定韻府拾遺》一百十二卷。《禦注道徳經》二卷。集部﹕《聖祖仁皇帝初集》四十卷﹑《二集》五十卷﹑《三集》五十卷﹑《四集》三十六卷。《世宗憲皇帝文集》三十卷。《髙宗純皇帝樂善堂全集》三十卷。《禦制文初集》三十卷﹑《二集》四十卷﹑《余集》二卷。《禦制詩初集》四十四卷﹑《二集》九十四卷﹑《三集》一百卷﹑《四集》一百二十卷﹑《五集》一百四十卷《余集》�捲。今上皇帝《味余書室集》��捲。《禦制文初集》��捲。《禦制詩初集》��捲﹑《二集》��捲。《禦定全唐文》五千卷。《禦選古文淵鑑》六十四卷。《禦定賦匯》一百四十卷﹑《外集》��捲﹑《補遺》二十二卷。《禦定全唐詩》九百卷。《禦定佩文齋詠物詩選》四百八十二卷。《禦定歷代題畫詩類》一百二十卷。《禦選四朝詩》二百九十二卷。《禦定全金詩》七十四卷。《禦選唐詩》三十二卷。《禦選唐宋文醇》五十卷。《禦選唐宋詩醇》四十七卷。《皇淸文穎》一百二十四卷。《續皇淸文穎》��捲。《欽定四書文》四十一卷。《禦定歷代詩餘》一百二十卷。《禦定詞譜》四十卷。《禦定曲譜》十四卷。

●卷二◎韓旭亭旭亭先生寄子尙書公家書﹐余已載前卷矣。先生少貌岐嶷﹐目炯如電﹐喜作刻語﹐使人莫能禁受。嘗遇相士云「公之貌如黃閣學孫懋﹐當早貴﹐恐不永年耳。」先生深自攺易﹐立功過格以自警﹐凡利眾濟人事皆勉力爲之。乾隆庚寅客京邸﹐嘗大病﹐夢人語曰「汝發憤攺過﹐造化已延汝壽矣﹗」及病愈﹐貌和靄﹐有識之者云「非復當年形狀矣﹗」老年遠遊燕﹑粵﹑吳﹑越﹐身愈輕健﹐如三四旬人然。甲戌春﹐壽八十﹐經上賜匾旌之。越二歲﹐無病終﹐實近世之罕見也。憶丙午間﹐師嘗設席余邸﹐因余性卞急﹐諄諄相戒﹐以己身爲譬諭﹐不啻再三。然余終以暴戾致愆﹐至今思之﹐深有愧師教也。

◎張云汀張云汀名賓鶴﹐浙江余杭人。性豪宕﹐不羈小節。詩學杜﹑韓﹐其七古蒼涼勁健﹐尢入少陵之室。以詩客禮﹑怡諸邸﹐與嵩山叔交甚篤。先王喜其才而誚其品﹐嘗曰「使云汀讀宋儒一篇書﹐其怪僻當不至是。」嘗與先王飲於淸流激湍飛觴醉月之候﹐揮落於席﹐人爭笑之﹐而先生不顧也。後以落拓卒於京邸。怡王訥齋主人嘗刊其詩以行世﹐亦甚憐其才也。

◎黃雅林黃雅林初名俊﹐字石咸﹐遼陽人。爲明靑州太守某後。崇徳癸未﹐大兵破靑州﹐太守殉節﹐其子孫遂流落﹐寓籍陪京云。先生學問淵博﹐矜才使气﹐醫卜﹑藝術之書﹐無不周覽﹐時時述稗官家言﹐聞者絕倒。自以其名不雅馴﹐遂易名κ﹐以癡者自居﹝蓋俗誚癡呆者謂之大頭云﹞。亦好奇士也。詩畫仿鄭板橋﹐有意矯俗﹐反使性靈汨沒﹐先恭王甚惜其才華不由正軌。時有詩文就之商榷﹐先生輒加抨擊﹐酒酣耳熱﹐賓主喧嗔﹐聲驚四座﹐先恭王每以山精野狐目之。然平時未嘗不嘉其忠告﹐交誼仍如故也。館於寧邸時﹐貝勒永福已襲封﹐先生督責甚嚴。時有倨色﹐先生勃然曰「爾冠則朝廷貴爵﹐爾身猶吾弟子也。」命免冠重責數十﹐至長跽謝罪乃已﹐其古道如此。

◎尢水村尢水村名蔭﹐儀眞人。善繪事﹐詩宗放翁﹐間有淸新之句。弱冠入都﹐從先恭王之遼﹑沈﹐往返數千里。有《出塞詩》一卷﹐皆蒼涼弔古之作﹐袁簡齋太史曾序而行之。先生性放曠﹐不屑小節。用濃墨作黑竹﹐瑯百尺﹐頗有淩雲之勢﹐江鄕諸鹽客多珍重之﹐名與王夢樓相埒。晚年寄迹釋道﹐於內典頗精熟。年八十餘始卒。

◎超勇親王余向記超勇王光顯寺戰績於前卷﹐今於其嗣王處得王家乘﹐其功尙有未詳處﹐故補書之。王先世爲元太祖第四子後裔﹐居喀爾喀賽因諾音部。康熙中﹐準噶爾臺吉噶爾丹勢彊﹐侵喀爾喀四部﹐盡爲所破﹐王時弱冠﹐負祖母單騎叩關降。仁皇帝憐之﹐置宿衛﹐授輕車都尉爵﹐賜第京師﹐尙純愨長公主﹐至氵存封郡王。雍正中﹐遣歸遊牧。九年徵準噶爾時﹐王請從徵﹐上從之﹐命從順承王駐察汗河。傅爾丹旣僨師於和通淖爾﹝見前卷﹞﹐賊眾追蹂﹐闌入內境。順承王擁兵不救﹐王慷慨曰「使虜騎充斥﹐大軍敗亡﹐安用將帥爲也﹖」因率本部卒迎賊於鄂登楚勒。時賊勢鴟張﹐赤幟徧野﹐王曰「此未可以力爭。」因命其部將巴海夜入賊壘以致師﹐王伏精銳於林莽間。巴海率哨騎奔賊大隊﹐賊眾追之﹐伏起﹐王吹角於隊﹐我兵無不一當百﹐轉戰竟日﹐賊倉卒遇大敵﹐不及備﹐遂爲我兵所殲。王陣擒賊首二﹐皆百戰渠魁﹐賊帥小策零墮騎﹐裸身跨白駝遁。漠南肅淸﹐時謂北徵第一戰功云。逾年復有光顯寺之戰﹐王威名鎭漠北﹐虜騎震懾﹐不敢復南牧矣。及純皇帝卽位﹐授王定邊左副將軍﹐鎭烏裏雅蘇臺。傅閣峯尙書歸﹐定和議﹝見前卷﹞。上命王會議。虜使哈柳至﹐彊辯士也﹐謁王於京邸。哈柳誚王曰「聞王漠北有營帳﹐奚必居於京邸﹖」王曰「國家都於此﹐我隨君而居﹐卽爲吾土。喀爾喀乃藩部﹐若人有園囿然﹐何足道也。」柳又言「王幼子思歸﹝見前卷﹞。欲傳致之。」王慨然曰「公主所育爲吾嫡長﹐其餘孽何足齒及﹖汝部縱放歸﹐吾其請於皇上必戮於宗也。」哈嗒然退。王復面奏純皇帝曰「今北虜挾臣子以爲重﹐臣若許之﹐適足以長其驕心﹐恐無益於國事。況此不肖子不卽殞滅﹐赧顏偸生無足存也。」上詔獎之﹐比之樂羊云。復命王修書答之﹐和議乃成。庚午﹐王薨於軍﹐遺表請歸公主園寢。上惋惜之﹐命配享太廟及賢良祠﹐外藩得預侑食者﹐惟王一人﹐蓋異數也。嘉慶甲戌﹐禮部尙書成寧以王爲外藩﹐故撤賢良祠神牌於後殿。事聞﹐今上震怒﹐立褫成職﹐蓋猶念王之勛也。其孫拉旺多爾濟頗有祖風﹐尙和靜公主。掌宿衛四十年﹐所領將卒﹐無不感激用命﹐以忠醇持躬。和相當權時﹐諸王大臣盡交其門﹐而王獨與之梗﹐今上甚爲優眷。癸亥春﹐有陳徳之逆﹐喀喇沁貝勒丹公某已爲所刺傷﹐王以手扌其腕﹐徳莫能支﹐遂被擒﹐其勇力可知也。余以罪廢時﹐王面詰某貴臣曰「禮王何罪﹐公乃羅織至此﹐使宗藩斥革如發蒙振落﹐吾儕外臣﹐何足道也﹗」貴臣赧然退。王因於歲首謝病歸藩﹐憤悒而薨。余與王素乏締交﹐乃情摯若此﹐深有感於心也。劉文淸公嘗比王爲金日﹐余以其謹愼寡過處有類霍大將軍﹐日尙非其匹﹐實爲朝廷重臣也。王薨之夕﹐有大星隕於西北﹐訃至恰如其期﹐亦一異也。

◎褚筠心褚筠心先生廷璋﹐長洲人﹐爲沈文愨公弟子。少時與趙舍人文哲﹑曹學士仁虎等結社﹐號「吳門七子」。詩宗盛唐﹐無宋﹑元卑靡之習。嘗修《西域同文志》﹐諳習新疆古迹﹐所作西域詠古諸詩﹐音律尢蒼涼合格。先恭王嘗曰「近世不爲袁﹑趙所惑者﹐惟筠心一人而已。」性直梗﹐和相秉權時﹐先生以其非科目中人﹐不以先輩待之﹐和相慊然。以考事中之﹐攺官部曹﹐先生終身不謁銓選﹐曰「此膝不爲權臣屈也。」嘗賞鑑餘詩文﹐臨歸時﹐余題四律贈行﹐先生卽日挑燈和之﹐其末作《玉胡蝶詞》﹐尢多規勸﹐余心感其言。然性紆緩﹐多爲人所愚﹐任湖南學政歸﹐以宦囊開凶肆﹐以其利溥﹐人爭笑之﹐而先生不顧也。

◎寧秀生有髭納蘭侍衛寧秀﹐爲太傅明珠曾孫。生時有髭數十莖羅羅頤下﹐年弱冠﹐顏貌蒼老宛如四五十人。未三十卽下世﹐其家因之日替﹐亦一異也。

◎張漢潮渡漢江嘉慶戊午夏﹐教匪張漢潮自秦竄入楚境﹐勢甚猖獗。楚督景安畏懦﹐遠避武昌﹐賊如風飄豕突﹐無所抵攔。漢潮欲渡漢江以窺全楚﹐時漢陽最爲富饒﹐市廛毗連數十里﹐甲於天下﹐聞警﹐商賈驚避﹐有老賈某祈於關帝廟。會大風驟起﹐飄泊賊人舟楫﹐斃於江者如鶩也﹐漢潮亦落水得拯﹐因狼狽返秦中﹐自是不敢東下﹐逾年乃爲明參政亮所擒。當時假使賊得濟﹐蹂躪江﹑淮﹐其禍不可問矣。信夫﹐國祚昌熾﹐水伯得以默爲佑護也。

◎稗事數則榦隆末﹐定王屢攝金吾印信﹐正陽門外火災延及民居﹐王馳救之。有娼家避火﹐羣立巷口﹐粉白黛綠者數十人﹐王不識﹐詫曰「是家女子何若是之多也。」人爭笑之。

陳春淑副憲﹐性梗直敢言﹐滿朝以怪物目之。廣賡虞侍郎嘗謂余曰「仕途以我與王曁陳副憲爲三怪。」殊爲憤懣。余笑曰「吾今日誠爲周處矣﹗」蓋狎以廣爲虎陳爲蛟也。後春淑降官編修。嘗路遇余﹐余降輿立市間語移時﹐輿夫皆詫﹐私語曰「是何傺老翁﹐而王爲之謙遜若此﹖」余聞之﹐笑謂亻兼者曰「非轎夫不能道此語也。」

張靖逆秉樞言乾隆中有某散秩大臣﹐嘗侍班而冠縵忽斷﹐不及縫紉。恐上出見之﹐乃以下僚啟事筆於頸下繪之如縵然﹐人傳爲笑柄云。

宗室鎭國公永玉嘗饋蒸鵝於順義侯田公國榮﹐閽人誤以蒸鴨告之。田詫曰「吾年已老﹐從未見此巨鴨也﹗」後食始知之。

有某公家素貧﹐得上賜人參票﹐喜極過望﹐感激涕零。是日上祀雩壇﹐某不及伺上回宮﹐乃於天橋路側泥首稱謝。成王笑曰「自有郊祀以來﹐從未有在此叩首者﹐某公此舉﹐恐橋神亦有所驚訝也。」

曹劍亭之劾和相家奴劉全﹐余已載前卷。或有訾之者曰「公嘗狎暱某伶童﹐後爲全所奪﹐故公銜怨劾之。」後廿餘年﹐花曉亭侍禦傑之劾鹺賈查有圻侵冒國課﹐人復以此語歸之。甚矣﹗不樂成人之美若此。

甘嘯巖先生運源﹐爲忠果公曾孫。幼師劉海峯﹐書畫精絕。詩文上宗七子﹐殊有豪气﹐爲旗籍文士之冠﹐然不甚工楷書。有某大臣延其書寫奏牘﹐先生以靈飛經法爲之﹐某公大怒﹐揮之門外﹐曰「甘某名望若爾﹗乃其書法尙不如吾部曹胥吏之端楷也。」

哈軍門攀龍﹐爲將軍元生子。元生隨鄂文端公徵苗有功﹐軍門子國興復以勇健著﹐三世擁旄﹐時人榮之。公爲回屬﹐素禁豕肉。外祖舒直恪公﹝名見上卷﹞。任西安將軍時﹐與公甚善﹐嘗請會食。哈公每嫌蒸羊品味不佳﹐異日庖人潛以豬肉托羊饌﹐哈食之甚美﹐褒獎備至﹐初不覺異味也。

張文和公晚年頗以謙抑自晦﹐每遇啟事者至﹐動云「好﹑好。」一日有閣中胥吏請假﹐公問何事﹐曰「適聞父訃信。」公習爲常﹐亦云「好﹑好。」舍人等皆掩袂笑﹐而公未覺也。

褚筠心學士於庚寅科同國學士柱典試江西﹐國故文理庸劣﹐而不許褚同定一卷﹐乃自爲批閱。同時全閣學魁與邊學士繼祖典試浙江﹐全故疏懶﹐終日不閱一卷﹐任邊選中。時人諺曰「全虧邊繼祖﹐裹住褚廷璋」云。蓋北人呼虧裹與魁國同音也。

成王性滑稽﹐遇事喜作反語。自言直樞庭時﹐嘗召見﹐上適閱明參政亮捷報﹐命王閱之。王習爲常﹐奏「此戰惜未獲渠首﹐使張漢潮得擒明亮﹐始爲佳事」。上正色曰「若是則不佳矣﹗」王始省悟﹐免冠叩謝出。

賡閣學泰﹐滿洲人。中己酉孝廉。以資深歷顯職﹐面目臃腫﹐人爭厭之。與人言習語「可不是」三字﹐人以「賡可不」呼之。宗室輔國公晉隆﹐性滑稽﹐一日於坐中驟問賡曰「今日天气甚寒。」賡習以可不應之﹐又云「君觀某大臣貌可作龍陽否﹖」賡亦漫應之﹐爲某大臣所責﹐至跪謝乃已。

明副軍泰﹐寧夏駐防人。以功績氵存至副都統﹐人多粗疏。一日帶領引見﹐時明司鑲黃旗漢軍﹐其都統爲榮恪郡王﹐王又兼攝領侍衛內大臣﹐故事﹐領侍衛府階最髙﹐故先入殿﹐明睹王卽偕入。定制﹐一品官皆賜坐﹐上命之坐﹐眾大臣叩頭謝﹐明亦隨之叩坐如儀。爲上詫之﹐明始知誤﹐免冠謝罪﹐卽日罷之。

◎王文靖王文靖熙﹐宛平人﹐爲文簡公崇簡子。少年登第﹐章皇帝喜曰「公輔器也。」然當艸創之際﹐非習國書無以濟大事﹐乃命供奉內廷﹐上親爲之教習淸文﹐兼習釋典。與孫學士承恩﹑麻文僖公勒吉日侍西淸。上登遐時﹐命公與文僖同撰遺詔﹐因授顧命。康熙中正首揆。吳逆叛﹐其子應熊因尙主故畱京師﹐時莫敢言。公首劾之﹐其疏要語云「不斬應熊﹐無以寒老賊之膽」云云﹐仁皇帝乃正應熊之罪﹐時人快之。公家訓云「祭墓無以牲牢﹐惟以蔬果代之。」人有言其過儉者﹐公曰「今以宰相祭墓﹐誠爲太儉﹐然日後子孫儕於庶人時﹐則易於措辦﹐若敖氏之鬼不至於易餒也。」人服其言。薨之日﹐都城士民皆往送喪﹐爲之罷市﹐其感人也如此。

◎查初白國初詩人﹐以王﹑施﹑宋﹑朱爲諸名家﹐查初白愼行繼以蘇﹑陸之調著名當時。其詩句亦頗俊逸峭勁﹐視西崖﹑義門諸公自爲翹楚。公以晚年入翰林﹐嘗隨駕木蘭﹐褒衣服行山谷間﹐仁皇帝望而笑曰「行者必查某也。」其風度如此。晚年家居﹐以弟嗣庭獄﹐緹系入京。憲皇帝閱其詩曰「查某每飯不忘君﹐杜甫流也。」因免其罪焉。

◎先恭王之正先恭王性剛直﹐某相國當權時﹐與余邸爲姻戚﹐先王惡其人﹐與之絕交。又當時譽鄂文端公相業﹐先王頗不以爲然﹐曰「居相位者﹐當有相度﹐西林偏袒鄕黨﹐非持平天下之道也﹗」素喜劉文正﹑裘文達﹑曹文恪諸公﹐每訓連必以諸城爲式。文恪薨﹐王親臨其喪。壬戌冬﹐路過三河旅店﹐見壁有文達詩﹐挑燈屬和﹐涔然淚下﹐其眞摯也如此。又善料事﹐甲午秋﹐王倫叛於壽張﹐率黨北上﹐圍臨淸﹐勢甚洶惡。王笑曰「賊不西走大名﹐南下淮﹑揚﹐而屯兵於堅城之下﹐此自敗之道也。」逾旬﹐果爲舒文襄公所滅。又石峯堡回民叛時﹐王曰「西北用兵﹐當決水道使其涸守自斃。」後阿文成公果用其計以破賊。當緬甸用兵時﹐王嘗咎其不用火攻﹐後連見明參政亮述先王言﹐公曰「當時吾嘗屢言於文忠叔﹐柰蠻地匝月無風﹐難以施行﹐亦天意耳﹗」又與先王言不謀而合也。

◎張夫子明監軍張公春於大淩河被擒﹐見太宗不屈﹐上挽弓欲射之。先烈王諫曰「此人旣不懼死﹐柰何殺之以成其名﹗」上從之﹐命達文成厚養之。公獨處蕭寺中﹐聚徒課讀﹐一時開創名臣如範忠貞﹑寧文成輩﹐皆曾執經受業者也。居數年卒﹐上厚葬之﹐時人比之文中子教授河汾諸徒﹐所以啟唐之基也。自古款待勝國忠臣莫之能及﹐旣能全彼之忠﹐又不傷我之徳﹐以元世祖之戮文文山﹐視我文皇殊有愧也。滿大臣某入都後﹐告明臣某曰「汝國有一張夫子而不知用﹐反爲我國教育英才﹐誠可惜也﹗」余嘗讀明臣奏疏﹐至有毀公爲李陵﹑衛律者﹐眞所謂顚倒黑白矣﹗

◎海神祠瀛臺中有海神祠﹐塑明內官像三人祀之。傳卽熹宗於南海覆舟時拯帝所溺斃者﹐帝封三人爲河神﹐因立祠以祀之。按當時正人君子爲魏閹所害者﹐指不勝屈。其遼左﹑奢安殉死諸公﹐如王三善﹑張銓等﹐亦頗有人。帝罔知憐卹﹐乃煦煦於溺死之閹﹐亦可謂厚其所薄矣。

◎佟昭毅佟昭毅公巴篤理﹐爲忠正公養正之族侄﹐國初時﹐隨忠正來歸。從徵朝鮮﹑北京﹑遵化﹑大淩河諸戰﹐皆有功。天聰甲戌﹐爲明曹忠果文詔所害﹐文皇甚惜之﹐贈三等昭毅伯﹐世其家﹐近日大宗伯永慶是其裔也。因思北周時有斬齊將髙敖曹者﹐周人歲賜其帛﹐至周亡猶未已。曹忠果乃能摧斬大將﹐實爲明將中難能者﹐莊烈帝不惟不賞其功﹐乃反以忄匡怯論戍﹐吳興化屢救之不報。賞罰顚倒若此﹐欲國不亡﹐烏可得乎﹗

◎吳六奇吳六奇﹐浙人。少負大志﹐家奇貧﹐落拓乞食﹐冬日袒身行市中﹐英爽如故。查孝廉伊璜奇其人﹐嘗加固卹﹐公深感之。後仕粵西桂王時嘗有功﹐至總兵官。投誠本朝﹐隨尙平南可喜屢擒海寇有功﹐氵存至提督。孝廉嘗以與修僞史故﹐株連獄中﹐幾不能免死﹐公特疏爲之解救﹐卒白其冤。因聘查至粵中﹐厚爲贈贐以歸。其署中有峻石髙數丈﹐查愛之﹐摩挲撫惜﹐因醉題「縐石」﹐次日遂失石。及抵家﹐石挺立其庭中﹐蓋吳潛使人運至矣。今越中傳爲佳話云。

◎郭尙書郭尙書四海﹐納蘭氏﹐爲金臺吉之後﹐卽明所謂海西部落也。以父蔭康熙間屢任無仕﹐嘗以宗伯兼攝司寇數年﹐亦異數也。然聞其多權術。任科道時﹐有以賄進者﹐公於夏日﹐皮冠重裘圍鑪斗室中見之。繼乃仍登白簡﹐其人反噬﹐公詰其謁見時日。其人言衣冠居處狀﹐眾以爲必無之理﹐乃脫身事外﹐亦巧宦之極者也。

◎趙恭毅趙恭毅申喬登第後﹐以古道自居﹐人爭厭之。公托疾歸﹐曾買妾媵﹐其家故宦族女﹐以負債故賣之。公覘知之﹐慷然曰「吾柰何乘人之急以污其節﹐馮商之舉不可爲之繼乎﹗」乃立送女歸家。事漸聞於朝﹐仁皇帝知之曰「此古誼之士也﹗」公聞命出﹐氵存至公卿﹐以廉直著。任司寇時﹐廉邸伶人殺人﹐欲倩公出其罪﹐公謝曰「天子之法﹐不能爲王屈也。」憲皇帝重其人﹐登極後﹐屢獎譽之﹐以爲人臣之式云。

◎費襄莊之殺活佛費襄莊公之平噶爾丹﹝事見上卷﹞。久炫耀於人耳目。公嘗隨仁皇帝之番僧寺﹐番僧之號活佛者見上頗倨傲﹐公卽揮刃斬之。上尢其行﹐公曰「番僧𨿽尊﹐亦人臣也。豈可使其倨於君父前﹐亂我國法。使其果有異術﹐則臣抽刀時﹐伊早令伽藍輩按捺﹐不延頸待戮矣。」人爭服其言。

◎百菊溪制府百菊溪齡﹐張姓﹐內務府人。成壬辰進士﹐館選編修。嘗領署事﹐阿文成公見曰「公輔器也﹐異日功名當不在老夫下。」其後官階蹭蹬﹐翺翔科道者二十餘年。公頗熱中觖望﹐韓旭亭師嘗曰「大器晚成﹐公無須躁進也。」今上親政後﹐立擢山東按察使﹐不數載遂至封疆。公性聰察﹐遇事敏幹﹐賞識人材﹐如朱白泉廉使﹑溫臬使承志﹐皆拔自微員﹐故人樂爲之用﹐以集大勛。其再任粵東時﹐百姓匍匐庾嶺﹐以迓其纛﹐蓋恨其來遲也。時海盜充斥﹐連檣百艦﹐出沒波濤間﹐人莫敢攖。公任溫﹑朱二公入盜艦中﹐說匪首張保降﹐保觀望未果。朱覘知其妻鄭一嫂頗勇健﹐保素畏之﹐乃以賧ク百萬饋之曰「百公良吏﹐非前誘降以邀功者﹐時不可失也。」溫﹐山右人﹐故年少美麗﹐遂潛入鄭寢中解衣酣寢﹐誘鄭以薦枕焉。鄭氏因慷然曰「同輩中幾見有白首賊耶﹗縱微公至﹐妾亦解甲降矣。」乃說保曰「吾所以贅汝者﹐以汝有丈夫气也﹐今察之﹐非知時事者。向來海上諸雄所以能肆掠者﹐蓋因督臣懦弱﹐不敢卒攖其鋒﹐今百公健吏﹐反前所爲﹐必欲盡殄滅其黨類以報天子。今不及早稽首軍門﹐則其兵朝暮下﹐汝輩儼如齏粉﹐妾不欲同君盡也。請自今始﹐斷其縭袂﹐各行其志可也。」保畏懼﹐因同鄭降。公復督率將帥攻烏﹑石二匪﹐炮石驟發﹐二匪艇皆傾靡﹐海水爲之色赤﹐粵東洋匪盡殲﹐實海上第一功也。事聞﹐加公宮保銜﹐賜雙眼花翎﹐朱﹑溫諸公賞賚有差。公貌岐嶷﹐面如削瓜﹐𨿽談笑間而凜然有忿狀﹐使人望生畏心。初任封疆﹐以廉直自矢﹐下民以包龍圖比之。逮夫名譽旣彰﹐乃頓攺初節﹐搜求苞苴﹐動以鉅萬。聞其爲江南制府時﹐每出巡閱﹐後車數十乘﹐徵收珍錯海物至數百桶之多﹐他物稱是。又以重賄交結權要﹐偵探祕旨﹐然後傅會迎合﹐故人莫敢攖其鋒銳。初頤園大司馬素不直公所爲﹐因巡察江南時露疏劾之。上命重臣往查虧帑﹐公左右阻袒﹐初卒以不實罷職﹐人頗不滿公所爲也。嘗爲禦史吳云參劾﹐終莫能害。丙子冬﹐以勞瘵死﹐上下詔褒寵之。繼以諱災爲松相公所劾﹐始罷其奠焉。

◎李仲昭李禦史仲昭﹐番禺人。少生海隅﹐洞知鹽莢利獘。長蘆鹽課有易稱之獘﹐每引浮數百斤﹐以致壅滯難消﹐動損國課。又有鹺賈查氏﹐富逾王侯﹐交結要津﹐人莫敢攖﹐故鹺政日見疲獘。公補官旬日﹐卽露章劾之﹐枚舉其獘。上大怒﹐命畱京王大臣審訊﹐咸皆引服﹐查有圻論戍﹐其餘降革有差﹐人爭快之。未逾年﹐公卒以調取文卷故﹐爲臺長所劾﹐罷歸。其中奧援未易知也。

◎李鴻賓﹝海疆之禍﹐鴻賓爲兩廣總督時貪而縱之﹐致令該夷肆行無忌。養癰貽患﹐自鴻賓始也﹞

李禦史鴻賓﹐新建人。成辛酉進士﹐館選﹐攺官禦史。時值林淸之變﹐公上數疏﹐皆言朝廷利獘﹐洞中要。上嘉其直言﹐立擢河東副總河﹐漢員升遷之速未有及者。公亦感激用命。其年運河淤壅﹐微山湖蓄水盡涸﹐糧艘壅滯﹐公立率下屬疏瀹﹐上流湖水通暢﹐船隻得以濟運﹐實近年之罕見者。逾年﹐丁母艱歸。

◎勒相公勒相公保﹐溫相國福之子也。溫以木果木僨事。公統師時﹐盡反父政﹐待綠營士卒頗優厚。與文士論交誼﹐如石殿撰韞玉﹑石太守作瑞輩皆收羅門下。馬軍門瑜﹑忠壯公全弟﹑鎭將國銳爲全子﹐公皆與之論世誼﹐故人皆樂爲之用。惟滿兵切恨入骨﹐己未之役﹐幾受靑蠅之害﹐賴繼起者僨事﹐公乃復擁旌旄。與額經略等先後殺賊﹐川﹑楚教匪爲之盡殲﹐公之力也。公短小精悍﹐善恢諧飲酒﹐賞賚頗丰﹐遇人投其所好﹐抗卑得宜﹐人喜與之交。在軍中不喜談兵﹐嬉笑如常日﹐而寄心膂於將帥﹐使其各盡所長。又力持堅壁淸野之策﹐故賊人無所擄掠以底敗亡。入閣後益斂鋒芒﹐日事飲宴以取要人之歡。遇知大體者﹐亦加禮貌﹐實多智士也。然數任封圻﹐簋不飾﹐在蜀數年﹐民不堪命﹐致有「蜀督賦」之謠﹐見胡柏坪之彈章。又性卞急﹐責奴隸多酷虐﹐有致斃者。所使令皆優伶﹐致喜怒爲若輩所操﹐亦嗜聲色之過也。

◎金司寇金司寇光悌﹐安徽含山人。性刻﹐外貌剛果﹐心實陰險。任刑部司員時﹐惟以酷虐爲政﹐濟其貪婪。阿文成公爲其所紿﹐以爲豪吏﹐頗任信之。和相理部務時﹐立斥其柄﹐人爭快之。嘉慶初﹐和旣僨事﹐公卿交章薦之﹐金亦廣爲交結﹐使眾延譽於朝﹐張通政鵬展曾露章劾之﹐不能傷也。氵存至江西巡撫﹐入爲司寇。旣持大柄﹐倚胥吏爲耳目﹐任意周內罪名﹐有輦金幣賄者﹐𨿽入大辟﹐立爲昭雪﹐否則酷虐猶如故也。故使司員朋比爲姦﹐文成公所貽良法更攺無餘﹐至今猶爲烈也。有市賈冀姓者﹐其妻私禦車人﹐隨之逃匿﹐爲冀某所偵獲。因以重賄賂金﹐金援奴姦主妻律﹐皆擬斬決。諸大臣欲調停其說﹐金曰「泰山可移﹐此案不可攺也。」濡毫立定其讞﹐二人皆戮於市。未浹月﹐其子暴卒﹐金於途中遇鬼﹐連稱悔之無及﹐於輿中泥首者再。舁之歸﹐屍已僵矣。後事聞於朝﹐上曰「光悌信死晚矣﹗」因屢舉其事以誡刑官焉。

◎許壯烈許壯烈世亨﹐成都人。先世回民。公以行伍起家﹐徵金川時﹐以功氵存至專閫。阿文成公頗器之﹐曰「武臣中識大義者﹐惟許某一人而已。」任廣西提督。會安南國王黎維祁爲其鄰淸化主阮光平所逐﹐叩關請兵﹐其時孫文靖公士毅爲廣督﹐自負將材﹐主意用兵。公曰「蠻夷相攻﹐王者不治。一旦兵連禍結﹐未易已也。」孫不聽其言﹐乃率領兩廣諸鎭兵伐之。阮光平初不意王師至﹐又所率兵寡﹐因回淸化調兵﹐孫公遽以大捷聞。入黎城據其王宮﹐飲酒賦詩﹐不以賊爲意。公諫曰「吾兵深入重地﹐自應愼重。況光平未戰遽退﹐恐有不測﹐宜及其未至﹐振旅入關﹐上計也。」孫曰「介冑之士﹐爾何知也﹖」及光平復率師至﹐維祁驟棄國走﹐賊勢洶湧﹐孫茫然失措﹐欲以身殉。公叩馬諫曰「公爲大臣﹐若有所傷﹐有關國體。世亨一介武夫﹐受上知遇﹐位至擁旄﹐以身殉國可也。」因令諸將護孫公入關﹐獨率數百人赴敵﹐盡歿焉。光平遂尾追文靖至富良江﹐將及我師﹐總兵尙公維升﹐平南王裔也﹐少年勇銳﹐因率兵禦之。轉戰竟日﹐尙手戮數十人﹐甲盡殷焉。以後援不及﹐因撫劍嘆曰「丈夫死綏﹐志也。然不死大敵而亡於小醜﹐未果盡吾之勇﹐聊以洗先世之恥可也。」因自剄死。孫公遂撤江橋﹐狼狽率殘卒入關﹐總兵張朝龍﹑李化龍亦先後死焉﹐所有輜重甲仗盡爲敵獲。事聞﹐純皇帝以公爲知大體﹐甚加惋惜﹐封壯烈伯﹐祀昭忠祠。其子軍門公文謨以侍衛擢至福建提督﹐川﹑楚之役﹐亦以勇健世其家焉。

◎張總兵張總兵芝元﹐川仲人。少爲小校﹐隸宋總兵元俊麾下﹐宋撫卹甚厚﹐公感其徳。後宋公以枉獲罪﹐傺而卒﹐其二子皆遣戍﹐公復隨明參政亮徵大金川。有番僧某爲賊偵﹐凡軍中事無不泄漏﹐公進言明將軍曰「軍中機宜動爲賊覺﹐兵家大忌也。今番僧某受我封號﹐乃陰爲賊諜﹐非翦除之﹐則賊無滅日矣﹗」明公偉其言。會大風雪﹐乃命公率數十人故爲出差狀﹐投宿寺中。公故通番語﹐自取囊中脯蚱與僧寮煮酒痛飲﹐情甚歡洽﹐番僧皆醉飽眠去。公出寺聚柴焚之﹐風火酷烈﹐番僧輩皆死﹐賊諜乃斷。後公屢立戰功﹐氵存至參將。丙申春﹐金川平﹐凱旋時﹐公書宋總兵戰狀﹐抱一冊哭陳軍門。阿文成公訊之﹐公曰「非宋公芝元無以致此﹐敢不報其大徳﹖況宋公所以獲罪者﹐乃觸怒閫帥﹐羅織其愆﹐天子不知其功也。故今陳其戰績﹐乞公轉奏於朝﹐若猶以功微罪重﹐則賞罰出自朝廷﹐芝元心無憾矣﹗」文成公笑曰「壯士也﹗」因代爲奏聞。邀恩赦其子歸﹐人皆以爲宋公知人﹐公能報徳云。辛亥冬﹐廓爾喀再亂﹐搶擄札什倫布﹐公率數百孱卒轉戰山崖中。時大雪彌漫﹐山谷皆平﹐而公手揮大刀指揮﹐番卒皆感激用命﹐卒禦賊歸巢。孫文靖公曰「達賴喇嘛之杵﹐轉不如張總閫之刀靈也。」時人傳爲笑談。公以勞瘁卒﹐福文襄王奏於朝﹐上甚悼惜之。

◎成知州成州牧善﹐滿洲人。以筆帖式氵存至冀州知州。時甘肅道員蔣全迪以冒賑伏法﹐子孫皆遣戍﹐其妻孥流離失所﹐嘗覓食直隸。至州界﹐其妻病旅店中﹐因賣其媳爲奴。公買其媳歸﹐成婚日﹐憐其娜裊羞澀﹐詢知其家世﹐慨然曰「等爲外吏﹐豈可幸其患難辱及家室﹐安知吾子孫輩他日不至此也﹗」因立遣還﹐並厚贈貲囊﹐送其妻媳歸籍﹐士人爭頌其徳焉。

◎劉文淸語榦隆末﹐和相當權﹐最尙奢華﹐凡翰苑部曹名輩﹐無不美麗自喜﹐衣褂袍褶﹐式皆內裁。其衣冠敝陋﹐悃幅無華者﹐人皆視爲棄物。時劉文淸公故爲敝衣惡服﹐徜徉班聯中﹐曰「吾自視衣冠體貌﹐無一相宜者﹐乃能備位政府﹐不致隕越者何也﹖寄語郎署諸公亦可以醒豁矣﹗」時人爭服其言。

◎佛典屬蒙古典屬佛爾卿額﹐順義王俺答裔也。其祖錫拉被擄至﹐隸上駟院牧馬。仁皇帝於內苑閱馬﹐見其竟日無怠容﹐曰「此金日儔也。」因擢侍衛。憲皇帝禦極﹐廉親王允祀等覬覦大位﹐錫公首發逆謀。憲皇帝悅之﹐擢內大臣﹐其子孫皆膺無仕。公其長孫也﹐年十六卽擢宿衛。嘗擎蓋於馬上假寐﹐誤驚禦騎﹐純皇帝惡之﹐以貴臣子不卽責。徜徉禁闥三十餘年﹐未逾一級。公性滑稽﹐作謔語。時上最喜贊禮郎﹐多有至大位者﹐公曰「蜩蟬輩亦足貴耶﹖某𨿽不肖﹐實能揣摩其調﹐秋娘縱老﹐猶可獻倚門技也。」因與擢其選。上大喜曰「爾亦能作是耶﹖」立擢鴻臚卿。未逾年﹐授副都統﹐時和相擅權﹐旨未時下﹐有賀之者﹐公告人曰「余之升擢﹐猶弈者反著其子﹐尙未定也。」人爭笑之。今上時﹐氵存至理藩院尙書。公素不信佛﹐謂世無輪回事。病革時﹐呼子孫環列榻前﹐眾以爲有遺囑﹐公忽張目曰「此時目前尙無一鬼﹐至是終無鬼矣﹗寄語世人莫信浮屠說也。」語罷瞑目逝﹐是臨終尙作笑柄也。

◎劉鳳誥劉少保風誥﹐江西人。中己酉探花。殿試日﹐天已昏黑﹐公文尙未就﹐眾監試大臣欲逐之出﹐常宗伯靑曰「此生書法極秀勁﹐可給燭使終篇。」榜發﹐擢髙第﹐公於常公終身執弟子禮﹐人爭與之。公性豪宕﹐少假館蔣司馬元益宅﹐蔣公喜其俊雅﹐欲納爲婿﹐久之﹐公嘗使酒詈僕夫﹐蔣公曰「非大器也。」因善遣之。氵存至吏部侍郎。與修《髙宗實錄》告成﹐加太子少保﹐近日貳卿加宮銜者惟公一人﹐人爭羨之。督學浙江﹐以嚴酷馭士子爲言官所劾﹐謫戍黑龍江。時將軍有賀表命公代撰﹐表至﹐上謂近臣曰「此劉鳳誥筆也。其文愈佳於昔﹐可謂窮苦始工也。」未久﹐放歸田裏。按北魏時﹐髙聰以罪遣戍瀛洲﹐代州牧爲奏章﹐魏孝文帝曰「北州乏文士﹐此必髙聰之筆。」古今事時相同若此。

◎徳尙書徳尙書瑛﹐姓通顏覺羅氏﹐滿洲望族也。年六十餘始擢太常寺卿﹐又二十年氵存至戶部尙書﹐已八十餘矣。與朱文正﹑王文端等作五老會﹐時人榮之。公貌淸臒﹐性儉朴廉潔﹐位至司徒﹐家不能具駟馬﹐人比之公孫弘﹐以其剛毅勝之。嘗入直樞庭﹐其下屬告人曰「其他費不具論﹐卽四時衣冠之貲﹐我公卽未能具也。」其淸貧也若此。後以失察胥吏罷官。至今年九十餘﹐身猶健云。

◎帽頭氈帽余少時﹐見士大夫燕居皆冠便帽。其制如暖帽而窄其檐﹐其上用紅片錦或石靑色﹐緣以臥云如葵花式﹐頂用紅絨結頂﹐後垂紅縵尺餘﹐無老少貴賤皆冠之。惟老翁夏日畏早涼﹐用靑緞縫紉襯涼帽下﹐如今帽頭狀﹐初不以爲燕服也。至於氈帽尙沿明式﹐皆農夫市販之服﹐人皆賤之﹐近十餘年盛行。帽頭蟠金綫組繡其上﹐至有用明珠寶石嵌者﹐如古弁制﹐惟頂用紅絨結頂稍異古耳﹐士大夫皆冠之。至春秋間徜徉市衢﹐欲求一紅纓綴冠者﹐未易見也。至氈帽則以細毯爲之﹐檐用紫黑色﹐或有綴金綫蟠龍以爲飾者﹐非復往日粗野之制﹐爲士大夫冬日之燕服﹐往日便帽之制﹐不復睹矣。

◎明參政明參政亮金川﹑孝感諸戰功﹐已詳前錄矣。其少時﹐尙履懿親王郡主﹐夫婦勃﹐王頗厭之。王母定太妃薨﹐奉移之東陵﹐秋間﹐道路積潦﹐舁夫皆憚行﹐公時襄事﹐因以巨杖擊舁夫﹐自先行泥淖中﹐舁夫乃娓娓從命往。行數日﹐隊仗整肅如行軍焉﹐王大喜曰「誠吾佳婿也﹐他日可爲名將。」是公少時﹐舉止已不凡矣。又公入闈鄕試﹐純皇帝偶問傅文忠公曰「汝家有與試者無﹖」文忠以公對。上曰「世家子奚必與文士爭名﹖」因擢藍翎侍衛﹐命從徵西域。公甫出闈﹐卽匆匆就道﹐亦一異也。公𨿽以武功顯﹐然嫻文墨﹐吟小詩﹐善寫墨竹﹐故屢歷文階﹐人不以爲過也。

◎劉淸本朝用人不以資格﹐故朱衣客以道員用總兵官﹐見漁洋《池北偶談》。然皆國初開創之際﹐近百餘年未見以文員攺武者。劉松齋淸以縣吏起家﹐著「靑天」名﹐屢徵川﹑楚﹑山東教匪﹐皆有戰功。公性粗率﹐喜嗜樗蒲﹐於文吏坐使酒罵座﹐喜與士卒共飲謔﹐初乏方面之威儀。又以揮霍貧乏故﹐頗有簋不飾之舉。屢遭躓蹶﹐今上悉知其人﹐因功髙寬貸之。丙子秋﹐以山東鹽運使攺登州總兵官﹐公大喜過望﹐曰「老臣得以盡其職矣﹗」命下之日﹐舉朝咸以上用人得宜﹐因材器使云。

◎小說自金聖嘆好批小說﹐以爲其文法畢具﹐逼肖龍門﹐故世之續編者﹐汗牛充棟﹐牛鬼蛇神﹐至士大夫家幾上﹐無不陳《水滸傳》《金瓶梅》以爲把玩。余以小說初無一佳者﹐其他庸劣者無足論。卽以前二書論之﹐《水滸傳》官階地理𨿽皆本之宋代﹐然桃花山旣爲魯達由代郡之汴京路﹐何以三山聚義時﹐反在靑州﹖北京之汴﹐不過數程﹐楊志奚急行數十日尙未至﹐又紆至山東鄆城何也﹖此皆地理未明之故。一百八人原難鋪排﹐然亦必各見圭角﹐始爲著書體裁﹐如太史公《漢興諸王侯》是也。今於魯達﹑林沖輩詳爲鋪敍﹐至盧俊義﹑關勝輩乃天罡著名者﹐反皆艸率成章﹐初無一見長處。又於馬麟﹑蔣敬等四五人層見疊出﹐初不能辧其眉目﹐太史公之筆固如是乎﹖至三打祝家莊後﹐文字益加卑鄙﹐直與續傳無異﹐此善讀書人必能辧別者。《金瓶梅》其淫褻不待言﹐至敍宋代事﹐除《水滸》所有外﹐俱不能得其要領。以宋﹑明二代官名羼亂其間﹐最屬可笑。是人尙未見商輅《宋元通鑑》者﹐無論宋﹑金正史﹐州山人何至譾陋若此﹐必爲贗作無疑也。世人於古今經史略不過目﹐而津津於淫邪庸鄙之書稱贊不已﹐甚無謂也。

◎考據之難本朝諸儒皆擅考據之學﹐如毛西河﹑顧炎武﹑朱竹諸公﹐實能洞徹經史﹐考訂鴻博。其後任翼聖﹑江永﹑惠棟等﹐亦能祖述淵源﹐爲後學津梁﹐不愧其名。至袁簡齋太史﹑趙甌北觀察﹐詩文秀雅蒼勁﹐爲一代大家﹐至於考據皆非所長。《隨園隨筆》中載宋太宗髙梁之敗﹐中遼人弩箭以崩。𨿽本王釒至《默記》﹐然太宗自幽州敗歸後二十餘年始崩﹐弩箭之毒焉能若是之久﹖況《默記》所載狄武襄跋扈﹐韓魏公擅權﹐至以司馬溫公之劾王廣淵乃授執政之指﹐直與胡之劾眞﹑魏可同傳矣﹐其春駁不一而足﹐奚可據爲典要﹖至趙甌北《檐曝雜記》﹐以湯若望﹑南懷仁至乾隆中猶存﹐其言直同囈語﹐未審老叟何以昏懵若此﹐亦著述中一笑柄也。

◎明人論先烈王嘗讀全謝山《鮚亭集》﹐載明人夏吏部允彜言曰「東國乃能恪遵成命﹐推讓其弟。又能爲之禦邊圉﹐舉止與聖賢何異﹐其國焉得不興﹖」蓋謂先烈王讓國事也。其時傳聞異辭﹐尙不知先王擁戴文皇出於至誠﹐髙皇帝初無成命也。董崇如與友人書云「東國部主𨿽老﹐其子某雄鷙非常﹐才略不出曩霄公之下﹐將來邊警尙未已也。」是二人爲明臣僕﹐乃推尊烈王至此﹐當時神武英略﹐洵可知矣。

◎定數《太平廣記》載﹕唐張文居中書數年﹐未能食一堂餐﹐以爲命蹇。余自乙丑襲封﹐至乙亥十載間﹐凡朝廷大燕會及內廷聽戲等嘉禮﹐皆未曾預。己巳今上五旬萬壽﹐余適丁內艱﹐不得與逢盛典。自今思之﹐曷勝垂涎﹐感嘆其命之蹇﹐應與文同也。

◎海超勇盜馬海超勇公蘭察﹐從徵西域﹑金川﹑臺灣諸戰功超封五等﹐爲近日武臣之冠。值內廷時﹐與蒙古巴林郡王巴圖相善。二人皆有駿驥﹐扈蹕木蘭﹐王欲以己馬易公騎﹐公不許﹐王曰「余夜間使人盜去﹐公勿也。」公笑應之曰「大佳。」晚間王果使人往竊﹐見駿馬獨立荒原艸﹐因潛捕之。前土窟中一健夫執馬韁伏其內﹐蓋公預爲之備也﹐因大呼曰「寄語汝王﹐吾公行當竊王馬矣。」使者歸告﹐王命防閒嚴密。夜半忽聞帳外大呼﹕「盜馬者乘馬遁矣﹗」俄而萬帳齊呼捉賊﹐如山嶽崩勢。王馬皆驚逸出棧﹐及追轉﹐而名駿已失。蓋公潛至王帳後使從者羣呼﹐及防者出視﹐而公乘馬行矣。事𨿽猥瑣﹐亦一兵機也。次曉二人相見﹐歡飲竟日﹐王卒以馬贈公﹐蓋深服其智也。按《太平廣記》柴紹弟盜馬事﹐與公正同。古今豪傑皆未可繩以法度也。

◎郭汾陽逼娶妾嘗讀《劍俠傳》昆侖奴盜紅綃事﹐其人曰「當朝一品﹐再造社稷」語﹐實爲郭令公無疑義。按紅綃曰「家本良家﹐爲主君逼娶爲妾﹐至今心猶耿耿﹐故願隨崔生潛逃」諸語﹐事𨿽出於稗官家﹐不足深稽﹐可見當時法网之寬﹐故人樂爲盡力。𨿽如汾陽勤愼﹐尙有小徳出入之舉﹐而世人並未以爲非。豈若後世人情囂悍﹐𨿽行如曾﹑史﹐稍有不當﹐則浮議蜂起﹐利害隨之﹐其功業安得建樹也。

◎元裔之多自古勝國之裔﹐以元裔爲最優。順帝之嫡支𨿽爲額森所滅﹐喀爾喀四部落﹐乃元太祖第四子塔斯之裔﹐族牒昭然。其他科爾沁﹑巴林﹑柰曼﹑敖漢諸部落﹐皆元太祖昆弟之冑﹐今悉列爲藩封。又回部中尙有元裔。按《元史》﹐其長子對於絕域﹐去中國萬餘里﹐其地似今俄羅斯。然則元之世澤延長﹐較諸江幹乞食三王同戮者﹐不可同日語矣。按蒙古藩封中﹐惟喀爾沁﹑土默特二部落姓烏梁哈﹐爲元大將阿術後﹐今杜稜郡王邸中尙存譜牒﹐嗣王曾命余爲序﹐故知之甚詳。今元裔薄之曰﹐系漢人王姓篡竊其地﹐非蒙古裔者﹐誣蔑之談也。

◎本朝待外國得體列聖柔遠綏邦﹐撫安華夏﹐皆得操縱之道。喀爾喀四部落及杜爾伯特﹑土爾扈特等歸降時﹐皆不去其汗名﹐蓋以其地處遐荒﹐不足與較。今旣仍其名號﹐異日卽稍有梗化﹐亦不有傷國體。所謂蠻夷相攻﹐王者不治﹐較諸前代﹐爭款市之名﹐受吾祖之紿者﹐其得失信何如也。又俄羅斯國未通貢表﹐故彼此關會不用詔旨﹐惟令理藩院行文於其瑪玉斯衙門﹐如有司咨牒之狀﹐實得中國馭夷大體﹐勝於富鄭公之爭多矣。使宋室於契丹早行此制﹐烏有燕云連兵之禍哉﹗

◎二逆少子阿逆叛時﹐其妻子爲舒文襄公所擒﹝事見前卷﹞。其少子某﹐年甫周ㄧ﹐純皇帝憐之﹐命永錮監中。年至四十餘﹐尙未出獄﹐不識牛馬之形狀。嘉慶甲子﹑乙丑間始卒﹐獄中皆推爲祭酒焉。又回部霍集占之子某﹐賜傅文忠宅爲奴。文襄王委任之﹐招攬事權﹐頗爲殷富。回部王公輯瑞至者﹐叩拜其門﹐某坐受之﹐主僕之禮儼如也。

◎諳達國朝定制﹐凡皇子六齡入學時﹐遴選八旗武員弓馬﹑國語嫻熟者數人﹐更番入衛﹐教授皇子騎射﹐名曰「諳達」﹐體制稍殺於師傅﹐蓋古保氏之責。按﹕明順義王俺答卽爲小王子之保氏﹐故眾相沿稱之﹐初非其名。明人不知﹐甘受其紿﹐亦陋之一端也。近皆選東三省人充補﹐𨿽其弓馬純習﹐然人率皆舉止獷野﹐眾素輕之。朱文正公晚年信道﹐自言曾拜純陽爲師﹐命柳仙偵察﹐卽世所謂柳魅者。公敬禮視呂祖稍殺﹐時皆以爲荒謬﹐成王忽曰「然則爲朱先生之柳諳達矣。」眾皆粲然。

◎榮恪郡王王諱綿億﹐榮純親王子也。純王少時﹐國語騎射嫻習﹐爲純皇帝所鐘愛﹐欲立儲位。純王早薨﹐王少失怙恃﹐溺於聲色﹐身體孱弱﹐至中年無日不病﹐或對人終日不復接談。今上令王乾淸門行走﹐以習勞﹐然其疾終不愈也。性聰敏﹐善書法﹐誦古今經史﹐出口如瓶瀉水。余嘗以《荀子》《淮南鴻烈解》諸書詢之﹐王背誦嫻熟﹐然亦未見王常讀書也。遇大節侃侃不苟。癸酉之變﹐王時扈從﹐聞警﹐或猶泄泄然﹐王泫然出涕曰「上爲吾輩何人﹐卽以親誼論之﹐猶當代分其憂﹐況萬乘之尊乎﹖」因進諫﹐請上速回京中﹐以靜人心。上首肯之﹐卽日回鑾﹐因重視王﹐曰「朕侄輩惟綿億有骨肉情也。」寵眷日優。王逾年以勞瘵薨﹐上悼惜之。

◎陳壽山陳處士松﹐字壽山﹐天長人。性豪宕﹐善繪事。少遊楚﹐不遇。入京﹐客余邸中。先恭王甚喜其人﹐日與壽山談﹐置其畫不論可也。先生繪事﹐少師板橋諸派﹐故頗爲人所訾議。然善畫松﹐嘗於夕照寺壁間畫大松數株﹐枝榦長數十尺﹐夏日觀之﹐謖謖有聲﹐如身立深山中﹐人爭愛之。以先生終身筆墨﹐惟此爲最云。淹蹇以終﹐年未五十。其妻孥流落客邸﹐先恭王厚爲卹養﹐至今猶存。年已八十餘﹐蕭蕭白髮﹐亦可憫也。

◎顧星橋顧太守宗泰﹐長洲人。少爲諸生時﹐喜聲望﹐築月滿樓招延賓客﹐飲酒賦詩無暇日。爲沈文愨公弟子﹐故詩筆淸雋﹐尙沿正宗。彊仕後﹐始登甲第﹐偃蹇粉署廿餘年﹐壯志不爲稍衰。客余邸﹐與余最善﹐有詩賦相商榷﹐先生必爲忠告﹐亦淳朴之士也。然性喜躁進﹐以巧宦自目。序餘詩稿﹐書官階至三十餘字﹐旭亭師笑曰「今世兼攝事者﹐自和相下卽星橋歟﹗」其熱中也如此。晚年負債山集﹐一麾出守﹐眾債帥日集﹐其門如市﹐卒乘棧車潛逃出京﹐人爭以爲笑柄。至粵東後﹐以結習致罪﹐制府劾免其官。歸吳門後﹐貧苦益堅﹐寄食友人以卒。先生初以文愨致通聲气﹐及文愨被論後﹐先生惟恐牽連﹐逢人告曰「沈公非我之師」﹐亦稍爲背徳矣。

◎本朝富民之多本朝輕薄徭稅﹐休養生息百有餘年﹐故海內殷富﹐素封之家﹐比戶相望﹐實有勝於前代。京師如米賈祝氏﹐自明代起家﹐富逾王侯。其家屋宇至千餘間﹐園亭瑰麗﹐人遊十日﹐未竟其居。宛平查氏﹑盛氏其富麗亦相仿。然二族喜交結士大夫以爲干進之階﹐故屢爲言官彈劾﹐致興獄訟﹐不及祝氏退藏於密也。懷柔郝氏﹐膏腴萬頃﹐喜施濟貧乏﹐人呼爲「郝善人」。純皇帝嘗駐蹕其家﹐進奉上方水陸珍錯至百餘品﹐其他王公﹑近侍以及輿亻臺﹑奴隸﹐皆供食饌﹐一日之餐﹐費至十餘萬云。王氏初爲市販弄童﹐後以市帛起家﹐築室萬間﹐招集優伶﹐耽於聲色。近日其家已中落﹐然聞其子弟云﹐器皿變置猶足食五十載﹐其他可知矣。亦皆極一時之盛也。

◎麻狀元本朝順治壬辰始許滿洲子弟廷試﹐與民籍另置一榜﹐頭場四書文二道﹐二場論一道而已。麻文僖公爾吉中廷試首名﹐人爭呼爲麻狀元﹐今其宅猶存﹐人呼爲「狀元街」云。其後停試﹐至癸丑復開科﹐卽與民籍貢士同榜﹐如今制云。

◎王文肅王文肅公安國﹐性剛毅﹐操守廉潔﹐𨿽屢歷無仕﹐其貧窶如故也。每早登朝﹐家不舉火﹐偕幼子同輿往﹐公入內堂餐﹐市餅餌數枚﹐令其子坐輿中食之﹐充饑而已。履懿王與之善﹐嘗助之﹐公辭不受﹐曰「忝在九列﹐不敢與王有所交結也。」其子侍禦念孫以彈和相著聲望。喜講水利﹐屢任河員﹐卒以河決罷官。今少宗伯引之乃公孫也。

◎陳文肅本朝漢閣臣率以耆儒碩徳始獲登庸﹐故歷黃扉﹐無不白髮者。惟陳文肅大受以大考受上知﹐其參政時﹐去釋褐甫十載﹐人爭羨之。公性剛峭﹐岐嶷偉貌。善吏事﹐歷任封圻﹐以廉敏稱職﹐諸下屬畏如神明﹐莫敢欺詐。然多刻﹐恩怨分明﹐睚眥之仇必報。有道員明公福者﹐尹文端公孫也﹐爲公門生﹐任粵東糧儲道。公之兩粵制府時﹐明公適丁艱歸﹐遇諸水程﹐明公具刺謁公。公適假寐﹐閽人不時通﹐明公慨然揚帆去。及稟﹐欲見之而明已行﹐公心恚其事﹐至粵中摭拾明浮收糧米案劾之﹐明因致大辟。後數十年﹐其子輝祖卒以貪婪伏誅﹐眾皆以爲公苛刻之報云。

◎王功偉王功偉富順﹐漢軍人。性迂拘﹐學問陋﹐除《四子書》﹑時文外﹐他書籍莫睹也。然直朴﹐頗明大義﹐見有人受奴隸欺者﹐必從旁証之﹐屢遭人怨詈﹐先生不顧也。自以爲善陶﹑猗之術﹐屢開市店﹐貲財爲人紿盡﹐而先生自以爲倍獲﹐人前津津道之﹐其志終不衰也。以致落魄﹐布衣敝袍尙不能給﹐訓課蒙童以爲糊口計。繩牀土銼﹐終日書聲喧聒不已﹐而先生不以爲厭也。嘗病眩暈﹐恆恐斃於道途﹐每出行必小紙書其姓名居址以防顚僕。余笑謂曰「昔劉伶荷鍤自隨﹐今先生之骸骨惟以不歸於田廬是虞﹐何其不達也若此。」先生亦無以對也。後卒以貧困終。

●卷三◎明史稿向聞王橫云《明史稿》筆法精善﹐有勝於館臣攺錄者﹐近日讀之﹐其大端與《明史》無甚出入﹐其不及史館定者有數端焉。惠宗遜國事﹐本在疑似之間﹐今王本力斷爲無﹐凡涉遜國之事皆爲刪削﹐不及史臣畱程齊一傳以存疑也。永樂以藩臣奪國﹐今古大變﹐王本於燕多恕辭﹐是以成敗論人﹐殊非直筆。然則吳濞﹑劉安輩亦足褒耶﹐不及史臣厚責之爲愈。至於李廷機與沈榷﹑沈一貫﹐畢自嚴與陳新甲同傳﹐未免鸞梟並棲﹐殊無分晰﹐不如史臣之分傳也。周﹑溫二相爲戕削國脈之人﹐乃不入《姦臣傳》﹐而以顧秉謙齷齪輩當之﹐亦未及史臣本也。其他謬戾處不可勝紀﹐後史臣皆爲攺正﹐蓋首創者難工﹐繼述者易善也。惟三王本紀較史本爲詳﹐然其事迹今已見《欽定通鑑輯覽》﹐亦無庸贅敍。至於奏牘多於辭令﹐奇迹罕於庸行﹐則二史病處相同﹐殊有愧於龍門﹐惟視宋﹑元二史爲差勝也。

◎曉屏相公鄒曉屏參政炳泰﹐無錫人。登科後不登權要之門﹐徜徉詞館者三十年﹐以資深得躋卿貳。好古書畫﹐收藏甚富﹐嘗得《化度碑》宋拓本﹐至質衾以易歸。曾告余曰「他人以如山金帛乃易贗物滿架閣﹐不及餘數金之眞也。」立朝不苟﹐氵存至冢宰﹐與瑚合庵圖理爭兵部銓選事﹐直言侃侃﹐胡莫能奪﹐卒以見謫。余是日遇公於九松山古寺中﹐公曆言胡變法故﹐曰「吾年已及衰﹐尙戀戀此位何爲﹖當以去就爭之﹐不可使朝廷之法自我壞也。」余欽服其言﹐以爲有古大臣風。上亦重其品望﹐誕日﹐賜內府梨園部曲以榮之。然性多疑忌﹐苛待下屬。嘗於政事堂謂銓部選君曰「汝部中皆賣法之人﹐何面目入此堂也。」以致激怒闔部司員﹐皆欲掛冠去﹐賴同事者勸諭乃止。故僚屬嗟怨﹐不以實告。兼京兆數載﹐致延林淸之變﹐而公尙不知也。是日踉蹌入朝﹐履聲橐橐然﹐向人語曰「事出倉皇﹐我亦無法措置。」昏然坐軍機處階上﹐默無一語﹐眾皆笑之。卒以是免官。歸時囊無貲裝﹐至賣書畫以行。聞法時帆言﹐公所著《午風堂叢談》﹐皆載近日士大夫嘉言懿行﹐頗爲富溢。近所刊本皆割裂故書爲之﹐實無足取也。公善吟詩﹐體裁正宗﹐頗有隨州﹑靑邱遺趣﹐實近日公卿輩所罕能也。

◎和相見縣令右安門外野寺僧人言﹕和相權盛﹐凡入都謁選﹐爭以謁見爲榮。有山東歷城令某入都﹐求見和一面﹐以誇耀於同寅﹐以二千金賄其閽者﹐於和相歸邸時﹐長跽門前﹐自呈手版。和相於輿中呵曰「縣令是何虫豸亦來叩見耶﹗」時傳以爲笑柄。

◎質莊王義犬質莊王嘗畜小犬婆﹐頗馴順解識人意。王薨﹐犬不食三日斃﹐亦一異也。

◎伊總憲近日宗室中氵存列卿貳者﹐多不稱其職任﹐如祿相公﹑宜中丞其彰明較著者。繼起爲伊總憲衝阿﹐爲豫良王猶子﹐以資深致大員﹐初無所表見於世。甲戌秋﹐任總憲甫數十日﹐忽奏檢拾無名揭帖﹐有滑縣民某首告京師有林淸逆黨﹐欲於萬壽節起事﹐闌入神武門之語﹐舉朝駭然。至期闃無其事﹐人多疑之。穆司馬彰阿告余曰「吾儕家長稱觥之期﹐其子弟僕長﹐尙預戒同事勿以不祥事見知。今萬壽令節﹐伊公以惑亂人語入告﹐何其舛也。」余首肯其言。又聞中城副指揮史作霖夢蛟言「前期伊公已至公署﹐園中並無應奏事件﹐若預爲引避者﹐次早卽有揭帖之事。又其宅隱僻﹐甫爲總憲﹐何以訐者卽詳其居址官職﹐殊堪駭惑。」或云伊素好左道﹐嘗引扶鸞邪術之人寓其宅中﹐其迹隱祕﹐莫可詳也。以是見謫烏裏雅蘇臺將軍﹐人心大快。未逾年復以奧援授理藩院尙書﹐初不愜公論也。

◎胡桂畫內府伶官胡桂善繪事﹐仿董北苑﹑黃鶴山樵諸家酷肖。嘗作《長城雪霽圖》﹐見純皇帝《禦制詩》中。其子九思亦善繪事﹐通書翰﹐拜法時帆祭酒爲師。客質邸﹐以文墨自娛。嘗作小詩﹐淸雋可喜﹐較之時帆﹐實入室弟子也。

◎關槐關司馬槐﹐浙江人。家巨富﹐以貲爲中書﹐夤緣成進士﹐初未嘗能文翰也。拜福額駙隆安爲師﹐自相誇耀﹐人爭鄙之。亦自以爲能繪事﹐凡歲時貢畫數百幅﹐以供內庭糊壁﹐復饋遺諸內侍﹐故其值房中槐畫爲多。時中書盛公惇崇亦善繪事﹐故人誚之曰「關花盛槐歲朝胡。」蓋三人所長也。晚年跛足﹐尙復戀棧。嘗同余召見乾淸宮﹐槐蹩﹛薛足﹜上階﹐成司馬書謂余曰「吾若有其家貲﹐早罷官歸去﹐尙復阻後進之路何爲也。」槐乃以貧窶自居﹐冬日服單衣﹐室不舉火。謝薌泉侍禦往拜之﹐延之坐土銼上﹐窗不糊紙﹐寒威凜然。謝笑曰「余𨿽年邁﹐然不以此殘軀陪君爲凍餒鬼也﹗」而槐初不作然﹐但謝貧乏而已。

◎圖文襄公厚徳圖文襄公平察哈爾﹑川﹑陜戰功﹐余已詳載前卷矣。幼時聞先外祖母舒太夫人言﹝太夫人爲公曾孫女﹞﹕「公掌刑曹時﹐與姚端恪公同定律例﹐將明代酷法盡皆刪除。奏釋死囚長枷匣牀﹐以免獄卒淩虐。又毀明代鎭撫司酷刑﹐如呂公絳﹑紅繡鞋諸虐具﹐以免後人效法﹐當時翕然頌徳。至今馬﹑姚二氏簪纓不替﹐有所由來﹐汝小子其勗諸﹗」今余以虐刑治彊暴﹐致罹刑网﹐靜思罪愆﹐眞有愧先外祖母慈訓也。

◎劉全母和相家奴劉全﹐幼時爲人執鞭﹐家甚貧乏﹐至冬月著單衫﹐有聲。和相攬權時﹐甚爲倚任﹐屋宇深邃至百餘間﹐曾爲曹劍亭所彈劾。士大夫不肖者爭與之結姻眷﹐有萼山﹑楚濱之風。其母甚賢慧﹐及全富時﹐其母必日索腐豉下餐﹐曰「昔日思此而不易得﹐今𨿽豪富﹐敢忘舊日景況耶﹗」故全受稟母教﹐罔敢干犯國法。其子某甚不肖﹐致有南郊私斃人命事﹐以遭刑誅﹐而全母卒以善終。

◎王西莊之貪王西莊未第時﹐嘗館富室家﹐每入宅時必雙手作摟物狀。人問之﹐曰「欲將其財旺气摟入己懷也。」及仕宦後﹐秦諉楚謹多所乾沒﹐人問之曰「先生學問富有﹐而乃貪吝不已﹐不畏後世之名節乎﹗」公曰「貪鄙不過一時之嘲﹐學問乃千古之業。余自信文名可以傳世﹐至百年後﹐口碑已沒而著作常存﹐吾之道徳文章猶自在也。」故所著書多慷慨激昂語﹐蓋自掩貪陋也。

◎鐵冶亭尙書余束髮與冶亭尙書交﹐已廿餘年﹐喜其詩才俊逸﹐議論今古是非﹐侃侃正論﹐以爲有古大臣風範。後聞其歷任督撫﹐以傲戾稱﹐考核下屬﹐往往因苞苴多寡定其優劣。又袒庇科目﹐頗蹈明人惡習。乃因王伸漢之獄﹐謫貶西域。召用未逾年﹐又以在西域時濫斃人命﹐致遣戍吉林﹐頗詫其言行不符乃至若是。後聞人言﹐當癸酉秋林淸之變時﹐公獨召對﹐盡述閹宦不軌之謀﹐又發十七日夜之事﹝見前卷﹞。故上從其言﹐搜捕逆黨頗急。太監楊進忠造刀逆謀﹐又爲其門生禦史陸泌﹑曹恩繹所劾發﹐致閹宦恨之切齒﹐造諸蜚語上聞。適遇西域之咎﹐重遭重譴。公嘗選八旗諸耆舊詩數十卷﹐頗爲繁富﹐任齊撫時進呈。上禦制序以寵之﹐賜名曰《熙朝雅頌集》﹐頒行天下。

◎玉閬峯侍郎冶亭弟閬峯司馬玉保﹐詩才敏捷過於其兄﹐品髙雅不趨聲聞。純皇帝時﹐惡八旗詞林學問陋﹐特親試之﹐擢公兄弟二人﹐眾以軾轍﹑郊祁比之。公學淹博﹐嘗讀武經諸書﹐自以爲知兵。臺灣之役福文襄王﹑海超勇公膺上賞﹐公以藍鹿洲《平臺紀略》示余曰「昔廷珍以七日擒巨寇﹐甫蔭一輕車都尉﹐今二公竭天下之力以成其功﹐不及藍氏多矣。」川﹑楚教匪叛時﹐公欲請纓自薦﹐爲人尼止。上知其才﹐欲擢爲晉撫﹐有公鄰某公﹐先以貲賄和相﹐因薦其資格較玉某爲深。上從和言﹐故公有詩曰「春風先已入鄰家」之句。其家復遭婦道不職﹐終日勃﹐因鬱鬱成疾﹐寄居冶亭園庭以沒﹐人爭惜之。

◎蔣元亭侍郎蔣元亭侍郎予蒲﹐少司空元益子也。父子同居九列﹐時人榮之。公好講辟穀術﹐朱文正公引爲入室弟子。又以釋迦﹑柱下之道異致同功﹐故合釋﹑道二學著書立說﹐時人頗以爲恬靜。然躁進取﹐急於名利﹐凡要津當道﹐無不交接﹐其人稍蹉跎﹐卽厭棄如敝屣。嘗與其徒某於祕室談道﹐有聽之者﹐皆容成禦女之術及奔競要津祕耳。畢子筠孝廉深惡之﹐曰「元亭之倡邪說﹐與川﹑楚教匪何異﹖況假玄漠之言以爲終南捷徑﹐何其舛也。」余以畢子爲知言。後卒以師事僧人王樹勛爲石禦史承藻所劾罷﹐鬱鬱歸去﹐久之乃死。

◎熊鉛山司寇熊鉛山司寇枚﹐江西人。少中戊子解元。屢任封疆﹐以懦弱名﹐下吏多搋揄之﹐年六十餘始登九列。壬戌科主會試總裁﹐於闈中擬墨﹐文字荒疏﹐不堪入目﹐有「文王亦人耳」之句﹐爲﹤冒毛﹥﹤毛﹥子傳爲笑柄。紀曉嵐批其文曰「中有一團渾穆之气。」亦譏其不中軌也。公以江西名雋自居﹐晚年文字何以荒謬至此也。

◎陸大司馬陸司馬宗楷﹐少年科目﹐居大司成任垂三十年。純皇帝召見﹐憐其衰老﹐數年中﹐立擢大司馬。嘗問之曰「卿年遲暮﹐自揣精力尙能衡文柄乎﹖」公對曰「臣任司成時﹐日課國學生﹐乃自文章堆中匍匐出者﹐殊不以爲苦也。」上笑頷之。

◎彭氏科目之盛余素惡扶乩之事﹐以爲假鬼神以惑眾﹐爲王者所必誅﹐故律置之重典﹐良有以也。然姑蘇彭氏素設文昌神乩壇﹐南勻先生以孝友稱﹐其孫大司馬公復中元魁﹐祖孫狀元﹐世所希見。司馬之子紹觀﹑紹升﹑紹咸﹐其孫希鄭﹑希洛﹑希曾﹐其曾孫蘊輝皆成進士﹐今司寇公希濂復登九列。科目之盛﹐爲當代之冠﹐豈眞獲梓潼之佑耶﹐抑別有所致之也﹖

◎鮑雙五侍郎鮑雙五侍郎桂星﹐𨿽以妄言失職﹐然其人性伉爽。未第時爲淶水方氏主計臣﹐出入百萬計無遺﹐方氏賴之以富。爲中州學政﹐督課士子最勤﹐五更時﹐卽朝服坐堂皇校閱文字。以河南士風多陋﹐故命題多以典故考詁﹐以誘士子勉於學問誦讀。其敍中州試牘有云「士子陋不已﹐必至有懷挾代倩之獘﹐而國法隨之矣。」語𨿽激烈﹐亦見其苦心也。癸酉秋﹐任湖北學政時﹐聞林淸亂﹐慷慨就道﹐數日急驅至京。時滑縣道梗﹐公主僕數人直摩賊壘而過﹐嘗曰「吾旣以身許國﹐豈可畏禍紆行﹐以干名義也﹗」途中上疏調劑兵食﹐語多裨益﹐上采行之。故滑縣之成功較速﹐公之策居多。公爲余之畏友﹐丁卯冬﹐余邸旣遭回祿﹐公每勸宜急修葺﹐以存國體﹐至丙夜修書﹐洋洋數千語以責之。又余挾優過其寓﹐公拒不納﹐其嚴厲也若此。

◎陶玨卿余素狎優伶﹐屢爲吳春麓侍禦﹑鮑雙五司空所斥﹐心甚慚恧。若輩迎歡賣笑﹐𨿽其常態﹐然亦有深知大義者。如陶玨卿﹐名雙喜﹐江都人。貌𨿽齊李蔡﹐然性多伉爽﹐才敏捷頗可人意。侍母最孝﹐凡所得纏頭﹐任母蕩費﹐惟恐不得其歡。余每放言妄論﹐伊必阻止曰「此招禍之媒也。」卒應其言。伊於奉母外﹐其所蓄貲財﹐多周濟貧窘﹐曰「同爲世人﹐何忍見其流離也﹗」後余以暴戾致愆﹐乃株連及玨卿。入獄數旬﹐日夜長號思母﹐聞者哀之﹐因以瘐死。亦若輩中之翹楚也。

◎慶丹年相公語丹年相公﹐三世調梅﹐古今罕睹。性和平﹐居樞府數十年﹐初無過失﹐舉趾不離寸跬﹐人比之王岐公。憶其初賜雙眼花翎時﹐緩步出神武門﹐風度安翔﹐眾譽之曰「世罕見此和平風度﹐所以載厚福也。」癸酉秋林淸之亂﹐公年垂八十﹐抱疾於邸﹐踉蹌坐肩輿入內﹐昏然坐順貞門階下﹐終日無所指揮。人有告其變者﹐尙從容曰「此語自何所聞﹐若輩安敢如此橫逆﹗」人爭笑之。卒以是致仕歸。逾二年薨於邸﹐謚文恪。

◎姚姬傳先生先恭王善持衡天下士﹐乙亥夏﹐朱子穎南遊﹐攜姚姬傳詩至邸﹐先恭王曰「此文房﹑冬郎之筆﹐異日詩壇宿秀也。」不十年﹐先生成進士﹐攺官刑部郎中﹐持法嚴正﹐劉文正公甚倚任之。會文正公薨﹐先生乃移疾歸裏﹐掌文教者四十餘年。古文遒勁簡鏈類歸震川﹐而雅澹過之。年八十餘﹐庚午重赴鹿鳴﹐賜四品章服。又數年始卒﹐論者以其品望爲桐城第一流云。

◎楊升庵詩嘗讀《楊升庵集海估引》云「海估帆乘鯨浪飛﹐綃宮夜取萬珠璣。翻身驚起蛟龍睡﹐血污靑泠竟不歸。偃月堂空罷舞塵﹐靖安坊冷怨佳人。芙蓉蓮子隨他去﹐不及當年石季倫。」乃譏夏文湣之詞。蓋桂洲居相位時﹐亦復貪婪倨傲﹐原非賢佐﹐不過爲分宜所陷﹐死非其罪﹐人多憫之。今《鳴鳳記》演河套劇﹐居然黃髮老臣﹐可與葛氏﹑姚﹑宋並列者﹐亦未免過褒也。

◎福文襄王夫人福文襄王夫人姓阿顏覺羅氏﹐總督明公山女也。性爽伉﹐遇事多決斷﹐配文襄王廿餘年﹐封疆案牘嘗爲佐理。安南國王阮光平旣歸降﹐純皇帝欲其來朝以貰其罪﹐而阮畏天朝法﹐不敢親至﹐文襄王憂之。夫人曰「此相公禍福關頭﹐使光平不親至﹐何以歸報君命﹖」因呼使臣吳俊入署﹐隔簾與之商榷久之﹐曰「吾儕𨿽裙釵輩﹐敢以此頭保光平不死﹐務須招其至粵﹐以彰君徳。」吳故善辭令﹐馳入安南﹐力說光平﹐以夫人辭告之﹐光平始入覲。純皇帝大悅﹐頗優賚之以歸﹐夫人之力也。文襄王薨後﹐夫人持家數十年﹐以嚴厲稱﹐閨門整肅﹐人爭慕之。

◎明太傅家法余嘗育奴子英魁﹐爲納蘭氏之舊僕﹐言明太傅珠於康熙中旣爲郭華野所劾﹐曰「勛名旣不獲樹立﹐長持保家之道可也。」因廣置田產﹐市賈奴僕﹐厚加賞賚。按口以銀米﹐冬季賜以綿布諸物﹐使其家給充足﹐無事外求。立主家長﹐司理家務﹐奴隸有不法者﹐許主家者立斃杖下。所逐出之奴皆無容之者﹐曰「伊於明府尙不能存﹐何況他處也﹖」故其下愛戴﹐罔敢不法。其後田產丰盈﹐日進斗金﹐子孫歷世富豪。至成公安時以倨傲和相故﹐攖於法网﹐乃籍沒其產﹐有天府所未有者﹐良可惜也。因思權姦保家﹐其才故有過人者﹐所以能歷百年而不敗也。

◎蔡葛山相公蔡文端公新﹐文恪公世遠侄也。文恪爲純皇帝藩邸舊學﹐故上待公尢厚。公性端愨﹐理學傳世﹐爲安溪正脈﹐故𨿽以過失屢遭上嚴旨﹐而敬禮猶如故也。爲上書房總師傅三十餘年﹐諸皇子皆敬憚之。乙巳春﹐予告歸裏﹐諸皇子賦詩送行﹐時人比之疏傅。庚戌秋﹐入京祝嘏﹐上謂和相等曰「今歲王會圖愼勿使蔡新見之﹐恐其諫章卽至也。」其爲上所重至此。余幼聞先恭王言「嘗自灤陽返﹐遇公於途﹐公立降輿。先王止之﹐公曰﹕」某非爲王降輿也。『乃正襟北面﹐恭請聖安畢﹐然後相見。「其大節不苟如此。年九十餘始薨於家﹐實升平人瑞也。

◎王鴻緒王尙書鴻緒之左袒廉王﹐余已詳載矣﹝見前卷﹞。近讀其《明史稿》﹐於永樂篡逆及姚廣孝﹑茹常諸傳﹐每多恕辭﹐而於惠帝則指摘無完膚狀。蓋其心有所陰蓄﹐不覺流露於書﹐故古人不使姦人著史以此。王司徒之言﹐未可厚非也。

◎朱文正宅湫隘《涑水紀聞》載﹕宋臣楊礪爲眞宗東宮官﹐卽位﹐拜樞密副使。病甚﹐帝幸其第﹐所居在隘巷中﹐輦不能進﹐帝因降輦步至其第﹐慰勞甚至。按朱文正公薨時﹐上親往弔﹐門不容禦輿入﹐上步至其靈前﹐哭之甚哀。古今聖君賢臣﹐如出一轍也。

◎性情之偏余性情褊急﹐嘗爲質恪郡王所箴曰「兄至眾叛親離時﹐始信弟言之不謬也。」余嘗以爲過激之談﹐今終以暴戾致愆﹐深悔不從其語。然古以郭汾陽盛徳﹐卒因暴怒杖死判官張譚﹔陳執中爲宋相﹐以無道虐死婢子三人﹐迎兒年方十二﹐累行笞撻﹐窮冬髀縛﹐絕其飯食﹐攣囚至死﹐爲趙淸獻所劾﹔漢相魏相以撻斃婢子故﹐爲趙廣漢所究治﹐皆歷見諸史冊。諸公皆當世名卿賢相﹐其過失如此之甚﹐終未以此罷斥。何況懲治彊暴﹐法𨿽奇刻﹐究未致斃﹐乃使先王封爵自余而失﹐深有所愧恥也。

◎古史筆多緣飾余素怪前代正人君子名節隆重﹐指不勝屈﹐近時人材寥寥﹐何古今之不相及若此。嘗與畢子筠孝廉談及﹐子筠曰「君泥諸史冊語﹐故視古今異宜﹐不知本朝人才之盛﹐爲前代所不及。先朝無論已﹐卽以目下人才論﹐如王文端之持正﹐朱文正之博雅﹐松相公之髙談理學﹐嶽少保起﹑蔣勵堂攸之廉名素著﹐戴文端﹑百菊溪之才鋒敏捷﹐慶丹年相公﹑董太保之和平謙讓﹐額經略﹑徳將軍之戰功克捷﹐楊軍門遇春之宣勞西北﹐王提督得祿之揚譽東南﹐李壯烈長庚﹑穆忠果克登布之忠節﹐彊忠烈克捷﹑李太守毓星之死事﹐汪瑟庵廷珍﹑吳山尊﹑鮑雙五桂星之文學﹐擬之前代人才﹐有過之無不及者。使史筆有所潤飾﹐皆一代名臣也。」余韙其言。近讀王文正筆記﹐丁鶴相言「古今所謂忠臣孝子﹐皆未足深信﹐乃史筆緣飾﹐欲爲後代美談耳﹗」言𨿽出於姦邪﹐未必無因而發也。

◎報應之爽宋時﹐章少時私人之妾﹐爲人所掩﹐逾垣而出﹐誤踐嫗婦﹐爲婦所訟﹐贖銅乃免。其後爲政苛虐﹐卒有嶺南之行。近有某相公﹐少時貌甚美麗﹐嘗姦於大姓宅﹐其僕憤極欲刺殺之﹐幸誤中帽乃免。其後髙朗令終﹐爲一代之賢臣﹐吁﹐亦異矣﹗

◎盜賊之訛《聞見錄》載﹕相傳黃巢不死時溥之誅﹐乃自髡爲僧。張全義見於洛南禪寺﹐號雪竇禪師﹐有《自題小照》詩云「獨憶當年艸上飛﹐鐵衣脫盡掛僧衣。天津橋上無人識﹐獨倚闌干看落暉。」紀曉嵐《灤陽續錄》亦辯魏閹不死阜城﹐乃假縊貌似者以代之。袁簡齋又言李闖不死九宮山﹐爲某寺和尙﹐曾有見其遺像者云。余按黃巢﹑閹﹑闖罪惡通天﹐𨿽醢誅之未盡人快﹐柰何轉爲隱諱﹐務以考終歸之﹗未審執筆者是何心也。又雍正中﹐平恪郡王北徵時﹐有僧人贈王劍﹐衤堯書「闖」字﹐羣亦以爲李逆不死。余以必系賊人遺物﹐爲愚蠢僧人所獲﹐獻之以邀厚賚耳﹐未必李逆果成佛也。惟明惠帝世以爲出亡﹐又唐王被擒後﹐有言脫逃至五指山爲僧之語﹐乃遺民未忘故主之意﹐無論眞僞﹐猶有取焉。

◎舒文襄公末節餘舅氏舒文襄公﹐少任禦史時﹐極言天下利獘﹐當時號爲「鐵漢」。後內任金吾﹐外掌軍旅﹐皆以剛正見稱﹐故劉文正公力挽爲相。及居首揆﹐鋒芒日斂﹐殊蹈模稜之習。王倫之役﹐復逞軍威﹐多殺無辜。又上疏言禁民間私蓄火器﹐爲言官所糾﹐比以秦皇銷兵云。然川﹑楚之役﹐初有欲招撫者﹐以致賊人蔓延日熾﹐反不如公之除莠務盡之善。又火器之烈﹐自古所無﹐自明中葉始入中國﹐賴本朝化治升平﹐故猶未盡其害。若六朝﹑五代之際﹐使有是器﹐以烈焰攻城邑﹐吾民鮮孑遺矣﹗蓋公之智慮深遠﹐亦未可厚非也。

◎年大將軍先兆年大將軍賜第在宣武門內右隅﹐其額書「邦家之光」。及年驕汰日甚﹐有識之士過其第哂曰「可攺書『敗家之先』。」蓋以字形相似也。未逾時﹐年果僨事。

◎朱文正公之直朱文正公在講帷時﹐以羽翼今上故﹐忤某貴臣。後其輿人毆傷官兵﹐某貴臣因嗾護軍統領某重劾之﹐以泄前憤﹐賴上優待公﹐惟治其輿人罪。然謂侍臣曰「師傅﹐所當優禮者﹐至其輿人務須以法治也。」後未逾時﹐貴臣卽獲罪﹐傺以終。統領家以中之私﹐殺傷其子﹐統領亦以他事劾免。蔣香杜孝廉笑謂余曰「朱相公果能驅使黃巾力士陰譴伊二家耶﹗」余曰「卽使朱公眞有其術﹐以伊素日品行﹐亦必不爲。其天報之不爽耳﹗」蔣以餘言爲然。

◎夜談隨錄有滿洲縣令和邦額著《夜談隨錄》行世﹐皆鬼怪不經之事﹐效《聊齋誌異》之轍﹐文筆粗獷﹐殊不及也。其中有記與狐爲友者云「與若輩爲友﹐終爲所害。」用意已屬狂謬。至陸生楠之事﹐直爲悖逆之詞﹐指斥不法。乃敢公然行世﹐初無所論劾者﹐亦僥幸之至矣。

◎松相之謫松相公自癸酉秋出鎭伊犁﹐又復三載丙子秋始歸朝任禦前大臣﹐以直梗稱。丁丑夏﹐畿輔亢旱﹐上下詔求言。公上疏諫阻東巡﹐上以其故違祖制﹐應置重典﹐念其平日廉直﹐以二品銜謫爲察哈爾都統。其疏云「臣某跪奏﹐爲恭讀朱筆諭旨﹐惶恐焦急﹐敬瀝微忱事。竊臣昨日仰蒙召見﹐命閱禦制《望雨省愆說》畢﹐臣隨赴軍機處﹐眾官公同捧讀之下﹐萬分慚悚﹐不安。玆因順天府所屬缺雨﹐以致我皇上引咎自責﹐宵旰憂勤﹐天時稍釋。深戒臣工因循疲玩﹐復諭及癸酉九月之變。誠如聖諭﹐旱象甚可畏也。如臣忝列首揆﹐僅知趨走爲勤﹐實有應得之愆。若徒以虛言塞責﹐不惟辜恩負職﹐亦恐天理難容。因念皇上於來年詣盛京﹐恭謁列祖陵寢以告成平﹐典禮攸關﹐固不宜緩。又以連年河流順軌﹐漕運迅速﹐各直省普慶丰收﹐原可舉行鉅典。惟今夏亢旱尢甚﹐上天昭示﹐獨在三輔之區﹐臣愚以爲皇上展敬之誠﹐已荷列祖列宗在天昭格。伏思十七年臣奉差奉天﹐查勘陵寢工程﹐沿途曾見旗民﹐頗形艱窘﹐是以於十九年春間由新疆曾經恭折奏請皇上緩詣盛京﹐荷蒙諭允。自去年八月臣入都之後﹐日侍天顏﹐屢蒙諭及二十三年恭謁祖宗陵寢﹐彼時臣以連年雨時若﹐收成丰稔﹐固應舉行斯典。今乃三輔旱象已成﹐或系祖宗眷佑﹐昭示景象﹐暫停舉行﹐以爲蘇息岐﹑豳父老之意﹐未可知也。臣不揣冒昧﹐恭摺密陳﹐是否有當﹐伏乞睿鑑。臣無任惶恐慚悚之至﹐謹奏。」

◎詩文澀體宋子京詩文瑰麗﹐與兄頡頏。其《新唐書》好用僻字澀句﹐以矜其博﹐使人讀之﹐胸臆間格格不納﹐殊不爽朗。近日朱笥河學士詩文亦然。余嘗謂法時帆祭酒云「讀《新唐書》及《朱笥河集》﹐如人害噎膈癥﹐實難舒暢也。」法公爲之大笑。

◎服飾沿革國初尙沿明制﹐套褂有用紅綠組繡者﹐先良親王有月白繡花褂﹐先恭王少時猶及見之。今吉服用紺﹐素服用靑﹐無他色矣。花樣﹐康熙朝有「富貴不斷」﹑「江山萬代」﹑「歷元五福」諸名目。又有暗紋蟒服﹐如宮制蟒袍而卻組繡者﹐余少時猶服之。袍褂皆用密綫縫紉﹐行列如繪﹐謂之實行﹐袖間皆用熨折如綫﹐滿名爲「赫特赫」。今惟蟒袍尙用之﹐他服則無矣。又燕居無著行衣者﹐自傅文忠徵金川歸﹐喜其便捷﹐名「得勝褂」﹐今無論男女燕服皆著之矣。色料初尙天藍﹐乾隆中尙玫瑰紫﹐末年福文襄王好著深絳色﹐人爭效之﹐謂之「福色」。近年尙泥金色﹐又尙淺灰色。夏日紗服皆尙棕色﹐無貴賤皆服之。褻服初尙白色﹐近日尙玉色。又有油綠色﹐國初皆衣之﹐尙沿前代綠袍之義。純皇帝惡其黯然近靑色﹐禁之﹐近世無知者矣。近日優伶輩皆用靑色倭緞﹑漳絨等緣衣邊間﹐如古深衣然﹐以爲美飾。奴隸輩皆以紅白鹿革爲背子﹐士大夫尙無服者﹐皆一時所尙之不同也。

◎貴臣之訓定例﹐坤寧宮祭神胙肉﹐皆賜侍衛分食﹐以代朝餐﹐蓋古散福之意。有貴臣領侍衛者﹐因訓其屬曰「居家以儉爲要﹐君等朝餐旣食胙肉﹐歸家愼勿奢華﹐晚間惟以糟魚醬鴨啖粥可也。」某侍衛應曰「侍衛家貧﹐不能購此珍物。」某公乃語塞。其生長富貴不知閭巷之艱難若此﹐可知「何不食肉糜」之言﹐洵非虛也。又誡同族少年曰「在外愼勿胡亂行走。」少年性黠﹐因故爲不解狀﹐某公赧顏良久曰「所謂嫖妓等事是矣。」少年曰「我輩外間皆名宿娼也。」一堂哄然。

◎明相國丁丑夏﹐松相公以久旱策免﹐拜明參政爲首揆。公於乾隆丙子﹑丁丑間卽從徵西域﹐久擁旌節﹐董太保居政府廿餘年﹐視公猶爲後進。年已大耋﹐乃登臺席﹐自渭濱釣璜之後﹐實爲再見。信升平人瑞也﹝按﹕宋喬行簡﹐亦八十餘始入政府﹐不久卽免﹐未足稱也﹞。

◎安三明太傅擅權時﹐其巨僕名安圖﹐最爲豪橫。士大夫與之交接﹐有楚濱﹑萼山之風。其子孫居津門﹐世爲鹺商﹐家乃巨富﹐近日登入仕版。有外典州牧不肖宗室至有與其連姻眷者﹐亦數典忘其祖矣。

◎明春二公論戰人臣死綏﹐古今通誼﹐然必有濟於國﹐始爲可貴。若如趙括﹑邱福之徒﹐非不輿屍殉死﹐不爲世所重也。聞明相公言﹐木果木之戰﹐海超勇公實預其事。甫交綏﹐海公卽大呼曰「軍气頹敗﹐此潰師之兆也。吾馬首欲東﹐諸君努力衝圍﹐悉會師於美諾可也。」因策馬歸﹐故身不預難﹐其後卒以滅敵﹐蓋畱身有待也。春將軍寧亦世代擁旄者﹐言對敵如角﹤角氐﹥然﹐稍覺勢異﹐卽放手再與之撲﹐不然必顚僕矣。自古如必阝鄢之役﹐九節度之敗﹐皆師老之故也。二公皆久經軍旅者﹐其置論乃如是﹐此與楊存中捨淮守江之論相似﹐非親身經歷者﹐必以其言爲懦矣。

◎朱檢討題詞朱檢討天保諫立東宮事﹐余已載之矣。近於崇效寺觀拙庵和尙紅杏圖小照﹐康熙中詞林如王漁洋﹑朱竹輩﹐率皆題詠。公題七絕一首﹐詩亦雋逸可喜﹐乃知其別字鶴田也。因匆匆閱看﹐未得抄錄其詩﹐心殊覺悵惘也。

◎譎諫聖祖旣廢理邸﹐揆敍﹑王鴻緒輩恐其復立招禍﹐因造諸蜚語以聞。仁皇帝怒﹐欲置王於重典﹐眾莫敢諫。領侍衛內大臣婁公徳納﹐仁皇近侍也﹐年已耄﹐善解入主意。時上自暢春園還宮﹐欲明頒詔旨﹐公先日燕見﹐曰「聞護軍統領某得暴疾﹐肉盡消瘦已骨立矣。」某公素以體胖著者﹐次早上入宮﹐某統領佩刀侍神武門﹐丰偉如故。上詰公﹐公笑曰「可知人言未可信也。體之丰瘠乃現於外者﹐尙訛傳至此﹐何況暗昧事哉﹖」上首肯其言﹐立罷其詔云。

◎流俗之言《避暑錄話》載﹐宋時流俗言甚喜而不可致者云「如獲燕王頭」﹐蓋當時以取燕爲急務也。雍正中﹐嘗與準夷構兵﹐里巷鄙自矜伐者必曰「汝擒得策王至耶﹐何自誇張若此﹗」蓋謂策旺阿拉布坦也。余少時聞老嫗婦猶言及之﹐可見準夷鴟張一時﹐非純皇帝之神武﹐安能翦滅其國﹐夷爲郡縣﹖其威徳勝於宋代﹐不啻霄壤之別矣。

◎置歲不用閏法宋沈括《夢溪筆談》載置歲法﹐言「每歲以十二气爲一年﹐更不用十二月﹐直以立春爲孟春之一日﹐驚蟄爲仲春之一日﹐歲歲齊盡﹐永無閏餘。如此則四時之气常正﹐歲政不相淩奪﹐日月五星亦自從之。如此則算術豈不簡易端平﹐上符天運﹐無補綴之勞」云。按泰西之法﹐本以日紀歲﹐初無置閏之法。入中國後始增置閏之條﹐括當時聲教不通﹐乃其論與西法暗合﹐亦精於算律矣。

◎牧庵相國牧庵相公長麟﹐景祖翼皇帝裔也。成乙未進士﹐以部曹氵存至督撫。性聰敏﹐歷任封圻﹐以廉明稱。任吳撫時﹐擒獲彊暴﹐禁止奢侈﹐嘗私行市井間訪察民隱﹐每就食於麵館﹐吳人傳爲美談。撫晉時﹐和相覬覦上公之爵﹐乃因市人董二誣告逆匪王倫潛匿晉省某家﹐和相因公陛見至京﹐握手宮門柳下﹐囑托再三﹐曰「無論其眞僞﹐務坐爲逆黨﹐吾與公偕得上賞矣。」公至晉訪之﹐皆無實據﹐某實董仇家﹐故欲傾陷。公慨然曰「吾發垂白﹐柰何滅人九族以媚權相也。」因坐董二以誣告﹐大忤和相意。後因閩中事牽連﹐謫戍西域﹐蓋爲之報復也。今上親政後召入﹐歷任閩﹑陜諸制府。後以母老入都參知政事﹐以目眚致仕﹐久之乃卒。余嘗與公直宿禁中﹐問其私行﹐余以節鉞大員小民皆所熟識﹐恐無濟於實事。公曰「吳中風俗狙詐﹐故欲其知吾私行以警眾也。」余服其言。公赤晰﹐修髯偉貌﹐言語雋雅﹐坐談竟日﹐使人忘倦﹐人亦樂與之交。然性好奢華﹐置私宅數千廈﹐毗連街巷。鐵冶亭冢宰嘗規之﹐公曰「吾久歷外任﹐亦知置宅過多﹐但日後使此巷人知有長制府之名足矣。」亦善爲拒諫也。任司寇時﹐比暱某尙書﹐故治廣賡侍郎之獄頗急﹐又誤判巫蠱事致傷多人﹐頗爲人口實云。

◎李賡蕓之死李公賡蕓﹐江蘇奉賢人。成庚戌進士﹐歷任郡縣﹐以廉能稱。屢登薦牘﹐時以爲天下淸官第一。累遷至閩藩﹐時汪公志伊爲閩制府。汪故老吏﹐以布粟起家﹐矯爲廉潔﹐嘗刊《小學規範》諸書行世﹐李公素輕之。嘗乘新轎入督府﹐汪公訓之曰「奢者必貪。君初爲方面大員﹐愼勿美於服飾﹐蹈往昔窠臼也。」公憤然曰「蕓𨿽不肖﹐爲天子大吏﹐稍飾輿服﹐誠不爲過﹐實恥效布被脫粟之平津侯以欺罔朝廷也。」汪公心銜其語。會有攺教縣令朱履中訐公受其陋規﹐及其僕黃元索詐賧錢數百元﹐皆系相沿舊規﹐汪公乃露章劾之。命福州守塗以羅織其獄﹐塗希汪意﹐私具狀逼公畫諾。公不服﹐以拍案厲聲詬之﹐日夜鍛煉不休。公怫然入寓﹐懷冤狀自縊死。事聞﹐上命侍郎熙公昌﹑王公引之往鞫其獄﹐閩中士大夫爭伏欽差寓門﹐以鳴公冤。汪公不得已引疾致仕﹐熙﹑王二公乃力反其獄。事聞﹐上震怒﹐褫汪公及巡撫王紹蘭職﹐塗以以迎合故﹐遣戍黑龍江﹐復命荷校三月於戍所﹐公冤乃白。閩中鄕紳復建公祠於省中﹐春秋﹐以報其徳云。余向不識汪公﹐素聞其廉名﹐心甚折服。辛未夏﹐會汪於靜明園柳蔭下﹐聽其談吐矯飾﹐頗不愜意﹐然震其名﹐亦未敢加輕薄。又聞王河帥秉韜云「長三﹑汪六皆矯名之士﹐未足爲貴。」心嘗疑之。後遇牧庵參政於朝﹐悉知其人﹐於汪公終有所惑。不意終身之名敗於末路﹐亦可以戒仕途之矯詐者矣。

◎刑部郎官榦隆末﹐福文襄王徵廓爾喀時﹐有刑部郎中某以薦擢召見。上問福康安﹑海蘭察二人外間聲名如何﹐某應聲曰「外間咸服二人將略﹐比古羅成﹑敬徳也。」上笑遣之出。阿文成公悔之﹐告於人曰「老夫以某相貌丰偉﹐故登薦牘﹐孰意爲熟請小說人也。」人傳爲笑柄云。

◎阿爾稗畫舒穆祿武勛王之侄都統公譚泰﹐以武勇聞。大兵下江南時﹐曾射江寧太平門﹐洞穿其扉﹐人服公勇。後坐事誅。其孫少冢宰公阿爾稗﹐幼育溧陽相公家﹐精於繪事﹐蓋譚公與陳相比暱故也。曾以畫虎著名﹐賞鑑家寶之﹐以比僧繇龍云。又繪《西域貢獅圖》﹐見紀文達《灤陽消夏錄》中。今於秀峯主人庭上見公畫鷹﹐怒目炯裂﹐勁翮鋒稜﹐有風雲扶摶之勢﹐信非他人所可及也。

◎煤駝禦史憲皇帝時﹐求諫甚切﹐凡滿﹑漢科道皆令輪班奏事﹐如曠職者﹐立加罷斥。有滿洲禦史某﹐奏禁賣煤人毋許橫騎駝背﹐以防顚越﹐上斥其官。時傳以爲笑柄﹐謂之煤駝禦史云。

◎國朝詩別裁集沈歸愚宗伯選《國朝詩別裁集》進呈禦覽﹐純皇帝以其去取紕繆﹐令內廷詞臣更爲刪定行世。然其中猶有未及攺者﹐如閨秀畢著《紀事詩》﹐乃崇徳癸未饒余親王伐明﹐自薊州入邊﹐其父戰死﹐故詩有薊邱語﹐非死流寇難也。當其時﹐海宇未一﹐不妨屬詞憤激﹐歸愚選入﹐已爲失於檢閱。而內廷諸公仍其紕繆﹐此與商輅《續綱目》滁州之戰﹐書明太祖爲賊兵同一笑柄。又黃子云詩以舒穆祿少宰阿爾稗爲元人。蓋野鴻未登朝籍﹐故引證或有所錯誤﹐而詞臣輩亦沿其失﹐何其舛也。

◎吳制府吳公達善任楚督時﹐擒捕江洋大盜甚夥﹐已載之前卷矣。近聞其鄕人言﹐有童子竊蔥數莖﹐爲肆人告發﹐公卽請王命誅之﹐人皆以爲過當。公曰「數歲童子卽凶殘若是﹐俟其成立﹐爲大盜無疑義矣﹗」其嗜殺也若此。又聞其父爲西安駐防﹐家甚富﹐嘗牟利於主算者﹐主算者算盡錙銖﹐其父猶以爲未足。主算者艴然曰「然則一本萬利﹐莫讀書若也。」其父恍然悅服﹐因延名師﹐督課嚴肅。故公昆仲者以科第起家﹐至今爲巨族云。

◎瑚合庵瑚合庵太宰任楚撫時﹐有下僚進謁﹐以事爲公訓責。下僚請罪﹐自稱糊塗該死者再。公以犯其嫌名﹐因曰「糊塗又復無禮﹐此所以宜責也。」其人始悟。人傳爲笑柄云。

◎晝晦戊寅春﹐雨澤稀少﹐狂風日起。浴佛日﹐余結伴遊萬壽寺﹐時天气晴和﹐熱甚﹐著單衫猶覺揮汗。午後黑雲由東南來﹐風沙霾暗﹐余卽驅車歸﹐甫入室﹐猶未解衣﹐天頓昏黑﹐室中燃燭始能辧物。至逾時頃﹐火雲四起﹐天漸明朗而暴風愈甚﹐竟夕乃已﹐亦一異也。聞市廛車馬沸喧﹐路人皆不敢行﹐有老嫗佝僂爲風吹斃者﹐又有遺失幼孩者﹐一時傳爲談柄云。

◎孫文正取四城嘗讀孫徵君《夏峯集》中《孫髙陽相公行狀》﹐載崇禎庚午收復永平四城﹐頗多偉績﹐以爲諛墓之文﹐例多溢美。近讀《八旗通誌》﹐乃知當時文皇帝𨿽東歸﹐所畱守者皆一時勇將謀士﹐如圖雄勇公賴﹑圖果毅公爾格﹑範文肅公文程及勞薩﹑葉臣等俱在圍中。髙陽能以新集烏合之兵力攖其鋒﹐使諸名將棄城遠去﹐實一時之奇捷﹐較之韓蘄王大儀鎭﹑嶽武穆朱仙鎭之功﹐有過之無不及者。明莊烈帝乃視爲泛常﹐僅蔭一錦衣指揮﹐其後因淩河之役﹐立加罷斥﹐眞賞不酬功矣。然則亡國非不幸也。

◎法時帆謔語某司空督學中州時﹐好出搭題以防剿襲之獘﹐致經文多割裂﹐法時帆學士心惡其行。其後某復督學楚中﹐往辭法公﹐公多所獎譽﹐某心喜悅。及臨行時﹐時帆送至中庭曰「楚中有一故交﹐代爲諉訁垂可乎﹖」某詢其姓氏﹐時帆曰「孔﹑孟二夫子著述已千載﹐請公愼勿將其文再行割裂也。」聞者撫掌。

◎睿忠王致史閣部書純皇帝嘗閱《睿忠王傳》﹐以其致明史忠正公書未經具載回札﹐因命將內閣庫中所貯原稿補行載入﹐以備傳世﹐眞大聖人之所用心﹐初不分町畦也。嘗聞法時帆言﹐忠王致書乃李舒章雯捉刀﹐答書爲侯朝宗方域之筆也。二公皆當時文章巨手﹐故致書察時明理﹐答書義嚴詞正﹐不惟頡頏一時﹐洵足以傳千古﹐亦有賴忠王﹑閣部二人之名節昭著故也。

◎洛翰髙皇帝創業之初﹐有洛翰者﹐本劉姓﹐中原人﹐以傭至遼。初給事於建州﹐頗勤儉有勇力﹐髙皇帝賞識﹐拔爲侍衛。覺羅龍某叛時﹐陰夜懷刃入髙皇帳﹐公覺﹐以手格之﹐四指皆落﹐卒衛上以出。後猶能執銳禦敵﹐髙皇帝嘉之﹐倚如左右手。卒於起義之前﹐故不得預五大臣之列﹐今其裔隸內府。聞先恭王言﹐王若霖太史曾爲公作行狀﹐手書鐫以行世﹐惜未睹其本也。

◎侍衛結銜之誤國朝定制﹐凡禦前朝夕侍側者﹐名禦前侍衛﹐其次日乾淸門侍衛﹐無論王﹑公﹑武大臣﹑侍衛等皆充之。其六班值宿者﹐統名領侍衛府侍衛﹐以分等級。近日武進士攺充侍衛者﹐其門榜皆書禦前侍衛﹐相沿成習﹐實爲僭妄。余爲散秩大臣時﹐曾屢向侍衛處主事等言之﹐令其回堂飭禁﹐彼皆以爲不急之務﹐未卽更正﹐不知實爲紊亂官階也。近讀錢辛楣詹事所作《許提督成麟神道碑》﹐亦誤書爲禦前侍衛。公爲當代考據名家﹐乃亦未諳本朝典故﹐何也﹖

◎魏柏鄕相公國初名臣二魏公﹐世人多以蔚州爲巨擘。今觀二公家乘﹐蔚州初爲馮銓所重﹐𨿽云座主﹐究系比暱匪人。後又以海昌株連罷官﹐及復召後﹐以撤藩事請誅明﹑米二公﹐乃蹈袁盎故轍。又以地震請誅索相以應災咎﹐亦有違宋景之心。至吳逆叛時﹐首建招撫之策﹐有「七旬苗格」之語。𨿽曰持重﹐幾誤國事﹐尢非大臣之所用心。至柏鄕相公﹐居諫垣時﹐首劾張縉彥爲明莊烈復仇﹐其後屢劾劉正宗﹑陳之遴諸閣臣﹐爲章皇帝所引重。至請罷吳三桂居滇南一疏﹐尢爲預測姦謀。其要語曰「滇﹑黔﹑蜀﹑粵地方邊遠﹐今將滿兵遽撤﹐恐一旦有變﹐有鞭長莫及之虞。再荊﹑襄爲天下腹心﹐請設滿兵駐防﹐以一重臣督之。無事控制邊區﹐以消姦宄窺測之心﹐有事驅除以通四方水陸之道」之語﹐尢爲卓識。使當時用其言﹐可無三逆同叛之禍﹐其相業勝蔚州多矣。

◎乾隆初年督撫純皇帝初政時﹐擢用滿洲諸臣爲封疆大吏﹐皆極一時之盛。若簡儀親王﹑尹文端公﹑黃文襄公等事﹐已具載矣。其他如那公蘇圖以武臣起家﹐歷任七省制軍﹐薨日﹐家無擔石。其撫苗一疏﹐議論宏遠﹐預識末年紅苗之亂﹐尢爲卓見。吳春麓侍禦嘗讀其疏﹐謂余曰「那公初無赫赫名﹐乃能深慮至此﹐反勝黔督名將多矣﹗」時黔督爲張公廣泗﹐以知兵著也。馬公爾泰爲費直義後裔﹐任兩江﹑閩省諸制府﹐亦以廉謹稱職。策公楞爲果毅公裔﹐性剛毅﹐頗爲僚屬所怨﹐然識見明敏﹐卒爲世重。雅公爾圖明醫理﹐嘗侍孝聖憲皇后醫藥﹐爲純皇帝所倚重。其任河南撫時﹐亦以廉潔著。其請罷祀田制府文鏡一疏﹐世多稱之。傅公徳淸貞剛介﹐素談程﹑朱之學﹐爲徐文定﹑楊文定二公所賞識。任豫撫時﹐前撫臣王士俊以苛酷爲民所怨﹐公下車時﹐立更其制﹐歡聲徧野﹐有「三月魯治」之稱。去任時﹐萬民挽車泣送﹐擁塞閭巷。實皆幹城楨幹之選﹐不負上委任之專也。

◎元初人物之盛余以三代之下人品醇正可繼美商﹑周者﹐惟東漢及元初而已。卻特氏起自沙漠﹐一時所用將相﹐如耶律文正﹑楊中令惟中之相業﹐許文正﹑竇學士默﹑姚文憲樞之文學﹐劉太保秉中之謀畫﹐商孟陽挺﹑郝伯常經之剛直﹐廉中書弟兄之忠梗﹐史丞相天澤﹑伯右相顏之戰功﹐張都統宏範﹑李統制恆﹑阿太尉術之勇略﹐率皆拔出一時者。較諸褒﹑鄂﹑房﹑杜﹐功業相似而醇茂過之﹐豈趙中令﹑曹武惠所能企及﹖蕭﹑曹﹑徐﹑常輩之機詐齷齪者﹐更無論矣。其後漸染漓俗﹐尊用國人﹐致使至元仁政頹敗而喪亡隨之﹐亦自貽伊戚也。

◎李禦史乾隆初李禦史愼修﹐徳州人。身軀傴僂而敢言直諫。上於上元夜賜諸王公大臣觀火戲﹐公嘗諫阻之﹐以爲玩物喪志。上喜吟詩﹐公亦諫﹐恐以搞翰有妨政治。上韙其言﹐見《禦制詩注》中。上嘗召見﹐曰「是何渺丈夫﹐乃能直言若此。」公奏曰「臣面陋心善。」上大笑。又當時以錢貴故﹐諸大臣議變法制﹐公上疏阻之。歷舉前代之政﹐洋洋萬言﹐已預料近日錢價俑貴之獘矣。

◎滿洲跳神儀合於祭余考滿洲跳神儀﹐書前卷矣。近聞宗老云「其南向陪祀正中位﹐爲祀始祖之莫知名者。」故俗呼神位爲祖宗版﹐良有以也。按古董子云「者﹐其所自出也。」禮上溯遠祖﹐旁及毀廟﹐與今滿洲所祀者殊多相似。然則跳神禮儀實沿古明堂之舊制﹐益有徵矣。

◎自鳴鐘近日泰西氏所造自鳴鐘錶﹐制造奇邪﹐來自粵東﹐士大夫爭購﹐家置一座以爲玩具。純皇帝惡其淫巧﹐嘗禁其入貢﹐然至今未能盡絕也。按《唐書。天文志》云「渾天銅儀﹐立木人二於地平﹐其一上置鼓以候刻﹐刻至一刻﹐則自擊之﹔其一前置鐘以候辰﹐辰至一辰﹐亦自擊之。皆於櫃中各施輪軸鉤鍵﹐關鑰交錯相持﹐置於武成殿前以示百官。」然其制作亦有所仿矣。

◎史書氏族魏收作《北魏書》﹐所有名公巨卿﹐皆以氏族類序﹐世系釐然。至其人無足載者﹐亦必書其官爵﹐有類譜牒﹐誠非史例。然拓跋一代氏族﹐賴玆以傳﹐今人猶可溯其門第。金﹑元二代修史者昧於是例﹐故其傳記春駁﹐多所遺落﹐致有速不臺一人二傳之誤﹐見譏於後。當時若用魏氏之例﹐烏能羼亂至是哉﹗後之修史者所宜知也。

◎轉庵和尙近讀吳畱村遺稿《與轉庵和尙書》﹐實有裨於史官﹐故詳載其事。和尙俗姓孫名旭﹐余姚人。嘗中順治丁酉武乙科。家甚豪富﹐君喜施予﹐鄕人咸感其惠。有盜邱甲﹐聚不逞者數百人﹐肆爲閭閻之害﹐邑令不敢攖。君慨然曰「目睹鄰里受害而不爲之救援﹐非天也。」因選彊弓利矢﹐命壯丁負闌﹐夜攻其巢﹐咸射殺之﹐獨邱甲潛逃﹐隱恨次骨。時海禁森嚴﹐君素慕鄭延平知兵﹐嘗謂人曰「今之人豪﹐惟海上鄭公。」蓋用明太祖獎王保保語。邱甲挾蜚語訟諸邑中﹐邑令亦素有嫌隙﹐因誣君通海上﹐置諸獄中。君素勇健﹐夜毀桔﹐逾垣出﹐匿某上捨家﹐久之﹐亡走滇南。會吳逆叛﹐僞將軍韓大任招致帳下﹐甚爲賞鑑﹐曰「奇男子也。」會大任屢寇萍鄕﹐爲安親王軍所阻﹐吳逆促其師期﹐大任爽然曰「吾竭力以事吳王﹐何相迫若是之急﹖」君聞其語﹐大悅﹐曰「此丈夫報國時也。」因說大任曰「將軍之事吳王亦至矣﹐爲之辟地攻城﹐戰無不克﹐數月之間招徠數郡﹐未聞王有尺素之詞爲之獎譽。今一旦偶愆師期﹐卽肆意辱詈﹐儼然以奴隸待之。今天下兵戈方始﹐其慢士已如此﹐逮夫大業旣成﹐吾恐君家鐘室之禍﹐復有見於今也。」韓爲之色沮。會先良王遣姚制府往招撫﹐大任遲疑未決。君復進曰「今大淸恢復閩﹑越﹐事業已成﹐吳王之敗在於目睫﹐將軍何尙作兒女之態﹐致有失機宜也﹖」大任乃從招撫。先良王承制表授道銜﹐君慨然曰「吾本朝廷赤子﹐不幸陷於非罪﹐不得已逃諸賊藪。今得返歸鄕井﹐復爲盛世之氓﹐吾志已伸﹐敢以縲囚之軀有污章甫之榮也哉﹗」因辭職不受。久之﹐發爲僧﹐居杭州侶云庵﹐號轉庵和尙。年八十餘始逝﹐亦近代奇人也。

◎王奮威惠定宇《精華錄注》載﹕「王奮威進寶之下保寧﹐賊將據邑不降﹐公披襟曰﹕」何不射我﹖「賊眾愕然。公因說以順逆﹐賊人開關延入﹐井裏不驚﹐曰﹕」此仁義將軍也。「近閱《唐書》馬北平之下長春宮﹐賊亦引弓不射﹐王知有降意﹐因令其西拜朝廷﹐賊人因斬李懷光以降。古今名將之相同也若此。

◎佛言須彌山佛經言須彌山髙數萬由旬﹐日月繞山周行﹐爲其峯影所蔽﹐遂分晝夜﹐其言與歐羅巴之術不同。然泰西之法﹐因天度地以分度數﹐今南北兩極實有徵驗﹐非佛氏荒誕可比。蓋經文盛於六朝﹐其時何承天輩皆言蓋天之術﹐故黎輩剿襲其說﹐未必果出於佛言也。貝勒存齋主人永存言「今日之翻譯經典﹐卽如南人學習國語﹐祗能仿佛大槪。至其典轉微妙處﹐終有一間未達者。」眞有識之言也。

◎和相後裔和致齋當權時﹐赫奕一時﹐其賜死後﹐門楣衰替。其子丰紳殷徳﹐號天爵﹐善小詩﹐俊逸可喜。尙和孝公主﹐初賜貝子品級﹐因父獲罪﹐降散秩大臣。中年慕道﹐與方士輩講養生術﹐余每嬉侮之。卒以是致喘疾﹐號數旬死﹐年未交不惑也。相公弟制府和琳﹐有子名丰紳伊綿﹐號存谷﹐初襲宣勇公﹐嗣降襲其祖蔭一等輕車都尉。善堪輿﹐貴家爭延致之﹐間有驗者。以抑鬱故﹐飲醇酒近婦人﹐卒以勞瘵終﹐去其弟沒未數年也。惟餘一幼子﹐年甫四齡云。

◎名臣論識余幼讀邱文莊言﹐以海運爲必可復﹐可省國家經費無算。後見陳十議﹐乃知明成祖原欲復海運﹐以其害多利少﹐乃罷其役。又向以當復肉刑﹐若以髡治罔上﹐以耳刂治軍律﹐以刖治盜﹐以劓治貪﹐可歲免死百餘人﹐嘗執此論與韓桂ぎ司寇辯詰﹐韓莫能答。近讀宋臣《杜純傳》﹐王安石時欲復肉刑﹐先議以刖減盜死罪﹐純論曰「利欲所在﹐勢莫能遏。今以死懼之﹐歲犯刑者猶不減千人﹐若以刖代死﹐罪人知不死﹐犯者益眾﹐是誘民爲非也。」安石乃罷其議。可見古人見識宏遠﹐非吾輩所及也。

◎湯義仍制曲湯若士《四夢》﹐其詞雋秀典雅﹐久已膾炙人口矣。近讀《唐書》﹐始知明皇東巡﹐陜州守進百寶牙盤及彩舫獻伎﹐乃韋堅事﹔吐蕃信唐間諜﹐誅殺悉丞相﹐乃蕭嵩事﹐皆載在正史。若士取材於玆﹐托爲盧生夢中事迹﹐以眞爲幻﹐亦可喜也。

◎經羊運糧榦隆末﹐廓爾喀用兵時﹐和制府琳督糧餉﹐以久戰荒徼﹐艱於轉運﹐公乃命驅羊負米﹐以濟軍食﹐人服其智。按《金史》﹐承安中北邊準卜叛﹐命丞相襄徵之。賊人遁﹐路旣遼遠﹐僉患乏食之虞﹐完顏安國曰「人得一羊﹐可食十餘日﹐不如驅羊以追之。」襄從其言﹐遂擒賊首﹐固先有行之者矣。

●卷四◎內務府大員定制﹐內府人員惟充本府差使﹐不許外任部院﹐惟科目出身者﹐始許與紳伍﹐故國家百餘年來﹐內府大員罕有奇偉勛績可稱最者。惟金恪恭簡自內府司員進登六卿﹐以勤愼受純皇帝知久﹐長銓水部。然當和相赫濯之時﹐惟日饌美食﹐結和相歡。又能調停於和﹑福二相之間﹐使皆倚畀無防忌﹐亦初無建白也。聞其家居日﹐有寵妾逼他妾自縊者﹐其僕踉蹌入告﹐公曰「急救以姜湯。」曰「無及矣﹗」曰「然則殮之。」酣寢如故。次晨退朝歸﹐立逐寵妾歸家﹐仍踞坐如常。此亦可公之度矣。

◎董太傅本朝宰輔罕有眞加三公者﹐惟馬文穆﹑年大將軍﹑鄂文端﹑張文和﹑傅文忠五人及身加太保銜﹐至眞爲太傅者﹐惟董文恭一人而已。公爲文恪公子﹐未冠成進士﹐居樞府幾四十年。當和相當軸時﹐公惟以謙沖自居﹐不爲其用。睿皇帝親政後﹐寵眷日隆﹐終身無過﹐時人賢之。聞其有上賜朝珠﹐價值數萬﹐一旦失去﹐公毫不介意﹐但責有司捕治。後知爲某奴所盜﹐因訓之﹐曰「余待汝甚厚﹐何得爲此不肖事﹖使余逐出﹐汝終身無倚矣﹗」����服役﹐其奴感激終身﹐公薨時﹐卒以身殉。執此一端﹐足以見公之度矣。

◎元代稗史元代稗官雜記﹐自《輟耕錄》外﹐罕有傳於世者。按﹕宋人頗好著述﹐一代小說﹐幾至汗牛充棟﹐今流傳者尙不下數百種。元人沿其餘習﹐何以毫無一二著述之家﹖蓋因記明初事有干犯忌諱者﹐明太祖惡其伉直﹐皆聚而焚毀﹐故使卻特氏一代嘉言懿行盡行泯沒﹐良可慨嘆。《輟耕錄》幸後出見存耳。然則皇覺僧人之惡﹐其去祖龍幾希矣。

◎三元本朝聲明文物﹐過於前代﹐詞林三元﹐惟錢湘ぎ一人。嘉慶庚辰中三元陳繼昌﹐廣西臨桂人﹐系文恭公之玄孫。引見日﹐睿皇帝大喜﹐褒賜文綺﹐禦制詩以記其盛焉。

◎蘇麻喇姑蘇麻喇姑﹐孝莊文皇后之侍女也。性巧黠﹐國初衣冠飾樣皆其手制。仁皇帝幼時﹐賴其訓迪﹐手教國書﹐故宮中甚爲髙品。至康熙壬午始逝﹐葬以嬪禮﹐瘞於昭西陵側﹐以示寵也。姑性好佛法﹐暮年持素。終歲不沐浴﹐惟除夕日量爲洗濯﹐將其穢水自飲﹐以爲懺悔云。

◎完立媽媽國俗﹐祀神日﹐於案下設小桌﹐供以糕醑﹐名曰完立媽媽。初不知爲何神﹐近聞宗人澧氵全司成奕溥言﹐卽爲明孝莊皇后。蓋二祖被禍時﹐李后嘗爲惋惜﹐飭諭李成梁之枉濫﹐故髙皇感其徳﹐附祀於明堂云。完立媽媽者﹐卽萬曆母后之轉音也。澧氵全學問溥洽﹐又爲近支宗室﹐其言必有所本也。

◎賽諸葛康熙中三逆叛時﹐諸將帥多逗畱不戰﹐擁兵自衛。惟護軍統領希公佛者﹐累戰有功﹐多以奇謀致勝﹐軍中呼爲「賽諸葛」云。庚申元夜﹐公統兵攻衡州﹐時賊將夏國相﹑胡國柱擁重兵守之。公謂眾曰「衡州爲吳逆僞都﹐故防禦極嚴。若使偵知我兵﹐預爲治具﹐則難立克。頓兵堅城之下﹐最爲兵家所忌﹐不如乘今夜令節賊人疏懶之時﹐暗爲剿襲﹐此李入蔡之計也。」因連夜趨兵抵城下。賊人果酣飲﹐一鼓下之﹐夏﹑胡二賊倉皇跣足遁﹐公因撫其殘黎。湖南諸都傳檄而定﹐爲南徵第一戰功云。

◎吳堡破賊事韓統軍傑殷﹐朝鮮忠臣明璉之孫也。康熙中任正紅旗護軍統領﹐隨經略莫洛西徵﹐分防延安。花馬池副將朱龍旣叛﹐進攻吳堡﹐公往救之。時賊營河西﹐公曰「不入虎穴﹐焉得虎子﹖黃河巨浪浸天﹐賊不防我飛渡﹐今出奇以制勝可也。」因命偏將造筏﹐若計日渡者﹐公夜率健卒五百抱馬鬣而涉﹐暗襲賊壘﹐朱龍倉迫授首﹐三邊底定。又於通渭﹑伏羌等處同張靖逆奏捷。後馬文襄公督師﹐面獎公曰「君素不識字﹐何以用兵頓合六韜若此﹖」其曾侄孫圖麟面告餘者。

◎花王閣稿己卯春﹐予於書肆買《花王閣稿》一卷﹐原作明處士紀坤﹐爲曉嵐參政髙祖。其曾孫容舒跋言「先生著作甚富﹐兵火之餘﹐於廢紙中只抄得若干首」云云。細讀其詩﹐卽曉嵐所著作﹐風格筆意﹐與之無二。其所詠明逆黨﹐卽暗指和相事﹐其詠孫髙陽詩﹐故意將陣云二字代押氛韻﹐以見後人追攺痕迹﹐掩其僞贗。其《燒香曲》《春夜辭》諸詩﹐俱擬李賀風神。又故作《河廣》卽事詩﹐詠許顯純之女爲伎事﹐以快人意。老翁亦善爲狡獪矣。

◎鶯花小譜近日京都優人以四喜部爲第一﹐花旦姿首美者甚多﹐戴香三比部咸宜寫作《鶯花小譜》﹐以詠諸人。其摹擬處﹐頗得其人風神﹐一時爭傳誦之。其中如徐淸蓉天然﹑李雨香法保﹑瞿小山桂林﹐姿容婉秀﹐實與處女無異。張翰風孝廉琦嘗繪天然小照﹐日夕供奉﹐頗爲時人所譏。然亦可謂情種矣。

◎檀欒卿春�部有花旦檀欒卿之馨者﹐姿容艷麗﹐性格柔婉﹐所演劇甚多﹐俱能體貼入妙﹐時有「花王」之稱。又善楷書﹐所臨《黃庭》《洛神》﹐殊多丰韻。與龍殿撰汝言最善﹐殿撰非欒卿不能安寢。嘗與予談史事﹐娓娓不倦﹐亦若輩中翹楚也。寓玉皇廟道院中﹐四壁紛披﹐皆詞林投贈之作。烹茶揮麈﹐談鋒敏捷﹐人皆爲之傾倒。或云其爲檀默齋侍禦後裔﹐少時被人誘出﹐遂落風麈﹐良可嘆也。

◎擬古詩世之擬古作者﹐𨿽不可摹仿剽竊﹐如李於鱗之《樂府》﹐致譏於世﹐亦不可故意變異﹐有失廬山面目。予嘗謂鮑雙五云「韓文𨿽有『師其意不師其詞』之語﹐然如『涉江采芙蓉』﹐若擬爲『泅水捉烏龜』﹐豈非一大笑柄乎﹗」鮑亦爲之撫掌。

◎吳南溪乾隆初﹐純皇帝下詔求言﹐一時臺諫多骨鯁之士﹐以吳南溪爲最著。公諱煒﹐歙縣人。面黧黑﹐寡言笑﹐當時有「包公」之稱。嘗彈果毅公訥親﹐爲世所稱。曾有保護聖躬一折﹐上切責之﹐召詢張文和公﹐文和讀疏訖﹐口嘖嘖稱羨﹐欲於靴中摸物狀。上詢之﹐文和曰「臣欲取筆附名於折尾也。」上乃釋然。後任口北道﹐捐免民積欠米數萬石﹐所放兵糧﹐皆足斗斛﹐士卒懷若父母。召擢光祿少卿﹐侍南書房。循王有小過﹐公以大杖責之。王悲訴於上﹐上曰「汝師夏楚良是﹐又何訴爲﹖若再犯﹐朕必親責也。」宮中嘗演《鳴鳳記》院本﹐孝聖憲皇后問今朝中可有楊繼盛之人否﹐上對曰「惟吳煒差近之。」其優寵若此。年八十餘﹐無疾而終。惟因鹽事曾委過於同僚褚太﹐以致棄市。後白日見太入室﹐因生子﹐貌酷似太﹐敗落家聲﹐人以爲果報云。

◎蔣香杜蔣香杜棠﹐吳縣人﹐少聰敏﹐沈文愨公賞識之﹐遂以鼎甲自負﹐行多不遵正軌。屢試不售﹐落魄京師﹐嘗館於秋齋主人及予家中。年已花甲﹐性猶不衰﹐必欲致身科目。予嘗笑謂人曰「香杜不至蓋棺棘闈中﹐其念不已也。」己卯年已六十八﹐始中進士﹐用中書舍人﹐香杜自喜過望﹐曰「今始不負讀書人也。」亦可謂有志之士矣。其妻悍﹐不容香杜置妾﹐每加杖責。一日薄暮﹐遁入予室﹐乞居停焉。予笑曰「眞可謂大杖則逃也。」後其妻死﹐畢子筠云「天去其疾﹐香杜其有望乎﹗」果於明歲登第。後乞假歸。壬午秋﹐力疾就道﹐卒於揚州旅捨﹐良可惜也。

◎陸侍禦陸侍禦泌﹐錢塘人。中己未進士。頗好聲色﹐與王郎桂林朝夕狎暱。嘗調龔郎墨癡﹐致傷其腕﹐亦不督責﹐人爭鄙之。然頗骨鯁﹐癸酉之變﹐太監楊進忠爲某貝勒袒庇﹐事已漏网﹐公不平﹐曰「本朝閹寺﹐本不威赫﹐何以大吏畏之如虎﹖赫赫天潢﹐反與交接﹐如不舉發﹐奚用禦史爲也。」乃遣吏邏伺﹐卒得其逆書﹐因奏劾之。上立擢四品京堂﹐黨人恨之切骨﹐終未能中傷也。性卞急﹐予嘗同其搜檢科場﹐見其嚴責輿吏﹐杖如雨下﹐聲甚咆哮﹐亦稍失體度矣。

◎泮庵破孜牙惇事泮庵將軍永芹﹐П密郡王第三子。性直愨﹐頗識兵機。任乾淸門侍衛。出戍西域﹐會回逆孜牙惇叛﹐公守危城﹐兵止百餘人﹐眾官皆大驚﹐公處之晏然。命文吏守城﹐公率卒冒雪出﹐夜已漏下十刻﹐下屬有懼者﹐公曰「賊眾初起﹐人心未定﹐若不一鼓殲之﹐使其蔓延四出﹐數千里之封疆﹐信可虞也。今可乘黑夜攻之﹐賊不知我之眾寡﹐易撲滅也。」乃直抵賊壘﹐聲言北路數萬人至。賊驚潰﹐皆投兵降﹐生擒孜牙惇﹐去叛時甫十日也。爲某大臣攘爲己功﹐露章劾之。睿皇帝褫公職﹐賴松相公救之﹐乃免歸。後嘗遇於酒肆﹐公言之娓娓。程椒雲水部慨然曰「川﹑楚初叛時﹐若得公輩十餘人﹐其賊可立除﹐安得蔓延九載﹐令首禍者蒙上賞。」而公以天潢近冑﹐乃爲人讒惡若爾﹐良可嘆也。

◎時帆之吝法時帆祭酒與予交最篤﹐計論天下事﹐頗識要﹐屢領書局﹐考證詳明。嘗更正前人錯誤﹐辧論終日﹐鮑雙五嘗笑曰「老翁何認眞至此﹐眞可謂書蠹也。」然性吝嗇﹐自諸生起家﹐終身未居要官﹐及沒時﹐家貲八萬﹐書史他物稱是﹐實良能也。予書室以紗糊窗﹐先生見﹐責曰「何暴殄物力至此﹖」嘗與先生坐談至午後﹐出粽食之﹐其糖皆暗然若漆﹐而先生食之甚甘﹐亦可覘其儉也。

◎博爾奔察太尉公博爾奔察﹐事純皇帝最久﹐前卷已詳記矣。聞其從上南巡﹐見靈巖梅可合抱者﹐公卽拔刀欲斫。上驚問﹐公曰「恨其不生於圓明園中﹐而使上跋涉江湖之險也。」亦可謂善於諷諫矣。

◎太廟後殿今每遇元旦﹑聖壽日及告祭諸事﹐惟祭太廟後殿﹐初不知其故。嘗詢諸貝勒奕紹﹐云列聖神禦﹐是日已於奉先殿告祭﹐故太廟惟祭祧廟云。後見《居易錄》云國初定制﹐初嘗捧祧廟神主至奉先殿致祭﹐後以爲煩瀆﹐始攺今制云。

◎鮑雙五選王李詩自國初諸公倡復宋﹑元詩﹐海內奉行﹐幾至家糸玄戶誦﹐莫不以何﹑李爲僞體。初不知嘉﹑隆諸公﹐實得唐賢三昧﹐𨿽有摹仿形迹﹐然亦不失爲正宗﹐視樊榭﹑西崖諸家﹐實不啻霄壤之分也。鮑雙五司空獨選王﹑李詩四卷﹐皆汰其浮響﹐擇其精采﹐實爲後學之圭臬也。

◎油綠衣雍正中行油綠服﹐無王公貴賤皆著之。後純皇帝惡其ホ潰﹐相戒不服﹐余少時猶及見之。乃近年優伶輩盛行﹐至於褻衣無不用之﹐士大夫尙未有服者。亦一時之風气使然。

◎王荊公宋時自眞宗倡興土木﹐醮誄祠壇﹐將藝祖﹑太宗所積封樁庫財貨消耗殆盡。仁宗時﹐歲幣兵餉﹐冗費繁多﹐幾不能以立國。故王荊公倡新法以助國用﹐宋實賴之幾六十載﹐未可以其剛愎致累其法也。嘗與鮑雙五論之﹐雙五以爲不然﹐至譏予爲紹聖姦黨﹐實未計當時形勢也。故朱子《言行錄》中猶以荊公爲名臣﹐賢者之篤見也。

◎宋人戰績宋人戰績﹐每好誇張﹐韓世忠淮陽之戰﹐僅殺一太乙孛堇﹐不過與周人殺髙敖相似﹐卽矜爲中興戰功第一。金山之戰﹐乃金人不識水道﹐僥幸成功﹐其後終至敗覆。況金山寺中非鞍馬馳騁之所﹐金梁王紅袍落馬﹐亦近粉飾。劉守順昌﹐與臧質守盱眙相似﹐《宋史》鋪張乃爾。至嶽武穆之擒楊麼﹐與李臨淮之擒袁何異﹖《唐書》寥寥數語﹐卽了其事。朱仙鎭之役亦與柳元景入洛相似也。惟張魏公富平之戰﹐初則極力鏖戰﹐中韓常目幾殆﹐金左翼遇濘敗績﹐賴右翼以濟事﹐見《金史》。其後軍中自驚﹐乃至覆敗。故洛宿臨終之言﹐良有所畏﹐不可因魏公剛愎屢敗﹐致掩其功也。

◎蘇叔黨論田布《斜川集》責田布「死時何不裒集士卒﹐申明大義﹐誓之以死﹐或可感悟其心」云云。殊不知魏博傑驁之習﹐已成痼疾﹐豈布一二語所能化﹖況史憲誠叛布時﹐安知布不反復開導﹖終不能從﹐而後發憤自死也。然則布之所遇﹐亦可悲矣﹗

◎明大禮議明大禮議﹐眾論紛囂﹐終無定評。張桂之辭﹐𨿽爲偏謬﹐然世宗由外藩卽位﹐乃爲繼統﹐並非承嗣﹐未可遽以漢哀比之。永嘉之議﹐終有勝於泠段也。後毛西河言「當時若取憲宗曾孫承繼武宗﹐則無是患。」差爲近是。殊不知興獻王爲成化次子﹐嘉靖乃其元儲﹐年甫弱冠﹐又安得有侄行也﹖若取遠支承嗣﹐更爲非禮﹐亦未可以此責楊廷和也。惟純皇帝堂堂之論﹐處置得宜﹐萬世欽遵可也。

◎明世宗用人世宗𨿽委信權姦﹐任意施爲﹐然用人之柄﹐不至下移。惡楊升庵終身﹐介溪不能包庇。立斥趙文華﹐誅丁汝夔﹐皆出己意﹐非若宋理﹑度諸君﹐委靡不振。故嚴嵩惟知迎合上意﹐以盜國政﹐與劉放﹑朱異相似﹐終非秦檜﹑賈似道之可比也。

◎海司空海司空望﹐吳雅氏﹐孝恭仁皇后戚畹也。任戶工二部尙書幾二十年﹐精於營造﹐頗多巧思。憲皇帝大喪時﹐純皇帝易雍和宮以黃甍﹐時日匆迫﹐所餘﹛亡木﹜扁瓦礫塞滿街衢﹐不及摒擋。公令街坊小民分析﹐未崇朝而盡徙。孝賢純皇后崩於徳州舟次﹐上命運舟入京﹐焚毀城門﹐隘不容入。公命造架堞上﹐以菜葉鋪墊﹐千夫維挽﹐舟藉其柔滑而入﹐皆一時之巧思也。

◎犬吠禦史定例﹐都門內不許設立戲園﹐以示崇儉黜奢之意。後漸多私立﹐睿皇帝嚴禁之。那禦史景徳得商賈重貲﹐乃奏稱城中淸冷﹐都人動苦拘束﹐請於萬壽節旬日內﹐城內許立戲園歌演﹐以擬周蠟漢之意。奏入﹐上怒﹐卽日遣戍﹐批其疏曰「一片犬吠之聲。」時謂之犬吠禦史云。

◎姚中丞姚中丞祖同﹐錢塘人。貌岐嶷﹐多智略。直樞廷時﹐艸諭旨萬言﹐娓娓不倦﹐皆當上意。任直隸藩司﹐愼庫﹐工會計。不蓄奴婢﹐僮僕惟五人﹐曰「滋獘者﹐盡若輩也。」凡簽押皆自視用印﹐凡州縣候補署篆者﹐皆以彌補虧空之多寡爲補缺先後﹐故人皆踴躍從事。嫁女日﹐不用鼓樂﹐暗送出城﹐曰「恐有司聞之﹐爭饋送嫁資也。」聞灤州有虧空﹐輕騎減從﹐自省馳五日至。時已昏黑﹐立命秉燭盤查﹐卒得其實。州牧頓首請免﹐公曰「吾不劾汝﹐何以警眾﹖」卒治罪如律。然性陽鷙﹐任事過刻﹐人爭怨焉。

◎商太醫商院判景﹛尉﹜﹐浙江人﹐爲文毅公十世孫。工醫學﹐用方精粹﹐每多奇效。予嘗鼻衄﹐出血數升﹐公曰「督脈未絕﹐尙可醫治。」煮參數兩﹐飲之立愈。性直愨﹐撫諸弱弟甚友愛﹐所蓄醫金盡爲其弟盜用﹐殊不較也。供奉大內數十年﹐不泄漏禁中事﹐有詢之者﹐惟曰「聖躬萬安」而已。有某太醫性便佞﹐好與儀﹑成藩邸交接﹐公立劾罷﹐曰「是人心術不純﹐不可侍上左右。」睿皇帝然之﹐立加五品銜﹐以示寵焉。

◎王文僖王文僖懿﹐靑陽人。立朝四十年﹐持躬謙抑﹐從不與人相忤。嘗入朝﹐每過門﹐必謙讓許久﹐一旦成哲王厭其煩擾﹐疾聲曰「此朝廷政門﹐非先生居室中﹐無容久遜也。」人皆大笑。任學政時﹐每封事必檢閱數日始拜發。一日拜折後﹐偶憶其中落一字﹐大詫曰「吾命休矣﹗」終日厭厭無人色。逮折批回後﹐神气始定﹐其﹤躬勹﹥々也若此。然禦下甚嚴﹐動加撲撻。予嘗見其獨立時﹐目光炯然﹐非眞和靄甚者﹐蓋假此以寓世也。

◎劉文恪本朝邊省絕少調鼎者﹐四川惟張遂寧﹑廣西惟陳桂林二人。湖南向無閣臣﹐嘉慶辛未﹐戴文端卒﹐始命劉湘陰爲相。公面赤晰﹐疏眉目﹐性卞急﹐馭下頗嚴﹐然不識政體﹐咆哮終日﹐人變不畏其威。家貲多爲奴所侵﹐屢納苞苴﹐其家仍不敷用。素羨某相侵吞河工費用﹐乃上書言治河策﹐娓娓數萬言﹐率皆不中要。爲百菊溪所揶揄﹐曰「此等行尸走肉﹐亦復想啖我金耶﹖」癸酉之變﹐公聞命逡巡不時入﹐及抵禁城﹐四門已闔﹐公危坐輿中﹐絕食三日﹐幾至餒斃。事聞﹐卽日勒令休致。歸日﹐家無一廛﹐窮困而死。

◎古今史闕古史闕遺﹐夏﹑商以上無論矣。周末自麟經絕筆後﹐至蘇﹑張遊說﹐中間一百四十四年﹐史簡遺闕﹐無以詳其梗槪。唐末經黃巢之亂﹐宣﹑懿二宗實錄焚毀無存﹐故中葉三十餘年事多亡失。宋哲宗七年政績﹐因朱墨本屢經更攺﹐事多漫漶無稽。金衛紹王記注焚毀﹐今所存者﹐惟楊云翼日錄四十餘年而已。元順帝﹑明惠帝二代皆無實錄﹐故本紀每多舛謬﹐此皆古今史冊闕文也。至宋﹑元二史﹐皆憑碑版著述﹐時多溢美。明初經太祖自定﹐任意增減﹐良不足以存信也。

◎錢三元錢三元登第時﹐爲謝金圃所援﹐故人多輕之。學問膚淺﹐不識古今事。聞成哲王言﹐嘗與談戲文﹐彼以滿牀笏爲實事﹐是不知郭汾陽爲何人﹐亦可詫也。

◎吳谷人吳谷人先生﹐性爽闊﹐修髯偉貌﹐類市畫鐘離權像。詩宗樊榭而淸暢過之。駢體兼唐﹑宋之長﹐五言排律﹐格律精嚴﹐筆意秀勁﹐爲古今絕作。嘗館阿文成公宅﹐教今繹堂尙書﹐師範嚴肅。其他權要杜絕往來﹐故倘佯詞苑二十餘年始至祭酒。先生曰「得爲國子宗師﹐吾願足矣。」卽日請假歸﹐人爭羨之。惟以索米故﹐門墻過廣﹐市儈子皆爭致束﹐爲盛徳之玷云。

◎王惕甫王惕甫芑孫﹐短小精悍﹐善詩古文。乾隆戊申﹐召試舉人﹐屢試未售﹐終於江陰教諭。曾館睿恭王邸﹐王甚重其人﹐嘗隨王之灤陽﹑木蘭等處﹐詩愈遒勁。王稍有過﹐惕甫務厲色呵之﹐使冠帶謝過乃已。嘗謂法時帆云「君有詩識無詩才﹐汪端光有詩筆無詩膽﹐其兼之者故有人在。」其自命也如此。

◎宋人多用本朝故事偶閱宋人文集﹐其制﹑表諸文﹐多有用本朝故事者﹐蓋當時實錄﹑日錄頒行海內﹐家諭戶曉﹐故其功績膾炙人口﹐足以傳世。自明代深藏實錄﹐其底艸皆焚於太液池中﹐使讀書士人終身不知祖宗功績﹐良可慨嘆。予嘗竊議﹐若於科場五策中﹐添問國朝掌故一條﹐其對不詳明者﹐不許中式。再將《開國方略》《八旗通誌》諸書頒行學宮﹐使士子習讀之﹐則人皆習知國家之典制矣。

◎耶律文正之兄偶讀元遺山詩﹐知文正王有二兄﹕一名辧材﹐仕金爲靜難節度副使﹔一名思忠﹐仕金爲龍虎衛上將軍。文正嘗啟元太宗調取﹐金哀宗冀和議可成﹐遣其赴北。思忠義不仕元﹐投城壕死﹔辧材至眞定﹐亦不食而卒。二子可謂盡忠於所事﹐較瑾﹑誕之仕三國者﹐尢爲烈云。

◎史不可盡信史載曹武惠南徵入金陵時﹐不戮一人﹐以爲美談。按宋人小說載﹐北兵入﹐頗多擄殺﹐賴張成樹梯子府榜﹐逾垣入者二千餘人﹐幸免殺戮。又瓦官寺閣建自晉升平時﹐已五百餘年﹐亦被北兵焚毀﹐是未嘗不殺害也。至於江州之屠﹐原系曹翰慘虐﹐反不足爲武惠累也。

◎宋人譬寓宋人小說﹐有以歐陽譬退之﹐王荊公譬王導之語。余以近日名臣亦可譬諸前哲﹐劉文正似韓魏公﹐王文端似富鄭公﹐董太傅似文潞公﹐紀文達似歐陽文忠﹐朱文正似張士遜﹐彭文勤似宋庠﹐劉文淸似公孫弘﹐阿文成似明王越﹑胡宗憲﹐良不愧也。

◎松相公松相公任司馬﹐因失印事謫本旗驍騎校﹐公卽持僕被向印房值宿。有阻之者﹐公曰「軍校之職﹐提鈐值宿而已。予𨿽曾任大員﹐敢曠厥職哉﹗」未浹旬﹐今上卽位﹐仍復原官。

◎宋哲宗之明宋哲宗天資聰粹﹐實有爲之主﹐天不宋﹐乃早崩隕﹐致使徽﹑欽嗣之﹐隕喪厥基。近閱金人《弔伐錄》﹐有趙佶陰使黃門盜殺冢嗣之語﹐𨿽出敵人污蔑﹐未可遽信﹐然豈盡無因哉﹖獨怪章﹑曾布皆才智之士﹐當時𨿽有端王輕佻之語﹐終未能爲國討賊﹐其後嶺海之行﹐非不幸也。

◎呂聖功卜士呂聖功﹐順天人。善卜筮﹐嘗設庵於阜成門大街四十餘年﹐每多奇中﹐家賴以小康。善與人息訟事。其爻辭一本《易經》﹐而多別解﹐爲經傳所未備。於道光辛巳冬始卒﹐亦術士中之立品者也。

◎楊武陵楊武陵嗣昌居師幹二載﹐𨿽有輿尸之咎﹐然將帥如左良玉﹑殷太白等﹐皆驕抗違命﹐以致敗亡﹐似未可以責也。其後駐師夷陵﹐憤恚自裁﹐死後尙蒙毀尸之慘﹐亦可哀矜﹐非溫﹑周誤國姦臣可比。世多以陷盧忠肅爲楊罪﹐旭亭師有詩責之﹐至欲鑄像表姦﹐有同秦檜之語。近閱《流寇長編》﹐有武陵勘忠肅疏﹐以侯代之人﹐作奮袂勤王之事﹐歷艱險而不辭﹐皎孤忠而矢死。𨿽與吳阿衡同難﹐一放火之人﹐一救火之人﹐未可同日而語也。是其褒獎備至﹐實無誣陷之辭也。第洪﹑盧皆當時將材﹐不使之剿滅流寇﹐而使其抗扼本朝﹐以致忠貞隕越﹐良可惜也。

◎唐宋國初詩人唐﹑宋二代之詩﹐汗牛充棟﹐然初年詩集﹐流傳甚少。唐武徳初至開元間百廿年﹐傳者不過數十人﹐其餘名家如陸楷﹑曹憲﹑吳少微﹑富嘉柔諸人之詩﹐皆湮沒不傳。宋初除徐鉉﹑潘閬一二外﹐傳世者更少於唐。蓋後世名家倍出﹐足可表章一代﹐前輩詩集﹐無復搜集﹐以致遺佚不傳﹐良可惜也。

◎玉亭相國玉亭相國﹐名伯麟﹐滿洲人﹐壺錫哈理氏。以糸番譯進士叨入詞林﹐初無赫赫之名。至閬峯司馬與之比鄰﹐頗輕之﹐嘗謂予曰「如礻龠祭者﹐豈堪任封疆哉﹖」初任晉撫﹐繼滇南制軍﹐幾二十年。乃能以廉潔自矢﹐重待儒士﹐𨿽才具拘闔﹐而實心蒞政﹐二省居民愛戴如父母焉。順寧之役﹐攻克夷壘﹐曾立戰勛。入閣後﹐頗以旗人生計爲憂﹐所上條陳﹐調劑旗人事宜三款﹐切中利獘﹐有古大臣風範﹐今上爲之動容。卒爲其所阻﹐未得施行。不數日﹐公以疾免﹐士論惜之。

◎脫脫像今西城大隆善寺後殿有二古像﹐男則白髮袍帶﹐女則珈珠冠﹐年皆近六十外﹐相傳爲元脫脫夫婦像﹐寺卽其故邸﹐故塑像祀之。按﹕托克托拜相時﹐甫三十餘﹐與順帝年相若﹐故伯顏以其爲義子也。其謫雲南﹐知州髙某嘗欲以女妻之﹐亦年未甚衰之證。何寺像老邁若此﹐殊不可解。況其已遭誅謫﹐又何人代爲屍祝﹐亦未能詳考也。

◎隨園先生隨園先生﹐天姿超邁﹐筆法精粹﹐古文尢爲卓作﹐予深佩之。惟考訂實非所長﹐其詩話﹑隨筆中﹐錯誤不一而足。如立陳東廟本劉豫事﹐而誤以爲張邦昌。宋太宗中箭事﹐采王釒至《默記》﹐實屬不經。趙雄料金世宗必亡其國﹐以媚重華﹐與陳演料流賊入關爲虎入深阱之語﹐同爲誤國庸臣﹐而袁乃以爲賢相。韓範不收劉三嘏﹐實爲老成卓識﹐與唐悉怛謀之事不同﹐而袁以爲失機﹐不見日後宣和收畱張愨﹐貽禍無窮與﹖未可以歐陽之詩遽加譏誚也。其尢紕繆者﹐如詩話載舒文襄公奏慶雲語。按文襄舅氏﹐以諫阻徵緬謫貶伊犁﹐庚寅歲朝﹐謫居絕域﹐焉能敷陳殿廷記﹖同時人之事﹐乃舛錯至此﹐何也﹖

◎宗室積習近日宗室蕃衍﹐入仕者少﹐飽食終日﹐毫無所事。又食指繁多﹐每患貧窶﹐好爲不法之事﹐累見奏牘。蓋宗室習俗倨傲﹐不惟漢士大夫不肯親暱﹐卽滿洲親戚﹐稍知貴重者﹐亦不肯甘爲之下。惟市井小人﹐日加諂媚﹐奉爲事主﹐宗室樂與之狎﹐一朝失足﹐遽難回步。每有淫佚幹上之事﹐有司以其天潢﹐故爲屈法﹐市井之良善者又多畏其威勢﹐不敢與抗﹐適足以長其凶焰﹐其俗日漸卑惡也。若執法者罔顧情面﹐明其勸懲﹐善良者爲之助衣食﹐不肖者嚴夏楚﹐其實有干犯名義者﹐卽立斃之刑杖﹐則驕悍之風自熄﹐又豈眞難化導者哉﹖

◎張茂修張茂修﹐河南滑縣人。曾入庠﹐性豪宕﹐不拘小節。李文成將叛時﹐以其武勇所恃﹐陰遣其徒約之。茂修欲辭﹐旣而念文成勢已就﹐非口舌所能阻者﹐因僞許之。奔告巡檢劉某﹐劉初未信﹐修曰「此何等事﹐某敢以爲戲耶﹖願君早發之﹐猶可以救﹐愼毋使滋蔓也。」劉乃轉詳彊公克捷﹐文成始就擒焉。後賊劫犯時﹐茂修全家遇害。予聞瘍醫王殿安之言如此。

◎恭勤愨勤愨公﹐諱恭阿拉﹐鈕鈷祿氏﹐宏毅公七世孫也。家素貧乏﹐其父任中翰久﹐罷歸﹐饔飧不給﹐公嘗負販於外﹐以傭錢養親。後累遷至驍騎參領﹐仍賃汪時齋總憲屋以居。時齋喜其直愨﹐時周助焉。以孝慈皇太后父封承恩侯﹐任大宗伯十餘年。公出自困厄﹐悉里巷情﹐處事和平謙沖﹐𨿽居戚畹﹐無驕抗習態。每歲必宴集故交﹐歡飲竟日﹐曰「奚可以富貴故失友道也。」性善飲﹐與劉長沙相國較量﹐日傾廿余甕﹐人以爲奇。嘗拾匿名文書﹐卽命僕焚毀﹐曰「吾聊以此報上澤也。」廣賡虞侍郎被刑日﹐公與予同坐﹐悵然曰「賡虞以彈和相成名﹐今乃受此慘禍﹐吾恐今陷賡虞者﹐異日亦必有報也。」因謂其子曰「此乃上警戒大臣﹐汝應知悚惕﹐不宜歡暢也。」予深服其論。壬申冬﹐卒於位﹐人爭惜之。亦椒房輩中之難能者也。

◎邱元淸今白雲觀後殿中﹐塑白晰方頤黃冠羽衣者﹐皆以爲邱長春之像。近閱明沈徳符《野獲編》﹐言有全眞道人邱元淸﹐初從黃得禎出家﹐洪武初以張三丰薦﹐爲五龍宮住持。明太祖以二宮人賜之﹐邱度不能辭﹐遂自宮。今觀其遺像﹐儼然一嫗也。後轉太常卿﹐隨成祖北遷﹐卒於觀中云。然則今之塑像﹐爲閹腐之殘軀﹐非飛升之上眞明矣。再殿後有「萬古長春」四字﹐相傳爲呂祖之筆。聞宗室盛云言﹐乃其父某醉後用帚書者﹐亦非眞仙迹也。

◎副天保乾隆中﹐福文襄王屢任督撫﹐權勢赫濯。家奴隨行﹐騷擾驛站﹐州縣事之惟謹﹐苞苴賂遺﹐到處盈萬。有無賴子副天保者﹐少嘗爲王家奴鄰居﹐悉知王情狀嗜好﹐乃與其黨數十人假王名號﹐沿途訛詐﹐路上稱疾不會僚屬。至湖南辰州﹐知府爲淸公安泰﹐乃王所薦擢者﹐手版謁見﹐從者遏之。淸公心疑其詐﹐乃闖然入見﹐保臥重茵中。公直前揭被﹐始知非王﹐乃呼羣役進﹐立時掩獲﹐其黨無一逃者。事聞﹐純皇帝大喜﹐立擢其官。後公仕至浙江巡撫。

◎瘟疫道光辛巳春夏間﹐瘟疫流行﹐始自閩﹑粵﹑江﹑廣﹐日遷於北。七月望後﹐京中大疫﹐日死者以千百數。其疾始覺脛痛﹐繼而徧體麻木﹐不逾時卽死。治者以鍼刺舌齶逮紫血出﹐再服藿香正气丸﹐始得無恙。然死者率多里巷小民﹐士大夫罕有染者。惟刑部侍郎覺羅承光﹐年逾六十﹐身素彊健。淸晨入署﹐聞有談是疾者﹐力斥其妄。逾時覺不爽﹐卽乘輿歸﹐及抵家已卒矣。

◎兵部失印事嘉慶庚辰春﹐睿皇帝恭謁西陵﹐兵部奏失行在印信。上命畱京王大臣等審訊日余﹐未得端倪。後由鮑姓胥吏供﹐系前秋巡幸木蘭時行帳中遺失﹐隨從司員隱匿未報等情﹐將堂官司員降革有差。移交古北口提督等處訪拿正凶﹐終未緝獲。然聞何主事炳彜言﹐是日收印時﹐適伊值日﹐親同滿員手封貯庫﹐實未嘗失也。或言有人覬覦非分﹐賄鮑姓者竊去﹐意存叵測﹐事未及發而謀敗﹐諸大臣恐興大獄﹐故借行帳中遺失消弭其事云。未匝月﹐有貴人父子相繼暴殂﹐又將幼子私蓄他所﹐匿報有司﹐傳言或非妄也。

◎羅中丞羅中丞含章﹐南景東廳人。中乙科﹐仕廣東縣令﹐以廉直稱。年五十餘﹐猶沈淪下僚﹐宦興已久闌矣。道光初政﹐曾膺上薦﹐卽擢肇羅道。調山東兗沂曹道﹐未期年﹐卽升至粵撫﹐近年宦途未有若是之速也。公愛民潔己﹐蒞官時召父老至﹐諄諄教誨﹐至於涕下沾膺﹐故百姓感戴如父母﹐號爲「羅靑天」。然性質愨﹐易受下官欺侮﹐蒞齊撫數月﹐爲僚屬所掣肘﹐不能布施一策。上知之﹐攺調江西﹐公如獲更生云。公本姓程﹐後易爲羅﹐貴後始奏明更正云。

◎明文襄明文襄公亮﹐出入將相五十餘年。性豪邁﹐不積餘財﹐又屢遭籍沒﹐故晚年貧窶尢甚﹐債如山積。居文廟小巷中﹐破屋數椽﹐僅庇風雨﹐夜門惟一老嫗﹐𨿽寒士所不逮。二子又復相繼喪之﹐益加憔悴﹐故請致仕表有「儋石無儲﹐二子先逝」之語。今上爲之動容﹐乃命全俸養疾。逾年薨﹐上親行賜奠﹐命入賢良祠﹐以侯世其長孫﹐皆出異數云。

◎陜西冤案嘉慶庚辰﹐陜西渭南縣富民柳全壁因索債事﹐將傭人朱某羣毆死﹐乃重賄縣令徐潤﹐誣爲朱某自行跌傷。已完案矣﹐朱妻子不甘﹐上控撫院﹐攺委他縣令姚洽另審。柳復廣爲通賄﹐巡撫朱勛﹑布政使鄧廷楨皆有所染指﹐姚洽乃承其意指。朱妻方臨蓐﹐命差役淩逼赴審﹐致傷風死。其戚馬某屢控﹐姚洽復加嚴刑致斃。朱某有侄﹐已受賄私和矣﹐村民不甘﹐羣聚詬之﹐曰「汝不上控﹐吾儕卽分汝屍矣。」朱侄不得已﹐入京上控。會禦史王松年復密劾之﹐上命那繹堂制府馳驛往訊﹐盡得其實。全璧抵死﹐洽﹑潤等論戍﹐勛﹑廷楨降革有差。復聞鮑雙五司空言﹐開驗時﹐伊適在弟珊任所﹐聞伊弟言﹐屍已經年﹐乃面貌如生﹐傷痕宛然﹐無庸洗刷。亦一異也。

◎方榮升乙亥夏﹐百制府齡奏﹐和州民方榮升﹐鳩集鄕愚﹐謀爲不軌﹐先事發覺﹐伊命副將鮑友智﹑慶廉﹐道員邱樹棠等用計捕之﹐一夕盡擒。事聞﹐旨加百公三等男﹐世襲﹐賞賚有差。是日予適在園中﹐上命王大臣閱看其折。予見其折中有「八門陣九天元聖」諸語﹐鋪敍荒誕﹐頗類小說﹐非敷陳體﹐心甚疑之。近聞和州王某言﹕榮升﹐和州一編氓﹐初無大志﹐不過習染邪教而已。百公素與方葆巖制府不睦﹐方居憂﹐寓金陵﹐上眷頗厚。百公所貪縱事﹐皆爲方所﹐恐方起復時發其罪﹐榮升故方公遠族﹐故假是事﹐旣以邀功。又復撼方公﹐其檄文中有「用方公爲右弼」﹐及指斥妖言﹐九龍方印諸逆迹﹐皆百公所自撰刻﹐並非出自榮升也。幸上未及罪方公﹐方公卒尢抑以薨﹐良可惋也。逾年百公卽逝﹐其產百萬﹐皆爲惡奴所據﹐囊橐一空﹐天道果無知哉﹖

◎宗人府土地祠今宗人府北廊下有土地祠﹐黃袍冠冕﹐儼王者像。相傳神甚靈著﹐胥吏事之惟謹。宗室升華云「髙皇帝徵尼堪外蘭時﹐嘗與明和議﹐邀神以盟。明人畀以土地像﹐蓋揶楡之也。眾皆怒﹐上曰﹕」此明人以土地付我之讖﹐可謹祀之。『定鼎後﹐移祀於宗人府焉。「

◎湯惇甫湯惇甫金釗﹐浙江蕭山人。成己未進士。出朱文正公門﹐公甚器之。惇甫性質朴﹐悃忄無華﹐不修邊幅。在詞林時﹐寓光明殿左廊﹐廣授童蒙﹐無異冬烘。任祭酒時﹐尙居地安門外文昌宮﹐無安宅也。嘗刊《文昌化書》《陰騭文》等書﹐勸人一如文正公之學。視學江南時﹐僕從惟數人﹐公自司課捲。暇日攜書卷至江陰君山上﹐誦讀終日﹐自笑曰「此亦可謂玩物喪志矣。」今氵存至少司農﹐儉素猶如故也。然壬午典江南試﹐有貪吏章廷梁二子﹐連駢中式﹐嘖有煩言。其長子予素識之﹐固才俊之士也。聞公少居鄕時﹐行頗ㄈ詭﹐里人多畏之。及成名後﹐始以理學自命﹐以延時譽﹐亦善於盜名之士矣。

◎元二臣元太子北遁後﹐史頗不詳。有遺臣朱彥徳﹑劉仲徳二人者才俊﹐又受昭宗知遇﹐任爲帷幄之助﹐二人亦感激用命。徐達出塞時﹐二人設伏兵以擊之﹐達大敗﹐僅以身免﹐元兵賴以復盛。明太祖髙其誼﹐曾遺書招之﹐稱爲「元二生」云。二人不降﹐答書有云「固守赴海之節﹐恥蹈射鉤之失」之語。詳見《洪武實錄》。其事罕有知者﹐故表出之。

◎周簧鑑周生簧鑑﹐崇明人。幼時入庠﹐屢試不售﹐至嘉慶庚午﹐始捷南鬧﹐年已七十。壬午春﹐重上公車。予嘗會於侯太史桐所﹐精神矍鑠﹐飲啖兼人﹐誦制藝文﹐瑯瑯不休。其時父母俱慶﹐業百餘歲矣。洵熙朝之人瑞也。

◎曹進喜國初懲明季之亂﹐宦官定制綦嚴﹐不許幹越外事﹐章皇帝立鐵牌於交泰殿﹐列聖因之﹐閹宦極爲守法﹐制度遠邁漢﹑唐。有奏事太監曹進喜者﹐性直傲﹐純皇帝時已爲近侍﹐歷事三朝﹐年逾六旬﹐頗明政體﹐聲聞日著於外。其侄入試通州﹐學臣以進喜故﹐曾列前茅﹐士論頗爲不服。又交結外省督撫﹐歲時皆有獻納﹐間有王貝勒甘爲輸服﹐以刺探宮禁事者。今上頗知之﹐以其非顯過﹐尙優容之。癸未夏﹐吏部月折交納逾期﹐上詢軍機大臣﹐進喜卽揚聲殿陛問﹐以斥吏部之延宕﹐又欲兵部亦具月折付伊﹐以便召對之﹐語聲徹於內。上大怒﹐立加斥革﹐廷杖二十﹐貶於端澤門司閽﹐永遠不許出外。洵聖朝之美政也。

◎慕容徳史言慕容徳南徵叛者苻廣﹐其臣李辧叛降北魏﹐引拓跋兵至滑臺﹐被陷﹐殺其弟向陽王和。徳聞﹐引兵歸﹐已無及﹐因從潘聰言南奔廣固﹐以延燕祚。此與關壯繆之失荊州無異。然關卒以蒙難﹐而徳得以南奔者﹐蓋有幸有不幸耳。吾嘗謂壯繆當擁兵乘舟溯漢水北上﹐𨿽有曹仁等阻隔﹐然皆敗亡之餘﹐不能爲難﹐必可直達閬中﹐勝秭歸之路多矣。

◎十六國春秋崔鴻《十六國春秋》明人具有刻本﹐然皆雜集《晉書》載記及太平禦覽﹑《華陽國誌》諸書而成﹐實非鴻之原本。其《石虎傳》乃抄襲《鄴中故事》《法苑珠林》諸書﹐痕迹宛然。其他內晉外魏諸處﹐似出朱子《綱目》之後。魏道武之弒﹐直書其事﹐使鴻執筆﹐必不敢作此辭也。其他注中有引及沈約及《北齊書》及《冊府元龜》諸語﹐更在鴻數百年後﹐其爲贗作明矣。

◎理學盛衰自乾隆中﹐傅﹑和二相擅權﹐正人與之梗者﹐多置九卿閒曹﹐終身不遷﹐所超擢者﹐皆急功近名之士。故習理學者日少﹐至書賈不售理學諸書﹐予前已具論矣。近年睿皇帝講求實學﹐今上復以恭儉率天下﹐故在朝大吏﹐無不屏聲色﹐滅騶從﹐深衣布袍﹐遽以理學自命矣。如李侍郎宗﹑黃給諫中模﹐往昔皆以聲色自娛者﹐近乃絕口不談樂律。芝巖會客﹐必更易布袍﹐然後出見﹐以自詡其節儉。亦一時風气然也。

◎道光初年大吏今上卽位後﹐喜用賢俊之沈下僚者﹐一時耆舊之士﹐率加超擢。如鄭公裕國官郎中﹐以蔣勵堂薦﹐期年氵存至直隸布政使。董鄂公阿霖官鄖陽知府﹐以那繹堂薦﹐期年至江西巡撫。唐公仲冕官知府﹑左公輔官按察使﹐以英煦齋薦﹐期年皆至開府﹐一時傳爲佳話。然諸公皆已年邁﹐未逾時﹐先後致仕去﹐未獲展其才猷也。

◎楊眉卿楊郎眉卿﹐名壽令﹐安徽潛山人。在三慶部﹐姿首韶秀﹐一時稱爲翹楚。性聰慧﹐喜近文墨﹐摹《靈飛經》﹐頗有丰姿。又從朱農部灤學畫梅竹﹐寫生逼肖。架上庋《文選》﹑閣帖諸書﹐談古今事﹐頗知原委。一日告予欲棄風塵而以文士自命﹐予告以安心任命之道﹐眉卿頗以爲然。亦彼道中之自潔者也。

◎姚公子姚制府啟聖﹐佐先良親王平閩﹐決意欲滅鄭氏﹐以絕民望。嘗與納蘭太傅明珠不睦﹐太傅嗾徐總憲元文劾之。立齋故爲顧亭林甥﹐乃陰庇明裔者﹐亦兼公所爲﹐遂周內其罪﹐露章彈劾。幸仁皇帝察知﹐不究其事。公子儀心銜之﹐偵知其兄健庵自某學政歸﹐苞苴無算﹐伺於盧溝橋﹐俟其車數十乘至時﹐公子固兼人力﹐乃拽其車尾﹐盡掀於巨浪中。大言曰「若輩貲財﹐皆取諸不義者﹐敢與予鳴之官乎﹖」健庵懼﹐隱忍而已。事久﹐仁皇帝聞之﹐大笑曰「姚儀此舉﹐殊快人意。然有此勇力﹐不可使閒置郎署。」遂攺授武職。立功海上﹐氵存至南陽鎭總兵官﹐以善終。

◎姚姬傳文集姬傳先生古文簡潔秀瑋﹐一出方﹑劉正軌﹐實爲近代所罕有。其平生以考據自命﹐然記近事﹐反有差訛。如《許祖京神道碑》誤福康安封號爲誠嘉毅勇公﹐《趙文哲墓志銘》誤書大學士溫福爲溫敏﹐若此者指不勝屈。當時𨿽無所傷﹐傳之日久﹐反有據碑版以證史誤者﹐故表出之。

◎吳雅中丞吳雅中丞福崧爲海大司空望之族孫﹐年二十餘﹐卽任封疆。辛丑夏﹐甘省回民蘇四十三叛﹐據華林寺。公率兵捕獲﹐爭先入寺﹐至火槍擊公翎頂墮﹐公屹然不動。阿文成公薦之﹐兩任浙撫。遇事明決﹐有能吏風﹐下僚異之如神。俸廉外﹐不受歲時苞苴﹐繼王望貪縱後﹐故民易於感戴。事親最孝﹐其母好遊覽﹐浙中湖山名勝甲於天下﹐故朝夕往遊﹐樂而忘返﹐下屬供給丰腆﹐頗多賠累﹐嘖有煩言。又未以賄通﹐和相銜之切骨﹐然公政績昭炯﹐無間可入也。會有鹽道柴楨者﹐才庸懦﹐公素厭其人。楨升擢兩淮運使去﹐庫有虧帑﹐曾允至淮遷挪﹐已完補矣。公恐爲人知覺﹐乃文移鹺院﹐訊其淮庫虧缺與否。鹺使爲戴金徳﹐和相私人也﹐廉知其故﹐露章劾之。使者至﹐迎合和相意﹐傅會其獄。又柴簿書中有饋福公金一千兩語﹐實饋送福尙書長安者﹐乃坐贓於公。純皇帝命檻車徵入﹐欲廷訊之。公揚言會當見上盡發和相之隱私﹐又爲和所知覺﹐攺易獄辭﹐以激上怒﹐命於中途賜死。適行至紅花鋪﹐公聞命﹐須髯奮張﹐大聲疾呼﹐不肯就死。齊撫吉慶以鴆飲公﹐然後受法。至今鋪人言之﹐猶代爲報屈云。

◎王儕嶠王儕嶠蘇居諫垣時﹐頗有直聲。嘗彈平寬夫司馬﹐人爭快之。出守洛陽﹐不趨勢要﹐上司爭畏其鋒稜。錢裴山楷時爲方伯﹐其族弟俊以貲授道員﹐仗兄勢﹐頗豪縱。公察其辦物料有虧缺﹐乃直揭藩司﹐其稟中有「深知錢道爲上憲族人﹐然素信大人之淸正﹐必不以葭莩故﹐致貽誤國事也」。裴山大驚﹐乃準其揭﹐治俊如法。後告人曰「是日讀稟時﹐予手自顫搖﹐不知作何批示方好也。」自是公之直名益彰。

◎起義助關壯繆姓名《三國》小說﹐有意左袒昭烈﹐凡蜀漢事迹﹐無不附會其辭﹐以爲揄揚﹐然實事反有遺落者。按《魏志》﹐壯繆威振華夏時﹐其武弁侯音﹑郡守衛開據宛﹑洛以應公。又有陸渾民孫狼﹐據山險要以爲接應。後因公失事﹐將爲操將所害﹐見《胡昭傳》中。又《晉書。司馬懿紀》作逆料南部守將胡修﹑傅方殊不可信﹐後二人果陰應蜀漢。又鐘繇《臨戎帖》亦有傅方反覆語。諸公皆當時舉義之士﹐不幸爲國捐軀者﹐今姓名湮沒不彰﹐良足惋惜﹐故表出之。

◎春秋後事迹多失載周末自麟經絕筆後﹐記載絕少。至周顯王蘇﹑張約縱連橫之時﹐事迹始可追尋﹐其間缺佚者一百三十五年﹐顧炎武已詳記矣。按《史記》年表﹐是時秦國微弱﹐篡弒相仍﹐楚﹑越﹑三晉兵力彊盛﹐秦國必有被其侵淩屈辱講和之事﹐故祖龍深以爲恥﹐禁之尢嚴。況年代相近﹐著述者少﹐是以易於遺失。而使當時賢士大夫之嘉言懿行湮沒不彰﹐良可惜也。

◎記孫延齡事孫延齡者﹐孔定南之婿也。定南殉粵西難﹐女嗣貞﹐年十二﹐乳媼攜之遁民間得免。順治十年﹐將軍糸泉國安收復桂林﹐嗣貞歸京師。旣長﹐適齡﹐王在時所許字也。康熙三年﹐延齡出鎭衡州﹐六年六月﹐移鎭桂林﹐以王永年﹑孟一茂﹑戴良臣爲副都統﹐受延齡制。延齡所居﹐明靖江王府也。旣居之﹐忽忽若失﹐或頭目眩暈。不視軍事﹐學圍棋﹐鼓琴﹐臨池摹榻古帖﹐挾彈丸﹐張罾罟取魚鳥以爲樂。王﹑孟旣心易延齡年少﹐以婦貴﹐無大材略﹐故不屑爲之下。而延齡亦驕縱﹐數傲侮王﹑孟﹐遂有隙。十二年二月﹐永年克減軍餉爲兵校所訟﹐延齡因言永年不法﹐命孔氏赴京奏聞。而永年亦遣人入京﹐阻孔氏於河南﹐不得進﹐仍返粵﹐延齡由是益憾永年。時巡撫馬文毅公具奏將軍都統互訐事﹐上遣大臣出勘兩造﹐旣去﹐延齡內不自安。十三年正月﹐吳三桂叛﹐延齡遂誘王﹑孟十二人至府﹐盡殺之﹐而遣人納款於三桂。蓄髮易衣冠﹐發兵反﹐囚文毅﹐殺潯州知府劉浩﹑富川知縣劉欽鄰﹑平南知縣周岱生等﹐以應三桂。時提督馬雄駐柳州﹐亦貳於三桂﹐然姦狡持兩端﹐延齡使人逼其易衣冠﹐不從﹐則詈之。又遣其兄延基與總兵官陳全攻雄﹐雄不爲動。七月﹐又遣總兵官侯成徳攻雄﹐爲雄所敗﹐雄亦爲流矢中頰﹐是以愈不睦。旣而延齡上表三桂﹐稱名不臣﹐不用其印紮﹐自鑄印設官﹐變置州縣﹐視賄多者置善地。兵餉不以時給﹐軍士多不服。十五年﹐軍士念故將軍糸泉國安舊恩﹐欲奉綫三公子爲主。於是鼓噪而立糸泉公子﹐軍士謂市徳於綫公子。而糸泉公子約束軍士頗嚴﹐軍士復鼓噪囚綫公子而迎延齡。時延齡夫婦逃匿小民孫七家﹐軍士迹至﹐以二輿從﹐延齡疑其逐之﹐不匿且加誅﹐懼不敢出。孔氏曰「出亦死﹐不出亦死。」乃匿延齡別處﹐而自出見軍士云「而曹殺我夫婦易耳﹐獨不念先定南乎﹖」軍士環列叩首﹐具陳所以奉迎之意。孔氏察其無他﹐呼延齡出﹐延齡不敢坐輿﹐請以一輿舁其婦﹐而挽輿以行。旣入府﹐延齡慚不能視事﹐謂孔氏曰「吾之復得生也﹐以卿故。軍士念定南王威徳﹐以貴重卿﹐卿其握權視事﹐吾願爲閒人矣。」孔氏遂戎服繡帕首蟒衣﹐日擊鼓升堂理軍務﹐軍士頗服。十六年﹐糸泉公子以前事流廣州﹐逃之柳州﹐說馬雄伐延齡。延齡聞雄兵至﹐疑城中有內應﹐籍諸仇家﹐無男女老幼﹐夜盡驅之灘水傍﹐每十口一舉刃﹐推置水中﹐至明而畢﹐江赤水不流﹐然實無內應也。雄至﹐相持數月﹐無勝敗﹐乃引去。遂致書三桂﹐譖延齡陽奉命﹐實歸本朝﹐三桂怒不稱臣﹐益信。十月﹐遣其兄子僞將軍吳世琮至桂林﹐紹延齡若合好兩家者。延齡不知雄之譖也﹐郊迎世琮。相見﹐出伏卒﹐斷其首﹐執馬上﹐函送雄所。嗣貞率殘兵遁﹐卒歸老於京師﹐以善終。延齡死後十餘日﹐雄亦病死。

◎京師王公府第嘗閱吳長元《宸垣識略》記王公府第居址﹐實爲苦心。然不知名位之先後﹐故多遺佚﹐今就所知者﹐開列於左。鄭親王府在西城大木廠。公巴爾堪宅在散子胡同。公敬文宅在石虎胡同。貝勒尙善宅在醬房胡同﹐今廢爲木廠。公門度宅在細米胡同。貝子傅拉塔宅在背陰胡同。公徳普宅在興隆街。貝子羅托宅在兵馬司胡同。公屯齊宅在幹石橋。貝子固爾瑪渾宅在轆轤把胡同。公札爾哈齊宅在西斜街。貝子吳達海宅在乾面胡同。公拜音圖宅俟考。禮親王府在普恩寺東。克勤郡王府在石駙馬大街﹐公諾尼宅在石駙馬大街。貝勒喀爾楚渾宅在太平湖﹐今爲榮王府。順承郡王府在麻綫胡同。貝勒杜蘭宅在扁擔胡同。公���宅在烏衣庫。謙郡王府在羊市大街。巽親王府在缸瓦市﹐今爲定親王府。貝勒杜度宅在絨綫胡同。敬謹親王府在東鐵匠胡同。貝子特爾祜宅在臭水河。貝子穆爾祜宅在宣武門內。貝子蘇弩宅在象房。貝子準達宅在宣武門西城根。貝子薩弼宅在老來街。公阿拜宅俟考。公塔拜宅俟考。饒余親王府在王府大街﹐今爲昭忠祠。貝子博和托宅在東江米巷。貝勒博洛宅俟考。公巴布�宅在西安門大街。武英親王府在東華門﹐今爲光祿寺衙門。睿親王府舊在明南宮﹐今爲緞匹庫﹐新府在石大人胡同。豫親王府在三條胡同。公賴慕布宅在燒酒胡同。肅親王府在玉河橋東岸。溫郡王府在理藩院大街。承澤親王府在太平倉。直郡王府在西直門大街。公常舒宅俟考。公髙塞宅在板橋胡同。公葉布舒宅在兩兒胡同。公韜塞宅在菜廠胡同。裕親王府在臺吉廠。恭親王府在鐵獅子胡同。直郡王府在於家井。理親王府在徳勝門外鄭家莊﹐俗名平西府。理郡王府在王大人胡同。公永敬宅在興化寺街。公弘眺宅在丰盛胡同。公弘燕宅在蔣家房。公弘睦宅在喜雀胡同。誠親王舊府在官園﹐今爲質親王府﹐新府在蔣家房。恆親王府在東斜街﹐今爲親王府。公弘升宅在奶子府。淳親王府在玉河橋西岸。廉親王府在王府大街﹐今爲昭忠祠。貝子允礻唐宅在鐵獅子胡同﹐今爲和親王府。貝子允礻我宅在關防口。履親王府在東北小街。怡親王舊府在煤炸胡同﹐今爲賢良寺﹐新府在朝陽門北小街。寧郡王府在新開路。貝勒弘昌宅在燒酒胡同。貝勒弘暾宅在蘇州胡同。恂郡王府在西直門大街。泰郡王府在扒兒胡同。愉郡王府在三轉橋西。果親王府在艸廠胡同﹐今爲端親王府。貝勒允宅在王府倉。貝勒允祜宅在南小街。貝勒允祁宅在北小街。П親王府在大佛寺街。貝子弘午宅在取燈胡同。和親王府在鐵獅子胡同。定親王府在缸瓦市。貝子綿徳宅在石虎胡同。糸盾郡王府在方家胡同。榮親王府在太平湖。質親王府在官園。儀親王府在長安街﹐系耿仲明宅。成親王府在淨業湖北岸﹐系明珠宅。慶親王府在三轉橋﹐系和┞宅。貝勒永基宅在西直門大街。親王府在北小街。瑞親王府在艸廠胡同。

◎莫葆齋莫葆齋晉﹐浙江仁和人。少入成均﹐法時帆先生最爲賞識﹐每考必列前茅。公性和靄﹐酷好宋儒書﹐嘗注《五子近思錄》﹐又默誦朱子《或問》﹐不遺一字。成乙卯探花。曾視江蘇學政數任﹐不名一錢﹐所取皆寒之士﹐實近年學臣中所罕見者。氵存至倉場侍郎。時戶部議以放代盤而除倉獘﹐公力言其無益。屢上奏牘﹐其中有「臣今日不敢信倉中必皆斗斛丰滿﹐至盤竣日﹐敢保其必能顆粒無虧」。實中近日倉儲實獘。上以其言太憨﹐降內閣學士。公以抑鬱致疾﹐移病歸﹐不久卽卒﹐士論惜之。

●卷五◎明末風俗世皆以明人重理學﹐尙气節﹐糸崔挽唐﹑宋頹風﹐有返朴還淳之盛﹐殊不知近日陋僞﹐實皆起於明末之時。徐鴻儒數於山東燒香聚眾﹐稱白蓮教﹐沿至嘉慶初年﹐三省教匪弄兵九載。其後京師復有林淸之變﹐皆其流毒﹐鄕塾興髙頭講章﹐議論紕繆﹐北省村儒﹐奉爲圭臬﹐不復知先儒注疏爲何物也。馬弔興自萬曆末年﹐致有張﹑李之變。近日士大夫尙有好者﹐玩忄曷時日﹐莫甚於此。小說盲詞﹐古無是物﹐自施耐庵作俑﹐其後任意編造﹐層見疊出﹐愚夫誦之﹐幾與正史並行。助亂長姦﹐言之切齒。劇曲𨿽由元代﹐然腳色無多﹐好者尙寡。自魏伯龍攺爲昆曲﹐院本增多。近日弋陽�黃諸曲﹐大足誨淫敗俗。各部署書吏﹐盡用紹興人﹐事由朱賡執政﹐莫不由彼濫觴﹐以至於今﹐未能已也。

◎齊次風齊次風先生﹐貌淸臒﹐村俗之狀﹐見於眉宇。性彊記﹐誦《十三經注疏》﹐不遺一字。嘗過杭﹐將軍某延其午飯﹐幾上有軍籍簿﹐公掀閱﹐皆能記其名姓。次早代將軍傳呼﹐不誤一士﹐並後皆識其貌狀﹐於裏遇﹐呼之﹐應聲而答。亦一異也。

◎趙普世人責秦檜以和議誤國﹐不知其作俑由於趙普。普故燕人﹐與遼人多相識﹐故不欲宋取遼。太祖嘗以曹翰所繪《幽燕圖》以示普﹐而普詭辭勸止﹐又不令早下河東以撤遼之屏障。按﹕其時世宗已弒﹐睡王政墮﹐使宋兵早出三關﹐則從南傳檄可定﹐乃聽普言﹐坐失機會。延至太宗時﹐蕭氏承天握璽﹐知人善任﹐羣傑並出﹐宜夫再駕幽﹑燕之不得尺土也。而普尙上疏阻之﹐以證前言不謬﹐何其戾也。故秦檜師其故智﹐時常以普自譬﹐良有以也。

◎先母妃遺訓先恭王妃舒穆祿氏﹐襄烈公玄孫女也。性莊整﹐禦下嚴肅﹐人皆敬畏﹐罔敢欺謾。嘗曰「古今人材﹐相去不遠﹐皆因年代去久﹐不聞見其過失﹐卽覺非近人所能企及。如某相﹐吾幼時聞路人皆毀謗之﹐近乃有譽其功績者﹐此明效大驗也。」眞古今不易之訓。又予與某邸相善﹐常語及之﹐母妃正色曰「此與趙文華每念不忘嚴府何異也﹖」予長跽謝過乃已。後乃爲彼噬臍。又予泥古﹐痛惡宦寺﹐母妃曰「宦寺庸劣之才﹐何足較量。府中包衣人﹐實咆哮不法﹐日後汝爲彼所制﹐始信吾言之不繆。」確知宵小輩之凶焰。逆料後世﹐若龜鑑云。

◎程知節拜帖先恭王少時﹐扈駕東巡﹐於衍聖公孔昭煥宅見唐程知節拜帖。箋長七尺﹐字如擘窠﹐色已黝﹤黑﹥如漆﹐眞千載古物。因知唐元載友人乞載書干謁範陽節度﹐載惟與名刺﹐友人不得已投之。朱Г已命數人用箱籠舁人﹐是當時名刺之制﹐固如是長也。

◎宋儒習气宋代理學昌茂﹐詩文放溢﹐不肯履人跬步﹐頗有自得之豪。然其獘專欲掩蔽前人﹐以伸己長。如鄭康成之《易書》注﹐後蒼之《禮》﹐服虔《左傳》﹐虞翻﹑荀爽諸家之《易》﹐唐時尙存規模﹐延至宋代﹐遂至遺佚﹐使後人莫能知其崖略。歐陽《五代史》旣行﹐薛居正之《舊史》卽以覆瓿。蘇﹑黃諸家詩文日盛﹐宋初諸作者劉筠﹑晏殊輩卽湮沒不章﹐使乾徳至明道六七十年間傳者惟騎鯨數人而已。一時之趨尙如此﹐良可慨矣。

◎和孝公主和孝公主﹐妃所生﹐爲純皇帝最幼女。上甚鐘愛﹐以其貌類己﹐嘗曰「汝若爲皇子﹐朕必立汝儲也。」性剛毅﹐能彎十力弓。少嘗男裝隨上較獵﹐射鹿麗龜﹐上大喜﹐賞賜優渥。下嫁於丰紳殷徳。時駙馬恃和相勢頗驕縱﹐公主曰「汝翁受皇父厚徳﹐毫無報稱﹐惟賄日彰﹐吾代爲汝憂。他日恐身家不保﹐吾必遭汝累矣﹗」一日積雪﹐駙馬偶弄畚鍤作撥雪戲﹐公主立責之﹐曰「汝年已逾冠﹐尙作癡童戲耶﹖」長跽請罷乃已。「後和相籍沒﹐駙馬繼殂﹐公主持家政十餘年﹐內外嚴肅﹐賴以小康。於道光癸未秋病逝﹐今上親臨奠焉。

◎定恭王定恭王綿恩﹐定安親王次子也。貌頎秀﹐猿臂﹐善射﹐束馬喬捷如飛。舉止詳贍﹐趨蹌有節﹐幼頗健亻﹐純皇帝愛之﹐幾奪儲位。弱冠卽領火器營總統﹐凡五十餘年﹐年七十六始薨。今上震悼﹐親往奠焉。然外美而內昏﹐不習政體﹐遇屬吏稟事﹐莫能剖析是非﹐頷首畫諾而已。護衛趙吉玉爲之點綴園庭﹐任其通下吏﹐苞苴動輒巨萬﹐有楚濱萼山之諷﹐火器營兵丁恨之切齒。性復吝嗇﹐積財盈庫﹐莫肯揮用。每晨入朝﹐惟啖雞子糕二枚﹐近侍嫌其漧脆﹐王曰「以水瀹之﹐殊可食也。」夙不解音樂﹐嘗演《王允議劍》劇﹐問粉面爲誰﹐侍者以衍扮曹操對。次復觀楊椒山劇曲﹐見趙文華衝場﹐笑曰「阿瞞之姦狀故可哂也。」其愚暗若此﹐人傳爲笑柄云。

◎趙甌北趙甌北翼﹐詩才淸雋﹐與袁﹑蔣齊名﹐堪稱鼎峙。所著議論﹐尙多可取﹐然考訂每患疏漏。如詩話中載吳梅村《送人之閩詩》有「胡牀對客招虞寄﹐羽扇揮軍逐呂嘉」之句﹐蓋謂當時制府李日﹑趙廷臣輩﹐而先生乃以姚啟聖收功當之。按﹕梅村卒於康熙辛亥﹐去姚少保滅鄭氏尙有十四年之久﹐何能預祝其成功也﹖至謂湯若望﹑南懷仁至乾隆初年尙存。按﹕懷仁謚法已見王文簡《謚法考》﹐其早死不待言。若望乃崇禎末人﹐焉能越百年而尙存﹖其與囈語何異﹖眞堪令人噴飯也﹗

◎成哲王成哲王詩文精潔﹐書法遒勁﹐爲海內所共推。然天性陰忮﹐好以權術馭人。持家苛虐﹐護衛多以非罪斥革。日用菲薄﹐庫積銀八十萬﹐莫肯揮霍﹐一任其子孫盜竊。一日乘馬斃﹐王命烹以代膳﹐是日卽不舉爨﹐其嗇吝也若是。其妃乃傅文忠公女﹐奩資頗丰﹐而王皆索入封樁庫中﹐妃惟日啖薄粥而已。夙好置古玩書畫﹐多受人欺詐﹐亦不與較也。惟知逢迎權要﹐其上眷稍衰者﹐卽罵詈之。晚年子孫多以不檢暴薨﹐王益憤懣不平﹐得狂癇癥。乘棧車入朝﹐左右惟許一人奉杖相隨﹐言語多不謹飭。今上屢優容之﹐亦罔知攺悔也。未薨前數月﹐體不沐浴﹐發不枇櫛﹐﹛艸鹵﹜溺自間出﹐仍狂號如故。左右有勸更衣者﹐王曰「死後蛆食蛆骸﹐又誰爲滌垢也﹖」卒以狂疾致死。其所積蓄﹐皆爲僕從掠去﹐府藏爲之一空云。

◎慶僖王慶僖親王諱永﹐純皇帝第十七子也。貌丰頎黧色﹐不甚讀書﹐喜音樂﹐好遊嬉。少時嘗微服出遊﹐間爲狹巷之樂﹐純皇帝深惡之﹐降封貝勒。經睿皇帝屢加斥責﹐晚年深自斂飾﹐燕居邸中﹐惟以聲色自娛而已。然天性直厚﹐惇於友誼﹐與之交者﹐務始終周旋之。禦下寬縱﹐護衛於眾中與之倨傲嬉笑﹐亦不責也。純皇帝末年﹐覬覦者眾﹐王笑曰「使皇帝多如雨落﹐亦不能滴吾頂上。惟求諸兄見憐﹐將和┞邸第賜居﹐則吾願足矣﹗」故睿皇帝籍沒和相時﹐卽將其宅賜王居之﹐以酬昔言。庚辰春薨逝﹐睿皇帝震悼﹐賻衤遂甚優﹐異於他邸焉。

◎朱勛近日罕有由微員致身節鉞者﹐蓋佐雜輩升擢甚難﹐非大有奧援﹐不獲飛騰直上。惟陜西巡撫朱勛者﹐靖江人。其族人多富厚﹐惟勛中落﹐霸持鄕黨﹐多爲ㄈ詭之事﹐族人恥之。因其稍有材幹﹐公捐一從九職付之﹐分發陜西。時值教匪不靖﹐勛運糧糈﹐乃幹沒其貲﹐廣結交上游﹐薦牘屢上﹐未期年已至方面。嘗運餉至南山中﹐猝遇教匪﹐勛惟戰栗哭泣而已﹐賴楊時齋救之乃免。後遊至開府﹐撫陜十載﹐惟以賄聞﹐百姓恨之切齒。癸酉秋﹐南山木工木植匱乏﹐而勛徵稅如常時﹐因之激變。楊時齋軍門撫之﹐眾曰「惟有屠老朱后﹐我輩方解甲歸農也。」其怨毒於人若此。道光壬午﹐以柳全璧案降黜﹐上命休致。而勛猶依戀京邸﹐更結要人﹐每自詫曰「若許時何尙未起復也﹗」癸未秋﹐接駕良鄕﹐上立逐其還鄕﹐士論快之。勛性豪奢﹐所幹沒者不足供其揮霍﹐出都之日﹐債捲如山﹐行李蕭條﹐無異寒素也。然聞其教子弟云「無論亢卑奢儉﹐惟有一色待人﹐毫不攺異﹐終不至獲罪於眾。」其言𨿽鄙﹐亦保身之祕術也。

◎食幹臘近讀《金世宗本紀》有遼海濱王不知世事﹐見有饑者﹐云「幹臘食之定解饑也。」其與晉惠帝肉糜之言絕對﹐故錄出之。

◎近代詩人詩之正宗﹐自沈歸愚尙書沒後﹐日見其衰﹐嗜學之士﹐皆以考據見長﹐無復爲騷壇祭酒。袁子才﹑蔣心余﹑趙甌北三家﹐恃其淵博﹐矜才騁辯﹐不遵正軌。毗陵諸家﹐自立旗幟﹐殊少剪裁。惟吳谷人株守浙西故調﹐不失查﹑朱風範。其餘皆人各爲學﹐正變雜陳﹐不相統一。近日惟吳蘭雪舍人詩才淸雋﹐落筆超脫﹐古詩原本道淵﹐近體取裁範﹑陸﹐實爲一時獨步�。他若鮑雙五之繼躅七子﹐陳雲伯之接踵西昆﹐法時帆之規摹王﹑孟﹐翁覃溪之瓣香蘇氏﹐非不各有所長﹐然於正宗法眼﹐殊無取焉。

◎甲馬《水滸》小說言戴宗善使甲馬﹐日行千里之語﹐固屬妄誕。然《金史》載金將烏谷與突合補徵宋﹐遇步軍轉戰﹐突合補欲令軍士下馬﹐烏谷云「聞宋人有妖術﹐畫馬縛於足下﹐疾甚奔馬﹐我軍豈可步戰」之語。是當時有此術﹐非耐庵之妄造也。

◎秦檜主和世人謂秦檜主和﹐乃系受宗弼之托﹐故甘心爲其所用。趙甌北以爲檜所勾通﹐乃系達覽﹐並非兀術之語。按﹕金之縱檜主和﹐固主完顏昌之謀﹐然業爲宗干等識破﹐敗壞和局。當時檜與趙構已定和議﹐而敵國遽變其局﹐出於意料之外﹐亦不得不更出計算﹐以實己言﹐固其寵位。蓋暗使間諜入金﹐結好宗弼﹐蠟丸傳書﹐亦其勢所必有。故梁王於熙宗前揚言伐宋﹐而渡淮後﹐按兵不動﹐以待和議﹐顯與檜有成約者。不可因昌已被誅﹐卽謂檜與金無所交通也。

◎放翁詩陸放翁詩有《聞官軍入華州》之作﹐編於開禧乙丑。趙甌北謂當時安丙誅吳曦後﹐出師僅至興元﹐卽爲完顏綱所敗﹐何得恢復關中﹐其爲訛傳無疑。按﹕其年宋兵𨿽未入關﹐然於紹興壬午﹐吳乘勝恢復隴上十六州中﹐固有商﹑虢﹑同﹑華﹐亦見《金史徒單合喜傳》中。或放翁少時原有是作﹐未及編葺﹐晚年適有安丙之捷﹐補錄於此﹐以爲祝禱之詞﹐未可知也。

◎宋金形勢宋﹑金之不敵﹐人盡知之。紹興庚申之役﹐𨿽云嶽少保﹑劉太尉等屢有勝獲﹐然其時金兵彊盛﹐人心堅固﹐卽無十二金牌之召﹐其果直搗黃龍與否﹐尙難操定。惟壬午海陵被弒時﹐金兵倉卒北歸﹐世宗初立﹐人心未一﹐北邊窩斡等稱兵犯塞﹐爲其腹心大患﹐當時宋將趙樽恢復唐﹑蔡﹑汝﹑壽諸州﹐其鋒甚銳﹐實有中興之望。若髙宗親率諸將﹐指日北徵﹐大河以南﹐可傳檄而定。柰何固守私議﹐返駕臨安﹐坐失機宜﹐良可惜也。

◎薛國觀史稱薛國觀陰鷙狠才﹐情性剛愎﹐繼烏程之後﹐忮刻相同﹐而操守遜之﹐故及於法。近觀梁淸遠《玉劍尊聞》言「國觀任推官時﹐奉職守法﹐爲臺諫﹐忠淸剛介﹐存心中正﹐不以察察爲明。任僉都﹐則隨時匡救﹐爲莊烈帝所心重﹐致登臺輔。終剛正致怒中官﹐死於非罪﹐爲一代之賢相。」與《明史》大相徑庭。然史稱王陛彥爲其舅吳昌時所陷﹐死不肯言﹐是國觀之獄﹐原由錢謙益等誣害﹐以爲援召宜興地步。莊烈不知﹐誤爲所紿﹐其爲羅織冤抑﹐豪無疑義矣。淸遠之言𨿽未可盡信﹐其去國觀死時不遠﹐或確有見聞﹐未可知也。

◎信王榛《宋史》稱信王榛從二帝北行﹐中途逃至眞定﹐據五馬山﹐招聚義兵﹐自稱大元帥﹐使馬擴南奔求援。髙宗識其筆迹﹐欲發兵救之﹐爲汪﹑黃所阻﹐後不知所終云。按﹕《金史完顏杲傳》﹐睿宗南徵﹐畱呆鎭河北眞定。有聚眾自稱秦王者﹐杲擊敗其眾﹐擒捕斬之。蓋卽信王﹐訛其名爲封號﹐轉爲秦耳。然則信王所遇﹐亦可傷也。

◎元史失實《元史》修自明初﹐匆匆竣事﹐實爲艸率。國初諸將傳﹐相沿虞﹑揭輩舊稿﹐文筆尙屬遒勁。其後諸文臣傳﹐皆剿襲神道﹑墓志諸文﹐未加刪正﹐非惟事多溢美﹐抑且稱謂尙未攺合體例。又武將如王義﹑鞏彥暉﹑孟徳﹐文臣如劉正﹑王壽輩﹐皆不必立傳之人﹐濫竽盈帙﹔而名臣如和禮霍孫﹑旭邁傑等﹐轉多遺佚。順帝一朝本紀﹐惟載災異﹐與五行﹑天文志重復﹐立傳之人寥寥無幾﹐名將如王宣﹑關保﹑貊髙輩﹐皆莫能詳其始末。不謂宋濂﹑王等文名夙著之人﹐而著述鄙猥至此﹐亦可哂矣。

◎納蘭太傅妻納蘭太傅明珠﹐康熙時煊赫一時。其夫人和捨裏氏與公起自微賤﹐甚相和睦。性妒忌﹐所使侍婢﹐不許與太傅交談。一日太傅偶言某婢眸子甚俊﹐次晨夫人命侍者捧盒置太傅前﹐卽某婢雙目也。婢父某恨甚﹐伺太傅他出﹐夫人獨處房中時﹐突入﹐以刃事刂夫人腹﹐立斃。事聞﹐置奴於法﹐時謂奴殺宰相妻云。

◎恭順香今京都合香樓配合恭順香料﹐言系由明恭順侯吳宅所傳方。按﹕明恭順侯吳允誠﹐本元部將﹐降明﹐攺今名。從成祖北徵﹐屢有功﹐賜今爵。其孫瑾死於曹欽之難﹐贈涼國公﹐事見《明史》。今已數百年﹐猶賴其香名於世間﹐良可慨也。

◎汪如淵汪布政如淵﹐秀水人﹐殿元云壑之堂弟也。中己未進士。散館日同吳侍禦賡枚﹑史詩郎儼借寓澄懷園中﹐時庭有橊花二株﹐公戲言曰「豈畱二黜一之兆耶﹖」次日﹐公與史畱館﹐吳公攺禮曹﹐時人傳爲佳話。任侍禦﹐同年楊侍禦世英與滿禦史某互劾﹐楊語頗直﹐上命兩黜之﹐公以上疏救楊﹐上以蹈明臺諫陋習﹐攺公刑曹。累遷順天府尹。時遭林淸變後﹐事如蝟集﹐公初不延幕客﹐危坐堂上﹐然燭理文書﹐四鼓乃寢。餘暇獨處陋室﹐足不逾閾﹐劉之遇訪﹐嘆曰「此去桔寂禪師有幾﹖爲官如此﹐有何樂境﹖」公笑曰「此乃汪某報國之始念也。」劉笑謝之﹐京兆爲之大治。今上卽位﹐首簡廣東布政使。公淸惠如昔﹐制府某頗不喜﹐遇事裁抑﹐公憤郁抱疾終﹐抵任未兩月也。貧無以葬﹐粵人感激﹐爲之助賻衤遂焉。

◎倭什布予聞費莫威勤侯英惠言﹐其父文襄公勒保於嘉慶己未初膺經略時﹐兵勢猛勇﹐率朱射斗﹑施縉諸將﹐擒冷天祿於道士觀﹐蹴徐天徳於綏定﹐其功指日可成。聞有餘匪流入湖北者﹐楚督倭什布乃張大其詞﹐以川賊十萬窺境入告。睿皇帝大怒﹐因置文襄於理﹐命繼勇侯徳楞泰率勁旅入楚剿之﹐實無一二賊也。致使事機變易﹐流毒川西數十州縣﹐皆由倭一言誤之也。倭姓關氏﹐起家寒微﹐乃予邸頭等護衛徳勝侄也。初任川北道﹐政以賄成。積數十年未遷﹐福文襄西徵時﹐倭竭力交納﹐始遷陜西藩司。乃矯廉邀聲譽﹐王文端公誤信鄕評﹐薦之於朝﹐氵存擢楚督。倭擁重兵駐荊﹑宜間﹐日置酒髙會﹐不理軍務﹐忌勒功髙﹐因讒間之。其後以軍務廢弛爲髙文襄書麟所劾﹐始降巡撫。後繼覺羅吉公慶爲粵督數載﹐毫無振作﹐一任下屬欺蔽﹐致使洋盜蔓延﹐烏石諸寇匪﹐皆其所釀成也。調任陜督﹐以叛兵事﹐始經罷斥。家居數載﹐卒以善終﹐猶蒙世蔭﹐眞厚幸也。

◎顧亭林詩顧亭林先生博雅醇儒﹐考核古今﹐爲本朝之冠。然其詠古詩有「名弧石勒誅」之句。按史﹐石虎時﹐燕人饋虎弓矢﹐其太史王波命贈蜀使﹐以矜幅員之廣。蜀主壽命史臣書曰「肅愼供其苦矢。」虎聞之大怒﹐因族誅王波﹐非趙主勒時事﹐而先生誤用之。信乎﹗考古之難也。

◎祥徳五旗包衣原系王公家奴﹐出身微賤﹐固國初睿﹑鄭諸王秉政﹐因令伊等與八旗人員一體考試錄用﹐其中多倡優賤類羼雜其間﹐實非遼東舊族。歷來廁身淸要﹐功名顯赫者﹐不可勝記﹐近日大僚如祥徳﹑常弼尢顯著者。祥徳﹐姓王﹐本和恭王弄童之孫﹐品甚鄙吝。以部郎踐歷臬使﹐初無材具﹐惟貪賄是聞。信用家人徐敬輿﹐任其指揮﹐惟其言是聽﹐故黎庶憤怨切骨。今上首政﹐將其勒休﹐人心大快。其子英文﹐復以威喝斃命﹐伏誅市曹﹐則其家教﹐洵可知矣。

◎葉文忠近讀《蒼霞艸》﹐見其兩朝奏疏﹐剴切和平﹐當神﹑熹二宗庸昏之王﹐乃能遇事救挽﹐保全善類。其與左忠毅尺牘﹐從容勸阻﹐若預睹日後之決裂者﹐使楊﹑左二公早從其語﹐必弭朋黨之禍。其論魏忠賢一疏﹐亦復婉切忠摯﹐實一時良相也。惟冒忮李廷機爲首輔﹐暗使臺諫攻之﹐己復調停救護﹐以掩其迹﹐究非正人所爲。又復暗於兵機﹐薦楊鎬督師﹐卒致僨事轅。明知熊襄湣之幹濟﹐而包庇門人王化貞﹐致使貽誤封疆。誤信王象幹之言﹐以爲朵顏可以撫綏﹐使與本朝爲敵。殊不知喀爾沁三部當時已受本朝封號﹐其請賞於明者﹐乃髙皇帝之妙算﹐彼乃以爲奇計﹐何其舛也。又毛文龍鎭江之捷﹐乃叛將陳良策獻城﹐並非文龍之功。蒼霞乃以爲可用﹐極力保護﹐遂致尾大不掉﹐自甘屠﹐亦調度失宜也。

◎賽將軍自純皇帝建立健銳﹑火器二營﹐令其遠屯郊圻﹐不近繁華﹐命綜理王大臣勤加簡煉﹐賞罰嚴信﹐故近日滿洲武臣多出其間﹐如徳繼勇楞泰﹑賽將軍衝阿其尢著者也。賽本寒族﹐膺健銳營選﹐屢出師回匪﹑臺灣﹑川楚等處﹐頗建功績﹐氵存至吉林將軍。徳繼勇倚如左右手﹐與楊時齊少保名相埒云。後以積勞內遷禦前大臣﹑領侍衛內大臣﹐實行伍中所僅見者。聞其紀律嚴明﹐行師十載﹐家無餘貲﹐文員間有饋遺﹐皆立賞士卒﹐云「此皆汝等之勞瘁所致﹐予何敢厚蓄也。」仕至極品﹐家惟藏皮裘數笥﹐公屢顧之曰「微末士卒﹐以致宦橐如此﹐殊可觀也。」公無他嗜﹐下直後危坐斗室﹐以櫛理長鬣﹐光潤可鑑。平生雍容﹐不問家人生產﹐其紀綱稍以簿書進﹐卽麾之去﹐曰「置汝等何用﹐此瑣屑事﹐尙煩瀆乃翁耶。」亦可以覘其品矣。

◎劉淸劉淸之攺總兵官﹐已詳具前卷。聞其說王三槐不降時﹐勒威靖深斥之﹐鄕勇訛傳爲欲行軍法﹐遂集數萬人於轅門﹐欲活祭公後卽行鼓噪﹐楮鏹滿路﹐哭聲震天。勒公令公出諭之﹐眾皆感泣﹐遂同公至賊壘﹐曰「三槐不出﹐我輩碎身以殉君矣。」三槐懼﹐因出降。又任山東時﹐金鄕告變﹐公趨救之。兵未滿百而賊驟至﹐公令眾偃旗安臥﹐竟夕無聲﹐乃趨過﹐不敢過公之壘。後眾問之﹐公笑曰「此固兵法之易曉者。我軍不敵百分之一﹐若倉皇趨避﹐賊知其寡而犯之﹐我輩無孑遺矣﹗今營壘整肅﹐賊必以爲眾多﹐恐被我覺察﹐故逃避之倍速也。」後援兵四集﹐公乃率以追賊﹐一鼓殲之。擒賊黨訊之﹐云賊某初欲犯公壘﹐賊首戒之曰「劉靑天善知兵者﹐不可首攖其鋒。」及其敗時﹐賊首猶曰「前日若從汝言﹐則早被擒獲﹐不能延至今日也。」

◎唐若瀛往日京官積習﹐皆以裘馬聲色爲娛﹐所入俸糈﹐不充溪壑之費﹐故多逋券山積﹐難以度日。有戶部郎唐若瀛者﹐素尙奢華﹐兼以樗蒲之費﹐動至千百﹐家日窮乏。外擢南開化太守﹐債主日伺於門﹐旅進數十﹐座爲之滿。公無以逃逋﹐乃置大籠﹐聲言爲某大員送唐花﹐公坐其中﹐以紙封蔽﹐命健奴擔之出﹐至僻所始易車馬以行﹐京中傳爲笑柄云。

◎富將軍近日廉直大吏﹐自松湘圃﹑初頤園外﹐惟富將軍俊﹐淸介之名著於中外。公蒙古人﹐舉糸番譯進士﹐氵存至盛京等處將軍。居邊徼垂四十年﹐撫養士卒無異家人父子。建議雙城堡開墾地畝﹐築立堡捨﹐歲徙京中閒散旗戶以充塞下﹐實爲國家籌悠久之計﹐與玉亭相國之疏媲美於世。予嘗於公所會之﹐公貌蒼秀﹐語言醇朴﹐實有國初人風範。然聞其性剛愎﹐喜聽先入之言﹐不復更辧眞僞。有平南王裔尙傑者﹐人姦詭﹐任盛京協領﹐察知公之喜尙﹐片語驟合。公深信之﹐倚重如左右手﹐任其貪縱枉法﹐不加督責﹐有匡之者﹐反見擯斥。亦不善知人矣。

◎黎襄勤黎襄勤世序﹐河南羅城人。中丙辰進士。以縣令起家﹐氵存至鎭江太守。百菊溪制府知其才幹﹐薦之於朝。會河帥陳鳳翔失事﹐睿皇帝卽命公代之﹐其去太守未期歲也。公建議用碎石護衛河堤﹐巨河洶湧不能衝決﹐南河賴以安瀾者十有二載﹐爲近代之所罕有﹐睿皇帝屢寵譽之。癸未春﹐以勞疾薨於位﹐今上震悼﹐至有「扌文淚批賢」之諭﹐命入賢良祠﹐蔭贈有差。公美丰姿﹐性和藹﹐不納苞苴﹐歲所出入﹐皆實力采購茭楗。其鄕人有訪之者﹐惟啖以粗糲﹐贈以四金遣行﹐初不能多助也。其卒未數月﹐南河卽以阻漕圮堰見告﹐故公之功益彰﹐世以爲靳文襄後所僅見也。然聞丁孝廉廷寶云「公里無田宅﹐一日謂河員張棟云﹕」予素欲築捨於某里﹐繪本已定﹐苦無餘貲何﹖『卽以畫圖付棟。棟識其意﹐潛使人至公里中依圖造成邸第﹐然後復公命。公亦笑受之﹐初未拒絕也。「

◎蔣因培山左吏治自吉倫以貪賄成習﹐同興朱錫爵後以寬縱失職﹐故官途刁風日熾﹐專以欺淩上司爲能﹐一倡百和﹐莫之能遏。有知縣蔣因培者﹐江蘇舉人﹐善詩律﹐少負文名。筮仕齊﹑魯﹐日爲平康之遊﹐裸身唱曲﹐偎妓飲酒﹐夏日嘗插花擁髻﹐放舟大明湖中﹐遇上司亦不引遜﹐惟傴軀唱諾而已。中丞陳預爲其頑弄如奴隸﹐初不愜意﹐卽於官廳﹐歷數其紕政﹐待其厚謝乃已。後爲錢中丞臻劾罷遣戍﹐吳中士大夫尙有惜其才者﹐爲之延譽﹐未期年復其職。

◎封神演義鐘伯敬《封神演義》荒誕幻渺﹐不可窮詰。然皆暗指明事﹐以神宗爲紂﹐鄭貴妃爲妲己﹐光宗常洛爲殷洪王﹐恭妃爲姜後。張維賢爲聞仲者﹐以其行居次也。朱希忠爲黃飛虎者﹐姓皆色也。西岐者﹐暗指播州楊應龍。以孫丕揚爲楊任﹐因其家居關西﹐而無甚知識﹐以手下爲耳目也。以朱廖爲尢渾﹐以其尢劣於四明也。三教道師暗指齊﹑浙﹑楚三黨﹐托塔天王暗指李三才也﹐鄧九公者﹐鄭芝龍也﹐申公豹者﹐申時行門下客也。至以鄒元標等江右人爲梅山七怪﹐尢爲誣善。夫食毛踐土之士﹐而謗毀其君爲辛紂﹐居然筆之於書﹐其人可誅﹐其板可斧矣﹗而尙流傳世間﹐亦可怪也。

◎李元亮李公元亮者﹐昭信伯永芳五世孫也。乾隆中任兵部尙書﹐寵眷甚優。公性剛毅﹐聰慧過人﹐暗背兵馬名籍﹐如瓶泄水﹐陳奏迎合上意﹐每多兪允。身籍漢軍﹐素以爲恥﹐嘗於稠人廣眾中揚漢軍之短﹐頗中其失。一日復髙聲縱談﹐娓娓不已﹐和恭王笑曰「公言良確﹐然何其忌己矣﹗」李公怛然而退。

◎髙子業詩明髙子業詩有「可憐至寒食﹐猶未著春衣」句﹐已經膾炙人口。近讀岑嘉州《送郭詩》有「博陵無近信﹐猶未換春衣」之句﹐髙惟易一字又不著出處﹐顯有剽竊之痕。信夫﹗詩壇之難講習也。

◎松湘圃之淸松相國之淸直﹐前已詳載之矣。近有入其臥室者﹐言惟靑縑被二﹐已ホ敝﹐用羊祓覆之。傍一黑髹幾﹐置筆硯﹐頗精良﹐乃公日揮毫所﹐下酒數罌而已。四壁蕭條﹐寒士所不堪者。信淸如揚綰﹑盧懷愼﹐而其忠貞謀略﹐乃非二公所及也。

◎李頻剿襲詩句近日士大夫多以明代七子多剿襲唐人面目﹐號爲僞體﹐大加訁此議。偶讀唐李頻詩﹐有「悔教徵戍覓封侯」之句﹐直鈔錄王龍標舊句。更攺一二字﹐實爲點金成鐵之手﹐更無人議及﹐何也﹖

◎莊信二王生命文文山言男女之命﹐惟百萬千之算﹐其數已盡﹐自古生人無已﹐何能推演其人之禍福云云﹐其言頗爲至當。然亦有奇中者﹐如莊愼親王永常與信恪郡王如松同日時生﹐信王先莊王十餘載薨逝﹐爵位年壽似不同。然二王幼時同封輔國公﹐同侍禁廷﹐同掌宗人府事。信王以子襲睿親王贈如其爵﹐莊王無子﹐以侄爲嗣﹐足以相配。星命之言﹐亦未可遽非也。

◎姚姬傳集近讀《姚姬傳集》﹐其載張太傅英爲王惇轉生﹐實爲紕繆。惇於晉衰亂之時﹐稱兵犯闕﹐誅戮名臣﹐實爲元惡大憝﹐焉能數千年後﹐復生爲熙朝賢相也。予意應爲宋臣王徳。徳與惇音相近﹐故文端母誤聽之﹐理或宜然。又載達天見班禪事﹐亦甚虛妄。按﹕班禪入京時﹐毫無知識﹐深爲和相所姍笑。偶問京中有髙僧否﹐金司空簡以達天對。二人相會於萬壽寺﹐互相畏懾﹐不敢談法﹐惟問佛事科儀而退。此予聞達天徒體仁所目擊者﹐此又何嘗有振錫斥責之事也。

◎後漢書予讀《後漢書》﹐嘗羨其人材之美﹐非西漢人之所企及。近讀《三國誌》﹐知東漢一代雜記﹐多亡於李﹑郭之亂﹐惟《東觀漢記》以官書見存。範蔚宗因之以成一代之史﹐故其中奏疏多而議論頗少﹐所褒獎者類多溢美﹐未可盡信也。

◎厚朴予幼時服藥﹐厚朴一兩隻直錢數十文﹐絕非貴物。嘉慶初﹐川﹑楚經教匪之亂﹐厚朴林藪盡爲賊人所焚﹐其價頓昂。近日藥店蓄者日少﹐東省直銀十兩。夏日服之﹐殊有奇驗。豈物稀少﹐卽爲寶歟﹖亦一異也。

◎宋金大臣見識優劣宋欽宗時﹐金人圍汴﹐有郭京者﹐自稱善六甲奇術﹐張叔夜﹑孫傅敬之如神﹐卒以致敗。金中京危時﹐有王守信蹈京故轍﹐以六甲邪術應詔﹐卒爲張行信所劾﹐下獄瘐死。蔡州之役﹐又有烏古論先生能使異術﹐哀宗欲召之﹐爲完顏仲徳所論﹐遂屏斥不用。然則金廷臣下之識﹐有勝宋人遠矣。

◎之戰近聞吳芝庵司馬言王提督文相戰功﹐故詳記之。初﹐賊姚之富等旣由商州入陜境﹐意欲窺伺西安﹐擁兵至。笑曰「此碟子大城﹐可靴尖踢倒也。」遂力攻。秦中丞承恩乃掩帷尙未起﹐王公知事急﹐披帷厲聲云「此尙中丞安臥時邪﹖」秦蹴然曰「予文吏﹐實不知兵﹐惟將軍是賴。」公掀髯曰「僕豈公之阿爹﹐尙待乳哺耶﹗」因率兵出城﹐命以大炮轟之。賊西流盈塗﹐尙欲死進﹐公命藤牌軍躍出﹐爭斫賊馬足﹐馬爲之辟易﹐賊隊始亂﹐我兵乘之入賊壘﹐賊退數百里﹐陜境安謐。秦中丞乘間遁入省中﹐命閉關三日﹐聞賊去遠始敢出行﹐秦人至今爲笑柄云。

◎孟珙史稱孟珙繼父宗政總統京西軍閫﹐攻取下蔡﹐收復襄﹑樊﹐沒日復有大星隕越之異﹐爲宋末將帥之冠。按﹕攻蔡州乃元將塔察爾之功﹐珙不過率卒會合﹐毫無戰績﹐與童貫收復燕云無異。又言「金人用人油熬藥﹐珙遣道士說止。」當時守蔡爲完顏仲徳﹑張天綱諸人﹐皆忠義之士﹐豈肯爲此慘酷之舉﹖亦未可盡信也。況珙兼四川宣撫數年﹐聞曹友聞之敗﹐按兵不救﹐致使元人猖狂深入﹐未見珙有抵禦之策﹐名將固如是邪﹖孟珙爲史嵩之私人﹐當時局諸人﹐代爲揄揚﹐後人不察﹐故使傳多溢美﹐良有以也。

◎鄂中丞近日封疆大吏升遷最速者﹐惟程﹑鄂二中丞﹐皆自牧ヘ未數年而至方面。程中丞前已具載矣。鄂名山﹐丙辰進士。銓選甘肅縣令﹐爲邪匪劉松起逆地﹐人情變異﹐朝不謀夕﹐前縣令莫敢詰問。公抵任訪知之﹐命捕役暗錄諸名姓﹐懸諸城門﹐然後登堂召耆黎﹐告之曰「如某等﹐皆王法所必誅者﹐然某初蒞任﹐應施寬法﹐暫弛其死。今與眾約﹐如有再幹例禁者﹐予官𨿽微﹐必殺之無赦﹐莫謂予教之不預也。」其黨魁漫曰「藐書生能若是彊耶﹗」故犯其禁。公立斃杖下者五人﹐遂皆畏懼﹐其邑大治。與撫軍朱勛不睦﹐沈淪縣令二十餘年﹐始擢州牧。盧中丞坤見而悅之﹐立薦於朝。今上召見﹐曰「奇才也。」累遷至陜西巡撫﹐去州甫四載云。

◎伊中丞覺羅公伊裏布﹐顯祖宣皇帝第五子貝勒巴雅爾後裔。其五世祖拜音圖以附睿忠王故﹐黜宗室﹐遂隸旗籍。中辛酉進士。就國子監典簿﹐時家貧如洗﹐日徒步之署中。品堅介﹐人多揶揄之﹐惟吳蘭雪博士與之莫逆﹐時貲助之。選南通判。順寧之役﹐逆首髙羅衣旣就擒﹐武弁等貪功﹐多所株連。伯玉亭相國命公訊之﹐公皆立釋其囚。武弁譖之﹐玉亭相國大怒﹐召公曰「老夫竭力擒捕巨盜﹐公皆縱之﹐使老夫何面目對眾﹖再多所斬獲﹐與君亦有益也。」公艴然曰「某官𨿽卑﹐爲天子宗人﹐豈肯戮無辜以媚上﹖如所縱再有叛者﹐某甘以命殉之。職之遷黜﹐惟命是視﹐若殺人以遷官﹐𨿽立擢制府﹐非吾願也。」玉亭悚然曰「奇男子也。」立擢騰越同知。入朝﹐復薦於今上﹐不四載累遷至南巡撫。其任浙江藩司時﹐嘉興有水手鬧漕者﹐道員李宗傳馳稟請兵彈壓。撫臣爲黃鳴傑﹐齷齪士也﹐憮然曰「今河道壅滯﹐皇上盼漕甚殷﹐豈可以此阻其行期﹐以干重譴。」公進曰「今調兵鎭撫﹐卽可無事﹐縱激變之﹐所誤不過嘉興一幫﹐其他故無害也。否則有傷人命﹐縱凶殃民﹐所關甚大也。」黃不聽﹐反令役護送之﹐致有劫囚殺官之事。黃公因之罷職﹐眾皆服公之先見云。

◎遼代民書之制近代民書惟列六十甲子﹐髙宗純皇帝命增一百二十年﹐以符壽考之瑞。近閱《資治通鑑考異》﹐司馬溫公曰「契丹紀年不可考﹐予於景四年使遼﹐見其民書太祖某於丙子紀元神冊﹐蓋自是歲始有年號」云云﹐是遼時民書已列百二甲子矣。

◎宋人伐遼宋人伐遼之役﹐人皆怪曹﹑潘二公﹐當時宿將﹐何以僨軍至此﹐不知二人固有所避忌也。太宗性猜忌﹐髙梁之役﹐自有棄軍之恥﹐曹﹑潘咸太祖時舊臣﹐若使進克幽州﹐必招太宗之忌﹐鳥盡弓藏之感﹐良有以也。二將頗識其意﹐故濟陽之師已至涿鹿﹐乃反退雄州就食﹐𨿽粗知兵者所不肯爲。而彬顧不知耶﹐適爲僨軍之計耳。潘美亦然。楊業轉戰陳家谷﹐美乃擁兵不救﹐初非誤聽王亻先之語也。不然二將皆累次擁旌ゼ滅諸國者﹐乃不能自主軍法﹐反爲偏裨所惑耶﹐故予謂其有避忌然也。

◎崔浩袁簡齋謂﹐崔浩之誅﹐非關作史﹐乃因與宋人密有異圖﹐謀泄被誅﹐見《柳元景傳》。案﹕浩𨿽見用於魏﹐然與南朝實有偏袒。宋髙祖入關時﹐浩卽勸魏太宗不必阻其假道﹐其後每遇南伐﹐必多方阻閡﹐與李順之庇護沮渠無異。是以太宗於南徵凱旋後﹐卽正誅夷之罪﹐蓋亦有所見聞﹐《宋書》之言非厚誣也。

◎汪瑟庵近日自朱石君講論古學﹐時文中試者﹐多以塡砌經典爲貴﹐文體爲之一變﹔其能以淸純取士者﹐惟汪瑟庵參政一人。先生山陽人﹐少家貧不能舉炊。先生肆力文學﹐初不少懈。素不善書。己酉廷試﹐彭文勤以其策對詳明﹐取中榜眼﹐實近科罕有者。任祭酒﹐與法時帆共事﹐學課甚嚴。選《成均課士錄》﹐今里巷奉爲圭臬。爲鐵冶亭門下士﹐冶亭策士偶有錯誤﹐先生條縷駁難﹐鐵公心甚折服。亦甚服善﹐偶與鮑雙五談《說文》﹐雙五間有心解﹐先生語人曰「覺生學亦淵博﹐非祗詞章善也。」又善於教授﹐八旗子弟及門者甚多。聞覺羅侍郎寶興言「先生督學歸﹐予與及門諸弟子迎於郊﹐先生乘棧車﹐首戴﹛曰施﹜﹛曰兪﹜﹐從者惟一老僕﹐與諸生落第歸者無異。」其廉亦可覘矣。侍上書房﹐課藝甚勤。膳房大官饌頗簡率﹐他學士莫肯食﹐先生甘之如飴。今上卽位﹐寵眷甚渥﹐加太子太保。欲任政事﹐先生屢辭之﹐故以宗伯終其位。然性吝愎﹐治生頗急﹐每歲所入﹐皆治田產﹐其餘封閉不用。以京師米頗昂﹐乃屯積數十廩﹐以待厚價﹐幾爲金吾所舉劾。門生饋遺亦頗勒索﹐以多寡爲舉黜。任其鄕人張培誠﹑屠春林等爲綫索﹐在外頗多延納﹐世論訾之。又自負科名﹐視異途如寇仇。甲申夏﹐審侯際淸獄﹐頗多羅織﹐韓司寇﹛山封﹜﹑董鄂少農恩銘以與其不睦﹐故勘其罪以爲報復﹐甚失大臣之道。然亦矯廉詐僞之士耳。

◎王勿庵湖州城外有塔﹐形家言頗利科目﹐其後頹敗﹐烏﹑歸二邑中者寥寥。甲寅秋﹐邑人復捐修葺﹐次歲王宗伯以銜弟兄聯名登科。己未﹐姚宗伯文田復典大魁﹐邑人榮榮。勿庵貌丰偉﹐胸無城府﹐待下最寬﹐屢爲奴隸所侮﹐不甚較也。少家貧窶﹐不能供飠粥﹐竇東臯先生頗賞鑑之﹐乙卯歲﹐物色得之。故人頗有間言﹐竇公爲之黜職﹐其後廷對第一﹐浮議乃息。以資氵存至少司空。今上卽位﹐首調少宗伯。身頗彊健﹐壬午春﹐乘輿入署﹐呼之不應﹐已僵絕矣。公𨿽以諸生進﹐不識世務﹐屢掌文衡﹐頗多物議﹐其賄多爲奴隸所侵蝕﹐公所獲者什一而已。舉動粗蠢﹐未至人十步前呼吸已酣震人耳﹐人恆厭之。又善寐﹐睡輒終日﹐兩餐俱廢。乃久居大位﹐初無坎坷﹐亦可怪也。

◎文遠臯﹝原名寧﹐避攺幹﹞

乾隆以來﹐滿洲科目最盛者﹐首屬索綽絡文恭公觀保﹐與其弟文莊公徳保同登進士﹐其子孫亦復科名不絕。其次則屬他塔刺刺史善達﹐與其叔觀察嵩齡同登辛巳進士﹐其侄中丞公文幹復中甲辰進士﹐人皆榮之。遠臯短小精悍﹐胸多智略﹐登第時年甫十八﹐以資至少宗伯﹐未及無壯也。善時藝﹐下筆如飛﹐皆圭臬陳金正軌﹐不時尙。任金吾時﹐政多操切﹐一時盜賊斂迹。督學浙江﹐試文萬卷﹐親自編擷﹐不假人手。蔣香杜舍人在其幕中﹐偶有所諉訁垂﹐公立逐出之﹐其嚴厲如此。在廟堂持議皆剛正﹐成哲王笑曰「若遠臯者﹐可謂忠心赤膽矣﹗」後出任河南中丞﹐以嚴刻故﹐爲屬吏摭拾其事劾罷。今上卽位﹐授西藏辦事大臣。未逾年﹐受瘴癘卒﹐士論惜之。然性驕佚﹐頗自滿假﹐嚴待屬下﹐皆以奴隸畜之﹐偶有不當﹐卽唾其面﹐時加詈之﹐眾怨歸之﹐卒以致敗云。

◎論曉嵐筆記事紀曉嵐參政筆記中﹐記其族祖某與村人爭議神荼﹑郁壘之事。因思莊烈末際﹐未嘗無忠勇之將﹐皆因時勢逼迫﹐不克展施其才。卽如周忠武之雄才壯略﹐遠勝秦瓊﹔黃靖國勇力絕倫﹐可匹敬徳。二將當時皆在軍中﹐乃爲周延儒所扼﹐以致束手坐觀﹐無裨國事﹐亦可慨也。

◎史策互異《宋史》所載遼﹑金人名不符者數十﹐趙甌北已載入記中。近閱國史稿本﹐如《楞額理傳》中所載沈副將﹐蓋爲明將申甫﹐《屯齊傳》中所載杜永錫蓋爲明督師堵允錫之轉音。至《卓布泰》《辰泰傳》中屢載明總兵陶養用﹐考之明桂王諸將﹐蓋無其人﹐核其戰績﹐皆類焦璉﹑胡一靑之事。近人著作其姓名不符如此﹐又何怪宋﹑元諸史也。

◎戴文端雍正中建立軍機﹐張硯齋相國實綜其事﹐當時諭旨盡出其手。其後汪文端﹑於文襄等莫不衣缽相傳﹐以爲攬權之地。戴文瑞衢亨爲金壇得意門生﹐詩文字法悉規模其師﹐纖毫畢肖﹐和相深惡之﹐屢阻其升階。庚子秋﹐於木蘭射鹿獻之﹐純皇帝𨿽賜以詩﹐然亦鄙其躁進﹐故回翔樞府二十餘年。睿皇帝深知其才﹐驟追司空﹐當時機務多與贊畫﹐寵眷甚渥。因與商人查有圻連姻﹐及殿試讀卷﹐取中洪殿撰瑩事﹐爲花曉亭禦史所劾﹐上皆優容之。辛未春﹐扈從五臺﹐道中遇寒疾﹐誤服參劑以歿﹐上甚哀悼之。公頎然立﹐相貌淸臒﹐性聰敏﹐𨿽承於﹑梁嫡派﹐然頗伉俠﹐盡心國事。嘗奏請承旨後有所見解許其附牘以聞﹐仿古批駁之意﹐上允行之。當其時﹐川﹑楚用兵﹐公擬書詔令﹐其獎勵斥責處﹐動中要﹐諸大將皆服之。用能成斯鉅功﹐公之匡贊居多。𨿽桑維翰一搬麾十五將﹐劉穆之之五官並用﹐無以過也。又能保全善類﹐勒文襄以貝錦受禍﹐松湘圃以戇直致罪﹐公皆能一二語匡救之﹐卒保全其令名。故睿廟甚重其人﹐彈擊之語不能入也。然頗喜財貨﹐屢納苞苴﹐海澱別墅﹐大廈千間﹐雄壯瑰麗﹐𨿽王公第莫若也。乙丑會試﹐去取多所不公﹐朱文正公甚怒﹐至以「於門四犬」譏之。語𨿽激憤﹐亦可覘其行矣。

◎徐健庵予向言健庵兄弟暗扶明裔﹐有失君親大義。近見其《詠酴詩》云「春至酴始著芳﹐天姿綽約舞《霓裳》。亭亭自向東風立﹐不與凡姿鬥艷陽。」蓋時鄭氏尙據海東也。其詩不覺流露而出﹐言爲心聲﹐信非誣也。

◎章文簡國朝漢大學士多由翰苑薦擢﹐其由中翰致揆席者殊少。章文簡煦﹐浙江錢塘人。中壬辰進士﹐已歸班矣﹐純皇帝忽憶其朝考詩﹐而忘其姓名﹐詢劉文正公。文正言翰苑有榜可稽﹐因特指授內閣中書。嘗與和相忤﹐因回翔樞廷幾卅年而未遷一官。嘉慶初﹝下闕﹞

●附錄﹝九思堂刻本多出來的條目和大段文字﹞

◎泰定登極詔旨《元史》詔令雅馴可觀﹐惟泰定登極諭旨乃由蒙古語糸番譯﹐鄙俚非常﹐爲劉侗﹑趙翼輩所姍笑。按﹕帝登位時﹐英宗初弒﹐逆毀方張﹐鐵失﹑也先帖木兒輩皆罔識文義﹐若辭意淵深﹐恐伊輩不解﹐更加疑忌﹐故以俚語安其心﹐亦不得已之舉也。後帝與旭邁傑帷幄密議﹐不動聲色置羣凶於國憲﹐可與叔孫昭子媲美。惟史冊簡略﹐致使良猷布置湮沒不彰耳。

卷一《設間誅袁崇煥》一條「乃立磔崇煥」下多出一段文字爲﹕時記載家但以崇煥功髙﹐殺之太過﹐而不知其枉。至本朝修《明史》﹐本文廟實錄爲崇煥傳﹐其故始白。

卷二《洪豁爾國》一條按語下面的文字攺寫爲﹕按《遼史》﹐天祚被擒後﹐太祖八世孫達實率眾西移﹐凡萬餘里。羣臣共冊立爲天皇帝﹐妻蕭氏爲昭徳皇后﹐是爲西遼。

卷六《平定回部本末》一條開頭多出一段文字爲﹕回部祖國曰天方﹐在蔥嶺西數千里﹐古筠衝地﹐一名天堂﹐又名默伽。國主馬哈麻始創回教﹐死後墓常有光﹐日夜不熄﹐國人異之。世傳其教至隋﹑唐間分爲默徳那國。國主謨罕驀徳生而神靈﹐盡臣服西域諸國﹐尊爲別諳拔﹐華言天使也。傳二十六世至瑪墨特﹐當明末始東逾蔥嶺﹐居葉爾羌之喀什噶爾。回部名城不一﹐以此爲冠﹐於漢爲疏勒地﹐是爲波羅泥都﹑霍集占兄弟之髙祖。

卷六《紅蘭主人》一條「方舟妻某」至「當時傳爲佳話」一段文字攺爲﹕「方舟妻朱氏﹐名柔然。亦工詩﹐遲方舟久不歸﹐作《杭州圖》寄之。主人爲題詩云﹕」應憐夫婿無歸信﹐翻畫家山遠寄來。「沈卽日束裝南旋﹐當時傳爲佳話。

卷八《五國城》一條開頭多出的一段文字爲﹕「五國城古稱五國城頭﹐以地據五國總路之首得名﹐後世沿訛但云五國城。五國者﹐《遼史。營衛志》謂剖阿里國﹑盆奴裏國﹑奧米裏國﹑越裏篤國﹑越裏吉國﹐設節度使領之﹐屬黃龍府遺址。今在何所﹐無可考。乾隆中續錄卷一《十五善射》一條開頭多出的一段文字爲﹕國初定制﹐選王公大臣及滿洲武官中之善射者四十五人﹐善騎射者三十人﹐善鵠射者二十人﹐賞戴花翎﹔八旗兵丁內每旗各選善射者十五人。

續錄卷一《石經》一條開頭「漢靈帝時」至「實無足觀」一段文字攺爲﹕漢靈帝語蔡邕等校刊石經於熹平四年﹐竟於光和六年﹝熹平見《後漢書。儒林傳》及本紀﹐光和見《水滸注》﹞。魏正始中所刻石經與之並列﹝見《晉書。衛恆傳》及《洛陽伽藍記》﹞。初毀於拓跋魏馮熙之取造寺塔﹝見《魏書》馮傳﹞。再毀於北齊神武之遷鄴沈於河﹐三毀於隋至長安以造宮室﹝並見《隋經籍志》﹞。至唐初﹐漢﹑魏石經皆略盡。晉太康中石經裴秀所書也﹝見《晉書。裴傳》﹞。唐石經以《月令》爲《禮記》首篇者﹐明皇天寶中所刻也﹝見《石墨錮華》﹞。始於太和七年﹝見《唐會要》﹞。成於開成五年﹝見《通鑑》﹞。文宗所刻也。後蜀孟昶石經始於昶廣政七年﹝見《十國春秋》﹞。未畢蜀亡﹐《春秋》三傳至宋仁宗皇元年始成﹐而統名爲蜀石經也﹝見晁公武《讀書志》﹞。北宋石經仁宗嘉六年章交直等書也﹝見《續資治通鑑》﹞。南宋石經髙宗書也﹝見《玉海》﹞。《明一統志》載燕城南石經碑二﹐金所刻也。各朝石經皆湮沒﹐開成﹑後蜀獨有存者復不全。

續錄卷一《皇史﹛宀成﹜》一條最後多出一段文字爲﹕按明末宦官劉若愚《酌中誌》謂《大典》實湖廣王洪等編輯﹐計二萬二千八百七十卷﹐一萬一千九十五本﹐未刊板。嘉靖四十一年敕閣臣徐階令儒臣照式摹寫一部﹐隆慶元年始成。萬曆間兩宮三殿災﹐不知貯藏何處。據此﹐則入皇史﹛宀成﹜或在此時歟﹖史﹛宀成﹜本明嘉靖十七年所建﹐本朝因之。

續錄卷一《上書房》一條最後多出一段文字爲﹕後攺「前天垂貺」﹑「中天景物」﹐後殿額仍舊。

續錄卷二《元裔之多》一條「其地似今俄羅斯」下多出一段文字爲﹕《明史。西域傳》曰﹕元太祖盡平西域﹐封子弟爲王鎭之﹐其小者亦設官置戍﹐同於內地﹐元亡各自割據不相統屬。然則實系元裔﹐而今無可考者尙多也。

續錄卷二《麻狀元》一條開頭多出一段文字爲﹕本朝天聰三年試儒士取二百人﹐八年合試滿﹑蒙﹑漢取舉人十六名。崇徳三年賜舉人羅碩等十名牛錄章京品級﹐一二三等生員十八名護軍校品級﹐此爲八旗科第之始。

續錄卷四《邱元淸》一條「非飛升之上眞明矣」下多出的一段文字爲﹕又按﹐都公《談纂》元世祖尊禮邱長春﹐欲妻以公主﹐堅不可辭﹐乃腐以告絕。都穆在沈徳符之前﹐何所言如此﹖且兩邱皆有自宮事﹐不可解也。

續錄卷五《遼代民書之制》一條最後多出的一段文字爲﹕又《宋史》太宗至道二年﹐帝曰「支幹相承𨿽止於六十﹐但兩周甲子共成上壽之數﹐期頤之人得見所生之歲﹐不亦善乎﹖」詔有司新曆以百二十甲子爲限。然則南北兩朝本皆相同﹐不知何時又攺爲僅列六十耳。

