絳雲樓俊遇淸佚名錢謙益﹐字受之﹐號牧齋﹐晚而自號蒙叟﹐亦自稱東澗老人。萬曆丙午舉於鄕﹐庚戌成進士﹐殿試第一甲第三人﹐入翰林﹐授編修。尋丁父憂﹐天啟辛酉補原官﹐主試浙江。以失察錢千秋關節事﹐坐罰俸告病歸。甲子起爲諭徳﹐進少詹事。時魏忠賢羅織東林諸人﹐謙益以東林黨削籍旋裏。崇禎攺元﹐召爲正詹事﹐轉禮部侍郎。適會推閣員﹐廷臣列謙益名﹐而溫體仁﹑周延儒不得與﹐遂爲兩人所忌。溫借浙關節事訐訟於上前﹐周從旁助之﹐復坐杖論贖﹐削籍竟廢不用。家居九年﹐又爲同邑姦民張漢儒訐奏﹐逮至京﹐事白得釋。弘光僭號﹐晉階宮保﹐兼禮部尙書。大兵定江南﹐謙益投誠﹐命以禮部侍郎﹐管內院學士事﹐尋以老病乞歸。順治四年﹐又以江陰黃毓祺事牽連﹐被逮下金陵獄。事白﹐釋還。謙益詩古文詞冠絕近代。入仕途﹐自詞﹑詩﹑臺閣文章無出其右者。大拜乃意中事﹐而屢起屢踣﹐常快於中年﹐遂不惜名節﹐晚年益放情於聲色。柳姬如是﹐故娼也﹐性慧善詩﹐晨夕酬唱﹐倚以娛老。嘗修明史﹐屬稿未就﹐悉盡於火﹐乃歸心佛乘以自遣云。所著有《初學集》《列朝詩集》《開國羣雄事略》《楞嚴金剛心經蒙鈔》。至康熙三年甲辰卒﹐年八十有三。牧齋殿試後﹐小宮報謂狀頭已定錢公﹐司禮諸監俱飛帖致賀。傳臚前夕﹐所知投刺者﹐絡繹戶外。牧齋亦過信喜極。比曉榜發﹐則狀頭乃吳興韓敬﹐蓋敬通巨藉其潛易也。錢恨甚﹐後韓以京察見黜﹐疑錢擠之﹐亦恨甚。牧齋與浙人水火﹐自奪狀頭始。《吾炙集》《投筆集》皆牧齋晚年所撰。觸忌諱﹐藏此書者多祕。《投筆集》爲族子曾王注。《吾炙集》表曾王詩爲首。曾王博學好古﹐注《初學》《有學》兩集﹐牧齋深器之﹐謂能紹其緒云。牧齋極經史淹貫之能﹐其讀書法﹐每種各有副本。凡遇字句新奇者﹐卽從副本抉取﹐粘於正本上格﹐以便尋覽﹐供采擷。蓋正本或宋元精刻﹐則不欲輕用丹黃也。一門生具腆儀﹐走幹僕﹐自遠省奉緘於牧齋。內列古書中僻事數十條﹐懇師剖晰。牧翁逐條裁答﹐復出已見﹐詳加論定。中有「惜惜鹽」三字﹐尙待凝思。柳姬如是從旁笑曰「太史公腹中書乃告窘耶。是出古樂府﹐「惜惜鹽」乃歌行體之一耳。「鹽」宜讀「行」﹐想俗音沿訛也。」牧翁亦笑曰「吾老健忘﹐若子之年﹐何藉起予。」初吳江盛澤鎭有名妓曰徐佛﹐善畫蘭﹐能琴。四方名流﹐連鑣過訪。其養女曰楊愛﹐色美於徐﹐而綺淡雅淨﹐亦復過之。崇禎丙子春﹐婁東有張庶常溥告假歸。溥固復社主盟﹐名噪海內者。過吳江﹐艤舟垂虹亭﹐訪佛於盛澤之歸家院。值佛他適﹐愛出迎溥﹐一見傾意﹐攜至垂虹亭﹐繾綣而別。愛自是竊自負﹐誓擇博學好古爲曠代逸才者從之。聞虞山有錢學士謙益者﹐實爲當今李杜﹐欲一見其丰裁。乃駕扁舟來虞﹐爲士人妝﹐坐肩輿﹐造錢投謁﹐易楊以柳﹐易愛以是。刺入﹐錢辭以他往﹐蓋目之爲俗士也。柳於詩內微露色相﹐牧翁得其詩大驚﹐詰閽者曰「昨投者士人乎﹖」閽者曰「士人也。」牧翁愈疑﹐急登輿﹐訪柳於舟中﹐則嫣然一美姝也。因出其七言近體就正﹐錢心賞焉。視其書法﹐得虞褚兩家遺意﹐又心賞焉。相與絮語者終日。臨別﹐錢語柳曰「此後卽柳姓是名相往復﹐吾且字子以「如是」爲今日證盟。」柳諾。此錢柳作合之始也。柳嘗之松江﹐以刺投陳臥子。陳性嚴厲﹐且視其名帖自稱女弟﹐意滋不悅。遂不之答。柳恚﹐登門詈陳曰「風塵中不辧物色﹐何足爲天下名士﹖」洎遇牧翁歸﹐乃昌言曰「天下惟虞山錢學士﹐始可言才。我非才如學士者不嫁。」錢聞之大喜曰「天下有憐才如此女子者乎﹖我亦非如柳者不娶。」時牧翁適喪偶﹐因仿元稹會眞詩體﹐作有《美生南國百韻》以貽之。藻詞麗句﹐窮極工巧。遂作金屋住阿嬌想矣。庚辰冬月﹐柳歸於錢。牧翁築一室居之﹐顏其室曰「我聞」﹐取《金剛經》「如是我聞」之義﹐以合柳字也。除夜﹐促席圍鑪﹐相與餞歲。柳有《春日「我聞」室》之作﹐詩曰「裁紅暈碧淚漫漫﹐南國春來已薄寒。此去柳花如夢裏﹐向來煙月是愁端。畫堂消息何人曉﹐翠幕容顏獨自看。珍重君家蘭桂室﹐東風取次一憑欄。」蓋就新去故﹐喜極而悲。念裙之恨方殷﹐解佩之情愈切。辛巳初夏﹐牧翁以柳才色無雙﹐小星不足以相辱﹐乃行結補縭禮於芙蓉舫中。簫鼓遏云﹐蘭麝襲岸。齊牢合巹﹐九十其儀。於是琴川紳士﹐沸焉勝議﹐至有輕薄子擲磚彩投礫香車者。牧翁吮毫濡墨﹐笑對鏡臺﹐賦《催妝》詩自若﹐稱之曰「河東君」。家人稱之曰「柳夫人」。當丁丑之獄﹐牧翁佗傺失志﹐遂絕意時事。旣得章臺﹐欣然有終老溫柔鄕之願。然年巳六十矣﹐黝顏鮐背﹐發己皤然。柳則盛堆鴉﹐凝脂竟體。燕爾之夕﹐錢戲柳曰「吾甚愛卿發黑膚白也。」柳亦戲錢曰「吾甚愛君發如妾之膚﹐膚如妾之發也。」因作詩有「風前柳欲窺靑眼﹐雪裏山應想白頭」之句。牧翁於虞山北麓構樓五楹﹐匾曰「絳雲」﹐取眞誥絳雲仙老下降仙好樓居以況柳﹐以媚柳也。牙簽萬軸﹐充刃其中。置繡帷瓊榻﹐與柳日夕晤對。錢集中所云「爭光石鼎聯名句﹐薄幕銀燈算劫謀」蓋紀實也。牧翁披吟之好﹐晚而益篤。國史校讎﹐惟河東君是職。臨文或有待探討﹐柳輒上樓番閱﹐𨿽縹緗盈棟﹐而某書某卷﹐隨手抽拈﹐有百不失一者。或用事微有舛訛﹐旋爲辧正。牧翁悅其慧解﹐益加憐重。國朝錄用前朝耆舊﹐牧翁赴召﹐旋吏議﹐放還。由此益專意吟詠。河東君侍左右﹐好讀書以資放誕。客有挾著述願登龍門者﹐雜沓而至﹐幾無虛日。錢或倦見客﹐柳卽與酬應。時或貂冠錦靴﹐時或羽衣霞帔。淸辧泉流﹐雄談蜂起﹐座客爲之傾倒。客當答拜者﹐則肩筠輿﹐隨女奴﹐代主人過訪於逆旅﹐卽事拈題﹐共相唱和﹐竟日盤桓。牧翁殊不芥蒂﹐當曰此我髙弟﹐亦良記室也。戲稱爲柳儒士。庚寅絳雲災﹐錢移柳居於紅豆山莊。其村有紅豆樹一株﹐故名。良辰勝節﹐錢偕柳移舟湖山佳處﹐其中秋日攜內出遊。詩曰「綠浪紅蘭不帶愁﹐參差髙柳蔽城樓。鶯花無恙三春侶﹐暇菜居然萬里舟。照水蜻蜓依鬢影﹐窺廉蛺蝶上釵頭。相看可似嫦蛾好﹐白月分明浸碧流。」柳依韻和曰「秋水春山淡暮愁﹐船窗笑語近紅樓。多情落日依蘭棹﹐無藉浮雲傍彩舟。月幌歌闌尋塵尾﹐風牀書亂覓搔頭。五湖煙水常如此﹐願逐鴟夷泛急流。」其餘篇什﹐多附見牧翁《有學集》﹐不盡載也。大江以南﹐藏書之富﹐無過於錢。自絳雲災﹐其宋元精刻﹐皆成劫灰。世傳牧齋絳雲欞書目﹐仍牧齋暇日﹐想念其書﹐追錄紀之﹐尙遺十之二三。惟故第在東城其中書籍無恙﹐北宋板前後《漢書》幸存焉。初牧翁得此書出三百餘金。以後漢缺二本﹐售之者故減價﹐僅獲金三百餘。牧翁寶之﹐如拱璧。徧囑書賈﹐欲補其缺。一書賈停舟於烏鎭﹐買面爲晚食﹐見鋪主人於敗簏中取舊書一頁﹐作包裹具。諦視﹐則宋板《後漢書》也。賈驚竊喜﹐因出數金買之。而首頁已缺﹐賈問主人求之。主人曰「頃爲對鄰包面去﹐索之可也。」乃並首頁獲全﹐星夜來常。錢喜欲狂﹐款以盛筵﹐予以廿金。是書遂爲完璧。其紙質黑色﹐炯然奪目﹐眞藏收家不世寶也。入本朝﹐爲居要津者取去。牧翁一日赴親朋家宴﹐肩輿歸過迎恩橋﹐輿夫蹉跌﹐致主人亦受倒僕之驚﹐忽得奇疾﹐立則目欲上視﹐頭欲翻掛於地﹔臥則否。屢延醫診視不效。時邑有良醫兪嘉言適往地郡治疾﹐亟遣僕往邀。越數日﹐兪始至。問致疾之由﹐遽曰「疾易治﹐無恐。」因問掌家曰「府中輿夫彊有力善走者﹐命數人來。」於是呼數人至。兪命飲以酒飯﹐謂數人曰「汝輩須盡量飽食﹐且可嬉戲爲樂也。」乃令分列於庭四角﹐先用兩人夾持其主﹐並力疾趨﹐自東至西﹐自南至北﹐互相更換﹐無一息之停。主人殊苦顚播﹐兪不顧﹐益促之驟。少頃令息﹐則病已霍然矣。他醫在旁﹐未曉其故。兪曰「是疾乃下橋倒僕﹐左旁第幾葉肝搐摺而然。今扶掖之疾走﹐抖擻經絡﹔則肝葉可舒。旣復其位﹐則木气舒暢而頭目安適矣。此非藥餌之所能爲也。」牧翁益神其術﹐稱爲聖醫。﹝嘉言本姓朱﹐江西人﹐明之宗室也。鼎革後﹐諱其姓﹐加朱以捺爲余。後又易朱以則爲兪。向往來於牧齋之門﹐結艸廬北城之山麓。嘉言少遇異人﹐授以祕方。兼善黃白之術﹐弟子有祈得其術者﹐輒語曰「吾誓以濟世﹐不以私。故先師彊以授我﹐然尙不免大譴二﹕一天殛﹑一無後。汝願天殛乎﹖無後乎﹖二者必於設誓時﹐願受其一﹐乃可。」弟子聞而懼﹐不復請。人或疑其托辭以拒﹐然嘉言無後。﹞嘉言治疾﹐尢加意貧人。藥籠中預貯白金﹐或三星﹐或四五星。有貧人來就醫者﹐則量其病之輕重爲多寡﹐雜白金於藥中﹐予之。臨去則語之曰「歸須自檢點﹐乃可煮也。」其人如言得金﹐喜若天賜。藥未進而病已去其半。其金卽黃白之術成之也。聞其煉時﹐掌火者皆隔﹐於穴中運扇﹐不令一人見。然亦不常煉也。煉亦不過十金﹐多則廿金而已。嘉言往鄕舟﹐過一村落﹐見一少女於沙際搗衣﹐注視良久。忽呼停棹﹐命一壯僕曰「汝登岸潛近此女身﹐亟從後抱之﹐非我命無釋手。」僕如其言。女怒且罵﹐僕抱之益力。女益怒罵﹐大呼其父母。其父母出﹐欲毆之。嘉言徐諭曰「我兪某適見此女將攖危癥﹐故相救﹐非惡意也。」女父母素聞其名﹐乃止。兪問曰「此女未豆乎﹖」曰然。兪曰「數日將發悶豆﹐萬無可救。吾所以令僕激其怒者﹐乘其未發﹐先泄其肝火﹐使勢稍衰﹐後日藥力可施也。至期可於北城外某處來取藥﹐無遲。」越數日﹐忽有夜叩兪廬者﹐則向所遇村中小女之父也。細言女得熱疾﹐煩燥不寧狀﹐兪問膚間有豆影否﹖曰不但現影﹔且現形。兪慰之曰「汝女得生矣。」乃畀以托裹之劑﹐此女漸致發透其痘﹐獲無恙。北城多敗屋﹐居民多停柩其中。嘉言偶見一棺似新厝者﹐而底縫中流血若滴﹐驚問傍鄰。則曰「頃間某鄰婦死﹐厝柩於此。」嘉言急見其人﹐爲語之曰「汝婦未死。凡人死者血﹤黑宛﹥﹐生者血鮮。吾見汝婦棺底血流出甚鮮﹐可啟棺速救也。」蓋其婦實以臨產﹐昏迷一日夜﹐夫以爲死﹐故殯焉。聞兪言﹐遂啟棺診婦脈未絕﹐於心胸間鍼之。未起而下已呱呱作聲。兒產﹐婦亦蘇矣。夫乃負婦抱兒而歸。邑有大老某致仕家居﹐其夫人年已五十﹐忽嘔吐不欲飲食。諸醫羣集﹐投劑俱不效。邀嘉言視脈﹐側首沈思﹐遲久而出。乃拍大老之肩曰「髙年人猶有童心耶。是忍受非病﹐吾所以沈思者﹐欲一辧其男女耳。以脈決之﹐其象爲陰裹陽﹐定是男也。」已而果驗。嘉言以醫名世﹐奇效甚多﹐不盡載。﹞順治二年己酉五月﹐豫王兵渡江南﹐在京諸臣﹐相率迎降﹐致禮幣有至萬金者。牧齋獨致禮甚薄﹐蓋表己之廉潔也﹑柬端細書太子太保禮部尙書兼翰林院學士臣錢謙益百拜叩首﹐謹啟上貢﹐計開鎏金銀壺一具﹐法瑯銀壺一具﹐蟠龍五杯一進﹐宋制玉杯一進﹐天鹿犀杯一進﹐夔龍犀杯一進﹐葵花犀杯一進﹐芙蓉犀杯一進﹐法瑯鼎杯一進﹐文玉鼎杯一進﹐法瑯鶴杯一對﹐銀鑲鶴杯一對﹐宣徳宮扇十柄﹐眞川扇十柄﹐弋陽金扇十柄﹐戈奇金扇十柄﹐白子宮扇十柄﹐眞金杭扇十柄﹐眞金蘇扇四十柄﹐銀鑲象箸十雙﹐右啟﹐上貢。又署順治二年五月二十六日﹐太子太保兼禮部尙書翰林院學士臣錢謙益。時郡人張與豫王記室諸曁曾王佐善﹐因得見牧翁送禮帖子而紀之以歸。又語云﹐是日錢捧帖入府﹐叩首墀下﹐致詞王前﹐王爲色動﹐接禮甚歡云。乙酉五月之變﹐柳夫人勸牧翁曰「是宜取義﹐全大節以副盛名。」牧翁有難色。柳奪身欲沈池水中﹐持之不得入。其時長洲沈明倫館於牧齋家﹐其親見歸說如此。後牧齋偕柳遊拂水山莊﹐見石澗流泉﹐潔淸可愛。牧翁欲濯足其中而不勝前卻。柳笑而戲語曰「此溝渠水﹐豈秦淮河耶﹖」牧翁有恧容。拂水山莊﹐在西郭錦峯之麓。牧翁先塋在焉﹐依丙捨爲別業﹐曰耦耕堂﹑曰秋水閣﹑曰小蘇堤﹑曰梅圃溪堂﹑曰酒樓。時河東君遊息其中﹐每於早春時梅花將綻﹐則坐首輕而來﹐令僮系鼓舟中﹐音節淸越﹐謂之催花信。芙蓉莊卽紅豆村﹐在吾邑小東門外﹐去城三十里﹐白苑顧氏之別業也。牧齋爲顧氏之甥﹐教其地後歸於錢。紅豆樹大合抱﹐數十年一花。其色白﹐結實如皂莢﹐子赤如櫻桃。順治十八年辛丑牧翁八十壽誕﹐而是花適開﹐蓋距前此時已二十年矣。遂與諸名士賦詩以志其瑞﹝見《有學集》﹞。至康熙三十二年癸酉﹐再結實數斗﹐村人競取之。時莊已久毀﹐惟樹存野田中耳。今樹亦半枯﹐每歲發一枝﹐枝無定向﹐土人云其枝所向之處﹐稻輒歉收﹐亦可怪也。弘光僭立﹐牧翁應召﹐柳夫人從之。道出丹陽﹐同車攜手﹐或令柳策蹇驢而已隨之。私語柳曰「此一幅昭君出塞圖也。」邑中遂傳錢令柳扮昭君妝炫煌道路。吁﹗眾口固可畏也。牧翁仕本朝﹐亦不得志。以禮部侍郎內弘文院學士還鄕裏。丁亥歲﹐忽爲蜚語所傷﹐被急徵。河東君實爲職橐飠﹐長君孫愛性暗懦﹐一籌莫展。牧翁於金陵獄中﹐和東坡《禦史臺寄弟》詩﹐有「慟哭臨江無孝子﹐徒行赴難有賢妻」之句。蓋紀實也。孫愛見此詩﹐恐爲人口實﹐托翁所知百計請攺「孝子」二字。今集中刻「壯子」﹐是求攺後更定者。牧翁遊虎邱﹐衣一小領大袖之服﹐士前揖問此何式﹐牧翁對曰「小領者﹐遵時王之制﹔大袖乃不忘先朝耳。」士謬爲攺容曰「公眞可爲兩朝領袖矣。」又有題詩寺壁者﹐曰「入洛紛紜意太濃﹐苦驢此日又相逢。黑頭早己羞江總﹐靑史何曾惜蔡邕﹝弘光時牧翁奏請在家修史不許﹞。昔去尙寬沈白馬﹐今來應悔賣盧龍。可憐北盡章臺柳﹐日暮東風急阿儂。」或云是雲間陳臥子所作。牧齋欲延師教令嗣孫愛而難其人﹐商之程孟陽。孟陽曰「吾有故人子嘉定黃蘊生﹐名淳耀﹐足當此席。但其耿介﹐未可輕致。惟渠同裏侯某素爲親信﹐囑之轉懇﹐乃可。」牧翁如其言﹐以囑侯。侯致錢旨力爲勸駕﹐黃意不悅﹐不得己於侯﹐而應錢聘焉。牧翁相得恨晚。一日程出海棠小箋示黃﹐黃口﹕「唱者爲誰﹖」程曰「牧老如君柳夫人作也。子帖括之暇﹐試點筆可乎﹖」黃變色曰「忝居師席﹐可與小君酬和乎﹖先生耆年碩徳﹐主人爲老友﹐固可無嫌﹐若淳耀則斷不可。」後孟陽語牧翁﹐牧翁益加敬。一鄕人入城﹐聞異香濃鬱﹐隨風而來﹐俄見婦女數十人﹐皆靚妝﹐簇擁彩輿﹐至一大第。居鄰各呼伴入第往觀﹐鄕人雜於眾中﹐亦立於階下觀之。彩輿停置中堂﹐若有所俟﹐而旁女肅佇久之﹐俄而中門啟﹐白須老人烏巾紅履﹐翔步而出。女從揭輿廉﹐扶一麗姝登猩絨褥﹐環佩ギ然﹐珠糯繡帔﹐催燦奪目。俯首下拜﹐老人抗顏受之。拜己﹐攜麗姝手﹐歡然笑語而入。鄕人怪之﹐問於眾人之同觀者﹐始知某官女從師學詩。白須老人﹐則學士牧翁也。牧齋長君名孫愛﹐性懦﹐亦頗迂闊。其居在東城﹐與海防公署鄰。比防署火﹐延及內衙﹐防尊倉猝而出﹐暫借錢廳事一憩。孫愛出迎﹐始亦無失禮。及坐定﹐便問老父臺何科舉人﹐第幾甲進士。防尊系是滿州﹐非由科甲﹐囁嚅未有以應。一吏從旁微語﹐系某旗下某堡人。孫愛默然﹐未及待茶﹐便拂衣進內弗出。防尊大窘而去。田雄執弘光至南京﹐豫王幽之司禮監韓替周第﹐令諸舊臣一一上謁。王鐸獨直立戟手數其罪惡﹐且曰「余非爾臣﹐安所得拜﹖」遂攘臂呼叱而去。曾王佐目擊其事。是日獨錢宗伯見故主伏地慟哭﹐不能起。正佐爲扶出之。柳夫人生一女﹐嫁無錫趙編修玉森之子。柳以愛女故招婿至虞﹐同居於紅豆村。後柳沒﹐其婿攜柳小照至錫﹐趙之姻戚咸得式瞻焉。其容瘦小而意態幽嫻﹐丰神秀媚﹐幀幅間幾呼之欲活矣。坐一榻﹐一手倚幾﹐一手執編﹐牙簽縹軸﹐浮積幾榻﹐自跋數語於幅端。知寫照時﹐適牧翁選列朝詩﹐其中《閨秀》一集﹐柳爲勘定﹐故卽景爲圖也。康熙初﹐長君孫愛己與鄕薦﹐迎牧翁同居。柳與女及婿仍居紅豆村。逾二年﹐牧翁病﹐柳自鄕奔候。未幾牧翁卒。柳畱城守喪﹐不及歸也。初牧翁與其族素不相睦﹐乃托言牧翁舊有所負﹐聚百人交訟於堂。柳泣而前曰「家有長嫡﹐義不受淩削。未亡人奩有薄資﹐畱固無用﹐當捐此以賂凶而抒難。」立出千金授之。詰朝﹐羣凶喧集如故。宗人聞風來求﹐沾惠者益多。柳遣人間曰「今將奚爲﹖」族人曰「昨所頒者﹐夫人之長物耳﹐未足以贍族。長君華館連云﹐腴田錯繡﹐獨不可分其半以給貧族耶﹖」斯時孫愛聞而懼甚﹐匿不敢出。柳念若厭其求﹐則如宋之割地﹐地不盡﹐兵不止﹐非計也。乃密召牧齋懿親及門人之素厚者﹐復絆家僕數輩。部署已定﹐立與之誓曰「苟念舊徳﹐無逾此言。」咸應曰「諾」。柳乃出語族人曰「妾資已盡﹐不足爲贈。府君之業故在﹐期以明日。杯酒合歡﹐所須惟命。」眾始解散。是夕﹐柳果執豕煮羊﹐肆筵以待。申旦而羣宗鏖至﹐柳與列坐喪次﹐潛令僕鋦前扉﹐乃入室登榮木樓﹐似將持物以出者。久之不出﹐家人心訝﹐入視﹐則已投繯矣。大書於壁曰「並力縛凶黨﹐然後報之官。」孫愛哭之慟﹐家人急出。盡縛族人﹐門閉﹐無一脫者。而維系之具﹐柳於前一日預備一室﹐故數十人頃刻就縛。柳之女鳴之官﹐邑令某窮治得實﹐系羣凶於獄﹐以其事上聞﹐悉置之法。牧翁之不致身死而家毀者﹐柳之力也。於是邑中之能詩者﹐作殉節詩以挽之﹐而長洲顧苓作《河東君傳》。予友震澤徐奎伯孝廉有《詠河東君》詩云「一死何關靑史事﹐九原羞殺老尙書。」蒙叟有知﹐難乎其爲夫婿矣。庚戌正月上浣一日嗥嗥子附識。

