開禧徳安守城錄宋王致遠

●序

開禧兵釁旣啟﹐虜悉力闖諸郡。時主諾多以戎帥﹐不然亦勇將﹐兵屯至小處﹐猶不下數千﹐獨安陸以內地故﹐經理所不到﹐乃受敵最慘。守𨿽將家子﹐懦不解事﹐幸而得存﹐則餘同年兄王元父之力也。當丁卯之春﹐虜戀戀無去志﹐得縋者來言﹐城中疫癘大作﹐老且病者醢貓以侑食。余聞之泣曰「人之愛貓﹐近於愛子﹐殺貓而甘其味﹐去相食無幾矣。」旣而白之宣府﹐又書其事以告於朝﹐曰「路無安陸﹐是無鄂渚﹐自江以南將何所恃﹖」責同時在位者不卹元父盡力之意。朝廷𨿽知元父忠﹐顧事又不暇卹也。時列郡無重兵﹐身不當其任﹐受圍者百有八日﹐遮蔽天塹﹐困彊虜以俟水潦﹐迄全其城﹐其用力良苦哉﹗圍解二十年﹐元父亦修文地下矣。昔旣不自狀其勞﹐則後於今日者蓋不足以考其槪矣﹐每切憂之。今監倉君示《守城錄》一編﹐纖悉具備﹐列禦寇之法﹐固足以示訓。若元父之所以用心﹐與其所以和眾﹐上以安其親﹐下以刑其妻子﹐講學之明而用志之堅﹐有非文字之所盡者﹐更在於《守城錄》之外也。嘗論開禧用兵之時﹐主事者竊取諸老先生復仇大義﹐謂簞食迎師者可以立致﹐謂六月北伐者可以圖全﹐然體統不明﹐規模不定﹐吳曦﹑趙淳﹑皇甫斌之徒已受密議﹐重兵壓敵境﹐然後迫諸賢以稱王人﹐勢不可辭﹐亦不可止。及乎虜大舉﹐三邊數千里皆已受敵﹐宣司擁虛名於內﹐無一兵可以增益。至董世雄輩以朝命來援﹐亦傲睨不卹國事﹐本末倒置之獘一至於此﹐全安陸而不敗﹐必有人如元父而後可也。監倉君善繼其志﹐語述其事﹐有《守城錄》如此﹐可謂元父賢子矣。余素善元父﹐不但慈恩之契﹐及守漢陽﹐倚安陸以爲固﹐識其受敵之事﹐如錄不謬﹐忠肝義膽﹐固已隱然於錄矣。以死自許﹐卒不得死﹐不幸而死﹐元父不愧也。顏平原﹑張睢陽以守城著名﹐一生一死﹐至今道守城事者指二公爲稱﹐首無所輕重﹐以其事在守城﹐𨿽生死猶末也。儒者以忠信爲甲冑﹐禮義爲幹櫓﹐置死生於度外﹐然後可以行志﹐此又錄外之意﹐不可不考。元父名允初﹐永嘉人﹐同年小錄中字茂遠﹐監倉君名致遠。

嘉定甲申孟夏旣望﹐東匯澤曹彥約序

開禧元年﹐歲在乙丑﹐冬十有二月﹐先公運使蒙恩丞郡徳安。明年﹐尙書薛公叔似宣諭京湖﹐待制陳公謙總軍餉﹐侍郎吳公獵帥江陵﹐尋攺宣諭爲宣撫。冬﹐就以陳公副之。夏六月﹐招撫副使皇甫斌喪師於唐鄧﹐更以荊鄂都統趙淳臨邊。金虜甚傲﹐無道邊堠﹐始驛﹐騷安陸﹐今號次邊﹐北距信陽二百里﹐西北距隨百三十﹐公度隨﹑信陽無城池﹐且不素修守備﹐力必不支。虜無信﹑隨之限﹐則必中於安矣。況辛巳和議再定﹐釋兵符五十年﹐郡無戍卒﹐廂禁軍之﹐籍僅四百﹐不嫻兵事﹐凜凜然日謀備守之策﹐且恐貽親憂。太夫人聞之曰「汝當努力國事﹐置吾度外。」公𨿽拳拳不忘﹐然亦遂得一意修守備。是時﹐帥府委公治民兵﹐公核五縣﹐得四千餘人番﹐上詣府﹐親蒞教習。總所﹝待制也﹞委公糴三萬石以給邊餉﹐公稍登其直﹐以徠商販。越月告辦﹐遂集僚屬語之曰「兵食﹐守禦之本﹐今則義勇粗勝﹐兵餉尙乏﹐糴請畱之益郡﹐計歲糴儲積之粟﹐則寇至可與民共守﹐以無乏食。」遂力請於總所。

冬十月﹐諜報虜宿重兵百餘萬於南京﹐將以十一月徙屯方城﹐克日渡淮﹐勢甚鴟張。是月五日壬午﹐趨棗陽﹐宿將馬拱﹑張虎﹑韓源以將士三千人當之﹐殲焉。先是﹐宣威令應山縣戍軍雍政﹑馬謹四千人增戍棗陽﹐至則遇敵﹐拱等方以死戰﹐政謹麾前隊赤身馳之﹐與拱等皆斃。政潰圍﹐僅得稍輯後軍﹐還奔應山。

七日甲申﹐虜犯神馬坡﹐事益迫﹐求救宣司﹐不報。時棗陽潰卒無所底止﹐公議招之﹐以助守。太守李公師尹持之曰「彼潰軍也﹐不可以語勇。」公曰「國家養兵有年﹐前日力不敵﹐故潰。今安陸有城無兵﹐驅市人以守且不足﹐得素所教習之人而用之﹐不猶賢乎﹖」乃便宜發經總制錢﹐遣使諭之﹐得二千一百一十人﹐皆踴躍願從。又厚犒茶商饒彧等﹐令募其徒及土豪市兵凡二千人。又益以安陸﹑云夢﹑孝感﹑應城四邑民兵﹐得二千二百﹐惟應山義勇畱以備信陽之境。未幾﹐諜者趙逸刺虜欲先攻隨﹐得隨則以其兵犯襄﹑安。公與守言「安陸舊以守得全﹐然所當不過盜賊﹐今大敵不日至矣﹐其鋒不可當﹐城爲保民爲之也﹐相與下令﹐令民人入城﹐徹屋伐木以充爨﹐輿粟輦帛以儲備﹐決渠塘以益壕浸﹐發防城庫以列之城上。」乃分隅庀職﹐給役授材﹐立旗職﹐嚴號令﹐部伍整齊。民或以艸爲屋廬者﹐令徹之﹐以防焚爇。郡舊有幹城之器﹐巨細畢具﹐承平旣久﹐吏士皆後出﹐謾知所措﹐惟棗陽潰軍一見皆能辦﹐布置施用﹐人與器習﹐一郡皆服公之先見。有獻誠於公曰「太夫人年逾八十﹐不可以聞戎﹐盍輿至旁郡﹖」公謝之日﹕「事親徇國之心均耳﹐今大敵在境﹐眾方搖搖﹐若母先往﹐則眾必亂。眾亂﹐則尺寸不可前﹐況他境乎﹖效死弗去﹐守貳之分也。況堅守未必死﹐去未必全﹐吾生死誓與此城俱矣。」言者愧而退。

十二日己丑﹐虜師至隨。是日﹐隨守雷世忠單騎過城下﹐公叱之曰﹕逃城賊﹐射之。疾馳以免。時宣司遣左軍正軍牛成以五百人至。又明日辛卯﹐右軍準備將任廷佐所部亦五百人。十六日癸巳﹐宣司統轄李誼將宣效﹝軍號﹞兵二百五十有五皆卽登城﹐分地禦守。

十七日甲午﹐虜侯騎百餘至城下﹐視地爲營。公亟集郡僚至天慶觀﹐恭迎聖祖禦容入城﹐以分宗子伯韺扈侍。金人百餘騎追襲﹐任廷佐射殞一夫﹐乃退。或謂太守密選義勇駿馬數十匹﹐屏藏之﹐謀與其侄誼以家遁。公誦言詆之﹐陰爲羈縻﹐使不得去。弓會士人蕭其姓者疏守賣降狀﹐請殺之﹐公曰「守怯懦不任事﹐背叛則決無之。今虜勢方張﹐當一乃心﹐以攘大難﹐姦人離間﹐何所不有﹖」遂焚其書﹐以安上下之心。

十八日乙未﹐虜眾十餘萬自棗陽長驅而至﹐分布城之東西南三面髙岡之上﹐旌旗蔽空﹐騎卒徧野﹐見者皆失魂魄。次於城北教場立中軍將帳﹐植五色旗﹐夜中明炬燭天﹐萬桴擊鼓﹐以素帕抹額﹐面城而號﹐河水騰沸﹐屋瓦震動﹐立者負戶。公徐謂眾曰「此兵家脇城法也﹐當以靜待之。」命偃旗僕鼓﹐寂若無人。乃與太守及僚屬議曰「虜勢未易當﹐其情叵測﹐今鳩合𨿽眾﹐非有養用訓練之素﹐孰恃以爲固守﹖況朝廷宣司未必察也﹐告急孰可行乎﹖」教授陳之經﹑監稅蔣梓應命﹐遂選將吏鹿升等一十三人與俱。

十九日丙申﹐潰圍馳出齊安門﹐虜至云夢縣仵落市﹐陳﹑蔣﹑鹿升僅以五輩免。由是往來衝要﹐虜咸置郵以警﹐內外隔絕﹐赤白囊不通﹐公卒以厚賞募壯士乘間夜出。

二十日丁酉﹐虜擁眾數十急攻景陵夢澤門﹐重列傅城﹐騎垂鐵圍牌﹐率撤民戶門扇自衛﹐發矢如雨﹐公與僚屬親督軍士制炮揚石﹐弓弩俱發﹐令之曰「今日正汝輩報國之秋﹐挫虜銳气在此一舉﹐有功者皆受上賞。」眾聞﹐願以死拒。選宣效王越﹑王顯等下城﹐得首級二﹐楊安等下景陵門迎敵﹐頗有斬獲﹐迫而墮隕河者無數。是日﹐自朝對禦﹐至申時乃退﹐諾將兵以官資者三。

二十一日戊戌﹐虜軍大隊向東南﹐分營梢飛矢入城﹐城守之兵未嘗解甲。時太守擇勁悍刀斧手五百人自衛﹐卽所招棗陽之潰卒也。將佐有請於公曰「兵力寡弱﹐安得壯士居閒地﹐願奪之以益城陴。」公曰「方此擾攘﹐將儀衛以應爾﹐兵以气爲主﹐吾作之使勇﹐一可當百﹐何以此五百爲﹖若輩苟有志事功﹐爭先趨赴﹔或偸懶無庸﹐縱驅之﹐未見有益也。不若捐之以安其志﹐無使忤拂。」

二十二日己亥﹐虜閉不出。

二十三日庚子﹐齊安門有射入飛書者﹐視之﹐乃言「爾城中遣二使持書往宣司乞援﹐至應城爲我所獲﹐今醢之矣。」眾皆懼﹐公曰「是必得其從行者﹐詰而知之﹐如果得教授﹑監稅﹐何不以書來示﹖乃以空言惑眾邪﹗」

二十四日辛丑﹐虜軍不動。公與太守及僚屬議曰「虜以重兵壓孤城﹐人心懼惶﹐當奮我而懾彼。今乘其方至﹐營壘甫定﹐地勢未習﹐吾使人間道出奇以攻之﹐得小捷﹐亦足以安人心也。」於是命張全等選勇敢數十人﹐許授以官。酉時﹐又使徐希稷﹑監稅李景翔﹑任廷佐資遣之焚斫賊寨。時景陵門外居民樓宇毀拆不盡者﹐爲賊所據﹐張全等徑入之﹐奪其弓弩器甲﹐李俊得級﹐冑有白虎將軍之識﹐於是揭以巡城﹐士气頗振。

二十五日壬寅﹐黎明﹐虜軍運竹緄艸木﹐四下塡壕﹐分布行列﹐周徧州城﹐勁弓彊弩﹐矢發如注﹐軍民中傷稍多﹐死者十餘﹐城壁上箭如蝟毛。公私屋廬得數千枝﹐城上要轄十有三處﹐虜驅精兵數萬﹐舁洞子云梯﹐極力盡隳奪之技﹐又焚大安門及慕連﹑極目二亭。公巡行城上﹐訓厲諸隅將佐軍兵悉力拒敵。至火所﹐親提壺以先﹐厚許賞犒﹐命任廷佐等救撲﹐以土窒大安門﹐四隅皆發弓弩木石﹐巨械手拋磚礫助之﹐虜軍死者甚眾。又募茶商市兵二百八十有五人﹐下城殺完顏千戶十餘級﹐迫而隕河益眾﹐迨晡乃退﹐捍禦者許奏以�官資﹐下城者又益以二﹐犒賞有差。

二十六日癸卯﹐祭北斗於淸風樓﹐用方士法﹐斬狗以罍貯血﹐引炮飛狗首罍血於虜寨以厭之。夜半﹐擇勇銳七十有八人下城﹐防守八門﹐以備虜火。四鼓﹐先所遣宣司乞師之卒持教授前二日書間入﹐具言宣司無同仇之賦﹐遂詣江陵帥司﹐檄信陽三關統制王綦﹑孫鐸來援﹐已持牒如三關矣﹐城中尋遣介速之。

二十七日甲辰至二十八日乙巳﹐虜軍閉營。

二十九日丙午﹐遣宣效勇銳並茶商土豪等二百餘人斫營﹐焚其攻具及府北雙橋所積塡壕竹屑數千束﹐夜分乃歸。先所遣焚達石屯田莊谷之土軍及信陽趣王孫赴援之卒皆返﹐知二統制偕行﹐而孫以二千五百人由孝感過漢陽﹐觀望於陽臺﹐王以七百人倍道疾馳而來﹐未至府十八里﹐遇虜三千騎﹐死戰不利﹐王逃﹐並軍士數人僅免﹐餘皆沒。

十二月二日戊申﹐再分遣人於樞密院宣撫司乞師。先嘗差指揮使何廣防築栗林分界﹐爲虜所得﹐中夜﹐遣何廣叩壽山門﹐詭言鄭統制救兵在壽山門外﹐欲以誤入﹐公命麾之去。

三日己酉﹐遣中軍張亨﹑李成賫蠟書告病於宣撫司﹐夜發勇銳兵下城﹐奪虜劃車弩牀一。

四日庚戌﹐虜酋領眾千餘相城。

五日辛亥﹐丙夜發勇銳王贇等十人﹐賫藥毒陳婆港﹑西水步﹑東水步雙橋步及壽山門外水﹐以絕馬飲。

六日壬子﹐差胡勝等十人毒張婆前港。

七日癸丑﹐虜步騎數千人於夢澤﹑景陵﹑壽山﹑大安四門植土如堵﹐公巡城戒飭將士﹐嚴兵以備﹐旋引去。

八日甲寅﹐虜軍數百人﹐夜盜決景陵門東夢澤門西壕水﹐城上射之﹐乃退。

九日乙卯﹐公令任廷佐﹑趙伯韺等守禦將官等卽城上﹐分選精銳二百餘人﹐由涢津大安門下﹐焚並河虜人居室﹐殺傷淹沒甚眾﹐生擒番首汪卒律沒多及殺千戶﹐蘇用祥﹑任廷佐以下各許官資有差﹐虜軍自此不敢過河以西。

十日丙辰﹐深夜﹐虜軍千餘人運竹木﹑鵝車﹑洞子﹑對樓稍向夢澤門。先所遣卒李杞是夜自鄂州回﹐言孫統制將二千五百人逗畱陽臺﹐陳教授以王統制獨戰敗﹐復如江陵﹐及再遣人速孫鐸﹐紿稱宣司令就陽臺防江保鄂州。

十三日己未﹐遲明﹐虜軍大噪﹐飛矢入城﹐以二對樓近景陵夢澤門﹐塞門外壕塹﹐城上亦以彊弩對。夜縱火燒壽山門外林木。

十四日庚申﹐公與太守及僚屬議曰「孫鐸旣擁兵不進﹐宣司無急病攘夷之心﹐若徯外援﹐適懈眾志﹐惟自爲固守策﹐況虜旣久次﹐攻具日益﹐如皮洞之類一望數百﹐夾道如屏﹐以覆役者﹐矢石不能害。若塞凹成隧﹐飛樓云梯一或並城﹐其事危矣﹐非數遣人要遮捕斬﹐徒以力抗﹐恐未易當。」眾咸謂然。旣又巡城﹐明諭將士曰「本府數於宣司求援﹐竟未有發到人馬﹐往往防禦處多分遣不及﹐爾輩當盡心戮力﹐自致功名。況祖宗徳澤在人﹐如此﹐天地神明亦當效順﹐前日朝廷出師恢復﹐義所當舉﹐但主帥不得其人﹐故有今日。今虜擁眾數萬﹐圍我七里之城﹐以彊弱論之﹐𨿽若可畏﹐以順逆觀之﹐則決可保。縱有援兵至﹐適分汝輩之功耳。但誓死報答國家﹐堅守此冬﹐及春气暖﹐虜自不能駐矣。」又曰以前代忠烈之事﹐合城將士莫不感動奮發﹐私相語曰「府判節制忠義如此﹐我輩如何不向前用命﹖他日朝廷決不負我也。」公聞之﹐喜曰「孰謂人心不可以感動邪﹖」於是選勇銳蔡佐等百餘人斫營﹐公面命之曰「有能生擒虜軍﹐當與重賞。或得首領人﹐賞又數倍。」蓋欲知其動息。是夜﹐於景陵門外燒洞子五十餘﹐及塡壕竹木﹐斫斃數十人﹐生得一小校張勃撒。公與太守親詰之﹐言自襄陽回﹐先往信陽。信陽降﹐畱百餘人守之﹐以二百人屯棗陽﹐一萬戶屯隨州。今城下有十五萬戶﹐每萬戶部十輩千戶﹐千戶領七八輩謀克﹐一謀克管百人﹐或七八十人。合而言之﹐萬戶司七八千人﹐號稱萬人。童元帥及都統共主之。約十六日後﹐連日攻南門﹐益立七梢九梢炮有百﹐擊景陵門戰櫓。」公因好問之曰「何以禦炮﹖」勃撒口﹕「對以索网﹐則不及屋矣。」先是﹐防城庫麻�甚多﹐眾莫識其用﹐至是始知當爲网索。公乃命義勇及官兵掛成网﹐及以囊貯糠土以備﹐而厚賞蔡佐等。

十五日辛酉﹐虜軍率其徒一二列旗幟﹐張紫蓋﹐將騎千餘﹐距城一里所﹐自南周遭相視。至景陵門﹐視天橋對樓﹐趣移洞子﹐稍近城﹐以竹枝雜土塡壕﹐公令軍士以火箭爇竹﹐發施風炮擊殺數人。中夜﹐公與太守詣眞聖堂祈禱﹐以血祭城隍及關王廟﹐有安陵鄕民間道赴城云「過虜東寨﹐聞有言曰﹕『今日相師相城﹐謂城色靑黃﹐气春則城堅﹐涉夏則旺﹐恐不及攻。』」守陴聞之﹐气增百倍。

十六日壬戌﹐虜移中軍帳於夢澤門南﹐鳴鼓大噪﹐自興同寺後出皮洞﹐至夢澤景陵門運竹梢雜木。城中矢石俱發﹐擊死數人﹐役遂稍緩。旋於景陵門外立七稍九稍大炮凡五﹐雜擊樓櫓﹐城上以索网土囊等護之。虜視之﹐罵曰「南家子﹐何以知出此﹖」公令支使將都壕寨張斌於南門城下立七稍炮一﹐旋風虎樽小炮十數﹐令進士馬必勝﹑葉正夫﹑馬煒領市兵挽拽對之﹐大者隳其攻具﹐小者�其役夫﹐自此交擊﹐凡十有五晝夜﹐樓堞震動﹐勢岌岌﹐然藉護城之具不圯。

十七日癸亥﹐虜以鵝車洞子二三百﹐錯比貫續﹐至景陵門弔橋﹐役夫奔走於下者率系腰﹐眾知爲虜驅吾民﹐不忍射﹐第以火箭焚其竹木﹐虜人救撲不滅﹐煙迫洞口﹐始漸退。又擊柝挽對樓以前﹐城上以矢石當之﹐殺傷過當。日昃﹐公命勞守禦者。

十八日甲子﹐虜軍以洞子集弔橋陡﹝陡弔橋處陡門﹞﹐炮擊呂字樓﹐且射火箭﹐隨撲滅之﹐亦以樓下立七稍炮以對﹐令官兵王召等數十人彊弩齊發﹐賊始退。乃備具葺壞亭。牛﹐東南隅卓望報﹕虜騎千餘由千金路向西北舉燧﹐疑是分兵回襄陽。

十九日乙丑﹐城外引大炮擊景陵門及樓櫓﹐公令守望者鳴鼓虛喝﹐以覘其去畱。賊不知其所以﹐遂自荻港引泄﹝大炮名﹞至夢澤門岡上陳列。其夜﹐公與太守僚屬於防城庫議出城奮擊﹐而士不素練﹐乃畫虎於布﹐揭於叉戟之上﹐置鈴於下﹐名曰布牌。褶爲三五彌縫之﹐陳爲前隊以拒馬﹐彊弩居後﹐遇敵則俱發﹐日肄習之。

二十日丙寅﹐虜攻具益備﹐悉力塡壕﹐晝夜擊石﹐將大合兵攻城﹐壕漸爲平地﹐距城甚邇﹐害气滋熾。公召張斌及諸軍首領﹐諭之曰「爾輩素習軍事﹐彼若悉攻具臨城﹐何以禦之﹖」眾讙曰「以死捍而已。」獨斌以爲當焚其樓﹐公曰「然。」乃斂民家蘆箔竹器及茗荈之包﹐實以枯艸﹐雜以火藥。備畢﹐又策天橋必鉤城則可度﹐遂創木格﹐博下而銳上﹐俟天橋對樓臨城﹐則以木格格於女墻頭脾籬排木之上﹐使隉杌不可登﹐又慮萬一度橋乘城﹐則人將驚潰﹐令於塡壕所向城面﹐以木縱橫如棋局﹐下綴以足﹐髙尺有五寸﹐號曰地网﹐以鐵蒺藜連參其上﹐使不可下。二十一日丁卯﹐公謂太守及僚屬曰「是遠爲之備﹐若用至此﹐亦敝矣。必先壞其攻具乃可。然虜以彌月之久樓櫓方備﹐勢必力爭﹐宜析其力﹐以遏橫潰。」於是公與太守支使監稅﹐卽郡廳選勇銳﹐得一千二百四十人﹐開涢津門﹐斫東南寨﹐焚毀洞子炮坐對樓天橋﹐令叉戟手持布牌彊弩在後。事皆素習﹐虜騎來爭﹐弩手乘之﹐人馬披靡﹐斃者甚眾。進焚洞子百餘﹐虜兵亟拽天橋對樓退﹐以避火。諸寨兵皆出﹐城中望眾寡不敵﹐亟鳴鉦止之﹐全軍而歸。勞將士以下有差。

二十二日戊辰﹐虜人攻擊愈急﹐城中益炮於景陵門應之﹐殺賊三十餘﹐碎洞子十餘﹐遂稍退。夜中﹐遣土軍龍旗王文往宣司樞密院重告急。夜半﹐虜分兵由黃連坡﹑三水渡﹑太山廟下大噪﹐白兆山西北一路皆舉燧﹐質明﹐景陵門壕上虜忽斬一人﹐羣舞而去﹐或謂厭魅﹐或謂有兵自北來去。

二十三日己巳﹐呂字樓炮手陳雲言「虜大炮五﹐惟此樓相對﹐其九稍之匠手最髙﹐石無虛發﹐城中之炮與彼隔城﹐乃能視不以目﹐而度以意﹐尙猶命中﹐若更小進﹐云輩斃矣﹐當先擊之﹐則它炮自當奪气。」公奇之﹐諾以重賞﹐云引炮一發﹐虜亦對擊﹐如是數四﹐果碎其匠之最者﹐虜之炮卒皆呼號而走﹐以是發炮一晝夜。

二十四日庚午﹐虜大炮並發﹐擁皮洞斫景陵門月墻﹐城中以炮碎之。俄頃﹐南門五里外有攻具聳如浮屠﹐馬數十挽於前﹐卒數百擁於後﹐或進或退﹐眾莫能辧﹐公熟視之曰「艸塔也。其狀髙而銳﹐人不可登﹐束萏茭爲烽﹐是將附城以焚吾樓櫓。命治火箭﹐令善射者數十人俟之。且傳令守陴之士﹐聞金則鳴鼓嘯呼。已而艸塔頗近﹐火箭盡發﹐擊鼓鳴梆﹐眾指嘯呼﹐云合風起﹐一爇而盡。虜失笑而返﹐軍民大悅。

二十五日辛未﹐虜眾鑿冗呂字樓下羊馬墻﹐墻壞壓而死者數人﹐城上弓弩炮石竟發﹐又殺傷數十人。夜闌﹐虜軍大呼﹐發火焚景陵門﹐守禦者極力救撲而止。

二十六日壬申﹐公夜遣勇銳軍兵五十餘﹐緣布下城﹐掀其皮洞入壕﹐覘其有備﹐急返。

二十七日癸酉﹐向曉﹐虜以步騎入景陵門﹐布陳周密﹐有對樓天橋髙與城齊﹐橋上以木爲過道﹐約廣一丈﹐其長倍之。鵝車洞子三百餘﹐皆博一丈﹐髙八尺﹐攻景陵門並陽字呂字樓。又以云梯三十餘﹐分攻西北隅月字樓。其眾可三萬﹐更進疊上﹐矢石交集﹐賊勢熾甚。公與僚屬親督守禦﹐將兵死拒﹐以火矢焚其樓﹐且以所備火牛﹑蘆箔﹑竹器﹐燃火擲其樓橋﹐矢石佐之。樓上決所櫃水以灌火﹐急退百步於南岡之側。其攻城者失勢﹐亦辟易奔避﹐遂以弩炮擁入﹐涢河死者甚眾。其南寨又以步騎過西北隅﹐攻極目亭﹑淸暉亭﹑虎頭崖﹑月字樓﹐徙云梯數十﹐蟻附登城。梯首有機﹐去來便利﹐公以所攻地城最庳﹐又復自南而北親督軍兵﹐盡力捍禦﹐虜益引精銳之卒更番而進﹐騎軍亦奔忙逼城﹐官兵盡登敵樓及極目亭屋表﹐以彊弩﹑礌石﹑檑木等臨之﹐始略退。其中軍帳下麾旗大呼﹐轉攻齊安門及月字樓﹐命守禦策應兵並力距之。自聽至昃﹐合城不炊﹐惟汲水巡行﹐以飲渴者。虜軍被傷及淹入涢河者千數﹐然而城中亦甚疲矣。南門自陽字樓至月字樓應敵將士﹐各許奏三官﹐西隅淸暉亭至北隅虎頭崖亦均諾以官二。公傳令﹕「守陴之士﹐今日勞勩﹐不可不掫夜﹐恐虜乘吾疲而以兵襲我。」公通宵不寐﹐巡行數過。公之自南城往極目亭督兵捍禦也﹐太守私語人曰「亭直倅治政爲一老幼地耳。」守蓋設遊辭以自文﹐識者鄙之。公聞之﹐略不介意。

二十八日甲戌﹐虜增髙對樓丈餘﹐別置一寨於桐柏廟﹐復急攻景陵門。

二十九日乙亥﹐虜軍連綴天橋﹑對樓﹐欲專攻城南﹐揚炮飛矢不止。公謂太守及僚屬曰「虜前日攻城失勢﹐今並力來攻一面﹐前日對樓已附城﹐吾方縱火﹐遂爲其貯水所救。此攻城巨器非一日所能成﹐今當必焚之﹐毋使遺蠆。」眾願效謀﹐未得其說﹐公乃命支使監稅任廷佐﹑孟棨﹑張斌等選死士數百人﹐專俟對樓天橋至﹐分二百人以巨纜飛鉤挽住﹐縋以大石﹐使不可退﹐然後縱火。眾皆曰「善。」又言「賊計﹐每於樓下貯水滅火﹐當以火牛先之﹐使彼泄水﹐水必不多﹐繼以茶苞烈火﹐益以蘆箔竹器﹐則火勢必熾﹐不惟樓不復返﹐登樓之人皆煨燼矣。」又曰「不備不虞﹐不可以師。今防城之具𨿽已略備﹐然此賊耐戰﹐非吾所敵。萬一乘城﹐計將安出﹖」張斌曰「當爲巷戰之備。」公曰「若至此﹐則事去矣。」然亦姑用其說﹐令城內傍城濬壕﹐深闊以丈﹐築女墻於壕上﹐髙八尺﹐巷道各立地分﹐使持戟之士分爲部伍﹐無或逾越。仍令諸隅儲水防火。過夜半﹐虜軍推對樓天橋至景陵門﹐城中出叉戟手拒之。

三十日丙子﹐黎明﹐虜擁兵至南門﹐先以弓弩大炮繼發不絕﹐又以火箭焚敵樓﹐司水士人張炎等集民夫運水救撲﹐久之方息。晡時﹐公與太守統轄及官屬皆在黑樓﹐太守統轄曰「賊兵已退﹐除夜﹐吾儕略歸如何﹖」公曰「今何有除夜﹖」言未旣﹐聞城外有擊小鉦者﹐視之﹐則虜兵已聚對樓天橋之前後﹐頃刻逼城下﹐城上之兵﹐有擐甲不及者。蓋虜欲出吾不意﹐不知公備之久矣。乃命急施大小炮﹐落其水濡布箔及護樓皮具﹐穿其樓蓋﹐擊死三十餘人。以所具木格等施女墻頭城面﹐虜樓並城﹐天橋𨿽下﹐已爲木格所閣﹐髙峻絕險﹐然其橋有溫道﹐猶可登陟﹐虜偏裨提大刀﹐追逐士卒千餘附城﹐皆登橋﹐女眞精銳聯續附趨者又萬餘﹐城外呼曰「今日正軍打城﹐必欲城破。」以其登橋者重鎧銅面﹐以紅抹額﹐羣凶婪婪﹐見如鬼神﹐持雙刀長槍弓矢﹐相去無二丈﹐地面皆設蒺藜地网﹐城中已備巷戰﹐其前一夫呼曰「今日不濟矣。」然內外交擊﹐鼓鼙相撼﹐聲震天地。公與支使監稅親率守禦將佐士卒以死禦之﹐令勇敢董仙﹑徐忠飛鐵貍虎爪﹐鉤挽天橋﹐縋以大石﹐系其橋傍麻繂於狗腳木﹐擲火牛撐之。火勢方起﹐虜果決水以救﹐繼起茶苞竹器﹐民爭負門牖几案以助火﹐火炎掀天﹐虜不能退﹐徐忠等以槍叉矛戟衝橋上﹐人皆墜入﹐矢石俱發﹐火益熾﹐其色如茜﹐死者不知其數。延及其旁﹐蓋虜用一切之令﹐士卒死而不敢去﹐賊氛大沮。然吾勢甚危﹐公之不從眾而歸﹐如有相之者。明日﹐遣人收其遺燼﹐車心鐵徑三尺﹐輪逾丈﹐凡得二十餘﹐鐵葉百餘﹐又得水濡布簾皮具一十八疋﹐遂犒正南呂字樓至云字樓受敵官軍﹑義勇﹑茶商﹑市兵﹐許奏三官﹐東西北三隅均諾一官。是日之西﹐有兩日相擊﹐移時﹐東南日上﹐西北日歿﹐人知其爲休徵也。

三年正月丁丑朔﹐虜軍復挽燼余鵝車洞子至興國寺整治﹐且重修對樓。

二日戊寅﹐向晚﹐虜軍拽隊望西北行﹐又移中軍帳寨於金泉寺。城之東南西立七寨﹐公令張斌修城上女墻頭﹐委支使造麻翎弩箭二萬。

三日己卯﹐虜軍於景陵門崗上築墻掘壕屯駐﹐號硬寨﹐以示久圍意。又有自云夢路整隊持白旗回金泉寺者﹐公與太守及僚屬議曰「虜計浸窮﹐必持久以困我﹐漢援已絕﹐城中單弱﹐使果出此﹐將如虜何﹖盍再祈哀於宣司以求援﹖」是夜﹐令秦福等賫蠟往﹐又遣勇銳士卒下城﹐焚虜塡壕竹木。四日庚辰﹐虜兵不出。

五日辛巳﹐遣軍士更焚之﹐牛成部下卒周達﹐免冑袒裼﹐持戟逞虜﹐潛入南寨﹐奪其魁牌以還﹐升其官職而任之。

六日壬午﹐旦﹐虜東南寨發嚴﹐至晚亦如之﹐而不陣。公曰「是內虛﹐且虞我師掩襲﹐佯示整以疑我耳。」公尋遣勇銳鄭勝察知其宿馬之地﹐夜欲屠之﹐支使及弓會蔡執禮﹑王師奭﹑嚴端等力贊其策﹐統轄李誼以鄭勝爲妄﹐持之不行。公力辧之﹐李奮臂大聲﹐叱吒暴戾﹐眾不能堪﹐公曰「大事不容徇私﹐其爭何害﹖若合事宜﹐便當從之。」眾以李黨比相淩﹐公曰「廉藺以國事爲重﹐此當若無所聞﹐但今日斫營﹐應必往矣。」夜半﹐遣叉戟彊弩手二百直逼南寨﹐遂絕寨﹐歷南山之陰﹐勁弩俱發﹐羣馬嘶鳴﹐且聞虜叫號之聲。會西北寨來救﹐故官兵亟回。是夜﹐四方山義勇商祈及其徒偕宣司所遣宋興等持蠟彈至﹐言已檄都統董世雄以一萬人來解圍。十二月三十日到黃坡縣﹐次第前進﹐邦人大悅。

七日癸未﹐虜軍隔壕呼曰「南家子太毒害﹐夜殺我馬七百餘匹。」自是徙馬於山坡。酉時﹐虜騎千餘自北道來入金泉寺﹐公夜遣將官傅熙將兵下城﹐投狼毒﹑硫黃於河潭﹐以毒虜馬﹐又遣土軍李元﹑趙旺速迎董世雄。

八日甲申﹐虜軍不動。

九日乙酉﹐再遣土軍黃徳﹑朱選往速董軍。

十日丙戌至。

十二日戊子﹐虜軍嘗自西北馳負竹梢木材積於金泉寺﹐莫測其用﹐公遣田榮領石匠由車蓋亭鑿城下巖石﹐令峻不可登。

十三日己丑﹐將暮﹐虜遣人來請打話﹐城中差提轄仇某對之。虜使云「兩國已遣使講和﹐南朝欲多償歲幣﹐只文字卽去。」公恐守者聞此必怠﹐遂諭將佐曰「決無此理﹐是必其出野擄掠﹐諸寨空虛﹐姑爲甘言款我耳﹐當嚴守備﹐徐議奮擊。」夜﹐又遣土軍速董軍。

十四日庚寅﹐虜人再請打話﹐公叱之﹐乃退。是晚﹐虜軍自北嶺步騎入西寨。

十五日辛卯﹐夜分﹐傳兵王靑至自行在所﹐李靑自宣司持蠟彈報﹐教授以十二日往告急廟堂。

十六日壬辰至十八日甲午﹐虜不動。

十九日乙未﹐虜軍移洞子對樓至夢澤門山岡﹐別以四五百騎向西北行﹐景陵門有射入文字﹐視之﹐乃虜間諜﹐云「城中知府與官吏欲拜降﹐只緣通判王某執迷不肯﹐有誤一城生靈﹐枉遭屠戮。今告爾官員士民軍兵﹐有能擒縛王某赴軍前請降﹐卽當奏最上賞格﹐世襲千戶﹐官廣威﹐正六品職事﹔同力人世襲謀克﹐官武節﹐正七品職事﹐有官資人先以其原官對換﹐外於已對換上升擢﹐仍各賚有差。或乞就知本府者﹐聽。」公笑曰「虜直兒戲耳。」遂毀之。同日﹐云夢士人池逸至城下﹐呼王四排軍出議事﹐公日﹕「此逆賊也。」命射之﹐虜挾而走。

二十日丙申﹐虜軍移洞子往夢澤門塡壕築路﹐且攢戰入城。公遣準備將趙晟領兵下城潛伏攻劫﹐奪其普光寺所積薪木。是夜﹐朱選回自董師所﹐云「太尉張某擊黃陂獄﹐言不來解圍﹐某言徳安受圍日久﹐宣撫請太尉救援﹐城中官民如望赦。太尉怒某言﹐欲斬﹐今早得釋歸。」公加賞慰之。

二十一日丁酉﹐遣人下夢澤門斬鑿暗壕﹐及遣訓練官趙章領兵匠斷虜往來雙橋﹐虜騎二百餘來救﹐爲我軍射退。夜遣韓立往宣司趣董世雄﹐熊立回自臨安﹐得教授書曰「之經十二月二十二日發江陵﹐二十九日至行在﹐累告廟堂﹐得旨差池州統制孟思齊疾速解圍。」

二十二日戊戌﹐虜用皮洞五六十﹐築淨明院東石觜﹐公命移大小炮連發﹐破其皮洞﹐擊死數人﹐役少息。夜再遣張全等詣樞密院及催董軍。

二十三日己亥﹐虜軍移皮洞百餘於淨明院東﹐再築石觜﹐公令任廷佐率兵﹐於夢澤門以弓弩大炮並發﹐虜死者又數人﹐壞其洞子十餘﹐火箭焚其塡築竹木﹐會風起火熾﹐工役悉罷﹐移卻半里。是日﹐有自齊安門射書一紙﹐公取視之﹐乃應城縣舉子傅應麟同池逸說降﹐且言應麟已降﹐就知本縣﹐池逸亦爲尉矣。公命守者亟發彊弩射之﹐乃去。

二十四日庚子﹐昧旦﹐遣軍士百餘下城斫東門寨﹐殺其首領以下數人﹐奪冑九﹐馬轡一﹐膊甲一﹐策四束﹐虜軍遂移寨太山廟下﹐陳列如千石港。虜又射入大書招降僞榜﹐公藏之。是夜﹐再遣土軍陳旺往宣司及檄速董軍。

二十五日辛丑﹐虜於景陵門山麓立炮﹐城上以弓弩射退﹐卽徧往鄕井擄掠。

二十六日壬寅﹐虜軍閉營。

二十七日癸卯﹐有一人至城下呼曰「楊萬戶傳語﹐欲請知府通判打話。」眾議以任廷佐對之﹐公代其辭。俄而萬戶出﹐從者五十餘騎﹐不執弓矢﹐萬戶以手招城上﹐傳語﹕「知府通判守城不易。」公答云「萬戶遠來不易。」萬戶云「講和休。」公曰「何是講和﹖」萬戶云「都是一家人﹐何得如此﹖」公復之曰「南北本是一家﹐只緣北方不察邊人之苦﹐遽起邊釁﹐害我生靈﹐殘我州郡。今頓兵堅城之下﹐老師費財﹐動輒喪敗﹐攻城爲兵家下策﹐我以逸待勞﹐援兵在境。汝深入重地﹐疲馬破車﹐南方疾疫將興﹐水潦將降﹐朝廷又遣大軍數萬且來﹐汝所知也。我乘汝之疲而夾攻之﹐將隻輪不返矣。萬戶曉暢軍事者﹐幸明告管軍﹐早自爲計。」萬戶言「漢上軍州﹐已一半拜降﹐西川五十餘州﹐亦歸吾朝﹐徳安更圍幾時﹐人疲糧盡﹐當如之何﹖」公曰「邊上諸郡﹐各奮忠力﹐劍閣棧道﹐豈易窺竊﹖縱一城一邑力不自支﹐旋當收復﹐又豈汝軍得之而能守邪﹖」萬戶語塞﹐復舉手云「知府通判保重。」遂馳而回。後一騎顧任云「如以萬金遺我﹐卽當回軍。」公令任答云「汝爲人臣﹐不能忠於君事﹐乃求賂邪﹖」引弓射之﹐萬戶擒之而去。公謂太守僚屬曰「此紿我者也﹐然虜計窮矣﹐吾當嚴守備﹐更徙炮於夢澤門﹐以防東道。」

二十八日甲辰﹐夜令任廷佐發兵百餘﹐往月字樓下城斫東寨﹐與虜軍對射﹐死其馬八十餘匹﹐斬首三十級。其眾驚潰﹐多入南寨。將曉﹐遣士軍龔冕等往樞密院宣司促援。

二十九日乙巳﹐點兵下城﹐補景陵門外羊馬墻﹐及毀虜軍所塡路。是日﹐虜軍掘景陵門﹑夢澤門外叢垛﹐以其板覆對樓皮洞。公呼張斌問曰「虜今復以對樓來﹐捨前日之策﹐它何以禦之﹖」張斌曰「當作天碨以待之。」公曰「何謂天碨﹖」斌曰「此兵法所有﹐如碨而大耳。置諸城上﹐其勢使髙於樓﹐一發則樓必碎。」公亟命作之﹐城中百姓見虜發冢﹐莫不欷歔涕泣。公曰「是愈固吾民之志也。」

三十日丙午﹐城外射入柳束民書一紙﹐蓋江陵舉子柳■﹝馬龍﹞也。公舊識之﹐更名束民﹐預鄕薦﹐嘗從師問父死不爲衰及喪師乃心喪三年﹐人知其不有君父。說降之詞異於他諜﹐能計城中兵食之數﹐荊襄要害之處﹐謂「上流可據以扼荊蜀之吭﹐齊安可踐以搗武昌之虛﹐淮之東西旣以不守﹐蜀之州郡又已割據﹐蕞爾徳安﹐不知諸公持此將安歸﹖」公識柳■﹝馬龍﹞﹐手誘令至城下﹐虜疑之﹐不遣﹐欲以金萬戶來﹐公命嚴叉戟彊弩﹐下城以待之﹐不至。土軍李興自黃陂還﹐言董世雄徙屯紫潭﹐去黃陂又遠一捨。公怒曰「世雄決無來志﹐食君厚祿﹐國家有難﹐環視不赴﹐何等人也﹖宣司不亟誅之﹐何以使人﹖」卽以白之。

二月丁未朔﹐虜軍於景陵門外山坡再立二大炮擊城﹐公夜發項興等往行在及宣司乞援﹐具言董師逗畱。五更土軍李珪以宣司札歸。

二日戊申﹐公以援兵不至﹐遣親效義勇茶商市兵等三百人下城﹐分路攻南寨﹐及河西守把之軍﹐燒其寨屋﹐殺死二百餘人﹐奪其旗槍衣甲﹑弓弩﹑箭鑿以歸。熊立自紫潭回﹐言董無復來意。

三日己酉﹐二鼓﹐遣勇銳兵二百餘﹐於景陵門外攻南寨﹐殺死數人﹐得劉千戶並首領級二﹐馬一及氈甲﹑旗槍﹑弓弩﹐又取大炮數百。又遣總首江海等攻殺其沿河守把軍數人﹐馬四匹﹐奪其弓弩﹑兜鍪﹑箭牌﹑披氈各一﹐夜半回城。韓立等自宣司歸。

四日庚戌﹐以夜所得首級標城上。公往夢澤門西敵樓﹐命張斌增築城身及施立撞竿。虜軍移二炮於南門碧玉峯山上飛擊。日中﹐北隅守禦吏李時報﹕「虜用炮傷一人入水門下。」卽遣人收瘞之。未時﹐虜軍數隊屯夢澤門南岡上﹐分遣數百人﹐自景陵門南河挈炮石洞子於山。申時﹐教場內井水西寺前守炮軍整陣行﹐應城路城上點兵三百餘人。二更下城﹐殺虜數人﹐馬數匹﹐得旗二﹑槍六﹑牌二十有八﹑氈四﹑鞍一﹑山狗皮十。夜半﹐再差土軍王定等持蠟彈往宣司等處。

五日辛亥﹐公在夢澤門彈壓﹐守陴軍與虜對射﹐發炮對擊﹐賊乃引步騎由南岡趲移洞子至炮前﹐分兵築路﹐夜焚淨明寺及遠采林木﹐乘火以造攻具。四更﹐差往行在及董軍投書人訾有回報﹐池州諸處援兵﹐次第入境。

六日壬子﹐虜軍於夢澤門搬列洞子大炮﹐飛擊不已。城上亦以弓弩﹑大炮對之。虜騎五百餘自孝昌門外相視城壕﹐公遣任廷佐發彊弩數十射之﹐再差龔立趣董師。午夜﹐西隅都巡李某報﹕「四方山總首商祈遣教頭宋某下解圍狀。」

七日癸丑﹐公同太守於安遠堂請禱﹐又往夢澤門選軍二百下景陵門。虜軍見之﹐亟遣一隊前進﹐以弓攢射﹐下城弩手對之﹐虜中死五人﹐馬一﹐余悉引去。夢澤門縱擊大炮﹐益運土石塡寨經路﹐終夜擊柝。夜遣魯達再往宣司趣援。

八日甲寅﹐塡路浸逼城﹐公曰「此不可使成。」遂與眾議﹐差茶商等軍數百自景陵﹑夢澤﹑孝昌門外兩路出﹐與虜死戰﹐殺死虜軍三百餘﹐馬數十﹐至未時乃退﹐中亦多傷中者﹐夜再遣訾有﹑黃威往宣司催援﹐且體訪援軍來期。

九日乙卯﹐四方山總首商祈遣孝元等五人﹐同土軍趙慶以認旗一來報﹕「危驚之軍已到。」尋差將官髙悅提兵六百餘﹐自云夢仵落沿路與虜戰鬥﹐抵孝昌門﹐城中開門納之﹐館於防城庫及西口﹐大犒之。午時﹐虜斬不降者三十餘級﹐以炮飛入城﹐旋收瘞之﹐委支使監稅部兵守孝昌門﹐防虜軍寨路。

十日丙辰﹐虜又於景陵門殺不降者數十人﹐標屍脇眾﹐以步騎數隊東行﹐且於淨明院東山觜聯洞塡築。城中又刷軍百餘下城相拒。夜﹐遣趙慶同商祈所遣至四方山﹐促危觜集兵匠於防城庫﹐造獸面木牌﹐爲出城戰備。

十一日丁巳﹐虜軍擁眾塡壕﹐益揮炮以擊城。夜﹐遣親效鄭勝入虜寨﹐視其動息及壕塹。

十二日戊午﹐虜人知公坐臥黑樓﹐別置大炮專意攻樓﹐樓勢將壓﹐亟令補治﹐彊弩數十並射﹐稍卻。

十三日己未﹐危倞遣馬俊偕趙慶來﹐宣司遣都統監常師善亦領兵五十有二至城下﹐言所部五百餘﹐與虜轉戰所損﹐僅得其餘。開孝昌門入之。聞虜於太山廟穴地道﹐髙廣丈有半﹐將由景福寺出﹐公集僚屬議﹐張斌曰「兵法﹐當設甕聽﹐以無目人司之﹐知其遠近。公卽括城中無目人黃七等七人﹐藏巨甕於城下﹐令日夜坐甕以聽﹐虜南寨又斬數十人﹐以炮飛其首入城。

十四日庚申﹐愈擊炮不輟﹐且治對樓。申時﹐虜縱所獲常師善殘兵一及弓手黃威回﹐公問其故﹐威出左手示公曰「指已斷其四﹐蓋以計給虜﹐乞爲內應﹐因斷指以示信。虜令於黑樓舉火﹐卽以北寨火應﹐連夕如之﹐則以東南寨火應。又次夜﹐則諸寨悉應如是者三﹐遂引兵於壽山門﹐以候內應。」公令是夜黑樓舉火﹐北寨果應。常師善潰卒彭徳回。

十五日辛酉﹐虜叱立皮洞﹐塡塞坡頭分岐入城﹐擁眾運土﹐不顧矢石。又以對樓及望樓四﹐將取道衝城上﹐城上以火矢焚所積竹木﹐煙焰稍熾﹐其眾小卻。城中以景福寺屯兵及委僧徒伺察地道﹐公飛書明諭﹕「已知所穴地道遠近﹐現以兵相待。」虜得書﹐乃已。及圍解﹐城外穴土如龜灼﹐皆遇石而止﹐惟景福寺一道可穴。公以黃威謀﹐黑樓則舉火﹐虜東南寨復應。

十六日壬戌﹐虜引兵聚東南隅﹐極力於夢澤門塡築山麓﹐大呼曰「我用河南捲埽軍築土山﹐必與城齊。」眾憂之﹐公令張斌亟培對山城面﹐增髙二丈﹐厚加城之半﹐外立木﹐以防新築﹐使山猝未能齊。每夜發勇銳士出城撓之﹐其築疊有法﹐頗難隳壞﹐惟以藥燒其十之二三。是夜﹐黑樓又舉火﹐虜之諸寨應者百餘﹐公曰「黃威之言信矣﹐當亟爲備。」

十七日癸亥﹐夢澤門以炮擊死塡土山者十餘人﹐以常師善﹑董世雄所部人益景福寺屯﹐移施風小炮於壽山門。迨夜﹐公同任廷佐支使監稅等將弓弩叉手五百﹐往壽山門調察虜軍﹐果有二百餘騎屯門外﹐別隊隱隱數千人﹐在太山廟繼之。公令黃威密舉號﹐虜軍果銜枚以進﹐城上弓弩炮石俱發﹐虜軍奔潰﹐死者甚眾﹐餘皆遁。重賞黃威而奏之。昧爽﹐南門外虜軍驚亂﹐自毀皮洞﹐刀戈互擊﹐至晚始定。

十八日甲子﹐商祈遣義勇蔡仲報﹕「池州孟將軍兵已至四方山﹐欲會危驚﹑商祈﹑董世雄合兵解圍。」又報﹕「荊南吳宣撫別項人馬亦將到。」是日﹐虜徙屯東寨﹐晝夜築山疊徑。

十九日乙丑﹐熊立﹑孟將軍價至﹐口董世雄逗畱狀。夜﹐虜東北西三十餘里縱火﹐公巡行城上﹐戒飭諸隅守禦﹐遣龍聽等報孟將軍﹐令商祈爲諸軍向導。

二十日丙寅﹐公命支使監稅勸諭上戶輸錢犒軍。城外又以炮飛數十首﹐且大呼曰「此不降者。」城上引弓射之。

二十一日丁卯﹐虜令數百人疊山益髙﹐且飛書來言「軍前遣到萬戶打話。」公亟坐視之﹐令城上傳言「如果萬戶﹐便請前。」虜逡巡不進﹐公叱射之。未時﹐虜數百人亟入南寨﹐將二千餘兵東行甚速﹐城中意其枝梧援兵﹐遂點兵擐甲﹐下孝昌門伺之。移時﹐虜軍回。至夜﹐土軍曾達歸自宣司﹐過四方山﹐見危將軍與虜在槐裏戰﹐未決勝負﹐始知其東出蓋往援也。

二十二日戊辰﹐虜軍千餘人自東北來千金坊太山廟﹐分兩隊﹐每隊五百餘人﹐亦尾東師﹐至紅襖甲裙﹐執宣司旗幟﹐自稱援兵﹐虜軍亦稍與戰﹐城上欣快﹐以爲危倞兵至﹐太守命巡檢孟某開孝昌門納之﹐公曰「是未可知也﹐若果援兵﹐虜則盡力攻拒﹐特摧枯拉朽耳﹐安得揮戈揚盾﹐左旋右抽而已﹖且西北諸屯又不動﹐一旅孤軍﹐能白晝衝突彊弩﹐以抵城下﹐萬萬無是理。是必昨日危倞戰敗﹐虜剝其衣甲﹐假其旗幟﹐將以誤入吾軍。」遂取危﹑孟認旗麾之﹐敵不知應。公曰「是果僞也。」叱彊弩疾射之﹐虜急走﹐死傷百餘人﹐城中皆以公爲神。中夜﹐得商祈報﹐危與虜戰﹐折五百人﹐孟將軍救之﹐得免。統轄李誼每齮齕公﹐至是亦服公之善料也。

二十三日己巳﹐虜以十八隊過東南寨﹐塡山飛炮不止。夜選二百人下城攻東南寨﹐焚其皮洞數十﹐殺賊亦數十﹐至五更還。

二十四日庚午﹐公命支使監稅燃网燈於景福寺﹐防虜穴地。又令支使造洞子二十餘﹐置羊馬墻﹐內藏守禦兵﹐以拒虜之塡壕塹者。城中無皮﹐惟以厚板覆其蓋﹐炮不能害。

二十五日辛未﹐四更﹐虜擁二百餘人斫夢澤門墻一丈餘﹐防守格殺數人﹐斬首二百﹐餘眾悉奔潰。

二十六日壬申﹐公令髙悅﹑常師善出城巡視羊馬墻﹐虜騎逼之﹐公發髙悅等兵及茶商市兵千餘附城與戰﹐弓弩短兵遞進﹐以鐵貍掀其洞子百餘﹐其西北諸寨悉出﹐公恐眾寡不敵﹐亟鳴金止之。

二十七日癸酉﹐以語任廷佐等曰「虜軍等築山將成﹐對樓天橋雄壯過於前日﹐知吾援兵至﹐必盡力急攻﹐援不可恃。況道梗未能進﹐惟直乘罅攻之﹐苟攻具旣壞﹐安得挾弓矢以下我城也﹖可更於諸隅閱兵﹐計其可用者若干人﹐自此遇夜遣發斫營。」多皆踴躍請行﹐至暮﹐選兵約三千餘﹐卽遣五百人分五隊攻諸寨﹐撓其前後﹐出其左右﹐虜驚懼莫支﹐殺傷數百﹐奪其衣甲槍旗無算﹐士气大振。

二十八日甲戌﹐公令城上立鐵鉤秤竽﹐以權低昂﹐將抉其皮洞﹐難以上城。虜是日休息﹐公語任廷佐等曰「夜來諸寨受攻﹐今必皆自爲備。兵家謂無所不備﹐則無所不寡﹐以其勢分則力分也。夜當以五百人專攻南寨﹐出其不意﹐亟焚對樓天橋炮坐。」且戒以毋輕敵。是夜﹐斫南寨﹐燒皮洞二百餘﹐屠馬數十﹐斬首百餘級﹐奪其衣甲﹑旗槍﹑弓弩﹑刀劍等以還。惟護炮人眾不與戰﹐天橋對樓亦遠不能及。虜他寨各自爲守﹐不復應援。連日下城者皆重犒之。

二十九日乙亥﹐復整兵以備出城﹐統轄李誼力爭﹐以爲不可﹐恐虜有備﹐公曰「亦出其所不意﹐彼決不謂我連夜出兵也。」二鼓﹐遣兵數百撓東北兩寨﹐惟刀戟手深入﹐虜眾驚潰﹐斬首二百餘級﹐傷眾無數﹐皮洞盡廢﹐虜不敢拒。五鼓﹐南寨忽驚噪﹑奔逸﹐公聞之﹐謂太守曰「彼有虞心﹐師必不久。」

三月丙子朔﹐虜於夢澤門布運土木塡徑﹐疊土山甚亟﹐城中以弩炮撓之﹐皆不顧。午時﹐訓練官許旺自請鼓勇士出﹕「我攻殺塡壕之人。」公從之﹐遂自極目亭下﹐沿羊馬墻至夢澤門﹐顧叉戟手奮擊而前﹐虜軍驚走﹐下壕者不得登岸﹐斫數十人﹐掀其洞子三百餘﹐亟回。許旺命升準備將﹐余賞有差。西隅守禦兵亦下城﹐奪牛八﹐逐之渡河。二更﹐發勇銳五百﹐劫西南諸寨﹐因風縱火﹐焚土山洞子﹐殺死虜軍甚眾﹐奪弓十﹑箭束二十﹑皮洞二十四﹐更虜東南西三寨﹐囂以刃傷殘﹐五更方止。

二日丁丑﹐太守及公於安遠堂禱檜。巳時﹐發髙悅等三十人下城﹐撮夢澤門洞子﹐殺死數人﹐淹入城壕者二十餘。城外發炮不止﹐城中亦對擊﹐屢中其塡壕之人。夜半﹐發勇銳數百分攻四寨﹐虜驚竄﹐無敢敵﹐諸寨但揚聲虛喝而已。公先約所遣兵﹐聞金聲則合攻南寨。虜以爲收兵﹐不虞未幾南寨被攻﹐奔潰四出﹐𨿽疾呼求援﹐他寨以爲驚亂﹐皆不出。遂大喪人馬﹐焚其天橋對樓二﹐大炮二﹐奪衣甲﹑旗槍﹑弓弩﹑刀劍﹐四鼓回城﹐士气百倍。

三日戊寅﹐公與僚屬議曰「虜𨿽彊盛﹐比夜攻撓﹐大覺失勢﹐天橋對樓﹐又皆煨燼﹐𨿽爲可喜﹐惟慮其衷忿﹐僥幸一逞。況土山已過石壕﹐距城不遠﹐萬一輟東南之攻﹐冒死求決於西﹐旦暮山成﹐勢恐難禦﹐必絕此而後可。」於是集任廷佐﹑髙悅等﹐選大軍五百﹐髙悅所將四百﹐茶商市兵一百﹐分將之。三更﹐命支使監稅巡檢開孝昌門出﹐支使等又別領人馬守城門。所遣諸軍分爲十隊﹐密約以號﹐直搗賊壘﹐縱火焚毀南門洞子數百﹐又焚炮二﹐木屋二﹐凡對樓﹑腳坐﹑拒馬﹑遮箭﹑隔火牛﹑柴束等焚毀殆盡。又別遣張斌部百餘人﹐持鍬鑊隳其土山﹐虜軍奔北不支﹐城東皮洞亦皆狼藉。官軍交錯﹐傍午﹐如入無人之境﹐殆若神助﹐運還﹐略無傷失﹐諸軍各許奏三官﹐犒數千緡。

四日己卯﹐虜以連日喪敗﹐城益堅﹐𨿽築山塡壕﹐終難近城。兩月所造攻具﹐悉遭焚毀﹐不復振。急徙燼余洞子﹑天橋﹑對樓﹑木屋並寨柵縱火﹐光焰燭天﹐成列過河西遁。公命開孝昌門﹑齊安門遣兵出城﹐入其營搜索藏匿﹐乘勢逐之。虜懼追躡﹐皆離阿望山向北大奔﹐公遣任廷佐﹑董世雄﹑常師善﹑夏勝提兵凡三千餘人追之﹐且戒以兵家不遏歸師﹐不追窮寇﹐諸將逐至一捨而返。虜軍未離郡境﹐鄕寨民兵邀而殺之﹐凡三千人。其乘馬披甲以北者多掠驢馬生口﹐總首孫全奪百餘人﹐駱駝一﹐生擒虜校劉七和尙。明日﹐尙有數隊約千餘﹐自應城﹑云夢由城北急遁﹐公亦遣人追之﹐令趙定﹑夏勝等出略﹐詗伺虜自棗陽﹑淸水﹑步神馬坡以去﹐卽具捷以聞。公同支使將佐出城視虜寨﹐其附城爲營凡七﹐各以壕塹鹿角自固。又爲重壕復壁﹐七寨連綿﹐亙二十里﹐自北棗陽南至應城路﹐又貫珠立爲寨﹐凡有二十四。其後應城被虜士民來者﹐頗能言其詳﹐謂得其說於吳千戶﹐徳安有萬戶十三﹐統二十四寨﹐附城爲七星﹐北路爲八卦﹐南路爲九曜﹐皆據山岡﹐及平園相去一里。所以捨他郡急攻徳安者﹐以郡東鄰齊安﹐東北爲浮光﹑信陽﹐北距隨﹑棗﹐西北爲襄﹑郢﹐南至沔﹑鄂﹐西南爲荊復江陵﹐乃荊湖腹心之地﹐得之以爲根株﹐則襄鄂無相倚之勢﹐糧道可斷﹐應援不通﹐襄州可坐而斃。由是扼荊蜀之吭﹐據上流之重﹐則他郡皆可圍也。虜用志迂遠﹐故算事精密。

自十一月十七日圍合﹐三月四日退師﹐凡百有八日。其始至﹐悉師附城者三﹐直謂下城如探囊。旣而知備禦整暇﹐守城有人﹐時出奇以應敵﹐於是始退而爲鵝車﹑洞子﹑天橋﹑對樓﹑艸塔﹑土山﹐穴地塡壕﹐百計具備。又專以大炮飛擊﹐凡十有五晝夜﹐必志城破。公以儒者﹐奮然以身任之﹐算無遺策﹐動無過舉﹐當時僚屬如支使﹑監稅﹐將官如任廷佐﹑傅熙等效謀宣力﹐爲都壕寨﹔張斌老於軍事﹐計度工役﹐繕造器具﹐極其精致﹐公尢所任。太守李公遇事倉猝﹐震懾已甚﹐故凡軍政﹐一委之於公。公亦藉此得以盡其心力﹐至於匿矢書﹐析橫議﹐致曲調護﹐公自行其議﹐未嘗以語人。李亦深以此徳公也。向使矜己自持﹐則自分畛域﹐何以爲守備﹖故詳載料敵應變之略﹐非曰掠美﹐蓋幸公得專其事也。獨守之侄李誼剛愎狠戾﹐每事淩駕阻撓﹐公惟以無競待之。故誼亦不能逞也。公待僚屬﹑將佐推此腹心﹐遇事輒詢於眾﹐擇其善者從之﹐未嘗恃一己之見﹐其馭軍臨民一以恩意﹐圍中未嘗用一重典﹐人自以不犯﹐指公爲父母﹐故出令舉事﹐人皆效死﹐所向有濟。民間乏食﹐公出粟以賑之。又開諭勸分﹐故受圍日久﹐百姓𨿽至撤屋而爨﹐掘艸而食﹐忍死共守﹐無庚癸之呼。及圍解﹐家繪公像而祠之﹐曰「微王公﹐吾其魚肉於異類矣。」方虜之始至也﹐公連夕不寐﹐深憂熟慮三日﹐而須髮盡白。常處城南黑樓﹐晝則裹甲以行﹐夜則組練假寐﹐數日一歸問安﹐將士吏民見公勞苦臒瘁﹐莫不感激奮發﹐以從司馬﹐遂能藉社稷之靈﹐以單弱之卒﹐抗麇至之虜。

自虜犯棗陽﹐及圍閉﹐其申請於朝廷﹐哀求於宣司﹐不知其幾﹐惟宣撫薛公遣牛成﹑任廷佐﹑李誼將士兵一千二百十人於未受圍之前。其後受圍三月﹐攝宣撫事項公安世始遣髙悅﹑常師善分將新募兵凡六百五十人至。如董世雄提兵萬餘﹐竟怯懦不進。孟思齊﹑危倞之口﹐欲進不能。終賴其用者﹐所招棗陽潰卒二千一百人也。虜退三日﹐孟思齊與宣司所差將官周勝﹑張浩﹑馬雄﹐統領危倞﹑王勝﹑統制馬政皆相繼而至﹐同日董世雄遣侯騎至。又三日﹐始提兵來。十日﹐而宣司良家子正將彭國權亦引兵至﹐諸援兵如危倞﹑孟思齊﹑周勝﹑張浩﹑馬雄﹑王勝﹑皆嘗在府東數十里四方山等處與賊接戰﹐董世雄則擁重兵觀成敗於二百里外﹐後乃以數千緡欲求保明﹐覬解圍之賞﹐公曰「使吾得制其命﹐必贈以一劍﹐尙敢爲此欺君之事乎﹖」是時﹐淮西之歷陽﹑淮東之山陽同受圍﹐皆大軍素所屯駐﹐徳安則無之。歷陽之圍越月而解﹐淮陰﹑襄陽亦不及三月﹐而徳安則過之。其難其易﹐不較而知。論徳安之守﹐士民之力居多﹐而行賞則守貳獨厚﹐軍將次﹐於三郡士民不預。未幾﹐公領郡事﹐屢以士民勞績復於上﹐時議以戰多爲將士力﹐而重於頌列之外﹐恩誥下﹐公遜避不敢當﹐辭不獲命而拜。聖訓有曰「王允初俊傑而識時務﹐儒生而知戎情﹐古嘗聞之﹐今頗得此。爾學爲有用﹐才無弗宜﹐躬率貔貅﹐克審萬全之計﹔气吞犬豕﹐坐收三捷之功。」又曰「安陸有信隨之爲蔽﹐不虞虜之涉吾地﹐事出一旦﹐爾能撫烏合之眾﹐爲梟銳之師﹐運奇而無窮﹐持久而不懈﹐哲夫成城﹐詎不信邪﹖」又曰「爾爲通守﹐慷慨倡義﹐第功來上﹐實居其最。」又曰「安陸之圍解﹐旣旌爾之勞﹐銅虎分符﹐就以畀之﹐有三利焉﹕夷虜懾爾威名﹐一也﹔方略旣效﹐人樂爲用﹐二也﹔虛實彊弱之數﹐身親歷之﹐繕修緝理﹐不講而知﹐三也。在昔中興之初﹐陳規以守此城著名﹐而爾今將繼之﹐人以命詞爲實錄。」故舊有贊公紀錄當時事者﹐公曰「人臣死難﹐乃命之常﹐況得不死﹖何錄之有﹖」今公傾逝已十年﹐不肖孤懼其日月寢遠﹐𨿽事在太史﹐而傳聞不著﹐因摭公手澤自記及侍旁所親睹﹐編次而藏於家﹐非敢誇炫以爽先志﹐姑以爲後子孫教忠典則云。

●附錄

○讀守城錄感作

﹝宣城梅敬實﹞

一讀守城錄﹐永懷忠敏公。丹心懸皎日﹐靑史見流風。展此萬全策﹐偉哉三捷功。英雄嗟已矣﹐遺恨百年中。

○挽忠敏王公忠孝歌

﹝明郡守湯遜﹞

黃須奚兒欲吞蜀﹐徳安恃險爲城郭。千峯一夕照遠天﹐羣黎已分杌上肉。府中太守山西種﹐神手龍韜心震悚。砥柱賴有一監州﹐怒髮衝冠奮仁勇。窮壘受圍百八日﹐天橋鵝車計爭出。斬將搴旗嚴守備﹐顧彼勁敵如蟣虱。援兵遠遁若不聞﹐身臨矢石爲解紛。坐滅氈裘十數萬﹐義气直可幹靑雲。倚門望切無他語﹐勉以王事當致死。令名千古光陳規﹐得爲忠臣爲孝子。捷書飛報九重驚﹐從來未識顏眞卿。拊髀興思下褒璽﹐三邊恃以爲長城。此公一去寧復得﹐世事泄泄無紀極。俯仰古今空白傷﹐賣主偸生蓋千百。

○王運使挽詞﹝《水心文集》七。以下遜學齋補錄﹞

﹝葉適﹞

種虜昔逾塞﹐三邊各受師。共傳君善守﹐能護國西陲。卿秩恩𨿽早﹐郎班詔已遲。須將未盡賞﹐酬折在丰碑。

○上本州請謚書﹝周天錫愼江文徵四个﹞

﹝王致遠﹞

竊聞建徳立功﹐所以昭臣職也﹔崇徳報功﹐所以著君恩也。聖徳以孝治天下﹐凡臣子爲祖父有所陳請﹐莫不紆軫而曲從﹐生則有爵秩之榮﹐死則有易名之典﹐澤莫厚焉﹐勸莫大焉。不肖某先君通判允初﹐當開禧丙寅丁卯間爲徳安監郡。金人傾國入寇﹐皇甫斌喪師唐鄧﹐虜气益驕﹐沿邊諸郡望風奔潰。徳安故以內地﹐素缺經理﹐軍籍單虛﹐先君募兵聚糧﹐先事預備。虜騎徑自隨﹑棗長驅壓境﹐閉圍數重。奏報中朝﹐道梗不通﹐乞師宣閫﹐逗延不進。時祖母年近九十﹐誓與俱死。先君謂人子移孝﹐正此其時﹐奮不顧身﹐以七里之孤城﹐當十萬之犬豕﹐內外相持﹐百有八日。虜爲鵝車洞子﹐則火以爇之﹔虜爲對樓﹑流馬﹐則炮以碎之﹔設地网以焚跨城之橋﹔樹柵木以捍距堙之卒﹔結索网以蔽炮擊﹔伺聽甕以防隧道﹔慮無遺籌﹐舉難屈指。至於虜重賂購求﹐則鼓勇益力﹔虜臨城說降﹐則聲色愈厲。忠義之气﹐凜若神明矣。仰賴宗社弘庥﹐夷情沮喪﹐乘夜奔遁﹐孤城獲全。時有以張睢陽方先君者﹐議者謂睢陽死事﹐先君成事﹐有獨難者。且許遠位本張上﹐自誰口及下之﹖今郡守𨿽名聽命﹐然選騎思逃﹐每事沮抑﹐羈縻調護﹐尢難之難。蓋先君自玆心力俱頓﹐須髮盡白﹐熱血旣傾﹐銜卹以沒矣。鞠躬奮發﹐圖報君父﹐天不假年﹐甚可痛也。不肖猥以庸劣﹐司臬湖陰﹐當今日之要衝﹐實先君之舊履﹐馳驅往迹﹐心慘鼻酸。昔甄濟不污於祿山﹐其子逢能因方州大臣﹐徹之天子﹐追爵其父。某爲部刺史﹐俾先事湮沒﹐有靦面顏。伏睹國家自嘉定更化以來﹐淮蜀之間﹐凡保疆守圉之人﹐一節可稱﹐咸叨褒卹﹐有如蘄春﹑滁陽者﹐城隳民擄﹐猶沐曠恩。徳安遏狡虜衝突之鋒﹐全生靈垂盡之命﹐乃獨未獲易名﹐章前風後﹐聖明之朝有此缺典﹐某私心感愴﹐嘗敬錄賞功訓詞及守城始末﹐乞典定謚。已準朝請﹐批送禮部﹐緣某屏迹田廬﹐無從控訴﹐閱時旣久﹐寢格未伸﹐竊惟近時褒謚﹐必並錄其子孫朝家﹐思杜幸門﹐是以並稽前請。某幼讀父書﹐素知義命﹐憑藉先澤﹐官至員郎﹐嘗玷使華﹐已逾素分﹐止有一子﹐亦塵仕籍﹐區區所懇﹐只欲發陳潛徳﹐何敢他覬﹖髙髙在上﹐實鑑此心。仰惟今日兩揆並建﹐萬化聿新﹐推誠布公﹐奪邪崇正﹐前此郁抑﹐有待而伸。伏冀臺慈檢點故牘﹐更賜保明公言於朝﹐準與定謚﹐寧獨一字褒榮﹐累世刻骨。抑昭宣忠�勸厲頑懦﹐亦治朝之先務也。

●後序

自魏崔浩﹐已有南人善守城之說﹐然以余觀之﹐亦惟其入耳。佛貍飲江﹐諸郡盡下﹔世宗南伐﹐鎭戍迎降。其能力捍堅拒﹐久而始陷者﹐特一二城耳。謂南人善守城之說﹐殆不能例言。故余謂兵無彊弱﹐惟所以用﹔城無堅脆﹐惟所以守。安陸自建炎﹑紹興以來﹐值國家陽九之厄﹐連遭巨寇﹐如王在﹑黨忠﹑楊進﹑孔彥舟﹑董平﹑趙壽﹑曹成﹑李橫等相繼攻擾﹐近者三四日﹐久至二十日﹐惟橫六十五日乃解。然是時海內云擾﹐民人流離﹐此等迫於饑困﹐乘口嘯呼﹐轉徙求食﹐以延一旦之命耳﹐非有專城掠地之志也。密學陳公守此﹐以策勛名﹐顧非淺智譾材者所可企望。余讀《開禧守城錄》一編﹐然後知運判王君元父之功﹐亦不在陳下。況陳公之所捍者﹐一時掘起之剽賊﹐而君之所捍者﹐方張之勍虜也。賊之兵少﹐虜之兵多﹐陳公受圍﹐其最久者六十有五日﹔君受圍乃百有八日。由此觀之﹐則君視陳公所成就爲尢難。方城中危急之時﹐君始爲貳﹐觀其守禦之方﹐懷撫之略﹐皆出君綢釋規制﹐而爲守者殆拱手而蒙成耳。一時對敵﹐隨機應變﹐莫不皆有法。而於中最善者﹐是復收棗陽潰敗之兵﹐與生得虜將不殺﹐而用其計以成功﹐尢深得古名將之遺意。崔浩之言﹐至是果信而有徵與﹖抑亦解難排紛有因乎﹖其人不可常遇與﹖方寇至之日﹐君太夫人實在焉。此人情之至難﹐而君志在徇國﹐母子相守﹐寧共仗義俱死﹐不肯棄義苟生。嗚呼﹗壯矣哉﹗近世之論者﹐往往日﹕「守節致命﹐士固當爾。然捍城阽危﹐曷若聽民出避﹐而吾獨與將士﹐俱守弗去可也。」殊不知守城一遭閉圍﹐當上下一心﹐大小齊力﹐右右奔救﹐厲志堅守﹐庶能死中得生。苟一聽民出﹐不惟畱者寡助﹐不能獨存﹐而人心一搖﹐淪胥以敗﹐不可復去﹐則畱者固不可免﹐而去者亦未必全﹐彼此均一死耳。而一去一畱﹐孰得孰失﹐智者於此亦當知所擇矣。孟子曰﹕鑿斯池也﹐築斯城也﹐與民守之﹐效死而民弗去。聖賢立言垂教之意﹐豈不甚明﹖君之成功﹐得非由其母子之間﹐知義所在﹐相誓死守弗去﹐故能以固一城之人﹐而卻暴至之虜勢歟﹖歲在丁卯﹐余將漕夔門﹐以蜀亂出請兵於荊湖宣閫。甫至江陵﹐被旨赴行在﹐過鄂渚﹐友人項平甫邀余飲酒﹐得安陸捷書於坐間。是時已知捐軀捍患﹐忠力不匱爲可敬。尋典武陵﹐繼攺■帥閫。是時﹐君方拔擢爲守﹐蓋朝廷始知君之行能絕人﹐天下亦必知君可倚任於緩急者也。曁余歸蜀﹐官簿推移﹐復自東蜀詳刑將輸湖右﹐又與君爲代﹐𨿽未得一接君之色辭﹐然尋常書疏往來﹐情分相與﹐固已不淺矣。後十有三年﹐制置上游﹐而君之子致遠出示此編﹐余讀之﹐嘆曰﹕昔趙充國徵西羌﹐旣還﹐謂其所善浩星賜曰「兵事﹐當爲後法。吾老矣﹐豈嫌伐一時事﹐不爲陛下明言利害﹖卒死﹐誰當復言之者。」蓋古之賢將拳拳憂國之心﹐慮後之遠如此。今致遠之爲此錄也﹐豈獨以盡論撰顯揚之義﹖且將畱傳於世﹐俾後之守邊者﹐視以爲式。其於國家﹐豈曰小補﹖然則致遠可謂知忠孝之方矣。余故喜爲之書。嘉定甲申冬至﹐眉山李埴序。

●跋

公生於紹興甲戌十二月一日﹐年二十二遊太學﹐越三年中�宮選﹐登進士第﹐淳熙辛丑黃由榜也。與水雲陳公同年。淇老自總角時﹐受先君遺訓﹐云公幼讀書﹐朝請公每夜燂湯於鑪﹐黎明﹐公靧面盥手而習誦﹐勤書如此﹐宜乎成名。筮仕﹐時爲南康軍司戶參軍﹐趨事謝丞相深甫﹐理宗皇后祖也。是時謝公爲江東倉行部﹐卽令攝都昌邑事﹐百姓借畱﹐謝公薦於朝﹐再調荊湖北路﹐撫幹剡上﹐攺秩授平江府吳江縣宰。丁朝請公艱﹐攺授臨安府余杭縣。任滿﹐調徳安郡丞﹐適當敵難。是時母子相依﹐受圍勢篤﹐髙祖參軍公之墓在西山甸子垟壙內﹐土湧墳上﹐磚裂﹐其紋如龜﹐其兆未卜。及聞捷報﹐始知患難之來﹐乃功名之會﹐祖宗之於子孫陰佑而默相者﹐固先著於不言之表矣。公斯時也﹐想必曰﹕報國報親﹐盡忠盡孝﹐與其棄城而逃﹐孰若堅城而守﹖與其輦母而歸﹐孰若奉母以待﹐設有不幸﹐爲子死孝﹐爲臣死忠﹐分內事也。公儒生也﹐而曉戎機﹐文人也﹐而明武備。幼學壯行﹐正於斯時見之﹐夫豈干祿者哉﹖繼焉將漕鄂渚﹐不幸太夫人卽世﹐扶柩歸家﹐沿途祖奠者八十餘。迨撫祥琴﹐公亦薨逝﹐乃嘉定甲戌五月一日也。吁﹗惜哉﹗使公小畱於世﹐吾知朝家柄用矣。淇老曾大父祕校於父爲季父﹐嘗實此錄﹐爲家傳。丙子﹐北兵入境﹐實錄猶在。戊寅﹐因芙蓉巖陳國史拒元兵﹐數爲騎卒囊括無遺﹐皆水浸泥封﹐供炮石﹐具文字﹐化爲塵土﹐柰之何哉﹖丁酉﹐侍公之嫡孫漢老得梓本於家藏﹐見而筆之﹐殊慰目。自開禧乙丑至於今﹐有九十三載﹐屈指三世矣。吁呼﹗士非不如公之明經也﹐而不能全其忠孝者何哉﹖官非不如公之守城也﹐而不能全其封疆者又何哉﹖明經而全忠孝者固有其人矣﹐守城而全封疆者則有數人焉。使天命未攺﹐國脈﹑尙延﹐豈無如公之成功者﹖故公之身受國恩﹐固忠孝之驗﹐亦宗社之靈也。世代屢更﹐文獻寢遠﹐懼湮沒無傳﹐遂書此以示子孫﹐使知公讀書爲起家﹐本不敢以示人﹐知我者謂家氈舊物也﹐不知我者則曰庭花遺曲矣。大徳元年丁酉六月朔﹐從孫會稽縣教諭淇老謹志。

郡丞從兄謂淇老曰「太夫人孫氏生於樂成白塔﹐女兄弟三人。一日﹐相士目之曰﹕『幼女有貴相﹐異日必爲夫人』。後長歸�山林公﹐次歸蒲岐陳公﹐夫人歸朝請公﹐是爲忠敏公母。徳安受圍日﹐夫人夢一婦人如大士貌﹐授以念珠一副﹐時以爲好佛之報。及圍解﹐一百有八日﹐乃符念珠之數﹐由是屢受封贈﹐爵至夫人﹐相士之言﹐大士之夢﹐兩不誣矣。」因筆記之。

右王忠敏公守城錄一卷﹐儲藏家俱不著錄﹐吾鄕郡縣誌尙載其目﹐今從余中表王仲蘭孝廉所藏鈔本傳錄。余考《宋史﹖寧宗紀》﹐開禧二年十二月戊申﹐金人圍徳安﹐守將李師尹拒之。今觀此錄﹐則虜候騎至城下﹐實在十一月甲午﹐次日乙未遂大至合圍﹐其告急乞師於樞密院﹐則以十二月戊申。而郡狀之上﹐必先守將名﹐故國史因而書之﹐而不知其守禦之計實皆出於丞也。是役也﹐以區區孤城憊卒﹐居荊湖腹心必爭之地﹐當數十萬凶狡方張之寇﹐郡將旣懦不解事﹐外援又觀望不前﹐相持一百八日而不能下﹐功亦偉矣。乃史傳不詳﹐其事獨賴此編之存。其備禦之法﹐固足以示後﹐而其忠義不折之气﹐尢足以感發人心﹐豈惟王氏子孫所當寶哉﹖夫開禧用兵﹐南北生靈之禍烈矣﹐此老成遠識所深痛者也。然使盡得忠誠能任事如公者布列邊郡﹐亦安見夷虜之能逞其志﹐而恢復大計必不可行於積弱之朝哉﹖余讀是編﹐而尢爲之廢書三嘆也。同治戊辰二月七日﹐止庵退叟孫鏘鳴識。

宋南渡後﹐扼江淮以爲國﹐荊鄂據上游形勝﹐實爲重鎭。邊釁一啟﹐則被兵最先。其時疆吏以守禦著績者﹐幕僚子弟往往紀錄其事﹐輯爲專書。今所存者﹐若湯璹《建炎徳安守禦錄》﹐則記陳規守徳安事﹔趙萬年《開禧襄陽守城錄》﹐則記趙淳守襄陽事是也。與趙同時﹐有永嘉王忠敏公允初者﹐通判徳安﹐實繼陳規之後﹐以守城著名。陳氏之守徳安﹐被圍最久者六十五日﹔趙氏守襄陽﹐被圍亦止九十日﹔至忠敏守徳安﹐則被圍至百有八日﹐且其時郡守李師尹懦不解事﹐宣撫使所遣援兵率觀望不前。百計支拒﹐卒完其城﹐功視陳趙尢偉。其子提刑致遠亦有《守城錄》之作﹐顧世罕傳帙﹐故《宋史》遂不爲忠敏立傳﹐又並守城事屬之李師尹﹐則元時修史諸臣之疏也。湯錄自明以來屢經傳刻﹐乾降間進儲四庫﹐仰邀髙宗禦題﹐宸翰炳然﹐昭垂冊府。趙錄𨿽不顯﹐近時亦有梓本。獨王書久無著錄﹐編素黤黯﹐幾於倫失。同治丁卯冬﹐家大人始從忠敏裔孫仲蘭孝廉許得此錄寫本﹐乃其族纂修譜諜時迻謄福帙﹐猶宋本之舊﹐乃與中父各鈔一冊棄之。復因原鈔繕錄未精﹐文褫句揃﹐不可卒讀﹐乃命詒讓悉心讎正﹐訂其踳誤﹐疑不能明者則闕之﹐至書中所紀事實﹐𨿽斠之史文不無岐溢﹐然旁稽羣籍﹐則左譣憭如。如錄載開禧二年十一月五日壬午﹐金人至棗陽。十二日己丑﹐破隨州。十七日甲午﹐至徳安。與《宋史》所載十一月辛巳破棗陽﹐壬午破隨州﹐十二月戊申圍徳安﹐日名𨿽異﹐而趙錄亦載十一月五日金人犯棗陽﹐正與此合﹐足徵其爲實錄。它如載金人至棗陽﹐宿將馬拱﹝趙錄作珙﹞張虎﹑韓源死之﹐應山戍軍雍政﹑馬謹以救拱等敗死﹐惟政潰圍僅免﹐其事史所不載﹐而趙錄亦詳紀之。又載教授陳之經與監稅蔣梓告急行在﹐葉忠定《水心集﹖陳朝請謙墓志》亦有徳安教授陳之經見韓侂冑慟哭﹐陳州無援兵事﹐彼此鉤覈﹐可以互證。然則此書所紀﹐𨿽一人一時之事﹐而爲讀《宋史》者拾遺補闕﹐其足與湯趙二錄並傳﹐固無疑也。壬申十月﹐家大人以此書開雕於金陵﹐殺靑旣竟﹐乃命詒讓附識其源流﹐並著其足與它書相參證者綴諸簡末﹐世有綜緝錄略如晁昭徳﹑陳直齋其人者﹐庶毋以晚出之書疑其誣僞爾。瑞安孫詒讓。

