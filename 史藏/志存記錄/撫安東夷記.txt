撫安東夷記

﹝明﹞馬文升撰

洪惟我太祖髙皇帝膺天眷命﹐奄有萬方﹐以西北密邇胡戎﹐乃設陜西行都司於甘州﹐山西行都司於大同﹐萬全都司於宣府。又於喜峯口外古惠州地設大寧都司﹐遼東遼陽設遼東都司﹐陜西﹑寧夏卽趙元昊所居地設寧夏左等五衛。而遼之廣寧尢北虜要衝﹐復設廣寧等五衛﹐與各都司並寧夏咸號重鎭焉。時則封肅王於甘州﹐慶王於寧夏﹐代王於大同﹐谷王於宣府﹐寧王於大寧﹐遼王於廣寧﹐以藩屏王室﹐捍禦胡虜﹐凡有不庭﹐卽命諸王討之﹐所以三十餘年胡虜不敢南牧。

迨我太宗文皇帝遷都北平﹐始徙大寧都司於保定府﹐而其所屬營州等一十餘衛﹑所亦省入順天﹑永平二府地方。時谷府未之國﹐卽攺湖廣之長沙﹐遷寧府於江西之南昌﹐遷遼府於湖廣之荊州。乃以大寧之地自古北口至山海關立朵顏衛﹐自廣寧前屯衛至廣寧迆東白雲山立泰寧衛﹐自白雲山迆東至開原立福余衛。處虜之附近者旣﹐又以開原東北至松花江﹑海西一帶金之野人女直分爲二百七十餘衛﹑所﹐皆錫印置官﹐官𨿽多寡不一﹐皆選其酋長及族目授以指揮﹑千百戶﹐﹝「皆選其酋長及族目授以指揮千百戶」﹐「目」原作「自」﹐據明朱當■﹝氵眄﹞國朝典故本攺。﹞間亦以野人之向正者爲都指揮﹑都督統之﹐爲我藩屏。而松花江東北一月之程所謂黑龍江之地﹐則又立奴兒幹都司。時遣使往招諸夷﹐有願降中國者﹐於開原設安樂州﹐遼陽設自在州居之﹐皆量授以官﹐任其耕獵﹐歲給俸如其官。當時各衛夷人每入貢﹐賷賜殊厚﹐以故凡迆北徵討﹐皆聽調遣﹐無敢違越。永樂末﹐﹝「永樂末」﹐「末」原作「初」﹐據明紀錄匯編本攺。﹞招降之舉漸弛﹐而建州女直先處開原者叛入毛憐﹐自相攻殺。宣徳間﹐朝廷復遣使招降之﹐遼東守臣遂請以建州老營地畀居之。老營者﹐朝廷歲取人參﹑松子地也﹐名爲東建州。初止一衛﹐後復增置左右二衛﹐而夷人不過數千﹐然亦歲遣使各百人入貢以爲常。其地則遼東自山海關直抵開原﹐道路如一之字﹐南瀕大海﹐三面皆夷虜﹐至爲難守。其性則建州女直譎詐過於海西﹐﹝「其性則建州女直譎詐過於海西」﹐原無「建」字﹐據明朱當■﹝氵眄﹞國朝典故本補。﹞過於朵顏等三衛﹐蓋海西﹑建州馬步能戰﹐而朵顏三衛止長於騎射故也。自北虜也先猖獗﹐三種之胡遂皆歸之。

正統十四年﹐也先犯京師﹐脫脫卜花王犯遼東﹐阿樂出犯陜西﹐各邊俱失利﹐而遼東被殺虜尢甚。﹝「而遼東被殺尢甚」﹐「殺」原作「東」﹐據明朱當■﹝氵眄﹞國朝典故本攺。﹞以故朵顏三衛並海西﹑建州夷人處處蜂起﹐遼東爲之弗靖者數年。至景泰後始克寧謐﹐而海西野人女直之有名者率死於也先之亂﹐﹝「而海西野人女直之有名者率死於也先之亂」﹐「率」原作「卒」﹐據明朱當■﹝氵眄﹞國朝典故本攺。﹞朝廷所賜璽書盡爲也先所取﹐其子孫以無授官璽書可徵﹐不復承襲﹐惟歲遣使入貢﹐第名曰舍人。以是在道不得乘傳置﹐錫宴不得預上席﹐賞賫視昔又薄﹐皆忿怨思亂﹐遼東人咸知之﹐而時未有以處之也。積至成化二年﹐建州都督董山等梟雄桀黠﹐乘是以動海西之夷擁眾入寇。守臣以聞﹐朝廷命太監黃順﹑總兵官武靖伯趙輔﹑左都禦史李秉往討之。輔等旣降董山﹐則逮赴京師﹐而山仍桀鷔﹐北行至廣寧﹐輔等以爲山若復歸﹐貽患必大﹐奏朝廷遂誅山而安置其黨於兩廣﹑福建﹐且復進攻之。時𨿽克捷﹐而所失亦不少矣﹐然邊境亦賴以寧。至成化中﹐元之遺孽滿都魯僭稱可汗﹐虜酋癿加斯蘭爲太師﹐節犯宣府﹐聲勢甚大﹐警報殊急。予乃以兵部右侍郎奉命整飭遼東邊備以防胡﹐時成化十二年八月也。九月卽抵遼東﹐徧歷險要﹐繕城堡﹐利甲兵﹐練軍士﹐選精壯﹐凡所以爲防虜計者罔不殫心力。虜人覘知我有備﹐遂不復發。適山東左布政陳公鉞以右副都禦史來巡撫遼東﹐後予而至﹐凡備禦都指揮等官輒逮於理﹐旣當法則止罰馬罰艸而復俾蒞戎政﹐由是馬之價皆削﹐諸軍士不復顧忌。予旣防胡歸京師﹐則以十五事上陳﹐而禁巡撫官罰馬於軍職者亦與焉﹐陳遂以爲隙。

先是﹐海西兀者前衛都指揮散赤哈上番書﹐言開原驗放夷人管指揮者受其珍珠﹑豹皮﹐兵部移文遼東守臣勘之。管指揮者懼﹐乃因本衛都督產察系散赤哈侄入貢歸﹐賄求產察言管實無所受。散赤哈聞之﹐深怨產察﹐聲言聚眾犯邊。邊將以情報守臣﹐守臣乃譯番書招散赤哈來廣寧面折。散赤哈遂率所部十數餘人欲由撫順關進赴廣寧。時參將周俊等守開原﹐恐散赤哈至則眞情畢露﹐乃遣使馳報廣寧守臣﹐詭雲海西人素不由撫順關進﹐恐熟知此道﹐啟他日患。守臣不虞其詐也﹐卽召其使速阻之。時散赤哈已入關﹐聞之大怒﹐折箭誓恨復歸。至撫順所﹐備禦都指揮羅雄知事不協﹐具酒食慰遣出關。時建州三衛女直亦欲報誅董山之怨而全藉海西之勢﹐緣此遂畱散赤哈於建﹐共來犯邊﹐勢漸昌熾。向使不阻散赤哈以啟之﹐邊患爲之息矣﹗守臣以聞﹐乃招土兵大徵建州﹐而出榜示眾﹐徒張虛聲﹐實皆顧戀私家﹐不移遼陽。三衛遂得糾合海西人數千於十四年正月乘虛入境﹐大掠鳳集諸堡。報至廣寧﹐陳懼﹐始赴遼陽﹐而寇出已久矣。獨近邊土著虜人也僧格等十八人家皆有使入貢未還﹐恐誤罹兵禍及拘畱其使﹐乃走撫順所報訴云「犯邊者皆海西人。」陳與分守遼陽副總兵韓斌意在撲剿夷人以掩罪﹐遂皆收系沈陽衛﹐乃乘夜率諸軍襲各寨屠之﹐訖無所掠人畜﹐而精壯者間亦脫去。曁回﹐遂捶死也僧格於獄﹐乃以搗巢之捷聞。

時太監汪直者勢焰方熾﹐惑於通事王英﹐謂往撫可邀大功。上命司禮監出駕帖﹐太監懷公恩以直年少喜功﹐於本年三月初四日同太監覃昌等七人至內閣﹐傳宣兵部尙書余公子俊﹑侍郎張公鵬曁予。比至﹐僉言彼旣有使入貢﹐卻又屠其家﹐今若之何可以彌釁﹖或言宜以大官酬之﹐予曰「官不足以釋其忿﹐且宋以李繼遷爲京官﹐遂致西夏之患。」懷公曰「然則遣大臣同大通事往撫之﹖」眾皆曰「諾。」尋宣至內府﹐懷公傳旨﹕「建州夷人被大軍徵剿﹐恐懷疑懼﹐著兵部侍郎馬文升﹑大通事詹升前去撫安。」﹝「著兵部侍郎馬文升大通事詹升前去撫安」﹐「著」原作「若」﹐據明朱當■﹝氵眄﹞國朝典故本攺。﹞已而﹐王英卽謁予於私居﹐諭汪意欲請與俱﹐予遂謝絕之。卽行﹐汪深以爲恨﹐眾皆爲予懼﹐以事關朝廷﹐亦無所卹。乃疾馳追及入貢夷使重陽等於中途。

四月初五日抵撫順所﹐先縱重陽左右一二人歸諭其眾﹐使知朝廷意旨﹐遂有十數人來見﹐卽諭以前意遣歸。尋召各衛首長聽宣璽書﹐由是累累皆至。而被屠之家數百人﹐悉訴其方遣使入貢無犯邊狀而冒當殺戮﹐又果無劫掠人畜可證。今𨿽仰荷朝廷招安﹐實難於度日。予遂承詔各以牛﹑布給慰之﹐且令其酋長赴京。適微聞海西𨿽來聽撫﹐猶思寇掠。始歸乃於東寧衛訪嘗爲建州經歷識字熟女直趙安﹐以招降爲名﹐陰探於渠魁卜剌答所﹐果有海西兵馬與否﹖不數日﹐趙安歸云「有﹐且賊數千而馬悉肥壯。」時分守開原太監韋朗亦遣人來言「海西賊俱動﹐若來時﹐恐勢不可撫。」予遂以建州事聞於朝﹐且言夷人𨿽暫聽撫﹐觀其言貌詞气﹐尙懷反側﹐難保遽安﹐仍移文總兵官歐信﹑副總兵韓斌﹑參將崔勝各率所部及調開原參將周俊帶領開原鐵嶺精卒三千各分付鳳集堡一帶﹐賊以爲無備矣。比予至開原﹐甫三日﹐果數路入寇﹐諸軍以逸待勞﹐遂斬首二百餘級﹐生獲數十人及賊馬器仗無算﹐而所斬者率多海西人。馬參將﹑崔勝﹑周俊馳報陳﹐陳爲功。予因並前所論反側情狀及申虜人背逆天道﹐旣聽招安﹐旋復入寇﹐以自取滅亡之禍﹐請移遼東兵剿之﹐或旣奪其心而姑與更新招撫﹐遣通事指揮李璟聞諸上。事下兵部﹐以爲虜人旣撫安垂成﹐只仍招撫以安地方﹐朝廷從之。

海西人聞之﹐且感且懼﹐都督產察等盡歸降。乃一體諭之﹐遣其酋入京﹐而遼東守臣奏報十數日方至﹐以故賞皆不行﹐陳以是隙益甚。夷旣降﹐予慮其猶踵舍人之怨而檢其先授官子孫之失襲者﹐皆令來見譯審實﹐請兵部於內閣驗授官璽書底籍明白﹐再遣遼東守臣勘實﹐令襲官者復十數人﹐夷愈感激。

汪以夷旣招安﹐曷又入寇﹖復主王英言﹐請帶領頭目百餘人給令牌令旗往﹐夷聞其聲勢﹐久無一人復出者。汪至開原﹐更有予原所招出兀者前等衛﹑野人女直﹑堵裏吉等三百餘人﹐而予時在撫順﹐汪不與之接﹐皆怒欲歸寨。參將周俊恐敗事﹐乃謂汪曰「不可不請馬欽差來議。」汪乃遣人至撫順所邀予﹐予亦馳至開原與汪會﹐汪曰「若之何﹖」予曰「太監旣至此﹐此夷卽太監招出者也﹐何問彼此﹖」﹝「何問彼此」﹐「問」原作「間」﹐據明紀錄匯編本攺。﹞汪揣知事不易﹐遂聽予言﹐俱犒之。旣又以謄黃璽書付各寨招安﹐同以事聞。已而﹐汪意猶欲再招出﹐見示己功﹐予曰「太監此來旣有令牌令旗﹐彼懼﹐決無敢出者。太監第回京﹐可保無虞也。」汪亦欣然與予俱歸遼惕﹐復會聞於上。予至京師﹐上賜羊酒寶鈔﹐汪亦釋然矣。

旣而﹐兵部以失機召信﹑斌入京﹐久未訊﹐汪皆許以復舊任。適汪有事河南﹐兵部以信等逮訊於都察院。汪回﹐怒甚。又有李謙者上疏救斌﹐汪遂請同定西侯蔣琬﹑刑部尙書林聰往勘﹐比回﹐信等獄皆解。有譖予者﹐﹝「有譖予者」﹐原缺「譖」字﹐據明朱當■﹝氵眄﹞國朝典故本補。﹞汪遂密奏予下錦衣獄﹐﹝「汪遂密奏予下錦衣獄」﹐「錦」原作「欽」﹐據明朱當■﹝氵眄﹞國朝典故本攺。﹞謫戍四川。

成化癸卯﹐乃蒙恩攺都察院左副都禦史巡撫遼東﹐顧軍士𨿽喜而將臣甚疑懼﹐予率公以處之﹐迄今邊境晏然﹐而東人之心亦安矣。嗟乎﹗國計私忿不兩立也﹐予以區區爲國之心﹐𨿽一時艱危何卹﹖然而事久天定﹐不惟少裨於邊防國事﹐抑且不愧不怍﹐神明有不扶持者哉﹖然則爲人臣者亦可鑑矣。

附錄﹕

馬端肅三記三卷﹝戶部尙書王際華家藏本﹞

明馬文升撰文升字負圖鈞州人景泰辛未進士官至兵部尙書加少師太子太師端肅其謚也事迹具明史本傳此三篇皆所自述一日西徵石城記紀成化初爲陜西巡撫與項忠平滿四之亂事一日撫安遼東記紀成化十四年遼東巡撫陳銊冒功激變而文升奉命撫定之事一日興復哈密記紀宏治初土魯番襲執哈密忠順王而文升持議用兵遣許進等討平之事三記本在文升所著集中此其析出別行之本也

案三記皆文升所自述宜入傳記類中然三事皆明代大徵伐文升特董其役耳實朝廷之事非文升一人之事也故仍隸之雜史類焉﹝四庫全書總目﹖史部﹖雜史類存目﹞

