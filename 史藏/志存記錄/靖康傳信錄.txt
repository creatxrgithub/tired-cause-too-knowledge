《靖康傳信錄》宋李綱

自序卷一卷二卷三●

自序

元年正月三日﹐差充行營司參謀官。四日﹐除尙書右丞﹑充畱守。五日﹐攺充親徵行營使。二月三日﹐以姚平仲事罷職。五日﹐以士庶伏闕復舊職﹐攺充都大提舉京城四壁守禦使。金寇退師﹐除知樞密院事。六月﹐差充河北﹑河東路宣撫使。七月﹐出師﹐次懷州。八月﹐召赴闕議事。九月﹐還次封邱﹐除觀文殿學士﹑知揚州。十月﹐以言者攺差提舉亳州明道宮。尋落職﹐責授保靜軍節度副使﹐建昌軍安置。尋移寧江。以二年行次長沙﹐聞召命復官﹐除資政殿大學士﹑領開封府事。時金寇再犯闕﹐半年﹐京師之圍未解﹐四方盜賊蜂起。余荷兩朝厚恩﹐國步艱難﹐不敢自愛﹐方率義旅以援王室。追念自乙巳之冬迄今才歲餘﹐一身之進退榮辱﹑天下之安危利害﹐紛然如此﹐豈非眞夢耶然一歲之間再致大寇﹐𨿽曰天數﹐亦人事也。去春致寇﹐其病原於崇觀以來軍政不修﹐而起燕山之役。去冬致寇﹐其病原於去春失其所以和﹐又失其所以戰。何也賊以孤軍深入﹐前阻堅城而後顧邀擊之威﹐當是時不難於和。而朝廷震懼﹐其所邀求﹐一切與之。旣割三鎭﹐又質親王﹐又許不貲之金幣﹐使賊有以窺中國之弱﹐此失其所以和也。諸道之兵旣集﹐數倍於賊﹐將士气銳而心齊﹐朝廷畏怯﹐莫肯一用﹐懲姚平仲劫寨之小衄而忘周亞夫困敵之大計﹐使賊安然厚有所得而歸﹐此失其所以戰也。失此二者之機會﹐故令賊志益侈﹐再舉南牧無所忌憚﹐遂有並吞華夏之心。譬猶病者證候旣明﹐當用毒藥而不用﹐𨿽暫得安﹐疾必再來﹐此必至之理也。以今日而視去歲﹐人心﹑國勢之不相侔﹐何止相什百哉﹗臣子之義﹐惟當奮不顧身﹐死以殉國家之急。及其成功﹐則天也。然自是之後﹐朝廷非大有懲創﹐士風非大有變革﹐內外大小同心協力﹐以扶持宗社﹑保全家室爲事﹐掃去偸惰苟且之習﹐娼嫉譖訴之風﹐𨿽使寇退﹐亦豈易支吾哉故余於此錄記其實而無隱﹐庶幾後之覽者有感於斯文。

宣和七年冬﹐金人敗盟﹐分兵兩道入寇。其一以戎子斡離不爲帥﹐寇燕山﹐郭藥師叛﹐燕山諸郡皆陷﹐遂犯河北。其一以國相粘罕爲帥﹐寇河東﹐李師本叛﹐忻﹑代失守﹐遂圍太原。邊報猝至﹐朝廷震懼﹐不復議戰守﹐惟日謀避狄之計。然其事尙祕﹐外廷未聞也。至十二月中旬﹐聞賊馬逼近﹐始遣李鄴借給事中奉使講和﹐降詔罪已﹐召天下勤王之師﹐且命皇太子爲開封牧。宰執日聚都堂﹐茫然無策﹐惟遣家屬散之四方﹐易置東南守臣﹐具舟楫運寶貨﹐爲東下計。於是避狄之謀﹐外廷始聞。余時爲太常寺少卿﹐素與給事中吳敏厚善。夜過其家﹐謂敏曰「事急矣﹐建牧之議﹐豈非欲委以畱守之任乎東宮恭儉之徳﹐聞於天下﹐以守宗社﹐是也。而建以爲牧﹐非也。巨盜猖獗如此﹐宗社不守﹐中原且無人種﹐自非傳以位號﹐使招來天下豪傑﹐與之共守﹐何以克濟公從官﹐以獻納論思爲職﹐曷不以非時請對﹐爲上極言之使言不合意﹐不過一死﹐死有輕於鴻毛者﹐此其時也。」敏曰「監國﹐可乎」余曰「不可。唐肅宗靈武之事﹐當時不建位號不足以復邦家﹐而建號之議不出於明皇﹐後世惜之。上聰明仁慈﹐倘感公言﹐萬一能行此﹐金人且將悔禍退師﹐宗社底寧﹐豈徒都城之人獲安﹐天下之人皆將受賜﹐非發勇猛廣大慈悲之心﹐忘身殉國者﹐孰能任此」敏翌日求對﹐具道所以。且曰「陛下能用臣言﹐則宗社靈長﹐聖壽無疆。」上曰「何以言之」敏曰「神霄萬壽宮所謂長生大帝君者﹐陛下是也。必有靑華帝君以助之﹐其兆已見於此。」上感悟﹐嘆息。因言「李綱之論﹐蓋與臣同。」有旨召余赴都堂稟議﹐訖﹐隨宰執至文字庫﹐只候引對﹐實二十三日也。其日﹐餘懷所論著札子﹐待對文字庫。上禦玉華閣﹐先召宰執吳敏等對﹐至日晡時﹐內禪之議已決。催吳敏與門下侍郎艸傳位詔﹐百官班乘拱殿下﹐宣示詔旨﹐余不復得對。是夕﹐命皇太子入居禁中﹐覆以禦袍。皇太子俯伏感涕﹐力辭﹐因得疾。召東宮官耿南仲視醫藥﹐至夜半方蘇。翌日﹐又固辭﹐不從。乃卽大位﹐禦乘拱殿見宰執﹑百官。時日有五色﹐挾珥赤黃色﹐有重日相摩蕩久之。乃尊道君皇帝曰太上皇帝﹐居龍徳宮﹐道君太上皇后居擷景園。以李邦彥爲龍徳宮使﹐蔡攸﹑吳敏副之﹐皆奉道君太上皇帝旨也。大赦天下﹐翰林學士王孝迪實艸赦書﹐而不著上自東宮傳位之意﹐致四方疑。士論非之。詔有司討論所以崇奉道君太上皇帝者﹐余時猶在太常﹐條具以聞。詔遣節度使梁方平將騎七千守濬州﹐步軍都指揮使何灌將兵二萬扼河津﹐探報虜騎漸逼故也。二十八日﹐有旨召對延和殿。上迎謂曰「卿頃論水章疏﹐朕在東宮見之﹐至今猶能誦。憶嘗爲賦詩﹐有秋來一鳳向南飛之句。」余敍謝訖﹐因奏曰「陛下養徳東宮﹐十有餘年﹐恭儉日聞﹐海內屬望。道君太上皇帝觀天意﹑順人心﹐爲宗社計﹐傳位陛下。授受之際﹐燦然明白﹐下視有唐爲不足道也。願致天下之養﹐極所以崇奉者﹐以昭聖孝。今金寇先聲𨿽若可畏﹐然聞有內禪之舉﹐勢必銷縮請和﹐厚有所邀求於朝廷。臣竊料之﹐大槪有五﹕欲稱尊號﹐一也﹔欲得歸朝人﹐二也﹔欲增歲幣﹐三也﹔欲求犒師之物﹐四也﹔欲割疆土﹐五也。欲稱尊號﹐如契丹故事﹐當法以大事小之義﹐不足惜。欲得歸朝人﹐當盡以與之﹐以昭示大信﹐不足惜。欲增歲幣﹐當告以舊約﹐以燕山雲中歸中國﹐故歲幣增於大遼者兩倍﹐今旣背約自取之﹐則歲幣當減﹐國家惇示和好﹐不校貨財﹐姑如原數可也。欲求犒師之物﹐當量力以與。至於疆土﹐則祖宗之地﹐子孫當以死守﹐不可以尺寸與人。願陛下畱神於此數者﹐執之之堅﹐無爲浮議所搖﹐可無後艱。」並陳所以禦敵固守之策。上皆嘉納。翌日﹐有旨除兵部侍郎﹐日下供職。靖康元年正月一日﹐上禦明堂﹐受文武朝賀﹐退詣龍徳宮﹐朝賀道君太上皇帝。百官班於門外﹐宰執進見。三日﹐有旨以吳敏爲行營副使﹐以余爲參謀官﹐團結軍馬於殿前。又以蔡攸爲恭謝行宮使﹐宇文粹中副之﹐以治道君太上皇帝東幸之具。蓋斡離不之兵距﹐濬州不守﹐梁方平戰衄﹐燒橋而遁﹐何灌軍馬望風潰散﹐賊遂渡河﹐是日聞報故也。夜漏二鼓﹐道君太上皇帝出通津門東下﹐道君太上皇后及皇子﹑帝姬等相續以行﹐侍從﹑百官往往潛遁。是時﹐從官以邊事求見者﹐皆非時賜對。四日﹐余待對﹐班於延和殿下。聞宰執奏事﹐議欲奉鑾輿出狩襄鄧間。余窮思之﹐以爲不可。適遇知東闔門事朱孝莊於殿廷間﹐語之曰「有急事﹐欲與宰執廷辧﹐公能奏取旨乎」孝莊曰「宰執奏事未退﹐而從官求對﹐前此無例。」余曰「此何時而用例耶﹗」孝莊許諾﹐卽具奏得旨引對。余拜訖升殿﹐立於執政之末。自啟奏曰「聞諸道路﹐宰執欲奉陛下出狩﹐以避狄。果有之﹐宗社危矣。且道君太上皇帝以宗社之故﹐傳位陛下﹐今捨之而去﹐可乎」上默然。太宰白時中曰「都城豈可以守。」余曰「天下城池﹐豈復有如都城者且宗廟﹑社稷﹑百官﹑萬民所在﹐捨此欲何之若能激勵將士﹐慰安民心﹐與之固守﹐豈有不可守之理。」語未旣﹐有內侍領京城所陳良弼自內殿出﹐奏曰「京城樓櫓﹐創修百未及一二。又城東樊家岡一帶﹐濠河淺狹﹐決難保守。願陛下詳議之。」上顧余曰「卿可同蔡楙﹑良弼往視﹐朕於此俟卿。」余旣被旨﹐同楙﹑良弼亟詣新城東壁﹐徧觀城濠。回奏延和殿﹐車駕猶未興也。上顧問﹕「如何」楙對以爲不可守。余曰「城堅且髙﹐樓櫓誠未備﹐然不必樓櫓亦可守。濠河惟樊家岡一帶以禁地不許開鑿﹐誠爲淺狹﹐然以精兵彊弩占據﹐可以無虞。」上顧宰執曰「策將安出」宰執皆默然。余進曰「今日之計﹐莫若整飭軍馬﹐揚聲出戰﹐固結民心﹐相與堅守﹐以待勤王之師。」上曰「誰可將者」余曰「朝廷平日以髙爵﹑厚祿畜養大臣﹐蓋將用之於有事之日。今白時中﹑李邦彥等﹐書生未必知兵﹐然藉其位號﹐控馭將士﹐以抗敵鋒﹐乃其職也。」時中怒甚﹐厲聲曰「李綱莫能將兵出戰否」余曰「陛下不以臣爲庸懦﹐倘使治兵﹐願以死報。第人微官卑﹐恐不足以鎭服士卒。」上顧宰執曰「執政有何闕」趙野對曰「尙書右丞闕。」時宇文粹中隨道君東幸故也。上曰「李綱除右丞。」面賜袍帶並笏。余致謝﹐且敍以時方艱難不敢辭之意。車駕興﹐進膳﹐賜宰執食於崇政門外廡﹐再召對於福寧殿﹐去畱之計未決故也。宰執猶以去計勸上。有旨命余畱守﹑李棁副之。余爲上力陳所以不可去者﹐且言唐明皇聞潼關失守﹐卽時幸蜀﹐宗社﹑朝廷碎於賊手﹐屢年然後僅能復之﹐範祖禹謂其失在於不能堅守以待勤王之師。今陛下初卽大位﹐中外欣戴﹐四方之兵不日雲集﹐虜騎必不能久畱。捨此而去﹐如龍脫於淵﹐車駕朝發而都城夕亂。𨿽臣等畱﹐何補於事宗社﹑朝廷且將爲邱墟﹐願陛下審思之。上意頗回。而內侍王孝竭從傍奏曰「中宮﹑國公已行﹐陛下豈可畱此」上色變﹐降禦榻。泣曰「卿等毋畱朕﹐朕將親往陜西﹐起兵以復都城﹐決不可畱此。」余泣拜﹐俯伏上前﹐以死邀之。會燕﹑越二王至﹐亦以固守爲然﹐上意稍定。卽取紙禦書「可回」二字﹐用寶﹐俾中使追還中宮﹑國公。因顧余曰「卿畱朕﹐治兵禦寇專以委卿﹐不令稍有疏虞。」余惶恐﹐再拜受命。與李棁同出治事。是夕﹐宿於尙書省﹐而宰執宿於內東門司。中宮﹑國公之行已遠﹐是夕未還。中夜﹐上遣中使﹐令宰執供軍令狀。詰旦﹐決行。五日﹐余自尙書省趨朝﹐道路紛紛﹐復傳有南狩之事﹐太廟神主已出﹐寓太常寺矣。至祥曦殿﹐則禁衛皆已擐甲﹐乘輿服禦皆已陳列﹐六宮袱被皆將升車矣。余惶遽無策﹐因厲聲謂禁衛曰「爾等願以死守宗社乎願扈從以巡幸乎」禁衛皆呼曰「原以死守宗社﹗不居此﹐將安之」余因拉殿帥王宗楚等入見﹐曰「陛下昨己許臣畱﹐今復戒行﹐何也且六軍之情己變﹐彼有父母妻子皆在都城﹐豈肯捨去萬一中途散歸﹐陛下孰與爲衛。且虜騎己逼﹐彼知乘輿之去未遠﹐以健馬疾追﹐何以禦之」上感悟﹐始命輟行。余謂宰執曰「上意已定﹐敢有異議者﹐斬﹗」因出祥曦殿﹐傳旨宣示﹐禁衛皆拜伏呼萬歲﹐其聲震地。復入勸上禦樓以見將士﹐上可之。駕登宣徳門﹐宰執﹑百官﹑將士班樓前起居﹐上臨闌干久之﹐復降步輦﹐勞問將士。余與吳敏撰數十語﹐敍金人犯順﹑欲危宗社﹐決策固守﹑各令勉勵之意﹐俾閣門官宣讀。每讀一句﹐將士聲諾。須臾﹐六軍皆感泣流涕。於是固守之議始決。是日﹐以余爲親徵行營使﹐馬軍太尉曹曚副之。白時中罷相﹐以李邦彥爲太宰﹐張邦昌爲少宰﹐吳敏知樞密院事﹐趙野爲門下侍郎。王孝迪﹐邦彥之姻家﹐故薦之。耿南仲出城已累日﹐上遣使追還之﹐以東宮官﹐故有是命。親徵行營使﹐置司於大晟府﹐辟參謀官﹐書寫機宜﹔句當公事﹐管句當文字﹐準備差遣﹔統制﹐統領將領﹐準備差使等。擇文武官處之﹐吏房﹑戶房﹑兵房﹑工房選三省人吏處之。上賜銀﹑絹﹑錢各一百萬貫匹兩﹐文臣自朝請大夫以下﹐武臣自武功大夫以下﹐及將校官告﹑宣帖三千餘道﹐一切許以便宜從事。自車駕禦樓之後﹐方治都城四壁守具。以百步法分兵備禦﹐每壁用正兵二千餘人﹐而保甲﹑居民﹑廂軍之屬不與焉。修樓櫓﹑掛氈幕﹑安炮坐﹑設弩牀﹑運磚石﹑施燎炬﹑垂檑木﹑備火油﹐凡防守之具﹐無不備。四壁各有從官﹑宗室﹑武臣爲提舉官﹐諸門皆有中貴人﹑大小使臣。又團結馬步軍四萬人﹐爲前﹑後﹑左﹑右﹑中軍。八千人有統制﹐統領將領﹑兵步﹑隊將等﹐日肄習之。以前軍居東水門外﹐護延丰倉﹐倉有粟﹑豆四十萬石。其後﹐勤王之師集城外者﹐賴之以濟。以後軍居東門外﹐占樊家岡﹐使賊騎不敢近。而左﹑右﹑中軍居城中﹐以備緩急。自五日至八日﹐治防守之具粗畢﹐而賊馬已抵城下﹐寨於牟駝岡。牟駝岡者﹐京城外西北隅地也。岡勢隱轔如沙磧﹐然三面據水﹐前枕霧澤陂﹐卽孳生馬監之所﹐芻豆山積。異時郭藥師來朝﹐道君命打球於其間﹐故知可以爲寨地。金人兵至﹐徑趨其所﹐實藥師導之。人謂藥師忠於國家﹐與金人戰偶不利而從之﹐吾弗信也。是夕﹐金人攻西水門﹐以大船數十隻順汴流相繼而下。余臨城捍禦﹐募敢死士二千人﹐列布拐子弩城下。大船至﹐卽以長鉤摘就岸﹐投石碎之。又於中流安排扠木﹐及運蔡京家山石疊門道間﹐就水中斬獲百餘人。自初夜防守達旦﹐始保無虞。入對乘拱殿。方奏事間﹐傳報賊攻酸棗門﹑封邱門一帶甚急﹐上命余往督將士捍禦。余慮城上士卒不足用﹐卽告上﹐乞禁衛班直善射手千人以從﹐上遣禦藥盧端同行﹐傳旨如所乞。自禁中如新城酸棗門﹐幾二十里。行夾道委巷中﹐惟恐賊之已登城也。抵門﹐賊方渡濠﹐以云梯攻城。余命班直乘城射之﹐皆應弦而倒。余時坐酸棗門下﹐有自門上擲人頭下者﹐至六七不已。詢之﹐云﹕斬獲姦細。俾認﹐卽皆漢人首級也。蓋擾攘中兵卒妄行殺戮﹐捕獲數人﹐卽斬以徇。因使號令﹕如獲姦細﹐捕人親執出頭﹐驗實推賞﹐輒殺者斬﹗自是乃止。余與官屬數人﹐登城督戰﹐激勵將士﹐人皆賈勇﹐近者以牀子弩﹑座炮及之。而金賊有乘筏渡濠而溺者﹐有登梯而墜者﹐有中矢石而踣者﹐甚眾。又募壯士數百人﹐縋城而下﹐燒云梯數十座﹐斬獲首十餘級﹐皆耳有金環。是日﹐賊攻陳橋﹑封邱﹑衛州等門﹐而酸棗門尢急。虜箭集於城上如蝟毛﹐士卒亦有中傷者﹐皆厚賞之。上遣中使勞問﹐降禦筆褒諭﹐給內庫酒﹑銀碗﹑彩絹等以頒﹐將士人皆歡呼。自卯至未申間﹐殺賊數千。賊知守城有備﹐不可以攻﹐乃退師。因遣使隨李鄴請和﹐抵城下已昏黑矣﹐堅欲入城。余傳令﹕敢輒開門者斬﹗竟候乃入﹐實初十日也。上禦崇政殿﹐宰執起居訖﹐升殿奏事。引使入對﹐出斡離不書進呈﹐道所以舉師中國之意。聞上內禪﹐願復講和﹐乞遣大臣赴軍前﹐議所以和者。上顧宰執﹐未有對者。余因請行﹐上不許﹐曰「卿方治兵﹐不可。」命李棁奉使﹐鄭望之﹑髙世則副之。余畱身問所以不遣之旨﹐上曰「卿性剛﹐不可以往。」余對曰「今虜勢方銳﹐吾大兵未集﹐不可以不和。然所以和者﹐得策則中國之勢遂安﹐不然禍患末已。宗社安危﹐在此一舉﹗臣懼李棁柔懦﹐恐誤國事也。」因爲上反覆具道所以不可割地﹐及過許金帛之意。以謂金狄之性貪婪無厭﹐又有燕人狡獪﹐以爲之謀﹐必且張大聲勢﹐過有邀求﹐以窺中國。如朝廷不爲之動﹐措置合宜﹐彼當戢斂而退﹔如朝廷震懼﹐所求一切與之﹐彼知中國無人﹐益肆覬覦﹐憂未已也。先定然後能應﹐安危之機﹐願陛下審定之。上頗以爲然。余退﹐巡歷城中﹐因乞宰執分提舉四壁﹐上命蔡楙分提舉京城四壁守禦使。而李棁是日至金人軍中﹐果辱命。斡離不者﹐南向坐。棁﹑望之等﹐北面再拜﹐膝行而前。斡離不遣燕人王汭﹐傳道語言﹐謂都城破在頃刻﹐所以斂兵不攻者﹐徒以上故﹐存趙氏宗廟﹐恩莫大焉。今議和﹐須犒師之物﹕金五百萬兩﹐銀五千萬兩﹐絹﹑彩各一百萬匹﹐馬﹑駝﹑驢﹑騾之屬各以萬計。尊其國主爲伯父。凡燕云之人在漢者﹐悉歸之。割太原﹑中山﹑河間三鎭之地。又以親王﹑宰相爲質﹐乃退師。出事目一紙﹐付棁等達朝廷。棁唯唯﹐不能措一詞。金人笑之﹐曰「此乃一婦人女子爾。」自是有輕朝廷心。十一日﹐棁至自金人軍前﹐宰執同對於崇政殿﹐進呈金人所須事目﹐且道其語。宰執震恐﹐欲如其數﹐悉許之。余引前議力爭﹐以謂尊稱及歸朝官如其所欲﹐固無害。犒師金幣﹐所索太多﹐𨿽竭天下不足以充其數﹐況都城乎當量與之。太原﹑河間﹑中山﹐國家屏蔽﹐號爲三鎭﹐其實十餘郡地﹐塘濼險阻皆在焉。割之﹐何以立國又保塞﹐翼﹑順﹑僖三祖陵寢所在﹐子孫柰何與人。至於遣質﹐卽宰相當往﹐親王不當往。爲今日計﹐莫若擇使﹐與之往返熟議﹐道所以可不可者。金幣之數﹐令有司會計所有﹐陸續具報。宿畱數日﹐大兵四集﹐彼以孤軍入重地﹐勢不能久畱﹐𨿽所得不滿意﹐必求速歸。然後與之盟﹐以重兵衛出之﹐彼且不敢輕視中國﹐其和可久也。宰執皆不以爲然。方謂都城破在旦夕﹐肝腦且塗地﹐尙何三鎭之有而金幣之數﹐又不足較也。上爲羣議所惑﹐默然無所主。凡爭逾兩時﹐無一人助餘言者。余自度力不能勝眾說﹐因再拜求去﹐曰「陛下擢臣﹐自庶僚不數日與大政﹐臣亦受之而不辭者﹐徒以議論或有補萬分之一。今與宰執異議﹐不能有所補﹐願還庶僚以安愚分。」慰諭曰「不須如此﹐卿第出治兵﹐益固城守﹐恐金人款我﹐此徐議可也。」余被旨﹐不得不出﹐復前進曰「金人所須﹐宰執欲一切許之﹐不過欲脫一時之禍﹐不知他日付之何人﹐能爲陛下了此。願更審處﹐後悔恐無所及。」因出﹐至城北壁復回﹐尙冀可以力爭。而誓書已行矣﹐所求悉皆與之。今上皇帝﹐方在康邸﹐俾同少宰張邦昌﹐爲質於金人軍中﹐己無可柰何。則爲畱三鎭詔書﹐戒書吏以輒發者斬﹗庶幾俟四方勤王之師集﹐以爲後圖。而宰執裒聚金銀﹐自乘輿服禦﹑宗廟供具﹑六宮﹑官府器皿皆竭取之﹐復索之於臣庶之家﹐金僅及三十萬兩﹐銀僅及八百萬兩。翌日﹐對於福寧殿。宰執以金銀之數少﹐惶恐再拜謝罪。余獨不謝。於是﹐孝迪建議﹐欲盡括在京官吏﹑軍民金銀﹐以犒大金軍所遺﹐多揭長榜於通衢﹐立限俾悉輸之官。限滿不輸者﹐斬之。許奴婢及親屬人等及諸色人告﹐以半賞之。都城大擾。限旣滿﹐得金二十餘萬兩﹑銀四百餘萬兩﹐而民間藏蓄爲之一空。余因對於福寧殿﹐奏上曰「搜括金銀限滿﹐民力已竭﹐復許告訐﹐恐生內變。外有大敵﹐而民心內變﹐不可不慮。」上曰「卿可往收榜﹐毋得告訐。」余因巡城過榜所﹐令傳聖旨收榜﹐歸行營司﹐移牒孝迪照會。人情乃安。自十五日﹐四方勤王之師﹐漸有至者數萬人。乃於四壁置統制之官招集之﹐給芻糧﹐授器械﹐踏寨地﹐團隊伍﹐皆行營主之。晝夜竭力﹐無少休息。至十七八日間﹐統制官馬忠以京西募兵至﹐遇金人於鄭州南門外﹐乘勢擊之﹐殺獲甚眾。於是金人始懼﹐遊騎不敢旁出﹐而自京師城以南﹐民始獲奠居矣。二十日﹐靜難軍節度使種師道﹑承宣使姚平仲以涇原﹑秦鳳路兵至。余奏上曰「勤王之師﹐集者漸眾。兵家忌分﹐節制歸一﹐乃克有濟。願令師道﹑平仲等﹐聽臣節制。」上降禦筆曰「師道老而知兵﹐職位已髙﹐與卿同官﹐替曹曚可也。」蓋上意欲以師道爲親徵行營副使。余竊嘆上裁處之當﹐而宰執間有密建白以爲不可者﹐上入其言。於是別置宣撫司﹐以師道簽書樞密院事﹐充河北﹑河東﹑京畿宣撫使﹐以平仲爲宣撫司都統制﹐應西兵及四方勤王之師﹐並隸宣撫司。又撥前﹑後軍之在城外者屬之。而行營司所統者﹐獨左﹑右﹑中軍而已。上屢申飭兩司﹐不得侵紊。節制旣分﹐不相統一。宣撫所欲行者﹐托以機密不復關報。余竊憂之。自金人議和﹐誓書旣行之後﹐朝廷日運金帛之屬輸其軍中﹐名果﹑珍膳﹑禦醞之餉﹐冠蓋絡繹相望。上又出禦府珠玉﹑玩好﹑寶帶﹑鞍勒以遺之﹐品數甚眾﹐其價不可勝計。余每爭﹐以謂此不足以爲徳﹐適所以啟戎心。𨿽上恭儉﹐視珠玉如糞土﹐然戎之生心﹐何厭之有。眾方稱美上徳﹐不以餘言爲然。金人益肆﹐須索無所忌憚﹐至求妓樂﹑珍禽﹑馴象之類﹐靡不從之。及勤王之師旣集﹐西兵將帥日至﹐上意方壯。又聞金人擄掠城北﹐屠戮如故﹐而城外后妃﹑王子﹑帝姬墳墓攢殯發掘殆盡﹐始赫然有用兵之意。余贊上曰「《易》於謙之上六﹐稱利用行師﹐徵邑國。師之上六﹐稱開國承家﹐小人勿用。蓋謙之極﹐非利用行師﹐不足以濟功﹔師之成﹐非戒用小人﹐不足以保治。今陛下之於金人﹐屈已講好﹐其謙極矣。而金人貪婪無厭﹐凶悖愈甚﹐其勢非用師不可。然功成之後﹐願陛下以用小人爲戒而已﹐使金人有所懲創﹐不敢有窺中國之心﹐當數十年無夷狄之禍。不然﹐一日縱敵﹐數世之憂患未艾也。」

二十七日﹐余與李邦彥﹑吳敏﹑種師道﹑姚平仲﹑折彥質同對於福寧殿﹐議所以用兵者。余奏上曰「金人之兵﹐張大其勢﹐然探得其實﹐不過六萬人﹐又大半皆契丹﹑渤海雜種﹐其精兵不過三萬人。吾勤王之師集城下者二十餘萬﹐固已數倍之矣。彼以孤軍入重地﹐正猶虎豹自投於檻阱中﹐當以計取之﹐不可以角一旦之力。爲今之計﹐莫若扼河津﹐絕糧道﹐禁抄掠﹐分兵以復畿北諸邑﹐俟彼遊騎出則擊之﹐以重兵臨賊營﹐堅壁勿戰﹐如周亞夫所以困七國者。俟其芻糧乏﹐人馬疲﹐然後以將帥檄其誓書﹐復三鎭﹐縱其歸﹐半渡而後擊之﹐此必勝之計也。」上意深以爲然﹐眾議亦允。期卽分遣兵﹐以二月六日舉事﹐蓋陰陽家言是日利行師﹐而姚平仲之師亦將至故也。

約已定﹐而姚平仲者﹐古之子﹐屢立戰功﹐在道君朝爲童貫所抑﹐未嘗朝見。至是﹐上以驍勇﹐屢召見內殿﹐賜予甚厚﹐許以功成有茅土﹑節鋮之賞。平仲武人﹐志得气滿﹑勇而寡謀﹐謂大功可自有之。先期於二月一夜﹐親率步騎萬人以劫金人之寨﹐欲生擒所謂斡離不者﹐取今上皇帝以歸。種師道宿城中﹐弗知也。余時以疾給假﹐臥行營司。

夜半﹐上遣中使降親筆曰「平仲已舉事﹐決成大功﹐卿可將行營司兵出封邱﹐爲之應。」余具札子﹐辭以疾﹐且非素約﹐兵不預備。斯須之間﹐中使三至﹐責以軍令﹐不得已力疾會左﹑右﹑中軍將士。詰旦出封邱門﹐勒兵班荊館﹑天駟監﹐分使諸將解範瓊﹑王師古等圍。虜騎出沒﹐鏖戰於幕天坡﹐所獲甚眾。復犯中軍﹐余視率將士﹐以神臂弓射卻之。

是夜﹐宿於城外。而平仲者﹐前一夕劫寨爲虜所覺﹐殺傷相當﹐所折不過千餘人﹐旣不得所欲﹐恐以違節制爲種師道所誅﹐卽遁去。而宰執﹑臺諫哄然﹐謂西兵勤王之師及親徵行營司兵﹐爲金人所殲﹐無復存者。上震恐﹐有詔不得進兵。而斡離不遣使﹐以謂特將帥所爲﹐不出上意﹐請再和。宰相李邦彥於上前語使人曰「用兵乃大臣李綱與姚平仲結構﹐非朝廷意。」僉議欲縛余以與之﹐而使人反以爲不可。遂罷尙書右丞﹑親徵行營使﹐以蔡楙代之。因廢行營使司。上以守禦使總兵事﹐而種師道亦罷宣撫使。余是時得止兵詔﹐知事且變﹐卽振旅以入城﹐詣崇政殿求對。旣至殿門﹐聞罷命﹐乃不果退﹐浴室院待罪﹐時初三日也。

蔡楙會計行營司所失﹐才百餘人﹐而西兵及勤王之師折傷千餘人﹐外並如故﹐乃知朝廷前所聞之非。

是夕﹐上降親筆慰勞﹐錫賫白金﹑緡錢五百貫兩﹐且令吳敏宣諭且將復用之意。余感泣謝恩﹐歸田廬。而有初五日士民伏闕之事。初﹐太學生陳東與書生千餘人﹐是日詣闕上書﹐明余及師道之無罪﹐不當罷。軍民聞之﹐不期而集者數千萬人﹐塡塞馳道﹑街巷﹐呼聲震地﹐舁登聞鼓於東華門﹐擊破之。上遣吳敏﹑耿南仲慰諭諸生﹐俾之退。爲軍民所擁﹐不得行﹐必欲見余及師道乃去。不得報﹐則殺傷內侍二十餘人﹔又詬詈宰執李邦彥﹑蔡楙﹑王孝迪﹑趙野等﹐欲毆擊之﹐皆散走﹐藏匿。於是﹐上遣中使召余及師道入對。

余聞命﹐惶恐固辭﹐不敢行。而宣召者絡繹而至﹐中使迫促﹐不得已上馬出浴室院﹐由東門街抵馳道﹐趨東華門。軍民壅積﹐幾不可進﹐宣召中使朱拱之復爲眾所殺﹐蓋怒其傳旨之緩也。入見上於福寧殿閣子中﹐余泣拜請死﹐上亦泣。有旨復尙書右丞﹐充京城四壁守禦使。余固辭﹐上不允﹐俾出東華門至右掖門一帶﹐安撫軍民。余稟上旨宣諭﹐乃稍散去。再對於福寧殿﹐上命余復節制勤王之師﹐先放遣兵民﹐蓋不復有用兵意也。先是﹐所畱三鎭詔書﹐余旣罷﹐乃遣宇文虛中賫詣金人﹐軍中復差臧禹﹑秦檜爲割地。

是夕﹐宿於咸豐門﹐以金人進兵門外﹐治攻具故。先是﹐蔡楙號令將士﹐金人近城不得輒施放﹐有引炮及發牀子弩者﹐皆杖之﹐將士憤怒。余旣登城﹐令施放﹐有引炮自便﹐能中賊者﹐厚賞。夜﹐發霹靂炮以擊﹐賊軍皆驚呼。

翌日﹐薄城﹐射卻之﹐乃退。有告梁方平欲爲賊內應者﹐余召至帳中﹐執之以付禦史臺推治。凡內侍之守城者﹐皆罷。京師浮浪不逞之徒﹐乘民殺傷內侍﹐擾攘中劫掠內侍十餘家﹐取其金帛﹐而以所藏器甲﹑弓劍赴官司納﹐自以爲功﹐凡千餘人。都城懼再有變﹐余命悉集守禦使司﹐以次納訖﹐推其倡者﹐將賞之。自言其姓名凡二十餘人﹐審問得實﹐悉皆斬之﹐餘者逐去。是日﹐並斬殺傷部將﹑隊將者﹐亦二十餘人﹐然後民情安戢﹐姦宄不作。

初﹐賊馬旣抵城下﹐余晝夜巡視﹐有盜衲襖一領者﹐有彊取婦人絹一匹者﹐有妄以平民爲姦細而斫傷者﹐皆卽斬以徇。故外有彊敵月餘﹐日間𨿽竊盜無有也。都城素多火﹐亦無作者。至是﹐乃始紛擾﹐數日彈壓﹐然後定。

金人請以越王代康王爲質。上以越王叔父﹐不可遣﹐乃遣肅王及駙馬都尉賈成以行。

康王得歸﹐上喜﹐賜予良厚。康王素有膽气﹑膂力﹐善射﹐居金人軍中幾月﹐姚平仲劫寨之夕﹐恬然無所驚怖。及歸﹐國人皆喜﹐爭出觀之。金人自平仲劫寨及封邱門接戰之後﹐頗有懼意﹐旣得三鎭之詔及肅王爲質﹐卽不俟金幣足數﹐遣使告辭。上賜燕於軍中。

初十日﹐遂退師。

十二日﹐肆赦天下。

十三日﹐宰執對延和殿。

余奏上曰﹕澶淵之役﹐𨿽與大遼盟約而退﹐猶遣重兵護送之﹐蓋恐其無所忌憚﹐肆行擄掠故也。金人退師﹐今三日矣﹐初謂其以船筏渡河﹐探聞乃系橋濟師﹐一日而畢。盍遣大兵用澶淵故事﹐護送之。宰執皆以爲太早﹐余固請之﹐上以餘言爲然﹐可其請。是日﹐分遣將士﹐以兵十餘萬數道並進﹐且戒諸將﹕度便利可擊﹐卽擊之﹐金人厚載而歸﹐輜重旣眾﹐驅虜婦女不可勝計﹐气驕甚﹐擊之決有可勝之理。將士踴躍以行。

十四日﹐以吳敏爲少宰﹐余知樞密院事﹐徐處仁中書侍郎﹐耿南仲左丞﹐李棁右丞。初﹐李邦彥﹑蔡楙﹑王孝迪﹑趙野旣爲國人所斥逐﹐皆藏匿不敢復出﹐上章乞罷﹐上初未許。至是﹐邦彥罷相﹐除觀文殿學士﹑中太一宮使﹔楙罷右丞﹐除資政殿學士﹑提舉亳州明道宮﹐故有是命。

十五日﹐簽書樞密院事唐恪供職。初﹐恪以延康殿學士知杭州﹐李邦彥薦用之﹐至是始到闕也。

十七日﹐澤州奏﹕大金國相粘罕兵次髙平縣。初﹐粘罕旣破忻﹑代﹐觀察使折可求以麟府兵﹑承宣使劉光世以鄜延兵援河東﹐皆爲所敗。遂圍太原。頃之月餘﹐不能下。而平陽府義軍叛。義軍者﹐童貫﹑張孝純所招雲中人也﹐分布河東諸郡﹐平日養贍﹐蓄積爲之一空。及金人入寇﹐孝純以義軍五萬人守石嶺關。旣叛以從金人矣。至是﹐諸郡往往殺戮﹐或逐出之﹐而平陽府者破城叛去﹐攻陷威勝軍。遂引金人入南北關﹐陷隆徳府﹐遂次髙平。

朝廷震懼﹐恐其復渡河而南。宰執咎余盡遣城下兵以追斡離不之師﹐將無以支吾。余曰﹕斡離不之師旣退﹐自當遣大兵護送﹐初不虞粘罕之來也。粘罕之師𨿽來﹐聞旣和﹐亦當自退﹐必無復渡河之理。又太行瑯車之險﹐已遣統制官郝懷將兵三萬屯河陽﹐控扼險道﹐決無他慮。而執政中有密啟上者。於是﹐禦前以金字牌悉追還諸將之兵。諸將之兵及斡離不之師於邢趙間﹐相去二十餘里﹐金人聞大兵且至﹐莫測多寡﹐懼甚﹐其行甚速。而諸將得詔﹐卽還。余聞﹐之上前力爭﹐得旨復遣﹐而諸將之還已五程矣。𨿽復再遣﹐猶與金人相及於滹沲河﹐然將士知朝廷之論二三﹐悉解體﹐不復有邀擊之意﹐第遙護之而已。於是﹐金人復旁出抄掠﹐及深﹑祁﹑恩﹑冀間﹐其去殊緩。而粘罕之兵聞已和﹐果退﹐如餘言。乃命種師道爲河北﹑河東宣撫使﹐駐滑州。而以姚古爲制置使﹐總兵以援太原。以種師中爲制置副使﹐總兵以援中山﹑河間諸郡。時朝廷僉議以三鎭爲果不可割﹐有如兵民爲國家堅守不下﹐卽遣使再議﹐以租賦歸之﹐求保祖宗之地故也。有旨宇文虛中罷簽書樞密院事﹐除資政殿大學士﹑知靑州。李稅罷左丞﹐除資政殿學士﹑予宮觀。以翰林學士何爲右丞﹐許翰爲同知樞密院事﹐中書侍郎徐處仁供職。

初﹐處仁以觀文殿大學士知大名府﹐上聞其老成有士望﹐方倚以爲相﹐故以中書侍郎召之。至是﹐到闕供職未旬日﹐遂拜太宰﹐時三月初間也。詔以道君太上皇帝回鑾﹐議所以奉迎者。以門下侍郎趙野爲奉迎使。初﹐道君正月三日夜出通津門乘舟以行﹐獨蔡攸及內侍數人扈從。猶以舟行爲緩﹐則乘肩輿﹔又以爲緩﹐則於岸側得搬運磚瓦船乘載。饑甚﹐於舟人處得炊餅一枚﹐分食之。是夜﹐行數百里。抵南都﹐始館於州宅﹐得衣被之屬﹐市駿騾乘之。至符離﹐始登官舟。及泗上﹐少憩﹐宇文粹中﹑童貫﹑髙俅之徒始至。童貫以勝捷兵三千扈從渡河﹐以如維揚。髙俅以禁衛三千畱泗上﹐控扼淮津。旣抵淮揚﹐父老邀車駕﹐不可渡江﹐而道君決意南幸﹐遂如鎭江。道君太上皇后居維揚﹐皇子﹑帝姬皆流寓沿路州縣﹐聞賊退﹐多先歸者。

初﹐恭謝行宮所以都城圍閉﹐止絕東南遞角﹐又止東南勤王之師﹐又令綱運於所在卸納。泗州官吏以聞﹐朝廷不以爲然。道路藉藉﹐且言有他。故而太學生陳東上書﹐乞誅「六賊」﹐謂蔡京﹑蔡攸﹑童貫﹑朱勔﹑髙俅﹑盧宗原。於是﹐議遣聶山爲發運使﹐密圖之。山請詔書及開封府使臣數十人以行。余因奏事福寧殿﹐畱身奏上曰「此數人者﹐罪惡固不可恕﹐然聶山之行﹐恐朝廷不當如此措置。昔肅宗欲發李林甫墓﹐李泌諫﹐謂其如明皇何肅宗抱泌頸泣曰﹕思不及此。使山之所圖果成﹐驚動道君﹐此憂在陛下﹔所圖不成﹐爲數人所覺﹐萬一挾道君於東南﹐求劍南一道﹐陛下何以處之」上感悟﹐曰「柰何」余對曰「不若罷聶山之行﹐顯謫童貫等﹐乞道君去此數人者﹐早回鑾輿﹐可以不勞而事定。」上以爲然。山乃不果行﹐而童貫等皆相繼去。道君還次南都﹐徘徊不進﹐欲詣亳州上淸宮燒香﹐及取便道如西都﹐上以爲憂。又每月書至﹐必及朝廷攺革政事。又批﹕道君太上皇后當居禁中﹐出入正陽門。於是﹐喧傳有垂簾之事。又批﹕吳敏﹑李綱﹐令一人來。莫曉聖意﹐皆言事且不測。余奏上曰「所以欲臣及吳敏來者﹐無他﹐欲知朝廷事耳。吳敏不可去陛下左右﹐臣願去奉迎﹐如蒙道君賜對﹐臣且條陳自圍城以來事宜﹐以解釋兩宮之疑﹐決無他慮。」上初不許﹐餘力請之﹐乃聽。上令余賫禦前書達道君﹐且賜行宮官屬茶﹑藥﹑銀合有差﹐以十七日離國門。

十八日﹐早次陳畱縣﹐遇道君太上皇后船。余具榜子﹐拜謁道左。道君太上皇后艤舟﹐令內侍楊修傳教旨勞問。余附奏曰「陛辭日有所得聖旨﹐令具奏知﹐乞依趙野例﹐幄前奏事。」復傳教旨允。余遂登舟﹐入幄中簾前拜。訖﹐具道皇上聖孝思慕﹐且敍方艱危中蒙上擢任感激之意。道君太上皇后親加獎諭﹐余再拜謝﹐訖﹐道君太上皇后曰「朝廷欲令於何處居止」余對曰「朝廷見以擷景園爲寧徳官﹐奉道君太上皇后﹐蓋遵稟道君太上皇帝十二月二十三日聖旨指揮。」道君太上皇后曰「已得令旨居禁中。」余對曰「以皇帝聖孝﹐殿下聖慈﹐母子之情豈復有間但稽之三從之義﹐道君太上皇帝居龍徳宮﹐而殿下居禁中﹐於典禮有所未安。朝廷討論﹐但欲合於典禮﹐以慰天下之望。兩宮安﹐則天下安矣。」道君太上皇后曰「朝廷須是合宜方得。」因泛及他事。余拜辭登岸﹐因呼內侍楊修﹑李俅等三人﹐坐幄次﹐與再道前語。三人者﹐巨璫也﹐以餘言爲然﹐入白之。復傳教旨曰「相公所論甚有理﹐但旣居寧徳宮﹐後欲一到龍徳宮神禦前燒香﹐可乎」余對曰「道君太上皇后旣居寧徳宮﹐皇帝自當時詣省問﹐萬一欲暫到禁中﹐豈有不可之理。」因遣賜香茶﹑酒食等錢五百貫﹐給散隨行使臣﹑從人。余以前語具札子奏知﹐且云「道君太上皇后已有許居寧徳宮意﹐願一切不須示以疑阻﹐以昭聖孝。」而道君太上皇后入國門日﹐聶山請以禁衛護宣徳門﹐道路喧然﹐識者笑之。二十日﹐抵南都﹐得旨二十一日引對。

是日﹐道君禦幄殿﹐余起居訖﹐升殿奏事。具道上聖孝思慕﹐欲以天下養之意。道君泣數行下﹐曰「皇帝仁孝﹐天下所知。」且獎諭曰「都城守禦﹐宗社再安﹐相公之力爲多。」余再拜謝訖﹐因出札子二紙進呈。其一﹐乞道君早回鑾﹐不須詣亳社﹑西都﹐以慰天下之望。其一﹐自敍素蒙道君教育﹐擢用於國家艱危之中﹐得效犬馬之力﹐欲乞身歸田廬之意。道君慰勞再四﹐因曰「相公頃爲史官﹐緣何事去」余對曰「臣昨任左史﹐得侍淸光者幾一年﹐以狂妄論列都城水災﹐復蒙恩寬斧鉞之誅﹐迄今感戴。」道君曰「當時宰執中有不喜公者。」余愧謝﹐因奏曰「臣昨論水災﹐實偶有所見﹐自古𨿽無道之國﹐水猶不冒其城郭。天地之變﹐各以類應﹐正爲今日兵革攻國之兆。大抵災異變故﹐譬猶一人之身﹐病在五臟則發於聲色﹐形於脈息﹐善醫者能知之﹐非有物使之然﹐气之先至者爾。所以聖人觀變於天地﹐而修其在我者﹐故能制治保邦﹐而無危亂之憂也。」道君以爲然。因詢虜騎攻圍都城守禦次第。余以實對。復曰「賊旣退師﹐方渡河時﹐何不邀擊」余曰「朝廷以肅邸在金人軍中﹐故不許。」道君曰「爲宗社計﹐豈可復論此。」余於是竊嘆道君天度之不可及也。語旣浹洽﹐道君因詢諭行宮止遞角等三事﹐只緣都城已受圍﹐恐爲人得知行宮所在﹐非有他也。余對曰「方艱危中兩宮隔絕﹐彼此不相知﹐𨿽朝廷應副行宮事﹐亦不容無不至者﹐在聖度照之而已。」道君因詢朝廷近事﹐如追贈司馬光及毀拆夾城等﹐凡三十餘事。余逐一解釋﹐謂追贈司馬光正欲得民心﹐毀拆夾城止欲防姦細之類。因奏曰「皇上仁孝小心﹐惟恐一有不當道君意者﹐每得禦批詰問﹐輒憂懼不進膳。臣竊譬之人家﹐尊長出而以家事付之子弟﹐偶遇彊盜劫掠﹐須當隨宜措置。及尊長將歸﹐子弟不得不恐。爲尊長者﹐正當以其能保田園大計慰勞之﹐不當問其細故。今皇帝傳位之初﹐陛下巡幸﹐適當大敵入寇﹐爲宗社計﹐政事不得不小有變革。今宗社無虞﹑四方以寧﹑陛下回鑾﹐臣以謂宜有以大慰皇帝之心者﹐其他細故﹐一切勿問可也。」道君感悟﹐曰「公言極是。朕只緣性快問﹐後卽便無事。」因內出玉帶﹑金魚袋﹑古象簡賜余。曰「行宮人得公來﹐皆喜。以此慰其意﹐便可佩服。」余固辭﹐不允﹐因服之﹐以謝而退。二十二日﹐扈從道君詣鴻慶宮燒香。初﹐余次拱州﹐見奉迎道君禁衛﹑寶輦﹑儀物等畱不進﹐因以便宜作奉聖旨令趨南都。至是﹐道君燒香﹐禁衛﹑寶輦﹑儀物等適至南都﹐士庶夾道聳觀。得旨來早辭﹐訖﹐先還闕。賜酒食﹑香茶等。

二十三日﹐辭﹐再對於幄﹐道君出靑詞稿一紙﹐俾宣示宰執﹑百官﹐乃道君初傳位﹐奏天所作者。道君宣諭曰「本欲往亳州太淸宮﹐以道路阻水不果。又欲居西洛﹐以皇帝懇請之勤﹐已更指揮﹐更不戒行。公先歸﹐達此意﹐慰安皇帝。」因袖出書付余﹐仍宣諭曰「公輔助皇帝﹐捍城﹑守宗社有大功﹐若能調和父子間﹐使無疑阻﹐當書靑史﹐垂名萬世。」余感泣﹐再拜受命。辭訖﹐卽先具札子﹐以所得道君聖語奏知。上批答曰「覽卿來奏﹐知奏對之語﹐忠義煥然﹐朕甚嘉之。」

二十五日﹐還抵闕下﹐對於垂拱殿。進呈道君禦書﹐具道所以問答語。上嘉勞久之。以道君太上皇帝所賜玉帶﹑牙簡﹑銀﹑絹等具札子進納﹐有旨不允。

二十七日﹐宰執奏事延和殿﹐進呈車駕出郊詣資福寺迎奉道君儀注。耿南仲建議﹐欲盡屏道君左右內侍﹐出榜宮門﹐敢畱者斬。先遣人搜索﹐然後車駕進見。余以爲不若止依常法﹐不必如此﹐示之以疑。必欲過爲之防﹐恐卻有不可防者。南仲曰「或之者﹐疑之也。古人於疑有所不免。」余曰「古人𨿽不免於疑﹐然貴於有所決斷﹐故《書》有稽疑﹐《易》曰﹕以斷天下之疑。倘疑情不解﹐如所謂竊斧者﹐則爲患不細。」南仲紛紛不已。余奏曰「天下之理﹐誠與疑﹐明與暗而已。誠則明﹐明則愈誠﹐自誠與明推之﹐可以至於堯舜。疑則暗﹐暗則愈疑﹐自疑與暗推之﹐其患至於有不可勝言者。耿南仲當以堯舜之道輔陛下﹐而其人暗而多疑﹐所言不足深采。」上笑之﹐而南仲怫然怒甚。旣退﹐再召對於睿思殿。賜茶訖﹐南仲忽起奏曰「臣適遇左司諫陳公輔於對班中﹐公輔乃二月五日爲李綱結構士民伏闕者﹐豈可處諫職乞送禦史臺根治。」上及宰相皆愕然。余奏曰「臣適與南仲辧論於延和殿﹐實爲國事﹐非有私意。而南仲銜臣之言﹐故有此奏。伏闕之事﹐陛下素所鑑察﹐臣不敢復有所辧﹐但臣以非材﹐冒處樞輔﹐仰荷特達之知﹐未能有所補報﹐區區素志﹐欲俟賊騎出疆﹐道君鑾輿還闕﹐然後求歸田廬﹐臣之願也。今南仲之言若此﹐臣豈敢畱。願以公輔事送有司﹐臣得乞身待罪。」上笑曰「士庶以億萬計﹐如何結構朕所洞知﹐卿不須如此。」南仲猶不已。余再拜辭上﹐而出居啟聖院﹐不復歸府。入札子求去﹐章凡十餘上。上皆批答﹕封還﹐不允。差禦藥宣押造朝﹐及押赴樞密院治事。復卽時上馬。

四月朔﹐車駕詣寧徳宮﹐復遣禦藥宣押扈從。道君太上皇帝以三月入國門﹐余以守禦使職事﹐迎拜於新東門內。道君於輦上顧揖。

翌日﹐扈從朝於龍徳宮。訖﹐復上章懇請﹐求罷知樞密院事。上降手詔數百言﹐不允﹐復令徐處仁﹑吳敏諭旨。又詔至內殿﹐面加慰諭。且曰「賊馬方退﹐正賴卿協濟艱難﹐今遽欲捨朕何之前事不足介懷﹐宜爲朕少畱。」辭意懇惻﹐余不得已﹐再拜﹐受命就職。他日﹐畱身奏上曰﹕金人退師﹐割交三鎭﹐官吏﹑軍民不肯陷沒夷狄﹐其勢必爲朝廷堅守﹐天時浸熱﹐而虜有輜重之累﹐必不能久畱﹐當卽出疆。臣恐秋髙馬肥﹐虜必再至﹐以責前約。及今宜飭武備邊防﹐勿恃其不來﹐當恃吾有以待之。於是爲上條具所以備邊禦敵者﹐凡八事。其一﹐謂唐之藩鎭所以拱京師﹐故𨿽屢有變故﹐卒賴其力。而及其獘也﹐有尾大不掉之患。祖宗鑑之﹐銷藩鎭之權﹐罷世襲之制﹐施於承平邊備無事則可﹐在今日則手足以捍頭目。爲今之計﹐莫若以太原﹑眞定﹑中山﹑河間建爲藩鎭﹐擇鎭帥付之﹐許之世襲﹐收租賦以養將士﹐習戰陣﹐相爲唇齒以捍金人﹐可無深入之患。又滄州與營平相直﹐隔黃河下流及小海﹐其勢易以侵犯﹐宜分濱﹑棣﹑徳﹑博﹐建橫海軍一道﹐如諸鎭之制。則帝都有藩籬之固矣。其二﹐謂自熙丰以來﹐籍河北保甲凡五十餘萬﹐河東保甲凡二十餘萬。比年以來﹐不復閱習﹐又經燕山﹑雲中之役﹐調發科率﹐逃亡流移﹐散爲盜賊﹐今所存者猶及其半。宜專遣使團結訓練﹐令人置器甲﹐官爲收掌﹐用印給之。蠲免租稅﹐以償其值。武藝精者﹐次第遷補﹐或以官激勸之。彼旣自保鄕裏﹑親戚﹑墳墓﹐必無逃逸。又平時無養兵之費﹐有事無調發之勞﹐此最策之得者。其三﹐謂祖宗以來﹐養馬於監牧﹐擇陜西﹑河東﹑河北美水艸髙涼之地處之﹐凡三十六所。比年廢罷殆盡﹐而更給地牧馬﹐民間雜養以充官使﹐吏虛文以塞責﹐而馬無復有善者。又驅之燕山﹐悉爲敵人所得。今諸軍闕馬者大半。宜復祖宗監牧之制﹐權時之宜﹐括天下馬﹐量給其值。則不數月間﹐天下之馬可具也。其四﹐謂河北塘濼東距海西抵廣信﹑安肅﹐深不可以涉﹐淺不可以行舟﹐所以限隔胡騎﹐爲險固之地。而比年以來﹐淤泥漧涸﹐不復開濬﹐官司利於稻田﹐往往泄去積水﹐堤防弛壞。又自安肅﹑廣信以抵西山﹐地形低下處﹐可益增廣其髙。仰處﹐卽開幹濠及陷馬坑之類。宜專遣使以督治之。其五﹐謂河北﹑河東州縣城池﹐類多潰圯堙塞﹐宜徧行修治。而近京四輔郡諸邑﹐皆當築城﹐創置樓櫓之屬﹐使官吏﹑兵民有所恃而安。萬一有賊騎深入﹐虜掠無所得﹐可以坐困。其六﹐謂河北﹑河東州縣﹐經賊馬殘破蹂踐去處﹐宜優免租賦﹐以賑卹之。往年方臘擾浙東﹐猶免三年﹐今三鎭之民爲朝廷固守﹐安可不議所以大慰其心者。其七﹐謂河北﹑河東諸州﹐最以儲峙﹑糴買糧艸爲急務﹐宜復祖宗加擡糧艸鈔法﹐一切以見緡走商賈而實塞下﹐使沿邊諸郡積蓄丰衍﹐則虜不敢動矣。其八﹐謂陜西解鹽無煮海之勞﹐而給邊費足﹐民食其利不貲﹐因行東南鹽法。以解鹽地分﹐益陜西邊﹐益貧。願復祖宗舊制﹐以慰關﹑陜兵民之心。上俾宰執同議﹐而其間所論異同﹐𨿽建橫海軍一道﹐以安撫使總之﹐而藩鎭之議寢。𨿽委提舉官循舊制教閱﹐上戶保甲三分之一﹐而遣使盡行團結﹑訓練﹑置器甲之議不行。𨿽委沿邊增修塘濼﹑城池﹐而輔近畿邑已降指揮﹐旋卽罷止。𨿽委諸路相視監牧﹐而不復括馬。𨿽免河北﹑河東租稅﹐而止及一年。𨿽加擡糧艸鈔﹐而貼以四分香藥。𨿽復解鹽﹐而地分不如舊制。餘力爭之﹐不能得。大抵自賊馬旣退﹐道君還宮之後﹐朝廷恬然﹐遂以爲無事。方建議立東宮﹑開講筵﹑斥王安石﹑置《春秋》博士﹐而臺諫所論﹐不過指摘京﹑黼之黨﹐行遣殆盡無虛日。防邊禦寇之策﹐反置而不問。余竊憂之。惟兵事樞密院可以專行﹐乃與許翰條具調發防秋之兵﹐大槪有五﹕一曰系將兵﹐二曰不系將兵﹐三曰土兵﹐四曰民兵﹐五曰保甲。系將兵﹐除已起發外﹐見在者十將。將以二千人爲率﹐不過三萬人。民兵﹐弓箭社﹑刀弩手之類是也﹐不過一萬人。保甲﹐除河北﹑河東﹐起於陜西不過三萬人﹐並見在河北﹑河東﹐通爲二十萬﹐以控制要害之地。將士得旨頒行﹐然後關三省﹐其間猶有以爲不須如此者。又乞降旨﹕在京許監察禦史以上﹐在外監司﹑郡守﹑帥臣﹐各薦材武智略大小使臣﹐樞密院籍記姓名﹐量材錄用。上從之。又建議以謂在京步軍十餘萬﹐隸於三衙﹐近年不復教閱﹐士卒驕惰。緩急用之﹐旋差將佐統領﹐兵將不相識﹐難以責成功。乞自樞密院選差大小使臣﹐分四壁教閱﹐因勒成步伍﹐以備緩急。上初可之﹐已而殿帥王宗楚等以爲侵紊﹐非祖宗制﹐詔罷之﹐余然後竊嘆事之難成也。少宰吳敏建議﹐欲置詳議司檢詳祖宗法制及近年獘政﹐當攺革者﹐次第施行。詔以徐處仁﹑吳敏及余爲提舉官。命旣行﹐爲南仲沮止。敏丐去﹐不果。余奏上曰「陛下卽大位於國家艱難之時﹐宜一新政事以慰天下之望。而朝廷玩愒﹐一日復一日﹐未聞有所變革﹐近欲置司討論﹐尋復罷之。今邊事方疏﹐調度不給﹐前日爵祿冒濫﹑蠹邦財者宜稍裁抑之﹐以足國用﹐此政事所宜先者。」上以爲然﹐委余條具以聞。余奏上三十餘事﹐謂如節度使至窯刺史﹐祖宗本以待勛臣﹐故俸給特厚。當時員數少﹐今皆以戚裏恩澤得之。除邊功外﹐宜悉換授環衛官﹐以抑其濫。又三省堂吏﹐祖宗轉官時止以正郎﹐崇﹑觀間始許轉至中奉大夫。今宜復祖宗之制﹐餘皆類此。上深然之﹐降付三省。已而揭榜通衢曰﹕知樞密院事李綱陳請裁減下項。又榜東華門曰﹕守禦使司給諸軍卸甲錢多寡不均。禦前特再行支給﹐而守禦使司初未嘗給卸甲錢也。余聞之驚駭﹐徐詢所以﹐乃執政間有密白上﹐以余得都城軍民之心﹐以此離間之。余始憂懼﹐不知死所矣。方欲乞罷﹐會守禦使司補進武副尉二人﹐具狀奏知﹐上批出有﹕惟辟作福﹐惟辟作威﹐大臣專權﹐浸不可長之語。余惶懼﹐於上前辯明。曰﹕始親徵行營及守禦使司﹐得旨一切以便宜行事﹐給空名文武告﹑敕﹑帖等三千餘道。自置司以來﹐用過三十一而已。此二人者﹐乃賫禦前蠟書至太原﹐當時約以得回報﹐卽與補授﹐故今以空名帖補訖奏聞﹐乃遵上旨﹐非專權也。且敍孤危之蹤﹐爲人所中傷者非一﹐願罷職任﹐乞骸骨歸田裏。上溫顏慰諭﹐以謂偶批及此﹐非有他意。余退居定力院﹐入札子待罪乞去。章十餘上﹐上悉批答不允﹐遣使押入。余不得請﹐卽徑出通津門﹐欲東下。上遣中使宣押﹐挽舟入城﹐絡繹於道﹐旣復鎖府門。

余翌日見上﹐曰「人主之用人﹐疑則當勿任﹐任則當勿疑。而大臣以道事君﹐不可則止。今陛下惑於人言﹐於臣不得無疑﹐又不令臣得去﹐不知此何也」上安慰久之。余自此多在告﹐日欲去而未得。會種師中歿於軍前﹐種師道以病告歸﹐執政有密建議以余爲宣撫使代師道者。初﹐斡離不之師還抵中山﹑河間﹐兩鎭兵民以死固守﹐不肯下。肅王﹑張邦昌及割地使等馳至城下說諭﹐投以矢石乃退﹐沿邊諸郡亦然。而種師道進兵逼之﹐金人出境﹐兩鎭無虞。粘罕之師至太原城下﹐亦堅壁固守﹐粘罕屯兵圍之﹐悉破諸縣﹐爲鎖城法以困太原。鎖城法者﹐於城外矢石不及之地築壘環繞﹐分人防守﹐內外不相通。而姚古進師復隆徳府﹑威勝軍﹐扼南北關﹐累出兵由井陘道與師中犄角應援太原。師中進次平定﹐乘勝復壽陽﹑楡次諸縣﹐不設備﹐有輕金人之意。又輜重﹑犒賞之物﹐悉畱眞定﹐不以從行。金人乘間突諸軍﹐以神臂弓射卻之。欲賞射者﹐而隨行銀碗只十數枚﹐庫吏告不足而罷。於是士皆憤怒﹐相與散去。師中爲流矢所中﹐死之。其餘將士﹐退保平定軍。而師道駐滑州﹐復以老病丐罷。上納建議者之說﹐決意用余宣撫兩路﹐督將士解圍。

一日﹐召對睿思殿﹐諭以欲遣行者。余再拜力辭﹐自言書生不知兵﹐在圍城中不得已爲陛下料理兵事﹐實非所長。今使爲大帥﹐恐不勝其任﹐且誤國事﹐不足以塞責。上不許﹐卽今尙書省書敕令﹐面授。余奏曰「藉使臣不量力爲陛下行﹐亦須擇日受敕﹐今拜大將如呼小兒﹐可乎」上乃許別擇日受敕。余退卽移疾在告﹐入札子乞致仕﹐力陳所以不可爲大帥。且云﹕此必有建議不容臣於朝者。章十餘上﹐悉批答不允﹐且督令受命。於是臺臣余應求﹑諫官陳公輔相繼上言余不當去朝廷﹐上皆以爲爲大臣遊說﹐斥去之﹐乃無敢言者。或謂余曰「公知上所以遣行之意乎此非爲邊事﹐乃欲緣此以去公﹐則都人無辭耳。公堅臥不起﹐讒者益得以行其說﹐上旦怒﹐將有杜郵之賜﹐柰何。」余感其言﹐起受命﹐上錄《裴度傳》以賜。余入札子﹐具道吳元濟以區區淮蔡之地抗唐室﹐與金人彊弱固不相侔﹐而臣曾不足以望裴度萬分之一﹐以度況臣﹐實謂非倫。且言諸葛亮《出師表》謂「親賢臣﹑遠小人﹐此先漢之所以興隆也﹔親小人﹑遠賢臣﹐此後漢之所以傾頹也。」夫君子﹑小人﹐於用兵之間若不相及﹐而亮深以爲言者﹐誠以寇攘外患﹐有可掃除之理﹔而小人在朝蠹害本根﹐浸長難去﹐其患有不可勝言者。是以吉甫贊周王以北伐﹐必有孝友之張衝。裴相贊唐王以東討﹐必去姦邪之元稹。用能成功﹐焜耀圖史。君子﹑小人之不兩立﹐從古已然。臣竊觀陛下嗣位之初﹐適遭金人入寇﹐宵旰憂勤﹑厲精圖治﹐思刷前恥﹐𨿽古帝王勤儉之徳﹐無以遠過。然君子﹑小人尙猶混淆於朝﹐翕訛成風﹐殊未退黜。謂宜畱神照察﹐在於攘逐戎狄之先。朝廷旣正﹐君子道長﹐則所以捍禦外患者有不難也。今取裴度論元稹﹑魏洪簡章疏﹐節其要語﹐輒塵天聽。上優詔寵答。宣撫司得兵二萬人﹐而闕馬。餘白上曰「戎事以馬爲先﹐今乏馬如此﹐無以奪張軍容。昔天寶末封常淸出師﹐幽薊人觀之﹐見其軍容不整﹐皆叛去。今臣出師﹐安知無窺覘者所系國體﹐非細故也。事迫矣﹐請括都城馬﹐給價賞之﹐可得數千匹。」上以爲然﹐令條具以聞。旣而膀於開封府曰﹕宣撫司括馬﹐事屬騷擾﹐可更不施行。其意與前榜同﹐余竊嘆息而已。以二萬人分爲五軍﹐時捷勝軍叛於河北﹐遣左軍往招撫之﹐又遣右軍屬劉韐﹐時劉韐除宣撫副使﹐乃唐恪所薦﹐余初不知也。又以解潛爲制置副使代姚古。以折彥質爲河東句當公事﹐與潛治兵於隆徳府。宣撫司兵凡萬二千人﹐余請銀﹑絹﹑錢於朝廷﹐各百萬﹐才得二十萬。期以六月二十日啟行﹐而庶事皆未辦集﹐乞量展行期。上批曰﹕遷延不行﹐豈非拒命余惶懼﹐入札子辧所以未可行者。且曰﹕陛下前以臣爲專權﹐今以臣爲拒命﹐方遣大帥解重圍﹐而以專權﹑拒命之人爲之﹐無乃不可乎願並罷樞管之任﹐擇信臣委之﹐得乞骸骨。因以尙書右丞﹑知樞密院事﹑宣撫使告敕繳納。上封還﹐遣使趨召數四。

余入見上﹐具道所以爲人中傷﹐致上聽不能無惑者﹐只以二月五日士庶伏闕事。今奉命出使﹐無緣復望淸光。上驚曰「卿只爲朕巡邊﹐便可還闕。」余奏曰「臣之行﹐無有復還之理。昔範仲淹自參知政事出安撫西邊﹐過鄭州見呂夷簡﹐語暫出之意。夷簡曰﹕『參政豈復可還。』其後果然。今臣以愚直不容於朝﹐使臣旣行之後﹐無沮難﹑無謗讒﹑無錢糧不足之患﹐則進而死敵﹐臣之願也。萬一有朝廷執議不堅﹐臣自度不能有所爲﹐卽須告陛下求代罷去﹐陛下亦宜察臣孤忠﹐以全君臣之義。」上頗感動﹐乃以二十五日戒行前期﹐燕於紫宸殿﹐又賜禦筵於瓊林苑﹐所以賜勞甚渥。余犒軍訖﹐號令將士﹐斬裨將焦安節以徇。初﹐安節隸姚古帳下﹐在威勝軍虛傳賊馬且至﹐安節鼓扇罪情﹐勸姚古退師。至隆徳﹐又勸遁去。於是兩郡之人皆驚擾走散﹐而初無賊馬。至是﹐從姚古還闕﹐余召斬之﹐人皆以爲當。翌日﹐進師﹐以七月初抵河陽。入札子以畿邑汜水關﹑西都﹑河陽形勝之地﹐城壁頹圯﹐當亟修治。今𨿽晚﹐然並力爲之﹐尙可及也。又因望拜諸陵﹐具奏曰﹕臣總師道出鞏﹑洛﹐望拜諸陵寢﹐潸然流涕。恭惟祖宗創業守成垂二百年﹐聖聖傳授﹐以至陛下。適丁艱難之秋﹐戎狄內侵﹐中國勢弱﹐此誠陛下嘗膽思報﹑厲精求治之日。願深考祖宗之法﹐一一推行之﹐進君子﹑退小人﹐無以利口善諞言爲足信﹐無以小有才未聞君子之大道爲足使﹐益固邦本﹐以圖中興。上以慰安九廟之靈﹐下以爲億兆蒼生之所依賴。天下幸甚﹗初﹐余陛辭日爲上道唐恪﹑聶山之爲人﹐陛下任信之篤﹐且誤國﹐故於此申言之。上批答有「銘記於懷」之語。畱河陽十餘日﹐訓練士卒﹐修整器甲之屬﹐進次懷州。自出師後﹐禁士卒不得擾民﹐有趕奪婦人釵子者﹐立斬以徇。拾遺棄物﹐決春黥配。逃亡捕獲者﹐皆斬。以故軍律頗肅﹐無敢犯者。嘗以謂步不勝車﹐金人以鐵騎奔衝﹐非車不能制之。有張行中者﹐獻戰車制度﹐兩竿雙輪﹐前施皮籬﹐槍刃運轉輕捷。每車用甲士二十五人﹐執弓駑﹑槍脾之屬以輔翼之﹐結陣以行﹐鐵騎遇之皆退遁。造千餘兩﹐日肄習之﹐俟防秋之兵集﹐以謀大舉。而朝廷降旨﹐凡詔書所起之兵悉罷減之。余上疏力爭﹐其大略曰﹕臣昨待罪樞府﹐伏蒙陛下委令措置防秋之兵﹐臣意以爲中國軍政不修﹐幾三十年矣﹐闕額不補者過半﹐其見存者皆潰散之餘﹐不習戰陣﹐故令金人得以窺伺。旣陷燕山﹐長驅中原﹐遂犯畿甸。來無藩籬之固﹐去無邀擊之威﹐廟堂失策﹐使之割三鎭﹑質親王﹑劫取金帛以億萬計﹐驅虜士女﹐屠戮良民不可勝數。《誓書》之言﹐所不忍聞。此誠宗廟之羞﹐而陛下嘗膽思報者也。今河北之寇𨿽退﹐而中山﹑河間之地不割﹐賊馬出沒﹐並邊諸郡寨柵相連﹐兵不少休。太原之圍未解﹐而河東之勢危甚。旁近縣鎭﹐爲賊兵之所占據。秋髙馬肥﹐虜騎憑陵﹐決須深入﹐以責三鎭之約及金帛之餘數。倘非起天下之兵﹐聚天下之力﹐解圍太原﹑防禦河北﹐則必復有今春之警。宗社安危﹐殆未可知。故臣輒不自揆﹐爲陛下措畫降詔書以團結諸路防秋之兵﹐大約不過十餘萬人﹐而欲分布南北���霸等二十餘郡﹐中山﹑河間﹑眞定﹑大名﹑橫海五帥府﹐腹裏十餘州軍﹐沿河一帶﹐控扼地分﹐翊衛王室﹐提防海道。其甚急者﹐解圍太原﹐收復忻﹑代﹐以捍金人﹑夏人連兵入寇。不知此十數萬人之眾一一皆到﹐果能足用﹐而無賊馬渡河之警乎今臣被命出使﹐去淸光之日未幾﹐朝廷已盡攺前日詔書﹐調兵防秋之計旣罷﹐峒丁又罷﹐弓弩又罷﹐士兵又罷﹐四川﹑福建﹑廣東路將兵又罷﹐荊湖南北路系將﹑不系將兵﹐而京西州郡又皆特免起發。是前日詔書所團結之兵﹐罷去大半﹐金人聚兵﹐兩路入寇﹐將何以支吾﹐而朝廷何恃。不畱意於此﹐臣竊思之﹐以兵爲不須起者﹐大槪有五﹕川﹑廣﹑福建﹑荊湖之地遠﹐一也。錢糧犒賞之費多﹐二也。河北寇退﹐天下已無事﹐三也。太原之圍﹐賊馬不多﹐不攻自解﹐四也。探報有林牙﹑髙麗之師﹐金人牽制﹐可必不深入﹐五也。若以川﹑廣﹑福建﹑荊湖之地遠﹐則詔書之下以四月﹐期天下兵以七月﹐當時關報三省﹐何不卽止今已七月﹐遠方之兵皆已在道﹐如復約回﹐是復蹈今春勤王之師約回之獘也。一歲兩起天下之兵﹐中道而兩止之﹐天下謂何臣恐朝廷自此不復能取信四方﹐而將士解體矣。國之大事在戎﹐宗社安危所系﹐而且行且止﹐有同兒戲。臣竊痛之﹗若以謂錢糧犒賞多﹐則今春無兵捍寇﹐致令誤國﹐土地﹑寶貨﹑人民皆爲所取﹐今惜小費而不爲之備﹐臣恐後來所取又不止於前日也。況原降指揮﹐防秋之兵各令賫糧以行﹐則錢糧犒賞之乏自非所患﹐廟堂不深思宗社大計﹐而惜小費﹐臣竊所不取也。若以河北寇退﹐天下無事﹐則邊郡日報金人聚兵﹐聲言某月入寇﹐當取某地。彊敵臨境﹐非和非戰﹐朝夕恐栗﹐懼其復來。天下果無事乎賈誼謂厝火積薪之下而坐其上﹐火未及然因謂之安﹐以今日觀之﹐何止於火未及然﹐殆處於烈焰之旁﹐而言笑自若也。若以謂太原之圍賊馬不多﹐不攻自解﹐則自春䢐秋﹐攻守半年﹐曾不能得其實數。姚﹑種二帥﹐以十萬之師﹐一日皆潰﹐彼未嘗有所傷衄。不知何以必其兵之不多﹐以爲可以不攻而自解者臣以謂非愚則誣。至林牙﹑髙麗牽制之報﹐理或有之﹐然不可恃彼之不來﹐當恃我之有備。則屯兵聚糧﹐正今日之先務﹐不可忽也。今河北﹑河東州郡日告危急﹐乞兵皆以三五萬爲言﹐而半年以來﹐未有一人一騎可以副其求者。防秋之兵甫集﹐又皆遣罷﹐不知此何理也若必以謂不須動天下之兵﹐而自可無事﹐則臣誠不足以任此責﹐陛下胡不遣建議之人代臣﹐坐致康平﹐而重爲此擾擾也。除範世雄所統湖北兵聞已至襄唐間﹐臣已作奉聖旨令疾速發赴宣撫司外﹐所有餘路乞依原降詔書起發﹐庶幾不誤國事。未報﹐間再具奏曰﹕近降指揮﹐減罷防秋之兵﹐臣所以深惜此事者﹐一則河北防秋闕人﹐恐有疏虞﹔一則一歲之間﹐再令起兵﹐又再止之﹐恐無以示四方大信。防秋之計﹐臣前奏論之已詳﹐請爲陛下更論不可失信之意。昔周爲犬戎所侵﹐常以烽火召諸侯兵。恐諸侯之未必至也﹐舉烽以試之﹐諸侯之兵大集﹐知其試已﹐皆怒而歸。其後﹐眞舉烽﹐無復至者﹐去冬金人將犯闕﹐詔起勤王之師﹐遠方之兵踴躍赴難﹐至中途而寇已和﹐有詔止之﹐皆憤惋而返。今以防秋之敵﹐又起天下之兵﹐良非獲已﹐遠方之兵率皆就道﹐又復約回﹐將士卒伍寧不解體。夫以軍法勒諸路起兵﹐而以寸紙罷之﹐恐後時有所號召﹐無復應者矣。竟不報。上日以禦批促解太原之圍﹐於是宣撫使劉韐﹑制置副使解潛﹑察訪使張灝﹑句當公事折彥質﹑都統制王淵﹑折可求等曾議於隆徳府﹐期以七月二十七日諸路進兵﹐平定軍遼州兩路﹐劉韐﹑王淵主之﹔威勝軍路﹐解潛﹑折彥質主之﹔汾州路﹐張灝﹑折可求主之。而宣撫副使﹑制置副使﹑察訪使﹑句當公事﹐皆承受禦前處分﹐事得專達﹐進退自如。宣撫司自有節制之名﹐特文具爾。余奏上以節制不專﹐恐誤國事。𨿽降指揮約束﹐而承受專達自若也。至期出師﹐解潛與賊相遇於南北關﹐轉戰四日殺傷相當﹐金人增兵﹐潛軍力不能勝而潰。平定﹑汾遼之師﹐皆逗畱不進。其後﹐張灝又違節制﹐用統制官張思正復文水縣﹐已而復爲賊所奪。余亟爲上論節制不專之獘﹐又分路進兵﹐賊以全力制吾孤軍﹐不若合大兵由一路進。會範世雄以湖南兵至﹐卽薦爲宣撫判官﹐方欲會合﹐親率師以討賊﹐而朝議變矣。初﹐賊騎旣出境﹐卽遣王云﹑曹曚使金人軍中﹐議以三鎭兵民不肯割﹐願以租賦代割地之約﹐至是遣回﹐有許意。其實以款我師﹐非誠言也。朝廷信之﹐耿南仲﹑唐恪尢主其議﹐意謂非歸租賦﹐則割地以賂之﹐和議可以決成。乃詔宣撫司不得輕易進兵﹐而議和之使紛然於道路矣。旣而徐處仁﹑吳敏罷相﹐而相唐恪﹔許翰罷同知樞密院事﹐而進用聶山﹑陳過庭﹑李回等。吳敏復以內禪事﹐言者謂承蔡攸密旨﹐及初除門下侍郎亦蔡攸矯制爲之﹐責授散官安置涪州。余竊嘆曰﹕事無可爲者矣﹗因入札子﹐奏狀乞罷。

初﹐唐恪謀出余於外﹐則處仁﹑翰﹑敏可以計去之﹐數人者去﹐則余亦不能畱也。至是﹐皆如其策。章數上﹐猶降詔批答不允。余具奏力道所以材能不勝任者﹐且得昏憒之疾﹐不罷決誤國事﹐並敍曩日榻前之語。於是﹐上命種師道以同知樞密院事巡邊﹐交割宣撫司職事﹐召余赴闕﹐且俾沿河巡視防守之具。余連上章乞罷知樞密院事﹐守本官致仕。行至封邱縣﹐得尙書省札子﹐有旨除觀文殿學士﹑知揚州﹐時九月初也。余具奏辭免﹐不敢當。且上疏言所以力丐罷者﹐非愛身怯敵之故﹐特事有不可爲者﹐難以虛受其責。始宣撫司得兵若干﹐今屯駐某處﹐皆不曾用。始朝廷應副銀﹑絹﹑錢若干﹐又禦前降到若干﹐除支官兵食錢並犒賞外﹐今皆椿畱懷州﹐及在京降賜﹐庫具有籍可考按也。臣旣罷去﹐恐不知者謂臣喪師費財﹐惟陛下遣使核實。𨿽臣以不才乞罷﹐願益擇將帥﹐撫馭士卒﹐與之捍敵。金人狡獪﹐謀慮不淺﹐和議未可專恃﹐一失士卒心﹐無與禦侮﹐則天下之勢去矣。臣自此不復與國論﹐敢冒死以聞。旣而果有言余專主戰議﹑喪師費財者﹐又指言十罪。於是遂落職宮觀﹐責授保靜軍節度副使﹐建昌軍安置。又以余上疏辯論﹐謂退有後言以惑眾聽﹐再謫寧江用捨。進退者﹐士之常﹐此不足道。但國家艱難﹐宗社危急﹐扶持天下之勢轉危爲安幾成﹐而爲庸懦讒慝者壞之﹐爲可惜也。殆天未悔禍﹐生靈未有休息之期﹐命運之行自有數也。不然﹐何以若此余自建昌假道長沙以趨川陜﹐適荊南爲寇賊所據﹐道梗﹐少畱。時都城復爲虜騎攻圍﹐朝廷不通耗者累月﹐端憂多暇﹐探篋中取自上龍飛余遭遇以來﹐被受禦筆內批﹐及表﹑札﹑章﹑奏等﹐命筆吏編次之﹐因敍其施設﹑去就本末﹐大槪若此﹐庶幾傳信於後世。

時靖康二年歲次丁未二月二十五日﹐長沙漕廳翠藹堂錄。

