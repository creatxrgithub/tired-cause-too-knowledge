臺灣鄭氏紀事

林序卷之上卷之中卷之下靑山跋

卷之上

臺灣爲海中孤島﹝臺灣紀略﹞﹐古無聞焉﹐明人始來往其地﹝明史﹑香祖筆記。臺灣紀略曰「地在東隅﹐形似彎弓﹐中爲臺灣市﹐市以外皆海」﹞。其地在琉球西﹝臺灣紀略﹞﹐有雞籠山﹑淡水洋﹝明史﹑東西洋考。明史曰「中多大溪﹐流入海﹐水澹﹐故名淡水洋」﹞。東北至日本﹐水道順風七十更可達﹝明史。明史曰「蓋海道不可以裏計﹐舟人分一晝夜爲十更﹐故以更計道裏云」﹞。其雞籠城與明之福州對峙﹝鄭成功傳﹑臺灣紀略﹞﹐至福州港口﹐五更可達。自臺灣港至澎湖嶼﹐四更可達。自澎湖嶼至金門﹐七更可達﹝明史。臺灣紀略曰「澎湖舊屬同安縣﹐明季因地居海中﹐人民散處﹐催科所不及﹐乃議棄之。後內地苦徭役﹐往往逃於其中﹐而同安﹑漳州之民爲最多。及紅毛入臺灣﹐並其地有之﹐而鄭成功父子復相繼據險﹐恃此爲臺灣門戶」﹞。明人以其在澎湖嶼東北﹐故名北港﹐又名東番﹝明史﹑東西洋考﹞﹐或稱臺灣﹝天下郡國利病書﹞﹐更稱臺灣﹝明史。明史曰「萬曆末﹐紅毛蕃泊舟於是﹐因事耕鑿﹐設闤闠﹐稱臺灣焉」。按番人呼臺灣爲蒲流茂邪﹐則臺灣非紅毛所名也﹔蓋明人舊呼爲東番或土番﹐故知臺灣﹑臺灣皆一音之轉耳﹐非別有意義也﹞。臺灣澳外沙堤名爲昆身。自大昆身至七昆身﹐起伏相望﹐狀如龍蛇。復有北綫尾﹑鹿耳門﹐爲臺灣門戶。我海商之往貿販其地者﹐占據北綫尾﹝臺灣紀略﹞﹐呼其地爲塔伽沙古﹐實髙砂﹝長崎夜話艸。臺灣紀略曰「臺灣皆屬沙堤﹐地力最簿」。又曰「安平鎭在一昆身之上﹐西畔沙坡」。又曰﹔「其西南畔一帶﹐原系沙墩﹐紅毛載石堅築﹐水沖不崩」﹞。而地多居人﹐自鄭芝龍﹑顏振泉始云﹝鄭成功傳﹞。

慶長十七年壬子﹝明萬曆四十年﹞﹐明鄭芝龍及祖官來謁幕府於駿府﹐幕府親問以外國事。芝龍獻藥品﹝武徳大成記﹑國史﹑武徳編年集成。按祖官不詳何人﹞﹐幕府命館之長崎﹝逸史﹞。芝龍字飛黃﹝鄭成功傳。本書曰「小名一官」。按當時明人來我邦﹐率匿名稱某官﹐蓋一﹑二排行之類﹐官稱爺若郎之類﹐猶唐人五郎﹑三郎稱也﹔爲小名者恐誤﹐故不取焉﹞﹐後號飛虹將軍﹝武經開宗﹑華夷變態﹞﹐泉州南安縣石井巡司人也。父紹祖。芝龍兄弟四人﹐仲芝虎﹐叔鴻逵﹐季芝豹﹐伯爲芝龍。芝龍生而姿容秀麗﹝鄭成功傳﹞﹐稍長膽智材略過絕等倫﹐時人或以戚繼光擬之﹝談往﹞。頗有文才﹝自作文祭陳謙事見於下﹞﹐吹彈歌舞無所不解﹝談往﹞。紹祖嘗爲泉州太守蔡善繼庫吏﹐芝龍時十歲﹐戲投石子﹐誤中善繼額﹔善繼擒治之﹐偶見其容止﹐笑曰「後當貴而封」﹐釋而不問﹝明史紀事本末﹑鄭成功傳﹞。嘗失愛於紹祖﹐紹祖怒逐之。芝龍奔海船﹐而父怒未解﹔船刻期揚帆﹐乃懇巨商共往海外﹝談往﹞﹐遂來本邦﹝鄭成功傳﹞。時年十八﹝談往﹞﹐居肥前平戶﹝南塾乘﹑華夷變態。華夷變態曰「賣履爲業」。按芝龍至駿府與居平戶﹐歲月前後不可得而詳﹐姑系於此﹞﹐稱平戶老一官﹝琉球事略﹞。後乘商舶數來往本邦﹝長崎夜話艸﹞。

元和二年丙辰﹝明萬曆四十四年﹞﹐琉球遣使於明﹐言日本有取臺灣之議﹔以其地密邇福建﹐明主詔警備沿海﹝明史。琉球事略曰﹕本邦議取臺灣。事可疑﹐恐鄭芝龍所爲也﹞。

七年辛酉﹝明天啟元年﹞﹐先是﹐南海盜起﹐海澄人顏振泉爲魁。至是﹐振泉稱日本甲螺﹐率我邊民占臺灣地﹔甲螺猶頭目也﹝參取明史紀事本末﹑鄭成功傳﹑香祖筆記。成功傳﹐「振泉」作「思齊」。香祖筆記曰「振泉引倭酋歸一王屯臺灣」。按歸一王﹐紅毛酋也﹐詳見於下﹔筆記蓋傳聞之訛﹐故不取焉﹞﹐與羣盜分十寨保焉﹝談往﹞。羣盜陳衷紀﹑楊六﹑楊七﹑劉香﹑袁進﹑李忠等相共嘯聚﹝鄭成功傳。「袁進﹑李忠」﹐據明史﹞。芝龍之臺灣﹐與弟芝虎共入振泉黨曰「請爲我許一發艦而劫略﹐獲之多寡﹐得以卜我命」。振泉許之﹐眾亦相佐。俄而劫得暹羅好貨四舡﹐芝龍分每艘半與九酋﹔九酋以芝龍所請得﹐不受﹐悉畀之﹔於是芝龍富甲十寨矣﹝談往。「與弟芝虎共」﹐據鄭成功傳﹞。及振泉死﹐九寨無所統﹐欲推擇一人爲長﹐不能定。因共禱於天﹐割牲而盟﹐插劍於米中﹐令各當劍而拜﹔約曰「拜而劍躍動者﹐天所授也」﹗次至芝龍﹐劍躍出於地﹐眾皆異之﹐俱推爲魁﹐縱橫海上﹝明史紀事本末﹑鄭成功傳﹞。時則輦金還家﹐或以琉球外國貨交易蘇﹑杭﹑兩京寶玩﹔沿海州縣﹐搶掠一空﹐以裕島中﹝談往﹞。明兵莫能抗﹐始議招撫。以蔡善繼嘗有恩於芝龍﹐合作書招之。芝龍感恩﹐爲約降。受降之日﹐善繼坐戟門﹐令芝龍兄弟面縛請命。芝龍素徳善繼﹐屈意下之﹔然芝虎一軍皆嘩不服﹐故竟叛去﹝明史紀事本末﹑鄭成功傳﹞。總兵兪咨臯招撫楊六﹑楊七﹐而袁進﹑李忠亦降﹝明史﹞。芝龍因楊六求反內地﹐楊六不通﹝明史紀事本末﹞。

寬永三年丙寅﹝明天啟六年﹞﹐芝龍據海島﹑截商粟。時閩中洊饑﹐望海運不至﹐於是求食者多往投之。芝龍得商船﹐勢浸大﹐與其黨朋謀攻廣東海丰嵌頭村以爲巢窟。十二月入閩﹐泊於漳浦之白鎭﹝明史紀事本末﹞。

四年丁卯﹝明天啟七年﹞﹐二月﹐芝龍犯銅山﹝按明史紀事本末舉大綱云﹔「七年六月﹐海寇鄭芝龍等犯閩山﹑銅山﹑中左等處」﹔而至其目﹐則中左等戰不詳六年﹑七年。鄭成功傳亦同。今從兩朝從信錄﹐定爲天啟七年﹞。把總茅宗憲無備﹐芝龍縱兵殺略官民捨屋。四月﹐巡撫朱一馮入境﹝兩朝從信錄﹞﹐遣都司洪先春率舟師擊之﹐而以把總許心素﹑陳文廉爲策應﹐鏖戰一日﹐勝負未決。會海潮夜生﹐心素﹑文廉船漂泊失道﹐芝龍度之﹐竊遣兵上山﹐詐爲鄕兵出先春後﹔先春腹背受敵﹐遂大敗﹐身被數刃。然芝龍故有求撫之意﹐欲微達意﹐故捨先春﹔進至中左所﹐兪咨臯戰敗﹐又縱之﹔約束麾下﹐竟不侵擾。警報至泉州﹐知府王猷謂﹕「芝龍之勢如此﹐而似有歸罪之萌﹐今剿之﹐難猝滅﹐撫或可行﹔不若遣人往諭退舟海外﹐仍許立功贖罪﹐有功之日﹐優以爵秩」。興泉道鄧良知從之﹐遣人諭意﹝明史紀事本末﹞。朱一馮上疏謂﹕「閩中官兵因循養廱﹐使賊勢益張﹐我气遂奪。今欲發援兵﹐船與兵共損失﹐造募動費時日﹐而帑藏若洗﹐束手共困。臣暫借布政司庫銀﹐解咨臯債船﹐以圖再舉﹝兩朝從信錄﹞。八月﹐明主熹宗帝殂﹐莊烈帝卽位﹐至明年攺元﹝明史﹞。是歲臺灣人理加來本邦﹐幕府召而見之﹝外國通信事略。按理加不詳何人﹞。

五年戊辰﹝明崇禎元年﹞﹐正月﹐工科給事顏繼祖上疏劾兪咨臯曰「海寇鄭芝龍生長於泉﹐聚徒數萬﹐劫富施貧﹐民不畏官而畏盜。總兵兪咨臯招撫之議﹐實飽賊囊﹔舊撫朱欽相聽其收海盜楊六﹑楊七以爲用。夫撫寇之後﹐必散於原籍﹔而咨臯招之海﹑置之海﹐今日受撫﹑明日爲寇。昨歲中左所之變﹐楊六﹑楊七杳然無蹤﹐咨臯始縮舌無辭。故閩帥不可不去也」。疏入﹐逮咨臯下於理﹝明史紀事本末﹞。芝龍泉人﹐故侵漳而不侵泉。漳人議剿﹑泉人議撫﹐兩郡異議紛然﹔芝龍愈橫。於是朱一馮﹑朱欽相亦被逮治﹝綏寇未刻編﹞。三月﹐敕禁漳﹑泉人販海﹔芝龍縱橫福建﹑浙江海上﹝明史紀事本末﹞。福建左布政使熊文燦拜右僉都禦史﹐巡撫福建﹐善遇芝龍﹐令爲己用﹝明史﹞。六月﹐兵部議招芝龍。七月﹐芝龍率所部降於文燦﹝參取明史﹑明史紀事本末﹑鄭成功傳。按成功傳以降系九月者誤﹞。繼祖又言「芝龍旣降﹐當責其報效」﹔從之﹝明史紀事本末﹞。九月﹐芝龍殺衷紀於島上﹐發劉香父冢﹝鄭成功傳﹞。時紅毛夷出沒海島﹐數省被害甚劇。泊數十巨艘﹐塡塞海口﹐據澎湖﹐築城營﹐慣用巨炮虎蹲﹐遠擊巨艦﹐無敢當鋒﹝武經開宗。紀效新書曰「虎蹲炮因形得名。國初有纓子炮﹐近時有虎蹲及百子等炮﹐皆利器也﹔比之鳥銃﹐一可以當其百矣」﹞。豫章鄒維璉來撫閩﹝鄭成功傳﹞﹔右參政興泉守曾櫻素與芝龍善﹐請維璉以芝龍爲將﹝明史﹞。芝龍計焚其舟﹔募龍溪人郭任功率十餘人﹐夜浮荷蘭船尾﹐潛入焚之﹐獲五十餘人﹐餘船悉遁﹝鄭成功傳﹞。大帽山有洞穴﹐內廣袤數百里﹐險隘要道可通五省﹐寇聚其中﹐跳梁難制。芝龍領兵繇武平進﹐令軍士各執鳥銃﹐五人爲隊﹐連續點放﹐長矛夾攻﹐步推步進﹐侵入洞中﹐大破之﹝武經開宗﹞。

六年己巳﹝明崇禎二年﹞﹐四月﹐廣東副總兵陳廷對約芝龍剿盜。芝龍戰不利﹐歸閩。不數日﹐寇大至﹐犯中左所近港﹔芝龍又敗﹐敵夜薄中左所﹝明史紀事本末。按本書不記此役結局﹐他書亦無所考。鄭成功傳崇禎三年條敍芝龍功云「平廣賊」﹔然則其所指此役結局乎﹖姑書以俟後考﹞。

七年庚午﹝明崇禎三年﹞﹐先是﹐芝龍舊黨李魁奇再降再叛﹝明史﹞﹐遂聚大小戰船數百橫行海上﹐連破吉丫﹑小■﹝山英﹞二城﹐燒毀民屋殆盡﹝武經開宗﹞﹔熊文燦輕敵戰敗﹝據明史紀事本末吳暘語﹞。芝龍偕芝虎乘其不意﹐星夜水陸並進﹐遂擒之﹝武經開宗。按紀事本末云「芝龍忌魁奇﹐斬之」﹔且系之二年條﹐今不並取﹞。海警漸息﹐而海盜鍾斌又起﹝明史。武經開宗﹐「斌」作「進」。明史紀事本末作「鍾淩秀」﹞。自閩海至廣東澳﹐所在侵略﹔之浙江﹐誘明兵敗之﹐總哨皆陣沒﹝綏寇未刻編﹞。後就撫﹐復叛﹐寇福州﹝明史﹞﹔肆妨商販﹐居民被害甚慘﹝武經開宗﹞。文燦誘而遣泉州﹝明史﹑明史紀事本末﹞﹐芝龍迎擊敗之﹔旣而蹙之大洋﹐斌投海死。數平閩中巨寇﹐芝龍力也﹝明史﹞﹐以功任都督﹝鄭成功傳﹞﹔文燦亦敍功增秩﹝明史﹞。

初﹐芝龍之居平戶也﹐娶平戶士人田川氏女﹐生成功及弟七左衛門﹝參取鄭成功傳﹑田川七左衛門訴狀。或曰「以七左衛門事問之平戶藩﹔曰﹕七左衛門冒母氏稱田川﹐田川氏今微而事迹不詳」。新著聞集稍記七左衛門事﹐而「田川」作「田中」﹐誤。談往曰「芝龍日就島主宴飲歌舞﹐主室有文君悅之﹐卽成功生母也」。南塾乘曰「芝龍娶長崎婦生成功」﹕按據華夷變態考之﹐長崎婦﹐芝龍妾﹐而與成功母異﹞。成功初名森材﹝明史稿﹞。其生也﹐島中萬火齊明﹐芝龍心異之﹝鄭成功傳﹞。是歲芝龍請迎其妻子於本邦﹐本邦許而遣之﹝華夷變態﹑南塾乘﹑長崎夜話艸。「是歲」﹐據鄭成功傳。成功傳曰「數請而不能得﹐乃遣人賫金幣往﹐圖畫芝龍爲大將秉鉞橫絕海表軍容烜赫之狀﹐倭頗憚﹐受賂而歸之」﹔我文書所不載﹐且其事類兒戲﹐豈有之哉﹖蓋傳聞之訛也﹐今不取矣﹞﹔而妻及七左衛門猶畱本邦﹝華夷變態。七左衛門﹐據其訴狀。南塾乘曰「及芝龍貴﹐妻封國夫人﹞。成功時年七歲﹝鄭成功傳。按華夷變態曰「時年十七」﹔而以成功卒年推之﹐與此條七歲之文﹐年紀相合﹐則變態之說誤矣﹞﹐七左衛門才二歲﹝據七左衛門訴狀「正保乙酉前年年十六」文推而書之﹞。後芝龍及成功貽書數招母子﹔母子自平戶詣長崎﹐然以七左衛門幼﹐辭而不赴。正保元年甲申﹐七左衛門年十六。以年漸長﹐成功彊而迎之﹔芝龍妻謂七左衛門曰「良人及汝兄數欲相迎﹐然我憐汝幼﹐辭之數矣。今汝稍長而不往﹐恐使汝失父兄之歡。今止汝於此﹐我將從其請詣彼地﹐請良人托每歲來舶贈銀以爲資給。縱令我身不全﹐無足顧」。遂請航於幕府﹐幕府許之。翌年赴明﹔每歲贈銀於七左衛門。及後芝龍妻死節﹐七左衛門詣江戶﹐請赴明戮力成功﹐滅淸以報讎﹔幕府令七左衛門貽書成功達其意。七左衛門數托書於長崎成功船﹔而成功船人貪縱﹐頗私財貨﹐恐七左衛門赴明﹐或發其事﹐故不達書。適會嚴有公薨﹐國哀多事﹐所志不達﹐還長崎而歿。子名道順﹐復姓鄭。七左衛門之請滅淸報讎也﹐道順亦欲共父赴明﹐而事不成。及父歿﹐正徳中來江戶﹐住吳服街﹐以醫爲業﹐不仕而終﹝參取七左衛門訴狀﹑鄭道順訴狀﹞。

八年辛未﹝明崇禎四年﹞﹐正月﹐明主召廷臣及各省監司議海寇備禦﹔福建布政使吳暘﹑廣東布政使陸問禮等所議﹐皆無奇策。二月﹐擢文燦兵部右侍郎兼右僉都禦史﹐總督兩廣軍務兼巡撫廣東。時鍾斌餘黨入長汀﹐轉掠江西屬邑﹔文燦檄芝龍﹐芝龍擊破之﹝明史紀事本末﹞。

九年壬申﹝明崇禎五年﹞﹐十一月﹐劉香犯福建小埕﹔芝龍時爲遊擊﹐擊走之﹝明史紀事本末﹞。

十年癸酉﹝明崇禎六年﹞﹐路振飛巡按福建﹐香數勾紅夷入犯。振飛懸千金﹐勵將士﹐遣芝龍大破之﹝明史。明史紀事本末云「香侵長樂」﹞。

十一年甲戌﹝明崇禎七年﹞﹐四月﹐香復犯海丰﹝明紀編年﹑明史紀事本末﹞﹐閩﹑粵﹑江﹑浙靡有寧日﹝武經開宗﹞。明主責文燦。文燦不能討﹐乃議招撫﹝明史﹞﹔令洪云蒸﹑康承祖等入賊舟宣諭﹐俱被執﹝明史﹑明紀編年﹞。

十二年乙亥﹝明崇禎八年﹞﹐四月﹐文燦欲以芝龍爲援擊香﹐維璉等以香與芝龍有舊﹐疑不遣﹐曾櫻以百口保之﹝明史﹞。芝龍遂奉命﹐合粵兵擊香﹝明史紀事本末﹞。芝龍計寇﹐造巨艦於五羊城南。香偵知戰艦未成﹐大驅數百艘直突河下。芝龍卽令沿河設兵﹐與芝虎領戰艦數十以迎。交戰之際﹐燒己艦以燒寇艦﹐令兵各以腰牌爲號﹐火發齊投水中。寇亦投水。四圍小舟見牌號救之﹐無者斬殺﹐香逃去﹝武經開宗﹞。芝龍追迫於田尾遠洋﹝明史﹑明史紀事本末﹞。香脇云蒸出於舟中﹐令止兵﹔云蒸大呼曰「我矢死報國﹐急擊勿失」﹗遂遭害﹝明史﹑明史紀事本末﹑武經開宗﹑綏寇未刻編﹞。芝龍揮淚激勵三軍﹐追兵大進﹝武經開宗﹞。香勢蹙﹐自焚溺死﹔承祖等脫歸﹝明史﹑明史紀事本末﹑綏寇未刻編。談往曰「香恨芝龍數困己﹐窺其在漳鎭﹐欲遣心膂徒殲芝龍室﹔芝龍迎而佯歡﹐飲以酒殺之﹔開舡而詣香居﹐爲再共事者而斬殺」。與諸說異﹞。是役也﹐芝虎竊隱於帆末﹐風轉及香船﹐大呼飛下﹐擊殺幾盡。芝虎勇悍﹐聲如乳虎﹐每戰深入﹐終戰歿矣﹝鄭成功傳﹞。浙西大盜屠阿醜與香合謀﹐至是擒斬﹝菊泉集﹞。香餘黨千餘人詣浙江歸款﹐海盜悉平﹝明史﹞﹐通販益便﹝談往﹞。臺灣商舶歲詣本邦﹐至成功時以爲常﹝華夷變態﹞。

十四年丁丑﹝明崇禎十年﹞﹐明主信讒﹐疑曾櫻行賄謀擢官﹐命械送京師詰問。事關芝龍﹐芝龍具疏請罪。至士民擊登聞鼓訟櫻冤﹐命削芝龍官﹐猶令櫻巡視海道。時賊殘十餘州縣﹐櫻乃調芝龍剿賊﹔賊多降﹐一方遂寧﹝明史﹞。

十五年戊寅﹝明崇楨十一年﹞﹐成功補弟子員﹐試髙等﹐時年十五。成功生而風儀整秀﹐俶儻有大志。每東向而望其母。常爲芝豹所窘﹐鴻逵獨偉之。讀書顈敏﹐不治章句。王觀光一見﹐謂芝龍曰「是兒英物﹐非爾所及」﹗金陵有術士﹐祖之驚曰「此奇男子﹐骨相非凡﹐兪世雄才﹐非科甲者」﹝鄭成功傳。明季文字曰「觀光仕隆武﹐爲戶部侍郎」。臺灣縣誌載﹐有僧識成功前因曰「此東海大鯨也﹐成功兵到處﹐海水皆暴漲」﹔其說荒誕﹐故不采焉﹞。

十七年庚辰﹝明崇禎十三年﹞﹐八月﹐先是﹐芝龍任福建參將﹔至是累遷三省總戎大將軍大都督事南澳總兵﹐世襲錦千﹝參取明史紀事本末﹑武經開宗﹞。旣滅香﹐澄淸海氛﹐且以海利交通朝貴﹐寖以大顯﹝明史紀事本末﹞。

二十年癸未﹝明崇禎十六年﹞﹐先是﹐賊李自成﹑張獻忠起﹐相繼陷諸州﹔明兵數失利﹐京師大震﹝明史﹞。鄭鴻逵中庚午武舉﹐隸都督孫應龍麾下。登萊之役﹐應龍敗績﹐逮系天津﹔事白﹐以芝龍平紅夷功移蔭錦衣衛千戶﹐中庚辰武進土。是歲爲福建副總兵﹝鄭成功傳﹞﹐設南贛兵三千統之﹝明史紀事本末﹞。

正保元年甲申﹝明崇禎十七年﹑淸順治元年﹞﹐正月﹐前兵科給事曾應遴薦鴻逵曰「緩急可用」﹔詔益兵二千﹐令以舟師守鎭江。二月﹐議京師城守﹐詔天下勤王。三月﹐封寧遠總兵官吳三桂爲平西伯﹝明史。「平西」二字據三朝實錄﹞﹐飛檄召三桂入關﹝明紀編年﹞。賊先入關﹐京營兵潰﹐城陷﹐明主殂於萬歲山﹝明史﹞。自成僭稱帝﹐國號「順」。旣而三桂率兵入援﹝明紀編年﹞﹔賊遣人招三桂﹐三桂不從。時淸主章帝令其攝政和睿親王多爾衮爲將軍﹐伐明。三桂致書求援﹐多爾衮許之﹔且曰「率眾來歸﹐封以故土﹐晉爲藩王」。三桂復致書﹐約以首尾夾攻。多爾衮星夜進發﹐至山海關﹐三桂降於淸﹔與淸兵合擊﹐大敗賊。五月﹐多爾衮與三桂共搗北京﹐明臣民迎降﹝三朝實錄﹞。

福王名由崧﹐神宗孫﹑莊烈帝之兄也。避亂南下﹐鳳陽總督馬士英﹑兵部尙書史可法等迎而至南京﹔是月卽位﹝明史稿﹞﹐稱明年爲弘光元年﹝明紀編年﹑三藩紀事﹑中興實錄﹞。史可法等爲東閣大學士﹐入閣辦事﹔馬士英加太子太師﹐處軍務﹔總兵鴻逵鎭九江﹑黃蜚鎭京口。詔令黃斌卿防禦京口﹐調芝龍兵六千入衛。八月﹐張獻忠陷成都。封芝龍南安伯。九月﹐鴻逵移屯鎭江﹝明史﹞。十月﹐章帝卽位﹐奠鼎燕京﹐國仍號淸﹐建元仍順治﹝三朝實錄﹞。芝龍以總兵鎭守福建﹝明史﹞。

二年乙酉﹝福王弘光元年﹑唐王隆武元年﹑魯王監國未稱元﹑淸順治二年﹞﹐正月﹐福王在南京﹝明史稿﹞。四月﹐左良玉舉兵﹐稱除君側惡﹐將討馬士英﹐適病死﹐子夢庚東下﹐至采石戰敗﹔賞功﹐賜總兵鄭彩等銀幣有差﹝明紀編年。「總兵」二字據三藩紀事。按明遺民張斐曰「舉兵者夢庚﹐非良玉」﹔然則編年說得實﹐明史稿爲父子分兵陷州縣者蓋訛﹐故不取焉。按彩﹐蓋芝龍親族也﹐然不詳其系﹔華夷變態以彩爲成功一名者﹐誤矣﹞。淸兵破揚州﹐史可法等死之﹝明史﹞。五月﹐封鴻逵靖鹵伯。淸兵進至揚子江﹔水師總兵鴻逵﹑彩等督兵守江﹐楊文驄監軍。淸兵以大炮擊﹐每炮發﹐江水湧激數丈。二帥見勢不可爲﹐遁去。淸兵乘煙霧蔽江﹐縛芻置木筏上﹐張燈順流以下﹐紿京口兵﹔京口兵以爲眞兵﹐悉盡銃丸﹐而淸兵潛從龍潭渡逼都城。王遁至蕪湖﹐中軍田雄挾王降淸﹝參取明史﹑明紀編年﹑明史紀事本末﹑三藩紀事﹑三朝實錄﹑華夷變態。按明淸斗記曰「芝龍裝士兵一千爲日本人﹐令持火器﹐芝豹領之﹐遣鴻逵陣﹐臨江發大小銃禦之﹐淸兵死傷無算﹔淸人患之﹐謀設槁人﹐盡其火藥﹐然後得涉江」﹞。王踐位無幾﹐盛興土木﹐荒酒漁色﹐侈費無度。劉宗周﹑陳子龍等上疏極諫﹐不聽﹔識者豫知其不堪旦夕矣﹝參取明史﹑三藩紀事﹞。

唐王名聿鍵﹐端王碩熿孫也。南都失守﹐王避亂來閩﹔時彩﹑鴻逵亦徹師回閩﹐因奉之至福州﹐與張肯堂﹑吳春枝﹑黃道周及芝龍等會議﹐立王監國。時擁入徒艷翊戴功﹐咸請正位。諸大臣多言監國名正﹐出關尺寸﹐建號未遲﹔芝龍意別有在﹐亦固爭以爲不可。惟鴻逵請正位﹐曰「不正位﹐無以饜眾心以杜後起」﹔遂定議。閏六月﹐奉王卽皇帝位於福州﹐攺元隆武﹝參取明史稿﹑明紀編年﹑三藩紀事﹑明季遺聞﹞。封芝龍爲平鹵侯﹑鴻逵定西侯﹝三藩紀事。粵遊見聞﹐「定西」作「定虜」﹞﹐俱加太師﹝鄭成功傳﹞﹔以按察司爲芝龍第。拜鴻逵爲大將軍﹐擇吉授鉞。至期﹐大風雨﹐登壇時﹐所懸匾飄墜中鉞﹐柄折爲二﹝粵遊見聞﹞。芝豹爲澄濟伯﹝三藩紀事﹑鄭成功傳﹞﹑彩永勝伯﹝三藩紀事﹞﹐彩弟聯都督總兵﹝明季文字。書「彩弟」﹐據鄭成功傳﹞。設六部九卿。蔣徳璟等爲大學士﹐入閣辦事。令萬元吉﹑楊廷麟守贛州﹔措置有方﹐營行宮﹐累疏將迎車駕﹐芝龍阻而不報﹝粵遊見聞﹞。芝龍薦曾櫻爲工部尙書﹑東閣大學士﹐鴻逵薦楊文驄爲兵部侍郎﹝明史﹞。時文武濟濟﹐然兵餉﹑戰守芝龍悉爲政。八月﹐芝龍集廷臣議戰守﹐定兵二十萬﹕自仙霞關以外宜守者一百七十處﹐每處多寡不齊﹐約兵十萬﹔其餘十萬充戰兵精練﹐而明春將出關。合閩﹑浙﹑兩粵之餉﹐不足供兵食﹝明史稿﹑明紀編年﹑明史紀事本末﹑明季遺聞﹞﹔芝龍遣給事中梁應奇入廣督餉﹝明季遺聞﹞﹐且令撫按以下捐俸助餉﹝明紀編年﹑明史紀事本末﹞。芝龍幼習海﹐知海情﹐凡海盜皆故盟或出門下。自就撫後﹐海舶不得鄭氏令旗不能往來。每一舶﹐例入三千金﹐歲以千萬計﹐以此其富敵國。府第安平鎭去泉州城南三十里﹐後築城於安平鎭﹐舳艫直通臥內。所部兵自給餉﹐不取於官﹐旗幟鮮明﹐戈甲堅利﹐其徒卒競勸﹔凡賊遁入海者﹐檄付芝龍﹐取之如寄。故鄭氏之勢﹐振於七閩矣﹝明紀編年﹑鄭成功傳﹑明季遺聞﹞。隆武尙未有嗣﹝明紀編年﹞﹐芝龍見成功於隆武﹝三藩紀事﹞。隆武偉而撫其背曰「惜無一女配卿﹗卿當盡忠吾家﹐無相忘」﹗賜姓朱﹐攺今名﹐拜禦營中軍都督﹔賜尙方劍﹐儀同駙馬。自是﹐中外稱國姓不名﹝鄭成功傳。東裏新談曰「福王以芝龍子爲太子﹐事見明季遺聞」﹔而今考遺聞﹐絕無太子之文﹐誤讀遺聞耳﹔且唐王而非福王也。爲太子之說本出於談往﹐而談往亦傳聞訛也﹞。芝龍遂令成功入侍﹐因得知動靜﹝明紀編年﹞。是時軍府艸創﹐魁柄橫操﹐王𨿽英敏﹐芒刃無所斷割。芝龍﹑鴻逵屢薦其私人爲淸要官﹐王不允﹐以是懷怨望﹔及行郊天禮於南郊﹐二鄭皆稱疾不出。戶部尙書何楷劾其無人臣禮﹐宜正其罪﹔王喜楷敢言﹐令掌都察院事。已而鴻逵揮扇殿上﹐楷呵止之。二鄭交怒﹐楷知不爲所容﹐請告去﹝明史稿。明紀編年曰「何楷爲大學士﹐入朝﹐與芝龍爭班」﹔粵遊見聞曰「黃道周與芝龍爭班﹐何楷佐之」﹞﹐中途爲盜所傷。劉中藻亦以忤鄭氏去。或有密告芝龍專權者﹐隆武責芝龍﹐芝龍怒﹐佯謝事﹔隆武心知芝龍不可恃﹐無以制之﹐因復固畱曰「此非朕意﹐某言也」﹔芝龍竊中傷焉。於是﹐左右無敢支吾者矣﹝明紀編年﹞。芝龍以擁立非本意﹐日與文臣忤﹔且謂「淸主神武﹐必統一宇內」﹐密挾歸款意﹐與淸人招撫江南﹑福建者通聲問。成功知而患之。一日﹐見隆武﹐隆武愁悶而坐﹔成功泣奏曰「陛下鬱鬱不樂﹐得無以臣父故耶﹖臣受厚恩﹐義無反顧﹐請以死扞陛下矣」﹝鄭成功傳﹞。七月﹐隆武將親徵﹐頒詔文於四方﹔有云「鄭家父子兄弟﹐實是將星聚於一門。勛臣芝龍﹐振古之豪傑」﹝明季文字﹞。隆武每欲躬履行間﹐而芝龍以缺餉爲辭。芝龍所招兵﹐實不過數百﹐且疲癃不堪用。廷臣請出關者章滿公交車﹐而鴻逵嘗以所掠美人十二獻﹐用居官衙。至十月﹐妃曾氏至。於是大營宮室﹐開織造府﹐親徵議暫止﹝明紀編年﹞。是歲﹐魯王以海避難在臺州。時淸招撫使適至錢塘江上﹐原任山西僉事鄭之尹子遵謙殺之﹐與張國維﹑方逢年等謀立魯王監國於紹興﹝明紀編年﹑明季遺聞﹞﹔以明年爲監國元年﹐是年猶稱弘光元年﹝粵遊見聞﹞。是月﹐會閩中頒詔至﹐諸求富貴者爭欲應之。魯王不喜﹐下令將返臺﹔國維馳疏閩中辧明﹐然後返臺之議止。然浙﹑閩不和﹐成水火矣﹝明紀編年﹑明史紀事本末﹑明季遺聞﹞。廷臣屢請命芝龍出關﹐芝龍亦知不出關無以饜眾心﹐因將出兵﹝明紀編年﹞。十二月﹐令水軍先鋒都督副將崔芝修書二道﹑參將林髙賫而來本邦請援兵﹝按崔芝書稱總督水師總兵官﹐然據明季文字所載今年隆武親徵詔文﹐都督副將而非總兵﹐蓋臨裁書而權稱總兵也﹞﹔書曰「竊惟東西南北﹐開辟之界限甚明﹔治亂興衰﹐元會之循還遞變﹔四維盡撤﹐國乃滅亡﹔五倫未毀﹐運必聿興。我大明一統開基﹐遞傳三百餘紀﹐列後延祚﹐相承一十六君。主聖巨忠﹐父慈子孝。惇睦之風﹐久播於來享來王之國﹔仁讓之聲﹐奚止於我疆我土之封。去歲甲申﹐數奇陽九﹔逆闖披猖﹐天摧地缺。蠢爾韃虜﹐乘機恣毒﹐膻污我陵廟﹐侵淩我境土﹐戕害我生靈﹐�遷我重器﹔天怒人怨﹐惡貫罪盈。今我皇上神明天縱﹐乘龍禦極﹐攺元隆武﹐應運中興﹐親率六師﹐以蕩妖孽。命芝於肅虜將軍爵﹐下任芝以水師先鋒都督。芝荷重寄﹐誓不俱生﹔切圖弔伐大舉﹐不禁呼援鄰邦。環按﹝環字恐有誤﹞朝貢諸列國﹐有心者無力﹐有力者無餉﹐有餉者無舟械。恭惟日本大國﹐人皆尙義﹐人皆有勇﹐人皆訓練弓刃﹐人皆習慣舟楫﹔地鄰佛國﹐王識天時。我明人泉貨貿通﹐匪止一日﹐敬愛相將﹐不遠千里。芝葵心是抱﹐萇血在胸﹐欲盡主辱臣死之忱﹐難忘泣血枕戈之舉。特修奏楮﹐馳諸殿下﹔聊效七日之哭﹐乞借三千之師。伏祈迅鼓雄威﹐刻徵健部﹔舳艫渡江﹐載仁風之披拂﹐旌旗映日﹐展義气之宣揚。一戰而復金陵﹐使叨半臂﹔再戰而復燕都﹐並藉全功。船械糧艸﹐曁仰攜來﹔報徳酬勛﹐應從厚往。從此普天血氧﹐共推日國斷鰲補石之手﹔而中華君臣﹐永締日國山河帶礪之盟。瀝血披衷﹐翹望明鑑﹐芝不勝激切痛吁之至﹗爲此具本﹐專差參將林髙賫捧﹐謹具奏聞」。又曰「芝承王命﹐總額水師﹐招討浙直﹐以復南北二京。現駐浙江舟山﹐日出崇明縣金山衛與虜相持﹔恨兵寡械乏﹐未奏全捷。竊慕日本大國﹐威望隆赫﹐籠蓋諸邦。敬修奏本﹐請兵三千﹕一以聯唇齒之誼﹐一以報君父之仇。伏仰徳威﹐發兵相助。外緣虜之長伎﹐以箭爲先﹐芝軍因乏堅甲﹐戰輒傷﹔因思日國之甲﹐天下共羨﹐以禦弓矢﹐如金如石。伏懇兪允﹐準芝平價貿易明貳百領﹐一同大國精兵﹐前來徵戰。倘得成功﹐皆荷大徳﹐統容竭誠厚報。事關激切﹐一並專差參將林髙賫捧﹐謹奏聞」。其書詞稱臣姓名﹝華夷變態﹞。

三年丙戌﹝隆武二年﹑魯監國元年﹑淸順治三年﹞﹐正月﹐崔芝書自長崎達江戶。幕府執政議曰「本邦與明絕往來久矣﹐𨿽商舶至﹐事系私販﹐不關官府﹔然則林髙之至﹐何得容易白幕府」﹗謝遣而不報﹝華夷變態。徳川系譜曰「賜以軍糧」﹞。芝龍分兵爲二﹐聲言萬人﹐實不滿千﹔以鴻逵爲大元帥出浙東﹑彩爲副元帥出江西。隆武仿淮陰故事﹐築壇於郊﹐拜而送之﹝按明史稿﹐順治二年十一月王親行﹐鴻逵爲禦營左先鋒出浙江﹑彩爲禦營右先鋒出江西﹐築壇西郊﹐行推轂禮。夫命將專徵﹐則有推轂之禮﹔親徵之時﹐先鋒之發﹐豈有行推轂禮之理哉﹖蓋王親徵與鴻逵等出師﹐明史稿歲月混雜爲同時事﹐故致此繆耳﹞。旣出關﹐疏稱候餉﹐駐不行﹔月餘﹐內催二將檄如雨﹐切責曰「畏縮不前﹐自有國法在」﹗二將不得已﹐逾關行四﹑五里而還﹐仍疏言餉絕﹐畱駐如故。黃道周憤師不前﹐因請募兵效死﹔隆武命芝龍助之資﹐芝龍不與一錢。兵出徽州﹐爲淸兵所擒﹐不屈而死。蔣徳璟請行關察鄭師情形督戰﹐隆武許之﹔至則疲兵弱卒﹑朽甲鈍兵﹐一無可爲﹐嘆息而去。李長倩以餉不繼﹐憂憤而死。趙玉成﹑張肯堂請以水師取金陵迎陛下﹐隆武催芝龍造船﹐芝龍笑諾﹔會有上疏言﹐水師諸臣宜畱其家眷﹐事終不果﹝明紀編年﹑明季遺聞。芝龍出兵系是月﹐據明史紀事本末。明史曰「黃道周字幼平﹐漳浦人﹐天啟二年進士﹐攺庶吉士﹐授編修﹐爲經筵展書官﹐數上書言時事。後翊戴唐王﹐王以道周學行髙﹐敬禮之﹔而芝龍班在上﹐眾議抑芝龍﹐文武由是不和。及爲淸所執﹐囚服著書﹐臨刑過東華門﹐曰﹕此興髙皇帝陵寢近﹐可死矣﹗監刑者從之。道周學貫古今﹐所至學者雲集。銅山有石洞﹐道周嘗居之﹐故學者稱石齋先生」。書畫譜曰「石齋善畫﹐人初不知也。臨難前作水墨大畫二幅﹐長松怪石﹐極其磊落」。明史曰「蔣徳璟字申保﹐晉江人﹐天啟二年進士﹐累遷禮部右侍郎﹐以淵博可備顧問﹐文體華麗﹐爲禮部尙書兼東閣大學士。後以事罷職。及福王立﹐召入閣﹐辭不就﹔唐王立﹐召之﹐明年以足疾辭歸。王事敗﹐而徳璟適病卒」。綏寇未刻編曰「崇禎詞臣有經世略者﹐無過徳璟﹐於錢糧士馬之數了如指掌﹐於上前亦能敢言﹔而帝素惡直﹐故遂不能用」﹞。二月﹐彩出師於杭州﹐敗退﹝三朝實錄﹞。隆武決意親徵﹐駐建寧﹝明紀編年﹑明季遺聞。接明史稿﹐順治二年八月﹐鴻逵﹑彩出師﹐十一月王親徵﹔然前年芝龍之議兵﹐旣言令冬練兵﹑明年出師﹐乃編年﹑遺聞二書蓋得其實﹐故從之﹞。淸主命多羅貝勒博洛﹑固山額眞公土賴進攻福建﹑浙江﹝三朝實錄﹞。楚撫何騰蛟﹑江右楊廷麟皆疏奉迎隆武﹔隆武意欲往江右﹐猶豫未定﹐而芝龍固請回省。省中人數萬呼擁請還曰「不還則絕天下望」﹗因駐蹕劍津﹝明紀編年﹑明季遺聞﹞。三月﹐隆武幸延平府。魯王遣行人林必達來。必達竊通信芝龍﹐欲私招徠﹔芝龍聞之隆武﹐隆武怒囚必達。六月﹐王子琳原生﹐進百官爵有差﹕封芝龍泉國公﹐尋攺平國公﹔封鴻逵漳國公﹐尋攺定國公﹝粵遊見聞﹞﹔封成功忠孝伯﹝鄭成功傳﹞。大赦覃恩﹐鄭氏廝養皆得澤。是月設主考官﹐取中舉人﹐猶雍雍太平象也。時兵羸餉絕﹐當路無談及兵事﹐舉朝如夢﹐不待識者而知其敗壞矣。浙東將士與淸兵隔江相距﹐屢戰不勝﹐全軍遂潰。是月﹐魯王航海遁矣。隆武素與魯王相惡﹝明紀編年﹑明季遺聞﹞﹐而芝龍嘗上疏薦舊輔馬士英於魯王﹐魯王令士英爲辦事官﹐入錢塘江上方國安營﹐共謀恢復﹝粵遊見聞﹞。及淸兵渡江﹐隆武遣使賚詔犒魯王軍﹐士英唆國安斬之﹐魯王師遂潰矣。魯王又使都督陳謙奉使命至﹐而以浙﹑閩相惡﹐謙懼禍﹐趑趄不入關。芝龍與之有舊﹐招而入﹔陛見﹐啟函稱皇叔父﹑不稱陛下﹐隆武大怒﹐下獄。芝龍疏救﹐不報。謙﹐武進人。乙酉春賫弘光詔封芝龍爲南安伯﹝按芝龍爲南安伯﹐據明史在前年﹐蓋明史所記發詔之時﹐而此條受詔時也﹞﹐比讀券﹐乃誤書安南﹔謙謂芝龍曰「安南則兼兩廣﹐南安僅一邑耳﹐請畱券而易詔」。芝龍大喜﹐厚贈而別﹔及半途﹐而南京變矣。芝龍徳之﹐故力救。監察禦史錢邦芑出芝龍門下﹐得隆武信任﹐而知芝龍意﹐故密奏﹕「謙爲魯王心腹﹐且爲芝龍交厚﹐不急除﹐恐有內患」﹔隆武然之。或以告芝龍﹐芝龍謂﹕「謙臨刑﹐途必過我門﹐救之未晚」。至夜半﹐內傳片紙﹐徙別所斬之﹔芝龍聞﹐哭極哀﹐私厚葬之﹐爲文以祭﹝明紀編年﹑明史紀事本末。「邦芑」﹐編年作「邦苞」﹐今從紀事及粵遊見聞﹞。先是﹐芝龍力請旋蹕福京﹔且云「傾家相助﹐入關固守﹐敵何得飛渡」﹝粵遊見聞﹞﹔隆武不聽。至是﹐錢塘旣破﹐寇警日急﹐疏稱﹕「海寇猝至﹐今三關餉取之臣﹐臣取之海﹐無海則無家﹐非遄往不可」。拜表卽行﹔中使手敕止之曰「先生稍遲﹐朕與同行」。比敕使至﹐芝龍旣飛帆過延平。守關將施福聲言缺餉﹐徹兵還安平﹝明季遺聞﹞。先是﹐隆武令鄭爲虹巡視仙霞關﹐芝龍部將奪民舟﹐爲虹叱責之﹔芝龍訴於王﹐王爲諭解。然是時芝龍旣懷異志﹐令徹守關兵﹐仙霞嶺二百里間無一人﹝明史﹞。自芝龍去後﹐定議幸贛﹐不設守備﹔及淸兵至﹐從容過嶺﹝明紀編年﹑明季遺聞﹞。七月﹐隆武出贛州﹐何騰蛟遣其將迎王。王將至韶州﹐而淸兵已過衢州﹑抵閩關。八月﹐王奔至汀州﹐爲淸兵所執﹐死於福州。及永明立﹐遙謚思文皇帝﹝明史﹞。隆武好讀書﹐博通典故﹝明史稿﹞﹔然喜怒無常﹐號令屢更﹐督責過嚴﹐無愛民之政﹐是其所短﹝明史﹞。淸將博洛別遣李成棟﹑韓固山略定興﹑泉﹑汀﹑邵﹑漳等州﹝明紀編年﹑明季遺聞。按固山淸官名﹐明官提督之類﹔記者誤爲名也﹐下金固山亦同﹞。淸兵之未至泉州﹐芝豹先至﹐閉城門﹐大索餉﹐勒鄕紳富民家財﹐不應立梟之﹐抵暮而得數萬金。俄而固山兵至﹐芝豹兵潰﹐走安平﹝明季遺聞﹑鄭成功傳﹞。芝龍妻至自本邦﹐在圍城中嘆曰「遙在異域﹐事旣至此﹐今惜一死﹐何面目復見人耶」﹖登城樓投河水自殺。淸兵吐舌曰「婦女尙爾﹐倭人之勇可知也」﹝長崎夜話艸。本書爲成功走漳州時事﹐今從鄭成功傳系於此﹞。芝龍保安平﹐軍容烜赫﹐炮聲振波濤。前與淸招撫使竊通信﹐又自恃先徹關兵﹐於淸有功﹐閩粵總兵可立得﹐然猶豫未敢迎淸師。博洛遣人招之﹐芝龍曰「我非不慕淸朝﹐恐以立主爲罪耳」。時固山兵逼安平﹐芝龍怒﹐博洛麾而退之﹐貽書於芝龍曰「吾所以重將軍者﹐以能立唐藩也。人臣事主﹐苟有可爲﹐必竭其力﹐力不勝天﹐則乘時建不世之功﹐此又一時也。若將軍不輔立﹐吾何重將軍哉﹖兩粵未平﹐今鑄印以相待」﹗芝龍大喜﹝明紀編年﹑明季遺聞﹑鄭成功傳﹞﹐召成功計事﹔成功泣諫曰「父教子忠﹐不聞以貳﹔且北朝何信之有」﹝鄭成功傳﹞﹖子弟皆勸入海﹐曰「魚不可脫淵」。芝龍不聽﹐遂進降表﹔過泉州﹐大誇張投誠勛﹐求官者就議價。至福州見博洛﹐博洛陽歡﹐折矢爲誓﹐遂痛飲三日﹔夜半忽拔營﹐挾而北矣﹝明紀編年﹑明史紀事本末﹑鄭成功傳﹞。芝龍從者五百人在別營﹐臨去不得見﹐亦不許私通家信﹔對面逼令作家書﹐書無忘淸朝大恩。芝龍曰「龍本願不足慮﹐子弟多擁兵﹐倘有不測﹐柰何」﹖博洛曰「此與爾無與﹐亦非吾所慮也」﹝明季遺聞﹞。博洛召成功﹐成功不至﹔芝龍日﹕「兒不至﹐淸朝其疲於奔命乎」﹝鄭成功傳﹞﹗芝龍旣行﹐彩﹑鴻逵率所部入海﹐張肯堂等往舟山從魯王﹐芝豹獨奉母居安平。芝龍至京陛見﹐奉朝請﹝明季遺聞﹞。魯王旣航海﹐是月定西侯張名振護王至舟山﹐守將王斌卿拒不納﹔至廈門﹐芝龍已降﹐失所據﹐乃至南澳﹝三藩紀事﹞。

成功𨿽遇主列爵﹐未嘗豫兵事﹐意气容貌猶儒生也。旣遭國難﹐諫父不聽﹐且痛母死非命﹐慷慨激烈﹐謀起義兵。詣孔廟﹐焚所著儒服﹐拜先師﹐仰天曰「昔爲孺子﹐今爲孤臣。向背去畱﹐各有所用。謹謝儒服﹐庶先師昭鑑」。髙揖而去。所善陳輝﹑張進﹑施瑯﹑施顯﹑陳霸﹑洪旭等願從者九十餘人。乘二巨艦﹐斷纜行﹐收兵南澳﹐得數千人﹐文移稱「忠孝伯招討大將軍罪臣國姓」﹝鄭成功傳。按粵遊紀聞曰﹕旗號書殺父報國四字﹐出沒海上」﹔殺字恐有誤﹞。八月﹐芝龍使人黃徵明賫隆武及芝龍書﹑彩緞儀物詣長崎乞援兵﹐幕府下其議宗室三藩及執政﹝華夷變態。寬永小說﹐「芝龍」作「成功」﹐誤。和漢合運﹐「八月」作「十月」。按芝龍之發書在未降淸之前﹐然其書不傳﹐故月日不詳﹞。尾張敬公﹑紀伊南龍公﹑水戶威公皆欲出援兵﹝寬永小說﹞﹔議未決﹐長崎奉行報云「福州旣敗﹐芝龍降淸」﹐因令長崎奉行諭使者還﹐反其儀物﹝華夷變態﹞。執政諭諸侯﹐以援兵議罷﹝執政諭細川光尙書﹞。

永明王諱由榔﹐桂王之子﹐避亂於梧。以福州旣失﹐廣西巡撫瞿式耜與兩廣總督丁魁楚議﹐十月立王監國﹐攺元永曆﹔以明年爲元年﹐以肇慶府署爲行宮﹝三藩紀事﹑明季遺聞。「以明年爲元年」﹐據行在陽秋及鄭成功傳康熙二年癸卯鄭經稱永曆十七年之文﹔但成功傳又曰「成功起隆武元年迄永曆十六年凡十七年」者﹐以隆武卽位爲明年﹐故差一年也﹞。十二月﹐淸兵來攻﹐王乘舟避西峽﹝明季遺聞﹞。

四年丁亥﹝永明永曆元年﹑魯監國二年﹑淸順治四年﹞﹐二月﹐永曆至桂林﹐淸兵來攻﹔三月﹐避武崗﹝明史稿﹑明季遺聞﹞。成功遙聞永曆卽位攺元﹐奉朔自南澳歸﹔時彩﹑聯兄弟據廈門﹑浯州﹐乃泊舶於鼓浪嶼﹐嶼與廈門才隔帶水。七月﹐與彩﹑聯共攻海澄﹐不克。八月﹐與鴻逵合攻泉州﹐敗淸提督趙國佐﹐追圍城﹔援至解圍﹐成功回島﹐鴻逵艤舟泉港﹝鄭成功傳﹑三藩紀事。按三藩紀事記成功始末條﹐率與成功傳同﹐故下文省煩而不並引﹞。汀﹑邵並亂﹐閩郵爲阻﹝明季遺聞﹞。是月﹐淸兵進湘潭﹑攻武崗﹐永曆才以身遁﹝明季遺聞﹑三朝實錄﹞﹔播越入粵﹐次柳州﹐入象州﹝明季遺聞﹞。式耜出師克全州﹔十一月﹐永曆還桂﹝明季遺聞﹑行在陽秋﹞。鄭彩從魯王﹔是歲﹐魯王命彩及名振等殺斌卿﹐與肯堂謀﹐將還舟山﹝三藩紀事﹞。

慶安元年戊子﹝永明永曆二年﹑魯監國三年﹑淸順治五年﹞﹐正月﹐永曆駕在桂。淸兵入全州﹝行在陽秋﹞。三月﹐駕幸南寧﹝明季遺聞﹑行在陽秋﹞。成功攻同安﹐守將棄城遁﹔成功令葉翼云守同安﹐轉侵泉州﹝鄭成功傳﹞。四月﹐成功子經生﹐立爲世子﹝和漢合運﹞﹐母董氏﹝鄭成功傳。明淸斗記曰「經長而容貌雄偉﹐善弓馬擊劍」﹞。經或稱錦﹝尙之信傳﹞﹑或稱錦捨﹝華夷變態。按「錦」﹑「經」華音相近﹐故轉訛稱之耳﹐實非別名也。「捨」﹑「爺」又音相近﹐「錦捨」蓋「經爺」﹐而又非別稱也﹞。六月﹐駕幸潯州﹝行在陽秋﹞。七月﹐淸帥佟國器等援泉州﹐鴻逵入潮﹐成功入島﹐畱兵守同安﹔淸兵攻陷城﹐翼云等死矣﹝鄭成功傳﹞。八月﹐駕幸端州﹐端卽肇慶﹝行在陽秋﹞。淸主授芝龍一等精奇尼哈番﹝三朝實錄﹞。是歲﹐魯王令大學士劉中藻略定福寧州﹐與平夷侯周崔芝相犄角﹐連復建寧﹑漳浦等府縣﹐軍勢頗張﹐溫﹑臺響應﹝三藩紀事﹞﹔以彩任徵虜大將軍﹐封建國公﹐督理軍務糧餉。十月﹐彩貽書本邦乞兵器曰「大明開國以來﹐普天之下﹐無不賓服。貴國於我﹐地𨿽遼絕﹐稱徐福裔﹐是非華人孫乎﹖故我太祖以來﹐與貴國交尢厚﹝按徐福祠在紀伊國熊野。明太祖時﹐沙門絕海之明﹐太祖敕令賦熊野詩﹐詩成﹐賜禦制和﹐其詩意未嘗涉本邦爲徐福後之事﹔彩不諳祖宗故事也﹐其以本邦爲徐福後﹐又爲太伯後﹐皆妄誕也﹐前人論具矣﹐不俟予辯駁也﹞﹔其餘暹羅﹑琉球﹑交趾類奉貢不絕﹐至今三百年。彼韃靼者何哉﹖文字不解﹐禮節無辧﹐人而禽獸﹐叛服無常。成祖赫怒﹐爰發六師﹐覆其巢穴﹐殆殲種類。而遺孽殘萌﹐猶尙實繁。前者甲申逆李之亂﹐乘敝猖狂﹐覆我宗社﹐仄聞貴國人民猶爲之懷憤悶。今也先帝孫子所在起兵﹐荊﹑豫﹑兩粵旣復版圖。彩現奉魯王﹐藩屏閩﹑浙﹐旣恢復興﹑建﹑延﹑邵四府及二十餘縣﹐兵威所震﹐無敢當其鋒﹐起義宗室﹐皆競夾輔。魯王將校一千﹑徒卒百萬﹐水陸相分進剿。彩率舟師旣發浙江﹐彩族定遠侯﹑鎭南將軍相繼出師。我國與貴國素唇齒相依﹐況彩藩與貴國殊相親﹐故有所請。軍旅殷繁﹐糧食日費數十萬石﹐括部下而不足給。日者平國侯馳使貴國﹐乞援謀恢復﹐不幸風濤大起﹐人船悉沒。彩將相繼發船﹐糧乏不遂。往日施贊自貴國還﹐言貴國亦憫彩苦心﹔然則惠以兵器﹐深荷厚誼。今使都督總兵陳光猷﹑陳應忠﹑施贊﹑江新駕舟三艘﹐賫藥材絲絹貿易﹐且以修舊交﹔請得以所賫諸品﹐交易貴地武器﹐鳥銃﹑腰刀﹑角甲﹑硝鉛﹐殊所懇求。貴國兪允﹐奏之朝廷﹐事平之日﹐記竹帛以垂永世。昔回紇應郭子儀募﹐盡力唐室﹔夷猶如此﹐何況貴國與我同派﹐能通詩書﹑能習禮義﹐見我艱難﹐不憫然乎﹖彩所發使價﹐如有貪利或事販鬻﹐亦不可測﹔貴國請注所需物件﹐付賤價而令無所違」。成功又貽書於長崎譯官曰「大明龍興三百年﹐治平日久﹐人忘亂﹔韃靼乘虛破兩京﹐神州悉污鮏羴。成功深荷國恩﹐故將蹀血以報讎﹔徘徊浙﹑閩間﹐感義頗有樂從者。然孤軍懸絕﹐千苦萬辛﹐中心未遂﹐日月其邁。成功生於貴國﹐故深慕貴國。今艱難之時﹐貴國憐我﹐假數萬兵﹐感義無限矣」﹗有故皆不報﹝華夷變態。按彩及成功書﹐本書不載原文﹐載「國語」譯文﹐今以所譯「國語」再修辭而爲漢文﹐若得原文比校﹐字句之間不必符合﹐然於大意或不大徑庭也﹞。

二年己丑﹝永明永曆三年﹑魯監國四年﹑淸順治六年﹞﹐正月﹐永曆駕在端州﹝行在陽秋﹞。淸兵陷州縣﹐何騰蛟﹑金聲桓等敗死﹝明史﹑三朝實錄﹞。成功募兵於銅山﹐令施瑯﹑楊才﹑黃廷﹑柯宸樞﹑康明﹑張英等攻漳浦﹐淸守將王起鳳降﹐授鐵騎鎭﹐攺正兵鎭。尋下雲霄﹐抵詔安﹐屯分水關。令黃廷﹑柯宸樞等守盤陀嶺。淸兵來攻﹐宸樞死之﹝鄭成功傳﹞。五月﹐彩移咨琉球﹐求甲劍槍硝等﹔且以其國密邇日本﹐托而乞援於日本﹐相共發兵﹝華夷變態。按彩書曰「陳邦傅恢復廣東﹑金聲桓恢復江西﹑吳三桂恢復北京﹑沐國公恢復雲南」﹔此時雲南孫可望倔彊﹐陳邦傅在行在﹑吳三桂猶事淸﹑金聲桓已死﹐蓋書詞張虛聲﹐總非實事也﹞。七月﹐永曆遣使至島﹐封成功爲延平公﹝鄭成功傳﹞。淸兵陷潮州﹝行在陽秋﹞。十一月﹐鄭芝鵬棄石橊城走﹐福建悉失﹝明季遺聞﹑行在陽秋。按芝鵬蓋成功之族也﹐然他無所考﹞。是歲﹐魯王還舟山﹝三藩紀事﹞。

三年庚寅﹝永明永曆四年﹑魯監國五年﹑淸順治七年﹞﹐正月﹐永曆駕在端州。二月﹐移蹕徳慶﹐向梧州﹝行在陽秋﹞。八月﹐潮人黃海如﹑周全斌導成功入潮﹐敗淸兵﹔師還﹐將入兩島﹝三藩紀事。按成功傳七年條所記錯雜無章﹐事實難辧﹐故不取焉。又按三朝實錄曰「潮州總兵防而敗之」﹐不知就是﹞。先是﹐彩專魯藩柄﹐殺熊汝霖﹑鄭遵儉﹑錢肅樂等﹝明史﹞﹔至是﹐彩與聯猶據兩島﹐而聯沈湎不理事﹐其將章雲飛恣肆不道﹐有敗兆。成功與部下謀曰「兩島﹐吾家臥榻之側﹐豈容人鼾睡」﹖乃嚴兵自揭陽揚帆﹐抵廈門。時方仲秋﹐聯醉萬石巖﹔巖跨城東數里﹐鑿石成洞﹐奇瑰可愛﹐聯所結構。成功至﹐不迎﹔詰朝酒醒出見﹐成功笑曰「兄能以一軍見假乎」﹖聯未及對﹐執銳者前矣﹐聯唯唯而已。成功麾軍逼聯船﹐部兵詟伏不動﹐於是並聯軍﹔兵勢日盛﹐海寇皆屬焉﹐凡兵四萬有餘。無幾﹐殺聯。初﹐成功之至也﹐威名赫烈﹐彩將出避﹐聯不從﹐故及禍矣。彩避南中﹐成功復之﹐卒於家﹝鄭成功傳﹞。十月﹐淸兵陷州縣者十七﹐瞿式耜戰敗﹐伏節死。十二月﹐駕將幸南寧﹐途爲陳邦傅所劫。南陽伯孫元胤聚散卒護蹕﹔身至南海﹐將募舊旅﹐爲淸兵所執﹔淸將不殺﹐畱以招杜永和﹝行在陽秋﹞。永和﹐廣州鎭帥也﹔廣州陷﹐奔瓊州﹝鄭成功傳﹞。

四年辛卯﹝永明永曆五年﹑魯監國六年﹑淸順治八年﹞﹐正月﹐永曆駕在南寧﹐尋幸安隆﹝行在陽秋﹞。成功將與永和接而謀事﹐率眾揚帆而南﹐指平海衛。淸閩撫張學聖﹑道臣黃澍窺成功南發﹐急調馬得功取廈門。時鴻逵據潮之揭陽﹐將棄而守島﹔猶未至﹐守將鄭芝莞無守備﹐得功先遣數十騎渡五通登岸﹐兵民潰﹐得功得入島﹝鄭成功傳。「黃澍」二字據三朝實錄順治十年二月文﹞。隆武之駐延平也﹐令曾櫻畱守福州﹔及福州敗﹐櫻挈家入島﹝明史﹞﹐與成功出沒海上。是時在島﹐家人請避難﹔櫻不從﹐自經而死﹝按本書曰「櫻與芝龍不合﹐從成功」﹔今考本傳﹐櫻與芝龍交厚﹐不見不合之事﹐本書恐誤矣﹞。不數日﹐鴻逵至﹐圍得功急﹐久而不能脫﹔誘鴻逵曰「公等眷皆在安平﹐脫得功不出﹐恐有不利」。鴻逵患之﹐遂令逸去﹝鄭成功傳﹞。潮州總兵郝尙久與鄭氏相疑忌﹐遂降於淸﹝行在陽秋﹞。四月﹐成功還師於島。得功旣逸﹐成功大悔恨﹐按失律罪殺芝莞。芝莞﹐成功從叔也。諸將爲之震肅﹐兵勢復振﹐凡兵六萬餘。鴻逵築寨據白沙。成功部將施瑯風宇魁梧﹐知兵法﹐至鄭家樓櫓﹑旌幟﹑器械之制﹐皆瑯所創。然恃才頗倨傲﹐得罪成功。成功將殺之﹐瑯竄匿。成功殺其父及弟顯﹐謂「瑯去必貽吾患」﹐逮捕急。部將蘇茂憐其才﹐令瑯逸去﹐自白請罪﹐成功赦之﹐然憾其所爲。瑯降淸爲福建水師提督﹐駐海澄﹔後果爲鄭氏患矣。五月﹐成功攻南安﹐敗淸漳鎭王邦俊。十一月﹐與提督楊名髙戰於小營嶺﹐敗之。十二月﹐攻漳浦﹐淸守將楊世徳等降﹝鄭成功傳﹞。是歲淸兵陷福寧州﹐魯藩劉中藻﹑朱繼祚﹑湯芬等死之。淸師遂逼舟山﹐定西侯張名振奉王復航海﹐令張肯堂城守。城陷﹐肯堂自殺。淸師至寧波﹐名振弟名揚﹑吳鍾巒等死之﹝明史﹑三藩紀事﹞。名振之廈門依成功﹔成功扶助﹐整頓軍營。余姚朱之瑜﹐崇禎十七年特徵不就﹐弘光元年復徵又不就﹔卽授江西按察使司副使兼兵部職方淸吏司郎中﹐監鎭臣方國安軍﹐復不拜。臺省論核﹕偃蹇無人臣禮﹔之瑜逃避澥濱。此時在舟山﹐知時事不可爲﹐豫避海外而竊圖恢復﹐與名振等通信﹝舜水文集﹞。

卷之中

承應元年壬辰﹝永明永曆六年﹑魯監國七年﹑淸順治九年﹞﹐正月﹐永曆駕在安隆﹝明史稿﹑行在陽秋﹞。成功攻海澄﹐降城守郝文興﹐授左都督﹝鄭成功傳﹞。二月﹐淸師破嘉定入欽﹐永和以瓊州降。四月﹐淸殺孫元允﹝行在陽秋﹞。成功轉攻長泰。中提督甘輝與淸王進勇並冠兩軍﹝明淸斗記曰「甘輝﹐漳州人﹐生而顈悟﹐猛勇絕倫﹐善騎射﹐學兵法而通四夷事﹔弘光中﹐仕鄭氏爲提督徵討諸軍事﹞﹔適相會﹐親挺戰﹐自巳至午﹐勝敗不決。兩軍止戰而觀﹐驚以爲神。旣而兩軍共逼﹐於是解去。王進入長泰據城﹐輝日夜攻弗克。淸浙閩總督陳錦來援﹐輝迎擊走之﹔復攻長泰﹐遂陷之。進遁去﹐保郡城﹔漳屬邑悉降。進﹐綽號老虎﹐淸範承謨稱其能﹐薦爲閩將﹔後從耿精忠叛於淸。五月﹐金衢總兵馬逢知援長泰﹐戰少利﹐突入郡城。成功築堤鎭門山﹐灌城以水﹝鄭成功傳﹞。七月﹐陳錦復來援長泰﹐其奴刺錦而歸成功﹝鄭成功傳﹑三朝實錄﹞﹔成功賞其功﹐旣而曰「僕戕主而赦之﹐是天下無刑也」﹗終殺之﹝鄭成功傳﹞。八月﹐芝龍請淸主曰﹕其祖父墳墓在福建﹐畱繼母及子弟各一人於其地﹐妻妾及二子搬取來京﹔淸主許之﹝三朝實錄。按芝龍前妻娶本邦者旣死於兵﹐此所謂妻者﹐蓋繼室也﹞。十月﹐成功圍漳州城﹐凡六閱月﹝三藩紀事作「七閱月」﹐誤﹞﹐城中食盡﹐人相食﹐枕藉死者七十餘萬人﹐間存者气息僅相屬﹐𨿽悲泣無淚。有一士人饑死﹐鄰捨兒竊食其肉﹐腸中皆故紙﹐字畫隱隱可辧。周亮工作詩紀實﹐酸楚淒痛。至是﹐淸金固山來援﹐成功解圍﹐遣柯朋接戰﹔成功久頓堅城下﹐師老糧乏﹐朋敗。遣陳鳳﹑周全斌﹐皆敗。成功將退﹐猶不徹中軍蓋﹐是以大崩﹐收兵保海澄﹝鄭成功傳。按名家詩人小傳曰「周亮工以謀解淸漳之圍﹐人驚爲神施鬼設﹞。淸主有意招撫﹐謂「芝龍旣降﹐子弟何忍背父兄﹐此必地方官不體我意﹐行事乖張所致﹔成功等𨿽有心向化﹐無路上達。若成功等來歸﹐就用之海上﹐不令必赴京」。令芝龍作書遣使諭成功及鴻逵﹔且敕其浙閩總督劉淸泰曰「俟芝龍家人回信到閩﹐成功等悔罪歸順﹐一面奏報﹐一面遣才幹官一﹑二員到彼審察事情﹐歸順稱實﹐赦罪授官﹐置原任地﹔若執迷不悟﹐爾卽進剿」﹝三朝實錄﹞。

二年癸巳﹝永明永曆七年﹑魯監國八年﹑淸順治十年﹞﹐正月﹐永曆駕在安隆﹝明史稿﹑行在陽秋。明淸斗記曰﹔「是月﹐淸主遣將陳某爲福建軍門﹐成功共戰於角尾所﹐陳部下兵殺陳而降﹔淸主再遣海利王爲軍門﹐成功迎擊而大敗之」﹞。二月﹐先是馬得功之襲廈門也﹐略奪成功家資﹔至是﹐劉淸泰奏淸主曰「日者撫臣張學聖﹑道臣黃澍﹑鎭臣馬得功垂涎於成功金穴﹐窺其它出﹐潛師往襲﹐悉攫其家資﹐以致鄭逆索償修怨﹐海郡淪陷﹔三臣罪固難遁」。淸主敕褫學聖﹑得功等職﹐下之刑部﹝三朝實錄﹞。四月﹐郝尙久復以潮州內附﹝行在陽秋﹞。五月﹐金固山攻海澄﹐城壞百餘丈﹔成功親立雉堞﹐左右死者山積﹐指揮自若﹐益治軍﹐遂不能破。旣而矢炮雨下﹐成功呼曰「天尙佐我乎」﹗俄而下息﹐炮碎其座。一日﹐空炮頻發﹐成功曰「敵將逼城」。勒兵令各持斧﹐令曰「敵至方斫」。淸兵果跳濠登城﹐一卒速揮巨斧﹐眾從之﹐隨斫隨落﹐濠爲之平。固山宵遁﹐澄守益堅﹔以卒爲都督。是時﹐濱海騷擾﹐饋饟不給﹐令黃愷主餉。愷小有才﹐然招權貪財﹐民不聊生﹐成功收殺之。鄭氏兵興以來﹐軍律肅然﹐兵士無淫略﹐故孺子婦人至與軍行爭道。軍餉或乏﹐乞索富家﹐不需之小民﹝鄭成功傳﹞。是月﹐淸主封芝龍爲同安侯﹑成功爲海澄公﹑鴻逵爲奉化伯﹑芝豹爲左都督﹝三朝實錄﹑鄭成功傳﹞。成功不從﹔芝豹奉命與嫡母顏氏共入京。成功乘招撫機﹐上陸縱橫福﹑興﹑泉﹑漳間。九月﹐淸攻潮州﹐尙久乞援於成功﹐成功遣兵救之﹔旣而尙久疑不納﹐潮終破﹝鄭成功傳﹞﹐尙久死。十月﹐淸陷吳川縣﹝行在陽秋﹞。是月﹐芝龍言淸主曰「前者奉招撫鴻逵﹑成功之命﹐臣卽遣人貽書傳聖意﹐成功不奉命受封」。於是﹐淸主令議政王貝勒大臣確議以聞。十一月﹐淸主敕諭成功曰「朕惟閩海奧區﹐兵戎重寄﹐置資勛冑﹐以靖封疆。爾成功乃我朝世襲同安侯鄭芝龍之子﹐曩大兵下閩﹐芝龍首倡來歸﹐𨿽經敍錄﹐未稱報功。緣睿王疑心輕聽﹐不計周全恩養﹐以致爾疑懼淹畱﹐迹寄海中﹐情甘化外。朕念父子大倫﹐慈孝天性﹐父旣爲功臣﹐子豈願爲仇敵﹖但道阻且修﹐爾心無由上達。前者李徳等持爾家書至﹐朕令細詢口語﹐悉爾至情﹐朕惻然念之。推心置腹﹐何分新舊。卽使海隅底定﹐防鎭亦必需人﹔與其別擇他人﹐豈如任用爾等﹗朕因加之封爵﹐畀以事權﹐聿同開國之功﹐特賜承家之慶。玆封爾爲海澄公﹐掛靖海將軍印﹐照例食俸。因爾兵卒房地原在泉﹑漳﹑惠﹑潮四府﹐卽命駐此四府地方﹐止將四府水陸寨遊營兵餉﹐撥爾部官兵﹐不足不別補正額﹔錢糧仍行解部。其管民文官俱聽部選﹐爾原轄武官聽爾酌量委用﹔姓名官銜﹐開冊送部﹐卽將歸順官兵數目﹐詳開奏聞。海上諸寇﹐爾須相機防剿﹐洋船往來﹐俱著管理﹐稽察姦宄﹔收取課稅﹐交布政司解京。地方官計﹑民間詞訟﹑錢糧等項﹐俱系有司職掌﹐有督撫管理﹐爾不得干預。爾膺此寵嘉﹑受玆信任﹐務殫心竭力以圖報稱。海濱寧謐﹐惟爾之功﹔如果建有殊勛﹐仍加懋賞。山河帶礪﹐垂於永久﹔忠孝兩全﹐身名俱泰﹐豈不休哉﹗爾其欽承之﹐毋替朕命」。又曰「朕臨禦天下﹐思與百姓休息﹐底於太平。有負固不服者則兵之﹐其有輸誠國家﹑矢忠宣力者爵賞之﹐曷有靳焉。爾父鄭芝龍首先投順﹐忠誠可嘉﹗特畀侯爵﹐世世延賞。封爾爲海澄公﹐洎爾叔﹝﹖﹞一門恩榮。朕豈憚於用兵如此哉﹖但以爲力服明威﹐何如布恩示信。爾不祗承敕印﹐爾仍遣李徳等來﹐爾父持爾書入告。朕覽書﹐內有「君擇臣﹑臣亦擇君」之語。爾來投誠﹐正是擇君﹔朕破格委任﹐正是擇臣。君臣一心﹐至誠相待﹐何有不信之處﹖又曰爾父爲貝勒所紿﹐屈抑數年。爾父在睿王時果有猜疑看守之事﹐朕親政以來﹐優厚大臣﹐加升爾父官爵﹐同舊人前列﹐恩禮罔間﹐想爾亦已悉知之。又曰「一攻一議﹐二三其令」。但固山奉命在先﹐劉淸泰招撫在後﹐及爾差人一到﹐卽令徹兵﹝按固山圍澄﹐不克遁去﹐而此云令徹兵者飾言也﹞﹐何嘗失信﹖又云畀以三省﹐海寇總令管理防剿﹐並非沿海地方。前敕甚明﹐豈可援以爲請﹖又云三府屯兵﹐並轄三省沿海地。原敕止有泉州等處﹐並未有三府之說﹐此傳言之誤。爾言一府未足屯兵﹐未爲不是。又云「島上諸紳﹐藉沒已盡」﹔道﹑府﹑縣視爲奇貨﹐或亦有之﹔諸人果非叛逆﹐有司何得執問﹖旣系叛逆﹐窮究黨與﹐亦未爲過。又云「公爲五等上爵﹐充總兵官﹐尙在提督之下」﹔似爲有理﹐故命爾掛靖海將軍印。又云「用人莫疑﹐疑人莫用」﹔朕固不疑﹐故授以封爵﹐委爾以海上之事﹔如有所疑﹐豈敢加封委任﹖又云「父親致力於內﹐兒盡力於外﹐付托得人﹐地方安靜」﹔此言殊不合理。朕再三宣諭﹐不願加兵﹐爲地方頻年兵火之苦﹐又爲爾家父子間隔之情﹐爾卽多所詞說﹐皆所不計。朕念爾兵卒眾多﹐一府難以安插﹐錢糧委難支給﹐仍益以漳州﹑潮州﹑惠州三府並泉州四府駐札﹐卽將四府水陸寨遊營兵餉撥給爾部下官兵﹐不足不別補正課﹔錢糧仍行解部。管民文官俱聽部選﹔爾原轄武官聽爾遴選委用﹐仍將姓名職銜具題造冊送部。開洋船隻﹐爾得稽察﹔收納課稅﹐送布政司解部。朕待爾推心置腹﹐毫無猜疑。爾受玆敕諭﹐便當安插兵丁﹐防剿海賊﹐所轄將士﹐嚴行約束﹐勿使侵擾百姓﹔上以報朕委任之意﹐下以全爾等歸命之忠。爾能積徳累勞﹐仍有懋功懋賞。主臣相得﹐垂諸史冊﹐豈不休哉」﹝三朝實錄﹞﹗

三年甲午﹝永明永曆八年﹑魯監國九年﹑淸順治十一年﹞﹐正月﹐永曆駕在安隆﹝行在陽秋﹞。先是﹐孫可望以錢榖供給行在﹐而以其終不可倚賴﹐竊諭李定國以兵來迎﹔可望知之﹐至是逼殺朝臣十四人﹝明史稿﹞。三月﹐名振率舟師侵崇明南沙嘴﹑壽興沙等所﹐與淸趙光祖等戰﹐失利。五月﹐淸福建提督楊名髙奏淸主云「成功𨿽云就撫﹐而接詔不開﹐衣冠如舊﹔且縱兵焚掠﹐侵擾延﹑建﹐情甚叵測」。淸主下事兵部知之。六月﹐芝龍請和碩鄭親王濟爾哈朗等曰「次子世忠與成功誼切手足﹐若令與使臣同到成功處﹐諭以君恩﹑責以父命﹐巽言婉導﹐彼必欣然向化」。濟爾哈朗議而奏﹐淸主可之﹝明淸斗記曰「是夏﹐成功攻淸許良於廣東海防南洋島﹐破之﹞。七月﹐淸主諭成功曰「自古識時俊傑﹐遇推誠待人之主﹐披肝效順﹐矢忠勿二﹐方能建立事功﹐身名俱泰﹔未有猜疑觀望﹐可稱識時知命者。朕承皇天眷佑﹐奄有萬方﹐海陬一隅﹐何難偏師戡定。但閩嶠蒼生皆吾赤子﹐不忍勤兵。又念爾父鄭芝龍投誠最早﹐忠順可嘉﹐故推恩延賞﹐封爾公﹐給與敕印﹐俾爾駐紮泉﹑漳﹑惠﹑潮四府﹐撥給遊營兵餉﹐養爾部下官兵。朕之推誠待爾﹐可調至矣。爾自剃髮傾心﹐義不再計。今據爾疏奏﹐𨿽受敕印﹐尙未剃髮﹐冀望委畀全閩﹔又謬稱用兵﹐屯紮舟山﹐就近支給溫﹑臺﹑寧﹑紹等處錢糧﹕詞語多乖﹐要求無厭﹐乃復以未撤四府官兵爲辭。爾尙未歸誠﹐豈有先撤官兵之理﹗爾若懷疑猶豫﹐原無歸誠實心﹐當明白陳說﹔順逆兩端﹐一言可決。今如遵照所領敕印﹐剃髮歸順則已﹔如不歸順﹐爾其熟思審圖﹐毋貽後悔」﹝三朝實錄﹞。淸主復遣葉﹑阿二員招撫成功﹐成功不從。淸遂幽芝龍﹑芝豹於寧古塔﹝鄭成功傳。本書云「置芝龍於髙俎」﹐今從三朝實錄順治十二年文。髙俎﹐地名﹐而未詳其所在﹞。是月﹐淸議政王貝勒大臣會議﹕「鄭成功屢經寬宥﹐遣官招撫﹐並無剃髮投誠之意﹔且寄伊父芝龍家書﹐辭語誇張﹐肆無忌憚﹐不降之心已決。請敕該督﹑撫﹑鎭整頓兵馬﹐固守城池﹐勿令逆眾登岸﹐騷擾生民﹔遇有乘間上岸者﹐發兵撲剿」。從之﹝三朝實錄﹞。成功攻漳州﹐降淸守將劉國軒﹑朴世用等﹐十邑皆下﹔乘勢略泉州屬邑﹐泉州帥城守﹝鄭成功傳﹞。淸主命世子濟度爲定遠大將軍﹐同多羅貝勒巴爾楚渾等統大兵討成功。淸福建巡撫佟國器奏﹕「成功襲破漳郡﹐連陷各邑﹐復圍泉州﹐警連興化。夫海賊與陸地不同﹐揚帆所至﹐隨所可犯﹔賊眾億萬攻圍﹐孤城單弱可虞。請迅發滿洲大兵蕩剿﹐並敕廣東﹑南贛督撫調發潮州水師直抵廈門﹐與閩師首尾夾擊﹐海氛可靖矣」﹔下議政貝勒大臣會議﹝三朝實錄﹞。時成功兵勢大盛﹐分所部爲七十二鎭﹐以中左所爲思明州﹝長崎夜話艸曰「成功志期恢復﹐州號思明者﹐寓思明室之意也﹞。立儲賢儲材二館﹑察言賓客二司﹐設印局﹑軍器諸局。令六官分理庶政﹕以壬午舉人潘賡昌兼吏﹑戶二官﹐丙戌舉人陳寶鑰爲禮官﹐世職張光啟爲兵官﹐浙人程應璠爲刑官﹐丙戌舉人馮澄世爲工官﹐以鄧會知州事。奉監國魯王﹑盧溪王﹑寧靖王居金門﹐凡諸宗室﹐頗贍給之。禮待諸縉紳避亂而至者﹐軍國大事時咨詢焉﹔王忠孝﹑盧若騰﹑沈佺期﹑辜朝薦﹑徐孚遠﹑紀許國等皆其選也。凡有所便宜封拜﹐乃朝服北向﹐遙拜帝座﹐疏而焚之。其所施爲﹐鼓動一世﹝鄭成功傳。按盧溪王失傳。寧靖王﹑忠孝﹑若騰﹑佺期﹑朝薦詳臺灣縣誌。孚遠﹐文人﹐與陳子龍結幾社﹔及松江敗﹐遁入於海﹐見明史﹞。魯王后欲復航海﹐艤於南日山﹐遭風沒於海。南日山在莆田東南濱海﹐與琉球相望﹝明史﹞。初﹐淸入兗州執王﹐王時年尙幼﹐詭稱牧兒﹐淸兵疑而刃之﹐三擊不中﹐淸人異而不害﹐得脫。及淸兵渡江﹐馬士英﹑方國安欲執王爲贄而降淸﹐然所遣將病俄發﹐不省人事﹐王得單騎逸。及臺州航海﹐淸兵追及﹐海中忽有龍升天﹐淸兵沒溺﹐王復免。然至是天命不遂矣﹝粵遊紀聞。按明史稿三王傳及三藩紀事魯藩條云「順治十一年甲午鄭成功奉王居金門。初至禮待甚恭﹐旣益懈﹔王積不能平﹐成功銜之。未幾﹐王將往南澳﹐成功使人沈之海中」。而據舜水文集﹐朱之瑜有丁酉歲報魯王書疏﹔丁酉﹐順治十四年也。考之明史沈宸荃傳曰「魯王監國擢右僉都禦史﹐已而事破﹐宸荃棄家從王海外﹐又從抵廈門﹑金門﹔後艤舟南日山﹐遭風沒於海」。然則甲午以後﹐王尙無恙﹐至丁酉後﹐航海而漂沒也。明史稿﹑三藩紀事恐系一時之訛傳。且成功以忠義自許﹐豈有此事哉﹖黃斌卿之據舟山﹐結沈王子於海﹐世或訛傳而爲成功事歟﹞﹖

明歷元年乙未﹝永明永曆九年﹑淸順治十二年﹞﹐正月﹐永曆駕在安隆。前年攺州爲府。成功遣眾侵仙遊﹝鄭成功傳﹞。二月﹐芝龍竊通信成功及鴻逵﹐佟國器奪書具疏以聞﹔淸主封下兵部密議﹝三朝實錄。明淸斗記曰「是月﹐成功將取揭陽﹐資糧榖﹐據要害﹐發舟師攻之。揭陽守卻尙文戰敗遁去。成功使宣毅鎭吳爺﹑義武鎭陳義等守之﹞。五月﹐成功遣洪旭﹑陳六禦攻舟山﹐淸守將降﹐令六禦守舟山。旭又招降淸臺州鎭馬信﹑寧波鎭張宏徳﹝鄭成功傳﹞。陳其綸應成功﹐聚兵大柏山﹐與淸兵戰﹐不克而死﹝三朝實錄﹞。六月﹐成功破安平鎭及惠安﹑同安﹑南安三邑﹝鄭成功傳﹞。七月﹐成功奉書於本邦幕府曰「洲同瞻部﹐就一水以判東西﹔境邇蓬萊﹐連三島而橐天地。域占爲雷之位﹐光拂若木之華。百篇古文﹐蚤得嬴秦之仙使﹔歷代列史﹐並分上國之車書。道不拾遺﹐風欲追乎三代﹔人重然諾﹐俗尢惇於四維。恭惟上將軍麾下﹐才擅擎天﹐勛髙浴日﹕鑄六十五州之刀劍﹐雌雄爲精﹔服五百一郡之版圖﹐礫沙皆寶。文諧丹府﹐屢有表使至金臺﹔釋輔儒宗﹐再見元公參黃蘗。𨿽共臨乎覆載﹐還獨奠其山河。成功生於日出﹐長而雲從﹐一身系天下安危﹐百戰占師中貞吉。叨世績之賜李﹐恩重分茅﹔效文忠之祚明﹐情深復旦﹝「旦」恐「土」之誤﹞。馬嘶塞外﹐肅愼不數余凶﹔虜在目中﹐女眞幾無剩孽。緣徵伐未息﹐致玉帛久疏。仰止髙山﹐宛壽安之在望﹔溯洄秋水﹐悵滄海之太長。敬勒尺函﹐稍伸丹悃﹔爰賚幣篚﹐用締縞交。舊好可惇﹐曾無趙居任於今復往﹔中興伊近﹐敢望僧桂梧如昔重來。文難悉情﹐辭不盡意﹔伏祈鑑照﹐毋任翹瞻﹝華夷變態﹞。十一月﹐淸定遠大將軍庶子王入閩﹐成功避之島﹝鄭成功傳。按據三朝實錄﹐庶子王﹐濟度也﹞。

二年丙申﹝永明永曆十年﹑淸順治十三年﹞﹐正月﹐永曆駕在安隆。孫可望謀移駕﹔李定國執可望家眷﹐護蹕走雲南﹝參取明史稿﹑行在陽秋﹞。庶子王略沿海﹝鄭成功傳﹞﹐敗成功所畱兵於福州府屬髙齊﹑泉州府大營﹑惠安縣海港﹐焚毀船隻﹝三朝實錄。明淸斗記曰「成功以其兵勢漸盛﹐將陷福建而取南京。三月到福建﹐攻其城﹐城堅不拔﹐成功創意制攻城具木城。其制疊木而成砦寨堞墻形﹐下施車輪﹐令旋轉自由﹐中設炮﹐乘夜竊以之逼敵壘﹐虜軍大困」。按木城制見武備志﹐蓋成功遵舊制而加新意也﹞﹔遂攻兩島﹐暴風壞舟﹐分兵攻鴻逵於白沙﹐皆弗克而還﹝鄭成功傳﹞。四月﹐淸都察院左副都禦史魏裔介上疏﹐言「天下民生所以不安者﹐以雲貴有孫可望﹑海上有鄭成功。鄭逆出沒海上三十餘年﹐我欲搗其巢穴﹐恐水師少而未練﹐宜擇知兵大臣沿海防禦﹐坐而困之﹔庶蕩平有期矣」。下所司議。至明年﹐定水戰跳船升賞例﹝三朝實錄﹞。五月﹐成功令蘇茂﹑黃梧攻揭陽﹐不克。成功素不釋然於蘇茂嘗縱施瑯﹐至是以師行失律斬茂焉。六月﹐成功將北略﹐克日解纜﹐畱糧食於海澄﹐分兵護其諸門。黃梧在東南﹐茂部將蘇明在北。黃梧恐以茂故獲罪﹐竊圖降淸﹔而以知明亦有所懼﹐就明而飲﹐微言誘之﹝鄭成功傳﹞﹔斬總兵華棟﹐率眾薙發﹐以海澄縣降。淸主遣梅勒章京翁受等入城安撫﹝三朝實錄﹞。淸主以梧爲海澄公﹐駐漳州﹔明亦得官。梧遂發鄭氏墳﹑害親黨﹑殺漳商﹝鄭成功傳。和漢合運曰「是月﹐成功與淸兵大戰於泉州」。明淸斗記曰「成功攻淸提督馬得功於泉州﹐成功戰敗幾危﹐而以謀殺得功﹞。十月﹐庶子王班師。甘輝聞海澄之亂﹐進攻取蓄積歸﹐遂奉成功破閩安鎭﹐逼福州﹐轉略溫﹑臺等郡﹝鄭成功傳﹞﹐平陽﹑瑞安俱陷﹐全浙震動﹝三朝實錄﹞。

三年丁酉﹝永明永曆十一年﹑淸順治十四年﹞﹐正月﹐永曆駕在滇都﹝行在陽秋﹞。舟山之將陷也﹐朱之瑜豫來本邦﹔無幾﹐又之安南。安南酋召見之﹐之瑜長揖不拜﹔酋大怒欲殺之﹐之瑜執禮不屈。酋知其偉人﹐欲臣之﹐親貽書﹐期以太公﹑陳平佐周﹑漢之任﹔之瑜固辭。酋又數咨詢時務﹐之瑜勸之以削平大憝﹐銘勛復辟在於指顧間。國人始皆憎之瑜﹐欲乘機下石﹔後翕然敬愛焉。魯王嘗欲召還之瑜﹔監國九年三月敕諭璽書﹐是月附日本船而達安南。文曰「爾矯矯不折﹐遠避忘家。陽武之椎﹐尙堪再試﹔終軍之請﹐豈竟忘情﹖予夢寐求賢﹐延佇以俟。恢復事業﹐當資爾節義文章」﹗之瑜謝表有言「臣此時已促裝﹐擬於廿一日往暹羅﹐亦輾轉以求達也。因暹羅更在西南﹐誠恐主上未察臣苦心﹐疑爲營私背旨﹐故捧敕驚懼﹐卽止不行。𨿽臣無節義文章之重﹐足副主上夢寐延佇之求﹔至於犬馬戀主之誠﹐回天衡命之志﹐未嘗一刻少弛也。靜候夏間﹐附船前去日本﹐復從日本方達思明。所以紆回其道者﹐臣之苦衷﹐不便明言」﹝舜水文集﹞。三月﹐故鎭海將軍定西侯鴻逵病卒於浯州﹐成功回島。尋遣將城福州峽江牛心塔﹐令陳斌﹑林銘﹑杜輝等守之。淸兵來攻﹐銘﹑輝棄回﹐斌降而被誘殺。甘輝﹑周全斌等攻寧徳﹐滿帥阿克襄身體雄偉﹐勇冠三軍﹐率兵逆戰﹔輝躬搏而獲首﹐首重鈞余﹝鄭成功傳。按明淸斗記載﹕「翌年四月﹐甘輝與淸阿克商戰﹐克商恃勇戰死」。「克襄」﹑「克商」﹐恐非別人﹐傳聞之異也﹞。八月﹐議政王貝勒大臣奏﹕「芝龍等所幽寧古塔﹐地近江海。賊船有水之地﹐無所不至﹐芝龍禁後恐有疏虞﹐應各用鐵鏈三條﹐手足杻械﹐令章京兵丁嚴加看守」。淸主從之﹝三朝實錄﹞。十一月﹐孫可望降於淸﹐淸封爲義王﹝行在陽秋﹑三朝實錄﹞﹔後從淸主獵﹐被射殺﹝行在陽秋﹞。

萬治元年戊戌﹝永明永曆十二年﹑淸順治十五年﹞﹐正月﹐永曆駕在滇都﹝行在陽秋﹞。三月﹐淸師三路向雲南﹝明史稿﹞。六月﹐淸師取湖南。七月﹐明李定國秉黃鉞出師﹝求野錄﹞。永曆遣使晉成功延平郡王﹝行在陽秋系八年甲午七月﹞﹑甘輝崇明伯﹑萬禮建安伯﹑黃廷永安伯﹑郝文興慶都伯﹑王秀山祥符伯﹑張煌言兵部左侍郎﹐餘各賜爵有差。使還﹐使徐孚遠隨入滇。孚遠爲交趾所獲﹐要以臣禮﹐不屈而還﹝鄭成功傳。按黃廷嘗仕隆武爲都督副將﹐見明季文字。張煌言﹐舉人也﹐見明史﹞。成功決意議大舉﹐先取金陵。部署諸將﹕以黃廷爲前提督﹑洪旭爲兵官﹑鄭泰爲戶官畱守﹔令力士全身披掛鐵甲﹐但餘兩目﹐甲畫以朱碧彪文﹐執大刀﹐立行首﹐斫馬足﹐號曰「鐵人」﹐視者以爲神兵﹐左虎衛陳魁統之。甲士十七萬﹑習流五萬﹑習騎五千﹑鐵人八千﹐凡號八十萬。弋船八十﹐揚帆北上。至浙江﹐攻陷樂淸等州縣﹔次羊山﹐暴風破舟﹐泊滃州理楫﹝鄭成功傳。和漢合運曰「是歲九月﹐成功復請援兵於本邦」﹔他書所不載﹐故不取焉﹞。十月﹐三路淸兵俱集。十二月﹐七星關失守﹐定國連敗遁走﹐永曆奔永昌﹝明史稿﹑三朝實錄﹞。

二年己亥﹝永明永曆十三年﹑淸順治十六年﹞﹐正月﹐永曆駕在永昌。以從臣多叛﹐決意入緬﹝明淸斗記曰「三月﹐成功舟師攻臺州﹐臺州都督馬信出兵而戰。信長兵略﹐成功軍數失利﹔成功以詭計敗之﹐信出其意外﹐知不可敵﹐終降。成功攻梧州﹝﹖﹞﹑安海﹐皆陷之﹞。五月﹐緬人迎而駐駕於孟城外赭硜﹐茅廬竹城﹐從官艸次﹐緬人置兵防之﹝明史稿﹑求野錄﹞。是月﹐成功至崇明﹐諸將請先取崇明爲老營﹐不聽﹝鄭成功傳。按金陵之役﹐明淸斗記說與成功傳稍有異同﹐而頗有如得其實者﹐姑記槪略以充參考。其說曰﹕『成功奉永曆敕﹐謂甘輝曰「吾久圖恢復﹐而志願未達﹐今旣奉敕﹐何得遷延﹔將速取金陵﹐以定南都如何」﹖甘輝曰「王者之道懷近柔遠﹐至徳可以服人﹔至今日之事﹐四海糜爛﹐民旣墜塗炭﹐何遑從容擬議﹐速發兵敵王愾」﹗於是成功決意出師。六月﹐至定海關﹐俟雲南援﹐徜徉山水之間。七月﹐登峴石山﹐山深而寂﹐有一祠﹐云鎖煙蔽﹐成功悵然賦曰「黃葉古祠裏﹐秋風寒殿開﹐沈沈松柏老﹐暝暝鳥飛回。碑帖空埋地﹐社階盡雜苔。此地到人少﹐塵世轉堪哀」。破定海﹐遂至崇明關大戰﹐守將李某﹑副將王老豹敗走﹔成功遂奪關﹐淸兵走保鎭江城。城臨江﹐成功欲濟而攻﹐無舟﹔全斌曰「萬里長江﹐何有涸竭之日﹐臣稍諳水性﹐先從斌始」。驅從兵三千亂流而濟﹐眾軍從之﹐遂飛渡長江﹐乘勢陷城﹔令全斌守城。成功遂議攻南京石頭城。甘輝曰「南直人物殷繁而田畝少﹑米粟乏﹐故所漕船艦﹐塡塞浦口。今據浦口﹐裁抑漕運﹐充吾兵食﹐鎭壓要地﹐以固根本﹐見機而動﹐南京在掌中」﹔成功不肯﹐曰「兵貴神速﹐不如速出兵﹐掩彼無備」。遂發兵攻石頭﹐破郛﹐淸兵退守本城。成功攻破聚寶﹑通濟二門﹐逼正陽門﹔甘輝﹑萬禮擒操江﹐城旦夕將陷。時北京援兵二十萬俄至﹐成功兵疲不能敵﹐終敗績』。成功之詩﹐世不多傳﹐本藩藏其所自書詩曰「禮樂衣冠第﹐文章孔孟家﹔南山開壽域﹐東海釀流霞」。其詩不書題﹐蓋似賀本邦人詩﹐書法亦飄逸可愛。觀此二首﹐亦可以知其槪略﹞。七月﹐淸主命內大臣達素﹑固山額眞索洪纛﹑章京賴塔等徵剿成功﹝三朝實錄﹞。成功至焦山﹐與諸將議曰「瓜鎭爲金陵門戶﹐須先破之」。乃令程應璠領右提督馬信﹑前鋒鎭統領余新等進奪譚家洲﹐遣材官張亮督善泅者斬斷滚江龍﹐進踞瓜洲上流﹐焚奪滿洲木城。指揮旣定﹐成功與中提督甘輝﹑左提督翁天佑﹑先鋒鎭楊祖直搗瓜洲。淸操江朱衣祚﹑城守左雲龍背港而陣﹔戰未合﹐張亮已斷滚江龍﹐對岸夾擊﹐成功麾軍大進。右武衛統領周全斌直破其陣﹐身中五矢﹐气彌銳﹐斬雲龍﹔衣祚遁去。正兵鎭韓英奪門登城樹幟﹐全斌繼入﹐鏖殺城兵。後提督萬禮繞出洲後﹐殲殘兵。以左鎭劉猷守瓜洲﹑監紀推官柯平爲江防。張煌言﹑楊朝棟﹑袁起振進取蕪湖﹐遂涉揚子﹐趣鎭江。淸管效忠馳而攻﹐不動﹐畱步兵守銀山﹑騎兵當大路。成功及夜奪據之﹐陣而待明。淸兵攻之雨射﹐成功發炮﹐佐以鼓﹐屋瓦悉震﹐淸兵殊死戰﹐鄭兵益奮﹐淸兵遂大敗﹐效忠僅得逸﹐淸鎭江守將髙謙﹑知府戴可進等降。成功登京峴山大饗士卒。令全斌﹑黃昭等守鎭江﹐屬邑皆下﹔煌言﹑朝棟招撫江南﹐起震﹑徐長春招撫江北﹐蕪湖淸兵皆遁。甘輝曰「瓜鎭爲南北咽喉﹐但坐鎭此﹐則山東之師不下﹔據北固﹐則兩浙之路不通﹐南都則不勞而定矣」。不聽﹔率師薄金陵﹐檄四方。八月﹐至觀音門﹐以黃安總督水師﹐守三汊河口。成功由鳳儀門登陸﹐令諸舟列碇於江東門外﹐親率騎兵逼城下﹐規壁壘﹝鄭成功傳﹞﹐造木柵﹐移諸將﹐安設大炮﹑地雷﹑云梯﹐欲以久困之﹝三朝實錄﹞﹔與五親軍屯嶽廟山﹐畱前鋒鎭﹑中衝鎭於獅子山。甘輝進曰「兵貴神速﹐彼未備﹐其勢可乘矣﹔守禦旣固﹐恐難拔」。不聽。退而嘆曰「此行吾不知死所」。旣而淸兵千騎薄前鋒鎭﹐鎭將余新擊敗之﹔新遂輕敵不設備﹐軍士捕漁飲博﹐縱觀優戲。淸副將梁化鳳偵知﹐穴城出鳳儀門﹐銜枚復簿新營﹔新不及甲﹐倉皇出拒﹐遂就擒。成功聞炮聲﹐急令翁天祏馳援﹐不及。淸兵旣敗余新﹐以步卒數千搗成功中堅﹐騎兵數萬繞山後﹐前後夾擊﹐成功大敗﹔前衝鋒藍衍﹑行軍司馬張英﹑後提督萬禮﹑左武衛林勝﹑左虎衛陳魁﹑副將魏標﹑朴世用﹑洪復﹑督理戶官潘賡昌﹝按本書脫「昌」字﹐今據前文補之﹞﹑鍾儀衛等皆率部下力戰陣歿﹐惟左右提督﹑右虎衛﹑右衝鋒﹑援剿後鎭軍獨全。成功麾軍急退。甘輝且戰且走﹐至江﹐騎相屬者才三十﹔殺敵數百﹐馬躓被執不屈﹐死最烈矣。九月﹐還師攻崇明不下﹐正兵鎭王起鳳傷炮死。十月﹐還島﹐哭甘輝而後入﹔曰「我從輝言不及此」﹗建祠祀死事者﹐以輝爲第一﹝鄭成功傳。明淸斗記曰「令甘輝﹑萬禮長子繼其家﹐其餘死事者皆安慰其家﹞。先是﹐朱之瑜數來往海外﹐備嘗艱苦﹐竊圖恢復。至是﹐成功將大舉﹐故去歲招之而至廈門。而明末風俗頹敗﹐蔑如禮法﹔之瑜至﹐先見成功部下將吏﹑寄居薦紳率襲明末敝風﹐佻達自喜﹐屏斥禮儀以爲古气﹑以爲骨董。之瑜知大事難成﹐在其營中﹐與成功舳艫相接﹐避不相見。事敗後寄書規成功云「遠近傳聞﹐藩臺不以推賢進士爲務﹐則是興復之志不堅﹐而立業之基不廣。志切興復而棄賢才﹐是涉大川去舟楫也﹐何以濟哉﹗故遂慨然欲從思明復來貴國﹐因敲冬敲春﹐時有不測﹐擬於夏間附舟﹔後藩前有三﹑四故交遣舟來迎﹐亦緣虜與盜充斥思明﹐故至盤石。聞林門亦有洋船﹐僻不得達。一入營中﹐遂住其舟檣。去駐數月間﹐𨿽日與藩臺艫舳相銜﹐誼不以一刺通名字﹔或有美言勸行﹐瑜必婉辭謝卻﹐自安愚分而已。六月初七﹑八入南京﹐兵圍瓜洲﹐十七早卽破城﹐滿夷斷脛折股﹐虜馬截傷驚馳﹐浮屍積野蔽江﹐束手就縛﹐遠近稱快﹐歡哄若雷。逆虜扼江而守﹐列炮如星﹐馬玉老擐甲直衝﹐一鼓登陴﹔虜騎所稱彍悍驍雄者﹐殲夷略盡。大酋管效忠最爲桀黠﹐喙息鼠竄﹐惟恐不前。廿三日鎭江開門納降﹐市肆不易。然而紀律時有未嚴﹐上情不能下究﹐有識蚤已憂之。從陸無救焚之策﹐候風有師老之虞﹐藩臺似謂虜在目中﹐徒使英雄頓足耳。七月初八﹑九至南京﹐其下驕而不戢﹐渙而不萃﹔中有一﹑二要人剛愎貪忌﹐狃於小勝﹐不用上命。捨其瑕﹑攻其堅﹐不離之使分﹐反慢而使合。徒效姚萇之覆羗羯﹐不念苻堅之潰合淝﹕遂爾一敗至此﹐𨿽死何足以贖罪﹝按「紀律未嚴」﹑「其下驕而不戢」﹐蓋指余新輕敵不設備就禽之類也。「一﹑二要人剛愎貪忌」者﹐成功令六官分理庶政而不得其人﹔乘軍旅殷繁﹐收斂以富私家﹐而兼官吏部﹑﹝戶部潘賡昌等此時從軍﹐蓋指此類也﹞﹗上游則豫章江黃﹐迆北則淮陽廬鳳﹐蒿目以待王師拔於水火﹔輸糧運米﹐會同有繹﹔送印納款﹐懼於後期。民心思漢之誠﹐於玆大驗。一旦辜負之若此﹐眞可大慟。令退守舟山﹑浙﹑閩﹐意在重來﹔若能自怨自艾﹐深思前過﹐則轉敗爲功﹐直唾手間耳。幸總督忠靖伯陳燦老老成持重﹐鎭定周詳﹔提督馬玉老雄豪激烈﹐吐气吞胡﹝按據此文﹐成功部下陳燦﹑馬玉蓋鐵中錚錚者﹐而成功傳不載二人事﹐他無所考﹞。況復謙雅和衷﹐剛柔相濟﹐分陜猶興﹐文武同心﹐豈不足以復髙皇哉﹗瑜欲附船仍還貴國﹐往見主者馬玉老﹐一見奮辭﹐責成大義﹔瑜十五年間關困苦﹐原有本情﹐遂乏一時權宜之說。暫畱旬月﹐約以明夏﹐復過長崎。不獨羊裘釣魚﹐無可相助爲理﹐卽畫荻城合州﹐何能仰答余大將軍也」﹝舜水文集。此書本集爲寄安東守約書。而先輩考云﹐此書稱「藩臺」者﹐非稱守約。據圍瓜洲﹑降鎭江﹑至南京而大敗及總督忠靖伯陳燦老等語﹐蓋寄鄭成功書也。今從先輩考定爲與成功書。又按成功所貽舜水之書﹐世或傳之﹐其大意謂恢復之事﹐不忘寢食﹔乞兵於日本﹐共期報效﹐勿背舊日之約。而其書眞僞未審﹐故不取焉﹞。

三年庚子﹝永明永曆十四年﹑淸順治十七年﹞﹐正月﹐永曆駕在緬孟坑城外﹝行在陽秋﹞。五月﹐淸主命將軍達素﹑總督李率泰發滿﹑漢大兵討成功。大船出漳州﹐小船出同安﹐令廣東降將許隆﹑蘇利等會島上。成功以陳鵬督諸部守髙崎﹐遏同安之師﹔鄭泰出浯州﹐遮廣東之師﹔自勒諸部扼海門﹐當漳州之兵。令陳堯策傳令諸將﹐碇海中流﹐按軍不動。令未畢﹐適風利﹐漳船俄迫海門﹐諸將相顧失措﹔淸兵乘之﹐閩安侯周瑞偕堯策戰死焉。日向午﹐風轉東﹐鄭師得上流﹐泰旋師來會。成功親手旗而興﹐以巨艦橫擊﹔風大濤立﹐北人眩暈不能軍﹐流屍蔽海。同安船師指髙崎﹐陳鵬約降﹐飭所部勿動﹐淸兵恃應捨船爭進﹔副將陳蟒不與謀﹐麾其屬兵曰「事急矣﹐當決一死」。與殿兵鎭陳璋合擊﹐淸兵陷於淖﹐死者十七﹑八﹐獲首領哈喇土星。成功誅鵬﹐以蟒代之。蘇利等後至﹐見兩路敗衄﹐不戰而去。達素還福州﹐自殺。竟成功之世﹐終不能覆島焉﹝鄭成功傳。明淸斗記曰「是役也﹐淸降將徐耀亦誘陳崎﹐竊謀叛通信﹔及戰海澄﹐北兵大逼成功船﹐成功殆危﹐諸將苦戰得勝。事平﹐夷耀﹑崎三族﹞。六月﹐淸浙江監察禦史季振宜上書辧雲南轉餉糜費曰「當先守禦」﹔且曰「鄭逆爲閩﹑浙﹑江南三省重患﹐今大兵入閩﹐搗其巢穴。夫彼之巢穴﹐固不止廈門﹑舟山等處﹐而船卽其巢穴也。閩﹑浙造船﹐且勿論其累民﹐而我之兵馬乘風破浪﹐不顧萬死以前驅﹐則性命全寄於篙師水手之手﹔倘逆賊姦細陽爲應募﹐而我兵入其彀中﹐風水騰湧﹐弓刀莫施﹐可不爲寒心哉﹗臣以爲聞﹑浙﹑江南亦當先守禦而後徵剿」。淸主謂﹕「奏內事情﹐關系重大﹐議政王貝勒大臣詳察會議」。翰林學士折庫納疏陳八事﹐其一辧會議得失。八月﹐淸主命都統宗室羅托爲安南將軍﹐統領大兵剿成功﹔遣內大臣愛星阿爲定西將軍﹐領大兵討李定國。江南提督馬逢知與成功交通﹐淸主遣刑部侍郎尼滿於江南﹐查審情實。九月﹐淸江寧巡撫朱國治上疏﹕「鄭逆未靖﹐欲破狡窟﹐先度形勢﹔賊眾負險坐待﹐我師遠涉風濤﹐其勞逸不同﹔賊眾熟識海險﹐我師弓馬馳騁﹐其素習不同﹔我船較之賊艦大小懸殊﹐其次取器用不同。臣謂以守寓戰﹐且海邊江口多設墩堠煙炮﹐使賊勢困孤﹐眾心必變﹐乘間攻之﹐自能擒魁獻馘」。淸主下議所司﹝三朝實錄﹞。是月﹐李定國與白文選入緬關疏請迎駕﹐不果﹝行在陽秋﹞。十二月﹐淸山西道禦史余縉言「浙西三面環海﹐而寧波一郡尢孤懸海上﹐往時以舟山爲外藩﹐設師鎭守﹐俾賊不敢揚帆直至﹐策至善也。邇來行間諸臣多倡捐棄之議﹐倘形勝之地﹐逆賊一旦據而有之﹐非近犯寧波﹐則遠窺江左﹔應設一忠勇之將﹐重其事權﹐隨機措置﹐更徙內地之兵增益營壘﹐以固疆圉。至杭﹑紹兩境相對處﹐地名小門﹐其間江流甚溢﹐若於此嚴設防戍﹐安置炮臺﹐令賊舟不能溯江入犯﹐則會城永無風鶴矣」。疏下部議﹝三朝實錄﹞。

寬文元年辛丑﹝永明永曆十五年﹑淸順治十八年﹞﹐正月﹐永曆駕在孟坑城外。二月﹐文選又竊疏永曆迎駕﹐永曆璽書答之曰「不五﹑六日﹐設浮橋而速去矣」。及期﹐緬人覺而斷浮橋。大學士馬吉翔﹑司禮監李國泰挾駕自重﹐從官或謀殺二人奪駕﹐事發覺﹐吉翔等誣奏殺之﹝行在陽秋﹞。

成功自金陵喪敗﹐地蹙軍孤﹐永曆蒙塵南裔﹐聲問不通﹐存亡難詳﹐然猶仿天佑﹑天復故事﹐奉持正朔﹐將遷地謀恢復。先是﹐芝龍去臺灣後﹐本邦邊民出沒海上﹐遞番據臺﹔而紅毛來借地於本邦人﹐不可﹐紿曰「願假之才牛皮大﹐千金不惜」。許之﹔紅夷乃絲剪牛皮而連綿﹐規畫城地里許﹐曰「是一牛之皮也」。遂據臺地﹝鄭成功傳。按淸尢侗外國竹枝詞詠呂宋曰「當年失國一牛皮﹐何處天生金豆枝」﹖自注曰「佛郎機以黃金求地如牛皮大蓋屋﹐王許之﹐乃剪牛皮相續爲四圍﹐求地稱此﹐築城居之﹐遂滅呂宋」。其事與荷蘭奪臺灣相類﹐蓋彼此傳聞之異耳﹞。與本邦人約﹐歲分輸鹿皮三萬﹝香祖筆記﹞。紅毛築安平﹑赤嵌二城﹝鄭成功傳﹞﹐以夾板船爲犄角﹔𨿽兵不滿千﹐南北土酋皆畏﹐聽其約束﹝香祖筆記﹞。設市於鎭城外﹐與商賈交易﹐殺土人不服者﹝鄭成功傳﹞。往年日本甲螺郭懷一謀逐荷蘭人﹐事覺﹐懷一被殺於歐汪。歐汪在鳳山縣界。此時日本甲螺何斌亦與紅毛酋長有隙﹝香祖筆記﹞﹐走廈門﹐爲成功盛陳「臺池沃野千里﹐爲四省要害﹐橫絕大海﹐實霸王之區」﹔且言其可取狀。諸部皆難其險遠﹐成功大喜何斌言。三月﹐揚帆至鹿耳門﹐門水淺沙膠﹐才容數武﹔此時水適漲丈餘﹐成功得便﹐戰艦銜尾而進。紅夷大驚﹐以爲自天而下。成功引兵登陸﹐攻赤嵌城﹝參取鄭成功傳﹑臺灣紀略﹞﹐逼其酋歸一堡﹔歸一死守﹐攻之不克﹐環七鯤身逼之﹝鄭成功傳﹑香祖筆記﹞。五月﹐緬酋弟莽猛白弒兄代立﹐竊挾異志﹐殺武臣沐天波﹑馬吉翔等凡四十二人﹐惟存永曆及宮眷﹝明史稿﹑行在陽秋﹞。八月﹐定國再攻緬﹐將迎駕﹐復爲所敗﹝明史稿﹞。成功銅山將郭義﹑蔡祿降於淸﹔劫張進﹐進不從而自殺。十月﹐淸主棄市芝龍及其子孫在京者﹐殺無孑遺。命遷各省沿海居民﹐以絕鄭氏應接﹝鄭成功傳﹞。莆田黃獻臣著武經開宗﹐嘗稱芝龍曰「我閩之有鄭飛虹也﹐胸羅數萬甲兵﹐气吞八九云夢﹔東南半壁﹐倚爲長城。念楚﹑廣﹑閩﹑浙煙水之區﹐乃鯨﹑鯢﹑鮫﹑鱷潛蹤之藪。散家貲巨萬﹐煉精卒數千。依水作營﹐鼓聲偕濤聲而夜發﹔臨淵布陣﹐旌影合帆影以星馳。剪紅夷羣凶﹐褫天驕之魄於風霾﹐千里魚蝦收浪﹔殲大帽洞寇﹐犁夜郎之庭於雷擊﹐五路艸木飛花。出不意而擒魁奇﹐驅水深火熱之慘﹔因敵謀而誅鍾進﹐得隨機應變之神﹔置死地而滅劉香﹐妙亡地能存之用。洪兵備忠肝義膽﹐當與先世之績共勒千秋﹔康巡撫拚死獲生﹐實籍將軍之功永垂百世。十餘年養兵﹐不費公家一粒﹔四五郡凋敝﹐全資搬運諸艘。大將軍自保成功﹐擬修煉沙門﹐仿赤松遺意﹔聖天子軫卹民隱﹐重幹城鎖鑰﹐舒南顧之憂。歷數古今名將﹐靖國難﹑建奇勛﹐代不乏才﹔至若自給兵糈﹐解君憂﹑蘇民困﹐千古一人而已﹗先生戰功未易殫述﹐聊掇一二以勵後學。自此而忠貞益篤﹐與國咸休﹐則在將軍勉之耳」。其說在芝龍未降淸之前﹐而頗寓規箴﹝武經開宗﹞。芝龍所著兵書有經國雄略云﹝華夷變態﹞。十一月﹐吳三桂入緬甸境﹐通信於緬酋﹐使送駕出降。十二月﹐文選降﹐緬酋遂內叛﹐挾永曆及太后﹑后妃﹑太子如三桂軍﹔三桂以駕南還﹝行在陽秋﹞。李定國數謀迎駕﹐兵少糧乏而不果﹔及三桂執帝﹐定國憤郁致病而死﹝求野錄﹞。是月﹐成功復攻赤嵌城﹝鄭成功傳﹞﹔紅毛勢窮﹐以十餘艘決戰。成功用火攻﹐盡焚之﹝香祖筆記。明淸斗記云「紅毛列大艦五艘於岸頭以禦之﹐成功兵自戰艦銃窗入﹐戰而奪之。紅毛船是交易日本之船也﹐故一艘遁至長崎」。又曰「紅毛乞援於咬■﹝口畱﹞吧。咬■﹝口畱﹞吧兵將謀謂﹐搗廈門虛以救臺灣﹐遂攻廈門﹔廈門守將洪旭等擊而走之」﹞。縱火於城板﹐歸一終不降。成功使告之曰「臺灣﹐吾先人故地﹔地歸吾﹐珍寶諸物我無貪之﹐汝悉載去」。於是﹐歸一降﹐送之還國。就居其城﹐攺臺灣爲安平鎭﹑赤嵌城爲承天府﹐總曰東都。設府曰承天﹐縣曰天興﹑萬年﹔土酋皆受約束。旣而聞淸遷界令下﹐嘆曰「沿海幅員上下數萬里﹐盡委而棄之﹐令吾無得玆一塊土﹐英雄無用武之地。然田廬爲墟﹐墳墓無主﹐寡婦孤兒望哭天外﹐我如之何﹗但收拾餘燼﹐息兵休農以俟時至﹐猶未晚也」。於是制法律﹑興學校﹑計丁庸﹑養老幼﹐臺人大安﹝鄭成功傳﹞。

二年壬寅﹝永明永曆十六年﹑淸聖祖康熙元年﹞﹐正月﹐永曆駕在滇都﹝行在陽秋﹞。是月﹐淸主殂﹐謚曰章皇帝﹐廟號世祖﹔遺詔立皇子玄燁爲皇太子﹐釋服卽帝位﹐攺元康熙﹐是爲聖祖仁皇帝﹝三朝實錄﹞。二月﹐或譖忠勇侯陳霸於成功云﹐貳於淸﹔成功令全斌討之﹐霸不戰而降於淸﹝鄭成功傳﹞。四月﹐三桂嘗令八旗將士等護永曆。八旗將士三千將奪駕起兵﹐事發覺﹐三桂令人絞永曆及太子﹐並殺八旗將士。是時忽大風霾﹐黃霧彌天﹐雷電交作﹐空中有二龍蜿蜓而逝﹐滇民無不悲悼焉﹝求野錄﹞。初﹐魁楚﹑式耜等之推戴王也﹐太妃王氏曰「吾兒仁柔﹐非撥亂才」。魁楚等固請而許之﹝明史稿﹞。每淸兵至﹐王數出避﹐式耜苦諫不聽﹔式耜蹉跌而死﹐中興之業終不成矣﹝明季遺聞﹞。五月﹐成功病卒於臺灣﹐年三十九。淸鄭亦鄒曰「自世祖章皇帝王天下﹐東南夏肄﹐所在除滅。成功起自諸生﹐當日落虞泉﹐而猶屈疆海外﹐欲遂魯陽之志。數十年之間﹐竊號永曆﹐違命倡義﹐旌旃所指﹐關河響動﹐明室遺民﹐未或非之。夫河東賜姓﹐猶畱虛號﹐天水髙廟﹐亦擁空名﹐成功非踵事增華者耶」。臺人以成功弟襲爲護理﹝臺灣紀略﹐「襲」作「世襲」﹞。成功嘗令其子經居廈門﹐經頗耽聲色﹐與乳媼姦生子﹔成功治家嚴正﹐聞之大怒﹐遣使諭鄭泰殺經。諸部驚謂﹕「成功病革﹐必亂命﹐不可從﹔然子不可拒父﹐臣不可拒君﹐泰之於成功爲兄行﹐兄拒弟可也」。克期將舉事﹔未發﹐成功歿。時淸靖南王耿繼茂﹑總督李率泰以成功死﹐遣人貽書於經招諭。經復書云「日在鷺﹑銅﹐多荷指教。今承惠書﹐益賜諭誨﹐所言尙是遊說之後談也。思東寧偏隅﹐與夷落爲伍﹐僻在海外﹐與版圖渺不相關﹐何必足問。至貴國寬仁無比﹐遠者不棄﹐其或然乎﹖然如方國安﹑孫可望等﹐豈非竭誠貴國者乎﹐而今何在﹖閣下倘以延攬英豪﹑休兵息民爲念﹐卽共飭部曲﹐互安邊陲﹔羊陸故事﹐敢不勉承。若夫疆場之事﹐一彼一此﹐勝敗之數﹐自有天在﹔得失難易﹐閣下自知﹔何煩予言」。泰竊包藏異心﹐與洪旭等議謂﹕「連年兵革﹐徒苦人民﹐不如往臺﹔爲桑梓計﹐且權與淸通好」﹔謂之經﹐經議照朝鮮事例而與淸交。令楊來嘉啟淸﹐淸主不報。經以全斌爲五軍都督﹑陳永華爲咨議參軍﹑馮錫範爲侍衛﹐帥師往臺。黃昭﹑蕭拱辰奉襲拒經。臺之諸部﹐竊持兩端。十一月﹐昭會諸部攻經﹐大霧畫冥﹐經眾將潰﹔全斌力戰﹐經射昭殪﹐而霧適消﹑日明﹐昭眾驚亂散去。經遂入臺﹐收殺桂應菁﹑曹從龍﹐余寘不問﹐待襲如初﹝鄭成功傳﹞。經遂嗣位。復至廈門﹐以翁天佑爲轉運使﹐任以廈門政﹔始建廟宇﹑興市肆﹑設街衢﹝臺灣紀略。按本書疊書「癸卯歲」三字﹐而經嗣位條標癸卯歲者﹐衍文也﹞。

卷之下

三年癸卯﹝淸康熙二年﹞﹐永曆訃至於臺灣﹐經猶奉明正朔﹐稱永曆十七年。去歲黃昭之圖經也﹐鄭泰實與其謀﹐且將導淸兵﹔至是事露。經僞不知﹐托入澄﹐過金門置酒﹐邀泰縊之﹔泰子纜緒﹑弟鳴駿亡降淸。籍泰家﹐積貲累巨萬﹝鄭成功傳。「導淸兵」﹐據華夷變態﹞。初﹐成功以泰爲戶官﹐掌轉運饟餉﹑諸洋貿易﹐其舶歲至長崎。至是經閱其貨籍﹐所交易銀貨寄積長崎者猶多﹔因貽書長崎奉行雲﹕「乞泰所托貨﹐以爲滅虜資」。鳴駿亦貽書長崎奉行曰「兄泰無罪﹐經殺而奪貸。鳴駿將假淸兵而討經報讎﹐兄泰所托於貴地貨﹐無付之經﹐而返賜我」。不報。後泰孫奎﹑鳴駿子按復奉書請之﹐於是長崎奉行悉返給焉﹔龔二娘﹑黃熊守賫奎﹑接書並儀物來謝之﹝華夷變態﹞。泰黨皆降於淸。淸主於是銳意南徵﹐遣人約紅夷合兵攻島﹝鄭成功傳﹞。十月﹐繼茂﹑率泰﹑滿帥郎賽合紅夷出泉州﹐提督馬得功出同安﹐黃梧﹑施瑯出漳州﹝鄭成功傳﹑耿精忠傳﹞﹔經令全斌禦之。斌馳艨艟奮擊﹐往返如飛﹐紅夷炮不能中﹐諸軍不敢進﹐得功爲斌所殺。旣而大軍麇至﹐眾寡不敵﹐經退保銅山。淸兵入島墮城﹐略寶貨﹑婦女而去﹐兩島之民爛焉。十一月﹐杜輝降﹔十二月﹐寇雲霄﹐爲淸王晉功所敗﹝鄭成功傳﹞。

四年甲辰﹝淸康熙三年﹞﹐三月﹐黃廷﹑周全斌﹑林順等皆降﹐獨永華﹑錫範等不攺節。及經返臺﹐庶政悉委永華。永華爲政頗雜儒雅﹐與民休息。攺東都爲東寧府﹐升天興﹑萬年二縣爲州﹝鄭成功傳。東寧府﹐據臺灣紀略﹞﹔前後招納諸省兵民以實之﹝臺灣紀略﹞。分諸將土地﹔安居逸處﹐視無西意﹝鄭成功傳﹞。

五年乙巳﹝淸康熙四年﹞﹐淸提督施瑯疏請攻臺﹐拜靖海將軍﹔船至外洋﹐遭颶風﹐不克。淸主招還瑯﹑全斌於京﹐其餘歸降將駐之各省﹝鄭成功傳﹞。

九年己酉﹝淸康熙八年﹞﹐淸主命率泰及滿貝勒明珠﹑蔡毓榮等至漳﹐令興化知府慕天顏招諭經﹐文書往返﹔經答率泰書云「蓋聞佳兵不祥之器﹐其事好還﹔是以禍福無常倚﹑彊弱無常勢﹐恃徳者興﹑恃力者亡。曩歲思明之役﹐不佞深憫生民疾苦暴露﹐兵革連年不休﹐故遂全師而退﹔遠絕大海﹐建國東寧﹐於版圖疆域之外﹐別立乾坤。自以爲休兵息民﹐可相安於無事矣。不謂閣下猶有意督過之﹐欲驅我叛將﹐再啟兵端。豈未聞陳軫蛇足之諭與養由基善息之說乎﹖夫苻堅寇晉﹐力非不彊也﹔隋煬徵遼﹐志非不勇也。此二事﹐閣下之所明知也。況我之叛將逃卒﹐爲先王撫養者二十餘年﹐今其歸淸者非必盡忘舊恩而慕新榮也﹔不過憚波濤﹑戀鄕土﹐爲偸安計耳。閣下所以驅之東侵而不顧者﹐亦非必以才能爲足恃﹑心迹爲可信也﹔不過以若輩叵測﹐姑使前死﹐勝負無深論耳。今閣下待之之意﹐若輩亦習知之矣﹔而況大洋之中﹐晝夜無期﹐風雷變態﹐波浪不測。閣下兩載以來﹐三舉徵帆﹐其勞費得失旣已自知﹐豈非天意之昭昭者哉﹖所云夷﹑齊﹑田橫等語﹐夷﹑齊千古髙義﹐未易齒冷﹔卽如田橫﹐不過三齊一匹夫耳﹐猶知守義不屈。而況不佞世受國恩﹑恭承先訓者乎﹗倘以東寧不受羈縻﹐則海外列國如日本﹑琉球﹑呂宋﹑廣南﹐近接浙﹑閩﹐豈盡服屬﹖倘以敝哨出沒爲虞﹐實緣貴旅臨江﹐不得不遣舟偵邏。若夫休兵息民﹐以免生靈塗炭﹐仁人之言﹐敢不佩服。至於厚爵重祿﹐永世襲封﹐海外孤臣無心及此。敬披�言﹐仰祈垂鑑」。其復明珠書云「蓋聞麟鳳之姿﹐非藩樊所能囿﹔英雄之規﹐非遊說所能惑。但屬生民之主輔﹐宜以覆載爲心﹐使跂行喙息咸蒙其澤﹔匹夫匹婦有不安其生者﹐君子恥之。頃自遷界以來﹐四省流離﹐萬里丘墟﹐是以不榖不憚遠隱﹐建國東寧﹔庶幾寢兵息民﹐相安無事。而貴朝尙未忘情於我﹐以致海濱之民流亡失所﹐心竊憾之。閣下銜命遠來﹐欲爲生靈造福﹐流亡復業﹐海宇奠安﹐爲徳建善﹔又陪使所傳﹐有不削髮登岸及置貿衣冠等語﹐言頗有緒﹐而臺諭傳未詳悉﹐惟諄諄以迎敕爲辭。事必前定﹐而後可以寡悔﹔言必前定﹐而後可以踐迹﹔丈夫相信於心﹐披腹見膽﹐磊磊落落﹐何必遊移其說。特遣刑官柯平等面商妥當﹐不榖恭承先訓﹐恪守丕基﹐必不棄先人之業﹐以圖一時之利。惟是生民塗炭﹐惻焉在念﹔倘貴朝果以愛民爲心﹐不榖不難降心相從﹐遵事大之禮。至通好之後﹐巡邏兵哨自當弔回。若夫沿海地方﹐俱屬執事撫綏﹐非不榖所與焉。不盡之言﹐俱存敝使口中﹐惟閣下教之﹐俾實稽以聞」。經謂淸朝必欲招附﹐不如準朝鮮事例﹐遣柯平﹑葉亨於淸﹐再申前議﹐淸主不報﹔而時漸無事﹐天子厭兵﹐故置而不問。於是經令宣毅前鎭江勝等爲遊徼﹐往來島上互市﹐沿海民因緣得利﹝鄭成功傳。按尙之信傳曰「是歲經攻尙可喜﹐下東莞﹐可喜將迎降﹐於是將襲廣東﹔可喜殺其臣金光以謝曰﹕我抗衡上國者﹐光之爲也」。而不記其月﹐他書亦無所見﹐附以俟後考﹞。

延寶元年癸丑﹝淸康熙十二年﹞﹐先是﹐三桂奉淸主章帝命取滇省也﹐以蕩平功總統全師﹐鎭守雲南﹐竊懷異志。而數戰之餘﹐以部下放舊散亡殆盡﹐所在凋敝﹐賦入不足﹔招致勇豪﹐講習陣法﹐廣通貨財﹐完修軍用。於是士馬精彊﹑府庫殷富﹐士民翕然歸附﹐彊藩雄鎭咸蒙籠絡。去歲秋﹐其異圖漸露﹔仁帝欲先發制之﹐以其有功不欲顯正罪﹐特召之移鎭關東。詔至﹐反謀益急﹔而患師出無名﹐稱拜別故君陵﹐易明衣冠﹐帥部下祭貴陽府永曆冢﹐慟哭以動人心。托事故緩行期﹐激部將殺淸使者﹝吳三桂傳﹞﹔還雲南﹝華夷變態﹞。是歲十一月﹐遂據雲南﹑四川﹑貴州以叛﹝「十一月」﹐據鄭成功傳﹞。淸貴州提督李本深﹑陜西提督王輔臣從而叛﹐陷河東諸州郡﹔陜西總鎭王屏藩據城爲三桂西道主。於玆遣使臺灣及淸福建靖南王耿精忠﹐使各起兵。經﹑精忠皆通款﹐將合從而滅淸。事聞﹐淸國大震﹝參取吳三桂傳﹑華夷變態。按三桂傳﹐以經﹑耿精忠通款系明年三桂僭號後﹔然據明年甲寅正月三桂檄文及精忠傳﹐在玆歲明矣﹐三桂傳蓋追記之耳﹐故今據二書而系玆歲﹞。

二年甲寅﹝淸康熙十三年﹑僞周利用元年﹞﹐正月﹐三桂稱擁立崇禎第三子而卽帝位﹐攺元周啟。檄四方曰「本鎭深叨明朝世爵﹐統鎭山海關。一時李逆倡亂﹐聚賊百萬﹐橫行天下﹐旋寇京師。痛哉毅皇烈後之崩摧﹐慘矣東宮定藩之顚踣﹗文武瓦解﹐六宮紛亂﹐宗廟■﹝目帝﹞忽丘墟﹝「■﹝目帝﹞」恐「瞬」之誤﹞﹐生靈流離塗炭﹔臣民側目﹐莫可誰何﹗普天之下﹐竟無仗義興師﹑勤王討賊﹔傷哉國運﹐夫復何言﹗本鎭獨居關外﹐矢盡兵窮﹐淚幹有血﹐心痛無聲。不得已﹐歃血訂盟﹐許虜藩封﹐暫借夷兵十萬﹐身爲前驅﹐斬將入關﹐李賊遁逃。痛心若父重仇﹐冤不共戴﹔誓必親擒賊帥﹐斬首太廟﹐以謝先帝之靈。幸而賊遁冰消﹐渠魁授首。正欲擇立嗣君﹐更承宗社﹔封藩割地﹐以謝夷人。不意狡虜遂再逆天背盟﹐乘我內虛﹐雄據燕都﹔竊我先朝神器﹐變我中國冠裳。方知拒虎進狼之非﹐莫挽抱薪救火之誤。本鎭刺心嘔血﹐追悔無及。將欲反戈北逐﹐掃蕩腥氛﹐適值周﹑田二皇親密會太監王奉抱先皇三太子﹐年甫三歲﹝按莊烈帝第三子﹐定王炯也﹐崇禎十七年國變﹐年旣十四﹐他無三歲皇子者矣。京城陷﹐帝崩時﹐三桂猶駐山海關﹐未入京﹐太監王承恩旣殉死於煤山﹐三桂何得會承恩﹖檄文所言系詐僞﹐非實事也﹞﹐刺股爲記﹐寄命托孤﹐宗社是賴﹔姑飲泣隱忍﹐未敢輕舉。以故避居窮壤﹐養晦待時﹐選將練兵﹐密圖恢復﹐枕戈聽漏﹐束馬瞻星﹐磨礪兢惕者蓋三十年矣。玆彼夷君無道﹐姦邪髙張。道義之儒﹐悉處下僚﹔斗筲之輩﹐咸居顯職。君昏臣暗﹐吏酷官貪﹐水慘山愁﹐婦號子泣。以致彗星流隕﹐天怨於上﹔山崩土裂﹐地怨於下﹔鬻官賣爵﹐士怨於朝﹔苛政橫暴﹐民怨於鄕﹔關稅重徵﹐商怨於塗﹔徭役頻興﹐工怨於肆。本鎭仰觀俯察﹐正當伐暴救民﹑順天應人之日也。爰率文武臣士﹐共勷義舉。卜取甲寅年正月元旦寅刻﹐推奉三太子郊天﹑祭地﹐恭登大寶﹐建元周啟。檄示俯聞﹐告廟興師﹐刻期並發。移會總統兵馬上將軍耿﹑招討大將軍總統使世子鄭等﹐調集水陸官兵三百六十萬員﹐直搗燕山﹐長驅潞水﹔出銅駝於荊棘﹐照玉燭於金湯。義旗一舉﹐響應萬方﹐大快臣民之心﹐共雪天人之憤。振我神武﹐剪彼膻氛。宏啟中興之略﹐踴躍風雷﹔建盡萬全之策﹐嘯歌雨露。倘能洞悉時宜﹐隨風歸順﹐則艸木不損﹐雞犬無驚。若有背順從逆﹐戀目前之私恩﹑忘中原之故主﹐據險扼隘抗我王師﹐卽督鐵騎親徵﹐搗巢覆穴﹐老稚不畱﹑男女皆誅。若有儒生精諳兵法﹐奮拔巖榖﹐不妨獻策軍前﹐以佐股肱﹔自當量材優擢﹐無靳髙爵厚封。其各省官員果有潔已愛民﹑淸廉素著者﹐仍畱仕﹔所催徵錢榖﹐封貯倉庫﹐印信﹑冊籍﹐賚解軍前。其有未盡事宜﹐別頒條約。各宜懍遵告誡﹐毋致血染刃頭。本藩幸甚﹐天下幸甚」﹝華夷變態。按本文脫下「幸甚」二字﹐今據本書所載譯文補之﹞。三桂甫出湖南﹝吳三桂傳﹑華夷變態﹞﹐遂自僭大號﹐攺常徳府爲行宮﹐築壇行卽位禮﹐國號大周﹐攺元利用。令其婿胡國柱共馬寶鎭成都﹐控搤滇﹑黔﹐通餉道﹔遣夏國相﹑李本深陷湖南﹐規進取﹔遣侄吳之茂破甘肅臨鞏﹐駐師隴右﹐謀據關中﹔侄吳世賓下廣西﹐淸定南王孫延齡及提督馬雄降﹔馬承蔭攻廣東﹐淸平南王尙之信降﹝吳三桂傳﹞。三月﹐耿精忠據福建﹐執淸總督範承謨﹐殺建寧同知諭三畏以叛﹝鄭成功傳。精忠傳系前年者誤﹞。精忠﹐靖南王繼茂子也﹐父卒襲爵﹔嘗信讖文﹐久蓄異志。至是﹐遂從三桂叛﹐命將出仙霞嶺﹐破金華﹑衢﹑嚴﹑徽諸州。時天下漸無事﹐士民忘兵﹐故精忠兵所向皆捷﹝耿精忠傳﹞。馳騎傳檄﹐七建皆降。授淸提督王進功﹑海澄公黃芳度﹑海澄總兵趙得勝﹑漳浦總兵劉炎以僞官﹐使其臣黃鏞於浙江﹝華夷變態﹞。淸主遣和碩康親王徵福建﹑浙江﹐平南將軍賴塔率大兵與耿軍相持江上﹝耿精忠傳。本書歲月不詳﹐今姑系於此﹞。四月﹐經檄四方曰「中國之視夷狄﹐猶峨冠之視殘履﹔故資冠於履﹐則莫不惋忿﹐淪夏於夷﹐則孰不感愧﹖凡在血气之倫﹐寧無羞惡之心。但運數使然﹐莫可柰何。是以犬豕餘孽輒幹閏位﹐遂使我明三百年之天下﹐一旦淪胥爲夷狄﹐豈盡無忠義之士哉﹖洪惟二祖列宗﹐丰功偉業﹐澤潤民生﹐踐土食毛﹐世承君徳﹐卽有亡國之禍﹐非有失道之主﹔而煤山龍馭﹐死守社稷﹐尢忠臣義士所椎心而感泣者也。狡虜徒以詐力奪我天下﹐竊據之後﹐爲虐益深﹕烝淫之醜﹐上及骨肉﹐殺戮之慘﹐下逮狗彘﹔官方貪婪﹐役賦繁重﹐歷觀故元之政﹐未有敗壞如今日之甚者。我先王忘家爲國﹐抗夷於方張之際﹐固嘗敗之於海澄﹑敗之於護國﹑敗之於鎭江﹑敗之於思明﹐所至殲其名酋﹑擒其渠帥者﹐不可勝計。卽予嗣位之初﹐亦嘗敗之於烏沙﹐斬其僞侯馬得功﹔續以糧運不繼﹐因退屯東寧﹐生聚教訓者一十餘年。庶幾勾踐之圖﹐無墮先王之志。今者虜亂日甚﹐行事乖方﹐積惡已稔﹐天奪其魄﹔以致吳王倡義於滇南﹐耿王反正於閩中﹐平南﹑定南各懷觀望﹐秦﹑蜀﹑楚﹑越莫不騷動。人望恢復之心﹐家思執箠之遂﹔正符廿八之謠﹐遂應大虎之讖﹔此正夷虜數窮之會﹑龔行天誅之日也。予組練百萬﹑樓船數千﹐積榖如山﹐不可紀極。徵帆北指﹐則燕齊可搗﹑遼海可跨﹔旋麾南向﹐則吳越可掇﹑閩粵可聯。陸戰而兕虎辟易﹐水攻而蛟龍震驚。所願與同志之士惇念故主之恩﹐上雪國家之仇﹐下救民生之禍﹔建桓文之偉業﹐垂靑史之芳名。凡諸文武官吏﹐不論滿﹑漢﹐有能以城邑兵馬反正歸附者﹐各照原職加階委用﹔其有前系舊將﹑中道離去者﹐悉赦不究﹐一體收錄。方今以國事爲重﹐不必以小嫌介意。間有奇才異能者﹐可赴軍前投牒﹐量才擢敍。大師所過﹐秋亳無犯﹐非得罪社稷及抗我戎行者﹐一無所問。嘉與士民﹐同建劻復之勛﹐永快升平之樂。刊布直省﹐咸俾知聞」。其檄猶稱永曆正朔﹝華夷變態﹞。使禮官柯平入福州﹐報黃鏞之來。是月﹐潮州總兵劉進忠以城降於精思。精忠並淸淑順公沈瑞軍﹐徙其家於饒平﹝鄭成功傳。「淑順公」﹐據華夷變態﹞。五月﹐精忠令得勝出兵﹐得勝不從而降經﹝鄭成功傳﹑耿精忠傳﹞﹐經授興明伯左都督。經以陳永華爲畱守總制﹐率侍衛馮錫範﹑兵官陳繩武﹑吏官洪磊等奉永曆正朔﹐渡海而西﹝鄭成功傳﹞。自經東遷﹐安逸日久﹐故兵甲鈍敝﹐舟亦不多﹔精忠失望易侮﹐謂不如棄經而獨進取。經從精忠請借漳﹑泉二府以募兵﹐精忠難之。於是﹐耿﹑鄭交惡﹝鄭成功傳﹑華夷變態﹞。錫範進取同安﹐守將張學堯降﹐經授蕩鹵伯左先鋒﹔精忠始懼﹐遣都尉王進守泉州。進本淸勇將﹐所謂老虎也﹐降耿而勇名稍衰。六月﹐進功子藩錫誘殺淸泉州城守賴玉﹐逐進而降於經。經入泉﹐授藩錫指揮使﹔以其國事委錫範與繩武﹝鄭成功傳﹞。是月﹐三桂遣兵攻梧州。先是﹐琉球降本邦薩州守﹐而猶兩屬於淸。其貢於淸之塗﹐東寧兵奪貢船﹐劫使人﹑囚士卒﹑略貨物﹔琉球訴之薩州守﹐守白之江戶。後東寧商船至長崎﹐長崎奉行責東寧人﹐令納銀三百貫贖罪﹐以其銀贈琉球。經不平之﹐其歲止商舶不通長崎。適本邦相馬地方舶漂著東寧﹐東寧民囚而奴焉﹔經贖之﹐繕舟給衣糧歸長崎。長崎奉行白之江戶﹐幕府稱經厚誼﹐賜銀付歸船﹐且托以前所囚琉人還其國。是月﹐東寧畱守楊英遺書長崎奉行曰「日本與本國通好﹐彼此如同一家﹐與琉球不同﹔日國之民卽如吾民﹐飄風到此﹐自應送回﹐豈有受謝之理﹐可將原銀送還。其琉球貢虜船在虜地﹐吾師自攻虜﹐孰辧爲琉球之船﹖琉球並無一船來通﹑一書來說﹐而興詞投告﹐以致日國兜畱我銀﹐有傷鄰誼﹐過自在彼。倘琉球有書來說﹐本藩亦不靳發還﹐敬將原銀二千兩付官商蔡未繹﹐請爲轉啟上將軍」﹝華夷變態﹞。七月﹐淸兵圍進忠於潮州城﹐精忠不能救﹔進忠納款於經﹐經授以定鹵伯前提督﹐遣援剿左鎭金漢臣率舟師援之。漢臣敗﹐淸兵攻急﹐進忠竭力守禦。九月﹐精忠命王進與鄭師爭取泉州﹐以降將劉炎爲犄角。十月﹐國軒及右虎衛許耀敗進於塗嶺。三桂使禮曹周文驥平耿﹑鄭之爭。十一月﹐得勝﹑錫範﹑佑等攻漳浦﹐炎降﹐遂援潮州﹐敗淸兵於黃崗﹝三藩紀事作「北岡﹞﹐圍始解﹝鄭成功傳﹞。是月﹐經﹑精忠各出兵戰於興化﹐互有殺傷﹔而以彊敵未滅﹐內爭非謀﹐從三桂議﹐解憾罷兵﹝華夷變態﹞。十二月﹐東寧六官算丁錢﹐大徵富民餉﹝鄭成功傳﹞。是歲﹐淸兵屯於衢州﹐精忠將馬九玉據九龍山與淸軍畫江相守﹝耿精忠傳﹞。淸陜西總督張勇降於三桂﹐三桂議令勇與王輔臣共攻北京。精忠將攻南京﹐與淸兵大戰於蔣山﹐敗之。三桂遣兵向北京﹐戰於平陽﹐敗績﹝華夷變態﹞。

三年乙卯﹝淸康熙十四年﹐僞周利用二年﹞﹐正月﹐精忠遣使東寧議和﹐以楓亭爲界﹐通好﹝鄭成功傳﹞﹑修婚﹝華夷變態﹞。二月﹐何佑攻饒平﹐獲沈瑞﹝鄭成功傳﹞﹔以瑞尙氏女婿﹐赦之﹐授以安定侯﹐猶令居饒平﹔之信托精忠與經通好。去歲﹐精忠取臺﹑溫二州﹔是月﹐淸兵復取之﹝華夷變態﹞。三月﹐經廢淸經略洪承疇祠﹐攺祀黃道周﹑蔡道憲﹐竄承疇及楊明瑯眷族百餘口於雞籠城﹝鄭成功傳。按明史曰「承疇﹐三邊總督﹐與淸戰﹐數有功﹔崇禎末降於淸」。「道憲﹐字符白﹐崇禎十年進士﹐爲長沙推官﹔張獻忠陷武昌﹐賊執道憲﹐欲降之﹐不屈﹐賊磔之」。鄭成功傳曰「明瑯﹐字質人﹐崇禎詞林﹔煤山之變﹐乘馬過梓宮﹐揚鞭指之曰﹕此眞亡國之君者也」﹞。去歲八月﹐精忠攻江西﹐下六府﹔是月﹐淸兵復取之﹝華夷變態﹞。五月﹐劉國軒入潮﹐與何佑﹑劉進忠等徇屬邑未下者。淸平南王尙可喜兵十餘萬盡銳來攻﹝按之信傳﹐三桂之舉兵也﹐之信幽父可喜﹐從三桂而叛﹔無幾﹐可喜死﹐之信弟之孝不從兄﹐淸主拜之孝平南將軍。然則此月出兵者﹐平南將軍之孝也。然可喜之死﹐本傳不詳歲月﹐故今姑從其舊文﹞﹐晨掩佑軍﹐佑死戰﹐國軒繼之﹐大敗之﹐斬首二萬餘﹑捕鹵七千﹐轔籍而死者徧山榖。佑﹑國軒威名震於南粵﹝華夷變態曰「是役也﹐斬平南王嫡子及三子﹔然之信傳不載其名﹐無所考﹞。六月﹐精忠與淸戰於臺州﹐精忠將楊某叛而降於淸﹐精忠失利。是月﹐經帥諸將圍漳州。先是癸丑歲﹐東寧降將淸海澄公黃梧卒於漳州﹐其子芳度權知軍事﹔經之再至島也﹐授芳度徳化公前提督。芳度陽受命﹐陰通淸﹐事泄﹐經率兵攻城﹐芳度與諸將分守四門﹝鄭成功傳﹞。淸李正泰率兵來援﹐經擊破之﹝華夷變態﹞。芳度令其兄芳泰突圍入粵乞援﹐經四面環攻﹔芳度或遣輕銳襲鄭壁﹐經掘長塹﹐爲持久計﹐攻圍凡六閱月﹝鄭成功傳﹞。八月﹐精忠將九玉劫淸營﹐克之﹝耿精忠傳﹞。十月﹐芳度將吳淑及弟潛開門降﹐芳度苦戰﹐遂投井死﹐不及粵援至才三日﹝鄭成功傳。「三日」﹐據三藩紀事﹔成功傳作「三月」者誤﹞。經兵勢大盛。三桂謂事成附經以朝鮮﹔鮮人聞之﹐謂鄭氏朝鮮六姓之一﹐恐至代而有國。又謂經陣中近多備鳥銃﹐軍威攺觀﹐或日本爲之聲援乎﹖三桂又遣使朝鮮曰「往年日本之攻朝鮮﹐先帝遣兵援之﹐朝鮮獲全﹔今興隆明室﹐以報舊恩」。鮮人懼淸嫌疑﹐竊殺三桂使以滅迹﹝華夷變態﹞。經入漳州﹐授淑平鹵將軍後提督﹐潛戎旗二鎭﹔以黃氏父子貳﹐悉赤其族。淸主贈芳度王爵﹐謚忠勇﹐世襲十二代。十二月﹐先是甲寅之變﹐漳州大亂﹐淸巡海道陳啟泰闔門二十餘口一時死節﹐其臨死從容談論﹐不異平日﹐朝服遙拜闕﹐自經死。啟泰﹐遼東人﹐字大來﹐謚忠烈。至是﹐經下諸屬縣﹐鼓吹備儀仗﹐以禮攺葬之漳東﹝鄭成功傳﹞。是歲﹐三桂率兵至湖廣﹐將取荊州府城﹐城固不拔。廣東髙﹑雷﹑廉﹑瓊四州降於三桂。三桂將與經合兵而攻湖廣﹝華夷變態﹞。王輔臣﹑張勇據守平涼﹝吳三桂傳。按華夷變態曰「九月﹐潮州捷書至﹔時漳州旣平﹐於是經點兵十萬﹑戰艦千餘﹐親向廣東」。然據成功傳﹐九月漳州猶未平﹐經在陣中﹔月日恐必有一誤。然他無所考﹐姑附記以俟他日考證﹞。

四年丙辰﹝淸康熙十五年﹑僞周利用三年﹞﹐二月﹐三桂兵至肇慶﹑韶州﹑碣石。三月﹐經遣國軒等率兵十萬向廣東﹐淸總兵苗之秀﹑東莞守將張國勛詣國軒降﹔國軒進陷惠州﹐駐兵鎭焉。三桂兵攻尙之信於桂州城﹐之信勢屈﹔四月﹐降於三桂。三桂讓惠州於經﹝華夷變態﹞。五月﹐精忠將劉應麟徇下江西瑞金﹑石城二縣﹝鄭成功傳﹞。汀州劉懷遠孤立守州﹐至是屬經旗下。六月﹐經令國軒發舟師攻番人於香山澳﹝華夷變態。按香山澳一名阿馬港﹐在廣東﹔萬曆中﹐大西洋人來占之﹐崇天主教﹐歲輸稅五百金於明。本邦慶長﹑元和間﹐歲遣使來貢﹔及禁異教﹐止其來﹞。八月﹐淸和碩康親王至衢﹐遙見九龍山馬九玉營壘﹐遣兵乘夜向九龍山﹔九玉亦適出兵﹐途相遇。淸軍連發大炮﹐山路狹隘﹐九玉不能遽退﹐精銳俱盡﹔淸兵進焚寨﹐九玉遁去。兵抵仙霞嶺﹐守者開關降。精忠將白顯中據崇安關﹐爲八閩﹑九江聲援。康親王招降顯中副將範時榮﹑王鎬等﹐顯中孤立不能戰﹐亦降於淸。精忠所恃﹐九玉﹑顯中﹑曾養性﹔九玉遁﹑顯中降﹑養性所取郡縣淸兵克復﹐而其將相繼多降於經。至是﹐興化守將馬成龍﹑邵武守將楊徳皆降於經。精忠故封盡入鄭氏﹐精忠憂憤不知所出﹝耿精忠傳﹞。始﹐精忠謀與鄭氏並力﹐旣而不協﹐淸擊其外﹑鄭攻其內﹐前後跋疐﹐卒至於敗﹝鄭成功傳﹞。康親王壓壘而陣﹐招諭令降﹐精忠知勢旣去﹐遂降﹝耿精忠傳﹞。範承謨爲精忠所執旣三歲﹐淸兵之入閩也﹐精忠遂殺之。閩人祀之薛老峯下﹐謚忠貞﹝鄭成功傳﹐按書壁詩曰「承謨﹐號螺山﹔聖祖親政之始﹐爲浙江巡撫﹐遷閩督撫。精忠久蓄禍心﹐承謨諷諭以大義﹐精忠囚之。承謨誓死不屈﹐幽囚三年所作詩﹐書之獄壁﹐攄慷慨憤懣情。歿後﹐弟承勛等錄而號書壁詩﹞。淸主以精忠旣降﹐令康親王率大兵攻經﹐精忠先驅﹝華夷變態﹞。十月﹐許耀拒淸兵於烏龍江。耀沈湎酒色﹐且狃塗嶺勝﹐輕敵﹐戰敗﹔經以趙得勝﹑何佑代之﹝鄭成功傳﹞。十一月﹐經伏兵於烏龍江近山而襲淸兵﹐淸兵大敗﹐斬獲許多﹔福省閩安降附於經﹝華夷變態﹞。精忠奮將楊徳﹝華夷變態作「精忠叔父耿四爺」﹞以邵武降於經﹐經授後勁鎭﹔令吳淑守邵武。十二月﹐淑拒淸兵於邵武城下﹐嚴霜瘃指﹐不能軍﹔經召還淑﹐進忠宵遁﹐應麟奔死潮州﹝鄭成功傳﹞。

五年丁巳﹝淸康熙十六年﹑僞周利用四年﹞﹐正月﹐趙得勝﹑何佑拒淸兵於興化城下。淸縱反間﹐佑遂疑得勝﹔及戰﹐不相援﹐故敗績。得勝孤軍陣亡﹐佑遁泉州﹐興化陷矣﹝鄭成功傳﹞。初﹐成功置吏﹑戶﹑禮﹑兵﹑刑﹑工六部﹐此時新任吏不得其人﹐乘軍旅殷繁﹐收斂過刻﹐以富私家。於是糧運不給﹐兵士內亂逃散﹐遂不能軍。且精忠以詭計離經諸將﹐汀州﹑興化守將皆蒙嫌自殺。二月﹐泉﹑漳二州皆失﹐惠﹑潮二州亦擾亂﹐經遁入島﹐謂「民力盡矣﹐不如散兵休民﹑養威待時」。令兵士去﹐兵士遁逃山榖﹐不降淸﹐以待糧餉足。泉﹑漳城兵竊通信﹐請攻城﹐經不許﹝華夷變態﹞。三月﹐淸和碩康親王數遣使招撫經﹐經不從。四月﹐經移諸降將於臺﹔劉炎奔歸淸﹐礫於燕市﹝鄭成功傳﹞。五月﹐先是三桂之起兵也﹐尙之信幽父可喜﹐起兵應三桂﹔弟之孝不從兄﹐淸主拜之孝平南將軍。之信與經通好﹐後不相和﹐再降淸﹐討三桂將馬承蔭於廣西。至是寬之信罪﹐襲父爵爲平南親王﹐討孫延齡。無幾﹐姦臣構成兄弟不和﹐至十九年﹐淸主誅之信兄弟。初﹐之信之起兵也﹐有箕仙降云「周﹑鄭交惡亡」﹔蓋指始善三桂及經﹐終而相背﹐滅其國也。其言果驗﹝尙之信傳。本書作丁丑歲者誤矣﹞。六月﹐進忠降三桂﹐尋歸淸﹐磔死。國軒棄惠州入島﹐七府一時潰﹝鄭成功傳﹞。八月﹐經募兵令何佑攻潮州﹐陷之﹝華夷變態﹞﹐守將遁。淸師旣定浙東﹐下八閩﹐入兩粵﹐精忠﹑之信相繼叛去﹔孫延齡亦通款於淸﹐三桂殺之。及經之還島﹑三桂勢益孤﹐淸兵無東國憂﹐並力西向。王輔臣﹑張勇棄平涼﹐皆降於淸﹔淸兵乘勢分兵五路指漢中﹑興安。三桂漸老耄﹐軍謀失機﹐所得州縣以次漸失。王屏藩﹑吳之茂戰敗﹐屏藩自刎﹑之茂遁成都。秦省蕩平﹐淸師入蜀。夏國相﹑李本深規取楚地﹐久與淸師相持洞庭湖﹐不能進取﹐士气漸沮。淸將遺書於三桂誘降﹐三桂不從﹝吳三桂傳﹞。是歲﹐義公聘朱之瑜﹐待以賓師之禮﹝義公行實。按以萬治二年之瑜寄成功書﹐約以「明夏復過長崎」之語考之﹐蓋萬治三年來長崎而不還也﹞。

六年戊午﹝淸康熙十七年﹑僞周洪化元年﹞﹐二月﹐先是﹐經之矢利而入島也﹐以軍國事悉委國軒。至是﹐國軒帥師攻拔玉洲﹑三叉河等諸堡﹐遮其餉道﹐斷江東橋﹐援兵適至﹐分兵擊敗之﹐取石馬﹐遂揚颿入鎭門﹐取灣楊樹﹑馬洲等諸堡﹔淸總督郎廷相﹑嗣公黃芳世﹑都統胡兔﹑寧海將軍喇哈達﹑都統穆黑林﹑平南將軍賴塔﹑副將朱志麟﹑姚公子﹑李阿哥﹑提督段應舉等前後來援﹐皆敗。國軒素有將略﹐行軍略仿成功。至是﹐承經委托﹐圖報效﹐以寡兵縱橫馳突﹐敵兵不能當其鋒。閏三月﹐破段應舉於祖山頭﹐應舉逸入海澄﹔遂取平和﹑漳平﹐圍海澄數匝。六月﹐淸主以按察吳興祚爲閩撫﹐逮郎廷相﹐以布政使姚啟聖爲總督援澄。諸將髙壘自固﹐不赴援﹐城陷﹐段應舉自縊﹐總兵黃藍巷戰死於亂兵﹝華夷變態曰「應舉溺死﹐黃藍不知其所之」﹞﹔滿﹑漢兵亡失三萬餘。經褒國軒﹐晉爵武平伯﹑徵北將軍﹐吳淑定西伯﹑平北將軍﹐何佑左武衛﹐林升右武衛﹐江勝左虎衛。時經兵勢復盛﹐遂取長泰﹑同安。七月﹐國軒乘勝圍梅勒雅大裏於泉州﹐籍民爲兵﹐徇下南安﹑永春等縣。八月﹐淸兵克復漳平﹑長泰﹑平和等縣。淸學士李光地﹑平南將軍賴塔﹑巡撫吳興祚﹑提督楊捷﹑總兵林賢﹑耿精忠﹑黃鎬﹑林子威水陸分路克期援泉。林賢等敗樓船中鎭蕭琛水軍於定海﹐經命宣毅後鎭陳諒禦之海山。國軒帥二十八鎭兵還漳州﹐築十九寨﹝鄭成功傳﹞。先是﹐三桂遂失湖南﹐退據成都﹐李本深降於淸。三桂駙馬胡國柱有紈褲習﹐風流自喜﹐詩酒爲娛﹐奇花怪石﹑棐幾湘簾﹑服用玩好﹑茶鐺博具﹐點綴於營壘之間﹔及淸師壓境﹐速謀歸款。謀士爭曰「王以大任屬將軍﹐將軍足一動﹐則黔中斷左臂﹐滇南援絕﹐荊﹑蘇解體﹐王之全局俱敗。且將軍今日降﹐明日卽誅矣。與其降之死﹐不若力戰而死」。國柱不聽。馬寶亦爭不得﹐乃馳告三桂。時值仲秋﹐三桂擁歌姬與所嬖陳沅臨軒玩月。聞國柱變﹐大呼曰「吾事去矣」﹗卽气噎僕地﹔急救之﹐不復蘇矣。夏國相等立其孫世璠嗣僞位﹝蓮坡詩話云「圓圓者﹐吳下女伶﹐陳姓﹔轉入田皇親家﹐吳三桂見而悅之。及破闖賊﹐取之去。吳之舉兵爲圓圓也﹐旣爲平西夫人﹐寵貴無比。吳逆敗﹐不知所終」。吳三桂傳曰「三桂屯兵山海也﹐李自成執三桂父襄﹐逼作書﹐令三桂降。三桂欲降﹐聞沅在襄所﹐爲自成奪去﹐大憤﹐乃遣使降淸﹐求共討賊」。明季遺聞載三桂絕父書﹐其書陳君臣大義﹔而張斐評曰「三桂將降賊﹐所遣中軍脫歸云﹐襄旣死﹐圓圓爲賊所污。三桂怒﹐乞師於淸﹐其絕父書﹐僞作之也」。又按三桂妾有稱八面觀音﹑四面觀音者﹐及三桂之敗﹐淸將蔡某獻四面於淸主﹐匿八面自嬖﹔八面絕美。淸主囚蔡。蔡部將作亂﹐湖廣賊馮龍與之合﹐殆陷北京。事見外國異聞﹞。三桂僭僞凡五年﹐卒年七十五。其初起兵也﹐人謂在興隆明室﹐故所在響應﹐鄭氏﹑耿﹑尙二王皆修好。及聞其南面自尊﹐建號攺元﹐人心不服。且軍興以來﹐加稅田畝﹐徵催嚴迫﹐怨聲四起。故所破州縣﹐旋得旋失。而自窮極奢侈﹐愛妾陳沅寵以專房﹐聲色娛樂﹐不理軍事。此其所以終敗焉。世璠僭號雲南﹐攺元洪化﹐以五華山爲宮城﹔以僞大學士夏國相爲上柱國左丞相﹐以僞將軍馬寶爲元帥。淸主命大將軍多羅貝勒﹑大將軍公圖海兩路進剿﹐雲南大震。公圖海縱反間﹐令疑馬寶於世璠﹐且啖寶以利﹔寶降﹐磔於燕市﹝吳三桂傳﹞。九月﹐淸諸將旣入漳﹐國軒帥二十一鎭兵與淸兵決戰於龍虎山。胡都統先合不利﹐啟聖援之敗。精忠故仇鄭﹐親督戰﹐斬陣退者三人﹐援槍大呼而入﹔平南繼之﹐破營十六﹐斬捕許多﹔國軒泅水遁﹝鄭成功傳﹑耿精忠傳﹞。後無幾﹐精忠復謀叛﹐俘至燕京﹐磔於市﹝耿精忠傳﹞。十月﹐啟聖遣人於島招撫﹝鄭成功傳﹞。

七年己未﹝淸康熙十八年﹑僞周洪化二年﹞﹐二月﹐援剿左鎭陳諒敗淸兵於定海。十月﹐淸兵攻吳淑於蕭井寨﹐不克。十一月﹐淑壓死於寨。啟聖開第於漳州﹐曰「修來館」﹐令降者華轂鮮衣炫煌於道路﹐以大招撫誘致﹝鄭成功傳﹞。

八年庚申﹝淸康熙十九年﹑僞周洪化三年﹞﹐正月﹐淸水師提督萬正色及總兵陳龍﹑林賢﹑黃鎬﹑楊嘉瑞帥舟師伐島﹐經以左武衛林升爲督師﹐援剿左鎭陳諒﹑左虎衛江勝﹑樓船左鎭朱天貴禦之。望淸兵﹐憚其眾。升令數舟取水﹐眾船隨而潰去﹐朱天貴降於淸。二月﹐國軒遁入島﹐啟聖乘虛復十九寨﹐諸鎭多降﹐正色遂覆兩島﹔經率錫範﹑繩武等遁入臺﹝鄭成功傳﹞。

天和元年辛酉﹝淸康熙二十年﹑僞周洪化四年﹞﹐正月﹐鄭經卒於臺灣﹝鄭成功傳﹞。經爲人仁厚﹐頗得士民之心﹝華夷變態﹞。在位凡十九年﹐猶奉永曆正朔﹑佩招討大將軍印﹐稱世子﹐而實無所受命﹝鄭成功傳﹞。經之入島也﹐委政子克■﹝臧上土下﹞﹐退閒居於洲仔尾﹐築遊觀之地﹐峻宇雕墻﹑茂林嘉卉﹐極島中之華麗﹔優遊其間﹐而至卒歲﹝臺灣紀略﹞。實非經子﹐本姓李氏﹐經妾林竊養之﹐經不知﹔及長﹐以永華女妻之。及經之西﹐委政永華﹐永華請克■﹝臧上土下﹞爲監國。克■﹝臧上土下﹞嚴毅有成功風﹐諸弟畏之。迨經敗東還﹐永華亦歿﹐以國付■﹝臧上土下﹞。及經死﹐諸弟揚言「克■﹝臧上土下﹞非吾骨肉」﹔經母董氏命收克■﹝臧上土下﹞監國印﹐幽之別室﹐諸弟遂令人拉殺焉。董氏立經次子克塽﹐克塽尙幼﹐授國軒武平侯﹑錫範忠誠伯。董氏以永華有舊勛﹐尙禮待■﹝臧上土下﹞妻陳氏。陳氏乞出別室﹐旦夕哭臨﹔及卒哭﹐整禮服從容縊死於柩前焉。董氏素不合於成功﹐而辛卯之難﹐匆忙逃出﹐猶懷姑神主而全焉﹐成功自是大敬畏之。去歲經逃入臺也﹐責勉之以不能興隆先業。及經卒﹐經營後事﹔無幾﹐卒﹝鄭成功傳﹞。九月﹐淸大軍攻雲南﹐圍世璠於五華城。旣數閱月﹐城中樵蘇不通﹐數出銳卒衝敵營﹐淸軍堅壁不動。至是﹐南門僞總管獻城約舉火﹐及期﹐淸兵齊進﹐火發﹐夏國相謂璠曰「國君死社稷﹐王毋自辱」。逼令自縊。歸殺其妻子﹐遂自殺。雲南平焉。初﹐三桂之僭號也﹐衡山嶽廟生白龜﹐大如錢﹐多靈異﹐三桂詣廟默禱﹐供輿地圖﹐放龜視其所臻。龜蹣跚於長沙﹑衡﹑永間﹐旣而才從貴州至雲南止。三放三同﹔三桂君臣相顧失色。至是﹐果如靈龜所示﹝吳三桂傳﹞。

二年壬戌﹝淸康熙二十一年﹞﹐十月﹐克塽繼位以來﹐政出多門。啟聖偵知之﹐誘臺灣行人傅爲霖﹐令爲內應﹔事泄﹐爲霖等伏誅。沈瑞以讒屠其家﹔而瑞妻鄭氏﹐禮官斌之女也﹐以故特釋之﹐鄭氏守義自殺﹝參取鄭成功傳﹑臺灣紀略﹞。啟聖遂疏薦萬正色爲陸路提督﹑施瑯爲水師提督﹐以圖大舉﹐期以明年。瑯治兵平海﹝鄭成功傳。按本書康熙二十年系以瑯治兵﹐而據香祖筆記﹐實二十一年也﹔三藩記事系二十年者﹐襲成功傳誤也。又按毛奇齡平臺灣記序曰「壬戌春奏凱京師」﹔據此﹐平臺灣似在辛酉歲﹐姑記以俟後考矣﹞。

三年癸亥﹝淸康熙二十二年﹞﹐三月﹐何佑城淡水﹝鄭成功傳﹞。六月﹐先是劉國

軒握兵權﹐殺戮立威﹐人心不安。施瑯謂﹕「臺灣有可取之機」﹐遂密疏數陳利策﹔淸主嘉納﹝臺灣縣誌﹞。至是﹐淸大軍發銅山。國軒守澎湖﹐督精兵二萬餘分守風櫃尾﹑牛心灣等嶼﹔又令林升﹑丘輝﹑江勝﹑陳起明﹑王隆﹑吳潛等領眾二萬守雞籠嶼﹝鄭成功傳﹞。澎湖﹑媽祖﹑臺嶼上下炮城三座﹐風櫃尾一座﹐四角山炮城一座﹐雞籠山炮臺一座﹐東西巓炮臺一列四座﹐西南內外塹西嶼頭一列炮臺四座﹐牛心灣炮臺一座﹐沿海小船可登岸者盡設短墻﹑置炮石﹐連繞三十餘里﹐海艦星羅棋布﹝臺灣紀略﹞。淸師進兵於澎湖﹐瑯令悉書將帥姓名於戰艦﹐欲以審進退﹑正賞罰。兩軍將合﹐瑯先令藍理﹑曾誠等突戰。南潮正漲﹐前鋒數船分散﹐國軒乘之﹐殺傷過當。瑯馳駕船赴援﹐理傷炮﹐瑯亦傷焉。是夜舟停八罩﹐瑯集諸將﹐申軍令﹐總兵以下按以失律罪﹐令立功自贖﹝鄭成功傳﹞﹐進取虎井嶼。瑯駕小舟﹐竊偵敵營還﹐誓師分兵進剿﹕左師直入雞籠山﹐右師直入牛心灣﹐中權分爲八陣﹐每陣三壘。將軍居中調度﹐將左者興化鎭吳英﹑金門鎭陳龍﹑銅山鎭陳昌﹐將右者平陽鎭朱天貴﹑海壇鎭林賢﹑廈門鎭楊嘉瑞﹑提標中營羅士珍。旌旗蔽空﹐舳艫千里﹝臺灣紀略﹞。淸兵裹創疾戰﹐國軒發火矢噴筒﹐燔焰怒張﹔朱天貴陣亡。淸兵戮力夾擊﹐自辰及申﹐兵勢益勵。林升﹑丘輝﹑江勝﹑陳起明﹑吳潛﹑王隆等戰死﹐失戰艦二百餘艘﹐眾多降。國軒知勢不敵﹐急乘走舸從吼門逸去。澎湖旣破﹐瑯給降卒以衣﹑米﹔禽獲未及死者﹐醫治而送還。於是臺人心動﹐無固守志﹝鄭成功傳﹞。寧靖王朱術桂知事旣去﹐嘆曰「予明室宗族﹐義不可辱」。具冠服拜天地祖宗﹐與臺人從容別飲﹐以王印授克塽而自殺﹔五妾殉焉。臺人悲之。國軒﹑錫範﹑佑﹑磊等奉克塽決歸降計。七月﹐遣劉國昌﹑馮錫珪﹑陳夢煒賫延平王金印一﹑招討大將軍金印一﹑公侯伯將軍銀印五﹐籍土地府庫軍實﹐叩軍門告降。澎湖素險﹐難以泊舟﹔至是﹐海適不揚波。八月﹐施瑯統舟師至臺灣受降﹝參取鄭成功傳﹑三藩紀事﹑臺灣紀略﹞。克塽嗣位二年﹐猶奉永曆正朔﹐是時年十五。自成功始起義迄克塽降﹐凡三世三十八年﹐而明正朔始盡於天壤之間矣。瑯入臺﹐先具牲幣告成功廟曰「瑯起於卒伍﹐於君有魚水之遇。中間微嫌﹐不圖禍及骨肉﹐事至乖離﹗然分爲讎敵﹐情猶君臣﹔而今奉天子威靈﹐見爲淸朝臣﹐不得辭滅國之舉。此所以上忠朝廷﹑下謝父兄﹐公義私恩﹐何得兩全」。語畢淚下。乃疏請經略臺灣地方﹐且優待克塽及將帥﹔而後歸之京師﹐淸主詔授克塽漢軍公﹝長崎夜話艸云「封東海王﹐賜第於京地」﹞﹑錫範漢軍伯﹑國軒天津總兵﹑何佑梧州副將﹝鄭成功傳﹞。又詔以東寧復舊爲臺灣府﹐攺二州設三縣﹐曰臺灣﹑曰鳳山﹑曰諸羅﹐設分巡道一員領之﹝臺灣紀略。香祖筆記曰「隸福建布政使司」﹞。臺灣縣居中﹐轄四坊﹑十五里﹑九街﹑六鄕﹔南爲鳳山縣﹐自臺灣府起至沙碼碕頭止﹐共五百三十里﹐轄六里﹑十四鄕﹑二十餘社﹔北爲諸羅縣﹐自臺灣府起至雞籠城止﹐共五千三百三十里﹐轄四里﹑十四鄕﹑四大社。其兵防﹐分營凡十﹕安平鎭三營﹑澎湖協鎭二營﹑南北二營﹑左右中三營﹝臺灣紀略﹞。至康熙末年﹐臺郡水陸兵五千餘﹐南北營各八百九十名﹝平臺紀略﹞。其文教﹐設歲科二試以鼓勵士民﹐府學入泮﹐縣學入泮﹐各給餼有差。至康熙二十六年丁卯歲以後﹐福建鄕試正額外別廣一名﹐以待臺灣之士﹔學成之日﹐與內地棘闈同較﹐得登榜﹕臺民漸向文學之風﹝臺灣紀略﹞。至是﹐臺灣蕩平焉﹝鄭成功傳﹞。

元祿十三年庚辰﹝淸康熙三十九年﹞﹐淸主想往事﹐嘗調﹕「成功明室遺臣﹐而非亂臣賊子也」﹔特詔令成功及子經喪歸葬南安﹝鄭成功傳。按自鄭氏滅後﹐亨保六年辛丑﹐明遺民漳人朱一貴稱明室後裔﹐起兵於臺灣﹔其年敗死。八年癸卯﹐一貴餘黨再起﹐無幾就禽﹔事詳平臺紀略。天明六年丙午﹐漳人林爽文作亂﹐陷臺灣﹐兵連三年﹐遂伏誅﹔事詳武功紀盛﹞。

臣長孺曰﹕此書記鄭氏始末﹐起慶長十七年辛酉而終元祿十三年庚辰事。根據諸書﹐必期其確實﹔而如行文﹐則會粹錯綜﹐務加刪潤﹐令其有次序。𨿽專系鄭氏﹐傍及明末事。凡八十有餘年間治亂盛衰興廢之故﹑天命人心去就之際﹐蓋有略可觀省者云。

靑山跋

臺灣紀事三卷﹐記明人鄭成功事也。成功者﹐芝龍之子﹐而其母乃我平戶之產也。芝龍之客平戶﹐娶以爲妻﹐生成功。及芝龍事明﹐身致富貴﹐使人迎成功及其母。旣而芝龍降淸﹐成功不從。方淸兵之陷泉州﹐軍民皆潰﹐成功母獨不屈而死。夫以孱弱一婦人﹐能抗醜虜﹐不辱其節﹐可不謂之烈婦哉﹗當此之時﹐明室旣亡﹐冠帶之國變爲左衽﹐搢紳之士攺節易操者滔滔皆是﹔而成功僅以一彈丸之地﹐乃能抗滿淸百萬之兵﹐竭力明室﹐始終不渝﹐忠貞之心﹐堅如金石﹐可不謂之忠臣哉﹗其出師江南﹐𨿽敗衄不振﹐義气凜凜﹐足以動天下﹐使百世之下聞其風者﹐勇土張膽﹐懦夫立志﹔此其有功於名教也大矣。夫芝龍反復之徒﹐固無足道﹐然妻爲烈婦而子爲忠臣﹐忠義貞烈咸萃一門﹐何其盛也﹗蓋成功母子𨿽其忠烈出於天性﹐亦非我神州風气之所使然歟﹖然則鄭氏之有成功﹐不翅明國之光﹐亦我神州之華也﹗

我公嘗獲成功書﹐愛其筆畫遒逸類其爲人﹐展翫不置﹐乃命同僚川口長孺纂其事迹。淸人嘗爲成功傳﹐頗多遺漏﹔長孺乃搜索明﹑淸間諸書友我朝記載﹐槪括綴緝﹐萃爲一書。蓋於成功事迹﹐尢爲詳備。公乃使林學士爲之序﹐命臣延於跋其後﹐將鋟之木以公於世。嗚呼﹗我公崇尙文學﹐獎勵節義﹐至其有益於名教﹐推及異邦之人﹐使爲人臣者知以勸﹐此公之所以有此舉也。然則爲我臣子者﹐其於報國宜如何哉﹗

文政戊子春﹐彰考館總裁靑山延於書於礫川邸捨。

