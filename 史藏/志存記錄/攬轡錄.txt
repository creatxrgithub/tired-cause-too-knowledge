

攬轡錄

宋範成大

乾道六年閏五月戊子﹐成大被命以資政殿大學士﹐與崇信節度使康諝﹐爲奉使大金國信使副。

六月甲子出國門。

八月戊年度淮。金遣尙書兵部郎中田彥臯﹑行侍禦史完顏徳溫﹐爲接伴使副。皆帶銀牌。金法﹕出使者必帶牌﹐有金﹑銀﹑木之別。上有女眞書「準剌急遞」字﹐及阿骨打花押。宣差者所至﹐視三品。朝旨差者﹐視五品。

庚申過虞姬墓。墓在路左。雙石門出叢艸間﹐往來觀者成蹊。

甲子至南京﹐金攺爲歸徳府。過雷萬春墓﹐環以小墻﹐榜曰「忠勇雷公之墓」。西門外南望有宋王臺﹐及張巡﹑許遠廟。世稱雙廟﹐睢陽人又謂之雙王廟。

丙寅過雍丘縣。二十里過空桑﹐世傳伊尹生於此。一里過伊尹墓﹐道右有磚堠石刻云「湯相伊公之墓」。過陳畱縣﹐縣有畱侯廟。西門外十里孟莊﹐有孟姜女廟。

丁卯過東禦園﹐卽宜春苑也﹐頹垣荒艸而已。二里至東京﹐金攺爲南京。入新宋門﹐卽朝陽門也﹐金攺曰宏二門。彌望悉荒墟。入新宋門﹐卽麗景門也﹐金攺爲賓曜門。過大相國寺﹐傾檐缺吻﹐無復舊觀。橫入東禦廊門﹐絕穿橋北馳道。出西禦廊門﹐過交鈔。處。交鈔所者﹐金本無錢﹐惟煬王亮嘗一鑄正隆錢﹐絕不多﹐余悉用中國舊錢。又不欲畱錢於河南﹐故仿中國楮幣。於汴京置局造官會﹐謂之「交鈔」﹐擬見錢行使﹐而陰收銅錢﹐悉運而北。過河卽用見錢﹐不用鈔。鈔文曰「南京交鈔所準戶部符﹐尙書省批降﹕檢會昨奏南京置局﹐印造一貫至三貫例交鈔﹐許人納錢給鈔。河南路官私作見錢流轉﹐若赴庫支取﹐卽時給付。每貫輸工墨錢十五文﹐七年納換﹐別給錢。以七十爲陌﹐僞造者處斬。捕告者賞錢三百千。」前後有戶部管當令史﹑幹當官﹑交鈔庫使副書押﹐四圍畫云鶴爲飾焉。入都亭驛歇泊。舊京自城破後﹐創痍不復。煬王亮徙居燕山﹐始以爲南都﹐獨崇飾宮闕﹐比舊加壯麗。民間荒殘自若。新城內大抵皆墟﹐至有犁爲田處﹔舊城內粗布肆﹐皆苟活而已。四望時見樓閣崢嶸﹐皆舊宮觀﹐寺宇無不頹毀。民亦久習胡俗﹐態度嗜好﹐與之俱化﹐最甚者衣裝之類﹐其制盡爲胡矣。自過淮已北皆然﹐而京師尢甚。惟婦人之服不甚攺﹐而戴冠者絕少﹐多綰髻。貴人家卽用珠瓏璁冒之﹐謂之方髻。

庚午出驛。循東禦廊百七十餘間﹐有面西欞星門。大街直東出﹐舊景靈東宮也。過欞星門﹐側望端門﹐舊宣徳樓也﹐金攺爲承天門。五門如畫﹐兩旁左右升龍門﹐東至西角樓。轉東鑰匙頭街﹐禦廊對皇城﹐俱東出。廊可二百餘間。過左掖門﹐至皇城﹐東角樓廊亦如畫。出樊樓街﹐轉土市馬行街﹐出舊封丘門﹐卽安遠門也﹐金攺爲元武門。門西金水河﹐舊夾城曲江之處﹐河中臥石礌磈﹐皆艮嶽所遺。過藥市橋街﹐蕃衍宅﹑龍徳宮﹑擷芳﹑擷景二園﹐樓觀俱存﹔擷芳中喜春堂猶巋然﹐所謂八滴水閣者。使屬官吏望者﹐皆隕涕不自勝﹐金今則以爲上林。所過淸輝橋﹐出新封丘門﹐舊景陽門也﹐金攺爲柔遠館。

壬申過伏道﹐有扁鵲墓。墓上有幡竿﹐人傳云「四旁土﹐可以爲藥」。或於土中得小團黑褐色﹐以治疾。伏道艾﹐醫家最貴之。十里卽湯陰縣。

癸卯過羑河。上有羑里城﹐四垣儼然﹐居民林木滿其中。過相州市﹐有秦樓﹑翠樓﹑康樂樓﹑月白風淸樓﹐皆旗亭也。秦樓有胡婦﹐衣金縷鵝紅大袖袍﹐金縷紫勒帛﹐褰簾旻語。云是宗室女﹑郡守家也。遺黎往往垂涕嗟嘖﹐指使人云「此中華佛國人也。」老姬跪拜者尢多。晝錦堂尙存﹐金嘗更修飾之。過漳河﹐入曹操講武城。周遭十數里﹐城外有操疑冢七十二﹐散在數里。傳云「操冢正在古寺中。」髙翻墓在道旁。碑云﹕魏侍中﹑黃鉞太尉﹑錄尙書事﹑渤海髙公翻﹐字飛爵。其事迹不見於史。

甲戌過臺城鎭﹐故城延袤數十里。城中有靈臺坡池。邯鄲人春時﹐傾城出祭趙王﹐歌舞其上。城旁有廉頗﹑藺相如墓。三十里至邯鄲縣﹐墻外居民以長竿磔白犬﹐自尻洞其首。別一竿﹐縛茅浸酒揭於上。云「女眞人用以祭天禳病。」

甲子過沙河﹐六十里至柏鄕縣。縣人云「沙河直東﹐有堯山縣﹐古堯山也。堯葬焉。」寺有放勛廟。

乙酉過良鄕縣。是日大風幾拔木﹐接伴使云「此謂之信風。使人遠來﹐此風先報使入城也。」

丙戌至燕山城外燕賓館。燕至畢﹐與館伴使副並馬行。柳堤緣城﹐過新石橋﹐中以杈子隔絕。道左邊﹐過橋入丰宜門﹐卽外城門也。過石玉橋﹐燕石色如玉﹐上分三道﹐皆以欄楯隔之﹐雕刻極工。中爲禦路﹐亦攔以杈子。兩旁有小亭﹐中有碑曰「龍津橋」。入宣陽門﹐金書額﹐兩頭有小四角亭﹐卽登門路也。樓下分三門。中門爲禦路﹐常闔﹐皆畫龍。兩旁門通行﹐皆畫鳳。入門北望其闕﹐由西禦廊首轉西至會同館。

戊子早入見。上馬出館﹐復循西禦廊至橫道。至東禦廊首﹐轉北循檐行﹐幾二百間。廊分三節﹐每節一門。路東出﹐第一門通街﹐第二門通球場﹐第三門太廟﹐廟中有樓。將至宮城﹐廊卽東轉。又百許間﹐其西亦有三間。出門但不知所通何處﹐望之皆民居。東西廊中﹐馳道甚闊。兩旁有溝﹐溝上植柳。兩廊屋脊﹐皆覆以靑琉璃瓦。宮闕門戶﹐卽純用之。馳道之北﹐卽端門十一間﹐曰「應天之門」﹐舊嘗名「通天亦開」。兩挾有樓﹐如左右升龍之制。東西兩角樓﹐每樓次第攢三檐﹐與挾樓接﹐極工巧。端門之內﹐有左右翔鳳門﹑日華﹑月華門。前殿曰「大安殿」﹐使人入左掖門﹐直北循大安殿東廊後壁行。入敷徳門﹐自側門入。又東北行﹐直東有殿宇﹐門曰「東宮」﹐墻內亭觀甚多。直北面南列三門﹐中曰「集英門」﹐云是故壽康殿﹐母后所居。西曰「會通門」﹐自會通東小門北﹐入承明門。又北則昭慶門﹐東則集禧門﹐尙書省在門外。又西則有右嘉會門。四門正相對。入右嘉會門﹐門有樓﹐與左嘉會門相對﹐卽大安殿後門之後。至幕次﹐有頃入宣明門﹐卽常朝後殿門也。門內庭中列衛士二百許人﹐貼金雙鳳襆頭﹐團花紅錦衫﹐散手立。入仁政門﹐蓋隔門也。至仁政殿下﹐大花氈可半庭﹐中團雙鳳﹐兩旁各有朵殿。朵殿之上兩髙樓﹐曰東西上閤門。兩旁悉有簾蟆﹐中有甲士。東西兩禦廊﹐循檐各列甲士。東立者﹐紅茸甲﹐金纏桿槍﹐黃旗畫靑龍﹔西立者﹐碧茸甲﹐金纏桿槍﹐白旗畫靑龍。直至殿下皆然。惟立於門下﹐皂袍持弓矢。殿西階雜立儀物幢節之屬﹐如道士醮壇威儀之類。使人由殿下東行上東階﹐卻轉南﹐由露臺北行入殿。金主襆頭﹐紅袍玉帶﹐坐七寶榻。背有龍水大屏風﹑四壁帟幕﹐皆紅繡龍﹐拱斗皆有繡衣。兩檻間各有大出香金獅蠻地鋪﹐禮佛毯可一殿。兩旁玉帶金魚﹐或金帶者十四五人﹐相對列立。遙望前後殿屋﹐崛起處甚多﹐制度不經﹐工巧無遺力﹐所謂窮奢極侈者。煬王亮始營此都﹐規模多出於孔彥舟﹐役民夫八十萬﹐兵夫四十萬﹐作治數年﹐死者不可勝計。地皆古墳冢﹐悉掘棄之。金旣蹂躪中原之地﹐制度彊效華風﹐往往不遺餘力﹐而終不近似。金主旣已端坐得國﹐其徒益治文爲以眩飾之。始則大修國制﹐其歷曰《大明歷》。金本無號﹐自阿骨打始有「天輔」之稱。金宮多內寵﹐其最貴者﹐有元﹑徳﹑淑﹑麗﹑溫﹑恭﹑慧﹑明等十妃。臣下亦娶數妻﹐多少視官品﹐以先後聘爲序。民惟得一妻。

壬辰入辭。

癸巳出館。

丁巳至泗州﹐與接伴使田彥臯﹑完顏徳溫敍別。

戊午渡淮。

