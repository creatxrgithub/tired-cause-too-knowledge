二老堂雜誌宋周必大

●卷一○黜陟唐虞以三考黜陟幽明﹐而其所命或終身於一職。蓋所謂陟﹐若今磨勘轉官年勞換服色也歟。○夔制樂夔始制樂﹐以賞諸侯﹐非謂制樂始於夔也。制樂以賞諸侯或自夔耳。○明夷文王重爻之時﹐紂𨿽虐而商未危。箕子尙爲商臣﹐其明未夷﹐卦之六五已曰「箕子之明夷利正。」此趙賓所以鑿爲ぼ玆之說也。○教子教國子孔子教子止於《詩》《禮》而不及《樂》﹐蓋爲學之道成於《樂》故也。周官教國子﹐則樂徳﹑樂語﹑樂舞在所先焉﹐聖人所望於公族其至矣乎﹗○後艱終吉《詩》稱無後艱﹐《易》稱有終吉﹐一也。○記聞人滋五說聞人滋以《詩》言祖妣爲姜原﹐其說可用。蓋《周官大司樂》以享先妣﹐在享先祖之前﹐亦謂姜原也。《禮記內則》載養老一段並與《王制》同﹐滋曰「貴老爲其近於親也。」《豳詩》首言發栗烈﹐而後言於耜舉趾。滋曰「豳地多寒故也。」滋曰﹕《論語》凡稱或者﹐其所言皆無可取﹐故略其姓名。如或謂孔子曰子奚不爲政﹐或問之說﹐或曰孰謂鄹人之子知禮乎﹐或曰管仲儉乎﹐或曰雍也仁而不佞﹐或對曰申棖之類。滋曰﹕經史中言五穀以稻爲貴﹐古人各以其類配之。如以殺雞配爲黍﹐謂野人之食也。以啜菽配飲水﹐謂貧者之孝也。以稷食對菜羹﹐謂貶降之食也。以麥飯對蔥葉﹐謂艸具之食也。惟食稻則對衣錦言之。又﹐祭記則以稻爲嘉蔬﹐公享大夫則稻爲嘉膳﹐是五穀以稻爲貴也。○天王謂王爲天王﹐疑自《春秋》始﹐蓋孔子之深意也。或曰﹕《曲禮》不云乎﹕臨諸侯畛於鬼神﹐曰有天王某甫。何謂也﹖曰﹕《曲禮》﹐漢儒所記耳﹐且其下文云﹕措之廟立之王曰帝。崔靈恩以謂爲記時有王入廟稱帝之義﹐記者錄以爲法。然則天王某甫者﹐亦皆漢儒傳聞之辭耳。或又曰﹕《莊子》載堯舜問答﹐而雲天王用心何如﹖則天王之號豈必始於《春秋》﹖予曰﹕莊周所載﹐未必堯舜本語也。○論富貴孔子曰「富而可求也﹐𨿽執鞭之士﹐吾亦爲之。如富而不可求﹐從吾所好。」孟子取陽虎之言曰「爲富不仁矣﹐爲仁不富矣。」蓋死生有命﹐富貴在天﹐不可以力求﹐不可以知爲﹐此孔孟之學也。小人求富爲富無所不至﹐甚者敗國﹑忘家﹐皆求富爲富者也。○論徳誠或問以徳行仁者王﹐何謂也﹖曰﹕徳者﹐誠也。以誠行仁﹐然後可以王。《書》曰「恭儉惟徳﹐無載爾僞。作徳心逸日休﹐作僞心勞日拙。」是皆以徳對僞。故曰﹕徳者﹐誠也。○酒誥楊子曰「昔之說《書》者﹐序以百﹐《酒誥》之篇俄空焉﹐今止矣。」夫以楊子所見爲古文耶﹖則《酒誥》實未嘗亡。而汨作九共稿飫之類﹐逸者甚眾﹐何爲皆不言也﹖以楊子所見爲今文耶﹖則安得渾渾灝灝噩噩之語﹖必有能辧之者。○鄭子產鄭子產﹐火不禳﹑水不榮﹝昭公十九年龍闕﹞﹑不覿民﹐以怪也。○以智籠愚上駟﹑中駟之說﹐卽狙公誑狙﹑朝三暮四之說也。列子曰「聖人以智籠羣愚。」何必聖人哉﹖○古人作文以事系月司馬相如﹕「孟冬十月﹐君䢐郊祀。」《文選》﹕「暮春三月﹐江南艸長。」○井蛙驊驑井蛙不可以語海﹐其見小也。驊驑不可以捕鼠﹐其用大也。小大𨿽殊﹐其不適用一也。○楚熊渠子李廣射石《新序》﹕楚熊渠子﹐夜行見寢石﹐以爲伏虎﹐開弓射之﹐滅矢飲羽﹐下視知石也。復射之﹐矢摧無迹。熊渠子見其誠心而金石爲開﹐況人心乎﹖李廣在右北平出獵﹐見艸中石﹐以爲虎而射之﹐中石沒矢﹐視之石也。他日射之﹐終不能入。二事正相類。○髙祖先主功業髙祖自漢中而興帝業﹐先主乃區區梁益而無成功。皆天也﹐非人力也。予嘗作《諸葛孔明贊》云「昔我髙祖﹐肇迹於玆﹐欲肯其堂﹐敢廢厥基。」○髙祖武帝待士重輕世言漢髙祖最知人﹐故論三傑之功﹐則字謂張良曰子房﹐至蕭何﹑韓信乃名呼之。彼待下固有輕重﹐溺冠踞見者﹐特庸人耳。其後武帝雄才大略﹐頗有髙祖之風。據廁而視大將軍﹐不冠而見公孫丞相﹐至汲黯不冠不見也。主父偃智不足以知此﹐西入關欲困衛靑以求用﹐而不知武帝所以待靑者至薄﹐豈以薦士責之哉﹖其不省也宜矣。偃後朝奏書而暮召士﹐固當自致耶﹖○張良不祀張良之於髙祖﹐蓋天授也。運籌帷幄姑置未問﹐鴻門之會﹐微項伯以良故﹐背其主而翼蔽沛公﹐則沛公之肉不足以齒項莊之劍矣﹐尙敢望數百年血食哉﹖此社稷功也。子孫縱有大過﹐猶將十世宥之﹐柰何不疑嗣爵才十年﹐遽奪其國。按《功臣表》則曰坐與門大夫殺﹐故《楚內史良傳》則曰坐不敬。其罪皆不至於不祀﹐而孝文視之蔑如也。至元康四年﹐僅復其家﹐卒不紹封﹐漢家眞少恩哉。或曰良多陰謀奇計﹐造物所忌﹐故𨿽能以智終﹐而畱國不祀﹐忽諸﹗信乎﹐非也﹖○袁安吳雄葬地漢袁安父沒﹐母使求葬地。道逢三書生﹐指一處云葬此﹐當世爲上公﹐須臾不見。安異之﹐於是葬其所占之地﹐故累世隆盛。按安理楚獄之連系﹐還匈奴之生口﹐臨事如此﹐平時用心仁恕可知矣。神物兆祥使之昌熾﹐此豈人力所能至哉﹖範史載之亦足垂勸﹐而世之泥於陰陽家者﹐往往籍以爲口實﹐謂貴賤﹑貧富﹑死生﹑禍福一系邱墓﹐殊不問行己之如何﹖於是庸師﹑妖巫始得售其術矣。若河南吳雄﹐少時家貧。喪母﹐營人所不封上者擇葬其中﹐喪事趣辧不問時日﹐醫巫皆言當族滅﹐而雄不顧。雄旣以明法律斷獄平﹐起自孤宦﹐致位司徒﹐而子欣孫恭三世廷尉﹐爲法名家。此亦範蔚宗所記也﹐予故表而出之﹐以告不修人事而以袁安爲口實者。○臯陶《後漢楊賜傳》﹕「三後成功﹐臯陶不與。」《左傳》云「臯陶﹑庭堅不祀﹐忽諸﹗」禹固不待言矣﹐契之後爲湯﹐稷之後爲周﹐至唐乃謂系出臯陶﹐天寶中﹐追尊爲徳明皇帝。○以曾子爲聖人《論語泰伯篇》﹕「以能問於不能﹐以多問於寡﹐有若無﹐實若虛。」曾子之言也。唐太宗乃謂孔子所稱以問﹐孔穎達對曰「此聖人教人謙耳。」一時君臣之問對﹐史氏之筆削皆不正之﹐而直以曾子爲聖人﹐何也﹖○唐開元錢《舊唐書》﹕「武徳四年七月丁卯﹐廢五銖錢﹐行開元通寶錢。」《談賓錄》以謂歐陽詢所書﹐而《靑瑣集楊妃別傳》乃謂此錢開元所鑄﹐背有掐痕﹐出於楊妃。吳曾《漫錄》已載辧誤中。予謂唐鑄錢多矣﹐今惟此錢徧天下﹐特爲光明﹐燒之有水銀出﹐可治小兒急驚。而餘錢皆不復見﹐何也﹖○韓退之鱷文臺參《韓退之傳》載潮州逐鱷事﹐而《李翺行狀》《皇甫神道碑墓志銘》皆不書。又傳言愈爲京兆尹兼禦史大夫特詔不臺參﹐李紳爲中丞劾奏愈﹐愈以詔文自解﹐其後文刺紛然﹐宰相以臺府不協而罷之。而《行狀》《墓碑》自緣李紳爲禦史中丞﹐械囚送府使﹐以尹杖杖之﹐公縱囚去。翺﹑時人﹐不應謬忘﹐豈以鱷近語怪﹐故刪去乎﹖若有詔免臺參﹐李紳何敢爭﹖謂紳有寵旦夕且相先生﹐不詣固爲恥矣。因捨囚事﹐宰相兩攺其官﹐此當可信。《本傳》止據《昌黎集》所載而書之耶﹖○薛元超不以字行《唐書》以字行者必明言之﹐微如閻讓字立徳是也。薛收之子名振﹐字元超﹐見楊ぁ所作行狀﹐而史直作元超﹐不云以字行﹐何也﹖●卷二○史官攺定制詔本朝列聖實錄﹐凡當時所下制詔﹐往往爲史官攺易﹐殆以文體或未古也。宋景文公《筆記》亦嘗言之。唐魏帥田布以死事贈右僕射﹐白居易艸制甚美﹐而《舊唐書》別載一制全不相類。文𨿽可觀﹐然不若居易之宏暢。未知當時果用何制﹐其爲修史者所攺無疑。本朝太祖受周恭帝禪詔﹐元本載《五代開皇紀》﹐與今《實錄》無一字同﹐此事繇來久矣。○記李煜與劉釒長書全文太祖皇帝嘗令江南李煜作書﹐諭廣南劉釒長令歸中國。煜命其臣潘佑視艸﹐文甚辧麗﹐累數千言﹐今載之《太祖實錄》。饒州董氏刻佑集亦有之﹐然皆不載最後十句﹐蓋私禮不敢以聞也。予年十餘歲﹐因隨侍至廣州﹐嘗得其全文﹐今尙能記。其辭曰「皇帝宗廟垂慶﹐淸明在躬﹐冀日廣徽猷﹐時膺多福。徒切依仁之戀﹐難窮報徳之情。望南風而永懷﹐庶幾撫我﹔指白日以自誓﹐夫復何言﹗」○告詞用上語紹興十二年﹐太母還宮﹐百僚班賀。上曰「朕自東朝之歸﹐方知南面之樂。」故權中書舍人程惇厚《行太母侄女韋氏十娘封郡夫人制》云「朕自東朝之歸﹐方知南面之樂﹐宜時懿戚﹐同此體用。」蓋全用上語也。○察官兼翰苑紹興二十四年春﹐直學士院湯思退以禮部侍郎同知貢舉。時百官多闕﹐大抵一人兼數職﹐故凡以進士入官者﹐皆預考校。獨監察禦史汪綸不入﹐蓋備拆號也。內制旣闕官﹐有旨命王綸時暫兼權﹐適劉婉儀進位貴妃﹐綸艸其制﹐潤筆殆萬緡﹐上稱有典誥體﹐竟至大用。前此察官寓直禁林﹐亦盛事也。○經筵官給告近制兼職﹐𨿽宰相領國史實錄院﹑敕令所﹑玉牒所﹐降敕而已。惟講讀官下至說書皆命詞給告﹐可見崇儒重道之意也。○侍讀說書近事﹐侍從以上兼經筵則曰侍講﹐庶官則曰崇政殿說書﹐故左右史兼講筵者﹐亦曰侍講﹐如程惇厚﹑趙衛是也。紹興二十六年﹐王倫爲起居舍人﹐止帶崇政殿說書﹐誤矣。先是﹐殿中侍禦史董徳元﹑右正言王瑉皆兼說書﹐而瑉以家諱辭﹐遂並升侍講﹐蓋從權也﹝胡銓以左史兼侍講﹐旣而攺宗正少卿而侍講如故。其後張或爲左司亦侍講﹞。○李益能召試紹興二十六年二月二十五日﹐詔將作監主簿李益能﹐令中書後省召試時務策一道取旨。益能﹐李擢徳升子也﹐爲右丞相萬俟所薦﹐將特賜出身而用之。方試而薨﹐王綸﹑周麟之﹑趙逵在後省﹐以六經疑難發問﹐益能所對稍略﹐又參知政事張网亦論賜第之恩不可啟止﹐自監簿遷宗正寺丞。初﹐詞科惟有出身人許應﹐上卽位﹐以用武權停。紹興初﹐擢任工部侍郎﹐請復其科﹐而有司看詳﹐兼許任子就試﹐亦爲益能計也。科第固未足道﹐然益能垂成輒壞﹐可爲有心者之戒。○給事中降詔故事﹕除授六曹侍郎﹑雜學士以上除遇辭免﹐則降詔不允﹐給捨權侍郎則否。紹興二十七年六月﹐戶部侍郎王師心除給事中﹐亦降不允詔書﹐蓋師心舊官合答詔。是歲九月﹐賀允中自權禮部侍郎除給事中﹐遂襲王師心例降詔﹐非故事也。三十年正月﹐王亮自權工部侍郎遷﹐夕拜不復降詔﹝金安節又降詔﹞。○皇子食邑紹興三十二年六月﹐孝宗受禪。九月一日﹐三皇子並拜節鉞眞王﹐各食邑一千戶﹐食實封四百戶。按舊制﹐皇子封王便合食邑三千戶﹐食實封一千戶﹐此有司之失也。○張徳遠始終爲右相髙宗紹興乙卯春﹐張徳遠拜右相﹐丁巳秋方罷﹐蓋獨相也。後幾三十年當壬年歲﹐壽皇及禪﹐陳長卿實爲首臺。七月復召前左相湯進之爲右相﹐十二月長卿罷。明年攺元隆興﹐正月張任樞密使。壽皇過徳壽宮﹐議除二公相﹐髙宗曰各還其舊﹐蓋以頃年湯左而張右也。按徳遠相時﹐湯尙未任。其後陳以權侍郎同知貢舉﹐時史直翁方過省方中宏詞。後湯爲左相﹐久之﹐陳拜右相。湯去﹐陳始升左而史爲右相。予在後省﹐嘗語陳雲﹕「相公湯相坐主﹐乃疊爲左右相。」陳笑指史云「今右相亦當時進士也。」仕宦遲速固不齊﹐但張以三十年舊相﹐當並拜之日﹐適以湯嘗居左﹐意不少進﹐斯亦異矣。國朝偶值二相俱闕﹐往往自執政徑升首臺﹐近歲如沈守約﹑葉子昂皆是也。○髙宗朝進士第二人官過大魁髙宗中興以來﹐十放進士﹐其榜眼官職往往過於狀頭。戊申﹐惟楊李易止於中書舍人待制﹐而王大寶乃爲尙書雜學士。紹興二年﹐張九成止權侍郎﹐而淩景夏乃爲尙書。五年﹐汪應辰仕至尙書端明﹐而莫中元以有官降第二。後來官職亦相似﹐其實應辰第二人也。八年﹐黃公度止於考功郎官﹐而陳俊卿作相。十二年﹐陳誠之知樞密院似難及矣﹐而秦喜亦嘗歷元樞府任少卿。十五年﹐劉章爲尙書﹐而王剛中入樞府。十八年﹐王佐終八座﹐而董徳元參政。二十一年﹐趙達中書舍人而蔣芾爲相。二十四年﹐張孝祥止於中書舍人雜學士而秦塤爲正侍郎。二十七年﹐王十朋僅除權侍郎﹐晚授詹事不能供職﹐而閻安中正爲中書舍人﹐特職名不及十朋耳。三十年﹐許克昌爲狀元﹐以有官降第二人﹐而升梁克家爲魁。至孝宗朝﹐梁乃拜相﹐本第二人也。○本朝宰相書敕著姓祖宗朝宰相官至僕射﹝卽今特進﹞﹐敕後乃不著姓。其它相階官自吏部尙書﹝卽今金紫光祿﹞而下﹐皆著姓。後來因攺平章事爲左右僕射﹐遂不問何官﹐一例去姓。其它執政列銜皆書階官。紹興以前尙如此﹐只自近歲乃不書階官。又舊制﹕執政必轉諫議大夫﹝卽今大中﹞。神宗愛惜名器﹐詔下一等﹐以中大夫爲執政官而加一守字﹐近歲亦不復用此字。蓋舊法官過於職﹐爲行相當則不用。其下爲守﹐又其下爲試﹐其職錢亦微降殺云。○館職召試紹興乙卯﹐諫官何溥請館職學官﹐皆試而後除。學官固不容試﹐館職人亦以爲憚﹐遂礙進擬。久之﹐王十朋始以大魁直除校書郎﹐不試。未幾闕員浸多﹐遂召劉儀鳳﹑朱熙載﹐旣而二人皆辭攺他官。復召予與程大昌試﹐初欲除校書郎﹐或謂選人特除﹐止有徽宗朝李邴一二人﹐乃止除正字。其後無不試者。至乾道元年﹐諸王宮教授黃石輪對﹐論東宮不宜以詩文爲學士﹐上大喜﹐擢校書郎﹐仍特免試﹐俄除著作佐郎。自廷魁之外﹐不試者惟石而已。○汪丞相墜笏汪伯彥初拜相於維揚﹐正謝上殿而笏墜中斷﹐上以它笏賜之﹐非吉徵也。未幾﹐果有南渡之擾。己卯十二月九日謁梁大方徳全﹐撫幹聞之﹐梁蓋汪之外孫也。○記觀祕閣禦書幸巳九月乙酉﹐敬觀太宗皇帝禦書﹐凡經傳﹑要語﹑古今雜詩皆用隸艸﹐其一軸大書示惇朴爲天下先﹐禦押賜盧多遜﹐尢奇偉。又雜書數軸賜才人朱惠貞﹐又誡諭京朝官印紙數通﹐其一賜淩策﹐策所歷郡皆批課績於後。乙未午後登祕閣縱觀四朝禦書。英宗在濮邸所與侍禁家問﹐辭翰精詳﹐爭雄寒士。神宗多論邊防利害外﹐有獎諭張方平制詔﹐及申渝臺官言歐陽修帷箔事數幅﹐王言宸翰出入意表。哲宗元初﹐以扇面學書﹐多賜李環﹐內杜甫《遲日江山麗絕句》一篇﹐乃經筵賜顧臨者。徽宗亦多端邸學書﹐以賜鄭祥﹐余則道家科醮文字多成篇帙。十二月己未﹐觀唐李紳《自淮南入相告身》﹐卽僞蜀李閔得而藏之者﹐上親錄本末於捲尾。又觀唐人細書《法華經》卷軸甚小﹐織成佛像以爲引首其精巧﹐非近世所能爲也。畫品尢多奇絕﹐有小本李白寫眞﹐崔令欽題。壬午正月丙子﹐雪始消﹐登祕閣敬觀昭陵禦書。嘉中賜李瑋飛白甚多﹐其榜﹐皆書公照道號和光子﹐龍翔鳳翥﹐妙絕今古楷字。賜淨因長老《懷璉十七頌》﹐卽明州宸奎閣之藏也。其一曰「六祖明達了見機﹐二眞戒喝決時威。靑山般若如如體﹐禦頌收將甚處歸。」蓋用璉韻也﹝璉頌云﹕六載皇都唱祖機﹐兩曾金殿奉天威﹐靑山隱去欣何得﹐滿篋惟將禦頌歸﹞。昔蘇軾作《閣記》云「至和中﹐璉上書乞歸老山中﹐上曰﹕『山卽如如體也﹐將安歸乎﹖』」其說取諸此。四月壬辰﹐敬觀眞宗禦書﹐凡靑詞多自艸其式云﹕皇帝某伏觀﹐再降瑞雪者入詞﹐某無任感恩欣激切之至﹐謹具狀申謝上聞﹐謹狀。大中祥符三年十一月﹐皇帝某狀上又有咨目﹐大略類此。《春日賜宿國長公主園林詩》一首﹐仁宗跋云﹕皇五年九月十六日恭題眞宗聖制禦書﹐今賜李端願等依舊家藏。押。英宗跋云﹕治平三年九月十四日恭題眞宗聖制﹑仁宗禦書﹐今卻賜端願等依舊家藏。●卷三○諫省闕官隆興二年閏十一月﹐諫議大夫尹穡罷﹐右正言王速又徙吏部郎官﹐諫院闕官累月。明年四月﹐方除程叔達爲正言﹐七月遷司諫﹐九月丁憂﹐十二月方除汪涓爲司諫﹐諫省全闕官者累月。○慶國不當封隆興甲申二月﹐左僕射湯思退言﹕蒙恩除左僕射﹐自榮國徙封慶國公﹐正謝已逾月。近者稽訪典故﹐乃知天聖以來﹐廷臣無以慶國爲封﹝仁宗嘗封者﹞﹐詔攺岐國公。予按宣和四年十二月﹐太宰王黼自崇國進封慶國公﹐五年五月方進封晉國﹐又宣和七年十二月太宰崇國公白時中亦進封慶國公。其誤久矣﹐所謂晉國尢非所宜﹐今已著令不封。○相位久虛乾道元年二月﹐陳丞相長卿旣薨﹐不除相﹐至十二月三日始除洪景伯右僕射。淳熙二年九月﹐葉夢錫免相﹐復虛位者三年半﹐中間嘗宣諭龔李二參政云﹐近三臺星不明﹐至五年三月始拜史直翁云。○大宴金獅子殿上大宴﹐有蠻人控金獅子﹐對設柱間。乾道八年正月五日宴北使﹐雪後日照殿門。予作樂語云「香裊狻猊雜﹐瑞煙於彩仗﹐雪殘鵲耀﹐初日於金鋪。」蓋紀實也。初﹐欲用香直麒麟以對雪殘鵲﹐皆杜工部詩。然殿上今無麒麟﹐不若狻猊爲得實。○三省密院覆奏朝殿所得旨淳熙丁酉四月五日﹐垂拱殿大參﹐曾覿以使相趁起居訖﹐肩與歸第﹐直省官賈光祖﹑散氐候李處和並承信郎本府使臣唐章皆騎從。已而參政龔茂良奏事畢﹐馳馬入堂﹐遂踵相攝。街司促光祖等避道﹐光祖等曰﹕參政能得幾時﹖其實朝路吏卒輩喜生事﹐在前故緩行以軋後乘﹐在後則追促前者﹐蓋常態也。光祖隸籍三省首司﹐處和隸籍密院﹐一時輪差而往。茂良聞之大不平﹐明日奏其事﹐上諭覿往致謝。又明日﹐覿令幹辦官楊師顏申省云﹕光祖處和並承信郎本府使臣唐章﹐今月五日隨開府朝參回﹐於轎後行馬﹐不期參政頭踏相繼﹐有失回避。除唐章別作施行外﹐其光祖﹑處和申所屬施行。上謂茂良先權衝替二人﹐然後施行﹔茂良亟下臨安府﹐杖一百﹐勒罷。八日﹐上批問﹕茂良昨已而諭﹐何遽也﹖九日茂良常致齋待罪﹐不入﹐午後差禦藥林椿年宣押赴常致齋收回禦批。五月二十五日﹐戶部郎官謝廓然賜出身﹐除殿中侍禦史﹐中書舍人林光朝不肯書黃﹐上用廓然意固有在﹐而光朝適與茂良同鄕相善﹐不能無疑。二十七日﹐光朝攺權工部侍郎﹐力請祠。六月三日﹐除集撰與郡。七日茂良求去﹐降詔不允。八日再上表﹐又不允。九日第二押晚批出﹐除資政殿學士知鎭江府。是日謝廓然對。十一日茂良再辭鎭江﹐又不允。十四日早﹐廓然再對﹐未時茂良內殿朝辭﹐許免鎭江。十五日茂良落職放罷﹐行廓然章疏也。於是覿之姻家韓彥古獻議﹕三省密院舊奏事退﹐徑批聖旨﹐非是乞朝退逐一覆奏﹐禁中詳觀﹐乃付出﹐專爲徑斷直省官而設也。上大以爲然。自此每事於奏目後﹐用黃紙貼﹐云得旨云云。朝退封入﹐攺則攺﹐畱則畱﹐遂以爲常。是月末﹐有蜀人張唐卿者﹐玩之侄孫﹐趙雄在密院力主之﹐欲用淮南舊賞攺官﹐而都承旨王執不可﹐雄乃請攺次﹐物合入官。旣覆奏﹐止令循兩資。明日宣諭三省云﹕若非覆奏﹐幾誤推賞﹐此可爲萬世法﹐𨿽有彊臣跋扈不能易也。國初﹐自範質進擬已更舊制﹐至是復創覆奏﹐乃本朝大典故﹐史官必不詳知本末﹐故備言之。七月十六日﹐廓然又論﹐茂良散官英州安置。○記恭請聖語淳熙七年﹐少保寧武軍節度使﹑充醴泉觀使曾覿奏﹐三月十八日車駕詣徳壽宮﹐恭請太上皇帝﹑壽聖皇后。於是乘輿至大內開於淩虛閣下﹐三面設牡丹﹑酴糜花﹐皆層級髙數尺﹐一面垂簾設樂庭下。樂作﹐太上皇帝﹑壽聖皇后就坐。今上初欲著帽禦赭黃袍玉帶﹐太上皇帝宣諭止之﹐巾裹赭袍赴太上﹑壽聖皇后榻前各再拜。太上云毋拜﹐令左右扶掖。今上仍拜﹐起﹐捧觴上千萬歲壽。進奉儀物酒三行太上皇帝壽﹐聖皇后聯步輦以行﹐今上亦步輩從。至翠寒堂﹐棟宇顯敞不加丹ぬ﹐太上皇帝指以示臣覿云﹕營造如何﹖臣覿奏曰﹕宏壯精巧﹐二者兼之。臣不閒營造﹐今開府儀同三司鄭藻畱心於此﹐嘗向臣言京師亦未嘗見如此之工也。太上曰﹕是。今上皇帝卽曰﹕凡此鉅材一椽已上﹐皆太上皇帝所賜﹐且瑩潔無節目﹐所以更不采飾。酒復數行﹐至水堂中路石橋上﹐肩輿少憩。面對酴糜花架﹐髙柳參天﹐酴糜引蔓垂稍而下﹐其長袤丈﹐芳菲照坐﹐馥鬱襲人。今上亦滿引更相勸酬者再三﹐今上云﹕苑圃池沼久已成趣﹐皆太上皇帝積累之勤﹐臣蒙成坐享﹐何徳以堪之。太上云﹕吾兒聖孝感通神明﹐海內無事垂二十年﹐安得爲無功。臣覿奏曰﹕父慈子孝﹐家給人足﹐可謂太平之盛。臣覿目睹斯宴﹐超冠古今﹐可無紀述以示外廷﹐輒不揆紀實﹐以備執史筆者之闕云。三月二十五日三省奉聖旨宣付史館。○記黎州事淳熙七年夏﹐興州都統制吳挺﹑興元都統制田世卿密申﹐黎蠻自四月二十三日犯漢界。本州駐紮路分統領髙晃﹐平日失於措置﹐迎敵錯亂失利退入州城﹐致蠻人深入抄掠一空。制置使胡元質旣調發錦州屯駐軍一千五百八人﹝系興州軍馬﹞﹐又調漳州屯駐軍五百人﹝系興元軍馬﹞﹐急於星火﹐夜行百三四十里。制置司仍起復前成都鈐轄成光延﹑節制司馬與﹑本提刑折知常﹔制司參議官呂某﹑運司主管官唐某並往黎州。是時蠻人已退﹐而官軍冒暑遠涉﹐疲勞病瘴。光延﹑晃僥幸功賞﹐驅率將士於盤陀嶺修築堡壘﹐晝夜不休﹐虛發捷旗﹐公肆誕謾。至六月九日﹐蠻人於三角平出沒﹐誘致官軍﹐光延﹑晃遽率兵赴之﹐旣爲蠻人所乘﹐卽上馬先遁﹐蠻據羊納隘橋截斷官軍歸路﹐墜崖死亡甚眾﹐遂棄新堡軍須糧食。蠻人進至富莊城﹐距州城三十里。城中擾亂幾至失守﹐統領武順將官張琦皆死﹐官兵死者四百餘人﹐瘴疫死者不在其數。今制置司又亟調兩都統司﹐劍閬利州屯駐軍三千人﹐比之錦州潼州軍馬道裏又遠﹐豈可使不諳戰陣敗軍之將﹐復踏前悔。望正其罪以慰忠魂。𨿽黎州非挺等所隸邊﹐而所衛兵皆挺等部曲﹐謹具以聞。至七月﹐四川制置司胡元質奏黎蠻已返巢穴﹐乞漸抽回大軍﹐量畱戍卒。九月﹐蠻進馬三百匹﹐獻珊瑚等乞盟﹐詔卻其獻而許互市。初﹐知常以提刑督捕﹐而敗蠻旣納款﹐就權黎州。十一月十四日夜﹐戍兵利州左軍怨知常不推功賞﹐又令徙居僧寺﹐相率攻州宅﹐縱火作亂。知常走避﹐三日而後歸。賊劫府庫﹐縱獄囚﹐執通判李照及知常之子三簽判欲俱入番。主兵官王去惡率衙兵出城﹐駐相公嶺﹐邀止之﹐得其首領仵進石景並叛兵七十八人﹐械送黎州獄。李照復入城撫定軍民。雅州巡尉伏路把截﹐亦獲叛兵陳忠孝等五十七名解雅州﹐隨身各有軍器﹑金帛。其後﹐胡元質宮觀﹐知常追三官勒停汀州居住﹐光延﹑晃並除名勒停﹐光延達州編管﹐晃軍前自效。於是蜀人諺曰「胡制置果然胡制置﹐折提刑畢竟折提刑。髙路分卻成低路分﹐成將軍乃是敗將軍。」或云此語亦達禁中。○皇太子幕次淳熙己巳九月七日有旨﹐皇太子垂拱殿幕次移在東廊。初﹐親王序位宰相下﹐故殿幕宰執在東﹐親王在西﹐旣升儲因仍不攺。予爲詹事時﹐東宮嘗及此﹐予以告諸公不能正也。至十二日﹐常朝皇太子侍班幕次移在宰職之上。初﹐宣諭時﹐梁相奏乞移皇太子於東廊而宰職過西廊﹐閣門疑宰執過西﹐則使相卻在東。予時爲樞密使﹐謂不若只在東廊﹐但移皇太子在宰執上可也。閣門云「適商量亦如此。」兼集英及後殿皆然﹐於是遂定。○納南郊鹵簿字圖己巳十一月五日﹐兵部尙書宇文價﹑郎官梁汝永同以子納南郊鹵簿字圖。如此亦有繇。淳熙丙申郊祀﹐曾覿以使相充五使。舊例﹕兵部長貳攜字圖面納。予時爲兵部侍郎﹐不欲登其門﹐又不容不納﹐然以申狀則禮重﹐乃令吏具公繳送﹐自後遂循例。它人莫知其所以然﹐大抵朝廷典故出於一時者多矣。○郊壇行禮己巳十一月二十日﹐上自景靈宮入太廟宿齋。夜行禮﹐天气晴和﹐上喜﹐令內侍諭太史局﹐尋常行禮大宴﹐不應丑後。自今依時﹐勿得遷就。二十一日宿靑城。年未間天气忽陰﹐復有旨令今夜若陰﹐則依常時行禮﹐或晴乃用昨日指揮。旣行事﹐微雨﹐或作或止﹐行禮甚速。上旣遵太宗故事﹐止就壇上褥位一就行禮﹐不再升降﹐又趣亞獻終獻先登壇伺候。旣畢﹐止詣望燎位﹐而令大禮使王淮詣望瘞位﹐皆從權也。○盤雕金眼睛紫窄衫己巳十一月二十一日﹐上在景靈宮。行宮使甘升﹑殿帥郭棣所服盤雕金眼睛紫窄衫﹐與其它行宮使帶禦器械不同。嘗問鄭興裔﹐乃云「此非舊制﹐本徽宗時以殿帥髙俅官使相特加寵﹐異�人紫衫黑花而已。」近歲興裔之伯鄭藻爲大禮行宮使﹐亦緣官至使相﹐故有此賜。升與棣官未至﹐上特以此寵之﹐所謂金眼睛者﹐以金飾所繡盤雕兩眼﹐望之燦然。○緋紫階品元丰官制﹐朝奉大夫爲從六品﹐卽服階緋。大中大夫爲從四品﹐服紫﹐與古不同。如唐文散官至朝散大夫﹐方服緋﹐蓋從五品也。三品方服紫﹐故文散官﹑金紫光祿大夫亦在正三品。近世士大夫爲人作銘志﹐凡賜紫則曰三品服﹐賜緋則曰五品服﹐失之矣。惟歐陽文忠公所作志文﹐緋則曰緋魚﹐紫則曰金紫。○敕用準字敕牒﹛準十﹜字去十爲準﹐或謂本朝因寇準爲相而攺。又云「曾公亮﹑蔡京父皆名準而避。」其實不然﹐予見唐告已作準﹐又考五代堂判亦然。頃在密院令吏輩用準字﹐旣而作相﹐又合三省如此寫﹐至今遂定。後世豈能推其源流耶﹖大抵朝廷典故﹐若涉同僚共議﹐不問輕重﹐必惑例憚攺﹐惟吏輩密移則更不復問。如西淸閣名皆主於宸文﹐所謂天章閣﹐祖宗朝從官人人歷學士待制之類。紹興以前﹐何嘗不除授﹐如章誼等是也。孝宗一日宣諭奉使借官令稍新﹐卽銜天章閣學士﹐同僚堅執謂非臣下稱呼。予謂﹕「龍圖寶文亦豈臣子事。」堅不從而止。○追班垂拱常朝﹐駕坐﹐吏揖﹐宰臣以下先序立殿門內﹐皆南向背殿﹐上以俟追班。數年前﹐上自禦榻望見衣履於門閾之間﹝禦殿則去閾蓋備兩側開門﹞﹐遂傳旨令二府在門內東西相向立侍從﹐以下門外相向立。○四朝國史誤字《四朝國史》淳熙間所進也。吉州人蕭服爲禦史﹐坐直章蜒私鑄獄﹐爲蔡京所治﹐羈管虔州﹐蓋鄰郡也。其家批書印紙常存﹐史乃書爲處州﹐蓋虔處二字相近。紹興間﹐因齊述亂攺虔爲贛﹐史官偶不思耳。又仁宗駙馬《李瑋傳》﹐兄弟三人璋字公明﹐字公粹﹐惟瑋獨無字。予作《梁汝嘉神道碑》﹐其子季祕以玉石硯爲潤筆﹐皆刻篆字﹐乃瑋講道齋所用﹐字曰公照。此書洪邁用功爲多﹐邁號博聞﹐緣出眾手﹐無由盡正其誤也。○髙宗實錄誤字史官宜用才學識三長﹐又須專任乃無抵牾。近世止作兼職﹐人人爲之。《髙宗實錄》成﹐嘗求外祖王給事中靚《列傳》觀之﹐殊可嘆。蓋行狀乃子隆興元年托尹穡少稷撰畱館中﹐其載宣和間知東平府卻回請東封父老一事﹐最爲奇特。當時幾獲罪﹐賴虞奕在從班救止之﹐此見汪藻所進《事實》可據。乃復削去其官﹐止通奉大夫。初﹐贈止光祿。後來因子遇恩﹐累贈少保﹐自不應書。今直云贈少保﹐何其誤也﹖又日曆《李邴傳》﹐邴自端殿朝散郎簽書樞密﹐除尙書左丞﹐例合轉中大夫﹐猶宣教郎以下除從官須轉通直郎也﹐傳卻云特轉七官。○侍從不帶職正郎奉薦章茂獻侍郎詢奏薦曲折﹐予告之云「外祖政和間任給事中﹐奏補長子籍京官。次年與郡﹐該遇後郊大禮﹐系不帶職正郎陳乞奏薦。」吏部告示謂﹐庶官合隔郊﹐遂引崇寧間慕容尙書彥逢亦是前郊﹐系從官次郊﹐正郎不帶職﹐作初遇放行。後來範至能任中書舍人﹐奏補予京官次郊﹐以朝奉郎集撰知靜江﹐陳乞奏薦。緣渠爲不曉事﹐吏人獻說﹕「引曾任諫議大夫以上﹐以理去官遇郊﹐依見任之條。乞奏京官﹐吏部阻難不行不免。」告之云「此法固然﹐但有注腳。」云「中奉大夫方用此令﹐蓋中奉自不隔郊﹐止是與京官恩數耳。今官未至﹐只合如外祖例陳乞。」彼自無詞﹐後遂得之。●卷四○賢關邊瑣太學賢士之所關﹐而近世以關爲實字。邊瑣非邊徼﹐乃文書之錄耳﹐士大夫亦多誤用。夏英公《永興謝二府啟》云「議西鄙之羽書﹐按東臺之邊瑣。」乃爲合理。○辧宋景文公任器字宋景文公博極羣書﹐其《筆記》云「余見今人爲學不及古人之有根抵﹐每亦自愧。常讀式目中有任器字﹐注曰未詳﹐且任器乃荷擔之具﹐雜見子史中﹐何言未詳﹖」予謂《周禮》「牛人以載公﹐任器乃六經」語﹐而景文但引子史﹐何耶﹖○陳無己字稱歐陽公陳無己作《平甫文集後序》﹐以字稱歐陽文忠公﹐至曾子固則曰南丰先生﹐又曰先生之後陳師道。嗚呼﹗無己學於南丰﹐尊之宜矣﹐然尊其父而輕其祖﹐何也﹖唐立夫曰「四海歐永叔也﹐無己何尊焉﹖至於得道之師﹐則不可以不別。」○記陸務觀二說陸務觀云「蘇子容聞人引故事﹐必就令撿出處。」司馬溫公聞新事卽錄於冊﹐且記所言之人。故當時諺曰「古事莫語子容﹐今事勿告君實。」又曰「元丰中﹐何洵直請攺歸陜之陜從山﹐以別陜西之陜。朝廷從之﹐下少府監攺鑄峽州印。監丞歐陽言﹕陜從兩人﹐陜從兩入﹐不當攺。然卒用洵直言攺之。」○辧楮幣二字古有三幣﹐珠玉爲上﹐金次之﹐錢爲下。自秦漢專以錢爲幣﹐近歲用會子﹐蓋四川交子法﹐特官券耳。不知何人目爲楮幣﹐自以爲雅﹐通上下皆效之﹐遂入殿試禦題。乾道中試賢良李厚﹐時相葉夢錫委密院編修官樓鍔代撰策題﹐其中亦用此二字。幣者可用之物﹐俗人創楮幣二字﹐已而通上下皆用。若正言之﹐猶紙錢也﹐乃以爲文﹐何耶﹖其後﹐丙戌策士﹑辛卯試賢良亦復通用﹐壽皇《聖政錄》亦循例用之矣。○楷木槐簡以楷木爲上﹐予家世傳一笏﹐登第者乃許執。兵火後﹐舊物無孑遺﹐獨此笏在予處﹐每嘆子弟未有能當之者。木紋縱者﹐如點橫者﹐特異於他木﹐出於兗州之孔林。頃在長沙見教授項安世云「其婦翁任嘗ヘ階州﹐境內產楮槐。」疑卽此木。蓋孔子時武都屬氏羌﹐未通中國﹐弟子自遠方攜植墓林中﹐後世轉階從木而音則同。○臨安四門所出車駕行在臨安﹐土人諺云﹕東門菜﹐西門水﹐南門柴﹐北門米。蓋東門絕無民居彌望﹐皆菜圃。西門則引湖水注城中﹐以小舟散給坊市。嚴州富陽之柴聚於江下﹐繇南門而入。蘇湖米則來自北關云。○辧知後典誤唐藩鎭於邸院﹐有知後官。《五代會要》載曾任節度至刺史等﹐則責本道進奏知後院狀。唐明宗問趙鳳﹕「進奏官此外何官﹖」鳳曰「府縣發遞知後之流。」上曰「乃吏卒耳。」本朝諸縣至今各有之﹐掌付受往來文書﹐其來已久。楊大年《別集》第六卷

答《董太傳書》云「本縣知後官送到書一封」﹐此其證也。予年十五六時﹐見一親戚初權縣﹐知後典展參怒曰「汝鹵莽﹐乃以只候爲知後乎﹖」予竊哂之。後十餘年﹐則所在往往攺稱只候矣。比官湖南﹐讀新修《長沙志》亦用只候字。因命搜舊牘﹐惟五十年前﹐潮陽劉方明爲守﹐曾令攺正﹐隨卽如故。○亭堂單用二字凡亭堂臺榭牌額單用所立之名﹐而不書亭堂之類﹐始於湖上僧捨。中官流入禁中﹐往往效之﹐今無問賢愚例從之矣。設若一字﹐如名怡亭快閣之類﹐又當如何也﹖○蟄燕予嘗記歲暮舟行吉水江路﹐值天气暄甚﹐偶岸圮﹐蟄燕滿江而飛。又寓昆山時﹐歸家拆舊土橋﹐易以磚石﹐其中皆蟄燕﹐以此辟海上烏衣國之說。後見朱翼新仲《猗覺寮雜記》亦載此事﹐且引晉郗鑑爲兗州刺史﹐掘野鼠蟄燕食之﹐又引元稹詩﹕「春風吹送廓廡間﹐秋社吹將嵌孔裏。」其理甚明。○卜昭慶鐘臨安西湖南山昭慶寺﹐有鐘在樓上。東坡寫竹尙可辧﹐竹下題云「夫子方明弼﹑康道﹑嘉甫﹑子瞻同遊南昭慶寺﹐庚午八月日題。」予紹興庚辰往觀﹐明年再往﹐則已茫昧﹐後移往鎭江府謝後功徳院﹐不復可見。○牛魚紹興辛巳﹐予爲祕書省正字。正月癸未﹐迎駕。同館王十朋望見周麟之樞密﹐目爲魚頭公。問其故﹐云「前歲爲大金哀謝使﹐虜主喜之﹐享以所釣牛魚﹐非舊例也﹐樞公糟其首歸獻於朝﹐故有此號。虜中甚貴此魚﹐一尾直與牛同。」﹝贊寧《物類相感志》引《博物志》﹕東海有牛魚﹐其形如牛﹐剝其皮懸之。潮水至﹐則毛起﹐退則毛伏。今東牟有海牛島﹐其牛無角﹐足似龜﹐長丈餘﹐尾若點云﹞○齒後官卑主事省中合夏藥﹐予以齒後眾人當主其事。洪景盧云「京師宰執八人﹐右丞以官卑掌堂廚。」亦此義也。○省吏補牒紹興三十一年五月二十八日﹐省吏自孔目官沈而下﹐遞遷一級﹐皆給綾牒﹐贊辭如補太學生者。其首云「牒件某人」云云﹐其末云「補充史館某職」。蓋熙寧以前定本也。○州名爲戲或云「京師省榜將出﹐人謂秀才得則閬州梓州﹐落則邛州漢州。」蓋取州名侮之也。○劃龜客云「欲放龜當劃其甲﹐如是乃不神而可以全生。」○薺花客云「淸明日收薺菜花懸燈上﹐可避飛蛾。」○蟠桃核酒杯九月己卯﹐讀張唐英《後蜀紀事》﹕「孟昶二十年十二月﹐中書舍人劉光祚進蟠桃核酒杯﹐云得於華山陳摶﹐賜帛五十匹。」因記先世嘗藏桃核﹐可受酒二升﹐與此正同。○治頭風方張大猷太監云「治頭風而吐瀉﹐用枳殼﹑白術末煎湯下。靑州白丸子神效﹐李與幾左司中也。」○以名相戲辛巳正月癸未﹐校書郎馮方云「劉嘗因事戲王覿云﹕『公何故見賣﹖』王答云﹕『賣公值甚分文。』」各指其名也。○謝石拆字謝石善拆字﹐徽宗嘗書朝字密遣人試之﹐石卽呼萬歲。其人曰﹕不得亂道。石曰﹕十月十日生﹐非今上而誰﹖髙宗幸浙﹐書杭字﹐石曰﹕兀術且至矣。梁汝嘉再召﹐朝廷復欲處以戶部尙書﹐寫閣字﹐石曰﹕門宇爲兩戶﹐必再爲地官。十八日見帝﹐或又書閒字﹐石曰﹕公�攺官日有餘﹐而月不足﹐亦謂門字也。其人果因以閏月計數少十八日。又有以此字問之﹐則曰士也﹐門中有人就木﹐已而皆驗。旣歸﹐蜀人有士人文覺戲以乃字爲問﹐謂其無可拆也。石曰﹕及字不成﹐君終身不及第。有人遇於途﹐告以婦不能產﹐書日字於地﹐石曰﹕明出地上得男矣。其驗如此。每於肆中以牌寫千字﹐不識字者任其所指﹐禍福皆應。邵溥尙書第三子不肖﹐遇其拆字卽加窘辱﹐石甚畏之。石在徽宗時﹐嘗特補承信郎﹐後因範覺民作相﹐討論追奪。一日謂石﹕「我能拆字。」石詰之﹐則曰「爾姓謝﹐所謂身在討論之中。名石則終身右選不能出頭。」聞者大笑。○州郡請印牌予少年隨侍﹐見州郡請印銀裹牌﹐其下並刻舊官押字。新官旣上﹐執書者唱云「取指揮劈牌﹐卽以刀碎之意」﹐不以爲然。其後守潭﹐則請印銀牌下無押字。遇請印﹐旋押﹐印出卽拭去﹐遂免。交承劈牌似爲得體不知他處。今如何又三省樞密院於牌之下﹐用紙腰封而請押字。若遇攺易﹐不過換封﹐亦有體也。○漳州少侍從淳熙十二年八月﹐祭酒顏師魯除權禮部侍郎。師魯漳州人﹐自言本朝二百餘年﹐𨿽士人不少﹐然未有官至近侍者。考之雜說﹐唐元和中曾有潘存實爲戶部侍郎﹐然亦不審也。○憲臺憲部刑部也﹐憲臺禦史臺也。今直以諸路刑獄爲憲﹐𨿽聖旨處分﹐敕令所立法及凡安撫提刑司處﹐皆以師憲爲稱﹐而提刑告詞並曰憲臺﹐其失多矣。○辧襆字巴襆之襆音服﹐當如此寫。故《玉篇》與巴字相連﹐今通上下皆作復字﹐乃福音。如學士院自祖宗時賜外蕃及羣臣進物﹐皆云夾復﹐今旣重復﹐不應又用夾字。○種植之法史直翁云「種竹法正月用一日﹐二月用二日﹐自是隨月定日﹐無不活者。」慶元丙辰春﹐故人前梧州守祝華繼張相過﹐云頃在嚴州﹐見康與之以糟雜細糠和土種竹﹐隨卽茂盛﹐明年生筍成林。種荷花以羊角提水池中立成。又永丰宰汪文振子泉云臨安貴人家種竹木以麥拌土置根下﹐𨿽盛夏亦生。○張循王賜第張循王俊賜第﹐以紹興壬戌六月六日蓋造﹐至嘉泰壬戌六月六日焚蕩﹐惟餘一樓。甲子正周﹐亦異事也。○天井巷井臨安府有天井巷﹐莫知其繇。壬戌歲﹐張循王府房廊遺漏﹐掘得古井﹐闊數丈﹐其水甚淸﹐井口刻後唐淸泰二年開﹐蓋錢王時也。今以嘉泰二年復出﹐方悟巷名以此。○紀夢丁丑十一月二巳甲子﹐夜夢從人問出世法﹑甚切而不許。大略告以世緣薄福基淺﹐毋貪祿以招禍﹐縱欲以損年﹐此殆《周官》所謂正夢耶﹖壬午三月戊戌雨夜夢﹐題門關曰宵距。○曾少監夢徐漢英宮教云「今軍器曾少監乙卯省試﹐夢汪汪作狀元﹐遂攺名汪以應之。」是年汪洋作魁﹐而特奏名第一人乃汪喬年也。二汪皆信州人。○記李秀叔夢乾道中﹐李彥穎秀叔爲吏部郎官﹐嘗語予﹕「夢李泰發參政相訪爭坐主位」﹐泰發云「我李參政也」﹐秀叔亦云「我李參政也」﹐紛爭久之。又出一紙記責降兩府姓名。予戲之云「公必爲參政。」秀叔亦自喜。至淳熙中龔茂良實之旣去﹐秀叔以參政行相事﹐會史浩直翁將再相﹐出知紹興府。後數年再召﹐復與予同爲參政。樞庭闕長予嘗遜﹐彥穎以其先進當遷也﹐壽皇不可。秀叔嘗曰「只爲同知﹐亦何不可﹖」蓋疑前夢也。不數月﹐坐諫議大夫張大經論列而去﹐信乎官職皆前定也﹐不特如此﹐二人皆有子登甲科。年皆八十餘﹐但泰發早達晚困﹐秀叔晚達而享福以終耳。○記先太師先夫人壽數偶同先人年三歲能指姓字﹐政和中上捨釋褐第一﹐除京秩當爲學官﹐而時宰不樂﹐除州教授。到官未幾﹐朝廷知其非﹐遂拜太學博士。平生讀書﹐一見輒不忘﹐下筆輒數千言﹐少以功名。自期嘗北遊幽燕﹐西至涇原﹐覽觀形勢。建炎初﹐奉使湖南﹐卒年三十八歲。先妣曾髙以來皆守邊﹐外祖始登元甲科﹐政和中仕至中書舍人﹑給事中歷帥守。靖康元年以顯謨閣待制知平江府卒。外祖母蓋宋元憲之孫也。先妣早寡事姑嫜盡孝﹐博通經吏﹐親教二子於孩提﹐且擇良師友與之處﹐旣歸寧﹐而外祖母卒﹐號慕切。至日惟一蔬食﹐晝夜誦佛書﹐逾年而卒﹐年亦三十八。○記先夫人損壽先夫人生於崇寧壬午﹐而以紹興戊午棄世。始某聞之陰陽家云「夫人壽當至四十有七。」凡精於藝者﹐其說舉同。丁巳春﹐外祖母淑國夫人宋氏病甚﹐先夫人然臂股無所不用其至。又請命於天﹐願損己十年以益淑國﹐淑國竟薨﹐明年先夫人亦卒﹐蓋年三十七矣。陰陽家說固未可深信﹐然何爲數之相符也﹖世俗皆云「祈損壽以益人者﹐所損如其言。」然則十年之夭其偶然耶﹖抑有謂而然耶﹖某嘗痛心疑之﹐後讀《眉山唐子西母史夫人行狀》﹐見其因﹐夫疾殆請死﹐鑪香未絕﹐史疾暴作﹐卒以不起。乃知世俗之說不盡爲荒唐矣。𨿽然﹐史氏爲其夫耳﹐夫安而已亡﹐猶可解也。若母則爲親也﹐可謂孝矣﹐旣不能已親之疾而徒損壽焉﹐彼蒼者天獨無以相之歟﹖噫嘻痛哉﹗●卷五○記昆山登覽紹興戊寅正月一日﹐予在平江府昆山縣﹐挈家同邑宰程沂詠之遊山寺。寺名慧聚﹐負山爲居﹐小院星列而气象粗閎麗。唐朝塑像間有存者﹐舊傳陸探微壁畫﹐今漫滅不可辧。寺有山王堂﹐土人奉事甚至﹐故歲時遊者輻輳而僧輩亦有所賴云。上月華閣陟中峯訪古﹐上方下視﹐陂田漫漫﹐蓋其佳處也。張嘗題詩云「寶殿依山險﹐淩虛勢欲吞。畫﹛詹﹜齊木末﹐香砌壓云根。遠景窗中岫﹐孤煙竹裏村。憑髙聊一望﹐歸思隔吳門。」王荊公安石通判舒州日﹐被檄來視水澇﹐遊覽竟日﹐夜讀此詩至「淩虛勢欲吞」﹐大喜曰「好與一吞」﹐遂次韻﹕「峯嶺互出沒﹐江湖相吐吞。園林浮海角﹐臺殿擁山根。百里見漁艇﹐萬家藏水村。地偏來客少﹐幽興抵柴門。」孟郊亦有詩云「昨日到上方﹐片霞對石牀。錫杖莓苔漬﹐袈裟松柏香。晴磬無短韻﹐晝燈含水光。有時乞鶴歸﹐還放逍遙場。」安石次韻﹕「僧蹊蟠靑蒼﹐莓苔上秋牀。露翰饑更淸﹐風﹝B20C﹞遠亦香。掃石出古色﹐洗松納空光。久遊不忍還﹐迫迮冠蓋場。」昆山在蘇爲大邑﹐求一畝之園乃不可得。所謂行樂之地惟此爾。後遭焚一空。○記金陵登覽紹興戊寅春﹐予赴金陵教官﹐古迹𨿽載圖志﹐然不能盡考。姑記二年間足迹所至者。賞心白鷺亭﹐在城上。元丰中﹐東坡畱題云「江山之樂﹐傾想平生。」天慶觀吳冶城故基﹐卞壺墓在焉。李氏有江南﹐立忠正亭於其北﹐穿地得斷碑﹐名氏尙存﹐徐鍇爲記。本朝慶曆中﹐知府葉淸臣又封墓刻石表之﹐攺亭爲忠孝﹐前帥葉夢卽記壺之祠堂甚詳﹐猶未刻石。府學門外﹐下臨秦淮﹐有舞雩亭﹐其傍有眞儒堂﹐甚雄壯﹐太守王循友爲秦丞相設也﹐今廢。保令寺在城中﹐初開寶中﹐王師下金陵﹐升元瓦棺皆隨飛煙﹐惟保令獨存。建炎間﹐遂不能免﹐土人云「髙宗移蹕之初﹐以爲行宮。」寺後舊有覽輝亭﹐鳳凰臺﹐臺亡亭已重立。登臨豁然﹐李太白所謂「山落水分」﹐劉夢得「周遭故國」之句﹐皆在目中。下瞰城邑歷歷可數﹐老兵指寺左營寨中堆阜云「此淩虛臺也」。其右營寨云「瓦棺閣故基也。」𨿽皆道聽塗說﹐參考升元寺要在城內西南隅。云﹕長幹寺故老相傳廢於梁﹑陳間﹐南唐以其地爲散從官營。奉朝天禧中﹐地發神光﹐詔復興葺﹐今但曰天禧寺﹐非承平時屋矣。古有阿育王女所制銅像﹐唐武徳中﹐京師取去﹐僧輩尙記。劍以眩流俗﹐又出佛牙﹐傳大士屐片﹐梵書貝多葉﹐水精玻璃等﹐寶云昭陵賜物也。寺之南軒甚明爽﹐前臨大池面對雨華臺﹐又有北窗與城相直。土人以城下路爲王謝烏衣巷。云﹕鹿苑寺在城內寨中﹐相傳佛座後石穴卽蕭梁郗後蟒窟﹐未可信也。舊有子隱臺並堂﹐今惟一碑存﹐寺甚破獘。府治玉麟堂頗雄麗。晁謙之侍郎造其傍﹐卽後園中有山光閣﹑端明殿。張公新創於眺望甚宜﹐而褊隘朴拙﹐蓋惜費耳。金陵舊因李氏宮城爲牙署﹐車駕南渡﹐復取爲行宮﹐而以漕司爲府治。云﹕東門卽白門也﹐五里至保寧寺﹐本王介甫舊宅。元丰中﹐奏捨爲寺﹐賜今額。兵火後﹐敗屋數間﹐土人但呼半山寺﹐言自城去蔣山十里﹐此適半塗也。迥野之中﹐雞犬不聞﹐介甫居時已如此。介甫入城﹐必以小舟循溝而西﹐若東過蔣山則跨驢云。頃之﹐至蔣山精舍﹐蓋王氏功徳院。近年募緣重造﹐殿甚華煥﹐有修武郎某人脫尺籍與其媼然指苦行﹐前後化錢帛助土木費以萬計。寶公塔在鐘山頂﹐此山孤立於蔣山之內﹐坐木末先照新月﹐三軒形勢皆可見。問寶公刀尺帚﹐太宗時取入內矣。今無古物﹐惟秦喜施錦衣﹑七寶念珠而已。飯罷筍輿訪八功徳池﹐水皆山行中﹐路有支徑過定林﹐子柔步徑﹐予負杖以俟。回望萬山甚平闊﹐亦見大江。旣而子柔歸﹐云﹕定林無足觀。遂同至池上。移時乃下山﹐復與子柔馳馬穿松林﹐約四五里到介甫墳庵﹐一僧守之。平甫﹑和甫﹑元澤諸墳相望也。日斜歸憩半山﹐主僧出介甫畫像﹐屋壁之後陷﹐小碑刻介甫謝公墩絕句及它詩數篇。自蔣山望幕府覆舟諸山﹐气象甚佳。淸涼寺在西門外﹐卽石頭城也。前臨江後依山﹐以其當暑而涼﹐故以名寺。式謂齊梁之別宮﹐異時最爲名剎﹐今方葺治但存形勢耳。李氏祭文及堂榜俱存刻石﹐靜隱院﹑南唐報慈寺﹑禦前諸軍教場在北門外﹐古元武湖陳平瀦水蔭出﹐今爲平陸。城中鐵塔寺﹐聞有二鐵塔甚奇﹐元懿太子殯堂在焉﹐不可入。漕司北廳乃王介甫宅。旣捨半山寺遂居城中﹐府中有三段石﹐吳孫皓時碑。城中靑溪入秦淮﹐頗堙廢。道邊有廟﹐塑二女郎﹐云﹕張麗華孔貴妃也。南門外有鐵索寺﹐或曰﹕東晉時﹐尼自西竺來﹐爲置此以居之。忠襄楊公廟﹐楊名邦父字敏道﹐吉水人﹐建炎間ヘ金陵﹐虜人破城﹐寺臣納款﹐邦父罵賊而死﹐朝廷贈卹加等。前帥葉少蘊右丞常作廟碑﹐近得其本﹐贊有位者﹐刻石有所避﹐故不果。賞心亭望城外新開河﹐或云﹕王介甫作守時﹐開以避欒家磯數十里之險。土人又云﹕頃兀術陷金陵﹐韓世忠圍之甚急﹐一夕穿別港達於江而遁﹐亦名新河。華藏寺未兵火時﹐竹木茂盛﹐棟宇輪奐﹐府寮暇日輒來投壺飲酒﹐今無復此景矣。南門外有髙座寺﹐經兵火無足觀。土人云﹕異時松竹幽邃名藍也。子按梁慧皎《髙僧傳》載﹕西域帛屍黎密多羅﹐晉永嘉中到中國﹐時人呼爲髙座﹝疑若今時謂僧爲上坐。《髙僧傳》云﹕孫權初立塔寺﹐故號建初﹞﹐值亂渡江﹐止建初寺﹐王導﹑庚亮﹑周ダ等皆重之。咸康中卒﹐年八十餘﹐葬石子岡。成帝爲樹剎冢所﹐後有沙門於冢處起寺﹐仍曰髙座寺。云石子岡者﹐孫峻投諸葛恪尸之地﹐《三國誌恪傳》云﹕建業南有長陵﹐名石子岡﹐葬者依焉。至今岡下民皆亂葬﹐其來舊矣。上雨華臺﹐凡此邦山川城郭皆見之﹐其髙又出覽輝之上﹐而數椽新創。岡巒猶赭﹐方稍爲栽插計。又春時﹐酒官輒取爲旗亭﹐甚不稱也。按唐道宣《續髙僧傳》載﹐梁僧法云嘗於一寺講《妙法華經》﹐忽感天﹐花狀如飛雪滿空而下﹐講訖方去﹐卽此臺得名之徭。法寶寺相近﹐子問諸父老﹐但能指似三閣移基爾。按《吳志》孫權十六年﹐徙治秣陵﹐明年城石頭攺秣陵爲建業﹐今城東北覆舟山是也。六朝臺城𨿽稍南徙﹐然其大半猶在今北城之外﹐故出北門數里地﹐皆平衍。其又北﹐今教場地方﹐爲當時元武湖也。南唐立國﹐宮室﹑城市益向西南。本朝因之﹐故晉之冶城乃在今城內﹐爲天慶觀。而晉之石頭城以禦外虞﹐今僅在西門外。晉之朱雀航跨淮水﹐亦爲防遏之衝﹐今則包之城中矣。蓋自吳以來﹐凡三徙﹐每徙則捨東北而就西南﹐至於面對牛首山﹐以爲天闕。左映鐘山龍盤之勢﹐右帶石頭虎踞之形﹐今爲得之。主僧奉深年五十餘﹐頗能道舊事﹐云﹕兵火前﹐寺傍皆園亭﹐四時遊者不絕﹐今盡爲營寨﹐惟此寺不經焚毀﹐講堂甚庳﹐相傳南唐舊屋也。殿側奉寶公像﹐云梁朝所刻﹐就使不然亦已久矣。寺前三品石各髙丈餘﹐甚醜怪﹐一名闕石。政和間﹐輦致京師﹐而辱井石欄又在今行宮中﹐遺迹無復可見﹐嘆息而已。辱井者三人俱投之。井也﹐在寺之南甚小﹐而水可汲。意其地良是﹐而井則可疑。世傳二妃將墜﹐淚漬石欄﹐故石脈類胭脂﹐俗又呼胭脂井。或云﹕以帛拭之﹐尙爲此色﹐豈有是哉﹖奉深言﹕舊有井亭揭詩牌數百﹐今亡矣。又云﹕某猶見居民因鋤地得柱礎﹐刻蛟龍甚精巧﹐殆宮殿遺物﹐民皆屑之。○記鎭江府金山山在京口江心﹐號龍遊寺﹐登妙髙峯望焦山﹐海門皆歷歷。此山大江環繞﹐每風濤四起﹐勢欲飛動。故南朝謂之浮玉山﹐別有小島﹐相傳爲郭璞墓。大水不能沒﹐下元水府亦在此。承平時﹐寺極盛﹐樓觀幾萬楹。兵亂後﹐十無一二。紹興末﹐復遭回祿。以虜使年例﹐登賞官亟營葺之﹐復不逮於前。惟自歙州門過經藏﹐屢經兵火﹐巋然獨存。當時歙人造此﹐因以爲名。諺云「金山山裏寺﹐焦山寺裏山。」○記太平州牛渚磯己卯九月甲申﹐自宣城考試回﹐過太平州﹐回至采石鎭﹐渡夾登牛渚磯﹐﹝凡有石臨水曰磯﹞俯見大江﹐閔然犀之﹐取禍傍顧荒臺。痛捉月之隕﹐身遙瞻西岸﹐思樊若水之獻策。登臨𨿽樂﹐隨以悵然。中元水府祠在磯上﹐又有蛾眉亭﹐望天門山最爲絕景。天門山卽東梁山﹐西梁山在太平州之南﹐太白詩云「兩岸靑山相對出」﹐謂此也。望夫山在鎭之下十里﹐太白姑熟十詠之一也。世傳太白因醉溺江﹐故有捉月臺﹐而梅聖兪詩云「醉中愛月江底懸﹐以手弄月身翻然。下應暴落饑蛟涎﹐便當騎鯨上靑天。」蓋信此而爲之說也。《舊唐書本傳》乃云「白飲酒過度死於宣城。」《新唐書》云「李陽冰爲當塗令﹐白依之而卒﹝是時當塗未爲州隸宣城﹞。」而陽冰序白集亦謂﹕「白疾﹐亟枕上授簡﹐俾予爲集序。」初無捉月之說﹐豈古不弔溺﹐故史氏爲白諱邪﹐抑小說多妄而詩老好奇﹐姑假以發新意邪否者﹖白誠不幸興極﹐而忘生亦哀之而已﹐何以諱爲哉﹖○記西湖登覽壬午三月己亥晴﹐與芮國器﹑程泰之﹑蔣子禮同行﹐上風篁嶺酌龍井﹐入壽聖寺﹐拜趙淸獻公﹑蘇翰林。僧辧才畫像觀。乙亥二月﹐與張徳莊﹑周孟覺同遊﹐時題字。寺有海棠一株﹐蓋蘇公手植﹐僧頗有能道。元間﹐諸公談論自言得於其師云。午飯後﹐過長耳相院﹐泰之讀書處也。與國器弈於山亭﹐小酌而去。道傍有六通院﹐無足觀﹐遂徭支徑扣鄧氏時思庵。庵僧導至石屋﹐嵌空可愛﹐進尋水樂洞聲﹐如今琴築。音節天成﹐以路僻人罕知者﹐捨馬上煙霞嶺。國器子禮至中道﹐憚其險﹐予乃與泰之自往至寺亦憊矣。少休﹐秉燭入洞﹐深十二丈﹐上下平闊近城郭﹐不易得也。歸飲淨慈﹐食雞甚美。徵事戲爲聯句數十﹐韻如日膳﹑雙月﹑攘一之類語﹐甚工。○易安齋易安齋溪石畫開﹐仿佛虎邱之劍池﹐但小耳。山徑甚邪狹﹐斬曲木隨其形勢而爲欄循。其上有數小亭﹐傍結艸庵僅容膝。自窗中望濤江際天﹐如發雞﹛雍山﹜也。僧宗表年八十八﹐上遇郊﹐宿齋﹐往往過之。至今設禦榻﹐而皇城司遣親事官爲閽者。○記閣皂登覽乾道癸巳春﹐予蒙恩守富沙郡。自盧陵舟行﹐望東岸山勢連延﹐如豫章之西山。舟人曰「此閣皂山也。」行次淸江﹐引疾丐祠。冬十月始得報可﹐遂以丁卯黎明肩輿爲閣皂之遊。初謂嶠嶺路差﹐近至則峻甚﹐約三十里乃抵山間。閣言山形﹐皂言山色﹝按樂氏《寰宇記》﹐此山爲神仙之修館﹐舊隸吉州﹐今屬江之淸江縣﹞﹐蓋七十二福地之一﹐惟淩雲峯最爲峻極。漢張道陵﹑丁令威﹐吳孫權時葛孝先﹐皆有煉丹壇井﹝聞在後山頂﹐不果遊﹞。流水號葛憩源﹐葛君燕息處也。水自宮後出﹐流半里餘﹐聲潺潺﹐行石問﹐橋跨其上﹐號鳴水臺。傍有古杉﹐根圍數丈﹐十餘年前爲過客所焚﹝宮中尙有古杉一株﹐橫枝四出﹐盤如鹿角﹐不知其幾年矣﹞。入門卽禦書閣﹐橫連十一間﹐徭閣而望﹐四山環合﹐僅有一徑斜出﹐其外復鎖以華山兩重﹝江行望之連延如兩山﹞﹐眞神仙窟宅也。閣後卽壇﹐翼以修廊﹐又其後卽殿宇﹐道士數十﹐房分居左右﹐各治廳館﹐頗華潔﹐仍爲樓﹐以奉像設﹐有足觀者。按古碑﹐此本靈山館﹐焚於隋﹐至唐有道士程信然﹐望气至此﹐掘得鐵鐘一口﹐下有玉石像一座﹐髙尺餘﹐逐立艸堂。先天元年﹐孫道衝始立臺殿﹐賜名閣皂觀。大唐三洞道士許元眞撰《山記》云「吉州屬邑﹐曰新塗。去縣癸地八十里﹐有閣皂山。山北有金仙觀﹐相傳丁令威修道之所。寶應元年亦移於此﹐令威壇井及石上履迹存焉。咸通中遭火﹐惟古鐘玉像存﹐尋有處士楊薦父子﹐次第葺之﹝已上並見唐廣明元年道士許元眞記中所謂﹕玉石天尊像甚小而重﹐又有兩軀侍立亦玉石也。鐘在殿傍﹐視其文乃咸通十三年鑄。而云﹕隋開皇十四年鐘何也﹖豈別有鐘而不存耶﹞。」本朝熙寧間﹐吉州通判﹐雙漸郡人。中大夫楊申及元中江西運副張商英等﹐並有記事﹐多異同﹐蓋失於互考耳﹐大槪言此觀在江南。李氏號元都﹐至眞宗祥符元年避諱﹐攺景徳觀。天禧庚申﹐嘗經火﹐熙寧丙辰又火﹐政和八年用守臣之請﹐攺賜《崇眞》爲額﹐給元始萬神銅印一﹐授法則用之﹐蓋天下受惟許金陵之茅山﹑信州之龍虎山與此山爲三云。晚管轄道士李漢卿﹑知客王次鼎來置酒﹐道士陳彥舉者年七十五。稍能詩以二篇爲贈﹐又出政和中禮部給經論科出身黃牒﹐且云「嘗爲丹林郎﹐猶文臣修職郎也。」夜宿客館﹐讀天復四年孫﹑李洞﹑宋齊邱﹑沈彬﹑孟賓於﹑徐鉉﹑陶淵詩牌﹐本朝陶弼有詩﹐得道之士伊夢昌有詩﹐又有通判陳孟陽長韻。備通山中景物﹐常平周彥質三詩亦好。《圖經河圖記》云「諸山之形宛轉朝揖﹐大則如城﹐小則如閣﹐艸木茂異﹐土良水淸。」戊辰﹐早瞻禮玉像及四朝禦書﹝大宗﹑眞宗﹑仁宗﹑徳壽宮﹞﹑芝艸﹝封禪泰山﹐幾得一十八萬有餘﹐分賜名山宮觀﹐而二本在此﹞﹑葛先封衝應眞人告﹝崇寧三年慕容彥逢行﹞﹐授印。道士徐次堅識予於廬陵﹐邀至其院﹐求快軒詩﹐未暇作也。李漢卿再具飯﹐遂行。繇白坑入沙路岡﹐岡之下有龍興院。飯僕而行﹐地頗平﹐非嶠嶺比﹐晡時復至舟中。

