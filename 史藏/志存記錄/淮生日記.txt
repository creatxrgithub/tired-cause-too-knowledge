淮生日記薛春黎

咸豐十年庚申七月聞山東﹑山西亢旱。十二日﹐桂中堂良出京往津。十五牙門知會欽派幫辦五城團防處同派十人﹐吳拙庵﹑郭漱六﹑薛世香﹑楊黼香﹑朱海門﹑劉鐫山﹑白蘭巖﹐幫辦中城則徐夢江曁余。十六午後至浙紹鄕祠﹐卽團防公局。總理大臣爲周中堂﹑陳子鶴﹑宋雪﹤馬風﹥﹑潘星齋。十七繕折請唐根石閱定。十九﹐復繕以﹝未合款式易之。申刻﹐赴園。二十寅初公服偕世香﹑希初至奏事處遞折﹐巳初入內預備﹐聞已發交軍機矣。廿五連日秋燥﹐夷務喫緊﹐和不成和﹐戰不成戰。昨晚各大臣會議﹐均謂﹐巡幸木蘭﹐禦駕親徵﹐均萬不可行。不得已仍就撫局﹐命怡王﹑穆蔭卽日同往。於是京師人心大震。廿六兩日吏胥捉車﹐市爲一空。擬上衙門﹐不果。晚間﹐衙門知會赴園。廿七午夜赴園﹐與同人赴闕上書。巳刻﹐傳出殊諭﹐未蒙采納。同人皆嗷然而哭﹐擬再冒死遞封﹐謂巡幸萬不可行。廿八同人遞連銜封奏﹐抗疏力爭。兩折皆眉生秉筆﹐堅請明頒諭旨﹐卽刻還宮﹐庶以定人心而延國脈。翁﹑祁兩中堂及九卿均遞封奏。申刻﹐侍出上諭﹐人心大定。廿九酉刻入城﹐至牙署住宿。內城營棚棋布﹐入夜燈光連綴似星。三鼓卽起。八月初三巳刻赴顏料會館﹐卽中城辦巡防處。時商民雲集﹐議中城募勇百人﹐勸諭民捐民用﹐上戶六十﹐中戶四十﹐下戶二十。亦仙倡捐二百﹐予與夢江倡捐百六十弔。中城備有午飯﹐紳士董蓬山作陪。午後飯畢﹐操演機桶。與亦仙﹑夢江小坐錦﹝綿﹞蕞。外達旗幟森列﹐中矗一竿﹐約髙五丈﹐上豎大旗﹐東西對設機桶﹐擔水之夫﹐各以小旗引導注滿﹐掌桿者皮衣中立。白光直上﹐如虹在空﹐赤日當天﹐飛雨四落﹐亦大觀也。歸至團防處﹐晤四大臣。初四本牙門遞連銜封章。是日拿獲英夷五人﹐送交刑部。初五午後人心驚惶﹐聞僧邸已經小挫。又解夷酋廿余名來京。晚間聞有吧嗄哩在內﹐廣東人無不欣躍﹐以該酋最爲凶狡也。初七午後恭繕奏折。外間傳言齊化﹑崇文各門均閉﹐戲館忽剪﹐池內人已散盡﹐市間驚攘不已。二更後﹐聞翁玉甫言﹕通人逃奔來京﹐恐有姦細﹐是以閉門不納。潘星翁言﹕午間僧邸已打勝仗。拜折不果。初八巳刻聖駕啟行﹐將以北狩﹐舉城驚恐。崇文﹑宣武門不啟﹐人心更疑﹐澱津喧攘竟夜。作字寄五城﹐堅囑出示。初九探知各鋪面尙開﹐五城告示已出﹐徧處實貼﹐如有搶劫者格殺勿論﹐倘居民拿獲﹐送團防處卽行正法﹐因此人心稍定。午後西便門已閉﹐彰義﹑南西兩門亦閉﹐人心驚疑﹐潰兵環城喧擾。申刻與小宋前輩急辦本街團練﹐親往書寫﹐仍以圓通觀道士總管。初十訛言四起﹐忽好忽壞。因連日無報﹐城門已閉﹐各路耗息不通也。申刻至顏料總局點勇﹐時中城新募二百。探知今日已奉諭旨﹐命全小汀﹑周﹑賈兩中堂爲辦事大臣。十一天气連日晴朗﹐紛紛告假出京。十二夷匪遊奕城下﹐我兵視之若無睹也。十三出都車馬絡繹不斷﹐西便門尙開﹐一切米菜均不得入。二更至中城巡夜﹐聞夷有攻齊化門之意。十六車行生意無以復加﹐百里之近必得十金﹐千里而遙卽需百兩。加以兵差絡繹﹐通市竟無一車。十八團防處知會有緊要公事面商﹐借車赴局。時同仁堂藥鋪樂平泉﹑恆和木廠王海﹐擬用弦髙犒師之法﹐代爲議和。僧邸有文書與五城商酌﹐擬約各鋪戶同往。現夷人已運大炮至八里橋﹐仍不時至城根遊弋。十九午後赴團防處探問商人消信﹐擬於明日淸晨出城﹐眾商在黑寺會齊﹐至夷營犒勞。二十京官出城﹐十室九空。廿三探知夷人五六百名於昨午赴園。夜有火光﹐城門又復緊閉。僧王退至西直門角樓。夷由六里屯﹑亮馬橋﹑廣西門﹑龍頭村拔營﹐至徳勝門外土城黑寺紮住﹐又分股至園搶掠。我兵全潰﹐蘆溝﹑長新﹑篁村等處已滿﹐行人不能徑過。城內驚恐﹐銀價驟昂。午後便門甫開﹐出京者滔滔不絕。廿四車值較前尢昂﹐百里竟須廿金矣。彰義門仍未開。是日釋巴夏李﹝裏﹞。廿五甫講和議﹐恆子久力言其事。巳刻﹐夷人入城﹐由安定門入﹐仍畱一門出入﹐盡他把守。廿六早起聞夜間探報﹕夷人飭民夫押擡綢緞衣物﹐運至土城褡褳。搜鄭﹑怡﹑僧各王府金銀等物及寓﹐搶掠一空。又報﹐昨午新來夷人自石家墳至。此句敢僧邸起至天寧寺﹐而各門兵炮齊撤﹐不可解已。未刻﹐赴團防處。廿七夜間探報﹕知夷於昨晚又有數十人至園閒遊。勛貝子帶兵至園彈壓土匪﹐住紅廟地方。土城有騎馬夷人瞭望﹐仍屯在黃寺等處。連日大風﹐天气驟寒。廿八入城慰問沈公��。時園寓衣箱書籍悉被掠去﹐兼喪車馬。廿九是日午刻開安定門﹐夷人進城馬步隊約有五六百名﹐恆子久帶隊引入。進城後見城上五虎桿上有藍旗一桿﹐心內白十字﹐十字廂紅邊。城外夷人﹐仍回地壇﹐卽毀地壇﹐起築炮臺。九月朔探報安定門樓五虎桿下﹐夷人設大炮一尊﹐東邊城墻上設小炮四尊﹐城樓下凥中設大炮二尊﹐上下炮口俱系向南。另有夷人二三百人﹐手執長槍在城上往來巡邏。城內鋪戶仍照常開設。又據東城外坊報﹐昨日午刻由安定門放進馬步夷兵四起﹐同和窯夷營僅剩二十餘人。是日﹐恭邸進城﹐住天寧寺。初二探報安定城東墻下挖有馬道﹐夷人出入無常﹐謠言大作﹐人心驚恐。又聞辰刻鼓吹撤隊﹐未知確否。夜雨達旦。初三內城豪宗巨賈遷徙紛紛﹐道路銜接﹐銀價貴至卅折。辰刻恆子久同巴酋到監﹐約帶夷人步隊五六十名﹐夏至雍和宮赴聖廟。初五夷人焚毀圓明園﹐煙气瘴天﹐都門震恐﹐凡二日火光不息。夷人照會﹐又索五十萬元﹐允以初九限期﹐以兵弁爲我處傷害也。又索皮衣三千件﹐氈毯三千條及牛羊薪米。初六董丞送皮衣二千件﹑氈毯五百條﹐夷人不收﹐仍押交大興縣。初七俄羅斯夷官爲我說和﹐言明賠償五十萬兩﹐準於初九兌付。擬初十日換約後再過旬日方撤兵回。又前所索之二百萬﹐因焚我園禁﹐只需一百萬矣。初九團防知照﹐明日換約又須攺期。夷人馬隊二百遊白雲觀﹐勝營驚潰﹐急以白旂見示﹐夷人大笑之。是日付交五十萬兩﹐擬明日開箱過秤。彰義門外不靜。初十東城坊報﹕見有夷車百輛﹐裝載箱籠出安定門往通州去。通和窯退回數百餘人。巴夷帶官三員﹐攜有夾剪﹐赴安定門開箱過秤。英國又挑怡王府作公館﹐不用肅王府矣。英夷走失六人﹐請提督查找。十一午刻恭邸到禮部﹐巴夷隨同克／額等各坐八人大轎四乘﹐由安定門帶馬步隊約二千餘人﹐並帶女隊數十人﹐鼓樂三四百人﹐亦到禮部。旋回怡王府公館。十二巳刻恭邸到禮部。午刻法國葛羅﹑愛家樂﹑孟將軍帶馬步隊三千人﹐各坐四人大轎三乘﹐到禮部換約﹐﹝後﹞回賢良寺公館。十三土城至海澱西北一帶並無夷兵。安定門城上城下夷兵撤退﹐城樓上仍畱夷兵三十四人看守炮位。恭邸送酒席﹑鮮果﹑餑餑共十六擡至賢良寺。十四英國由安定門大營將所有物件全運至怡王府﹐擇日遷移。法國派人至順治門城根修理天主堂。未刻有夷人手持一冊繪安定門大街各鋪圖樣。恭邸送酒席﹑鮮果﹑餑餑至怡王府。廿八入內閣會議公同具折迎鑾﹐自恭邸以下大小九卿均到。十月初五至內閣會議﹐知有旨暫緩回鑾﹐公議不發抄。

