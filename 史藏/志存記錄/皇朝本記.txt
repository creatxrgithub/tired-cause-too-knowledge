

皇朝本記

﹝明﹞撰人不詳

大明太祖髙皇帝濠梁人也姓朱氏世爲農業名

字國瑞母太后陳氏夜夢一黃冠自西北來至捨南麥場中麥糠內取白藥一丸置太后掌中大後視漸長黃冠曰好物食之太后應而吞之覺謂仁祖曰口尙有香明旦帝生生三日腹脹幾殆仁祖夢抱之寺捨欲捨之抵寺寺僧皆出復抱歸家見東房檐下有一僧坐扳櫈面壁聞仁祖至回身顧曰將來受記於是夢中受記天明病愈自後多生疾癥仁祖益欲捨之上自始生常有神光滿室每一歲間家內必數次夜驚以有火急起視之惟堂前供神之燈他無火及欲出家幼仁祖未許至十七歲仁祖與太后俱以疾崩上長兄王亦逝惟仲兄王存上自以計日窘思昔父母因疾曾許爲僧於是與仲兄謀允托身皇覺寺入寺方五十日寺主以歲饑罷僧飯食時師且有室家所用弗濟乃西遊廬六光固汝穎諸州如此三載復入皇覺寺始知立志勤學方

四年天下兵亂過寺寺焚僧散將曉上歸祝伽藍以珓卜凶吉曰若容吾出境避難則以陽報守舊則以一陰一陽報祝訖以珓投之於地則珓雙陰如此者三復祝謂神求出不許入不許神可報我無乃欲我從雄而後昌乎則珓如前祝旣投珓如前神旣許之於心大驚復祝曰甚恐從雄願神復與吉兆而往他方避難祝畢以珓投入地一陰復一卓立時神意必從雄而後巳因是固守所居未旬日友人以書自亂離中來略言從雄大意覽畢卽焚之又旬日有人告傍有知書來者意在覺其事上心知之復三日斯人果至與語觀其辭色未見相復禮待而歸復幾旬日又有來告先欲覺知事者今去不忍欲令他方人來加害乞幽察以從告上深思之以四境逼迫訛言蜂起乃決意從諸雄時元至正

十二年壬辰閏三月一日晨旦抵濠城守者不察縛而欲斬之有人覺報於首雄良久得免收入部伍幾月投長久大王首雄滁陽王郭子興是也旣長久大王常召與語久之言意相孚王知上非可久屈收爲家人親待同子弟庸以孝慈皇后馬氏妻之然滁陽王之爲人志气雄暴列諸雄之上其雄有四兪曾孫潘意𨿽同亂及其處也異志兪魯孫潘出於農其性麄直謀智和同獨與王異在亂初防閒守禦兵之進止滁陽王本合與焉而王少出外而多居內凡諸事務四雄者每待王久亦不能同謀是後四人專主王若在列與焉不在則不與三五日相會一次其會也四雄瞠目視王王自知禮虧深思不安略有赧色王比四雄志頗聰敏議事間四雄言有不當王出言似相犯四雄含忍姑容之王久乃知覺謂上曰諸人若是柰何上曰不過會蕳而至是耳王曰然明日出與會止勤三日後仍會蕳人事愈疏彼此防疑勢將極矣

遇徐州亂雄敗其殘雄趨濠梁合勢共守其殘雄勢敗受制不料兪孫潘郭反屈節以事之未旬月來人各受制前日防疑之事頓然釋去後因彭趙僣稱王號勢在魯淮趙稱名而滁陽王奉魯淮而輕趙未久兪魯孫潘闇恃趙威於市衢擒王時上出淮北聞王被擒急趨審由將抵其捨友人扼道而止曰爾主被擒亦欲擒爾其勿歸上曰再生之恩有難不入何丈夫之爲卽入見其家止存婦女而巳諸子弟皆匿上謂婦人曰舍人安在諸婦人亦有疑心佯言不知上曰我家人也釋疑從我謀詢知舍人所在諸婦人乃實告上曰主君平日厚彭薄孫機欲脫此難彭必可求明旦以次夫人攜二子往告彭君彭聞忿怒陟■﹝目亥﹞曰孰敢若是遂呼左右點兵搜彊於是上亦反舍去長服披堅執銳與諸人同圍孫宅緣捨上掀椽揭瓦諸軍殺彼祖父母於晦窟中得見滁陽王鉗足系項股膚被箠打而浮虛令人負歸脫去鉗鎖

是歲冬元將賈魯圍城明年癸巳春賈魯死夏五月元兵解去時濠城乏糧上謁友人得鹽數引乃泛舟以鹽易於懷遠得糧數十石以給王家六月歸鄕裏收元兵民人七百餘以獻王王喜命爲鎭撫時彭趙二雄以力禦眾部下皆淩辱人上以其非道恐七百人有所累棄而不統讓他人統之惟拔大將軍徐達等二十人有可行而南略定遠上中途染病而歸甚危殆半月乃醒瘥方三日滁陽王扶笻過門嘖嘖有聲上臥聞之問傍人曰王適扶笻而過聲意懼惋胡爲若是傍人答曰遠方有言欲降猶豫未決王知友人在其中令人往視柰何家無可行者故惋惜耳上𨿽臥病方瘥未滿旬日乃曰王越門而驚必將以我爲棄人乎設不以我爲棄方瘥何若是之驚耶予嘗聞之生我父母活我者亦父母倘不善圖爲他雄所有功將何建生亦何安於是扶病詣王寢室王曰汝來何爲答曰聞地方有欲歸者未定何人我欲扶病親往曰汝病方瘥未可行上知王意決行不辭王許之

明日南行入定遠及至復病三日而起未瘥速行又六十里抵大橋前病復作亦三日而瘥卽日又南行又五十里望見他壘勒兵布陣上所將者二騎九步步者見彼勒兵甚恐欲捨上逃歸上謂九步曰彼眾我寡況彼馬我步我等至此縱欲逃之將焉歸必隨我入彼營壘以驗吉凶言旣彼陣中遣二將來逆舉手大呼來者爲何上遣人答我來爲公師首言彼歸壘而告師首上乃下馬然以久病步趨艱卒前逄一渠九步中一人欲代上越渠平涼候費聚是也上謂聚曰諸人至此生死不得自由豈有代者耶乃同往不踰時而至首帥逆之曰何爲而來答曰彼此無食吾主兵者郭氏與爾故友知汝壘在是亦知他敵欲來相攻恐汝無救特遣吾報肯相從否則移兵避之帥首旣聽應聲願降請畱信物特賜香囊一以此爲記良久帥首以牛脯來進食畢帥首告之曰諸帥相從者歸爲待諸軍收拾路費而詣軍門上許之卽帥九步歸中畱費聚於彼以候人情後三日費聚淸晨而至告曰事不諧矣彼欲他往上兵三百帥詣所在謂彼曰彼爲他雄所淩其冤未申讎亦未解一旦從我北何不能雪前日之恥特助三百人與讎試較勝負不亦可乎其帥首大悅然而心巳自疑進趨之間刀器不離左右巳防閒矣上知其情狀未易爲也非智不得猶豫間里人過其前乃平昔裏中之力勇者上諭之曰吾欲役爾能乎曰能乃受方略佯以帥首來會彼未來時密勑三百人若師至叢而視之往則開而縱之凡此者三於叢人中縛之令壯士五十人密簇而行攜離營所去將八里遣人報彼壘中爾帥首往觀營地矣眷屬當移營就之將焚營廢壘揭營而行於是收壯士三千人

七日後帥此三千東破元將老張知院營黎明襲入之老張棄軍而遁漢軍盡爲我有精壯二萬餘未及旬帥而南入滁陽途中遇太師韓國公李善長詣軍門而謁與語知其胸懷必能成事使掌案牘時掌牘者巳數人矣特以善長督之約曰方今羣雄並起吾見羣雄中持案牘者及謀事者多非左右善戰之人不得盡其能以至於敗羽翼旣去未久雄亦亡矣卿智人與決大事掌行文案事無不濟善長稽首再拜而謝曰謹受命遂入滁陽

未踰月永義魯淮二王遣人捉兵以駐旴泗上知非人弗從未幾二王果自相吞並善戰者多死魯淮亦亡惟存永義而巳彼時滁陽王尙受制於旴■﹝日臺﹞幾爲相吞而卒幸而免焉上遣一人往說永義從滁陽王南行及至王閱諸軍獨上之兵眾隊伍嚴整旗幟鮮明甲兵潔利王乃大悅初王首倡義時兵八百人後上亦以七百部下諸人共招誘者總不過萬餘上之兵眾比王至時四方來從者共前所得巳三萬有奇

踰兩月王爲讒所惑略少疑焉掣近行掌文案者數人李郭等皆預先私相同謀皆願從滁陽王久矣未久又欲以李善長置麾下善良弗從訴於上涕泣弗行上諭之曰主君之命欲若要吾首亦不自由汝安敢不行善長終不棄去久之得弗再召幸久相從是後四方徵討總兵之權王不令上與甲午冬十月元將脫脫圍六合被圍者請救來使乃上之友也中夜而至門首上聞友人至卽起詣門所隔與語其門上所守之要道闔辟之機非王命不敢擅開謂友人曰姑少待吾告滁陽王辟門而進上往告滁陽王盡訴求救之情王與六合雄舊有讎嫌才聞求救喑嗚奮怒不發救兵來使亦與滁陽王少舊𨿽盡欣其情亦不允上因與共說之盡言至日昃王怒少解仍令他將統兵以行諸將懼脫脫之威皆不敢帥師假托詞以珓白神神皆不許除此之外別無可帥軍者

王乃召上汝亦白神上曰兵者凶事昔聖人不得巳則用之今六合受圍雄𨿽異處勢同一家今與元接戰逼迫甚急救則生不救則死六合旣虧唇失齒寒若必命我總兵神可弗白於是決出師東之六合與脫脫戰微失利歸彼時海內稱雄者漸廣互有勝負不辧賢愚死者甚眾上思之設使勝負不分互有得失如斯久之世無人矣每聞■有鬼神嘗雲天髙聽卑是非鑑見於是發誠專意致詞懇禱於上帝曰時元至正歲在甲午天下大亂生民傍徨生離死絕數非一人戰鬥之際雌雄不分未見■﹝女匽﹞兵息民之期盛衰孰巳特竭微誠懇切謹告願賜覆照以拯生民果元運未終亂雄蚤息或亂雄有人元當卽覆然某亦值亂雄無人擾害生民亡自底定乃始致詞命黃冠設壇儀俯伏於上帝前期三月而驗

後三月上兵愈昌時滁陽王名稱尙微意在據滁陽而稱王號與上𨿽不明言就中覘視可否上知其不可槪說滁一山城也舟楫不通商賈不集非古形勢非雄所居王乃默然

明年至正乙未春正月戊寅上率師取和州初兵眾乏糧議謀徵所時上固數諫王爲人所譖初少被責辱然上終不以爲意必欲成事不免數諫王性聰明其納言也如流及讒俄說轉若發機果受責辱因是致病當議徵之際遣人占議因疾不赴召至再三終不能會復遣人至召定計以出三軍上許之謀曰曩徵民寨得兵總二萬其書廬州路義兵皆故衣希爲攺作拔其勇者三千衣靑衣服皆懸號垂髻左袵佯彼兵復令萬人衣絳衣繼其後相去二十餘里愼探騎謹隊伍嚴號令南趨和陽其城可下王乃善謀如其算兵將衣靑者前衣絳者後靑者步陟陽關和陽守備者知報廬州路義兵至耆宿以牛酒迎之其前帥靑衣者異其道而飲食帥絳衣者少謀怠智循正道而抵和陽元首帥出師以逆之衣絳之士敗走逐北二十里時帥衣靑者將抵和陽和陽守帥獲勝至暮而歸遇衣靑衣者至城下際昏合戰一皷破之平章帖木兒兵潰遁去

初衣絳者敗歸報滁陽王曰衣靑衣者人皆陷陣滁陽王驚恐責上失機怒問俄城南元遣使來招滁陽王驚恐益甚召問若何彼時兵出城虛待將至門兵合滁陽王至南門密令稠簇於南街然後令來者入至滁陽王所上令來者膝行以見王待諭之及其諭也王言非智眾議欲殺來者上白王曰兵出城虛若殺來者彼必知我虛而殺其使也敵反卒至若生縱歸還而告之使必逡巡弗知我之虛實王如其言縱放之明旦有人來報元兵遁去王命上持命往收敗軍及總守和陽遂急奉命之和陽所帥二千人途中軍敗聞上親往喜復從徵者千人南越滁陽門令兵就息諭眾曰一兵夜燃十炬務在初昏令罷兵息上單騎帥驍勇者十人暮抵和陽及至知靑衣者巳破城而守之是夜入城與諸將議守

未至之先元兵日戰益急諸將皆欲收子女玉帛而歸及上至人心乃定然上未至公座署事靜思方今比肩者眾況久皆年長語坐之間進止之際皆遜讓爲上卽今秉令行事設使遜讓難爲必名正言順方可細思此輩決無遜讓之意若依命而遵天恐此輩戰不同心明日升座密令左右將州衙公座盡行撤去惟置木凳於正南東西俱設凳不下十條旦待明日最後入衙諸人情況讓與不讓悉皆知之明日諸人五皷而至上黎明而到惟存東北一位當時以右爲上此等𨿽右末不許但存左末爲位時上就之日有公事諸人若木偶人凡公務一切事務上悉處之每每如是至公無私久之略少心服

時城未葺上觀諸人必未效勤若不身先不能動彼於是檄徐達先集故磚以城爲十分與諸人分繕我得幾何量分集磚計磚將及而乃與諸人議葺城之道眾詣城上各限以丈尺數目以人覘視諸人皆無用功者三日後會諸人閱城至城上所分地位徐達帥士卒功將及完諸人之功土木並無分毫間有善良亦未盡力於是上作色以交牀置正面出滁陽王所命之辭置之於上令左右諸人拜於前諸人旣見王命拜而弗違上謂諸人曰總兵非我擅專乃王命也諸人卑我逆王命可乎然我與諸人約帥兵之道非尋常自今以後敢有違令者吾行總兵之道

初城中殺傷甚眾存者甚少縱有存者夫婦不相認一日暇上馬臺前一小兒能言語不知人情上謂小兒曰汝父安在曰與官人餵馬汝母安在曰官人處有與父母姊妹相呼上知不可明日會諸人諭曰兵自滁陽來人皆隻身並無妻小今城破凡有所得婦人女子惟無夫未嫁者許之有夫婦人不許擅有期明日闔城婦女男子等盡會衙前明旦依期而至上令婦女入衙以男子列門外街兩旁令婦女相繼而出下令曰果■夫婦卽便識認非夫婦不得妄爲令旣下婦女出完聚者半矣

辛巳元將以兵十萬來擊和陽上惟以萬人守連兵三月元兵數敗而死者多達夏元兵解去和陽乏糧時元禿堅太子及樞密副使絆住馬義兵元帥陳也先等眾分屯親塘髙望靑山及雞籠山更塞道路上親帥師以討抵所在克去羽翼根本未下

明日淸晨固守防愼寢於山側不寐復起有異風來觸上將謂和陽有兵先發數隊歸復寢未寐有蛇由右臂而上旁曰蛇上身矣上舉臂而視之及足蛇類龍而無角上意其必神也於是祝蛇入帽絳纓蛇循祝而詣纓隱而弗動上頂戴其蛇詣敵寨下設辭以諭寨主寨主請降乃得還師歸至和陽將至三里有卒持矛亦歸問何往而歸對曰適來賊攻和陽幕官李善長督兵已敗之而又俘獲馬疋上還居處聞善長已敗敵人喜气增益一時忘蛇在首久之方悟取帽視之其蛇仍隱於絳纓時引觴酌蛇蛇乃卽飲微酒於是從蛇入家神牌蛇乃由中升頂兩手按牌矯首四視儼若雕刻之狀良久升房入脊桁中罔知所之此神龍之報吉凶也未幾彼眾皆走渡江時濠梁舊雄兪魯孫潘亦乏糧其部下皆挈家就食於和陽四鄕其雄孫徳崖者欲入城聲言容居數月上恐此來有機意在止之柰彼眾我寡若阻其來倘有戰爭我必力不及且容入城

明日軍入城彼時滁陽信讒自滁陽起馬間多取婦女彊要三軍財物意欲歸罪於上左右讒者欲因是而致上於死地不旬日間滁陽王果至將至之日上諭諸官此來問罪恐晝不至若或夜至諸人直待我至門首親辟戶而迎其後果夜至守門者亦讒人在其中聞至彼不行報上亦不候辟先開戶而迎至下所乃報入矣上往視之滁陽怒久而不言其性剛烈其言終不能含忍許久而謂上曰誰上答曰某王曰其罪何逃上曰兒女之罪又何逃耶家中之事緩急皆可理外事當速謀王曰爾言外事急何事曰曩與兪魯孫潘有隙長者受制某等搜索圍彼捨宅踰墻升捨殺彼祖父母脫長者之患今讎人在斯彼眾我寡王此一來與讎人相見甚慮安危王弗信

明日五皷間孫徳崖遣人謂上曰彼翁至矣吾將他往時上大驚曰事不諧矣急報滁陽以備之上復與孫會謂孫曰何去之速耶曰彼翁不可相處上觀孫之辭色未見行凶特謂兩兵合城今一軍盡起恐下人有不諧者公當畱後令軍先行諾其言軍出矣忽友人邀送友人時共往出門一里許上將辭歸其初邀者弗捨去又再囑遠送於是去城十有五里而止之後人來報城內兩軍相傷人多死上聞之見入彼軍中事難防禦急呼部下耿炳文吳愼將騎來騎至上急策而長驅左右軍中大呼擒住羣騎追逐

初彼後而我先追弗及我未踰刻途逄來者皆抽刀以隘道上倉皇間緣身尋■無有單騎挺身入彼叢中皆舊友人也彼時人皆疑信未決乃曰彼城中陷某等軍士甚多公豈無知謀乎上謂彼曰初爲送諸人所以遠行不期諸人在後我反在先城中之鬧吾安能知諸人以手銜馬意在羈以隨行上謂之曰爾眾我寡何必如是行耶中一人曰散而同行不妨上得脫馬禦力策而馳之又羣馬追逐彼時衣內被甲中鎗甚多皆無重傷亦無甚損略有微傷如麥粒大皆鎗透連環之甲而傷也展轉支吾十有二里爲羣騎所逼因鎗墜馬正急間傍有人至以馬橫崖呼來同往上步奔至其所騎於馬后同乘載而行之復至十五里外其徳崖之弟以鐵鎖系上欲加害有人張姓者謂諸人曰我等首帥孫徳崖見於和陽想被擒矣若此時加害於朱孫必不存姑存之而吾往視焉張往入城見滁陽王系孫之項共按而飲張歸謂諸人曰依眾所爲幾傷兩命令各生存事不難矣其諸人猶未捨恨尙欲加害張懇切固畱夜與同寢恐爲他人所傷並首護抱而終宵

明旦因入麻湖中羈縻又明日復上路行間徐達等奉滁陽王命以數人至上謂曰汝來爲何曰易爾於是得歸旣歸亦釋孫歸彼時滁陽王聞上被擒驚憂致疾後終不復起卒於和陽未幾穎汝倡亂者杜遵道劉福通立韓林爲君都於毫時羣雄是其門弟子皆從者寒林造言之裔也時王方卒歸葬滁陽未久聞召諭造言門弟子孰先後之創亂之功孰魁況孫徳崖之以滁陽爲部將意欲統滁陽之子其子聞之懼辧不能以文召上代辧上總兵於和陽日與元戰三軍與羣聞官上有他往不悅時諸戰將謂張天佑曰公當自察果能率眾禦胡則朱往不然則公往言旣張自知率眾難事情願代往時發兵及率將和陽徵西南民寨節次削平

其時張自毫歸賫毫州杜遵道文憑授滁陽王子爲都元帥張爲右副上爲左副未久和陽乏糧謀欲渡江柰無濟舟諸軍饑餒窘甚時巢湖內操舟水雄雙刀趙李扒頭者讎於廬州左君弼其李力不及彼窘於巢湖因無依倚遣人來訴欲以舟師歸我訴者凡三至後

上親往

夏伍月值天大雨連陰二旬不止山川溢流且降者皆船居若非潦水盈溢𨿽有船降不能得達和陽水道時有元蠻子海牙率巨舟以把其要不得自由而出因潦水盈溢平昔非船不可達之其所降船揚帆順趨直抵和陽北降舟未至先說誘蠻子海牙部下以舟南來後果至候隘要而擒之首目軍士一千八百人皆善操船者諭令教我軍士水戰壬寅上率舟師抵裕溪破蠻子海牙水寨遂與諸將定渡江之計

是後六月一日發舟渡江達江口方酉末去軍後六十里濃云陳天轟雷掣電不敢輕渡其風電雷雨約五時止於是方弗移明日天將明軍分兩道右西南右由由東北俱會牛渚磎上其時雷息電隱西風和暢軍士歡融櫓棹齊興微風揚帆上與廖將軍同行不踰時抵江東北未著山岸之先廖將軍曰舟泊何所上謂曰采石鎭陸

廣人稠其牛渚磯周濟江淵況備者寡可先取其磯舟抵山岸其備者持矛來應上令軍士應之彼不敢當備磯者潰備鎭者亦潰遂下采石及沿江諸壘盡破降之

時諸軍饑餒久巳一見糧食孳畜盡意欲取意在盈舟而歸上視軍意不過■財而巳此去再欲復渡恐事難爲不能據有江東西於是以刃斷羣舟之纜推入急流須臾舟漾漾而東下諸軍恐之有告上曰如此若何上謂諸軍曰前有州曰太平子女玉帛無所不有若破此一州從其所取然後方放汝歸令畢諸軍皆食食旣帥往太平城下時元平章完者不花守其城我軍奮擊良久遂拔之僉事張把遁去父老出城迎上諸軍巳入城矣思前號令恣意虜掠然斯軍愚不知也當未渡江及巳渡江時𨿽曾省會子女玉帛從其所欲不過獎軍行爾彼時巳與幕官李善長寫成禁約不許虜掠榜文令吏賫行一城之民見軍虜掠倉皇無措乃令前吏貼禁約榜文諸軍觀榜之後凜然無敢犯者獨一軍故違禁止再諭弗悛於是斬首示眾自斯之後太平一郡卽日皆寧

不踰數日元臣蠻子海牙率巨舟封采江閉姑熟之口絕我歸路將及十日義兵元帥陳也先率兵數萬來寇

城下上按兵於城觀彼施展以窺彼計逾二時彼無奇謀上遣徐達鄧愈湯和出姑熟之東轉戰城之北不踰時彼兵潰敗也先被擒故生之其人多姦詐端忽謂上曰我生爲何上謂曰方今天下中原■﹝日拆﹞沸豪雄並起自爲聲教者不知其數爾旣豪英豈不知生爾之故耶也先曰欲我軍降爾曰然彼謂上曰軍之首目背骨肉親戚爲之今欲來降甚爲易哉書行明日來降首目盡至甲子克溧水

七月壬辰以也先畱太平令部下來會我大軍命元帥張天佑者合兵取建業初功弗克軍回不踰月再徵其也先密令謀於部下建業不可力攻必聲攻城而弗戰少待得脫騎因仍與元合上知彼不誠意縱軍妄掠將以爲俘囚而斬之恐驚諸雄於是血牛馬與彼立誓立誓之後寧可生縱以歸彼旣歸矣陰與元合人云方三日也先嘔血背盟明驗也然密請元臣左納失裏至營佯言生擒意在誘上詣營時上卜於黃山東嶽嶽神弗許數卜於城隍連揭一簽耳亦不許

九月戊戌也先謀叛誘殺郭元帥等數人時三軍復攻建業也先背盟棄誓陰合元帥敗我於秦淮之水殺溺二萬餘也先因進迫我軍爲義兵所殺身瘡千竅當血牛馬時其誓書乃也先自爲也誓云若背再生之恩人神共怒天所不容也先之死天鑑誓言不一月而■立誓之道非誠意正心安可輕立也哉時蠻子海牙以舟帥泊於采石江密邇姑熟彼以兵襲之不時直造城下於是命工造巨炮以載之

至正丙申春三月上率諸軍親攻采石自辰抵午擊破之俘獲人船以歸其蠻子海牙率殘軍會福壽大夫髙納麟大夫阿魯■平章共守建業時采石寧謐姑熟無後顧之憂復卜於神祠神乃許行三月一日兵起三日拔其營也先侄出戰不踰二刻營壘皆破也先侄陳七盡以其軍降明日點視其軍馬步三萬六千旣得之後也先諸將尙未安寧時也先善戰勇士伍百人巳收麾下觀其情狀人各有疑至暮歸當嚴宿衛上以心服舊人處於外獨五百人統以近衛上不披甲冑處於中獨馮勝親侍上寢一宵無疑彼心黎明五百人自相歡慶咸相謂曰誠生我也於是諸雄威部出願效前驅庚寅帥往建業攻破其城元福壽大夫死之殺其平章阿魯■參政百家奴擒禦史王槐元帥康茂才以眾降上去城五里遙見諸軍巳拔城矣江東由是而定將欲取京口上不親行恐帥首縱諸軍焚掠太甚猶豫未決明日坐徐達以罪佯爲不生乃令李善長再三求免上謂曰旣犯號令安可求生若必全生令爾帥三軍下京口廬舍不焚民無酷掠方免斯罪丙申遣徐達率湯和張徳麟廖永安等舟師取鎭江

丁酉克之殺平章定民無兵刃之災捨無焚燒之廢京口之民全生皆達等奉命之篤也因以徐達湯和爲元帥守之

夏四月乙丑克金壇縣

六月甲子取廣徳路秋

七月姑蘇張士誠以舟師來攻鎭江上遣兵禦之癸巳戰於龍潭破之焚其舟殺溺甚眾我師遂乘勝追攻常州徐達等守東鄙上謂之曰其張士誠起於盜徒術務經紀詐出多端交必有變鄰必有間當速出三軍以攻攻毗陵有說客勿令擅言沮其諜徒困其營壘於是達等監督兵攻圍常州未幾有義兵鄭僉院者率甲士七千叛入常州反來攻營達督兵以戰常遇春引兵由東壘擊之大破其眾俘斬大半復圍常州浹旬彼眾宵遁遂克城初我師攻城急士誠遣書卑詞求和願歲輸米二十萬石金五百兩銀三百觔以充軍用上命移檄報之曰春三月取鎭江兵抵奔牛壘城彼時來降繼復叛去皆爾所謀納我逋逃之人拘我通好之使予之

興師亦豈得巳旣蒙許納軍糧中更爽約原其所自咎將誰歸今若果能再鑑前盟分給糧儲五十萬石歸使者則常州之師卽罷而爭端永絕矣士誠不從故遂攻常州明年復破其兵於宜興湖橋擒其弟張九六並獲其戰船馬匹

夏四月丁卯取其寧國降其守帥獲其戰士屬縣皆平

五月壬午銅陵縣降遂破雙刀趙兵於靑陽縣克江陰城

正月戊寅元帥胡大海等克績溪庚辰取徽州鄧愈守之及其屬縣皆平

九月甲戌浙江閩海平章夏章遣使請降元帥汪同馬國寶皆降仍命前職壬辰破元藩萬戶兵乘勝克武康縣冬十月壬申擊破池州兵斬洪元帥生擒其將魏壽等遂平池州

甲申上率諸軍至大通江樞密張鑑以楊州降得其精兵戰馬以元帥張徳麟耿再成守之是時天下豪傑𨿽多獨上全有江右及淮右數郡上宵晝自思固保江東諸郡以觀羣雄若仁者治世當全江東共樂承平於是嚴飭諸將秣馬厲兵戌守邊郵

至正戊戌春正月院判鄧愈遣兵攻婺源斬其守將帖木不花遂克其城

三月元帥胡大海破長鎗軍取淳安建徳等縣

夏四月苗軍參政楊完者以舟師來侵徽州大海引兵以戰破之擒其將董旺呂升明日元帥何世明等復敗其軍擒其將黃牛兒等

丁丑李文忠大破苗軍胡大海復引兵邀擊之虜其萬戶羅壽其楊完者收餘眾遁還杭州遂殺楊完者其同僉黃成率其眾屯桐廬來乞師許之初士誠以水軍來寇我師禦之破其眾於太湖鮎魚口總兵廖永安又與戰於常熟福山港大破之繼而復敗其兵於通州郎山獲其戰船而還

六月癸酉取石埭縣遂克宜興辛未取蘭溪州雙刀趙兵陷建徳縣元帥羅友賢退屯祁門戊子友賢引兵與其將張元帥戰於葛公嶺敗之斬其萬戶汪彥章復取建徳時聞東浙有隙婺城可下令密守嚴州之將大海率討之不克

十一月上親徵婺州

十二月抵其城營兩月而城下民市井不移易守之凡六月斑師

八月上還京其後胡大海兵復克諸曁至正巳亥春正總兵郭榮等破張士誠兵於余杭縣復還兵與戰於湖州敗之追至城下彼眾入城拒守攻之不克明日率兵來戰我師弗利遂引兵還營未幾榮等聞士誠欲來攻營乃預設伏兵以待之戒諸軍堅守勿戰使山上■旗乃起巳而果至遣其將李右承來攻余杭臨安諸營不能下度彼營將士巳疲乃■旗於是諸軍皷噪四出伏兵一時俱起敵眾大亂更相蹂躪死者盈野久之士誠兵復來攻營爲我師所敗乃斂兵退守我師攻之弗克亦還師雙刀趙寇陷太平縣又陷靑陽石埭等縣僉院張徳勝率兵與戰於桐江口破之殺溺甚眾

九月癸巳徐達張徳勝引兵自無爲登岸復破雙刀趙於浮山靑山等處巳亥追至灊山斬其守將遂克灊山縣繼而雙刀趙爲陳友諒所■友諒旣取雙刀趙遂生隙於我使者往觀其辭語察彼人情有必戰之計時徐達常遇春皆率兵守池州上命使星馳與之計曰陳兵必至爾諸將當以五千人堅守其城以伍萬人伏於九華山下彼兵若臨城城上旗搖皷噪爲約令三軍見此而起往絕其後斯必克矣使者至軍中達等如計明日陳兵果至其來甚銳直造城下守者搖旗噪皷伏兵見之緣山而出循江而下絕其歸路一戰俘斬萬餘眾生擒三千人常遇春不欲以聞曰此皆勍敵也旣俘不殺將爲後患若聞上必不盡誅達不聽以聞上謂使者曰急回軍中諭諸將彼先開隙今初與戰三千精銳未可盡廢宜釋之使爲後用遇春初聞遣使赴京密令軍士中以三千人皆殺食之黎明止存三百人上聞之再命使往令生放還於是俘者至陳陳遣使來告曰戰非有謀乃巡邊者偶戰耳

十一月取處州其參政石抹宜孫遁屬縣皆平

至正庚子夏閏五月陳友諒舟師寇陷太平列巨舟於采石僭稱帝國號漢攺元大義遣人約張士誠夾攻金陵時羣議皆爲宜速復太平上曰不可且太平初起堅壘豈意彼以巨艦破之若戰於陸地彼必不能進今彼旣勢居上流遣兵與戰難以取勝若水上決戰則彼舟十倍於我勢可量也若親徵彼旣見我兵勢不來接戰卽解纜下流半日可至金陵若步騎非一日不可至縱可至百里趨戰又非上將利也乃令指揮張茂才佯爲謀叛誘使來攻茂才遣人具書以往將行以所謀問李善長善長曰方不得寇去何爲更誘其來上曰此計之上也倘今不往久則生計陳張若合吾何以支於是茂才遣人行乃命馮宗義率兵伏於石■山下徐達列陣南門外楊景列兵大勝港張徳勝朱虎出舟師於龍江關外

辛丑友諒果率舟師來寇陷大勝港口楊璟禦之時水路狹隘其舟師不得進其弟陳五等軍泊於龍灣江渚至午大雨僅容三巨舟入港口乃遣萬人登岸立柵及雨止伏兵自石■山起步騎交至舟師亦集大破陳友諒軍時潮巳退彼舟閣岸不能動於是其軍二萬餘眾皆降伏並獲其戰■﹝舟覽﹞袁州國公歐普明參政劉敬遣人來降僉院胡大海兵亦克饒信等州縣

至正辛丑秋八月庚寅上率大軍討陳友諒時舟旣發乘風溯流而前

戊戌抵安慶破其水軍遂克其城

壬寅師至湖口遂與友諒戰於江州大破之友諒挈妻子遁遂取江州南康饒州悉平

至正壬寅春正月友諒守將胡廷瑞以興隆降上親入城撫諭其民以鄧愈守之

三月婺州苗軍叛殺守帥胡大海繼而處州苗軍亦據城叛平章邵榮皆擊破誅之時友諒降將康泰據豫章以叛徐達擒之

至正癸卯張士誠北寇壽春上親往援之以徐達爲前鋒破其軍旋師圍金斗城陳友諒復大舉兵寇豫章乃命解金斗之圍以舟師往援

秋七月上督諸軍率舟師西討

戊子師次彭蠡友諒撤圍來戰達身先諸將敗陳一巨艘殺其眾千五百人自是我軍威振繼而屢戰互有勝負日暮諸將欲退上乃禦樓船鳴金皷結陣申明約朿諭以生死利害諸將皆舉手加額以死自誓期明日進兵決戰至期上親布陣鳴金皷率舟師以戰彼我兩軍皆畏懼戰不力迨暮勝負未及決乃以舟載幹荻令敢死士乘風縱火直抵其船焚溺甚眾明日眾復議還師以■再舉上以爲方勝負相等今若先退彼必以爲懼而來追

當先移船入江乃能無失於是兩軍相拒三日我軍挑戰彼不敢應我舟欲移入江以水路狹隘不得並進恐爲敵所乘迨夜令船置一燈相隨渡淺比明巳盡渡矣乃沿於左蠡敵不敢進移軍渚溪相持友諒令獲我戰士皆殺之上知之命悉出所俘陳氏軍有傷者賜藥療之遣還下令軍中曰但獲彼軍皆勿殺又令祭其將之戰死者乃以舟師邀其歸路分遣別將取蘄州興國時朱文政遣兵於南康都昌絕其糧道

八月壬戌友諒自率樓船欲邀我師追之至中流大戰良久友諒中流矢死明日降其軍伍萬餘眾其將莽張等走武昌

九月上率諸軍攻圍之於是湖北郡縣皆降

十二月上還京師

至甲辰春正月丙寅朔上卽吳王位二月車駕復至武昌破陳丞相張必先兵擒之友諒子理肉袒■﹝口衘﹞璧出降上禮而命之入城撫諭其民厚待友諒父母湖廣郡縣悉降上還京師下令曰予以眇躬荷天地百神之福托於億兆臣民之上戡定綏寧彊宇日辟乃者故漢主陳友諒殺君僭逆罪惡貫盈自起兵端犯我邊境爰舉問罪之師以慰來蘇之望賴上天之■兵之所至罔不克捷西江諸郡一鼓而下其陳友諒稔惡弗悛仍合餘燼於癸卯七月屯兵洪都城下予乃總率舟師親與決戰陳友諒敗死將士悉降進攻武昌子理歸命布告中外咸使聞知遂大會師兵於京師

至正乙巳春廣東韶州南州及荊襄歸峽等州皆平命徐達常遇春等兵取淮東淮陰諸郡平之

至正丙午春士誠以舟師寇我鎭江上引兵擊之賊聞風而遁督兵追及於浮子門與戰悉俘其眾徐達乘勝進攻髙郵安丰克之

是年秋以相國徐達爲大將軍平章常遇春副之率師二十萬東取吳越上謂諸將曰爾等此行其計若何常遇春曰此行直抵姑蘇姑蘇旣下則諸郡不勞力而下矣上意以爲不分其勢則其援兵四合難以取勝不若先攻湖使其疲於應然後抵蘇州則取之可必矣遂不從遇春之計作色曰先攻蘇州而或失利必不能貸如先攻湖州而或失利尙可恕也爾行矣從爾自計率師遂度大沛口出太湖次洞庭山遇春以眾攻湖州上使人覘而知之喜曰能從吾計此行必勝矣遇春累敗其兵湖州守將李伯升閉城拒守張九七引眾援其營於舊館湯和等迎之遇春以兵圍其營絕其糧道士誠聞之自引眾來援與之大戰於皁角林之野敗之遂俘其營中士六萬送京師士誠遁歸由是軍聲大振所過州郡皆望風而降伏

十一月進抵姑蘇其屬縣相繼來歸惟蘇州孤立而巳上不欲煩兵欲困服之乃圍其城

至正丁未上命以是年爲吳元年春建宮殿及省臺六部建太廟於宮之東北夏上以書遺士誠曰蓋聞成湯放桀武王伐紂漢祖■秦歷代帝王之興兵勢相加乃爲常事當王莽之■隋之失國豪傑乘時蠭起圖王業據土地及其定也必歸於一天命所在豈容紛然𨿽有知力事業弗成亦當革心畏天順民以全身保族若漢之竇融宋之錢俶是也自古皆然非今獨異爾能順附其福有餘母爲固守其城危其兵民自取■■天下笑書至士誠不降乃督兵攻之秋城破士誠自經於家兵入尙未絕解其縊俘送京師蘇州平

九月命參政朱亮祖討浙江諸郡克之冬以湯和爲徵南將軍吳禎副之討方國珍遁入海追及與戰破降之命楊璟周徳興率兵徵廣西胡美何文輝徵福建徐達常遇春進取中原

冬十月沂州守將王信遣人奉表納欵詔諭之曰惟古昔豪傑之士天下擾攘之秋集羣眾以鷹揚一方而虎視四海然遇■主者出遂知天命所歸乃披露其誠歸於有徳如竇融獻河西之地於漢李績歸黎陽之眾於唐揆爾沂州王宣父子近使苗副樞來通順伏之忱我遣侯正紀往答殷懃之意兩旬巳過一介未還且慮天將攺物故使元政不綱誰能霖雨以蘇民望方見龍蛇之起陸拯此塗炭實在朕躬爰命徵虜大將軍徐達副將軍常遇春統率大軍水陸並進往戡眾亂平定中原嘉爾來歸之義錫以封爵之榮王信可授榮祿大夫江淮等處行中書省平章政事其餘官將仍復舊職書至王宣父子復持兩端不聽徐達兵至沂州王信往莒密求援其父宣閉城拒守大兵攻拔之宣出降旣令以書招其子信來歸於是莒密寧海等州縣皆降

時金火二星會子丑分望後火逐金過齊魯之分謂宜大展兵威因令徐達進兵益都達遣人諭其守將堯保不下遂率兵急攻之乃出降其屬郡悉平至濟南守郡將王保保弟瞻同脫因帖木兒先期率眾遁去其屬將遂以其城降於是山東諸郡望風來伏

十二月百官詣闕勸進

上乃禦新宮制其詞略曰惟我中國人民之君自宋運告終帝命■人於沙漠入中國爲天下主其君父子及孫百有餘年今運亦終其天下土地人民豪傑分爭惟臣帝賜英賢李善長徐達等爲臣之輔遂勘定羣雄息民於田野今地周回二萬里廣諸臣下皆曰恐民無主必欲推尊帝號臣不敢辭亦不敢不告上帝皇祗是用

明年正月四日於鐘山之陽設壇備儀昭告上帝皇祗蕳在帝心如臣可爲民主告祭之日伏望帝祗來臨天朗气淸惠風和暢如臣不可至日當烈風異景使臣知之

洪武元年春正月乙亥合祭天地於鐘山之陽是日日朗風和臣民復合辭勸進於是上卽皇帝位於南郊定有天下之號曰大明以吳二年爲洪武元年詔曰朕爲中國之君自宋運旣終天命■人於沙漠入中國爲天下主傳及子孫百有餘年今運旣亦終海內土彊豪傑分爭朕本淮右庶民荷上天眷顧祖宗之靈遂成逐鹿之秋致英賢於左右凡兩淮浙江東江西湖湘漢沔閩廣山東及西南諸郡蠻夷各處寇獲屢命大將軍與將校奮揚威武四方戡定民安田裏今文武大臣百司眾庶合辭勸進尊朕爲皇帝以主黔黎勉循眾請於吳二年正月四日告祭天地於鐘山之陽卽皇帝位於南郊恭詣太廟追尊四代考妣爲皇帝皇后立大社大稷於京師布告天下咸使聞知冊封馬氏爲皇后立世子爲太子諸功臣進爵有差以李善長徐達爲左右丞相徵南將軍湯和破延平擒陳友定

先是湯和破方國珍就命率師自慶元海道進取福州平章胡美自江西取邵武延平下建寧陳友定獨守延平至是湯和攻破擒之興化泉州皆降建太學立欽天監徐達等兵經棠棣等州皆平之抵河南與同脫帖木兒戰大敗之梁王出降遂西下洛陽長驅崤函直抵潼關守者拒戰都督馮勝與戰拔之據關而守諭大將軍歸大梁北下河內由鄴下趨趙州抵臨淸

秋八月辛未入大都元軍遁去燕地悉平時廣東廣西亦平復命徐達西取晉冀長驅井陘盡平其地大赦天下

詔曰天之生民而立之君者奉天而贍養斯民者也日者元政陵夷民失贍養羣雄蜂起彊宇瓜分朕以布衣入戎伍拯生民塗炭提孤軍與豪傑同志者思所以靖之賴天之■因民之利干戈所至弱損彊服大河之北以際南海罔不來臣重念推戴以來軍士勞苦農商罷業未有以安之賢人君子遁匿巖冗未有以來之刑亂重典未有以平之供億煩重未有以紓之是用陰陽差繆水旱不時天災屢見朕甚憂焉爰布洪恩與民更始可大赦天下於戲民墜塗炭十有七年蕩折離居光嶽之气於焉始復繼自今各厚爾生共享太平之福以臻雍熙不其偉與九月下求賢詔詔曰朕爲天下之廣固非一人所能治必得天下之賢共成之向以干戈擾攘彊宇彼此致賢養民之道未之深講𨿽賴一時輔佐匡定大業然懷材抱徳之士尙多隱於巖穴豈政令靡常而人無所守與刑辟煩重而士懷畏懼歟抑朕寡昧事不師古而致然歟不然賢士大夫幼學壯行思欲堯舜君民者豈終沒沒而巳哉今天下再定日與諸儒講明治道啟沃朕心敢不以古先哲王是期巖穴之士有能以賢輔我以徳濟民者尙不吾棄

冬十月燕都捷至

詔曰一海宇以安人心正國統而君天下理勢所在古今皆然自羣雄乘亂以來四方思治切惟元綱巳隳彊土遂分孰拯斯民以定於一顧予以菲徳造此丕圖荷上天眷佑臣鄰翊贊肇基江左平定中原睠惟幽燕實彼本根命將北伐列郡皆順巳於洪武元年八月初二日克取燕京胡君遠遁兵無犯於秋毫民不移於市肆捷音來奏殊副朕心今攺燕京爲北平府命官屯守海宇旣同國統斯正方與生民共此安平之福尙賴中外臣僚夙夜公勤以匡朕之不逮於戲上體天心俾萬邦之咸乂下從民欲合四海以爲家故玆詔示想宜知悉上自起兵以來東徵西討未遑制作至是始命諸儒稽古攺制度易服色因革損益鹹自聖心靡不各當其宜百餘年胡俗爲之丕變而典章文物煥然可述矣

洪武二年春遣使往諭諸蕃定仁祖陵號曰皇陵

乙亥建碑常遇春平大同府命諸儒宋濂等編修元史蠲免北平燕南河南山西稅

詔曰朕本淮右布衣因天下大亂率眾渡江保民圖治今十有四年矣荷天眷佑西取陳友諒以安荊楚東縛張士誠以平三吳遂至八閩直抵交廣以極於四海悉皆戡定重念中國本我華夏之君所主豈意胡人入據巳及百年天厭昏滛羣雄並起以致兵戈分爭生民塗炭是用命將北徵兵渡大河齊魯之民歡然來迎饋糧給軍不避千里朕思其民當元之末疲於供給今旣順效何忍復勞有司時加存卹以副朕懷占城安南來貢馮勝取陜西張思道遁去進克鳳翔四月勝及湯和兵次鞏昌元平章商暠降調兵攻臨洮太尉李思齊以眾降餘眾懼罪逃走遂招撫諭之蠲秦隴稅

五月追封外祖考爲楊王妣爲王夫人皇后父爲徐王妣爲王夫人仍立廟祠之常遇春取永平克羅山擒脫火赤丞相其檀會宜興大興諸州相繼而平遂進克上都擒平章■﹝日折﹞住等官屬

秋七月徵虜副將軍常遇春卒於軍中追封開平郡王謚忠武

八月馮勝圍慶陽克之寧州黃河等處悉平冬安南占城兩國相攻占城遣使來訴詔諭解之兩國罷兵

十一月冬至祀昊天上帝於圜丘以仁祖淳皇帝配是歲令天下府州縣開學置師弟子生員

洪武三年春正月蠲直隸應天等府稅大將軍徐達引兵至定西州王保保退屯軍我軍立柵以逼其壘

四月進戰保保敗走擒剡王文濟王等上始定封建立子爲秦王晉王燕王楚王吳王齊王潭王趙王魯王侄孫靖江王詔曰朕荷天地百神之佑祖宗之靈當羣雄鼎沸之秋奮興淮右賴將宣力創業江右曩有命大將軍徐達總率諸將以定中原不二年間海宇肅靖虜遁沙漠大統旣正黎庶靖安欲先論武功以行爵賞緣土蕃之境未入版圖今年春復命徐達等再徵是以報功之事未及舉行朕聞古昔帝王之子居嫡長者必正儲位其眾子當封以王爵分茅胙土以名其國朕今存子十人卽位之初巳立長爲皇太子諸子之封本待報賞功臣之後然尊卑之分所宜早定

五月遣使尋訪歷代帝王陵寢所在特加修理仍令三年一祭祀著爲定典平章李文忠右丞趙庸故元平章沙不丁朵兒只八刺等於開平進次上都元平章都罕等降復取應昌獲元孫買的裏八刺及妃後宮女並諸官屬得其珪璧符壐買的裏八刺後六月至京封爲崇禮候中書左丞楊憲按察使淩說等以姦黨事覺伏誅

巳亥制以科舉取士詔曰朕聞成周之制取材於貢故賢者在職而其民有士君子之行是以風俗淳美國易爲治而教化彰顯也漢唐宋及科舉取士各有定制然但貢詞章之學而未求六藝之全至於前元依古設科待士甚優而權豪勢要之官每納奔兢之人辛勤歲月輒竊仕祿所得資品或居舉人之上其懷材抱徳之賢恥於並進甘隱山林而不起風俗之獘一至於此今朕統一中國外撫四夷方與斯民共享升平之治所慮官非其人有傷吾民願求賢人君子而用之自洪武三年八月爲始特設科舉以起懷材抱徳之士務在經明行修博古通今文質得中名實相稱其中選者朕親策於廷觀其學識品其髙下而任之以官果有才學出眾者待以顯擢使中外文臣由科舉而選非科舉者毋得與官敢有遊食奔兢之徒坐以重罪以稱朕責實求賢之意

秋八月髙麗爪哇西洋等國來貢

冬十一月丙申以中書左丞相宣國公李善長爲太師攺封韓國公爲右丞相信國公徐達爲太傅攺封魏國公封開平忠武王常遇春子茂爲鄭國公以浙江平章李文忠爲左都督封曹國公右都督馮勝爲宋國公禦史大夫鄧愈爲魏國公皆位特進其餘功臣封爵有差

十二月建奉先殿於軋淸宮之東以奉祖宗神禦每旦焚香時節朔望及生辰日期則祭用常饌行家人禮盡從禮部尙書陶凱之議也

洪武四年春正月中書左丞相太師韓國公李善長致仕以中書左丞相汪廣洋爲左丞相參政知事胡惟庸爲中書右丞相命鐘山候湯和爲徵南將軍率兵徵四川

二月甲戌上策試舉人賜進士吳伯宗以下一百人及第出身有差時髙麗舉人金濤亦中選除東昌丘縣縣丞以言不同歸還任本國爲官遼東行省平章劉益遣其右丞相董尊僉院楊允賢來朝並進遼東圖本詔建遼東指揮使司以益同知指揮事

閏三月詔諭甘肅塔灘等時甘肅未下故下詔諭之詔賜湖州徳淸縣舉人王■﹝王貞﹞父金帛時■﹝王貞﹞官於平涼其父遺以家書托禦史臺幕官宇文桂者達之平涼旣而文桂以事被鞫或搜其篋中得書百餘封奏之瑱父家書亦在其內上覽之嘉其能以忠孝訓子辭語諄切於是特遣使者降詔褒美賜白金百兩及絹帛藥物以旌其賢仍令有司蠲其徭役

四月冊封故開平王女常氏爲皇太子妃立元福壽夫人廟自國朝取建康惟福壽爲元死節故特立廟祀之

五月蠲兩浙秋糧詔曰朕本農夫深知稼穡艱難及至躬率六軍徵討四方尢知將士勞苦重荷上天眷佑戡平羣雄一統天下東際遼海定諸蕃西控戎夷北靖沙漠皆以精銳屯此邊要用安黎庶未免科徵轉運供給繁重事豈得巳惟爾兩浙之民歸伏之後民未蘇生兼以貪官污吏害民肥巳四載於玆朕深憫焉今旣掃除姦蠹更用良善革去舊獘而親治道以阜厚吾民其秋糧及沒官田租盡行蠲免

六月徵西將軍湯和率舟師進瞿塘關破其軍直抵重慶夏幼主明升面縳詣軍門降

秋七月穎川候傅友徳兵克成都先是五月巳卯兵克漢州

六月丙申兵進圍成都至是其丞相戴壽以下率來降以指揮何文輝守之因遣詔諭雲南及拂蘇琉球等國時髙麗遣使來賀萬壽節冬至又遣使來貢及賀正旦節

洪武五年春髙麗來賀平蜀表請遣子入學上曰昔唐太宗時髙麗常遣子入學此亦盛事但其子涉海而來未免彼此懷思令其王與羣下熟議行之移陳友諒夏明升家屬於髙麗居住遣使賫詔諭雲南詔曰朕惟天生斯民必立之君以撫治曩者元君失政海內■﹝日拆﹞沸彊宇瓜分其盜據境擅專生殺自爲聲教生民塗炭十有七年朕起布衣挺身奮背開幕江左命將四徵不庭其間西平漢主陳友諒東縳吳王張士誠南平閩粵北靖■燕奠安華夏復我中國之舊彊朕惟臣民推戴卽

皇帝位定有天下之號曰大明建元洪武是用遣使外夷播告朕意使者所至蠻夷酋長稱臣入貢惟爾梁王把郎平章■光都帥■勝鎭守雲南亦嘗遣人告諭不意蜀戴壽憑恃險隘中途阻絕致使朕意不達爾土去年遂興問罪之師分命大將率馬步舟師水陸並進直抵重慶明升面縳■﹝衘﹐口代彳﹞璧繼至成都生縳戴壽其各郡邑悉平卽置官守西土卽寧復專使往諭爾等恐爾未達今因北平送到蘇成稱系爾等舊遣北去之人再俾賫詔往朕𨿽不徳不及我中國之先哲王使四夷懷之然不可不使天下周知遣使賫諭甘肅時暹羅及鎖裏遣人入貢

五月下詔惇厚風俗詔曰朕聞三皇立極導以庖廚稼穡衣服始制民居捨焉五帝之教以仁信不過遵三皇之良規益未備之時宜當時天下從之民用和睦自夏商周至漢唐宋代有損益要於宜民朕蒙

皇天后土之恩命統天下祖宗之靈百神護佑得正帝位紀元五年朕本艸茅之士失習聖經況推彊撫順二十有一年常無寧心所在一槪粗疏故道未臻民不化市鄕閭裏尙染元俗天下大定禮義風俗可不正乎先時兵亂所在居所或轉他方爲人奴役至是悉放從良不許拘畱諭民間有貧乏者官令其互相周給鄕裏宴會以齒爲序其孤老殘疾者官爲之養贍先命中書詳定鄕飲酒禮及婚姻喪祭冠服等制頒行遵守民無產業者許耕田爲業其僧道務守戒律

五月宋國公馮勝將兵抵蘭州取平涼

六月兵至別力篤山口元岐王大尉朵兒只把遁去進兵追之擒其平章長家奴復遣兵進抵甘肅國公上都驢出降其境悉平

七月詔諭故元國公白鎖住時鎖住作亂潛歸鄕裏故特詔諭之

十月蠲應天太平鎭江寧國廣徳五郡秋糧詔曰嘗聞國以民爲本民以食爲天此有國家者所以厚民生而重民命也朕因羣雄■﹝日拆﹞沸之時率眾渡江屯兵建業十有八年其間髙城壘深濠塹軍需造作凡百供給皆爾近京五府之民率先效力濟我時艱民力繁甚朕心不忘天下一統今五年矣𨿽嘗蠲免四歲稅糧然猶未足以報前勞是用申勑有司今年秋糧特令蠲免

是歲琉球國遣人入貢髙麗復遣使來賀萬壽節又比年皆入貢及賀正旦等節上命中書諭之曰髙麗每歲數次來貢未免勞民且使臣涉海艱險古者中國諸侯比年一小聘三年一大聘九州島之外世一來見表誠而巳今髙麗文物禮樂頗近於中國可行三年一聘之禮或每一年一見亦可其所貢方物不在眾多但依古禮大將軍徐達聞賀宗哲由六盤山遁去遣都督副使顧時右丞薛顯參政傅友徳率引將騎萬人追之是月詔儒臣修纂禮書時上以國家創業之初禮制未備勑中書省令天下郡縣舉素志髙潔博古通今練達時宜之士年四十以上者禮送至京參考古今制度以定一代之典其年過五十未及四十者非深於經術者勿遣於是儒士徐一夔梁宣劉宇周子諒胡行簡劉宗弼董彜蔡深滕公琰至京時曾魯以元史方成共奏畱之因命與諸儒同纂修

大將軍徐達至平涼左丞何文輝自宜祿來會時達受勑將還京師遂以指揮孫琪與指揮金思忠朱佑等共守平涼命都督副使顧時將騎徵略靖州文輝守潼關繼又以指揮韋正守臨洮命給事嚴知開城州而以前州判馬思寫同治州事守之賀宗哲宗哲以其眾掠蘭州大將軍徐達遣右副將軍馮宗異率步一萬騎七千道靖寧往擊之宗哲聞王師至卽由疊列渡河遁去宗異乃率所部還右丞梅思祖獲叛將故元參政毛貴等三十人於邠州送大將軍斬之故元降將汪靈■保虎都帖木兒與其族叔赴京來朝

初汪氏自金人入主時世掌軍戎至元時授便宜都總帥及大將軍鞏昌汪靈■保與虎都帖木兒歸附安置北京至是入覲詔賜冠帶襲衣衾褥及文幣二十匹素紬二十疋帛四十疋棉二十斤旣而白銀二百兩米六十石又帛各十疋仍紬絹衣服靴韈賜其從人大將軍徐達禦史大夫湯和發平涼還京師右副將軍馮宗異總制軍事

乙巳詔以司中司命司民司祿及壽星五神爲中祀每神祭用羊豕各一共享牛一命翰林撰祭文司中曰惟皇上帝降衷於民神其司之均其稟性予統臨天下之初肇修祀事兵興以來損傷者甚眾神其體天之命多產淳良以厚天下之俗司命曰乾道變化各正性命惟神正直其善惡神實司之予統臨天下之初肇修祀事神其順天之令賞善罰惡使下民知所勸戒司民曰

上帝好生育此下民億兆之眾神實司之予統臨天下之初肇修祀事神其布天之徳正直是與司祿曰天生百榖以養下民惟人之祿神實司之予統臨天下之初肇修祀事神其奉天之道俾年榖丰登生民咸遂壽星曰天有賞罰神實司之惟神正直善良者必增以壽凶暴者必減其算故神任之歷代之所崇祀予統臨天下之初考諸舊典敬修祀事惟神無私以鑑以察體上天之命

戊午徵西將軍廖永忠參政朱亮祖等帥師自廣西還上命皇大子率百官迎勞於龍灣北入見上撫慰歡甚旣退復命皇太子送永忠還第

遣湖廣行省平章楊璟招諭明升璟至蜀諭升以禍福升牽於羣議不能決還以書曉之曰璟聞古之爲國者同力度徳同徳度義徳義不足罔敢恃力帖然效順故能保身家於兩全流美譽於無竆福及子孫族屬長久反是者往往取敗今足下以幼沖之資藉先人之業據有巴黔不咨至計而聽羣下之議以爲瞿塘劍閣之險一夫負戈萬人無如之何此皆不達時變以誤足下何則昔之據險者最盛莫如劉備諸葛孔明佐之訓練士卒財用不足取之於南然猶朝不謀夕僅能自保今足下彊場南不過播州北不及漢中以此凖彼相去萬萬而欲以一隅之地延頃刻之命可謂智乎若謂險阻可恃則三苗之墟不■有扈之國不■蠶叢魚鳧之鄕不至足下矣皇上仁明神武遣將用兵天下無敵運謀出奇神明響應順附者無不加恩負固者然後收討以足下先人通好之故不忍加戮遣使諭意又以足下年幼未歷事變恐惑於狂瞽之說失遠大之利故復遣璟面諭禍福深仁厚徳所以待明氏者不淺足下可不深念之乎且向者亂雄如陳友諒張士誠竊據吳楚進舟塞滿江河積糧如山丘彊將勁兵自謂莫敵然鄱陽一戰友諒授首旋師東討張氏面縛此非人力實天命也

足下視此以爲如何友諒之子竄歸江下王師之伐勢竆出降

皇上宥其罪封以侯爵恩榮之盛天下所知足下無彼之過而能憣然覺悟獨斷於心自求多福則必享茅土之封保先人之祀世世不絕豈不知矣哉若必欲倔彊一隅假息頃刻魚遊於沸■﹝日拆﹞之中燕巢於危幕之上禍害將至恬不自知璟恐天兵一臨勢不可禦前日之臣爲足下謀者或以郡獻或以城降各自爲身家計以取富貴當此之時老母弱子將安所歸乎縱足下年幼未曉語及老母獨不痛心乎禍福利害了然可觀逆順之徒在足下審之而巳升不能從以方國珍爲陜西行省左丞李思節爲江西行省左丞俱不之官食祿於京師

庚午敕葬開平忠武王常遇春於鐘山陰給明器九十納之墓中其明器鑑二皷四紅旗拂子各二紅羅蓋鞍籠各一弓一箭三竈鑑火鑪各一以上俱以木爲之水罐甲頭盔臺盞杓壺瓶酒甕唾壺水盆香鑪各一燭臺二香合香匙各一香

筯瓶茶鍾酒盞各二筯二匙一

癸未命潭州指揮同知丘廣總兵官慶寶衛指揮僉事胡海廣西衛指揮僉事左君弼副之率兵討左江上思州蠻賊黃龍關一名英傑時聚眾萬餘寇郁林州知州趙鑑同知王彬集民丁拒守賊攻圍半月不下廣西海北等衛官軍來援賊夜遁至上思州境破之賊走還仍聚結不解事聞命丘廣討之推翰林應奉睢稼爲中書省參政吏部侍郎江河爲禦史臺侍禦史

是月遣使致書元主曰朕本布衣昔在田裏賴承平之樂忽妖人倡亂海內■﹝日拆﹞沸當是時出師者將非不勇兵非不眾城郭非不堅器械非不利終無成功妖人愈熾遂致豪傑並起此天意昭然不言可見朕因羣雄擾攘不能自寧由是爲眾推戴乘時渡江撫建業以待天下之淸柰何君不能控禦將帥各懷不■﹝車丸﹞外有元臣內實自謀未有戡定禍亂以安生民者朕靜觀羣雄割據荼毒生民心甚不忍親帥諸將西平湖湘漢沔南取交廣東定吳越八閩西江皆入版圖方欲息兵以觀徳君之將臣曰張曰李曰王三人者不爲國謀分據秦晉互相讎殺民遭塗炭乃命大將軍自前歲出師由齊魯經河洛次及燕城我師未至君巳棄宗社而去朕謂君自知胡無百年之運能順天道歸我中國故上策也

未幾邊將來報君率殘兵畱連開平回思前日宗社奠安國用富實尙不能削平羣盜今以孤兵自隨遠寄沙漠若欲效漢之匈奴唐之突厥出沒不常以爲邊患是君之計不審也方今中國封彊盡爲我有全二千城之富庶握羣雄累歲之勁兵華夏巳平外夷咸附勇士無所施其力智將無所用其謀而君乃欲與我爲敵乎君若不思保彊土以存宗祀而欲吐餘燼於寒■是不知天命也朕發鐵騎四出塞外精兵十萬聯二千餘里直抵陰山之北卽君逃遁亦出僥幸春和日暖沙漠艸靑漢兵出塞之時也霜雪冬寒則歸而守險君𨿽有百萬之眾何能爲哉朕以誠心待人明示幾策問之庶攺圖易慮安分順天以存宗祀不亦善乎君其審之

十二月壬戌遣翰林院編修羅復仁兵部主事張復齊詔占城安南國王詔曰朕本布衣因天下亂集兵以保鄕裏不期豪傑雲從數年之間土地辟廣甲兵彊盛遂爲臣庶推戴君臨天下以承正統於今三年海外諸國入貢者安南最先髙麗次之占城又次之皆能奉表稱臣合於古制朕甚嘉焉近占城遣平章蒲旦麻都來貢言安南以兵侵擾朕聞之心有不安念爾兩國自古及今封彊各有定分不可彊而爲一此天意也況爾等所居之地相去中國越山隔海所言侵擾之事是非罔衷以朕詳之爾彼去此世傳巳久保土安民上奉天道尊事中國爾前王必有遺訓不待諭而知者朕爲天下主治亂持危理所當行今遣使往觀其事諭以畏天守分之道如果互執兵端連年荼毒生民上帝好生必非所悅恐天變於上人怨於下其禍有不能逃者二國之君宜聽朕言各遵其道以安其民庶幾爾及子孫皆享福於永久豈不美哉詔至兩國皆聽命罷兵甲辰右副將馮宗異發平涼還京師

丁未遣元平章長壽等以書諭元丞相裏達速曰將軍元之故家父子出將入相宣力王室積有年矣比者天下多故將軍擅兵數多跋扈往往不善其終獨將軍恪守臣節堅如金石𨿽當顚沛之際力奮孤忠志安社稷及元主遁去沙漠將軍獨能以孤軍殿後義气不衰其餘僥幸之徒俱云逝鳥散嗟哉古之將帥當亂■之時未常不假名義以濟其私朕於將軍之節甚有嘉焉近聞在外逋逃之眾猶逞蜂蠆之餘毒擾我邊陲豈將軍不能輯士而致然歟今我軍巳集■薊待釁而動將軍宜深思之上以圖存其君之宗祀下以保全其人民非識時之俊傑哉玆遣長壽篤馬二平賫書往達朕意將軍其審之

甲戌遣中書省管勾甘桓會同館副使路景賢封占城國王阿達者爲占城國王詔曰咨爾占城國王阿答者索處海邦定居南服自爾祖宗世篤忠貞向慕中華恪守臣職今朕混一四海撫馭萬方欲率土之咸寧常馳書以往報而爾能畏天命尊中國卽遣使稱臣來貢方物思法前王之訓以安一境之民■﹝日捲﹞玆忠誠良可嘉尙是用遣官賫印封爾爲占城國王於戲居中撫外朕方一視同仁保境安民爾當愼終如始永爲藩輔益勉令名今賜洪武三年大統歷一本織金文綺紗羅四十疋至可領也復賜間檢用歷三十本賞勞其吏蒲旦麻都文綺紗羅各一疋仍賜以冠帶其從者皆有賜

辛巳徵虜右副將軍都督同知馮宗異等至京初宗異守平涼以關陜就平胡虜畏服不請於朝輒引眾還上詰之曰將軍在平涼外禦胡虜內鎭撫關中國家所托非輕也乃不候命輒引眾還閫外之事將誰任之宗異頓首謝上以其勛舊姑置之

己丑上禦奉天殿大賞平定中原及徵南將士之功以大將軍右丞相信國公徐達攻取山東河南燕冀秦晉等處州郡克敵致勝振揚國威撫綏軍民得大將體賞白金五百兩文幣五十表裏

開平王常遇春副大將軍總兵攻取山東河南燕冀秦晉等處州郡及自帥師由陜西攻取開平等處以疾薨於軍中念其存日功勞與大將軍一體賞白金五百兩文幣五十表裏

右副將都督同知馮宗異澤州之殺與平章楊璟妄分彼此失陷士卒及代大將軍總制大將時當隆冬擅自斑師致士卒凍餒不在賞列念其初與大將軍平定山東河南陜西諸郡量與白金二百兩文幣十五表裏

禦史大夫湯和總兵徵南先前有浙江參政朱亮祖克取溫州臺諸郡方國珍巳聞風膽落比師抵明州國珍逃遁及在調取福建姑息大過散陳友定山寨餘黨致八郡復叛重勞師旅及斑師又不斑師又不申明號令以致蘭秀山賊窺伺而叛失陷指揮徐誘張俊等官軍功過相折量與白金二百五十兩文幣十五表裏

平章廖永忠先充徵南將軍克平福建後自總兵取廣東北至南粵阿■巳降克平三江郡宗愚等山寨又能調遣副將軍朱亮祖平定海南招諭兩江溪洞念其功勞宜與全賞然在福建不能贊助湯和以致陳友定餘黨復叛入山功過相折量與白金二百五十兩文幣二十表裏

都督僉事吳禎先充徵南副將軍與大夫湯和克取明州復平定福建航海回還軍容整肅又能勒捕蘭秀山餘黨全師回京賞白金二百五十兩文幣二十表裏

左丞趙庸從大將軍克平山東河南燕冀秦晉等處州郡又從開平王自陜西復取上都等處後充副將軍同平章李文忠總兵山西應接大將軍乘勝剿捕生擒脫列白驗其功勞賞白金二百兩文幣十九表裏

平章曹良臣等從大將軍克平山東河南燕冀秦晉等州郡皆屢有戰功良臣賞白金二百五十兩文幣二十表裏右丞薛顯參政傅友徳各賞白金二百兩文幣十九表裏平章韓政賞白金二百五十兩文幣十七表裏平章兪通源右丞梅思祖參政陸聚都督副使顧時各賞白金一百五十兩文幣十五表裏參政陳仲亨文幣二表裏各衛指揮七表裏千戶衛鎭撫六表裏百戶所鎭撫各五表裏各旗軍總旗米三石白金三兩三錢小旗米三石白金三兩二錢軍人米三石白金三兩

其守禦各處城堡有功官員平章楊璟吳廷美各賞白金二百五十兩文幣十七表裏參政朱亮祖張彬戴徳白金各二百兩文幣十五表裏都督張興祖康茂才各白金二百五十兩文幣十七表裏都督副使孫思祖白金三百兩文幣十七表裏都督僉事郭子興陳徳各白金二百兩文幣十五表裏都督僉事華雲龍白金一百兩文幣十表裏各衛指揮千戶鎭撫等官賞與從徵同其駕船公差患病傷故官軍賞各有差時賞物等第各稱其功過諸將皆說服

元將元保保知大軍南還以兵襲蘭州奄至城下指揮張溫會諸將校曰彼息眾襲我我兵寡難與爲敵然彼遠來未知我眾寡乘暮擊之可挫其鋒彼不退則固守以待援於是整兵出戰保保兵稍卻遲明溫收兵入城敵兵遂圍城數重溫堅守不與戰時鷹揚衛指揮於光守鞏昌將兵來援至蘭州灘與保保兵戰敗走被執至蘭州城下使呼張將軍出降光大呼曰我不幸被執公等堅守徐總兵將大軍至矣敵怒批其頰遂被害城中聞光言守益固保進攻不利且懼大將軍乃引去光字大用南康都昌人磊落有大志徐壽輝

初起兵備湖口光將兵守八據鄱陽都昌當其衝要光乃集眾列爲隊伍分其境土以禦之旣而都昌陷壽輝署光江東宣慰元帥鎭鄱陽浮梁陳友諒殺壽輝光謂眾曰我不能殺諒可事之乎乃遣使奉幣以浮梁來降繼而輕騎謁上於龍江授行樞密院判官賜以衣冠俾戌徽州永平旣行復召還解金連並絳賜之光頓首曰臣蒙被厚恩鞠躬盡力死而後巳乃從上徵九江下黃梅攻建昌戰鄱陽降武昌皆預有功轉振武衛指揮同知尋迂鷹揚衛指揮使升懷遠將軍從大將軍徐達平淮東浙西擒張士誠下山東諸郡取汴梁克陜洛下潼關都督郭子興守之後復守鞏昌王保保屢引兵來攻光輒擊卻之至是被執而死時年四十三

上聞之遣官祭以少牢後命配享雞籠山功臣廟詔赦臨洮將士之■匿山谷者詔曰天地以生物爲心帝王以不殺爲徳自三代以下漢髙王唐太宗皆承天運奮武威以定亂行仁義以安人惟秦不然坑趙降卒四十萬古今非之𨿽能混一享國不長天道昭然矣朕每遣將出師必加訓諭降者撫之抗者誅之故凡其來降大小咸授以職保其父母妻子近者兵至西土■國公李思齊率其將士悉來臣附大將軍以其精銳隨軍徵進老幼安居城郭保完未嘗多殺可謂鑑秦之過恪遵朕命矣當臨洮受降命之初如或妄加誅戮而眾安能保全今爾將士乃有懷思其家遁藏山谷者夫父母妻子之戀人之常情𨿽新附之眾未能悉知朕爲民父母可不矜念詔書到日逃竄山谷者無自驚疑罪無大小並行赦之

三年正月上以王保保爲西北邊患復命右丞相信國公徐達爲徵虜大將軍浙江行省平章李文忠爲左副將軍都督馮勝爲右副將軍禦史大夫鄧愈爲左副副將軍湯和爲右副副將軍往徵沙漠上問諸將曰元主遲畱塞外王保保近以孤軍犯我蘭州其志欲僥幸尺寸之利不滅不已今命卿等出師當何先諸將皆曰保保方以兵寇邊者以元主猶在也若以師直取元主則保保失勢不戰而降也上曰保保方以兵臨邊今捨彼而取元主是忘近而趨遠失緩急之宜非計之善吾意欲分兵爲二道一令大將軍自潼關出西安搗定西以取王保保一令左副將軍出居庸入沙漠以追元主使其彼此自救不暇應援況元主遠居沙漠不意吾師之至如孤豚之遇猛虎取之必矣事有一舉爲得者此是也諸將皆曰善遂受命而行賜右丞楊憲名華參政事

辛亥以太常卿胡惟庸爲中書省參知政事起居注魏觀太常卿調北平行省參政周成爲湖廣參政

癸巳命都督張徳勝子宣襲職初徳勝以戰死宣年尙幼令養子同襲職至是宣年長而同亦能自立軍功於是命宣襲父職同復其姓名爲汪興祖貶刑部尙書周滇爲惠州府經歷滇字伯寧鄱陽人善詩與辛敬萬石楊伯謙李克正查和卿等稱江西十才子累官爲按察僉事坐事謫輸役汴梁及置河間鹽運司復起爲使至是自河召爲尙書未視事入官舍非禮辱責胥史上聞而怒之故貶沂邳二州山民作亂命參政陸聚率兵討平之

二月辛酉上禦東閣翰林學士宋濂待制王褘等進講大學傳之十章至有土有人濂反復言之上曰人者國之本徳厚則人懷人安則國固人主有仁厚之徳則人歸之如就父母人心旣歸有土有財自然之理也若徳不足以懷眾𨿽有財亦何用哉

乙丑詔修元史時儒士歐陽佑等悉采故元元統以後事實還朝仍命翰林學士宋濂待制王禕爲總裁儒士趙■朱佑貝瓊朱世廉王彜張孟髙遜忠李懋李汶張宜張簡杜寅殷弼兪通十四人同纂修

乙酉指揮金朝興取東勝州獲元平章荊麟等十八人命省部官會太史令劉基參考歷代朝服公服之制凡大朝會天子衮冕禦殿則服朝服見皇太子則服公服仍命制公服朝服以賜百官

三月丙申給賜各朝臣袍帶凡二千八百一十三人先是禮部言各官先授散官與見任職事髙下不同如監察禦史董希哲前授朝列大夫灃州知府而任七品職事省司郎中宋冕前授亞中大夫黃州知府而任五品職事散官與見任之職不同故其服色不能無異乞定其制乃詔省部臣定議於是禮部奏唐制服色皆以散官爲凖元制散官職事各從其髙者故服色亦因之國初服色並依所授散官蓋與唐制同上曰自今服色宜凖所授散官不當計見任之職於是所賜袍帶皆從原授散官給

庚子置祕書監秩正六品先除監丞一員直長二員

壬寅遷兵部尙書滕徳爲戶部尙書以黃州府知府秦適爲戶部侍郎程進爲戶部左侍郎上諭之曰六部總領諸司實爲要職而戶部出納天下錢榖尢爲繁重必得勤敏廉知之士以職任之朕屢加遴選實難其人卿等才望爲時所推故特授以是職宜各盡心所事

徳頓首曰陛下徳盛與天同運宵旴之勤遠邁前古臣等才質愚下當鞠躬盡力以答寵命尋遷適爲殿中侍禦史淮安候華雲龍言前大軍克永平畱故元五省八翼兵一千六百六十人屯田人支月糧五斗今計其所收不償所費乞取赴燕山諸衛補伍練用詔從之

庚戌虎賁衛指揮潘毅卒命遣官致祭賜葬臨濠凡喪祭之費皆給於官旣葬復遣使祭之其文曰朕與爾同鄕裏因天下亂爾從朕徵伐十有五年破荊楚之彊敵縳江右之僞主收諸山寇轉戰吳越南方以靖命爾從大將軍北伐大功巳成軍回之日西北又起兵爭再遣從徵爾乃中道因疾而逝朕思十五年間披堅執銳野宿風飡臨戰摧敵奮不顧身者屢矣及天下平身不及享可勝痛哉嗚呼生死者天道之常爾爲將臣能戮力王事功垂於後名著千古亦可無憾矣今命中書省贈爾宣忠秉義功臣鎭國上將軍僉大都督府事獲運追封榮陽伯謚武肅爾其有知尙克欽承仍命省臺府衛致祭及服除日又厚賜其家

賞平章楊璟左承周徳興克平湖南寶慶廣西靖江等處部下將士之有功者命禮部苐其賞各指揮文綺帛各六疋千戶衛鎭撫各五疋百戶鎭撫各四疋旗軍人給鹽六十斤徵廣西不徵北者指揮文綺各四疋千戶衛鎭撫各三疋百戶所鎭撫各二疋旗軍給鹽四十斤都督汪興祖克武州朔州獲元知院馬廣等六百三十四人家屬二千七百九人

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

