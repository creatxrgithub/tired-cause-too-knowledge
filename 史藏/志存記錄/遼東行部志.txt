遼東行部志

﹝金﹞王寂撰

●遼東行部志

金王寂著

明昌攺元春二月十有二日丙申予以使事出按部封僚吏送別於遼陽瑞鵲門之短亭是日宿瀋州瀋州在有唐時嘗爲髙麗侵據至髙宗命李績東徵置安東都護府於平壤城以領遼東其後或治故城或治新城實今之瀋州也又韓穎瀋州記云新城卽瀋州是也至於唐季不能勤遠遼東之地爲渤海大氏所有傳國十餘世當五代時契丹與渤海血戰數十年竟滅其國於是遼東之地盡入於遼予因念經行之路尙隱約有荒墟故壘皆當時屯兵力戰暴骸流血之地於今爲樂國久矣弔亡懷古亦詩人不能忘情也因賦一詩云李唐遭百六邊事失經營大氏十傳世遼人久弄兵戰場春艸瘦戍壘暮煙平今日歸皇化居民自樂生

丁酉次望平縣望平本廣寧府倚郭山東縣也朝廷以廣寧距章義縣三百餘里路當南北之衝舊無郡邑乃攺山東爲望平治梁魚務以適公私之便是夕借宿僧寺寺中窣堵波其上有大定二年春顯宗禦題下云皇子楚王書卽是當時未正春宮之號從世宗自遼之燕於此駐蹕時所書也方將瞻拜其下懷想天日之表不意已爲寺僧埽去令人嘆恨不已因作詩以紀其事云解鞅招提日已西彊將懶腳污丹梯深藏舍利天龍護髙出枝撐野鶴棲尙憶云章畱素壁豈期俗物埽黃泥低徊搔首無人會風樹蕭蕭鳥自嗁廣寧本東陽羅郡渤海時爲顯徳府遼世宗兀律以其父突欲歸中原被害迎其喪歸葬於山之南攺顯徳曰顯州奉先軍以節度使治之奉先者以山陵在其側故也

戊戌次廣寧宿於府第之正寢以驅馳渴甚斯須得秋白棃其色鮮明如手未觸者予間驛吏吏曰其法大槪候其寒燠而輒易其處食之使人胸次灑然如執熱以濯也爲賦一詩醫巫珍果惟秋白經歲色香殊不衰霜落盤盂比玉卵風生齒頰碎冰澌故侯瓜好眞相敵丞相梅酸謾自欺向使馬卿知此味莫年消渴不須醫

己亥以文祭廣寧公云伏以醫巫閭維朔之鎭山廣寧公有唐之封爵威行千里血食一方職司𨿽異於冥陽類應不愆於頃刻某祗服王命周按部封雪孤窮無告之冤去幹沒橫行之蠹仰祈英鑑洞照微衷期使事之告成賴神休之陰相尙饗

庚子予昨晚以簿書少隙攜香楮酒茗致奠於廣寧神祠且訝其棟宇庳漏旁風上雨無復有補完者予謂贊者曰醫巫閭天下之名山也況其神位置尊顯而此邦之人獨不加敬何也贊者曰人非不敬以其神不妄作威福故視之平平耳予笑曰淫祠祅鬼厭飫血食而玆神顧乃如此因賦長韻以發其不平之气云千古廣寧廟�楣牓舊題名乘中祀典秩賜上公圭百鬼輿臺賤羣山部伍低地封連薊北天遣鎭遼西檜影森旌節松聲殷鼓鼙雕梁通蜥蜴畫棟落虹蜺像古虫書蘚庭卑蚓篆泥垂楊空鳥﹖衣鳥﹖衣蔓艸自萋萋香火何嘗到牲醪不見攜覡巫俱埽迹樵牧漫成蹊物理多徼幸人情固執迷城狐鑪鵲尾社鼠按豚蹏居士爭求福彭郎爲娶妻吾生多坎軻末路易推擠白玉𨿽云潔靑蠅柰何棲人言何卹是神鑑自昭兮扼腕聲悲壯垂頭气慘淒虺隤伏櫪馬進退觸藩羝苟不登槐府何如釣柳溪乞骸謀已決掣肘事仍睽仰視威靈在潛通肸蠁齊遲遲歸未得殘日亂鴉嗁

辛丑夜久不寐步月中庭偶得一絕句云晚來潑火雨猶寒捲盡纖雲轉玉盤想見棃花深院落秋千影里數歸鞍

壬寅得故人王繼昌子伋書爲乃父乞哀詞予以埋沒簿書殊無好懷漫賦二詩以寄之天上玉樓應斷手便騎箕尾去堂堂夢回失大槐安國事往墮無何有鄕命也使然濡末路天哉或者付名郎舊遊磨滅今餘幾橫涕無從酹一觴吾家碧樹忽先摧已矣誰能賦七哀石槨正逢王果墮玉棺獨召子喬來山巓鶴去那容挽牀上琴亡更不開想到靈芝夢遊處更無長樂曉鐘催

癸卯是日得海山文集乃遼司空大師居覺花鳥﹖山海云寺時所制也故目其集曰海山師姓郎名思孝蚤年舉進士第更歷郡縣一日厭棄塵俗祝發披緇已而行業超絕名動天下當遼興宗時尊崇佛教自國主以下親王貴主皆師事之嘗錫大師號曰崇祿大夫守司空輔國大師凡上章表名而不臣興宗每萬機之暇與師對榻以師不肯作詩先以詩挑之曰爲避綺吟不肯吟旣吟何必昧眞心吾師如此過形外弟子爭能識淺深師和之曰爲愧荒疏不敢吟不吟恐忤帝王心本吟出世不吟意以此來批見過深天子天才已善吟那堪二相更同心直饒萬國猶難敵一智寧當三智深二相謂杜令公劉侍中也後遇天安節師題松鶴圖上進云千載鶴棲萬歲松霜翎一點碧枝中四時有變此無變願與吾皇聖壽同師自重熙十七年離去海鳥﹖山住持縉雲山興宗特遣合門張世英賫禦書並賜香與磨絲等物書云冬寒司空大師法候安樂比及來冬差人請去幸望不賜違阻末云方屬祁寒順時善保加【保加﹕加保】攝詳其始終問訊禮如平交非當時道行有大過人者安能使時君推慕如此然亦千載一遇豈偶然哉

甲辰次閭陽新縣閭陽遼時幹州也承天皇太后葬景宗於先塋陵之東南建城曰幹州取其陵在西北隅故以名焉本朝以其縣去廣寧府五里攺州爲縣去歲又以縣非驛路移東南六十里舊南州寨爲縣治居民蕭條亦無傳捨寄宿於僧寺主僧老且痺謂予曰淵惟識令致再四意淵公初遊海山其後駐錫遼西住六和寺前三日復經於此再宿乃去且畱棄襦以示其信予視之果然淵公者蓋予祖父之孽子也早年祝發聽天親馬鳴大論幾三十年所往攜鈔疏不下兩牛腰一日頓悟向上路遂語諸僧友曰佛法無多子元不在言語文字乃以平生所業束置髙閣自是徧歷叢林求正法眼藏又數十年今已罷參矣但不得一見爲恨乃作詩以爲他時夜話張本云了卻三根椽下事一瓶一缽閱東州邏齋生厭樹生耳罷講似嫌石點頭起滅無波眞古井往來觸物信虛舟門人定喜歸期近松已回枝水復流

乙巳次同昌舊名成州長慶軍節度使始建於遼聖宗女晉國公主黏朮以從嫁戶置城郭市肆故世傳公主成州者是也是夕假宿於南城之蕭寺僧屋壁閒作山水四幅疑其眞卽而視之乃粉墨圖染勒畫而成者因作二頌遺主僧智坦他日遇明眼人當出示之畫眞猶是妄何況畫非眞正做夢說夢知是身非身幻出丹靑手今人一念差如觀第二月猶見空中花

丙午次宜民縣宿福嚴院宜民舊號川州長寧軍節度使或謂白川州故至今地名白川本朝天會閒攺川州刺史其後遭契丹之亂殘滅幾盡由是復降爲縣予行宜民道中是日熟食節山林閒居民攜妻孥上冢往來如織撩人歸思殊無聊賴又念壯歲獻賦上都嘗出此途今四十年矣𨿽山川依然而蒼顏華發殆非昔日感今懷舊漫作詩以自遣雲蹤迹年來徧朔南消磨髀肉困徵驂居民勝日一百五倦客流年六十三水性依然人自老樹圍如此我何堪瓶無儲粟猶歸去待有良田已是貪

丁未飯罷寺僧出示畫十六羅漢像予觀其筆意髙遠殆非尋常畫師所能到視其背有跋云熙寧二年九月入內髙班張俊送到羅漢十六軸又旁有小帖子云待詔侯餘慶等再定及第一品審知宋朝之舊物非兵火流落安得至於此耶

戊申次胡土虎寨胡土虎漢語渾河也水邊野寺舊無名額殿宇寮捨𨿽非壯麗然蕭灑可愛因畱詩壁閒雲斷橋環曲水蕭寺枕橫坡佛壁書蝸篆僧窗网雀羅天髙延月久地潤得春多粥板催行李驅馳柰老何

己酉行約四十里過小蘭若曰建福臨洮總管蕭卞之祖所創也其立上有浮圖髙出於兩峯閒望之巍然玉立可愛馬上口占一絕雲林野初疑盤野鶴巖巓俄喜見枝撐地偏絕勝臨平路閒與行人管送迎是日宿懿州寶嚴寺懿州寧昌軍節度使古遼西郡柳城之域遼聖宗女燕國長公主初古所建公主納國舅蕭孝惠以從嫁戶置市城市遂爲州焉舊名廣順軍

庚戌移宿於返照庵是庵蓋僧介殊之故居也予嘗兩過寧昌皆宿於此故北軒有予自平州別駕審刑北道假宿寶嚴詩北軒雜花爛熳所恨主僧行腳未歸不得款接晤語爲畱三絕句且圖他日重來不爲生客實大定甲午暮春二十有二日也塞路飛沙沒馬黃解鞍投宿贊公房主人何事歸來晚滿院落花春艸長桃李山僧手自栽不應容易向人開綠苔滿院重門鎖爲問東風底處來樹頭樹底花開盡擺撼春風略不停耐久何如種松竹歲寒相對眼終靑大定丁酉予貳漕遼東以朝命按治冤獄復寓於此是時始識殊公過從者連日臨分殊乞言甚懇因用前韻是歲四月十二日也杏子靑靑小未黃綠陰如染可禪房腹搖鼻息平生足更覺空門興味長僧者道機元自熟楞嚴塵掩不須開擁鑪諦聽談無上天雨花隨麈尾來枕簟淸和消日永軒窗明快喜風停道人不埽階前地愛惜莓苔一徑靑明昌攺元之三月予又以使事按部經此自甲午抵今凡十有七年𨿽屋宇依然而主僧示滅久矣北軒花木蕪廢殆盡感念存亡令人气塞遂復用前韻此與劉夢得三過玄都觀畱詩況昧殆相似焉梁上遺經古硬黃前身僧永後僧房葛洪澤畔中秋月此夕相逢話更長穠李夭桃滿院栽當年畱宿正花開而今樹老僧行上前度劉郎又獨來露電浮生何足恃風鐙短景若爲停卻尋舊日經營處撲地楊花葉已靑

辛亥僧上首性潤邀予啜茶於東軒壁閒有張譚王樂之皇統乙丑歲遊山詩碑中有遊輞川問山神詩云古棧松溪曲繞巖亂山隨步翠屏開不知摩詰幽棲後更有何人曾到來代山神答詩云好山好水人誰賞古道荊榛郁不開一自施僧爲寺後而今再見右丞來按公自序云頃在闕下閱摩詰所畫輞川圖愛其山水幽深恐非人世所有疑當時少加增飾曁奉命來長安暇日與都運劉彥謙總判李願良同遊此川將次藍田望玉山已覺气象淸絕自川口至鹿苑寺左右峯巒重復泉石淸潤花艸蒙茸錦繡奪目與夫浮空積翠之气上下混然宛如在碧壺中𨿽顧陸復生不可狀其萬一方知昔之所見圖本乃當時艸艸寓意耳時公方爲行臺尙書右丞以王摩詰亦唐之右丞也故尾句及之又鹿苑寺詩云前旌臨輞水一雨霽藍關予戲謂坐客曰前旌之說大似松下喝道至其次云怒浪平欺石晴雲猶戀山予曰賴有此耳坐上爲之絕倒然觀其遊髙冠古詩中有人閒無此景樹下悟前生之句平淡渾成意趣髙遠向使生晉唐閒必當升陶彭澤之堂入韋蘇州之室矣蓋公胸次自有一邱一壑故信口肆筆絕無俗語自公仙去於今三十年未嘗見如此人物縱有亦未易識也悲夫

壬子飯素於經閣座有老衲悟公出示法書數幅皆古銘文衣銘曰桑蠶苦女工難得新捐舊後必寒幾銘曰安無忘危存無忘亡熟惟二者後必無殃杖銘曰輔人無苟扶人無容又杖銘曰身之疲杖以扶之國之危賢以圖之觴銘曰樂極則悲沈湎致非社稷爲危鏡銘曰以銘自照者見形容以人自照者見吉凶櫛銘曰人之有發旦旦思理有身兮有心兮胡不如是枕銘曰或枕或欹有安有危勿邪其思凡此七銘皆人之服食器用旦夕不可闕者求其源蓋出湯之盤銘使行住坐臥見之愀然不敢懈惰豈小補哉故並錄之亦將以自警耳

癸丑飯罷登閣上有熾聖佛壇四壁畫二十八宿皆遼待詔田承制筆田是時最爲名手非近世畫工所能及予以九曜壇像設殘缺乃盡索行橐中得十千付寺僧溥公令補完之徘徊登覽顧謂溥公曰此寺額寶嚴人復呼爲藥師院者何故溥【溥下脫公字】曰嘗聞老宿相傳此遼藥師公主之舊宅也其後施宅爲寺人猶以公主之名呼之今佛屋昔之正寢也經閣昔之梳洗樓也感其事而作一詩富貴剎那頃興亡瞬息中當年秦女第浩劫梵王宮翠閣鉛華歇朱門錦繡空給園與祇樹千古共髙風

甲寅僧溥公出示故人王平仲所集和蒙求始末皆用舊韻至於對屬事類親切不減前書向其弟乞予爲序將鋟木行世予辭以不能亦且不暇將俟他日平仲才學俱優卒不爲世用而遂與艸木共盡惜哉

乙卯觀銀字藏經上題云髙麗王王堯發心敬造大晉開運三年丙午二月日又大般若波羅密多經一部卷首云菩薩戒弟子髙麗國王王昭以我國光徳四年歲在壬子秋敬寫此經一部意者昭謬將衝幼獲嗣宗祧機務旣繁安危所系是以每傾心於天佛因勤格以祈求所感必通事無不遂故欲報酬恩徳輒有此願謹記予按宣和六年徐競撰進髙麗圖經首著髙麗王王氏宗系云王氏之先蓋髙麗大族當髙氏政衰國人以王建賢共立爲君長時後唐長興三年也請命於明宗封髙麗國王石晉開運二年建卒子武立榦佑末武卒子昭立自昭而下凡十一傳至於堯堯之襲封歲月𨿽不可考以其父運立於趙宋神宗元丰六年運立四年卒子堯立卽是堯立於哲宗元佑二年也今銀字經卻云大晉開運三年丙午髙麗王王堯發心敬造以予考之堯卽建之十三代孫卽建卒於開運二年豈有堯造經於開運三年耶斷無是理況堯父名運𨿽髙麗用中原正朔在本國亦當回避此必妄耳昭之所書經云以本國光徳四年歲在壬子秋敬寫此經據圖所載昭之父武卒於榦佑末按五代史劉知遠卽位之明年攺元幹佑終於三年而已旣云武卒於榦佑末是必幹佑三年也計昭之嗣立當契丹嗣聖滅石晉之後終劉漢之世昭未嘗朝貢至郭周廣順二年昭方遣廣評侍郎徐逢來今經之跋文云以我本國光徳四年旣當時髙麗未臣中國宜止用本國年號也然光徳年號當更考於他書則眞贗可知矣

丙辰寶嚴僧上首溥公出示墨竹四幅且求詩焉余以紛紜簿領中艸艸作此雲橫枝出叢林獨得回光照愼勿作長竿寒魚不受釣右弄晴法雨漬雲梢點點甘露滴舌本自淸涼西江不須吸右洗雨風過卽安閒風來卽招颭靑靑自眞如塵色終不染右披風尊者老不枯魁然挺髙節求心已無心斷臂猶立雪右古節

丁巳晨發懿州是日大風飛塵暗天咫尺莫辧驛吏失途至東北山下橫流洶湧深不可濟乃問路於耕者卻立謂予曰我非力田無以爲生官人顧不得安閒耶乃熟視一笑而去予媿其言作詩以自責云逆風吹面朝連暮蓬勃飛塵漲煙霧前騶杳不辧西東駐馬臨流不能渡卻尋山崦問津焉山下野老方耕田舉鞭絕叫呼不得俯首傴僂驅烏犍可憐野老頭如葆龜手扶犂赤雙腳爲言生理固須勤蓋避今朝風色惡已而野老笑回頭我自家貧仰有秋官人富貴年如此胡不收身﹖﹖見【﹖﹖見﹕覓】少休我初無意聊自謔不意此翁反見誚莫嗔瀧吏笑吾儂自揣吾儂也堪笑是夕寄宿於靈山縣之佛寺

戊午早解鞅於慶雲縣縣本遼之禖川皇統閒始更今名予方解衣盤礡從者攜束蒲以獻曰適得雙魚鮮可食也發而視之气息奄奄然卽命貯之盤水中少頃植鬐鼓鬣頗有生意予嘆曰爾相濡以沫相呴以濕苟延斯須之命何如相忘於江湖哉乃命長須持送於遼河之中流圉圉然洋洋然幸不爲校人之欺也戲作小詩以祝之云我哀濡呴輟晨羞持送東城縱急流此去更饑須閉口莫貪香餌弄沈鉤

己未晚達榮安縣昔在遼爲榮州借榻於蕭寺僧捨壁閒有施食放生記乃墨蠟石本裝飾成軸三復其文辭理俱妙大槪假賓主問答云有大沙門於佛誕施食放生時一居士謂沙門曰聚食施食眞汝慳貪取生放生眞汝殺害彼餓鬼等以慳貪故彼畜生等以殺害故不應利彼而隨墮彼云雲沙門卽應之曰以實不食施少分食作無數食一切餓鬼無不能食以實不生放今日生令無盡生一切畜生無不能生此其大略也余不具錄其後云至和二年四月八日嘉禾陳舜兪記熙寧七年五月七日眉山蘇軾書予以宋史考之至和二年仁宗朝乙未歲也熙寧七年神宗朝甲寅歲也又按三蘇文集熙寧四年冬東坡通守余杭七年秋移守髙密以九月二十日辭天竺觀音去杭之密今此記云熙寧七年五月七日蘇某書卽是猶在杭州時也東坡忠厚不妄許可如歐陽永叔�作韓魏公徳威堂記範仲淹作狄梁公神道碑皆公手書自余非文章議論有大過人者未嘗容易作一字今陳公所記施食放生事坡公特爲之書者意可知矣公往在黃州時率錢救不舉之子在儋耳時臨江放垂死之魚以是觀陳公之記意必有會於心者故爲書之其字端謹大小頗與枕中經相類眞所謂傳世之墨寶云

庚申以軍民田訟未判爲畱再宿午飯後信手取故書遮眼乃韓文公集開帙得詩云居閒食不足從事力難任二者俱害性一生恆苦心三復其言掩卷爲之太息非韓公飽閱窮通備嘗艱阻斷不能作是語予丁丑筮仕凡四十年俸入𨿽優隨手散去家貧累重生理索然汗顏竊祿則不免鐘鳴漏盡之罪謀身勇退則其如嗁饑號寒之患行藏未決閔默自傷爲作五十六字云舉家千指食嗷嗷不食誰能等系匏掠剩大夫湯沃雪定交窮鬼漆投膠春蠶已老不成繭社燕欲歸猶戀巢莫待良田徑須去移山聊解北山嘲

辛酉次歸仁縣宿南城道院歸仁在遼時爲安州本朝攺降爲縣抵暮得季弟元微書及未央宮花頭瓦硯詩

壬戌追念吾友髙公無忌天徳辛未歲嘗爲歸仁簿予時赴會寧禦試過此髙公館予甚勤於今四十年矣公大定丙午爲尙書右司郎中扈從之金源是歲公之夫人與子相繼而歿婢僕死者又數人公自是絕無生意期月之閒一夕暴卒公平生知我最深故予悲傷不能已也遂作詩且傷其不幸云晚景桑楡方見用秋霜蒲柳已先雕虞兮命矣甘爲土鯉也天乎竟不苗奇禍一門曾朱見旅魂萬里若爲招傷心此地鸞棲棘不見摶風上九霄

癸亥次柳河縣舊韓州也先徙州於奚營州後攺爲縣又以其城近柳河故名之予寄宿僧捨視其牓曰澄心庵予以周金綱公案戲爲短頌以問主僧云心動萬緣飛絮心安一念如冰過去未來見在待將那个心澄僧𨿽嘗講經絕不知个中消息問之茫然卒不能對甲子以妙香供旃檀金像

乙丑次韓州宿於大明寺韓州遼聖宗時並三河楡河二州爲韓州三河本燕之三河縣遼祖掠其民於此置州故因其舊名而攺城在遼水之側常苦風沙移於白塔寨後爲遼水所侵移於今柳河縣又以州非衝塗卽徙於舊九百奚營卽今所治是也是日路傍見俗謂雞兒花者予爲駐馬久之吾鄕原野閒此物無數然未嘗一顧今寒鄕久客忽見此花欣然有會於心退之所謂照壁喜見蠍者亦此意歟其花形色與雞絕不相類不知何以得此名也爲賦一詩花有雞兒號形殊意卻同封包敷玉卵含蘂啄秋虫影臥夜棲月頭駢曉舞風但令無夭折甘作白頭翁

丙寅老兵自遼陽來得兒子欽哉安信又附到葛次仲集句詩亞卿平日喜作此是亦得文章遊戲三昧者至於事實貫串聲律妥帖渾然可愛自非才學該贍豈能自成一家如此其卽事云世路山河險權門市井忙田家云雀語嘉賓笑蟬鳴織婦忙僧釋子云有營非了義無事乃眞筌送別云世界多煩惱人生足別離又云寂寞憐吾道淹畱見俗情晦日云百年莫��回醉三月惟殘一日春春望云楊王盧駱眞何者許史金張安在哉寄死達云舉世盡從愁裏老何人肯向死前休秋郊寓目云不堪回首還回首未合白頭今白頭其偶對精絕多此類東坡所謂信手拈得俱天成者亞卿有焉

丁卯予臥榻圍屏四幅皆著色畫大曲故事公餘少憩各戲題一絕句湖渭州云相如遊倦弄琴心簾下文君便賞音犢鼻當年卜偕老不防終有白頭吟新水雲徐郎生別一酸辛破鏡還將淚粉勻縱使三年不成笑祇應學得息夫人薄媚云深知歲不利西行鄭六其如誓死生異類猶能保終始秦樓風月卻無情水調歌頭云墻頭容易許平生繩斷翻悲覆水瓶子滿芳枝亂紅盡東君不管盡飄零

戊辰予晝寢夢到故山幅巾藜杖盤桓於柳溪之上旣寤予意謂造物者責以漏盡鐘鳴夜行不休故神報如此作詩以訟云嘗聞勞生佚以老不謂區區老更忙自笑頑軀楦靑紫誰求絕足鑑驪黃苦無長策裨神主大有閒山著漫郎夢到故鄕猶可喜幾時眞个是還鄕己巳次胡底千戶寨宿溫迪罕司獄家胡底漢語山也以其寨居山下故以爲名路傍有野花狀如金蓮而差小其葉瑣細大率如魚藻土人謂之耐凍靑生於祁寒撥雪而見之已靑靑然予攜以歸置之坐上終日相對傷其背時失地爲賦一詩耐凍𨿽微物嚴冬不敢侵蘂嫌宮額淺色勝羽衣深戲點人閒鐵閒鋪地上金臘梅甘丈行霜菊許朋簪風雪窺天巧泥沙惜陸沈分無春借力徒有歲寒心采掇香盈把歔欷淚滿襟栽移損生理汝勿念知音

庚午次南謀懶千戶寨南謀懶漢語嶺也以其近分水嶺故取名焉借宿於朮勃輦家屋壁有兩橫幅畫江天風雪水鴨鸂涑﹖鳥相對於枯荷折葦閒其水禽毛羽毫髮可數似有生意乃命拂去塵埃上有蠅頭細字髣髴可見云前翰林賜緋待詔劉邊七十七歲寫生旣稱前翰林待詔是必宣政閒人因本朝混一之後流落於漠北時所作也予且觀且嘆爲賦一詩云枯荷不禁風水鴨行且飲折葦半敧雪鸂涑﹖鳥相對寢風雪意未巳寒气猶凜凜屋煤昏細字熟視僅可審翰林前待詔年過七十稔想見宣政閒紆朱給官廩權門收短幅軸玉囊古錦縱非列神上猶足入能品丹靑𨿽由學精絕固天稟蛟螭失江湖魚鮪初不淰蘭孫遭踐履生意羨葵荏當年方得志驕侈無乃甚晚爲口腹累吮墨博凡飪畫工屹如堵見此當斂袵我欲與題跋材非曹與沈興廢姑置之投牀就髙枕

辛未次松瓦千戶寨松瓦者城也寨近髙麗舊城故以名之是日山行始見水碓予踟躕良久且嘆其機巧而傷其太朴之散也作詩以紀其事云世人多機心技巧變淳古水碓誰始有石臼而木杵決流注其尾尾抑首自舉其法如權衡輕重司仰俯浮沈刻漏箭動息記裏鼓木牛轉芻粟摽弓殪貔虎碾碓出一律桔橰何足數我昔居村落升合給爨釜晨吹課婢僕繭足辭艱苦是時此未識自笑愚且魯細思乃詭道抱甕應不取文公圬者傳信矣無浪語食焉怠其事殃禍嘗因覩耕鋤瀝汗血猶水旱風雨況爾飽無功天意恐不與

壬申宿特撥合寨特撥合漸地也晚登小山山南杏數株方蓓蕾矣忽憶舊年京洛閒才元宵後時有賣花聲今春將盡方得見此爲賦三絕句云柳色含煙凍已回杏花迎日暖初開須知造化無南北更遠春風也到來杏梢如怯曉寒輕相對無言卻有情憶得上都春睡足隔墻時聽賣花聲朔漠杏花初破蕾南州梅子已垂枝寒鄕倍費生成力但得陽和莫恨遲

癸酉宿辟羅寨渤海髙氏家辟羅漢語暖泉也以山閒流水一股經冬不冰故以是名寨予方解衣盤礡忽聞檐閒燕語亟視之蓋自春山行未見也因念燕以炎涼兒女之計不免羈棲於萬里之外可嗟也平生便靜今衰老黃雀傍檐嫌啅噪忽聞燕語絕可憐亟出披衣任顚倒呢喃似說經歲別念我窮愁加慰勞飛雲軒在容借不故里故園聊一到不然爲我達一信問訊平安卻相報黎明與汝當遠別汝可低頭聽吾告稻粱多處足羅网閉口忍饑無抵冒芹泥深累要安穩艾葉儻來休急躁明年按部定經此與汝相期永爲好臨行叮囑主人翁千萬莫將天物暴

甲戌次叩畏千戶營叩畏漢語淸河也宿耶塔剌處寨漢語火鎌火石也是日曲折行山溪之閒溪上有挑菜女三四輩皆素面潔服絕無山野塵俗之態中有一人植立於道側尢非尋常八字眉可比也馬上漫成四詩手攜籃子滿新蔬霧鬢風鬟立暝途約束前驅休問訊羅敷嫌笑使君愚薺芽蒲筍遶溪生采掇盈筐趁早烹想得見郎相斌媚飯籮攜去餉春耕蹋靑挑菜共嬉遊不識風前月下羞落日暖歌攜手去新聲爭信錦纏頭羞將明媚鬭春妍顧影徘徊祇自憐消得風流黃太史國香流落嘆隨緣

乙亥次和魯奪徒千戶和魯奪徒漢語松山也宿蒙古魯寨蒙古魯漢語缽孟子也是日予以疲騖長路困於跋涉自念躍馬食肉壯年之事今老矣尙作此態宜乎不勝其勞也乃作詩以自慰云深攙烏帽障黃塵髀肉消磨浪苦辛按轡澄淸須我輩據鞍矍鑠柰吾身祇憑忠信行蠻貊豈有文章動鬼神南徹淮陽北遼海可能無地息勞筋

丙子次鼻裏合土千戶營鼻裏合土漢語範河也是日方作書命取筆硯主人攜一瓦龜其闊六寸長則倍之至首尾蓋足皆具去其蓋則水貯其肩墨磨其背然予未嘗見也因作龜研引材家瓦硯伏靈龜意謂天產非人爲足趺首尾如欲動蓋畫八卦從庖犧刳腸貯水濡毛錐削背如砥磨玄圭中邊俯仰皆中規十手對面寧容遲得非匠氏中野觀壞碑揉泥想象得意生新奇我知此物𨿽異制其所由來非近世陶泓乃祖爾苗裔中表羅文�其弟何不捧玉堂閣老金蓮底夜艸麻辭拜房魏又不隨春房場屋集計吏衡石低昂較才藝胡爲流落沙漠之窮鄕何異越人章甫逐臭之都梁苟不覆醬瓿將支折腳之木牀惜也不爲世用而令人悲傷嗟予與汝兮此生齟齬𨿽欲自效兮不知其所明日啟行則吾將以佩刀易汝徑攜以歸要注虫蝦於環堵硯兮硯兮行當渡遼鼓枻於洪波汝勿念枯魚之過河倏然踴躍兮如陶壁之飛梭回首眷眷兮蹴蹋於蛟鼉使予瞻望不及矣涕泗滂沱嗚呼汝轉棄予兮予將如何

丁丑次咸平宿府治之安忠堂咸平禹別九州島其地則冀州之域舜置十二州卽幽州之分周封箕子始教民以禮義秦並六國置爲遼東郡及髙麗旣彊侵據其地唐髙宗命李績東徵髙麗置爲安東都護府其後爲渤海大氏所有契丹時旣滅大氏卒入於遼遂爲咸州以安東軍節度治之本朝撫定置咸州詳穩司後升爲咸平府兼總管本路兵馬事昔予運漕遼東居此者凡二年以是遷移區並粗得知之是日易傳於山下民家旁有古城甚大問路人云此髙麗廢城也予駐立於頹基極目四顧想其當時營建恃以爲萬世之計後不旋踵已爲人所有良可嘆哉乃作詩以弔之句麗方竊據唐將已專徵【謂李績也】國破千年恨兵窮百戰平信知宗子固不及眾心誠試望含元殿離離禾黍生

戊寅吾鄕人王生者見訪生善星水初爲人擇葬來此因循不歸餘二十年矣今再見之其貧如舊所異者蒼顏華發耳予欲勉其歸以短詩贈之憶昔分攜如隔世相逢驚見兩茫然松楸河朔三千里萍梗天東二十年白髮可憐浮海粟靑囊不博買山錢明年會約同歸去里巷追隨作散仙

己卯予公餘塊坐因念舊年逐食於此嘗遊李氏園時牡丹數百本方爛熳盛開內一種萼白蘂黃者風韻勝絕問其名曰雙頭白樓子予惡其名不佳乃攺曰並蔕玉東西後日復往則羣芳盡矣所謂玉東西者𨿽已過時其典刑猶在竚立久少休於小亭亭中有几案置小硯屏乃題絕句於硯屏上今不知在否因詢其家李氏子取以示予醉墨宛然計其歲月十有七年矣

庚辰數日前李花方破蕾予命以瓶貯之旣而爛開今日已復飄零方嘆息間適有獻桃花者於是以桃易李桃以新泉漬而沃之欣榮轉甚照映李花粉光如玉予謂桃李之品素不能低昂今一爲棄物一爲珍玩者無他蓋時與不時耳因物感情爲賦一詩且以雪李花之恨云江陵二月李花飛安東三月花尙稀春寒要勒開未得枝上的礫團珠璣祕壺滿插猶嫌窄紅紫紛紛厭俗格朝夕調護易新泉約束不容纖手摘縞裙練帨正可憐遽爾玉減春風前已恨色衰甘棄擲桃花無賴鬭芳妍李被桃欺休懊惱豈有先開不先老桃花得意能幾時咫尺酴醿開更好

辛巳予晝寢旣覺觀臥屏上三僧圍棊於松下二老者對弈一臒者旁觀一小僧洗滌茶具一童子負韋山笠立於坐側衣裾體貌種種不凡至於勝負之態似見於顏色惜乎不知畫手爲誰也爲題一詩於屏上云人間龍象風骨奇臒者精悍老不疲得非石林洪覺範參寥佛印相追隨茶瓜卻去香火冷曦馭不轉松陰遲口鉗未欲作詩債坐隱聊爾逃禪癡黑矜驟勝見顏色白負少衄方低眉宣州一著太容易瓜葛爭道眞兒嬉吾聞懶瓚有道者寒涕不收從垂頤又聞作止俱是病況此念念傾人危何如四腳棋盤一色子一局輾轉無成虧

壬午問囚旣罷因詢故吏予舊識王本者今在何地吏曰棄家久矣今住松山尹皮袋之舊居又問尹皮袋何人也吏曰本陜右人居此山者凡五十年無貴賤少長皆以尹皮袋呼之自稱曰得得或問得得之說渠云知得來處知得去處世以此爲達人有素約𨿽風雨不愆一日山下渤海民家召飯陰置蠱毒旣覺輒嗽新泉危坐數日所苦良已旣而復召復去門人婁先生者事尹歲久切戒之曰今中毒凡五幸無恙當辭以不赴尹曰予不諾其請則是家必不滿意也後竟爲蠱所困乃閉目不食嗽水凡七晝夜晨起謂婁先生曰汝嘗吾糞穢否婁有難色尹笑曰汝尙有此爾乃自取以舐之曰無穢矣吾將行上矣婁且泣且懇曰願師見教尹曰少喫鹽莫喫醋別人愛你你休做跏趺而逝後數歲有人持尹書以遺婁先生曰吾待汝於華山汝宜速來婁卽往焉後不知其所終尹屍經三十年兀坐如枯株亦不腐大定丙午歲咸平集眞觀劉道士載歸本觀火其屍而葬之有識者無不爲之嘆恨又說初奉迎出故山時冠服儼然及臨風衣袂飄揚翩翩如飛蜨焉獨幅巾宛然無纖毫敗朽市民郭氏者以新巾易之祕藏於家晨昏香鐙奉事彌謹初道友往來見時得瞻頂自後其家頗厭人事托以羽化焉

癸未登紫霞山觀宇文叔通撰劉司空神道碑劉公名宏字子孝唐燕王仁恭之七世孫也仕遼任懿州寧昌軍節度使收國初以闔境歸附本朝懿之生齒數萬無踦履之喪公之力也古人謂活千人者必封如公又豈止活千人而已則劉氏之昌也無疑矣

四月甲申朔以先考諱日飯僧於禪會齋罷易衣於方丈壁間有著色維摩居士像其隱幾示病揮犀語道俱有生意詳其顧盼領略是必與文殊對談之際惜乎兩幅之失其一也予因以兩偈贊之云不悟維摩其病卻將天女相猜要識本來面目化身金粟如來登玉座余半席香積飯惟一杯可笑曼殊空利區區卻爲食來

乙酉宿淸安縣治之生明堂淸安世傳遼太祖始置爲肅州本朝攺降爲縣驛卒告予曰堂之北軒有櫻桃正發予亟往視之乃朱櫻數株長五尺許每枝才三四花憔悴有可憐之色予問其故答曰此方地寒經冬畏避霜雪輒埋於地以是頓挫如此予因念丁未歲嘗假守淮西廳事之後朱櫻四合璀璨炫目嘗夜飲其下月色如晝疏陰滿地笙歌間作都不知曙星之出也感懷今昔爲作詩云前年守淮西官府頗雄壯園池通遠近亭榭分背向炎方得春早二月花已放白紅與靑紫奪目紛萬狀得非造物者爲出無盡藏朱櫻結嘉實炫耀極一望錢王錦繡樹金穀紅步障予時籍淸陰坐待佳月上老妻勸我飲稚子儼成行長腰蘆花白賓廚薦新釀肴核旣狼籍鱠炙庖夫餉烏烏長短句付與雪兒唱眼花亂朱碧世事齊得喪兒童𨿽見誚官守幸不曠年來客遼海黃塵沒飛鞅芳時因奔走安得有佳況一從出山谷風色如挾纊春歸櫻始華生意未敷暢冬藏苦冰雪所幸今無恙我將話南州人或疑誕妄遶枝三嘆息回首一淒愴退坐想繁華蕭然覺神王

丙戌復歸咸平路經西山崇壽寺昔予官守於此寺已荒廢今十有五年頹毀殆盡又非曩昔之比低徊感愴遂畱詩於寺壁云紫霞山寺久不來往昔破碎今摧頹一缽殘僧飫藜藿百身古佛眠莓苔門楣金烏經雨泣殿脊鐵鳳含風哀安得使君鞭紫馬咄嗟檀施隨緣來

丁亥謁先師宣聖廟學生呂陽衙作尹等陪位禮畢少憩於營道堂程考諸生月課旣而話及與予友善者楊王李三秀才相繼下世又當時春秋二仲同來者轉運副使郭重元幕客趙彬趙莘亦成鬼錄念念不覺惘然因成一絕句舊僚郭趙身爲燼先友王楊骨已枯莫笑囁嚅翁不達人間鬭在不如吾

己丑謁侍禦史範元濟於西塔寺旣別登九曜閣有蔡正父所撰弘理大師碑

庚寅宿銅山縣銅山遼之銅州也本朝攺爲東平縣焉

壬寅夏日劍舟居士屬館上供事從永樂大典中錄出遼東行部志一卷金王寂撰寂字符老薊州玉田人海陵天徳二年進士世宗大定二年爲太原祁縣令十五年嘗奉使往白霫治獄十七年以父艱歸明年起復眞定少尹兼河北西路兵馬副都總管遷通州刺史兼知軍事又遷中都副畱守二十六年冬由戶部郎出守蔡州二十九年被命提點遼東路刑獄章宗明昌初召還終於轉運使中州集稱其著有拙軒集北遷錄諸書拙軒集館臣在大典中輯成六卷付聚珍板印行又有畿輔叢書本金源叢書本而此錄亦在大典中錄出四庫並未著錄僅載明昌元年二月十二日在提點遼東路刑獄任於二月十二日出按至四月七日止一月零二十五日所經之地所辦之事所作之詩文均載焉於地理並未詳述而所載詩五十七首文三首均拙軒集所不載可補一卷金源著述傳世日稀梓而存之亦考古者所欲快覩也志中年月屢經傳寫不無訛舛今取辛楣先生四朝朔閏表核之表云金章宗明昌元年歲次庚戌二月朔爲乙酉十二日丙申與志合三月朔宋丙辰金乙卯四月朔甲申則金與宋同與首一條干支恰合餘皆據表訂定庶不貽誤讀者詩別鈔出轉貽吳仲怡中丞附刻拙軒集之後宣統紀元閏花朝日江陰繆荃孫跋於對雨樓下之南窗

遼東行部志

