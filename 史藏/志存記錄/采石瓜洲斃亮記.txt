

采石瓜洲斃亮記

﹝宋﹞蹇駒撰

紹興辛巳﹐金人渝盟。先是﹐遣使賀大中節﹐登對出悖語要將相大臣﹐乞割兩淮襄漢之地。朝廷駭愕。上命宰相就都堂宣其悖語﹐侍從臺諫備邊之策。宰相又宣聖語﹕「今日更不問和與守﹐只問戰當如何﹖」金已提兵駐汝州之溫湯﹐示渡江漢﹐從上流以窺吳會。朝論欲遣成閔提禁衛萬兵守襄漢﹐中書舍人虞允文言「今金爲疑形形我﹐上流不足慮﹐直恐盡撒禁衛之兵﹐萬一金出兩淮﹐異日何以應之﹖」不從﹐遂除成閔湖北京西路制置使以行。未幾﹐金還汴京。

九月﹐金以重兵五萬號五十萬出淮東﹐時劉錡爲淮南﹑浙西﹑江東西路制置使﹐京畿﹑淮北﹑京東﹑河北東路招討使﹐拒之於楚州淸河口。金又以精銳從壽春渡淮﹐淸遠軍節度使﹑龍神衛四廂都指揮使﹑建康府駐紮﹑禦前諸軍統制王權拒之﹐自淮退走﹐次合肥﹐次柘臯﹐而中軍以次濡須口﹐事勢益危急。

十月丙辰﹐允文率四五侍從白宰相﹐謂權奔走退師﹐已臨大江口﹑和州﹐必敗厥事﹐而權又誅朝廷退師﹐蓋欲致金深入﹐自當其衝﹐使李顯忠出其左﹐邵宏淵出其右﹐夾攻之。允文具疏其謬﹐朝論猶幸權一戰﹐不主允文語。

丁巳﹐報權渡江﹐朝廷震駭。

戊午﹐遣樞臣葉義問督視淮江﹐允文爲參贊﹐洪邁﹑馮方等俱在幕府。

庚牛﹐允文陛辭﹐上勞曰「卿詞臣﹐不當遣﹐然以卿洞熟兵事﹐姑爲朕行。」上又曰「朕固知和議之不足恃﹐二十餘年宮中錢物不敢輕用﹐毫積寸累﹐以爲今日之備。適義問亦以錢帛爲請﹐朕已從內藏支付九百萬矣﹐卿須錢﹐奏來﹐朕所不敢惜﹐但患事不立耳。」

辛酉﹐錡兵敗﹐自楚州盡棄淮東之地﹐金騎躡錡至皂角林﹑瓜洲之前﹐錡將員琦拒之﹐小捷。錡以病過江﹐允文次鎭江﹐見錡問病﹐因問﹕「今日事勢如此﹐相公何以爲教﹖」錡謾言曰「兵凶器﹐戰危事﹐聖人不得已方用之。」允文曰「今金人席捲兩淮﹐瞰長江﹐我有腹心之憂﹐今日用兵﹐莫當得一个不得已否乎﹖」錡又曰「錡直是不愛作他官職﹐待告廟堂﹐將制置招討兩印納了。」允文笑曰「相公不愛作他官職﹐大是髙節﹐但今國事如此﹐自權敗事﹐朝廷恟懼﹐九重方有蒙塵之憂﹐相公欲攜此印何處繳納﹖」錡語塞。

十一月己巳﹐金兵次采石。

壬申﹐錡將劉汜敗於瓜洲﹐知建康張燾益告急。

甲戌﹐督府次建康。夜被旨罷權﹐促赴都堂議事。命允文持書招池州駐紮﹑禦前都統制李顯忠會采石﹐以權兵授之。

乙亥﹐允文徑趨采石﹐中路王權敗兵絡繹於道。允文采聽其言﹐皆曰「昨王權淮上只聲金﹐不聲鼓﹐蓋權惟事走爾﹗吾屬隸殿司馬﹐今王權敗事﹐棄馬奔軼﹐我輩徒走﹐𨿽有技無所施。」相與哭於路旁。

丙子﹐允文遂宵徵﹐未到采石十五里間﹐已聞北兵鼓聲震地。行道之人曰「金人以今日過江。」從者相視震恐﹐皆曰「事已至此﹐舍人欲何之﹖」允文顧謂侍者曰「吾此行系廟社安危﹐事之濟否﹐當以死報君父﹗」鞭馬疾行。午後至采石﹐卽走岸口﹐望北岸﹐賊硬寨彌望逾數十里﹐賊瞰江築髙臺﹐植黃﹑繡旗各二﹐中張黃蓋﹐金主躬擐甲﹐據胡牀﹐手執紅旗指揮逆旅﹐又酌金盞飲諸酋以酒。

先一日﹐金主刑白馬﹑牛﹑羊﹑豕各一祀天﹐與諸酋歃血爲盟﹐決意以是日渡江﹐而我軍星散無紀律。允文急遣人招一二統制官勞問﹐次因訪問權所以致敗之由﹐皆曰「權驕﹐不卹士卒﹐非金之善勝﹐權望敵奔走﹐未嘗履行陣耳。」允文曰「汝輩今可一戰乎﹖」眾人笑指北岸曰「那邊體面﹐怎抵當﹖」公徐曉之曰「敵萬一過江﹐江南席捲﹐無措足之地﹐汝輩𨿽走﹐欲何之﹖今控大江﹐地利在我﹐不如死中求活耳。且朝廷養汝輩三十年﹐乃不能一戰以報國乎﹖」眾皆曰「顧未嘗不欲戰﹐柰無當頭者。」允文覺其言可動﹐倡言「汝輩止緣王權謬妄抵此﹐今朝廷別差官管此軍矣。」眾愕立﹐曰「差甚人﹖」允文諭之曰「我亦朝廷官﹐朝廷差我來喚池州李顯忠﹐交此軍事。顯忠如何﹖」眾合辭曰「如用顯忠﹐得人矣。」允文曰「我本來視顯忠交領軍事﹐權旣去﹐顯忠未到﹐適虜今日謀渡江﹐當與諸公戮力一戰。官家發內藏金銀盡在此﹐並給官誥﹐如節度承宣使已次﹐某帶來﹐看有功卽書塡﹐賞不逾時。」眾皆曰「如此卻有分付﹐當效命。」諸統制趨出﹐遞相告語。須臾﹐合軍皆曰「有分付﹐好廝殺。」稍間﹐諸將如張振﹑王琪﹑戴臯﹑時俊﹑盛新等復來﹐卽指畫列馬步軍成陣﹐分戈船爲五﹐以其二傍東西岸行﹐其一駐中流﹐載精甲以待戰﹔其二藏小港以備不測。擺布僅畢﹐北岸麾眾渡江﹐呼聲動地。有頃﹐七舟泊南岸﹐敵遵陸以官軍步戰﹐我師少卻。允文時跨馬往來陣間督戰﹐見統制時俊﹐撫其背曰「汝素以勇聞﹐平生果決﹐今顧怯懾耶﹖」俊回顧曰「舍人在此。」卽挾兩刃入陣蕩擊﹐我軍鏖戰﹐敵不能支﹐又疾麾戈船並進﹐斷賊後﹐岸上敵眾卽投戈降。先是﹐敵意直恃眾欲逕跨江而渡﹐故所用多小舟﹐士卒滿載迫窄﹐𨿽有器械﹐無所施設。而我之戈船檣壁樓櫓甚壯﹐士卒用命﹐遇敵船則衝撞劈斫﹐所向全舟沈沒﹐水爲之不流。天色向晦﹐敵猶未退。會淮西潰散官軍有從光州轉江而至者三百餘人﹐允文撫勞﹐授以旗鼓﹐自山後轉出﹐敵以爲援兵至﹐遂引餘兵遁去。或欲益進水軍掩前﹐令敵兵不得去﹐允文以爲歸師勿遏﹐況敵懸師入寇﹐多寡之數與我相懸﹐若我軍小衄技窮﹐明日遂無兵相支吾﹐止命彊弓弩襲其後追射之﹐敵兵多傷。至夜師旋﹐計其岸上之屍﹐凡二千七百餘人﹐殺死萬戶一人﹐生獲千戶五人﹐女眞三百餘人﹐死於中流者不勝計。允文撫勞將士﹐具捷聞朝廷。諸將環坐﹐見允文旁側樞府吏趨走甚恭﹐方憚懼﹐往往間起問吏﹕「舍人甚官職﹖」對﹕「此虞中書﹐朝廷侍從也。」諸將趨下拜曰「曩意舍人是閣門宣贊爾﹐豈有文臣騎馬往來行陣乎﹖」允文執其手曰「諸公何言﹖相與共安危﹐死生同之﹐期於破賊以報國家。」允文因諭曰「敵今𨿽敗﹐然逆黨尙眾﹐明日必復來。」乃謀令士卒夜渡江﹐近北營前﹐力之所不及﹐卽以丁石縋船爲陣﹐又遣統制盛新以兵遏楊林河口。先是﹐虜得和州﹐卽自巢湖造船﹐白楊林河出大江。允文又意敵必以奇兵出此間我之不意﹐故先遣新督兵遏之。

丁丑﹐北岸金眾壁立﹐我師以神臂挽彊弓射之﹐賊眾披靡。繼遣火船燒賊戰艦﹐煙焰漲天。少頃﹐金主忽麾軍下臺﹐從陸遁走。是日﹐金人命僞參政李通跪臺上﹐口占辭爲僞詔﹐遣張千校尉駕小舟來諭王權﹐謂將提兵往瓜洲﹐又似與權有先約。允文以其策𨿽出於用間﹐然不可不以朝廷已行遣王權之事報之﹐絕其覬望。偶顯忠至﹐卽與顯忠議﹐以書報之曰「昨王權望風退舍﹐使汝囂張至此﹐今朝廷已將權重置典刑﹐今統兵官李世輔﹐曩嘗捉二子﹐今易名顯忠是也。參謀前日奉使以一箭破的﹐虞捨入是也。汝欲瓜洲江渡﹐江固有以相待﹐無多詞見沭。」遣所獲女眞奴婢二人賫往﹐繼遣探騎五十過江﹐知敵果退走揚州﹐與瓜州兵合矣。允文謂顯忠曰「賊從采石之敗﹐提大兵往瓜洲﹐京口無戰備﹐我欲行﹐患兵少﹐今采石敵旣喫腳手﹐不敢復此窺伺。又長江邊面分屯防禦𨿽多﹐其實緊要不過數處﹐都統能任責﹐輟一兩處兵馬應副如何﹖」顯忠曰「惟舍人之命。」允文卽移時俊兵馬於馬家渡﹐令顯忠兼守之﹐輟李捧全軍一萬六千人﹐又分戈船百艘來會京口。

庚辰﹐允文次建康﹐見義問﹐知府尙書張燾聞允文至﹐步行來問勞甚勤﹐曰「燾所謂賴公之庇﹐昨金人要初十來此會飲﹐不知置燾何地﹖」諸公議�往迎京口﹐燾曰「虞侯采石之勝﹐敵已破膽﹐是行無以易公。」允文笑曰「允文固當行﹐然憶俚語云﹕主人得鱉於江﹐欲計殺而食之﹐烈火使釜水百沸﹐橫竹稍其上﹐與鱉誓曰﹕『能渡此活汝。』鱉知主人以計殺之﹐勉力爬沙﹐渡竟﹐主人扣鱉曰﹕『汝能此甚善﹐更爲我渡一遭﹐我欲觀之。』僕行得無類是乎﹖」諸公大笑。是日﹐泰州已告急﹐允文入札子論江上事宜曰「臣伏惟陛下孝徳仁恩﹐遠追堯舜﹐天心人意﹐無不助順。避位之詔初下﹐將士無不感激思奮﹐況臣孤迹﹐實叨希世非常之遇﹐欲報之心﹐神實臨之﹐方江介多憂﹐陛下宵旰未復常膳﹐臣仰首霄漢之上﹐豈勝憤惋﹖此身如葉﹐恨不捐糜。比者采石之戰﹐臣與統制官大破金軍﹐俘斬旣眾﹐遂走金人﹐而盡焚其舟﹐皆宗社之休﹐陛下威令神算之所及﹐臣不勝幸甚。嘗兩具其本末奏知﹐必已仰麈睿覽及﹐臣還建康﹐沿江之北百餘里﹐無復一人一騎﹐敵之气索矣。臣至采石﹐探知金人引兵會於淮東﹐見開河於第二港﹐艾陵之水通出船筏﹐以窺京口。李顯忠到軍﹐卽與之商量﹐分移時俊軍於馬家渡﹐而顯忠兼守之。輟李捧一全軍﹐又分采石戈船百艘來援京口﹐督府又畱楊存忠﹑邵宏淵同力防扼﹐庶保萬全。蓋臣以諸處探報﹐知敵兵不多於官軍﹐但彼合而我分﹐故彊弱之勢若相異。自敵得兩淮﹐其力漸分﹐糧艸乏絕﹐人馬多病死﹐故意急急。於采石之戰大敗﹐又將僥幸於瓜洲。今我之精兵聚於京口﹐持重以待之﹐一戰而勝﹐金人歸遁無疑矣。臣再聞士夫之論﹐謂采江渡网沙夾馬家渡大城﹐皆以爲可憂﹐臣因親行江上﹐知其說謂爲不然。蓋敵自和州可以出舟於大江者﹐止有一楊林河而已﹐與采石相對﹐餘皆下淤﹐無河道與大江相逼近﹐李顯忠探得楊林河中見今別無敵船﹐又官軍戰艦皆守河口﹐下流諸渡非所憂也。方金人往和州﹐窮日夜之力造船﹐意爲必有過人者﹐故采石之戰﹐官軍所用船才五之二﹐以其三置上流﹐及天色垂暮﹐敵敗而走﹐又不敢大段追襲﹐防其戰艦出於不測也。今乃止百十小船無襲﹐蓋遮掩和州渡口所用者﹐便欲以當戈船﹐臣知其伎倆已盡﹐無能爲矣。初﹐敵涉淮﹐不旬日﹐直抵大江之北。臣詢之將士﹐質之道路之言﹐皆云﹕劉錡﹑王權未嘗敢與接戰﹐逡巡引避﹐有一日走數百里者﹐非戰而不勝之罪也。以此月八日之戰﹐當諸軍扶傷奪气之餘﹐而舊將已去﹐新將未至﹐正人情危疑中﹐尙能大破賊軍﹐擊走敵人﹐使建康蕪湖間民皆奠安者﹐士卒倚王人之重﹐得以肆力於一戰也。自顯忠到軍﹐臣與之款﹐知其忠義敢前﹐無彼我心﹐往日見士大夫憂其反復﹐於臣觀之﹐能立大功以報陛下者﹐必此人也。臣願以身任之。今淮西之城猶云不守﹐而廬濠等州山水寨民兵多近﹐近又漸復無爲軍﹐巢縣一帶﹐已令池州官軍分屯守之﹐則裕溪大信口無敵船入﹐池黃之境可固﹐而采石上下必保無虞。臣切料之﹐只得京口一捷﹐則江介之憂可去﹐而兩淮之復﹐度不甚費兵力矣。臣聞千金之子﹐坐不垂堂。況於萬乘之君﹐而可履險﹖臣嘗兩次口奏﹐乞車駕且駐臨安﹐亦蒙聖慈采錄其說。今願陛下特審宸慮﹐少緩六飛之發﹐以須金人之奔北﹐而徐圖之﹐天下幸甚﹐臣不勝倦倦憂君之誠﹐惟陛下裁察。」

癸未﹐允文至鎭江﹐謁劉錡﹐病已革﹐允文問﹕「疾勢如何﹖」錡執允文手曰「休問疾如何﹐朝廷養兵三十年﹐我輩一技無所施。今日成大功﹐乃出於一中書舍人﹐我輩愧爾﹐當死矣。」先遣一介報﹕泰州連日大風﹐未能行。允文與楊存中﹑成閔謀曰「賊已瞰江﹐當日嚴守禦之備﹐今舟船方系岸﹐萬一不堪駕用﹐誤事﹐宜令戰士登舟按試。且采石之敗﹐虜气已索﹐欲間我不意﹐是以來此﹐今我反出其不意﹐示以有備。」

辛卯﹐次州漑﹐是時止有戰船二十四隻﹐相繼李顯忠所遣戈船亦至﹐戰士踏船繞金山上下洄溯如飛﹐北岸諸酋皆憑壘縱觀﹐曰「南軍爲備張設如此。」時金主已次揚州﹐急遣人報。金主跨馬卽至﹐列坐諸酋會議。一酋前跪曰「南軍有備﹐未可輕舉﹐向觀所用舟楫﹐迅駛如飛﹐此寧能當之。且采石江面視此爲甚狹﹐而我軍尙且不利﹐不如徐爲謀﹐以間其隙。」金主震怒﹐拔劍數之曰「汝罪當死數矣﹐我不卽誅﹐汝今沮吾軍事﹐誰可恕﹖」酋哀懇久之﹐金主曰「赦汝﹐汝率諸酋旦日各將戰船百艘﹐約五日必絕江﹐違令先斬汝。」諸酋退曰「南軍有備﹐豈宜輕舉﹖輕卽送死。今主以險狠拒諫﹐吾等有言不從﹐必殺我﹐不如先下手爲彊也。」遂定謀殺之。

乙未夜﹐作南軍劫寨﹐直至金主寢帳﹐前後皆其親兵。誰何﹐諸酋云「汝安往﹖」諸酋諭之曰「我欲帳中幹事。」親兵縱諸酋入﹐引弓射帳中﹐金主被箭躍起﹐猶挽弓欲射﹐已而問曰「你是江南人﹖」自家人應曰「自家人。」卽卑辭祈懇曰「汝殺我﹐今日之命懸汝等﹐必殺我﹐速得死爲幸。然我自去年十月至今日﹐作無道理事﹐宜汝等之殺我也。」諸酋連以數箭斃之﹐兼殺侍寢妃花不如等五人﹐並殺梁大使﹑郭副畱馬﹑韓欽哥﹑李康政。四人者﹐皆爲敵謀南犯者。花不如﹐長安貧家女﹐慧麗專寵﹐凡打球縱獵出入﹐無不從之。明日﹐諸酋遂麾軍退屯三十里。是日﹐北人田政以其死報我師﹐繼遣探騎偵敵虛實﹐知敵果移屯。

十二月己亥﹐以其殺聞朝廷﹐北人亦懼其主死﹐欲按甲保境移交關報。事聞朝廷﹐遂議發允文見行在所稟事宜。是時﹐敵𨿽移屯﹐兵尙駐東淮。

甲辰﹐允文至行在所﹐上慰勞有加。允文奏曰「此廟社之靈﹐陛下之英斷﹐將士用命﹐臣何力之有﹖臣是行惟知以一死報國﹐死職亦臣子之常事。」上嘉賞再三﹐有旨﹐第采石之功﹐統制官張振﹑時俊﹑王琪﹑盛新﹑戴臯以功績顯者已推賞﹐特與階官上更各轉三官﹐其餘將士令李顯忠等保明取旨推恩。允文奏曰「昨采石事勢﹐可謂危急﹐臣識振等行伍間﹐許以重賞﹐振等效死力戰﹐致敵人沮索弒死。今三官不足以酬勞﹐乞回臣在身官職﹐以賞振等。」上曰「朕曉得向江上甚風色﹐得他輩宣力﹐其功豈可忘﹖」尋有旨﹕張振等就已轉三官落階官﹐除正任承宣並觀察等使。允文繼入文字論列﹕「今車駕進發﹐而敵延蔓在淮東西﹐而鎭江方對賊壘﹐今當督淮上之兵斷敵之歸路。徐發鎭江等處兵馬掩襲之﹐舉可無噍類。」上深以爲然﹐仍命允文至淮上措畫﹐而諸軍先已過江矣。上至建康朝議﹐欲用張浚爲淮西宣撫使﹐楊存中曁允文爲副﹐浚懇辭。朝廷又欲除楊正使而以允文副之﹐金安節﹑劉珙舍人等繳駁以爲﹐用存中不當﹐事寢﹐而允文遂有宣陜之命。

舍人虞侯平日雍容﹐退然儒者﹐臨國家大安危﹐乃奮然以忠義殉國﹐建振古不可及之功﹐駒以門下士獲侍燕間﹐並從幕府諸公間﹐或聞此事甚詳﹐退錄之以報裏中新友云。

●附錄

○紹興辛巳親徵手詔

朕履運中微﹐遭家多難﹐八陵廢祀﹐可無坯土之悲﹔二帝蒙塵﹐莫續終天之痛。皇族尙淪於沙漠﹐神京尢污於鮏羴。銜恨何窮﹐待時而動﹐未免屈身而事小﹐庶期通好以息兵。屬戎虜之無厭﹐曾信盟之弗顧。怙其篡奪之惡﹐濟以貪殘之傷。蒼天九重﹐以髙明爲可侮。輒因賀使公肆嫚言﹐指求將相之臣﹔坐索漢淮之壤。吠堯之犬﹐謂秦無人。朕姑務於含容﹐彼尙飾其姦詐。嘯厥醜類﹐驅吾善良。妖氛浸結於中原﹐烽火遂交於蜀道。皆朕威不足以震疊﹐徳不足以綏懷﹐負爾萬邦﹐於玆三紀﹐撫心自悼﹐流涕無涯。方將躬縞素以啟行﹐率貔貅以薄伐。取細柳勞軍之制﹐考澶淵卻敵之規。詔旨未頒﹐歡聲四起。歲星臨於吳分﹐冀成淝水之勛﹔鬥士倍於晉師﹐當決韓原之勝。尙賴股肱爪牙之士﹐文武大小之臣﹐戮力一心﹐捐軀報國﹐共雪侵淩之恥﹐各肩恢復之圖。播告遐邇﹐明知朕意。

○進發手詔

朕以金人渝盟﹐侵犯王略﹐肆頒詔旨﹐躬往視師久矣。戒嚴屬玆進發﹐凡遐邇股肱之郡﹐大小文武之臣﹐宜體朕心﹐各揚爾職﹐毋縱姦宄﹐毋虐善良﹐毋事徵求﹐毋攪獄市﹐內則輯寧於封部﹐外則式遏於寇攘﹐共濟大勛﹐永底丕乂。故玆詔示﹐想宜知悉。

○諭中原並諸國手詔

朕念中原赤子及諸國等人﹐久爲金人暴虐役使科斂﹐或進爲奴婢﹐已無生意﹐又指吾舊疆百姓爲宋國殘民﹐蹂藉殺戮﹐無所顧惜。朕聞之痛心疾首﹐是用分遣大軍並進﹐以救爾於塗炭﹐想聞王師至﹐必能相牽歸順﹐朕不惜官爵金帛﹐以爲激賞。若系有官之人﹐並依見今元帶官職﹐更不減戶。其有以土地來歸﹐或能攻取城邑﹐除爵賞外﹐凡府庫所有﹐悉以給賜﹐朝廷所畱﹐惟器甲文書糧艸而已。如女眞渤海契丹漢兒﹐一應人能歸順本朝﹐其官爵賞賜並與中國人一般﹐更不分別。內燕北人昨被髮遣歸國者﹐蓋爲權臣所誤﹐追悔無及﹐今𨿽用事﹐並許來歸﹐當加爵賞﹐勿復疑慮。朕言不食﹐有如皓日。

閱古人傳記﹑外志﹐最苦史筆庸下﹐若此乃鐵中錚錚者。《金先海陵紀》﹕甲子會舟師於瓜州渡﹐期以明日渡江。乙未﹐浙西兵馬都統制完顏元宜等反﹐帝遇弒。以此書補之﹐不啻左氏之傳《春秋》也。是書向無刊本﹐傳抄謬誤甚多﹐偶於馬云衢齋頭借得善本﹐雲從南宋太廟前尹家鋪行本影摹而得者﹐讎勘精良﹐爰卽以付削氏。又余嘗見虞允文手書鈞堂帖﹐吳匏庵跋謂﹕采石之戰﹐日星晦蒙﹐江水震蕩﹐功烈赫然。疑其平日爲人有喑啞叱吒千人皆廢之狀﹐乃觀其手帖﹐詞語詳雅﹐气象雍容﹐乃眞一書生耳。暇日憶此帖﹐復快讀此書﹐犀觥爲之頓盡。乾隆戊子九月十三日﹐梅谷陸烜識。

