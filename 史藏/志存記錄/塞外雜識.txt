塞外雜識淸錢唐馮一鵬止園撰日月山在木爾烏蘇東乃唐公主遠嫁島孫王經此刻日月於山前以望父母並以分中外之界也晾經臺在通天河岸傳是唐時三藏法師入西域取佛經回曬經於此石上狂風忽作諸徑漂沒無存惟剩心經一卷耳星宿海之下流爲通天河再下則金沙江矣康熙庚子夏大兵進藏過此河巨浪翻騰旣無舟楫又無竹木緣以牛皮吹气名曰昆侖入水不沈牽連如筏乘風掛帆而渡然人馬驚惶十渡之中保全僅半一夜忽然水漧淺見底佇而望之上游橫鎖水積如山三軍乘馬前進軍過水來依然洶湧天子神聖山川效靈豈虛語哉靑海在西寧鎭海堡西二百里亦曰苦苦惱兒遠望水髙於地溶溶碧浪周圍六七百里中有小山一二喇嘛修眞於此無舟可通嚴冬海凍閒有人往來沿海而居者十八家王子卽羅卜藏丹津等自雍正閒大兵洗蕩之後已乏居人矣吐魯蕃又在巴裏坤大營西只隔大山一層便屬準噶爾地界大營之兵每歲夏秋移駐於此十月後仍歸巴裏坤此地產大瓜如斗味甘如蜜卽西路出兵之人有數十年不得一嘗者回回瓜乃哈密瓜之變種形圓扁蒂深凹瓤白色味極香甜藏三五日則味變而瓤壞矣是以不入貢品產回紇地瓜名回眼取形似也哈密系沙城地不過千人不滿萬卽回紇種類我朝西域用兵三十年皆從此起釁自大兵萬里遠戍彼始安堵無恐今城中樓髙垣厚金帛多藏妻妾滿前而軍行過此糧艸反索重價天山之下大鹿成羣自西北來官軍排列鳥鎗數十桿各張弓矢以待鹿竟至人前悠然而逝鎗無一響矢無一著或曰此地除牛羊之外皆屬天帝放生余於康熙庚子五月同將軍宗查布出師西寧口外於堪布寺下營畢閒步小溪頭見無鱗魚擁擠而行隨手取得數尾將付庖人將軍適來立止云此地山神水神不服王化凡网魚獲獸者雷雨立至頃刻果如所言令人禳解乃止穹廬之外冰雹已堆尺許亦異事也駝背皆有兩峯此野駝前後合成一峯有大力能負千斤且可半月不飲水日行千里性最慈每墮胎或傷子必哀鳴百日胡人唱胡歌彈胡琴以娛之則止不可多得進貢者七駝而已昭木哆華言百枝木也西方金气盛樹木絕少此地有樹百本因得是名康熙三十二年聖祖親臨沙漠逆夷噶爾丹之妻領兵接戰於此我軍一炮殞之金鎧黃袍橫屍道左老成將士昔在行營者猶能道其梗槪云西夷準噶爾等與蒙古四十八家地界相隔中有瀚海數千里信息不通是天限之也惟噶斯一路爲稍近夷使騎駱駝負水而來則一月可至有水艸處然噶斯亦不能駐兵是以大營駐於柴旦木雪蝦蟆出巴裏坤雪山中醫家取作性命根源之藥軍中人爭買之一枚價至數十金且不易得也雪蓮花千年不化元雪處有之形似蓮花髙可丈許取以釀酒倍增春色蓋陰極而陽生之意耳亦產巴裏坤等處河西四郡武威張掖酒泉燉煌乃漢霍嫖姚將軍所辟地築長城夾道二千里橫截匈奴右臂正所以斷西北兩方之連結長城之內城堡相連軍民居之但寬闊處不過二十里狹隘處僅三五里長城之外西番雜處西番內附中國而外通西虜者也變亂叢生姦宄百出皆此種類莊浪古伊吾地路最狹羌戎逼處標掠行旅乃其長技尢爲四郡及各路大營之要區當年僅設參將一員綠旗兵五百今添設滿副都總兵各領重兵庶足以資彈壓耳西寧古湟中地亦名河源羌戎土司繞其東南喇嘛回夷聚其西北黃河於此入口向設大兵重鎭逆夷羅卜藏丹津起兵犯順全力攻打西寧我兵固守城中及東路一隅耳提督嶽鍾琪自蜀赴秦先搗賊巢逆捲東來逆夷恐怖而去去後一月年羹堯之追兵始出靑海一帶不從賊而來降者皆掃除之西寧之西五十里曰多壩有大市焉細而東珠瑪瑙粗而氆氌藏香中外商賈咸集一種纏頭回子者萬里西來獨富厚於諸國又能精鑑寶物年年交易以千百萬計佛氏相傳云文殊舍利化身爲宗哈巴而達賴喇嘛爲宗哈巴大弟子闡揚佛教法力宏深托胎變化已六轉人世今世名噶拉藏嘉謨撮年甫十三在西寧塔兒寺登寶座說法凡貴賤人等羅拜臺下者何啻億萬康熙五十九年奉旨封以國師賜以金印大兵護送起行住持西藏聆其謝恩語有云我本童幼豈知前身是否佛子今旣邀封諒已無差可謂謹而知禮矣方言呼脫脫華言再來人董噶爾其名也住苦苦惱兒東專窺淸俊少年神魂出捨之頃彼卽以神投其捨少年魂返無歸則死千百年來不知傷幾許人命自元明以來皆有國師之封冊想借以驚服無知之番虜然修之終不能成天意存焉矣武威郡卽今涼州府雍正元年冬靑海反虜酋撥什格兔大靑領十萬眾犯邊鋒甚銳是時提鎭將弁及兵備道俱進剿卓子山番賊未還城中武職惟遊擊把總二員兵不滿百倉卒無備官吏賓佐紳士民壯一擁上城日夜謹守庫內旗旄軍器盡列城上訪拏姦細喇嘛八人卽行梟示一面請援於西寧大營一面訓習民兵旬日之閒得馬兵三百步兵一千五百虜兵駐營二十里外遙望聲勢逡巡不進援兵又至解圍而去山丹縣界有水一勺停泓山下大碑屹立書大禹導弱水處六字涼州砂磧之區近城四面皆沙石大小磊磊無一寸土壤掘地至丈許尙皆大石然頗宜於果木而梨爲最三春花似玉盤八月果成金墜形長而味美收藏至冬及春則皮黑剔破一指痕吸之入口淸沁無比滌蠢人間煙火气矣山丹縣城築於山麓古云奪我胭脂山使我婦女無顏色卽此遙觀山色如一片晚霞相映萬樹桃花亂落走馬垂鞭應接不暇祁連山卽天山在甘州城南插天髙峙延袤不斷番虜往來孔道靖逆侯張勇提督甘州時遊巡四出邊境肅然一時名將如王將軍進寶等皆出麾下雄風偉槪可以想見張掖郡卽今甘州府池塘寬廣樹木繁茂地下淸泉所在湧出張侯帥府之旁有園池沼曲折可作水遊亭臺山石布置得宜皆出笠翁李漁手名將風流有此遺迹甘州城中大石磊磊磨琢之皆成綠玉俗名噶巴玉嗤其似是而非也余曾令玉工制一盤可二尺許臨發不能攜至今惜之張掖山丹百里之中皆產林檎果甚甘美居民收而搗之作成單印爲龍鳳花卉之形宮中以爲籠罩糖果之單遂得是名西番卽犬戎羌戎是也不住房舍惟於窖穴藏身男戴白氈笠衣白褐衫婦女衣色褐當嫁時通身穿掛螺蛤之殼亦曰頭面遂服之終身不解以西虜爲主呼喇嘛爲王每年納貢於二處名曰天巴邊將嚴明則奉法惟謹邊備稍弛則乘閒而起康熙之末肆橫異常賴涼莊兵備道蔣泂親率民兵進剿民閒受其荼毒歷有年矣及鋒而用一以當千番人至今戰栗臺吉齋桑蒙古之親族也官長也喇嘛蘭占佛家弟子之通稱也皐蘭之僧多半茹葷莊浪以西則偕妻子而住廟中全不爲怪矣俗名火居僧酒泉郡有泉香之異因以得名卽今肅州地冷沙飛河西絕塞也惟有古鐘二口一懸北門一在嘉峪每夜五更自鳴雙應六十里之遙無閒隔也西方之金回異凡響燉煌郡卽沙瓜州地今設安西鎭出嘉峪三百里乃至其處向爲荒壘今稱雄鎭爲河西之鎖鑰康熙初年降將王輔臣原名馬鷂子叛據臨洮府城奮威將軍王進寶領兵進攻黃河巨浪無舟賊人不備將軍一人躍馬渡河兵亦隨之頃刻登城一戰而復得大城輔臣又降遂成千古奇功至今邊民圖其酣戰之形於寺壁髙臺屬甘州乃來往大營必經之路縣𨿽小而多泉居民頗識稻米之性播種得法此地開屯田最宜靑海酋長大靑和碩气察罕丹津原授親王爵額爾得揑額爾克托托柰原授郡王爵雍正元年春與親王羅卜藏丹津貝勒撥什格兔大靑四人一同對天盟誓約會同犯各邊將軍宗查布領兵駐柴旦木已得實在情形並有出首之靑海世襲公爵某某等呈狀備細上聞是年二月朔日具奏適總督年羹堯在京世宗傳詢之羹堯云靑海之人必不叛此宗查布欲生事立功耳是年秋大靑和碩气領二萬眾進河州口額爾克額爾得涅領二萬眾進甘州口皆聲言羅卜藏丹津燒我兩家之佛像經卷是以進口躲避名𨿽內附將爲外應羹堯各給口糧衣食糜費不少幸羅卜藏丹津在西寧敗走撥什格兔大靑在涼州觀望而去此二假降之猾酋亦竟寂然而去耳羹堯授撫遠大將軍進封三等公其在邊籌劃類如此後以欺誑伏法靑海於雍正元年十月反次年二月將軍嶽鍾琪削平之汗血馬從波斯內藏而來瘦骨稜稜其行如風乘者但聞耳中有聲不知座下有馬桃花血汗點點如珠只此一觀仍由靑海歸藏去矣玉門卽漢班定遠屯兵處漢兵至此而止今大兵直駐巴裏坤且滅吐魯番已過二千餘里矣瀚海有數十百里者有千餘里者但有沙石而無水泉石中明亮多山川人物之奇形五彩雲霞之變色光華燦爛莫可名狀蓋無形之水皆藏於石中也又曾於禦史某處見瀚海石朝珠一串中皆水艸魚蝦之屬無不酷肖其形康熙庚子夏平逆將軍貝勒延新奉旨領兵護送達賴喇嘛進藏皇十四子大將軍於木爾鳥蘇餞送旌旄戈甲寶蓋幡幢金鼓號令之聲鈴鈸宣揚之器一時並發列隊以行允稱盛事磚井在陜西楡林定邊之閒村中有此一井四外皆五十里方有泉水康熙五十七年大兵過此人馬十餘萬日需水數萬石守土者先期竭蹶運送僅供人飲馬渴不能顧矣是日午時兵到大營方定山水忽來滔滔不絕溝澮皆盈皇十四子大將軍遣飛騎遠尋水脈在磚井村東北三十里山中忽開一石口水從此出流至次日軍去而水亦止今山上立龍王廟磚井堡外立無量壽佛寺穹碑特立頌聖天子功徳以垂之永久云黃河自西寧入口流至寧夏復出口環遶二千里至山西保徳州陜西府谷縣兩山夾峙處復入口套中二千里地一片膏腴周遭平坦可畊可居可漁可獵中原之所必爭也今已歸誠邊民出種無分彼我矣賀蘭山在寧夏西百里向無人居康熙閒固始可汗之曾孫阿保首先內附仁皇帝憐而養之命大學士明珠教習滿漢書尙和碩莊親王郡主使世居賀蘭山今靑海諸酋皆叛去惟此獨存元太祖陵在河套中閒不封不植深埋於地下葬後放馬十萬匹使土平艸長了無痕迹然後掣去之方言鄂爾多斯華言上賬房河套之中有穹廬十頂系蒙古諸王奉元太祖春秋享祀處至今蒙古人過此皆爲下馬四十八家各派宗支官屬守之分爲六旗皆服本朝衣冠受爵祿丁查拉史者卽鄂爾多斯之臺吉也康熙五十九年自領蒙古部落五百人隨大兵進藏歸至甘州余因問其曾讀漢書否答以蒙古語曰默得黑烏歸卽漢語不知道也細詰之則壁上詩詞句解字識方知口外有藏書乃元末時帶出至今有傳之者石花魚出保徳州府谷縣兩山中閒黃河深處但食巖上落下之翠苔肥美無比歸化城南二十里卽大靑山萬壑潺潺羣峯疊疊樹木叢茂煙霞變幻疑入天臺路矣行過數里轉入一區則峭壁淩空靑綠之色出自天然峯腰石榜有四大字曰大癡筆意而不書姓名康熙六十一年夏餘出皇甫川口至歸化城望大靑山下髙冢巍峨翠屏環列細艸茸茸輕煙緲緲標致不同詢之土默忒人曰此昭君冢也因下馬息於旁捨題七古一篇於壁上詩載止園集中靑冢之艸四時皆有人骨知之尢可異者家在平地朝朝暮暮靑煙繚繞或如寶蓋結其頂或如裙幅拖其足或如束帶纏其腰或上下左右劈空半掩皆畫然整齊無一些拖帶處余在歸化寓居最爲髙敞軒窗之外卽望見之且久畱五旬餘是以見之甚悉噫此天地山川之靈气特爲昭君表其奇節耶胡女之已嫁者左右各垂一髮辮未嫁者髮辮零星下垂已嫁而夫亡者則倒捲其辮以繩紮之各戴帽帷入招時則皆脫帽長跪摩頂受戒招者華言寺廟之類也歸化城有大招小招藏經在焉喇嘛居之朔望日婦女求嗣者入招禮拜土默忒婦女已半攺內妝惟入招禮佛則系紅黃紬一縑於胸前謂之胡巴三什其男子亦有拴紅布橐於腰閒者謂之胡巴什皆華言在家修行之謂婦女上塔周行手持數珠宣揚佛號謂之轉輪求免輪回之厄也余於康熙後壬寅五月在歸化城見野外桃花正開花深紅而艷絕然皆髙不滿二尺少陵詩云短短桃花臨水岸想蜀中桃花與此無異也望鄕臺在雁門殺虎之兩口閒乃李陵宴蘇武於此望鄕臺因以得名李陵碑在歸化城西南百餘里荒艸中頹然而峙人猶呼李將軍碑然字迹已不可彷佛矣花園在宣化懷安兩邑之閒傳是蕭太后避暑時所建有洗妝樓今已悉毀其地山回水曲風景甚佳當年韻致可想見耳山海關爲長城關鎭自秦漢以來數千年防守至謹本朝應天順人坐定中原蒙古四十八國皆我藩籬也一片石在遵化西北髙山疊疊長城倚之片石巖巖立關爲口有明之所恃以爲險者王師旣入流寇遠亡任人往來矣三屯營在丰潤界景忠山下乃明帥戚繼光屯兵處其時紀律明而修築整者此營爲最船廠之東有拉泊石山也四面平坦中閒一山突然而起上有石樓樓中有石鼓鼓在空虛行人一望可見但聞木魚聲無路徑可上周遭綠水環之水冷入骨蓋石山之來自長白綠水之源出鴨綠江宜其淸且秀有若此鴨綠江水綠眞如鴨頭中多珠蚌其殼厚且長產珠極光圓微帶靑色有官監采擇其合度者進上用餘皆一撒江中以山海關禁嚴不得私帶顆粒入關故爾威虎者獨木船也以大木剖而鑿之坐以浮江甚穩便松花江出大鱘鰉亦以此船施网得之自寧古塔北上往三姓路中有小石室數百閒其髙不滿三尺沿江而居傳是古小人國處室在而人不可問矣石頭店在寧古塔之南生成一片石橫亙十餘里絕無土壤能生松柏下聞水聲潺湲破隙閒投以小石丁東有聲或曰昔仙人煉丹於此傾其鑪化爲此大石也余亦疑而未決云洗北之人卽魚皮達子是也住伊蘭哈郎烏蘇裏一帶不生五穀但知漁獵然魚多於獸不須网罟每歲魚大來時逆流而上一擁萬萬至灘淺處皆躍而過焉人排立於灘上以棒擊之魚被傷順流而下乃於下灘截取堆積如山風漧鹽曬藏爲半年之用人食之餘卽以餵馬餵犬豕並取其皮爲衣帬頗光耀奪目阿機卽樹林自船廠至寧古塔經過兩樹林一在拉泊南長七十里一在拉泊北長九十里彎彎如弓狀其實兩林卽一林也行者適逢其兩弓梢耳延袤數百里林中蔽日遮天獸蹄鳥迹在在皆是中有小徑僅容一車然髙低坑坎艱難萬狀刨參者爭趨之不知有性命之憂也林樹皆枒楂屈曲惟松樹直上衝霄無一旁枝有類於杉結果大如半升松仁生則艸气曬漧則可食矣自寧古塔之北犬多於眾畜且大而有力冬春之際冰雪載道凡薪米之物皆用冰牀裝載縛犬數十拉運長鞭以驅犬行疾而冰更滑日馳數百里犬之有功於人若此自烏蘇裏以北家家使鹿亦猶三姓等處之使犬也不特駕車亦可乘騎野獸也而馴服若此昔有扶南國以鹿駕車見之南史今信然北海人多數百齡者百歲而死便爲殀矣其三時亦如平人惟冬至之日一家男女老幼閉藏密室共爲長夜之寢至來春雷響則起如虫入蟄然有烏蘇裏男子娶妻於北海卽家焉又暫往他處至臘方歸啟戶視之妻已熟睡不忍遽別以臉相餵而去夏月又來妻竟傷其面矣五國城在寧古塔東北七十里俗名﹤扌昱﹥黑金主逼辱宋徽欽二宗卽其地也國語哈郎猶言聚族而居也趙家哈郎在五國城之北金人遷宋二帝自五國城來居於此冷山在其前河流繞其後陰風慘淡積雪彌漫至今人猶呼趙家哈郎云事古塔有彈丸之城副都統鎭之城外卽松花江沿江而居者皆未入關之滿洲凡崔峯烏蘇裏三姓紅旗街黑龍江新城各處所之人參東珠貂皮元狐一切箭桿弓料之物每歲秋冬皆貨於此江南各省之人亦萬里而來乃一小都會也采參之人過寧古塔則分三路北曰烏蘇裏東曰崔峯西南曰紅旗街數幹部票各分頭采取有得數十斤者有僅得數兩者交官之外聽其自售船廠今攺永吉州伐木爲城倚江爲險發各省刑徒充配於此設將軍鎭守之蓋閫外各鎭之要區也顧刑徒俱非善良生聚日眾不惟約束當嚴亦宜開屯田興學校俾風俗日進於淳可耳長白山在船廠東北四百餘里本朝發祥之地也聖祖仁皇帝遣大學士索額圖等十人前往致祭山髙而深鴻蒙杳渺雲气長浮從未有人登其顚十人虔潔拜禱頃刻之閒川壑峯巒無不朗照祭畢下山忽見大鹿十隻從髙墮下如束縛然十人知爲山神所賜各載一鹿而歸十人中有孔公古禮乃滿洲鑲白旗參領爲餘言之特詳屏風十二在白山之頂江源之旁屹然髙峙屏上細艸如茵繁花似錦纏錦周匝錯采鏤金天工人巧莫可名言三江水出東西北三面如船廠新城齊齊哈郎三姓等處江水皆可灌地地亦滋肥發生最易其收獲較之關西數倍惜居人稀少漁獵爲生不知畊種偶見刨參人帶出菜子種之每株重二十餘斤地脈之厚可知三江源在長白山頂周圍幾及百里泉源如沸淸可見底荇藻參差織塵不染乃鴨綠松花黑龍三江發脈之處也負義侯田份伊祖田雄乃前明靖南伯黃得功之中軍得功陣亡雄挾福王出降是時世祖封以侯爵重信賞耳加以負義使天下後世共凜君臣之分也及其孫應襲聖祖存其爵而革其俸永爲船廠水手之長有客過江則以名帖拜而求助焉黃龍府卽金東都在石頭店之東北故壘猶存城西有水濼甚寬廣魚肥美鯽魚一尾重五斤卽關東亦推爲珍味紅旗街在寧古塔西北五六百里江沿之際水亦淸淺江北乃朝鮮界並望見其城鹿肚石從鹿肚中剖出形如雞卵見風卽硬斧鑿不能施色微黃閒嫩綠綠者皆成竹葉紋采參商人得之進上頗邀溫語始知其爲祈雨靈應之物護拉以皂皮爲面以鹿皮爲底卽革履也內塡白艸艸茸而暖卽名護拉艸穿之踏冰雪甚宜興王之初無分貴賤禦寒必穿此履哈石馬卽水雞也在石隙中皮黑而油珠滿腹以香糟制之則油不化鮮而且肥關東口外有之江珧柱其殼如蚌而一角長舒只在春分前後三五日閒江邊有之過此則不知所在矣土人呼爲獨角﹤虫稱﹣禾﹥紅旗街已接海島海蠏隨潮而上大者橫長丈許小者亦徑數尺與犬獐等物遇則張螯夾之必折其股居人素不識其爲何物見其來則羣走而避之餘知其爲蠏令人以石擊之蓋碎膏流煮食之味至美至今爲居人添一食品雲遮鱸出松花江四鰓大尋丈入貢者衣以布編以荊專車而送之爲上膳之珍京師市上無有也惟有塔廠者俟入貢後閒得一二尾松花江多鱘魚大者二丈許漁人以遊絲細网橫江截之鱘魚入网自愛其身不敢用力漁者幾十人乘小舟左右牽网以行至一日夜而魚力竭矣則順手一拽而起否則有裂网沈舟之患沈陽城中向多僧尼道眾本朝初定關東選僧尼之少壯者一千人卽成婚配後所生子女編籍曰千丁諸外國奉貢職惟謹莫如髙麗一歲之閒使者不絕於道且衣冠禮樂有古風焉山海關外四十八家親王郡王貝勒貝子公等悉皆元代後裔受爵本朝奉正朔依服制世爲婚姻歲歲接踵來朝因得安居近塞存其宗祀蟒式乃國家逢大典所行歌舞之式蒙古皆能之俄洛斯地處極西過此則纏頭回子國矣亦一二年閒使臣一至帶來皮張貨物頗堪適用其人喜食胡椒等熱物又每於冬月中入冰中洗浴盛暑時仍戴貂皮暖帽纏頭回子國在俄洛斯準噶爾兩國之閒郭以銅磚壘之城以玻璃砌之郭外行四十八日而始一周其中宮闕之巍峨衣冠之美麗珍寶玩器之多輿馬僕從之盛實爲西南第一區歷古今無二主鄰國來犯其境其君使人謂之曰爾國尙有乞丐偸兒吾不與較也亦從不通使於中國其買賣交易至西寧多壩口而止喇嘛一教有黃衣者如達賴喇嘛等修眞養性來去明白寥寥數人而已有紅衣者如地母地藏等呼風呼雨遣將驅雷亦止數人而已我聖祖仁皇帝常治地母以法而彼竟無如何也此以下更不可問總之諸蒙古信其法而歸其教紛紛迷惑莫可救矣每見其念經作佛事之日則晨起飽食牛羊酥酪到壇則搖鼓弄鈸打鬼耍叉駭入耳目以爲娛樂都人謂之喇嘛戲其經卷皆西番字試問喇嘛中能解經義者幾人哉西洋人知歷法通天文更精黃白術到處開點誘人入教而終不傳於人器用𨿽多不過奇技淫巧供玩賞而已非中國所必需惟酒味淸洌善飲者數杯卽醉

