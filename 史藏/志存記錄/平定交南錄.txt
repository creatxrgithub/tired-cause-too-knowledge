平定交南錄

﹝明﹞丘浚撰

太宗文皇帝入正大統之初﹐安南國王陳曰焜爲其臣黎季犛所弒。季犛詭姓名爲胡一元﹐子蒼爲胡■﹝大上互下﹞。矯稱陳氏絕嗣﹐■﹝大上互下﹞其甥﹐請權署國事。上不逆其詐﹐從其請。未幾﹐求襲王爵﹐許之。

踰年﹐陳氏孫天平始從老撾遁至京﹐﹝『陳氏天平始從老撾遁至京』﹐『天平』原作『添平』﹐據淸借月山房匯鈔本﹑明史卷三二一外國傳攺。下文照攺﹐不再出校。﹞愬其實。季犛聞之懼﹐遣使上表﹐請迎天平﹐還以國。永樂四年春﹐遣使者以兵五千人送天平歸。﹝『遣使者以兵五千人送天平歸』﹐『千』原作『十』﹐據明紀錄匯編本﹑淸借月山房匯鈔本攺。﹞達其境﹐季犛伏兵殺之﹐及使者。上聞之震怒﹐諭羣臣曰﹕『朕爲萬國主。蠢爾蠻夷乃敢爲不道﹐以戕其主﹐奪其國。朕不正其罪﹐如天道何﹖』旣而占城亦告其侵軼疆界﹐彊授以印服﹐又聞其僭號大虞﹐紀年號﹐蒼僞稱尊號﹐季犛稱太上皇。毀中國儒教﹐謂孟子爲盜儒﹐程朱爲剽竊。乃議興兵問其罪﹐羣臣咸贊成之。乃遣大臣告於郊廟﹐分遣近侍徧告天下山川。

秋七月癸未﹐制諭﹕『太子太傅﹑成國公朱能佩徵夷大將軍印﹐充總兵官﹐西平侯沐晟爲徵夷左副將軍﹐新城侯張輔爲徵夷右副將軍﹐丰城侯李彬爲左參將﹐云陽伯陳旭爲右參將。』敕大將軍率右副將軍﹑右參將及淸遠伯王友﹐領驃騎將軍朱榮﹑劉札出﹐鷹揚將軍呂毅﹑方政﹐神機將軍程寬﹑羅文﹐遊擊將軍朱廣﹑王恕﹐橫海將軍魯麟﹑劉淸等二十五將軍﹐統兩京畿﹑荊﹑湖﹑閩﹑浙﹑廣東﹑西之軍﹐﹝『統兩京畿荊湖閩浙廣東西之軍』﹐『浙廣東西』原作『兩廣』﹐據明朱當■﹝氵眄﹞國朝典故本﹑淸勝朝遺事本補攺。﹞從廣西思明府憑祥縣進﹔左副將軍率左參將﹐領都指揮陳浚﹑盧旺等﹐統巴蜀﹑建昌﹑云﹑貴之軍﹐從雲南臨安府蒙自縣進。以兵部尙書劉俊參贊戎機﹐行部尙書黃福﹑大理寺卿陳洽﹑給事中馮貴督饋餉。﹝『行部尙書黃福』﹐『行部』原作『刑部』﹐據明史卷一五四黃福傳﹑卷一一七七卿年表及太宗實錄卷三四永樂三年四月癸未條攺。按其時刑部尙書爲呂震﹐黃福已攺行部尙書。﹞於凡所過名山大川修祀事。

乙酉﹐﹝『乙酉』﹐『乙』原作『巳』﹐據明紀錄匯編本﹑淸借月山房匯鈔本攺。﹞出師。上親幸龍江禡祭﹐將帥陪位﹐受脤惟謹。訖事﹐駐蹕江滸﹐誓於眾曰﹕『朕命汝等奉行天罰﹐惟罪元凶。尙體朕心﹐毋窮武﹐毋殺降﹐毋系累老稚﹐毋毀壞室墓。𨿽一木一艸﹐亦勿妄翦除。違朕命者﹐𨿽勞弗績﹐且底於罰。』能等頓首受命。萬眾鼓舞﹐登舟以行。

是年九月﹐師次龍州。大將軍遘疾﹐以師授右副將軍。十月庚子﹐大將軍薨。眾議軍機事重﹐不容以緩﹐請右副將軍代總其兵﹐行大將軍事。急驛以聞﹐上命輔就佩徵夷大將軍印﹐代能總兵。且降敕諭之曰﹕『昔太祖皇帝命開平王常遇春爲大將軍﹐岐陽王李文忠爲偏將軍﹐率師北徵。開平王卒於柳河川﹐岐陽王率諸將掃蕩殘胡﹐終建大勛﹐著名靑史。爾宜取法前人﹐以建萬世之功。』此定興忠烈王受命專徵之始。

先是﹐王與大將軍榜示黎賊父子大罪二十﹐以明天討之意。數季犛兩殺其主﹐以奪其國﹐罪一﹔凡陳氏子孫殺之殆盡﹐罪二﹔淫刑以逞﹐視國人如仇﹐重斂暴徵﹐民不聊生﹐罪三﹔世本黎氏﹐背祖更姓﹐罪四﹔旣篡主位﹐乃詐稱權署國事﹐以罔朝廷﹐罪五﹔表請陳氏孫還以國﹐及朝廷使送之﹐﹝『及朝廷使送之』﹐『廷』原作『命』﹐據明朱當■﹝氵眄﹞國朝典故本﹑淸借月山房匯鈔本攺。﹞乃敢拒遏﹐罪六﹔殺國主孫﹐罪七﹔侵雲南之寧遠州七寨﹐罪八﹔殺土官猛慢﹐虜其女﹐徵其銀﹐罪九﹔威逼近邊土官﹐致其駭散﹐罪十﹔侵廣西之祿州地界﹐罪十一﹔擅據西平州﹐殺土官﹐罪十二﹔占城國王占巴的賴國新遭喪﹐興兵攻其舊州格烈等地﹐罪十三﹔又攻板達郎黑﹑白等州﹐掠其人民﹐罪十四﹔勒取占城象百餘﹐仍加兵不已﹐罪十五﹔占城旣受天朝章服﹐輒僞造金印帶服﹐逼使其受﹐罪十六﹔責占城王惟知尊重中國﹐而欲其以所以事中國者事之﹐罪十七﹔朝使送占城陪臣還其國﹐以兵劫之於昆陵巷口﹐罪十八﹔旣奉正朔﹐又僭稱國號﹐僞紀元聖﹐紹成﹑開大年號﹐罪十九﹔朝貢不遣陪臣﹐輒以罪人充使﹐罪二十。初﹐交人聞天兵南下﹐罔知所以。旣聞榜示﹐咸知其曲在彼。及見榜末云﹕『待黎賊父子就擒之後﹐選求陳氏立之。』莫不延頸跂足﹐以待王師之至。

王以十月丁未至憑祥縣﹐禡牙入境﹐並望祀其國中山川。畢﹐諭於眾曰﹕『皇帝非利安南土地人民﹐乃爲黎賊害其國主﹐虐其黎庶﹐奉行天討﹐以繼絕世﹐蘇民困。命我等以弔民伐罪﹐丁寧告戒﹐非臨陣不得殺人﹐非稟令不許取物﹐毋掠子女﹐毋焚廬舍﹐毋踐禾稼。爾等宜奉承聖天子徳意﹐﹝『爾等宜奉承聖天子徳意』﹐原脫『徳』字﹐據明紀錄匯編本﹑淸借月山房匯鈔本補。﹞以立奇功。不用命者﹐必以軍法從事﹐無赦。』眾皆歡呼用命。是曰﹐大軍入坡壘關﹐揭前榜諭國中吏民﹐以朝廷伐罪弔民之意以招徠之。王詢知坡壘以南﹐由隘畱關歷雞翎關至芹站﹐山箐深險﹐林木陰翳﹐且多溪澗。慮賊有伏﹐先遣鷹揚將軍呂毅哨探。及檄都督同知韓觀營﹐於坡壘修道路﹐繕橋梁﹐督糧運。戊申﹐大軍次丘溫縣。己酉﹐哨至隘畱關﹐賊眾二萬依山結寨﹐毅攻拔之﹐斬首四十級﹐生擒六十餘人。是曰﹐驃騎將軍朱榮等亦破雞翎關﹐斬首八十餘級﹐﹝『斬首八十餘級』﹐『八』字原作『六』﹐據明紀錄匯編本﹑淸勝朝遺事本攺。﹞生擒十一人。賊聞二關破﹐其屯兵設伏者悉奔散。壬子﹐大軍次雞翎關。癸丑﹐次芹站。是曰﹐先遣鷹揚將軍方政﹑遊擊將軍王恕等﹐﹝『先遣鷹揚將軍方政遊擊將軍王恕等』﹐『先』字下原衍『所』字﹐據明紀錄匯編本﹑淸借月山房匯鈔本刪。﹞直抵富良江北岸嘉林縣。

是時﹐左副將軍西平侯亦自雲南蒙自縣進兵﹐經野蒲蠻入境。都指揮朱浚等奪猛烈關﹐兪讓等拔柵華隘﹐隨處築堡駐兵﹐伐木造舟。都指揮徐源﹑孔斌等突出宣光江口﹐奪其澚沕等沙。左參將丰城侯領兵渡其上游﹐督都督程達等中夜舁舟越山﹐自間道以出洮水江﹐縱火焚賊舟﹐遂奪富良江。

十一月乙巳﹐西平侯統軍至三帶州﹐與王所遣都督朱榮會。癸酉﹐橫海將軍魯麟﹑驃騎將軍劉札出拔困吾寨。是曰﹐有僞三帶州僉判鄧原南﹑策州人莫邃等來降。因詢降人﹐知賊巢穴在東﹑西二都﹐恃宣江﹑沲江﹑富良江以爲險。自三江府沲江南岸傘圓山起﹐由富良江南岸東下直至寧江。又自富良江北岸自海潮江﹐由希江﹑麻牢江直至盤灘困枚山﹐立木爲柵。又增築土城於多邦隘﹐樹柵立城﹐連橋接艦七百餘里。﹝『連橋接艦七百餘里』﹐『據』原作『澗』﹐據明紀錄匯編本﹑淸借月山房匯鈔本攺。﹞又於富良江南岸緣江下木栰﹐悉國中舟艦泊其內。凡諸港汊可通舟處﹐俱下拒木以備。賊聚眾屯守水陸者﹐﹝『賊聚眾屯守水陸者』﹐原脫『眾』字﹐據明朱當■﹝氵眄﹞國朝典故本﹑明今獻匯言本補。﹞號七百萬。蓋悉驅國中老幼婦女以助聲勢﹐非實然也。

大軍屯富良江北岸﹐王以書諭季犛曰﹕『予奉命統兵來問爾罪﹐爾能戰﹐則率眾於嘉林以待﹔不能戰﹐赴軍門以聽處分。』王意欲挑其急戰也。會朝遣行人朱勸賚敕至﹐諭黎賊以禍福﹐及許其輸金五萬兩﹑象百隻以贖罪。行人至其國﹐季犛不出見﹐以詭辭答曰﹕『文書比對原發勘合不同。此必非上所遣。』又云﹕『兵已入境。若兵回﹐卽貢。否則﹐自有準備。』

王知此敕是欲以疑其兵﹐而賊亦無攺過悔罪之意﹐乃移軍三帶州﹐屯个招市口。與左副將軍西平侯會議造船置銃以圖進取。時賊有劃舡出沒江口﹐王命魯麟夜舁舟從上流下水﹐奪其舡﹐斬首百餘級。自是劃舡不敢出沒。王與西平侯議於上流渡江。乃遣朱榮等於下流八十里嘉林置舡筏﹐﹝『乃遣朱榮等於下流八十里嘉林置舡筏』﹐『八十』原作『十八』﹐據明紀錄匯編本﹑淸借月山房匯鈔本攺。﹞爲欲渡之勢﹐以掣其勢。賊果分遣水軍於嘉林﹐奪我舟。榮等奮擊﹐大破之。

十二月己亥﹐大軍與左副將合勢。王與西平議曰﹕『賊邊江立柵﹐勢逼地狹難以列軍。惟多邦隘城外沙灘上平闊﹐足以容軍。然其城峻濠深﹐守具無不備﹐而外設坑坎﹐布竹簽﹐賊所恃者此耳。蠻人綿薄不耐苦﹐﹝『蠻人綿薄不耐苦』﹐『苦』原誤爲『若』﹐據明紀錄匯編本﹑淸借月山房匯鈔本攺。﹞不足慮也。今我攻具若云梯﹑仙人洞之類具備﹐攻而取之易易也。』乃召將士諭之曰﹕『汝等報國﹐成功在此一舉。宜奮勇爭先﹐以立奇功。先登者﹐不次升賞。』將士聞命﹐無不踴躍。乃議分地界﹐大軍攻其西南﹐左副軍攻其東南。己酉﹐各列軍沙灘之上。布置已定﹐別調軍距欲襲之處里許﹐作欲攻勢﹐以出賊不意。於是出內府所制夜明光火藥﹐散軍士俾執之。有先登者然之﹐及吹角爲號。是夜四鼓﹐都督黃中率官軍潛舁攻具﹐越重濠抵城下﹐用云梯先附城。都指揮蔡福等數人先躡梯登城﹐用刀亂砍﹐賊眾驚呼。城上火齊明﹐角應之士皆蟻附而上。賊於城內列陣﹐驅象來衝我軍。乃出內府所制獅子象蒙馬﹐象見獅形驚畏而顫﹐又爲銃箭所傷﹐倒回奔突。賊潰亂﹐自相蹂踐。及官軍殺死者﹐不可勝計。大軍乘勢長驅﹐明曰追至傘圓山。又明曰﹐循富良江南岸而下﹐縱火焚緣江一帶木柵﹐煙焱漲天。辛亥﹐直搗其東都﹐克之。王與左副將軍駐軍於城之東南﹐給榜招諭﹐吏民降者曰以數萬計。王召其父老﹐諭以弔伐之意﹐歡聲動地。

乙卯﹐議遣左參將丰城侯李彬﹑右參將云陽伯陳旭伐其西都。賊首聞多邦破﹐先已焚其倉庫﹐攜妻子遁於海島。我軍至﹐焚其宮室﹐據其城池。餘黨依天建山﹑困枚山等處﹐水陸據守。乃分遣淸遠伯王友﹑都督黃中﹑都指揮柳琮等﹐隨賊所在而徵剿之。自是年冬至明年春﹐前後斬首三萬七千餘級。

時王畱交州鎭遏﹐聞賊子黎澄聚舟黃江﹐左副將軍﹑左參將領軍循富良江﹐左右水陸並進﹐次於木九江對岸下營。辛巳﹐賊舡三百餘艘來犯。我軍水陸夾擊﹐賊眾大敗﹐斬首萬餘級﹐溺死者無算。

二月乙巳﹐王聞賊首遁於悶海口﹐出魯江口﹐與左副將軍會兵﹐下膠水縣。賊聞大軍至﹐又遠遁大安海口。王謂左副將軍曰﹕『賊聞大軍來﹐不敢敵﹐故潛遁他所﹐以覘我動靜。我若回軍交州﹐畱兵於碱子關兩岸﹐﹝『畱兵於碱子關兩岸』﹐『子』原作『水』﹐據明紀錄匯編本﹑明史卷三二一攺。下文照攺﹐不再出校。﹞畱戰舡守備﹐彼必出悶海口以襲我﹐我俟其出﹐水陸並擊之﹐賊必成擒。』三月癸酉﹐大軍回交州。甲午﹐賊果犯碱水關。報至。己酉﹐﹝『己酉』﹐『己』原作『乙』﹐據明紀錄匯編本﹑淸借月山房匯鈔本攺。﹞王與左副將軍合兵﹐水陸並進。賊以海船橫截江中﹐而以戰船劃船兩岸齊進﹐旣而登岸植木爲柵。王乘其柵之未成﹐親督精銳攻之。都督柳升等亦率舟師來奮擊﹐賊遂大敗。富良江水爲之赤﹐積屍數十里。右參將云陽伯乘勝長驅﹐直抵悶海口。黎賊父子聞敗﹐乘船遠遁於靈源。王諭諸將﹐宜乘破竹之勢﹐追剿殄滅。乃回軍交州﹐畱左參將守鎭﹐﹝『畱左參將守鎭』﹐『左』原作『右』﹐據明朱當■﹝氵眄﹞國朝典故本﹑淸勝朝遺事本攺。﹞備禦黃江等處。

四月乙亥﹐王與左副將軍統軍由淸化府倍道兼進﹐﹝『王與左副將軍統軍由淸化府倍道兼進』﹐『左』原作『右』﹐據明今獻匯言本﹑淸借月山房匯鈔本攺。﹞調柳升﹑魯麟﹑土官莫邃等﹐分領戰船﹐由水路窮追。戊寅﹐舟師至淸化之磊江。賊眾聚船以拒﹐升等擊敗之﹐斬首萬餘級。五月丁卯﹐王至演州﹐柳升等舟師來會。途中降者相繼﹐詢知黎賊父子遁於乂安府之深江﹐王議與左副將軍兵從陸路﹐柳升等率舟師由水路追賊。壬申﹐大軍至乂安府土油縣。王從舉厥江東路﹐左副將軍從舉厥江西路進兵。兩軍俱至盤石縣下營。甲戌﹐柳升率舟師至奇羅海口﹐與賊戰﹐大敗之﹐獲賊船三百艘。餘船分散﹐賊首潛竄艸野。乙亥﹐升所領軍士王柴胡等七人擒賊僞上皇黎季犛﹐黃中所領軍士李保保等十人獲僞衛國大王黎澄。丙子﹐莫邃下土人武如卿五人獲僞國主黎蒼及其僞太子芮於髙望山。凡黎氏親屬俘獲無遺﹐安南地悉平。所得府﹑州四十八﹐縣一百八十六﹐﹝『縣一百八十六』﹐明朱當■﹝氵眄﹞國朝典故本﹑明紀錄匯編本﹑淸勝朝遺事本皆作『縣一百六十六』。又明史卷一五四張輔傳作『一百八十』。﹞戶三百十二萬五百﹐象﹑馬﹑牛﹑羊﹑舟﹑糧﹑器械無算。遣都督柳升等獻俘闕下﹐露布以聞。

先是﹐王等受命時﹐詔令求陳氏子孫立之。至是平定﹐王徧訪國中官吏耆老人等﹐咸稱﹕『黎賊於己卯年殺光泰王顒﹐立其子■﹝舀頁﹞而殺之﹐遂篡其國。前後殺其近屬五十餘人﹐及其遠族又千餘人。血屬盡絕﹐無可繼立者。請依漢﹑唐故事﹐立郡縣如內地﹐以復古。』王疏聞﹐上從其請。乃於其地立交阯等處承宣布政使司﹑都指揮使司﹑按察司﹐﹝『乃於其地立交阯等處承宣布政使司……』﹐原脫『立』字﹐據明朱當■﹝氵眄﹞國朝典故本﹑淸借月山房匯鈔本補。﹞分其地爲十七府﹑四十七州﹑一百五十七縣。據其要害﹐設衛十一﹐守禦千戶所三。又於交﹑廣分界處如潼關衛例﹐設丘溫衛﹐及坡壘﹑隘畱二守禦所﹐軍隸廣西﹐民屬交阯﹐以相制馭。

是歲大詔天下﹐以平安南復古郡縣之故﹐﹝『以平安南復古郡縣之故』﹐原脫『南』字﹐據明紀錄匯編本﹑淸勝朝遺事本補。﹞並敕有司﹐爲陳王贈謚。凡其宗親爲賊所害者﹐各贈以官。又爲之建祠立碑﹐葺墳墓﹐禁樵采﹐各給戶三十。凡黎賊苛政暴斂﹐悉皆除之。擢用賢能﹐優禮耆老﹐賑卹窮獨﹐革去夷俗﹐以復華風。使秦﹑漢以來之土宇陷於夷狄者四百四十六年一旦復入中國版圖﹐詔布天下。文武羣臣﹑親王藩服咸上表稱賀。

六年春﹐班師入朝。秋七月﹐策功行賞﹐進封王英國公﹐西平侯黔國公﹐淸遠伯王友進侯爵﹐都督柳升升安遠伯﹐余擢官贈祿有差。賜王誥券﹑玉帶﹑金帛﹐命子孫世襲﹐加祿米三千石。旣大宴﹐上親制平安南歌以褒嘉之。

是年冬﹐安南餘孽簡定作亂。定自稱陳姓。本前陳舊官﹐先已降附﹐旣而遁於乂安府﹐與其黨鄧悉﹑鄧鎔﹑阮師﹑陳希葛等謀反﹐﹝『與其黨鄧悉鄧鎔阮師陳希葛等謀反』﹐『阮師』原作『阮帥』﹐據明朱當■﹝氵眄﹞國朝典故本﹑明今獻匯言本﹑淸勝朝遺事本及本錄下文攺。按明史卷三二一取『阮帥』說﹐存疑。﹞僞稱曰南王。旣而僭號大越﹐稱興慶年號。朝命黔國公充徵夷將軍﹐從雲南往徵之。久不能遏絕﹐廷議謂非王不可。

七年正月﹐乃命王佩徵虜副將軍印﹐往共剿之。王以四月至南寧會兵﹐五月入境。王躬督戰艦﹐破孔目柵﹐再破碱子關﹐斬俘無數。賊退保黃江﹐乘勝擊之於太平海口﹐賊竄乂安茶偈江。冬十二月﹐﹝『冬十二月』﹐原脫『二』字﹐據明紀錄匯編本﹑淸勝朝遺事本補。﹞師至淸化。越四曰﹐生擒簡定於吉利柵之山﹐並其黨陳希葛等﹐檻送京師。

明年二月﹐王還朝。上嘉勞之。未幾簡定餘黨陳季擴復嘯聚﹐僭稱重光年號。季擴乃簡定從子。簡定爲阮師等所廢﹐而立季擴。定敗﹐潛遠竄。聞王班師﹐復與陳景異等同反。

九年春正月﹐復授王前印﹐往督師徵之。夏五月﹐師次東關。六月﹐進兵。賊聞王至﹐以石塡神頭海口﹐三十丈許設拒木以抗。王督將士悉起其石﹐以通舟楫。賊懼﹐立堡常月江。王戒眾曰﹕『此堡不足攻。其山南險阻﹐彼必設伏以撓我。』乃使驍將率土兵搜山﹐果得其伏者﹐斬之﹐遂奪其堡。賊遂遠遁﹐王隨所至而追之﹐賊或聚或散﹐竟莫得其要領。

時關以東羣盜蜂起﹐所完者交州一城耳。蓋新設州縣軍衛太多﹐交人久外聲教﹐樂寬縱﹐不堪官吏將卒之擾﹐往往思其舊俗。一聞賊起﹐相扇以動﹐賊首所至﹐輒爲之供億隱蔽。以故賊潰復聚。朝廷屢下詔招撫之﹐授季擴以布政使。﹝『授季擴以布政使』﹐原脫『季擴』二字﹐據明紀錄匯編本﹑淸勝朝遺事本補。﹞彼欲受命﹐制於其黨﹐服而復叛﹐僞稱王孫以復陳氏爲辭。大軍至﹐則深入山海避之﹐軍退復出﹐用是官軍不能成功。

王旣蒞軍﹐始大明賞罰。而諸將疲於奔走﹐往往因循玩寇。都督黃中不用命﹐王以軍法從事﹐由是人人知懼﹐不敢辭難避險。是時﹐賊恃荷花海險﹐謂我師不能渡﹐於曰麗海口立堡以守之。王率舟師自奇羅海口洋過荷花海口﹐直抵曰麗﹐賊焚堡而遁。至茶偈江﹐連進兵破之。賊驚曰﹕『天兵飛來也﹗』遂大潰。奪其化口城﹐諜知賊悉眾守愛子江﹐復追至其境。賊伏巨象數十以爲前敵﹐﹝『賊伏巨象數十以爲前敵』﹐『伏』原作『復』﹐據明紀錄匯編本﹑淸借月山房匯鈔本攺。﹞列人馬於後﹐盡力以抗我師。王戒將校曰﹕『擒賊在此一舉﹐機不可失。』乃鞭馬先進﹐象伏突起﹐王一箭落其象奴﹐再箭中其象鼻﹐象叫號退走﹐自蹂其眾。乘勝擊之﹐斬艾僵僕﹐塡滿山澗﹐賊徒散遁暹蠻等處。王部分將領隨處搜捕。﹝『王部分將領』﹐『部』原作『韶』﹐據明紀錄匯編本﹑淸勝朝遺事本攺。﹞至暹蠻﹑蒲干等柵﹐﹝『至暹蠻蒲干等柵』﹐『幹』原作『余』﹐據明朱當■﹝氵眄﹞國朝典故本﹑淸借月山房匯鈔本攺。﹞山徑崎嶇﹐林菁陰翳﹐馬不能前。王乃下馬徒步﹐履險兼程趨之。士卒不能從﹐惟將校百餘人僅屬。

與賊遇﹐殺數千人。賊首陳季擴曁其妻子皆就擒﹐時十一年冬也。明年﹐班師還京。自王出師﹐至是首尾踰三年始獲首虜。說者謂王此役較之前平定之功爲難云。十三年四月﹐朝命王佩徵夷將軍印﹐充總兵官﹐往鎭交阯。又有平陳月胡之功。十五年﹐上以王久勞於外﹐詔還京師。

王以正統己巳歿於王事﹐至是三十有七年矣。﹝『於王事至是三十有七年矣』﹐『三十有七』原作『四十』﹐據明紀錄匯編本﹑淸借月山房匯鈔本攺。﹞嗣子太子太傅﹐﹝『嗣子太子太傅』﹐此句原作『嗣子太傅兼太子太師』﹐據明今獻匯言本﹑淸勝朝遺事本刪攺。﹞襲封英國公懋出其家閽者福住所祿王平安南時前後所上奏啟見示﹐﹝『懋出其家閽者福住……』﹐『閽』原作『閹』﹐據明紀錄匯編本﹑淸借月山房匯鈔本攺。﹞屬予次第之。予因參考交阯郡誌所載露布榜文﹐及胡文穆公奉敕作平安南碑﹐﹝『及胡文穆公奉敕作平安南碑』﹐『胡文穆』原作『明文移』﹐據明朱當■﹝氵眄﹞國朝典故本﹑明今獻匯言本攺。﹞楊文貞公撰東平武烈王及定遠忠敬王神道碑﹐附以所聞﹐以爲此祿云。

大明弘治元年龍集戊申春二月初吉﹐賜進士第﹑資善大夫﹑禮部尙書掌詹事府事﹑國史副總裁﹑前翰林學士﹑國子祭酒﹑經筵官瓊山丘浚撰。

