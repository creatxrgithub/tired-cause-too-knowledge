兩湖麈談錄

﹝明﹞許浩撰

唐世藩鎭之禍﹐有識者憤之﹐要當究其建置之始﹐指其疆域之分﹐計其統屬之地﹐則當時事宛然在目﹐可以垂永戒。觀史之暇﹐因槪括其大凡使有考焉。當安史甫平﹐僕固懷恩欲幸禍植黨﹐於是請以河北地封三降將﹐其後遂爲魏博﹑盧龍﹑成徳﹐是謂河朔三鎭也。又有淄﹑靑﹑橫海﹑宣武﹑彰義﹑昭義﹐皆黠將悍卒﹐尢而效之﹐相與蔑視王人﹐署置官吏﹐連衡以抗天子﹐或以子繼父﹐以下叛上﹐則朝廷不得已姑賜節鉞﹐𨿽在中國﹐實如戎狄。蓋是八鎭之土地民人不復爲朝廷有﹐聲教所不及也。按魏博有州七﹐貝博魏衛相澶磁也﹐今大名府並東昌衛輝彰徳之地。成徳有州四﹐恆冀深趙也﹐今眞定府之地。盧龍有州九﹐幽涿瀛營莫平薊嬀檀也﹐今順天府並衡州永平河澗之地。淄靑有州十二﹐淄靑齊海登萊沂密曹濮兗鄆也﹐今皆山東之地。橫海有州四﹐滄景徳棣也﹐今滄州景州並徳州之地。宣武有州四﹐汴宋潁亳也﹐今開封歸徳潁州並亳州之地。彰義有州三﹐申光蔡也﹐今皆河南之地。昭義有州五﹐澤潞邢沼慈也﹐今澤州潞州順徳府之地。蓋舉天下要害地而瓜分之﹐府庫充實﹐士馬彊壯﹐隱然戰國之勢也﹐寧不可憤也乎﹖然亦乘人君之暗懦﹑宰相之凡庸耳﹐有君如憲宗武宗﹐相如裴度李徳裕﹐則剪殪而芟劉之不遺餘力矣。後之人君覽此﹐其亦拔禍本﹐攬權綱﹐任賢輔﹐惜名器﹐庶不成此厲階也。嗚呼﹗萬世之炯鑑哉﹗

我朝職官𨿽革中書省﹐而特置內閣﹐亦隱然宰相也。六部則六卿分職也。公孤不常置﹐加於內閣則爲三公﹐加於六部則六卿兼三公也。都察院﹐則禦史臺也。通政司﹐則銀臺通進司也。大理寺﹐則廷尉也。太常寺﹐則奉常也。太僕寺﹐則太僕也。鴻臚寺﹐則大鴻臚也。行人司﹐則大行也。尙寶司﹐則符寶郎也。六科﹐則給事謁者與給事中也。翰林院﹐則翰林也。國子監﹐則太學也。欽天監﹐則太史令也。府尹﹐則京兆也。但司徒古典教民﹐而後世則戶部司錢谷。太僕古掌天子車馬鹵簿﹐而今則專司馬政。至於光祿﹐古掌宿衛宮殿門戶﹐至唐宋﹐始掌祭祀朝會酒醴膳羞﹐而今則止司供禦飲膳。中書舍人古蒞中書省﹐掌行命令撰制辭﹐而今則官善書之士以繕寫內制。若祭酒之官﹐前代多設﹐故有軍諮祭酒﹐侍中祭酒﹐京兆祭酒等名﹐而今惟國子監。按古禮賓客﹐得主人饌則老者一人舉酒以祭於地﹐示有先也﹐故謂祭酒﹐蓋尊重之稱也。大抵我朝官法古制﹐其不用太尉司徒司空爲三公﹐尢遠過前代。其餘職任事權稍有不同﹐而亦無大相遠﹐惟國史總於翰林﹐而不立日曆所﹐不設起居注﹐深有未安。嘗考典籍﹐洪武中猶修日曆﹐猶有起居注﹐而其後遂廢﹐誠缺典也。比讀官制﹐故爲考序而紀其大略。

國家財賦仰給東南﹐而吳郡恆多水患。蓋東南諸水咸匯太湖﹐太湖由三江入海。而三江久失故道﹐東江不可復尋﹐獨婁江尙在﹐吳淞江𨿽在﹐而多湮。其別出一支﹐分從常熟白茅港入海﹐最大且駛﹐而海沙閼塞﹐久成平陸。以大勢論之﹐太湖吞納眾流猶人之腹﹐白茅吳淞則尾閭也﹐陽城昆承華亭諸處﹐猶脈絡也。尾閭不泄﹐腹且飽脹爲病﹐四支百脈無不病者。故宜興湖州諸閼水歸太﹝湖無﹞礙﹐則常之宜興武進﹐湖之烏程歸安﹐淞之華亭可無水患。浚吳淞白茅之淤﹐湖之水入江海無礙﹐則蘇之長洲常熟昆山可無水患。永樂夏忠靖公治之﹐正統中周文襄公治之﹐景泰中李侍郎敏治之﹐弘治中徐侍郎貫治之﹐嘉靖中李尙書充嗣治之。夫忠靖文襄不可尙已﹐其餘𨿽互有得失。然凡其施爲之品式﹐舉行之次第﹐抉剔之蠹獘﹐往迹具在﹐有志經國者所當一一究心者也。

王守溪閣老在翰林有名﹐文章亦明暢嚴整。嘗作擬罪言﹐其中論修史一條切中今日之獘。略曰﹕班固死﹐天下不復有史矣。古之所謂史者﹐皆世守之﹐人主所至﹐執筆以隨﹐其言其動皆親見而親書之﹐所謂信史也。後世史官﹐𨿽具員而無定職﹐人主動靜邈不相及﹐政事行罷不及預聞。惟易世之後﹐則綢前後奏疏而分曹書之﹐且以宰臣兼領。奏疏之語﹐果皆實乎﹖分曹之人﹐果皆才乎﹖宰臣之意﹐果皆公且正乎﹖且生於數十年之後﹐追書數十年之前﹐其是非曲直皆茫然無聞﹐或得之傳聞﹐已非其實﹔縱得其實﹐而亦莫能照其情僞﹐或奪於眾不得書﹐或迫於勢不敢書﹐或局於才識不能書。故一時君臣謀議勛業汨沒不傳﹐而姦險情態亦無能發其微以爲世戒﹐而監領者又往往以私好惡雜乎其間﹐故曰不復有史矣。

李西涯閣老云﹐國家置直文淵閣事者迄三十餘人。此語在弘治戊午。由前考之﹐其人則解學士縉﹐胡文穆公廣﹐黃文簡公淮﹐胡祭酒儼﹐金文靖公幼孜﹐楊文貞公士奇﹐楊文敏公榮﹐楊文定公溥﹐陳尙書山﹐張尙書璞﹐苗學士衷﹐髙文毅公轂﹐馬學士愉﹐曹文襄公鼐﹐張文僖公益﹐陳少保循﹐王少保文﹐王文通公一寧﹐蕭宮師錨﹐江尙書淵﹐商文毅公輅﹐彭文憲公時﹐徐武功伯有貞﹐李文達公賢﹐薛文淸公珝﹐許學士彬﹐呂文懿公原﹐嶽修撰正﹐陳莊靖公文﹐萬文康公安﹐劉文穆公吉﹐劉文和公珝﹐劉文安公定之﹐尹尙書直﹐彭文思公華﹐徐文靖公溥﹐劉少師徒﹐丘文莊公珝﹐謝文正公遷。若文繼是以後則焦少師芳﹐王少傅鏊﹐劉冢宰宇﹐曹司馬元﹐揚少師廷和梁少師儲﹐靳文僖公貴﹐劉宮保忠﹐楊少師一淸﹐費少師宋﹐蔣少保冕﹐毛少保紀﹐賈少保詠﹐桂少傅萼﹐張少師孚敬﹐方少保獻夫﹐顧尙書鼎臣﹐李少保時其止司■誥敕而未參大政者吳文定公寬﹐劉文定公春﹐李宗伯遜學﹐右少保瑤﹐吳尙書一鵬也。嗚呼﹗天下之治亂系於宰相。觀其人﹐其世可知也。

南京太平門有堤﹐樹木森整﹐遠望如盡。左則玄武湖﹐澄波萬頃﹔右則鐘山﹐蒼翠蓊郁。三法司在於湖之滸。去此一里餘﹐漸就空曠﹐洪武初開國元勛多賜葬其地。然祠宇之修置﹐塋城之整飭者﹐惟中山王一家而已。其餘則穹碑尙在﹐石獸成行﹐而梓木不存﹐蒸嘗無所﹐殊爲寥落。甚則斷碑荒艸於夕陽之間﹐且鞠爲畦圃﹐並遺迹而亡之矣。嗚呼﹗功載旗常名存太室﹐淸廟侑享之人﹐而百五十年已湮沒如是。彼金陵山水佳麗﹐道室佛廬﹐金碧輝映﹐此顧蕪穢不治﹐則領畱務職太常司獻納者不得不任其咎。

袁忠徹尙寶﹐太常廷玉子也﹐相術名天下。廷玉能先識成祖於潛邸﹐用是貴顯於時﹐其道人貴賤禍福多奇中。宣徳中﹐四明陸司冠瑜方授主事﹐往領牙牌﹐忠徹以紙裹一牌授之。旣出展視之﹐其文則刑部尙書也﹐亟返以告。公大笑曰「非誤﹐異日當懸此耳。」後果然﹐人益神其術云。

駙馬鄔公景和﹐京師人﹐嘉靖初尙永福公主選。時例教養於禮曹﹐毛三江宗伯方視篆﹐嘗課以對聯句「禦溝冰泮聞流水」﹐鄔卽應聲云「金屋春殘見落花。」方期歲﹐公主下世﹐蓋其讖云。

正徳中﹐錦衣指揮楊玉﹐附逆瑾勢害人﹐瑾敗﹐玉伏誅﹐家口沒入爲奴。有愛妾攜少女匿民間﹐得免。此女長盛美麗﹐妾鑑前禍﹐誓不婚京師權貴家。李白洲﹐都憲蔭子﹐納之。後寧庶人干紀﹐李坐寧黨被法﹐此女入浣衣局。噫﹗有數焉﹐無所逃也。

國朝相業以三楊爲首﹐然亦賴朝廷委遇而責成之。正統初﹐英宗以幼君臨禦﹐張太后在上有擁怙之功﹐凡事專任三楊﹐百司奏事必命中使諮議﹐然後裁決。中官王振﹐一日以事至閣﹐楊少師士奇有所擬議﹐振輒可否其間﹐公憤懣而歸﹐三日不出。太后遣使來問﹐楊少師榮語其故﹐太后震怒﹐詔鞭振﹐遣人押至閣中謝罪﹐且戒之曰「再爾﹐必殺無赦﹗」用是數年﹐朝綱整飭﹐海內安。其後﹐太后賓天﹐三楊亦先後下世﹐振始弄權﹐天下多事。

魏文靖公驥﹐以直道自持﹐不苟徇俗。正統初任吏部侍郎﹐時中官王振怙寵而驕﹐每出則𨿽部堂尊官亦斂輿回避。魏一日相遇於崇文門﹐不爲避。王銜之﹐譖於內﹐眾爲公危之。忽一日﹐上禦便殿﹐召吏部旣至﹐問孰爲侍郎驥﹐且訊以近日曾有何事。公慷慨言其故﹐且曰「臣不材﹐備位六卿﹐臣不足惜﹐朝廷名器可惜耳。」溫旨慰之曰「爾所言者是﹐好官﹐好官﹗」又布政使陳公選﹐道學名流。成化中任河南按察使﹐持憲公廉﹐不畏彊禦。時中官汪直司西廠■﹝訁冏﹞事﹐能立中人禍。直往河南勾當公事﹐藩臬悚息郊迎﹐公不爲禮﹐俟其至﹐盛服自公署中道而入。直不能堪﹐詰責之﹐公卽密疏其專擅罪﹐疏入畱中。逮直歸﹐上問河南好官爲誰﹐直以選對。上以疏示之。二公風節頗相似﹐至於培植愛護﹐祖宗之思至矣。

彭司寇韶自在郎署卽有材名。時外戚周氏言民家占其田土﹐憲廟命公往訊。公意謂未有以平民而敢侵貴室者﹐悉以田土還之。周銜之﹐言於上﹐逮系詔獄。時有李禦史琮亦以同事被收﹐每就鞠﹐公輒昌言曰「差失皆小人﹐禦史無預。」如此者再三。久之﹐蒞詔獄者曰「爾持正如此﹐乃君子﹐吾輩今爲小人耳。」遂爲直其事於朝﹐得還任。乃知天理在人心﹐未嘗泯滅耳。

宣徳中﹐魯穆爲福建僉事﹐獨持風采﹐不畏彊禦。楊文敏公家人有犯﹐亦不少貸﹐文敏薦之爲僉都禦史。

正統初﹐範理爲江陵知縣﹐楊文定公之子上京師﹐沿途官司供奉甚恭。理獨不爲禮﹐文定薦之知徳安府。乃知二公以國家爲念﹐而不計其私﹐有古大臣風。視世之得志乘時﹐而借其喜以市恩﹐鼓其怒以張勢者﹐何如也﹖

王給事中徽在﹐成化間有諫諍名﹐坐是見斥。時巨璫牛玉之罪固所當誅﹐而內閣大臣不能無罪。其始不言者﹐是黨牛玉也﹔其後終不言者﹐恐牛玉之後復有如牛玉者出而禍已也。數語切中時獘﹐談者至今尙之。

姚文敏公夔亦近時名臣。其爲宗伯時﹐適慈懿太后上仙﹐內旨不欲以之合葬裕陵﹐配享太廟。公時秉筆奏牘﹐謂山陵宗廟聖孝所先﹐倫典綱常國家攸重。慈懿之葬域違典禮﹐在百辟將有言之﹐宗室親藩將有言之﹐天下後世將有言之﹐能保將來無據理而攺正之者乎﹖引經執禮﹐詞情懇切﹐伏闕跪請﹐憲廟卒從公議。當時𨿽賴內閣臺諫爲之維持﹐然公之力亦多也。

王越世昌﹐起家禦史﹐歷都憲司馬﹐以靖虜功進封威寧伯。𨿽尙權譎﹐而文事武備皆有可觀。「世間惟有徵夫苦﹐天下無如邊塞寒。發爲胡笳吹作雪﹐心因烽火煉成丹。」其行邊詩也。久之﹐言官劾其生事開邊﹐竟褫爵家居。後起廢爲西陜總制﹐卒於邊。西涯李公謂其姿表奇邁﹐議論英發﹐其於邊徼險易﹐虜情眞僞﹐將士彊弱勞逸﹐皆在胸臆﹐出奇取捷﹐謀定後發﹐莫測所向﹐顚倒才智﹐自爲揀縱﹐而人人欣勸﹐樂爲之用﹐可謂得其實矣。

寇都憲深﹐天順中視院篆﹐剛悻自用﹐馭其屬甚嚴。一日曆事監生考勤﹐命題曰「道盛徳至」﹐同列駭然莫敢啟齒。韓公雍時爲僉院﹐從容請曰「題難作﹐若加一『善』字庶易成文。」公欣然從之。人謂韓公善進言﹐且有裨國體也。

帝王之興﹐開拓疆土﹐削平僭亂。𨿽賴爪牙之士宣力於四方﹐然亦有天授非人力可及者。我太祖命西平侯沐英取雲南。師次曲靖﹐扼險莫前﹐忽大霧四塞﹐英麾軍衝霧﹐及白石江而止。比霧霽﹐賊大驚﹐以爲神兵飛至﹐乘勝遂取雲南。成祖命新城侯張輔取安南。師過淸光﹐晴久水涸﹐賊眾先遁﹐我軍莫渡。俄而大雨數尺﹐千艘逼遊﹐遂俘逆主﹐郡縣其地。此二事書之史冊﹐光昭千古﹐蓋與睢水之大風﹑滹沱之冰合不多讓也。

楊都憲繼宗﹐風節材望﹐標表天下。方其爲太守﹐考績入京﹐張芳洲贈以文﹐謂公有今人所無者二﹐古人所少者二。剛直常持之以和易﹐廉明常持之以含容﹐勇敢常持之以寬靜﹐而不速於成。今之爲郡﹐而其所施有如其所存者乎﹖楊伯起以淸白著聞﹐猶有可卻之金﹐公治郡久﹐始終無一足敢暮夜及門者。蘇子卿以死爲事﹐史外猶有餘書。公抵官以來﹐遽遣妻孥歸養﹐蕭然獨處齋閣。此猶非夙昔之所見也﹐非公不足以當之。褒不過謚矣。

孝宗皇帝晚年親斷大獄﹐日與大臣元老相接﹐恩禮周浹。劉司馬大夏一日對便殿﹐二營軍士多彼占役勇士﹐投充太濫﹐各營艸場侵欺隱沒﹐爲言當寧。首肯久之﹐且諭以勿形奏疏﹐蓋恐權貴中傷之。方將有所釐正﹐而龍馭不久上賓矣。正徳中﹐劉有謫戍之禍﹐蓋媒蘗於此云。

李西涯﹑程篁墩﹐少小時俱以神童被薦。英廟親試之﹐對句曰「螃蟹一身鱗甲。」程卽應聲曰「鳳凰徧體文章。」上加稱賞。李尙伏地徐對曰「蜘蛛滿腹經綸。」上遂封之曰「是見他日作宰相。」俱鳴寶鏹而出﹐後李出入館閣四十。錢與謙修撰初會試京師﹐謁西涯學士﹐時有以司馬溫公像求涯翁贊者﹐翁遂命與謙代作。其中有「校茅連茹﹐公之在朝﹔靑苗變法﹐公之在野。公之再起﹐是爲元佑﹔公之云亡﹐是爲靖康」等語。翁大加稱賞﹐以爲數語該括宋家治亂殆盡。爲之延譽於謝方石諸公﹐謂有掄魁之才﹐已而禮闈廷對﹐果占首選。

凡三法司讞獄﹐必命司禮中貴一人主之﹐意必正統以後之因襲也。成化間黃賜嘗應此命﹐時陸公瑜爲司寇﹐王恭毅公槪爲廷尉。二公名臣﹐持論侃侃﹐初不因黃有所低昂。有兄與人弟庇之﹐因而致死者﹐法司奏當以死﹐黃欲從未減﹐二公持不可。黃大言曰「同室之人鬥者﹐尙被髮纓冠而往救之﹐況其兄乎﹖正在矜疑之列。」二公無以應﹐卒免死戍邊。乃知宦官攬權﹐必其才術有動人主﹐非特左右承順而已。

弘治間﹐仁和尹居官頗不職﹐時獵者獲一虎﹐士林中阿諛者從而賀之詩﹐以爲治效。有士人兪珩者﹐作口號嘲之曰「虎告相公聽我歌﹐相公比我饑人多。相公去行行仁政﹐稱自雙雙北渡河。」至今舉爲口實。

孝宗皇帝在位﹐好親儒臣。一日經筵﹐劉學士機進講「責難於君﹐謂之恭」二句﹐上注聽久之﹐俯賜淸問﹐因辯析「陳」字之義。劉倉卒進講﹐語不逮意。上謂之曰「此卽敷陳王道之陳也。」羣臣叩首謝。又問﹕「何以不講末句﹖」答以「不敢。」上又曰「何害﹖善者可感善心﹐惡者可懲逸志﹐自今不必忌諱。」

倪文毅公行狀有曰「雲南思疊梗化﹐守臣議用兵。司馬馬公疏﹕今中外民疲財困﹐災異疊見﹐何以用兵﹖且欲遣京朝官往諭之。公言用兵之法﹐不足示之有餘﹐今公之言得無示弱於天下乎﹖使思疊聞之﹐或輕中國矣。且京朝官諭之﹐諭之不從﹐則策窮矣。不如姑遣藩臣有威望者以往﹐彼當無不服﹐不服再議之用兵﹐未晚也。於是眾皆從之。」予讀至此﹐蓋每嘆馬公之失計﹐倪公之得體。而又恐藩臣往諭者之難其人﹐及觀二泉公集﹐則知其人乃參議郭公緒也。其言曰﹕迆西有夷曰思疊﹐越金沙江界據地若干裏﹐積二十年拒不受撫。至辛酉歲益猖獗﹐鎭巡合議以剿。請事下公卿﹐議撫之便﹐孝宗重用兵﹐從之﹐詔簡藩臬貞毅臣以往﹐乃以君與按察曹副使玉同行。旬餘抵金齒﹐於是盧參將和統軍﹐距所據地二程許。而次遣官持徼往者﹐皆被畱不服。盧還﹐軍至千崖遇君﹐語其故﹐且戒勿迫。君曰「吾受國恩﹐報稱正在此﹐如公言若臣節何﹖昔蘇武入匈奴﹐十九年尙得生還﹐況此夷非匈奴比。萬一不還﹐亦分內事也。」或謂君曰「蘇君以黑髮去發白而還﹐君今白矣﹐將以黑還乎﹖」君正色不答。是日曹有疾﹐君單騎從數人行。旬日至南甸﹐巖深不可騎﹐乃批荊徒步繩挽以登。又旬日﹐至一大澤﹐戛都土官以象輿來﹐君乘之。上霧下沙﹐晦淖迷躓﹐而君行愈力。又旬日﹐至孟瀨﹐去金沙江僅一捨﹐君菱以次手爲檄﹐遣官持過江﹐諭以朝還招徠之意。夷人相顧﹐驚曰「中國官今亦至此乎﹖」卽發夷兵率象馬數萬﹐夜過江抵君。所持長槊勁弩露機而環之數重﹐有譯者泣走報曰「賊刻日且焚殺﹐柰何久此﹖」君曰「爾譯𨿽微者﹐亦世受國恩﹐不以死報﹐乃爲間耶﹖」因拔所佩劍指示曰「明日我渡江﹐敢復言者斬。」眾皆股栗。君因賦詩見志。思疊旣見檄諭﹐禍福明甚﹐又聞君志決﹐卽遣其酋長數輩來請聽令﹐及饋土物供具。君悉卻去﹐乃奉宣敕榜﹐且與語﹐大略先敍其勞﹐次伸其究﹐然後責其叛罪。聞之皆俯伏泣下﹐請歸侵地。君曰「此固聖天子意也。」宣言許之﹐皆稽首稱萬壽﹐歡聲動地。因詰盧參將先所使人﹐出以歸君。曹盧得君報馳至﹐則已撒兵歸地矣。是夏五月歸至會城﹐鎭巡以狀聞﹐詔與奏事者官一級﹐余功俟核以錄。僉謂君且有殊擢。越三年﹐君考六年績﹐乃升四川參政。又一年﹐正徳丙寅﹐始以雲南功加俸一級。丁卯﹐君進表至京師﹐請致仕去。嗚呼﹗世弗患無才﹐惟患用之弗盡耳。

