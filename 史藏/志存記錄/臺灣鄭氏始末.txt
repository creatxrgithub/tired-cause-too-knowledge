《臺灣鄭氏始末》

﹝淸﹞沈云撰

自敍

臺灣鄭氏始末卷一自天啟四年迄順治三年

臺灣鄭氏始末卷二自順治四年迄順治九年

臺灣鄭氏始末卷三自順治十年迄順治十四年

臺灣鄭氏始末卷四自順治十五年迄順治十八年

臺灣鄭氏始末卷五自康熙元年迄康熙十五年

臺灣鄭氏始末卷六自康熙十六年迄康熙二十二年

跋一

跋二

跋三

●自敍

道光丙申歲﹝十六年﹞﹐余在京師﹐從藏書家假得閩人江日升臺灣紀事本末四十九篇。敍天啟甲子歲﹝四年﹞鄭芝龍倡亂﹑至康熙癸亥﹝二十二年﹞其曾孫克塽投誠而止﹔凡十數萬言﹐頗爲詳盡。惜體類小說﹐辭不雅馴。余因參考他書﹐刪其繁蕪﹐加以潤色。其事蹟年月有不合者﹐則姑仍之。蓋疑以傳疑﹐古人所尙﹐自非身親目接者固未見彼之爲是﹑而此之爲非也。書旣成﹐析爲六卷﹔題曰臺灣鄭氏始末﹐並識其緣起於簡端云。是年冬十一月徳淸沈云自敍。

●臺灣鄭氏始末卷一

徳淸沈云撰

烏程沈垚注

臺灣懸大海中﹐北界彰化之雞籠城﹝在縣極北海中﹞﹐南界鳳山之砂馬磯﹝縣東南二百三十里﹞﹐縱輪近三千里﹔東背山﹐西面澎湖﹝島﹐在臺灣縣西五十里海中﹐臺灣廢城在今縣西南﹞。舊稱澎湖之東爲毗捨邪國﹐或曰毘捨那國﹔袒果睢於﹐習鏢弩。宋淳熙閒﹐嘗有酋眾肆掠泉之水澳﹝寨﹐卽永寧衛﹞﹑圍頭﹝鎭﹐在晉江縣南一百里﹞等處。明嘉靖間﹐都督兪大猷嘗迫海寇林道幹於澎湖。道幹窮入臺﹐不樂其土﹐恣殺番眾﹐以血膏艇﹐棄之占城。而臺地之辟﹐實自鄭芝龍父子。

芝龍﹐南安人。父紹祖﹐爲泉州府胥。芝龍嘗兒戲﹐擲瓦墻外﹐誤中知府蔡善繼冠﹐折左翼﹔趣執﹐旣至﹐奇其狀而縱之。長益矯不羈。道廣東香山澳﹐傅市舶之日本。艷翁氏女﹐年十七﹐暱焉不反。

會海澄亡命顏思齊爲甲騾﹐蓋彼夷所立之統華人者也﹐丰積好施貸﹔與晉江販者楊天生善。天生謂﹕『日本達閩﹑粵﹑遼﹑句驪﹐得之可以自大』。轉鳩洪升﹑陳徳﹑張宏﹑陳勳等二十八人﹐長思齊﹐而芝龍年少爲之殿。日本故於海隘置炮臺﹐列卒更戍。因謀閒不意﹐脇殺戍者﹐還炮車內向﹐發徒眾縱火板屋﹐乘昏夜襲取要害﹐分奇席捲。隱祈天地盟﹐約定天啟四年夏六月將發。

翁氏婦夢巨魚觸膺﹐生子﹐男也﹔眾往賀﹐因誡芝龍勿疏祕於婦人。曰﹕『何至是﹖是非夫矣』﹗而同盟李英已醉﹐不謹﹔妻倭女王氏覺告﹐而翁氏父翼皇先奔告芝龍曰﹕『殆已﹗王兵將至』﹗乃速思齊等駛大艇乘風遁。已脫﹐凡艇十三。思齊欲之舟山﹝今定海縣﹞﹐陳徳謂﹕『密邇鄕土﹐各歸耳﹐難有固志﹔不若風利駛臺灣便』。僉曰﹕『善』。八晝夜乃至﹐計撫土番﹐立寮寨﹐以時出獵海上。時紹祖已先死﹐其羣從子姓歸者踵接。

而思齊以五年秋九月獵諸羅山反﹐病死。咸薦於皇天后土﹐卜以磁質杯二﹐曰﹕『邦伯不祿﹐莫長莫君﹐天庶新造﹐賚一人以乂受佑那哉﹐則一俛一卬而無小損者從』。祝已﹐乃次年擲杯。眾罔協﹔末至芝龍﹐允如祝。眾噩曰﹕『盍再』﹗乃數十試﹐皆俛卬協且完。眾讙曰﹕『天與之﹗眾庇之矣』﹗柬六年春正月旬有八日受終﹔芝龍固辭乃就。令曰﹕『戔戔懼不勝﹐惇顏駕玆﹐弗政曷俾﹖孰綱紀黜賞惟平﹐孰斤農食居者行者咸賴﹐孰司工肆庀廬艦甲兵惟良﹐孰修律度書識別旗表惟察﹐孰肄戰陳進止坐作攻守惟備﹐惇典祭賓﹑飾辭令﹑盛聲容﹑豫占候﹑巽條故咸周﹐孰安上下﹑徠豪俊﹑堲邪■﹑納規誨克均無隱。其柬十八人任仔棐予以符旬有八日之應。上帝享予咸休﹐其或不享咸劉﹔咸其戒哉﹗命不貳柬﹗不以實受而僨不濟者差罰勿赦。柬而身覺不任者讓免』。芝龍乳字一官﹐至是更焉。更其弟芝虎﹑芝豹﹑芝鵬﹑芝燕﹐餘十三人皆以芝敍。

二月﹐以楊天生﹑洪升參軍事﹐楊經﹑李英總饟軍﹐陳勳﹑林翼督造戰艦﹐陳徳﹑張宏爲監軍。芝龍帥艇十﹝艇各軍士六十﹞﹑偵事艦二﹝艦各二十五人﹞﹐儲一月糧﹐於三月犯金門﹝卽浯洲嶼﹐同安縣東南五十里海中﹞﹐又犯廈門﹝卽嘉禾嶼﹐同安縣西南五十里海中﹞。夏四月﹐犯廣東靖海﹝在潮之惠來縣東少南六十里﹞﹑甲子﹝舊在惠之海丰縣東南一百五十里﹐今陸丰縣東南一百里﹞二所。所設指揮千百戶轄軍士﹐無禦寇者﹐徒馳羽檄報寇埶鋒盛不可當﹔當事悚慴上聞。或以蔡善繼嘗善芝龍﹐說巡撫爲招安計﹔卽起善繼泉州巡海道﹐持撫臣朱欽相檄﹐遣旗鼓黃昌奇入海。芝龍方燖滌戰艇於湄州﹝在莆田縣東南九十里海中﹞﹐稔昌奇故亦泉府胥﹐與紹祖善﹐重不忍違善繼意﹐允就撫。而陳徳等皆不欲﹐乃別六艇遣還臺灣傒後命。而自與羣從統十二艇﹑眾八百餘人﹐入泉州港謁蔡。會欽相疾﹐月餘不報。芝虎因說曰﹕『撫臣意不測﹐速去之便』。芝龍猶豫﹐且重負蔡。虎又曰﹕『書生耳弇事體﹐不速將及』﹗卽夕駕汐出泊圍頭外灣。部羣從厲兵攻海丰﹐下之﹔又攻嵌頭﹝莆田縣東六十里﹞。又連破甲子﹑靖海二所。

七年春正月﹐還泊漳浦之舊鎭﹝縣東南﹞。巡撫朱一馮檄都司洪先春等會戰於將軍澳﹝縣東南﹞。先春還舊鎭。芝龍屯六鰲外嶼﹝縣東南七十里﹞﹐偵先春檄調鎭海﹝衛城﹐在縣東北一百里﹞﹑懸鐘﹝銅山西南﹐詔安縣東南四十里﹞﹑銅山﹝陸鰲西南﹐詔安縣東八十里﹞﹑六鰲﹝鎭海西南﹞各衛所軍士﹐兼募沿海鄕勇。芝豹夜率二百人﹐持海丰所獲鄕勇旗幟﹐乘岸雜鄕勇中以待。越日﹐先春出港口戰﹐芝虎不勝。芝豹起岸上夾擊之﹐先春大敗﹐遁金門。一馮卽令金門遊擊盧毓英會剿。芝龍令羣季佯爲商舶並小艇﹐唱漁歌﹐分伏島嶼閒﹔而自領數艇迎戰。毓英少之。芝龍復佯敗。毓英駛進﹐伏出﹐弓弩齊發﹐遂擒毓英。芝龍以禮遣還﹐屬道向者就撫意。毓英還廈門﹐謁都督兪咨臯﹐言芝龐可撫狀。咨臯者﹐大猷子也﹐怒責毓英。毓英至泉﹐復以可撫狀告知府王猷。猷心是之。而咨臯巳至一馮所﹐罪毓英失機﹐系獄。更檄千戶馬勝﹑百戶楊世爵擊芝龍﹐至將軍澳中伏皆死。咨臯又檄副總兵陳希範遏戰於杏仔﹐又敗﹐洪應斗﹑張選舉沒焉。咨臯大慚﹔調閩安﹝鎭﹐在縣東四十里﹞﹑興化﹑永寧﹝衛城﹐在晉江縣東南六十里﹞﹑銅山﹑六鰲﹑懸鐘﹑鎭海﹑金門諸將會議中左所﹝卽廈門﹞。芝龍偵諸將惟王飛熊﹑林盛﹑李夢斗精水戰﹐餘子碌碌不足數﹐乃分十艇爲前鋒﹐分八艇出靑水溝﹐約日中由東碇會﹔分四艇左右翼﹐而自帥中軍六艇策應﹐夜先發。及旦﹐遇咨臯軍。芝虎鼓前鋒壓之﹐戰林盛﹑李夢斗﹐至日中不決。芝龍乘閒橫擊。而東碇艇新軍奮起﹐咨臯急麾分敵﹐而諸將誤謂退師﹐遂大亂。芝龍縱擊。軍將溺失無算﹐咨臯遁入廈門﹐遽令指揮傅珪統十五艇抵禦南山。芝龍至﹐又大敗之。咨臯遁三汊河﹝在舊鎭東北﹑龍谿縣東南﹞。先是朱欽相撫海寇楊六﹑楊七﹐咨臯實主其議。及中左之戰﹐皆率眾先遁。漳州工科給事中顏繼祖劾咨臯﹑希範﹐逮問。

崇禎元年﹐王猷復以撫議說巡撫熊文燦。文燦下巡道鄧良知議。問誰可使芝龍者﹐猷以毓英對。卽白文燦﹐自獄中釋之使往。方是時楊六﹑楊七叛烏洋﹐劉香老擾惠﹑潮﹑南澳﹝在詔安縣西南百餘里﹑饒平縣東南一百六十里海中﹐有三城﹐去懸鐘澳口三十餘里﹞﹐褚彩老劫沿海﹐李魁奇攻掠澎湖﹑遼羅等處﹐最橫。魁奇﹐惠安漁人﹐能竟日行水中。初聚眾澎湖﹐候劫呂宋國船。陳徳等回臺灣﹐聞芝龍受撫不決﹐以眾來會﹔至澎湖﹐爲魁奇所劫﹐徳及楊天生等皆死﹐免歸臺灣者惟李英與通事何斌。芝龍聞之﹐大恚。秋九月﹐毓英說芝龍降﹔徧賂當事﹐皆喜。遂詐以義士鄭芝龍收復鄭一官奏聞﹝一官﹐芝龍乳名﹐詳見前﹞﹐官爲防海遊擊﹐復盧毓英監其軍。芝龍曰﹕『世無君子﹐天下皆可貨取耳﹗陳平之閒項也﹐黃金勝百戰矣』。

二年夏四月﹐芝龍攻殺魁奇於遼羅﹐取其首祭陳徳等﹐盡降其眾。六月﹐遂斬楊六﹑楊七於浯洲港﹝卽金門﹞。秋八月﹐褚彩老寇閩安﹐芝龍追滅之於南日﹝山﹐在興化府城東百里大海中﹞。

三年夏五月﹐遣弟芝燕往日本迎歸翁氏及所生子﹐而倭婦先未有入中地者﹐不許。芝龍命統戰艦數十逼竟上﹐乃以所生子先歸﹐年七歲﹔芝龍喜其貌偉﹐名之曰森﹐字曰大木。能讀書﹐稍長﹐通春秋左氏傳及孫吳兵法﹐喜擊劍馳射。時時東向咨嗟念母氏。諸昆弟或有侮之者﹐獨叔父鴻逵深器焉。事諸母趙氏﹐無閒。年十五﹐補南安縣學生。

香老寇小埕﹝寨﹐在連江縣東百二十里﹐南接南日山﹐爲連江門戶﹞﹐芝龍擊之﹐遁﹔再寇長樂及海丰。當事以撫芝龍故事遣惠潮分守道洪云蒸﹑巡道康承祖﹑參將夏之木﹑張一傑入海招香老﹔需重賂﹐皆被執。

八年春三月﹐兩廣總督熊文燦﹑福建巡撫鄒惟璉檄芝龍討之。香老時屯甲子﹐脇云蒸同舟距師。夏四月﹐遇於田尾洋﹝當卽田尾澳之外洋﹐澳在碣石衛西門外﹐可泊﹞﹐出云蒸以撼芝龍。云蒸大呼曰﹕『當事非夫﹐我則死﹐急擊勿失』﹗香老怒刃之﹐遁。是夜芝龍泊赤澳﹝卽赤嶼﹐近南澳﹞﹐計香老必乘潮至﹐令芝虎﹑芝豹伏眾艦前澳﹝當卽錢澳﹐在潮陽縣東南二十里﹐碣石在甲子西﹐甲子東爲錢澳﹐又東爲赤澳﹐赤澳近柘林﹞﹐浮水寄椗。已而果至﹐大戰至日中。芝虎手盾口利刃援登檣巓﹐近香老大艇﹐躍而過﹐搏將刃之﹔左隊艦未之見也﹐然炮擊大艇﹐虎與香老俱焚死。芝龍盡俘其眾還。承祖﹑之木﹑一傑求芝虎屍﹐五日不得﹐大慟﹐徒招以祭。

十二年夏六月﹐荷蘭國將郎畢吉裏哥連犯閩﹑浙﹐所至莫禦﹐號曰紅夷軍。夷精機巧﹐用火器多奇中﹔乘巨艦曰夾板﹐堅質密護﹐銃炮矢石無所施﹐故我軍卬攻多敗失。芝龍奉檄﹐令芝豹柬善泅水軍﹐要瓠筩﹐乘小艇﹐實茅薪﹑神煙﹑炮石﹑神沙﹑毒火﹐而艇之首腋錠狼牙銳釘﹐相風水埶駛抵彼艦﹐不可拔﹐然火﹐浮水逸。因是焚其五艦﹐余遁去。或表芝龍累多前虜於朝﹐且善制敵﹐乃進總兵﹐再進福建都督。鴻逵授副總兵﹐鎭南安﹑贛州。

荷蘭國王之弟曰揆一王﹐因郎畢吉裏哥敗歸﹐請再舉﹔不許。請中占一島地以通往來﹐伺閒隙﹔乃許。揆一王略地至臺灣﹐遇何斌﹐喜甚﹐命爲甲螺。度形勝﹐築城於七鯤身﹝山﹐在鳳山縣西北﹐自打鼓山穿田過港逶迆六十餘里﹐平地中結爲七峯﹐如鯤魚鼓浪﹐故名﹞之首﹐曰臺灣﹐城外列炮臺﹔更築小城於對岸﹐曰赤嵌城﹝屬臺灣縣﹞。

十七年春三月﹐京師陷。夏五月﹐福王立於南京﹐以明年爲弘光元年。封芝龍南安伯﹐鎭福建﹔鴻逵靖鹵伯﹐充總兵官守鎭江﹔芝豹﹑彩並充水師副將。芝龍遣兵衛南京。子森入太學﹐說錢謙益以知人善任﹑招攜懷遠﹑練武備﹑足粻貯﹑決壅蔽﹑埽門戶。曰﹕『少更事﹐知之易﹐行之難』﹗曰﹕『行之在公等。度不能行則去﹐能不我用亦去﹔此豈貪祿位﹑徒事粉飾地邪﹖能將將﹐伊﹑呂一人﹔能將兵﹐虎賁三千足矣。不能﹐多益擾﹐衽席閒皆流寇也』﹗謙益心畏而謝之。

大淸順治二年夏四月﹐大軍自歸徳道泗逾淮﹐克揚州﹐獲史可法﹐不屈死。五月﹐鴻逵以水師守瓜州﹐曹總兵守儀徵﹐距大軍北岸三日。大軍分舟潛由運河達南岸﹐陳於江之西﹐距瓜州十五里絓鴻逵﹐而別以舟師夜濟。未至南京﹐福王先率馬士英及眾閹潛遁。旣至﹐大學士王鐸﹑禮部尙書錢謙益並忻城伯﹑魏國公等一百五十六大員﹑馬步兵二十三萬八千三百迎降。大軍自徐州進者﹐敗劉澤淸﹑髙佑於宿遷﹔進淸河﹐又敗澤淸﹑馬化豹等於淮﹑黃﹑淸三河口﹔入淮安界﹐降範鳴珂﹔進次淸江﹐澤淸﹑田仰遁走﹐柏水馥率兵出降﹐遂克淮安﹐鳳陽﹑廬州望風降﹐福王遁太平。六月﹐復走蕪湖﹔黃得功戰死﹐田雄﹑馬得功縛王及妃以獻。十總兵並率眾降。鴻逵自鎭江奔杭州。潞王監國三日﹐出降。紹興淮王渡江降。系周王眷屬於湖州。總兵王之仁率兵二千五百人降。捦桂陽王於和州。

鴻逵奉唐王入福州﹐攺元隆武﹐閏六月丁未日﹝二十七日﹞也。芝龍﹑鴻逵晉伯爲侯﹐芝豹﹑澄濟伯﹐彩﹑永勝伯。鄭森賜姓朱﹑名成功﹐提督禁旅﹐以駙馬﹑都尉禮從事。黃道周爲大學士﹐蘇觀生﹑張肯堂﹑吳春枝爲尙書﹑侍郎。開儲賢館﹐定十二科取士。芝龍議自仙霞關外當守者百餘處所﹝仙霞嶺在衢州府江山縣南一百里﹐南去浦城一百二十里﹐有關﹞﹐先爲不可敗以規進取﹔又議以明年春出關。計戰兵二十餘萬﹐統閩﹑粵正供﹐不足一年之食﹔饟絀﹐人無固志﹐虛名假義﹐不可以空腹爭也。時新進者希樹功以駕鄭氏﹐文大臣亦疾鄭氏之擅﹐諷隆武趨出關﹐圖恢復。芝龍對曰﹕『戰﹑危事﹐非策萬全不可』。會宴大臣﹐芝龍意侯爵可位文臣上﹔道周曰﹕『祖制﹐武臣無右』。芝龍謝不敏﹐讓居下﹔而環睹皆鄭氏宿將﹐不平甚﹐芝龍目止之。終宴﹐諸生疏言﹕『道周等迂闊無能』。隆武敕督學禦史徧抶之。芝龍﹑鴻逵數援引親舊﹐不聽用﹐意鞅鞅若失。尙書何楷劾芝龍引疾不陪祀南郊﹐無人臣禮﹔隆武獎楷好風裁﹐令掌都察院事。鴻逵偶搖扇殿上﹐楷面呵之。

秋九月﹐大軍克徽州﹐右僉都禦史金聲死之。冬十月﹐道周統兵至婺原﹐潰。婺原令﹑道周之門人也﹐紿爲內應﹐信之﹔至明堂裏﹐爲大軍張天祿所執﹐死﹐蓋洪經略教也。何吾騶﹑曾櫻並爲大學士。隆武擇日親徵﹐命芝龍﹑曾櫻畱守﹔鴻逵禦營左先鋒﹐出浙江﹔彩右先鋒﹐出江西。爲壇西郊﹐行推轂禮。鴻逵出城﹐馬僕地。隆武方秉鉞誓師﹐風暴起﹐旗靡﹐天帝及髙皇帝前燭滅﹐三軍土色。十二月甲申﹝初六日﹞啟行﹐丙午﹝二十八日﹞駐建寧。

三年春﹐貝勒博洛﹑固山額眞公圖賴徵福建﹑浙江﹐洪承疇經略如故。隆武懼﹐將出汀入贛﹐引湖南何騰蛟爲援﹔芝龍諫止﹐駐延平。封成功爲忠孝伯。潞安王﹑瑞昌王以眾二萬入江寧﹝南都攺府﹞﹐不克。闖賊李自成僞總兵馬進忠﹑王進才自嶽州叛﹐奔何騰蛟。隆武封騰蛟定興侯。騰蛟率眾圍荊州﹐貝勒勒克徳渾馳破之﹐降自成弟李孜﹑僞磁侯田見秀等馬步兵五千餘人﹐獲玉璽一﹔隆武賜李錦名李赤心﹝賊號一隻虎﹞﹑自成妻弟名髙必正﹐及進忠﹑進才﹑郝永忠﹝原名搖旗﹞﹑張光翠﹑袁應第﹑牛萬才﹑張光璧等十餘營皆隸騰蛟﹐受節制。承疇大索潛山﹑太湖閒﹐殺樊山王朱常■﹝巛上水下﹞及石應璉等。

三月辛未﹝二十四日﹞﹐大軍破吉安。初﹐汀﹑邵閒有大帽﹝山名﹞洞蠻﹐永寧王誘之同據撫州﹐博洛分軍圍撫。時彩軍屯廣信﹐永寧請救﹔遣張家玉以三營往﹐圍解。已而大軍復合。夏四月﹐彩聞博洛道衢州﹐將至﹐遂棄廣信入關﹝岑陽關﹐在上饒縣東南一百二十里﹐東去浦城縣二渡關三十里﹐界廣丰﹑崇安之閒﹔二渡關在浦城縣西北一百十里﹞。撫州破﹐永寧死﹔彩削爵﹐待罪江西。督師萬元吉自吉安退守張家渡﹐又退守皂口。監紀程亮以新威營援師二百人下守綿津灘。壬午﹝初六日﹞新威營潰﹐元吉奔贛﹔贛督師﹐蘇觀生也。丁亥﹝十一日﹞﹐粵遣副將吳之蕃﹑遊擊張國祚以兵五千人援贛。庚寅﹝十四日﹞﹐博洛軍至﹐觀生退守南康。是時滇﹑粵先後援贛者累數萬﹐士望北軍皆股栗﹐莫敢一戰。乙巳﹝二十九日﹞﹐閣部楊廷麟厲各營兵尙四萬餘人﹐劉廣■﹝胤﹐去乚﹞自寧都募二千人亦至﹐皆先後潰。五月丙午朔﹐廣■﹝胤﹐去乚﹞被執。博洛軍抵浙﹐江水涸﹐經渡數十騎﹐而列戌驚潰﹐走死不暇矣。監國魯王由紹興遁舟山﹐肅鹵伯黃斌卿不納。會鄭彩至﹐奉之入閩。六月﹐鴻逵自浙還浦城。隆武疾彩奉魯王﹐並削鴻逵封爵。先是﹐魯以都督陳謙使隆武﹐禦史錢邦■﹝苊﹐去廠﹞以謙與芝龍有舊﹐慮他變﹐請殺之。芝龍亟請解官貸謙死。隆武故畱芝龍語﹐及出﹐謙殊死矣。

晉江人黃熙允故厚芝龍﹐以洪承疇舉爲福建招討使﹐又謂貝勒曰﹕『唐藩弱﹐離鄭氏﹐乃匹夫耳﹔不如紿以三省王芝龍﹐使內附』。乃多爲閒書投芝龍。秋七月己巳﹝二十五日﹞﹐隆武由關上主事所搜獲勸鄭氏迎降書二百餘緘﹔承疇又僞爲芝龍允獻隆武﹑彩讞魯王書泄之隆武左右。鄭氏因人人自危。隆武亦惡其不遐棄也﹐日思遠鄭氏爲全身策﹔成功因以母疾辭還安平﹝鎭﹐在晉江縣西南六十里﹞。守關將施天福等知有內變﹐皆撤兵先後去。

八月﹐大軍破仙霞關﹐獲閣部黃鳴峻等。進破浦城﹐殺楊廷淸﹑李喧等﹐遂下建寧﹑延平等府。庚子﹝二十七日﹞﹐隆武奔汀州﹐追騎及之﹐死。芝龍時守泉州﹐與芝豹籌饟。貝勒兵卒至﹐眾潰。翁氏婦初由日本至﹐死焉。芝龍退保安平。貝勒使郭必昌招芝龍曰﹕『我出師平閩﹑浙﹐數月間悉底就功﹐負一隅何恃﹖速來﹐鑄兩粵總督印待足下﹗緩須臾﹐無及』。芝龍遂劫眾奉表出降。成功叩馬諫曰﹕『海內思漢官威儀﹐出於其性﹐無賢愚恥作蒼頭奴。李﹑張二賊窮蹙﹐不日死。崛起巢穴半書生﹐又所向無所得食﹐故忽起忽滅﹐若云掣電。明宗室無伯升昆仲才﹐不足奉。隆武埶旣孤﹐大抵走死﹐願大人勿虞。北人性習與人殊﹐詐利反覆不可信。大人設險以守﹐觀釁而動﹐逸則進﹐勞則退﹐天不厭明﹐擇可立而立之﹔否則﹐終老海濱﹐差可自快』。弗聽。鴻逵諫曰﹕『兄位極人臣﹐帶甲數十萬﹐舳臚蔽海﹐糧積齊山﹐以此號召天下﹐何所不可﹖委身而事﹐自比琉球奉正朔可矣。且三省王爵頓易兩廣總督﹐僞立破。兄以此辭﹐不然必悔』﹗又弗聽。成功泣曰﹕『魚不可脫於淵也﹐大人三思』。芝龍拂衣起﹐去。成功遁歸金門﹝海﹐自泉江口西南至金門百餘里﹐金門西至廈門百里﹐廈門西南至南澳四百餘里﹞。貝勒遂挾芝龍北去。

冬十月﹐大軍破贛州﹐楊廷麟﹑萬元吉投水死。初﹐隆武封第四弟﹝聿■﹝金粵﹞爲唐王﹐隆武死﹐乃浮海至粵。瞿式耜等已奉桂王﹝由榔﹞監國肇慶﹔蘇觀生從贛入廣﹐與何吾騶等立唐王廣州﹐攺元紹武。十一月﹐大軍破廣州﹐王及觀生自縊死﹐吾騶等降。彩由廈門奉魯王次長垣﹐攺明年魯監國二年。成功自仍隆武舊朔。肇慶踰年攺元永曆﹐海上遂有三朔。

●臺灣鄭氏始末卷二

徳淸沈云撰

烏程沈垚注

四年春正月﹐成功令鴻逵鎭金門﹐芝豹﹑芝鵬守安平﹐而自率舟師泊鼓浪嶼﹝同安縣西南六十里﹑廈門西北﹐多大石﹞。魯王以進取福寧﹑興化功﹐晉彩爲建國公﹑熊汝霖爲相﹑彩季弟斌鎭南伯﹔楊耿﹑鄭聯以兵會長垣﹐封耿同安伯﹑聯定遠伯。辛未﹝二十九日﹞﹐周崔芝復海口。

二月壬申朔﹐克海澄﹝漳州府東南五十里﹞﹐破九都﹝堡﹐在海澄西﹞。成功令其叔父香守海澄石尾港。癸酉﹝初二日﹞﹐攻漳平﹐不利。甲戌﹝初三日﹞﹐福撫佟養鼐遣副將鄒必科等援海澄﹐而自率師攻海壇﹝長樂縣東南七十里海中﹐西南至泉江口二百八十里﹞。丙子﹝初五日﹞﹐彩克漳浦。越五日辛已﹝初十日﹞﹐鄖西王朱常彪復建寧﹐其國師王祁復邵武。辛卯﹝二十日﹞﹐彩攻福州﹐必科等來援﹐相拒月餘﹐不克。

夏四月﹐佟撫遣兵破海口﹐崔芝退保火燒■﹝山奧﹞。

六月﹐彩攻漳州﹐不克。秋七月﹐魯王親率彩等攻福州﹐不克。

八月﹐成功會鴻逵於泉州桃花山﹝晉江縣東南三十里﹞﹐沈佺期等起兵應之﹔泉州提督趙國佐以兵二千迎戰。成功與鴻逵出奇兵夾攻﹐大敗之﹐遂圍泉州﹔而分伏於中途﹐襲殺澑石寨參將解應龍﹐拔其寨。八月丙戍﹝十八日﹞﹐彩乘閒取連江。

九月己亥﹝初二日﹞﹐漳州副將王進率騎兵五百﹑步兵千來援﹐聲言潮州兵數萬卽至。成功曰﹕『彼出一旅扼五陵﹝在大盈堡東﹑安平西北﹞而攻安平﹐則腹背受敵矣』﹔乃分兵守莿園﹐而自營五陵以待。進果至大盈﹝南安縣西南五十里﹞﹐知有備﹐而間道出南安﹐突泉州圍。鴻逵遣洪政迎戰﹐敗﹔鴻逵遁金門﹐成功退保安平。前浙江巡撫盧若騰﹑進士葉翼云﹑舉人陳鼎﹑海澄人甘輝﹑南安人施郎與弟顯貴及邱縉﹑林壯猷﹑金裕先後傅成功。

冬十月﹐魯王連下長樂﹑永福﹑閩淸﹑羅源﹑寧徳﹐其大學士劉中藻別以兵下福寧州。十二月﹐魯遣陳世亨復安固﹐不克﹔林垐﹑林汝翥攻福淸﹐兵敗皆死。

五年春正月﹐興化分守道彭遇颽以城降魯。二月﹐江西總兵金聲桓遣郭天才援閩﹐養鼐慢遇之﹐天才降魯﹐封忠勤伯。

三月﹐成功率甘輝攻同安﹐守將折光秋棄城走﹐遂授葉翼云知縣﹑陳鼎教諭。桂王使輔明侯林察諭成功﹐遂攺永曆紀年﹐還使稱賀。以縉等三人守同安﹐而自整舟師趨銅山援粵。

金聲桓及王得仁用隆武年號﹐攻陷南昌等府﹐逆流攻贛。贛帥髙進庫﹐故興平伯傑兄子也﹐求援於粵。李成棟與布政袁彭年脇佟養甲奉永曆﹐令民解辮。會聲桓並奉表至桂﹐詔封聲桓豫國公﹑得仁建武侯。命吳貞毓以吏部侍郎使成棟所。

浙閩總督陳錦矙成功兵出﹐遣師分攻興化﹑莆田﹑永福﹑長樂﹐建寧等﹐所至皆克﹔凡魯先後復三府﹑一州﹑二十七縣﹐至是僅保寧徳﹑福安二城﹔鄖西王以下死者無算。

夏五月﹐大軍破聲桓﹐復九江﹑饒州等府。

六月﹐彩糾李長蛟﹑王國用﹑陳泰鐘萬餘人分道攻建寧﹐遣聯等率散卒藏皂衣白旗分伏各城﹐約期內應。秋七月丁卯﹝初四日﹞﹐遣陳鳳﹑藍衍﹑吳豪各以勁卒二百人乘夜突門﹐楊棟﹑黃勝率舟師奪海口﹐約同夜進燒漳州江東橋柵﹐襲破長泰﹑海澄﹑龍谿﹐遂攻同安﹑安谿﹑福寧﹐守者皇遽﹐皆下。

八月﹐靖南將軍陳泰率大軍屠同安﹐翼云等皆死﹔進克長樂﹑連江。陳泰等自戰彩﹑聯﹐而別遣李率泰等分攻各城。彩等眾寡不敵﹐遁出海口。大軍遂入興化﹐殺守者顧世臣等。

永曆至肇慶﹐成棟迎百里外﹐儲黃金千兩﹑白金十萬﹐繒幣稱是﹐備篚頒好予﹔永曆大喜﹐政無巨細﹐關成棟而後受成焉。

聲桓﹑得仁圍贛﹐三月不克。南贛撫劉武元閒師絕其饟﹐乃解。

冬十月﹐永曆詔封成功威遠侯。辛丑﹝初十日﹞﹐詔養甲代祭興陵﹝端王后﹞﹐而密令李元允磔之江中﹐以貳故。

十二月﹐惠國公成棟出南安攻贛﹐敗﹔單騎遁。

六年春正月﹐大軍破南昌﹐聲桓﹑得仁皆死。三月﹐大軍至南安﹐而別將分破南康﹐克信丰﹐連下撫州﹑建昌﹐成棟溺水死。

初﹐騰蛟開府於長沙之湘潭﹔是月﹐湖南北十三鎭先後破﹐湘潭不守﹐騰蛟死大步橋下。永曆遣告急於成功﹐遂遣施郎﹑楊才﹑黃廷﹑柯宸樞攻漳浦﹐守將王起鳳降﹐遂下雲霄﹝在漳浦南六十里﹞﹐殺其守將裴國柱﹐傳檄浙﹑粵﹑江西。

王翊起四明﹝山﹐卽天臺中大蘭山﹞﹐眾萬餘人﹐攻上虞﹐破之﹔蕭山石仲房﹑會稽王化龍﹑陳天樞﹑臺州兪國望﹑金湯﹑奉化吳奎明﹑袁應彪﹑平岡張煌言﹑上虞李長祥皆應。翊遂東徇奉化﹐猝遇大軍﹐奎明嘗之﹐遁。翊迎戰於河泊所﹐大敗之。

是月﹐大軍克寧徳。夏四月﹐遂克福安﹐劉中藻吞金死﹔魯將同時死者董世南等數百人。王自沙埕徙南田﹐遣張名振復建跳所。施郎等進克詔安﹐獲其守將姚國泰﹐進屯分水關﹝在詔安東南二十五里﹞﹐分遣黃廷﹑洪政守羅山嶺﹐宸樞守盤陀嶺﹝漳浦西南三十里﹞。以書招潮州總兵郝尙久﹐不從。

五月﹐魯告急於舟山黃斌卿﹐不應。又使使四明﹐拜翊河南道禦史﹔六月﹐又拜右僉都禦史。會稽人嚴我公爲魯招顧虎臣及長興柏襄甫﹐皆以眾降。

永曆遣胡執恭以侯爵往封孫可望﹑李定國﹑劉文秀﹑艾能奇﹐已誅張獻忠之四將也。執恭卽矯詔封可望爲秦王﹐秋七月詔封成功延平王﹐固辭不受﹐乃攺封廣平公。又封李過﹝卽一隻虎﹞爲興國公﹑髙必正鄖國公。朱由植率眾攻南贛﹐不克﹐死﹔劉治國等九人自廣東分三路進攻南贛﹐亦不克﹐死﹕是皆成功檄奉永曆者也。

八月﹐成功遣陳斌進破逵濠﹝寨﹐在潮陽縣東三十五里﹞﹑霞美二寨﹐降其守將張禮。又令黃山從海靖所破惠來縣﹐以汪匯爲知縣﹑正兵鎭盧爵守之。

九月﹐張名振﹑阮進共殺斌卿﹐迎魯王。冬十月丁亥﹝初二日﹞﹐自建跳所徙舟山。

山西虞允﹑陜西王國賢等皆遙奉永曆年號﹐攻下蒲州及臨晉﹑河津等府縣﹐旋皆失陷。

大軍旣克湘潭﹐遂破永興﹐獲總兵尹舉智等﹔李過﹝一名錦﹐又名赤心﹞棄辰州遁。又擊王進才﹑馬進忠於寶慶。又破光山伯劉禮仁等十營於紅江。又破衡州﹐進破胡一靖六營於全州。

彩﹑聯等自舟山還﹐乘間克復興化﹐斬其推官黎樹聲。

十二月﹐焦璉分兵攻全州﹐不克。大軍乘勝克道州﹑永州﹑常寧﹑沅州﹐進克烏撒城及文考洞﹐閣部楊鰲等皆死。宜爾都齊等大敗郝永忠於黎平﹐遂破之。

七年春正月﹐大軍克南雄。永曆自肇慶奔梧州﹐李元允畱守肇慶。成功克潮陽﹝縣﹐在潮南一百四十里﹐西南至惠來縣百六十里﹞﹐知縣常翼風降。徵饟和平﹐不允﹐遣楊才攻破其寨﹔才暴卒﹐而以林勇代攝其眾。三月﹐遣施郎招萬禮於詔安九甲。夏四月﹐禮率眾降。五月﹐檄髙必正等援梧州。

六月﹐成功圍潮州﹐總兵王邦俊拒守﹐陳斌斷廣濟橋﹝在城東﹐跨韓江上﹐廣二丈﹑長一百八十丈﹞﹐戰其將郝尙人。尙久卻﹐乞援於漳州王進。進攻羅山﹐廷﹑政敗走。進攻盤陀﹐宸樞堅壁守﹔進以騎兵誘戰﹐而別由閒道出雲霄夾擊﹐宸樞死。成功大驚﹐乃解圍退潮陽。

時彩﹑聯方據廈門。秋八月﹐成功令施郎分兵伏諸島﹐而自設宴虎坑巖邀聯﹐聯至半山塘﹐伏起殺聯﹐成功佯慟﹐購千金告殺聯者。分兵護彩。已而其將陳鳳﹑藍衍﹑吳豪﹑楊棟﹑黃勝各以其眾來附﹐並舊將藍登﹐皆授原職。遣洪政持書招彩﹐彩竟全師付政﹐成功大說。

九月﹐定南王孔有徳軍至桂林﹐諸將望風遁﹐瞿式耜等不屈死﹐靖南王耿仲明至吉安自盡。平南王尙可喜自攻肇慶等府﹐而碣石守將蘇利閒道急破惠來﹝在碣石東﹞﹐盧爵﹑汪匯皆死。成功命輔明侯林察將左軍﹑閩安侯周瑞將右軍﹑定西侯張名振將前軍﹑平夷侯周崔芝將後軍﹐自將中軍﹐馮澄世﹑潘庚鐘將遊騎策變﹐別遣閣部揭重熙﹑總兵李安民﹑蕩鹵伯洪國玉分攻邵武等處﹐令洪政約束南澳﹑銅山諸島﹐掠詔安﹑饒平﹑擇日進取。會永曆告急自廣西至﹐速成功道虎門入﹝虎頭山在東莞縣西南五十五里大海中﹐有大虎﹑小虎二山﹐名虎頭門﹐外夷入貢及出師要道﹞。冬十月﹐以黃大振守海壇﹐阮引﹑藍登佐芝鵬守廈門﹐而自帥五將軍之兵抵潮陽﹔聞廣州已破﹐永曆奔潯州﹐陳邦傅叛劫從官﹐溺死者董英﹑許玉鳳﹑潘駿觀三人。而施郎與陳斌隙﹐又告潮人黃海如將叛去﹐乃陰遣林習山襲殺海如﹐攝其眾﹐遂攻潮州﹐未下。聞重熙等攻邵武﹐戰失利﹐盡焉。川湖督羅繡錦等各遣大兵助可喜。十一月﹐福建巡撫張學聖亦分兵擊要害。十二月﹐兵解潮州。

八年春正月﹐退屯南澳﹝萬曆四年築城﹐三里左右有灣曰白沙灣﹞﹐以蕭拱宸爲中衝鎭守靑嶼﹝在南澳北﹞﹐會洪政﹑施郎﹑陳塤﹑鄭文星潛軍還守廈門。二月﹐次白沙湖﹝惠來縣西南﹞﹐抵天星所﹐敗惠州援兵﹐復惠來城﹐分兵守之。聞學聖遣總兵馬得功奪廈門﹐阮引﹑藍登懼不敵﹐遁。芝鵬挾珍寶棄城走。成功妻董氏跳海濱﹐僅以舟免。而施郎等出不意﹐截戰得功於員通港﹐得功蹙走鴻逵所﹐舊相得也﹐遂縱去。及成功至﹐則去已五日矣。由是﹐與鴻逵隙。

夏四月﹐攺廈門爲思明州﹐以鄭擎柱爲知州﹔出隆武所賜尙方劍斬芝鵬﹐貶引﹑登秩﹐而重賚施郎﹑陳塤等。鴻逵謝歸命。洪旭鎭思明﹐族兄泰鎭金門﹐芝豹﹑施天福鎭安平﹐張進鎭銅山﹐陳霸鎭南澳﹐距南洋許龍﹑碣石蘇利﹐而自屯金門後浦。

永曆使宦者劉九臯報孔有徳已先後克桂﹑平﹑梧﹑柳四府地﹐靖江王並世子文武臣四百七十三人皆沒﹐上自潯州徙南寧﹑三宮徙田州﹐湖南牛萬才率總兵以下官八十三員﹑兵七千七百降北。

是月﹐成功以施郎有犯﹐囚諸舟中﹐脫去﹐成功怒殺其父大宣及弟顯貴。郎閒行詣蘇茂﹐茂令之安平芝豹所。成功捕之急﹐郎遂降北﹐更名瑯。成功悔曰﹕『自此不復安食矣』﹗

五月﹐成功帥九將軍之兵攻漳浦﹐道南谿﹝在縣南六鰲所西北﹞登岸﹐副將王進迎戰不利﹐入城堅守﹐環攻之不下。六月﹐還思明。

尙可喜連克雷﹑廉﹑潮﹑惠諸府地。

秋七月﹐平和人黃梧來附﹐授副將﹔以陳六禦爲北鎭﹐領騎兵。

九月﹐復攻漳浦﹐敗王進於馬口﹝寨﹐在縣東北﹞。提督楊名髙統興﹑泉諸鎭兵入援。成功親勒六軍﹐藍衍﹑杜輝當前﹐甘輝﹑余新督中以繼﹐蘇茂﹑郭義伏小盈嶺左﹐楊祖﹑蔡祿伏小盈嶺右﹐陳魁﹑黃梧彌縫左右翼﹐成功憑髙示進退。引名髙步騎戰嶺下﹐兵交伏發﹐名髙突陳遁。泉州﹑漳浦守將楊芝徳﹑陳堯策以城降﹐並授總兵﹔以林其昌守知縣。

冬十月﹐永曆徙新寧。陳錦遣兵破舟山﹐魯王遁﹔尙書李向中﹑將軍劉世勛以下死者數十人。

十二月﹐成功遣乞饟日本﹐以足軍實。阮駿自舟山來歸。

九年春正月﹐海澄守將郝文興迎成功入﹐遂授文興前衝鎭﹐以黃維璟爲知縣。張名振﹑沈宸荃﹑張煌言扈魯王至金門﹐宸荃艤舟南日山﹐風裂維掣去﹐失所之。

永曆徙廣南﹐孫可望遣總兵王愛秀迎至安隆所﹐攺名安龍府。

周全斌﹐同安人﹐以三策幹成功曰﹕『大將軍志在勤王﹐當以計閒孔﹑尙﹑吳使反正﹐檄孫可望﹑李定國分兵川﹑楚﹐連師閩﹑粵。一道湖北﹐徑取南鄭﹐窺洛陽﹐拊其背﹔一由巴蜀搗關中﹐封函榖﹐扼其項﹔一浮長江﹐畫南都﹐遏其饟以虛其腹﹕此上策也。會孫﹑李師分克楚﹑粵﹑巴蜀﹐由黃梅分克太湖﹑潛山﹑徳化﹑建昌﹐一趨南贛﹑一趨合肥﹔粵師由南雄會閩師﹑浙師左右之﹐而又分南贛之師道浙﹑浮江﹐分下大江南北﹐而下楚﹑蜀之米以蘇閩﹑浙不時之需﹕此中策也。若夫棲兵各島﹐以閒蠶食浙﹑粵沿海諸郡邑﹐陸取南贛﹑汀﹑邵﹐觀釁乘便﹕此下策也』。成功大說﹐授房宿鎭參軍事。遂密表於永曆﹐會孫﹑李進取﹐偵孔﹑尙易防之閩而捭合之。而自遣諸將從江東﹝驛﹐在龍谿東四十里﹐至長泰三十里﹞攻長泰﹐戰王進谿西﹝龍津西谿﹞﹐敗之。二月﹐城未下﹐而總督陳錦援兵大集。成功屯柳營江東﹝江東驛水始出峽處﹞﹐錦屯牛蹄山﹐距五里。

三月﹐錦眾來薄。蘇茂﹑林勝逆戰﹐杜輝﹑吳豪橫截其腋﹐大敗之﹐退同安鳳尾山﹝大鳳山在縣北三十里﹐形如鳳翅﹐此其支阜﹞﹔其奴庫成棟受杖﹐怨錦﹐夜剄其首來奔﹐長泰守將李靑棄城走。遂以馮澄世爲知縣﹐斬成棟以徇﹔曰﹕『此殺主以求利者』。

夏四月﹐以黃廷爲前提督﹑黃山爲後提督﹐圍漳州。永曆將陳邦傳殺焦璉以潯州降﹐凡思南﹑慶橫等二十二府州縣皆沒。閩撫調金衢鎭總兵馬逢知援漳﹔甘輝請曰﹕『錦喪﹐眾洶懼﹐逢知遠來﹐急擊勿失』。不聽。逢知旣入﹐而復圍之﹔數日﹐逢知出戰﹐士皆卻後不能軍。王進以師援﹐敗遁。巡撫宜永貴潛師攻廈門﹐陳輝擊之﹐遁。

五月﹐孫可望分道出師﹔李定國下楚﹐馮雙禮副之﹔劉文秀下蜀﹐王復臣副之。

六月壬寅﹝初二日﹞﹐定國軍武岡﹐雙禮軍寶慶﹐略沅靖皆捷﹐埶可乘勝南下﹐而虞有徳之躡其後也﹐分武岡軍出新寧﹑寶慶軍出祁陽﹐合趨全州﹐別遣西勝營張勝﹑鐵騎右營郭有名道西延大埠取嚴關。嚴關者﹐所由入桂林要隘也。雙禮統前軍都督髙存恩﹑鐵騎前營王會﹑武安營陳國能﹑天威營髙文貴﹑坐營靳統武﹐合兵八萬先進﹐抵驛湖﹐斬有徳騎將李四﹐降其騎卒萬餘﹐遂薄全州。定國統右軍都督王之邦﹑金吾營劉之講﹑左協營吳子聖﹑武英營廖魚﹑標奇左營卜寧﹐合兵十萬繼進﹔未至﹐全州下﹐定國令急過全州趨關雙。禮旣下全州﹐亦分軍會。後有徳聞驛湖敗﹐急遣精卒數萬援全﹐不及﹐遂急趨關﹐則張勝﹑郭有名已營關上﹐諸軍皆會戰關下。定國驅象陳衝之﹐卻蒼頭鐵騎﹐持重兵奮突﹐遂大敗之。又追敗之大榕江。有徳急入桂林﹐閉城守。諸軍圍之三日﹐守陴皆潰。有徳投火焚死。俘其子庭訓及叛將陳邦傅及其子陳師禹。

秋七月﹐敬謹親王尼堪統大軍進取寶慶﹐而黔將白文選已先克辰常﹐殺總兵徐永興以下﹐死者無算。壬申﹝初三日﹞﹐尼堪入衡州﹐精騎十萬﹐分將援辰州。定國遣張虎助文選﹐而多張疑兵於河上﹐若爲堅壁不出者。壁門左右弇坑阱﹐帷濠於邊緣﹐以遊騎伏奇兵間道﹐繞其後﹐夜火象奔衝其堅﹐迫之河上﹐精騎盡覆。

文秀入蜀﹐初克重慶﹑敍州﹑嘉定諸府州。吳三桂親兵逆戰﹐寡敵輒奔﹐文秀諸將多易之。旣克成都﹐兵益驕﹐弛不設備。三桂簡精卒攻破﹐降其眾﹐乘勝復嘉定﹐殺總兵龍名揚﹐遂拔重慶﹐殺總兵李廷明。

九月﹐定南將軍阿爾津﹑都統馬喇希徵廣東。冬十月﹐尙可喜﹑耿繼茂兵克欽﹑靈諸州。平西王朱聿■﹝金與﹞率侯伯總兵李元允﹑張月﹑周朝﹑袁勝等降。元允至廣州﹐不屈死。尙可喜分兵克梧州。

成功之圍漳州者凡七月﹐援絕糧竭﹐死者七十餘萬人。固山金礪會總督劉淸泰統大兵救漳。成功攻益急﹐令周全斌禦援兵於龍江之東﹝城東四十里﹞。將戰﹐聞礪已潛渡長泰出江東﹐大驚﹐成功解圍﹐屯古縣黃山﹐率陳鳳等迎礪﹐戰不利﹐成功退屯海澄﹐以郝文興﹑王秀奇守之﹐還思明州。

永曆封定國西寧郡王﹑雙禮興國侯。三桂破復臣軍於保寧城下﹐復臣與其將張先壁皆死。十二月﹐江西巡撫蔡士英克安福﹑永新。阿爾津﹑馬喇希移徵湖廣。

●臺灣鄭氏始末卷三

徳淸沈云撰

烏程沈垚注

十年春正月﹐魯王在金門﹐去監國號﹔成功爲樹宗人府正旗﹐月歸芻米。三月﹐遣張名振﹑陳輝率兵北上。

定遠大將軍貝勒屯齊統兵會阿爾津﹑韓岱﹑宜爾徳等環攻永州﹐定國遁去。丙子﹝初十日﹞﹐進克寶慶﹔辛巳﹝十五日﹞﹐進宿岔口。

初﹐可望忌定國功髙﹐旣封復悔﹐讒人從欲禍之﹐故遁去。可望盡收前所復長沙等府縣官印﹐思易置﹐乃皆棄城走。南寧鎭朱養恩等數言宜招定國﹐不聽。壬午﹝十六日﹞﹐可望統軍自靖州會馮雙禮﹑白文選﹑馬進忠合拒大兵﹔岱等出奇連敗之。可望軍不能成列﹐乃乘莫遁入峒口。

夏四月﹐金礪﹑劉淸泰分兵出福﹑泉二港會攻海澄﹐成功遣林察﹑周瑞防海壇﹝近福港﹞﹑湄州﹝近泉港﹞﹐而自屯海澄﹐王秀奇﹑郝文興﹑陳堯策守鎭遠寨﹐甘輝﹑萬禮爲援。五月﹐察先遭風被執。及摶戰﹐礪騎數萬不勝﹐陳魁出奇薄敵營﹐遇伏﹐創甚﹐以甘輝救得免。後衝鎭葉章戰死﹐以周全斌代章﹐楊正攝魁軍﹐復振﹐城亦旋裂旋築。

礪每攻﹐輒爲鎭遠寨所撓﹐亟擊不能下。成功令火器鎭何明隧濠下空﹐中實神藥火物﹐勒敢死士持利斧待斫﹔凡礪兵渡濠先登皆遇斫﹐後者火發多斃。礪雜散卒遁漳州。秋七月﹐攻鷗汀寨﹝澄海縣西二十里﹞﹐斗陳鐵虎﹐不利﹐師還。八月﹐永曆攺封成功漳國公。九月﹐郝尙久奉永曆朔﹐據潮州﹐爲尙可喜所困﹐乞援師。成功軍至﹐則耿繼茂已破潮三日﹐遂令甘輝等下揭陽以濟軍食。

十一年春正月﹐命將扈魯王謁永曆﹐不達﹐還駐南澳。永曆攺雲南爲云興府﹑辰州爲沅興﹑沅州爲黔興﹔起劉文秀爲大招討﹐督諸軍東伐。

二月﹐中朝使賚海澄公敕印招成功﹔成功辭曰﹕『士卒散多﹐無土可著﹐願還上敕印便』。

初﹐淸泰奉密諭察奏﹐旣至﹐彼稱廈門左右故鄭氏地﹐非他僣竊者比﹔撫臣張學聖﹑道臣黃澍﹑鎭臣馬得功垂涎金穴﹐乘成功他出﹐潛師襲取﹐悉其家資﹐致鄭逆修怨索償﹐海疆淪陷。命褫三人及革按臣王應元職﹐解京嚴訊。都人士又藉藉道芝龍初居泉之東石﹐有李習者商販日本﹐致累鉅萬﹐無子﹐子芝龍﹐又爲取日本長崎王族女﹐多載珍奇還東石﹐富甲八閩﹐第宅縱橫數十里﹐每出遊﹐從人數百﹐衣服麗都若一﹐莫辧疇孰芝龍者。崇禎中受撫於巡撫沈猶龍﹐進珊瑚髙尺餘﹐飾珠龍金碗﹐爲猶龍母壽﹔猶龍嘆嘖嘖﹐則復進一樹﹐如前髙。制生犀﹐黃金爲甲。因得結海內魁桀及世家紈絝子云。

是月﹐成功遣諸將分攻興化﹑漳﹑泉﹑福州。三月﹐親整舟師攻略崇明﹑靖江﹑泰興﹐俘戰艦數百﹑械數千﹐遂耀武於金山﹐遙祭孝陵而還。

時尙可喜專鎭廣東﹑耿繼茂移駐桂林。定國克復髙明﹐圍新會﹐未下。都統朱瑪喇會可喜大軍往援。

夏四月﹐成功命泉人戴捷爲援剿前鎭﹐統三千水師援定國﹔攻潮州﹐破之﹐以定海李孟弢守知府﹐防潮陽﹑惠來。

六月﹐中朝封芝龍同安侯﹐遙封鴻逵奉化伯。芝豹就撫﹐官左都督。遣使偕芝龍季子渡齎惠﹑潮﹑漳﹑泉四府備安插兵將敕印撫成功﹔使者見成功﹐戒嚴令先薙發後接詔﹐成功疑紿己也﹐論數日不決。使還﹐成功復書其父曰﹕『曩歲戊子﹝順治五年﹞﹐王裕使上﹐聞父被圍﹐後遂不通一介﹐懼滋累耳。歲壬辰﹝順治九年﹞﹐周繼武持書來﹐不信。先因道路傳聞﹐卒遭不諱﹐故遣李徳走探動靜。至於和議﹐實非本心。自古忠孝不兩全﹑成敗不並立﹐成功何人﹐顧能兼是。新朝徒以孫可望﹑李定國﹑成功三人力扶王室﹐往來馳驟於滇﹑黔﹑楚﹑蜀﹑閩﹑粵﹑贛﹑浙﹑淮﹑鳳﹑蘇﹑松閒﹐犄角埶成﹐卒難力服﹐乃以孔﹑尙﹑耿分藩駐防﹐與三桂爲之竭力。而陳錦授首於東﹑有徳隕身於西﹐彼復此陷﹐旋得旋失。計以海澄公四府地相餌﹐折鼎足之埶﹐孤孫﹑李之援。成功方宴使者報恩寺﹐禮待極隆﹐而使者哨騎四出﹐張皇山榖﹐委詔書於艸莽﹐徒曉曉於先薙發﹑後接詔﹐甚無謂也。天下豈有未稱臣﹑輕薙發者﹖然諾在布衣﹐往往出肺肝相示﹐況成功不爲利動﹑不爲害怵﹐磊落作事聞天下﹔一旦苟且曖昧﹐不特不見重於新朝﹐亦且貽笑於後世矣。父寄新朝﹐所謂中流失船﹐一瓠千金﹐其得延今日者幸也。不幸﹐成功亦惟是縞素復仇﹐以結忠孝之局﹐他何言哉﹗書欲不復﹐黃六表痛哭極陳﹐必得一言以爲信﹔用詳所以﹐伏維自重』﹗

秋九月﹐可喜再破定國軍﹐新會圍解。成功大練舟師﹐備進取。

冬十月﹐漳州守將劉國軒﹑朴世用等以城降﹐官國軒護衛后鎭﹑魏其志火武鎭﹑世用木武鎭﹑張世輝監督知府﹑房星華龍谿知縣﹐周瓊等如故。

十一月﹐發水陸師十萬應定國﹐漳屬十縣﹑泉屬七縣先後皆降﹐以南靖知縣李奇生爲同知﹑漳浦知縣範進爲通判﹐余守原官如故。

十二月﹐遣甘輝取仙遊。定遠大將軍世子濟度統大兵至。

是歲﹐可望出按沅靖諸營﹐由平越道屯天柱。

十二年春正月﹐輝使陳謙攻仙遊﹐知縣陳有虞守不下﹔洪善穴地實火器裂其城百餘丈﹐遂破﹐有虞死。

永曆封定國晉王﹑文秀蜀王﹔遣宦者劉玉泛海來告可望與定國不和﹐可望殺大學士吳貞毓以下十八人。

二月﹐成功置吏﹑戶﹑禮﹑兵﹑刑﹑工六官﹐令思明知州鄧會領儲賢﹑育才二館﹔取士黃帶臣﹑洪初辟等四十人。

三月﹐應定國師失利還﹐潮州陷。

夏四月﹐築丙洲新城﹝同安縣南四十里﹐城周四里﹞。釋林察罪爲總督﹐與周瑞帥舟師勤王﹔破潮州﹐復之。聞繼茂﹑可喜擊斬總兵廖篤增於玉版泉﹑追敗定國於興業﹝縣名﹞﹐分兵克梧州﹐又連敗之於橫州等處﹐遂分兵攻下髙﹑雷﹑廉三府三州十八縣﹐定國遁南寧﹝府名﹞﹐橫州等二州四縣皆陷。察次虎門不敢進。成功責察觀望﹐命戴罪立功。益以前提督黃廷爲帥﹑萬禮爲副﹐率二十鎭水陸師赴粵。命定西侯張名振爲帥﹑陳煇爲副﹐統二十四鎭入長江前進。洪旭爲水師右軍﹑陳六禦爲五軍戎政監其軍。中提督甘輝爲總督﹐王秀奇爲副﹐率二十鎭繼進爲援。戈甲耀日﹐鉦鼓闐江。

夏五月﹐都統石廷柱統大軍爲鎭海將軍駐防京口﹐定遠大將軍世子統大軍乘虛攻擊﹐總督劉淸泰分兵防要害。遣使齎書招成功﹐且言大兵雲集﹐後將無及。成功笑不應﹐厚其使而遣之。

甘輝會洪旭舟山乘岑江口﹝卽岑港﹐在舟山所西北﹞﹐守將巴臣功﹝卽副將杞成功﹞堅壁不戰。黃廷入揭陽港﹝俗名牛田洋﹐在澄海西南四十五里﹞﹐屯桃花山﹐潮州總兵劉伯祿駐鷹嘴埔﹐亦堅壁不出。林勝夜囊土塡濠﹐進破其壘﹐伯祿遁﹔揭陽﹑普寧﹝兩縣相去七十里﹞﹑海澄皆下﹐毀普寧城以峻揭陽。

六月﹐芝龍圈禁髙墻﹑芝豹戌寧古塔。

都統伊爾徳爲寧海大將軍統滿﹑漢兵抵舟山。

永曆將軍盧明臣﹑馮雙禮分攻嶽州﹑武昌﹐劉文秀攻常徳。寧南靖寇大將軍陳泰及護軍統領蘇克薩哈分徼﹐大敗之﹔明臣赴水死﹐雙禮﹑文秀遁。泰窮追文秀﹐爲定國援軍所敗﹐陳泰死﹐都統阿爾津代爲寧南靖寇大將軍﹐偕都統卓羅駐防荊州﹐都統祖澤潤分防長沙。

成功令兄泰移安平輜重於金門﹐徙泉屬士民渡金﹑廈﹐空府藏﹐墮漳府惠安﹑同安諸縣城﹐使張英築沿邊炮臺﹐益戰艦﹐從澄世計﹕北兵利陸戰﹑不利水戰故也。郝文興守海澄﹐以林其昌爲知縣﹐遣英義伯阮駿﹑總制陳雪之會名振守舟山烏洋。遣李化龍招臣功﹐臣功降﹐授鐵騎鎭﹐攺名臣興。洪旭﹑甘輝還次臺州港﹐總兵馬信以城降﹐授中權鎭﹐爲徵鹵將軍。秋九月﹐文興卒﹐令王秀奇守海澄。冬十月﹐名振軍次定海關﹝在鎭海縣南門外﹞﹐降其守將張鴻徳﹐授前鋒鎭。

十二月﹐世子軍至泉﹐因成功退守兩島﹐復遣招撫﹐不報。

十三年春正月﹐可喜遣劉伯祿﹑徐有功克揭陽﹑普寧﹐次揭陽城西﹐爲定遠軍犄角。黃梧諸鎭軍屯埔上﹐蘇茂欲先迎敵﹐郭遂第止之曰﹕『列隊過橋﹐勝則可﹐卻則難退』。梧曰﹕『戰無不勝﹐何退爲』﹖茂遂逆戰﹐有功﹑伯祿夾擊﹐大敗之﹐黃勝﹑林文燦皆死。黃廷急引軍轉攻伯祿營﹐伯祿反救。遂第乃以一軍免﹐諸鎭皆沒。浙閩總督屯泰分兵攻舟山﹑臺州。

二月﹐馬信率降將馮用﹑張洪徳謁成功。

永曆在安龍﹐可望謀劫駕出降﹔定國舉兵敗可望﹐奉駕駐雲南﹐攺滇都。

成功令五軍總制張英督杜輝﹑林勝佐廷禦伯祿軍。

三月﹐名振卒﹐以陳雪之代。遣馬信﹑洪徳助駿守舟山﹐堵屯泰軍。伯祿絕港爲營﹐徼各鄕之濟廷食者。

耿繼茂攻定國於南寧﹐禽輔晟伯李先芳﹑斬參將杜紀等﹔定國奔隆安。

夏四月﹐定遠軍戰艦已具﹐使韓尙亮爲前鋒﹐檄諸軍會戰。成功令林順等七鎭屯圍頭﹑陳魁等四鎭泊遼羅﹐泰率舟師爲應﹐萬禮等五鎭分據髙崎﹑潯尾﹝皆在海澄縣西海﹞﹑圭嶼﹝縣東北﹞及海澄諸港﹐洪天佑﹑張煌言巡廈門。尙亮出泉州港﹐順率火輪舟逆之﹐陳濟﹑王明伏走舸﹐鑿其樓船﹐沈溺十數。尙亮卻﹐大軍集圍頭。順以鐵面軍據上風揚灰﹐火弩齊發﹐大敗之。抵暮﹐風雨大作﹐滿﹑漢兵播蕩不能支。旣昏﹐雨止﹐風愈暴﹐北艦不能寄椗﹐漂失過半。成功令在廈門俘獲者﹐斷其掌縱還。先是﹐有「嘉禾斷人種」之謠﹔「嘉禾」卽「廈門」﹐閩呼「掌」與「種」似﹐故厭之。或說世子曰﹕『金門白沙寨爲鴻逵棲隱地﹐出不意攻之﹐可得也。金門得﹐則廈門孤矣』。從之。遣王進功潛軍駛往。洪旭逆擊﹐順率八鎭軍助之﹐進功潰﹐遁泉州港。

五月﹐廷軍乏食﹐趨碣石攻蘇利﹔利又堅拒不下﹐遂還。

六月﹐成功以蘇茂輕進覆軍﹐斬之﹔罰黃梧輸鎧甲五百﹐代王秀奇守海澄﹐王元吉爲知縣﹐周全斌爲左先鋒鎭﹐郭遂第爲後衝鎭﹐攺名華棟﹐以忠勇侯陳善守思明州。

初﹐施郎之去也﹐茂縱之﹐至是斬茂。諸將以茂功多﹐有後言﹔成功乃贍茂妻子﹐爲文以祭﹐引諸葛忠武斬馬謖以自解。梧心猶不自安﹐遂劫副將鄭純及茂弟明﹑知縣元吉﹐殺總兵華棟﹐殲其部眾﹐以海澄降。協將康雄不從﹐斷其手﹐得墜城出。世子奏梧爲海澄公﹐梧薦施瑯爲總兵。蘇明有母在成功所﹐成功亦不誅也。康雄﹑張協請速援五都土城﹐則大兵畢至海澄﹐甘輝等議土城已不可守﹐令康雄﹑林明保輜重還海門﹝山﹐在海澄東北﹞。成功擢雄左戎旗鎭﹑明右戎旗鎭。

秋七月﹐遣黃元佐張進協守銅山﹝在古雷寨隔海之西﹐古雷在漳浦縣東南五十里﹞。時以福州無重兵﹐計潛軍閩安﹐襲福州。遂令甘輝﹑萬禮統杜輝等十五鎭北次湄州﹐命戴捷爲向道﹐黃廷守廈門﹐洪旭佐兄泰守金門﹐陳輝統戰艦二十泊南山﹑圭嶼。辛亥﹝初五日﹞﹐親帥王秀奇等奪閩安﹐斬守將胡希孔﹐生擒百七十餘人﹐遂入南臺﹝亦曰釣臺山﹐在閩縣南九里﹐去建江百步﹞﹐奪橋﹝萬壽橋﹐在府南﹐跨南臺江上﹐長三百餘丈﹞。乙卯﹝初九日﹞﹐戰橋北﹐再勝。丙辰﹝初十日﹞﹐戰於教場﹐禽延平參將張禮﹐奪戰馬二十五匹﹐遂圍福州。分兵東守烏龍江﹝卽陶江﹞﹐遏漳﹑泉援師﹔北守連江嶺﹐遏溫﹑臺援師﹔西絕洪塘水口﹝府西十里﹐與陶江通﹞﹐以斷延﹑建饋運﹔惟南面近水﹐不爲備﹐築炮臺與烏樓對衝輣橦城。巡撫宜永貴急出原任布政周亮工﹑副將王進於獄中﹐問計﹔亮工謂﹕『敵防疏東南﹐當遣田勝﹑李武伏軍西南﹐遣王進潛師出鼓山後﹝閩縣東三十里﹞﹐轉六通橋﹐徑攻南臺﹐破敵必矣』。

八月己卯﹝初四日﹞﹐成功分將克連江﹝府東北九十五里﹞﹐而進軍來襲﹐眾疑大兵畢至﹐驚潰﹔成功不能禁﹐退屯閩安。定遠軍偵成功出﹐命馬得功道雲霄八尺門﹝在雲霄城南﹑銅山城北﹞攻銅山﹐爲黃元所敗走。伊爾徳敗總兵王長樹﹑毛光佑﹑沈爾序等於大蘭山﹐殺之﹔連攻定海﹐敗阮思等於衡水洋口。辛丑﹝二十六日﹞﹐遂連破陳雪之等於舟山﹔英義伯阮駿﹑陳六禦﹑張洪徳等皆蹈海死。

九月﹐阿爾津破永曆將姚黃於彜陵之蛇退山。冬十月﹐遂破辰州土司彭宏澍﹐籍所屬三州六司三百八十洞戶口降。

成功禮官陳寶鑰逃泉州納降﹐以黃開泰爲禮官。以同安死難教諭陳鼎子永華有經濟才﹐命爲參軍。

十二月﹐攻羅源﹝西南至連江一百里﹞﹑寧徳﹝西南至羅源一百里﹞﹐定遠遣阿格商﹑巴都來援﹐成功回思明州﹐甘輝殿。阿格商追至護國嶺﹐輝使韓英﹑劉巧伏兵西北山榖中﹑黃昭伏橋東北﹐魏其志﹑陳謙逆敵﹐佯敗﹐過橋﹐伏起﹐斬阿格商。甘輝還戰巴都﹐盡獲輜重以還。

是歲﹐芝龍復遣使勸降﹔復書有曰﹕『天下豈有無父之人哉﹗然竊私籌父之禍福安危熟矣。使者重來﹐良非得已。成功死罪﹐更復何言﹗乃所以彊忍須臾不卽輕身一擲者﹐徒南望吾君﹐雲天萬里﹐北思吾父﹐喘息重圜﹕恐一朝落機阱﹑飽虎狼﹐爲婦孺之所竊笑﹐負君父重恩靡有旣極耳﹗若論創業明君招攜懷遠﹐則有道矣。漢光武推誠以待竇融﹔唐太宗於尉遲敬徳﹐朝爲敵仇﹐暮卽心腹﹔宋太祖時﹐吳越王錢俶全家入朝﹐兩月遣還﹐羣臣乞畱章疏封固賜之﹔豈不誠恢宏大度﹐能鼓舞豪桀不自已﹐效章章若斯﹖必謂以徳服天下﹐惟唐虞﹑三代獨然﹐與今當事者喜以詐力相尙﹐有初鮮終﹐此成功不幸中之於先而決之於豫者﹐非謂世澆必不古若﹐亦其性習疑殊也。父長者﹐不樂以不肖之心測當世﹔乃今若此﹐當亦稍稍自悔矣。天實爲之﹐嗟何及矣﹗世子王﹑將軍﹑都統﹑總督﹑巡撫四集褊壤將三載﹐勞苦功髙。一弄兵於白沙﹐戰艦蕩沒﹔再弄兵於銅山﹐士卒奔潰﹔舟﹑臺先失﹐四將來降﹝巴臣功﹑馬信﹑馮用﹑張洪徳﹞﹔希孔﹑格商﹐先後授首。乃一裨將黃梧叛獻海澄﹐遽封公爵﹔供成功指揮若梧者累計億千﹐恐盡天下不足封。其以是爲能﹐詐邪否邪﹖前者庫成棟弒錦首來獻﹐成功卽斬之徇﹐爲叛臣賊子戒。竊謂天討無私﹐天不變﹐道亦不變﹐而顧反之以爲教﹐是誘天下以叛也﹐誠不知當事者自居何等﹖且甚危乎其爲上矣﹗本之不持﹐末焉是議﹖爲天下別順逆﹐斤斤以薙發爲辭﹐無論古來聖帝明王未有髡完爲教忠孝者﹔卽如姜鑲﹑金聲桓輩﹐孰非薙發稱順而叛不旋踵﹐殆深奉其教然與﹖教叛膺上賞﹐果以叛爲順與非與﹖夫彼旣從其所好所令矣﹐而又從而誅之﹐示天下爲爭此區區一片土﹐抑何教之未明﹑量之不廣也﹖漳﹑泉﹑潮﹑惠懸海隅﹐誠以畀我﹐完我君臣父子得保一區﹐如殷巢伯﹑周箕子休養生息於其閒﹐彼無此侵﹐此無彼畔﹐使中朝永永無南顧憂﹔成功縱不足見髙皇帝於地下﹐然而塗炭生民﹐歲月無已﹐當亦君父之所不忍出此﹐況乎成敗不可必﹑天命不可知也﹗誓日指心﹐有言不再﹔中腸委折﹐拜使黯然』。

丁酉﹝二十四日﹞﹐火藥局災。

十四年春正月﹐永曆自滇都以璽書來問﹐且告議開緬甸爲省﹐以元江土府爲總督﹐不果。

定遠軍分防泉州﹐大營髙濟﹑烏龍江﹑惠安﹑衛套﹑侯官﹑閩安諸隘。

成功督舟師北上﹐次三都。

二月﹐攻溫州金鄕衛﹝平陽縣南七十里﹞﹐守將翟永壽降。

三月﹐使萬禮﹑韓英守閩安羅星墖寨﹝閩縣東﹞。成功師出鎭下澳﹐遇風還。定國公鴻逵卒於金門﹐諸鎭戒嚴。

夏四月﹐都統宗室羅托駐防荊州﹑都統伯佟六十駐長沙。成功使楊廷世﹑劉九臯請秦王﹑晉王修好﹐會師進取。使施舉﹑李順往浙江﹐遇定海關軍﹐戰死。

秋七月﹐成功舟師出興化﹐陳斌﹑盧謙﹑余程守閩安。八月﹐抵海門﹐攻黃巖﹐守將王戎執知縣劉登龍降。進圍臺州﹐巡道蔡瓊枝﹑副將李必﹑知府齊維番﹑臨海知縣黎嶽以城降。九月﹐天臺﹑太平諸縣降﹐令宗維寧說海門衛﹝臺州府東九十里﹞守將張捷與前所﹝衛﹐城北七里﹞守將劉崇賢﹐皆降。而都統屠泰會總督李率泰兵破閩安﹐余程戰死﹔斌﹑謙率眾出降﹐亦死。成功遣陳堯策守狼崎﹝山﹐在閩縣東﹞﹐而自回廈門防禦。

冬十月﹐可望攻定國軍不勝﹐遂率妻子及標下總兵﹑都督等降北﹐初封義王。遂以洪承疇統軍會羅托等由湖廣進討定國﹕吳三桂會都統侯黑爾根﹑侍衛李國翰由四川進﹐都統卓布泰會提督綫國安﹑富喀莽吉圖等由廣西進﹐都統濟席哈等隨羅托由湖南進。

十一月﹐成功師至南澳﹐攻鷗汀壩寨﹐屠之。屠泰以舟山不可守﹐遷民渡內地﹐迫之海水之閒﹐溺死無算﹐遂空其地。成功復分兵屯守招撫。

十二月﹐永曆使漳平伯周金湯偕廷世﹑九臯齎詔至思明州﹐封成功延平王﹑泰加少傅﹐賜尙方劍﹐便宜行事﹔王秀奇祥符伯﹑馬信建威伯﹑甘輝崇明伯﹑黃廷永安伯﹑萬禮建安伯﹑陳輝忠靖伯﹑洪旭忠振伯﹐余侯伯印數十付成功頒錫。成功率諸將拜受﹐遂進謝表並會師江南疏﹐使參軍徐孚遠隨金湯復命。乃設長史﹑審理﹑典寶﹑典仗﹑典儀﹑典膳諸官﹐以王府禮從事。

●臺灣鄭氏始末卷四

徳淸沈云撰

烏程沈垚注

十五年春正月﹐多羅信郡王多尼會平郡王羅可鐸﹑貝勒尙善﹑杜蘭﹑都統伊爾徳﹑阿爾津﹑巴思漢卓羅等統兵進取雲南。

二月﹐延平簡勇士力勝五百斤者爲親軍。使工官馮澄世造鐵甲冑﹐試以箭﹐不入﹔又造鐵面﹐繪如神鬼。每士一人﹐副二人﹐執斤斫馬足﹐有進無退﹐號曰「鐵人」。以左虎衛陳魁統之。

三月﹐右虎衛陳鵬敗許龍於南洋﹐俘其眾。

定國將閻維龍﹑曹延生攻克廣西橫州。

夏四月﹐李國翰徼定國軍於全州。三桂遣兵克重慶。

成功遣楊廷世詣永曆告師期。以薛聯桂爲思明知州﹐楊來嘉佐黃廷﹑洪旭佐泰﹐分鎭金﹑廈﹐鄧會督糧饟。

五月﹐以中提督甘輝統前軍﹑右提督馬信統中軍﹑後提督萬禮統後軍﹐成功自統大軍﹐凡水師五萬﹑騎射五萬﹑步擊五萬﹑遊軍策應萬﹑鐵面軍萬﹑猛將數千﹑戰艇數千北上。澄海遊擊劉進忠率眾以城降﹐授進忠後衛鎭。

永曆寶康侯賀九儀遣將曹友攻賓州﹐不克。羅托等略下沅靖﹐進克平越﹑鎭遠﹔卓布泰略下南丹﹑那地﹑撫寧各土司﹐進克獨山﹔三桂等自重慶分擊定國﹑文秀軍﹐連敗至水西﹐皆遁﹐遂克遵義﹔別將克開州。

六月﹐延平軍攻降平陽守將車任暹﹑瑞安守將艾誠祥﹐進攻溫州﹐不下。

秋七月﹐抵洋山。山故有龍祠﹐過舶必以生羊祭﹐畢卽縱之山上﹐日久孳乳﹐羣隊滿山。延平軍士競逐之﹐成功又不致祭﹔天朗波平﹐怪風卒至﹐戰艦自相樅擊﹐義陽王及成功三子睿﹑裕﹑溫﹑甲士數千人﹐皆溺。旣禱乃息。遂還舟山﹐葺戰艦。

八月﹐永曆仁壽侯譚詣等攻重慶。

九月﹐象山知縣徐福率父老迎降延平。時有言北將謀叛者﹐成功罷賀世明﹐以姚國泰代﹔又遣張英諭朴世用﹑魏其志﹑李必﹑張魁悉解兵權爲監督﹐世用憤死。劉進忠因不自安﹐冬十月率眾奔黃巖海門衛納降﹔周全斌追至海門圍之﹐進忠突圍走﹐全斌不追﹐遂據其城。十一月﹐破盤石衛﹝樂淸縣西南五十里﹞﹐令諸提鎭就汛休養。十二月﹐屯沙關籌饟﹝樂淸縣東有白沙嶺﹐嶺東有關﹐卽此﹞。

承疇遣攻水西﹐宣慰司安坤降。定國﹑文秀入貴州。都統明安達禮﹑俄羅塞臣﹑賽音達禮﹑護軍統領席伯臣﹑車爾布等各統大兵會承疇﹐分札貴州防禦。大將軍多尼會吳三桂﹑卓布泰於平越之楊老堡﹐分三道進攻雲南。多尼自桂陽入﹐斬劉將軍於安莊。鞏昌王白文選遣將焚盤江鐵鎖橋﹐尼堪軍作浮橋以濟。文選拒戰松嶺衛﹐不勝。三桂自遵義入﹐攻七星關﹐文選屯兵堅守﹐不下。乃轉水西苗猓界﹐閒道度關襲其後﹐克之﹔遂進烏撒。卓布泰自都勻入﹐抵盤江之羅顏渡口﹐文選遣將李成爵扼險﹐沈其船。定國亦率兵來援﹐屯雙河口山頂。而卓布泰軍從下流十里取所沈船﹐乘夜潛渡﹐襲斬成爵於梁瑞津。遂會諸軍四合﹐張左右翼﹐奪擊定國。定國退守陸格樹寨﹐堅拒。諸軍以火器圍擊﹐再戰再截。定國兵不滿千﹐轉戰四十餘里﹐左右衝突。大軍累萬圍數十重﹐而火器熱不可執﹐戈刃交前﹐百不當一。定國鼓銳奔之﹐所向騰踐披靡﹐莫敢仰視﹐遂衝重堅﹐奔據鐵鎖橋﹐則已先焚不可據﹐乃從普安閒道入雲南。三道大軍﹐俱迫滇都。定國﹑文選扈永曆奔永昌。

初﹐孚遠取道交趾入安龍﹔交趾要以臣禮﹐不可﹐阻不得前﹐返廈門。後孚遠隱吳六奇所﹐得全發死﹔其子歸柩松江﹐未葬﹐子亦死。

十六年春﹐仁壽侯譚詣攻殺其兄譚文﹐脇新津侯譚宏降北。封宏慕義侯﹑詣向化侯﹔分平西王駐雲南﹑平南王駐粵東﹑靖南王駐四川。

二月﹐延平還盤石衛調兵。

閏三月癸亥﹝初三日﹞﹐三桂﹑卓布泰等攻永昌。壬申﹝十二日﹞﹐定國扈永曆奔騰越。三桂等渡瀘江﹐定國與忠勇伯竇名望伏磨盤山左右﹐偵三桂騎至﹐突出截擊﹐幾斬三桂。大軍還戰﹐獲遁免﹐而卓布泰八隊合圍﹐名望戰死﹐定國突圍走石門﹐扈永曆過南甸。追至﹐定國遣馬雄飛﹑鄔昌琦護鹵簿先趨孟村﹐而身自斷後。又追及﹐定國扈入三宣六慰﹔斬孔廷訓﹝有徳子﹞﹐以謀劫降故。

夏四月辛丑﹝十一日﹞﹐由蠻漠遷河口﹐水陸分進﹐文臣舟從者六百餘人﹑武臣陸從者九百餘人﹐馬亦如之。戊申﹝十八日﹞﹐舟次井梗﹐定國遣文選率兵迎駕往■﹝口垔﹞哇城﹔爲緬人所阻﹐不爲達。時距駐蹕處五十餘里﹐文臣侍從皆畏緬人莫敢通。文選旣拔營去﹐庚戌﹝二十日﹞舟次沙河口﹐陸行者至蘊哇對河﹐距城五六里屯息。緬人疑爲變﹐集眾戰鬥﹐朱蘊金﹑姜承徳等死者大半﹐余亦潰散。

延平軍抵崇明﹐總兵梁化鳳堅守不下﹔乘風趨瓜州﹐遣監紀劉澄約提督馬逢知爲應。令馬信﹑黃安﹑蔡文﹑黃昭﹑藍衍率銳師居前﹐周全斌居中﹐甘輝居左﹐洪天佑居右﹐萬禮居後﹐羅蘊章參伍策變﹐張煌言奉檄傳諭。

五月辛酉朔﹐緬王具龍舟鼓樂迎永曆﹐宿衛僅百餘人﹐遂止不出﹔定國書三十餘上﹐爲大學士馬吉翔﹑司禮監李國泰所阻﹐不報。

六月辛卯﹝初二日﹞﹐延平軍抵焦山﹐斬巡江營都司羅明升於談家洲﹝丹徒縣西北六里﹐有沙洲橫列江中﹞﹐以蔡文守焦山﹝丹徒縣東九里﹞。令材官張亮率善泅者斬滚龍鎖﹐前軍先登﹐亮圍瓜州﹝江都縣南四十里﹞﹐江防同知徐騰鯨遁﹐陳澤追斬遊擊左雲龍於大來橋﹐生擒操江朱衣祚。成功曰﹕『此腐儒也﹐縱之』。蘊章督軍士焚木浮營三寨﹐俘斬數千﹐以劉猷守瓜州﹑柯平理江防事。庚子﹝十一日﹞﹐遂泊鎭江南岸﹐前軍屯銀山下﹝府西二里﹞。守將遙見鐵人﹐駭甚﹐反走﹔乘之﹐遂破其柵。副將髙謙出援﹐全斌爲圓陳持盾外向﹐射之不動﹐火器衝其中﹐忽中分若衢﹐而左右角銳進﹐裹而截擊之﹐奔殪不相顧。謙逃入城。全斌遂奪門入。謙與知府戴可進等十四員﹑兵眾數萬皆降。成功以謙爲破鹵將軍﹑馮澄世爲常鎭道﹑李徵爲知府﹑林若霖爲理刑。丁未﹝十八日﹞﹐荊州衛糧官來降﹐擢其首爲衛指揮使﹐餘量授千百戶。太平府守將劉世賢遣使迎降﹐加世賢鎭南將軍。己酉﹝二十日﹞﹐略取江浦﹐遣羅蘊章分兵守鎭江。蕪湖以降書至﹐遣張煌言守蕪湖﹑韓鏞守江浦。儀眞吏民迎降﹐持牛酒。揚州文武棄城逃﹐吏民來請﹐遂遣將分守勞民。

馮澄世﹑潘庚鐘說成功緩取南京﹐先設揚﹑淮﹑瓜鎭重兵﹐以斷南北饟道﹐扼各路要害﹐以絕外援﹔遣使定國會師﹐則南京可不勞而定也。成功曰﹕『定國遁走無處所﹐且萬里援師不足恃。大兵分防各省﹐皆數十萬。永曆諸將削平﹐大兵凱旋在卽。我分兵以守﹐埶弱不足當﹔庶神速取南京﹐得形勝﹑守要害﹐傳檄天下反正勤王﹐定國等不召自至。南都未得﹐譬諸堂奧空虛﹐何淮﹑揚門戶之有』﹖遂使周全斌﹑髙謙益兵守鎭江京口﹐楊朝棟招撫江南﹐袁起震﹑徐春招撫江北。有陳文達者﹐統戰艦二百餘艘來歸﹐授指揮鄕道使。時延平聲勢大振﹐旬日之間﹐江南北相率迎降﹕府若太平﹑寧國﹑池﹑徽﹐州若廣徳﹑無爲﹑滁﹑和﹐縣若當塗﹑繁昌﹑宣城﹑寧國﹑涇﹑黟﹑南陵﹑太平﹑旌徳﹑貴池﹑銅陵﹑東流﹑建徳﹑石埭﹑靑陽﹑含山﹑舒城﹑巢﹑沛﹑廬江﹑髙淳﹑溧陽﹑建平﹑句容﹐分將撫安﹐若虞不給。常﹑鎭﹑淮﹑徐望風引降﹐文武棄城奔走者絡繹不絕。而內大臣達索爲安南將軍﹐會都統索洪﹑護軍統領賴塔等統大兵二十萬來援。

成功遂進取南京﹐至觀音門﹝江寧外郭﹐北面三門﹐最西曰觀音﹞﹐令黃安總督水師泊三汊河口﹝三新河口﹐近艸鞋夾通口﹞。成功由儀鳳門登岸﹝西出從北第一門﹐在三汊河口東北﹞﹐率諸將觀鐘山形勢﹐祭太祖列宗而還﹝鐘山在府治東北十五里﹞。令甘輝﹑余新屯獅子山﹝府西北二十里﹐亦名廬龍山﹞﹔萬禮﹑楊祖屯橋山上﹐洪天佑爲援﹔馬信﹑郭義﹑黃昭﹑蕭拱宸屯漢西門﹔陳魁﹑陳鵬﹑藍衍﹑蔡祿屯東南隅﹐結水寨﹔劉巧﹑楊正﹑戴捷﹑劉國軒屯西北隅﹐環山爲營﹔而自帥張英﹑陳堯策﹑王秀奇﹑林習山等屯嶽廟山﹐與諸鎭營壘云連勢結﹐首尾相迎。

巡撫蔣國柱率將士數千騎薄營﹐余新徼之﹐大敗﹐單騎遁﹐復爲遊卒所擒﹔見成功﹐呼萬歲﹐憐而縱之。郎廷佐﹑管效忠等方議降未決﹐會崇明梁化鳳及參將張國俊﹑遊擊徐登第等各率水陸兵數千閒道至。國柱﹑衣祚依化鳳﹐突圍至城下﹐縋而入﹐與總督廷佐巡城雉﹐東北隅敵營少備﹐聞大兵旦夕將至﹐議出奇夾擊。衣祚曰﹕『是有門曰神策﹝在太平之西﹑金川之東﹐是年因勝成功於此﹐攺名得勝﹞』﹔化鳳大喜。

秋七月﹐貴州凱旋﹐副都統噶褚哈﹑馬爾賽等由荊州浮江赴援。陳魁等逆戰﹐大敗之。壬戌﹝初三日﹞﹐都統劉之源統水師數萬與噶褚哈等合擊魁﹑鵬等眾﹐藍衍﹑蔡祿撒油豆敵艦上﹐而眾以矛搠乘之﹐溺斃過半﹐水爲之塞。甲子﹝初五日﹞﹐都統哈哈木等統水陸師會戰﹐余新﹑洪天佑分兵拒擊﹐張英﹑林勝督鐵人截攻。陸路北師見矢刃不能傷﹐而斫足競前莫卻﹐駭避入壁﹔水師又爲天佑等所敗。

延平屢勝﹐兵益驕﹐諸將爭功互相訐。成功令﹕『非有令擅自進取者不爲功﹐越營爭勝者功敍本營﹐他營非危急不得相救』。庚鐘諫曰﹕『將士奮勇貪功﹐勿苛責以挫其鋒。且敵兵已數十萬朝夕益至﹐吾軍止有此數﹐非連營速戰﹑乘勝合攻不可。都城久圍不下﹐或有他虞。諸城降納不足守﹐勝則速來﹐敗亦速去。爲今日計﹐不如發令諸鎭並力﹐水師爭先取勝﹐以吾所長﹑攻彼所短﹐果能盡覆其水路諸軍﹐殲其渠帥﹐橫江寒隘﹐則陸路軍亦膽落神飛﹐而後乘銳並力﹐靡不濟矣』。不聽。

庚午﹝十一日﹞﹐達索等大兵繼至﹐分兵會戰水營﹐而分陸路兵渡江攻擊。延平諸鎭各自爲戰﹐勢已不支﹔且北兵蜂集云奔﹐見勝則進﹐小敗卽退﹐朝夕更代﹐以逸擊勞﹑以飽擊饑﹑以多擊少。如是者旬有五日﹔延平士卒日疲﹑器械日敝﹐气衰糧匱﹐累敗欲崩。庚鐘曰﹕『勢急矣﹗速令並力自全﹐相機退守﹐以圖再舉』。又不聽。

甲申﹝二十五日﹞夜﹐化鳳等率精騎穴城出﹐攻余新營﹔北軍夾之﹐遂擒新﹐盡俘其眾。連攻拱宸等營﹐連破之。及萬禮等奉令來援﹐而化鳳已入城去。甘輝及庚鐘諫成功退屯觀音門﹐連營合陳﹐不必待令﹐爭相救護﹔又不聽。

乙酉﹝二十六日﹞﹐達索統大兵圍擊甘輝﹑張英﹐索洪圍擊林勝﹑陳魁﹐哈哈木等分取姚國泰﹑楊祖﹑藍衍﹑楊正﹐而水師諸鎭爲劉之源大兵所圍﹐橋山寨爲賴塔等所圍﹐西北劉國軒諸營爲噶褚哈大兵圍守﹐嶽廟山諸屯又爲馬爾賽﹑張國俊﹑徐登第據隘環攻。成功張黃蓋山上﹐望大兵無不以三圍一﹑以十並二﹐神器雷轟﹐矢石雨注。方急遽不可爲計﹐而郎廷佐﹑梁化鳳各選精騎表裏合擊﹐鋒銳不可當。乃令庚鐘代蓋下指揮﹐自趨江下整舟師合戰﹐而被所焚溺已五百餘艦﹐觸折滲損無計算﹔急帥周全斌﹑劉猷﹑楊富冒矢石衝堅力戰﹐拔諸將出排沙嶼。瓜鎭已破﹐前降諸府縣守者多亡失。潘庚鐘﹑萬禮﹑張英﹑林勝﹑陳魁﹑藍衍﹑李必﹑魏其志力戰死軍中﹐甘輝﹑余新被擒亦死﹐收殘卒亡歸者什不二三。成功大慟曰﹕『悔不用諸將軍言﹐敗棄若是』﹗欲自剄以謝死者﹔全斌及諸將泣諫乃止。遂縞素哭祭﹐悲號咽江﹐躬巡弔卹﹐撫創痍﹐遣使奉表永曆﹐請貶王爵。

八月﹐次吳淞港﹐遣蔡政賫書馬逢知所。都統劉之源爲鎭海大將軍﹐駐鎭江。

慶陽王馮雙禮兵敗﹐走四川﹐徳安侯狄三品執之北降﹐授三品抒誠侯。濟安伯朱養恩等以嘉定州降北。巡撫髙民瞻兵克成都。

成功攻崇明﹐梁化鳳以炮擊死正兵鎭韓英﹑監督王起鳳等﹐遂退。九月﹐師還思明。前使永曆者道阻反命﹐諸將請仍王號。

冬十月﹐劉猷往溫州徵饟﹐遇北軍戰沒。時安南將軍達索等移兵福建﹐由溫州進。

十七年春正月﹐遂抵福州。三桂等敗定國軍於普洱﹐奏稱﹕『滇南負固有年﹐一朝戡定﹐獨永曆在緬﹐李定國﹑白文選分屯三宣六慰等處﹐窺我邊防﹐患在門戶﹐號召諸蠻﹐患在肘腋﹐投誠生心﹐患在腠理﹐請大舉入緬﹐以靖根株』。

三月﹐安南軍抵泉州﹐會總督李率泰﹑提督馬得功﹑海澄公黃梧﹑總兵施瑯﹐調寧波﹑溫﹑臺各水師﹐檄廣東碣石總兵蘇利﹑南洋總兵許龍﹑饒平總兵吳六奇﹐合兵會剿。率泰遣盜持孔雀膽賂成功庖人張徳﹐伺成功宴諸將毒之。徳以付亨人王回﹐回告其父﹐父曰﹕『事主而毒之﹐不忠孰甚』﹗遽挈回持膽報成功。遂捕徳磔之﹐而厚錫回父以獎其忠。

攺右提督馬信爲提督驍騎親軍﹐與忠正伯林習山守笠嶼﹝卽列嶼﹐在同安東南八十里﹐介廈﹑金門之中﹐周二十里﹞。輔明侯林察總督水師﹐與中衝鎭蕭拱宸屯崇武﹝所﹐在惠安東南﹑泉州東﹞﹐禦泉州兵。

夏四月﹐安南進泊圍頭﹔卽令察等屯劉五店﹝在同安東﹞﹐少傅泰與護衛左鎭黃安守金門城仔角﹐五軍戎政王秀奇督右虎衛陳鵬﹑殿兵鎭陳璋守五通﹑髙崎﹝五通嶺在同安東南七十里﹐髙崎在五通之西﹑鼓浪之東﹑廈門之北﹑雜浦嶼之東南﹐多大石﹞。前衝鎭劉巧﹑後衝鎭黃昭﹑左衝鎭郭義﹑援剿前鎭林明屯同安港﹐逆戰。閩安侯周瑞﹑忠靖伯陳輝﹑護衛右鎭鄭仁﹑援剿右鎭林順泊南山麓﹐遏海澄兵。前提督黃廷﹑右武衛周全斌統蒙衝二十﹐載火物而帷之﹐伏后閒發。英兵鎭陳瑞護王侯伯以下細小過笠嶼﹑金門﹐而空廈島。成功督五府陳堯策等於鼓浪嶼﹝廈門西北﹑海澄東北﹞指揮號令。忠振伯洪旭屯鎭海旗尾﹐往來策應﹝卽岐島大武口﹐髙千仞﹐屹立海上﹐其南十里爲鎭海衛﹐在廈門西南﹐大武山在廈門南對岸上﹞。癸丑﹝二十九日﹞夜﹐陳鵬約率泰兵出髙崎﹐當迎應﹐飛渡廈門﹔率泰喜諾。

五月乙卯朔﹐梧潛師出海門。成功遣堯策約各鎭聞炮起椗。堯策到周瑞船﹐而海門師大至﹐不及他去。炮擊瑞船﹐堯策與瑞俱死。陳輝督眾鏖戰﹐負重創。索洪進同安港﹝海門在鼓浪西﹐同安港在海澄東﹞﹐賴塔鼓溫﹑臺水師攻髙崎﹐率泰前進應鵬﹐達索﹑施瑯統大軍繼至。成功手旗劍問左右﹕『流平否』﹖曰﹕『平矣』。曰﹕『平則潮轉風隨』。令發炮﹐火艇雍上流﹐壓大軍。兩岸轆轤競轉﹐竹緪貫沈樹大起。鵬約親軍爭登岸應敵﹐而副將陳蟒性直不可通﹐故大呼發炮擊敵。陳璋奮軍鉤遠斧﹐近擲瓜炮﹐敵軍蹂踐蹈淤淖。鵬愕然計左﹐則亦麾眾助戰﹐率泰落水逃免。達索戰艦絓銳枝﹐半皆沈覆﹐施瑯以小舸援達索閒道遁。成功令何義代己﹐而自乘飛艇督諸鎭合戰索洪。泰帥水師鎭蔡葉吉由浯嶼進發﹐截溫﹑臺斗艦。黃廷等縱火於鼓浪嶼後﹐夾攻賴塔﹐風起潮湧﹐煙焰漫天。馬信督神弩軍圍梧﹐全斌復以竹罌洋炮橫擊之﹐梧兵盡覆。索洪﹑賴塔皆棄軍逃竄﹐北軍奔殪﹐焚溺死者以億萬計﹐水爲不流。成功知鵬有變﹐密遣洪旭往勞﹐伏勇士焉。鵬喜未泄﹐與旭飲歡甚﹐引鵬送江漘﹐勇士突起縛鵬﹐部眾大譁﹐得陳璋﹑程應璠曉之乃定。成功責鵬交通狀伏罪﹐遂磔以徇。時吳六奇遣將馬嵩至潮﹐爲刺客所殺。許龍﹑蘇利聞大軍已敗﹐退還。逃帥達索等皆以馬得功軍獲全﹐得功屯黃崎﹝惠安東北﹞不進故也。成功厚卹周瑞等﹐摺陳莽右虎衛﹑何儀左虎衛﹑陳璋宣毅左鎭。俘獲軍實﹐分賚諸將士﹐舉之數月不盡。

六月﹐尙書車克納﹑都統索渾統大軍會福州。

秋七月﹐耿繼茂移駐福建。都統宗室羅托爲安南將軍﹐會大將軍達索等相機進剿。

成功使張光啟如日本乞師。

八月﹐議棄舟山地﹐明安達禮率滿兵還京。內大臣愛星阿爲定西將軍﹐徵李定國。

九月﹐李率泰奏遷同安之排頭﹑海澄之方田沿海居民八十八堡入內地安插。成功因議取臺灣﹐招沿海之不願內徙者屯田其中﹐以益軍儲。

冬十月﹐魯王卒﹐成功與兵部侍郎王忠孝禮葬之金門後浦。

十一月﹐光啟使還﹐言日本上將軍不允發兵﹐助銅嗊﹑鹿銃﹑倭刀爲備。

十八年春正月﹐成功集諸將議曰﹕『吾聞臺灣北自雞籠﹑南至瑯嶠千里而遙﹐東自多羅滿﹑西至王城千里而近。風便﹐自雞籠﹑淡水趨福州港口﹐五更可達﹔自臺灣港至澎湖嶼﹐四更可達﹝海道不可以裏計﹐舟人分一晝夜爲十更﹐故以更計道遠近﹞。澎湖至金門﹐七更可達。東北至日本﹐七十更可達﹔南至呂宋﹐六十更可達。中多大谿﹐流入海﹐水澹﹐曰「澹水洋」。雞籠名東番﹐亦名北港。有數十社﹐社大者戶數千﹑社小戶數百。俗習走﹐過奔馬。土宜五穀﹐竹數拱﹐長十餘丈。其鏢槍竹鐵簇﹐試鹿虎輒中。後避倭難﹐稍稍居山後。我太師初辟臺灣﹐事耕植﹑通商販﹐密邇漳﹑泉﹐地廣而腴。至今爲紅夷所據﹐屹然一大部落。我將復之﹐以裕兩島﹔進可戰﹑退可守。況玆遷民﹐播棄失業者多﹐招之以耕以戰﹐兵食兩足﹐良計之得也』。已而臺灣甲螺何斌持地圖來獻。遂檄南澳陳霸備許龍﹑蘇利﹐參軍蔡葉吉佐少傅泰守金門﹐郭義﹑蔡祿往銅山協張進防禦﹐洪天佑﹑陳輝﹑楊富﹑楊來嘉﹑何義守南日﹑湄州﹑崇武﹑圍頭﹐防護金門﹝金門東北至圍頭﹐又東北至崇武﹐又東北至湄州﹐又東北至南日﹞﹐洪旭﹑黃廷﹑王秀奇﹑杜輝﹑林順﹑陳永華及其兄子繩武﹑馮澄世之子錫範等佐世子經守廈門。而自率弟襲及馬信﹑周全斌﹑蕭拱宸﹑黃昭等數十鎭東徵。

二月﹐次彭湖﹐巡視三十六嶼﹝彭湖島在臺灣縣西大海中﹐西與金門相望﹐東至府城五十里﹔三十六嶼泛若水中之島﹐其最大而居中者曰大山嶼﹐縱橫三十餘里﹞﹐分將守之﹔曰﹕『此臺灣門戶是矣。諸將軍惟寡人鷁首是向﹐勿以紅夷炮爲疑』。抵鹿耳門﹐成功曰﹕『此古所謂落漈與』﹝漈者﹐水趨下不回也﹞﹖使測水﹐深丈餘﹐額手謝曰﹕『天興我也』﹗潛軍循圖委折至赤嵌城登岸。斌曰﹕『速據倉廒﹐乃以兵進﹐不然﹐遽則毀矣』。從之。守赤嵌城酋長苗難實丁遣何機走鯤身請援。成功令諸將持神器傅城﹐遣通事吳邁說曰﹕『不速降﹐皆灰燼矣』。苗難實丁懼﹐以眾降﹐成功厚賂之﹐令說揆一王曰﹕『臺灣吾故物﹐久假當歸』。而揆一王已遣酋長英黎三來禦﹐道遇何機﹐機謂『唐兵實由天下﹐非傾國以赴不可』。還請濟師。成功因得整軍速進﹐徑抵臺灣。令黃昭伏鯤身尾﹐楊祥繞出鯤身之左﹐擊其虛而奪之﹐蕭拱宸以水師截其夾板﹐皆伏以待。全斌速伐大竹﹐環布革若城﹐多張旗幟﹐鉦鼓飛卒噪誘而內阱坎焉。蓋紅夷專恃火炮槍銃﹐無他長。登髙遙望﹐發大炮轟擊﹐城則偃而復起﹐屢擊屢起﹐遂盡挾槍銃嗊弩前趨奮擊。楊祥自後突起﹐昭三面蹙之﹐紅夷軍全覆坑陷中。而成功速兵奪門﹐火器奔下﹐不獲前﹐士卒傷﹐乃退於七鯤身﹐壘土石環濠以自衛。

是月﹐白文選密遣緬人齎表永曆﹐議要緬王送駕出﹐已作浮橋﹐距行在六十里﹐將渡﹐以馬吉翔﹑李國泰撓阻不果行。

夏五月﹐攺赤嵌城爲承天府﹐楊朝棟爲府尹﹔置天興﹝在今臺灣縣東四十里﹞﹑萬年﹝縣東南二十里﹞二縣﹐以祝敬﹑莊文烈爲知縣。黃安﹑顏望忠等率師繼進﹐授安爲右虎衛﹐招沿海居民之不願內徙者數十萬人東渡﹐以實臺地。

初﹐黃梧艷沿海多富商大賈﹐勸率泰奏遷海澄內地﹐民皆破產﹐哀號自盡。至是爲成功所招﹐梧由是吞噬莫遂﹐大怨成功﹐與施瑯計閒成功守將。

銅山北自金石接浯嶼﹑南自梅嶺達廣東﹑西南接元鐘所﹐較諸守者爲最要。郭義﹑蔡祿初約萬禮爲兄弟﹐及禮死江南之役﹐還祀忠臣廟中﹐首甘輝﹑次禮﹔復核禮實逃軍後溺死﹐遂撤不祀﹐因懷不平。

六月﹐祿遣將陳華﹑羅棟揚言南洋許龍兵將至﹐分據要害劫忠匡伯張進欲俱降梧﹔進佯諾﹐密與呂簇圖義﹑祿不獲﹐進自焚死。世子經聞變﹐遣黃廷﹑洪天佑﹑陳霸合討﹐義﹑祿遂大掠城中﹐與察言司薛聯桂等由八尺門納降。達索等統大兵至﹐則洪天佑﹑黃元益兵守銅山﹐不敢進。又恐成功自彭湖奪福州﹐乃還。梧以招撫都督萬儀﹑萬祿等奏入﹐而急與尙書蘇海納劫掠沿海居民﹐塗炭殆盡。

秋七月﹐土番阿得苟攘聚眾欲救紅夷﹐楊祖與戰﹐敗死。成功令黃安﹑陳瑞設伏誘斬之﹐躬巡田野﹐慰撫諸社寨酋長及新遷居民﹐令皆桉堵樂業。益繕甲兵﹐堅城守。揆一王自是閉城堅拒﹐無所得食。

八月﹐梧會蘇海納統兵閒道毀鄭氏祖墓﹐盛其屍置獄中﹔而芝龍及子世恩﹑世蔭等以冬十月無少長皆棄柴市。

十一月﹐成功令陳廣等焚紅夷夾板﹐黃安率眾自鯤身合攻﹐揆一王勢蹙﹐遣通事李仲說曰﹕『此去荷蘭遠﹐不可久駐』。約自倉庫外金玉珠寶悉載歸﹐遲將莫及﹔揆一王與諸酋長如約還荷蘭。成功祭告天地山川﹐置社稷﹑宗廟﹑學校﹐攺臺灣爲東都﹝今縣西南有廢城﹞﹐城曰安平。

是月﹐三桂﹑愛星阿會師木邦。晉王李定國奔景綫﹐鞏昌王白文選遁據錫波江。大軍造筏將渡﹐文選復奔茶山﹐爲總兵馬寧等連敗﹐至孟養﹐文選降﹐封承恩公。三桂﹑愛星阿進攻緬城。

十二月戊申﹝初三日﹞﹐緬人請移蹕﹐皇太后﹑皇后﹑皇太子同行﹐夜渡河。三桂等遂執永曆﹝由榔﹞﹐殺華亭侯王維恭等一百餘人。越年﹐定國在景綫病死。

成功殺朝棟及敬﹐爲刻減兵糧故。以鄭省英爲府尹﹐令黃安城守撫眾﹑周全斌總督承天府南北路。分地開墾﹐圍生牛而教之耕。鄕仍曰社。田仍二十五戈爲一甲﹐三年然後定賦﹔限溝渠﹐時畜泄﹐毋聽民兼並買賣。察舉孝弟力田及有奇才異能者試用。諸將以時簡肄武備﹐嚴守望﹐緝姦宄如律。

●臺灣鄭氏始末卷五

徳淸沈云撰

烏程沈垚注

康熙元年春正月﹐成功聞塚兆慘發﹑父被族誅﹐擗踴大哭﹐帥諸將以下皆縞素。

二月﹐命洪初辟等分理社事。成功切齒梧等﹐未及報﹐病肝急。或告南澳陳霸有貳心﹐卽遣全斌往擊。霸聞之曰﹕『辧無及矣。中梧等姦計不自察﹐卒以兵逼﹐如是而往﹐眾畔親離無日矣﹗豈掘塚之應墮地若斯﹖𨿽然﹐霸不忍爲梧用也』。乃率諸將遁粵東去。全斌獲其子士鰲﹐復命以杜輝代守南澳。

夏四月﹐兵部司務林英奔告緬事﹐諸將請更朔號﹐成功曰﹕『不可﹗傳聞異辭﹐審而後發喪﹐擇立宗室之賢者﹐乃攺元朔』。諸將以爲然。

初﹐世子經取尙書唐顯悅女孫爲婦﹐不相得﹐私於其弟之乳媼陳氏﹐生男﹐詭謂侍妾出者告成功。諸王及邑之大夫皆賀﹐而顯悅責成功書謂﹕『禮有八母﹐乳母居一﹐世子與狎﹐當何罪』﹖成功暴怒﹐卽令都司黃毓與少傅泰斬經及陳媼及所生男﹐並斬夫人董氏﹐以理內不職也。諸將大駭莫敢諫﹐少傅與毓議殺陳媼及所生男﹐而諸王以下合表爲夫人﹑世子請﹐遂以兩級付毓報成功。成功愈怒﹐解所佩劍促毓詣少傅。少傅令遂見經﹐經拘毓與眾議未決﹐而參軍蔡鳴雷在臺行多不法﹐恐見誅﹐奔愬經所﹐已密諭全斌等將至矣﹐令必盡誅乃已。洪旭曰﹕『世子不可以拒父﹑諸將不可以拒君﹐惟少傅兄可以拒弟』。遂告少傅趨林順統舟師守大擔﹝嶼﹐在廈門前﹑同安縣東南八十里﹞。會全斌徵陳霸還﹐黃廷勸世子出不意執之﹐使黃昌攝其軍。成功聞諸將拒命﹐憤甚﹐遣洪有鼎馳諭全斌。有鼎至銅山﹐聞全斌被執﹐不敢前。

五月癸酉朔﹐成功病﹐彊掖黃安登將臺﹐望彭湖﹐有船東至否﹖安曰﹕『無之。梧﹑瑯姦計﹐北旣赤族﹐又將滅是。中冓事隱﹐安見顯悅非爲梧賣者﹖願王勿疑﹐疑則左右皆義﹑祿﹑霸等。父子至親且若是﹐他更何以自處』﹖成功益忿怒﹐狂走。越八日庚辰﹝初八日﹞﹐嚙指而卒﹐年三十有九。弟襲與黃安﹑馬信遣人奔赴金﹑廈﹐信慟哭不絕死。眾將請襲權政爲鎭撫計﹐而蔡云﹑李應淸﹑曹從龍﹑張驥謀遂奉襲﹐告黃安﹐安持不可。又說黃昭﹐握重兵擁戴﹐昭諾﹐遂與蕭拱宸合謀拒經。而襲弟成賜潛軍往廈門﹐道遇許龍兵被執。繼茂﹑率泰遣使招經﹔經請比朝鮮行事。

秋八月﹐使再來﹐令先繳所陷州縣印﹐卽爲奏請。經與泰等議曰﹕『先王甫荒東土﹐不幸卽世﹐內靡有定﹐其何外侮之能膺﹖懼而受撫﹐則無以見吾先王﹐不受又左右無以應敵﹐不如姑受令焉以緩須臾』﹔乃使楊來嘉上州縣印十五。率泰遂送來嘉北上﹔且揚言鄭泰﹑洪旭﹑黃廷等將密獻兩島入奏﹐以閒經心。經竟以兩島屬少傅﹐加全斌爲五軍都督﹐率以東徵。

冬十月﹐抵彭湖﹐先遣鄭斌至安平告諭﹐諸將面視莫敢言。獨黃昭等拒命﹐遂進師西嶼﹝彭湖三十六嶼之正西嶼﹞。昭率兵守寮港﹑曹從龍守安平炮臺﹑蕭拱宸守洲仔尾﹐張驥自鹿耳門﹑蔡云﹑李應淸自赤嵌城合兵拒戰。全斌說經乘大霧登岸﹐背水列陳。驥等聞水聲人語﹐呼噪縱擊。經軍卻﹐全斌呼曰﹕『卻則溺矣』﹗諸將奮死前戰﹐潰驥陳﹔而昭等合師來援﹐昭先中流矢死﹐眾亂反走﹐遂乘勝進。日中霧散﹐全斌持旆周呼曰﹕『世子至矣』﹗黃安率諸將倒戈來迎。經免冑吁眾出﹐矢言令鄭斌勞襲﹐至則待之如初﹔斬拱宸等五人﹐余不問。偶於黃昭營中得少傅泰與昭書﹐令奉襲拒經﹐而自據金廈云﹔經祕之﹐初不意爲繼茂等反閒也。

十一月﹐經與全斌巡南北路。

十二月﹐來嘉還思明﹐洪旭令仍守崇武﹐遣使告經。

二年春正月﹐經使顏望忠守安平﹑黃安督承天府南北路﹐而自率全斌等還思明﹐卽王位﹐稱永曆十有七年。諸將皆賀﹐少傅泰稱疾不至﹐遣鄭斌視疾還﹐或言來嘉北使還﹐與少傅往來密甚。

三月﹐王鐵佛等攻延﹑建﹐率泰會梧等往剿﹐而梧將有以海澄來獻者﹐經密令諸將整師﹐泰疑爲圖己也﹐載妻孥出泊港口。或勸泰出降﹐泰曰﹕『先太師誤矣﹐泰豈再誤』﹗已而知海澄有備﹐經不果行。經與全斌謀﹐鑄金廈總制印﹐遣鄭斌﹑吳愼齎赴泰所﹐言『經已決意東行﹐兩島惟伯父總制』。泰喜受命﹐然未敢躬往稱謝。其弟鳴駿謂曰﹕『骨肉至親﹐土地重寄﹐又何疑焉』。泰意稍解。

夏六月﹐經使劉國軒護輜重東渡﹐鳴駿力勸泰見經﹐經與之語及成功﹐相持慟哭﹐且諄屬經理兩島事。越日﹐置酒邀泰﹐酒半﹐經擲杯﹐左右縛泰出﹐與昭書示之﹔泰急切不能自明﹐遂縊殺之﹐遣全斌籍其家。鳴駿及泰子纘緒﹑陳輝﹑楊富﹑何義﹑楊來嘉﹑蔡鳴雷等文武四百餘員﹑海艦二百餘艘﹑士卒數萬奔泉州納降﹔封鳴駿遵義侯﹑纘緒慕恩伯﹐餘各授職有差。

秋七月﹐荷蘭揆一王遣通事李瑞乞師於繼茂﹑率泰攻兩島﹐復臺灣故地﹔乃集眾議﹐或曰﹕『紅毛古不通上國。萬曆閒嘗駕大艦﹑攜巨炮﹐薄香山澳﹐求互市不得。海澄姦民李錦引據漳南彭湖嶼﹐侵奪臺灣地﹐築室耕田其中。天啟初﹐掠漁舟六百餘艘役華人運土石築城。尋犯廈門﹐泊舟風櫃仔﹐出沒浯嶼﹑白坑﹑東椗﹑莆頭﹑古雷﹑洪嶼﹑沙洲﹑甲洲閒。海寇李旦等復爲之助﹐海警戒嚴。崇禎中﹐爲鄭芝龍所破﹐不敢窺內地者數年。十年﹐駕大舶由虎跳門薄廣州﹐主姦民李葉榮交通總兵陳謙爲居停出入﹐爲兵科淩義渠所劾坐逮訊﹐姦民知事不成﹐復引番入據臺灣﹐鄭氏奪復故土。而今引紅毛克鄭氏﹐若據臺灣要互市﹐以閒寇掠閩﹑粵閒﹐誰復承其咎也』﹖率泰曰﹕『誰復爲百年計﹐功罪目前事耳。吾聞紅夷去中國絕遠﹐其巨舟長三十丈﹑廣六丈﹑厚二尺餘﹐樹五桅﹐後爲三層摟﹐旁設小窗置銅炮﹐桅下置二丈巨鐵炮﹐發之可洞裂石城﹐震數十里﹐世傳紅夷炮卽其制也。柁後置照海鏡﹐徑數尺﹐能照數百里。其人悉奉天主教﹐所役使名烏鬼﹐入水不沈﹐走海面若平地。然以舟大難轉﹐其人又不善戰﹐故再爲鄭氏所敗。今若資其所長﹐先進以挫其銳﹐繼以新降將士﹐俾力戰以樹功﹐而我以大兵承其敝﹐蔑不濟矣』。乃允揆一王爲前鋒﹐使提督馬得功督降將卒數萬繼進。經遣全斌督林維等分禦諸隘﹐陳升守髙崎﹑黃廷道南山﹑林順道遼羅策應。經自率洪旭﹑王秀奇等屯大擔﹑笠嶼。

冬十月﹐全斌分諸將引戰紅毛巨艇於沙淺處﹐焚之過半焉。得功來援﹐溺水死。林維等追敵及海門﹐爲瑯將守備汪明等所徼﹐戰死。繼茂帥總兵王進功等截戰於雲霄鎭﹐全斌敗卻﹔聞陳升已降梧﹑髙崎失守﹐眾益潰敗。瑯統大兵擊廷等﹐不利﹔復會紅夷夾板﹐以大炮轟擊﹐廷軍大敗。瑯遂乘勝奪廈門。順等聞升已降﹐不敢出戰。瑯﹑梧合兵進擊﹐斬千餘級﹐遂取浯嶼﹑金門﹐墮城郭﹑俘寶玉。繼茂遣人至銅山招經﹐又遣人告洪旭等﹕有執經獻者當封爵比海澄公守泉州。旭謂經曰﹕『勢急東渡﹐否則變生肘腋柰之何』﹗經乃遣心腹護孥屬先行﹐且諭眾文武﹕其不顧東遷者聽。

十二月﹐蜀中晉王朱宗蕩及郝搖旗等皆敗。繼茂遣將克長腰﹑東蚶二島﹐永曆兵部尙書阮春雷﹑左侍郎張煌言僅以身免。

三年春正月﹐瑯遣招林順﹐舉眾降。二月﹐南澳守將杜輝率眾赴揭陽港納降。寧靖王﹑瀘谿王﹑魯世子﹑巴東王諸宗臣及故臣王忠孝﹑辜朝薦﹑沈佺期﹑郭貞一﹑盧若騰﹑李茂春等從經東渡。馮澄世舟至東椗﹐爲其僕所殺。若騰卒於彭湖﹐經自往祭。以洪旭言﹐於彭湖姥祖宮左右分營立壘﹐中置炮臺﹐令薛進思﹑戴捷﹑林陞守之﹔四閱月而代。

三月甲子﹝初二日﹞﹐周全斌質其子於李率泰而自率將士數萬從鎭海衛納降。丁卯﹝初五日﹞﹐率泰會繼茂﹑王進功﹑黃梧統兵至廈門﹐都督將軍翁求多率將士六萬降。丙子﹝十四日﹞﹐夜半渡海﹐進拔銅山﹐降永安侯黃廷﹑都督余寬以下及兵民三萬餘口。遂盡驅沿海居民入內地﹐築墻爲界﹐縱軍士大淫掠﹐殺人山積﹐海水殷然。

夏四月﹐經攺東都爲東寧﹐升天興﹑萬年縣爲州﹐設彭湖及南北路安撫使﹐諸將分守土地。庶事悉委陳永華﹐崇尙儒雅﹐與民休息﹐而兩島遠近棄兵民眾凡四五十萬。

秋七月﹐福建提督水師總兵官施瑯爲靖海將軍﹐進攻臺灣﹐遇颶風還。

八月﹐浙督趙廷臣遣將由懸山﹑花■﹝山奧﹞乘漁艇入小港﹐繞山後突入帳房擒煌言及其黨眾﹐得視師兵部銀方印一﹑關防九。

七年春﹐明珠﹑蔡毓榮與李率泰俱至漳州﹐使興化府知府慕天顏持書招撫﹔經仍以自比朝鮮爲請。遣柯平﹑葉亨入奏﹐不報。

十年夏﹐耿繼茂子和碩額駙耿精忠襲爵爲靖南王。

十二年春﹐平南王尙可喜疏請歸老遼東。秋七月﹐平西王吳三桂﹑靖南王耿精忠並疏請撤藩。八月﹐尙書梁淸標等分往雲南﹑廣東﹑福建經理撤藩事宜。十一月丙戌﹝二十一日﹞﹐三桂拘經理侍郎折爾肯等﹐殺雲南巡撫朱國治﹐自稱「天下都招討兵馬大元帥」﹐以明年甲寅爲周王元年。總督甘文焜自殺﹐貴州巡撫曹申吉﹑提督李本深以下皆應。乃停撤平南﹑靖南二藩﹔梁淸標﹑陳一炳召還。削三桂爵。十二月甲子﹝二十九日﹞﹐偏沅巡撫盧震棄長沙逃﹐沅州總兵崔世錄被執。

十三年春正月﹐四川巡撫羅森﹑提督鄭蛟麟﹑總兵譚宏﹑吳之茂以四川降。二月﹐常徳總兵楊寶應﹑知府翁應兆﹑長沙副將黃正卿及澧州守將並以城降。廣西將軍孫延齡殺都統王永年﹑副都統孟一茂等﹐執巡撫馬雄鎭以叛。

三月﹐耿精忠以福建反﹐總督範承謨死﹐巡撫劉秉政降。約經統舟師徑取南京﹐與三桂爲鼎峙﹔經告藉漳﹑泉地以慕軍士﹐精忠不許。鄖陽副將洪福以所部叛﹐襄陽總兵楊來嘉據榖城叛﹐並遣使告經﹕仍用永曆正朔。

夏四月﹐湖北總兵蔡祿謀以兵應來嘉﹐不克﹐誅死。潮州總兵劉進忠以城降。精忠與續順公沈瑞兵巷戰﹐大敗之﹐遂引兵據守。三桂子應熊﹑孫世霖誅死。延齡削職﹑精忠削爵。

經遣馮錫範﹑劉國軒帥師徇漳﹑泉屬縣。

五月﹐經至廈門﹐同安知縣鄧世茂來迎。海澄總兵趙得勝﹑同安副將張學堯﹑遊擊花尙蘭皆叛精忠來降﹔授得勝左提督興明伯﹑學堯侍衛將軍。泉州兵逐精忠守將王進﹑殺總兵賴玉來降。是月﹐平陽兵執總兵蔡朝佐﹐與精忠將曾養性合圍瑞安。

六月﹐總兵祖宏勳以溫州叛﹐羅淸﹑黃巖﹑太平諸營相繼叛。延齡寇柳州。精忠遣李連﹑李泰攻建昌﹑杉關。柯升叛廣信以應精忠。

甲辰﹝十一日﹞﹐經入泉州﹐以前提督王進功子藩錫爲指揮使﹑何可化爲提刑道﹑王者都仍守知府事。郎中周襄緒等招諭精忠﹐而尙可喜攻進忠潮州甚急。精忠將李雲龍﹑張雄攻常山﹑開化﹐爲金華副將牟大寅所敗﹐雄死。乙卯﹝二十二日﹞﹐進忠稱臣求援﹐經授進忠右提督定鹵伯﹐遣陳天佑﹑金漢臣救潮﹐駐軍南門外鳳皇洲﹝一名老鴉洲﹞﹔可喜出不意來攻﹐天佑等俱戰沒。

秋七月﹐南瑞總兵楊富叛應精忠﹐事覺伏誅。精忠遣將克石城﹐遂攻寧都﹐爲遊擊周球所敗。進忠遣將據程鄕縣﹐旋爲官兵所破。精忠將閻標攻金華﹐爲將軍喇哈達所斬。精忠合兵圍衢州。八月﹐又分攻處州﹑金華﹑龍遊﹑仙居﹑諸曁﹑新昌﹑寧海﹑象山﹑余姚﹑遂安﹑嵊縣。進忠將劉斌克據普寧。海澄公黃梧率子芳度降精忠﹔已而復叛﹐殺其將劉豹等三人﹐固守漳城。黃巖總兵阿爾泰降精忠。三桂兵陷徽州﹑祁門﹑歙縣。可喜遣人招進忠﹐不受﹐斬進忠副將陳璉等。

九月﹐精忠將王進攻泉州﹐經遣國軒大敗進於陳潼關﹝仙遊縣南﹐接惠安界﹞﹑白水馹﹝惠安北五十里﹞﹐乘勝偪興化﹔別以馮錫範﹑趙得勝爲左右提督攻漳浦﹐降其總兵劉炎﹐授前鋒鎭定鹵將軍。精忠懼﹐使張文韜詣泉州請和﹐以楓亭爲界﹝仙遊東南五十里﹐東北去府城六十里﹑東南去惠安五十里﹞﹐許之。來嘉兵攻南漳﹐敗。三桂兵攻袁州。精忠兵據建昌。廣西提督馬雄﹑總兵郭義隆降三桂。

冬十月﹐進忠乞援﹐國軒分兵營新墟﹐與可喜相持﹐潮州圍解。

十一月﹐三桂兵守七盤﹑朝天諸關﹐官兵饟絕﹐退屯廣元。來嘉克陷竹谿中鋒寨。

十二月癸巳﹝初四日﹞﹐陜西提督王輔臣兵叛寧羌﹐經略英洛遇害﹐大將軍貝勒董額退保漢中。延齡兵攻懷集﹑欽州。給事中蘇拜往招輔臣。

十四年春正月﹐精忠將黎化中與三桂兵合攻連州。乙酉﹝二十六日﹞﹐興安兵變﹐殺總兵王懷忠。三桂兵據廣元﹑朝天諸關。鄂泰統盛京大兵防守太原。精忠將沙有祥據桃花嶺﹐克處州。輔臣兵陷蘭州﹐巡撫花善奔涼州。

二月﹐經遣何佑攻饒平﹐獲續順公沈瑞歸﹐授懷安侯。

三月﹐來嘉攻南漳﹐爲總兵劉成龍所敗。畢力克圖統大兵拒輔臣於大同﹐輔臣兵連陷定邊﹑花馬池。察哈爾布爾尼以兵叛。佟國綱統大兵鎭宣府。

夏四月﹐國軒入潮州﹐使何佑奮擊可喜﹐而自帥驍騎繼進﹐大敗可喜於鱟頭山﹐追奔四十餘里﹐斬級二萬。因是潮南諸縣皆聞風納降﹐軍聲大振。

初﹐黃梧降精忠﹐封平湖公﹐而遣黃藍北使﹔梧忽見厲擊頭﹐生瘍死。芳度襲公﹐恐精忠誅﹐又降於經﹐封前提督徳化公。至是聞又有貳志﹐經乃自將南徵﹐將道漳州襲執之﹔芳度不納﹐遣弟芳泰走廣東乞援﹐亦以其多反側莫應。

來嘉與洪福合攻南漳﹐陷榖城。輔臣兵陷延安﹑綏徳。

冬十月﹐輔臣與大兵戰固原﹐殺副將太必圖﹐提督陳福逃靈州。馬雄等攻陷髙﹑雷﹑廉﹑瓊等處。

十一月﹐芳度將吳淑與其弟潛以城降﹔經入﹐芳度投開元寺﹝府治西北﹞東井中﹐不死﹐出而斬之。斲梧棺支解其屍﹐夷黃氏無少長皆死﹐授淑後提督平鹵將軍﹑潛戎旗一鎭﹑許贊提學﹑葉亨知府﹐守興泉道。以陳啟泰拒精忠死﹐故禮葬之。

十二月﹐寧夏兵變﹐陳福死。

十五年春正月﹐以畢力克圖鎭寧夏。康親王大兵將至﹐精忠將邱飛龍等一百五十餘員就撫。

經遣劉國軒﹑劉進忠由普寧南路﹑蔡文﹑許貴由大埔﹑程鄕北路會攻惠州。三桂兵會攻廣州﹑肇慶。

二月﹐碣石總兵苗之秀降﹐經授宣毅前鎭滅鹵將軍。

三月﹐尙之信守其父可喜降三桂。鎭南將軍舒恕等引還。副都統莽依圖自肇慶突圍走。總督金光祖﹑巡撫佟養鉅﹑陳洪明﹑提督嚴自明﹑副將王啟秀等降三桂。三桂使之信與經通和。經使國軒守惠州﹑進忠守潮州。薛進思﹑吳淑統五將軍會攻江西﹔道汀州﹐襲降精忠將劉應麟﹐以爲前提督奉明伯﹐遂略下會昌﹑瑞金諸縣。精忠將馮公輔等陷宣平。夏五月﹐黨哈里擊走之。

六月﹐圖海招王輔臣﹐降﹔假靖寇將軍﹐立功贖罪。

精忠將耿繼善及建昌﹑新城諸守者皆燒營遁。康親王知精忠爲經所偪﹐遂檄諸將乘機速進。

秋八月﹐都統賴塔等敗精忠將馬九玉等於衢州﹐復江山。九月﹐胡圖等會擊﹐又連敗之﹐復常山。賴塔﹑馬哈達等進攻仙霞關﹐降其將金應虎﹐遂復浦城。精忠殺範承謨。賴塔﹑紀爾他布等克建陽﹐連克建寧。精忠將王進功﹑郭炳興降經﹐授進功中提督匡明伯﹐令炳興守長泰。

冬十月﹐令許耀襲取興化﹐以烏龍江爲界﹐馬成龍﹑朱雲龍﹑朱天貴俱降﹔授成龍援剿左提督靖鹵伯﹑雲龍樓船中鎭﹑天貴水師一鎭。

康親王師抵延平﹐精忠將耿繼善以城降。精忠遣子顯祚納印迎王師至福州﹐精忠率諸文武降﹔還精忠爵如故﹐率所部從徵自效﹐遂復溫州﹑處州。

十一月﹐副都統雅泰﹑總兵許貞敗耿繼善於南丰。

經遣許耀襲福州﹐爲都統喇哈達等所敗。王師抵烏龍江﹐或勸耀扼將軍山勿使得渡﹐不聽﹔又請乘半渡擊之﹐不聽。旣渡﹐耿兵在前﹑滿兵在後﹐並力擊耀﹐耀眾大潰。經令何佑﹑趙得勝拒守興化。時吳淑方由汀州進取邵武。

十二月﹐耿繼善棄城走﹐守將楊徳降﹐授後勁鎭。淑兵進攻延平﹐爲副都統穆赫林所敗﹐守將彭世勳以城降北。天大雨雪﹐淑兵利跣足疾走﹐因是敗潰思歸﹐淑遂棄邵武不守。薛進思在汀州﹐將棄城走﹔劉應麟固畱且決一戰﹐不聽。應麟乃自殺其妾﹐率妻子奔潮州。

是月﹐三桂殺孫延齡﹐以其眾隸綫國安。尙之信遣人詣簡親王營乞降﹐立功自效。舒恕等擊敗嚴自明等於南康。

●臺灣鄭氏始末卷六

徳淸沈云撰

烏程沈垚注

十六年春正月﹐大軍抵興化城下。佑中敵閒﹐疑得勝有貳﹐使先當敵﹔戰敗﹐佑不敢援。得勝嘆曰﹕『與若共﹐不亡何待』﹗乃挽彊射數人以死。佑率敗軍遁還﹐大軍遂入興化﹐分下汀州﹑建寧﹑泰寧﹑長汀﹑寧化﹑淸寧﹑歸化﹑連江﹑會昌﹑新城。

二月﹐林惟仁守周公源口﹐亦棄營遁。大軍攻泉州﹐守將皆遁。大軍攻經新泉﹔經以諸將皆中閒計﹐無固志﹐遂棄漳州及海澄等十縣﹐遁入廈門。

三月﹐王移師潮州﹐以莽依圖爲鎭南將軍會剿粵東﹐使姚啟聖說劉進忠﹑苗之秀並以原官從徵。進忠曰﹕『我率諸鎭皆總兵﹐今與若敵﹐其何以率』﹖尋以伯爵授進忠討逆將軍﹔進忠遂遣諭惠州陳璉。

夏四月﹐莽依圖師至南安﹐嚴自明以城降﹔遂克南雄﹐抵韶州﹐傅宏烈迎降﹐授宏烈廣東巡撫。

五月﹐尙之信以廣東降。

六月﹐祖澤淸以髙﹑雷﹑廉降﹐進忠以潮州降。尙可喜卒於軍﹐以子之信襲封平南親王。授宏烈撫蠻威烈將軍。

經會文武議棄烏龍江﹑汀州﹑邵武罪﹐誅薛進思﹑許耀﹐黜進思兄子常霖﹐而以全軍畀國軒總統﹐分遣鎭將守東石﹑深滬﹑日湖﹑丙州諸澳。

秋七月﹐國軒自惠州攻東莞﹐將趨廣州﹔之信會大兵圍擊﹐大敗之﹐遂克惠州﹐降璉。有白頭賊蔡寅者﹐自稱朱三太子﹐常率眾出沒南安﹑同安閒爲經聲援。

八月﹐三桂分兵攻韶州﹑桂林。

經遣吳俶會寅據長泰天成寨﹝縣東南三十餘里﹞。九月﹐提督段應舉夜潛軍襲破之。

冬十月﹐啟聖至廈門﹐招經受冊封﹑奉正朔﹑稱臣納貢﹑通商販比島夷例﹔經以箕子未嘗奉周朔辭。乃移諸降將東渡﹔劉炎不願東徙﹐聽自就撫去。

十二月﹐遣國軒襲泉州﹐爲副都統楊鳳翔﹑提督段應舉所邀﹐不克。寅應三桂攻欽州﹐爲遊擊劉士貴敗﹐遁還。韓大任據萬安之梁口﹐應三桂。

十七年春正月﹐舒恕等追敗之於鸕鶿寨﹐大任遁汀州﹔二月﹐率所部降。

國軒潛軍襲玉洲﹝漳州東四十里﹞﹑三汊河﹝南谿﹑九龍江會合之所﹞﹑福河﹝府東南四十五里﹞﹑下滸諸堡﹐皆下﹔進取石馬﹝鎭﹐在海澄北十五里﹞﹐斷江東橋﹝卽虎渡橋﹐跨柳營江上﹞。經自將攻泉州爲應。黃芳世等禦國軒﹐參將朱起龍等禦經。經佯敗﹐堅壁守﹐而分兵西趨合擊芳世﹐大敗之﹐遂取平和﹑漳平。金光祖自潯進兵﹐莽依圖自平樂接戰﹐爲三桂兵所敗。

三月﹐祖澤淸聞大兵失利﹐復叛降三桂。

副都統孟安﹑副將楊壯猷統驍騎援石馬。國軒與戰﹐卻。經遣將楊寧會蔡寅屯天寶山﹐而自督諸將急攻泉州。安等還兵圍天寶﹐力戰﹐寧中流矢死﹐寅遂退壁不出。

閏三月﹐芳世復會兵圍寅﹔寅軍乏食﹐夜突圍遁。安等復偪沿海界外居民徙內地﹐申海禁接濟交通。寅乘閒招集得數千人﹐攻安谿。時侍講學士李光地以憂居﹐練鄕兵﹐與知縣李鈺計破寅。寅蹙降經﹐授前鋒鎭。

三桂將林興珠詣安親王軍降﹐封列侯﹑授建義將軍。

芳世會副都統穆赫林攻平和﹐國軒迎擊。經遣寅伏灣腰樹而自率奇兵焚其營。國軒乘之﹐芳世大潰﹐雜敗卒遁﹔穆赫林遇伏﹐大驚﹐三合圍取無免者。經故縱穆赫林五騎亡去﹐乘勝進取潮州。都統雅塔裏統大軍來援。

夏四月﹐袁本秀據慶陽應三桂。澤淸攻電白﹐敗﹔將軍額楚又連敗之﹐克髙州。與之信戰﹐不利﹐遂棄髙州。本秀爲大將軍圖海所敗﹐死。

五月﹐總兵馬三奇攻經潮州﹐段應舉營祖山頭攻國軒﹐前鋒統領希福及穆赫林大軍營海門﹐左右總兵黃藍統重兵駐海澄饟軍爲聲援。國軒遣羸兵嘗應舉﹐而別帥步卒齎火器襲山後﹔應舉軍傷火石死者過半﹐諸軍皆遁。守海澄告急﹐請益兵﹐將軍賴塔帥師赴援。經會國軒並力圍海澄﹐夜掘濠塹數重﹐通潮水以阻援兵﹑絕饟道﹐遣數百人多燃火執幟﹑僞爲援兵至者﹐藍等統大兵出戰﹐左右伏起橫擊﹐而遙望燃火皆滅﹐以爲援兵盡覆﹐眾大驚﹐爭擁踐入城。國軒密遣勇士褫敵衣幟﹐雜逃軍進﹐焚其芻糧積貯﹐火光達旦。

六月辛未﹝初二日﹞﹐賴塔大軍欲乘屍塡濠以渡﹐經鼓諸將乘半濟掩擊﹐又大敗之﹐賴塔遁還泉州。壬辰﹝二十三日﹞﹐海澄破﹐穆赫林﹑應舉自縊。

三桂兵克永興﹐都統伯宜理布﹑護軍統領哈克山皆死﹐遂據河外營。

尙之信移鎭潮州﹐總兵班紹明﹑宋思徵益兵守泉州。

三桂兵又敗碩岱於郴州。

經旣克海澄﹐遣祭穆赫林等﹐收其眾三萬餘人。入海官軍死者十餘萬人﹐潰者且數十萬。遣吳淑等乘勢取長泰。經自將圍漳州﹐不克﹔遂遣國軒攻同安﹐而自撤圍取南安﹑惠安。

秋七月﹐國軒遇守將王應奎﹑副將馮昭京拒戰﹐大敗之。副都統雅塔裏統大軍來援﹐多火器。國軒營軟壁﹐周外深濠阱﹐若爲久計。每挑戰﹐佯敗輒走﹐大軍徑前奮擊﹔而國軒反在大營後鼓噪馳擊﹐已禽應奎﹑走昭京﹐雅塔裏急退不得﹐前隊落濠阱﹐倒戈自亂不能軍﹐乃以數十騎遁﹐兵仗輜重盡沒。南安﹑惠安聞風皆降。紀爾他布﹑石調聲來援﹐國軒伏兵徼之﹐又大潰﹔副都統嶽爾多﹑馬思文路遇經將陳諒截戰﹐亦失利遁。紀爾他布等退保興化。國軒使人斷洛陽橋﹝泉州東北二十里﹐跨洛陽江上﹞。會經將吳正璽圍泉州﹐嶽爾多等復率兵來援﹐堅壁不戰。時提督侯襲爵﹑總兵馬三奇守潮州﹐遣兵來援。總督姚啟聖遣總兵林賢潛軍攻克平和。

八月﹐賢敗樓中鎭蕭琛於定海﹝所﹐在連江東北八十里﹞﹔經遣陳諒拒賢。辛未﹝初三日﹞﹐三桂病中風噎鬲﹐有犬登其案而坐﹐病甚﹐口不能張﹐手書「永明」字。庚辰﹝十二日﹞﹐下痢。乙酉﹝十七日﹞﹐死。馬寶﹑胡國柱立其孫世璠。

九月﹐賢兵進攻同安﹐巡撫吳興祚帥標兵赴援﹐攻復永春﹑徳化。啟聖會平南將軍賴塔督大兵進攻國軒。國軒攻泉益急﹐而蕭琛遣人馳報將軍喇達哩﹑提督楊捷統滿漢兵﹑興祚帥閩安水師並至﹐眾將士益懼。國軒恐內變﹐遂斷南門二橋遏追兵﹐全軍道南安金雞橋﹑雪嶺抵同安﹐知琛妄報﹐以告經﹐遂斬琛﹐流其妻子於淡水。啟聖等遂入泉州。興祚募水師遣賢統以出海。經遣蔡衝琱禦之赤澳﹐大戰﹐卻之。興祚因請仍置水師提督以備水戰。大兵遂克同安。啟聖以多金賂國軒左右廖琠等令爲之閒﹐而自督捷等會賴塔圍國軒於蜈蚣山﹐大戰﹐敗之﹐斬四千餘級。國軒退據長泰﹑江東﹑窺漳州。

冬十月﹐啟聖伏卒深箐﹐中設營壘﹐躬帥捷等挑戰﹔三戰三卻﹐國軒盡銳前進﹐奪取其營﹐捷等佯遁。國軒方據營安撫﹐夜半伏卒突起﹐啟聖﹑捷還軍掩擊﹐國軒軍大亂﹐遂乘馬浮水遁。鎭將吳正璽等戰死﹐廖琠等及眾一萬二千餘人皆降﹐大軍入長泰。國軒旣去江東寨﹐退保三汊河﹑觀音山諸處。

十一月﹐啟聖修江東杉橋﹐開修來館以招降者﹔與興祚日出金幣﹑縱閒使﹐歸則隆禮甘言﹐立請封授無吝色。至十八年春正月﹐凡招撫蔡衝琱等及軍士一萬五千餘人。援剿左鎭陳諒襲破官兵於定海。甲寅﹝十八日﹞﹐國軒攻長泰﹐副都統紀爾他布會興祚夾擊﹐大敗之。

三月﹐侯襲爵敗楊金日等於山頭仔。喇達哩破東石寨﹐陳深戰死。

夏四月﹐國軒屯玉洲﹐吳淑屯蕭井寨相犄角。丁丑﹝十三日﹞夜﹐大雷雨﹐淑爲寨墻壓死﹔國軒馳往慟哭曰﹕『是又斷吾一臂矣』﹗

五月﹐國軒攻江東橋﹐將軍賴塔統大兵迎戰﹔轉戰及潦窪處﹐國軒豫布竹簽﹑鐵蒺藜泥淖中﹐而長兵鉤距﹐環偪推引﹐北兵人馬顚蹶不支﹐俘斬萬餘。興祚遣將陳亥來援﹐國軒乘勝連大敗之﹐降亥及其眾八千餘人﹐而不省其詐也。及暮﹐啟聖遣總兵王英統輕騎五千援﹔至時﹐經方聞捷﹐大喜。行人司傅霖諫經﹕『夜半子時﹐癸亥晦﹐劉將軍營離方己巳﹐敵乘貪狼﹐將有大敗﹐速遣黑衣軍三千由乾方進援﹐緩且無及』﹗從之。經旣遣吳潛﹑江勝前進﹐而降亥之捷再告。霖曰﹕『殆矣﹗亥佯降﹐將及其名之時而內變也﹗速濟師爲援而後可』。施鳳曰﹕『劉將軍不勝則降速﹐勝則降遲﹐不始終爲鄭氏也』。霖曰﹕『救敗如救焚﹐王速出令。霖請以全屬任將軍無他』。經乃分四將各帥精騎伏要害遄進。陳亥請國軒﹐願以所部當先自效﹐許之。臨敵力戰﹐斬數十級﹐奔之﹐盡獲其輜重﹐還置營後。又使告捷於經。霖曰﹕『癸亥﹐坤五也﹐是於象爲火﹐有大車以載火器也。焚如棄如死如﹐急使者還報無及矣』﹗夜半更食將畢﹐火發營後﹐毒焰衝士卒若醉。國軒急令將士持缾缶伏面﹐各厲兵速騎。而亥所部卒奮起﹐英遏營﹐矢石雨注﹐眾大驚竄。國軒帥諸將突圍﹐莫可出。忽西北角■﹝言乎﹞噪震擊﹐益惶急﹐以爲官軍重集也﹔則潛﹑勝皂旗﹑黑盾﹑倭刀﹑背彊弩三千人至矣。亥眾向之﹐皆披靡。國軒遂激眾奮勇鏖戰﹐竟斬亥頭﹐潰西北出﹐潛﹑勝斷後。賴塔追奔十數里﹐遇王隆﹑曾瑞等伏兵﹐遁還。英收亥散卒並所部得萬餘人﹐追潛﹑勝截戰﹐遇江機援兵橫擊﹐國軒還救﹐圍英﹐大敗之﹐英突圍遁。散卒復集﹐得三千餘人﹐奔潰饑敝。將曙﹐小休﹔而邱輝闌擊﹐不得退﹐乃與親軍數騎間道遁去﹐所部皆沒。啟聖﹑興祚益縱賂廣間﹐略誘經﹑國軒左右。

十九年春正月﹐祖澤淸及子良楩伏誅。

二月﹐楊來嘉乞降。啟聖會水師提督萬正色出閩安﹑興祚會寧海將軍喇咯達﹑總兵王英等自同安分三路並進。經分命諸鎭將防禦﹐人莫有斗心。乙丑﹝初五日﹞﹐國軒率三鎭拒海壇﹐正色麾眾大破之﹔國軒力整營壘爲自守計。癸酉﹝十三日﹞﹐啟聖會平南將軍賴塔統水陸軍七道並進﹐守將皆聞風納款。丙子﹝十六日﹞﹐水師將軍朱天貴自海壇遁還﹐勸經速渡臺灣爲上策。丁丑﹝十七日﹞﹐國軒遂棄海壇﹐與蘇堪﹑陳昌分守玉洲﹑石馬﹑海澄﹐天貴守平海嶼﹐經與施鳳守銅山﹐左武衛林陞等分守湄州﹑南日﹑平山﹑崇武諸嶼﹐江機等分守金﹑廈左右十九寨。戊寅﹝十八日﹞﹐平南軍徑取銅山。鳳等思內應﹐執經以獻。鳳故經所最親信者﹐傅霖密告經﹐經急執鳳等誅之。然顧左右皆莫測﹐遂棄銅山﹐遁廈門﹐諸將降去。同日﹐啟聖抵海澄﹐堪﹑昌皆開門納降。國軒遁廈門見經﹐相持慟哭﹔出啟聖﹑興祚招書先後數十道﹐曰﹕『諸將皆如是﹐柰何』﹗庚辰﹝二十日﹞﹐康親王帥玉洲等降將爲先道﹐進取金門﹑廈門。平南軍還屯潮州。辛巳﹝二十一日﹞﹐正色破天貴於平海嶼﹔寧海軍分克南日﹑湄州﹑崇武諸嶼。壬午﹝二十二日﹞﹐經率諸心腹乘艦東渡﹐盡以兩島委國軒﹑天貴。甲申﹝二十四日﹞﹐王師克雲霄﹐英等破海門。

三月庚寅朔﹐啟聖督總兵趙得壽﹑黃大來會平南軍分攻灣腰山﹑觀音山﹑展旗等十九寨﹐皆破。己亥﹝初十日﹞﹐興祚督王英等會寧海軍進攻廈門﹔五營將軍江機等爭先迎降﹐國軒手刃數人不能止﹐僅與天貴等出戰﹐士卒不用命﹐天貴負重創先遁。啟聖會諸軍競進﹐眾益潰叛。國軒夜棄廈門﹐退泊遼羅﹔文武千餘員﹑水陸兵數萬出降。大軍遂取金門﹐俘獲無算。啟聖﹑興祚並敍功予世職﹕啟聖加太子少保﹑興祚擢兩廣總督。

夏五月﹐天貴窮蹙乞降﹐啟聖待之有加禮﹐表爲浙江平陽鎭總兵。復遣人持書幣招國軒。謝使者曰﹕『善報熙止﹐努力事事﹐勿復以國軒爲念。海水若涸﹐我心則降。士爲知己者死﹐國軒受延平兩世信任﹐無有貳參。且天下多才﹐何汲汲於二姓臣是貴﹖若天不殄明﹐延平再振﹐國軒敢不束矢操戈﹐追隨熙止以畣嘉貺也』。

六月﹐東渡見經﹐經惘惘病若失﹐政無巨細委馮錫範。錫範﹐澄世子也。經初娶唐氏﹐妒悍無子﹐妾林氏生男克■﹝臧上土下﹞﹐唐嫉謂非經出﹐欲害之﹐經乃祕之他所。他妾再生男﹐則又告﹐顯悅以爲私乳媼所生﹐遂構大難﹐幾滅族﹔實則夕禦更疊﹐𨿽經與董夫人莫察也。克■﹝臧上土下﹞娶陳永華女﹐臺灣新辟﹐倚永華綜覽﹐上下晏如。經旣西渡﹐克■﹝臧上土下﹞監國﹐性精毅﹐諸將嚴憚似成功﹐永華時以寬濟之﹐十數年生養恬謐﹐經得以無東顧憂。唐氏死﹐經再娶錫範女﹐生子克塽。兩島旣失﹐經東歸憂憤﹐遇事輒暴怒少可似成功。當日老成﹐若永華等皆物故。錫範因柔佞取媚﹐遂竊柄政﹐擅威福。經病迷眊﹐益構煽帷幄閒﹐肺腑大臣皆側目。國軒知事不可爲﹐經又無能與語﹐他多新進﹐難深結﹐徒日與左虎衛何佑﹑行人傅霖輩相向嘆恨而已。

二十年春正月﹐經病卒。時成功子聰等九人﹑孫克弟克■﹝臧上土下﹞舉等十人﹐克塽年十三﹐最幼。錫範構諸將及聰等畏克■﹝臧上土下﹞嚴﹐以克塽幼懦易與﹐遂白董夫人﹕『克■﹝臧上土下﹞非經出』﹔馳收監國印﹐執幽別室﹐夜拉殺之﹐妻陳氏自縊死。遂立克塽﹐稱永曆三十有五年。董夫人憂恚成疾﹐夏六月卒。錫範封忠誠伯﹐攝行政事﹔畏國軒﹐封武平侯﹐晉鎭國公。何佑謀殺錫範﹐不得閒﹔諸將各懷異志。啟聖因遣使弔喪﹐陰以多金賂左右﹐使爲閒。而密陳規取臺灣事﹐復施瑯爲水師提督﹐以計誘行人傅霖殺之﹐以忠謀鄭氏故也。

秋七月﹐攺萬正色爲陸路提督﹐會瑯及將軍﹑總督等進取彭湖及浯嶼﹐遇國軒大戰﹐正色軍先敗遁去。吳潛追至嵩嶼﹝海澄東北﹞﹐又敗之。國軒窘瑯於嘉禾﹐幾獲瑯。而啟聖先在丹霞降建威後鎭朱友﹐使向導前進援瑯﹐瑯得跳海門。啟聖復爲瑯陳請﹐使守水師如故。

冬十一月﹐大軍平雲南﹐吳世璠自殺﹔戮其屍傳首京師﹐降其將方光琛等。

二十一年春正月﹐分三桂骸骨於各省﹐梟世璠首級。耿精忠﹑劉進忠﹑徐文耀﹑王世瑜﹑白顯忠﹑江元勳﹑曾養性﹑王振邦﹑蔣得■﹝車宏﹞淩遲梟示﹐巴養元等五人斬梟示﹐夏國相等淩遲﹐精忠子顯祚﹑黃國瑞﹑林芳孫﹑廖庭云﹑李似桂﹑夏季旺﹑呂應斗﹑武灝﹑司定猷﹑沈偉﹑郭景汾﹑羅萬里﹑祖宏勳﹑陳儀﹑陳斌﹑呂八及提督李本深﹑其孫象乾﹑象坤﹑其弟子濟祥﹑濟民﹑張國柱﹑髙起隆斬決﹐余交內務府入旗。

啟聖督水陸軍出定海所﹐風逆回廈門。與瑯計進取﹔瑯曰﹕『海洋呼吸須時﹐攻臺灣宜候寒暑均平﹐西南風便而後可。此專責瑯﹐奉公指揮足矣。公先伐謀﹐俾其攜貳﹐瑯承命一舉掃蕩力耳﹐何煩過計』。

夏六月﹐國軒大修戰艦﹐繕甲兵。錫範笑曰﹕『吳﹑耿﹑尙三王皆靡﹐延平乃賴公獨存』。國軒曰﹕『東寧地什湯﹑武﹐沃壤宜耕﹐榖蔬果實﹐少歉多丰﹔又有糖鹽竹木之饒。交市商舶﹐鹿麝﹑珍禽﹑名材﹑異卉﹑皮甲﹑銅鐵﹐不可勝用﹔練卒百萬﹐繕艦數千﹐銃炮﹑神器﹑硝磺﹑怪藥﹐不待他求。環海依山﹐天限莫入。見利則略地進取﹐沿海皆通﹔無利則堅守力農﹐人人自給。幸投天隙﹐以圖霸王﹐舉天下無足抗耳。若夫天命靡常﹐人心鮮固﹐內憂外患交訌洊乘﹐則桀﹑紂富有四海﹐亡可翹足待也』﹗

冬十月﹐國軒屯彭湖﹐築炮城十餘所﹐扼諸險隘。

二十二年春三月﹐何佑城淡水﹔時啟聖謀自北來襲﹐故備之。

夏五月﹐瑯統舟師集廈門﹐總兵朱天貴﹑林賢泊銅山。六月壬午﹝十一日﹞﹐瑯會諸軍奪貓嶼﹑花嶼。丙戌﹝十五日﹞﹐屯八罩嶼。啟聖駐廈門督饟。國軒在彭湖分左武衛林陞等守雞籠嶼﹐吳潛援八罩不克﹐死。丁亥﹝十六日﹞﹐先鋒遊擊藍理以鳥船先進﹐國軒奮擊﹐盡沒其船﹐禽理﹐遂擊瑯樓船﹐親搏戰﹐射瑯﹐中其一目。左衝鎭楊徳縱瑯﹐遂遁。天貴以火器銳奔國軒﹐鏖戰良久﹐天貴中流矢傷腕﹐乃遁。戊子﹝十七日﹞﹐瑯退屯八罩。國軒帥陳啟明﹑王隆﹑曾瑞﹑江勝分屯虎井﹝在八罩西﹐八罩在彭湖大山嶼南﹞﹑桶盤二嶼﹝雞籠在大山嶼西﹑西嶼南﹐桶盤在西嶼西﹞﹐而自將攻瑯﹐與賢等力戰﹐自辰至午﹐國軒負重創退。瑯遂麾諸軍夜進﹐乘風焚殺。己丑﹝十八日﹞﹐二嶼盡失。庚寅﹝二十日﹞旦﹐瑯遣人持書來招﹐且視疾﹔國軒報曰﹕『尊侯仕明遊擊﹐亡歸延平﹐復主逋逃﹐臣事三姓﹐此足下智若轉圜﹐勇於捨舊﹐捷出尋常萬萬﹐猥欲策駑末步驥塵﹐殷殷意厚﹐敢不拜嘉。國軒老矣﹐君存與存﹐君亡與亡﹐若一旦背而他之﹐卒然反噬﹐𨿽犬馬有不忍爲﹐而謂國軒不犬馬若也﹖詰朝相遇﹐不盡欲言』。辛卯﹝二十一日﹞﹐瑯持書幣招錫範及諸守將。壬辰﹝二十二日﹞﹐啟聖使者又至﹐諸將皆不欲戰。國軒曰﹕『以功﹐則三桂莫大﹐然以撤藩窘死﹐他皆殲殄﹐惟瑯與天貴■﹝廠外勤內﹞存﹐假以毒我。海氛朝以靖﹐兩人夕以誅耳。且兩軍殺掠相當﹐勝敗未卜﹐何餒然卽欲投燼若斯﹖願共諸將軍決一死戰﹐以定去就何如』﹖皆曰﹕『惟命』。癸巳﹝二十三日﹞﹐瑯遣戰艦百餘分取雞籠嶼﹑四角山﹑牛心灣﹐而自將大艦五十六居中﹑八十艦居後﹐徑攻彭湖。國軒悉眾逆戰﹐乘西北風大起﹐擊沈其大艦數十﹐天貴中炮死。日午﹐風反南﹐瑯大呼銳進﹐賢繼合攻﹐波濤沸天﹐士皆股栗。國軒疾戰不支﹐諸將莫進。瑯會諸軍圍擊﹐气益厲。國軒大敗﹐乘走舸從吼門遁﹔楊徳先以部眾降﹐陳啟明等四十七鎭將皆死﹐彭湖遂破。旬日閒﹐凡喪偏裨三百七十餘人﹑士卒一萬五千餘人﹑戰艦二百餘艘﹐軍械輜重無算。瑯給降卒衣冠﹑廩餼﹐還招臺灣人眾。

錫範首倡議降。國軒與明宗室王等力不能沮。瑯方書咨聖﹐以臺灣水道紆回﹐且炎酷﹐士卒不耐﹐計俟八月後乘北風行﹔啟聖謂乘勝進擊﹐可旦夕下﹐遂賚功賞銀一萬兩﹐增火器弓弩甚具﹐趣瑯進兵。兵未發﹐而錫範先遣鄭平英等約以秋七月甲申望日詣降。寧靖王術桂﹐自以明宗室義不可辱﹐舉王印授克塽﹐具冠服﹐拜天地二祖列宗﹐率妾袁氏﹑王氏﹑秀姑﹑荷姐﹑梅姐皆死。錫範﹑陳夢煒齎降表冊印﹐籍土地府庫軍實以獻。

八月庚戌﹝十一日﹞﹐瑯自彭湖進發。壬子﹝十三日﹞﹐入鹿耳門﹐抵臺灣﹐曉諭安撫﹐頒赦詔。克塽率聰等六人﹑克舉等八人﹑諸公侯伯以下﹐盡以其屬歸京師。其降卒願歸農家聽。瑯封靖海侯。

明年﹐設臺灣巡道一﹐知府一﹐知縣三﹐臺灣﹑鳳山﹑諸羅總兵副將各一﹐兵八千﹐彭湖副將一﹐兵二千。

克塽至京﹐隸漢軍﹑封公爵﹐國軒順淸侯﹑天津衛總兵﹐錫範順淸伯﹐何佑梧州副將﹐餘各封賞有差。

後六年﹐以成功受封明室﹐非他僭竊比﹐令與其子經之喪歸葬南安。

鄭氏自芝龍至克塽﹐凡四世。臺灣自成功建國至歸入版圖﹐凡二十三年。

閒亭子曰﹕世言鄭氏之先﹐遇異人指一葬地﹐名「五馬渡江」﹔又傳萬曆中雷震一石﹐有「艸雞夜鳴﹐長耳大尾」凡五十六言﹐以爲鄭氏興亡之讖。辭甚俚鄙﹐疑好事者所爲﹐余故不載。夫芝龍起於海角﹐糜爛東南﹔受撫之後﹐翦除羣盜﹐其功有足錄者。逮援立唐藩﹐擁兵驕恣﹐首鼠兩端﹔王師甫臨﹐反顏歸命﹐爲臣不忠﹐終被誅戮﹐固其宜也。成功生有異徵﹐𨿽桀犬吠堯﹐而翊戴明室至死不貳﹔易所稱乾父之蠱者﹐豈其人乎﹖瓜州之役﹐向使勝國有人﹐出洞庭﹑下江南﹐首尾相應﹐豈易僕滅﹖卽不然﹐而坐據淮﹑揚﹐分兵略地﹐南北之勢忽焉中斷﹐事猶未可知也。天命有在﹐旣非知力所能爭﹔旋師海外﹐肇啟東土﹐辟番夷爲郡縣﹐易鱗介爲衣裳﹐勸學屯田﹐規模宏遠﹐求諸史冊﹐幾難數覯。昔項羽以蓋世雄才﹐戰無不勝﹐垓下一戰﹐遂至灰滅﹔以成功方之﹐殆未知孰爲優劣矣。子經下士禮賢﹐恂恂儒雅﹐而釁出衽席﹑變起蕭墻﹐得國之始亦已多故﹐況復輕信間諜﹐自殘股肱﹐以致兩島淪沒﹐人心瓦解。值耿藩構亂﹐略有數郡﹐爰及末年﹐得不償失﹐延平之業衰焉。克塽童稚﹐政在外戚﹔嗣位未幾﹐遂爲俘虜。昔紅夷有眾一旅據守安平﹐攻圍期年猶不能克﹔今彭湖𨿽破﹐全臺南北固無恙也。而旬日之間﹐國祚傾覆﹐傳曰『天之棄商久矣﹐君將興之﹐弗可赦也已』﹔其是之謂乎﹗

●跋一

臺灣鄭氏始末六卷﹐家間亭孝廉所著書也。余以海島洲嶼﹐名目錯雜相混﹐因取方輿紀要﹑水道提綱﹑一統志等書附注於下﹐以便省閱。有訛誤者﹐卽以己意辧之。

戊戍﹝光緒二十四年﹞新秋﹐南江漁父沈垚。

●跋二

臺灣鄭氏始末紀六卷﹐徳淸沈云撰﹑烏程沈垚注。摭拾詳盡﹐信而有徵﹐足備史家之參考。

成功父子辟地海外﹐自保一隅﹐延及三世﹐有明遣老矢志不食周粟者類皆航海東渡﹐往依鄭氏。臺灣文化之盛﹐與各行省相埒﹐皆鄭氏先導之功也。

家厚堂教諭坤於道﹑咸間有傳經堂叢書之刻﹐經﹑子而外﹐旁及史類﹔未蕆事而遭亂﹐板毀﹐書目亦不及刊。故傳經堂一書﹐外間絕少流傳。同邑劉子翰怡﹐以表揚前哲爲職志﹐因檢寄傳經堂已刻本十餘種。翰怡深賞是書﹐先行付梓。

慨自甲午﹝光緒二十年﹞一役﹐臺灣爲日所得﹐其地不復隸我版圖﹔讀是編者﹐當益增河山今昔之感云。

庚申﹝民國九年﹞孟秋﹐吳興淩福鏡用臧氏跋。

●跋三

臺灣鄭氏始末六卷﹐沈云撰﹑沈垚注。云字閒亭﹐徳淸人﹐道光甲辰﹝二十四年﹞進士﹐官廣西興安知縣。嘗取閩人江日升臺灣紀事四十九篇﹐參考他書加以潤色﹐自天啟甲子歲﹝四年﹞鄭芝龍倡亂﹑至康熙癸亥﹝二十二年﹞其曾孫克塽投誠而止。子惇又以海島洲嶼﹐名目錯雜相混﹐因取方輿紀要﹑水道提綱﹑一統志等書附注於下﹐以便省閱。有訛誤者﹐卽以己意辧之。

是書於成功江寧一役驕矜取敗﹐他書不若此本之詳﹔八罩一役﹐藍理重傷﹐此本以爲禽理亦誤。蓋首尾全備﹐瑜多瑕少﹐故重刊之。

歲在屠維協洽﹝己未﹐民國八年﹞季秋朔霜降日﹐吳興劉承幹跋。

