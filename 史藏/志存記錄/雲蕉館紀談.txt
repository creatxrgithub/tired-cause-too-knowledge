《雲蕉館紀談》﹝明﹞孔邇述

陳友諒初以江州爲都﹐自稱漢王﹐迎僞主徐壽輝以居。明年弒壽輝﹐遂僭大號﹐時至正庚子也。後又都武昌。

友諒無遠大之志﹐處兵戈間﹐而急於珍寶﹐僞將徵伐必使之徧求奇寶。故善承意者﹐甚至發冢行劫。

友諒愛姬苕華夫人善月琴﹐友諒出師必以隨呼爲妝﹐駕未幾物故﹐葬於右耳峯猴溪橋側﹐樹後月琴以表之。至今人名月琴冢。

友諒聚鹿數百畜於南昌城西章江門外﹐謂之鹿囿。嘗至其所﹐自跨一角蒼鹿﹐綴瑟珠爲纓絡﹐掛於角上﹐縷金爲花鞍﹐羣鹿皆飾以錦繡﹐遨遊江上。國初駕至南昌﹐宴於滕王閣﹐上命儒臣韓詩放其所畜鹿於西山。

友諒在江州時﹐嘗以春暮結彩爲花樹。自府第夾道植至匡山﹐又剪繡鋪於道上﹐與宮人乘肩輿而行。黃信詩云「錦繡鋪張春色滿﹐小車花下麗人行」是也。

陳氏旣亡﹐有宮人小春逃之民間﹐嫁於蒲亭彭本淸。本淸問陳氏宮中事﹐小春言後庭數百人﹐皆錦衣玉食﹐用極奢侈。有桑妃者陳所至愛﹐海賈所進金絲紐花襖﹑紫霞帳﹑水晶樓﹑鳳箱皆以賜之。及敗﹐投武昌井死。又陳氏喜食玉葉羹﹐以西山羅漢菜及曲江金花魚爲之﹐味頗佳。

明玉珍﹐徐壽輝臣也。初倪文俊陷川蜀﹐令珍守之。旣而陳友諒殺文俊﹐又弒壽輝﹐珍遂僭號攺元﹐時至正二十三年也。初都成都﹐繼又都重慶。珍卒子嗣。

浣花溪自唐薛濤後能以溪水造箋者絕少。珍守蜀時﹐有郡人陸子良能之巧﹐過於濤。珍於溪上建搗錦亭﹐置箋戶十餘家﹐令子良領其事。箋有桃花﹑鳳彩﹑云樣﹑錦幅等名。夏亡子良又死﹐今不復有矣。

蜀人多以酴花作酒﹐未得其妙。又以竹葉﹑竹蜜貯筠管中合釀之﹐十餘日開來香聞一室﹐味極甘美﹐气更淸涼。至今蜀人傳其法﹐號開襟酒。

在重慶取涪江靑麻石爲茶磨﹐令宮人以武隆雪錦茶碾之﹐焙以大足縣香霏亭海棠花﹐味倍於常。海棠無香﹐獨此地有香﹐焙茶尢妙。

能飲﹐宴會不用杯盞﹐以大甕盛酒﹐用忠州引藤一吸半甕。夏月畏暑﹐作露帳﹐四面架風輪﹐以花竹簟臥其中。宮庭侈甚﹐席地以蘇薰薦鋪錦褥於上﹐宮人不用凳兀﹐以此爲坐。

城西淸水穴亦名粉水井﹐巴人以爲粉則膏膩鮮明。建銀輝館於側﹐署官掌之﹐以供公用。日給數定於宮﹐內號其官爲花粉禦使。

蜀地荔枝敍州爲上﹐異於荔枝熟時設荔枝宴以會左右。有詩云「香浮琥珀禦潤﹐色重雞冠新荔紅」是也。

廣安出紫梨﹐到口卽化者爲佳。取其汁和紫藤粉爲糕﹐名雲液紫霜﹐食之能卻醉。

帝王廟北極眞武廟並在雞鳴山﹐俱國子祭酒宋訥奉敕撰記。普濟禪師亦葬雞鳴山﹐又有都城隍廟學士劉三吾奉敕撰記。

徐達墓在鐘山西﹐有禦制神道碑。常遇春墓﹐編修宋濂撰神道碑。李文忠墓﹐春坊董倫撰神道碑。吳良﹑吳貞墓﹐檢討吳伯宗撰神道碑。顧時墓﹐禮部侍郎劉崧撰神道碑。王志墓在鐘山西。﹝以上同﹞鄧愈墓在安徳門裏﹐沐英墓在府南﹐學士吳王景撰神道碑。兪通海墓在聚寶門外﹐學士陶安撰碑。胡大海墓在府南﹐康茂才墓在神策門﹐宋濂撰碑。兵部尙書唐譯墓﹑郭子興墓﹝聚寶山西﹞﹐馮國用墓﹝府南﹞﹑郭英墓﹝以上並洪武中葬﹞。

江學庭爲祭酒﹐帝幸國學﹐講《易》之太極﹐言亨屯循環﹐治亂倚伏﹐惟在人君謹之﹐斯爲得耳。帝悅﹐賜宴崇文閣。詔自今講讀明於勸戒者例皆賜宴﹐名光儒宴。

沈萬山﹐蘇州吳縣人也﹐家貧無產﹐以漁爲生﹐常於吳淞三泖之間撒网捕魚﹐冀其所得以具饔飧。一日飯畢﹐就水洗碗﹐碗忽墜水中﹐山因撩之﹐不知碗所在﹐但覺左右前後累累如石彈﹐遂拾數枚﹐光澤迥常﹐乃盡其所有取之﹐然不知其爲何物也﹖有識者異之﹐謂曰﹕此烏鴉石也﹐一枚得錢數萬。山祕不言﹐乃變爲海賈﹐徧走徽﹑池﹑寧﹑太﹑常﹑鎭豪富間轉展貿易﹐致金數百萬﹐因以顯富。或曰﹕夏月山仰臥漁船上﹐見北斗翻身﹐遂以布衤闌盛之﹐得一杓。及天明﹐有一老者引七人挑羅擔七條而至﹐謂山曰﹕汝爲我守之﹐我將來取。言訖忽不見。山啟視之﹐皆馬蹄金也﹐以此致富。二說不同。山旣富﹐衣服器具擬於王者。後園築垣﹐周回七百二十步﹐垣上起三層﹐外層髙六尺﹐中層髙三尺﹐內層再髙三尺﹐闊並六尺﹐垣上植四時艷冶之花﹐春則麗春﹑玉簪﹐夏則山礬﹑石菊﹐秋則芙蓉﹑水仙﹐冬則香蘭﹑金盞﹐每及時花開﹐遠望之如錦﹐號曰繡垣。垣十步一亭﹐亭以美石香木爲之﹐花開則飾以彩帛﹐懸以珍珠。山嘗攜杯挾妓遊觀於上﹐周旋遞飲﹐樂以終日。時人謂之磨飲垣。外以竹爲屏障﹐下有田數十頃﹐鑿渠引水﹐種秫以供酒需。垣內起看墻髙出裏垣之上﹐以粉塗之﹐繪珍禽奇獸之狀﹐雜隱於花間。墻之裏四面累石爲山﹐內爲池山﹐時花卉池養金魚﹐池內起四通八達之樓﹐面山瞰魚﹐四面削石成橋﹐飛靑染綠﹐儼若仙區勝境。矮形飛檐接翼﹐制極精巧。樓之內又一樓居中﹐號曰寶海﹐諸珍異皆在焉。山間居則必處此以自娛﹐樓之下爲溫室﹐中置一牀﹐制度不與凡等。前爲秉燭軒﹐何取﹖何不秉燭遊之義也。軒之外皆寶石﹐欄桿中設銷金九朵雲帳﹐四角懸琉璃燈﹐後置百諧卓﹐義取百年諧老也。前可容歌姬舞女十數。軒後兩落有橋﹐東曰日升﹐西曰金明﹐所以通洞房者。橋之中爲靑箱﹐乃置衣之處﹐夾兩橋而長與前後齊者﹐爲翼寢妾婢之所居也。後正寢曰春宵澗﹐取春宵一刻值千金之義﹐以貂鼠爲褥﹐蜀錦爲衾﹐毳綃爲帳﹐用極一時之奢侈。初萬山富時﹐有一夫一婦流移道路﹐婦懷孕十月巳足﹐適至萬山之門首﹐而產時將夜半矣。進退無所﹐不得已就於門下以手扳門環生一女子﹐因名扳環。是夜萬山亦得一夢﹐夢一老人謂曰﹕汝的金銀盡是扳環者﹐今當還之不相負也。山驚覺不曉所謂﹐及明乃有此應。山遂收其女爲子婦﹐並其父母而養焉。自女來之後﹐家益殷富﹐旣長聰明過人。山常與鬥﹐造一橋﹐新婦先成﹐又規度精致﹐號曰賽公橋﹐橋今在秀水縣北境平望。我太祖旣克金陵﹐欲爲建都之地﹐廣其外城﹐時兵火凋殘之際﹐庫府虛乏﹐難以成事﹐萬山恃其富﹐實願與聖祖對半而築﹐同時舉工先完三日。太祖酌酒慰之曰﹕古有白衣天子號曰素封卿之謂矣。然心實不悅也。萬山有妻十三尢愛者曰麗娘﹐山嘗與之觀花後園﹐至探香亭傍有一古梅﹐白萼鮮美﹐馥鬱充斥﹐娘因脫所著金翡衫加於樹頭曰﹕香則有矣﹐但少玆艷色耳。未幾娘亡﹐後人有月夜見梅底走一美人著金翡衫﹐時皆謂麗娘精魄也。山思之甚﹐或夜宿梅下﹐或曰禱梅間﹐又作恩鎖臺於冢上﹐置離思碑﹐其中有曰﹕紅脂塵化萬態俱空﹐玉骨土融百形皆幻。構室見其恩牽樹碑﹐由於情結﹐會稽楊鐵崖所制也。萬山田有近湖者﹐延湖築成﹐石岸以障田。上怪其富過於己﹐獨稅其田九斗十三升﹐及欲害之而無由。適萬山築蘇州街﹐以茅山石爲心﹐上謂其有謀心將爲逆﹐遂收殺之﹐血流出盡白﹐以兵圍其家﹐盡抄レ之家財人官。新婦先萬山卒﹐以牀施周普寺爲觀音牀﹐沈香胚﹑象牙格﹑八寶欄﹐又金畱殿十三隻牀﹐乃萬山之妻所用者﹐皆制極精巧。蘇州九里石塘﹐萬山所築﹐銅橋萬山所造者也。

友諒時﹐或進暖玉注﹐出於薛塘古墳謝庭春獻。月色之盂﹐得於弋陽陶氏。又開寶市於僞都﹐招致海商大賈﹐仍建尊珍館﹐朱衣巷內以待有寶者﹐設賓客卿使之名﹐丰其谷祿﹐別其敬禮。得其絕色以進﹐則封爲奇貨上賓。得珠玉以進﹐則封爲珍精貴客。又有華卿麗使﹐亞於賓客也。

