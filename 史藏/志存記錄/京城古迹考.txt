京城古迹考靜海勵宗萬撰臣宗萬謹按畿輔通誌﹐京師本禹貢冀州之域﹐在周爲燕。漢爲廣陽郡﹐永平八年﹐置幽州刺史治於此。燕慕容氏都薊門城﹐城有十門﹐志所載銅馬門者其一也。後魏爲幽州治。越唐爲範陽郡﹐置盧龍軍節度使﹐亦治幽州。晉天福中入於遼﹐升爲南京﹐曰幽都府。太宗建城方三十六里﹐崇三丈﹐衡廣一丈五尺﹐具八門﹐後攺號燕京﹐爲永安析津府。逮金天徳三年﹐乃遷都焉﹐仍號燕京。貞元元年﹐攺爲中都大興府﹐後海陵增廣其城門十有三﹐其西有名彰義者﹐此遼金故城大略也。元世祖至元四年﹐於中都之東北健城而遷都焉。城方六十里﹐分十一門﹕正南曰麗正﹐右曰順承﹐左曰文明﹔北之東曰安貞﹐北之西曰建徳﹔正東曰崇仁﹐東之右曰齊化﹐東之左曰光熙﹔正西曰和義﹐西之右曰肅淸﹐西之左曰平則。明初爲北平府﹐命指揮華雲龍經理元都﹐重築城垣﹐南北取徑直﹐東西長一千八百九十丈﹐髙三丈五尺。永樂元年﹐升北平爲北京﹐曰順天府。十八年重修﹐益加宏壯。凡九門﹕南曰正陽﹐南之左曰崇文﹐右曰宣武﹔北之東曰安定﹐西曰徳勝﹔東之北曰東直﹐南曰朝陽﹔西之北曰西直﹐南曰阜成﹔卽今之內城也。嘉靖三十二年﹐給事中朱伯宸奏﹐請仍四郊土城故址﹐以爲外郭﹐周可百二十餘里。時以財力未贍﹐僅循正南一面故基東折轉北﹐接城東南角﹔西折轉北﹐接城西南角。正陽外門曰永定﹐崇文外門曰左安﹐宣武外門曰右安﹐大通門曰廣渠﹐彰儀街門日廣寧﹐更有東西便門二﹐計長二十八里﹐乃今之外城也。由是觀之﹐自遼金以迄元明﹐都城屢徙﹐方圍道裏之奇衰蠃縮﹐已可槪見。本朝一仍明制。是明之四至四隅﹐已非元城之舊﹐而元都更非遼金之舊矣。故孫承澤春明夢餘錄云﹕舊幽州城在今城西南唐藩鎭城﹐卽遼金故城也。隋之天寧寺﹐舊在城中﹐今在城外矣﹔唐之憫忠寺﹐亦在城內東南隅﹐門臨康衢﹐今則在外城西南僻境矣。是城已自西而東也。又云﹕元之南城﹐卽金之故基﹐周圍五千三百二十八丈﹐相傳土城關是其遣址﹐多在郊外。今人呼宣武門爲順承﹐阜成門爲平則﹐及所謂齊化門者﹐𨿽尙沿元之舊名﹐而有明前後所築內外新城﹐合計不及至元方六十里之故基也明甚。卽內城論﹐十一門縮爲九門﹐其廣狹可知也。則如元乃賢詩所詠白馬廟﹑妝臺等迹﹐向在城南者﹐今皆在內城﹑西北城﹐不又自西北而東南乎﹗更按劉定之遊梁園記﹐園在京西南五六里﹐其外有舊城。舊城者﹐唐藩鎭城及遼金別都之城也。元遷都稍東﹐於是舊城遂入朝市間﹐而西半猶存﹐號爲蕭太后城﹐卽梁氏園所在也。今考東便門外二閘﹐亦尙有土城故址﹐不僅西有舊城也。或遼金因藩鎭故城﹐遞加廓徙焉耳。至所謂梁家園者﹐乃在正陽﹑順承兩門之間﹐相去僅各二里許﹐半爲闤闠﹐半爲砂磧矣。然則土城遣址﹐其爲遼﹑爲金﹑爲元﹐俱不可辧。大約每一遷築﹐相度方員﹐一斜一縮﹐漸失其舊。自古陵谷之變﹐類如斯乎﹕若夫梵官仙宇﹐西山最盛﹐乃詢之僧侶﹐僅存二三十處﹐求王子衡詩所云西山三百七十寺者﹐亦復落落晨星。至於近京西北古迹﹐迄今半無可考者。蓋自暢春﹑圓明離官疊建之後﹐又在文囿﹑靈沼間也。是以乃賢南城詠古詩﹐多在今城西南之境﹐業經訪核﹐輯錄成捲﹐以備考古之徵。今更從志乘所裁及近代人文集雜著中遣迹之可考者﹐詳擇采輯﹐按籍訪核﹐就今城之東﹑西﹑南﹑北﹐依方編敍﹐敬錄成捲﹐以備觀覽焉。東城東嶽廟臣按春明夢餘錄稱﹐眞人張畱孫﹐買地齊化門外﹐擬建官而未就。元至治壬戌﹐其徒吳全節成之﹐賜名仁聖宮。泰定乙丑﹐魯國大長公主﹐更爲寢富﹐又賜名昭徳殿。兩旁侍者仿唐開國功臣像﹐孫承澤以爲昭文殿學士劉元手制。元字秉元﹐寶坻人。而周篔析津日記則又云劉鑾塑﹐又云劉元亦善塑﹔虞集特爲作記﹐別是一人。或疑鑾與元音相近﹐而謂鑾卽元﹐誤也。廟有丰碑三﹐眞書則趙孟俯﹑趙世延﹐隸書則虞集﹐見孫國敉燕都遊覽志。今查廟在齊化門外﹐聖祖仁皇帝賜額曰靈昭發育。前後共六層。大殿供東嶽神像﹐後寢官﹐再後巡樓。其別殿所設則俗所謂財神﹑子孫神及七十二司諸像。其寢官後殿所設﹐則稱東西太子。考道家書頗多荒誕﹐其名稱位號﹐蓋相沿舊矣。院內豎碑甚多﹐自明洪武以來﹐約計百餘通﹐而元代虞趙三碑﹐已不可得。聖祖禦書碑二座﹐環以小亭﹐一國書﹐一漢文﹐穹然雙峙。入門有二神將﹑十太保像。門外鐘鼓樓二。其巡樓之旁有文昌祠﹐祠有銅驢﹐髙三尺許﹐鞍背鑄康熙戊子年制。碧霞元君廟臣按通誌﹐廟在左安門外東南弘仁橋﹐明成化中建。春明夢餘錄云﹕弘仁橋﹐元時呼馬駒橋。今此廟曰大南頂﹐舊曰南頂﹐共五層。坊二﹐曰天仙聖境﹐曰弘徳慈仁。門榜泰昌元年勅建。入門爲功曹殿﹐後卽聖母殿。明天啟元年碑一通﹐大學士葉向髙撰。再後爲天齊殿﹐最後爲玉皇閣﹐院有龍爪槐二株。都人最重元君廟﹐其在西直門外萬泉莊者日西頂﹐康熙四十七年奉勅重修﹐賜額廣仁宮。殿前淸漢碑二座﹐殿榜禦書金闕宣慈。又有禦賜珠冠三頂﹐並袍幡等物﹐又有禦書經一卷﹐至今弁兵輪番守護。在永定門外者曰南頂﹐有正徳五年禦制靈通廟碑﹐今曰小南頂﹐康熙五十二年勅修。乾隆九年二月﹐禦書殿額曰神燭碧虛。聯曰﹕寶範流慈輝紫極﹔珠官耀采麗靑霄。其東嶽殿榜曰神功出震。聯曰﹕徳並春陽生萬匯﹔名標震旦峙中天。斗母閣榜曰妙握璇杓。聯曰﹕永鎭天樞司橐鑰﹔普延人紀荷生成。其在艸橋者曰中頂﹐天啟七年建﹐名普濟官。閣榜春臺化育﹐乃顯親王書。殿榜爲天下母﹐前贈禮部侍郎謐文恪沈荃書。其在東直門外者曰東頂﹐屋止二重。安定門外者曰北頂﹐殿三重﹐有崇禎辛未碑一通﹐董其昌書撰。今惟西頂及小南頂二廟完整﹐餘皆殘毀。宋仁宗篆書鍼灸經石刻臣按春明夢餘錄云﹕石刻在太醫院三皇廟內。今查三皇殿之前有銅人焉﹐周身具鍼灸穴道﹐細訪不知其所自來﹐及驗仁宗篆書石刻﹐更不知何年遺逸。於少保忠肅祠臣按祠在崇文門東裱背巷﹐故賜第也。祠三楹﹐前明祀兵部尙書於謙﹐塑像危坐﹐春秋遣太常寺官致祭。詳春明夢餘錄。今查謙被刑於天順元年﹐復官於成化二年﹐賜謚肅湣於弘洽三年﹐攺謚忠肅於萬曆八年。再查土木之變﹐謙抗疏止南遷之議﹐召勤王之師﹐也先擁帝至京城下﹐皆登城謝曰﹕賴天地祖宗之靈﹐國有君矣﹗此一策也﹕楚人之執宋公也﹐目夷用之﹔趙王之會澠池也﹐廉頗用之﹔澶州之徵契丹也﹐王旦用之。謙非特讀書有識﹐實於宗社有功。乃徧訪故巷﹐悉爲民居﹐求所謂忠肅祠者﹐皆曰不知﹔名業長畱﹐迹隨時易﹐良足感喟。泡子河臣按此河據孫國敉燕都遊覽志云﹕前有長溪﹐後有廣澱﹐髙堞環其東﹐天臺峙其北﹐兩岸多髙槐垂柳﹐空水澄鮮﹐林木明秀。今查崇文門之東﹐貢院之南﹐近觀象臺西側﹐惟存河溝一道﹐南北通渠﹐相傳是泡子河故迹﹐而槐柳今亡矣。呂公祠臣按祠建於萬曆四十一年﹐祠內供呂嵓像﹐又名永安宮。孫國敉燕都遊覽志云﹕以乞夢有靈﹐歲大比士子如騖。今查有碑一通﹐明顧秉謙撰。堂宇一層﹐旁列三楹﹐在觀象臺西南。至今春秋二闈﹐乞夢者猶齋宿焉﹐相傳以爲靈驗。月河梵院臣按院建於天順二年﹐後攺名月河寺。夢餘錄以爲僧道深別院也。美具錄云﹕寺有聚景亭﹐已圮。程敏政記云﹕寺有亭﹐亭有石鼓﹑石琴﹐鸚鵡石重二百斤﹐色淨綠如玉。今查院在齊化門外﹐惟畱小殿一間﹐內供眞武神像﹐則又道而非釋矣。先時亭已久圮﹐而所謂石鼓﹑石琴以及鸚鵡石者﹐更不知散落何處也。南城萬柳堂臣按天府廣記﹐堂卽萬柳園﹐元右丞廉希憲別墅﹐袁桷稱園內名花萬本﹐爲京城第一。輟耕錄載﹕趙孟俯嘗燕集堂中﹐歌姬有解語花者﹐左手折荷﹐右手執杯﹐歌元遣山所制小聖樂﹐俗名驟雨打荷花者侑酒﹐孟俯喜而賦詩﹐有主人自有滄洲趣﹐遊女仍歌白雪詞之句。今查堂在廣渠門內﹐國初爲大學士益都馮銓別業。康熙時﹐開博學鴻詞科﹐待詔者尙雅集於此﹐檢討毛奇齡曾制萬柳堂賦。今其基周圍一頃余﹐內有小土山﹐枯葦蓬蓬﹐生溝塹中﹐想郎昔時蓮塘花嶼也。老柳數株﹐平蕪彌望﹐因思葉向髙所云李園不酸﹐米園不俗二語﹐更在荒姻蔓艸問﹐無迹可尋矣。三忠祠臣按畿輔通誌載﹕祠祀漢諸葛武侯亮﹑宋嶽武穆王飛﹑文信國公天祥。又吳寬集云﹕都人周珍買地以建者。李夢陽﹑何景明並有三忠廟詩。今查祠在東便門外﹐弘治年建﹐萬曆年重修。堂宇三間﹐並列三像﹐旁有小房六間﹐外則山門一間﹐棟桷𨿽未摧頹﹐而漸卽朽敝矣。藻池臣按劉侗帝京景物略﹐金故有魚藻池﹐宴賞地也。舊志云﹕池上有殿﹐榜以瑤池﹐殿址久廢﹐居人界池爲塘﹐植柳覆之﹐歲種金魚爲業。池陰一帶﹐園亭甚多﹐南抵天壇﹐一望空澗﹐每端午日﹐走馬於此。今查池在崇文門外三里河﹐相近精忠廟﹐俗呼金魚池。今柳亦稀疏﹐止有小魚池數處﹐餘皆空地﹐四圍民居散處﹐向之月榭風臺﹐已作平沙荒徑矣。天慶寺臣按通誌﹐寺本遼之永泰寺﹐大安兵毀。元世祖至元壬申重建。明成化二年﹐指揮朱善重修。後有髙閣﹐可望天壇﹐僧捨中有李龍眠畫羅漢十六軸。寺系元學士袁桷作記。又通誌載﹕明因寺在天壇北﹐明天順中建﹐中有釋貫休所畫羅漢十六軸﹐董其昌書佛成道記。又春明夢餘錄云﹕僧紫柏有題羅漢像贊﹐系董其昌書﹐天啟二年刻石。今查天慶寺在慈源寺西﹐殿宇傾頹﹐惟內所供諸佛菩薩羅漢等像悉系銅鑄﹐而龍眠畫迹杳然。近寺明因庵藏有羅漢十六軸﹐未署欵﹐而筆法古勁﹑的是宋元人眞迹﹐每幅有萬曆時僧眞可贊﹐周叔宗書。崇眞宮臣按畿輔通誌﹐宮在大興縣南﹐至元中建﹔眞人張畱孫﹑吳全節相繼居此﹐俗呼天師庵。泰定三年﹐有瑞鶴臨祠﹐學士吳澄有瑞鶴記。今查有崇眞萬壽宮﹐乃明萬曆丁巳敕建。山門內爲龍虎門﹐內供文昌﹐爲崇貞保運之殿﹐榜曰麗天經世。東配漢武侯諸葛亮﹐爲臥龍之殿﹔西配宋丞相文天祥﹐爲鳴鳳之殿。其後爲九天殿。又有李太后禮斗臺﹐臺有四門﹐東西配俱雷部。再後大閣﹐榜曰太極肇運閣﹐供天師像。宮有明時碑二座﹐其一爲沒字碑﹐未知卽元時遺址否﹖然旣有天師﹐或非無因也。門曰龍虎﹐其或取龍虎山之義乎﹖丰臺臣按丰臺在宛平縣西艸橋南。春明夢餘錄云﹕右安門外西南﹐泉源湧出﹐爲艸橋河﹐接連丰臺﹐爲近郊養花之所。元人園亭皆在此。今每逢春時爲都人遊觀之地。自柳村﹑兪家村﹑樂吉橋一帶﹐有水田﹐俱旗地。橋東爲三公主園﹐南有荷花池。過此則王綱明家園也﹐墻外俱水田種稻。至蔣家街﹐爲故大學士王熙別業﹐向時亭臺極盛﹐今亦荒蕪矣。其季家廟﹑張家路口﹑樊家村之西北﹐有官莊並各村地畝﹐半種花卉﹐半種瓜蔬﹔劉村西南爲禮部官地﹐種粟米髙梁及麥。京師花賈﹐皆於此培養花木﹐四時不絕﹐而春時芍藥﹐尢甲天下。泉脈從水頭莊來﹐向西北流﹐約八九里﹐轉東南入海子北紅門﹐歸張灣。水淸土肥﹐故種植滋茂﹐春芳秋實﹐鮮秀如晝﹐誠北地難得之佳壤也。晉陽庵臣按通誌﹐庵在宣武門外﹐有古銅大士像﹐髙三尺餘﹐妙相慈顏﹐具丈夫槪﹐下有款識云大唐貞觀十四年尉遲敬徳監造。後移受水塘古佛庵。庵壞﹐移稽山會館。今浙紹會館﹐郎前稽山會館﹐內有眼藥庵﹐供銅大士一尊﹐並鑄蓮花寶座﹐左右列善財﹑龍女﹐亦皆銅像﹐據僧云是伊師從他處移供於此。然細驗法身﹐並無尉遲款識字樣﹐而銅質古潤﹐法相端嚴﹐的是舊物。報國寺臣按寺建於元﹐迨明成化間攺名大慈仁寺。通誌云﹕憲宗爲孝肅周太后弟吉祥建。據周篔析津記﹐俗呼報國寺﹐蓋先有報國寺在寺之西北隅也。又孫國敉燕都遊覽志云﹕寺殿前二松﹐相傳金時舊植﹐臺石一株尢奇。今查寺在廣寧門內彰義大街﹐殿閣門宇﹐共六十餘間。石碑三﹕中一通﹐弘治十一年立﹔左右各一﹐成化二年立。殿前松無一存者。規模依然閎敞﹐而所供三世彌勒﹑昆盧﹑地藏﹑藥師等佛以及金剛諸像﹐塵黯無光﹐古剎荒涼﹐殿宇摧頹日甚﹐並向來每逢朔望﹐寺中月市甚盛﹐今廢不復作。昆盧閣臣按閣在報國寺後﹐髙出雲際﹐西山翠色﹐以手可捫﹐望盧溝橋﹐行騎歷歷可數。閣下瓷觀音像﹐髙可尺許﹐寶冠綠帔﹐左手拊頤﹐右捧一梵字當胸。寺僧云是窯變相也。詳燕都遊覽志及春明夢餘錄。今查閣上下共十四間﹐頗爲嵦敞﹐但寺已坍毀﹐傑閣巍然﹐而雨檻風欞﹐頹檐裂瓦﹐啁啾鳥雀﹐金碧無輝﹐惟瓷像宛然﹐與此合並作靈光碩果也。三忠祠臣按畿輔通誌﹐祠合祀張銓﹑髙邦佐﹑何廷櫆。今查銓系前明兵部尙書﹐謐忠烈﹐沁水人﹔邦佐謐忠節﹐襄陵人﹔廷櫆謐忠湣﹐大同人﹔俱大理卿﹐三人同籍山西﹐殉王事。祠門榜曰山右三忠。祠在土地廟上斜街。祠正宇三間﹐大門一間﹐左右廂房四間﹐守祠人住﹐門宇不甚完整。西城團殿臣按日下舊聞﹐元時仁智殿有園亭﹐又日臙脂亭﹐在荷葉殿稍西﹐相傳以爲后妃添妝之所﹔亭八面﹐俗呼團殿者也。前考乃賢妝臺詩﹐據堯山堂外紀﹐臺是金章宗爲李宸妃建﹐郎今禁中瓊花島﹐俗謂遼蕭后者誤。又按春明夢餘錄亦謂臺屬宸妃﹐妃嘗與章宗露坐﹐上曰﹕二人土上坐。妃應聲曰﹕一月日邊明。臺在昭明觀後。今團殿在西安門內西華潭之東。查蕭太后城在京西南五六里﹐梁氏園所在也﹐今已在正陽門外二里許矣。卽云遼故都方三十里﹐此其後官﹐外人何得知其梳妝之處而名之﹖若謂元仍遼舊耶﹐則深官幽邃﹐后妃豈各無妝所﹐而必羣聚此臺耶﹖且乾隆九年重修團殿﹐於梁上探得金時鑄錢﹐合之堯山堂外紀及春明夢餘錄所載﹐則團殿之爲宸妃妝臺也無疑。白塔寺臣按白塔寺有二﹐一在今西安門內之北白塔山﹐卽瓊花島。其詳已裁乃賢詠古詩。考此寺建於遼壽昌二年﹐至元八年加銅网石欄﹐天順二年攺爲妙應寺﹐附近有黑塔﹑靑塔二寺﹐然寺存而無塔。今查寺在平則門內﹐今名妙應祥林。考蔣一葵長安客話云﹐塔內貯舍利﹑戒珠諸寶物﹐二龍王跪而守護﹔則過爲釋氏張皇﹐近於誣矣。從墻外竚望﹐見塔制如幢﹐色自如銀﹐與西安門內白山無異。惟銅网石欄﹐繚垣所障﹐不及山塔淩空﹐可供四矚也。弘慈廣濟寺臣按萬安碑云﹕都城內西市街北有古剎廢址﹐相傳爲西劉村寺。景泰間有得佛像及石龜﹑石柱於土中者﹐僧普慧輩圖興復之﹐太監廖屏以聞﹐賜額曰弘慈廣濟。今查寺在平則門內幹石橋之北﹐自山門至後殿共五層﹐佛像莊嚴﹐殿宇亦俱完整。聖祖仁皇帝賜額妙明圓通﹐又禦書持梵律三大字於戒壇﹐輝煌宸翰﹐寶剎增光。元佑聖王靈應廟臣按廟在順承門內刑部街﹐卽今都城隍廟。元史云﹕天歷二年加封大都城隍神爲護國保寧王。廟修於明正統十二年﹐重建於嘉靖辛亥。朱國楨湧幢小品云﹕儀門塑十三省城隍皆立像相對﹐每歲順天府官致祭。今查廟前後五層﹐赫然巍煥。門分中﹑東﹑西﹐儀門內列二神將。第三層對立各省城隍﹐獨缺江南一省﹐聞在廣寧門外﹐別立一廟。殆廟建於明﹐而太祖發迹南都﹐故南省城隍特崇其體統耶﹖大殿塑王及夫人像﹐恭遇世宗憲皇帝勅修﹐賜殿額曰永佑畿甸。聯曰﹕保障功隆﹐俎豆千秋修祀典﹔邦幾地重﹐靈威萬國仰神明。碑一通﹐雍正十一年十月立﹐每春秋遣官致祭。殿後爲寢官﹐官後爲空地﹐殿兩廊塑各案司並地獄像。又春明夢餘錄云﹕廟內有石刻北平府三字﹐半埋土中﹐相傳下有城隍廟三字。今官後橫臥一石﹐則刻護國保寧弘仁廟惠佑聖王靈應碑十四字﹐蓋雍正六年自土中掘出者。護國寺臣按寺本元崇國寺﹐至元中建﹐同名者二﹐此乃北寺也。宣徳間攺名隆善﹐戍化壬辰又增護國二字﹐故沿今名。寺爲脫脫故宅﹐曾塑其夫婦像於佛座下。明姚廣孝像亦在寺﹐像有自題一偈﹐後署獨庵老人題﹐蓋其號也。釋名道衍﹐字斯道﹐詳春明夢餘錄。今查寺在西四牌樓東北﹐共六層﹐頗爲輪奐莊嚴。由山門入﹐爲二門﹐列將軍二﹐俗所謂哼哈者也。再進爲四金剛。大殿釋迦﹐殿後一八角亭﹐亭後爲千佛殿﹐中座供三世佛﹐座下左一襆頭朱衣老叟﹐右一鳳冠朱裳老嫗。詢之寺僧﹐則曰脫脫夫婦也。孫承澤所錄不誣矣。至道衍像無存焉。鷲峯寺臣按畿輔通誌云﹕卽唐淤泥寺。鷲峯者唐僧之號也﹐有貞觀二十二年唐人所書心經石刻尙存。又劉侗帝京景物略云﹕寺有旃檀佛像髙五尺許﹐色近沈碧。萬曆中﹐慈聖太后傅以金。考程巨夫撰旃檀佛像記及釋紹幹瑞像來儀記﹐像於嘉靖十七年迎置鷲峯寺﹐自優塡王造像之歲當王十二年辛卯﹐至今萬曆丁酉﹐凡二千五百八十餘年﹐此像之歷年可謂永矣。今查寺在都城隍廟之南﹐殿宇上下三層﹐𨿽未殘毀﹐气色黯然﹐寺中像已移栴檀寺。至心經石刻﹐詢之寺僧﹐則曰無有。寺古迹奇而年久歲湮﹐寺亦頹敝﹐豈像移而法輪亦轉耶﹖天寧寺塔臣按天寧寺建於元魏﹐舊號光林﹐隋仁壽間名弘業寺﹐唐開元中攺額天王寺﹐金大定二十一年攺爲大萬安祥寺﹐元末兵火蕩盡﹐明文皇潛邸時重修﹐宣徳間勅更今名。劉侗帝京景物略云﹕隋文帝遇阿羅漢﹐授舍利一囊﹐與法師曇遷數之﹐莫定多少﹐乃以七寶函致雍﹑岐等三十州﹐州建一塔﹔天寧寺塔其一也。塔髙十三尋﹐四周綴鐸萬計﹐風定風作﹐音無斷時。寺僧云﹕音斂則光現﹐其影入殿門窗隙﹐一塔散爲數十塔﹐影皆倒也。塔前一幢﹐書體道美﹐亦開皇中立。今查寺在廣寧門外﹐惟畱古殿一間﹐殿中孑立無量壽佛一尊﹐法身約髙二丈。殿後卽塔﹐塔髙二十七八丈。據僧傳冊所記﹐上有鈴二千九百二十八枚﹐合計重一萬四百九十二斤﹐風雨蕩摩﹐年深紐絕﹐漸次零落﹐亦頗殘缺矣。塔下扃小殿一問﹐名曰塔院。塔前亦不見有幢﹐遑問風鈴塔影之幻也。慈壽寺臣按寺在阜成門外八里莊﹐明萬曆丙子爲慈聖皇太后建﹐賜名慈聖﹐勅大學士張居正撰碑﹐有塔十三級。又有寧安閣﹐閣榜慈聖手書。後殿有九蓮菩薩像。載畿輔通誌。今查寺共五層。山門金剛二。東西列鐘鼓樓﹐次天王殿。殿後爲塔﹐塔前角亭二﹐列韋馱﹑龍王像。塔後角亭二﹐觀音碑一﹐魚籃碑一﹐俱萬曆年建。殿供三世佛﹐旁列阿難﹑迦葉二尊﹐羅漢十八尊﹐俱銅像。殿前東西碑二﹐亦萬曆年建。其配殿二﹐東爲壯繆﹐西爲達摩。殿後爲昆盧閣﹐閣上馬昆盧佛﹐閣下爲觀音閣。前配殿東亦觀音﹐西則地藏。東西畫廊百間。由中儀門入﹐爲彌陀殿。由東儀門入﹐爲慈光閣﹐則九蓮菩薩畫像存焉。由西儀門入﹐則銅像觀音閣也。土城臣按志載﹐土城在宛平縣西北八里﹐郎元大都故城也﹐俗謂之土城關。今查京城郊外多有土城故址﹐是否元與遼金﹐俱莫可辧。再考畿輔通誌所載﹐有君子城﹐在宛平縣西西山口﹐俗名君子口。據寰宇記謂是石勒簡別衣冠人士居之﹐故名。又回城在大興縣東南﹐據名勝志﹐唐遷營州於薊﹐築近薊邱旁。又牙城在宛平縣西南五里﹐相傳唐藩鎭牙地也。又舊燕城在宛平縣西南。據遼史地理誌﹐晉髙祖割幽州等十六州以予遼﹐遼太宗升爲南京﹐方三十六里﹐卽遼故都也。今皆不可考矣。元福官臣按官在阜成門外八里﹐慈壽寺之西。考攺過齋雜記云﹕宣徳年鑄燻鑪﹐海內所珍﹐今多贗物﹐市者一鑪數十金﹐卒難得其眞者。元福宮文昌祠中銅驢﹐傳是宣徳年所造。遊人以手摩挲﹐銅質呈露﹐其色甚瑩﹐驗驢之質﹐亦可辧燻鑪之眞贗矣。今查宮內諸像共四十七﹐皆銅鑄。其中殿供三淸﹐佐以諸神像。入門列四神將。殿之西爲火神﹐殿之東有文昌祠﹐旁鑄四童子﹐右側鑄一驢﹐尢精好﹐並有座。未識諸銅像皆鑄於宣徳年否﹖惟一鐘署制造年代﹐則鐫正徳年鑄。萬壽寺臣按寺郎唐之聚慧寺也。沈徳符萬曆野獲編云﹕先是﹐京師有番經﹑漢經二廠﹐年久頹圮﹐穆皇帝重修未竟﹐上移置漢經於此中。殿曰大延壽﹐閣曰寧安。寺後壘石爲三山﹐以奉西方三大士﹐蓋象普陀﹑淸涼﹑峨嵋諳勝﹐凡占地四頃有奇。其藻繪丹雘﹐倍蓰於金陵三大剎。萬曆五年﹐命太監馮保建並大學士張居正撰碑。寺有大鐘﹐姚廣孝監鑄﹐重八萬七千斤﹐徑丈有四尺﹐長丈有五尺﹐銅質甚古﹐內外刻華嚴經一部﹐華亭沈度書。今寺在西直門外七里﹐廣源閘之西﹐康熙二十五年奉勅重修。前後殿宇九層﹐莊嚴色相﹐巍煥如新﹐有聖祖禦制碑文一座﹐並懸世宗憲皇帝禦書慧日長懸﹐我皇上禦書法雲長住雙額。僧院尙有假山古松﹐惟華嚴鐘移於覺生寺矣。外大小鐘共四口。髙梁橋臣按水經注﹐濕水又東南﹐經良鄕縣之北界﹐歷梁山南﹐髙梁水出焉。水出薊城西北平地泉東注﹐經燕王旦陵北﹐又東經薊城北﹐又東南流。魏氏土地記曰﹕薊東一十里﹐有髙梁水者﹐又東南入濕水也。更考魏書﹐自戾陵堰﹑督亢渠相繼廢毀﹐裴延儁循舊迹疏浚﹐漑田百萬餘畝。嘉平二年﹐劉靖立遏﹐以道髙梁河開車箱渠立水門﹐漲則乘遏東下﹐平流則自門入﹐灌田歲二千頃。景元三年﹐樊晨更制水門﹐水流乘車箱渠﹐自薊西北徑昌平東﹐盡漁陽﹑潞縣﹐凡灌田萬有餘頃。晉元康四年﹐靖少子弘復起長岸﹐立石渠﹐修遏﹐治水門﹐作表以記。今橋在西直門外半里﹐跨髙梁河上。據帝京景物略﹐水從玉泉來﹐三十里至橋下﹐夾岸垂柳﹐紺宇亭臺﹐酒旗掩映﹐小池廣畝﹐蔭爽交匝﹐每歲淸明﹑重午及浴佛日﹐遊人萬計。今爲海澱衝衢﹐近郊姻井﹐喧闐若城市。橋西六七里﹐有廣源閘﹐想爲裴﹑劉故迹也。盧溝橋臣按金史章宗紀﹐橋作於大定二十九年六月﹐成於明昌三年三月癸未﹐賜名廣利。明正統九年重修。考盧溝河卽桑幹河也﹐源出代地。元史河渠志名小黃河﹐以流濁故也。湍駛易決﹐性渾易淤﹐故金時議欲穿渠通漕﹐卒不果行﹐橋成而往來行旅無病涉矣。今橋在京西南三十里﹐跨盧溝河上﹐長二百餘步﹐當往來之孔道。石欄刻獅﹐林林對峙。康熙元年﹐發帑修築﹐鞏固如新﹐長虹綿亙﹐橋下水聲潺潺﹐曉月流光﹐與波蕩漾﹐爲京師八景之一。世宗憲皇帝憫卹生儒﹐凡計偕者過此﹐獨得免稅﹐並置館捨焉憇息之所。顯應寺臣按通誌﹐寺在黃村﹐俗呼皇姑寺。明正統八年﹐駕親徵也先﹐陜西呂尼﹐叩馬諫而死。及復辟﹐肉身不毀﹐乃塑而建寺焉。賜額保明寺。康熙五十一年災﹐五十三年奉勅重建。今查寺共五層。入山門﹐鐘鼓樓二。前殿天王﹐聖祖賜榜曰顯應寺。大殿觀音﹐賜榜曰水心柏子。聯曰﹕片石孤云窺色相﹔淸池皓月照禪心。後殿呂祖﹐卽呂尼肉身﹐賜榜曰杖泉花雨。聯曰﹕月在上方諸品淨﹔心持半偈萬緣空。院前禦制碑文二座。再後爲藥師閣﹐配殿二﹐一爲漢前將軍關侯﹐一爲灌口二郎神﹐閣上賜榜曰掛衲翻經。聯曰﹕碧松陰裏池長潤﹔白藕花中水亦香。呂尼眞身﹐經火獨存﹐殆釋氏所云金剛不壞身也。受光寵於興朝﹐不亦宜乎﹗聖感寺臣按緱山集云﹕由常明庵出杏子口﹐至平坡寺﹐所謂盧師﹑淸涼﹑翠微﹑善應﹑靈光諸寺皆在焉。蓋元時建平坡寺﹐明宣徳中攺名圓通﹐卽今聖感寺也。今考通誌﹐寺在宛平縣平坡山上﹐山今名翠微。康熙十六年﹐禦題三聖殿榜曰聖感﹐大殿曰敬佛﹐後閣曰制毒龍閣﹐下藏聖諭一道。閣之東爲禦書樓﹐凡所賜宸翰藏焉。其寶珠洞﹑藏經閣﹐賜榜曰不二法門。禦賜龍藏玉石佛像一尊﹐髙四五寸﹔又賜香花供器﹐錦繡幢幡﹔復禦制碑文﹐以垂不朽。佛日重輝﹐於斯爲盛。元靈福寺臣按通誌載﹕延壽寺在韓家山。明永樂時內臣剛鐵以靖難功葬此。又按春明夢餘錄﹐元有靈福寺﹐在阜成門外韓家山﹐寺有二奇松﹐漢循吏韓延壽家此山﹐故名韓家山﹐又呼罕山。今考靈福寺在南下莊八寶山﹐前有鐘鼓樓﹐共屋四重﹐俱已殘毀﹐二松惟後一松存焉。韓延壽故址絕無知者。惟有剛鐵墓﹐則享堂畫像戎裝﹐旁植鐵叉﹐長約一丈﹐重八十餘斤。碑五通﹐嘉靖﹑萬曆間立。墓側爲護國寺﹐亦殘廢。寺僧爲鐵守墓﹐鐵名炳。今正陽門西琉璃廠北有延壽寺﹐或同名耳。僧云﹕鐵叉久貯庫﹐此照式鑄立﹐以表厥勇者。據墓在靈福寺﹐則通誌所載恐誤。或以延壽所居﹐而遂名其寺耶﹖壽安寺臣按通誌﹐寺在宛平縣壽安山﹐本唐兜率寺﹐元至治元年重建。中有臥佛二﹐亦名臥佛寺。殿前娑羅樹二﹐相傳來自西域。據春明夢餘錄﹐寺又名永安﹐樹系唐建寺時所植。今大三圍髙參天。今查寺共五層。山門彌勒﹐榜曰普覺禪林﹐次接引佛﹐大殿三世佛。殿東西列二娑羅樹﹐葉如枇杷﹐大如掌﹐有五出如指者﹐四月開花﹐叢簇如玉米﹐綠蔭際天﹐大合抱有奇﹔殿後一株﹐則有三圍﹐想唐時物也。樹共三株﹐其大小亦與通誌微異。更有蒼松一﹐在殿之東﹔銀杏一﹐在殿之西﹔皆合抱矣。其餘前後老柏數十株﹐兩廊客房效十間﹐大殿在西﹐禪堂往東﹐禪堂後大樓上下十間﹐俱貯銅佛﹐東西廂房各三。大殿後爲臥佛殿﹐法身約丈許﹐然惟一尊﹐無二佛也。與通誌亦異。最後爲藏經樓﹐樓上下十間。寺北爲觀音閣﹐閣在山半。山後爲隆角寺。其西南五里爲香山寺﹐行富在焉。香山寺之旁爲弘光寺。據僧云﹐此去法海寺﹐亦止五六里。潭柘寺臣按寺在宛平縣潭柘山﹐晉曰嘉福﹐唐曰龍泉﹐亦曰岫云﹐金﹑元間名萬壽﹐明末仍今名。志傳本靑龍潭﹐自華嚴開山﹐龍避而潭平﹐遂爲寺。或曰山樹多柘﹐或曰赭山四合﹐潭光相映也﹐故名。諺云﹕先有潭柘﹐後有幽州。此寺之最古者。今查寺殿宇共三百一十餘間﹐僧三百餘眾。康熙三十一年勅重建﹐賜名岫云禪寺。坊爲聖祖仁皇帝禦題﹐南向曰翠嶂丹泉﹐北向日香林淨土。山門中﹑東﹑西三﹐入門升殿﹐前彌勒﹐後韋馱﹐旁列金剛四﹐聖祖賜榜曰天王殿。左右鐘鼓樓二﹐大殿則釋迦也。聖祖賜榜曰淸淨莊嚴﹐我皇上賜榜曰福海珠輪。聯曰﹕鷲嶺雲開﹐空界自呈淸淨色﹔龍潭月皓﹐圓光常現妙明心。左殿伽藍﹐右爲祖師。東西配樓各五﹐其三聖殿則上禦榜曰具大願力。昆盧閣者亦聖祖賜額也﹐而上禦書則爲圓靈宗鏡。閣東西翼以樓。上禦書圓通殿榜曰心空彼我。殿東爲舍利塔﹐塔東爲地藏殿﹐上賜榜曰性因淨果。昆盧閣西爲藥師殿﹐其供本朝龍藏者﹐古觀音殿也﹐賜榜曰蓮界慈航。殿內列元順帝及後像﹐駙馬﹑公主附焉。磚有妙嚴公主拜經屧印。殿束爲文殊﹐殿西爲影堂。堂之西爲龍王殿。觀音殿之前爲孔雀殿﹐觀音殿之西爲大悲殿﹐藥師殿之西南爲大悲壇﹐殿之前爲勢至殿﹐其前爲戒壇二﹐壇榜則皆聖祖禦書也。戒壇之前爲楞嚴壇﹐上賜榜曰寂照眞如。其南爲樓﹐聖祖賜榜曰五云多處。聯二﹐其五言曰﹕慶雲飛宿棟﹔嘉樹羅淸墀。七言曰﹕經聲夜息聞天語﹔鑪气晨飄接禦香。舍利塔之前爲方丈﹐聖祖賜榜曰松竹幽淸。其方丈之南樓爲萬壽行宮﹐聖祖禦榜曰松竹淸泉﹐上禦榜曰瀟碧延淸。又禦制五言詩曰﹕攀云尋淨地﹐問樹出祇園。息我幻塵念﹐遊玆法海門。靈潭澄自古﹐老柘郁生孫。欲擬畱詩去﹐詩中無可言。又禦書聯曰﹕暗水流花徑﹔淸風灑竹林。詩﹑聯俱懸行官。上顏流杯亭曰猗玕淸境。聖祖顏倚松軒曰倚松恬澹。山門之西方建華嚴壇﹐其外靜室四﹐一曰觀音洞﹐在寺之東隅﹐石室一間﹐塑大士未出山像﹔室內有石池﹐方廣不盈尺﹐泉中湧若沸﹐不溢不竭﹐味淸而色碧。僧云﹐病目者掬洗卽愈。一曰紫竹院﹐在觀音洞之左﹐塑華嚴像。一曰少師靜室﹐塑姚廣孝像。寺北三里曰煙霞庵﹐卽龍潭也。上禦制五言二章﹐其一曰﹕憶在天成寺﹐禪方有句畱。山川原並美﹐歲月幾遷流。龍臥深潭底﹐鳥吟髙樹頭。閒雲知我意﹐到處分相投。其二曰﹕簇簇玉芙蓉﹐嶟嶟當盧濃。豈因供攬結﹐聊可蕩心胸。柏子窗間落﹐石泉階下淙。徘徊遲去騎﹐徑轉尙聞鐘。庵後爲龍潭﹐潭不盈丈﹐水深三尺許﹐有泉滴自石罅中。潭接一澗﹐夾澗多櫻桃﹐桃杏相間﹐澗流一綫﹐派瀉千條。相傳潭底有龍﹐時隱時現﹐現或徑丈﹐或尺許﹐變化神奇﹐誠靈物也。岫云寺東北﹐有歇心亭﹐北接龍潭﹐東臨東崗﹐臨流映樹﹐自具佳勝﹐遊龍潭者﹐多憇足焉。寺南有蓮花池﹐池廣十餘丈﹐聞昔生玉蓮﹐至今池中石筍叢立如蓮。池上一茅庵﹐蓋髙僧憇息處也。神京靈秀﹐萃於西山﹐故香山﹑玉泉步步引人入勝。玆則寺古而山奇﹐恭遇聖聖宸遊﹐佛輪重轉﹐慧日重光﹐抑亦寶林盛事也。戒壇寺臣按通誌﹐寺系唐武徳中建﹐舊名慧聚﹐正統間﹐易名萬壽。今查寺距潭柘二十五里﹐門臨髙阜﹐古松百餘株﹐參天偃蓋﹐皆千年物也。寺內有聖祖禦榜淸戒二字﹐向爲諸方行僧受戒之所。今廟貌頹敝﹐不及潭柘莊嚴。寺西有極樂洞﹐洞深四五里。臣向曾遊歷﹐洞門僅容身﹐入洞暗黑如夜﹐列炬以行。行里許﹐有天然石佛十餘龕﹐參差向背﹐法相天成。又里許﹐有蝙蝠百餘﹐大者盈五六尺﹐極小者亦如箕﹐羣伏洞頂石乳之上﹐以炬燭之亦不驚﹐誠靈物也。至極深處﹐則聞水聲﹤王爭﹥﹤王爭﹥﹐路愈窄而濕滑﹐不敢復入矣。北城石鼓臣按沈徳符萬曆野獲編云﹕石鼓凡十﹐久棄陳倉野中﹐僅存其八。唐時鄭餘慶始徙至鳳翔縣。至宋仁宗皇佑間﹐向傳師復得其二﹐宋徽宗又徙之辟雍。後金人取歸燕﹐亦置之文廟。元仁宗又移置國子監文廟﹐戟門左右並列。正徳間﹐李東陽﹑楊愼尋繹補訂。今園子監大成門內東西石鼓各五﹐更有石鼓文音訓碑一通豎於門西石鼓之東南隅。考宋歐陽修集古錄﹐有三可疑之說﹐而趙明誠金石錄則以石性堅頑難壞﹐又不堪他用﹐故能存至今﹐且字晝奇古﹐決非周以後所能到。互存之以質歐陽氏之疑。又趙夔云﹕石鼓文可見者四百一十七字﹐可識者二百七十二字。又潘廸音訓載四百九十四字﹐薛尙功帖載四百五十一字﹐今存三百二十五字。再韓愈﹑蘇軾詩皆屬之宣王﹐韋莊詩則又屬之文王。獨程大昌則據左傳杜預注謂鼓當刻於成王﹔國朝朱彜尊深是其說﹐而以楊愼所補爲不足信。要之﹐以古盛王大搜之典﹐寄之數千年淵奧之文﹐無論爲文﹑爲成﹑爲宣﹐此十鼓者﹐直足與赤文綠字並貴矣。文丞相祠臣按祠在府學南。孫承澤春明夢餘錄云﹕永樂六年﹐太常博士劉履節奉命正祀典﹐謂天祥忠於宋室﹐而燕京乃其死節之所﹐請祠祀﹐從之。堂三楹﹐門兩重。祠之西爲懷忠會館﹐江右士大夫﹐歲時聚此﹐以致祭焉。宣徳四年﹐保定李庸爲府尹﹐重拓其祠。今查天祥所著日錄﹑吟嘯集﹑指南錄﹑集杜詩﹐相傳並刊祠中﹐今皆無有。惟唐李邕所書云麾將軍斷碑二礎﹐尙甃於壁。破屋三間﹐塑像兀坐﹐冠進賢冠﹐朱衣色黯﹐神座左石刻半像﹐執笏﹐冠如明世國公﹐笏刻孔曰成仁﹐孟曰取義數語。彜倫堂古松臣按春明夢餘錄云﹕園子監彜倫堂﹐卽元之崇文閣﹐相傳松爲元許衡手植。考元史﹐許衡爲園子祭酒﹐未幾﹐謝病歸﹐至元八年以集賢大學士兼園子祭酒﹐帝親爲擇蒙古子弟俾教之。今查堂外古松羅列﹐虯幹龍鱗﹐大約皆數百年物﹐𨿽未必盡衡所植﹐而此中當有遺澤存焉。更有老槐一株﹐根蟠臥石中﹐虛若云竇﹐枝榦玲瓏﹐綠蔭摩霄﹐亦傳是衡手植﹐學官甃闌以護。松節槐陰﹐不惟表先賢遺迹﹐亦足與文廟之柏並傳矣。定武本蘭亭序臣按春明夢餘錄﹐疑是薛師正翻刻本。或云此石明初出天師庵﹐或雲中山王徐達取置國學。今石刻現存國學東廂﹐其陰卽刻趙孟俯所臨樂毅論。詳載日下舊聞。延佑二年進士題名記臣按春明夢餘錄云﹕記系元趙孟俯書﹐在園子監。今徧查國學名碑﹐止有元至正中石刻三座﹐系祭酒吳苑於啟聖祠土中掘得﹐現列廟門外﹔餘皆永樂以後立﹐並無延佑二年碑。唐火神廟臣按廟系貞觀時建﹐元至正六年重修﹐萬曆三十三年始增碧瓦。春明夢餘錄云﹕後有水亭﹐可望北湖。今在地安門北。康熙二年﹐始列祀典﹐每歲春秋仲月上旬戊日致祭。內神殿二層﹐閣二層﹐或遇頹敝﹐官司修葺﹐廟貌常新。惟向時水亭遺址﹐悉爲棟宇﹐隔以繚垣﹐北湖不可望矣。蓮花池臣按池在李廣橋﹐舊名積水潭。據燕都遊覽志﹐潭在都城西北隅﹐東西亙二里餘﹐南北半之﹐西山諸泉﹐從髙梁橋流入北水關﹐匯此。池多植蓮﹐因名蓮花池。池上有淨業寺﹐又名淨業河﹐遊必從小徑入﹐抵鰕菜亭﹐乃盡幽深之致﹔稍折而南﹐直環北安門官墻左右﹐流入禁城爲太液池﹐汪洋如海﹐俗呼海子套。今查徳勝門內李廣橋﹐有蓮花池﹐池上有莊親王家庵﹐卽淨業寺﹐朱彜尊夜宿淨業寺詩所云僧樓佛火漾空潭﹐李廣低積水含是也。夏時風香露淨﹐心目淸涼。其池西爲義學。古墨齋臣按古墨齋在宛平縣署。孫國敉燕都遊覽志云﹕唐李北海所書云麾將軍碑﹐邑令李蔭購得﹐甃之柱壁。今據春明夢餘錄﹐云麾碑舊貯良鄕縣庫﹐不知何時入都。李蔭掘得六礎﹐建齋覆之﹐後移京兆署中﹐止存二礎﹐其四礎相傳萬曆末爲王京兆惟儉攜之大梁。康熙三十一年﹐府丞吳涵得二石於府署蔓艸中﹐文已漫漶﹐可辧者才數十字耳﹐因移甃文丞相祠﹐詳涵所作斷碑記。今信國祠現甃二礎於壁。滿井臣按劉侗帝京景物略云﹕井面五尺﹐無收有幹﹐幹石三尺﹐井髙於地﹐泉髙於井。蔣一葵長安客話云﹕滿井徑五尺餘﹐淸泉突出﹐冬夏不竭。好事者鑿石欄以束之。水常泛起﹐散漫四溢﹐井旁蒼藤丰艸﹐掩映小亭。都人詫爲奇勝。林堯兪有滿井詩。今查井在安定門外五里大街﹐井口周圍約一丈﹐水與井平﹐甃以亂石﹐水從石罅流出﹐居人掘塹蓄水。北方地脈髙厚﹐或掘井數仞﹐猶不及泉﹐今水平不溢﹐亦足異也。井有合抱大柳三株﹐根從井生﹐森然並列。隔里許﹐又有一井相同。徳勝門外亦有二﹐此特樹較異耳。古薊門臣按古薊門亦曰薊邱﹐在徳勝門外五里。凍子昂有薊邱覽古詩。蔣一葵長安客話云﹕都城徳勝門外有土城關﹐相傳是古薊門遺址。舊有樓館並廢﹐但門存二土阜﹐旁多林木﹐蓊翳蒼翠。京師八景有薊門﹐卽此。又陳孚有薊門飛雨詩﹐載朱彜尊日下舊聞。今查土阜尙存﹐約髙丈餘﹐長二三里﹐其間斷續不一﹐俗呼焉小關﹔而安定門外亦有土城故址如此者﹐是否舊燕城﹐或遼金故城﹐抑古薊門﹐均莫可考。

以上東城七處﹐南城十處﹐西城十九處﹐北城十處﹐共四十六處。謹就載籍所傳﹐耳目聞見所及﹐擇其迹關鄭重者﹐采輯如右。昆池莫問﹐海或生桑﹐向時名迹﹐或升爲禁地﹐或湮爲荒野﹐或變遷於兵燹﹐或埋沒於塵囂。則有若祭星之臺﹑護駕之松﹑感夢之泉﹐以及披雲遠風﹑飲山漱芳諸勝﹐臥遊𨿽切﹐諮訪無由。極知掛一漏萬﹐然案古證今﹐循名核實﹐敬備悉綴錄﹐恭呈禦覽﹐以備聖明采擇焉。

乾隆十年歲在乙丑﹐冬十月﹐工部左侍郎臣勵宗萬奉勅敬錄。

