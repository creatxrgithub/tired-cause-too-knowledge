舊京遺事

﹝明﹞史玄撰

京師大城一重﹐周四十五里﹐城九門﹐周正如印。南頭正陽﹑崇文﹑宣武三門﹐東頭朝陽﹑東直二門﹐西頭阜成﹑西直二門﹐北頭徳勝﹑安定二門。大城內爲皇城﹐皇城六門﹕大明南向直正陽門﹐東安直朝陽門﹐西安直阜成門﹐北安當徳勝門﹐大明東轉長安左門﹐西轉長安右門。於京師正中。皇城內樹色菁蔥﹐罘罳金雀﹐人騎馬上可望也。城外紅鋪七十二﹐禁軍守之。皇城內爲宮城﹐八門﹕正南第一門曰承天之門﹐二重門曰端門﹐三重門曰午門﹐午門魏闕分焉﹐曰左掖門﹐曰右掖門﹐正南有五門也﹔東曰東華﹐西曰西華﹐北曰玄武。周回紅鋪三十六﹐亦禁軍守之﹐城河繞焉。皇城之內﹐其山萬壽﹐其水海子﹐其田西苑。萬壽山俗云煤山﹐聖上重九日登髙於此。海子卽太液池。西苑有豳風亭也。宮城亦云紫禁城﹐處皇城南隅。畱都皇城偏京城東南隅﹐宮城處皇城北隅﹐規制大於此﹐偉麗不如也。

按﹕唐東京宮城東西四里一百八十八步﹐南北二里八十五步﹐周回十三里二百四十一步﹐髙四丈八尺。西京宮城東西四里﹐南北二里二百七十步﹐周回十三里八十步﹐髙三丈五尺。宋東京宮城周回五里﹐舊城周回二十里一百五十五步﹐宋初號曰闕城﹐亦曰裏城。新城周回四十八里二百二十三步﹐號曰外城﹐亦曰羅城。吾皇明南京有外羅城﹐北京惟南外城﹐無羅城也。初﹐太上居南城﹐垣墉峭密﹐乃復辟之日﹐令人椎壞南城。語曰﹕我得出此城而帝天也。噫吁而返。故今惟玉河橋北皇城豁達如洞﹐𨿽每歲修理城垣﹐而此未嘗敢議版築之事﹐志太上皇之興於險難矣。

南京帝王廟﹐十五帝冕旒塑像﹐惟羲農存太古之形﹐軒皇始爲文明之飾﹐余以世次遞遷﹐皆南面。北京帝王廟﹐設主如南京﹐兩廡祀古聖賢名臣。其數風後﹑力牧﹑臯陶﹑伯益﹑伯夷﹑夔﹑龍﹑伊尹﹑傅說﹑周公﹑太公﹑召公﹑召穆公﹑張良﹑陳平﹑蕭何﹑曹參﹑周勃﹑馮異﹑鄧禹﹑諸葛亮﹑李靖﹑房玄齡﹑杜如晦﹑李晟﹑郭子儀﹑張巡﹑許遠﹑潘美﹑曹彬﹑嶽飛﹑韓世忠﹑張浚三十四人。舜之五臣﹐稷﹑契以殷﹑周之祖﹐不與。而傅說﹑召虎及諸葛亮﹑郭子儀得專祀其臣。髙宗﹑宣王宜祀﹐而限以世三代﹐非聖人不登俎豆也。唐玄﹑宋髙﹐其臣爲有休烈﹐進退宜矣。廟在阜成門內﹐南向景徳街。

長安中勛戚邸第在東安門外﹐中官在西安門外﹐其餘卿﹑寺﹑臺﹑省諸郎曹在宣武門﹐冠蓋傳呼爲盛也。

萬曆以來﹐諸皇親四十家﹐爲太后家﹑後家﹑妃家﹑主家諸家。李誠總屬慈寧家﹐歷年最久。余則神廟昭妃劉家﹑貴妃鄭家﹐以次爲永寧﹑新城兩主家﹐又次爲太康張國紀家﹑嘉定周奎家﹐皆太后﹑後家也。妃﹑主家數稍逾﹐無容屈指。而太康﹑嘉定兩家及熹﹑毅兩廟東西宮數家﹐聲勢稍近﹐炙手熱人。嘉定伯起布衣﹐太康伯起諸生。熹廟東西宮爲某爲段﹐毅廟東西宮爲袁伯田諸家﹐皆無寵衰悴﹐惟都督田宏遇倚勢貴盛﹐行者側目。嘉定伯嗜財﹐住海岱門新房﹐放債諸貧民﹐收其息﹐寢室積錢常滿。太康伯自以起諸生﹐頗去貴倨﹐惇尙儒雅。傳呼用甘蔗棍﹐如文臣之三事﹐朝賢相與往來焉。諸太后﹑太妃家無復勢分爲駙馬家﹐是皇家貴主尙托體於霄漢。時王駙馬𨿽錮廢髙陽裏籍﹐萬駙馬煒年七十﹐猶管領大漢將軍﹔冉駙馬悅孔﹑齊駙馬贊元﹑鞏駙馬永固俱食祿奉朝請。而鞏所尙主﹐則光廟李選侍所生﹐熹廟之皇第八妹也﹐號樂安公主﹐善吳裝﹐行步容與﹐不爲鳳女之態﹐性溫柔少妒。駙馬府深邃祕密﹐公主獨好張街﹐遇有吳中士夫在京﹐必邀其宅眷到府﹐茶果談宴。每入禁中﹐先皇與之飲酒投瓊﹐篤天妹之禮。西京許﹑史﹐洛都馬﹑鄧四家﹐皆以后族憑陵。當代先皇𨿽寵愛田家﹐而一門之盛﹐未有過於嘉定﹐金昌士夫因而倚托蒹葭者不少也。

按﹕永寧家仕大將軍﹑將軍者八位﹐嘉定家十位﹐劉昭妃家四位﹐鄭貴妃家亦四位﹐慈寧太后家六位﹐又劉岱家九位﹐楊光夔家六位﹐余家不過兩三位或一兩位。而駙馬侯拱宸之子昌胤遂攺文秩﹐仕工部郎。

田皇親居第在西安門﹐卽太監王體幹之舊宅﹐都人稱爲鐵獅﹐故元貴家門前獅也﹐今在田家云。皇親女爲西宮。皇貴妃善大書﹐能鼓琴﹐聖心鐘愛。皇親持親﹐恃其貴溢﹐气勢奢華﹐是以園亭聲伎之美傾甲於都下。然性侈蕩﹐好招諸朝貴飲﹐酒再行﹐主人老﹐不任勸酬﹐頹唐徑醉﹐諸妓歌喉檀板﹐輒自出簾下﹐諸朝貴無分司洛下之才﹐而諭言驚滿座之放。是以長安諸外戚𨿽以意气自豪﹐亦頗譏田家家法之不檢。皇親於辛巳年以進香普陀爲名﹐道經吳門﹐漁獵金昌聲妓無已﹐竟以此失歡皇上。壬午﹐皇貴妃薨﹐田家稍稍戢然。貴妃之恩禮逾數﹐與神廟之鄭貴妃埒矣。

毅宗烈皇周氏﹐鐘祥茂苑﹐天啟中選於龍邸﹐時皇太后崩﹐神廟劉昭妃主太後事﹐中宮之政﹐稟成於張皇后。烈皇后聖質端凝﹐少頎頎之美﹐張皇后欽遲之意見於色端。昭妃曰﹕今信王殿下﹐睿質方衝﹐黃花女得婚姻配合﹐自然長大﹐合得配信王。贊襄之下﹐乾坤因而定位矣。初﹐嘉定伯以窮售醫﹐而醫頗不售﹐家尢日窮。皇后玉體﹐從容而定。初無金張四性之心﹐及進謁至尊之前﹐神人佑助﹐國色朝酣﹐見者識其有鳳翥之貴矣。崇禎元年﹐聖上卽祚﹐皇后正位宸極。甲申之變﹐遂爲一代烈母。體泉芝艸﹐豈偶然哉﹖

按﹕凡聖上選婚﹐一後以二貴人陪升﹐中選之時﹐皇太后以靑紗手帕﹑以金太跳脫等事系其臂焉。若不中選﹐則還其年月帖子於淑女之袖﹐仍侑銀四十兩﹐布八匹﹐登時送回。此祖宗常制矣。

毅廟東宮袁娘娘騎馬射箭﹐西宮田娘娘能書鼓琴﹐中宮周娘娘質厚少文﹐以恭儉起關雎之化﹐宮中翕然從風。

京師擔水人皆系山西客戶﹐𨿽詩禮之家﹐擔水人皆得窺其室。是以遇選采宮人﹐大尖﹑宛平二縣拘水戶報名定籍﹐至今著爲令焉。

西市在西安門外四牌坊﹐凡刑人於市﹐有錦衣衛﹑理刑官﹑刑部主事﹑監察禦史及宛﹑大兩縣正官。處決之後﹐大興縣領身投漏澤園﹐宛平縣領首貯庫﹐所謂會官處決也。每臨決重囚之時﹐有棍四對導引駕帖﹐獄官素服角帶送之。獨戊寅失事﹐分別五案﹐處決多官。文臣自都禦史顏繼祖﹑張其平以下﹐武臣自正副總兵倪寵﹑劉欽以下﹐及內臣鄧希詔﹑孫茂霖等三十二人﹐一切伏法。於是自刑部街至四牌坊﹐悉有兵營環衛﹐巡警張皇。皇上禦殿候正刑書﹐催促如雨﹐平巾內官馬步回報﹐𨿽非鬼怕﹐而人命不得躕躇﹐觀者咸爲揮慟矣。赴法之時﹐薊鎭總監鄧希詔居首﹐髙唐生員楊炯爲殿﹐刀林劍樹﹐布匝周密。又有東廠錦衣﹑刑部多官貼送﹐蒿裏薤露﹐死易生難﹐頗領此時之意也。國家用法﹐讞獄於三法司。是年﹐以軍事失律﹐決於中樞﹐楊相亦自疏請歸於司寇。然皇上戮此三十二人﹐而禦敵始末之局結矣。師出以律﹐否臧則凶﹐誰爲厲階﹐人命艸菅﹐哀哉哀哉﹗

神宗時﹐天下乂安﹐上髙拱宮中﹐太監陳矩掌司禮監事﹐崇寬大﹐上性神明﹐委重於矩。矩兼掌東廠﹐但存相濟﹐於時東廠之緝事員役亦平心與物﹐貌恭謹甚。嘗有宮婢以詿誤從皇城逸出﹐𨿽舉體男裝而裊裊回步﹐時見其繡縞之裏﹐官旗聞而物色之也。矩奏上處分﹐然亦惡緝事人﹐從此造端﹐不以爲善﹐故終以他事寘之於法﹐歲餘而官旗不敢吐一气。蓋居京師者云﹐當時道路無警守﹐狗不夜吠。中秋月明之夕﹐長安街笙曲哀曼﹐宮城烏雀驚起復棲。二十年以前太平景象約略如此。顯皇崩﹐光廟早棄羣臣﹐嘉廟卽阼﹐逆賢竊弄﹐廠衛大播禍。追想神宗盛年﹐如東城老父述開元﹑天寶間事矣。

天啟中﹐逆賢以凶人濁亂天下﹐烈皇登極﹐振舉紀綱﹐頗濟以猛。自初元至戊寅歲﹐有系事司寇之輩﹐法司因循﹐持議未敢殫究其辜。時來方煒以文選員外詿誤在獄﹐其門人黃景胤先以事系告煒曰﹕某不肖﹐蒙恩於此三年矣﹐見吏部來者十一人矣。因嘶喉咽不自勝。是年五月乙酉﹐上竟傳徳音﹐一切肆赦﹐自大司空劉榮嗣而下﹐盡羈管於外﹐戴盆之士﹐咸頌述焉。初﹐刑部獄有枯樹一株﹐狀獰獰如鬼物﹐縉紳或憂思﹐坐其下﹐未知何時得出。形家以獄訟廢興﹐或由枯樹去畱﹐當翦伐﹐然羣臣方在疚﹐刑官無敢以言請者。是年﹐提牢主事某奮然翦除之﹐樹平而赦下﹐殆有數焉。

神廟至性天孝﹐朝慈寧宮﹐月以數四。𨿽聖體肥得﹐未嘗不膝行而前﹐忘其委憊。慈寧性豈弟﹐晚年尢憶外舍李家﹐恩澤殊厚﹐皇上體聖母垂念﹐便增歲祿米四百石以終太皇之世。然李實不貧﹐園亭甲第﹐聲溢於都下。子孫風流蘊藉﹐言語文章頗爲諸貴之所欽矚。天之所殖﹐人不能助焉。及先皇時﹐李氏門衰﹐霍家之車轄已無飛鳳﹐而宮禁遙聞﹐猶疑其有貴戚之富。崇禎戊寅﹐詔武淸助軍百萬﹐於是李氏甲第售於人﹐繼以西直門之海澱﹐銖銖兩兩﹐不能滿其數。至於扇珥佩帨諸小物﹐悉於廟市日懸價索賣。舊京遺老﹐追感松楸﹐沾臆於渭陽之情矣。上嘗登臺﹐而望見小民擔負滚滚碌碌﹐憫之﹐損其市稅十分之七。先皇時預徵民房﹐一季未及數萬﹐京師無田而房者失業。至於寡婦投繯而死﹐都人嗷嗷﹐怨聲滿道﹐以此知神廟之明徳遠也。

京朝官端午賜食粽﹐重陽賜食糕﹐一費可七百金。食時助以酒脯﹐取沾賚而畢。諸臣享會之後﹐長班以餕余納寘筐籃﹐與其官長矜寵禦路﹐自皇極門至長安街﹐馬歸洋洋﹐尋續不斷。余寅卯兩年中﹐惟見端午賜食粽一次﹐余以經費浩繁﹐蠲除盛事﹐然非制也。

神廟初年﹐先習趙孟俯字﹐其後乃好章艸。先皇篤好二王﹐平常宸翰﹐俱極意仿十七帖。寅卯之間﹐考選召對所賜策題﹐俱禦墨揮灑﹐有鳳翥龍翔之妙﹐天縱之能。聖祖神孫﹐其揆一也。

烈皇篤好彈琴﹐寅卯年中﹐嘗命司禮監丞刪修琴譜﹐內臣惟此一官掌書畫文墨之事。是以國子監生文震亨﹐以琴聲音理﹐待詔內侍省焉。

京朝官過十月朔傳旨賜貂﹐東貂紫﹐西貂靑﹐然以金貂爲貴。金貂黃﹐非上不禦也。憲廟有金貂裘一﹐色濃毛厚﹐久廢禦庫中﹐烈皇儉徳﹐裁爲帽套二具﹐非大朝會不禦﹐平居禦門﹐仍是紫貂耳。

皇上所禦冠﹐向以內府監局成造。烈皇儉徳﹐每冠只用金箔胡同巾肆制用。冠如常冠﹐飾兩金龍以爲異。宮中小皇子﹐舊制戴玄靑縐紗瓜瓣有頂圓帽﹐名瓜拉冠﹐烈皇時一槪用金箔胡同冠也。

祖制﹐內臣不許讀書識字。宣徳四年﹐命大學士陳山專授小使書﹐今內使讀書之始也。內臣二十四衙門﹐惟司禮監非讀書不任﹐而掌印稱內相﹐其體如外閣臣而權任過之。獨畱都﹐髙帝神靈所棲﹐今南京守備衙門﹐坐猶不設幾。或遇有文書﹐則使人手把宣念﹐退公堂﹐乃敢據幾用筆﹐垂裕之遠如此。

內書堂﹐宣徳中創建﹐以教內臣讀書﹐選年十歲上下者充補﹐始自大學士陳山爲之師。今以翰林詞臣教習﹐不列銜官名者治之也。每學生一名﹐各具白蠟﹑手帕﹑龍掛香以爲束脩之敬。所讀之書﹐故事給百家姓﹑《千字文》及《孝經》《大學》《中庸》《論語》《孟子》﹐寫字給刷印《千家詩》《神童詩復印件》﹐蓋略取識字﹐不甚於悖髙皇之制﹐垂世守焉。自內臣起立文書房﹐秉筆出差﹐要有章奏。內書堂學生皆有私書自讀﹐原給官書﹐具文而已。內臣鐘鼓司﹐專一統領俳優﹐如古犁園令官之職。成化中﹐阿丑以譎諫﹐知名於後。舊止有打稻﹑過錦諸宮戲。

按﹕宮中西內秋成之時﹐設打稻之戲﹐聖駕幸旋磨臺﹑無逸殿﹐親賜觀覽。鐘鼓司飾農夫販婦及田官吏徵租交納諸艱苦民瘼事以寓獻替﹐祖宗示稼穡艱難於其子孫也。又有過錦之戲百回﹐每回百餘人﹐有引旗一對﹐鑼鼓送上﹐百姓情僞之態備焉。蓋祖宗恐子孫生長深宮﹐以上當諷諭﹐啟其知外事﹐慮至深遠已。神廟時﹐始特設玉熙宮﹐近侍三百餘員﹐兼學外戲。外戲﹐吳歈曲本戲也。光廟喜看曲本戲﹐於宮中教習戲曲者有近侍何明﹑鐘鼓司官鄭隱山等。

凡內臣姓朱者﹐皆攺姓諸﹐族無刑人之義也。

內官宮人私侍﹐名爲對食﹐又稱菜戶。

順天﹑苑﹑大三學﹐每科舉歲考之年﹐則有秀才列名黌籍﹐送謁之時﹐儒巾藍補﹐披紅騎馬﹐自文儒貴姓之家﹐其儀無以相過。惟中人子姓﹐或乃秀才在前﹐而內官蟒衣送之。在外如驕其親﹑如矜其黨﹐聚觀者如堵焉。長安名路冗惡﹐惟秀才是讀書進取﹐街坊男女便謂是衣冠不雜﹐而縉紳中﹐名場素擅﹐遂有造爲壠斷﹐便誘使執經﹐於是中人子弟有爲朝士門生後輩者不少矣。

逆賢之時﹐黨人之禍﹐烈焰於漢﹐旣以紅丸﹑梃擊﹑移宮﹐鉤致黨人﹐著爲爰書﹐崇禎之末﹐未之攺也。逆賢正罪﹐然後黨人之籍始澄淸之。然附麗於賢因以鉤致黨人者﹐朝遷廷頗無由而問。會太監劉若愚詿誤季實糾參周起元之案﹐愚無以自解﹐乃備陳當時之始末﹐著其書曰《酌中誌略》﹐欲皇上追念於前時﹐上覽之﹐戚然攺容﹐有憫若愚之色矣。若愚閹而髯﹐以此自異﹐在獄中著書﹐乘間投上。書中有黑頭爰立一篇﹐蓋指涿州馮相。然有兩本﹐今文古文﹐隨門戶爲升降﹐而上所覽則今文焉。上之初立﹐手平大難﹐下詔毀三朝要典﹐令甚嚴。旣而門戶角逐﹐銳意消融﹐好觀書﹐自三朝要典曁《酌中誌略》必以參內臣顧問。初時﹐《誌略》祕密﹐士大夫寶爲異聞﹐後流傳稍廣﹐上法綱髙張﹐若愚免絞﹐士大夫之用刑反酷矣。

京師諸曹﹐職業煩猥﹐然官方不以曹務爲事﹐處安居尊﹐優遊宴樂。神宗時﹐士大夫文酒從容﹐雅歌宴會。崇禎中﹐黨人大起﹐縉紳之賢﹐講求門戶﹐而曹司之務﹐旁委盡廢。鳴雞之辰﹐騎馬出街﹐營求塞路。天將明﹐則有客到門﹐送迎盡日。及夜﹐又有呼盧鬥彩之會﹐飛觴引滿﹐耗竭神情﹐𨿽職司章奏﹐無慮萬端﹐亦但主吏奉行﹐官曹初不曾省視。至於太常﹑鴻臚等衙門﹐諸凡祭期朝儀當預疏奏聞者﹐俱有現成本子﹐以存故事。或堂吏誤書﹐本官止罰月俸﹐吏問擬罪名﹐其爲盡如此而已。

長安街冠蓋塞途﹐惟相公傳呼之最遠﹐行者皆引馬避道。夜歸﹐火光照路﹐行者候其光遠乃敢策馬而前。臺﹑省諸曹﹐候問必以夜﹐蓋相公暮歸也。長安街委巷有傅家園﹐是尙書傅公永淳別業﹐宴客之辰﹐未嘗演曲唱戲﹐亦恐相公聞聲以成其尊貴之體爾。

士大夫短封廋詞﹐起自崇禎中﹐內主不稱名﹐客不稱字﹐隱語射覆﹐得書者以意譯之﹐答書如其來焉。短封初用三寸白鹿楮﹐後用竹楮﹐寸復減其半﹐寸楮可作書千言囑數事。余聞神廟乂安時﹐士大夫馳使入京華﹐以黃袱裹送書帊﹐望門投遞﹐風習相安。及先皇朝﹐懲逆賢貨賂之病﹐羅者嚴緝。士大夫至於毀滅禮數﹐苟且不端﹐而除目之價﹐反髙漲之﹐借功令之嚴以成苞苴之濫﹐世道懸絕﹐亦江河之下也。

京軍每年以十月朔頒給袢襖﹐袢襖取諸東南外廨﹐費官帑銀不知幾十萬。然諸軍惟拳曲臃腫厚絮﹐蹣跚無禮﹐至上馬亦不能揮鞭而騖也。京師每一軍必數處隸籍﹐如五軍三營﹐人刀圍子﹐食糧領布﹐隨營換易。及遇敵用師﹐不嫻攻守殺奪救應防拒之法﹐彊者走﹐弱者戮耳。大抵京師額兵﹐幾二十五萬﹐神機等三營戰兵也﹐挑選備出徵﹐其餘守兵﹐數𨿽多﹐曾莫辧其優劣﹐惟遇警則呼名上城邏守﹐分泛結營﹐或宿營宮城﹐防警夜禁。諸所云備禦城中者無出於此。然率潦艸具文﹐敷衍如戲。如戊寅敵眾入據西安門﹐結營惜薪司前﹐惟張一靑布幕﹐四周有刀杖數十件﹐兵將不知在何處﹐蕭蕭瑟瑟﹐冷無人也。又余所見巡夜官兵﹐平時隔數十家爲一隊﹐隊人數不知多少﹐大約有警﹐增至五十人而止。夜初更﹐提鈴唱號﹐彼此相聞﹐值巡夜軍至察點﹐一處唱聲﹐余隊便傳唱屬和﹐如歌繁霜﹐哽哽咽咽。及軍主過去﹐自此便鼾睡無聲﹐一眠到曉。達辰﹐復提鈴唱號一徧﹐官街走馬而巡警者散矣。軍政如此﹐何以律眾﹖

京師諸火藥局以王恭廠爲大﹐舊在城西南包家街。天啟乙丑﹐以藥發毀﹐今更西直門內﹐攺名安民廠。自乙丑到崇禎戊寅十四年﹐國家因仍舊貫﹐不爲攺作﹐至是年六月二日﹐而安民廠毀焉。王恭廠之變﹐擊壞西城兩三條街﹐傷百許人﹐今周回可三四里計﹐自西直門門樓及城上睥睨﹐一帶無有一椽片堞者。民之所棲﹐亦煙井虛無﹐墻垣冷澈﹐其它造物以人命爲戲﹐不知紀極﹐又有憯焉。於時皇上閒居閟宮﹐驚而徒跣﹐皇三子跌蕩僕地﹐宮人披髮雙袒﹐奔迸四散。而中宮各宮之有戚畹者﹐無不宣差內官﹐傳呼慰問﹐平巾騎馬﹐緣道而不絕也。旣而詔科臣核查﹐發帑金五千兩死者之室﹐且令羣臣修省﹐重天變矣。安定門藥局在國子監之側近﹐附麗戶部艸廠。是年八月七日﹐大祀先師孔子﹐師生不脫冕遇災﹐其災小於安民廠﹐而延燒艸廠﹐至累日夜火不滅。一炬之費﹐動累數十萬﹐金門之材具損矣。其民之罹於變禍者﹐上亦發帑金二千兩賑焉。是年﹐火星再失度﹐先後有藥局之警。至明年三月﹐盔甲廠復藥發﹐而諸藥局無不毀矣。國家十世宴淸﹐京師數百里之間﹐物無夭札﹐民不疾厲。神熹之年﹐始不戒於火﹐而天降之滅﹐風霆變化﹐日有其事﹐然在於今而尢烈。朝廷素有和戎之論﹐而戎狄無親魏絳之功﹐徒增其懦。識者謂姦宄結連﹐宜有道以地雷引火之事。且物相感則變生﹐積气薀隆﹐金石必且銷鑠。以硝黃藥物合而相聚於一窖﹐推之於積油浮麥出火﹐又有驗焉。人道邇﹐天道遠﹐我取其必實之迹﹐爲邇者書而已。

京朝官傳呼之體﹐五品以下單導﹐四品以上雙導﹐外郡縣府道駐札衙門有隊馬單導﹐京師兵部大堂及左右堂馬隊亦雙。然今所見﹐總不如諸大璫簇擁盛也。司禮掌印太監曹化淳提督京營前後馬隊幾千人﹐小璫俱禿襟小袖﹐跟隨左右﹐京城總捕太監馬雲程次之。戊寅用兵之際﹐羣璫及兵部堂屬巡視京營科道﹐各建標如大師﹐惟楊禦史繩武大帽坐馬作軍裝﹐餘人紗帽公服如常日。

現外臣張蓋﹐京朝官張扇﹐自一品至四品大小卿皆用貼金黑扇﹐次翰林六科都黑扇﹐又次六科左右散十三道禦史六部屬及中行評博等黃油扇﹐扇之等三焉。外臣乘轎﹐京朝三品大臣乘轎﹐自四品卿寺翰林六科以至禦史部屬乘馬﹐然四品京堂乘馬﹐而祭酒班小九卿之列。自順城街幹石橋以南造朝堂乘馬﹐以北進國學乘轎。司成教養人材﹐祖宗選當時鴻儒或選貞正之士充之。其體優異﹐諸寺無敢埒焉。長安中九衢相通﹐出入傳呼自有體數﹐如四品以上名卿上街﹐騶卒傳呼諸人下馬﹐而他卒傳呼人下驢。至如外臣以覲賀入京﹐自藩臬以至郡縣有司槪無呼引﹐直素衣服罩﹐引馬避而已。武臣惟錦衣衛比文職之翰林﹐體貌相仿。然自崇禎戊寅以來﹐文臣惟六垣﹐淸顯最貴。十三道出差﹐加以戶部﹐考察進京﹐大損威望。𨿽翰林載筆螭頭﹐最爲啟沃﹐近臣亦徒有空名而擁虛器﹐蓋外臣皆得入相大拜。三事之途漸廣﹐史官循資歷級﹐漸不能爲仕宦之重矣。

舊制翰林﹐由一甲進士有二﹑三甲﹐館選庶常吉士﹐外官知推考選﹐例授科道部屬﹐無選翰林者。自崇禎八年﹐上參唐﹑宋建官之制﹐而知推始考選翰林。曁十一年﹐並考選在京之中行評博﹐而京朝官遂無不預翰林者。於是金華之席滿堂﹐玉局之座塡階矣。然上憂考選之不公﹐令主者虛心詳愼﹐而人言雜糅﹐考選復不足依據﹐乃於四月庚申召諸與考選者赴中左門賜對﹐陰陽庇借﹐水落冰消﹐諸人之窺意不成也。對訖﹐又試策一道﹐所作之文甚鹵莽﹐然上皆飾以羽毛﹐升之衢路。至五月壬申﹐授翰林十八科十二人﹐道二十四人﹐南道四人﹐餘人皆以次授部屬﹐三百年所無之異數矣。人臣入對﹐法當稱臣﹐時知推外官﹐艸莽雲霄﹐俄遭宣答﹐天威之下﹐捉襟露肘﹐至有自稱爲知縣推官﹐如屬吏之啟事於長官﹐然上性嚴和﹐亦錄其言而蠲除其醜﹐有菁莪作人之道也。屠象美以行人奉使河南﹐上以喜悅﹐而某知縣大聲奏事﹐惟稱到任修理城隍廟﹐語旣非倫﹐揶揄不足供記注矣。天子監軒策士﹐惟三年大比一舉行﹐所發題亦閣臣進擬﹐以備厥事。考選自來無召對﹐召對又不當有策問﹐逮戊寅﹑乙卯兩考﹐上皆兼而用之﹐策題俱親灑宸翰﹐不假手於諸臣。睿哲之朝﹐聖明之所獨覽也。戊寅年策問理財曁己卯年敵眾新退補縫之事﹐時略爲功。六月十四日﹐皇上因發題考選左懋第等十六人﹐曰﹕目今𨿽邊疆多故﹐整理爲先﹐或者內平寇以安民乎﹖外禦敵以自守乎﹖東復大寧以壯左臂﹐西恢河套以彊右股乎﹖必如何始復祖宗之舊﹖兵必歸衛以爲軍﹐餉必歸屯以爲食﹐足兵必如何始遵聖祖養兵百萬不費一錢之良法﹖諸臣各攄謨猷﹐務期言必可行﹐行足爲法﹐逐件實對﹐勿作浮泛故語﹐勿爲虛套文章。或此數事之外別有本圖﹐朕將以明切簡要定諸臣殿最策題云云。而諸臣奏對者﹐盡未得要領﹐瀾浪成文﹐頗無救時眞際。初﹐諸臣以戊寅之名對﹐皇上創厥典章﹐不爲舊貫﹐揣摩止吏部堂考之文。及十四年之旱﹐皇上突然賜召諸臣﹐才具不多﹐所試方略與戊寅諸臣之召對一無差異﹐故皇上恩澤無損﹐而所陳之奏對皆乙之所考﹐殿最與部院原擬之升降亦迥然懸絕。淸途殊隔﹐皆諸臣自取﹐非皇上賤之甚焉。余又聞是時召對諸臣頗失度﹐惟吳行人昌時﹑李評事近古﹐條論軒翥﹐聖上於所試策各加三圈﹐以示優異。獨推官張緒倫以朝議方銅鈔以足軍用﹐實未知古無銅鈔之法﹐直以祖宗朝立法最善爲對﹐上更不嗟訝﹐第曰﹕張緒倫錯記了也﹐祖宗原未有銅鈔。天顏之下﹐聞者幾至掩口﹐遠近相用爲雅謔。然至十八日﹐聖旨傳諭﹐則前三圈原擬科道者俱攺部屬﹐而緒倫反得薦升臺班。聖心獨斷﹐閣下洪鈞﹐外朝莫有詳其所自者矣。

按﹕祖宗朝考選科道略仿身言書判之制﹐凡書判入格者﹐以身言考之。吏部堂舊有祖遺奏事二道﹕一云後面跪的是午門外坐更將軍來奏﹐昨夜二更一點﹐有鑰匙四把遞出﹐當時遞進﹐引來奏知。一云監察禦史臣某人﹐欽蒙差往浙江等處公幹﹐事完回還復命﹐臣有題本進奏本文冊送科。每遇考選之日﹐吏部堂設髙帝神牌﹐注授科者跪念前奏事一道﹐注道者念後奏事一道﹐其辭各寓職掌﹐而皆有節奏容與﹐以觀其小心靖恭之意。自召對策問之例開﹐而前制廢矣。

輔臣由翰林舊章﹐率多久任。世廟以張璁等言禮進用﹐外臣入閣皆以此爲端。神廟因仍舊貫﹐未之有攺也。毅皇卽位﹐舉立賢之典﹐事體數易。自元年至十一年五月﹐新舊閣臣三十餘人﹐始不久任﹐不專用翰林。張至發﹑薛國觀以一刑部侍郎﹑以一僉都禦史大拜﹐由外官也。是年六月﹐再陟閣臣五人﹐惟方逢年由翰林禮部﹐自方而外﹐程國祥之戶部﹑楊嗣昌之兵部由尙書﹐蔡國用之工部由侍郎﹐範復粹之大理由少卿﹐不獨外任﹐而且於九卿之貳陪推之。時編簡皆得與名﹐人人負揆席之望﹐王途舛錯﹐爲貞正者見嗤也。戊寅以後﹐鼎鼐失和﹐楊自縊於襄﹐薛以嫌賜死。上起故相宜興公虛己用之。然以敵釁聽裁﹐擎天之手無力﹐社稷之事亦由此而日淪矣。

奪情非古也﹐有軍興則奪情﹐楊嗣昌﹑陳新甲皆以邊撫奪情爲總督。而楊遂爲尙書﹐尋大拜﹐朝臣畏楊﹐默如寒蟬焉。時翰林修撰劉公同升﹑編修趙公時春﹐崇禎丁丑同年之鼎榜也。相傳廷試日﹐仗馬鳴﹐鼎榜出直諫﹐是科仗馬鳴﹐時趙祖文毅當神廟之丁丑﹐以爭江陵奪情受仗。而劉公文簡亦嘗上疏﹐劾申文定公時行﹐兩公家門旣合﹐風調相同﹐目擊心欷﹐陳書備諫﹐沐浴而請﹐自分必得仗也。而上止嚴旨謫官﹐薄示天罰﹐一言九鼎﹐皇心甚欽矚焉。劉公在京惟有一妾﹐慧而有操。公之上書﹐密切深隱﹐笑言無慮﹐而姬已慨然嘆之矣。趙之夫人吳氏﹐舉家號咷﹐而公亦不以幾微之害動色。劉父故號東林先生﹐朝賢頗能知其端緒。趙公剛毅朴誠﹐率己意而上書痛哭﹐而門戶諸公因以微辭籠絡之﹐公怫然見於容﹐不肯自趨範滂之黨也。已補福建藩臬首領﹐送者謂公因以直聲動人﹐主行且召公大明。公正色曰﹕藩臬首領﹐法當得縣令﹐某則從朝廷遷序外臣﹐但謹爲奉職耳。烈皇之末﹐物望攸歸﹐兩公皆以本官內召﹐僕夫蕭然進路﹐翹首闕廷﹐而國家俄丁陽九之厄已。

帝王廟之二祭﹐大祭也﹐乃餘以二月上丁觀祭帝王廟﹐廟殿蕭蛸積焉。祭品用檐底兒陳設﹐座不拂﹐主不拭﹐塵埃平其間。遊兩廡﹐他主序以世﹐獨夔﹑龍之主錯居於巡﹑遠﹐太常無能更云。劉城云﹐余從觀昭陵享殿祭品﹐亦用檐底兒陳設﹐自傷艸莽﹐臣潔淸﹐不得與合。劉言凡祭大抵多同﹐駿奔臣潔﹐在廟時頌﹐並無人講明。又國之大事﹐惟祀與戎﹐此其爲大而已。

京師九門﹐皆有稅課﹐而統於崇文一司。原額歲九萬餘兩﹐今加至十萬餘兩﹐例加也。各門課錢﹐俱有小同使經管收納。凡男子囊袱騎驢﹐例須有課﹐輪車則計囊袱多少以爲算榷。至於菜茄入城﹐鄕民亦須於鬢邊插錢二文﹐以憑經稅小內使徑行摘之﹐彼此不須相問﹐甚可粲也。雞豚必察﹐不知何年經始厲階﹐今遂爲司農正賦耳。又長安大城內宰豬﹐例於諸門外屠割入城﹐每豬稅二十五文。終朝之入﹐坊巷間民暗計用豬多少以占市事﹐壠斷之用術不在商而在朝也。京師歲時紀麗﹐自元旦至十二月除夕﹐燕娛不甚分殊。獨崇禎戊寅邊患薦臻﹐而歲時之禮稍廢。歲除之夜﹐街火無光﹐守警環衛不去。明年元旦之日﹐杲日在東﹐聖主不鳴鐘受賀﹐惟休沐諸黃門。給假無事時﹐繡衣紅蟒相慶﹐往來長安街﹐門廡蕭蕭﹐空中聞鷹隼聲﹐乘風髙唳。三日之後﹐始見董侍郎羽宸﹐朱衣乘轎而歸。其餘卿寺諸曹素衣角帶﹐不攺常日之容華也。江南除夕﹐家以菱橘相餉﹐積成歲時之禮。是年﹐兩物至都尢少﹐一橘直錢三十文﹐一菱直錢三文。余以文章爲吳行人延請京國﹐然止嘗兩橘四菱﹐但存鄕土之懷而已。

禁中歲除﹐各宮門攺易春聯及安放絹畫鐘馗神像。像以三尺長素木小屏裝之﹐綴銅環懸掛﹐最爲精雅。先數日﹐各宮頒鐘馗神於諸皇親家﹐並品方葷素卓榼﹐皇親家矜其天寵﹐又分餉京朝貴官。貴官之家招諸名士﹐嘗宴賦詩﹐太平相樂﹐長安之春﹐滿千萬戶矣。凡卓榼中果子仁及榛栗之類﹐皆以茜染之﹐色如穠桃﹐用羊脊筋﹐去膏如管﹐搗灌肉泥﹐層疊堆放﹐頗費庖人之手焉。

京都諸寺俱以碧琉璃瓦爲蓋﹐皇居檐層出如重樓﹐佛殿勢𨿽髙敞﹐然止一檐無層﹐避至尊所居也。殿中棟梁皆圖以五色雲气﹐壁上畫彩仙靈﹐光明激目﹐不能視事事敵矣。

累朝勛貴﹐皆帶銜五府﹐出入乘皂蓋車。惟小侯襲職﹐金冠玉帶﹐坐乘明轎﹐雲臺淩煙﹐此猶是舊家風度耳。

京師果茹諸物﹐其品多於南方﹐而棗﹑梨﹑杏﹑桃﹑蘋婆諸果﹐尢以甘香脆美取勝於他品﹐所少於江南者﹐惟楊梅﹑柑橘。而北方又自有榛﹑栗﹑松榧之屬﹐韻味淸遠﹐不相下而相敵也。菜以黃芽爲絕品﹐北地嚴寒﹐初冬之時﹐覆之以土﹐陽生气聚﹐得暖而甲坼﹐則狀如環﹑色如肪矣。北地土性墳處爲物命苞﹐是以蔥才出如角﹐蒲之生根如絲﹐三月而菌秀﹐則豆芽成筐。五月而瓜生﹐則茄蔬薦俎。其未見者獨籜筍耳。果屬以杏子爲多。劉侗云﹕香山﹐杏花香也。杏花香十里﹐一紅白﹐土女羣遊﹐言西塞諸山之饒於杏矣。蘋婆樹﹐城南韋公寺者各髙五六丈﹐花時實時﹐焰光映日﹐亦劉侗書所稱也。葡萄﹑石橊﹐皆人家籬落間物﹐但不能徧植山谷。其遜於江南者﹐有櫻桃而酸澀也。

北地多柏﹐土人亦稱松﹐惟報國寺偃松﹐松也名之矣﹐非柏也。

長安四五月之交﹐市上擔賣茉莉﹐淸遠芬馥。冬日盆盎種丁香花﹐花小而香﹐結子雞舌香也。丁香花不甚翦佩﹐惟茉莉花雅客以點茶﹐婦人以耀首﹐爲用百端矣。

京城五月﹐輻湊佳蔬名果﹐隨聲唱賣﹐聽唱一聲而辧其何物品者﹑何人擔市也。唱賣麩﹐舊有四句﹐比叫成詩﹐巡城者加之以杖。於今惟賣麩者一聲﹐而他物重疊﹐其詞不止一句﹐蓋此以曼聲爲招﹐彼以感耳而引。豈市之變端亦隨俗爲遷徙耶﹖

京城三月時桃花初出﹐滿街唱賣﹐其聲艷羨。數日花謝將闌﹐則曼聲長哀﹐致情於不堪經久﹐燕﹑趙悲歌之習也。

熹宗時﹐朝廷新興三殿﹐用金千萬。朝臣助大工﹐百姓加派﹐諸生起事例﹐瑣屑搜括﹐訖數歲而成功。及落成之時﹐皇極殿鴟尾有鴞鳴聲﹐極哀﹐無杜鵑之春聲﹐而訴凶相似。京師不生鴞﹐又殿身髙出云表﹐鴞飛不能翔﹐無緣來集。及甲申國變﹐宗祖崩淪﹐乃知銅駝荊棘已兆於此也。

髙皇帝驅逐故元﹐首禁元服﹑元語。今帝京﹐元時輦轂所都﹐斯風未殄﹐軍中所帶火帽旣襲元舊。而小兒悉綰髮如姑姑帽﹐嬉戲如吳兒﹐近服妖矣。然帝京婦人往悉髙髻居頂﹐自一二年中﹐鳴蟬墜馬﹐雅以南裝自好。宮中尖鞋平底﹐行無履聲﹐𨿽聖母亦槪有吳風﹐以袁娘娘之騎馬善射﹐皇上罷看之後﹐裊裊行步惟工矣。

京都婦人不治女紅巾饋﹐家家禦夫嚴整。夫出﹐婦人坐火炕上煤鑪邊﹐弓足盤盤﹐便可竟日。鑪邊置牛肉饃饃等諸食饌﹐助以果物﹐依食下餮﹐與闌稍弄脂粉鍼綫﹐或料理行躔﹐以此成俗。兵民之家﹐內無甔石之儲﹐而出有綾綺之服﹐安穩騎驢﹐候問親戚﹐自衫襦中單鞾袴﹐皆有店家可賃。或有吉慶之會﹐婦人乘坐大轎﹐穿服大紅蟒衣﹐意气奢溢﹐但單身無婢從﹐卜其爲市傭賤品。上無尊卑等級之差﹐下有耗財費力之損﹐富給不可得也。都中婦人尙弦服之飾﹐如元旦﹑端午﹐各有紗紵新衣﹐以誇其令節。麗者如繡文然﹐不爲經歲之計﹐羅裙繡帶﹐任其碧艸朱藤狼藉而已。每遇元夕之日﹑中秋之辰﹐男女各抱其綺衣﹐質之子錢之室﹐例歲滿沒其衣﹐則明年之元旦﹑端午﹐又服新也。太抵京師前頭諸色人﹐供時以奉﹐是少明淨新妝﹐但欲好取襄王之意。而士女不識所由﹐爭爲東家之效﹐旣已習慣﹐亦且爲尋常衣服之事﹐不顧斷盡蘇州刺史之腸矣。

南方女子纖輕膩秀﹐風來欲吹而弓足難搖﹐舉體便嫌厚重。北方端麗旖旎﹐故有內家之容﹐而玉軟鉤香﹐上勢嫌遲下體遲﹐有掌中可舞之態。若如粗濁婦人﹐舉足直著■﹝革翁﹞鞋﹐則亦與男子無異。至於市門所售之鳳頭靴﹐以禦祁寒﹐不過春筍長大﹐𨿽有靴名﹐而雙行愈增其美也。

京師婦人多席地而坐﹐委巷之中施席於地﹐箕踞盤辟﹐了不畏人。風天塵埃髙起﹐而楚楚衣裳﹐略無纖垢。至一家之內﹐坐臥但有火炕﹐貪如嫠而潤澤無枯瘁之气也。

唐女妓入宜春苑者謂之內人﹐亦曰前頭人﹐謂在上前也。骨肉居教坊內﹐謂之內人家。今京師倡家﹐東西苑隸籍教坊﹐猶是古宜春遺意也。東苑以琴﹐西苑以琵琶﹐皆籍名勛戚以避名客貴遊之擾﹐亦有文物點染﹐藉公卿名士以得名者。然京師五方雜處﹐倡家獻笑頗各不同。秦﹑吳異俗﹐楚﹑晉分路﹐人殊其方﹐方殊其好﹐倚門者各以意求之﹐而諸方之好﹐無所不厭﹐則倡家之大都也。唐﹑宋有官妓侑觴﹐本朝惟許歌童答應﹐名爲小唱。而京師又有小唱不唱曲之諺﹐每一行酒止﹐傳唱上盞及諸菜﹐小唱伎倆盡此焉。小唱在蓮子胡同﹐門與倡無異﹐其殊好者﹐或乃過於倡﹐有耽之者﹐往往與托合歡之夢矣。倡家見客﹐初叩頭惟謹﹐今惟小唱叩頭﹐然非朝士亦否也。小唱出身﹐山東臨淸﹑浙江之寧紹﹐朝士有提挈之者﹐或至州縣佐貳﹐次則爲伶人。

燕﹑趙多悲歌﹐故今京師家擅琵琶之能﹐有以琵琶教者﹐書之於市門﹐等差其部之髙下。余在都﹐樓北有楊家琵琶也﹐月明之夜﹐往往彈琵琶﹐唱至斗轉﹐繁弦密指﹐慷慨蕭涼﹐南客泣聽吞聲而起五湖之思也。

院本雜劇肇於金﹑元全盛之時﹐然今京師所尙戲曲﹐一以昆腔爲貴。常州無錫鄒氏梨園﹐二十年舊有名吳下﹐主人亡後﹐子弟星散。今田皇新家伶生﹑淨﹐猶是錫山老國工也。陽武侯薛氏諸伶﹐一旦是吳江人﹐憶是沈姓﹐大司農倪元璐爲翰林日﹐甚惇寵愛﹐余見時已鬑鬑須矣。

宋朝京師上閣衙香﹑儀鸞司綠燭﹐並天下所不及。今京師本司劉鶴之香流聞不歇﹐而官燭未有名。然京師但稱蠟﹐如內庫之黃白蠟﹐皆言燭也。

宋內庫酒法﹐自柴世宗破河中﹐李守貞得匠人﹐至汴苑﹐循用其法。今京師內庫酒法不傳於外﹐惟南和刁酒﹐四遠有名﹐而以酪漿爲之者貴。易州酒如江南之三白﹐泉淸味冽﹐曠代老老春。刑部街以江南造白酒法醞釀酒漿﹐賣靑蚨尢數倍﹐如玉蘭臘白之類則京師之常品耳。

京師食醬取給於海岱門外彌陀寺﹐城中西北隅取給於郭外酒醋店。刑部街田家溫面出名最久﹐廟市之日﹐合食者不下千人﹐亦緣壠斷得地﹐街前後有鐵匠﹑手帕等胡同﹐皆諸曹邸寓。廟市之日﹐五方饑渴﹐飲食之場﹐人所騖也。內官家人呼爲貓食﹐實南方糖果﹐諸出崔貓食店﹐市利與田家等。

京師筵席以蘇州廚人包辦者爲尙﹐餘皆紹興廚人﹐不及格也。然宋世有廚娘作羊羹﹐費金無比。今京師近朴﹐所費才廚娘什之一二耳。

京師風髙﹐不許放紙鳶﹐許養鴿﹐翦其翎﹐不許遠舉。

