

北徵記

﹝明﹞楊榮撰

永樂二十二年春正月甲申﹐大同﹑開平守將並奏虜寇阿魯臺所部侵掠邊境。初﹐忠勇王金忠來歸﹐屢言阿魯臺弒主虐人﹐違天逆命﹐數爲邊患﹐請發兵討之﹐願身爲前鋒自效。上可其奏。至是﹐敕緣邊諸將整兵以俟。

丙戌﹐敕山西﹑山東﹑河南﹑陜西﹑遼東五都司各選馬步兵﹐擇將統領﹐以三月至北京。山西行都司兵命都督李謙統領﹐以三月至宣府﹐必士馬精彊﹐兵甲堅利。不如令者誅。

三月丁丑朔﹐大閱。命安遠侯柳升領中軍﹐遂安伯陳英副之﹔英國公張輔領左掖﹐成國公朱勇副之﹔成山侯王通領右掖﹐興安伯徐亨副之﹔武安伯鄭亨領左哨﹐保定侯孟瑛副之﹔陽武侯薛祿領右哨﹐新寧伯譚忠副之﹔寧陽侯陳懋﹑忠勇王金忠率壯士爲前鋒﹐安順伯薛貴﹑恭順伯吳克忠﹑都督李謙等各領兵從。上諭諸將曰「爲君奉天愛人爲本。朕臨禦以來﹐視民如子﹐內安諸夏﹐外撫四夷﹐一視同仁﹐咸期生遂。逆賊阿魯臺始以窮蹙來歸﹐撫之甚厚﹐豺狼野心﹐不知感徳﹐積久生慢﹐反恩爲讎﹐侵擾邊疆﹐毒害黎庶﹐違天負恩﹐非一而足。朕再出師﹐搗其巢穴﹐焚其積聚﹐寇之微命﹐危如絲髮。當時從將士之志﹐寇豈復有生之理﹖但體上帝好生之仁﹐驅而逐之﹐亦冀萬一其能攺也﹐而獸心終焉不變﹐今朕必往伐之。朕非好勞惡逸﹐蓋志在保民﹐有非得已。爾等從朕﹐誠能奮勇成功﹐髙爵重賞﹐決不汝吝。如方命失機﹐則軍法亦不汝貸。汝其懋哉﹗」

四月戊申﹐以親徵胡寇告天地﹑宗廟﹑社稷﹐遣官祭旗纛﹑山川等神﹐詔皇太子監國。

己酉﹐車駕發北京﹐次唐家嶺。癸丑﹐次龍虎臺。遣太常寺臣祭告居庸山川。乙卯﹐度居庸關﹐次岔道。丙辰﹐次懷來。丁巳﹐次土木。升陜西行都司指揮劉廣爲右軍都督府都督僉事﹐﹝「升陜西行都司指揮劉廣爲右軍都督府都督僉事」﹐「府」原作「撫」﹐據明朱當■﹝氵眄﹞國朝典故本﹑明紀錄匯編本攺。﹞仍掌陜西行都司事。

戊午﹐敕各城堡嚴哨瞭﹐謹守備。己未﹐次長安嶺。享諸將。壬戌﹐萬壽聖節。禮部尙書呂震奏百官行賀禮﹐詔卻不受。遂發長安嶺﹐次赤城。癸亥﹐次云州。乙丑﹐次雲門。丁卯﹐次獨石。

庚午﹐次隰寧。忠勇王所部指揮同知巴裏禿等獲虜諜者﹐﹝「忠勇王所部指揮同知巴裏禿等獲虜諜者」「所部」原作「而都」﹐據明紀錄匯編本攺。﹞言虜去秋聞朝廷出兵﹐挾其屬以遁。及冬大雪丈餘﹐孳畜多死﹐部曲離散。比聞大軍且至﹐復遁往答蘭納木兒河﹐趨荒漠以避。﹝「趨荒漠以避」﹐「漠」原作「漢」﹐據明紀錄匯編本攺。﹞所以遣諜者﹐慮聞之不實耳。上曰「然則寇去此不遠。」遂命諸將速進。以獲諜功﹐升巴裏禿爲都指揮僉事﹐餘皆升一等﹐各賜白金有差。

辛未﹐次西涼亭。甲戌﹐次開安。

五月乙亥朔﹐次威虜鎭。丁丑﹐﹝「丁丑」﹐原作「丁亥」﹐據明古今說海本﹑淸勝朝遺事本攺。﹞次環州。戊寅﹐次雙塔。己卯﹐﹝「己卯」﹐原作「乙卯」﹐據明古今說海本﹑淸勝朝遺事本攺。﹞次開平。是日雨﹐士卒有後至而沾濕者。時其地尙寒﹐上見之﹐指視諸將曰「士卒者﹐將士所資以成功名。﹝「將士所資以成功名」﹐原脫「名」字﹐「士」作「師」﹐據明紀錄匯編本攺。﹞若撫之至﹐則報之厚。古人有言﹐『視卒如嬰兒﹐可與赴深溪﹔視卒如愛子﹐可與之俱死。』今方用此輩爲國家除殘去暴﹐其可不惜﹗」

甲申﹐召學士楊榮﹑金幼孜至幄中﹐諭之曰「朕昨夕三鼓﹐夢有若世所畫神人者告朕曰﹕『上帝好生。』如是者再﹐此何祥也﹖豈天屬意此寇部屬乎﹖」榮等對曰「陛下好生惡殺﹐格於天。此舉固在除暴安民﹐然火炎昆岡﹐玉石俱毀﹐惟陛下畱意。」上曰「卿言合朕意。豈以一人有罪﹐罰及無辜﹗」卽命艸敕﹐遣中官伯力苛及所獲胡寇賫往虜中。諭部落曰「往者阿魯臺窮極來歸﹐朕所以待之者﹐皆爾等所知﹐天地鬼神實監臨之﹐此何負彼﹖而比年以來﹐寇我邊鄙﹐虔劉我烝黎﹐累累不厭﹐其自取之禍也。朕間者𨿽以天人之怒﹐再率六師往行天討﹐當是時﹐如狥將士之志﹐奮雷霆之怒﹐彼之危猶洪鑪片雪﹐豈復有餘命哉﹗朕體上帝好生之仁﹐惟剪其枝葉﹐毀其藏聚﹐驅出曠遠之地﹐豈徒全其餘息﹐亦猶冀其或攺而自新也。乃獸心弗悛﹐日增月益。比吾邊氓困其荼毒者﹐殆非一所。夫爲惡有本﹐今王師之來﹐罪止阿魯臺一人﹐其所部頭目以下﹐悉無所問。有能效順天道﹐輸誠來朝﹐悉當待以至誠﹐優與恩賚﹐仍受官職﹐聽擇善地安生樂業。朕之斯言﹐上通天地﹐毋懷二三﹐以貽後悔。」乙酉﹐命安遠侯柳升等率軍士拾道中遺駭﹐爲叢冢瘞之﹐上親爲文祭焉。丁亥﹐次武平鎭。戊子﹐召諸將諭曰「古謂武有七徳﹐禁暴誅亂爲首。又謂止戈爲武。蓋謂止殺非行殺也。朕爲天下主﹐華夷之人﹐皆朕赤子﹐豈間彼此哉﹗今之罪人惟阿魯臺﹐余脇從之眾﹐悉非得已﹐不可以同日語。自今凡有歸降者﹐宜悉朕意撫綏﹐無令失所﹔非持兵器以向我師者﹐悉縱勿殺﹐用稱朕體天愛人之意。」

己丑﹐次威信戍。辛卯﹐次通川甸。壬辰﹐次長樂鎭。文淵閣大學士楊榮﹑金幼孜侍﹐上曰「漢髙祖過柏人﹐慮迫於人。今朕至長樂﹐思與天下同樂﹐﹝「思與天下同樂」﹐「思」原作「恐」﹐據明紀錄匯編本攺。﹞何時而庶幾也﹖」榮等同曰「有志者事竟成﹐陛下聖志如此﹐天必助順矣。」

癸巳﹐次香泉泊。甲午﹐次環翠圃。乙未﹐次永寧戍。丙申﹐次淸平鎭﹐卽元之應昌路。是日雨﹐重車皆後。上諭諸將曰「輜重者﹐六軍所恃爲命。兵法無輜重糧食﹑無委積皆危道。曹操所以屈袁紹者﹐先焚其輜重。今諸軍皆至﹐而重車在後﹐爾等獨不遠慮邪﹖」遂命分兵迎之。

丁酉﹐宴隨徵文武大臣﹐命內侍歌太祖皇帝禦制詞五首。因舉爵諭大臣曰「此先帝垂諭創業守成之難﹐而示戒荒淫酣酗之失也。朕嗣先帝鴻業﹐兢兢焉惟恐失墜。𨿽今軍旅之中﹐君臣杯酒之歡﹐不敢忘也。尙相與共勉之。」英國公張輔等稽首對曰「敢不欽遵聖訓﹗」

戊戌﹐次威遠川。己亥﹐宴文武大臣。上曰「朕仰循皇考之意﹐自制詞五章﹐以奉天法祖﹑勤政卹民爲言﹐亦將以垂示吾子孫﹐俾有所警飭。」遂命內侍歌之。羣臣俯首聽畢﹐皆叩頭言﹔「皇上深思遠慮﹐前古帝王之所不及。」上悅﹐悉沾醉而罷。

庚子﹐次陽和谷。辛丑﹐次雙泉海子。壬寅﹐次覽秀川。癸卯﹐次錦繡岡。

六月甲辰朔﹐次祥雲屯。乙巳﹐次錦云磧。丙午﹐次翠玉峯。敕寧陽侯陳懋﹑忠勇王金忠等曰「用兵之道﹐貴乎先知。古之賢將所以動而勝人者﹐先知敵之情也。今興師遠出而未悉賊情﹐何以成功﹖朕以前鋒命爾﹐尢宜晝夜用心。其精擇勇智﹐廣布偵邏﹐如有所得﹐星馳奏來﹐朕儜俟焉。」

丁未﹐次鳴玉闕。戊申﹐次淸漠川。己酉﹐次和鸞谷。庚戌﹐次紫駝岡。辛亥﹐次淸泉泊。壬子﹐次通流澗。癸丑﹐次金沙濼。寧陽侯陳懋等得胡寇馬九匹來進﹐上曰「醜虜多詐﹐安知非以是誘我也﹖」敕懋等益加防愼﹐不可怠忽。

甲寅﹐次秀水河。乙卯﹐次玉壘峯。丙辰﹐次寶屏山。諭諸將曰「今旣深入虜地﹐尢須謹備﹐嚴哨瞭﹐肅部伍﹐明約束﹐晝夜毋怠。孔子行軍﹐必臨事而懼。孫吳兵法﹐無恃其不來﹐恃吾有以待之。必敬愼如此﹐庶幾萬全。」

丁巳﹐次淩雲峯。戊午﹐次玉沙泉。上以答蘭納木兒河已近﹐令諸將各嚴兵以俟。是時﹐將士皆踴躍思奮﹐上聞之喜曰「兵可用矣﹗」

己未﹐次龍武岡。命寧陽侯陳懋﹑忠勇王金忠率師前進﹐且戒之曰「若遇賊﹐宜審機行事。如兩鋒相當﹐彼投戈下馬者﹐皆良民﹐勿殺﹔如其來敵﹐先以神機銃攻之﹐﹝「先以神機銃攻之」﹐「銃」原作「銑」﹐據明紀錄匯編本攺。﹞長弓勁弩繼其後。遇阿魯臺亦勿殺﹐生擒以來。」

庚申﹐次天馬峯。上以大軍繼進﹐行數十里﹐懋等遣人奏言「臣等已至答蘭納木兒河﹐彌望惟荒塵野艸﹐虜隻影不見﹐車轍馬迹亦多漫滅﹐疑其遁已久。」上遣英國公張輔﹑成山侯王通等分兵山谷大索﹐仍命寧陽侯陳懋﹑忠勇王金忠前行覘賊﹐車駕進駐河上以候。

壬戌﹐發河上﹐次蒼石岡。英國公張輔等相繼引兵還﹐奏曰「臣等分索山谷﹐周回三百餘里﹐一人一騎之迹無睹﹐必其遁久矣。」

癸亥﹐次連秀峯。寧陽侯陳懋﹑忠勇王金忠亦還﹐奏曰「等引兵抵白邙山﹐咸無所遇﹐以糧盡故還。」於是英國公張輔等奏﹕「願假臣爭一月糧﹐率騎深入﹐罪人必得。」上曰「今出塞已久﹐人馬俱勞﹐虜地早寒﹐一旦有風雪之變﹐歸途尙遠﹐不可不慮。卿等且休矣﹐朕更思之。」

甲子﹐次翠云屯。召英國公張輔等諭曰「昨日之言﹐朕思之不可易也。古王者制夷狄之道﹐驅之而已﹐不窮追也。且今孽虜所存無幾﹐茫茫廣漠之地﹐譬如求一粟於滄海﹐可必得邪﹖吾寧失有罪﹐誠不欲重勞將士。朕志定矣﹐其旋師。」於是兵部尙書李慶等進曰「王者之思﹐畏則捨之。今已鏟虜之穴﹐破虜之眾﹐塞北萬里無虜迹﹐𨿽有數輩﹐如犬羊棲棲﹐偸生窮漠之地﹐陛下天地大徳﹐寧當盡殺之邪﹖」上悅﹐遂命班師。

乙丑﹐召諸將議分兵兩路南歸。於是上率騎士東行﹐命武安侯鄭亨等領步卒西行﹐期會開平。

丙寅﹐次蒼玉澗。諭諸將曰「今大軍南還﹐將士旣未嘗見敵﹐必有怠心﹐寇綜迹詭祕﹐不可輕忽﹐須嚴兵殿後。仍戒飭軍中﹐晝夜警備﹐常如寇至。」

丁卯﹐次淸流峽。戊辰﹐次富平川。乙巳﹐次長淸戍。庚午﹐次懷柔甸。壬申﹐發懷柔甸﹐次寧遠鎭。

七月甲戌朔。乙亥﹐次回流灣。丙子﹐次淸虜鎭。丁丑﹐次峭石川。戊寅﹐次羣玉峯。己卯﹐次雙淸島。庚辰﹐次淸水源。道旁有石崖數十丈﹐命大學士楊榮﹑金幼孜刻石紀行﹐曰「使萬世後知朕親徵過此也。」

辛巳﹐次丰潤屯。壬午﹐次長林壑。癸未﹐次廣平川。甲申﹐次遠安鎭。乙酉﹐次通津戍。其地平廣﹐多糜子。軍士有馳騎犯之者﹐上適見之﹐急下令止之。謂諸將曰「能種藝者﹐必安業於此﹐不爲寇矣﹔而不見人者﹐必聞大軍至﹐懼而逃。今縱騎犯之﹐非仁。﹝「非仁」﹐「仁」原作「行」﹐據明紀錄匯編本﹑淸勝朝遺事本攺。﹞其禁止士卒凡有種藝而無居人者皆勿犯﹐違者斬。」

丙戌﹐次盤石鎭。丁亥﹐次翠微岡。上禦幄殿﹐憑幾而坐﹐大學士楊榮﹑金幼孜侍。上顧問內侍海壽曰「計程何日至北京﹖」對曰「其八月中矣。」上頷之。旣而諭榮等曰「東宮歷涉年久﹐政務已熟﹐還京後﹐軍國事悉付之﹐朕惟優遊暮年﹐享安和之福矣。」榮對曰「殿下孝友仁厚﹐天下屬心﹐允稱皇上之付托。」上喜﹐顧太監馬云﹐賜榮﹑幼孜羊酒而退。

戊子﹐次雙流濼。以旋師﹐遣禮部尙書呂震賫書諭皇太子﹐﹝「遺禮部尙書呂震賫書諭皇太子」﹐原脫「部」﹐據明紀錄匯編本﹑淸勝朝遺事本補。﹞並詔告天下。己丑﹐次蒼崖戍。上不豫﹐下令大營五軍將士﹐嚴部伍﹐謹哨瞭﹐毋忽。庚寅﹐次楡木川。﹝「次楡木川」﹐原脫「木」字﹐據明紀錄匯編本補。﹞上大漸﹐召英國公張輔受遺命﹐傳位皇太子。﹝「傳位皇太子」﹐原脫「皇太子」三字﹐據明紀錄匯編本﹑淸勝朝遺事補。又「傳位皇太子」下有大段脫文﹐現據明紀錄匯編本鈔錄﹕「且云喪服禮儀﹐一遵太祖皇帝遺制。辛卯﹐上崩。內臣馬榮﹑孟聘等以六師在遠外祕不發喪。夜﹐召大學士楊榮﹑金幼孜入議﹐喪事逐一遵古禮。含斂畢﹐載以龍轝﹐所至朝夕上食如常儀。壬辰﹐靈轝次雙筆峯。大學士楊榮﹑太監海壽奉遺命馳皇太子。癸巳﹐次連云磧。甲年﹐次黑河戍。乙未﹐次宣威鎭。丙申﹐次廣漠川。丁酉﹐次靑楊峽。戊戌﹐次聞喜岡。己亥﹐次白沙河。庚子﹐次香泉泊。辛丑﹐次通川甸。壬寅﹐次武平鎭。武安侯鄭亨等所領官軍皆至。八月癸丑朔﹐龍轝度開平﹐次雙塔。甲辰﹐次威虜鎭。乙巳﹐次西涼亭。丙午﹐次隰寧。丁亥﹐次云州。戊申﹐次赤城。己酉﹐次鵬鶚。皇太孫奉皇太子命至﹐自北京哭迎。軍中始發喪﹐六軍號痛﹐聲徹天地。庚戌﹐次懷來。辛亥﹐入居庸關﹐文武百官衰服﹐軍民耆老僧道人皆素服哭迎。丙子﹐及郊﹐皇太子﹑親王以下素服哭迎。至宮中﹐奉於仁智殿﹐加斂華納梓宮。」﹞

附錄﹕

後北徵記一卷﹝戶部尙書王際華家藏本﹞

明楊榮撰榮初名子榮字勉仁建安人建文庚辰進士除翰林編修燕王簒位後入眞內閣更今名歷官工部尙書兼謹身殿大學士卒謚文敏事迹具明史本傳榮以永樂二十二年四月扈從北徵記其往還始末著此書編排月日敍述頗詳楡木川之事卽是役也其事世多異說榮所記則與史符蓋史官以其帷幄之臣身預顧命故用以爲據然其爲實錄與否亦無可考矣﹝四庫全書總目﹖史部﹖雜史類存目﹞

