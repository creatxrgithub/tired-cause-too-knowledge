使蜀日記淸遂安方象瑛渭仁著

康熙二十二年﹐癸亥﹐閏六月﹐奉命典試四川。初八日宣旨。先是十九年春﹐四川平。明年辛酉﹐例當舉秋試。撫臣杭君愛以新經底定﹐議於亥秋補行。已復請攺期。九月﹐上旨可其奏。至是﹐禮臣以考官請。故事蜀試用諸曹郎或評博中行﹐無遣詞臣者。上以文教懷柔遠人﹐特命象瑛及吏部員外郎王君材任往。蓋異數也。

七月﹝北京﹣河北﹣山西﹣陜西扶風﹞初一日﹐出都﹐門人馬生教思﹑髙生壽名﹑沈生朝初郊送﹐下車話別。時﹐余病怔忡力疾﹐西行﹐日服參半兩﹐藥稱之。是夕﹐宿良鄕縣﹐夢亡室吳肩輿來送﹐愴然有賦。初二日﹐涿州。初三日﹐定興。初四日﹐過安肅﹐驟雨﹐莫抵保定府。初五日﹐慶都縣﹝堯母葬此﹐因名﹞初六日﹐過定州﹐憩新樂縣﹐讀王阮亭﹑司成﹝士禎﹞壁間詩﹐因感施愚山侍講﹝閏章﹞。時﹐愚山歿京邸﹐余以使命不得往哭﹐作詩紀哀。夜宿伏城驛。初七日﹐次眞定府。余癸卯公車過此﹐今二十年矣。渡滹沱河﹐洪流濁浪甚洶湧。晚至獲鹿縣。初八日﹐次井陘縣﹐出固關。關踞山頂﹐中通一路﹐卽井陘關也﹝韓信大破趙師處﹞。晚宿核桃源﹐夾道皆胡桃。兩山石層疊﹐僧庵之。往來曲折﹐自此數日﹐皆太行山路。初九日﹐過柏井驛﹐至平定州﹐熱甚。和阮亭韻題壁。途中無村落﹐土人穴土爲居﹐有至數層者﹐炊煙縷縷出其中窗﹐榻幾杌皆就土成之。其巓﹐依然樹蓺也。初十日﹐過芹泉驛﹐雨甚。夜始抵壽陽縣﹐令遣燈來迓。入城時﹐民燃燈燭或艸束﹐候於門﹐光照街衢。十一日﹐大雨﹐過太安驛﹐宿土橋。十二日﹐大雨﹐過鳴謙驛﹐至徐溝縣。十三日﹐大雨甚﹐人馬躑躅泥淖中﹐盡一日始到祁縣﹝晉祁奚采邑﹞。十四日﹐雨﹐次平遙縣﹝古陶地﹐堯初封地此﹞﹐堯城在縣西。午後稍霽﹐宿郝家堡。十五日﹐至介休縣﹝古綿上地﹞。有介子推廟﹐郭林宗故里﹐文潞公祠。夜抵靈石縣﹝北門一石髙丈許﹐縣名以此﹞。道傍三義詞﹐俗傳李衛公遇張仲堅處。是夕﹐復大雨。十六日﹐冒雨過韓信嶺﹐山谷險巇﹐車殆馬滑﹐絕頂有韓侯廟。夜入霍州﹐望霍山晦蒙不可見。十七日﹐至趙城縣﹝周穆王封造父之地﹞﹐途中國士橋﹐豫讓漆身報趙襄子處﹐傍有祠﹐流水繞其足。申刻洪洞縣。是日﹐細雨﹐沿汾河西行。十八日﹐霽﹐抵平陽府﹝今臨汾﹞。白髮平定。凡八日﹐皆山行﹐苦雨。至此﹐始曠衍。古堯都遺廟存焉。十九日﹐復大雨﹐至蒙城驛﹝曲沃﹞。夜宿髙巇﹐過文中子故里。二十日﹐至候馬驛。午後雨﹐從者相失。夜﹐始抵聞喜縣﹝古桐邑﹐漢武帝過此﹐聞破南粵﹐因名﹞﹐有裴晉公祠﹐郭景純故里。二十一日﹐至宏芝驛。午後雨﹐宿猗氏縣﹝古郇國秦更猗氏﹐以猗頓名﹞。二十二日﹐過臨晉縣﹐稍晴﹐望中條山﹐修然云表﹐顧不知何處爲首陽山。晡時﹐抵蒲州﹐古帝舜都。二十三日﹐渡黃河。瀕河路仄甚﹐疾雨如注﹐人馬幾蹶者數四。少頃﹐達南岸﹐崇山壁立﹐潼關踞其上﹝秦桃林寨﹞。俯視河流﹐奔湧撼蕩﹐因嘆「一夫當關﹐萬人莫敵」﹐乃祿山之亂﹐哥舒翰棄不守。明末李自成困秦中﹐尙未大逞﹐自出關始蹂躙晉豫﹐以至亡國。可嘆也。爲潼關行一章﹐書其事。十里﹐楊橋鋪﹐漢太尉楊震墓﹐旁有四知祠。過西嶽廟﹐雨﹐不得入。太少二峯﹐僅從雲霧中仿佛其槪。是夕﹐宿華陰縣。二十四日﹐至華州﹝郭汾陽故里﹞。時雨久﹐諸水皆漲。州守言﹕西行山澗暴溢﹐往往畱滯。以余�王事迫﹐遣諭沿途瀕水居民預爲渡具。比至赤水鎭﹐果阻水﹐宿蓮花庵﹐爲二絕句贈僧。晡後﹐稍霽。二十五日﹐水落﹐縛几案坐其上﹐數十人擎之以濟﹐僕從行李皆然。水洶洶尙數尺也。午過渭南縣﹐數里至新丰﹝漢髙帝爲太公營新丰卽此﹞。是日﹐喜晴﹐過鴻門﹝項羽宴沛公處﹞。夜三鼓﹐抵臨潼縣。驪山在縣南﹐溫泉出其下﹐有唐梨園故址﹐秦始皇陵﹐惜夜闌未試浴耳。二十六日﹐渡大小滻水﹐灞橋橫灞水上﹐石已斷﹐以土木續之。午至西安府﹐秦中山水奇秀﹐終南一帶佳气鬱蔥﹐漢唐建都有以也。問樊川韋曲﹑杜曲﹐皆淤爲民居。夜有巨蛇墮梁間﹐從者欲斃之﹐余不可﹐放池中。二十七日﹐畱西安﹐更騾馬﹐作家書郵寄。二十八日﹐次渭水。漢時東西渭橋﹐無復舊址。咸陽令具舟迎﹐遂登舟。買舶漁船﹐銜尾相接。登岸卽咸陽縣﹐始皇所都﹐周文武成康陵在焉。復大雨﹐遂止宿。二十九日﹐霽﹐至興平縣﹐過馬嵬﹐觀楊妃墓﹐碑石題詠甚多﹐所謂墓上白土如粉﹝可治女人面瘢﹞無有也。遙望漢武帝茂陵﹐蕭蕭禾黍﹐楊雄元冢亦未知何所﹐而妃墓獨巋然﹐行人往來憑弔﹐駐馬久之﹐何邪﹖夜宿扶風驛。三十日﹐至武功縣。武功諸山皆有秀气﹐而太白山最挺拔。古詩「去天三百」當非虛語。是日又雨。夜行十餘里﹐抵扶風縣﹐道左漢蘭臺令班固墓碑﹐馬伏波祠。

八月﹝陜西岐山縣﹣﹞初一日﹐次岐山縣﹐三公廟﹐祀太公望﹑周公旦﹑召公奭﹐今圮。秦地過此風景漸蕭索。抵鳳翔﹐已莫矣。初二日﹐經磻溪﹐澗中亂石碊碊﹐泉流淸洌。上爲太公廟﹐「夢應飛熊」四大字刻石﹐或言石上隱隱兩膝痕﹐未審果否。晡﹐抵寶雞縣﹝古陳倉地﹞﹐大散關在其西﹐詢石鼓山﹐無知者。初三日﹐縣令呂君送余渡渭水上流﹐曰過此卽棧道矣。余賦詩畱別。二十里﹐至益門鎭﹐爲入棧之始。髙峯崒嵂﹐澗水奔流﹐兩山茂林深箐﹐止通一路﹐巨石橫斜。澗中棧山大抵皆然﹐特險處各不同耳。過觀音堂。壬子秋﹐阮亭以試事入蜀﹐宿此﹐有詩。今才十年﹐院宇傾頹﹐無舊時下榻處矣。數里﹐度煎茶坪﹝坪水東流入秦﹐西流入漢中﹞。夜抵東河驛﹐編竹爲捨﹐山風颯颯﹐時聞虎嘯聲。初四日﹐過黃牛驛一帶﹐崇山峻阪﹐火﹤氵虢﹥﹤氵虢﹥流石隙中﹐細浪如雪。途中野花徧開﹐紅黃紫翠﹐多所未見者。夜宿艸涼樓驛﹐無驛舍﹐茅屋數間﹐虫聲四壁﹐霜气襲人。夜夢施愚山索餘詩共讀。愚山歿久﹐此時或歸櫬宣城﹐不知棧山千里﹐何以入夢也。初五日﹐度石門嶺﹐抵鳳縣﹐寥寥數十家。和尙原在縣東題入棧四詩及艸涼樓截句於壁。初六日﹐過心紅峽。峽當兩山間﹐橫亙如枕﹐鸚鵡羣羣﹐飛鳴林箐中﹐泉流淸淺﹐魚遊可數。過廢邱驛﹐逾鳳嶺﹐嶺極髙﹐曲折崎嶇﹐從輿中仰睇﹐前驅度嶺﹐如在天半﹐人馬皆長尺許﹐蜿蜒鳥道中。嶺有關﹐上接崇崖﹐俯臨邃壑﹐中止通一騎。峯巒雲霧皆出其下﹐秦鳳天險也。夜宿南星茅舍﹐人馬同羣﹐截竹爲箸﹐鋪筱爲茵﹐虫豸往來衾枕間。初七日﹐次松林驛。午度柴關嶺﹐四面髙山﹐不見頂﹐路狹苦濘。止宿流壩驛。初八日﹐大雨﹐度武關﹑虎頭關﹑畫眉嶺﹑馬鞍嶺﹐皆險隘。馬鞍尢嵚崎紆曲﹐髙或隆起﹐低則窪伏﹐如馬鞍﹐然登降幾二十有四。夜宿馬道驛﹐相傳蕭相國追韓信至此。初九日﹐霽﹐過靑橋驛﹐至觀音碥﹐危崖峻壁﹐橫列如屏障﹐鑿石爲徑﹐下臨絕澗﹐石缺外架木補之﹐人馬相扶以度﹐搖搖然。志稱褒城棧閣二千九百八十九間﹐想向此。今廢。斧鑿痕參錯崖壁間﹐本名閻王碥。順治中﹐責中丞流復煆石開徑稍寬之﹐護以竹闌﹐始更今名。萊陽宋玉叔琬賦棧道平歌﹐華亭沈繹堂荃書刻於石。西卽雞頭關﹐巨石巉銳﹐橫出道中如雞頭。自此十數盤始至頂﹐瀑布落澗中﹐轟轟不辧人語。巓有石﹐約髙十數丈﹐從山下屹立如竹筍﹐離奇峭拔﹐較江郎三石更奇。出關不數里﹐山勢陡斷﹐平原曠野﹐炊煙點點﹐卽褒城縣也。初十日﹐憩黃沙驛﹝東南距漢中府六十里﹞。自益門鎭至褒城凡五百五十里﹐曰北棧﹐至此始平。十一日﹐過沔縣定軍山﹐謁漢丞相諸葛忠武侯祠墓﹐墓之西爲徵西將軍馬超墓。薄莫﹐始抵沮水。喬柯叢筱間﹐猿聲淒切﹐百十爲羣。十二日﹐次靑陽驛﹐過臘塔溝﹐險仄不可行。晚宿大安驛。十三日﹐過裂錦壩﹝以褒姒名﹐姒﹐褒產也﹞。未時﹐度五丁峽﹝一名金牛峽﹐卽五丁力士鑿山開道處﹞﹐山石髙數百仞﹐截然中分﹐兩岸鋒鍔廉厲﹐碎石零亂。蹊澗中﹐水激石如雷鳴﹐或如笙瑟。人行石上﹐杖而步﹐傴僂上下。馬蹄觸石皆脫落。輿人則疾驅﹐步武著石不失尺寸。哀猿怪鳥吟嘯壁間。數里﹐瀑布從山巓下瀉﹐束於石﹐散濺如珠飛﹐曰滴水崖。莫﹐抵寧羌州﹐城郭室廬盡廢﹐秋花爛漫滿街市﹐嶓冢山在境﹐漢水出焉。十四日﹐大雨﹐次黃壩驛。十五日﹐過閔家山﹑木架山﹑七盤嶺。嶺最髙陡﹐凡七折﹐四面危峯峭石﹐下視皆百尺深澗﹐人傴而行﹐前後頂趾相觸﹐以鐵鞵系足心﹐狀如馬鞍﹐鐵著石得不滑也。絕頂四望﹐全蜀山川歷歷﹐在西南另辟一境﹐是爲秦蜀分界處。十六日﹐次神宣驛。山石險惡﹐或髙如浮圖﹐或連亙如列幛﹐下有洞甚修廣﹐神龍所居﹐道乃出其上﹐曰龍洞背。三十里﹐至朝天鋪。西北卽劍州﹐古劍閣也。十七日﹐始更舟。凡陸行由朝天鋪上朝天關﹐大小梅嶺﹐大小二郎﹐曰南棧。視北棧尢險峻。舟行避險也。晚發嘉陵江﹝俗呼白龍江﹐經劍州﹑廣元﹑昭化﹑閬中﹐界其曰閬水﹑巴水﹑渝水﹑漢水﹐皆此江之異名也。﹞疾流激石﹐舟行如駛。榜人唱渝州歌﹐悠揚淸越﹐可聽。仰睇朝天諸嶺﹐髙入天際﹐崖半石穴數千﹐亦古棧閣故迹也。下有千佛崖﹐鑿石爲屋﹐鏤諸佛羅漢其中﹐大小數百﹐或立或坐﹐變相畢具。川東諸處亦有之。是夕﹐泊廣元縣﹝古葭萌地﹞。詢武侯籌筆驛﹐已非舊矣。十八日﹐經飛仙閣﹐桔柏津﹐泊昭化之平林壩。十九日﹐次虎跳驛﹐宿髙橋。二十日﹐經蒼溪縣﹐離堆山﹐秦李冰所鑿突入江中﹐直上數百尺﹐不與眾山伍﹐故名﹝蜀有三離堆﹐此其一也﹞。午餘﹐抵保寧府﹝古閬中地﹞。前對錦屏山﹐兩峯壁立如屏﹝一名寶鞍山﹞。治西爲張桓侯祠墓。侯守閬死﹐蜀人祀之﹐曰土主。是日﹐郡將吏迎謁﹐謝不見﹐題詩院署古今體五首。二十一日﹐畱治裝具。二十二日﹐渡閬水﹐復陸行。次龍山驛﹐捨宇頹廢﹐摩娑斷碣﹐中有瑞筍碑﹐宋陳堯叟﹑堯佐﹑堯咨兄弟故居也。夜趨柳邊驛﹐不及宿﹐小猴牙艸舍﹐索米不得﹐取漧糧給﹐從人然薪達旦。二十三日﹐次柳邊驛﹐頗多民居。夫役不習輿﹐踉蹌欹仄﹐甚苦之。晚﹐次富村驛。二十四日﹐由靈山鋪至鹽亭縣。川北自保寧以下﹐舊稱陸海。明末張獻忠屠戮最慘﹐城廨村鎭盡毀﹐田野荒蕪﹐人民死徙﹐處處皆然。頹垣廢畦間﹐猶想見昔日之盛。二十五日﹐抵秋林驛。僧寺佛像最古﹐小銅佛尢精巧﹐眉目態致﹐皆有生气﹐與時制迥異。唐元宗﹑僖宗幸蜀﹐畫師巧工悉從﹐故蜀寺觀多名畫鑄像﹐皆毀於寇。此猶幸見之。二十六日﹐抵潼川州﹝漢廣漢郪地﹐蜀漢曰梓潼﹐隋唐梓州﹞﹐沃野千里﹐盡荒棄﹐田中樹林如拱﹐溝塍隱隱﹐悉膏壤也。訪陳子昂﹑文興可故宅﹐皆不可考。二十七日﹐渡梓潼江﹝或云郪江﹞﹐宿建寧驛。二十八日﹐過中江縣。溪谷中產石﹐白黑相雜成文﹐或紅潤如錯錦﹐可爲研。二十九日﹐過天柱山﹐甚髙﹐名巨竹﹐節長二尺餘。晚﹐止連山鋪。

九月一日﹐次漢州﹐抵新都縣﹐皆名區。亂後中衢茅屋數十家﹐餘皆茂艸﹐虎迹徧街巷﹐訊楊升庵宅已爲按察司署﹐今亦蕩然矣。八陣圖在縣北﹐以疾驅失之。初二日﹐抵成都府。故事初六日入闈。主司至﹐待於境上﹐扄鐍嚴密﹐先期一日入。余至﹐新都無使院﹐民居周垣不蔽﹐籬落而已。余謂虎狼且攫人﹐何關防爲遣﹗吏白監臨﹐以是日入城。初由北門﹐吏白應從東﹐乃過升仙橋﹝魚鳧王張伯子﹐俱乘虎仙去﹐因名﹞﹐司馬相如題柱處﹐今曰駟馬橋。入東門亦無院署﹐僦民宅以居。初三日﹐寓樓望雪山﹐積雪鱗鱗﹐九峯皆白﹝在威州松潘境﹐距會城百二十里﹞。初六日﹐入闈如故事﹐貢院﹐故蜀王府也。初七日﹐率同考官誓於神。初八日﹐申條約凡三十四則﹐蜀中三科未舉秋試﹐諸老吏無存者﹐新舊例悉從禮部考據﹐得無舛誤。初九日﹐初試士。蜀向稱才藪﹐今應舉不滿千人﹐亟移會外簾﹐小誤悉免議﹐仍約同考勿輕塗乙。十八日﹐得《易》《春秋》捲各一﹐擬首冠﹐索二三場﹐皆不得﹐嘆惋彌日。榜後拆閱之﹐墊江塗珪﹑滬州曾亮也。兩生次年皆雋。十九日﹐內簾鬼嘯。易兩房﹐例解十名。一房佳捲多至六卷﹐而二房僅得四。余謂取士務眞才﹐何論彼此﹐乃以一房贏捲入二房﹐眾以爲公。已﹐二房有後言。余不懌﹐索回﹐而責二房別求佳者﹐終不得。是夕﹐鬼從後出。余勿聞也。王吏部聞之。旦﹐語余﹐余笑曰「佳捲不得雋﹐鬼神固宜怒耳。」俄而各房至﹐人人皆聞﹐井研令僕人且親見之﹐朱衣長身﹐從易二房出﹐循墻至中堂而滅。於是﹐眾皆驚嘆。二房亦頗悟﹐請別易一牘前卷﹐定本房第一。是夕﹐寂無聲。蓋十七名﹐涪州劉衍均也。二十日﹐捘遺捲﹐磨封中式﹐諸牘。余病甚﹐日夕搜閱﹐不知病之在身也。二十四日﹐發榜﹐取中樊澤達等四十二人﹐副榜充貢雷弘震等八人﹐鹿鳴宴如儀。是日﹐周視故蜀府﹐廣袤十數里﹐中爲貢院﹐餘皆瓦礫﹐茂樹叢生﹐舊多石刻﹐皆不存。存明人數碑。川槿在﹐藩邸今亦無。二十五日﹐文武諸大吏過訪﹐府州縣以次謁見﹐勞瘁之作﹐苦酬對﹐疾復大作。二十六日﹐諸生來謁﹐所取多三川名雋﹐年亦十七以上﹑四十以下﹐蜀中稱得人。二十七日﹐報謁諸當事﹐因徧覽城市﹐蜀都周五十里﹐異時人物繁富﹐號錦城。張獻忠據蜀。已﹐去之秦﹐盡燒公私廬舍﹐屠其人凡數十萬。自浣溪至新津﹐屍山積﹐水爲不流。今通衢瓦房百十所﹐餘皆誅茅編竹爲之。﹝茅屋皆松潘苗人造﹐每冬月﹐苗攜妻子至各郡縣營工﹐給食。婦女能負重﹐子女帽覆頂﹐嵌以蚌殼﹞西北隅則頹墉敗礫﹐蕭然慘人﹐其民多江楚陜西流寓﹐土著僅十之二耳。客賦﹐大縣不過五十金﹐或一二十金﹐甚至四五金。人亡土蕪﹐目中所未見﹐招徠生聚故未易也。自此兩旬﹐皆臥病謝客。

十月二十日﹐過兩浙會館﹐答拜同鄕流寓。館創於前按察使﹑今太常胡君升猷﹐召僧主之。浙人依焉。眾醵金飲余索題額﹐余榜曰「吳越星臨」。偶及桐花鳳﹐無知者。郫筒酒井尙存﹐其法不傳。蜀錦川扇﹐屠戮後﹐法皆絕矣。二十五日﹐謁江瀆廟﹐江出岷山﹐故廟在蜀﹝岷山在茂州西北﹐俗呼鐵豹嶺﹞。

十一月一日﹐王吏部南歸。初二日﹐病稍間﹐出錦宮門﹐過萬里橋﹝武侯送費禕使吳﹐曰萬里之行﹐自此始矣。後人因以名橋﹞﹐橋西爲靑羊殿﹐上銅羊靑色﹐不知何據﹐舊極閎麗﹐今圮。張三丰手書詩六句刻石。里許爲艸堂寺﹐古浣花溪寺也。右卽杜工部祠﹐有石刻像﹐詳遊記。初三日﹐謁諸葛丞相祠﹐古漢廟﹐今皆稱武侯祠。前殿祀昭烈關﹑張等十五人﹐配頗未當。余作從祀議﹐正之。後殿祀侯長子瞻﹐瞻子尙配。舊有雙柏﹐今不存。古碑惟唐貞元中裴度撰﹑柳公綽書稍古﹝有小蛇穴碑中﹐甚怪﹞﹐餘皆近世石刻。祠西昭烈惠阮﹐志稱關羽﹑張飛墓﹐�萬里橋南﹐未及訪。望帝祠﹑蠶業祠﹑張忠定祠﹐皆荒廢不得其處。初四日﹐遊浣花溪﹐一名百花潭﹐卽錦江也。溪流澄澈﹐荇藻紛披。前代遊人畫舫不減西湖。山水如故﹐無復昔佳麗矣。詳具遊記。潭上薛濤井﹐濤家於旁。以潭如琴﹐中揚雄艸元亭﹐嚴君平宅﹐皆不可考。或云揚亭在成都縣治﹐琴臺在市橋。又去金花橋西。初五日﹐辭行。初七日﹐發成都府﹐諸公會餞武侯祠。是日﹐陸行至金花橋﹐宿黃水河﹐門人樊澤達從。初八日﹐過修覺山﹐至新津縣﹐始登筏子﹐編竹爲之﹐架竹屋﹐覆以茅﹐門窗皆具﹐可遠眺。初九日﹐至舊彭山縣﹐望靑城玉壘﹑大隋諸山﹐連亙千里﹐峯巒秀出。初十日﹐至眉州﹐度玻璃江。訪三蘇祠﹐祠在州西門內﹐灌木叢艸﹐颯然深山。榜曰「眉山書院」﹐卽老泉紗榖行舊第也。門前古楡樹﹐相傳老泉手植。祠三楹﹐奉公父子木主。後爲木假山堂。右瑞蓮院﹐殘荷蕩漾池中。東坡手書馬劵乳母任墓志﹐刻石﹝嫡系止存一人﹐州守請於督學﹐給衣頂奉祠﹞。十一日﹐經靑衣江﹝一名平龍江﹞﹐上有上巖﹑中巖﹐爲古諾距那尊者道場﹐喚魚潭﹐客至撫掌﹐魚輒躍出﹐以夜過﹐不及登。十二日﹐過小三峽﹐水洶急﹐筏皆搖蕩﹐遂停橈野泊。十三日﹐至嘉定州﹐整筏子﹝古漢嘉地﹐宋曰嘉州﹞﹐譙樓榜曰「海棠香國」﹐所謂海棠無香﹐惟嘉州獨香也。或云昌州﹐今重慶府大足縣﹐有香霏亭﹐然漢嘉海棠實香。州寧爲餘言﹐气似蘭。云竹公溪在城外﹐竹中小兒﹐夜郎王也。江有魚﹐大而肥美﹐曰魚舅春水時見。十四日﹐微雪。或言淩雲山之勝﹐棹舟乘雪登之﹐山瀕江﹐路頗峭仄。東坡詩「載酒時作淩雲遊」﹐是也﹝今石崖刻「東坡載酒時遊處」七大字﹞﹐中爲寺﹐前爲大佛閣。韋臯建鏤巨石爲佛頭。旁有小閣﹐可望三水九山。後爲注易洞﹐宋吳祕讀書處。右有僧龕﹐明初住持坐化﹐人髹而龕之﹐宛然生也。左達鳥尢山﹐晉郭璞隱此注《爾雅》﹐曰爾雅臺﹐洗硯山下﹐魚吞之頭皆黑。今有烏頭魚﹐二三月見﹐曰黑魚﹐然止傍山十許裏有之﹐餘皆無。十五日﹐登髙慓山﹝一名髙望山﹞﹐髙閣可望峨眉。初苦昏霧﹐已而霧散﹐三峨歷歷﹐積雪數百仞﹐日光灼之﹐一望如削玉。余擬往遊﹐僧言此時雪封路﹐山僧方積薪米爲冬春計﹐卽往不得上矣。眺望久之。山下涪翁亭故址﹐爲黃魯直建﹐丁東泉在焉。遙睇州城﹐三面濱水﹐蓋雅水﹑沫水合流達於江也。倚檻作歌﹐從遊者門人樊澤達﹑羅英﹑楊葳﹐家弟象璥。十六日﹐馬州守贈香海棠雪蘭﹐口占截句謝之。十七日﹐泊石板溪。嘉定﹐舊稱繁庶。獻忠之亂﹐州人楊展集兵拒守﹐得免屠戮。後賊將袁韜﹑武大定潰﹐議會據犍爲﹐僞降﹐展信之﹐遂殺展並其軍﹐民始被害。然較諸郡稍勝。十八日﹐至犍爲縣﹐有花卿廟。唐段子璋反﹐牙將花敬定討平之﹐廟食於此。十九日﹐至宣化驛。二十日﹐抵敍州府﹝古僰國﹐漢犍爲郡治此﹐隋曰戎州﹞﹐滬水出其南﹐俗呼馬湖江。武侯五月渡滬﹐其上流也。郡有師來﹑朱提諸勝。郁姑臺在城北﹐產筇竹﹐可作杖。客饋佛手柑二枚﹐重二層﹐放數十指﹐香气馥烈﹐峨眉山產也。二十二日﹐發宜賓﹐瀕江一帶皆石﹐望之如堵墻﹐連亙數里﹐及登岸﹐其平如砥﹐可當數十千人。石惜生戎僰﹐無人能點綴者。夜抵南溪縣﹐樊生別去。二十三日﹐至江安縣﹝漢江陽地﹞﹐舊有江陽兒祠。相傳﹐光武徹時過江陽﹐生一子。望气者言江陽有貴兒气。縣人因王莽亂﹐求而殺之。後光武怒﹐爲兒立祠﹐不使江陽人冠帶。余謂誕漫不輕﹐戲嘲以詩。夜泊井口。二十四日﹐過納溪縣。縣踞石山頂﹐石虎關通雲南交址。晚至滬州。州枕滬江﹐一名汶江﹐非武侯渡處也。伯奇爲後母所逐﹐自沈於此。南有穆淸廟﹐祀尹吉甫。北有撫琴臺﹐伯奇鼓履霜操處。方山之麓﹐乃有魏武帝廟﹐舊傳宋時徵乞弟蠻﹐陰雨數月﹐神宗緘香禱之﹐輒應。余意漢地不應祀曹瞞﹐以詩誚之。或曰蜀祀甘寧﹐楚祀伍員﹐非與﹖余謂﹕興霸﹐蜀人之胥﹐楚人祀於其鄕耳﹗彼操﹐何許人也﹖二十五日﹐泊舊滬州。二十六日﹐至合江縣。縣東榕山﹐宋時產天符﹐葉如荔枝葉﹐而長文如虫蝕篆﹐不知何木。或曰劉眞人仙迹。二十七日﹐松漑。二十八日﹐至江津縣﹐過七門灘﹐大石橫江﹐凡七﹐望之如門。二十九日﹐抵重慶府﹝古巴子國﹐隋曰渝州﹞﹐閬水與白水合流﹐至城東﹐曲折三回﹐如巴字﹐故名郡。皆石山﹐城市廬舍依坡�爲髙下﹐三面距水﹐陸路達佛圖關。東魚復﹐西僰道﹐北漢中﹐南夜郎﹐形勝要地也。石髙水疾。漏二鼓﹐始抵岸。三十日﹐具舟爲出峽計﹐舟長五丈﹐廣半之﹐惟後二艙可坐﹐餘皆平以板﹐上架木爲篷屋。舟行則撤去﹐用橈十有四十四人﹐左右蕩之。前二人挽巨橈﹐睹所向。後柁類櫓而長。主船者曰板主﹐柁工曰太公﹐意卽古長年三老也。祭江﹐祀水神及張桓侯﹐餕余先太公﹐然後敢食。每行船﹐太公升柁樓﹐唱巴渝歌﹐眾和之。輕重疾徐﹐皆有頓挫﹐大約唱峽中諸地名﹐或俗傳故事﹐無他詞也。

十二月初二日﹐放舟東下﹐泊木洞驛。初三日﹐至長壽縣﹐經不語灘﹐俗傳舟人多言則水勢噴湧。縣產皮盤仿苗制﹐然頗不佳。初上日﹐至涪州。荔枝園﹐在龜龍峽東。唐時爲妃子園﹐荔枝百餘株﹐「馬上七日抵長安」卽此。今無種。江心雙魚刻石上﹐各三十六鱗。旁有石稱「石斗」﹐見則歲丰。北巖普津院﹐程伊川讀易處。黃山谷題曰「鉤深」﹐有張飛祠﹐宋大觀中﹐人於祠前﹐是三印及佩鉤刀﹐斗上鐫飛名。初五日﹐丰都縣﹝古枳縣地﹐漢平都﹐隋始曰丰都﹞。城倚平都﹐山道書七十二福地之一﹐漢王方平得道於此。又云陰長生上升處。有仙都觀﹑麻姑洞﹐林木幽深﹐夾道翠柏﹐皆千餘年物﹐麋鹿出沒﹐與人狎號。紫府﹐眞仙之居﹐不知何時創。森羅殿﹐因傳會爲閻君洞﹐以爲卽地獄之丰都﹐遠近禱祀﹐求符籙。蓋道流惑世﹐失其實耳。初六日﹐抵忠州﹝古巴地﹐唐初以巴蔓子嚴顏名﹞。白居易刺郡時築東坡﹑西坡﹐建荔枝樓﹐今皆不存。陸宣公墓在城南﹐公論裴延齡﹐謫州別駕﹐卒�葬於此﹐墓碣駁落不可辧。初七日﹐過石寶驛。江岸石奇絕崢嶸﹐挺拔如峯如雲﹐或如樓臺﹐如屏如柱如笏﹐是不一狀。頂有瀑布穿石而下﹐惜無善畫者圖之﹐爲臥遊耳。晡時﹐至萬縣。西山有絕塵翕﹐宋郡守馬元穎﹑魯有開於山麓修池﹐種芙蕖及荔枝雜果﹐景物淸勝﹐爲夔路第一。南山下噉﹐大江水落石出﹐曰蛾眉磧。上有岑公巖﹐石盤結若華蓋﹐左右方池﹐泉噴薄如簾﹐松篁藤蘿﹐蓊蔚蒼翠﹐亂後皆不復睹。饑虎晝出﹐猿狖成羣。初八日﹐至云陽縣﹝古﹤月旬﹥﹤月忍﹥地﹐﹤月旬﹥﹤月忍﹥虫名﹐多此虫故名﹐唐曰云安﹞﹐荒殘無人居。篷茅數間﹐令尉棲焉。對江飛鳳山﹐古刻鳳凰巖三字﹐瀑布注橋下﹐有廟祀張桓侯﹐僧請榜額﹐余書「矯矯虎臣」應。初九日﹐至夔州府﹝古魚復國﹐春秋夔國﹞。八陣圖在城南石磧上﹐凡六十四蕝﹐擬棹舟觀之﹐大雨﹐不果。登城樓遙望而已﹐別有記。甘夫人墓在府治鎭峽堂後﹐永安宮卽今府學。初十日﹐十餘里至瞿唐峽﹐兩岸各數十仞﹐對峙如門。灩澦堆當其口﹐江水分流左右下。循灩澦而北﹐登白帝城﹐路陡峻﹐上爲先主廟﹐丞相亮﹐前將軍羽﹐車騎將軍飛配。廟前石坊﹐倚闌望大江﹐正對灩澦﹐所謂如象如馬峽﹐人以此占水候。今冬殘水涸﹐不覺其險耳。城之東接白鹽山﹐山石白如水晶。白鹽之對爲赤甲山﹐不產樹木﹐土石皆赤﹐山有廢城址﹐卽漢魚復縣基。城之北一帶﹐渚田淸流如綫﹐俗呼艸堂河﹐余意卽瀼水。東屯﹐少陵寓處也。詳具灩澦﹑白帝二記。峽外南岸石鼻子﹐北岸鐵柱﹐當是舊設關處。關今廢。外張飛擂鼓臺﹐孟良梯﹐皆極髙峻。下有粉壁堂﹐壁白如堊粉﹐舊有題詠。兵書峽﹐在絕壁上﹐石層疊﹐如束數卷書。彈穿石﹐亦髙聳﹐廣丈許﹐有眼如丸﹐隙光相通﹐若彈所穿。然大抵三峽﹐皆重巖疊嶂﹐虧蔽天日﹐非亭午夜分不見日月﹐非虛語也。十一日﹐至巫山縣。巫山在縣南﹐形如巫字﹐故名。東曰琵琶峯﹐神女廟移此﹐舊傳峯形似琵琶﹐此中婦女多曉音律﹐未知然否。巫峽﹐壁立峭削﹐與瞿唐﹑歸峽爲三峽﹐連亙七百里﹐絕頂皆檉柏﹐懸泉飛瀑﹐猱玃哀吟。十二日﹐至跳石阻風峽﹐山九里一折﹐水奔急﹐舟行易觸﹐故遇風輒止。十三日﹐出峽﹐過三分水﹐巖畔三泉眼﹐分流甚奇﹐舟人言﹕相傳上爲川水水性浮﹐中湖廣水性平﹐下江西水性沈。好事者瀹茗試之﹐果然。余以風逆未及辧。望十二峯﹐皆雄峭﹐橫見錯出﹐惟美人峯最髙秀。考十二峯﹐曰望霞﹑翠屏﹑朝云﹑松巒﹑集仙﹑聚鶴﹑淨壇﹑上升﹑起雲﹑飛鳳﹑登龍﹑聖泉﹐首尾一百六十里﹐顧不甚肖﹐亦無美人名。舊神女廟在峯半﹐故有石刻引《墉城記》﹕瑤妃﹐西王母女﹐稱雲華夫人﹐助禹驅神鬼﹐斬石疏波﹐令封妙用眞人﹐廟額曰﹕凝眞觀。神女所由名也。宋玉《髙唐賦》﹐文人遊戲如牛女﹑洛神之類﹐後人不察至加穢褻。余作詩爲解嘲﹐或亦神所樂聞耳。午過萬流驛﹐楚蜀分界處。次巴東縣﹐瀕江倚巴山﹝又名金字山﹐一峯發三崗﹐狀若金字﹞﹐自麓至巓﹐因山爲城市。寇萊公祠﹐二柏相傳公手植。十四日﹐過歸峽﹐怪石猙獰﹐較瞿﹑巫二峽稍卑﹐而奔流怒濤過之。葉灘多石﹐與新灘同險﹐然葉灘水髙於石﹐新灘石髙於水。語云﹕有葉無新﹐言葉難水大則新灘平也。午抵歸州﹐不得泊﹐阻風﹐艤屈原沱﹝沱卽潭﹞﹐謁三間大夫廟﹝俗呼淸烈公﹞。舊有姊歸廟﹐祀原姊媭。夔子城﹐俗呼舊歸州。宋玉宅﹐昭君村﹐皆在姊歸。是日﹐次新灘。十五日﹐度新灘。灘髙數丈﹐巨石橫欹江中﹐雪浪峯湧﹐晝夜轟轟﹐若江潮聲。凡舟至﹐行李悉陸運﹐更募其地舟師﹐加橈楫﹐淩空而下﹐船首沒浪﹐復起者再﹐然後徐引近岸。小船則以長筏沿岸放之。上水用百丈盤之而上﹐蜀江第一險也。余從岸上遙觀﹐魂搖目悸。是夕﹐宿灘﹐下灘﹐凡三處。十七日﹐至黃牛峽﹐重巖疊起﹐最髙處崖黑色﹐如人負刀牽牛狀﹐人黑牛黃。江湍紆曲﹐經數宿猶望見之。行者謠曰﹕朝發黃牛暮宿黃牛﹐三朝三暮黃牛如故。山下黃陵廟﹐峽神佐禹治水﹐諸葛亮建祠祀之﹐自爲記﹐碑文刻廟中。前有閣臨江﹐亂石嶙峋﹐水石相觸﹐燐燐齒齒。此下水漸平﹐乘夜泛舟﹐山空峽靜﹐明月滿船﹐猿聲裊裊峭壁間。漏三鼓﹐抵彜陵州﹝以川江至此始平﹐故名夷陵﹞﹐巖石中斷﹐豁然大江矣。十七日﹐更舟﹐州守延余署齋﹐卽歐公六一堂故址。十八日﹐過白陽驛﹐張江陵﹝居正﹞祖墓﹐野燒滿山﹐樵采往來。對江宜都縣虎牙山﹐公孫述據此造浮橋拒漢。下有虎牙灘﹝一名武牙﹞﹐與荊門山對。夜抵枝江縣﹝古羅國地﹞﹐憶家兄﹝象璜﹞﹑李荊時署邑事﹐今十八年矣。十九日﹐立春﹐過松滋縣﹐至百里洲﹐地寬衍。洲首派別﹐南爲外江﹐北爲內江﹐故稱枝江。吳三桂之叛﹐自歸巴以下﹐皆遣兵拒守。王師駐城陵磯﹐卒姦叛逆。洲上營壘尙存。二十日﹐荊州府泊沙市。江陵名勝﹐皆余舊遊。畱理署三月﹐乙已秋冬也。二十一日﹐公安縣。二十二日﹐宿三桿桅。二十三日﹐過石首縣﹐至壺瓶套。二十四日﹐過監利縣﹐經城陵磯﹝在洞庭湖口﹞﹐南望洞庭﹐水天浩渺﹐嶽陽樓崢嶸雲霧間﹐靑螺數點﹐蓋君山也。二十五日﹐至白羅山﹐夜大風驟雨﹐江豚跳擲﹐寒鴉噪呼﹐甚蕭寂。初意抵漢上度歲。至是連值怪風﹐雨雪紛霏﹐舟人皆思歸﹐嘆息長隨﹐燕人泣下沽襟。余亦悵然有懷﹐呼酒放歌﹐作懷人詩二十首。二十九日﹐至新堤﹝在臨湘縣東六十里﹞﹐客饋酒脯小飲﹐不知爲歲除也。

康熙二十三年﹐正月一日﹐鳳利﹐遂發舟經嘉魚縣﹐望赤壁山﹐孫劉破曹處也。黃州特以東坡二賦名﹝本名赤鼻山﹞﹐夜泊牌洲﹝在嘉魚縣東七十里﹞。初二日﹐過鸚鵡洲﹐達漢口﹐詢禰衡墓﹐久失其處。初三日﹐訪羅魯峯﹝世珍﹞﹐畱飲鏡堂﹐始見梅花。初四日﹐重遊大別山﹐登晴川閣。初五日﹐渡江訪醫﹐中流風濤怒湧﹐疾遂大作。畱寓漢陽門內﹐距黃鵠磯不半里。二十日﹐稍疾﹐闊步黃鶴樓及仙棗亭諸勝。二十二日﹐徐方伯惺招飲卽山樓﹐樓踞大觀山巓﹐俯視鄂城﹐萬井鱗次﹐遠望江漢及湖南諸峯﹐極山川勝覽﹐自是復臥病。三十日﹐遊洪山寺﹐極宏麗﹐全楚諸剎冠﹐亭有故楚王詩刻石﹐東十里卽卓刀泉。

二月初二日﹐疾復甚﹐旬餘不能興。十七日﹐病起﹐王昊廬少詹﹝澤宏﹞治具漢陽相招子重吏部尊人也。力疾往赴詢郎官湖久湮。二十日﹐淸明﹐渡江東發。二十一日﹐至靑山阻風。二十二日﹐過陽邏至白湖鎭。二十三日﹐經團風鎭﹐至黃州赤壁白龜渚﹐皆舊迹遊﹐以病未登。二十四日﹐過武昌縣﹐至蘭溪驛。二十五日﹐進蘄水縣﹐謁房師張郛山先生﹝諱邦福﹞﹐宿浴蓮庵﹐頗幽雅。明末故宗伯龔端毅公鼎孳宰蘄時﹐爲詩僧恆度建﹐恆度弟子等觀年七十四﹐善詩﹐有《秋影閣集》。余初未及見﹐次日始知之﹐爲題數語卷首。二十六日﹐遊文昌閣﹐臨溪石壁刻「擊空明」三字﹐云蘇子瞻書。二十七日﹐返舟經鳳棲山﹐訪陸羽第三泉﹐是日﹐泊道士洑。二十八日﹐過蘄州﹐泊田家鎭﹐鎭有吳將甘寧廟。二十九日三十日﹐阻風。

三月初一日﹐至九江府﹐登琵琶亭﹐眺望匡廬諸山。初二日﹐過湖口縣﹐水石湍急﹐余向自江陵回﹐觸風幾殆。今九江關移此。初三日﹐過彭澤縣﹐小孤山突立江心﹐四面斗絕。經馬當山﹐王勃夢神助風處也。是夕﹐泊花陽鎭。初四日﹐東流縣阻風。初五日﹐抵安慶府﹐寓天寧寺。初六日﹐遇同年倪檢討燦﹐遂別去。從維揚入都﹐向有日記﹐不復登歷矣。

使蜀日記跋蜀自張獻忠亂後﹐重遭屠戮﹐無復昔時都邑之盛。潼川府沃野千里﹐溝塍荒廢﹐樹木如拱。聖祖以文教懷柔遠人﹐特遣詞臣以重其選﹐蓋撫摩瘡痍﹐振興風雅。於是乎在矣。今蜀省文物漸盛﹐米粟甲於西南。我吳蘇松兩郡財賦冠天下﹐而每遇荒歉﹐猶以川米之至與不至爲喜戚。都會盛衰歷數百年﹐而必變﹐豈惟蜀哉﹗甲辰仲春吳江沈楙惪識。

