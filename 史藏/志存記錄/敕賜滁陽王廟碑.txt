

敕賜滁陽王廟碑

﹝明﹞張羽撰

●國朝典故卷之十

敕賜滁陽王廟碑

洪武十六年十一月七日﹐皇上親槁滁陽王事實﹐召太常司丞臣張來儀諭之曰「王之恩徳﹐注在朕心。今滁有廟祀而碑刻未具﹐甚闕典也。汝其據此爲文於右。」臣來儀謹再拜奉詔。

謹按﹕王諱子興﹐姓郭氏﹐其先曹州人。王父少好術數﹐嘗從異人遊﹐得其書。年長未娶﹐南遊定遠﹐邑人神其術﹐將有爲﹐叩之必驗。邑中富翁家有處女﹐以瞽未許嫁﹐王父過其門﹐翁以女命求卜﹐數成曰「此貴人也﹗」翁曰「瞽目﹐求配。」王父曰「翁能不鄙我乎﹐則妻之。」翁曰「諾。」旣而娶﹐不數年﹐夫婦家日贍。生子三﹑女一﹐王中子也。始生﹐父卜之﹐喜謂人曰「是兒得佳兆﹐異日非常人﹐必大吾家。」旣長﹐兄弟別籍﹐三人皆善殖產。元末﹐民間有造言者﹐王誤中其說﹐信之甚篤﹐忽不事業而妄散家財﹐陰結賓客。至正壬辰﹐汝潁兵起﹐王識天下當變﹐乃召所結賓客子弟﹐拔濠梁據之。時皇上潛居民間﹐爲訛言所逼﹐懼禍將及﹐遂挺身入濠梁。抵其城﹐爲門者所執﹐將欲加害。人以告王﹐王親馳活之﹐撫之麾下。問召與語﹐異之﹐取爲親兵。居數月﹐王謂曰「汝單居﹐當爲汝婚。」王暮歸﹐與夫人飲食﹐語及斯事。次夫人忽惋惜謂王曰「方今兵亂﹐正當收召豪傑﹐是子舉止異常﹐若不撫於家﹐使爲他人之親﹐是失智矣。」王悟﹐遂以女妻之﹐孝慈皇后是也。

王爲人勇悍善戰﹐時軍帥四人﹐【「時軍帥四人」﹐原本訛「帥」爲「師」﹐據明朱當■﹝氵眄﹞國朝典故本攺。】名位皆在王上。王素剛直﹐不屈人下﹐每遇四人瞋目語難﹐而王剖決通敏﹐數以非語侵之﹐眾故含忿。未幾﹐客軍首帥趙﹑彭以兵來駐濠﹐二姓皆僭稱王﹐王等遂爲所制。一日﹐眾挾趙勢拘王於獄﹐將害之。皇上自軍馳歸﹐或曰「勿往﹗」曰「再生父母有難﹐可不赴乎﹖」遂入王家。明日﹐彭帥聞﹐遣人釋王以歸。明年夏﹐上還故里﹐【「上還故里」﹐原脫「上」字﹐據錢謙益國初羣雄事略卷二滁陽王廟碑引文補。】收元卒七百獻王﹐王就令將之。又明年夏﹐上染病未瘥。【「上染病未瘥」﹐原脫「上」字﹐「瘥」作「差」﹐據國初羣雄事略卷二滁陽王廟碑引文補﹑攺。】

王聞元義兵欲歸﹐將說之﹐左右無可使﹐偶過寢門﹐示意趦趄﹐因請扶疾往﹐卒說降之﹐得其精卒三千。旣而﹐彭﹑趙東屯泗州﹐因挾王以往。時皇上方駐滁陽﹐知眾不可共事﹐獨堅守以待。復遣人賂彭﹑趙左右﹐賂行﹐王得縱歸滁陽。時王兵共四萬﹐其麾下僅萬人﹐皇上所部三萬有奇。

明年乙未﹐王命皇上守和陽﹐【」王命皇上守和陽」﹐原脫「皇上」二字﹐據國初羣雄事略卷二滁陽王廟碑引文補。】旣而信流言﹐親至和陽視師。值王讎人亦駐其中﹐聞王至﹐移軍異處。皇上禮送行者﹐俄爲所難。王聞驚懼得疾﹐尋卒﹐歸葬滁州。夫人張氏生三子﹐長戰歿﹐次爲降人所陷﹐幼與羣小陰謀﹐伏罪。次夫人張氏生女一﹐爲妃﹐生蜀王﹑豫王﹑如意王﹐女二。

洪武元年﹐天下旣一﹐剖符行封﹐追思更生之恩﹐實帝業所始﹐乃封滁陽王﹐建廟基滁陽﹐命有司歲時率滁人祭之。

臣來儀伏聞自古帝王之興﹐𨿽受命於天﹐未始不因乎人﹐蓋必有所佑助維持而後成。及其旣成也﹐其所佑助維持之者﹐亦以與享其榮﹐傳之無窮而施之罔極。惟我皇上﹐奮布衣﹐提一劍而起﹐外無尺土一民之助﹐而王能脫危難﹐識潛微﹐納於二室﹐授以兵柄﹐慨然不少吝惜﹐遂肇大業﹐可謂有知人之鑑矣﹗及今大統旣定﹐四海一家﹐推本尋源﹐實由於王。爰建顯號﹐俾永永血食﹐蓋非王無以辟萬世之業﹐非皇上無以永王之名。臣謹卽是爲銘。銘曰﹕

皇受天命﹐發迹濠梁﹐方其始興﹐附於滁陽。滁陽先知﹐識聖於微﹐聖有大難﹐王脫其羈。取彼神龍﹐翼之風雲﹐浴日咸池﹐洗其垢氛。龍騰日升﹐伊誰之功﹖有相自天﹐實啟王衷。皇奮無旅﹐王命予之﹐皇家未媲﹐王命女之。謀行諫從﹐肝膽弗疑﹐萋菲之言﹐終莫我離。秉鉞專徵﹐付以閫外﹐顚彊蹙驕﹐育眾日大。變生不意﹐卒疾於驚﹐何啟其緒﹐弗享其成。皇明日昌﹐旣臣萬方﹐割符賜爵﹐乃侯乃王。爰念舊恩﹐極天罔報﹐一飯必酬﹐矧有大造。乃封大郡﹐乃建廟庭﹐乃復滁人﹐護其園塋。祠官孔嚴﹐報祀春秋﹐罍酒鉶羹﹐黍稷羊牛。王其來歆﹐毋曰無後﹐王女皇妃﹐三王挺秀。王支百世﹐王有廟祀﹐棼棼者雄﹐孰王之似。小臣受詔﹐作此銘詩﹐勒著貞瑉﹐以永無期。

洪武十七年三月吉日﹐承直郎﹑太常司丞臣張來儀奉敕譔﹐中書舍人胡廷鉉奉敕書並篆額。

國朝典故卷之十

