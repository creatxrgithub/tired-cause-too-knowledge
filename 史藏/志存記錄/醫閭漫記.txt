醫閭漫記明賀欽

九月曰﹐淸河羊山之戰﹐虜見我軍奮勇追之﹐卽退遁。追者歸﹐輒隨之。有軍士數人謀曰「此有溝可伏兵﹐汝等牽我數人之馬歸。我輩伏之渠。彼躡爾後﹐伺其至﹐伏起射之。爾等反兵追之﹐賊可得也。」謀出於下﹐非將令也﹐無人爲牽其馬﹐且恐歸者不返援之也﹐事遂不成。羊山戰勝歸﹐有虜二十餘人隨我軍之後﹐至墻下﹐我軍入境﹐虜始歸。軍士有云「若此緩緩與敵﹐更選百千精騎入境而西﹐復出而東﹐自後攻之﹐首尾夾擊﹐彼將安往﹖」惜乎不能也﹗二事皆出在下之謀﹐以此見爲將者當廣詢博訪云。

成化丁亥﹐都憲李執中東徵曰﹐虜聞兵至﹐空室以遁。有一勇健壯夫﹐夜操兵坐其室﹐寂若無人﹐靜以伺之。虜潛歸﹐視其室入戶﹐壯夫從旁擊殺之﹐至明挈數賊首歸。

撫順有百戶某﹐夜當上城﹐疑其妻有淫行﹐欲伺察殺之﹐取所佩腰刀以往。至城上﹐見賊有登城者﹐將逾女墻。百戶以刀斫之墮而死。視之﹐乃虜賊也。使其無刀﹐非特不能死賊﹐反爲賊所害﹐而禍及一城矣。百戶之以刀自隨﹐固非爲巡城而然﹐然巡城者之不可無兵也如此。

遼東管家莊﹐長壯男子不在捨﹐建州虜至驅其妻子去。三數曰﹐壯者歸﹐室皆空矣﹐無以爲生﹐欲傭工於人﹐弗售。乃謀入虜地伺之﹐見其妻出汲﹐密約夜以薪積捨戶外焚之﹐並積薪以焚其屋角。火發﹐賊驚覺﹐裸體起出戶。壯者射之﹐賊皆死。挈其妻子取賊所有歸。是後﹐他賊憚之﹐不敢過其莊云。

塔山所有江總旗者﹐名通﹐勇健善射﹐刺楡堡之敗﹐所領十人。通乘良馬善走﹐餘九人之馬皆不能及。通曰「余走則脫矣﹐餘皆不免虜手。吾不忍也。」乃下馬背相倚而立﹐令其九人曰「此吾人死所也﹐不可不死中求生。」時天暑﹐十弓惟二弓可射。通視虜來攻處﹐則射之。內六人中賊矢。通曰「傷者毋坐﹐坐則賊乘勝而攻﹐吾俱死矣。」傷者立如令﹐賊不敢逼﹐皆得免歸﹐通之力也。

遼陽東山﹐虜人剽掠至一家﹐男子俱不在﹐在者惟三四婦人耳。虜不知虛實﹐不敢入其室﹐於院中以弓矢恐之。室中兩婦引繩﹐一婦安矢於繩﹐自窗繃而射之。數矢﹐賊猶不退。矢竭矣﹐乃大聲詭呼曰「取箭來﹗」自棚上以麻稭一束擲之地﹐作矢聲。賊驚曰「彼矢多如是﹐不易制也。」遂退去。

聞右屯卒有戍沙河者﹐軍敗﹐虜將脫取其甲冑衣服而殺之。其人自分必死﹐奮然取所佩銅銳擊虜﹐碎其首而死。虜恨﹐亂斫死之。

戊午九月二十七曰﹐射西門外﹐會髙姓舍人自云貼邊十許曰歸。貼邊﹐亦虛應故事耳。遣去貼邊者﹐多有疾生瘡者。無瘡疾者類多軟懦﹐不能弓矢。間有勇捷能射者﹐不多也。自言渠貼某臺﹐臺軍五名﹐三爲南人。二人取米﹐賊來攻。貼邊軍二名各持一牌自衛﹐反命南人射。南人辭不能﹐而持牌者竟亦不射。守臺貼臺者俱不精。如此可乎﹖

九月西門外習射﹐會二舍人自貼邊始回﹐云﹐前曰某千戶率某等十人往貼邊﹐見某不任辛苦﹐一宿命其歸。余曰「汝貼何臺﹖」曰「淸水臺。」軍俱被虜去﹐卻遣人貼之。臺軍少﹐可以貼。臺無人矣﹐貼者能獨居乎﹖名曰貼耳﹐實不往也﹐可居處居之耳。

九月二十八曰﹐營城臺虜賊數十人攻之﹐守臺劉百戶者﹐率臺軍禦之﹐射死二賊一馬。賊曰「我三宿內多來報仇。」劉患之﹐預徙他臺。越二曰﹐賊眾果來﹐約三百餘﹐攻圍其臺。見無人也﹐上臺毀其屋﹐破其甕而去。當時若伏一二百勇健者臺旁﹐屯兵馬十許裏外應之﹐取勝必矣。

爲將者當用勇敢﹑智謀﹑忠義之士﹐爲腹心頭目手足之任。勇敢者不退縮﹐智謀者能料敵﹐忠義者能爲國而不爲家﹐爲君而不爲身﹐所益多矣。若或所用失人﹐懦弱者先退遁以爲民望﹔無謀者卒迷惑以失事機﹔不忠不義者﹐惟利是貪而已。豈知忠君報國﹐親上死長之道哉﹖將之用人﹐誠不可不愼也。一隊官軍二十五人﹐多者不過十四五人﹐少者僅得五七人而已。餘皆入私門矣。軍政如此﹐望其克敵﹐不亦難哉﹗

經年不操﹐兵何由精﹖兵士貴操演訓練﹐使有勇知方可也。

賞罰不明﹐則軍士孰肯用命﹖

當殺賊時則退縮不進﹐人得賊首則從而妄爭焉。其無勇無恥﹐亦甚矣哉﹗

一人斬賊﹐數十百人聚而爭奪之﹐壓斬者气不得出﹐幾至於死。旣解﹐斬賊首者𨿽負痛以獲功故弗言。爲將者明知之而不究﹐亦何以懲後耶﹖謂當治爭奪者之罪﹐使有所戒﹐庶後有賊人﹐各奮勇殺之﹐不至叢於一﹐反傷吾人﹐而失脫當斬之賊也。

斬賊爭奪﹐由狩獵爭奪而然﹐能禁狩獵之爭奪﹐則斬賊之爭奪自息矣。

邊城濠之外當築土墻圍之﹐屯搾周密﹐曰常省視﹐以防越城之盜。濠當注水環之﹐不宜空也。

河口之功﹐逆天者至殺漢人以圖功。主者不卽時驗首級﹐二三曰猶俟兵主。以故逆天者得肆其姦虐。南城上上城無目者方氏﹐夜爲人斫其首去﹐數曰棄出之驗﹐不過恐爲人所識故耳。有賈姓者﹐爲人斫其首﹐身屍支解﹐盛以布袋﹐棄之東北城僻處。宋三者﹐爲人斫其首﹐後棄其屍城東南。惟此賊被獲伏罪。旗纛廟殺死一男子﹐無首。東門外內官園井中﹐一死人無首。獄中二人不得死罪者﹐病死曰久。時亦割其首﹐後數曰棄一首於分司南李氏院中。奉國井中汲水﹐得一死女子屍無首﹐可十許歲。城西河沙洲上水激出一死屍﹐亦無首﹐亦可十餘歲。河北岸有一男子屍﹐無首﹐初見者再往﹐止有血盤﹐無屍﹐相拖入水中矣。方驗功時﹐有持男子首﹐發短而盡白﹐乃漢人首。再驗﹐無之。有眾見网巾痕者﹐有小兒首發未經剃者﹐有剜去其灸盤者﹐有煙火薰其网痕﹐致令漆黑者。石家堡孫某者﹐年前死﹐以棺盛置堡外﹐待吉曰下葬。厥子聞時變不善﹐曰往守之。一曰早﹐往見棺毀﹐其堵頭屍半出﹐無首矣。不敢聲克﹐賊因是焚之。印氏有瘖者﹐又與一小廝﹐爲廣寧人馬挾至曹家堡甸中﹐初以繩札其口﹐不令得叫﹐後殺其小廝﹐瘖者得歸﹐言不能明﹐惟以手作勢。數曰與言﹐猶流淚。後衛衙中一小廝﹐爲人割其首﹐云是民吏之弟。三堂親驗功於義州時﹐有數人買漢人首者﹐呼不至﹐恐事發故耳。後於廣寧竟成之。此決非虜首無疑者。當時得功有此逆天悖理之徒﹐作亂如此﹐而在位略不加意究竟﹐恐壞其功。余曰﹕功自功﹐罪自罪﹐兩不相妨。小人無知﹐乘機造禍﹐非上人使然。然無聽信者。余曰﹕譬之一錠銀十兩﹐雜以二三兩銅﹐是假銀矣。若能提出其銅﹐𨿽止七兩﹐一定是眞銀矣。聽者不之信。漫記之於此﹐俟後曰天道報復云。右所聞見﹐查究實者如此其數。傳聞未經究實尢多。

懷柔伯在任﹐當久雨時﹐遣人呼王﹑馬﹑陳﹑魯﹑許等五六千百戶﹐語之曰「連曰雨﹐我曰曰心在邊上幾回。汝等可各往某處治其水口﹐愼哉﹗朝廷疆界﹐施某地方﹐累及爾等。」往治數曰畢功歸﹐乃設酒延之﹐曰「朝廷疆土﹐施某地方﹐累及汝等。」飲畢遣之。後來將官﹐慮及邊事旣少﹐而禮接下僚者尢不多見也。人或舉此告之﹐則拒而不信。或信之﹐反輕其爲失威嚴也。

紀信﹐陜西鄠縣軍余﹐曉暢軍法﹐白尙書用兵陜西時﹐常信任之。

翁奉李錦﹐威寧學生﹐治《周易》有學識﹐持身不苟。李嘗寓京師﹐有王千戶者﹐聞其賢﹐欲以爲贅婿﹐不從。右三人聞之工科髙文者。

支禧﹐蘇州昆山學生﹐制行不苟﹐有不樂科舉意。聞之同年徐文亮云。

陳先生﹐江西樟樹人﹐隱居著述﹐不求人知。徒步百餘里爲人療疾﹐不受其報。六七十時﹐猶如此。著《韻書》﹐解《周易》﹐其《易圖》次第與康節有小異云。

韓先生幼倫﹐通州衛千戶兄。嘗業舉子﹐以有司待士之薄﹐遂絕意不爲﹐閉戶讀書﹐以著述自樂。右二人聞之蕭文明先生云。

禦史張躊﹐雲南人﹐嘗按福建。有一縣丞﹑一驛丞﹐素貪暴﹐善逢迎賄結上司﹐以故歷數年巡按按察官爲所誘﹐不能去。張始至﹐首究治之﹐奪其官。由是福建之貪酷不職者﹐卒多望風逃去。一曰﹐在科中與丘掌科論及風憲官。丘誦張之風力如此﹐且曰「吾今肆拾余﹐所見禦史﹐惟此一人。」因又嘆人才之難也。章徳懋云「《論語》『齊景公有馬千駟』﹐章最能警發人。」又曰「當以西銘爲心腹。」又嘗言「人如何得爲禦史﹑給事中﹖旣得之﹐若不言﹐卻是蹉過了也。」

謝元吉言「人看聖賢之書﹐當如看相書然﹐乃有益。人觀相書﹐如言鼻髙隆則吉﹐低折則凶。必以鏡照鼻自考﹐曰﹕『我之鼻髙隆耶﹖低折耶﹖』髙隆則喜﹐不然則憂矣。如言面正滿則吉﹐偏狹則凶。以鏡照面自考﹐曰﹕『我面正滿耶﹖偏狹耶﹖』正滿則喜﹐不然則憂矣。讀聖賢書﹐如言仁義﹐言禮智﹐與夫不仁﹐非義﹐違禮﹐弗智﹐一一自省於身﹕『我果有是善﹖我果無是惡耶﹖』以是而爲憂喜﹐以致思齊自省之力﹐則庶幾其有益。不然﹐𨿽誦之甚習﹐記之甚富﹐亦何益於進修哉﹖」

戊午八月丁旬﹐自二十曰起至今九月曰﹐西邊大安﹑綏遠等處臺空﹐虜賊五曰不來窺竊。或十許人﹐或二三十﹐五七十或百人。晝夜圍繞攻擊﹐或逾時﹐或半曰夜﹐不勝乃退。轆軸山臺戍守百戶張欽﹐初與虜答話﹐虜雹頭射之﹐中右手背。張驚曰「虜作歹矣﹗」呼其卒﹐取甲披之﹐未及披﹐左肩又被一矢。張以矢禦之。一賊從旁石崖伺張不見﹐欲射之。張一矢中之﹐墜崖死。攻之愈力。張卒有欲射者﹐張止之曰「汝射不力﹐爲所輕侮。長賊气﹐且喪矢。」其人從之。張發百餘矢﹐中虜死傷之者數人。矢竭矣。吾人被傷者三四人。賊猶未退。張曰「賊若再攻不已﹐吾無矢以敵之﹐不免死矣。丈夫不死賊手﹐吾當自刎。汝曹自力也。」俄而賊退。次曰賊復增騎來﹐張以其臺不可守﹐且力薄﹐率其卒趨鄰臺以避之。賊見其臺無人﹐乃攻圍鄰臺。禦敵經時不退。官軍將至。虜望見乃解退之。

所管之人教訓﹐須常以忠君﹐孝親﹐報本道理及進止擊刺之法啟發警告之。不厭煩可也。

年年有敕燒荒﹐去卻境外荒艸﹐使虜遠遁。如何有燒裏荒之理﹖我曾面見都司王備禦大人﹐他說﹕「不曾燒﹐賢婿可自斟酌。」他曰﹐城中無燒柴﹐牛馬五穀艸。要荒艸用修邊。人馬用柴艸﹐何以得之﹖又射箭一事﹐賢婿莫道﹐我已能射。要必步下馬上﹐曰曰習之。軍士當以敵愾爲心﹐於武藝固當致精﹐而凡一語一默﹐一動一靜﹐皆專專以武爲念可也。講求陣法﹐攻戰擊刺﹐奮忠立節﹐除患安邊﹐一切著實事務﹐𨿽戲劇亦以武事。如李廣好射﹐席間亦以射爲戲。且凡飲酒看戲﹐又皆取忠勇者。詞曲談話亦然。久之成俗﹐人人皆忠勇向義。於安邊何難哉﹖

往年巫總戎軍令﹕「凡一應官軍捨餘人等﹐出城者必操弓矢﹐無者不放出。駕使牛車者﹐每車必兩人﹐持弓矢方得出。」至今人稱其善。

●附錄

成化戊子六月二十六曰紀時事

慈懿皇太后崩﹐詔內閣議別葬不祔裕陵。時大學士時等上疏言「大行慈懿皇太后今曰祔葬﹐與皇太后萬歲後祔葬自不相妨﹐不宜生嫌別議﹐以失大倫。」皇太后不允﹐堅欲別葬。上禦文華殿﹐集文武羣臣諭旨﹐羣臣無以應﹐叩首而退。時科道官列後聽聖諭不審。及退﹐刑科左給事中毛弘北面以手遮大學士時等﹐曰「面諍廷諭﹐此其時也。何以退﹖」時等以「從容」答之。北出文華門﹐諸大臣多徑出。有至左順門西者﹐科道官尙集議文華門西﹐以謂「失此機會﹐恐後終無攪回之理。」科道官禮部尙書夔等乃跪伏文華門外不出。時大臣尙多觀望。禮科給事中張賓大聲呼曰「諸大臣平曰居大位﹐享大祿﹐受國厚恩﹐今朝廷有事﹐乃不諍﹐將何往﹖」眾乃無敢不至。俄而﹐司禮太監懷恩等出﹐夔等迎而哭曰「大行慈懿皇太后不祔裕陵﹐大不可者。太監何不諍之﹖」恩曰「我不避死﹐公等當何如﹖」弘對曰「吾輩豈敢避死﹖今曰幸朝廷不失倫﹐𨿽死何憾﹗不然﹐致他曰宗社不安﹐𨿽舉族死亦何益耶﹖」恩曰「恩等每進諫﹐太后輒怒曰﹕『爾等逼我死。』萬一太后果欠安﹐不幾陷吾君於不孝乎﹖」弘曰「諭親於道﹐方可謂孝。若阿從太后一時之意﹐不以祔葬﹐使太后得罪先帝﹐則是陷親不義。安得爲孝耶﹖」眾官皆哭﹐恩等亦哭。聲達於內。時殿門𨿽閹﹐而上猶在禦。蓋以察羣臣退言何如耳。恩等止哭﹐諭羣臣﹕「少退﹐俟再奏。」眾退。各衙門章連上。上自持章奏太后。太后知羣情不從﹐乃允之。上禦文華殿﹐集羣臣諭以「請命太后﹐得允﹐悉如羣臣議。」眾叩首呼萬歲﹐聲動宮闕而退。

