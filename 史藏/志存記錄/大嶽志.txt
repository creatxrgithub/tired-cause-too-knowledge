大嶽志﹝明﹞方升撰

﹝四庫全書子部雜家類雜纂之屬說郛卷六十四下﹞

刻誌略之閱四月將訖事升述所以作之意授之工曰升少時則聞武當奇勝甲天下裹糧走觀之亡一乘之便卒莫能往嘉靖癸巳督屯唐鄧間庶幾望見諸道子之宮而又不敢越他境以勸邑人乃止甲午提調命下升奉以趨曰﹝缺﹞命也﹝缺﹞得以指揮其宮事行有辭矣明年三月旣至﹝缺﹞亭樂曰美哉巖巖乎上逼太紫而下壓城闉也﹝缺﹞大者三十六焉今見其一未覩其餘也﹝缺﹞有大焉其又﹝缺﹞之餘烈乎吾聞之﹝缺﹞美哉神仙窟宅也其東則﹝缺﹞之所無也其南則桃源希夷之所﹝缺﹞曰美哉天作之者歟地生之者歟人及之者歟觀於紫霄曰美哉傳有之天下七十二福地此其一也觀於太和曰美哉亭亭乎吾莫知其幾千萬里矣其去地益逺而去天益邇也乎日月出沒﹝缺﹞不足言矣旣歸﹝缺﹞志﹝缺﹞讀卒篇曰誇﹝缺﹞十之五﹝缺﹞十之三爲之﹝缺﹞四十六處杜述者十有九首類爲五卷旣脫藳惟災木是懼質之少監﹝缺﹞公曰𨿽然不可無刻也遂刻之嘉靖丙申長至日

太和宮四圖述

宮在天柱峯之上舊有小銅殿一永樂十四年始徹小殿攺治大殿塗以黃金制極工致其梁﹝缺﹞渾成若不假繩削者殿之外爲臺臺外爲﹝缺﹞城臺下置石梯懸崖間髙出木末飛鳥皆俯其下人行其上若乘空按掌局趾目不敢旁遊舉武則股﹝缺﹞搏乃護以石檻聨以鐵鎖使可慿可引盡數十﹝缺﹞橫折其磴使稍就平可坐城辟四天門以象天闕儼然上界五城十二樓也殿上觀日之出如火之發於足觀灝气之往來太虛如呼吸之气之出於口殿旁諸峯不可盡名其對峙而起逼几案者呼蠟燭峯其下跪者揖者拜且舞者羅而立者執戟而衛者﹝缺﹞而侍者冉冉而下如羣仙之擁綘節者源源而來如﹝缺﹞之﹝缺﹞玉帛者﹝缺﹞朝謁狀蓋天造地設以﹝缺﹞文皇神道設教之盛心耳宮之制隨地之力不能相屬其大頂爲殿頂南北縮五之四東西揆者復十之一益以飛棧爲更衣二小室地旣窮右折而下於頦規山之曲爲聖朝殿爲元君殿爲聖父母殿爲講經臺爲眞官堂爲龍池龍廟爲鐘鼓之樓廚庫之室地又窮又左折而踰小崦出右脇之下或山曲四倍之復規爲方丈爲廊廡爲寮室地又窮陟自故道石折而度朝聖門繞出天柱峯後下三天門門下昔傳有尹喜巖絕壁不可従三門皆連磴千尺従髙山直落或側道鉤出於石芒間下臨不測之壑階累數十百級彊直如弦投以小石子従欄間一躍便翛然下不及趾不止行者攀危欄緣長絙仰脇息者數四然後得望一二其旁負土而爭出者爲巘累石而欲墜者爲崖山曲無復可窺者地又益窮遂刓磛碞夷齗齶以益之爲道房爲齋堂爲靈官祠爲祖師殿爲會星楹大小五百二十

南巖宮七圖述

宮卽天一眞慶故址自大頂東走二十里有丘焉可屋有泉焉可瀹莫如南巖其旁多重崦曲阜呀咽之壑嵌空之洞訪洙入時坐榔梅祠望北壁下懸崖置屋如棧道劍閣殊奇絕可愛由祠右行南崖百餘步度北崖崖深峭不可測中通一道如橫堵行者側足而上旣度升自南天門循山左支行數十步折行右支百步復折而左入小天門並崖陡折而行過大巖下山將窮而崖見擘崖之半爲大殿畢諸楹山復起突爲小阜復卽其上爲圎光殿殿下則黑虎巖也巖大如側鐘口處僅可狀従大殿後左折而東皆循崖緣石欄屈曲而行俯視欄外數千尺目窮處正黑不得底投之以石無敲落聲陰風生於谷中若生騎數百弛枚而馳迅突不可當寒蟬暝禽鳴聲悲切令人毛髮灑淅戰掉不能休旣東二十步折而陟崖上方轉西行過元君殿入南燻亭亭窮崖杪爲之大可羅胡牀七八其上松風響細而長異他處有禽自呼我師常棲止崖上亭外有石枰従衡十八道類今俗所彈者相傳爲洞賓故物復従元君殿折而下自是直東過磚室一石室一磚室曰獨陽巖石室曰紫霄巖對榔梅祠前所望北壁下者也巖前刻龍頭橫出欄外四五尺其奉神謹者則緣龍頭置一瓣於其上以爲敬旁禮斗臺崛起灌莽中莫知所従登崖上片石刻靈官像髙五六尺亂置小竅中其數不能徧閱曰五百云又東過風月雙淸亭值巖窮處二面皆倚石壁壁下坐可各數人可臥可眺可以觴詠然亂吹不時發亦不能久畱也亭外石枰一如南燻所見者復従故道抵大殿後西望捨身崖空懸若垂天之翼狀甚可怖其上爲飛升臺玄帝攺服於此臺下爲試心石又下爲謝天地巖殿並山爲楮室一爲神廚一爲碑亭二泉二曰甘泉曰甘露泉言形露言色池二曰太一曰天一太一水生气天一水生數也殿之前偏右爲方丈其堂曰蓬萊之署従方丈左折行堂後其上分爲二道左出雙杉下爲五師殿右亂穿道院中爲圜室爲浴堂爲滄水庫池池上有小間道従之可通缽堂由缽堂陟翠微折行山之後則尋鄧眞君所謂歘火巖者又轉而前平行山上北折而觀於崇福巖西下而復於南天門南巖之遊於是乎始窮矣

紫霄宮五圖述

宮在展旗峯下故宮之側故宮今名香火殿負東小阜始使者入山將新是圖則觀其貌於堂樹於臺者赫如蔚如也於是乃議不毀別治於西大麓殿楹三故宮石屬十之其它建置百之日池一宮前左月池一宮後左七星池一宮前右眞一泉宮後右上善泉一東方丈堂北大如盆中石鉤塞者半水従旁竅出日可數千斗宮中皆屬厭焉舊爲池名弗稱今更曰泉従殿後又轉陟山之椒根石壁爲龕者太子巖也巖前橫書太子巖三字其左曰蓬萊第一峯亦橫書巖下小圜亭松風四入如敵百道巖上餘瀝飄牕前其散如沫下而出道院左復北上者煉丹巖也下而出道院右復西上者七星巖也又上爲三淸巖石頂不可到其下爲榔梅園正徳年間令守臣歲取榔梅以貢太監呂憲乃移植數本於園自榔梅園東下又轉而南上爲福地殿殿兩階下丹井二北爲萬松亭東爲賜劍臺相距不數武左右山斷而復圓起如小兒擎拳狀者大小寶珠峯也諸巖之水合而東流於石脇者金水渠也渠廣八九尺北折過宮前抵小寶珠不得出鑿其項以行爲後渠旣出復東趨大寶珠溢於其趾爲禹迹池池大僅一畝湛湛階戶間尢爲髙山勝槪舊傳禹導山至此因名橋一亭一並緣池設池上仰見三公五老竈門福地諸峯矗矗霄漢之表或豎如笏或倚如劍或列如墻或錯如碁銳者毫攢斜者圭葵止者鵠跱奮者鶻突千態萬狀左右盻而目不敢暇焉自始釋乎地下上五六十里至是凡得三大觀棲危巓慿大虛如承露仙掌擎出數十百丈日月出沒皆在其下不如太和立神以扶棟宇鑿翠以開戶牖逞伎巧於懸崖亂石間因險爲奇隨在成趣不如南巖右虎左龍前雀後武𨿽當亷貞貪狼二宿之下而環抱天成楹石所棲各有次第則非太和南巖之所得而有也故論太和之勝者於其髙不於其大論南巖之勝者於其怪不於其麗論紫霄之勝者於其整不於其奇太和在上南巖紫霄並列於下足成三臺矣

五龍宮八圖述

宮在靈應峯山曲南巖之遊旣窮従其中以望五龍諸殿宇在扉屨之下去巖而北過滴水巖仙侶巖下靑羊澗二十六七里山行多虎逆旅無三戶行者始持兵澗陷大麓下如行檐底已而南巖五龍皆失所在踰澗而西復尋山行陰磴苔甚滑﨑嶇二三里山忽平樹忽壯景物忽佳於是南巖所望靑羊所失者始欣然獲一投足焉顧瞻南巖又復如在目睫之上矣宮東向逆折其門北向就澗道也宮門內爲道九曲十八折蔽以崇垣行者前後不相見玄帝啟聖二殿階合九重前五重爲級八十一後四重爲級七十二望之如在天上眞所謂上帝居也殿前天地池二陷石龍上中而垂其首於池水従龍口出注焉龍井五左三井右二井井痕不及欄者才二尺寒冽可食碑亭三臺二丈有奇亭倍臺之半右廊之陰日月池碧色微緑月池深緇色字金魚各可數十頭殿之左爲玉像殿紫玉像一披髮跣盤右膝而坐沈香像一披髮跣端坐舊白玉像入供於內今像則當時所易者也蒼玉像一冕而垂紳云履菜玉像一首飾不可辧額微起至後如抹帕氅袍圎履碧玉像一頂左右結雙鬟素袍銳履諸像皆貌玄帝而大小各不同似非一時所爲者其餘従神二龜蛇二香鑪連蓋一皆菜玉制龜蛇大者如蟹小者僅如錢香鑪蓋刻獅子爲雙紉系小球隆起旁窄不掩鑪瘞殿前丹墀內掘得之無欵識不知爲何時物也殿之右出山坎大林下六石碑在焉皆元物也一爲崇封眞武誥碑一爲揭徯斯所撰宮碑一爲揭徯斯所撰瑞應碑二爲戒臣下碑碑尾書至元三年其下又系以龍兒年牛兒月蓋當時制如此一僕於地苔蘚所蝕漫滅不可讀宮門左従曲道北折陟左山爲榔梅臺臺上榔梅一株方盛發臺後有小石碑載賞李素希衣物勑二道其陰則尙書胡濙述上前面領論素希語也下而折左出大門外盡門下皆爲眞官堂爲云堂自云堂並山西行下小谷澗水出焉所謂磨鍼澗也澗上有老姥祠澗出爲蒿口東流入於緇水宮門右従碑亭下南折陟右山爲啟聖臺折而南下行土途數百步側出一小山平聳如臺陳希夷誦經處也直下爲淩虛巖復従故道折而西上規山微曲處爲自然庵庵前石作小池而橋其上金魚十數頭聞人咳唾従橋下羣起嗾之庵藏李素希故物數事靑袍一斜領博袖制不甚古衲襲裏各一皆用五彩布裁爲方寸間綴以成襲衣領直下不交襟不裳袖徑三尺二寸邊皆緣裏衣促制小袖襟左右交腰以下疊褶而舒其末不緣呂公絳一五色絲攬結而三令焉綏長寸半皆文皇時所賜也其頂爲靈應巖其外又有長生巖近巖數丈皆絕壁百仭下臨大壑橫一木於樹上以通往來歲久木腐不可度

玉虛宮六圖述

宮在展旗峯北遇眞故址爲眞仙張三丰之庵眞仙嘗語人曰此地他日必大興旣而去之四方聲迹寂然文皇徧訪物色不可得遂大其宮以爲祝釐之所殿之屬三曰大殿玄帝所棲也大殿之陰曰啟聖殿尊其所自出也左曰元君殿明授受也又左曰小觀殿初出之制未大也三殿合諸楹得大殿者半之元君小觀則入隘塢中夷山址以奠石焉亭之屬三西塢西山下曰仙衣亭眞仙昔嘗授衣者也亭後磚室一曰張仙洞神所遊也室外銅碑一閹之遺也左聖水池池上室大如斗僅可置几案沭都尉讀書處也宮之前曰左右碑亭廚之後曰神泉井亭樓之屬一西塢北山下曰望仙蓋眞杖履所及招之以其故也樓外雪洞一有兩臺洞光臺容相輝映𨿽亭午如出月狀堂之屬五石渠北曰齋堂石澗西曰浴堂宮門左曰缽堂宮門右曰云堂西塢北曰圜堂故西塢則呼小圜以別之齋堂前老桂三其最大者以指絜之得二十二圍𨿽柯乾方盛然葉遲如子母錢花枝間時時綴數點不能多獨異香不減他植一本十圍空中立枯猶屈彊如平昔一本十三圍偃蹇墻下若付是非欣戚於人者蓋皆百餘年物也院之屬二澗之東曰東道院智者居之山之西曰西道院仁者居之橋之屬六曰遇眞曰仙源曰遊仙曰東萊曰仙都曰登仙而石渠之所建不與焉門之屬三曰東天曰西天曰北天而殿中之所辟不與焉石渠一宮門之內廣八尺深四尺夾以石欄而橋焉中爲中橋左爲西橋右爲東橋渠首起西山之麓水泉不甚大仰盈於驟澑淫潦以成其停蓄之勢延袤數十百武鬥折蛇行入於東澗石澗一宮之東九度之所經也自髙山傾瀉而下澎湃數十里出右脇之間與石渠合西北爲梅東會於淄東北入於漢石鼓四南山之陽鼓大徑二尺二寸髙殺其一以象四時或曰取其鎭也眞靈祠二祀於門下媚竈之義也天地壇一前左南向禮以義起者也太山廟一前右北向時所奔走者也八仙臺一仙桃觀一華陽亭一蓮花池一宮外可遊眺者也曰方丈曰寮室曰書房曰賓所曰倉曰廚曰庫宮室之事不一皆非茍完者也

遇眞宮三圖述

宮在仙闗外始入山自艸店行二三十里忽兩山扼於澗口口不復可辧循山趾下窮之始得其坎然狀従其上卻望若逆流於山因憶桃源小口意其中必有佳境者前數武開朗夷曠可耕之地數百堘皆官壤也故遂爲諸道子所業阡陌相通殆不異桃源今代旣非秦諸道子類非避世者冠蓋相屬於道無復昔日漁人之迷矣按宮先曰會仙館眞仙張三丰所築也眞仙去今百四十年追尋遺迹於山水間無復存者行束廊下得觀所謂銅像西向坐戴笠內加小冠左右侍僮二杖一扇一笠徑一尺八寸中外旋攬如椒眼狀寸約二眼平布其裏襄漢間呼爲斗蓬杖刻龍頭左侍者執焉扇鏤蕉葉右侍者執焉皆糜銅以成形而襲之以金蓋三物眞仙平時所禦者也宮中道士云故物藏之內府入東方丈得觀所謂遺像身長五六尺面方紫平頬丰頥項腴如瓠自須以上隠隠中起眉目修而銳其末微鉤而下垂髮才二寸半納於冠半披兩耳後髮黑而疏在頷下者握之不盈把在口上者橫出磔如戟紫木冠藍袍袍制甚促直領窄袖不緣獨裠飄飄然有乘風上徵之意系呂公絳芒履見踵縳兩袴脛盡露於外右足側半武睨之若短荷笠曵杖行於松下考之圖志眞仙居庵時常獨棲大樹下猛獸不近鷙鳥不攫想象其人當如野鶴冥鴻臞然物表今觀其狀貎殊不類豈所謂仙者固亦土木其形骸耶

迎恩宮一圖述

宮在石板灘舊有闗王廟蓋鄖襄官道也灘合山前諸小澗之水驟爲一川雨甚則潰潦四出行者半陟而水大至則漂溺隨之有司以漲落不常舟楫不時具於是初作石橋成化二年州大水橋囓且絕者百數而玆橋獨完或者謂玄武實相之乃治宮於橋南崖以報神功以祈神庥宮成而諸美畢集焉淸泠者日與耳遇飛泳者日與目遇天風弗作煙霾消歇則天柱紫霄諸峯劃見面目遂爲勝地始來遊者惟亟亟山行也過者僅立宮門外伸首一望竟去用是弗大顯宮落成於成化十七年中爲殿十六楹以祀玄帝殿之左爲堂十二楹六以祀啟聖六以祀眞官殿之右爲廟十楹以祀闗羽外又爲方丈爲書房爲寮室爲倉庫之舍爲庖湢之所百五十楹以居道眾太監韋貴疏其事以額請於朝賜曰迎恩觀

淨樂宮二圖述

宮在均州城北諸宮髙或於山於巖下或於谷獨淨樂於市蓋卽其所封治宮焉考之圖經均古麇地也傳稱玄帝降生於淨樂之國淨樂治麇按春秋文十一年楚子伐麇注水國近楚左氏敗麇師於防復伐麇至於錫穴應劭曰錫穴今均州鄖縣則入春秋麇固在也與傳所載不合今不可考矣麇君音舊志作縻縻音糜糜字相近傳冩之誤也宮半於城中居民弘敞不及玉虛而壯麗過之崇其堂峩其陛豁其綺疏文其璇題階墀門廡皆石平布旛幄之末綴玉以垂宮右爲玄帝啟聖殿者也宮左紫雲亭亭之制八稜其上去梁桶重檐疊拱而璇結於頂如攬囊口圎起城中狀類垂蓋江行者皆見之亭下石階石欄二級可以環而走修竹長松徧植欄外類村塢亭外舍居者爲道人李大瓢不知何許人年八十餘人問其姓字不答與之錢不受飲之酒醉則起去亦不告也杖上懸方寸木書不語二字可否諸事任首長以瓢自隨因號大瓢宮右香錢庫凡鏹楮輸於山者悉輦以入累朝所賜諸器物金鐘玉磬之屬皆藏焉又折而右爲三方丈爲齋堂爲浴堂爲賓客之所爲道子之室爲案牘之房爲蔬藥之圃宮前亭二以庋禦碑祠一以祀眞官進貢廠一歲時上物以貢則董其役於此內臣主之宮外左爲提督之署前左爲提調之署前右爲五龍行宮出大東門望江東岸爲巨石立於山麓昂聳如馬首平如幾髙數十尺其上有亭曰滄浪之亭其狀酷似嚴瀨釣臺然釣臺逺於瀨非百丈不可及又不如此之可以垂綸於亭也下而左行江岸百餘武復上觀音閣閣後有小石洞廣步有半入坐𨿽盛夏無暑气與人語不甚了了相與奕其中敲子聲隠壁案間久不得出下閣復拿舟順流行六七里抵龍山山橫絕水口屹然有一夫當闗之勢地理家所謂華表捍門者也山上禹王廟一玉皇閣一臥云亭一山下三義廟一皆附於宮可遊者也

