廣陵濤尺牘

﹝明﹞楊嘉祚撰

●目錄

序

卷之一

卷之二

卷之三

●序

余以小寶余苐舉手向海若而一笑耳乃諸子聞廣陵濤而不知其狀以余當年與波上下必有奇觀可香齒牙余聊出蠹餘三百牘授之曰廣陵之濤在是諸子愕然曰異哉所聞於陸濤也遂編次成帙凡三卷而以是名弁諸首崇禎十四年歲次辛巳七十叟寨云居士楊嘉祚識於無伴塢

●廣陵濤尺牘卷之一

寨云居士楊嘉祚著

上年伯鄒南臯先生

謝林季翀宗伯

上座師李懋明先生

謝南武部四司

與黃大年

與袁小修

上海道馬虞生

與武部喬

與蕭如城

答陳九巖

上海道馬

答鄕紳

與陳九巖

與海門令侯晉明

上海道馬

與贊畫惠承芳

上座師李懋明先生

與通州守周存孺

上游肩生募院

上募院遊

上募院遊

上按院吳北陽

上募院遊

上海道馬

上募院遊

與泰州守韋

上募院遊

與顧所見

答募院遊

上淮撫李玄白

上撫院李

上海道馬

上募院遊

上募院遊

與南河朱云來

答募院遊

與顧所見

上募院遊

上漕道嶽石鍾

與計部陸

上海道馬

上募院遊

與葉成我

上海道馬

與軄方侯晉陽

與泰興令陳俶間

上撫院李

答軄方侯

上撫院李

答泰興令陳

上募院遊

答光祿何天玉

答募院遊

與永生州遊擊程相如

寄募院遊

與潘景升

上鹽院房海客

上募院遊

上鹽院房

與祝義士

上募院遊

與馮賓期

上募院遊

上撫院李

上鹽院房

與狼山總兵張

上鹽院房

上募院遊

上鹽院房

答談中約

上鹽院房

上海道郭天谷

上鹽院房

答阮圓海

寄遊肩生

上江院趙匯羣

上操院徐玄仗

上撫院李

上按院吳北陽

答徐長祚

與祁靜初

與司理許尙玄

與水部朱云來

上前鹽院房

與施見石

答同年申靑門

上海道郭天谷

上撫院李

上海道郭

與海門令侯

上海道郭

與海門令侯

上海道郭

上江院譚

上海道郭

與侍禦李緝敬

上海道郭

答淮海道錢昭自

答司理許尙玄

○上年伯鄒南臯先生

客歲老年伯去國如葉自謂可以速則速矣說者又謂衝皇將大有爲天欲平治捨我其誰似乎可以久則久也二說孰是何所折衷談道淑人素王事業亦自不少苐未知此日吾黨小子誰堪入室耳

○謝林季翀宗伯

嘉祚西江豎兒何幸徼先世夙緣荷翁臺知遇癸丑京邸欵奉辟咡漫以家集仰丐名世之筆遂蒙金諾鍚類純孝肉及白骨故溝中之斷不吝靑黃耳緬惟翁臺稟列象之玄精鐘河嶽之粹美故發爲文章泱泱乎球鐘暢而鳥獸舞宮商鳴而艸木動至於抱慷慨激剽之衷吐淋漓悲壯之調令英雄生色壯士衝冠則又無如敍先子之集情眞語到傳神於阿堵者也夜臺有知且矢結艸不肖感戢又何以云

○上座師李懋明先生

國步多艱支撐匪易保大定傾前無望於悠悠者非常之原有待非常之人師何辭於仔肩耶竊嘗扼腕蕞爾小醜能窘中國之物力又能窘中國之人才兼能窘盡中國之議論夫夷狄亂華自古而有而三窘之辱則千古所未有也在邊在庭非祚下吏所敢置喙苐就淮揚言之南北咽喉徵兵徵餉行賫居送搜括之令如霜催科之牒如雨追呼之急如火人人言亂喜亂思亂直觀望而爲亂耳有如登萊告急山海不支恐淮揚一片地河決魚爛所不忍言不肖念此聞雞起舞枕不敢髙者也今計臣籌國一味鏟削腹裏之元气以灌輸一遼而不知腹裏之奴酋有甚於遼故敢向師一微言之耳

○謝南武部四司

拜違臺顏倏焉攺火無路從容陪笑語有時顚倒著衣裳少陵之詩可證也秦淮風月閒者便是主人﹑弟昔年濫廁夏署蹉過璧陰此日望眞人於天際不啻淸都綘霄之上矣呰窳如弟一麾邗溝以最衝繁之劇地付之最落穆之散人﹑處非其據﹑自遼左失守登萊剝膚淮揚震鄰賦車藉馬徵兵括餉督艘繕械行賫居送飛符如雨嚴檄如霜兼以召募之使分道四出苐覺民生日蹙民心日搖而襟江帶海之區多挺劍關弓之雄爲司牧者枕不敢髙百方申畫百苦殷湊中散之七不堪難爲臺翁道矣發蒙震聵恃有指南跂予望﹑之

○與黃大年

黃涪翁云心親則千里晤對意疏則連屋不相往來弟嘗有味其言三十年行腳半天下嚶鳴之求皇皇如餓夫受飯願得一當千人豪﹑萬人傑兄事師事而爲納履﹑爲結襪又竊咲願何奢緣何慳也遂目瞪云漢狹小世界如芥子許豈意東海有大年若如人而弟得交臂於同袍﹑共胎於師門豈不幸哉年兄邁往淩雲之气淸雄絕世之姿﹑手可擘太華趾可蹴昆侖者聖明嗣服百辟奮庸﹑屈指誰氏子爲九苞之鳳﹑羽儀振鷺黼藻羣龍年兄勉之矣

○與袁小修

弟發廣陵𨿽於年兄僅隔帶水乃愛而不見搔首踟躕廣陵之衝繁昔曾耳熟今乃身嘗瀕江沿海之區椎埋搏掩者寔繁有徒倘一夫作難而揭竿響應卽此輩也需者事之賊弟因欲早收之已移檄州縣頓八紘之网分毫糗糧無處措辦﹑而遽作此放膽文亦大不自諒年兄許之乎

○上海道馬虞生

近奉憲牌淮揚增添兵馬船器援先年備倭之例畱馬價餘鹽等銀倘幸而得請眞地方之福也維揚所屬各營水陸之兵就各營條陳緩急情形職漫以管見爲之折衷大約不敢過爲冗濫徒滋侵漁無益軍實兵不練不可以戰非眞將不可以練兵此日得一人焉便稱國寶難矣難矣職私計各營防禦額兵僅可畫地爲守點綴太平云爾卒遇勁敵必不能支萬一前茅失利更無後勁可爲策應漫意另募義勇另團一營非土著不收非驍騰不收始焉寂無一應職推誠鼓舞漸漸麏至得力舉四百斤者百人舉三百斤者數百人選年選貌最精最確每日得一二距躍曲踴之夫亦公餘之一快也議餉一節人所攢眉職先爲借支暫作放膽文以鼓動院道破格用人之檄至於揚營舊額兵一千三百名今議添復三百名而巡河巡鹽之兵近田百名確宜撤回本營以實行伍以備操練此本營現兵不煩計餉者何爲置之無用之地乎仰煩臺裁

○與武部喬

頃聞新命喜極欲狂末繇申賀徒抱耿衷弟領劇郡百冗旁午逐日如衣敗絮走﹖束道回視部曹郎眞地行仙矣邊事日促登萊告急淮揚剝牀安得不議戰守昔慮餉餉不給今更苦募兵兵不應而教練且置勿論此戰之難也鑿池築城登埤乘垣方略猶可言者獨滿城無宿春閉門三日不能禁民之內潰﹑此守之難也﹑兼此二難﹑而束手無策則待斃而已矣﹑弟別轉一關棙﹑以濟時勢之窮﹑而後效未可必﹑且弗敢爲臺兄道也

○與蕭如城

衝皇嗣服師濟盈庭陰霾漸消諸君子宜共遊蕩平之路而■﹝牜互﹞巇未夷玄黃猶戰乎年兄大疏一出光明俊偉人人攺觀可謂朝陽一鳴鶚音盡革矣以指諭指以馬諭馬不若非指諭指非馬諭馬年兄以議論持世不離指與馬也何如以搜羅人才爲第一義眞人品﹑可以廉頑立懦眞經濟可以遺大投艱﹑得一人焉社稷賴之﹑況頓八紘之网而掩之乎﹑報主恩﹑酬夙學﹑惟是爲快較彼戰蠻觸於蝸角者﹑功相萬也

○答陳九巖

世事搶攘在在言兵﹑殺人刀活人劍﹑年兄大機大用出何策而可弟一泛廣陵之濤百冗攢簇恨無八萬四千手眼叢緣紏纏末由回避惟有任運二字差堪作護身符耳船甲吳敏傑﹑向爲廣洋運官﹑呈其罪狀寄獄﹑弟比熱審﹑政移文押發原衛﹑而尊翰適至不謀而合矣﹑

○上海道馬

浙來之兵九十餘舳大約不滿三千而虛張七千其意不良自﹖州入閘逗𨖻數日今泊八里鋪觀望不前語言甚甘欲怠我防守耳豈有兵至數千不褁糧而趨數千里之程無他變乎職今陳師鞠旅於河濱城內啟閉戒嚴決不開挾賞之端未知如何了局倘渠不得志而去而釋憾於寶應肆毒於秦郵憂未歇也職擬以兵尾其後遙制之耳事勢如此敢以附聞

○答鄕紳

遼師不振國恥不酒乘車者不能載患而至以漆室嫠杞之憂貽東山髙臥之客此曺劌所以鄙肉食也五萬之旅三百五十萬之金錢一戰而盡而策遼者捨增兵增餉外更無變計所謂駕車不行不打牛而打車者耶﹑

○與陳九巖

弟落穆散人不覺打入葛藤窠裏無柰就葛藤裏作活計有時被十二時使亦有時使得十二時矣視年兄如東方阿閦佛另是一不動世界﹑非娑婆眾生所能到也﹑

○與海門令侯晉明

不佞爲地方牅戶計思聚一旅非土著不收非驍騰不選今漸有應者苦不多耳門下爲不佞助一臂於貴治中覓得力挽四百斤以上而又軀幹壯偉者若如人少壯行伍之色湏托一曉人多方購求非懸示所可得也隨得隨遣批送詣郡不必候齊其姓名籍貫年貌疤痣並查核同發乃善也

○上海道馬

西川叛兵分而爲四一略遵義一略夔州一克成都一絕棧道所至破竹埋伏大兵原在內地故一呼響應倘如賊意偏安僅割西蜀若長驅出夔順流東下則荊楚動搖恐荊楚有應之者吳越江淮之間聛聣而起決不乏人矣今浙兵漸達丹陽聞途次光景不堪言而募臺投募之兵結隊遠來者不下數千人一槪不收各懷悒怏恐一時難於解散政值窮冬饑寒之際萬一別有收之而爲用則軄漂杵之言可券也事勢如此謹以附聞

○與贊畫惠承芳

刊溝一挹芝眉而魁壘壯猷已入夢想遼事日蹙在邊在廷一無可恃則恃在郡國矣而誰爲卽墨之田單晉陽之尹鐸乎趙江臺行部淮揚勃勃欲奮口口惟臺下也臺下叱馭計不後時矣便布裏言不暇寒暄

○上座師李懋明先生

日前旋役捧讀手翰已知津門光景拮據惟艱也世事不可料理者政在人情澆薄以一付極熱心營私以一付極冷腸赴公激厲不起鼓舞不前文臣皆爾武臣無論矣﹑讀老師百日課已覺腔血過半而猶以關門勝負爲慮﹑事已粘手盡力做去寬著肚皮一切瞻前顧後之意掃蕩無餘始得輕快耳畱都內計屆期功司倏易於咄嗟之頃﹑人心搖動議論囂騰不肖已有射工含沙以相中者矣未知當事者如何主持平生自負須眉﹑不知奧援﹑方蹶之天幸全要領卽是便宜若借彼快刀﹑斷我葛藤塞翁滋味盡堪咀嚼耳

○與通州守周存孺

三日前一箋奉謝劇冗艸率掛漏未盡貴治募兵爲牅戶計﹑極知畱心地方如以夷攻夷﹑咄叱取效﹑世間﹑事到極難措手﹑處亦定有一條活路﹑但要當人辦下一片肯心耳﹑遊院將臨﹑恐未免向海上搜羅勇士﹑未知借力於地方有司否﹑來教招兵百名﹑且勿輕解﹑不佞亦赤手無餉﹑漫作放膽文﹑集成一隊﹑殊可觀﹑俟厝餉有定畫﹑然後相聞也﹑

○上游肩生募院

竊觀天下大勢﹑外患如河決內憂如魚爛﹑河決猶有沈璧馬以塞瓠子者魚爛則易牙所不能調也一兩月內慮有河決一兩年間慮有魚爛軄旣司牧玆土異日恐爲卽墨之田單今日當爲晉陽之尹鐸矣故入境半載以來綢繆念切欲作一篇放膽文字以無米之炊縮手也軄生平守道毫無越思﹑守此一官﹑如農守畔﹑至於紓君父之難﹑酬知已之恩﹑發膚頂踵﹑豈敢有愛﹑劉綏卿倡獗之日﹑政大兵未去揚之日也﹑爾時非一斬不足以肅威﹑今兵已盡去﹑則捆打亦似可以正法矣﹑統惟臺裁

○上募院遊

軄四月間﹖﹖互任熟思江淮乃四戰之國無一可恃銳意創開璧壘精練虎賁以寒艸澤聛聣之膽而金錢甚嗇院道躊躇送不敢作放膽文左支右吾窮酸措大軄亦自笑之矣昨蒙諭泰州續至之兵精選三千授軄監董其事若有天作之合者敢不竭蹷以效一臂但揚郡居民驟聞三千兵入境必錯愕怖禍卽見在同官未必不生異議所謂非常之原黎民懼焉鄙意此兵須先定一寄頓之法必不令擁擠市廛業已創一神武營在城西五里已碾平地基興工蓋造木植磚瓦俱具今此三千若果來揚卽令合營一處如百工之居肆使市廛之民若不知添設一兵乃妥也

○上募院遊

竊聞兵猶火也弗戢將自焚也廣陵一塊土爲募兵委官所蹂躙凡幾月矣幸臺臺嚴禁諸姦稍戢而餘毒未息昨十九日徐參謀票差家丁擄船載兵與委官把總龔承祚之兵爭丹相毆承祚遂率兵至徐寓擒伊家丁四名毆之幾死徐乃帶傷丁詣府面訴日將晡矣職適坐堂開庫不暇揖客徐坐客廳以待而龔兵漸集又有委官劉綏鄕者領兵三百相助皆露﹖執戟燎火如晝環擁府門一時地方驚駭觀者千人沸聲大震而府門幾爲戰場矣軄挺身當門指麾而散似此光景豈節制之師所宜有哉臺臺方將伸撻伐之威於塞外而幹掫亂行憂不在顓臾而在蕭墻幸早爲計

○上按院吳北陽

軄謭劣無良拮據劇郡兼署兩道如蚊負山昨赴淮謁謝撫臺適徐道有增兵之請深恐滕縣妖賊爲東省官兵所逼萬一衝突南奔而兵力單薄勢不能支不得不發兵一千援之而取調於揚泰二營此撫臺面諭諄諄軄不敢不奉命惟謹也但計二營兵各不滿千一撤去則壁壘盡空毫無所恃萬一東賊南衝彭城告急則揚城風鶴震驚變不旋踵軄念此心如焚矣玆欲急趨通州躬效馳驅而各兵刻期起程分遣將領給發行糧查理械器顧募船艦種種措處毫難疏漏但恐趨命後時局蹐無地尙乞緩假數日竣役當星夜馳赴霜臺以了公務仰祈慈鑑

○上募院遊

投充千總李應麟者舊名李思恩周橋營兵也先年奉調出關途次脫逃政嚴拘未獲玆乃更名冒膺千總之任異日幹掫亂行臨陣必誤大事決不能效霜臺一臂之用矣牧羊者先去敗羣軄不敢緘口有聞必告伏惟裁奪大兵漸次啟行𨿽離泰州而過揚郡必逗𨖻不去宿娼酗酒沿河不靖仰藉霜臺特遣一虎頭牌專差沿河巡察某將某兵之在揚逐日馳報則人人知儆矣

○上海道馬

東賊益熾夏鎭已破官兵無一捷音妖氛漸向南來彼已用物弘而取精多決非艸艸可撲滅者淮揚之間布置徧滿綫索一動恐未破徐而淮已去未破淮而揚已去矣今論事者以賊至遠近爲緩急而不知今日瓦解在在皆賊史稱陳涉起兵而郡縣望風爭殺長吏以應涉者此決定之勢也雨已淋頭必大破常格募兵於揚令威稜震疊遠可懾妖賊之心近可鎭肘掖之禍若猶牽於文法遲疑一日禍深一日𨿽善者無如之何矣更聞撫院行牌調狼山東海廟灣三處兵三千赴徐似此折東補西意以狼山等處無賊耶賊從此三處起又調何兵耶臺臺何以主持之臨稟激切

○上募院遊

頃奉憲紮惓惓借處餉銀救焚拯溺勢不容逭一片苦心如十日並照敢不仰體況軄司牧玆土未了公案休戚與共事非局外之事軄亦非局外之人也但自軍興以來江淮之間搜括如掃且歲直王會考成錢糧盡數起解想見邑長追呼敲朴酸鼻痛骨惟恐解不及額豈復有贏餘爲庫中之長物哉軄未履任先以遼事借支揚庫者凡再其一借冏寺馬價一萬五千餘兩事後冏寺不準開銷其一借河院由閘銀一萬一千餘兩事後河院不肯批充議借則急如火議還則冷如冰此已事之覆轍也典衣典冠各有攸司軄安敢不用爲謹凜伏望憲臺遠謀之司農近謀之撫臺分猷分念自有妙﹖﹖美勝於出納之有司萬萬矣

○與泰州守韋

泰州續收之兵今如何處置想募院當有成畫此兵可以保障江淮可以策應登萊若天作之合者門下此時動手先挑選後東伍挑選務提石合式定以三百斤爲凖而相法最爲要緊擇其福相應有衣食而不應凶死者擇其朴魯鷙悍而不似狡詐者擇其面黑皮粗而筋骨勝於血肉者面貌且矣而又袒其胸背露其脛踝防其有暗疾者其有白晳瘦嫩者疾病易侵必不耐風霜其有肉厚肥胖者气易喘急必不耐久戰其有目閃口捷者臨陣逃避易搖軍心如此之類力𨿽合格必不入選也旣選定東伍矣卽開欵與之誓戒寧過嚴肅問彼逐欵依得否令其口供能依者畱不能依者去勿彊也一問不已三問之又令什長覆問之則我之誓戒頃刻已透入三軍之耳目心志而無不盡一異日可以行法申威而彼不敢怨不敢噪也此輩遠來如飛鳥依人政好操縱便是出門一著好工夫也管見如此尊裁何如

○上募院遊

昨叩辭登丹石尢風阻獨坐支頤閒思臺臺遣牌還鄕似宜熟計不可輕率廣寧鼓音不振經撫之疏大無气色佇望川兵眼穿而川中業已告變所恃策應者惟登萊一路而登萊所倚重者惟臺臺一人所謂國人望君如望歲焉古稱受君命輒忘其家援枹鼓輒忘其身若遽理歸棹遠近聞者不察以爲臺臺悠悠歲月非救焚拯溺之舉動而議論橫生京師諸公未免解體恐此後百入告而百不應也管見乃爾倘有當焉宜急追還遣牌毋貽後悔請以鄙言券之異日耳

○與顧所見

時事日蹙措手日難燈下領教誠豪傑破格作用但子午谷之計奇而未穩孔明所爲躊﹖﹖署者也奕者衝關奪角必先自固不然則和本折卻矣夫差爭長於黃池所圖者遠而越人襲之於三江所失者近智者可與微言暫爾報命另圖促膝

○答募院遊

兩捧臺翰且悉近事夏鎭之挫不可復追其餘兵最宜聯屬鼓舞防其臨陣思逃一戰而捷不特掃除妖氛而臺臺自爲雪恥吐气藉此一著耳盔甲先於五日前發行民船之費可省莊遊擊之船已驗十五舳蓬錨尙有未備皆以易粟舟師無糧數月矣莊弁愁欲病臺臺行時無有以處之亦毋怪其督率不前也

○上淮撫李玄白

募臺抵揚城料理客兵起行漸有次第計本月終旬必完前局地方去一膺礙可以暫紓臺臺之憂矣但四方告急在在蠢動東省遼民逐隊南來必由揚地皆擇財賦之區而托宿焉恐姦細勾引大費綢繆廣兵漸入揚境預艤百餘船以待其來兼以十萬糧艘搜捕一空小民愁苦日蹙一日矣今蒿目時事者但憂兵弱不憂民散軄未敢以爲然仰仗寵靈庶呰窳瑣吏有恃以無恐耳

○上撫院李

軄捧憲紮詢及遊募臺寄營新兵三千名此兵待戰艦畢工隨舟而赴登萊者大約在暮春耳軄安插於城西五里之外拊循約束秋毫無犯揚郡居民如無兵然毋廑尊慮但目下另有浙來賈參戎系投閒廢弁未奉明旨竟私聚亡命七千名以援遼爲辭無安家無月糧所過地方挾賞而去今過爪洲閘漸近揚城恐有叵測地方安危間不容髮軄已陳師鞠旅防守於水濱倘幾幸無事則憲臺之寵靈也謹附以聞

○上海道馬

十六日辰時軄揭請旗牌一事字字瀝血內有徐未破而淮先去淮未破而揚先去等語乃洞徹姦人之綫索一字不虛今按臺苐以賊勢遠近爲緩急乃有淮北無事淮南始安之說而撤東補西眞可痛也揚營兵二千五百卽盡調發毫無救於徐而大有損於揚然彼中盻望眼穿難以坐視未免調去千名若應給行糧軄頃刻可辦但多寡之數煩臺臺酌示之耳班軍不宜入京允應議畱但此輩無裨緩急不過備數以助聲勢若軄意竟欲豎旗馳檄聲言招兵一萬在揚威稜驟震令敵人耳目一聳恫疑虛喝而不敢前此亦起死回生之急著恐非臺臺所敢主張若鹽臺則已點頭矣當夜三皷急筆上稟

○上募院遊

大疏上聞未卜廷議若何人不易知知人不易緇衣之好非所望於世之悠悠者耳川變未定成都圍困倘一失守則全蜀勢去丸泥封關萬夫拱手亦不易了之局也有客自登萊至者言彼處地狹而人稠兵日增遼人亦日集僦屋而居者數錢之價費至數兩兵民相蹂勢不相容恐有內變願勛衛三千兵寄提秋毫不犯但衣甲器械始議制造操練工夫尙未下手勛衛意欲畱揚而不欲赴登別是一見但迹涉規避恐廟堂未肯聽人擇便當何以主持之春秋之交廣寧又未知何狀臺臺仔肩未卸捧漏巵沃焦釡非緩步委蛇時也急宜叱馭而出以釋羣疑二月初旬軄凝眸矣

○上募院遊

向承臺諭有西徵之意但西事已有捷音恐千鈞一弩不爲鼷鼠發機山海岌岌未免借重入援業有成命率師向長安則願將麾下三千非維揚有也臺臺安得不叱馭向維揚進發乎兵餉在揚庫止三千金不得不支泰州寄庫之銀以湊季春之餉再過四月則分文莫措惟望速至向鹽臺借五萬金爲各兵安家衣裝月糧之費而後可以北行業向鹽臺先道之矣軄蒙大疏推轂停閣未覆昨趙江臺又有疏薦擢江防監軍爲淮揚設不爲登萊也恐亦未必得請時事日蹙爲臣子者當如何支撐不暇爲一已功名起念耳

○與南河朱云來

時事孔﹖束匪惟震鄰抑且剝膚今東寇𨿽抵徐而卻步返斾丰邑然恐其以虛聲緩我也萬一掩我所不備何以措手人心狃玩夢者不惺惺者復夢臺臺安得不戒心於郵乎不肖爲揚郡修守設備選將增兵制器繕械一一皆無米之炊此非州衛官之所能辦也獨有團練保甲不費一餉而得兵三千人誠爲簡徑良法不獨三州七邑而天下郡縣皆可彷而行者卽日下令與各屬共舉之容另報以就政於髙明也

○答募院遊

頃奉憲牌募船載兵先赴登萊軄喜而加額卽刻委官沿河遇船摽封柰船戶畏避逃竄一空至有沈舟而去者今先獲二十舳押發海陵煩委官交收免致私逃容另搜於﹖儀髙郵之間陸續解發但窮民可憫其守候日給食米當另有所以處之若拘定開舟始爲給價則羈候五日皆餓殍矣竊以爲兵陸續發船陸續遣爲兩便也

○與顧所見

臺翁爲地方設防修守眞心實意備殫拮據北關之役臺翁畱心甚爲急著不佞前擬萬生之事薄其罪而重其罰則了此有餘卽本生亦自踴躍已而徐思終非律法此中人情刁姦恐日後借此番案別生異議則我輩不能舉其辭爾時旁觀者安知當局者之苦心哉捨此則正項錢糧未知設處之法容弟淮歸再請教也

○上募院遊

昨兩奉手紮並憲牌所議三千客兵或分或合或東或北未有確示今三月之糧在庫僅三千兩須得泰州寄庫銀盡發本府湊給乃可救燃眉臺駕巳奉旨率兵入援萬無西向之理則三千兵士必待臺駕臨揚督行而各兵安家月糧計費數萬鹽臺𨿽已允許亦必待駕至而後肯發則遲延一日便多一日之累竊計臺臺鳴騶就道不可須臾緩也特遣顓差秪迓並請確示以慰翹﹖﹖寧否則各兵在揚遊移不定漸生疑貳恐姦人播弄其間則接軫之禍烈矣千萬慨示並乞鈞牌行泰州先出庫銀解此倒懸

○上漕道嶽石鍾

客兵在揚向有飛語與兵殊不相干不過一二姦人玩弄上官耳若於此毫釐動念則被羣小覷破而訛言煩興益不可止故軄以靜鎭之遂帖然矣募臺聞在半途旬日可抵揚昨有差役賫文至郡乃途次所發也願將軍亦以募臺至日決行止耳

○與計部陸

蓮妖發難夏鎭失守臺臺運奇掌上制勝日中可謂拯橫流於方割撲燎原於已焚勞苦功髙當有異數之擢不肖竊在鄰封風鶴時驚徼寵藉靈非口所宣矣趙都閫之師原爲彭城告急而發萬不得已事寧當整旅而還各守汛地今畱滯徐地而海陵一片空虛閴無人焉萬一有他虞則不佞守土罪無可贖用是詳請撫臺早令班師似不必轉餉千里多一番勞費也

○上海道馬

自募臺抵郡整旅啟行以爲錢糧湊手則旬日可了而鹽臺止先發三萬五千兩尙未及半於是事事廢閣袖手坐待尢可慮者三千兵數原甚帖然近日忽議汰去六百人此六百人皆有親戚遠來專倚安家爲性命者今一旦失望又未聞解散之法兼恐有被汰之官挹快無聊從中挑激爲害滋大則曲在此而不在彼也願所見稱無保結者不得不汰而食糧著伍業已半年突然中變何以服其心乎今登萊有警所傳聲息甚不堪聞而遼人來揚者挾貲賃居不惜倍價姦民見金何難剖腹以藏珠軄已下徙木之令或可以少去太甚耳伏望臺駕早還海陵軄一切稟仰受成有恃以無恐也

○上募院遊

大兵已行竊意臺臺宜速離海陵早發一日便省得一日浮議消得一日隱憂聞四方應募者接踵而至不可止遏臺臺將收之乎抑麾之也收之則金錢從何出辦麾之則遠方烏合結隊而來挹怏而去恐有姦人乘而鬭其捷則漂杵之禍立見矣揚郡五方遊民樂禍者實繁有徒今海陵之兵不散聞有偶語於沙丘者臺臺倘有勝算則非軄所能蠡測也

○與葉成我

小役旋賫手教捧讀回環不啻饑十日而得太牢也臺翁一片肝膽沁人肺腸不谷何以堪之人生無時非苦海無地非畏途大丈夫須令胸中別開一世界人道陰陽之所不能侵彼鏡裏空花夢裏蝴蝶亦可以相視而笑矣本部借重監軍盤錯乃見利器竊爲手額但妖賊聲息比來少緩大約從豊縣去渡江之師相機而進可也

○上海道馬

泰興姦民私結亡命傳聞二千餘人於初三日圍城鄕紳倉皇奔揚告急軄一面探聽賊勢一面解散賊黨一面安帖城內固守待援一面出銳師二千刻期蕩剿軍機決於呼吸不得不便宜行事矣臺臺卽日整頓後勁以張聲援尙容再探情勢續報也

○與軄方侯晉陽

弟當年久淹畱京久濫廁夏曺又且署方司也其武備單弱一切蠱壞不可整頓之狀豈惟稔知之亦蒿目扼掔痛之矣比聞臺翁下車詰戎講武起敝更新竊嘆人人若爾天下無不可做之事但好事人苦不肯做又苦於難做如遊募院當日請纓募兵淮揚皆以好念要做好事柰武弁中無人不說謊無人不驛騷所委之官又增委官所假之牌又增假牌有司不敢呵市民不敢問一片世界遂成蹂躙現在縲紲者尙若如人也今日事勢較先年更爲迥異東省妖寇發難淮揚時時風鶴念念竄徙馬方駭鼓而驚之可柰何如近日鹽臺聘宋公子攜家丁二百五十人道經濠梁非募兵者比乃頃刻殺無辜一百廿人皆由民心搖動勢使然耳至如徐六飛者又遊院當日所唾棄之人所稱八百義兵者又當年面謾遊院之語也弟稔悉其人悉其語矣忽聞自售於貴部恨不能縮地相告也今泰興一局有驚竄而無殺戮莫非臺翁福星所蔭庇弟亦均受其賜事甫定弟遂飛騎至該縣取六飛及唐世芳楊道直至廣陵一則恐該縣處不得法有傷部體一則恐三弁一日在城則城內良民一日不帖席城外姦民一日不灰心也弟一提去而無藉之徒頓散危疑之民頓安矣撫操兩院皆批詳嚴究解報弟先擬以六飛送部以尊南樞之體暫畱唐楊二弁以結兩院之案故尊翰未至而六飛先五日啟行矣今奉尊紮令渠前來銷委弟得此語如釋重負並以二弁起解聽貴部發落弟以一文回復兩院足矣

○與泰興令陳俶間

自有軍興以來募兵之難與募兵之害與夫姦棍募兵之情狀惟不佞獨知之熟嘗之耳門下計地方利害有應堅執者不妨申其說但禦下防姦當有機宜不然反爲小人所乘而掣我之肘淬劍者用柔砥擊鍾者用濡木此濟世之手段也昨撫臺先有札來詢門下治狀不佞已知芽孽由此起當力爲門下白願門下勉修厥軄而已無慮其它

○上撫院李

前奉鈞牌調揚泰二營兵千名赴援彭城業已給發行月二糧登舟起行矣忽傳泰興初三日有叛賊千餘倡亂圍城城內居民奔竄大半本縣鄕紳奔告求援一時風鶴之驚維揚震動續傳有姦棍冒稱把總名色募兵二百餘名入城未知奉何明文已遣飛騎查探而趙千駟所領千兵斷不可離揚矣揚郡前次撤兵二千內地空虛已極盡爲姦宄所窺不逞之徒處處徧滿東省蓮賊尙在門庭而維揚伏戎現在蕭墻此兵必不可再撤捨同室而急鄕鄰非計之完也彭城援兵伏望另議處置地方幸甚

○答軄方侯

昨因泰興鄕紳士庶一時驚竄維揚震動弟當時出示安民外廉得其狀因半月前有妖帖徧城約日舉事人心已搖搖矣不意徐六發以募兵帶領百餘人驟至與妖帖之言適相逢也皆以爲賊至又邑令公出無人主持民間奔突出城不可止遏丞簿謹閉城門遂爭投水關破板而出墜水者眾次日訛言稍定城門始開徐六飛帶領多人入城住於延佑觀而民間之疑猶不解城外投募之人亦未散也弟慮其復生釁端乃遣袁中軍喚徐六飛至揚詰以守備札付募兵牌文皆無有也弟亦莫能懸斷謹遣人送至貴部聽候發落據妖帖所開原有唐時芳楊道成二人姓名自稱把總而與徐六飛相依行事一系泰興白民一系如臯快手一朝以募兵爲名自稱軄官而投帖拜縣令可駭可恨此二犯者羈候本府聽撫按發落徐六飛不敢不聽上裁坐以逆謀則爲冤坐以震驚地方騷動士民之罪𨿽百喙莫贖矣謹詳顚末伏惟鑑照

○上撫院李

本月初五日泰興三鄕紳奔揚告急城門盡閉居民驚竄軄已陳師鞠旅俟之矣已而該縣申文相同由姦弁募兵爲之祟也多方區畫稍稍安靜而憂尙未歇敢飛騎馳報軄謬署道篆勢危呼吸不得不便宜行事務保萬全大約揚郡頻年募兵艸賊姦宄處處結盟插血流禍未知底止其惡弁請纓召募以逢迎上意者無不虛誑無不騷擾非仰藉威稜一大創之則守土之官危如巢幕之燕矣

○答泰興令陳

遼事發難以來作俑募兵者流毒於海內而種禍於維揚尢獨深也此風一倡艸賊姦宄在在結盟處處處插血豈止蓮妖之聚佛會而已不知當事者何所見而必欲募兵於維揚厚其毒而速其禍夫豈人謀之不臧抑似天心之不悔不佞疑之矣初五日三鄕紳來揚告急不佞已陳師鞠旅以待變當晚聞城門已開惡弁已入城逃民已復該縣申文相同業已詳撫院矣初七日午刻續奉來教民間驚疑未定而二弁在禁徐弁未去恐訛言日增姦黨伺釁而動反生不測不佞已遣袁中軍取此三人赴道面審臨時或擒或縱自有機權且爲貴治抉剔目前一件壅腫也不軌之徒最易乘人驚疑而鬭其捷須以談笑鎭之耳

○上募院遊

募兵之役臺臺一片血腸貫虹蝕昴豈料時移局換浮言叢射抉瑕剔釁者不遺餘力天地間無一可恃獨恃一片眞精神入水不溺入火不焚忠臣義士天地鬼神所共呵護臺臺何慮焉捧讀大疏奏繳錢糧欵項燦如列眉已無剩說但奉旨覆查召募官兵若干用過錢糧若干蓋槪指萬二千餘之兵肆十萬餘之餉也地方有司未曾經手敢置喙乎若止查寄練揚營之兵與寄貯揚庫之餉則十分之一耳以一槪十未知可以了查覆之局否卽就寄揚之官兵論止有三千三十三員名之總數而已其中奇兵正兵所編家丁雜流等項撒數本府不與聞也卽就寄庫之餉論止有支過肆萬五千一百八十五兩之總數而已其中奇兵正兵家丁雜流月餉及各官半給薪水等項撒數本府不與聞也今報撫院止可以總數報不可艾薩克數報其不報撒數者非以錢糧粘手爲諱第以兵餉逐月增減原取裁於統兵之將有司不得與耳卽如願冊開二月分新添家丁二百名此時臺臺在楚是何人所添本府無添兵之理則亦無認撒數之理矣故不如以總數還之本府艾薩克數還之願將似免犯駁也且願冊所開者三萬四千七百兩而本府經手者四萬五千一百八十五兩浮額一萬有奇爲願冊之所未載矛盾殊甚似不便據願冊報而第據本府收之總數報以聽臺臺自出撒數以合總也詳院由稿抄錄奉覽覽畢當立遣一差開撒數於撫院與本府所報之總數滳水不漏而撫院始可以乘筆矣軄已親詣淮陽面謁撫院備述臺臺募兵之苦心與今日發難之根由而撫臺口口關切情見秌辭將來奏繳未有不妥當者也張參謀盧學信初守韓莊威稜赫濯豈料臨敵一敗塗地使妖賊直逼徐境人皆歸咎焉今收拾餘燼以向天津軄已移書李老師其收否木可知耳

○答光祿何天玉

募臺事弟以身事家事視之何處不勉焉苐其兵船逗𨖻不前弟寧捐捧數百金而不肯捐朝廷之餉於一擲彼之將與兵是何肝腸弟知之熟矣卽募臺不能保任而光祿君能之乎倘彼二三負心之弁尙敢擁眾淹我治境弟不難以斧斤解此髖髀業有成畫於胸中耳

○答募院遊

世事多艱﹑人人﹖束手﹑其有一二出手幹事之人動而見尢如臺臺千磨萬難眞令局外者灰心眼見一時名賢掛冠鄒馮接踵朝事如此邊事可知矣不肖守揚如衣敗絮入﹖束叢耗費有用之精神消磨有限之歲月毫無補於殿最令人短气昨鹺臺復竈勇三千一疏大有關於地方其以不肖舉者非爲人擇官也而主爵者難之佚我息我造物命我矣東事兵餉查覆詳稿前已呈覽昨見邸報臺臺有科臣閱疏未詳一疏內稱揚州府發過四萬五千一百八十五兩政與不肖詳文銀數脗合如願冊所開多寡矛盾不肖不以報院非無見也撫臺候代尙遲似不便沈閣以遺後人後人未必同調誠如臺臺所云不肖多方慫恿之矣葛秉忠久系囹圄今解來候命此夏鎭事也而韓莊一局張思任又被參何以了此公案臺臺似不能嘿嘿矣

○與永生州遊擊程相如

縶騏驥之足不能望其千里如麾下慷慨壯猷豈堪伏櫪當令蹀﹖﹖爕萬里以盡其追風逐電之勢不佞所願拭目以觀也聞榮任永生不勝雀躍璧壘從此攺色矣募臺於麾下有國士之慕何日﹖﹖互海陵以塞其望承別楮縷縷一片熱腸眞足貫虹蝕昴不佞欵啟實賴指南﹑謹一一熟籌似俟麾下面商也

○寄募院遊

臺臺冤局始有爲不肖危者而內不敢枉寸心外不敢枉寸舌究竟撥霧見日得免胥溺豈非天哉二十六號沙噱向日久泊邗水一年之內膠滯不去三百耆兵屯聚不散地方之憂也不肖卽不爲臺臺結局亦宜爲地方銷釁非藉津運水腳則寸步不前而買米之佐領必不可束兵程有毅之饕餮必不可運米乃擇藍和璞孤人龍二幹吏素習兵事素有赤心而家又殷實者予以贊畫名色督發前進不肖苦心至此亦旣千回腸矣而餉道訝甚移文撫臺極言兵之必噪米之必散舟之心破而歸咎於不肖者語不可堪程有毅者故意逗𨖻暗唆各兵要挾加增水腳遂遲滯至今守凍濟上船一日未到則米一日可慮而不肖之重負未釋院道之督責未休也有毅可恨眞堪寸斬此惡乃一赤貧光棍家無宿春事敗則竄腹飽則揚臺臺乃云米有損壞著彼賠還不大遠於事情乎臺臺所用之人無一非負心之人昨聞遣數弁催舟半途需索藍和璞挾取千金而謬稱臺臺授意眞堪駭愕羣小交窘恐二吏一危則七千米亦與之俱危𨿽醢有毅無補而不肖之大事去矣臺臺何以籌之

○與潘景升

數月𨿽未奉教然思君到處有逢迎爲之助喜陸賈橐裝不問而知也足下功在黃海爲千古第一卽封爲黃山長亦帝之所許也不必買山而隱矣素問刻甚精兼讀佳韻俱是案頭一種快事

○上鹽院房海客

滕賊棄城不守連營野宿軄逆料其必衝突南向今果渡運河離徐州三十里矣募臺三千兵守韓莊戰沒過半火器盡奪戰艦盡沈徐道告急而撫臺亟欲取揚泰二營兵一千赴援軄堅不肯發備述揚郡地方之單弱與夫鳳泗一路之空虛萬一賊逼南向不由水而由陸則必不由淮而由泗乘虛直搗廣陵萬無一幸尙候兪允以收成命軄有守土之責又署兵備海防之篆身非處於局外計必周於萬全今兵不成兵備無所備防無所防脫有意外而不坐軄以失守之罪軄亦何忍以秦越視徐以負方命之誅也

○上募院遊

餉冊久已報道申院此時兩院共計會題柰不肖匏系蕪城不得謁見於淮泗探其意旨若何稟揭相通言不盡意前爲願勛作緣已極透徹此日到頭一著全在臺臺與崔院密計堅決之如不肖屬員分隔惟以公道二字從旁贊襄不敢愛其舌矣兵船三十餘舳久泊邗水不肖於此大費心力遼米願募民船水腳不薄投者如雲原不藉此兵船也而民運較兵船百倍穩當將官耆舵不減夷虜不省敢以數千國課輕於一擲乎已決意謝之矣近有一二得力人爲不肖平日信用者自願督押前進今乃以萬石付之處水腳一千二百金以資耆舵月糧之費似乎月餘可以解纜矣撫按皆新任兼以會題在邇而維揚尙受募兵之累如泰興之逃兵勾攝未歇徐司務之羣下刼擄無忌沙唬船之久泊耆舵噪聚未散皆易動鄕紳之議而流入兩院之耳似不便於臺臺不肖用是凜凜也差旋附布

○上鹽院房

政馳報間而撫臺調兵令箭繼至報賊已圍徐矣就近淮兵尙有四千便應先調赴援萬一淮急則揚兵可以援淮也今不以淮援徐而以揚援徐捨近取遠遠者送死而近者偸生非計之得矣賊若得徐附者如雲其勢益眾決定分作兩路一由淸江取淮一出泗洲取揚而泗州艸澤中有巨寇數千久已潛伏決定響應乞臺臺行文旴■﹝日臺﹞令折去浮橋最爲要著業已稟撫臺恐以軄言爲迂未必立決耳

○與祝義士

足下捫虱而談東南大計私藏之夾袋矣不佞亦世間有心人个中事無時不往來於胸臆直欲兼包並蓄有海納百川之想欲覓一二个中人爲之領袖爲之呼召爲之聯絡如足下敏手熱腸眞堪辦此但任事甚易做事甚難火候未到立見乖忤尼父所爲臨事而懼也如鹽臺迎宋義士於中州侯晉翁遣徐六飛於泰興豈非好念頭好著數而尙不免於已事之嗟足下其謂之何昨所議者以肝膽相委足下可以傳意而不可以馳檄處女脫兔所爭刻昃須累九鼎以自重乃克濟耳

○上募院遊

遼米之役三委官各買各運以民船載之更有何說不肖謬爲臺臺兵船計而分米六千石借本船以抵津也運米自有委官東兵自有將官何與於本府之吏役而不肖過爲小心慮程有毅不終厥事乃擇藍和璞孤人龍共爲監督以防疏虞務保萬全行至淸江閘三千漕艘擁擠不進坐守兩月以致遲滯守凍餉道一聞兵船而心戰欲坐二吏之罪而並申連坐之法於本府在餉道以督餉爲軄無怪其然獨計二吏於臺臺之事則無罪而有功者也不蒙矜憐而赫詐之使分道四出不飽其欲輒造謗以聳餉道仗二吏幾無死所不肖幾無完膚不亦殺無罪而戮有功乎竊疑臺臺世間熱腸丈夫不肖亦以熱腸相報何遽至此得非羣小奉行之不善乎及胡都司至詢之而又詳閱手翰始釋前疑然自此絕意天下事矣

○與馮賓期

足下督艘不知費若干拮據今奴逼山海登萊一航遂以爲緩且議罷矣遊臺檄至委不佞核數以報鄙意各艘已成者無論未成者急宜停工垂成者急宜完工且以銷﹖﹖美金錢爲第一義恐將來分毫無所出辦互相閣置而獨遺臺下不了之局也幸速裁教爲望

○上募院遊

莊以蒞舟泊邗溝萬無行期舌敝唇焦徒成畫餅不得已以不肖俸薪二百五十五金置辦蓬錨等項又楚貢之金盡數追完付程有毅爲長途費亦可謂無遺策矣而勒限起程之日莊以蒞又陰率各耆舵二百餘名鼓噪索從前守候之糧而程贊畫幾無以自完又至府堂噪稟不肖以好言多方開導勉其趁早赴津乞恩臺臺必有設處徒滯揚城無益而噪兵始頓顂受命臺臺所用之將求一應變之才而不可得徒使人五內如焚也今𨿽開行前途尙未可知不肖鞭長不及腹矣柰何�遼米必不可載此輩肝腸殊不測萬一疏虞誰任其咎不肖舉事非萬全不行餉道亦以爲然也葉士奇收之囹圄比追欠銀尙不及四之一難以促辦尙容另報徐司務久住揚城收若干共境流棍劫婦女擄錢帛大擾地方不肖恐爲臺臺累乃以斧斤解此髖髀始逸出境種種變局不敢不附聞也

○上撫院李

軄向聞滕賊棄城不守逆料其必衝突南奔今徐道告急豪憲牌調揚泰營兵一千赴援竊揣臺意謂保徐卽所以保揚不妨撤揚之備而並力於徐也軄蓋有說焉賊攻徐州則淮揚並急而揚之急甚於淮以賊必不由淮而趨揚也由淮趨揚則水路曲折非賊之利況淮有重兵賊亦未敢易視惟從宿遷渡河而趨桃源趨絳縣趨泗州天長而寇揚州則數百里坦道無畱行矣東賊便於陸不便於水彼何爲拾所便而趨所不便乎故曰揚之急甚於淮也若云賊必由徐而淮由淮而揚此皇華之程途豈所論於流刼之寇乎賊以數萬方張之勢張思任三千勁兵且一戰而潰今揚泰千兵幾何在徐不足爲徐重在揚不足爲揚重無益於徐而有損於揚軄不知授命之所矣簡明地圖一幅呈上臺覽萬一如軄所料鳳泗告急若何而爲揚計俾軄知所適從也臨稟竦仄

○上鹽院房

軄以謭才理劇郡加以兩道署篆勞苦有性命之憂業已決意解綬去不復顧雞肋矣政擬乞恩允放而彭城告急撫臺調兵令箭至矣淮揚之禍決於躍瞬臨難苟免非夫也軄不得不忍而受事彼賊精勁數萬久習慣戰而刼擄愈厚附從愈繁焦遊擊奪气前調﹖儀等營之兵折傷已多恐從此人人惴慓欲募兵而無應者矣今撫臺又調揚兵是令揚與徐俱盡也折東補西徒委肉於饑虎耳忽接憲牌移住眞州催掣軄此時料敵寢食俱廢𨿽劉穆之復生亦不得不顧此失彼方命之罪冀臺臺原之鹽商口岸皆軄逐名手筆親派若委之書役無不賄買避江而趨廣矣唐儀等四犯解至臺臺自行伋落此日軍而甚急盡堪借資也此時揚屬有幾處食鹽應增增則商人數千金頓刻爭輸便可爲目前軍興之助便民便商便餉輿論皆同統惟臺裁

○與狼山總兵張

頃聞大將軍磨旗東指當令麼麼小醜計日授首豈惟淮徐安堵而揚郡寔受賜矣但意名有不可不慮者賊不濟河則已濟河從舟望淸江而趨則淮急濟河從陸望鳯泗而趨則揚急然賊便於陸而不便於舟則揚之急寔甚於淮也乃揚屬各營調援二千餘名矣今若再調幾令營壘盡空脫有不虞何以支撐不佞署海防備兵之篆若無兵無備則無可防矣大將軍悉力於徐豈遽忘情於海似不得撤海之備以備徐也揚營兵不滿千再調則無兵止一中軍袁九牧稍習營事再調則無官止額設馬七十匹尙有老死未補者再調五十匹則無馬三者俱無卽謂揚無營焉可也不佞司守土之責不得不自爲計已詳請命矣願大將軍籌之

○上鹽院房

日來傳東省妖賊聲息猖獗渡河殊切疑慮及捧讀憲札爲之一暢卽以安戢揚民矣此賊處於必死之地鮮不思潰圍而南者苐恐淮徐之兵不能遏其衝突則鄰國爲壑其禍滋烈軄所爲未敢髙枕也仰仗威靈敢不竭蹷敉寧以慰惓切

○上募院遊

不肖半年以來秪爲莊以蒞戰艦不行百方催督舌敝唇焦其父子一味捱延一味套弄船內錨纜蓬板等項一無所有坐消歲月竟成畫餅看來臺臺推心之人無一非負心之人也不肖審奪事勢難以株守乃那辦俸薪二百五十兩制完什物勒限起程猶然觀望不前更以威刼之以差押之而後解纜苦矣苦矣初意裝運遼米借此舟順帶赴津亦似便事但運米之官非抑兵之官恐沿途不能拘束萬一疏虞難以追賠餉道慮之遂寢此念耳葉士奇現在府監追比逋負尙未及半李遇春潛逃京口不肖以計擒之殊費心力此人凶悍而有羽翼難以起解昨熊操臺亦有牌行府玆當解院另遣官兵押發藉其威靈以保長途非府差所能任也興化逃兵前奉鈞牌差許弁提拘此弁借此差住興化以騷擾爲生意縣令苦之昨拘到二十名不佞先令起解恐長途有失縣令撥九差押送差費數十金皆縣令自辦而本官領批捱延數月不行將來二十人恐有他虞令人發指徐司務從南來領無賴棍徒寄住揚城猶作昔時募兵行徑擅出朱票拘拏良民而凶棍乘之刼擄婦女搶奪財帛可駭可愕不肖緝獲五犯刑之市曹以快通國之憤種種意外不得不附聞於臺臺當共扼腕也

○上鹽院房

昨捧憲紮訪查掣鹽蠹役蓋自二呈鹽開掣之始索詐已甚商人大噪當時訪得渠魁乃廳役王日期唐儀萬口共沸毫不可掩而孫應暘等又鹽所之恊從者也所得不下數千金而此二犯者共追千金殊不爲過臺臺若以軄言爲信竟拏竟追竟責竟擬乃伏厥辜若批發問官則未免有投鼠之忌而羣姦有狡兔之窩矣

○答談中約

齊魯妖氛蔓延淮揚遂覺剝膚不得不整旅以固吾圉而措餉無秉投用沓至不敢濫收者勢也張應暘之遠來已畱其名於夾袋若欲脫頴而出稍俟異日昨李津撫過廣陵請纓者如林十未收一每相見未嘗不嘆用人之難頗爲愼重及臺命至而已發矣柰何

○上鹽院房

徐州官兵與東賊相拒於河朔二日有馬夫到揚親從徐來目擊者也徐兵寡弱萬一不能支撐則淮揚急賊不從水而從陸則揚尢急揚兵先已撤去二千今又調去一千各營幾空軄署海防兵備之篆今兵不成兵傋無可傋防無可防矣此身旣不能跳於局外則計不得不出於萬全所慮者金錢不湊手不慮無奇人無奇計也鼓舞人心整頓器具非數米而炊者所能辦前任海道馬曾詳請運司餘鹽銀一萬二千三百兩蒙臺臺批允因離任遂繳還此時燃眉倘蒙照前詳仍以助一時軍需之乏軄尙有所展布但蒙允許心膽便壯或賊卽授首仍全封以還司庫可也臺臺倘有纖毫冒破之疑則萬萬不敢請矣統祈憲裁

○上海道郭天谷

廣陵五塘魚稅先後兩奉憲紮發下二弁呈詞行查所不敢遽報者爲此五塘一關漕運一關郡脈舊有堤閘以司蓄泄歲久頹圮姦民作祟﹖分侵占水不蓄而地脈日壞闔郡諸生歷請興復舊制淸出私佃築堤建閘奉鹽臺助費數百金采石鳩工尙未竣役其塘內魚利該縣該學議爲每歲修塘之費似不便付之一二庸弁之手以開侵占之端恐闔郡士民未必允服也軄創造新營日費無措如五塘在幾席襟帶之間苟可借之以爲助未有不熟籌之耳

○上鹽院房

竈勇一疏部咨已到郡矣舉行何日調劑何人冷腸者未免沈閣熱心者未免騷動主爵者用臺臺之計而不用臺臺之人佚我息我我無悶焉而臺臺一片牅戶至計薪突急著畢竟委諸艸莾爲可痛耳不肖尺寸之階萬不敢重污齒牙恐皮相者不察漫以腐鼠相嚇也

○答阮圓海

每讀大疏巖巖經國之文耿耿濟世之略輒爲撫掌時危勢迫朝不及夕世盡悠悠如酣於酒如沈於夢熱腸男子不願與之胥溺出何策而可也楡關大局未結東省小醜復熾苐恐蠢動響應徧地漂杵江淮岌岌漸不忍言弟生不逢辰官不逢地以牧養之司而爲枕干寢戈之計豈得已哉臺駕何時式臨邗溝負弩以竢日日以幾

○寄遊肩生

自臺駕離津望紫气於天末追攀無路回首疇昔﹑歷試諸艱一段光景不覺痛定思痛也﹑謬膺粵西之移業已乞休一脫苦海禦冷風而不及矣豈復問宦海之滄棄哉津餉之用沙唬無非爲臺臺了局﹑豈料受累不淺﹑世事之難措手如此良可嘆也李遇春之得罪業已收禁候命久無發落其罪名未正爰書而長系囹圄亦大不便﹑家徒四壁安所得千金之贓而追之耶此輩之顚躓大約與張孟諸君共一刼數今臺臺之局已結槪爲此輩解刼消災可也近有一妖僧入獄結獄囚爲內變賴遇春發覺銷此隱禍其功不小以功贖罪通國之口翕然矣惟臺臺命之

○上江院趙匯羣

承命題疏具艸毛遂自薦寔難下筆竊念時事已蹙朝不及夕盡天下之物力盡四方之師旅不堪一戰而潰則京師何恃不恐京師震則天下震天下震則淮揚其首震者也淮揚乃南北咽喉四戰之國而又財賦殷實必爭之地濱江沿海之區皆挺劍關弓之雄自遼城淪失以來人人伺釁而動私結亡命五合六聚不可方物此輩善用之則爲精勁之虎賁而棄擲之則爲鷙悍之艸賊有如一夫作難偏袒大呼腹裏潰決又不止如西蜀一隅之殘破而已屬者謬蒙募臺特疏題請監軍於登萊亦似以軄堪效一割之用者而軄以爲登萊之緩圖不如淮揚之急著且揚郡蒸庶拊循已熟摶心揖志咸切孺慕人心卽爲幹城制挺可撻利兵管見如此惟霜臺主持非軄所敢措辭者也

○上操院徐玄仗

比閱邸報盥捧大疏猥蒙衮褒特冠列郡溝中之斷文以靑黃捫心循省踰涯溢分愧欲泚汗感欲糜骨比者畱都內計風波如山衛弁作祟含沙射影匪恃臺臺片言主持何望瓦全銜結矢報似不能待之來生矣若夫臺臺以名世之望任天下之重世道所共倚賴鬼神所共呵護𨿽有意外之浮言不掩無傷之日月固宜帝心眷注益隆天語慰畱愈溫又不肖所爲狂喜而起舞加額而噴飯者也

○上撫院李

軄前奉臺臺調取趙千駟領兵一千名援徐政在躊躇間而狼山總兵調兵之檄疊至各營調遣官兵戰馬隨意揀選取用一時官兵茫然失措在總戎奉委援徐胸中苐知有徐而軄叨濫守揚胸中苐知有揚今盡撤揚之備以援徐萬一天長一路有警江海一帶有事而不坐軄以失守之罪軄便可以髙枕否則各營官兵仍畱防守總戎之檄允宜收回望立賜主持而毋使人心搖搖地方幸甚

○上按院吳北陽

軄昨伏謁臺墀面稟本府織造段疋報完一年起行在途苐苦少鋪墊一萬兩以致寸步不前致部檄如雨又恐年復一年顏色易壞此軄之所大恐也鳳陽等府州天啟二三年四司料銀應補本府織造之用而今那爲只遜之用事勢至此無可柰何但查鳳陽一府除二三等年外以前尙有支剩四十七八及天啟元年料銀九千餘兩卽此一欵已足供鋪墊之用矣此額內恊濟本府錢糧又非遠年拖欠者比而執悋不發何說也至於各府州共欠段價至四萬有餘又無論矣昨蒙臺臺議及疏理道裁革錢糧止於四千五百兩缺少大半將何湊補伏乞慨然遣一專牌命一專差徑至鳳陽守催前項錢糧如數給發庶可少濟燃眉如軄平等衙門止憑一紙文移如水潑石不得不大聲疾呼乞靈於霜臺力賜主張無非急國家之急非私事也

○答徐長祚

維揚乃囂爭陵亂之地恃有三尺以震詟之耳去歲賈祥提七千餓師入弟治境弟畫地爲守無一敢登岸者今以數十夥棍橫行閭裏縛良民擄婦女刼財帛簇隊而去將置有司於何地哉朝廷設官分土分民𨿽緹騎奉旨入揚郡郡守代拏欽犯起解緹騎不擅拏也揚郡逋犯越江止移關於京口太守拘解守不擅拘也前歲足下募兵於揚行票拘船戶不關有司遂致劉綏卿龔十三之變幾於項血濺地今日更非募兵之日足下又是僑寓之客未嘗奉詔來揚也而可縛揚之民乎據各犯供詞於足下及令婿大有幹礙恐有聞之撫按兩臺頗爲募院累此時行勘政急詛口叢射議論未定募院於足下恩施破格足下得不卹其緯而愛其鼎乎弟與足下鄕誼不淺所有忠告苐求趣駕啟行早出揚境庶幾不受諸棍之葛藤弟止殲一二倡首蟊賊以謝地方以逭鰥曠如是而已

○與祁靜初

臺駕比指尙冀班荊而槎星沓然踟躕搔首客歲彭城告急廣陵剝膚房鹽臺一時撫髀而以專城借重鶻翼摶風寧復搶楡逆料疏寢不行而呰窳如祚亦獲附臭味廁名啟事虛聲無實效昔人所謂不爾不成京師也一咲

○與司理許尙玄

天下有不可揣之人情有不可解之物理者去任之於河廳是也於公之被參一出操院一出河院同時露章可謂公是非矣於乃揭弟與南河朱部於長安謂操臺之疏弟中之河院之疏朱中之也夫一人而兩院之參不謀而合兩中之人亦不謀而合此其人爲何如人哉乃無端橫噬﹑爲下水拖人之計誦其言毫無足爲弟重輕﹑可以一笑解但弟叨忝師帥一郡各院每逢舉劾責備郡守取盈於數嚴檄如雨弟亦安能爲僚屬之扞蔽而僚屬一掛彈文遂揭郡守似此撒潑冠裳化爲夷虜矣各院臺寧坐視而不爲之主持耶弟俸踰二年懸車之期亦已不遠惟是臺翁新發於硎院道耳目尢爲倚重使人盡如於動則反噬長此安窮臺翁亦豈有完膚也哉近日趙總憲申飭舉劾之條有道府保結之議奉旨兪允其責成道府者如此其重而不嚴反噬之禁道府不受也臺臺幸以弟言力請按臺嚴飭則令肅而法行所關於紀綱不小矣

○與水部朱云來

於倅之事不咎已而尢人亦俗士常態毫無傷於日月卽呰窳如祚仰庇樾蔭亦有所恃以無恐也揭辭抄錄上覽其伎倆止此矣閘犯一案臺臺下車新政釐姦剔蠹風裁如震雷劃地心事如杲日麗天鐵案如山無容平反乃院道愼重屬府覆審何所贊一詞抄招繳詳頃刻可辦苐因諸孝廉喋喋求解諸子衿怏怏乞憐不肖無能寬之而姑緩之者令其久而心自折論自定也今理前牘而服天誅者已若如人乃知臺臺之刑眞天刑也卽日爰書當就先請裁而後敢詳耳因於倅事而並及之

○上前鹽院房

丈夫知已原無望於世之悠悠者矧不肖天下之冷人也臺臺噓之而不熱者也客冬王文水軄方過維揚晤間述臺臺口不忘揚守且言揚守才春間敝同門胡念麓道長書來述臺臺口不忘揚守又具言揚守品若然則臺臺逢人說項信乎爲緇衣之好亦似乎爲嗜痂之僻矣揚事多艱臺臺所目擊也忽忽三年淹矣𨿽奉軄無狀而一片血誠不惜嫠緯而憂宗周明知其不諧世局亦欲少畱一分古道於茅靡波流之季世而輪囷離奇匠石過之而不願則亦宜全天年於丘壑而無夭斧斤爲矣玆於報政之日卽爲致政之請鳥倦思還計不再決臺臺許之乎

○與施見石

敝座師節鉞天津較之楡關之危急登萊之噪囂似爲差勝若宗社之靈奴騎不卽長驅俾津門得修備於雨未淋頭時幸甚苐恐楡關失守則京師震而津門之策應最急淮徐變而津門之灌輸遂斷加以登萊兵民蹂躙而津門之腹背受牽於此能四應四顧而力不窘乃爲完計敝座師必籌之熟矣今遊募臺三千銳師盡以付津可謂雪裏送炭廣陵乃囂亂之地太守非勘亂之官數米而炊擢發而櫛措大窮相捉襟見肘豈能展布四體蓄養甲士一年之內調劑兵民心力俱竭今欲卸擔而去以避能者之路則所簡精銳意欲盡致李師麾下不獨十五人而已

○答同年申靑門

邗溝之望長幹隔帶水耳而滿眼旌旗遂成別樣世界視手兄如在淸都綘霄也廣寧失守烽火漸徹幹泉蠢動漸入腹裏在邊在廷束手無策四顧中原誰爲後勁漁陽鼙鼓動地來豈得二十四郡盡無顏平原耶弟慮之矣承諭蘇氏子淸白之後可念已書諸紳劇冗裁復不盡覼縷

○上海道郭天谷

竊照先年廣寧失守腹裏地方在在震動而淮揚爲陵京保障漕運咽侯又加以財賦隩區姦雄聛聣節奉院道計先綢繆未雨撤來題增淮南各營新兵共三千八百二十四員名馬一百零五匹若逆料有東省之妖禍者已而賊逼徐州勢擬剝牀良民思竄姦民思亂而淮南新舊營兵半以守土半以援徐賊不敢一葦渡河者實賴援兵之力尢賴增兵之早也今地方﹖﹖互定減兵就餉揆時度勢不得不然苐以三千八百餘名遽減至一千四百若以一千四百餘名而復分布爲十三營之用則落落星稀壁壘無色徒歲縻萬七千金錢而毫無濟於緩急夫兵分之則力單聚之則勢壯如先年賈祥擁五千無糧之師所過蹂躙獨至揚城無敢登岸實恃神武營兵鎭之耳今將各營零星所增之兵如﹖儀三江周橋大河掘港廖角盡數汰去狼山水陸兩營舊兵原額不少故陸兵盡減水兵尙畱百名泰營爲本道標營應畱兵一百零十名獨忠義一營𨿽未題請實前道加意創設親選六百名而趙千駟統之此一名不可少者神武營實本府苦心創設親選七百二十名而袁九牧統之今減去一百二十名止畱六百名與忠義之兵額相當夫泰與揚兩地重鎭兩營特畱卒然有警卽以此兩營專爲遊兵調發之用俾各營碁布各守訊地屹然不動而本道之威稜殊覺震疊艸澤之姦宄鮮不消彌管見乃爾非所敢擅也

○上撫院李

頃奉鈞牌催督沙船此是何等事勢何等光景豈待憲諭如霜而不肖早已心急如火矣先月遣役分道而馳於通州海門守催完事柰所屬地方沙船望風而逃非州縣奉行之不力也蓋﹖﹖虎年爲天津運務維揚一郡派去沙船二百餘舳皮盡見骨玆三州縣印官皆一時之選萬非緩事者柰心窮力竭俱赴本府而攢眉至於如臯竟以造船爲請則情狀可想矣玆仍令各屬多方設處克期竣事但霜臺威令無遠弗屆似不可不慱謀以防不虞此軄之隱憂也伏惟上裁

○上海道郭

本府奉軄無狀至於京邊錢糧日夜冰兢惟恐後期天啟二年完至九分五釐矣忽接邸報戶部查參各省直錢糧分數開稱揚州府天啟二年止完五分軄不勝駭愕及檢查案卷有本年漕折銀一萬兩未曾解京先年調兵援徐奉撫臺憲牌動支咨部開銷者也夫東省妖賊十萬逼壓徐州止隔一河相持五日藉令淮揚坐視不救將孤徐不守妖賊長驅南突大江以比蹂躙未知何狀而東省安得收蕩平之功乎幸賴撫臺馳檄各營調發應援呼吸安危不能瞬息待者遂議動漕折一面興師一面咨部迫於事勢之無可柰何也今賊黨盡殲東省奏績淮揚固不言功而誰使妖賊數萬不得渡河誰使徐州孤城不至失守以朝廷金錢守朝廷疆土乃至不得開銷貽累參罰有司安得點金之術乎伏乞力賜主持速爲咨部必祈得請而後已若拘格套轉行議補萬無可議徒延步月而已軄一官不足惜如地方何惟祈早爲裁決

○與海門令侯

畬山大憝言之則似眞確索之則甚渺茫實在何境何島何地所屬水程幾千幾百里何人親到可爲引導陳都閫數千里來決定胸中具有指南乃不至飄泊龍伯之國耳比者比臺疏言畬山可虞未有居官守土置之度外者已奉院道行文查確甚急計門下已捧檄矣官舟應發否門下自爲酌裁海風不測去來無定非不肖所敢主議但塗大司馬一片壯猷又不得不設處導之出疆也如何

○上海道郭

初十日奉憲札區處募兵啟行皆募臺未到之局也今已十一日辰時抵揚坐院一切調度已有擔荷者軄已無容置喙矣發兵分作四隊先後登舟所借給於鹽臺者甚奢亦甚急恐鹽臺遲疑亟望臺臺一慫恿之耳人人憂客兵而軄所慮者不在兵而在民財賦之區姦棍之藪弦上之矢待時而發加以遼陽逃民百千成羣異言異服絡繹入境苐恐募兵𨿽去憂未歇耳顓差馳稟無任竦息

○與海門令侯

承選發勇士四人具荷畱神力𨿽未及格而壯幹偉貌軍容之表也招兵甚難蓄養之無貲教習之苶法統領之無人皆危道也聞貴治已集一旅秉將安出髙才當有以教我

○上海道郭

近奉院札減兵就餉揚郡兵足餉足無所用其增減苐不過爲徐州增兵計而割淮補徐割揚補淮耳揚之不幸亦至此乎先年蓮妖逼徐淮南震鄰良民思竄姦民思亂揚之兵半以援徐半以守土勢甚岌岌及與賊相距於河賊不能一葦航者實賴援兵之力多尢賴增兵之計早也今旋增旋減時移局變無可柰何但以三千七百兵減至一千四百名尙欲分爲十三營之用落落晨星於營壘何補而萬七千之金錢如委諸壑此職之所隱痛也故議盡撤各營零星之兵專以忠義神武兩營爲揚郡遊兵調發之用則其力專其勢厚本道之威稜頗覺震疊艸澤之姦宄亦稍怯懾乎揚營原疏題增兵千名卽神武營所增七百是也未嘗另增一兵特因城西空虛另建一營耳費盡若干苦心不知者返疑神武營之兵爲龐嚽軄不得其解矣所有管見敢縷陳以備臺裁

○上江院譚

頃捧憲札以髙郵州下詢此官才幹甚優守亦無疵但賦性刻厲遇下稍欠和平凡事一手把握屬官多怏怏是其所短者僅此然未嘗斂怨於百姓也麼麼賈弁少年輕狂偶爾爭道遽相詬誶似有羣小鼓弄以泄私忿據律應遣應攺衛而此弁系魏賓吾長科之肺戚爲之調停令渠請荊於本州島乞從寬政以此遲疑尙未正法則州守允宜曲全以扶植綱紀不然則體統倒置淩夷之漸各衛蠭起效尢州守重足立而三尺掃地矣軄所惜者在名分不在本官所慮者在將來不在目前也

○上海道郭

髙郵知州爲衛弁所辱起於爭道遂爾猖獗州牧臨長一方軍民皆其所轄豈容屑越乃爾囂淩詬誶長此安窮有司官評自有尸之者非武弁所操但當就事斷之則衛弁之不遜宜痛加裁抑爲體統惜非爲州官惜也伏惟臺裁早賜處分俾州官安心供軄以慰士民之望

○與侍禦李緝敬

臺翁峩豸乘騘挳髙岡之好音以主持國是翊贊廟謨名世事業匪異人任矣邊事日蹙漸及內地川黔已見告而淮揚以徵發調募蹂躪驛騷殊不堪言將來有聛聣蠢動者弟直爲此廩廩也異日亂天下者卽此募兵括餉兩事病人不死於病而死於醫翁臺肯出一言以彈此痤否

○上海道郭

頃奉剖札催解班軍錢糧有畫一之期限又有畫一之參罰題請命下法在必行矣但本府春秋兩班京操軍月糧額派寧國池州太平松江廣徳等府州縣恊濟每年拖欠至七萬餘兩𨿽行文守催秦越相視舌獘唇焦叫呼不應積欠至今一庫懸罄年復一年如病入膏肓不可醫療皆由於執掌不明參罰不分以致各府欠而又欠本府借而又借勢窮理極不得已條議詳請撫臺每年班軍揚州府點選擇解赴京如工操愆期參罰本府其月糧恊濟銀兩松太等府州徑自差官解部支給倘錢糧遲誤參罰該府庶幾該府永無拖欠之獘本府永無那借之害已蒙院允如議申飭但未咨部徒成畫餅竊意瑟敗必攺弦車敗必易轍仰祈臺臺毅然主持立賜移咨樞部申明參罰一面移咨江南撫按兵道催督各府州每年恊濟銀兩徑解本部勢急燃眉萬難遲緩用是翹首呼吁仰冀臺裁

○答淮海道錢昭自

泗水途次倉卒遇臺駕不敢伏謁道左遂有不及盡吐者買米一事去年創行稍費料理今循行故事可以刻期報完祗因臺臺專委江防軄不便越俎而委官之參差報大戶之築捨遂已費若干時日而地方之驚擾又無論矣領銀之無期買米之無期募船之無期又無論矣玆本廳又隨江臺巡通州往返千里軄卽以符牒行催亦緩不及事昨奉臺示禁止大戶又奉臺翰屬以運務不得不便宜行事停止大戶選委運官領銀買米定價募船先期料堙以待江防之歸無煩臺念但買米或五萬或十萬乞一確示以便奉行又天津藤牌現有二百面政與發來百金價值相當便可立刻起解但附何舟以往若頭運米船不嫌遲否統祈裁示

○答司理許尙玄

餉道尊越在數千里外忽發喟然之嘆臺翁知其故乎道尊向日節次委來指揮千戶張愼周文邦楊世盛等赴揚催米此輩借此美差以爲可以取資不意弟約束甚嚴毫不能逞志於委官與船戶計無所出只有騰飛語一法而已道遵旣中其言我輩難以口舌爭只有擔任船到津頭一法而已道尊所慮者弟豈有遺慮但此時水漲閘塞漕船亦難推挽民船亦虞擊撞不獨兵船也天實爲之非人謀之不減臺翁以此復道尊可乎此何等時何等事而添一佐貳管押何益輕重弟熟計之矣

廣陵濤尺牘卷之一

●廣陵濤尺牘卷之二

寨云居士楊嘉祚著

上餉道錢昭自

與屬令

上餉道錢昭自

與同年宋鹿遊

上餉道錢

謝鹽院周柱明

與泰州守周

上餉道錢

與屬令

與泰州周守

與宋鹿遊

與狼山總戎張

與歐嶰谷

與葉成我

與歐嶰谷

與方孟旋

與黃大年

與歐景伯

與何敬宇

與歐景伯

上鄒南臯先生

與子愚

上座師李懋明先生

上座師李懋明先生

與歐景伯

與嶽石帆

與同年胡念麓

答嶽石帆

與同門魏瑤海

候江院趙匯羣

與田康虞

答江院趙匯羣

與同門銓部趙石書

與司理許尙玄

上淮揚按院崔呈秀

答同年倪武雙

上海道郭天谷

與司理許尙玄

與楊邃初年兄

與司理許尙玄

與歐景伯

上按院劉貞白

謝杭郡李

答歐陽曄

與髙郵州守毛

答翁二守仁寰

與云眠叔

上座師李懋明先生

上蕭玄圃

與同年潘玉函

寄葉成我

與郭陵舄

答同年陳九巖

上鹽院樊鍾陽

與朱云來

答何環應年兄

答楊邃初年兄

與子學愚

與陳望洲

與蕭生

與蕭似我

與同年吳叔度

答劉見沙

答友人

答鄕紳

與同年馬瑤艸

與如臯令李

與宿州守

答同年王平之

與劉玉受

與姚孟常

與屬令

寄楊景垣

與坐營劉光遠

與卹部陳

上座師李懋明先生

與子愚

與郭聖僕

與歐景伯

與郭四謙

與楊景垣

與文水二子

與黃黃石

答同年丁蓮侶

與給諫魏賓吾

答鄕紳

答方孟旋

答司理胡鴻柱

答同年孫見行

答劉弘宇

答鄕紳

與屬令

答疏理袁

與丘毛伯

與泰州守韋

與泗州守

與十屬令

與泰州鄕紳

與宋比玉

與髙學慱

答河部朱

答鄕紳

答二守翁仁寰

與同門蔣菉淇

答鄕紳

答張無始

答滁州守謝

與何蜚鳴

與謝韶石年兄

與祠部王

與泰州守韋

答同年謝

答泰州守韋

答儀眞令施

答學院孫六吉

答學院孫六吉

答光祿範

○上餉道錢昭自

餉米五萬十日前銀已出庫委官已領寄貯五州縣令五令長督之買米之舟已分發三十餘只以應三委官之裝運則累月築捨而未定者軄以數日辦矣米價又經臺臺與髙郵州守面訂已無煩於斟酌買米之官卽運米又無煩另差此時惟有一催米法耳而軄已嚴檄各令長三日一報或不至於久延也藤牌二百面解發至淮聽臺臺轉運赴津與百金之價政相當軄又另造以補武庫矣

○與屬令

考成課額貴州欠甚屢催寂然前此吏書爲政舊任護庇羣姦作祟將來敗壞不可整理如泰州乃其明鑑也有司以戒比吏書爲惜體面不念將來爲吏書受參罰所傷體面不旣多乎門下新政當有大過人者玆票差所提諸姦幸逐名印膞刻期起解彼知無所逃遁而奪魄﹖﹖乕魂庶不誤乃公耳

○上餉道錢昭自

頃奉憲牌憲札諄諄爲兵船裝糧一事而及於委官作獘胥役作姦所廑臺慮者至矣先是臺臺節差催運指揮張愼又差千戶周文邦楊世盛等陸續赴揚此輩一到地方借公濟私查船查米勒委官鎖船戶殊不安靜本府約束甚嚴志不得逞計無所施惟有飛語以中委官危詞以撼臺聽而已夫兵船非載糧之船兵官非督糧之官驕兵則難束蠹耗則難賠此不待智者知之軄寧有遺﹖﹖美而自貽伊感乎此船泊揚不得去者幾及一年駕船者乃耆舵水手非兵也守候一年而忽得水腳以濟其窮感恩不淺非驕也督米者饒舒二委官非兵官也督兵者選委藍和璞孫人龍皆軄之治民而授以贊畫名色其忠誠可以急公其幹才可以束兵其殷厚可以賠糧也船系新造未至折損而裝糧七分不至重壓無虞胥溺也水腳止給其半較民船減去千餘金於官帑又不無少補也船已銜尾過淮而洪水奔騰閘口漲塞數千漕艘櫛比鱗次推挽不前天實爲之非人謀之不減也敢布下悃以慰臺懷

○與同年宋鹿遊

先年齊魯妖禍震鄰淮揚調兵應援彭城相距一河岌岌之勢有不堪言爾時奉前院札動用漕折銀兩咨部萬不得已今戶部不準開銷須藉新院力爲主張計不再決倘築捨遷延恐漕折催解勢急如火地方有司何辭以謝漕臺乎淮揚事同一體幸年臺立刻定議賜教顒望如渴

○上餉道錢

軄於首春奉札催買三年遼米本年錢糧盡數解京毫無糴本將何措辦深懼遲誤邊餉遣差請命不勝顒望以前運船守凍尙未到津本府催督之使不絕於道委官買米運米各有責任二吏原系龐嚽不過一兵船而添委耳至津起米民船當問官兵船當問吏若以委官之失並歸二吏以民船之失並歸兵舩似非法之平也伏惟照察

○謝鹽院周柱明

嘉祚西江豎儒南淮瑣吏濫典劇郡奉軄無狀自分隕越罔逃幽黜何幸備員宇下曲垂栽培寬其斧鉞之誅加以華衮之褒且破格推挽首冠列郡是育造之恩合屬所同而特達之感卑軄所獨矣匏系蕪城末繇躬謝遙瞻紫气惟有搖魂

○與泰州守周

貴州之庫獘錢糧之侵那九邑無與比可按藉而稽也此時不加意振刷若輩徒流絞斬不足惜亦豈官守者之福哉近接邸報淮安鳳陽徐州各郡州守俱以錢糧紏察住俸非不佞故以危言相撼也最可異者貴州段絹銀兩先年據報文差里長王香佑起解兩月不至遣差催督又攺差里長孫評淩計起解有文有批而銀不至又經三月詰問解戶實未領銀不知承行吏書是何主意不佞牌提而貴州仍解孫評淩計赴府聽審竟不一問錢糧之出庫與否也報文出吏書之手竟似以不佞爲戲玆願得吏書一鞫之差到幸卽發毋以空文見覆若輩倚爲藏身之藪矣惟門下圖之

○上餉道錢

軄淮南瑣吏諐尢山積側身以待斧鉞局髙天而踏厚地矣去歲運米後期始因大戶買米之議築捨兩月而不就者江防廳司之軄不與也繼因漕船閘口之阻擁擠而不得前漕臺主之軄不與也獨以兵船運米以二吏押兵則出於軄之專擅但漕船前進者尙凍阻三千舳況兵船後進者不得不凍不得不守人人皆爲軄危而軄以亞夫堅臥鎭之蓋米一日未至津一日難以口舌爭待解凍起米而吏不逃兵不噪船不破米不損然後一腔心事始見諒於臺臺耳今半途生事者民也非兵也漂淌者民船也非兵船也失守者委官也非吏也二吏受窘極矣惟祈臺臺寬其文法俾得展布四體以襄乃公事幸甚

○與屬令

邇來錢糧參罰屢見邸報居官者重足而立非復性時局面矣吏書作姦並其性命不顧豈暇爲官慮後禍不得不出霹靂手以禦此輩若稍存一惜體面之心便爲此輩窺伺貽累不小諒髙明不爾也解役責懲遣發聽門下究擬來札娓娓何嫌何疑

○與泰州周守

揚郡錢糧九邑淸楚獨受泰州一處之累遂爲全璧之瑕吏書作姦肆無忌憚玩弄門下於股掌之上而門下似不寓目不佞舌敝唇焦而門下似不經意屢提吏書一名不解移文互護羣姦藉門下爲藏身之藪而衙門事日壞門下聲望日損是以如圭如璧之身而捐之以爲吏書地良可惜也門下於不佞有夙誼念念相關於此不用情惡乎用其情耶向曾托何敬宇丈微露其意於左右未審達否此時按鹽兩院吹求急如火不佞以門下列在薦揭之前苟可爲門下維持者不敢憂其力但願努力發來驗文門下試閱之未有不發上指者立刻印膞各役正身解究勿令顧替望之望之

○與宋鹿遊

奉別芝顏倏踰月矣彼此鞅掌不獲從容一陪語笑眞饑惄也貴屬桃源蔣令敝同年同門也才品俱優弟所素習無柰詿誤於長州致有今調又二年矣桃源斗邑衝疲難堪此君不勝執熱思濯焉玆聞以地方災傷畱任免覲非其所願特懇臺臺曲垂體卹汀濘促鱗油然洋圉少舒目前則大造之恩此君感且不朽萬祈斡旋幸恕瑣瀆

○與狼山總戎張

旬月不奉教企想饑惄鯨波暫息伏戎可虞運奇掌上制勝目中當有妙算開我欵啟顒望顒望畬山鳥合寔繁有徒當事諸公疑信參半敢言而不敢問也養癰者不小恡【音吝鄙也】而大潰耶玆塗大司馬特委陳都閫破浪渡海直抵璧壘以覘虛實壯猷偉略過人遠矣今先詣戲下決策大將軍當有以壯其行色而一葦之航似不免仰仗威靈耳

○與歐嶰谷

頃內計幽黜風波如山弟幸瓦全恃有年翁手握魁柄左提右挈如中流一壺藉以濟岸矣船政錢糧一疏臚列代庖弟廁名焉年臺不能爲諸君私又豈能爲弟一人私且旣有聽大計處分一語尊意明有所屬弟諒之矣故弟不出一揭不展一辧知年翁之爲弟計必周也馬船六百餘號無日不修無日不差等則之參差頭緒之紛錯參酌數年爲融通原非代庖數月者所能兜底故諸司皆許差假獨船政分司不許也曾經題準以錢糧須一手出納令向脈貫串柰不遵明旨紛紛請假回籍而以別司代庖屢月一換𨿽欲不傳捨其官亦且柰何趙靑陽假去而陳九巖代之陳九巖假去而弟代之陳九巖先巳不知趙靑陽之頭緒弟又不知陳九巖之頭緒代弟者又相繼數人誰能兜底臺臺設身處地亦可原矣率布裏言殊愧切怛諒恕瑣瀆臨楮依依

○與葉成我

彼伊人者五日前致書於弟言甚甘美不料其藏劍於蜜也弟不足惜如諸君之福徳百靈所呵豈不能勝一羅剎鬼而飄墮於黑風耶徐玄老知弟頗深薦弟獨隆未有見弟胥溺而不爲手援若獨見搖惑於含沙則是弟之定命花落果熟四時之序非人咎也

○與歐嶰谷

與昔濫竽夏署閱四載而一麾出守撫臆捫心遂已過分踰涯矣𨿽行能靡所短長而步步履冰罔敢軼繩四年在部徧視司官無不告占者獨弟不給假而反爲給假者署事署武選又署船政署武庫又署軄方乃至五印累累皆是非之叢也任勞而讓逸任毀而讓譽天下豈有癡人焉如弟者哉今計典在邇人人重足人人善爲計獨弟疏逖外臣莫知彌縫之策抉瑕剔釁恐無完膚所幾幸者公道可恃知巳可恃若兩不足恃則弟一任黑風飄墮羅剎而已偶聞年翁近以查盤船政錢糧自四十五年至四十七年止頗費參駁弟於四十六年間僅署事數月耳各船修差如牛毛繭絲其中出納縮額溢額原通融於數年聽卽眞者之自爲融通而五日京兆不任也若年翁以計日計月分任其咎而置弟於參駁之列則伯仁𨿽死不怨殺者諒年翁之於弟無他也幸明示弟使弟得早自裁而不至進退兩無所據幸甚

○與方孟旋

比捧瑤翰並悉大年年兄語讀未卒業已知有隊我於淵者矣弟立心操行上不愧皇天下不愧夷齊惟知緣督以爲經爾矣不知奧援爲何如人自一麾出守竊見國勢搶攘潢池鼎沸遂有竭力以勞萬民之意七尺可捐八口不問也今誰氏之子出彼快刀斷我葛藤件我息我我無悶焉夏署諸公人人自爲計弟疏逖外臣安受其燼同譜同舟爲弟熱腸者獨年兄耳局中光景幸詳教之

○與黃大年

比接方孟旋年兄手翰且悉年兄娓娓之語讀未卒業已知有隊我於淵者﹑年兄扶顚持危意在言表眞足愧世上悠悠者矣宦海風波陸地三峽平原九折無回避處無安排處有數存焉弟出守以來竊見國家多難潢池鼎沸有竭力勞萬民之意所憂在宗周而不在嫠緯也若弟安身立命處指天指地橫行七步原不與趙孟共世界又安能向趙孟而搖尾也耶年兄義俠塡臆上薄秋旼𨿽欲加我於膝而不能出我於淵也則有抱知已之感而巳矣

○與歐景伯

頃接手書知有隊我於淵者但不知誰之子敝同年方孟旋黃大年馳書相聞亦微見其意矣弟若眞戀官豈不會媚奧但官自有命奧本無權子輿以貴人賤人之權歸趙孟弟素不許也請看國勢搶攘潢池鼎沸生當此時視息尙存腰領無恙便是分外何官之戀也弟守邵以來各院以治兵特薦者凡四疏弟切疑此一腔血道酒何地乃造物欲佚我息我而借彼快刀斷我葛藤塞翁滋味大堪咀嚼弟豈但不慍無悶而已耶世情周旋弟所不廢但不靠人作官自不能與媚奧人同一殷勤如伊人遽以泠熱爲恩﹖﹖丸是狗﹖﹖矢女凡﹖不食其餘矣弟又豈肯向狗﹖﹖矢女凡﹖而乞憐也耶

○與何敬宇

向承諄語具悉尊況不啻涸轍之望西江通家世誼敢不分念但此地爲南北咽侯密邇金陵曳裾之客雲屯霧集舌如銛鋒稍開請托之隙此徳彼怨爲累不小弟一槪謝絕端本澄源以杜浮議卽舍下弟侄千里來見不與一面自履任以來於今二載無長可錄獨有不侮鰥寡不畏彊禦一念與民剖心析肝洞然相照一切詞訟惟明惟允誓指皦日鄕紳竿牘絕無至者蓋迂僻之性不戀圭組不媚權貴但求無獲戾於細民卽旦夕掛冠亦無所撼一片肝膈揚民知之不可不與老父母知也玆臺駕遠顧展轉徘徊策無所出民間獄訟萬難破例以狥此中姦棍撞太歲者如鬼如蜮不可方物切勿被其嘗試定遭愚弄更望約束僮僕出入謹愼敢布裏言伏乞鑑照

○與歐景伯

家兄文水﹖﹖互署幾日而奄忽數千里煢煢八口扶襯北向歸蘘無半文而京城四壁皆已鵲巢鳩居可謂天下之奇窮種種累弟豈但麥舟之費而已親翁渡江遠弔更損厚奠存沒銜結有待來生弟守郡九﹖﹖﹖一簣了此殘局掉臂而去向歲軍興時時爲牅戶計非郡守乃元帥也﹑今歲除簿書外無所事事行雲流水案無滯牘幾於花落訟庭閒如昔人所云者人但見弟之行蕳而不見弟之勞心也故弟內署絕無閒時來札淸曠二字不敢當耳

○上鄒南臯先生

不肖守拙蕪城竿牘不入長安並老年伯起居亦復缺然爲罪大矣天之方蹶中原有扳蕩之漸所賴補天浴日之手扶折柱缺維之運俾麼麼瑣吏得安一日之位便受一日之賜豈敢以雞肋功名妄徼非分耶自妖蓮馮陵逼近淮揚風鶴之驚臥不帖席一年之內各院特薦四疏部科皆寢亦足見祚不媚要人之效矣薦者爲朝廷用人寢者爲朝廷守法各成其是祚無與焉但五年未歸先人未厝蒓鱸之思不能待秋風也因遣官賫冊入都門肅候鴻禧並布裏言

○與子愚

聞汝試髙等餘亦抓髯但秀才應制得失無常汝當斂盡浮气抑去泰色否則門庭雁行中便生渣滓余無論矣南中內計風波稽天余幸免辱蕳書卽從此掉臂入山更復何憾各院特薦凡四而部司皆寢之不媚要人其效如此余官況如冰傲骨如鐵守而勿失恐非三年淹不遷余亦不待三年淹也

○上座師李懋明先生

不肖麼麼一官而老師篤念如許何福消受世局非搶攘不遷搶攘而躋九列祚不願也少年具有傲骨後加以學問於是剆去傲骨而又添一副泠腸皆非諧世之道直木不可爲輪曲木不可爲桷匠石不顧亦無悶焉苐求不夭於斧斤而巳三月﹖期已滿報滿卽乞休蓋先人先母尙未卽窆方寸巳亂𨿽九﹖﹖﹖之井棄之弗惜明知循資序遷諒亦不遠誠恐投之於滇黔蜀斷我歸路反有淋頭之悔不如早爲之所也崔直指之訪犯皆揚城殷實專爲攫金而訪本府五役索去千四百金祚所目擊者其它可知一時揚城如沸千家失所當是前兩人殺刼未滿又遭此一番荼毒良可痛也此小人也不足掛齒惟以亞夫堅臥之法鎭之而已其中曲折百不盡一因師詢及故不覺微露其槪耳

○上座師李懋明先生

大行君便道邗水獲捧手翰殊慰饑惄鼎望日崇言路諸公推轂不絕口綱紀要樞借重無疑況津撫勢所必裁捨此重寄何所置老師耶新太宰正色立朝當有一番新政掃除宿霾更得老師居要嶽峙山立昏黑世界再見淸朗社稷之福豈雲門墻之幸也廣陵郡守格套歲有通問於長安前任皆然至不肖而遂絕蓋因前有撫院三疏特薦皆列郡所無恐不諒者以不肖爲躍冶官未必得而失踽涼之品打算折本故一字不入要津土處下不爭髙故安而不危也今﹖期將滿在來年之三月二十四少一日亦不望速化卽循資序遷亦不妄覬閩浙善地但冀免於滇黔蜀三省以便拂衣毋蒙規避之誚已矣﹑如此打算尙恐造物未許則又恃老師之回天也

○與歐景伯

昨承注存感戢無已計典脫於崄巇孰無長風萬里之想而弟蒓鱸之念轉促此時惟有一二經手前件待收拾漧淨而去鴻飛冥冥弋人不得而慕矣法書名畫駴心奪目爲弟多訪幾種此弟林下之生涯也兄切勿費價但爲弟評價以俟弟自售若髙擡如吳江村則不必過而問焉呵呵

○與嶽石帆

嘉祚淮南瑣吏行能無取兼以輪囷離奇素無根抵於左右而明公以靑眼收之如磁拾芥如珀吸鐵無情有情不可解也蓋繇明公以命世之奇傑抱匡世之熱腸張彌天网以羅天下士而牛馬﹖﹖臾勃曾不嫌爲藥籠之羞此仲宣所以揖蔡席而然明所以升鄭階也官不問淹速地不問邊腹率土王臣敢以投荒爲嫌乎憂不在嫠緯而在宗周平治天下天意未卜卜之人事焉可也臺翰殷殷其道我也似子不肖𨿽乘滕王風而不返而於明公國士之遇一步一回頭耳

○與同年胡念麓

敝差旋答翰教所謂知我者鮑子也袁安臥雪不宜幹人梁鴻炊釡不肯因熱此弟生平之微尙也房海翁之評弟如秦越人隔垣而視五臟矣年兄亦遂以爲然而以眞風骨見許藉令弟立躋九列而年臺未必借此一言於齒牙所得孰多哉弟八年不歸雙親未厝無志叱馭有願回車石書兄猶以弟爲擇地擇官乎三月之末﹖期已及報政之日卽致政一脫﹖﹖絳籠豈復問宦海之滄桑哉去國之臣浮雲易起有年臺爲之善後弟何慮焉年臺愛弟之深曾著力於弟所不知之處捨親歐豫喬曾微言之而弟之銜戢亦在口不能言之境也

○答嶽石帆

跽踴翰教其道我也似子長者之言溫於布帛而芬於﹖﹖洍蘭也臺臺情篤君父慨深友朋而以知其不可而爲以紹孔氏之家風大豪傑應有此大願力彼遺物離人而遊於獨者自了漢耳萌此一念負君負友已自擯於闕裏之堂矣﹑苐恐鷃之槍楡鶻之負風分量有限不可得而彊焉則又當量力舉鼎﹑以免於折脇是或一道也臺臺髙坐元龍百尺樓不可一世方將投會稽之餌欲出六鰲於海上何至摝及魚鰕而以不肖祚爲可教祚是以有知已之感報知已不殊於報君父倘天未欲平治而臺臺有捨我其誰之意蒿目共濟時艱者而不得其人祚請異日執芟以備馳驅惟臺臺命之此時苶所用祚祚且去陶元亮所謂我醉欲眠耳敢布裏言恕其狂悖

○與同門魏瑤海

弟一麾廣陵片楮未入長安生平踽涼不敢妄冀非分恐冒躍冶之譏與流俗搶嚷者同科是以久不敢混姓名於左右匪自外也廣陵衝劇苦同牛馬頻年兵食驛騷心血盡枯八年未歸雙親未厝撫時驚心一夜頭白玆已及﹖卽以報政之日爲致政之請一反初服剗迹埋聲於長林豊艸而不悔也去國之臣無有奢望所望年臺名世大業如日方升弟𨿽跧伏嵁巖有餘賁焉握手何日臨楮哽塞

○候江院趙匯羣

嗣捧瑤函諄切篤摯不肖呰窳無良生平守拙靡所扳援而一片急難讓夷禦災捍思之肺腸捫心獨知不求聞達乃臺臺破格推轂出於意料所不及嗣有房鹽臺一疏又有李制臺一疏無非推廣臺臺之意皆特薦也而部覆皆寢之不肖守拙之效其不爽也如此今﹖期將及一簣未收猶恐後艱倘徼福假靈了此殘局則拂衣髙謝以俟河淸不再計而決矣自齊魯之妖殲黔蜀之圍解楡關之警息從前一段震竦愓勵之意人人放下小喜大憂不肖有漆室之感焉臺臺其謂之何

○與田康虞

讀足下平山夢眞堪隕涕惟不佞與足下俱夢中人痛癢關切非他人所知也世人誰不在夢中但有祥夢有妖夢無如足下此夢轉祥爲妖在躍瞬間爲可痛耳足下志大而才疏徑情自用不受忠告不佞知其必敗柰沈酣夢中叫呼不醒愛莫能助續接寄柬知有向津門之意鄙見卽欲勸止爲劇冗報遲及遣使至秣陵問動履而足下已去矣敝座師李撫院無不佞一書爲之根抵恐不相收且足下失路於揚而欲得志於津不佞薦書何以措辭李院乃天下有心人非孟浪濫用者比也𨿽然如此不得不作一函爲足下求一出身之路關切至情不佞自不容已目下專差押募院兵船抵津便有足下在薦牘中矣

○答江院趙匯羣

不肖竊觀古人遇合於杵臼之間如磁吸鍼如珀拾芥無情有情不可解也臺臺之於不肖可謂拾腐芥而吸曲鍼矣蓋不肖天下之踽涼人也絕不知有援上一竅﹑袁安臥雪不欲幹人伯鸞炊釡不肯因熱乃不肖生平之膏肓也以此而蒙臺臺國士之知亦以此而逢世局按劍之盻三年守揚如一葦航海出入齊汨免墮羅剎幸矣敢擇地擇官哉﹑丈夫知已原不多遇遇一臺臺遂可以盡空世上之悠悠者一片熱腸寧忍自棄但以人卜天似非平治之天下亦非展錯之世界不如善刀而藏焉粵西備兵左江卽先人舊任而不肖舊遊也先人綏交之烈載在盟府玆獲紹遺緒而繩前武夙緣所值寧以荒徼爲欺但羊曇追憶謝太傅不忍重過西州門況不肖風木之感乎彼處土司猺獞交趾夷情閱歷頗熟卽黔地亦不肖所習也以粵援黔似爲非策道遠而險其師易疲有兵無餉其師必餒黔用粵師而欲兼用粵餉庸可繼乎此粵師所以委頓不前也不肖擬爲局外人因臺臺之言並及之耳

○與同門銓部趙石書

弟一麾廣陵片楮未入長安向歲蒙三院特疏一薦監軍一薦疏理一薦防江自揣俸未及期恐冒躍冶之譏與流俗搶嚷者同科是以久不敢混姓名於左右錢老師深惜弟之淹滯去歲冬初附一函奉訊迄今隔歲而弟始達記室則弟之踽涼可槪見矣廣陵衝劇苦同牛馬頻年兵食驛騷心血盡枯八年未歸雙親未厝撫時驚心一夜頭白歷數前任守廣陵者俱未滿先遷而弟及﹖矣玆不擇地不擇官但得一虛銜脫身南歸則長林豊艸畢世而不悔也弟所取於世者薄而所望於年兄者不奢幸示指南使弟不能爲叱馭之臣猶得爲回車之子可乎

○與司理許尙玄

營官之不恊勢難久處不佞已備悉於海道而攺調之說道尊甚以爲然此時減兵就餉尙未定議而廖角二百名相沿已近十年一旦盡空其壘恐地方有事而歸咎於主議者不得不愼重熟計而行耳

○上淮揚按院崔呈秀

昨奉臺札聞所未聞駭汗欲流自從憲牌訪拏五犯軄未嘗爲體面動念者體面乃鄙夫俗見君子所不道也共工伯鯀堯不能誅而舜誅之臣子可行於君父況巡方持斧而行之於屬吏乎體面二字出於霜臺之意則爲包荒出於卑軄之口則爲私庇五犯者非軄之私人也軄不庇也故軄屢謁霜臺由通而泰而揚並無詞組爲五犯求寬卽海道與司理軄無詞組轉請求寬也可質而問也但訪犯多出風聞風聞多出虛聲故從來諸臺訪單必發問官逐欵研審招解發落所謂見可殺焉然後殺之未有聞可殺焉而遂殺之也飛語胡爲乎來哉厥後霜臺以五犯發府軄力請轉發司理未蒙允許不得已據欵研鞫殊無影響深入旣不能末減又不可軄乃張示四衢大索五犯之惡迹冀得一實贓實證重擬以肅憲紀彌月而民間噤無一言者始敢招擬報命軄終不敢自以爲信案故前詳請發司理覆審又恐司理有同僚之嫌故並請發別府風力刑廳會審此軄始終不惜體面之來歷也若臺臺飛語來歷更不可曉此旁出之變局恐有旁出之神姦伏莾而作崇者𨿽無傷於日月而照臨中天之下魍魎晝舞霜臺之體面不甚於軄之體面乎引繩批根直窮到底霜臺自有搜姦神符非軄所敢蠡測也

○答同年倪武雙

按臺巡方令嚴而意苛彼卽有陵下之心弟亦不萌援上之想也柱史察吏郡守牧民卿用卿法我用我法各修其軄以還朝廷云爾年兄爲桑梓謀興利除獘不妨盡言若爲弟謀毋煩齒頰恐弟之眉須墮落而按臺且巾幗我矣知已之前敢布裏言亦以爲謝

○上海道郭天谷

軄奉憲牌拘提訪犯藍和璞此犯運米赴天津已經牒刑廳轉詳未審曾否達於憲臺軄請得而申言之先是募臺遊駐揚郡費金錢四萬兩造戰艦二百餘舳陸續渡海遺下三十餘舳未畢工而募臺被人言先赴津矣錢糧缺少駕船耆兵共計三百名口糧旣絕寸步不進灣泊揚城屯聚騷擾軄甚患之募臺盻望眼穿托軄爲之計而軄無能爲計也適有遼餉之役委官買米募船裝軍例有水腳銀兩軄乘此機會卽以兵船運米藉其水腳資耆兵之行糧一舉而三利焉但運米猶易束兵最難恐途次有變則數萬金之米立盡而募院之將官系最無賴之市棍也軄大患之而藍和璞者以役滿吏挺身效勞願押兵前進保任長途無事軄知其能取其甘結假以贊畫名色詳道詳院於八月終旬開行至淸江閘數千漕艘壅擠不得越前遲﹖﹖正月餘兵糧已盡幾欲鼓噪本犯自買米百石接濟口糧而去卽此一事而軄之心血欲栝本犯之性命亦危矣玆奉憲牌掃除衙蠹五犯旣已就縛一犯又何所逃但遼餉重大尙未交邱津倉半塗而廢此犯韲醢不足惜而本府溺軄之罪遂不可贖蓋以兵船運米以吏束兵皆軄破格之作用無非爲地方消隱禍爲朝廷惜錢糧爲募臺了前局而嫠緯所不卹也至於此犯以才招忌以傲取憎被此虛聲臺臺風聞以爲窮奇搗杌之流異日縛而訊之法案所詐何贓所害何人一一推敲臺臺始辴然而笑耳夫軄創一神武營其兵卽題允之額兵也餉卽題允之額餉也操練已經二年萬耳萬目所共聽睹而充耳之鄕紳尙疑軄爲私招之烏合爲加派之錢糧捫空捉影信口掉舌天下尙有眞是非乎

○與司理許尙玄

直指設役六名薛汝淸藍四王成能幹而急公可稱本府之勞人也人所共見共聞原自不諱遂爾招忌生謗胡文臺之誠愨收斂錢光裕之愚懦木訥並招忌之端亦不可得若陳八向在衙門少有需索曾送江院戒飭今退役一年矣本院有欵單不妨逐疑提被害之人明正其罪如無欵必欲搜索以報則反爲匿名姦人作生涯以此滌蠹反滋蠹矣近審各犯供出臺翁榮任時卽有一匿名帖粘在貴署門首乃爲爭庫吏而發者而一帖之內六名俱在則其根始於此而報訪之來歷全盤托出臺翁不可不一廉之也藍和璞解遼餉米押兵百名赴天津米損則賠兵嘩則罪此身家性命所關渠無分毫之利而肯爲地方銷此一大壅腫卽此一節何以酬之臺翁乃世間大力量丈夫此鼠輩生殺一手主持而無惡不鋤無枉不申弟何敢嚽焉

○與楊邃初年兄

妖僧之事當時擒獲當時審供可駭可愕不得不飛報各臺以防不測然而不敢招詳以姦黨未獲且恐妖口轉換耳昨提此妖覆審竟日屏左右從容細詢之其情狀愈詳愈確較向初供一二名諱異同兵馬數目參差則云初獲時慌張錯報耳周鼎別有其人開化鎭者乃和應龍也獸聚鳥散之輩難於摸索若南都宜興者皆有巨室大家得一人焉而羣姦皆在掌握中矣妖僧初供之詞卽欲馳報年兄而漕道尊稱已奉聞弟遂不嚽玆將覆審口詞抄錄上覽時事如此人情大可見皆由國家閒暇盤樂怠傲所致而張言於鎭靜夫以鎭靜釀之又欲以鎭靜銷之﹑藥方不效而又不思轉方恐禍至之無目矣弟守揚及﹖昨報政卽請致政去國之臣不復言天下事少陵詩云社稷堪流涕安危在運籌惟年兄仔肩之耳

○與司理許尙玄

承教及神武營兵事此兵非四方烏合之兵卽烎郡土著有父母兄弟妻子丘墓廬舍鄕鄰保結之民也但食糧則名爲兵不食糧則名爲民耳豈食糧則爲亂不食糧則不亂乎按臺謂不散則相聚而爲亂不可解也向歲撫院疏請增兵維揚十三營共增兵三千七百餘名揚營乃十三營之一原爲重地議增千名弟以揚營在城市不便屯聚又兼積玩難振不如別創神武營於西郊十里之外以禦天長一路之空虛而其兵卽揚營新增之兵額也特分營耳豈十二營增兵則不亂揚營增兵則亂合營則不亂分營則亂乎不可解也本營題請增千名弟募至六百名而止蓮妖告急院道馳檄如雨勒限補滿千兵之額弟矯命不敢奉行泰營題請增四百名海道駐札泰州猶恐單弱別創一忠義營又募六百名以實之合前則千名矣此題額之外也豈增於題額之外者不覓而損於題額之內者反亂乎不可解也夫增兵如服藥滿口皆苦苐醫疾耳豈饔飱之菽粟哉病至而不藥病已而猶藥皆不通之論也今院道皆新任不及暏向歲地方告急之光景不及暏舊院道增兵之苦心止據目前無病則應去藥去之誠是也而去之之議似有未盡善者夫淮揚增兵於有事之日尙欲汰於無事之日今徐州安堵久矣何爲反增兵於無事之日而不以計維揚者計徐乎維揚之兵乃土著之民也土著之民不令守土反令其棄爾室家而守徐可能令出惟行乎維揚兵額餉額久已畫一不煩再計而徐州有兵無餉計無所出今有餉之兵尙議去而無餉之兵反議增乎神武營土著之兵增六百名於本土而慮其爲亂淮揚之客兵遷徙於徐而屯至五千反不慮其爲亂乎維揚有餉之兵增於有事之日已題準而猶欲議汰徐州無餉之兵增於無事之日𨿽已題而獨不可以利害回天聽乎﹑種種皆弟寡昧之見所未了了聊因臺翁之言漫及之倘有可備按臺之采者卽以弟言爲蒭蕘可也

○與歐景伯

柳下三黜子文三已聖賢不免而弟免乎弟生平操履久在士大夫之口耳而一時投杼者乃出羣小之單辭力不敵也故齋戒沭浴之身不受蒙於不潔耳五濁惡世不堪著目世不棄君平平亦當棄世大心凡夫說得行得親翁試以此言券之耳所惠劉松年墨妙長松千尺之下漁船夷猶令人神往無處可著烏紗知兄命我也

○上按院劉貞白

軄奉命候代往例所無不可一遠近疑者不知爲奉上命而以軄爲濡滯不可二府署敝朽有覆壓之患非兩月修理不能完工軄今占住新官一到何處寄頓不可三此就地方言也至於軄之雙親未葬山向利於本年過此則待五年矣軄前考滿卽以葬親請告並未托病乃實情也今歲已踰半年餘日無幾株守於此寢不成寐種種苦情仰乞慈鑑立賜批允署事然後敢詳撫臺以及各臺庶無畱難耳

○謝杭郡李

武陵士民以先人祠祀爲請先人去任幾四十載念不及此熟意畏壘之祝猶在口碑𨿽士民公心未冺厚道彌篤然非仰藉鼎力主持於上則此千百世之俎豆誰能假借於四十年之陳人乎﹑至辱鴻章言言華衮眞令黃壚枯朽宛有生色夜臺有知寧冺銜結而不肖隕首糜骨不足酬明徳矣

○答歐陽曄

不佞報政業已請告歸志如矢此時收拾殘局浩然長往無暇與地方打葛藤承教者不敢畱之心目間也足下髙才掇取大物何慮小敵但未同而言不惟無益且覺囁咡不佞一官任其浮沈拓落自謀如此謀人亦然足下諒之

○與髙郵州守毛

天啟元二年錢糧不解而又值不佞計日報滿之時竟不能提吏書一問將來流獘無所﹖﹖互止此前任悠忽之過門下新任殊無傷於體面而來札有優容之意恐諸姦復有以窺吾輩之淺深也攺差再提諒之諒之

○答翁二守仁寰

弟﹑知命之學生平得力甚深觸處坦蕩毫無越思維揚苦海一葦航之幸到彼岸從此禦冷風不返矣尙擇地擇官耶粵西之移造物者特送弟回鄕耳弟嘗奉告我輩寧惟做官有命卽辭官亦有命恐造物不許今許我矣滿志而歸仰天而笑幾絕淳於之纓也

○與云眠叔

自有粵西之移日日言歸柰勢不自由兩院會畱候代千呼萬喚僅以八月之望出境猶然不候詳允拂衣去國苦可知也三懇兩院代題致仕而堅不允僅咨部寬憑限而已到家艸疏乞休脫籠之鳥豈復畜樊凡乞休者例皆稱病不肖去此格套而以葬親爲辭監軍公之樂丘有數存焉舟次石城歸心如矢菊節後可望見歲寒之姿矣

○上座師李懋明先生

乞休小疏特遣家僮伏闕世未棄君平而君平棄世負君負師有玷門墻苐爲先人未厝日月云邁寢處弗寧且守郡三載積勞成瘁天假之緣便道還裏遂堅此志更無遊移願老師曲成之也粵西朗寧先人棠蔭也豈敢厭薄擇地擇官實非夙心倘皮相者以此浪猜則大冤矣

○上蕭玄圃

彩鷁泛濤邗水獲負弩以瞻芝顏龍駿精神海鶴標姿眞廟社之柱石鼎鉉之夔龍也不肖量移之期適值台光賁臨之日辟咡篤誨披膈剖愫種種指南銘之肌骨邕州官舍當年定省爲習遊之鯉庭也豈意廿年後重續黃梁之夢可喜可悲羊曇追憶謝大傅不忍重過西州門況不肖風木之感乎叱馭之念已灰回車之志遂決惟翹首臺臺早躋揆席霖雨蒼生不肖𨿽矢長林豊艸之間亦在大造鴻鈞之內仰膏飲醇日尙賖也

○與同年潘玉函

弟迎漕臺於﹖步不獲巵酒相侍倘少淹從者猶能供地主之軄耳一畵一扇效鴉塗以慱一咲昨以候代苦情奉懇年兄過淮爲弟一言弟九年離家三年守郡又萬里投荒而雙親未厝猶然受疏屬之縶而不得脫仰天俯地有此一種苦眾生耶

○寄葉成我

翁兄辭白門弟遂斷衡陽之雁然屋梁落月情何能遣弟與臺翁不獨共臭味且共風波弟幸一葦達岸不意翁兄意被黑風吹隳羅剎可異也人生無幾尊生有道何物雞肋令人埋頭臺翁旣知冥焉學死之爲適則頓醒邯鄲之夢矣辯𨿽了了猶夢語也翁兄不並遣之耶弟守揚三年風波十倍於武部浮呂梁之懸水出入齊汨而不死天也玆有粵西之移如鳥脫籠徑作冥飛之鴻永謝弋人之慕遣世獨立息交絕遊與翁兄堅此煙霞之盟苐未定成佛生天孰是靈運前靈運後耳片念未了纖緣不斷在官在家俱是苦海惟三昧在手乃能禦冷風於火宅恨未得與臺翁把袂商量相視而一咲也

○與郭陵舄

足下行後地方事愈出愈奇募兵一段公案几於不可收拾孟遊戎先領兵八千有餘啟行未幾四方投募者擁集泰州無將可領無餉可給幾成沙中之變弟爲代領三千人安插揚郡各院道無不錯愕弟不動聲色處之晏如雞犬不驚匪僅爲遊院乃自爲也遊院吐哺延攬國士無雙所惜廣大而少精微諸弁皆負之孟帥至淮曾未三捨而兵遂變僅偸生耳此弁不足惜如出穰苴之門何哉今奴酋渡河廣寧不守經撫望風而逃烽火徹於甘泉登萊一路全無料理兵民爭地而處地方窮瘠不能安插旦晚有變腹裏之憂愈不可深遊院久安家坐弟力阻之不納今三院嘖嘖有言又欲捨登萊而趨西蜀觀望展轉大似繞樹之鵲非勝﹖﹖美矣事勢若爾走筆附聞

○答同年陳九巖

人生無幾苦海無邊何物雞肋埋頭一生水邊林下盡有好消息不煩拈出年兄本色人弟說本色語若云面謾請以斯言爲券也髙誼殷殷仕路彈冠人有同情柰弟百念灰頹不堪提掇負君負友愧矣愧矣

○上鹽院樊鍾陽

頃奉臺札一字一感固知徳意無窮但軄去國之身不便濡滯候代從來無例創始於軄旁觀者得無浪猜乎但軄爲地方善後計無踰兵餉一事扣﹖﹖美撫餉不及額神武忠義兩營各汰四百名以就餉而此八百健兒一旦失業大爲地方憂竊計竈丁前議取之鹽啇舊引加增二萬金則此兩營額兵一千二百名盡攺充竈丁之數營不煩更張兵不煩另選撫餉無捉襟之苦營壘無消索之象健卒無失所之虞一舉三善苐未知臺意決不決則速行乘軄未離地方也

○與朱云來

先正有言天下事當付之能者弟祚能薄不克周身豈周當時之務秪有一片赤心貫虹蝕昴而又輪囷離奇不中匠石之繩墨則永宜山南山北求不夭於斧斤而已頃因報政乞休自裁甚審粵西之移是我滕王風也明公猶有弋人之慕耶

○答何環應年兄

天遠地迥鴻稀鯉闊不恴年臺罹玆大戚霜往露來而弟尙充耳也唁弔失期罪可贖乎令兄勘事久稽歲月向承教已悉柰欽犯一名不到兩造未具而臆斷以定爰書何以復明旨而杜眾口有司不敢任也不得已乞靈於兩院咨提而貴省已覆楚中未報弟又量移去國未了之局當屬諸來者耳

○答楊邃初年兄

楡關贊畫召募沙船最不便於地方敝治郡連年爲召募督造之役良民蹂躙姦民搖動至於冒糧安家私逃連累閭裏保結追比不休囹圄未空流毒至今何意復有此舉得非維揚之劫數耶前募院奉特旨來揚所修沙船三年不完工遺下三十餘舳於揚郡耆舵三百名屯聚河幹經年噪聚而不得散累弟借遼餉之役給以水腳接濟以赴津門銷此餘孽此已事之大害也況今日舳艫二百耆舵二千旣有二千之實額卽有二萬之投充蟻聚蜂攢大姦乘之竊恐禍至之無日矣弟卽日赴淮面謁撫院力寢其事幸年兄共圖之

○與子學愚

勘局七閱月而寂然淮揚兩院乃於六月初旬牌行道府催繳操疏蓋明知臺疏之不行也新府謝司理王皆洞知奇冤而不敢專其事詳請本院再委一司理以避同舟之嫌大約不出淮安而我之冤揭先已了了矣按院十月復命回奏一疏必不出此期汝家居但以安靜爲福冬盡倘抵家宛若從天而下種種度世之局又當與汝別論耳

○與陳望洲

臺翁淸標嶽立淑聞休暢正宜羽儀振鷺黼藻羣辟胡遽解佩抽簪尋盟白社如九苞彩鳳一揭層霄視世之激昂榮華沈潛圭組者不啻階下之爭雞鶩也敬服敬服世道式微江河莫挽在朝在野同是一局臺翁𨿽懸車裏門而矜式我國人起敝維風當不悋以身爲狂瀾之砥是亦煙霞之夔龍衣冠之巢許耳

○與蕭生

不佞辭家五載才弛擔夏署復一麾廣陵遂斷丘園之夢瑤札忽墜宛同空谷跫意見似人者而喜矣兒輩室鬭衣冠不正朋友之過況其大者足下旁觀豈能袖手吾家望八老人歷盡諸艱視黃口孺子可押而馴也擾龍而尾虎者非人耶善處之方老人不能自爲計他人更無能爲老人計矣國家多難不佞身有所屬誼不反願巢卵安危惟天所相不佞何知焉便布裏言臨楮依依

○與蕭似我

風塵支離如弦與筈回首二十年行蹤眞是水上泡沫夢裏蝴蝶堪嘆不堪言矣駒陰跳擲秋霜入鬢逝水不還白日易下足下無臆捫心計將安出鄕居無事寒泚繞屋靑峯映戶所謂山深太古日長小年括帖吚唔之外當另有生涯如弟逐隊班行等於勞薪國事日非適丁劫運乘車載患雞鳴起舞視足下據稿梧而吟者福不敵也

○與同年吳叔度

春明附驥南北分飛山髙河廣鴻稀鯉闊望眞人於天際寄相思於梁月寸懷饑惄非口所宣緬惟老年臺東箭貞姿南金瑰寶眞品眞才入則羽儀粉署出則冕弁列城隨手如恴無施不可而陸地三峽平原九折忽不知其由來豈非摶風之羽未免六月之息乎如弟呰窳無良濫竽劇地遭時多艱殫力支撐鼯枝已窮鉛割立鈍﹖﹖互恐憤轅覆駕爲知已羞而年臺猶提獎於齒牙毋乃溝中之斷文以靑黃不勝恧汗之泚矣

○答劉見沙

積稔不挹芝眉居諸如駛美人天末豈勝梁月之思自白門修訊後魚雁闊疏一行作吏百事俱廢稽生之言中弟之膏肓矣盟兄以絕倫之才負蓋世之气未竟厥施遂斂子收局獨寐晤言作自了漢苐恐千秋之業較之喙腐吞腥者究竟爲何如也弟一麾維揚連年兵事拮據良苦腔血爲枯國運搶攘罔有攸﹖﹖互正哲人見幾之日非豪傑展手之時弟已及﹖報政粗了一局蒓鱸興迫不能待秋風矣

○答友人

國事搶攘楡關大局未結齊魯小醜未殲淮揚咽喉震鄰剝膚不佞銳意防守設備蕳卒募士得一英才如加諸膝朱國琛者以艸莾白丁不煩介紹而不佞一旦援之儔伍之上廩餼甚優恩遇甚隆且爲築官舍以居之將半載矣一旦有人持數金餌之不辭而去行李甫出境而不肖逮之以歸天下豈有悖義忘恩若如人能出死力以濟地方緩急者乎然世上悠悠盡皆此輩不足污斧鑕其暫置諸囹圄者聊以愧之羞之寔不欲久困之也率布崖略

○答鄕紳

捧讀尊翰縷縷袁滄翁前事又讀滄翁辯揭燦如列眉因念先年濫竽夏署時去廣陵僅隔帶水側聞滄翁風裁動地貫雷恨不獲膝行下風此日國步多艱折柱缺維之日政需練石斷鰲之手而滄翁苐磨勵以湏耳孰是浮雲而能滓穢太淸耶弟呰窳無良獨負一片血性木不能爍水不能溺決不移流言不狗吠聲者但大計伊邇我躬不閱恐袁滄老一段大公案另俟一付霹靂手而弟非其人也

○與同年馬瑤艸

安酋發難貴省罹非常之慘禍年兄遭非常之奇窮間關萬里出老年伯於萬險年兄純孝感召百靈共爲呵護行道之人聞而抃舞矧弟辱在譜誼關切百倍常情乎夜郎鬼國原非年兄先代水源木本之地乘此因緣卜居長幹出幽遷喬豈非塞翁之福哉此日天倫聚首樂事孔多年兄朱衣象笏以代萊彩年伯輾然而笑忘其新豊之非故豊也亦大快矣

○與如臯令李

牙橋一事轉行泰州業已議報又有塞牙橋而通花家橋之說玆將原詳批發貴縣湏節節破之使無遺議譬如兩造理長者勝不佞未有不力爲主持也速見教幸甚

○與宿州守

敝郡緣薄不能久借福星而棠芾畏壘彌久彌思蓋以天下眞品眞才試之直道而行一眞未散之鄕此口碑所以五年如一日也古來卓犖豪傑未有不碕■﹝山欽﹞歷落而困頓顚躓揣其中造物偏有深意梗楠以欝蹙而成錦縟之癅蚌蛤以宿奇而銜明月之珠物固有之人亦宜然今國事搶攘邊腹蠢動一兩年間不知成何世界我輩此日受衣懷憂乘車載患但使要領苟存視息無恙便已勝於遼蜀之臣膏原潤艸者矣尙何升沈淹速堪罣塞翁之眉哉

○答同年王平之

弟不習爲吏而爲吏所謂豕驂服羊負軛也自料襪綫短才毫無益於地方僅恃一片朴悃與此土大夫國人相質耳履任以來閱四月而鄕紳無一札入公府竊自幸徙木之信不戒而孚倘堤岸一決𨿽沈璧馬不足以塞瓠子直爲此廩廩而爲年兄告弟足不履生艸垂二十年恨不盡空囹圄何所靳於繼軒但出柙易入笠難弟但可以泣禹車而不可以解湯网矧院案未結就中變幻百出湏候訊鞫而後敢議出入也

○與劉玉受

長於別翁丈翹首夜郎山髙河廣鴻稀鯉闊豈料世事多艱干戈相尋而貴陽之慘禍非意所料翁丈之荼苦非人所堪易子折骸膏原塗野褁瘡乘障飲血登陴畱一生於萬死翁丈夙業何修而臻此歟昔張許守睢陽身隕而城屠翁丈守貴竹身全而城無恙也然猶賞不酬勞後議政沸李少卿仰天椎心豈兄爲翁丈道哉幸翁丈智眼明徹道力堅凝�狄患難莫非平等法門毀譽得喪盡是無諍三昧此日冰邊林下蒲團竹椅回首轉盻猶如昨夢則弟亦無俟作夢語以相慰勞矣記得南都聚首時翁丈有味乎漁陽羯鼓動地來驚破霓裳羽衣曲之句宛爲今日讖堪嘆堪嘆

○與姚孟常

日昨彩鷁泛濤廣陵不肖俗吏幸負弩以望天人識韓禦李夙願頓償昔人所謂饑十日而得太牢也燈前巵酒艸艸匆匆𨿽未啟毗邪之口亦已正溫伯之容翁臺命我者不旣多乎頃接翰教臭味之語芬若椒蘭暖若布帛不縠何以堪之自惟束髮以來三十餘年爲一大事因緣口中常流涎眼﹖﹖互常滴血所願就正有道不啻惄如然袖中辦香未常向人孟浪拈出竊以法王法印匪同之噲之授受倘異日水邊林下獲從大善知識垂手攝受𨿽布發掩泥所甘心矣

○與屬令

門﹑下篤親情見乎詞但旣已復姓又疏達楓升矣今日可爲異姓守制乎卽請假歸葬惟京秩閒曹則可非外任有司膺民社者所敢出也地方借重政殷幸裁悲緘情以順變則令嗣翁亦瞑於泉臺矣

○寄楊景垣

族兄文水一生坎壈才出幽谷便謝人世履任三日遽爾長逝旅魂悠悠抱恨重泉爲可痛也﹖牙攵女﹖婦孤兒八口煢煢蘘橐如洗寸步不前若非不佞近在維揚必遭流落玆爲之多方護持捨舟從陸扶襯首丘但京無棲巢片瓦卓錐皆屬他姓未知八口何所棲泊﹑不佞越在遐天計窮力竭恃臺翁掛劍髙誼不忘疇昔暫爲覓一駐足之地免出乖醜然後徐定趨向爲久遠計文水生前死後其﹖﹖術恩施豈有涯哉興言及此有心如搗臨楮依依

○與坐營劉光遠

向﹑承翰示篤誼津津溢於毫楮知麾下與人之周不以生死易交者也掛劍遺風難以望之末世麾下亦猶行古之道九原可作庶無愧焉爾矣來金若干兩煩麾下鳩集不付之婦女之手而轉屬不佞以剖分其藐孤庶免不均之嘆具見髙裁而損麾下之惠又不啻腆生者獲安而死者之目瞑矣艸布謝悰不盡覼縷

○與卹部陳

一夫失所造物幹和至有霜隕炎月風襲靈臺者故刑肅俗敝戴記所以譏疵國也﹑臺臺念念慈祥時時惻隱故能擘肌分理透膚達膜不縱不苛無枉無濫卽令釋之復生定國再世亦當拱手而讓明允矣三復大疏傾服無已行將奉爲典刑以廣臺臺好生之徳而不肖知已之報其在玆乎

○上座師李懋明先生

自節越抵津卽擬馳一介修賀柰兵戈震鄰日甚一日蹉跎至今負欺如負芒也楡關勢緩則津事亦緩是祭徵虜雅欹投壺之日矣急則整旅勤王緩則淸嘯對月老師何必裁津撫而後快而側目者何必狺狺露齦以相向也鄒年伯物議沸騰漸難收拾老成名碩而爲後輩嘲笑漫罵大不雅觀人非仲尼難云日月之無傷恐山中之駕應如弦上之矢矣京察伊邇南北兩局未知何狀不肖政局中人也若借他人快刀斷自已葛藤毫無所憾自履任以來三膺特薦而主爵者皆不應亦不肖不媚要人之效矣遊肩老事益費收拾其續發三千兵遇賊於韓莊一敗塗地今收殘卒以向津門如張思任者來則急逐去若盧學信尙可收用韓莊之敗乃思任誤之而非其罪也並以附聞

○與子愚

九月以來妖寇犯徐淮揚愈震苐因黃河爲塹不得度而小卻今尙在豊縣官兵報捷而渠魁未授首也治民治兵一時並急府印道印一時並集可謂萬苦辛矣乃於十月初六日凝靜忽以發背殞命又費一番料理今暫寄蕭寺待其家人扶櫬以歸署中傭書之僕皆病千冗萬劇以一手一足了之而兩道印務尙無息肩之期食少事煩此生非我有也

○與郭聖僕

別去無日不以兄爲念但不敢遣人起居蓋有側目而伺者維揚市虎脫空一日而气候不齊故與兄稍脫形迹免致爲人作謗書料也玆家童出署故命相候邇來動履若何杖頭有無若何昨接聖胎一札甚訝兄之孟浪在維揚挑弄琴心欲兄效王大將軍故事而以直友責弟弟謝不敏矣兄處貧而又數奇涓滴之入不能當尾閭之泄弟欲相周兄屢作於陵之小廉遂無能爲兄計弟以孟夏報滿量移杳然宦況如嚼蠟決意告致爲天地間一散人林下滋味與兄共之毋憂貧也敬問詩娃無恙乎筆墨日進乎幸相聞爲快

○與歐景伯

日前尊駕次邗水不敢聞問以維揚風波地鬼魊晝舞易成市虎﹑以弟直道事人不得不修邊幅也訪犯一事聞者皆爲弟危而弟以亞夫堅臥處之有欲爲弟援者弟盡謝去彼竟不能有加於弟其復命薦語錄覽可輾然一笑也弟報政在四月地方事有始有卒然後請告掉臂而去棄九﹖﹖﹖之井止一簣之山天下有此人有此事否兄信之耶抑疑之耶臨行當先期奉報從浙從江尙未預決決去路然後乭與兄決會期也

○與郭四謙

別後各天弟如系匏兄如泛梗令人凝眸夏初聞兄﹖﹖互津秋初又聞兄入燕矣挾策壯遊是男子事當棄終軍之繻毋敝季子之貂知兄定有成局苐引領以望好音耳弟俸將及﹖一脫苦海便作歸根復命計兄北闕上書時似弟南山歸廬時也

○與楊景垣

文水奄忽夙負未償復以八口相累﹑臺翁不替故好多方周旋仁者之用心自不與世上悠悠者同肺肝耳渠二子幼未解事一女未字三嫂各無棲泊目前如何究竟幸詳教之弟守揚三載地方多故備常苦心至於不侮鰥寡不畏彊禦一副鐵腸水不能溺火不能焚者也崔直指無可爲題目遂借衙蠹以相難弟不求解不求援以亞夫堅臥鎭之而波恬浪靜矣臺兄聞風爲弟危而不知弟之晏如也世情日薄宦途日險人生無幾回頭是岸拂衣髙謝計不再決握手未知何日恃有夢魂而弟夢亦不肯到長安則無柰矣

○與文水二子

尊翁一生苦辛功名到手倏然奄忽命實爲之矣數千里歸櫬無恙不佞心亦稍安而煢煢八口作何棲泊生計蕭條作何料理三母聚散作何趨向皆不佞所欲聞也尊翁當年早孤不藉祖父遺業獨力撐持成此巢卵二侄若能效之何憂門祚勉之勉之不佞已乞休夢不到長安矣

○與黃黃石

客秋一別轉盻易歲臨岐辱知已之言令人夢想弗諼也翁臺乃世間熱腸丈夫赤心白意貫虹蝕昴不肖幸交臂於一日實結契於千載而自揣樗材輪囷離奇不中匠石之繩翁臺安所施其斤斧乎比聞崇擢狂喜欲舞睚眥之浮言竟慱楓宸之溫語孰謂無天道哉不肖典郡逢時多艱鼯技已窮鉛割罔效玆以及﹖正當斂子以收全局不能進寸便當退尺計不再決敢布裏言

○答同年丁蓮侶

弟鞅掌吏幾日不奉教搖搖我心矣趙永新店良棟之妻而反刓良棟之目二罪不勝誅拘審之日尙執畱本婦不俴對簿卽云彼婦盜金未償何不赴公庭明質而明追之乎大凡司民牧者不侮鰥寡不畏彊禦而後小民有所恃以無恐此弟之幼學也永新所犯律應遣而僅擬徒應禁監而僅收所更以尊分姑不候詳而先發保弟之開湯网者止此惟年兄諒之

○與給諫魏賓吾

向日承教貴縣天啟元年災傷蠲免地畆遼餉銀徵在庫未經解部抵補三年遼餉免徵此臺臺盛心也奉命之後旋查部札有云遼禍方烈兵餉莫支一方告蠲天下環視而起所有前題斷難依準又云興化縣本年存畱銀準免六分遼餉方烈新餉尢難議停等語似此本部旣未主持爲有司者不敢不解前銀出庫久矣敢以附聞統祈裁教

○答鄕紳

萬宷一事弟特爲之開网止因二﹖牙攵﹖矢﹖告息情眞意懇屢審而始終一日弟是以惻然欲安生者以瞑死者之目但展轉躊﹖﹖署人命重情擬杖則太輕擬罰則非法目前艸結何難之有倘將來有議其後者反不利於世蔭之主僕也必須詳允乃爲穩妥凡事行其所信毋行其所疑則百舉而百當矣

○答方孟旋

承翰示汪鼎佃地事弟所願奉行如流者也但瓊花觀乃維揚千年名區歷代相守弔古者誰不徘徊於此地使人人皆若汪鼎之與談虛宗則此觀化爲烏有豈待今日哉鬼神呵護使虛宗自發其覆江都招擬未盡厥辜弟擬重責枷示觀門以爲後懲玆以年兄言寬此而已年兄千載人也當爲千載勝槪作護持想如汪鼎者年兄一日之知交權輕重於情法必不訝弟之方命也

○答司理胡鴻柱

分攜以來如涉川無梁乘風失翼客歲蓮妖壓境風鶴之驚幾成板蕩竭力敉寧心血爲枯別年兄時曾有塞翁之羨猶記憶否生不逢辰官不逢地如弟者堪笑堪憐他人未信苐可爲年兄傷弓驚餌者道耳年兄泮渙林泉暫脫覊紲以俟河淸六月之息政是九萬之培跨騰風雲直湏時耳

○答同年孫見行

弟鞅掌俗吏仰視年兄容與淸華不啻泥蟠之與天飛雁足弗勸於左右倘有能恕中散之七不堪耶維揚南北交衝冠蓋如織豈有橫舟野渡以待槎星此日三院並集有司分道而馳無停撓輟棹之期民間酒船逐日以顧募取貲非供公家之役彊取之則爲虐政弟無以復尊命不得巳而爲微生之乞矣

○答劉弘宇

頻年國事搶攘爲臣子者生不逢辰官不逢地而遭意外之風波天實爲之於人何尢臺臺懷叱馭之忠更冒回車之疑不肖早知其不辯自白不勘自明固宜公道昭揭於長安兪旨得請若是其訊也﹑雲收霧捲仍是白日靑天將來樹駿流鴻豈有量哉快聞好音狂喜欲舞

○答鄕紳

承教舊吏某復役事不佞宅心素無苛刻但本郡吏胥作姦犯科著聞四方凡各院按臨獨於揚之衙蠹加意摧折有司方愧去惡之未盡有靦面目今乃以前守已發之姦已配之吏爲之復役豈無議其後者而不佞亦何辭於諸臺幸恕方命

○與屬令

門下負南溟之翼未展九萬之程俯首而就宰牧所謂屈士元於百里耳蕪城啇賈輻輳輶軒充斥其地衝其俗囂其政煩借重霹靂手爲之捖摶令惠政川流丰裁雷動襦蛼之謠不問而知也南金東箭無人弗寶鹽臺一剡捨門下而誰歟不佞熟悉門下才品敢愛其舌

○答疏理袁

不佞昔年濫竽夏署翹首邗溝僅隔帶水𨿽未獲結襪進履於左右而耳熟雄才大略軒舉一世所願夔立蛇進以趨下風愳不得當也自古魁壘豪傑步驟逸格以致不諧於俗見嚽於眾往往而是若夫詬誶醜詆含不潔以相蒙有溢言無擇音矣𨿽不疑復生且柰何捧誦辯牘筆可扛鼎气似吐霓擘肌析理卽墨守般攻無以踰此部札𨿽至郡然主持公議有院道焉有司稟仰受成之不暇而敢左之右之也不肖積勞成瘁蒓鱸念迫旦晚挑身遁恐不堪了此大局畱以遺後人可耳敢布裏言仰祈鑑照

○與丘毛伯

不佞呰窳無良所願執鞭於海內名碩如旱農之於膏雨也有如臺臺九苞彩鳳一角祥麟巨手露心爲世宗匠不佞昔因制舉萟已拈辦香遙禮皈依今又快暏朝陽之羽鳴好音於髙岡矣疏理袁公不佞未識芝眉而其雄才大略耳熟已久及守邗溝讀其經世之書又按其紓啇裕國之實政爲之心折至於不潔之蒙出自含血之口夙世怨對狹路相逢則直不疑之所無可柰何也此一大公案上有三臺主持如山有司稟仰受成而已若夫不佞蒓鱸之思勃勃如弦上矢未了之局畱以遺後人可也

○與泰州守韋

門下守海陵惠政川流風裁雷動去後之思不過祝畏壘而誦甘棠主爵者未有異數以酬卓異循資借重佐郡粵梧專城之寄當在躍瞬粵西不佞舊遊風景與中原迥殊官此地者大率苟且合俗如門下圭璧眞品於鏌長才則矯矯如處羣之鶴蜚英騰茂不脛不翼而聲滿海南矣

○與泗州守

日前郡中匆匆相遇不能欵語門下誠心質行寧拙毋巧以此不諧世俗以此不失本色畢竟有知已畢竟有出頭居易俟之而已別教云云極領眞切但平生直道事人不徑不竇一身如葉一官如屣不屑與巧宦爭也半月後當抵泗晤言不盡

○與十屬令

邇來主計者先催科而後撫字至云外解不及額者𨿽循政如龔黃潔操如曾史一例罷斥明著爲令一疏而罷郡守十一人時局如此令人不忍見聞然身在局中不得不與諸君同結此局不佞報滿在三月之內考成錢糧最爲喫緊不佞之考成卽門下異日之考成也利害共之矣玆就三年任內錢糧特匯一冊遣經承書役守催幸逐欵刻期查解感門下同舟之誼不淺自各屬視解比爲故套不得已而遣差又視差催爲故套不得已而遣書役若復不蒙念則不佞束手無策矣

○與泰州鄕紳

海陵庫役皆封豕長蛇薦食官民盤據滋盛此輩身首𨿽離而不懲也法馬一事賴韋君發其覆爲徳甚慱不佞弗之敢任若夫新舊誤用大約如播糠迷目𨿽離朱無所庸其察誰不爲此君諒者臺臺命之矣

○與宋比玉

先忠襄祠數百年忠魂俎豆自有熱心人爲之護持郭振老𨿽去而有僕僕𨿽去而有足下皆造物安排彼冷腸者渠自冷耳不能冷忠襄也僕何必彊咶未同之人哉碑刻頗精並舊碑移置妥當竊爲手額種種劬勞有忠魂爲之式臨僕不敢謝別諭有騎鶴腰纏之想未敢相許蓋維揚衝地冠蓋不絕而年家故舊絡繹相望若放手狥情則請托如蝟故僕下車徙木之信毫不假借可問而知也

○與髙學慱

諸生進取之志無窮鬭捷之想各出不佞無策可以厭諸生之心不得不借院文以齊臺眾口而已夫十五名以前二次科舉曾考案首者準送十五名以後三次科舉者挨次送此院文也今朱生在十五名後而科舉二次故曰與院文不合非漫裁也而朱生乃謂不佞爲該房所朦朧亦太易視不佞矣玆承尊論卽行收送不佞何成心之有

○答河部朱

漆園之言始作也蕳將畢也巨蓋事事有轉局於此毫末於彼尋丈非離朱之明弗焰也如漕臺爲運船進閘計何至爲中火而開行中火之說奇矣而獻餉之說則奇之奇矣臺下未暖席早已發姦所謂震雷不掩耳非耶風俗薄惡姦宄叢生髖髀之所非斤則斧此蒞淮揚者之肯棨也

○答鄕紳

徐連之受害於衙蠹無天無日昨庠生李達對爲其弟李際明哀懇若止際明一人卽未奉臺諭不佞亦爲兩生寬之矣柰一事共擬四徒情均罪均今獨寬一人則此三徒者引例求解而不佞口塞矣江院卽日按臨恐刁民別生展辯故不得不以公平行法耳

○答二守翁仁寰

獨有宦遊人偏驚物候新唐人之韻捫心可印也﹑金玉之音雲霄之貺不谷何以堪之諭於判弟稔知其淸品大書特書巳不相負解銀一差不獨各官苦之不佞亦爲各官苦柰歲直計吏考成錢糧項欵獨多而首領佐貳入覲者又多現在任者曾幾人而又以買米一差分道四出無一空閒之官𨿽欲不輪及於判不可得矣昨吳銘榜爲解銀辭官且爲道尊所憐而終不能以情狥事勢窮蹙如此各官欲自便請舉何人以自代不佞豈有成心於其間哉

○與同門蔣菉淇

世有蘭芬眞品犀利長才如年兄其人不令朝陽髙崗以鳴好音而戢翼鎩羽作六月之息乎陸地三峽平原九折原不足怪而遠趾無局步修翼無卑棲先正之言可券年臺以此信之今日驗之異日當輾然笑矣自臺駕發廣陵半載以來局屢變而勢屢危以弟黥驢之技拮據此地可謂生不逢辰並不逢地實欲弛擔於山南山北如弦上矢也塞翁之馬竊爲年臺慶而爲弟自疑其以弟爲裏言乎

○答鄕紳

一夫不獲不佞之恥也豈忍徐元勛之戴盆乎但姦拐一事有若干人若干口又若干曲折情眞罪當不佞燃犀照之矣彼寧甘刑戮而不肯出其姦拐之婦不佞惟有久困之圜扉以窮其伎倆不意諸公之命甚諄也不得已暫爲結案一詳允便解网矣審語奉鑑惟諸公評之

○答張無始

向接袁九老一揭不勝駭異以失意之會吐牢騷之語看者當另著一眼及讀祖臺辯揭直截痛快敵無堅壘矣此後證無諍三昧可乎艸布不旣

○答滁州守謝

﹑屢承瑤翰一一皆在記室次第檢查並未及冏臺事者尊翰原付何人而竟作石頭沈耶弟年來屢發姦書皆磔諸市想此棍領書到揚而縮手未投魍魎蹤迹不可方物謹復來命另有一函奏記冏臺矣

○與何蜚鳴

維揚簿書之吏抗塵容而走俗狀弗及挹芝宇聆玄屑耿耿遺憾如負芒焉乃別有一段投契處不介而親昔人所謂交臂失之者抑有未交臂而得之者耶

○與謝韶石年兄

年兄去數月遂有亂軍挾賞之變兵垣公署焚劫殆盡悖謾之辭至不可聞小醜會有撲滅苐恐姦雄乘之而起則牅戶之憂也年兄家坐怡然聞此得不投袂而出乎室人旣逝愛河盡枯枕中鴛夢擬未來劫誓不復續始俉斯人原現優婆姨身而爲說法者也遠承厚奠兼蒙法誨存沒銜戢夫復何言

○與祠部王

稽中散云一行作吏百事俱廢七不堪之俗狀難爲知已道明公肝膽相照諒不以雁足之疏密爲蘭契之濃澹雲耳明公心有天遊室有重閬所謂馭風騎气軼埃壒而上徵如弟鈍根下士安能窺堂奧闖戶牅乃引而進之於臭味弟亦自慶其不偶矣廣陵頻年妖氛蠢動幾番搖撼幾番敉寧弟處於此鼯鼠之技窮黔驢之力殫矣明公不以神力攝受加被弟豈有幸哉

○與泰州守韋

門下小心翼翼乃天植純懿而於不佞肝膽相對豈有半點渣滓於其間哉法馬一事不佞與門下俱被煙霧籠罩易地皆然若雲門下以此攻吾短是自攻也知門下計不出此屢承撝謙多方引咎益增不佞之局蹐敢布裏言

○答同年謝

弟以襪才膺專城毫無善狀獨恃一片悃欵與大夫國人相沁入耳若違心行事故出故入以得罪黔首有死無二不敢拜命如年兄所稱段啇領造無與民間利害或可稍一寬假而亦不便太濫也﹑年兄誠心質行弟所欽服有裏言而不剖膈以相告則負年兄矣魏繼軒乃欽犯也彼僅僅求乞發保尙猶可恕乃以魏衛二姓徑告按臺欲爲脫殼之蟬亦太易視不佞矣如此神棍番天覆地可令出押耶王年兄處弟前已申其說今不敢嚽

○答泰州守韋

法馬作姦衙蠹罪不容誅封豕長蛇薦食有年誰料天發其覆而假手於門下也朦朧沿習已久門下不得而知與不佞無以異播糠迷目則天地易位𨿽離婁無所庸其察門下何疑何欺

○答儀眞令施

不佞濫典邗溝﹑獲奉雅教禆益良多倏爾言別曾弗躍瞬而雁鳴霜落不勝離索之感矣﹑門下鑾江循績士民去思有同孺慕柰一路福星竟被楚人奪之陽春有腳豈虛語哉嘉猷淑聞且日恆月升躋崇陟膴將來未艾而遽作衡泌之想亦太早計𨿽來函諄切未敢聞命原憑敬因蘧使賫納巾車脂轄幸毋後時

○答學院孫六吉

屢奉憲札諄切篤摯以萬不可缺之典萬不可緩之期並霜臺萬不得已之心不仰體者眞徒胸人也軄𨿽瑣吏而於郡屬謬有師帥之寄若不善不能退令其流毒地方是軄負朝廷負生平豈但負霜臺之栽培而已所最苦者十去其六皆系新任可按藉而稽老則一時之窮也殺一無辜仁者不忍昨新舊兩按臺催逼如火軄以實告亦蒙見諒矣

○答學院孫六吉

軄復奉憲札諄切之語沁入肺腸長跽莊誦一字一汗也三日前已披瀝寸衷計徹電覽殺一無辜仁者不忍軄一語似可見諒於霜臺矣現任十州縣難以置喙前已縷陳玆不敢嚽憲諭旁及去任與各廳如泰興之熊興化之李則考選臺省海門之侯以賢聲調繁休寧髙郵之陳寶應之趙已被劾泰州之韋頗有循政其人已爲霜臺耳而目之矣此亦去任之不必推敲者若府廳如軍廳之翁船廳之李江防之江皆絕無瑕點而地方倚賴者糧廳之蘇新任未久靑年向上河廳之於才品𨿽平平然無大過謹逐名臚列以備憲裁此時署司理者蘇倅也軄已卸擔矣敢並達以聽憲臺別諮耳

○答光祿範

不奉教兩匝月矣然每繹緒論未嘗不切叔度之想也海濱逋課最是﹖束手門下恩威調劑而出能令獷悍易向輸將子來任事者皆若此世間無艱大矣﹑不佞呰窳尙苦劇郡之爲累乃復攝兩篆駑駘而長蘭其牽纏不虞蹄之蹶乎

廣陵濤尺牘卷之二

●廣陵濤尺牘卷之三

寨云居士楊嘉祚著

上倉場於

與郭聖臺

與範漫翁山人

上鄒南翁先生

答別駕楊元素宗叔

與如石師

上座師李懋明先生

上按院崔呈秀

與歐景伯

與子愚

與培吾叔

上座師李懋明先生

上海道郭天谷

上撫院李玄白

上海道郭

與狼山總戎張

與狼山把總利瓦伊翰

上海道熊雨亭

上署道熊雨亭

上按院劉貞白

答友人劉

與翁仁寰

上撫院李

上餉道錢昭自

上撫院呂鴻原

上房海客侍禦

與範山人

與淮海道宋

與中軍袁九牧

答嶽石帆

與曾養全

與蕭伯玉

與崔司理

與鄕紳

與何天玉

答吏垣姜

寄李斗華業師

與範漫翁

上座師李懋明先生

上冢宰

與顧所見

答謝生

答田善生

與子學愚

與兄羨門

與蕭伯玉年兄

與駕部喬

與蕭觀我

寄蕭玄圃

與陳煥宇

答髙原禪師

上按院王闇生

上制臺商等軒

上制臺商等軒

與蕭如城年兄

上按院王

與督學夏六咸

上按院王闇生

與楊嶽伯

答按院王闇生

答王玉田

與武部林

上按院王闇生

寄陳煥宇

上按院王闇生

答別駕袁夢吉

答右江巡道潘翼虞

上制臺啇等軒

答何敬宇

與督學夏六咸

與桂林司理萬

答武部林

與曹能始

寄兒輩

寄侄內美

答祁羅浮孫

與陳九巖

答右江道潘翼虞

寄兄羨門

與蕭伯玉

答史永嚴

與水部陳

上操院胡

寄蔡五嶽

與王孩之

與謝韶石年兄

上李懋師

與楊霞標

與陳煥宇

與同年許芳谷

答同年潘玉函

寄邑侯李

上制臺啇等軒

與春元朱

與海門令嚴琢庵

與江維嶽

答泰州守向

與白門友人

上撫院郭

與江都令遲

與袁九牧

答韓古州

與同年王曙東

與河西道葛

與蕭伯玉

與王旋觀

與郭聖胎

上座師錢機山先生

上座師錢機山先生

上座師李懋明先生

與樊鐘陽年兄

寄云眠叔

謝淮安司理

別來星海

與陸禹門

與袁中軍九牧

與子學愚

上座師錢機山先生

○上倉場於

軄以瑣吏幸庇宇下一切秪奉臺命敢不謹凜乃有走空神棍邵玉海徐思川丁應奎三人者夥聚揚城專假臺札到處投逓一年之內軄得其關說之假書凡三函而別衙門可知矣至於聽勘系獄之欽犯且欲假書脫之軍廳糧廳每一捧書相向攢眉𨿽其說不行而不敢疑其僞恐負罪於臺臺也昨因申命貴訟事軄始決其詐書因廉得諸棍蹤迹以計擒之而系之獄渠又假臺札釋放先後凡三函軄皆不敢聞也今謄錄書稿呈覽幸乞明示以便適從來役領文並乞臺臺當面給髮稍一隔面而棍計遂入矣今此三犯已重責枷示通衢三月之後計贓擬遣庶幾狐鼠寒膽而於臺臺崇嚴之體益肅也

○與郭聖臺

八﹑載分袂日月跳九美人天末悠悠我思弟抱稽生之懶僻而又墮七不堪之業障長安道上竟斷衡陽之雁坐是於足下契闊已極宛如隔世足下以燕市爲家𨿽夷氛屢驚不能發故園之夢令郎更靑靑其衿百事如意又安知何處是他鄕乎弟與令兄夙緣不薄而令兄生計不益於前豪舉有加於昔憂樂相禪未能開口而笑也愛莫助之足下柰此鶺鴒何哉

○與範漫翁山人

弟此身千冗萬劇寸陰如璧非復昔時間情可以班荊道故者足下來揚旬月尙不得一促膝且柰何弟守郡百無所能獨有愛惜小民一念不敢以三尺作情面亦稍稍見信於大夫國人矣凡過客至廣陵皆絕腰纏之想此官此地勢使然也恐誤足下客遊敢布裏言而無罪可乎增食鹽而可以助餉何待今日又何待足下之言哉前院已裁今院必不肯復已屢議之矣此中鹽啇幸勿與交談弟代庖月餘便卸擔而去決不輕舉一事以貽新道之議也

○上鄒南翁先生

送大莫容莫容何病古來聖賢皆然老年伯何獨不然世道崄巇太行孟門不足爲比釀成夷狄禽獸之禍皆人心爲之耳但拞柱缺維之運政需練石斷鰲之手若以一去了事如剡溪之棹興盡而返則亦非老年伯之出處矣國事日蹙邊腹地方所在蠢動避世者不患無人救世者當屬之誰此一辦香未敢輕易拈出許大世界如此寥落眞千古未有之羞也淮揚一塊土年來徵發調募蹂躪驛騷欲爲繭絲又欲爲保障司牧者亦大難矣王會屆期不肖以題畱不與緝瑞之列就日望云徒赤心耳

○答別駕楊元素宗叔

頃聞榮調喜爲手額璞玉渾金人欽其寶不待波斯而賞也魏明翁處修一函以尊叔托之長沙謝公處又一函以令郎托之承索書畫勉爲魏明老作一幅以塞遠意此山人逸客事或馬曹餘閒拄笏對西山則可耳若維揚太守手不離判無分晨昏何有璧陰及此淸課種種襪材畱之以俟後鴻今未能也

○與如石師

客歲老師八袠降嶽之辰慶者如雲獨門墻弟子越在遐天不得與於捧觴進履之列五內負芒矣老師樂道不倦與年俱進其天全其神無欲期頤大耋不須九還之駐顏也前捧手翰趣味津津溢於毫楮至爲不肖鞭其後而勉其所不逮言言眞切可貫而佩矣維揚其地衝劇其民風波遭時多艱百苦交集雞肋一官味如嚼蠟夢繞函丈以日爲歲玆家僮還鄕敢附賀悃後至之誅老師恕之

○上座師李懋明先生

世間知已原不多得而不知已者徧地皆然維揚本風波崄巇之場也不肖處此大難調停獨恃有愛養百姓一念爲先鋒不患得失一念爲後勁鬼神避之而間遇非我族類之人狹路相逢無可回避則惟有我用我法而已昨計部一疏爲錢糧分數而去郡守十一人催科乃邑令事也獨置不問豈爲臺中有人乎未知是何功令揚郡錢糧無欠但去歲調兵援徐用過錢糧撫院咨部不肯開銷竟作欠數世事如此尙可展布一步耶令人三嘆聊一及之

○上按院崔呈秀

軄奉憲牌發訪犯五名審報竊念衙蠹天下所共有軄不諱也天下所共惡軄不庇也但摘姦弗早側身以待斧鉞軄不辭也初疑五犯有驚天動地之惡出於軄耳目之外者及閱欵單事事皆軄經手經眼之事欵欵皆房科有捲有案之欵贓無一實證無一人欲違心爲鍜煉則鬼神可畏欲平心爲末減則憲法不肅軄乃榜示四衢令闔郡百姓凡被五犯之害者各出的名指實眞贓赴府告究且諭之曰五犯皆已革之役已溺之灰乘機遘會雪﹖﹖丸報怨惟此一時彌月而民間寂無一言軄無可柰何惟有據欵結案以復臺命伏乞攺批本府同別府風力司理重行覆審庶幾姦狀無遺而憲典有光矣審得薛汝淸系本府禮房書手專供交際禮儀筆札之役者六房文案片紙不曾過手片言不許開口索詐無路但輕佻不檢美衣華服揚揚閭裏傲視同儕見者側目其驕可罪也陳應美系本府經歷司吏專管抱案聽審者凡審事先後俱有次序先年地方兵事告急本府暫輟詞訟並力防守本犯乘機移前作後以圖需索隨卽查出已經責治其猾可罪也錢國裕系吏房書手從來不曾稟一事不曾誤一事不曾被一人告發浪得其名而莫測其故其癡可罪也胡進詔系本府庫吏未滿一年庫吏出納數十萬錢糧倘平盤輕重其手亦足取潤而本犯著役以來納銀者絕無後言領銀者不稱短少潔於此而貪於彼理所無者但旁人視庫吏爲奇貨望之甚奢本犯自恃奉公守法悍然不願失於彌縫其疏可罪也王成系錢糧甲首也同役六十餘人而渠一人爲甲首頭以便統領常規三月一換先年兵事告急打造戰具兵器銃炮盔甲數千件匠作如雲本犯晝夜督率疲於奔命經手未完難於交代遂至兩季方始換役變出非常量才而使同役側目遂騰詛口但本犯勇敢自雄遇事不避衝口不諱觸藩贏角罔知趨避其鹵莾可罪也欵單所載錢糧一一經手眼六房一一有捲案贓無一實證無一人徒流絞斬之律難以故入惟有一杖革役永不許夤緣爲衙門之蠹而已

○與歐景伯

承賜衡山佳捲快哉坐我於畫圖中矣親翁爲我下轉語莫切於此乃翰中數百言轉而又轉何也親翁愛我而相勸勉者官局也弟之髙視闊步無耦於世者不官之局也譬向辟穀羽客勉以稼圃意則厚矣柰無所用之哉一部仕籍圭組如林其中知命者自許楊子一人而已若復以陵援動念以淹速關情以得失介意則並此一人而無之矣有此世界否耶按使者於弟素無睚眥苐借蝦蟺以釣鰲耳旁觀者遂爲弟危此時復命於弟無傷山可撼嶽家兵不撼也獨渠作業種種未免自傷弟且惜之矣嶰谷處弟已遣候毫無介懷生平學問已造入無怨尢之地矣彼自以前事爲欺則於弟無與也如何如何

○與子愚

福昌二僕至揚卽宜遣之歸其遲遲者有意乞休余當從浙行未免遣行李於大江則二僕爲之押送耳官至太守不薄何必待升餘直道事人決不從人求官求人得官𨿽位至槐﹖束不願也然此時未有不求而得之理𨿽龔黃卓魯無望遷轉不如先去之爲快此時料理考滿事三載之績一報則一葉之身遂脫升亦去不升亦去汝但修我墻屋待之而已

○與培吾叔

僕八年離鄕三年守郡功名富貴原無了期日復一日年復一年但恐城郭如故人民非卽使佩六國相印而歸豈復有人世之樂哉僕四月報滿一任太守有始有終升亦歸不升亦歸五月間決定請告跳出苦海回頭是岸不問卜於君平矣但區區歸來無容膝之地暫以石山書屋爲寄寓煩與兒愚修葺幸無後時再預辦磚瓦砌石以待歸來臨時有所攺造易於湊手不佞無髙堂廣廈之志如方外道人依崖傍水縛艸結廬便了此生耳

○上座師李懋明先生

冢宰新疏有知府久主之議所謂久任者以三年報滿爲久任乎抑四年五年乎若三年爲期則不肖轉盻及﹖矣若四五年爲期則不肖拂衣髙謝勢不返顧者也鄙夫當路貪殘炰烋駭目驚心尙非山梁色舉之日哉

○上海道郭天谷

近閱邸報戶部題各省直拖欠錢糧先從知府始一疏參劾十人削籍爲民夫知府不徵收錢糧又不能參罰州縣僅僅行文催督而已催督不應僅僅提吏書而已知府之權亦已甚微而拘泥體面之州縣並提一吏書之微權而不以與府也勢不得不乞靈於本道以少伸此微權矣然本府有師帥之責當以身爲十屬先凡奉本道憲牌提府吏書者本府卽刻起解聽本道發落使蠹役無所容其支吾本府不敢惜體面以違憲令州縣之於府臂指相承似亦宜然伏乞本道嚴行申飭如州縣有抗府之吏書三提不至者申請本道定奪

○上撫院李玄白

軄以天啟元年四月抵任守郡當南北咽喉之衝值兵食交急之際常懷覆餗之憂思避賢者之路然未敢輕易言去恐仰負聖明之豢養並負臺臺之育造也玆竭蹷三年報政待黜駑馬力疲﹑鼯鼠技窮﹑竊念八載離家雙親在殯一壞之土未厝九原之魄未妥兼以地方多難災異疊見丙辰洪水幾於漂沒辛酉寇驚幾於播遷軄子軄弟少不更事止軄一身又束官守如復不自引決顧戀爵祿年復一年則軄親永無埋骨之期軄身徒享一命之榮似不可容於覆載又豈可安於有位用是瀝肝剖膽據實上請伏乞本院俯鑑血誠曲體哀悃萬分迫切毫無矯餙立賜代題放歸田裏以妥死魄以答罔極則臺臺錫類孝溥澤枯恩深軄生當銜環死當結艸矣

○上海道郭

減兵就餉一事頃謁鹽臺甚言兵之不可銷徐州之總鎭可裁而維揚先年題增之餉額亟宜復其故物此最直截之論苐未卜撫院意若何今臺臺轉詳入此一段幸甚軄旦晚赴淮卽以鹽臺之語力請之如蒙許允則地方之福矣

○與狼山總戎張

不佞承乏維揚主議增兵舌敝唇焦卽減新兵已非不佞始念矣況舊額乎昨面謁撫臺深言舊兵之不可減前所汰者允宜復其故物不佞當力請於上而餉不足者盡減新兵以就之舍此別無策耳近獲一姦細得其陰謀始知大江南北之危機言之心寒不佞已報滿請告卽日避賢者之路似未免煩大將軍之綢繆矣

○與狼山把總利瓦伊翰

地方多變寧容弛備不佞惟恐新兵之不增又豈忍舊兵之減額乎苐因缺餉致有前議不佞已面請於撫臺力言其不可當申詳盡減新增而還舊額矣特以奉聞令士卒帖然於戲下也

○上海道熊雨亭

泰州錢糧如亂絲衙役如鬼蜮歷來州官平平釀成膏肓湏得霹歷手一掃夙垢而此時署篆者難其人則此州之劫數也府佐中捕廳司理實堪厥任而捕廳力辭司理則軄竊預擬以自代不得已而思其次則張學慱暫署支持目前而先期盤明庫藏非徐司理不可也伏惟臺裁

○上署道熊雨亭

大江南北妖氛布滿危機已伏妖僧所指名其在海上者不可問其在江南者又非江北郡守所能問也急之恐有變緩之而枕不敢髙矣其人俱出豪門望族根株不易拔彼中守土者恐不以爲意則大事去矣千鈞之弩不破的不發惟密圖之幸甚

○上按院劉貞白

軄以三月二十三日報滿卽當躬賫文冊赴臺候考爲妖僧發覺城內戒嚴飭保甲防內姦整營壘備外侮使地方有恃以無恐也妖僧被獲不可謂不拙而其供吐不可盡謂無根若南京之梅四開化鎭之周鼎據軄耳聞不獨有其人似有其事矣揚城甚寬廣四方客貨水輸陸挽日夜不絕商賈不可禁而姦細扮作負販雜於商賈中者亦不可禁面生之人可疑亦可信而面熟之人可信亦可疑此保甲之法行於僻邑易而行於揚郡甚難也揚營兵千人在城內而守庫獄者每夜數十人又在衙門內妖僧若志在庫藏而僅以數十人舉事則必無出路渠思出路則必有埋伏旣有埋伏則非止探蘘胠篋而已此霜臺所雲天下事寧可信其有者確論也海上之結聚倘出荒唐幸甚萬一有之則去﹖儀只消一帆風耳今日之防江海守訊者胸中止有一禦貨之寇耳局外之不測似夢想所不及若爲萬全計則另有說�建威銷萌惟霜臺之遠猷是賴

○答友人劉

捧讀手翰知起居安好而大光明藏從崎■﹝山欽﹞歷落中圓映煥發爲可喜也萬峯塔院功徳殊甚但維揚俗薄習澆不通此竅士商脂腴自奉豈爲三災八難計以太守而募緣無論慳蘘不破抑且口語如沸世出世法兩有窒礙適有妖僧入境逆謀已露地方戒嚴一切方外面生盡行掃除非鏡心長老駐鍚時也

○與翁仁寰

妖僧入境勾引獄囚爲內應幸發覺擒獲盡得艸澤姦宄情狀有令人不忍聞者大江南北妖氛布滿本年正月有海上渠魁入揚城欲乘燈節舉事因占候不吉遁去而揚人無知者此何等世界而居官守土者尙欲以鎭定之說蒙我百姓是欲令百萬生靈性命盡向夢中斷送耳醫病者不諱病撥亂者不諱亂故不佞痛快直截一盤托出令人人醒眼步步防姦使姦人窺伺插鍼不入𨿽卒然有變手腳不亂此是眞鎭定之口訣也如何如何

○上撫院李

春班操軍過期未起程軄所憂也但錢糧出自鎭江該府天啟三年之錢糧恊濟本府四年之操軍更有何辭乃分文不解而更妄稱分文無欠以欺臺臺不可解也據稱三年錢糧本年未徵而待四年開徵秋後起解則是揚州四年之操軍不得領鎭江三年之恊濟矣本府又安能預貯三年開徵之錢糧以預待鎭江四年之借支乎夫拖欠者明目張膽以悖功令而借支者俛首縮項以狥面情天下事所以大壞極敝而不可收拾皆此類也頃者計部考成錢糧一疏參郡守十人今天下爲守者重足而立自救不給而能捨已耘人乎班軍必誤期班官李弘謨必得罪渠是以乞執照於臺臺以卸責而軄亦乞臺臺一咨移部以逭卑軄不借之譴亦妄揣臺臺之所必許也本府段疋起解在途爲鋪墊稽滯一年廬鳳欠本府段價數萬而一萬鋪墊尙吝而不與軄舌敝唇焦僅未啼血耳臺臺倘憐軄而預爲軄地旣不可望之各郡苐早移咨工部以竊附於李弘謨之執焰則後至之誅其有辭於異日乎

○上餉道錢昭自

維揚二運餉艘後至之誅莫贖矣幸兵艘先民艘抵津耗米較民艘差少而舟未破兵未噪吏未逃也民艘之虧損民艘之運官賠償固不必言但兵艘之賠償官與吏共之而其中尢有說焉蓋兵運水腳原虧其半而日久枵腹勢所難支所虧損處大槪消入兵腹中耳權宜之計不得不爾今合照民運之例全給之則七百金之水腳現在卽可補兵艘之耗而官吏之賠償亦不費力臺裁以爲何如

○上撫院呂鴻原

軄將離任地方事無關大利大害者不敢瑣瀆但庫藏錢糧最苦軍餉之溢額又最苦恊濟之縮額此膏肓之證也軄𨿽去國不能忘情通變濟窮萬難膠柱不敢俟之新守恐初來不能入其窽竅謹抒一得條議五欵倘力行之可以救燃眉而起沈痼伏惟臺裁

○上房海客侍禦

丈夫知已原無望於世之悠悠者不肖踽涼自負尢輪囷離奇匠石之所不願而明公愛而加膝破格踰調客冬王文水軄方過維揚晤問具述明公口不忘揚守王君於不肖無半面而明公逢人說項其爲緇衣之好豈世上悠悠者比而不肖知已之感又豈僅結魏顆之艸而已

○與範山人

寇公書﹑爲丈致之﹑錢糧不輕發居官者各任其責難容他人啟口至於印信官封恐防夾帶未敢如命張四府素無一面﹑不便未同而言濫生之領木價﹑日後結局甚難﹑誰任其咎彭生員之遺才﹑何以好從事而失時也﹑艸復不一

○與淮海道宋

不肖三年不遷遷輙投荒以素位二字消之矣臺臺陪推已入啟事節鉞新命計在躍瞬摶風之翼信非搶楡之羽所敢望也日前承翰示如臯錢生事錢與趙皆右姓皆肺戚而又皆有外護幸其自爲和息只有持平一法而已倘微有軒輕則囂爭復起爰書已就眾目所視不便攺竄久欲報命而未得當也

○與中軍袁九牧

同事地方惟和衷乃能共濟其有意見之偏者湏加調劑其難調者勿露形迹則可以安其位行其志矣不佞去國之人獨於麾下才品不能忘懷巳薦於諸院臨行時又復叮嚀此地乃風波世界不得不爲賢者保護乃鄙衷懿好非爲麾下私願努力自愛𨿽在遐方未嘗不側耳以聽好音也撫餉缺額已甚忠義一營勢必盡裁則麾下無所事於地方矣不�已力請鹽臺攺充竈勇之額另食鹽餉特爲麾下計並以附聞幸並令不營官兵知不佞一片苦心也

○答嶽石帆

粵西董撫臺祚未相識王按臺則祚之鄕同年也臺翁惓惓晤時當達之苐恐北山之靈不肯謝逋客則兩公之緣未可知耳維揚道府一時俱缺撫按爲地方堅畱兩月﹑苦辭不允﹑計非七月中旬﹑不能脫身﹑舟過石頭﹑當叩��﹑以快夙心﹑

○與曾養全

正擬馳候﹑而尊翰適至﹑回環三復﹑所謂道我也似子矣﹑祚固無良素抱熱腸願與斯人爲徒者但天民達可而行今不可也色舉之鳥��滕王之風遂絕意叱馭決志懸車與臺翁當年行藏宛相符合不有先覺孰開我人信哉

○與蕭伯玉

客歲黃黃石持年兄寄函稱欲乘流而下晤弟於廣陵竟不果而苐亦遂去國並橘皮湯主人而失之矣弟以三月秩滿報政請告鳥倦知還不能待季﹖﹖鶯之秋風計弟遠志之日政是年兄小艸之時猶得及裏門握手一晤未知如願否耳茫茫堪輿無可共語如年兄絕世之資又各被業風吹去君向瀟湘我向秦爲可嘆也下闕一葉

○與崔司理

凡膺司牧寄者無不欲鋤彊扶弱懲姦保善��茍不能仰體徳意而縱瘈﹖﹖苟以噬且上掣公祖父母之肘斯其人也禍流子孫不足齒也不佞每疾首痛心於此欣逢老公祖福星照臨仰藉威露﹖歹舛示﹖示四衢不但以此懲惡奴亦且以此肅子弟但老公祖公冗旁午丈夫气槪有丈夫作用管窺乃爾不足爲門下獻而門下臭味似覺有同乎此者故不禁其衝口而吐也

○與鄕紳

開鑄一事爲去年地方多故弟銳意蕳兵搜乘帑藏如洗計不得不出於鼓鑄今軍士解甲息肩院道且有銷兵之議爲有司者以安靜爲宜若創開利孔百千羣小所共側目不潔之蒙恐貽羔羊之累寧寢之耳

○與何天玉

瓊花觀歷千百年而不毀亦由千百年郡守守之也倘爲守者不守則此觀未知何年化爲烏有矣又豈畱至今日以待汪氏之侵占也耶弟於此發欲上豎臺臺千載人也於千載勝槪得無一往有深情而王生乃以市井之陋習動臺臺之小慈恐不以此奪彼也

○答吏垣姜

承諭汪商掣鹽事往年割沒之令甚寬故掣宮得以市恩且以取潤而鉆掣者多而且雜邇來爲遼事加餉運司庫藏如洗鹽臺加意搜括而於割沒鹽斤每引皆有定數不容以意髙下又專委揚郡廳屬人人重足奉法惟恐割沒之不及額每一奉委則爲攢眉若一商市恩則眾商環暏無以折其心杜其口也臺命鼎重豈不仰體柰事勢﹖束手不肖所目擊者不敢不以情告

○寄李斗華業師

不肖支離風塵倏易七稔逢世多艱勞勞王事忘其家卹遂於老師起居闊疏捫心負愧自﹖﹖互維揚再捧手札具悉尊況牢落一字一悵敢不分念但不肖守郡令肅如霜卽權貴鄕紳竿牘俱絕徙木之信已令萬姓摶心挹志毫無越思老師勿萌彈鋏之想虛往虛歸彼此負欺不敢不直吐耳不肖薄俸已踰二載庶幾早脫徽纏休﹖﹖術故里爲老師緩急計殊不爲難幸寬腸少待之不食言也

○與範漫翁

弟承教於長於感念未嘗去懷柰一行作吏咫尺河山長幹故人槪不敢竿牘相訊恐牽入葛藤彼此交累非於足下獨有遐心也聖僕到此宣言絕不請托遂往來幾度今亦不復源源矣揚地何地揚民何民揚守何官難言乎難言乎承諭吳事渠自中處原被俱和弟不復嚽一辭矣如足下云云豈可令眾庶聞且見耶萬祈原諒請以異日負荊

○上座師李懋明先生

小疏乞休嚴旨凜凜杜門席槁以聽參處業已堅臥投閒不能作赴火之蛾見幾明決正在此日辭榮謝寵原無負於君父𨿽褫軄削籍亦無愧於俯仰矣但小臣不敢再疏入告西粵撫按又不便遣使懇爲代題或遷延累月聽彼中自行參處也特遣小兒面受指南

○上冢宰

某西江豎儒朴木﹖敕謭材守揚三載曠鰥是愳仰臺座栽培之恩寬其斧鉞量移西粵分臬左江此地卽先人之舊任也兩世國恩同官同地軄宜策駑磨鈍勉自豎立以酬知遇柰孱軀以積勞成瘁久思乞骸蓋未奉新命之先已曾詳請淮揚撫按兩院代題致仕弗蒙允許堅畱至本年八月末旬始獲離任又蒙撫院移咨部科攺寬憑限軄猶竭蹷就道溯長江經彭蠡達豫章而病愈不支矣兼以雙親未厝大事未襄酸鼻痛骨萬念俱灰審已量力寔難就列遂遣家僮伏闕上疏乞恩予告伏祈臺臺始終育成早賜題允另選賢能推補俾軄獲以新銜致仕則有生之年皆臺臺之再造也隕首糜骨未足云報臨稟無任哀吁

○與顧所見

儀渚巵酒河梁髙誼桃花潭水深千尺所不及也臺丈知我迥出膚革之外皆從熱腸中流出從多難中作合未易與悠悠者道而不佞已髙掛滕王之風長欹去來之篇矣小疏乞休永結丘中緣天下事付之能者非敢效棄世之君平而桓子野聞鸜鵒聲輒曰柰何不佞似之矣臺丈負濟世之志一展步而輒蹶焉崎崯歷落豪傑之常藏器待時不亦可乎維揚一塊土固臺丈桑梓尢不佞並州也去國之臣豈忍忘情於嫠緯諒髙才當不捨返而圖遠矣

○答謝生

兩度奉教知足下所遭不偶淪落風塵宛如孟氏所謂無歸之窮人也天下本無無父之國可歸者亦未有歸無父之國而不窮者也今足下東奔西馳罔非窮國又安所得無父之人能手援足下於不窮之域哉竊觀足下微意似謂允若必無望於父母而手援尙可望於他人大非長﹖﹖美譬諸水不行地而泛濫橫流欲衝城漂邑以入海終非水道願足下以悅親爲根本以負慝爲關鑰不謀諸人而謀諸心永保天倫克復故業靑雲鵬程未可量也何必向人爲阮途之哭哉﹑先正云與人子言必依孝與人臣言必依忠恐足下所與謀者皆英少年而以鄙言爲迂也﹑不佞多難之餘﹑爲自了漢﹑而不足﹑已絕世想﹑逃入枯禪無涓埃以增山廣海聊效蒭蕘﹑用答惓惓﹑

○答田善生

曩歲濫竽夏署獲與門下周旋數載緣亦厚矣回首往事幾閱涼燠居諸擲梭爲可嘆也門下胸富縑緗摛詞如繡筆力亦足扛鼎矧胸中百萬乎蕞爾靖江安足展驥逐電之蹄必竟昆侖之馭聊以此爲發軔云爾願門下勉之

○與子學愚

居家澡身浴徳光明洞達鄕評月旦自不容掩若同室之自作孽者不能累汝並不能累我也汝不必干戈相向與之爲穴鼠之鬭遂有細人從中播弄河決魚爛不可收拾我輩涉世但持已無纖毫走作小小輸贏不必計較如善奕者但論收局覆軍擒將不屑屑保守一卒一馬之爲得勝也有大手段大眼界偏能入鳥不亂羣入獸不亂行悻悻小丈夫難以語此爾其味之

○與兄羨門

奴氛益熾烽火漸徹甘泉蠢動漸及腹裏在廷在邊束手無策四顧中原有何足恃其恃在郡國乎樂毅下齊七十餘城僅畱卽墨智作盡有趙地僅畱晉陽欲爲田單爲尹鐸難言之矣今淮陽一塊土姦雄蟻聚蜂攢伺釁而動不辧風塵色安知天地心此時惟有收羅豪傑安緝人心耳

○與蕭伯玉年兄

石城判袂弟南兄北豈惟判南北且判行藏矣雲臺日月依龍衮煙水乾坤老布衣詩可繹而吟也年兄負出世之姿將欲指天指地橫行七步湏向長安紅塵堆裏拖泥帶水一場而不折本乃得力耳弟遣家僮伏闕乞休畢此生矣皮相弟者必謂弟厭薄西粵且別眼者獨兄一人前茅中權兄言在耳請以異日相視而笑也

○與駕部喬

兩承手翰殊荷惓篤俾林下畸人聞所未聞大計密网弟幸互全白門當事諸公不中投杼皆翁兄多芳維持以免顚躓撫臆論報早誓肌骨矣乞休小疏遣使伏闕不蒙兪旨嚴迫可畏苐世道崄巇宦海風波以弟踽涼守拙如亢顙白鼻不堪適河長林豊艸永畢此生堯舜在上乃不令樊中之畜與澤雉同飲喙諒弗然矣文江諸老一時寂漠气運使然轉天關回地軸未知何日鐵柱開花耳翁兄浮沈郎署平步康莊異日大受且未可量長千烏衣暫恣吟嘯所謂仙吏非耶

○與蕭觀我

西粵邕州先人之畏壘地也呰窳如祚不意復絕前緒豈不願叱馭九折以報君父柰三年維揚遭逢多艱腔血幾盡玆便道裏門倦還之鳥送以滕王之風已有乞休一疏候計典黜陟而後敢出耳老年伯髙臥東山以其餘閒討論古昔新刻有禆世道豈雕虫之技采華亡實者同乎不肖𨿽駑猶思搦朽磨鈍以竊附於下風也

○寄蕭玄圃

祚以��辭朗寧適值臺駕晝繡幾度奉辟咡不啻披淸風沃甘醴也疊拜鴻章錦爛霞燦豈惟溝中之斷文以靑黃而先子祠祀記贊一一杼軸繡腸永垂貞石﹖民百世俎豆有憑而弔之者寔托五色筆以不朽也

○與陳煥宇

弟從夏曹一麾廣陵七閱伏臘不獲窺三徑於故園美人之思徒寄梁月弟以黔技守此劇郡腔血欲枯霜鬂攺色有何好懷戀此雞肋始覺足下解弓﹖殳墜袠視束縛纓緌者皆樊雉之不王也鄕思如抽一官似葉與足下班荊握手期不遠矣

○答髙原禪師

南都一通魚雁芳訊中斷倏閱四稔嗣聞奢酋之變暴骨流血私念蓬溪一隅不知蹂躙何狀𨿽上人福慧雙足龍天護持而不得不與眾生共苦樂鄙衷殊懸懸也已而敝寅蘇公﹖﹖互維揚詢及道履具述安好而蓬溪人民同免大劫豈非上人功徳力所庇蔭乎不佞承乏劇郡連年招募以備遼左地方旣已搖動忽有東省妖寇十萬壓境良民思竄姦民思亂多方緝寧始獲安堵生不逢辰官不逢地命也柰何玆履任垂滿一了殘局掉臂入山更不回頭此生尙欲與師一晤而機緣難料聽之而已忽捧遠翰﹑兼領諸刻﹑宛如面對﹑喜劇欲舞靑蓮峯頂創開法席因緣不小吳錢二公紀述自足千古何煩鄙人重打葛藤然承下徵終不敢負爾時簿書旁午不能艸艸下筆以付令徒容另附蘇郡丞轉致則萬萬不浮沈矣

○上制臺商等軒

祚樗櫟散材備員西粵幸逢臺臺托蔭大廈所宜搦朽磨鈍勉效驅筞何敢言私何忍言去苐以時窮勢蹙心緒如焚先人在殯杯土未厝先年洪水蕩折幾沒蛟室軄用是弔影慚魂無時無刻不局髙天而蹐厚地也更以薄柳孱軀望秋先瘁恐一旦朝露抱恨長夜故於去歲量移還裏萬不得已遣家人伏闕陳情乞休未經撫按代題未蒙兪旨不敢覆請勉力叱馭入粵以奉功令而本道又系先人舊履觸目傷心半載以來忽忽若喪胸膈痞悶猶如石猒﹖土彊飲輒吐就枕輒喘肌膚日削神理幾盡似此情況何心雞肋因是瀝血哀請代題放歸田裏得保餘生爲先人覓一容棺之墟𨿽銜環結艸豈能仰酬髙厚哉軄去秋辭家曾托捨親蕭如城候臺旌過敝邑預以下情奉稟不謂其例轉遂相左也昨軄親叩臺墀又不敢以初謁塘突囁嚅告辭始托羅定道蔡大參代申鄙悃想已上聞是軄之去志積歲積日匪席匪石不乞憐於臺臺而誰望耶寸腸激必冒昧具稟無任竦汗

○上按院王闇生

軄樗櫟散材備員西粵幸逢臺臺托蔭萬廈所宜搦朽磨鈍仰酬知遇何忍言去苐以勢窮時蹙心緒如焚先人在殯杯土未厝丙辰洪水蕩析幾沒蛟窟軄用是弔影慚魂無時無刻不局天蹐地也更以蒲柳孱軀望秋先瘁恐溘焉朝露抱恨長夜故於去年還裏萬不得已遣家人伏闕陳情未蒙兪旨軄堅意覆請而親朋相率勸軄﹖﹖互任暫塞嚴旨數月之後再告未晚最可恃者有臺臺儼然持斧叨附譜誼豈有呼吁而不憐者乎遂勉彊叱馭兩僕一主行李蕭然旣﹖﹖互官署觸目皆先人舊履一哭嘔血迄今半載忽忽若喪胸膈痞悶猶如猒﹖土石飲食無味彊飯輒吐寢不交睷就枕輒喘中夜攬衣循繞階除摩腹自寬似此情況何心雞肋軄愛性命當甚於愛官爵而臺臺憐軄之性命亦必甚於憐軄之官爵也用是瀝血哀請代題所引兩例皆前任左江道往事最爲親切若近日浙東分巡寧紹海道副使方應明陳情葬母乞休按臺疏稱本官飄然徑去登舟繳印沿途候命亦蒙允放不加罪譴軄今徑以病請不及其它免煩臺疏曲折更覺直截詳文至日萬懇賜批本司議覆並懇授意本司示軄決去毋循一切慰畱格套俾軄早遂狗馬之私便是臺臺曠蕩恩施超越尋常萬萬也軄於制臺未有夙誼前離家時曾托捨親蕭如城預達下情昨抵端州又面托蔡五嶽憲長再爲申達更祈鼎言堅決早賜會題庶免猶豫長途郵使往返動經月餘又值臺臺報滿期迫倘一蹉跎使軄絕望郁死瘴鄕臺臺異日未免一篇瘞旅文亦何益泉下之鬼乎左江夷漢寧謐地方安堵民瘼利獘所當爲者軄皆爲之矣玆杜門候詳已曉諭士民告辭鄕紳一月之後便離邕抵潯再月之後更離潯抵梧肅候臺疏必得請而後已𨿽啼盡杜鵑之血而不悔也情激詞迫不覺瑣瀆無任竦息

○上制臺商等軒

軄麼麼無似幸庇宇下頃者萬不得已陳情乞休未蒙斥放更承褒語大造生成恩同罔極柰軄狗馬寸私弗能自已擬再申懇於臺臺而交欵適逢其會封疆大事萬難卸擔苐夷情叵測軄食不下咽催督之使相望於道玆月朔十日始得實息彼地貢欵出國矣軄以十二日叱馭田麗直抵交關病骨支離觸暑冒瘴其何敢憚擬以二十四日納欵於受降城華夷兩地師旅云屯不下萬餘慮有意外安緝料理頗費心力倘得仰藉威靈告成事而旋實徼臺臺如天之貺也事竣還報之日軄再瀝狗馬諒臺臺渡蟻功徳豈有靳焉端役代稟無任竦汗

○與蕭如城年兄

弟欲去其官如鳥欲脫籠不謂夙業作障劫難未滿頃奉嚴旨已擬杜門席槁聽參而敝座師李懋翁堅以爲不可卽欲拂衣亦須抵任庶免抗違之迹弟又不得不叱西粵之馭矣到官之日卽作辭官之計秋冬間決遂我初服也彼中撫按及制臺煩年兄飛翰爲弟言之此來特爲遵旨不爲慕祿眞病眞苦乞慨然具題釋放以保餘生頃大計風波危而復安年兄爲弟計甚力也感何能口玆再懇聊城一矢使弟葉落歸根功更倍於前之扶顚持危也望之望之

○上按院王

軄自﹖﹖互任首爲交夷十年未欵情狀叵測私心憂之催督之使詰責之檄不絕於道玆幸夷使賫文請期開關此彊場一大快事非仰仗臺臺威徳旁鬯四夷率服何以有此耶軄政爲負薪之疾已具詳請告忽接關報爲之一喜一愳所喜者爲交南黎氏簒莫之後負固不貢幾二十年自先人備兵左江殫力拮據數載始銜璧納疑玆軄承遺緒再了欵局竊爲私喜所愳者軄抱病乞休已擬杜門而貢欵適至封彊大事須本道直抵交地開關受欵檄諸土司陳兵設衛襄此巨典恐深入瘴鄕病骨不支竊抱私愳倘蒙臺臺憐準予告批行守道兼攝巡篆放軄長往則大造之恩不止於生入玉關而已顒首跂足以候臺命

○與督學夏六咸

先人名宦邕州士民將議舉呈而年臺以爲不必待呈徑行文入祠與祭似此公典非子孫所敢置喙乃蒙年臺破格舉之夜臺有知銜結何如而弟卽隕首縻骨又安足言報也先人宦遊二十餘年凡所至處皆用一片血心瀝在地方故沒世不忘處處皆然起家東莞令莞亦有祠矣僉憲﹖﹖析省浙已入名宦矣監軍貴州已入名宦且有忠勛祠矣憲副左江有報徳祠矣交南有定交世烈之廟矣功在西南九如滇如黔如粵凡兩宣告廟五賜白金文綺四紀錄一升俸一升爵一加贈蔭而功在粵西者歷歷題敍可數此左江之報徳有自來也豈意三十年後更逢年臺持衡風勵而增此一段俎豆之光詎不奇哉左江報徳祠原在憲署之傍今士民僉謂基址湫隘攺創於王文成公祠左文成有社稷功非先人所敢望而就左江言之則綏交平蠻之功亦不減於文成之伐田也重修報徳詞記竊有懇於年臺名世鴻篇千秋不朽願年臺許之今日左江之憲署卽弟當年之鯉庭奇緣奇事亦在國人之口矣交南十年不貢夷情叵測害成者眾弟抵任私憂之督促之檄不絕於道今始遣使請欵弟擬以四月十九日親往開關了此欵局先人遺緒幸不墜地亦是一快年臺如慨許祠記五色筆中微賜點綴則賤父子存歿俱有光矣

○上按院王闇生

交貢一事久無實息軄食不下咽玆月朔十日乃確報貢摃出國軄以十二日發朗寧直抵交關觸暑冒瘴無可回避約以二十四日受欵華夷兩地師旅云屯不下萬餘早完一日地方安靜一日倘藉威靈獲告成事實如天之福也此役旣竣軄尙未可以去乎軄萬萬無不去弟未知以賫差去抑以微罪行也軄爲霜臺嚴命如鐵故不得已而思其次倘猶有靳焉軄眞苦途窮矣

○與楊嶽伯

弟承乏西粵伏闕請告未允勉爲抵任半載可以塞明旨矣詳請兩院乞返初服去冬目擊董撫臺之變愈覺驚魂懾懾度日如年夜不交睫顚毛盡禿矣乞臺翁爲弟力加慫恿開籠放雀功徳無量如按臺批司會議懇祈徑覆幸無疑弟遊移二三而以慰畱格套見拘使弟多受一日苦海損臺臺一日功徳也昨閱邸報寧紹道方旦心以葬親告致撫按代題稱其繳印登舟飄然長往沿途候旨近日功令𨿽嚴不加罪譴竟準致仕另補蕭如城矣弟今詳文所引皆前任左江道故事更爲親切情迫勢急用是瑣瀆

○答按院王闇生

左江有司鮮彊人意大約一片氈耳觀其行事令人悶絕下民卒癉今日已極苟得一求芻與牧之吏便是祥麟瑞鳳矣柰寥寥何其才品𨿽庸而任未匝月者姑置之其抱危病必不可畱而新任告致之何久任告致之盧又置之其已升遷離地方而瑕瑜半者又置之此外得其當而報命尙寬匝月諮諏再周卽便馳復爾時爲納欵一事調度防關極費綢繆至五月中旬似可竣役軄趨端州躬報制臺具題遂由昭江抵會城伏謁霜臺於境上叩辭長往霜臺卽不開澤雉之樊諒不忍矣

○答王玉田

年兄以眞品幹實事闇然而章自不可掩前會城相對按臺屈指粵西賢守令已冠年兄矣弟爲交夷不貢檄之來欵幸以先月廿六日親﹖﹖互交境襄此大役卽日親赴端溪告成於制臺又轉舟全州謁按臺爾時年兄薦牘有確訂矣弟爲告致心未歇也按臺代題有難色而僅以賫差塞弟之望不得已勉此苦役七月末旬便擬戒行轉盻分攜言之邑邑

○與武部林

先君始分符於莞繼分臬於邕不肖當年相從兩地皆臺臺之仙裏也緣已奇矣玆三十年不意復踵前武而承乏玆土一撫硯山之碑重過鯉對之庭遂獲事賢友仁如臺臺名世鴻碩幾幸趨下風而結襪叩玄扃而傾耳三生夙緣不尢奇之奇耶苐入境以來所見閭閻憔悴原野蕭條邊政久弛峝寇蔓發種種境象大非疇昔𨿽戡定巨手尙費料理而以不肖謭陋濫竽管鑰豕驂服羊負軛庸能勝任而愉快乎不肖所爲當食罷箸而永夜回腸也交人十年不貢始慮夷情叵測害成者眾乃一督促之遂應如響邊吏何能爲皆田中國有司馬耳卽日啟關假道仙裏一聆帷幄之謀發曚開聵良非淺鮮乃承金玉之音兼拜雲霄之貺愧欲泚汗秪領家刻如挹淸揚腆儀奉璧銘之五內

○上按院王闇生

軄爲解組一念煎如膏火性命所關不能自禁遂瀝血悃於臺臺尙未得命如望歲焉已擬杜門而交欵忽報封疆大事無可推委本道例親開關𨿽扶病亦須一往期以四月十九日入貢則四月末旬軄遂可還朗寧束裝計此時臺臺開籠放雀諒不俟軄之再瀆矣

○寄陳煥宇

河梁握別情深千尺佩之而南一步一故人矣抵朗寧重遊鯉庭三十年前邯鄲夢如慕如疑欲咽欲絕作思大三生觀七日而魂始還也地僻政蕳白日遊絲政與枯淡頭陀相宜回首廣陵如娑婆之視阿閦精治身緒治國兩得之矣邊事大壞交黎久不王弟一檄而至乃重修先子綏交故事整旅出關受降納欵爲先子磨崖勒石而還事亦奇矣然恐造物忌全福過災生求返初服當事者弗許也弟爭之疆而僅以賫差止弟梅渴豈知鴻飛冥冥弋人安得再下之哉菊月初旬定擬把袂五日遂北徵自北而南便效繭中之蛹不窺牅矣

○上按院王闇生

軄去志已決一夜頭白竊以爲彈痤者不能避庸楚請以交欵竣役告成事於霜臺遂還朗寧與地方士民訣別而候命於潯再辭潯而候命於梧軄一去不可復還而一參不敢幸免極知近日功令森嚴轉喉有礙軄不敢彊霜臺以所難曲垂優容苐於白蕳之中稍從輕處則霜臺與軄兩得之矣如又不得命或借賫差以行容軄抵京自斷葛藤如夏督學所傳臺旨則出於萬不得已者亦願霜臺向總司訂之以稍安軄之驚魂是亦霜臺之恩施也

○答別駕袁夢吉

以門下鯤鯨之才決不向牛涔中了卻一生拏雲攫霧奮鬣溟海當自有時門下流行坎止看風使帆不必介介不佞蒓思猶如弦矢百計無脫乃信造物有默宰目前匏系獨惜同舟失一髙賢恐地方有緩急始思長城耳承翰別緒如抽蒹辱腆貺門下所分者夷粟不佞所愛者矧廉三肅璧謝臨楮悵惘

○答右江巡道潘翼虞

弟去歲伏闕告致未蒙兪旨不得已入粵圖懇兩院代題昨三月申文瀝血陳情又未蒙許而按臺許以

祝釐之差矣今此差若轉借臺重則弟拂衣長往更遂初心出境當在翁臺之先也

○上制臺啇等軒

軄自抵任竊爲交夷十年未欵情狀叵測私心憂之催督之使詰責之檄不絕於道玆幸夷使賫文請期開關此疆場一大快事也非仰仗臺臺威徳旁鬯四夷率服何以有此軄政爲負薪之疾具詳請告已擬杜門忽接關報一喜一愳華夏界限甚嚴貢欵大事必須本道直抵交境開關受欵檄諸土司陳兵設衛襄此巨典一防莫氏之意外一防內地之姦宄竊恐深入瘴鄕病骨不支有負臺委倘蒙憐準予告攝篆有人俾軄長往則大造之恩不止於生入玉關而已顒首俟命

○答何敬宇

廣陵蘋聚不啻空谷聞跫也以喙腐吞腥之俗吏而對碧瞳玄發之仙翁殊隔霄壤一段闊悰竟從鞅掌中銷去地主失軄爲從者羞至今念之﹑弟弛維揚之擔復管江左之鑰自惟亢顙白鼻不堪適河小疏乞休嚴旨弗允勉爲叱馭今日之兵署卽當年之鯉庭也羊曇馬策不過西州門況弟風木之悲乎已力請解綬會交趾貢道久塞復通乃馳絕域納欵因爲先人磨崖而還一段奇緣遂在人口事竣已捧差去國從此山南山北作究竟生涯矣

○與督學夏六咸

弟乞休一念日夜耿耿於懷寢不交睫食不下咽不死則歸不歸則死只此兩字無二三也按臺玉成弟意豈有窮盡柰弟志決匪席匪石不如速放煩年臺力爲弟主持並向楊曹二翁確爲弟懇倘批會議毋以慰畱格套相羈是諸公大造於弟也銜環結艸豈足言報

○與桂林司理萬

門下粹品如備四時之气造物者又欲以盤錯別利器非偶然也江河之行順下而已至於風摶物激觸山赴谷始見其奇目前種種惟門下因應之何憂集木哉不佞謬以祝釐於役漸遠髙賢緇衣之懷不能自禁有吐無茹矣

○答武部林

向日登龍奉教寸昃壯猷偉略已覘一班中國司馬信乎其有眞也傍玉依蘭此心如結柰以關事牽去徼福假靈了此一局匆匆言旋先期赴邕料理貢艘遂夜渡麗江不敢混淸塵矣玆以嵩祝之役星駕於邁緬懷明徳不勝回首黔師久頓所賴司馬紓籌運奇匪異人任泗城堪用與否臺臺必有確見不肖一入春明當傳尊指俾當事諸公知隆中一羽又在萬里雲霄耳

○與曹能始

弟違教二十餘年始獲把臂於南徼會城五日之緣勝於一宿覺矣別後旬日始達朗寧席未暖而謁按臺於蒼梧往還幾以月計又聞撫臺計音亟欲走會城展奠無常迅速人各有此件未了之公案柰世間懵懂漢年年爲他人作嫁衣裳良可嘆也臺翁知道者故弟及之何以策我有懷如縷

○寄兒輩

粵西乃宦遊人所猒薄相知者謂余不就近補揚州道而遠補荒徼共爲扼腕不知余但要脫苦海不問何處可以登岸如此還鄕眞滕王風送矣監軍公備兵左江余曾讀書官舍宛然如昨不意二十年後再繩前武一段奇絕因緣似邑中二百餘年所未有者人力不至於此何所用其心哉

○寄侄內美

別侄離家百日抵朗寧官舍三十年陳迹不堪回首今寢處於若翁之書室倚徙於先人之鯉庭哀逝之慟時時相偪出世之想亦念念想前兼以政務甚蕳衙齋更寂白日遊絲一榻危坐人迹旣掃鳥語俱絕人生淸福得未曾有吾侄向日弗肯相從共此勝境竊嘆夙緣之不偶也苐恐福過災生可暫而不可久春夏之交拂衣賦歸苶猶豫無二三矣別時見侄气體未充囑以保攝尙記吾言否

○答祁羅浮孫

不佞支離風塵所遇粵客未嘗不問君家動定以令祖之鴻才而不大售以尊君之茂才而不小售嗇此豊彼理數之常保世亢宗竊於足下有深望焉不佞承乏西粵所駐絕徼未及匝歲遽以祝釐星駕而北愧一訊之未通而華翰先及發函辴然何啻聞跫音於空谷哉

○與陳九巖

弟曩者一麾廣陵去白門僅隔帶水玄提不絕於耳也已而榮擢滇徼弟亦投荒粵陲蒼雁頳鯉遂爾泬﹖寥回首司馬門促膝譚心豈不成焦夢哉年臺騎气禦風之品弟不敢望後塵然薄圭組而耽林壑謬似彷佛臭味者客歲乞休小疏計已寓目柰未蒙愈旨勉爲叱馭少塞功令玆以賫差去粵遂從此入山不返矣乃年兄赴滇亦兩閱歲而始就道不大奇耶

○答右江道潘翼虞

弟爲先人未厝而痛心陽侯之災遂思永謝圭組結緣丘壑覓一容棺之墟便可從先人於地下故疏請告而

上不許詳請告而院又不許至於僅許賫差以行已非弟啼血之初意矣玆翁臺爲省侍太夫人而有此請人子至情自不容已藉此仰懇鼎言達弟狗馬激切之私於按臺早乞一疏爲弟題致俾弟得致而翁臺得差此仁人錫類之孝也禱祠而求佇望佇望

○寄兄羨門

弟抵粵以孟夏請告不遂擬再請而交南報貢矣十年不來之貢又中國多事之秋倘有二心萬難馴擾弟始以尺檄諭之不必其應如響也豈非冏卿公之靈哉五月親抵交南開關納欵華夷歡呼萬旅云屯立馬勒石而還父子相隔三十年同官同地而又同銘功於異域考之粵志自伏波銅柱以來未之有也石榻一幅寄覽亦可以告先人於地下矣先人入名宦繼王文成公之後而興者邕州名宦漢唐以來僅三十人良不易得民間報徳祠又重修與文成祠巋然並列祭田有藉伏臘有規香火有役祠記有碑井井可觀綿綿可久矣貢欵告成後乞休題目遂提不起而兩院以賫差相許且收拾還家未了葛藤又當別圖𨿽目下有一題敍而弟無所望身旣隱矣焉用文之白日西斜落帆停棹豈容再計七月末旬便離朗寧十月初旬可還鄕井面晤伊邇不能多及

○與蕭伯玉

年兄久客春明飽歷風塵歸來輞川之興當大暢發山不猒髙水不猒深最急者郭橐駝耳懶瓉之說年兄昔以諷弟者弟以轉奉兄需之三二十年何愁松不龍鱗乎弟辭廣陵入西粵如住阿閦國淸淨之福得未曾有惜宦粵人無有知者東坡謫海南食蠔而美戒子過勿語北方君子恐皆求謪海南以分其美弟亦類是但無慚菩薩不可久做還鄕一曲已成調矣

○答史永嚴

不肖祚投荒炎徼蠻土﹖取夷落雁足不渡𨿽神馳左右而起居缺然每側耳並州之事日異月遷兩閱歲而五易守矣以不肖黔技捫心追省諐尢山積出入齊汨尙未漂沈龍伯豈非名邦之直道不冺而臺臺之推挽有自哉玆以捧差經徐闊懷塡臆渴欲匍匐臺墀而途次風霜毳骨作楚殊違鄙願政擬申下悃而瑤函先施雲天髙誼對之泚顏據鞍布謝艸率不次

○與水部陳

弟祚支離風塵不奉芝宇十載有餘比來投荒絕域雁飛不度缺然起居心旌搖搖玆以祝釐道經鄒兗途次遇王參漢年兄出邸報始知弟削奪矣就裏節目非楮筆可罊卽日小揭一出年兄始辴然而笑也旣奉旨不敢叱馭揆理必遣差代賫赴部荒途無可共啇彷徨靡措特遣小力仰受指南惟年兄哀其窮而詳告之操院題疏未見其全乞示一覽如無全疏卽錄全旨付來役爲望也長途冒寒毳骨莫支無能躬叩敢布崖略

○上操院胡

嘉祚火坑湯鑊中自分焦爛豈料有甘露灑於楊枝者如臺諭乎幼讀戴記至於道途不爭夷險冬夏不爭陰陽繹其言貫而佩之一生矣彼孽千般伎倆惟祚是求無一朝之忿而似九世之﹖﹖丸豈有他哉慱美名慱美官耳藉令不肖捐名捐官足以償孽僅僅一削而止則已抱犢入山矣柰何角之不已而且踣之而且踦之水深火熱一步一緊償以性命償以子孫而弗足乎孽心殺人之心也孽書殺人之書也所咲殺人者不斷脰而斬袪擊劍之術未講也祚於此猶爲麼兜堅將耳食者捫空追向尙無已時不得已而爲十詰就彼詰彼無繁言焉矛子之矛也盾子之盾也於祚何有哉

○寄蔡五嶽

弟欲去官匪石匪席端溪乞靈於臺翁不獲所請客冬乃借捧差以去途次鄒嶧已聞嚴譴所謂霜落果熟水到渠成時節因緣豈人加哉不潔之蒙幾爲大僇知已者諒弗驚心於流言小揭略見大意臺翁試寓目焉不爾不成娑婆也先後兩疏一削一勘勘已中寢雨露雷霆天恩莫測半載住金山秋來移寓長幹之舍利塔種種增上緣自信成佛不在靈運後矣相見何日惟有永懷

○與王孩之

違教七載春樹暮云幾回搔首流光荏苒良覿何期弟橫罹顚越重貽兄憂已而覆盆見日又貽兄喜更奉賜環之詔又令兄彈冠相慶也然驚弓警餌無復熱腸遂決意雌伏稿項黃酋﹖或而不悔焉邇者避喧謝俗一味枯寂追蹤豕鹿照影潭壑頗極林下之趣蘇長公謪海南食螫而美吝而不以語人弟今向盟翁語此者知盟翁同此螫味云耳

○與謝韶石年兄

憲節式臨豫章弟政遠竄紀域鳥言夷面之鄕蠻煙瘴霧之苦無可告語猶不猒權姦之毒螫也而終風暴起霆孽交加自分刀俎余骴鼎俎遊魂已爾天道好還覆盆見日聖主中興賜環詔下弟心灰已寒雞肋情斷一丘一壑無復遺憾矣

○上李懋師

讀師訟言腸斷山﹖夫猿一字一血長公之眞精李靑蓮所謂山頹海竭心不死也蘆中之丈人瀨水之婦露筋之娥當年亡其姓氏而名自千古殊不在題請建坊如來諭眞髙見矣

○與楊霞標

維揚一別萍蹤各天兄西極而弟南荒黃耳之音不傳矣尊兄望重六詔行且內召無柰弟之隕淵墮穽何也冬春間風波四起尊兄得無驚心於流言乎弟客冬賫差馳至鄒嶧聞報遂攺轅而南駐於金山出揭候勘操疏𨿽行臺疏中寢勘局遂息雷霆轉爲雨露亦不測之天恩也作孽非已胎禍有由刻揭如指掌兄翁細閱始信天地間眞有龜之毛﹑兔之角﹑蜃之市﹑而蛇之足矣﹑

○與陳煥宇

風波乃宦海之常而不風之波則不佞所遭之變也一吠形再吠聲殆矣區區顚躓不足惜柰何貽知已之憂哉所事歷歷有顚委燦若指掌昭如列眉我堅彼瑕彼亂我整似非敗局君子居易而已命則不能與爭也玆憩金山從禪寂中了此幻夢若問弟歸期一聽黃梁自熟耳

○與同年許芳谷

弟兀坐水上之峯自擬湘潭之累咫尺龍光所願膝行倒竭肺腸柰身在齊汨未敢搴裳盈盈脈脈念之搗心弟兩揭前已呈覽𨿽覆盆未日而自揣血悃震風隕霜仁人君子於此而弗動心則子輿氏乍見之說不驗矣

○答同年潘玉函

弟已隕淵墜谷矣年臺視爲切身之痌瘝頦頰所及如撥靑天之霧乃知世間有眞俠骨也風波亦仕路之常而不風之波則弟所遭之變也捐名捐官不足以償去任之孽而寖寖乎償以性命償以子孫天下有如弟之死法乎彼孽刻冊胎禍已久弟前揭未之盡也玆再拈十詰將彼肺肝一盤托出年臺俯賜一覽當自有批判矣

○寄邑侯李

蒼頭抵京口獲捧臺翰跽誦回環種種篤摯感何可言自惟呰窳無狀終風暴起彼孽一手之毒中於道聽者之耳遂吠聲而不止也以如夢之操餉修如幻之兵營蛇足之外又有足焉蜃樓之上更有樓焉旣已一疏再疏只得一揭再揭老父母試一寓目當憮然三嘆矣勘局未結尙需時日誥命未繳恐稽功令不肖已在揚候勘特遣家屬賫繳以逭後至之誅仰祈轉詳院司如兩院欲移咨淮揚撫按會題一聽上裁而已

○制臺啇等軒

其呰窳無狀分臬朗寧何幸三生夙緣備員宇下蒙臺臺破格栽培隕首縻骨豈能報稱比以祝釐拜違臺墀叱馭半途意外風波遂被嚴譴攺轅南還收拾敗局以塞讒口世路崄巇太行孟門踰河蹈海計不再決回首明徳一步一戀而已

○與春元朱

久違雅教傍玉依蘭時切夢寐邊徼孤臣﹑從蠻土﹖取夷落中作生涯忽接雁書不啻聞跫於空谷也宦海風波不佞安之若命承足下往年一片熱腸濟我於驚瀾用情於人所不知之地熟謂世無眞俠骨耶久抱銜戢﹑愧一環之未酬而顚立﹖咅又繼之矣此番變態夙世所結之孽非今生也不佞委順以償之無所怨尢然而虛負髙誼則有靦面目耳

○與海門令嚴琢庵

不佞辭維揚回首同舟諸君一時多賢而英姿傑出眞靑萍幹將水截蛟龍陸剸屬艸者無臺十儔也以爲榮滿及﹖矣跨騰風雲依光日月直掇之耳威鳳翔千﹖﹖﹖𨿽搶揄之羽亦爲之鼓翼而長鳴焉情也不佞獨無情哉惟是風波之餘爲知已羞增以祝釐之役途次鄒嶧捧白簡而卻步遂束身待罪京口而含沙者芟夷蘊崇又行火焉夙孽所種無回避無怨尢順受而已不佞灰死而尙有溺之者門下遠勤使命不替夙心吁嗟乎有昊有比彼何人哉

○與江維嶽

不佞方弔影於寂寞之濱班荊道故病未能也幸逢聖明陰霾一掃遂令覆盆見日溫綸下部驚弓之鳥從此投林君平棄世當甚於世棄君平矣有何面孔爲人作曹丘客心牢落風動解維足下阮途無由分痛向陽之木易爲春願足下別圖之

○答泰州守向

不佞有夙緣於門下當年傍玉依蘭至今猶在夢想也越在遐荒兩載以來遂爲去後之孽所播弄駕樓於蜃而畫足於蛇旣以蒙當事因以蒙君父小揭奉覽字字皆案冊有年分有官吏也彼孽盲於心並盲於目而造此無稽之言乎至於州縣未解之京邊錢糧系不佞任內年分而爲彼孽攺換那去反卸責於不佞以混諸君之視聽卽日續揭一盤托出當與諸君辴然而笑也門下誠心質行加以敏手守此疲州當事所以別利器勗哉夫子是祝是禱

○與白門友人

大憝廓淸陰霾蕩掃不肖奇冤頓見天日昭雪疏入賜環詔下匪惟入玉關門且到酒泉郡矣謬承知已爲我手額﹑情溢毫楮感深次骨

○上撫院郭

某行能無狀罹於嚴譴覆盆奇冤震風隕霜待罪兩載弔影旅次未嘗寧家行道之人所共嗟傷久蒙曲垂洞照不啻切身之痛瘝其如大憝煬竈勢難手援某亦結舌罔敢呼吁幸聖主當陽陰霾一掃遂荷大疏頓揭覆盆向來含沙徹底澄淸旣徼溫旨特賜昭雪枯條重卉白骨再肉隕首刎血豈足言報自惟傷弓驚餌敢戀雞肋苐獲棲遲衡泌免爲戮民保此餘生以拭日臺臺伊臯之業澤流四海俾某在宥洪鈞含膏飲醇曷其有極哉

○與江都令遲

不肖祚拓落畸人逢時不辰終風暴起飄墮羅剎兩載以來瑣尾流離湘累之魂幾不可招矣何幸拯溺救焚有如臺下當射工橫集之時不恡齒牙以遏凶鋒詞組扶公重於鼎呂風波之民出入齊汨而獲千金一壺以濟彼岸豈非臺下之賜哉分袂解維回首明徳一步一戀玆舟﹖羲棹秣陵飛夢邗水輒遣小力布其銜戢

○與袁九牧

人生如夢不佞重遊廣陵又夢中夢也年來惡夢逼人不意煙花三月與門下相從於二十四橋之間他鄕故知﹑引滿浮白﹑同澆壘塊﹑則惡夢翻成好夢不佞亦無憾於數奇矣門下負載而談幾二十年尙不免於射工當路洞照已如觀火更爲門下重增一段光彩幸毋介介勉進竿頭一步可乎

○答韓古州

䢐年都門欵奉衡宇天涯萍蹤宛同骨肉晨風夕月趾錯肩隨緣不偶也揮手相失彼此爲烏紗籠罩風波轉徙以致雁足弗勤於左右垂二十餘年以迄於今臺翁宦成弟亦坎止其間羊腸九折顚踣萬狀無如弟之行徑未堪爲知已道也回首少壯腸肥腦滿漫負金簡玉字之興而臺翁不靳武庫祕藏恣我飫飽所割惠者尙在案頭良以美人之貽弗敢失墜而隙駟不畱年華密移豪气漸索雲煙過眼不生滯想矣令侄君慱捧翰辱臨發函快讀喜欲憤飯禇書倪贊來自千里臺翁弗替前言眞世間有心人哉此卷出自舍下印章符合無疑但題跋非先太師手筆而墨迹筋骨微欠古勁紙墨气色稍似近代臨本管見如此密以告君慱而取證於法眼未知當否

○與同年王曙東

弟風波餘孽仰徼寵露幸脫罪罟跧伏衡茅以樂太平拭瞻聖主中興事事謂實諸臣不以虛應則唐虞三代可以雁致年臺名世之身際五百之運豈非千載一時哉弟多難之後招魂來歸一丘一壑亦已逾分其庸有他覬𨿽賜環已久而主爵者鄭重於啟事似爲麋鹿結豊艸之緣矣然年臺爲弟一熱腸弟所刻肌沁骨而口不能宣也

○與河西道葛

遠拜瑤函字字珠玉言言臭味蓋未炙龍光雲霄摯誼已沁人心骨間矣乃區區狗馬一腔敢不少吐崖略以混臺聽自崔魏肆毒祚命不辰首觸凶鋒幾爲戮民幸天道好還大憝授首祚始出一生於萬死所畱視息於人間者刀俎之餘胔鼎鑊之殘魂也放廢以來跧伏衡茅如率曠野凶絕念雞肋不意遺簪墜履尙玷啟事濫竽秦關獲廁寅末密邇典刑斯亦千秋之遇三生之遘矣搦朽磨鈍鉛刀猶思一割祚亦何所不勉以虛負聖恩惟是蒲柳賤姿望秋先零摧折之後神理俱鑠䢐冬迄夏二豎爲祟支離孱骨引鏡堪憐一拜新命捫心自揣巖疆重寄豈庸蚊負寧避賢者之路永結區中之緣輒因秦役陳情於本鎭撫臺仰懇轉題俯容休致當今北門鎖鑰濟濟韓範焉用謭劣如祚者豕驂服而羊負軛耶特煩臺臺力爲主持截斷葛藤毋用再計此不肖一片冷腸自甘棄捐飯牛掛瓢沒齒不悔者也比接憑札抵任限在八月之朔邇來功令森嚴違限之譴毫無假貸有如院臺猶豫更泥格套再行督促而鄙心匪石萬不可轉苐恐數千里使命往還程途迢逓歲月稽延久誤封疆獲戾滋大伏惟臺臺曲鑑寸悰罔有二三開籠解﹖﹖絳少延余喘𨿽泮奐林樾拭目臺臺名世大業﹑光日月而耀旗常其爲割榮分寵豈不厚哉語出肺膈楮筆莫罄統祈慈照恕其瑣瀆

○與蕭伯玉

弟野兕率曠久無越思山公啟事之艱淹滯少多熱腸豪傑何有於輪囷離奇之畸人弟傷弓驚餌赴壑投林惟恐不深再入邯鄲之枕將何時而蘧然乎邇來二豎漸侵揣非用世之骨雙丸如流殊切駒隙之痛一聞新命決意乞休業已陳情秦撫截斷葛藤題疏至京年兄當南向加額爲我釃酒酎地也宦海風波何常起廢諸公顚蹶者亦旣累累養由百中之技所慮弓撥矢鉤而以善息爲功懋師一片育造弟何忍負然善收末路使人謂穰苴之門無敗兵亦所以伓負懋師耳聖主側席求賢諸臣凜凜以奉不及將來何人堪發傳巖之夢短气短气名世大業年兄勉之矣潭府俱納福芳園更有色弟與快婿間一試屐範冠蟬緌爲之辴然因便覼縷臨楮悵結

○與王旋觀

庚午之冬弟聞劉玉老晤兄於邗溝嗣得其手札稱發僧津津臺宗且備言向兄結世外緣弟爲趯趯神飛兄方乘願力現宰官蔭涼天下人不必從懶瓚問行藏弟則已撥牛糞火煨芋而食無暇拭寒涕矣獨念發僧被一陣業風吹入函關匍匐而歸差短人气臺翁得無扼掔

○與郭聖胎

二十年來雁足不到以蒯緱泛泛乎龍伯之國離朱象罔所不能索也每共令兄聚首未嘗不嘆鶺鴒之各天矧於弟何有哉白門老友﹑惟令兄一人玆遊鬼陌且宿艸矣弟馬策豈復叩西州門乎聞訃慟絕不色摩詰之哭殷遙匪兒女仁也旅襯何歸中原多故盜美四起早偕母櫬而首丘焉是在足下仔肩矣

○上座師錢機山先生

崔直指之巡揚也厚有望於揚守迫脇之急人人爲祚危而祚漠然不應也賴海道力爭免於白蕳兩淮所共見聞老師亦旣耳熟之矣祚之投荒坐此而猶不厭射工之毒也張侍禦仰其鼻息遂以祚獻媚旣蘊崇之又行火焉爾時命如懸絲豈料撥霧披云以有今日哉玆撫按特疏昭雪且以復軄爲請傷弓驚餌之後寸心已灰寧有雞肋之戀但故物一還稍存空名便賫志林壑沒齒無憾矣

○上座師錢機山先生

嘉祚守揚無狀投荒西粵蠻土﹖取夷落雁飛不度坐是缺然起居罪末容贖前歲九月以捧差入京甫及鄒嶧遽聞嚴譴遂攺南轅待罪金山出揭布告見者發豎其如崔魏煬竈白日沈光公道在下誰爲叫閽自分七尺之軀當爲刀俎之胔固不足惜其如仰玷門墻使天下謂穰苴之壇有敗兵則身死而目不瞑矣幸聖主龍飛陰霾一掃覆盆奇冤始曜光明淮揚撫按特疏昭雪且以復軄請遂蒙溫旨下部議覆從前一段公案了然於天下士大夫而後敢上報老師少慰睠懷也

○上座師李懋明先生

祚投荒絕徼黃耳幾斷紫气天上徒有翹首老師年來憂深集水側足焦原竊謂坎廩至此已極﹑必爲造物所憐﹑嗇諸身﹑裕諸後﹑亦似不爽之符也胡爲變出意外蘭摧玉折極人間世未有之奇禍聞者驚魂談者隕涕天不佑善如此不令爲善者愳耶河決不壅魚爛不全莊子所謂知其無可柰何而安之若命也當令胸中別開世界幸毋悒悒自苦屈原天問無救已定之數矣不肖夏初乞休當事者怵於功令堅不允題旋爲交趾貢事告成而還僅以捧差去國抵捨席未暖又當脂轄■﹝彳空﹞匆如蝟摳衣有願勢不能也其在南轅之日乎

○與樊鐘陽年兄

春間遣小兒﹖﹖互候起居爾時風波稽天彼此出入齊汨茫無彼岸不肖爲張侍禦續參一疏𨿽奉嚴旨提勘旋收成命停寢不行則公道之昭灼造物之呵護眞出意表矣乃年臺同房海翁竟不免維揚一行而揚商口碑徳政倍增一段气色使人大快恩詔許撫按查明代題昭雪在年臺固無慮於覆盆而弟祚亦應在蔭庇中也

○寄云眠叔

大塊是勞生之機小智非周身之務是侄之行乎富貴也身如下系之舟心如深淵之靜則侄之行乎患難也老叔亦患難中人柰何與乳哺子角口於懷抱以指諭指以馬諭馬畢世無齊物之日矣來翰縷縷道理太多使人讀不終篇侄方從鼎鑊刀俎少延餘息萬事不幹懷任有力者負之而趨耳

○謝淮安司理

不肖落魄畸人抱震風隕霜之冤欣逢法曜照臨力爲昭雪遂徼溫綸俾枯條重卉白骨再肉撫臆捫心敢忘所自昔人所云金石可銷而丹誠不冺也

○別來星海

年兄爲弟遣使之日政弟遣使於年兄之日也兩地同心不約而合矣淮揚衝地鞅掌逼人年兄鴻猷駿略𨿽遊刄有餘終是苦海願加意嗇神守中無損淸況以膺多福望之望之發來馬遠小軸系元文宗祕府之物可湊大冊李成山水金地潑墨尢奇勿以小軸輕之﹑年兄韻致絕世弟去國如葉恨無能佐歡左右柰何倘夙緣不慳需之異日

○與陸禹門

仁兄三顧管仲之貧匏子所知也但此地系四達之達曳裾之客如雲姦﹖﹖丸叢生若不閉關杜謝恐鬼魊晝舞官謗速矣故一例卻絕𨿽權貴薦牘槪不奉命今爲仁兄開例旁觀者舌銛如龍淵不虞其一割乎

○與袁中軍九牧

曩歲承乏邗溝足下精悍之色溢於眉睫倘騁得時之駕禦以滕王之風此日勛名當在麟閣柰何漉汗吳阪窘步鹽車竟稿項黃酋﹖或以至今日哉昨聞流寇豕突蕪城震動幸免蹂躙壯猷碩畫必見一班或可借資以階尺寸而伏櫪老驥猶故吾也讀來翰娓娓徒增浩嘆而已

○與子學愚

善學佛法卽善了世緣也緣無可逃卽逃之荒野亦有荒野之緣不如隨緣了之但步步識因果念念行慈悲不於緣上起貪嗔爭人我便不被緣絆倒此龐居士所謂隨順世緣無罣礙者也汝於叔祖能捐前忿往來如故同室構鬭槪不與聞快哉快哉卻要腳跟牢穩更發憐憫心爲之解釋倘有片念觀望成敗之意則羅剎相現前矣閉門靜坐少會賓客少管閒爭蓋乃父行乎患難一日未歸汝一日無解顏之理也樊房兩公以聽勘到揚莫知稅駕汪運使之子刑比不堪必死無疑而次子又拘到矣汝門心自揣毛髮當豎安得不向三寶皈命而敢有逸志耶

○上座師錢機山先生

不肖溝中朽斷絕意靑黃居諸如駛久未叩函丈而立雪以衷慵潦倒鍾殘漏盡赦鼓急遽圜扉半掩業已皈依燈王收亡﹖鬼彼岸所有筆記數種皆出蒲團竹榻枯寂生涯與誇父爭寸陰者奉塵玄覽𨿽非洙泗衣缽而老師蒹包並蓄何有剩法矧以崎■﹝山欽﹞歷落之日爲復命歸根之計痛定思痛諒有同心耳

廣陵濤尺牘卷之三

