

近百年湖南學風

﹝近人﹞錢基博著

一導言

湖南之爲省﹐北阻大江﹐南薄五嶺﹐西接黔蜀﹐羣苗所萃﹐蓋四塞之國。其地水少而山多。重山疊嶺﹐灘河峻激﹐而舟車不易爲交通。頑石赭土﹐地質剛堅﹐而民性多流於倔彊。以故風气錮塞﹐常不爲中原人文所沾被。抑亦風气自創﹐能別於中原人物以獨立。人傑地靈﹐大徳疊起﹐前不見古人﹐後不見來者﹐宏識孤懷﹐涵今茹古﹐罔不有獨立自由之思想﹐有堅彊不磨之志節。湛深古學而能自辟蹊徑﹐不爲古學所囿。義以淑羣﹐行必厲己﹐以開一代之風气﹐蓋地理使之然也。

天開人文﹐首出庶物以潤色河山﹐弁冕史冊者﹐有兩巨子焉﹕其一楚之屈原﹐著《離騷經》﹐以香艸美人爲比興﹐以長言永嘆變四言﹐鏗鏘鼓舞﹐於三百篇之外﹐自成風格﹐創楚辭以開漢京枚馬之詞賦。其一宋之周惇頤﹐作《太極圖說》《通書》﹐契性命之微於大易﹐接孔顏之學於一誠﹐而以太極人極發明天人之蘊﹐倡理學以開宋學程朱之性理。一爲文學之鼻祖﹐一爲理學之開山﹐萬流景仰﹐人倫模楷﹐風聲所樹﹐豈徒一鄕一邑之光哉﹗然爲生民立極﹐爲天地立心﹐而輔世長民﹐一本修己者﹐莫如周惇頤之於宋﹐其次王夫之之於明。周惇頤以樂易恬性和﹐王夫之以艱貞拄世變﹔周惇頤探道原以辟理窟﹐王夫之維人極以安苦學。故聞夫之之風者﹐頑夫廉﹐儒夫有立志﹔聞惇頤之風者﹐鄙夫寬﹐薄夫惇也。惇頤﹐道州人﹔夫之﹐衡陽人。湖南人而有此﹐匪僅以自豪鄕曲﹐當思以紹休前人。

自昔子思作《中庸》以說天命之性﹐而孟子道性善以修率性之道﹐開宗明義﹐而未有體系﹐所以「理」而不爲「學」。至周惇頤乃本《中庸》以上推之《易﹖系辭傳》﹐而後天命之性﹑率性之道﹐有體有系﹐釐然秩然。猶若以爲未足﹐更本《易﹖系辭傳》以旁推交通諸《老子》「道可道﹐非常道」﹑「有物混成﹐先天地生」﹐拈出「太極無極」之義﹐以補《易系》之未所言﹐而後先天之道﹐天命之性﹐有體有系﹐釐然秩然。觀其《太極圖說》曰「無極而太極。太極動而生陽。動極而靜﹐靜而生陰。靜極復動﹐一動一靜﹐互爲其根。分陰分陽﹐兩儀立焉。陽變陰合而生水火木金土﹐五气順布﹐四時行焉。五行一陰陽也﹐陰陽一太極也﹐太極本無極也。五行之生也﹐各一其性。無極之眞﹐二五之精﹐妙合而凝。乾道成男﹐坤道成女﹐二气交感﹐化生萬物﹐萬物生生﹐而變化無窮焉。」蓋融《老子》《易系》之義而冶之一鑪者也。「太極」之詞﹐出自《易系》﹔而﹔「無極」之義﹐則參老子。老子言「無名天地之始﹐有名萬物之母」﹑「無極而太極」也。老子言「天下萬物生於有﹐有生於無」。則所謂「五行一陰陽」﹑「陰陽一太極」﹑「太極本無極」也。「太極無極﹐二而一﹐一而二」﹐此老子「有」「無」雙觀之所以「同謂之玄」也。太極圖■中間一○﹐卽「易有太極」也﹐○旁兩抱﹐卽兩儀二畫也。不過伏羲在太極上面直畫兩畫成三。而惇頤卻把伏羲兩畫彎轉﹐抱在太極兩旁﹐亦從《老子》「負陰抱陽﹐沖气以爲和」之說悟出。老子所謂「道生一﹐一生二﹐二生三﹐三生萬物」﹐統體一太極也。「萬物負陰而抱陽﹐沖气以爲和」﹐物物一太極也。「太極」二字﹐原本《易系》﹐尙是祖述孔門之舊。至於「主靜立人極」﹐「人極」二字﹐則自惇頤始發之。其後從「人也得其秀而最靈」云云﹐皆說「人極」。人極與太極對勘而論﹐以明天人相與之際﹐絕非矯揉造作。故人能踐形﹐卽能盡性﹔能盡性﹐卽能達天。天人一理﹐此惇頤立言之旨﹐而以《太極圖說》挈其要﹐以《通書》暢其義。「定之以中正仁義而主靜立人極」﹐「主靜」二字﹐是立人極之本。「中正仁義」﹐又是主靜之實落處。然「主靜」之下又自注曰「無欲故靜」。「無欲」者﹐無人欲。無人欲﹐則純乎天理矣。而「誠」以立其本﹐「幾」以神其用。夫道非「誠」不立﹐非「幾」不行。事之大小﹐天下之治亂﹐皆有「幾」者行其間。天也﹐固人也。事有理有勢﹐而行之必有其幾﹐此則眾人之所忽﹐而豪傑有爲者之所必爭也。惇頤言「誠神幾謂之聖人」﹐「誠」者本也﹐「神」者用也﹐「幾」者介乎動靜之間。故曰。「動而未形﹐有無之間﹐幾也。」蒞事之初﹐有審幾之明﹔及事變之歧出﹐又有赴幾之智。一日得其幾﹐而萬險胥平。一失其幾﹐從脞百出﹐咫尺皆荊棘也。然非「主靜」者﹐不能審幾赴幾﹔而非「定之以中正仁義」﹐則審幾赴幾而或流於狙詐慘礉﹐吾見亦多矣。此惇頤所爲「定之以中正仁義而主靜立人極」也。程氏顥﹑頤﹐理學之宗﹐而兄弟受業。惇頤每令尋孔顏樂處﹐所樂何事。顥嘗曰「自再見周茂叔後﹐吟風弄月以歸﹐有『吾與點也』之意。」以其世居道州營道縣濂溪上﹐世稱濂溪先生。

周惇頤生當太平﹐王夫之身歷世屯﹐而以明莊烈帝崇禎十五年舉於鄕。目睹是時朝政﹐刻覈無親﹔而士大夫又馳騖聲气﹐東林復社之徒﹐樹黨伐仇﹐日尋於恩怨﹔發而爲文章﹐黜申韓之術﹐嫉朋黨之風﹐長言三嘆而未有已。旣一仗桂王﹐爲行人司﹐知事終不可爲﹐乃匿迹永﹑郴﹑衡﹑邵之間﹐終老於湘西之石船山﹐世稱船山先生。淸盜諸夏而撫定之﹐搜訪隱逸。次第登進。𨿽顧炎武﹑李顒之艱貞﹐而徵聘不絕於廬﹐獨夫之深閟固藏﹐邈焉無與。平生痛詆黨人標榜之習﹐不欲身隱而文著以求反唇﹐用是其身長遁﹐其名翳寂。其學出於宋儒張載﹐載著有《西銘》《正蒙》等書﹐其學以仁爲宗﹐以禮爲體﹐而深信周禮爲必可行於世。夫之則注《正蒙》數萬言以討論爲仁之方﹐爲《禮記章句》數十萬言以闡明記禮之意。昔仲尼好語求仁﹐而雅言執禮﹔孟子亦仁義並稱。蓋聖人所以平物我之情﹐而息天下之爭﹐內之莫大於仁﹐而外之莫急於禮。因人之愛而爲之文飾以達其仁﹐因人之敬而立之等威以昭其義﹐𨿽百變而不越此兩端也。夫之荒山敝榻﹐終歲孜孜﹐以求所謂育物之仁﹐經邦之禮﹐窮探極論﹐千變而不離其宗﹐曠百世不見知而無所悔﹐𨿽未爲萬世開太平以措施見諸行事﹐而蒙難艱貞以遁世無悶﹐固爲生民立極。周惇頤光風霽月﹐飲人以和﹔夫之則茹苦含辛﹐守己以貞﹔周惇頤以道自樂﹐從容涵泳之味洽﹐夫之則歷劫勿渝﹐厲世磨鈍之節堅。翹企髙風﹐詩不云乎﹕「我思古人﹐俾無訧兮。」

降而晚近﹐世變亦益亟矣﹗百年以還﹐歐化東漸。撓萬物者莫疾乎風﹐君子以獨立不懼。而習尙之所蒸﹐抑有開以必先。湯鵬尙變以自名一子﹐魏源通經而欲致之用﹐胡林翼﹑曾國藩﹑左宗棠扶危定傾以效節於淸﹐郭嵩煮﹑譚嗣同﹑章士釗變法維新以迄於革命。新舊相劘﹐問學殊途﹐而要之有獨立自由之思想﹐有堅彊不磨之志節。湛深古學﹐而能自辟蹊徑﹐不爲古學所囿。志在於淑羣﹐行不害違眾﹐精神意趣﹐則無不同。余違寇來湘﹐披覽著書﹐頗亦窺其指要﹐觀其會通。睹記所及﹐寫成是編﹐裒錄湯鵬﹑魏源以下﹐得若干人以盡其變。上推周惇頤﹑王夫之兩賢以端其趣﹐而行毋繩以求備。人不拘於一格﹐大者經文緯武﹐次則茹古涵今﹐略其是非功罪之著﹐而彰劬學暗修之懿。所貴好學深思﹐心知其意﹐用之則輔世長民﹐不用則致知窮理。內聖外王﹐在湘言湘﹐豈徒爲詔於來學﹐抑亦自振其衰朽。凡我共學﹐倘能恢張學風﹐繩此徽美﹐樹規模﹐開風气﹐以無忝於前人﹐豈徒一校之私以爲幸﹐國家景命﹐有利賴焉。昔羅澤南以一老諸生﹐假館四方﹐窮年汲汲﹐與其徒講論濂洛關閩之學﹐師弟【石靡】切。而其弟子王錱﹑李氏續賓﹑續宜兄弟﹐殺敵致果﹐卓有樹立。吾黨身廁上庠以糜大官之廩﹐所憑藉什伯於羅氏師弟﹐則所樹立亦必什伯於羅氏師弟﹐乃足以副國家之作育。景行行止﹐在吾黨好爲之耳。尙乃勗哉﹐毋隕越以遺前人羞。

二湯鵬魏源

淸治至道光而極敝﹐淸學至道光而始變。於時承平之日久﹐主溺晏安﹐大臣委蛇持祿﹐容說以爲忠﹔士人汨沒科舉﹐詩書以干澤。卽有魁異傑出之才﹐不安固陋﹐而聲气標榜﹐呼朋嘯侶﹐桐城文章以學古﹐休寧名物以張漢﹐文史雍容﹐姑以永日﹐而輔世長民﹐以爲非分。儻有文章經國﹐志气拔俗﹐發彊剛毅足以有執﹐文理密察足以有別﹐發聾振瞶﹐大聲疾呼者﹐可不謂之豪傑之士哉﹗吾得二人焉﹕曰湯鵬﹐曰魏源。

湯鵬﹐字海秋﹐益陽人。擢道光三年癸未進士第﹐年甫二十﹐所爲制藝﹐列書肆中滿街。土人模擬相踵得科第﹐而鵬唾棄不復道﹐專力爲詩歌﹐自上古歌謠至三百篇﹑《離騷》﹑漢魏六朝下曁唐詩﹐無不形規而神挈之﹐未幾得三千首。其始官禮部主事﹐爲文章下筆不自休﹐大臣以爲才﹐選入軍機章京﹐補戶部主事﹐轉貴州司郎中﹐擢山東道監察禦史。年始三十餘﹐意气卓厲﹐謂大下無不可爲者﹐徒馳騁文墨以自標置﹐無當也。於是勇言事﹐未逾月三上章﹐卒以得罪﹐罷禦史﹐回戶部員外郎﹐轉四川司郎中。是時﹐英人擾海疆﹐求通市。鵬已黜不得言事﹐猶上書大臣轉奏善後條陳三十事﹐報聞而已。鵬居曹司久﹐而負才气﹐郁不得施﹐以謂﹕「事有積之已久則獘﹐而守之以固則枯﹐壞之已甚則匱﹐而處之以瞶則愚﹔振之以大聲疾呼則訾其激﹐而荒之以流心佚志則厚其羞﹐料之以深識早計則嫌其躁﹐而亟之以頹光倒景則郁其憂。是故君子不能毋尙變。尙變云何﹖爾乃君毋過尊而自比於天地之大﹐臣毋過卑而下同於犬馬之賤。大臣毋席尊榮以謾小臣﹐毋小其職掌乃並其聰慧气力而一例小之也。小臣毋畏譴何以媚大臣﹐毋大其爵秩乃並其神理骨榦而一例大之也。國故毋有所支離禁忌而不以告人﹐民情毋有所增飾而不以上聞也﹐是則與天下臣民共其趣向﹐非則與天下臣民共其【忄典】墨﹐功則與天下臣民共其歡欣﹐過則與天下臣民共其懲創。必輔毋自其歲月資格爲之﹐將帥毋自其宗藩世冑爲之也。機密宜選老成忠謇以厚其徳﹑直其義﹔封圻宜兼文武幹濟以鴻其體﹑實其用﹐諫議宜格君心杜門戶以申其直﹑示其大﹔守令宜引英俊擢三公以重其選﹑拔其尢。輕重貴賤之等﹐毋封已見以成倒置也﹐治忽安危之機﹐毋戾眾志以得慘報也。科目毋徇文字﹐登進毋涉苟且也。軍旅毋溺晏安﹐訓練毋徇故常也。粟米之產﹐毋委以地气而不廣生﹐毋限以農工而不眾也。鹽筴之利﹐毋敝以官守而不約束﹐毋畫以疆界而苦迂滯也。而歸之覽上下古今善敗得喪﹐毋涉其故而參其新。聞變則駭者﹐無識而陋者也﹔稍變而畱其半者﹐有志而懈者也。可變則變者﹐智也﹔不變不止者﹐勇也。變然後宜﹐宜然後利﹐利然後善者﹐仁也﹐義也。苟不得施於事而著之言。」於是爲《浮邱子》一書﹐立一意爲幹而分數支﹐支之中又有支焉﹐則支復爲幹﹐支幹相演以遞於無窮。大抵言軍國利病﹐人事情僞﹐開張形勢﹐根極道徳﹐一篇數千言者﹐九十一篇﹐計四十餘萬言﹐而植之以學﹐索之於古﹐以謂﹔「君子納之於軌物﹐然後能裁之於義理﹔裁之於義理﹐然後能詳之於體段﹔詳之於體段﹐然後能鴻之於作用。君子曷施而每進益上如此也﹖《說命》之言曰﹕『王﹐人求多聞﹐時惟建事﹐學於古訓乃有獲。事不師古﹐以克永世﹐匪說攸聞。』是故君子必於古乎索之。曷索之﹖曰於古載籍乎索之。……是故讀經則思其意﹐讀史則思其迹。思其意﹐則奧而衍﹐使人變動光明而濟﹔思其迹﹐則炯而嚴﹐使人中正比宜而靜。」「是故君子必讀書則古﹐以握宰世服物之本。考之《詩》﹐然後知性情﹔知性情﹐然後能款萬物。考之《書》﹐然後知政事﹔知政事﹐然後能著萬物。考之《易》﹐然後知陰陽﹔知陰陽﹐然後能妙萬物。考之《禮》﹐然後知典則﹔知典則﹐然後能衷萬物。考之《樂》﹐然後知聲音﹔知聲音﹐然後能和萬物。考之《春秋》﹐然後知名分﹔知名分﹐然後能戒萬物。考之《論語》《孝經》﹐然後知言行﹔知言行﹐然後能體萬物。考之《大學》《中庸》﹐然後知體用﹔知體用﹐然後能總萬物。考之歷代之史策﹐然後知成敗之凡﹔知成敗之凡﹐然後能操萬物。考之當代之彜訓﹐然後知創述之委﹔知創述之委﹐然後能鞏萬物。」每遇人﹐輒日﹕「能過我—閱《浮邱子》乎﹖乃所願﹐則學周公孔子之學﹐志周公孔子之志﹐以文周公孔子之文也。」然其學主王﹑霸雜用﹐出入儒與名法﹐而不純學周公孔子。其語雜糅孟軻韓非﹐引物連類﹐旁徵史實﹐而歸宿於稱說《詩》《書》﹐則又似《荀子》書之引《詩》以卒篇。而其行文﹐則好爲排比﹐體仍制藝﹐而自出變化﹐震蕩陵厲﹐時而云垂海立﹐時而珠圓玉潤﹐連犿旁魄﹐時恣縱而不儻﹐讀之者目眩神奪﹐爭之彊﹐辯之疾矣。足以奪人之心﹐移人之志。儻後來康有爲﹑梁啟超報章文新民體之所昉乎﹖他所著述﹐如《明林》十六卷﹐指陳前代得失。又有《七經補疏》﹐闡發經義﹔《止信筆初稿》﹐雜記見聞。諸書皆出示人﹐惟《止信筆初稿》人多未見。或問之﹐曰「此石室之藏也。」嘗謂其友人日﹕「漢以後作者﹐或專攻文辭﹐而義理不精﹐經綸不優﹔或精義理﹐優經世﹐而不雄於文。克兼之者﹐惟唐陸宣公﹑宋朱子耳。吾欲奄有古人而以二公爲歸。」其自許如此。

魏源﹐字默深﹐邵陽人。嘉慶己卯及道光辛巳兩中湖南副榜。壬午﹐舉順天鄕試﹐冠南籍。試卷進呈﹐宣宗手批嘉賞﹐名籍甚。明年爲道光三年癸未﹐典會試者必欲羅致之以邀上眷。得一卷﹐文章絕類﹐及揭曉﹐則湯鵬也。而源不第﹐入資爲內閣中書﹐攺知州﹐遊江南。而安化陶澍方官江蘇巡撫﹐尋擢兩江總督﹐兼管鹽政﹐於源爲鄕先達﹐用其議以創海運﹐攺鹽法﹐國裕而民亦利﹐有遺愛焉﹐焯爲名臣﹐則源之以也。道光二十四年甲辰﹐第進士﹐發江蘇﹐以知州用﹐補髙郵州。前此治經而張今文者﹐則《春秋》而已﹐至源乃推而大之以及《詩》《書》﹐徧於羣經。著《董子春秋發微》七卷﹐曰「所以發揮《公羊》之微言大誼﹐而補胡毋生條例﹑何邵公解詁所未備也。」《詩古微》二十二卷﹐曰「所以發揮齊魯韓三家之微言大義﹐補苴其罅漏﹐張皇其幽渺﹐以豁除《毛詩》美刺正變之滯例﹐而揭周公孔子制禮在樂之用心於來世也。」《書古微》十卷﹐曰「所以發明西漢《尙書》今古文之微言大誼﹐而關東漢馬鄭古文之鑿空無師傳也。」而總其凡於《兩漢經師今古文家法考》﹐曰「今日復古之要﹐由詁訓音聲以進於東京典章制度﹐此齊一變至魯也。由典章制度以進於西漢微言大義﹐貫經術政事文章於一﹐此魯一變至道也。」宣究今學﹐抰經之心﹐而博綜子史﹐髙談王霸﹐宏我漢聲﹐通經致用。以謂﹔「豪傑而不聖賢者有之﹐未有聖賢而不豪傑者也。賈生得王佐之用﹐董生得王佐之體﹐合之﹐則漢世伊顏之儔也。秦湯方燠﹐九州爲鑪﹐故漢初曹參蓋公沐之淸風而淸靜以治。若乃席丰履豫﹐泰久包荒﹐萬幾叢脞於上﹐百慝養癰於下﹐乃不厲精圖治以使民無事﹐而但以淸靜爲無事﹐有不轉多事者乎﹖皇春帝夏﹐王秋霸冬﹐气化日禪﹐𨿽羲黃復生﹐不能返於不古之淳。是以堯步舜趨﹐禹馳湯驟。世愈降則愈勞﹐況欲以過門不入﹐日昃不食之世﹐反諸標枝野鹿﹐其不爲西晉者幾希。《詩》曰﹕『民莫不逸﹐我獨不敢休。』工騷墨之士﹐以農桑爲俗務﹐而不知俗學之病人更甚於俗吏。托玄虛之理﹐以政事爲粗才﹐而不知腐儒之無用亦同於異端。莊生喜言上古﹐上古之風必不可復﹐徒使晉人糠秕禮法而禍世教。宋儒專言三代﹐三代井四封建選舉必不可復﹐徒使功利之徒以迂疏病儒術。君子之爲治也﹐無三代以上之心則必俗﹔不知三代以下之情勢則必迂。其不可變者道而已﹐勢則日變而不可復者也。天有老物﹐人有老物﹐文有老物。柞薪之木﹐傳其火而化其火﹔代嬗之孫。傳其祖而變其祖。今自爲今﹐古乃有古。執古以繩今﹐是爲誣今﹔執今以律古﹐是爲誣古。誣今不可以爲治﹐誣古不可以語學。自古有不王道之富彊﹐無不富彊之王道。《易》十三卦述古聖人制作﹐首以田漁耒耜市易﹐且舟車致遠以通之﹐擊柝弧矢以衛之。禹平水土﹐卽制貢賦而奮武衛﹔《洪範》八政﹐始食貨而終賓師。無非以足食足兵爲治天下之具。後儒特因孟子義利王霸之辯﹐遂以兵食歸之五霸﹐諱而不言﹐曾亦思足民治賦皆聖門之事﹐農桑樹育卽孟子之言乎﹗王道至纖至悉﹐井牧徭役兵賦﹐皆性命之精微﹐流行其間。使其口心性﹐躬禮義﹐動言萬物一體。而民瘼之不求﹐吏治之不習﹐國計邊防之不問﹔一旦與人家國﹐上不足制國用﹐外不足靖疆圉﹐下不足蘇民困﹐舉平日胞與民物之空談﹐至此無一事可效諸民物﹐天下亦安用此無用之王道哉﹗曷謂道之器﹖曰禮樂。曷謂道之斷﹖曰兵刑。易謂道之資﹖曰食貨。道形諸事謂之治﹐以其事筆之方策﹐俾天下後世得以求道而制事﹐謂之經。藏之成均辟雍﹐掌以師氏保氏大樂正﹐謂之師儒。師儒所教育﹐由小學進之國學﹐由侯國貢之王朝﹐謂之士。士之能九年通經者﹐以淑其身﹐以形爲事業﹐則能以《周易》決疑﹐以《洪範》占變﹐以《春秋》斷事﹐以《禮》《樂》服制興教化﹐以周官﹐致太平﹐以《禹貢》行河﹐以三百五篇當諫書﹐以出使專對﹐謂之以經術爲治術。曾有以通經致用爲詬厲者乎﹖以詁訓音聲蔽小學﹐以名物器服蔽三禮﹐以象數蔽《易》﹐以鳥獸艸木蔽《詩》﹐畢生治易無一言益己﹐無一事可驗諸治者乎﹖嗚呼﹖古此方策﹐今亦此方策﹔古此學校﹐今亦此學校。賓賓焉以爲先王之道在是。吾不謂先王之道不在是也﹐如國家何﹗《詩》曰﹕『匪先民是程﹐匪大猶是經﹐維邇言是聽﹐維邇言是爭。』自榦隆中葉後﹐海內士大夫興漢學﹐而大江南北尢盛。蘇州惠氏﹝棟﹞﹑江氏﹝聲﹞﹐常州臧氏﹝鏞堂﹞﹑孫氏﹝星衍﹞﹐嘉定錢氏﹝大昕﹞﹐金壇段氏﹝玉裁﹞﹐髙郵王氏﹝引之﹞﹐徽州戴氏﹝震﹞﹑程氏﹝瑤田﹞﹐爭治詁訓音聲﹐瓜剖脈析﹐視國初昆山﹑常熟二顧﹝炎武﹑祖禹﹞及四明黃南雷﹝宗羲﹞﹑萬季野﹝斯大﹞﹑全謝山﹝祖望﹞諸公﹐卽皆擯爲史學非經學﹐或謂宋學非漢學﹐錮天下聰明智慧﹐使盡出於無用之一途。獨武進莊方耕倍郎﹝存與﹞﹐生於其時其鄕﹐其學能通於經之大義﹐西漢董伏二先生之微渺﹐未嘗淩雜脈析﹐世之語漢學者鮮稱道之。嗚呼﹗吾所謂眞漢學者﹐庶其在是。所異於世之漢學者﹐庶其在是。至嘉慶道光間﹐而李申耆先生﹝兆洛﹞出﹐獨治《通鑑》《通考》之學﹐以地證史﹐以史治地﹐起三代兩漢魏晉南北朝唐宋元明﹐用康熙乾隆《皇輿一統圖》朱印﹐墨注古地名其上。每代各爲一圖﹐號曰《歷代沿革圖》。疏通知遠﹐不趨聲气﹐而惡夫以餖飣爲漢﹐空腐爲宋。醰然粹然﹐莫測其際也。並世兩通儒﹐皆出武進﹐盛矣哉﹗余於莊先生不及見﹐見李先生。」其學出於吾常州莊李二氏﹐經經緯史﹐而潤澤之以文章。詞筆奧衍﹐熟於元明以來掌故﹐篡錄《元史新篇》若干捲﹑《明代食兵二政錄》七十八卷﹑《聖武記》十四卷﹑《皇朝經世文編》百二十卷。旁搜博采﹐尢悉心河道水利﹐海防邊防﹐上下古今而明究其得失﹐如聚米畫沙﹐如燭照數計。自謂坐而言﹐可起而行也。於時﹐英人以販鴉片﹐絕通市﹐構釁於我。而兵艦東來﹐薄我廣州﹐縱橫海上﹐掠閩浙﹐入長江﹐師徒撓敗。於是割地通商﹐而有南京城下之盟。中外大吏﹐相顧蓄縮。於是源發憤而道曰「夷之水戰與火攻﹐彊於倭。倭之絕夷不與通市者﹐防其販煙與傳教。而夷之畏倭﹐畏其岸上陸戰也。倭國三十六島﹐港汊紛歧﹐其海口更多於中國﹐其水戰火攻尙不如中國﹐止以陸戰之悍﹐守岸之嚴﹐遂足詟夷心﹐絕市舶﹐而不敢過問。又止以刑罰之斷﹐號令之嚴﹐遂足禁異教﹐斷毒煙﹐而莫敢輕犯。吾之水戰火攻不如夷﹐猶可言也﹔守岸禁煙並不如倭﹐可乎﹖不可乎﹖不能以戰爲款﹐猶可言也﹔並不能以守爲款﹐可乎﹖不可乎﹖令不行於海外之天驕﹐猶可言也﹔令並不行於海內販煙喫煙之莠民﹐可乎﹖不可乎﹖夫財用不足﹐國非貧﹔人才不競之謂貧。令不行於海外﹐國非羸﹔令不行於境內之謂羸。故先王不思財用而惟亟人材﹔不憂不逞志於四夷而憂不逞志於國境。嘗觀周漢唐宋金元明之中葉矣﹐瞻其闕﹐夫豈無懸令﹖詢其廷﹐夫豈無充位﹖人見其令雷行於九服。而不知其令未出階闥也。人見其材云布乎九列十二牧﹐而不知其稿伏於灌莽也。無一政能申軍法﹐則佚民玩﹔無一材堪充軍吏﹐則傲民狂﹔無一事非耗軍實﹐則四民皆荒。伏民玩﹐則畫箠不能令一羊﹔傲民狂﹐則蟄雷不能破一墻﹔四民皆荒﹐然且今日揖於堂﹐明日觴於隍﹐後日胠於藏。而以節制輕桓文﹐以富彊歸管商﹐以火烈金肅議成湯﹐奚必更問其勝負於疆場矣。《記》曰﹕『物恥足以振之﹐國恥足以興之。』故昔帝主處蒙業久安之世﹐當渙汗大號之日﹐必虩然以軍令飭天下之人心﹐皇然以軍食延天下之人才。人才進﹐則軍政修﹔人心肅﹐則國威遒。明臣有言﹕『欲平海上之倭患﹐先乎人心之積患。』人心之積患如之何﹖非水非火﹐非刃非金﹐非沿海之姦民﹐非喫煙販煙之莠民。故君子讀《云漢》《車攻》﹐先於《常武》《江漢》﹐而知二雅詩人之所發憤﹔玩卦爻內外消息﹐而知大《易》作者之所憂患。憤與憂﹐天道所以傾否而之泰也﹐人心所以違寐而之覺也﹐人才所以革虛而之實也。去僞去飾﹐去畏難﹐去養癰﹐去營窟﹐則人心之寐患去其一。以實事程實功﹐以實功程實事﹐毋談天﹐毋畫餅﹐則人心之虛患去其二。天時人事﹐倚伏相乘﹔知已知彼﹐可款可戰。」於是搜采歐美各國國情地理以著中國攻守之宜﹐成《海國圖誌》一百卷﹐厥爲國人談瀛海故實者之開山﹐而其要歸於「以守爲攻」﹑「以守爲款」﹑「以夷制夷」﹑「師夷之長技以制夷」﹐語重心長。時異勢遷﹐生百年以後之今日﹐而籀源之所以爲言﹐則有建諸天地而不悖﹐百世以俟天挺偉人而不惑者。日本之平象山﹑吉田松陰﹑西鄕隆盛輩﹐無不得《海國圖誌》讀之而憤焉誹焉﹐攘臂而起﹐遂以成明治尊攘維新之大業﹐則源有以發其機也。於時。海疆震動﹐東南汲汲﹐而西北邊備弛﹐新疆協餉不繼﹐於是源大聲以呼曰「伊古以來﹐中國邊患﹐西北恆劇於東南。蓋東南以大海爲界﹐形格勢禁﹐西北則廣莫無垠也。國家平準噶爾之地﹐易其名﹐曰伊犁﹐曰烏魯木齊﹐曰巴裏坤﹐曰哈密。及平西域諸回部﹐若辟展﹐若哈拉沙拉﹐若庫車﹐若沙雅爾﹐若賽裏木﹐若拜城﹐若阿克蘇﹐若烏什﹐若喀什噶爾﹐若葉爾羌﹐若和闐﹐咸入版圖。設將軍﹑參贊﹑都統﹑提鎭及辦事﹑領隊諸大臣﹐遣兵駐防以資鎭守。或謂地廣而無用﹐官糈兵餉﹐歲解賠數十萬﹐耗中事邊﹐有損無益。曾亦思西兵未罷時﹐歷康熙﹑雍正﹑乾隆三朝﹐勤西顧憂。且沿克魯倫河長驅南牧﹐蹂躪至大同歸化城。甘陜大兵不解甲﹐費豈但倍蓰哉﹗且夫一消一息者﹐天之道﹔裒多益寡者﹐政之經。國家醰醲孳生﹐中國土滿人滿﹐獨新疆人寥地曠﹐牛羊麥麵蔬果之賤﹐播植澆灌之易﹐毷裘貿易之利﹐金礦之旺﹔窮民服賈牽牛出關﹐至則長子孫﹐百無一反。是天畱未辟之鴻荒以爲盛世消息尾閭者也﹐是聖人損益經綸之義﹐所必因焉乘焉者也。柰何狃近安﹐忘昔禍﹐惜涓埃之費﹐昧溟渤之利﹐以甘閭閈鄙儒眉睫之見﹗」其後左宗棠用其言以我疆我理﹐政建行省﹐謂﹕「新疆不固﹐則蒙古不安。匪特陜甘山西各邊時虞侵軼﹐卽直北關山亦將無晏安之日。近以用兵新疆﹐益嘆魏子當日所見之偉爲不可及」云。於時﹐兵敗於海防﹐財匱於河決江淹。而河無歲不決口﹐以淹地數千百里﹐無歲不籌防以耗帑五六百萬。於是源按圖而陳曰﹔「我生以來﹐河十數決。但言防河﹐不言治河﹐故河成今日之患﹔但籌河用﹐不籌國用﹐故財成今日之匱。夫地勢北岸下而南岸髙﹐河流北趨順而南趨逆。自古北行﹐而今每上游豫省北決﹐必貫張秋運河﹐趨大淸河入海。何不順其就下之性﹐築堤東河﹐導之東北。北不駕太行之脈﹐南不駕泰山之脈。介兩脈之間﹐所刷皆塵沙浮土﹐日益深通。於是河由地中行﹐無髙仰﹐自無衝決。而官可裁防河之員數千百人﹐歲可省防河之帑五百萬金。河不爲患﹐帑不虛糜﹐而後國家得以全力以飭邊防﹑興水利也。然歷代以來﹐有河患﹐無江患。河性悍於江﹐所經衮豫徐﹐地多平衍﹐其橫溢潰決無足怪。而江流所經﹐狹者束於山﹐寬則瀦於湖﹐宜乎千年永無潰決。乃數十年中﹐告災不輟﹐大湖南北﹐漂田舍﹐沒城市﹐無虛歲﹐而與河同患﹐何哉﹖承平二百載﹐土滿人滿﹐湖北﹑湖南﹐江南各省﹐沿江沿海沿湖﹐向日受水之地﹐無不築圩捍水﹐成阡陌﹑治廬舍其中﹐於是平地無遺利。且湖廣無業之民﹐多遷黔粵川陜交界﹐刀耕火種﹐𨿽蠶叢峻嶺﹐老林深谷﹐無土不墾﹐於是山地無遺利。平地無遺利﹐則不受水﹐水必與人爭地﹐而向日受水之區﹐十去五六矣。山地無遺利﹐則凡菁谷之中﹐浮沙壅泥﹐敗葉陳根﹐歷年壅積者﹐至是皆鏟掘疏浮﹐隨大雨傾瀉而下﹐由山入溪﹐由溪達漢達江﹐由江漢達湖﹐水去沙不去﹐遂爲洲渚。洲渚日髙﹐湖底日淺﹐近水居民﹐又從而圩之田之﹐而向日受水之區﹐十去其七八矣。江漢上游﹐舊有九穴十三口以泄水﹐今則南岸九穴淤﹐而自江至澧數百里。公安﹑石首﹑華容諸縣﹐盡占爲湖田。北岸十三口淤﹐而夏首不復受江。監利﹑河陽縣﹐亦長堤亙七百餘里﹐眾占爲圩田。江漢下流﹐則自黃梅﹑廣濟﹐下至望江﹑太湖諸縣。向爲潯陽九派者﹐今亦長堤數百里﹐而澤國盡化桑麻。下游之江面湖面日狹一日﹐而上游之沙漲日甚一日﹐夏漲安得不怒﹐堤垸安得不破﹐田畝安得不災﹖然則計將安出﹖曰﹕除其奪水爲利之人而已。人與水爭地爲利﹐而欲水讓地不爲害﹐得乎﹖湖南地勢髙於湖北﹐湖北髙於江西﹑江南﹐楚境之湖口日蹙日淺﹐則吳境之江堤日髙日險﹐沿江四省數十百萬之蕩析﹐孰與一邑一垸數千百家之饒衍乎﹖然而湖南﹑漢口大潦﹐諸縣諸垸之民人之漂溺者﹐亦豈少乎﹖損人利己且不可﹐況損人並損己乎﹗乾隆間﹐湖南巡撫陳文恭公劾玩視水利之官﹐治私築豪民之罪﹐詔嘉其不示小惠﹐此所以爲大人也乎﹗」源以咸豐五年歿於揚州。而前一年﹐河決銅瓦廂以北流﹐由大淸河入海﹐而河患消息﹐河防以紓﹐卒如所言﹐蓋猶及見之。而奪湖爲田之爲江害﹐下民昏墊﹐迄今百餘年﹐禍未有艾也。然而君子立言﹐不爲一時﹐氓之蚩蚩﹐於源何憾焉。後人輯錄其文﹐爲《古微堂內集》二卷﹐《外集》八卷。

三羅澤南李續賓王錱

湯鵬﹑魏源﹐大言經世而行或不掩﹔羅澤南﹑李續賓﹑王錱﹐篤實輝光而其徳日新。湯鵬﹑魏源﹐猶以華士騰口說﹔羅澤南﹑李續賓﹑王錱則以醇儒篤躬行。而遭逢世屯﹐奮身扞鄕裏﹐練丁設防﹐遂創湘勇﹐而起書生以當大敵﹐蹈難不顧﹐師弟僇力﹐轉戰大江南北﹐師殕而弟子繼之﹐智名勇功﹐後先彪炳﹐羞武夫之顏﹐關其口而奪其气﹐亦其素所蓄積然也。湯鵬﹑魏源﹐髙文雄筆﹐沛然出之﹐聲采炳瑯﹐騰誦士大夫。而羅澤南﹑李續賓﹑王錱﹐文采不艷﹐辭達而已﹔然其聲教遺言﹐皆經事綜物﹐公誠之心﹐形於文墨﹐尢足以匡世拂俗﹐而有補於當世。

羅澤南﹐字仲嶽﹐湘鄕人。十歲能文。家酷貧﹐大父拱詩屢典衣市米﹐節縮於家﹐專餉於塾。而澤南溺苦於學﹐夜無油炷燈﹐則把卷讀月下﹐倦卽露宿達旦。年十九﹐卽課徒自給﹐而喪其母。次年﹐大父及兄嫂相繼歿。十年之間﹐疊遭期功之喪十有一﹐至二十九歲﹐而長子﹑次子﹑三子連殤。是歲爲道光十五年乙未﹐大旱饑﹐澤南罷試徒步歸﹐夜半叩門﹐則其妻方以連哭三男喪明。時饑甚﹐索米爲炊﹐無有也。澤南益自刻厲﹐不憂門庭多故﹐而憂所學不能拔俗而入聖﹔不憂無術以資生﹐而憂無術以濟天下。三十三歲﹐乃補縣學生。逾四十﹐乃以廩生舉孝廉方正。假館四方﹐窮年汲汲。與其徒講論宋儒濂洛關閩之緒﹐瘏口焦思﹐暘衍厥旨。其大者﹐以爲天地萬物﹐本吾一體﹐量不周於六合﹐澤不被於匹失﹐虧辱莫大焉。凜降衷之大原﹐思主靜以研幾﹐於是乎宗張載而著《西銘講義》一卷﹐宗周惇頤而著《太極衍義》一卷。幼儀不愼﹐異說不辧﹐則趣向不端﹐於是乎宗朱熹而著《小學韻語》一卷﹐辟王守仁而著《姚江學辧》二卷。嚴義利之閒﹐於是乎有《讀孟子札記》二卷。窮陰陽之變﹐於是乎有《周易本義衍言》若干捲。旁及州域形勢﹐而有《皇輿要覽》若干捲。百家述作﹐靡不研討﹐而其本躬行以保四海﹐則交通旁推而不離其宗。其後太平軍洪秀全﹑楊秀淸起廣西﹐乘勝遠斗以躪藉湖南﹐而裏中書生多攘臂起﹐團民壯﹐捍寇患﹐死綏踵接而逐之湖外﹐則澤南之教也。咸豐二年﹐洪秀全圍長沙﹐縣令召澤南練鄕勇﹐巡撫張亮基檄赴長沙。而同鄕曾國藩以侍郎在籍﹐奉詔督治團練﹐亦在長沙。因與澤南講求束伍技擊之法﹐晨夕訓練﹐湘勇自此始﹐而太平軍之勢日以沮。澤南以所部與太平軍角逐﹐歷湖南﹑江西﹑湖北三省﹐積功累擢官授浙江寧紹臺道﹐加按察使銜﹑布政使銜。所部將弁﹐皆其鄕黨信從者﹐故所向有功。前後克城二十﹐大小二百餘戰﹐其臨陣審固乃發﹐以堅忍勝。或問制敵之道﹐曰「無他﹐熟讀《大學》『知止而後有定﹐定而後能靜﹐靜而後能安﹐安而後能慮﹐慮而後能得』數語﹐盡之矣。《左氏》『再衰三竭』之言﹐其注腳也。」亦本周惇頤主靜察機之說。其治軍以不擾民爲本。而視東南安危﹐民生冤苦﹐如饑溺之在己﹐與其所注《西銘》之指相符。軍行所至。士民歡躍﹐或輸敵情﹐或訴所欲﹐餽肉餉飯﹐如家人父子。得道多助﹐屢破大敵﹐而善以寡擊眾。鄕人化之﹐荷戈從軍﹐蔚成風气。時爲之語曰「無湘鄕﹐不成軍。」藉藉人口。而不知無澤南﹐無湘軍。惟澤南以宋儒之理學治兵﹐以兵衛民﹐皎然不欺其志。此湘軍所以爲天下雄﹐而國之人歸頌焉。儻好馳馬試劍﹐漫事從軍以攫富貴﹐豪閭裏﹐而不體澤南之以宋儒理學治兵﹐以兵衛民之指﹐意气自雄﹐是則澤南之志荒﹐而湘之所以爲勇者亦耗矣。自來言宋儒之理學者﹐往往小廉曲謹﹐可以持當躬﹐而不足以任大事。顧澤南義勇憤發﹐本之問學。朝出鏖兵﹐暮歸講道。中間屢遭慘敗﹐而志不撓﹐气益壯﹐討部眾而申儆之﹐或解說《周易》以自遣云。澤南以咸豐五年帥所部隨湖北巡撫胡林翼攻武昌﹐一日﹐大破太平軍﹐追薄於城﹐城上炮如雨﹐一彈中額﹐裹創戰。歸而劇﹐日夜危坐不寐。越三日﹐病甚不能起﹐語喃喃皆時事﹐忽開目索紙筆書曰「亂極時站得定﹐才是有用之學。」仰臥﹐汗出如沈﹐握林翼手曰「死何足惜﹐恨賊未平。願以兵屬迪庵。」迪庵﹐其弟子同縣李續賓字也。語畢而瞑﹐予謚忠節。著籍弟子數十人﹐同縣王錱及李氏續賓﹑續宜兄弟尢顯名。而續賓久相隨﹐引爲貳﹐遂代將。

李續賓﹐字克惠﹐迪庵其號也。身長有膂力﹐習騎射﹐挽三石弓。澤南講學裏中﹐折節受學。及澤南練湘勇﹐遂引爲佐。而澤南分所部爲二營﹐以右營屬焉。特敢戰﹐所稱湘右營者也。尋擢左。自從軍﹐待澤南循循弟子列﹐退然若無所知能﹐而臨陣驍銳﹐善出奇制勝。每太息謂﹕「天下本無難事﹐心以爲難﹐斯乃眞難。苟不存一難之見於心﹐則運用之術自出。今之時﹐豈無濟變之才﹖而其心不摯。卽有濟變之心﹐而其計不決﹐所以難耳。軍事之成敗﹐其所爭則在利鈍﹐成與敗顯然易解。所謂利鈍者﹐大約先一著爲利﹐後一著爲鈍。徒以心不摯﹐計不決﹐而軍興以來﹐這賊每先走一著﹐官軍每走後一著﹐一日縱敵﹐禍成滔天。」其用兵專以救敗爲務﹐疾擊爭先。其在軍中﹐澤南挈持大綱﹐而戰守機宜﹐胥續賓主之。湘軍之興﹐諸將多以勇烈自詡﹐慷慨陳辭﹔續賓則含弘淵默﹐稠人廣坐﹐終日不發一言。恆曰﹔「事由心定﹐毋張皇。」遇敵則以人當其脆﹐而己當其堅﹔糧仗則子人以利﹐而己取其成﹔分軍則畱彊者以予人﹐而畱弱者以自隸。士卒歸心﹐樂爲之用。旣代將﹐轉戰湖北﹑江西﹐克九江﹐累官擢浙江布政使﹐加巡撫銜。於時太平軍英王陳玉成據安徽﹐放兵四出﹐號敢戰。胡林翼謂﹕「非攻安徽﹐不足以守湖北。」乃請續賓以兵八千人進規安徽。時爲咸豐八年八月。逾月﹐連下潛山﹑太湖﹑桐城﹑舒城四縣。畱兵守之﹐而兵分益少。於是所部僅五千人﹐進攻三河集﹐毀太平軍九壘﹐而銳盡於攻堅。陳玉成與侍王李世賢以十萬眾至﹐連營亙數十里﹐遮糧道絕。續賓突圍不得脫﹐躍馬陷陣﹐死之﹐而餘卒猶力戰﹐一軍盡歿﹐殆六千人無苟活者。其弟續宜﹐出收集散亡﹐哀迫之際﹐入則損食悲咽﹐出則拊循潰卒﹐思鄕者遣歸﹐願畱者編伍。哺粟賜衣﹐接以溫語﹐差討偏裨之罪﹐而簡用其良﹐相與申儆簡練﹐而湘軍復振。續賓戰必身先﹐而續宜則規畫大計而不甚較一戰之利。至其臨陣﹐百審一發﹐則與續賓無不同。續賓剛毅木訥﹐選士以知恥奮勇朴誠敢戰爲上。每臨陣﹐安閒鎭靜﹐不苟接刃。馭軍極寬﹐終年不見慍色﹐而號令嚴明﹐如有犯者﹐揮涕手刃﹐曾不以情恕也。湘軍營制﹐創於澤南。編隊立哨﹐略仿戚繼光束伍法。行之旣久﹐諸將多以意更張﹐惟續賓獨守師法﹐曰「立法者但求大段安善﹐行法者當於小處彌縫。」尢能以少擊眾﹐霆奮鷙捷﹐務制敵先﹐而亦以是敗。然與太平軍戰之日久﹐洞悉情僞﹐而得制勝之算。與王錱書曰「賊軍飄忽變動﹐無不活著﹔我軍爲賊牽制﹐總是滯著。若不變計。平賊無日。某以爲圍城堵隘之兵﹐固可靜不可動。但賊善於乘虛﹐長於攻瑕﹐多方誤我以入彼之彀中。我亦明知而不能不入者﹐則以我軍別無一枝足以流動活潑﹐電掣風行以預先扼擊而制彼之計也﹔然則非別立常動之兵不爲功。而兵常動﹐專擊竄賊援賊﹐乍至便迎頭速剿﹐旣敗則攔尾猛追﹐務使虛無可乘﹐假無可攻。夫靜駐之兵﹐旣得以制賊死守之命﹔而常動之軍﹐又可制賊飛揚之患﹐庶定澄淸之局矣。但常動之軍﹐因賊乃動﹐動之以機者也。有時無事而閒暇﹐則較靜駐之而更靜。相機而動﹐維吾之所欲爲﹐然後致人而不致於人。」其後王錱出兵江西﹐殄彊敵﹐克名城﹐常以動制勝﹐則用續賓之說也。續賓軍行所至﹐百姓歡迎﹐不擾耕市﹐不造守令﹐不索供張。與人接﹐吶吶不言﹐而意溢於色﹐色余於辭。𨿽他軍之將士﹐逃難之流民﹐皆歸之若父兄。聞其死﹐哭之皆慟云。予謚忠武。傳有《李忠武公道書》四卷。

王錱﹐字璞山。生三歲﹐母賀授以經﹐輒能背誦。十歲讀書家塾﹐弱不好弄。日方哺﹐諸童爲兒嬉戲﹐而錱不與。手《通鑑綱目》一冊﹐默然凝視﹐心所領會﹐動形於色。常大言「人生一息尙存﹐卽當以天下萬世爲念。」而書數語於壁曰「置身萬物之表﹐俯視一切﹐則理自明﹐气自壯﹐量自宏。凡生死禍福﹐皆所不計也。」時年十四。及二十歲﹐授經裏中﹐不沾沾於章句﹐爲書塾學約八則示學者﹐大指以求放心﹑化气質爲歸﹔而益自淬厲於學﹐欲以身先之也。二十四歲﹐補縣學生。會羅澤南家居講學﹐往受業。日夜講習明善復性﹑修己治人之道。錱體貌淸臒﹐目光炯炯射人﹐聲大而遠﹐好爲議論。同門侍坐﹐辭气湓湧﹐他人莫能置喙。澤南徐哂曰「璞山盍少休﹐讓吾儕一開口乎。」錱亦自笑也。明年夏﹐大旱饑﹐土寇嘯聚百人於縣南掠食﹐居民惶駭無所措。錱自學捨歸﹐馳集裏中人﹐略以兵法部署﹐而出境捍逐﹐應時解散。然後白縣官發倉谷平糶﹐勸富紳出余谷賑濟。饑而不害﹐時道光二十九年也。於是邑人推重﹐籍籍有任俠名。會太平軍起廣西﹐湖南亦震﹐而盜賊四起﹐乃倡團練保伍之法。邑人狃承平久﹐聞錱議﹐莫不掩耳。而錱不計成敗利鈍﹐不顧禍福生死﹐上說下教﹐將之以誠。以謂﹕「團者﹐團攏一气﹐爾我相救﹐生死相顧﹐此之謂『團』。練則練器械﹐練武藝﹐練陣法﹐尢要練膽﹐而練膽必練心。膽有大有小﹐心則人同此心。人人欲保全身家性命﹐非殺賊不能自保﹐而非練器械﹑練武藝﹑練陣法﹐不能殺賊﹐所以要『練』。然一人之力﹐能有幾何﹖而盜賊則先嘯聚多人﹐非大眾隨心﹐同心共死﹐互相保﹐不能自保﹐所以要團。非編民甲﹑淸宵小﹐內姦不淸﹐則外寇乘﹐所以非保伍﹐則團練亦無用。」湘鄕之辦團練﹐實錱倡之。疑難百端﹐曾不自餒﹐積誠相孚﹐久而信賴。居恆太息﹐以謂﹕「每當盤根錯節﹐掣肘違心之會﹐益嘆民情之易與﹐而信王道之可行。撫躬內疚﹐竊恨世不我負﹐我自負世。然則無可道﹐何敢以自棄者棄人。凡分所當爲者﹐勉而行之﹐以求盡夫力之所能至焉。」然頗以此自信矣。咸豐二年﹐太平軍入湖南﹐破道州。錱上書知縣朱孫詒﹐請練民兵。於是以意創爲營制號令﹐日夜與羅澤南束伍選士﹐親教之步伐技擊﹐攝衣登臺﹐陳說大義﹐聲容慷慨﹐而湘勇自此始。旣而巡撫張亮基檄舉將才﹐朱孫詒舉錱以應。乃率三百人赴召。羅澤南亦奉檄率所部赴長沙﹐遂合軍。而澤南將中營﹐錱將左營。出剿衡山﹑安仁﹑桂東各縣土寇﹐咸有功﹐敍績以知縣用。會國藩方練兵衡州﹐知其才勇﹐亦倚重之。謂﹕「王璞山忠勇男子﹐蓋劉琨﹑祖逖之徒也。」錱則自恨任事太早﹐用心太苦﹐出身太輕﹐上書乞歸以力於學。國藩復書勸慰﹐欲增募其軍爲三千人。而錱欲增兵萬人﹐議論不相中。國藩疑全不爲用﹐又以言大而誇﹐持之不固﹐發之不愼﹐气驕已盈﹐必以僨軍也﹐下令汰爲七百人。時左宗棠以舉人參巡撫駱秉章幕府﹐謂其兵可用﹐乃仍所募三千四百人﹐畱不汰。錱則卽募卽練﹐以鐵瓦縛士卒足﹐習超距﹔以重械勒士卒運﹐練臂力。習步伐﹐演陣式﹐無日不申儆所部﹐三令五申﹐而講明分合之法﹐以於陣勢變化﹐行伍不亂﹐乃可以少勝多﹐以靜制動。於是重攺定勇制﹐撰營制﹑職司﹑號令﹑賞罰﹑練法五篇﹐曰《練勇芻言》。而尢注意於練膽﹑練心。又以意爲陣法﹐撰《陣法新編》。其書變通古人成法﹐務於以定持變﹐以整暇勝剽悍﹐詔偏裨演之。及左宗棠出總師幹﹐爲元帥﹐而錱己歿﹐凡錱偏裨﹐悉羅致﹐而以錱從弟開化領營務處﹐行軍布陣﹐一依錱規。平浙平閩﹐追奔逐北﹐遂殲太平軍以平粵。而西出潼關﹐平陜甘﹐則以提督劉松山爲大將﹐蓋以勇丁從募而隸者焉。善用城墻﹑梅花﹑大鵬諸陣以角悍回﹐𨿽突騎萬千﹐堅不能入。迨其布陣方圓﹐平銳疊用﹐得古人靜如山﹑動如水之意﹐蓋錱之遺教也。然錱則以謂﹕「將兵者練固不可廢﹔而訓尢不可緩。孔子言﹕『善人教民七年﹐可以卽戎。』子路﹐勇者也﹔其治兵也﹐有勇必使之知方。五霸尢聖門之所羞稱﹐然晉文用其民﹐必先教之﹔而子犯諄諄然以民爲未知義﹑知禮﹑知信爲懼。三代以後﹐節制之師尙多﹐仁義之師絕少。降至今日﹐則並節制之師亦無之矣。嗚呼﹐練且不講﹐訓於何有﹖」在軍中﹐嘗教土卒習字讀書﹐日課《四書》《孝經》﹐以義理反復訓諭﹐而引論經史大義﹐譬曉聳切﹐聽者至潸然淚下。迨夜﹐營門扃閉﹐刁鬥之聲與諷誦聲相間也。將出戰﹐必手地圖﹐召偏裨﹐環而坐﹐爲言敵軍出入何路﹐我師奇正孰出﹐揣情審勢﹐人人獻議﹐而相詰難﹐各盡其意﹐然後定謀。謀之旣定﹐然後部分諸人﹐各專其任。有不如議﹐則罰無貸。紀律之嚴﹐諸將莫及也。然曾國藩則知錱之不爲用﹐而亦知已之不能用也﹐於是遺書駱秉章曰「璞山之勇﹐若歸我督帶﹐則須受節制﹐此一定之理。旣不受節制﹐自難挈之同行。今日大局糜爛﹐侍豈復挾長恃勢﹐苛人少節以自尊﹖又豈復妒才忌功﹐不挾健者以自衛﹖難一將不受節制﹐則他將相效﹐離心離徳﹐何以策功﹖若聽璞山自成一軍﹐公宜先行奏明﹐此亦一定之理﹐世𨿽大亂﹐而綱紀不可紊也。」然而左宗棠則笑之曰「滌生每嘆人才難得﹐吾竊哂之。滌問其故﹐吾日﹕『君水陸萬餘人矣﹐而謂無人﹐然則此萬餘人者無可用乎﹖集十人於此﹐則必有一稍長者﹐吾令其爲九人之魁﹐則九人者必無異詞矣。推之千萬人﹐莫不皆然也。』吾之所用﹐皆滌公用之而不盡﹐或擯不復召者﹐王璞山其一也。及吾用之而效﹐而滌又往往見其長而欲用之矣。然則滌之棄才﹐不已多乎﹗非知人﹐不能善其任﹔非善任﹐不能謂之知人。非開誠心布公道﹐不能得人之心﹔非獎其長﹐護其短﹐不能盡人之力。非用人之朝气﹑不用人之暮气﹐不能盡人之才﹔非令其優劣得所﹐不能盡才之用。亦於是講求之而已。」國藩亦無以答。及國藩親督水陸萬人自衡州東徵﹐而秉章檄錱前驅。連克湘陰﹑嶽州﹐疾進至羊樓司﹐而太平軍大至。一接而敗﹐退守嶽州。而國藩部將鄒壽璋駐焉﹐曰「城空無食﹐不可守也。」錱不聽﹐而壽璋以所部退。錱嬰空城自守﹐而爲太平軍所圍焉﹐一日不得食。國藩遣船至西門﹐各勇紛紛出﹐錱問故﹐曰「曾帥以船來迎矣﹐不出何爲﹖」錱羞而怒﹐拔刀自刎﹐眾擁登舟。而營官鐘近衡﹑近濂兄弟及劉恪臣十數人先後戰死焉﹐皆楚之良而澤南弟子也。軍聲大挫﹐國藩罵日﹕「狂夫﹐幾何不敗事﹗」而以大軍繼進﹐敗於靖港﹐亦憤投水﹐厪乃獲救也。參上書秉章自劾﹐而請收散亡﹐圖後效。宗棠始終護持之﹐褫其官而不奪其兵。錱則痛念前此致敗之由﹐而深求古人所以致勝於萬全之道﹐參以當日之所宜﹐若恍然有所得。日集各勇而訓練之﹐務求使之人自爲戰。貽友書曰「不敢躁﹐亦何敢怠。張睢陽詩曰﹔『不辧風塵色﹐安知天地心﹗』錱惟隨時隨事﹐盡分所能爲﹐力所能至而已﹐他何知焉。」自是國藩以羅澤南﹑李續賓師弟軍﹐轉戰江西湖北﹐所向克捷﹐湘軍威震天下。而錱獨將﹐聽宗棠指揮以防湖南。其時東南各省﹐爲太平軍所掩有﹐獨湖南號爲完善﹐奉淸廷號令﹐援師四出以拄太平軍。太平軍旣奠都江寧﹐其徒在兩粵者﹐日夜圖北出與會。而湖南緣邊列縣﹐人心動搖﹐太平軍至﹐則蜂起應。錱所部不過千人﹐而又苦乏飽﹐常數日不得食﹐拊循教練﹐相孚以義﹐相勵於勇。崎嶇湘粵邊境萬山之中﹐所遇皆彊對﹐其眾數倍﹐朝東而暮西﹐此滅則彼起﹐孤危百戰﹐經三四年﹐卒以掃蕩太平軍餘黨﹐不得闌入湖南境一步﹐俾北出湘軍得以盡力徵戰﹐無反顧之虞﹐則錱之力也。積戰功累官加按察使銜以湖北道員記名簡放。其時曾國藩困江西﹐分軍四出﹐屢爲太乎軍翼王石達開所敗﹐而與先後巡撫文俊﹑耆齡咸不相能。禦史蕭浚蘭條陳江西軍務﹐國藩奉旨責問。而錱貽湖北巡撫胡林翼書曰「滌公心事如靑天白日﹐而剛正之性﹐不可屈撓。其行之通塞﹐系世之否泰。彼己之子﹐固亦無如之何耳。」旣則遺書江西以致國藩曰「世固有迹似終睽﹐而實神交於千里之外者﹐此不特難以見諒於流俗也。卽一二有識之士﹐亦多泥其迹﹐莫察其心﹐夫豈咎人之不相知哉﹗生平讀書論古﹐竊見夫賢豪者流﹐或於其志同道合之人仍有齟齬﹐自負昂藏傲岸之槪﹐不肯降心。君子謂其所執者隘﹐而所虧者多也。乃匆匆焉而躬自蹈之﹐不亦傷哉﹗錱之受知於閣下也﹐甚於壬子之冬﹐而極於癸丑之秋。自遠於閣下也﹐肇於加募之初﹐而成於敗衄之後。其中離合遠近之故﹐未始非彼蒼之默爲顚倒位置。而疏狂之罪﹐在而無可辭矣。數年來﹐徬徨奔走於嶺表洞庭之間﹐欲求如衡州抵掌之一日而不可得。嗚呼﹐茫茫天壤﹐同志幾人﹖覿面構交﹐知心誰是﹖此錱所以情不自禁﹐而欲一獻言於閣下之前者也。」國藩意亦釋然。尋國藩丁父憂﹐回籍固請終制﹐而江西郡縣陷於太平軍者四十餘城。湘軍李續賓攻九江﹐劉騰鴻﹑李續宜圍瑞州﹐劉長信﹑蕭啟江規臨江﹐黃冕﹑趙煥聯攻吉安﹐皆頓兵堅城﹐久不下。戰數敗績﹐而良將死﹐軍气大熸﹐隊於是左宗棠爲駱秉章艸奏言「石達開在諸賊中﹐能以狡黠收民心﹐以凶威鈐其眾。每戰則選死士﹐厚供給﹐隸爲親兵﹐多至數千。其臨陣也﹐以他部前驅﹐而以死士監其後﹐層層設伏待之。前戰敗﹐而揮之赴援﹐往往轉敗爲勝。勝則盡銳衝壓﹐官軍每爲所乘。其止也﹐乍東乍西﹐倏隱倏現﹐冀亂吾之謀﹔其行也﹐忽馳忽驟﹐或合或分﹐冀伺吾之隙。此賊凶狡﹐非王錱一軍不足制之。」於是錱選銳三千人﹐謂﹕「持之以小心。出之以多算。嚴申號令﹐明示賞罰﹐屢勝而气不敢驕﹐無賊而備不敢弛。禁騷擾以收民心﹐作忠義以邀天眷﹐讓功能以和諸將。以此眾戰﹐其有濟乎﹗」又乃以咸豐七年三月出兵江西﹐不攻堅而遊擊﹐聲東擊西﹐縱橫馳突﹔而伺其瑕﹐並兵一向。太平軍猝莫知措﹐爲之語曰「出隊莫逢王老虎﹗」旬月之間﹐大捷十二。而錱亦憊奔命﹐感熱疾﹐卒子軍﹐年才三十三﹐予謚壯武。其軍則偏裨分領之﹐世稱「老湘營」。及曾國藩再起督師﹐﹕轉戰江西安徽﹐則資老湘營以自彊。其大將張運蘭﹑運桂兄弟尢其選而錱之偏裨也。錱之治軍﹐好整以暇﹐無日不課弁卒讀書﹐而己亦無日不讀書。尢喜《周易》﹐玩辭觀象﹐竊嘆人事之變遷﹐不外陰陽之消長﹐泰否之乘﹐剝復之運﹐其理甚著﹐而其幾甚微。伊古來治亂興亡之迹﹐不出乎此。而自恨胸中絕少寧靜之致﹐太息曰「由平日養心養气未能用功耳。稍暇則溫《周易》而心不與理洽﹔掩卷時﹐憂書自書﹐我自我。然猶稍勝於悠忽過去也。試觀古今來能勝大任者﹐𨿽身極勞﹐心極忙﹐此心必常有休暇之致。故萬匯雜投﹐應之綽有餘裕。蓋暇則靜﹐靜則明自生﹔休則通﹐通則靈機常活。明與靈﹐吾心所恃以酬萬事者也。大抵治兵與治心﹐事𨿽異而理則同。少縱卽逝﹐常操乃存。危微之機﹐所關甚巨。將之以敬﹐貞之以誠﹐一有未至﹐則罅瑕立見﹐而流獘遂不可勝言﹐自非常惺惺不可也。天下事﹐壞於玩怠者固多﹐壞於張皇者實亦不少。鎭靜二字﹐實任重致遠﹑酬酢萬變之本。幾須沈﹐乃能觀變﹔神必凝﹐方可應事。若紛紛擾擾﹐不惟自損﹐且負國負民矣。」及其大捷於江西也﹐致左宗棠書曰「吾卒憊矣。幸气愈王而神愈斂﹐或尙可用。」宗棠復日﹕「璞山以治心之學治兵﹐克己之學克敵。知兵事以气爲主﹐而多方養之﹐俾發而不泄﹐故其勞烈遂至於此。來書气愈王而神愈斂一語﹐直揭古今用兵要訣﹐非深於此道﹐不能說﹐不能知。果能此道矣﹐則靜專動直﹐𨿽千萬人何懾焉。嘗論用兵須全體《周易》﹐知進退存亡而不失其正﹐才爲萬全。能此者有幾人哉﹗」對李續賓方領兵九江﹐而錱貽書規之曰「大丈夫出身爲國計﹐名固不求﹐罪亦勿避。切勿效小英雄手段﹐知進而不知退﹐知經而不知權﹐膠拘於一成之見﹐聽操縱於庸人之手也。」傳有《王壯武公遺集》二十四卷。

四胡林翼曾國藩左宗棠

羅澤南﹑李續賓﹑王錱﹐三人者﹐披堅執銳以當太平軍﹐身經百戰﹐未享成功。而胡林翼﹑曾國藩﹑左宗棠三公﹐則知人善任使﹐指揮若定﹐幕府畫嘯﹐而坐享其成﹔身兼將相﹐爵至通侯。顯晦不同﹐勞逸亦殊。然其困心橫慮﹐裕以問學﹐以憂患動心忍性﹐而不以憂患喪气墮志﹐一也。如以勛名之崇庳﹐而定人品之髙下﹐抑淺之乎爲丈夫已。

胡林翼﹐字貺生﹐號潤芝﹐益陽人﹐道光十六年丙申進士。咸豐朝﹐以戰太平軍﹐積功累擢官湖北巡撫﹐卒於官﹐謚文忠。其行事世多知﹐不具著﹐而著其動心忍性﹐見於經世宰物之大者﹐以爲後世法。道光之季﹐林翼以知府分發貴州﹐歷署安順﹑鎭遠等府。捕盜鋤姦﹐其平日訓練壯勇﹐仿戚繼光《紀效新書》《練兵實紀》而變通之。勇不滿三百﹐而銳健果敢﹐一可當十。搜剿匪徒於深林密菁﹐上下馳驟﹐與同甘苦。而著《保甲團練條約》及《團練必要》諸篇﹐頒之屬縣﹐督以必行﹐以固民志﹑淸盜源。行之有效﹐夜不閉戶。顧每以謂﹕「團練之效﹐外助官軍﹐內消宵小﹐此爲治鄕之要﹔而亦與吏治之用人﹑兵政之選將相似。假如守令不得人﹐則州縣必壞﹔將領不得人。則兵勇必潰。團練亦然。以正士良民爲一團之長﹐則一團之民皆可禦侮。以劣生莠民爲一團之長﹐則一團之民可使抗糧犯法﹑可使攘奪爲亂。假鄕民以兵刃﹐而官吏不能躬親董勸﹐旌別淑慝﹐則目前之成效難期﹐而日後之流獘滋甚。」咸豐元年﹐補黎平府。洪秀全﹑楊秀淸起廣西﹐永寧﹑懷遠﹑融縣環黎平西南界﹐皆蜂起以應。林翼則舉保甲﹐辦團練﹐修建碉堡﹐連屯相望﹐以謂﹕「言戰不如言守﹐用兵不如用民。用民力以自衛﹐不如先用地利以衛民。」自後黎平疊爲太平軍及叛苗環撲﹐而屹不可拔﹐則林翼之以也。累擢四川按察使﹐畱湖南辦理防剿。以咸豐五年署理湖北巡撫。洪秀全已都金陵﹐傾銳而犯﹐武昌﹑漢陽﹑黃州﹑徳安﹐皆爲所據。林翼坐困金口﹐無官無幕﹐一身懸寄﹐獨念自古平東南必爭上游﹐武漢﹐則金陵之上游也﹐荊襄綰南北之孔道﹐而武漢又荊襄之咽喉﹐非力圖之﹐無以救敗。其時水陸軍萬人﹐多新募未經戰陣﹐太平軍所向披靡。林翼從容談笑﹐處以堅定﹐軍屢挫而气彌厲﹐鼓舞諸將﹐以忠義相感發。嘗謂﹕「兵事以人才爲根本﹐人才以志气爲根本。兵可挫而气不可挫﹐气可挫而志不可挫。」因以撫循溫卹﹐整飭其軍而簡練之﹐遂克武漢而奠定焉。乃上疏言「武漢形勢壯闊﹐自古用武之地。荊襄爲南北之關鍵﹐而武漢爲荊襄之咽喉。昔周室徵淮﹐西出江漢﹔晉代平吳﹐久謀荊襄。王濬造船﹐循江而下。陶侃之勛﹐鎭守武昌。宋臣嶽飛﹑李綱之謀畫嶽鄂﹐均以此作髙屋建瓴之勢。控制長江﹐惟鄂爲要。夫善斗者必扼其吭﹐善兵者必審其勢。今於武漢設立重鎭﹐則水陸東徵之師﹐恃武漢爲根本﹐大營有據險之勢﹐軍士無反顧之虞。軍火米糧﹐委輸不絕﹐傷痍疾病﹐休養得所。應請於武漢設陸師八千人﹐水師二千人。此萬人者﹐日夜訓練﹐則平時有藜藿不采之威﹐臨事有折衝千里之勢。且東徵之師﹐孤軍下剿﹐善戰者必傷﹐久役者必疲。傷病之人畱於軍中﹐不僅誤戰﹐亦且誤餉。若以武漢之防兵更番遞代﹐彌縫其闕﹐則士气常新﹐軍行必利。至水師以炮爲利器﹐炮聲震疊﹐無半年下修之船﹐亦無一年不大修之船。更番疊戰﹐以武漢爲歸宿﹐則我兵常處其安﹐而不處其危矣。」於時官私掃地赤立﹐吏好貨﹐民騖亂。而林翼以亂之生由法度廢弛﹐吏敝民偸﹐因循苟且以有今日。不務討賊﹐則亂之流不塞﹔不務察吏﹐則亂之源不淸。劾參鎭道府廳以下數十員﹐與屬吏更始﹐禁應酬﹐嚴奔競﹐崇朴實﹐黜浮華。於是在官者推廉讓能﹐稍知吏治矣。綜核之才﹐冠絕一時。每於理財之中﹐暗寓教民察吏之法﹐謂﹕「天下非鄙吝之人不能聚財﹔非抑勒不能散鄙吝之財。明崇禎之勸慰而不助軍餉﹐李自成之腦箍而一獻百萬﹐叔季人心﹐大率類是。夫不得已而養兵以殺賊﹐卽日費萬金﹐亦出於救民。取稅贍軍﹐使人民同仇﹐卽以教忠。多入少出﹐使局員潔己﹐卽以興廉。」養兵六萬﹐月費四十萬﹐而民無怨謗﹐兵無乏購﹐自是湖北軍彊天下。顧不爲自固之謀﹐南徵九江﹐北取安慶﹐發蹤指示﹐皆出林翼。以爲江楚唇齒相倚﹐而九江扼長江之衝﹐實江楚門戶﹐九江一日不復﹐江楚一日不得安枕。九江旣復﹐而太平軍所扼長江險要﹐獨有安慶。而有淸一代﹐督撫之用兵出轄境﹐自林翼始。其治軍務明紀律﹐而選將尙志气﹐用兵貴審固﹐以謂「將以气爲主﹐以志爲帥。專尙馴謹之人﹐則久而必惰﹔專求悍鷙之士﹐則久而必驕。兵事畢竟歸於豪傑一流。气不盛者﹐遇事而气先懾﹐而目先逃﹐而心先搖。平時奉令愼謹﹐而眞意不存﹐則成敗利鈍之間﹐顧忌太多﹐而趨避愈熟﹐必致敗乃公事。然軍事何常之有﹕以爲兵力厚﹐而勝負之數又不系乎厚薄﹔以爲將才勇﹐而勝負之事又不盡系乎勇怯。將在謀而不在勇﹐於戰勝攻取之道具有心得﹐以靜制動﹐以預應猝﹐以我料敵﹐以經行權﹐讀兵書而通其變﹐而知進知退﹐能正能奇﹐𨿽古名將﹐不是過矣。凡事當有遠謀﹐有深識。堅忍於一時﹐則保全必多﹔一慚之不忍﹐而終身慚乎﹗爲小將須立功以爭勝﹐爲大將戒一勝之功而誤大局。蓋僥幸而圖一勝之功﹐不如堅忍以規遠大之謀。兵事不在性急於一時﹐惟在審察乎全局。全局得勢﹐譬之破竹﹐數節之後﹐迎刃而解。貴乎審機以待戰﹐尢貴蓄銳以待時。知敵之不可以力爭﹐莫若審勢而避其堅﹔知事之不可以勇斗﹐莫若擇利而蹈其瑕。臨陣分枝﹐不嫌其散﹔先期合力﹐必求其厚。擇賊所不防之處﹐並力一戰﹐如破竹然﹕於根本節要批之﹐則勢鈍﹔於竹尖竹尾批之﹐則勢利。賊從東來。西面必輕﹔西面破﹐東面自懈矣。兵法攻瑕﹐不可不思。夫戰﹐勇气也﹐當以節宣﹑蓄養﹑提振爲先﹔又陰事也﹐當以固塞﹑堅忍﹑蟄伏爲本。譬之南塘矛法﹐須先讓對手打一下﹐然後應之。此理至微妙。堅持以待其獘﹐伺其瑕而蹈之﹐一發卽破矣。不戰則已﹐戰則須挾全力﹔不動則已﹐動則須操勝算。非算定﹐非多算一二著﹐不能成功。以多蓄兵力﹐預畱活著爲第一義。凡兵事有先一著伐賊謀而勝者﹐有後一著待賊動而後勝者﹐此時須待賊動而後應之﹐躁者必敗﹐靜者必勝。動者必躁﹐靜者有所恃﹐有所謀﹐不可測也。」撫馭諸將﹐量能授事﹐體其隱衷而匡其不逮。或家在數千里外﹐輒饋資用﹐問遺其父母﹐珍裘良藥﹐使歲月至﹔而敗軍政﹐罰亦不貸也。生平以天下爲己任﹐而體羸善病﹐咳血久﹐欲寐則咳﹐嘆曰「吾欲耽半夜之美睡不可得﹐而百年之美睡又不卽至﹐吾已矣夫。」旣而曰「吾疾苦﹐不祈死﹐亦不怨生。惟義之趨﹐此心坦然﹐而精气迥異前數年矣。」及咸豐十年﹐曾國藩爲兩江總督﹐用林翼之謀以圍安慶﹐久不克。而林翼亦出兵英山﹐進駐太湖爲聲援﹐調兵籌餉﹐日不暇給﹐而委己於學﹐夜則延老儒姚桂軒會講《論語》﹐未嘗稍間。一日﹐病甚﹐不食﹐左右請曰「公休矣。」笑曰「吾口不能食耳﹐吾舌尙存﹐吾耳有聞﹐何必不講書﹐不聽書﹖」自言「讀書有得﹐臨政治軍﹐與文武將吏敍論﹐無不盡其情僞﹐而心目渙然﹐指畫秩然。」終日危坐﹐講求兵事吏事之要﹐汲汲施行。顧左右嘆曰﹕」聞道苦晚。今𨿽稍有所見﹐而不及行者多矣。」與曾國藩﹑左宗棠共濟艱難﹐推誠相接。而兩人者﹐名位髙下迥殊﹐一與爲亡町畦。每曰﹔「滌帥徳髙而謹愼之過﹐季髙才髙而偏激之過﹐咸性情之所獨至﹐不能易也。滌公之徳﹐吾楚一人﹔而季髙謀人忠﹐用情摯﹐特傷於偏激﹔如朝有忠臣﹐室有節婦﹐平時嘗小拂意﹐臨患難乃知其可恃也。」而國藩之稱林翼﹐則曰「潤公聰明﹐本可霸術。而講求平實﹐從日常行事以見至理﹐開口皆正大之語﹐舉筆則正大之文﹐不意朋輩中進徳之猛﹐有如此者。其於朋友﹐純用獎借﹐而箴規卽寓乎其中。有權術而不屑用﹐有才智而不自用﹐有如此襟懷气局﹐豈與倉猝成功名權宜就事會者比哉﹗」李續宜隸林翼久﹐告國藩曰「胡公待人多血性﹐然亦不能無權術。」國藩應曰「胡公非無權術﹐而待吾子昆季﹐則純出至誠。」續宜笑曰「然﹐𨿽非至誠﹐吾猶將爲盡力也。」傳有《胡文忠公全集》四卷。

曾國藩﹐字伯涵﹐號滌生﹐湘鄕人﹐道光十八年戊戌進士。咸豐朝﹐累官兩江總督。以平太平軍功﹐封一等毅勇侯﹐晉大學士﹐卒於官﹐謚文正。湘勇之戰勝攻取﹐國藩資之以有成功﹐而威震天下。然而事之初起﹐國藩獨焦心苦思﹐慮湘之不成其爲勇﹐以謂﹔」湘勇不佳處有二﹕一則歸心極切﹐無長徵久戰之志﹔一則體脆多疾病﹐不耐勞苦。將帥亦皆煦煦愛人﹐少英斷肅殺之气。大抵衡湘之士﹐狃於風气﹐不慣麵食。冬則皮帽皮衣﹐炭盤手鑪﹐刻不能離。羅李名將﹐亦不免冬烘。」嘗貽書劉蓉﹑左宗棠諸人太息論之﹐則湘之所以爲勇者亦僅矣。而一時之風气轉弱爲彊﹐因恃有一二賢豪長者爲之倡。而憂勤惕厲﹐抑亦國藩矢此寸衷﹐有以鼓舞而大振奮之也。國藩幼而端默﹐未嘗啼泣﹐花開鳥語﹐注目流眄﹐狀若有悟。稍長﹐研窮經史﹐因文見道﹐而尢好韓愈義﹐慨然欲躡而從也。旣以二十八歲登進士﹐遂官京師﹐從太常寺卿善化唐鑑遊﹐講求爲學之方。時方讀史闡經世之學﹐兼治詩古文詞。鑑則專以義理之學相勗。遂以朱熹之書爲日課﹐而肆力於宋學矣。與蒙古倭仁﹑六安吳廷棟﹑昆明何桂珍﹑竇垿﹑仁和邵懿辰之徒﹐往復討論﹐爲日記﹐有過必記﹐力自繩檢。每太息謂﹕「今之學者﹐言考據﹐則持爲騁辯之柄﹐講經濟﹐則據爲獵名之津。言之者不作﹐信之者障耳﹐轉相欺謾﹐不以爲恥。至於仕途﹐姦獘所在﹐蹈之而不怪﹐知之而不言。泄泄成風﹐阿同駭異。謂今日而言治術﹐則莫若綜核名實﹐今日而言學術﹐則莫若取篤實踐履之士。物窮則變﹐最浮華者莫如言。積翫之後﹐振之以猛﹐意在斯乎﹗」咸豐初﹐以直言極諫有聲。累官侍郎﹐丁母憂回籍。而太平軍長驅入湖南﹐奉詔督辦本省團練。國藩語湖南巡撫張亮基曰「團練僅衛鄕裏﹐法由本團醵金養之﹐不餉於官﹐緩急不可恃。請攺募成軍﹐乃可資以討賊。」湘勇之說自此始。而事權不屬﹐文酣武嬉﹐召鬧取怒。獨以公忠誠朴爲天下倡﹐與左宗棠書曰「今日百廢莫舉﹐千瘡並潰﹐無可收拾。獨賴此耿耿精忠之寸衷﹐與斯民相對於骨嶽血淵之中﹐以求塞絕橫流之人欲﹐以挽回厭亂之天心﹐庶其萬有一補。」而以提督鮑起豹齟齬﹐嗾標兵與湘勇哄﹐移駐衡州以避之﹐增募勇丁足六千人。以謂﹕「所募之勇﹐全在立營時之嚴訓練。訓有二﹕訓打仗之法﹐訓作人之道。訓打仗﹐則專尙嚴明﹐須令臨陣之際﹐兵勇畏主將之法令甚於畏賊之炮子。切不可使其因擾民壞品行﹐因嫖賭鴉片而壞身體。个个學好﹐人人成材﹐有殷殷望其成立之意﹐庶感發而日趨於善。練有二﹕練隊伍﹐練技藝。練技藝﹐則欲一人敵數人﹔練隊伍﹐則欲數百人如一人也。」每逢月之三八日操演﹐集諸勇而申儆之﹐反復諄諄至千百語。每日召諸裨將輪對﹐至一時數刻之久。自言「不敢說法點頑石之頭﹐亦欲苦口滴杜鵑之血。練者其名﹐訓者其實。」嘵口瘏音﹐耳提面命。然成師以出﹐大敗靖港﹐而初困於江西﹐再圍於祁門﹐諸將奔命﹐危然後安。其過人識力﹐在不搖定見。當死生存亡之交﹐持孤注以爭命﹔值危疑震撼之際﹐尢百挫而不撓。蓋其所志所學﹐不以死生常變易也。其在軍也﹐終日凝然﹐奏牘書札﹐無不躬親。危城之中﹐益誦書史。嘗謂。「軍事變幻無常﹐每當危疑震撼之際﹐愈當澄心定慮﹐不可發之太驟。」蓋其生平所得力者在此﹐所以能從容補救﹐轉危爲安也。持己平實﹐不爲矯激﹐而欲萃諸子百家之長於當躬。曰﹔「遊心如老莊之虛靜﹐簡身如禹墨之勤生﹐齊民如管商之嚴整﹐而持之以不自是之心。虛心實做﹐庶幾乎道矣。」綜其一生﹐定爲戒律﹐守之甚嚴﹐而持之有恆者﹐一曰不誑語﹐二曰不晏起。任事之初﹐橫逆四面至﹐無所措手﹐以爲天下事必無幸。與友人談﹕「當今之世﹐富貴無可圖﹐功名亦難就﹐惟有自正其心以維世道。所謂正心者﹐曰厚實。厚者恕也。已欲立而立人﹐己欲達而達人。己所不欲﹐勿施於人。存心之厚﹐可以少正天下澆薄之風。實者﹐不說大話﹐不騖虛名﹐不行駕空之事﹐不談過髙之理﹐如此可以少正天下浮僞之習。」以此自勵。亦以此戒所屬。然挫敗旣多﹐徳慧亦生。常誡諸將曰「寧可數月不開一仗﹐不可開仗而毫無安排算計。凡用兵之道﹐本彊而故示敵以弱者多勝﹐本弱而故示敵以彊者多敗。敵加於我﹐審量而後應之者多勝。漫無審量﹐輕以兵加於敵者多敗。兵者不得已而用之﹐常存一不敢爲先之心﹐須人打第二下﹐我打第一下。『夫戰勇气也﹐一鼓作气﹐再而衰﹐三而竭。』余於數語﹐常常體驗。大約用兵無他謬巧﹐常存有餘不盡之气而已。孫仲謀之攻合肥﹐受創於張遼﹔諸葛武侯之攻陳倉﹐受創於郝昭﹔皆初气過銳﹐漸就衰竭之故。惟荀罃之拔偪陽﹐气已竭而忽振﹔陸抗之拔西陵﹐預料城之不能下﹐而蓄養銳气﹐先備外援以待內之自敝。此善於用气者也。願學陸抗﹐气方銳而厚蓄之﹔不願學荀罃﹐气已竭而復振之。願算畢而後戰﹐不宜且戰而徐算。與悍賊交手﹐總以能看出他的破綻爲第一義。若在賊者全無破綻﹐而我昧焉以往﹔則在我者必有破綻﹐被賊看出矣。毋乘以躁气﹐毋搖以眾論﹐自能覷出可破之隙。若急於求效﹐雜以浮情客气﹐則或泰山當前而不克見。昔作有《得勝歌》云﹕『起手要陰后要陽﹐出隊要弱收隊彊。初交手時如老鼠﹐愈打愈狠如老虎。』𨿽粗淺之言﹐而精意不外乎是。大抵平日非至穩之兵﹐必不可輕用險著﹔平日非至正之道﹐必不可輕用奇謀。穩也﹐正也﹐人事之力行於平日者也﹔險也﹐奇也﹐天機之湊泊於臨時者也。軍事如槍法﹐門戶宜緊﹔如拳法﹐有伸有縮。若入之太深﹐則有伸無縮矣。」然自將則敗﹐命將則勝。其用兵也﹐不善制勝﹐而善救敗。折而不撓﹐神閒气定﹔常以因禍而爲福﹐轉敗而爲功﹐以是諸將久而服之。居官治軍﹐粹然儒者﹐戎馬倉皇﹐不廢文事。以謂﹕「古之知道﹐未有不明於文。吾儒所賴以學聖賢者﹐獨藉於文以讀古聖之書﹐而究其用心之所在。然則此句與句續﹐字與字續者﹐古聖之精神語笑﹐胥寓於此﹐差若毫釐﹐謬以千里。詞气之緩急﹐韻味之厚薄﹐屬文者一不愼﹐則規模立變﹔讀書者一不愼﹐則鹵莽無知。故欲明先聖之道﹐不得不精研文字。」及其自爲文章﹐蓋誦說桐城姚鼐之義法﹐至列之《聖哲畫像記》曰「國藩初解文章﹐由姚先生啟之也。」然尋其聲貌﹐略不相襲。大抵以定气爲主﹐以影響爲輔﹐力矯桐城懦緩之失。探源揚馬。專宗韓愈。奇偶錯綜。而偶多於奇。復字單誼﹐雜廁相間﹐厚集其气﹐使聲采炳煥而戛焉有聲。異軍突起﹐而自成湘鄕派。門弟子著籍者﹐武昌張裕釗﹑桐城吳汝綸最爲絕出﹐先後主直隸保定之蓮池書院。新城王樹枬﹑武進賀濤﹐得其法脈﹐聲光迸出以稱宗於河北﹐傳授徒友。於是河北之治古文者﹐皆衍湘鄕之一脈焉。桐城之文﹐由歸有光以學歐陽修﹐由歐陽修以追《史記》﹐蘄於情韻不匱﹐意有餘妍。湘鄕之文﹐由韓愈以摹揚馬﹐由揚馬以參《漢書》﹐蘄於英華秀發﹐語有遒響。桐城優遊緩節﹐如不用力﹐而湘鄕則雄奇跌宕﹐肆力爲之。其大較也。自來言宋儒程朱之學者﹐無不拘謹。而羅澤南發之以大勇﹔爲桐城方姚之文者﹐多失緩懦﹐而國藩矯之以神奇。然則湖南人之所以爲湖南﹐而異軍突起以適風土者﹐一言以蔽之曰彊有力而已。獎拔英豪﹐如恐不及﹐而擇其尢﹐同升諸朝。左宗棠以舉人參湖南巡撫幕﹐而爲湖廣總督官文所劾﹐欲逮訊﹐則以深明將略薦爲幫辦軍務﹐授浙江巡撫。李鴻章以年家子相依﹐管奏記﹐則以文武兼資薦爲江蘇巡撫。咸致大用﹐弘濟艱難。其後宗棠故相違異﹐以見丰采﹑明孑立。而揚言於朝﹐則曰「曾國藩知人之明﹐謀國之忠﹐非所能及。」及國藩之歿﹐乃制其語爲挽聯曰「謀國之忠﹐知人之明﹐自愧不如元輔﹔同心若金﹐攻錯若石﹐相期無負平生。」自以爲和而不同﹐君子之道焉。傳有《曾文正公全集》二百二十八卷。

左宗棠﹐字季髙﹐湘陰人﹐道光十二年壬辰舉人。洪秀全﹑楊秀淸起廣西﹐進湖南﹐奄有江東。宗棠起參湖南巡撫駱秉章軍事。揮兵四出﹐遂以知兵歷仕咸豐﹑同治﹑光緒三朝﹐平太平軍﹐平陜撚﹐平甘回﹐克復新疆。累官浙江巡撫﹑閩浙總督﹑陜甘總督﹑兩江總督﹐晉大學士﹐封一等恪靖伯﹐晉二等侯﹐謚文襄。歷古以來﹐書生戎馬﹐而兵鋒所指﹐東極於海﹐西盡天山﹐縱橫軼蕩﹐未有如宗棠者也。世之人﹐徒震其功名冠時﹐才髙意廣﹐而不知優勤惕厲﹐操心之危﹐慮患之深﹐固無不與胡林翼﹑曾國藩二公者同。胡林翼聰明絕世而納之於平實﹐曾國藩謹愼持躬而發之爲彊毅﹐而宗棠則豪雄蓋代而斂之以惕厲。語於人曰「古之讀書修身卓然有立者﹐無不從艱難困苦歷練而出。若讀書不耐苦﹐則無所用心之人﹔處境不耐苦﹐則無所成就之人。『動心忍性』四字﹐最可玩味。『動』字之義﹐如乾之惕﹐震之恐也。『忍』字則艱貞正固之義。人情耽於逸樂﹔當無事之時﹐覺眼前無可復慮﹐耳目口體之欲日盛﹐而徳慧術智日卽消亡﹐冥然頑然。遇不如意事﹐見不如意人﹐斯可以驗平素之道力。至成敗利鈍﹐在我者不能不明辧深思﹐在天者不敢參也。竊以爲近時人心之蔽﹐每因此關未能勘破﹐而喪其心之所明以擾淡定之天。不如索性做去﹐成敗利鈍﹐不置於懷﹐世上盡有風波﹐胸中自無冰炭。而憂煩搶攘之中﹐時獲一恬舒休裕之境﹐庶可擔當世事也。」自童兒時﹐卽知慕古人大節。稍長爲壯語﹐視天下事若無不可爲。而貧無錢買書﹐於家塾得前巡撫桂林陳宏謀在湖南刊行大字本《四書》﹐輒欣然忘食。日有粗糲兩盂﹐夜有燈油半盞﹐卽思無負此光景。而無奇書可得﹐惟就四書五經﹐諷誦咀嚼。自謂﹕「一生受用不盡。四十年以後﹐抱負措施﹐都從此時蘊蓄。筋骨體膚﹐都從此時磨練也。」迨年十八九﹐於書肆購得顧祖禹《讀史方輿紀要》﹐潛心玩索﹐喜其所載山川險要﹐戰守機宜﹐了如指掌。又參以顧炎武《郡國利病書》及齊召南《水道提綱》﹐匯編手抄。又讀賀長齡所纂《皇朝經世文編》﹐丹黃殆徧。而長齡以江寧布政使居憂長沙﹐聞而召延焉。發所藏書﹐借與披覽。梯樓以取﹐而數登降﹐不以爲勞。及宗棠之還書也﹐必問所得﹐講論孜孜。每曰﹔「天下之大﹐人才之少﹐幸毋苟且小就﹐自限其成也。「遂介之見其弟熙齡。熙齡方以禦史家居﹐主城南書院﹐而詔以讀宋儒義理之書。乃與羅澤南爲友﹐批而學行。而以二十一歲與兄宗植同榜鄕試中式。宗植領解﹐而宗棠中式第十八名﹐遂入贅於湘潭周氏。婦名詒端﹐字筠心﹐常時斂袵危坐讀書史。香鑪茗碗﹐意度修然。而宗棠每與談史﹐遇有未審﹐隨取架上某函某卷示宗棠﹐十得八九。宗棠閱方輿書﹐而授婦繪圖﹐爲《輿地圖說》﹐詳繪山川道裏﹐條列歷代兵事﹐而不及形勢。蓋以地無常險﹐險無常恃﹐攻守之形﹐不可前定也。歷歲乃成﹐署聯於楹曰「身無半畝﹐必憂天下﹔讀破萬卷﹐神交古人。」少而力耕﹐喜讀農書而躬驗有得。以區種爲良﹐作《廣區田圖說》﹐指陳其利。而以食爲民天﹐必資於農﹐思爲一書﹐分類撰著﹐曰《朴存閣農書》。自負平生以農學爲長﹐嘗問之而得其事﹐亦學之而得其理。以謂﹕「今之農者﹐亦如今之學者﹐欲速見小﹐自誤而以誤人。吾三十以後﹐讀書漸多﹐閱世漸深﹐知區區之存於心中﹐自以爲是者﹐僅足以仿當今無足指數之人。而於古之狂狷尙未逮也。則願力耕讀書以自勉其所爲。」兄宗植假館四方﹐歲暮歸﹐輒出所著錄相示。或談掌故﹐論時事。然學求心得﹐不尙苟同。嘗各持所見﹐斷斷辯難﹐窮日達夕﹐至顏發赤﹐婦周乃溫酒解之。酒後﹐或仍辯詰﹐或遂釋然。三試禮部不第﹐伏處田裏﹐半耕半讀﹐而隱然具公輔之望。兩江總督陶澍﹑雲貴總督林則徐﹑賀長齡﹐交相推重。及洪秀全以其徒徇湖南﹐巡撫張亮基﹑駱秉章先後延佐軍幕。是時民不知兵﹐兵不經戰。宗棠以謂﹕「欲遏賊勢﹐先固民心﹐須先使民知兵。」會曾國藩奉詔辦團﹐乃就商﹐所見略同。遂羅致豪傑﹐募練勇丁。國藩率師東徵﹐而宗棠佐駱秉章以坐鎭湖南。湖南之得以保境安民﹐湘勇之用能殺敵致果者﹐曾國藩倡之﹐駱秉章主之﹐而宗棠實力贊之。所用人才﹐皆國藩所不喜﹐曰「天下之才幾何﹖若不寬以錄之﹐則凡需激厲而後成﹑需磨煉而後出者﹐胥遭屈抑矣。凡用人﹐用其朝气﹐用其所長。忠告善道﹐使知意向。勿窮以所短﹐迫以所不能﹐則得才之用矣。然才之難得﹐不在謀而在勇。漢髙百戰而得天下﹐其《大風歌》﹐則曰﹕『安得猛士兮守四方﹗』是眞閱歷有得之言﹐畱侯﹐曲逆﹐若不得韓﹑彭﹑絳灌之流﹐亦不能濟事。大凡才气恢廓之人﹐時有粗豪之病。人之性質﹐各有短長﹐不可槪以繩墨相拘﹐亦不必求其相諒。夢想奇才﹐求之不得﹐則以世之遊俠必有奇才出其中也﹐不知若輩只能爲亂民耳。試看歷來遊俠有幾成人﹖屠狗販繒中所以有豪傑者﹐所執𨿽卑﹐而其心尙朴﹐其性尙完。若遊俠﹐則已鑿其天。縱其偏至之性﹐不畏不仁﹐不恥不義﹐吾安得與之遊節義之林哉﹗」選將訓士﹐募府雍容﹔南徵北討﹐指揮若定。而申儆之曰「兵事屬陰﹐當以收斂閉塞爲義﹐戰陣尙气﹐當以磅礡郁積爲義。知柔知剛﹐知微知彰﹐則皆乾之惕若之心爲之也。至用兵之道﹐察地勢險易﹐審彼己情形﹐規模局勢﹐尙可預計。而臨敵之審機致決﹐瞬息不同。兵情因賊勢而生﹐勝負止爭呼吸﹐斷無遙制之理。自系軍事﹐閱歷頗多﹐其中有算至十分而用七八分已效者﹐有算至七八分而效過十分者﹐亦有算至十分而效不及三四分者﹐更有我算多而賊算不應﹐並有賊算出於我算之外者。大抵勝局須防一著之錯﹐敗局原有一著之生﹐其分在用之之人﹐其效在一心之用而已。兵事利鈍﹐未可預知﹐而銳進須防其退速﹐後勁尢重於前茅。蓋戰陣之事﹐最忌前突後竭。行軍布陣﹐壯士利器厚集於後﹐則前隊得勢﹐鋒銳有加﹐戰勝而兵力愈增﹐必勝之著也。若全力悉注前行﹐一泄無餘﹐設有蹉跌﹐無復後繼﹐是乃危道。」曾國藩出師屢挫﹐而宗棠用兵必勝。岸異自負﹐署號「葛亮」。特詔以四品京堂幫辦國藩江南軍務。一募五千人﹐自樹一幟﹐一號曰「楚軍」。遂以平浙﹐平閩﹐平粵﹐平陜﹐平甘﹐平新疆﹐戰勝攻取﹐威殫旁達。而始出兵﹐之江西﹐與石達開戰於景徳鎭。以新集之勇﹐當方張之寇﹐斬將奉旗。軍聲遂振。而詒所部將卒曰「汝曹亦知我之所以勝乎﹖始賊以重圍困我﹐賊眾我寡﹐其鋒銳甚﹐不可戰也。賊見我不動以爲怯﹐數挑戰﹐驕也﹐驕極必怠﹐俟其怠而擊之﹐用力少而成功倍也。兵之彊弱﹐在乎气之盛衰。無以司其消長之權﹐則彊者弱矣﹐今日之賊是也。我有以妙其鼓舞之用﹐則弱者能彊矣。」大兵之後﹐赤地千里﹐而宗棠教將士種樹藝蔬﹐辟田野而撫殘黎﹐因地制宜﹐詔以山農澤農之法。其入甘度隴而平陜甘也﹐首師行所至﹐輒以屯田爲務。至則相度形勢﹐於險要之口安營設卡﹐而墾平原爲廣田。督弁卒戰陣之餘﹐卽釋刀仗事鋤犁以藝谷蔬。農功之暇﹐則開溝洫﹐便灌漑以興水利﹐築堡塞以居遺民﹐給耕具種子以勸農田。官道兩旁﹐種楡柳垂楊以蔭行旅。兵民雜作﹐而宗棠日巡行看視以勞來而勸勉之。及其流亡漸復﹐客作漸集﹐則去而之他。所有兵屯之地﹐盡付之民﹐緩催科而勸儲時。自涼州以西至玉門關﹐井竈相望﹐而楊柳夾道﹐延數千里﹐綠陰沈沈。蓋所部楚軍。向募農家﹐不收遊惰﹐而偏裨亦多來自田間﹐故以其所習課其所能﹐不煩教督而自勸也。嘗詔其子曰「古人經濟學問﹐多在蕭閒寂寞中學得。積之旣久﹐一旦事權在手﹐隨時舉而措之。吾頻年兵事﹐頗得力方輿之學。入浙度隴﹐兼及荒政農學。大都昔時偶有會心﹐臨急遽以得力。以此知讀書之有益﹐而問學之宜豫。兒曹但知吾頻年事功之易﹐而不知吾頻年涉歷之艱﹔但知吾此日勘定之功﹐而不知吾此後負荷之不易也。」新疆旣定﹐而俄人以兵占伊犁﹐不肯還。李鴻章方爲直隸總督﹐遙執朝政而主媾和﹐詔下總理衙門問宗棠。對曰﹔「泰西各國﹐船炮𨿽利。而重洋遠隔。彼以客軍深入﹐𨿽得吾地﹐戰則勢孤﹐守則費巨﹔彼如思逞﹐亦有戒心。俄與中國﹐則壤土和連﹐狡焉啟疆﹐得寸卽寸﹐得尺卽尺。苟無以制﹐患莫大焉。主戰固以自彊爲急﹐卽主和﹐亦不可示弱以取侮﹐譬之圍棋﹐敗局中亦非無勝著。惟心有恐懼﹐則舉棋不定﹐不勝其耦矣。自海上用兵以來﹐其始壞於不知洋務之人﹐不知彼己﹐僥幸求勝。其繼壞於深悉洋務之人﹐不知大計﹐苟且圖存﹐愈辦愈壞﹐莫知所措。西人狡詐﹐每於倉皇之際﹐乘吾猝不及詳之時﹐危詞迫促以要之﹐鮮不墮其度內。而和戰未定之際﹐宜定計於先﹐而出之從容暇豫。以戰爲備﹐不妨以和爲款。譬乘船遇風﹐當用風掉槍時﹐操船者欲張帆﹐必先下帆﹐令舟無欹側﹐乃免遭險。若隨風轉腳﹐必有傾覆之虞。昔與多禮堂將軍論黑龍江事﹐多將軍力言『非由黑龍江出兵深入俄邊﹐不能掣愛呼俄兵之勢。』意以用棋局劫著爲宜。且謂﹕『俄越境入中國﹐所壞者中國地方﹔我越境入俄邊﹐所壞者俄國地方。得失固不相侔也﹐俄人須防後路﹐自不敢一意向前。』多名將﹐不徒以武力見稱﹔丰鎬舊家﹐未有其匹﹔惜不逢此奇傑﹐快睹壯猷也。」英風霜气﹐老當益壯﹐而出其餘事爲文章﹐亦復生气遠出﹐磊落英多。胡林翼謙不敢言文事﹐而宗棠則仗气愛奇﹐殊不以唐宋八家自限﹐而欲駕出其上﹐大抵以漢京之典茂﹐救宋人之輕俠。略與曾國藩伺。曾國藩力學而資稟拙﹐每有累句﹔宗棠則天分髙而功夫淺﹐不免拙筆。然大方家數﹐不爲描頭畫角﹐而出以灝气流轉﹐拙處亦見姿致。顧不喜接文士﹐以謂華而不實﹐無補時艱。湘潭王闓運以文章傲視公卿﹐擅聲東南﹐而與之書﹐怪其不以賢人相師﹐謂「天下之大﹐見王公大人眾矣﹐皆無能求賢者。」顧宗棠則言「王壬秋爲易篁村傳﹐將胡文忠說得極庸﹐李忠武說得太愎﹐於理未安。卽起篁村問之﹐亦必有蹙然不安者。徇一家之私言﹐亂天下之視聽﹐文士筆端﹐往往如此。」婦周戲言「君不喜華士﹐日後恐無人作佳傳。」笑曰「自有我在。求在我﹐不在人也。士君子立身行己﹐出而任天下事﹐但求無愧此心﹐不負所學。名之傳不傳﹐聲名之美不美﹐何足計較﹗『吁嗟沒世名﹐寂寞身後事』﹐古人蓋知之矣。」旣而同縣郭嵩燾﹑巴陵吳敏樹﹐欲纂《楚軍紀事本末》﹐遺書索鈔奏稿書牘﹐宗棠復言「吾湘二十年以來﹐內固封守﹐外從王事﹐所歷多危險阻絕之境。他人咋舌斂手不敢引爲己任者﹐吾湘毅然一身當之。其初何嘗有天下後世在其念慮﹐亦何嘗預計所事成否﹐爲寂寞身後之圖。會逢天幸﹐各有所就﹐戰績昭彰﹐此乃天下一大轉機﹐吾湘禱祀求之者。豈謂功必自湖南出﹐名必自湖南出乎﹖其人先世﹐率守耕讀﹐不但仕宦稀少。而經商服賈以至外省者亦不數見。老生宿儒﹐耐寒餓而厭聲稱﹐歲得館谷數十石﹐卽爲稱意。及兵事起﹐謹厚者走匿山谷﹐徐乃覺事尙可爲﹐彊起從戎﹐學騎馬﹐學擊刺﹐今所指爲達官貴人﹐由此其選也。自今以觀﹐髙官厚祿﹐焜耀一時﹐何莫非先世貧苦困乏﹐蘊蓄積累所致乎﹖諸君子爲桑梓謀﹐則凡所以去奢去泰者﹐莫如保先世純朴願愨之風以保世滋大。俾湖以外得長享蕭閒無事之福﹐爲幸多矣。」自言「余出山十餘年﹐躍馬橫戈﹐气揚心粗﹐恐善源日涸﹐得暇卽親六籍。」亦與胡林翼行軍必講《論語》﹑曾國藩臨戎不廢書史之旨趣同。胡林翼以聰明成其虛懷﹐可謂善用其長﹔曾國藩以愚直成其忠誠﹐及宗棠以剛愎成其勢銳﹐則皆善用其短。而澤之以文章﹐養之以學問﹐以艱難自勵其志气﹐以彊毅自振於挫敗﹐三公者﹐又不同而同。傳有《左文襄公全集》一百二十三卷。

五劉蓉郭嵩燾

胡林翼﹑曾國藩﹑左宗棠﹐功成名顯﹐身都將相﹐劉蓉﹑郭嵩燾﹐方振卽蹶﹐中構讒慝﹐遇與不遇﹐固以不倫。左宗棠薦劉蓉自代以參駱秉章之軍事﹐郭嵩燾爲左宗棠劾去而薦蔣益澧爲粵撫﹐交道離合﹐亦難言之。然處官以廉靖﹐委己於問學﹐位髙者固以不懈於學善全其勛名﹐身退者亦以不懈所學自勵於家園。徳業盡異崇庳﹐而苦學則固同歸。特劉蓉以宋爲學﹐以廉自詡。而左宗棠則與人書以切論之曰「廉僅士之一節耳。不廉固無足論﹐徒廉亦何足取﹗吾湘之人﹐厭聲華而耐艱苦﹐數千年古風未攺。惟其厭聲華﹐故朴﹔惟其耐堅苦﹐故彊。惟其朴也﹐故塞而鮮通﹐惟其彊也﹐故執而不達。今之曾侯相及郭筠仙﹑劉霞仙﹐皆是也。至於操守一事﹐則曾﹑郭﹑劉皆無譏焉。朋友之道﹐貴規其短而知其長﹔論人之道﹐貴持其貧而止於當。霞仙若以其廉而傲人﹐則吾湘之人﹐尙無不廉而在位者﹐又何傲焉﹖若謂廉之外不必深求﹐則廉而在位者﹐又非湘所乏也。何以不聞自責以責人﹐而反據人所同有者以傲人乎﹖霞仙生平好論學﹐且好以宋之程朱軌轍自命﹔實則不得於言﹐勿求於心﹐告子陽明一路人耳。」極言貶譏。然而生乎今之世﹐由今之道﹐眞能以宋爲學而心安理得﹐以廉自詡而不間人言﹐吾見亦罕矣。

劉蓉﹐字霞仙﹐湘鄕人。少有志節﹐與曾國藩﹑郭嵩燾布衣訂交爲兄弟。而國藩早貴﹐官京朝﹐蓉尙未補諸生也。國藩集蘇東坡句爲聯以贈曰「此外知心更誰是﹖與君到處合相親﹗」蓋以子由相視﹐而貽書告以因文見道之說。及國藩奉詔辦本省團練﹐蓉規以書曰「執事﹐今世所謂賢者。稱執事之能者曰﹔『文祖韓愈也﹔詩法黃庭堅也。奏疏所陳﹐歐陽修﹑蘇武之倫﹔志量所蓄﹐陸贄﹑範仲淹之亞也。』數者誠足以暴於天下矣。道喪而文敝﹐得賢者起而振之﹐豈曰小補。然此特士君子不得志於時之所爲耳。旣已達而在上矣﹐則當行道於天下﹐以宏濟艱難爲心。托文采以庇身﹐而政綱不問﹔藉詩酒以娛日﹐而吏事不修﹔陋習相承﹐已非一日。君子推原禍殃所自始﹐將唾棄之不暇﹐忍復蹈覆轍而躬爲之駕哉﹗大疏所陳﹐動關至計﹔是固言人所不能言﹑所不敢言。然言之而未見其效﹐遂足以塞大臣之責乎﹖國是未見其益﹐而聞望因以日隆﹔度賢者之心﹐不能無歉然於懷也。若夫陸﹑範之志量則遠矣。匡主濟時之略﹐先憂後樂之懷﹐執事雅量及此﹐庶能任天下之重者。亦望陳古訓以自鑑而不矜於气﹐規大道以自廣而務宏其度﹐集思廣益﹐庶幾近之。若規永叔﹑子贍之節槪以自多﹐采退之﹑魯直之詞華以自豪﹐此承平無事之世﹐所爲優遊以養大臣之望者﹐而非當今之所急﹐以無救於治亂之數也。頌執事之賢者﹐曰﹕『其廉可師』﹔明執事之志者﹐曰﹕『以身殉國』。𨿽執事之自許也亦然﹐曰﹕『不愛錢』﹑『不惜死』﹐壯哉言乎﹗𨿽然﹐以此二者明執事自待之志﹐可矣﹔若以慰天下賢豪之望﹐盡大臣報國之忠﹐則豈但已哉﹗貪夫之殉利也﹐如蟻蚋之逐臭。於此有人﹐志節皎然﹐可不謂賢乎﹖然自君子觀之﹐特士行之一節耳。貞女之自號於眾日﹔『吾能不淫』﹐不淫遂足以該淑女之賢徳乎﹖不規其大而遽以自旌﹐則何見之陋也﹗今天下禍亂方興﹐士气彌懦﹐欲驅天下智勇才辯之士﹐捐墳墓﹐棄親戚﹐出沒鋒鏑以與死寇角﹐非賞不勸。漢髙捐四千戶封趙壯士﹐而陳豨授首。項羽印刓不忍予﹐而韓信﹑陳平間行以急去。故濫賞則志士恥與庸豎爲濟﹐而吝賞抑無以系豪傑之心。以廉自獎﹐則抑將以廉繩人﹐而功名之士﹐乃掉臂而去之矣。故曰﹔『廉介之操﹐以語執事自待之志可也。大臣之道﹐蓋不止此﹐而抑非可以泛責之人人者也。』」國藩深納其言﹐顧招之以書曰「吾不願聞弟談宿腐之義理﹐不願聽弟論膚泛之軍政﹐但願朝挹容暉﹐暮親臭味﹐吾心自適﹐吾魂自安。筠仙深藏梓木洞﹐亦當彊之一行。天下紛紛﹐鳥亂於上﹐魚亂於下﹐而筠獨得容其晏然乎﹖」蓉赴召﹐而嵩燾繼之。二人者與國藩約﹕「服勞不辭﹐惟不樂仕宦﹐不專任事﹐不求保舉。」國藩諾﹐而詔管理銀錢所主計曰「郭﹑劉二君﹐吾兄弟交﹐不與眾同。薪水惟所支用﹐不限數也。」然二人從國藩數年﹐不支一錢﹐國藩意頗不安。一日﹐欲登蓉薦牘﹐曰﹔「此亦古人之常。」蓉曰「蕭朱﹑王貢以轉相汲引爲賢﹐蓋漢人踵戰國余習﹐非君子相交以道也。士各有志﹐何以彊爲﹖」國藩乃止。國藩每談經﹐好舉漢學家言。蓉應曰「漢人詁經﹐各有專門﹐守師說﹔𨿽所得有淺深﹐不盡當於古人精微之旨﹐要不失愼重傳信﹑篤學好古之意。近世所謂漢學家﹐何謂者耶﹖異論歧出﹐其說千變﹐以爲宋儒去今僅數百年﹐漢則數千年﹐於時較古﹐又宋儒者﹐功令所崇﹐眾人之所同趣也﹐吾亦從而同之﹐不足爲異﹐則創一解焉﹐引漢人箋注﹐曲爲證附以成吾說﹔旣可援漢儒以自尊﹐又可貶宋儒以立名﹐而吾之學﹐遂以超宋軼唐﹐獨承漢以來二千年之緒。及叩以六經之大義微言與宋儒所以不合於道者﹐茫然莫知所謂。然則彼以漢學自鳴﹐非師古也﹐師心而已矣。其所爲終身由之而不厭者﹐非好學也﹐好異而已矣。朱子於諸經諷誦反復蓋數十年﹐精思熟讀以求古人廣大精微之蘊﹐匯眾說而折其衷﹐推其用力之勤﹐知其所深造而自有得者﹐未可幾及。特朱子於古今時務政治之宜﹐靡所不講﹐而後之學朱子者﹐但守心性理气之辧﹐《太極》《西銘》之說﹐閉門獨坐﹐泥塑木雕。一涉仕途。便無措手﹐所值皆無可柰何之事﹐所應皆未之前聞之務。此智略之士﹐睨視竊笑﹐以道學爲廢物也。至其行己立身﹐去就取捨﹐嚴義利之辧。就兢不敢少過﹐則猶庶幾君子。道𨿽未宏﹐學與行尙出於一也。至爲漢學者乃歧而二之﹐『學則吾學也﹐行則吾不知地』。世亦遂無以行義責之者﹐以謂彼特爲名物度數之學以資考證而已﹐不當以道義相苛。泯泯棼棼﹐學術壞而人心風俗隨之。」國藩亦無以難也。及咸豐十年﹐左宗棠以佐駱秉章而專其政﹐爲總督官文所劾﹐遠引而薦蓉自代﹐以起之於家。明年﹐秉章移督四川﹐攜蓉而往﹐平巨寇藍李二姓﹐散其徒眾﹐遂授四川布政使。會太平軍翼王石達開以其眾經滇入川﹐而前扼大渡河﹐後阻苗山﹐陷絕地﹐饑無所掠食﹐於是蓉以兵往﹐撫其眾而縶達開以歸。問起兵狀﹐達開歷陳金田發難之後﹐戰勝攻取﹐一一如繪﹐而猛鷙之气不衰。自言「南面稱王十餘年﹐屠戮官民千萬計﹐今天亡我﹐何借一死﹗」臨刑怡然。蓉頗壯之。而左宗棠貽書﹐欲以葛亮一號貤贈。蓉戲對﹕「諸葛食少事繁﹐鞠躬盡瘁﹐所不欲承﹐謹以奉璧。」尋以關中漢回交哄﹐而撚乘之﹐移蓉陜西巡撫﹐而爲禦史蔡壽祺劾罷。將去官﹐聞左宗棠奉詔以陜甘總督督師剿賊﹐而移書告﹐以謂﹕「關隴用兵不可不早計者有六﹕一﹑剿賊不難﹐所難者籌餉籌糧。籌餉籌糧尙易﹐尢難者運糧。非寬籌糧餉﹐運有辦法﹐切勿進兵。一﹑軍糈無資﹐當緩新疆西徵之師﹐先肅淸隴境。辟地屯田﹐儲糗糧﹐練馬隊﹐然後振旅出關。一﹑辦甘賊﹐當以陜爲根本。資糧轉輸。皆須借力於陜﹐非得同心膂﹑共憂樂之人爲陜撫﹐持中定志。不足與濟艱屯。一﹑撚賊入陜﹐號四五萬﹐然能戰者不過六七千人。每戰﹐輒以馬隊萬騎四面包裹﹐懦卒怯將﹐懾而望風靡。﹑其實但能嚴陣堅持﹐屹立不動﹐則亦不敢進逼吾陣。俟其銳气之惰﹐奮起突擊﹐必無不勝。一﹑辦甘回﹐當先淸隴東﹐次搗河狄。兩地旣定﹐其餘可傳檄而定。專事剿﹐則力固不逮﹔不痛剿而議撫﹐則叛服無常﹐亦何能濟。一﹑關隴將才吏才﹐無可用者。然地瘠勢艱﹐𨿽傑然者視爲畏途﹐須廣羅艱貞堅苦﹑仗義相從之侶﹐以資襄助。此六者其大端也。以公智慮淵涵﹐固可卽此以得大凡矣。」其後宗棠平陜撚﹐平甘回以定新疆﹐一切經略﹐大率如蓉言。蓉旣放歸﹐營遂初園﹐杜門講學者十年。其論學一以宋儒程朱爲歸﹐力排漢學之穿鑿﹐亦不取陸王之禪悟﹐而於學者之不能反躬﹑徒以矜私知而炫多聞﹐尢不憚深貶而痛絕之。乃至訟其鄕人以湘鄕之功名日盛﹐而湘鄕之風俗日敝﹐語重而心長以慨乎有言曰「吾邑風尙素號願朴﹐農民勤稼稿﹐士子勵廉隅。放軍興以來﹐文職武弁﹐崛起艸澤﹐以能爲國宣力。而遷流日久﹐僥幸之心生。以利祿爲易得﹐而爭事繁華﹔變朴厚之舊風﹐而羣趨囂競。鄕村每有爭訟﹐不問理而較勢﹐及其呈控到縣﹐亦復以是爲衡。由是有勢者恃以橫行﹐而無力者亦借資於有力之紳衿以張其焰而求一勝。此民風所以澆漓﹐人心所以窳壞也。二十餘年來﹐東南遘禍﹐舉凡衣冠文物﹐競逐紛華之國﹐無不殘破。故家世族之所畱遺﹐巨賈豪商之所積累﹐莫不蕩爲灰燼﹐化爲飛煙。子女仳離﹐乞食道路。獨湖南晏然無恙﹐吾鄕人因此躋致名位﹐廣積金錢。舊時鑿井耕田之子﹐椎牛屠狗之夫﹐皆髙牙大纛﹑美衣華屋以自豪於鄕裏。果有何功徳在人﹐宜食此報以長保富貴而無後災哉﹖智者見禍於未萌﹔凡無功有享厚報﹐無徳而致大位﹐皆智者之所視爲不祥而深自警惕者也。矧各省皆罹於難﹐吾鄕獨蒙其休。天道忌盈﹐物極必反﹐如不惕厲修省﹐懍持盈保泰之思﹐正恐暑往寒來﹐福過災生。前日之膺祉蒙休﹐冠於他郡﹔後日之遭殃罹禍﹐亦且烈於他邦。此古今盈虛消息之常理﹐非同釋氏因果報應之談。每舉以語朋輩﹐款語諄諄﹐聽若𨿽頗面從﹐退則或相迂笑。人心陷溺﹐如何如何﹗」觀其持論不徇風气﹐知制行不爲詭隨矣。論文不持宗派之說﹐而爲文章條達疏暢﹐如己意之所欲出﹐其源蓋出於蘇軌云。傳有《養晦堂詩文集》十二卷。

郭嵩燾﹐字伯琛﹐筠仙其號也﹐湘陰人。年十八﹐補縣學生。遊嶽麓書院﹐識劉蓉﹐而曾國藩自京師歸﹐道長沙﹐與蓉舊好也﹐介相見﹐欣然聯歡爲昆弟交﹐以問學相切劘。國藩稱引漢學﹐蓉褒大宋儒﹐而嵩燾則言「宋儒發明聖學至精密﹐獨有一事與聖道大反。聖人之立教﹐曰『愼言』﹐曰『其言也訒』﹐曰『古者言之不出』﹐無相獎以言者。堯舜禹之授受﹐曰﹕『惟精惟一﹐允執厥中』﹐內自毖於一心﹐而不敢及於天下之得失﹐而卽繼之曰﹕『無稽之言勿聽』﹐是自聖賢之治天下﹐與其所以自治者﹐無不以言爲大戒。宋儒顧不然﹐凡有言者皆善也﹐乃至劾歐陽公﹐劾富鄭公﹑文潞公﹐皆謂之直臣矣。凡事皆可言也﹐乃至采宮禁之傳聞﹐陳鄙夫之猥陋﹐皆自負爲善諫矣。其間賢愚錯出﹐人才勿論也。自漢唐迄今﹐政教人心交相爲勝﹐吾總其要曰名利。西漢務利﹐東漢務名﹔唐人務利﹐宋人務名﹔元人務利﹐明人務名。二者不偏廢也﹐要各有其專勝。好名勝者气必彊﹐其流也攬權怙黨﹐而終歸於無忌憚。好名勝者量必容﹐其流也倚勢營私﹐而終歸於不知恥。故明人以气勝﹐得志則生殺予奪﹐泰然任之﹐無敢議其非。本朝以度勝﹐得志則利獘賢否﹐泛然聽之﹐無敢任其責。一代之朝局成而天心亦定。終明之世﹐居位者大率負彊使气魁人也。本朝則賢者優容﹐不肖詭隨。稍能待正議﹐核名實﹐振肅紀綱﹐考攬人才﹐輒曰『無度量』。吾不知所謂度量者﹐將奚以爲也﹗司馬徳操謂﹔『識時務者爲俊傑』﹐吾則以不爲風气所染爲俊傑。𨿽講學治經亦然。宋明之語錄﹐本朝之漢學﹐皆風气之爲也。君子未嘗不爲之﹐而固非道之所存矣。自非深識特立之君於﹐介然無與於風气之會﹐烏足與論時務哉﹗」其意淵然以大下爲量。尢自厲勤苦﹐以謂﹕「古無有以『士』名者。自公卿大夫之子﹐下及庶人﹐皆入學。其能爲士者﹐與其耕者工者﹐各以所能自養。其有祿於朝﹐則有上士﹑中士﹑下士之等﹐其次則任爲府史。制行尢髙﹐其志尢隱。舜﹑伊尹之耕﹐傅說之工﹐呂尙之屠且漁﹐膠鬲﹑管夷吾﹑孫叔敖之賈﹐皆任爲士者也。至漢猶然。路溫舒﹑卜式﹑王尊牧羊﹐公孫宏﹑承宮牧豕﹐兒寬爲都養﹐朱買臣刈薪﹐匡衡傭作﹐梁鴻任舂﹐韓康賣藥﹐徐穉耕稼﹐申屠蟠爲漆工﹔或歷仕公卿﹐或懷道守節﹐隱見不同﹐而皆不辭賤役﹐所資以爲養然也。唐世尙文﹐人爭以文自異而士重。宋儒講性理之學﹐托名愈髙而士愈重。人亦相與異視之﹐爲之名曰『重士』。不知所謂士﹐正周官所謂閒民也。士愈多﹐人才愈乏﹐風俗愈偸。故夫士者國之蠹也。然且不能自養﹐而資人以養﹐於國家奚賴焉﹖然自士之名立﹐遂有峨冠搏帶。從容雅步﹐終其身爲士者﹐而士之實乃終隱矣。」舉道光二十七年丁未進士﹐授翰林院庶吉士。回籍﹐會洪秀全以其徒徇湖南。曾國藩以侍郎居憂﹐奉詔辦團練﹐欲不出。嵩燾馳謁﹐苦口陳說。國藩乃爲起﹐而苦費絀。嵩燾則爲建釐捐之議﹐規鹽釐之法。國藩有所資以募勇制器﹐而湖南亦恃以保境安民﹐支柱東南﹐皆國藩有以發之也。旣而帥勇援江西﹐俘太平軍卒﹐訊知戰罷則登舟﹐因言﹔「賊掠舟東下﹐縱橫馳突﹐獨占長江﹐而我無一舟與爭利﹐非治水師﹐何以應敵﹖」而長江水師之議自此起。國藩亦以造船自任﹐移駐衡州﹐亦國藩有以發之也。江西圍解﹐論功擢編修﹐入直南書房。而左宗棠在巡撫駱秉章幕﹐爲總督官文所劾﹐詔下逮訊。國藩以謂﹕「宗棠去﹐湖南無人支持﹐東南大局不可問矣。」爲尙書潘祖蔭言之。祖蔭遂據入告﹐直言「天下不可一日無湖南﹐湖南不可一日無左宗棠。」詔問曾國藩意如何﹐遂授宗棠四品京堂。襄辦軍務。於是宗棠事解﹐而柄兵大用矣。則嵩燾之爲斡旋也。同治元年﹐特授嵩燾蘇松糧儲道﹐再擢署廣東巡撫。而宗棠以閩浙總督爲欽差大臣督師入廣東﹐連四摺糾參﹐褫嵩燾職而以畀其屬蔣益澧﹐曰「此以人事君之義也。」嵩燾嘆曰「季髙至交三十年﹐吾一生爲之盡力﹐而相煎何太迫若此﹗」因論﹕「世俗語大人先生。動曰『有來歷』﹐佛家所謂『前生因果』也。少年徵逐﹐見朋輩中天分絕髙而終無所成﹐是謂有來歷而無積累。積累者﹐積功累行﹐冥冥中所以厚植其基根本盛大而後發生錦繁。然其建功立名﹐如曾滌生﹑左季髙之成就﹐又自有因緣。若或使之﹐若或助之﹐隨所至而機緣巧合﹐爭相擁護﹐而覿面者景從﹐聞聲者響附﹐三者合而後功成名立。自問此生謂『無來歷無積累』不可。而相煎迫出於至交﹐墮我成功﹐豈所謂『無因緣』者耶﹖」其致怨於宗棠深矣。宗棠在官頗循名課實而爲治尙嚴。嵩燾則言「曩讀船山書辟申韓之說﹐極論諸葛公不當用此爲治。竊疑諸葛公生擾攘之世﹐值羣雄並起﹐倉猝以就功名﹐所自命者管樂﹐而其量固遠矣﹐豈能以三代王政期之﹖其後從政粵東﹐稍以知輕重緩急﹐見諸言事者毛舉多端﹐爲綜核名實之說。而後慨然太息思船山之言。蓋親見萬曆以後﹐頭會箕斂﹐用操切之術以求挽虛誣錮蔽之習。繁刑峻法﹐愈益不當其罪﹐坐使人心解散﹑國計消靡以迄於亂。是以言之痛切如此。處末世﹐紀綱法度廢弛久矣﹐人心變幻﹐不可窮詰。如此當益窮求吏治﹐培養國脈。靜以俟之﹐寬以容之﹐安民保國﹐不至困亂無告﹐則猶可庶幾矣。昔官京朝﹐推求國家所以致獘之由﹐在其例文相塗飾﹐而事皆內潰﹐非寬之失﹐顢頇之失也。寬者宣聖之明訓﹐國家積累之至仁﹐烏可輕議哉﹗今一切以爲寬﹐而以嚴治之﹐徒使武夫悍卒乘勢罔利以相陵藉。向者之寬﹐與今日之嚴﹐其爲顢頇一也。顢頇而寬﹐猶足養和平以維人心﹐顢頇而出之以嚴﹐而獘不可勝言矣。」宗棠在邊﹐亦整軍經武以對外主戰﹐嵩燾則言「西洋負彊爭勝﹐懷樂戰之心﹐而用兵具有節度。其發謀常在數年數十年之前﹐而後乘釁以求逞﹐猶不遽言兵也。挾其所爭之勢﹐曲折比附以爲名﹐常使其气足以自伸以求必得所挾﹐是以先事有預定之略﹐臨變有必審之幾。以彼之彊﹐每一用兵﹐遲回審顧﹐久而後發。其陰謀廣慮﹐括囊四海﹐而造端必以通商。迎其機而利導之﹐禍有所止﹐而所發明之奇巧轉以爲我利用厚生。國家辦夷務二十餘年﹐受其陵藉﹐其原坐不知事理﹐天下籍籍相爲气憤﹐皆出南宋後議論。孫武之言戰也﹐曰『知己知彼』。所謂『知彼』者﹐知其國勢之彊弱﹐知其人才之能否﹐知其勢之所及與其計劃之所從出﹐而後可以總攬全局以決勝負之機。韓信攻趙﹐知廣武君之計用與不用。魏武知袁紹之不能襲許﹐又知劉表之不能襲鄴﹐則可謂能知其深矣。知敵之深﹐乃益有餘地以自處。西洋之患亟矣﹐中外諸公﹐懵焉莫測其所由﹐先無以自處。主戰愈力﹐自處愈窮。一將之能而晏然自以爲安﹐一戰之勝而嘎然據以爲喜﹐以當小敵不足﹐況若西洋之气方盛而勢方彊者乎﹖彼固無求傾中國之心﹐何爲激之使狂逞也﹗」於時直隸總督李鴻章﹐則不言戰而通商勸工﹐練兵購械﹐講制造﹐力圖富彊﹐嵩燾則言「富彊者﹐秦漢以來治平之盛軌﹐常數百年一見﹐其源由政教修閎﹐風俗純厚﹐百姓家給人足﹐樂計趨公以成國家磐石之基﹐而後富彊可言也。施行本末具有次第﹐然不待取法西洋﹐而端本足民﹐則西洋與中國同也。國於天地﹐必有與立﹐亦豈有百姓困窮而國家自求富彊者﹖今視富彊爲國家之計﹐於百姓無與﹔不知西洋之富﹐專在民﹐不在國也。數百年來﹐順通海道﹐盡諸島國之利括取之﹐其奉固已厚矣。而治礦務日益精﹐五金出產之利﹐制備器具日益丰。又創爲電報﹐數萬里消息靈通。輪船﹑火車﹐馳行數萬里以利轉運。然必囊括四海﹐覷天下之利以爲利﹐故能富也。中外情勢之異﹐由來久遠﹐以成風俗﹐未易彊同。而其間有必應引其端而資其利﹐可以便民﹐可以備亂﹐可以通遠近之气﹐而又行之甚易﹐歷久而必無獘﹐則電報﹑輪船﹑火車是也。𨿽然﹐爲是者有本有末﹐本者何﹖政教﹑人心﹑風俗是也。末者何﹖通工商之業﹐立富彊之基﹐凡皆以爲利也。利之所在﹐而政教修﹑人心厚﹑風俗醇者﹐國家與民共之。而又相與忘之﹐斯所以爲大公而以美利利天下也。不然﹐爭民施奪﹐上下交徵利﹐民與民爭則擾﹐上與民相匿則潰。擾者勢有不能行﹐潰者情有所不能交達也。無其本而言富彊﹐只益其侵耗而已矣。夫以西法爲名﹐一切務爲泰侈。士民失業者﹐亦皆引領以望﹐環集以求薪食﹐爲利多少不能計﹐而所耗不資﹐久且不支。人人言利﹐而卒之無利可圖以成敗局。何者﹖無其本也。機器者﹐末之末也﹐凡用機器﹐必西人爲之﹐中人多不能盡其法。此時宜廣開西學館﹐有人服習其業﹐知其所以爲利﹐庶幾人心所趨﹐自求之而自通之。所用機器﹐亦須因地制宜。何地何器﹐層累以求。貿焉而以機器往﹐愚者驚擾﹔卽有知者﹐亦莫辧其所以爲用。卽此末中之一事﹐亦自有本末存焉。而百姓之爲利﹐與所以求利國家﹐又自有本末次第。蓋西洋富彊之業﹐資於民人﹐其民人趨事興功﹐而國家用其全力護濟之﹐歲計所需以爲取民之制。大兵大役﹐皆百姓任之﹐而取裁於議院。其國家與其民人交相維系﹐並心一力﹐以利爲程。所以爲富彊者﹐人民樂利勸業﹐厚積其勢以拱衛國家﹐行之固有本矣。未聞處衰敝之俗﹔行操切之政﹐而可以致富彊者。日本在英國學工技者二百餘人﹐其戶部尙書恩婁葉歐舉至奉使講求經制出入﹐欲仿更制。而學兵法者甚少﹐蓋兵者末也﹐各種創制﹐皆立國之本也。」自謂考古證今而知其通﹐由漢唐推之三代經國懷遠之略﹐與今日所以異同﹐而有以見損益之宜。光緒元年﹐起爲福建按察使﹐尋命以侍郎候補﹐在總理各國事務衙門行走。遂建議講求邦交﹐遣使各國﹐以謂﹕「西洋立國﹐本末兼資。其君臣上下﹐同心一力以求所以自立﹔正宜推究其情勢﹐洞知其利病﹐遇有交涉事﹐卽可略得其梗槪而資以因應。」詔以充出使英法大臣﹐補兵部左侍郎。中國之駐使外國自此始。命下之日﹐湖南人之官京朝者﹐以爲大辱﹐正言切論而勸之辭。嵩燾曰「苟利於國﹐不敢避就。身之不卹﹐何有於名﹖主憂臣辱﹐在此行也。」道員劉錫鴻求隨使﹐嵩燾以其矜愎而不達事理﹐不之許也。錫鴻固以請﹐遂薦爲貳﹐而相畔異﹐患生肘腋﹐劾以十款﹐末言「由候簡運使而授閩臬﹐由閩臬擢兵部侍郎﹐朝庭何負於郭嵩燾而日夜怨望﹖」嵩燾讀之惶駭曰「此眞惡交矣﹐尙何言哉﹗君子之行道也﹐必有以振厲天下之人心而使之服﹐柔和生人之气使之馴﹐而後不疑於所行﹐而吾不能。自宋以來﹐盡人能文章﹐善議論﹐無論爲君子﹐爲小人﹐與其有知無知﹐皆能用其一隅之見﹐校論短長﹐攻剖是非﹐不能辧也。辧之愈力﹐攻者愈橫﹐是以君子聞惡聲至﹐則避之。避之者﹐所以靜生人之气而存養此心之太和也。比匪之傷﹐吾道固窮﹐亦功業無因緣之明效大驗矣。」徑歸臥家而不敢入朝也。因太息爲人言「數十年出處進退以及辭受取予﹐一皆準之以義。服官之始﹐卽自誓不以不義之財貽子孫。及巡撫粵東﹐出使西洋﹐人之所視爲利我也﹐照例開支﹐分毫不溢。在官之日﹐視國家公款重於私款﹐私款或供友人稱貸﹐公款無遷就也。以是準之今人﹐多與鄙衷違反﹐或至用相詬病﹐輒爲憮然。少時讀《張子全書》曰﹕『士君子處治朝﹐則徳日進﹔處亂朝﹐則徳日退。』憮然有感於其言。程子謂﹕『朋友相處尢莫如相觀而善之意多』﹐亦是此意。及蒞仕以後﹐而所見有進。世之衰也﹐大抵營私利﹐負意气﹐惟意見之爭﹐而於事理之當否﹐流獘之終極﹐竟一無考覽。遇事有涉﹐陳說紛紜﹐每覺語言多而情事迂回。莊生有言﹕『此一亦是非﹐彼亦一是非。』其實匿情以自圖私便。閱歷多而體驗深﹐則常愀然懷薄視之心。已而乃大悟曰﹕『張子所謂徳日退者﹐其在斯乎﹗』夫不反躬而懷薄視人之心﹐則徳之退有不勝窮也。夫任事在我﹐而展轉有未遂﹐由學識有未充也﹗」自海外歸而裏居者十三年﹐主講城南書院﹔兼辟思賢講捨﹐祀王夫之﹐與學者講肄其中。尢善言禮。早年與曾國藩商量舊學﹐國藩嘗謂﹕「先王修己治人﹐經緯萬端﹐惟在於禮。」而未有成書。嵩燾則學禮而深造自有得。以謂﹕「禮者﹐徵實之書﹐天下萬世人事之所從出﹐得其意而萬事理。」於是研煉歲月﹐成《禮記質疑》四十九卷﹐折衷羣經﹐以見諸行事﹐其素所蓄積然也。及其發爲文章﹐理足辭簡﹐特寓拗折勁悍之意於條達疏暢之中﹐坦迆之中自有波峭﹔不同曾國藩之瑰偉﹐亦異劉蓉之暢發。曾國藩追韓愈之雄茂﹐而語不檢﹔劉蓉學蘇軾之疏快﹐而味無餘。嵩燾則得王安石之峭勁﹐而鋒欲斂﹐暢而不流﹐拗以出遒。碑傳之作﹐以簡馭繁﹐以敍抒議﹐語無枝對﹐義沙明當﹐出入歐王﹐允裨史裁。傳有《養知書屋詩文集》四十三卷﹐《奏疏》十二卷。

六王闓運閻鎭珩

胡林翼﹑曾國藩﹑左宗棠﹑劉蓉﹑郭嵩燾﹐一代名臣﹐聲施四海﹔王闓運﹑閻鎭珩﹐老儒暗修﹐獨抱遺經。道際不同﹐出處攸異。然學不僅占畢﹐志在於匡俗﹔通經欲以致用﹐文章蘄於經國﹐則固不同而同。

王闓運﹐名滿天下﹐謗滿天下。目論者徒見其行己之通脫﹐與人之亡町畦。而莫知其振於孤童﹐魯而憤悱﹐爲學之不厭﹐誨人之不倦。其學人所知﹐不具著﹐而著其夙夜彊學以待問﹐啟迪後生如不及﹐恢張學風﹐不知老之將至。此則吾意中所欲言之王闓運。而不憚縷息旁搜以見景行之意。王闓運﹐字壬秋﹐又字壬父。壬父二字﹐刻篆文小印﹐顚倒之如文王二字﹐穩自諭於素王之攺制也。相傳生時﹐父夢神榜於門曰「天開文運」﹐因以闓運爲名。而性實魯﹔幼讀書﹐日誦不及百言﹐文不能盡解﹐同塾皆嗤之。師曰「學而嗤於人﹐是可羞也。嗤於人而不奮﹐毋寧已。」闓運聞而泣﹐退而刻勵。昕所習者﹐不成誦不食﹔夕所誦者﹐不得解不寢。年十五﹐始明訓故。十九補諸生﹐與武岡鄧輔綸﹑鄧繹﹑長沙李壽蓉﹑攸縣龍汝霖結蘭陵詞社。擯棄世所謂詩古文﹐而詩取潘﹑陸﹑謝﹑鮑﹐文則推源漢魏﹐號「湘中五子」。二十四而言禮﹐作《儀禮講》十二篇。二十八達《春秋》。其治學初由禮始﹐考三代之制度﹐詳品物之體用﹐然後通《春秋》微言。張公羊﹐申何休﹐今文家言於是大盛也。於時﹐學者承乾嘉以來訓詁名物之學﹐習注疏﹐爲文章法鄭玄﹑孔穎達﹐有解釋﹐無紀述﹐重考證﹐略論辧﹐掇拾叢殘﹐而不知修辭爲何事﹔讀者竟十行﹐欲隱幾臥。而闓運不謂是﹐因慨然曰「文者﹐聖之所托﹐禮之所寄﹐史賴之以信後世﹐人賴之以爲語言。」辭不修﹐則意不達﹐意不達﹐則藝文廢﹔俗且反乎混燉。況乎孳乳所積﹐皆仰觀俯察之所得﹐字曰『文』﹐言其若在天之星象﹐在地之鳥獸蹄迹﹐必其燦著者也。今若此﹐則文之道或幾乎息矣。然辭不追古﹐則意不循今﹔率意以言﹐違經益遠。是以文飾者普尙虛浮﹐馳騁者奮其私知。故知文隨徳異﹐寧獨政與聲通﹗欲驗流風。尢資總集。」爲輯《八代文粹》﹐廣甄往籍﹐歸之淳雅。並爲述其本由﹐使必應於經義。自以起孤童﹐未冠卽與縉紳長者接﹐恐不禮焉﹐則髙自標置﹐放言髙論。而成名之後﹐彌以無讓﹐貌似蕭散﹐意實矜持。以二十二歲中咸豐三年癸丑舉人﹐應禮部試入都﹐尙書肅順方柄政﹐延爲上客。一日﹐爲艸封事﹐文宗嘆賞﹐問屬艸者誰﹐肅順對曰「湖南舉人王闓運。」問﹕「何不令仕﹖」曰「此人非衣貂不肯仕。」曰「可以賞貂。」故事﹐翰林得衣貂﹐而闓運嫌以幸門進﹐不出也。旣﹐文宗崩﹐孝欽皇后驟用事﹐以謀逆誅肅順﹐餘黨株連﹐而闓運先以事赴山東。得肅順書﹐馳入京﹐聞其誅﹐臨河而止。寄南昌髙心夔伯足詩曰「當時意气備無倫﹐顧我曾爲丞相賓。俄羅酒味猶在口﹐幾回夢哭春華新。」心夔亦肅順客也﹐蓋不勝華屋山丘之感。後數十年﹐闓運老矣﹐而主講船山書院時﹐一夜爲客誦此詩﹐說肅順事﹐曰「人詆逆臣。我自府主﹗」淚涔涔下。其歲﹐走京師﹐托言計偕﹐而實未與試﹐陰以賣文所獲數千金﹐致肅順之家而卹其妻子云。闓運詼詭多智數﹐獨於朋友死生之際﹐風義不苟如此。肅順旣敗﹐乃踉蹌歸﹐伏匿久不出。及曾國藩起督師而入其幕﹐告國藩曰「公之文﹐從韓愈以追西漢﹐逆而難﹐若自諸葛忠武﹑魏武帝以入東漢﹐則順而易。」而國藩不之省也。國藩好薦士﹐其尢者至起家爲巡撫﹑布政使。士爭相效﹐闓運獨爲客﹐文章雍容﹐不受事﹐往來軍中﹐或旬月數日卽歸。其後國藩益貴重﹐其客皆稱弟子﹐而闓運爲客如故。嘗至江寧謁國藩﹐國藩未報而招之飲﹐闓運笑曰「相國以爲我餔啜來乎﹖」卽束裝行﹐國藩追謝之﹐不及也。及撰《湘軍誌》﹐敍國藩之起湘軍及戡定太平軍本末﹐𨿽揚詡功績﹐而言外意見﹐婉而章﹐盡而不污﹐焯有史法。曾國荃者﹐國藩之弟也﹐自負血戰下江寧以佐其兄﹐勞苦功髙﹔讀之而忿﹐致詰曰「皆君故人﹐何故刻畫之﹖」毀其板。闓運笑語人曰「吾於《湘軍誌》著『李秀成者﹐寇所倚渠首﹐初議生致闕﹐及後見俘寇皆跪拜秀成﹐慮生變﹐輒斬之﹐羣言益嘩﹐爭指目曾國荃﹐國荃自悲艱苦負時謗』云云。吾爲曾沅甫發憤而道﹐沅甫乃以爲恨而切齒於我﹐不知文之人不可與言文﹐以此嘆令尹子蘭之不可及也。」然其書實無大譏彈﹐自曾國荃以謗書爲詆﹐而向聲背實﹐不悅曾氏者﹐乃眞以太史公目之矣。嗚呼﹐動而得謗﹐名亦隨之﹐世情自古如斯﹐所以闓運不怒而笑也。旣以肅黨擯﹐不用於時﹐大治羣經以開教授。四川總督丁寶楨禮致之以爲成都尊經書院院長。至之日﹐則進諸生而告之曰「治經之法﹐於《易》﹐必先知『易』字含數義﹐不當虛衍卦。於《書》﹐必先斷句讀。於《詩》﹐必先知男女贈答之詞﹐不足頒於學官﹐傳後世。一洗三陋﹐乃可言《禮》。《禮》明﹐然後治《春秋》。」又曰「說經以識字爲貴﹐而非識《說文解字》之爲貴。」又曰「文不取裁於古﹐則亡法。文而畢摹乎古﹐則亡意。然欲取裁於古﹐當先漸漬乎古。先作論事理短篇﹐務使成章。取古人成作﹐處處臨摹﹐如仿書然﹐一字一句﹐必求其似。如此者﹐家信賬記﹐皆可摹古。然後稍記事﹕先取今事與古事類者﹐比而作之﹔再取今事與古事遠者﹐比而附之﹐終取今事爲古所無者﹐攺而文之。如是者﹐非十餘年不成也﹐人病欲速。」遂教諸生以讀十三經﹑二十四史及《文選》。漢儒人專一經﹐諸生亦各治一書﹐毋貪多﹐毋不經意。日有記﹐月有課﹐而闓運精勤校閱﹐將順其美﹐而匡正其不及。暇則習禮﹐若鄕飲投壺之類﹐三年皆彬彬矣。厥後廖平治《公羊》《谷梁》《春秋》﹐戴光治《書》﹐胡從簡治《禮》﹐劉子雄﹑嶽森通諸經﹐皆有師法﹐能不爲阮元《經解》所囿﹐號曰「蜀學」﹐則闓運之以也。旣歸﹐主長沙校經書院﹐移衡州船山書院。在船山之日久﹐大吏造拜﹐或偃蹇不見﹔而引接後生﹐則溫靄逾恆﹐曰「位髙而齒尊者﹐菁華已竭﹐不如後生可畏也。」循循善誘。有獻詩者﹐卽陋劣不中律﹐未嘗不爲攺竄。其弟子縣人楊鈞請曰「此不成語﹐何必枉拋心力﹖」應曰「人有好學之心﹐卽有誘之之責。若因其陋而薄之絕之﹐心沮气墮﹐不得無望於進﹐卽此惡詩亦不爲矣。」縣人張正陽者﹐本鍛工也﹐耽吟詠而爲人傭﹐一夕﹐睹白桃花盛開。而月色綺映﹐忽得句曰「天上淸髙月﹐知無好色心。夭桃今獻媚﹐流盼情何深﹗」姜畬陳鼎見之大驚曰「子詩何似孟郊﹖然非王先生不能成子名。」會大雪﹐戴笠著屐﹐單衣磬踔﹐造門投卷。閽者見其面垢衣敝﹐拒不爲通﹐則大呼曰「我以詩謁王先生﹐乃卻我耶﹖」閽者不得已爲進。方設筵宴邑令﹐邑縉紳先生咸在﹐闓運卽席開卷讀﹐顧曰「邑中有此詩人耶﹗」延之上座﹐座客愕然。正陽泥淖滿身﹐而貂狐裘麗﹐嫌爲所污﹐莫敢與酬對。闓運則殷勤問訊﹐遂使受學而補諸生﹐通三禮﹑《春秋》《尙書》《詩經》﹐講評孜孜﹐撰有《詩經比興表》《禮經喪服表》﹐闓運嘆爲前人所未發也。然宏獎之中﹐不廢規誡。龍陽易順鼎者﹐幼而英秀﹐闓運呼之仙童者也。旣而以道員自傷侘傺﹐署號「哭庵」。闓運則規以書曰「僕有一語奉勸﹐必不可稱哭庵。上事君相﹐下對吏民﹐行住坐臥﹐何以爲名﹖臣子披昌﹐不當至此。若遂隱而死﹐朝夕哭可矣。且事非一哭可了﹐況又不哭而冒充哭乎﹖闓運言不見重﹐亦自恨無整齊風紀之權﹐坐睹當代賢豪﹐流於西晉﹐五胡之禍﹐將在目前。因君一發之。」其峻厲如此。其弟子楊鈞請業﹐曰「如何﹖」答曰「成名有餘。」鈞大懼曰「所謂『成名有餘』者﹐殆謂自立不足也﹐敢不勉夫﹗」闓運言「詩有家數﹐有時代﹐文無家數﹐有時代。余學晉宋詩﹐駸駸入古。至於文力追班馬﹐極其功力﹐僅得似《明史》﹐心甚恥之。及作《湘軍誌》﹐乃超時代矣。以數十年苦心孤詣﹐僅僅得免爲明文。若學八家﹐數月可似。學話易﹐自運難。故不甚勸人學文﹐恐誤人拋心力也。不如學詩﹐離去時代﹐專講家數。成家﹐卽上躋其代矣。」而鈞則言「吾師門人﹐文字通順者不多﹐皆謂唐宋之文不屑意﹐而以《史記》《漢書》爲學。故虛字多反用﹐造語尢晦澀﹐反不若時手之駕輕就熟﹐無詞不達也。古詩不求明暢﹐以拙爲宗﹐稍可掩不通之迹﹐故師門多詩人。」其爲文章﹐長於抒情敍事﹐從容諷議﹐中含詼詭﹐以優遊出頓挫﹐而不以馳騁爲曲折。嘗教人以學範曄《後漢書》及魏武帝文。鈞則言「魏武帝文無長篇﹐而亦不多﹐如何學﹖余初聞而疑之﹐久乃知其短篇無不具長篇气勢﹐不駢不散﹐有子長之遺風也。」闓運爲鈞言「作人墓志﹐須敍其生平不得意事﹐以別於傳記。」乃授以所爲《剛直彭公墓志》﹐寥寥短幅﹐中曰「然其遭際﹐世所難堪」﹐果敍其不得意事也。於是文思大進﹐深悟化繁爲簡﹑舉重若輕之法。門弟子輯其詩文箋啟﹐爲《湘綺樓集》﹐凡若干捲。而鈞則言「湘統之文﹐墓志第一。數千年來﹐傳志不分﹐變爲一體。而湘綺崛起﹐體格判然﹐峭妙輕靈﹐難於蹤迹。」闓運爲鈞言「汪容甫云﹕『讀書十年﹐可以不通。』『不通』二字﹐俗人多不能解﹐非讀書有得﹐又肯虛心者﹐不肯出此言也。然而難言之矣。漢學始有不通境界﹔宋學以意斷﹐遂無不可通矣。此境甚髙﹐讀經可得。而治文史者則無所謂『不通』。吾未信汪容甫之眞能不通也。」宣統元年﹐巡撫岑春萱以闓運老儒﹐上所著書﹐賜翰林院檢討。及革命成功﹐而袁世凱爲臨時大總統﹐以年家子手書聘問﹐則復曰「今之獘政在議院﹐而根由起於學堂。蓋椎埋暴戾﹐不害治安﹔華士辯言﹐乃移風俗。其宗旨不過弋名求利﹐其流極乃至無忌憚。此迂生所以甘跧伏而閉距也。」旣而世凱彊起爲國史館館長﹐以民國三年抵北京。人問「咸同中興﹐先生及見其人物。今之人才﹐何如曩日﹖收拾時局﹐有其人乎﹖」闓運沈吟有頃﹐笑曰「以今視昔﹐才智殆有過焉。惟昔人做事認眞﹐而今人做事不認眞﹐收拾時局﹐殆未之信。」尋以齟齬歸。而其歿也﹐以聯自挽曰「春秋表僅成﹐賴有佳兒習詩禮﹔縱橫計不就﹐空畱髙詠滿江山。」蓋不爲詩人自居也。其弟子楊度﹐頗傳授心法而得其縱橫之術﹐方以佐袁世凱謀稱帝而負世謗﹐乃挽之曰「曠代聖人才﹐能以逍遙通世法﹔平生帝王學﹐只今顚沛愧師承。」亦以政治家推之。然而同治之末﹐龍陽易佩紳者﹐易順鼎之父也﹐以郭嵩燾之介而謁闓運﹐談學論政極歡。嵩燾則以書誡之曰「君子之學﹐必遠乎流俗﹐而必不可遠道。壬秋力求絕俗而無一不與道忤﹐往往有甘同流俗之見以畔道者。但論文章﹐友之可也﹐師之可也。至於辧人才之優絀﹐語事理之是非﹐其言一入﹐如飲狂藥﹐將使東西迷方﹐玄黃易色﹐顚沛蹉失而不可追悔﹐獨柰何反用其言以自求迷亂哉﹖」則固盛以文章推之矣。

閻鎭珩﹐字季蓉﹐石門人。喜讀書而生長窮谷﹐書不可得﹐從友人假得《文選》並注讀之﹐數月皆能記。旣而聞鄰翁有《史記》﹐請借﹐不許﹐請就其家讀之﹐又不許。而翁所居少薪﹐鎭珩家有山場﹐請日饋肩薪﹐乃許之。正珩朝食畢﹐則荷薪攜筆札往讀之。且讀且寫﹐數月成誦矣。及補縣學生﹐以制舉八比之文教授鄕裏﹐而推之通經學古。方當王闓運譽滿東南﹐文采照映之日﹐而暗然潛修﹐不騖聲气。學本程朱﹐文爲歐曾。因文欲以見道﹐經世必以明禮。途轍所自﹐推本曾國藩﹔而文章浩落﹐不事塗飾﹐同國藩之寬博﹐異國藩之茁軋﹐然亦不爲桐城末流之虛聲搖曳﹔直抒欲言﹐意盡則言止﹐其意確然﹐其辭沛然。一時耆舊楊夷珍﹑郭嵩燾之倫﹐折輩行與交。而夷珍尢以古文自負﹐則以女繼其室。然古文不爲步趨以自名家。夷珍刻煉而筆駑﹐不免雕飾﹔鎭珩則坦夷而气浩﹐自然方雅。是時漢學大盛﹐風流湘楚﹐人人騖通博以爲名髙﹐而恥言程朱。至於文章﹐則窮詭極妍﹐宗尙齊梁。鎭珩每誥於門人曰「學無古今﹐適於用之謂賢。章句煩碎之學﹐有用乎﹖無用乎﹖百餘年來﹐人人嗜奇炫博以倡漢學﹐自謂度元明而軼宋唐。然彼遭時無事﹐幸而竊據上位﹐如紀昀﹑阮元之徒﹐果何補於國家乎﹖自君子論之﹐貌榮聞而苟富貴﹐𨿽謂不有其人﹐可也。學以窮理爲先﹐其次莫如通識古今之務﹐詩文抑其末爾。古之君子﹐學充積於心﹐其理得﹐其事該﹐未嘗盡意以爲辭﹐而辭莫善焉。今之學者﹐炫奇博﹐騖誇麗﹐嘩世取寵利﹐而返之其中﹐無有也。孟子曰﹕『我善養吾浩然之气。』韓子曰﹕『本深而末茂。』二語者﹐非直爲文言也﹐卽文不外是矣。蓋古之聖賢﹐未嘗有意學爲文﹐其中有所不得已﹐因事而書之於策﹐則道爲之體﹐气爲之用﹐道充﹐故气亦充焉。今之治文者﹐所得皆古人膚末﹐一字之奇崛﹐於文無關輕重﹐而斤斤然自許爲諧古。其道﹐吾不知焉﹐其气﹐吾又不知焉。夫如是﹐其求孟韓也愈似﹐其去孟韓也愈遠矣。且韓子諸碑銘﹐多仍漢魏雕刻之習﹐特文中一體爾﹐於道無與。古人極至之詣﹐不在是也。若其《原人》《原道》《原毀》《爭臣論》《佛骨表》《上張僕射》《答孟尙書書》《送王秀才》《浮屠師文暢序》﹐其言寬平質直﹐無有艱苦拘澀之態﹐讀之但覺眞气充塞行間﹐與六經孟子相出入﹔而其詞與其意適﹐則自荀卿﹑賈誼﹑司馬遷﹑劉向﹑揚雄以來﹐未有過之者焉。夫所貴乎文者﹐非獨聲音采色之極其工﹐使人不能有加也。其得於中者﹐有至有不至﹔其發於外焉﹐無不肖之以出。凡勉彊而僞爲之者﹐皆不肖夫其中者也。故眉山蘇氏之論﹐以爲『辭至於能達而文不可勝用』。𨿽孟韓之文﹐要於能達而止﹐然其所以能達者何在﹐吾不可不熟思而愼取之也。文至唐季五代﹐其气苶累而不能舉。北宋諸子﹐矯而振之。其尢顯者﹐廬陵之歐﹐臨川之王﹐並南丰曾氏而爲三焉。大抵浸潤六經以出之﹐而曾氏最爲無颣。夫文非可以徒作也﹐六經言道之祖﹐諸子時或叛而去之。揚雄﹑王通﹐無其道而彊飾經言﹐其貌得﹐其實喪﹐學者卒莫之貴焉。曾氏之學﹐湛深經術﹐於道粹然﹐故其發之文者﹐湛深而精純﹐往復而多不盡之致﹐汪洋自恣﹐與道大適。其於孟韓﹐將殊途而同歸也。近世言文者﹐詆方苞而進胡天遊。天遊於文初無所得﹐其外𨿽張爲怪險﹐而中實寒餒﹐气塞滯而不流﹐譬諸畫鬼者欺人以所不見﹐工拙不足論也。方氏漸漬經術者深﹐不煩塗雕﹐自然雅潔﹐粹乎儒者之言。姬傳修飭之功﹐誠自有得於古人﹐然舉唐宋以來覺裕恢博之气象﹐一變而爲促狹﹐讀其文者﹐如遊窮巖絕壑﹐目隘而心不舒。視方氏未知何如﹐要其去韓歐遠甚。近代文家﹐曾文正才力豪縱﹐恃其駿足。一往奔放﹐時或軼出法度之外﹐然未嘗與道不相準。蓋其辭偉以辯﹐而其气沛焉能達﹐古之立言者類如是﹐寧獨孟韓云爾哉﹗」曾國藩探源漢之揚馬以學韓愈﹐力造雄奇瑰偉之境﹐以矯桐城緩懦之失。而鎭珩則取徑宋之歐曾以學韓愈﹐務爲坦蕩浩落以出﹐一洗湘鄕茁軋之語﹔涵蓄宏深﹐發揮盛大。義寧陳三立治古文有名﹐而鎭珩與言「近代作者﹐最難得優遊寬博气象。」三立以爲然﹐曰「願與吾子共勉之矣。」鎭珩推本其意以爲駢文﹐亦不塗澤﹐不使事﹐放言落紙﹐气韻天成。湘鄕張怕純婦何氏能詩﹐爲序其集﹐有曰「關河曉別﹐良人萬里。」善化瞿鴻禨讀之﹐激賞曰「眞六朝人語也。」所作如《漂母祠碑》《弔春申君文》《弔吳越錢武肅王文》《弔羅昭諫文》《屈賈合集序》《遊蘭亭記》﹐浮藻旣湔﹐古艷自生。與王闓運同時而不同格﹐同其散朗﹐異其弘潤﹐標致不如﹐而意度過之。蓋闓運取徑徐陵以出入潘嶽﹑陸衡﹐而鎭珩則脫胎範曄以參隨曹植﹑孔融也。自言「初學唐四傑及李義山﹐志在流麗而已﹐往往混入袁吳一派。至作《弔錢武肅王文》﹐始專爲魏晉人體。」詩亦肆意有作﹐務爲優遊寬博﹐盤硬而不入於生澀﹐疏宕而不落於淺俗﹐不爲曾國藩之生奡排宕以學昌黎﹑山谷﹐亦不同王闓運之華藻麗密以追士衡﹑康樂﹐只是學杜而得其跌宕昭彰爾。性勤恪﹐一息不肯以自懈﹔而受人之托﹐必爲盡心。瞿鴻禨以光緒十九年督浙江學政﹐延校文。之杭州﹐捨館甫定﹐鴻禨示所取優貢捲﹐頗不慊鎭珩意﹐卽捉筆攺首次二名陳生﹑王生捲﹐塗乙幾盡。鴻禨大服。學政署西有亭曰定香亭﹐故學政阮元建也。鴻禨新葺而爲之記﹐使人持示﹐且貽書謂﹕「昔人詩云﹕『平生風義兼師友』﹐乞痛繩削﹐如攺諸生之捲﹐惟恐其不多耳。」鎭珩如旨。明日﹐鴻禨詣謝曰「記勞點竄﹐惟以阮文達自比﹐殊愧其僭。」鎭珩笑曰「文達非有丰功盛徳可比迹古賢﹐徒以文采風流烜耀一時而已。公以自比﹐吾猶爲公羞之﹐柰何反疑其僭乎﹖」鴻禨默然。顧性實樂易﹐見人一技之善﹐必廣爲延譽﹐如不容口。嘗主澧州之漁浦書院﹐病目已久﹐而白晝篝燈﹐據案校諸生課文﹐劣者﹐案左﹐不列等﹐佳者右而給獎。一生狙伺肘後﹐見己捲之左也﹐掣而雜之未閱卷內﹐尋閱而又左之﹐再掣之﹐如是者三。於是搓眼起立大呼曰「此寧科場﹐吾校文亦有鬼神瞰督耶﹖」諸生傳以爲笑﹐而無不嘆其校閱之矢愼矢勤爲不可及。湖南學政以「博通古今﹐孤介絕俗」薦於朝。授官訓導﹐部選缺﹐不赴。至宣統時﹐徵爲禮學館顧問﹐亦不起也。獨杜戶擯人事﹐發憤著《六典通考》一書﹐以謂﹕「文墨俗生﹐往往掎摭漢儒章句﹐穿鑿立異﹐謂之經學。耳食者因而驚寵之。其實庸猥下材﹐無足置齒論。夫士當爲國家設施耳﹐區區操簡牘﹐注一經﹐安足貴乎﹖嘗論古先哲王經世之法﹐莫善於禮﹔禮之體用燦備﹐莫具於《周官》之書。曾子固盛引唐六典以爲得《周官》精意﹐而明太祖因時立政﹐革中書省﹐重六尙書之權﹐幾欲復周人設官之舊﹐相沿至今﹐遂莫之廢。蓋六經﹐聖人經世之書﹐其言無一不與道俱者也。漢以後諸君﹐於道或合或離﹐然卽其行事得失﹐可以推見當時之治亂﹐而二三墜典遺文賴史家紀載以存者﹐未嘗不與經訓相表裏﹐孔子所謂百世可知也。往覽秦氏《五禮通考》﹐偉其通博﹐亦頗疑其徵引叢雜﹐駢拇枝指﹐旁見歧出﹐觀者不無惝恍而失所守。且五禮者﹐於六典僅一端﹐而不足以賅其全﹐欲以匯集睹記﹐別次爲書﹐讀史有得﹐隨事著錄。積十三年﹐成《六典通考》﹐凡二百卷。自以謂於先王之大經大法﹐究悉原委﹐蘄於匡補杜﹑馬二《通》及秦蕙田《五禮通考》之書﹐而於世道之治亂興廢有補焉。昔曾國藩作二聖哲畫像記﹐謂﹕『先王之道﹐所以修己治人﹐經緯萬匯者﹐曰禮而已。辧後世因革之要﹐而欲周覽世之大法﹐必自杜氏《通典》始。馬端臨《通考》﹐杜氏伯仲之間﹐莫不以禮爲競競。而秦尙書蕙田遂纂《五禮通考》﹐舉天下古今幽明萬事﹐而一經之以禮。」是則鎭珩之學所由本也。於時王闓運才髙意廣﹐欲自外於國藩以別開風气﹔而鎭珩嚴气正性﹐則推本於國藩以模楷後生。闓運通而門戶大﹐鎭珩介而不免固﹐然不得鎭珩之固﹐無以救闓運之通。闓運嘯傲公卿﹐跌宕文史﹐以經術爲潤澤﹐以文章弋羔雁﹐聲气廣通﹐宕而不反﹔而鎭珩遺外聲利﹐君子暗然﹐篤實輝光﹐足以日新其意矣。獨居深念﹐身當叔季﹐每太息於民生之況瘁﹐士風之己偸﹐學術之不純﹐而發憤言之﹐以謂﹔「君子之守身﹐不可以不正。而其爲學也﹐必造己於廣大。智足以周萬物﹐仁足以利無窮﹐匹夫匹婦﹐有一不被其澤者﹐若己推而納之溝中﹐寧日淡然而已哉﹗山林幽默之士﹐違天而自用﹐閉門而孤遊﹐彼徒知用貧賤爲已樂爾。抑知先憂後樂之君子﹐其身𨿽處窮約﹐而未嘗不引天下國家爲己任。勞苦變動﹐而其心益進於光明。蓋堅忍之操﹐夙定於中﹐則事之卒然外至者﹐莫能以困我也。故曰﹕『貧賤憂戚﹐玉汝於成。』彼流俗之人勿察﹐顧以其身不自佚樂爲君子訾笑焉﹐豈不謬哉﹖始羅忠節公爲諸生﹐家窶甚﹐歲嘗聚徒講授﹐所言皆古今經世大略﹐無一語及世俗利祿之學﹐鄕裏聞而竊笑﹐公勿爲變。其後軍事起﹐倡率義旅﹐爲國討賊﹐功𨿽未究﹐而其學術之正﹐气烈之髙﹐無待餘論矣。獨其皇皇不自佚樂之心﹐由布衣以陟臺司﹐未嘗一日或異。然非知公生平之深與學道而自有得者﹐見不逮此。予嘗謂今日人心之獘﹐患在居貧而彊效富﹐無資而好爲侈靡。耳目聲色之娛﹐恣欲自快﹐脫手千金如稊稗﹔至其昆弟族戚之寒餒者﹐視之漠然﹐不啻秦越人之相值焉。夫如是﹐𨿽舉天下國家畀之﹐豈能知憂哉﹖私其樂於一身而已矣。」傳有《北嶽遺書》二十一卷。郭嵩燾讀其文而善之﹐貽書推挹﹐以謂﹕「議論沈實﹐有關世教。而力詆近世言漢學者﹐上及髙郵王氏﹐要皆實有心得﹐非以門戶爭勝。想當施手時巨刃摩天揚矣。往時孫芝房著《芻論》﹐推原漢學流獘足以亂天下﹐曾文正頗以爲過。愚嘗原《芻論》立言之旨﹐非謂亂天下者漢學之爲也﹐爲其意气之淩厲﹐聞見之烜赫﹐盡宋元以來所守程朱之藩籬而務抉去之。但爲規行矩步﹐屏不得與於學﹐積成貪戾暴慢之習﹐夷然不以爲非。當乾嘉間創爲此名﹐亦多聰明宏通辯博之士﹐十年間消磨旣盡矣。而其習中於人心﹐相爲披靡﹐無復廉恥禮義之存﹐則謂以其學亂天下﹐非過也。前時此風莫甚江浙﹐今又漸被湘中﹐人人排斥程朱爲名髙﹐心有懼焉。甚望得如閣下者相與匡正而維持之。讀其書﹐想見其人﹐亦邈然深長以思也。」

七鄒代鈞羅正鈞

王闓運﹑閻鎭珩肥遁邱園﹐鄒代鈞﹑羅正鈞浮沈仕宦﹐而孜矻所學﹐上說下教﹐鍥而不捨﹐終身以之﹐則固輔世以長民﹐同歸而殊途。乃知進退無恆﹐非離羣也﹔君子進徳修業﹐欲及時也。

鄒代鈞﹐字甄伯﹐將生﹐而從大父漢章夢畢秋帆沅相造﹐故又字沅帆也。新化人。祖漢勛﹐博學名湖南﹐尢習州城形勢沿革﹐而代鈞儒染家學﹐嘗言「切於經世之用者﹐莫史家地理若也。」史學地理之學﹐始於吾無錫顧祖禹《讀史方輿紀要》﹐其後武進李兆洛朱印康熙﹑乾隆兩朝《皇輿一統圖》﹐而墨注古地名其上﹐起三代兩漢魏晉南北朝唐宋元明﹐爲二十圖﹐曰《歷代沿革圖》﹐而後中國地域﹐古今沿革﹐了如指掌。魏源則私淑於李氏﹐而頗不慊顧氏之書﹐以謂﹕「多言取而罕言守﹐言攻而不言防﹐乃搶攘策士之談。」顧左宗棠不謂然﹐獨稱顧氏「熟於古今成敗之迹﹑彼此之勢」。而潛心玩究其書﹐手繪其圖﹐以謂﹔「康熙輿圖﹐以測度定地而成。乾隆中﹐命何侍郎攜帶儀器﹐徧歷各省而增訂焉﹐是爲乾隆內府輿圖。欲知往古形勢﹐當先據之以成圖﹐然後辧今之某地﹐卽先朝之某地﹐又溯而上之以至經史言地之始。以史印圖﹐以圖繩史﹐𨿽不必盡得實﹐而失實也亦寡矣。」然而未有成書。代鈞則推本家學﹐而成宗棠之所未成﹐一以今地爲依據﹐而溝通歷代疆域﹑戰爭﹑港運及江河遷徙等事﹐肆力探窮。年二十餘﹐補縣學生。發篋讀祖所著書﹐負之走千里﹐謁左宗棠於酒泉軍次。乞序而行之。宗棠以參軍謀奏保﹐得官縣丞。光緒十一年﹐貴池劉瑞芬以太常寺卿奉詔出使英吉利﹑俄羅斯兩國﹐而代鈞以兩江總督曾國荃之介﹐得爲隨員。隨員者﹐例二十人﹐而代鈞得廁十九人之末。顧志節磊落﹐不以卑官自囿﹐長圖大念﹐縱觀歐亞全勢﹐而陳議﹕「修鐵路起東三省﹐亙蒙古以達新疆﹐與俄起中亞細亞以橫貫西北利亞之鐵路並行﹐而移民殖邊﹐通商惠工﹐我不視之爲甌脫﹐俄自不敢起戎心。」又言「髙麗介日俄兩大之間﹐勢不能自保﹐而我又無力以相保﹐狡焉啟疆﹐何國蔑有﹖不如聯東西友邦﹐公保其國爲永久中立﹐比如歐洲之瑞士﹑比利時﹑盧森堡焉。」說瑞芬據以入告﹐爲屬艸。奏入﹐畱中﹐十九人者目笑存之﹐而代鈞心獨憂之﹐嘆曰「吾謀適不用﹐異舊必有噬臍之悔﹐何嗟及矣﹗」英人爭哲孟雄爲印屬小國。總理衙門以咨瑞芬。瑞芬集隨員議﹐相顧莫發一言。代鈞獨侃侃而陳﹐謂﹕「哲屬西藏﹐非印度屬也。」援古證今﹐退而具議以獻。顧瑞芬素倚任記室方某﹐召而示之﹐方厲聲曰「書生泥古﹐而昧於時務﹐何知大計﹖我大朝泱泱大國﹐豈在此七十里之小部落哉﹖英之所欲﹐不如與之以爲好焉。」參贊馬格裏者﹐英人也﹐顧折之日﹕「鄒君﹐輿地家也﹐其說鑿鑿有據﹐苟以譯復英外部﹐何必不得當也﹖」方乃蓄縮﹐而瑞芬從之。英外部果無辭﹐照租借例定議。全是交涉無不咨謀﹐而意气稍稍發舒矣。暇則究心地學。一日閉戶﹐潛推度裏相差之所以而憬然有悟﹐謂﹕「以尺量地﹐尺有差﹐地亦隨之而差。以地定尺﹐地有準﹐尺亦隨之而準。以地定尺﹐是謂邁特﹐邁特者﹐法蘭西之尺度名也。一邁特爲四千萬分地周子午圈之一﹐以吾華一尺與邁特比﹐爲一萬二千九百六十萬分與四千萬分之比﹐華之一尺﹐適等於百萬分邁特之三十萬又八千六百四十二。」遂以此率制中國輿地尺﹐而圖繪乃有準繩。期滿回國﹐敍勞報知縣。時淸廷方開館續修《會典》﹐代鈞上書五千言﹐言測繪地圖﹐其要有三﹕一曰測天度﹐二曰測地面﹐三日依率成圖。立說周詳﹐後來測繪者以爲楷式。西士傅蘭雅讀之心折。而其論測天度﹐原本經術﹐熔冶歐法﹐尢發前人所未發﹐而闡揚家學。先是魏源之著《書古微》也﹐乃祖漢勛嘗爲繪《唐虞天象總圖》﹐次璇璣內外之圖﹐次玉衡三建﹐皆建北方定於位﹐分平旦﹑夜半﹑初昏及中星﹑用事分繪各圖﹐而言「善言地者必合於天。地之合於天者﹐惟北極髙度與東西偏度爲最著。地圖而不合天度﹐勢必少準而多差。」代鈞蓋推本其說而上徵於《周官》﹐以謂﹕「地體渾圓﹐其南北二點﹐正當天空之南北兩極﹐其中腰大圈﹐亦與天空赤道相當。如人在北極下﹐則以北極爲天頂。人漸向南行﹐見北極漸低﹐至赤道﹐則北極與天平合。南極亦然﹐是地之南北不同﹐則北極出地之髙低必異也。東地之日出入﹐早於西地之日出入。周三百六十度﹐與天周相應﹐每度六十分﹐都爲二萬一千六百分。日曆周天爲晝夜﹐分二十四小時﹐時六十分﹐都爲一千四百四十分。故時之一分﹐等於度之十五分。四分時等於一度。此地在彼地之東一度﹐則此地之日出入早於彼地之日出入四分時。是地之東西不同﹐則日出入之遲早必異也。而測天度者﹐必先定午綫﹐如京師之有中綫﹐英吉利之格林回次﹐法蘭西之巴黎﹐昔年西圖所用之福島﹐皆是也。《考工記》曰﹕『匠人建國﹐水地以縣﹐置【執／木】以縣﹐視以景﹐爲規識日出之景與日入之景﹐晝參諸日中之景﹐夜考之極星。」按此言匠人建國而於夏至日定其國之午綫也。『水地』﹐言以水平地﹐如西人之用瓶水準。『縣』﹐垂綫也。言地平者﹐必使地與垂綫成直角。『【執／木】』﹐表臬也﹐植表臬使正如垂綫而視其景也。日出之景與日入之景必等長﹐慮所識景端或不確﹐乃任以一景之長爲半景﹐臬底爲中心﹐展規爲平圓﹐兩景端均交圓邊﹐則爲密合﹐是爲規識日出入之景也。復折兩景端間圓邊爲點﹐向臬底作直綫﹐卽爲午綫之向﹐鄭注『度兩交之間中屈之指臬﹐則南北正』﹐是也。又日中之景爲長短﹐必與所作午綫合﹐復以日中之景參之『極』『星』。近北極之句陳星﹐卽《堯典》之『璇璣』﹐『璇』﹐旋假借﹔『璣』﹐極也。言句陳爲旋繞北極最近之星也。『星』﹐卽《堯典》之『玉衡』﹑《爾雅》之『斗極』﹐晉以後天文志所名『黃道極』者是也。夜觀句陳玉衡爲直垂綫﹐則赤道與黃極相當﹐又與所畫午綫合﹐則午綫合﹐是『夜考之極星』也。大司徒以土圭之法測土深﹐正日景。『土深』﹐指南北﹔『日景』﹐指東西。夏至晝漏中﹐日南景短﹐是地在南近日﹐故土圭之景短也。日北景長﹐是地在北遠日﹐故土圭之景長也。此定南北緯度之理也。日東景夕﹐是地在東﹐日過其國之午綫時﹐東地之景已夕。月西景朝﹐是地在西﹐日過其國之午綫時﹐西地之景方朝。此定東西經度之理也。西人定其國之午綫﹐亦用匠人之法﹐而參以指南什﹐除電磁差﹐安子午差使極隱以窺日星之過午。其隨處測經緯度﹐則自日晷將午﹐至日晷過午﹐用紀限儀或經緯儀屢測太陽髙弧﹐取其最髙處爲本處太陽過午綫距地平髙度﹐亦卽本處天頂度﹔以與本日太陽赤緯南北加減﹐卽得本處北極出地之度。於是先以極準時表﹐如太陽過其午綫之午正開準﹐行至本處﹐卽測得午正﹐以與時表較遲早﹐差若干時分﹔化度﹐卽知本處在其國之東西若干度分。但一測午正﹐而地之東西南北皆定。古今中外﹐若合符節。善言地者必合於天﹐是不可不先務也。」總裁王大臣善其議﹐奏充會典館纂修。湖廣總督張之洞電調主修湖北全省地圖﹐以兼會典館差﹐奏得旨兪允。圖成﹐而系之以說﹐有曰「武昌﹑荊州﹑襄陽﹐同爲湖北重鎭。然荊扼江而不能扼漢﹐襄扼漢而不能扼江﹐武昌江漢之會﹐可以制東西之命﹐可以交南北之衝﹐非特吳楚所憑陵﹐實爲四方之輻輳。觀此則知所輕重矣。」之洞以爲卓識偉略﹐殆過顧祖禹云。代鈞好談兵謀﹐而於東南海防﹐西北邊情﹐指陳鑿鑿。中日戰起﹐我師屢敗﹐而代鈞陳說當道爲持久之計﹐而無僥幸於一勝﹐以謂﹕「宜分全國爲五鎭﹐更進疊戰﹐而屯重兵於京津以爲中權﹐以偏師遊徼遼陽﹑牛莊﹑海蓋等戰地﹐彼彊而我後退﹐彼進則我旁撓。孤不羞走﹐只與之戲﹐亟肄以疲之多方以誤之﹐未必非以弱制彊﹐轉敗爲勝之道。」又議合南北洋閩廣師船哨巡海上﹐截日人之運輸以阻其繼械繼師﹐所以措置甚備。書累數萬言而莫之省﹐割地納幣而請盟焉﹔飲恨而已。於是徳宗懲於前敗﹐欲以變法自彊﹐而詔開經濟特科。張之洞及湖南巡撫陳寶箴﹑廣東學政張百熙﹑札部侍郎曾廣鑾﹐皆以代鈞名上﹐堅謝不應也。旣而拳亂起於北方﹐八國聯軍入京﹐而迫淸廷爲城下之盟﹔於是淸廷以維新爲媚外﹐而首興學﹐詔以張百熙爲管學大臣。於是奏起代鈞充編書局總纂兼學務處提調官﹐實爲光緒二十八年。其明年﹐充《欽定書經圖說》纂修兼校對官。書成﹐擢分省補用直隸州知州。旣而百熙奉詔籌設學部﹐代鈞上書言「當此新舊交接之際﹐大懼新知未浚﹐舊學先亡。當以舊學爲體﹐新學爲用﹔庶無奇衺偏宕之獘。學部之設﹐當以干涉各省學務爲主義。所謂干涉者﹐非徒文書往來之謂﹐一鄕一村無學堂﹐學部之責也﹐一男一女不知學﹐學部之責也。」及學部成立﹐補員外郎﹐遷參事廳行走﹐咸以病辭。及三十四年﹐將以提學山東。旨未下﹐而代鈞速以寢疾﹐歿於武昌輿地學會。先是代鈞之隨使英倫也﹐購英法各國所刊地圖﹐滿載以歸。義寧陳三立﹑錢唐汪康年﹑達縣吳徳瀟﹐皆年少气銳﹐而騖經世之學。代鈞告之曰「英國兵部海部之輿圖學﹐開辦至今二百餘年﹐未嘗或輟。是知彼之雄長五洲﹐於地理固研求有素焉。朝廷萬幾勿遑﹐吾艸莽臣且爲之。」蘭人者力贊其議。遂創輿地學會﹐𨿽往來湘漢﹐於役四方﹐而圖局常以自隨﹐綜繪中外輿圖七百餘幅﹐而譯繪西人地圖﹐原本比例﹐有用英法俄尺者﹐悉據中國輿地尺攺歸一律﹐無論何國何地﹐按圖可得中國里數分率之準﹐五千年來未有也。族子永煊﹑永良﹑永修﹐咸傳其學。而輿地學會之開﹐則永煊﹑永良贊襄之力爲多焉。首出亞洲樣圖﹐卽永良手繪也。永良﹐字易卿﹐嘗佐代鈞從測繪湖北全省地圖﹐纂有《測繪綜要》四卷﹐而敍以發其指曰「地圖之制﹐不外測繪兩端﹐而算術者﹐測法之原﹐測法者﹐繪事之原。其事不難﹐其理甚明﹐乃矜奇祕巧者筆之於書﹐而於測繪中之層累曲折﹐必故艱深其辭﹐以苦人探索﹐發揮寡而其辭晦﹐議論微而其意晦﹐以爲不如是﹐則人不服予術之精深也。於是深者淺之﹐晦者顯之﹐繁者簡之﹐缺者增之。首算法﹐次測法﹐次繪法﹐次釋器﹐條貫分明﹐不分中術西術﹐斯於易知易能﹐而其中有用舊說者﹐有用其理而易淺說者﹐有合數說而成者﹐有分其說而散見者﹐間有竊附己意者﹐語多因襲﹐不害共曉而已。」以光緒三十二年先代鈞死。代鈞嘆曰「吾失一臂矣﹗。」及代鈞之死﹐而輿地學會隨解。所有地圖之底本﹐制圖之器械﹐蓋學部購之以去而不知所用焉。永煊懼家學之漸以墜也﹐起而繼之﹐開地學社於武昌﹐曰「亞新」﹐而永修實贊之。永修﹐字覺人。永煊﹐字煥庭。及永煊死﹐而子興巨能纘其業。興巨字伯庚﹐其父永煊出版之圖﹐殆三十種﹐而興巨隨時調查﹐隨事更正﹐事爲之表﹐省爲之說也。旣以繼志述事﹐而出版益夥﹐以永修宗老﹐奉手請益﹐而永修必發凡起例以爲之序。其序河南道縣圖﹐以謂﹕「顧宛溪論河南形勢﹐有曰﹕『宛﹝南陽﹞不如洛﹝洛陽﹞﹐洛不如鄴﹝安陽﹞』﹐獨不數汴梁﹐以其無險之可守也。夫閉關之世利於阻﹐開港之世利於通﹐地險不足憑﹐人險足以持之。鐵路可以鑿空﹐電信可以調兵﹐故山川丘陵﹐能限人於汽機未發明以前﹐不能限人於旣發明以後。河南自黃河北徙﹐而患息於東﹐鐵路中交﹐京漢通於南北﹐汴洛貫乎東西﹐周郾道淸﹐胥足佐軍轉餉。江淮米粟﹐旣實廒倉﹐燕趙勁師﹐崇朝渡河。古今異形﹐夷險異勢﹐使顧氏生於今日﹐必下轉語曰﹕『鄴不如梁。』」酌古斟今而不爲墨守﹐信爲發顧祖禹所未發云﹗興巨死﹐而子新垓纘其業﹐胚胎前光﹐不懈益修﹐祖父子孫﹐繼繼承承﹐鄒氏輿地之學﹐於是過五世矣。淸季以來﹐前後出版輿圖殆三百種﹐而系說裝冊者十之三焉。余特仿《太史公書﹖孔子世家》《老子列傳》之例﹐著其繼世﹐以明家學。而自新垓以溯代鈞﹐則曾大父行也。代鈞一生孜矻﹐而未嘗縈情祿仕。嘗主講兩湖書院﹑京師大學堂﹐以所學傳授弟子。而所纂述﹐輿圖以外﹐有《西徵紀程》四卷﹑《光緒湖北地記》二十四卷﹑《直隸水道記》二卷﹑《中國海岸記》四卷﹑《會城道裏記》二卷﹑《中俄界記》三卷﹑《蒙古地記》二卷﹑《日本地記》四卷﹑《朝鮮地記》二卷﹑《安南﹑緬甸﹑暹羅﹑印度﹑阿富汗﹑俾路芝六國地記》八卷﹑《五洲城鎭表》一卷﹑《五洲疆域匯編》三十一卷﹑《西圖譯略》十二卷﹑《文存》四卷﹑《詩存》一卷。

羅正鈞﹐字順循﹐號劬庵﹐晚號石潭山農﹐爲湘潭人。少貧劬苦﹐讀王夫之書﹐慨然想慕其人﹐鐫一印曰「船山私淑弟子」﹐而罔羅舊聞﹐補輯儀徵劉毓崧《船山年譜》二卷﹐《船山師友記》十七卷以寄意。及年逾弱冠﹐負笈長沙之嶽麓書院﹐師郭嵩燾而友湘鄕杜兪元穆。兪才气無雙﹐而正鈞亦好議論﹐務陵儕輩出其上﹐顧二人者﹐相好也。兪方讀書其邑之東山﹐因得盡識其同學黃煦海霞﹑朱應庚恢元﹑陳瀚子瀞﹑曾希文仙亭﹑張通典伯純諸人﹐所謂「東山十子」者也﹐志意縱橫而詩歌唱答﹐每有會山﹐篇什爭出﹐互贊交誦﹐旁若無人。正鈞獨不能詩﹐默坐以聽﹐而十子者亦置之不厝意。每發論曰「往者湘鄕曾﹑羅﹑左﹑李諸公以忠義倡動鄕裏﹐遂平劇寇﹐其爲學具有本末﹐而未嘗喜言詩。言詩者﹐湘鄕之衰也。」然而十子者不以正鈞言爲忤。正鈞舉光緒十二年鄕試﹐受聘爲醴陵淥口書院山長﹐而左宗棠先主講焉﹐嘗依朱子小學爲學規八則﹐董課甚嚴﹐其後無踵行者﹐而業亦墮。至正鈞踵修墜緒﹐士習丕變。三試禮部不第﹐而刻厲於學﹐景行鄕賢﹐以爲必可企而及。讀其遺書﹐而爲之年譜﹐欲以推見志事﹐爲例尢精。每言「劉毓崧《船山年譜》﹐𨿽不免疏舛﹐然其據遺書以譜生平﹐經緯往復﹐條貫而詳核﹐非深具苦心者不能有也。」於是推本其體以成《王壯武公年譜》二卷﹑《左文襄公年譜》十卷。武彊賀濤﹐嘗受古文於桐城吳汝綸﹐而世之號稱知言者也﹐尢喜誦說《左文襄公年譜》﹐嘆曰「昔趙充國平西羌﹐言兵事利害及屯田諸奏﹐翔實矜愼﹐一洗賈﹑晁浮誇之習﹐於漢文中爲最知體要。班氏論次其傳﹐一卽仿效之﹐而其文乃與充國諸奏無異。文襄勛伐大於充國﹐而謀略則同。其籌畫之見於章奏書牘﹐《年譜》旣備采之﹐摯大拾零﹐捃摭遺佚﹐至繁博矣﹔而融以精意﹐經緯成章﹐洪贍堅重﹐一如《年譜》所載文襄之文。『惟其有之﹐是以似之』﹐羅君之謂矣。鄒代鈞馳心域外以究方輿﹐而正鈞景行鄕賢以治年譜﹐宏識孤懷﹐駢絕當代。侍郎廖壽恆以人才薦﹐詔用知縣發直隸﹐試署撫寧。縣瘠而民習爲盜﹐士不知學﹐正鈞之蒞官也﹐則捐廉俸購書數千卷﹐置驪城書院﹐時詣講課以勸學。而編保甲﹐捕斬大盜陳國魁﹑韓振擇等數人以靖盜。先是義寧陳三立爲正鈞論﹕知縣一官當以聽訟爲教養﹐謂﹔「判決公而民知是非﹐所以爲教。判決勤而民免拖累﹐所以爲養」也。正鈞心識其言。至是定旬之三六九爲堂期﹐親自收呈﹐出批未嘗逾三日﹐皆出親筆﹐有虛誣者﹐必抉其情實乃已﹐往往一批而訟以息。有傳案者﹐計道裏遠近爲期﹐一到卽審﹐非兩造輸服﹐不下判詞﹐尢出以澄心審量﹐而邑大治。尋移定興﹐而拳匪起。其原起於莠民習教以怙勢﹐悍民習拳以抗教。而正鈞折獄以情﹐治獄以平﹐教民無所怙恃﹐教士不得關說。顧邑民之習拳者﹐拳壇星布﹐拳足蜂屯﹐相爲構扇﹐欲闌入﹔而正鈞馳諭立散﹐羅拜跪送﹐呼「定興好縣官﹐勿犯也」。及返城﹐而邑紳鹿學尊迎謂曰「今日眞可謂黃巾羅拜鄭康成矣。」然大府熟視莫爲之所﹐而朝議袒拳﹐聲生勢張﹐漸不可制。而正鈞請剿﹐久不報﹔請代﹐厪得歸﹐而京師陷﹐拳匪亦熸﹐時爲光緒二十六年。朝局更新﹐大臣交章論薦﹐宜加擢用。詔赴部引見。湖南巡撫兪廉三奏畱本省興學練兵﹐而以二十八年派赴日本觀操﹐因考察學制。返報﹐而請派學生赴日本習專科之學﹐湖南之派畱學生自此始。二十九年﹐直隸總督袁世凱奏立學校司﹐電調辦學。正鈞上言「教育貴普及﹐而以中小學堂爲本﹔然必先造就師資﹐而後中小學能刻期舉辦。」中國之有師範學堂﹐自直隸始﹐而直隸之辦師範學堂﹐其議發自正鈞。遂以學校司提調派充師範學堂總辦﹐而招師範生六百人﹐分速成﹑完全兩科﹐是爲直隸創設師範學堂之始。明年﹐速成科畢業﹐派充小學教員﹐縣各一人﹐是爲全省各縣創設小學堂之始。而部檄補授邢臺縣﹐世凱以興學方始﹐而難其代﹐請攺署淸苑首縣﹐仍兼辦學。又三年﹐而師範完全科畢業﹐派充各府州中學教員﹐是爲各府州創設中學之始。自創設師範學堂﹐日就月將﹐四年而全省之中小學堂如期成立。風聲所播﹐於是山東﹑河南兩省人士﹐胥以直隸辦學﹐知所先後﹐程效最速﹐可爲法式﹐請選派俊秀﹐附學師範﹐以資觀摩而開風气﹐則正鈞之以也。王闓運以今文開蜀學﹐而正鈞樹北學之規模﹐君子因機立教﹐予將以斯道覺斯民也﹐澤之所及者廣矣﹐何必以私於裏子弟哉﹗袁世凱奏請破格任用。三十三年四月﹐以保升直隸州知州﹐特授天津府知府﹐調署保定府﹐兼管全省學務﹐學部奏充二等諮議官。明年六月﹐以道員用﹐署山東提學使。時山東全省﹐僅省垣有師範學堂﹑髙等學堂各一﹐而圖書闕﹐規制簡。正鈞卽以施之直隸而有效者﹐首從整飭師範學堂人手﹐釐訂課程﹐禮延良師﹐而嚴定州縣辦學考成﹐法立令行。越二年爲宣統元年﹐而自省垣以及各府州縣之中小學堂﹐次第成立﹐一如直隸。然部定獎勵﹐納科舉於學校﹐其士之入學者﹐旣志在得官﹐而師之爲教者﹐亦以爲速化﹐而不知道問學而尊徳性﹐先器識而後文藝﹐學校愈推廣﹐風气愈窳敝。正鈞惄然曰「此班孟堅所謂祿利之途然也﹐豈國家所以敬教勸學﹑化民成俗之意﹖惟讀書可以變化气質﹔抑讀書何限庠序諸生。」於是廣購圖書﹐以創辦山東圖書館。而日本人有購運嘉祥﹑肥城諸縣漢畫像十石以過濟南者﹐正鈞嘆曰「吾國藝人之瑰寶﹐何可爲外人有﹗」截畱不許出境﹐而創設山東金石保存所以附圖書館內﹐曰「士子摩挲古物﹐亦以發思古之幽情也。山左畫像石最夥﹐山崖墟莽﹐往往有之﹐而武梁祠畫像盛傳於世﹐然黑文凸起﹐體貌朴拙。余獲金鄕漢扶溝侯朱鮊墓畫像石以置金石保存所﹐朱文古勁﹐獨爲精絕。往者諸曁陳章侯畫人物﹐軀幹偉岸﹐而衣摺如鐵畫銀鉤﹐瘦硬通神﹐見者稱其兼有公麟﹑子昂之長﹐而章侯則自謂得之漢畫﹐人以爲大言誕誣。今觀朱墓畫像﹐而後嘆章侯之言爲有徵也。」以宣統二年九月引疾歸。歸一年而革命成功﹐袁世凱爲臨時大總統﹐起正鈞爲經界局會辦﹐再電不應﹐而使至﹐亦不見。搜采一時臣僚之殉淸以死者﹐得百數十人﹐成《辛亥殉節錄》六卷以寄懷云。正鈞熟當朝掌故﹐尙气好談兵﹐侃侃自將﹐多忤而少與﹔然所交契﹐如同縣趙啟霖芷蓀﹑郭承鎤伯庚﹑黃篤恂滌君﹑長沙左調元長卿﹑黔陽黃忠浩澤生﹑義寧陳三立伯嚴﹐及湘鄕杜兪之倫﹐皆志節磊落之士。其中趙啟霖﹐名禦史﹔黃忠浩﹐名將也﹔陳三立﹐名公子也﹔杜兪﹐名監司也。而郭承鎤﹑黃篤恂﹑左凋元三人者﹐困諸生不得出﹐無鄕曲之譽。聲聞顯晦不同﹐而正鈞久而敬之﹐蓋無不同。三立則以正鈞揚榷古今﹐議論務爲激發﹐而諍之曰「以此承王先生遺老孤憤之流獘﹐其極也﹐將以黨同門﹑妒道眞。」正鈞亦自笑也。顧正鈞獨稱推郭承鎤﹑黃篤恂及左調元爲人﹐如不容口﹐以勵儒行。

左調元者﹐家貧﹐居長沙城北一破屋﹐客至﹐坐門檻﹐商榷古今﹐至日旰不能設茗﹐薄暮則持一布囊﹐徐行入市﹐購米鹽魚肉以歸奉母﹐意有欲﹐無不致也。爲諸生數十年﹐憔悴專一﹐無當世名﹐而志在天下。頗嫉世衰政窳﹐不務推本仁義﹐每太息言之﹐以謂﹕「天生民而立之君﹐所以養民之生﹐而非徒爲奉己以自尊也。孔子於三代之君﹐獨推禹無間然﹐而其所稱﹐『菲飲食』﹑『惡衣服』﹑『卑宮室』三者而已。此則仁聖之同趣﹐治天下之要道也﹐」通《論語》三《禮》﹐不爲章句。或勸以著書﹐答曰「學務心知而已。後世著書之士﹐探索臨時﹐久之已亦忘之矣。吾不爲也。」

郭承鎤者﹐少孤好學﹐聞湖北有章先生者﹐講學山中﹐附舟造訪﹐而途遇盜﹐刃傷數人﹐諸客惶怖乞命﹐承鎤危坐大聲以斥﹐盜不測所以﹐相驚引去。已從章先生受邵雍書﹐歸而逾益精通﹐獨處一室﹐如對嚴命。行事造次﹐必準前儒﹐人大姍笑之。及察其行己﹐久而益卓﹐轉相欽嘆。劉錦棠以通政使督師新疆﹐聞其名﹐走書幣速駕。錦棠久將威重﹐幕府數十人﹐長跪白事﹐而承鎤自以布衣爲賓客﹐相見一揖﹐同幕側目﹐以爲慢也。意不自得﹐則日閉戶著書﹔倦則匹馬獨出﹐冒大風雪﹐射獵天山﹐而賦長歌﹔以攄懷云。始承鎤家居貧甚﹐當授徒給衣食﹐而以不習制舉文﹐無相延者。乃日具粥飯奉母﹐而身與其妻食糠秕﹐恆經月不粒食﹐其自厲如此。然志意廣大﹐欲通一經以整齊百家。始治《春秋》﹐未卒業﹐見方苞書﹐與己說無殊異﹐乃棄去治《易》﹐著書曰《周易觀象》。旣至新疆﹐陜西有李生者﹐抱其父所著《易》﹐走千里造謁軍中﹐言曰「吾父且死﹐屬若干歲後﹐南方有郭君者至﹐可以畀矣。君豈其人耶﹖」承鎤閱書名乃與己同﹐大異之﹐而益喜自負。於是爲繕寫其書以刊﹐而更名己書曰《周易經傳解》﹐苦思力索﹐每下一義﹐屢歲始定﹔而自新疆歸﹐未盡一月﹐畢上下《經》《大象》﹐自詫爲有神助焉。

黃篤恂者﹐博觀書傳﹐而修潔有精識﹐嘗以春秋士大夫達於治術而有文采﹐後世能兼之者﹐獨賈誼﹑蘇軾﹐慨然慕其爲人。兄弟八人﹐咸有才器﹐而篤恂次居仲﹐褒衣博帶﹐相與提衡今古﹐以爲古昔聖賢言治備矣﹐而立國日益貧弱﹐乃綜覽中西之書﹐斟酌百家之說﹐著爲論曰「近古無百年之治者。近古之爲治﹐無以禹墨爲體﹐周孔爲用者也。言夫其必以禹墨者﹐以其貴儉兼愛也﹔必以周孔者﹐以其惇禮明教也。由禹墨之道而不用周孔﹐則其獘也質勝文﹐所謂『見儉之利而因以非禮』﹐『推兼愛之道而不別親疏』﹔由周孔之道而不別禹墨﹐則其獘也文勝質﹐所謂『博而寡要﹐勞而少功』。蓋禹墨者﹐不敢一息弛其形﹔周孔者﹐不敢一息縱其心。不弛其形﹐不縱其心﹐庶政以修﹐百度以貞﹐而天下不治﹐治而不長久者﹐未之有也。弛其形﹐縱其心﹐上樂其欲﹐下同其風﹐紀綱廢弛﹐內外交訌﹐而多其術以求富彊﹐卒之富彊不可治﹐而國愈困﹐民愈貧﹐【亻讒｜訁】焉不可終日矣。」又言「爲學之道﹐先之以絕流俗之心﹐次之以集義﹐終之以成務。」髙瞻遠矚﹐而最早死﹐年二十二﹐士論惜之。

三人者﹐皆屏迹閭巷﹐聲光暗然﹐而左調元﹑郭承鎤﹐尢窮窶不自活﹐正鈞獨喜誦說其言﹐以謂「巖穴之士﹐趨捨有時。王夫之著書﹐綜貫天人﹐而遁世無悶﹐經二百餘年﹐其書始出﹐而能讀之者亦幾人哉﹖太史公曰﹕『士欲砥名立節﹐非附靑雲之士﹐惡能聲施後世﹖』抑亦志士仁人之所悲也。若左調元﹑郭承鎤之屬﹐其學行固皆有可稱。」

正鈞有《劬庵文稿》四卷﹑《詩稿》二卷﹑《官書拾存》四卷。

八譚嗣同蔡鍔章士釗

世窮欲變﹐當王爲貴。譚嗣同﹑章士釗文章經國﹔蔡鍔將略蓋世。文武殊途﹐成敗異變﹐而無不運會維新﹐志欲匡時。譚嗣同明於死生之故﹐變法不成﹐而殺身以殉所信。蔡鍔力張軍國之策﹐所投非主﹐而反兵以聲大義。章士釗欲權新舊之宜﹐與時相劘﹐而叢詬以將沒齒。嗚呼﹗君子之道﹐或出或處﹐或默或語。蘇軾不云乎﹕「非才之難﹐所以自用者實難」。其中是非毀譽之故﹐亦監觀得失之林也。吾於譚嗣同﹐而得處死之決焉﹔吾於蔡鍔﹐而明擇主之誼焉﹔吾於章士釗﹐而知用晦之道焉。遂以終於篇。譚嗣同﹐字復生﹐瀏陽人。父繼洵﹐光緒初﹐以進士官戶部員外郎﹐外擢甘肅鞏秦階道。歷甘肅布政使﹐升任湖北巡撫。三子﹐嗣同次三。其鄕人歐陽中鵠以舉人會試畱京﹐而繼洵延館其家﹐使受業焉。倜儻能文。自言「少爲桐城﹐刻意規之﹐出而識當世淹博之士﹐稍稍自恧。由是上溯秦漢﹐下循六朝﹐始悟心好沈博絕麗之文﹐子云所以獨遼遠也。昔侯方域少好駢文﹐壯而悔之以名其堂。嗣同亦旣壯﹐所悔乃在此不在彼。而所謂駢文﹐非排偶之謂﹐气息之謂也。子云抑有言﹕『雕虫篆刻﹐壯夫不爲。」處中外虎爭﹐文無所用之日﹐丁盛衰互紐﹐膂力方剛之年﹐行並所侮者矣。」於是攺字壯飛。弱嫻技擊﹐長弄弧矢。其父之官甘肅鞏秦階道﹐而嗣同往省。嘗於隆冬朔雪﹐挾一騎兵﹐七晝夜馳一千六百里﹐巖谷阻深無人煙﹐載饑載渴。比達﹐髀肉盡脫﹐濡褲血殷﹐見者目不忍視﹐而嗣同神色洋洋。乃父所部防軍﹐設酒饌﹐鼓吹陳百戲以相宴享﹐嗣同不喜也。獨出馳生馬﹐走山谷中﹐遇西北風作﹐沙石擊人面如中弩﹐而嗣同不顧﹐臂鷹彎弓﹐從百十健兒﹐大呼馳疾﹐爭先逐猛獸。夜則支幕沙上﹐椎髻箕踞﹐掬黃羊血﹐雜雪而咽﹐撥琵琶引吭歌秦腔﹐歡呼達旦。旣而出玉門關﹐謁新疆巡撫劉錦棠。於時方爲馳騁不羈之文﹐講南宋永康之學﹐抵掌而談﹐奇策紛紜。自以究天之奧﹐握霸王之略也。自是往來於直隸﹑河南﹑陜西﹑甘肅﹑湖南﹑湖北﹑江蘇﹑安徽﹑浙江﹑臺灣等省﹐咨風土﹐結豪傑。而其父之巡撫湖北也﹐嗣同時以便道省視﹐因攬其山川形勝。一日﹐循視羅澤南洪山故壘﹐憮然有間﹐曰「此絕地也。武昌處江漢之衝﹐江水南來﹐掠城西而北﹐折而東﹐漢水自西來會﹐湖陂溪澤﹐左右縈帶。惟道洪山而東﹐陸路達咸寧﹑通山﹐以聯湖南﹑江西之勢﹐而爲武昌之吭背。而逼城以峙﹐俯瞰則環城百里一覽盡。昔洪秀全踞武昌﹐而羅忠節公駐軍於此﹐然利於主而不利爲客。蓋山蜿蜒一綫夾兩水間﹐而無岡阜以爲屏輔﹐使城賊潛軍斷其後﹐則援軍阻水﹐而不戰成擒矣。幸胡文忠公先據金口﹐而羅公旣得洪山﹐益南攻賊壘以自達金口軍﹔於是犄角之勢成。而武昌以南皆非賊有矣。然論武昌於今日﹐又非天下所必重。古之重武昌者﹐以其挈長江之要領也。今則中外互市﹐輪舟上下﹐而長江盡失其險。故武昌﹐譬則斗也﹐而其柄不在此。亦欲操其柄以斟酌海內﹐挹注八荒﹐必先以河南﹑陜西﹑四川﹑雲貴﹑湖南﹑江西爲根本﹐而以武昌爲門戶﹐合勢並力以臨馭長江之下流﹐然後東北諸行省恃以益重。嗟乎﹐古今之變亦已亟矣﹗余謂毋遽求其變也﹐先立天下之不變者﹐乃可以定天下之變爾。」先是羅澤南率厲鄕人以起湘勇﹐曾國藩﹑左宗棠因之﹐削平東南﹐威殫旁達﹐南至於海﹐西極天山。而湘中子弟睹父兄之成功﹐欲襲故迹以奮起功名。顧嗣同悄然嘆曰「湘軍其衰矣。狃於積勝之勢﹐士乃囂然喜言兵事﹐人頗牧而冢孫吳﹐其朴拙堅苦之槪﹐習俗沾漑﹐且日以趨於薄。讀聖人書而蕪其本圖﹐以殺人爲學﹐是何不仁之甚者乎﹗」旣而走京師﹐謁鄕先輩劉人熙而問業焉。始識永康之淺中弱植﹐俶聞張載之深思果力﹐而發之以王夫之之精義﹐幡然攺圖。於是著《張子正蒙參兩篇補注》。道之大原出於天也﹐王志﹐私淑船山之意也。乃進而求之六經﹐而欲以禮立體﹐以《易》觀通﹐及治《春秋》以說例﹐一折衷於禮﹐而推本諸《易》以究天人古今之變﹐以謂「大《易》觀象﹐變動不居﹐四象相宣﹐匪用其故。天以新爲運﹐人以新爲生﹐湯以日新爲三省﹐孔以日新爲盛徳。方其機已勃興於後﹐乃其情猶執滯於前﹐何異鴻鵠翔於萬仞﹐而羅者視乎藪澤﹖則勢常處於不及矣。智名勇功﹐儒者勿重﹐不必其卑狹也。方其事之終成﹐卽其害之始伏。何異日夜相代乎前﹐而藏舟自謂已固﹐則患且發於無方矣。此皆不新故也。早歲之盛彊﹐晚歲必臻衰老﹔今日之神奇﹐明日卽化朽腐。道限之以無窮﹐學造之以不已﹐庸詎有一例之可槪﹑一徳之可得乎﹖常怪『善』豈一而已﹐擇之何云『固執』。俯仰尋思﹐因知固執乎此﹐將以更擇乎彼。不能守者﹐固不足以言戰﹔不能進者抑豈能常保不退耶﹖嗣同之紛擾﹐殆坐欲新而卒不能新﹐其故由性急而又不樂小成。不樂小成﹐是其所長﹔性急﹐是其所短。性急﹐則欲速躐等﹐豈能深造而自有得﹖不得已﹐又顧而之他﹔又無所得﹐則又他﹔且失且徙﹐益徙益失。此其獘在不循其序﹐所以自紛自擾而無底止也。夫不已者﹐日新之本體﹔循序者﹐日新之實用。頗思以循序自敕﹐而以日進於不已。不已﹐則必不主故常而日新矣。」遂在瀏陽設一學會。適南海康有爲倡彊學會於京師﹐多士風動。嗣同千里造謁﹐而有爲歸廣東﹐不得見﹐見其弟子新會梁啟超﹐則導揚師說﹐而爲述有爲所發明《易》《春秋》之微言﹐窮《春秋》三世之義﹐闡《禮運》大同之治﹐而體《易》乾元統天之精﹐與嗣同平日所誦習契機﹐而益聞所未聞﹐則大感憤而欲措見諸行事。以父命就官知府﹐候補金陵。而石埭楊文會亦需次焉﹐博覽佛典﹔嗣同時時往從之遊﹐明心見性﹐而以反求諸己﹐自謂「作吏一年﹐無異入山。」聞華嚴性海之說﹐而悟世界無量﹐現身無量﹐無人無我﹐無去無住﹐無垢無淨。捨度外人更無自度之理。聞相宗識浪之說﹐而悟眾生根器無量﹐故說法無量﹐種種差別﹐圓性無礙。深造而有得﹐豁然貫通﹐能匯萬法爲一﹐能衍一法爲萬﹐無所罣礙﹐而以佛理印《易》理﹐以佛說「慈悲」證孔子言「仁」。佛說「悲智雙修」與孔於「必仁且智」之義﹐如兩爪之相印。惟智也﹐故知卽世間﹐卽出世間﹐無所謂淨土。卽人卽我﹐無所謂眾生。世界之外無淨土﹐眾生之外無我﹐故惟有捨身以救眾生。佛說「我不入地獄﹐誰入地獄﹖」孔子曰「吾非斯人之徒與而誰與﹖」故卽「智」卽「仁」焉。卽思救眾生矣﹐則必有救之之條理﹐故孔子治《春秋》﹐爲大同小康之制﹐千條萬緒﹐皆爲世界也﹐爲眾生也。因眾生根器﹐各各不同﹐故說法不同﹐而實法無不同也。旣無淨土矣﹐旣無我矣﹐則無所希戀﹐無所掛礙﹐無所恐怖。大淨土與我且不愛矣﹐更何利害﹑毀譽﹑苦樂之可以動其心乎﹖故孔子言「不憂」﹑「不惑」﹑「不懼』﹐佛言「大無畏」﹑蓋卽「仁」卽「智」卽「勇」焉。通乎此者﹐則遊行自在﹐可以出生﹐可以入死﹐可以仁﹐可以度眾生。於是觀孔佛之會通﹐條而貫之﹐而傅以康有爲《春秋》三世之義﹐《禮運》大同之說﹐以成《仁學》一書﹐而人我之閡以祛﹐死生之故以明﹐而任事之勇猛亦精進。嗚呼﹐此所以捨命不渝﹐而能視死如歸也﹗義寧陳寶箴方爲湖南巡撫﹐其子三立輔之﹐慨然以湖南維新爲己任。而嘉應黃遵憲爲湖南按察使﹐宛平徐仁鑄爲湖南學政﹐以光緒二十三年先後到任﹐志同道合。前學政元和江標畱而未去﹐力贊其謀。於是湘鄕蔣徳鈞以四川龍安府知府任滿赴部引見﹐措資回湘﹐鳳凰熊希齡以翰林院庶吉士在籍﹐相與應和﹐欲糾湘中志士並力經營以爲東南倡。徳鈞之知龍安府也﹐循良著績﹐一致力於社倉﹑義學﹑保甲。約旨卑思﹐精心實踐。而緝盜務獲其魁﹐聽訟必求其情。日坐大堂﹐躬收訟牒﹐旁批眉注﹐以示兩造﹐無不情得﹐然後下判。在任九年﹐訊結萬餘起﹐好事者爲彈詞流傳武昌。張之洞見而嘆曰「知府一官虛設久矣﹐得此君起而張之。』屬門人楊銳通書致殷勤。答曰「願爲飲冰茹蘗之勞臣﹐不爲腸肥腦滿之達官。」硜硜自守﹐亦磊落奇士也。至是寶箴奏請徳鈞以道員畱省主時務學堂﹐而徳鈞則赴天津挾梁啟超以歸主講席。黔陽黃忠浩自武昌歸以主練新軍﹐爲統領。而嗣同則自金陵歸以主南學會﹐爲學長。南學會者﹐將以合東南各省士紳爲一大朋﹐相與講愛國之理﹐求救亡之法﹐而先從湖南省一省辦起。以謂「統中國者必曰興民權﹐而民權非可以旦夕而成也。欲興民權﹐必先興紳權以輔官治。欲興紳權﹐尢必興學會以開紳智。權者﹐生於智者也。唐宋以來﹐官必異籍﹐專制一切。而民之視地方公事﹐如秦越人之視肥瘠矣。今欲更新百度﹐必自通上下之情始。而紳士者﹐所以綰官民之樞﹐欲用紳士﹐必先教紳土。教之惟何﹖惟一歸於學會而已。」顧學會也﹐而兼有地方議會之用。省有大事﹐必以諮議。先由巡撫聘選紳士十人爲總會長﹐繼由此十人各舉所知展轉汲用以爲會員。每州每縣必有會員三人至十人。會中每七日必演說一次。陳寶箴﹑徐仁鑄﹑黃遵憲必率屬官蒞聽。而嗣同爲學長﹐主演說﹐慷慨論天下事﹐聽者感聳。𨿽以召鬧取怒﹐新舊互哄﹐而風聲所播﹐各府州縣私立學校紛紛成立。湖南新機勃發不可遏﹐則南學會之以也。時徳宗銳意維新﹐而用事大臣不便。禦史楊深秀言「國事不定﹐則人心不知所向﹐如泛舟中流而不知所濟。」而翰林院侍讀學士徐致靖亦上疏請定國是。於是徳宗以二十四年四月二十三日下詔誓攺革。二十八日﹐召見康有爲﹐命在總理衙門章京上行走﹐許專折奏事。徐致靖以子仁鑄之言薦嗣同﹐召對稱旨。而徳宗用有爲言﹐以七月二十日下詔顯擢內閣候補侍讀楊銳﹑刑部候補主事劉光第﹑內閣候補中書林旭及嗣同四人﹐著賞四品卿銜﹐在軍機章京上行走﹐參預新政事宜。廢八股﹐開學堂﹐汰冗員﹐廣言路﹐凡百設施﹐不循故常。然楊銳驟用事﹐頗受饋遺﹐袍料狐桶﹐望門投止。而宦京朝久﹐深知宮庭水火﹐而勢之不能以無虞也。會張之洞生日﹐其子在京設筵宴門生故吏﹐而銳舉酒不能飲。座客問故﹐徐曰「今上變法﹐太后意有忤。吾屬參樞要﹐死無日矣。」至二十九日而銳召對﹐賜密諭﹐謂﹕「朕位幾不免﹐汝康有爲﹑楊銳﹑林旭﹑譚嗣同﹑劉光第等﹐速籌相救。」銳出傳示﹐卽所謂「衣帶詔」者﹐相顧莫知所爲計。而五人者﹐惟嗣同卓厲敢死有知略。於是說帝以八月初一日召見武衛軍統領直隸按察使袁世凱﹐好言撫之擢兵部侍郎﹐專辦練兵事務。而嗣同夜造世凱﹐出衣帶詔示之曰「天下健者推公﹐若勒兵以淸君側﹑肅宮庭﹐指揮若定﹐不世之業也。」且以手自撫其頸日﹕「苟不欲者﹐請殺僕。」世凱正色曰「君以袁某何如人哉﹗」顧以隸榮祿久﹐心憚之﹐不卽發也。榮祿則微有聞﹐馳使詢。世凱猝不得隱﹐則以歸誠於榮祿。榮祿者﹐太后之母族也﹐以大學士出爲直隸總督而柄兵居外﹐所部武衛軍﹐分隸提督董福祥﹑聶士成及世凱。卽聞世凱之言﹐而以告太后﹐太后怒﹐而徳宗知事急﹐又以初五日召見世凱。世凱出語人曰「皇上責我以練兵﹐敢不奉召﹐他非我所知也。」顧林旭自始不以用世凱爲然﹐以小詩代簡示嗣同曰「伏蒲泣血知何用﹐慷慨幾曾報主恩。願爲公歌千里艸﹐本初健者莫輕言。「千里艸」影董字﹐「本初」影袁姓。蓋謂用袁世凱﹐不如用董福祥也。明日﹐梁啟超方造嗣同﹐有所議﹐而太后垂簾訓政﹐抄捕康有爲南海館之報至。嗣同從容語曰「吾惟一死以報知己﹐君盍入日本使館﹐謁伊藤氏以營救康先生﹖」啟超則以是夕宿日本使館﹐而嗣同杜門以待﹐捕者不至。則以次日之晨訪啟超﹐勸東遊。日使從旁諷曰「不如君偕。」嗣同不可﹐再三彊之。嗣同曰「各國變法﹐無不流血。今中國未有以變法而流血者﹐此國之所以不競也。有之﹐請自嗣同始﹗」因顧啟超曰「不有行者﹐無以爲後圖。今康先生之生死未可知。」而有爲以初二日奉旨出京﹐次日惇促﹐先期逃遁﹐顧嗣同未之知也。禦史楊深秀誦太后訓政之詔﹐抗疏以爲不可。援引大義﹐切陳時艱﹐請撤簾歸政。遂偕嗣同及楊銳﹑林旭﹑劉光第與有爲之弟廣仁並就逮。而旭先一夕知不免﹐則哭於教士李佳白之堂。嗣同旣入獄﹐題壁曰「望門投宿思張儉﹐忍死須臾待杜根。我自橫刀向天笑﹐去畱肝膽兩昆侖。」蓋懷有爲及北京大俠王正誼所謂「大刀王五」者也。遂以十三日斬於市。臨刑神色不變﹐而軍機大臣剛毅監斬﹐嗣同呼之前曰「我有一言﹗」剛毅他顧不欲聽﹐乃從容就戮。傳有《莽蒼蒼齋詩》二卷﹑《補遺》一卷﹑《寥天一閣文》二卷﹑《遠遺堂集外文》二卷﹐皆所自定三十年以前作。性任俠好事﹐而與友人書言「人生世間﹐天必有以困之。以夫下事困聖賢﹑困英雄﹔以道徳文章困士君子﹔以功名困仕宦﹐以衣食困庸夫。天必欲困之﹐我必不爲所困﹐是在局中人自悟耳。夫不爲所困﹐豈必捨天下事與夫道徳文章功名貨利衣食而不顧哉﹖亦惟盡所當爲﹐其得失利害未足攖我之心。『彊爲其善﹐成功則天』﹐此孟於所以告滕文公也。可見事至於極﹐𨿽聖賢亦惟任之而已。君子坦蕩蕩﹐名教中自有樂地﹐安用長戚戚爲哉﹗」顧嗣同之致命遂志﹐養之有素。其立身自有本末。而談者藉爲康有爲之盛徳形容﹐蔡鍔之舉兵討袁﹐操之有本﹐在英雄別有襟抱。而論者漫謂梁啟超之發蹤指示﹐皮相目論﹐惡足與語天下士也哉﹗

蔡鍔﹐字松坡﹐邵陽人。年十四﹐補諸生。十七而負笈時務學堂﹐梁啟超主講席﹐遂奉手焉。然得啟超之心傳者少﹐而受楊度之薰染者爲多。楊度﹐字皙子﹐湘潭人也。嘗受經王闓運﹐自謂承其平生帝王之學﹐而畱學日本﹐倡君憲救國之論。而鍔稍長亦東渡﹐入日本士官學校。鄕人之中﹐獨與度契。休假日﹐必飯於度。放言髙論﹐謂「非軍國主義不足以救積弱之中國。而近百年來﹐爲一切政治之原動而國制組織之根本者﹐立憲制是也。爲一切軍事之原動而國軍組織之根本﹐則義務兵役制是也。兩者相反而以相成。自國家言﹐則立憲制者﹐求其个性之發展﹐故自由者﹐義取諸分﹐對內者也。義務兵役者﹐求其團體之堅固﹐故彊制者﹐義取諸合﹐對外者也。自人民言﹐則有與聞政治之權利﹐卽有保衛國家之義務。大君與人民共國家﹐卽可課人民以兵役。」與度之君憲救國論﹐此唱彼和。於時淸政旣替﹐變法無成﹐海外三島﹐志土雲集。而抱負不同﹐各有揭幟。持君主立憲論者﹐以爲「法制旣修﹐政有常軌﹐君主不過虛器﹐何必漢人屍名。國步方艱﹐外侮頻仍﹐苟以革命起釁﹐必貽瓦解之禍。」大放厥詞以爲之主者﹐保皇黨之梁啟超﹐而《新民叢報》其喉舌也。不然其說而倡民主立憲者﹐則曰「治人治法﹐不可偏廢。非我族類﹐其心必異。」主之者厥爲國父﹐而爲之喉舌以與《新民叢報》旗鼓相當者﹐則有汪精衛﹑胡漢民等主編之《民報》。而度依違其間﹐蓋其持君主立憲與啟超同﹐而保皇則匪我思存。於是異軍突起以創《中國新報》。亦能持之有故﹐言之成理。而吐屬婉約﹐不激不隨﹐以視《新民叢報》之鋪張排比﹑好爲無端厓之詞者。意度溫文﹐動人娓娓﹐一冊風行。而國父之自南洋抵東京也﹐下車之後﹐首造於度。談三日夕﹐欲伸所信而引爲同志﹐而度不以爲可。臨別而國父喟然曰「吾舌敝而君執之堅。」度謝曰「愧不克承公教。顧有一友﹐與公英雄所見略同﹐願介以見。」國父問何人﹐曰「黃克彊」。而黃興與國父之相見﹐則度爲之介也。旋歸國應經濟特科試﹐列第一。或讒於太后曰「啟超之黨也。」罷不用。而袁世凱方柄政﹐力薦度﹐召對﹐賞四品京堂﹐以爲憲政編查館提調﹐於是度以世凱爲舉主矣。旣而宣統卽位﹐其父醇王攝政﹐世凱稱足疾罷﹐而度亦浮沈仕不進。及辛亥革命﹐黃興以黎元洪起兵武昌﹐攝政王莫知所爲﹐起世凱督師。朝旨未頒﹐而度先馳謁世凱﹐有所陳說。世凱之出也﹐遣唐紹儀赴滬媾和﹐而命度南下協贊。度與黃興雅故﹐爲世凱疏通其意。而和議屢停﹐以有成言者﹐度與有力焉。蔡鍔與度過從之日久而習聞其言論﹐及歸國﹐歷主湖南﹑廣西﹑雲南總兵事﹐擢雲南三十七協協統。時爲辛亥二月﹐而英人窺我片馬以有違言﹐於是輯《曾胡治兵語錄》以申儆諸將。意別有會﹐則爲加按。至曾國藩論「用兵之道﹐審量而後應之者多勝」一語﹐則加按曰「兵略是取攻勢﹐固也。必兵力雄厚﹐士馬精練﹐軍資完善﹐交通便利﹐四者具而後以操勝算。普法之役﹐法人國境之師﹐動員頗速﹐而以兵力未能集中﹐軍資亦虞缺乏﹐遂致著著落後﹐陷於守勢以坐困。日俄之役﹐俄軍以西伯裏亞鐵路之交通﹐僅單軌﹐遂爲優勢之日軍所制而以挫敗。吾國兵力﹐決難如歐洲列國之雄厚﹔而『精練』二字﹐此稍知軍事者能辧之。至於軍資交通﹐兩者更瞠乎人後﹐如此而曰『吾將取攻勢之戰略戰術』﹐何可得耶。若與他邦以兵戎相見﹐與其孤注一擲以墮軍﹐不如據險以守﹐節節爲防﹐以全軍而老敵師爲主。俟其深入無繼﹐乃一舉而殲之。昔俄人之蹴拿皇﹐用此道也。」觀於今日﹐我國人之堅持抗日﹐所見略同。而鍔燭照幾先﹐論之於二十年前。然抗日軍興﹐吾與語士大夫﹐罕有會其意者。吾自來湘﹐嘗告人﹕中國之對外戰爭﹐有兩番偉論﹐皆出湘人﹐而可以俟諸百世不惑。左宗棠之經略新疆也﹐俄人責言以陳兵﹐朝議蓄縮﹐而宗棠則主先進兵攻俄﹐引多隆阿之言﹐以謂「俄越境入中國﹐所壞者中國地方﹔我越境入俄邊﹐所壞者俄國地方。俄人須防後路﹐自不敢一意向前。」語詳本傳。蔡鍔主以守爲戰﹐而宗棠則欲以攻爲守﹐乃與自來徳國兵家所倡防禦須在敵國境內之說﹐如出一吻。當年左公之雄圖大略﹐與鍔此日之操心慮危﹐相反相映。然而鍔知彼知己﹐其論爲不乖於情者也。旣而聞黎元洪﹑黃興起武昌﹐遂舉雲南以應﹐爲都督。顧鍔髙瞻遠矚﹐不甘割據偏方爲蠻夷大長以自恣娛﹐而疊電各省都督﹐力圖摧破省界﹐促成統一﹐而建設彊有力之中央政府﹐我疆我理﹐擴張軍管區﹐縮小省行政﹐其素所蓄積然也。於是和議成﹐而國父以黃興與袁世凱有成言﹐遂遜位而以世凱繼任臨時大總統。顧以世凱之阻兵安忍﹐而興有第二次革命之役﹐以民國二年據南京聲討。江西都督李烈鈞﹑安徽都督柏文蔚﹑湖南都督譚延闓﹑廣東都督胡漢民﹐無不響應﹐而鍔按兵不動。及興之敗﹐國父亦遁荒在外﹐而以其年冬電告世凱﹐請解兵柄爲天下先。遂入京﹐一供職統帥辦事處﹐與楊度過從。度論政而鍔談兵﹐意气如昨。鍔言「兵者以戰爲本﹐戰者以政爲本﹐而志則又政之本。故治兵云者﹐以必戰之志而策必勝之道者也。所謂立必戰之志者﹐道在不自餒。夫彊弱無定衡﹐五十年前之日本﹐百年前之徳國﹐戰敗及革命之法國﹐彼惟不以弱灰心墮气而有今日耳。惟志不立﹐萬事皆休。夫怵於外患者﹐退一步卽爲苟安﹐故古人必刺之以恥﹐曰『知恥近乎勇』。恥者﹐餒之砭也。所謂策必勝之道者﹐道在不自滿。昔普之覆幹法﹐蓋爲墨守菲列徳之遺制﹔而拿翁三世之亡﹐則在輕視普人之軍制。蓋兵也者﹐與敵互爲因緣者也。夫習於常勝者﹐進一步則爲虛驕﹐故古人必戒之以懼﹐曰『臨事而懼﹐好謀而成』。懼者﹐謀之基也。必戰者﹐至剛之志﹔必勝者﹐至虛之心。賢者負國之重﹐必以至剛之志﹐濟之以至虛之心﹐而其入手治兵首在擇敵。有逕以至彊爲敵者﹐如今之英徳法﹐各有其心目中至彊之對﹐而衡之以整軍經武﹐是也。有先擇一易與者爲敵﹐而間接以達其抗拒至彊之目的者﹐昔普欲戰法而先試之於奧﹐伊欲戰奧而先試之於俄。蓋凡百困難﹐隨一敗以俱來﹐卽隨一勝以俱去。國家承積弱之勢而欲以自振﹐往住用此。惟有大不可者二焉﹕一曰甲可戰﹐乙可戰﹐乃旣欲戰甲﹐又欲戰乙﹐則大不可。備多者力分也。一則甲可戰﹐乙可戰﹐乃今日欲戰甲﹐明日復戰乙﹐亦大不可。心不戰﹐力不舉也。」具詳所著《軍事計劃》一書。總統府內史夏午貽亦以鄕人時往還。午貽﹐字壽田﹐陜西巡撫夏時之子也。貴公子早擢進士第﹐以楊度之舉而得進於世凱。先是南北議和之屢停也﹐午貽實以世凱密命﹐貳保定軍官學校校長廖宇春赴上海﹐與黃興使者會甘肅路之文明書局。使者以臨時大總統爲餌﹐而宇春﹑午貽則探世凱之旨﹐以淸室爲市。宇春﹑午貽逕請以世凱爲大總統﹐而使者則持之曰﹔「能傾覆淸室者爲大總統。」訟辯三日而有成言。於是宇春電告段祺瑞﹐而祺瑞遂率北方將士二十八萬人通電以請淸帝退位﹐而世凱遂繼國父受任臨時大總統。授宇春陸軍中將勛三位﹐所以酬也。宇春則著《辛亥南北共和記實》﹐印播萬冊以鳴得意。世凱大惡之﹐遂以投閒置散﹐而任午貽爲內史。午貽機敏有智數﹐尢善筆札。世凱有所指示﹐口授滔滔﹐而午貽則運筆如舌﹐手不停揮﹐無溢詞﹐無隱情﹐世凱倚如左右手。世凱意之所在﹐他人莫測﹐而午貽則以日侍左右﹐獨心領神會於語言之表。楊度有推轂之誼﹐午貽推知己之感﹐苟有知聞﹐必以告度。鍔日夕過度﹐而午貽亦與鍔上下議論。世凱以午貽侍論兵﹐談言微中。一日語曰「君何書生而曉暢戎機﹖」午貽謝曰「不敢﹐此蔡松坡之論也。」世凱因言「小站宿將﹐暮气漸深。而東鄰虎視眈眈﹐實逼處此。不如就南中大將知兵者﹐授以大任﹐簡練新軍﹐庶可去腐生新﹐爲國扞城。」蓋世凱舊練兵小站﹐所部宿將﹐惟王士珍﹑段祺瑞﹑馮國璋三人﹐諺以龍虎狗爲況﹐咸見倚畀。然士珍素性淡泊﹐畏遠權勢﹐𨿽曰知方﹐而非有勇﹐雍容雅望﹐本不足以投大遺艱。祺瑞廉潔自將﹐行行如也﹐果於自用﹐知小而謀大。士珍知柔而不知剛﹐祺瑞知進而不知退。國璋則貪財好色﹐位尊而多金﹐旣以平黃興而撫有江南﹐徒以酣豢﹐事世凱爲謹﹐見則囁嚅﹐風斯下矣。一旦有急﹐折衝禦侮﹐孰堪大受﹖其他碌碌﹐世凱熟知之矣。辭气之間﹐頗屬意鍔。鍔之督雲南也﹐諜者報有人勸脫離中央﹐世凱批「應查」二字﹐交統帥辦事處﹐亦以爲查無實據﹐束之髙閣久矣。及鍔來供職﹐無意見之﹐心大危疑。而統帥辦事處主之者雷震春﹐亦小站練兵舊人﹐窺世凱之旨而有忌於鍔。諜報文書﹐爲鍔所見﹐莫或使之﹐若或使之。帝制議起而屢遭偵伺。世凱亦敬而遠之﹐以髙官爲羈縻矣。然鍔志气殊常﹐非如諸公衮衮之徒以酣豢也﹐勛業爲重﹐祿位爲輕。恆欲得人而匡輔之﹐挾雷霆萬鈞之勢﹐以振中國﹐轉弱爲彊。其棄雲南而入覲也﹐以爲世凱之足與有爲也。顧世凱帝制自爲﹐未遑遠略﹐不競於外而以咆咻於中國﹐專治一切﹐自便私圖﹐此鍔之所不能忍也。於是謁梁啟超有所咨商﹐而微服出京﹐繞道回雲南以謀聲討。世凱以民國四年十二月二十五下令民國五年爲洪憲元年﹐而鍔先三日以雲南獨立。唐繼堯以都督任畱守﹐而鍔自將三千人出徵﹐稱護國軍﹐任總司令。申儆於諸將曰「吾人以一隅出抗全國﹐庸有覬倖﹖然此一役也﹐所爭者非勝利﹐乃中華民國四萬萬眾之人格也。」遂進兵於四川﹐納溪之役﹐失據敗績。然義聲所播﹐舉國風從。世凱掉心失圖﹐遂以憤死﹐爲民國五年六月六日也。萬夫所指﹐不僕自僵﹐民的可畏﹐於斯徵矣。於是黎元洪以副總統繼任大總統﹐授鍔四川都督﹐而鍔不就。以謂﹕「蜀𨿽可爲﹐而民情澆薄虛驕﹐不適於從軍。若用外軍而屏土著﹐主客不容﹐終成水火。加以連年變亂﹐豪紳良民﹐多習爲盜﹐恬不知怪。嘗謂治蜀非十年不能澄淸﹐談何容易﹗必先臨以雷震萬鈞之力﹐芟夷斬伐﹔亂根旣盡﹐民志漸蘇﹐乃煦以陽和之气﹐扶植而長養之﹐亦盛業也。然我志不在此。北軍朴勇耐勞﹐爲全國冠﹐惜無國家思想﹐無軍人智能﹐倘得賢將以董督而訓練之﹐可植國軍之基﹐不如置身彼中以爲後圖。」顧鍔欲捨蜀以事北﹐而唐繼堯則圖窺蜀以自廣。方鍔以孤軍入蜀而左次不得進也﹐世凱遣曹錕﹑張敬堯等帥師禦之﹐其眾十倍於鍔﹐幾不支。而繼堯不濟師﹐不繼餉﹐坐視勝負。至是乃遣師命將﹐大舉入蜀。鍔則以電告曰「我輩應爲國家﹐不爲權利﹐毋負初心﹐貫徹一致。不爲外界所搖惑﹐不受私暱所劫持﹐惟義所在﹐公私兩濟。今袁氏亦旣殞命﹐不撤兵而進兵﹐鍔愚莫測所以﹐兵連禍結﹐何以善後﹖鍔爲滇計﹐爲公計﹐不忍不告。」繼堯不聽﹐而鍔亦無以制也。顧鍔淸羸﹐病肺久﹐而戎馬倉皇﹐日以沈綿﹐世凱死而鍔亦不支。瘖失音﹐亟解兵以就醫日本﹐而卒無救。遺書謂﹕「少慕東鄰彊盛﹐恆持軍國主義﹐而非大有爲之君﹐不足以鞭策而前。今日之政體孰善﹐尙乏絕端證斷。特以袁氏彊奸民意﹐帝制自爲﹐爰申大義於天下﹐以爲國民爭人格。湘人楊度曩倡君憲救國論﹐而附袁以行其志﹐實具苦衷﹐較之攀附尊榮者﹐究不可同日語。望政府爲國惜才﹐畀以寬典。」而於是鍔之心事乃大白﹐欲持軍國主義以外禦其侮﹐而不欲擁兵割據﹐以地方抗中央。志在尊主庇民﹐整軍經武﹐鷹揚虎視﹐別有偉抱﹐豈曰師命惟聽﹐而奉梁啟超之一言以稱兵者哉﹖特以所投非主﹐而不能以義全始終﹐賫志以歿﹐識者哀之。後人搜其文章言論﹐爲《蔡松坡遺集》十二冊。嗚呼﹗《傳》不云乎﹕「君擇臣﹐臣亦擇君。」𨿽共和之成﹐名義可以無君臣﹐而大業之建﹐事實不能無主佐。蔡鍔之治兵也﹐不肯擁兵割據以徇一時風气﹔然欲以尊重中央而無成功者﹐以所欲佐者袁世凱也。章士釗之治學也﹐亦不曲學阿世以徇一時鳳气﹐然欲以整齊議士﹐裁飭學風而無成功者﹐以始所佐者岑春萱﹐而後所佐者段祺瑞也。二人者皆好學深思而知四國之爲﹐其所持者是也。然所爲擇而欲以行其所持者﹐惜乎非其主也。惟蔡鍔反兵以申大義﹐心迹分明﹔而章士釗拂時以負眾詬﹐志事不白。此其中亦有幸不幸哉﹗

章士到﹐字行嚴﹐長沙人。少讀書長沙東鄕之老屋。前庭有桐樹二﹐其中稚桐﹐皮靑幹直﹐而士釗月夕瞻對﹐油然愛生﹐誦白香山「一顆靑桐子」之句﹐自號「靑桐子」。二十一歲﹐負笈南京﹐進江南陸師學堂。長沙馬晉羲方主講國文﹑史地﹐以鄕人子弟撫畜之。總辦兪明震﹐名士擅學問﹐能獎掖後生﹐尢重士釗﹐而治校嚴。時則南陽公學大罷學﹐上海《蘇報》特置《學界風潮》一欄﹐推波助瀾﹐恣意鼓吹﹐士气驟動。中國學生之以罷學爲當然﹐自《蘇報》之倡也。一時知名諸校﹐莫不有事﹐而陸師亦不免焉。士釗旣以能文章弁冕多士﹐則何甘於不罷課而以示弱諸校。一日﹐毅然率同學三十餘人﹐買舟之上海﹐求與所謂愛國學社者合﹐並心一往﹐百不之卹。三十餘人者﹐校之良也。此曹一去﹐菁華已盡。兪明震知士釗爲同學少年信賴﹐函勸不顧﹔馬晉羲先生長者﹐垂涕而阻﹐亦目笑存之也。自以爲壯志毅魄﹐呼嘯風雲﹐吞長江而湧歇潮矣。然三十餘人由此失學者過半﹐或卒以惰廢不自振。中年以後﹐士釗每爲馬晉羲道之﹐追悔無極﹐曰﹔「罷學之於學生﹐有百悔而無一成﹐愚所及身親驗﹐昭哉可睹。」事在前淸光緒二十八年也。方是之時﹐革命之說漸起﹐而國父之聲名未著。章炳麟﹑吳敬恆﹑蔡元培及善化秦鞏黃之流﹐次第張之。鞏黃掉臂綠林﹐潛蹤女閭﹐自爲風气﹐罕與士夫接。而炳麟﹑敬恆﹑元培﹐皆籍愛國學社。炳麟挾《駁康有爲書》一冊﹐沾沾自喜。而敬恆擅才辯﹐安愷第之演說﹐戲笑怒罵﹐四座盡靡。元培退然若不勝衣﹐與之言事﹐類有然諾而無諷示。士釗旣罷學之上海﹐從諸公遊﹐不可無以自見﹐獨抵掌說軍國民之義焉。炳麟則大喜﹐以爲得一奇士也。滄州張繼﹑巴縣鄒容﹐則以劫取日本畱學監督姚某之辮走上海﹐亦居愛國學社。繼爲無政府主義﹐而容著《革命軍》一書﹐士釗則潤澤之。初版簽書「革命軍」三字﹐乃士釗筆也。而容以序屬炳麟。一日﹐炳麟攜與張繼及士釗同登酒樓﹐痛飲極酣﹐曰「吾四人當爲兄弟﹐僇力天下事。」炳麟年最長﹐自居爲伯﹐而仲士釗﹐叔繼﹐季容。自是士釗弟畜二人﹐而呼炳麟爲兄也。容十九歲﹐年最幼﹐而气淩厲出士釗上﹐卒然問曰﹔「大哥爲《駁康有爲書》﹐我爲《革命軍》﹐博泉爲無政府主義﹐而子何有﹖」士釗則笑謝之而已。顧自內慚﹐乃據日本宮崎寅藏所著《三十三年落花夢》爲底本﹐成一小冊子﹐顏曰《孫逸仙》﹐而自序於端曰「孫逸仙﹐近今談革命者之初祖﹐實行革命者之北辰﹐此有耳目之所同認。吾今著錄此書﹐而標之曰『孫逸仙』﹐豈不尙哉﹖而不然。孫逸仙者﹐非一氏之所私號﹐乃新中國發露之名詞也。有孫逸仙而中國始可爲。天相中國﹐則孫逸仙之一怪物﹐不可以不出世。卽無今之孫逸仙﹐吾知今日之孫逸仙之景與罔兩﹐亦必照此幽幽之鬼域也。」其時天下固瞢然莫知國父之爲誰何﹐而上海之與國父有舊者﹐獨一秦鞏黃﹐尢誦而心喜﹐爲之序曰「四年前﹐吾人意中之孫文﹐不過廣州灣一海盜也﹐而豈知有如行嚴所云者。舉國熙熙皞皞﹐醉生夢死﹐彼獨一人圖祖國之光復﹐擔人種之競爭。且欲導揚人權於專治之東洋﹐得非天誘其衷而錫之勇者乎﹗」炳麟則爲題詞曰「索虜披昌亂禹績﹐有赤帝子斷其嗌。掩迹鄭洪爲民辟﹐四百兆民視此冊。」自是國父名著﹐播之文章而喧於士夫矣。時國父易名中山樵以避邏者﹐士釗著錄﹐用孫中山三字﹐綴爲姓字﹐睹者大詫﹐謂無眞僞兩姓駢舉爲呼之理﹐然中山之名自此稱。會兪明震以淸廷命來檢察革命黨﹐炳麟及容皆就逮﹐而士釗得脫﹐則以明震之厚重之也。士釗旣免於難﹐乃還長沙﹐隨黃興糾集三湘豪傑﹐創立華興會。而聯洪幫哥老會以舉事﹐不成﹐士釗乃亡命日本﹐走江戶。則頓悟黨人不學無術而髙談革命﹐禍至無日﹐功罪必不相償。漸謝興不與交往﹐則發憤自力於學﹐而一刮磨少年喜事之習。自是欲以向學持世﹐而不肯以議論徇人。一意孤行﹐積與世忤﹐蹶而不振﹐兆於此矣。於是黃興以華興會並入國父主持之興中會﹐合組同盟會於日本之赤阪﹐中分八部﹐各司其局。而以「驅除韃虜﹐恢復中華﹐建立民國﹐平均地權」爲信條。會眾三百餘人﹐舉國父爲總理。而士釗則謝不與﹐興則固邀而避之一室﹐動之以情﹐劫之以勢﹐非署名隸同盟會者不得出。於是者持兩晝夜﹐未獲當也。旣而士釗之英﹐入倫惇大學﹐習政治經濟之學。顧最喜者邏輯﹐又通古諸子名家言﹐耙櫛梳理而觀其通。自是衡政論學﹐罔不衷於邏輯。黃花崗之敗﹐志士駢首﹐而友人楊守仁同客英倫﹐聞之﹐發憤蹈海死。士釗索居黯然﹐感於詩人「秋雨梧桐」之意﹐遂易「靑」爲「秋」焉。其時北京《帝國日報》屢徵士釗文﹐士釗則爲英憲各論﹐皆署「秋桐」二字與之。辛亥八月﹐革命突起而共和肇造﹐推國父爲臨時大總統﹐奠都南京。然革命黨人﹐所能依稀仿佛以渙然大號者﹐惟立國會﹑興民權﹐廓然數名詞耳。其中經緯萬端及中西立國異同本義﹐殆無一人能言。士釗歸自英倫﹐晤桃源宋教仁於遊府西街。教仁以能文善演說而爲國父所倚重者也﹐則坦然相告曰﹔「子歸乎﹗吾幸集子所言﹐以時考覽而明憲政梗槪。」出示一冊﹐蓋士釗投寄北京《帝國日報》英憲各論﹐剪裁裝冊也。於是士釗乃以明憲法﹐通政情﹐爲革命黨人所欲禮羅。吳敬恆﹑張繼﹑於右任之徒﹐聯翩相造﹐邀之人同盟會﹐士釗卒婉謝之。於右任方主《民立日報》﹐乃委己以聽。《民立日報》者﹐同盟會之機關報也。梁啟超嘗持君主立憲以與同盟會牾﹐至是歸國而懼不容﹐揚言於眾曰「吾夙昔言立憲者﹐手段也﹔吾目的亦爲革命。」同盟會不聽﹐而操之益急。顧士釗習於英憲﹐持論不爲贍徇﹐獨謂﹕「政黨政治之成功﹐在於黨徳。黨徳云者﹐卽明認他黨爲合法團體﹐而聽其並力經營於政治範圍以內﹐以期相與確守政爭之公平律也。凡一時代急激之論﹐一派獨擅之以爲名髙﹐束縛馳驟﹐異議囁嚅﹐壠斷天下之輿論而君之﹐天下大事以定於一時﹔然理詘而不申﹐情郁以莫舒﹐乖戾過甚﹐卒亦大傷。凡所爭執﹐隱之走入偏私﹐顯之流於暴舉。羣序旣不得平流而進﹐乃爲事勢之所必然。十七世紀﹐英倫之政爭記錄﹐凡號爲陰謀史或流血史﹐卽以此也。且一黨欲其黨內之常新﹐亦豈利他黨之消滅﹖蓋失其對待﹐何黨可言﹖他黨力衰﹐而己黨亦必至虫生而物腐也。」一本其平素所篤信而由衷者﹐質焉劑焉﹐持說侃侃﹐以此大韙於國人﹐然亦以此失同盟會歡。同盟會旣攺組爲國民黨﹐黃興重邀隸籍﹐士釗又不許。國民黨人大嘩﹐詆爲別有用意。士釗發憤棄去﹐則別出周報以暢欲言﹑抉政情﹐淩雲健筆﹐語語爲人所欲出而不得出。傳誦萬口﹐而署之曰「獨立」﹐所以揭持論不爲苟同之旨也。袁世凱旣爲臨時大總統﹐圖專政﹐而欲藉途憲法以謀稱制。旣知士釗之通憲法﹐而聞其不得志於國民黨也﹐招入見﹐館之錫拉胡同﹐禮意稠疊﹐惟其所欲。所望於世釗者﹐憲法之主持也。顧世凱則以早起家事淸提督吳長慶﹐因與其子保初過從雅故﹔而士釗則保初親女夫﹐意可屬大事也。促膝深談﹐具悉所以爲帝制者﹐其計井然﹐則大駭。宋教仁旣見賊﹐士釗意自危﹐而盡棄其衣裝僕從﹐孑然宵遁。旣抵上海﹐造黃興﹐方圖舉兵﹐士釗則袖出討袁之檄。而與章炳麟先後之武昌﹐說黎元洪戮力。元洪隱持兩端﹐而二次革命之役猝起。於是國民黨乃緟認士釗爲政友。淸前兩廣總督岑春萱亦起而聲討世凱以稱大元帥﹐則以士釗爲祕書。旣不克﹐士釗亦被名捕﹐逃日本。知世凱不可與爭鋒﹐而欲藉文字以殺其焰﹐乃組《甲寅》雜誌﹐以民國三年五月十日出版第一期。言不迫切﹐洞中奧會。國民黨人旣遁荒海外﹐而世凱務屏絕之不與同中國。於是士釗曉之以「政力向背論」﹑「政本論」。以謂﹕「爲政有本﹐本何在﹖曰﹕『在有容』。何謂有容﹖曰﹕『不好同惡異」。昔在英儒柰端治天文﹐斷言太陽系中有二力於焉運行。日者﹐全系之心也。一力吸行星而向之﹐曰『向心力』﹔一力復曳行星而離之﹐曰『離心力』。其後蒲倈士覃精史學﹐深明律意﹐以柰端之說可以衡政﹐極言爲政當保持兩力平衡之道。其說曰﹕『社會號有組織﹐必也合無數人﹑無數團體而範圍之。其所以使此人若團體共相維系﹐則向心力也﹕反之若團體因而瓦解﹐則離心力也。凡曰社會﹐無不有兩力爲之主宰。然謂後力可以剗除﹐亦決不能。蓋社會者﹐乃由小團體組織而成。而小團體中之團體﹐莫不各有其中心﹐環之而走﹐無論何之﹐不盡離宗。則其對於他團體及其个體之爲離立﹐可不俟辧。且社會過大﹐人心不同﹐各如其面。利害衝突﹐意見橫生。彼之所以爲康樂﹐此或以爲冤苦。緩則別求處理﹐急則決欲合去﹐社會之情﹐一傷至此﹐久之﹐勢且成爲中堅﹐所有優傷疾苦﹐環趨迸發﹐羣體不裂﹐又復幾何﹖』夫所謂羣體裂者﹐卽革命之禍之所由始也。苟欲禍之不起﹐惟有保其離心力在團體以內﹐使不外崩﹐斷無利其離而轉排之理。苛或排焉﹐則力之盛衰﹐厥無一定。彊弱相倚﹐而互排之局成。傾軋無已﹐爭民施奪﹐生人之道苦﹐而國家之大命亦傾。由是兩力相排﹐大亂之道﹔兩力相守﹐治平之原。民軍一呼﹐滿廷解紐。昔日之主張君憲者﹐無不同情於革命。而吾首義諸君﹐乃不知利用眾山皆向之勢﹐索瑕尋釁﹐日媒蘗於人以自張。於是離心力之可轉爲向心力者﹐旣爲所排﹐而國內所有一切離心力﹐更不識所以位之﹐使得其所﹐而日以獨申向心力爲事。卒之離心力驟然潰決﹐上崩瓦解。顧今之爲政者﹐旣利用國民黨之窮追離心力﹐收之以向己﹐而人心以得。而惜其不審籌一相當之地﹐以置不可收之離心力﹐使運行於法制之內﹐借圖政治調劑之用﹐而措國家於治平。於是知褊狹者不可以謀國﹐浮淺者不可與議法也。」語重心長﹐其論深切著明﹐爲世凱當日發﹐而實不僅爲世凱當日發﹐蓋有慨乎其言之矣。世凱稔惡﹐旣以稱帝﹐梁啟超則領袖進步黨以與國民黨合而聲討。蔡鍔者﹐啟超弟子也﹐有雲南首義之功。而岑春萱則入肇慶以稱兩廣都司令﹐辟士釗爲祕書長。啟超來會﹐士釗建議辟新運以別立政統﹐不復國會。啟超韙之﹐春萱亦以爲然。而湯化龍﹑吳景濂以議長呼朋引類﹐會上海﹐以民意相劫持﹐天下重足而立﹐春萱﹑啟超惕息莫敢禁。世凱旣殕﹐春萱亦釋兵。士釗則勸以從容養望﹐而自入北京大學講學﹐期三年不聞政。春萱惑於人言﹐而欲恢復國會以收名望﹐召世釗議行止﹐士釗力沮之﹐並言國會黷貨長亂﹐恢復無當人意狀。春萱漏言而議士大恨。春萱亦卒走粵﹐召國會﹐立軍府﹐而自爲總裁。急電相召﹐無立異議地。士釗則降心相從。自後啟超附段祺瑞以徵南﹐而春萱遮蔽民黨﹐用事於粵﹐士約實爲上佐。言議員宜課資格﹐受試驗。聞者大嘩。士釗又在上海揭論﹐主憲法不由國會訂立。其文流傳﹐兩院中人指爲叛逆﹔而以士釗之亦議員也﹐張皇號召﹐削其籍。又以附之者衡政必曰學理﹐謚之爲「政學系」。時人爲之語曰「北有安福﹐南有政學」﹐以爲大詬。安福者﹐段祺瑞門下之政客系也。曹錕乘之﹐用吳佩孚以敗段祺瑞。而春萱亦奔走失職。士釗睹事無可爲﹐而疑代議之無補治制﹐以英國世界代議制之祖國也﹐乃以十年二月再遊倫惇﹐歷訪其名士﹐相與考論。而小說家威爾思﹑戲劇家肖伯納﹐皆於民治有貶詞。威爾思約士釗赴別墅﹐從容談及中國﹐慨然曰﹔「民主主義﹐吾人辯之使無完膚﹐只須十分鐘耳。但其餘主義脆弱﹐且又過之。持辯至五分鐘﹐卽已旗靡轍亂。是民主政治之死而未僵﹐力不在本身﹐而在代者之未得其道。世間以吾英有此﹐羣效法之﹐乃最不幸焉。中國向無代議制﹐人以非民主少之。不知歷代相沿之科舉制﹐乃與民主精神深相契合。蓋白屋公卿﹐人人可致﹐豈非平等之極則﹖貿然廢之﹐可謂愚矣。吾欲著一書曰『事能體合論』﹐意在闡明何事須用何能﹐何能始爲何事。事能之間﹐有一定之選擇方法﹐使之體合。中國民治﹐其病在事能之不體合也。」爲太息者久之。而肖伯納之所以語士釗者﹐意尢詼詭﹐謂﹕「能治人者始可治人。林肯以來﹐政體有恆言曰﹕『爲民利﹐由民主之民治。』然人民果何足爲治乎﹖如劇﹐小道也﹐編劇卽非盡人能之。設有人言『爲民樂﹐由民編之民劇』﹐豈非不詞﹖蓋劇者﹐人民樂之而不審其所由然﹔苟其欲之﹐不能自制﹐而必請益於我。惟政府亦然。英美之傳統思想﹐爲人人可以治國﹐中國則反是。中國人而躋於治人之位﹐必經國定之試程。試程𨿽未必當﹐而用意要無可議。余所當講﹐亦如何而使試符其用耳。」於是士釗之政治信念漸變﹐遂返國也。會曹錕以直隸督軍脇總統黎元洪而逐之﹐其大將吳佩孚練兵洛陽﹐申討軍實以爲奔走禦侮。錕彌洋洋自得﹐又欲藉重議士﹐餌誘以選爲總統。士釗旣未甘以自貨﹐遂遁而之上海。橐筆已久﹐輒復思論。而自以《甲寅》得大名﹐欲踵前軌﹐名仍《甲寅》﹐刊則以周。招資授事﹐計議初定而軒波大起。江蘇督軍齊燮元用吳佩孚之命﹐起兵以逐盧永祥於浙江。吳佩孚自將大軍出山海關以攻張作霖。馮玉祥隨吳佩孚出師而有貳志﹐取間道歸以襲北京﹐取曹錕﹐而與作霖聯軍以夾擊佩孚﹐盡俘其眾﹐欲推段祺瑞以主國是。祺瑞失職久﹐莫知所爲﹐而以士釗能文善論﹐思請以爲謀主。士釗乃置《甲寅》周刊不論而奔命以赴﹐告祺瑞曰「約法旣壞﹐新法未生﹐何用總統舊名。西史紀元前﹐羅馬初設民主﹐署曰公薩﹐譯爲執政。請以臨時執政名義起用事。」於是祺瑞以執政建號北京﹐而用士釗爲司法總長﹐尋兼教育總長﹐爲十三年十一月也。自以爲習熟情僞﹐奮欲更張﹐天是渙然號於眾曰「吾國興學己久﹐而校紀日頹﹐學績不舉。學生謀便曠廢﹐致倡不受試驗之議。卽受試矣﹐或求指範圍﹐或脇加分數﹐醜迹四播﹐有試若無。爲教授者﹐以所講並無切實工夫﹐復圖見好學生以便操縱﹐虛應故事﹐亦固其然。他國大學教授﹐在職愈久﹐愈見一學之權威﹐而吾國適得其反。夫畱學生初出校門﹐講章在抱﹐𨿽無成業﹐條貫粗明。而又朝气尙好﹐污俗未染﹐驟膺教職﹐亦以兢兢。此類人選﹐他國至多置之研究院內﹐助教室中﹐而在吾國﹐則爲上品通才﹐良足矜貴。何校得此﹐生气立滋。過此以往﹐漸成廢料。新知不益﹐物誘日多﹐內諂學生﹐外幹時事。標榜之術工﹐空疏化爲神聖﹔獷悍之气盛﹐一切可以把持。教風若斯﹐誰樂治學﹖獨念吾國號爲文化古國﹐海通以還。學術之途徑日辟。今時述作﹐將百倍於古而未有已。乃自上海制造局倡議譯書以還﹐垂四五十年﹐譯事迄無進步﹐而文字轉形蕪俚。所學不邃﹐鹵莽滅裂。讀之﹐轉發不如無書之嘆。昔徐壽﹑徐建寅﹑華蘅芳﹑李善蘭﹑趙元益輩﹐所譯質力天算諸書﹐貫通中西﹐字斟句酌﹔由今視之﹐恍若典冊髙文﹐攀躋不及。卽下而至於格致書院課藝﹐其風貌亦非今時碩博之所能幾。以云進化﹐適得其反。髦士以俚語爲自豪﹐小生求不學而名家﹐黃茅白葦﹐一往無餘。學者自捫﹐寧誠不怍﹖而爲之學生者﹐讀西籍﹐旣無相稱之功能﹔質本師﹐又乏可供之著述。幾紙數年不易﹑破碎不全之講義﹐屍祝社稷﹐於是出焉。此云興學﹐寧非背道﹖且大學爲學術總集之名﹐猶之內閣爲政治總集之名。內閣有長財政者﹐不聞稱財政內閣﹔有長司法者﹐不聞稱司法內閣。今大學有農業大學﹐有工業大學﹐有法政大學﹐甚至師範美術﹐文科中之一部耳﹐亦獨立稱大學。幹爲支滅﹐別得類名﹐邏輯所不能通﹐行政所大不便。部落思想﹐橫被學林。卒之兼課紛紜﹐師生旁午﹐學統盡壞﹐排媢風生。欲圖易俗﹐乃畫三策﹕一﹑本部設考試委員會﹐仿倫惇大學成例﹐學生入學畢業諸試﹐槪由部辦。二﹑本部設編譯館﹐求各大學教授通力合作﹐優加獎勵﹐期以新著﹐播之黌捨﹐辭理並富﹐饜人取求。三﹑合並北京各大學。」驟議之日﹐士釗持說侃侃﹐無所避就﹐莫之能難。然而風聲所播﹐詬謗乃叢。部試諸生﹐靑年尢大不悅。先生長者﹐陽持陰默而陰和之﹐潛勢極張。宏獎著述﹐則以爲欲甄別教授。而合並各大學﹐施受之間﹐暗潮不可終日。士釗又以其間緟刊《甲寅》﹐論多違俗。於時胡適方主講北京大學﹐而以倡新文化稱大師﹐萬流景仰﹐薄海風動。顧士釗則切論之﹐以謂﹔「新者對夫舊而言之。彼以爲反乎舊之卽所謂新。今卽求新﹐勢且一切捨舊。捨舊﹐何有歷史﹖而歷史者﹐則在人類社會諸可寶貴之物之中﹐最爲寶貴。今人競言教育﹐不知教育者﹐在以前輩之所發明經驗傳之後人﹐使後人可以較少之心力進而益上﹔不似前人之枉費心力﹐慘淡經營﹐以安於一知半解而已。又嘗譬之﹐社會之進程取連環式﹐其由第一環以達於今環﹐中經無數環﹐與接爲構。而所謂第一環者﹐容與今環不同形﹐其間若渺不屬。然諸環之原形﹐在邏輯依然各在。其間接又間接與今環相牽之故﹐可想象得之。故今之人而求攺善今環﹐不得不求知原環及以次諸環之情實﹐資爲印證。此歷史一科所由立。而知新者早無形孕育於舊者之中﹐而決非無因突出於舊者之外。蓋舊者非他﹐乃數千年來巨人長徳﹑方家藝士之所殫精存積﹐流傳至今也。新云舊云﹐特當時當地之人﹐以際遇所環﹐情感所至﹐希望嗜好所逼拶﹐惰力生力所交乘﹐因字將謝者爲『舊』﹐受代者爲『新』耳。於思想本身何所容心。若升髙而鳥瞰之﹐新新舊舊﹐蓋往復流轉於宇輿久間﹐恆相間而疊見。其所以然﹐則人類厭常與篤舊之兩矛盾性﹐時乃融會貫通而趨於一。蓋吾人久處一境﹐飫聞而厭見﹐每以疲苶惱亂﹐思有所遷。念之初起﹐必有奮力向外馳去﹐冀得嶄新之異壤。而盤旋久之﹐未見有得。於時但覺祖宗累代之所遞嬗﹐或自身早歲之所曾經﹐注存於吾先天及無意識之中。向爲表相及意志之所控抑而未動者﹐今不期乘間抵巇﹑肆力奔放而不自知。所謂『迷途知反』﹐反者此時﹔『不遠而復』﹐復者此境﹐本期翻新﹐卒乃獲舊。𨿽云舊也﹐或則明知爲舊而心安之﹐或則昧焉不覺而仍自欺欺人﹐以爲新不可階﹐此誠新舊相銜之妙諦﹐其味深長﹐最宜潛玩者也。今之談文化者﹐不解斯義。一是舍舊﹐而惟渺不可得之新是騖。宜乎不數年間﹐精神界大亂。鬱鬱倀倀之象﹐充塞天下。躁妄者悍然莫名其非﹐謹厚者菑然喪其所守。父無以教子﹐兄無以詔弟。以言教化﹐乃全陷入靑黃不接﹐轅轍背馳之一大恐慌也。不謂誤解『新』字之獘﹐乃至於此。」顧胡適又欲以歐化易中國﹐一唱百和﹐幾成國是。而士創則曰「唯唯﹐否否﹐不然。歐洲者﹐工業國也。工業國之財源﹐存於外府﹐伸縮力大。國家預算﹐得出以爲入。故無公無私﹐規模壯闊﹐舉止豪華。一一與其作業相應﹐無甚大害。而吾爲農國﹐全國上下百年之根基﹐可得以工業意味羅之者﹐蕩焉無有。無有而不論精粗大小﹐一爲工業國之排場是騖。衣服器用﹐起居飲食﹐男女交際﹐社會運動﹐言必稱歐美﹐語必及臺賽。由放依而馳騁﹐由馳騁而泛濫﹐變本加厲﹐一切恣行無忌。此在國家﹐勢不得不舉外債﹐鬻國產﹐以彌其濫支帑金之不足﹔在私人﹐勢不得不貪婪詐騙﹐女淫男盜﹐以保其肆意揮霍之無盡。其至於今﹐圖窮匕見﹐公私塗炭。而冥冥中人道墮壞﹐凡一羣中應有同具之恆徳﹐淪胥以盡。乃至父不得教子﹐兄無以約弟﹐夫婦無以相守﹐友朋無以相信。羣紐日解﹐國無與立。昔有學步邯鄲﹐失其故步﹐匍匐而歸。嗚呼﹐吾人今後﹐亦求得匍匐而歸爲幸耳﹗」好惡拂人﹐多迕少可﹐人欲得而甘心﹐遂躁而毀厥居。憤以辭職﹐意忽忽不樂。因吟白香山《孤桐》詩曰「直從前芽拔﹐髙見毫末始。四面無附枝﹐中心有通理。寄言立身者﹐獨立當如此﹗」因易字曰「孤桐」也。及段祺瑞以十五年四月奔走失職﹐而士釗一蹶不振﹐移居天津﹐尢致力於《甲寅》。或謂﹕「天下事未可以口舌爭﹐胡嘵嘵以蒙詬召怒爲﹖」士釗應曰「吾行吾素﹐知罪惟人。若其中散放言﹐刑踵華士。伯喈變容﹐罰同邪黨﹔生命旣絕﹐詞旨自空。如其不爾﹐亦任自然。愚生平不工趨避之義﹐夙志不於違道之譽﹐天爵自修﹐人言何卹﹗」其年十月﹐以新出《甲寅》寄上海見示﹐告續發行。余報以書曰「見寄《甲寅》近期﹐知文章意气不衰。伏以時論重名譽﹐而古人稱名徳。名者公所自有﹐徳則願以致敬﹐君子道在自信﹐積毀幾見銷骨。徳不孤﹐必有鄰也。籀誦再四﹐爲之神往。惟人未厭亂﹐天不悔禍﹐十餘年來﹐士君子之宏言儻論﹐何莫非資大盜以乘權竊國。尊中央﹐則兆洪憲之帝政﹔言聯邦﹐又啟彊藩之割據。民亦勞止﹐汔欲小休。而亂日方長﹐天挺人豪﹐方各肆其聰明才力以禍國殃民。吾儕讀書談道﹐夜气未梏﹐盍姑捫其舌﹐韜其筆﹐斂吾聰明才智﹐息事寧人﹐以毋爲助惡長亂耶﹖僕於是嘆諸葛公『淡泊明志﹑寧靜致遠』之爲雅量淵識也。方其時﹐劉表以名士牧荊州﹐博求儒術﹐關西衮豫學士歸者蓋有千數。諸葛公以管樂自許﹐而南陽髙臥。密邇州部﹐徵聘不及﹐淡然有以相忘。『予懷明徳﹐不大聲以色』﹐𨿽不能至﹐心向往焉。昔聞左文襄自暑楹語於門曰﹕『文章西漢兩司馬﹐經濟南陽一臥龍』﹐未嘗不嘆左公虛驕之見﹐而未爲知臥龍。龍而已臥﹐何心經濟﹖而龍之得安於臥﹑成其臥者﹐在寧靜而不在經濟。竊欲攺此聯『經濟』二字爲『寧靜』﹐書以相奉。『文章西漢兩司馬』﹐固在公有以自信﹔『寧靜南陽一臥龍』﹐尢祝公善以致遠。君子藏器於身﹐待時而動﹐何不利之有﹗與其爲桐之孤﹐召鬧取怒﹐不如爲龍之臥﹐寧神養气也。」然以考試愼選舉之資格﹐以試驗重大學之課業﹐矯厲學風﹐宏獎編譯﹐𨿽以召鬧取怒於昨昔﹐而卒創制顯庸於方今。功何必自我成﹐士釗儻有以自慰於遲暮矣。刊有《甲寅存稿》《續稿》。

九餘論

余著《近百年湖南學風》﹐而表以十七人。其人有文人﹑學者﹑循吏﹑良相﹑名將﹐不一其人﹐而同歸於好學深思﹔其事涉教育﹑政治﹑軍謀﹑外交﹑歐化﹐不一其術﹐而莫非以輔世長民。時限以百年﹐而上下五千年之演變﹐縮映於此百年之內﹔人限於湖南﹐而縱橫九萬里之紛紜﹐導演於若而人之手。其人爲天下士﹐爲事亦天下事。儻讀吾書而通其意﹐斯爲政不厲民以自養﹐而論事不生心以害政。張皇湖南﹐而不爲湖南﹐爲天下﹔誦說先賢﹐而不爲先賢﹐爲今人。嗚呼﹗尼父不云乎﹕「我欲載之空言﹐不如見之行事之深切著明也。」賈生之著論過秦﹐而卒言之曰「觀之上古﹐驗之當今﹐參以人世﹐察盛衰之理﹐審權勢之宜﹐去就有序﹐變化有時。」亦非以過秦人也﹐所以儆漢人也。昔太史公宏識孤懷﹐意有所鬱結不得通﹐錄秦漢﹐略迹三代﹐上紀軒轅﹐曰以「成一家之言」﹐而人當作《史記》讀﹐心知其意之無其人﹐故曰「藏之名山」。余亦有別識心裁﹐寄意是書﹐略人之所詳﹐揚人之所抑﹐以自明一家之學﹔而人或作方誌讀﹐心知其意之期來者﹐亦只俟之其人。吾所不知﹐蓋闕如也。以言方誌﹐吾漏正多。而讀太史公書作《史記》﹐徒見不該不備而已。太史公原始察終﹐以史之體爲諸子﹔吾則欲取精用宏﹐通子之意於傳記。

或有問於余曰「王先謙與王闓運駢稱二王﹐亦一時顯學﹐成書數千卷﹐而著籍弟子且千人。吾子斐然有述﹐何遺此一老耶﹖」余應之曰「唯唯﹐否否﹐不然。昔王益吾先生以博學通人督江蘇學政﹐提倡古學﹐整飭士習﹐有賢聲。餘生也晚﹐未及望門墻﹔而吾諸舅諸父以及中外羣從﹐多隸學籍爲門生者。流風餘韻﹐令我低徊。然文章方﹑姚﹐經學惠﹑戴﹐頭沒頭出於當日風气﹐不過導揚皖吳之學﹐而非湘之所以爲學也。余私家著書﹐不同官書﹐別識心裁。太史公書自有孤懷﹐而不欲以苟徇聲气。王闓運之人之學﹐老輩頗多繩彈﹐然有其獨到以成湘學。益吾先生﹐博涉多通﹐不啻過之﹐而無獨到。曩者吾鄕丁仲祜先生嘗爲餘言「鄕先輩治經﹐外行不入格。」余意殊不平﹐謂﹕「君之所謂外行不入格者﹐特以吾錫先輩治經﹐不合休寧﹑髙郵轍迹耳。然不依傍人戶﹐異軍突起﹐自有獨到。如髙攀龍之理學﹐繩以朱子之道問學﹐固爲外道﹔而揆之陽明之致良知﹐亦未遽爲入格也。然不入格而可以開宗。學亦多術矣﹕有外行而不害爲名家通人者﹐如吾錫髙攀龍之理學﹐不程朱﹐不陸王。顧棟髙之治《春秋》﹐秦蕙田之於禮﹐非休寧﹑髙郵﹐亦非蘇州﹑常州。而顧祖禹之史學﹐不同當日之浙東﹐亦殊後來之嘉定﹐皆不害爲博學通人也。有內行入格而只成曲學者﹐如兪樾詁經證子﹐毛舉細故﹐自詡精識﹐以休寧﹑髙郵張門戶﹐其實以《經籍纂詁》一書作兔園冊子而已。」仲祜無以難也。王闓運文章不爲桐城﹐今文繹亦非當行﹐然能開風气以自名家。益吾先生﹐文章桐城﹐訓祜休寧﹐無不內行入格。然不能名家。而在吾蘇﹐則賢學政也。異日江蘇通誌名宦傳﹐必有一席﹐豈借拙著一小冊子以爲重耶﹖

或又曰「子江蘇人也﹐暫被兵僑寄於此﹐而不憚煩而張皇湖南以成書耶﹖」余則應之曰「余江蘇人也﹐抑中國人也。江蘇豈能外中國而獨立﹖則吾何可限方隅以自囿﹖吾中國而有若胡文忠﹑曾文正﹑左文襄諸公﹐寧學聖賢而未至﹐不可違道以干譽﹔寧以一夫之不被澤爲己疾﹐不以寵利居成功。鞠躬盡瘁﹐死而後已。可以儀刑於百世﹐豈徒一方之豪傑也﹗吾此日在湘言湘﹐昨昔在蘇言蘇﹐亦嘗爲江蘇教育廳撰寫江蘇學風﹐遠溯顧炎武﹑陸世儀﹐近不遺徐壽﹑華衡芳﹐而歸之實事求是﹐遺外聲利﹐亦欲以景行前徽﹐匡飭時賢。然而談者徒稱其博聞多識﹐罕會其苦心危言。語曰﹕『買櫝還珠』﹐非珠之罪也。余講蘇學﹐稱顧炎武﹑陸世儀﹐而不稱錢大昕﹑阮元。以博聞彊識﹐而動眾徒以謏聞也。余講鄕學﹐稱髙攀龍而不稱顧憲成﹐以門戶聲气﹐而東林所由托始也。世之談學風者﹐多舉東林以爲咨詢﹐而余不置對。非不能對也﹐方明之衰﹐土大夫好議論﹐不顧情實﹔國家可毀﹐而門戶不可毀﹔異己必除﹐而客气不可除。黨同伐異以爲把持﹐聲气標榜以爲結納﹐而義理不以飭躬行﹐問學不以經世用。及其亡也﹐法紀蕩然。武人跋扈﹐文人未嘗不跋扈﹐而矜意見﹐張門戶﹐以庠序爲城社﹐以臺諫爲鷹犬。恩怨之私﹐及於疆場﹐不卹壞我長城以啟戒心。國事愈壞﹐虛譽方隆。而東林講學實階之厲。始作俑者﹐顧憲成焉。余寧爲王夫之之荒山敝榻﹐沒世不稱﹐而不爲顧憲成之籍甚羣彥﹐言滿天下。沒世不稱﹐庶幾自葆其在我﹔言滿天下﹐幾見不以學徇人﹖處今日學風之極敝﹐而揭幟東林以爲號﹐徒以長虛驕浮誇之气﹐而無救於世枉。顧憲成身在江湖﹐心存魏闕﹐結黨合譽﹐實繁有徒﹐而气矜之隆﹐見道日淺﹐不如髙攀龍之處變若定﹐死義從容﹐自言「一生學問﹐至此亦少得力。」然就今月而言理學﹐與其講髙攀龍﹐不如講陸世儀。精微不如﹐而切實過之。切實可以救虛誇﹐精微不免爲遊談也。明末以遺老爲大儒者﹐李顒學究气﹐獨善其身﹐術未能以經國。黃宗羲名士气﹐大言不怍﹐行不足以飭躬。王夫之槁餓荒谷﹐志行堅卓﹐又苦執徳不宏。惟陸士儀﹑顧炎武﹐明體達用﹐有本有末﹐而又淡泊明志﹐不事馳騖。顧炎武博學於文﹐行己有恥﹐可以窺漢儒之眞﹔陸世儀義理悅心﹐兵農濟世﹐可以匡宋學之偏。眞知灼見﹐身體力行﹐私心淑艾﹐竊願景行。今日士風已偸﹐師道不立。曾子有言﹕『尊其所聞﹐行其所知。』而在道喪文敝之今日﹐行炫自耀﹐亦旣無聞可尊﹐抑且何知可行﹖道聽途說﹐惑世誣民﹐無事則聚徒合眾﹐放言髙論﹐聞警則掉心失圖﹐逃死不遑。古人以憂患動心忍性﹐今人以憂患倖生喪志。平日侈談之學問經濟﹐文章道徳﹐一旦大難臨頭未有片語隻字可以鎭得心住﹐振得气壯。而喪亂孔多﹐以迄於今﹐寇深國危﹐土崩魚爛﹐人民死亡奴虜以數千萬。而癢序如林﹐師生如鯽﹐幾見有明恥教戰﹐引以己任﹐見危授命﹐視曰分內﹖多難古有興邦﹐殷憂今未啟聖。而鬧學罷教﹐紛紜如故﹐玩日愒月﹐泄沓如故。旣以講學弋聲利﹐又視曠課爲尋常。行身以放濁爲通而狹節信﹐受任以望空爲髙而笑勤恪。安得陸顧其人生於今日﹐義理悅心﹐行己有恥﹐樹之坊表以立懦廉頑﹗余𨿽爲之執鞭﹐所忻慕焉。

