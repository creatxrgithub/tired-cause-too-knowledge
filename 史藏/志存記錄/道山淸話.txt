道山淸話宋無名氏李常爲言官﹐言王安石理財不由仁義﹐且言安石遂非喜勝﹐日與其徒呂惠卿等陰籌竊計﹐思以口舌以文厥過﹐以公論同乎流俗﹐以憂國爲震驚朕師﹐以百姓愁嘆爲出自兼並之言﹐以卿士僉議爲生乎怨嫉之口﹐而又妄取經據傳會其說﹐且言理財用而不由仁與義﹐不上匱則下窮矣。臣自知朝夕蒙戮﹐不憚開垂閉之口﹐吐將腐之舌﹐爲陛下反覆道之。凡數千言。上覽之﹐驚嘆再三﹐撫諭曰「不意班行中乃有卿也﹐從前無臣僚說得如此分明﹐待便爲施行。」明日﹐安石登對﹐神宗正色視安石﹕「昨覽李常奏﹐豈不誤他百姓﹖」安石垂笏低手﹐作怠慢之狀﹐笑而不對。神宗愈怒﹐遂再問之﹐安石略陳數語﹐人不聞安石所言何事﹐但見上連點頭曰「極是﹐極是。」常之奏竟不見降出。常後對人言﹐不知安石有甚狐媚厭倒之術。司馬君實洛中新第﹐初遷入﹐一日﹐步行見墻外暗埋竹簽數十﹐問之﹐則曰「此非人行之地﹐將以防盜也。」公曰「吾篋中所有幾何﹖且盜亦人也﹐豈可以此爲防。」命亟去之。人之叩齒﹐將以收召神觀辟除外邪﹐其說出於道家者流﹐故修養之人多叩齒﹐不聞以是爲恭敬也﹐今人往往入神廟中叩齒﹐非禮也。唐明皇名隆基﹐故當時攺太一基爲棋﹐至今因之不攺。何也﹖予嘗兩入文字不報。秦觀少遊一日寫李太白《古風詩》三十四首於所居壺隱壁間。予因問﹕「『燕昭延郭隗﹐遂築黃金臺』之詩﹐史但言築宮而師事﹐不聞黃金之名﹐太白不知何據。」少遊曰「《上谷圖經》言﹐昭王築臺置千金於其上﹐遂因以爲名。」閱之﹐信然。正獻杜公嘗言﹐人家祀祖先非簡慢則瀆﹐得其中者鮮矣。天聖中﹐詔營浮圖﹐姜遵在永興毀漢唐碑之堅好者以代磚甓。當時有一縣尉投書啟具言不可﹐力懇不已﹐至於叩頭流血﹐遵以其故沮格朝命﹐按罷之﹐自是人無敢言者﹐遵因此得進用。何斯舉詩云﹕長安古碑用樂石﹐蠆尾銀鉤擅精密﹐缺訛橫道已足哀﹐況復鐫裁代磚甓﹐有如天吳及紫鳳﹐顚倒在衣吁可惜。斯舉﹐黃州人﹐少年識蘇子瞻﹐初名頏﹐字頡之﹐後名頡之。黃庭堅魯直極推重之﹐嘗與斯舉簡云﹕老病昏塞不記貴字﹐欲奉字曰斯舉﹐取「色斯舉矣﹐翔而後集」﹐但恐或犯公家諱字爾﹝遵自諫議大夫知永興軍﹐卽除樞密副使﹞。斯舉又作《黃綿襖子歌》﹐其序言﹐正月大雨雪﹐十日不已﹐旣晴﹐鄰里相呼負日﹐曰﹕黃綿襖子出矣。子瞻嘗言韓莊敏對客稱﹐仁宗時﹐一夜三更以來﹐有中使於慈聖殿傳宣﹐慈聖起﹐著背子不開門﹐但於門縫中間云﹕傳宣有甚事﹖中使云﹕皇帝起﹐飲酒盡﹐問皇后殿有酒否﹖慈聖云﹕此中便有酒亦不致將去﹐夜已深﹐奏知官家且歇息。去更不肯開門納中使。王陶爲中丞﹐劾韓琦曾公亮不押班﹐有「背負芒剌」之語。參政吳奎言﹐不押班蓋已久來相承﹐浸成廢禮﹐非始於二人﹐陶以臺制彈劾舉職便可﹐何至引用背負芒剌跋扈之語﹐且言陶天資險薄﹐市井小人﹐巧詐翻覆﹐情態萬狀。邵安簡亢反攻奎﹐言陰陽不利咎由執政。奎乃言由陶所致﹐所言顚錯﹐奎遂罷。魏公一日至諸子讀書堂﹐見臥榻枕邊有一劍﹐公問儀公何用﹐儀公言夜間以備緩急。公笑曰「使汝果能手刃賊﹐賊死於此﹐汝何以處﹖萬一奪入賊手﹐汝不得爲完人矣﹐古人靑氈之說﹐汝不記乎﹖何至於是也。吾嘗見前輩云﹐夜行切不可以刃物自隨﹐吾輩安能害人﹐徒起惡心﹐非所以自重也。」神宗時﹐文州曲水縣令宇文之邵上書極言時政﹐且言姦聲亂色盈溢耳目﹐衢巷之中父子兄弟不敢肩隨﹐孰謂王者之都而風俗一至於此。神宗乃遣一二內侍於通衢中物色民言﹐竟以無是事而止。予謂縱物色得其言﹐如何敢舉於上前。劉貢父常對人言﹐內官如聽得﹐只道是尋常文談。魏公在永興﹐一日﹐有一幕官來參公﹐一見熟視﹐蹙然不樂﹐凡數月未嘗交一語。儀公乘間問公﹕「幕官者公初不識之﹐胡然一見而不樂。」公曰「見其額上有塊隱起﹐必是禮拜﹐當非佳士﹐恁地人緩急怎生倚仗。」哲宗禦講筵所﹐手折一柏枝玩﹐程頤爲講官﹐奏曰「方春萬物發生之時﹐不可非時毀折。」哲宗亟擲於地﹐終講有不樂之色﹐太后聞之﹐嘆曰「怪鬼壞事﹐呂晦叔亦不樂其言也。」云不須得如此。溫公在永興﹐一日﹐行國忌香幕次中﹐客將有事欲白公﹐誤觸燭臺倒在公身上﹐公不動亦不問。韓持國爲人凝嚴方重﹐每兄弟聚話﹐玉汝子華議論風生﹐持國未嘗有一言。邵康節與富韓公在洛﹐每日晴必同行至僧捨﹐韓公每過佛寺神祠必躬身致敬﹐康節笑曰﹕無乃爲佞乎﹖韓公亦笑﹐自是不爲也。章子厚與蘇子瞻少爲莫逆交﹐一日﹐子厚坦腹而臥﹐適子瞻自外來﹐摩其腹以問子瞻曰「公道此中何所有﹖」子瞻曰「都是謀反底家事。」子厚大笑。慶曆中﹐親事官乘醉入禁中﹐上遣內侍諭皇后貴妃使閉閣勿出﹐後聽命不出﹐貴妃乃直趨上前。明日上對輔臣泣下﹐樞相乘間啟廢立之議﹐獨梁相適厲聲曰「一之爲甚﹐其可再乎﹖」其事乃止。契丹遣使論國書中所稱大宋大契丹﹐以非兄弟之國﹐今輒易曰南朝北朝﹐上詔中書密院共議。當時輔臣多言此不計利害﹐不從﹐徒生怨隙﹐梁莊肅曰「此易屈爾﹐但答言宋蓋本朝受命之土﹐契丹亦彼國號﹐令無故而自去﹐非佳兆。」其年賀正使來﹐復稱大契丹如故。京城界多火﹐在法放火者一不獲﹐則主吏皆坐罪。民有欲中傷官吏者﹐至自其所居﹐罷免者紛然。時邵安簡爲提點府界縣鎭寨公事﹐廉得其事﹐乃請自今非延及旁家者﹐𨿽失捕勿坐﹐自是絕無遺火者﹐遂著爲令。仁宗時王文正公爲諫官﹐因論王徳用所進女口﹐上曰「正在朕左右。」文正曰「臣之所言正恐在陛下左右。」上色動﹐呼內侍官﹐使各賜錢三百貫﹐令卽今便般出內東門。文正謂﹕「不須如此之遽﹐但陛下知之足矣。」上曰「人情皆一般﹐若見涕泣不忍去﹐則朕決不能去之。」旣而﹐上卽閒說漢唐間事﹐又言太宗黜李績﹐使其子召用﹐大是入思慮來﹐喜見於色﹐忽內侍來奏云﹕已出內東門去訖。上復動容。乃起其廢郭后也﹐臺臣論列尙美人﹐上曰「隨卽斥去矣﹐豈容其尙在宮中也。」上之英斷如此﹐盛矣哉﹗蘇子瞻詩有「似聞指麾築土郡﹐已覺談笑無西戎」之句﹐嘗問子瞻﹐當是用少陵「談笑無西河」之語﹖子瞻笑曰﹕故是﹐但少陵亦自用左太衝「長嘯激淸風﹐志若無東吳」也。予一日在陜府官﹐次年﹐見一官員與人語﹐話因及守將怒﹐一孔目官始效守將奮髯抵掌厲聲之狀﹐次又作孔目官皇懼鞠躬請罪﹐至於學傳呼杖直之聲。一少年方十二三﹐冠帶在眾中坐﹐忽叱曰「是何輕薄舉止。」一坐驚笑﹐後問知是蔡子正家子弟。元八年﹐呂大防因講筵言及前代宮室多尙華侈﹐本朝宮殿止用赤白﹔前代人君𨿽在宮禁中﹐亦出輿入輦﹐祖宗皆步自內庭﹐出禦後殿止欲涉歷黃庭﹐稍冒寒暑﹔前代多深於用刑﹐大者誅戮﹐小者遠竄﹐惟本朝用法最輕﹐臣下有罪止於罷黜。至於虛己納諫﹐不好畋獵﹐不尙玩好﹐不用玉器﹐不貴異味﹐禦廚止用羊肉﹐皆祖宗家法﹐陛下不須遠法前代﹐只消盡行家法。旣而﹐上退至宮中﹐笑謂左右曰﹕呂相公甚次第好。微仲爲人剛而有守﹐正而不他﹐輔相泰陵八年﹐朝野安靜。宣仁聖烈上仙﹐因爲山陵使﹐旣回﹐乃以大觀文知穎昌﹐時元甲戌三月也。公旣行﹐而左正言上官均言其以張耒﹑秦觀浮薄之徒撰次國史﹐以李之純爲中司﹐來之邵﹑楊畏﹑虞策爲諫官﹐範祖禹﹑兪執中﹑呂希純﹑吳安詩﹐或主誥命﹐或主封駁﹐皆附會風旨﹐以濟其欲。時監察禦史周秩及右正言張商英連上疏交攻之﹐微仲遂落職﹐猶知隨州。秩等攻之不已﹐至循州安置﹐未逾嶺而卒﹐人頗冤之。程伊川嘗言醫家有四肢不仁之說﹐其言最近理﹐下得「仁」字極好。館中一日會茶﹐有一新進曰「退之詩太孟浪。」時貢父偶在座﹐厲聲問曰「『風約一池萍』誰詩也﹖」其人無語。蘇子瞻一日在學士院閒坐﹐忽命左右取紙筆﹐寫「平疇交遠風﹐良苗亦懷新」兩句﹐大書小楷行艸書﹐凡寫七八紙﹐擲筆太息曰﹕好好散其紙於左右給事者。張文潛嘗言﹐近時印書盛行﹐而鬻書者往往皆士人躬自負儋。有一士人盡掊其家所有﹐約百餘千﹐買書將以入京﹐至中塗﹐遇一士人取書目閱之﹐愛其書而貧不能得﹐家有數古銅器﹐將以貨之。而鬻書者雅有好古器之癖﹐一見喜甚﹐乃曰﹕毋庸貨也﹐我將與汝估其直而兩易之。於是盡以隨行之書換數十銅器﹐亟返其家﹐其妻方訝夫之回疾﹐視其行李但見二三布囊﹐磊鬼然鏗鏗有聲﹐問得其實﹐乃詈其夫曰﹕你換得他這个﹐幾時近得飯喫。其人曰﹕他換得我那个也﹐則幾時近得飯喫。因言人之惑也如此﹐坐皆絕倒。劉貢父一日問蘇子瞻﹕「『老身倦馬河堤永﹐踏盡黃楡綠槐影』非閣下之詩乎﹖」子瞻曰「然。」貢父曰「是日影耶﹖月影耶﹖」子瞻曰「竹影﹐金鎖碎又何嘗說日月也。」二公大笑。常秩之學尢長於春秋﹐或問秩﹕孫復之學何如﹖秩曰﹕此商君法爾﹐步過六尺與棄灰於道者有誅﹐大不近人情矣。周重實爲察官﹐以民間多壞錢爲器物﹐乞行禁止﹐且欲毀棄民間日近所鑄者銅器。時張天覺爲正言﹐極論其不可﹐恐官司臨迫﹐因而壞及前代古器。重實之言旣不降出﹐憤懣不平﹐謂同列曰「天覺只怕壞了鈸兒磬兒。」呂晦叔爲中丞﹐一日報在假﹐館中諸公因問﹕「何事在假﹖」時劉貢父在坐﹐忽大言「今日必是一个十齋日。」蓋指晦叔好佛也。洛中有一僧欲開堂說法﹐司馬君實夜過邵堯夫云「聞富彥國﹑呂晦叔欲往聽此﹐甚不可﹐但晦叔貪佛已不可勸﹐人亦不怪﹐如何勸得彥國。」堯夫曰「今日已暮矣﹐姑任之。」明日二人果偕往。後月餘﹐彥國招數客共飯﹐堯夫在焉﹐因問彥國曰「主上以裴晉公之禮起公﹐公何不應命。又聞三遣使﹐公皆臥內見之。」彥國曰「衰病如此﹐其能起否﹖」堯夫曰「上三命公不起﹐一僧開堂﹐以片紙見呼卽出﹐恐亦未是。」彥國曰「弼亦不曾思量至此。」神宗時﹐韓子華爲中丞﹐劾奏宰臣富弼﹕人言張茂先爲先帝子﹐而弼引爲管軍。鄭公丐罷﹐子華亦待罪。仍牒閣門更不稱中丞﹐及不朝參。今中書密同諫議以爲管軍人無間言﹐絳欲以危言中傷大臣﹐事旣無根﹐徒搖眾聽﹐兼絳舉措顚倒﹐不足以表率百官﹐於是子華削職知蔡州﹐子方亦請外知荊南。敕過門下﹐何郯知封駁事﹐封還﹐子方乃畱。仁宗時﹐梓州妖人白彥歡能依鬼神作法﹐以詛人至有死者﹐獄上請讞﹐皆以不見傷爲疑﹐梁莊肅曰「殺人以刃尙或可拒﹐以詛則其可免乎﹖」竟殺之。張堯佐以溫成之故復除宣徽使﹐唐質肅時爲禦史裏行﹐爭之不可得﹐求全臺上殿﹐不許﹐求自貶﹐不報﹐於是劾宰相並言事官皆附會緘默﹐乃又援致舊臣。帝急召二府﹐以其章示之﹐子方猶立殿上﹐梁莊肅爲樞副﹐曰「宰相豈禦史薦耶﹖」叱使下殿﹐殿上莫不驚愕相視。於是貶春州別駕﹐又攺英州﹐宰相諫官明日亦皆罷逐。眞宗不豫﹐荊王因問疾畱宿禁中﹐宰執亦以祈禳內宿﹐時禦藥李從吉因對荊王叱小黃門﹐荊王怒曰「皇帝服藥﹐爾輩敢近木圍子髙聲﹖」以手中熟水潑之。從吉者自言與李文定是族人。仁宗旣卽位﹐從吉使其徒乘間言於上曰﹕頃時先帝大漸﹐八大王畱禁中者累日﹐宰執恐有異謀﹐因八大王取金盂熟水﹐李迪以墨筆攪水中﹐八大王疑有毒藥﹐卽時出禁中去。上曰﹕不然﹐安有是事﹖若八大王見盂中黑水﹐便不會根究﹖翰林司且渲筆在熟水中也﹐則甚計策﹖當時八大王才到禁中﹐便要出去﹐卻是娘娘畱住﹐教只在禁中﹐明日卽去。直是無此事﹐必是李從吉唆使爾輩來說。上卽位未及一年﹐英悟已如此。余少時嘗與文潛在館中﹐因看《隋唐嘉話》﹐見楊祭酒贈項斯詩云﹕度度見詩詩總好﹐今觀標格勝於詩﹐平生不解藏人善﹐到處逢人說項斯。因問諸公﹕唐時未聞項斯有詩名也。文潛曰﹕必不足﹐觀楊君詩律已如此﹐想其所好者皆此類也。韓莊敏一日來予子弟讀書堂﹐徧觀子侄程課﹐喜甚﹐謂門客曰「舉業只須做到這个地位﹐有命時盡可及第。自此當令日日講五經﹐依次第觀子史﹐程文不必更工﹐枉了工夫﹐若無命時﹐𨿽工無益。」東坡在雪堂﹐一日讀杜牧之《阿房宮賦》凡數徧﹐每讀徹一徧卽再三咨嗟嘆息﹐至夜分猶不寐。有二老兵皆陜人﹐給事左右﹐坐久﹐甚苦之﹐一人長嘆﹐操西音曰﹕知他有甚好處﹐夜久寒甚不肯睡﹐連作冤苦聲。其一曰﹕也有兩句好﹝西人皆作吼音﹞。其人大怒曰﹕你又理會得甚底。對曰﹕我愛他道天下人不敢言而敢怒。叔黨臥而聞之﹐明日以告﹐東坡大笑曰﹕這漢子也有鑑識。秦觀南遷﹐行次郴道﹐遇雨﹐有老僕滕貴者久在少遊家﹐隨以南行﹐管押行李在後﹐泥濘不能進﹐少遊畱道傍人家以俟﹐久之﹐方珊策杖而至。視少遊嘆曰﹕學士學士﹐他門取了富貴﹐做了好官﹐不枉了恁地﹐自家做甚來陪奉他門﹐波波地打閒官﹐方落得甚聲名。怒而不飯﹐少遊再三勉之曰﹕沒柰何。其人怒猶未已﹐曰﹕可知是沒柰何。少遊後見鄧博文﹐言之大笑﹐且謂鄧曰﹕到京見諸公不可不舉似﹐以發一笑也。子瞻愛杜牧之《華淸宮詩》﹐自言凡爲人寫了三四十本矣。仁宗時﹐大名府有營兵背生肉﹐蜿蜒如龍。時程天球判大名﹐囚其人於獄﹐具奏於朝。上覽其奏﹐笑曰﹕是人何罪哉﹖此贅耳。卽令釋之。後其兵輒死﹐上頗疑焉。一日對輔臣言﹐大名府兵士肉生於背﹐已是病也﹐又從而禁系﹐安得不死。又其後﹐天球在延州累立功﹐上欲大用﹐輒曰﹕向來無故囚人﹐至今念之也。元符三年﹐立賢妃劉氏爲後﹐鄒至完上疏言不當立﹕五伯者三王之罪人也﹐其葵丘之會載書猶首曰無以妾爲妻﹐況陛下之聖髙出三王之上﹐其可忽此乎﹖萬一自此以後士大夫有以妾爲妻者﹐臣僚糾劾以聞﹐陛下何以處之﹐不治則傷化敗俗﹐無以爲國﹐治之則上行下效﹐難以責人﹐先帝在位動以二帝三王爲法﹐今陛下爲五伯之所不爲者。哲宗讀至此﹐震怒﹐詔浩言多狂妄﹐事實不根﹐除名勒停﹐新州羈管。當時人見至完之貶大峻﹐而未見其疏﹐遂有士人僞爲之者﹐不樂至完者錄其僞本以進﹐有商王桀紂之語﹐言至完外以此本矯示於人以邀名﹐其實非也。上愈怒﹐故行遣至完嘗所往來之人甚眾。曾紆云﹐山谷用樂天語作《黔南詩》。白雲﹕霜降水返壑﹐風落木歸山﹐冉冉歲將晏﹐物皆復本原。山谷云﹕霜降水返壑﹐風落木歸山﹐冉冉歲華晚﹐昆虫皆閉關。白雲﹕渴人多夢飲﹐饑人多夢飧﹐春來夢何處﹐合眼到東川。山谷云﹕病人多夢醫﹐囚人多夢赦﹐如何春來夢﹐合眼在鄕社。白雲﹕相去六千里﹐地絕天邈然﹐十書九不到﹐何以開憂顏。山谷云﹕相望六千里﹐天地隔江山﹐十書九不到﹐何用一開顏。紆愛之﹐每對人口誦﹐謂是點鐵成金也。範寥云寥在宜州嘗問山谷﹐山谷云﹕庭堅少時誦熟﹐久而忘其爲何人詩也﹐嘗阻雨衡山尉廳﹐偶然無事信筆戲書爾。寥以紆「點鐵之語」告之﹐山谷大笑曰﹕烏有是理﹐便如此點鐵。人問邵堯夫﹕「人有潔病﹐何也﹖」堯夫曰「胸中滯礙而多疑耳﹐未有人天生如此也﹐初因多疑積漸而日深﹐此亦未爲害﹐但疑心旣重﹐則萬境皆錯﹐最是害道﹐第一事不可不知也。」山谷在宜州服紫霞丹﹐自云得力﹐曾紆嘗以書勸其勿服﹐山谷答云﹕公捲疽根在傍﹐乃不可服﹐如僕服之﹐殆是晴雲之在川谷﹐安得霹靂火也。山谷之在宜也﹐其年乙酉﹐卽崇寧四年也﹐重九日﹐登郡城之樓﹐聽邊人相語今歲當鏖戰取封侯﹐因作小詞云﹕諸將說封侯﹐短笛長吹獨倚樓﹐萬事總成風雨去﹐休休﹐戲馬臺南金絡頭。催酒莫遲畱﹐酒似今秋勝去秋﹐花向老人頭上笑﹐羞羞﹐人不羞花花自羞。椅欄髙歌﹐若不能堪者﹐是月三十日果不起﹐範寥自言親見之。範寥言﹐山谷在宜州嘗作亥卯未軍肫﹐又作未酉亥軍肫﹐寥皆得享之。王沂公每見子侄語話學人鄕音﹐及效人舉止﹐必痛抑之﹐且曰﹕不成。登對後亦如此。李公擇每飲酒至百杯卽止﹐詰旦見賓客﹐或回書問﹐亦不病酒﹐亦無倦色。老蘇初出蜀﹐以兵書徧見諸公貴人﹐皆不甚領略。後有人言其姓名於富韓公﹐公曰﹕此君專勸人行殺戮以立威﹐豈得直如此要官職做。忠宣公範堯夫居常正坐﹐未嘗背靠著物﹐見客處有數胡牀﹐每暑月蒸濕時﹐其餘客所坐者﹐背所著處皆有污漬痕迹﹐惟公所坐處常幹也。公所著衣服每易以瀚濯﹐並無垢膩﹐履襪𨿽敝﹐亦皆潔白。子弟書室中皆坐艸縛墩子或杌子﹐初無有靠背之物。有一幕客好修飾邊幅﹐其衣巾常整整然﹐公未嘗以目視之。每遇筵會﹐公不以上官自居﹐必再三勉客﹐待其飲盡而後已﹐惟勸至此幕客﹐一舉而退﹐然此客不悟﹐每遇赴席﹐愈更潔其服而進。予每舉此以戒吾家子侄。王荊公《謝公墩詩》云﹕千枝孫嶧陽﹐萬本母淇奧﹐滿門陶令株﹐彌岸韓侯簌。貢父云不成語。張天覺好佛而不許諸子誦經﹐云彼讀書未多﹐心源未明﹐才拈著經卷便燒香禮拜﹐不能得了。範蜀公鎭每對客﹐尊嚴靜重﹐言有條理﹐客亦不敢慢易。惟蘇子瞻則掀髯鼓掌﹐旁若無人﹐然蜀公甚敬之。一日﹐有客問公﹕何爲不重黃庭堅﹖公曰﹕魯直﹐一代偉人﹐鎭之畏友也﹐安敢不加重。又問﹕庭堅學佛有得否﹖公曰﹕這个則如何知得﹐但佛亦如何恁地學得。彭汝礪久在侍從﹐剛明正直﹐朝野推重。晚娶宋氏婦﹐有姿色器資﹐承順惟恐不及﹐後出守九江﹐病中忽索紙筆大書云﹕宿世冤家﹐五年夫婦﹐從今以往﹐不打這鼓。投筆而逝。晏文獻公爲京兆﹐辟張先爲通判﹐新納侍兒公甚屬意。先字子野﹐能爲詩詞﹐公雅重之﹐每張來卽令侍兒出侑觴﹐往往歌子野所爲之詞。其後王夫人浸不容﹐公卽出之。一日子野至﹐公與之飲﹐子野作《碧牡丹詞》﹐令營妓歌之﹐有云「望極藍橋﹐但暮云千里﹐幾重山幾重水」之句﹐公聞之﹐憮然曰﹕人生行樂耳﹐何自苦如此。亟命於宅庫支錢若干﹐復取前所出侍兒﹐旣來﹐夫人亦不復誰何也。陳瑩中云﹐嶺南之人見逐客﹐不問官髙卑﹐皆呼爲相公﹐想是見相公常來也。一長老在歐陽公座上見公家小兒有小名僧哥者﹐戲謂公曰﹕公不重佛﹐安得此名。公笑曰﹕人家小兒要易長育﹐往往以賤名爲小名﹐如狗羊犬馬之類是也。聞者莫不服公之捷對。裕陵嘗因便殿與二三大臣論事﹐已而言曰﹕嘗思唐明皇晚年侈心一搖﹐其爲禍有不勝言者﹐本朝無前代離宮別館﹐遊豫奢侈非特不爲﹐亦不暇爲也﹐蓋北有狂虜﹐西有黠羌﹐朝廷汲汲然左枝右梧﹐未嘗一日不念之。二虜之勢所以難制者﹐有城國﹐有行國﹐古之夷狄能行而已﹐今兼中國之所有矣﹐比之漢唐最爲彊盛。大臣皆言﹕陛下聖慮及此﹐二虜不足撲滅矣。上曰﹕安有撲滅之理﹐但用此以爲外懼則可。溫公無子又無姬侍﹐裴夫人旣亡﹐公常忽忽﹐不樂時至獨樂園﹐於讀書堂危坐終日﹐常作小詩﹐隸書梁間云﹕暫來還似客﹐歸去不成家。其回人簡有云﹕艸妨步則之﹐木礙冠則芟之﹐其他任其自然﹐相與同生天地間﹐亦各欲遂其生耳。可見公存心也。石曼卿一日在李駙馬家﹐見楊大年寫絕句詩一首云﹕折戟沈沙鐵未消﹐自將磨洗認前朝﹐東風不與周郎便﹐銅雀春深鎖二喬。後書義山二字。曼卿笑云﹕昆裏沒這般文章。塗去義山字﹐書其榜曰牧之。蓋兩家集中皆載此詩也﹐此詩佳甚﹐但頗費解說。熙寧四年﹐呂誨表乞致仕﹐有曰﹕臣本無宿疾﹐偶值醫者用術乖方﹐不知脈候有虛實﹐陰陽有逆順﹐診察有標本﹐治療有後先﹐妄投湯劑﹐率任情意﹐差之指下﹐禍延四肢﹐浸成風痺﹐遂難行步﹐非徒憚跖之苦﹐又將虞心腹之變﹐勢已及此﹐爲之柰何。𨿽然一身之微固未足卹﹐其如九族之托良以爲憂﹐是思逃祿以偸生﹐不俟引年而還政。於戲﹐獻可之論可謂至矣。周種言﹐垂簾時﹐一日早朝﹐執政因理會事﹐太皇太后命一黃門於內中取案上文字來﹐黃門倉卒取至﹐誤觸上襆頭墜地﹐時上未著巾也﹐但見新剃頭撮數小角兒﹐黃門者震懼﹐幾不能立﹐旁有黃門取襆頭以進﹐上凝然端坐﹐亦不怒亦不問。旣退﹐押班具其事取旨﹐上曰﹕只是錯。太后命押班只是就本班量行遣。又言﹐一日輔臣簾前論事甚久﹐上忽顧一小黃門﹐附耳與語﹐小黃門者旣去﹐頃之復來﹐亦附耳而奏﹐上忽矍然而興。俄聞禦屏後小鑼鈸之聲交作﹐須臾卽止﹐上復出﹐一黃門抱上禦椅子﹐再端拱而坐﹐直待奏事畢乃退﹐太皇亦顧上笑。章子厚爲侍從時﹐遇其生朝會客﹐其門人林特者亦鄕人也﹐以詩爲壽﹐子厚晚於座上取詩以示客﹐且指其頌徳處云﹕只是海行言語﹐道人須道﹐著乃爲工。門人者頗不平之﹐忽曰﹕昔人有令畫工傳神﹐以其不似命別爲之﹐旣而又以不似﹐凡三四易。畫工怒曰﹐若畫得似後﹐是甚模樣。滿坐哄然。章子厚﹐人言初生時父母欲不舉﹐已納水盆中﹐爲人救止。其後朝士頗聞其事﹐蘇子瞻嘗與子厚詩有「方丈仙人出渺茫﹐髙情猶愛水雲鄕」之語﹐子厚謂其譏己也﹐頗不樂。熙寧中﹐有薦華山陳戩者﹐博學知治亂大體﹐三十年不出戶庭﹐鄰人有不識者﹐云是希夷宗人。旣對便坐﹐上先覽其所進時議﹐甚喜之﹐至是命坐賜茶﹐戩乃趑趄皇恐﹐謝不敢者再三﹐云上有鴟尾﹐乞陛下暫令除去﹐上使之退﹐左右皆掩笑﹐上亦不怒﹐對輔臣亦未嘗言及。一日﹐忽有旨賜束帛﹐令還山。太祖嘗有言不用南人爲相﹐實錄國史皆載﹐陶《開基萬年錄》《開寶史譜》言之甚詳﹐皆言太祖親寫「南人不得坐吾此堂」﹐刻石政事堂上。或云自王文穆大拜後﹐吏輩故壞壁﹐因移石於他處﹐後浸不知所在。旣而﹐王安石﹑章相繼用事﹐爲人竊去如前兩書﹐今館中有其名而亡其書也﹐頃時尙見其他小說﹐往往互見﹐今皆爲人節略去﹐人少有知者﹐知亦不敢言矣。予一日道過毗陵﹐捨於張郎中巷﹐見張之第宅雄偉﹐園亭臺榭之勝﹐古木參天﹐因愛而訪之。問其世家﹐則知國初時有張亻必者﹐隨李煜入朝﹐太宗時亻必在史館﹐家常多食客。一日﹐上問﹕卿何賓客之多﹐每日聚說何事﹖亻必曰﹕臣之親舊多客都下﹐貧乏絕糧﹐臣累輕而俸有餘﹐故常過臣﹐飯止菜羹而已﹐臣愧菲薄而彼更以爲羹美﹐故其來也﹐不得而拒之。一日﹐上遣快行家一人﹐伺其食時直入其家﹐亻必方對客飯﹐於是卽其座上取一客之食以進﹐果止糲飯菜羹﹐仍皆粗紋陶器﹐上喜其不隱﹐時號菜羹張家。亻必三子﹐益之﹑溫之﹑查之﹐皆嘗爲郎官﹐至今彼人呼其所居曰張郎中巷。唐子方爲人剛直﹐旣參大政﹐與介甫議事每不協。嘗與介甫議殺人傷者許首服﹐以律案問免死﹐爭於裕陵之前﹐介甫彊辯﹐上主其議﹐子方不勝憤懣﹐對上前謂介甫曰「安石行乖學僻﹐其實不曉事﹐今與之造化之柄﹐其誤天下蒼生必矣。」上以其先朝遺直﹐驟加登用﹐亦不之罪。旣而﹐子方疽背而死﹐方其病革﹐車駕幸其第以臨問之﹐子方已昏﹐不知人﹐忽聞上至﹐開目而言曰「願陛下早覺悟﹐可惜祖宗社稷教安石壞卻。」上首肯之﹐問其家事﹐無一言。及薨﹐又幸其第﹐見其畫像不類﹐命取禁中舊藏本以賜其家﹐上有昭陵禦題「直哉若人﹐爲國砥柱」八字﹐印以禦寶﹐下有昭陵禦押字﹐予嘗親得見焉。其家傳有云﹐子方一日見介甫誦華嚴經﹐因勸介甫不若早休官去﹐介甫問之﹐子方曰「公之爲官止是作業﹐更做執政數年﹐和佛也費力。」介甫不答。一日﹐子方在朝假﹐介甫乃以子方之言白於上﹐將以危之﹐上大笑而止。紹聖攺元﹐九月﹐禁中爲宣仁作小祥道場﹐宣隆報長老升座﹐上設禦幄於旁以聽。其僧祝曰﹕伏願皇帝陛下愛國如身﹐視民如子﹐每念太皇之保佑﹐常如先帝之憂勤﹐庶尹百僚謹守漢家之法度﹐四方萬里永爲趙氏之封疆。旣而﹐有僧問話云﹕太皇今居何處﹖答云﹕身居佛法龍天上﹐心在兒孫社稷中。當時傳播﹐人莫不稱嘆。於戲﹐太皇之聖﹐華夷稱爲女堯舜﹐方其垂簾﹐每有號令﹐天下人謂之快活條貫。元癸酉九月一日初夜﹐開寶寺塔表裏通明徹旦﹐禁中夜遣中使賫降禦香﹐寺門已閉﹐旣開﹐寺僧皆不知也﹐寺中望之無所見﹐去寺漸明。後二日﹐宣仁上仙。嘗聞祖父言﹐每歲三月二十八日﹐四方之人集於泰山東嶽祠下﹐謂之朝拜。嘉八年﹐祖父適以是日至祠下﹐言其日風寒已如深冬時﹐至明日﹐地皆結冰﹐寒甚﹐幾欲裂面墮指﹐人皆閉戶﹐道無行迹。日欲入﹐忽聞傳呼之聲自南而北﹐儀衛雄甚﹐近道人家有自戶牖潛窺者﹐見馬髙數尺﹐甲士皆不類常人﹐傘扇車乘皆如今乘輿行幸﹐望廟門而入﹐廟之重門皆洞開﹐異香載路﹐有丈夫絳袍襆頭坐黃屋之下﹐亦微聞警蹕之聲﹐亦有言去朝眞君回來﹐又有云眞君已歸﹐皆相顧合掌﹐中夜方不聞。人語又明日﹐天气復溫﹐皆揮扇而行。後數日﹐方聞昭陵其日升遐。昭陵上賓前一月﹐每夜太廟中有哭聲﹐不敢奏﹐一日太宗神禦前香案自壞。杜少陵《宿龍門詩》有云﹕天闕象緯逼。王介甫攺闕爲閱﹐黃魯直對眾極言其是﹐貢父聞之曰﹕直是怕他。劉貢父嘗言﹐人之戲劇極有可人處。楊大年與梁周翰﹑朱昂同在禁掖﹐大年年未三十﹐而二公皆髙年矣﹐大年但呼朱翁梁翁﹐每以言侵侮之。一日﹐梁戲謂大年曰﹕這老亦待畱以與君也。朱於後亟搖手曰﹕不要與。眾皆笑其捷﹐𨿽一時戲言﹐而大年不五十而卒。今上初登極﹐羣臣班列在庭﹐忽一朝士大叫數聲僕地不知﹐人扶未出殿門气已絕。予頃時於陜府道間﹐捨於逆旅﹐因步行田間﹐有村學究教授二三小兒﹐閒與之語﹐言皆無倫次。忽見案間有小兒書卷﹐其背乃蔡襄寫《洛神賦》﹐已截爲兩段﹐其一塗污已不可識﹐問其何所自得﹐曰吾家敗籠中物也﹐問更有別紙可見否﹐乃從壁間書夾中取二三十紙﹐大半是襄書簡﹐亦有李西臺川箋所寫詩數紙﹐因以隨行白紙百餘幅易之﹐欣然見授。問其家世﹐曰吾家祖亦嘗爲大官﹐吾父罷官歸死於此﹐吾時年幼﹐養於近村學究家﹐今從而李姓﹐然吾祖官稱姓名皆不可得而知。頃時如此紙甚多﹐皆與小兒作書卷及糊窗用了。會日已暮﹐乃歸旅捨﹐明日天未明卽登途﹐不及再往﹐至今爲恨也。先公嘗言﹐頃見李公擇云﹐曾於髙郵道上﹐時正午暑﹐見臨淸流有竹籬苑屋﹐望之極雅潔﹐前有修竹長松。二道士臨流奕棋於松陰間﹐其一疏髯秀目﹐其一美少年﹐肌體如玉﹐見公擇來皆欣然然與之語。則凡俗鄙俚﹐入其茅屋下﹐往往堆積稿稭罌ю之類﹐觀其寢處穢污如僕廝。然忽問予能飲否﹐予曰粗能之﹐其少年道士徐起取酒﹐旣而酒如米泔且將臭敗﹐於樹間摘小毛桃子數枚置案上﹐予疑其仙也﹐乃危坐斂衽﹐滿引不敢辭。其盛酒物乃一大盆﹐飲於破陶器中﹐徐顧予僕曰﹕此人亦得。乃與之酒一陶器。二道士先醉﹐長嘯而入﹐予愈疑焉。旣別數里許﹐詢道旁人家﹐曰﹕二人者﹐裏胥之子也。在城中出家﹐今其父死﹐歸謀還俗而分其家財耳。慶曆中﹐胡瑗以白衣召對﹐侍邇英講易﹐讀「乾元亨利貞」﹐不避上禦名﹐上與左右皆失色﹐璦曰﹕臨文不諱。後瑗因言孟子民無「恆」產讀爲「常」﹐上微笑曰﹕又卻避此一字。蓋自唐穆宗已攺「常」字﹐積久而讀熟﹐𨿽曰尊經﹐然坐斥君父之名亦未爲允。上嘗詔其修國史﹐瑗乃避其祖諱不拜。舊制講讀官坐而講讀﹐別置書策於禦案上。仁宗時﹐一日﹐講讀官已班立﹐俟上出﹐久之﹐忽有內侍官自禦屏後出﹐大聲曰「有聖旨﹐今後講筵官起立﹐禦案前講讀。」自是遂爲定制。至神宗朝﹐王安石爲侍讀﹐以言道之所存﹐請復賜坐﹐有旨下禮官議﹐韓維以謂當賜坐﹐劉分攵以謂不可﹐紛爭不已﹐議於上前﹐維曰「今有時禁中宣長老說法﹐猶升髙踞坐﹐吾儒講聖人大中至正之道﹐乃獨不得坐耶﹖」分攵曰「彼髡徒何知﹐自是朝廷不約束耳﹐維讀聖人書﹐乃亦欲如彼髡無君臣上下乎﹖安石非爲道﹐爲己重耳。」於是安石之請不行。至元初﹐程頤復請坐講﹐太皇曰「皇帝幼沖﹐豈可先教攺動前人制度。」有旨令不得行。今皇帝卽位之明年﹐範純仁卒﹐其遺表有曰﹕伏願陛下淸心寡欲﹐約己便民﹐達孝道於精微﹐攄仁心於廣遠﹐深絕朋黨之論﹐詳察正邪之歸﹐搜抉幽隱以盡才人﹐屏斥奇巧以厚風俗﹐愛惜生靈而毋輕議邊事﹐包容狂直而毋易逐言官。若宣仁之誣謗未明﹐致保佑之憂勤不顯﹐皆權臣務快其私忿﹐非泰陵實謂之當然﹐以至未究流人之往愆﹐悉以聖恩而特敍。尙使存沒﹐猶玷瑕疵﹐又復不解疆場之嚴幾﹐空帑藏之積﹐有城不守﹐得地難耕。凡此數端﹐願畱聖聽。此李之儀端叔之文也。上令大書此表畱禁中﹐章由是再貶雷州司戶﹐端叔後坐黨籍﹐終身廢棄。黃庭堅宜州之貶也﹐坐爲《承天寺藏記》。張舜民彬州之貶也﹐坐進《兵論》。世言「白骨似山沙似雪」之詩﹐此特一事耳。《兵論》近於不遜矣。舜民嘗因登對云﹕臣頃赴潭州任﹐因子細奏陳神宗感疾之因。哲宗至於失聲而哭。元符二年十二月一日﹐水開五丈河﹐數處波浪湧起﹐亦有聲如潮水﹐髙丈餘﹐數日而止。富丞相一日於墳寺剃度一僧﹐貢父聞之﹐笑曰﹕彥國壞了幾个才度得一个。人問之﹐曰﹕彥國每與僧對語﹐往往獎予過當﹐其人恃此傲慢反以致禍者﹐分攵目擊數人矣﹐豈非壞了乎﹖皆大笑﹐然亦莫不以其言爲當。趙悅道罷政閒居﹐每見僧至﹐接之甚有禮。一日﹐一士人以書贄見公﹐讀之終捲﹐正色謂士人曰﹕朝廷有學校有科舉﹐何不勉以卒業﹐卻與閒退之人說他朝廷利害。士人皇恐而退。後再往﹐門下人不爲通﹐士人謂閽者曰﹕參政便直得如此敬重和尙。閽者曰﹕尋常來相見者﹐僧亦只是平平人﹐但相公道只是重他袈裟。士人者笑曰﹕我這領白衤闌直是不直錢財。閽者曰﹕也半看佛面。士人曰﹕便那輟不得些﹐少來看孔夫子面。人傳以爲笑。元五年﹐先公爲契丹賀正使﹐虜主問﹕範純仁今在朝否﹖先公曰﹕純仁去年六月以觀文殿學士知穎昌府。又問﹕何故教出外﹖先公云﹕純仁病足不能拜﹐暫令補外養病爾。又問﹕呂公著如何外補﹖先公云﹕公著去年卒於位﹐初不曾外補。乃咨嗟曰﹕朝廷想見闕人。先公曰﹕見不住召用舊人。先是﹐虜主聞先公言純仁以足疾外補﹐乃回顧近立之人微笑。先公旣北歸﹐不敢以是載於語錄﹐嘗因便殿奏陳﹐上微語曰﹕因通書說與純仁。著未幾﹐先公捐捨。八年﹐純仁再入相﹐上首以此告之﹐且曰曾令李某通書說﹐純仁曰不曾得書。頃時﹐都下有一賣藥老翁﹐自言少時嘗爲尙書省中門子﹐門旁有土地廟﹐相傳爲大將軍廟﹐靈應如響﹐廟有斷碑﹐題額篆漢大將軍王公之碑﹐龕在壁間﹐堂後官香燭牲酒無虛日﹐亦沾及閽者﹐每有一除拜﹐必先示朕兆。一夜﹐聞羣鬼聚語﹐或哭或笑﹐或曰﹕他運旣當限只得此來﹐怎柰何朝廷去裏。一曰﹕社稷如此﹐又待如何。其一曰﹕攺東作西﹐幾時定疊。至曉方不聞﹐聲不數日果有拜相者。元五年﹐文太師自平章軍國重事致政而去。初﹐潞公再入﹐劉摯於簾前言王同老所入札子皆文彥博教之﹐乞行下史官攺正。宣仁曰﹕此大不然也﹐吾於此事熟知之矣。仁宗時乞立英宗爲嗣者文太師也﹐後策立英宗者韓相公也﹐功不相掩﹐不須攺史。宣仁旣退﹐嘆曰﹕劉左丞幸是好人﹐何故如此﹖摯旣相﹐故潞公力求退﹐麻旣入﹐禦批紙背有云﹕音聲不遐﹐尙有就問之禮﹐幾杖以俟﹐佇陪親祀之朝﹐勿以進退之殊云云。後學士院入此五句下添「而廢謀猷之告」。潞公年九十二﹐至紹聖五年卒。公逮事四朝﹐七換節鉞﹐爲侍中﹑司空﹑司徒﹑太保﹑太尉﹐知永興﹑大名﹑秦州者再﹐兩以太師致仕﹐五判河南﹐出將入相者五十餘年﹐可謂功徳兼美﹐旣而黨論興﹐無所不有矣。莘老入相不及一年而罷﹐坐父死不葬﹐後莘老作家廟記自辯﹐劉器之爲其集之序。建中靖國辛巳﹐都下有一僧行誦《法華經》﹐晝夜不停聲﹐𨿽大雨雪亦然﹐行步極緩﹐問之不應﹐招之不來﹐有人隨其後行﹐亦無止宿處﹐每誦數十句卽長嘆一聲曰﹕怎柰何無人知者。元丁卯十一月雪中﹐予過範堯夫於西府﹐先有五客在坐﹐予旣見﹐因眾人論說民間利害﹐公甚喜。書室中無火﹐坐久寒甚﹐公命溫酒來﹐公與坐客各舉兩大白﹐公曰﹕說得通透後﹐令人心神融暢。或問範景仁何以不信佛﹐景仁曰﹕爾必待我合掌膜拜﹐然後爲信耶﹖司馬君實嘗言﹐呂晦叔之信佛近夫佞﹐歐陽永叔之不信近夫躁﹐皆不須如此﹐信與不信才有形迹便不是。裕陵嘗問溫公﹕外議說陳升之如何﹖溫公曰﹕二相皆閩人﹐二執政皆楚人﹐風俗如何得近厚﹖又問﹕王安石如何﹖溫公曰﹕天資僻執﹐好勝不曉事﹐其拗彊似徳州﹐其心術似福州。上首肯微笑。又嘗稱呂惠卿美才﹐溫公曰﹕惠卿過於安石﹐使江充﹑李訓無才﹐何以動人主。司馬君實與呂吉甫在講筵﹐因論變法事至於上前紛孥﹐上曰﹕相與講是非﹐何至乃爾﹖旣罷講﹐君實气兒愈溫粹﹐而吉甫怒气拂膺﹐移時尙不能言。人言一个陜西人﹐一个福建子﹐怎生廝合得著﹖趙先生﹐蔡州人﹐後往來無定﹐蘇子由諸公極愛重之。嘗言人將發不惟門戶有旺﹐相視僕史輩亦可知﹐洛中士大夫家僕史往往皆官樣。吾嘗觀主人將興﹐其僕史輩必气宇軒昂﹐仍忠勤不爲過﹔主人將替﹐僕史輩縱不偸錢﹐便一身疙癆。周世宗與本朝藝祖方潛龍時﹐識者識其門下人皆是節度使。趙先生能使人夢寐中隨其往﹐以觀地獄寶靈。長老不信﹐欲往觀之﹐先生與之對趺坐﹐命長老合眼正念﹐人視之二人皆已熟睡﹐鼻息如雷﹐俄頃﹐而覺長老者流汗被體﹐視先生合掌作戰悸之狀﹐人問之﹐皆不答﹐但亟遣人往州橋問銀鋪李員外如何﹐旣而﹐人回曰﹕今早殂矣。明日﹐長老遂退院而去。京師慈云有曇玉講師者﹐有道行﹐每爲人誦《梵綱經》及講說因緣﹐都人甚信重之﹐病家往往延致。一日與趙先生同在王聖美家﹐其僧方講說﹐趙謂僧曰﹕立爾後者何人﹖僧回顧﹐愕然者久之。自是僧彌更修謹﹐除齋粥外粒米勺水不入口﹐人有招致﹐聞命卽往﹐一錢亦不受。熙寧壬子九月﹐華山阜頭嶺崩﹐聲震數十里﹐西嶽祠門戶皆震動﹐鐘鼓成聲﹐陷千餘家﹐有大石自立﹐髙四丈﹐周百八十尺。今宣徳門卽正陽門﹐自明道元年十二月攺此名﹐今得七十年﹐民間但呼正陽門也。明肅旣上賓﹐時遺誥以太妃楊氏爲皇太后﹐軍國大事內中商量。閣門促百官班賀皇后﹐時蔡齊爲中丞﹐厲聲叱曰﹕誰命汝來﹐不得追班。閣門吏皇懼而退。旣而執政入奏﹕今皇帝二十四歲﹐何必更煩太后垂簾﹐豈有女後相繼之理。議未定﹐禦史龐籍奏言﹕適已將垂簾儀焚了矣﹐敢有異議﹐請取旨斬於庭。左右震栗﹐後自屏後曰﹕此間無固必於是﹐刪去遺誥中內中與皇太后商量一節。當時倉卒中﹐實自蔡齊先發之。劉貢父言﹐每見介甫道《字說》﹐便待打諢。張文潛言﹐嘗問張安道云﹕司馬君實直言王介甫不曉事是如何﹖安道云﹕賢只消去看《字說》。文潛云﹕《字說》也只是二三分不合人意思處。安道云﹕若然﹐則足下亦有七八分不解事矣。文潛大笑。大參陳彭年以博學彊記受知﹐定陵凡有問﹐無不知者﹐其在北門因便殿賜坐﹐對甚從容﹐上因問﹕墨智﹑墨允是何人﹖彭年曰﹕伯夷叔齊也。上問﹕見何書﹖曰﹕春秋少陽。卽令祕閣取此書﹐旣至﹐彭年令於第幾板尋檢﹐果得之﹐上極喜﹐自是注意﹐未幾執政。程頤一日在講筵﹐曰﹕聞有旨召江西僧元某﹐不知何爲。泰陵曰﹕聞其有禪學﹐故召來欲一見之。頤曰﹕臣所講者﹐君臣父子仁義道徳性命之說盡在此矣﹐不省陛下以何爲禪也。上不語﹐頤又曰﹕陛下深居九重之中﹐元某之名如何得達。上復不語﹐旣罷講﹐頤卽移書兩省﹐諫坡謂﹕豈可坐視而不救﹖不惟負兩宮之委任﹐抑且負先帝之厚恩。於是頤稱病在假﹐太皇夜遣使至頤家密傳旨﹐云皇帝旣服不是﹐說書且看先朝面﹐明日早參。旣朝參﹐又明日當講﹐旣講畢﹐欲退﹐一中官附耳密奏數語﹐上曰﹕風露早寒﹐可共飲蘇合酒一杯。酒未至﹐上曰﹕前日召江西僧﹐何益於治道﹖已令更不施行。頤曰﹕入主好佛﹐未有不爲國家之害﹐陛下知之﹐社稷幸甚。越數日﹐又因講次﹐頤復奏陳曰﹕梁武帝英偉之姿﹐化家爲國﹐史稱其生知淳孝篤學勤政誠有之﹐終其身無他過﹐止緣好佛一事﹐家破國亡﹐身自餒死﹐子孫皆爲侯景殺戮俱盡﹐可不深戒﹖上曰﹕前日江西召禪僧﹐已曾說與卿﹐更不施行。頤曰﹕願陛下取《梁武帝紀》一看﹐不然臣當摭其要而上之。上曰﹕想是如此﹐卿必不妄言。近侍一從官﹐其父本胥也﹐屢典大藩府﹐其治刻木輩極嚴﹐少有過舉卽黥配﹐親舊有勉之者﹐則曰﹕吾豈不知﹐但吾爲民父母之官﹐豈可見病民者﹐坐視而不治也。其爲郡所至有聲﹐其父年九十二方卒﹐官封至宣奉大夫。張先﹐京師人﹐有文章﹐尢長於詩詞。其詩有「浮萍斷處見山影﹐小艇歸時聞艸聲」之句﹐膾炙人口﹐又有「云破月來花弄影﹐隔墻風弄秋千影」之詞﹐人目爲張三影。先字子野﹐其祖母宋氏﹐孝章皇后親妹也﹐祖遜因是而貴﹐太宗朝爲樞密副使﹐子野生貴家﹐刻苦過於寒儒﹐取髙科﹐甫攺秩爲鹿邑縣以殂。歐陽永叔雅敬重之﹐嘗言與其同飲﹐酒酣﹐眾客或歌或呼﹐起舞﹐子野獨退﹐然其間不動聲气﹐當時皆稱爲長者﹐今人乃以張三影呼之。哀哉﹗歐公爲其墓銘。黃庭堅嘗言﹐人心動則目動﹐王介甫終日目不停轉。庭堅一日過範景仁﹐終日相對﹐正身端坐未嘗回顧﹐亦無倦色。景仁言﹕吾二十年來胸中未嘗起一思慮﹐二三年來不甚觀書﹐若無賓客﹐則終日獨坐﹐夜分方睡﹐𨿽兒曹歡呼只尺﹐皆不聞。庭堅曰﹕公卻是學佛作家。公不悅。神宗一日在講筵﹐旣講罷﹐賜茶﹐甚從容﹐因謂講筵官﹕數日前因見司馬光《王昭君古風詩》甚佳﹐如「宮門銅鑼雙獸面﹐回首何時復來見﹐自嗟不若住巫山﹐布袖蒿簪嫁鄕縣。」讀之使人愴然。時君實病足﹐在假已數日矣﹐呂惠卿曰﹕陛下深居九重之中﹐何從而得此詩。上曰﹕亦偶然見之。惠卿曰﹕此詩不無深意。上曰﹕卿亦嘗見此詩耶﹖惠卿曰﹕未嘗見此詩﹐適但聞陛下舉此四句爾。上曰﹕此四句有甚深意。往見曾子固家有《五代政要》一百卷﹐今人家難得之﹐頗恨無筆力傳寫。嘗愛世宗自攺《賜江南書》有曰﹕但存帝號﹐何爽歲寒﹐儻堅事大之心﹐必不迫人於險。語意雄偉﹐眞得帝王大體。蓋是嗣王欲削尊稱﹐求緩師也。黃庭堅年五歲已誦五經﹐一日﹐問其師曰﹕人言六經﹐何獨讀其五﹖師曰﹕春秋不足讀。庭堅曰﹕於是何言也﹐旣曰經矣﹐何得不讀。十日成誦﹐無一字或遺﹐其父庶喜其警悟﹐欲令習神童科舉﹐庭堅竊聞之﹐乃笑曰﹕是甚做處。庶尢愛重之。八歲時﹐有鄕人欲赴南宮試﹐庶率同捨餞飲﹐皆作詩送行﹐或令庭堅亦賦詩﹐頃刻而成﹐有云﹕君到玉皇香案前﹐若問舊時黃庭堅﹐謫在人間今八年。錢穆父嘗言﹐頃在館中有同僚曹姓者﹐本醫家子﹐夤緣入館閣﹐不識字且多犯人。錢一日﹐因誦子瞻詩﹐曹矍然曰﹕每見諸公喜此人﹐不知何謂。或言其文章之士也﹐曹曰﹕吾近得渠作詩﹐皆重疊用韻﹐全不成語言。錢恐人作僞﹐命取以觀之﹐乃子瞻醉中寫少陵《八仙歌》﹐錢曰﹕此少陵詩﹐子瞻寫耳。曹曰﹕便老陵也好喫棒。一日諸公過其家﹐觀其所藏書畫﹐其家多貲﹐𨿽眞贗相半﹐然尢物甚多﹐有虞世南寫《法華經》﹐褚河南寫《閒居賦》﹐臨《蘭亭》﹐云其父得於天上﹐蓋錫賫之物也。諸公愛玩不能去手﹐又有閻立本粉畫羅漢橫軸﹐上各有贊﹐字畫皆眞楷可喜﹐乃唐時帝王禦制﹐不知何帝所作﹐皆有小長印「禦制之寶」﹐兩頭皆尖如橄欖核狀﹐外標首題云「應眞橫軸」﹐曹問坐客何故爲應眞﹐或對曰眞卽羅漢也﹐曹曰好好地團甚謎﹐亟命易去﹐自題云「十八大阿羅漢」。或言「應眞橫軸」四字亦是名人書。晏臨淄﹐臨川人﹐其未生時﹐有仙人曹八百見其父固﹐謂之曰﹕上界有眞人當降汝家。自是其家日貧。臨淄公旣顯﹐其季弟穎自幼亦如臨淄公警悟﹐章聖聞其名﹐召入禁中﹐因令作《宮沼瑞蓮賦》﹐大見稱賞﹐賜出身﹐授奉禮郎。穎聞之﹐走入書室中﹐反關不出﹐其家人輩連呼不應﹐乃破壁而入﹐則已蛻去。案上有紙大書小詩二首﹐一云﹕兄也錯到底﹐猶誇將相才﹐出緣何日了﹐了卻早歸來。一云﹕江外三千里﹐人間十八年﹐此行誰復見﹐一鶴上遼天。其年十八歲也。章聖禦篆「神仙晏穎」四字賜其家。李覯﹐字泰伯﹐盱江人﹐賢而有文章﹐蘇子瞻諸公極推重之﹐素不喜佛﹐不喜孟子﹐好飲酒作文﹐古文彌佳。一日﹐有達官送酒數斗﹐泰伯家釀亦熟﹐然性介僻不與人往還﹐一士人知其富有酒﹐然無計得飲﹐乃作詩數首罵孟子﹐其一云﹕完廩捐階未可知﹐孟軻深信亦還癡﹐丈人尙自爲天子﹐女婿如何弟殺之。李見詩大喜﹐畱連數日﹐所與談莫非罵孟子也﹐無何﹐酒盡﹐乃辭去。旣而﹐又有寄酒者﹐士人聞之﹐再往﹐作《仁義正論》三篇﹐大率皆詆釋氏﹐李覽之﹐笑云﹕公文采甚奇﹐但前次被公喫了酒﹐後極索寞﹐今次不敢相畱﹐畱此酒以自遣懷。聞者莫不絕倒。泰伯一日與處士陳烈同赴蔡君謨飯﹐時正春時﹐營妓皆在後圃賣酒﹐相與至筵前聲喏﹐君謨畱以佐酒﹐烈已不樂﹐酒行﹐眾妓方歌﹐烈並酒擲於案上﹐作皇懼之狀﹐逾墻攀木而遁。時泰伯坐上賦詩云﹕七閩山水掌中窺﹐乘興登臨對落暉﹐誰在畫樓酤酒處﹐幾多鳴櫓送潮歸。晴來海色依稀見﹐醉後鄕心積漸微﹐山鳥不知紅粉樂﹐一聲檀板便驚飛。旣而﹐烈聞之﹐遂投牒云﹕李覯本無士行﹐輒賓筵﹐詆釋氏爲妖胡﹐指孟軻爲非聖。按吾聖經云﹕非聖人者﹐無法﹐合依名教﹐肆誅市朝。君謨覽牒﹐笑謂來者云﹕傳語先生今後不使弟子也。君謨後每會客﹐必以示坐上﹐以供一笑云。張文潛嘗云﹐子瞻每笑「天邊趙盾益可畏﹐水底右軍方熟眠」﹐謂湯Ь了王羲之也。文潛戲謂子瞻﹕公詩有「獨看紅蕖傾白墮」﹐不知白墮是何物。子瞻云﹕劉白墮善釀酒﹐出《洛陽伽藍記》。文潛曰﹕云白墮旣是一人﹐莫難爲傾否﹖子瞻笑曰﹕魏武《短歌行》云「何以解憂﹐惟有杜康」。杜康亦是釀酒人名也。文潛曰﹕畢竟用得不當。子瞻又笑曰﹕公且先去共曹家那漢理會﹐卻來此間廝魔。蓋文潛時有僕曹某者﹐在家作過﹐亦去﹐失酒器之類﹐旣送天府推治﹐其人未招﹐承方丈移取會也。坐皆絕倒。劉貢父平生不曾議人長短﹐人有不韙﹐必當面折之。𨿽介甫用事﹐諸公承順不及﹐惟貢父屢當面攻之﹐然退與人言﹐未嘗出一語﹐人皆服其長者﹐𨿽介甫亦敬服之。黃魯直嘗云﹐《髙祖紀》「恐能薄」止是才能之能﹐合作奴登切﹐孟堅不必解說。彼音奴來切者﹐三足鱉也﹐徐浩詩「法士多環能」卻在來字韻押﹐乃是僧似鱉爾。予嘗見蘇子瞻一帖云﹕歲行盡風雨淒然﹐紙窗竹屋燈靑熒。「熒」時於此間﹐得少佳趣﹐無由﹑持獻獨享爲愧﹐一日﹐對貢父舉此﹐貢父云﹕前數句是夜行迷路﹐誤入田螺精家中來。黃育﹐字和叔﹐魯直叔父也。爲童兒時﹐其伯氏長善將諸兒出行﹐天驟雨﹐長善問諸兒﹕「『日在雨落﹐翁婆相撲』是何語。」和叔曰「陰陽不和也。」時年七歲矣。朱康叔送酒與子瞻﹐子瞻以簡謝之云﹕酒甚佳﹐必是故人特遣下廳也。蓋俗謂主者自飲之酒爲不出庫。範堯夫帥陜府﹐有屬縣知縣因入村至一僧寺少憩﹐旣飯﹐步行廊廡間﹐見一僧房頗雅潔﹐闃無人聲﹐案上有酒一瓢﹐知縣者戲書一絕於窗紙云﹕爾非慧遠我非陶﹐何事窗間酒一瓢﹐僧野避人聊自醉﹐臥看風竹影蕭蕭。不知其僧俗家先有事在縣﹐理屈坐罪。明日﹐其僧乃截取窗字粘於狀前﹐訴於府﹐且曰﹕某有施主某人昨日攜酒至房中﹐值某不在房﹐知縣旣至﹐施主走避﹐酒爲知縣所飲﹐不辭但有數銀杯﹐知縣旣醉﹐不知下落﹐銀杯各有鐫識﹐今施主迫某取之﹐乞追施主某人與廳吏某人鞫之。堯夫曰﹕爾爲僧﹐法當飲乎﹖杖而逐之。且曰果有失物﹐令主者自來理會。持其狀以示子侄輩﹐曰﹕爾觀此﹐安得守官處不自重。卽命火焚之﹐對僚屬中未嘗言。及後﹐知縣者聞之﹐乃修書致謝﹐堯夫曰﹕不記有此事﹐自無可謝。還其書。張子顏少卿晚年﹐嘗目前見白光閃閃然﹐中有白衣人﹐如佛相者﹐子顏信之彌謹﹐乃不食肉﹐不飲酒﹐然體瘠而多病矣。時泰陵不豫﹐汪壽卿自蜀入京診禦脈﹐聖體極康寧﹐壽卿醫道盛行﹐其門如市。子顏一日從壽卿求脈﹐壽卿一見大驚﹐不復言﹐但授以大丸數十小丸千餘粒﹐祝曰﹕十日中服之當盡﹐卻以示報。旣數日﹐視所見白衣人﹐衣變黃而光無所見矣﹐乃欲得肉食又思飲酒﹐又明日﹐俱無所見﹐覺气體異他日矣。乃詣壽卿以告﹐壽卿曰﹕吾固知矣。公脾初受病﹐爲肺所克。心﹐脾之母也﹐公旣多疑心﹐气一不固﹐自然有所睹。吾之大丸實其脾﹐小丸補其心﹐肺爲脾之子﹐旣不能勝其母﹐其病自當愈也。子顏大神之﹐因密問所診禦脈如何﹐壽卿曰﹕再得春气脈當絕﹐𨿽司命無如之何。時元符攺元八月也﹐至三年正月﹐泰陵晏駕。壽卿後入華山﹐年已八十餘矣。昭陵上仙之日﹐金陵城外有人聞數千百人吹簫﹐聲自空中過﹐久之方寂然。崇寧攺元之明年﹐蔡丞相旣遷左揆首﹐令議天下州縣皆建佛剎﹐以崇寧爲額。時石豫爲中丞﹐其門人陳確賢士也﹐夜過豫﹐問豫曰﹕中丞豈可坐視。豫曰﹕少待數日﹐看行與不行。未幾﹐豫招確﹐謂之曰﹕前夕之言今早已納札子矣﹐上甚喜。乃是乞詔州郡仍置崇寧觀。崇寧三年四月﹐大內火﹐宰輔請以司馬光等三百九人姓名大書刻石於文徳殿門﹐謂之元黨人﹐凡元符三年應詔直言人爲邪等﹐附黨籍於刑部﹐云以禳火災。其年罷科舉﹐頒三捨法於天下。王安石配享文宣王廟庭﹐坐顏孟之下十哲之上﹐駕幸學﹐親行奠謁﹐或謂安石巍然而坐有所未允﹐蔡知院元度曰﹕便塑底也不得。四年正月﹐元度引兄嫌﹐以資政知河南府﹐送車塞道﹐凡三日始見絕賓客﹐然後得行﹐禁中給賜之人絡繹於路﹐觀者榮之。明年彗星見﹐其長亙天﹐禁中窗戶洞明與其他處不同﹐連夜詔毀文徳殿門石籍﹐宮門方開﹐有旨取刑部籍入﹐或云亦焚之。

