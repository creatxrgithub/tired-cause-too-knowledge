兩粵夢遊記

敍一敍二敍三敍四敍五敍六敍七兩粵夢遊記跋

江變紀略卷一江變紀略卷二

敍一

天之生才﹐何代無有﹗在士大夫之生逢其時﹐有幸有不幸耳。不幸而當國家蒙難﹑夫馬多艱﹑危急存亡之際﹐內沮宵人﹑外絕同气﹐職非心膂﹑位擁虛名﹐𨿽武侯之志匡漢鼎﹑王導之功扶晉祚﹐嶽嶽稜稜﹐赤心勁骨﹐將焉用之﹔徒使壯士寒心﹑英流飲泣而已﹗然君子之福﹐莫大乎不與小人同富貴﹑競名譽。正以小人之謀毒君子者﹐實無事不成就君子﹔未幾而身敗名滅﹐富貴亦隨之俱盡﹐僅刻晝一怙勢傾險之小人而出﹐乃天下事始更有不忍言者。吾甚有感於涑庵先生之夢遊筆記也。

先生自崇禎庚辰應烈皇帝徵辟之典﹐簡牧永寧﹔尋臺臬以干才推轂﹐調繁刺全。時闖逆凶陷三楚﹐嶺外危疆﹐勢多鼠首。獨先生乃心王室﹐控戢巢猺﹐逆氛望風斂甲而去﹔有百粵睢陽之稱。洎量移佐瓊﹐晉階憲副﹐調停悍帥﹑庇卹殘黎﹐心枯力竭﹐危苦萬狀。先是﹐上在潛邸﹐避兵過州﹐深藉擁護。踐祚之日﹐念先生勛徳﹐出中旨召赴殿廷﹐擢貳冏﹔侃侃建議﹐多爲五虎攢足。𨿽撫全之命﹐中外歡呼﹐實黨人以危地相出﹔空拳秉鉞﹐湧涕受命。諸帥方挾進勛爵﹐晝夜荒宴﹐兵無編訓﹐餉恃掠取﹔及聞北兵南徇﹐潰營宵遁而已。先生方謝病在告﹐疾趨行在﹐告北兵隨至﹔乘輿播遷﹐先生已拔刀自刎﹐爲夏弁堅奪﹐擁之登舟﹐孑身東下。嗟乎﹗脫豺狼之窟﹑乞鋒鏑之生﹐詎先生之得已哉﹗使當時朝無黨人﹑鎭有良將﹐藉舂陵之景運﹐授公旄鉞﹐與何﹑堵諸君子戮力安攘﹐焉知靈武﹑建康之事﹐不復得見於今日乎﹗

𨿽然﹐以予觀先生﹐尙未爲不幸也。使居恆而當朝廷淸宴之日﹐由守牧而歷躋中丞﹐不過博一富貴顯榮之人﹐如三蟬四貴而止矣。安得老鐵寒松﹐鞏國難於蠻煙瘴海之間﹐壯志士之悲歌者哉﹗宋黃文節云﹕吾人臨大節而不奪﹐只是不俗。惟先生之爲不俗之人﹐先生之眞不俗之夢矣。

新安旅亭社盟小弟許楚拜書於鵝城之一覺道院。

敍二

予與涑庵﹐同應徵書﹑同驅百粵﹑同膺禍患﹐其濱死煙巒瘴海﹑稠戈密壘之中而櫛風沐雨﹑忍饑耐暑以苟幸無罪﹐蓋無之而不同也者。然則予與涑庵﹐皆夢中人也。同在夢中﹐迷而不悟﹐而涑庵獨爲拈出其邯鄲一覺乎﹗緬懷十數年中﹐國勢如飄風﹑人心如駭浪﹐事且岌岌﹔而行在諸君子﹐顧乃爲蝸爭﹑爲蟻鬥﹐門分戶列﹐議論囂然﹐以成敗爲兒戲。予思援手而不得﹐亦付之無可如何﹐流涕太息而已矣。涑庵行不避難﹐一旦把中丞鉞﹐出鎭永地﹔完殘補獘﹐勞苦萬狀。至於驕兵悍帥﹐黽勉支吾﹐而嶺右迄亦少延秋毫﹐皆中丞力也。及涑庵謝病﹐而遂不支。九關虎豹﹐豈不以人重哉﹖

今讀其夢遊一編﹐大抵應變者什之七﹑靖亂者什之三﹔才敏而識深﹑鋒銛而機利﹐故節解理斷﹐奏刀砉然。其自守土以迄撫綏﹐無或有棘其手者﹔雅歌投壺﹐而有封狼居胥之意﹐隱若敵國矣。萬里歸來﹐經綸盡捐﹔乃復理前夢﹐如楊柳外曉風殘月﹐乍明乍滅﹐當無問黃粱之熟與未也。夫蕉中之鹿﹑槐國之蟻﹐千古沈沈﹐誰爲喚醒﹖閱是編而乃知風塵勞攘﹐舉皆酣囈枕中﹐總非實相﹔苟得其解﹐亦可以灑然而雪釋矣。

𨿽然﹐因夢得覺﹐覺亦是夢﹐天下事何常之有﹗涑庵以醒眼澄觀世外﹐升沈往復﹐終當有定﹐弱流方淺﹐夫將聳身瑤島﹐爲汗漫之遊﹔而予顧沾沾焉涑庵話疇昔﹑商甘苦﹐亦幾於癡人說夢矣。

年社弟晚庵陸世廉題。

敍三

般若經云﹕三千大千世界中如夢如幻﹑如響如像﹑如陽焰﹑如變化事﹑如尋杳城。嗚呼﹗一念心起﹐三千性相一時起﹔一念心滅﹐三千性相一時滅。人生夢耳﹐何事足掛人齒﹗𨿽然﹐予上下古今﹐世間惟忠義感憤﹑艱苦歷試之際﹐其赤膽丹衷如魚腸幹將﹐或化爲虎﹑或化爲龍﹐射牛斗﹑耀霄漢﹐一段不可磨滅之精气﹐固亙天地間也。

涑庵應詔握符﹐始州郡藩臬﹐旣秉鉞雄鎭。值鼎湖烏號﹐宗社不絕如綫。尋閱中外交訌﹐金戈鐵馬倥傯震撼﹐公等碌喙瞠目袖手之交﹐能咄叱風雲﹐指顧患難﹐出生入死﹑出死入生﹐屠坦解牛﹐砉然卹然無一棘手﹔此無他﹐惟心鏡澄澈﹐一塵不染﹐如嗢缽羅﹑奔荼利﹑俱母陀種種名華出自波淖中一滓不著﹐故迎刃輒解。衣絮縕﹐掉臂叢棘中﹐而能脫然無罣礙若此﹔此何莫非忠義感憤﹐艱苦歷試所餘也。

嗟乎﹗涑庵煉金者﹐黑濁气竭﹐黃白次之﹔黃白气竭﹐靑白次之﹔至靑白竭﹐而紫白乃成﹔質之至精者﹐未有不經鍛煉而成者也。今涑庵鍛煉成矣﹐何異六祖在梅碓杵之時﹐立地大悟三解脫﹑六神通﹑七等覺是。夫悟則俱悟﹔經云﹕若夢﹑若覺﹐要於見聞知法中﹐有覺慧轉。由斯起染﹐由斯起淨﹐總於夢覺分之矣。予故爲涑庵述般若偈曰﹕一切有爲法﹐如夢幻泡影﹐如露亦如電﹐應作如是觀。

社弟何謙貞識。

敍四

我儕埋首蕓窗﹐便作邯鄲﹐計其進退。古人矢志忼慨﹐卽有眞精神感召。其問及跳入大枕中﹐得意耶﹖失意耶﹖失中有得耶﹖得中有失耶﹖皆夢也。當其沈沈酣囈﹐誰知失得﹔迨蘧然一覺﹐始拍案叫曰﹕嘻﹗是乃其爲夢也已﹖嗟乎﹗人生何事非夢﹐夢幻已﹔乃夢覺而向人說夢﹐又爲人解夢﹐不亦幻中之幻乎﹗予曰﹕非幻也﹐眞也。於何徵之﹖於吾年社伯涑庵徵之。

涑庵少負不羈之才﹐每當旗鼓相向﹑人所棘手莫措者﹐涑庵獨遊刃有餘﹔人所手忙腳亂﹑一隊難整者﹐涑庵獨投壺雅歌而八面皆鋒。■﹝艸盍﹞由才大而機敏﹐故目無全牛﹐一往而奏刀砉然也。及應明詔﹐涑庵先著祖鞭﹐晚庵次之﹐予最後。兩翁後先應命入粵﹐而予區區小艸﹐涼倒莫支。自後三人亦石公所云同牀各夢﹐不相干矣。忽遭■﹝氵頃﹞洞﹐睠懷知己﹐亦每每夢斷關山。顚倒十餘年間﹐兩翁復先後歸來﹐相與握手﹐殷勤慰勞苦者﹐亦恍如夢中人說夢中事。

一日過涑庵齋﹐出一編示予曰﹕此我十二年中兩粵夢遊錄也。予讀之﹐不禁淚數行下。非泣其茹荼飲血於嶺崖煙瘴中﹐濱萬死而得一生也﹔非泣其枕戈擐甲於虎狼窟穴內﹐痛定轉生痛也。泣其有才如此﹐而不獲展於河淸海宴之日﹐又不早抒於車攻馬同之秋﹐而乃抒於矢盡兵窮之會﹗迄今想其仗鉞時﹐𨿽鼓气竭﹐而熱血猶腥於海嶠一塊土也。使移此於河淸海宴﹑車攻馬同之日﹐有不勒燕然而繪麟閣者乎﹖且兩者相較﹐孰難而孰易也﹗嗚呼﹗其眞夢耶﹗幻耶﹗然在他人爲幻﹐而在涑庵則猶是遊刃有餘﹐猶是投壺雅歌﹐直舉萬重戈矛荊棘﹐一以詩壇酒壘鎭之而已矣。則非涑庵不能爲夢﹐而非是夢不足以見涑庵。果眞也﹐非幻也﹐請以喚醒說夢者。

年社弟銘果氏吳迪題。

敍五

涑庵先生記其在兩粵時事﹐命曰夢遊。陳子受而讀之﹐慨然嘆曰﹕國家治亂成敗之故﹐何其古今一轍乎﹗

方先生之守一州也﹐位在下僚。然是時紀綱尙出於一旦﹐多大吏之賢者。贊之襄之﹐𨿽間有異己﹐爭之輒勝﹐故能發攄志意﹐卓有建立﹔澤被遐邇﹐稱道弗衰。及其後爲禦史中丞﹐秉旄鉞﹐通顯甚矣。乃陰撓其權﹑顯掣其肘者﹐旁見疊出﹔大聲疾呼﹐褎如充耳。所以艱難拮據﹐卒鮮成功。逮於奉身引退﹐而事遂不可爲﹔斯可嘆息也已﹗先生此編﹐於陰撓其權﹑顯掣其肘者﹐皆微見而不詳。蓋不欲以過歸人﹐有忠厚之旨。而敍述之詞﹐亦類取質直﹐不加潤色﹔則又見其無聊抑鬱﹑觸緒紛來﹐不願以言語文字擅長也。介之推不云乎﹖身將隱﹐焉文之﹔先生有焉。後之覽者﹐使不能得言外之意而求之文字之間﹐則於先生之所謂夢遊者猶未夢見﹐何足與觀古今成敗治亂之故﹗爰識之簡端﹐以請質諸先生。

虞山後學陳鶴徵識。敍六

天下治平﹐分符出宰﹐一中材之士能辦之。惟當國祚欲遷﹑漢鼎將移之日﹐巨寇臨衝﹑彊藩爭據﹐而乘間竊發者觸處戈矛﹐剖腹藏珠者婪貪亡命﹐首鼠孤遁者陰陽煽惑。士生其間﹐而欲安上全下﹐犯難不危﹑歷險無斃﹐豈不難哉﹖此非有大識量﹑大學術﹑大才智者弗能。

吾友馬涑庵﹐於烈宗朝爲粵西州守﹐以才優轉東瓊郡牧。際泣鼎湖﹐晉元南渡﹐從龍附鳳﹐晉階中丞。其間蹈豺虎穴者凡幾﹐墮蛟螭壑者凡幾﹐歷魑魅魍魎之交者凡幾﹐存危旦暮﹐生死呼吸﹔而卒能翛然杖履﹐扁舟還吳﹐親戚故舊﹐卮酒慰勞﹐極平生歡。予每彊之述別後行蹤﹐涑翁笑曰﹕此夢遊耳﹐何足言﹗浮白澆之盡醉﹐掀髯談故﹐數年情事如在一日﹔予不勝斂服。嗟乎﹗今人中有如是識量﹑如是學術﹑如是才智其人耶﹖唐之裴﹑郭﹐宋之富﹑鄭﹑寇萊﹐庶其匹與﹗若夫公等碌喙所謂因人成事者﹐其何可同日語哉﹗彊請筆之記而題之序。

竹庵弟馮瑄。

敍七

吾人看破夢覺關頭﹐便是學問得力處﹔以此治心﹑以此治世﹐天空云淨﹐絕無塵礙。涑庵兄以徵辟起家﹐致位中丞﹔能出其生平學問﹐揚歷中外十有餘年。國家板蕩日﹐置身於驚濤駭浪中﹐而卒至蹈險而若喪﹑履危而無恙﹗斯何異夢中境界﹐千變萬化﹐靡所不有﹔蘧然一覺﹐仍見本來面目也。歸來問曠﹐花晨月夕﹐鬥棋賭酒﹐與二三知己抗談往事﹐悲歌慷慨﹐是眞能看破夢覺關頭者。試取兩粵遊記讀之﹐治心治世﹐學問具在此矣。

弟演拜書。

兩粵夢遊記

吳縣馬光涑庵撰

余幼不慧﹐長失學﹐偃蹇食貧﹐蹭蹬於名場者二十四載。己卯春﹐攺赴北雍﹐爲破釜沈舟之計﹔復以次場一字失格﹐擯於外闈﹐進退維谷﹐幾不欲生。詢之日者云﹕流年大運﹐卽有發迹之日也。殊訝其妄。落魄無聊﹐適馮仲光過訪相慰﹐語次嗚咽﹐因勸予云﹕今聖天子加意徵辟﹐破格用人﹐何不圖一進取。予答之云﹕是𨿽創典﹐然奔競之徒實有敗類﹐心切鄙之﹐不屑與比肩也。仲光云﹕家貧親老﹐日月逝矣﹐能必來科之拾芥乎﹖且事在人爲﹐顧各豎文何如耳。予聞此語﹐通身汗下﹐遂往商之芝田周老師﹐欣然開薦。以是年秋九月初八日送部﹐十月十五日進呈禦覽。十一月初五日報名﹐初六日過堂﹔十五日吏部考試第二名﹐定知州銜。十二月十五日掣簽﹐得廣西之永寧州。庚辰正月領憑歸。三月初十日﹐束裝起行。六月初十日抵任。永寧﹐故萬山中彈丸地﹐猺十之九﹐民十之一。士著在庠者﹐僅二十餘人﹐荒瘠無比。抵任後﹐謁各上臺﹐俱有刮目相待之意。因同社淩求蒙先在桂林郡﹐時得邸報﹐極口爲說賢也。是時﹐署桂林府者﹐爲司李徐公登瀛﹔執手囑云﹕永寧𨿽僻小﹐有兩件極難處分事﹔公能了之﹐便是大經濟。

予詳叩之﹔云﹕其一爲土司羅大政事﹐匿印殺人﹔其父兄俱斃於獄﹐印終不出﹐贓終不完。參戎屢統兵擒之﹐每受傷而歸。此系欽件﹐八年於玆矣。其一爲姦人首告於靖藩云﹕土豪數百﹐侵占三鎭兵田三萬餘畝﹔王府批送兩臺﹐欲淸出沒爲王莊。予謙讓未遑﹐僅唯唯別。

蒞任之初﹐革去三里供應舊例﹔及各鋪戶官價﹐一照民間時值平買。訟獄之事﹐一一以處公平恕出之。每朔望之次日﹐進二十餘庠生於明倫堂﹐拈題分課﹔晚以榼酒相酬勸﹐隨甲乙之。未幾﹐兩臺奉藩王命﹐檄催淸田﹐隨■﹝爿百匕﹞上幾下﹞輿詣三鎭踏勘﹐其田𨿽系土狼﹐然軍田數傳之後﹐轉相酬售﹐民猺安爲世業﹐一旦按籍稽之﹐必洶洶生變﹐乃設法淸查。其地畝寬溢者﹐量爲查追﹐令其從實自首﹐得五千餘畝以報﹐且爲力陳利害。靖藩不滿志﹐然亦無能相左。初欲立莊設官收租﹐又力阻之﹔徑自州中收籽粒以輸﹐而州無煩擾﹐合邑稱便。查田之日﹐路經土司羅大政巢穴﹐故假宿於其鄰近﹐此酋偵知予近人情也﹐果備雞豕酒菜謁見。予爲霽顏以待﹐善言慰諭﹐羅酋始亦疑有計﹐辭色惶悚﹔繼見披瀝相待﹐神情稍安。語次﹐因詢汝向有事在府未了乎﹖曰﹕然。向來外邊官府﹐尙欲株求汝乎﹖曰﹕然。問何以不卽了給﹖云﹕實系父兄犯事﹐與小的無干。今出卽就死﹐所以不敢出頭。因跌足語之曰。可惜﹔向來本州島太爺﹐不爲汝調停﹐所以汝喫虧耳。酋叩頭服。又語之曰﹕汝若聽信我﹐當爲汝昭雪此事﹐完八年未了之局。只怕你信我不過耳。酋因感泣。又語之曰﹕約汝三日後到州城來具呈﹐我當爲汝申詳﹐完汝事﹐保汝命。酋再叩謝而諾。返舟之三日﹐酋果如期具呈﹐匍匐庭墀﹔又以善言慰之。剛在州一日﹐府差突如其來﹐煉鎖而拘之﹐將擒入省。呼府差﹐喝罵之曰﹕汝輩旣有手段挐他﹐何八年內不拿﹐直待今日本州島勸之出來﹐湊汝之巧﹔若然﹐則本州島誠心相勸﹐竟是設計弄他。此人不足惜﹐本州島亦何以能誠心待百姓﹖府差堅不放松﹐云失此機會﹐後難圖也。又罵之曰﹕寧可日後汝有本事自行捉挐﹐今日斷不令汝拿去﹐要鎖竟鎖我﹐要稟府院竟稟壞我﹐此人終不可得。府差見詞色峻厲﹐尙在疑難。因謂之曰﹕汝輩不過欲完前件耳。他贓銀在﹐我可完﹔匿印在﹐我可出。完汝前件﹐弄完按院本府刑廳前件﹐汝意若何﹖府差稟云﹕若得如此分付﹐又有何說﹖因揮使開煉放羅酋歸家﹐只取印來﹔贓銀八十五兩﹐我代汝還。酋不敢去﹐願就監禁﹔曰﹕恐太爺信不得小的也。予喝之曰﹕汝信我而來﹐我今反不信汝之去﹐有是理否﹖酋叩頭大泣﹐府差依言開鎖放﹐限令二日速來。二日持印到﹐又設處四十金﹐皆零星低飾﹐隨在庫兌銀八十五兩﹐封印一顆﹐備文書交付府差上納﹐酋亦陸續完庫。

署府徐司李﹐驚喜欲狂﹐徧告各臺云﹕有此神通﹐到任未三月﹐而了此兩件難事。因是﹐兩臺﹑兩司轉相告語﹐謬得虛譽﹐遂相商調繁全州。全﹐故巖邑也﹐紳士多﹐而抗輸吏胥作姦者眾﹐錢糧完不足三分﹐侵欠至不可究詰。按臺左公永圖﹐同守道王維夔﹑郡侯淩公必正﹑司李徐公登瀛親往查算﹐了無頭緒﹐杖斃庫史書三人﹐一年四易其署﹐及新守至﹐以願吶之人﹐終爲姦蠹所混﹐兩臺竟密商題奏﹐將兩州對調﹐不使人知。迨後藩司有一吏漏止消息﹐急赴省懇辭﹐而旨已下矣。永寧紳士耆老民猺百輩﹐赴省控畱﹐極其哀懇﹐終不可得。後見右藩劉方伯諱伸語云﹐貴州何所感動﹐而上下交孚﹐乃至於此﹖先是﹐議調之日﹐左藩何方伯諱應瑞﹐力勸兩臺云﹕全州自來州守不得令終﹐永寧𨿽小吏﹐習民安﹐今調之往﹐非以愛之﹐實以害之。譬如名花﹐初開鮮妍可愛﹐政宜護惜之﹐多賞玩幾日﹐如何擺在風風雨雨之地﹐使其一旦零落﹐眞可惜也。爲之嘆息。兩臺云﹕全邑整頓﹐非馬守不可﹐彼可無難也。交檄力促往代﹐不得已料理倉庫冊籍﹐交代捕官赴全﹐與舊守對換交付。初到之日﹐積蠹俱遁﹐六房寥寥無幾﹐因有相得﹐新守嚴峻者﹐紳士頗不敢前﹐乃先就各紳延訪利獘﹐令之各陳所見。及查錢糧冊籍﹐諸姦恐害己也﹐而悉去之﹐耐心催造﹐閱兩月始得其槪﹐知向來積欠非盡民欠也﹐吏書相沿侵收﹐終掛欠在花戶﹐所以民敢於欠耳。爲立催科之法﹐凡輸納者﹐親爲給票掛號﹐不使吏書得入其手。當堂握算及額者﹐免其候比﹐卽不及而相去不遠者﹐亦免其朴責﹐惟久不輸納者﹐鄕紳則嚴提家屬責枷﹐甚有鄕紳親赴討卯﹐扭其胸﹐願與同入禁。秀才欠多者﹐申參褫革﹐完卽詳復。因是﹐鄕紳不復如向日抗輸﹐而小民有掛號之票﹐赴比完納﹐不爲庫吏侵欺﹐其銀色不足與零星小塊﹐亦與平收﹐詳解藩司。將此項發兌兵餉﹐得允。人人樂輸﹐竟徵定至九分外矣。全紳士極多﹐凡有爭訟﹐𨿽小事必有幾人說情﹐莫可適從。聽審之日﹐信理決斷﹐當堂立批。審單﹐令承行者髙聲朗誦﹐問以歪詩詞調笑之。紳士林立庭墀﹐聞之竟解頤去。其情罪可恨者﹐嚴加痛責﹐免其抵罪﹐後紳士亦無擾也。驛遞夫馬﹐往來如織﹐每寬惜一分﹐供應無缺﹐各臺積年前件宿案﹐至累百計﹐差役追呼盈門﹐靜以待之﹐有狡縱者﹐先申詳而責禁之。猶憶一府差催前件﹐票內計有三十餘件﹐每件索使費一錢﹐許以三分﹐猶睥睨不應。予朱筆判示粘照墻云﹕積年前件不完﹐不自今日始﹐然府差何必苦來纏纏我也。不相干﹐不如早整歸鞭﹐莫教枉費盤纏﹐州中事體萬千﹐於我有急者爲先。府差竟揭朱示呈府尊張公元弼。府尊執以訴撫臺及監司。撫臺笑曰﹕此戲耳。又府糧廳挐州中糧戶文漢章。拘禁﹐差役並拘其戶族﹐裏中不平﹐爭擊之。府差奔歸膚愬﹐粗廳隨取一名帖﹐令府差具一呈來告﹐欲本州島提解。府差忿甚﹐不候出堂﹐擊梆傳遊﹐奴子誤遺名帖﹐僅以一呈進﹐卽批其呈云﹕有了一个文漢章﹐又要一个文漢章﹐不打府差而打誰哉﹖應該打﹐還該打。立時發出﹐府差見之﹐憤懣愈甚﹐亦持糧送廳。廳系宗室﹐且西北人也﹐性甚急﹐見之﹐大詫﹐亦伸呈撫臺。撫臺云﹕全州慣如此耳。糧廳怨撫有嗜全之癖。於是﹐司差﹐府差﹐裹足不前﹐卽有至者﹐亦不敢爲虐﹐拮據半年之後﹐鄕紳之稱雄者﹐始傾心信服﹐置酒相款﹐必爲引滿盡興。嗣後諸從風延請﹐人人交歡赴席﹐殆無虛日。半月一課士﹐亦如永寧。科歲兩次童子試﹐取首一爲馬永凱﹐一爲謝希洙﹐次名鄧裔璋﹑胡襄國﹐俱少年未冠﹐卽獲雋鄕榜。生員月課居首名者﹐壬午榜得捷二十五人。因是﹐翕然有衡鑑之名。舊春元俱執贄門下﹐凡赴省送考各縣遣童子﹐於二十里外跪迎至寓﹐爲分題覆考﹐各拔數名﹐送道府尊﹐瞠目相視﹐各縣亦不以越俎爲嫌也。爾時﹐士民傾服﹐催科不甚費力﹐得暇尋山問水。鄕紳爲造一酒船﹐日徜徉於峭壁瀑泉間﹐巡道謹起龍孫公﹐每以公函儲所作詩索和﹐日以爲常。撫臺林公贄好作文﹐每以成帙相授﹐俯索批評。驛傳道黎公慶永﹐亦以詩唱和﹐稱文字交。或以公事赴省﹐偕同僚謁各臺﹐必另延見﹐不以末屬相待也。紳士請席﹐必有歌姬侑觴﹐徹夜豪飲﹐外有風流太守之稱。

壬午之夏﹐忽有鄕紳告變云﹐文橋地方有倡亂姦徒﹐每百人爲一部﹐今已聚至七部矣。旦夕竊發﹐將有不虞。此紳爲伍成武﹐老成端謹人也。其言非繆﹐因密商之何都閫﹐以百兵付胡把總﹐前往擒緝。但路徑未諳﹐不便徑往。因呼一步快﹐熟彼處徑路者﹐授以千錢﹐令眾漧糧而往﹐大雨中黑夜銜枚而進﹐黎明入其巢﹐果翌晚宰牛盟神﹐是早尙羣聚酣飲﹐一時擁入﹐擒其渠魁十六人﹐細審顚末﹐立斃杖下﹐餘黨悉潰﹐地方弭一隱憂﹐各紳俱捧榼酒稱賀曰﹕賴父母之力﹐得安枕矣。又積窩蔣紹元者﹐通廣東西﹑湖廣三省劇盜﹐按臺廉訪之不可得﹐適有鄕紳袁三餘﹐偶於郭外遇之﹐偵其行止﹐密來相告﹐授計捕官﹐率丁壯十餘人往﹐猝然就縛﹐黨羽甚多﹐剛羈重禁﹐城街忽張掛僞示﹐稱總制三省大將軍統兵三千餘員名﹐卽日入城興問罪之師。紳士喧嘩﹐揭而閱之﹐謂紳士曰﹕無妨也﹐此卽獄中蔣盜所爲耳。紳士曰﹕何以知之﹖曰﹕此奴遇袁老先生﹐而猝然就縳﹐今僞示所言三千餘者﹐三餘也。員者﹐袁也。直斥袁名﹐非此奴而何﹖袁紳怖絕﹐適值按院李仲熊入境﹐又久雨城墻傾圮三十丈﹐一面令獄卒防護。嚴緊﹐按院欲畱駐全州一月﹐料理入境疏﹐因思越獄事有可虞﹐緩圖必致滋蔓﹐若詳上臺﹐反成不了之局。彼羽翼甚多﹐變生旦夕﹐欲權自處置﹐則按巡諸臺與諸刑廳在境﹐又無不相聞之理﹐乃賂按臺掌案者﹐慫恿臺卽日蒞省﹐然例又當躬送﹐往返須旬日﹐城墻傾頹甚慮也。躊躇無策﹐郊送六十里﹐策馬而前﹐卽行稟別﹐按臺唯唯﹐飛騎回州﹐日已銜出矣。以名帖迎請諸紳士至公所﹐獄中提此劇盜﹐及先有事相關二盜在禁者﹐捽之至前﹐數其罪而朗告紳士曰﹕若此罪大惡極﹐蟠結三省寇盜﹐作孽地方者﹐應置之死乎﹖齊聲應曰﹕應置之死。乃選力壯數人﹐痛捶之。三盜立殞杖下。僞示虛聲畢﹐竟絕影響﹐人心稱快。假使此時隨按臺赴省﹐城墻傾圮﹐可以闌入﹐一時逞發﹐可不爲寒心乎﹖全故多盜﹐一拘禁則在外黨羽必百計力出之。若申詳上臺﹐問擬大辟﹐每有越獄者﹐株累反多。任內凡獲盜二百餘人﹐審其情眞罪當﹐法所難貸者﹐俱立刻杖斃﹐所以一時盜賊屏息。

癸未闖賊﹑獻賊攻陷全楚﹐逼近全州﹐所在震動。先時﹐祁陽王爲虐地方﹐人心怨恨﹐乘此攻殺﹐祁藩星夜遁入全境﹐假道赴粵西省城﹐倡亂者隨之而來﹐人人股栗﹐因陳兵境上﹐力阻遏之。祁藩致書乞哀﹐必求庇護﹐又思外旣有彊寇﹐內又有亂民﹐必致自相糜爛﹐申詳各憲﹐嚴檄阻之。祁藩亦竟他道間去﹐才得帖息﹐而逆賊之報來矣。爾時﹐城內空虛﹐百無一備﹐紳士俱攜家眷出城﹐百姓從之﹐一日數驚﹐乃出示先禁搬移﹐次禁訛傳﹐詳上憲調永寧副戎孫公尙鎰領千兵爲城守計﹐漸次布置防禦﹐忽九月十九日夜半﹐防守黃沙參戎李公當瑞叩城門甚急﹐晨行李入城曰﹐闖賊來矣。予曰﹕何以知之﹖云﹕闖賊假裝督餉。莊戶部諱相誨之舟﹐沿途知縣參謁﹐俱不相見﹐且隨船約有三百餘號﹐若督餉何以有此多船也。予始亦疑之。比天明﹐城中無一人矣。予令孫副戎坐北門城樓﹐以鎖鑰交付﹐親策馬出城﹐只隨門子一人﹐到河幹呼一漁艇飛棹迎之﹐果數百艘揚帆直指﹐遙問莊老爺坐在何船內﹖指一船曰﹕此是。予袖銀拋其船賂之﹐得以相傍﹐湧身一躍﹐登其舟﹐請相見﹐仍以病辭。因髙聲曰﹕事急矣﹐我此來救護舊公祖﹐非爲別事也。莊在內艙聞之﹐卽臥次請相見。問系何故﹖答曰﹕人傳老大人船乃張獻忠賊船﹐前途共有民兵數千堵截﹐因老大人昔撫敝地﹐恐有誤傷﹐故親來識認﹐今果眞﹐當飛回阻遏也。隨別躍下小舟登岸﹐城隅紳士見予仍策馬回﹐俱額手大喜曰﹕太尊此去無恙﹐非眞賊矣。人心始定。於是﹐開城門﹐換衣服﹐候其舟到城下﹐又更謁之。莊公懇借一寓﹐調養沈屙。力辭之云﹕闖逆旦夕且至﹐事不可知﹐豈堪駐札。又懇少畱一﹑二日﹐備買柴米酒肉之類。曰﹕是不難﹐遂送白米二十石﹑柴二十擔﹑酒三十壇﹑宰豬二口﹐力促之行。其所隨之船﹐俱楚中逃難者﹐附之而行﹐俱嚴逐之出境。是晚﹐城中乃大定。於是﹐詳調土司狼兵應敵﹐陸續漸至﹐又計餉無從出也﹐躬請紳士計議﹐有言堅守者﹐有言出戰者﹐有言避賊者﹐有言堅壁淸野者﹐有寂默無語者﹐眾論不一。予語之曰﹕各位若欲辦賊﹐不消許多議論﹐只依我兩个字﹐余俱我自承當。眾問云何。曰只要完錢糧。旣有糧餉﹐稍粗膽壯﹐凡事可以湊手。我守土之官﹐百凡是我干系也。眾欣然爭輸﹐不三日﹐而得萬餘金。又詳請粵東制臺﹐粵西撫臺﹑各檄藩司﹐其解一萬三千金。又撫臺問﹕米何從出﹖曰﹕此不難耳。只畱本州島解府倉糧一年﹐便足用﹔只須候詳批耳。撫臺喜甚。云﹕此何必詳貴州﹐竟便宜行之。又得米一萬三千餘石。於時﹐泗城州狼兵以三千應﹐忠州狼兵以四千應﹐附近土猺又以二千應﹐兩標營兵以二千應﹐楊總鎭率各參遊督率分攻永州﹑東安﹑道州﹑寧遠﹑祁陽等處﹐支給本色﹑折色﹑水運陸運﹐人人賈勇﹐遂復楚七城﹐擒迎降授僞官百餘人﹐審首惡六十四人磔之。先是﹐防守之日﹐闖賊遣二將領兵數百伏於黃沙﹐僅領十餘人叩城門云﹕是投降效用者﹐登城隅俯詢之﹐二人稱系張闖營將﹐偶爲失事得罪﹐今逃來投生﹐願爲向導。張闖可立得也。予陽慰勞之云﹕且安營城外﹐當詳軍門﹐而後收。卽遣二吏﹐持榼酒相款﹐授之以計﹐多酌勸之酒﹐與結盟﹐候彼極歡之時﹐便附耳與語云﹕可惜二位好人﹐州主疑心錯了﹐彼若驚問﹐卽云州主今以酒款畱﹐別無好意﹐卽刻調兵來擒殺也。果二賊跑馬飛去﹐隨於城中放炮發喊以疑之﹐二賊同十餘人狂奔至黃沙﹐語休兵云﹐大兵來矣。正不知多少﹐伏兵棄甲曳戈﹐甚有滚跌黃沙河而自相踐踏者。大奪其魄﹐此第一次虛聲幸成也。恢楚之後﹐駐兵永州﹐髙同知監紀者﹐與楊總鎭爭所獲財物﹑婦女﹐意气相激。髙先拔營回﹐楊亦撤兵返全州﹐棄所獲﹐空城又爲賊所據﹐駸駸又逼全矣。城中復哄動。予提刀向楊總鎭曰﹕嬰城固守﹐是我分內事﹐今爲私忿棄卻城池﹐前功盡隳﹐反招引賊寇乘勢而來﹐是誰之咎﹖公若不速往﹐我以家眷入山中﹐卽以刀殺汝﹐遂自刎矣。楊總鎭悚然承應﹐立刻又提兵往﹐復克獲所得諸城﹐𨿽有桑楡之收﹐然殺傷擾害﹐又大損一番矣。時靖藩欲借擊賊之名﹐陰有不軌之意﹐不謀兩臺﹐自密調田州狼兵一萬﹐先於黑夜潛出省城﹐單騎到全﹐匿於民家﹐有門生周春元﹑名忠佐﹐密來報云﹕靖藩悄地來此﹐田州狼兵將蜂擁而至﹐若之何隨﹐密報撫院﹐一面托宗室素相知者﹐諭以藩王無出境之理﹐勸令潛回田。狼兵到省之時﹐大逞搶殺﹐撫臺無以禁之﹐亦驚惶甚﹐令賞功官預備棺木﹐經過靈川﹐縣官走匿﹐經過興安﹐縣官自縊﹔所到﹐無不焚劫﹐先聲可畏。頭站到州﹐押摃官投見﹐大作模樣。予降階迎之﹐延引共坐﹐首詢以犒官﹑犒兵數目﹐彼先有一手折在袖﹐曰﹕太爺眞正在行﹐別處何曾說及﹐所以眾人吵嚷耳。接其手折﹐約費僅二百金。立刻捐資兌封﹐並備榼酒﹐躬自答拜。摃官愕然曰﹕太爺何神速至此﹗感蒙如此相待﹐自當效力﹐不卽卸鞍﹐隨策馬前迎三十里﹐語營頭曰﹕全州太爺曉事﹐不比別處﹐汝輩須遵約束﹐不可仍前亂攛。眾皆唯唯。土目田州知州姓岑名延鐸者﹐少年嗜殺﹐性極劣傲﹐到州之日﹐畱在城外湘山寺結營﹐緊閉城門﹐自往投拜﹐彼盛陳兵衛以待﹐予亦盛儀從﹐吆喝而往﹐頗知謹戢﹐預備嗄程酒席丑之。翌日張筵以款﹐彼此酬答﹐與彼心腹﹐了無猜忌﹐不敢少逞﹐亦絕不與談及行兵事。每早倡籌給米一百四十石﹐分堆給散﹐委十吏管十堆﹐無一嘩者。一日遣權州﹝卽土司丞相也﹞來云﹕不消每日費心給米﹐只求給幾票下鄕自買米足矣。予卽以十金成錠者納權州袖中﹐語之曰﹕我米現儲倉中甚多﹐盡著支用﹐何須要買﹖所云買者﹐不過兵丁假此下鄕騷擾耳。顧文一言方便作陰隙﹐權州頷之而去。結營十日﹐兵丁頗有不耐禁戢之意。余紿土司曰﹕盟翁知此來爲靖藩所誤乎﹖曰﹕不知也。曰﹕靖藩調兵﹐未曾知會撫臺﹐今撫臺將拜疏入告﹐謂盟翁擅行調兵離境﹐倘奉旨嚴切﹐將若之何﹖土司忙問曰﹕何以教我﹖予曰﹕今楚地平定﹐無所用兵﹐盟翁不若率師軍歸﹐弟當力求撫臺歇手何如﹖土司感甚曰﹕非公見教﹐幾誤我。次早卽班師去﹐備榼郊餞﹐灑淚而別﹐消弭地方一事﹐亦大快也。

旋以十三洞巢猺人作亂﹐兩臺欲順道借此土狼兵萬人進剿之。予遣陳春元與猺爲鄰﹐招撫叛猺﹐竟不用土狼而去。蓋自九月十九日至十二月二十六日﹐登城守陴﹐躬率紳士﹐分隅防守﹐夜則每隅列火炬﹐松香油糠﹐火光徹夜耀天﹐衣不解帶﹐目不交睫者﹐約一百日夜。甲申三月望日﹐備席七十餘桌﹐花紅臺盞﹐折席稱是﹐請楊總鎭曁參遊各官及本州島紳士慶太平宴。宴畢﹐諸鄕紳﹑春元﹑生員俱向予拜謝﹐有一紳爲趙獻﹐素爲戶部郎諸紳士所推重者﹐昌言於眾曰﹕公等知今日太平晏爲老父母剿賊之功乎﹖愚意功不在今日﹐在上年除文橋七部之賊﹐若使此輩蔓延﹐至今我屬無噍類矣。眾共稱服其言爲當。嗣後地方復業﹐各土司狼兵及標兵俱各發回。時狼兵被調者﹐羅大政一營﹐亦在其內。羅效力居多﹐蓋感前日永寧保全之徳也。凡各營所擄婦女﹐攜經全州者﹐挨查發銀收贖﹐分寄紳士家﹐傳示楚中﹐令彼本主認回﹐多有紳士家艾婦室女﹐相攜至堂墀﹐抱頭痛哭﹐叩顙感謝。撫臺聞之﹐亦致札諄謝云﹕門下積此陰功﹐已記名天庭矣。是時﹐在楚藩王﹑宗室無不戕害﹐獨桂藩輕騎過全﹐不入城﹐徑赴省入粵東。逆賊獲兩世子安仁王﹑永明王羈禁之﹐將劫以行。安仁王在道州禁中﹐靖藩護衛往救得脫。永明王在道州禁中﹐予同楊總鎭突圍救出﹐護送來全﹐爲備衣服﹑鋪帳﹑飲饌﹑器皿安歇。三日送路費﹐遣吏目千戶護送﹐又委一生員謝允謙伴行至東粵﹐桂藩父子重得聚會。桂王甚感﹐特疏題薦﹐東西制撫交薦﹐東制臺沈公猶龍特疏薦云﹕逆賊攻陷全楚﹐勢如破竹﹐睥睨全陽﹐徘徊城下﹐本官悉力防禦﹐使賊不敢正視全城﹐踉蹌而去﹐乘勝襲擊﹐恢復楚境等語。而京師已有變矣。

甲申四月﹐接邸報﹐升東瓊州府同知﹐深幸脫苦海。不半月﹐隨有先帝遇害之報。爾時﹐五內摧裝﹐亟催署邸交代離任﹐而不可得。藩司蔡沈﹐因上臺委署未定﹐又復詳畱。予激切再詳云﹕三年勞吏﹐艱苦備嘗﹐今安得不拘畱之﹐禁錮之也。藩司以「拘畱禁錮」四字過激得罪﹐故意稽捺﹐幸沈制臺見詳文懇切﹐在寧遠調回陸州同代謝﹐始得卸事。先時﹐按臺李仲熊與撫臺林公爲難﹐各具疏參劾﹐俱牽予作證。時大計參商﹐按臺將撫臺所信重者四人﹐盡皆拉去﹐而獨不及予。因予拚著一官與之硬對﹐且知予爲王昆華師門下士﹐且爲李括蒼師﹑孫大器師北雍賞拔﹐因是不敢動手也。李按臺性極貪鄙﹐蒞任未幾﹐卽遣承差賚三報封來云﹐每一報封要一訪犯﹐須萬金贓者爲要。予語之曰﹕全州何等地方﹐卽極大鄕紳﹐亦不過幾千金家業﹐那有訪犯得萬金者﹐爲我持去繳還﹐無此訪犯﹐不過壞一州官﹐不及貴差也。厚贈厚款之﹐差亦唯唯持報封去。然例又不可少訪﹔有一異棍﹐系江右人﹐逃匿西延﹐作孽多端﹐卽臚款開送﹐遂羈禁之﹐適值分校武闈赴省﹐慮其逃脫﹐卽親自械往。此棍神通異常﹐用七百金賄脫﹐按臺親喚當堂釋放。且屬云﹕汝此訪必有造訪之某﹐可速報來。此棍遂將西延姓唐者﹐造十萬贓送訪。按臺幸甚﹐行脾仰平樂刑廳姚公斌提究﹐差後到州。予謂之曰﹕此訪犯從何來耶﹖木州訪過。有人﹐按臺不審徑放﹐今此訪未經本州島開送﹐按院何處得來﹐要人只挐我去便了﹐屢催亦終不應攺批。桂林刑廳賈公必選來差﹐亦復如前堅拒之。賈刑廳不得已﹐面稟云﹕全州爲非本官開送﹐倔彊不申解﹐須是攺批本州島審解﹐庶可結局。從之攺批來州。予不差役﹐只寫一諭單﹐喚今唐人同諸被害出州。越日。卽至。詢詞內有名俱齊﹐呼役擺設香案在露臺﹐公服對天四拜﹐祝云﹕全州知州馬光在任﹐從未做一件傷天理滅子孫的事﹐今被按院逼迫﹐沒柰何搽了花臉﹐做此樁事﹐眾百姓亦須諒我。諸犯證聞之﹐號啕大哭﹐合堂胥吏﹐亦俱涕泣。於是﹐端坐喚令商議此俱是捏造之事﹐無可審﹐無可問﹐只須酌量贓銀多少﹐申報便了。諸犯俯伏﹐一惟上命。始酌議四百零九兩﹐具招詳報。詳中極寓譏諷﹐旋卽批允﹐不數日細思詳文多有未便﹐行票桂廳﹐不必解贓﹐速弔銷原捲﹐刑廳行文並作東弔銷訖。按院又恐來票畱作張本﹐又連票亦俱弔銷。從此按院恨入骨髓矣。按院於平樂府弔取贓銀三千餘兩﹐寄全庫﹐予稟撫臺知之﹐亦卽參奏﹐且指余作證﹐後絕不敢取一釐﹐僅於賞兵送禮動支花銷後﹐語桂刑廳曰﹕不料全州狼惡如此。然終無柰我何也。及造冊候代﹐牌行全州。駐紮﹐且面囑修理衙宇。予思此來相與盤桓﹐終非好相識也。亟語桂刑尊曰﹕外邊傳說有萬千贓贖寄全州庫﹐若來則此語似眞﹐桂刑尊以聞﹐卽刻攺牌駐柳州者三月﹐不見親近爲幸﹐亦省多少風波也。迨爲總憲李邦華參拏﹐而始得與之開交﹔不然﹐恐亦終不免也。

將離任赴東粵之前﹐新按臺鄭公諱封蒞任﹐先駐梧州﹐因送撫臺﹐便道來謁。初見亟屏人詢兩臺交爭事。予爲備陳顚末。鄭公始悟。又曰﹕𨿽則如此﹐然在衙門體面﹐各人要存耳。後亦不與撫臺爲難。按臨省城﹐與新桂刑廳吳公鍾巒同年也﹐催賢否冊亟甚﹐尙未經酌定﹐遣捕員密請傳梆以進。語云﹕吳年兄只會做文字﹐不會做官﹐豈有司理問以賢否而久不應者乎﹝時司李兼署府﹞。借重爲一開列備覽。予作起曰﹕此何等事﹐而下吏敢越俎。按臺曰﹕此乃肺腑之語﹐若如此﹐反不相諒。因據所知開列﹐復薦按臺所不滿者二人﹐辭別赴廣東行。是時﹐沈制臺出巡韶州﹐溯流而上﹐欲往辭﹐給假暫歸﹐抵英徳﹐兩舟相值﹐復隨之而下。至三水驛﹐相見謝辭﹐不允﹐至東省再見﹐以老母年髙﹐乞假暫省。制臺曰﹕海南黎賊叛亂﹐告正有事之日﹐必欲借重調停﹐卽日遷轉易事耳。謁按臺劉公逵亦然﹐不得已驅車赴瓊﹐路遇彊寇﹐劫掠行囊過半﹐間關渡海﹐正值黎賊攻破臨髙縣﹐殺官劫庫﹐又圍定安縣﹐城中一空﹐紳士百姓赴府告急者﹐以數千計。道臺林公諱汝翥﹐忙甚﹐初見卽握手謂曰﹕望眼穿矣﹐一以黎事付托﹐竟攜印赴省辭任棄官去。府尊張公允佳﹐惶惶無策﹐地方蠢動。予與守備許大才商議﹐宰牛誓師﹐突衝定安之圍﹐圍遂解。先是﹐定安知縣王姓者﹐以賊圍無援﹐窘甚自縊﹐署印無人﹐因爲暫理。招撫居民﹐日則拮據﹐夜則巡城﹐卽除夕﹑元夕﹐猶登城策騎周視也。賊魁符元豪﹐黎雪﹑黎祿﹑黎番﹑分踞作耗﹐廣布姦細窺伺﹐因每日在教場試騎射﹐繕甲﹑造帳﹑制弓箭﹑火藥﹑銃炮﹐鐵藜諸武具。黎賊相謂曰﹕馬二爺果欲剿我輩耶﹖時又招黎頭王仲英及黎長陳貢生﹐王貢生十數輩﹐嚴令防禦。又陽示招撫﹐忽命徐中軍授以反間之計﹐三黎自相戕並﹐俱各授首。符元豪雄據儋州﹐勢亦少孤﹐亦遂用計撲殺之。梟其首﹐並三黎之首獻俘﹐厚賚徐中軍﹐劉陳二守備﹐爲之把盞。是役也﹐不興一旅﹐不煩一矢﹐而得成功﹐瓊人傳頌﹔向來黎患﹐特簡總督師徒數萬﹐錢糧數十萬﹐未得貼服﹐今不勞費而定﹐未有若此之安閒神速者也。然差喜僥幸獲成﹐非有他能也。丙戌正月﹐符黎餘孽復嘯聚於白沙深處﹐欲乘燈夕弛禁之日﹐進郡城作亂﹐有告急者﹐禁不令傳說﹐仍令徐中軍扮作賣肉者﹐挑擔入其巢穴﹐與之交易﹐假以無意揚言府二爺不知提兵往何處﹐卽日各寨兵到﹐我輩做小經紀人﹐只怕兵來﹐不知此處可借住幾日否﹖眾孽聞之﹐疑事泄﹐來搗巢也﹐旋卽散去。

是時﹐署府印止九十日﹐恰值歲底新年﹐一無所事﹐海北守道蔡秋卿來署﹐海南巡道頗作聲色﹐見予署府印﹐囑門子來索八百金﹐同堂弟在署﹐頗有難色。予曰﹕狗旣咋骨﹐才不噬人﹐竟予之四百金。卽日封印﹐小轎便服﹐拜鄕紳春元告別。百姓聞之﹐閉城門罷市﹐人持一磚﹐擁進道門﹐欲甘心於蔡道。蔡道聞之﹐心膽俱碎﹐急遣在署鄕親翁姓者﹐到府跽求﹐出堂視事﹐諭散百姓。予始亦以病辭﹐旣思亦盡勾酒落矣。朱寫牌諭止之。士民始定。蔡道悔過不遑曰﹕那知此公如此得民心也。後又以臨髙﹑澄邁二縣缺官托新府尊李逢春致意﹐借重兼署﹐欲以償前費也。予語之曰﹕署府三月﹐詐銀四百﹐並署兩縣﹐我不能又出貲本作販夫也。回詳中﹐亦以販夫二字直拒之。李府尊爲之咋舌。按院王公諱化澄聞之﹐行查此事﹐將以據參﹐而蔡道適患病殞﹐幸也。福建﹑江西信急﹐新制臺丁公諱魁楚﹐因方伯吳公諱時亮推薦特甚﹐是日移鎭南雄﹐徵調土司狼兵﹐知爲予素所服習﹐題薦監軍道僉事﹐不俟命下﹐遣官惇請﹐監攝其軍。其率領親兵及召募黎民﹐渡海赴南雄﹐爲制臺造營房﹐給月餉整頓兵馬﹐分撥前過梅嶺﹐偶與雄廳馮珖不合﹐亟求解務﹐堅不允行﹐才二十日﹐而閩信又壞矣。同制臺返肇慶﹐議擁立事。適西撫瞿公諱式耜﹐陛任少司馬﹐在肇與制臺議論相左爲之調停弗獲﹐又兩相委托﹐因思擁載大事﹐豈小臣所輕置喙者。異日兩公相激﹐必諉罪我﹐不別兩公﹐竟歸瓊州。謝監軍事後﹐亦究依瞿公。議擁戴旣定﹐陛任車駕司員外﹐未幾﹐恆中李公用楫疏薦升海北巡道旅﹐攺嶺西巡道副使﹐才欲束裝﹐而時事已不可爲矣。避居海濱﹐行李爲之一空。時丁亥三月中事也。戊子春﹐忽聞反正之信﹐六月始確與同事出身相慶。九月杪渡海。十二月抵端州陛見﹐旋擢勛少。上念舊擁護功﹐傳旨召對﹐極謝當日護救始末﹐賜宴﹐諭鴻臚寺堂上官傳旨吏部﹐照三次覃恩加陛三級﹐乃爲當事五虎所尼﹐僅陛冏少卿﹐加級贈封祖父母﹐父母﹑恩及三代。蓋異數也。朝班碌喙﹐見門戶攻擊愈甚﹐五虎惟以招權納賄﹐伐異黨同爲事﹐知時事不可爲﹐屢以疾辭。奉旨不允﹐僅令在寓調理。時全永李撫軍病故﹐全紳士思及舊拒闖逆功﹐督輔瞿公知之﹐亟以民情上聞﹐卽日有全撫之擢﹐舊例撫臣必由會推﹐五虎以資格相尼﹐不由會推﹐冢宰竟奉旨補牘陛授。予抗章懇辭﹐侵及諸人。疏至再三不獲。陛辭之日﹐條議時事﹐疏力謫之﹐諸人亦不敢置辯。抵桂林﹐與督輔瞿公商酌情形﹐見將驕兵悍﹐且饋餉不給﹐日事劫擄﹐力陳措餉﹑勵兵﹑偵探﹑夾擊﹑分汛﹑保民諸事。條上﹐鰓鰓慮之﹐及抵全州﹐捐橐犒軍﹐爲費不貲﹐督諸營分五道並進﹐諸將俱已晉爵公侯﹐志得意滿﹐日則賭博羣飲﹐夜則擁少艾爲樂﹐觀望不進﹐遷延兩月﹐乃始發兵攻永州。初亦告捷三次﹐繼而疏縱姦細入營放火﹐尙然髙臥﹐一時喧亂﹐人不及甲﹐馬不及鞍﹐相率鼠竄狂奔﹐封疆又付之一擲矣。抵全喘定﹐亟備酒飯﹐慰其渴饑﹐乃語之曰﹕彼不來追﹐我自走耳。站定腳根﹐尙可養銳﹐以圖再舉。試問今日將更退歸於何處﹖諸將聞之﹐無語。力督其收拾殘敗﹐仍札營於全北城外十里之太平鋪﹐力爲設處糧米﹐親往山中村落沿家督催糧賦﹐卽除夕元旦亦令之挑負送營﹐聲勢振怖。庚寅三月﹐忽訛傳有北兵來﹐不及致詳﹐五營盡拔營宵遁﹐督師張公同敞﹐亦在營中﹐不能不偕之行。予致柬微諷之﹐渠以爲嘲刺﹐竟銜恨去。予自謂與城存亡之人也﹐卽檄紳士百姓﹐誓神督民兵得萬人﹐設立十三關﹐四民俱搬入關中﹐相倚爲命。人民俱集﹐各營聞之愧悔﹐督輔瞿公﹐嚴檄催進﹐復移營來全﹐縱兵入關﹐大肆擄掠﹐避難居民﹐受毒不可勝言矣。余憤甚﹐爲繕疏上聞﹐卽乞休﹐屏居山頂。鎭國公胡一靑立營關外﹐力請出山﹐謂公不出﹐則擾民不已﹐出則乃不擾民也。予謂以此要我﹐斷無不出之理﹐卽策轡出山﹐料理接濟糧餉﹐不一月而各鎭又聞風拔營走矣。若輩擁重兵﹐受重寄﹐等於兒戲。再上疏乞休﹐自請就戮﹐哀動天聽﹐奉旨撒回﹐赴部用。瞿公疏畱﹐謂節鉞重臣﹐無輕撤理。又奉旨慰畱﹐遣兵部司官賚敕諄諭﹐然居民已無一人﹐孑然一身﹐作何障禦﹖適病感冒甚劇﹐輿疾赴省﹐與瞿公具述所以戕民擅奔之狀。瞿公始知一日不可畱也。甚悔前疏之失。予具咨懇以轉奏。十一月初六日上午﹐奉旨病痊起用﹐而兵入省城﹐已大潰決裂矣。此時﹐卽擬自裁﹐念有老母在﹐且旣已準病離任﹐可緩於封疆之誅﹐盡棄行李﹐舟無榜人﹐幾至沈溺﹐僅抵陽朔﹐而兩路夾擊﹐欲赴水爲僮子泣挽﹐乃捨舟入山寨﹐次早兵隨入由﹐衣服被囊﹐罄劫無存﹐抵暮從山巓掛下﹐黑夜掉泥中﹐避往獞巢﹐又爲外人所覺﹐遣將官領兵看守﹐隨欲奪其刀自刎﹐爲將官夏姓者堅持﹐又不容轉身﹐立逼之出﹐隨之登舟﹐此時已置生死於度外矣。到省見總兵綫國安﹐副總於文科﹐力請速死。二人竟相待甚善。綫總兵爲安頓住處﹐挑送飯米。於副總又慮在省嘈雜﹐請之綫總兵﹐求送全州安置﹐遂於辛卯二月初一日行﹐實元旦也﹝當時攺用建丑正﹐故二月朔爲元旦﹞。凡飲食住歇之處﹐俱於副總任之﹐屢求退不得也。幸舊識及門生諸人﹐日饋資糧﹐間以碁酒遣日﹐盤桓九閱月﹐法禁稍弛﹐擬卜鄕居﹐舊門生有願送田者﹐有願借園房者﹐欲就之隱居﹐爲終焉之計。懇之於總﹐已得首肯﹐值瞿使從家鄕來﹐附有家報﹐知先慈已於已春二月棄世﹐家中爲籍產事株累極苦﹐痛悼幾絕﹐歸志始決。然終不可得也。值代於總者爲劉副總孔修﹐江寧人也﹐一見如故﹐𨿽武弁﹐然靑田之後頗知文墨﹐兼喜對客銜杯日夕惇請宴樂必至夜半﹐始別﹐語次求其謀。歸﹐亦終無策。適有流謗於綫總者﹐言日有宴會﹐必饒貲財﹐綫總遣將官密訪﹐將有羈畱隨旗之意﹐劉副總聞之﹐卽呼遣官諭云﹐彼日食尙不給﹐我輩念爲先朝大臣﹐憐其流落他鄕﹐不實忍也。遣官依言回復﹐綫總兵忽動良心﹐遂發一護身牌放歸﹐時壬辰三月也。劉總攺調南寧﹐畱家眷在全托爲照管。又囑家中措置路贐五十金相贈﹐稍稽時日﹐迨四月十六日欲行﹐聞有鐵騎從衡州來而阻。至五月二十五日﹐借一小舟行至永州﹐聞有潰兵四散而至﹐一路戒嚴。六月初三日﹐抵衡州﹐覓搭船不可得﹐借寓於總新造空船內六七日﹐聞靖州有孫兵至﹝卽孫可望之兵﹞合城喧遁。此時亦坐不穩矣。河幹阻住行舟﹐絕無往來者﹐覓一小小客船相附﹐懇衡州署府趙同知轉求營將給牌放行。時有祁陽徐將官﹐聯舟欲相隨。予認爲一家﹐許之相傍﹐得出柵。次日﹐至衡山﹐夜半忽喊聲震天﹐疑爲彊賊﹐乃續順公帳下差官擄船也。擄及徐船﹐原系舊識﹐徐將官亦認爲一家﹐得以無掠﹐深幸兩日前攜帶人﹐今亦爲人所攜帶﹐何相報之速也。又行三日﹐始達湘潭。時續順公從寶慶全營奔逃﹐河中檣帆亂竄﹐隨之行至長沙﹐札營立柵﹐亦不許放一船行走﹐以六﹑七月中酷暑﹐伏藏小艇者四十六日﹐日蠅夜蚊攢集﹐從來未經嘗之苦﹐未可形容。值於總新船載鹽過辰州﹐稟討關放﹐懇搭其船﹐才脫虎口﹐如插翅上天矣。才行一日﹐駕舟者不識水徑﹐竟擱淺灘﹐挽拽三日夜不得動﹔水愈幹﹐船愈牢﹔續順公全營聞追兵﹐又饒夜飛奔﹐始時見滿河船盡而追兵至﹐孑然一舟﹐釘立沙灘﹐亦付之無可如何而已﹐靜以待之﹐遙望三四船至﹐因默祝曰﹕倘可生還﹐或得呼而求渡乎﹔漸漸相近﹐遙呼之﹐卽應﹐原與於總舟人相識者。但粗造未完﹐都無遮蓋﹐因求相渡﹐慨然依允﹐卽刻顧之以行。兩日抵洞庭湖﹐順風極狂﹐暮時將抵嶽州矣。時中秋月極皎﹐忽而火電交至﹐霎時黑霧漫天﹐狂風驟雨﹐迅速而來﹐以破散未完之舟﹐震蕩於衝波激浪﹐上無遮蓋﹐淋雨傾身﹐兼之黑夜﹐舟人無所施其伎倆﹐叫喊連天﹐謂此番必不得免矣。震蕩者一夜﹐抵天明﹐風勢稍緩﹐終不得行﹐又搖撼於湖中者一日夜。第三日才揚帆過嶽州。續順公營又紮嶽城下﹐恐其截住﹐飛棹徑過﹐所攜僮子﹐另宿腳舟﹐幾乎相失。行三日﹐達漢口﹐遣人另覓搭船﹐得一船﹐已議定寫單矣﹐及登舟而又不允﹐聞僮子呼老爺﹐謂是職官不便也。再三講說得允﹐云少待五六日可行﹐始謂五六日易待耳﹐不料客貨未齊﹐在船悶坐者二十七日乃動身﹐及撐至江口﹐又坐十日。至九月十七日乃行﹐才一日﹐狂風大作﹐黃沙蔽天﹐不可得行波浪中﹐又歇二日。見別船顚溺江中者﹐殊可怖也。日遇逆風﹐不過行三﹑四十里﹐挨過黃蘄﹐過九江﹐風愈熾﹐望見匡廬﹐舟主人指曰﹕此所稱廬山也。遙隔停舟﹐置酒相款﹐時同舟者有徽人﹑湖人﹐頗知字﹐謂予曰﹕何不作詩紀遊乎。予因搦管浪吟﹐頗志不忍輕別之意。亡何﹐狂颷徑作﹐經小孤山﹐舟過而復相回三次﹐因思不忍輕別之語﹐若爲之讖也。舟人謂自行舟以來﹐未有此怪事。十月初七日﹐始達蕪湖。停五日﹐另雇庫船出關﹐備受二關需索之累。至龍江﹐風狂舟行如駛﹐欲赴瓜埠訪劉副總令郎﹐兼送家信﹐而舟不得停﹐僅遣一人去。及到京口﹐好抵家矣。不謂開河作壩﹐先一日已築斷﹐又阻不得進﹐乃登岸借居七日﹐歸心如箭﹐雇車以行﹐至奔牛﹐雇船行﹐及橫林﹐而次兒﹑長孫來迎。一時父子祖孫相會﹐相抱痛哭。又行一日﹐才抵家。蓋無一生中得生﹐萬無得歸時得歸﹔及得歸矣﹐而途中備極險阻如此﹔念自庚辰三月出門﹐壬辰十月二十七日還家﹐共十三餘年﹐在外備極勞苦﹐歷盡患難﹐乃於兵戈滿地﹐波浪掀天中作收場。今仍是本來面目﹐夢中夢﹐幻中幻﹐如盧生從枕上游也。但思先帝大恩未豎尺寸﹐又不獲以身殉﹐則死亦不瞑目也夫。

按廣西通誌職官表﹔馬光﹐吳縣人﹐崇禎十四年任永寧知州﹐崇禎十六年任全州知州﹔宦績志未立傳。跋

兩粵夢遊一編﹐吾六世祖涑庵公宦遊兩粵事迹﹐親記手澤也。公自粵遊歸﹐隱迹堯峯﹐幽棲巖阿。傍築純陽閣﹐又近姑蘇臺舊址﹐往來於靈巖香涇穹窿山谷赤松子采芝處。又有漁蓑樵笠﹑云袖霞裳﹐皆深沈奇士﹐日以琴歌詩酒相與嘯傲其間。公臨終云﹕襝𨿽無冠帶﹐剩我本來面目亦可。今之結茅息影之所﹐卽葬我身足矣云云。後子庵公恪遵奉安。所遺是編﹐傳已七葉。前蒙新安許子﹝諱楚﹞首爲之序﹔其後起頑陸子﹑聖徵何子﹑銘果吳子﹑靑田陳子﹑竹庵馮子並諱演侄者諸君子亦各題序。但是編有殘損字迹﹐幸存澐來公鈔本校補。鐘自顧菲材﹐又慚無識﹔每一開卷﹐未嘗不垂淚沾襟。當春秋祭掃﹐徘徊松下﹐而不能去﹐幼時懷弔詩有「先世丹靑亞﹐後代何貧蹇」句。嘻﹗天若無虧﹐石可不煉﹔海如長涸﹐鳥可停銜。公之勞迹﹐望君子之能揚﹔傳得手編﹐期後人之克守﹕庶不淪吾祖之苦志也﹐幸矣﹗

七世孫鐘跋。江變紀略卷一

徐世溥撰

金聲桓﹐左良玉部將也。本遼陽衛應襲世職﹐以邊資﹐歷楊樞輔嗣昌﹑史督師可法諸營﹐累升至淮徐總兵官﹐尋隸左後隊。初﹐左旣敗績襄樊﹐退保武昌﹐力不支﹐則圖屯兵南都。癸未春﹐至池州﹐聞有備而還。久之﹐復至武昌﹐徘徊楚東。乙酉春﹐闖賊又日夜東下﹐左帥恐不能不徙﹐欲復趨南京而無名也﹐患之。時﹐宏光帝立已半載﹐朝廷昏亂﹐馬士英﹑阮大鋮用事﹐出史可法於揚州﹐而囚北來崇禎先皇太子﹐人滋不服﹐久之﹐都下紛紛言所囚者乃王駙馬子也﹐於眞太子無與。東南日夜望眞太子出而立之。左客胡以寧﹐因獻計令爲太子手詔﹐趣左帥入靖畱都者﹐使客自北來﹐稱太子有手書血詔付左。左佯受詔﹐爲壇而哭﹐酒血誓師﹔內憚江楚督師侍郎袁繼咸在九江﹐胡以寧舊與袁遊﹐卽遣以寧用太子旨紿袁侍郎會師﹐部署三十六總兵而東﹐以江西屬之金聲桓。左至﹐則袁所部呂督師舊將郝效忠﹐郭云鳳乘袁﹑左舟宴﹐焚掠九江。左兵卽附之﹐良玉見城中火起﹐聞報曰﹕左兵也﹐卽其舟中頓足嘔血而死。左死﹐軍益亂﹐其子夢庚竟劫袁與俱﹐下至蕪湖﹐宏光帝已執矣。繼咸隨宏光北﹐其中軍總兵官都督鄧林奇死之。而左軍三十六將皆降。英王令左夢庚以父官率諸將入朝﹐金聲桓不欲往﹐乃自請願取江西以獻。英王許之﹐卽不遣一滿兵而以江西專委聲桓﹐還師南向﹐與闖部降將王體忠合營﹐西屯九江。聲桓宣言滿兵旦夕至﹐馬步二十餘萬﹐日遣牌諭江西速降﹐卽免屠城。一日牌十四五至﹐巡撫曠昭懼﹐解印而逃﹐諸有司縉紳士民則皆走﹐江城內外一空。六月初四日﹐鄕約遂偕市井諸士類迎金督鎭於九江。初不知有王體忠也。十九日﹐聲桓至﹐乃有諸生數十人迎於江幹。聲桓戴方巾﹐被靑紗金縷灑綫蝴蝶披風﹐受諸生廷參於舟前。廷參者﹐初見卽跪﹐跪已起揖乃拜﹐復起揖再拜而止。聲桓故武人﹐被輕衫﹐驟受文謁﹐以唾手得江西﹐喜殊不自勝。左右顧從者﹐當如何答禮﹐且笑且摳﹐引諸生起﹐口中謙讓﹐喃喃有所云﹐而無其辭。頰涎墜縮如絲﹐迎者及其從官皆掩口而笑。當時聞者﹐知其無足與矣﹐恐有伏兵﹐徘徊久之﹐乃入城。體忠忿江城無人迎之入﹐則與金氏分營﹐而居城以東者爲王﹐城以西者爲金。金所分當都會喧闐處﹐官府甲第萃焉。其偏裨弟族又多﹐因得分據華劇网羅鄕城諸富家﹐誅鏟未逃諸豪暴﹐略盡以漸﹐便宜署置﹐有司官屬矣。陰念江西迎我﹐特以淸兵聲勢﹐而我甲仗士馬精彊﹐遜王氏遠甚﹐體忠亦不大誅掠﹐人心漸有王氏﹐欲計除之﹐未有以發。會八月二十五日薙發令至﹐實其叔號稱十大爺者﹐賫文以來。令下三日﹐未有應者。聲桓曰﹕此王兵爲梗也。明日請體忠計事﹐卽其揖時刺之。屍出﹐王兵大擾﹐攻金氏﹐燒徳勝門﹐又燒章江門﹐格鬭三日﹐諸金各率其精兵巷戰﹐殺傷略相當。王氏老營兵﹐私計潰散無歸﹐且新至無主﹔卽外據州府﹐勢不能久獨立。聲桓諜知其語﹐且戰且招降﹐而以王氏兵屬體忠舊掌軍鼓號筩者旗牌王得仁﹐軍中所謂王雜毛也。江西自是盡爲金兵矣。聲桓以江西據江南上游﹐西控楚﹐南通閩越﹐得江西則東南要害居其大半﹐而聲桓未費滿州一矢﹐斗糧孤軍﹐傳檄取十三府七十二州縣數千里地﹐拱手歸之新朝﹐計大淸入塞以來﹐功未有髙於己者﹐意望旦夕封公王﹐次亦不失侯耳。收江疏還﹐乃以副總兵提督江西軍務事﹐視舊官更貶﹐得報气沮﹐大非所望也。是時﹐明唐王已起福建﹐攺元隆武﹐以楊廷麟爲相﹐督師取江西﹐萬元吉爲兵部尙書﹐督師鎭贛州。明年八月﹐隆武敗於江州。十月﹐贛州破﹐兩督師皆死之。諸嘗在閩授官得脫歸者﹐往往有隆武及閣部諸札付﹐然見聲桓方恣殺明人士﹐諸凡年十五以上及有病未薙與告反及誣官閩者輒殺之﹐非有故而家質中百金以上輒誣以通明﹐使有司論殺之﹐沒其財產。十三郡人人莫必其命﹐是以遊士莫敢言自外歸﹐金氏威震閩﹑楚。巡撫李翔鳳死﹐聲桓益驕﹐乃大治宮室﹐以明都司署爲帥府﹐役夫萬餘人﹐窮髙極壯﹐避暑之室﹐舂白瓷屑爲塵堊壁﹐倚者如冰﹐阿閣曲房﹐層氈爲墁﹐覆以絳繪﹐履之若綿。嘗病思食虎﹐卽令環西山勒三日得虎﹐而果得虎以脯。諸所爲侈﹐縱類是也。乃其胸中恚郁異甚﹐故滅裂極意爲荒暴﹐如此。然聲桓爲人陰狼﹐能箝噤不泄﹔方南顧明微﹐內惎淸盛﹐欲侍四方有起者﹐因而自立。自李巡撫死﹐北來有司益多挫之﹐王得仁亦望爲提督總兵而不得﹐意同怏怏﹐又屢受折辱。得仁本起羣盜﹐從闖營未嘗有堅陣﹐性獷躁不能無惡言。或曰﹕天下事大定矣﹐顧君命當侯否耳﹐富貴自有時﹐君其忍之。得仁益憤﹐則招致方士﹐起宮觀﹐煆金銀﹐以萬金使丹客宗超一開天寶洞﹐將以立壇請致物怪﹐檄罡雷役使丁甲神將﹐爲百勝天符軍法所居﹐故宜春營理王府也﹐深八九重﹐畜伶優教歌兒數十人﹐私居時時戴明制便衣冠﹐於最後堂張飲﹐數令伶人演郭子儀﹑韓世忠故事。由是﹐金﹑王兩家怨辭稍稍聞於外﹐自贛州未破也﹐萬督師嘗遣間使密訪聲桓﹐使反。萬從武陵楊樞輔西徵時﹐嘗與聲桓相識於左營故也。聲桓得書不報﹐聞使去﹐乃遣人捕萬僕箐華﹐械系於庭﹐夜深解其縛﹐與善飲食﹐勞苦問督師起居﹐殷勤甚厚﹐未明而縱之。萬死後﹐菁華亦間泄其語。諸歸客閉匿旣久﹐慮人操其蹤迹﹐聞已確有間﹐往往各緣所知﹐私覿兩人﹐其始本圖聊免禍耳﹐諸悖競喜事者﹐乃妄意立功名﹐輒時時微言楊﹑萬未死﹐隆武尙在也。反餂知兩家怨不得封意﹐則間自露其關防札印﹐乃言隆武屢有手詔﹐許公能以江西歸明者﹐卽舉江西封公﹐亦嘗達一﹑二乎﹖未幾﹐江城人士走諸金門下者﹐受意爲聲桓立生祠。祠成塑像﹐而請其冠服之式﹐聲桓令塑爲華陽巾而羽衣﹐舁像入祠﹐觀者彊手齚舌﹐而聲桓者益意得。初﹐聲桓本故以此探明虛實﹐而歸客亦因極口詭聲桓﹐言明復大聚﹐且阿意課先授侯印﹐令公舉江西﹐待收京且分天下而王之。聲桓日聞此言﹐況陰與萬督師前語相應﹐不能不喜且信﹐而說者久久﹐亦眞自以爲中興果可指期待也。後巡撫章於天至﹐遇諸將益倨﹐日從諸將索珍寶奇貨﹐呼聲桓曰金副總﹐得仁曰王把總。先此兩人在外﹐固已自稱都督﹐副總以自文於偏裨矣。至是﹐其部伍亦駭。一日﹐章巡撫宴布政司堂﹐鋪旃席地﹐各取銀管吸煙﹐已遞火不及諸將﹐解腰刀割灸蹄又獨與文官飲食﹐自聲桓而下﹐皆坐旃外。酒半﹐嘻笑顧視曰﹕王得仁﹐汝欲反耶。是日﹐得仁歸﹐大愧而憤甚。聲桓亦無色﹐俯首嚲鞭還帥府。七月﹐得仁提兵如建昌﹐章於天差官票追其餉三十萬﹐得仁大怒﹐搥案大呼曰﹕我王流賊也﹐大明崇禎皇帝爲我逼死﹐汝不知耶﹖語汝﹐官無餉可得﹐杠則有之。聲如嘶吼﹐目睛皆出﹐敲其差官三十杠﹐曰寄章於天﹐此三十萬餉銀也。聲桓聞之﹐謂其客曰﹕王家兒急矣﹐所遣請印陳大生等數輩皆不還﹐柰何﹗丹客宗超一弟子黎士廣者﹐亦輕悁喜事﹐舊與左右往來。其鄰胡叟﹐有門人官隆武者﹐黎從買札付爲官﹐卽因爲輕賣以縈致喜事﹐少年又雅遊於金客黃人龍之門﹐卽因人龍自薦於聲桓曰﹕若輩非能得之﹐明兵𨿽大聚﹐獨我知隆武主所在耳。公誠無愛厚費﹐資我以往﹐可期而至也。聲桓曰﹕顧汝歸如何而酬汝﹐且功名本共之居有間﹐黎生及胡爾音夜袖兩印入帥府﹐一爲鎭江侯﹐一爲維新伯﹐篆皆柳葉文﹐又玉印一﹐上刻文小篆曰「精忠報國」﹐玉亦美甚。曰﹕此上所私賜也。聲桓喜甚﹐日掛腕間。八月﹐得仁歸自建昌﹐聲桓舉印畀之﹐且揚腕笑示其剛卯。得仁曰﹕可矣。聲桓曰﹕待趙旗鼓歸而議之﹐我聞烏金王爲何騰蛟所敗﹐已使趙旗鼓往覘﹐且賀何得擒王否也。趙旗鼓還﹐盛言烏金不過小失利﹐今且大破明兵於寶慶﹐會胡以寧亦死﹝以寧爲人﹐有口敢主斷﹐陳大生﹐黎士廣等𨿽入幕﹐特伺候附會意指耳。先所泄王氏演韓﹐郭諸克捷戲﹐及使人請祠像服式﹐皆以寧啟之也﹞。以寧死﹐諸客並狐疑相伏﹐二人以故按不發﹐已而巡按董學成亦覺金﹑王謀反有端﹐屢揚言欲奏聞﹐而索得仁歌兒。得仁恐﹐與之歌兒﹐則居家狀泄﹐有驗﹐堅不肯與。於天又從索金玉杯﹐匜水犀﹐膃肭臍﹐得仁實無海物﹐益滋其怒。日夜閉諸匠爲旗幟﹐煉火器﹐制鞍甲。戊子正月旣望﹐章於天率內丁數十騎忽如瑞州﹐捕掠諸豪富﹐索錢財﹐無狀甚。或謂得仁﹐此恐非爲索財賄也﹐前有滿兵數十騎﹐不知所往﹐恐其伏瑞州﹐待撫按﹐定議而發﹐脫有尺一﹐詔出不意﹐公等且見擒。得仁益急。正月晦﹐萬壽節﹔二十六日壬戌﹐官將夜習儀於上蘭寺﹐得仁伏軍甲而往﹐上甬道﹐努喙聰聲桓曰﹕如何﹖聲桓搖首。是夕未發﹐習拜如儀﹐文武官各罷散。得仁歸﹐盡夜部勒全營﹐然未得聲桓指。癸亥五鼓﹐謁聲桓。聲桓不出﹐使其子出見之。得仁自未將兵時﹐業父事聲桓矣。及其子出﹐厲聲謂曰﹕大哥向馬﹐旣出身從流賊﹐得伯不能作﹐卽死﹐汝爹已侯﹐當死。今日不出﹐爲侯亦死。聲桓心薄侯不欲﹐又事急﹐度不能再遣人邀易爵。於明﹐其子入報﹐乃曰﹕爲侯不爲侯皆死。然則爲公耳。聲桓許之日﹕可﹐爹爲公﹐咎爲侯﹐遂反。天明﹐七門不開﹐絞殺董巡按於帥府西﹐絞殺湖西成守道於帥府南﹐盡捕殺司道府縣官﹐諸兵民戴滿帽者輒射之。自是城中委棄纓笠﹐積道旁如山。得仁遣人邀擒章於天於江中。聲桓使人迎宏光閣臣姜曰廣於浠湖裏第﹐以其門生故里多人﹐任南北者皆有故迎與其事﹐資號召也。出告示安民﹐稱隆武四年。金聲桓稱豫國公﹐王得仁稱建武侯。吏部侍郎東閣大學士姜曰廣稱太子太保﹐吏部尙書兼兵部尙書﹐中極殿大學士。三銜皆兼吏﹑兵部尙書﹐皆稱賜尙方劍﹐便宜行事。大略謂勞苦功髙﹐不惟無寸功之見錄﹐反受有司之百淩﹐血气難平﹐不得已效命原主云云。於是﹐以聲桓中軍官宋奎光爲左軍都督府都督僉事﹐聲桓所委守道黃人龍爲總督川﹑陜﹑山東﹑山西﹑河南五省兵部侍郎。聲桓初入江西時觀變前鋒劉一鵬爲漢城侯。胡以寧前死﹐使其十二歲子爲進賢伯。諸金皆爲都督。得仁婦弟黃天雷爲兵部侍郎。錦衣衛同知金幕﹑書記吳尊周爲巡按。江西監察禦史王幕書記陳芳爲巡撫。江西僉都禦史﹑司道﹑撫院各屬堂佐﹐皆其客也。時服色變易已久﹐倉猝求冠帶不能具﹐盡取之優伶箱中。一時官府皆紗帽皂靴白楊緋藍﹑元靑盤領衫袍﹑鶴雁雉翟獅虎白澤補服﹑金銀犀各鈒花帶﹑素帶﹑傘飄﹑檐轎﹑唱道﹐威儀如他日﹐鄕民扶攜擁街巷﹐艷觀嘖嘖﹐惟視其翅間前後皆禿無鬢﹐以此徵異。內外寮署﹐徧布私人﹐而諸客首言明事者﹐錄並不及﹐惟陳大生﹑黎士廣﹐林亮數人得部曹而已。其有眞宦閩歸而不願者﹐聲桓則又坐以觀望﹐矯詔加銜﹐勒令爲官﹐欲困劫聚義旅﹐觀其彊弱。諸客旣失望﹐亦各稱自銜級﹐出所藏隆武閣部﹑督府札付﹐散賣頒給﹐欲羅萃山懌以自樹﹐常別爲一軍。由是﹐職方﹑監紀﹐交錯於道矣。然時得大書姓名往來交謁而已。非是豫國﹑建武府售者﹐諸將亦不爲禮﹐不能把權射金錢。黃天雷者﹐妹有殊色﹐得仁爲之心死﹐而王體忠亦欲之﹐故構體忠於聲桓殺之﹐而奪其軍﹐以納其妹於得仁慫恿也。天雷妹以不良死﹐已而迫憐悔之﹝﹖﹞﹐乃厚遇天雷﹐凡事咨而行。故營中諸客﹐皆關黃舅爺。黃年少﹐亦能折節奔走﹐求官者皆就黃﹐錦衣侍郎﹐以歸建武。建武之門﹐幾傾豫國客。聲桓性素忌﹐見王氏日盛﹐由此內惡王氏﹐而得仁見諸客賣官聚眾﹐亦惡其分利撓權﹐卽又嫉諸說客義師。得仁巡城﹐忽取襆頭﹐蓋其平日所見優伶演扮古公侯丞相﹐冠皆襆頭云耳。無紗帽者﹐不知明制。襆頭﹐公服也﹐朝參公座﹐凡公事自府部至丞簿﹐皆得戴之﹐旣取至﹐於是﹐其巡城也﹐紗帽而出﹐襆頭而還﹐展角又偏﹐頭匡寬過額﹐見者皆匿笑不禁﹐諸客傳相嘩。又引舊制府部不同銜﹐竊議王侯舅侍郎﹐卽不當錦衣﹐錦衣卽不當侍郎﹐此兩語流聞﹐則王﹐黃益怒。姜冢輔亦惡其非制科﹐而皆自居以進士官也。出示詬之﹐公﹑候逐客之意遂決。當此之時﹐金﹑王兩門下乃有一侯﹑一伯﹑一巡撫﹑三侍郎﹐兩禦史﹑二十餘都督﹐而諸自稱隆武郎中﹑員外﹑監紀者﹐自陳大生等﹐皆囊頭箱脛﹐輕者榜掠笞撻﹐臀無完膚﹐蓬頭垢面﹐跛躄出國門而去。旬日之間﹐公侯義客﹐分爲三旅﹐所遣迎隆武駕丁時遇輩趦趄道中莫前﹐實不知所在。或曰邵武﹐或曰安遠﹐並支吾不驗﹐兩人亦覺其詐﹐然事已舉﹐微聞南來人言﹐隆武已死﹐明諸臣復擁立桂王於廣東也﹐攺元永曆﹐卽爲隆武禪詔﹐進諸官秩有差。告示文移﹐更署永曆二年。然聲桓意終疑﹐又謀求益王子立爲世子以監國。諸事隆武而嘗爲魯王官者﹐因亦各謀尋迎魯王而戴之﹔搢紳有識者﹐見國中舉動如此﹐各各引歸﹐轉相告戒勿出。東路義旅督師侍郎揭重熙﹑詹事傅鼎銓到城一日﹐並引兵還。城中獨姜太保在位﹐陪金公﹑王侯調劑兵食而已。永曆二年之前一日﹐二月庚午﹐建武侯西徵﹐九江胡以寧從兄胡澹詣軍門說曰﹕君侯擁精騎數十萬﹐指麾顧盼﹐反淸爲明﹐冠帶之倫﹐歡呼動地﹐今聞所在﹐莫不結犛刺网以待﹐以下九江﹐奚啻拉朽。若能乘破竹之勢﹐以淸兵旗號服色﹐順流而下﹐揚言章撫院請救者﹐江南必開門納君﹐其將吏文武可以立擒﹐遂更旗幟﹐播年號﹐祭告陵寢﹐騰檄山東﹐中原必聞風響應﹐大河南北﹐西及山陜﹐其誰得而爲淸有也﹖得仁吒其言﹐到九江﹐不移時而破之﹐珍其鹵獲﹐自部送還﹐金亦忌王北伐﹐數趣使歸。歸以澹謀質聲桓﹐坐客皆曰﹕此上策也。若西取武漢﹐連衡鄖襄﹐與湖南何氏鼎足相投﹐此爲中策。萬一不然﹐攻城破邑﹐所過不畱﹐重爲流寇﹐此出下策。𨿽然﹐審能如是﹐竟亦不失中策﹐待永曆帥六師﹐堂堂正正﹐而後北伐。淸兵猝至﹐嬰城自守﹐則無策也。聲桓顧人龍曰﹕策如是﹐宜何從﹖奎光曰﹕從上策﹐未晚也﹐人龍曰﹕三策皆非也﹐不聞寧王之事乎﹖贛州髙氏在彼。聲桓愕然問故。人龍曰﹕昔者﹐明有寧王名曰宸濠﹐反於江西﹐以不備贛州﹐故爲贛州巡撫王守仁所擒也﹐聲桓心動﹐立議伐贛﹐然忌王氏專制。會城脇與偕往。三月丙辰﹐乃出師﹐騎步舳艫﹐旌旗輜重﹐水陸亙三日不斷﹐使使先賫冊印封髙進庫﹐論以利害。進庫初無意斗﹐及見書﹐大怒曰﹕金皇帝耶﹗安敢侯吾﹖且永曆安在﹐使者不能答。遂勒兵出戰。聲桓使副將白朝佐衝之﹐曰戰酣來助。朝佐者﹐本鐵嶺驍將﹐爲聲桓刺王體忠者也。前破建昌﹐得金銀五十萬﹐聲桓出師時索之﹐朝佐不與﹐曰久盡矣。及與髙氏戰追﹐奔數十里﹐徑至城下。髙師窘甚白戰亦倦﹐使人視大軍尙去二十里。朝佐怒曰﹕此爲彼五十萬欲致我死地也。收軍歸南昌﹐削髮爲僧。髙得復入城守﹐金﹑王全軍相待七十餘日﹐會城空虛﹐陳芳﹑吳尊周等徒取其官﹐兵民獨倚宋奎光﹐黃天雷爲重。四月二十八日﹐九江破﹐報至城下﹐內外皆走﹔車一輛﹐舟一渡﹐索雇值數金﹐如乙酉初﹔𨿽斬之﹐不能禁。

江變紀略卷二

徐世溥撰

五月初七日辛未﹐七百騎至石頭口﹐傳爲鮑瑞王兵。又曰九江裨將吳髙敗兵﹐及見其紅纓白帳﹐始議築城。明日﹐西岸哭聲震野﹐鐵騎滿西山矣。大隊從東路走南昌﹐而以偏師先從麥源﹑靑嵐諸道搜西山而後出﹔故未下營已血刃數十里。癸酉﹐聲桓兄金成功納降﹐許爲內應。奎光聞殺之。是夜盡撤城外屋廬﹐不及撤者焚之﹐火光燭天﹐王營裨將貢鰲﹐以其軍叛﹐斬關竟出﹐而黃天雷未之知也。報至贛州﹐聲桓大恐﹐虞髙兵尾之﹐故祕不傳﹐從容撒還。十五日﹐前隊至生米﹐聞淸兵有十餘騎放掠﹐其將以爲易與﹐使數十人趨之﹐爭利踹冷口橋﹐橋板朽斷﹐溺死十餘人﹐訛驚傳爲淸兵所敗。後舟卽揚帆還。十九日﹐金﹑王大隊乃至﹐與淸兵接戰於北沙﹐敗之﹐獲其大炮三。聲桓與姜冢輔﹐盛服祓而迎之﹐罩以丹帛﹐鼓吹舁至徳勝門郛中。聲桓有驕色﹐遂勒兵入城﹐獨郭天才以爲不可﹐而屯營西岸﹔大兵射書城中﹐以布丈二﹐瓜子斗與之爲隱﹐城中莫能解者。聲桓﹑得仁亦射書招大兵降。或曰﹕未大捷而說人降聽乎﹖六月三日﹐得仁悉其精兵攻淸壘﹐兵未集﹐淸兵橫出遮之﹐大敗於七里街。淸兵𨿽勝而素畏王勇名﹐甚慮其襲之。軍中時時夜驚曰﹕王雜毛來也。得仁生而顖二毛﹐故雜毛之稱﹐聞於南北。越十餘日﹐竟城守莫敢出﹐大將軍固山額眞譚泰乃行營掘濠溝﹐築土城﹔東自王家渡﹐屬灌城﹔西自雞籠山及生米﹐盡驅所擄丁壯老弱掘濠負土﹐婦女老醜者亦荷畚鍤﹐爲濠率深二丈餘﹐廣如之﹐遠近伐山木﹐撒屋取其棟枋﹑梁楣﹑大柯﹑長幹作排柵﹐以爲溝緣。又掘冢墓斫棺傾屍及未葬者﹐悉梟之﹐取其匡廓墻羽以爲蒙。溽暑督工不停晷﹐上曝旁蒸死者﹐無慮十餘萬。死卽棄屍溝中﹐臭聞數十里﹐蠅鳥日盤飛蔽天。又役俘擄爲浮橋於章江﹐以淩風濤﹐自東及西﹐廣袤七里﹔上起文家坊﹐下至楊子洲﹐凡爲三橋。章江故深險﹐而所造三橋﹐上直磯﹐中當回洑﹐下當湍駛﹐皆沒水﹔置石下椿爲基度及沙面﹐且丈餘之上﹐乃更累木疊石﹐疊至與水面平﹐而後絙船墁板﹐加土重棧楯﹐爲橋死者又數十萬。會天旱水涸﹐功亦竟就。蓋天啟時有廣信周生者﹐善布施﹐貪福利﹐嘗與宗室議論﹐謀造浮橋於章江﹐時人皆以爲狂。咨之碩師老匠﹐以爲𨿽費百億萬金﹐無益也。而大兵爲輒成之。附郭東西周回數十里間﹐田禾﹑山木﹑廬舍﹑邱墓﹐一望殆盡矣。其畱築土城在營丁壯﹐率日與糜一飧﹐半湊水。莫能名其爲溝池井泉何等也﹐薪芻無遠近﹐辰出申還﹐疲病死者十七八。婦女各旗分取之﹐同營者疊嬲無晝夜。三伏溽炎﹐或旬月不得一盥﹐拭除所殺及道死﹑水死﹑自經死而在營者亦十餘萬﹔所食牛豕﹐皆沸湯微■﹝火集﹞而已。飽食濕臥﹐自願在營而死者亦十七八。而先至之兵﹐已各私載鹵獲﹐連軻而下﹐所掠男女一並斤賣。其初有不願死者﹐望城破或勝﹐庶幾生還。至是﹐知見掠轉賣﹐長與鄕裏辭也﹐莫不悲號動天﹐奮身決赴﹐浮屍蔽江﹐天爲厲霾﹔而自昌邑吳城﹐下至儀揚﹐舳艫貨物﹐■﹝火艷﹞湛幹余裏。於是﹐河南淮北驍悍亡命之徒﹐莫不忻健願死江西而屬饜焉﹐非從固山額眞來而繼至從軍括掠滿志願者﹐莫能數固山額眞營。蒲子塘距永和門六七里﹐築髙臺於永和門東二里﹐髙十餘丈﹐登臺望城中﹐市貿往來﹐獨行偶語﹐一一盡見﹐獨畱惠民門蒙側數十丈不圍﹐縱其出入﹐亦藉以俘掠城中情狀。吳尊周記﹝﹖﹞請廣兵而去﹐諸將先後各托請援去。惇天才屯西岸﹐五戰三勝﹐見城中無出戰意﹐亦撒營去。所遣購米﹑運硝黃﹑芻油﹐先後數百艘﹐見爲大兵橫江夾岸追擊。六月二十一日﹐西燒生米﹐東燒河泊所。明日燒市■﹝氵義﹞。七月初六日﹐燒黃土墩。八月初十日﹐洗松湖﹐水遮陸藏﹐無一人還報者﹔而得仁方娶武都司女爲繼室﹐錦綺金寶﹑筐篚萬千以爲聘幣。親迎之日﹐繡旆帷燈﹐香燎歷亂﹐鼓樂前後﹐導從溢街巷﹐城外髙臺望見﹐大怪其繽紛暇豫異常。但妄意以爲飭降﹐竟莫擬及建武侯娶婦也。笙吹方喧﹐忽大聲震天﹐火光數十道﹐擁黑雲大如車輪飛墮城中﹐哄曰城奔﹐舉國狂走相蹈藉赴池井死者無算。是時也﹐頃刻幾潰﹐已而寂然﹐歌鼓復作﹐眾乃稍定。晡時﹐得鉛彈於澹臺祠東﹐秤之其重八斤﹐蓋城外炮核先時大若車轂之云者也。自建武新婚炮驚﹐酒荒日甚﹐城中兵相率酺醵縱歌舞﹐窮夜累日。聲桓面色如土﹐嚄恨而已。諸將裨稟問﹐百不一應。惟日責姜太保﹐令其遣客間道出城﹐號召四鄕起義。殷楨國請行﹐胡澹書入﹐日國中擁百萬精兵﹐不能出寸步﹐日夜荒宴﹐而眼穿外援﹐澹非辭難者﹐故敢與相國訣﹐自金氏入城﹐朘富良﹑誅鋤貞烈幾盡﹐劉天駟家鈔﹐西山解體﹐胡奇偉擒至﹐李翔鳳欲釋﹐而金卒斬之。庾嶺以南﹐腐心郭應銓兄弟﹐不返吉安﹐恨之到今。支解曾亨應父子﹐臨汝莫不咬齒。王氏﹑楊萬同時起事者﹐宿怨略徧四維矣。且公以附金﹑王而起者爲義乎。不附金﹑王者義乎。天下方亂﹐雄鷙並起﹐彊者自立﹐弱者因人。夫戴舊主﹑稱宗國﹐此固忠義士所性願望﹐而亦能者風動之資也。今之確乎巋然不與畔援爲伍者﹐獨陳九思孤軍﹐五年百戰﹐卽今兩家歸正﹐彼前一收祁門﹐旋還師候駕﹐卒未嘗通聘幣﹑介尺素於二氏也。其受命隆武者﹐揭司馬﹑傅詹事﹐前入國門已厭見其所爲而去﹐自余不過羣盜假義名以行。盜之魁傑﹐若蔡全才﹑鄧參三軰﹐前已爲金氏蕩滅﹐餘眾聞大兵至﹐各先散保妻子。金之心腹﹐獨張起祚起幕客守郡﹐宜圖得當以報﹐而瑞州闌僻﹐不能有所爲。鄧雲龍以五千歲議深召烏合﹐崎嶇武寧溪谷間﹐望屋掠煙﹐實羣盜耳﹐以當北兵﹐如振落﹐𨿽萬眾何益﹗且卽令義士如雲﹐見前者摧折僇辱如此﹐稍有志識﹐莫不飲恨祝亡﹐今假從年號﹐種怨自恣在前﹐上無眞主﹐而欲使气節之士爲金﹑王出死力﹐其誰聽之﹗相國孤城﹐瓦注一葉﹐閉目不見泰山﹐豈知重闉之外﹐所在白骨如邱陵。環南新附郭﹐百里村煙斷滅﹔人之不存﹐兵於何有﹖相國無庸談義兵爲也。姜讀竟﹐默然良久曰﹕吾悔不用某言。豫國來訊起義﹐若何但日與爲期言待援兵至集而已。城中斗米﹐漸至一金。宋奎光憂之﹐以死勸背城一戰﹐欲獨將其家丁﹐開門以赴淸營死之﹐終不能得。念諸將人人異趣﹐不足與謀﹐獨庶幾神道可以威眾。而徳勝門乳中關王廟﹐向有酬賽神羊﹑神馬﹐羊能怪最﹝﹖﹞。聞馬朝自出就水艸﹐夕還廟﹐調馴殊畜﹐而未嘗有試鞍勒者。奎光一日早起﹐使備香醴﹐疾趨徳勝門﹐揚言曰﹕夜者關帝見夢﹐賜吾馬以破敵。今趣往領﹐遂入廟﹐握馬不鞍而馳之。三十六營兵將﹐七門四民皆驚﹐願聽約束﹐從宋都督出戰﹐而金﹑王終欲待外援夾擊。奎光計復不行。城中斗米至六金﹐有狂僧大言於眾云﹕能解圍破敵﹐自言其名曰摩訶般若。聲桓欲驗其術﹐乃請以米五升試散兵民﹐自辰至酉﹐闔城沾足﹐由是駭服﹐其願推拜以爲國師。自豫國﹑建武而下﹐至廝養傭丐﹐無不傾心頂禮者。令文武兵民皆蔬水齋戒﹐而摩訶般若飲酒食肉自如。每日闔城手香隨國師環繞七門﹐各衢市調摩訶般若三匝﹐期以每夜出城破敵﹐令軍士無持寸刃﹐獨用葦炬數千百竿縛之﹐人持一炬爇四端。豫國﹑建武親挾竹批﹐率師縱馬大呼衝陣卽破矣。得仁覺其詐﹐然聲桓猶惑之﹐人龍乃稱病佯狂。聲桓爲求救於國師﹐摩訶般若曰﹕咦﹗吾已知之﹐彼私飲禦婦﹐天帝罰令爾。我行救之﹐遂偕往視之。人龍故狂言如初。豫國戒左右縛之﹐具刑考鞫﹐摩訶般若曰﹕我北來巡按江西禦史也﹐人爲間﹐今何言﹐遂磔之。是日﹐並殺章於天﹐解太保印﹐更以文武兵餉內外軍事﹐盡聽全鳴時指麾。全鳴時爲都督內外軍務﹑吏兵戶部三尙書﹑太子太師﹐賜尙方劍﹐便宜行事。城中升米二金矣。固山額眞聞之﹐知其窮也﹐以米二石﹐使人呼於城下﹐縋而饋之。豫國報以冬筍百斤﹑金橘一石。固山亦笑稱其能答。至是﹐百姓皆呼願出城從公﹑侯一捨命決戰。聲桓﹑得仁終望外糧來﹐繼城中薪亦盡﹐撤屋以炊﹐自荒靜闤闠﹐漸至衢衖﹐漸至官廨﹑寺寮﹐啟視官倉米﹐發者十已空七。或曰﹕此摩訶般若術所銷攝﹐或曰摩訶般若本無術﹐時感神鳥之事﹐僥幸取不貲富貴﹝﹖﹞﹐妖由人興﹐物或憑之﹐彼亦不知所以能然﹐數盡而敗。或曰﹕實爲間小有術﹐但能鬼物爲耗耳。而各營宿富裨伍囷窌亦盡﹐城中米至六百金一石﹐有反鍵重戶枕數千金而死者。禽鼠艸根木實悉盡﹐遂殺人而食。東北一隅﹐撤屋最先﹐廢宅往往生雀麥﹐饑人將以食。得仁猶稱瑞﹐曰此天貽我也。國中非十五成羣不敢行。交衢直巷﹐先有瞭者﹐以隱爲號。曰雄鷄也﹐卽男。伏雌也﹐卽婦。曰有翅﹐卽帶刀者。曰無翅﹐卽無器。曰有尾者﹐卽羣行。曰無尾﹐卽獨行者。聞無翅與尾者﹐卽共出擒而殺之。其始獨兵食老弱及病者﹐漸乃擇人而食。民剝鼓皮韡筩之屬旣盡﹐亦復羣聚兵爲糧。後更不擇人而食。至父子﹑夫婦相啖矣。日望外援﹑外餉濟師。且曰﹕春水漲必退。訖至全城爲醢城﹐破後廨宇存者﹐人脂燻髆尙充牣云。譚固山知轉餉路絕﹐因得以從容西南逐張啟昌﹐西北降鄧雲龍而殺五千人﹐北剿余應桂﹑吳江於都昌﹐東收湖盜塗麒﹐西破丁家塘土砦﹔余什伯爲聚未成者﹐林亮﹑殷國楨輩﹐次第擒散。胡澹憤國中所爲不中﹐以爲兩人不足惜﹐而徒沮中原之气﹐病膈噎死。其二子﹐亦爲大兵擒斬。百姓轉復歸﹐輸糧販鬻﹐爲大兵耳目。幾月以後﹐牛酒蓏菜日至﹐安坐而收其斃。然王氏火器悍精﹐且多淸兵﹐攻城亦數爲所困。全鳴時蒞事﹐眾志一新﹐全亦能軍善守﹐故前後相持至八閱月。副將楊國柱私降。江南運紅夷大炮至。已丑正月十九日﹐盡日力攻﹐聲聞百餘里﹐山谷皆震。亭午﹐城始破﹐金聲桓衣其銀甲寶鋌赴帥府荷池死。王得仁突圍至徳勝門﹐兵塞不能前﹐三出三入﹐擊殺數百人﹐被執支解。宋奎光﹐城破後二日得之於城西空捨﹐擒見固山﹐諭之降﹐不屈乃殺之。陳芳﹑黃人龍皆死亂兵中﹐余諸將不知死狀者﹐大率皆爲人所食也。聲桓病思食虎時﹐使人問死生於八角廟漢將軍番君梅鋗之神。神曰﹕死存浮漚﹐應在驗於荷池。得仁突圍出入﹐遭之者無不殊死﹐與譚固山馬首再相值﹐而不識其爲大將軍﹐豈非天哉﹔姜舊輔儒衣冠死於偰家池﹐餘兵以次降走矣。此江右一時公侯將相之梗槪也。

人臣非甚頑薄﹐無不望其國中興者﹐顧知其可爲而爲之﹐與不知其不可爲而爲者﹐才與識異。要以武侯﹑文山之誡﹐兼汾陽﹑臨淮之福﹐盡瘁以事﹐生死置之度外﹐猶懼不濟﹐今陘俠不本正義﹐苟且趨功名﹐不顧以億萬僥幸﹐且冀後世可欺。調如陸賈之調和將相﹐齊名平勃欲格天﹐得乎﹔古受降招叛者﹐皆垂成或半而特借之以爲全力﹐若漢髙英布﹑周殷之事是也。今江右之難﹐以金叛始﹐亦以金叛終。彼��無論﹐乃宿稱老成沈毅者﹐不思身不躡半壘一城﹐無尺寸以制人死命﹐不免亦借遊諸區區﹐欲仗掉舌之功﹐使畜頭人鳴﹐庶他方尢而效之﹐成其瓦解﹐卒之以叛易叛﹐於事無濟﹐而身名俱滅﹐𨿽事濟名遂﹐然後世猶不免以排闔之徒﹐同類而稱之也。君子哀之。初﹐姜舊輔之出也﹐道過江上﹐使人邀漢儒裔俱出。辭曰﹕某三年不入國門﹐久無木朝冠服。今慚見長者。何言入郭后﹐數屬人來邀﹐曰必致之乃入城﹐謁之於故第﹐相見慰藉﹐娓娓道故﹐敍一事不可斷如曩時。日午﹐客饑﹐風且起﹐欲西還﹐因起辭去。姜曰﹕止﹐請兄來﹐固欲有報也。卽謬曰﹕適倉卒待更端久﹐乃忘正語。曰﹕何語﹖曰﹕兩言耳。國家中興之喜忘賀﹐師相再造之功忘謝也。立踧踖曰﹕是何言﹐是何言﹔吾所謂當其時則無賤﹐母以子貴﹐舁而作太上皇者也。於今爲之﹐當若何﹖因復坐﹐請問曰﹕明之所以失天下﹐非左與闖耶﹖金則左孽﹐王乃闖役。公與侯安所授之哉﹔十日之間﹐年號兩易﹐名𨿽歸明﹐實叛淸耳。今擅除爵﹐恣殺人﹐筦利權﹐大更張如此﹔若明有主﹐不待命如此﹔是僭也。若其無隆武﹑永曆而如此爲之﹐是僞也。僭﹑僞二者﹐春秋之所不許﹐相國縱與同事﹐無後釁後世史論謂姜公何如人﹖且兩家與諸客﹐一以封拜﹐一以陶明﹐彼此互相愚以成其變﹐而究也實爲兩人所用。年號甫更﹐門迹已掃﹐今且內相猜忌﹐公能親於建武之與豫國乎﹖能則攬其兵柄﹐退稱舊輔﹐縞素待罪﹐以告天下。令其慚而聽我﹐竭心力爲之。不濟則死﹐不能則引身而退﹐歸耕田野可耳。言畢辭去﹐姜舊輔後竟不能克如其言﹐以致身𨿽死﹐而名不彰。可慨也夫﹗

