滇南雜記﹝淸﹞吳應枚撰槪說吳應枚﹐字穎庵﹐號小穎﹐浙江烏程人。雍正十一年以提督雲南學院至滇﹐足迹徧三迆﹐瑣記歲時﹑習尙﹑山川﹑物產﹑多簡略﹐且無條次。所記大理婦女多戴哈達氈帽﹐今已無之﹔記迆東孩童乞名於學院﹐亦一方之俗﹐讀之饒有趣味。惟所記如滇中計田畝謂之雙﹐以爲耦耕之意﹐則望又生訓也。是書載《小方壺齋輿地叢鈔》﹐僅三十餘條﹐不知錄自何書。又應枚作《滇南雜詩》三十首﹝已收入道光《雲南通誌》雜著三﹞﹐多詠風土﹐卽周臨各府考場時所作也。新正元旦﹐民間采松鍼鋪地以代氍毹﹐名曰松衣。姚安﹑楚雄出花氈﹐紅章白質﹐燦然可觀。歲首鏤彩紙﹐或結簽球懸門額﹐名曰掛成。砍松枝髙丈餘﹐夾植門外﹐插香於松上﹐以迎祖考。金剛纂﹐綠色﹐無枝葉﹐似仙人掌而方﹐刺密有毒﹐用代籬落金釵石斛﹐性喜燥﹐植屋上更茂盛。梯田﹐以髙下形似名﹐候雷雨而栽﹐又曰雷鳴田。雇工力作﹐不計畝計工﹐謂之曰雙﹐亦耦耕之意。佛柑﹐四五年者﹐取以釀酒﹐味香辣。迆西率多鹽井﹐煎熬成塊﹐普洱產茶﹐舊頗爲民害﹐今已盡行革除矣。山多雜木。今歲燒荒﹐明年始可種蕎﹐所謂火種也。大理府城多古剎﹐三塔寺最大﹐寺中有金黃華老人王庭筠所書四絕句碑﹐字極蒼古。寺有鳳眼漏。季春十有八日﹐楡城大集﹐百貨皆至。舊傳洱海有孽龍﹐能攝人﹐今楡城婦女多戴哈達氈帽﹐制類雨兜﹐以避龍祟云。焚夷誦白經以祈福﹐文支離不可辧識。點蒼中峯髙入云表﹐終年積雪﹐春間气暖﹐日停午﹐雪漸消﹐傍晚黑雲蓋頂﹐明晨起視之﹐積雪滿山﹐次日復然。點蒼山有十九峯﹐峯陰十八溪﹐陂田藉以灌漑。感通寺在大理府城西﹐產茶。曉望蒼山﹐白雲如帶﹐橫束山腰﹐土人呼爲玉帶云。雲南縣俗名小雲南﹐土產細布名洱海紅﹐以雪水染色﹐更鮮艷。雞足山在賓川州東﹐乃迦葉道場﹐寺院最多﹐林巒深秀﹐山頂白雲橫空﹐照見人影﹐洵奇觀也。滇中鐵索橋最多﹐惟保山縣跨瀾滄江者長三十餘丈﹐車馬往來﹐裊裊浮動。澑筒江接滇境﹐懸繩兩岸﹐以渡人馬。永昌府界西連孟定﹑緬甸等處﹐乃蒙﹑段用兵之地。易羅池在府城西。龍泉亦名噴珠﹐在永昌府城西門外﹐水從地湧﹐瀦而爲湖﹐宛然江鄕風景。纏絲瑪瑙﹐質白絲紅﹐宛轉如繪﹐金光閃似水晶﹐俱寶石也。按試迆東﹐經過村堡﹐男婦抱孩童﹐攜紙筆環拜乞名﹐每至擁擠不前。臨安府學泮池深廣﹐名學海﹐面煥文山﹐山頂藜嵩寨﹐夷人所居。每當大比﹐於六月星回節﹐視池中火影﹐卜鄕薦多寡﹐歷科不爽。臨安閻洞﹐舊名巖洞﹐今名云津洞。深二十餘里﹐廣二十餘丈﹐石乳凝結﹐千態萬狀。內有大河﹐淸流奔駛﹐浮橋橫亙凡七﹐最深處有石楸枰一﹐石坐具二﹐云系飛仙遊戲處。蘆笙﹑口琴﹐倮樂器﹐其音淒以怨﹐有曲調名「打艸桿」﹐男婦皆能歌之﹐蓋取撲滅醜類之意。雞﹤土從﹥產蒙自少佳﹐味極鮮美。臨安人於元夕炷香拜學宮﹐謂之立百病﹐就香光中摸索碑字﹐以占一年休咎。雞卜﹐用雞骨爲卜﹐夷俗也。阿迷﹑彌勒等處﹐婦女出門﹐率持小采傘綫﹐穿瑞香成串盤髻上云仿宮妝也。魯魁山在普洱境內﹐舊爲夷倮出沒之區﹐今已成通衢矣。六月二十四日爲星回節﹐切生豬肉﹐雜椒姜食之。然炬以多爲勝攜照田塍﹐云可避虫﹐迆東西處處皆然。滇南之花﹐四時不絕﹐炎夏亦同。春令指西瓜辧其紅白﹐以爲勝負﹐謂之賽紅。

