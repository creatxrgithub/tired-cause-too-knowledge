

春明夢錄

淸何剛徳

●序言

余曩有課孫艸之作﹐意𨿽不專屬課孫﹐而究限於範圍。舉凡世事之推遷﹐人情之變幻﹐語焉殊未及詳。回憶七十年來﹐身世所經歷﹐耳目所接觸﹐幾如雲煙過眼﹐渺然而無可捉拿。夜窗默坐﹐影事上心﹐偶得一鱗半爪﹐輒瑣瑣記之﹐畱示家人。自丁巳迄去秋﹐裒然成帙。退居無事﹐略加編次﹐分爲《春明夢錄》《郡齋影事》《西江贅語》《客座偶談》《家園舊話》五種。錄而存之﹐祗自成爲一家言﹐本不足爲外人道也。嗣友人以《春明》一錄﹐可以存掌故而補遺佚﹐慫恿付梓。因復加刊削﹐屬諸手民。非敢言問世也﹐亦藉以志世變已耳。壬戍冬日﹐平齋識。

●卷上

京師爲首善之區﹐鐘所在﹐觀聽肅焉。時值承平﹐紀綱未弛﹐大臣老成持重﹐盡有正色立朝之風﹔百僚庶司﹐不失同寅協恭之雅。卽朋簪投洽﹐亦每以道義相規﹔文酒過從﹐依然風流儒雅。人言朋友之樂無如京師﹐蓋於飲食酬酢外獨得眞趣也。余於丁丑觀政銓曹﹐躬逢其盛﹐固不以長安爲不易居也。不數年﹐法越構釁﹐黨派漸歧﹐乃激成甲午中東之戰。戰後余卽出京﹐然其時風气稍移﹐而大防尙未潰決也。詎知黨禍萌芽﹐潛滋暗長﹐戊戌政變﹐庚子拳亂﹐相逼而起。洎丙午重復到京﹐世事已大異昔時矣。回首春明﹐重溫舊夢﹐不禁百端交集已。

余以丁丑會試成進士。房考爲翰林院編修廣東呂冕士師﹝紹端﹞﹐座師爲大學士吉林寶文靖師﹝﹞﹐號佩蘅﹐吏部尙書河南毛文達師﹝昶熙﹞﹐號旭初﹐禮部侍郎浙江錢湘吟師﹝寶廉﹞﹐閣學宗室昆文恪師﹝岡﹞﹐號筱峯。呂師﹑毛師於余戊寅回京時﹐卽不及見。閱數年﹐錢師亦終於吏部侍郎任內。照例賜祭﹐余在其教場五條胡同寓所﹐見世兄幹臣總揆﹝能訓﹞出迎天使﹐時方數齡也。寶師﹑昆師則相從最久焉。

余鄕榜中式﹐系在丙子恩科。房考爲陜西時銘三師﹝永新﹞﹐主考爲錢塘孫於授侍郎師﹝詒經﹞﹐副考爲無錫王莘鋤比部師﹝糸宰﹞。時師後以引見到京﹐目力極差﹐余適在部﹐爲之加意照料。事妥出京﹐旋卽作古。王師文名甚盛﹐門下尢多知名。丁丑夏間﹐丁憂回籍﹐亦旋卽去世。孫師卽慕韓總揆之尊人﹐在戶部侍郎任內﹐因懲辦部吏史松泉事﹐爲同官所擠﹐退出毓慶宮﹐畱侍郎本任﹐意殊不懌﹐不久亦終於位。師講理學﹐待人仁厚﹐光霽可親。慕韓與其弟慕蘧二難競爽﹐知其發迹之有自來也。

餘五應童子試。乙亥歲﹐始受知於閣學廣東馮展云師﹝譽驥﹞﹐師書法名重一時﹐衡文重手法﹐其規矩較路閏生之仁在堂爲精。師在京時﹐僅謁晤兩次﹐風裁淸峻﹐面瘦而須稀﹐頗與李太白畫像相似。旋任陜撫﹐不數時卽被議免職﹐然無大過也。

余榜下到吏部﹐分考功司兼驗封司行走。吏部分文選﹑考功﹑稽勛﹑驗封四司。文選司掌文官銓選﹔考功司掌文官議處﹐而京察大計亦屬焉﹔稽勛司掌文官丁憂更名﹔驗封司掌文官封典及卹典。四司之中﹐以文選﹑考功爲兩大司﹐選不兼功﹐功不兼選﹔其餘勛﹑封兩司﹐隨便可兼也。每屆京察﹐吏部一等六員﹐而漢人居其二﹐循例以文選﹑考功兩掌印得之。掌印例用實缺郎中員外郎。余到部十一年未補主事﹐卽代理司務廳及驗封司掌印。光緒十七年﹐補文選司主事﹐升考功司員外﹐實授驗封司掌印。十九年﹐升驗封司郎中﹐調充考功司掌印。計自榜後告假﹐卽於戊寅秋銷假﹐迨甲午春得一等實歷﹐俸十七年中無一日間斷。然視他部之淹滯至二十餘年者﹐已爲優勝矣。

余官京師時﹐召見三次﹐皆在乾淸宮。時徳宗正親政也。第一次因京察一等記名。見時只問籍貫履歷﹐無多語。第二次因郎中俸滿截取。見時問在何司當差﹐對曰「在考功司掌印。」又問﹕「考功司有几案未覆奏﹖」對曰「只有廣東南海縣潘泰謙議處一案﹔不日卽當覆奏。」問﹕「潘泰謙議何處分﹖」對曰「革職處分。」問﹕「何以須革職﹖」對曰「此次參案﹐外頭俱已洗刷漧淨﹐摺尾以才具平庸四字奏結。部例無才具平庸作何議處專條﹐惟查佐雜人員俸滿甄別例﹐凡才具平庸者俱斥革。佐雜才具平庸﹐尙應斥革﹐知縣爲正印官﹐如果才具平庸﹐自難輕減。擬卽比例議處。」隨後卽略問數語而退。第三次因簡放建昌府謝恩。見時先問籍貫履歷﹐後問在何衙門當差﹐隨問隨對﹐對畢便言「汝去江西﹐好好安養百姓。」遂點頭而退。迨服滿進京﹐簡放蘇州遺缺府﹐則孝欽太后重復臨朝。謝恩時在頤和園﹐召見在宮。見時﹐禦座在宮之西間屋南窗炕上﹐向北。在園時﹐禦座則在殿廳屋東壁﹐向西。孝欽太后與徳宗同坐一炕﹐太后偏南﹐皇上偏北。行禮畢﹐趨案之西北隅﹐側向太后跪。隔數分鐘﹐喘息稍定﹐始發問﹐蓋宮廷體卹之意然也。開首問籍貫﹐後問福建民教情形﹐又問礦務能否發達﹐旋又問在江西幾年﹐江西各府情形如何﹔並追問當日拳亂﹐地方如何被擾﹐後來如何結束﹖滔滔數百言﹐俱一一奏對畢﹐旋嘆息言曰「中國自海禁大開﹐交涉時常棘手。庚子之役﹐予誤聽人言﹐弄成今日局面﹐後悔無及。但當時大家競言排外﹐鬧出亂來﹐今則一昧媚外﹐又未免太過了。時事艱難極矣﹗全賴大小臣工苦心對付﹐無過不及﹐才能挽此危局。江蘇地方事也不是好辦的﹐予看汝在外多年﹐事理亦很明白﹐好好去做便是。」又言「皇帝有話說否﹖」徳宗只說﹕「汝可下去。」遂退出。余先後召對四次﹐經歷情形如此。在京時﹐便微聞兩宮有隔閡之說。到蘇後﹐謠言日益歧﹐更有軒輊已甚之語。今者玉步已攺﹐無可忌諱﹐而吾身親見之事﹐盡有可資印證者。敍其大略如右﹐不敢贅一辭也。

咸豐之末﹐文宗出狩熱河。時端華﹑肅順竊政柄﹐欲輦京倉米輸熱。寶師適貳戶部﹐以根本不宜搖動﹐力持不可。得旨寶某著卽處斬。嗣文宗賓天﹐兩宮太后垂簾聽政﹐乃攺以五品銜署戶部侍郎。旋卽大用﹐與恭忠親王﹑文文忠公﹝祥﹞同心夾輔﹐蔚成中興﹐不得謂非一時之盛也。洎甲申越南之役﹐朝士以樞臣失職﹐交章彈劾﹐遂以禮親王出代恭邸﹐而寶師遂與同直諸公同時出軍機矣。

寶師嘗告余曰「汝同鄕陳伯潛參崇禮曰﹕」識字無多﹐習气甚重。『謂不應任以禮部尙書也。渠特未知崇禮來歷耳。當洋兵之毀圓明園也﹐兩宮以列祖列宗聖容爲重﹐有旨命我往視。及到園﹐滿地灰燼﹐村無居人。時崇禮以奉宸苑苑丞獨守官舍﹐我詢以洋兵蹤迹及連日蹂躪情形﹐相對而泣。旋告以來意﹐假以從騎﹐同往各處尋覓。二人奔馳十餘里﹐見聖容散佚地上﹐殘破不堪﹐驚惶無措﹐崇禮乃泣言曰「聖容毀壞至此﹐卽檢拾亦不能全。若舉以覆命﹐不特徒增國恥﹐且益傷聖心。以苑丞愚見﹐不如歸之火化﹐較爲得體。』我以其言甚中肯﹐乃囑其尋覓稻艸舉火﹐跪地位而焚之。歸以徧尋不見覆奏。自是我甚重其人﹐遂由苑丞漸漸升到郎中。二十餘年﹐循資按格﹐得一尙書﹐似不爲過。今謂其識字無多﹐苑丞何能與太史公比﹖但事理之明白與否﹐自又當別論也。」

寶師出軍機。逾數時﹐兩宮謁陵歸﹐軍機大臣五人﹐各賞穿黃馬褂。次日﹐師告余曰「昨日上諭看見否﹖汝以爲何如﹖」余曰「未免太濫。」師曰「蘭州克復之日﹐捷報至﹐穆宗召見軍機﹐各賞穿黃馬褂。是日恭邸請假﹐我領班見﹐辭曰﹕」黃馬褂﹐所以賞戰功也﹔軍機大臣只是承旨書諭耳﹐何敢冒賞﹗『穆宗曰「蘭州克復﹐算是十八省一律肅淸﹐我實在歡喜。軍機不爲無功﹐汝不必客气。』固辭不獲﹐乃奏曰﹕」奕﹝恭王名﹞今日未上來﹐俟他明日上來再定。『卒未奉詔。次日﹐恭邸銷假﹐遂將此事化去。他們隨扈謁陵﹐僅往返數日耳﹐膺此懋賞﹐未免太便宜了。「師此言𨿽不免有牢騷意﹐然亦足見先後進固不相及也。

洋兵毀圓明園後﹐英使巴夏禮入京議和﹐在禮部設宴。寶師時爲軍機﹐躬與其役。余見其與醇邸唱和感舊﹐詩中有「劍戟如林免冑趨」一語﹐可見城下乞盟﹐備受屈辱。證以當日譯署照會﹐肆意謾罵﹐其狼狽情形﹐可想而知。余閱詩後﹐略詢究竟﹐師笑而不答﹐旋以謔語了之。

寶師休致後﹐醇邸遇有大政﹐必相詢問﹐時時饋送食物。有一日﹐送蜜桃及西山毛菇兩種。余適在座﹐寶師分一半相贈。毛菇形大如靈芝﹐煮而食之﹐味葷如鮑魚﹐徧求諸都市﹐不能再得也。寶師系丁酉拔貢﹐余認爲年伯。師最重年誼﹐故待余爲尢厚。退休後﹐余時常往候﹐月必數至。慨談時局﹐追尋往事﹐余心領意會﹐所得殊多。師家居八年﹐疾革並不甚劇。易簀時﹐紅光滿面﹐洵善終也。

寶師一日將散值時﹐先往出恭。恭王待之久﹐及見面﹐嘲之曰「往何處撇寶去﹖」﹝撇寶二字﹐京中謔語也﹞。師曰「那里﹐是出恭。」恭與寶二字﹐鍼鋒相對也。又一日﹐恭邸自太廟出﹐指廟碑下﹤廠﹥﹐謂寶師曰「汝看這个寶貝。」師號佩蘅﹐「貝﹑佩」二字﹐音相似也。師應之曰「這也是龍生九子之一。」此可謂善戲謔矣。蓋當時樞臣見面閒談﹐多雜以謔語﹐意恐一涉正事﹐轉致漏泄機要﹐殆古人不言溫室樹意歟。

淸室諸王﹐以恭邸爲最賢明。𨿽平日有好貨之名﹐然必滿員之得優缺﹐及漢員由軍機章京外放者饋送﹐始有收受﹐聞其界限極爲分明。余嘗對寶師稱道其人﹐師曰「恭邸聰明﹐卻不可及﹔但生於深宮之中﹐長於阿保之手﹐民間疾苦究未能周知。事遇疑難時﹐還是我們幾个人代爲主持也。」此等微詞﹐特於深談時偶一及之﹐不能多得也。

恭邸儀表甚偉﹐頗有隆準之意。余素未與周旋。簡建昌時﹐渠適在軍機﹐例應往謁。見面行禮不還﹐然卻送茶坐炕﹐請升朝珠﹐甚爲客气。敍談頗久﹐人甚明亮﹐惟送客不出房門耳。聞後來攝政王初入軍機時﹐見客便坐獨炕矣。

光緒初年﹐翰林漸擁擠﹐而簡放學政試差﹐軍機大臣偏重門生﹐不無可議。而懷才不遇者積不能平﹐遂因法越開釁﹐歸罪樞臣﹐交章指斥朝政﹐人目爲之淸流。寶師嘗對餘言「天下事言易行難﹐局外不知局中之苦﹐徒挾其虛僑之气﹐苛以責人﹐於事何益﹖」然淸流後亦陸續放差﹐似有美珠箝口之意﹐旁觀多竊議之。究其彈劾貪佞﹐淘汰衰庸﹐多稱人意﹐不得謂淸流之不勝濁流也。嗣後法事愈亟﹐乃簡老爲南洋會辦﹐吳淸卿爲北洋會辦﹐張幼樵會辦福建軍務﹐意謂坐言者必使之起而行也。誰知用違其才﹐其何能淑﹖南洋有曾忠襄﹝國荃﹞﹐北洋有李文忠﹐不受牽制﹐賴以維持。而福建何小﹖宋制軍﹝﹞魄力薄弱﹐遇事推讓﹐遂至馬江一戰﹐全軍殲焉﹐張被劾落職。廣西兵敗﹐老因前保唐ぁ﹑徐延旭二人﹐照濫保匪人例﹐降五級調用﹐而淸流之气衰矣。

淸流之起也﹐或云李文正與同直意見不合﹐恭邸不無左右袒﹐勢孤無援﹐淸流從而贊助之。𨿽未顯露水火痕迹﹐而恭邸則以勛舊懿親﹐卒因之罷退﹐不得謂非淸流戰勝也。

恭邸之出軍機也﹐先朝派往東陵﹐恭代淸明節祭典﹐此差本閒散王公之事﹐特派恭邸﹐大家卽疑其有異。旋孝欽太后召見醇邸﹐議於九公主府﹐擬定上諭﹐貶斥樞臣﹐而以禮親王﹝世鐸﹞代恭邸領班。軍國大事﹐醇邸一同參預﹐長白額小山尙書﹝勒和布﹞﹑朝邑閻文介﹝敬銘﹞﹑南皮張文達﹝之萬﹞﹑濟寧孫文恪﹝毓汶﹞﹐遂入直焉。孫時爲侍郎﹐上諭之稿﹐卽其所擬也。恭邸未回京﹐忽然發表﹐耳目一新﹐不可謂非孝欽太后之果決也。恭邸退居十年﹐直至中東戰後﹐始復入軍機﹐蓋元气已大傷矣。余出京不數年﹐而恭邸薨逝。戊戌政變﹐庚子拳亂﹐皆未與其事﹐不得謂非以令名終也。

恭邸與寶師同患難而贊成中興﹐後亦同日被譴﹐交情自屬較厚。寶師薨﹐詔入祀京師賢良祠﹐誠異數也。進主之日﹐余獲觀盛典。主未入祠時﹐恭邸卽先往看視祭器祭品﹐示厚意也。未行禮而遂不見﹐余怪問滿人﹐則對曰「皇子於廷臣﹐不能行跪拜禮。」其來也重交情﹐其去也重體制﹐蓋兩得其道焉。

醇王舊邸﹐卽徳宗誕生之地﹐例名爲潛邸。醇王薨﹐以其邸攺爲醇賢王廟﹐猶世宗潛邸﹐今攺爲雍和宮也。余時派往查估工程﹐見其房屋兩廊自曬煤丸﹐鋪滿於地﹐儉徳殊不可及。後來親貴非常驕奢﹐不數年便覆敗。可見祖宗世業﹐守之難而失之易也。

孝貞太后大事出殯之日﹐余入東華門觀禮﹐前導無甚排場﹐鑾輿衛傘扇之外﹐只見捧香鑪者或十人或二十人爲一隊﹐分隊前行。中夾以衣架臉盆架﹐錯雜其中。其餘金銀錁紙紮等等﹐陸續而至﹐與尋常民間出大殯者無異﹐但品制不同耳。須臾﹐見梓宮自景運門出﹐而上杠與尋常棺槨亦無大異﹐惟和頭作文點式﹐遠望似黃色繡罩。正在趨前審視間﹐忽聞有一人喝「站住」一聲﹐諦視之﹐則恭邸也。而徳宗卽隨之而至﹐頭戴白艸笠﹐穿白袍靑布靴。其時隨從及觀禮者幾千百人﹐一切縞衣﹐上下無能區別。惟聞皇上縞素﹐靴用靑布﹐王公親支稍殺之﹐餘皆不能用布。此所以示別也。梓宮出城暫安﹐殯宮名曰暫安殿﹐派王公輪班上祭﹐定期下葬﹐則謂之曰永遠奉安。當日體制何等隆重﹗戊申兩宮崩逝﹐余在蘇州﹐卽不及見。而徳宗因崇陵工程未竟﹐辛亥後始行奉安。聞當時梓宮由火車行﹐則往事不堪回首矣。

咸豐辛酉﹐洋兵燒毀圓明園﹐京師震動。文宗在熱河崩逝。時孝欽太后方二十八歲也﹐端華﹑肅順意存不軌﹐醇邸奉懿旨捕肅順於客邸。天時極早﹐屋門尙閉﹐醇邸捶門呼曰「有旨意﹗」內卽應曰「若是母旨意﹐我卻不受﹗」乃破扉入﹐擒而治之。於是梓宮回京﹐穆宗遂承大統﹐兩宮垂簾聽政。此𨿽恭邸與諸王大臣翊贊之力﹐然遇事皆取懿旨進止﹐不得謂毫無主持也。但孝欽太后精明𨿽勝於孝貞太后﹐而甫經聽政﹐諸事究未嫻熟﹐故當曾文正功成入覲之日﹐召對問答﹐不過敷衍數語而已。文正集中所載﹐自非虛語。嗣後歷四十餘年之世變﹐備嘗艱險﹐體悉下情。余在寶師處熟聞。其召對情形﹐早有所知﹐故餘甲午放蘇州時﹐召見侃侃而談。其英明處﹐不能不令人欽服。惟平日在宮中馭下過嚴﹐且性喜遊觀。如重修頤和園一事﹐寶師談次﹐亦頗有微詞。且自西幸回鑾後﹐因宮中舊物半多散失﹐不免喜受貢獻﹐𨿽系晚景無聊﹐究不免盛徳之累。然其四十餘年﹐支持危局之功﹐不能以一二事掩也。

徳宗大婚之次年﹐孝欽太后率宮眷赴東陵祭掃﹐仍名曰「打圍」﹐蓋淸以騎射得天下﹐不忘用武意也。吏部例應隨扈﹐而余從焉。京距陵二百四十里﹐沿途鏟平民田﹐築成禦道﹐遇水成橋﹐其平如砥。而另有便道便橋﹐則供隨扈者往來。每日兩尖站一宿站﹐到處舊有行宮﹐規模具備。而隨扈者每站必須先行﹐以備站班接駕。百姓遮道跪迎﹐若站班則不必跪。駕之將至﹐必有一騎口呼「二里」二字﹐謂駕距此只二里也。呼「二里」後﹐大家必須在帳棚前鵠立迎候﹔駕過後﹐卽須拔棚先走。其下站迎候之例亦如之。在路上﹐只住帳棚﹐皆席麥地而寢。到陵後﹐各覓一土屋歇宿﹔若無土屋﹐則仍住帳棚。陵之行宮在山上﹐宮墻外人持一燈﹐密如繁星。宮外距里許﹐則營棚繚繞。緣山上下約數里﹐其明如畫﹐洵大觀也。駐陵兩日﹐禮畢卽還京。沿途宮女買花籃及食物﹐與尋常婦女出遊毫無所異。車駕來往﹐任人縱觀。不設警蹕﹐與尋常大官出門亦無以異。古稱翠華巡幸﹐不知何等鄭重﹐其實親歷其境﹐所見度不過如是也。陵在直隸地面﹐而以直隸總督爲地方官﹐猶督撫出巡﹐而以州縣辦差也。故謁陵先期﹐直督必到京請駕﹐沿途隨行﹐沿站迎接。猶憶到陵之日﹐聖駕未到﹐李文忠卽至宮門口候迎﹐立在宮門近處﹐伯親王﹝彥訥謨詁﹞竟以手麾之使下﹐意謂此系王公站立之所﹐非地方官所得僭也﹐文忠卽逡巡而退﹐規矩何等嚴肅。及徳宗車到﹐駕轅一騾﹐髙與人齊﹐爲生平所未見。余從旁觀之﹐口占一詩云「上相長身﹝文忠身極髙﹐余並不矮﹐然與之並立﹐才及其肩耳。﹞請駕來﹐驊驑道路一鞭開。人中稱傑馬稱駿﹐等是天家首選才。」蓋紀實也。駕到後﹐大家一哄而散﹐文忠亦乘輿返寓。隆裕皇后後至﹐文忠路與之遇﹐並不下輿。余怪問溥倬云是何道理﹐倬云曰「臣妾一體。皇后特妾耳﹐大臣無避道之禮。」殆亦滿州重女輕婦之故歟。

淸廷家法﹐馭太監極嚴﹐稍有劣迹﹐卽予杖斃。徳宗親政時﹐喜用一太監﹐文姓﹐系直隸秀才。面目淸秀﹐而气焰頗盛﹐日捧摺盒﹐進出軍機處。余進內時﹐常遇見之。乃不兩月﹐爲慈宮所知﹐立卽擯斥﹐或云其斃於杖下。都下盛傳李蓮英卽皮小李﹐爲孝欽太后所信用。醇邸巡視北洋﹐派往伺候﹐人卽以監軍目之。然余自充掌印後﹐因公事出入宮門﹐月必數日﹐七八年間﹐未曾見其一面。大槪內府滿員知其爲慈宮所喜﹐與之聯絡﹐漸起招搖﹐事所不免。若謂部院大臣公然與之往來通聲气﹐則吾不能以毫無印証之事﹐隨聲附和也。且宮內四十八處總管﹐各管宮殿一處﹐形容枯槁﹐衣服藍縷﹐个个與窮寡婦無異。余進宮查勘工程﹐該總管等開門引導﹐必恭必敬。其伺候禦前者﹐𨿽不能與此比例﹐然其數聞甚有限﹐且與廷臣勢實隔絕﹐無從接洽。猶憶屢次召見時﹐在丹陛下板屋內小坐﹐太監端茶點火吹煙﹐備極恭順﹐賞以京票四千﹐便似歡喜過望。余出京後﹐漸有招權納賄之風說﹐而余終不深信。卽如二次進京﹐事隔十二年﹐所見亦不過如是。吾豈屑爲若輩諱哉﹐亦以疏逖小臣﹐無嫌可避﹐特紀其實耳。

余勘估宮中工程﹐見宮中妃嬪每人各住一院﹐每院中必排百數十个餑餑﹐未見有特別廚房。其餘殿宇甚多﹐無一不供佛者。其最髙之樓﹐名曰普明圓覺﹐上層皆供佛像。登樓而望四面﹐只見黃琉璃瓦而已。乾淸宮後進卽交泰殿﹐俗傳皇上大婚住處。意以爲中必有禦牀也﹐乃窺其中間﹐仍是髙供一佛。且殿內窗檻紙皆向外而糊﹐與關外民房同﹐殆不忘土風歟。其兩廊所排列者仍是餑餑﹐蓋宮人食料﹐固以是爲常品也。宮人之不得意者﹐多自制荷包﹐令太監售之於外﹐每套得銀四兩﹐其鍼黹極精致。宮女與人家婢女無異﹐一律穿紅布衫﹐以月白緞鑲邊﹐余隨扈東陵時﹐曾親見之。可見宮禁之中﹐崇尙節儉﹐不似人間富貴家也。

徳宗之初親政也﹐內務府大臣立山新署戶部侍郎﹐因皇上畏冷﹐造一片玻璃窗﹐裝於殿門。太后聞之大怒﹐召而告之曰「文宗晚年患咳嗽﹐亦極畏冷﹐遇著引見時﹐以貂皮煨在膝上﹐何等耐苦﹗皇上年少﹐何至怕冷如此﹖況祖宗體制極嚴﹐若於殿廷上裝起玻璃窗﹐成何樣子﹗汝諂事皇上﹐膽大妄爲。汝今爲廷臣﹝謂署侍郎﹞﹐非奴才可比﹝內務府謂爲世僕﹞﹐我不能打汝。然違背祖制﹐汝自問該得何罪﹖」渠乃磕頭如搗蒜﹐求恕死罪。後將玻璃窗撤去﹐而事始寢。

余初次召見﹐麟芝庵中堂告余曰「太后限皇上﹐召見一次﹐奏對至少須以十分鐘爲度。然皇上口喫﹐不能多言。汝上去﹐遇皇上發問後﹐卽可洋洋灑灑﹐暢所欲言。敷衍十分鐘﹐便可下來﹐不必過於拘謹。」後驗之果然。凡召對時﹐一殿之內﹐只有禦案一座﹐絕無侍從一人。殿前太監遇掀簾送入﹐後卽避往他處﹐俟召見之人掀簾出門﹐始由對面趕來。蓋宮中規矩極嚴﹐絕無耳屬於垣之事。召對之人﹐如何稱旨不稱旨﹐及如何奇形怪狀﹐他人皆不與聞與見也。

內務府之職﹐如衙門之有庶務﹐卽俗所謂賬房也。賬房有折扣有花賬﹐已處處有獘﹐而內務府更有百倍於此者。嘗聞宣宗極崇儉徳﹐平常穿湖縐﹐褲腿膝上穿破一塊﹐不肯再做﹐命內務府補之﹐開賬三千兩。宣宗怒其貴﹐嚴詰之。渠對曰「皇上所穿褲腿﹐系屬有花湖縐。翦過幾百疋﹐鮮有花頭恰合者﹐是以如是其貴。」後來不知如何結束。推之他事﹐可想而知。徳宗在書房﹐曾與翁文恭師傅閒談﹐便問師傅﹕「早起進內喫何點心﹖」翁對曰「每早喫三个果子﹝卽雞蛋包﹞。」徳宗曰「師傅每早點心﹐要用九兩銀子了﹗」蓋禦膳房報帳﹐一个雞蛋須三兩銀也。孝欽太后生長寒門﹐民間瑣事﹐無不周知﹐而內府蒙蔽尙且如此。甚矣﹐積重之難返也。

孝欽系宮中冊立﹐本不能以常禮待恭邸。且自熱河還京﹐患難與共﹐漸底承平﹐故對恭邸不能無畏憚意﹐卽寶師與文文忠諸老臣﹐亦不能頤指而气使之。時頤和園大興土木﹐輿論囂然。寶師曾對余嘆曰「太后當時尙想巡幸五臺山﹐賴我們諸人勸諫而止。否則﹐南巡之役﹐未必不見於今日。」只此數言﹐言外固有無限感慨也。

孝欽晚年喜學畫﹐召南繆太太入宮。又喜聞外國風俗﹐召裕庚畱學徳國之女入宮。然不久均卽放出﹐卻無干政之嫌。嗣因國際關系﹐延外國公使夫人進宮遊宴﹐而俄使夫人稱道程徳全遇變抗節之美﹐程遂由同知不次而擢黑龍江巡撫。程撫蘇時﹐意尙以親俄自豪焉。甲申以後﹐宮中頗自由﹐蓋慈宮敬憚醇邸﹐遜於恭邸也。卽如廣召優伶入宮唱戲﹐亦以甲申之後爲盛。此𨿽小節﹐卻煞有關系也。

穆宗之崩﹐未有皇子。而文宗位下﹐當時亦未有皇孫。若欲立子繼統﹐則必須求之宣宗位下之曾孫﹐孝欽自有所不欲﹐乃權以徳宗爲繼。徳宗爲醇王福晉所生﹐福晉卽孝欽之胞妹也。攺元曰光緒﹐意謂纘道光之緒也。當時廷臣尙無間言﹐而於穆宗如何立嗣固未議及也。惠陵奉安之日﹐吏部主事吳柳堂前輩﹝可讀﹞乃自請往行禮。事畢﹐住在薊州小廟﹐繕一奏摺﹐作絕筆詩一首。摺內只記有「今者惠陵永﹐帝後同歸﹐旣無委裘植腹之男﹐又乏慰情勝無之女」數語。其大意則指太后不爲穆宗立子﹐是使穆宗絕嗣爲不當。其詩云「回頭六十八年中﹐往事空談愛與忠。А土已成黃帝鼎﹐前星猶祝紫微宮。相逢老輩寥寥甚﹐到處先生好好同。欲識孤臣戀恩處﹐五更風雨薊門東。」州官馳報﹐全城哄動。朝旨乃下廷議﹐隨卽降旨﹐謂﹕徳宗所生之子﹐卽承繼穆宗爲嗣﹔當初本是此意﹐今旣有此奏﹐著卽明白宣布。此事遂因之結束。其時淸流競以气節相髙﹐乃鳩貲立祠私祀之。當修祠時﹐陳蕓敏侍禦﹝瑩﹞告余曰「我擬送他一聯﹐曰﹕」二三豪俊爲時出﹐七十老翁何所求。『余應之曰「吳柳堂以庶吉士散館﹐銓選主事到吏部﹐人尙朴誠。遲暮傷心﹐思欲樹一節以表見﹐自亦恆情。烈士殉名﹐旣以身殉﹐何必不予以名﹖」渠曰「死者固可原﹐生者亦未免太好事了。」蓋其意不甚附會淸流﹐而以建祠爲無謂也。

淸宮相傳﹐有一宮史﹐飲食有一定籩俎﹐起居有一定時刻﹐毫髮不苟﹔若駐三海﹐駐圓明園﹐則不拘泥。故從前帝後皆以駐宮爲苦﹐夏令必駐三海﹐托名避暑也。孝欽垂簾十餘年﹐後以大難削平﹐漸思逸樂。痛圓明園之毀於洋兵﹐乃於圓明園左近﹐修理一頤和園。大吏頗有貢獻﹐且聞有撥海軍開辦費以濟之者。當日言官交章諫阻﹐持之太蹙﹐以致激成非修不可之結果。徐蔭軒相國嘗謂餘言「此事之成﹐閻丹初不能無罪。渠自命能理財﹐將庫平減成發給﹝庫平攺爲京平﹐百兩可省六兩﹐謂之減平﹞﹐年可省數百萬﹐致長朝廷侈心。」防微杜漸﹐春秋責備賢者﹐不得謂此論之未允也。閻朴而近矯﹐徐正而近迂﹐然其正色立朝﹐毅然不可犯﹐及今思之﹐不得謂非老成典型也。

甲午之前﹐李文忠奏海軍成立﹐謂東南濱海七省﹐海疆可資屏蔽﹐語意不無鋪張。朝廷乃派醇邸﹐前往天津閱看﹐又派內監李蓮英隨侍﹐意在愼重海防。所派隨侍﹐亦系尊重懿親之意。到津後﹐北洋大臣照閱兵王大臣例辦差。閱兵時﹐李蓮英只在後伺候王爺﹐亦未爲總管設坐。乃言官紛紛上摺﹐謂閹人監軍﹐恐蹈前朝覆轍。杜漸防微﹐言之亦自成理。誰知中東事起﹐主戰者乃執李文忠前奏﹐逼其一試。而賠款割地之禍﹐發端於此矣。

甲午六月﹐徳宗萬壽﹐賜宴太和殿﹐每部司官兩員﹐余與溥倬云與焉。宴列於丹陛﹐接連及殿下東西。兩人一筵﹐席地而坐。筵用幾﹐幾上數層餑餑﹐加以果品一層﹐上加整羊腿一盤。有乳茶有酒﹝酒系光祿寺良醞署所造﹞。贊禮者在殿陛上﹐贊跪則皆起而跪﹐跪畢仍坐。行酒者爲光祿寺署正。酒微甜﹐與常味不同。宴惟水果可食﹐餑餑及余果﹐可取交從者帶回。赤日行天﹐朝衣冠﹐盤膝坐﹐且旋起旋跪﹐汗流浹背﹔然卻許從者在背後揮扇。歷時兩點鐘之久﹐行禮作樂﹐唱喜起﹐舞歌備極整肅。宴之次日﹐賞福字﹑三鑲如意﹑磁碗磁盤﹑袍褂料﹑帽緯﹑白綾飄帶八色。恭逢盛典﹐渥荷殊恩﹐今日思之﹐如隔世矣。宴之坐次﹐自王公大臣在丹陛上﹐各官各按憲綱﹐遞爲坐次。西邊末坐﹐則爲朝鮮使臣宴席。朝使圓領大袖﹐手執牙笏﹐尢爲恭順。中東戰後﹐朝爲日並﹐殿廷上不復見朝鮮衣冠矣。

甲午十月初十日﹐爲孝欽太后六旬聖壽。先期卽設慶典處﹐籌備典禮﹐備極隆重。故於是年六月二十六日﹐徳宗萬壽﹐有大開筵宴之舉﹐亦爲是點綴也。其時中東和議決裂﹐筵宴之日﹐摩天嶺卽有開戰之說。大家議論﹐謂甲子三旬萬壽﹐其時甫經垂簾﹐且大難未盡平﹐自無慶典可言。甲戌四旬萬壽﹐卽穆宗崩逝之年。甲申五旬萬壽﹐亦因中法開戰之役﹐均未及舉辦。今年又遇中東戰事。可見太后辦萬壽﹐實有不利。然事已舉行﹐各省祝嘏者亦紛紛進京﹐只可勉彊成禮。屆期太后出宮﹐坐六十四人所擡人輦﹐路過各處﹐均各有點景﹐結彩燃燈﹐陳設甚美。輦如佛龕形﹐扶輦之鑾儀校皆穿五彩衣。輦行甚緩﹐徳宗步行前導﹔前又有王公二人﹐手各持如意一柄﹐俯首退後引行﹝凡典禮所派﹐前引對引大臣﹐皆退後行﹐不敢背面相向﹞。整齊嚴肅﹐頗稱一時之盛。然人心不定﹐亦只粉飾升平﹐敷衍了事而已。

內務府郎中慶寬伺候慈宮﹐頗見信用。有一日﹐徳宗因慈壽要送禮﹐乃告慶寬曰「我要送太后壽禮﹐汝爲我備之。」慶乃打四个金鐲式樣呈進﹐謂﹕「皇上要送老佛爺﹝淸宮信佛﹐內府稱太后曰老佛爺﹞壽禮﹐四个鐲樣﹐請旨要那樣﹐卽打那樣。」太后曰「我四个都要。」慶舉以回奏。徳宗問﹕「四鐲須價多少﹖」慶曰「值四萬。」徳宗曰「豈不是要抄我家了﹗」﹝傳聞徳宗私蓄四萬﹐存在後門錢鋪生息。今言抄家﹐與此語似相印。﹞此一事也。慶寬辦理太后六旬萬壽慶典﹐設有慶典處﹐所有應用器物﹐均由其包攬﹐殆盡擡價居奇﹐從中取利。且其气焰咄咄逼人﹐旗人多忌之。嗣有滿禦史密奏慶寬家藏禦座﹐舉動不軌﹐及誣其身家不淸等事。奉旨派敬侍郎﹝信﹞查辦﹐余與溥倬云充承審司員。徳宗召見敬侍郎﹐必欲置之死罪。累日查無實據﹐我告侍郎曰「查辦必須情眞罪當﹐不能殺人媚人。」過幾日﹐上又召侍郎曰「汝言慶寬無罪﹐吾不疑汝﹐難道汝之司員盡靠得住耶﹖」侍郎曰「臣所派司員二人﹐均系京察一等記名之人﹐何能信不過他﹖」徳宗又曰「他果無罪﹐難道算不得他違制耶﹖」侍郎出告余﹐余曰「違制例應革職。若辦到革職尙可﹐餘外則不能奉詔。」後乃舉其門口設下馬石﹐謂非郎中家所應有﹐作爲違制﹐照例革職覆奏。摺久不下﹐旋軍機張文達出來畫稿﹐余密問之﹐張曰「不要作聲﹐頃已派中堂前往抄家矣﹗」抄數日﹐得銀三千餘兩﹐他無違禁之物﹐而慶寬遂以落職了案。後太后重復訓政﹐慶寬不知如何作用﹐又部選江西鹽法道。此又一事也。大槪淸宮家法極嚴﹐太后待徳宗不少假借﹐而﹛曰﹜禦之徒伺候意旨﹐播弄是非﹐不免積成嫌隙。觀上列兩事﹐所謂兩宮不和﹐固不無影響﹐然其確實可指者﹐亦只徳宗要重辦慶寬數語而已。其餘則得之傳聞﹐究亦迷離惝恍﹐不可捉拿也。

中東之役﹐翁文恭獨主戰﹐諸名士實慫恿之﹐蓋狃於拘獲大院君已事﹐不肯讓步﹔且以海軍可恃﹐疑李文忠爲賣國。然文忠揣勢量力﹐心知其不可戰﹐而口不能言。𨿽嚴旨督責﹐褫去黃馬褂﹐拔去三眼花翎﹐而終屹然不動。朝士固甚喧囂﹐而羣帥貪功﹐亦躍躍欲試。吳淸卿自請出關﹐乃雅歌投壺﹐風流自賞﹐未戰而兵潰。日兵步步深入﹐海軍又殲於劉公島。喪師辱國﹐十倍甲申。甲申𨿽疊遭敗釁﹐而諒山一戰﹐法兵亦被重創﹐馬江戰艦𨿽亡﹐而法大將孤拔﹐聞亦爲炮臺流炮所斃。議和時﹐故未及賠款也。此役海陸兩軍俱敗﹐李文忠親到馬關議和﹐幾爲日人主戰黨所狙擊。裹瘡定約﹐賠款二萬萬﹔割臺灣及金﹑復﹑海﹑蓋四州縣。後因俄﹑徳﹑法三國仗義執言﹐以日本系島國﹐不能占腹地﹐而金﹑復﹑海﹑蓋始復爲我有﹐辱孰甚焉。自是而徳租膠州灣﹐英租威海衛﹐俄租遼東半島﹐法租廣州灣﹐不數年間﹐相繼而起﹐蓋列國亦狃於均勢之局﹐幾成瓜分﹐𨿽不與此役相屬﹐何非此役階之歷耶﹗

中東之戰﹐日兵直逼奉天。警報時至﹐京師震動。朝士之主戰者﹐紛紛搬眷出京。余以實缺一等人員﹐無棄職捨去之理﹔老母亦意在持重。同鄕多視余家眷行否爲進止。時南皮張文達管部﹐並兼軍機。余於畫諾之餘﹐密探消息﹐文達微有指示﹐余遂決計不動。旋和議成而心安。當時實亦冒險也。

甲申時之淸流﹐甲午時之名士﹐皆翰苑髙才也。論者謂當時軍機大臣若能收羅之﹐則羣才不生怨望﹐未有不安然就範者﹐何至激成中法﹑中東之戰哉。人或疑此言爲鍛煉周內﹐不知履霜堅冰﹐天下事固有發端甚微﹐而貽禍至不可測者。君子所以貴知幾也。

甲申之役﹐推倒軍機﹐實卽革命之導火綫﹐而皆翰林院之人爲之也。戊戌政變﹐則以進士舉人爲之。範圍愈廣﹐則變象愈亟。噫﹐其殆有天意歟。

庚子拳匪亂後﹐厲行新政﹐擬將中國舊法﹐逐漸變更。至丙午之夏﹐袁項城以直督入覲。時余正入京候簡。端午橋以閩浙總督畱京不行﹐待袁來共議立憲﹐費盡營謀﹐攺授兩江總督。蓋是時中國始發見「立憲」二字也。

兩宮垂簾﹐樞務以恭邸領之。諸大臣中﹐擇一二人爲主筆﹐余則僅供參贊。其後進者﹐謂爲打雜軍機﹐擬稿而已。蓋不如是﹐則意見紛歧﹐紀綱不肅。部院情形﹐亦大率類是。主筆卽當事之意﹐人或竟以當國目之。光緒初政﹐文文忠﹝祥﹞﹑沈文定﹝桂芳﹞當事。文歿則寶師繼之。沈歿則李文正﹝鴻藻﹞繼之。景尙書﹝廉﹞﹑王文勤﹝文韶﹞﹑潘文勤﹝祖蔭﹞﹑翁文恭﹝同﹞﹐先後入直。王﹑潘旋入旋出。至甲申﹐則以禮親王﹝世鐸﹞代恭邸﹐並令醇邸參預大計。余則全體罷免﹐易以額尙書﹝勒和布﹞﹑閻文介﹝敬銘﹞﹑張文達﹝之萬﹞﹑孫文恪﹝毓汶﹞。不數日﹐許恭愼﹝庚身﹞以前充領班章京﹐諳悉體例﹐亦入直辦事。張年老而閻旋退直﹐孫文恪便當事。嗣許歿﹐徐忠湣﹝用儀﹞入焉。甲午﹐朝鮮事起﹐先令翁文恭﹑李文正參預軍事。冬間﹐額張出﹐卽令翁﹑李入直。旋恭邸復起。孫因病自請開缺﹐文恭﹑文正復當事﹐剛相國﹝毅﹞繼額而入直。丁酉﹐徐忠湣出﹐錢侍郎﹝應溥﹞﹑廖總憲﹝壽恆﹐後升尙書﹞更疊入直。戊戌夏﹐文恭被黜﹐旋而恭邸薨逝﹐復召王文勤入直。時同直爲剛相國﹝毅﹞﹑啟尙書﹝秀﹞﹑廖尙書﹝壽恆﹞﹑裕尙書﹝祿﹞。八月政變﹐榮文忠以直督到京﹐卽令入直﹔裕尙書出任直督。己亥十月﹐廖尙書退直﹐以趙尙書﹝舒翹﹞繼任﹐其時剛相亦頗用事。庚子﹐拳匪倡亂﹐載漪袒拳弄柄﹐奴視樞臣﹐暴戾恣睢﹐樞廷幾爲之蹂躪焉。乘輿西狩﹐文勤一人隨行﹐榮文忠隨由保定奔赴陜西行在﹐卽命入領軍機。諸大臣陸續至﹐禮邸遂攺任他差。和議成﹐勒辦禍首﹐啟秀在京正法﹐趙舒翹在西安賜自盡。事平回鑾﹐軍機不以親貴領班﹐卽以文忠任之。余丙午到京﹐文忠已逝﹐慶邸繼文忠領班﹐而鹿相國﹝傳霖﹞﹑瞿相國﹝鴻機﹞﹑徐尙書﹝世昌﹞爲之輔。樞廷略具規模﹐然而慶邸已明受饋送矣。辛酉之後﹐親貴蜂起﹐紀綱盡弛﹐樞政益歧。吁﹐旣灌以往﹐吾不欲言之矣。李文正當國﹐𨿽不免有偏執之議﹐而風裁端整﹐視事諄懇。余時到部未久﹐卽頗蒙其靑睞。張文達名士風流﹐頗有不羈之槪﹐然其久歷封疆﹐饒有識解。中東之役﹐渠正管部﹐余於私宅畫諾之餘﹐談論時局﹐頗多感嘆﹐蓋知其不得志然也。老成典型﹐至今有餘戀焉。

鹿文端丙午時﹐與瞿﹑徐同直樞廷。三者之中﹐以文端爲最無權﹐兩耳重聽﹐人不免以伴食視之。其實文端由牧令起家﹐煞有經驗。余候簡在京﹐約三个月﹐時往謁之。門庭冷落﹐余每到輒縱談不倦。嘗太息謂余曰「中國百姓太愚﹐中間這一般人又太刁﹐如何得了﹗」余歸而告人曰「大家笑鹿中堂﹐𨿽做過外官﹐其實外官之事﹐亦不甚了了。今觀其所言﹐何等了了﹗」蓋當時風气日非﹐𨿽有老成人﹐亦供人狎侮而已。

翁文恭美須髯﹐風采奕奕﹐忠君體國﹐尢喜汲引人才。甲午主戰﹐喪師辱國﹐無可諱言﹐然其時聖眷猶未衰也。恭邸復出﹐深資倚任﹐亦謂英雄不以成敗論耳﹐爆直逾四年﹐戊戌四月罷免。八月政變﹐剛相謂其曾經面保黨人﹐褫職交地方官嚴加管束。是嚴譴只因面保黨人﹐被人讒毀。況所謂政變者﹐不過出諸一人之口﹐變究未成﹔羣兒作戲﹐𨿽變亦何能通﹖文恭卽未去位﹐豈肯與聞其事耶。至謂兩宮之間﹐不善調護﹐不無離間嫌疑。然文恭身爲師傅﹐處難處之地﹐盡有難言之隱﹐亦卽有可原之心。文恭於宣統時﹐明詔開復﹐追予謚法。今者國事已矣﹐此等莫須有之言﹐正不必剖辯是非﹐徒亂人意也。

余於翁文恭之侄孫夫廉訪﹝斌孫﹞爲同年﹐然於私宅未嘗一謁。且文恭於余在京時﹐從未到過吏部﹐亦並無堂屬之誼。一日因查辦倉案﹐堂司各官羣集倉署﹐文恭獨於稠人中﹐趨而與餘言﹐甚致殷勤之意。余得京察記名後﹐逾年未簡放。文恭屢言之於恭邸而未得﹐當緣簡放官缺﹐𨿽由軍機大臣公同進單﹐而擬放何人﹐須由領銜之親王開口﹐他人不能預也。有一日﹐建昌府缺出﹐文恭在毓慶宮先奏。徳宗謂﹕「今日建昌府缺﹐請簡某人。」故召見。軍機進單時﹐不待恭邸開口﹐便由禦筆圈定。余謝恩後往謁﹐文恭具道抱屈之意。余曰「此皇上天恩也﹐何敢不感激﹗」文恭悚然致敬。後因徐忠湣與人私言當日原委﹐余始知文恭汲引之力﹐固煞費苦心也。

徐忠湣爲吏部侍郎時兼軍機﹐於部務卻稍可主持。人極通達﹐與余最相得。余當時頗露圭角﹐徐告人曰「是不可幹以私者也。」甲午戰後﹐余頗急乞外﹐而徐以班次在後﹐愛莫能助﹐時常道歉﹐其情固甚可感也。余出京後﹐渠於丁酉出軍機。拳匪之役﹐與許侍郎﹝景澄﹞﹑袁京卿﹝昶﹞同罹於難。和議成後﹐始行昭雪﹐追予謚法﹐浙人目爲三忠。無妄之災﹐不能五天道﹐寧論之慨也。

王文勤人極圓通﹐人以琉璃球目之﹔然其揚歷中外﹐老成持重。任吏部侍郎時﹐判事敏決﹐滿腹精神。庚子拳亂﹐渠適在軍機﹐以白髮老臣一人﹐相從西幸﹐備極賢勞。余丙午到京﹐見其老態龍鐘﹐視乙未在天津節署見時﹐風采頓減﹐然憂國之意﹐溢於詞色。且對餘言「大家皆抱怨老太太﹝指孝欽言﹞。汝須防老太太一旦升天﹐則大事更不可問。」言下蓋別有感慨也。

余到京時﹐初未識榮文忠。文忠爲昆師母之從兄﹐風度翩翩﹐饒有才幹。光緒初元﹐任工部尙書。步軍統領﹐當時已錚錚有聲﹐嗣因事鐫職。有一日﹐在寶師處聽劇﹐與之同席而坐。鐘傑人同年以閩語問余曰「這一个山查是否續燕甫﹖」﹝兩淮運使續昌﹞余曰「不是。續燕甫我見過。」榮文忠亦用閩語答曰「汝們說福州話﹐我們亦會說福州話。」傑人乃問其貴姓臺甫﹐渠以榮祿號仲華對。余知不妙﹐遂移往他坐。後數日﹐昆師告余曰「榮仲華告我﹐汝與傑人以福州話唐突他。」余曰「傑人問這个山查是否續燕甫。山查者﹐閩人指紅頂言也﹐並非諧謔。」師聞之大笑。後在師處屢相見﹐漸漸往來。嗣文忠起復﹐任西安將軍﹐回京尙以口外羔皮桶見贈。蓋以「山查」二字﹐遂訂交情。其實文忠之先人爲閩副將﹐後以總兵殉粵匪之難。時文忠尙幼﹐寄讀於饒提督﹝廷選﹞家﹐卽林贊老之嶽也﹐故於閩人感情加厚。余出京後﹐以雪泥之隔﹐並不與之通信。戊戌政變﹐文忠以直督入軍機﹐從容弭變﹐保全實多。拳亂西行﹐趨赴行在﹐維持大計﹐煞費苦心﹐朝局賴以底定﹐厥功偉焉。丙午到京﹐惜不復見﹐爲之愴然。

昆師性耿介而好臧否人物﹐嘗謂余曰「福箴庭﹝錕大學士﹞豈有此理﹐昨日在朝房﹐竟罵人曰麻煩﹝麻煩卽累贅之意﹐京城土語﹞。似此傖夫口吻﹐如何做得中堂。」余聞之悚然。蓋當時朝綱整肅﹐京官體制固一毫不苟也。又嘗譏恩中堂﹝承﹞曰「汝看恩中堂﹐凡事都說是照例。他做中堂﹐本是照例﹔卽其面目﹐亦是照例。」蓋嘲其方面﹐田田庸庸﹐得厚福也。細思之﹐不覺失笑。

滿員以筆帖式爲正途﹐其由科甲出身者甚少。部院堂官﹐不盡皆科甲人員﹐其中人才之傑出﹐亦有可指者﹐前所云榮文忠卽其一也。又有吏部廣少彭尙書﹝壽﹞事理通達﹐風裁峻整。其兼任內務府大臣也﹐每見其入宮門時﹐羣閹嚴憚﹐不敢正視。在部時﹐與余亦甚相得﹐惜相處不久﹐旋薨於位。及今思之﹐尙有餘慕也。

溥倬云﹝興﹞爲主事時﹐與餘同部且同差時多。後升尙書﹐以病免。余簡建昌同時﹐戶部郎中有﹝泰﹞亦放陜西知府﹐其兄玉岑尙書﹝良﹞告人曰「近日放兩知府﹐輿論皆爲朝廷賀得人。」又爲之說曰「官階道尊而府卑。然朝廷實重府而輕道﹐謂府獨當一面﹐可辦事也。」此說𨿽非杜撰﹐寶師曾與餘言之﹐其實亦慰藉語耳。後禮部應詔﹐保薦人才兩人﹐余與焉﹐領銜者卽尙書也。

端午橋官工部時﹐與餘多同事工程。後由霸昌道﹐不十年遊歷封疆。丙午夏﹐余到京﹐相見於慶邸﹐初幾不相識﹐後乃告余曰「隔別多年﹐君竟畱須矣﹝餘四十二歲到建昌﹐路人謂太守爲年輕﹐特於接印之日畱須﹞。當時君記名﹐我尙未記名。君記之否﹖」蓋自誇其已爲總督也。旋渠攺督兩江﹐余簡放蘇州﹐竟成屬吏矣。然總督駐紮江寧﹐而蘇州則在蘇撫範圍之內﹐尙少直接關系。故渠在任﹐有盛行賂賄之名﹐而余則一毛不拔﹐𨿽未邀其靑眼﹐卻未曾稍有齟齬也。渠少頗不羈﹐自爲滿人﹐偏詆滿人爲不肖。鑑賞金石﹐頗負時名。惟其熱中太甚﹐倒行逆施﹐知進而不知退。自調直督罷斥後﹐仍求四川一差﹐以爲再起之計﹐致遭慘殺﹐死事不無可憫。然平心而論﹐不得謂非自取也。

同部升吉甫主事﹝允﹞﹐漢軍旗人﹐由舉人出身﹐分吏部候補﹐而無甚出色。中法戰爭之前﹐有一日﹐遞一條陳﹐請代奏。時萬文敏公﹝靑藜﹞任尙書﹐接其摺子。適余與戴藝甫﹝錫鈞﹐後簡放大名府﹞同往啟事﹐文敏乃謂餘二人曰「此系公事﹐可以公言。」余看其摺子﹐意謂洋人太橫﹐今宜仿鄕試放主考之例﹐預定一日期﹐各省各派一大臣﹐計算程途﹐同日到省﹐將該省洋人同時殺盡﹐不得走漏風聲﹐致令逃逸。定例司員代遞封奏﹐應守祕密。文敏喜詼諧﹐而竟以公事公言告余兩人﹐亦示調侃之意。升﹑戴與餘同事﹐日日見面﹐本皆相好。下堂時﹐戴詰之曰「汝知洋人尙有國否﹖汝殺其人﹐能殺其國否﹖」二人舌劍唇槍﹐互相爭辯。余以他詞亂之始止。余出京後﹐升竟入譯署作章京﹐後又出洋保候補道﹐不知如何升轉﹐由陜藩氵存擢甘督。庚子西狩之役﹐升在陜西迎駕。太監沿途騷擾﹐渠力裁抑之﹐錚錚有聲。嗣又彈劾權貴﹐不稍假借﹐實爲滿員之得未曾有者。余出京後﹐卽與之斷絕往來。今忽錄其少年軼事﹐非揚其短也﹔士隔三日﹐刮目相待﹐亦深佩其進徳之猛歟。

余戊寅到京﹐其時外交事尙簡。京師設總理各國事務衙門﹐省文則曰總理衙門﹐文言曰譯署。堂官則名爲大臣﹐司官則照軍機例﹐名曰章京﹐由閣部人員考充之。光緒季年﹐厲行新政﹐遂攺其衙門爲外交部﹐且冠諸部之上。司官始由閣部兼差者﹐後攺爲專官﹔始之選用科甲人員考充者﹐後則非出洋之畱學生不得與焉。

叔嶽辭叔耘副憲﹝福成﹞出使外洋﹐甚著聲望﹐當時之熟悉洋務者﹐無出其右。余欲從而學焉﹐渠曰「洋務究屬偏才﹐政治家宜求其全者﹐何必見異思遷﹖且此事非二十年經驗不辦﹐非僅懂西文﹑嫻西語﹐遂可稱職也。」余𨿽韙其言﹐然曠觀時勢﹐於外交事﹐仍時常畱心。當中法未戰之前﹐陳老正在提倡淸流﹐於洋務極意研究﹐曾借譯署歷年檔案﹐而屬余分手抄之。余遂得習知故事﹐見咸同年間﹐外國所來照會﹐肆意謾罵﹐毫無平等地位﹐與近日之來往文字﹐迥不相同。自因圓明園被毀﹐城下乞盟﹐爲彼族所蔑視。迨後交際稍嫻﹐外貌遂漸攺焉。當時之講求外事者﹐皆曰辦洋務﹐後則攺爲辦新政﹐今則直言外交矣。

慶王之入總理衙門也﹐寶師嘆曰「貝勒只是一布伊邦﹝滿語﹐譯爲內務府大臣﹞材料耳﹐如何能辦外交﹖」蓋慶王名奕﹐本系貝勒﹐後加郡王銜。晉封親王﹐久長譯署。拳亂後﹐榮文忠因病出缺﹐慶王遂秉國柄﹐直至攝政王出而始失權。回思吾師當日之言﹐益信國祚與人才﹐不得謂無關系也。

鴉片起釁﹐香港被占。以後外交疊次挫折﹐不必言矣。洎天津大鬧教案﹐正值普法交戰時代﹐曾文正不知外情﹐遷就結案。當時外人行險徼幸﹐中國竟爲所愚﹐亦不可謂非外交之暗也。中俄立約﹐崇厚違訓越權﹐幾成大錯。曾︱剛公使﹝紀澤﹞竟能以口舌之力﹐毅然攺約﹐朝野稱慶﹐此爲外交轉機之一端。中法一役﹐法侵越南﹐中國起而救之。無如器械不精﹐將才缺乏﹐黑旗劉永福孤軍無援﹐致遭敗衄。然劃界議和﹐猶能不賠兵費﹐此亦外交中不幸之幸者。乃甲午﹑庚子兩役﹐一則賠款二萬萬﹐一則賠款四萬萬﹐繼而徳﹑俄﹑英﹑法紛紛借地﹐迹近瓜分﹐外交又一敗塗地矣。天假之緣﹐歐戰大興﹐羣雄無暇東顧。此數年中正國家閒暇之時也﹐乃不知禦侮﹐壹意鬩墻﹐竟若外交爲無足措意者。瞎馬臨池﹐彼僕此起﹐噫﹐尙何言哉。

同鄕沈文肅公﹐己卯以兩江督入覲。余就詢時事﹐文肅曰「中外今日皆有得過一日是一日之勢﹐中國人不必遽自餒也。」要言不煩﹐其識見自有過人處。旋閱王芍棠中丞﹝之春﹞使俄艸述各國情形﹐亦非一味頌揚。特因筆墨稍平﹐不能如曾︱剛襲侯﹑薛叔耘副憲兩日記風行海內。然其於歐戰之萌蘗﹐黨禍之蔓延﹐言之固不無影響也。

純廟崇尙文學﹐欲親領棘闈風味。有一科會試﹐托一舉子名﹐領捲進場﹐坐龍字第三號。未及終場﹐卽傳呼開門而出。遂禦制一七律﹐末有「從今不薄讀書人」之語﹐刊在至公堂屏門。所坐龍字巷﹐余會試時適坐其間﹐見第三號粉壁中書一「龍」字﹐近禁人坐。上有老樹一株﹐亭亭如蓋﹐似後來點綴而成。卽坐號適打「龍」字﹐亦殆當時暗通消息歟﹗然此一番佳話﹐已足黼黻升平矣。

考試試差𨿽以考取名單爲憑﹐而遇放差之日﹐仍應由禮部具全單﹐題請圜出。編修羅﹝嘉福﹞考差時﹐未取在八十名之內。太后於題本內﹐誤圜其名﹐而閱考取名單﹐卻無此人。太后曰「我錯了﹐如何是好﹖可挖補否﹖」軍機奏曰「禦筆旣圜﹐自是其人有造化﹔考取名單不過作一標準﹐可不必拘泥。」而羅遂得差矣。羅後以太守告病﹐適其時火焚其廬﹐藏書全毀﹐寶師因爲余談及此事。可見當時名爲君主﹐實完全一內閣制也。

從前朝殿考試﹐𨿽不無暗通關節﹐究不能坦然爲之。故三鼎甲次序﹐必以讀卷大臣官階爲準﹐𨿽系錮習﹐亦足以示制防。昆師屢與閱卷之役﹐遇不如意事﹐輒與余痛言之。某科殿試﹐讀卷官有吏戶兩尙書。戶部尙書得一卷﹐取第一﹐要作狀元。𨿽礙於習慣﹐須讓憲綱在前者所取爲首選﹐然究非官話。因商之大眾﹐非以其所取第一爲狀元不可。吏部尙書乃怒曰「論此卷之字﹐不必爲狀元﹔卽論此人﹐亦不必爲狀元。」昆師告余曰「彌封閱卷﹐何以知其人之該做狀元與否﹖此老說話﹐亦太不檢點矣。」後來賭气累日﹐大家調停﹐卒以戶部尙書所取者居首。然名次黃箋已貼﹐更攺爲難。又有一最好事之某尙書﹐起而言曰「若要攺名次﹐我卻帶有刮刀。」乃袖出刮刀攺之。汝想應試者帶刮刀﹐豈有閱卷者亦帶刮刀﹖此眞無奇不有矣。又一次殿試閱卷﹐榜眼已取定矣﹐其卷中「閭閻」二字﹐誤作「閭面」。昆師與福中堂同在讀卷之列﹐福中堂挑出「閭面」二字﹐以爲不典。有素著文名之某尙書乃曰「閭面對檐牙。古人詩句﹐記曾有之。」大家遂隨聲附和﹐不復更動。榜發後﹐士論嘩然。昆師舉以告余﹐而深恨福中堂之無用也。又一次大考翰詹﹐昆師派閱卷﹐到南書房時特早。太監持一詩片出﹐曰「有旨﹐要取此卷爲第一。」昆師對曰「今日是尙書孫毓汶領銜﹐俟其來時再承旨。」孫到﹐師告之曰「我閱卷多次﹐未奉過如此旨意。今日是君領銜﹐且又是軍機﹐消息靈通﹐請君斟酌可也。」後揭曉﹐人言嘖嘖﹐師乃以此事緣起與餘言之。蓋當時館選漸寬﹐品流漸雜﹐不無越軌舉動﹐相摩相蕩﹐水火混爭。而詆訁其科舉者﹐遂得有所藉口矣。

從前京官﹐以翰林爲最淸苦。編檢俸銀﹐每季不過四十五金﹐所盼者﹐三年一放差耳。差有三等﹐最優者爲學差。學差三年滿﹐大省分可餘三四萬金﹐小亦不過萬餘金而已。次則主考﹐主考一次可得數千金﹐最苦如廣西﹐只有九百金。若得鄕會房差﹐則專恃門生贄敬﹐其丰嗇以門生之貧富爲轉移﹐大率不過三百金上下﹐亦慰情勝無耳。然得之最逸者莫如房考。若主考則勞甚﹐放差後不過十餘日卽須起程﹐整理行裝﹐而以預備聯Ψ爲最忙。禮聯禮Ψ多自購寫﹐到省分送官僚﹐以爲送程儀之招。省之督撫﹐按照缺分肥瘠﹐預先派送。各省各有約數﹐臨行時全數匯齊。辭曰饋贐﹐固光明正大﹐渾然無迹也。至於出京程途﹐遠者逾兩个月﹐至近者亦須旬日。冒暑遄徵﹐無間晴雨﹐非趕八月初到省不可。到省後﹐卽閉入闈中﹐埋頭閱卷﹐一个月而始放榜﹐蓋已筋疲力盡矣。出闈後﹐略事酬應﹐仍按驛回京。省分遠者﹐往返須半年辛苦。然得之者意足心滿﹐𨿽歸囊盈絀不同﹐似亦不甚計較也。若學差則不然﹐官階大小不同﹐省分肥瘠亦異﹐三年兩次﹐周曆諸郡﹐隨帶幕友書役﹐竟是後車數十乘﹐從者數百人气象。且公費難依定額﹐供給取諸州縣﹐關防之疏密﹐取與之嚴濫﹐卽提調之知府不能言其究竟。本人亦未嘗不感困難﹐然外面則堂哉皇哉﹐不失爲督學禮制也。

有一科考差﹐欽命詩題「尙賢興功」﹐得「官」字。同鄕皆不知題旨。姨丈龔禹疇侍禦﹝履中﹞曾以貲郎官兵部﹐辛未入翰林﹐是日亦與考。乃謂同鄕曰「我在兵部時﹐記司堂上有此四字匾額。兵部是夏官﹐題旨其殆出自《周禮》歟。」同鄕以龔丈長厚﹐固不疑其誑﹐然總不敢輕信。周旭齋舍人﹝云章﹞乃以「人才貢夏官」五字﹐在第一聯押「官」韻。出場語人曰「我閣中書命輕﹐第一聯押『官』韻﹐固不合格﹔然果得旨﹐卽不合格﹐亦復何礙﹖」後乃得一房差。而龔丈不特「夏官」二字不敢用﹐且「周官」二字亦不敢用﹐卒不得差。神差鬼遣﹐一似龔丈兵部資格﹐專爲周舍人效力也者﹐何其巧耶﹖可見當日翰林以考差爲第二生命﹐眞足以顚倒豪傑也。

嘉道年間﹐考差學政﹑主考﹐閣部亦一體簡放﹐不專屬之翰林。鹹同以降﹐翰林擁擠﹐此差遂多歸之。閣部之得試差房差者﹐十隻一二﹐而學差則絕無矣。余當癸巳時﹐因甲午京察無望﹐頗思於考差時卜一勝負﹐亦見獵心喜意也。習白摺﹐學試帖﹐月有常課﹐字𨿽未工﹐而詩卻合格﹐興致亦尙不淺。不逾時﹐忽調考功掌印﹐甲午可得京察﹐出乎意料之外。遂不復作得差之想﹐考差時艸艸成篇﹐未刻卽交卷出場。數日後﹐閱卷者傳出詩句﹐知吾之捲已在陳侍郎﹝學﹞手﹐取列第七。同鄕太史羣相慶﹐以爲必得闊差﹐實亦半有妒忌意。因思此次所以想考差者﹐爲本屆不得京察也﹔今旣得京察﹐本無得差之必要。況取在第七﹐他人或通聲气﹐固可得大差﹐若余寂然不動﹐所得者﹐不過一房差耳﹐吾何取焉﹖乃遇順天鄕試及會試﹐進題本時﹐俱預先告假﹐以示與人無爭之意。然亦別有所感觸然也。凡放試差﹐五月初一﹐以遠省雲貴爲首批。陸續放至七月﹐以近省山東爲止。八月初一放學差﹐初六放順天主考房考差。時有一打油詩嘲不得差者﹐云「自從雲貴盼山東﹐盼到山東又落空。學政鄕房都過了﹐團家宴月明中。」其作謔亦殊虐矣。余於鄕房告假後﹐戲謂人曰「我考差費到半年工夫﹐今日告假﹐獲免打油詩奚落﹐猶足以自豪也。」

鄕會試及朝殿各試卷﹐歸禮部沒庫保存﹐閱十科焚毀一次。余在京時﹐適屆焚捲之期。時郭春楡在禮部掌印﹐托其將原捲取回。同鄕熟人之捲﹐亦取出互閱﹐獲雋文字﹐濃圈密點﹐各有可觀。惟試帖多有笑話。蓋館閣重試帖﹐人皆於得翰林後始練習﹐平時專習八股﹐於試帖則無暇求工也。陳伯雙侍禦﹝懋侯﹞以名翰林疊掌文衡﹐字不甚工﹐而試帖卻佳。乃觀其癸酉鄕試試卷﹐詩題系「月過樓臺桂子淸」﹐詩中有「玉露涓涓冷﹐金風陣陣輕」一聯。渠以能詩自喜﹐每當其髙談闊論時﹐余必誦此聯謔之。伯雙歸道山已三十年矣﹐回首當時文酒過從之樂﹐不禁慨然。

閩諺曰「進學是文章﹐中舉是命。」俗語流傳﹐習焉不察﹐而不知煞有道理也。學政取秀才﹐試卷較簡﹐幕友又多﹐場中固不免有遺珠。然其入選之捲﹐總有一篇稍妥文字。且筆迹優劣﹐亦較有標準。若鄕會試則不然﹐試卷黑格朱書﹐本已目迷五色﹔時間旣逼﹐卷帙又多﹐一人精神﹐一日看數十藝﹐已屬神昏目眩﹐況三場十四藝。以十餘日工夫﹐每人須看數百卷﹐統計之﹐卽是數千藝﹐豈有不顚倒錯亂哉﹖俗言朱衣點頭﹐考官只有聽命朱衣而已。余在贛時﹐曾考過府試五次。當時精神何等健旺﹐乃初看二三十藝﹐自易斟酌。及看過五十藝﹐字便不認得﹐題目亦遂不記得。屢試不爽。況鄕會場繁冗﹐十倍於此乎。凡事非親歷其境﹐殆未易知艱苦歟。

京師場獘﹐自大學士柏﹝原名柏俊。因刑例凡伏法犯人﹐名字有好字面者﹐必加偏旁﹐使不成字﹞。正法後﹐功令爲之一肅﹐數十年諸獘淨絕。然獘𨿽絕﹐而閱卷之力不暇給﹐則無以易也。況每科總裁﹐必有一老中堂或一老尙書。嘗聞有滿中堂充總裁﹐臨場不耐看捲﹐只將薦卷排作一圈形﹐置鼻煙壺其中﹐將壺一轉﹐頭向何捲﹐卽中何捲。𨿽屬謬舉﹐然倚老賣老﹐任意作劇﹐類此者當尙不少。卽寶師充總裁時﹐亦謂﹕「我只看詩﹐詩好則文無不好。」師喜作詩﹐故所言如此﹐可見其看文之不經意也。且聞房考閱卷﹐亦非逐捲批點﹐不過如走馬看花﹐擇其悅目者取而薦之。其餘落卷﹐則預擬一空泛批語﹐如欠警策﹑未見出色之類貼之﹐並於文內補點數語﹐此卷便算畢命。其有落卷批出疵病者﹐皆由薦後不中﹐或擬薦未薦之捲﹐重新加批﹐非初閱卷時便如此精細也。更有房考性懶﹐將補批補點之事委諸家丁者﹐家丁亦有倩友人冒充者。房考多年力精壯之人﹐何至如此荒謬﹖實因時間匆促﹐勢逼使然也。某科有一舉子落第﹐取落卷一看﹐內批「火腿一支」四字。後查房考系熟人﹐攜捲與之理論。房考倉猝答曰「大錯了﹗此系向供給所取物之條﹐他們如何誤貼在卷上﹖」舉子乃大鬧曰「好﹐好﹐汝們作房考﹐只知需索火腿﹐將我捲不看﹐交與他們貼批。他們何人﹖明明汝家丁也。」房考曰「我爲的與汝是熟人﹐是以說老實話。汝何必打起官話來。」舉子曰「我三年辛苦﹐文章不能勞汝一顧﹐說甚麼熟人﹖」房考曰「若打官司﹐我們交情﹐汝當不忍﹔若論賠償﹐此事如何賠得起﹗我是窮翰林﹐汝所深知。我廏中只有一騾﹐汝牽去便是。」舉子曰「罷了。」遂牽騾而去。此亦考官坐罰之一重公案也。

前言鄕會場試帖向不講究。玆又記一事﹐可證明者。某省某道員任海關道﹐家貲頗富﹐大吏又器重其才﹐人多妒之。某科其子兩人同榜中式﹐人謂其子本不通﹐且兩子同榜﹐顯有場獘。經言官奏參﹐奉旨查辦。余充承辦司員﹐開手自以調閱試卷爲先。三場文字﹐甚爲平庸﹐而試帖有「落日照桑攤」一句﹐則奇劣。大家商議﹐看此文字﹐決非槍替﹔而此外又別無關節破綻可尋。若僅以此詩句﹐指爲文理荒謬﹐而鄕會試帖非朝殿可比﹐向不苛求。且「桑攤」二字﹐安知不別有僻典耶﹖實亦大家重興大獄﹐遂從寬發落焉。《制藝叢話》博引繁證﹐說得文章何等有價﹔今言場中衡文毫無憑據﹐兩說豈不相悖﹖不知披沙揀金﹐旣揀得金﹐自有價值﹔若是金而不及揀﹐不是金而誤以爲金﹐此中自有朱衣在也。

丁丑﹐昭兄與餘同會試。首場詩中﹐「痕」字訛爲「浪」字﹐系屬失黏。當時檢出﹐疑未卽攺﹐遂忙而交卷。場後急欲回家﹐以爲必難徼幸也。乃榜發竟中﹐謁房考﹐看原捲「浪」字果未攺。以爲磨勘一定罰科也﹐乃告殿歸去﹐以待下科補殿﹝中後不殿試﹐謂之告殿﹔下科補試﹐謂之補殿。﹞後來磨勘﹐居然無事。或云﹐場後試卷﹐房考必覆校一次﹐盡可設法攺正﹔或云﹐磨勘亦有勘不出時候﹐皆未可知。此又試事之難以常理論者也。

傳臚之日﹐余隨班行禮。皇上將升殿﹐時丹陛上有一曲柄黃傘﹐便扶之而起。殿下盤一巨繩﹐長逾數丈。初不解其爲何用﹐忽殿上贊﹕「鳴鞭﹗」有一人手執繩頭﹐抖擻撲地﹐聲震殿瓦﹐如是者三。然後皇上卽升殿。首引一甲三名﹐跪於前頭﹐次引二甲一名﹐又次引三甲一名﹐向前跪。旋卽鳴贊行禮奏樂。迨禮畢各散﹐三鼎甲出正陽門﹐騎馬歸﹐禮官送之及第而返﹐此所謂及第也。二甲以下﹐則由旁門出﹐無人過問矣。鳴鞭之制﹐凡升殿皆然﹐不獨傳臚然也。民間放爆謂之放鞭﹐蓋卽取此義歟。

余試卷自捲庫取出﹐由粹弟收藏﹐近已散失大半。今所記者﹐會試首場題目﹐首系「修己以安百姓﹐修己以安百姓」二句﹐次言「而世爲天下﹐則三見賢焉﹐然後用之」。詩「露苗煙蕊滿山春」。二三場題目﹐則記不起矣。鄕試首場題爲「君子信而後勞其民」一章﹐次爲「不大聲以色」﹐三爲「人知之亦囂囂﹐人不知亦囂囂」。詩爲「南飛覺有安巢鳥」。次場《易經》題﹕爲布爲釜﹔《書經》題﹕弗詢之謀勿庸﹔《詩經》題﹕維莫之春﹐亦又何求﹖如何新畬﹖《春秋》題﹕冬﹐會陳人﹑蔡人﹑楚人﹑鄭人盟於齊﹝僖公十有九年﹞﹔《禮記》題﹕孔子曰「吾觀於鄕﹐而知王道之易易也。」三場策題﹐亦未能記出。鄕會覆試及朝考題目﹐苦思不得。僅記保和殿有一詩題爲「雪白薔薇紅寶相﹐終難定其爲何場」也。會試中二百十一名﹐捲爲錢師所取﹔鄕試中六十一名﹐捲爲孫師所取。文不髙而名次低﹐本不足異﹐惟鄕試二場五經文﹐取而進呈禦覽﹐爲可異耳。照例主考覆命﹐必有鄕試錄擇文之尢者﹐進呈禦覽。首場多用元魁之文﹐二三場卻不拘﹐然未有六十一名之捲取而進呈者。可見場中閱卷之忙﹐文章之無憑據也。今科舉已停﹐余以生員切己之事﹐未及六十年﹐尙不能記淸題目﹐過此更無人過問矣﹐故瑣瑣言之。

京師史館林立﹐余無分與修史事。時《會典》適開館﹐余充協修之職﹐蓋吏部一門﹐須由吏部司員起艸也。余分得稽勛司三卷﹐原本尙多罅漏﹐隨意修飾﹐數日卽交卷。同時部中無好手筆﹐意館中總纂必有一番斟酌也。誰知依樣葫蘆﹐而全書成矣。余且得升階保案焉。蓋向來修纂官書﹐不過聚翰苑髙才﹐分任纂修協修之役﹐精粗純駁﹐各視其人之自由。總其成者﹐半皆耆年髙位﹐以不親細事爲習慣﹐略觀大意﹐信手批閱﹐卽付剞劂。風行海內﹐人人遂奉爲圭臬﹐以訛傳訛﹐流毒無窮﹔迨識者指其錯謬﹐已無從補救矣。此亦文字關系﹐不可以常理論也﹐人特習焉不察耳。

●卷下余在京時﹐查辦重案多次。凡陵廟倉庫興作考查之事﹐多與其役。積年旣久﹐更事漸多。且中經甲申﹑甲午兩次戰役﹐及累次外交膠葛﹐尢多有所閱歷﹐名爲部屬﹐而於國家大事﹐頗得其大要。前人有《郎潛紀聞》之作﹐今所言者﹐半皆吾身親見之事﹐非僅耳食已也。白頭宮女在﹐閒坐說玄宗。惜年來記性銳減﹐不過得其十之一二耳。

從前京師最髙機關曰軍機處。處在乾淸門東側﹐屋只三椽﹐旁有小屋爲茶房。堂官兼軍機者﹐不能常到署。有事須進內面陳﹐司官多在茶房小坐。湫隘不堪對面﹐卽軍機章京辦事之所﹐俗所謂南屋也。余考軍機時﹐入其室畫到﹐見其屋小如舟﹐十數人埋頭作書﹐燭幾見跋﹐其景況與寒窗無異。然其地極嚴重﹐平時無論何人﹐不得踐其戶也。其餘如內閣﹑戶部﹑刑部﹑都察院各署﹐餘皆因公到過﹐𨿽各有大門大堂﹐而辦事之所無不狹隘﹐皆以數十人聚在一室。刑部司堂簡陋尢甚。當時夙夜在公﹐事固不廢﹐而居其中者﹐尢安之若素也。

余每到軍機處啟事﹐其廊下必排燒餅油紮果數盤﹐爲備樞臣召見下時作點心也。古人宰相堂餐﹐斷不如是之節儉。當日樞臣﹐似尙有羔羊素絲之遺意也。

大學士名居揆席﹐非兼充軍機大臣﹐幾與閒曹無異。然位分不可褻﹐故大學士多有管部者。京官皆一滿一漢﹐分東西坐﹐非如外官之坐﹐必中於堂也。惟管部﹐則於部中添一正座﹐兩旁以滿漢尙書陪之﹐滿漢四侍郎則在下面分兩旁坐。故大學士俗呼爲中堂。後來不管部之大學士及協辦之大學士﹐亦沿稱爲中堂焉。

禦史爲朝廷耳目之官。國初﹐有以州縣循良行取爲禦史者。同光以降﹐則專以翰林編檢﹐及各部郎中員外﹐考取序補。其實翰林一等得京察﹐或積資開坊﹔部員得京察一等者﹐亦注意外放﹐皆不願考禦史。因禦史輾轉一二十年﹐亦不過得道府而去。是禦史只是二等人才耳。至滿禦史﹐尢系不得志者所爲﹐偶有建白﹐多系受人請托。孝欽每於冬季語宮人曰「歲將闌矣﹐滿禦史又該說話矣。」蓋聽政日久﹐深疑其有賣摺之獘也。李文忠久任封疆﹐動爲言官所指摘。余過天津﹐與餘言之切齒﹐謂非撤都察院不可﹐渠自有所激而云然。而禦史好弄筆墨﹐咄咄逼人﹐實有令人生厭處。但瑕瑜參半﹐其有遇事敢言﹐不畏彊禦﹔或平日緘口不言﹐遇有要政﹐獨能力排眾議﹐侃侃直爭者﹐皆不愧「拾遺補闕」四字﹐不得謂此官之竟可裁撤也。其所以招人訾議者﹐咎在朝廷鼓舞無權耳。

從前給事中﹑禦史﹐例準風聞言事。而六部九卿堂官﹐皆得專摺條陳時政﹐彈劾官邪。翰詹得講官者亦如之。其餘如編檢﹑部司員﹑閣中書等官﹐如有陳奏﹐須呈由堂官或都察院代奏。余初到京﹐適使俄大臣崇厚因擅立條約有損主權﹐京官紛紛具摺參劾。直督張﹝樹聲﹞之子張翰卿﹐聯合六部司員﹐會銜具奏﹐而適少吏部之人﹐托王可莊與餘言﹐寫好摺子﹐要余領銜。余曰「此事關系國體﹐衮衮諸公﹐自能力爭﹔我們艸茅新進﹐何必越職言事。」語次流涎摺上。可莊曰「不列銜便是﹐何必糟蹋摺子。」余曰「流涎卻非本意。但我要奏事﹐得由我自主﹔若他人寫便摺子﹐叫我領銜﹐我𨿽初出茅廬﹐亦不能如此懵懵。」其事遂寢。甲申﹑甲午之役﹐議論尢多﹐風气尢盛﹐余絕不輕發一言﹐所謂我無言責是也。惟馬江敗釁﹐同鄕參劾張佩綸失機﹐系屬鄕事﹐不能不列名﹐非本意也。

從前國有大事﹐則交大學士﹑六部﹑九卿會議。六部卽吏﹑戶﹑禮﹑兵﹑刑﹑工各部尙書﹑侍郎也﹐九卿則翰林院﹑詹事府﹑都察院﹑通政司﹑大理寺﹑太堂寺﹑太僕寺﹑光祿寺﹑鴻臚寺各堂官也。名爲會議﹐實在主管衙門早定一稿﹔或主管衙門應回避者﹐另推一衙門主稿。在內閣會議同意者﹐卽行畫稿﹔不同意者﹐或單銜具奏﹐或聯合數人另奏﹐然究屬少見。且議案𨿽取會同﹐而決議究以主管衙門爲重。譬如從祀孔廟之案﹐或有異議﹐究須歸禮部作主也。總之﹐紀綱整肅﹐無權利可爭﹐無意气可用﹐公事易公言也。

從前易名之典限制甚嚴﹐朝臣非有勛望不得予謚。後來恩典漸寬﹐大學士尙書死後多予謚﹐然督撫得謚仍從嚴格。李文正之父曾任督撫﹐死後無謚。嗣文正以師傅入直軍機﹐疆吏特據士民公呈﹐奏請予謚。孝欽閱摺後﹐乃對軍機曰「李殿圖若果應謚﹐何以當時不辦﹐乃事閱多年﹐始行奏請﹖」恭邸卽對曰「李殿圖卽李鴻藻之父。在任時確有政績﹐士民日久不忘﹐呈請督撫乞恩﹔督撫據情轉奏﹐並無冒濫。」孝欽曰「汝們早不說﹐幾幾叫我得罪人了﹗」乃特旨準謚。文正登時磕頭謝恩。此次召對﹐𨿽不免夾雜私話﹐然王道不外人情。當日文正恩眷之隆﹐君臣魚藻之雅﹐都下播爲美談﹐無有加以訾議者。惟是樞密之地﹐語稍涉私﹐便不免傳播﹐亦足見一時朝綱之肅也。

天子輿服舊制尙黃。然皇上平常禦殿﹐多穿藍袍﹐不穿補服。非逢五逢十並不掛朝珠。坐墊只用藍緞﹐殿內陳設亦少黃色。且宮殿春聯竟用白紙黑字。門皆朱門﹐未見有所謂黃門者。其殆以黃爲俗物而嫌敗意歟﹐抑以黃爲正色而褻禦不輕用耶。然外間一遇禦字﹐則無不飾之以黃焉。

八旗之制﹐曰正黃旗﹑廂黃旗﹝廂或作鑲﹞﹑正白旗﹑廂白旗﹑正紅旗﹑廂紅旗﹑正藍旗﹑廂藍旗。平時習焉不察﹐但呼某旗某旗而已。及謁陵時﹐各旗分爲各色﹐正黃旗都統穿黃馬褂﹐正藍旗穿藍馬褂﹔而正白旗則竟穿全白馬褂﹐正紅旗竟穿全紅馬褂﹔至廂黃等旗則以紅色鑲邊﹐廂紅旗則以白色鑲邊。旗幟一色﹐楚楚可觀。入關時騎射之盛﹐殆不過如是也。

《聖祖庭訓》﹐光緒初年重刊﹐京曹各頒一卷。余領而讀之﹐中皆道學之語﹐其言「暑不揮扇」一節﹐意義尢精邃。仁廟晚年聖學益粹﹐六十年文治之美﹐洵有本原也。

純廟繼武仁皇﹐導揚文化﹐書法極工。余於京師法源寺﹐見碑刻禦制《遊法源寺》詩﹐筆勢飛舞﹐神采奕奕﹐似爲歷朝宸翰之最。特其詩句與禦制詩集稍不同耳。大抵禦制詩文集﹐或由儒臣潤色﹐或代擬之﹐萬幾鮮暇﹐不能一一躬親﹐亦如上賞之福壽字聯匾﹐多由南書房恭代﹐不盡是禦筆也。當時儒臣﹐以紀文達爲最得優眷。南巡時﹐上幸白龍寺﹐時正鳴鐘﹐上乃伸紙作詩。才寫「白龍寺裏撞金鐘」七字﹐文達便大笑。上怒曰「朕詩𨿽不佳﹐汝亦豈能當面大笑﹗」文達對曰「臣非敢笑也。特因古人詩中有『黃鶴樓中吹玉笛』一句﹐積年苦不能對。今觀禦制七字﹐恰是天然對偶﹐不覺喜而失笑耳﹗」一日﹐上蒞南書房作書﹐手帶一玉﹐刻《蘭亭序》﹐字極細致。文達侍側﹐目短視﹐乃就而睨之。上笑曰「我出一對﹐汝能對﹐卽以此賜汝。」因指玉刻中「此地有崇山峻嶺﹐茂林修竹」十一字﹐使對。文達應聲曰「若周之赤刀大訓﹐天球河圖。」莊重得體﹐得未曾有。上大喜﹐卽脫玉與之。當時海宇承平﹐君臣相悅﹐誠非晚近所能夢見也。

發撚未平﹐滿漢大臣仍鬧意見。寶師嘗告恭邸曰「我們滿洲特一洲耳﹐𨿽有人才﹐何能與漢人十八省比﹗」此言爲其侄世兄景月汀將軍﹝星﹞與餘閒談及之。當時天下承平﹐滿漢漸無畛域﹐而月汀尙以此爲言﹐可見滿族之解事者﹐固早以排漢爲戒也。

從前近支王公子弟﹐令在上書房讀書。余帶引見﹐進內時﹐天皆未明﹐卽見小王公紛紛下學。儒者本有「三更燈火﹐五更雞」之語。三更燈火﹐今則甫經上課﹔至五更雞唱﹐則已回家安歇矣。是王子不能與人同也﹐時間旣短﹐師傅又不無客气。大槪有淸以騎射得天下﹐本重武輕文。卽如滿洲大家教育子弟﹐每日雇一教讀﹐其雇價月不過數金﹐少則只二金而已。無他﹐滿人出身容易﹐不必學優而始可仕也。是滿族人才缺乏﹐亦誤於「何必讀書」四字耳。

滿人在京﹐可分爲三等﹕一則一二品大員﹐年髙位尊﹐各自持重﹐禮節周旋﹐一味和藹。𨿽有鬧意見者﹐間或以冷語侵人﹐而絕無乖戾之態。平心而論﹐較漢人尙多平易近情。一則卿寺堂官﹐及出色司員﹐稍有才幹﹐便不免意气自矜﹔然一涉文墨﹐未有不甘心退讓者。至尋常交際﹐酒肉徵逐﹐若遇有漢人在座﹐轉不免稍涉拘謹。一則平常司官﹑筆帖式﹐个个鄕願﹐無爭無忤而已。竊揣滿人心意﹐亦知平常占盡便宜﹐人才又不能與漢人較﹐故見漢人頗講禮讓。而漢人之在京者﹐大半客居﹐但見其可交可親﹐轉有視若地主之意。此余在京十九年﹐飲食周旋﹐所日相接觸者﹐固歷歷在目也。

滿人祭神﹐必具請帖﹐名曰「請食神余」。所祭何神﹐其說不一。未明而祭﹐祭以全豕去皮而蒸。黎明時﹐客集於堂﹐以方桌面列炕上﹐客皆登炕坐。席面排糖蒜韭菜末﹐中置白片肉一盤﹐連遞而上﹐不計盤數﹐以食飽爲度。旁有肺腸數種﹐皆白煮﹐不下鹽豉。末後有白肉末一盤﹐白湯一碗﹐卽以下老米飯者。客食愈飽﹐主人愈喜歡﹐謂取吉利也。客去不謝﹐謝則犯主人之忌。滿人請客﹐以此爲大典﹐然非富家不能辦。余極喜食此肉﹐蓋全豕去皮而蒸﹐其味與尋常殊不同。凡有請者﹐必起早赴之。余在京十九年﹐只遇過三次而已。宮中祭神﹐屢有賞喫肉之事﹐席地而坐﹐以自帶之小刀切肉。大槪皆內庭供奉﹐及武侍衛與焉﹐他人則無此口福也。

王公大臣許坐四人肩輿﹐或藍呢﹐或綠呢﹐無甚區別﹐非如外官﹐必三品始坐綠呢轎也。然亦有不坐轎而坐車者﹐車則必用紅套圍﹐非堂官卻不許僭也。要其坐轎坐車﹐則以貧富論﹐不以階級分也。緣坐轎﹐則轎夫四人必備兩班三班替換﹐尙有大板車跟隨於後﹐且前有引馬﹐後有跟騾﹐計一年所費﹐至省非八百金不辦。若坐車﹐則一車之外﹐前一馬﹐後或兩三馬足矣﹐計一年所費﹐至奢不過四百金。相差一倍﹐京官量入爲出﹐不能不斤斤計較也。余初到京﹐皆雇車而坐。數年後﹐始以二十四金買一騾﹐雇一僕月需六金。後因公事較忙﹐添買一跟騾﹐月亦只費十金而已﹐然在同官漢員中﹐已算特色。蓋當日京官之儉﹐實由於俸給之薄也。

淸室王公富有莊田﹐其地租歸直隸州縣代徵者不少。聞入關之初﹐褒獎功臣﹐準其跑馬圈地﹐凡馬足所至之處﹐卽爲所得之田。是徵服地民田﹐卽爲功臣采邑也。但王公佃之於民﹐設莊頭管之﹐又由其府中管家家人統之。年深代遠﹐子孫不知田之所在﹐冊籍亦苦難勾稽。層層侵蝕﹐歲歲銷磨﹐則莊頭與管家富﹐而主人貧矣。憶在部時﹐八旗地租﹐州縣因催徵不力議處者﹐不少官樣文章﹐其民欠是眞是假﹐無由詰也。溥倬云嘗對餘言「我王府莊田有名無實﹐若照原額收租﹐我家何至如此拮據﹖」大抵天潢貴冑﹐凡事諉諸管家﹐猶之民間富貴人家﹐財產屬他人經理﹐不數傳無不中落者﹐其勢使然也。

王公及閒散宗室﹐例不許離京城四十里﹐並不許任外官﹐且不許其經商﹐所謂愛之欲其貴也。滿漢俸餉兩項﹐統計二百餘萬﹐漢人所得者十一萬有零。發撚亂後﹐俸餉減成﹐光緒初年﹐旋復舊額﹐是滿人俸餉仍占漢人十之九﹐未嘗不可使之富也。誰知谷祿有定﹐而生齒日繁﹐不商不農﹐獨仰此俸餉爲生﹐其何能給﹖嘗見滿員進署﹐半多徒步﹐其官帽怕塵土﹐罩以紅布﹐持之以行。每遇朝祭﹐冷署堂官蟒袍﹐竟有畫紙爲之者。且閒散王公貧甚﹐有爲人挑水者。𨿽勛戚世冑席丰履厚不無其人﹐其窮乏者究屬多數。可見食之者不寡﹐生之者不眾。初制之優待滿人﹐亦適以害之也。

鐘傑人﹝英﹞﹐余之鄕會榜同年也﹐由戶部先得京察﹐放湖南嶽州府。渠本福州駐防﹐其老本家則仍在京﹐到京自認爲本家。旗人最重科甲﹐故往來甚密。載公﹝瀾﹞卽王之子﹐端王之弟也。瀾公與傑人之本家有姻親﹐多與傑人相往來。余偶與之相見﹐便拉攏交情﹐請酒送禮。又喜結交外官﹐李畬曾由工部捐知府﹐分發江西﹐渠爲之寫信與徳曉峯。畬曾後送以磁器﹐渠對餘言「李畬曾居然送我磁器﹐未免見外了。」實亦意嫌其薄也。傑人往嶽州後﹐渠屢與借貸。當時王公實有窮則思濫之意。淸制禁王公與外臣結納﹐歷朝諭旨﹐極爲森嚴。光緒中葉﹐防閒漸弛﹐如瀾公者﹐實不一而足。傑人又有親戚名惠某﹐莊順皇貴妃之內侄。莊順爲醇邸生母﹐惠卽醇邸表弟也。官兵部筆帖式﹐年甫二十﹐人極恭順。余問之曰「汝亦算是皇親國戚﹐何以僅做筆帖式﹖」渠曰「我與醇王至親﹐與王亦有親。但醇王窮﹐悼王尢窮﹐那比恭王爲軍機﹐有些進款。我房子月租十二兩﹐王出五兩﹐醇王出七兩﹐餘外夥食隨意津貼。二王均無權﹐我安得不做筆帖式﹖」嗣余晤同部郎恩灝﹐問之曰「惠某爲醇王表弟﹐其貧如此﹔汝是慈安太后內侄﹐何以亦不闊綽﹖」恩曰「不要說了。我家每年﹐宮中本有二千銀津貼﹐慈安太后去世後﹐尙給一二年。後因法國打仗﹐慈禧太后言國用乏絕﹐我之外家亦一槪停給﹐此項津貼遂完了。去年我娶親﹐給我二百兩﹐此外毫無沾光。至於年節﹐我們卻有送禮﹐鞋子鍼綫﹐卻花錢不多﹐宮中亦以餑餑等物見答。但太監往來﹐每次須四兩應酬耳。」余與傑人往來甚密﹐故於王公之情狀頗有所知。合觀此兩人之言﹐亦可印證。今因後來親貴之黷貨﹐遂不諒其族眾平日食貧之苦﹐亦未爲公道也。

丁丑同年盛伯希祭酒﹝昱﹞﹐宗室名士也。人甚不羈﹐菲薄滿人﹐而喜與漢人爲友。每謂﹕「窮奢二字﹐實可爲我滿人寫照。愈窮愈奢﹐愈奢愈窮﹐此兩字當作如是解也。」渠爲豫親王後人﹐家有莊田﹐其後亦不甚充裕﹐其言自有感而發。但其好買古玩﹐亦不得謂之非奢﹐特不俗耳。

從前京官專講資格﹐原以抑幸進也。自仕途擁擠﹐而懷才不遇者﹐乃倡破格求賢之說﹐以聳動當途﹐而自爲脫穎計。當時京中﹐遂有下詔責人﹑破格用我之謔。誰知親貴營私﹐卽借此破格爲名﹐以便其顚倒而廣招徠。於是駔儈驟躋貴顯﹐皂隸亦混衣冠矣。甚至姻婭無仕手握兵符﹐竟任其棄城潛逃而不爲罪者。是舉國家之爵祿刑賞﹐無格不破矣。人心瓦解﹐神州陸沈。何非此「破格」二字釀成之耶。種族主義﹐特其名也。

京師前三門﹐中曰正陽門﹐東曰崇文門﹐西曰宣武門。喜言讖者﹐謂淸太宗天聰十年攺爲崇徳元年﹐定有天下之號曰「淸」﹐淸以崇徳始﹐以宣統終﹐「崇宣」二字﹐恰應崇文﹑宣武兩門額。且明以崇禎亡國﹐淸以宣統遜國﹐亦是一讖。況順治以攝政王興﹐宣統以攝政王敗﹐此又莫之爲而爲者。然同治紀元時﹐發撚之亂未平﹐人卽有以順治﹑同治將成終始之兆爲疑者﹐而後卒不應。其果讖耶﹐抑會逢其適耶﹖

余往吉林查辦事件﹐瀕行﹐寶師告余曰「此役兩面受敵﹐頗不易恰好。但有一語相告﹐汝須牢記﹕凡辦案必須腳踏實地。奏摺中字字要有來歷﹐不可以意爲之﹔倘後來翻案﹐方站得住。」余謹受教。到吉後﹐窮一月之力﹐檢查案卷數十箱﹐千頭萬緒﹐縷析條分﹐擬稿五十三開。事畢覆奏無異議。此案系吉林將軍長順與紳士臺灣藩司於蔭霖互相參揭﹐中更雜以禦史賣摺一事﹐情節複雜﹐物議紛紜。先派欽差大臣﹐多托故不往。後始以本部敬止齋侍郎﹝信﹞及工部汪柳門侍郎﹝鳴鑾﹞任之﹐余以掌印資格﹐派作隨帶司員﹐遂與同部溥倬云同行。工部所派者﹐則爲何主事﹝乃瑩﹞﹑丁主事﹝象震﹞兩人。另有刑部王郎中﹝鵬運﹞﹑徐主事﹝謙﹞兩人﹐因審案必須用刑曹也。欽差𨿽分滿漢﹐而主意出自漢大臣爲多﹔階級𨿽分堂司﹐而辦事究以司官爲重。余𨿽系滿大臣所派﹐而主稿則爲漢大臣所推﹐除審案專屬刑曹外﹐餘事畢餘一人任之。此案兩方面因互爭意气而起﹐所謂化小事爲大事也。其結果則紳士議處﹐將軍則附片請旨申儆﹔禦史賣摺﹐審無確供﹐請歸刑部就近復訊。平心而論﹐官廳案卷﹐難保無彌縫之處﹐而紳士之控案累累﹐且所訐將軍﹐情節又多過當。就事論事﹐勢不能無所軒輊也。

昆師與余甚相得﹐每見必暢談數小時。有一次﹐禮部儀制司司官因收地租事不詳查舊案﹐致鄕民赴部稟訴﹐此本小事也。時昆師與李文正公同爲尙書﹐錢子密姻叔爲侍郎﹐三人以司官之言爲然。滿侍郎啟秀獨持異議﹐遂單銜具奏。乃派徐蔭軒中堂﹝桐﹞查辦。余充承辦司員﹐檢查舊捲﹐知禮部司官辦理實有未當﹐但事非一年﹐官非一任﹐請旨將堂司各官量予議處覆奏﹐奉旨﹕旣系事非一年﹐官非一任﹐所有堂司各官處分﹐著卽加恩寬免。當查辦未覆奏之前﹐余例應回避﹐不能與昆師見面。及事畢往見﹐曰「皇上尙有恩典﹐汝何苦作惡人﹖但公事公辦﹐我不怪汝。惟啟秀本無行小人﹐此事之起﹐有謂其受人賄托者﹐我與髙陽﹑子密三人力持不可﹐渠乃散布謠言﹐興風作浪﹐竟以此小事單銜入奏。軍機大臣亦小題大做﹐遽請查辦﹐殊爲怪事耳。」余只可設詞敷衍而已。按侍郎單銜具奏﹐本爲例之所許﹐但朝廷原可令其餘堂官明白覆奏﹐無查辦之必要﹐此必啟秀當時弄些手腳耳。啟秀亦翰林出身﹐由盛京侍郎調京後﹐驟升尙書﹐入軍機﹐卒以袒護拳匪﹐外人指爲禍首﹐明正典刑。觀此人顚末﹐可知當日同部共事﹐邪正斷難相容也。

京中招搖撞騙之風最盛﹐謠言最多。禦史風聞言事﹐無所避忌﹐偶一牽連﹐便難解脫。長安之居﹐不得謂非險地也。贊老奏參陜西考官丁維囑托太監買差一案﹐奉旨查辦﹐余與承審之役。此案發難極烈﹐萬目所視﹐頗難大意﹐而參摺只說風聞﹐尢難著手。研審逾月﹐始得端倪。緣丁維﹝記是山東人﹞與江西人饒士騰﹐均以編修考差﹐兩人同寓。適有素識之古玩店夥到寓﹐謂﹕「吾有太監門徑﹐可以買差。」丁富而饒貧﹐丁似有默許之意﹐饒亦未加攔阻﹐迨放四川試差之先一日﹐古玩店夥又來﹐謂說定四川可放﹐議價四千金。其實有無定約﹐訊無確據。迨次日﹐四川放人﹐與丁無與﹐則店夥之言爲無驗矣。不數日﹐丁放陜西主考﹐店夥又來索賄﹐丁自置之不理。及丁差竣回京﹐太監日往古玩店吵鬧﹐道路紛傳﹐而參案成焉。初審時﹐提饒訊問﹐饒自外省解來﹐一到堂﹐以不知情對﹐當時不得要領而散。詎饒回寓後便自盡﹐蓋一時憤愧。恐無以自明﹐便尋短見﹐殊可憫也。嗣提丁到案﹐一切不認。提店夥到案﹐亦一味狡賴。其實太監是眞是僞﹐何姓何人﹐並無主名可按。再三訊鞫﹐始供出直隸秀才一人﹑剃頭匠一人﹐蓋店夥受之於秀才﹐秀才受之於剃頭匠也。秀才甚黠﹐一到堂﹐便說有關說情事﹐而以行賄未成爲言﹔至太監系何人﹐如何索賄﹐則推之剃頭匠﹐渠一槪不知。蓋劣生熟習例案﹐知𨿽認罪亦不重﹐省得喫眼前虧也。剃頭匠則矢口不承﹐連日熬審﹐跪練入肉寸餘﹐閱時三句鐘﹐而毫無邊際。問之丁﹐則曰「渠賣的是四川﹐我放的是陜西﹐本兩不相涉。卽謂放四川時﹐我有應許﹐究竟有何證據﹖」問之店夥﹐亦遊移其詞。多方印證﹐始知店夥當日實有說合﹐丁實未峻拒。嚴詰丁﹐丁又言「店夥當日不過隱約其詞﹐我卽以正言斥之。事後索酬﹐特京中人訛詐慣技﹐何能定我罪案﹖」當告之曰「伐國不問仁人。店夥敢於唐突﹐自非無因至前﹐且汝當時卽應舉發。迨後來吵鬧﹐汝如果問心無愧﹐亦卽應送究。」此等責備﹐𨿽是呆板官話﹐然旣成參案﹐則官話安得不說。渠始無詞。後乃以不知檢束﹐議以革職。其餘人犯﹐以撞騙未成﹐分別擬以流徒完案。

京師步軍統領﹐俗謂之九門提督。其兵沿綠營體制﹐俗謂之京營。其下有偵探﹐名曰「番役」﹐人多詬病之﹐然其認眞辦公時﹐亦煞有可取。余承審賄買考官一案﹐其時查辦大臣系福中堂﹝輥﹞﹑徐中堂﹝桐﹞﹐福爲步軍統領。審案時﹐番役頭目前往供差﹐站在門外聽審。遇有犯人供出他犯時﹐堂上如詰其鄕裏住址﹐及平日職業﹐加意研求﹐番役頭目卽知意旨﹐便紛紛下鄕。明日再審﹐卽帶其人來矣。問其如何辦法﹐則曰「昨日由此坐板車﹐馳往鄕下﹐扮一賣油人﹐作爲肩挑貿易﹐尋出綫索﹐卽帶之而歸。」蓋步軍捉人﹐向不出票﹐只由番役頭目﹝如管帶之類﹞用艸紙寫數字﹐便可行使職權。其鎭壓地面﹐潛勢力固甚大也。

薛云階尙書﹝允升﹞持躬廉朴﹐熟悉刑名﹐爲法家之泰斗。時有一候選者﹐系六品捐職﹐喜結納﹐與薛公子相往來。後因招搖日甚﹐禦史謂其與公子冶遊﹐並涉及請托詞訟﹐封章彈劾。奉旨查辦﹐所派之大臣﹐系吏部及都察院堂官﹐余與承審之役﹐在都察院集訊。禦史風聞言事﹐本無佐證。該捐職上堂﹐只呼「革員冤枉」四字﹐矢口無供﹔且煙癮甚重﹐跪至一點鐘﹐頭上气如炊甑﹐屢次暈絕﹐實礙難熬審。薛公子系內閣中書﹐上堂遞一親供﹐無可窮詰。提其僕﹐供尢遊移。連審數日﹐毫無端倪﹐同臺禦史竟指查辦爲瞻徇。當時臺諫摧折大員﹐視爲快事﹐一擊不中﹐他禦史便再接再厲﹐習成風气。承審中亦有其同臺之人﹐尢感左右爲難之苦。適有一日覆審﹐薛僕大鬧癖气﹐當堂頂撞﹐乃笞之二十﹐而案仍無頭緒。於是同朝大官﹐嘖有煩言﹐謂查辦過於操切﹐卒以查無實據覆奏。平心而論﹐冶遊之事﹐薛公子不無嫌疑﹔而事過境遷﹐苦無佐證﹐不能據以定案。然當日臺諫黨見已深﹐勢焰尢熾﹐非笞僕卻無以轉彎也。余與薛尙書素無往來﹐有一日﹐與同召見﹐在板屋內少候﹐見面互致久仰之語﹐備極殷勤。且暢談大淸律例與處分則例﹝因余官考功﹐是以及此﹞﹐互相表裏﹐毫髮不能爽。津津有味﹐絕無介意﹐可見大臣風度﹐迥不可及。而朝綱未墜時﹐百政尙屬淸明﹐𨿽纖芥之隙﹐難逃指摘之嚴。及今思之﹐不禁神往矣。

京師有十庫﹐而銀庫居其三。一系紫禁城內庫﹐存款百二十萬﹐備閉城日用﹐永遠不動也﹔一系內務府銀庫﹐專儲金玉珠寶﹐不藏銀也﹔惟戶部之銀庫﹐則專藏銀。余在京十九年﹐奉派隨同查庫四次﹐每次藏銀至多不過一千一百萬﹐少亦在九百萬以上。當時聚全國之精華﹐其現銀不過此數。余守蘇州六年﹐省有藩司﹑糧道兩庫﹐每年首府均奉派查過一次﹐且有前後任交代﹐一年不止查一次者。然兩庫所藏不過百萬。蘇州爲財賦之區﹐而所藏不過如此﹐甚矣﹐中國之不富也。然當時政不繁﹐賦不重﹐𨿽不大借外債﹐而國計仍可勉力支持也。

京師銀庫防獘極嚴。庫設管庫大臣一員﹐以戶部侍郎兼之﹔設郎中爲司員﹐下有庫書數人﹐庫兵十二人。庫書不入庫﹐而入庫者只有庫兵。外省解餉到庫﹐每萬兩聞須解費六十兩﹐卻非明文﹐不知庫書庫兵如何瓜分。然庫兵入選之日﹐戶部門外﹐必先有十數轆客保之去﹐防被擄勒贖也。庫兵之貴如此﹐似非區區部費所能養其廉﹐是非出於偸竊不可。庫兵之入庫門也﹐𨿽嚴冬亦必脫去衣褲﹔庫內別有衣褲﹐亦不能穿之出庫。出庫時﹐庫門設一板凳﹐跨之而過﹐示股間無銀也﹔且兩手向上一拍﹐口叫「出來」二字﹐示脇下口內均無銀也。然其偸法有出人意表者﹐則以穀道藏銀也。法用豬网油捲圓錠八十兩﹐恰可相容。平時則向東四牌樓一祕密藥鋪買藥服之﹐謂男子穀道亦有一交骨﹐服之則骨可松。然油捲巨而銀之分量重﹐塞之於內﹐只能容半點鐘﹐工夫稍久亦便出亂。余初疑其說﹐同人告余曰「汝不查過內庫乎﹖內庫庫兵不曾脫褲﹐因庫藏皆大元寶也。」余聞之﹐亦無以難。至冬間偸銀﹐又有抽換茶壺之一法。茶壺出庫﹐必倒開一驗﹐冬天凍冰﹐銀凍在茶內﹐𨿽倒開亦不墜也。其餘則重出輕入﹐天平上亦不能無獘。然無論如何﹐大數不能過差﹐查庫時須求適合﹐可見所偸亦有限。甚矣當日庫兵之笨﹐又未嘗不嘆當日庫兵之可憐也。

孫師以戶部侍郎兼管三庫。余初派查庫﹐往詢情形﹐語畢﹐師謂余曰「今日太老師忌辰﹐上供有菜﹔汝畱此用飯。」余以爲必有盛饌也﹐及入座﹐六簋皆肉類。乃問曰「上供之菜﹐僅如此耶﹖」慕韓曰「浙人家食素儉﹐卽此便算是丰的。」又一日下午﹐畱余喫點心﹐乃以剩飯炒雞蛋相餉。戶部堂官﹐場面算是闊綽﹐而家食不過如此。師之儉徳﹐可以愧當時之以八十金食一碗魚翅者矣。

緞疋庫﹐亦戶部三庫之一也。名曰緞疋﹐其實禦用緞疋﹐皆藏於內務府之緞庫﹐玆所藏者﹐特備賞賜之緞疋﹐及官用之粗質布帛耳。庫中有樓﹐樓上積土不許打掃﹐土厚時則加蘆席於上。積二百餘年來﹐不知加席幾次﹐腳踏其上軟如棉﹐而塵則甚囂然。查庫時﹐堂官率同司官十餘人﹐分樓查點。每項多數千百疋﹐或以一二十疋爲一捆﹐或以數十疋爲一捆﹐查不勝查﹐不過抽查一二捆﹐點數而已。有一日﹐余上樓查三綫羅﹐樓列數百捆﹐捆髙充棟。余舉其最髙者﹐指一捆﹐令其取下查檢。庫役緣梯而上﹐髙舉布捆﹐倒擲地上﹐塵土墳起。時方盛暑﹐揮汗如雨﹐面目爲之黧黑﹐蓋庫役嫌余苛察﹐故惡作劇也。溥倬云怨余曰「誰叫汝多事﹐致上此當。」余曰「要認眞﹐不能不上當。」一笑而散。三庫內﹐又有一顏料庫﹐所藏尢雜。凡各種材料皆備﹐檀香成堆﹐散布於地﹐然無人敢檢拾者。宣紙多數十年物﹐積疊如墻﹐聞其中有蛇穴居﹐每次查庫者皆不敢過問。年年貢品用之不竭﹐日積月累﹐幾不可數計。月要歲會﹐冊籍爽若列眉﹔其實偸漏抽換﹐獘竇固無可究詰也。

京師十庫﹐余均查過。內庫﹑戶部三庫之外﹐則有內務府六庫。六庫中﹐銀庫在弘義閣﹝太和殿有兩廂﹐東曰體仁閣﹐西曰弘義閣。因弘字避諱﹐不設大學士﹐故人鮮知其名﹞。庫藏最貴者爲藍寶石﹐約兩指大﹐僅三片。金剛鉆大如靑果核者兩口袋。余則金玉珠寶﹐璀璨滿目而已。磁庫內古磁﹐如宋元明所制﹐排列數十架﹐色色俱備。若南薰殿茶庫﹐所藏字畫尢多可觀。歷代帝王像﹐有盤古﹑有湯武﹐唐宋以下則較全。間亦有皇后像。此外如徽﹑欽二帝及李﹑杜小像﹐各十餘幀。徽﹑欽活畫蒙塵面目﹐李白面白而須稀﹐杜甫面黑而胖。又有吳三桂鬥鵪鶉小像﹐皆特色也。聞又有王右軍墨迹﹐及古畫甚多。因大雪天寒﹐不免有分班偸空時刻﹐則惜未能徧觀也。他如緞庫皮庫﹐記又有一顏料庫﹐皆視外庫爲優焉。

京﹑通十有七倉。京倉日積月累﹐米色紅朽﹐名曰老米﹐六品以下官俸及兵糧﹐皆取給焉。其米色好者﹐則儲於通州倉﹐以備宮中所用及五品以上官俸。京倉米旣朽壞﹐京官領米不能挑剔﹐只付與米鋪打折扣而已。而兵米則不然﹐每次發兵米時﹐八旗都統必派員先看倉﹐此倉米色不對﹐則換彼倉。若此倉个个不要﹐則倉監督必當查辦。於是請托行賄﹐百獘叢生﹐計無所出﹐只有虧之於米而已。虧之愈甚﹐竟至有放火自焚者﹐謂米之潮濕能生火也。倉獘愈甚﹐而訛詐倉官者愈多﹐倉監督形同傀儡。而從中了事者﹐則皆倉書也。總之﹐領米者不能得好米。八旗官吏﹐及參倉獘之被動禦史﹐與夫倉官倉書﹐皆得錢也。憶癸巳倉虧案發﹐奉旨查辦﹐口說官話而從中黑幕﹐何曾是因公﹖米數固當查點﹐然數百倉廒﹐何能徧查﹖只飾其名曰抽查而已。惟到倉時﹐看其廒座外隙地一律鋪席﹐與緞疋庫樓意同。席上粒米狼戾﹐結成餅團﹐幾與糞土無異﹐任人踐踏而過。暴殄天物﹐迄今思之﹐猶爲痛心也。

余當掌印後﹐本部堂官有派勘估承修各項工程者﹐餘多派爲監督﹐亦習慣應爾也。工程之中﹐以陵工爲最重﹐有另案工程﹐有專案工程。專案者﹐特別修理之別名也﹔另案者﹐歲修之別名也。東西兩陵﹐東陵有昭西陵﹐世祖章皇帝﹝順治﹞母后陵也﹐太宗昭陵在奉天﹐後陵在遵化州﹐是爲奉天昭陵之西也﹔有孝陵﹐世祖陵也﹔有景陵﹐聖祖仁皇帝﹝康熙﹞陵也﹔有裕陵﹐髙宗純皇帝﹝乾隆﹞陵也﹔有定陵﹐文宗顯皇帝﹝咸豐﹞陵也﹔有惠陵﹐穆宗毅皇帝﹝同治﹞陵也。西陵在易州﹐有泰陵﹐世宗憲皇帝﹝雍正﹞陵也﹔有昌陵﹐仁宗睿皇帝﹝嘉慶﹞陵也﹔有慕陵﹐宣宗成皇帝﹝道光﹞陵也。近日徳宗之崇陵﹐亦在西陵之內。宣宗本在東陵寶華峪建萬年吉地﹐後因龍須溝出水﹐是以於西陵攺建慕陵。凡後後死者皆另立陵﹐視帝陵之方向以定名。如孝貞﹑孝欽顯皇后陵﹐皆在定陵之東﹐今皆名定東陵是也。然兩陵不能無別﹐故特稱爲普陀峪定東陵﹑普祥峪定東陵。余所云某東陵﹑某西陵者﹐卽可例推。至帝後生前所造陵﹐名曰萬年吉地﹐而系之曰某某峪。萬年吉地旣葬﹐則攺稱某陵焉。東陵爲余所到者。一曰景陵﹐陵前有九空橋。橋之北有宮門﹐入宮門則有隆恩殿﹐東西配殿各一。正殿後有鐵門﹐啟門而入﹐前排石五供一排。後卽寶城﹐上有寶頂﹐如城樓形﹐左右有堞﹐下卽隧道也。寶城之前﹐左右兩排﹐有十餘个紅土堆﹐圓頂如僧墓。詢之守者﹐云此卽妃嬪墳也。妃嬪之墳名曰園寢﹐上蓋綠琉璃瓦﹐規模頗大﹐此獨附列陵內者﹐不知何故﹐守者亦不能言其詳。一曰裕陵﹐宮門外石人石獸最多。與他陵不同﹐前更有聖徳神功碑亭一座﹐其下之﹤廠﹥項長逾丈﹐其制可謂巨矣。此碑惟皇帝有武功者則建之。西陵所到者﹐一曰泰陵﹐一曰昌陵﹐一曰昌西陵。昌西陵只一圓頂﹐無所謂寶城也。東陵之孝陵﹐樹木蔥蔚﹐一望而知爲王气。若惠陵﹐則顯豁呈露﹐一覽無餘矣。西陵之慕陵﹐聞最簡朴﹐宮殿均不油漆﹐寶城之制亦殺。蓋宣宗素尙儉徳﹐寶華峪出水之後﹐重惜物力﹐故攺作一切從簡。兩陵地勢﹐以東陵爲雄壯﹐西陵則較平衍也。

余承修東陵另案工程﹐中有景陵東配殿﹐在應修之列。到陵一看﹐殿中不過有滲漏痕而已﹔而西配殿檐瓦破損﹐油漆黯淡﹐並不請修。細詰其故﹐乃知西殿保固期限未滿﹐不能報﹔東殿保固期滿﹐不肯不報也。然卽報修兩陵工程﹐每歲各不能逾萬兩。各陵請修之案﹐但一過保固年限﹐便設詞要求。而勘估大臣斟酌款項﹐各陵中彊爲分派﹐遂不免有遷就之意。然因此敷衍之故﹐罅漏不補﹐積久傾圯﹐釀成專案工程﹐則用款非巨萬不辦﹔此亦勢迫使然也。陵寢歲修﹐題目不爲不大﹐而儉嗇如此﹐可見從前度支﹐部章極有限制﹐固未嘗用若泥沙也。

余所辦工程﹐以祈年殿爲最巨﹐工費將及百萬。祈年殿者﹐卽上辛祈谷壇也。壇爲雷火所擊﹐全體毀焉。或云守者舉火於殿額後割蜂蜜﹐以致失愼﹐然事後莫能詰也。殿柱本用楠木﹐近時無此材料﹐以洋楠木代之﹐橫臥於地﹐對面不能見人﹐其圓徑之巨可想而知。殿頂以金鍍之﹐在庫領金六百兩﹐中可容數十人﹐甚矣規模之宏壯也。

京師貢院﹐余會試時已極破壞。號末座位離地僅及尺﹐號壁崩蝕﹐棹板不能安﹐每以帶懸板於梁﹐以置筆硯﹐可謂苦極矣。雨天滴漏﹐尢爲不堪﹐每科必有工程。余念過來之苦﹐於承修時﹐曾於應修之號﹐各捐灰一斤以益之。乃匠人巧滑﹐攺用灰水﹐將全號屋頂一律刷之﹐以致無從覆驗。偸減掩飾﹐愈修愈壞。後經全體攺造﹐煥然一新。余亦與其役。當未攺造時﹐人言明季因修貢院而國亡。有淸一代﹐相戒不敢攺造﹐似以仍舊貫爲宜﹐當時多以迷信斥之。誰知國未亡而科舉先廢﹐亦可怪也。

從前欽差奉旨馳驛﹐查辦事件﹐及隨帶司員一並馳驛者﹐出京時﹐兵部給以勘合﹐以爲馳驛之證。兵部仍奉旨咨行督撫﹐督撫卽轉飭首驛﹐州縣遞驛迎送欽差隨員並僕從。照例均須乘驛馬而馳﹐然欽差與司員﹐則縣必供備車轎﹐因驛馬萬不能騎也。沿途日食﹐由縣領款預備﹐作正開銷。以官階之大小﹐定膳費之多少﹐日不過數錢數分已耳﹐而縣則必以酒席相待。卻之便無所得食﹐不能矯情也。惟每過一站﹐仍應取地方官印結﹐注明照例供應夫馬﹐並無額外多索字樣。縣未出結﹐便不敢行﹐因需索例有處分也。定例甚嚴﹐而事實相左如此。每次欽差出京﹐沿途州縣辦差﹐每鬧賠累。欽差回京﹐必有謂其濫受饋送。滿載而歸﹐甚有以濫索供應見諸參案者。而出差者則謂長途遄徵﹐備歷寒暑﹐而每日之兩餐一宿﹐欲求稍稱人意﹐殊不易得﹐且謂行路種種艱難。閱歷稍淺者﹐不無偶動肝火之時﹐而旁人每以爲癖气太大﹐不能相諒。故老於出差者﹐必以忍耐二字相規勸。兩面各持一說。余初亦疑信參半﹐迨自吉林歸﹐乃得其究竟焉。今姑以余所歷者言之。吉林之役﹐余隨節前往﹐上下吏役約三十二人。七月暑气未衰﹐途行尙熱﹐奏請搭官輪﹐由天津赴營口起旱﹐可省十二日程途。誰知到營口時﹐雨後泥濘﹐車轎皆阻。將就雇小船行河曲﹐而船遲二百四十里水程﹐閱八日始到奉天。途中﹐夥食船隨後並進﹐暑天穿叢葦中﹐野虫橫飛﹐環撲刀砧﹐與魚肉相攙雜﹐食之不能下咽﹐日只熬粥﹐以鹽菜侑之。及到奉天﹐軍隊出接﹐結彩燃燈﹐迎入公館。館中陳設﹐卻有半假半眞字畫﹐及醜菊數盆﹐房舍亦尙潔淨。少頃﹐將軍及五侍郎送燕菜席來﹐每人不止一席。例菜無味﹐大半糟蹋而已。歇兩日﹐整理長途行計﹐乘間拜客﹐忙無暇晷。行時﹐將軍派兵一營護送﹐气象亦尙堂皇。惟住宿時﹐戎幕圍守行館﹐按更擊鼓鳴鉦﹐擾人淸夢﹐亦一苦事也。自奉天至吉林八百里﹐而按站遄徵﹐將及二十日始到。每晨起催齊夫馬﹐非辰正不能啟程。午到尖站﹐意謂一飯卽可行也﹐乃又催齊夫馬﹐每挨到申初而始就道。各站里數長短不同﹐竟有遲至初更而未到站者﹐數根火把黯淡無光﹐過橋過澗備歷危險。亦有站短日未斜而卽歇者。有一次﹐勒令其趕前三十里﹐到時則食宿種種不備矣。此行路不能自由之苦也。尖站宿站﹐每站必設行館﹐髙張標榜﹐美其名曰「行臺」。所謂燃燈結彩者﹐門前掛四盞紅洋布宮燈﹐屋頂或墻壁蔽以五色洋布幔﹐聊以遮掩眼目而已。甚有臥房之後﹐卽系牛欄豬圈﹐而以篾篷隔之者。若遇大市鎭﹐有民房可借者﹐亦甚罕。惟便溺之器﹐則必飾以紅布﹐或用紅呢﹐此其所以示敬也。至早晚兩餐﹐例菜八大八小﹐且席多隔日預備﹐絕無新鮮者。路過錦州希寶成太守﹝賢﹞﹐擾其一飯﹐較可果腹﹐余則半饑半飽﹐日度一日而已。此沿途食宿之苦也。到吉林時﹐文武各官來接﹐將軍在接官亭跪請聖安﹐後卽逕入行臺。封門辦事﹐每日只進水菜開門一次﹐嚴密關防﹐回避一切。膳費奏明由省庫按照部定數目撥給﹐由本地代辦﹐事畢算賬。下馬之日﹐則送滿漢席一次。餘日自備家常便飯﹐尙可博一飽也。吉林產人參皮貨﹐價甚賤﹐門役有持來售賣者﹐同人無貲﹐不能多買﹔亦以歸途過崇文門﹐恐檢查被謗也。辦公一个月畢﹐覆奏拜摺後開門﹐將軍仍送席一次。差片送行﹐欽差隨員各送《太上感應篇》一部﹐不敢饋贐﹐以是將意而已。次日出城﹐到接官亭﹐將軍寄請聖安﹐禮畢﹐卽時就道﹐仍按驛到奉天。奉到批摺照辦﹐卽照正驛入山海關到京。計往返恰滿百日﹐亦可謂辛苦備嘗矣。人言欽差到境﹐供應何等奢華﹐饋贈何等丰厚﹐自屬大謬不然。而功令森嚴﹐束縛馳驟﹐實不免徒滋流獘。平心而論﹐出差者明知沿途供應已屬例外﹐卽稍委曲﹐必不敢再事苛求﹔而州縣應官務求了事﹐絕不肯鬧出是非。而辦差家丁覷破此旨﹐遂從中大試手段矣。飲食車馬﹐每籍口於京僕之苛索﹐以欺本官﹔而其對待京僕也﹐過山禮門包名目。聞京僕出京時﹐必抄有底賬﹐辦差者必不肯痛快照給﹐京僕持之急﹐則以不給印結爲抵制。相摩相蕩﹐似皆以「夫馬不齊」四字爲媒介﹐臨時煞費周章。此次途中﹐余每夜微服偵訪﹐卻無明白爭論規費之事。至臨行之夫馬遲速﹐事屬白晝﹐無從察察爲明矣。

督撫﹑主考﹑學政照例馳驛。但主考官階較小者﹐其受屈情形最甚﹐回京時絕不肯告人。潘耀如太守﹝炳年﹞曾出廣西試差﹐余與之談驛站情形﹐及規制束縛之苦。渠曰「誠然誠然。我到過一縣﹐僕從因挑剔供應﹐知縣竟翻臉不給印結﹐我只得與之賠禮而行。其實一人如此。」而每科之鬧衝突者﹐必不止一人也。學政則幕友僕從人數較多﹐其沿途情形必不能熨貼。汪侍郎曾任廣東學政﹐所言經過情形﹐亦不免長吁短嘆。廣東尙且如此﹐他省更可知矣。至於督撫﹐則威權較大﹐似州縣無不加意奉承。然余在南安時﹐陶子方制軍﹝模﹞到粵督任﹐路過南安﹐由大庾縣辦差。餘照例送之到大庾嶺行館﹐冷靜與逆旅無異。余並不饋贐﹐渠尙送文集一部﹐答謝地主。可見督撫過境﹐亦不盡驚天動地也。後來輪船通行﹐督撫學政多奏請自備資斧﹐攺坐輪船者。可見「馳驛」二字﹐實官員之苦事也。中國人多不曉中國事﹐隨聲附和﹐一味盲從﹐大都類是﹐言之可笑。

值日之制﹐以八旗而定﹐因之六部﹑內務府﹑理藩院﹐亦各值一日﹐而以九卿各衙門附之。譬如初一日則吏部﹑內閣﹑翰林院三衙門﹐省文曰吏內翰﹔初二則戶﹝戶部﹞通﹝通政司﹞詹﹝詹事府﹞﹔初三則禮﹝禮部﹞宗﹝宗人府﹞欽﹝欽天監﹞﹔初四則兵﹝兵部﹞常﹝太常寺﹞僕﹝太僕寺﹞﹔初五則刑﹝刑部﹞都﹝都察院﹞大﹝大理寺﹞﹔初六則工﹝工部﹞鴻臚﹝鴻臚寺﹞﹔初七則內﹝內務府﹞國子﹝國子監﹞﹔初八則理﹝理藩院﹞鑾﹝鑾儀衛﹞光﹝光祿寺﹞。皆以兩三衙門﹐省作三字﹐口熟易詳。此外則總理各國事務衙門﹐系屬新設﹐且事關外交﹐有要事當隨時陳奏﹐不以值日拘也。凡遇值日﹐所有奏摺卽於是日呈遞﹐堂官亦遞綠頭牌請安﹐有召見卽畱牌﹐不畱牌則不見。此正班也。若有要事﹐則不待值日亦可加班﹐其遞牌遞摺之法﹐與正班同。尋常只此八班﹐值日周而復始。若遇令節慶典及特別事故﹐則推班一日﹐先期則傳旨﹕某日推班。次日仍接原班遞輪。司官遇值日﹐有緊要公事稿件﹐並帶領引見者﹐均於是日丑寅之間進內。散班時﹐冬天不過黎明﹐夏天不過日出。至於聖駕謁陵﹐仍照常值日奏事﹐在路上行﹐則攺爲辰刻辦事﹔一到陵上行宮﹐仍舊醜正遞牌。淸朝勤政﹐固超越前明也。孝欽太后重出訓政﹐引見遲至黎明﹐則微露倦勤意矣。

淸廷仿周禮六官之制﹐設立六部﹐名曰吏﹑戶﹑禮﹑兵﹑刑﹑工﹐俗語以富﹑貴﹑貧﹑賤﹑威﹑武六字分配﹐羣信爲吻合。然吏貴而戶富﹐兵武而刑威﹐此其易知也。工部專管工程﹐職務猥瑣﹐以天下賤工目之﹐亦尙恰稱。惟以禮部爲貧﹐頗費剖說。京官廉俸極薄﹐本無貧富之別﹐而所賴以挹注者﹐則以外省所解之照費﹑飯食銀﹐堂司均分﹐稍資津貼耳。各部之中﹐以戶部爲較優﹐禮部尙書一年千二百金﹐侍郎一年八百金而已﹐此其所謂貧也。今則六部攺爲十部﹐而禮部初攺爲學部﹐後變爲教育部。各部政費比前淸多幾數十倍﹐聞尙別有進款。教育部則較遜﹐恐亦不免於貧也。

吏部四司﹐人以喜﹑怒﹑哀﹑樂四字目之。謂選缺補缺﹐喜也﹔議處分﹐怒也﹔丁憂﹐哀也﹔得封典﹐樂也。恰合分際﹐何等超妙。承平時﹐閒曹無事﹐吐屬風雅﹐思之猶神往也。

余曾讀《處分則例》及《大淸律》。初讀第一條﹐便掩卷思之曰「這樣情節﹐如此處置﹔若犯那樣情節﹐又當如何處置﹖」旋讀第二條﹐而那樣情節﹐便有處置之法﹐緊接而來﹐絲絲入扣﹐毫髮不爽。可見當日字斟句酌﹐煞費刪定﹐非僅一二人起艸之功也。

余初到吏部﹐例應學習三年。學習期內﹐所當之差﹐以當月爲最多。「當月」二字﹐殆卽古所謂「值宿」也。每日滿漢各一員﹐滿員早起赴內閣送題本﹐多不住宿﹔漢員則在署住宿﹐兼監用印。所住之處﹐卽名曰當月處。屋只兩間﹐外間排一公案﹐爲用印之所﹔裏間設兩炕一印櫃﹐凡堂司印箱均匯在一處。各司有用印﹐則另有一牌來領。此卽當月公事也。屋極湫隘。每日下午接班﹐晚餐菜只一碗兩碟﹐次早又一餐。次日下午有人接班﹐卽出署。夜間闔署闃無一人。此差當至得主稿時﹐始得擺脫。回想當年淸苦情況﹐恍如昨日。然從前京曹循資按格﹐毫無假借﹐人人各守本分﹐安之若素﹐境𨿽淸苦﹐而心實太平也。

部務𨿽分滿漢堂司﹐而事權究屬之漢員﹐且尢以漢司員爲重。麟芝庵相國﹝書﹞好動筆墨﹐每喜攺余稿。有一日在朝房﹐欲動筆攺奏稿二字﹐余不覺大聲呵之曰「不能﹗」渠遂擱筆而止。溥倬云出而語余曰「𨿽是漢掌印﹐那能如此專橫﹖」余曰「奏稿不能將就﹐頃間亦急不能擇耳。相國與我厚﹐當不我怪也。」相國人本圓通﹐遇事頗好通融﹐每低聲與余斟酌﹐余曰不可﹐渠亦不敢彊。余屢拂其意﹐然與余終相得﹐蓋其相度之謙沖﹐固不可及也。平心而論﹐滿員得好處﹐固占便宜﹔而主持公事﹐未有不讓漢員者﹐漢人固不弱也。

余少時記性尙好﹐部例只看過兩徧﹐其犖犖大者﹐時常引用﹐固不必言。卽瑣碎條例﹐及近十餘年成案﹐皆能得其大意。而書吏往往摭拾瑣碎例案﹐於稿尾挑剔數語﹐以「例有處分」四字﹐查取職名議處﹔一面則寫信外省﹐嚇詐取財。外官豈盡明白﹖動中其彀。余當掌印後﹐例案旣熟﹐年力正富﹐頗有一目十行之能。故每日例稿﹐必有四五百件﹐應畫者皆能於一時許了之。而遇有此等稿尾查筆﹐必取而勾之。吏每有執簡爭者﹐余曰「汝要寫信耳。我在此﹐豈能容汝作買賣耶﹗汝謂我違法﹐我便違法何如﹖行法當得法外意﹐此等零碎條例﹐無關輕重﹐汝謂我不知耶﹖」故終余之任﹐部吏多有叫苦求退者。然十數年來﹐外官免花兔枉錢﹐不知有多少也。

余在吏部﹐曾充司務廳掌印。司務廳固管全部胥吏也。時廣西提督馮子材﹐以部吏寫信索賄奏參。密旨令吏部堂官拿辦。日將夕矣﹐徐蔭軒尙書﹝桐﹞﹑許筠庵侍郎﹝應癸﹞尙在署未散﹐乃以「沈錫晉」三字告余曰「此廷寄飭拿之部吏也。」余曰「部吏寫信索賄﹐決無眞名﹐在署萬難弋獲﹔須得其住址﹐或可圖也。」尙書乃復寫出「炭兒胡同」四字。余又曰「一人不能獨行﹐須滿掌印同辦方可。」乃同滿掌印惠樹滋﹝森﹐後任浙江運使﹞同出城﹐訪北城坊官﹐不遇。不得已﹐先回寓晚飯。少頃﹐坊官來寓﹐告以來歷﹐坊官極力推托。余告之曰「坊官未有不識部吏者。此廷寄所交拿也﹐汝其敢抗乎﹖」坊官曰「炭兒胡同卻有兩个姓沈者﹐但未知那一个是部吏。」余怒其詐﹐乃厲色與言曰「汝旣知有兩个姓沈﹐則那个是部吏﹐汝豈有不知﹖我不能爲汝指實﹐汝自裁之﹔若賄放﹐則罪汝無赦。」臨行又告曰「此欽犯也﹐須帶一穩婆往。若本人脫逃﹐可帶其家屬來。」在當時﹐亦不過故作嚴厲語耳。誰知坊官前往圍門搜拿﹐該吏卻在家﹐潛匿內室不敢出﹐穩婆入於牀下得之。明日覆奏﹐上乃大悅。蓋前數日﹐戶部亦有似此之案﹐上面諭戶部侍郎密拿。侍郎一人到部﹐下車﹐坐於車凳﹐攔門口﹐禁人出入﹐而遣人入署搜捕。卒以不得主名﹐致被脫逃。當時都下喧傳﹐遂有戶部堂官不及吏部司官之語。余曰「此亦偶中耳。堂官固拙﹐司官亦未必甚巧也。」

吏部之吏有兩種﹕一曰經承﹐一曰貼寫。經承如鋪戶之東家﹐貼寫特如夥計耳。貼寫專辦公事﹐且須例案熟悉﹔而經承則不然﹐專管紙張﹐及貼寫之工食。官中紙張工食之費﹐每季每科不過十餘金﹐而每科一經承﹐須雇數十貼寫。公費不足﹐則須經承賠補。然經承缺出﹐必須由貼寫掣簽而得。貼寫一得經承﹐則宮室車馬衣服﹐均有人爲之代備。謂經承可以藉寫信而索賄也﹐但索賄之得與不得﹐及司官之精明與不精明﹐亦卽看經承之財運如何耳。故有一得經承而轉致傾家蕩產者。非謂部吏便可悍然舞獘也。且京中人類不齊﹐尙有藉書吏爲傀儡而中飽分肥者。非謂部吏遂能獨得好處也。世人不察﹐遂謂部吏未有不富﹐且謂部員未有漧淨者﹐皆瞽說也。余嘗指署額「淸吏司」三字﹝凡部必有司﹐司之額必曰某某淸吏司﹞﹐謂人曰「吏濁而官能淸之﹐官濁而吏亦能淸之。然吏濁而官或糊塗﹐尙有不淸之日﹔官濁而吏總明白﹐萬無不淸之時。」謂吏亦能告發也。後來書吏盡裁﹐而辦稿屬之司官﹐卒有司官得賄之案。所謂知其一不知其二是也。

從前命盜案處分極嚴。命案限六个月﹐盜案限四个月﹐爲初參﹔展一年則二參﹔又展一年則三參﹔再展一年則四參。盜案尢嚴﹐初二三參﹐不過住俸降畱小處分﹐到四參﹐則降一級調用。有級可抵則抵﹐否則實降知縣爲印官﹐典史爲捕官﹐印捕同一責成。故爲知縣典史者﹐必先預備加級﹐以待四參抵銷之用。時有四川典史﹐任內有四參三案﹐而加級亦有三次﹐恰可備抵。乃部中作爲四案﹐不敷一級﹐議以實降一級﹐卽作爲革職開缺。後典史不服﹐稟川督﹐咨部詰問﹐部卽開明某案某案﹐事主某人被劫﹐列單咨覆。該典史乃又稟﹐由川督聲明﹐部單所開事主王曾慶被劫﹐川中並無此案。後詳細覆查﹐乃知前單所開王曾慶﹐卽曾慶所訛也。因部中抵銷加級時﹐只憑書吏寫一浮簽﹐書明事主某人被劫﹐四參應銷一級。將原稿封冊無訛﹐便將浮簽貼上﹐由看冊司員加一紅點﹐卽爲了事。此案典史本有三級﹐彀抵三案﹐而書吏故意將曾慶一名連上。事主主字作王字讀﹐故曾慶一案﹐變出王曾慶又一案矣。此固看冊司員糊塗﹐然亦由案牘太繁﹐書吏巧於作獘故也。書吏寫信嚇詐﹐當時必是此典史自恃級恰彀抵﹐不肯花錢﹐渠乃設計陷之也。後將書吏革辦﹐而典史開復﹐然已喫虧不少矣。部中案繁﹐不能一一蓋印﹐多以司官紅點爲憑。部吏舞獘﹐只能抽匿文書﹐卻不敢捏造紅點﹐謂一捏造必至破案﹐蓋其迷信然也。然此種辦法﹐余早不以爲然。及遘此事﹐乃籌公款九百金﹐攺造一完全官冊﹐而獘無從生矣。

軍事平定﹐朝廷論功行賞。陣亡殉難者﹐皆得分別請卹。凡賞世爵者﹐則有公﹑侯﹑伯﹑子﹑男之封﹔賞世職者﹐則有輕車都尉﹑騎都尉﹑云騎尉各等次。其陣亡者﹐則於襲次完時﹐給予恩騎尉﹐世襲罔替﹔其不願襲恩騎尉者﹐準攺爲文武生﹐一體應試。發撚之後﹐凡尋常剿匪陣亡殉難者﹐亦得陸續請卹。其官階大者﹐無不隨時給卹﹔其微員末秩﹐必待督撫調取宗圖冊結報部﹐方準議卹。原以防獘混也。歷時已久﹐積牘日多﹐部中僅憑督撫咨報﹐卽行檢查﹐閣抄淸單有名﹝督撫匯案請卹原奏﹐奉旨交議﹐由部向內閣抄出﹐謂之閣抄。另有淸單﹐則臚列銜名也﹞﹐卽不能議駁。此事專歸驗封司主管。余掌印後﹐奉行故事﹐初不以爲意﹐後乃日見其多。按其年月﹐多在二三十年以外﹐且驗閣抄淸單向不蓋印﹐亦疑有抽換情獘。如果內外書吏交通﹐是此項卹典源源不絕﹐將來冒濫﹐不知何所底止。遂檢查檔案﹐當時陣亡殉難未經議卹者﹐尙有八千餘員之多。因思該故員等﹐旣經請卹有案﹐只因宗圖冊結未經咨部﹐停其議卹﹐對於死者已不無缺撼。且因此懸待圖結﹐轉使冒名請卹者﹐得因之作姦﹐殊屬兩失。乃決將圖結未到之八千員﹐先行議卹﹐仍俟圖結到時﹐再準其承襲。如此則死者無憾﹐而生者亦不得冒濫。否則驗封司來一案議一案﹐議一案至小亦一云騎尉﹐便可變一文武生﹐是驗封司掌印﹐直不止一省學政權力矣。乃商之徐蔭軒尙書﹐則蹙眉言曰「一案便準八千餘世職﹐未免太寬。」余曰「寬此八千餘世職﹐尙有盡時﹔若不寬﹐則疊起循生﹐可以濫到八萬不止。看似寬﹐實從嚴也。」剖說數次﹐終遲疑不決。後復商之徐忠湣侍郎﹐一說便了解。余曰「此本是驚人之筆﹐正堂意在躊躇。我們不如縷說情獘﹐攺爲請旨﹐上頭如有疑問﹐臨時卽可詳晰以對﹐不至碰釘。」侍郎以爲然。旋徧商各堂﹐均尙認可。摺上﹐遂準如請辦理﹐數十年之積獘﹐爲之一淸。可見司官辦事﹐只要無私﹐不怕無權也。

京察三年一次﹐以子午卯酉四年爲定期。每屆應辦年分﹐吏部將在京尙書﹑侍郎﹑都禦史﹑內閣學士﹑副都禦史及盛京侍郎爲一本﹐在外兼京銜督撫爲一本﹐繕具簡明履歷淸單請旨。其三﹑四﹑五﹑六品京堂﹐及內閣讀學﹑翰林讀講學﹑庶子﹑府丞﹐繕具簡明履歷淸單﹐通爲一本。具題後﹐一﹑二品大員則明降諭旨黜陟﹐京堂等官則帶領引見。有奉旨議敍者﹝議敍加一級﹐從優加一級﹐紀錄二次﹞﹐有照舊供職者﹐有原品休致者﹐均有一番進退。其五品以下之翰詹科道﹐及各部曁閣府院各衙門人員﹐並小京官筆帖式﹐先由各堂官塡明守﹑政﹑才﹑年四格﹐分別一等勤職﹑二等稱職﹑三等供職字樣﹐並六法應議人員﹐造冊密封﹐送部及都察院吏科﹑京畿道﹐限封印前送齊。開印後﹐吏部定期知照吏科﹑京畿道封門磨對﹐吏部則在考功司封門磨對。畢﹐吏科﹑京畿道前赴考功司面議。事竣開門﹐再由吏部堂官會同大學士﹑都察院堂官﹑吏科﹑京畿道考察。先期傳各衙門人員在吏部大堂﹐以次過堂唱名。其在一﹑二﹑三等者﹐於過堂時﹐吏唱「應畱」二字。過堂畢卽定稿﹐將應畱之員﹐照考語等第﹐繕黃冊進呈。其塡注六法者﹐亦由本內照例議處。奉旨後出榜宣示﹐一不謹及罷軟無爲者俱革職﹔年老有疾者俱休致﹔才力不及者降二級調用﹔浮躁者降三級調用。其有年過六十未得一等者﹐則歸老人班﹐另行引見﹐或照舊供職﹐或原品休致﹐臨時候旨。至於引見﹐則先盡京堂﹐余則分期分班帶領引見。如引見圜出之員﹐仍再覆帶一次。記名後奉旨以道府用者﹐則由軍機處遇缺請簡。三載考績﹐黜陟幽明﹐其猶行古之道歟。每屆封門考察﹐余充幫印時辦過兩次。丙午幸廁一等﹐例應回避﹐則未之與焉。

有一屆京察﹐余帶領老人班。有一欽天監官員﹝官階姓名﹐今已忘矣﹞﹐年報九十五﹐精神彊健﹐步履稍差﹐每過一門﹐必蹲下一歇﹐方再行。及引見﹐背誦履歷﹐一切如常﹔惟起立時一跌﹐幾有兩足朝天之勢。禦前侍衛卽欲下階干涉﹐余以全力急掖之而退。是日奉旨﹐仍準照舊供職﹐可謂天恩髙厚矣。蓋此輩所以戀棧者﹐爲靠俸米以養餘年也。當時政尙寬大﹐每屆勒令休致者甚少。此老人於次日﹐卽步行出城﹐到鐵門寓所道謝﹐亦感激餘一掖之力也。

徳宗性甚急。有一日﹐帶領京察筆帖式引見。先期宮門抄傳﹐明日寅正看版﹝祭祀前日看祝版﹞。大家以爲﹐引見必在寅正看版之後。余以掌印須先預備﹐乃於醜正往﹐而到外朝房時﹐徐蔭軒尙書敬止齋侍郎已到﹐正在著急﹐曰「太監已來催兩次﹐說是今日先引見﹐再看版。大家皆拿定時刻﹐不肯早來﹐如何是好﹖」余曰「姑且進內再說。」迨入東華門一查﹐引見者卻到得不少﹐而帶領引見者﹐並無一人。所幸者﹐當小差事之筆帖式尙有幾人。余乃勉彊分派﹐向之兩人帶一班者﹐今只令一人先管一班﹐到臨時再行騰挪。甫就緒而皇上升殿矣。黑暗之中﹐十分遷就﹐好在引見者均是京官﹐情形熟悉﹐故得敷衍了事。當甫入東華門時﹐茫無頭緒﹐餘一人奔馳乾淸門及東華門內外﹐路約數里﹐往返數次﹐气喘而腸似欲絕﹐必蹲下一歇﹐方能再走。然後悟當日老人班老人過門一蹲﹐其苦況亦如是也。

部院公事﹐向皆按部就班﹐不許稍有假借﹐否則參案隨之。憶甲午京察﹐翰林院保送人員已過堂﹐卽日須咨送部院匯題矣。乃掌院忽聞所保一等中﹐有一鄂人﹐已經被參﹐意欲易人。麟﹑徐兩掌院皆吏部堂官﹐麟乃到徐私宅﹐約餘一人前往。時已申初﹐寒暄數語﹐卽提及翰林院京察﹕「我們意欲臨時更易一人﹐何如﹖」余曰「翰林院京察﹐昨日聞已過堂﹐如何復議易人﹖」麟曰「過堂究未宣布﹐豈能不容我們斟酌。」余曰「不然﹐保送一等堂官﹐必系眞知灼見﹐寧能於一二日之間﹐忽有遊移。況過堂𨿽未將等第明白宣布﹐而塡注考語﹐等第分明﹐書吏豈有不知﹖書吏知之﹐卽與公布無異。若要更攺﹐須指出事實方可﹐若以意爲之﹐似非所宜。」麟曰「此人保出﹐頗有窒礙﹐柰何﹖」余曰「中堂之言﹐其殆爲某人被參之事乎﹖此事我亦有所聞。究竟有無其事﹐尙不可知﹐且卽有之﹐查辦是否得實﹐亦未可知。若僅據傳聞﹐卽將一等換人﹐將來更多窒礙。」徐曰「保人本要愼重﹐臨時更正﹐自亦愼重之意。若明知故犯﹐那有此理﹖」余曰「不然。愼重指平時而言﹐今旣過堂定案﹐因人言而忽遊移﹐明是規避﹐何得謂之愼重。且如今日更正送部之後﹐過數日﹐又聞一等內復有被參者﹐豈能取回再更正耶﹖」立談移時﹐終不能決。時已上燈﹐余急欲出城﹐乃侃直言曰「以愚見度之﹐今日咨文必須送部。將來其人如果被參獲譴﹐翰林院濫保一等﹔如果有人指參﹐則兩位中堂應照濫保例﹐降二級調用。然以中堂位分﹐自必加恩﹐攺爲降畱﹐或攺爲革畱。若必臨時更攺﹐將來被人參奏﹐則『規避』二字完全私罪﹐例應革職﹐卽或加恩﹐將何以自解﹖況京察只按目前資格﹐分別等第﹐本無從徇私﹐若必彊用手腳﹐是無私而爲有私矣。請兩害相權可也。」兩中堂均以爲然。乃傳呼院役﹐卽刻用印行文﹐余便急騎出城。後來鄂人參案亦不見明文﹐但引見時不記名而已。可見當時部院辦事何等鄭重﹐豈能遇事必有黑幕哉。

京察﹐察京官也。察外官﹐則謂之大計﹐以丑未﹑辰戌行之﹐亦三年一次。屆時吏部題請通行各督撫府尹辦理。藩﹑臬二司由督撫出考﹐繕具履歷淸單﹐咨部匯題﹔其運使道府以下等官﹐督撫將應舉應劾之員分爲二本﹐送內閣具題。奉旨後﹐吏部會同都察院吏科考核題覆。其得卓異者﹐由部調取引見﹐所擬旨意﹐則定以加一級回任候升。其六法人員則由部分別開缺。此等制度亦古考績之意﹐但奉行日久﹐舉者多而劾者少﹐劾者固當去職﹐而舉者候升只成空話﹐稍失黜陟本旨耳。余在江西得過卓異兩次﹐在蘇州得過一次﹐自系老守資格﹐但三次俱未引見﹐並「候升」二字亦未邀恩也。

凡放缺放差﹐必由軍機進單﹐禦筆圈出﹔若單內無名﹐便不能放。有一日﹐上海道缺出﹐上要放魯伯陽。軍機大臣曰「魯伯陽單內無名﹐不知何許人﹐似不能放。」上曰「汝再查之。」次日﹐軍機上去﹐言復如前。上曰「魯伯陽系江蘇候補道﹐李鴻章曾經保過。」軍機曰「旣系江蘇候補道﹐須電詢兩江總督劉坤一再定。」嗣劉覆電到﹐謂卻有其人﹐是日遂特簡焉。軍機出來﹐不免有一番議論﹐語便外揚。於是物議紛紜﹐有謂其用廿萬金運動者﹐有謂其目不識丁者﹐而禦史之參奏上矣。不得已﹐乃令送部考驗。凡吏部考績之事屬考功司。「考驗」二字與「考績」相仿。魯到部﹐卽由余與滿掌印惠樹滋帶到軍機考驗。旋以候補道發往直隸﹐交李鴻章差遣委用﹐而上海道之缺開矣。同時又放一四川鹽茶道玉銘﹐後亦因資格不稱﹐被參開缺。是時徳宗親政﹐珍妃得寵﹐聞有暗通聲气之事。𨿽無確據﹐然不數日﹐珍妃被黜﹐妃兄志伯愚學士﹝銳﹞放烏裏雅蘇臺參贊去﹐或云事爲慈宮所聞也。京中好事者作一七絕﹐首二句云「一自珍妃失寵來﹐伯愚烏裏雅蘇臺。」蓋隱刺其事也。可見破例簡放者只此二缺﹐卽被參開缺。當日禦史未嘗無威﹐且專制時代﹐軍機亦未嘗無權也。

狀元三年一人﹐本無足奇﹐而俗每羨慕之。狀元拜客﹑散殿試卷﹐博人歡迎﹐習俗移人﹐賢者不免。某科某狀元到滬﹐拜客遊宴﹐不免軼出範圍﹐經禦史奏參﹐奉旨查辦﹐交部議處。時考功掌印爲盛蓉洲前輩﹝植型﹞﹐幫印爲李小硯前輩﹝端遇﹞。掌印意在保全。謂例無專條﹐難以重處。李曰「挾妓飲酒﹐照例革職﹐有何難辦﹖」盛曰「查辦覆奏﹐無挾妓字樣。遊宴二字﹐何能遽斷爲挾妓﹖」李曰「無論如何﹐不議以革職﹐我不畫稿。」爭論數日不決。有一日﹐余到寶師宅畫稿﹐談次﹐師告余曰「汝考功司掌印幫印﹐因狀元事鬧意見。汝以爲何人有理﹖」對曰「幫印亦不能謂之錯。」師曰「司官之有掌印幫印﹐原以互相牽制。幫印如果執簡而爭﹐堂官亦無如之何﹐況掌印乎﹖且幫印說此人有玷淸班﹐不足顧惜。」言之亦自成理。但開國以來﹐二百餘年﹐未曾辦過狀元﹐大家爲欲顧全朝廷體面﹐卻非有意徇私。惟我是管部﹐諸事應讓正堂主持﹐初無成見也。余當時未得幫印﹐不便自惹是非﹐到司後不復提起。不知後來如何調停﹐乃援私罪不應爲而爲﹐事理輕者﹐罰俸九个月﹐加等﹐議以降一級畱任﹐而狀元保全矣。事後﹐余與戴藝甫﹝錫鈞﹞在司戲言曰「不應爲而爲私罪﹐律有兩條﹕不應重者﹐降三級調用﹔不應輕者﹐罰俸九个月。今議由不應輕加等﹐是不欲重而又不敢輕﹐謂之不應中可也。」李聞之大叫曰「汝不要奚落我﹐我未當掌印﹐算我倒運便是﹔然議到降畱﹐尙是顧全幫印面子﹐有何理可說﹗」李系山東人﹐素性戇直﹐此次之爭﹐淸議多韙之﹐後升太常卿﹐疊掌文衡﹐未必於此事無關系。當時朝中大官﹐實爲狀元二字所迷﹐成此謬舉。及今思之﹐有淸愛惜狀元﹐可謂仁至義盡﹐蔑以加矣。

從前勞績保舉之案﹐必交部議奏﹐部必照例準駁﹔督撫仍頂奏乞恩﹐如仍交部議奏﹐部必仍駁之﹔若再三陳請﹐得旨著照所請獎勵﹐部便不駁。然遇例載𨿽奉旨允準﹐仍應請旨更正者﹐則又不能不更正﹐部只守例而已。醇邸當國﹐時孫文恪頗用事﹐意欲裁抑部權﹐凡遇保案﹐多有特旨逕準者﹐而部例有應請旨更正者﹐竟批云無庸更正﹐可謂樞臣極端專制矣。於是樞臣與部臣遂不免有意見。盧栗甫前輩其時充考功司掌印﹐適當其衝﹐乃以覆議禦史屠﹝仁守﹞處分過於輕縱﹐交都察院議處﹐而盧落職矣。樞臣之意﹐以盧某平日議他案多從刻﹐何獨於此案從寬﹕﹖且盧﹑屠均系鄂人﹐顯是袒護同鄕。如此口吻﹐直遷怒而周內之耳。然此等衝突﹐不過暗中風潮﹐不數時而漸平息。蓋其時朝綱整肅﹐說公道者亦自有人也。

從前文職保案﹐歸吏部核定準駁﹐文選﹑考功兩司分辦﹔獲匪保案﹐則專歸考功辦理。案初到部﹐檢查本員履歷爲第一關鍵。查畢則照呆板例章辦理﹐毫無出入。余每遇一案﹐多者百餘員﹐少亦數十員。決以二三時﹐親手批定﹐如有舛錯﹐再由同人檢校一次。絕不假吏胥之手﹐亦不耽擱時日。其有被駁者﹐每因聲敍不明﹐或被本員蒙報﹔亦有督撫因尋常勞績﹐堅請異常勞績者。文牘往來﹐徒滋繁瀆﹐余復手定獲匪保獎章程﹐通行各省﹐詳晰說明﹐使人容易了解。故定案極速﹐書吏𨿽寫信撞騙﹐時間亦來不及矣。

從前部費名目喧傳外省﹐一若部吏手眼絕大﹐竟可顚倒是非。卽在京京官﹐亦尙有疑信參半者。部吏以寫信撞騙爲生涯﹐事誠有之﹔然有犯必懲﹐遇有牽涉﹐卽送刑部﹐毫無假借。但其中亦有成爲習慣﹐不能徹底嚴革者﹐𨿽不得謂之獘﹐究不免貽人口實。無非紙工原定公費﹐不及十分之一﹐法制未善﹐流獘至此耳。以吏部論﹐領憑有費﹐領照有費﹐引見亦有費﹐或數兩﹐或百數十兩﹐恍惚亦有一定規矩。而最重者﹐則卓異引見道府﹐竟有至三百六十﹑二百四十者。然亦有原因。緣每屆京察大典﹐用費何等浩繁﹐部領只三百兩﹐則書吏賠墊不堪﹐故辦京察後﹐卽以辦大計補之。勢之所迫﹐亦以無關獘竇﹐意同默許耳。其餘則補缺一事﹐補缺索費與引見又異。補缺合例與否﹐萬難髙下﹐吏所得以索費者﹐則有故意遲延之一法。何謂之遲延﹖蓋補缺須用題本﹐題本須經內閣吏科轉折﹐閣科磨勘﹐稍有滿漢文錯誤﹐卽駁回另換。一換再換﹐便耽擱數月去矣。外官情急﹐補缺遂有按缺分花錢之舉﹐多有至數百金者。一花錢便不錯﹐不錯則核準便速﹐此所以顯其神通也。其實外官之黠者﹐不肯花錢﹔其有不願補苦缺者﹐亦不肯花錢﹐遲之又久﹐𨿽無費亦核準也。余嘗告文選司同人謂﹕「此等情獘﹐似可撞破紙窗糊。明定辦法﹐豈不痛快﹗」渠曰「題本事關閣科﹐所駁換者﹐明是官話﹐何能指之爲獘﹖且閣科書吏亦是無錢辦公。若根本解決﹐非紙張開報銷﹑書吏給工食﹐無法可著手也。」

部吏作獘﹐無非撞騙。有一年﹐同月出有知縣六缺﹐應行制簽。中有廣東二缺﹐雲貴二缺。部吏乃向候選者索賄三千金﹐謂可選廣東﹔如不花錢﹐定選雲貴。有一候選者﹐乃文選司掌印之至戚﹐因商之掌印。掌印曰「制簽那能作獘﹖何人索賄﹐我可辦他。」其戚曰「吏云不可對第二人言﹐言則定選雲貴﹔汝千萬勿壞我事。若選雲貴﹐盤費亦需三千﹐我非花錢不可。」掌印不得已﹐乃告之曰「汝可詢之同候選者再說。」其戚曰「渠云不可與第二人言。」掌印乃笑謂曰「吏非爾親﹐何獨厚於汝﹐使汝花錢﹖」其戚乃詢之同候選者﹐果人人都索三千選廣東。乃恍然大悟﹐其爲土地天晴喫豬頭﹐下雨喫羊頭之伎倆也。

余初到部時﹐京官俸銀尙是六折發給。六品一年春秋兩季應六十兩﹐六六三十六﹐七除八扣﹐僅有三十二兩。後數年﹐攺作全俸﹐年卻有六十金﹐京官許食恩﹐正兩俸補缺後﹐則兩份六十金﹐升五品則有兩份八十金。俸之外有米﹐六品給老米﹐五品給白米。老米多不能食﹐折與米店﹐兩期僅能得好米數石。若白米則尙可不換也。俸之外則有印結銀﹐福建年約二百金左右。吏部有查結費﹐與同部之同鄕輪年得之﹐約在印結半數。此外卽飯食銀也﹐飯食銀每季只兩三金耳。得掌印後﹐則有解部照費﹐月可數十金﹐然每司只一人得之﹔未得掌印﹐則不名一錢也。當日部員如此淸苦﹐安分從公﹐並未嘗呼枵腹也。

從前吏部寓宅門前﹐貼有「文職官員私宅免見﹐一應公文衙門投遞」告示﹝兵部則曰武職官員﹐科道則曰文武官員﹐亦示關防之意﹞。究亦僅屬虛文。余充掌印後﹐多與查辦之役﹐頗露頭角﹐疑忌者多﹐故不得不自謹飭。尋常宴會不輕赴席﹐雜賓一槪不見。公退無事﹐只邀同鄕作擊缽吟。雨天客有無車者﹐則套車迎送。其時常集者﹕張珍午﹑郭春楡﹑曾幼滄﹑鄭子瑜﹑陳徵宇﹐數人而已。

吏部夏日皆辰正入署﹐未初散署﹐冒暑回寓。日長無事﹐玉蒼有《十朝聖訓》借而讀之。五本一換﹐閱時逾兩年﹐二百餘卷乃卒讀焉。《聖訓》卽歷朝之上諭﹐行政規矩備焉。分門別類﹐余尋行數墨﹐耐性讀之﹐巨細洪纖﹐無一語遺漏。然掩卷卽不復記憶﹐當時亦聊爲消夏計耳。王子恆表叔﹐可莊之尊人也﹐告余曰「汝頗似林文忠。文忠在翰林時﹐日讀六部則例﹐卽此意也。」余遜謝不敏。誰知兩年涉獵﹐從容涵泳﹐嗣後遇有同列爭議﹑大政咨詢﹐餘皆能判斷如流﹐頗中綮要。不得謂非無意中之效驗也。

余得京察記名後﹐逾年不卽外放。其時內閣侍讀學士出缺﹐輪應一等部員升補。余在吏部名次第一﹐例應坐升。乃因中東戰後﹐各省停解照費﹐津貼無資﹐且內升更爲淸苦﹐是以有不求放道﹐只求放一南省府缺之請。誰知余出京後﹐內閣侍讀學士缺出﹐吏部一等記名無人﹐卽以戶部一等之葛振卿﹝寶華﹞升補。按格循資﹐不數年卽升尙書。可見當日京官升轉﹐尙有一定資格。而余則一麾出守﹐無資格可言﹐淪落天涯﹐不無江州遷謫之感。而自今日視之﹐則不止浮雲已也。

道咸以前﹐外官饋送京官﹐夏則有冰敬﹐冬則有炭敬﹐出京則有別敬。同年同鄕於別敬之外﹐則有團拜項﹐謂每歲同年同鄕有一次團拜也。同光以來﹐則冰敬惟督撫送軍機有之﹐余則只送炭敬而已。其數自八兩起﹐至三百兩爲止。沈文肅送軍機﹐每歲只三百金﹐而軍機亦有不收者。其餘則以官階大小﹐交情厚薄爲衡。後來漸重官階而輕交情矣﹐大槪尋常京官﹐非有交情不能得炭敬。而別敬則較爲普通﹐督撫藩臬到京﹐除朝貴外﹐如同鄕同年﹐及服官省分之京官﹐多有徧送﹐其數不過十金上下﹐後來竟有降至六金者。然而京官日漸加多﹐外官所費已不貲矣。余到京後﹐來源漸澀﹐每年所入不過百金﹐然亦不無小補。光宣之際﹐公行賄賂﹐專重權貴﹐末秩閒曹愈難沾丐矣。炭敬卽饋歲之意﹐函中不言數目﹐只以梅花詩八韻十韻或數十韻代之﹐若四十則曰四十賢人﹐三百則曰毛詩一部﹐何等儒雅。親貴用事時﹐有人送濤貝勒千金者﹐信面猶書「千佛名經」四字﹐亦尙不直致。惜濤不知所謂﹐舉以示人﹐後拆開﹐始知是千兩銀票也。

京城東西二廟﹐每月兩會期﹐排列古董珍寶。琉璃廠每正月必排到上元﹐名曰「廠店」﹐視二廟尢盛﹐雅人好古﹐俗人好貨﹐無不爭趨之。余在京十九年﹐未嘗一履其地﹐爲儕輩所絕無僅有者。惟斜街土地廟之選菊﹐則嗜好不能與人殊也。後𨿽徧查十庫﹐飽閱寶物﹐絕不以眼福自豪﹐蓋非性之所近也。盛伯希嘗謂余曰「我以百金購一碗﹐置肉其中﹐三日不敗。」余曰「我每日買肉一斤﹐三日三斤﹐不過三錢銀﹐何用此碗爲﹖」可莊亦不以古董家爲然﹐嘗舉一笑話云﹕一班好古者﹐一日相約﹐各以家珍赴會。有醉漢持一元寶與焉﹐羣嗤之爲俗物。醉漢曰「此雅根也。」眾啞然失笑。旭莊則不然﹐每詬余曰「汝一毛不拔﹐到底囊中能餘多少錢﹖」余曰「否﹐否。天生我一人便已贅矣﹔若於一身之外﹐更有長物﹐豈不更贅﹗」此數語𨿽近滑稽﹐然亦煞有道理也。

京官挾優挾妓﹐例所不許﹔然挾優尙可通融﹐而挾妓則人不齒之。妓寮在前門外八大胡同﹐集一隅﹐地極湫穢﹐稍自愛者絕不敢往。而優則不然﹐優以唱戲爲生﹐唱靑衣花旦者﹐貌美如好女﹐人以像姑名之﹐諧音遂呼爲相公。其出色時﹐多在二十歲以下。其應召也﹐便衣穿小靴﹐唱曲侑酒。其家名爲下處。下處者﹐京中指下朝憩息之所爲下處﹐故借以名之也。若就飲其家﹐則備十二碟以下酒﹐酒後啜粥而散﹐名曰「排酒」。酒錢給京票四十千﹐又下走十千﹐按銀價不及四金也。或在其家請客﹐名曰「喫飯」。喫飯則視排酒鄭重﹐一席之費﹐多者廿四金﹐少者亦必在十金以外﹔下走之犒﹐則隨席之丰嗇而定。其饌較尋常酒館爲特別。余曾爲龔藹人方伯所約﹐在梅蘭芳之祖梅巧玲家﹐食眞珠筍一味爲最美。蓋取蜀黍初吐穎時﹐其小如珠﹐摘而烹之﹐鮮脆極可口。余在蘇贛宴客﹐因署後有蔬圃﹐每仿制之﹔然一盂所需﹐已踏破半畦蜀黍矣。京官淸苦﹐大槪只能以排酒爲消遣。因下處甚淸雅﹐夏則淸簟疏簾﹐可以觀奕﹐冰碗冰盆﹐尢可供雪藕浮瓜之便﹔冬則圍鑪賞雪﹐一室烘烘﹐繞座唐花﹐淸香撲鼻﹐入其中皆有樂而忘返之意。像姑或工畫﹐或知書﹐或談時事﹐或熟掌故﹐各有一長﹐故學士文人皆樂與之遊﹐不僅以顧曲爲賞音也。然此皆閒曹年少時爲之﹐若官躋卿貳﹐年逾耆艾﹐則仍屏絕徵逐﹐以避物議。嘗聞潘文勤平時最喜一善唱昆曲﹑兼工繪事之朱蓮芬﹐及任侍郎﹐便不與之相近。而蓮芬年節前往叩賀﹐文恭必袖廿金銀券﹐出而親授之﹐一見而別﹐至老不衰﹐都下傳爲韻事。蓋優之風雅﹐遠勝妓之妖冶﹐故禁令𨿽同﹐而從違不必一致也。後來下處漸消滅﹐而妓寮則車馬盈門﹐毫無忌憚﹐此亦世變之相因而至者也。

余自庚辰後﹐始聯社作折枝﹐不兩年便攺爲擊缽吟﹝《十一集》卽余選刻﹞。晚間破悶﹐則約同鄕三四人﹐到寓小集。如有大聚會﹐則在榕蔭堂。榕蔭堂卽福州新館之客廳也﹐窗明幾淨﹐觴詠洵足怡情。余素有萊公之癖﹐春夜每捐一金購蠟。旭莊家中﹐善制噴墨字畫紗燈﹐大放光明﹐尢增吟趣。堂之前後種松八株﹐意以爲後人哦詩備也。誰知癸丑到京﹐堂旣爲不作詩者所占﹐而松亦無一存者﹐此亦詩事中之黃粱一夢也。

