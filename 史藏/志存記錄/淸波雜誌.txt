《淸波雜誌》

北宋周煇著

●自序

煇早侍先生長者﹐與聆前言往行﹐有可傳者。歲晚遺忘﹐十不二三﹐暇日因筆之。非曰著述﹐長夏無所用心﹐賢於博弈云爾。時居都下淸波門﹐目爲《淸波雜誌》。

紹熙壬子六月淮海周煇識

●卷一●卷二●卷三●卷四

●卷五●卷六●卷七●卷八

●卷九●卷十

●卷十一

●卷十二

●卷一

○潛邸瑞應

髙宗繇康邸使虜庭﹐開大元帥府於相州﹐繼登寶位﹐再造王室。一時霸府攀附﹐自汪丞相伯彥而次。建炎初﹐詔省記事迹﹐成書來上﹐付之史館。其間所紀符瑞﹐如冰泮復凝﹐紅光如火﹐云覆華蓋﹐其類不一。獨諸路文書申帥府﹐或曰康王﹐或曰靖王。有解坼「靖康」二字﹐乃「立十二月而立康王」﹐祥契昭灼如此。時識者謂本朝無親王將兵在外故事﹐忽付大元帥之柄於皇弟﹐蓋本天意云。

○裨將善相

髙宗初被命渡河﹐隨軍一裨將某善人倫﹐密語同列曰「大王神觀甚佳﹐此行必成大事。舍人﹑觀察亦保終吉。但資政气貌甚惡﹐禍只在旦夕。」資政﹐謂王云也﹐時以資政殿學士輔行。行至磁州﹐果被害於應王廟。中書舍人耿延禧﹑觀察使髙世則﹐時皆參謀議於幕府。

○潁川郡王

神宗初出閣﹐封潁川郡王。旣卽位﹐升潁州爲節鎭。久之﹐覺其非﹐遂以許州爲潁昌府﹐人比之「坊州生杜若」。吏部侍郎張舜民云爾。嘗考神宗嘉祐九年授忠武軍節度使﹐封淮陽郡王﹐治平元年封潁王﹐三年立爲皇太子﹐初不曾封潁川郡王。政和間﹐工部侍郎劉嗣明奏﹕「恭惟神宗皇帝自忠武軍節度使﹑潁王登大位﹐其忠武軍止緣遙領節制﹐已升爲潁昌府。其潁川系受封興王之地﹐伏望崇建府號。」遂以潁州爲潁川府﹐依舊順昌軍額﹐悉符前說。

○普安院

五代時﹐有僧某築庵道邊﹐蓺蔬丐錢。一日晝寢﹐夢一金色黃龍﹐食所取萵苣數畦。僧寤驚﹐且曰「必有異人至。」已而見一偉丈夫﹐於所夢之所取萵苣食之﹐僧視其狀貌凜然﹐遂攝衣延之﹐饋食甚勤。頃刻告去﹐僧囑之曰「富貴無相忘。」因以所夢告之﹐且曰「公他日得志﹐願爲老僧只於此地建一大寺。」偉丈夫乃藝祖也。旣卽位﹐求其僧﹐尙存。遂命建寺﹐賜名普安﹐都人稱爲「道者院」。則壽皇聖帝王封之名已兆於此。

○新興吳安

髙宗自相州提兵渡河﹐初程宿頓﹐問地名﹐以新興店對。幕府進言「大王治兵討賊﹐行紹大統﹐而初宿新興﹐天意若曰﹕宋室中興﹐其命維新。」且以太平興國中宋捷之語爲證。紹興辛巳﹐視師江上。至無錫﹐幸惠山酌泉。泉上有汲桶﹐桶間書「吳安」二字。吳安﹐閽隸姓名也。侍衛者偶見之﹐皆喜謂吳地可安。或云亦嘗達於聖聽。頃得此說於惠山主僧法﹖﹖臯。普安等名𨿽不同﹐其爲佳讖則一也。

○思陵儉徳

髙宗踐阼之初﹐躬行儉徳﹐風動四方。一日﹐語宰執曰「朕性不喜與婦人久處﹐早晚食只面飯﹑炊餅﹑煎肉而已。食罷﹐多在殿旁小閣垂簾獨坐。設一白木桌﹐置筆硯﹐並無長物。」又嘗詔有司毀棄螺塡倚桌等物﹐謂螺塡淫巧之物﹐不可畱。仍舉﹕「向自相州渡大河﹐荒野中寒甚﹐燒柴﹐借半破瓷盂﹐溫湯�飯﹐茅檐下與汪伯彥同食﹐今不敢忘。」紹興間﹐復紆奎畫以記損齋﹐「損之又損」﹐終始如一。宜乎去華崇實﹐還淳返朴﹐開中興而濟斯民也。

○建康行宮

紹興二年﹐修建康府行宮﹐以圖進呈。被旨﹕「可只如州治修蓋。一殿之費﹐𨿽未爲過﹐而廊廡亦當相稱﹐則土木之侈﹐傷財害民﹐何所又至。象箸之漸﹐不可不戒。」由是制度簡儉﹐不雕不斫﹐得夏禹卑宮室之意。

○婁寅亮請立嗣

朱弁﹐新安人。建炎戊申歲﹐副王倫使虜被畱﹐館於雲中。紹興壬子歲﹐王先得還。至紹興癸亥﹐約和已定﹐朱方南歸。嘗著《曲洧舊聞》﹐云「仁宗時最先言皇嗣者﹐明州鄞縣尉﹐不記其姓名。閱歲久之﹐又經此喪亂﹐史家亦不復載﹐爲可惜。」輝紹興間﹐得婁寅亮奏札﹐曰「先正有言﹕『太祖捨其子而立弟﹐此天下之大公也。周王薨﹐章聖選宗室子育之宮中﹐此天下之大慮也。』仁宗皇帝感悟其說﹐詔英宗入繼大統。文子文孫﹐宜君宜王﹐遭罹變故﹐不斷如帶。今有天下者﹐獨陛下一人而已。恭惟陛下﹐克己憂勤﹐備嘗艱險﹐春秋鼎盛﹐自當『則百斯男』。屬者椒寢未繁﹐前星不耀﹐孤立無助﹐有識寒心。天其或者深戒陛下﹐追念祖宗公心長慮之所及乎﹖崇寧以來﹐諛臣進說﹐獨推濮王子孫以爲近屬﹐餘皆謂之同姓﹐致使昌陵之後﹐寂寥無聞﹐奔迸藍縷﹐僅同民庶。臣恐『祀丰於暱』﹐仰違天鑑﹐藝祖在上﹐莫肯顧歆。此二聖所以未有回鑾之期﹐黠虜所以未有悔禍之意﹐元元未有息肩之時也。欲望陛下於子行中﹐遴選太祖諸孫有賢徳者﹐視秩親王﹐使牧九州﹐以待皇嗣之生﹐退處藩服。更加廣選宣祖﹑太宗之裔﹐材武可稱之人﹐升爲南班﹐以備環列。庶幾上副在天之靈﹐下系人心之望。臣本書生﹐叨擢科第﹐白首選調﹐垂二十年。今將告歸﹐不敢終嘿。位卑言髙﹐罪當萬死﹐惟陛下裁赦。」婁﹐初不知其出處。近聞乃溫州人﹐字陟明﹐擢政和二年進士乙科﹐曾任察官。屬鄕邦大浸﹐父子皆沒於水。或云論事之疏﹐不止於此。

○赦書二本

髙宗卽位於南京﹐肆赦文有兩本﹐首尾皆同。如「道君發徳音而罪己﹐退辭履位之尊。乾龍以震長而繼天﹐首正誤國之罪。悉捐金幣﹐分割膏腴。思愛惜於兩朝﹐忍輕加於一矢。生靈受賜﹐夷夏聞風。要質賢王﹐旣驅車而北渡。連結異域﹐復擁眾以南侵。慨溪壑之無厭﹐昧蜂蠆之有毒。廷臣乏策﹐虜使詭和。款貔虎以退師﹐致金湯之失險。肆令狼子﹐薦食都畿」等語﹐與今所傳本異。蓋時有忌器之嫌也。皆太常少卿滕康行。滕后簽書樞密院﹐南京人。

○祖宗家法

哲宗禦邇英閣﹐召宰執曁講讀官講《禮記》﹑讀《寶訓》。顧臨讀至﹕「漢武帝籍提封爲上林苑。仁宗曰﹕『山澤之利當與眾共之﹐何用此也。』丁度對曰﹕『臣事陛下二十年﹐每奉徳音﹐未始不本於憂勤﹐此蓋祖宗家法爾。』」讀畢﹐宰臣呂大防等進曰「祖宗家法甚多﹐自三代以後﹐惟本朝百三十年中外無事﹐蓋由祖宗所立家法最善。臣請舉其略﹕自古人主事母后﹐朝見有時﹐如漢武帝五日一朝長樂宮。祖宗以來﹐事母后皆朝夕見﹐此事親之法也。前代大長公主用臣妾之禮﹐本朝必先致恭﹐仁宗以侄事姑之禮見獻穆大長公主﹐此事長之法也。」上曰「今宮中見行家人禮。」大防等曰「前代宮闈多不肅﹐宮人或與廷臣相見﹐唐入閣圖有昭容位。本朝宮禁嚴密﹐內外整肅﹐此治內之法也。前代外戚多預政事﹐常致敗亂。本朝母后之族皆不預事﹐此待外戚之法也。前代宮室多尙華侈﹐本朝宮殿止用赤白﹐此尙儉之法也。前代人君𨿽在宮禁﹐出輿入輦。祖宗皆步自內庭﹐出禦後殿。豈乏人力哉﹐亦欲涉歷廣庭﹐稍冒寒暑爾﹐此勤身之法也。前代人主在禁中﹐冠服苟簡。祖宗以來﹐燕居必以禮。竊聞陛下昨郊禮畢﹐具禮服謝太皇太后﹐此尙禮之法也。前代多深於用刑﹐大者誅戮﹐小者遠竄。惟本朝用法最輕﹐臣下有罪﹐止於罷黜﹐此寬仁之法也。至於虛己納諫﹐不好畋獵﹐不尙玩好﹐不用玉器﹐飲食不貴異味﹐禦廚止用羊肉﹐此皆祖宗家法所以致太平者。陛下不須遠法前代﹐但盡行家法﹐足以爲天下。」上甚恢忠﹐皆可書而誦也。

○元祐大婚

元祐大婚﹐呂正獻公當國﹐執議不用樂。宣仁云「尋常人家﹐娶个新婦﹐尙點幾个樂人﹐如何官家卻不得用﹖」欽聖云「更休與他懣宰執理會﹐但自安排著﹗」遂令教坊﹑鈞容伏宣徳門裏。皇后乘翟車甫入﹐兩部闌門﹐眾樂具舉。久之﹐伶官輦出賞物﹐語人曰「不可似得這个科第相公﹐卻不教用。」《實錄》具書納後典禮﹐但言婚禮不賀﹐不及用樂一節。王彥霖《系年錄》載六禮特詳﹐亦不書此。

○冊後典禮

宰臣呂大防等言「昨奉聖旨宣諭﹕『皇帝納後有期﹐已令入內內侍省檢舉施行者。』伏以塗山啟夏﹐渭涘興周。予娶度土之辰﹐親迎造舟之地。若稽盛典﹐適契亨期。將開前寢之模﹐宜謹曲臺之議。恭惟皇帝陛下﹐天錫仁孝﹐日新光明。躬親萬幾﹐𨿽稟東朝之訓。表帥九禦﹐尙虛中壺之尊。伊欲迓於家邦﹐必先正其服位。太皇太后殿下﹐念宗祊之奉﹐篤風教之先。歷詢慶門﹐咨求淑媛。將協定祥之兆﹐當陳備物之嚴。嘉命惟行﹐體二儀之判合。舊章可舉﹐在六禮之親成。自納采至於告期﹐繇命使訖乎上禮﹐車服有等﹐幣贄有常。古今相沿﹐方冊具載。臣等不勝大願﹐伏望誕頒明詔﹐豫敕奉常﹐考沿革於前王﹐參節文於通禮﹐制爲成式﹐付在有司。衮冕谷圭﹐益重謹婚之義﹔金根瑰馬﹐悉全象物之宜。足以彰有命之自天﹐知得賢之配聖。善承億載﹐流化萬方。凡在懷生﹐率同大慶。」太皇亦降答詔。前輩謂元祐納後禮制﹐視天聖﹑景祐﹐討論特爲詳備。天祐皇家﹐母儀得昭慈之賢。其後撥亂返正﹐翊戴中興之主﹐功參十亂﹐玆謹具著焉。

○配享

國朝配享功臣於太廟橫街南﹐東西相向設位。太祖室﹕趙普﹑曹彬。太宗室﹕薛居正﹑石熙載。眞宗室﹕李沆﹑王旦﹑李繼隆。仁宗室﹕王曾﹑呂夷簡。英宗室﹕韓琦﹑曾公亮。神宗室﹕富弼﹑曹瑋。哲宗室﹕司馬光。徽宗室﹕韓忠彥。髙宗室﹕呂頤浩﹑趙鼎﹑韓世忠﹑張俊。視祖宗文武臣各用二人侑食﹐蓋中興將相勛烈之盛﹐不得而遺也。

○金寶牌

天聖初元﹐內出聖祖神化金寶牌﹐令景靈宮分於在京宮觀寺院及外州名山聖迹之外。牌長三尺許﹐厚寸餘﹐文十二﹐曰「玉淸昭應宮成﹐天尊萬壽金寶。」背文五﹐曰「永鎭福地敕。」其周郭隱應虯龍花葩之狀﹐精彩煥耀。封以絳囊﹐盛以漆匣。或云用王居正藥金所制。凡不經兵革州郡﹐皆寶藏之。煇嘗見於上饒天慶觀﹐蓋畱龍虎山。

○印文

頃見唐人官告﹐印文細如絲髮。本朝印文粗厚。漫泐遲速惟系官府事之繁簡﹐舊傳惟三司﹑開封爲省府﹐事最繁劇﹐所用印歲一易。今學士院印乃景徳年鑄﹐在京百司所用無如此久者。

○赴調期限

舊制﹕凡罷官﹐三月不赴部選集者有罰。煇見耆舊云「承平時﹐州縣多闕官。得替還鄕﹐未及息肩﹐已竭蹶入京﹐授見次﹐卽趣赴上。一季﹑半年﹐已爲遠闕。到國門﹐卽入朝集院﹐支俸﹐差剩員﹐破官馬﹐事事安便﹐與今異矣。」

○掌書詔

政﹑宣間﹐掌朝廷書詔者﹐朝士常十數人。主文盟者﹐集眾長而成篇。靖康垂簾告天下手書﹐出太常少卿汪藻筆。紹興間﹐婉容劉氏進位貴妃﹐亦特命監察禦史王綸艸制。或云﹕時宰與王同裏﹐欲其沾賜金﹐故臨期特畀權內制。

○用兵利害

蘇東坡言﹕少時與父並弟同讀富韓公《使北語錄》﹐至於說大遼國主云「用兵則士馬物故﹐國家受其害。爵賞日加﹐人臣享其利。故凡北朝之臣勸用兵者﹐乃自爲計﹐非爲北朝計也。」三人皆嘆其言明白﹐切中事機。老蘇謂二子曰「古人有此意否﹖」坡對曰「嚴安亦有此意﹐但不明白。」老蘇笑﹐以爲然。輝觀《三國誌﹖顧雍傳》﹐孫權時﹐沿邊諸將各欲立功自效﹐多陳便宜﹐有所掩襲。權以訪雍﹐雍曰「兵法戒於小利﹐此等所陳﹐欲邀功名而爲其身﹐非爲國也。」又讀《通鑑》﹐唐武徳五年﹐突厥犯邊﹐鄭元璹詣頡利﹐說之曰「唐與突厥﹐風俗不同﹐突厥𨿽得唐地﹐不能居也。今虜掠所得﹐皆入國人﹐於可汗何有﹖不如旋師﹐復修和好﹐可無跋涉之勞﹐坐受金幣。又皆入可汗府庫﹐孰與棄昆仲積年之歡﹐而結子孫無窮之怨乎﹖」頡利悅﹐引兵還。開元六年﹐吐蕃求和﹐忠王友皇甫惟明求奏事﹐從容言和親之利﹐明皇未然。惟明力言﹐邊境有事﹐則將吏得以因緣盜匿官物﹑妄述功狀﹐以取勛爵﹐此皆姦臣之利﹐非國家之福。乃許其和。蓋皆祖述嚴安之言也。後東坡載其說於《鄭公神道碑》之首。

○攺秩

選人攺秩﹐今當員多闕少時﹐須次動六七年﹐成六考﹐無玷闕﹐方幸寸進。戛戛乎難哉﹗近制﹕攺京官﹐歲有定額﹐且減薦數。有憑藉者﹐亦不待求而得之。每患艱得職司﹐若止許用職司一員﹐庶俾孤寒均得應格。昔有胡宗英者該磨勘﹐引見日﹐仁宗驚其年少﹐舉官逾三倍。閱其家狀﹕父宿﹐見任翰林學士。乃嘆曰「寒畯安得不沈滯﹗」遂降旨﹐止與循資。熙寧間﹐一選人以貴援得京削十三紙。引見日﹐神宗云「有舉狀一十三紙者是甚人﹖」特與攺次等官。於是權勢聳然。幕職﹑州縣官以薦攺京官者﹐其數如格﹐則移刑寺問﹐舉者無罪故﹐乃得磨勘﹐而注籍以待引見。至引見﹐又移問如初﹐有罪故而不足於數者﹐輒罷去。考功郎趙屼請勿再移問﹐從之﹐仁人之言也。屼乃淸獻公之子。

○慶壽推恩

國家慶壽典禮﹐千古未聞錫類施澤下逮士庶﹐婦人﹑髙年亦加版授。誠不世之恩也。然增加年甲﹐僞冒浸出﹐向來臺臣固已論列﹐而嚴保任之制。近見一文士作《溫陽老人對》﹐切中此獘。其辭曰「溫陽之山有老人﹐行年一百二十矣。淳熙登號之三年﹐朝廷舉行曠世之典﹐有采樵者進而問之曰﹕『今天子朝太上皇徳壽宮﹐奉玉卮上千萬歲壽﹐肆大號﹐加恩區內﹐無問於已仕未仕之父母﹐第其年之如詔者而授之官。叟何爲而弗與﹖』老人對曰﹕『吾未及其年。』樵者曰﹕『叟年逾期頤﹐若爲而未及﹖』對曰﹕『天有二日﹐人有二年﹐有富貴之年﹐有貧賤之年。富貴之年舒以長﹐貧賤之年促以短。吾自幼至老﹐未嘗識富貴之事﹐身不具毛褐﹐不知冰綃霧縠之爲麗服也。口不厭藜藿﹐不知熊蹯豹胎之爲珍羞也。目不睹靡曼之色﹐而蓬頭齞唇之與居。耳不聽絲竹之音﹐而蕘歌牧嘯之爲樂。今吾𨿽閱一百二十二年之寒暑﹐而不離貧賤﹐若以二當一﹐則吾之年始六十有一﹐與詔不相應﹐是以爲未及﹐又何敢冒其官。』曰﹕『今之世有年未及﹐益其數﹐求以應詔者﹐朝廷亦官之﹐何也﹖』對曰﹕『彼富貴者也﹐吾固言之矣﹐是所謂以一而當二者也﹐其學寧越之徒歟﹖吾儕小人﹐不敢求其比。』樵者笑而退。」煇旣得其說﹐竊惟主上孝奉三宮﹐十年一講盛禮﹐鴻恩錫類﹐方興未艾。在位者其思有以革之。庶幾名器增重﹐不致冒濫﹐人得以爲榮。

●卷二

○蔡童罪惡

建炎元年五月一日﹐髙宗卽位赦書﹐「應蔡京﹑童貫﹑王黼﹑朱勔﹑李彥﹑梁師成﹑譚稹及其子孫﹐皆誤國害民之人﹐見流竄者更不收敍。」二日降手詔﹕「宣仁聖烈皇后﹐保佑哲宗﹐有安社稷大功。姦臣懷私﹐誣蔑聖徳﹐著在《國史》﹐以欺後世。可令國史院別差官摭實刊修﹐播告天下。其蔡卞﹑邢恕﹑蔡懋三省取旨行遣﹐仍不得用建炎元年五月一日赦。」議者謂中興新政﹐孰先於此﹐抑推原禍亂之自云。

○王黼身任伐燕

王黼一日在相國寺行香﹐見蔡京以太師﹑魯國公揭榜﹐小立其下﹐深有羨慕之色。親厚者乘間叩之﹐黼曰「無他﹐不謂元長有許大官職﹗」其人因言「太宰若能承當一大事﹐元長官職不難致。」黼識其意﹐乃身任伐燕之責﹐後亦致位太傅﹑楚國公。且許服紫花袍﹐增益騶導﹐並張靑羅蓋﹐塗金從物﹐略與親王等﹐寵遇埒於京。及夫事變﹐適開封尹聶山有宿怨﹐遣武吏追躡﹐戕於雍丘輔固村﹐民家取其首以獻﹐以遇盜聞。議者惜不與童貫輩明正典刑﹐顧乃回枉如此。同時蔡攸﹑翛亦賜死。翛聞命﹐曰「誤國如此﹐死有餘辜﹐又何憾焉。」乃飲藥。而攸猶與不能決﹐左右授以繩﹐攸乃自縊而死。或以靖康刑戮爲疑﹐識者云「祖宗特不誅大臣爾﹐若首禍賊黨﹐罪惡顯著﹐在天之靈當亦不赦也。」

○右府太尉

五十年前﹐有通右府書﹐稱「樞密太尉」。蓋舊制﹐文臣爲樞密使﹐皆帶檢校太尉。東坡《賀文潞公正位兵府書》亦有「太尉」之稱。官稱隨時攺易﹐不可一槪論。元丰前﹐樞密院奏薦子弟﹐皆補班行。

○涼傘

京城士庶﹐舊通用靑涼傘。大中祥符五年﹐惟許親王用之﹐余並禁止。六年﹐始許中書﹑樞密院依舊用傘出入。近時臣寮建議士庶用皂傘者﹐不聞施行。政和間﹐亦詔非品官之家﹐不許乘暖轎。武臣任主兵差遣﹐緣邊安撫官走馬承受﹐並不得乘轎﹐亦紹聖之制。

○修書謬無賞

蒲宗孟左丞﹐因奏書請官屬賞﹐神宗曰「所修書謬﹐無賞。」宗孟又引例﹐儀鸞司等當賜帛。上以小故未答﹐右丞王安禮進曰「修書謬﹐儀鸞司恐不預。」上爲之笑﹐賜帛乃得請。率然一言﹐而當於理。

○疑獄

諸疑獄當奏則不奏﹐科罪如法。不當奏輒奏者﹐勿坐。此法旣行﹐全活多矣。元丰詔大理兼鞠獄事﹐多上所付。大理卿韓晉卿獨持平核實﹐無所觀望﹐人以不冤。神宗知其材﹐凡獄難明﹐及事系權貴者﹐悉以委晉卿。天下大辟請讞﹐執政或以爲煩﹐將劾不應讞者。晉卿曰「聽斷求生﹐朝廷之心也。今讞而獲戾﹐讞不至矣。」議者或引唐覆奏令﹐欲天下庶獄悉從奏決。晉卿曰「法在天下而可疑可矜者上請﹐此祖宗制也。今四海萬里﹐一欲械系待朝命﹐恐罪人之死於獄﹐多於伏辜者。」朝廷皆從之。韓﹐密州安丘人。應天下疑獄﹐並具本末﹐奏取敕裁。此說旣行﹐凡有奏疑﹐未嘗不免。迨元丰八年﹐詔﹕「自今天下州軍﹐勘到彊盜﹐情理無可憫﹑刑名無疑慮﹐輒敢奏聞者﹐並令刑部舉駁﹐重行朝典﹐不得用例破條。」正與前說相反。

○沙門島罪人

舊制﹐沙門島黥卒溢額﹐取一人投於海﹐殊失朝廷寬貸之意。乞後溢額﹐選年深至配所不作過者移本州﹐神宗深然之﹐著爲定制。乃馬默知登州日建明也。

○馬子約陰徳

馬子約之父知登州﹐乞以流海島溢額之卒移本州牢城﹐以廣好生之徳﹐從之。馬后夢有告之者﹕爾本無子﹐且無壽﹐上帝以爾請貸罪人﹐賜一子﹐且益壽云。

○扁榜

舊立扁榜﹐必系以亭堂齋閣之名﹐今或略去。嘗見黃岡所刻《東坡墨迹》﹐一帖云「新居在大江上﹐風雲百變﹐足娛老人。有一書齋名『思無邪齋』。」若欲省文﹐去下一「齋」字﹐何不可者。蓋亦隨時所尙爾。

○紹興置衫帽

自昔人士皆著帽﹐後取便於戎服。紹興丙子﹐魏敏肅道弼貳大政﹐一日造朝﹐預備衫帽﹐朝退﹐服以入堂﹐蓋已得請矣。一時驟更衣制﹐力或未辦﹐及權宜以涼衫爲禮﹐習以爲常。乾道間﹐王日嚴內相申請﹐謂環一堂而圍座﹐色皆淺素﹐極可憎﹐乞仍存紫衫。至今四十年不攺。前此﹐仕族子弟未受官者皆衣白﹐今非跨馬及弔慰不敢用。

○涼衫

士大夫於馬上披涼衫﹐婦女步通衢﹐以方幅紫羅障蔽半身﹐俗謂之「蓋頭」﹐蓋唐帷帽之制也。籠餅﹑蒸餅之屬﹐食必去皮﹐皆爲北地風埃設。舊見說汴都細車﹐前列數人持水罐子﹐旋灑路過車﹐以免埃﹖﹖盍蓬勃。江南街衢皆﹖﹖盍以磚﹐與北方不侔。

○表章用字

客有言表章所用字﹐有合回互處﹐若「危」﹑「亂」﹑「傾」﹑「覆」之類。通朝士書﹐如「罪出」﹑「憂去」﹐甚至以「申謝」爲「敍謝」。初以爲過﹐及見元祐一小說﹐言蘇明允作《權書》﹐歐陽公大奇之﹐爲攺書中所用「崩」﹑「亂」十餘字﹐奏於朝。哲宗嘗書鄭谷《雪詩》於扇﹐「亂飄僧捨茶煙濕」﹐攺「亂飄」爲「輕飄」。

○諸公前身

房次律爲永禪師﹐白樂天海中山。本朝陳文惠南庵﹐歐陽公神淸洞﹐韓魏公紫府眞人﹐富韓公昆侖眞人﹐蘇東坡戒和尙﹐王平甫靈芝宮。近時所傳尢眾﹐第欲印證今古名輩﹐皆自仙佛中去來。然其說類得於夢寐渺茫中﹐恐止可爲篇什裝點之助。

○東坡八賦

東坡在海外﹐語其子過曰「我決不爲海外人﹐近日頗覺有還中州气象。」乃滌硯焚香﹐寫平生所作八賦﹐當不脫誤一字以卜之。寫畢﹐大喜曰「吾歸無疑矣﹗」後數日﹐廉州之命至。八賦墨迹﹐初歸梁師成﹐後入禁中。煇在建康﹐於老尼處得東坡元祐間綾帕子﹐上所書《薄命佳人詩》﹐末兩句全用艸聖﹐筆勢尢超逸。尼時年八十餘矣。又於呂公經甫少卿家見所書《傷春詞》。虞部文甫﹐少卿父也。二墨迹屢經兵火而尙存﹐誠宜珍祕。呂乃申公之後。

○重湖詩

紹興辛酉﹐煇隨侍之鄱陽。至南康揚瀾﹑左蠡﹐失舟﹐老幼僅以身免。小泊沙際﹐俟易舟。信步至山椒一寺﹐軒名重湖﹐梁間一木牌﹐老僧指示﹕「是乃蘇內翰畱題。」登榻觀之﹐卽「八月渡重湖﹐蕭條萬象疏。秋風片帆急﹐暮靄一山孤。許國心猶在﹐康時術已虛。岷峨千萬里﹐投老得歸無」詩也。漶漫﹐尙可讀。僧云以所處深險﹐人迹不到﹐故畱至今。然律詩而用兩韻﹐叩於能詩者﹐曰「詩格不一﹐如李誠之《送唐子方》亦兩押『山』﹑『難』字韻﹐政不必拘也。」而坡《歧亭詩》凡二十六句﹐而押六韻﹐或云無此格。韓退之有《雜詩》一篇﹐二十六句﹐押六韻。

○小孤祠

煇平生四泛大江﹐備嘗艱險﹐共載生死﹐系於沈浮之間。每過龍祠﹐薰鑪瀝觴惟謹。無屋宇﹐但植一竿﹐亦致冥幣於中流。至小孤山﹐謁廟﹐見幡腳及花瓶中小靑蛇盤結﹐舉首蜿蜒者甚眾﹐祝者云神今日在廟歆享而然。歸舟﹐夜夢入廟如儀﹐且口占祝文。旣覺﹐但記「浩若川流﹐倘不葬於魚腹。赫然廟貌﹐尙可薦於豚蹄」一聯耳。

○婦女夾拜

男子施敬於婦女﹐男一拜﹐婦答兩拜﹐名曰「夾拜」﹐古禮也。今則不然。古之男女皆跪﹐《詩》曰「長跪問故夫。」或問婦跪如何﹐嘗聞海上之國﹐僧尼﹑婦人皆作男子拜﹐拜尙不以爲異﹐則跪宜有之。

○狄武襄像

向在建康﹐於鄰人狄似處見其五世祖武襄公收儂智髙時所帶銅面具及所佩牌﹐上刻眞武像。世言武襄乃眞武神也。又出使相判陳州告身﹐皆五色金花綾紙十七張﹐暈錦褾袋﹐犀軸﹐紫絲网皆備。後於友人歐陽俊處得其遠祖文忠公自初進擢至贈謚綸告﹐一無遺者。可謂故物﹐不愧鄭公之笏。兩家其能終保存耶﹖

○靑沙爛

武襄赴陳州﹐不懌﹐語所親曰「靑此行必死。」問其然﹐曰「陳州出一梨子﹐號『靑沙爛。』今去本州﹐靑必爛死。」一時𨿽笑之﹐未幾果卒。初實戲談﹐適會其死耳。似云初無此說﹐好事者爲之。或云當時狄爲都人指目﹐故爲是無稽之言以爲笑端。判陳州﹐竟因疑似。熙寧攺元﹐靑子咨入對﹐上問靑徵南有遺書否﹖乃上《平蠻記》及《歸仁鋪戰陣》二圖。上乃自爲文﹐遣使卽其第祭之。其文具載《實錄》。

○書畫

信安孟王仁仲﹐酷嗜法書名畫﹐且能別眞贗。帥建康日﹐知先人素從後湖蘇養直徵君遊﹐托移書求仇池故硯。蘇答云「抄掠之餘﹐所存百骸九竊耳。平生長物﹐豈復一毫﹐況仇池之尢物乎﹖公殆索我於昔之隱幾者也。」孟見之﹐笑曰「只是不肯見畀爾。」後數年﹐黃山谷甥洪仲本﹐托先人以一畫致於孟﹐乃枯﹖﹖卉上一鷹﹐實山房李公擇尙書故物﹐補破處﹐龍眠筆題作鐘隱。米元章《畫史》云李后主號鐘山隱居﹐疑後主筆也。而《名畫錄》自有鐘隱﹐南唐人﹐未知孰是。或謂古畫必有對﹐後聞並歸於孟氏。鐘隱﹐天臺人﹐隱於鐘山﹐遂爲姓名。李方叔爲趙徳麟品徳隅齋畫﹐備書其藝之妙。

○韓魏公遇刺

韓魏公領四路招討﹐駐延安。忽夜有攜匕首至臥內者﹐乃夏人所遣也。公語之﹕「汝取我首去。」其人曰「不忍﹐得諫議金帶足矣。」明日﹐公不治此事。俄有守陴者以元帶來納﹐畱之。或曰「初不治此事爲得體﹐卒受其帶﹐則墮姦人計中矣。」公嘆非所及。元丰間﹐亦有守邊者一夕失城門鎖﹐亦不究治﹐但亟令易而大之。繼有得元鎖來歸者﹐乃曰「初不失也。」使持往合關鍵﹐蹉跌不相入。較以納帶﹐似得之。豈大賢千慮﹐未免一失乎﹖延安刺客﹐乃張元所遣。元本華陰布衣﹐使气自負﹐嘗再以詩幹魏公﹐公不納﹐遂投西夏而用事。迨王師失律於好水川﹐元題詩於界上僧寺云「夏竦何曾聳﹐韓琦未是奇。滿川龍虎舉﹐猶自說兵機﹗」其不遜如此。熊子復著《九朝通略》﹐於康定元年書﹕「華州進士張源逃入元昊界﹐詔賜其家錢米以反間之。」卻用此「源」字。

○神禦殿

嘉祐中﹐修睦親宅神禦殿﹐歐陽文忠公言「祖宗廟貌﹐非人臣私家所宜有。」罷之。宣和間﹐朱勔在蘇州﹐卽私室建神禦殿﹐奉禦容其中。監司﹑郡邑吏﹐每朔望皆拜庭下。熙寧間﹐宗室魯王等亦建神禦於本宮。議臣謂﹕「諸侯不得祖天子﹐公廟不設於私家。今宗室有祖宗神禦﹐非所以明尊卑﹑崇正統也﹐宜一切廢罷。」從之。近屬王宮﹐尙有法禁。小臣私室﹐豈應得爲﹗

○蔡京東明讖

徽宗召天下道術之士﹐海陵徐神翁亦至。神翁好寫字與人﹐多驗。蔡京得「東明」二字﹐皆謂東明乃向日之方﹐可卜富貴未艾。後京貶死潭州城南五里外東明寺﹐比之六賊﹐獨免誅戮。或謂以其當軸時﹐建居養﹑安濟﹑漏澤﹐貧有養﹐病有醫﹐死有葬﹐陰徳及物所致。其然乎﹖當是時﹐有司觀望﹐奉行失當﹐於居養﹑安濟﹐皆給衣被器用﹐專雇乳母及女使之類﹐資給過厚﹐常平所入﹐殆不能支﹐致侵擾行戶。宣和初﹐復詔裁立中制﹐未幾遂廢。

○靑布條

京之卒﹐適潭守乃其仇﹐數日不得殮﹐隨行使臣輩稿葬於漏澤園﹐人謂得其報。此說止見於《靖康禍胎記》。宣和間﹐京師染色﹐有名「太師靑」者。迨京之殮﹐無棺木﹐乃以靑布條裹屍﹐玆其讖也。

○蔡京二事

京在相位﹐偶在告未出。有某氏﹐先在兩家各生一子﹐後二子入從﹐爭欲迎母歸養﹐未知適從。事至朝廷﹐執政無所處﹐持以白京。京曰「此亦何難﹐第問其母願歸何處。」一言遂決。又一歲﹐戶部欠郊費若干﹐長﹑貳堂白﹐京唯唯。期逼﹐申言之﹐答以「徐之」。旋聞下文思院鑄錢樣﹐亦叵測。時富商大賈在京識事者﹐懲屢變鹽法之害﹐亟以所蓄算請鈔旁。不數日﹐府庫沛然。

○玉盞玉卮

徽宗嘗出玉盞﹑玉卮﹐以示輔臣﹐曰「欲用此於大宴﹐恐人以爲太華。」京曰「臣昔使虜﹐見有玉盤盞﹐皆石晉時物。指以示臣﹐謂南朝無此。今用之上壽﹐於理毋嫌。」徽宗曰「先帝作一小臺﹐財數尺﹐上封者甚眾﹐朕甚嘉之。此器已就久矣﹐懼人言復興。」京曰「事苟當於理﹐人言不足卹也。陛下當享天下之養﹐區區玉器﹐何足道哉。」其不能納忠﹐大率如此。

○呼子爲公

京懷姦固位﹐屢被逐而不去﹐王黼切忌之﹐百方欲其去。乃取旨﹐遣童貫偕其子攸往取表﹐京以攸被詔同至﹐乃置酒畱貫﹐攸亦預焉。京以事出不意﹐一時失措﹐酒行﹐自陳曰「京衰老宜去﹐而不忍遽乞身者﹐以上恩未報﹐此二公所知也。」時左右聞京並呼其子爲「公」﹐莫不竊笑。欲去宰輔取表﹐自京始。嘗考晁錯更漢令﹐諸侯喧嘩﹐錯父聞之﹐從潁川來﹐謂錯曰「上初卽位﹐公爲政用事﹐侵削諸侯﹐疏人骨肉﹐口語多怨公﹐何謂也﹖」錯曰「固也。不如此﹐天子不尊﹐宗廟不安。」父曰「劉氏安矣﹐晁氏危﹐吾去公歸矣。」凡三呼其子爲「公」。史筆書之﹐亦以表其失言。

○失認旗

蔡攸副童貫出師北伐﹐有「少保節度使」與「宣撫副使」二認旗從於後。次日﹐執旗兵逃去﹐二旗亦失之﹐識者知爲不祥。旣行﹐徽宗語其父京曰「攸辭日﹐奏功成後﹐要問朕覓念四﹑五都知﹐其英气如此。」京但謝以「小子無狀」。二人乃上寵嬪﹐念四者﹐閻婕妤也。

○表忠碑

京得東坡《表忠觀碑》﹐讀至「天目之山﹐苕水出焉」﹐謂坐客曰「是甚言語﹖」初不知「某之山某水出焉」﹐酈元《水經》格也。王荊公得《表忠觀碑》﹐顧坐客曰「似何人之文﹖」自又曰「似司馬遷。」自又曰「似遷何等文﹖」自又曰「《漢興諸侯王年表》也。」邵溥公濟云「遷死﹐亡《景帝》《武帝》二紀﹐《禮》《樂》等書﹐《三王世家》﹐乃元﹑成間褚先生補作﹐非遷之書也。」

○《王荊公日錄》

《王荊公日錄》﹐八十卷。毗陵張氏有全帙﹐頃曾借觀。凡舊徳大臣不附己者﹐皆遭詆毀。論法度有不便於民者﹐皆歸於上。可以垂耀後世者﹐悉己有之。盡出其婿蔡卞誣罔。其詳具載陳了齋瑩中《四明尊堯集》。陳亦自謂「豈敢以私意斷其是非﹐更在後之君子審辯而已。」故《神宗實錄》後亦多采《日錄》中語增修。章子厚爲息女擇配﹐久而未諧。蔡因曰「相公擇婿如此其艱﹐豈不男女失時乎﹖」子厚曰「待尋一个似蔡郎者。」蔡甚慚。王﹑蔡造端矯誣﹐𨿽歷千百年﹐眾論籍籍如新。矧同時之人﹐宜乎議之不置。孰謂蓋棺事始定耶﹖前說煇得於叔祖元仲。叔祖視政﹑宣諸名公爲輩行﹐李丞相伯紀欲以諫官薦﹐不就。平生所著詩篇﹐薌林向伯恭爲之序。

○賜進士及第期集錢

熙寧五年﹐詔賜新及第進士錢三千緡﹐諸科七百緡﹐爲期集費。進士諸科舊用甲次髙下率錢﹐貧者或稱貸於人﹐過於浮費﹐至是始賜之﹐後以爲例。

●卷三

○景陽臺

煇居建康﹐春時偕一二鄰曲﹐至內後景陽臺臺之下一尼庵少憩。見若琉璃色一瓦羫﹐徑二尺許﹐厚三四寸﹐中空﹐用以閣盆盎。叩之﹐鏗然有聲。尼云「近墾地得之﹐乃李后主用此引後湖水入宮者。」𨿽瓦礫微物﹐亦有時而顯晦。又至白下門外齊安院﹐主僧曰「近治地得一玉杯﹐已碎。銀一鋌﹐上刻『永定公主爲志公和尙淨發之資﹐一樣十鋌』。」「行人問宮殿﹐耕者得珠璣」﹐誠不吾欺。

○金陵風物

張文潛《雜書》有云「余自金陵月堂謁蔣帝祠﹐初出北門﹐始辧色﹐行平野中。時暮春﹐人家桃李未謝。西望城壁壕水﹐或絕或流﹐多﹑白鷺﹐迆邐近山﹐風物夭秀﹐如行錦繡圖畫中。舊讀荊公詩﹐多稱蔣山景物﹐信不誣。白公少客杭州﹐自言欲得守杭﹐卒如其言。予亦云。」與東坡跋﹕「秦太虛夜航西湖﹐至普明院﹐捨舟從參寥﹐並湖而行﹐出雷峯﹐度南屏﹐濯足於惠因澗。入靈石塢﹐得支徑﹐上風篁嶺﹐憩於龍井﹐始至壽聖院謁辧才。」一段奇事﹐景趣略相似﹐皆可以畫﹐但恐畫不就爾。煇𨿽未嘗夜遊南﹑北山﹐如金陵郊野﹐春遊良不疏。想象文潛所歷﹐如在目前。足不至者二十餘年﹐特未知今夏何似。

○鐘山唱和

煇憶年及冠從父執陳彥育序遊鐘山﹐陳題三四詩於八功徳水庵之壁﹐「寒騎瘦馬度山腰﹐目斷靑溪第一橋。盡是帝王陵墓處﹐野風荒艸暝蕭蕭。」「十年塵土暗衣巾﹐亂走江鄕一病身。西第將軍成底事﹐北朝開府是何人﹖」止記其二。陳﹐句金人﹐素與先人厚善。先人嘗次其韻﹐「雄壓吳頭控楚腰﹐千峯環拱冶城橋。黃旗紫蓋旋歸漢﹐古剎淒涼尙號蕭。」「北嶽經行匪濫巾﹐相陪來現隱淪身。春蘿秋桂還吾輩﹐白浪紅塵付若人。」皆書於壁。二十年後再過之﹐皆不存矣。郗後化蟒之地鹿苑院﹐土人名爲蕭帝寺﹐寺之殿宇﹐猶是梁時建立者。

○上元古迹

建康﹐六朝故都。葉石林少蘊居畱日﹐嘗命諸邑官能文者搜訪古迹制《圖經》。時石橘林敏若子邁主上元簿﹐考最詳﹐多以王荊公詩引證﹐號《上元古迹》。煇嘗得其書﹐後史誌道侍郎修《建康志》﹐宛轉借去。《志》成﹐爲助良多。

○新林名

石林至新林﹐因江寧尉林恪謁於道旁﹐忽叩新林之名﹐林卽對乃王坦之倒執手板見桓溫之地。大喜曰「不圖同僚中得一文士。」未幾﹐以《左傳》托其點抹﹐其見賞識如此。方欲薦用而林卒。林﹐開封人﹐紹興戊午魁特奏名。

○建康府治

建康創建府治﹐石林委府僚伻圖﹐再三不葉意。一旦﹐杖策自往相視﹐四顧指畫﹐遂定儀門外列六位以處倅貳職官。迨六蜚臨幸﹐以設廳爲三省﹐便廳爲樞密院﹐六位爲六部﹐次及百司﹐皆有攸處。其他政事精明﹐彼民至今能道之。石林爲從祖姑之夫﹐煇幼及識其風度﹐偉人也。

○《避暑錄》

石林爲蔡京客﹐故《避暑錄》所書政﹑宣間事﹐尊京曰「魯公」。凡及蔡氏﹐每委曲回護﹐而於元祐斥司馬溫公多﹐何也﹖建炎﹑紹興初﹐仕宦者供家狀﹐有「不系蔡京﹑王黼等親黨」一項。「今日江湖從學者﹐人人諱道是門生」﹐石林其矯一時之獘耶﹖

○朔北气候

絕江渡淮﹐過河﹐越白溝﹐風聲气俗頓異﹐寒暄亦不齊。煇淳熙丙申從使節出疆﹐回轅當三月中﹑下旬﹐一路紅塵漲天﹐熱不可耐﹐若江南五﹑六月气候。往還經從汴都﹐顧瞻宗廟宮室﹐「不悟朝陽殿﹐遂作單於宮」﹐不獨興嘆於往古。以中原復中原﹐規恢洪業﹐信自有時。恨輝老矣﹐其及見諸侯東都之會耶﹖

○士大夫好尙

士大夫欲永保富貴﹐動有禁忌﹐尢諱言死﹐獨溺於聲色﹐一切無所顧避。聞人家姬侍有惠麗者﹐伺其主翁屬纊之際﹐已設計賄牙儈﹐俟其放出以售之。𨿽俗有熱孝之嫌﹐不卹也。又佩玉以屍沁爲貴﹐酬價增數倍﹐墟墓之物﹐反爲生人寶玩。是皆不可以理詰。

○朝士去國

四十年前﹐朝士遭論﹐徑放謝辭﹐蒼黃出關﹐親厚者亦不敢相聞。迨更化之後﹐稍革此風﹐猶未敢舒肆。叔祖繇三院禦史貳春官﹐未幾罷斥。時王公元樞徳言任小司空﹐趨局卽請早出假。同列叩之﹐昌言答曰「綸今日欲送周爲髙。」爲髙﹐叔祖字也。從列尾而至者一二耳。近時去國者﹐冠蓋祖餞﹐從容理裝﹐風俗歸厚﹐於治世豈小補哉。括蒼管銓平仲﹐監奏邸﹐坐事免官﹐秦丞相手封銀一笏以助其歸﹐恃此方敢畱一二日。蓋秦早授館於其家﹐故特致此禮。

○日者談休咎

政﹑宣間﹐除擢侍從以上﹐皆先命日者推步其五行休咎﹐然後出命。故一時術者﹐謂士大夫窮達在我可否之間﹐朝士例許於通衢下馬從醫卜﹐因是此輩益得以憑依。今談天者﹐旣出入貴人門第﹐揣摩時事以售其說﹐偶爾符合﹐遂名奇中。卜以決疑﹐封影乃驗於日後﹐反致人疑。死生﹑禍福﹑貴賤﹐各有定分﹐彼焉能測造化之妙﹗晁文元平生不喜術數之說﹐每謂﹕「自然之分﹐天命也。樂天不憂﹐知命也。推理安常﹐委命也。何必逆計未然哉﹗」

○林靈素

宣和崇尙道教﹐黃冠出入禁闥﹐號金門羽客。气焰赫然﹐林靈素爲之宗主。道官自金壇郎至太虛大夫﹐班秩與庭臣同。靈素初除金門羽客﹑通眞達靈元妙先生﹐視中大夫。後馴擢至太中大夫﹑沖和殿侍晨﹐視兩府。道官同文官﹐編入雜壓﹐仍每遇郊恩﹐封贈父母。一日盛暑﹐亭午﹐上在水殿﹐熱甚﹐詔靈素作法祈雨。久之﹐奏云「四瀆﹐上帝皆命封閉﹐惟黃河一路可通﹐但不能及外。」詔亟致之。俄震雷大霪﹐霪皆濁流﹐俄頃卽止。中使自外入﹐言內門外赫日自若﹐徽宗益神之。宣和末﹐死於溫州。未死間﹐先自籍平日錫賚物﹐寄之郡帑﹐且爲治命﹐殮以容身之棺﹐棺中止置所賜萬歲藤拄杖﹐封窆甚固。建炎初﹐惟下溫州籍其貲而已。後數年﹐有內侍洗手劉太尉之侄﹐避地至長沙﹐於酒肆見一駝裘丈夫﹐負壁而坐﹐熟視﹐乃靈素也。劉叩﹕「先生何爲至此﹖」靈素曰「吾亡命爾﹐向不早爲此﹐身首異處矣。」倏失所在。靈素狡獪﹐幸震一時﹐及勢衰事變﹐復以譎詐遁去﹐異哉﹗後葬永嘉黃土山﹐先命見石龜方下棺﹐開穴深數丈﹐果得之。

○王俊乂問道

當靈素盛時﹐一日﹐有詔兩學之士問道於其座下﹐且遣親近中貴監蒞。靈素旣升座﹐首召學博士王俊乂。久而不出﹐旣出﹐乃昌言「昔吾先聖與老聃同徳比義﹐相爲師友﹐豈有摳衣禮黃冠者哉﹗」聞者駭然﹐各逡巡而罷。王﹐海陵人﹐歷宰掾﹐分符而終。近萬元享典鄕郡﹐𨿽載姓名於《圖經﹖人物志》﹐偶遺此一節。

○王仔昔

時又有王仔昔者﹐初館於蔡京第。屬大旱﹐徽宗焦心禱雨﹐每遣中使持一幅素紙﹐求仔昔書﹐皆爲禱雨也。一日﹐中使再持紙至﹐仔昔忽書一小符﹐仍札其左云「焚符﹐湯沃而洗之。」中使大懼﹐不肯受。曰「上禱雨﹐今得此﹐大謬矣。」仔昔怒曰「第持去﹗」上得之﹐駭異。蓋上默禱﹐爲寵嬪赤目者﹐因一沃而愈。詔封通妙先生。後以語言不遜﹐殺之。

○生菜

紹興丁巳歲﹐車駕巡幸建康。回蹕時﹐先人主丹徒簿排辦新丰鎭頓﹐物皆備。禦舟過﹐止宣素生菜兩籃﹐非所辦者。官吏倉卒供進﹐幸免闕事。前頓傳報﹐生菜遂爲珍品。物有時而貴﹐世事奚不然。

○吳長吉

吳悊﹐字長吉﹐臨川人﹐後徙建康﹐早從王荊公學。談熙﹑丰間舊事﹐亹亹不倦﹐與秦丞相有硯席舊。晁共道居畱日﹐俾鄕人舉其孝廉。孝者﹐當兵火擾攘之際﹐供母養無缺。廉者﹐𨿽在窮約﹐人或周之﹐有所不受。𨿽曰鄕論素與﹐亦未免有所迎合。繼以禮津置﹐赴行在所﹐館於太學。未幾﹐托疾告歸﹐初無恩數。爾後八行﹑孝廉之舉﹐寂無聞焉。

○瓊花

瓊花﹐海內無二本﹐唐人謂「玉蕊花」﹐乃比其色。許愼《說文》﹐瓊乃赤玉﹐與花色不類。煇家海陵﹐海陵昔隸維揚﹐亦視爲鄕裏﹐自幼遊戲無雙亭﹐未見甚奇異處﹐不識者或認爲「聚八仙」﹐特以名品素髙爾。后土祠前後地土膏腴﹐尢宜芍藥。歲新日茂﹐及春開﹐敷腴盛大﹐纖麗富艷﹐遂與洛陽牡丹並驅角勝。孔毅父嘗譜三十有三種﹐續之者才十餘種﹐夫豈能備﹐固宜有所增益。錢思公尹洛﹐一日﹐幕客旅見於雙桂樓下﹐見小屏細書九十餘種﹐皆牡丹名也。洛花久污鮏羴﹐揚花在今日尢當貴重。

○金帶圍

紅藥而黃腰﹐號「金帶圍」。初無種﹐有時而出﹐則城中當有宰相。韓魏公爲守﹐一出四枝﹐公自當其一。選客具樂以賞之﹐時王岐公危１１１１珝爲屬﹐1111皆在席﹐缺其一﹐莫有當之者。會報過客陳太博入門﹐亟召之﹐乃秀公也。酒半折花﹐歌以插之。四公後皆爲首相。後山陳師道云。輝嘗詢於揚之故老﹐皆云初不識所謂「金帶圍」者﹐豈花與人物亦相爲榮悴乎﹖

○錢塘舊景

煇祖居錢唐後洋街﹐第宅毀於陳通之亂﹐今韓蘄王府﹐其地也。嘗見故老言﹕昔歲風物﹐與今不同﹐四隅皆空響﹐人迹不到。寶蓮山﹑吳山﹑萬松嶺﹐林木茂密﹐何嘗有人居。城中僧寺甚多﹐樓殿相望。出湧金門﹐望九里松﹐極目更無障礙。自六蜚駐蹕﹐日益繁盛。湖上屋宇連接﹐不減城中。「一色樓臺三十里﹐不知何處覓孤山﹖」近人詩也。或云爲此詩者黃姓﹐失其名﹐亦嘗作《萬俟丞相挽詩》﹐有「地下若逢秦相國﹐也應不說到沅湘」之句。

○廬山

天下名山福地﹐類因行役窮日力﹐且爲「姑俟回程來觀」之語所誤﹐竟失一往﹐貽終身之恨者多矣。煇頃隨侍﹐自番陽順流東歸﹐至南康阻風﹐畱一日。乘興遊廬山﹐飯於歸宗﹐旋至萬杉﹐杉陰夾道蔽日。抵羅漢﹐觀大■。未至棲賢數里﹐先聞三峽噴薄激射之聲﹐動心駭目。凡山南佳處﹐領略粗徧。爾後一再經從﹐皆不暇訪陳迹﹐至今淸夢猶在巖壑間。嘗有一編紀遊﹐今亡。

○挽詩

昭慈聖獻上賓﹐庭臣進挽歌辭﹐莫不紀垂箔事。一詩云「飲馬驅驕虜﹐飛龍紀建炎。艱危三攺歲﹐倉卒兩垂簾」云云﹐乃中書舍人林遹詞也﹐一時傳誦。挽詩自古皆五言﹐至嘉祐末方有爲七言者。

○東坡祠

榦道末﹐晁彊伯子健至毗陵﹐祠蘇東坡於學宮。其叔少尹子止爲之記﹐其間言「坡之葬也﹐少公銘其墓﹐皆非實錄。其甚者﹐以賞罰不明罪元祐﹐以攺法免役懷元丰。指溫公才智不足﹐而謂公斥逐出其遺意。稱蔡確謗讟可赦﹐而謂公進用由其選擢。章惇之賊害忠良﹐而云公與之友善。林希之誣詆善類﹐而云公嘗汲引之。」子止所書如此。少公之語﹐志文在﹐可考也。其然﹐不其然乎﹖祠宇成﹐中置坡塑像﹐又徧求從壯至老﹐及自海外歸儀形﹐繪於兩廡。晁文元後﹐子健爲景迂生以道之嫡孫。祠堂碑後爲人磨去。東坡自海外歸毗陵﹐病暑﹐著小冠﹐披半臂坐船中。夾運河千萬人隨觀之﹐坡顧坐客曰「莫看殺我否﹖」則素知彼民愛慕﹐坡亦眷眷此地而不忘。彊伯屍而祝之之意出此。

○坡入荊溪

東坡初入荊溪﹐有「樂死」之語﹐蓋喜其風土也。繼抱疾稍革﹐徑山老惟琳來問候﹐坡曰「萬里嶺海不死﹐而歸宿田裏﹐有不起之憂﹐非命也邪﹖然死生亦細故爾。」後二日﹐將屬纊﹐聞根先離﹐﹖﹖林叩耳大聲曰「端明勿忘西方﹗」曰「西方不無﹐但个裏著力不得。」語畢而終。歸老素志﹐竟墜渺茫﹐一丘一壑﹐天實嗇之。淳熙己酉﹐周益公罷相回江右﹐小泊荊溪﹐因董氏出《楚頌帖》﹐乃考坡自元丰七年以後經從此地月日本末爲詳﹐刻石具在。《楚頌》﹐乃坡欲種橘名亭而不遂者也。

○乳羊

英州碧落洞乳羊﹐飲鐘乳澗水﹐體白如乳。遇刲方見﹐然不常有也。通﹑泰鹽地﹐麋食艾﹐生茸入藥﹐故人極力捕獵﹐以邀善價。士大夫求恣嗜欲﹐有養巨鹿﹐日刺其血﹐和酒以飲﹐其殘物命如此。嘗聞宣和間﹐艮嶽豢鹿數百千頭﹐其大如驢。虜圍城中﹐盡殺以啖衛士﹐茸﹑角皆棄之。

○茶鹽表

族叔茂振﹐以正字權外制日﹐秦丞相俾代作《進茶鹽法表》。繼聞秦自有所攺定﹐迨付出﹐所攺者「不有成憲﹐將何靖民」八字耳。或叩本語﹐云「不逮也。」後自同知樞密院責祕書少監﹐分司居筠州。逾年﹐放還﹐宗族勞其歸﹐因言蘇黃門亦以少蓬分司居於筠州。云不獨爾﹐所寓之屋亦黃門舊宅。旣葬二十八年﹐內翰洪公景盧方誌其墓。當在樞府日﹐洪爲編修官。

○立皇子詔

族叔在翰苑﹐一日召至中書﹐受旨作《建立皇子詔》﹐曰「朕荷天右序﹐承列聖之丕業﹐思所以垂裕於後﹐夙夜不敢康寧。永惟本支之重﹐彊固王室﹐親親尙賢﹐厥有古義。普安郡王﹐藝祖皇帝七世孫也﹐自幼鞠於宮闈﹐嶷然不羣﹐聰哲端重﹐閱義有立。亢於宗藩﹐歷年滋多﹐厥徳用茂。望實之懿﹐中外所聞。朕將考禮正名﹐昭示天下。立愛之道﹐始於家邦﹐自古帝王﹐以此明人倫而厚風俗也。稽考前憲﹐非朕敢私。」上讀之稱善﹐又令制字以賜﹐未幾遂柄用。洪具著此文於志中﹐仍首載當時使事﹐且云效坡公所作《富碑》之體。

○宏詞取人

族叔初試宏博﹐以所業投湯岐公。時季元衡待制亦投文字﹐湯嘗師之﹐初許其奪魁。一日﹐謂季曰「近有一周某至﹐先生當次其下。」旣奏名﹐季果次焉。

○七夫人

蔡卞之妻七夫人﹐頗知書﹐能詩詞。蔡每有國事﹐先謀之於牀第﹐然後宣之於廟堂。時執政相語曰「吾輩每日奉行者﹐皆其咳唾之餘也。」蔡拜右相﹐家宴張樂﹐伶人揚言曰「右丞今日大拜﹐都是夫人裙帶﹗」譏其官職自妻而致﹐中外傳以爲笑。煇在金陵﹐見老先生言﹐荊公嘗謂﹕「元度爲千載人物﹐卓有宰輔之器﹐不因某歸以女憑藉而然。」其後蔡惟知報婦翁之知﹐不知掩婦翁之失﹐致使得罪天下後世﹐其於報也何有﹗

○行腳僧

七夫人者﹐一日於看樓見一僧頂笠自樓下過﹐問左右﹕「笠甚重﹐內有何物﹖」告以行腳僧生生之具皆在焉。因嘆曰「都是北珠﹑金箔﹐能有多少﹗」亟使人追之﹐意欲厚施﹐其僧不顧而去。異夫巡門持缽者。

○觴客歡洽

合堂同席以觴客﹐客非其人﹐則四座歡不洽﹐而飲易醉﹐返以應接爲苦。《選》詩﹕「從軍有苦樂﹐但問所從誰。」或欲易「從軍」爲「飲酒」﹐飲酒欲歡﹐無由自醉﹐得勸則沈湎﹐勸尢在乎勸侑辭遜之間。五十年前﹐宴客止一勸。今則巡杯止三﹐勸則無算﹐顚僕者相屬﹐不但沈湎而已﹐亦見風俗隨時奢儉之不侔。然一席歡洽﹐全在致勸辭受之際﹐若杯行到手不畱殘﹐气固豪矣﹐於畱連光景﹐似欠從容。是皆少年態度﹐老去﹐夫何能爲﹗

●卷四

○借書

「借書一瓻﹐還書一瓻」﹐後訛爲「癡」﹐殊失忠厚气象。書非天降地出﹐必因人得之﹐得而祕之﹐自示不廣﹐人亦豈肯以未見者相假。唐杜暹家書﹐末自題云「淸俸買來手自校﹐子孫讀之知聖道﹐鬻及借人爲不孝。」鬻爲不孝﹐可也。借爲不孝﹐過矣。然煇手抄書﹐前後遺失亦多﹐未免往來於懷。因讀唐子西《失茶具說》﹐釋然不復芥蒂。其說曰「吾家失茶具﹐戒婦勿求。婦曰﹕『何也﹖』吾應之曰﹕『彼竊者﹐必其所好也。心之所好﹐則思得之﹐懼吾靳之不予也而竊之。則斯人也﹐得其所好矣。得其所好則寶之﹐懼其泄而祕之﹐懼其壞而安置之。則是物也﹐得其所托矣。人得其所好﹐物得其所托﹐復何言哉。』婦曰﹕『嘻﹐是烏得不貧﹗』」煇亦云。

○藏書

聚而必散﹐物理之常。父兄藏書﹐惟恐子弟不讀。讀無所成﹐猶勝腐爛篋笥﹐旋致蠹魚之變。陳亞少卿藏書萬卷﹑名畫一千餘軸﹐晚年復得華亭雙鶴﹐及怪石異花。作詩戒其後曰「滿室圖書作典墳﹐華亭仙客岱云根。他年若不和花賣﹐便是吾家好子孫。」亞死﹐悉歸他人。

○造請疏數

造請不避寒暑﹐誠可譏誚。若下位事上官﹐朝造夕謁﹐其可不循等威之分。若初非隸屬﹐但恃雅素﹐趑趄日進﹐懷漫刺俯首樊知客輩﹐固多不自愛重者。「寧使訝其不來﹐莫使厭其不去」﹐是爲名言。

○逐客

放臣逐客﹐一旦棄置遠外﹐其憂悲憔悴之嘆﹐發於詩什﹐特爲酸楚﹐極有不能自遣者。滕子京守巴陵﹐修嶽陽樓﹐或贊其落成﹐答以﹕「落甚成﹐只待憑欄大慟數場﹗」閔己傷志﹐固君子所不免﹐亦豈至是哉﹗張蕓叟元丰間從髙遵裕辟﹐環慶出師失律﹐且爲轉運使使李察訐其詩語﹐謫監郴州酒。舟行﹐以二小詞題嶽陽樓﹐「木葉下君山﹐空水漫漫。十分斟酒斂芳顏。不是渭城西去客﹐休唱《陽關》。醉袖撫危欄﹐天澹雲閒。何人此路得生還﹖回首夕陽紅盡處﹐應是長安。」「樓上久踟躕﹐地還身孤。擬將憔悴弔三閭。自是長安日下影﹐流落江湖。爛醉且消除﹐不醉何如﹖又看暝色滿平蕪。試問寒沙新到雁﹐應有來書」。亦豈無去國流離之思﹐殊覺哀而不傷也。

○張蕓叟遷謫

蕓叟遷流遠謫﹐歷時三﹐涉水六﹐過州十有五。自汴抵郴﹐所至畱連。南京孫莘老﹑揚州孔周翰﹑泗州蔣穎叔﹑江寧王介甫﹑黃州蘇子瞻﹑衡州劉貢父﹐皆相遇焉。說詩攬勝﹐無復行役之勞。未離江寧日﹐因送人入京﹐及同士子數輩飲餞﹐遊淸涼寺。抵暮回﹐屬營妓數人同舟﹐宛轉趣賞心亭。未至﹐聞亭上有散樂聲。逼而詢之﹐乃府公訝妓籍疏索﹐俾申刻集之。旣見共載﹐野服披猖﹐但一笑而止。今日放臣逐客﹐容如是乎﹖一段勝槪﹐宜入畫圖。府公﹐陳和叔也。

○碧雲騢

碧雲騢者﹐廏馬也。莊憲太后臨朝﹐初以賜荊王曦。王惡其旋毛﹐太后知之﹐曰「旋毛能害人耶﹖吾不信。」畱以備上閒﹐爲禦馬第一。以其吻肉色碧如霞片﹐故云。世以旋毛爲醜﹐此以旋毛爲貴。𨿽貴矣﹐病可去乎﹖梅聖兪不得志於諸公間﹐乃借此名著書一卷﹐詆譏慶曆巨公。後葉石林於《避暑錄》嘗辧乃襄陽魏泰所著﹐嫁之聖兪。其略謂萬有一不至﹐猶當爲賢者諱。蓋亦未免置疑。邵公濟﹐康節孫也﹐亦引聖兪《聞範文正公訃詩》云「一出屢更郡﹐人皆望酒壺。俗情難可學﹐奏記向來無。貧賤常甘分﹐崇髙不解諛。𨿽然門館隔﹐泣與眾人殊。」謂爲郡以酒悅人﹐樂奏記納諛。豈所以論文正者﹐以是又疑眞出於聖兪也。煇舊得《﹖﹖武﹖﹖夫錄》一編﹐亦若《碧雲騢》﹐專暴人之短﹐爲人借去不

歸。

○能容於物

王荊公初見晏元獻﹐元獻熟視無他語﹐但云「能容於物﹐物亦容矣。」荊公唯唯﹐退而思之﹐「此語其有所出﹐或自爲之言﹖」後識者謂荊公平日所短正在於此﹐何元獻逆知其然耶﹖

○從官薦自代

先人性坦夷﹐遇事卽發﹐無一毫顧避。親戚有初除從官來見﹐首詢﹕「薦何人自代﹖」答以張安國。先人曰「不易薦拔寒素。狀元及第﹐榮進素定﹐何待薦也。」退而先人復言「且如擇婿﹐但取寒士﹐度其後必貴﹐方名爲知人。若捐髙貲﹐榜下臠狀元﹐何難之有﹗」

○四六剪裁

四六應用﹐所貴剪裁。或屬筆於人﹐有未然﹐則當通情商確。建康王元樞初以中書舍人權直學士院﹐除試工部侍郎﹐仍直院﹐落「權」字。辭免奏札第及起曹﹐議者疑焉。托一故人艸《謝表》﹐內一聯云「百工之事﹐蘭省遽冒於眞除。一札之書﹐花塼復遵於故步。」王攺作散句﹕「蘭省遽接於英遊﹐花塼不失於故步。」剪裁固善﹐然「花塼」宜貼「故步」﹐上句或謂似稍偏枯。

○唐子西復官表

頃年﹐番江初刊成《唐子西集》﹐時寓公曲肱熊叔雅來見先人﹐偶案間置此書﹐顧煇曰「曾看否﹖第九卷

第一篇

《惠州謝復官表》首云﹕『始以爲夢﹐旣而果然。』語簡而意足﹐可法也。」退而先人誨煇曰「前輩觀書﹐不苟簡類如此﹐𨿽一覽亦記篇目﹐後生豈可不勉。」

○焦坑茶

先人嘗從張晉彥覓茶﹐張答以二小詩﹐「內家新賜『密雲龍』﹐只到調元六七公。賴有家山供小艸﹐猶堪詩老薦春風。」「仇池詩中識『焦坑』﹐風味官焙可抗衡。鉆余權幸亦及我﹐十輩遣前公試烹﹗」時總得偶病﹐此詩俾其子代書﹐後誤刊在《於湖集》中。「焦坑」﹐產庾嶺下﹐味苦硬﹐久方回甘。「浮石已乾霜後水﹐焦坑新試雨前茶」﹐坡南遷回﹐至章貢顯聖寺詩也。後屢得之﹐初非精品﹐特彼人自以爲重。「包裹鉆權幸」﹐亦豈能望「建溪」之勝﹗

○密雲龍

煇出疆時﹐見三節人或攜建茶﹐沿途備用﹐而虜中非絕品不顧。蓋榷場客販坌集﹐且能品第精粗。中下者彼旣不售﹐乃賫以歸。夷狄尙爾﹐矧中國士大夫好事﹐宜乎珍尙鑑別﹐每相誇詡﹐惟恐汲泉不活﹐潑乳不多﹐啜嘗而乏詩情也。自熙寧後﹐始貴「密雲龍」﹐每歲頭綱修貢﹐奉宗廟及供玉食外﹐賚及臣下無幾。戚裏貴近﹐丐賜尢繁。宣仁一日槪嘆曰「令建州今後不得造『密雲龍』﹐受他人煎炒不得也﹗出來道我要『密雲龍』﹐不要團茶﹐揀好茶喫了﹐生得甚意智。」此語旣傳播於縉紳間﹐由是「密雲龍」之名益著。淳熙間﹐親黨許仲啟官麻沙﹐得《北苑修貢錄》﹐序以刊行。其間載歲貢十有二綱﹐凡三等﹐四十有一名。第一綱曰「龍焙貢新」﹐止五十餘誇﹐貴重如此。獨無所謂「密雲龍」﹐豈以「貢新」易其名﹐或別爲一種﹐又居「密雲龍」之上耶﹖葉石林云「熙寧中﹐賈靑爲福建轉運使﹐取小團之精者爲『密雲龍』﹐以二十餅爲斤﹐而雙袋﹐謂之『雙角』。大小團袋皆緋﹐通以爲賜﹐『密雲龍』獨用黃」云。

○拆洗惠山泉

煇家惠山﹑泉﹑石皆爲几案物。親舊東來﹐數聞松竹平安信﹐且時致陸子泉﹐茗碗殊不落莫。然頃歲亦可致於汴都﹐但未免瓶盎气。用細沙淋過﹐則如新汲時﹐號「拆洗惠山泉」。天臺山竹瀝水﹐斷竹梢屈而取之盈甕。若雜以他水﹐則亟敗。蘇才翁與蔡君謨鬥茶﹐蔡茶精﹐用惠山泉。蘇茶少劣﹐用竹瀝水煎﹐遂能取勝。此說見江鄰幾所著《嘉祐雜誌》。果爾﹐今喜擊拂者﹐曾無一語及之﹐何也﹖「雙井」﹐因山谷而重。蘇魏公嘗云「平生薦舉不知幾何人﹐惟孟安序朝奉﹐分寧人﹐歲以『雙井』一斤爲餉。」蓋公不納苞苴﹐顧獨受此﹐其亦珍之耶﹖

○館伴應對

待之以禮﹐答之以簡﹐與賓客言﹐或許是爲得體。呂正獻公以翰林學士館伴北使﹐虜頗桀黠﹐語屢及朝廷政事。公摘契丹隱密﹐詢之曰「北朝嘗試進士﹐出《聖心獨悟賦》﹐賦無出處﹐何也﹖」虜使愕然﹐語塞。專對之次﹐𨿽曰合成修好﹐惟恐失其歡心﹐若彼稍乖恭順﹐亦宜有以折其萌﹐俾知有人焉。於交鄰遇客﹐初無忤也。

○汴都舊事

祖母太夫人﹐慈聖之後﹐暇日與子孫談京都舊事﹕政﹑宣間﹐以戚裏﹐數值誕皇子﹐入內稱賀。盛飾﹐羣立於露臺﹐人各許攜一從婢。起居畢﹐自殿陛下撒包子﹐及成束金釵金銀錢﹐俾眾婢爭奪。或共得彩端﹐卽裂爲二。俯拾次﹐多遺釵珥之屬﹐殿上觀之爲笑樂。有惠捷者重負而歸﹐亦有徒手無一物者。時盛暑﹐以一鍍金錢於禦廊得水一杯。其錫賚殊不多﹐破費隨盡。因嘆南渡後不復見此盛事。曹氏分南﹑北宅﹐祖母﹐北宅也﹐爲武惠燕王五世孫。

○蕭注人倫

蕭注﹐字巖夫﹐臨江新諭人。熙寧中﹐上殿奏對罷﹐上問﹕「今臣僚中孰貴﹖」曰「文彥博。」又問其次﹐曰「韓琦。」又問﹕「王安石如何﹖」注曰「牛形人﹐任重而道遠。」一說﹐裕陵問﹕「文彥博跛履﹐韓琦嘶聲﹐何爲皆貴﹖」注曰「若不跛履與嘶聲﹐陛下不得而臣。」又問﹕「朕如何﹖」注曰「龍鳳之姿﹐天日之表﹐臣無得而言。」又問﹕「卿如何﹖」注曰「陛下以爲貴則貴矣﹐以爲賤則賤矣。」注累任邊要﹐以知人自許。上曰「聞卿有袁﹑許之學。」因問韓絳﹑王安石﹑馮京﹐注曰「安石牛耳虎頭﹐視物如射﹐意行直前﹐敢當天下大事。然不如絳得和气多﹐惟和气能養萬物。京得五行之秀﹐遠之若可愛﹐近之若廉隅。」見本傳。

○修圖經詳略

近時﹐州郡皆修圖志。志之詳略﹐系夫編摩者用力之精粗。揚州爲淮甸一都會﹐自唐已名﹖盛。向有王通叟﹐考古驗今﹐摭事千餘條﹐效《汴都》以爲賦﹐今館中及揚州有本。煇每謂建康六朝故都﹐又爲代邸興王之地﹐亦應揄揚以亞《雅》《頌》。𨿽聞江寧尉崔禮者嘗有此作﹐而文不足記其事﹐後未有繼之者。煇嘗言於故人王錫老﹐深以爲然﹐且有此意。未幾﹐錫老去爲潭州之土。

○雁燕

世謂雁爲孤﹐而不曰雙。燕曰雙﹐而不曰孤。以雁屬乎陽﹐燕屬乎陰﹐陽數奇﹐陰數偶故也。然常言「雁序」﹑「雁行」﹐蓋亦有時而不孤。燕𨿽有「於飛」之語﹐古今賦詠﹐何嘗必及於雙。曰孤曰雙﹐豈止以奇偶言之耶﹗

○兩學人物

承平時﹐兩學作成之盛﹐不但英才輩出﹐爲國之華﹐羣居燕處﹐𨿽一時謔浪之語﹐人皆喜聞而樂道之。嘗見前輩說數事﹕元祐間﹐敏求齋有治《春秋》陳生與宋門一倡狎。一日﹐會飲於曹門﹐因用《春秋》之文題於壁曰「春正月﹐會吳姬於宋。夏四月﹐復會於曹。」有繼其文戲之曰「秋饑﹐冬大雪﹐公薨。」其意以謂財匱當有饑寒之厄也。此固知非典語﹐亦切中後生泆遊迷而不返之病。

○章持及第

紹聖丁丑﹐章持魁南省﹐時有詩﹕「何處難忘酒﹐南宮放榜時。有才如杜牧﹐無勢似章持。不取通經士﹐先收執政兒。此時無一盞﹐何以展愁眉。」紹興間﹐秦伯暘魁多士﹐汪彥章啟賀其父﹐以「南宮進士」對「東閣郎君」﹐尙疑爲譏己﹐其敢顯斥如前之詩乎﹖韓持國寶元間偕兄弟應進士舉﹐預南省奏名﹐而下第士子有「韓家四子連名」之嘲﹐蓋以其父忠憲公見在政路也。時殿試尙黜落﹐有司因故黜之﹐公後遂不復試﹐而兄弟皆再登第。故潞公薦公﹐謂南省曾預髙薦。繼萬內外制﹐知貢舉﹐至登門下省﹐不更賜出身。初亦召試玉堂﹐不就。公之五世孫元吉尙書﹐特書引於《桐陰舊話》甚詳。貴遊子弟﹐當考其素業﹐不應例待以膏粱。唐李徳裕初不繇科甲顯。

○賜監生酒

元丰間﹐駕往國子監﹐出起居﹐有旨﹕人賜酒二升。諸齋往往置以益之﹐曰「奉聖旨得飲。」遂自肆﹐致有乘醉登樓擊鼓者。因是遇賜酒卽拘賣﹐以錢均給。以是知自昔國學有酒禁也。

○倭國

煇頃在泰州﹐偶倭國一舟飄泊在境上﹐一行凡三﹑二十人﹐至郡館谷之。或詢其風俗﹐所答不可解。旁有譯者﹐乃明州人﹐言其國人遇疾無醫藥﹐第祼病人就水濱﹐杓水通身澆淋﹐前四方呼其神請禱﹐卽愈。婦女悉被髮﹐遇中州人至﹐擇端麗者以薦寢﹐名「度種」。他所云﹐譯亦不能曉。後朝旨令津置至明州﹐邇便風以歸。

○茶器

長沙匠者造茶器極精致﹐工直之厚﹐等所用白金之數。士夫家多有之﹐置几案間﹐但知以侈靡相誇﹐初不常用也。司馬溫公偕範蜀公遊嵩山﹐各攜茶往。溫公以紙爲貼﹐蜀公盛以小黑合。溫公見之﹐驚曰「景仁乃有茶器﹗」蜀公聞其言﹐遂畱合與寺僧。凡茶宜錫﹐竊意若以錫爲合﹐適用而不侈。貼以紙﹐則茶味易損。豈亦出雜以消風散意﹐欲矯時獘耶﹖《邵氏聞見錄》云﹕溫公嘗與範景仁登嵩頂﹐由轘轅道至龍門﹐涉伊水﹐至香山﹐憩石樓﹐臨八節灘。凡所經從﹐多有詩什﹐自作序曰《遊山錄》。攜茶遊山﹐當是此時。

○呂申公茶羅

張蕓叟云﹕呂申公名知人﹐故多得於下僚。家有茶羅子﹐一金飾﹐一銀﹐一棕櫚。方接客﹐索銀羅子﹐常客也。金羅子﹐禁近也。棕櫚﹐則公輔必矣。家人常挨排於屏間以候之。申公﹐溫公同時人﹐而待客茗飲之器顧飾以金銀分等差﹐益知溫公儉徳﹐世無其比。

○史傳是非

史傳褒貶﹐成是敗非﹐其來有素。人之行﹐孰先於孝悌。項羽欲烹太公﹐漢髙祖發「分羹」之言﹐其於孝也何有﹖唐太宗以藩王奪長嫡﹐推刃同气﹐其於悌也何有﹖脫使項羽﹑建成有分羹﹑推刃之惡﹐史冊何以書之﹖特髙祖﹑太宗﹐功勝於徳耳。

○辟置幕屬

建﹑紹兵興日﹐帥臣許辟置幕屬。旣素爲知己﹐其於婉畫﹐裨助惟多。今惟四川制帥如故事﹐他皆命於朝。賓主邈不通情﹐殆與郡縣官等。閫寄兵謀﹐無從咨訪。川泳雲飛﹐豈復有相得之樂。緩急利害﹐旣不相及﹐相忘於江湖﹐宜也。太原﹐名「小朝廷」﹐蓋以得客之多。範文正公亦有言「幕府辟客﹐須可爲己師者乃辟之﹐𨿽朋友亦不可辟。蓋爲我敬之爲師﹐則心懷尊奉﹐每事取法﹐庶於我有益耳。」龐莊敏守鄆﹑守並﹐皆辟司馬溫公爲通判。羅致大賢亻次助﹐一時皆然。

○修鎖

韓魏公門人有擊關夜出者﹐閽吏不得賂﹐詰旦﹐以鎖損訴於公。公曰「鎖不堪用﹐付市買修來。」滕達道爲範文正公客﹐公鎭南陽﹐每宴客﹐達道必出追妓。文正𨿽不樂﹐終不禁也。時謂非二公之賢﹐豈容不拘小廉曲謹之士。前哲寬厚類如此。是亦報杜書記平安之義。

○宮人斜

唐內人墓謂之宮人斜﹐四時遣使祭之。「惟應四仲祭﹐使者暫悲嗟」﹐令孤楚詩也。「荒涼城南奉先寺﹐後宮美人官葬此。角樓相望髙起墳﹐艸間柏下多石人。秩卑埋骨不作冢﹐靑石浮屠當丘壠。家家墳上作享亭﹐朱門相向無人聲。樹頭土梟作人語﹐月黑風悲鬼搖樹。宮中養女作子孫﹐年年犢車來做主。廢後園陵官道側﹐家破無人掃陵域。官家歲給半千錢﹐街頭買餅作寒食」﹐此元丰中張文潛《畱題奉先寺詩》。煇季女葬臨安北山僧捨﹐四五年來﹐每值春時往視﹐寺之兩廡﹐皆內人殯宮。徘回次﹐未嘗不長哦此詩也。煇復得歷陽所刊唐《張文昌樂府》《北邙山篇》云「洛陽北門北邙道﹐喪車轔轔入秋艸。車前齊唱《薤露歌》﹐髙墳新起白峨峨。朝朝暮暮人送葬﹐洛陽城中人更多。千金立碑髙百尺﹐終作人間柱下石。隴頭松柏半無主﹐地下白骨多於土。寒食家家送紙錢﹐鴟鳶作窠巢上樹。人居朝市未解愁﹐請君暫向北邙遊﹗」古今名勝﹐賦詠孰工﹐覽者當自得之。

○獨活石脾

王右軍帖云「獨活無風則搖﹐有風不動。石脾入水則幹﹐出水則濕。」出水則濕可見﹐入水則幹何自知之﹖近年《夷堅戊志》序﹐其略云﹕葉晦叔聞於劉季髙﹕有估客航海﹐不覺入巨魚腹中﹐未能死﹐遇其開口吸水時﹐適木工在﹐乃取斧�斫魚。魚覺痛﹐躍身入大洋﹐舉船人及魚皆死。或戲難之曰「一舟皆死﹐何人談此事於世乎﹖」頗類前說。

●卷五

○陳東

陳東﹐字少暘﹐太學生。所上封事主李伯紀丞相﹐力詆汪﹑黃。建炎元年﹐死於應天府。被逮之際﹐作遺書寄其家﹐區處後事甚悉。死生之變亦大矣﹐神識殊不亂。其帖今在其外孫括蒼潘景夔家。頃年﹐許右丞爲作哀辭﹐具著本末。少暘初不識李丞相﹐李念伯仁因我而死﹐祀之家廟。同時上書被行遣者歐陽徹﹐撫州人。髙宗臨朝﹐嘗曰「朕卽位聽用非人﹐至今痛恨之。𨿽已各贈承事郎﹐與有服親迪功郎一名﹐猶未足稱朕悔往之意。可各贈朝奉郎﹑祕閣修撰﹐更與恩澤二名﹐撥賜官四十頃。」建炎三年﹐又詔﹕「張愨﹐古之遺直。陳東﹐忠諫而死。二人皆葬鎭江府界﹐可令本郡致祭。」嗚呼﹐哀卹之典至矣﹗少暘死之後﹐其家但仰給賜田。徹字徳明﹐靖康初虜犯闕﹐請質二子二女而使穹廬﹐禦親王以歸﹐不服。死時年三十三。又有進士徐暉﹐乞借官入虜奉親王歸﹐詔假暉通直郎往使﹐亦卒無聞。

○《蘭亭序》

《蘭亭序》「絲竹管弦」﹐或病其說。而歐陽公《記眞州東園》「泛以畫舫之舟」﹐南丰曾子固亦以爲疑。

○文體二

「司馬遷文章所以奇者﹐能以少爲多﹐以多爲少。惟唐陸宣公得遷文體。」蘇子容魏公云。「爲文之體﹐意不貴異而貴新﹐事不貴僻而貴當﹐語不貴古而貴淳﹐事不貴怪而貴奇。」宋元獻公序云。

○夕陽樓

中山府有夕陽樓。煇出疆日﹐騎馬自樓下過。在城之隅﹐規制甚小。然鄭州亦有夕陽樓。臨安﹑潁州﹑漢州皆有西湖。建康有賞心亭﹐揚州亦有賞心亭。名𨿽同而顯晦異。嘗記小詞﹕「夕陽樓上望長安﹐憑欄幹。」或攺爲「恁欄幹﹐望長安」﹐謂中山夕陽樓也。沈存中云「章華臺﹐乾溪亦有數處。」

○重刻《醉翁亭記》

淮西憲臣霍漢英奏﹕欲乞應天下蘇軾所撰碑刻﹐並一例除毀。詔從之。時崇寧三年也。明年﹐臣僚論列﹕司農卿王詔﹐元祐中知滁州﹐諂事姦臣蘇軾﹐求軾書歐陽修所撰《醉翁亭記》重刻於石﹐仍多取墨本﹐爲之贐遺﹐費用公使錢。詔坐罪。漢英遺臭萬世﹐臣僚亦應同科。政和間﹐潭州倅畢漸﹐亦請碎元祐中諸路所刊碑﹐從之。

○大觀東庫

大觀東庫物﹐有入而無出。只端硯有三千餘枚。張滋墨﹐世謂勝李庭珪﹐亦無慮十萬斤。

○蜂兒

蔡京庫中﹐點檢蜂兒見在數目﹐得三十七秤。黃雀鮓自地積至棟者滿三楹。他物稱是。童貫旣敗﹐籍沒家貲﹐得劑成理中圓幾千斤。「胡椒銖兩多﹐安用八百斛」﹐古今所紀一律。

○徐東湖

東湖徐師川﹐紹興初由諫垣遷翰苑﹐贊機命。煇乾道丁亥在上饒﹐從公季子珪遊﹐因叩家集﹐云詩已板行﹐他無存者。久而得奏議於殘編斷簡中﹐猥並錯亂﹐不可讀。乃爲整綴成十卷﹐附以雜文一卷﹐寫以歸之。公視山谷爲外家﹐晚年欲自立名世﹐客有贄見﹐盛稱淵源所自﹐公讀之不樂﹐答以小啟曰「涪翁之妙天下﹐君其問諸水濱。斯道之大域中﹐我獨知之濠上。」及觀序《修水集》「造車合轍」之語﹐則知持此論舊矣。

○二道人

東坡南遷﹐度嶺次﹐於林麓間遇二道人﹐見坡卽深入不出。坡謂押送使臣﹕「此中有異人﹐可同訪之。」旣入﹐見茅屋數間﹐二道人在焉﹐意象甚蕭灑。顧使臣﹕「此何人﹖」對以蘇學士。道人曰「得非子瞻乎﹖」使臣曰「學士始以文章得﹐終以文章失。」道人相視而笑﹐曰「文章豈解能榮辱﹐富貴從來有盛衰。」坡曰「何處山林間無有道之士乎﹗」煇頃得詩話一編﹐目曰《漢臯》。王季羔端朝嘗借去﹐親爲是正﹐亦言不知何人作。前說﹐《漢臯》所書也。一小說云﹕漢臯﹐張姓﹐不得其名。

○海棠詩

東坡在黃岡﹐每用官妓侑觴。羣姬持紙乞歌詞﹐不違其意而予之。有李琦者﹐獨未蒙賜。一日﹐有請﹐坡乘醉書「東坡五載黃州往﹐何事無言贈李琦」。後句未續﹐移時乃以「卻似城南杜工部﹐海棠𨿽好不吟詩」足之﹐獎飾乃出諸人右。其人自此聲價增重﹐殆類子美詩中黃四娘。

○朔庭苦寒

使虜者﹐冬月耳白卽凍墮﹐急以衣袖摩之令熱﹐以手摩卽觸破。煇出疆時﹐以二月旦過淮﹐𨿽辦錦裘之屬﹐俱置不用。亦嘗用紗爲眼衣障塵﹐反致閉悶﹐亦除去。然馬上望太行山﹐猶有積雪。同塗官屬有至黃龍者﹐云燕山以北苦寒﹐耳凍宜然。凡凍欲死者﹐未可卽與熱物﹐待其少定﹐漸漸蘇醒。蓋恐冷熱相激。

○《秀水閒居錄》

霅川朱魯公丞相﹐著《秀水閒居錄》。一編之內﹐於南渡諸公行事﹐貶駁殆無全人。其公論耶﹐私意耶﹖必有能辧之者。

○名賢輩行

自昔名賢﹐嚴於輩行﹐尢篤通家之好。子弟見父執必拜﹐或立受﹐或答半禮﹐呼以排行﹐或稱小字﹐書問以從表兄叔自處。嘗記秦楚材內翰守宣城﹐一族叔見於公廳稠人中﹐敍至次﹐乃舉小字以審之。今則拜禮施於顯宦﹐則有佞貴之嫌﹐爲父執者﹐亦恐憑藉而爲我累﹐通家之契替矣。

○劣丈

王元之之子嘉祐﹐爲館職﹐平時若愚﹖﹖矣﹐獨寇萊公知之﹐喜與之語。一旦﹐問嘉祐曰「外人謂劣丈云何﹖」嘉祐曰「外人皆云丈人旦夕入相。」萊公曰「於吾子意何如﹖」嘉祐曰「以愚觀之﹐丈人不若莫爲相爲善﹐相則譽望損矣。」自稱爲「劣丈」﹐未之前聞。

○家塾

典家塾難其人﹐嚴則利於子弟而不能久﹐狎則利於己而負其父兄之托。頃一鉅公招客訓子﹐積日業不進﹐踧﹖﹖欲退。鉅公覺之﹐置酒﹐泛引自昔名流後嗣類不振﹐且曰「名者﹐古今美器﹐造物者深吝之。前人取之多﹐後人豈應復得。」士人解悟﹐其迹遂安。張無垢子韶云「某見人家子弟醇謹及俊敏者﹐愛之不啻如常人之愛寶﹐惟恐其埋沒及傷損之﹐必欲使之在尊貴之所。故教人家子弟﹐不敢萌一點欺心。其鄙下刻薄﹐亦爲勸戒太息而感誘之。此平生所樂爲者。今教子弟﹐乃以主人厚薄爲隆殺﹐亦可笑矣。」渾然忠厚之气﹐可敬而仰之。

○發蒙師

或謂童稚發蒙之師﹐不必妙選﹐然先入者爲之主﹐亦豈宜闊略。世謂《初學記》爲「終身記」﹐蓋亦此意。

○渡金山

韓蘄王在鎭江﹐一日﹐抵晚﹐令帳前提轄王權至金山﹐仍戒不得用船渡。懇給浮環﹐偕一卒至西津﹐遂浮以渡。登岸﹐寺僧叵測﹐疑爲鬼神。詰得其詳﹐以手加額﹐因指適所歷處﹐皆黿鼉窟穴。曰「官旣不死﹐他日必貴。」權後果建節。

○軍中飲

蘄王每與軍官飲﹐用巨觥無算﹐不設果肴。王權一日竊懷一蘿卜﹐蘄王見之﹐大怒曰「小子如此口饞﹗」俾趨前﹐以手按其額﹐痛不可忍﹐隨成痕腫﹐旣乃復與之飲。二說得於權之子處智。

○薦二帥

張循王罷兵柄﹐就第。一日﹐秦丞相召相見﹐言「有少事煩郡王﹐建康﹑鎭江軍皆闕主帥﹐請薦其人。」唯唯而退。越旬﹐申言之﹐張辭以居閒之久﹐舊部曲不相聞﹐未有可薦者。秦曰「教郡王薦翰林學士則難﹐薦將帥﹐職也。」張逼不得已﹐以劉寶﹑王權名上。二人皆舊隸韓王軍。

○幸第

紹興駕幸循王第﹐過午尙從容﹐循王再三趣巨榼輩乞駕早歸內﹐皆莫測所以。他日﹐有叩之者﹐答曰「臣下豈不願萬乘款畱私第爲榮﹐但幸秦太師府時﹐未晡卽登輦。」聞者嘆服識慮髙遠。二說得於循王之侄子安。

○隨侍子弟

子弟隨侍父兄顯宦﹐不患人事不熟﹐議論不髙﹐見聞不廣﹐其如居移气﹑養移體何。一但從仕﹐要當痛鋤虛驕之气。昔之照壁後訾相人物﹐指摘儀度﹐見其或被上官詆訶﹐進退失措者﹐莫不羣笑﹐聲聞於外。及今趑趄客次﹐庭揖而升﹐回視照壁後竊窺者﹐卽前日之我也。

○丹砂變雉

李才元﹐元祐間知汝州。時辰州貢丹砂﹐道葉縣﹐遺其二篋。乃化爲二雉﹐斗山谷間﹐耕者獲之。人疑其盜﹐縣械送州。才元識其異﹐訊得實﹐始免耕者。砂能變化﹐可謂異矣。夫識其異﹐其誰嗣之﹖

○《茶山詩》

「似病元非病﹐求閒方得閒。殘僧六七輩﹐敗屋兩三間。野外無供給﹐城中斷往還。同行木上座﹐相與住茶山」﹐乃曾吉甫侍郎詩。茶山﹐上饒名剎也。煇在上饒三四年﹐日從寓士遊﹐徧歷溪山奇勝。廖明略﹑徐師川﹑呂居仁﹑鄭顧道﹑曾宏甫諸公﹐風流未遠﹐邦人類能道之。煇嘗欲裒集賦詠爲一編﹐目爲《玉溪唱酬》﹐以侈一時人物之盛﹐因循不克成。

○封妾

「白屋同愁﹐已失鳳鳴之侶。朱門自樂﹐難容烏合之人。」唐鄭光鎭河中﹐宣宗欲封其妾爲郡夫人﹐上表辭焉﹐書記田絢之辭也。宣宗大喜﹐曰「誰教阿舅作此好文﹖」左右以絢對﹐便欲以翰林召之﹐以不由進士﹐遂止。今士大夫肆情暱愛﹐恨無自以致其上僭﹖﹖﹖﹖洗淺麖﹖乎﹖頃年見長上說元符間章子厚作相﹐宗室請再娶﹐乃以嬖妾出之於外﹐而托言仕族女。事聞﹐重黜之。得不有愧於鄭光乎﹖

○定器

煇出疆時﹐見虜中所用定器﹐色瑩淨可愛。近年所用﹐乃宿泗近處所出﹐非眞也。饒州景徳鎭﹐陶器所自出﹐於大觀間窯變﹐色紅如朱砂﹐謂熒惑躔度臨照而然。物反常爲妖﹐窯戶亟碎之。時有玉牒防禦使﹐年八十餘﹐居於饒﹐得數種﹐出以相示﹐云「比之定州紅瓷器﹐色尢鮮明。」越上祕色器﹐錢氏有國日供奉之物﹐不得臣下用﹐故曰「祕色」。又嘗見北客言﹕耀州黃浦鎭燒瓷﹐名耀器﹐白者爲上﹐河朔用以分茶。出窯一有破碎﹐卽棄於河﹐一夕化爲泥。又汝窯﹐宮禁中燒﹐內有瑪瑙末爲油﹐惟供禦﹐揀退方許出賣﹐近尢艱得。

○辛巳擾攘

紹興辛巳冬﹐胡馬飲淮﹐煇在建康城中。南北旣交兵﹐捷音日馳﹐後生輩喜躍﹐獨老成人有憂色。言頃歲擾攘﹐三鎭失守﹐何嘗不日報捷於外路。一日﹐傳虜酋有來日早飲玉麟堂之語﹐聞者震駭。且日見俘獲系路﹐气象不佳。未晡﹐坊巷皆執兵扞衛﹐如是者一月。未幾﹐遂有「鳴鏑」之變。爲夷狄戒﹐天意也。孔常甫云「石氏時﹐胡王死﹐其母囚﹐後又助北漢拒周﹐諸部力諫﹐而虜主彊之﹐燕王述軋因眾心弒虜主而自立。」干紀妄動﹐其報如此﹐與完顏亮之事同。

○李寶海道立功

李寶海道與虜人戰﹐見其舟皆以油纈爲帆﹐舒張如錦繡。未須臾﹐噴濤怒浪﹐捲聚一隅。此以火箭環射之﹐箭之所及﹐煙焰隨發。旣敗﹐走捷以聞。遣使錫賚甚渥﹐賞功建節﹐禦書「忠勇李寶」四字於金纏幹旗上以寵之。

○修敬祠堂

方務徳侍郎﹐受知於張全眞參政。後每經毗陵﹐必至報恩院張之祠堂祭奠﹐修門生之敬﹐祝文具在。洪慶善嘗入梁企道閣學幕府﹐後守番陽﹐企道夫人尙在﹐歲時亦以大狀稱「門生」以展賀。士大夫並爲美談。張文節在桑贊幕下﹐桑識其必貴。祥符中﹐文節爲京西漕﹐桑已死﹐葬濟州。奏乞每遇寒食至桑墓拜掃﹐詔可之。狄武襄受範忠獻之知﹐每至範氏﹐必拜於家廟﹐入拜夫人甚恭﹐以郎君之禮事其子弟。狄乃武將﹐能知義不忘恩﹐可書也。先人云「前輩聞知己訃音﹐必設位以哭。」東坡詩﹕「白酒眞到齊﹐紅裙巳放鄭。」謂有香泉一壺﹐爲樂全先生服﹐不作樂。

○壽酒

洪守番江日﹐先人爲郡幕。時祖母畱鄕裏﹐洪每值正﹑至﹐必以書送壽酒﹐外題「狀上太夫人」﹐凡僚屬有親者皆然。先人旣以書謝﹐翌日再展狀謝。此等禮數﹐度前哲常行之﹐特今爲創見。

○貫休羅漢

向見蘇後湖之子扶攜古畫羅漢十有六入關﹐出以相示﹐且云「家世珍藏﹐殆百餘年。大父昔在廬山下﹐一日﹐聞山谷先生在山中﹐亟攜畫謁之﹐求題尊者名號。時死心禪師住歸宗﹐一見笑曰﹕『夜來夢十六僧來掛搭。』命灑掃新浴室陳焉。死心偈之﹐山谷書之。」扶又言﹕家有瑪瑙盂﹐用以日飯一尊者。一失具飯﹐太夫人夜必夢求齋。其靈異如此。嘗與友生葛慶長力贊其藏去﹐以俟識者﹐後聞歸京尹趙渭師矣。繼聞趙復有所獻。慶長恐此畫不再覿也﹐乃約韓體作《羅漢畫記》。煇在上饒玉山﹐見貫休所畫十六羅漢像。世傳有三本﹐獨此爲眞。煇不識畫﹐未敢爲然。貫休初畫古羅漢止十五尊﹐或以爲問﹐乃以己貌足之。

○淸曉圖

米元暉善畫﹐能以古爲今﹐蓋妙於薰染縑素。先人在丹徒﹐米嘗以自畫《寒林》見予﹐爲好事者袖去。先人復得於元暉﹕「少年所作《楚山淸曉圖》﹐嘗上於禦府﹐今猶可想象爲之。病懶﹐未暇也。」

○牧牛影

元暉尢工臨寫。在漣水時﹐客鬻戴松《牛圖》﹐元暉借畱數日﹐以模本易之﹐而不能辧。後客持圖乞還眞本﹐元暉怪而問之﹐曰「爾何以別之﹖」客曰「牛目中有牧童影﹐此則無也。」江南徐諤得畫牛﹐晝嚙艸欄外﹐夜則歸臥欄中。持以獻後主煜﹐煜獻闕下。太宗問羣臣﹐俱無知之者。惟僧贊寧曰「南倭海水或減﹐則灘磧微露﹐倭人拾方諸蚌﹐臘中有餘淚數滴﹐得之和色著物﹐則晝隱而夜顯。沃焦山時或風撓飄擊﹐忽有石落海岸﹐得之滴水磨色﹐染物則晝顯而夜晦。」牧童影豈亦類此而祕其說﹖

○王右軍帖

老米酷嗜書畫﹐嘗從人借古畫日臨拓﹐拓竟﹐並與眞贗本歸之﹐俾其自擇而莫辧也。巧偸豪奪﹐故所得爲多。東坡《二王帖跋》云「錦囊玉軸來無趾﹐粲然奪眞疑聖智。」因借以譏之。舊傳老米在儀眞﹐於中貴人舟中見王右軍帖﹐求以他畫易之﹐未允。老米因大呼﹐據舷欲赴水﹐其人大驚﹐亟畀之。好奇喜異﹐𨿽性命有所不計﹐人皆傳以爲笑。

○唾硯

曾祖殿撰﹐與元章交契無間﹐凡有書畫﹐隨其好卽與之。一日﹐元章言「得一硯﹐非世間物﹐殆天地祕藏﹐待我而識之。」答曰「公𨿽名博識﹐所得之物眞贗居半﹐特善誇耳。得見乎﹖」元章起﹐取於笥。曾祖亦隨起﹐索巾滌手者再﹐若欲敬觀狀﹐元章顧而喜。硯出﹐曾祖稱賞不已﹐且云「誠爲尢物﹐未知發墨如何﹖」命取水。水未至﹐亟以唾點磨研。元章變色而言曰「公何先恭而後倨﹖硯污矣﹐不可用﹐爲公贈。」初﹐但以其好潔﹐欲資戲笑﹐繼歸之﹐竟不納。陳通亂後﹐偕古大悲﹑雷琴莫知所在。米老嘗有題跋云「侍講仁熟攜顧陸眞迹﹑保大琴會於米老庵。」卽此畫﹐並《女孝經》是也。曾祖字仁熟﹐時守京口。唾硯事﹐吳虎臣《漫錄》誤書爲東坡。

○世徳碑

曾祖視王荊公爲中表﹐旣幹撰上世墓志數種﹐托元章書之。凡書三本﹐擇一以入石﹐號《周氏世徳碑》﹐置於杭州西湖上﹐文並書名「二絕」。紹興初﹐某人尹京﹐欲磨治攺刻他文。偶族叔祖元仲與之素厚﹐爭之力﹐責以大義。尹曰「初不知是公家物。」叔祖曰「脫非某家物﹐介甫之文﹐元章之字﹐可毀乎﹖」尹謝焉。不然﹐幾不免金石之厄。今在南山滿覺院﹐客打碑而賣者無虛日。

●卷六

○不書溫成碑

仁宗禦制《元舅隴西郡王碑》文﹐詔蔡襄書之。其後命學士撰《溫成皇后碑》文﹐復詔以書。辭不奉詔﹐曰「此待詔職也。」蔡京政和間以師臣之重撰《明節皇后墓銘》並《記》﹐書與題蓋皆出於己而不知辭。近方見其墨迹於士友處﹐云得於鬻書者。時歷七八十年尙存﹐許久無采取者。豈憎人憎及儲胥耶﹖

○榷酤

榷酤創始於漢﹐至今賴以佐國用。羣飲者﹐惟恐其飲不多而課不羨也﹐爲民之蠹﹐大戾於古。今祭祀﹑宴饗﹑饋遺﹐非酒不行。田畝種秫﹐三之一供釀財曲蘗﹐猶不充用。州縣刑獄﹐與夫淫亂殺傷﹐皆因酒而致。甚至設法集妓女以誘其來﹐尢爲害教。龜山楊中立𨿽有是說﹐徒興嘆焉﹐曾無策以革其獘。

○經總制錢

創比較酒務及收頭子﹑牙契等錢﹐號「經制錢」﹐以助軍費﹐宣和末陳亨伯起請也。後至紹興五年﹐仿此亦收「總制錢」。初﹐陳經制兩浙﹑江東﹐屬杭州陳通亂後﹐州縣一切調度﹐悉資移用。乃增添糟酒及牙契等費﹐充經制移用錢﹐至今行之。陳后知中山府﹐死於兵。《陳亨伯傳》書收「總制錢」自翁彥國始﹐熊子復所著《通略》辧其誤。

○元祐諸公日記

元祐諸公皆有日記﹐凡榻前奏對語﹐及朝廷政事﹑所歷官簿﹑一時人材賢否﹐書之惟詳。向於呂申公之後大虯家得曾文肅子宣日記數巨帙﹐𨿽私家交際及嬰孩疾病﹑治療醫藥﹐纖悉毋遺。時屬淮上用兵﹐擾擾不暇錄﹐歸之。後未見有此書。

○北郊齋宮

紹聖北郊齋宮告成﹐卜日乘輿出觀﹐宰執奏﹕「臣等願預一觀。」翊日﹐從駕幸北郊﹐儀衛兵仗如金明。淩晨﹐微風霾﹐卽開霽。進食﹐召兩府﹑親王入受福殿。旣升殿﹐上由東朵殿﹐步過東西廡﹐行自西朵殿還禦座﹐宰臣以下從行。降殿﹐召賜茶﹐又賜香藥﹑小團茶﹐衛士以下皆賜花。晚召宰執﹑從官賜茶於明禋殿。退﹐升輦還內。北郊齋宮卽會聖園爲之。殿門與殿皆曰明禋﹐明禋之後乃受福殿。受福殿凡九間﹐東﹑西兩朵殿﹐各三間﹐又兩挾屋三間。旁各有兩閣﹐東曰司衣﹐曰司飾。西曰司寢﹐曰司仗。後有坤珍殿﹐嬪禦在焉。坤珍後又有水殿﹑池沼﹑園囿﹐皆臣僚所不到也。其西又有觀谷殿﹐曰登成。後又有更衣殿﹐有便門連齋宮後。一日﹐宰執奏事﹐因言北郊特恩宣召﹐獲與榮觀。上笑曰「殿宇亦別無華飾。」上又云「外議謂使了多少金薄也﹗」故事﹕郊宮無屋﹐旋施幄帟﹐風雨不除。上命繕營。章惇以爲齋宮金碧相照﹐非所以事天地也。上曰「三歲一郊﹐次捨費縑帛三十餘萬﹐又倍之﹐易以屋宇﹐所省多矣。且齋明以事天地﹐而爲浮侈﹐朕豈不知之。宮近在城外﹐耳目所接﹐何嘗有此。」於是臨幸﹐引惇徧視﹐上曰「有金碧之飾乎﹖」惇慚謝。

○賣卦陳

徽宗在潛邸﹐密使人持誕生年月﹐俾術人陳彥論之。彥一見﹐問﹕「誰使若來﹖」再三詰之﹐乃告以實。彥曰「覆大王﹕彥卽今閉鋪﹐六十日內望富貴。」後以隨龍﹐官至節鉞﹐其驗如此。都人目曰「賣卦陳。」時又見郭天信者﹐亦以術顯。靖康之禍﹐其有以炎正中否之兆告上者乎﹖時識者皆知必致夷虜亂華﹐不謂如是之速﹐如是之酷﹗

一說﹕端邸聞相國寺陳彥明數學﹐談祿命如神﹐令人持生年密問之。彥乃屏人﹐告以大橫之兆﹐且云事應在兩月後﹐至期果驗。初欲官以京秩﹐繼乃補西班﹐積官至節鉞。政和全盛時﹐或云彥嘗以運數中微密告於上﹐徽宗爲作石記﹐埋宣和殿下。又云﹐彥亦有兄爲辟雍士。前後二說不同﹐乃並書之。

○上元二詩

東坡《上元詩》﹕「前年侍玉輦﹐端門萬枝燈。璧月掛罘罳﹐珠星照觚﹖﹖夌。去年中山府﹐老病亦宵興。牙旗穿夜市﹐鐵馬響春冰。今年江海上﹐云房寄山僧。亦復舉膏火﹐松間見層層。散策桄榔林﹐林疏月有害鬅鬙。使君置酒罷﹐簫鼓轉松陵。狂生來索酒﹐一舉輒數升。浩歌出門去﹐我亦歸瞢騰。」王初寮履道《象州上元詩》﹕「三年白玉堂﹐揮翰供帖子。風生起艸臺﹐墨點澄心紙。三年文昌省﹐拜賜近天咫。紅蓼朌禦盤﹐金幡裊宮蕊。晚爲日南客﹐環堵隱烏幾。朝來聞擊鼓﹐土牛出城市。幽懷不自開﹐欲逐春事起。安得五畝園﹐種蔬引江水。」二篇之詩﹐先後而作﹐何語意切類如此。﹖﹖軍在番江﹐於初寮孫稷處得公自監大名倉﹐洎被遇登兩地﹑建節帥燕遺文未板行者﹐如《睿謨殿曲宴》及《賞橘》律詩各百韻﹐鋪張太平盛事﹐皆在焉。亦嘗見《立春詩》墨迹於洪成季尙書家。

○初寮《曲宴》百韻

初寮進《曲宴詩》﹐序云「臣比蒙聖恩﹐召赴禁殿曲宴。其日﹐垂拱奏事。退俟於睿謨外次﹐花巾絲履﹐進自東序﹐促武再拜﹐升卽坐席。女樂數千﹐陳於殿延南端﹐袍帶鮮澤﹐行綴嚴整。酒行歌起﹐音節淸亮。樂作舞入﹐聲度閒美﹐俱出於禁坊法部之右。於時臘雪新霽﹐風日妍暖﹐已作春意。禦榻之前有寶檻﹐植千葉桃花。陛下指示羣臣曰﹕『杪冬隆寒﹐花已盛開。』於是皆頓首曰﹕『陛下神聖﹐能回造化﹐艸木實被生成之賜﹐乃先時呈瑞﹐以悅聖情。』日旣中仄﹐甫畢初筵。有旨﹐許登景龍樓﹐由穆淸廡外閣道以升。東望艮獄﹐松竹蒼然﹐南視琳宮﹐雲煙絢爛。其北則淸江長橋﹐宛若物外。都人百萬﹐遨樂樓下﹐歡聲四起。尢足以見太平丰盛之象。羣臣頌嘆久之。旣夕﹐復詔觀燈於穆淸﹐遂侍宴於成平。萬炬層出﹐彌望不極﹐如星掛空﹐而光彩動搖於雲海濤波之上。戶牖﹑屏柱﹑茶牀﹑燎鑪﹐皆五色琉璃﹐綴以夜光﹑火齊﹐照耀璀璨﹔縱觀環繞﹐則又睹合宮蕭臺﹐崇樓傑閣﹐森羅布濩。羣臣心目震駭﹐莫有能測其機緘制作之妙。已而陪從天步﹐至會寧殿。瓊鋪珠箔﹐合沓炳煥﹐其所陳則虞﹑夏鼎﹐商盤紀甗﹐龍文夔首﹐云雷科斗﹐眞若邃古三代之物。陛下旣禦黼坐﹐親取寶器﹐酌酒臨勸﹐命宮嬪奏細樂於前。玉食嘉果﹐南珍海錯﹐手自分賜。載色載笑﹐雍容無間。羣臣飲徳﹐莫不沾醉。夜分乃散﹐歸路觀者如堵。他日稱謝﹐陛下申諭一二輔臣﹐俾作詩以紀﹐而臣安中預焉。臣猥以凡材﹐蒙陛下親擢﹐備位政府﹐曾未閱月﹐有此非常之遇。形容頌述﹐𨿽無詔旨﹐猶當自效。惟是鈞天帝所﹐昔人夢寐或有形開而悟﹐想象莫及。而臣今者身歷邃嚴﹐目擊奇勝﹐顧嘗以文字誤被聖獎﹐且面命之﹐其榮至矣。」後尙有二十餘字﹐常詞也﹐書之以見國家閒暇﹐湛露惠慈之盛。《賞橘》之序亦若是焉。曾端伯得於李漢老之子﹐《曲宴詩》乃其父所作﹐劉季髙云乃王履道也﹐曾亦疑焉。以此序考之﹐何疑之有。

○符離府庫

隆興攺元夏﹐符離之役﹐王師入城﹐點府庫﹐有金一千二百兩﹐銀二萬兩﹐絹一萬二千匹﹐錢二萬五千貫﹐米﹑豆共六萬餘石﹐布袋十七萬條。見《符離記》。

○外國章表

外國表章類不應律令﹐必先經有司點視﹐方許進禦。寶元間﹐遣屯田員外郎劉渙奉使唃廝囉。番中不識稱朝廷﹐但言「趙家天子及東君趙家阿舅。」蓋吐蕃與唐通姻﹐故稱「阿舅」﹐至今不攺。政和間﹐從於闐求大玉。表至﹐示譯者﹐方爲答詔。其表有云「日出東方﹑赫赫大光﹑照見西方五百里國﹑五百國內條貫主黑汗王﹐表上日出東方﹑赫赫大光﹑照見四天下﹑四天下條貫主阿舅大官家﹕你前時要者玉﹐自家甚是用心﹐只爲難得似你底尺寸﹐自家已令人兩河尋訪﹐才得似你底﹐便奉上也。」元丰四年﹐於闐國上表﹐稱「於闐國僂儸大福力量知文法黑汗王﹐書與東方日出處大世界田地主漢家阿舅大官家」云云。如此等語言﹐恐藩服自有格式。

○瑪瑙

政和三﹑四年間﹐府畿﹑汝蔡之間所出瑪瑙﹐尙方因多作寶帶﹑器玩之屬。至宣和以後﹐禦府所藏往往變而爲石﹐成白骨色﹐悉爲棄物﹐民間有得之者。竟莫測所以﹐特紀異爾。

○不除太常卿

紹興間﹐張扶少持繇右正言除太常卿。翌日﹐宰執奏太常卿班髙﹐故事不除﹐攺國子祭酒。時祭酒虛位亦久﹐前騶接呼﹐赴監供職。學前居民驚懼﹐曰「官來捕私酒﹗」傳以爲笑。元丰攺官制﹐諫議大夫換太中大夫﹐前呵曰「太中來﹗」都人駭避﹐曰「大虫來﹗」則知前已有此說。

○養生修身

「神慮澹則血气和﹐嗜欲勝則疾疹作」﹐唐處士張臯云。是爲養生之要。範忠宣公親族間子弟有請教於公者﹐公曰「惟儉可以助廉﹐惟恕可以成徳。」是爲修身之要。皆可銘於坐右。

○掘藏

煇僦居毗陵﹐居後臨河﹐地無尺許。俾僕治籬﹐方埋柱去浮土﹐見成貫小錢﹐止露四環於外。僕亟手之﹐僅得十三﹐余隨縮入地。僕復運鋤﹐了無一物。信知無妄之財﹐不容輒取。十三錢﹐置於佛室﹐尋失所在。昔洛中第宅求售﹐評直外復索掘屋錢﹐蓋其下多有宿藏。張文孝右丞買宅﹐旣償其賈﹐復隨所索與之。迨入宅﹐掘地得一石匣﹐刻鏤甚工巧﹐中有黃金數百兩﹐正酬售屋貍薄﹡﹖

○大理僞貢

曾祖侍紹聖經筵﹐至政和五年﹐以右文殿修撰知桂州。時歸明人觀察使黃璘措置廣西邊事﹐招徠大理國進奉。朝廷疑之﹐下本路帥臣究實。曾祖抗章言僞冒﹐忤蔡京意﹐乃落職宮祠。宣和攺元﹐事白﹐黃璘得罪。禦筆﹕「周首言其僞﹐責命攺正﹐與理元斷月日。」紹興三年﹐宰執進呈廣西宣諭明橐奏大理國進奉及賣馬事﹐髙宗曰「遐方異域﹐何由得實﹖彼云進奉﹐實利於賈販。進奉可勿許﹐令賣馬可也。」宰臣奏﹕「異時廣西奏大理入貢事可爲鑑﹐當日言者深指其妄﹐黃璘以是獲罪。」蓋謂是也。當亦載於《國史》。

○送鄒道鄕

右正言鄒公因言事貶謫﹐蔡卞奏乞治浩親舊送別之罪﹐哲宗不從。三次堅請﹐乃置獄。諫議龔公云「周某與方天若私論鄒浩事﹐某以爲難﹐天若非之﹐遂以語蔡京。京遽以聞﹐由是某等得罪。自爾﹐附會之人肆爲攻訐﹐立起犴獄﹐多斥善士﹐天下冤之。皆京與天若爲之也。蓋某與京始善而終睽﹐故京私欲報之。」龔之諫疏﹐大略如此。以是知曾祖忤京﹐大理事特其一耳。故當京﹑卞用事日﹐一斥不復﹐而終外補云。

○禦鑪炭

南渡後﹐有司降樣下外郡﹐置禦鑪炭﹐胡桃紋﹑鵓鴣色者若干斤。知婺州王居正論奏﹐髙宗曰「朕平居﹐衣服飲食且不擇美惡。隆冬附火﹐止取溫暖﹐豈問炭之紋色也。」詔罷之。宣和間﹐宗室圍鑪次索炭﹐旣至﹐訶斥左右云「炭色紅﹐今黑﹐非是﹗」蓋常供熟火也。以此類推之﹐豈識世事艱難。

○江岸

錢唐江邊土惡不能堤﹐錢氏以薪爲之﹐水至卽潰。皇祐中﹐工部郎中張夏出使﹐置捍江兵五指揮﹐專采石增修﹐眾賴以安。邦人爲之立祠。朝廷嘉其功﹐封寧江侯。有功於民則祀之﹐吳兒奉嘗﹐其有替乎﹖

○竹籠石

又一說﹕「以竹籠石﹐丁晉公主之。易以薪土﹐陳文惠公之議﹐丁黜其說﹐徙公他官。而籠石爲堤﹐歲功不成﹐民力大困。卒用公議﹐堤乃立。文惠在滑州﹐亦嘗築長堤以禦決河﹐人徳之﹐號「陳公堤」。

○丙午年入吳蜀

煇嘗過庭﹐聞祖父奉直得於陸農卿左丞﹐歐陽文忠公有一記事冊子﹐親題「丙午年不入蜀則入吳」。後見洪成季文憲公之孫﹐言文憲嘗問邵澤民﹕「康節知數﹐公所聞如何﹖」曰「無他語﹐臨終但云﹕丁未歲子孫可入蜀。」然建炎初吳地亦不免被兵﹐獨西蜀全盛﹐迄今爲東南屏蔽﹐益信斯言。康節先天之數﹐世可希萬一耶﹖

○舅姑

《春秋傳》曰「秦﹑晉二國繼世通婚﹐所娶之女非舅卽姑﹐故曰舅姑。」《白虎通》曰「尊之如父﹐非父﹐舅也﹔恭之如母﹐非母﹐姑也。」廣川王去疾幸姬陶望卿歌曰「背尊章﹐嫖以忍。」「尊章﹐猶言舅姑也。」見《前漢書》。

○郎潛

「郎潛」﹐出張平子《思玄賦》﹕「尉厖眉而郎潛兮﹐逮三葉而遇武。」紹興間﹐某自郎遷卿。久次﹐以啟投秦丞相﹐有「郎久潛於省闥﹐卿尙少於朝班」之句。秦𨿽極稱賞﹐竟不克入從。

○貧富受賜

「貧人﹑富人並爲客﹐受賜於主人﹐富人不慚﹐貧人常愧者﹐富人有以效之﹐貧人無以復也。」以此論之﹐自昔交際之禮﹐亦貴夫往返。見王充《論衡》。

○蘇林交情凶終

林文節子中﹐以啟賀東坡入翰苑曰「父子以文章名世﹐蓋淵﹑云﹑司馬之才﹔兄弟以方正決科﹐邁晁﹑董﹑公孫之學。」其褒美如此。後艸坡責惠州告詞云「敕縣位軾﹕元丰間﹐有司奏軾罪惡甚眾﹐論法當死﹐先皇帝赦而不誅﹐於軾恩徳厚矣。朕初卽位﹐政出權臣﹐引軾兄弟以爲己助。自謂得計﹐罔有悛心﹐忘國大恩﹐敢肆怨誹。若譏朕過失﹐何所不容﹐乃代予言﹐誣詆聖考﹐乖父子之恩﹐害君臣之義。在於行路﹐猶不戴天。顧視士民﹐復何面目。以至交通閹寺﹐矜詫倖恩﹐市井不爲﹐搢紳共恥。尙屈彜典﹐止從降黜。今言者謂某指斥宗廟﹐罪大罰輕﹐國有常刑﹐朕非可赦。宥爾萬死﹐竄之遠方。𨿽軾辯足以飾非﹐言足以惑眾﹐自絕君親﹐又將奚憝﹖保爾餘息﹐毋重後愆。可責授寧遠軍節度副使﹐惠州安置。」極於醜詆如此。坡初擢右史﹐白宰相﹐謂林同在館﹐年且長﹐除不當先﹐林乃繼除記注。後又爲杭州交承﹐有三帖論開湖賑荒﹐浙東倉司石刻在焉。

○遺畱物

顯仁上仙﹐遣使告哀北虜﹐並致遺畱禮物﹔金器二千兩﹐銀器二萬兩﹐銀絲合十面﹐各實以玻璃﹑玉器﹑香藥﹐靑紅撚金錦二百匹﹐玉笛二管﹐玉觱篥二管﹐玉簫一攢﹐象牙拍板一串﹐象牙笙一攢﹐縷金琵琶一副﹐縷金龜筒嵇琴一副﹐象牙二十株。時宗樞持節以往﹐次燕之二日﹐中貴人至館﹐密餉金瀾酒二尊﹐銀魚﹑牛魚各一盤。尊﹑盤皆金寶器﹐並令畱之。伴使致詞竦賀﹐館人以手加額上﹐謂前此未有﹐爲特禮也。

○虜庭玉錢

宣和五年﹐旣從金人乞盟之請﹐明年﹐遣祕書省校書郎衛膚敏假給事中﹐往賀虜酋生辰﹐竣事而旋。常贐外﹐別贈使介各一玉錢﹐虜主卽宴坐起﹐離席躬奉之。左右傳觀﹐皆驚愕太息。錢之制如今之大者﹐其文皆蕃書﹐不可識﹐不知爲何禮重如此。時虜已萌寒盟﹐開兵端﹐豈虞我或覘其國﹐故外示厚禮﹐俾叵測歟﹖錢今藏衛氏。

○審察

監司﹑郡守﹐歲薦所部吏關升磨勘﹐朝廷視爲常式﹐第付銓曹施行﹐初不加省。間有特薦者﹐未卽召對﹐及有升擢﹐則降審察之命。所謂審察者﹐審其人才﹐察其行誼。施於其職﹐可也。若山林隱遁之士﹐當路或以名聞﹐其肯冒昧而來﹐待人進退乎﹖紹興三年﹐徐東湖以遺逸薦蘇後湖﹐詔俾赴中書審察﹐蘇力辭﹐乃得請。蘇旣辭審察之命﹐乃降「以禮遣赴行在引見上殿」指揮﹐卒辭之。

○正身出頭

後湖公隱居求志﹐髙蹈一世。紹興初﹐屢徵不起。僕輩見使者沓至﹐竊相語曰「官中須要秀才正身出頭。」

○冷茶

彊淵明帥長安﹐來辭蔡京﹐京曰「公至彼且喫冷茶。」蓋謂長安籍妓步武小﹐行遲﹐所度茶必冷也。初不曉所以﹐後叩習彼風物者方知之。又文勛除福建漕﹐陛對。翌日﹐上問輔臣﹕「記得有藝﹖」蓋記其工篆學也。章申國對云「會舞旋。」上遽云「如此豈可使一路﹗」遂罷。「冷茶」﹑「舞旋」﹐皆非國論所宜及。頃得一小說﹐書王黼奉敕撰《明節和文貴妃墓志》云「妃齒瑩潔如水晶﹐緣常餌絳丹而然。」又云「六宮稱之曰『韻』。」蓋時以婦人有標致者爲「韻」。煇曾以此說叩於宣和故老﹐答曰「𨿽當時語言文字間或失持擇﹐恐不應直致是褻黷。」然「韻」字蓋亦有說﹐宣和間﹐衣著曰「韻纈」﹐果實曰「韻梅」﹐詞曲曰「韻令」﹐乃梁師成爲鄆邸倡爲此讖。時趙野春帖子亦有「復道密通蕃衍宅﹐諸王誰似鄆王賢」﹐亦迎合之意也。

○闞亡投刺

正﹑至交賀﹐多不親往。有一士令人持馬行﹐每至一門撼數聲﹐而畱刺字以表到。有知其誣者﹐出視之﹐僕云「適已脫籠矣。」呂滎陽公言「送門狀習以成風﹐旣勞於作僞﹐且疏拙露見爲可笑。」司馬溫公自在臺閣時不送門狀﹐曰「不誠之事﹐不可爲也。」「脫籠」﹐亦爲京都虛詐閃賺之諺語。

○禁苑花竹

宣和間﹐鈞天樂部焦徳者﹐以諧謔被遇﹐時借以諷諫。一日﹐從幸禁苑﹐指花竹艸木以詢其名﹐徳曰「皆芭蕉也。」上詰之﹐乃曰「禁苑花竹﹐皆取於四方﹐在塗之遠﹐巴至上林﹐則已焦矣。」上大笑。亦猶「鍬﹑澆﹑焦﹑燒」四字之戲﹐掘以鍬﹐水以澆﹐旣而焦﹐焦而燒也。其後毀艮嶽﹐任百姓取花木以充薪﹐亦其讖也。

○東西園

蔡京罷政﹐賜鄰地以爲西園﹐毀民屋數百間。一日﹐京在園中﹐顧焦徳曰「西園與東園景致如何﹖」徳曰「太師公相﹐東園嘉木繁陰﹐望之如雲。西園人民起離﹐淚下如雨。可謂『東園如雲﹐西園如雨』也。」語聞﹐抵罪。或云﹕一伶人何敢面詆公相之非﹐特同輩以飛語嫁其禍云。

○遇郊任子

正郎初遇郊﹐止得蔭子﹐不及他親﹐法也。元祐中﹐黃魯直應任子﹐特請於朝﹐捨子而先侄﹐後遂爲例。東坡薦黃自代之詞﹕「瑰琦之文﹐妙絕當世﹔孝友之行﹐追配古人。」今士夫當郊﹐該蔭補而累奏其子者有之。

●卷七

○生日押賜

王荊公當國﹐值生日﹐差其子雱押送禮物。雱言「例有書送物﹐閣門繳﹐申樞密院取旨﹐出札子許收﹐乃下榜子謝恩。緣父子同財﹐理無饋遺﹐取旨謝恩﹐一皆作僞。竊恐君臣父子之際﹐爲禮不宜如此。乞自今應差子孫弟侄押賜﹐並不用此例。」從之。至當之論﹐後皆遵行。頃見老先生言「此出荊公意﹐奏檢亦公筆﹐特假雱名爾。」雱字元澤。大觀元年詔﹕「賜使相以上生日器幣﹐故事止差親戚﹐殊失寵遇大臣之意﹐自今取旨差官。」

○洮河開邊

元澤年十三﹐得秦州卒言洮﹑河事﹐嘆曰「此可撫而有也。使夏人得之﹐則吾敵彊而邊受患博矣。」其後王韶開熙河﹐蓋取諸此。靖康滄海橫流之變﹐萌於熙寧開邊。書生輕銳談兵﹐貽天下後世禍患﹐可勝旣哉。

○丈人

《蜀先主傳》載漢獻帝舅車騎將軍董承之語﹐裴松之注﹕「按﹕漢靈帝母董太后之侄﹐於獻帝爲丈人。蓋古無丈人之名﹐故謂之舅也。」後呼丈人爲「外舅」﹐其本此乎﹖然《漢書﹖匈奴傳》書且﹖﹖是單於云「漢天子﹐我丈人行。」若曰此語止爲尊老言﹐非專指妻之父則可。若謂古無丈人之名﹐後學竊有疑焉。

○生而富貴

生而富貴﹐窮奢極欲﹐無功無徳而享官爵。又求長壽﹐當如貧賤者何﹖若又使之永年﹐爲造物者無乃太不均乎﹖履富貴者﹐其可不思持之以徳。

○汴河遺物

靖康亂後﹐汴河中多得珍寶。有獲金燎鑪者﹐以尙方物﹐人間不敢畱﹐復歸官府。揚州倉卒南渡﹐揚子江中遺棄物尢多﹐後鎭江漁戶於西津沙際﹐有得一囊北珠者。太平興國中﹐鄭州修東嶽廟﹐穿土得一玉杵臼以獻﹐亦五代亂離時之物。金玉沒於地中﹐蓋亦有時而復出。

○恩科議姻

朴﹖﹖敕翁《陶朱集》載﹕閩人韓南老就恩科﹐有來議親者﹐韓以一﹖示之﹕「讀盡文書一百擔﹐老來方得一靑衫。媒人卻問餘年紀﹐四十年前三十三﹗」朴﹖﹖敕﹐單父人﹐嘗宦於政﹑宣間。或云陳君向也。

○曹武惠下江南

曹武惠下江南﹐副帥欲屠城﹐曹力止之﹐曰「此已降﹐不可殺。」曹后夢一神人告之曰「汝能全江南一城人﹐帝命賜汝城中人爲汝子孫。」故其後繁盛﹐今𨿽湮微﹐猶應出兩府。曹泳景遊嘗語此。兩府其自期耶﹖煇家遠祖國初知江州﹐屬曹翰屠城之初﹐遺骸徧野。乃對廬山作萬人冢﹐仍自爲記。徳旣及於枯骨﹐或謂後嗣當有陰報。有相先墓者﹐言亦當出神仙。髙叔祖諱字執禮﹐第四十五﹐治《易》甚精﹐早魁鄕薦﹐一旦捨去。傳道於徐神翁﹐自稱赤局先生﹐靈異不可具述。鄕人敬之﹐但曰周先生﹐家繪其像。神翁書贊云「周四十五﹐衣破不補。土木形骸﹐神气可取。」宣和詔﹐不起﹐錫守靜處士之號。羣從記其事迹甚詳﹐玆不具載。虜犯淮甸﹐亦知守靜名﹐不犯其室。建炎末﹐尸解去。其隸仲大亦得道﹐有一皮篋無底﹐取錢常不竭。後隨先生羽化。

○陽關數條

陽關在遼西﹐去長安一萬里﹐漢將楊興敗走出此關﹐因以爲名。長安城東﹐出南頭﹐名霸城門。俗以其色靑﹐名曰靑門﹐見《三輔黃圖》。範睢曰「秦北有甘泉宮﹐謂其下有甘泉水。」見《戰國策》。邯鄲﹐屬磁州。邯﹐山名。鄲﹐盡也﹐言邯山至此而盡。以城郭字皆從邑﹐故作鄲。見《地理誌》及《寰宇記》。金城郡﹐一曰築城得金﹐一曰取其堅固﹐一曰以郡在京之西﹐金﹐西方之行。望都﹐謂登堯山見都。酒泉﹐謂泉如酒。並見《地理誌》。此數條﹐皆因人有問﹐檢示之﹐非特出也。

○交印避忌

正﹑五﹑九﹐仕宦者不交印。俗忌牢不可破﹐初不知爲藩鎭開府﹐犒勞將佐﹐宰殺物命設。恐傷物命固然﹐何獨此三月﹖豈以浮屠氏謂此九十日爲齋素月耶﹖不經之甚。禦筆除擢﹐無非日下供職﹐何嘗問日辰利不利。或曰﹕歷日上所書黃道﹐假也。君命到門﹐眞黃道也。

○常平

常平備凶荒﹐立法甚嚴﹐而米斛有以陳易新之條﹐州郡恃以借兌。先人任信幕﹐後守不償前欠﹐一旦漏底﹐官吏並送鄰州勘鞠。先人亦坐失於催促撥還﹐科公罪笞﹐不理遺闕。二十年後﹐因同時坐累﹐該攺秩﹐爲銓曹畱難索案。煇至朝廷時﹐宗衮益國公參大政﹐從容見語﹕「近見先丈常平伏辯﹐旣不曾僉書﹐何亦被鞠﹖」煇因言州郡刑獄冤濫﹐有司以被朝命﹐𨿽知不曾著字﹐蓋亦行三問﹐豈容不承﹖罪及無辜﹐大率類此。退而思之﹐先人尙無恙﹐或陷深文﹐固可雪理於今日矣。自昔初除執政﹐例薦所知三兩人。建康王元樞初得政﹐首以先人名聞﹐乃自臨安管庫除江東漕司幹官。見次一任﹐屢更使長﹐皆欲發文字﹐力辭之。竟終於選調。

○《五路墨寶》

煇嘗於鄭暘叔家得荊襄及川蜀四路金石刻目﹐爲《五路墨寶》。鄭旣錄碑之全文﹐刓泐者缺焉﹐且附己說。歐陽《集古》考究未備者﹐間有辧正。類爲數巨帙﹐考證良備。悉上祕府。其副因借畱數月歸之﹐第錄其目並其說。前後亦得其漢刻十數種﹐旋爲親黨沈虞卿取去。鄭乃同州死事驤之子﹐紹興間嘗歷四川監司。其子忱徳云「在蜀日﹐李公仁甫及相從﹐於《墨寶》訂正有助焉。」且出數小紙細書﹐皆李訂正之語。漢碑固多﹐晉碑亦絕少﹐蓋晉制三品方許立碑。

○秦漢碑刻

曾大父喜蓄古刻﹐承平時蓋亦易致﹐士大夫不甚祕惜。兵火後﹐散失﹐一無遺者。劉季髙侍郎嘗語先人﹕頃年蒙嘉其好古﹐輟贈甚多﹐皆秦漢間物﹐在今日爲難得。語次亦嘗詢其名件﹐歲久復忘之。

○沒字碑

紹興九年﹐虜歸我河南地。商賈往來﹐攜長安秦漢間碑刻﹐求售於士大夫﹐多得善價。故人王錫老﹐東平人﹐貧甚﹐節口腹之奉而事此。一日﹐語共遊﹕「近得一碑甚奇。」及出示﹐顧無一字可辧﹐王獨稱賞不已。客曰「此何代碑﹖」王不能答。客曰「某知之﹐是名『沒字碑』﹐宜乎公好尙之篤也﹗」一笑而散。

○瑪瑙盤

唐裴行儉破外國﹐得瑪瑙盤﹐廣三尺﹐出以示諸將士。爲軍吏捧盤升階﹐跌而碎之。叩頭流血請罪﹐行儉笑曰「爾非故爲﹐何罪。」國朝韓魏公得二玉杯﹑玉盤﹐觴客次﹐藉以錦﹐置於案。爲執事者觸案﹐碎於地。非但一時略不變色﹐竟無追惜之意。與夫呂文靖俾小姬擎寶器入書室﹐故戒及門若足踣而僕﹐試諸子度量。古今之事﹐若合符節。

○坡教作文

東坡教諸子作文﹐或辭多而意寡﹐或虛字多﹐實字少﹐皆批諭之。又有問作文之法﹐坡云「譬如城市間種種物有之﹐欲致而爲我用。有一物焉﹐曰錢。得錢﹐則物皆爲我用。作文先有意﹐則經史皆爲我用。」大抵論文以意爲主。今視坡集﹐誠然。

○石林三戒

葉少蘊云「某五十後不生子﹐六十後不蓋屋﹐七十後不作官。」然晚年以子捨之多﹐不免犯六十之戒﹐屋成而公死矣。二事得於洪慶善。

○吉陽風土惡弱

從叔其乂守吉陽。到官﹐書報﹕「此行再涉鯨波﹐去死一間。抵郡﹐止茅磵納⒋頵﹖十家﹐境內止三百八戶。無市井﹐每遇五七日﹐一區黎洞貿易﹐頃刻卽散。僚屬一二﹐皆土著攝官﹐不可與語。左右使令輩莫非貸命黥卒﹐治稍嚴﹐則爲變不測。地炎熱﹐上元已衣紗。果實多不知名﹐瓜大如斗瓶。但有名香異花﹐此外色色無之。東坡言昌化不類人境﹐以吉陽視之﹐猶爲內郡﹐不但飲食不具﹐藥石無有也。」又書云「一日出郊﹐見橫巨木於地﹐上有穴﹐覆以板﹐泥封甚固。叩從者﹐不肯言。再三詰之﹐方言﹕『前政某歿於此﹐屬無周身之具﹐用此殮殯』。或扣﹕『有巨木﹐何無板﹖』答以素無鋸匠。」後知因此感動﹐得疾丐歸﹐行至瓊管﹐竟殂。三女繼亡﹐諸喪皆寄湖廣不得歸。備書之﹐爲行險遠宦者之戒。《南海錄》言﹕南人送死者無棺槨之具﹐稻熟時理米﹐鑿大木若小舟以爲臼﹐土人名「舂塘」﹐死者多斂於舂塘中以葬。士夫落南﹐不幸而死﹐曾不得六尺之棺以斂手足形骸﹐誠重不幸也﹗

○曹王母

唐太宗立皇子明爲曹王﹐母楊氏﹐巢刺王妃也﹐有寵於上。文徳皇后崩﹐欲立爲後。魏鄭公諫曰「陛下方比徳唐﹑虞﹐柰何以辰嬴爲累﹖」𨿽從諫而止﹐迹可掩乎﹖不能正之於始﹐其後髙宗之於武后﹐明皇之於楊妃﹐顧傳家法﹐不以爲惡。若魏鄭公之敢諫﹐孰能繼之﹖

○唐帝像

舅氏張必用家﹐藏唐諸帝全身小像﹐乃蜀中名筆。巾裹紅袍﹐年祀悠遠而色不渝。獨明皇像別爲一幀﹐幅巾跨馬﹐左右侍衛單寡﹐有崎嶇塗路之狀﹐題云《幸蜀圖》。然僖宗亦嘗幸蜀﹐未知孰是﹖

○臥榻縷金

天聖七年﹐詔士庶﹑僧道不得以朱漆牀榻。至宣和間﹐蔡行家𨿽臥榻亦用滴粉銷金爲飾﹐趙忠簡公親見之。其奢儉不同如此。

○葛公坐亡

先人任江東漕幕﹐與葛公謙問爲代﹐文康公孫也﹐魁然重厚古君子。宦情世故﹐皆應以無心﹐文采外深契禪悅。後倅毗陵﹐遇煇以通家子弟。一日﹐見語﹕「人生臘月三十夜﹐要當了了﹐方見平生著力處。」始意如平時舉葛藤爾。別數年﹐公守臨川。一日﹐屬微疾﹐忽索筆﹐書偈曰「大洋海裏打鼓﹐須彌山上聞鐘。業鏡忽然撲破﹐翻身透出虛空。」召僚吏﹐示之曰「生之有死﹐如晝之有夜﹐無足怪者。若以道論﹐安得生死。若作生死會﹐則去道遠矣。」語畢﹐端坐而逝。筆勢遒勁﹐其家版行。超脫如此。東坡論陶淵明云「出妙語於纊息之餘﹐豈涉生死之流哉。」煇於葛亦云。葛名。

○僧譚禍福

丙午﹑己亥﹑壬戌﹑乙巳﹐煇命之八字也。頃遇一老僧談五行﹐見語﹕「若非乙巳﹐不至今日。若無壬戌﹐不致竟老窮薄。退神用事﹐多失機會。然福不成福﹐禍不成禍﹐所得者壽數差永。」淳熙戊申﹐居都下。除夕﹐有二輩僞傳親知言至門﹐出見覺非﹐忽言奉聖旨追對公事。時以永嘉林氏爭分﹐方興制獄﹐初不持引文﹐乃隨以往。中無所慊﹐神色泰然如常。至府治門外﹐坐於一室。已見燈﹐二輩詢扣年甲﹑鄕貫﹑來歷﹐往返者五六。乃云不敢久畱﹐再三摧謝﹐送出門﹐蓋悟其非也。一時叵測﹐旣歸﹐議訴於府尹趙子和﹐尹云制院謬誤。所謂總轄使臣者﹐亦宛轉致懇﹐謂已科決元所遣之吏。蓋本逮永嘉周和泰﹐「錯認顏標作魯公」也。親舊見曉﹐旣京尹護失﹐孰信其枉﹖後兩日﹐制獄事亦已。復自念與傳記所書入冥誤追放還境界無異﹐特幽明殊塗耳。平生橫逆﹐莫此爲甚。當是時﹐廟堂禁從﹐有知己聞之﹐第駭愕而已。己酉終歲﹐災屯無所不有﹐特未溘然﹐又畱殘喘。至今事定﹐卻有風聲鶴唳之警。𨿽雲气數實使然﹐益信老僧禍不成禍之說﹐且爲官府追逮不審之戒。

○大暑去酷吏

嘗聞範魯公﹐暑中所執扇﹐偶書「大暑去酷吏﹐淸風來故人」兩句於其上。或見之﹐言曰「世之酷吏﹑冤獄﹐何止如大暑也﹗公他日當深究此獘。」公後見周祖﹐首建議律條繁廣﹐輕重無據﹐吏得以因緣爲姦。周祖特詔詳定﹐是爲《刑統》。州縣司刑憲者﹐若人人以魯公存心﹐尙何酷吏﹑冤獄之爲懼。

○僧道數

道士一萬人﹐僧二十萬人﹐乃紹興二十七年禮部見注籍之數。時未放行度牒﹐迨今三十餘年﹐其復有所損益歟﹖紹興間﹐福建大剎有申所屬﹐謂積下度僧錢若干﹐乞備申舉以獻助﹐乞量給度牒三兩道。蓋嘗試也。時議者謂宜依所請﹐第令具戒臘最深者三﹑五輩以聞﹐並與師號﹐以伐其謀。淳熙間﹐執政進呈江州置駐泊軍因依趙雄奏﹕「昨已準宣諭賣度牒非佳事﹐今湖廣總領所歲有給降度牒定數﹐不知紹興年間不曾給降﹐亦自足用。豈紹興間未有江州軍耶﹖」雄奏﹕「今契勘江州軍﹐自紹興三十年創置﹐以萬人爲額﹐度牒初未行也。」上曰「待以示三省﹐朕不欲給降度牒﹐當漸革之。」張孝祥建議﹕「自恭人至孺人﹐邑號分等第立價﹐許貴家婦女及妾投名書塡﹐則數百千萬不日可辦。」於以佐國用﹐較以度牒﹐生齒不削﹐戶口不耗﹐仍不爲民之蠹。𨿽曰得策﹐終以鬻爵以誘婦人﹐名器輕假﹐而不果行。

○《錢譜》

煇家舊藏《歷代錢譜》十卷﹐乃紹聖間李孝美所著。蓋唐人顧烜﹑張臺先有纂說﹐孝美重修也。周秦後錢之品樣﹐具著於帙﹐是特見於形似爾。親黨洪子予﹐收古泉幣數十百種﹐自虞夏以降﹐一無遺者。每出示坐客﹐道所以然﹐皆有依據。大抵古錢輪郭皆重厚﹐叩之有聲。𨿽王莽小錢﹐名徑六分﹑重一銖﹐然亦不致輕薄。豈上古鼓鑄但求精致﹐初不計銅齊耶﹖洪死﹐嘗叩其子﹐云「悉舉入棺矣。」或言其家慮爲勢力者攘取﹐故爲之辭。

○順天得一

元丰間﹐龐懋賢爲主客郎﹐嘗著《文昌雜錄》。內一條﹐以不知「得一順天錢」鑄於何代爲言。書成後﹐又言「近得於朝士王儀﹐家有《錢氏錢譜》﹐乃史思明所鑄﹐初以『得一』非長祚之兆﹐乃攺『順天』。」煇於洪氏見二錢﹐文皆漢隸﹐徑寸四分﹐以一當「開元通寶」之百。而李譜復云「思明銷洛佛銅所鑄﹐賊平無所用﹐復以鑄佛。今所餘﹐伊﹑洛間甚多。」視錢之譜爲詳。以是知誠有益於未聞。好事者倘裒諸家所譜﹐更考近世圜法沿革﹐萃爲一帙﹐板行於世﹐不亦善乎。

○王言有疑

嘗得一告詞云「朕眷禮勛臣﹐旣極異姓王之貴。疏恩私室﹐並侈如夫人之榮。以爾修態橫生﹐芳性和適﹐會膺無卹之貴﹐終隆絡秀之家。爰錫命書﹐靡拘常典。用肇封於大郡﹐俾正位於小君。往服寵光﹐益循柔履。」紹興間權外制某人行。「如夫人」及「修態橫生」﹐或者於王言有疑。時勛臣嫡室尙在﹐「正位小君」之語亦有疑。

○宰輔年甲

國朝宰相﹕文潞公丙午生﹐元祐元年平章事﹐未有踵其後者。範丞相己卯生﹐建炎四年平章事﹐未有處其先者。

○名公下世

自昔名公下世﹐太學生必相率至佛宮薦悼。王荊公薨﹐太學錄朱朝偉作薦文﹐以公好佛﹐其間多用佛語。東坡訃至京師﹐王定國及李豸皆有疏文。門人張耒時知潁州﹐聞坡卒﹐出己俸於薦福禪寺修供﹐以致師尊之哀。乃遭論列﹐責授房州別駕﹐黃州安置。𨿽名竄責﹐馨香多矣。山谷在南康落星寺﹐一日憑欄﹐忽傳坡亡﹐痛惜久之。已而顧寺僧﹐拈幾上香合在手﹐曰「此香匾子﹐自此卻屬老夫矣。」豈名素相軋而然﹐或傳之過。

○使髙麗

宣和奉使髙麗﹐詔路允迪﹑傅墨卿爲使介。其屬徐兢﹐仿元丰中王云所撰《雞林志》爲《髙麗圖經》﹐考稽詳備﹐物圖其形﹐事爲其說﹐蓋徐素善丹靑也。宣和末﹐先人在歷陽﹐𨿽得見其圖﹐但能抄其文﹐略其繪畫。乾道間刊於江陰郡齋者﹐卽家間所傳之本﹐圖亡而經存﹐蓋兵火後徐氏亦失元本。《雞林志》四十卷﹐並載國信所行遣案牘﹐頗傷冗長。時劉逵﹑吳拭並命而往﹐是行蓋俾面諭髙麗國王顒云「女眞人尋常入貢本朝﹐路由髙麗。如他日彼來修貢﹐可與同來。」顒云「明年本國入貢時﹐彼國必有人同入京也。」海上結約﹐玆爲禍胎。

○劉莘老詩

劉莘老丞相工詩﹐《送安厚卿二人使髙麗》云「杳杳三韓國﹐煌煌二使星。海神無暴橫﹐天子有威靈。」時以爲絕唱﹐後四句不傳。

○殺黿

熙寧中﹐侍禁孫勉﹐監澶州堤﹐見一黿自黃河順流而下﹐射殺之﹐繼而暴卒。入冥爲黿訴﹐當償命。殿上主者乃韓魏公﹐勉實故吏﹐乃再三求哀。公教乞檢房簿﹐旣至陰府﹐如所教﹐以尙有壽十五年﹐遂放還。《韓魏公別錄》所書﹐其略如此。《魏公家傳》則云「右侍禁孫勉﹐監元城埽﹐埽多墊陷﹐費工料。勉詢知有巨黿穴其下﹐乃伺出射殺之。數日﹐勉方晝臥﹐爲吏追去﹕『有黿訴﹐當往証之。』旣至一宮闕﹐守衛甚嚴﹐吏云﹕『紫府眞人宮也。』勉仰視﹐眞人乃韓魏公也。亟俯伏訴﹐公微勞之曰﹕『汝當往陰府證事乎﹖』勉述殺黿事。公取黃誥示之﹐謂曰﹕『黿不與人同﹐彼害汝埽﹐殺之﹐汝職也。』遣之使去﹐出門遂寤。事旣播揚﹐神皇謂輔臣曰﹕『離說韓琦爲眞人事否﹖』皆曰﹕『未之聞也。』上具道所以﹐咨嗟久之。」二說不同﹐當以《家傳》爲正。又一說﹕政和間﹐方士王老志語公之子吏部侍郎粹彥曰「紫府眞人乃陰官之貴﹐未爲天仙。」又云「公亦嘗爲十華眞人下侍者。」粹彥曰「然。」

●卷八

○中興頌

浯溪《中興頌碑》﹐自唐至今﹐題詠實繁。零陵近𨿽刊行﹐止會粹已入石者﹐曾未暇廣搜而博訪也。趙明誠待制妻易安李夫人﹐嘗和張文潛長篇二﹐以婦人而廁眾作﹐非深有思致者能之乎。「五十年功如電掃﹐華淸花柳咸陽艸。五坊供奉鬥鷄兒﹐酒肉堆中不知老。胡兵忽自天上來﹐逆胡亦是姦雄才。勤政樓前走胡馬﹐珠翠踏盡香塵埃。何爲出戰輒披靡﹖傳置荔枝多馬死。堯功舜徳本如天﹐安用區區紀文字。著碑銘徳眞陋哉﹐乃令神鬼磨山崖。子儀﹑光弼不自猜﹐天心悔禍人心開。夏商有鑑當深戒﹐簡策汗靑今具在。君不見當時張說最多機﹐𨿽生已被姚崇賣﹗」「君不見驚人廢興傳天寶﹐《中興碑》上今生艸﹗不知負國有姦雄﹐但說成功尊國老。誰令妃子天上來﹐虢﹑秦﹑韓國皆天才。花桑羯鼓玉方響﹐春風不敢生塵埃。姓名誰復知安﹑史﹐健兒猛將安眠死。去天尺五抱甕峯﹐峯頭鑿出開元字。時移勢去眞可哀﹐姦人心醜深如崖﹐可憐孝徳如天大﹐反使將軍稱好在。嗚呼﹗奴輩乃不能道輔國用事張后尊﹐乃能念春薺長安作斤賣﹗」頃見易安族人言「明誠在建康日﹐易安每值天大雪﹐卽頂笠披蓑﹐循城遠覽以尋詩。得句﹐必邀其夫賡和﹐明誠每苦之也。」煇嘗欲裒今昔名人所賦《廬山髙》《明妃曲》《中興頌》﹐用精紙爲軸﹐丐工字畫者隨意各書一篇﹐後志姓名歲月。常常披展﹐爲醒心明目之玩。竟未克成。是極易辦﹐人必樂從﹐特坐因循耳。易安父文叔﹐元祐館職。

○板本訛舛

印板文字﹐訛舛爲常。蓋校書如掃塵﹐旋掃旋生。葛常之侍郎著《韻語陽秋》﹐評詩一條云「沈存中云﹕退之《城南聯句》『竹影金鎖碎』者﹐日光也﹐恨句中無日字爾。余謂不然。杜子美云﹕『老身倦馬河堤永﹐踏盡黃楡綠槐影。』亦何必用日字﹐作詩正要如此。」葛之說云爾。煇考此詩﹐乃東坡《召還至都門先寄子由》﹐首云「老身倦馬河堤永﹐踏盡黃槐綠楡影。」終篇皆爲子由設﹐當是誤書「子瞻」爲「子美」耳。此猶可以意會﹐若麻沙本之差舛﹐誤後學多矣。

○芝山詩

劉季孫初以左班殿直監饒州酒﹐題小詩於治所壁間﹕「呢喃燕子語梁間﹐底事驚回夢裏閒。說與旁人應不解﹐杖藜攜酒看芝山。」時王荊公任本路憲﹐按行見之﹐大加稱賞﹐遂檄權本州教授。後葉石林特著於《詩話》中。芝山乃饒州近城僧寺﹐後池陽刻本乃攺「芝山」爲「前山」﹐一字不審﹐乃失全篇之意。抑見自昔右列﹐亦可承師儒之乏。

○垂肩冠

皇祐初﹐詔婦人所服冠﹐髙毋得過七寸﹐廣毋得逾一尺﹐梳毋得逾尺﹐以角爲之。先是﹐宮中尙白角冠﹐人爭效之﹐號「內樣冠」﹐名曰「垂肩」﹑「等肩」﹐至有長三尺者﹐登車檐皆側首而入。梳長亦逾尺。議者以爲服妖﹐乃禁止之。煇自孩提﹐見婦女裝束數歲卽一變﹐況乎數十百年前﹐樣制自應不同。如髙冠長梳﹐猶及見之。當時名「大梳裹」﹐非盛禮不用。若施於今日﹐未必不誇爲新奇﹐但非時所尙而不售。大抵前輩治器物﹑蓋屋宇﹐皆務髙大﹐後漸從狹小﹐首飾亦然。

○富春坊

成都富春坊﹐羣倡所聚。一夕﹐遺火。黎明﹐有釘一牌﹐大書絕句詩於其上﹕「夜來燒了富春坊﹐可是天公忒肆行。只恐夜深花睡去﹐髙燒銀燭照紅妝。」乃伊洛名徳之後﹐號道山公子者所作。又有小詞一編﹐皆艷語。煇嘗得其一啟﹐乃代其弟上周彥約侍郎﹐其略云「惟曾祖受三天子聘賢之禮數﹐在先朝爲九老人受道之師承。繼巢﹑由之髙蹤﹑辭夔﹑龍之盛舉。惟君子之澤未斬﹐而聖人之道必傳。」文采典重如此﹐豈可以一時諧謔之迹而加訾議。晏叔原著《樂府》﹐黃山谷爲序﹐而其父客韓宮師玉汝曰「願郎君捐有餘之才﹐崇未至之徳。」前哲訓迪後進﹐拳拳如此﹐爲後進者得不服膺而書紳。賀方回﹑柳耆卿爲文甚多﹐皆不傳於世﹐獨以樂章膾炙人口。大抵作文﹐豈可不謹。

○郵亭曲

陶尙書谷奉使江南﹐恃才淩忽﹐議論間殆應接不暇。有善謀者﹐選籍中艷麗﹐詐爲驛卒孀女﹐布裙荊釵﹐日擁彗於庭。谷一見喜之﹐久而與之狎﹐贈以長短句。一日﹐國主開宴﹐立妓於前﹐歌所贈「郵亭一夜眠」之詞。谷大慚沮﹐滿引致醉﹐頓失前日簡倨之容。歸朝﹐坐此抵罪。文潞公帥成都﹐有飛語至朝廷﹐遣禦史何郯因謁告俾伺察之。潞公亦爲之動﹐徧詢幕客﹐孰與禦史密者。得張兪字少愚者﹐使迎於漢州﹐且攜營妓名王宮花者往﹐僞作家姬﹐舞以佐酒。禦史醉中取其領巾﹐題詩云「按徹《梁州》更《六麼》﹐西臺禦史惜妖嬈。從今攺作『王宮柳』﹐舞盡春風萬萬條。」至成都﹐此妓出迎﹐遂不復措手而歸。二事切相類。一說﹕王宮花一名楊臺柳﹐詩首句云「蜀國佳人號細腰」。何字聖從﹐亦蜀人也。

○慧林老

大觀二年詔﹕「大相國寺慧林禪院長老元正坐化﹐並無衣缽﹐闕葬送之用。賜絹三百匹﹑錢三百貫﹐賜寂照之塔﹐仍間度一僧。」浮屠示寂﹐寸絲不掛﹐亦安用爾許縑帛。時方崇道教﹐詔道流敍位在僧之上。元正何人﹐而膺此優典﹖

○髙山仰止

頃歲﹐兒女合巹之夕﹐婿登髙座﹐賦詩催妝爲常禮﹐後皆略去。京師貴遊納婿﹐類設次通衢﹐先觀人物。嶽母忽笑曰「我女如菩薩﹐卻嫁个麻胡子﹗」謂其多髯也。迨索詩﹐乃大書曰「一雙兩好古來無﹐好女從來無好夫。卻扇捲簾明點燭﹐待交菩薩看麻胡﹗」一座傳觀哄堂﹐蓋婿亦不凡也。嘗得其姓名﹐今失記。

○西園會

煇居建康﹐春晚赴張徳共會於西園﹐呼數輩爲侑。酒酣﹐忽有傳府命呼其人。時張安國開府方兩日﹐其人旣去﹐求自解之說。眾謂但以實告﹐況社中二客未至﹐必畱鈴齋。翌旦詢之﹐如所料。初﹐歌者旣去﹐坐客駱適正卽席賦詩云「花隨春盡覓無痕﹐尙續餘歡索侑尊。一曲未終人已去﹐西園燈火欲黃昏。」煇嘗賡和﹐不記也﹐迨今一世﹐西園賓主無一在者﹐獨煇蒼顏華發﹐羈寓西湖上。「舊事無人共論」﹐爲之一嘆。

○食料羊

淳化宰相張公齊賢﹐布衣時嘗春遊嵩嶽﹐醉臥巨石上。夢人驅羣羊於前﹐曰「此張相公食料羊也。」旣貴﹐每食數斤﹐猶未厭飫﹐健啖世無比者。此與唐贊皇﹑李徳裕夢人謂平生合享萬羊之兆符合。以是知貴人鼎養丰厚﹐冥冥中自有定數﹐貧儒豈可不安藜藿之分。

○《唐詩選》

王荊公與宋次道同爲三司判官﹐時次道出其家藏唐詩百餘編﹐托荊公選其佳者。荊公乃僉出﹐俾吏抄錄。吏每遇長篇字多﹐倦於筆力﹐隨手削去。荊公醇徳﹐不疑其欺也。今世所傳本﹐乃羣牧吏所刪者。歐陽公《歸田錄》未出而序先傳﹐神宗宣取﹐公時致仕居潁﹐以其間紀述有未欲廣者﹐因盡刪去。又患其文太少﹐則雜以戲笑不急之事。元本未嘗出。《廬陵集》所載﹐上下才兩卷﹐乃進本也。

○《宋詩選》

近時曾公端伯亦編《皇宋百家詩選》﹐卻取任一己之見﹐𨿽非捃摭詆訶﹐其間或未厭眾論。且於歐公﹑荊公﹑東坡詩皆不載。𨿽曰用《唐詩選》韓﹑杜﹑李不與編故事﹐其亦大名之下﹐不容有所銓擇耶﹖呂居仁圖江西宗派﹐凡二十五人。議者謂陳無己爲詩髙古﹐使其不死﹐未甘爲宗派。若徐師川﹐則固不平列在行間。韓子蒼曰「我自學古人。」夏均父亦恥居下列。一時品第﹐尙爾紛紛﹐矧隨好惡筆削篇章﹐示己鑑裁之明﹐豈免議論。

○水晶

京畿轉運司奏﹕「收到太和山水晶大小四千餘塊。邕州等處產金寶﹐共收到金二千四十六兩﹐數內采到生大黃金﹐不經烹煉者。汝州產瑪瑙二萬五千斤﹐一塊重二十一斤五兩。」並宣付史館。時政和四年也。又潭州益陽縣蓮荷場掘得金四塊﹐總計一千七百八兩。方崇飾祥瑞之際﹐地不愛寶﹐闡珍以表極治﹐其盛如此。

○四先生

鄭穆﹐字閎中﹐閩士所尊四先生﹐鄭其一也。元祐初﹐爲國子祭酒。久而請老﹐太學諸生數千人狀詣司業﹐又詣丞相府請畱﹐不報。以待制奉祠﹐將行﹐公卿大夫多以詩贈之﹐三學之士皆爲詩﹐且出祖汴東門外。三獻酒﹐再拜堂下﹐辭訣而去﹐觀者嘆息。煇幼從合肥王公助學﹐王與鄭中表親﹐有一編曰《歸榮》﹐乃送行詩也。後未見此本。

○老人發膚

人少則發黑﹐老則發白﹐久則黃。人少則膚白﹐老則膚黑﹐久則黯﹐若有垢然。發黃而膚爲垢﹐故曰「黃耇」。見王充《論衡》。而今《韻略》「耇」字下亦注﹕「老人面若垢爲耇」。

○龍驤將軍

崇寧三年﹐駕幸金明池﹐乘烏馬還內﹐道路安平﹐賜名龍驤將軍。艮嶽一石﹐髙藣氖韯擼鳪﹖神運昭功。宣和五年﹐朱勔自平江府造巨艦載太湖大石一塊至京﹐以千人舁進。勔被賞建節﹐石封盤固侯。

○姚解元

方務徳侍郎帥紹興﹐赴召﹐士人姚某以書投誠﹐其略曰「某流落江湖二十年﹐兄弟異立﹐未能成家。重以場屋蹉跌﹐遂失身於倡館馬慧。歲月滋久﹐根深蒂結﹐生育男女﹐於義有不可負者。兼渠孑然一身﹐無所依倚﹐處性不能自立。萬一有叛此盟﹐終身廢棄﹐存亡或未可保。不於侍郎還朝之日得遂脫身從良﹐他日必困此門戶中。不惟無以釋兒女之恨﹐而某亦從此銷縮。區區欲望矜憐﹐使魚鳶之屬﹐川泳雲飛﹐侍郎之徳大矣。敢不下拜﹗」方書其後云「姚某解元﹐文詞英麗﹐早以俊稱。杯酒畱連﹐遂致於忘返。露由衷之懇﹐不愧多言。遂成家之名﹐何愛一妓。韓公之於戎昱﹐旣徇所求。奇章之望牧之﹐更宜自愛。」能從其請﹐可見寬厚之徳﹐且引事切當。韓滉鎭潤州﹐戎昱典屬郡﹐暱一妓。或言於韓﹐韓取﹐戎不敢畱。臨別﹐作小詞曰「好在春風湖上亭﹐柳絲藤蔓系人情。黃鸝久住渾相戀﹐欲別頻啼三兩聲。」韓聞卽歸之。蓋用此事。

○知和叔

從叔知和﹐隨侍官九江﹐嘗以詩見呂東萊居仁。後以書請教﹐答云「廬阜咫尺﹐讀書少休﹐必到山中﹐所與遊者誰也﹖古人觀名山大川﹐以廣其志意﹐而成其徳﹐方謂善遊。太史公之文﹐百氏所宗﹐亦其所歷山川有以增發之也。惜其所用止在文字間﹐若使志於遠者﹑大者﹐𨿽近逐遊﹑夏可也。」又爲作《求諸己齋詩》﹐見集中。知和嘗尉吳江﹐作《垂虹詩話》﹐語煇未有序。煇言「若以所得東萊帖冠於首﹐何用他求﹖」從之。復著《垂虹賦》﹐爲人稱賞﹐蓋得少小師尊前輩之力。惜年未及中﹐病廢而卒。

○宣和騎射

政和五年四月﹐燕輔臣於宣和殿。先禦崇政殿﹐閱子弟五百餘人馳射﹐挽彊精銳。畢事賜坐﹐出宮人列於殿下﹐鳴鼓擊柝﹐躍馬飛射﹐剪柳枝﹐射繡球﹐擊丸﹐據鞍開神臂弓﹐妙絕無倫。衛士皆有愧色。上曰「𨿽非婦事﹐然女子能之﹐則天下豈無可教。」臣京等進曰「士能挽彊﹐女能騎射。安不忘危﹐天下幸甚。」見《從遊宣和殿記》。

○郡守畫像

近世州郡﹐類以名賢昔嘗臨蒞﹐繪像以章遺愛。數十百年後﹐何緣得其容貌之眞﹐但畫衣冠﹐題爵位﹑姓名耳。東坡《送周正孺知東川詩》﹐落句云「爲君掃棠陰﹐畫像或相踵。」蓋蜀中太守﹐無不畫像者。頃王顯道守吳門日﹐孫仲益居毗陵﹐以嘗牧是邦﹐遣騎求其傳神﹐並復齊雲樓舊觀。孫謝之﹐有「嘗讀《國史》﹐錢惟演作《樞密直學士題名記》﹐黜寇萊公爲『逆準』﹐不書﹐時有蔡齊斥其妄。如覿無狀﹐公乃肯收之」之語。此紹興間事也。錢惟演作《樞密直學士題名記》﹐附麗丁謂﹐輒去寇準姓氏﹐云「逆準」。公嘗言於仁宗曰「寇準﹐社稷之臣﹐忠義聞於天下﹐豈可爲姦黨所誣哉。」遂令磨去。見公《行狀》。

○範忠宣麥舟

範文正公在睢陽﹐遣堯夫到姑蘇般麥五百斛。堯夫時尙少﹐旣還﹐舟次丹陽﹐見石曼卿﹐問﹕「寄此久如﹖」曼卿曰「兩月矣。三喪在淺土﹐欲葬之而北歸﹐無可與謀者。」堯夫以所載麥舟付之﹐單騎兼程﹐取捷徑而歸。到家﹐拜起﹐侍立良久。文正曰「東吳見故舊乎﹖」曰「曼卿爲三喪未舉﹐方畱滯丹陽﹐時無郭元振﹐莫可告者。」文正曰「何不以麥舟與之﹖」堯夫曰「已付之矣。」「大夢行當覺﹐百年特未滿。遑哀已逝人﹐長眠寄孤館。念我同年生﹐意長日月短。鹽車因騏驥﹐列火廢圭瓚。後生有奇骨﹐出語已精悍。蕭然野鶴姿﹐誰復識中散﹖有生寓大塊﹐死者誰不窾。嗟君獨久客﹐不識黃土暖。推衣助孝子﹐一漑滋湯旱。誰能脫左驂﹐大事不可緩。」此詩東坡爲李憲仲作。憲仲之子廌﹐坡得梁吉老十縑百絲﹐舉以賻之。度是詩出﹐當多有助之者。又作《章默詩》﹐意益深﹐辭益哀。今之人親喪未舉﹐豈免求哀於時。若假是名因以爲利﹐或廣求以侈其葬﹐恐失脫驂之本意也。

○六一堂

歐陽文忠公父鄭公﹐任綿州推官日﹐生文忠。後有謝固者﹐居是官﹐於治所之左葺一堂﹐號「六一」。唐子西賦長篇﹐有「卽彼生處所﹐館之與周旋」之句。或云司馬溫公父待制公﹐守浮光日生溫公﹐故名﹐取輝耀之義。自昔功施於民則祀之﹐矧鉅公盛徳﹐功在社稷﹐百世宗仰者乎。或云郡舊有香火之奉﹐今守土者得不侈大祠宇﹐以永其傳。若第以名勢所臨﹐在仕者獻諛取媚﹐如紹興間黃州爲時相建瑞慶堂是也。謝固一爲譚望﹐子西自有兩說。

○茶圖記

先人三弟﹐季字徳紹﹐與煇同庚同月﹐煇先十三日。自幼從竹林遊﹐徳性敏而靜﹐中年後文筆加進。嘗題《玉川碾茶圖絕句》云「獨抱遺經舌本幹﹐笑呼赤腳碾龍團。但知兩腋淸風起﹐未識捧甌春筍寒。」頗有唐人風致。死已十年﹐遺稿失於收拾﹐但宗族間傳得一二。

○臺諫上殿

舊說﹐臺諫當上殿﹐未有題目﹐五更不寐。平生親舊﹐一一上心。蓋惟親舊可得其詳﹐庶免風聞之誤。是𨿽戲語﹐嘗親見之。紹興間﹐某任言責﹐欲論一人﹐未得出處不葉公議與之齊者。偶一鄕人來訪﹐私謂得其人矣。敍契闊﹐接殷勤﹐甚歡。其人大喜過望﹐意汲引可必也。越兩日﹐章疏上﹐乃同前欲論者。降旨﹐卽日押出國門。「寧逢惡賓﹐莫逢故人。」又云「故人相逢﹐不吉則凶。」

●卷九

○洞府投簡

天下名山洞府﹕河南府平陽洞﹑臺州赤城山玉京洞﹑江寧府華陽洞﹑舒州灊山司眞洞﹑杭州大滌洞﹑鼎州桃源洞﹑常州張公洞﹑南康軍廬山詠眞洞﹑建州武夷山升眞洞﹑南嶽朱陵洞﹑江州馬當山上水府﹑太平州中水府﹑潤州金山下水府﹑杭州錢唐江水府﹑河陽濟瀆北海水府﹑鳳翔府聖湫仙遊潭﹑河中府百丈泓龍潭﹑杭州天目山龍潭﹑華州車箱潭。初﹐朝廷以每歲投龍簡﹐而洞府多在僻遠處﹐其賫送祭醮之具﹐頗以爲擾。天聖間﹐下道錄院﹐定歲投龍簡凡二十處﹐餘皆罷之。煇四十年前﹐於馬當龍祠廊廡下見一碑﹐刻投龍處所﹐視此數頗有增益。碑陰載祭享牲牢﹑香幣﹑樂節爲詳﹐乃元丰間江州建立者。再過之﹐則亡。

○無垢《語錄》

張無垢貶南安﹐凡十有四年﹐寓處僧捨﹐未嘗出門戶。其一話一言﹐舉足爲法﹐警悟後學宏矣。其甥於恕裒集《語錄》十二卷﹐旣已刊行﹐其間《論語絕句》﹐讀者疑焉。蓋公自有《語解》﹐亦何假此發明奧義﹖嘗叩公門人郎曄﹐曄云「此非公之文也﹐《語錄》亦有附會者。」

○富鄭公封駁

唐制﹕惟給事中得封還召書。富鄭公知制誥日﹐劉從願妻遂國夫人﹐王蒙正女也﹐旣奪封罷朝謁﹐久之﹐復其遂國封﹐公乃繳還詞頭﹐其命遂寢。中書舍人繳詞頭﹐蓋自鄭公始。

○封押遺奏

事有礙於理﹐亦恐所傳或致訛舛。富鄭公薨﹐司馬溫公﹑範忠宣來弔哭。公之子紹庭泣曰「先公有自封押章疏一通﹐殆遺表也。」二公曰「當不啟封以聞。」旣曰遺表﹐自有常式﹐恐難以元封押進禦。封可也﹐押可乎﹖東坡作公《神道碑》﹐止云「手封遺表﹐使其子上之﹐世莫知所以言者。」「袖中諫艸朝天去」﹐歐陽公固嘗議之。

○仕宦知止

「祿豈須多﹐防滿則退。年不待暮﹐有疾便辭」。仕者若守此戒﹐則不殆不辱﹐可全始終進退之節。頃見洪慶善書此語於座屏﹐然晚有南荒之謫﹐蓋亦昧於勇退。士大夫能明哲保身﹐以全終始者﹐寡矣。

○嫁女娶婦

「嫁女須勝吾家者﹐娶婦須不若吾家者。」或問其故﹐曰「嫁勝吾家﹐則女之事人必欽必戒。娶婦不若吾家﹐則婦事舅姑必執婦道。」安定胡翼之云。

○不受盤餐

石守道爲舉子時﹐寓學於南都﹐其固窮苦學﹐世無比者。交遊間嘗以盤餐遺之﹐石謝曰「甘脆者﹐亦介之願也。但日饗之則可﹐若止得一餐﹐則明日何以繼乎﹖朝饗膏梁﹐暮厭粗糲﹐人之常情也﹐所以不敢當。」歸之。貧樂簞瓢﹐賢矣哉﹗嘗聞富鄭公辭疾歸第﹐以俸券還府﹐府受之。程伊川正叔曰「受之﹐固無足議﹐還者亦未爲得也。畱之無請﹐可也。」或曰「饋食﹐美意也。受而不食﹐可也。卻之﹐近名也。」

○羣遊嵩山二說

歐陽公爲西京畱守推官﹐事錢思公。一日﹐羣遊嵩山﹐取潁陽路歸。暮﹐抵龍門﹐雪作。登石樓﹐望都城次﹐忽煙靄中有車馬渡伊水者。旣至﹐乃思公遣廚傳﹑歌妓﹐且致俾從容勝賞毋遽歸之意。思公旣貶漢東﹐王文康公晦叔爲代。一日﹐訝幕客多遊﹐責曰「君等自比寇萊公何如﹖萊公尙坐奢縱取禍﹐況其下者。」眾不敢對﹐歐公取手板﹐起立曰「以某論之﹐萊公之禍﹐不在杯酒﹐在老不知退爾。」四座偉之。是時文康年已髙﹐爲之動。故歐公六十五卽休致﹐門生或有言「公徳望爲朝廷倚重﹐且未及年﹐豈容遽去﹖」公答曰「某平生名節﹐爲後生描畫盡﹐惟有早退以全晚節﹐豈可更被驅逐乎﹖」以是知公未老告歸﹐蓋以文康公爲戒﹐且踐疇昔之言也。或云歐公遊潁陽﹐見山中石壁上丹書「神淸洞」﹐卽此時也。一小說名《默記》﹐內一條云﹕尹師魯性髙而褊﹐在洛中與歐﹑梅諸公同遊嵩山﹐師魯曰「遊山須是帶得胡餅鑪來﹐方是遊山。」諸公咸謂﹕「遊山貴眞率﹐豈有此理﹗」諸公羣起而攻之。師魯知前言之謬﹐而不能勝諸公﹐遂引手扼吭﹐諸公爭救之﹐乃免。煇見前輩云「一時失言﹐有所不免。若曰愧而扼吭﹐無是理也。」著《默記》者亦不當書此。

○《侍兒小名》

洪駒父集《侍兒小名》三卷﹐王性之續一卷﹐好事者復益所未備。𨿽曰擇之不精﹐采摭未盡﹐亦足爲尊俎諧謔之助。士大夫暱裙裾之樂﹐顧侍巾櫛輩得之惟艱﹐或得一焉﹐不問色藝如何﹐𨿽資質凡下﹐必極美稱。名浮於實﹐類有可笑者。豈故矜炫﹐特償平日妄想﹐不足則誇爾。或謂「若把西湖比西子﹐澹妝濃抹總相宜」﹐「總宜」之名爲佳﹐特恐無敢承當者。

○關永堅

趙忠簡公秉政日﹐使臣關永堅亦西人﹐趨承云久﹐乃丐官淮上。貧不辦行﹐欲質息女。公憐之﹐隨給所須。永堅乞納女﹐公卻之﹐請力﹐不得已﹐姑畱之。後永堅解秩還﹐公一見﹐語之﹕「爾女無恙。」永堅謂宿逋未償﹐公笑不答﹐且助資送費﹐囑求良配﹐遂歸監平江梅裏鎭宗室汝霖。女言「𨿽累年日侍丞相巾櫛﹐及嫁﹐尙處子也。」汝霖與知泗州王伯路厚﹐語其詳。王云「前輩於此等優爲之﹐特今之人爲難能。」司馬溫公﹑曾魯公各有似此一事傳於世﹐文多不載。

○花信風

江南自初春至首夏﹐有二十四番風信。梅花風最先﹐楝花風居後。煇少小時﹐嘗從同捨金華潘元質和人《春詞》﹐有「捲簾試約東君問﹐花信風來第幾番」之句。潘曰「宮詞體也﹐語太弱則流入輕浮。」又嘗和人《臘梅詞》﹐有「生怕凍損蜂房﹐膽瓶湯浸﹐且與溫存著」﹐規警如前。朋友琢磨之益﹐老不敢忘。潘墓木拱矣。

○野艇

山谷云「野艇恰受兩三人。」別本作「航」﹐「航」是大舟﹐當以「艇」爲正。今所謂航船者﹐俗名輕舠。如「航湖」﹑「航海」﹐亦爲常談。

○郴州詞

秦少遊發郴州﹐反顧有所屬。其詞曰「霧失樓臺﹐月迷津渡。桃源望斷無尋處。可堪孤館閉春寒﹐杜鵑聲裏斜陽暮。驛寄梅花﹐魚傳尺素﹐砌成此恨無重數。郴江幸自繞郴山﹐爲誰流下瀟湘去。」山谷云「語意極似劉夢得楚﹑蜀間語。」「淚濕闌干花著露﹐愁到眉峯碧聚。此恨平分取﹐更無言語空相覷。斷雨殘雲無意緒﹐寂寞朝朝暮暮。今夜山深處﹐斷魂分付潮乃去。」毛澤民元祐間罷杭州法曹﹐至富陽所作《贈別》也。因是受知東坡。語盡而意不盡﹐意盡而情不盡﹐何酷似少遊也。乾道間﹐舅氏張仁仲宰武康﹐煇往﹐見畱三日﹐徧覽東堂之勝。蓋澤民嘗宰是邑﹐於彼老士人家見《別語》墨迹。

○善博日勝

蘇東坡云「如人善博﹐日勝日負。」王荊公攺作「日勝日貧」。坡之孫符云「元本乃『日勝日貧』。」呂正獻尢不喜人博﹐有「勝則傷仁﹐敗則傷儉」之語。

○毀《通鑑》

了齋陳瑩中爲太學博士。薛昂﹑林自之徒爲正﹑錄﹐皆蔡卞之黨也﹐競尊王荊公而擠排元祐﹐禁戒士人不得習元祐學術。卞方議毀《資冶通鑑》板﹐陳聞之﹐因策士題特引序文﹐以明神宗有訓。於是林自駭異﹐而謂陳曰「此豈神宗親制耶﹖」陳曰「誰言其非也﹖」自又曰「亦神宗少年之文耳」。陳曰「聖人之學﹐得於天性﹐有始有卒﹐豈有少長遬旌﹖」自辭屈愧嘆﹐遽以告卞﹐卞乃密令學中敞髙閣﹐不復敢議毀矣。毀《通鑑》﹐非細事也﹐諸公未有紀之者﹐止著於《了齋遺事》中。國子監舊有安定胡翼之祠﹐紹聖初﹐自爲博士﹐聞於朝﹐徹去。

○貓食

客言﹕蘇伯昌初筮長安獄掾﹐令買魚飼貓﹐乃供豬襯腸。詰之﹐云「此間例以此爲貓食。」乃一笑﹐畱以充庖﹐同寮從而遂日買貓食。蓋西北品味﹐止以羊爲貴。

○莫安排

詔賜楚州孝子徐積絹三十匹﹐米三十石。積從胡瑗學﹐一見﹐異待之。嘗延食中堂﹐二女子侍立。將退﹐積問曰「門人或問見侍女否﹐何以答之﹖」瑗曰「莫安排。」積聞此言﹐省悟﹐所學頓進。此段不但見於諸公紀聞﹐亦載在《哲宗實錄》﹐乃元丰八年事也。豈警後學﹐要妙在「莫安排」三字﹐故史臣從而書焉。徐字仲車。

○仲車雜著

仲車《雜著》數十條﹐臨川﹑山陽板行。其一云「陳力就列﹐不能者止。近世拜官﹐徒爲飾詞﹐已足恥矣。而朝廷又爲之法曰﹕『至某官乃得辭免。』是教人爲僞也。其兩府有除拜﹐未受命﹐必先押入﹐其名已不正。蓋賢者以禮進﹐以義退﹐旣可押入﹐必可押出。」此固然矣。但立法有素﹐豈易頓革。柄臣爲國具瞻﹐旣膺大拜﹐不應偃然卽當其任﹐故三辭﹑再辭。次及從官﹑臺諫﹐一辭而已。此豈由衷﹐特拘以法。其不應辭者﹐豈官微任輕﹐進不系時之重而然歟﹖兩府初除﹐固已受命﹐特未受告耳。凡降旨日下供職者﹐皆未受告也。

○說食經

食無精糲﹐饑皆適口。故善處貧者﹐有「晚餐當肉」之語。煇家與宗室通婚姻﹐常赴其招。家家類畱意庖饌﹐非特調芼應律令﹐且三字「爛﹑熱﹑少」。爛則易於咀嚼﹐熱則不失香味﹐少則俾不屬饜而飫後品。煇頃出疆﹐自過淮見市肆所售羊邊甚大﹐小者亦度重五六十斤。蓋河北羊之胡頭﹐有及百斤者。驛頓早晚供羊甚腆﹐旣苦生硬﹐且雜以蕪荑醬﹐臭不可近。若用前二說制以餉客﹐豈不快屠門之嚼哉﹗王荊公解「美」字從羊﹑從大﹐謂羊之大者方美。而東坡亦有「剪毛胡羊大如馬﹐誰記鹿角腥盤筵」之句。山谷《簡何斯舉治具待客》亦謂「軟爛則宜老人﹐丰潔則稱佳客」。今日蔬食﹐起《權輿》之嘆。說食經而偶及此。

○行紀

煇自四十以後﹐凡有行役﹐𨿽數日程﹐道路倥傯之際﹐亦有日記。以先人晚苦重聽如幹蠱次序﹑旅泊淹速﹑親舊安否﹐書之特詳﹐用代縷縷之問。記向年貨田句金不遂﹐取塗三茅﹐得新刊山圖而歸。濡滯良久﹐殊失倚門之望。因思昔淵才久出﹐其家日望其歸﹐歸止攜一布囊﹐人謂其間必珍貨也。後數日會親戚﹐啟囊﹐乃歐陽公《新修五代史》稿數帙﹑李庭珪墨一笏而已。煇用此書於日記後﹐先人爲之一笑。自隆興癸未至紹熙辛亥恰一世﹐伏書泫然。

○投獻取知

王立之《詩話》書﹕張宗古自堂後官守登州﹐祈雪獲應﹐一判官以詩爲賀。宗古曰「玩我。」欲繳進﹐爲人勸止。先人任饒幕﹐與邵武黃堅叟爲代。一日﹐郡宴鄱江樓﹐黃作《木蘭花詞》上別乘﹐有「監郡風流歡洽」之語﹐亦貽怒繳申。郡牒問「風流歡洽」實迹﹐黃曆考古今風流歡洽出處﹐辯答甚苦。嘗取吏案以觀而得其詳。要知投獻本求人知﹐又當視其人如何﹐庶不反致按劍。特未知宗古所謂「玩我」何說﹐其亦「錦衾爛兮」之類乎﹖

○池魚

張無盡嘗作一表云「魯酒薄而邯鄲圍﹐城門火而池魚禍。」上句出《莊子》﹐下句不知所出。以意推之﹐當是城門失火﹐以池水救之﹐池竭而魚死也。《廣韻》「池」字韻注云「池﹐水沼也。古有姓池名仲魚者﹐城門失火燒死。諺曰﹕『城門失火﹐殃及池魚。』」白樂天詩有「火發城頭魚水裏﹐救火竭池魚失水」﹐初不主姓名之說。然《廣韻》所載當有所據。

○代王言

詞臣代王言﹐賞功罰罪﹐若雷風鼓舞天下。要當采公論載於訓詞﹐以昭示懲勸。某除某官﹐若其人非素所與者﹐必微寓詆誚於一二字中。審其人不應此除﹐曷不循繳還之制﹖顧假命令以快我之好惡﹐其可乎﹖

○彭門會

晁無咎貶玉山也﹐過彭門﹐而陳履常廢居裏中。無咎出小鬟舞《梁州》以佐酒﹐履常作小闋《木蘭花》云「娉娉裊裊﹐芍藥梢頭紅樣小。舞袖低垂﹐心到郎邊客已知。金尊玉酒﹐勸我花前千萬壽。莫莫休休﹐白髮簪花我自羞﹗」無咎云「疑宋開府鐵心石腸﹐及爲《梅花賦》﹐淸便艷發﹐殆不類其爲人。履常淸通﹐𨿽鐵心石腸不至於開府﹐而此詞淸便艷發﹐過於《梅花賦》矣。」

○下水船詞

元丰己未﹐明略﹑無咎同登科。明略所遊田氏﹐姝麗也。一日﹐明略邀無咎晨過田氏﹐田氏遽起﹐對鑑理髮﹐且盼且語﹐艸艸妝掠﹐以與客對。無咎以明略故﹐有意而莫傳也﹐因爲《下水船》一闋﹕「上客驪駒至﹐鸚喚銀屏睡起。困倚妝臺﹐盈盈正解螺髻。鳳釵墜﹐繚繞金盤玉指。巫山一段雲委。半窺鑑﹐向我橫秋水。斜領花交鏡裏﹐淡拂鉛華﹐匆匆自整羅綺。斂眉翠﹐𨿽有愔愔密意﹐空作江邊解佩。」頃在上饒﹐得此說於晁族。無咎跋云「大觀庚寅四月十三日﹐伯比﹑季良﹑無咎集國東之逆旅﹐話此四事﹐季良云可書也。」伯比﹑季良當是羣從﹐風流醞藉﹐寓諸樂府。𨿽曰纖麗﹐不妨遊戲於杯酒間。餘一說﹐乃陳襲爲錢唐妓周子文作四詩詞﹐洪內相已載在《夷堅庚志》﹐語皆合。餘一未詳。

○軍帥起復

軍帥丁憂﹐詔起復。迨服闋﹐猶以「起復」二字入銜。或曉之﹐答曰「自拋了娘子﹐卻加得此官﹐二年未曾遷轉。」又一輩銜內必帶「宜差」二字﹐有俾除去﹐乃云「元被受差札上帶下來﹐怎敢擅除。」一添差酒官不釐務﹐堅要供職﹐人亦語之﹕「在法只合閒坐請料錢。」其人言「朝廷令某不離務﹐邇辦課利﹐豈敢閒坐請他料錢。」三者可補《笑林》之遺。

○禦府折食錢

舊制﹕禦廚折食錢凡十一等。第一等﹐舊折八十餘千﹐紹興初減半﹐余遞減有差。至第十一第﹐舊折三十千﹐亦損其半。然尙宮內人赴景靈宮酌獻﹐卻系臨安府依格饌造。食味每分白肉胡餅﹑湯肉粉雜飣﹑炊作﹑炒肉﹑煮菜羹飯﹑軟肉﹐所破料止羊肉十三兩﹐面五兩﹐綠豆粉二兩﹐米五合﹐薪炭之屬準此﹐其儉如此。或乃云承平舊制﹐𨿽禦廚末等折食則例﹐亦不致是之窘也。

○論帝姬

建炎初﹐臣僚論帝姬。或者謂非姓氏之「姬」﹐乃姬侍之「姬」。此尢不可﹐豈有至尊之女而下稱姬侍乎﹖若以謂避忌﹐政和間「主」字乃主簿﹑主書之「主」﹐非國主﹑家主之「主」也。先是「主」字一切除去﹐民間有無主之說。又言「姬者﹐饑也﹐亦用度不足之讖。」乃詔攺正。乃政和二年﹐蔡京三入相時﹐建請攺公主爲帝姬﹐君主爲宗姬﹐縣主爲族姬。議者謂周姬猶齊姜﹑宋子也﹐是使國女攺從周姓﹐故靖康初悉罷之。

●卷十

○吏文獘倖

中表張元友謂﹐理減年﹐賞於浙東鹽司。吏以賂不滿欲﹐實封奏狀﹐外封貼黃﹐以「謂」爲「渭」。亟往易之﹐度其中必不誤書﹐特以此一字見邀。昔州郡按酒官醞造違律﹐不任沽賣﹐吏受賄﹐於「任」字上加一點﹐遂免責罰。豈刻木輩心傳此術﹐以資獘倖。唐史亦載有書「漬」爲「淸」者﹐以是知添攺偏傍﹐有自來矣。

○不置田宅

王晉公祜不置田宅。曰「子孫當各令自立﹐何必田宅。置之﹐徒使爭財爲不義耳。」嘗以百口保符彥卿無異志﹐乃植三槐於第中便座﹐謂其子必有任公臺者。文正公﹐其子也。較以田宅所得﹐孰爲少多﹖非文正之賢﹐其能成乃父之志﹖

○春帖子

「翰林書待詔請春詞﹐以立春日剪貼於禁中門帳。《皇帝閣》六篇﹐其一曰﹕『漠然天造與時新﹐根著浮流一气均。萬物不須雕琢巧﹐正如恭己布深仁。』《皇后閣》五篇﹐其一曰﹕『春衣不用蕙蘭薰﹐領緣無煩刺繡文。曾在蠶宮親織就﹐方知縷縷盡辛勤。』《夫人閣》四篇﹐其一曰﹕『聖主終朝勤萬幾﹐燕居專事養希夷。千門永晝春岑寂﹐不用車前插柳枝。』」春﹑端帖子﹐不特詠景物爲觀美﹐歐陽文忠公嘗寓規諷其間﹐蘇東坡亦然。司馬溫公自著《日錄》﹐特書此四詩﹐蓋爲玉堂之楷式。自政﹑宣以後﹐第形容太平盛事﹐語言工麗以相誇﹐殆若唐人宮詞耳。近時楊誠齋廷秀詩﹐有「玉堂著句轉春風﹐諸老從前亦寓忠。誰爲君子供帖子﹐丁寧綺語不須工」之句﹐是亦此意。頃得《玉堂集》﹐分爲八帙。或云李漢老所編者﹐亦有《皇太子府春﹑端貼子》。

○唃廝囉

康定二年﹐劉渙奉使入西羌﹐招納唃廝囉族部。蕃法﹐惟僧人所過不被拘畱﹐資給飲食。渙乃落髮僧衣以行。李復圭云耳。煇得《劉氏西行錄》﹐乃渙所紀﹐往返系日以書﹐甚悉﹐且多篇詠。𨿽所至必與蕃僧接﹐且賴其鄕導。旣仗使節﹐辟官屬﹐計事宜﹐結恩信﹐稱詔錫賚茶彩﹐悉用漢官威儀。蜀公《東齋記》﹑王聖塗《澠水燕談》皆及渙出使事﹐俱不言祝發。渙字仲章﹐保塞人。天聖中以奉禮郎上書請撤簾還政﹐後爲右正言﹐又隨孔道輔論廢後事﹐以工部尙書致仕﹐元丰元年卒。

○爲文三易

「沈隱侯曰﹕『古儒士爲文章﹐當從三易﹕易見事﹐一也﹔易識事﹐二也﹔易讀誦﹐三也。』邢子才曰﹕『沈侯文章﹐用事不使人覺﹐若胸臆語。』深以此服之。杜工部作詩﹐類多故實﹐不似用事者﹐是皆得作者之奧。樊宗師爲文奧澀﹐不可讀﹐亦自名家。才不逮宗師者﹐固不可效其體﹐劉勰《文心雕龍》論之至矣。」向傳《景文筆錄》﹐復得一編名《摘粹》﹐四十八事﹐如辧碑刻及字音三四條﹐皆互出﹐前所論文見於《摘粹》。爲文奧澀﹐公謂才不逮者不可效其體﹐以是知公所修《唐書》﹐後學其可妄議。

○三經義

章子厚在相位。一日﹐國子長﹑貳堂白﹕「《三經義》已鏤板分攵行﹐王荊公《字說》亦合分攵行﹐合取相公鈞旨。」子厚曰「某所不曉﹐此事請白右丞。」右丞﹐蔡元度也。

○捍海堰

熬波之利﹐特盛於淮東﹐海陵復居其最。紹興間﹐歲支鹽三十餘萬席﹐爲錢六七百萬緡。於以佐國用﹐其利博矣。自增置眞州一倉﹐遂稍損舊數。捍海置堰﹐肇自李唐。國朝範文正公稍移其址﹐疊石外固。厥後刓缺不常﹐隨卽補治。淳熙攺元﹐復圮於潮汐。時待制張公守郡﹐益加板築﹐不計工費﹐惟取堅實。官貲不足﹐陰以私帑益之﹐迄今是賴。侍禦史李粹伯記其成。煇是年適在鄕裏﹐乃得其實。

○東坡僦宅

東坡云﹕昔僦宅於眉﹐一日﹐二婢熨帛﹐足陷於地。視之﹐深數尺﹐有大甕﹐覆以烏木板。先夫人亟命以土塞之﹐人謂其下有宿藏物欲出也。其後坡居於岐﹐欲發地求藏丹﹐崇徳君曰「使先姑在﹐必不發也。」乃止。唐李景讓爲浙西觀察使﹐母鄭早寡﹐家貧子幼﹐居東都。因古墻壞﹐得錢盈船﹐鄭乃炷香祝之曰「吾聞無勞而獲者﹐身之災也。天必以先君餘慶矜其貧而賜之﹐則願諸孤它日學問有成﹐乃其志也﹐此不敢取。」命掩而築之。二事實相似﹐非智識賢明豈能及此﹖然鄭愛幼子景莊﹐每被黜於場屋﹐母輒撻景遜。景遜終以朝廷取士自有公道﹐不肯私囑主司。以是論之﹐鄭母似有損於賢明。

○張思齊詩

無錫鄕土張公尙﹐字思齊﹐三捨時爲名進士﹐蹭蹬至紹興戊辰﹐始預特奏名試。待廷對間﹐夢人語之﹕「官人往和州請衣。」旣覺﹐叵測。有解之﹐和州請衣﹐必是食祿之地。張自念脫或僥倖﹐亦未應衣賜。及唱名﹐在末等﹐補和州助教。始悟﹐衣者﹐醫也﹐爲助教設。人勸納敕爲後圖﹐張曰「神告之矣。」乃拜命。因賦四十字以自況﹕「老未脫場屋﹐揆才無寸長。九重𨿽射策﹐一命不爲郎。尙喜衫仍祿﹐還憐牒是黃。活人何不可﹐政自有良方。」竟不沾祿而卒。平日詩文皆膾炙人口﹐求諸鄕人而未獲。先人所著《松巒志》亦載此事﹐首句云「不信儒冠誤﹐蹉跎鬢已蒼。」若夫夢兆﹐則煇近方得之﹐故今重出。不特補《志》之遺﹐抑亦正詩之誤。

○不事佛果

吳長文不喜釋氏﹐父卒﹐不召僧營佛果。閭巷常與父往還者﹐各贈二縑。韓魏公謂事親之際爲尢難。建安劉同知居畱建康﹐薨於官﹐遺戒不事梵唄﹐其家恪遵治命。興化陳丞相當屬纊之際﹐亦以手筆示其子﹐謂追修無益於逝者。豈二公自信平生踐履﹐必可升濟﹐初不假薦助冥福﹐抑矯世俗溺信浮屠氏之說﹖長文名﹐嘗參機政於熙寧。

○縣尉

古治百里之邑﹐令拊其俗﹐尉督其姦。故令曰「明府」﹐尉曰「少府」。唐之名臣﹐繇尉超遷馴至公卿者﹐不可以數計。𨿽陸贄﹑牛僧孺﹑裴度﹑顏眞卿﹑李絳﹐皆此塗出。今銓法以處試吏者﹐腰弓撚箭﹐從事鞍馬﹐巡警阡陌﹐餞迎貴宦﹐斂板揖於路左﹐類以粗官目之。「判司簿尉不可說﹐未免箠楚塵埃間」﹐不特興嘆於昌黎公。

○雪醅

醞法﹐言人人殊﹐故色﹑香﹑味亦不等。醇厚﹑淸勁﹐復系人之嗜好。泰州雪醅著名﹐惟舊蓋用州治客次井蟹黃水﹐蟹黃不堪他用﹐止可供釀。紹興間﹐有呼匠輩至都下﹐用西湖水釀成﹐頗不逮。有詰之者﹐云蟹黃水重﹐西湖水輕﹐嘗較以權衡得之。煇向還鄕郡﹐飲所謂雪醅﹐亦未見超勝。豈秫米日損﹑水泉日增而致然耶﹖抑醞法久失其傳﹖大抵今號兵廚皆有此獘﹐不但泰之雪醅也。

○論蛇虺

韓魏公妻弟崔公孺﹐持論甚正﹐公喜與之語。偶泛及差除﹐公孺忽曰「豺狼﹑虎豹﹑蛇虺﹐天乃屏置於山林深僻之地者﹐蓋恐爲人之害也。今監司﹑郡守﹐一失選掄﹐置在要路﹐其爲民害﹐得不甚於豺狼﹑虎豹﹑蛇虺乎﹖」公默然。凡今廟堂進擬符節次﹐得不鑑公孺之論而益精其選。

○路巖報應

唐路巖爲相﹐密奏﹕「應臣下有罪賜死﹐皆令使者剔取結喉三寸以進﹐驗其實。」至是﹐巖死﹐乃自罹其酷。行刑之處﹐乃楊收死所﹐蓋收爲巖所陷者。

○春州

本朝盧公貶朱崖﹐李符知開封府﹐言於趙韓王曰「朱崖𨿽在海外﹐而水土無他惡﹐貶者多生全。春州在內地而近﹐至者必斃。望追攺前命﹐亦外示寬貸﹐乃置於必死之地。」趙頷之。月餘﹐符坐事貶宣州行軍司馬﹐上怒未已﹐令再貶嶺外。趙具述其事﹐卽以符知春州﹐到郡月餘而卒。天道好還﹐其速如是。史傳所載﹐似此不一﹐姑舉二者以爲世戒。

○客捨畱題

郵亭客捨﹐當午炊暮宿﹐弛擔小畱次﹐觀壁間題字﹐或得親舊姓字﹐寫塗路艱辛之狀﹐篇什有可采者。其筆畫柔弱﹐語言哀怨﹐皆好事者戲爲婦人女子之作。頃於常山道上得一詩﹕「迢遞投前店﹐颼飅守破窗。一燈明復暗﹐顧影不成雙。」後書「女郎張惠卿。」迨回程﹐和已滿壁。衢﹑信間驛名彡溪﹐謂其水作三道來﹐作「彡」字形。鮑娘有詩云「溪驛舊名彡﹐煙光滿翠嵐。須知今夜好﹐宿處是江南。」後蔣穎叔和之云「盡日行荒逕﹐全家出瘴嵐。鮑娘詩句好﹐今夜宿江南。」穎叔豈固欲和婦人女子之詩﹐特北歸讀此句﹐有當於心﹖﹖﹖次其韻以志喜耳。煇頃隨侍赴官上饒﹐舟行至釣臺﹐敬謁祠下﹐詩板畱題﹐莫知其數。劉武僖自柯山赴召﹐亦記歲月於仰髙亭上﹐末云「侍兒意眞代書」。後有人題云「一入侯門海樣深﹐謾畱名字惱行人。夜來仿佛髙唐夢﹐猶恐行雲意未眞。」

○待遇僚屬

近年﹐上官遇僚屬日益簡倨﹐縱有從厚者﹐皆以失體之名歸之。頃黃徽猷爲漕江東﹐嘗對客言「公廳上論職事﹐或未免厲辭色。若杯酒間﹐詎可無和气以相接﹖晚會撤俎﹐有應循廊者﹐豈有竟夕相陪﹐笑語從容﹐昏夜使其偕執侍者僕僕疾趨者乎﹖當悉俾就席次登車。」且云「是亦前輩故事也。」後得一小說﹕韓黃門持國典藩﹐觴客﹐早食則凜然談經史節義及政事設施﹐晚集則命妓勸飲﹐盡歡而罷。𨿽簿尉小官﹐悉令登車上馬而去。黃所云前輩故事﹐其謂是耶﹖

○黃巢姬妾

唐中和四年﹐時溥獻黃巢及家人首並姬妾﹐僖宗禦大玄樓受之。宣問姬妾﹕「汝曹皆勛貴子女﹐世受國恩﹐何爲從賊﹖」其居首者對曰「狂賊凶逆﹐國家以百萬之眾﹐失守宗祧﹐播遷巴蜀。今陛下以不能拒賊責一女子﹐置公卿將帥於何地乎﹖」僖宗不復問﹐皆戮於市。人爭與之酒﹐其餘俱悲怖昏醉﹐居首者獨不飲不泣﹐至於就刑﹐神色肅然。劉更生傳《列女》八篇﹐俱著姓氏﹐唐史《列女傳》亦然﹐而獨遺此。若非司馬溫公特書於《通鑑》中﹐則視死如歸﹑應對不屈之節﹐卒泯泯而不傳。惜不得其姓氏。

○王緒軍法

時又有大將王緒﹐令軍中無得以老弱自隨﹐犯者斬。王潮兄弟獨扶其母﹐緒責之曰「軍皆有法﹐未有無法之軍。汝違吾令而不誅﹐是無法也。」三子曰「人皆有母﹐未有無母之人﹐將軍柰何使人棄其母﹗」緒怒﹐命斬其母。三子曰「潮等事母如事將軍﹐旣殺其母﹐請先母死。」將士共爲之請﹐方捨之﹐亦以其辭正也。或免或不免﹐系於一時。未幾﹐緒爲潮所擒。

○柳氏家誡

唐柳氏自公綽以來﹐世以孝悌禮法爲士大夫所宗。玭常戒其子弟曰「凡門第髙﹐可畏﹐不可恃也。立身行己﹐一事有失﹐則得罪重於他人﹐無以見先人於地下﹐此其所以可畏也。門髙則驕心易生﹐族盛則爲人所嫉﹐懿行實才﹐人未之信﹐小有疵類﹐眾皆指之﹐此其所以不可恃也。」故膏粱子弟﹐學宜加勤﹐行宜加檢﹐僅得比眾人耳。古今家誡﹐深切著明﹐孰逾於此﹗蓋有鏤板以曉於世者。所謂子弟﹐千百中曷有一二顧省者。聽之藐藐﹐則皆是也。姑識此以示兒輩。

○宅凶

「人凶非宅凶」﹐古有是語。然空閒之廬﹐久無人迹﹐亦有可疑者。頃僦數椽茇捨於無錫﹐其屋𨿽多變怪﹐初不以爲異。一夕﹐忽火發於庖屋﹐煙坌而焰不起﹐亟升以撲滅﹐於茅次不下得尺許通紅炭。翌日再視其處﹐了無燒痕。蓋此舊爲神祠﹐初不知也。遂遷他所。後其屋卒歸煨燼。僦居去畱固輕﹐若創建第宅﹐趣於落成﹐歲月方隅﹐或犯所禁﹐且不忖分量﹐惟務壯麗﹐不旋踵自速其卹者多矣。「爲宰相府頗隘﹐爲奉禮﹑太祝之居則有餘」﹐先哲所見乃如此。

○曾魯公更名

紹興初﹐先人爲丹徒簿﹐曾魯公丞相時簿領金壇﹐爲同僚﹐意好甚篤。後曾待浙西帥幹闕﹐權嘉禾新塍稅﹐復相邂逅。一日﹐語先人﹕「連夕夢有俾更名﹐云名更方貴。」曾元名偶有所避﹐攺後名﹐蓋三十年前已形於夢兆矣。自此參大政﹐再登宰席。一時僚舊無在者﹐深有推挽意﹐而先人故倦遊﹐但欲廟令以俟老。平生往返書尺﹐束如牛腰﹐散失殆盡﹐獨余許祠祿一帖。曾素善飲﹐每醉則命徹俎拭案﹐語客曰「請卓子喫一服感應丸」。復各舉一大白﹐方散。煇幼卽接待﹐風味髙勝﹐晉﹑宋間人也。

○虜程迂回

至和三年﹐劉原父使契丹﹐檀州守李翰勞其行役﹐劉云「跋涉不辭﹐但山路迂曲﹐自過長興﹐卻西北行﹐六程到柳河﹐方稍南行。」意甚不快。又云「聞有直路﹐自松亭關往中京﹐才十餘程﹐自柳河才二百餘里。」翰笑曰「盡如所示。」乃初踏逐修館捨已定﹐至今迂曲。後範中濟出使﹐虜道使者由迂路﹐以示廣遠。範詰之曰「抵雲中有直道﹐旬日可至﹐何乃出此耶﹖」虜情得﹐嘿然。緣二公素精地理學﹐故毋得而欺。煇出疆﹐過白溝﹐日行六七十里若百餘里﹐窮日力方到。或問﹕「今日之程何遠﹖」答曰「此中宿食頓﹐地裏遠近初不定。」蓋亦取夫館捨之便。

○賜章服

嘉祐赦﹐敕服綠蒞事十五年攺緋。光祿卿王端建議﹕「公卿子弟𦇤褓得官﹐未嘗從事﹐而錫命與年勞者等﹐何以示勸﹖請以蒞事日爲始。」遂著爲令﹐時以爲當。推此類而言﹐亦有合舉行者。

○黎洞白巾

廣南黎洞﹐非親喪亦頂白巾﹐婦人以白布巾纏頭。家有祀事﹐則以靑葉標門﹐禁往來。人皆文身﹐男女同浴。故曰「冒白鄕風舊﹐標靑社酒酣。文身老及幼﹐川浴女同男。」近有族人自海外歸﹐詢之﹐曰「然」。

○梅苑

紹興庚辰﹐在江東得蜀人黃大輿《梅苑》四百餘闋﹐煇續以百餘闋。復謂昔人譜竹及牡丹﹑芍藥之屬﹐皆有成詠﹐何獨於梅闕之﹖乃采掇晉﹑宋曁國朝騷人才士凡爲梅賦者﹐第而錄之﹐成三十卷。謀於東州王錫老﹕「詞以苑名矣﹐詩以史目﹐可乎﹖」王曰「近時安定王徳麟詩云﹕『自古無人作花史﹐官梅須向紀中書。』蓋已命之矣。」煇復考少陵詩史﹐專賦梅才二篇﹐因他泛及者固多。取專賦﹐略泛及﹐則所得甚鮮。若並取之﹐又有疑焉。叩於汝陰李遐年﹐李曰「詩史猶國史也﹐《春秋》之法﹐褒貶於一字﹐則少陵一聯一語及梅﹐正《春秋》法也。如『巡檐索笑』﹑『滿枝斷腸』『健步移遠梅』之句﹐至今宗之以爲故事﹐其可遐遺﹖非少陵﹐則取專賦可也。」後在上饒﹐《梅苑》爲湯平甫借去。湯時以寓客假居王顯道侍郎宅﹐不戒於火﹐廈屋百間一夕煨燼﹐尙何有於《梅苑》哉﹗《梅史》隨亦散佚﹐𨿽嘗補亡﹐而非元本。歲當花開時﹐未嘗不哦其詩﹐歌其曲﹐神交揚州法曹﹑西湖處士﹐懷舊編而訴遺恨焉。

○禍延過客

乾道中﹐羣赴郡宴﹐爾日伎樂甚盛。甲年少﹐勇於見色。甫就席﹐乙以服辭﹐乃命徹樂。勸酬次﹐甲尢乙曰「敗一席之歡者﹐爾也。眞所謂『不自殞滅﹐禍延過客』也﹗」賓主爲之哄堂。五十年前﹐服親喪﹐終制不觴客﹐人亦不敢招致。親舊欲相款﹐必就寺觀具素饌﹐仍不置酒。時謂當然﹐不以爲異。

○烽火

沿江烽火臺﹐每日平安﹐卽於發更時舉火一把。每夜平安﹐卽於次日平明舉煙一把。緩急﹑盜賊﹐不拘時候﹐日則舉煙﹐夜則舉火﹐各三把。紹興初江東安撫大使李光所請。煇生長江南﹐足不涉極邊﹔初未識所謂烽火者。但讀陸務觀放翁記《遊梁觀塞上傳烽詩》﹕「月黑望愈明﹐雨急滅復見。初疑云罅星﹐又似山際電。」亦可想象得仿佛云。

●卷十一

○郊壇瑞應

龍圖閣直學士﹐提舉醴泉觀﹐兼侍讀﹐編修《國朝會要》﹐詳定《九域圖志》﹐編類禦筆﹐禮制局詳議官蔡攸奏﹕「臣伏奉聖恩﹐差冬祀大禮升輅執綏。十一月五日﹐陛下禦玉輅﹐自太廟出南薰門﹐至玉津園﹐伏蒙宣諭臣曰﹕『玉津園東樓殿重復﹐是何處﹖』臣奏以城外無樓殿﹐恐是齋宮。陛下曰﹕『此去齋宮尙遠﹐可回顧。』見雲間樓臺殿閣﹐隱隱數重。旣而審視﹐其樓殿去地數十丈﹐卽知非齋宮。俄頃﹐陛下又謂臣曰﹕『見人物否﹖』臣卽見有道流﹐童子﹐持幢幡節蓋﹐相繼而出雲間。人漸眾﹐約千餘人﹐皆長丈餘。有輅車輿輦﹐多靑色﹐駕者不類馬﹐狀若龍虎。及輦後有執大枝花數十相繼﹐雲間日色穿透﹐所見分明。衣服眉目﹐歷歷可識。人皆戴冠﹐或有類今道士冠而稍大者﹐或若童子狀﹐皆衣靑﹑綠﹑紅﹐或淺黃﹑杏黃﹑淺碧。望之﹐衣上或有繪繡。或秉簡﹐或持羽扇﹐前後儀衛益眾﹐約數千許人。回旋於東方稍南﹐人物異常﹐旌旗飛翻飄轉﹐所持幢節髙數丈﹐非人世所睹。移刻﹐或見或隱﹐又頃﹐乃穩不見。此蓋陛下恪祗祀事﹐追述三代﹐作新禮器﹐上體天道﹐秉執元圭﹐齋服盛明﹐嚴恭寅畏﹐天意感昭﹐神明降格﹐示現如此。伏望宣付史館﹐播告天下。」太師蔡京等奏乞率百僚﹐稱慶明庭。奉禦筆依奏。繼降詔曰「朕嗣承丕基﹐夙夜祗若﹐惟道是憲﹐惟上帝是承。涓選休辰﹐恭修祀事﹐備物盡志﹐咸秩無文。荷帝博臨﹐如在其上。旌旗輦輅﹐冠服儀仗﹐見於雲際﹐萬眾咸睹。惟天人之感通﹐有形聲之相接。靈承對越﹐敢不祗欽﹗可以其日爲天應節﹐有端命於上帝﹐以昭答於神休。咨爾萬邦﹐其體至意。」時政和三年也。輝自省事﹐卽見丈人行談此事﹐頗略﹐玆得其詳﹐因書以示欲知者。先人云「所書亦有潤色﹐在當時已多有議之者。豈亦出神道設教乎﹖」

○太素脈

輝嘗見父友許志康論太素脈﹐謂可卜人之休咎。因及治平中京師醫僧智緣爲王荊公診脈﹐言當有子登科甲之喜﹐時王禹玉在坐﹐深不然之。明年﹐雱果登第。緣自矜語驗﹐詣公乞文以爲寵。公爲書曰「妙應大師智緣﹐診父之脈﹐而知其子有成名之喜。翰林王承旨疑古無此﹐緣曰﹕昔秦醫和診晉侯之脈﹐知其良臣將死。夫良臣之命﹐尙於晉侯脈息見之。因父知子﹐又何怪乎﹖」所書大略如此。許云「此非荊公之文﹐特其徒假公重名矜炫﹐以售其術爾。」

○米芾

徽宗嘗命米芾以兩韻詩艸書禦屏﹐次韻乃押「中」字﹐行筆自上至下﹐其直如綫。上稱賞曰「名下無虛士。」芾卽取所用硯入懷﹐墨汁淋漓﹐奏曰「硯經臣下用﹐不敢復進禦﹐臣敢拜賜。」又一日﹐米回人書﹐親舊有密於窗隙窺其寫至「芾再拜」﹐卽放筆於案﹐整襟﹐端下兩拜。

○爲學三多

爲學三多﹐士皆知其說。孫公莘老請益於歐陽公﹐公曰「此無他﹐惟勤讀書而多爲之自工。世人患作文字少﹐又懶讀書﹐每一書出﹐必求過人﹐如此少有至者。疵病不必待人指摘﹐多作自見之。」孫書於座右。

○鄭顧道除夕詩

鄭顧道侍郎居上饒﹐享髙壽﹐煇不及識也。嘗見其《除夕》小詩親筆﹕「可是今年老也無﹐兒孫次第飲屠蘇。一門骨肉知多少﹐日出髙時到老夫。」

○東坡親書

番江寓客趙叔簡編修﹐宣和故家﹐家藏東坡親書歷數紙。蓋坡爲郡日﹐當直司日生公事﹐必著於歷﹐當晚勾消﹐惟其事無停滯。故居多暇日﹐可從詩酒之適。「欲將公事湖中了﹐見說官閒事亦無」﹐乃秦少章所投坡詩﹐蓋狀其實。

○常產

煇頃侍鉅公﹐語及常產﹐公云「人生不可無田﹐有則仕宦出處自如﹐可以行志。不仕則仰事俯育﹐粗了伏臘﹐不致喪失气節。有田方爲福﹐蓋福字從田﹐從衣。」𨿽得此說﹐三十年竟無尺土歸耕﹐老而衣食不足。福基淺薄﹐不亦宜乎。

○繳私書

舒亶知諫院﹐言「中書檢正張商英與臣手簡﹐並以其婿王潙之所業示臣。商英官居宰屬﹐而臣職在言路﹐事涉干請﹐不敢隱默。其商英手簡二紙並潙之所業一冊﹐今繳進。」詔商英落館閣校勘﹐監江寧酒。初﹐舒爲縣尉﹐坐手殺人停廢。無盡爲禦史﹐言其才可用﹐乃得攺官。至是乃爾﹐士論惡之。同時呂吉甫﹐亦繳王荊公私書。彎弓成俗﹐亦何足多怪。

○府治回祿

元佑間﹐寶文閣直學士﹐中大夫李之純知開封府﹐廨宇遺火﹐降左中散大夫。近歲臨安府治偶失所戒﹐守臣自列﹐貶秩﹐免所居官。其亦用此故事耶﹖

○蟾芝

政和二年﹐待制李譓進蟾芝﹐上曰「蟾﹐動物也﹐安得生芝﹗聞大相國寺市中多有鬻此者﹐爲玩物耳。譓從臣﹐何敢附會如此﹗」命以盆水漬之﹐一夕而解﹐竹釘故楮皆見。於是責譓以罔上﹐安置焉。又﹐己亥冬祀南郊﹐方登壇﹐樂作﹐使人推數小車﹐載火出於遠林。左右爭獻言爲異﹐指點哄然。大司樂田爲押登壇歌﹐壇上大呼曰「田爲先見﹗」而上亦不責也。時所謂祥瑞﹐亦有類此者。而蔡絳尙有「山產碼瑙水晶﹐地布醴泉芝艸」﹐誇大其父相業。父子之罪通天﹐亦何辱書。

○樂語

蔡忠懷持正﹐初任邠州理掾﹐屬韓康公宣撫陜西﹐喜其所撰樂語全用韓氏事﹐薦之。康公弟持國尹開封﹐辟主左廂公事。後尹劉公責蔡庭參﹐蔡曰「此禮起於藩鎭辟除掾屬﹐輦轂之下﹐比肩事主﹐𨿽有故事﹐亦不可用。」劉不能屈。神宗聞而嘉之﹐劉乃補外。忠懷爲小官﹐所守如此。今縣吏見長官﹐典竭以例告﹐違背理制者多矣。

○善能出身

紹興十一年﹐程克俊進呈﹐乞以貢院所考合格宗室善能﹐特令附正奏明殿試﹐以示勸獎。從之。髙宗曰「天族之貴﹐溺於燕安﹐往往自陷非法﹐若以綁典繩之﹐則非所以敍睦之恩。置而不問﹐又無以立國家之法。惟擇其好學從善者﹐稍加崇厲﹐以風其餘﹐是亦教化之術也。」宗室取應賜出身自此始。善能居無錫惠山﹐與煇居爲鄰﹐其後三﹑四任州縣﹐以選終調。

○臺評

蘇丞相子容因臺評去位﹐時左司諫虞策言「蘇頌罷相﹐臣備言職朝廷進退宰相﹐宜有論列。而臣竊自念頌於元丰年曾薦舉臣﹐在臣之心﹐誠恐近薄﹐有犯風誼﹐以此不敢入文字﹐臣之失職﹐無所逃誅。」議者謂奏疏自列﹐略無隱情。當是時風俗忠厚如此。《夷堅庚志》書謝城莆任南牀日﹐論趙忠簡公不遺餘力﹐而謝爲趙之上客﹐豈逼於言責﹐不暇顧私恩﹐所見與虞異矣。

○書札過情

大父有手札藥方﹐乃用舊門狀紙爲策饋繢。見元佑間𨿽僧道可刺﹐亦大書「謹祗候某官起居某官﹐伏聽處分」﹐或云「謹狀」﹐官稱略不過呼。紹興初﹐士大夫猶有以手狀通名﹐止用小竹筆親書﹐往還多以書簡﹐莫非親筆﹐小官於上位亦然。自行札子﹐禮𨿽至矣﹐情則反疏。司馬溫公常言「與貴官書簡﹐有采紙數過三﹐皆不謹。」又云「居處隨用所出紙札﹐未嘗他求。」所書止一二幅﹐世多石本﹐可見也。

○九僧詩

歐陽文忠公《詩話》﹕「國朝浮屠﹐以詩名子世者九人﹐故時有集號《九僧詩》。今不復傳矣。余少時﹐聞人多稱其一曰惠崇﹐餘八人忘其名。」煇昔傳《九僧詩》﹕劍南希晝﹑金華保暹﹑南越文兆﹑天臺行肇﹑沃州簡長﹑貴城惟鳳﹑淮南惠崇﹑江南宇昭﹑峨眉懷古﹐並淮南惠崇﹐其名也。《九僧詩》極不多﹐有景徳五年直史館張亢所著序﹐引惠崇《到長安》「人遊曲江少﹐艸入未央深」之句﹐皆不載﹐以是疑爲節本。崇非但能詩﹐畫亦有名﹐世謂惠崇小景者也。「畫史紛紛何足數﹐惠崇晚出吾最許」﹐荊公詩云耳。

○屬筆

數十年前﹐僚屬有能文者﹐監司﹑郡守委作箋記﹐遇有所囑﹐必親作簡致叩。教官被公牒撰應用文字﹐亦親署名封達。近時此禮俱廢﹐但書司作承受傳導公牒﹐則若常程行移﹐至有「牒請照會﹐不請有違」之語。上官體貌益崇﹐士大夫浸失自重﹐此其一也。紹興間﹐先人官鎭江時﹐錄參王敏功告殂﹐帥守李茂嘉寶文率僚屬往其廨哭之。近年豈復有此气象。

○昭達縱龜

捨弟昭達﹐淳熙壬寅丞長洲。沿檄往海鹽﹐回程次吳江﹐見岸旁漁舟取龜板﹐用銛刀剜其肉﹐最爲殘酷。小人牟利﹐忍於物命﹐不卹也。詢之﹐一枚才直一二錢。惻然動心﹐以一千得大小五百六十餘枚﹐貯於竹籮。度去漁舟差遠﹐以數枚置於版。舟行﹐旋取旋放﹐蓋恐僕隸輩用力拋擲﹐或墮沮洳中﹐反傷其生。半日方竟事。到家﹐其婦唐迎謂曰「昨夢甲士數百人入門﹐云荷官人見宥﹐各聲喏而去﹐殊不可曉。」初不知曾縱龜也。告以故﹐相與嘆息。自爾後﹐凡遇鱗介鮮活者﹐常取以善價﹐俾相忘於江湖﹐迄今毋怠。

○道昌相

無錫鄕僧道昌﹐蚤歲周遊諸方。在廬山云居﹐因與人鬥毆﹐損左目。值同袍授以相術﹐久乃得出藍之譽。旋至都下﹐出入貴人之門﹐語多奇中。族叔樞密方官正字﹐昌一日語之﹕「旦夕當權法從。」時當國者深忌先傳除目﹐力止之﹐且云「勿爲我累。」又言最下館職﹐無攝禁近之理。昌執益堅﹐且刻只在今日。方付一笑間﹐兼權中書舍人命下。叔祖侍郎婺倅滿秩造朝﹐未暇幹堂﹐且歸嘉禾。忽得召命﹐叵測。入國門﹐昌曰「通判必任言責。」亦痛詆其妄﹐來日入對﹐方知爲副端湯致遠薦。對畢﹐還寓捨﹐昌先在焉﹐理前語曰「倘或不然﹐則相書不可用也。」語未旣﹐報除察官。先人罷饒幙﹐有以敕局薦者。議已定﹐拘親嫌﹐攺乞江東幹官。往叩昌﹐昌曰「必無成﹐後三四年方得之。」札子上﹐而所主執政報罷。後三年﹐竟得江東漕幹。有孫願者﹐赴部乞磨勘﹐已放散矣。昌曰「以目下气色觀之﹐非但攺官參差﹐且恐折本。」孫大怒﹐欲治之。伺引見間﹐部吏有所邀﹐不從。乃擿曾過房﹐後歸宗﹐在法合追所授恩澤。有爲道地者﹐與補初等官﹐繼從孫道夫少從之辟﹐竟失志而卒。前三說皆親見之﹐孫又先人交承也。昌後莫知所往。

○瑞鶴仙

「櫻桃抄乳酪。正雨厭肥梅﹐風忺吹籜。咸瞻格天閣。見十眉環侍﹐爭鳴弦索。茶甌試瀹。更良夜﹑沈沈細酌。問間生﹑此日爲誰﹐曾向玉皇﹑案前持橐。龜鶴。從他祝壽﹐未比當年﹐陰功堪托。天應不錯。教公議﹐細評泊。自和戎以來﹐謀國多少﹐蕭曹衛霍。柰胡兒自若﹐惟守紹興舊約。」閩士朱耆壽字國箕﹐爲秦伯和侍郎壽。朱久遊上癢﹐博洽能文﹐一時諸公皆知之。以累舉得官﹐監臨安赤山酒﹐年八十餘而終。

○鄭俠封事二說

監安上門光州司理參軍鄭俠﹐上疏言「去年大蝗﹐秋冬亢旱﹐今春不雨﹐麥苗漧枯﹐黍栗麻豆﹐皆不及種﹐五穀蛹貴﹐民情憂惶﹐十九懼死﹐逃移南北﹐困苦道塗。方春斬伐﹐竭澤而漁﹐大營官錢﹐小營升米。艸木魚鱉﹐亦莫生遂。夷狄輕肆﹐敢侮君國。皆由中外之臣﹐輔佐陛下不以道﹐以至於此﹐臣願陛下開倉廩﹐賑貧乏﹐有司掊斂不道之政﹐取一切罷去。庶幾早召和气﹐上應天心﹐延天下蒼生垂死之命。君臣際會﹐貴乎知心。以臣之愚﹐深知陛下愛養民庶如赤子﹐故自卽位以來﹐一有利民便物之事﹐無不毅然主張行之。陛下之心﹐亦願人人壽富﹐而中外之臣﹐略不推明陛下此心﹐乃恣其叨懫﹐劓割生民﹐侵肌及骨﹐使之困苦而不聊生。夫陛下所存如彼﹐羣臣所爲如此。臺諫之臣﹐默默具位而不敢言事﹐至於規避百爲﹐不敢居是職事。凡百執事﹐又皆貪猥近利。使懷道抱識之士﹐皆不欲與之言。不識時然耶﹖陛下有以使之然耶臣﹖又見南徵西伐﹐皆以其勝捷之勢﹐山川之形爲圖而來﹐無一人以天下憂苦﹐貨妻賣女﹐父子不保﹐遷移逃走﹐困躓於藍縷﹐拆屋伐桑﹐爭貨於市﹐輸官黍栗﹐遑遑不給之狀爲圖而獻。臣謹以安上門日所見﹐繪爲一圖﹐百不及一﹐已可咨嗟涕泣。而況於千萬里之外哉﹗謹隨狀呈奏。如陛下觀臣之圖﹐行臣之言。自今以往﹐至於十日不雨﹐乞斬臣於宣徳門外﹐以正欺君謾天之罪。如少有所濟﹐亦乞正臣越分言事之刑。」

初不得卽達﹐乃作邊檄﹐夜傳入禁中。時永洛失律﹐上方四顧﹐檄至不敢遏﹐燭啟封見圖畫饑民累累然。莫測﹐繼知爲諫疏﹐乃詔鄭俠勒聽﹐編管汀州。視當時諸公所上封事。𨿽語言太訐﹐使人主有不能堪﹐而自取譴斥﹐亦何補於事。漢元帝欲禦樓船﹐薛廣徳諫從橋﹐曰「陛下不聽臣﹐臣自刎﹐以血污車輪﹐陛下不得入廟矣。」元帝不悅。先驅張猛進曰「乘船危﹐就橋安﹐聖主不乘危。」元帝曰「曉人不當如是邪﹖」以是知諫有取諷也。俠字介夫﹐福州人。書旣上﹐或謂中有主之者﹐故興詔獄。俠攺徙英州﹐辭連馮京﹑王堯臣﹑丁諷等﹐亦及王安國﹐除毀﹐放歸田裏。皆繇呂惠卿與安國兄有隙﹐故入其罪。熙寧十年手詔﹕「英州編管人鄭俠﹐元犯無上不道﹐情至悖逆﹐岱與之生﹐已爲大惠﹐可永不量移。」以有司用赦﹐應量移鄂州故也。於是刑房官吏皆被責罰。

又一說﹐上覽俠書﹐逐詔學士承旨韓維﹑知開封府孫永體量免行錢﹐三司使曾布體量市易﹐又發常平倉及放商稅﹐而靑苗﹑免役亦全罷催。凡一十八事。繼下詔曰「朕於政治﹐政失厥中﹐自冬迄春﹐愆陽爲滲。四海之內﹐被災者廣。意朕之聽納不得於理歟﹖獄訟非其情﹐賦斂失其節﹐忠謀讜言郁於上聞﹐而阿諛壅蔽以成其私者謬陟﹖中外臣僚﹐直言闕政。」初﹐司馬光自判西京畱臺以歸﹐絕口不論時事。至是﹐讀詔泣下﹐乃復陳六事﹕一﹐靑苗。二﹐免役。三﹐市易。四﹐邊事。五﹐保甲。六﹐水利云。

●卷十二

○上饒古冢

先人罷信幕﹐暫寓法曹廨房。室間忽地陷尺許﹐微露棺和﹐亟遷避他宇。扣於州之耆舊﹐皆言下乃古冢﹐素多影響。向有法曹黃姓者﹐具牲酒﹐自作數語祭之。方圖擇髙爽地以攺卜﹐是夕﹐夢一偉丈夫來致謝﹐且云「陵谷變遷何常﹐業久處此﹐望相安存。」煇因思自謝惠連祭冥漠君之後﹐多仿其體。曾文昭子開亦有《瘞瓦棺文》﹐上饒寓公尹少稷諫議常稱髙妙可配東坡《徐州祭枯骨》之作。「元祐七年正月﹐南京氵睿南湖﹐得瓦棺五﹐長者才三尺餘﹐闊不逾尺﹐厚不及寸。瓦有從文﹐初若堅致﹐觸之皆壞。畱守曾肇旣往視之﹐命遷瘞於湖之東南若干步髙阜之地﹐祭以酒果。按《禮》﹕有虞氏瓦棺﹐夏后氏堲周﹐商人棺槨﹐周人墻置翣。周人以商人之棺槨葬長殤﹐以夏后氏之堲周葬中殤﹑下殤﹐以有虞氏之瓦棺葬無服之殤。此棺其葬殤者歟﹖乃弔之曰﹕虞耶夏耶﹖商﹑周之人耶﹖勢耶富耶﹖抑賤而貧耶﹖生於何鄕幾晦朔﹐瘞於此地幾春秋耶﹖夭壽歸於共盡﹐老聃﹑彭祖與子其均耶﹖瓦爲藏而水爲宅﹐豈不復子之眞耶﹖攺卜髙原﹐旣深且固﹐於子爲戚﹐抑爲欣耶﹖有知也耶﹖無知也耶﹖尙有知也﹐其肯捨故而從新耶﹖」亦載在《曲阜集》。

○朱墨本

淳化五年﹐翰林學士張洎獻《重修太祖紀》一卷﹐以朱墨雜書﹐凡躬承聖問﹐及史官采摭事﹐卽以朱別之。神宗正史﹐類因詆誣而非實錄﹐厥後刪攺﹐亦有朱墨本傳於世﹐其用淳化故事歟﹖

○司馬田宅

邵康節居洛陽﹐宅契﹐司馬溫公戶名。園契﹐富鄭公戶名。莊契﹐王郎中戶名。若使今人爲之﹐得不貽寄戶免科調之譏乎﹖或謂田宅乃三公所予者﹐特未知王之名﹐當亦是元祐間人。

○職名三等

貼職初止有集賢殿修撰﹑直龍圖閣﹑祕閣三等耳。政和間﹐詔謂天下人才富盛﹐赴功趨事者眾﹐官職寡少﹐不足褒延多士﹐乃增置集英﹑右文﹑祕閣修撰三等。龍圖至祕閣凡六等﹐仍入雜壓。自昔直祕閣﹐例過稱龍圖。蓋直閣之名﹐舊才有二﹐集英卽集賢也。

○飼饑虎

端拱二年鋆幽細鯈裕呵佰麨荽淌紡卵彖埃﹖﹖園狊鈾潰荝輝幹罥莂汯砣膁攪炙嵌齷喪明尢天﹐古𨿽有之﹐此則世未嘗有也。見《太宗實錄》。

○張守性

頃年﹐朝廷遣使投龍於茅山燕洞﹐石門自開﹐廣二尺餘﹐得古銅錢百餘﹐及金﹑銀環各一。按《茅山記》﹕梁普通中﹐晉陵女子錢妙眞﹐年十九﹐辭親學道﹐誦《黃庭》七言。積四十年﹐道成﹐佩白練入洞﹐洞門自啟。至是﹐再開。煇母舅張守性﹐棄從事郎爲黃冠﹐受業茅山崇禧觀﹐師號尋眞見素。時山中有髙道劉蓑衣﹐喜其朴茂﹐常畱在左右﹐因有所得。一向佯狂。嘗導煇遊燕洞﹐且俾窮探。以其語素不倫﹐謝之。仍說﹕「近入至裏﹐見仙人對弈﹐以新蓮相啖。方徘徊次﹐忽念恐知宮相尋﹐不覺身從後戶出。」知宮﹐其師也。後十餘年﹐以度牒寄其姊家。飄蕩至今﹐不知蹤迹。先人以其終日浪走﹐若有所營﹐因卽其師號﹐戲易曰「尋魂見鬼」﹐親舊傳以爲笑。是乃五十年前事。一時人凋零殆盡﹐獨煇知之﹐並識於此。

○膽水膽土

信州鉛山﹐膽水自山下注﹐勢若瀑布﹐用以浸銅﹐鑄冶是賴。𨿽幹溢系夫旱澇﹐大抵盛於春夏﹐微於秋冬。古傳一人至水濱﹐遺匙鑰﹐翌旦得之﹐已成銅矣。近年水流斷續﹐浸銅頗費工力。凡古坑﹐有水處曰膽水﹐無水處曰膽土。膽水浸銅﹐工省利多。膽土煎銅﹐工費利薄。水有盡﹐土無窮。今上林三官﹐提封九路﹐檢踏無遺。膽水﹑膽土﹐其亦兼收其利。

○張懷素

張懷素﹐舒州人﹐自號落魄野人。崇寧元年入京師﹐至大觀元年事敗。牽引士類﹐一時以輕重定罪者甚眾。呂吉甫﹑蔡元度亦因是責降。蔡嘗語陳瑩中﹕「懷素道術通神﹐𨿽蜚禽走獸能呼遣之。」至言「孔子誅少正卯﹐彼嘗諫以爲太早。漢﹑楚成臯相持﹐彼屢登髙觀戰。不知其幾歲﹐殆非世間人也。」自古方士﹐怪誕固多有之﹐示有如此大言者。士大夫何信之篤﹑惑之深耶﹖後又有婦人虞﹐號「仙姑」﹐年八十餘﹐有少女色﹐能行大洞法。徽宗一日詔虞詣蔡京﹐京飯之。虞見一大貓﹐拊其背﹐語京曰「識此否﹖乃章惇也。」京卽詆其怪而無理。翌日﹐京對﹐上曰「已見虞姑邪﹖貓兒事極可駭。」《熙寧日錄》亦載賜蔡州尼惠普號廣慈昭覺大師﹐惠普有妖術﹐朝士多問以禍福﹐富鄭公亦惑其說。

○火葬

浙右水鄕風俗﹕人死﹐𨿽富有力者﹐不辦蕞爾之土以安厝﹐亦致焚如。僧寺利有所得﹐鑿方尺之池﹐積涔蹄之水﹐以浸枯骨。男女骸骼﹐淆雜無辧﹐旋卽塡塞不能容﹐深夜乃取出﹐畚貯散棄荒野外。人家也。範忠宣公純仁帥太原﹐河東地狹﹐民惜地不葬其親。公俾僚屬收無主燼骨﹐別男女﹐異穴以葬。又檄諸郡仿此﹐不可以萬數計。仍自作記﹐凡數百言﹐曲折致意﹐規變薄俗。時元祐六年也。淳熙間﹐臣僚亦嘗建議﹕「柩寄僧寺歲久無主者﹐官爲掩瘞。」行之不力﹐今柩寄僧寺者固自若也。

○牜羊牱

至道元年﹐西南牜羊牱諸蠻貢方物。牜羊牱在宜州之西﹐累世不朝貢﹐至是始通。上問其吏寵光進地裏風俗﹐譯代對曰「去宜州陸行四十五日﹐土宜五穀﹐人多食秔稻﹐持木弩於林木間射獐鹿。每三二百戶爲一州﹐州有長。殺人者不死﹐以其家財爲贖。王居有城郭﹐官府無壁壘﹐止短垣而已。」因遣令作本國歌舞﹐一人捧瓢笙而吹﹐如蚊蚋聲。須叟﹐數十輩連袂宛轉﹐以足頓地爲節。上笑令罷。牜羊牱使十數輩﹐從者百餘人﹐皆蓬發黧面﹐狀如猿猱。使者衣虎皮氈裘﹐以虎尾加於首爲上飾﹐他悉類此。煇頃從使節出疆﹐抵燕﹐與渤海使先後入見。當少頃﹐於次際見其過前﹐服飾詭異﹐殆不可名狀。皆忍笑不禁﹐𨿽虜人在傍﹐亦失聲而笑。是誠可笑也﹗

○行虫飛虫

元丰六年冬祀﹐中書舍人朱服導駕。旣進輦﹐忘設扆褥﹐遽取未至。上覺之﹐乃指顧問他事。少選褥至﹐乃登輦﹐以故官吏無被罪者。又一日﹐羣臣方奏事垂拱殿﹐見禦衣有虫自襟沿至禦巾﹐上旣拂之至地﹐視之﹐乃行虫﹐其虫善入人耳。上亟曰「此飛虫也。」蓋慮治及執侍者﹐聖徳寬大如此。

○攔灘网

江上取魚﹐用攔灘网﹐日可俯拾。濱江人家得魚﹐畱數日﹐俟稍敗方烹。或謂﹕「何不擊鮮﹖」云「鮮則必腥。」海上有逐臭之夫﹐於此益信。玆謂神奇化臭腐。又見故老言﹕承平時﹐淮甸蝦米用席裹入京﹐色皆枯黑﹐無味﹐以便溺浸一宿﹐水洗去﹐則紅潤如新。又歲久佩香﹐以虎子覆一夕﹐芬馥仍舊。玆謂臭腐化神奇。或云無是理﹐答曰「藥物中秋石何自而出﹖」

○王荊公墓

王荊公墓在建康蔣山東三里﹐與其子雱分昭穆而葬。紹聖初﹐復用元丰舊人﹐起呂吉甫知金陵。時待制孫君孚責知歸州﹐經從﹐呂燕待之﹐禮甚厚。一日﹐因報謁於淸涼寺﹐問孫﹕「曾上荊公墳﹖」蓋當時士大夫道金陵﹐未有不上荊公墳者。五十年前﹐彼之士子﹐節序亦有往致奠者﹐時之風俗如此。曾子開亦有《上荊公墓詩》﹐見《曲阜集》。

○虜攺沃州

虜攺吾趙州爲沃州﹐蓋取以水沃火之義。識者謂沃字從「天」﹑「水」﹐則著國姓﹐中興之讖益章章云。建炎初﹐從臣連南夫奏札言﹕女眞號國曰金﹐而本朝以火徳王﹐金見火卽銷﹐終不能爲國家患。

○兩學記

政和三年﹐溫陵呂榮義著《兩學雜記》﹐凡七十二條﹐所書皆太學﹑辟雍事也。內一條﹕侯彭老﹐長沙人﹐建中靖國以太學生上書得罪﹐詔歸本貫。綴小詞別同捨﹕「十二封章﹐三千里路。當年走徧東西府。時人莫訝出都忙﹐官家送我歸鄕去。三詔出山﹐一言悟主。古人料得皆虛語。太平朝野總多歡﹐江湖幸有寬閒處。」𨿽曰小挫﹐而意气安閒如此。﹖﹖軍頃得於故老﹕此詞旣傳﹐各齋厚贐其行。亦傳入禁中﹐卽降旨令攺正﹐屬同獲譴者不一﹐乃格。後繇鄕貢﹐竟登甲科。紹興十三年﹐再興太學﹐榮義尙在﹐累舉得光州助教。乃摭舊記﹐益未備﹐爲八十一條﹐更名《上庠錄》投進。而唱和詩《影妻椅妾》四篇﹐疑後來附入者。《上庠錄》嘗奏禦﹐理不應褻。迨今五十餘年﹐庠均之士﹐未聞祖是編紀事實以廣賢關嘉話者﹐似爲缺典。

○範文正復姓

範文正公復元姓﹐用陶朱﹑張祿事﹐世皆傳誦。大中祥符五年﹐潯陽陶嶽作《五代史補》百餘條﹐蓋補王元之內相《五代史闕文》未備者。其書梁事﹐中有鄭準﹐性諒直﹐長於箋奏。成汭鎭荊南﹐辟爲推官。汭嘗殺人亡命﹐攺姓郭氏﹐旣貴﹐令準艸表﹐乞歸本姓。其略曰「臣門非冠蓋﹐家本軍戎。親朋之內﹐盱睢爲人報怨。昆弟之間﹐點染無處求生。背故國以狐疑﹐望鄰封而鼠竄。名非伯越﹐乘舟難效於陶朱。志切投秦﹐入境遂稱於張祿。如此﹐則前已有此聯﹐特文正公拈出尢爲切當云。

○聚香鼎

毗陵士大夫有仕成都者﹐九日藥市﹐見一銅鼎﹐已破缺﹐旁一人贊取之。旣得﹐叩何用﹐曰「歸以數鑪炷香環此鼎﹐香皆聚於中。」試之﹐果然﹐乃名「聚香鼎」。初不知何代物而致此異。

○船舫立名

頃年﹐西湖上好事者所置船舫﹐隨大小皆立嘉名。如「泛星槎」﹑「淩風舸」﹑「雪蓬」﹑「煙艇」﹐扁額不一﹐夷猶閒曠﹐可想一時風致。今貴遊家有湖船﹐不患制名不益新奇﹐然紅塵膠擾﹐一歲間能得幾回領略煙波﹖但閒泊浦嶼﹐資長年三老閉窗戶以適晝眠耳。園亭亦然。

○互送不歸己

鄰郡歲時以酒相饋問﹐有所不免。孫公之翰典州日﹐獨命別儲以備官用﹐一不歸於己。紹興間﹐周彥約侍郎爲江東漕﹐諸司所餉不欲卻﹐乃畱公庫。迨移官﹐悉分遺官屬。仍以緡錢買書﹐以惠學者。

○響字

李公受﹤虛己﹥爲天聖從官﹐喜爲詩﹐與同年曾唱酬。曾謂曰「子之詩𨿽工﹐而音韻猶啞爾。」李初未悟﹐後得沈休文所謂「前有浮聲﹐後有切響」﹐遂精於格律。煇在建康﹐識北客杜師顏﹐嘗言少陵《麗人行》「坐中八姨眞貴人」﹐數目中「八」字最響。覓句下字﹐當以此類求之。杜早從陳子髙學﹐此說蓋得於陳雲。

○惠民局

神宗朝創置賣藥所﹐初止一所﹐崇寧二年增爲五局﹐又增和劑二局。第以都城東西南北壁賣藥所爲名﹐議者謂失元創藥局惠民之意﹐歲得息錢四十萬以助戶部經費。今行在所置局﹐歲課𨿽視昔有損﹐意豈在夫羨贏﹐其於拯民瘼﹑施實惠﹐亦云博矣。

○四川茶馬

紹興四年﹐復置茶馬司﹐買到四尺五寸以上堪坡帶馬﹐每一千匹與轉一官。舊有主管茶馬﹑同提舉茶馬﹑都大提舉茶馬三等﹐今並廢﹐止畱其一。髙宗畱意馬政﹐因韓世忠獻一駿馬﹐詔﹕「朕無用此﹐卿可自畱﹐以備出入。」世忠曰「今和議已定﹐豈復有戰陣事﹖」上曰「不然。虜𨿽講和﹐戰守之備﹐何可少弛﹖朕方復置茶馬司﹐若更得西馬數萬匹﹐分撥諸將﹐乘此閒暇﹐廣武備以戒不虞。和議豈足深恃乎﹖」後又詔﹕「吳璘軍以川陜茶博馬價珠及紅髮之類﹐艱難之際﹐戰馬爲急。」又曰「以茶博易珠玉﹑紅髮﹑毛段之物﹐悉痛朕心。」議者謂一西馬至江浙數千里遠﹐在塗除倒斃外﹐及至﹐飼養調習久之﹐可充披帶用者能有幾﹖不知費縣官幾許財用。若夫官吏論賞增秩﹐抑末耳。

○《山陰圖》

煇頃於池陽一士大夫處見紙上橫捲《山陰圖》﹐乃葉石林家本。人物止三寸許﹐已再三臨寫﹐神韻尙爾不凡﹐況龍眠眞筆邪。前有序﹑贊各八句﹐詞翰皆出石林。石林文集﹐世不見其全﹐此贊尙慮散逸﹐矧墨妙之雅玩乎。當時嘗錄其文﹐恐好奇之士𨿽不見畫﹐而欲想象髙勝。今乃著於是﹕「龍眠李伯時畫許玄度﹑王逸少﹑謝安石﹑支道林四人像﹐作《山陰圖》。玄度超然萬物之表﹐見於眉睫。逸少藏手袖間﹐徐行若有所觀。安石膚腴秀澤﹐著屐﹐返首與道林語。道林羸然﹐出其後﹐引手出相酬酢。皆得其意。俯仰步趨之間﹐筆墨簡遠﹐妙絕一時。碧林道人梵隆﹐少規模伯時﹐爲余臨寫﹐眞僞殆不辧。更三十年﹐世當不知有兩伯時也。」此序也。贊曰「揚眉軒然﹐意軼萬里。亦將焉往﹖」而竟斯止。日遠遊者﹐以是爲遊。疾走息陰﹐彼將安休﹖」其二﹕「翰墨之娛﹐以寫萬變。不償一姥﹐笑戢山扇。袖手縱觀﹐我行故遲。豈以懷祖﹐樂此逶迆﹖」其三﹕「韞玉於山﹐煒然不枯。我觀此容﹐非山澤儒。卻顧何爲﹖東山之陟。如何淮淝﹐乃折此屐﹖」其四﹕「一世所驅﹐顚倒衣裳。是身何依﹖獨委支郎。從容三人﹐亦躡其後。人所無言﹐聊一舉手。」後又見一本﹐摹益失眞﹐第書四贊而亡其序。本﹐摹益失眞﹐第書四贊而亡其序。

