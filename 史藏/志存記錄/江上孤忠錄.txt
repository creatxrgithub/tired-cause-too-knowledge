江上孤忠錄

江上孤忠錄孤忠後錄嘉定縣乙酉紀事過江七事金陵紀略

江上孤忠錄

江陰趙曦明集

守城實迹

江陰殉難事﹐或載閻公狀及義史﹐或著紀事及江上遺聞﹑乘城紀略及甲乙事實﹐或見於文石紀﹐愚參考其中﹐集而注之﹐公之當時﹐亦庶幾不負忠臣義上之苦心云爾。

淸順治二年乙酉夏五月﹐北師南下﹐金陵不守﹐廣昌伯劉良佐﹐劫宏光以獻。常州禦史劉光斗迎降﹐受命安撫﹐江陰令林之驥﹐哭廟解綬去。參將張宿﹑海防程某﹑縣丞胡廷棟繼之。學使朱國昌﹑兵使馬鳴霆逸﹝五月望拜牌﹐典史陳明遇﹑訓導馮厚惇﹑都司周瑞口等欲勤王而事無由集﹐相對淚泣﹝甲乙事實﹞。主薄莫士英繳印冊﹐因納善馬於劉﹐得權知縣事。當是時舉城洶洶﹐欲爲拒守計﹐而新令方亨以六月二十四至。亟收民間器甲﹝先是﹐福建勤王師爲淸兵所敗﹐有鳥船三隻逃至江上﹐以器仗賤求售﹐民爭市之﹐北門外民買者尢多﹝事實﹞。下薙發令﹐畱頭不畱髮﹐畱髮不畱頭。民益洶洶﹝念七日﹐豫王令軍民薙發﹐下江陰﹐限三日。二十九日﹐方令有曉諭﹐北門外何茂﹑邢叔﹑周順﹑邢季﹑楊芳﹑薛求﹑楊起﹑季茂﹑章匯等公呈﹐請縣詳憲畱髮。方令大罵﹐眾嘩云﹕你是明朝進士﹐頭戴紗帽﹐身穿圓領﹐來做知縣﹐羞也不羞﹗醜也不丑﹗方無如何﹐但聽之而已﹝季文石紀事﹞。

閏六月朔。亨謁文廟﹐申前令﹐諸生許用言於明倫堂曰﹕頭可斷﹐發決不可薙也。下午﹐北門外民﹐奮袂先起﹝季世﹑美季﹑從孝﹑王試﹑何常﹑何泰等爲首倡義兵起﹝事實﹞。揚兵至縣署前﹐亨坐堂﹐作聲色﹐欲執首事者﹐適效順學使宗惇一家人。從亨私署出﹐眾大詬曰﹕此降賊僕也。斃焚之﹝一本作方老師無錫蘇提學家來道喜者在堂上曰﹕你這些奴才們﹐人人都該斫頭。眾怒打死之﹐將頭儀門八屬﹐在墀下焚之﹞。士英懼﹐踉蹌走匿﹐遂執亨﹐拘於賓館﹝時亨怯﹐許備文﹕詳請薙頭﹐眾散去﹐臨晚亨吏向眾云﹕不好了﹐官備文詳豫王及攝政王﹐請兵來﹐殺你們了。文書馬飛遞去﹐眾奮勇來搶﹝紀事﹞。抵暮﹐舉人夏維新﹑諸生沈曰敬等爲救解﹐乃送亨維新家。次早﹐聽亨還署。由是合邑聞風響應﹐四鄕居民﹐咸分隊伍﹝時至者數萬﹐其志堅﹐其气銳﹐均以戰守爲尙﹝乘城紀略﹞。樹旗幟﹐集教場。議戰守﹐塡塞道路﹐無容足處。亨惶恐﹐乘肩輿登君山。安民﹐詭稱江陰義勇﹐向誤於陸承差「殺一警百」之語﹐眾收兵赴陸。陸遁﹐毀其家﹝秋毫不染指﹐竊一鼎者﹐立斬以徇﹝江上遺聞﹞。殺士英前所寓外至騎兵二人﹝寓察院內﹐臨刑曰﹕莫主薄令我來﹐今害我﹝紀略﹞。太守宗灝﹐行文諭解﹐拒不納。設髙皇帝位於明倫堂﹐誓眾起師。亨亦同誓稱戈﹐而主其事則典史浙江陳公明遇﹝陳公名選﹝遺聞﹞。公寬仁得眾心﹐故眾從如歸。明日﹐發舊藏火藥器械﹝太祖令劉基命火藥局合成藏此﹝紀略﹞﹐益鄕兵﹐命於葫橋夏港﹐相地安營﹐防淸兵西入。忽傳兵由揚捨進﹐奮勇往拒。至東城﹐知僞傳﹐遇本營守備陳瑞之﹐策馬向東關出﹐眾怒其欲納款﹐殺其負纛二人。瑞之傷﹐與其子踰城遁﹐執其妻子於嶽﹐隨獲瑞之父子﹐並杖禁。城嚴守﹐恐外乘虛﹐曉夜盤詰﹐漏二下﹐獲細作時隆。

初六日黎明﹐公同巡遊守備顧元泌會鞫﹐隆供伏兵在城七十餘人﹐奉太守命﹝人給藥四斤﹑銀四兩﹑開元錢一百二十八文﹝閻公狀﹞。

初八日夜分﹐舉火迎外兵﹐隨卽各庵院空地﹐搜獲梟人六十有奇。詞連武弁王龍﹐卽往售山收戮龍家﹐並殺陳瑞之﹐而宗灝果選百人﹐間道襲江陰﹐土人殲之於秦望山下。陳公下令城中﹐有獲一細作者﹐給賞五十兩。越日﹐有靑衣人行市。迹甚詭﹐眾執之﹐收出地圖一紙﹐上書兵馬從入路及諸山瞭望埋伏處。訊之﹐乃亨遣他出乞師者﹝系維新家人﹝狀﹞。復供沈曰敬及吏書吳大成﹑任粹然等﹐在馬三家協謀屠洗。曰敬逃﹐大成等磔於市。土人旣殲宗灝兵﹐灝以事聞之專閫﹐淸兵千餘從常州出﹐水師總兵王良﹐亦率舟師進發﹐城中巡守愈嚴。西門月城。獲細作二人﹐審視門楗鎖鑰皆壞﹐執守門兵﹐得其通謀狀﹐與細作俱斬城下。

初九日﹐城兵出迎敵﹐北門驍勇﹐自立衝鋒營﹐嚴隊先行﹐老弱饋餉不絕。上午﹐至申港﹐將造飯﹐聞淸兵相距止六七里﹐奮呼而前。抵暮﹐始遇戰﹐彼眾我寡﹐餒餓困乏﹐失利返﹝是日季世美三鼓一炮造飯﹐四鼓二炮喫飯﹐五鼓三炮招營。世美令地保擡石塞斷石橋﹐將錢筒用鍋灰塗黑﹐作假炮﹐安閘橋上﹐過浮橋﹐又命地方拆斷浮橋﹐路經申港﹑夏港亦然。至虞門戰對敵﹐淸兵二萬餘人﹐分兩翼眾寡不敵﹐兼枵腹而戰﹐衝鋒軍敗﹐世美陣亡﹝紀事﹞。明日﹐復出禦﹐四鄰鄕義勇咸集﹝時負義勇而來者十數萬人﹐咸以效死勿去爲念﹝紀略﹞。淸兵次虞門﹐舟師經雙橋﹐田夫怒詈之﹐士卒怒﹐欲登岸擒斬。田夫羣拔靑苗擲船上﹐泥滑不可駐足﹐大半墮水死。其登岸者﹐爲耰鋤所擊﹐無一脫者。浮屍蔽河而下﹐水爲之不流。陳公以虞橋之敗﹐軍行無帥﹐進退無所稟承﹐欲起舊遊擊徐觀海。觀海病﹐以歙人邵康公嫻武事﹐與元泌率眾拜將﹝陳公拜邵爲將﹐邵亦招兵自衛。請舊都司周瑞龍紅駐江口爲犄角﹐點夏維新及諸生章經世﹑王華管糧餉﹐中書戚勛﹑貢士黃毓祺﹑生員許用等十餘人爲參謀﹝紀事﹞。觀海令其弟造令箭十枝﹐用大明中興字號﹐人執爲信﹐防塘報訛傳。殺方亨﹑莫士英﹐並滅其家﹐以絕內應。淸兵進營西城隅﹐舊任都司周瑞龍﹐率舟師駐江口﹐聲言出兵協助。元泌請往借兵於吳志葵﹐瑞龍不應。但言師久無糧﹐索犒千金﹐約邵康公出東門﹐己從北門夾擊﹐陳公如數與之﹝林令畱署銀八百兩﹐舊典銀二百兩﹐共千兩之數﹝紀略﹞。邵兵未出﹐瑞龍遇戰﹐不利﹐還江口。

十一日﹐淸兵移駐南城張孝廉園。次早﹐退屯麻皮橋﹐密使二人入城﹐偵虛實﹐城中獲之﹐梟示。陳公亦使一人偵敵﹐至葫橋﹐見外兵列炮嚴禦﹐伺其懈﹐投之水﹐以一炮復命﹐外兵三日不至。劣生尹吉謀內應﹐下嶽﹐斬其僕康寧﹝一日暴雷震吉家﹐聞馬嘶﹐眾入內室﹐搜得馬二匹﹑兵器無算﹝閻公狀﹞。有傳田淮撫仰示稱卽日遣援﹐不至﹐復有一人執信旗渡江﹐稱沙兵曾破髙傑騎卒﹐刻日來援。因遣貢士韋經世往犒師﹐兩領軍官率眾而來﹐酗酒賭博﹐人無固志﹐戰於南城﹐大挫﹐遁。陳公出巡城﹐凡鄕兵搏戰至城下者﹐必開門獎納﹐鼓以忠義﹐每獻一級﹐城上賞銀四兩﹐公爲之下拜﹝時淸兵日甚﹐公令鄕兵盡力攻殺﹐有功必賞﹐典商程璧輸四十萬金充賞﹝事實﹞。以故各鎭鄕兵﹐俱同至城下打仗﹐淸兵所至﹐各鄕盡力攻殺﹐不得安處。有髙瑞爲敵縛﹐令薙頭降﹐不屈死。而兵亂日久﹐政令不出城﹐遠鄕叛奴﹐乘釁索券焚弒者﹐絡繹而起﹐煙火蔽天。大家救死不暇﹐淸復命三王統領諸將來江上﹐遂不可敵﹝二十二日﹐又來軍二十餘萬﹐主帥七王﹑八王﹑十王等﹐領上將千員﹐令降將劉花馬爲先鋒﹐奔西門﹐繞南門﹐歷北門﹐到東門﹐出十六營圍城﹝紀事﹞。首掠西門﹐移兵至南關。邵康公往禦﹐不克﹝眾以邵無功﹐禁民不得出入﹐而放其鄕人下之嶽。閻公至而出之﹝狀﹞。繼燒城東﹐大掠城外富戶。鄕兵戰﹐多敗。外喪其騎將﹝有兄弟二人殺之﹝事實﹞。復乘虛掠北城﹐鄕兵三路禦之﹐兩路潰﹐一兵據閘橋﹐力戰﹐殺其騎將。次早﹐合營復北﹐焚居民﹐轉掠而東。大橋東西灣二保拒之﹐殺其騎將三員﹐泗善港人葛輔弼父子﹐率鄕兵五百赴城援﹐皆沿江慓悍﹐以不諳紀律﹐至三官殿殲焉。復乘銳東下﹐恣掠大橋周莊等處。城人殺其騎將﹐乃退。自是鄕兵知不可敵﹐悉遠竄。周瑞龍亦揚帆去。淸兵專意攻城﹝二十八日劉良佐令軍士四散焚劫﹐鄕兵遠遁﹐無復來援者。明日仍命大將殺遠竄者。七月初一日﹐再令軍搜殺星散者。鄕兵斷絕﹐遂專攻城。城中嚴禦﹐外箭射如雨注﹐城上一手以鍋蓋爲蔽﹐一手接箭﹐半日得箭三四千﹝紀事﹞。

七月初五日﹐城中危急﹐陳公乃端使十六人。縋城夜出﹐請原典史閻公主盟。公諱應元﹐字麗亨﹐北直隸河間人﹐崇禎十五年﹐嘗集鄕勇退海寇數百艘﹝海寇顧三麻子﹐犯黃田港﹞﹐公手矢三人﹝應弦而倒﹝狀﹞﹔繼又平鹽盜﹐弭民亂﹐邑人徳之﹐爲肖像社學中﹐以大臣論薦﹐特授都司﹐軍前檄用。而馬阮用事﹐本年三月﹐僅平轉廣東韶州府英徳縣主簿﹐母喪未行﹐居砂山麓。起義時﹐陳公與邑士民卽擬惇請﹐顧元泌百計撓之。至是元泌有異志﹐乃誅元泌﹐迎公﹝劉良佐攻城時元泌登城﹐射矢不及人而下﹐眾疑之。其效用馬倭予竊火藥﹐從城上投外眾執之。因往收元泌寓﹐所見請援文一紙﹐蓋閏六月初眾會申文﹐田仰請兵﹐元泌私易文緩兵﹐故原文猶在寓也。遂誅元泌並其效用者四十人﹐內應復絕﹝義史﹞。田撫亦移文勸勉。

初九日﹐鄕兵五千人﹐護閻公至城下﹐公以鄕兵裹糧而來﹐勢不能久﹐且烏合之眾﹐不足克敵﹐厚犒遣之﹐獨與王進忠等家丁四十人入守。至則發原任兵使徐世蔭﹑曾化龍所造火攻器具爲用。次傳檄巨室勸輸﹐不以白鏹爲索﹐眾貨百物﹐得估物值充數。於是圍城中有火藥三百甕﹑鉛丸鐵子千石﹑火炮百位﹑烏機千張﹑錢千萬貫﹑絮帛千萬端﹑酤千釀﹑粟萬鍾﹑萬茭千萬束﹑鹽萬觔﹑銅鐵器萬枚﹑牛千蹄﹑羊豕千隻﹑幹魚千包﹑蔬千畦。然乏矢﹐公命月黑夜﹐束艸爲人﹐披軍士服﹐人持一竿﹐竿挑一燈﹐植立雉堞﹐士卒伏垣內﹐大噪﹐外兵望見﹐矢如蝟集。又乏油﹐命健兒取碓車納城中﹐給以藏豆﹐日供膏火﹝時時鹽舟﹐由黃田港進﹐民取食﹐魚從水關入﹐舉网卽得﹐市不增價﹝狀﹞。公又大料居民﹐盡知若干保﹐保若干戶﹐戶若干口﹐悉注於冊。擇驍勇者隸麾下﹐卒賴以挫敵。章經世﹑夏維新﹑王華主芻糧﹐每旦人給米鹽蔬菜若干﹐戶給油火若干﹐四門城堞油蠟若干﹐井井鑿鑿﹐纖毫不亂。於是城之事益密﹐而無可乘矣﹝初十日﹐命合城收拾衣甲﹑器械祭旗。明日令閉門﹐合鄕城二十餘萬人﹐派十入守一垛﹐卯時喊殺一聲﹐至午時再易十人。喊殺一聲﹐更守至酉﹐仍易前十人﹐喊殺一聲﹐值宿守至半夜﹐再換後十人。周而復始﹐違者斬。又傳齊北關衝鋒營士千人﹐揀選季從孝爲先鋒﹐何常執大旗﹐王試掛得勝旗鼓﹐何泰吹號頭﹐準備甲衣兵器﹝紀事﹞。命武舉人王公略守東門﹐把總汪某守南門﹐陳公守西門。公自守北門。而公與陳公總督四門。

陳公寬仁﹐每事平心經理﹐遇軍士勞苦撫慰﹐至於流涕﹐有倦極假寐﹐以利害勸諭﹐不輕加呵斥。閻公號令嚴肅﹐凡偸安不法者﹐必貫耳鞭背示眾﹐𨿽豪右不少貸。然戰士困頓﹐必手自注湯酌酒。遇害者﹐立治棺衾﹐哭奠而斂之。接見敢死﹐不名﹐每稱兄弟﹐遇事必詢之眾曰﹕眾兄弟誰當此事者。有一人號於路曰﹕我欲殺賊﹐苦無刀。公卽解佩刀與之﹐值三十金﹐與士卒同苦樂如此。故民懷徳畏威﹐瀕死而不悔。上捨程璧於勸輸時﹐捐三萬五千金爲倡﹐外作招降書射城。許璧知縣事﹐璧作不降書拒之。且請自往。借援於田仰。及總選吳志葵。淸兵旣得程璧書﹐知不可動﹐乃伏炮攻北城第四鋪﹐內拒之﹐矢石如雨﹐外兵不敢近﹐主帥大怒﹐命上將九員﹐先駕雲梯上城。城上以長鎗刺之﹐死四人﹐傷五人﹐主帥益怒。因奮身獨上﹐幾入城內﹐內又以短槍拒之﹐其帥接鎗嚙口﹐拔刀欲斫﹐一童子挺鎗中其喉﹐遂僕城下。外兵走﹐皆失聲大哭。或曰﹕此七王也。﹝紀事﹞。

初十日﹐二都督大怒曰﹕我得北京﹐得南京﹐得鎭江﹐未曾費力﹐不要說江陰拳頭大的地方﹐遂令十營內選猛將九員﹐又選步兵三萬﹐紮云梯十張﹐來日分十處上城﹐如不先登退後者﹐斬。十一日早晨﹐城外放炮吶喊﹐三萬軍一齊造浮橋十條﹐過外城河﹐分十處﹐自云梯上城。城上用磚石擲下﹐長鎗拒敵﹐九將不退﹐刺殺四員﹐余受傷墮。二都督恃勇﹐駕雲梯穿三層甲﹐腰掛兩刀﹐肩插兩刃﹐手執巨斧﹐獨上云梯﹐內用短槍拒之。二都督以口納鎗﹐奮身躍起﹐右足已跨入城垛﹐執刀砍上﹐守城兵旁﹐一湯姓童執鉤鐮鎗﹐力鉤斷其喉。旁又一少年趕割其頭﹐屍墮城下。淸兵來攙屍﹐城上鳴梆﹐磚石小箭齊發﹐如雨下﹐約傷千人。後外兵用牛皮帳擋住﹐屍始拖去。相傳霸王劉耐﹐以槍拒﹐外將以口嚙住﹐竹椅匠姚通﹐用鏟鏟頭落城上﹐屍墮下。外日遣卒求首﹐內斷一犬頭投之﹝劉良佐曰﹕令軍士拜索都督頭﹐城上不與﹐外願出銀買之。城上令下銀裝鞘內系弔入城。又命城下軍羅拜﹐口中喊﹐還我王爺的頭。然後城上人以蒲包包一黃狗頭擲下﹝紀事﹞。外持祭物來奠﹐一僧捧經隨行﹐道經何家埭﹐發炮斃之﹐取其魚肉﹐餉守城者。閻公旣卻北城攻﹐知不日必大至﹐廣爲戰具﹐招靑陽民黃明江﹐與其從數十人。明江善弩﹐弩長尺餘﹐竹箭五寸﹐淬以毒藥﹐百步之外﹐命中如志﹝公初入城﹐鳴鼓升堂﹐鼓內跌出小弩十餘張﹐上刻誠意伯劉基造﹐明江素善弩火﹐鏃中人面號而斃。公命仿劉式造﹐數日成千餘箭萬枝。又以季從孝所合毒藥敷箭上﹐射人見血立死﹝閻公狀﹞。又出陳瑞之子於嶽﹐令制小銃﹐銃類銀鞘﹐以木爲之﹐伺敵至﹐投之城下﹐火發木裂﹐內藏鐵烏稜﹐觸者立斃。閻公自造撾弩﹐用鐵一塊﹐旁設數鉤﹐系綿繩﹐擲著人﹐鉤進﹐斬之。又仿舊制造火球火箭﹐無不曲盡其妙。淸兵𨿽眾﹐向城畏服。

十二日﹐淸令人執旗招安﹐公亦如其意。擡木銃詣營﹐銃發而裂﹐內藏烏稜角﹐觸人立斃無數。一主帥張黃蓋﹐上將二員護衛﹐方欣喜﹐忽爲銃觸﹐二將焚滅﹐主帥身亡首存。外哭聲震天﹐或曰﹕八王也﹝甲乙事實﹞。十二日﹐北門外薜王營﹐聞城內戰守悉備﹐心恐﹐因計令數十人執旗招安。

十三日﹐閻公令範﹑周﹑朱﹑季四生員縋出﹐至薛王營打話。若有將計就計之處﹐速還報。四生至營畱宴﹐送元寶四。四生歸﹐獻計云﹕必得捨命百餘人﹐令送數人執降旗﹐後擡陳制木銃﹐至外營﹐賺開營門﹐火銃裂﹐可以觸人卽死。二公悅。

十三日﹐公令百餘人擡木銃﹐桶底安磚﹐卽令四生執降旗前行﹐四生逡巡﹐公怒﹐斬之。另令白髮老九人執降旗﹐焚香前導﹐出北城門﹐無敢後。至薛王營﹐通報﹐獻銀買命。薛王喜﹐升殿﹐分付放炮開營。又命銀鞘至帳中﹐正令將驗收﹐火發銃裂﹐煙焰蔽天﹐觸者立死。薛王剩一頭﹐帳上下約死二千餘人。傷上將二員。是日﹐十王命三軍掛孝﹐合營舉哀﹐禮葬薛王於蘇家墩﹐在北門外﹐號薛王墳。太守宗灝聞之﹐懼﹐告急﹐羽檄旁午﹐兵赴江上者。日數千。劉良佐納款﹐爲上將﹐率眾來攻﹐設牛皮帳﹐擋住矢石﹐令軍士掘城東北隅﹐城上下以石﹐皆壓死﹝十五日﹐劉良佐令軍東南﹐放炮西北﹐掘城皆用山爬。閻公先以所制火炮﹑火球拒之﹐外兵畏懼欲退﹐劉禁止之﹐後城內士民累以巨石下﹐外不及避﹐悉斃。良佐怒甚﹐復設三重牛皮帳﹐中用九梁八柱﹐矢石及之﹐皆反跳起﹐內取所造鐵錘﹐用綿繩系之﹐擲下著人身上﹐卽弔入城梟示。時外兵手足無措﹐頃刻逃散﹐城外闃其無人﹝乘城紀略﹞。繼由西門經閘橋﹐依君山爲營﹐俟其半渡炮擊之﹐應聲僕﹝或以水門自蔽﹐城內人復以小箭射之﹐中手及門﹐一時痛甚﹐卒不獲全﹝遺聞﹞。復大作浮橋﹐從黃畱港暗渡﹐登君山﹐瞰城中﹐亦爲所傷﹐遣使往義陽王營乞兵。王遣其將顧�率舟師駐江口﹐寧其愚率僧兵營砂山﹐偵不可守。遁去。兵部嚴栻守常熟﹐亦往乞兵﹐不應。而田仰已從魯王於紹興﹐貝勒引兵趨吳淞﹐志葵自救不暇﹐孤城死守。淸兵依鄧墓深林﹐以避矢石﹐撤屋木爲浮橋﹐渡河逼城下。城上協力拒戰﹐外不支﹐欲遁。其將先走者二人﹐復驅而前﹐賫云梯至城下﹐凡三十餘處。一將先眾突上﹐內發炮﹐橫擊之﹐屍隨云梯下﹐外兵走。內遣人收其器械﹐伐鄧墓木﹐使敵無蔽﹐取浮橋以供薪﹐外兵大失利。

十七日﹐良佐移兵十方庵。是夜選勇士千人﹐出南門﹐擊十方庵營﹐或執板斧﹐或小箭﹐或扁擔﹐殺入營﹐傷千人。兩旁營來救兵﹐勝已入城﹝紀事﹞。

明日﹐令庵僧望城跪泣﹐陳說利害。城上以效死勿去大義諭僧。僧又至﹐卻之如前。良佐因踞弔橋﹐約城上弢弓釋矢。曰﹕宏光已北去﹐江南皆下﹐以足下之能﹐轉禍爲福﹐爵位豈在良佐下﹖何自苦如此﹔閻公罵曰﹕應元大明典史耳﹐尙知不事二君之義﹐將軍位爲侯伯﹐身擁重兵﹐進不能恢復中原﹐退不能保障江左﹐何面目率眾見我忠義士民乎﹖良佐慚退﹝十九日﹐良佐又來招安﹐閻公曰﹕有降將軍﹐無降典史。一聲梆子響﹐小箭齊發。良佐連跨三匹馬遁去。曰﹕江陰人沒款狀﹞。移兵東略﹐築塘民拒之。兵燹之慘﹐甲於他鎭。又將往陸家橋﹐有徐玉陽先殺其騎將﹐兵乃退﹝徐玉陽在陸官舍權﹐遙望劉兵蜂擁而來﹐遂匿於水洞內﹐只見一將狀甚偉﹐二卒前導﹐玉陽俟其過﹐躍出登岸﹐望後兵離尙遠﹐因趕上殺二卒一將﹐稱其將之頭﹐重十八公斤﹐懸之樹上。後兵聞之﹐無不畏懼而退﹐樹至今尙存﹝遺聞﹞。貝勒旣定松江﹐乃悉所部兵幾二十萬﹐來江上﹐縛降將黃蜚﹑吳志葵至城下。長跪勸降。蜚默然曰﹕我於城內無相識﹐志葵涕泗交頤﹐情詞悲楚。閻公叱之曰﹕大臣被縛﹐當速死報國﹐安用生爲﹖皆再拜去。貝勒見城中守義不可動﹐進攻益急﹐炮聲徹晝夜﹐城垣五處崩裂﹝前二日﹐松江解到大炮百座﹐每門立六尺一具﹐彈飛如電﹐人立城上﹐頭隨彈去﹐而僵不僕。後城下大炮愈增﹐一人立城﹐胸背洞穿﹐植立如故﹝紀事﹞。內以鐵葉裹門﹐貫以鐵繩﹐護之。又用空棺實士﹐障其垂圮者﹐又用絮衾漬水﹐覆城上﹐以防火攻。是日鐵丸著閻公左臂﹐猶手握刀槊﹐連斃數人。陳公此時亦計不旋踵﹐日夜坐臥城上﹐日中眾方下食﹐公聞城垣錚錚有聲﹐往探見外將六人﹐爲首者披甲﹐縛二刃﹐持二釘﹐插城隙﹐攀援而上﹐餘皆鑌鐵甲冑﹐刀斧擊不入。公命眾人先以長槍刺將首﹐遂斃城下﹐余悉退。

二十日以後﹐風雨夜作﹐燈不可燃﹐眾哭禱張睢陽廟﹐忽神光四起如晝﹐每昧爽。閻公巡城一人執大刀以從﹐眾望見以爲天人。蓋公軀幹丰碩﹐雙眉卓豎﹐目細長曲﹐面赤有須﹐頗類關聖﹝義史﹞。舉人盛樹廉﹐言公狀貌亦如此。且云邑中士民﹐公無不識其姓名﹐臨陣時﹐見一少年將士持戟銳進﹐不可當﹐戰罷﹐不知所往﹐疑爲土神陳烈士之助﹐急往虔禮。外又見女將自天而降﹐執旗指揮﹐緋衣將三人﹐自天而降﹐登城指揮﹐執土人問之﹐不知所對﹐遠近皆以爲神助﹝紀略﹞。內舁關壯繆﹑張睢陽﹐臯巷寺巷二東平王及城隍五像﹐張黃蓋﹐歷行城上﹐而以磁石撚眾神須內﹐遇鐵气﹐須輒張﹐扶神手指揮﹐外兵望見﹐皆驚怖。良佐令其子攻城﹐正當睢陽神像指揮放炮﹐一發而斃。後城破﹐良佐拔刀砍像﹐眾人又砍二東平王。三神像亦遭劫。

二十八日﹐炮擊北門﹐角裂。閻公右臂受傷。左手握刀﹐又格殺數十人。

二十九日﹐外復攻城北。公命人納石一塊﹐頃刻山積﹐甃石城一重於內﹐外知不可復破。攻南城﹐一晝夜﹐費火藥萬五千觔﹐城幾陷。外乘勢上﹐內力不能禦。發炮猛擊﹐傷數千人﹐外亦發炮攻﹐炮回擊﹐自斃其馬無算﹝何烈女七娘娘立城上﹐神袍一拂炮回擊傷外兵數百﹝遣聞﹞。閻公在城上﹐又親放一炮﹐眾兵將隨炮而亡﹐惟見血路一條﹐主帥身首分而爲三。舁至君山﹐焚滅﹐失聲大哭。或曰﹕此十王也﹝閻公狀﹞。十王痛薛王中計而亡﹐命大將軍擡北門外大箱千餘雙﹐疊成將臺﹐髙與城齊。十王坐臺上﹐親軍二百四十人同上﹐將四員圍繞﹐命南京﹑鎭江解到大炮百座﹐令臺旁親軍各持狼煙噴筒先發﹐每間五六步﹐排大炮一位﹐共計百炮﹐齊發猛擊﹐專打西北角城。守城兵不敢開目。閻公伏城上﹐膝行﹐看明十王在將臺上﹐指揮三軍﹐放連珠大炮﹐遂命中街巷口有力之湯三老兒﹐肩一大炮﹐令其相準十王而立﹐公又在後細看﹐左右絲毫不差﹐然後點火﹐親自放去。其時湯三老兒尙未知﹐舉首一望﹐十王四將並二百四十人﹐一齊不見﹐但見黃傘一把﹐在半天圓轉而墜﹐一隻腳穿靴﹐自上落下。

八月二日﹐內遣周詳﹑金滿等四人﹐夜出燒外營﹐外兵傷﹐忿甚﹐四處殺掠﹝閻公命賞詳等銀各一兩﹐夏淮新﹑王華每兩扣銀四錢﹐眾怒﹐公命斬之。淮新又因閏六月初一畱方令於家﹐誤聽方令作揖﹐勸眾薙頭﹐故立斬以示。華𨿽引陳公自解﹐而卒不免﹐命許用掌芻糧﹝紀略﹞。民有薙頭歸順者﹐城上望見﹐必怒詈。楊捨守備沈廷謨﹐斂民錢﹐竇牛酒﹔赴良佐營修款﹐良佐受之﹐給旗四面﹐懸四門﹐廷謨被髮乘馬﹐歷城下﹐勸民速降。內將發炮擊之﹐遁去。貝勒遣人緩言來說﹐進旗四面﹐懸此﹐卽不薙發﹐亦當飭兵返﹐或斬四門首事者﹐飭悉宥不誅。閻公曰﹕寧斬我一人﹐餘皆無罪﹐何可殺也﹖因遣諸生朱暉吉﹑耆老王尋吾等四人﹐詣外營﹐方縋城﹐良佐策馬迎去﹐畱飲款洽﹐歸順後﹐誓不殺一人。但遣官上城勘驗﹐卽收兵復命﹐將別﹐各贈五金﹐使歷各營觀器械訖﹐約三日定議。吉等入城﹐立議主降﹐眾不聽。至期﹐外兵大呼吉等安在﹐備述畱飲贈銀事﹐內立斬四人示之﹐復固守。吳軍門督師至江上﹐宰牛誓諸將﹐歸順後﹐不許殺掠。王海防自恃在�恩信﹐臨城招撫﹐皆不應﹝事實﹞。

初六日﹐傳攝政王曉諭招安﹐合城不應。

初七日﹐豫王示至﹐外以矢射入城中﹐言明已亡﹐何苦死守。內書其後云﹐願受炮打﹐寧死不降。射還之。

初八日﹐大雨﹐民立雨中﹐受炮﹐毫無降志﹝半夜城內命善泅水陳欽憲渡過外城河﹐釘沒炮眼﹐緩二日不攻﹐城上得以夜修砌城垛。後五日﹐良佐恐城內復釘炮﹐命軍士晝夜攻擊﹐至夜風雨怒號不已﹐炮乃止﹝紀事﹞。

初九日﹐再納石甃南城。

十二日﹐又甃北城﹐髙於舊城三尺。閻公預令人將麥磨幹面﹐造賞月餅﹝狀﹞﹝城中石灰將完﹐不能修城﹐飯米亦少﹐徵民米備之。令二日一給﹐不得預領﹐貝勒偵知之﹐欲畱軍四萬﹐爲久困計﹐飭大兵北上﹐良佐不可﹐乃止﹝乘城紀事﹞。

十三日﹐二公給民間月餅錢﹐計至十七日止。百姓攜壺觴登陴﹐分曹快飲﹐許用效楚歌﹐作五更轉曲。歌曰﹕宜興人﹐一管槍。無錫人﹐團團一股香。靖江人﹐跪在沙灘上。常州人﹐獻了女兒又獻娘。江陰人﹐打仗八十日﹐寧死不投降。余類此。令善謳者傳唱﹐和以箏籧簫鼓。時天無纖翳﹐皓月當空﹐淸霜滿野﹐劍戟有聲﹐忽城上發歌﹐外兵聽之﹐或怒罵﹐或悲歡﹐互勉勵﹐良佐聞之﹐乃作勸降詞﹐使士卒相倚而歌﹐與僚佐飲帳中﹐酒數行﹐城上炮發﹐急避去。越二日﹐外多方招降﹐城上誓死益固。

十九日﹐貝勒從十四騎﹐繞君山靑龍庵﹐相地形﹐城上望見﹐炮弩齊發﹐騎皆踉蹌蹂躪。貝勒僅以身免﹝是日守城人吶喊﹐外人聞之皆鬼聲﹐知城必破﹝紀略﹞。因夜築土壠。以避矢石﹐伏金陵守門大炮﹐將攻東城﹝金陵又解到大炮二十四位﹐較前所用之炮更大﹐每舟載一炮﹐每位用鉛鐵十三斤﹝紀略﹞。有國師來獻計云﹕江陰城﹐形似芙蓉﹐花蒂在東北隅﹐必於此猛擊﹐方破。貝勒命速移炮至花家壩﹐專擊北城。是夜大雨如注﹐炮聲曉夜不絕﹐震驚二百里。

二十一日午刻﹐有紅光一縷﹐從土橋直射入城中﹐城遂陷﹝紀略﹞。前月二十四日﹐京中遣國師和尙來江上﹐日繞城細看。至是月二十﹐始看明﹐謂貝勒云﹕江陰是芙蓉城﹐若在花瓣上攻打﹐越打越緊﹐若專攻花家壩﹐花蒂旣破﹐則瓣自散﹐故齊徙炮至壩﹐專打東北城。至二十一日﹐雨勢甚急﹐城外於雨中先放噴筒﹐後放狼煙﹐然後連發二百餘座大炮﹐著人皮穿肉爛﹐城頭危如累卵﹐士民無降心﹐又無去志﹐惟知死守。午刻﹐外用牛皮帳護炮﹐裝藥不濕﹐炮一百餘座﹐一齊放火﹐東北城角遂震倒﹐正對祥符寺。先是城上畏外炮猛裂﹐見燃火﹐卽避伏垣內﹐炮聲絕﹐周麾而登。外覺之﹐故放空炮﹐潛渡河﹐從煙焰霧雨中﹐蜂擁上﹐眾不及禦而潰﹝方淸兵上城時﹐城下人相城布陣﹐不敢上﹐相持至暮﹐內亂﹐外兵乃上﹝紀略﹞。淸兵圍城數重﹐禁不得出﹝時中街劉敬泉兄弟見圍甚固﹐恐屠盡城內人﹐先開西門放人走出﹐後至爾橫街三官堂前﹐擋住外兵﹐一打馬足﹐一斬人首﹐外兵來勢﹐急不及避﹐劉氏兄弟乘勢格殺﹐頃刻屍積如山﹐馬散成羣。二人終於康熙年間﹝遣聞﹞。北城民巷戰﹐傷數千人﹝季從孝戰死﹝紀略﹞。自是城內居民巷戰益甚﹐善政橋蔣家巷﹐士民多力戰死﹔東觀西觀地方﹐死戰﹔互相殺者﹐九千餘人。大街﹑中街﹑南街三處巷戰﹐兩軍死二萬七千餘人﹝事實﹞。時外兵至靑果巷﹐有貢士邢介繁家人吳魁者﹐善投石子﹐手執短竹竿﹐肩任搭聯﹐聯袋藏石子﹐時在巷中行走﹐見外兵多﹐遂翻轉眼皮﹐假作瞎子走過﹐苦止一二兵來﹐拿出石子投去﹐無不中其眼眥﹐昏暈﹐卽拔其刀斬首。連日如此﹐計殺十三人﹝紀略﹞。又有丁方﹑王壽二人﹐出城守兵﹐奮身殺敵﹐傷數十人﹝遺聞﹞。陳公焚室自剄﹝合衙焚死大小男女共計四十三人﹝狀﹞。閻公坐東門敵樓﹐索筆題門﹐引千人格鬥﹐勒馬巷戰者八﹐殺傷無算。顧謂從者曰﹕爲我謝百姓﹐吾報國事畢。遂自投前湖中﹝公拔刀自刺﹐其胸出血﹐卽投水﹐義民陸先正欲從水中扯之﹐良佐遺兵來擒﹝狀﹞。良佐言與公有舊﹐必欲生致公。卒見公發浮水面﹐出而縛之。良佐踞坐幹明寺殿。公至﹐躍起﹐兩手拍公肩而哭。公曰﹕何哭﹖速殺我。貝勒坐縣署﹐急索公﹐公至堂上﹐挺然不屈﹐面向貝勒﹐且大罵不絕口﹐一卒槍刺公﹐腔血沸湧而僕。日暮﹐擁至棲霞庵﹐庵僧夜閒呼﹐「砍我」不絕口。心知是公。已而寂然。天明﹐公已遇害。家丁存者﹐猶十餘人。詢其不降﹐戮之。從公死一處﹝義民陸先正亦同死﹝紀事﹞。時東橫街有一人躲在庵佛後﹐適淸兵來宿於此﹐心甚恐﹐後其兵疲倦。至夜半卽拔其刀﹐一齊殺死。恐天明被害﹐遂於城上跳出城外。又有兵設帳宿急渡外城河被去﹝江上遺聞﹞。有惟心上人在圍城中﹐與公曉夜共事。公所著和眾乘城略﹐惟心以授黃仔薪。

二十二日﹐猶巷戰不已。淸兵用火攻敗之。城中駢首受死﹐無一順從者。有韓姓者手刃三人。力竭﹐自刎。曰﹕吾殺三人﹐死瞑目矣。訓導馮厚惇﹐公服自縊明倫堂﹝馮自刎﹐諸生從死者十三人﹝遺聞﹞。中書舍人戚勛﹝戚號羽明﹐萬曆丙子舉人﹐士騏子﹐合門死﹐三十七口﹞﹐諸生許用﹐字孝和﹐合門焚。戚持紅筆﹐大書戚中書合門焚死於壁。又書戚勛﹐字伯屏﹐靑陽人﹐以協守入城﹐與貢士黃毓祺﹐諸生許用等共參議。知力不支﹐故死此。書畢﹐遂命家人豫買七棺﹐同妻子女媳俱殉難一處。今大街守備府後﹐勛殉難地。雍正中﹐靑陽戚氏至守備所﹐挖出七棺﹐遷葬祖塋。時同死者﹐國棟之妻李氏﹐長子謙亨﹐字受豫﹔次子受升之妻林氏﹐孫女二人。婢僕十一人﹐俱殉節。其時�欲死難﹐其母曰﹕天不絕許氏﹐將在於汝﹐乃置之墻衖中﹐須臾火發﹐焰逼幾死﹐墻忽裂﹐得走出﹐無家可歸﹐復自投於玉帶河﹐輒浮出水面﹐因以石自鎭﹐淹亦不死。淸兵過﹐俱未之見也﹐遂得免﹐用門屋爲外客賃居﹐將舉火﹐辭之使去問焉﹐以告。則曰﹕主人自焚﹐客將焉往﹖亦死焉﹝紀略﹞。民人方啟揚﹑朱見﹐皆合門自焚死。諸生章明敍﹑林鳳儀﹑黃楷﹑史補衮﹐令妻子女媳先死﹐然後公服﹐題詩﹐赴井死。官士元二弟四子﹐俱自盡。老民沈應干﹑蕭憶江﹑髙旭﹑陸愼所﹑髙應麟﹑王肅衷﹑趙少泉﹑薛啟方﹑季惟明﹑錢求﹑王秀﹑徐彬﹑邢漢﹑陳憲忠﹑顧瑜﹑齊程﹑章懋學﹑懋才等﹐不屈死。其餘男婦赴水蹈火自縊投繯﹐不徧悉﹝凡男女死者﹐井皆滿﹐孫郎中池﹑四眼井﹑泮池﹑玉帶河﹑湧塔庵池﹑裏教場河﹑裏城河﹐城外疊屍數層﹐四民視死如歸﹐咸以先死爲幸。自二十一日破城﹐自焚者煙光三日不絕﹝紀略﹞。是役也﹐城守八十一日而破﹐淸兵至城下者二十四萬。攻城死者﹐六萬七千有奇。鄕戰死者七千有奇。通計淸兵死事﹐不下七萬五千有奇﹐而吾邑之殉節被難者﹐且十萬矣﹝是年三月二十一日﹐有季文石客漢口﹐適兪允升攜子大捨亦至﹐會於寓內﹐大捨夢江陰城隍云﹕汝在九萬七千三百七十四名數內﹐當速歸﹐晨起告父﹐不之信。二十二日父子同夢如初。十三日﹐允升獨夢城隍云﹕不遣子回﹐汝先得禍。允升懼四月初一日﹐命子回大捨﹐後從死圍城中。觀此則天數可知矣﹝備覽﹞。貢生黃毓祺﹐於八月二十一日﹐混於逃人內出城﹔淸兵退﹐乃歸﹐後竟死難﹝黃字介之﹐住東門內﹐助銀築東城垣﹐故號黃半城。今萬佛林﹐是黃所建其�﹐故址也。後介之欲恢復江陰約眾八月十五﹐半夜殺入兵備道署﹐因黃昏放銃太早﹐兵備道陳服遠賞月未臥﹐糾兵殺出﹐毓祺敗﹐出城遠遁。其黨株連死二百餘人﹐全家抄沒﹐事敗後變姓名﹐遁於淮南﹐寄居僧庵爲僧作疏﹔一日﹐僧往人家禮懺通誠﹐主人聞之甚佳﹐問焉﹐以告。因延爲師﹐久之事覺﹐爲人所首﹐捕至金陵﹐挺然不屈﹐供狀皆四六。介之才學﹐著於當時﹐凡十三科不中﹐卒而以殉節死。哀哉﹝事實﹞。程璧先以請兵出爲僧江明﹐被劫北上。中道殺騎卒而逃﹐死牖下﹝江明善彈唱﹐抱胡琴出城﹐人無知其爲弩師也﹝紀略﹞。余不卽死者﹐兵劫其財而戮之﹝下令無發者不殺﹐爲僧皆免﹝遺聞﹞。

二十三日﹐滿城封刀﹝是日出榜安民。城中所有無幾﹐連僧印白及躲在觀音寺天花板內井塔上等處﹐共計大小五十三人﹝紀事﹞。至於城外大小男婦擄掠受累者﹐不可勝言﹝紀事﹞。

八月二十三日﹐淸軍於江陰城外一帶地方﹐每村落鐵騎飛來。逼各家獻寶﹐推跌老者﹐擲死少者﹐擄掠壯者。水行扯船﹐陸行挑行季﹐稍不如意﹐兵棍交加。其十歲上下男女﹐掠買甚夥。其二十內外略有姿色婦女﹐擄去者尢多﹐略不遂意﹐殺棄河幹。跟隨不上﹐槍刺路旁。美人塵土﹐飲泣吞聲。甚至四五歲孩童﹐槍挑毯玩﹐以爲美觀。將領恨江陰打仗三月﹐殺傷無數﹐故不禁約。師行帶至山東﹑山西﹑口外遼東﹑盛京去者甚多。至河南﹐陜西者略少。各省義士﹐聞出陣人帶江陰人歸。無不集看﹐咨嗟送食。至所掠去之人﹐或不服水土而亡﹐或不得其所而死﹐或脫逃而歸者﹐間亦有之。

二十四日﹐封識火藥器械等於察院﹐飭兵北上﹐貝勒令劉花馬爲前軍中軍﹐率大軍二十餘萬班師。又將官數員﹐統大軍﹐拖大炮﹐還鎭江﹑南京﹑松江等處﹐限同日起程﹐三日始出境﹝紀事﹞。新縣丞卞化龍命舁屍城外﹐焚瘞﹝化龍到任時﹐見腐屍阜塞道旁﹐人踐屍行﹐心頗不忍。先命將大街﹑中街﹑南街三處要道屍首火化﹐白骨以蒲包將船載至築塘南埋之﹝事實﹞。貢生黃毓焚﹑僧印白﹝姓徐城破時爲僧﹝遺聞﹞﹐經理於築塘萬骨塋者﹐爲屍二萬七千餘﹐就地攢瘞成阜者﹐不知其數﹝三街屍骸焚盡遂移﹐三街之外死屍隨燒隨埋﹐比萬骨塋更多數倍。城內屍首旣葬北門外君山各義冢﹐又將城外屍骸聚集燒堆者四城之外﹐或山或田岸皆是﹝紀事﹞。

九月三日﹐察院災﹐封識物燼。武進姦民效戎裝﹐入城搜括﹝紀略﹞。

二十六日﹐武進人數萬﹐假裝﹐知江陰中殺空﹐齊來搬衣資銅錫器家夥。

次日﹐又來抄掠。成船滿載﹐歡聲如雷而歸。

二十九日﹐武進人搬完起身﹐靖江人數百亦至﹐一無可取﹐乃舁北城角內邑城隍像﹐渡江去。

後又有惡弁指拒殺官軍爲名﹐敲骨炙髓﹐慘不忍述。民間訛言﹐再欲屠洗﹐惴惴不敢入城﹐各官招撫勸切﹐不得已來歸﹝凡紳衿士民陸續歸城﹐見家徒焦壁﹐露宿宵啼慘景﹐或人或鬼﹐號哭之聲﹐畫夜不絕﹝事實﹞。薙發之夕﹐哭聲徧野﹐咸以不克保遺體爲恨。可憐江陰城﹐殺得閉門絕戶﹐不得寸著者﹐十之七八﹔被火燒光﹐僅存瓦礫者十之三。淸軍擄掠於前﹐武進人抄搶於後。自八月二十一日至二十九日﹐連日天雨﹐黑地屍骸暴露﹐滿地堆積。鴉食心肝﹐狗食肺腑﹐臭腐難聞。浮屍漲胖﹐塞滿河內﹐被鰻鉆入腹內﹐至腹穿屍腐﹐始沈水底﹐凡張魚者﹐舉得江鰻數斤﹐魚食入肉﹐故皆赤色。順治三年﹐邑侯劉景綽開浚城河﹐猶有白骨堆積河底。後季文石之子星燦﹐有挽詩兩句云﹕提起曁陰城破日﹐石人也要淚千行。此乙酉年殉難實紀也。閻公遺筆題七里廟壁﹝七月九月入城主盟﹐經此﹞云﹕露胔白骨滿疆場﹐萬死孤臣未肯降。寄語行人休掩鼻﹐活人不及死人香。城破日﹐書東城角堞樓﹕八十日帶髮效忠﹐表太祖十七朝人物﹔六萬人同心死義﹐畱大明三百里江山。明都司任典史閻應元彊圉赤奮若秋日筆。

孤忠後錄

江陰野史氏祝純嘏蕓堂甫編

順治二年乙酉﹐貢生黃毓祺﹐謀復故明。

毓祺﹐字介之﹐號大愚﹐天啟元年恩貢﹐家住江陰東城內﹐守城之役﹐與友人參將張宿﹑上捨程璧等﹐歃血固盟﹐協力拒守﹐至八月城破﹐毓祺潛渡海﹐謀請兵於鎭南伯。有僧浪仙﹐泄其事於武弁王瓏。瓏以邑人殺其家口﹐銜恨刺骨﹐嗾官兵火搜﹐毓祺賴先出﹐得免。因傳檄四方﹐陰合同志。文云﹕卽如江上孤城﹐首倡人間大義﹐斬馘萬計﹐固守八旬。��棘荊﹐俯視敵人如艸芥﹔彈丸��﹐至今馬骨如山邱。亦可見我非脆骨柔腸﹐必不可扶之弱植﹔彼非四目兩口﹐必不可勝之雄師﹕特系乎順逆之人心與盛衰之士气。時舊臣遺老﹐所在不靖。檄至﹐往往響應。三年丙戌十月﹐廣西永明王攺元永曆。

十一月﹐廣東唐王攺元紹武。

生員徐趨﹐襲江陰城﹔兵備道徐服遠卻走之。

毓祺晉歸營葬﹐約眾於八月十五夜﹐殺入兵備道衙門﹐然後再守江陰。薛純知之﹐私以謀反首﹐中表徐趨拂衣起曰﹐發不發﹐等死耳﹐寧制人﹐毋爲人制。偵知城中無備﹐遂不告毓祺﹐獨以千餘人襲之。時屆黃昏﹐放炮太早﹐兵使徐服遠賞月未臥﹐糾兵殺出﹐乃敗。辟城遠遁﹐明早毓祺聞變﹐心知趨所爲﹐挺劍蹈海而去。其黨又株殺二百餘人﹐全家抄掠。四年丁亥﹐楚世子監國於夔州。

黃毓祺起兵海上﹐謀復常州。

正月﹐毓祺糾合師徒﹐自舟山進發﹐常熟錢謙益﹐命其妻艷妓柳如是﹐至海上犒師﹐適颶風大作﹐海艘多飄沒﹐毓祺溺於海﹐賴勇士石負之﹐始得登岸。賦詩云﹕可憐上帝���﹐自嘆愚民與石頑。縱使逆天成底事﹐倒行日暮不知還。約常郡五縣﹐同日起兵恢復﹐聚眾數萬﹐屯武進白土地方﹐五鼓薄郡北城﹐放火燒門。知府夏一鶚﹑同知黃謀馳至﹐門將破矣﹐鶚領家丁數十騎﹐開門殺出﹐衝過弔橋﹐眾皆散走。黃系投誠參將﹐攺文階﹐開門時﹐黃攬輿止之。鶚曰﹕彼眾盛﹐天明則勢成矣。此時辧我多寡﹐不可也。鶚遼人﹐生長邊方﹐故用兵如此。

此時城門洞開﹐徐趨固文士﹐不知兵﹐綸巾羽扇﹐驅兵至府署。署中出騎兵數人﹐挺刀逐之﹐眾驚逸﹐自相蹂踐﹐趨乃被執。趨被執﹐祺遁江北﹐吏執其子大湛﹑大淳﹑大洪﹐兄弟爭死勿怯。

初﹐趨以小冊注祺門下數千人﹐湛被執﹐對簿﹐吏根株羽黨﹐遣役械湛歸﹐搜名籍﹐湛檢得﹐亟嚼而咽之﹐一無波及。

毓祺事旣不就﹐而志不少衰﹐逃名潛竄﹐冀得將���﹐或名張睢﹐或名趙漁﹐或名王夢白﹐或號太白行者﹐甚至衣穿履決﹐乞食於市。至淮﹐索居僧捨。一日﹐僧應薛從周家禮懺﹐周聞知祺﹐延而館之﹐周好道術﹐有神降於家﹐言禍福﹐頗應驗。祺問之﹐神判云﹕郁儀結璘﹐麗天在玆。重光重輪﹐賴君扶持。周有子﹐頗好事。心喜其說。祺有部曲張純一﹑張士俊二人﹐向所親信﹐二人從武弁戰名儒。轉輸實無所措﹐謀於名儒﹐將以祺爲奇貨。名儒故與薛有隙﹐得此爲一网打盡計﹐於是首者首﹑捕者捕﹐禍起倉卒矣。

順治五年戊子﹐下黃毓祺於海陵獄。

是年春﹐執毓祺見廉使夏一鶚。四月﹐下海陵嶽。一鶚爲常州府時﹐治徐趨之嶽﹐嘗垂涎於祺而欲未遂。後心艷武進楊廷鑑之富﹐欲借此爲株連。祺不應﹐索筆供云﹕身猶舊國孤臣﹐彼實新朝佐命。各爲一事﹐馬牛其風。一鴞大怒﹐酷肆拷掠﹐詰以若欲何爲。曰﹕求一死耳。七日﹐遂囚於廣陵獄。

六年己丑﹐黃毓祺死於金陵嶽。

祺豪於文﹐在獄中﹐慷慨如平時﹐題詠不少輟﹐落筆灑然﹐痛所志不遂﹐郁伊騷屑之情﹐溢於辭色。三月﹐移金陵獄﹐將刑﹐門人告之期﹐祺作絕命詩﹔被衲衣﹐趺坐而逝。

野史氏曰﹕按殉節錄﹐則云戮屍﹐而相傳則有人代死﹐毓祺後壽終。

方獄之亟也﹐當事者欲以聞﹐江民恐再罹難﹐諸生湯林﹑徐時化﹑韓﹑方﹑沈五姓。泣跪縣庭。竟日﹐令不能決。紳士曹璣委曲白諸上臺﹐得邀寬宥﹐不復窮治。獨大湛入旗爲奴。野史氏曰﹕此事學使蘇公銓之力居多﹐故邑人感激﹐建梅花書院以屍祝之。七年庚寅﹐烈婦黃周氏死難。

先是﹐毓祺蹈海﹐長子大湛挈其妻周氏﹐避難於浙西嚴禹航家。湛間歸﹐爲捕卒所得﹐自問必死﹐乃書一詩與氏。該氏得書﹐驚慟﹐引帶自縊﹐爲婢妾所覺﹐不得死﹐遂束裝謀歸。曰﹕夫子性命不可知﹐我婦人﹐柰河泊數百里外求活哉﹗嚴氏涕泣挽畱﹐不能止。時浙東新破﹐閩粵拒命﹐淸兵往來。縱橫絡繹﹐路無行人﹐督僕覓一魚艇﹐晝伏夜行﹐水漿不入者數日﹐始達江上。家破無所歸﹐依其祖姨沈氏﹐日挑野菜﹐雜糠秕以充饑﹐而竭十指之力﹐以供夫之獄食者﹐未嘗不精腆﹐蓋十閱月而解去。戊子四月﹐毓祺事敗﹐氏知破巢毀卵之禍﹐將不旋踵﹐依棲親黨﹐必致累人﹐乃蹴居村捨﹐佃田數畝﹐與夫俱歸。端居絕粒以待盡﹐餓七日﹐不死﹐遂復食﹐竭力操家政﹐一切編籬墐戶鋤瓜刈黍之事﹐靡不身先。不特親操井臼而已。己丑三月﹐毓祺死於獄﹐律當謫家屬旗下。庚辰四月﹐湛與其弟赴金陵﹐氏與夫生訣﹐自誓必死﹐復不食﹐第恐死於家﹐爲裏黨累﹐不得已乃投老姑董氏家﹐人定後﹐徑投宅後池中﹐漏二下﹐始覺而覓之﹐屍已浮水面﹐董氏多方救之﹐嘔水數斗而活。天未明﹐捕卒驅迫﹐氏遽求死不得﹐聞人言服金屑能殺人﹐喜曰﹕早知有此﹐何不悟哉﹗費我一夜熟籌﹐乃扣質庫﹐收董氏金釧歸﹐屑三錢﹐服之﹐盤旋腸胃﹐痛不可忍﹐竟不死。抵暮﹐投湛故人楊廷玉家﹐廷玉聞之﹐甚悲﹐詢氏求死不得狀。曰﹕金不赤﹐不得殺人﹐乃脫其內人指約雙環﹐屑之以進﹐亦不驗﹐然氏已陰置利刃於懷﹐以備萬一之變矣。明早﹐太守坐堂皇﹐按冊呼名﹐氏直立不應﹐舉右袂障面﹐左手引刃自刎﹐刃入喉者二寸。流血衝湧而死。太守怛然失色﹐滿堂大驚。是日也﹐日正午。如夜﹐眾星燦然﹐陰風起於堂中﹐眾以爲精誠所感。好事者爭醵金治木﹐將爲發喪﹐明日﹐有持香燭來拜烈婦者﹐乃夜半﹐喉中气轉﹐復生矣。太守篤欽義烈﹐許召領放歸﹐具文申救﹐而廉使夏一鶚銜舊恨﹐移反嚴切﹐刻日趨上道。湛曰﹕吾固知吾妻必死﹐不意其能從容乃爾﹐湛乃就獄。

野史氏曰﹕晞父子蓋忠孝人﹐予讀晞所爲先府行略﹐未嘗不哀其志。顧語多觸諱﹐文亦不能大傳﹐而遺志行盡﹐漸無有能舉其姓氏者。悲夫﹗予傳黃烈婦﹐乃牽連書之﹐欲令後世知有毓祺湛石。

氏之歸江上也﹐負創﹐合戶不求醫藥﹐或進鴨血﹐可解金屑毒。氏曰﹕禍深孽重﹐何以生爲﹔卒卻之。無何﹐頸創復合﹐金屑竟不爲害。越日﹐捕卒扣門﹐聲息甚惡﹐氏聞之﹐徐步堂中﹐捕卒見之﹐不覺屈膝曰﹕今日之事﹐不惟關我輩驅命﹐郡縣官抑且得罪。氏直答曰﹕無恐﹐我決不累人﹐因覓輿﹐返村捨。周曆阡陌﹐謂老僕曰﹕比年地已墾熟﹐可少力矣。檢一衣授老僕曰﹕主人辭家﹐乏單衣更換﹐有北行者﹐卽寄去﹔遂召裏胥捕卒﹐謂之曰﹕若輩少待﹐我死。可取結狀以行。言訖﹐從容合戶﹐投繯而死。

沈次山曰﹕毓祺一老儒﹐周氏一弱女子耳﹐卒慷慨從容﹐愈折愈厲﹐𨿽忠烈之性﹐天直使然﹐亦其所以養之者素也。考申酉之變﹐抱石者出於窮丐﹐進毒者見於賤娼﹐豈特老儒女子哉﹗

野史氏曰﹕乙酉拒命﹐已屬螳臂﹐然有說焉﹐嚴命驅迫﹐鋌而走險﹐且聯絡蘇州﹑常熟蜂起之師﹐蔽遮紹興﹑福州新造之國﹐使中興可望﹐安知不睢陽再見也。至丙戌之事﹐何爲來哉﹖拒守之艱辛﹐屠戮之慘酷﹐皆所親歷。賊�已亡﹐頑民猶起﹐官商士庶﹐﹐誰爲同仇﹐器械城池﹐一無藉手﹐欲聚四方烏合之餘燼﹐以成一時白手之奇功﹐事更難於前矣。

然有不敢妄議者﹐觀題閻公死守孤城狀後云﹕自古奇男子﹐抱剛腸可生可沒。此心不二﹐事到盡頭難措手。猶是竭忠盡志。豈不知天時人事﹐四顧茫茫﹐無可共天。孤忠吾盡吾心耳。成與敗總非計。此亦可知其心矣。

說者謂毓祺才略蓋世﹐忠義性成﹐常當半江城﹐知交徧海內。當時閻公﹑陳公徒以死守﹐無所展布其意﹐必不謂然也。所以城破不卽死者﹐一點雄心﹐半腔熱血﹐未嘗發撝﹐不甘瞑目。迨王舟山戰艦﹐適遇石尢﹐白土雄師﹐又成畫餅。哀鳴鋌鹿﹐勢孤力竭﹐至此乃拼一死耳。此眞知毓祺者矣。其詞又云﹕聊憑一腔義憤﹐壯乾坤气。況是有生必有死﹐君恩原未報。問臣心﹐如是差無愧。其言如是。不可謂之忠乎﹗

嘉定縣乙酉紀事

朱子素九初

崇禎十七年甲申春三月丁未﹐思宗烈皇帝旣殉社稷﹐其年夏五月戊子朔﹐南京文武諸大臣奉福王監國。壬寅﹐卽皇帝位﹐以明年爲弘光元年。

弘光元年乙酉春三月﹐北兵由河南分道南下。夏四月丁丑﹐破揚州。五月庚辰﹐渡江。壬辰﹐聖安帝西幸。忻城伯趙之龍﹐率文武開門迎降。北帥豫王遂入南京。方議分兵徇諸郡﹐未發﹐從降臣請﹐傳諭安撫﹐乃以前禦史王懩﹑大理丞劉光斗﹑鴻臚少卿黃家鼒等﹑分行﹝家鼒﹐崇明人﹐太學生﹐弘光時﹐以序班擢少卿﹞。是時﹐三吳百城﹐望風奔潰﹐長吏多解印綬去。其士大夫或聚鄕兵保鄕土﹐或從江湖起義﹐往往而是。家鼒至蘇州﹐巡撫霍達走太湖﹐會前監軍道楊文驄率兵五百入郡﹐家鼒方勞軍西察院﹐文驄直入﹐執家鼒及從者數人﹐盡誅之﹐發取庫積而去。家鼒副使周荃﹐本郡人﹐獨匿民間﹐得免。倉皇歸豫王﹐且請兵。王聞家鼒見殺﹐大怒﹐遂發兵八萬﹐分下蘇﹑杭﹔而吳郡之被兵自此始也。

五月十五日丙申﹐嘉定始籍鄕兵。是日﹐豫王入京城。數日﹐嘉定士民亂。十三日﹐始聞揚州陷。知縣錢默欲宵遁﹐百姓遮道止之﹐乃聽士民議﹐按籍抽丁﹐以備他變。推太學生須明徵爲團練。明徵募壯士﹐飭甲仗﹐士大夫城居者﹐亦各部署四門﹐每夜巡邏﹐會者數千人。時默意不在官﹐人無紀法﹐鄕兵首領逼索衣甲銀不貲﹐其諸生之索廩糧者﹑索鄕試盤纏者﹐胥役之索工食者﹐工卒之索兵糧者﹐姦民之索納過稅糧者﹑索條編馬價銀者﹐聚噪堂皇﹐日萬餘人。默開帑恣所取之﹐帑空猶不退﹐默懼不免﹐乃告急吳淞總鎭吳志葵﹐求以兵自脫﹝二十八日己酉﹐前監軍楊文驄殺黃家鼒於蘇州﹐霍撫復歸郡﹞。

三十日辛亥﹐知縣錢默去官﹐吳淞總鎭吳志葵﹐遣數十騎執諸生十一人去。默以二十八日請兵﹐志葵欲盡誅爲亂者﹐會兵出進獲番船﹐失期﹐至是日黎明﹐默乘間走﹐亂民亦散。兵至﹐所執諸生皆誤。志葵知不可問﹐俱釋之。於是邑中屏息﹐鄕兵皆解﹝志葵松江人﹐與同郡夏吏部允彜相善﹐多結納名流﹐其鎭吳淞也﹐吳人頗倚以爲重。會北徵納款急﹐志葵不能自主﹐潛歸間於允彜。允彜方謀舉義﹐因固勉之﹐使保城堡﹐以爲復圖﹐乃復還鎭。志葵之意仍欲姑順北﹐冀不失兵柄﹐而又恥居降名。北疑之﹐竟無委授意。於是巽懦觀望。入海入洲﹐迄於無成。始以不敢當敵而輕棄吳淞﹐終以勢孤力分而失援嘉定﹐故論者謂嘉定之禍﹐志葵有以遺之也﹞。

六月初四日乙卯﹐北兵入郡﹝兵部侍郎李延齡一軍﹐入蘇州﹐貝勒一軍﹐入杭州﹐吳淞太倉之兵﹐皆延齡所分也﹞。

十四日乙丑﹐北安撫周荃至縣﹐取邑篆冊籍而去。

二十四日乙亥﹐北令張維熙至縣﹐吳鎭遣兵欲襲之﹐維熙遁去﹝維熙亦本郡人﹐從豫王撥授﹞。是日維熙甫到﹐志葵以步兵百人﹐屯東郊時光祿墓旁﹐聲言欲取北令﹐須明徵時已通北﹐仍署嘉定營事﹐乃集兵登陴拒之。至暮﹐吳兵各刈蒲葦一束﹐燃其端持之以行﹐其光燭天﹐須兵乘城大噪。吳兵亦羣噪應之﹐然卒不入。維熙恐﹐倉皇夜遁。百姓狼狽出奔﹐遺嬰兒﹑失婦女者無算。天明﹐閭巷一空。

二十七日戊寅﹐吳志葵率兵入城﹐旋去入海。百姓聞志葵至﹐執香以迎﹐志葵慰諭曰﹕昨不殺北官﹐恐爲民累也。今上流官軍﹐旦夕舉事﹐爾民各宜聚鄕勇守地方以待﹐食畢遂去。偕志葵來者﹐爲前都督蔣若來﹐視庫存銅銃數十﹐使人舁之行﹐遂由徐家行入海﹝若來字龍江﹐茜莖人﹐俗號蔣千斤。始從張巡撫國維討賊﹐以軍功得官﹐繼佐杭州司理陳子龍﹐定許都之亂。弘光朝﹐驟至後軍右都督﹐北兵入南都﹐若來歸﹐自殺其妻子﹐入海依義陽﹐復與志葵入郡殺敵﹐已而入越﹑入閩廣﹐未詳所終﹞。

時官軍在海中者﹐爲淮撫田仰﹑監軍荊本徹﹑總兵張鵬翼﹑張士儀﹐與太監李某等合兵﹐同奉義陽王﹐駐札崇明。志葵亦率所部往從之﹐遂棄吳淞。吳淞旣空﹐北兵尋從入矣。

閏六月初一日辛巳朔﹐江陰義兵起。

初六日丙戌﹐北令維熙復入縣。次日﹐徧謁縉紳﹐惇請一見﹐無有應者。

初七日丁亥﹐北授徐州總兵李成棟江南總督﹐就鎭吳淞。成棟是日先發兵數百過縣﹐至新涇鎭﹐大掠﹐淫死婦女七人。

初九日己丑﹐成棟率兵過縣﹐有戰艦百餘﹐載步騎二千。成棟匿其精銳﹐僅以羸馬三百取道城中﹐張維熙﹑須明徵﹐供輸恐後﹐成棟與其副將梁得勝等﹐暮宿東關外﹐維熙爲置酒﹐徵歌伎。

初十日庚寅﹐成棟入吳淞。時大旱水涸﹐巨艦悉������﹐以三百人守之﹐名爲修船﹐亦相犄角也。成棟令稍嚴﹐兵丁不復如���城��民間有與通貿易者。

十二日壬辰﹐北下薙發令。至縣﹐遠近大嘩﹐始謀舉事矣。

十三日癸巳﹐剃髮今益急﹐人心愈憤。市上大呼曰﹕安得官軍來﹐爲我保此發膚。苟有倡義者﹐卽揭竿相向矣。於是諸鄕義兵﹐不約而起﹝錢令時之鄕兵在城﹐好事者爲之也﹐此後之鄕兵在鄕﹐六里內一呼響應﹐動以數萬計﹐無不地自爲守﹐人自爲戰者。是日﹐昆山義兵起﹐殺北令閻茂才﹐守其城。北兵分駐太倉﹐太倉人薙發效順士大夫率先以爲民望。城中無不辮髮者。四境之民怨之。治兵相攻﹐鉦鼓日至城下﹐州人恐﹐閉關不出﹐故成棟受困於東﹐不能策應﹞。

十四日甲午﹐境內義兵會剿東關﹐夜焚北船四十餘艘﹐斬首八十三人﹐得勝以身遁。

是時邑中首義﹐爲舉人王某﹐及弟諸生某﹐起於六都﹐得七百人﹐號王家莊兵﹐閣部監紀知縣支益﹐起於石岡﹐得千人﹐號石岡兵。南翔大姓﹐招募二千人﹐號南翔兵。其餘婁塘羅店外岡﹐先後悉起。王某等初謀約以十五日﹐潛師入城﹐誅北官﹐守城隍﹐俟四境雲集﹐然後內外夾擊﹐殲東關之敵﹐應合四方官義﹐規圖掃蕩。會十四日早﹐忽傳吳總鎭合諸路兵復吳郡﹐殺敵過半﹐巴勒兵而東﹐兪飛熊以飛檄至﹝飛熊﹐邑人﹐善馳馬﹐從吳鎭爲兵官。時時飛騎往來﹐傳布官軍聲勢云﹞。令嘉定鄕兵環集城下。午後協力會剿。於是遠近歡呼﹐持兵爭赴。王某等卽率其眾﹐同石岡南翔兵﹐齊至南門﹐欲入城﹐城門已閉。城上謝曰﹕殺敵者從東門去。蓋須明徵拒之也﹝城中士民久空﹐其愚弱者﹐俱爲明徵懾服﹐故得與維熙盤踞其中﹞﹐而志葵亦未嘗至。諸兵不得已徑趨東門﹐與北兵隔水而陣。薄暮﹐昆山陳參將宏勛﹐提兵來赴﹐入自西門。明徵止之於城隍廟﹐名爲犒師﹐實則尼之。宏勛善槍﹐明徵與之揖﹐令家丁竊去其槍。宏勛回顧失槍﹐覺其意﹐卽不食去﹝宏勛子建侯﹐居馮仲村﹐嘗遊兵往來﹐爲郡邑聲援﹐旋入昆山守城﹐死焉﹞。時我軍與北兵﹐矢炮相當﹐互有殺傷﹐得勝見勢危急﹐據髙岡﹐使其兵三五作隊。自上射鄕兵﹐皆應弦而倒。南翔兵最先登﹐矢傷一人﹐卽返旆。石岡踵之﹐亦卻走。獨王莊首令都司許龍﹐率先赴敵﹐戰頗力。頃之﹐中流矢死﹝龍字云美﹐勇健有膽略。嘗從史閣部於揚州﹐感其知遇﹐恨不從死﹐誓得一當以報之﹞。我軍幾潰﹐而外岡婁塘兵﹐接戰甚力。二十三都素稱盜藪﹐其人皆輕捷敢戰﹐斬殺甚多。時漏下三鼓﹐諸兵蜂擁而前﹐競舉火燒得勝船。成棟自下維揚﹑金陵﹑昆陵﹑京口諸處﹐所獲精金﹑美珠﹑名劍﹑寶刀無數﹐悉付一炬。其未及毀者﹐盡爲鄕兵取去。舟中多載婦女﹐悉被焚﹐其中一女最姝麗。呼曰﹕我翰林公女﹐家在揚州﹐被掠至此﹐幸救我。鄕兵皆曰﹕可躍入水。女哭曰﹕我足被鎖﹐不得脫。語未竟﹐烈火燒其身矣。煙焰蔽天﹐通紅數十里。天明始息﹐得勝乘夜東奔﹐狼狽得達。成棟聞變震驚﹐繞牀而走﹐終夜不寐。

十六日﹐成棟以精騎四十﹐奪路往太倉告急﹐不得達。成棟得土人朱甲父予爲鄕導﹐使騎兵隨之﹐至羅店﹐被圍﹐奮死突出﹐馳而西﹐過三官堂﹐殺一僧﹐有四騎失隊﹐鄕兵從馬后擊其佩刀﹐刀落﹐卽拾其刀連砍之﹐人馬俱斃。其二騎攢槊刺死。惟一騎苦戰脫﹐追及前騎。至時家墳﹐遇鄕兵﹐復馳而東。鄕兵急追﹐漸近羅店﹐鄕兵復大出﹐兩路夾攻﹐殺獲頗眾。諸騎窘﹐緊隨朱香自問道過蔡家橋﹐繞出鎭後﹐扶創而歸。將近月浦﹐復爲鄕兵截殺﹐落荒而走﹐望見吳淞城﹐猶大呼救我救我﹐及過丁家橋﹐人馬气息僅屬﹐一時僕地不起。成棟聞諸騎潰回﹐窘追無計﹐惟縱兵大掠。西至月浦﹑羅店﹐南至江灣鎭﹑楊家行﹐北至錢家樓﹑施家港﹐居人流徙略盡。是夕月食旣﹐時天無纖雲﹐色黑如漆﹔占曰﹕食盡無光﹐百姓死﹐城邑空。

十七日﹐羅店嚴詰姦細。斬吳淞人之爲成棟徵兵者﹐諸生嚴恪獻馘海師﹐授官遊擊將軍犒銀三十兩。薄暮﹐里人朱某﹑馬某﹑胡某等﹐歃血誓師。犬皆驚走升屋﹐人以爲凶兆云。南京通政使司左通政侯峒曾﹐遣其二子諸生元演﹑元潔入城﹐聚士民﹐圖爲城守計。都察院進士黃淳耀﹐亦偕弟諸生淵耀入城。

十八日﹐成棟攻破羅店﹐諸生唐景曜﹑唐培﹑朱霞死之。成棟悉銳攻羅店﹐屯兵馬橋﹐與鄕兵隔水語曰﹕棟等不過奉命守吳淞﹐與羅店初無仇釁。今假道歸婁東﹐幸諸君寬其一面。鄕兵支某﹑陸某等戟手罵曰﹕汝曹檻羊牢豕耳。莫作此想。成棟怒﹐率兵混戰﹐陰遣銳卒東渡練祁﹐西渡荻涇﹐繞出陣後。鄕兵潰﹐退屯來龍橋﹐接戰良久﹐大敗入鎭。時﹐日未出﹐居人方爲市﹐聞變﹐亟升屋﹐步兵亦升﹐東西馳逐﹐屋瓦亂飛。騎兵四面殺人﹐大呼唐秀才何在。百姓縛出者不殺。唐秀才﹐謂景曜也。初與朱甲爲鄰﹐甲助成棟﹐景曜面數其罪。復大書白牌﹐立馬橋南﹐諭成棟速返正。至是爲成棟所得﹐磔於市。廩生唐培﹐猶率兵巷戰。李兵銃箭並發﹐鄕兵大奔。培被獲﹐大罵臊羯狗安敢無狀。刃已在頸。尙呼豈有此理。語未絕﹐身首分矣。諸生朱霞﹑張小蓋﹐登屋鳴金﹐冀集眾復戰。李兵四集﹐身被數大創﹐墮河﹐呼號竟日﹐乃死。知朱某爲鄕兵首﹐恨之。於是朱家橋一帶﹐焚掠殆盡﹐男婦死者一千六百餘人﹐城中有須明徵者﹐爲眾所殺﹐並其家丁悉誅之。明徵素無行﹐爲鄕裏所擯﹐忽冠帶乘軒謁成棟﹐稱署嘉定營事守備﹐仍通誌葵﹐稱監紀推官﹐鬼迹狐蹤﹐莫可窮詰。俄以危言劫維熙﹐誑取官銀﹐招家丁六十餘人﹐悉衣錦綺。懸佩刀﹐威儀甚肅。時率之至安亭諸鎭﹐訪其凶豪﹐與造膝密語﹐他人莫得與聞。因揚言已遣人請各鄕鎭兵﹐分守諸要害。時城守頗嚴﹐所遣人至夜闌始返﹐時啟關納之﹐問鄕兵安在﹖漫應曰﹕縣主性慳。不肯發糧﹐已散去矣。眾共詰問﹐語極支離﹐始大疑之。十八日薄暮﹐城中競傳明徵家窩藏姦細﹐復私造都督府牌印﹐並冠帶盔甲數十副﹐謀盡殺滿士民﹐以媚成棟﹐俾代爲保奏﹐闔城驚擾。有頃﹐西關外擒獲姦細﹐嚴刑鞫之﹐供爲須黨﹐一時大嘩﹐莫辧其僞。明徵逃﹐眾共追逐至南關﹐就縛﹐步遲﹐卽用大梃擊脛﹐跳躑而前﹐至察院左﹐斬首刳腸斷四肢﹐分置各城門﹐捕其家丁﹐悉誅之﹐遠近震駭。

十九日﹐通政使司左侯峒曾入城﹐與士民分部巡守。淳耀等令元演作書﹐急趨其父峒曾入城﹐鄕兵亦列幟往迎。旣至﹐集眾公議﹐畫地而守。東門﹐峒曾爲主﹐其子元演﹑元潔及邑諸生朱元亮﹑龔孫玹﹑金吉士佐之。西門﹐淳耀爲主﹐其弟諸生淵耀佐之。南門﹐秀水教諭龔用圖﹑舉人張錫眉爲主﹐邑諸生夏云蛟﹑唐昌全等佐之。北門﹐亦峒曾爲主﹐太學生朱長祚﹑原任僉事唐咨禹佐之。處分已定﹐各帥眾上城巡邏﹐人士爭縛褲執刀以從﹐疁人情頗覺鼓舞。東﹑北二門﹐俱用大石壘斷街路﹐惟西﹑南二門﹐稍按時啟閉﹐仍用屋木亂石橫塞道塗﹐以遏兵鋒。二十二日﹐立挨門出丁法﹐分上中下三等﹐上戶出丁若干﹐衣糧自備﹐仍出銀若干﹐備客兵糧餉﹐並守城頭目燈燭之費。中戶出丁若干﹐衣糧自備。下戶止出一丁﹐分堞而守﹐每丁給錢日六十文﹐衣糧燈燭悉自備。城上分四隅﹐自某地起某地止﹐分屬各圖﹐每圖擇一人爲長﹐日入後﹐當事者親自巡歷﹐以稽勤惰。其大事專屬峒曾﹑淳耀處分。是日﹐一都鄕兵縛一投牒者至﹐稱爲間諜。鞫之﹐實志葵送書人﹐發函有吳門之虜﹐斬馘殆盡。杭州之虜貝勒云亡等語。

二十日﹐逐北令張維熙﹐推前任儒學訓導萬逵攝縣事﹐巡司兪尙徳充捕官。維熙爲人狡詐﹐兵起懼誅﹐詭結於眾﹐願棄逆效順﹐百姓信之﹐反與共事﹐及峒曾至﹐議首誅以徇﹐百姓固爲請命﹐乃僅逐之。百姓猶惜其去﹐力護之出境。

二十一日﹐獲太倉賊四人﹐梟於市。是日誌葵牌至云﹐卽日遣遊擊蔡喬督兵協剿。午後復有健兒四人﹐持志葵牌至。來文與前互異。嚴鞫之﹐供爲太倉賊浦嶂﹑浦嶠僞造。欲乘我不備﹐襲取我城。旣得實﹐立斬之。爾時聲气岌岌﹐人不自保。然恃侯黃望重﹐避難士民﹐扶老攜幼而歸﹐不絕於路。城上揚白旗﹐大書嘉定恢剿義師﹐柰兵餉兩絀﹐所伏惟城外鄕兵﹐諸鄕兵至是各保村落﹐不可復聚矣。仍遣人多賫名刺﹐凡在嘉定轄中﹐悉訪其拳勇少年﹐勢力能鼓眾者﹐惇請來前﹐備賓主禮﹐假以詞色﹐令各歸集眾。

因誡曰﹕勉之﹐人誰父母妻子﹐諸君能辦此﹐兼可自爲﹐匪獨爲人也。此輩驟蒙下交﹐皆驚喜﹐頗爲效力﹐皆斬木揭竿﹐擊金鼓集眾﹐鄕兵益盛。而是日石岡有鍾氏之禍﹐人言鍾益嘗在史閣部標下﹐領胖襖銀五千兩﹐揚州破﹐悉飽私橐﹐盍取爲義兵餉﹐競往攻之。勢如轟雷。父子兄弟死者五人﹐悉斷其頭﹐與明徵頭並懸城上。頃之﹐南翔鎭獲明徵妻子﹐斬割屠裂﹐一如明徵﹐而南翔復有李氏之禍。李氏自世廟以來﹐蟬聯不絕﹐其裔孫貢士李陟﹐年少有雋才﹐知名當世﹐就鎭中糾合義旅﹐號匡定軍﹐未就﹐裏兒忌之﹐聲言李氏潛通淸兵﹐因羣擁至門﹐陟與其族抗之等﹐自恃無他腸﹐對眾嫚罵自若﹐市人素畏李氏﹐恐事定後﹐陟等必正其罪﹐佯言搜得姦細﹐李氏無少長﹐皆殺之﹐投屍義冢﹐縱犬食其肉﹐慘酷備至。莫敢問。各路聞風競相盤詰﹐路人單行﹐稍涉疑似﹐卽縳去﹐亂槍戳死﹐棄屍河中。甚至一言忤意﹐白刃驟加﹐其人方欲置辯﹐身首已離。城內外殺人無算﹐窮鄕僻壤﹐自相仇殺﹐莫能禁止。時正亢旱﹐炎威逼人﹐道傍乞丐﹐爭挾毒投井中﹐以阨鄕兵﹐無遠不屆。事露﹐引頸受刃﹐卒無一言﹐民間鼎沸﹐凡橋道扼要處﹐皆設廠。晨夜共守﹐爾時𨿽五家之市﹐亦稱鄕兵﹐以無餉故﹐大率一至城下﹐卽絕迹不來。當事者懼﹐張榜四門﹐此後鄕兵來者﹐集護國﹑流光﹑皇慶﹑寺中﹐爲首一人﹐入城領餉﹐於是來者漸眾。

二十三日﹐擊敗北兵於北關﹐殺成棟弟﹐諸騎潰走。成棟使其弟統精騎數十﹐奪路往太倉﹐涕泣與決曰﹕我軍生死﹐在此一舉。汝不勝﹐勿復見我矣。諸騎一路搏戰﹐至北關﹐鄕兵大集﹐以漸逼入倉橋衖﹐兩路夾擊﹐將舉火焚之﹐諸騎窘﹐冒死突出﹐鄕兵合圍﹐殺獲五騎﹐余騎將過倉橋﹐城上急發大炮﹐連橋擊斷﹐殺三人﹑一馬。其一黃纛紅傘佩刀﹐被槍死路傍﹐蓋成棟弟也。從騎急下馬﹐割取首級﹐掛鞍後﹐馳而東﹐復返吳淞﹐哭於路曰﹕我等皆髙鎭勁兵﹐自隨邢太太降北﹐所過風靡﹐嘉定縣何物蠻子﹐未出十日﹐已損我副將六員矣。悲哉﹗有眾如此﹐使擇一二健者統之﹐是役也﹐與韓蘄王江中之戰﹐奚以異哉﹗旣無統攝﹐戰畢卽鳥獸散﹐郊外無一人往來﹐孤城蕩蕩﹐僅存一白旗﹐迎風招颭而已。因連走赫蹄﹐懇請志葵必星馳赴援。時﹐志葵自海入泖﹐與都督黃蜚﹐並建牙湖上。至是迫於勤請﹐止遣遊擊蔡喬率兵三百人來。尙未至﹐當事者驟聞兵到﹐甚喜﹐用白牌大署遊擊將軍蔡﹐率領精兵三十萬﹑鄕兵三十萬﹐刻日會剿云云。冀以聲動吳淞老營﹐使爲內應﹐發銀二十兩僅募一急足賫至吳淞﹐置境上﹐不知諜者早伏城中﹐虛實已先歸報﹐迨邏騎得牌入告﹐成棟等相顧而笑﹐得從容定計。

二十五日﹐峒曾以書幣迎蔡軍。旣至﹐其兵皆癃弱不振。又彊半皆市人子﹐不習戰陣﹐惟喬頗勇健﹐使鐵簡﹐重二十五斤﹐差似可用。其所攜火藥糧儲在舟中﹐求姑置城中﹐身自率兵營於城外。議者皆曰﹕宜許之﹐彼戰而勝﹐軍資在城﹐其心益固。不勝﹐畱以爲質﹐勢不敢棄我去。當事者猶豫不聽﹐遣人饋問﹐令泊舟南關外。

二十六日﹐北騎突至東關﹐蔡喬與戰不利﹐引兵去。是日五更時候﹐方市羊豕以備祭旗。辰刻將於東關外安營﹐次第引舟前。成棟遣諸將銜枚疾走﹐已嚴陣以待﹐蔡兵猝遇﹐不知所措﹐多赴水奔逃。喬在舟中聞變﹐驚起﹐持鐵簡﹐躍登岸﹐步行衝陣﹐頗有殺傷﹐奪一馬乘之﹐孤身獨戰﹐城中惟守陴而視﹐莫敢救者。喬血戰良久﹐力盡幾陷﹐東關徐福躍馬深入﹐奪之以去﹐喬復與福奮力衝殺﹐以救餘軍之陷敵者。鄕兵聞喬敗﹐始垂首气喪﹐不能復振矣。頃之﹐北兵十餘騎薄城﹐城上連發大炮﹐傷二人﹐遂引去﹐過新涇鎭﹐縱火焚屋﹐雞犬悉盡。至吳淞﹐分遣步兵於月浦﹑楊家行等處﹐捉人剃頭髮﹐剃畢﹐輒雲從我破嘉定﹐財物任汝取之。吳淞老營﹐業已歸順﹐復沿村擄彊壯益之﹐兵勢大振。

二十九日﹐成棟悉兵過嘉定﹐入婁塘。當事者懸十金﹐募人渡濠焚倉橋一帶民居。成棟至婁塘﹐紮營磚橋﹐鄕兵豫於鎭之東偏﹐駕木爲髙臺﹐用作偵探﹐出弓箭手二十餘人﹐立宣家墳﹐鄕兵環聚左右。成棟使騎兵分左右翼﹐自將中軍﹐衝殺而前﹐鄕兵力戰﹐以步騎不敵﹐死者過半。會日暮﹐成棟吹螺收兵﹐入村落大殺﹐取其雞豚﹐夜縱酒不輟。各村鎭猶傳淸兵自吳淞來﹐一路爲鄕兵截殺﹐所存不過數十騎。今力竭勢窮﹐願獻精金百鎰﹐買路婁東矣。未幾﹐又傳二十三都鄕兵﹐夜負豆葉一大捆於背﹐侗北兵睡熟﹐入其營﹐誘致羣馬﹐驅之以南﹐騎兵恐獲罪﹐逃逸者過半矣。諸鄕兵爭裹漧糧﹐礪兵刃而來。當事者下令﹐諸鄕勇能鼓眾赴敵者﹐每人先給白布二疋﹐仍每日各頒折餉一錢﹐有能得北兵首級者﹐每顆給銀十兩。

七月初一日庚戌﹐追擊李成棟於婁塘﹐鄕兵會者十餘萬人。成棟分騎力戰﹐鄕兵皆潰﹐遂屠婁塘﹐與太倉合。時﹐會兵磚橋東﹐不下十餘萬人﹐柰諸鄕兵本村農烏合﹐推排擠塞﹐紛呶如聚蚊﹐多適爲累。北兵每戰必分左右翼﹐鄕兵不識陣勢﹐名爲蟹螯陣﹐惟望前奔﹐初不分兵救應。是日成棟重鎧押陣﹐北兵爭爲盡力﹐每發騎挑戰﹐不過十許人﹐皆散散落落﹐不集一處。諸鄕兵遙見兵出﹐擁擠益甚﹐手臂相磨﹐軋軋作聲﹐杭家村安亭鎭﹐一小聚落也﹐亦集眾赴戰﹐獨揭一紅旗﹐諸鄕兵因言紅旗者﹐宜作先鋒﹐執旗者杭文若也。其人少年蜂气﹐猝然突出﹐鄰人毛玉佩翼之﹐揮斬馬刀﹐直前亂砍﹐殺騎兵二人。戰良久﹐復殺一人﹐將奪其馬﹐北兵攢槊刺之。玉佩﹑文若﹐並死於陣。北兵大聲喊殺﹐與鄕兵相紛拏﹐勝敗未決﹐後隊見北兵馳騎﹐出陣後﹐先奔西門﹐諸生徐文蔚﹐率鄕兵馮滿﹑許臣等﹐猶奮死血戰﹐大呼並力﹐卒無應者。文蔚獨立不退﹐遂遇害。其餘乃曳兵反走。北兵乘勢崩之﹐飄忽震蕩﹐如風雨驟至。走者不知所爲﹐相蹈襲而死。抉眼流腸﹐不計其數。前阻大河﹐欲退無路﹐殘兵競投戈赴水。時正溽暑﹐數暴雨﹐河水驟漲﹐浮胔亂下﹐一望無際。成棟大陳兵仗﹐踞鄕兵所駕髙臺﹐麾兵入鎭﹐肆行屠戮積屍如山。擄獲婦女無算﹐選姝麗數十人﹐置宣氏宅﹐分部括取金帛﹐滿載往太倉。城中猶訛傳我兵大捷﹐戶派煮酒飯若干﹐以犒勝兵。頃之﹐聞敗震驚﹐乃悉括城中老幼﹐驅使上城﹐連日夜莫敢交睫。於西南北荒落處﹐各設層臺一座﹐集眾守之。因所獲姦細﹐藏詩謎於衣領﹐有「女墻無樹不棲鸞」之句﹐疑於此處有內應也。是日東關外﹐傳入成棟榜文。有「開門降﹐誓不殺人」之語。峒曾﹑淳耀等﹐素重名節﹐以死自誓﹐得榜大怒﹐卻之不視。急遣人焚沿城一帶民房﹐煙焰漲天﹐累日夜不熄。當事者於赤日中﹐督促民夫﹐搬運磚石置城上﹐饑疲觸暑﹐僕者相望﹐莫敢暫休。視城外一望曠蕩﹐鄕民無一人至者。每近黃昏﹐風色慘淡﹐鬼聲啾啾﹐峒曾等皆掩泣相視﹐自知必死矣。淸兵至太倉﹐解甲韜戈﹐寂然不動。

初三日壬子﹐成棟大舉攻城﹐城中悉力禦之。會同太倉兵﹐擁大眾至﹐盡銳攻城﹐炮聲轟轟不絕。守城百姓﹐股栗色變﹐當事者懼﹐分投慰勉曰﹕吾與汝曹室家父子盡在是﹐少有蹉跌﹐疁中十萬戶同盡矣。百姓哭應曰﹕諾。復懸重賞﹐募人冒死渡濠﹐並焚西關外河南北一帶民房﹐無敢應者。先是錢令去時﹐開庫盡給羣胥﹐軍器火藥﹐惟人所取。四門城樓髙鐍甚堅﹐尙有存者﹐鄕兵至﹐乃悉發用。至是徒手應敵而已。嘉定本土城。嘉隆間倭奴屢攻﹐不能克。自邑令楊旦築磚城﹐最稱完固。北兵發大炮衝之﹐頹落不過數升﹐人多舁板扉﹐置東北城下﹐以禦矢石。數十人伏其下﹐穿大穴﹐腰間各系長繩﹐有死者﹐卽牽去。復用壯丁補之。穴垂透﹐城中急用金汁灰瓶﹐盡力防禦﹐陷處下巨木塞之。北兵乃佯攻東關﹐潛師至北門﹐欲從水竇入﹐城中復連下大石﹐不能克。是夕有赤气起北方﹐俄變成黑﹐其長亙天﹐守陴者喧傳有神人﹐被髮伏劍立馬雲霧中﹐皆曰玄武神也。望空羅拜。曰﹕神助我﹐我屬無患矣。然下瞰城下兵益眾﹐攻益力﹐舉炮益繁﹐終夜震撼。地裂天崩﹐炮硝鉛屑﹐落城中屋上﹐簌簌如雨。嬰兒婦女﹐狼奔鼠竄﹐𨿽至苦窮﹐必以一簪一珥系肘間﹐曰此買命錢也。

初四日癸丑﹐城陷﹐左通政侯峒曾﹑進士黃淳耀﹑教諭龔用圖﹑舉人張錫眉等皆死之。成棟進兵﹐屠其城。五更大雨﹐守城百姓﹐露立三晝夜﹐兩眼浥爛﹐已瞢騰欲僕﹐復遇暴雨﹐舉體沾濕﹐兼之飲食盡絕﹐不能自支。於是漸有去者﹐峒曾父子﹐與諸孝廉靑衿﹐悉仗劍立雨中﹐見守城者將散﹐大驚﹐分投勸止﹐然不能禁矣。北兵攻愈急﹐多舉云梯衝城﹐一將以大桌覆其首﹐躡梯而上﹐勢如飛鳥。城上磚石如雨﹐悉中桌上﹐一躍而登﹐遂斧斷東關﹐縱兵大入。峒曾猶坐城樓﹐指麾自若。二子侍﹐遽呼曰﹕事急矣﹐何以爲計﹖答曰﹕有死而已﹐復何言﹔語未絕﹐見守陴者奔過﹐大呼城破。峒曾急麾二子去﹐不從。大聲訶之﹐走數步﹐復還。峒曾怒叱曰﹕我死﹐分也。祖母在﹐若輩應代我奉事﹐戀我何爲﹖二子慟哭而去﹐至孩兒橋﹐皆被殺。峒曾倉卒投淵﹐爲馬兵引出﹐斬之。競奪其首獻成棟。梟示西門一日﹐復懸峒曾門左旗竿上﹐大署倡亂逆賊侯峒曾首級示眾越三日﹐北兵棄城去。偶懸絕﹐墮地﹐眼鼻已潰﹐須髮猶赫然可辧。大學生朱之熙遇之﹐亟捧歸﹐篋送廠頭裏﹐覓屍身不得。其僕哭於路曰﹕老爺殉難時﹐下體著黃紗褲﹐用綠絲帶結襪﹐有童子知之﹐指其處﹐驗之良是。得就木。若有神助云。方城破時﹐西門尙未有兵﹐城中男婦悉西走﹐街道俱爲亂石阻塞﹐困頓顚躓﹐僅乃得達。號哭求啟關﹐淳耀堅握鎖鑰不聽。俄聞城破﹐方聽啟關。城門爲巨石堵塞﹐容一人往來﹐然鼠竄而出者﹐尙數千百人。及淸兵至﹐悉從屋上奔馳﹐通行無礙﹐難民在下者﹐反阻絕不得路﹐悉投河死﹐水爲不流。淳耀兄弟﹐知事不可爲﹐方下城時﹐大雨濘泥不能行。淵耀自控一馬至﹐趣淳耀急乘騎﹐親爲執鞚﹐至中途力竭﹐有王姓者翼之行﹐得抵南庵。平日與其友陳俶讀書處也主僧無等尙在﹐獻茶﹐啜茶畢﹐索紙筆﹐謂主僧曰﹕大師急避﹐予兄弟卽此別矣。遂鍵戶﹐禮佛﹐取筆大書云﹕大明進士黃淳耀﹐以弘光元年七月四日﹐自裁於西城僧捨。嗚呼﹗進不能宣力皇朝﹐退不能潔身自隱﹐讀書寡益﹐學道無成﹐耿耿不沒﹐此心而已。異日夷氛復靖﹐中華士庶﹐再見天日﹐論其世者﹐尙知予心。書罷﹐復再拜﹐顧視淵耀﹐已赫然梁間矣。淳耀仰屋而嘆﹐遂縊其左。初﹐淳耀精心理學﹐於書無所不窺﹐著述甚富﹐旣連掇巍科﹐布衣徒步﹐不異秀才。時嚴敕家人﹐勿與外事﹐居常鬱鬱﹐恨所志不遂。自聞國變﹐益復無聊﹐淵耀每譬解之。一日。淵耀自外入﹐見幼弟戲於庭﹐撫其首泣曰﹕六郎﹐汝豎子﹐何無知﹖時事至此﹐汝大兄必死﹐卽我不忍獨生﹐汝將來不知流落何所﹐尙爾嬉笑耶﹗時淸兵未至﹐家人皆詫爲不祥。

至是其言果驗云。張孝廉錫眉﹐聞城破﹐謂其友曰﹕宜速死﹗答曰﹕城破之由﹐不關吾輩﹐空死何爲﹗君若獨斷於心﹐無所不可。錫眉歸﹐先驅其妾入水﹐作絕命詞。大書於褲曰﹕我生不辰﹐僑居玆裏﹐路遠宗親﹐邈隔同气﹐與城俱亡﹐死亦爲義。舉家殉之﹐惜非其地。後之君子﹐不我遐棄。遂自溺。龔教諭用圓抱其兄諸生用廣大慟﹐相謂曰﹕我祖父淸節自矢﹐已歷三世﹐今日之事﹐若苟且圖存何以見祖宗於地下耶﹖因共溺。兩屍浮出水面﹐猶握手不解。共弟諸生用厚﹐攜妻子出避﹐尋自溺。蓋一門俱盡云。時﹐守城諸公皆死義﹐惟唐咨禹未卽引決﹐爲北兵所獲﹐脇取金帛無算﹐方釋。至初六日﹐復遇他兵﹐所求不遂﹐亂槍戳死。蓋城之初破﹐在東門城樓第一鋪﹐成棟尙在城外小武當廟中﹐辰刻乃開門入﹐下令屠城約聞一炮﹐卽封刀。時日晷正長﹐日入後﹐始發炮﹐兵丁遂得肆其殺掠﹐家至戶到﹐𨿽小街僻巷﹐無不窮搜﹐甚至亂葦叢棘中﹐必用槍亂攪﹐知無人﹐然後已。每遇一人﹐輒呼蠻子獻寶﹐其人悉取腰纏奉之﹐滿意﹐方釋去。遇他兵﹐脇取如前﹐所獻不多﹐輒斫一二刀。至物盡﹐則殺。故僵屍滿路﹐皆傷痕徧體。此屢斫使然﹐非一人所致也。初斫一刀﹐大呼都督爺饒命。至第二刀﹐其聲漸微﹐已後𨿽亂砍﹐寂然不動﹐刀聲砉砉然﹐達於遠邇。迄命之聲﹐嘈雜如市。所殺不可數計。其懸梁者﹐投井者﹐斷肢者﹐血面者﹐被砍未死﹑手足猶動者﹐狼藉路旁﹐彌望皆是。投河死者﹐亦不下數千百人。三日後﹐自西時至葛隆鎭﹐浮胔滿河﹐舟行無下篙處。白膏浮於水面﹐岔起數分﹐婦女寢陋者﹐一見輒殺。大家閨秀﹐及民間婦有美色者。擄入民居﹐白晝當眾奸淫﹐恬不知愧。俗雅重婦節﹐其慘死者無數。然亂軍中姓氏不傳矣。

初六日乙卯﹐成棟還兵太倉。成棟拘集民船﹐裝載金帛子女﹐及牛馬羊豕等物﹐三百餘艘而去。器物木棉﹐悉委棄不取﹝是日北兵破昆山﹐副總兵王佐才﹑參將陳宏勛及貢士朱集璜﹑文學陶瑛等死之。北兵屠其城﹞。初十日後﹐士民幸脫者﹐始絡繹入城。但見室家零落﹐閭井蕭條﹐無不放聲大哭。

十四日﹐城內外喧傳左良玉已復南都﹐成棟等俱遁歸揚州。或云北兵悉輦金寶﹐置髙郵州﹐俟秋髙﹐復謀大舉。今昆山𨿽被屠﹐北兵業已散解﹐爾時人心搖搖﹐日聚街頭﹐聽不根語﹐莫敢寧居。

二十三日﹐江東人遊擊朱瑛﹐率兵五十人入縣﹐督百姓守城。諸生張有光﹐自郡歸﹐從眾薙發﹐過察院﹐見門啟﹐因入閒觀。瑛立使人縛之。叱使北面跪。訴其罪﹐戮之於市。民間競傳大明兵卽日至﹐葛隆﹑馬陸等鎭﹐鄕兵復聚﹐遇薙發者﹐輒殺﹐互相煽動﹐賊殺不辜﹐不可勝計。遠近聞風﹐護發益固。有徐貞甫者﹐吳淞諸生徐鳴鹿之子也﹐夤緣爲成棟中軍。署陸營把總事﹐嘉定破﹐每兵一名﹐勒令紬衣五領﹐銅錫器五件。積貲巨萬﹐以剃頭爲名﹐日去行劫。割人手﹐食人心肝﹐以百計﹐𨿽遇親戚朋友﹐無所擇。里人見之﹐如羅剎夜叉。其父鳴鹿﹐素長厚﹐每聞貞甫殺人﹐輒仰天大號﹐我與孽畜﹐世爲嘉定﹑吳淞人﹐安忍慘殺土著﹐皇天皇天﹐何以全不開眼。貞甫怒﹐毒害彌甚﹐與朱香﹑曹壽﹑趙五﹑哈伯章等﹐分部殺掠﹐數十里內﹐艸土朱殷﹝後一年﹐徐貞甫欲邀功﹐以舟師過定海﹐爲所擒﹞。是時﹐城中無主﹐血肉狼藉﹐惟三四僧人﹐於被焚處﹐搬敗屋木﹐聚屍焚之﹐炊煙斷絕。忽太倉浦嶠率兵至﹐有郭玄者﹐街市細民也﹐不勝憤﹐登城面數之曰﹕浦六﹐我嘉定﹐與太倉一水之隔﹐嘉定被屠﹐未出數日﹐汝縱人面獸心﹐不念桑梓﹐亦須念汝祖宗﹔先朝臣子﹐曾受國恩﹐汝乃公然來作賊﹐戕殺本鄕﹐剝取煨燼﹐狗鼠不食汝余汝。速去﹐不去將戮汝。嶠神气沮喪﹐無以答﹐因掩面反走。歸告成棟曰﹕疁民恃其囂頑﹐將復叛矣。成棟怒。

二十四日﹐遣範國昌等率兵至葛隆鎭﹐屯織女廟前。本鎭鄕兵首劉敖﹑王憲等﹐集眾得千餘人﹐椎牛共盟﹐誓不反顧。因會同外崗鎭鄕兵﹐紮營薛市門橋﹐吹角鳴鑼﹐連發大炮﹐挺刃奮呼﹐乘銳疾戰。北兵少卻。鄕兵奮死急追﹐且戰且行﹐有淸將一人﹐失其姓名﹐身長八尺餘﹐面色如鐵﹐乘馬押陣﹐偶失隊﹐鄕兵朱六﹐於道傍登混邊﹐北將單騎過其前﹐不意中突出抱之﹐同墮河中。北將倉卒拔刀﹐未及出槊﹐朱六用兩手緊束之﹐疾呼求救﹐鄕兵聞呼聲甚迫﹐亟返視﹐見朱六正與北將相搏﹐濺水如濤山浪屋﹐大笑。爭下水擒之﹐立刻梟斬﹐首級奇大﹐幾如五升碗。復鼓眾急追﹐及於南馬頭﹐殺北兵合七十二人﹐鄕兵歡聲動地﹐以爲此後不敢正眼窺葛隆鎭矣﹐遂稍稍解散。

二十六日五更﹐北兵大至﹐鄕兵未集﹐惟孫少溪父子四人﹐守南橋小溪﹐被殺。北兵入鎭﹐居人尙未起﹐肆行屠戮﹐流血沒踝﹐乘勝屠外崗鎭﹝是日松江嘉興俱不守。嘉興前吏部尙書徐石麟�之﹞。

二十七日﹐太倉賊浦嶂以土兵入縣﹐再屠其城。城內外死者無算。葛隆一鎭已破﹐道路無梗﹐且疁民初被屠﹐𨿽有存者﹐勢不敢抗。若不剿絕﹐無以警後。嶂因力勸成棟再屠嘉定。是日逢嶂者﹐髫齔不畱。嶂旣據縣治作令﹐自念本婁東人﹐與疁相距﹐不踰四十里。於疁人士素通聲气﹐非刑殺無以振威。於是廩生宣衷恂﹐以畱髮故﹐梟首東門。廩生婁復聞﹐嶂友也﹐於南門外被縛﹐尙呼嶂字曰﹕浦君屏﹐我好友。倘釋我﹐當厚相報。語未脫口﹐並其妻子及姊及外甥悉斬首﹐棄屍石岡墳側義冢中。婁氏之族俱絕﹐遺民重足而立﹐嶂乃安意肆志﹐每日發兵入村落打糧﹐淫殺無度。鄕曲男女﹐悉用亂艸蒙頭﹐伏於水中﹐以避其害。蓋數十里內無寧居者。嶂晝夜與兵丁共分財物﹐並括取民間美色。及幾榻屏障等物﹐滿載歸婁東。於是疁中貧富悉盡﹐非數十年休養生息﹐未易頓蘇。後有君子﹐欲培養疁民﹐嶂之罪可勝誅哉﹗

八月十六日﹐吳淞百戶吳之蕃﹐以靑浦義兵討吳淞從逆者﹐不克﹐死之。初﹐成棟至吳淞﹐百戶哈伯章﹐首獻軍器火藥﹐三科武舉馮嘉猷﹐獻沿海地形及攻圍守禦之法。叩頭求用。成棟皆署爲兵官﹐舍人旗鼓中軍官徐貞甫等慕之﹐爭爲成棟出死力。百戶吳之蕃者﹐吳斗南之長子﹔斗南於先朝﹐奉命討賊死事﹐之蕃襲爵﹐其人義士﹐以父歿於王事。自謂忠孝之門﹐聞千百戶悉降﹐忿發﹐怒曰﹕奴輩皆世爵﹐忍作此事﹐若大明得汝﹐定當抉汝眼﹐潰汝腹﹐抽汝筋﹐鑿汝骨﹐汝今日且莫喜也。嘉猷等聞之﹐銜恨切骨﹐之蕃奔崇明﹐歸義陽王﹐見兵力弱﹐事必無成。走江東﹐糾集義旅﹐合兵得四千人﹐船百餘號﹐悉兵至吳淞﹐於胡巷橋登岸。是時嘉猷署吳淞總鎭事﹐聞報﹐急聚老營兵﹐涕泣謂曰﹕汝曹聞之蕃前日語耶﹖猝有不利﹐我與汝皆碎骨矣。老營兵業已髮剃﹐聞嘉猷言﹐皆踴躍用命﹐潛遣人蕃舟。之蕃兵皆烏合﹐見火起﹐懼無歸路﹐一時潰散。之蕃連殺數人﹐不能定。呼天哭曰﹕我父子並死王事﹐分也。所恨心力殫盡﹐得起義師﹐未戰而潰﹐我目勿瞑矣。於是挺槍欲赴鬥死。土人汪三素與相識﹐以好言誘之蕃﹐陰謀竄取。之蕃素伉直﹐坦然不疑。與同行﹐至水傍﹐汪三忽擠之﹐之蕃墮水﹐遂爲三所擒。嘉猷兵呼之蕃﹐及其父祖名﹐大罵﹐以所得首級懸其項﹐困辱萬端。嘉猷罵曰﹕汝一介小人﹐何足指數﹗輒敢作此事。之蕃瞋目罵曰﹕我朝廷世臣﹐父子忠節﹐汝曹﹐狗彘所不食﹐何敢以面目向人﹖徐貞甫等從旁以穢物塞其口﹐至死罵聲不絕。北兵在吳淞者﹐反爲垂涕曰﹕好漢﹗好漢云﹗自之蕃死後﹐遠近始薙發﹐稱大淸順民矣。是役也﹐城內外死者﹐約凡二萬餘人。縉紳死者﹐四人。候峒曾以自溺死﹐黃淳耀以自縊死﹐龔用圓以自溺死﹔惟唐咨禹以遇兵死。孝廉死者二人﹐張錫眉以自溺死﹐傅凝之以從軍泖湖死。貢元死者一人﹐王雲程以罵賊死。太學死者二人﹐朱長祚以遇兵死﹐金徳遇兵手執家訓死。諸生死者七十八人。唐培﹑唐景曜﹑朱霞﹑徐文蔚﹐俱以戰死。侯元演﹑侯元潔﹐以從父死。夏云蛟以堅臥不屈死。吳躍以夫婦罵賊死。潘大倫以舉火焚家﹐縱飲自溺死。龔用廣﹑龔用厚﹑陳師文﹐以自溺死。李杭之﹑李昂﹐以家禍死。朱元亮﹑龔孫玹﹑唐昌全﹑王蘭先﹑朱衮﹑趙維賢﹑陶恕﹑孫和京﹑金堪士﹑婁復聞﹑龔元彬﹑宣衷恂等﹐俱以遇兵死。金吉士以痛哭死。其餘俱以遇兵死﹐或自溺死。其時孝子慈孫﹐貞夫烈婦﹐才子佳人﹐橫罹鋒鏑﹐尙不可勝紀。謂非設縣以來﹐絕無僅有之異變也哉﹗

予目擊冤酷﹐不忍無紀事。非灼見親知﹐不敢增飾一語。間涉風聞﹐亦必博訪耆舊﹐眾口相符﹐然後敢筆之於簡。後有弔古之士﹐哭冤魂於酸風苦月之下者﹐庶幾得以考信也夫﹗

是書爲朱子素所著﹐按其實﹐一見明季稗史嘉定屠城紀略﹐一見荊駝逸史東塘日札﹐大致相同。顧朱子素系明季人﹐目擊兵燹屠掠情形﹐慨乎言之﹐如稗史﹑逸史所刊﹐或稱淸帥﹐或稱大淸﹐名義似系尊王﹐殊非著者口吻。且時日略有參差﹐或經後人刪攺及傳抄之誤。是本系出舊抄﹐起於弘光紀元﹐中間逐日記載較詳。於當時人名氏裏居復加雙行小注﹐並直書北兵淫掠屠戮之慘狀﹐無所忌諱﹐確系野史體裁。今旣得此祕本﹐敢不付梓以廣流傳﹐俾前人著述不致湮沒也。

過江七事

宜興陳貞慧著

計迎立

闖賊之變﹐邸報斷絕﹐民間頗有流傳﹐中外大震。金陵羣亡賴﹐軍饑挾思逞﹐洶甚。勛紳富室﹐重足立矣。大司馬史可法﹐將有勤王之行﹐諸言路屬宮詹曰廣止之。且內顧根本地。曰廣力折之﹐慫慝趣嚴計守禦﹐卽發。越日集議﹐部分兵各門﹐仍責成巡城禦史督察﹐而郭維經則中城行柵﹐以維經官金陵久﹐素得民故也。其護陵防江﹐則守備太監韓贊周同魏國公徐弘基﹐誠意伯劉孔昭咸加毖焉。韓璫復布諸璫﹐特嚴門禁﹐搜選卒騎五千﹐屬銳司徒盡擐甲秣馬﹐飭壘居中地而陣。厲士奮��防不測也。粵東解餉金適至﹐計部尙書髙弘圖立取以給饑軍﹐軍亦戢。於是姦人憚不敢動矣。久之魏國約卿貳言路集其家﹐招入密室﹐邊遽在焉。先帝果鼎成也﹐乃咸大痛﹐北拜稽顙﹐而號哭盡哀。墳淚出﹐約冠服姑如常﹐禁訛言者﹐殺亡赦。先是﹐諸臣耳語亦微及迎立事矣。僉推屬主兵者﹐江南北諸紳﹐則羣起擁潞王。曰廣曰﹕神宗皇帝聖子神孫﹐濟濟具在也。四十八載之深仁﹐何負於天下﹐而輕持其座﹐別與圖功耶。恐天下有起而議其後者矣。可法聞而是之。曰﹕此兵端也﹐惟分定可以已之。說在獲免矣﹝疑有訛脫﹞。曰廣曰﹕𨿽然﹐今日之事﹐守猶創則也﹐可輔則輔之﹐�實在福。子其圖之。可法曰﹕以齊桓之伯也﹐聽管仲則治﹐聽易牙開方則亂。吾輩之所立者﹐豈其不惟是聽。而又何患焉。擁潞者聞之﹐大嘩。以詢諸紳﹐又頗於福推惡。可法於是引避不言矣。江幹之餞﹐弘圖私謂曰廣曰﹕渠卽不爲他人言﹐亦可不爲公言耶。曰廣叩之急﹐乃曰﹕福﹑桂兩題也。前與鳳督商之。鳳督者﹐馬士英也。及晤士英圖計﹐以親以賢﹐惟桂乃可。議旣定﹐士英欲自以爲功﹐卽約諸臣晤於江浦﹐規布腹心。曰廣不往﹐諸卿貳亦不往﹐語詳曰廣辧鎭將疏中。往受語者﹐科臣李沾﹑臺臣郭維經也。歸而布之﹐鳳督定迎桂矣。越日﹐可法亦以手書曉諸臣﹐迎桂者何﹐以福惠之有遺議也。乃捨而立桂也。其潞藩﹐則仿古兵馬元帥之制﹐暫借統兵馬﹐見者咸唯唯。曰廣援筆答之曰﹕親賢兩盡﹐理也。事則書生弗敢與知。但桂藩遠在天末﹐諸藩邇集淮陽﹐恐姦人居奇﹐卒有黃袍加身之事。且太阿輕授﹐或至假是弄而眞且成﹐則是重貽先恨也。而吾輩他日死﹐亦何面目見神宗皇帝於天上乎﹖眾讀之﹐亦唯唯。時南中咸知主兵者定議﹐已擬儀郎戒乘輿法物往粵矣。及士英歸鳳﹐則聞諸將髙傑﹑黃得功﹑劉良佐畢集﹐大駭﹐詗之﹐乃知守備大璫盧九徳合盟﹐亦有所擁立﹐而所立者福也。士英度勢之成也﹐無敢支吾﹐遂隱其前說﹐且乞附盟。於是士英稱定策矣。盧璫者﹐幼常給使恭皇帝﹐宮號胎裏紅者也。其首宣力以此故。而可法槪未知之也。復書與士英﹐訟言福不宜立﹐多指斥語。士英得之﹐乃大喜。由此以挾可法也。於是揆席中樞﹐惟其所欲得矣。已卽貽書南中曰﹕吾已奉福藩﹐主三軍也。士英自是定策儼然矣。眾集韓璫宅。是日﹐見其書者﹐初咸錯愕﹔久之﹐亦復唯唯。韓璫見諸臣無言﹐乃呼前置幾﹐徐布筆﹐執簿而請曰﹐諸公旣無遺議﹐請北拜押名﹐眾起趣拜。曰廣曰﹕不可。夫爲天下立君﹐而若是之艸艸﹐非所以光昭令典也。是舉也﹐髙皇帝在天之靈﹐其實式憑之。盍出而大號焉。明晨祭告﹐然後行事。眾曰諾。而阮大鋮刺得曰廣語﹐遂文致以不畫花押傳邸報矣。士英聞之﹐則又大喜。以爲是役也﹐吾卽自以爲功﹐恨碌碌耳。幸可法以異議書與我﹐今曰廣又不畫押﹐此兩人者﹐世所指名人也﹐又相善﹐此眞可坐以異黨﹐而發明吾之勞苦功髙矣﹐乃屬大鋮等浸流惡語﹐冀以聳動福藩。及福王入宮﹐士英馳啟云﹐聞南中有臣﹐尙持異議﹐臣謹勒兵五萬﹐駐札江幹﹐以備非常﹐志危險也。自是士英定策﹐功漸隆髙矣。自士英之賣可法也﹐可法失勢﹐憫墨而已。而攻史附馬者﹐亦遂出祭告之舉﹐諸臣畢集﹐內官監未成行﹐而魏國大有言矣。弘基之言曰﹕史君﹐可殺也。勤王無功﹐何以返爲﹖曰廣憤然曰﹕若夫握兵而不勤王者﹐又應生也乎哉﹐夫旣忍死以圖興復﹐而乃爾長城之俾壞乎﹖夫低節首公﹐知兵急病﹐史眞其人。若之何甘心之﹖昔史公受知先帝也﹐爾曹頂奉天人不啻焉。權寄稍移﹐下石隨起﹐此賈豎之行也。竊爲世臣羞之。語畢﹐大呼髙祖在天實聞斯語。時曰廣情詞慷慨﹐發髯盡張﹐勛臣俱面相覷無言﹐而給事中李沾之咆哮忽起﹐眾咸驚怪之。沾則攘袪大呼。今日尙不立福王耶﹐吾撞死於此。掖禦史陳良弼佐之﹐劉孔昭亦作索劍狀。曰﹕大家死﹔大家死﹔曰廣呼語之曰﹕爾輩何爲者﹐吾爲羣椓史公發憤耳。若夫迎立﹐昨已定矣﹐序實應也﹐兵以臨之﹐勢成分定﹐其孰敢推遷以自幹戮辱﹖此何爲者﹖甚矣其淡也。旁觀者皆相視微嘻。及出﹐乃知是日福邸有人刺候﹐沾等詗知爲此也。自是李沾亦儼然定策矣。韓璫出﹐趣祭告文。曰廣撰﹐呂大器書。吏白文辦﹐咸詣奉先殿﹐祭告如常儀﹐痛哭久之﹐乃起押名而退。弘圖出﹐搯曰廣手曰﹐史乎﹖史乎﹖危殺之矣。不圖忠肅之事﹐再見今日。大器曰﹕將爲救死﹐便圖居功。人之無恥如是。亡何﹐福王舟至矣。可法尾焉﹐諸臣次第入見。通名畢﹐訴以國難家難之頻仍也﹐哀痛不自勝。諸臣亦泣﹐旋請監國。王曰﹕宗社事重﹐不榖不佞﹐不足以稱宗社﹐願請討宜者﹐不榖不敢當。羣臣皆伏固請。王謙讓者再。曰廣曰﹕以親以賢﹐無如殿下﹐但願他日無忘今日之難耳。王曰﹕且曉所言﹐諸先生旣謬推不榖﹐且不敢辭﹐退而弘圖﹑曰廣﹐詢於可法﹐議何而二。可法咄咄﹐張目吐舌而已。蓋不敢斥言士英之賣己也。越日﹐諸臣奉法駕入宮﹐憩於寺﹐坐方定﹐而可法同李沾﹑陳良弼至矣。遽捽曰廣﹐跪而盟曰﹕所不與同心者﹐神其殛之。曰廣愕然﹐起而問故。可法曰﹕二三言路﹐言公尙懷二也。曰廣曰﹕怪哉﹐此輩又定策一功矣。及可法入直﹐曰廣復以前事問之。曰﹕立今上者﹐亦子之初心也﹐因而成之初不及此﹐不亦善乎﹖曰﹕貴陽不與也。詆極口焉。且曰渠守洛陽之所目也。曰廣曰﹕渠今定策矣﹐可法笑。居久之﹐士英至。曰廣亦問之。曰﹕頗憶前事乎﹖江浦之晤﹐言猶在耳。史公亦告爾故圖矣。其書猶在余所也。士英面赤。曰﹕立桂﹐史意也。予曰﹕亦佳。但須速耳。曰廣乃大笑。曰﹕果然立桂﹐子共主之矣。今日之事﹐如深相批引﹐水落石出﹐首功者不巋然一盧璫乎。士英默然。一日酒酣﹐曰廣調之曰﹕向讀子疏﹐詞气壯烈﹐董卓入洛陽時語﹐何以加焉。惜哉﹗大才而小用之也。殺一措大而用兵五萬也。蓋士英謀所以居功者甚憯。以故陰折之。乃曰廣則語人曰﹕是亦有功焉。微貴陽﹐事盡出諸將﹐不光。而士英故闇大體。至沾沾時自伐。皇帝非我不立也。曰廣曰﹕此非子所宜言。士英勃然曰﹕何謂也﹖曰﹕天子惟天所授﹐非人力也。如可立也﹐亦可廢也。輕朝廷矣。且上序實應爾﹐天也。貪天功爲己力﹐智者不爲也。今有仕於此﹐吾予私之爵祿﹐而日翹明震矜之﹐難乎其受者矣。見施之徳﹐幾於不報﹐況君臣之間乎﹖且予毋以定策�也﹐吾與子言者。史公之定議而出別也。曰﹕何以教我﹖�曰﹕是舉也﹐子實首矣。子其陰主而迹避之﹐易稱羣龍無首﹐老戒無爲權者﹐日月之際﹐其光焚鑠﹐以伊周之聖也﹐而有憂忠焉。絳侯嶽﹐博陸族﹐韓富郤﹑賈似道無譏焉。爰及昭代﹐於忠肅有功而辟﹐楊文忠無罪而戍﹐故曰暴得大名者不祥。威震主者不畜。非虛語也。子其避之。而以奉魏國。魏國尙可受也。然則今日之事﹐吾子自知之矣。士英曰﹕微子言﹐吾。吾乃今知之。吾將以告皇上。然其意不懌也。士英旣以與定策﹐因得內外援﹐遂大鬻爵﹐下至驢兒竈養﹐幾於朱赫赫棗五囊十囊矣。日致多口﹐不勝則思以威權鎭服天下﹐首斥科臣袁彭年﹐而外議益籍。曰廣風焉。士英憤而吽曰﹕彼口我手﹐吾能殺之而已。遑卹其它。曰廣曰﹕子其殆矣﹐不競於徳而競於威﹐天下其孰能悅之。且死生﹐人之命也﹐應死應生﹐國之法也。法不可誣﹐命不能攺﹐抑吾子精釋教而昧因果乎。袁自如殺毛文龍矣﹐袁亦不良死﹐梁大胸又不戒而殺袁﹐梁亦不良死。吳來之之殺薛賓廷也﹐陳贊皇之殺周宜興也﹐其後皆不良死。死者有知﹐冥報不爽。人之殺人也﹐殺人也乎哉﹔夫負人兩而卒償之﹐甘以其身爲戮辱﹐而取快於一時﹐則亦不智而不可爲也。子其愼之。士英大不懌﹐已而時錄一小詞示曰廣。其詞曰﹕若使同官不相妒﹐也應快殺竇連波。曰廣見而笑曰﹕圖快耶﹖抑愁殺耶﹖士英曰﹕何謂也﹖曰﹕愁者造夾造打耳。復問曰﹕凡事之來也﹐必造其端﹐故云簇曰造雨﹐曲釀曰造酒﹐長安前事之所造﹐吾子知之矣。而近又何樂焉﹖士英愈不懌。時主計者告國用不足。士英大言曰﹕新建公言朝政宜淸﹐今何不作一淸皇帝乎﹖恚前語也。一日﹐忽撫幾大呼語曰廣曰﹕爾之折辱我也﹐屢矣。爾不知我性非人性﹐牛性也。昔在總角﹐先君一語呵斥﹐使性兩年矣。曰廣笑曰﹕佳乎﹐子之性也﹐天之生是使獨也。然則人之性猶牛之性。牛之性猶馬之性歟。士英亦失笑。曰廣曰﹕吾實愛人也。抑心所謂危﹐便以告耳。面折人過﹐坐此熱腸。昔在講筵﹐烏程恆語敝門﹐貴師性過方嚴﹐難以適用矣。吾旨其言而不能攺也。古人云﹕非敢異物﹐亦性所得耳。𨿽然﹐正言藥也。所以爲蚳竈則善矣。子其勉之。士英終不懌。曰﹕甚矣新建公之善愧人也﹐實忌我功也。

正糾參

國變時﹐諸勛臣日藉藉歸獄文臣誤國﹐宮詹姜曰廣曰。誤國者可誅也﹐予數載林居﹐諸公當日召對﹐胡不言。語稍塞。會立國﹐羣謀援髙皇帝開國時以魏國徐達爲左丞相例﹐尙未發﹐一日朝罷﹐魏國公徐弘基﹑誠意伯劉孔昭等﹐面奏文臣朋黨誤國﹐並言吏部尙書張愼言專權結黨﹐擅引舊輔吳甡。科道官李沾﹑郭維經等﹐亦言諸勛臣不勤王﹐不忠﹐乃乘國變侵官亂政﹐並覬覦入閣事﹐相擢久之﹐庭大嘩。閣臣曰廣﹐請上處分﹐因求罷斥。上不允。諭以朝廷用人﹐自是吏部職掌﹐但有不當﹐許勛臣科道糾參。於是孔昭立起﹐手招諸勛臣曰﹕來﹗聖明已許吾輩糾參矣。速謝恩﹗乃盡膝行前叩頭﹐大呼萬歲。閣臣馬士英﹐忽奏﹕不啻如勛臣言﹐皇上亦身在異同中﹐閣臣髙弘圖顧士英曰﹕豈謂迎立耶﹖聖明在上﹐愚臣謹據實奏明。方難之殷也﹐訛言百出﹐或云先帝微行來矣﹐或云皇太子航海來矣﹐亦果有傳立潞王者﹐則又有言桂王者﹐皆出旁人風影﹐所謂道聽塗說也。臣等姑聽而姑置之。及聞主兵者樂推﹐實有同心﹐其孰敢懷二﹐以自速罪戾。曰廣奏﹕迎立關利害不淺﹐臣等俱緘口﹐聽主兵者云何﹐二三翊戴﹐勞之應圖﹐若偕題興嶽﹐可寒心。興朝所不宜有。惟皇上早賜裁察。國家幸甚。上顧監臣韓贊周曰﹕朕亦何心﹐此位大伴之所知也﹐萬斤重擔﹐付在朕躬﹐萬一大家撤手﹐回思先帝﹐豈所忍言。是日﹐上微不懌。越日召對。上諭勛臣囂爭﹐卿等何不力折之。曰廣曰﹕天顏不違咫尺﹐諸臣乃敢憤爭﹐已爲辱國。臣等不能調和而鎭戢之﹐仰煩明諭處分﹐良用自慚﹐亦以徳薄望輕至此﹐故求罷斥謝之。若迹涉佐聞﹐事益沸羹﹐非臣所以待罪綸扉之體也。上是之。退。復同弘圖乞罷。旋以宣諭入直﹐曰廣語弘圖曰﹕官不易方﹐爲政之善物也。上在位日淺﹐未明習國家故事﹐並許勛臣糾參﹐此曹紈褲子﹐易動以利﹐天下事使渠輩得操長短﹐敗矣。急挽勿失。弘圖曰﹕爲之柰何﹖具疏耶﹖曰廣曰﹕差須之。言路中自有起而駁爭者。亡何﹐科臣羅萬象至矣。疏意大略如曰廣言。兩人讀之甚喜。曰廣卽條旨云﹕朝政闕失﹐原許諸人直言無隱﹐矧乃勛臣﹐但朕旣而思之﹐朝廷設官﹐各有職掌﹐票擬歸之閣臣﹐官守歸之各部﹐糾參歸之言官﹐乃便責成﹐並息囂競。祖宗二百年良法﹐豈容頓更﹔所奏甚是。今後糾參還責成科道等官﹐別衙門不得借端旁撓。著申飭行。旨下﹐諸勛臣計沮﹐知出曰廣意﹐銜之深﹐厥後借端集喙矣。

禁緝事

弘光登極﹐從龍諸璫勢漸張﹐又時若窘急﹐日思出爲漁獵計﹐先朝姦璫王坤﹐首借催餉﹐營差吳越﹐以閣臣髙弘圖等力持寢。亡何﹐姦人導之緝事﹐羣璫心動﹐謀設東廠矣。以弘圖﹑曰廣俱在告﹐羣噪王鐸出諭行﹐鐸不可。越日﹐曰廣入直﹐鐸備言狀。曰廣曰﹕今發不遂﹐必再發﹐請摩厲須之。已而禦史祁彪佳疏至﹐指陳緝事﹑詔嶽﹑廷杖爲三大獘政﹐力請禁革。曰廣讀之而喜。曰﹕佳哉﹗吾輩有題目矣。卽條旨云﹕所奏三大獘政﹐𨿽系舊制﹐實爲府姦﹐生事害人﹐屢見事前﹐失祖宗忠厚立國之意﹐結臣民怨恨解體之端。朕痛心之日久矣。覽奏﹐洞悉情隱﹐犁然當心﹐有裨新政﹐其如議行。且著爲令。並播告天下﹐示朕更始之意。今後敢有奏請者﹐以違制論。科道官立行糾參。閣臣擬諭。朕將覽焉。條上﹐旋發攺﹐曰廣持不可。璫趣者三矣。曰廣謾應之﹐曰﹕自有說在。至是復交趣﹐曰廣乃變文云﹕國家新造﹐人情未附﹐朕多難孤立﹐時凜淵冰﹐若寡恩多事﹐府怨臣民﹐朕𨿽涼徳﹐不至於此。所奏三獘政﹐洞悉至隱﹐深當朕心﹐但先朝署建緝事﹐原爲判送營幹﹐關系匪輕﹐姦惡不剪﹐良善不安﹐如有前情﹐著五城禦史不時糾察以聞。其知情容隱﹐及不畱心體訪者﹐俱以溺職論。方條畢﹐而罪璫孫承繡之旨下。承繡者﹐先朝防河大璫也。以國變潛逃﹐致有言。曰廣擬重加降調﹐戴罪立功自贖。旨下。竟復原官。曰廣恚甚。乃疏摘之。並上所攺旨。大約言朝廷有法則重﹐守法則法存﹔法者﹐君與天下共守之。不宜有偏私。若夫君有短垣﹐而君自踰之﹐其又何誅焉。監臣孫承繡封疆潛逃﹐罪坐重典﹐臣從薄擬﹐因奉上傳﹐及見疏下﹐超然法外﹐臣甚駭之。夫罪重於丘山﹐而罰不動其毫毛﹐根批於疏遠﹐而网漏於貴近。此非所以信賞罰而昭宮府一體之義也。又先朝緝事之設﹐貽毒最深﹐汪直﹑劉瑾﹐乘之竊弄﹐旣凶於國﹐亦及其身。先帝初年﹐誤聽嘗試﹐究使利歸羣小﹐怨結朝廷﹐末造隨除﹐已成噬臍之悔。矧今何日﹐而有此聲。將使釜魚風鶴之民﹐轉益驚布﹐不至鳥獸散不止。若然﹐宗社不可知﹐何廠衛也。誠宜以此時昭示﹐遏絕其原﹐不意重煩幹斷﹐臣不敢奉詔﹐不謹﹐亦不敢頓負初心﹐伏乞陛下自爲宗社計﹐少凝睿聽﹐斷於持法﹐母使姦人得窺淺深。幸甚。疏入﹐旨乃報可。事由此復寢。而所以答疏語者﹐已有旨﹐非閣體也。曰廣以讓韓璫﹐韓惶恐﹐引罪謝不知。云皆從龍新進不諳大體所爲也。曰廣因爲言先朝賢璫懷恩﹑李若彊諫故事﹐贊周曰﹕解如不聽何﹐吾昨有言矣。先帝讀學勤政﹐十七年如一日﹐則誠賢君也﹐徒以聽信內官﹐一旦至此﹐一劑毒藥﹐皇上並不調引﹐便嗑耶﹖曰廣曰﹕上聞公言云何﹖贊周默然久之曰﹕亦似慚也。終兩可。曰﹕緝事之說何如﹖曰﹕亦似止。亡何而謀復作﹐羣璫又度非上震怒﹐則閣臣終持不下﹐非頻爭忤旨﹐則上亦不怒事不見端﹐則閣臣亦不爭。於是令羣小璫﹐故以坐廠分司者書之幛扇矣。出入揚揚﹐意得甚也。弘圖見而怪之。果謂曰廣曰﹕事急矣﹐爲之柰何﹖曰廣曰﹕前已盡言之﹐卽言之﹐亦無加焉。事不可絮﹐夫漁者非爲浴也﹐而浴在其中﹐毋己﹐其托之請諭懲貪乎﹖諭懲貧﹐並緝事而申明之矣。於是曰廣擬諭一道。諭曰﹕朕惟周官六計﹐所冠惟廉﹐官方淸濁﹐國家治亂關焉。先聖云﹕苟子之不欲﹐𨿽賞之不竊。盜何由熾﹔先朝末習﹐朕不忍言﹐豈法网闊疏歟﹗由廉恥道喪﹐無以感發其良心故也。周成刑措不設﹐漢文恥言人過。朕甚慕之。頃禁緝事﹐斷自朕衷。夫約束愈寬﹐所以期待者愈重。朕意豈有極哉﹗誰實無良﹐爾諸臣其曲體朕意﹐勉自礪也。豈惟國家之休﹐夫君臣之道﹐期無相負﹐或有不率﹐莠盛苗穢﹐何可不鋤﹖科道官其不時糾參以聞。朕將力明憲典﹐以法負朕者﹐諭艸具繕疏並上﹐以發明求出諭之意﹐示呵訓也。旋發票﹐弘圖條旨﹐緝事允屬獘政﹐覽卿奏﹐洵救時鍼砭﹐著申飭行﹐諭卽宣部院﹐條上發攺﹐弘圖果力持不可。具疏爭﹐而上亦果大怒。是日卽召弘圖對﹐切責以爾輩黨同把持﹐視聖旨爲故紙。朕作一事﹐便禁切不得﹐但使我寄坐可乎。弘圖齦齦不奉詔。仰奏皇上卽威震雷霆﹐微臣不避斧鉞﹐敢昧死再進一言﹐緝事亂政﹐必不可行。上愈不能平﹐復責以忮狠藐肆﹐弘圖乃叩頭謝。臣愚﹐不識忌諱﹐逆隆旨﹐亡狀﹐萬死。臣起家非文學﹐臣又衰庸﹐自知不稱任使﹐不宜辱政本地﹐負主恩﹐當罷。請得乞骸骨。上意乃解﹐弘圖退以語曰廣﹐數月君臣魚水之歡﹐是日已盡失矣。盡羣璫日挑激﹐先入甚深故也。然是役也﹐卒以弘圖﹑曰廣力持寢。

護總憲

上監國首起故禦史大夫劉宗周復總憲﹐從人望也。宗周疏陳國是﹐多所詆呵﹐而末攻馬士英猶力。士英故黔產﹐毋奇貴易髙也。方寵幸﹐驕溢弗堪。憤甚。語亡狀。貽書閣中﹐詈宗周姦賊﹐必馳斬其頭﹐並譏切弘圖﹑曰廣﹑鐸背公死黨﹐必盡發姦私上聞﹐破壞徒黨如章。蓋以宗周疏稱艸莽孤臣﹐而閣臣條宗周旨語多嘉與故也。書視弘圖﹐怒曰。﹝疑有訛脫﹞﹕曰廣笑呼其僕曰﹕語而公﹐第疾馳馘總憲頭歸﹐卽相過飲。至無他言。先是士英亦乞罷。是日午﹐上特遣從龍璫宣諭﹐異數也。次日﹐士英出﹐有旨﹐並召弘圖等至。士英仰天盛�一揖﹐默然移時﹐上禦殿﹐士英奏謝﹐上慰問﹐士英叩頭乞奏﹐臣以擁立皇上觸東林姦黨﹐必欲殺臣﹐語未畢而號﹐內監盧九徳等亦泣。士英復奏﹕臣知姦黨必不相容﹐臣孤蹤﹐誠不能以一軀稱快萬眾﹐乞皇上念臣擁戴微勞﹐放臣歸田裏。以此全活微軀﹐矢來生再效犬馬。臣不能復事皇上矣。語畢﹐頭搶地﹐嗚咽伏地。上曰﹕卿起﹐士英啼伏不肯起。上於是益大感動。溫言曰﹕卿起﹔卿自愛﹐朕與卿作主﹐誰敢螫卿耶﹖士英奏﹕臣之殘生﹐托在皇上﹐臣切憤劉宗周欺藐皇上﹐疏稱艸莽孤臣﹐旣已奉恩詔幸列大臣﹐不思竭忠報主恩﹐乃敢陰懷觀望﹐明示不臣﹐無人臣禮。臣矢以死奉皇上﹐天必殺此老姦。上色動。曰廣憤然曰﹕士英言太謬﹐宗周屢朝耆舊﹐守道堅固﹐淸確之節﹐黃髮岡渝﹐眞所稱古社稷臣。此臣素著狂直﹐屢觸元帝忌﹐先帝猶卒優容之。其誰得而殺之﹗士英曰﹕曰廣與宗周﹐此卽所謂東林姦黨。此卽俱不立皇上者也。曰廣曰﹕爾夢語耶﹖迎立時﹐宗周尙在越﹐臣書生﹐又不握兵。士英曰﹕若無聲爾﹐不畫花押明矣。曰廣曰﹕花押簿今猶在監臣所﹐可覆視也。又夢語耶﹖士英曰﹕人有是言矣。曰廣曰﹕信如人言也﹐卽今言汝反者徧國中﹐汝汝反眞耶﹖士英曰﹕雷演祚之招兵﹐誰爲爲之﹐固汝門人也。曰廣曰﹕兵在何所﹖請下案驗覆奏分明。演祚以國難之殷也﹐檄勸勤王﹐懸而布之通國。焉可誣也﹔士英憤然曰﹕我如捏誣者﹐吐鮮血矣。曰廣曰﹕彌天之虐﹐女則造之﹐旣懷姦面欺﹐又重之以信矢﹐欺天乎﹖知爾今之不畏皇上也﹐尙亦有閻羅之拔舌在死﹐亦不畏耶﹖若爾持齋﹐何爲也﹖士英曰﹕南中諸臣謗皇上不應立者二十四款﹐議單入臣手。史可法迫而取之﹐臣初不與也。可法言汝殺我耶﹖臣乃還之。而屬臣絕口﹐然原稿臣尙錄在也。曰廣曰﹕議單之說﹐微士英今奏﹐臣等未之知也。如其言也﹐諸臣多矣。士英胡獨聞焉﹐密書之貽﹐非其親暱﹐誰則與之兩人同心﹐一朝反舌﹐俱臣之所未解也。皇上天授﹐眾臣樂推﹐士英擁戴﹐實有微勞。小人希功﹐遂懷非異。觖望未盈﹐日構人罪以髙己功。富貴迷人﹐良心盡喪。惟皇上念功﹐大加恩賞﹐平其怏怏﹐免使無端造獄﹐橫殺忠良﹐失海內人心﹐傷國家元气矣。上見相擢不已﹐目韓璫久之﹐韓璫無言﹐上乃言﹐惟天降割於我家﹐朕以涼徳勉服厥命﹐恐墜祖宗之遺緒﹐用托二卿以匡不逮﹐亦冀卿同心戮力﹐集乃事﹐宗社無疆之慶﹐朕亦尙有餘休﹐乃嚾嚾交惡﹐予將疇依。嗚呼﹗人各有見﹐細故可捐﹐自玆以往﹐毋介乃衷﹐毋復有言。我聞在昔聖朝﹐時則良弼同寅和衷﹐卿其敬聽朕命﹐罔俾昔人專美於前﹐予嘉乃徳﹐惟汝永念。復目韓璫。韓璫出而言曰﹕皇上日月之明﹐無所不照﹐天地之量﹐無所不容。上復倓起﹐諭以前事﹐朕徳弗克﹐實則何心﹐兩卿心事﹐朕所深鑑﹐其卽入直﹐同歸於好。惟公家是急﹐用慰朕懸衷。其無復補牘﹐出亦毋以語人﹐以滋藤葛。其切聽朕言。言不再。於是曰廣﹑士英叩頭退。至閣﹐士英則攘臂撫幾指曰廣曰﹕冤對也﹐必同命。曰廣笑曰﹕硜硜者尙存此七尺﹐皆逆豎權姦刀俎之餘也。君如惠顧同譜﹐其赦之﹐則君之髙誼也。必欲擇肉焉﹐亦惟命。先是宗周疏至。士英故心疑曰廣。至是見曰廣爲宗周發憤﹐謂信然﹐恨益深。久之﹐詗得宗周疏語﹐具出故禮部郎中周鑣手﹐士英由此以殺周鑣也。曰廣語方竟﹐而大璫韓贊周﹑李承芳﹑田成﹑盧九徳至矣。奉上命也。坐定﹐久之﹐屏人密申前諭﹐如是者三。曰廣等求附奏謝恩別。曰廣語弘圖曰﹕苦哉﹔不敢遂行矣。送行文至矣。亡何﹐鏖宗四鎭果應募起。曰廣行﹐舉朝爭者﹐少司寇劉士禎﹑大銀臺侯峒曾﹑科臣熊汝霖﹑吳適﹑章正宸﹑羅萬象﹑臺臣詹兆恆﹑郭維經﹑部臣張采﹐後先章滿公交車﹐而江右爭猶力。弘圖語人曰﹕微江右不及此。美哉﹗其理學節義之遺乎﹗而新建公之爲人益信。蓋往事閣臣去國﹐其鄕人必離逖示異﹐甚則操戈故也。

裁鎭將

弘光禦極﹐羣臣上言﹐皇上龍飛應運﹐實惟總兵官﹐至髙傑﹑黃得功﹑劉良佐﹑劉澤淸早決大計﹐擁立聖躬﹐功在社稷﹐宜錫五等爵﹐剖符延世。詔曰可。封黃得功靖南伯﹐髙傑興平﹐良佐廣昌﹐劉澤淸東平。四鎭由此起矣。蓋先是變時﹐傑持闖公爵來挾封﹐時議以我方不利﹐從之便。封傑實以此故。其封澤淸﹐亦實以澤淸攘臂言﹐先帝時以議封故。其封得功﹑良佐﹐則實以積戰功故。得功驍勇殊絕﹐蕩決無前﹐人以黃闖呼之。良佐勇亦差等﹐有花名馬﹐常騎之﹐當者辟易﹐亦稱花馬劉也。江淮間無不畏憚此兩人。然其爲人皆不知書﹐貪財物﹐好婦女﹐爲气使酒﹐無良將風。傑故闖腹翻山鷂也﹐歸降孫督﹐爲軍鋒﹐復爲闖敗﹐挾眾南奔﹐朝廷不能問﹐散處河幹﹐爲淮撫路振飛所扼。時馬士英在鳳﹐入其賄﹐縱之渡﹐自傑得渡河﹐剽掠無虛日﹐江淮間騷然矣。澤淸亦五營盜魁﹐亦以受撫援遼﹐大衄逃歸﹐朝廷置不問﹐後夤緣入故相周延儒幕﹐握兵江淮﹐橫甚﹐以修郤至拉殺科臣韓如愈﹐剮其心﹐朝廷亦不敢問﹐其在先帝時已如是。四將旣起豎牧盜賊﹐粗暴獷悍﹐其天性也﹐及得主定策盟﹐人人有門生天子心﹐�桀驁無等矣。督師史可法在行間發言﹐多所引指。傑拂然曰﹕旨旨何旨也﹖爾曾見皇極殿中有人走馬耶﹖而得功一日伏受詔語﹐不當意﹐不待竟﹐卽起﹐攘袂掀案﹐大詈曰﹕去﹗速去﹗吾不知是何詔也﹖其跋扈至此。猶嬰視朝士﹐日思所以誰何者。有所噬﹐奏上﹐輒云乞付軍前正法。朝士以此畏惡之。而士英獨喜﹐以爲其威可爲系援也。連附俯仰﹐猶恐失之。曰廣則鰓鰓縣官有天下日淺﹐實恃二三大臣正己肅物﹐使人知朝廷有人﹐務在肅憲典以重主權而已﹐以故撫接鎭將﹐將色乏溫潤﹐而事亦多乖反焉。頒爵後受地﹐有成議矣。傑瓜步州﹐得功眞州步﹐良佐臨淮﹐澤淸淮陽揚州﹐則屬督師﹐居中調度。傑垂涎揚煙花地家焉﹐三鎭起狺爭﹐得功至治兵相紛拏﹐殺傷大當﹐督師請詔優解之。不聽﹐上憂甚﹐召閣臣諭以鎭臣爭地﹐勢難左右袒﹐不如探策便。監臣韓贊周曰﹕不可。此衰世苟且法也。皇上中興﹐作事宜法周宣王﹑漢光武﹐上復問鎭臣難馭﹐恩法兩窮﹐爲之柰何﹗曰廣曰﹕唐之末造﹐藩鎭猶張﹐裴度有云﹕豈朝廷威力能制死命哉﹗亦處置得宜﹐有以服其心爾。皇上亦惟是懋昭明徳以臨之﹐以迄於行政用人﹐無私是奉﹐明徳惟威﹐有道不議﹐何憂乎鎭將﹖上是之。會傑﹑得功以相持久﹐兵亦解。先是徳功首朝﹐見上虛己斂容﹐禮下之已甚。禮竣﹐上呼先生起。朝罷。曰廣語韓璫曰﹕今朝廷未尊﹐上宜肅臣下以禮。得功﹐將官也﹐柰何起而先生之。昔者夷王下堂而朝見﹐惠帝下車而止拜﹐有識知其不振﹐彼武人何知焉﹐旣悻悻有驕主色﹐上又捐威重以長其跋扈﹐眞所謂臣主俱失者也。得功聞而嗛之。亡何﹐良佐至﹐稱賀竣﹐叩頭請死﹐蓋猶知不入援先帝爲有罪也。隨卽益兵。上曰﹕兵不貴多﹐且難者餉耳。良佐覆奏﹕臨淮士民擊殺其兵﹐憤甚。矢必報。至齒擊髯張矣。上曰﹕兵民一體也﹐卿毋觭視焉。良佐拂然气螽勃。語坌湧不休。上不應﹐而目閣臣者再。曰廣乃呼斥之曰﹕劉良佐毋多言﹐爾剌剌而囂囂﹐何故﹖當朝廷待爾﹐恩良厚﹐外議則藉藉﹔分封﹐獘政也﹔閣臣碌碌因人耳。良佐﹐爾輩簪纓五等﹐而令閣中待爾包羞乎爲﹖出語爾儕輩﹐能賈勇殺賊﹐爲先帝報仇也者。是卽爲皇上增重﹐爲閣臣洗羞﹐吾且稽首納拜所甘心。其它不須多言。良佐唯唯退。最後則澤淸至﹐而所不至者傑也。澤淸差知書﹐於四鎭爲獨狡矣。猶喜事﹐關預朝政﹐陛見卽盛言東林姦黨﹐冤誣先皇帝久。近且圖立潞王。上曰﹕往事已矣﹐大寶朕何心焉﹖潞叔其人賢﹐實可立。澤淸又言﹐祖宗天下﹐爲白面書生壞盡﹐此曹宜束之髙閣﹐俟臣殺賊後﹐取而拂拭用之﹐以聽其受享﹐可也。今請罷制科勿設便。上曰﹕此無與卿事﹐今急者防河也。澤淸亦唯唯退。弘圖晚過曰廣所﹐爲言其狂悖如此。越日﹐澤淸亦過焉。曰廣延之入曰﹕聞昔得交敝門張天如﹐信有之矣。曰然。吾嘗笑天如門戶﹐須吾將官守也。不意其黨多利吾賕﹐且下石焉﹐吾是以叛。曰﹕其中亦有淸徳乎﹖曰﹕有之。曰﹕然則賢者何罪﹖夫何門之不可守﹐而必一家爲人情乎﹖吾聞公等頻言擊賊﹐要須手擊耳。曩守濟日﹐胡以牽率河臣﹐齊驅南渡。今旦夕發緹騎矣﹐朝廷憲典﹐固不文臣貸也。澤淸面赤發聲曰﹕時已無主矣﹐又爲誰守耶﹖曰廣曰﹕曩金陵而騷動矣。今日半壁依然﹐朝署無攺。固惟一人之慶﹐亦當日綢繆之不失措也。備盛筵而召嘉客﹐何患乎無人。澤淸語塞。然心銜之。退卽煩言矣。澤淸自其先朝殺科臣後﹐人爲之寒心。至是入朝﹐益多側目之。澤淸心知﹐亦每微自解說﹐而士英則笑讓之曰﹕有此一殺﹐燥皮之甚﹐胡辭讓爲。聞者駭之。士英旣夙與四鎭比﹐及澤淸﹑得功等來﹐則益盡其私佞﹐謹奉之﹐乃大治具﹐出女樂侑觴﹐命其子侍酒﹐跪起如子侄禮。曰廣聞謂士英﹐信有此乎﹖士英知情得﹐踧踖久之。曰﹕然﹗柰何﹗凡吾所爲﹐不憚降意者﹐處此輩爲極難耳。此輩之臉﹐不可破也﹐破而縫﹐拙矣。吾今日實告情於吾子﹐微獨四鎭也﹐卽其閫以內室人﹐亦爲結姊姒行﹐宮袍玉帶﹐時則饋之。曰廣曰﹕昔者王威寧拜老卒於馬前﹐胡默林賞將官以愛妾﹐恩威不測﹐鼓之舞之﹐督臣事也。今吾子儼然具瞻矣。官各有體﹐亦惟大道之是務也。子其大居正以服之﹐積至誠以動之﹐用亦有憬於厥志。誰則無良。楊綰登而元勛戢﹐李勉列而朝廷尊。其謂此物夫﹗士英則大笑。以爲迂闊而遠於事情也。亡何﹐四鎭求璽書矣。先是封事起倉卒﹐諸將條上事宜﹐上許焉。一切誅戮署置鹽課商稅﹐以及正供之賦﹐俱得便宜從事﹐儼然藩鎭矣。舊例﹐敕尾閣臣書名﹐曰廣至是見之﹐持不可。會江北大司寇解學龍﹑詞臣姚思孝﹑科臣李淸等﹐亦集言不攺深釀地方憂。曰廣以語士英曰﹕此所謂許而不與也。史送之﹐令吾奪之。不能。曰廣曰﹕此事自關君門戶﹐願締思之﹐無忽也。曰廣具疏言﹕五大在邊﹐尾大不掉﹐非所以爲久安計。乞下樞部駁正行。弘圖持示士英。士英悟﹐遂攺如疏。而曰廣疏亦寢不上。一日﹐澤淸疏至﹐爲故相周延儒減贓也。曰廣曰﹕將官何乃與朝政及之。曰廣意非有所靳。蓋欲發自言路。旣報可而後下之。而言路不知﹐以爲閣中自避郜鼎嫌也。以故久商之﹐無一應﹐疏成復毀者數矣。士英索前疏特急﹐及得之﹐喜甚﹐卽以屬曰廣。曰廣曰﹕固吾心也。先帝壬午之政﹐比於輪臺﹐實惟宜興初出之功是舉也。以彰帷蓋﹐不亦可乎﹗惜也言者鎭將﹐人謂吾諂而恭﹐畏其威而獎之﹐制朝權也﹐抑有他疑焉。且徐圖之。士英亦廢然止。厥後澤淸煩言有敕不發﹐有疏不票﹐新建之辣者此也。鎭將旣恚曰廣不得逞﹐而士英﹑阮大鋮復挑之﹐於是合疏爲惡語相攻﹐至云稱兵﹐朝中大震駭。先是疏攻總憲劉宗周。宗周不疏辧。第應以揭。至是咸勸曰廣姑隱忍之。曰廣不聽﹐具疏辧訐﹐語頗厲。曰廣心知鎭將有此。先時訟言﹐歸與歸與﹐志久決矣。聞鎭將之狺也﹐行行且止﹐若輩眞反耶﹖寧惟閣臣可逐﹐恐天下健者更自有人﹐如其不敢不臣也。吾又何患焉﹔夫跋扈無上﹐不可長也。旣爲朝廷心膂臣﹐若之何爲將官撼也﹐而長之﹐吾必處此。聞者危之。門人以告曰廣曰﹕吾義無可畱﹐人豈謂吾眞在此耶﹖先師之遇桓魋也﹐曰天生徳於予﹐桓魋其如予何﹖未幾﹐而微服過宋矣﹐乃所謂一龍一蛇也。向言存閣體耳﹐吾亦從此逝矣。可法聞曰廣訟言﹐憂甚﹐從師中書與弘圖﹐盛言鎭鋒惡﹐盍謹避之。弘圖爲道曰廣本指﹐可法乃書與曰廣﹐稱先見且得體云。

防左鎭

弘光監國亡幾﹐鳳督馬士英入趣卽眞。閣臣姜曰廣曰﹕盍徐之﹐示不忍忘先帝也。且吾甚憂上游左鎭擁重兵勸進﹐而不首之﹐禍必始此矣。士英曰﹕何謂也﹖曰廣曰﹕立君大功也﹐事出吾輩﹐彼跊韋跗注者﹐其何說之詞。今者問誰執牛耳﹐則四將屍焉。左鎭視黃得功﹑劉良佐﹐乃與噲等伍。其它毛賊耳。容堪笮其頭否乎﹖士英曰﹕上適在河北﹐四鎭之遇﹐天也。左何爲者﹖曰廣曰﹕子亦知人情乎﹖今有豪大家於此﹐格伯重事悉聽焉。單門鼠猾﹐素仰奉之不遑﹐一旦陰主大嶽﹐而厚利是私﹐大豪必怒﹐且掀翻之矣。今日之情﹐得毋類是。士英默然。居久之﹐曰廣復爲言﹐士英引他語亂之。已而曰﹕天下事我尋當自判。一日﹐曰廣復重言曰﹕此亦子他日之憂也。士英瞠目良久曰﹕子豈以予難左﹐左曾足爲大虞乎﹖昔渠居楚食絕﹐又眈視金陵也。已焚楚﹐拔營蔽江抵皖矣。當事咸虩虩﹐予於時有鳩兵之役﹐黃闖﹑劉花馬實左右焉。左聞喪魂返﹐又劉超之叛﹐吾殪無噍類。左念之豈不猶心悸也。渠卽憤而思逞﹐豈能冒訇磕者之痑﹐而飛渡此長江哉。卽令渡而抵城﹐彼來者巨艦也﹐乘其繼而蹙殺之﹐盡爲流屍矣。是役也﹐吾眞可以封。曰廣曰﹕如震驚宮闕﹐塗毒生靈何﹖固知吾子能﹐家之多難﹐未堪橫出一枝耳。脫外接兩而內尋戈﹐斯亦盧兔相持﹐自獻於田父者矣。自是士英輒向人言﹐新建公柰何以左鎭恫喝我也。亡幾﹐禦史黃澍自楚至矣﹐有旨召對﹐而難端忽發。先是吏部侍郎呂大器疏抨士英姦貪雄詐﹐心事等溫﹑懿﹑操﹑莽﹐士英疏辧。旨慰問。及朝參﹐方思廷辱大器﹐鼻息拂然﹐而禦史黃澍叩賀禮竣﹐卽呼奏﹐臣今輿襯來﹐矢以死擊姦賊。上問爲誰。澍曰﹕馬士英也。士英從荷戈擢鳳督﹐受先帝殊恩﹐及先帝圍困﹐此賊擁兵坐視﹐河幹之不一望焉。忍心無人臣禮至此。天下之惡一也。旣不忠於先帝﹐誼豈忠於皇上哉﹗且鳳泗祖陵﹐千萬世發祥根本重地也。祖制特命督臣建牙﹐正爲今日。今士英聞警而抱頭竄矣。將毋送祖宗藏玉﹐惟賊之蹂躪乎﹖曾不若細民之家﹐苟有一壞土﹐付細僕守之﹐緩急猶相保也。祖宗在天之靈﹐實怨且恫深矣。士英身爲不忠之亂賊﹐並陷皇上爲不孝之子孫﹐萬死有餘戮是日。聞禦史言﹐羣臣無不灑然易容傾聽。澍則且奏﹑且泣﹑且罵﹐搏顙不休﹐涕下縱橫覆面。上亦面赤。熟視良久﹐語閣臣曰﹕禦史言是。前來﹐試爲再奏。澍言士英不學無術﹐非宰相才﹐旣雅負知兵﹐王室而多故矣﹐疆埸之役﹐胡不戮力焉﹔皇上天之所啟﹐士英妄貪天功﹐竄身政本﹐乃惟賄是聞﹐眞懷姦敗類之尢。王法所必誅﹐下士所羞伍者也。新朝具瞻﹐猶關風聽﹐柰何令此小人塵點日月﹐使四方聞之﹐輕朝廷無人矣。臣姑摘其鳳督贓私陳之。受武弁某某賕若干﹐婪文官及鄕紳某某賕若干。語未旣﹐而何璫突出跪奏﹕黃禦史所列穢狀皆實。臣奉差在楚﹐可爲左證。因戟手指天﹐顧士英而唾。監臣韓贊周斥之曰﹕公論在外庭﹐內官無廷辱閣臣理。汝何爲者。是日﹐士英卒惶急無以應﹐气索聲嘶﹐叩頭乞罷而已。亡何﹐澍過曰廣所。曰廣曰﹕公昨庭奏侃侃然﹐得毋造次﹗夫貴陽未可動也﹐渠定策而有內援。澍曰﹕若然﹐柰何﹖其人非徳類也。不可與圖事。且左鎭見水火焉。曰廣曰﹕宰相待罪﹐古之制也。若夫將官逐閣臣﹐此豈盛徳事﹖而左冒行之。脫朝廷之難割恩也﹐君臣從此郤矣。卽令脇而勉從﹐其功庸可居乎﹖鬻拳兵諫﹐自納於刑矣。李懷光﹑盧杞之胡不聞焉。懷光暴揚之表爲杞宿姦﹐犯天下壘久矣。又奉天之功﹐於唐再造﹐然且萬有餘喪也。今左鎭誠乃心王室﹐然未見殊勛﹐貴陽柄政﹐又席未暖﹐自古將相調和﹐國之福也。幸爲左鎭言麟閣席地﹐吾實心奉之。國之安危﹐在此一舉﹐毋輕動也。越日﹐澍以左書至禦史鄭友玄轉示曰廣。書言貴陽已兼四鎭有之。今又據司馬堂﹐將來殺我疆臣﹐此君側姦賊﹐矢必逐之。曰廣寄語黃禦史﹐左疏來必力寢。次日﹐曰廣訟言於閣。髙弘圖曰﹕置之。不憶恫喝之說乎﹐無益也。曰廣曰﹕性無欺也。且懼及焉。士英至﹐曰廣卒述之。士英默笑而已。其後頗用阮大鋮言﹐多賫金珠美女結左歡。然郤已深﹐左終疑且厭薄之。乙酉春﹐左移檄以淸君側爲名﹐稱兵犯順﹐士英疑出曰廣﹑史可法嗾﹐兩人幾不測。夏五﹐淸兵來﹐亦稱伐馬﹑阮罪﹔兵渡江﹐士英逃﹐旋以降磔。

舊史氏曰﹕予記事至此﹐未嘗不仰天號泣﹐爲之三嘆息也。易稱覆餗負乘﹐豈不猶彰明哉﹔夫謀國一不愼﹐而踱跌至此。嗟﹔彼一身固不足卹也。

持逆案

先皇帝時﹐政令多所更攺﹐獨持逆案甚力。羣小百計掀翻﹐不能得。給事中阮大鋮﹐名廁逆案中﹐海內正人﹐猶切齒辜未蔽﹐以通逆璫殺左﹑魏故也。僑居金陵無聊﹐置女樂治具﹐日結納諸貴人﹐亡賴子亦多爲爪牙用者﹐相率婪金錢﹐而馬士英從撫宣府罷歸﹐亦寓金陵﹐以同籍﹐旦夕過從爲歡眤。而大鋮故陰賊善﹐因事中人﹐自得馬而益雄也。厥後士英從謫籍督師鳳陽﹐具出大鋮援﹐感且刺骨。大鋮乘國變﹐謀急燃灰﹐時有爲延說者﹐兵部尙書史可法以語宮詹姜曰廣。曰廣盛言不可。可法曰﹕吾亦驚外間有此聲論。𨿽然﹐公愼語自重。渠恨公絕不與通。此君眞劊子手也。曰廣曰﹕有命﹐龍麟虎口﹐予數試焉。邀天今年已六十一矣。亡何﹐諸臣傳單會議﹐時勛臣劉孔昭已揣知士英將入柄政﹐而所急者大鋮也。遂首爲言冤﹐且實才﹐余囁嚅未敢言。曰廣奮然曰﹕何謬也﹐將爲先帝報仇﹔而乃用仇先帝者。必也正名﹐非所以號召端良﹐激發忠義也。諸臣相視久之。曰廣復謂左都禦史張愼言曰﹕公風紀重臣﹐且負天下望﹐今邪正大關﹐亦噤不聲乎﹗愼言曰﹕予初未嘗言阮宜用也。曰廣曰﹕不然﹐公何不言不宜用耶﹗事遂寢。及弘光登極﹐閣中持亦力﹐恩詔起廢﹐置不列矣。有借端旁及者﹐弘圖條旨折之。可法援筆﹐益以敢引薦者﹐言官其力糾之﹐曰守關不得不緊﹐及士英入﹐浸用事﹐每飯﹐意未嘗不在大鋮也。以薦謀之言路﹐無應者﹐己遂具疏﹐得旨部覆。因私幹署部事少宰呂大器。大器拒不見。越日﹐特疏丑詆之﹐語甚峻。亡幾﹐士英復以屬禮部尙書顧錫疇曰﹕吾善子。吾與子有言也。阮髯何用負天下﹐而人持之太急如是。今吾幸當事﹐必不以迫於黨人﹐而棄所刎頸之交。誰能薦之﹐薦之而大用可立得也。錫疇逡巡笑。遜謝曰﹕公不知僕之不肖﹐而思寵之﹐幸甚﹗𨿽然﹐家大人老矣。此三公不易之時也。僕以初立國﹐忍情來﹐察其意甚恨﹐今吾魂魄已不在此。旦夕差行。國之大用。願推擇可者。錫疇且以語曰廣曰﹕推人入混圊中﹐何大用也。曰廣調之曰﹕子懼耳曰﹕夫何懼﹖曰﹕益庵一炬灰﹐不未冷耶﹗昔昆有鄙相顧秉謙者﹐以媚逆被焚。故曰廣引調之。自錫疇之復不應也。士英謀愈急﹐曰廣心欲止之。未有間﹐而禦史周元泰糾故督王永吉之疏至。先是兵部侍郎解學龍從田間書入條陳北方事宜﹐並才永吉﹐時方議用永吉援北﹐而元泰有言﹐於是曰廣卽疏自劾﹐蓋以己先有揭請北援﹐未引學龍書故也。疏成﹐示士英。士英曰﹕贅。曰廣曰﹕臺長言正﹐閣中職首用人﹐少差﹐何以對天下萬世。王﹐吾門人也。亦實才﹐然且俟論定。夫喪己以徇人﹐智者有不爲耳。是舉也﹐曰廣可以不言而言者﹐將以風止士英﹐毋妄薦引也。每酒酣﹐推此類具言之﹐而士英弗善也。謀愈急﹐旣度外庭終無應者﹐乃與大鋮精心事內。久之﹐諸璫意得﹐亦思提擢大鋮﹐而恐不及矣。陰謀定﹐士英復疏薦大鋮﹐旋發票﹐士英佯出﹐令一老僕叩頭曰廣所﹐乞擬報可。曰廣曰﹕

誰力也﹖僕曰﹕主人翁同年阮也。曰廣拂然曰﹕爲語而公呆矣。何至乃以名節徇人。而公常言渠臉爲人畫成花臉難頻﹐吾寧潔白去耳。安能不惜面目。使人指笑我唾吾背乎﹖會小璫送手票﹐曰廣卽屬之﹐爲我呼韓公來。韓璫來﹐曰廣曰﹕請從此辭矣。贊周愕然問故。曰廣曰﹕不知貴陽薦阮耶﹖不去何爲﹖贊周曰﹕公人望也﹐如中興何﹖曰廣曰﹕自有人在﹐硜硜者何能爲﹖贊周乃長吁久之。曰﹕國事至此矣﹐外庭終成心﹐柰何﹖曰廣曰﹕否﹐意者公共眩聽於朋黨之說也。夫李絳則有言矣﹐君子必合君子也﹐豈必與小人合﹐而後謂之不黨耶﹖茶至。曰廣指而譬之曰﹕此松茗也﹐或欲益焉﹐則越之天目﹐吳之陽羨﹐閩之武夷﹐齊之蒙山﹐皆臭味也。攙之溲溺﹐誰不噦吐焉﹐不可苟合﹐道也。不能彊同﹐性也。隳道亂性﹐人類失矣。且吾何黨﹐亦惟史公之故。羣小實有憯心﹐吾銳身之爲救﹐亦實惟其人實忠勤﹐可屬大事﹐專當一面﹐史於吾未有夙昔也。且善植黨者﹐不時貴是黨﹐而黨一違時失勢之人乎﹖其它不過劉念臺﹑髙硜齋﹑黃石齋﹑吳鹿友﹑鄭玄嶽四五人止矣。公亦當知數公本末也。贊周曰﹕聞皆大呂也。曰廣曰﹕然。阮於內庭﹐枝連也﹐貴陽之薦﹐呼吸通謀﹐生誠不能默默處此亦知言之無益﹐所以不惜以片肉投餒虎﹐一葦障狂瀾者﹐存此明國是﹐畱正气﹐而思爲先帝發憤也。贊周曰﹕公毋著相爲也﹐不票焉足矣。曰廣曰﹕公不知危不扶顚不持﹐焉用彼相哉﹖吾本無心用世﹐何至忍死彈冠﹐亦以宗社淪亡﹐殯宮冤酷﹐誠不勝熱血人﹐遂眞不自量也。始欲聚四方之﹐選四鎭之鋒﹐督師仗鉞而臨之﹐朝臣縞素而送之﹐張義聲以北伐也﹔而不能﹐繼又請簡偏師給能將﹐拓邏北鄙﹐爭先處彊﹐且以爲義旅援也﹐而又不能﹐繼又請募潤之水師﹐粵之火器﹐分汛而棋布之江﹐巡宣大閱﹐夫將次第舉之﹔而又不能﹐並告以規勝之在江北也﹐荊承其所必爭也﹐亦惟是左鎭劉洪起是賴﹐則亦惟是鼓之礪之﹔而又不能﹐繼又欲使江幹有蔽﹐口宿重師﹐環城於有牢﹐家作內政﹐庶幾立三輔訓巷戰之義也﹔而又不能﹐吾技窮矣。而不能止﹐古之經也。若猶是碌碌取充位爲也﹐將舉平生而盡喪之﹐天下後世﹐其謂予何﹖贊周曰﹕公旣有請矣﹐復條旨而不行﹐自有任其咎者﹐已無與公事矣。曰廣曰﹕公安所得謬語而稱之。閣臣但司票擬﹐則一精靈書饒爲之﹐古人不應云宰相之賢否﹐視天下之安危也﹐夫黃閣之條旨﹐亦猶黃冠之書符也。書符者﹐一舉筆而天神聽命﹐雷電交轟﹐斯足尙耳。今符懸而精魅且見﹐旁觀者舉竊笑之矣﹐猶不竄而披髮﹐叩齒禹步﹐儼然何爲也。嗟乎行矣﹗微智未伸﹐初心頓負﹐豈樂爲此舉哉﹗亦誠有大可惜者﹐以奪其情也。今外論皆以張承業望公﹐公賢聲素著﹐公卽不愛國家﹐胡不爲平生少自愛﹖吾請以自愛者愛公何如﹖贊周曰﹕謹受教。於是明日�﹐稱疾不出。蓋逆知召對有說故也。越日﹐上果召士英﹑大鋮﹐乃越次面進大鋮兵部侍郎。弘圖執爭請下廷議﹐與大鋮相擢。先是﹐曰廣卽具疏以去就爭。疏稱是舉也﹐先帝千七年之定案﹐頓付逝波﹐新朝數日前之明綸﹐竟同覆雨。梓宮未冷﹐增龍馭之淒涼﹔制墨未漧﹐駭四方之觀聽。言甚懇。疏入﹐上遣官宣諭。曰廣附謝﹐並陳先朝小人通內致亂之由﹐語詳曰廣疏中。志殷鑑也。上所以答慰藉之者﹐亦甚溫且悉。自是科臣袁彭年﹑羅萬象﹑李沾等﹐臺臣詹兆恆﹑郭維經﹑朱國昌等﹐羣起合糾章麇集﹐士英亦气沮。事復寢。士英見時無可柰何。一日﹐乃佯爲好語﹐顧曰廣大笑曰﹕吾前薦阮髯﹐覺亦大髙興﹐今念之﹐殊自失。曰廣曰﹕無咎者存乎悔﹐卽失途未遠也。居亡何﹐復謂弘圓﹐若輩講聲气耶﹖𨿽然孰予若﹐予弔張天如﹐走千里一月﹐爲經紀其後事也。人誰問死天如也。弘圖曰﹕公亦知天如爲新建公髙足耶﹖公此意大佳﹐來吾輩不錯也。曰廣曰﹕凡吾所爲者是非耳﹐千秋萬世後﹐寧將以阮輩爲君子耶﹖士英曰﹕吾固知之﹐人言爾輩橫見規圖﹐不然﹐吾何以至此。曰廣曰﹕毋聽讒言。黽勉同心。且壇玷相奉也。監軍僉事越其傑者﹐士英內姻也﹐其人頗通明﹐而老於世故﹐數以此諫士英。良苦。士英曰﹕吾所以薦阮者﹐了情面耳﹐非有他。幸爲我過新建所﹐願言英之不敢悖正人也。曰廣聞之﹐喜以語弘圖。亡何﹐士英密疏﹐復他有所薦引﹐謀愈深﹐弘圖笑語曰廣曰﹕南人復反矣。及左都禦史劉宗周兩疏攻擊﹐遂咆哮無忌云﹐厥後曰廣行﹐而大鋮卽以是日出受事。

金陵紀略

嗚呼﹗立君難﹐立國難﹐立法度尢難。余於南中始末﹐而不能不慨嘆於任事者之寡識也。北都陷於甲申之三月十九日﹐四海皇皇﹐金陵蠢動。聞召外兵復仇﹐人莫不手額﹐然鑑往事者已而憂之。燕及姜先生與史道鄰同時誓死﹐至文徳橋﹐有拉之立君圖存﹑徒死無益者。姜難之。史以爲江左夷吾﹐非我輩弗任。故事南中樞部無事權﹐鈍戈朽甲萬餘人﹐皆倉中鼠雀﹐非鵝鸛也。兵彊馬壯者﹐握大權歃泗上。時則馬瑤艸士英﹑髙英武傑爲二雄傑﹐百戰賊魁﹐瑤艸絳勒黃﹑劉二健將﹐以兵勢禁他人聲﹐遙書商略定策﹐不過循格例相通﹐非有親賢兩議。而史﹑姜二老﹐聽一二好事者爲立親不如立賢之說﹐吏部奮筆列諸藩上﹐不知督鎭已主倫與序立弘光矣。緣是定冊功﹐詡詡﹐內則盧九徳逮事鄭太后沐殊思﹐外則馬瑤艸﹑髙英武與劉誠意以立議不回稱伊旦弘勛﹐主眷密疏﹐皎如白日。當事者方且收召東林舊徳﹐以爲眾正集﹐國是可一﹐𨿽微猜防遏抑之意﹐而邈爲不學無術。至坐立笑談﹐壯於頄﹐形於筆札﹐皆薄新進﹐鄙荒裔人物。臺省鵲起﹐骯髒自矜﹐一志甄別﹐其尢嶽嶽者﹐責孱主不討賊﹐不移蹕鳳陽﹐不削除藩鎭﹐題目旣難﹐稱謂亦異。大璫日夜以梃擊﹑紅丸﹑移宮三案﹐誦說先皇帝﹑皇太后逼逐遠藩﹐幽囚長信之苦﹐甚之恫疑恐喝﹐廢立寒心﹐環向悲哭﹐從龍恩幸。攫金錢出死力﹐宮庭情隔己久。史道鄰請鎭淮安﹐韓﹑李諸璫﹐堅臥不出。惜哉﹗姜公忽忽如未知﹐知之而不能救﹐一逐張藐姑﹐再逐呂東川﹐將中以危法﹐而南昌猶濡滯不能先事歸也。則立君之難一也。唐以藩鎭亡﹐非以藩鎭亡也﹐宋李綱﹑汪立信﹑文天祥﹐皆仿其意立制﹐然分鎭非分地﹔卽畫地以守﹐得專生殺﹐不專財賦﹔卽專財賦﹐未有仍以百萬數十萬餉諸侯者。當國諸公﹐一時風鶴心驚﹐視祖宗櫛沐﹐尺寸同於甌脫﹐生靈輕於膢臘﹐裂歸徐淮揚鳳壽沿江上下數千里﹐分爲五鎭﹐啼而不止﹐又或給百萬六十萬﹐輒予輒啼。左橫江西﹐並截廣餉﹔髙橫揚州﹐界首瓜埠悉立稅官。海涘鹽利甲天下﹐五鎭擅請私分。商逃竈絕﹐狺狺不已焉。向使史與髙﹑姜諸公﹐講求唐﹑宋典制﹐防慮深遠﹐何至千鈞壓首﹐又縶其足﹐首尾蝟縮﹐敲竭民膏﹐無以饜彊藩之心﹐而終於稱亂﹐則立國之難又一也。始髙﹑姜當國﹐�烈皇帝之以嚴失國也﹐法尙寬﹐詔令多煦煦﹐彊藩心輕詞嫚﹐裂地請銜﹐更易守令﹐朝請夕發﹐中外彈冠策馬﹐附會東林﹐官舍升遷﹐速於郵驛。然艸創之初﹐驚疑綦半﹐有限名器﹐己不能四給羣心。馬繼用事﹐人倡爲不妨賄賂之說﹐橫金腰玉。唾手無難﹐都督滿街﹐職方滿紙﹐監紀滿地方﹐獨未爲極。立不能俯﹐俯不能起。懸車束馬數十年﹐毿毿白髮﹐脫項曳踵﹐亦淸嗽音﹐拭鴝眼﹐自稱舊徳﹐陳枉抑﹐復官受職﹐取笑子孫。議者以爲寬而無制﹐遏其遄已。阮大鋮﹑楊維垣與張孫振出﹐執翻三案眉目﹐翼之以張丹陽﹑蔡徳淸﹐而東林舊人舊事﹐百計設爲機械﹐將以新歲次第驅除。其言曰﹕立法度未有不始寬中嚴者﹐除舊布新﹐定在正月。於是仿神廟初年張江陵考察故事﹐盛威待覆﹐幾幾甘心快志﹐於此一舉﹐日嗾新進之無恥者﹐應募參劾江督袁繼咸﹐叢鏑無完膚﹐侵袁未已﹐及黃。侵袁﹑黃未已﹐及左。卒之三人者﹐稱兵上游﹐以僞太子爲辭﹐猶冀心招諭﹐當事以必剿﹑必大剿﹑必先剿力持之。且曰﹕國家寧亡於敵﹐不可亡於亂臣賊子之手。余怒波延﹐殺二周與雷介公次以垣中諸不附己者。向時都督﹑監紀﹑參總之流﹐誑之以白鏹多寡爲髙下者﹐一槪廢革﹐剽同白望﹐不逞之徒﹐盡走上游。朝不就列﹐門不肅賓。以爲殺可樹威﹐不知投以熱劑下劑﹐斯髙之亡人國﹐豈有幸理﹖嗟乎﹗此又立法度之難也。外史氏臆斷之曰﹕國於南者﹐其量百年﹐弘皇立以甲申五月﹐甫期而身爲懷湣。天乎非天也。持異議﹐排異己﹐以黨事始﹐以黨事終﹐門戶之禍﹐侵入疆場﹐一絲弱國﹐不幸而遇植黨用事之人﹐漏舟大海﹐庸有濟與﹐獨以責優遊逸樂之爲君﹐君乎何尢哉﹗

附南徵記﹝時鳴玉從貝勒軍中﹞

一隻虎名李錦﹐故闖賊之族弟也。僞稱亦眇一目﹐冀與闖相似﹐其實闖死於西塞山之左右﹐爲興國州之人守磔﹐親弟�號三千歲﹐與僞田侯﹑張侯﹑李侯﹐尢爲百戰中桀驍之徒也。兵分二十營﹐營有總﹐初過荊州﹐荊州人以計維其妻子﹐銜之﹐及破澧州﹑常徳﹐由松滋渡江﹐燒荊門夷陵﹐直逼荊州﹐嚙指誓曰﹕旦不破荊州。州破﹐畱男女三尺以上者全隊戮之﹐盛火具攻城﹐城垂垂四角圮﹐男女號於陴﹐見萬騎自東方云合﹐拍手大呼曰﹕救至矣。語賊﹐賊不之信﹐俄而十四騎殺入老營﹐營盡糜爛﹐積屍髙與城齊。左右中三路驍騎並集﹐賊乃棄前朝傳國王璽﹝璽方各五寸﹐髙殺五之一﹞﹐並妻子舟車驢馬一切輜重攻守之物﹐走當陽。未食﹐大兵前後邀之﹐闖賊弟李與田﹑吳﹑張侯伯等﹐率頭目百餘人﹐步數萬人﹐伏道乞降﹐一隻虎以殘騎間道匿大山﹐又追至襄陽界﹐邏者傳其死﹐師乃歸。

