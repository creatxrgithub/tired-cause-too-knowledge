夷氛聞記

淸梁廷柟

●卷一

英夷狡焉﹐思逞志於內地久矣。大西洋葡萄亞於前明乞得香山濠鏡澳以居﹐曰澳門﹐易中土物歸而懋遷於西海諸國﹐諸國皆艷羨之。國朝康熙初﹐因鄭成功寇閩﹐上下及浙﹑粵﹐爲沿海郡縣患﹐於是遷民內居﹐築界墻﹐嚴海禁﹐洋舶自此不得入﹐設兵樹樁﹐置墩守界。惟澳夷地在界外﹐生齒已繁﹐不便就阡陌耕作﹐捨貿易又無以資其生計﹐乃於入香縣隘道﹐曰橫石磯﹐設爲關閘﹐許買食內地米石﹐計口而授。月兩啟放﹐內貨隨之﹐得航出大黃﹑茶葉如故﹐轉緣禁海得獨專其利。時英夷已據印度之孟阿臘海岸﹐辟爲市埠﹐肇設公司局﹐循東南洋轉相販買﹐自恨其市舟不能至粵﹐羨粵夷益甚。二十二年七月﹐提督施瑯蕩平臺灣﹐海氛大靖。又二年﹐南洋開禁﹐置江﹑浙﹑閩﹑粵四海關。江之雲臺山﹐浙之寧波﹐閩之廈門﹐粵之黃埔﹐並爲市地﹐各設監督﹐司榷政。定海時尙未立縣﹐英船至則泊舟山。迨新城定海﹐監督張聖詔乃築紅毛館城外﹐使居焉。其市粵﹐則自雍正十二年始。旣乃厚集貲本爲公司﹐稱「公班衙」﹐掌以班酋﹐司貿易。粵關官商吏役﹐利其貨殖饒裕﹐逐漸疊增其規費﹐徵索視浙關獨奢。巡撫楊文乾淸釐以歸諸官﹐今關冊所稱歸公例是也。未幾歸公者又積成正餉﹐而舊私收之規費未裁。英商故狡獪﹐心計析及銖錙﹐孟阿臘土番船之假英旗報以入者﹐率愚贛﹐輒受欺於吏役﹐且苛。乾隆二十年﹐英商華苗殊知浙關費視粵減也﹐駛舟定海求市。當事請倍增其稅。諭以夷並市寧波﹐日久又成一澳門﹐民風土俗之有關系者大﹐是以更定其稅則﹐視粵稍重﹐俾洋商無所利而不來﹐意初不在增稅也。二十四年﹐其國商洪任輝以市浙非便﹐此後勢必就粵市﹐揚帆直赴天津﹐訐粵關陋獘。欽使訊實﹐監督得罪。任輝坐交結內商﹐囚澳門三載﹐始釋回國。其年﹐英商白蘭求仍通市。出洋絲斤船予以限﹐粵關規費復裁以歸諸公。故事﹐諸夷來粵售貨畢﹐卽乘風去。以索逋畱者﹐必令移居澳門﹐謂之住冬。澳夷初緣市利裕﹐習慣奢靡﹐樓房櫛比﹐土木華侈。旣開海禁﹐不獲終專厥利﹐漸形貧弱﹐歲恃諸國僑寓﹐徵租值自給。其富者出貲﹐就額定海艘二十有五﹐載貨還澳﹐例得自與客民交易﹐稅徵買者。他夷則必令入虎門﹐泊黃埔。至卽有丈船輸鈔之令。自裁攺歸公後﹐積年而私費復增。例禁在官﹐所以制限諸夷者﹐尺寸皆不容越。英夷苦之﹐益垂涎澳夷得安居內地﹐又聞俄羅斯人之得入太學而羨之。然當粵關開時﹐已慮俄夷來舶驟旺﹐妨蒙古生業﹐別開陸市於車臣汗部之恰克圖﹐不令至粵矣。惟荷蘭以助剿臺灣﹐首得通市﹐特緣貲本未裕﹐來船尙少。佛蘭西之來﹐𨿽遠自前明﹐顧物產貨貲並絀﹐其例﹐民不許茶食﹐銷流內貨無幾。故𨿽與歐塞特黑﹑普魯社﹑領墨﹑雪際﹑綏沙蘭等國﹐皆歲以船至﹐而不及英商遠甚。米利堅𨿽源源而至﹐而物粗船小。獨英船易茶出﹐分售西南洋國。自以貨多稅重﹐弁冕諸夷﹐又方戰勝佛蘭西﹐終不得有其地﹐欲倚重天朝﹐將爲諸夷雄長。每思所以得天朝心﹐莫輸誠入貢若。恭遇純廟八旬萬壽﹐其王雅治遣使馬戛爾尼﹐備方物。先使其大班牘呈總督請奏﹐謂貢物頗貴重﹐請免由粵道入都﹐於是貢舟逕泊天津。上嘉其向慕誠悃﹐宴賚回賜視他國優厚。事畢﹐從容出其王副表﹐請畱一人居京師﹐理其貿易。使臣復詣內閣陳請﹐欲攺由寧波﹑天津通市﹐並求給舟山小島﹐與附近廣東省城一小地段定居﹐其來商廣州者﹐自城外下澳﹐及貨由內河載運﹐求竟免稅﹐或酌減而少之。皆非貢使所宜妄干也。純皇帝念其化外無知﹐不予深究﹐但諭以所請均屬窒礙難行而已。使臣返﹐復頒敕以諭其王﹐俾知所以不可行之故。時貢舟先開﹐泊定海。侍郎松筠護送﹐陸行至浙﹐代請免所市茶絲稅﹐且許由內河達粵。恐其所求不遂﹐或煽誘他國﹐隨令所過提鎭陳兵接護﹐錄敕宣示廣督﹐俾存檔交代﹐便他時考核。五十八年事也。六十年﹐復備貢物﹐由駐粵大班波朗呈總督代進。表文陳及助兵攻廓爾喀事。蓋用兵廓夷時﹐大將軍聞其南界忽有兵事﹐至是始悉其由。嘉慶十年﹐使臣多林文入貢。適海盜張保等猖獗﹐英兵船四﹐泊虎門﹐請代捕盜﹐故又表稱有事喜歡效力語。先是七年﹐英兵船六﹐泊雞頸洋數月﹐殆有窺伺澳門意﹐因與佛夷構兵﹐慮佛人至直揭其隱﹐爲所中傷﹐妨市﹐亦表及之。十三年﹐兵敗於越南富良江﹐駛三船泊十字門﹐登澳﹐踞守諸臺。旣又續來船八。兵目度路利越關私入公司館﹐總督吳熊光知而曉之﹐不聽﹐則封艙禁其買辦﹐凡四閱月﹐乃颺去。二十一年﹐使臣羅爾靈﹑司當東仍由天津入貢。尙書和世泰﹑蘇楞額如津門部署﹐促兩使盡一晝夜馳至圓明園﹐衣裝皆落後。睿皇帝禦殿受朝﹐正使稱病請假﹐副使以朝服未至不能成禮爲言﹐世泰遂亦以病奏。上震怒﹐卻其貢物﹐卽日令使臣出都。英夷本意﹐欲借貢厚結天朝﹐希恩澤。迨三貢而弗獲如所望﹐圖澳復不得逞﹐大班喇佛旋以洋商行用驟加二十倍﹐詣巡撫稟訐。下司議﹐又寢不行。於是英商積不平﹐屢形桀驁。道光中﹐署督朱桂楨毀其夷館前馬頭。遽率其來船碇泊外洋﹐舉八事要挾﹐以米利堅不從而止。猶以載運鴉片爲利不貲﹐而稅羨實足資其國計﹐常慮市易中斷﹐則利失無以立國﹐且歷受中國懷柔﹐亦無隙可乘﹐無口可藉也﹐故隱忍久之﹐不敢驟發。蓋西南洋五印度之南﹑中﹑西﹐屬諸英者十三部﹐而孟阿臘居首﹐與孟買部皆鴉片所自出。乾隆初年以來﹐內地嗜食漸眾﹐販運者積歲而多﹐一時來至二萬餘箱﹐價值逾六千萬。由南洋新埠陸續運至粵海伶仃洋船﹐隨賣隨又運至不絕﹐謂之躉船。全恃沿海內地遊手﹑走私姦民。爲之載棹入口﹐灌輸內地。沿海邊郡﹐遞於天津﹐皆躉船之所流注。販戶先收貲會城﹐入夷館﹐易片單出﹐付買者﹐持示躉船﹐則按數而給。

道光十三年﹐公司以連歲失利﹐期已久逾﹐聽臣民請散局而還其原貲於國。散商來舶益多﹐常貨無以遂其壠斷﹐故卽以所分貲載運鴉片。光祿寺卿許乃濟之觀察東粵也﹐稔知非恃文告可禁﹐害將無所底止也﹐時懷隱憂而未得所以淸源之法。其同年生順徳何太靑﹐令仁和﹐擢丞乍浦﹐罷歸﹐誼最投契﹐從容爲言「紋銀易煙出者不可數計。必先罷例禁﹐聽民間得自種罌粟。內產旣盛﹐食者轉利值廉﹐銷流自廣。夷至者無所得利﹐招亦不來﹐來則竟弛關禁﹐而厚徵其稅﹐責商必與易貨﹐嚴銀買罪名。不出二十年﹐將不禁自絕。實中國利病樞機﹐如無敢舉以入告何。」乃濟大爲所動﹐以質教官之監課書院吳蘭修者。蘭修故嘉應知名士﹐號多聞﹐畱心世務者也﹐亦是太靑言。退爲論曰「弭害」而暢明之。總督盧坤﹑巡撫祁見而心折。蘭修更約其長學海堂﹐同事南海熊景星﹑番禺儀克中﹐各著論以與爲輔翼。坤隨述「粵士私議」﹐附片陳焉。以例方嚴﹐僅約略其詞﹐終不敢明請弛禁。成廟亦置之﹐但令沿舊禁加嚴而已。十五年﹐坤卒官。鄧廷楨自皖撫擢繼其節。乃濟先攺官都門﹐取蘭修舊說﹐稍稍潤飾條上﹐舉朝無繼言者。禦史許球疏爭以爲不可。乃下粵督撫察其當否﹐會議未決。克中故同鄕﹐寄粵籍﹐得舉﹐方就記室﹐勸行頗力。海事會奏﹐總督例主稿。親袖克中所擬覆艸詣商﹐廷楨畱之﹐發掾錄正﹐會印拜發有日矣。值廷楨生朝﹐嘉善陳鴻墀主講越華﹐南海李可瓊以都轉假歸﹐皆門下士﹐相將入祝﹐共約以弛禁不便﹐阻其成議。酒間果及奏覆事﹐可瓊耄且聾矣﹐鰓鰓謂他日子孫恐沾染耗財爲累。鴻墀大言曰「事系天下風化﹐累在吾師聲聞。百世後﹐靑史特書某實首請弛禁﹐若之何。胡以一家之私爲也。」廷楨悟﹐卽以「禁約正嚴﹐黽勉綢繆﹐安知無濟﹐請從此力持三年﹐如至期果不效﹐始計更張未晚﹐」具稿。勉列奏﹐究非意所安也。

十八年﹐鴻臚寺卿黃爵滋有「漏卮宜防請置重典」之奏。詔下其奏﹐欲廣收眾論﹐令內而九卿﹐外而將軍﹑總督﹑巡撫具議﹐得各抒所見條對。於是有請稍加罪名者﹐有請鑄銅爲牌當銀者﹐悉畱中。獨兩湖總督林則徐言極剴切﹐謂目前因循不辦﹐十餘年後﹐銀日消耗﹐兵日吸食﹐大爲中國患。因條上分限﹑投首﹑制具﹑興販﹑處分諸法﹐爲禁物永絕之券。上大爲感動。召至京﹐面受方略﹐以兵部尙書佩欽差大臣關防﹐馳驛至﹐會督撫商辦。

廷議販賣吸食皆死﹐著爲令﹐予戒限年有半。粵中辦理已節節從嚴﹐訪緝販戶﹐不遺餘力。貨舟往天津﹐官爲查驗封艙﹐抵津復由官驗啟。沿海諸營以兵遞送﹐駐舟師中路伶仃﹑東路惠潮洋面﹐按月輪截。民泊夷船售私者﹐見卽捕執﹐格殺勿論。首令省紳設局勸繳膏土吸具。廷楨先嚴檄州縣實力奉行﹐劾去其吸食者。慮屬吏具文應也﹐由故差其材官分出而坐催之。民俗騷擾﹐熬驗於官日以百計﹐瘐死者眾﹐誣首之風四起。因有條陳仿保甲法爲五家互結者﹐然後良民得自爲聯保。皆則徐未至前事也。凡大班始至﹐具盛服﹐帶劍﹐候謁洋商﹐三日而後見。自夷性日驕戾﹐廢此禮久。商之所以投夷好者﹐無乎不至。勾通府幕﹐官有舉動﹐夷輒先知。又慮大班遇事挑斥﹐益低首下心﹐委婉而承順之。商賢愚固不一﹐然利夷之利﹐則人有同情﹐夷遂得而恃之矣。公司局散費省﹐不復以官來。大吏惡其水梢素橫﹐散商無所統一﹐諭使仍派夷官自理。逾年卽以聿嘮啤至。欲設審判署﹐辟屬自助﹐未報﹐遽入﹐出其國文﹐將面投總督。商代呈不許﹐遣廣州副將偕守詣詢﹐亦祕不以來意告。遂禁其火食﹐懼而出﹐旋憤極而死於澳。十六年﹐繼以義律。已懲前事﹐初至﹐極恭愼﹐再請而後入﹐居夷館﹐稱遠職。蓋英俗貴所都蘭倉人﹐義律籍其國屬的賒士小島﹐於國實疏逖﹐利權非其所專﹐遜大班遠甚﹐故自抑不敢肆如此。西夷於卦方屬兌﹐俗重女子﹐從師就學﹐一同丈夫﹐嫁則跬步弗離﹐事必順而聽焉﹐土風然也。義律素敬服其妻﹐生一子矣。此來謂招自中國﹐駐粵必久﹐攜以至。然亦但治其船梢﹐未嘗與聞貿易。蓋來者皆其民之貲貨﹐出入盈歉皆所自主﹐非復向者之官六民四﹐屬諸公司大班也。

十九年正月﹐則徐旣抵粵﹐詳考禁令﹐訪悉近年情事﹑與夷商輕藐所由來。嚴責首商。商眾咸畏服。隨札諭夷商﹐速繳禁物﹐委曲開導。時夷商聞中國法在必行﹐往日售私最多者曰喳頓﹐已先遁出伶仃。次則顚地﹐尙徘徊未去。則徐以義律領袖諸夷﹐預示以將來繳盡﹐宜出具「夾帶者人正法貨入官」甘結﹐乃可不斷市易﹐爲諭四條。諭云﹕一﹐論天理應速繳也。查爾等數十年來﹐以害人之鴉片騙人錢銀﹐前後所得不知幾萬萬矣。爾則圖私而專利﹐人則破產以戕生。天道循環﹐能無報應乎。及今繳出﹐或可懺悔免殃﹐否則惡愈深而孽愈重。爾等離家數萬里﹐一船來去﹐巨海茫茫﹐如雷霆風暴之災﹐蛟蛇鱷蟒之害﹐刻刻危機﹐天譴可畏。我大皇帝威徳同天﹐今要杜絕鴉片﹐是卽天意要絕鴉片也。天之所厭﹐誰能違之。卽如英國之人﹐犯內地禁令者﹐前有大班喇咈占澳門﹐隨卽在澳身死。道光二十四年﹐聿嘮啤闖進虎門﹐旋卽憂懼而死。嗎哩臣暗中播弄﹐是年亦死。此外凡有不循法者﹐該夷回國而遭重譴﹐或未回復受冥誅﹐各國新聞紙中皆有記載。天朝之不可違如是﹐爾等可不凜懼乎。一﹐論國法應速繳也。聞爾等國禁﹐吸食鴉片者處死﹐是明知鴉片煙之害人也。若禁食而不禁賣﹐殊非恕道﹐若禁賣而仍偸賣﹐是爲玩法。況天朝販賣之禁﹐本比吸食爲尢重。爾等𨿽生於外國﹐而身家養活全靠天朝﹐且在內地之日多﹐住爾國之日少﹐日用飲食以及積蓄家財﹐無非天朝恩典﹐比之內地百姓更爲優溥﹐豈非爾等於天朝之徳轉不知悔懼耶。從前鴉片𨿽禁﹐尙不加以嚴刑﹐則是天朝寬大之政﹐至於爾等私下販賣﹐亦不十分罪究。今則大皇帝深惡而痛絕﹐嗣後民人不特賣鴉片者要死﹐而吸食者也要死﹐都是爾等害之﹐豈內地民人該死而爾等獨不該死乎。今仰體大皇帝柔遠之心﹐姑饒爾等之死﹐只要爾等繳淸煙土﹐出具以後不夾帶甘結﹐如有再帶入口﹐人卽正法﹐貨盡繳官﹐這是宥旣往而儆將來﹐何等包含渾厚。且無論爾歷年所賣鴉片不計其數﹐就論上年帶來鴉片﹐偸賣去的諒亦不少。爾僅將躉船之現存者盡數呈繳﹐已極便宜﹐那有再讓爾等多賺銀錢﹐更誘內地民人買食以陷死罪之理。恭查大淸律例內載﹐凡外人有犯﹐並依律擬斬等語。從前辦過夷人死罪﹐如打死人償命之類﹐都有成案。試思打死一命﹐不過釁起一時﹐尙當依律抵死﹐若販賣鴉片﹐直是謀財害命﹐況所謀所害﹐何止一人一家。此罪該死乎﹐不該死乎﹖而尙不思速繳煙土以免其死乎。爾等細思之。一﹐論人情應速繳也。爾等來廣通商﹐利市三倍。凡爾帶來貨物﹐不論粗細整碎﹐無一不可銷售﹐而內地出產﹐不論可喫可穿可用可賣者﹐無一不聽爾搬運。不但以爾國之貨﹐賺內地之財﹐並以內地之貨﹐賺各國之財。卽使斷了鴉片一物﹐而別項買賣正多﹐則其三倍之利自在﹐爾等仍可致富。旣不犯法﹐又不造孽﹐何等快活﹗若必要做鴉片生意﹐必應斷爾貿易。試問普天之下﹐豈能更有如此好馬頭乎﹖且無論大黃﹑茶葉不得﹐卽無以爲生﹐各種絲斤不得﹐卽無以爲織﹐卽如食物之白糖﹑冰糖﹑桂皮﹑桂子﹐用物中之銀朱﹑滕黃﹑白礬﹑樟腦等類﹐豈爾各國所能無者。在中原物產充盈﹐盡可不需外洋貨物﹐若因鴉片而閉市﹐爾等全無生計﹐豈非由於自取乎。況現在鴉片無人敢買﹐爾等寄在躉船﹐按月有租賃之價﹐日夜有防範之工﹐豈非多此枉費。一遇風狂火熾﹐浪湧潮翻﹐沈沒燒毀﹐皆意中事也。何如呈繳而得優償乎。一﹐論事勢應速繳也。爾等遠涉大洋﹐而此經營貿易﹐全賴與人和睦﹐安分保身﹐或可避害得利。爾等售賣鴉片﹐貽害內民﹐正人君子無不痛心疾首。甚至興販吸食之人置之於死﹐皆由爾等而起﹐卽閭裏小民多抱不平之气﹐眾怒難犯﹐甚可慮也。出外之人﹐所恃者信義耳﹐現在各省皆待爾等以信義﹐而爾等轉毫無信義﹐於心安乎﹐於勢順乎﹖況以本不應賣之物﹐當此斷不可賣之時﹐爾等有何爲難﹐有何恨惜。且爾等國不食﹐勢𨿽帶回﹐若不繳官﹐畱之何用。旣繳之後﹐貿易愈旺﹐禮貌愈優﹐豈非爾等之福也。本大臣與督撫兩院﹐皆有不忍之心﹐故不憚如此苦心勸諭。禍福榮辱皆由自取﹐勿謂言之不早也。又籌辦內地興販吸食者﹐先以所訪積年販戶﹐下司行拘。頒結式﹐令四民互保﹐海口船戶亦編澳甲﹐書名帆上﹐以便稽察。二月初十日﹐義律自澳入省﹐欲挾顚地私逃﹐以爲匿處澳門﹐或下船次﹐皆無如我何也。則徐偵知﹐撤其買辦﹐調集巡船﹐圍泊夷館後﹐查截嚴緊﹐使無從下河﹐而筏斷獵徳﹐防其遠遁。十四日﹐義律計無復之﹐乃請就夷樓﹑黃埔及定洋躉船所有﹐合二萬二百八十有三箱﹐盡數呈繳。則徐親赴虎門驗收﹐凡二百三十七萬六千二百五十四斤﹐以箱凡百二十斤計﹐轉浮出所呈數外。奏請派員解京﹐得旨令在海口銷毀﹐俾軍民知所震畏。乃開池引鹵水入﹐隨投隨夾以石灰﹐俟其揚沸﹐旋自糜爛。躉船旣空所載﹐恐其聚泊生事﹐逐使還國。續至者亦令續繳﹐甫至聞卽開行者﹐免其窮追﹐此繳煙始末也。

溯考康熙中﹐鴉片入口以藥材收稅﹐來尙無幾。厥後惡吸食傷人﹐除其稅而禁之。嘉慶中﹐私販日盛﹐稍加食者罪﹐摘總商頂戴﹐𨿽歲具季結﹐總屬具文。始則屯於澳門﹐自香山葉恆樹得罪﹐乃攺囤黃埔船。旣慮內河受制﹐又租船而盡躉於伶仃﹑急水等洋。每制出﹐卽載至新埠﹐陸續來粵﹐源源輸運售銷﹐來數馴至莫可窮詰。道光十三年後﹐歲至者已七千餘箱﹐至是且萬有六千餘箱矣。當阮元官總督時﹐知流毒日深﹐終必決裂﹐而內地商民資以求食﹐欲操其本而無從也﹐則密奏暫事羈縻﹐徐爲之計。無如代者漸積因循﹐李鴻賓創設兩廣巡船﹐而月規反從此起﹐水師關口﹐視爲利藪。內匪私制船形如蟹﹐百槳飛運﹐謂之快蟹﹐代爲灌輸﹐行無曉夜﹐遇查捕僅十之一﹐不能避﹐則以炮抗﹐兵船遇之﹐亦不復向問。外洋運米入濟﹐例免徵稅﹐夷埠米至較多﹐往往因而夾壓米艙以入。盧坤知巡船積獘﹐立令裁撤﹐已不可及。廷楨始至﹐以中軍副將韓肇慶言之。肇慶布其屬﹐如蔣大彪﹑倫朝光﹑王振髙﹑徐廣﹑梁恩升﹑保安泰輩﹐假查爲縱﹐時取躉船數百箱﹐間自出所得規貲易紋銀爲報功地。肇慶未幾而獲擢總兵﹐賞花翎﹐每指文員規費語其徒﹐實皆假名以入己橐。廷楨但見報獲疊至﹐以爲實效可睹﹐無可起疑。且易紋銀爲私貨贓貲﹐繳公至巨萬﹐變幻更出意外。事固甚祕﹐卽有聞見﹐亦疑信參焉﹐無敢質言者。實不虞肇慶之相負至此也。

則徐因其鄕人之久於粵者習聞水師得規故縱之說﹐乃選集會城粵秀﹑越華﹑羊城三書院疑業生數百人﹐爲觀風試。假學政考棚扃而考之﹐捲夾條紙﹐開四事爲問。於是諸生各以所聞詳書於紙。則盡悉屯戶姓名及水師賄縱報獲獻功欺蒙大吏狀。商之廷楨﹐奏褫肇慶職﹐盡發遣其屬弁。惟恩升僞爲目疾﹐禁未起解。

奏定賞繳煙夷船茶葉﹐計箱給五十斤。則徐探知夷埠煙稅最重﹐歲畱充孟阿臘經費﹐有餘盡收歸國庫﹐王享其厚利久矣。今中國𨿽禁絕吸食﹐而來源未斷﹐是當責諸其王。王果恭順天朝﹐卽宜在彼先禁栽種﹐此後私產不前﹐庶可永享樂利。於是會督撫銜照會英國。並慮義律懼王以己不善辦理受責﹐辭不肯收﹐收亦浮沈﹐文旣未達﹐終無實耗。乃繕封數十﹐按其在粵國船及他國船之必抵其蘭侖城者﹐船與一通﹐使歸投焉﹐以期必至。遴隨員知府余保純﹑劉開域出虎﹑澳門﹐頒式各國﹐使合漢夷字繕結。諸國皆如式繳送。義律請令隨員入澳﹐會議禁煙章程﹐因請此後聽其國船至﹐卽收泊於澳門﹐由澳卸載﹐不經虎門。則徐以澳門西洋船舊有定額﹐非英船可得援照﹐如不入泊黃埔﹐海關從何徵稅﹐私貨從何稽核﹐嚴詞批駁。義律言旣不準收泊澳地﹐便無章程可議。遽負气繳還所賞茶斤﹐堅不具結﹐盡止其國來船﹐候王文至方放入口。蓋其時義律先附阿釐爾船﹐以繳煙中國﹐列所繳數並開應償商本一切﹐馳稟其王。別繕會單十有七紙﹐付其庫官﹐令照在粵原約﹐按十二个月限期﹐出庫款給還商繳原價﹐俟商歸領。船未至﹐而所都蘭侖城已於六月二十日風聞其事矣。故義律以待命爲請。其不敢具結也﹐實稔知南洋息辣﹑新嘉坡諸市埠﹐積頓鴉片尙多﹐運至伶仃者方源源不絕﹐自惴人疏職小﹐無奧援於國﹐倘一遵中國結狀﹐則來者貨沒人殺﹐皆出其手﹐爲指顧間事﹐而彼國尙未之知﹐肩任重大﹐用是籌之愈決﹐持之愈堅。延至五月﹐會有英船水手毆斃村民於尖沙嘴者。正嚴勒取結﹐怒其藐抗﹐報至﹐更令交凶犯訊抵。義律購緝正凶﹐自拘集其起事黑夷五人﹐聽官查勘﹐尙未敢遽形悖逆也。則徐恐義律久居澳門﹐得與西洋人交結爲姦。諭以「英商在澳﹐原爲摒擋貿易﹐令貨船旣不入口﹐無艙可開﹐無貨可售﹐逗畱無謂」﹐令其槪行遷出﹐下令禁絕入澳蔬食。西洋人懼爲所累﹐莫肯爲英人居停。義律不得已﹐攜其妻若子﹐率住澳英夷五十七家﹐倉卒下海﹐暫出尖沙寄泊﹐由是諸夷怨甚。其國舊設護貨船﹐兵隨貨至﹐大者護以二船﹐小者一船﹐貨入﹐畱兵外洋。英夷旣出﹐澳夷代請將躉船盡遣去﹐夾帶者貨充公而人不殺﹐謂西洋向不知有斬殺例也。則徐以所請不與內地辦法及各國結語畫一﹐斥之。保純屢促義律具結﹐義律轉以結則己受累﹐故開誠以告﹐保純亦無以難也。遂勸其自請船至口岸﹐泊候盤驗﹐意以爲夷商畏盤失貨﹐臨時將卽甘自投結﹐可省口舌也。義律未明其用意所在﹐謂私但入官﹐仍未至正法﹐可行也﹐欣然從之。旋具牘代請﹐爲則徐駁飭﹐事已不行﹐而義律誤以爲委員許之矣。旣知仍需結﹐怨大吏反覆。羣夷因聳義律督護貨兵﹐與我舟師抗﹐數自易其官名。自是始決意內犯。洋面皆出舟師﹐帶小舟﹐載引火物﹐燒其躉船之不肯回國者。

八月初五日﹐英夷所雇呂宋墨爾咩那二桅躉船﹐泊潭仔洋售私﹐舟師二﹐率二火船至﹐首尾夾毀﹐頃刻燒盡。夷眾下水逃者悉撈獲。九月晦﹐義律率其得忌喇士等貨船三﹐與夷埠應招新至兵船二﹐赴九龍山炮臺索食﹐突攻我師船。參將賴恩爵炮擊之﹐翻其三桅船一。夷駕三板駛近助戰﹐皆中於炮﹐余退泊尖沙嘴。昧爽﹐復配械於三板﹐再至﹐亦被擊﹐旋自駛退。諸夷嘩以爲怯。是日﹐適有英船繕結紙求入者二。義律揮其兵阻之。先二日﹐英兵船二自澳來﹐至穿鼻洋。兵目士密投詞虎門﹐請停攻毀尖沙嘴船﹐俟其國信至﹐事旣定﹐約其船退三里候批。提督關天培仍責令交凶﹐原封擲還﹐隨領五船巡洋。士密誤疑專以戰出也﹐遽燃炮迎擊﹐師船拒之﹐閱一時久。天培身先士卒﹐挺立桅前﹐揮四船同時炮擊。值風潮皆順﹐其奉倫船頭鼻﹐夷兵多落水死。時提督本以巡洋出船﹐樹紅旗﹐官舟儀幟也。夷商居粵久者﹐習見之﹐不爲訝異。蓋西洋無事﹐船旗皆白﹐進戰則攺用紅者﹐迨易黑旗﹐則死鬥矣。士密初至具稟﹐自謂意本無他。忽見師船出﹐且用紅旗﹐以爲來挑戰也﹐故先開炮。旣敗﹐卽與義律﹑秧馬禮信同駛避於尖沙。十月初﹐又來長尖沙嘴﹑北官浦山炮臺﹐接仗凡六次﹐卒爲舟師擊斃無算。凡淡水泉脈﹐皆守以兵﹐或下毒物﹐英船不敢聚泊﹐遂相將出定外洋。事聞﹐賞天培福員阿巴圖魯名號。十一月初八日﹐詔「英夷反覆﹐先放大炮﹐未卽絕其貿易﹐不足示威。卽使此時出結﹐亦難保無反覆情事。玆屢次抗拒﹐仍準通商﹐殊屬不成事體。區區貨稅﹐何足計論﹐彼自外生成﹐尙何足惜。著林則徐等酌量情形﹐卽將英吉利國貨貿易停止﹐船隻盡行驅逐﹐不必取結﹐凶犯亦不值令交出。著出示列其罪狀﹐宣布各夷﹐倘敢包庇﹐潛帶入口﹐從重治罪。」則徐時方駐海ㄛ﹐接奉字寄﹐卽爲曉示軍民﹐通諭諸國而還。

適大理寺卿香山曾望顏條奏﹕「夷情反覆﹐請封關禁海﹐設法剿辦﹐澳夷貨物﹐亦請定限制。」下廣東大吏議奏。則徐等以「別國貨船皆遵例呈結﹐查無夾帶﹐乃準開艙﹐惟英船屢諭不遵﹐是以驅逐。今若將未犯法者一同拒絕﹐事出無名。且米利堅﹑佛蘭西外﹐餘皆仰英夷鼻息﹐彼榮此辱﹐此中控馭﹐可以夷治夷。廣東人以海爲生﹐不準出洋﹐勢卽不可終日﹐」奏覆而止。

●卷二

英市禁絕以後﹐貨續至不下三十艘﹐皆阻於義律不得入﹐咸怨義律計事冒昧。義律以國信至未有期﹐而外洋風潮可畏﹐又懼釁開自己﹐見眾情攜貳﹐遂更爲婉詞﹐自陳奉國命來粵司理﹐本念實欲安靜無事﹐今事勢至此﹐心緒殊多憂慮﹐請此後一照大淸律辦理﹐而彼亦得無違其國法。且仍許率諸商還澳﹐一得國信﹐卽開艙貿易﹐詞頗婉順。則徐以新奉嚴旨﹐不敢驟有更張﹐峻詞拒之。其船遽駛出老萬山外者半﹐然尙觀望不肯去。濱海村落﹐初尙利夷厚值﹐接濟其食用。及是﹐以則徐出駐海ㄛ﹐罔避風雪暑雨﹐辛勤籌辦﹐羣知感愧﹐相戒無復私售。惟無籍遊民﹐或潛越他港﹐運出牛豕米石﹐五倍其值難之﹐而卒不能不就。漢姦初爲所誘﹐互引儔類﹐日接踵以出。至是感則徐誠悃﹐不敢自外﹐續往者亦少矣。

時則徐畱督粵﹐諭令廷楨調督兩江﹐尋攺閩浙。則徐以舟師出洋﹐不能如夷舶帆炮之得手﹐令水師不必在洋攻剿﹐但固守口岸藩籬﹐備火船﹐乘月黑潮退﹐出其不意﹐分起潛出﹐乘上風攻其首尾﹐火器皆從桅擲下。又招募漁蛋﹐董以兵弁﹐潛伏島嶼﹐隨時挈小船攻撲﹐先煉釘夷舶四旁﹐使受火一時難脫﹐重給賞資。與兵勇約法七章﹐訓練旣嫻﹐人知運用﹐踴躍爭先。二十年正月﹐遊擊馬辰分四路攻於長沙灣﹐毀內地濟夷運私船二十有二﹐姦民焚死縛獻有差。金星門亦以二舟師驅火船進逼﹐會風轉﹐窩拉尼兵船遣三板攏撥火船近岸﹐延及岸旁小艇﹐與他國底威爾三板頭桅﹐英國哥哇支麻裏船﹐皇遽開避﹐膠淺幸免。夜再以火船出﹐亦緣風潮不順而返。五月初九夜﹐我火船燒其三板二於磨刀外洋﹐夷船中火斷定而逸。是時夷兵大小十二船﹐輪船三﹐先後入泊金星門。十四日﹐令火船十艘﹐每二艘連以鐵索﹐乘潮盛攻之。夷船亦以三板撐拒﹐我兵遂超過其特威爾船﹐殺水手﹐泅水而返。先是﹐上年九月﹐中國禁市之令先聞於印度﹐已傳知其蘭侖國都。有茶葉者﹐皆屯積居奇﹐銀價又再長﹐如初聞繳煙時。迨議出兵﹐黑綠茶驟如上茶值矣。義律請兵文亦隨至國﹐女王與其「巴釐滿」衙門及「甘文好司」諸酋議﹐僉以非兵爭不可。顧通國商民皆不欲啟釁東粵﹐且用兵勢將加稅也﹐議數日不決。律士丹乃公上條陳﹐謂﹕「貿易之停﹐起於鴉片之犯禁﹐中國之禁﹐旣派有專官﹐原非向日有名無實者比。至謂拘畱我使﹐不知義律原不足稱使者﹐其在粵﹐止一時代理卑吏﹐何能聽彼言致累通國正貨乎。請先將鴉片停止﹐自正本源﹐然後可對中國。」國王是之﹐因懸重賞﹐募能者籌設章程﹐代擬斷絕鴉片文告﹐曉示出產屬地。終以眾喙洶洶﹐人持一見﹐隨以求和爭戰兩事﹐詣其所事羅占土神祠鬮卜﹐將決焉﹐得戰鬮三﹐於是專意稱兵。命其國戚伯麥率守國水兵船十餘艘﹐合以印度駐防兵船數十﹐聯來粵。啟行未旬日﹐而印度兵目馬哈他尋病死。還軍﹐待易將。旋代以布爾利。其國「甘文好司」﹐綜理國事者﹐於兵行日﹐預下令諸將﹐至粵用兵﹐無驟勝理﹐亦不必遽求得志﹐宜挨延日月﹐使中國苦於費繁擾久﹐在在厭兵﹐庶可望如所願。誠以航海遠出不易﹐慮諸將苟且蕆事﹐墮中國計中也。

則徐自奉旨斷英市﹐首防偸漏﹐更定澳夷茶葉歲市之數﹐責諸夷毋聽英夷假借船號﹐毋代運出入貨物。計米利堅﹑佛蘭西之在粵者﹐旣以阻貿易故﹐气各不平﹐相與切齒﹐方欲歸國招兵來與爭論﹐斷不直英夷所爲。而俄羅斯﹑廓爾喀舊奉本朝冠帶﹐並與英印度屬地爲鄰﹐挾有夙怨。上年英取阿付顏尼﹐俄夷出兵助其恢復﹐攻巴社。以撼印度﹐襲取其機窪﹑木哈臘二城﹐與英南北止隔一山﹐山名興都哥士。血戰未息。英夷常慮其乘間襲己﹐又慮其效勞中國﹐凡俄夷有出邊界者﹐卽羣相驚訝﹐以爲入中朝請兵﹐彼此切切探報。廓夷𨿽力不如俄﹐而倚中國與英爲難之意﹐無時或已。則徐悉偵知之。料英內顧﹐輒生疑慮﹐且聞其遠來兵費綦重﹐鴉片減值而售﹐成本不敷﹐盡供軍用。禮拜日﹐集夷商勸捐﹐有僅出數員者﹐決其勢近窮蹙﹐與天培定議嚴防要隘﹐全力剿辦﹐俟其悔禍誠求﹐得操縱自我﹐庶幾一勞永逸。令洋商出賣茶抽分積項﹐並鹽局商人潮州客民分捐銀項。募水勇五千﹐橫鐵練木排於虎門橫檔。購西洋炮二百具﹐雇同安米艇紅單拖風船六十﹐制火舟小舟倍之﹐買甘米力治夷船﹐便兵士演習攻剿。躬出獅子洋樣閱。懸賞格令﹕殺白夷一賞銀二百﹐黑夷半之﹐義律二萬﹐領兵夷目數遞降有差﹐獲夷艘者錢物盡以充賞。凡夷舶可入之海口﹐皆增駐重兵。夷見賞重﹐漢姦之受雇在船者﹐慮就購爲內應﹐時滋疑忌﹐旋遣散去。夷船盤旋洋外﹐知要口無隙可乘﹐坐街非計﹐遽駛三十一艘赴浙江矣。則徐初但知其兵資貨爲餉﹐先停市易﹐次嚴接濟﹐以爲不久將失食自歸。固不料義律竟能請動國款﹐蓄意大舉入寇。然事前亦移會閩海﹑江﹑浙﹐使各刻意防其捨粵他犯。浙江大吏以事出過慮﹐未盡信也。

赴浙之船﹐經福建﹐便道駛五舶突攻廈門。提督陳階平在病﹐延楨亟出駐泉州﹐檄金廈道劉耀椿就舊炮臺壘沙爲垣﹐率兵駐賓。炮擊其火藥艙﹐沈兵船一。分裝水勇數百人﹐如商人舟者八﹐護以師船三﹐遇其希爾拉士船於南澳港之西北打魚洞中﹐駛近其右後梢﹐火槍齊發。值海天波平無風﹐夷舟重不能轉。船主穰西不知兵至﹐疑海賊誘劫﹐亦急呼發槍問拒。彈子及師舟﹐盡爲皮席遮隔﹐我兵匿迹席內﹐外視甚明﹐所擊悉中。繼擲火罐﹐燃噴筒﹐倒斃夷兵數十。風起﹐始拽帆颺去。六月﹐夷全齊至定海﹐致書總兵張朝發﹑知縣姚懷祥﹐欲假縣地紮兵岸上﹐語極狂悖。初七日﹐朝發與接仗﹐兵多傷﹐兵船亦被擊而沈﹐潰不能守。越日城破﹐懷祥投水死﹐典史全福繼之。鎭標將備﹐相將趨入鎭海。巡撫烏爾恭額聞夷將至﹐先調湖州﹑紹興兵赴援。預檄寧波知府鄧廷彩相鎭海通內要口﹐備鐵練木排保護﹐防其突入﹐一時均未得就﹐相顧束手。奏入﹐嚴議提督祝廷彪恭額罪。詔提督余步云馳赴堵禦。七月﹐以兩江總督伊裏布爲欽差大臣赴浙。敕沿海督撫遇夷投書﹐許收受馳奏。初﹐當事者以夷商意在急圖售私﹐稍加懲創卽無能爲﹐當可畏而就範。迨定海失事﹐慮隔海需非舟師不能收復﹐承平久武備廢弛可知﹐恐其更肆猖獗﹐勢滋延蔓。會外間有「粵中繳煙時﹐先許以值﹐後負而激成」之語。都中略聞之。適澳夷代求釋前獲夷俘﹐不許。畱澳夷船﹐忽焚澳門後通香山之關閘。前山營都司實守此﹐挈兵出﹐且拒且撲滅餘火﹐炮傷其夷目及夷兵數十﹐沈其小舟。十八日﹐則徐偵知士密兵船五﹐泊磨刀洋﹐令副將陳連升率馬辰挈五兵舶﹐各配六百人﹐往逐之。辰先與遇﹐乘風破其頭鼻﹐夷多溺﹐鉛彈亦盡。小夷舟十﹐亟駛來救﹐圍辰船﹐仰攻炮及木排。辰開子母炮﹐斷其繩纜﹐不能進。士密船乘戰酣遁。以捷聞﹐奉有「貪功啟釁」嚴旨﹐則徐惶懼﹐遂力陳六月後粵海防範情形﹐請戴罪赴浙﹐竭力圖克復﹐不報。已命侍郎黃爵滋﹑祁雋藻赴福建查勘廷楨軍實﹐並籌畫防守事。

是月﹐伯麥偕義律駛五商舟赴天津陳訴。又出其國「巴釐滿」衙門寄我宰相書﹐要求六事﹕一﹐索貨價。二﹐求廣州﹑廈門﹑福州﹑定海﹑上海爲市埠。三﹐欲敵體平行。四﹐索犒軍費。五﹐不得以外洋販煙船貽累岸商。六﹐請盡裁洋商浮費。直隸總督琦善以聞。天津巡道陸建瀛議﹐以「夷所請前三事﹐頗有關度支國體。今當以免稅代煙價畢﹐仍照微輸。以澳門爲市埠。以監督與平行。後三事所關尙小﹐應令其還粵﹐就則徐定議。總以煙之絕不絕﹐爲所請之許不許﹐示中國禁令始終如一也。」琦善不能用。故不復與夷辯論﹐但以現在夷情奏。又令姦民鮑鵬﹐復書夷目﹐稱以公使。謂上年繳煙必有曲折﹐將來欽派大臣往粵查辦﹐不難水落石出。婉詞慰之﹐犒以牛酒。詔革則徐﹑廷楨職﹐令俱在粵候勘﹐而命琦善馳驛至粵代其任。敕沿洋各省﹐遇回粵夷船﹐且勿開炮。夷目丹據縣印在定海﹐欲徵糧署吏﹐縣人苦之。諸夷見𨿽邀準查辦﹐而六事尙未切實許允。八月﹐自天津辭琦善﹐先駛還粵﹐止半撤其泊定兵船﹐畱者擾地方如故。

九月﹐義律道經浙鎭海城﹐見伊裏布﹐請釋余姚令汪仲洋先設伏漁舟陷夷淺沙所誘執之夷目突徳等數十。伊裏布謂定海見未繳復﹐不許。仍如天津故事﹐饋遺伯麥羊酒。伯麥報以呢匹﹐暫收以安其心﹐奏奉諭旨發還﹐夷不復肯收。山東巡撫托渾布亦有犒遺﹐並以夷情恭順奏﹐緣是浙亦效焉﹐皆羈縻意也。

十月﹐琦善至粵城。因伯麥之在天津語近乞憐膚訴﹐誤以夷性尙易馴伏﹐未度嶺﹐蓄先赴虎門定約而後入城懲辦積獘意。以爲不過稍給煙值﹐仍許貿易﹐夷必俯首聽指揮﹐所事易了。或語以監督署規歲餘之數﹐極爲充裕﹐可勸監督籌出六百萬員﹐舉其二三年所入償夷應公﹐徐代請獎敍﹑畱榷﹐資其彌補者。及抵粵途次﹐始病夷恃有查辦恩命﹐求索無厭﹐轉多窒礙﹐不可行事﹐方思有以折其貪而慰其望﹐兼釋其怨也。偶以所聞粵關盈餘﹐質之怡良。至是乃知津貼酬應外﹐余存無幾﹐然後嘆事有棘手。旣又自以專辦海口無與他人﹐一切不復商諸巡撫﹐旣司道以下﹐非召不得入謁。時夷船候於粵﹐諸省海防兵皆撤歸伍﹐粵兵船還至半途﹐出不意爲夷擄。怡良以聞。琦善慮妨和議﹐不欲深究。首詰開炮肇釁者﹐將罪副將以謝夷﹐兵心由是解體。又中於夷言﹐謂「英王嘗投書求通商﹐爲則徐所拒﹐匿不以奏」﹐欲證成於怡良﹐怡良以事屬子虛﹐爲正言而止。蓋兩年來﹐怡良深服則徐正大﹐料事如見﹐故言無不聽。又嘗爲姚文僖公舊堂屬﹐其子衡方在幕﹐爲則徐所禮﹐亦力爭之。琦善終無以奪。義律初請繳煙﹐再開實數﹐夷稟具在﹐節次批發﹐並揭示於外﹐紳民皆知。至役守夷館﹐又懲義律攜商逃出之故﹐層遞辦理皆正﹐無所指摘。但散遣其舊雇丁勇數千﹐橫檔前後備拒夷船之水底暗樁﹐悉如夷意裁之。將欲促其早就範圍﹐釁卒消弭也。

鮑鵬者﹐香山人﹐幼習夷言﹐投身爲顚地幸童。義律已見而輕之﹐待如奴僕﹐而寄以耳目。煙禁旣嚴﹐畏廷楨拘懲﹐則逃之京﹐依其同鄕﹐因轉依南海作令山東之招子庸。適琦善覓通夷語者﹐鵬由是被薦。琦善喜其與夷狎﹐較衙官倍得力也﹐一切往來文牘口傳﹐皆倚任焉。因而內地情形意見﹐悉爲所泄。所裁去之船樁﹑丁勇﹐亦鵬歸述夷意﹐謂非是必乖和議﹐不得已彊從之。則徐之募勇也﹐擇海濱漁蛋斗狠亡命之徒﹐熟悉沙礁險隘向爲夷所憚者。一旦裁使失業﹐相與徨口岸。夷專倚姦目二人﹐轉相煽引﹐盡出而應夷招。內外海口水道淺深避就﹐夷非引水無從諳悉者﹐至是亦爲所泄。義律知內防旣懈﹐復投書﹐有「多增兵勇來敵卽和不成」語﹐以挾之﹐與鵬所口述符。計無所出。且已裁之勇不復可招而集﹐諸營兵亦緣是不復再調。

先是﹐廷楨自閩解任至﹐值夷堅索埠地﹐琦善以閩之廈門﹑粵之香港﹐就廷楨商二地所與。廷楨曰「廈門全閩門戶﹐夷居廈門可以窺內地。且澎湖﹑臺灣之在廈東者﹐聲勢爲所隔絕﹐不得聯絡。其害至深﹐固萬無許理。卽香港亦在粵洋中路之中﹐外環尖沙嘴﹑裙帶二嶼﹐夷舶常藉以避風浪﹐垂涎久矣。今一朝給與﹐彼必築建炮臺﹐始猶自衛﹐繼且入而窺伺。廣東貨船﹐鱗泊黃埔﹐輜重在焉﹐其白黑夷之居夷館者以千百計﹐皆香港應也。與之良非所便。」琦善亦無以奪﹐已奏聞矣﹐至是進退無策。思借商議和款﹐往還論說﹐暫緩時日。義律已窺見其情﹐所請更日有加增﹐而求香港意愈堅。天培密請添兵守虎門﹐琦善慮夷知而有詞也﹐峻拒不許﹐而允償煙價至七百萬員﹐終無成議。

義律不俟回文﹐突攻沙角﹑大角炮臺﹐二臺在虎門鎭遠﹑威遠﹑靖遠﹑橫檔八臺外﹐所恃爲第一重保障也。三江協副將陳連升﹐以六百兵拒大角前。夷船駛至二十餘﹐驅漢姦二千餘人扒越後山夾攻﹐從墻缺入臺背﹐中於地雷﹐斃賊百餘﹐後至者蜂擁而登。我兵猶奮力拒戰﹐以扛炮殲賊二三百﹐而火藥垂盡矣。橫檔以下諸臺僅足自保﹐地與兩臺隔﹐增兵運藥﹐必以舟渡﹐而前後已扼於夷﹐旣無生力可繼﹐藥盡炮亦空設﹐已束手待斃。故當時夷尙能以餘力駛輪船三板﹐繞出三門口﹐焚我戰艦﹐潰我營兵。諸臺兵瞪目望見﹐勢不能救﹐頓足相呼﹐而無可如何。大角兵房﹐延毀殆盡。守臺千總蔡志安﹐負傷督兵﹐盡取臺上堪用炮﹐推而墮諸海﹐防夷奪運﹐反身跳圍而出。沙角臺隔水相對爲穿鼻灣﹐夷眾哄入﹐先焚艸棚﹐亦越後山至﹐四面受敵。連升急發大炮﹐夷稍卻﹐我兵無藥﹐炮不復發﹐發者又以省局摻雜炭屑﹐力弱無濟。賊彈箭迸落如雨﹐身無完膚。其子方在側﹐見父死狀﹐挺戟大呼﹐左右躍殺數夷﹐袍皆血染﹐與千總張淸齡等同時死。先是議款﹐戒毋擊海口登岸夷。前二夕村民報賽﹐夷眾登而聚觀。連升嘆曰「臺不可守矣。夷能登岸卽能越山﹐咫尺已及我後。」謂淸齡曰「觀汝才气可大用﹐盍畱汝身﹐圖他日報效乎。」語至再﹐淸齡誓同死不移。連升乃顧其子曰「予久不食肉矣﹐汝盍往太平墟爲市之。」子知其父意欲出而生之也﹐亦不行。至是皆及於難。夷入據兩臺﹐自此遂與我逼。十二月十五日事也。

義律日夜趕制三板﹐增集販煙快船數百﹐多備火箭﹑噴筒﹑竹梯﹐爲攻臺計。時潮州鎭襲伯李廷鈺﹐先調駐虎門﹐與天培﹑張辰分守諸臺﹐兵僅數百。天培點兵入守鎭遠﹐兵嘩﹐謂夷船多﹐非駐守兵可敵﹐觀望不行。天培切諭之﹐則索貲寄家﹐示必死。天培不得已﹐出其衣裝﹐付質庫﹐得銀﹐按名徧賞之。然後勉從。入則令滿汲淡水﹐而扃鎖其臺門﹐不放出一兵。夜有扒越臺墻遁者。廷鈺知勢難敵﹐夤夜至會城哭琦善前﹐求亟增兵藥。並言後山空虛﹐夷人必來暗襲﹐非力護之不可。同城文武亦旁爲代請﹐琦善不可卻﹐凡兩次﹐但許增兵七百。使以小舟乘夜渡出﹐分派各臺﹐惟懼遲明爲夷所知﹐故倉皇至此。琦善見夷人日肆犭皮猖﹐非羈縻之計所得緩。恐其再奪諸臺﹐則粵防全撤﹐得罪益重﹐思救目前之急﹐遽奏請開禁通商﹐給廈門爲市地﹐以明年正月初旬爲期﹐還以煙價﹐又復許以香港全島﹐與義律再伸和約﹐稱之公使大臣﹐以浙江所獲夷俘易定海。義律得文約大喜﹐請繳還沙角﹑大角兩臺﹐及所掠師船鹽船﹐由海道赴浙撤兵﹐求備文代遞伊裏布﹐俾知繳還定海之由﹐送給畱定船目。文至﹐琦善亦代封付伊裏布﹐囑其據以收地。伊裏布緣是觀望不敢出兵。不知兩臺失陷奏到﹐上已決意痛剿﹐革琦善﹑天培頂戴﹐帶罪立功﹐速調湖南﹑四川﹑貴州官兵﹐及南贛兵二千馳赴剿辦矣。

二十一年正月初三日﹐琦善自出閱視虎門﹐舟次獅子洋﹐於中道之蓮花山與義律見﹐商議條款﹐丰待以酒食﹐使保純偕廣州副將趙承徳主席勸。義律欲示其軍伍之整肅﹐飲已﹐領兵隊﹐攜槍炮﹐列陣山坡操演﹐請琦善出閱﹐欣然臨觀畢﹐給賞而去。保純等亦先旋省。十九日﹐義律復請見於鎭遠山後之蛇頭灣﹐出上年所給香港券約﹐請蓋關防﹐琦善不允。漢姦雜夷兵﹐從義律入虎門﹐乘兩次接見﹐隨員無暇稽察﹐暗放小舟﹐四測水勢﹐因而內河沙澳﹐盡爲夷梢所悉。琦善旣目睹夷陣﹐怯其兵炮﹐愈執初見﹐以爲非和則事未可知﹐特自惴無以回天也﹐遽以「粵中地勢無要可握﹐軍械無利可恃﹐兵力不固﹐民情不堅」陳奏。。語似過張夷勢而代其邀恩﹐奏到在調兵後﹐遂奉嚴旨。且奉有「煙價一毫不許﹐土地一寸不給」之諭矣。

又以伊裏布誤聽琦善據夷文繳還定海之言﹐屢詔不肯用兵﹐初七日﹐宣示逆夷前後罪狀﹐命宗室奕山爲靖逆將軍。湖南提督楊芳方入覲﹐道安徽﹐命折往粵﹐與戶部尙書隆文﹐同爲參贊大臣。以刑部尙書祁﹐向曾巡撫廣東﹐熟識夷情﹐命駐江西﹐總理軍餉﹐皆馳驛兼程而進。二月﹐命伊裏布回本任﹐代以裕謙﹐趨浙接理。奕山方度嶺﹐有勸以全師駐三水﹐使夷不能探我虛實者。保純自省迎謁﹐令以此意還語在粵官吏﹐且令傳諭諸夷﹐代奏仍準其通市。隨行司員李湘座間忽爲大言﹐謂奉命剿夷﹐當馳抵粵城﹐相機調度﹐未宜遠駐示弱。奕山乃促棹倍道而前﹐旋以外來兵炮攻具未集﹐暫止韶州。義律旣探知和議中變﹐一琦善不足恃﹐計非焦頭爛額不能討便宜也﹐倍形憂懼。則徐自受代﹐別居館捨﹐病疝﹐不接一客﹐琦善亦未嘗過問。及冬仲﹐與廷楨奉命協理夷務﹐始復出﹐詢知前所備舟勇已盡撤﹐欷無如何。三水劉文瀾策購義律垂得﹐而虎門事已急矣。

初五日﹐夷船乘風潮大至﹐聚攻橫檔﹐臺前攢排突進﹐炮密如櫛。臺藥皆自省發﹐不可源源繼﹐𨿽極力拒擊﹐究不能如夷舟之不時運送﹐彼此抽換也。橫檔後有小河﹐舊無行楫﹐則徐雇船以備﹐咸議其迂﹐撤後守者不復顧及此。適潮水盛漲﹐夷分船闖越後河﹐前後夾攻。天培力竭﹐守禦不支。手燃巨炮忽自炸裂﹐兵無人色﹐皆走。一弁大呼曰「事急矣﹐盍去乎。」言次﹐伏使受背﹐將負以出。天培揮刀扌甚之﹐弁亟閃避。一彈當胸至﹐洞焉不倒。夷眾擁入。天培與都司署提標遊擊麥廷章俱陣亡﹐參將劉大忠先遁。夷見天培屹立如生﹐反駭而僕。續至者前迫視之﹐知气已絕﹐相與驚嘆﹐取所遺蟒袍糸普褂爲服之﹐鼓樂安置臺中。奏入﹐上賜卹如例。增派齊愼參贊軍事。急調廣西兵二千﹐湖廣兵之赴浙者二千八百﹐攺道入粵。琦善先奏及內河由獅子洋入至烏湧﹑獵徳﹑二沙尾﹑大王﹐及烏湧迆西長洲岡﹑深井﹑黃埔﹑白泥湧﹐均握要﹐宜守。有旨令芳先至﹐速相機布置﹐毋令其駛近城下。夷越虎門直入內河。虎門大炮之運自省會者三百餘﹐則徐所購洋炮二百餘﹐已盡爲夷有。防內河者﹐皆搜括選余舊炮﹐艸率周章﹐𨿽層遞分段設防﹐究乏把握。會湖南提督祥福﹐統常徳兵千餘新至。琦善倉卒令與粵兵同駐烏湧。烏湧者﹐會城東出數十里﹐先築土臺於南岸﹐備虎門有失爲第二重守禦計者也。夷船縛炮於桅﹐空彈子心﹐實以藥﹐雜鐵屑小鏈於中﹐合而圓之﹐擊則墜地﹐觸機自啟﹐屑鏈乘內藥四飛﹐著人恆斃。烏湧沿河唇延壘土墻﹐穴墻置炮﹐墻盡處不復更爲橫築﹐墻缺大開。夷循北岸來﹐炮向南斜發﹐輒及缺﹐彈從空墜﹐又無鐵网承阻。粵兵先潰﹐楚兵亦相率敗走﹐爭先逃竄村落﹐道半阻於河橋。候補知縣瑞寶﹐方主管烏湧小糧臺﹐兵奔亦奔﹐俱落後爲所隔﹐甫過﹐遽呼從役撤其橋板。兵勇前走至河岸﹐爲後隊逼墜河﹐自相殘踏﹐塞塡河面。後至者踏人首肩而過﹐無一生者。祥福及其屬將遊擊沈占鰲﹑提標守備洪達科﹐皆遇害。二沙尾亦預沈石隘口﹐購敝夷舟﹐沈而堵之﹐顧未守以兵。夷至﹐以輪舟乘火勢拔起﹐通流無礙。越獵徳卽省河矣。怡良方懸賞招回漢姦﹐及運私快船﹐當時利賞畏罪﹐艘二三十人﹐率代以老弱。至是﹐出梁恩升於獄﹐令率投誠船﹐出烏湧堵賊﹐與夷戰。省河自虎門戒嚴﹐弁兵官勇舟航梭織﹐夷煙不時得售。迨越虎門﹐方實鴉片於輪舟﹐尾其兵船以入﹐約窯戶快艇泊其旁﹐乘戰酣載運。烏湧潰兵不復集﹐畦岸空其無人。恩升亦放虛炮﹐煙焰蔽天﹐售私者從炮聲中絡繹移諸快艇﹐陸續發棹以去﹐迨炮收煙散﹐則貨已售盡矣。芳之始至﹐道佛山口入﹐民其宿將﹐望之如歲﹐所到歡呼不絕﹐官亦羣倚爲長城。入城﹐卽發議﹐謂『夷炮恆中我﹐而我不能中夷。我居實地﹐而夷在風波搖蕩中。主客異形﹐安能操券若此。必有邪教善術者伏其內。」傳令甲保徧收所近婦女溺器爲壓勝具﹐載以木筏﹐出禦烏湧﹐使一副將領之。自部卒隔岸設伏﹐約聞已炮響﹐卽舉筏齊列水﹐眠器口向賊來路﹐而後自抄出筏首夾攻之。夷將至﹐舉筒鏡測筏縱橫排岸側﹐駛近﹐而副將已望見旗幟先遁﹐筏上無一人﹐遂長驅直進﹐芳偵知夷順流勢猛﹐亟勒兵入城﹐縛副將欲斬之﹐諸帥爲祈而免。乃令總兵永福率兵千﹐駐東南十餘里之東勝寺﹐以防陸路。寺距河幹尙五六里﹐夷舟過﹐炮遠不能及。又使總兵長春率兵千﹐駐西南十五里之大黃後鳳凰岡。對舊築石臺大而固﹐夷不敢越以入省﹐徑趣省東﹐中流水深﹐𨿽不能沈石堵淺﹐但橫排木筏﹐下水樁﹐亦未敢闖而拔也﹐芳久歷戎行﹐夷亦震其威望﹐且未深悉省河虛實﹐使其徒持書至鳳凰岡營﹐假求款爲名﹐密挈漢姦隨路探水。長春新來﹐不知其詐﹐收書使送芳於城﹐令候報﹐卽掩帳堅臥。漢姦已乘便引夷徧閱營盤﹐知無備可襲﹐甫出而兩路分入﹐勢如破竹。從東入者﹐逐我獵徳炮臺兵而守之。從西南入者﹐登大黃臺﹐壞臺一角﹐亦畱守焉。

先是﹐正月﹐義律﹑伯麥合出新僞示﹐張於新安赤柱﹐曉其居民﹐稱﹕「爾總督琦善將香港地方讓給英國﹐存有文據﹐是居香港者爲英國子民﹐事須稟英官治理。」復以此語照會大鵬營副將賴恩爵﹐恩爵以呈怡良。則徐聞而發指﹐勸怡良實奏﹐謂﹕「人民土地皆君職﹐今未奉旨而私以予叛逆之夷﹐豈宜緘默受過。」怡良尙徘徊﹐東莞鄧淳集郡紳於學﹐具詞以請﹐謂僞示橫悖已甚﹐宜加痛剿﹐並詣制府陳焉。入見者數十輩。琦善謂款夷出自上意﹐而諸君未識情形﹐爭執如是﹐早晚禍及﹐可自爲計﹐仍舉所陳四事爲言。駐防進士朱朝者﹐旗士篤實君子也﹐與辯至日昃而出。迨怡良奏到﹐而兩江總督裕謙﹐力參琦善畏葸偏私之奏適至。

●卷三

時琦善先已革職﹐至是上疑其私﹐命派副都統英隆拿解赴京﹐籍其家﹐使怡良暫權﹐而以祁繼其節鉞。義律知聖怒不測﹐外軍雲集﹐勢必用兵﹐在粵永絕和議﹐兵船費重﹐卽資捐於商舶﹐亦必通市乃可。而諸國商船續至者四十餘﹐𨿽未嘗一律禁絕﹐先以虎門嚴守阻諸外洋﹐虎門破而後得聯宗以抵黃埔。而會城內外居民店鋪遷徙十已七八﹐市井兵多民少﹐貨益滯銷﹐咸怨英夷。會義律進退失據﹐神情顚倒。

二十四日﹐船遽由西南撲入﹐爲守鳳凰岡江西參將譚恩﹐都司伍定靑﹑守備周榮升﹑湖南守備王金國奮擊急退。越日﹐米利堅領事多利那赴鳳凰岡營請見兵帥﹐稱﹕「英夷自是不敢再有他求。犯順稱兵止其國兵頭之過﹐其貨船原未嘗附會助逆﹐請準與諸國一體開市﹐則貨船在埔﹐兵船卽顧忌不敢滋擾矣。」議未決而出。

二十六日﹐夷增多船﹐乘風越鳳凰岡﹐且前且拒﹐冒險闖入省河﹐飛炮向城﹐隨退泊白鶴灘﹐月盡乃去。洋商亦代呈英夷字約﹐有「不討別情﹐惟求通商﹐私貨查出甘願入官」語。芳﹑怡良據以會奏﹐奉旨飭駁﹐皆革畱。當芳之來粵行抵江西也﹐聞琦善和議將成﹐欲附和之。途次﹐忽有「給奧夷人堆貨」之奏。是時上方整練戎行﹐大申天討﹐特簡老將﹐贊畫師中﹐今芳未至粵先有此請﹐已失聖望﹐旣而復有攻守八難之奏﹐迹並與琦善暗合。至是又請許港腳通市。港腳種類𨿽異英夷﹐而印度實爲役屬﹐卽與英船無異﹐許港腳實許英也﹐掩耳盜鈴﹐未戰而款﹐大非命將出師本意。且奏內未將琦善畏葸致誤﹐及外兵卽集﹐夷再猖狂﹐如何剿辦情形﹐層次籌及﹐此「有意阻撓﹐怠慢軍心」之諭所由來也。

旣入城﹐病居民空城先徙﹐思所以招徠之。以士爲民望﹐乃示召觀風﹐取粵秀﹑越華﹑羊城諸書院生童而合試之﹐以示整暇﹐於是還居者半。三月﹐奕山﹑隆文亦至。義律來文請在香港開市﹐督撫以未奉諭旨駁之。是時夷船之在定海者﹐多駛復廣東﹑虎門﹑香港合五十餘船。奕山意芳有將略﹐首與商軍事。芳謂夷越虎門深入﹐粵城外民居鋪捨櫛比﹐無隙可乘﹐卽無隙可守。惟於東南獵徳﹑西南大黃﹐通下樁沈舟堵塞﹐而以重兵扼岸上﹐堆沙壘爲城﹐庶幾可作省城外障﹐使夷不能搜截軍械﹑運船﹐散我穀米埠﹐然後俟風潮﹐集柴葦爲筏﹐用火攻之﹐方可得手。旣又商諸則徐﹐則徐爲六事答之﹕一﹐堵塞要口。謂夷日擾省河﹐法皆難用﹐當設法誘夷出獵徳﹑大王外﹐否則束手待斃。二﹐洋面船查明備用。三﹐炮位驗演撥用。四﹐火船水勇﹐整理挑用。五﹐外海戰船﹐分別籌辦。六﹐夷情宜周密探報。較芳條陳尢爲詳密可行。是月﹐則徐旋奉「以四品卿銜馳赴浙江候旨」之命。緣是時裕謙已抵浙﹐自去冬曾與閩浙總督顏伯燾﹑浙江巡撫劉韻珂﹐先後密陳則徐在粵辦理無誤﹐宜責以戴罪立功。而謙之劾琦善﹐則以「上年廣東就本省兵防本省夷﹐未聞敗辱」爲言﹐比較疊失臺口功罪。則徐又先自請赴浙竭力籌辦。

至是﹐上見夷情叵測﹐外兵至粵者已有八千﹐防夷敗而竄浙﹐爰有是命。然其時粵聚兵𨿽眾﹐守禦尙無勝算。所備攻具﹐巨木之運自西省編札爲排筏者未成。水勇募自福建者千人﹐香山﹑東莞者三千﹐一時亦未能驟集。奕山初尙用芳「待時而動不可浪戰取敗」議。而翼長﹐文則李湘﹑西拉本﹐武則段永福﹑張靑雲輩﹐皆利在一戰﹐爲得功地﹐且非是則軍餉將無以開銷也﹐密請開仗。張必祿亦從而慫恿之。奕山爲所動﹐謀於。官粵久﹐素悉夷恫喝伎倆﹐以爲外兵新至﹐當乘銳而用﹐亦不阻止。爰於三月晦﹐密集軍官﹐發令﹐三路分出。一屯西寧炮臺外﹐爲中路﹐一屯東炮臺﹐爲左路﹐一由泥城出﹐爲右路。使及夜運炮出。布置粗定﹐將突攻夷船於省河。調發畢﹐已日暮﹐芳猶未之知。兵出城﹐奕山始詣芳告以故。芳乍聞不覺大訝﹐拔劍奮呼﹐謂事且敗而局難收﹐頓足至再。奕山亦旋悔﹐亟思挽回﹐然令已行﹐人自爲備﹐兵眾地散﹐已莫及矣。先苦水勇未集﹐會四川營餘丁四百願充其數﹐與廣州應募者合爲千七百餘人﹐乘小快舟﹐挈火箭﹑噴筒﹐都司胡俸伸率領而往。分三隊伏﹐約聞炮齊起﹐抄後路攻之﹐專以長鉤鉤其船底﹐擲火焚燒﹐官兵但沿岸施炮轟擊應之。省河夷船出不意﹐又值風逆﹐一時四面受窘。西路攻毀其大兵舶一﹑火輪船二﹑三板四﹑小艇數十於白鵝潭。東路擊其三板﹐夷眾從睡夢中聞變﹐亦猝不及備﹐相繼溺死於二沙尾者無算。總兵張靑雲設伏西寧炮臺﹐夷見守禦空虛﹐捨舟登岸者數百人﹐伏發退不及舟﹐我兵湧出气銳﹐迎刃皆斃無存者。義律夜深聞攻殺聲﹐不知何處有兵﹐咫尺間調遣不及﹐自夷館踉蹌走出﹐呼小三板渡上夷舟﹐兵目援以登﹐僅而獲免。四川﹑湖南兵﹐探悉義律所在﹐相率向圍﹐不知其已遁也﹐蜂湧入夷館﹐登樓搜之﹐不得﹐則掠其貨物。越日黎明﹐夷兵大集援救。止擊沈其三板船一。風潮轉順﹐我兵反爲所乘。夷船豎黑旗﹐連日遊奕省河﹐直逼炮臺﹐勢甚張。段永福領勇千餘﹐守天字馬頭﹐望見夷飄旗﹐速放空炮﹐一哄而潰﹐所設八千斤大炮﹐未及放﹐炮眼已爲登岸夷所釘。守泥城者爲副將岱昌﹑參將劉大忠。大忠卽協守虎門﹐夷至先逃﹐以陣亡奏請賞卹﹐事後飾詞歸營者。所備木筏材料﹐購自西省﹐費至巨萬﹐及油薪船三十餘﹐大軍輜重咸萃此。至是亦不戰而走﹐軍資可用者盡爲夷有。守北門外山耆定臺。者﹐爲總兵長春。粵城北五臺﹐此其一也。明以前無之﹐迨至國朝大兵南下﹐攻數月而守尙固﹐乃築此以瞰城中﹐若指掌﹐輔以東西得勝臺﹐旣築﹐城始不支。蓋攻之利卽爲守之害。粵旣隸版圖﹐承平垂二百年﹐無議毀者。至是﹐初五日﹐夷泊岸試登﹐無阻拒者﹐竟據之﹐築土堤藏藥﹐爲久守計﹐登髙俯瞰﹐窺以筒鏡﹐凡城中措置及官民來往悉爲所見。與怡良議亟調炮置南西二門﹐示民死守。是日﹐福建水勇適至﹐旣入﹐撫標官以令箭揮使出城應敵﹐以駐防將軍不肯啟而止。芳立北門女墻下﹐視至移晷刻﹐忽掀髯大呼曰「可擒也」﹐欲以兵二千分兩翼下城擊之﹐亦阻於同事不果﹐稱疾不出者二日。火箭巨彈﹐自下上者﹐肅肅過耳畔﹐芳談笑自若﹐罵曰「醜虜要擊死老子耶」﹐左右咸股栗﹐勸稍避之﹐不顧。夷旣聚泊﹐遊奕小舟如梭織﹐其兵船疊運飛炮攻城。沿珠江二十里間﹐環東西南三門外﹐炮聲無片刻斷。炮子往往墮城西北隅﹐蓋知大將軍以下皆駐城北貢院﹐特向而注發﹐而不知早已偕遷避巡撫署。亦移駐城內矣。入夜﹐火光如晝﹐日則四射火箭﹐焚南北岸鋪捨﹐南門外燒毀尢甚﹐民間無救者﹐官軍亦不敢出撲﹐聽其自焚自滅。畱者但洋行積貨棧捨而已。

時內外兵萬七八千﹐軍令皆撤入城﹐都司守備以上無一人在城外者。貢院號捨八千有奇﹐令捨住一兵﹐而兵往往拆數號通爲一﹐攜所自備物居之﹐因不能容。則令其自擇居民間空捨。客兵各招引其同隊﹐三五成羣﹐撬門挈具而入﹐隨地駐足。於是夾雜散處﹐布滿內城。營主但知按籍記其兵數﹐實不知兵所寓何地﹐同寓何人。遇有號召﹐輒出小旗沿街市招呼﹐有畏徵發匿不出者﹐非領餉之期無從見而問所駐地也。夷登耆定臺﹐越山磴徑十餘里。軍帥坐北門樓﹐親睹夷兵魚貫而上﹐所至無阻﹐莫可誰何﹐駐防甲兵見而發指﹐動公憤﹐自請出城截擊以阻其登﹐城亦不啟。有超城下者數十人﹐中途復相計旗營藤牌少﹐不足禦夷火器﹐旋返城縋上。諸帥初以眾兵閉處一城﹐𨿽不得其用﹐尙幸其安靜坐食﹐可不擾害閭閻。忽初五日﹐南海義勇爲湖南兵誣殺。羣勇大嘩﹐擁入貢院不散。大帥不得已﹐摘永福翎頂﹐解其怨﹐而互鬥者已乘勢四出﹐放火殺人﹐校場中尸骸如積矣。逃難入城者﹐恆指爲漢姦﹐攫其財物。有挑夫於大佛寺前買粥﹐方食﹐芳以送琦善就逮下舟﹐馬至﹐適挑夫輟食出﹐抵其前驅﹐遽令斬之﹐刀挑其首﹐出至河幹﹐民環城聚觀﹐駭甚。先是方開仗﹐越日﹐旋有不循紀律聚搶夷館之事。所搶貨物﹐肩挑背負﹐各饜所欲。搶物多者﹐不便回營受指摘﹐則相與潛遁﹐軍官未之知﹐知亦無計招復也。去者信足所之﹐罔識途徑﹐道中每以所得易貲消散﹐所過州縣﹐沿途詣官索餉。北行遠抵三水﹑淸遠者﹐尙數十人﹐地方爲之應付具舟﹐送返會城﹐僉以追逐敗夷迷途爲詞﹐人多不能束以軍法﹐反人爲犒賞爲其壓驚﹐非不知夷在南而兵反從北返﹐然不暇正言詰也。

夷兵中率有多年市粵者爲之領導﹐民與夷習。義律初發難﹐時時以「繳煙斷市萬里虧缺」爲不得已之詞﹐謂﹕「兵來但與官爲難﹐而無與民戶爲。」與市者訴﹕其資市爲生者﹐半出番禺﹑香山﹑新安之市井無識﹐否卽蛋民漁戶﹐未明大義以爲害不及民﹐竊私憐之。市粵者初謂義律僅六七等官﹐視若無關輕重﹐船梢姑聽命焉﹐食用居處終與大班二班迥別﹐義律亦退抑不敢擅作威福。迨來粵七八年﹐值變起﹐夷商𨿽號殷富﹐實平民﹐或假貲於國﹐或合力置船﹐義律𨿽微亦官也﹐倚以爲重。國王亦因其居久事習﹐就令爲諸船總管。伯麥𨿽以國戚初至﹐反副之。自以勞頓風濤數月﹐至則使義律赴浙﹐自畱粵暫代。其時義律隨挈兵以出﹐破定海﹐畱船以守﹐意中國且厭兵﹐當可動﹐乃偕伯麥北抵天津﹐獲陳達﹐得恩旨﹐復相與挈倚善文還粵候款。及偵知琦善以失聖意得罪﹐大局全易﹐虎門攻陷皆兩人者爲之。伯麥絕不諳中國底細。義律自繳煙取結﹐屢與保純晤語﹐數出其妻於座示敬。保純亦感其誠﹐還輒私語所親﹐故當事但知有義律﹐以爲人尙明白﹐可以理諭。城旣閉﹐軍帥伏處一隅﹐半籌莫展。百姓洶洶﹐謂兵不足恃﹐城必破﹐夷入必遭焚掠也﹐則扶老攜幼﹐哭詣怡良﹐請權宜爲目前計﹐於是款夷之議遂決。城上攺換白旗﹐軍帥以下﹐各會印檄付保純縋城出﹐就義律商之。會夷用正急﹐思得貲以濟。旋議定﹐餉軍六百萬員﹐計四百二十萬兩﹐作淸收內商夷欠﹐約限五日內銀項交足。大將軍挈外兵先離省城遠屯﹐夷船亦退出虎門。議定﹐洋商合力﹐僅得銀百二十萬兩﹐余從公帑代爲墊支﹐括藩﹑運﹑關三庫足之。時參贊齊愼後至﹐城未啟﹐阻居佛山。會奏者﹐惟奕山﹑隆文﹑楊芳﹑阿克精阿﹑祁﹑怡良﹑裕瑞﹐言「調兵萬七千人﹐柰無戰地安營﹐熱濕蒸﹐久而多病。夷入北路山巓﹐居髙臨下﹐勢已危極﹐一有疏失﹐收復固難。而士匪竊發﹐通省搖動﹐亦斷難久守﹐若不權宜行事﹐必致決裂。其洋商欠項﹐分於各商攤還。至所給還夷欠﹐卽作煙價﹐及此後是否停給香港﹐皆未之陳及也。

方議款時﹐夷兵以船泊泥城﹐登岸肆擾﹐沿西及北。其據守耆定臺者兵千餘﹐款成尙遷延不遽退。伯麥身肥體健﹐首大如斗﹐自恃膂力﹐率領餘眾自臺下闖至泥城﹑西城﹑蕭崗諸村落﹐大肆淫掠﹐姦及老婦。村民大嘩。舉人何玉成﹐卽柬傳東北南海﹑番禺﹑增城﹑連路諸村﹐各備丁壯出護。附郭西北之三元裏九十餘鄕﹐率先齊出拒堵﹐對岸之三山等村亦聞聲而起。老弱饋食﹐丁壯赴戰﹐一時義憤同赴﹐不呼而集者數萬人。夷目畢霞領其兵與村民戰。村民稍卻﹐被追﹐深入牛欄崗。所近居民大至﹐轉瞬民多夷少﹐急匿叢薄間﹐放槍自衛。村民但遙圍之。入夜﹐則脫衣懸樹杪﹐迎風搖颺﹐作疑兵﹐民不敢前。及天明﹐入林內﹐搜殺幾盡。逃者不識途徑﹐亦多被截擊。有叩首流血得免者。伯麥﹑畢霞同時殞命﹐收其調兵符券﹑防身鐵劍﹑小槍之屬。夷兵方捨命突圍出﹐無柰人如山積﹐圍開復合﹐各棄其鳥槍徒手延頸待戮﹐乞命之聲震山谷。村人以其因不復逞﹐亦卽不殺。其畱耆定臺余夷尙眾﹐一人不敢下。村民但環立山麓﹐相約聽其餓斃。圍旣久﹐越日﹐義律馳至﹐亦被圍。密遣人間道求救於保純﹐保純聞報﹐請於。或勸出福建新至生力軍助村民活縛義律﹐監而勿殺﹐挾使悉其船出外洋﹐還我漢姦﹐以是痛懲之機不可失。當事相顧無敢任者﹐咸以爲事在和後﹐不欲更爲戎首﹐且款銀已先給﹐設敗盟﹐於我有害無利﹐堅卻不用其策﹐然款貲來從三庫﹐商行分起運下夷舟﹐其日計已給者僅及四之一﹐而久困之夷得全款﹐一時驟裕﹐有所恃以外擾江浙。粵爲彼中市舟最旺馬頭﹐向所稱呢邊火石棄物皆可易錢者﹐萬不肯取快片時﹐招怨賈恨而輕棄之。當時能略延期日﹐陳兵城上﹐不下與戰﹐縱不給以貲﹐彼無所焚掠將自止﹐亦無攻及城池之事。不過以朔日之戰遽收兵入城﹐爲彼所窺﹐因以焚擾爲報復﹐我愈退而彼愈進﹐蓋情事之常﹐亦兵家之所宜然耳。事經兩日之久﹐倘官民同志﹐稍善機宜﹐村民萬口同聲﹐索其繳還原貲而後散﹐官爲調停其間﹐續給者當可免。彼目睹民情﹐計無復之﹐未有不可行者﹐惜乎策不及此也。令南海令梁星源﹑番禺令張熙宇﹐隨保純出﹐步向三元裏紳民揖勸﹐代夷乞免﹐越數時許。紳士潛避﹐民以官故不復誰何﹐遂親翼義律下﹐羣夷繼之﹐眾口喧嘩﹐笑聲聞十里。夷自是始知粵人之不可犯﹐克日全幫退虎門外。

其時近海紳民﹐有欲邀於海口﹐奪還所得貲。適其大船擱於淺沙﹐將截焚之﹐亦爲所聞﹐切諭而止。其他船在虎門外者﹐初四日﹐新安武舉庾體羣﹐夜半出火舟三隊﹐自穿鼻灣乘潮攻而毀之。佛山義勇﹐亦於龜岡炮臺﹐乘上風颺毒煙﹐斃夷數十﹐破其援舟。款夷事聞﹐舉以切責﹐諸帥皆吏議。義律入內河﹐恆陸居﹐坐肩輿﹐遨遊市上﹐例所不許也﹐百姓已見而切齒﹐遁後自慚無以對漢姦﹐乃出僞示﹐有「不難報復﹐姑示寬容」語﹐以掩其辱。三元裏等村民﹐亦大張文檄﹐痛斥而醜詆之﹐戒其毋復相犯。盡出所馘級及奪獲炮械﹐繳之官。當事優予獎勵﹐爲祠祀死事者。玉成等請自海珠至石門水陸衝隘﹐如仁威﹑沙南﹑荔園﹑泮塘﹑澳口﹐及對岸之白沙﹑增步﹐各按險要﹐設防置炮。河南數十村及城東燕塘﹐亦均起而團練。進士何有書等﹐接踵倡行﹐各就所近設爲社學﹐輔以公所而二之。西北曰升平﹐東門曰東平。練勇至數萬﹐無事相安農業﹐有警﹐農卽爲兵。一時聲勢聯絡﹐咸隸廣州協副將。民與官應。防其內擾﹐策之大帥﹐取則徐前堵塞兩臺口之議﹐稍推而遠之﹐於東西兩口﹐先大石﹐次瀝﹐又次獵徳﹐沿及石壁﹑黃埔﹑三山﹐凡夷船可以直達省河之道﹐度其船之廣﹐勸紳民買石沈而狹之﹐淺其河底﹐僅畱中小口﹐通民楫﹐而阻夷船之闖入者。先又於所堵四旁﹐密豎椿柵﹐復縱橫曲折投石其內﹐慮其輪舟挾火力﹐或可用鉤扒拔石﹐徒勞無濟也。於是勘擇要道﹐東路如東炮臺﹑赤岡﹑二沙尾﹑洋桃地﹑姚家圍﹐南路如大王﹑南石頭﹑東朗﹐鳳凰岡﹐西路如西炮臺﹑永靖﹑海珠﹑新墩﹑竹排頭﹑泥城﹐北路如永康﹑拱極﹑保極﹑耆定﹑紅棉寺﹑餑餑山﹐或舊有炮而壞於夷﹐或舊未設臺而新相形勢補築者﹐並鑄安巨炮﹐分防丁勇。別於海口要隘設土墩三十餘﹐防維周密﹐以補東南兩口臺所不逮。令訓導黃培芳﹑拔貢生余廷槐﹐賫檄周徧村落﹐開陳大義﹑民气感動﹐而後檄知府楊霈﹑署糧道西拉本﹑南韶總兵馬殿甲﹑髙州總兵趙承徳﹑督標參將曾逢年﹑遊擊李志和﹑趙如勝﹑督學正曾釗﹐守冉蛇洞大岡邊﹐爲南路正防﹐而以從九品林俊英守穗石﹐文生彭鶴年守壩頭廟﹐武生範廷安守南亭﹐職員何大山應之。教諭陳文輝守官州﹐外委曾文基守官州門﹐爲東路正防﹐而以從九品衛綬光守瀝應之。從九品楊汝正守三山﹑大通河﹐爲西南河路正防﹐而以副貢生髙廷佐﹑武舉關鵬飛守南頭﹐教諭虞世珍守東朗﹐應之。拉本﹑殿甲又自守龍船墟﹑得勝坪及獵徳諸臺﹐舉人李國賢守員村﹐文生葉照守下渡頭﹐拔貢陳大勛守東炮臺﹐文生林福祥以水勇爲應。計南海﹑番禺團勇至三萬六千名﹐而營兵不與焉。取濱海數縣漲生田坦凡十七萬餘畝﹐收諸公﹐招佃納租﹐曰屯田﹐爲守臺墩與捐造巡船兵食。方運石堵塞﹐視夷所入要津﹐一時並舉。南灣九龍產石之山﹐悉在虎門外﹐夷船所聚﹐因購於內地之潭洲﹐絡繹運載﹐隨至隨沈諸河。夷已偵知之﹐謂不利己出入﹐則駛三桅船泊橫檔﹐馳輪舟三﹐撲入大石﹑四沙﹑赤瀝角﹐遇石船卽焚。紳士曾釗﹑林福祥﹑周其俊﹐何達海﹐各督其勇護之﹐工始克竣。炮械甲杖皆日有補造。貲旣厚集﹐凡有一材一技足資捍禦可稱破夷妙計者﹐謄揭黃榜﹐奉諭旨招徠之﹐卽所條策而詳爲講求﹐著效者優獎﹐與築臺制械者等。當是時﹐人人思奮﹐翹首企足﹐以款夷爲辱﹐將待夷船之再入也而盡殲之。廣管數縣﹐遊手之眾﹐收勇籍者十之八。緣是內河村落盜匪亦無復竊發﹐蓋丰其口食﹐時其訓練﹐日飽食於臺墩﹐力無所用﹐無不磨拳擦掌﹐以待一試。以內勢旣定﹐省城根本無可搖動﹐而後由內及外﹐層次整理﹐以虎門諸臺修復爲終事﹐至派將弁設防守如平時而後已。

英夷平日已畏粵民勇悍至此﹐知內河守備綦嚴﹐愈不敢正視粵東﹐越虎門一步﹐因變其說﹐謂「市久人習﹐不忍肆害﹐且存市地爲他日相見計」﹐欺粵民之恃夷爲食者。但速建香港房舍﹐拆虎門舊臺石﹐悉運以出。請官爲示﹐召商民就香港與貿易﹐至是請已再矣。內商以風浪險﹐無肯往者﹐夷請以尖沙嘴﹑九龍山二地易香港﹐當事以未奉諭旨卻之﹐而反勸其入市黃埔。夷以入埔必經虎門﹐諸臺修於彼不利﹐遂泊兵船阻我興築﹐蓋毀石之舉不盡關營建也。以是𨿽就款﹐市仍未得流通﹐貨物仍壅滯如初。國商咸以義律鹵莽就款﹐不以各省所索馬頭入議﹐責之。會英國王別派鼎喳爲大總管﹐又派吧噶與思啞敕力巴惇時爲副。增船﹐大者合前至百餘﹐小舟數百﹐來粵。義律亦自以官小﹐爲所屬﹐宜受鈐制﹐慮其至或生異議無以對保純也。遂先期借帶運粵所得銀﹐揚帆返國。奕山因議款有離出省城之約﹐旋偕隆文退居距城數十里三水縣之金山﹐撤湖南兵歸伍﹐畱芳駐城彈壓。隆文素剛直﹐軍事多持正論﹐格於勢不得行其志。金山山水孤僻之地﹐居甫數日﹐心抑鬱﹐恆咄咄自語﹐謂無面目對君上﹐嘆不絕口。寺僧頗知事﹐故進以諧談﹐欲舒其憤懣﹐果略一啟顏。因潔卮酒奉焉﹐不飲﹐曰「汝方外人不識予心﹐非相卻也。予自分辜恩罪重﹐方愧悚無地﹐日在憂憤中﹐敢以酒自娛乎。」僧再勸﹐則色變曰「若更相迫﹐吾立嚼吾舌矣。」竟不食死。

僕鼎喳至粵﹐知義律議款止了粵事﹐且所得故商欠﹐而閩﹑浙﹑江南之市地將開﹐英國他日無窮利源﹐又恰符其借失市構兵之本意﹐且犯他省仍不與在粵和議背﹐況義律適去﹐粵官難以責備﹐設遠來無奇功﹐是明居義律下矣。計旣定﹐遂嘗試以覘中國意。乘諭旨令酌將所調防兵裁撤﹐謂有機會﹐未宜坐失。於是舍粵洋而北﹐以潮州南澳爲粵閩適中地﹐帆檣之所必由也﹐爰於南澳長山尾預泊數船﹐載馬﹐備登陸。計船狹不便芻秣﹐則沿岸蓋造房屋﹐上爲層樓﹐澳官無止之者。土木日漸增益﹐駐人爲兩省往來航舶響應。令海陽令倪灃諭毀之。以七月初十日﹐與吧噶﹑思亞勒力吧惇時等﹐駛火輪兵船數十﹐銜尾闖廈門﹐定靑嶼。越日﹐投書提督﹐僕自稱公使﹐巴稱水師﹐惇稱陸路﹐並云提督。詞極悖誕﹐謂不照上年天津所議事款﹐卽應交兵﹐暫空廈門城邑﹐讓其軍士棲止﹐俟定議後繳還。提督陳化成老而能軍﹐遇閩海遊奕者輒擊之﹐炮傷足猶鼓勇進﹐尋攺官江南去。時總督顏伯燾先已出駐泉州﹐提督竇振彪適洋巡出﹐畱兵無幾﹐方以粵夷就款﹐有旨撤兵﹐水勇已散。伯燾率興泉永道劉耀椿﹐自白頭汛倉卒出迎﹐擊以萬斤巨炮。傳令對岸之嶼仔﹐中路之鼓浪嶼﹐三面合攻﹐沈其大船一﹑兵船五﹐復損折其船桅。夷冒炮蜂湧而進﹐集七八船並攻一臺﹐別駛三板船分路登岸﹐用先後夾持之法﹐攻一臺破﹐復攻一臺﹐勢甚凶猛。副將淩志以下多被傷且死﹐兵勇血肉狼藉﹐猶奮前拒敵﹐自辰至酉﹐斬殺亦略相等。夷船絡驛﹐愈至愈多﹐人登岸者亦愈殺愈厚。迨並力環攻大炮臺﹐我兵遂不支矣。沈兵船五﹐官房鋪捨悉爲飛炮延燒﹐又轉我臺上巨炮內向反擊﹐城破﹐據之。伯燾退保同安縣城﹐專派同知顧教忠移駐潯尾汛﹐以防越廈入縣咽喉﹐調金門鎭江繼蕓﹑陸路提督普陀保分防要隘。繼蕓戰敗落水死。志負傷殺退前夷﹐爲後隊所逼﹐剖腹死。都司王世俊殉之。遊擊那舟珠﹑楊靑江罹重傷﹐備弁死者數人。

前一年﹐夷船初次入擾﹐廷楨方督師﹐但令耀椿固守舊炮臺﹐兵力聚於一處﹐得自保。伯燾世任封圻﹐又籍東粵連平州﹐與廈門距近﹐地方夷情﹐皆所素習﹐深恨琦善一意主和﹐開門揖盜﹐而意見與則徐頗合。甫抵任﹐卽追劾提督陳階平告病規避罪﹐以爲廷楨但知自守﹐勢不能剿盡橫逆。且謂守而不攻﹐則我勞而彼逸﹐彼省而我費﹐夷炮不及岸炮之大﹐載火小舟𨿽恃以焚夷﹐然僅可用於內港而不能挈出外洋﹐鑿鑿見諸奏牘﹐慨然有澄淸海宇之志。請帑三百萬﹐造戰艦﹐買商船五十餘﹐募伍數千爲新兵﹐招海濱勇士八千﹐鑄大炮千。增建口外之吾嶼﹑靑嶼﹑大小檔三炮臺。守禦旣分﹐船又購自沿海鄰郡﹐不時至。計師船需炮千﹐一臺需一二百﹐急卒匠鑄未成﹐攻守𨿽有人有地﹐而軍械不備﹐仍復掣肘。臺墻開門置炮﹐墻厚門深﹐又不能左右活轉﹐但可直擊﹐夷船一知避我炮路﹐過此卽衝突無礙﹐往往先試以敝舟﹐而後銜宗排進﹐致有此失。旣退至同安海上﹐先期散遣之丁壯﹐因廈地人皆遷徙﹐無所覓食﹐夷遂招而養之﹐盡爲所用。廈𨿽爲全閩門戶﹐然實無險可據﹐故夷得之亦不能守﹐遽以二十一日駛其三十餘船並掛帆而北。畱定內港者僅數船﹐勢孤﹐不復登岸。定鼓浪澳者瀕出﹐猶大言今𨿽暫去﹐行當復至﹐至則於此蓋造樓房﹐必俟官給銀乃已。蓋猶是廣東故智﹐已爲聖明所洞悉﹐有「可堵則堵﹐可剿則剿﹐此外更無酌量辦理」之嚴諭也。

伯燾令激勵中後兩路百三十餘鄕及馬港一帶團練至萬餘人﹐同安募兵三千餘﹐晝夜輪防﹐亂石拋擲﹐使畱船聚泊無所。其速去也﹐意固在江﹑浙﹑臺灣﹐亦緣閩續防嚴密﹐有以使之。是時分擾定海﹑臺灣者﹐半爲廈門退出之船﹐同時分撲兩地﹐而意則專在定海。故所用船﹐臺灣少而定海多。當時漢姦爲夷畫策﹐或以定海界接內地﹐兵力易集﹐非如臺灣爲海外孤郡﹐止恃澎湖爲聲援﹐而風信不常﹐勢難聯絡﹐但能入其口岸卽可得力﹔或以臺灣昔爲荷蘭所有而奪於鄭氏﹐港門險阻﹐較諸荷蘭之沈舟拒鹿耳門時﹐難越百倍﹐海舟素所習聞﹐止可以一二船嘗試﹐知難而退﹐不值枉耗無益之兵力。是二說者﹐皆夷所知而不能捨。至福州通市﹐則彼意中事﹐而離廈時反未之擾及者﹐蓋五虎門在省河外﹐河沙甚淺﹐潮盛乃可通舟﹐潮漸縮則漸爲沙擱﹐非輪舟牽拽不可。恐舟未浮﹐早爲我兵擊碎﹐且受火焉﹐所畏在此也。鄭氏之入臺灣﹐在順治十六年﹐兵敗江南被剿金廈後。逾年遂據臺﹐屢擾閩﹑粵﹐爲沿海患。康熙中﹐興師徵討﹐克爽降﹐至是已百四十年矣。南自瑯喬﹐北至蘇灣﹐以臺澎爲中路。南鳳山﹐北嘉義﹑彰化﹑淡水﹐及新辟之噶瑪蘭﹐綿亙延於山後﹐凡千八百餘里。設總兵綜攝師幹﹐分水陸十六營﹐額兵萬四千六百有奇。無土著﹐但從閩中督撫水陸提四標﹐漳﹑汀﹑建﹑福﹑海﹐金六鎭標﹐福州﹑興化﹑延平﹑閩安﹑邵武五協﹐計五十八營﹐抽撥更戍。渡臺後﹐自七八百至百數十人﹐布散臺內外十六營﹐以三年爲瓜期。期滿﹐臺灣﹑鹿港﹑蚶江﹑廈防四同知﹐各配船渡新還舊﹐是爲班兵。蓋臺地番民雜處﹐漳﹑泉﹑粵人各分气類﹐動輒肇釁械鬥﹐民气浮動﹐易生反側。生番深居山社﹐自耕而食﹐不與民接﹐更性野難馴。故不欲召募於本土。班兵則家在內地﹐同營來者﹐多不過百﹐其至也又爲之錯雜散布。立法之意﹐誠以海外孤懸﹐風潮洶湧﹐往返非可以常期測﹐有事勢難恃內地策應。班兵旣有兵餉。仍給以贍家米石﹐可以安受訓練﹐爲東南沿海數十郡藩籬﹐外夷不敢窺伺﹐成效昭然也。

夷事初起﹐臺灣時廑聖慮﹐屢諭總兵達洪阿﹑兵備道姚瑩﹐以夷船沿海騷擾﹐亟宜嚴爲預備。督撫亦以內地防範嚴緊﹐且定海旣失﹐大兵雲集﹐一經擊敗﹐勢必竄逃﹐臺爲歸途所經﹐備哨巡拒擊﹐勿任停畱潛銷鴉片﹐瑩使知縣魏瀛﹐會廳縣營勘修炮臺﹐復加以炮墩炮墻﹐麻袋貯沙以衛。又於郡城自小北門至小西門加築外城。在籍提督王得祿﹐氵存歷海洋﹐嘗以水師六百破海賊蔡牽黨數萬於洲仔尾﹐旣又敗朱於蘇灣者﹐以功世襲子爵﹐最精習海戰﹐至是老而家居。瑩請於延楨﹐奏請使出襄軍事﹐得旨令與鎭道協力商辦。夷船自上年夏﹐已不時經臺澎洋面﹐西駛及鹿耳門外馬鬃隙深水外洋﹐但徘徊不敢進口。副將江奕喜﹐恐其竄入北路內洋﹐則難以制伏﹐卽乘東南風越其前﹐槍炮兼施﹐夷亦還炮回拒﹐遽轉帆向西南急遁。追至茭丁仔洋﹐黃昏霧大﹐越晨始收﹐望之不見。由是始議造巨艦﹐仿得祿舊制建威奠海船式以備戰。得祿建議但嚴守口岸﹐不輕與海上決戰。洪阿先緣他事與得祿有隙﹐瑩勸兩人棄嫌惇好﹐兩人亦各矢公誠﹐頓忘前怨。得祿自募精兵三百出駐澎湖﹐以澎湖西距廈門水程七更﹐東距臺六更﹐一協守之﹐慮其單薄也。督勵將弁﹐爲臺聲援。臺地募勇安兵﹐洪阿出郡城南路﹐瑩赴北路﹐至雞籠兩路口岸﹐親爲整理。相其險次﹐測水深淺﹐堵以船筏﹐裝石木桶而沈之。嚴杜姦民接濟﹐收其悍徒爲勇﹐俾絕內顧。時班兵額缺未補者千餘﹐就現在水師﹐派員弁於十七日﹐授以機宜﹐令於臺墩多插旗幟。守口者日必三次登陴。無事以守口者爲正兵﹐有事則出新兵以應之﹐視敵多寡定派防人。來船少則出擊﹐多則守內港以俟﹐大船旣不可入﹐小船則非所畏﹐誘近炮臺殲之﹐可以得志。布置定。至是八月十五日﹐夷船一﹐挾三板自雞籠弋移泊近口之萬人堆。越日黎明﹐駛進口門﹐對二沙灣炮臺連發二炮﹐壞兵房一。參將邱鎭功﹑守備許長明﹑歐陽實﹐發炮回擊﹐三沙灣墩亦接放爲應。鎭功突燃八千斤巨炮﹐中其船桅﹐立折﹐索紛紛斷﹐卽隨水退出。適口外驟起潮頭﹐撞礁﹑船碎﹐夷多落水﹐鳧岸﹐下其三板駛竄。文武官分帶兵勇駕船出﹐生擒黑夷百有十四人﹐格殺者五﹐一夷目投水死﹐其一駕三板偕諸夷逃。別營聞信截擊。千總陳大坤﹐在野鼻頭﹐遇逃駛者﹐沈其三板﹐殺白夷一﹐擒黑夷二十。同知曹謹﹐在大武侖港外﹐殺白夷二﹐黑夷十七﹐擒者九。十七日﹐在艸嶼﹐殺白夷五﹐獲其圖冊﹐時廈門外援已失﹐臺中形勢益孤危﹐民間驚惶﹐謠言一日數起﹐遂轍還巡洋兵船﹐塞鹿耳﹑國賽﹑三鯤身﹐專防要險﹐請帑三十萬資軍需﹐人心始定。洪阿﹑瑩均賞花翎。九月初五日﹐三桅紅旗夷船﹐泊雞籠口外﹐忽換白旗﹐駛近萬人堆﹐放三板二進口﹐願以銀每名百員贖還俘夷﹐無答者﹐流連數日。十三日﹐辰刻﹐大船突入﹐直撲二沙灣臺﹐炮發猛烈﹐破我臺石兵房。其地三面環山﹐形勢頗峻﹐有險可憑。守備許長明率外委伍云升﹐先裝炮伏三沙灣之鼻頭山﹐伺擊之﹐斃夷二﹐退守衝隘﹐義首壯勇齊至助戰。夷船之在龜頭洋者亦遙放巨炮爲彼聲援﹐而不敢入。越日﹐夷見兵勇驟增﹐人叢山險﹐仰攻不利﹐日半遽出口去。會南北兩路土匪乘機竊發﹐郡兵存者無多﹐內地方處處設防﹐未便請渡添兵壯來助﹐鎭道就以民勇選補班兵之缺﹐鼓率兵將﹐克期撲滅內逆﹐一時剿辦淨盡。先後奏聞﹐以功並給世職﹐洪阿騎都尉﹐瑩與知府熊一本並云騎尉。在事出力文武員弁﹐同得優獎。有旨集訊夷俘﹐因知僕鼎喳攻廈門後﹐分其船二十餘北抵浙江﹐別派啊呋萬率顚林等﹐駛其三桅船三﹐同赴臺洋﹐伺便窺臺郡。開行後﹐二船者不知何地阻風停泊﹐未得聯宗﹐而一船先至闖入被擊也。其再擾定海之船﹐亦同以是月出。

當英夷之候處分於粵也﹐定海尙畱船盤據﹐不肯遂歸我地。伊裏布示諭居民﹐謂夷人無向定民擾累﹐卽不得復行查拿。並據夷書﹐以現在夷已起定十四船赴粵﹐移慰巡撫。蓋未深知夷之詭詐﹐以爲從此馴服﹐直信不疑。然當時巡撫劉韻珂則偵探畱定諸夷﹐方築炮臺﹐開河道﹐穿達城中﹐踞住岑港﹑沈家門兩處民房﹐搶奪淫辱如故﹐又僞示招居民接濟﹐種種情尙可疑。奏謂定海爲通洋適中﹐南閩廣﹐北江﹑魯﹑直隸﹐並可揚帆分駛﹐忽南忽北﹐難保其不勾引漁盜爲羽翼。浙爲財賦淵藪﹐寧波﹑定海又浙中精華﹐在定海者必覬覦寧波﹐請乘市地未定﹐早爲杜絕。因綜舉八端之不便者﹕曰地利﹐曰物產﹐曰勾結﹐曰煙禁﹐曰關稅﹐曰防費﹐曰國體﹐曰民心﹐反覆縷陳﹐固逆知夷情之必不能決捨定海以去﹐不可謂非先幾之燭也。

江西巡撫錢寶琛﹐亦於病中致伊裏布書﹐謂﹕「夷築定海炮臺﹐志在安居。今攻剿之策﹐徒若捕風﹐兵苦久役﹐潰散可慮。商漁失食﹐盜賊將作。浙之溫﹑臺﹐江之徐﹑壽﹐民皆獷悍﹐前調兵海濱﹐城守空虛﹐尢易竊發。若仍一味遷延﹐要害爲夷所守﹐姦民爲夷所用﹐欲水陸夾攻﹐其道無由﹐必自作主裁而後可。」伊裏布不省﹐事幾已失。

裕謙素重則徐爲人﹐旣代來浙﹐意中將倚爲左右手。定海初收復﹐安內防外﹐攺修建置﹐事出艸創。壽春鎭總兵王錫朋﹐處州鎭鄭國鴻﹑定海鎭葛雲飛以兵五千駐焉。雲飛嘗練親兵六百﹐最彊勇﹐明紀律﹐可驅以用。寧波城則別以兵四千鎭之﹐城與定海﹑鎭海﹐並隔一洋﹐修築城臺﹐招集流亡﹐亦日不暇給。未幾而則徐遣戍﹐旋攺赴河工。謙失謀主﹐已懷惆悵。提督余步云﹐又謙所素輕鄙者﹐但令其駐防招寶山﹐一時孤掌自鳴﹐無臂指腹心之助﹐不得不專任候補知府黃冕﹑知縣舒恭壽。時議增築外城。定海形勢﹐三面皆山﹐而一面臨海。雲飛欲盡圍濱海市埠﹐收歸城中﹐左右袤延至山麓﹐其三面則但依山爲城。謙方駐寧城﹐據圖說從其請矣。諍之者曰「賊逾山入﹐跬步卽在城內。且城分則備多而力懈﹐我兵登陟山嶺﹐未戰先勞。不如捨近水市埠﹐但加築內城爲新郭﹐庶受攻可守﹐實爲當前至計。」旣而撓於眾議﹐竟不果築。謙曾大父勇烈公﹐乾隆中開西域﹐有大勛。故自受任軍旅﹐每念系出將門﹐毅然以剿平醜逆爲己責。至則購重賞﹐號召沿海漁蛋﹑﹛奧山﹜嶼窮民﹐同心殺賊﹐禁斷接濟。招復漢姦之爲夷用者﹐許以自新﹐而責其後效。諄諭閭閻﹐毋遽遷徙。聞夷將出粵犯浙﹐馳文詰粵督﹐謂通商旣由粵代請﹐盍問其詢駁﹐折其桀驁﹐何至恣彼飄忽﹐貽禍鄰疆。義正詞嚴﹐粵中大吏終無以答。又訪求上年擒解夷官晏士打喇打哩之義民包坦等﹐親爲鼓勵﹐優加獎賚。蓋自伊裏布停兵不戰﹐夷得以羣遊無忌。民間𨿽抱公憤﹐已畏不敢前﹐至是驟形踴躍。有糾集多人﹐故假就買煙土﹐逕泊夷舟﹐或作捕魚潛伏山陬島澳﹐百端設法﹐誘擒夷黨詣官報受賞者。由是兵勇亦思愧奮﹐咸知用命。夷船先犯石浦﹐礁險失利﹐遽遊奕外洋。八月十一日﹐忽內駛撲岸﹐爲我兵擊退。夷合二十九船﹐橫截定﹑鎭洋面。風潮陡漲﹐鎭城外水深四五尺。裝帆起定﹐將乘巨浸來攻。官兵炮火並移髙阜不動。風轉西北﹐潮亦退落﹐夷轉帆遂向定海。十三日﹐午刻﹐駛至十三船﹐停泊竹山門外﹐先以三桅船一﹐火輪二進。雲飛擊斷其大桅﹐卽退。十四日﹐連帆逼攻曉峯嶺﹐我兵伏山後﹐夷下三板渡而登。國鴻擊殺夷兵無算。傍晚﹐繞至縣南孤懸之五奎山。越日﹐就山上支搭房帳。我兵排立土城遙擊﹐斃夷十數。又越日﹐攺從吉祥門駛入﹐攻東港浦﹐畏我炮火密﹐前且卻。旋再攻曉峯嶺及竹山沿﹐又斃其登岸夷眾。十七日﹐甫四鼓﹐卽駛火輪船衝入力攻。雲飛手燃巨炮﹐中其船上藥櫃﹐頓刻烘烈﹐船自焚盡。巳刻﹐一由五奎山﹐一由港東浦﹐一由曉峯嶺﹐三路分至。錫朋首當其鋒﹐夷冒死直前﹐我兵前隊傷亡﹐後隊繼進﹐夷屢卻復集。攻曉峯者﹐甫上嶺﹐卽自撤其舟﹐絕反顧。會我兵槍炮紅透﹐不復可裝藥﹐延至未刻﹐夷三四千﹐分路驅漢姦駕筏續進﹐亦捨筏登山﹐凶猛有加﹐勢難抵禦﹐且城尋失﹐三鎭同時陣亡。恭壽嬰城守﹐傷於火箭﹐飲毒自殞。將備弁兵苦戰迄六晝夜﹐筋疲力盡多死者。自接仗﹐連日風逆浪險﹐夷船梗阻﹐難以東渡策應。謙在鎭海﹐督步云守禦﹐自矢城存俱存。招集內渡散軍﹐亟調江寧駐防兵八百﹐壽春鎭千﹑徐州鎭三百﹐又攺調原發福建之江西兵二千﹐克期圖克復。然焦勞盼望皆未至。時鎭海防兵僅四千﹐謙自統千餘駐守城內外﹐步云所率亦千餘﹐仍守招寶山及沿江炮臺﹐總兵謝朝恩則率千餘出守隔江之金雞嶺﹐數皆不及千五百人。謙知兵力難敵﹐賊急﹐又不獲從容布置﹐則誓死報國。倉皇拜摺言「黑夷漢姦不下萬人﹐合宗來犯﹐而我兵必處處分守﹐夷可數日不攻﹐而我兵刻難弛懈。夷乘風潮至﹐前船退勢自與後船相撞擊﹐故以有進無退爲利。當玆艱鉅﹐計惟有竭盡血誠﹐獎勵士卒﹐不敢以兵單而退離鎭海一步﹐不敢借保民而受逆夷片紙。蓋事勢已洞悉胸中久矣。奏發﹐卽召步云盟神誓師。步云見謙死守志確﹐難以婉勸﹐已心惡之。及行禮﹐托足疾不跪。二十六日﹐夷船分犯金雞﹑招寶二山﹐隊各數千人。謙上城督戰﹐自辰及午﹐金雞山兵奮力下﹐擊斃夷數百。步云不令兵開炮﹐夷甫至山麓﹐攀援欲登﹐步云遽棄炮臺走。謙揮城上兵燃炮﹐截而止之。下者稍卻﹐卒繞轉山後﹐紛紛隨步云潰散。夷登據招寶山﹐俯攻鎭海城。守金雞山者朝恩﹐協守者冕﹐而分守浹港則朝恩子榮光也。謙以浹港去海近﹐守兵尙薄﹐且沿海路歧﹐處處可登﹐與其分路迎敵﹐不如握要合擊。使冕持令傳知朝恩﹐撤浹港鄕勇﹐移沙蟹嶺﹐與官兵合﹐無論夷由何路上皆可從半山下壓擊之。移定﹐夷果分道進攻﹐由浹港登岸者﹐繞出山後﹐環擊沙蟹嶺。朝恩力竭陣亡。謙是日將臨陣﹐先出所佩關防﹐付副將伸丰太﹐令賫赴浙江。及是﹐見大勢已去﹐詣學望北闕叩首﹐跳沈泮池殉節﹐爲從兵撈起﹐已昏不知人﹐亟擡之出城﹐輿至寧波府署﹐而後徐爲易濕衣灌救﹐僅存微息﹐寧波亦危在旦夕﹐不敢稍停﹐復輿至余姚縣﹐去城五里气絕﹐殮於杭州。

二十九日﹐夷船八﹑火輪船二﹑挾三板三四十﹐直駛薄寧波城東北。量水進泊靈橋門。城炮先已分運定﹑鎭﹐兩城連陷﹐守禦空虛﹐人心惶懼。寧郡六門﹐臨江者三。夷炮夾火箭﹐飛鉆凶烈﹐隨發隨擁而登。步雲開門拒殺數夷﹐被拒者繞至西門。其攻東門者爲將士周士徳﹑李宗白並力拒退。民捨爲飛炮延燒﹐男婦擠擁出南門。步云適至﹐獲漢姦二﹐而夷已攻破靈橋門﹐且至提督署。步云喊殺﹐夷放槍不及﹐奔入巷。步云騎爲彈擊倒﹐壓傷右足﹐不復搏戰﹐遽易馬出城﹐直奔上虞。寧紹臺道鹿澤長﹐知府鄧廷彩亦從以去。寧郡旣陷﹐浙江又失一重屏翰﹐所屬奉化﹑象山﹐皆被隔絕。𨿽府境迆西河道悉淺窄﹐夷舶不能深入﹐而漢姦誘其探水遞進﹐則小舟可隨地繞達。慈溪逼近夷氛﹐居人一時遷避﹐百室皆空。玆以內之餘姚﹑上虞﹑會稽﹑山陰﹑蕭山諸縣﹐亦紛紛逃徙﹐土盜因以四起。夷方以所得定海令﹑鎭海丞二印﹐多制漢衣﹐令漢姦所至煽誘。於是浙以西大震動。巡撫劉韻珂思握要守禦﹐保衛紹興﹐斷其長驅內犯省城之路。以曹娥一江下可以顧余姚﹑上虞﹑慈溪﹐上可以保紹郡﹐而所調壽春﹑江西﹑湖北兵仍未至﹐遂截畱先調之江寧旗兵駐焉。仁和鄭祖琛方以福建藩司在籍﹐謙知其小心愼重﹐奏以原官赴官營﹐迨抵鎭海而城已陷﹐折還杭州。韻珂乃令堵握曹娥江。祖琛亦以桑梓難亟不辭﹐與澤長及衢州總兵李廷揚﹐各以所招散兵往。臬司蔣文蘿亦出駐紹郡爲之聲援。而省城則實力淸查﹐募勇團練至二萬﹐以固根本﹐仁和令張印塘之力爲多。當謙死時﹐步云自知畏死罪重﹐欲以先走歸之謙﹐謂猶足掩飾也﹐爰以「謙率江南將備兵丁﹐星夜退走﹐衢﹑處二鎭兵亦借護送爲名﹐不復嬰城固守」謊詞入告。適韻珂亦舉謙屬官受遺賫印﹐及余姚死狀﹐殮送江寧事﹐一切詳縷以聞。上惻悼﹐褒忠賜卹﹐典禮隆厚﹐臣節昭彰﹐海內咸聞而隕涕。步云身爲本省提督﹐徒擁重兵﹐不能赴定海之難﹐又不能固定郡城﹐鎭海失則退入寧波﹐寧波失則退入上虞﹐率先奔潰﹐將弁效尢。其他節次遇賊聞風卽潰者﹐推原未嘗不由於此。乃厚誣忠義以自掩其迹。又親駐曹娥江﹐遇渡江難民﹐瑣尾流離﹐萬喙怨咨時﹐輒招與語﹐以謙夏間不合梟斬白夷け哩﹐致夷船此來特尋其報復﹐欲使百姓怨有所歸。殊不知夷欲未厭﹐故爲易帥敗盟﹐而粵不可再擾﹐所最易犯者定海﹐安得不仍其故智。不然﹐乍浦之犯﹐江南之擾﹐所梟何俘﹐所報又何仇哉。武夫狡詐﹐一至於此﹐適以增其罪狀而已。九月初旬﹐夷果以輪船挈小艇入犯﹐余姚城兵少民逃﹐無拒守者﹐所至焚掠而去。其後再入肆掠﹐凡五六日﹐退入慈溪飽掠﹐旋還寧郡。別夷駛入上虞之斗門窺探﹐退泊城外。又越五六日﹐至奉化﹐以云梯登城﹐開門而逸。凡三縣倉庫均拆毀。余姚亂民﹐於賊退後拒地方官﹐不使進剿﹐致縣內姦民藉以肆掠。官以夷在近不復能兼顧﹐又慮激變﹐因遂忍之。夷所在蹂躪﹐地方官令民間集貲權設席棚﹐挨戶支更﹐城辰啟酉閉﹐民日延領以待大將軍至。

●卷四

九月﹐命宗室大學士奕經爲揚威將軍﹐侍郎文蔚﹑副都統特依順爲參贊﹐收城剿賊。廣東巡撫怡良以欽差大臣馳赴福建。河南巡撫牛鑑擢督兩江。琦善已議罪下詔獄﹐出之﹐使效力軍前。舉人臧紆靑者﹐宿遷人﹐有智略﹐爲奕經所知﹐至是招商軍事。首勸先奏召則徐於工次﹐令其來浙襄辦﹐而止琦善﹐斬余步云﹐福建軍官並如江浙例﹐歸將軍節制﹐皆目前切要事也。奕經故謙謹﹐終以爲迹涉自專﹐不敢用其說﹐但奏止琦善﹐隨命荷戈出塞。紆靑又建議﹕「浙兵屢受挫敗﹐士气不揚。宜別調川陜豫三省兵六千爲新軍﹐遣員募選魯﹑汴﹑江﹑淮勇士萬人﹐加以沿海漁蛋﹐與近場鹽梟﹐並及江湖士盜二萬﹐分其名爲南北勇。以南勇備耳目﹐而北勇壯其膽气。使分伏定﹑鎭﹑寧波三城﹐不區水陸﹐不合大隊﹐不克期日﹐水乘風潮﹐陸匿叢莽。或伺伏道路﹐見夷卽殺﹐遇船卽燒。重懸賞格﹐隨報隨給。人自爲戰﹐戰不擇地。務令住舟登岸﹐諸夷出入﹐步步疑忌驚惶﹐所在皆風聲鶴唳﹐俟其魂飛气餒﹐然後蹙以大軍﹐伏舟港口﹐內外交逼而盡殲之。」又以「三城多通賊姦細﹐請令浙之官京師者﹐各保舉其鄕紳士耆民﹐按人密授方略﹐使各率士勇分伏﹐預爲內應。」奕經皆如議奏陳。得旨﹐諭奕經先前駐蘇州城﹐兵勇如未大集﹐毋逕赴浙杭﹐致使夷知有備。十月﹐抵蘇。隨員楊熙﹑聯芳﹑阿彥達﹐侍衛容照﹐並少年有志。蘇城故金粉繁華地﹐歌亭舞榭﹐最足動人豪興。所攜僕隸﹐𨿽諳師中紀律﹐受供張率如平時﹐不及加意裁抑。一時人多費重﹐訛言驟起。奕經頗有所聞﹐慮遂影響傳播﹐遽促移營嘉興。

以二十二年正月初吉赴杭州。畱特依順駐守。文蔚出渡曹江。十六日﹐奕經前駐紹興。兩人者﹐先於臘之望夜﹐同夢夷黨悉棄陸登舟﹐聯帆出海﹐寧波三城已絕夷迹。迨偵探﹐果有運械歸船之事﹐以爲佳兆昭著﹐連城恢復在指顧間。於是定議克期進剿。預計兵至﹐民捨必遭焚劫﹐戒諸軍入城毋載火器﹐但聽城內首姦爲應﹐縛其酋﹐挾以就款﹐自意策及萬全矣。浙地冬雪較往歲深且數尺﹐入春又連旬霪雨﹐小舟引火物旣濕蒸不可用﹐官軍以三城隔洋地廣﹐布置未周﹐請緩至二月中旬而後進。奕經意銳甚﹐僅許展至二十八日。下令統兵者﹐遇夷則排陣對壘。紆靑初議﹐所謂「遇便散攻﹐人自爲戰」之法﹐已變而不用。

二十二日﹐黑夷持書至三江口﹐約戰﹐大意謂﹕「如不敢戰﹐則還我煙價。因內地百姓尙知就我交易﹐故未卽長驅至耳。今必以定﹑鎭﹑廈門爲市地﹐如香港﹐方肯罷兵。」語狂悖如前。將軍還其書﹐調提督陳階平﹐挈壽春兵六百守三江﹐總兵李挈六百守歷海。越二日﹐進駐會稽東關鎭﹐又進駐余姚。原千總張天臺﹐購首盜能飛檐走壁者六七十人﹐偕藏藥衣枕之丁壯﹐先期陸續混入寧城。購夷姦郭大耳﹑安得掇﹑羅濮丹等﹐重賞有差。夷聞官軍勢盛﹐寧波一路﹐悉令夷目捨城還舟﹐畱大炮城上﹐守以夷兵數百﹐候拒我兵之至西門者。鎭海一路﹐則驅夷兵盡札招寶山﹐便俯擊我兵之入城者。師期旣預泄﹐故夷得及早爲備。奕經營於紹興之東關者三千人﹐文蔚屯慈溪二十里之長溪嶺者四千五百人﹐分其半以屬副將朱桂﹑參將劉天保﹐屯西門外之大寶山﹐使遙圖鎭海。提督段永福﹐旣爲粵翼長﹐潰失天字馬頭﹐至是在浙﹐率四千五百人﹐半伏寧波城外﹐半屯大隱山﹐備攻寧城﹐爲第一隊。壯勇則泗州知州張應云領第二隊。城紳杜寶辰領三隊。其鎭海﹑寧波屆中地曰駱駝橋者﹐亦令副將謝天貴率兵千餘駐焉。步云亦率三千人駐奉化。時鄕勇析分水陸。在陸者﹐令其沈船梅墟﹐隔絕寧鎭兩地夷船來往﹐俾不獲自爲連絡﹐應雲實統之﹐別令楊熙率勇伏於上虞爲之應。在水者﹐則專駐乍浦﹐雇漁舟潛渡岱山﹐圖定海﹐且俟夷船敗出﹐窮諸海而攻焉﹐海州知州王用賓實統之。處州總兵鄭國鴻﹐旣殉定海之難矣﹐其子鼎臣志切復仇﹐投軍自效﹐帶定海水勇﹐多挈火具﹐伺攻夷船。布置粗定。陸路兵皆按期乘夜冒雨而進﹐抵寧城﹐已晴霽﹐永福出所屯五百攻西門﹐千總陳兆平﹑勇目薛舉﹐各率兵勇以從。城內伏者起﹐斃守門夷賊﹐釘塞城上炮孔﹐奪門﹐啟而俟之。二十九日午﹐西城內夷使漢姦冠五品頂﹐加翎﹐迎我兵﹐大呼﹐謂夷先走東門出﹐宜亟追勿失。我兵莫能別﹐又察在城夷少﹐相率以入。應云﹑寶辰所伏勇﹐偵知夷姦目郭大耳匿府署樓﹐轉夷炮向樓擊﹐放火燒署﹐夷驚呼﹐巷戰多死﹐繞北門出我兵後夾戰。山西勇六七百﹐擊碎南門外輪船﹐卽入南城﹐適遇地雷轟發﹐遽退出。永福亦中火箭。我兵死傷過半。他夷踞街樓﹐登屋﹐夾街擲火如雨。墻髙巷狹﹐我兵仰攻復不利﹐無所施力﹐且戰且卻﹐舉力護永福退至城外。後隊適至﹐知我兵敗﹐不敢握城以拒夷。追至大西壩。永福竟趨東關﹐不復退保原駐之大隱。步雲中道聞敗信﹐終夜吁喘疾奔﹐而寧波城遂不可復矣。鎭海城𨿽有內伏﹐苦人數無多﹐至期﹐亦已開門待﹐自顧勢弱不能縛賊。天保與桂初約先後發。天保自大寶山率河南勁勇五百先至﹐依軍令﹐未攜火器﹐乏攻具﹐亟令出城運取槍炮﹐往返需時。取至﹐則天正黎明﹐招寶山夷炮已齊發﹐俯擊我兵﹐倉猝竄出城外。桂統兵後起﹐半道風雨迷失﹐不得如約至﹐而鎭海城遂不可復矣。兩城𨿽敗﹐軍士尙傷亡無幾。桂仍率陜甘兵千二百﹐還屯大寶山右。天保收竄出之河南勇五百﹐還屯大寶左。應云亦率原領兵勇還守慈溪。旣而文蔚調應云詣奕經營商軍事﹐慈溪守勇無主﹐一時潰散。夷以三十日闖進去寧三十里之故墟﹐我兵擊破其三板船三﹐獲白夷三。二月初二日﹐夷輪船三﹐至慈溪之城山渡﹐毀我火舟十餘﹑械舟三。初四日﹐輪船至姚江﹐焚我火舟數十。慈溪城外獲白夷﹐夷眾蜂湧來奪﹐三江守兵見者皆逃。夷兵數千復自慈溪登陸﹐越十餘里﹐攻大寶山﹐仍自撤其來船﹐止中途返者﹐噪令奮力前﹐意在必勝。桂督扛炮兵四百與戰﹐自辰迄未﹐我兵匿崖石樹林自蔽﹐斃夷兵四百餘﹐夷目巴麥尊亦被殺﹐我兵無傷者。夷旣深入﹐船先轍﹐欲返不可﹐懈而怯且甚矣。此時倘得一生力軍夾擊﹐可覆滅其全隊而謝天貴兵不至﹐應云慈溪之勇又潰不復集。天保兵火器失於鎭海之戰者多﹐徒守大寶山左﹐不敢張空拳下山尾賊後。文蔚所駐之長溪嶺﹐故與大寶山距近十餘里﹐桂請增兵數百爲援﹐不許﹐及暮僅發兵二百﹐而夷已分四百越旁港出我兵後﹐桂至是前後受敵﹐父子同死難。天保兵亦同時驚散。其乍浦所募漁舟﹐已渡岱山者萬餘人﹐分伏港氵義﹐亦用容照議悉散之﹐驟爲夷用。文蔚孤軍屯嶺上﹐隨員僉謂險無足恃﹐防夷夜攻﹐力勸棄軍而去。於是長溪嶺之兵亦潰﹐軍資盡矣。三城地殘破已久﹐夷意無所畱戀﹐而上虞﹑慈溪以上又勢難突入。江口咫尺一帆可達﹐議者每虞其北擾。其時軍聲不振﹐夷志益驕﹐有請「移營上虞﹐選新到未受驚挫之兵﹐出與決戰﹐誘之深入重地。一戰不勝﹐則增兵再戰﹐務綴其後爲之牽制﹐使無暇攺圖而北。庶幾可奪其驕矜之气﹐杜其貪索之謀。因遂乘便﹐乃可徐與議款。若但畏避不出﹐適以堅其出海入江之本意而已。」當時大帥不用其策﹐而誤聽軍報﹐以「慈溪夷兵登岸竟至萬有七千」奏。不知夷自倡亂以來﹐從未聞有此兵數。其國先後來船七十餘﹐僕鼎喳實分廈門之二十餘船﹐再擾舟山。合兵舶商艘計之﹐所雇漢姦並雜其內矣。當時訛言失實﹐徒張敵勢﹐喪師辱國之舉﹐良由前途探者虛詞塞責﹐有以致之也。

先是僕鼎喳分其廈門三桅船三﹐同至臺灣窺伺。其二阻風停泊未至﹐惟呵呋萬等一船﹐先抵臺洋﹐入雞籠口﹐爲我兵擊破。其一船繼至。怒求贖夷俘不遂﹐突撲二沙臺。臺郡守禦愈益嚴密。達洪阿﹑姚瑩以籌議方略要端有五會奏﹕一﹐塞港。二﹐禦炮。三﹐破其鳥槍。四﹐守城。五﹐稽察姦民。以防大幫夷船猝至。請別籌經費五十萬。得旨褒兪。二十二年正月二十六日﹐三桅夷船三﹐在五氵義港外洋向北而駛。時方以禦史福珠隆請﹐查訊臺獲罪夷﹐錄目莉空等供詞奏覆﹐盡得其窺伺臺灣情事﹐請決禁者於臺。二月三十日﹐三桅夷船一﹐帶三板船四﹐在淡﹑彰交界之大安港洋面﹐挾粵姦黃舟等七人﹐持姦目劉相﹑蘇旺書至﹐將招臺內逃匪張從等勾結爲夷內應﹐覓機便入口。同知曹謹﹑魏瀛﹑通判範學恆﹑知縣黃開基﹑副將關桂﹑遊擊安定邦率兵堵禦﹐別在港口迆北土地公港設伏。夷船畏軍容整盛﹐遽退。巡檢髙春如﹑謝得琛﹐預雇漁舟駛近夷船﹐使粵人周梓等以土音與舟問答﹐舟許以重利﹐令其指引海口。梓卽誘從土地公港進﹐旋爲暗礁所攔擱﹐船傾側入水。夷眾正擾攘間﹐伏勇齊起﹐搖蕩水勢﹐夷船不能開駛。官兵發炮奮攻﹐又急切不能裝炮回拒。船立破﹐夷眾墮水淹死無數。有跳三板竄者。復有數十夷﹐持短械﹐跳上漁舟﹐欲奪以逃者。兵勇合力圍擊﹐殺紅白夷數十﹐生擒十九﹐黑夷三十﹐粵姦五。所獲鳥槍腰刀﹐皆鎭海寧波營械。上得去冬奕山在粵奏﹐逆夷曾聲言馳駛回國﹐添派兵舶於明春大至臺灣。諭詢洪阿﹑瑩﹐「計大隊夷船萬一果復至﹐如何定謀決策﹐操必勝算。」並令查訊夷俘﹐五氵義港北去二船﹐究駛何地﹐此次擾臺船從何來。取供後﹐與上年獲禁百三十餘夷﹐提同從逆姦民﹐均卽正法。其夷目仍暫畱禁錮勿殺。三月﹐滬尾﹑中港﹑五氵義港﹑番仔窄諸洋﹐有夷船一。自北而南﹐復自南轉駛。艸烏船十數﹐或尾其後﹐或爲引導。滬尾漁舟有被牽去放還者﹐夷詢以滬尾水門深淺甚詳。郎喬生番山後大秀房洋面﹐亦泊夷船六﹐其一遊奕打鼓港洋面﹐艸烏數船亦隨之﹐見兵卽向西南而駛。黑水外洋亦望見夷船十。別有艸烏匪船﹐駛至四艸湖口﹐官兵擊沈其二﹐余卽駛遁。其夷船亦先後由南向北去。二十二日﹐夷船一﹐帶艸烏數船﹐在樹苓湖口外窺伺。兵勇又擊破其近岸者二﹐夷船在洋面開炮應之。炮子皆落水﹐旋去。越日﹐艸烏船八復至﹐擊沈其三﹐溺斃多賊﹐獲夷皮盔一﹐內營鳥槍一。土賊林山等﹐各備艸烏船﹐俟夷幫齊至﹐糾結其黨以應。別有賊黃勸等﹐亦出艸烏十餘﹐已與夷約爲向導﹐先畱夷盔於其船爲事成相謝之驗﹐皆爲縣營獲。而夏秋間乘郡戒嚴肆掠洋面之盜賊﹐亦分起弋獲。計夷船先後凡犯臺者五﹐而擊走者二﹐潛遁者一﹐破舟斬馘者二﹐卒不復誰何。蓋知其守備之嚴﹐無懈可窺﹐馴至受撫﹐不敢再圖入擾臺地矣。

奕經﹑文蔚旣以二月還駐杭州﹐戰火諸船盡撤﹐獨鼎臣以父仇未報﹐不肯聽令﹐仍聯火舟﹐圍燒夷船。隨員皆請治以軍法﹐奕經念鼎臣意出忠孝﹐不爲已甚﹐諾而不行。臧紆靑憤己計不用﹐而諸將又非可恃也﹐暴怒傷肝﹐眇其左目﹐將歸醫﹐入辭奕經甚力。奕經終以左右無運籌決勝之人﹐一時智士無出紆靑右者﹐堅不使去。紆靑旣畱﹐請復行伏勇散戰法﹐議數日乃定。是月十六日﹐再渡江﹐分檄諸路之帶兵勇者﹐副將托金太﹑遊擊髙峻﹑勇目王建功等﹐各以計密授其眾﹐俾得隨宜自效。於是兵勇仍伺夷出入驟起刺之﹐隨處驚擾﹐凡殺黑夷三百餘﹐擒夷目四﹐白夷五十餘﹐縛而獻於寧波。自是夷每見兵勇坌至﹐莫敢迎拒﹐紛逃歸舟。又獲漢姦之爲夷主謀者二﹐余姦聞之盡解散。鼎臣以三月朔﹐聯火舟數十﹐圍夷巨船於岑港﹐攻而焚之。又分所部攻其三巨船於別港﹐亦焚之盡。小夷船來助救者十餘﹐或焚或沈﹐無片板存者。先後焚溺夷兵五六百。副將鄭宗凱﹑守備徐賈寶等﹐亦乘風雨大作﹐密出火舟七十餘﹐駛近夷船﹐擲藥壇毀其船首﹐我船連排繼進﹐火焰飛騰﹐四面攻搶喊殺﹐夷船多被焚燒﹐溺死者又三百餘。同時建功等在定海口頭門搶擊擲罐﹐焚奪其船﹐殺夷目丁時儀之弟。鎭海令葉亦率勇火攻夷船於縣屬海口。時巡撫劉韻珂意在羈縻﹐奏請仍命伊裏布至浙主款﹐勿殺零夷﹐違者罪之。會奕經以海港焚攻夷船奏﹐賞復雙眼翎﹐文蔚亦復一品頂戴。有以鼎臣等虛報邀功﹐言於韻珂﹐方奏請驗實。鼎臣具四大艦﹐盡載所獲夷級衣械﹐及擊碎船板送核﹐且有不實甘當軍法語﹐事乃白﹐終受獎。

上命宗室尙書耆英署杭州將軍﹐爲欽差大臣﹐與參贊齊愼赴浙。兵勇自奉不許殺夷之令﹐所裁水勇﹐復受夷雇﹐轉爲鄕導。夷日造小舟﹐如內地蛋船式﹐求渡淺水﹐遂以船出海而入江﹐擾及松江。天一閣者﹐範氏藏書樓﹐世守至今﹐宋以來圖籍咸具。夷至﹐取所藏一統志﹐而別購內地之黃河﹑長江兩圖﹐略識地裏與江河梗槪。

先是﹐上年寧波失守﹐夷卽歸報﹐其國女王令再往天津﹐求得埠地通商卽止。至是月之初旬﹐夷之畱寧波者得國信﹐有行意﹐紳官皆未之知也。隨索其地犒軍銀百二十萬員﹐退出寧城。會各路兵勇大加焚剿﹐夷亦倉皇失措﹐果以二十六日登舟。越日﹐奕經乘諸路勝夷气壯﹐以大兵來收復﹐而夷適走。其在鎭海者亦以四月初一日下舟北去﹐畱夷兵千餘﹐分四舟﹐仍據守定海及錢塘江口龕﹑赭二山﹐而不敢窺杭者﹐知近年灘潮淤淺﹐防擱阻如福州也。

初九日﹐突犯乍浦。副都統駐防其地。夷先整陣船上﹐排列而進﹐隨進隨開炮。都統長喜率旗兵出拒﹐夷遽以小舟分路登岸﹐直攻東門。陜甘客兵以扛炮擊之﹐傷夷兵甚多﹐遂轉至南門﹐力攻。逾城入﹐盡焚滿州旗營。長喜見營中火起﹐知事勢已失﹐不復能抵禦﹐投水盡節﹐被救出﹐旋復投入死焉。乍浦兵力未嘗單弱﹐又先集有福建水勇爲備。旗兵率橫暴﹐平素蔑視土人﹐臨時每指摘以爲漢姦﹐卽水勇新至亦不堪其辱﹐已人人切齒﹐積憤甚深﹐戰正酣﹐驟舉火爲內應﹐拒賊僅數時﹐遽報失陷。兩年中所備軍資﹐一時喪盡。標兵有未及交綏﹐見而奔潰者。副將哈拉吉那被戳傷重。同知韋逢甲亦帶勇西行防堵﹐受傷被擄﹐不屈死。惟兵備道宋國經退走嘉興。會城聞而戒嚴。

夷駛輪船遊奕尖山口外﹐嘉興府平湖﹑海鹽二縣﹐水道相通﹐小舟可入。民心驚惶失措﹐勢驟危急。撥陜甘兵一千分往防守﹐並俟河南﹑廣西兵到境﹐截畱同出守衛。上聞﹐諭酌畱將軍參贊中一人駐曹娥江﹐余統將備弁兵速爲應援。十八日﹐乍浦夷臨岸列隊﹐城中夷亦絡繹出﹐相與鼓吹登舟。越日﹐二十餘船悉泊小軍山﹐旋開行而東。小軍山界交江浙﹐去乍浦近﹐蓋擾入長江之志已定於此矣。上以乍浦兵潰被破﹐不過頃刻﹐追咎潰散之由﹐實余步云有以倡之﹐屢走屢失城池﹐未議重譴﹐遂使人人各懷徼幸﹐相率效尢﹐嚴旨拿解治罪。伊裏布詣乍浦夷舟﹐晤商受款退兵事。無如夷當疊勝而驕﹐又窺見我軍怯狀﹐所要求多不可行﹐議不成而返。韻珂意夷重得前俘﹐還之﹐仇當立解﹐從此可與銷兵矣。隨奏出所獲白黑夷於獄﹐載乍浦以歸之夷﹐至而夷船先期啟盡﹐又攺道而遠送諸鎭海。俘還船不謝﹐受者亦嘿無一言以復。

當夷之離寧波也﹐諜者謂聞國急耗﹐以所屬印度地有警﹐不得不去者。蓋邊西有小國曰廓爾喀﹐在我後藏之南﹐與披楞部西隔小港﹐英夷據有孟阿臘時﹐以利誘披楞屬焉。乾隆中﹐廓夷並有其鄰哲孟雄部﹐緣交易擾及藏境﹐旋畏天威﹐悔而求貢﹐旣又叛服不常。五十七年﹐軍帥福康安﹑海蘭察徵之﹐檄哲等諸郡協力助攻。廓夷因索援於孟酋曰果爾那爾者﹐辭以國人市粵恩厚﹐義難背逆﹐拒不爲應﹐更兵襲其南鄙。廓夷遂卑詞表求內附。披又嘗櫝貽廓王珍寶﹐約親啟﹐疑而啟以囚﹐中機炮發而囚死。由是積與披部有隙。哲部越披﹐卽後藏地﹐中一山﹐頗險峻﹐有道僅容羊行﹐英夷鑿而寬之﹐可由披達藏。初﹐廓王溺愛其次妃子﹐觸正妃恨﹐置毒殺焉﹐窮死狀﹐誅其臣畢興。有烏大巴興者﹐畢興侄也﹐入披請兵護以還﹐廢王攺立正妃子。凡治畢興獄者悉殺之﹐籍及入貢中朝充使之兩噶基。使還不敢入﹐亦逃於披。爲廓夷所忌﹐潛使人詣我駐藏大臣﹐言「聞第哩巴察之莫斯黨與京屬打仗﹐願假我餉﹐得助擊之。大臣不知第哩卽謂孟阿臘﹐京屬謂廣東也。奏奉﹐查覆﹐得前大臣和泰庵西藏賦注﹐稱西南徼外大國﹐以爲蠻觸不必問也﹐助餉廓夷之議遂寢。及英夷疊犯閩﹑浙﹐廓知孟地空虛﹐自起兵乘間掩襲﹐大勝之﹐擄獲無算。英夷兵船方遠集中國﹐耀兵待款﹐欲全師還救﹐又徘徊慮中國訓練嚴防﹐再至機頓失﹐僅分船還至孟﹐以粵所得貲厚賂廓夷﹐贖還所擄男婦千人﹐就與約和而消其釁。此二十二年事也。中國因他市來者﹐略有所聞﹐而未詳審其故。英夷尢祕不以告人也﹐至是忽駛離寧波。適會其時粵中好事者﹐遂競傳孟阿臘夷埠麼忄老土番﹐久苦英虐不敢逞﹐今復緣出兵故括其貨舟﹐勒派其子弟爲伍﹐洶洶勢不可終日﹐因乘其兵行守虛﹐噪起突攻而盡殲其眾﹐殺顚地之弟某﹐奪復其舊據鴉片稅埠﹐酋馳輪舟倍道趨粵﹐亟召夷兵之泊寧波者﹐踉蹌返救。粵憤夷甚﹐乍聞謠言﹐紛紛傳述﹐幾於萬口一詞。官都中者聞而信焉。粵人禦史蘇廷魁講經濟﹐最畱心時務﹐見機有可乘﹐將有以慰聖心也﹐卽據所聞入告﹐請就此時﹐先修虎門炮臺﹐資他日抵禦﹐築城東大沙河堤﹐營龜岡東岸。時耆英方以欽差大臣馳及嘉興﹐上命特依順代杭州將軍﹐促耆英攺赴粵﹐確查印度及夷船回帆虛實﹐令相機攻滅香港﹐重整海防。未至﹐而夷船已大隊犯江左﹐復命回江堵禦。是時虎門炮臺尙阻於夷﹐未得修復。香港新爲海盜藪﹐夷駐兵千餘﹐盜目倚爲聲勢﹐各設堂號﹐沿海劫掠商漁﹐滿載則歸泊香港。奕山等設法招徠漢姦﹐爲之剴切曉諭﹐動以天良。投還者凡三千有奇﹐盜目之投首爲官用者逾半﹐羣願立功自贖﹐請興修諸臺﹐而各率其首黨拒夷虎門外﹐糾合香港漢姦爲內應﹐乘冬月潮縮月晦﹐出夷不備﹐突攻尖沙夷船﹐使表裏受困﹐一鼓殲旃。奕山心動﹐以商於。事持小心﹐始終謹愼﹐自惜乏權宜濟變才﹐海事更非所素習﹐初尙守則徐「由內及外次第舉辦」之議﹐旣目睹夷但擾閩浙﹐絕不與粵爲難﹐因循久隱﹐有順時聽天意﹐懼釁端再啟﹐觸夷怒勢不可收﹐特微言勸止其事。山亦不再言。而不知屢奉嚴旨復虎門﹐攻香港﹐將以牽制閩浙之夷﹐聖意固大有在﹐而轉以船械未備爲言。其運石塞海﹐不過一時從權﹐非經久制勝之大計﹐遂鐫職還都。伯燾亦緣廈門夷船未能剿辦革職﹐而代以怡良矣。

五月初三日﹐夷船闖入吳淞口。奕經聞北擾之報﹐馳檄令暫事羈縻﹐夷已突攻寶山。寶山舊設炮臺﹐正當大流入港之口﹐髙下適中﹐無突出水上四面受攻患。縣城亦去淞江口不遠。知縣周恭壽﹐號知兵﹐建議以臺城兩逼汪洋﹐惟口內東溝﹑江灣﹐並號險隘﹐可握以固守﹐欲棄海口﹐但設伏口內﹐誘夷至擊之。總督牛鑑不能用其策。而步云前在招寶山所領見賊卽潰之徐州殘旅﹐至是又使總兵王志元領五百以守小沙背﹐素藐紀律﹐日以詐索恐嚇爲事。民被騷擾﹐夷未至已哄然無固志。恭壽請撤而易他兵﹐實防民心激變﹐亦不從。初八日﹐提督陳化成率遊擊張蕙在南門外海塘與夷戰。化成久歷海洋﹐先二年擊閩海夷受傷﹐隨調江﹐稔知水師忄匡怯不可用﹐選閩中親軍教練之﹐兵志頓奮勵﹐防亦嚴密。夷在吳淞﹐畏化成不敢驟入。潛購漢姦﹐間道伏﹐覓便焚其藥局﹐爲所獲。甫縛斬﹐而夷船適進﹐炮懸桅上﹐彈子從空飛下﹐對擊良久。我兵運巨炮轟沈其大船二﹐二桅船檣亦被擊折﹐溺死夷兵二百餘。夷更厚集火箭﹐隨炮急攻﹐煙焰騰溢﹐較場附近民捨﹐轉盼延毀。彈箭所著﹐屋瓦亂飛﹐同時灰燼﹐將臺亦壞。化成勗勵將士悉力拒守。鑑初聞捷﹐自出督戰﹐與化成分守海口。夷再入﹐飛炮及山。鑑失色﹐知勢不利﹐匆遽旋城。方移動﹐而所督諸軍皆尾而潰走。夷遂乘勢大進﹐更以小舟繞至小沙背﹐徐州兵望風先逃。化成親軍不及百﹐手燃巨炮擊賊﹐臨危猶破一舟﹐志元亦遁﹐化成中炮死。恭壽領勇二千﹐力旣孤﹐懼賊圍﹐亦與塘兵及東炮臺兵一時並潰。寶山陷﹐鑑北走嘉定﹐上海震驚。參將繼倫急猝走松江。上海兵備道巫宜禊﹑知縣劉光斗相率以從﹐獨典史楊慶恩投水死。水勇無軍令約束﹐則相聚爲盜﹐焚掠難民。及夷七八船駛入上海﹐城市已空無炊煙。又二日﹐輪舟二﹐挈三板四五﹐至松江。壽春總兵尢渤﹐先相度違城八里之港口沈塞壞舶﹐領陜甘兵二千以守﹐教兵伏避夷炮﹐俟炮轟盡﹐然後發以擊之。夷連炮數千無中者。對擊至半日﹐夷力懈自退。越日又至﹐相持如昨﹐復力盡退出。松江之得免夷難﹐賴此。輪舟沿道量水﹐至泖湖﹐雇漁舟避沙綫引入﹐將窺蘇州﹐輪爲艸膠﹐遽捨去。至二十日﹐遂退離吳淞﹐而駛入大江矣。耆英與乍浦都統伊裏布﹐求款夷居間者﹐頗難其人﹐知洋商伍惇元夙爲英夷深信﹐思差出與周旋﹐慮其懼事後指摘﹐必將以老難跋涉辭﹐咨粵派員送其子弟赴江﹐未至﹐急不能待。常州鎭道請守鵝鼻嘴﹐鑑又以長江沙路屈曲﹐夷船萬不能深入﹐卻之。江蘇巡撫梁章鉅﹐方引病卸任﹐二月﹐居邗上﹐與運使但明倫言「夷猖獗必犯長江﹐則瓜州一帶口門當預爲計。揚州富盛﹐都轉管度支﹐盡可挹注。今大江兩岸口裏﹐滿號漕艘﹐不下千百﹐宜預調至﹐橫塞江口﹐鑄鐵索聯爲巨柵﹐艚內伏兵設炮﹐火器從頭艙中﹐穴孔以待。再集捆鹽夫丁一二千﹐予以械船﹐使並力堵禦。以廢船爲前茅﹐捆徒爲後勁﹐四十里外得此兩層握隘﹐夷未必能飛渡。」明倫深然其說﹐方調畫間﹐而夷已挾沙船引其輪舟漸次駛進﹐見諸險全未設備﹐而近水可以設伏之叢溝荻港﹐皆虛無兵炮。遂以六月八日直薄瓜州﹐以城空﹐過不入﹐越江路六百餘里﹐逕抵鎭江。鎭居江寧下游﹐枕北固山﹐運河繞其右﹐守以重兵﹐實有險可握。時鑑已至江寧﹐副都統海齡率其駐防兵千餘﹐合綠營兵六百﹐守鎭江。下令禁富戶出徙﹐犯者殺﹐兵緣是奪行人財物。虛傳城中藏有姦細﹐沿戶搜索﹐稍可疑者卽受誅戮﹐城內人人惕息。又不知預備守具﹐與團練民間丁壯協守。參贊齊愼﹑提督劉允孝以兵至﹐海齡拒不延入﹐但使禦賊城外。賊由西北登岸﹐爲我兵所擊﹐夷多兵少﹐相持者二三日。夷方攻北門﹐我兵奮力與戰﹐夷已分隊潛繞西南﹐梯陴上。守者亟手刃之﹐僅傷數夷﹐余已相繼而登﹐肩挨趾錯﹐不復可止﹐城上兵立潰。夷先就旗營縱火﹐城陷。海齡自縊殉節﹐其妻與孫並同時死難﹐驍騎校祥雲擲都統印入井﹐隨自投下﹐與其父及妻及二女亦同時死。夷入焚掠慘逾他縣。

鎭江旣破﹐僕鼎喳將如國王后命﹐仍遵海赴天津﹐再求通商地﹐中於馬理遜言而止。馬理遜者﹐夷官也﹐世及﹐稱秧馬理遜﹐幼禾曰秧﹐童時隨其父來粵﹐故國商以是名而別之。當嘉慶中﹐入貢使臣﹐卽以當年駐粵之大班司當東者爲之副﹐出粵洋﹐迎貢舟抵津﹐挈其父使司筆札入都﹐粗知中朝地裏政事。至是言「燕京漕運以江寧爲咽喉﹐今但盤踞江面﹐阻絕南北﹐卽可要挾﹐所求當無不如志。否但揚言將密招漢姦﹐挖衝髙家堰堤﹐彼慮工險費巨﹐合龍無期﹐阻於外舟﹐工亦難舉﹐計更無不得請者。事出權宜﹐將在外君命有所不受﹐但期有利於英﹐不必局守國王來文也。」僕鼎喳深然其言﹐隨下令諸船齊進﹐一路炮聲不絕﹐瓜州儀徵所有鹽舶商舟﹐焚燒殆盡。二十八日﹐集船八十五﹐直逼江寧城﹐勢益凶暴。先旣奉有「設法招撫許便宜行事」之諭﹐伊裏布已遣武舉張振龍﹑家僕張禧等﹐冒險赴夷船以候款開導﹐夷果停不復攻﹐而責覆款議殊亟。初六日﹐耆英至自丹徒﹐復遣佐領塔芬布﹑陳志剛等﹐與禧再詣夷船﹐切實論議。時民情驚駭失措﹐若岌岌不可終日。僕鼎喳終恃馬理遜熟悉情勢﹐條件皆屬其登覆。馬理遜先索三千萬員﹐稍減爲二千一百萬﹐中以六百萬爲補償煙價﹐三百萬爲續還舊商欠﹐千二百萬爲軍費。預擬過付期日﹐本年先交六百萬﹐余分三年帶交。侍衛咸齡亦偕往﹐語以「煙價曾由粵償還﹐今同一名目﹐可以重索﹐難達天聽。商欠自當淸結﹐但貿易利歸洋商﹐宜商欠商還﹐何以官爲賠墊﹐未免公私混淆。至此次因爾國稱兵﹐爰有軍費﹐若反取諸中國﹐是中國以錢買亂﹐何以服民。」因反覆與之辯論。夷眾同稱﹕「煙非產於英地﹐實爲鄰埠客商貨物。繳燒者久已折賠﹐在粵所收六百萬尙未及原價之半﹐必得此乃足所賠。又國商市粵年深﹐積欠數鉅﹐商疲且眾﹐懸宕稽延﹐今所索尙不及原欠十之一﹐請行粵關淸查﹐可以勒限歸款。是數仍有著﹐官但先爲保交而已。其軍費一項﹐因現已議和﹐來船均宜賞犒遣散。不給所欲﹐則船之退否非吾輩所能彊抑。倘有帆航仍畱內海﹐遇兵民勢必與戰﹐爭端再開﹐恐中國將來費更不但此。況艟艨所集﹐已阻遏京口要衝﹐一得當則令及早退出﹐所以裨補於中國者甚大也。」齡不便再言。夷復求賞給香港爲彼來商僑居地﹐聽在廣州﹑福州﹑廈門﹑寧波﹑上海四省五地﹐通商貿易。五口外仍不準商船駛往他港﹐違卽受治。齡等答以「香港之建造夷屋﹐在未款前已上事﹐尙可代請。至市地舊止廣州﹐今增其四﹐數實過多﹐不無窒礙。其開市貿易﹐如何輸稅﹐亦應預爲詳議﹐庶免臨時爭執。」夷言「旣有香港寄泊﹐此後船貨來者﹐較前宜倍﹐必得五地分售﹐方可通流不滯。稅屬公帑﹐自宜公立章程﹐謹遵中國成例﹐按則徵輸。廈門﹑寧波﹑鎭海﹑定海﹑乍浦﹑寶山﹑鎭江各城岸﹐一俟五口通商﹐便卽退還﹐不敢再事滋擾。將來貿易各關﹐並設領事官經理﹐用資約束而愼輸將。從前官設行商﹐侵克受害。此後請聽來商自投行交易﹐貨至責成領事赴關納稅﹐庶不受洋商挾制﹐期保久遠相安。」齡等仍令將市地刪減﹐夷堅執不從。最後又請「彼國官至﹐與中國官用平行禮﹐及事後將被擄夷人與被誘漢民﹐一體釋放﹐俾反側胥安﹐無復顧慮。」語畢﹐促諸人亟歸商定﹐諸人終以索費過重﹐瀕別有遲疑意﹐頗形躑躅。馬理遜因爲言「所有軍費馬頭﹐皆我國現請之數﹐非卽中國已許之數﹐歸自酌裁之可也。」

塔芬布等還報。當事僉以所請悉如夷初意﹐而索項視前轉奢﹐遷延莫決﹐難以遽覆﹐又使再往傳語。當往返議擬時﹐夷船已易白旗以俟矣。而漢姦有慮和議成不利己私者﹐七月初八日夜二鼓﹐夷聞漢姦哄播謠言﹐有「當事實無和意﹐不過借議款事暫杜急攻﹐已一面飛調壽春兵﹐晝夜馳來決死戰」語。夷酋信之﹐恐遂中我計﹐忽下令諸船皆易旗﹐約以次早復開仗﹐猖獗更不可名狀。當時相顧無策﹐慮及江寧城周五十餘里﹐防守兵力不敷﹐所調江寧﹑浙北﹑徐州兵﹐率挫敗之餘﹐斷難恃以克敵。又望見夷登據城外鐘山﹐俯瞰全城虛實如指掌﹐飛炮轟墮﹐勢必難支。事勢至斯﹐不得已咸願爲國受過。隨使咸齡偕署布政使黃恩彤面見夷酋﹐開誠告以無他﹐勸勿爲流言所中﹐致中道乖違﹐因盡勉徇所請﹐一切不復再加挑駁。夷眾乍聞﹐歡呼﹐喜出望外。於是鑑﹑伊裏布﹑耆英會奏﹐言「夷逼金陵﹐情形危迫﹐呼吸卽成事端。根本一有挫動﹐鄰近如安徽﹑江西﹑湖北﹐皆可揚帆直達。所請𨿽貪利無厭﹐而意但在求市地通商﹐尙非潛蓄異謀可比。與其兵連禍結﹐流毒滋深﹐曷若不惜巨費以全大局。所索紋平七折銀一千四百七十萬兩﹐商欠折二百十萬兩﹐行令粵商按數歸還。本年先交四百二十萬﹐就將揚州商人現給之五十萬員扣抵外﹐令江蘇捐備百萬﹐再擬於浙江﹑江蘇﹑安徽三省庫存及關徵粵庫通融借撥。其餘三年帶交﹐歲不及三百萬。彼國貨稅旣新加饒裕﹐可以作抵﹐較用兵費實不及三之一。至廈門夷𨿽退﹐尙未收復。香港﹑古浪澳﹑定海﹑招寶山﹐則仍據守未退。與其久被占據﹐不若歸我土地﹐旣願遵輸稅課﹐卽屬悔過向風。此後彼因自護馬頭﹐我卽借以捍蔽海疆﹐似爲國家之利。所請與官講平禮﹐虛文本可通融。事定後﹐亦應釋俘囚以堅和好﹐寬脇從以安反側。附單詳載條款以聞。」上念東南數百萬民命慘遭塗炭﹐彊爲遏抑加恩﹐勉如所請﹐而諭令反覆詳議﹐永銷後患。耆英等同詣夷舟﹐與立和約十有三條﹐善後事宜八款﹐鈐以關防。海關丁書巡役陋規亦悉予禁革。

八月初十日﹐恭值萬壽﹐夷官仰祝純嘏﹐虔請代奏。夷船以八月二十五日出江入海﹐諸帥設餞於正覺寺而去。給事中董宗遠力陳款夷不便﹐已無及矣。鑑以不守江口被逮﹐代以耆英。奕山﹑奕經﹑文蔚﹐皆得罪。沿海失守城池道府以下及失事將弁﹐皆予處分。恩免被夷地方錢糧。命伊裏布至粵議開市事。

佛蘭西者﹐西海故國﹐與英國並居大西洋同港﹐界接鄰近﹐各爭彊不相下﹐連兵構怨數十年。近𨿽經和﹐而各懷疑忌。船至粵者﹐英多而佛少。上年十二月﹐聞英市被禁﹐陰喜而陽慰之。王恐其偶勝益驕﹐則先受其睥睨。遣兵目眞時爾﹐士思利駕兵船一﹐來泊尖沙嘴﹐士思利入寓省館﹐引見大吏﹐偕所帶諳華語之夷僧玉遮﹑依裏達二人爲通﹐不受官通事﹐防泄也。奕山遂率當事同官﹐出城西潘氏園見之。夷目自陳其國王聞英夷遠犯中國﹐構兵久﹐恐其國商或波及受累﹐令其來護﹐因得便善爲解散。英素悍﹐自非禁以力不可。而彼與英方新知﹐驟苦攻之無名﹐願出與英酋講說﹐俟其堅執不見允﹐則曲在彼﹐乃可藉以交兵。語頗誠切。奕山等諭以英自津門轉粵﹐日加猖獗﹐天威震怒﹐今奉命徵剿﹐未便遽聞款議﹐辭之﹐夷目乃請自以己意與言﹐無論其意見云何﹐亦當入覆。旣去﹐會僕鼎喳方潛回香港﹐佛目與晤及矣。而士思利偶緣他事﹐尋於初春駛赴呂宋﹐畱眞時爾﹐以二月再入會城﹐呈遞說帖﹐仍以和解爲詞﹐勸給英夷香港﹐補其煙價三百萬。奕山疑佛目爲英居間﹐將圖異日得與分地而居﹐且爲探內地虛實來也。卽拒絕之。僕鼎喳又復離粵而北﹐佛目俟至六月﹐終不得我實耗﹐乃自赴江﹐仍將力任款事﹐折其貪心﹐得當以復我官吏﹐較在粵便也。迨抵吳淞口﹐英船已入長江。官上海者﹐其莫測其來意﹐不敢導之入。佛目不獲已﹐隨易小舟溯江﹐抵金陵﹐則所款議先已大定﹐馳奏且數日矣。遂廢然與英舶同返粵。

英夷自以香港爲彼國奉給地﹐遠在海口﹐諸國市舶所必經﹐凡貨船至粵者﹐欲抑使先就彼報驗﹐按船抽鈔﹐而後入埔輸稅中國。其至五口者﹐亦援香港爲例。佛蘭西﹑米利堅皆大憤訝﹐謂彼此同在天朝貿易﹐我非爾屬﹐誰甘受挾制。於是各自通書其國﹐以兵船至﹐將與英爲難。英酋自知理屈﹐頓止前說。兩國使臣適至﹐請入都密陳機宜﹐當事不可。而伊裏布尋卒於廣州將軍任。耆英馳至粵﹐許諸國並如英夷例﹐給以印冊﹐條列事款﹐各國乃喜躍而歸。其冬﹐僕鼎喳尙以歸師駐廈門鼓浪澳﹐候釋還俘囚﹐挈以還。遣其屬爾呋至臺灣﹐領所釋疊戰獲禁之夷。瑩傳見﹐告以百餘人中前後病斃及正法﹐尙存夷目九人。合以就款後﹐回自舟山﹐遭風爲臺官救起之夷目七多忍占與白夷二十五人﹐盡付爾呋帶出。爾呋感激﹐請瑩親臨其舟﹐燃六炮﹐懸彩旗百以迎﹐飲其太平酒而還矣。遽張僞示﹐以上年八月其國納爾不噠民船遭風雞籠洋﹐本年正月阿納船遭風淡水洋﹐皆逃生被獲監禁﹐總兵等貪功﹐以攻犯奏請正法﹐假使手執兵械奮勇相爭被擒﹐尙萬不容殲殺﹐是必請大臣奏明﹐堅求將臺官正法﹐家財交英分濟﹐文責大帥。於是大帥遂相繼以鎭道冒功請旨。上命怡良赴臺查辦﹐臺兵洶洶﹐共約詣行署訴。洪阿慮起風波﹐婉詞解散﹐百姓有焚香跪請者。迨委員堂訊﹐官勇隨有並未接仗之結。怡良據以責備洪阿。瑩自揣﹐受恩深重﹐今幸大局旣定﹐從此安人息事倘憤而訴爭執所獲贓物爲證﹐則夷酋必嘵嘵不服﹐大臣旣不可與對質﹐夷船未返或別生事端﹐所關甚巨﹐事機如此﹐止宜引咎。瑩先以夷在廈門﹐上書制府﹐請奏易鎭道﹐至是乃具詞請罪﹐怡良據詞奏覆。上聖明令解京﹐遂逮洪阿﹑瑩下詔獄。怡良內渡﹐尋告病還旗。代者劉鴻翔﹐盡取營縣義首稟報原牘﹐及所得夷船掠載浙閩營械﹑浙撫營員印文冊咨送。上深知二人功過所在﹐供甫上﹐旋出獄起用矣。

詔直隸江南總督籌善後﹐條上禦外防內八議﹐增設通永一鎭﹐駐蘆臺﹐控山海關以西。蓋奉天﹑山東爲京師左右輔﹐以天津爲中門﹐旅順﹐成山爲外戶。夷至天津﹐止新兵六千守直沽﹐助以義民始得安堵故也。僕鼎喳計逐臺鎭道後﹐隨還香港。至二十三年﹐始盡率其來船回國。

●卷五

僕鼎喳瀕去﹐畱綠衣兵守香港﹐五口分畱夷目開市﹐司稅務之領事亦至。所擄於寧波婦女﹐有失鞋裂帛纏其足者﹐載入澳門夷樓﹐作長夜飲。香山鮑某﹐方受雇爲夷守門。樓凡二層﹐上居白夷﹐下廝役。其夜白夷十餘﹐同聚居一樓﹐皆自江來畱粵者。婦女啼哭﹐聲徹樓下。鮑一時憤甚﹐思舉火燼其樓﹐已他出覓得藥﹐裹以入矣﹐轉思不忍婦女一時同死﹐且慮火發﹐救者至﹐己不能竄脫﹐遽止。

英商在粵﹐重開市易﹐益肆驕矜。舊制﹐大班不得乘肩輿入館﹐至是散商出﹐率乘坐﹐遨遊通衢。與內地人交易﹐動因口舌﹐陡起風波﹐愈以忿爭爲彊。所畱夷役﹐沿街攫掠市店貨物。買物論值未成﹐逕攜以去。又挾流娼招搖市上﹐遇平民﹐輒喝令急避﹐否則鞭撲陳之。市井之民﹐受者已不可忍﹐特畏官之禁﹐慮因是滋爲禍首﹐彊自遏抑而姑容之。始則會城眾怒難犯﹐久而並所近村氓之來城就工賈者﹐無不積爲深怨﹐僕鼎喳之未行也﹐夷館遣役出買零物去﹐不給值﹐索之﹐反被詈辱。旁觀者不平﹐助其回詈。役遽入館﹐糾眾夷持鳥槍出﹐視人迹多處施放﹐有受傷者。行道人一時駐足﹐哄觀不散。其夜火忽自夷館起﹐夷貨遷出﹐盡爲百姓推擲地上﹐無絲毫奪歸己者。米利堅諸國商﹐亦樓居毗連﹐財物聽其搬出﹐衛至河舟﹐無一人越館界入擾。當火盛發時﹐聞萬口齊呼殺賊。遠近水車赴救﹐皆挺刃而止之。員弁以兵役至﹐將爲撲滅﹐亦阻於萬手飛石不得前。越日火息而後散。僕鼎喳聞而憤懣﹐移書責﹐索賠所失﹐謂﹕「必舉兵入搜起釁匪類」。舉是日實在巓末﹐爲書以復﹐稱以領事﹐戒勿縱釀後禍。得書乃不敢言。同時澳門人亦有因英夷彊橫﹐殺其夷目於澳者。

初﹐奕山在粵時﹐上諭「有捐助軍資及以破夷奇計獻而行之有驗者﹐皆予重賞。」一時上書言事者踵至。奕山以軍務日無暇晷﹐而條陳者率請給貲自試﹐切中事情者頗乏﹐乃令就紳士勸捐局之在會城大佛寺者﹐收而準駁之。人旣眾﹐不能一一延諸座與爲面商也﹐則但批其詞﹐使吏錄而懸諸門。江蘇錢江者﹐在粵不爲士夫所齒﹐當時以爲失待賢智禮﹐遽肆詈。局紳不可復耐﹐乃言於官召而訶斥之。所交多爲不平。何大庚者﹐浙諸生也﹐爲婿於蔣文恪家﹐嘗習申韓﹐就院司幕﹐工筆札。則徐始至﹐保純延主隨員案牘。旣而就駐澳道員易中孚幕﹐病中孚爲澳夷誘弄﹐將入省代英夷請釋夷俘﹐先語則徐﹐旣而中孚果詣請﹐則徐以是信之。久於粵﹐目擊府署幕之有與商人往還者﹐慮有事必先泄於夷﹐屢切齒裂眥言之。懷平夷之策﹐卒不見用﹐每就江語。會夷恃撫﹐日益肆﹐粵中人有思倡義民挫折之﹐而不敢徑行者。大庚乃撰爲文檄﹐袖示﹐面稱其文詞﹐實不意其遽鏤板而張貼之也。爲江勸﹐聲言將以十月﹐集粵紳府校明倫堂﹐捐貲召勇﹐示夷以威。時款夷甫數月﹐船未返國﹐當事懼有中變﹐於是以倡亂拘江而戍之新疆﹐大庚遞籍﹐自是粵紳無敢復言夷事。

耆英旣代伊裏布於粵﹐相與議定開市章程。會以病開缺﹐耆英代督粵﹐恩彤亦來陳臬事﹐相與委曲調停﹐事事彌縫﹐不使稍生釁隙。

番禺紳士潘仕成﹑許祥光及鹺官﹐皆嘗出貲造船甚固﹐而未可出洋﹐於是有四省合巡之議﹐當事不果用。夷氛已靖﹐復修武備﹐沿海議造戰艦﹐詔派仕成監之。仕成因延佛蘭西人雷士壬﹐造洋炮水雷以進。粵人怨英夷甚﹐見仕成家或飲諸夷﹐不能辧何國也﹐則哄於其門﹐從容解譬而後已。

廣州府劉潯出﹐嘗杖雙門市民之未避前驅者﹐行道訛言驟起﹐以謂府署藏納英夷。萬喙如潮﹐假虐責良善爲繇﹐遽相聚而火其署。擲物火中﹐𨿽貴玩絲毫不取﹐與夷館受毀時相似。潯越後垣﹐走匿藩署。藩使傅繩勛﹐素得民心﹐出署婉語﹐以夷例不許入城﹐府署夷何所來﹐搜而弗見﹐宜各還﹐曉之再﹐始歡呼而散。福州開市通商﹐夷貨舟至﹐相挈入省會﹐與官吏通謁﹐講鈞禮﹐據烏石山之積翠寺爲廳捨﹐設牙旗鼓角﹐民甚驚擾。常以深夜騶從入城﹐官無如何。其居上海者﹐恃海道吳某幼出夷館﹐易而狎之。見輒呼其行次﹐拜會不分旦夕。輿夫用中國帽﹐而雜用五色爲纓緯﹐以表異﹐出入城門﹐士民無敢以爲言者。彼意以旣和好﹐且與平行﹐則不問城內外﹐皆可聽其遊處如土著矣。不知職貢諸國﹐非驗貢不得入﹐英𨿽列冠帶﹐而貢無常期﹐兩次貢舟﹐皆由天津﹐更無故事可援也。惟廣東民習見暹邏﹑越南﹐必隨貢物﹐乃入筵宴﹐易冠服而出﹐英夷無之﹐以爲中外大防﹐正系於此。凡夷有三五爲羣﹐思進太平門西門者﹐兩城門去夷館近﹐內城四門﹐尙隔外城﹐非夷可至﹐守者輒斥之退。民或遇見﹐輒頃刻聚千百人鼓噪其後﹐必使其急遁返而後散。太平門內外﹐市捨櫛比﹐城闥內日有設鋪售零物者﹐守兵三四﹐但駐所近﹐平時門實無容足地也。夷偶間往來人偶少﹐遽闖進焉。接門內爲狀元坊﹐順徳南宋狀元張鎭孫故里。過坊不數武﹐市民遇之﹐大哄﹐夷舉所持鞭竿辟人﹐於是萬手齊動﹐幾斃拳下。領事𨿽訴諸官﹐眾怒難犯﹐莫可誰何也。舊制﹐夷人以久住夷館﹐恐生疾病﹐故道光十五年總督盧坤奏定﹐許夷商於每月三旬八日﹐得往附近之花地海幢寺散遊一次。行則導以通事﹐分輩出次﹐不得過十人。及申﹐卽令返。有在外住歇飲酒﹐及出不以期﹐或逾所限人數﹐或別赴村落墟市者﹐並治及行商。自款成商裁後﹐夷眾益無約束。往往挾鳥槍﹐或袖小槍﹐駛其小三板﹐或雇珠江小艇﹐遠及四鄕遊泊。遇村集樹林叢翳處所﹐恆登岸彈取鳥雀。村民婦孺聚觀﹐言語不通﹐疑爲嘲辱﹐動至角口﹐夷必以槍擬之﹐民畏之急走避﹐如是者不知其幾矣。

夷難之作也﹐沿江上下數十村﹐去會城十里﹐近或二三里者﹐咸築閘設柵於其村口自衛。夷登岸未之入﹐則村民聽其自爲來去﹐見慣亦不異也。二十七年夏月﹐英商駛舟至黃竹歧村。村在城西上游﹐去城頗遠﹐有密林在村外。夷相率竟入其柵﹐婦女見而嘩﹐夷不知避﹐反舉槍以擊人。頃刻間﹐村眾畢集﹐鳴鑼﹐將遞傳鄰近諸村來護。夷益暴燥﹐狀凶猛﹐眾一時憤激﹐殺三夷﹐畀屍沈村外巨河﹐下石壓之而掩其迹。其艇亟駛遠﹐以事報夷眾。領事請耆英緝凶備抵﹐聲言召香港守兵入﹐火其村﹐語多不遜。耆英令其巡捕弁黃者華﹐會南海令張繼鄒﹐募漁人入淵﹐起獲夷屍。夷眾愈以被戕有據﹐多端迫挾﹐索多凶﹐請交夷館訊辦。時恩彤得罪﹐鐫巡撫職﹐徐廣縉新至﹐慨然謂殺人償命﹐法也。然一命一抵﹐法安可濫﹐不能魚肉吾民以徇夷欲而塞夷責也。乃召其村紳士﹐訊致殺之由﹐縛三人出﹐請王命於犯事之地正法。夷酋猶忄々不服﹐照會耆英﹐以彼國商不能不出遊﹐倘他村亦復如是﹐將何以處﹐非焚其廬舍﹐不足以息眾怨﹐杜效尢。耆英尋以省紳已自爲公函﹐約諸村毋許妄殺﹐後此永保無事復之。隨令府縣集省紳於大佛寺﹐合擬函詞﹐刻而徧貼﹐以慰夷心。夷酋知紳士持公論﹐亦稍知斂迹﹐不敢再有後言矣。

英國自稱雄西海﹐都但西河畔﹐築宮蘭侖城外。故宮之在城中者﹐猶相沿未廢﹐他國人至﹐必導以入﹐使徧觀焉﹐以誇壯麗﹐其俗然也。夷酋來者﹐每謂明明通商和好﹐宜相信無虞詐﹐尙何中外夷夏之可分﹐故所至視其城如戶闥。獨粵城垣門﹐與夷館相距僅咫尺間﹐轉不得一入。時時訟言於耆英﹑恩彤﹐始尙誠求﹐繼兼責備﹐閱時旣久﹐無復可以支吾。蓋夷俗期約至速且屢﹐不自知其瀆﹐微言之又不悟。兩人者日爲所促﹐相與躊躇至再。不獲已﹐姑許其一行宴會﹐而預爲設備﹐將假酬酢禮掩招入之迹。以爲一而不再﹐他日非因延請無緣自至﹐有所商則仍出而就之。權宜之舉﹐不激夷怒﹐亦堪以對我士民﹐顧尙遲疑未有期日也。二十三年﹐六月﹐省紳侍讀銜何有書﹐老成練達﹐方以創董社學受獎﹐有所聞。爰集同志具詞節院云「閭閻聞夷將進城拜晤﹐以此輿論沸騰﹐不知實有其事﹐曾已約許否。請率循舊章﹐免滋眾口。」耆英亦竊幸其詞適至﹐得有藉以謝夷也。但以「道路訛傳﹐初無成議﹐」大書揭而慰之。婉舉其事之可證驗民情者﹐爲夷告﹐而嘵嘵之來正未已﹐繼請而繼卻者屢矣﹐因循又越數年。

酋駐香港三年﹐例滿當受代返﹐恥在粵之眾﹐終未得請以入﹐見外中國﹐歸無以對居者。在來粵夷中﹐則己爲長﹐自謂責有專屬也。二十七年二月﹐行將屆﹐驟率其綠衣防兵三百﹐偃息旗鼓﹐從香港潛載﹐越虎門入。當時海疆安謐﹐貨舟梭織﹐虎門大啟。守者以爲運貨舟至﹐不復查驗。循內河趨﹐經獵得炮臺﹐碇舟臺側﹐接踵而登﹐出不意﹐挾眾釘塞我炮眼﹑澆藥水毀我炮樞。守臺兵倉卒裝械不及﹐遂聽其所爲。迨把總梁定海擊以炮﹐夷兵已一哄還舟﹐解纜順流西上﹐甫至夷館﹐不入﹐卽斷安瀾橋上下爲駐足地﹐逐市人﹐空其鋪捨而踞之。耆英出詰以私入故﹐則請廢館後通海之新豆欄道﹐收拓館地。旣許而立堵之矣﹐又請租河南地以建夷樓﹐則當日初與琦善講和條款所嘗及者﹐其後香港尙奉諭停給﹐所議已虛。迨定和約﹐準英國在通商埠地﹐出貲自與民間租賃﹐建樓立棧。但仍由中國地方官會同領事﹐體察民情﹐擇定地基﹐聽與內民公議租值。內民不得擡價勒﹐遠人不得彊租欺占﹐以期兩情允協。蓋願租則民自得利﹐不顧則夷當別圖﹐彊卽起爭﹐必然之理也。珠海南岸﹐舊稱河南﹐正對省城﹐生齒日繁﹐不獨鋪店民居寸金寸土﹐卽田塘棧捨﹐亦與荒郊僻岸者價值迥殊。其人比屋而居﹐非耕卽農﹐非商卽賈﹐自食其力﹐自謀其生﹐各賴咫尺之地﹐爲仰事俯育計。又其迆西壤地﹐沿水橫出﹐與今夷樓隔水相望。一旦租爲夷有﹐恐他日夾岸臨海﹐築臺置炮﹐勢成交牙。有事則來往帆檣﹐西道頓形窒礙﹐於民固有不便﹐而借以截阻黃埔各國商舟﹐設起貨入省﹐仍勒其於此查驗﹐復萌初得香港故智﹐更有不便於諸國。其南則地隨河折﹐由折處直下﹐卽爲西南入省河之鳳凰岡﹑東朗﹑雞鴨一帶。倘從洲嘴折處﹐別築一臺﹐卽有以握我西南鄕縣入省咽喉﹐龜岡炮臺﹐𨿽設而無所用。河南四十八鄕紳老﹐有識解事者﹐早慮及此。且夷之伎倆﹐久在百姓意中。彼就款於江南之大飽欲壑﹐與在粵之佯還商欠﹐皆事出已甚﹐非百姓夢寐能忘之事。今因有此約﹐令其舉祖宗百年世業﹐流離播遷﹐靡所定止﹐而拱手讓之﹐所得幾何。設令誘以租資重利﹐亦將糞土視之﹐萬無如意理。而夷酋未識其情勢所在﹐誤聽夷館賤役及洋商工伴子弟之所慫恿﹐遂一意卜居。謂耆英爲經手立約之大臣﹐總制其地﹐我責官而官責民﹐挾約而行﹐當無不獲。不復計及體察民情之爲何語﹐更未能思及地未許租﹐則所指爲擡價勒之詞﹐悉屬無根﹐隙莫可乘也。況歲租每視夷旺淡。西洋人之在澳﹐衰敗之後﹐租竟何如。徒予耆英以所難﹐貿易彊求﹐逼人過甚。於是耆英不得已﹐勉派府縣官頻傳業主﹐令議價值。未到﹐而徳酋竟以二十四年四月初二三四日﹐身履河南洲頭﹐自爲丈量﹐插旗志界。民見事在必行﹐越日集眾雙州書院﹐言出而發指者數千人。其老成者﹐謂與其生端事後﹐不如陳說事前。乃以情理利害四端﹐詳縷其詞﹐投以公函﹐斥其背約圖占之非。領事方遲疑未肯收書﹐而河南人已刻印四布。酋知眾議鼎沸﹐非恃耆英可以威脇﹐再往必滋意外也﹐爰暫止河南之議﹐更索租花地口之石圍塘﹐其流獘一如何南洲頭。且縉紳世業﹐何可利動﹐已廢然而返﹐是皆已事。至是逕以兵挾﹐覆述前意﹐劫以必從。耆英曉之﹐謂倘緩其期﹐將來或分任租值﹐尙有可商﹐愈迫則租愈不貲﹐亦非爾利﹐急之且必激變﹐正言以卻。顧英酋之來﹐本以求約入城爲重﹐實非有餘力租地﹐不過假作引端而已。故終之以定入城期請。謂﹕「地從民出﹐議租權旣在民。城爲官守﹐議入權則在官。非若租地之聽民自願者比矣。今西洋諸國﹐咸謂我難入此城﹐勢成騎虎。不得其期﹐則駐兵畱此不復出。」蓋夷兵之來已數日﹐人言藉藉。不調集兵力驅之使去﹐則民心時刻可動﹐動則酋與其兵皆粉齏。壞約啟釁﹐悉緣諸此﹐而酋又崛彊不可以口舌爭。於是慨然與訂二年後予入城之約。謂二年中﹐以官調紳﹐以紳調民﹐至期庶幾可掃徑相待矣。夷酋與訂約﹐而後從容挈其兵還香港。事定﹐耆英復定海而遷其官。酋旣歸國﹐則以入城期定告其王﹐凡鄰邦之商於其國﹐及其印度﹑亞墨利加所屬之地﹐盡以是鋪張其詞﹐招其屆期至粵觀禮。他國商之在粵者﹐𨿽曉然於民志之不可奪﹐而明明有大臣期約在。習聞耆英爲太祖皇帝天潢支屬﹐協贊綸扉﹐持節出辦夷務﹐體統冠諸大吏﹐必有以動上聽者。粵民縱彊悍﹐而惟縉紳言是從﹐倘上許彼入城﹐紳士自不敢異議﹐百姓惟有隱忍﹐究何能爲。以是信入城之舉之非虛語﹐方將相約隨英夷後﹐觀其所爲﹐且自以同一準市之國﹐中朝斷不忍厚彼薄此﹐將俟英夷旣入﹐然後援以爲請。凡此皆諸夷意中所有﹐亦事理之所必至也。

無如耆英先期以在粵久﹐奏請述職﹐得兪旨﹐命以二十九年春暖來京﹐擇正月行矣。瀕行﹐請以廣縉佩大臣關防﹐權督兩粵﹐而布政使葉名琛權巡撫。是年﹐兩載期屆。二月﹐夷酋以文來請踐入城約。始猶出以正言﹐繼且煩絮操切﹐堅執前議﹐勢不可止。廣縉念中外大防﹐在此一舉﹐此而不力爲阻遏﹐他日將時以宴會至﹐固無辭可拒﹐是又與福州﹑上海等。而密察民志﹐城鄕萬眾﹐無慮婦孺﹐鮮有以聽夷之入爲當者。縉紳卽或面從﹐亦必退有後言。且夷假禮以來﹐安知其不包藏禍心﹐逞其平日詭譎之見。或事後求地爲行署﹐甚或臨時索所經官舍﹐畱其徒居之﹐不惟立生口舌﹐抑且驟起兵戎。就使聚兵設防﹐萬不至有當時之失﹐而大釁卽從此開。況耆英親自許之﹐乃先時而去﹐責其難於後人﹐艱巨之任﹐惟志定足以肩之耳。於是不俟徘徊﹐已默定拒夷之志。及商於名琛﹐更謂﹕「官民合心﹐方稱同志﹐無怫百姓以順夷理。且民情若是其堅且眾﹐夷一動則民頃刻生變﹐勢難終日﹐官轉無立身之地。惟有拒諸城外﹐縱有他故﹐亦官與城爲終始。其事實有把握﹐已先單銜具折密陳情形矣。今我兩人和衷一志﹐順民心以行之﹐復何疑之有。」商旣定﹐廣縉乃先備內防﹐自省河以東諸炮臺﹐選擇將弁﹐誨以方略﹐俾俟夷闖入﹐沿途迎擊。分繪要隘臺墩圖紙﹐核其所有炮洞﹐計一炮裝藥施放﹐洗刷移運﹐應需兵士若干人﹐使臨時各事其事﹐是爲首班。別預備策應者﹐各如其數﹐爲次班。又別備補再策應者於後﹐人數亦同﹐爲三班。塡寫首班策應及補策應各兵士姓名於臺﹐圖所宜ㄢ立處﹐令其各守位次﹐寸步不移。首班勝則已﹐如一人傷於賊炮﹐則策應者亟趨前而補其缺﹐傷者散兵扶以下﹐而所備再策應者﹐又亟趨前補策應之缺。首班戰久而懈﹐或猝遇暴病﹐則領兵之弁﹐以所備之策應遞補﹐直至三班皆受傷盡﹐然後聽其敗潰﹐不復責戰。所選儲炮位﹐亦按臺洞各備三炮﹐放多炮熱﹐卽令輪換。先以圖使將弁選精壯軍士﹐詳爲指示﹐令知此次戰守﹐系一省官民成敗﹐所關最重。不特不能如往日見夷自潰積習﹐但於派定立處﹐稍離分寸﹐及臨陣告退﹐卽自代有人﹐亦按軍法。並令一月前點定班兵﹐開誠告以人之勇怯﹐原出天性﹐非可彊抑。自揣或至臨時瑟縮﹐未能自信﹐或家有老親﹐或尙無子息﹐內顧不能無所系戀者﹐仍準其預期請假﹐事後許再充伍﹐不罪。俟其慨肯以身殉國﹐對天矢誓﹐情形踴躍﹐又察其平素體健技精﹐無他隱疾者﹐諄諭以一經應命﹐當自視其身已死﹐歷詢不悔﹐始取其切實甘結﹐書名畫押﹐保以親屬﹐而後分班帶入節署﹐親許以功成優拔﹐死者官養其家。於是憑將選弁﹐憑弁選兵而驗於將﹐兵將人人自請效命﹐萬伍一心。次第籌積軍資衣甲﹐皆制備外郡﹐封解軍局﹐絡繹內運﹐而省城民戶毫未知覺。密飭中軍副將﹐召近城社學紳士﹐假捕盜名﹐令各歸勵械聚勇候撥﹐分社延見﹐使各不相知﹐亦屬其各不相謀也。社學原議﹕有事官爲調用﹐給以口糧﹔無事各歸耕農﹐勇出自民﹐隨時可備。

布置旣畢﹐乃揭牌於轅﹐以某日出閱虎門舟師。時夷酋文翰已代徳來駐香港數月矣。聞廣縉巡歷海口﹐思乘其出劫之於舟﹐俾險浪驚心﹐倉卒間必踐夙諾﹐較以文爭易而不慮再有遷延也。則請臨其舟﹐廣縉慨然許之。夷舟方碇內洋﹐隨行官吏﹐咸謂風濤固不測﹐且身入虎羣﹐履其至人之尾﹐設有變﹐將柰何。廣縉曰「若輩慮彼敢遮畱我乎﹖畱我不有水師提督在乎﹖因語提督洪名香﹐若我畱彼舶不還﹐可悉舟師攻之﹐我自有處﹐勿以我故遲疑投鼠忌器也。」言已﹐欣然掉扁舟﹐越重礁險澳﹐乘如屋浪起﹐跨登夷舶梯二十餘級﹐至其舶樓﹐從容顧盼﹐旁若無人。從官不得已﹐羣隨以上﹐風舟搖蕩﹐相顧皆股栗無人色。文翰握手﹐延入艙後﹐免冠爲禮﹐遽杜其門﹐隔從官於門外。厚設機﹐一卻卽閉﹐堅牢如壁﹐不可復啟。廣縉談笑自若。文翰袖出所陳事數款﹐率貨稅之瑣屑者﹐求面爲許允。廣縉隨閱隨舉其不中理者﹐手指口駁﹐索筆而刪之。文翰下气低聲﹐固固乞請。廣縉固卻之﹐色頗莊厲﹐侃諤開導至良久﹐聲瑯瑯徹艙外。從官聞未悉所繇﹐欲入不可﹐僅逡巡以俟。最後﹐忽更端起言﹐中國許我入城﹐兩年前約以今日﹐今我國諸凡備具﹐專候示我期日﹐請必定期而後返。廣縉曰「耆相之許爾﹐在我來粵之先。我來未奉詔諭﹐何能妄予爾期。且百姓之不肯聽爾入﹐原執千百年舊章﹐爾在此當有所聞。億萬同心﹐我更何能自主。是當以夷情民情兩相歧異之故﹐入告大皇帝請旨。我爲疆吏﹐必有所遵奉而行。今爲汝由驛馳奏則可﹐私予爾期則不可﹐有旨卽有期﹐不得旨期將誰出﹐爾宜少安毋躁也。」文翰問批折還當在何日﹐遂舉由粵達都往返常程﹐約略告之。文翰以爲緩﹐願自備火輪舟出粵洋抵津代遞。廣縉哂曰「奏折拜登﹐本朝自有定制。沿途所過關津驛站﹐各定時刻﹐皆有專官。處分綦重﹐安敢違制。以進呈請旨重件﹐輕付外國﹐罹譴責。且汝舟近日亦安能徑至天津乎。爾居粵地﹐一切當遵天朝法度﹐勿率性生事可也。」文翰語塞﹐卽送出﹐仍下小舟。騎浪還虎門。越日來報謁﹐予之食﹐食次﹐囁嚅間再欲有言。但諭以靜候旨意﹐語不及其他。旋省﹐直陳其事﹐夷酋自意事有成約﹐耆英方在朝﹐當陳明在粵訂約緣由﹐計無不得請﹐卽未遽允﹐亦必命督撫酌量現在情事﹐以定可否﹐我請已堅﹐微露彊入之意﹐大皇帝縱不欲逆民志﹐亦重慮失信遠人﹐有旨令粵官自定﹐官又何詞可以卻我。故自陳請後不復喋喋。但自爲數日計程﹐盼折回如望歲。稍逾往返期程三二日﹐卽令其副兵自曰贊臣者﹐輕舟私入夷館﹐探聽消息。及奉到綸言﹐大意以爲民心卽天心﹐在彼重譯來斯﹐更不宜與民頡頏﹐念萬里貿遷不易﹐官吏當隨時爲其保護貨物。糸由繹聖謨﹐蓋有萬民一體四海一家之意﹐非臣下所能窺測﹐更非外夷所能議擬者矣。旨旣宣布﹐夷始知上意。其國商人一時敗興。有轉咎文翰不如徳之一請卽許者。有追咎徳當時從兩年約﹐不能隨許隨入﹐致鑪竈另起者﹐而他國商因亦從旁以爲笑柄﹐微詞諷激之。於是夷酋文再至﹐責中國信義之邦﹐不合反覆若是﹐更爲危言相挾﹐意殊悻悻。廣縉至是正言答之曰「曩者江南議和後﹐中國重信義﹐凡夷船之經我口岸者﹐聽其出入﹐不復詰查阻禁。蓋設誠相與也﹐耆相親主和議﹐初不料爾國前兵目之潛載卒械﹐掩我不備﹐毀炮樞而塞炮眼也。其時兵不及調﹐炮不及易﹐爾兵深入據橋﹐阻遏行路﹐民情驚駭﹐瞬息便釀禍端﹐乖和局﹐故酌量緩急輕重﹐不得不權宜約以年分﹐許以入城﹐使爾兵目如願而出﹐以保和好於未艾。是信義之失﹐爾國先之﹐而反以責人乎﹐耆英之奏請陛見﹐實逆知民心之不服﹐舉國胥無異詞﹐不能爲左右袒也。」夷得報﹐已辭勞﹐則又彊詞以辯。謂﹕「事必自度可行而後許﹐許則必踐方成丈夫。當我兵入時爲數無多﹐何難一戰。戰不敢而後許我﹐許而復背﹐中國他日何以示信於人﹐我今日又何顏以對他國。不得不率我兵商﹐一擁而至。且聞省中方團練﹐壯勇皆董於官。旣慮抗官匪徒出而拒我﹐何不卽分所練勇﹐拒亂民而衛我入耶。」又答以「民情所在﹐旣屢舉相告。今民自團練﹐實維汝故﹐而猶嘵嘵不已﹐反欲爲疆吏者率民拒民。背理逆勢﹐愈言逾遠。此後不必更勞唇舌﹐請卽挈爾兵入。我爲粵大吏﹐當四開城闥以待爾﹐其試之。」郵牘凡數返﹐輾轉辯論﹐端且百出。當是時﹐自上冬迄三月﹐會城粵秀書院監院﹐刻印公柬﹐延集越華﹑羊城二院同事﹐曁城中在籍紳士許祥光等﹐及內外城以遞河南居民鋪店﹐按其街約﹐予以規程。勸家自出丁設械﹐爲拒夷入城之備。預期分詣諸街約﹐剴切與商﹐一時雷動云合﹐自老城而及新城﹐新城而及四郊。河南人亦創隆平社學﹐同時響應。地大者至數千人﹐少亦數百﹐按日分期自具所練丁勇名數﹐柬報粵秀。隨以其夜﹐延官紳同集其公所﹐壯目帶令籠燈執械分隊以過。越日﹐官出炙豬水酒獎之。自城內而城外﹐遂及河南﹐以次校閱。旬日間﹐得十萬人有奇。當勇之夜出也﹐四城燈燭照耀﹐殆同白日﹐槍炮聲聞十里﹐首尾凡十旬。城西之密邇夷館者﹐登層臺四望﹐了在眉睫。其稍遠者﹐若新城以內﹐若河南南入村落平視阻隔之處﹐夷設巨鏡﹐髙擎而倒影之﹐火點如亂星﹐諸夷結舌不能語。戒館役黑夷﹐未黃昏﹐卽自閉前後戶﹐市肆暫停交易。諸貨旣驟壅不行﹐香港微有所聞﹐猶未暢知其事﹐知亦未盡信也。迨副兵目以文翰意入探夷館﹐舉所見告。會紳士恐夷酋尙未深悉利害﹐頓成糾結﹐集繕公函﹐語以民間設勇事﹐使通事賫書至領事所﹐令轉致文酋。適副目入探時﹐方同集舊洋棧。領事正寓其鄰﹐慮書詞至﹐彼不克暢明曲折﹐卽令傳語領事﹐將親至曉之﹐令勿先避。領事迎入﹐招副目圍案而坐﹐遂悉舉今昔情事之不同者正告焉。副目領事並唯唯。副目出﹐而文翰請自後停止入城議之文亦至。

奏入﹐聖情大悅。諭曰「夷務之興﹐將十年矣。沿海擾累﹐糜餉勞師。近年𨿽略臻靜謐﹐而馭之之法﹐剛柔不得其平﹐流獘以漸而出。朕深恐沿海居民有蹂躪之虞﹐故一切隱忍待之。蓋小屈必有大伸﹐理固然也。昨因英夷復申粵東入城之請﹐督臣徐廣縉等連次奏報﹐辦理悉合機宜。本日又由驛馳奏﹐該處商民深明大義﹐捐資禦侮﹐紳士實力﹐入城之議已寢。該夷照舊通商﹐中外綏靖﹐不折一兵﹐不發一矢﹐該督撫安民撫夷﹐處處皆抉根源﹐令該夷馴服﹐無絲毫勉彊﹐可以歷久相安。朕嘉悅之忱﹐難以盡述﹐允宜懋賞﹐以獎殊勛。徐廣縉著加恩賞給子爵﹐準其世襲﹐並賞戴雙眼花翎﹐葉名琛著加恩賞給男爵﹐準其世襲﹐並賞戴花翎﹐以昭優眷。所有粵省文武各員﹐著徐廣縉等擇其尢爲出力者﹐酌量分別保舉﹐候朕施恩。至我粵東百姓﹐素稱驍勇﹐乃近年深明大義﹐有勇知方﹐固由化導之神﹐亦系天性之厚。難得十萬之眾﹐利不奪而勢不移。朕念其翊戴之功﹐能無惻然有動於中乎。著宣布朕言﹐俾家諭戶曉﹐益勵急公向上之心﹐共享樂業安居之樂﹐第其勞﹐錫以光榮﹐毋稍屯膏﹐以慰朕意。欽此。」時將軍穆特恩﹑副都統烏蘭泰﹑托恩東額﹑水師提督洪名香﹑粵海關監督祥麟﹐並以合力同心﹐各盡其職﹐照軍功議敍。粵中紳士﹔候補道許祥光﹐歸新班卽選﹐候補郎中伍崇曜以道員選﹐皆給三品頂戴。員外郎金菁茅﹑鮑俊﹐並以郎中選。同知許禮光﹐盡先選。書院監院教官梁廷丹﹑張應秋﹑丁熙﹐各給內閣中書銜。羅家政給五品銜。餘各就原職加獎有差。督帶城內外河南壯勇者三百七十三人﹐皆咨部獎。有職者遞進一階﹐無則給以九品職。是役也﹐海內智勇之士﹐咸嘆繼者之無所措手。而夷酋自謂詞直理順﹐亦更不作絲毫將就之想。以爲百姓𨿽眾﹐若抗違官命﹐卽屬叛民﹐粵民斷不肯出此﹐故始終責樞紐於官。且自香港整棹以入﹐虎門旣無所阻﹐此外卽非所慮。況官畏生事﹐勢不得不衛以兵旅﹐百姓其如官兵何。初不料督撫之協力同心﹐有以感紳民之速之深﹐一至於此。宣旨後﹐已不能斤斤責於官矣。倘其始終不悔﹐則入者不旬日必片板無存。此時亟圖自全之術﹐惟有退居海外﹐知他國之以恥笑見激﹐實速其禍。棉塞兩耳﹐庶不致並香港駐足之地亦遭折毀﹐帆隨轉﹐尙見知幾。蓋當時新安先設有社學﹐九龍附近﹐尖沙一帶﹐貧民向以牛羊米濟夷﹐不過利其厚值﹐而久矣苦其暴戾﹐積怒者深。其春已自爲團練﹐將俟夷眾一離香港﹐驟起殺其寥寥守者﹐毀其樓捨﹐付之一炬。夷入虎門一步﹐方爲百姓所拒﹐入內河愈深﹐見拒愈眾﹐萬不暇外內兼顧。事幾捷如影響﹐若數計而龜卜焉。然釁隙從此復開﹐𨿽快意一時﹐究非謀國之善﹐不如其自知之而自止之﹐國威以是而神﹐聖心以是而慰﹐馭夷操縱之方﹐以是而行﹐尢爲美善並臻之道﹐是可識方隆之國運耳。

論曰﹕當夷事初起﹐民謠無端自城遞傳鄕曲﹐七字爲句﹐多離奇難解。有曰「黃虎之年定干戈」者﹐其後果以壬寅就款﹐豈天地劫數之一定不可逃者乎。自虎門陷﹐夷接迹省河﹐所求率悖理疊出。市斷﹐商舟皆載兵至﹐以日而增。甫撲廈門﹐知不可久﹐則巢浙之寧波﹐又以餘力攻乍浦﹐緣是以突入長江。其勢甚凶﹐其志甚銳。兵隊皆出雇募﹐酬貲重而驅策嚴﹐火器又爲西海數百年長技。我軍之北﹐不盡關武備之廢弛﹐與將帥之無謀也。林文忠理海事﹐首先至粵﹐旋秉節鉞﹐所徵者粵兵﹐所籌者粵餉。但一意嚴守口岸﹐使藩籬自固。臨海門而激勵之﹐眾卽爲用。終其任﹐未嘗有所挫失。論者遂謂文忠倘獲始終其事﹐必能令桀驁之夷叩關悔罪﹐由我操縱﹐畏若神明。爲此說者﹐誠有見。文忠聰達諳練﹐集思廣益﹐視國如家﹐兵旅所過﹐文戒預頒﹐村市秋毫無擾﹐及遇敵臨陣﹐又教以成法﹐人人爭先﹐其忠勇之气﹐早有以懾服遠人﹐推誠士卒﹐夫是以信於事先﹐萬口同詞耳。不知夷意主爭市侔利﹐傾國以求嘗試﹐先定曠日持久之謀﹐不得逞於粵﹐則肆毒於閩﹑浙﹐粵能阻其入﹐不能阻其出。省河內擾之日﹐文忠適奉如浙之命。夜送諸佛山﹐方且臨別欷﹐嘆洋氛不知何時可了﹐蓋至是𨿽文忠亦無如何矣。然夷之伎倆﹐全在恫喝以取虛聲。兵食資於商人﹐貨滯則商無所出﹐船愈多而費愈重。漢姦𨿽有供火食者﹐究非可長恃。往往重子息﹐假諸澳夷﹐不可得﹐以禮拜日責捐於商﹐有僅應以數員者﹐明明勢已窮蹙﹐久將益乏。文忠刺取其新聞紙與月報﹐洞悉其情﹐持之頗堅。旣而事起波瀾﹐猶深扼腕。果使粵中無六百萬之與﹐帆航鱗集﹐售煙爲食﹐所得幾何﹐曷敢他出﹐縱至浙至江何能爲。且亦斷不肯以空虛難繼之貲﹐深入南北適中進易退難之地者。鄭成功之冒險一試﹐轉瞬而捨舟逃命﹐彼獨無所聞見乎。況粵議款時﹐佛山炮已鑄成﹐所未備者船械而已。戰於外海﹐必求巨艦﹐今旣層阻深入﹐盤桓內港﹐東南洋商船之在省河﹐拖風繒居之泊陳村﹐一日可招者﹐以百十計。倘移款夷之力﹐以收召漢姦﹐嚴備守禦﹐此中良有把握。卽不然﹐以堵河設勇之數百萬﹐與泥城編札制造之物﹐移諸戰守﹐明罰厚賞﹐背城一戰﹐未嘗不可驅夷於海外。顧大用所在﹐非文忠無見及者﹐惜乎其去之稍速也。琦侯之款夷也﹐所許數與粵他日同﹐而前之款無他省之累﹐後之款開他省之端。從後日款於江者而兩兩較之﹐不得謂琦侯鹵莽而許﹐乏先見之明。所不能解免於眾口者﹐天津初接﹐無所持以折服諸夷之膽﹐反以粵事辦理不善爲言﹐適足長夷驕而啟夷侮。迨抵粵﹐又取所備一切而盡裁之﹐事事務與相反﹐而卒爲所挾至此。然後知夷之詭詐出意計外﹐自怨所請有因﹐而不見信於君上﹐不見信於粵民。至於匹馬單騎赴萬壽宮﹐怡中丞邀而返之。其志可悲﹐其事可諒﹐然而晚矣。臧孝廉之伏勇散戰﹐施於近海水陸﹐是卽予四省造船抽兵以尾追爲牽制之策。彼用於內河﹐此用於外海。用於內河者﹐勝在一時。用於外海者﹐利在久遠。夷所以輕我舟師之故﹐以市粵久﹐耳目所及﹐知師船例造限費﹐監修者復從而減克之﹐弁兵畏風浪沙礁﹐心膽先怯﹐不能駕駛如履平地﹐一旦使舟如馬﹐梭織相遇﹐彼方借商舟爲兵舶﹐長短異度﹐勢必孤行﹐見我聯宗﹐安得不懼而變計哉。廢然而返﹐匪直一時之利而已。竹軒祁公調予於潮﹐以告養入辭。謂予靜者心多妙﹐盍告我今玆所亟﹐退卽以是陳﹐善而不用。未幾廟謨果有船政之舉。假使當事於奉旨飭查少卿金應麟﹑監生方熊飛請造之便﹐合四省通融制造﹐派令巡洋﹐不必購木越南﹐恃捐紳士﹐已得一勞永逸之計矣。今天下非無講求勝夷之法也﹐不曰以夷攻夷﹐卽曰師夷長技。姑無論西夷同一气類﹐𨿽日爲蠻觸爭﹐而萬不肯爲中國用也。就令樂爲我用﹐而一舟之費﹐內地可調兵數千﹐敗必索償﹐勝更求無底止﹐終難以善其後。天朝全盛之日﹐旣資其力﹐又師其能﹐延其人而受其學﹐失體孰甚。彼之火炮﹐始自明初﹐大率因中國地雷﹑飛炮之舊而推廣之。夾板舟﹐亦鄭和所圖而予之者。卽其算學所稱東來之借根法﹐亦得諸中國。但能實事求是﹐先爲不可勝﹐夷將如我何。不然而反求勝夷之道於夷也﹐古今無是理也。𨿽然﹐服之而已矣﹐何必勝。

