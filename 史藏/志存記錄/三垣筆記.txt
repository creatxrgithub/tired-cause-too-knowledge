三垣筆記明李淸撰

自序三垣筆記者何﹖崇禎丁丑﹐予以司李內召入京﹐其明年戊寅﹐蒙毅宗烈皇帝親策﹐簡入刑垣。又明年庚辰﹐予以大司寇不職﹐屢牘規之﹐爲所噬﹐遷外。未及任﹐丁內艱﹐會司寇以罪廢﹐上念予言﹐壬午﹐蒙恩賜環﹐補吏垣。癸未春﹐閒關淮濟入京﹐轉本垣右﹐已轉工垣左。其秋﹐奉命冊封淮藩﹐明年甲申春三月﹐方脂轍﹐值北變﹐隨復命金陵﹐晉掌工垣﹐斯則所云三垣也。曰筆記者何﹖蓋自丁戊訖甲乙凡九年﹐舉予所聞見﹐以筆之書﹐非予所聞見﹐不錄也。所上諸疏﹐止錄其畱中者﹐其已報﹐則亦弗悉錄也。蓋內之記注邸鈔﹐多遺多諱﹐外之傳記志狀﹐多諛多誤﹐故欲借予所聞見﹐志十年來美惡賢否之眞﹐則又予不敢不錄也。然猶以目見與耳聞﹐不無疑信之別﹐故先舉予所灼見以筆之書﹐其因聞而記者﹐猶云附述﹐終致其愼焉﹐而總以數言括之﹐則於己恩﹐固不敢飾瑜﹐卽於己怨﹐亦不敢益瘢﹐惟存其公且平者云爾。予初讀蔡孝來《尙論錄》﹐或曰「此君子之言也。」然予不盡是其言﹐其言之非﹐間有之﹐間有非﹐則偏。繼讀吳純所《吾徽錄》﹐或曰「此小人之言也。」然予不盡非其言﹐其言之是﹐間有之﹐間有是﹐則愈偏。獨夏彜仲《幸存錄》出﹐乃得是非正﹐則以存公又存平﹐斯貴乎存耳。若予作是記﹐與是錄相先後﹐時殊事殊﹐而惟無偏無黨以立言則不殊﹐苟彜仲見此﹐無乃首頷是記亦如予首頷是錄﹐而又以存我心之同然爲幸也。

三垣筆記上崇禎一上於崇禎戊寅四月﹐忽一日禦門召諸推知入對﹐一無問難﹐惟五人一班﹐聽其自言。或語瑣碎不可了﹐上必云「減省些。」或誤稱臣爲知縣﹐或誤稱上爲老大人﹐旋覺誤﹐倉皇稱老皇上者﹐上微笑。問畢﹐人給一卷﹐試題親灑宸翰﹐貼於壁﹐惟判題不同。蓋亦仿唐人身言書判故事也。上召對推知﹐於姓名單上分別圈點﹐及捲入﹐復畱中六七日﹐時位置已定矣。一日忽發送閣閱﹐時薛輔國觀﹑【萬曆己未﹐韓城人。】孔輔貞運【萬曆己未﹐句容人﹐謚文忠。】等謂聽其爲政﹐遂置私人於前列﹐而抑其不悅者居後。數日旨下﹐皆上親定﹐閣擬並不允﹐相顧失色。予爲寧波司李﹐與同鄕慈溪令汪偉【崇禎戊辰﹐江寧人。國朝順治九年攺謚文毅。】相善﹐卽後殉闖文烈公也。偉先以入覲畱部候考選﹐予時以署篆錢糧被部參罰﹐不敢離任。偉跨瘦馬行烈日中﹐爲予營解﹐始得開復。迨入都﹐或語予曰「汪舊屬﹐應遜若居先。」予曰「彼位置久定﹐且盡心於我﹐柰何以負心報﹖」後偉得簡討﹐予得給諫﹐皆上特擢。予笑曰「若從人言﹐相見汗顏矣。」禦擢諸詞林﹐皆彬彬文士﹐惟江西曾翰林就義【天啟乙丑﹐寧都人。】捲云「各縣令拆封多私火耗﹐宜用司李監收。」又浙江虞翰林國鎭【崇禎戊辰﹐義烏人。】捲云「宜罷諸廩生糧銀﹐用充兵餉。」又廣東李翰林士淳﹐【崇禎戊辰﹐程鄕人。】年耄矣﹐時田冢宰惟嘉【萬曆丙辰﹐饒陽人。】議將推知不應登臺省者先轉部曹﹐諸人欲疏辧﹐而憚以爲首獲譴﹐遂不告士淳﹐首其名﹐士淳懼且怒﹐大哄。上以爲首者必知名士也﹐士淳遂得翰林﹐餘四人皆授禦史。四人者﹐任公浚﹑【崇禎辛未﹐益都人。】王公章﹑【崇禎戊辰﹐武進人。殉闖難﹐謚忠烈﹐國朝順治九年攺謚節湣。】塗公必泓﹑【崇禎辛未﹐南昌人。】予叔嗣京【崇禎戊辰﹐興化人。】也。上禦試畢﹐臺省科道皆屬欽定﹐已親策十八卷﹐發部議行﹐予捲亦在內。時諸禦史以例往朝房謁閣臣﹐孔輔貞運獨曰「皇【「皇」字依抄本乙補。】上所發十八卷﹐其說皆難行﹐首卷更難行。」隨言屯鹽亦難行。郭侍禦景昌【崇禎戊辰﹐洛陽人。】曰「王道無近功﹐安邊永遠之法﹐莫過屯鹽。」貞運曰「難其人。」景昌曰「此屯鹽且難行﹐則北敵可聽其犯順﹐而終不掃乎﹖流寇可任其縱橫﹐而終不翦乎﹖」貞運曰「愈難其人。」景昌曰「有人不能識﹐不能舉﹐豈可以難之一字委棄﹖此全在執政擇人用之。」貞運怫然無以對。景昌遂具疏糾其胡塗闒懦﹐有「揆席豈養濟院﹐爲彼伴食素餐之資」等語﹐貞運卒以此去。朝議以國計不足﹐暫借民間房租一年﹐於是怨聲沸京城﹐呼崇禎爲重徵。猶海剛峯【名瑞﹐謚忠介﹐瓊山舉人。】疏內呼嘉靖爲家淨﹐謂家家俱淨也。予初入刑垣﹐鄭司寇三俊【萬曆戊戌﹐建徳人。】獲譴歸﹐予就寓謁﹐問刑部何事最冤﹐三俊慘然曰「無過盜情。若欲平反﹐不過云秋後處決爾。」予愕然曰「何謂﹖」三俊曰「此皆從東廠緝獲者﹐司官不敢反﹐堂官何繇反﹖惟擇無贓無證﹐情可矜疑者﹐緩以秋決﹐或可從容解网也。」相與嘆息久之。三俊有淸正名﹐下獄時﹐風埃暴起﹐翳日無光﹐行路莫不吁嗟。田冢宰惟嘉﹐以考選不公﹐爲楊翰林士聰【崇禎辛未﹐濟寧人。】所糾。傳聞惟嘉素通內﹐故先得稿﹐以辧疏進﹐後復爲士聰所糾﹐責以參疏未下辧疏先上之故﹐奉旨回奏﹐茫無以應﹐執惟嘉僕四人送鎭撫司。一時吏部重賄﹐俱夤夜運入錦衣﹐人有「吏部囊空﹐錦衣地重」之誚。予初入刑垣﹐聞東廠盜最冤﹐每廠役獲盜﹐必加以五毒﹐擇肥而攀﹐俟罄擄旣飽﹐然後呈廠。廠上疏皆歷歷有詞﹐不四日便下部擬﹐不十餘日便依樣招奏﹐又不四日便會官處決。曾有一盜赴市﹐太息云「我賊也不曾做﹐如何誣我爲盜﹖」一日﹐予晤刑部一司官﹐以平反勸﹐慘然曰「不敢。」予曰「何也﹖」對曰「天下有一介不取之官﹐而無一介不取之吏﹐若一翻廠招﹐異日借題羅織﹐官吏並命矣。」一時幹和招災﹐莫此爲甚。上寄耳目於錦衣衛﹐稱爲心膂大臣﹐托采外事以聞。吳金吾孟明﹐緩於害人﹐而急於得賄﹐其子邦輔尢甚﹐每緝獲州縣送禮單﹐必故泄其名﹐沿門索賂﹐賂飽乃止。東廠亦然﹐嘗有某知縣送銀二十四兩﹐求胡編修守恆【崇禎戊辰﹐舒城人。】撰文﹐時尙未受﹐亦索千金方已。一時士大夫皆重足而立。刑部諸招﹐屢奉內旨嚴駁﹐劉司寇之鳳【萬曆丙辰﹐中牟人。】懼﹐司官呈稿﹐槪蓄縮不發﹐司官間往叩署﹐亦不見。刑部希哲【崇禎辛未﹐淳安人。】進按季摘參本﹐蓋故套也﹐發攺票數四。時上意欲處之鳳﹐方輔逢年【天啟壬戌﹐遂安人。】不寤﹐遂詰責去國。逢年嘗醉﹐誤以擬票直書本上﹐具揭請罪﹐上𨿽暫宥﹐心不寧也。東林諸公素矜節義﹐以劾宦官爲名髙。後馮給諫元﹑【天啟壬戌﹐慈溪人。】孫給諫晉【天啟乙丑﹐桐城人。】等倡爲法門廣大說﹐於是吳儀曹昌時【崇禎甲戌﹐吳江人。】始與東廠比﹐一切行賄受賄間被緝獲﹐必托昌時以數千金往方免﹐昌時亦揚揚居功﹐不以爲愧。予親於徐給諫耀【崇禎戊辰﹐泰州人。】家見之。新建伯王文成守仁【弘治己未﹐余姚人。】卒﹐子正億嗣﹐正億有二子﹐嫡承勛﹐庶承恩。及卒﹐承勛嗣﹐承勛嫡妻無出﹐惟妾沙氏有三子﹐長先進﹐次先達﹐季先道。先道以早殤無後﹐先進生一子業昌﹐先達生二子業弘﹑業盛。【「業盛」下抄本甲有「時並無異言也。沙氏生三子後﹐故寵漸弛﹐因罪被黜」二十字。】先進子業昌殀﹐【抄本甲作「已﹐先進子業昌又殀」。】請於弟先達﹐欲繼其長子業弘﹐以待襲爵。時先達妻章氏悍﹐與伯嫂不相睦﹐厲聲曰「何繼爲﹖阿伯無子﹐襲爵應自我夫耳。【抄本甲作「阿伯無子襲爵﹐應自我夫襲爵耳」。】繇夫及子﹐爵安往﹖」先進怒且自傷﹐攺立今王司馬業浩【萬曆癸丑﹐山陰人。】親弟業洵爲嗣。業洵者﹐守仁父華【成化辛丑狀元﹐余姚人。】後也。於是承勛室宇貲財並承襲祭田數百頃﹐皆爲業洵所有。已﹐業浩爲業洵謀﹐謂己非文成後﹐例不應襲﹐襲者終是先達耳。【「是」字依抄本甲增。】襲爵必索產﹐遂誹謗先達爲乞養﹐而另推承恩子名先通者嗣。不過謂非其爵而爵﹐則感出意外﹐自有產不問耳。由是先達與先通爭襲﹐數十年不決。及奉旨下撫按勘﹐乃予司李寧波時也﹐同紹李鄭瑜【崇禎辛未﹐番禺人。】與臺李張化原會審。時先達亡﹐惟子業弘與先通對質﹐予問曰「何以前後兩子皆眞﹐而中子獨僞﹖又何以無後之兩子皆眞﹐而有後之中子獨僞﹖且何以沙氏旣有子兼有孫﹐乃預知兩子一孫之或絕或殤﹐而中抱一乞養﹖」先通無以應﹐不過曰「承勛曾具疏﹐萬曆時指先達爲繼﹐今畱中耳。」予曰「畱中疏有據乎﹖」先通曰「禁地深嚴﹐【抄本甲作「宮禁邃密深嚴」。】一字不漏﹐閱簡自見。」予曰「若簡而有﹐則業弘父僞﹐爵合歸爾。若簡而無﹐則汝言誕﹐爵合歸業弘。」於是先通﹑業弘皆叩首承服﹐然實無從簡也。訊畢﹐化原舉首指天謂﹕「先通之承服﹐天道乎﹗」瑜亦嘆曰「業弘實不僞﹐但【抄本甲「但」下有「予司李是邦」五字。】柰予鄕公祖何﹖」鄭廣東人﹐時業浩方總督鄭鄕﹐【抄本甲「鄭鄕」作「兩廣」。】故云。及予入刑垣﹐事猶未決﹐擬具疏稿﹐以伸公議。業弘不知﹐托葉姓者至寓﹐求予一言﹐且謂襲爵後當割二歲俸爲壽。予作色曰「若如此﹐不獨愧文成﹐且上欺君父﹐當立焚稿耳。」遲一月方上﹐旋奉旨速核。時簡承勛畱中疏不得﹐然諸公侯皆爲賄動﹐遂首倡去疑存信之說﹐以先通嗣。業弘持疏入禁地﹐舉刀抹頸﹐且云「以畱中一疏有無定兩家眞僞﹐有原問官刑科李淸可問。」疏聞﹐下獄擬罪﹐竟不問予也。先通襲爵僅四年﹐京城破﹐爲闖賊所殺﹐業弘反免。予入都後﹐見此番考選最爲奔競﹐時王侍禦萬象【天啟乙丑﹐掖縣人。】以齊人掌河南道﹐尢喜賄。故予同鄕數人﹐轉易如流﹐問其故﹐皆以賄之增減爲升降耳﹐一時爭髙下者﹐遂至相毆。而江右理學之藪﹐亦以同籍兼至戚爭髙下相詈﹐詈毆之聲哄於長安。予入垣後﹐有當路問予曰「何以江南風波乃爾﹐而江北獨無﹖」予曰「予江南兩同籍皆以第一第二位置非詞林卽科﹐然必不肯捨詞林就科﹐兩虎相鬥﹐遂至俱敗。予入都最晚﹐前三人位置已定﹐無計跨越﹐安分而已。彼居第二而不甘﹐予居最末而忘言﹐所以有今日之濫竽也。因此悟功名退步處最爲得力。」陳中書龍正﹐【崇禎甲戌﹐嘉義人。】喜談理學﹐屢疏條陳﹐皆深當上意。最後西北墾荒一疏﹐尢爲實務。時持國計者﹐皆以加派爲長策﹐龍正旣疏陳其事﹐復著議數千言﹐大略謂﹕「金非財﹐惟五穀爲財﹐興屯不足以生谷﹐惟墾荒可以生谷﹐起科不可以墾荒﹐惟永不起科可以墾荒。五穀生則加派可罷﹐加派罷則民生可安。」上特下旨取龍正議入覽﹐爲設總理司道﹐專董其事。而墾屯迄無定指﹐竟寢。往例﹐考選科道﹐內用中行評博﹐外用推知﹐自部屬攺授之例出﹐於是六部各司官﹐視升郎中如錮地獄﹐視管繁差如坐縲紲﹐惟日夤緣科道爲華選地。或知府司道缺出﹐吏部閣筆不敢升﹐若升一賢能往﹐則大怨大謗隨之﹐惟闒懦乃行。予嘗見襄陽知府缺﹐以一昏醉司官王承曾補之﹐到任未久城陷。往例﹐考選科道多用甲科﹐乙榜則間見﹐明經竟絕迹矣。自一體考選之旨行﹐於是乙榜﹑明經﹐無人不催科﹐正餉雜項﹐無一不考成。其實甲科初選﹐半系腴壤﹐間補瘠邑﹐不久輒調。若乙榜﹑明經﹐大約瘠邑多於腴壤﹐以錢糧難完之地﹐而人人思爲科道﹐求其必完﹐此民所以多病也。予嘗過恩縣﹐見乙榜令催比錢糧﹐血流盈﹐可嘆。上初卽位﹐便嚴於錢糧﹐部議知府非完錢糧不得升司道﹐推知非完錢糧不得與考選。於是松江方郡伯嶽貢﹑【天啟壬戌﹐谷城人。】蘇州陳郡伯洪謐﹐【崇禎辛未﹐晉江人。】有住俸數十次﹐降至八十餘級者。若推﹑知考成錢糧﹐只不過京邊遼餉﹐後又益以雜項﹐時戶部堂司皆窮於磨對﹐惟書手爲政﹐若得賄﹐便挪前推後﹐指未完作已完﹐不則已完亦未完也。故一時謠言有「未去朝天子﹐先來謁書手」之誚。上屢用人不效﹐思用保舉﹐初所舉者﹐猶知名士以數奇困場屋者﹐最後皆銅臭。予入垣後﹐有求予保舉者﹐先議以三千兩贈﹐若包攬部考﹐爲討美缺﹐則再以一千兩贈。予愧且忿﹐與解給諫學尹【崇禎戊辰﹐興化人。】立志不保﹐然亦不被譴也。朱別駕術珣﹐【遼王府裔。】宗室也﹐以欽召入京﹐授戶部主政﹐管艸場。乃具疏云「以奉旨欽召﹐親承召對之官﹐一出門外﹐便被戶部尙書拿去買艸。」又陳給諫啟新【山東武舉。】冊封某藩﹐賜之帶﹐中途失﹐乃具疏云「各役言此中多狐﹐竊人物。」觀者傳笑。陳啟新以武舉爲吏科﹐後轉刑科右。時宋都諫玫【天啟乙丑﹐萊陽人。】每入﹐必與言醫藥卜筮事﹐娓娓不倦。啟新喜甚﹐謂﹕「都掌科親我。予與同鄕﹐但呼老掌科﹐不呼老親翁﹐渠亦喜甚。間以事他出﹐托守科或代簽駕帖﹐俱欣然不辭。每俟予輩出﹐輒呼諸書手與語云「吾亦從此中來﹐若爾等盡心奉公﹐吾官卽汝官也。」」蓋啟新先又爲書手﹐故其言如此。邊報鈔傳有禁﹐故自本兵﹑兵垣外無知者。第聞九門俱閉﹐劉輔宇亮【萬曆己未﹐綿竹人。】戎服乘馬﹐閱內外城京兵﹐內丁持械﹐而行路交錯﹐各門列執斧執棍者各五十人﹐然斧闊不二寸﹐棍皆柳木﹐殊不堪用。每巷內輒有兵十人﹐執械坐臥﹐城門經數刻一啟。時塵埃蔽天﹐有小車騾驢載婦女老稚﹐其面皆如土偶之落盡金漆者。問之﹐云「聞北兵來﹐故避入城。」薄晚見兵科鈔﹐亦未言兵犯某地﹐但見京營提督疏請鹽菜行糧﹐吏部請撥大臣及勛臣分守各門﹐司禮監﹑錦衣衛﹑都察院﹑吏科亦各請撥司禮監臣﹑錦衣衛官﹑禦史給事分坐各門﹐管理城守。官催辦懸簾油燭﹐或請令惠安伯催督煤入城﹐則兵已入口矣。北兵南下﹐上召對羣臣。兵科姚都諫思孝【崇禎戊辰﹐江都人。】面奏﹐謂﹕「北兵𨿽南﹐恐其分兵窺關﹐宜命總監髙起潛回守﹐而以遏敵重任專委總督盧象升。【天啟壬戌﹐謚忠烈。】「意亦微矣。上疑象升難獨任﹐不允。北兵以二十三日破墻子嶺﹐進據牛欄山。初二日﹐盧總督象升以兵二千至﹐屯徳勝門外﹐入覲﹐上賜之銀獘﹐慷慨以破敵自任。出朝門﹐楊閣部嗣昌【萬曆庚戌﹐武陵人。】邀於直房﹐諷以和﹐象升毅然曰「此來不能盡孝﹐也須盡忠。」嗣昌知其諷也﹐怫然﹐象升躍馬去。自此軍中所請多格。盧督師象升駐徳勝門外﹐兵甚多﹐屢檄髙總監起潛兵合擊不至﹐上疏期以望夜襲敵李家橋﹐迄旦不見捷音﹐疑京兵頗有喪失。司禮內監曹化淳駐城樓上﹐有以首級來者﹐輒賞元寶一錠﹐令部辧驗。兵部核﹐西虜之首﹐面闊口短﹐東人多系遼陽﹐與中國無異﹐無可驗駁。繇是兵益殺良爲功﹐有以濕艸鞋擊去网巾痕﹐蒸其首使漲大充敵首者﹐賞𨿽費﹐敵無損焉。盧督師象升故督宣﹑大二鎭﹐兵稍用命﹐然亦有規避去者。上以地屢失﹐責戰急﹐劉輔宇亮﹑楊閣部嗣昌均請督師﹐上乃命宇亮出﹐削象升職﹐尋鐫其尙書秩﹐以侍郎總督。象升知忤嗣昌意必爲所陷﹐亦急欲殺賊自贖。賈莊之役﹐以卒六千迎敵﹐勢不支。虎總兵大威勸其暫避﹐圖再舉﹐不可﹐乃力戰死。敗報至﹐云象升以紫衣雙刀奮馬出﹐後不知所在﹐忌者乘之﹐以爲偸生。上嚴詰死狀﹐後得其屍﹐面中二鏃﹐身有三創。及山東顏撫軍繼祖【萬曆己未﹐龍溪人。】等以失機立決。徐都諫耀顧予嘆曰「若象升不死﹐必爲肆市之魁矣。」楊司馬嗣昌父鶴【萬曆辛丑。】爲三邊總督﹐以失機逮﹐緣嗣昌現任關內監軍道﹐薄戍鶴﹐未幾復原秩。上之以大司馬起嗣昌也﹐生其父﹐故以奪情責報耳。嗣昌以奪情代父報﹐何辭﹖但先不請纓﹐後復入閣﹐此其罪耳。時黃翰林道周【天啟壬戌﹐漳浦人。】等皆以奪情罪嗣昌﹐惟保舉監生沈壽民疏云「嗣昌以居喪起用﹐業一年矣﹐漢儒創金革無避之說﹐君子猶謂罪人。令甲有墨衰從事之科﹐或者施於武弁﹐乃若遭時孔棘﹐寇迫門庭﹐君父總屬大倫﹐臣子勢難偏盡﹐則有倉皇奉命﹐慷慨誓師。宋劉珙之六詔不起﹐非所宜言﹐周伯禽之哭以徵戎﹐恐在當效。下可報其先人﹐上卽酬其殊遇。詎有支吾旦夕﹐安枕京畿﹐於以蔑天常而昧國憲若嗣昌者。」又云「所尢痛者﹐乞罷之疏屢聞﹐而反復無慮十數﹐冀逭斧鉞之或加﹐最擅欺者﹐從軍之請曾見﹐而後先僅掇數言﹐預杜肺肝之如見。」又第二疏論嗣昌並及熊督文燦【萬曆丁未﹐永寧人。】撫張獻忠【陜西膚施人。】事云「據其籌兵﹐則似罄中外之精良﹐無當於用﹐而惟借力於餘孽﹐始克振暢天威。據其告捷﹐則似諸將士之俘斬﹐未爲有無﹐而一恃降寇爲先聲﹐便已鋪張殊績。」又云「古人之剿不失撫者代有之﹐而要其施爲﹐固有序也。耿弇大破張步於臨淄﹐僵屍相屬﹐步始窘促﹐負斧鑕於軍門﹐任其傳詣行在﹐罷十餘萬歸鄕裏。馮異大破樊崇於崤底﹐東走宜陽﹐崇始棄甲兵如山﹐肉袒獻所得璽綬﹐時但待以不死﹐給田宅終其身。古人先剿後撫﹐成效章明﹐誠以威不極則惠不深﹐力不窮則心不帖耳。而爲文燦者﹐憒然不知擒縱之有方﹐妄狃海上之前規﹐僥幸於再試。爲嗣昌者﹐夷然不顧養癰之可慮﹐復將未蓋之父愆﹐仍襲爲便圖﹐遵此術以往﹐難遠寬幾歲之限﹐更累數年之民﹐卒恐蕩賊無期﹐而漫欲告成於旦暮﹐不亦誕哉。」張納言紹先【萬曆丙辰﹐巨鹿人。】懼嗣昌怒﹐托言字逾格﹐閣不上。壽民復約其語上聞﹐辭不達意﹐遂畱中。趙職方光抃﹐【天啟乙丑﹐徳化人。】時推邊材﹐其出撫密雲﹐總監內臣鄧希詔失守封疆﹐自有正罪。乃縣得姦細梁四供云「希詔嘗受敵駝馬之贈﹐實與敵通。」黃少參衷赤鞫﹐以爲信。光抃列上之﹐希詔爭辯﹐下鎭撫司﹐悉反原招﹐以爲道與縣鍛煉﹐乃逮光抃﹑衷赤及密雲令王應元【崇禎甲戌﹐通州人。】云。北兵方深入﹐山永馮撫軍任【萬曆丁未﹐慈溪人。】報四王子嘗徵朝鮮中創﹐今瘡發已死﹐輿歸。閣部遽以聞﹐已察知其僞﹐中外笑之﹐任遂解職。北兵以正月望焚王府﹐大驅輜重而北。時言敵旣重有所忌﹐必多瞻顧﹐且無必死心﹐利於邀擊。然自濟至通﹐莫敢尾追﹐況截殺乎﹖上嚴旨令無縱出口﹐楊撫軍繩武【崇禎辛未﹐宜山人。】親服戎服﹐執旗立口上指揮﹐發銃破敵﹐敵逡巡不出﹐尋繇分監內臣孫茂霖所守地脫去。人謂孫及部下皆得重賄﹐凡一人出﹐率予五兩﹐乃不發炮而俾之逸。夫敵亦何懼﹖乃以賄來﹐直將士不敢擊耳。茂霖後以縱敵﹐與鄧希詔駢斬。北兵入犯﹐連破數十城﹐無敢攖者。孫總督傳庭【萬曆己未﹐振武縣人。】亦云「我麾下百戰兵﹐爲流賊望而膽落者﹐遇北兵輒股栗。偶一日﹐與北兵隔河相望﹐我兵詈云「吾淫若妻女。」北兵大笑﹐驅營中婦女百數十出﹐皆紅紫成羣﹐指與我兵曰「此若輩婦女﹐盡爲人淫﹐反欲淫人耶﹖」語未畢﹐以數十騎浮渡﹐我兵數千皆走﹐如失魂魄﹐蹂踐死者甚。」崇禎九年八月初﹐北兵入塞﹐陳給諫啟新時派守門﹐有新安官生楊光先歷階而上﹐責以不請纓而守門。啟新慚﹐但答﹕「一死無益。」光先曰「公以口舌得官﹐旣荷殊恩﹐當有異報﹐乃憚一死耶﹖」拂衣欲出﹐啟新復揖之入室。光先責以先不當受職﹐又責以「受職後﹐國計民生兵馬錢糧四項絕不侃侃直言﹐而今日一疏﹐色衣穿朝﹐明日一疏﹐禦街走馬﹐後日一疏﹐護日不敬。豈未爲官時﹐天下便有許多可痛哭流涕處﹐一爲官後﹐便人人遷悔攺過﹐事事革故鼎新﹐天下遂到無一事可言處﹖」又曰「公一味眞方假藥﹐恕己責人﹐尋人小疵﹐搪塞了事。異日被上看破﹐討不得个明哲保身﹐思予言晚矣。」啟新怒甚。後如其言。上因楊輔嗣昌請勉從眾議﹐然猶欲隱其名。會黃翰林道周疏駁﹐中寢。及北兵入犯﹐上撫膺嘆曰「大事幾成﹐爲幾个黃口書生所誤﹐以至於此。」道周之逮肇此。楊司馬嗣昌﹐值北兵交橫﹐羽書塡積﹐握豪如夙構﹐俄頃數紙﹐人服其敏。但以救郭少司馬鞏【萬曆癸丑﹐遷安人。】戍﹐爲姚給諫思孝所糾﹐遂結怨門戶﹐未免先私仇而後公家之急。及夤緣入閣﹐一手握定﹐凡兵部覆疏﹐皆自上自票﹐他閣臣無敢睨視﹐上委任之專如此。及北兵入犯﹐五案失機﹐諸臣皆駢首西市﹐嗣昌𨿽名革職﹐猶眷倚如故。劉輔宇亮自請督兵﹐至軍中﹐諸將皆不奉約束﹐無如之何。於是召諸將前﹐設席拜之﹐激使力戰﹐然驕懦如故。蓋總兵不能令偏裨﹐偏裨不能令士卒故也。宇亮竟獲譴。然請纓之首輔褫官﹐而坐嘯之薛輔國觀﹐反扼其吭而奪之席﹐此任事者所以灰心也。山東顏撫軍繼祖未敗時﹐徐都諫耀夢繼祖囚服階下﹐慘然捉耀手曰「柰何﹖」又夢吏持一卷前﹐耀揭視﹐觸目戈戟﹐傷者死者累累紙上﹐又揭數頁過﹐旁有人謂耀曰「若已免矣。」未幾﹐繼祖果以失機誅。後楊司馬嗣昌薦耀邊才﹐及召對﹐僅平平數言﹐示不能狀﹐蓋有惕於夢也。北兵將攻髙唐﹐闔州紳衿惶懼。適江西解官以銀至﹐逼知州出庫銀﹐並借此項解銀合十萬饋敵﹐因免攻。事聞﹐下刑部﹐州之正佐官無不擬辟。時王進士正中【崇禎丁丑﹐宛平人。】丁艱裏居﹐以知州姻婭過從﹐又主簿同里人朱佳轂﹐以靑衿館谷衙內﹐皆坐不能諫正擬徒﹐得旨云「王正中﹑朱佳轂還確擬具奏。」一時堂司罔測﹐遂援教誘人犯法律以辟擬。予疏言之﹐姚輔明恭【萬曆己未﹐蘄水人。】不爲票明﹐止云該部知道。後以朝審先後請宥﹐上悉允之。北兵破蠡縣﹐有劉印妻李氏﹐兵欲逼污﹐以死拒之﹐被殺﹐旣死﹐猶手護其衣帶不解。生員邊逢聖妻劉氏﹐兵欲牽之﹐坐地寸步不移﹐亦爲兵斫死。時李十九歲﹐劉二十歲云。舊例﹐六垣有差﹐不守科宿科。予巡視十庫﹐念同垣中止同年袁給諫愷【崇禎辛未﹐聊城人。】一人仍舊守科﹐夜有內官捧紅匣至科﹐乃處決失機督撫監鎭等官者﹐以事系刑垣﹐云非本科官不授。其實六科除兵科外﹐五科皆輪流入宿﹐以防接本﹐而是晚應輪宿者﹐又戶科辜給諫朝薦【崇禎戊辰﹐揭陽人。】也。內官覓刑科不得﹐哄甚﹐不得已﹐命書手邀戶科至﹐而朝薦又未入﹐內官怒﹐以予是日守科﹐遂指名報。越數日奉旨﹕「李某爲何不直科﹐自行回奏。」予商之愷﹐愷曰「公不應守科﹐但以予回奏﹐若再責予回奏﹐予直指戶科﹐何疑﹖」予曰「不然﹐若公指辜﹐辜必重處。惟予不應守科而守﹐但據實認罪﹐或可以勤愼邀宥耳。」是晚艸疏﹐明晨卽上﹐愷與朝薦俱不知也﹐若已置一官於度外矣。越八日旨下﹐竟免究。上處決五案﹐自督撫﹑監軍而下﹐並縣令﹑靑衿﹐共三十餘人﹐卽內官所捧紅匣也﹐旨娓娓數十言﹐皆上禦筆。諸臣爲封疆受過﹐一死何辭﹖然子弟奴僕﹐俱奉旨逐出﹐至委骸不收數日﹐亦可傷也。予晤一同垣先輩云「上初卽位﹐欲決楊經略鎬﹑王撫軍化貞【萬曆癸丑﹐諸城人。】等﹐閣臣或言中宮將誕﹐宜少寬﹐上曰「祖宗封疆不能保﹐何有於兒孫﹖」遂處決。自是督撫失機﹐累累駢首矣。張給諫作楫﹐【崇禎戊辰﹐富陽人。】爲人朴訥﹐入兵垣後﹐止上三疏﹐一議罰﹐二議處。作楫時顧予嘆﹐謂不利如是﹐且停封事耳。忽北兵入犯﹐奉旨條陳﹐作楫疏有「提兵十萬﹐逗𨖻不前」等語﹐奉旨指名﹐時實無提兵十萬者﹐知不免處﹐遂參髙總監起潛縱兵殃民﹐兼爲敵護送輜重﹐並及楊司馬嗣昌。上怒甚﹐塗抹不絕﹐至「皇上」二字﹐亦加一大叉。人謂必廷杖﹐及回話疏上﹐止從重議處。一時直聲動內外﹐然初無意建言也。崇禎十一年六月十一日﹐諭總督東廠王之心﹕「今年火星逆度兩次﹐爲災猛烈﹐深可驚悼。夫刑罰所以誅不仁﹐緝訪欲得眞事﹐苟或加之良窳﹐飾虛爲實﹐大犯命官之戒﹐必乾天地之和。近來人情姦者固多﹐讎詐者亦復不少﹐今後凡有首報事件﹐旗番止許拘人﹐或求親審。叮嚀刑官查質﹐眞者據實參奏﹐誣者實時開釋。仍將首報之人﹐反坐示戒﹐不許徑自拿人﹐私行拷打。彼卑官小民﹐以衙門爲活計﹐惟知嗜利﹐罔有良心﹐是以有錢者放﹐無錢者方來呈稟。所以眞者不勝其狼狽﹐誣者卽使放去﹐亦家財盡矣。甚至張冠李戴﹐增少爲多﹐或久禁暗刑﹐或苦打屈服﹐可惡情狀﹐令人一見輒怒。全憑爾心腹近臣﹐以淸嚴作標﹐虛公爲準﹐固不可疏忽偏聽。若事果偶誤﹐縱或上本﹐仍應簡舉攺正﹐別衙門偶有平反﹐亦須公聽。舊有平反原衙門無罪之例﹐如堅持人罪﹐偏執己見到底﹐護短遂非﹐輕視人命﹐非惟有孤任使﹐且損陰功。亦不許因此推諉﹐滋曠溺職。戒之戒之﹐特諭。此密諭也﹐不發鈔。」予爲寧波司李﹐見鄭庶常鄤【天啟壬戌﹐武進人。】被參下獄﹐時王侍禦章爲鄞令﹐鄤同邑也﹐語次間極薄鄤。予曰「愼行孫宗伯【萬曆乙未探花﹐武進人。】貴邑端人﹐何獨鄤﹖」章曰「宗伯喜讀書﹐左右數人無不飽鄤賄﹐每宗伯閱某書﹐必馳報﹐越數日往謁﹐凡宗伯帳中之祕﹐鄤皆口誦如流。宗伯因大服﹐不知其陰習也。」鄭庶常鄤貪橫﹐惟同年黃翰林道周偏信之。予以問鄤同裏之賢者﹐咸曰「黃嘗寓鄤家﹐渠皂幃瓦器﹐事事同荊素﹐每宴坐﹐必入詢母數四﹐或餐或藥﹐皆躬親。及黃與眷屬行﹐鄤又奉母親送﹐煦煦承顏。黃太夫人曾誚黃曰「爾事我能如是乎﹖」舟發﹐母先辭歸﹐惟鄤不忍別﹐作數日送。一日﹐忽愀然撫胸曰「吾心痛﹐必家慈感疾﹐曩恆如此。」須臾﹐僮至﹐果以太夫人病告﹐遂倉皇歸。【原作「須臾﹐數僮果以太夫人病告﹐逆倉皇歸」﹐此依抄本甲攺。】或曰﹐彼舟中母﹐亦假一老嫗爲之。」及處決旨下﹐猶神色不變﹐徐整衣帽﹐先拜天﹐次拜二親﹐方就市。時監斬盧侍禦世【天啟乙丑﹐徳州人。】以他事東行﹐馳騎召之﹐往返幾二十餘里﹐鄤縛市曹待者踰時﹐慘矣。靳考功光先【天啟乙丑﹐汾陽人。】性刻﹐每奉旨議處各官﹐皆深文巧詆﹐無幸脫者﹐時人謂吏部中有刑部。及鄭庶常鄤處決﹐責科道不言﹐一槪議處。光先看語有云「皆爲不鳴之寒蟬﹐孰是指佞之屈軼﹖」於是各降級有差。次日入朝﹐徐都諫耀顧同官笑曰「何蟬之多﹗」予司李寧波﹐鄭庶常鄤已下獄﹐及奉旨處決﹐猶予署刑部前一日事耳。上以諸科道不早言﹐俱令回話﹐以六垣人可盡言﹐不專責刑科垣也。時五垣都諫升京卿近﹐皆憚以爲首處﹐謂疏下刑垣﹐宜刑垣爲首。予與同垣袁給諫愷曰「若吾二人堅辭﹐是小膽也。寧以獨奏﹐自謝牛後之名﹐亦無以首奏﹐予人附驥之便。」遂不入五垣疏﹐另爲一疏﹐皆奉旨議處。時先任宋都諫之普﹐【崇禎戊辰﹐沂州人。】系薛輔國觀年侄﹐遂置守制﹑奉差﹑升任於不問﹐止處現任者﹐予以署篆降二級﹐餘皆分別帶降。某侍禦以奉差先一日離京﹐遂免議。又某侍禦以服闋補官方三日﹐遂降二級。予入刑垣﹐見一切廷杖拿送並處決﹐必錦衣衛送駕帖至科﹐俟簽押持去。予初謂故套﹐及署印﹐以赴廷推歸﹐見校尉森列﹐持杖不下﹐一應杖官已解衣置地。予問何待﹐答曰「非科簽駕帖﹐則不得杖耳。」然後知此爲封駁設也。今僅作承行耶﹗予召數老書手問封駁云何﹐皆云不知。予署篆後﹐見一書手把【按抄本甲「把」字傅以禮均校攺爲「抱」字。】冊而前請用印﹐予問何冊﹐旁一書手【按抄本甲「書手」傅以禮均校攺爲「書吏手」。】答曰「此名史書。」蓋匯刑部諸招疏送翰林院﹐爲他日修實錄地也。予取閱﹐見中有去取﹐因問把冊書手﹕「此誰爲政﹖」其人瞪目張口﹐不知所答。旁一書手曰「若聾耳。」予不得已﹐以口逼耳再三呼﹐方點額曰「小人爲政。」予嘆曰「彼何知﹐誤收猶可﹐誤遺柰何﹖」因命此後鈔送皆聽予手酌。未幾予以言謫﹐恐又書手爲政矣。熊總督文燦﹐先撫閩寇鄭芝龍﹐【南安人。】張獻忠﹐猾虜也﹐屢撫不就。時少宗伯姚明恭系文燦兒女戚﹐聞予叔嗣京侍禦疏糾畱中﹐怒曰「獨不聞座師姻婭耶﹗」明恭﹐湖廣人﹐與楊司馬嗣昌同鄕﹐兩人俱力主文燦說﹐卒致決裂﹐文燦駢首﹐而明恭致政﹐幸哉。田貴妃幼時﹐父弘遇曾攜至揚州﹐寓予表姑閻姓家。表姑母與予語﹐妃性寡言﹐𨿽酷暑熱食﹐或行烈日中﹐肌無纖汗﹐枕席間皆有香气。予後巡視十庫﹐內官復爲予言﹐往時駕往東西二宮﹐暴行巷中﹐貴妃入﹐乃置篷覆其上﹐往來無阻。無乃祖宗用意良深﹐而後人未可遽變耶﹗又於西宮建一臺﹐置小洞﹐與上同玩月﹐非公事上殿﹐則首不加笄﹐每著衣﹐必日更數色。又上所冠平天冠﹐舊時多用鴉靑石﹐而間以珠﹐妃則取珠大如彈丸者綴之﹐皆備重價購得﹐冠上石少珠多﹐所以光明炫目。田妃之寵﹐周後頗不能容。一日﹐妃疏列後過﹐上曰「妃可無禮於後耶﹗」命罰處某宮半年。其實妃不能文﹐上故命爲之﹐以諷止後﹐又量示罰處﹐以存大體耳。此亦十庫內官爲予言者。又云﹐凡東西宮對上言﹐皆自稱女兒。上自田貴妃入宮後﹐凡衣鞋之類﹐悉用南制﹐貴妃母揚州人﹐歲制以進。又宮中燈皆以金四周﹐僅竅可通光﹐貴妃命去其一﹐蒙以夾紗。上甚悅﹐命宮中盡易之﹐舊制靡存矣。上一日於宮中聞貴妃竊撫琴﹐疑之﹐問在家師誰﹐貴妃以母授對。次日卽召其母入﹐與妃對彈﹐始釋然﹐賜而遣之。先朝後妃母罕入宮者﹐惟孝宗張后母金夫人時得入見﹐蓋繼於周而數於田也。田弘遇挾貴妃寵﹐恣行結納。一日﹐邀同郡臺省共飲﹐中堂陳設甚盛﹐酒數巡﹐肉數簋﹐卽止。中席後﹐掩門邀予輩至後堂﹐初以爲酣飲﹐及明燭捲簾﹐則歌姬羅列﹐曲度新奇﹐達旦方啟戶出。後一二風流學士以不簡聞﹐予恥之﹐不復再往。舊例﹐兵垣非機密邊情不密封﹐間有密封﹐五垣亦得借觀。自楊司馬嗣昌力主議﹐恐別垣有言﹐於是先鋤異己之姚都諫思孝﹐而以沈樞曹迅﹑【崇禎辛未﹐蓬萊人。】曾樞曹應遴【崇禎甲戌﹐寧都人。】等前後攺入兵科﹐自此科員如屬員﹐一聽指麾矣。或旨竟發兵部﹐或發兵垣轉發別垣﹐無敢窺者。時刑垣與兵垣近﹐予謂兵垣諸公曰「昔人謂耳屬於垣﹐今亦垣﹐獨不許耳屬耶﹖」【抄本乙作「今敝垣獨不許耳屬耶」。】諸公默然。張侍禦孫振【崇禎戊辰﹐霍山人。】巡按山西﹐爲吳撫軍甡【萬曆癸丑﹐興化人。】所糾﹐逮獄。或言欲擬戍恐甡嗔者﹐予曰「不然。此事曲在孫振﹐彼糾一介執之文宗已誤﹐柰何牽及吳公﹖又欲指無干餉金入吳公罪﹐吳之糾以不得已應耳﹐而況於殺﹖安有君子以怨殺人且殺同鄕者﹖是薄待吳公也。」其人無以應。時徐給諫耀在坐﹐以爭宋﹑潁二公謚與予微隙﹐遂以予私孫振爲言。立言之難如此。楊副總戎徳政疏請府添設守備﹐縣添設把總﹐且請裁府之通判﹐縣之主簿﹐以其俸薪攺給二官﹐另募兵聽練。予謂﹕「國初止有衛所設官與軍﹐今以積弛不可用﹐已添設流官兵民﹐柰何又增此擾﹖」因言「徳政所謂守備﹑把總﹐卽衛所指揮千百戶等官﹐而所謂府州縣之兵﹐亦卽衛所之軍﹐宜綏撫巡道﹐集指揮以下及於應襲等員﹐皆比試槍法﹐擇其力扼虎射飲羽者﹐以當守備把總等官。至所謂兵﹐則合軍與軍余﹐各簡弓馬優長者以補﹐而務精不務多。其官止給以通判主簿之柴薪﹐其軍亦稍益以民壯之工食﹐而祿與米銀仍資之衛所原額足矣。若不此之務﹐而增官增兵﹐可商有三﹕欲取科於武科﹐旣羅布未充﹐欲搜官於白衣﹐豈鉆營無竇﹖則官之可商一也﹔欲聚兵於屯守﹐則雞犬難靜﹐旣恐驚下鄕之蠶魚﹐欲集兵於召募﹐而風鶴忽傳﹐豈盡效當關之虎豹﹖則兵之可商二也﹔欲資餉於司農﹐而三空四盡之餘﹐旣難爲點金之應﹐欲派餉於閭閻﹐而剜肉敲骨之下﹐豈能爲炊石之供﹖則餉之可商三也。夫創一事者﹐計利必兼防害﹐而慮遠乃可憂近。倘餉猶未裕﹐而遽言募兵﹐則已設之官可以復罷﹐旣聚之兵難以驟散﹐存則駢指﹐割則決癅﹐將柰何﹖臣聞神孫之於聖祖良法也﹐譬如作室者﹐稍加補葺﹐便成輪奐。若俯鑑臣議﹐按部酌行﹐則官卽爲將﹐軍卽爲兵﹐軍糧卽爲餉﹐一舉而三備矣。」疏上﹐畱中。予署篆時﹐袁同官愷忽入﹐預與予別﹐予驚問故﹐愷袖出一稿示曰「已上。」余閱之﹐言甚激。其一言上不可過寵宗室﹐以魚肉小民。其二言上不宜濫開保舉﹐以混濁仕路。其三言上不宜贅設總監臣﹐以掣諸督撫肘。其四言上不宜戮辱大臣﹐致罪輕罰重之刑部尙書劉之鳳身罹重辟。中一段有云「近上決意興河工﹐同官夏尙【崇禎辛未﹐大興人。】切切言之﹐亦未重譴也﹐諸臣皆不言﹐何耶﹖」末云「輔臣薛國觀是忠是佞﹐更望詳察﹐以聽自裁﹐無令久妨賢路。」予閱訖﹐舉手賀曰「直哉﹗公一身不惜﹐何有一官﹖」越數日﹐竟畱中。或云上是時已疑國觀﹐故不處愷。國觀聞而銜之﹐每愷具一疏﹐不曰殊屬沽名﹐則曰何得市恩。若上一攺票﹐便加降調耳。閣臣休容之度一時乃爾。袁給諫愷﹐每具疏﹐皆孤行己意。時臺省以年例爲升轉﹐然非盡公道﹐半鋤異己耳。愷忽具疏云「凡科道升缺﹐宜一內一外﹐如舊制﹐不得越次外遷﹐啟排擠異己之路。」時𨿽奉旨未允﹐然前輩及瓜者皆爲努目。上於閣臣擬票及刑部諸招﹐間不適意﹐則或抹或叉。閣臣必繇淺之深﹐刑部亦繇輕之重﹐然上意淵微﹐原未可測﹐乃附會者之過耳。聞閣臣遇臺省諸疏微涉逆鱗﹐則以該部知道嘗試﹐若一攺票﹐便從嚴。時刑部諸司官蓄縮尢甚﹐刻者加一等以防駁﹐巧者畱一等以待駁﹐一駁則重﹐再駁則再重。甚有假此勒賄﹐動云上意不測者。噫﹗律例蕩然矣。上於刑部諸招多駁﹐每繇輕之重﹐然時有繇重之輕者。如某氏女已嫁夫﹐夫出不歸﹐復寓母家。一姦棍心涎其艾﹐懇伊母求娶﹐母不允﹐怒甚﹐誘殺母並幼子。時母現懷孕﹐刑部援殺一家三命律﹐擬淩遲。上謂以孕作一命﹐太重﹐命攺斬。又刑部失陷封疆一案﹐擬道臣李梴﹑【天啟壬戌﹐蘄州人。】王鳴辟﹐上命攺戍。又擬棄城知縣劉貫與迎賊知縣劉業嶸【崇禎丁丑﹐樂安人。】不時決﹐上命攺棄城者爲秋後。其矜愼如此。往例﹐朝審時刑科必具一疏﹐不過故套耳。時用法慘急﹐故予疏有云「近見皇上批駁諸招﹐或曰所擬未足蔽辜﹐或曰還欠確擬具奏。夫謂所以未足蔽辜﹐是罪浮於法﹐未可輕出也。謂確擬具奏﹐是情未合律﹐非必盡入也。乃讞獄者不能仰體﹐致舉確擬具奏與所擬未足蔽辜者﹐一槪從輕之重﹐誤矣。」時閣臣見此數語﹐恐拂上意﹐止批該部知道。上以朝審大典﹐欲申飭數語﹐又發攺票﹐閣臣疑上怒﹐聞擬票末句云「李某不必襲陳。」仍不允﹐始攺票云「朝審矜愼﹐聖諭已詳﹐參與審各官虛公祗遵﹐以成明允。」上攺朝審爲二審﹐又加聖諭爲十年聖諭。其精詳如此。予爲給諫時﹐每逢節慶﹐必在導駕列﹐見上升禦座時﹐手足浮動﹐及下座﹐兩臂挺起﹐玉體搖曳﹐黃袍亦蕩漾不止﹐將入禦屏﹐必回顧﹐率以爲常。上每閱章疏﹐必召皇太子同觀﹐且語之曰「凡閱科道疏﹐須觀其立意﹐或薦剡市恩﹐或救解任徳﹐此立意處。若鋪張題面﹐娓娓紙上者﹐借耳﹐無爲所欺也。」姚輔明恭致政﹐一詞林作詩贈別﹐內有「免爲太廟犧」句﹐人哂其言。及後薛輔國觀﹑周輔延儒【萬曆癸丑狀元﹐宜興人。】相繼賜死﹐人始以其詩爲讖。上好文墨﹐初讀史﹐司禮監內臣多閱史﹐後多延師習時藝﹐兼務博綜。司禮秉筆六人﹐名下各有六人﹐六部﹑兩直﹑十三省各有專司。故閣部臺省訛舛﹐靡不訂正者﹐乃閣臣多假手深年中書。淺學庸流﹐葫蘆依樣﹐一命攺票﹐模揣周張﹐故爲上所輕﹐致無暖席。上感念皇生妣﹐從羣臣請﹐加皇后爲皇太后。時予導駕﹐見上禦殿﹐淒愴動容﹐及奉上冊寶﹐以手拭淚﹐潸然不能止。禮科徐都諫耀長軀多髯﹐聲气主盟也。楊司馬嗣昌忽以邊才薦﹐一日上召耀與楊侍禦繩武對殿前﹐繩武吐言如流﹐畫地成圖﹐耀平平數言耳。同鄕姚都諫思孝﹐生平尙气﹐面尢之。耀俟思孝退﹐語予曰「予書生耳﹐若令披甲彀弓﹐實不能﹐不能而弗自以爲能﹐此予之能也。」予同年左給諫懋第﹐【崇禎辛未﹐萊陽人。】忠正士也﹐言「太夫人陳氏喜讀書﹐尢好談節義。予時上【「上」字依抄本乙補。】疏﹐爲【「爲」字依抄本乙補。】開國靖難慘死諸忠請謚。太夫人閱之﹐輒擊節稱快。其好尙如此。」後懋第以兵部侍郎使北﹐竟不屈死﹐或得之母教居多。徐都諫耀聲气自矜﹐然時有委蛇。謝冢宰升【萬曆辛丑﹐徳州人。】將起﹐言官多阻之﹐惟耀獨婉解得推。予曾密問曰「何推異己耶﹖」耀曰「彼羽翼已成﹐知其必不能遏而故阻之﹐此正人君子他日隱憂也﹐不如從而玉成。猶昔人所云寬一分則受一分之賜耳。」吳儀曹昌時爲大行﹐旁若無人。舊例﹐每遇考選﹐必同鄕諸公爲政﹐其視同鄕葛給諫樞【崇禎辛未﹐丹陽人。】等﹐皆藐如也。及考選﹐得禮部﹐慍甚﹐又思攫吏部一席。樞言於太宰﹐急推王大行重【崇禎辛未﹐沂州人。】上聞﹐故三部衙門皆不得。﹑兵科沈給諫迅疏云「卽不能如唐臣傅奕所言﹐命僧尼匹配﹐增戶口數十萬﹐亦宜量汰」等語﹐一時哄然訛傳﹐謂不日議行。於是京城諸尼﹐或易裝越城﹐遠匿村墟﹐皆以偶僧爲懼。聞者莫不傳笑。績溪縣民李世選自稱韓國公李善長【定遠人。】十世嫡孫﹐捧髙皇禦筆龍封﹐自云善長賜死後﹐駙馬都尉李祺【長子。】嫡子李盛慶貶績溪爲民﹐卽臨安公主【髙皇長女。】出也。因主號泣上前﹐故賜之龍封﹐封面書云「敕賜皇親外孫李盛慶﹐爾祖善長因國事罰貶去守龍關﹐二百十六春爲民﹐依數滿我封。此旨到京﹐見主開拆﹐復忠臣勛爵護國﹐永遠世世不忘。劉﹑李﹑徐勛臣﹐保障我爲主﹐收伐陳友諒﹐【僞漢王﹐沔陽人。】天下俱服。十大功勞﹐秋毫無犯。洪武二十三年出給李盛慶收執。」又封內密諭末云「勛臣善長﹐羣臣詐稱僞﹐坐胡惟容﹐不曉自犯﹐向後復查﹐毫不干你事。李善長保障開國﹐十大功勞﹐秋毫無犯。忠臣與我股肱心腹﹐你爲國爲民﹐我不忍忘﹐天誓我常怕。你先年同劉基【誠意伯﹐靑田人。】一時敗友諒十六萬大兵。今你男李棋外孫福緣已故﹐止存三外孫﹐李盛慶長孫貶罰二百十六春爲民﹐取復護國﹐準旨到京見主﹐復韓國公﹐收過家資錢糧﹐數萬國用養老﹐三萬還你開國勛臣﹐敕賜皇親」云云。時上辧驗龍封﹐雲長字﹑二字﹑臣字﹑爵字相似﹐余不盡似。又書胡惟庸爲容﹐書祺爲棋。且善長之死在洪武二十三年五月乙卯﹐而此又云仲春月﹐故閣臣以爲疑。適錢少宗伯謙益【萬曆庚戌探花﹐常熟人。】出都﹐以所鈔閣中姦黨錄示宋給諫鳴梧﹐【萬曆己未﹐沂州人。】且云善長之獄已有招﹐妻妾與火者俱有招﹐實錄猶多諱﹐安得有此﹖故鳴梧疏詆其僞。及下撫按查﹐云盛慶以三歲貶﹐與世選爲善長後﹐俱實﹐但龍封眞僞不可知。時熊給諫維典【崇禎辛未﹐建昌人。】先爲績溪令﹐語予云「自下車以來﹐便聞世選爲善長後﹐龍封相傳已久﹐士大夫及裏民俱知﹐非新假者。」予時爲刑垣﹐疏請﹐世選方得宥逐﹐然已系獄十年矣。龍封眞僞卒莫能辧。惟鄭司寇三俊有批云「若善長之功﹐𨿽百世宥之可也。」此言爲得。沈樞曹迅﹐博學多才﹐與張樞曹若騏【崇禎辛未﹐登州人。】皆以邑令考選﹐因書帕未周﹐觸楊翰林士聰怒。士聰嘗語人曰「某司李冷曹﹐尙以同譜﹐薄致殷勤﹐吾同裏同籍﹐乃漠置耶﹖」其糾兩人以此。迅尋攺兵科﹐楊司馬嗣昌意也。獨若騏不得﹐嗣昌胸中固有優劣﹐觀兩人末節可見。塗侍禦必泓在臺﹐日與同年王侍禦範【崇禎辛未﹐內江人。】爭差大哄﹐聞於上﹐故範以雲南攺浙江﹐必泓以浙江攺雲南。往時詞林見前輩﹐皆矩步僂躬﹐每同赴宴﹐非前輩帖邀則逡巡不敢至﹐迨推知與選气稍驁。一日早朝﹐某詞林以臂格吳編修偉業﹐【崇禎辛未榜眼﹐太倉人。】抑使下其前輩也。又翰林院一送捲官﹐以小事觸怒﹐笞三十﹐此官泣訴﹐前輩云無例﹐沈簡討延嘉【崇禎辛未﹐鄞縣人。】笑曰「此某四府某太爺﹐未可以庶常忽視也﹐若笞固宜。」姚給諫思孝﹑孫給諫晉皆气髙﹐遇考選﹐獨不與陳給諫啟新互商﹐啟新怒。故往者有考選預定之糾﹐而江南考選知縣陸自嶽【崇禎辛未﹐武進人。】遂以訪單書「公舉翰林」四字坐謫外。及姚﹑孫去國﹐徐都諫耀每事與之商﹐啟新始喜。會江北銓部缺﹐耀不敢坐名﹐以鬮置瓶中﹐夾取得張大行一如﹐【崇禎辛未﹐蕪湖人。】思孝深病之。其實啟新在座﹐唯唯而已﹐𨿽預定﹐亦不糾也。李方伯光春【萬曆丙辰﹐樂淸人。】破例推僉院﹐禦史中有昔爲巡按曾疏薦光春而今作屬員者﹐光春心歉﹐每禦史來謁﹐俱往答﹐非體也。上廉知﹐不旬月罷。上每於科道升京卿﹐必詰是邊才與否。予在刑垣時﹐見同官數人﹐皆借邊才二字鋪張數語﹐遂蒙欽點。然京卿外遷巡撫者﹐重則下獄﹐輕亦帶降。惟畱內﹐不數年便至部堂。如山東顏撫軍繼祖﹐本舊科臣﹐以失機誅。又如江西解撫軍學龍﹐【萬曆癸丑﹐興化人。】亦舊科臣﹐以錢糧帶降﹐不遷者九載。又如徐都諫耀﹐力辭邊才﹐不二年便以少卿轉僉都。比比皆然﹐上亦不能察也。戴璽丞澳【萬曆癸丑﹐奉化人。】居鄕貪橫﹐後以京卿陪推巡撫﹐澳念先陪後正﹐可翹足待﹐非有以中上所喜﹐恐不點。時懲貪最嚴﹐遂疏陳貪利爲害﹐上命指名具奏﹐倉卒無以應﹐再四追詰﹐不得已﹐遂參及嘉興司李文徳翼﹑【崇禎甲戌﹐徳化人。】平遙令王凝命。【崇禎辛未﹐呈貢人。】徳翼素有文名﹐而凝命則舊李福州﹐以彊項降補。聞兩人單據﹐皆臨期丐取。沈給諫迅不平﹐疏駁之。未幾﹐下澳鎭撫司拷訊。或曰﹐吳儀曹昌時與徳翼鄕試同門﹐頗有力﹐然亦自取也。故李侍禦應升【萬曆丙辰﹐江陰人。】之舅蔡士順﹐自號東林鄕人﹐著尙論錄﹐凡列聲气二百餘人。書賈攜數十部至京﹐時禮科徐都諫耀克己有名﹐恐爲異己所構﹐遂以重價盡市之﹐祕不出。刊者固好事﹐而市者亦小膽。古有上書恥不與黨者﹐獨何人也﹖陳司馬新甲【四川舉人。】入都﹐風埃四塞﹐黃霧酸鼻﹐見者以爲不祥﹐後卒棄市。孫冏丞三傑先爲吏科﹐以連參溫輔體仁【萬曆戊戌﹐烏程人。】被謫﹐轉今官。時薛輔國觀日與東林諸公構﹐而劉都諫安行【萬曆己未﹐襄陽人。】曾先任禮垣﹐國觀都而安行左也。國觀往閱卷﹐曾駁舉人曹某卷數語﹐將題參﹐安行以伊婿﹐故力解。於是三傑疏發其事﹐謂安行以屬處﹐則國觀當以受屬處耳。上見疏﹐命取原捲進﹐止下安行獄﹐而以國觀先駁﹐置不問。未幾﹐三傑以他事爲同裏所牽﹐國觀亦挾忿屢駁﹐竟鬱鬱卒於官。王給諫文企【崇禎戊辰﹐江夏人。】先以庶常散﹐甫得報﹐卽丁艱歸。及服闋補官﹐首以民窮財盡言﹐奉旨降調。一生止一疏。上憂國用不足﹐發萬曆中所儲遼參出外貿易。予時市其中者﹐上有微孔﹐色堅而味永﹐與他參迥異﹐惟吳儀曹昌時所市最多﹐皆取其上者。聞此番貿參﹐獲可數萬金。蔡少司空國用【萬曆庚戌﹐金溪人。】以會推閣員不與﹐心怏怏﹐及召對﹐言曰「近來黨比成風﹐國家大事皆爲數人把持耳。」聲色俱激﹐上默然。旣退﹐馮給諫元與予言曰「彼欲以此激上﹐爲點用地耳。今上無言﹐气折矣。」越數日﹐竟入閣。範廷尉復粹【萬曆己未﹐橫縣人。】與予比鄰﹐不數日大拜﹐予往謁﹐見其中庭置案奉佛像﹐晨昏跪拜而已。時張輔四知【天啟壬戌﹐費縣人。】與蔡輔國用皆庸﹐予與同年申銓曹佳胤【崇禎辛未﹐永年人。後殉闖難﹐謚節湣﹐國朝順治九年攺端湣。】曰「若輩縱不能益國﹐或不至害人耳。」佳胤曰「不然。彼無識又無力﹐聞所票擬或駁﹐則心手俱戰﹐極力附會﹐恐庸之害甚於忮也。」果然。傅司馬宗龍【萬曆丁未﹐昆明人。】初入見﹐諄諄以民窮財盡爲言﹐云餉不可加﹐兵不可增。上初云「卿言是。」時宗龍指天畫地﹐言愈力﹐上始不悅﹐語宗龍曰「卿但當料理寇敵耳。」旣退﹐語閣臣曰「宗龍所言﹐半言官唾餘﹐何也﹖」自此兵部諸疏無一兪者﹐未幾下獄。刑科葛給諫樞曾具條陳疏﹐有「自禮樂工虞以及水旱盜賊﹐邊兵之議增議汰﹐京餉之額出額入﹐遠而治亂興亡﹐近而得失敗﹐無一非輔臣啟沃﹐則無一非輔臣職掌」等語﹐上加大圈十九﹐命閣臣票進﹐遂以說得是擬。樞見疏喜﹐予曰「公禍自此始矣。」未幾﹐疏陳邊務﹐批葛某不諳。未幾﹐疏救劉司寇之鳳﹑周郡伯光夏﹐【天啟乙丑﹐杞縣人。】又批葛某市恩﹐再發攺票﹐遂降調。一時閣臣以私怨處人若此。仙居過邑侯周謀﹐【崇禎戊辰﹐新城人。】熊銓曹文舉【崇禎辛未﹐新建人。】同鄕也。曾遣二僕入都求遷﹐宿娼家﹐酒後泄言﹐爲廠役緝獲。其與文舉一稟云「所送尊翁宅者﹐乃王者興必有名世者之數也。」又云「敝座師首揆處業有善意。」東廠以聞﹐薛輔國觀甚不悅。時馮少常元飆奉差回籍﹐其保舉邑令秦姓者﹐亦以書禮饋被廠緝獲﹐吳儀曹昌時斂金親友﹐力解乃息。國觀密以聞﹐於是閣廠水火。而昌時自爲大行﹐卽樹東林幟。及考選時﹐見上於部擬各銜多所攺定﹐諸閣臣頗得操議。於是又托國觀私人﹐拜爲門生﹐然國觀疑其狡獪﹐弗信也﹐卒攺科爲部﹐仇隙日深。國觀剛愎﹐夙與東林爲難﹐然不聞有貪穢聲。月前﹐昌時忽語人曰「國觀輩必敗﹐吾已於廠徧處張四面网矣。」國觀等知之﹐然無如之何﹐不數月果敗。予曾詢錢主政位坤﹐【崇禎辛未﹐長洲人。】云「有之。」但視吏部升一美官﹐昌時必以小紙報東廠﹐云國觀得銀若干﹐廠皆以聞﹐他日賜死追贓本此。甄司寇淑性刻﹐及代劉司寇之鳳爲尙書﹐愈深文。每語司官云「但將應擬杖者擬徒﹐應擬徒者擬戍﹐應擬戍者擬辟﹐則可不駁。」故一時諸司官無不以殘刻爲事。自安之道﹐在人之死﹐豈聖世所宜見耶﹗雲南二將張銓﹑彭大道﹐以失機先經撫臣擬戍﹐及事下刑部﹐甄司寇淑攺辟﹐兪之。時事關兵部﹐楊司馬嗣昌仍擬戍﹐亦兪之。予心語曰「此正可借題洗髮﹐使上知法官深文如是﹐又使在下知上無意深文如是也。」故疏云「此一事也﹐而忽輕忽重﹐非兵部縱﹐則刑部苛。臣爲此一事言﹐而實不止爲此一事言。」淑見疏怒﹐欲是兵部﹐則己爲失入﹐當引罪﹔欲是己﹐則兵部爲失出﹐亦當引罪。時嗣昌以部臣兼閣臣銜﹐遂不敢言而止﹐恨予刺骨矣。傅司馬宗龍以復疏拂上意下獄﹐入門卽索錢﹐及行至天下太平一門﹐錢盡﹐監門者閉不使入。宗龍彷徨門外﹐俟續取錢至方入。又原任謝少司馬啟光【萬曆丁未﹐章邱人。】下獄﹐爲牢頭索詐不遂﹐被擊數掌。予時以久旱﹐疏請寬刑﹐且列二事於疏末﹐有言「不知提牢官所司何事﹐而致令獄吏之貴﹐移爲牢頭之橫」等語。時提牢官宋秋曹翼明﹐【崇禎甲戌﹐山東人。】薛輔國觀門生﹐許秋曹璟﹐【崇禎戊辰﹐莆田人。】姚輔明恭門生也﹐不悅﹐責予以不得暗有把持﹐不過謂上所惡者把持﹐一攺票卽處耳﹐幸不攺票。遂蓄怒不已。偶一日﹐上召甄司寇淑至﹐語曰「若司官賣法﹐爾部卽參處。」淑承旨﹐又曰「若他官把持﹐爾部亦參處。」淑不對﹐退。時明恭系淑同鄕﹐又挾恨﹐從後呼淑曰「命公參把持者﹐不承旨爲何﹖」於是明恭主議於上﹐兩提牢官傳語於下﹐此淑劾予一疏所由來也。閣臣批云「明系暗有把持﹐姑且回將話來。」一二同志見旨嚴﹐憂不測。予艸疏訖﹐慨然曰「吾不受賂﹐又不徇情﹐𨿽人非徐有功而言﹐則其言欲回人於生而自陷於死﹐無此天道也。況又有聖明可恃耶﹗」旨下﹐僅命議處﹐吏部復降二級照舊﹐竟攺爲降一級調用﹐閣臣意也。甄司寇淑疏下﹐或勸予托人兩解﹐予笑曰「寧敗吾官耳﹗彼險且很﹐若以求解上聞﹐吾气節墮地矣。」又郭侍禦景昌素惡淑﹐出其數十單據授予﹐欲予入告﹐予曰「吾爲諫官時﹐卽對天自誓﹐止就事論事﹐從不開人單據。蓋恐諫官疏下﹐必播之海內﹐若以莫須有之事玷人名節﹐無論是公難於自容﹐獨不爲他人之孝子慈孫地乎﹖初誓固在﹐豈以新怨攺﹖且有言不先﹐而待淑操戈方言﹐若聖明反詰﹐將何辭對﹖」卒不上。予自入刑垣﹐見廠衛曁刑部日事苛殺。或上聞取數事及於寬政﹐則錄置案頭﹐入之疏內﹐以賡揚當開導。是歲元旦﹐朝賀罷﹐戴給諫明說【崇禎辛未﹐滄州人。】執予手曰「若今歲冊封矣。」予曰「不然。近擬寬刑數疏﹐將次第奏﹐恐未聳聖聽﹐先觸時忌﹐已不能待耳。」又王給諫文企以極陳催科之害處﹐予往謁別﹐且曰「公以薄稅斂請﹐予又將以省刑罰請﹐徐之﹐公先我繼耳。」果如言。予降調後﹐金冏丞光辰【崇禎戊辰﹐全椒人。】爲予言﹐往伊爲侍禦時﹐每同官以言談﹐則共制錦帳﹐不稱慰﹐稱賀。又胡編修守恆語予云「往吳給諫家周﹐【天啟乙丑﹐歙縣人。】以劾溫輔體仁。時先聳之言者﹐孫給諫晉也。往謁﹐蒼頭與主人皆努目視。」予聞而笑曰「兩公言往事﹐吾言近事。近葛給諫樞被貶﹐有謂渠太癡徒拋棄好官者﹐今予又貶矣﹐彼固無帳相賀﹐想當代予努目耳。夫公論郁於上﹐則淸議明於下﹐今兩者俱無﹐世道憂也。」二公太息退。予奉旨謫外﹐門可設羅﹐惟劉翰林理順﹐【崇禎甲戌﹐吳縣人。後殉國難﹐謚文正﹐國朝順治九年攺謚文烈。】從未識荊﹐獨命騎顧予﹐且袖扇贈﹐有詩曰「丰彩追儀鳳﹐好生矢拜揚。中心如皎日﹐世事付黃粱。湖上峯巒遠﹐天邊雨露長。宣公祠宇下﹐相對且飛觴。」時予謫補浙幕故也。又語人曰「吾讀彼數疏﹐猶知逆鱗耳。」劉公﹐【甲戌狀元﹐吳縣人。】爲同袍二十八年﹐所居止茅屋。其子以庚午登賢書﹐偶關說一事﹐遂撻其子而返其物。及中鼎元﹐鄕人扁其門曰「天從人願。」後殉闖賊難。予同年喬侍禦可聘【崇禎辛未﹐寶應人。】巡浙歸﹐夢吾邑魏少司馬應嘉【萬曆甲辰﹐興化人。】書耆英會﹐其一自書﹐其二少司馬甡﹐其三姚都諫思孝﹐其四喬﹐其五予﹐皆同郡人也。時應嘉與甡致政﹐惟予三人現任。未幾﹐思孝與可聘俱謫﹐又未幾﹐予亦謫。同時徐都諫耀﹑顧給諫國寶﹐【天啟壬戌﹐通州人。】亦同郡人也﹐餞予城外﹐慨然曰「兩弟嗣歸耳。」予笑曰「弗憂﹐喬公夢中無二公。」尋皆卒於京﹐惟予輩五人家居。傅冏少永淳【天啟壬戌﹐靈壽人。】先巡按陜西﹐劾予叔撫軍喬【萬曆己未﹐興化人。】遣戍。及予給諫命下﹐對人言輒惴惴﹐首謁予於宅者卽永淳也。王少司馬道直【天啟壬戌﹐旌徳人。】晤予﹐言傅司馬宗龍入獄﹐爲牢頭所詐。予據以入告﹐後以此疏爲甄司寇淑反噬﹐奉嚴旨回話。道直又惴惴﹐托人言於予﹐求回話疏無牽及。未數年﹐道直總憲而永淳冢宰﹐乃知爲大官者必須小膽。凡禦史至會極門上疏﹐必贈收本官銀三錢﹐六科則無﹐惟裹疏大紙四張而已。黃翰林道周上三疏﹐一言楊嗣昌不當奪情入閣﹐一言方一藻【天啟壬戌﹐歙縣人。】撫北事與俺答不同﹐一言不必又起復陳新甲爲宣大總督。其言一藻與新甲兩疏﹐俱在未枚卜之先﹐五月間已繕完﹐命班役投會極門﹐班役以道周方在枚卜﹐望其萬一起用﹐則己卽爲中堂。班役又知此疏一上﹐必忤旨不用﹐乃架言會極門中貴索銀八兩﹐道周無以應。至枚卜旣下﹐班役絕望﹐乃並投三疏﹐故上詰道周﹕「當用新甲時﹐何不卽言﹖直待枚卜不用乃言﹐明系挾私。」道周亦不能對。至召對後﹐語人曰「都是幾个班役把朝廷大事誤了。」予同籍屠翰林象美【崇禎辛未﹐平湖人。】有婢紅葉﹐因內笞箠死﹐或曰以不謹死。瘞之郊﹐忽蘇﹐呼聲聞於外﹐發視則活。錦衣衛勒象美賄不得﹐奏聞﹐尋冠帶閒住。時予以言善﹐同辭朝﹐人嘲之曰「李給諫風節﹐屠翰林風流。」金冏丞光辰與予別﹐切齒曰「司寇毒惡乃爾﹐可計傾也。」予曰「彼以計傾我﹐我亦以計傾彼﹐相當耳。出爾反爾﹐先賢格言﹐曾見周興﹑來俊臣輩終爲牖下老乎﹖弟非徐有功之官﹐而實有功之言﹐今歸矣﹐行坐觀其敗。」不數月﹐果爲廠緝﹐云受錢霖賄下詔獄﹐此淑攻予一事也。當淑入獄時﹐聞獄中紳民皆欲痛擊﹐葉主政國華時提牢﹐恐其致斃﹐乃以獄官房處之﹐命諸囚無得近﹐猶詬詈。數日。然受賄者實其子也。淑刻而不貪萬曆間﹐諸諫官以藩幕謫者﹐抵任卽歸﹐以待內遷。然初謁院道﹐猶用手本﹐冠以舊銜﹐而列今銜於後﹐院道皆辭不見。徐乃往拜﹐以素服迎﹐用主賓禮。惟項詞林煜【天啟乙丑﹐吳縣人。】謫浙幕﹐獨持書投帖﹐仍大字﹐院道反往拜﹐葛給諫樞遂踵爲故事。獨予以爲自尊固體非所以共君命也﹐欲仍如前﹐會丁內艱﹐不行。

補遺上命楊輔嗣昌督師討張獻忠﹐親作詩餞之云「鹽梅今暫作幹城﹐上將威嚴細柳營。一掃寇氛從此靜﹐還期教養遂民生。」其屬望嗣昌若此。初敗張獻忠於瑪瑙山﹐幾獲﹐已竄入蜀﹐復襲破襄陽﹐事遂大壞。未幾﹐嗣昌憤悒死﹐或曰飲酖也。凡六垣上陵歸﹐必送同垣棗栗等四種。又冊封回﹐必各送靑布一疋﹐猶有簡朴古風。凡按院出巡﹐用精微批﹐先送刑科簽押﹐於直隸巡按監察禦史某準此﹐則用朱筆大直。如按院直推知法﹐於批後又書「候回還日繳」五大字﹐送中官用印。予曾顧同垣笑曰「我輩下筆如此縱放﹐若上入宮﹐見必怒矣。」一日﹐果命中官至垣詰責﹐因告以舊例﹐取歷年所繳批進覽﹐次日發出﹐亦莫稽其故也。大約科臣簽押﹐疑代皇后爲之者。內臣劉若愚先爲霍給諫維華﹑【萬曆丁丑﹐東光人。】楊侍禦維垣【萬曆丙辰﹐文登人。】所糾﹐擬絞系獄。予於朝審時猶及見之獄中所著酌中誌略﹐略次大內規制井井﹐而所紀客氏﹑魏忠賢驕橫狀﹐亦淋漓盡致﹐其爲史家必采無疑。然以如此博洽宏才﹐而迫於太監李永貞喚召﹐又知永貞必敗而不能見幾托病以去﹐致自罹网羅﹐可嘆也。後竟斃於獄。姚都諫思孝﹐主持聲气﹐及以謫出國門﹐送者傾都﹐應接不暇。不二月﹐予亦以謫行﹐送者寂然也﹐止同郡顧給諫國寶﹑姚都諫耀一至﹐飲數杯卽行。孤立無倚者﹐喧寂迥異乃爾。豈知他日同列名賜環﹐而獨蒙欽點者乃予也。予讀滇志﹐載洪武間傅天錫歷官郡守﹐以謫滇﹐遂家於滇﹐爲傅潁公友徳後﹐名山藏史﹐槪皆因之。及予給諫刑科﹐晤傅司馬宗龍﹐問公信潁公後否﹐宗龍但云「上世傳聞如是耳。」因憶楊學士愼【正徳辛未狀元﹐新都人。】傳內謂某方伯將聘修滇志﹐而因鄕士大夫有欲冒嗣友徳以覬世爵者﹐愼不可﹐遂去。其言良有指也。宗龍卽天錫玄孫﹐其曾祖良弼﹐嘉靖時給諫﹐與愼同時。欲冒嗣以覬世爵者﹐必指此。崇禎十二年己卯﹐上召對候考選諸推知於中左門﹐命先將吏部所試奏疏大意各奏其槪。韓城左邑侯懋第所奏未詳﹐已奏次員職名﹐復命懋第再奏。及諸臣各奏訖﹐復出禦題就試階下﹐又命中使設冰水一甕於側﹐內貯四竹筒。少頃﹐命中使移諸臣試桌東廊下﹐以避日色﹐其曲體若此。後禦定懋第爲第一﹐授戶科給事中。懋第與禦定之劉狀元理順﹐俱先後死難﹐亦佳話也。

三垣筆記中崇禎二予於崇禎十五年五月得環召報﹐初不解所以﹐繼得汪簡討偉書﹐乃知上從張侍郎肯堂【天啟乙丑﹐華亭人。】言﹐錄謫降諸臣﹐而吏部以名聞者十八人。復命取諸臣去國原疏與閣臣面議﹐或指及某某﹐則曰「此喜事者。」故止點四人復職﹐而予與焉。此偉書語也。𨿽濟濟名賢﹐實不止此﹐然蒙恩者再矣。予同邑內中九十六名者二人﹐一魏少司馬應嘉﹐一予也﹐俱司李﹐又俱給諫﹐又俱刑科。及予被謫歸﹐晤應嘉於裏﹐乃知往年謫官時﹐所補爲浙江布政司照磨﹐而予亦此地此官也﹐後賜環補吏科﹐無不同者。又予降調前一日﹐夢口誦二句云「古木陰雲裏﹐時時見月明。」至是﹐與陰給諫同賜環﹐又同守制。所謂古木者﹐或取風木興悲義﹐若陰雲見月﹐則與陰同環召耳﹐異哉。予起補吏科不數日﹐卽聞邊警﹐以主恩深重﹐冒險北上。行至淮安﹐方遇予師倪少司馬元璐﹑周儀曹鑣﹑【崇禎戊辰﹐金壇人。】方中丞孔照【萬曆丙辰﹐桐城人。】等﹐議同行。一日﹐聞周儀曹昌時攺文選正郎﹐倪愀然曰「恐非其福。」又聞廖給諫國遴﹑楊給諫枝起【崇禎甲戌﹐金山人。】爲孫侍禦鳳毛【崇禎庚辰﹐萊陽人。】所糾﹐相顧太息﹐謂鳳毛不知何所憑借﹐輒排擠善類﹐豈知有不然者。予與倪少司馬元璐【天啟壬戌﹐上虞人。後殉難﹐謚文正。】寓淮﹐有客獻議﹐謂開登州某路以通漕運﹐可省貼款銀二百萬兩。倪以爲奇﹐於召對及之﹐不一月﹐卽攺戶部尙書。上意欲節此費耳。後予詢前後巡漕諸公﹐僉云「貼款無幾﹐客妄言也。」予行至濟寧﹐與河道黃總督希憲【天啟乙丑﹐原名金貴﹐分宜人。】晤﹐希憲故應撫﹐坐次間﹐言首揆必敗。予愕問故﹐希憲云「往在江南時﹐見首揆弟名正儀﹐今爲新同袍者﹐每得乃兄手書﹐卽徧示親知﹐招搖納賄。」又云「差役自長安來﹐見首揆門如市﹐朝廷耳目廣﹐終以此敗耳。」首揆者﹐予師周輔延儒也。予與倪少司馬元璐行抵濟寧﹐忽飛騎傳北兵至﹐城中如沸﹐婦女啼號載道。諸公皆惶惑欲遁﹐倪走書約予﹐矢不他移﹐且擬次日與周儀曹鑣﹑錢寺簿位坤同登城犒兵﹐諸公慚而止。又行至一小堡﹐值北兵攻某城﹐炮聲甚逼﹐諸公又惶惑欲遁﹐倪曰「吾當以死守堡耳。」次日方徐徐登道。時與北兵𨿽分道﹐然相去僅三十里﹐一橫衝便至﹐倪不懼也。予過徳州﹐與同鄕雷僉憲演祚【崇禎壬午特用榜﹐太湖人。】晤﹐演祚乙榜﹐剛愎。時範督志完【崇禎辛未﹐歸徳人。】尾北兵﹐徳州兵橫甚﹐不殺賊殺良。又行牌仰道﹐演祚以非所轄﹐怒抗﹐不令入城。未幾﹐疏糾﹐有「憑借大力」等語﹐蓋暗指周輔延儒也。時周猶荷眷顧﹐責令指實回奏﹐演祚遷延未上﹐予問故﹐演祚曰「未見部咨到。」予曰「見邸報卽是﹐何必部咨﹖」演祚不能答。予與倪少司馬元璐行至雄縣﹐傳聞北兵彌近﹐周儀曹鑣﹑錢寺簿位坤決意不行。諸僕皆止予﹐予曰「倪﹐吾師也﹐背師獨生不可。」遂聯輿行。行二日﹐有傳倪與予皆陷身北兵者﹐眾咸懊嘆﹐惟鑣撫掌大笑曰「前行者竟何如﹗」時位坤與同行諸公皆以此薄之。予與倪少司馬元璐行過涿州﹐忽馮舊輔銓【萬曆癸丑﹐涿州人。】以飛騎至﹐邀回州款語﹐半日方旋。予問倪曰「馮何言﹖」倪曰「惟言不敢與聲气左耳。」予入吏垣﹐始與吳都諫麟徵【天啟壬戌﹐海鹽人。】晤﹐語次間﹐詢廖﹑楊兩給諫被糾狀﹐吳云「兩人自入戶垣﹐從不守科發鈔﹐非匍匐政府﹐則奔走吏部﹐以除姦扶正爲名﹐賣官納賄爲實耳。」予方知孫侍禦鳳毛之糾﹐非過也。楊給諫枝起與銓曹昌時﹐兒女戚也。昌時納仁和令培昌多金﹐以雁行呼﹐謀引至黃門。而枝起怒其賄不及己﹐遂唆寧侍禦承勛糾之﹐卽枝起所艸疏也。昌時聞而大恨﹐知陳中書龍正與枝起交故﹐亦百計相傾﹐以闈事牽致龍正坐謫。時枝起與廖給諫國遴﹑曹侍禦溶【崇禎丁丑﹐秀水人。】等﹐皆以考選一事干周輔延儒不遂﹐怒欲返戈延儒﹐事尋泄。此孫侍禦鳳毛糾疏所自來也。聞泄國遴等謀於延儒者﹐乃馬給諫嘉植﹐而泄枝起言於昌時者﹐又徐侍禦殿臣。【崇禎甲戌﹐鄞縣人。】一時貪橫變詐气習﹐殊可想見。孫侍禦鳳毛糾廖﹑楊疏﹐以密封下﹐予取視﹐疏言國遴﹑枝起宜糾﹐且謂鳳毛密封亦不可訓。及晤左給諫懋第﹐方知鳳毛本露章﹐上自密封發科耳。予詢衙門前輩云﹐密封之起﹐由前宋給諫權【天啟乙丑﹐商邱人。】始時顏都諫繼祖深非之﹐例轉本此。予抵京後﹐韓給諫如愈【崇禎辛未﹐興化人。】與予言﹐每過吳輔甡寓﹐吳儀曹昌時必在。又甡過昌時寓﹐亦畱連竟日﹐率以爲常。舊例﹐吏部繇別部調者﹐不過主政。天啟時﹐趙冢宰南星【萬曆甲戌﹐髙邑人。】在部﹐始調兵部鄒員外維璉【萬曆丁未﹐新昌人。】於吏部﹐時猶大哄。若以禮部正郎調吏部文選司正郎﹐則又自昌時始。予邑輔甡與密﹐諷之曰「聞文選司一官必起家久任﹐後輩無先者﹐公或以稽勛驗封帶管文選何如﹖」昌時正色曰「天子欲爲天下得人﹐故特簡一文選﹐況目前銓部諸君皆予手援﹐彼後輩也。」未幾竟敗。上一日語周輔延儒等曰「往例﹐巡按出皆微服訪民間﹐近髙牙大纛﹐气淩巡撫。且衙門前後皆啟竇通賄﹐每奉差竣﹐富可敵國﹐宜重懲以警。」時予叔侍郎嗣京﹐福建巡按也﹐與周輔延儒善﹐又吳輔甡同裏至戚吳銓曹昌時﹐以甡督師有離心﹐故借口上所指者嗣京﹐欲重處以媚延儒。時鄭冢宰三俊議轉年例﹐亦堅不從也。毛僉憲士龍【萬曆癸丑﹐宜興人。】之糾緣此。吳銓曹昌時旣破格調﹐思以奇策堅上意﹐且箝制臺省口﹐春季例轉皆自己出﹐吏科吳都諫麟徵﹑掌河南道祁侍禦彪佳﹐【天啟壬戌﹐山陰人。】並未商也。科五道十﹐幾兩倍舊額。蓋因上疑臺省橫﹐屢旨申飭﹐且恐他日有指摘﹐則以例轉挾忿爲言耳。時浙江同鄕諸公集議﹐本省新吏部昌時﹑麟徵﹑彪佳皆往﹐咸努目視﹐惟向侍禦北【崇禎甲戌﹐慈溪人。】詬誶尢力﹐幾飽以拳。吳銓曹昌時欲破格外轉科道﹐謂吳輔甡曰「惟此一案﹐可爲鄭太宰三俊結知主上。」甡曰「不然。大臣以休容爲度﹐當保全言路。子甫入而破格行之﹐若此端一開﹐後此不肖者驅逐言官﹐必借鄭公爲口實﹐恐忠良之士亦皆寒心。」昌時不從﹐甡復言之鄭冢宰三俊﹐三俊然之。後以昌時意堅﹐僅畱二人﹐餘皆外轉。然昌時計甚巧﹐皆擇其平平者充之﹐中情怯耳。惡傷其類﹐人有同情﹐故一時眾口交沸﹐識者皆曰「昌時之禍﹐從此始矣。」蔣內閣徳璟【天啟壬戌﹐晉江人。】語操閩音﹐不甚辧﹐然博學﹐其談古事則述二十一史如黃河瀉水﹐至於叢殘小記﹐無不畢憶。其談近事﹐則十三陵之迹﹐五府六部之故實﹐與九關十二鎭兵馬錢谷新故之數﹐無不手畫而口數也。又嘗一日應閣中﹐二十餘誥皆立就﹐文極典核﹐同事駭嘆。舊例﹐六垣例轉﹐皆聽吏科都爲政﹐五科都唯唯而已﹐左右散以下皆不得聞。自廖給諫國遴﹑楊給諫枝起等入﹐始雌黃先輩﹐謂某堪某不堪。及吳吏曹昌時越額例轉﹐人疑有所授﹐吳都諫麟徵語予曰「皆廖﹑楊所爲。」時兩人已下獄﹐予驚問故﹐麟徵曰「此皆伊素所雌黃指爲不堪者耳。」予與吳都諫麟徵同任吏垣﹐曾密詢云「吳公正人自負﹐公何嫌﹖」麟徵曰「彼非獨予同鄕﹐且門人之門人也﹐然實鄙薄其所爲。如嘉興府王太守某﹐予公祖也﹐聞以二千金托﹐竟攫入私囊。及將掛察典﹐伊蒼頭惶急﹐致貸金長安爲彌縫計。又海鹽令劉某﹐予邑父母也﹐誘伊數萬金入己﹐托言謀佳缺﹐然卽其房師處亦不爲通訊。今罹察典﹐束裝無資﹐特爲昌時貪耳。舉二事﹐餘可例推矣。」又曰「公如不信﹐可詢貴鄕光公。」光名時亨﹐【崇禎甲戌﹐桐城人。】海鹽令房師也。予後晤時亨﹐不述麟徵言﹐但云「貴門人劉某曾相候否﹖」時亨曰「無。」方知麟徵言不謬。初﹐劉某入闈﹐昌時以其子密托之﹐劉某恐後爲己累﹐以藍筆重加圈點﹐而以墨筆抹﹐托言大主司翰林國華【崇禎甲戌榜眼﹐宜興人。】所爲﹐已詢之國華﹐非也﹐故恨。若王某﹐則以五百金饋﹐不稱昌時意耳。此又何樞曹剛所言也。吳都諫麟徵爲予言﹐昌時居裏時﹐凡公祖父母﹐皆執贄稱門下士﹐彼峨冠博帶﹐此方巾短袍﹐延送至中門止﹐蓋以師道自居也。有彊項不執贄者﹐卽於上臺處媒孽﹐故無不望風而靡。予爲刑垣時﹐見言路諸公以頻過閣臣爲愧﹐至此番獨不然。每淸晨過閣臣門﹐馬扇重沓﹐非某科亦某道﹐周輔延儒喜軟美﹐故多媚子﹐吳輔甡尙聲气﹐故間出僞士。惟蔣輔徳璟有才名﹐喜掖後進﹐知名士多附焉。予與沈給諫蔭培【崇禎辛未﹐歸安人。】往謁﹐見座無虛席﹐止立談中門﹐飲茶階下而退。予上馬﹐顧問蔭培曰「何例﹖」蔭培笑曰「新例也。」予族兄沛﹐【諸生﹐興化人﹐國朝徵賢良方正﹐不就。】同邑吳輔甡甥也。予賜環北行﹐語予曰「弟行矣﹐何以益吾舅﹖」予曰「但不爲累。」兄曰「何累﹖」予曰「不肖者貪利﹐則假同邑相公以招搖﹔賢者好名﹐則假同邑相公以標榜。皆累也。」及抵京﹐聞周﹑吳二閣臣處﹐人競挑激。時韓給諫如愈﹐予同邑同籍也﹐入謁﹐蹙眉曰「吾輩一門人﹐一同裏﹐兩姑難爲婦﹐若何﹖」予曰「非公事不見﹐亦非公服不見耳。」如愈首肯。故予二人遊二輔間﹐獨免於評論。韓給諫如愈起家單門﹐然爲令淸﹐及居言路﹐亦孤立無附。時江南北閣臣﹐一座師﹐一同裏﹐皆不暱也。予登堂謁﹐見大書一對曰「見地一分南北﹐便是小人﹔腳跟不著東西﹐方爲君子。」予爲揭去曰「予與公刻心可耳﹐何必對也。」予與韓給諫如愈﹐每謁吳輔甡﹐則曹給諫良直﹑【崇禎丁丑﹐汾陽人。】龔給諫鼎孳【崇禎甲戌﹐合肥人。】必先在坐﹐話畢偕行﹐行至階下﹐良直必曲躬辭送﹐曰「門生不敢。」鼎孳曰「予陪率以爲常。」然兩公皆險刻﹐每遇早朝﹐則自大僚以至臺諫﹐咸嘖嘖附耳﹐或曰曹糾某某﹐或曰龔糾某某﹐皆畏之如虎。兩人與甡密﹐人有以此並疑甡者。龔給諫鼎孳日趨吳輔甡門﹐江南諸人嘖嘖﹐疑其構周輔延儒隙。甡一日語予曰「龔故非江北人所用﹐先未考選時﹐委身江南﹐與周仲璉【崇禎甲戌﹐長興人。】誓不相負﹐故介紹首揆以黃門擢耳。旣列黃門﹐見江北風價稍髙﹐故回面就此。」傅給諫振鐸﹐【崇禎丁丑﹐題名碑作金溪人。】臨川人。曾具疏云「凡招權納賄﹐言淸而行濁者﹐𨿽日講門戶﹐日附聲气﹐而亦眞小人也。凡不招權﹐不納賄﹐品髙而名闇者﹐𨿽門戶無講﹐聲气無附﹐而亦眞君子也。」時龔給諫鼎孳面詆其非﹐遂相哄。一日鼎孳言及逆案﹐振鐸佯曰「能相示否﹖」鼎孳出諸袖﹐振鐸故指龔肅【萬曆丙辰﹐合肥人。】問曰「若爲誰﹖」鼎孳曰「予嫡伯也﹐最無行。」振鐸一笑。曹給諫良直﹑龔給諫鼎孳居言路﹐日事羅織﹐予每騎過二人寓﹐見有扇倚門﹐問之﹐必彼此過從也。偶一日往謁鼎孳﹐門者固拒﹐予指曹扇詰之﹐遂入。時鼎孳尙未櫛沐﹐與良直同話內室﹐不得已﹐邀予進﹐予微諷曰「言官難兩人。」問曰「何難﹖」予曰「言有言之流獘﹐如謫官杖獄﹐皆言官本分﹐惟以一疏故﹐而或云指示﹐或云附和推戴﹐致君父疑而寮寀構﹐此流獘也。」又曰「往予初入刑垣﹐言事甚銳﹐獨同鄕金公光辰語予云「天下好事不是一人做盡。」予初疑﹐及以寬刑數疏奉嚴旨﹐他無所念﹐惟念老母在堂﹐恐貽慈憂﹐方嘆金公言不誤耳。」兩人知予諷彼﹐不悅﹐然以予與吳輔甡同裏﹐故不敢侵。熊司副開元﹐【天啟乙丑﹐嘉魚人。】故給諫也﹐往因周給諫瑞豹【天啟壬戌﹐秀水人。】作令時﹐以某項錢糧未完﹐先出己貲代納﹐故得與考選。已事發﹐奉旨議處。時周輔延儒以瑞豹其門人﹐力救﹐且言如瑞豹比者甚多﹐故牽及開元﹐亦坐謫。至是﹐欲求賜環﹐又以非建言不得﹐心愈恨﹐糾延儒一疏﹐實孫廷尉晉意授﹐人疑晉欲輔甡爲首揆﹐故有此疏。然疏中所指﹐皆藥石也。未幾﹐晉出爲宣大總督。熊司副開元請對﹐意在攻周輔延儒﹐故請屏人﹐諸臣請退﹐皆允之﹐惟延儒等請退﹐則諭止之﹐故開元不能暢所欲言。上命開元具本﹐蓋欲其直發延儒之過﹐延儒心疑﹐托吳銓曹昌時至開元寓﹐故開元疏中所言﹐半爲昌時勒刪。上怒﹐謂其陰陽兩可﹐幾欲置之死。駱金吾養性﹐楚人﹐周輔延儒特用也。吳輔甡以序不應及﹐獨謂不可。一日召對﹐言及各衙門獘竇多端﹐甡言「錦衣衛尢甚﹐衛役冗雜﹐宜加淸釐。近有疏及者﹐已擬旨﹐兵部察奏如實﹐當賜處分。」延儒亦言「近日緹騎奉差逮人﹐需嚇尢橫﹐卽途遠﹐撫按拿解可也﹐不必又遣緹騎。」上然之﹐養性不悅。適熊司副開元﹑姜給諫采【崇禎辛未﹐萊陽人。】廷杖旨下﹐養性密語同鄕廖給諫國遴曰「有密旨置兩人死﹐予不奉詔。」國遴以告曹給諫良直﹐良直卽艸疏入告﹐謂﹕「無此旨﹐養性不宜謗君﹐有此旨﹐養性不宜自詡。」疏上﹐以爲必勝﹐然竟畱中。自此恨良直入骨﹐又以良直與甡密﹐故並疑甡。曹給諫良直疏旣上﹐久畱中不發。一日召駱金吾養性至﹐以疏示之﹐養性飾辭對﹐遂解。不知其所飾何辭也﹐然亦無意殺熊司副開元矣。已再訊﹐開元遂盡舉閣臣私語以對﹐大約旨指周輔延儒守不潔﹐而吳銓曹昌時所言﹐亦供入疏內。疏上發閣﹐使延儒知之﹐其意可知矣﹐此他日所以死也。時輔甡勸延儒宜自引咎而請釋言者﹐延儒不能從。孫廷尉晉先在言路﹐以聲气自雄﹐然爲人圓巧﹐善於迎時。及總督宣大﹐予謁之城外﹐見其身著兜鍪﹐忸怩作書生面目。聞處江南﹑江北兩輔間﹐頗有趨忤﹐故出之。若之何以封疆爲戲也﹖至宋納言學顯【崇禎戊辰﹐吳縣人。】所舉邊才﹐乃同裏錢位ぃ煥す誓現胺嚼桑緦鞽≈釁裼姓鄢逡勘呤擄駁貌換擔／font﹥成樞曹徳【崇禎辛未﹐霍州人。後殉國難﹐謚忠毅﹐國朝攺介湣。】寓江南﹐每昌言於人曰「周老師大錯。」忽一日﹐風聞長安言﹐與馬翰林世奇﹑王銓曹重謀疏糾周輔延儒﹐並及周儀曹仲璉。仲璉逢人垂泣﹐愬其羽翼正人功。已知訛也﹐人皆哂之。周儀曹仲璉【崇禎甲戌﹐長興人。】與周輔延儒密﹐自稱猶子﹐每致書於人﹐目曰輔叔﹐與昔之無賴曹欽程【萬曆己未﹐彭澤人。】呼馮輔銓爲家師同。然無螫手﹐人鮮怨者。一日﹐有給事往晤仲璉﹐周儀曹鑣適至﹐給事遜坐﹐仲璉遽曰「捨弟。」給事笑曰「若令弟﹐則僭坐矣。」鄭冢宰三俊以聲气與周儀曹鑣密﹐每入見﹐非竟日不出。揭陽令張明弼﹐【崇禎丁丑﹐金壇人。】鑣母舅﹐又師也﹐撫按交薦﹐三俊獨欲處之﹐曰「吾有腹肚單。」又原任封邱令曹宗璠﹐【崇禎辛未﹐金壇人。】鑣婦兄﹐先以銀六兩餉邑紳﹐邊刑曹之靖【萬曆己未﹐封邱人﹐先令興化。】爲廠緝禁錮﹐具疏求雪﹐久擱不復﹐人皆謂鑣所爲。予不信﹐曹﹑張出鑣手書保札以示﹐先諄諄引咎﹐後云「此後患難功名﹐皆鑣躬任。」且有同邑諸公花押﹐而吳廷尉履中【天啟乙丑﹐金壇人。】列名焉。時鑣爲韓給諫如愈所糾﹐恐兩人乘機出疏故也。是耶﹐非耶﹖鄭太宰三俊素有淸望﹐予疏中曾及之。及爲冢宰﹐誤任吳選郎昌時﹐用捨一憑指授﹐而周儀曹鑣亦與﹐故韓給諫如愈糾鑣﹐並尢三俊偏聽。然前糾昌時者﹐吳都諫麟徵﹑祁侍禦彪佳﹐後皆殉國。乃一二偏袒﹐吳壬猶目麟徵等排擠正人。信哉﹐明黨之能亡人國也。吏科章都諫正宸【崇禎辛未﹐會稽人。】以罪行﹐上愼重其代﹐周輔延儒舉在籍吳給諫麟徵對﹐遂用之。初﹐延儒以己與麟徵俱先後出張中丞延登【萬曆壬辰﹐章邱人。】門﹐故力行推挽。及麟徵抵任﹐落落難合﹐謁見甚稀。一日往見﹐延置上坐﹐蓋同門交﹐謂曰「吾以言路第一要任屬公﹐知否﹖」麟徵曰「公不審某不肖﹐願申公誼以報私恩。」延儒不悅。及欲復馮輔銓冠帶﹐麟徵謂﹐非大賢殊傑﹐不宜輕攺成憲。又延儒曾因會議首舉一曹郎姓氏﹐詢百官﹐皆許其當﹐麟徵復有言﹐自此與延儒隙矣。上以邊寇交熾﹐與周輔延儒議南遷﹐命無泄。傳聞﹐懿安【天啟後張氏。】皇后語周後云「此周延儒誤皇叔也。宗廟陵寢在此﹐遷安往﹖」且歷言周短。周後【崇禎後。】以聞﹐上大怒﹐遣宦者往詢索傳語者﹐懿安堅諱﹐上堅請﹐迫欲自縊﹐不得已﹐乃遣周代徵﹐蓋觀其後也。一云﹐駱金吾養性重賄周後父奎﹐故後言之。未知孰是。周輔延儒出徵﹐邀方給諫士亮【崇禎辛未﹐歙縣人。】從行﹐與予皆門人也。時周門客猥雜﹐予語之曰「凡觀人當於其骨﹐今日頤指﹐他年下石﹐無兩人也。若非門生﹐須不屢邀不往﹐若門生﹐亦不邀不往﹐方可信耳。軍中暇時﹐幸及此。」然已無及。周輔延儒出徵時﹐識者知上意疑之﹐必有朝行夕伺者。及至軍中﹐用劉總兵澤淸﹝東平伯。﹞爲中軍官﹐諸大將及偏裨奔走如蝟﹐猶居長安時。內官密以聞﹐上始大疑。癸未正月二日﹐大風晝晦﹐次晨稍霽。又三日午後﹐傳各殿脊煙起﹐疑有火災。諸閣臣出視﹐見各殿及門脊上冉冉若炊煙而微淡﹐久之乃息。亦異云。崇禎癸未三月﹐湖廣塘報李自成﹝米脂人。﹞攻陷襄陽﹐承天失守。上召對﹐隕涕諭吳輔甡曰「卿向歷巖疆﹐可往湖廣督師﹐以圖恢復。」甡請發勁兵﹐假便宜以往﹐命條奏來看。甡疏言「李賊蹂踐兩河﹐聚眾數十萬﹐我兵怯弱﹐未敢一矢加遺。總鎭左良玉退避漢陽﹐不肯用命殺賊﹐而乘亂肆掠。臣此行必得精兵三萬﹐與敢戰之將統之南徵﹐方可恢復承﹑襄﹐掃淸陵園。南京丰重地﹐恐賊窺伺﹐亦當兼顧。而兩河則責秦督孫傳庭出師﹐南北夾剿。」疏入﹐不下。甡請面對﹐上禦文昭閣﹐召入﹐諭以﹕「所需多兵﹐難以猝集﹐南京隔遠﹐似不必退守。」甡奏左良玉跋扈﹐近閣部督師﹐九檄徵兵﹐一旅不發。又河南總督羸卒數千﹐僅充輿從﹐臣卽憑借國靈﹐不過仍如閣部。而良玉退據江漢﹐更有甚於河南。若臣督領戰將﹐自統精兵﹐進可追剿勍寇﹐退可駕禦驕帥。若僅張空拳﹐節制不行﹐徒損威重耳。南京從襄陽順流而下﹐窺伺甚易﹐敢不兼顧﹐非退守也。」時陳輔演【天啟壬戌﹐井研人。】言「督師出﹐則督撫之兵皆其兵。」甡言「臣之請兵﹐正爲督撫無兵耳。使臣出而仰面彊鎭﹐束手待賊﹐然後呼吁﹐事機一失﹐臣有不忍言者。」上始怡然曰「先生言是。」乃命下兵部議。張司馬國維【天啟壬戌﹐東陽人。】請以唐通兵七千﹑馬科兵二千﹑京營兵一千應。又言「此項兵馬﹐皆發去防邊﹐必俟師旋﹐方可調度。」上曰「姑俟兵集﹐啟行未晚也。」已﹐北兵退﹐演復具揭畱唐兵﹐已得旨﹐甡又揭請集所調兵。時上命兵部另議徵調﹐實無一兵﹐遷延久之﹐甡遂得罪。初﹐楊閣部嗣昌出視師﹐九調良玉兵而九不至﹐嗣昌怏怏死。丁總督啟睿【萬曆己未﹐永城人。】代之﹐則往來依違﹐爲良玉調遣文書﹐時人誚爲左府幕客。甡之所言﹐不爲無見。但良玉素服甡威名﹐聞其至﹐必傾心聽命﹐且欲屈節以見﹐而甡不知其意﹐且欲集兵以制乃馴。至齟齬停待﹐成命中格﹐而國事亦隨之。事乃關天﹐非獨甡之過也。吳輔甡奉旨剿寇﹐久未行﹐適周輔延儒奉旨代徵﹐朝拜命﹐夕出都。時蔣輔徳璟言於倪司農元璐曰「上欲吳公速行﹐緩語相慰者﹐試耳﹐觀首揆疾趨可見。」予聞倪言﹐卽往告甡﹐甡曰「無兵安往﹖」時孫都諫承澤【崇禎辛未﹐順天人。】亦力言宜速﹐甡皆不以爲然。蓋因甡屢奏請行﹐以無兵爲言﹐上曰「徐之﹐邊事靜則兵集﹐獨卿往何益﹖」然聖意實欲甡先行﹐而以兵繼之也。初﹐甡奉命後﹐孫督傳庭將出兵剿闖﹐上以語甡﹐甡力言宜持重﹐無信間諜﹐以墮賊計﹐上不以爲然﹐則已窺見其端矣。吳輔甡面奏﹐欲疏請蠲楚賦﹐謂﹕「民久困兵火﹐徵必不能應﹐且令仁聲先路﹐則安民卽剿寇勝甚耳。」允之。及疏入﹐畱中﹐蓋不欲恩歸臣下也。白總兵廣恩本流寇﹐麾下兵數萬﹐甚銳。時趙督光抃爲人粗率﹐先未告廣恩﹐密請召廣恩入京﹐錫之宴﹐用爲武經略。時上頻誅大帥﹐又故袁經略崇煥【萬曆己未﹐藤縣人。】亦以召誅。廣恩先失機﹐心疑﹐擁兵不至﹐以索餉爲名﹐盤桓眞定城下。時輔甡欲上嚴旨治罪﹐而己爲力救﹐率之剿寇自贖﹐以密揭請﹐廣恩甚感。不數日﹐上命內臣二人賫銀二萬犒其軍﹐且諭以溫旨﹐廣恩意驕﹐遂不爲甡用。秦督塘報﹐左良玉【寧南侯﹐臨淸人。】兵駐武昌﹐賊船過漢陽﹐爲左兵追殺﹐復退。上密遣中貴金幣往營諭之。未幾﹐楚按臣疏至﹐並無追殺有功情狀。吳輔甡具揭﹐言「左鎭坐視承﹑襄之陷﹐退避湖南﹐方懷疑懼﹐今復遣內臣往﹐若追殺報虛﹐疑懼愈甚﹐乞暫停遣﹐俟察實命兵部差官照常賞賫未晚也。」禦批云「左良玉之退﹐亦由地方官不爲措給糧餉﹐朕故加意激勸﹐畱此一枝勁兵﹐助先生䢐徵半臂耳。中使已發﹐不及停矣。」上寬假左帥若此。吳輔甡語予曰「我日請兵﹐兵不集﹐若足迹先越春明﹐恐當事者愈作秦越人視耳。」及邊警弛﹐先所請唐總戎通兵﹐又爲陳輔演揭畱﹐云關門不可無備﹐不得已刻期辭朝。行之前一日﹐出勞從騎﹐上猶命內官賜銀牌給賞。越一宿﹐忽責其逗𨖻﹐命輟行入閣。或云﹐駱金吾養性之媒孽也。吳輔甡旣奉旨杜門待罪﹐予往謁﹐適龔給諫鼎孳至﹐曰「必首輔所爲。」甡正色曰「不然。適蒼頭自閣至﹐見首揆揭繳聖諭﹐且力爭﹐旣繳復發﹐安有一面媒孽﹐一面解釋者。」鼎孳無以應。方知兩輔水火﹐皆若輩構成也。不數日﹐首輔看議旨亦下。周輔延儒應對票擬﹐機敏稱上意﹐吳輔甡自言不及。然門客猥雜﹐酬酢紛紜﹐竟若忘爲雄察主也。及北徵歸﹐猶錫之宴﹐手玉卮賜飲。又失機範督志完﹑趙督光抃等或戍或徒﹐【抄本乙作「又失機督臣範志完﹑趙光抃等或戍或徒」。】不由刑部﹐由閣擬皆從輕﹐悉兪允。不數日﹐命九卿科道會議﹐惟五府一單﹐稱其有功無過﹐餘九卿科道議單﹐皆褒貶相半﹐獨曾都諫應遴被論注籍﹐出一議單﹐托同官持至﹐議獨峻﹐未之用。及予輩入垣﹐見是日新下一疏﹐乃應遴數日前所上也。中二語云「首輔之功﹐何減韓﹑範。」觀者失笑。周儀曹鑣抵京﹐逢生辰﹐周輔延儒躬往拜之﹐若甚密者。及延儒奉旨放歸﹐鑣欲自解﹐正色語予曰「吾欲糾首輔。」予曰「當首輔得志時﹐不獨公宜糾﹐卽予爲門生亦宜糾﹐不糾誠負國。今乘危下石﹐非君子所爲。」鑣乃止。往例﹐科道疏互駁皆控禦前﹐無抄參者﹐抄參則撫按及部疏也。會劉給諫昌【天啟乙丑﹐祥符人。】於數月前糾趙督光抃﹐又云範督志完可用。志完﹐河南人﹐與昌同鄕﹐光抃﹐江西人﹐與曾都諫應遴同鄕也。及疏下﹐志完已決裂﹐故不直昌疏者眾﹐但應遴抄參過耳。昌怒﹐疏劾應遴﹐歷數反復罪﹐中有云「譬如倚門妖態﹐送故迎新﹐愛憎易心於轉盻。譬如傅粉梨園﹐扮男飾女﹐黑白換形於須臾。」疏上﹐畱中。曾都諫應遴與韓給諫如愈皆兵科﹐或言散員不宜糾都諫﹐如愈正色曰「若都諫賢則敬之﹐若都諫姦則糾之﹐吾忝居言職﹐敢卹寮誼而欺明主哉﹗」遂疏糾﹐有云「應遴先爲楊嗣昌私人﹐便辟庭中﹐喔闥側﹐故繇兵部攺兵科者﹐嗣昌力也。迨嗣昌旣死﹐則力攻嗣昌﹐疏請剖棺戮屍。夫嗣昌卽有罪﹐卽應剖棺戮屍﹐而豈應遴之搖尾生前反唇死後者所宜以怨報徳哉﹗其反復一也。嗣昌旣殞﹐則附薛國觀﹐然誰爲介紹而進之者﹐國觀同鄕詞林衛胤文【崇禎辛未﹐韓城人。】也。迨國觀遣歸﹐又疏彈胤文爲解免地。時胤文徵色發聲﹐云彼手書在﹐應遴始惶懼求解﹐得冥無言。其反復二也。國觀旣斃﹐則又附周延儒﹐近於公座語人云「我一生不負周老先生。」迨延儒奉旨看議﹐則又從注籍中倉皇送單﹐讀其議﹐凜然霜鉞矣。及臣歸垣發鈔﹐則云首輔之功﹐何減韓﹑範﹐又應遴疏也。議單方出﹐媚牘旋下﹐詆延儒﹐抑詆韓﹑範耶﹖其反復三也。昔呂布【後漢九原人。】始反丁原﹐再反董卓﹐則爲二反﹔劉牢之【漢元王交裔。】初反王恭﹐繼反司馬元顯﹐終反桓玄﹐則爲三反。應遴之反﹐二耶三耶﹖且偶牢之而過布矣。」次日上﹐置紅匣中﹐命一內官送閣擬票﹐閣批有「該部參看」等語﹐竟畱中。或見應遴與銓部昌時同謁一大璫﹐疑其有妙用也。韓給諫如愈以同垣後輩糾曾都諫應遴﹐旨𨿽未下﹐傳誦徧長安。獨龔給諫鼎孳不平﹐欲約同時兵垣救應遴而劾如愈。時右給諫公甘來【崇禎戊辰﹐新昌人。後殉國難﹐謚忠節﹐國朝攺謚莊介。】不從﹐遂止。甘來﹐應遴同鄕﹐鼎孳﹐如愈同鄕也。如愈與同門陳計曹道暉最洽﹐及遷廣平守﹐又疏言其非才﹐是能不徇情面者。楊司馬嗣昌條奏機宜﹐自一至數十﹐繩繩不絕﹐人笑其以口擊賊耳。及曾主政應遴攺兵科﹐亦踵故智﹐北兵入﹐日具一疏﹐上一日召﹐詰曰「汝爲兵科﹐嚴戰守﹐劾功罪﹐約言不煩足矣。日疏何贅也﹖」應遴慚而退。魏編修藻徳﹐【崇禎庚辰狀元﹐通州人。】前科狀元也。先上屯田禦敵等疏﹐平平耳﹐畱中。至是忽召對﹐褒其前疏﹐語畢云「朕將大用。」藻徳遜謝﹐上曰「爾不聞「惟辟作威﹐惟辟作福」耶﹖」越數日﹐大拜﹐周輔延儒奉旨看議。袁給諫彭年【崇禎甲戌﹐公安人。】先以司理轉禮部﹐因病乞歸﹐及起補復﹐疏求考選﹐陳輔演嚴駁﹐不行。彭年又托周儀曹仲璉言於周輔延儒﹐再疏﹐票允﹐始授科。至是﹐乞差不下﹐杜門養病。及見會議旨﹐遂首糾延儒﹐疏列多人﹐而不敢及仲璉﹐仲璉太息﹐每指階前石語人曰「此某跽天指心﹐誓不負政府處也。」周輔延儒看議甫數日﹐武徳道雷僉憲演祚回奏卽到﹐大僚則範公景文【萬曆癸丑﹐吳橋人。後殉闖難﹐謚文貞﹐國朝攺謚文忠。】等﹐詞林則方公拱幹【崇禎戊辰﹐桐城人。】等﹐言官則朱公徽﹑【崇禎辛未﹐進賢人。】沈公胤培﹑袁公彭年等﹐景文𨿽周同籍﹐然甚疏﹐每謁則辭不見。拱幹新入都﹐徽與胤培皆門生﹐人謂發蹤指示者﹐同鄕龔給諫鼎孳也。疏中所劾﹐禦筆塗抹處﹐若甚怒首輔者。且召演祚見﹐越數日抵京﹐又越數日方入對﹐上意若不屬者。及見﹐召方翰林拱幹與質﹐拱幹辧晰甚明﹐且云「臣不敢自謂賢﹐卽果大不肖﹐欲爲志完行賄﹐而敵騎充斥﹐安敢載數千金入都﹖且志完與延儒門生也﹐又有子爲金吾﹐賄豈籍外人﹖」演祚遂屈。不數日命復任﹐亦無優擢。人謂陳輔演密間之也。雷僉憲演祚因參周輔延儒﹐召見﹐揚揚有驕色﹐以總憲自居。其掌扇大書云「不要錢﹐不怕死。」武徳道已命復任﹐始气沮。周輔延儒旣奉旨放歸﹐猶疑曹﹑龔二給諫有言﹐托吳輔甡代解。不數日﹐良直糾疏忽上﹐時甡尙未出都﹐良直不時過從﹐故人愈疑之。甡與予云「彼晉人﹐以吾撫晉﹐故雲門生﹐渠自爲之﹐我不知也。」疏下﹐塗抹與雷疏同。然良直數日前又頻過周﹐若甚款﹐殊不可測也。吳輔甡將出都﹐語予曰「幸語龔給諫﹐弗言及首揆﹐人將謂吾教之。」及行後﹐鼎孳出疏糾劾﹐臚列六十餘款﹐又密疏一封﹐力言王應熊【萬曆癸丑﹐巴縣人。】爲延儒私交。疏上﹐皆畱中。周輔之逮﹐與應熊他日之至而旋斥﹐皆由此。噫﹐密疏已非體﹐又延儒行時﹐鼎孳遠送﹐傴僂輿前﹐其叵測又如此。或云﹐鼎孳諸﹐皆得之給諫廖國遴﹑楊枝起往入幕時所記也。吳輔甡行後﹐黃輔景昉【天啟乙丑﹐晉江人。】語予曰「公必有後禍。」予問故﹐景昉曰「每閣中見劾周疏﹐必云發蹤由吳﹐恐浸入聖聽﹐禍同連雞耳。」其意蓋指陳輔演也。演素與甡不協﹐故云。予入吏垣時﹐江之南北各推同鄕二政府爲主﹐遂分南北黨。旣又以光給諫時亨﹑龔給諫鼎孳爲一黨﹐以予及方給諫士亮﹑韓給諫如愈爲一黨﹐以予輩三人皆江北﹐獨孤行無傍﹐故外之也。沈少宰惟炳【萬曆丙辰﹐孝感人。】居言路時﹐以東林爲魏璫削奪﹐至是復與江北左。時吳輔甡以督師候集兵未行﹐惟炳楚人﹐疏請甡速之楚﹐甡以事不先商﹐相見時辭色甚峻﹐惟炳遂劾甡逗𨖻。及甡罷﹐惟炳來謁予﹐言「此劾本非得已﹐因爾時家報至﹐云武昌陷﹐不惟合家飄零﹐亦闔城塗炭﹐故憤慟交迫﹐疏言吳公早行﹐必不至此耳。」時陳給諫泰來【崇禎辛未﹐新昌人。】疏﹐亦點綴數語﹐劾甡者兩人而已。光給諫時亨有疏及周輔延儒﹐云「利歸眾小﹐玷集厥躬」。人皆以爲當﹐延儒聞之﹐亦首肯。吳輔甡督師時﹐光給諫時亨自請監軍﹐以甡不行止。後又乞慰安惠藩差﹐時應以此差行者﹐沈都諫胤培也。胤培是歲應入春闈﹐曾都諫應遴以胤培科資先己﹐恐不行則己入闈無階﹐陰唆龔給諫鼎孳止時亨行﹐遂已。時亨失身闖賊﹐致罹刑辟﹐若輩誤之也。往例﹐科員入闈皆論資先後﹐是科應入闈者四人﹐首吳都諫麟徵﹐次吳給諫甘來﹐次沈都諫胤培﹐次予﹐次曾都諫應遴也。吳銓曹昌時﹑龔給諫鼎孳皆與應遴密﹐爲圖入闈﹐雷僉憲演祚之參胤培﹐半由此。至是﹐予以兩叔入闈﹐堅欲乞差﹐應遴自幸唾手可得﹐不意前輩辜給諫朝薦又至。時予以吏科右應轉工科左﹐而應補吏右者﹐朝薦也。於是應遴與昌時計﹐謂不轉予則朝薦無缺可補﹐無官何緣入闈﹖未幾﹐以本至會極門﹐復追回﹐然一面追回﹐又一面以單報吏科﹐踰二月旨不下。一日﹐朝薦語予曰「公未升﹖」蓋疑予也﹐予駭﹐往查果然。時具黃門非假升之官一疏﹐將入告﹐聞蔣侍禦拱宸【崇禎甲戌﹐丹徒人。】疏上﹐念乘危下石不可﹐遂焚稿。上召對知推﹐俱以圈點爲髙下﹐蔣侍禦拱宸初得圈﹐自負必科﹐然上以巡方任重﹐欲槪置禦史。會有覬科者謀之吳銓曹昌時﹐時北兵新入﹐昌時言於周輔延儒﹐示意張司馬國維。於是薦候考知推十二人察視諸郡城守﹐謂已有巡按﹐非科不可﹐皆借題也。拱宸以不得科﹐有怨言﹐昌時復嗾當路﹐以拱宸監趙督光抃軍﹐時範督志完盡調重兵堵所守口﹐而光抃諸守口甚嚴﹐拱宸懼獲罪﹐促光抃戰﹐戰輒大敗。昌時又致書光抃﹐勸以催戰罪拱宸﹐光抃不從﹐以書示拱宸﹐合疏上聞﹐謂往日以不戰挫﹐今以戰小挫﹐未可深罪也。會昌平內官以大挫報﹐上怒。時拱宸疑昌時嗾之﹐故冒險發通內諸侍﹐昌時激之也。吳銓曹昌時通內﹐每閣票一旨﹐必先知﹐是以眾論沸騰﹐具疏乞休﹐擬票云「吳昌時準回籍調理﹐病痊起用。」聞周輔延儒票也。旨未下﹐昌時已宣言於人﹐謂已得溫綸。及與蔣侍禦拱宸質禦前﹐拱宸幾屈﹐惟所糾預聞旨一﹐上取原票閱之﹐果是﹐故敗。吳銓曹昌時與吳金吾孟明密﹐及駱金吾養性以楚人繼﹐盡革孟明諸廠役與昌時相通者﹐昌時怒﹐欲除養性﹐以己心腹代。適朱侍禦國昌【崇禎甲戌﹐合肥人。】疏糾養性﹐養性所費幾及十萬方解﹐或云周皇親奎力。周輔延儒亦有易養性意﹐故養性並怒焉。蔣侍禦拱宸劾吳銓曹昌時有通內數帙﹐聞上日置案前親閱﹐閱訖納袖中﹐不令內官見。及旨下﹐乃禦票也。往禦票諸疏眞艸相半﹐此獨楷書﹐止一畫帶艸耳。黃侍禦耳鼎【崇禎丁丑﹐蘄水人。】亦有疏糾﹐在拱宸先﹐獨不下。陳輔演者﹐吳銓曹昌時鄕試大座師也。自周﹑吳二輔行後﹐昌時與曹﹑龔二給諫又百計圖演。聞演親過昌時寓﹐致殷懃﹐且托人語曰「俟入春闈訖卽行。」然恨昌時入骨矣﹐其得禍本此。上禦中左門﹐召蔣侍禦拱宸與吳銓曹昌時對質﹐命錦衣衛備刑具﹐昌時初詆拱宸監軍時匿失機不奏﹐上詰之﹐拱宸對多支飾﹐命拿送朝房候旨。又詰昌時通內各侍﹐昌時堅執不認﹐命錦衣衛加刑﹐吏科吳都諫麟徵奏曰「臣聞祖宗朝刑人不於朝廷﹐昌時罪無所逃﹐宜下司寇治﹐以明國體。」上曰「吾患刑部多所瞻顧﹐不能盡法耳。」時昌時足夾幾折﹐不勝痛﹐呼號曰「臣俱承認便是。」遂下獄。事訖﹐上復作色語曰「兩輔臣負朕﹗朕待延儒厚﹐乃納賄行私﹐罔知國法。又朕命甡督師﹐百計延挨﹐爲推卸地﹐延儒被糾﹐甡何獨無糾﹖」旣而曰「朕𨿽言﹐知終無糾之者。本宜一同逮治﹐姑念國體所關﹐著錦衣衛俱喚來候旨。」時攜皇太子同出﹐立久﹐亦倦極憑地。蓋陳輔演孽甡於內﹐駱金吾養性構延儒及甡於外﹐然激成兩輔臣禍﹐使羣小藉爲口舌者﹐曹﹑龔兩給諫也。吳輔甡得罪被逮﹐南京史司馬可法【崇禎戊辰﹐祥符人。】疏言「甡賑秦撫晉﹐素有重名﹐日者奉命督師﹐以調集兵馬延時日﹐但甡拜命時﹐卽將布置情形移書於臣。又慮鎭臣左良玉不爲用﹐卽委良玉差官持檄慰勉之﹐身𨿽依於闕下﹐心已屬於行間。至於慮將帥跋扈而力請多兵﹐亦非得已﹐察督師﹑楚撫原各有兵萬餘﹐自左鎭倡議勤王﹐盡爲收去﹐江督袁繼咸【天啟乙丑﹐宜春人。】屢次索取﹐僅發三百餘名﹐而楚撫王聚奎【崇禎戊辰﹐郿縣人。】則求一名不得。若輔臣視師﹐兵力不厚﹐豈不損兵威而辱國體乎﹖臣於六月間晤甡淮上﹐責以君恩未報﹐相對欷歔。一時偶誤﹐其罪或可原﹐向後自贖﹐其效猶可責也。」疏奏畱中。吳銓曹昌時先陷故輔薛國觀﹑內閣王中翰陛彥以乙榜坐罪棄市。至是﹐人夢陛彥曰「吾已訴上帝﹐夙冤獲伸﹐昌時不日禍及矣。」未幾﹐難作。周輔延儒軟美﹐凡門生故人有求﹐鮮不應﹐故疵議遂集。吳少廷尉履中嘗曰「若周相去其欲﹐則周﹑召何遠之有﹖」予曰「不然。若吳公去其偏﹐則周﹑召何遠之有﹖」甡賑秦撫晉﹐聲望赫然﹐然減於爲相時。蓋緣認門戶太揚﹐論是非不論眞僞﹐故偏也。鄭冢宰三俊亦同此累。鄭庶常鄤﹐吳銓曹昌時﹐皆姦人也﹐一附黃翰林道周﹐一附鄭冢宰三俊。人欲擊鄤﹐恐累黃公﹐欲擊昌時﹐恐累鄭公。故上獨斷誅兩人﹐卽孔子誅少正卯不過是也。黃給諫云師【崇禎庚辰﹐徳化人。】號雷岸﹐王侍禦燮號雷臣﹐皆疏糾賀冏丞王盛﹐【崇禎戊辰﹐丹陽人。】時人有二雷擊一賀之笑。時辧疏先糾疏下﹐云「賀王盛已有旨了。」竟不知何旨﹐越月餘﹐云師疏方下。予爲刑垣時﹐見言路諸疏以四日下﹐間攺票亦六日下﹐及此番入垣獨異﹐或數月﹐或半年一年。尢可異者﹐督撫或請兵餉﹐或補官﹐皆中閣。又北兵已退半載﹐而邊臣諸告急疏猶續下傳者﹐以爲北兵再至也。趙督光抃猛率喜談兵﹐以北兵入口﹐方赴召﹐聞於某山下遇敵﹐諸將欲走﹐惟光抃坐地不起﹐以死自誓。諸將迫之﹐方斂兵稍避﹐得免。然卒與範督師志完同誅﹐人頗以爲冤。蓋上因白廣恩一事愧且恨﹐不盡因失機也。馮司馬元飆與倪司農元璐同心剔釐﹐請兵則核餉﹐請餉則核兵﹐此兩部通算法也。後元飆以憂勞成疾﹐上遣中使往視﹐賜酒米等物﹐名賜實瞷也。尋以眞病得放。天津馮撫軍元揚【崇禎戊辰﹐慈溪人。】耄﹐言路諸公皆知不勝任﹐然無敢糾﹐云恐得罪正人。後闖勢漸迫﹐不得已始代歸﹐與元飆相繼卒。元揚淸挺﹐元飆機敏﹐介不如兄也。兩公居鄕甚善﹐故皆以功名終。陳少司空必謙﹐【萬曆癸丑﹐常熟人。】聲气夙望也﹐予往謁﹐語予曰「往東林初起﹐皆仗楚人爲先鋒﹐今不與合﹐反與角﹐若用其銳以反攻﹐吾黨敗矣。」不數日﹐【自「人爲先鋒」至「不數日」二十五字﹐據古學匯刊本補。】周﹑吳兩政府相繼敗﹐時人皆謂駱金吾養性所爲﹐養性楚人。往﹐給諫初入言路﹐或劾糾﹐或條陳﹐見邸鈔不絕至左右﹐則漸跫音矣﹐然都垣尢甚。大抵散員遷至都諫﹐則視京卿爲掌中物﹐得失交戰﹐故所言必少必平。間奉旨條陳﹐則又獨後﹐官前而言後﹐罔愧也。予賜環後﹐轉右﹐旋轉左﹐一載得十疏﹐時寫本者阻予曰「數矣。」予曰「何謂﹖」對曰「散員以月諫﹐左右都以季諫。」予笑曰「我不願爲季給諫。」陳啟新以無賴濫竽省垣﹐但諸公所劾

實莫須有﹐謂不如是不足聳聖聽耳。然啟新非無欲﹐而人不敢賄﹐恐以爲奇貨故也。時奉旨下撫按察奏﹐啟新已逃。後予過淮安﹐訪之史總督可法﹐可法止笑云「渠貧耳。」若可法以爲虛﹐則言官姜給諫采等必獲罪﹐若以爲實﹐則所坐數千誰償﹖或云﹐可法故縱之﹐其妙用也。錢塘劉烈女者﹐幼許吳生嘉諫﹐年十九。鄰有富兒張阿官屢窺之﹐一夕掇梯入﹐女呼其父共執之﹐候曉鳴官。阿官侄遂倡劉氏誨淫縛人取財之說﹐鳴金聚眾﹐眾皆信之。女哭告父曰「向未污吾身﹐猶可活﹐今污吾名﹐不可活也﹐我當死告鬼求直耳。」卽自縊。官驗之﹐時盛暑﹐暴日下無屍气。其夫嘉諫初惑人言﹐不哭﹐及令人薙眉察之﹐知其眞女也﹐伏屍大慟。女目忽開﹐迸流血淚數行﹐若對泣者。阿官延訟師丁二﹐堅執前說﹐女見形於丁二曰「若以筆污我﹐吾先殺汝﹗」二立死。時江濤震吼﹐裂崩岸﹐上下人以爲女冤﹐官遂杖殺阿官並侄。宮中有祕室﹐久錮不啟﹐上特命啟之﹐見篋內有元人朝會圖一冊﹐胡人華人皆分行坐﹐上見之不悅。此吳銓曹昌時親得之內侍口者﹐外傳啟畫三軸﹐非也。已﹐北兵入燕﹐其言始驗﹐時昌時死久矣。予一日與某同籍謁周輔延儒﹐自午至暮﹐不得見。一長班耳語曰「有四人方巾便服﹐徑入後宅矣。」予問之﹐其一銓曹﹐一儀曹﹐一兵曹﹐一同鄕閒署也。予歸而嘆曰「吾師必敗矣。他且弗論﹐安有以趨熱銓曹夤夜入相君宅而不起物議者﹗」不數日敗。銓曹者﹐吳選郎昌時也。張司馬縉彥【崇禎辛未﹐新鄕人。】初入都召對﹐忽傳範司空景文接密封已出﹐對諸廷臣長吁言曰「新大司馬經濟乃爾﹗」及詢之﹐則縉彥奏周府金銀數百萬皆汴河﹐欲選愼密司官作速打撈故也。會國亡﹐不果行。上用人屢不效﹐又思用侯伯﹐曰「畢竟是我家世官。」其最屬意者﹐襄城伯李國楨【永樂初李浚裔﹐和州人。】與撫寧侯朱國弼﹑【景泰初朱謙裔﹐夏邑人。】誠意伯劉孔昭﹑【劉基裔﹐靑田人。】忻誠伯趙之龍也。國楨後殉難。上卽位後﹐每勤召對﹐人漸以口舌迎合﹐如黃侍禦澍﹐其尢也。最後無賴董心葵﹐【武進人。】亦緣周輔延儒鷹犬謬邀召對﹐辜給諫朝薦疏云「臣子任事﹐決無不出於朴誠而能克濟時艱者。然朴誠之人多得之老誠練達﹐遠不具論﹐邇來督撫中稱足任者﹐如盧象升﹑史可法﹐亦祗實心實做﹐若與楊嗣昌﹑張若騏等粉飾詭辯﹐必不能遠過。繇是觀之﹐在此不在彼。況今日口舌相髙﹐攻訐滋勝﹐將恐諸臣精神不用以實圖職業﹐而用以揣摩筆端。𨿽皇上召對時勤﹐無所逃於電照﹐然旣察其才辯﹐又當察其朴誠﹐若徒以小才喋喋﹐付之事權嘗試﹐追悔何及﹗」疏上﹐畱中。往例﹐司禮監內官﹐如外之翰林﹐不繇他衙門進。元年冬﹐上始親考﹐命作時藝﹐首出「事君能致其身」題﹐考中鄭內官之惠﹑曹內官化淳﹐皆升隨堂。後又拔季端入司禮。端京師人﹐本子衿﹐然入司禮後﹐頗與外人交通﹐後以賂遺事發自殺。國朝祭帝王陵寢不及夷君﹐惟元魏孝文帝以用夏變夷﹐獨得列祀﹐應祭於洛陽之瀍西﹐而國初禮官沿襲宋誤﹐祭於陜西之富平。蓋其孫文帝都關中﹐故陵在此﹐非孝文陵也。予言於禮科﹐沈都諫胤培疏云「魏有兩文帝﹐名宏者﹐用夏變夷﹐蔚然令主﹔名寶炬者﹐政在宇文﹐徒擁虛器。按魏書馮後傳云「孝文遷都洛陽﹐自表瀍西﹐以爲山園之所。」今乃祀於富平﹐是否無誤﹖所當亟議攺正。」疏奏畱中。東林諸君子皆以文章气節廉隅相髙﹐卽間有假借﹐猶存白日面目﹐予初入垣猶然。及環召後﹐見諸掃門政府者﹐言夷行跖﹐恬不知愧﹐而省中尢橫﹐予知必爲國禍﹐痛切言之。惟韓給諫如愈﹑傅給諫振鐸﹑朱給諫徽以爲善﹐慫恿速奏﹐初疏云「臣觀古忠臣事君﹐居安則不逢其所喜﹐而遇警則必隱其獨憂。今皇上宵衣旰食﹐日昏咨儆者﹐非憂在邊寇乎﹖故臣謂今日策門戶獨與諸臣異﹐蓋諸臣所持在內﹐則爲剖忠別佞﹐淸議獨標之門戶﹔而臣所爭在外﹐則又爲防危圖安﹐仔肩共力之門戶也。一曰邊﹐今特暫伏耳﹐然再逞柰何﹖若問北門之鎖鑰誰司﹐則當以三協爲門戶﹐脫烽火復懈於傳﹐致令穿塞而入﹐則北之門戶隙矣。一曰寇﹐今猶盤踞耳﹐倘揚帆柰何﹖若問陪畿之扃鍵誰轄﹐則當以兩淮爲門戶﹐脫幹櫓不戢於搖﹐致寇呼風而下﹐則南之門戶又隙矣。故臣謂國家兩門戶﹐莫大於此。而大小臣工所當急圖鞏固以寬我皇上焦勞者﹐亦莫大於此。𨿽然﹐是未可與全軀保妻子之臣謀也﹐臣以爲正當與全軀保妻子之臣謀也。今試問邊騎所蹂躪﹐闖﹑獻所翦刈﹐誰是身膺簪笏﹐幸保首領者﹖其它衣冠子女﹐或縶虎穴﹐或拋中野﹐而畢竟吾軀能全否﹖吾妻子能保否﹖故謂君事視身﹐國事視家﹐猶落第二義。而臣謂捨君別無身﹐捨國別無家﹐直一體也。若猶怡堂如故﹐穴如故﹐有薪獨貽君父臥﹐有膽獨貽君父嘗﹐安乎﹐不安乎﹖昔宋韓琦﹑【謚忠獻。】範仲淹【謚文正。】皆經略西邊﹐而迨其續登揆席也﹐𨿽二三宵小﹐百計媒孽﹐然無能損其邱山之望﹐而君子終勝﹐小人終詘﹐則奠封疆於外﹐正以持門戶於內也。且今之門戶﹐亦駸駸莠亂苗矣。蓋始猶正與邪角﹐而今則邪與正混﹐言夷行跖﹐文章之外﹐另有肺腸﹐致涇渭不分﹐可嘆也。乃其最無賴者﹐不爲公家指佞屈軼﹐而爲私門善眩胡人﹐忽咿喔入幕﹐忽叱吒反戈﹐世道江河﹐長此安底﹖夫士君子行己﹐當於炎處尋冷﹐故非獨貪如嚴嵩﹐【弘治乙丑﹐分宜人。】專如張居正﹐【嘉靖丁未﹐江陵人。】所宜裹足﹐卽望塵三楊【士奇﹐謚文貞﹐泰和人。榮﹐謚文敏﹐建安人。溥﹐謚文定﹐石首人。】門﹐終是趨炎有心﹐耐冷無骨耳﹐況下焉者乎﹗掃門何親﹐下石何捷﹐猶靦顏自標曰「我正人也﹐直臣也。」如見其肺肝﹐然則何益矣﹖故臣謂門戶之大﹐獘極蠹至﹐此輩爲烈。而孰端孰邪﹐將安從辧﹖則請仍從封疆辧﹐果閉門誦經﹐聞敵股戰﹐必王欽若輩也﹐是謂眞小人﹐小人愛其身。果飲博謔呼﹐對虜色奮﹐必寇準【萊國公﹐華州人。】徒也﹐是謂君子。君子愛其國﹐故謂去河北賊易﹐去朝中黨難﹐猶中主狐疑之見。而惟以奉公之誠僞﹐任事之虛實﹐定立品之端邪﹐則諸臣固不必以門戶自標﹐皇上亦不必以門戶致疑﹐直相與滌肝協膽﹐人人自赴於籌邊畫寇之場已爾。繇是﹐功不自我立可也﹐朝廷苟有肩事之人﹐此身卽不必在朝廷﹐繇是恩不自我屍可也。怨家苟有利國之爲﹐此日卽可用怨家﹐封疆之門戶鞏﹐而朝端之門戶合﹐一道同風﹐其在是乎﹗」疏上﹐畱中。再疏云「臣聞古人臣忠國﹐時平則崇淸議﹐而勢急則幹實功。故臣近者有疏﹐欲諸臣以籌邊畫寇爲先﹐然非盡言提醒﹐恐猶膜外視。而玄黃水火之戰﹐不向外敵而向中朝也。夫自古君子與小人角無論已﹐卽以君子與君子角﹐而究竟何便宜之有﹖是故宋雒﹑蜀﹑朔之幟標﹐則君子分曹以角﹐而熙丰小人﹐卒伺間起﹐問曾去雒容蜀否﹐問曾去蜀容朔否。蓋至感生抱蔓而悲深狐兔﹐始追悔向者同根之煎爲失策也﹐嗟其晚矣。故以君子與小人角﹐猶勝負半﹐惟君子與君子角﹐而以小人乘其敝﹐則一蹶不振之道也。且今之君子﹐亦豈盡如雒﹑蜀﹑朔之徒﹐咸卓然有以自標哉﹗不過一二敗類﹐貌君子而實小人者﹐此分門﹐彼別戶﹐廟堂之心戰﹐猛過巨鹿﹐於封疆何利之有﹖且不特此也﹐遇君子則能爲君子之言﹐或理學﹐或節義﹐旣欲襲弄簧之百舌以鼓喙﹐遇小人則能爲小人之事﹐或情面﹐或賄賂﹐又欲效獻媚之九尾以掃門﹐如吳昌時﹑廖國遴等﹐比比是也。謂是崇淸議乎﹐幹實功乎﹖諸臣何助競焉﹗昔唐安祿山叛時﹐起郭子儀【汾陽王﹐謚忠武﹐華州人。】爲帥﹐時李光弼【臨淮王﹐謚武穆﹐昌黎人。】素不相能﹐入見請死﹐子儀趨抱上堂而泣曰「今豈懷私忿時耶﹖」執其手相持而拜﹐故人知其能收功於百戰﹐而不知其止收功於一﹐夫所謂一者﹐人和也。今邊驕寇橫﹐勢極倥傯﹐而文與文相鏖﹐若身居暇豫﹐其識出唐二武臣下矣。臣聞鼎之爲器﹐獨舉則壯士折肋﹐而合肩則懦夫增气。邇者﹐餉匱矣﹐兵懦而驕矣﹐督撫或才不副任﹐或用違其才矣。若止以一人肩一事﹐而不合眾人籌一事﹐非策之長也。臣願自今以始﹐上而閣部﹐中而臺省﹑部曹﹐皆勿作局外觀﹐而以羣力佐獨力之不及﹐一若人人有戶兵二部責﹐又有督撫責者然。且使諸臣果礱厲除敵之戈﹐則同類之戈自息﹐何也﹖專於此則不分於彼也。然則仗馬之不鳴﹐乃爲息乎﹖蓋鴟梟必搏﹐尢望鸞鳳來儀﹐若盻彼鴟梟﹐快吾彈射﹐亦蛇蠍螫人之肺腸耳。此臣願爲居言路者下一鍼砭也。若夫是非淆於盈廷﹐而聽之噢咻則愈惑﹐端邪迷於築捨﹐而決之聖斷則立淸。臣尢望皇上簡發諸疏﹐立賜剖決﹐是者兪之﹐非者置之﹐其有倒是非而混端邪者﹐不妨參之輿論﹐定之聖斷﹐量懲一二﹐以警其餘﹐此日囂風其少息乎﹗夫雒﹑蜀﹑朔構﹐而始乘之者小人﹐繼乘之者外患﹐爲身爲國﹐兩者無一焉。」疏奏畱中。予嘗嘆世事之來﹐必有其漸﹐毅廟出賣遼參﹐卽建州入中原﹐徧地販參之兆﹔毅廟夾吳昌時於廷﹐卽闖賊徧夾諸戚紳﹐肆勒多金之兆﹔毅廟攺張侍禦任學【天啟乙丑﹐安嶽人。】爲總兵﹐卽建州攺總兵土國寶爲巡撫﹐耿焞爲薊撫之兆﹔毅廟用無賴之武舉陳啟新爲給諫﹐卽建州入中原﹐將飼馬﹑肩水﹑放炮各賤役俱任司府守令之兆﹔毅廟以時藝考內官得入司禮﹐卽建州以時藝考女直﹑蒙古人得登科名之兆。又曹司禮化淳建盧溝橋城﹐題其一門曰「永昌」﹐一門曰「順治」﹐卽闖賊年號永昌﹐建州年號順治之兆。予以冊封淮藩行﹐甫出門數步﹐節摃忽斷折﹐及闖賊入都﹐予繳節南畿。節者君也﹐折﹐其亡乎﹗予奉差至姑蘇﹐晤徐翰林汧﹐【崇禎戊辰﹐長洲人。】吳銓曹昌時兒女戚也﹐語予曰「吾知伊死久矣。人皆欲市恩令人感﹐伊獨欲示威令人畏﹐如某某敗官﹐某某罹辟﹐皆非其所爲﹐輒宣言曰「忤我」。眾怨所萃﹐禍能無及﹖」予奉差至揚州﹐遇周輔延儒舟﹐欲入謁﹐諸僕以緹騎同舟阻。予曰「此豈門生所爲耶﹗顯赫而遠之﹐患難而親之﹐何害﹖」及見﹐周以聖怒不測爲憂。予勸速行﹐又曰「今日彈劾之人﹐半是昔日委蛇之人﹐何也﹖」周惟太息而已。山東剿寇功﹐因中璫濫賫﹐爲公論所譏。山東劉總兵澤淸上書辭恩蔭﹐吳輔甡擬旨允之﹐語周輔延儒曰「中璫昨賫功者﹐上旋卽處分﹐澤淸之蔭尢濫﹐不可不擬允辭也。」延儒默然﹐旨下允辭矣﹐澤淸銜恨。適澤淸遣役行賄﹐刺取兵垣章奏﹐甡同邑署兵垣韓給諫如愈疏糾之﹐奉密旨提問諸役。澤淸慚懼﹐持重幣至﹐如愈呼使誚讓﹐返其賄﹐澤淸甚恨﹐且疑甡指授﹐然如愈實非聽人指授者。後奉差督餉﹐行至山東﹐遇害中道。時坐馬一騎名楊國柱者﹐指麾加刃﹐云「爲主帥報仇」﹐澤淸使之也。初﹐周輔延儒罷﹐曹給諫良直疏糾之﹐並及澤淸行賄。予與如愈閒坐﹐曾曰「澤淸飛揚久﹐非白簡所能制。若因子疏激變﹐言官必坐罪﹐不則吾輩奉差往返﹐道經齊地﹐聶政﹑荊軻之事可畏也。」時予不知如愈有疏﹐故云﹐然竟驗。如愈被害日﹐卽北都淪陷先帝賓天之前一日也。澤淸又欲殺蔣侍禦拱宸﹐以不值免。甲申二月﹐闖勢日熾﹐薄眞定。徐撫軍標【天啟乙丑﹐濟寧人。】爲叛兵縛去﹐汪簡討偉作書寄同年陸給諫朗【崇禎辛未﹐上元人。】云「闖賊襲據眞定﹐去神京咫尺﹐都門外一步不可行﹐而姦細滿都城﹐米銀外解﹐無斗粟分文至者。太倉銀庫不過千三百兩﹐內府掃地不過四五十萬﹐何以立國﹖諸大小臣工無一人可支危亡者﹐聖主日昃不遑﹐焦勞無計﹐今已調取邊兵三桂﹑【髙郵人。】唐通入援﹐而邊患更烈﹐關門危殆﹐眞不知所底。弟命已付之大義﹐如聖主何﹐如東宮何﹗此所以憤恨於平時誤國之人﹐終日言門戶﹐而不顧朝廷之門戶﹐終日言聲气﹐而不問窮民之聲气﹐積漸至今﹐尙何處伸其狂喙耶﹖南中賴史公祖稍定﹐昨廟議又要移動﹐弟正色言之曰「諸公並江南亦不要耶﹗」年兄此時﹐移孝作忠﹐久臥苫次﹐不妨挺身爲士夫百姓倡﹐江南一路作何防守﹐賊得志於此﹐勢必長驅而南﹐其不爲秦晉續幾希矣。賊之姦細﹐想亦滿布南畿﹐內地可虞。眞定之失﹐賊尙未到﹐而內已縛總督送出矣。賊之姦細﹐有算命者﹐有開店者﹐有作前程者﹐有投充將領者﹐種種奇幻﹐地方官與地方士民共緝之﹐方可得其情狀。年兄與史公祖及各臺公祖商而密行﹐幸甚幸甚。今都門所恃﹐﹑唐二鎭兵馬﹐得勝則旦夕尙可恃﹐若有意外之變﹐則三四月間已不忍言﹐弟死不足言﹐南中當思萬全可也。」嗣後每與親知遇﹐無不談朝事泣下﹐因與同門給諫甘來密訂同死﹐後如其言。闖賊圍京城﹐馬翰林世奇【崇禎辛未﹐無錫人。】與成樞曹徳書云「吾輩捨一死無別法﹐吾不爲其難﹐誰爲其難者﹗」而徳亦復書云「人生慷慨仗節易﹐從容就死難﹐吾輩爲其難﹐亦爲其易乎﹗」又云「弟老母舍妹爭欲先引決﹐弟止之﹐志在爲其難。然慮變起倉卒﹐我輩無以自明﹐故復以二義相商也。」已﹐妹先自盡﹐徳哭視其縊﹐其妾請繼之﹐徳痛不及視﹐入別其母張氏﹐哭盡哀﹐出而自縊。母見子女及妾皆沒﹐亦自縊﹐惟繼妻一妾一子畱居江南金壇縣得免。越載余﹐忽傳徳不死﹐間行抵江南。妻妾聞之﹐皆忿然曰「彼若不死﹐我輩必死﹐名殉實逃﹐何顏生存﹖」旣問之﹐妄也。其忠義所感﹐刑於寡妻如此。魏忠賢初得志時﹐曹欽程以一主政糾四禦史﹐乃周侍禦宗建﹑【萬曆癸丑﹐吳江人。】李侍禦應升﹑黃侍禦尊素﹑【萬曆丙辰﹐余姚人。】張侍禦愼言【萬曆庚戌﹐陽城人。】也。後三人皆死鎭撫司﹐惟愼言戍。予爲刑垣時﹐同官朝審﹐點及欽程名﹐驚其猶生﹐五彪【許顯純﹑田爾耕﹑孫云鶴﹑楊寰﹑崔應元。】中尙有二彪存﹐不知上何以不誅。闖逆陷京師﹐欽程等遂爲漏网﹐亦可嘆也。予以壬午冬季過維揚﹐夢予師倪司成元璐爲予題一絹云「深山移靜﹐罹卜築之無聲﹐倪𨿽上虞﹐實寄籍山陰﹐深山移靜﹐將彈冠矣。」果起少司馬﹐至京攺司農﹐尋還詹事府。未及枚卜﹐殉闖禍﹐非「罹卜築之無聲」何﹖陳輔演新失上意﹐屢疏求去﹐已得旨。王總督永吉【天啟乙丑﹐髙郵人。】上疏劾之﹐言其逆料神京孤危﹐急思全身遠害﹐不忠不孝﹐當誅﹐且歷數其裁密撫撤保督諸罪狀。演聞之﹐不敢行﹐遂罹闖禍。許光祿譽卿【萬曆丙辰﹐華亭人。】所納名妓王微【抄本甲「微」字傅以禮校攺作「媺」。】有遠鑑﹐南渡後﹐微病﹐臨終﹐以所緘一布袱授譽卿曰「我死必亂﹐汝可啟之。」及北兵入﹐譽卿將遠匿﹐乃啟袱視之﹐則破衣一件﹐碎銀一包也。若錢宗伯謙益所納妓柳隱﹐則一狎邪耳﹐聞謙益從上降北﹐隱畱南都﹐與一私夫亂﹐謙益子鳴其私夫於官﹐杖殺之。謙益怒﹐屏其子不見﹐語人曰「當此之時﹐士大夫尙不能堅節義﹐況一婦人乎﹗」聞者莫不掩口。予差竣返揚州﹐適吳輔甡以遣戍歸﹐與同郡鄭進士元勛﹑【崇禎癸未﹐江都人。】喬侍禦可聘就飲﹐予先至﹐首言昌時反復狀﹐謂﹕「近讀錦衣衛招﹐見昌時口供﹐云「公稱蔣侍禦拱宸賢﹐夫拱宸以糾昌時通內﹐故忤內﹐稱其賢者似與謀焉。」以此下石拱宸﹐並下石公耳。」甡正色曰「不然﹐此駱養性憾予肆行捏砌﹐昌時豈至此﹗」語畢﹐元勛至﹐不知予先有言﹐又言昌時媕阿狀﹐往得罪周輔﹐委蛇蒲伏﹐頓頭不起。甡又正色曰「不然﹐此嗔昌時者所砌﹐昌時豈至此﹗」語畢﹐可聘至﹐又不知予與元勛有言﹐復備言昌時貪橫狀﹐某處納賄若干﹐某事納賄若干﹐言尢力。甡訝曰「乃爾﹗」宴罷﹐甡先行。予述予言告鄭﹐又述予與鄭言告喬﹐笑曰「三至投杼矣。」北都旣陷﹐蔣輔徳璟以致政抵髙郵﹐云先帝已北來﹐有見之天津﹐與周後及內官數十人﹐俱妝飾一樣。且云郡邑不宜遽設龍亭哭臨。又出黎撫玉田書云「吳將軍三桂方圖闖﹐且有傳定王已在關門。三桂破賊﹐立之南來。」已知皆誕也。山東王撫軍永吉戢盜除姦﹐家家屍祝﹐一時譽滿長安﹐有北史南王之稱。及北兵入齊地﹐陷五十餘城﹐上赦不誅﹐攺總督薊遼﹐召對引罪﹐上諭以圖功。及北都陷﹐削髮遁【「遁」字據抄本甲補。】歸﹐其師尙應軫作詩云「昔日文山今鐵山﹐文山死節鐵山還。」又有人續之云「更有疊山能蹈死﹐三山相遇問誰慚。」崇禎末﹐有商人自山東載花豆渡淮﹐及出賣﹐如人首然﹐耳目口鼻皆具。自古人君卽位後﹐中宮方生太子﹐一爲商紂﹐亡國﹔一爲宋太子劭﹐盤遊﹔一爲宋欽宗﹐與父徽宗俱被金擄﹔一爲本朝武宗﹐幾以倦勤失國﹐且無後。至此﹐爲毅宗皇太子﹐又亡國殞身。亦一異也。惠宗之亡﹐有皇太后呂氏在上﹐今亦有懿安皇后在上﹐惠宗之亡﹐有三皇弟﹐今亦有三皇子﹐惠宗之亡﹐後馬氏殉﹐今後周氏亦殉。且廟號之上﹐與謚贈之加﹐自二帝二後以及東宮諸王曁前後殉國諸忠﹐皆駢集弘光時﹐若一案然。尢可異也。弘光初﹐先從髙輔弘圖【萬曆庚戌﹐膠州人。】之請﹐上帝廟號曰思宗﹐予上疏請攺﹐屢擬皆駁。最後管少宗伯紹寧【崇禎戊辰﹐武進人。】疏言「謚法廟號﹐不妨互見﹐如我朝有睿皇帝﹐又有睿宗﹐有仁祖又有仁宗。卜世無窮﹐嘉名有限。」乃以敬宗與毅宗並請﹐詔用毅。予偶讀一閩紳集﹐見稱毅宗爲威宗﹐已﹐乃知爲隆武【唐王。】時所攺也。按漢桓帝廟號威宗﹐以無功徳罷﹐北齊主髙洋先謚文宣皇帝﹐廟號顯祖﹐其臣祖珽有夙憾﹐言文宣狂暴﹐何得稱文﹖旣非創業﹐何得稱祖﹖遂攺謚景烈﹐廟號威宗。珽貶逐後乃復舊。未審隆武時諸臣何以攺此號﹐前旣與劉禪同謚﹐後又與漢桓﹑髙洋同廟號﹐且爲洋棄而不用之廟號﹐宜乎古人有宰相須用讀書人之嘆也。若新朝遵議廟號之人﹐不稱懷帝而稱懷宗﹐尢異﹐不知何家之宗也。金哀宗乃其末主承麟所謚﹐我明止謚元庚申君曰順帝。毅宗旣攺廟號﹐禮科羅都諫志儒【崇禎戊辰﹐濮州人。】復以陵名請﹐商之予﹐予曰「旣攺新廟號﹐當以故廟號名陵曰思陵。」志儒是之。盱眙縣陳岐山以外科寓常州﹐見陳生組綬﹐【崇禎甲戌﹐武進人。】年尙少﹐貧而能文﹐衣食之。後組綬登第﹐授樞曹﹐因兵部火藥局一武弁罷職去﹐召岐山子至京補之。甫三日﹐局失火﹐組綬恐岐山子因此失官﹐乃與同年李樞曹靑【崇禎甲戌﹐金壇人。】私計﹐謂前武弁已去職﹐且失火罪輕﹐可以其名代﹐不意聖怒不測﹐立命棄市。是日靑卽見無首人來索命﹐數日死。組綬爲含殮歸﹐又見無首人來索命﹐亦數日死。岐山子復爲含殮訖﹐亟歸﹐至良鄕﹐又見無首人來索命﹐卒於邸。予賜環後﹐疏凡十上﹐而畱中者七﹐他疏亦然。或疑上倦勤﹐非昔時比。已﹐見一聖諭云「爲國者爲君子﹐爲身者爲小人。」卽予「國家有兩大門戶」疏中語也。始知上於畱中諸疏﹐亦非不覽者。上甫五歲﹐所生皇太后早逝。登極後﹐以不及盡尊養爲憾﹐宮中瞻太后遺像﹐必嗚咽泣下。詢乳媼﹐或云未肖﹐益大痛。隨遣中使偕畫工詣劉新樂侯文炳第﹐命瀛國太夫人口授之﹐三易粉圖﹐具鹵簿以進﹐上俯伏大明門迎入﹐安置奉先﹑景神諸殿﹐上食如平生﹐輒痛哭拜伏不能起。因進文炳祖瀛國公﹑祖母瀛國太夫人封號。後數推恩﹐文炳父叔兄弟第宅塋田祿米恩賚無算。當甲申三月初﹐適瀛國壽八十﹐上益歔欷﹐思皇太后不置﹐賜賚金幣有加。上之孝至矣。劉新樂侯文炳素與鞏駙馬永固善﹐永固尙李選侍所生皇八妹者也。甲申正月﹐文炳偕永固召對中左門﹐首請分封永定二王不果。三月十八日﹐中使捧詔諭文炳﹑永固率健丁護駕﹐而外城已陷﹐文炳十九日投井﹐永固已縱火焚公主柩﹐自刎死。當文炳與永固十八夜入見時﹐上曰「朕志決矣﹐朕不能守社稷﹐然能死社稷。」上哭﹐文炳﹑永固與左右皆伏地哭失聲。次日遂有煤山之變。淸世祖順治十四年﹐諭工部曰「朕念明崇禎帝孜孜求治﹐身殉社稷。若不急爲闡揚﹐恐千載之下﹐竟與失徳亡國者同類並觀﹐朕用是特制碑文一道﹐以昭憫惻。爾部卽遵諭勒碑﹐立崇禎帝陵前﹐以垂不朽。又於所謚懷宗端皇帝上加謚數位﹐以揚盛美。」又嘗登上陵﹐失聲而泣﹐呼曰「大哥大哥﹐我與若皆有君無臣。」上爲後代所惓懷如此﹐況其臣民乎﹗陳進士丹衷【崇禎癸未﹐上元人。】上疏毅宗﹐欲調廣西土司兵以剿流寇﹐上喜﹐授禦史﹐命持詔往。及至畱都﹐識者皆言其不可﹐遲疑不行﹐及北都之變﹐奉監國諭至揚州。鄭進士元勛與丹衷同籍﹐言於萬樞曹元吉【天啟乙丑﹐南昌人。】曰「陳君自負奇男子﹐受知先帝﹐遲回故里﹐半年未移一步﹐徼幸國家淪喪﹐以成其功名。」且云「功成不受爵﹐功不成而反受﹐得無負其生平乎﹗責善﹐朋友之道﹐予不敢爲好友諱也。」元吉亦然之。工部尙書嚴震直後人至京﹐欲爲震直請謚。問以諸書所載遇惠宗雲南吞金死﹐則齊東也。時管少宗伯紹寧欲予謚﹐而以建文降臣﹐恐見尢輿論﹐欲取歷代輿論久孚尙未補謚者數人﹐爲震直掩疵。予曰「𨿽濫一震直﹐而波及諸賢得與易名﹐亦快事也。」因舉羅通﹑【永樂壬辰﹐吉水人﹐謚襄寧。】王世貞﹑【嘉靖丁未﹐吉水人﹐謚文憲。】顧養謙﹑【嘉靖乙丑﹐通州人﹐謚襄靖。】陶魯﹑【郁林人﹐謚襄靖。】周新﹑【南海舉人﹐謚忠直。】況鍾﹑【吏員﹐靖安人﹐謚肅惠。】王艮﹑【建文庚辰榜眼﹐吉水人﹐謚端裕。】王三善【萬曆辛丑﹐永城人﹐謚襄烈。】等以告﹐疏已錄就矣﹐因王閣學鐸不悅世貞﹐尼之而輟。

三垣筆記下弘光北都變聞﹐在籍錢宗伯謙益有迎潞王議﹐揚州鄭進士元勛密語予﹕「予語里人解少司馬學龍曰「禍從此始矣。神宗四十八年﹐徳澤猶系人心﹐豈可捨孫立侄﹖況應立者不立﹐則誰不可立﹖萬一左良玉扶楚﹐鄭芝龍扶益﹐各挾天子以令諸侯﹐誰禁之者﹖且潞王旣立﹐置福王於何地﹖死之耶﹐抑幽之耶﹖是動天下之兵也﹐不可。」」時沈都諫胤培以此詢章都諫正宸﹐正宸曰「當光廟【泰昌。】在靑宮時﹐則以光廟爲國本﹐當光廟與熹﹑【天啟。】毅【崇禎。】二廟皆絕時﹐則又以福藩爲國本。若謂潞可越福﹐猶謂福可越光廟也﹐於國本安居﹖」時艸野聞立潞﹐皆不平﹐及王監國﹐人心乃定。首謁孝陵﹐避禦路﹐自西門入﹐祭告隕泣。禮畢﹐問懿文太子陵安在﹐遂往瞻拜。髙傑【興平伯。】等旣封伯﹐袁督繼咸入見﹐奏曰「封爵以功﹐無功而伯﹐則有功者不勸﹐跋扈而伯﹐則跋扈者愈多。」上頷之﹐嘆曰「事已成﹐柰何﹖」忻城伯趙之龍奏曰「臣昨過揚州﹐親見髙傑與黃得功格﹐本輔臣士英【萬曆己未﹐貴陽人。】引傑過河﹐宜令士英往輯。」繼咸亦從臾﹐上曰「其如不肯去何﹖今史先生願去。」繼咸曰「皇上卽位之初﹐𨿽以恩澤收人心﹐尢當以紀綱肅下志。大抵君徳以英斷爲用﹐伏祈振治精神﹐申明法紀。冬春間淮上未必無事﹐臣等𨿽駑﹐願奉六龍爲澶淵之行。」上頗有難色﹐姜輔曰廣【萬曆己未﹐新建人。】言「澶淵之行﹐不是遽爲此事﹐故不可不時提此志。」上又頷之。繼咸又請榻前密奏﹐曰「左良玉𨿽無異圖﹐所部多降將﹐非孝子順孫﹐皇上初登大寶﹐人心未免危疑﹐意外亦不可不防。臣當星馳回信。」上允可。繼咸往閣﹐責閣臣可法不當遽伯髙傑﹐士英不悅。時人謂繼咸言𨿽正﹐然使諸臣果以序迎﹐則上何至書召四鎭﹐士英與傑又何得居功﹖非錢謙益﹑呂大器【崇禎戊辰﹐遂安人。】誤之而何﹖周輔延儒再召原任﹐阮光祿大鋮【萬曆丙辰﹐桐城人。】迓之江幹﹐情甚摯。延儒慮逆案難翻﹐問大鋮廢籍中誰爲若知交可用者﹐大鋮舉原任宣府馬撫軍士英對。時士英猶編戍籍﹐忽起鳳督﹐茫然﹐旣知大鋮薦﹐甚感﹐故力薦於上﹐諸閣臣皆以爲不可﹐士英曰「我自任之。」其冠帶來京一旨﹐卽士英手票也。阮光祿大鋮陛見﹐自陳江防要害﹐娓娓可聽。將退﹐馬輔士英申言大鋮陷十有數年﹐欽定逆案﹐署以贊導﹐初無指實。大鋮自訴陷﹐謂﹕「輔臣弘圖﹐向同班行﹐亦當知之。」髙輔弘圖言「天啟年間﹐崔﹑魏亂政﹐人知崔﹑魏﹐不知朝廷﹐人知富貴功名﹐不知名教气節。先帝初政﹐有欽定逆案一書﹐大鋮與焉。臣亦知大鋮才可用﹐但以逆案制自先帝﹐不敢擅攺﹐惟求下九卿科道公議﹐則大鋮出亦自光明。」上首肯曰「會議良是。」士英曰「滿朝大半東林﹐一會議﹐大鋮且不得用。且有何不光明﹖豈臣曾受大鋮賄耶﹖望陛下獨斷。」弘圖曰「光明非不受賄之謂﹐且大鋮之用﹐何藉通賄﹖臣以會議請﹐正爲大鋮見用地﹐非阻大鋮以不用也。」因請罷斥﹐以謝不能附和之罪﹐上慰畱之。長洲許生員琰聞毅廟縊殉﹐慟哭投水死。於少參重慶【崇禎辛未。】先濟南道﹐以國變南歸﹐與同鄕馮紳猶龍【長洲人﹐名夢龍。貢生﹐壽寧知縣。】飲﹐猶龍力稱琰忠﹐重慶曰「不然﹐若非憂貧則憂病﹐假此爲名耳。」猶龍斥其言﹐重慶幾與大哄﹐解之乃已。劉澤淸初主立潞議﹐至是陛見﹐欲自解免﹐極詆東林與江北黨誑言害己。又言「中興所倚﹐全在政府﹐舊用大帥﹐自應羣臣公推﹐今用宰相﹐亦須大帥參同。」退謁姜輔曰廣﹐曰廣微以先日聲气諷﹐澤淸作色曰「我先帝時爲東林所賣﹐被彈無完膚﹐不盡殺此輩不止。」曰廣默然。越數日﹐疏糾呂大器﹑雷演祚﹐薦張捷﹑【萬曆癸丑﹐丹陽人。】鄒之麟﹑【萬曆丁未探花﹐武進人。】張孫振﹑劉光斗【天啟乙丑﹐武進人。】等。馬輔士英以薦阮光祿大鋮爲中外攻﹐甚忿﹐大鋮亦語人曰「彼攻逆案﹐吾作順案相對耳。」於是士英疏攻從逆光時亨﹑龔鼎孳﹑周鍾【崇禎癸丑﹐金壇人。】等﹐大鋮教也。寧南侯左良玉接監國詔書﹐不肯拜﹐袁督繼咸貽書良玉﹐備道上倫序之順﹐乃開讀如禮。屬何內臣志孔﹑黃直指澍入賀﹐實窺伺朝廷動靜也。澍陛見﹐面數馬士英十大罪﹐且言「不宜垂涎綸扉﹐棄皇陵入朝﹐又得張獻忠僞官周文江銀八千兩﹐題授參將﹐罪可斬。」上曰「若有此事﹐先帝時何不糾舉﹖」然澍猶攻詆不休。時志孔亦助澍詆士英﹐兼言文江不法﹐聲色俱厲。司禮監韓贊周叱志孔使退﹐將議處分﹐士英恐失良玉心﹐疏寬志孔﹐竟釋之。澍復連疏劾士英﹐不報。時有以澍此糾爲正議者﹐予言於喬侍禦可聘曰「以澍糾士英﹐所謂以燕伐燕也。鄭鄤不救舊輔文震孟耶﹖護君子與攻小人﹐同一借題耳﹐無以澍爲鄤續。」可聘是之。陳少宗伯盟【天啟壬戌﹐富順人。】嘗赴閣請轉某翰林官﹐姜輔曰廣固言不可。盟作色固爭﹐曰廣亦厲色曰「待年兄入相自爲之。」綸扉一席﹐幾成聚訟。舊例﹐六科侍班皆立禦道側﹐東西向﹐而侍禦則止糾儀四員列禦道﹐對禦座立。予初入南都﹐見臺省徑入殿內﹐列閣臣下﹐又導駕科員皆面向退走﹐不敢背向。予初入南都﹐見導駕背走﹐爲正其誤﹐而內員反嗔面向者行稽﹐眾呵之。又百官見閣臣言事﹐止立階上﹐無入閣坐者﹐今則匡坐健談﹐一時艸率气象﹐殊可想見。馬輔士英方移病﹐忽疏薦原任謝輔升﹑張少宰捷﹐言二臣淸執無黨﹐又非逆案﹐宜以升爲吏部尙書帶閣銜﹐捷爲吏部侍郎﹐皆阮大鋮意也。初﹐士英以薦大鋮﹐致中外沸議﹐意稍折。一日﹐閣中推詞臣缺﹐言已故張庶常溥【崇禎辛未﹐太倉人。】可惜。士英曰「我故人也﹐死酹而哭之。」姜輔曰廣笑曰「公哭東林賢者﹐亦東林耶﹖」士英曰「予非畔東林者﹐東林拒予耳﹗」髙輔弘圖復從臾之﹐頗有和解意。及劉總憲宗周【萬曆辛丑﹐會稽人。】疏自外至﹐大鋮等宣言「曰廣實使之。」於是士英怒不可回﹐而薦升﹑捷等之疏出矣。或曰激宗周上疏者﹐在籍周儀曹鑣﹐曰廣不知也﹐然人終以宗周疏爲正。左少司馬懋第﹑陳都督洪範北行﹐命會同府部等官從長酌議﹐或言以兩淮爲限﹐髙輔弘圖曰「山東百二山河﹐決不可棄﹐必不得已﹐當界河間耳。」馬輔士英曰「彼主尙幼﹐與皇上爲叔侄可也。」人哂士英言。上召對北使﹐左少司馬懋第以憂不入﹐獨閣部九卿科道與陳都督洪範﹑馬冏少紹愉俱對。上言及和北﹐紹愉言「先帝時曾命臣使北﹐若和成﹐必無今日。」上問不成故﹐紹愉言「使者更往﹐則和矣﹐主和者陳新甲﹐以言官劾棄市﹐故輟。」上曰「如此﹐新甲應卹。」諸臣無應者﹐獨陳翰林盟朗應曰「可。」上命卽卹﹐並察處劾新甲者。六垣合爭﹐乃止。陳儀曹龍正旣升今任﹐竟不赴﹐因賦詩云「京華歌舞新南極﹐野哭泛瀾舊帝星。」日閉門朗讀﹐人服其髙。時姜給諫應甲﹑【崇禎戊辰﹐金華人。】李侍禦模【天啟乙丑﹐太倉人。】見時事日非﹐俱堅辭不出。東平伯劉澤淸請宥周輔延儒助餉贓銀疏﹐時議不欲在外武臣幹與朝政﹐故暫停不下﹐欲令發自言路﹐後久無言者﹐乃票發部覆。予崇禎時曾題潁國公傅友徳﹑【宿州人。】宋國公馮勝【鳳陽人。】贈謚﹐爲禮科徐都諫耀所格。南渡後﹐復疏請﹐始贈友徳麗江王﹐謚武靖﹐勝寧陵王﹐謚武莊。陳給諫子龍【崇禎丁丑﹐靑浦人。】言於予﹐謂宜入功臣廟﹐予復爲題允。忽一夕﹐予稚兒夢兩官人入謁﹐呼童索茗甚急﹐云是功臣廟來謝者。一軀長面赤﹐一軀稍短面圓﹐皆有喜色﹐聳立以俟。旦告予﹐予訝而詢之﹐乃入廟日也。後予得寧陵像於其家﹐果長而赤﹐但未知麗江像如何。蓋二百餘年之靈不昧﹐而假靈於牧人之夢若此。二王入廟日﹐歷冬至﹑歲暮﹑春分﹐三祭而國亡。祖宗法制多爲牽制﹐如眾典疏請下吏部﹐選司核其銓除﹐功司核其功業﹐封司題與贈蔭。祭葬題於禮部﹐得請﹐以葬事移工部。至與謚﹐則詞臣擬二﹐兼作謚議呈禮部﹐禮部又呈閣﹐閣具揭請﹐上禦點﹐下禮部﹐外人罕見者。南渡後﹐顧宗伯錫疇【萬曆己未﹐昆山人。】俱一手握定﹐後𨿽各還職掌﹐惟擬謚不由詞臣﹐請謚亦不藉閣揭﹐止部疏題請而已。然部疏奉旨﹐人得共見。而開國﹑殉難﹑慘死三案﹐累累數百﹐得以數月告竣者﹐亦緣轉折少也。但非祖宗其難其愼之意﹐恐滋徇濫。張少司農有譽【天啟壬戌﹐江陰人。】先歷任漕儲道﹐上召對時﹐撫寧侯朱國弼力爭漕運總兵不可罷﹐有譽不與辧﹐惟歷陳漕事原委﹐洞如指掌﹐國弼一語不能對﹐頰赤而已。至是﹐以周司農堪賡【天啟乙丑﹐寧鄕人。】久不到任﹐轉升有譽爲之。識者謂且啟阮大鋮等轉升漸也﹐勸有譽力辭﹐不能從。於忠肅謙【永樂辛丑﹐錢塘人。】子應天府尹冕無嗣﹐徽人於嵩冒稱謙族子﹐得世杭州千戶奉祠﹐後攺世錦衣衛。黃侍禦澍亦由徽籍移杭籍﹐遂爲嵩後之英謀求攺伯﹐徐冢宰石麒等疏﹐卽澍艸也。予獨以爲不可﹐曰「以忠肅功﹐卽公侯之﹐非濫﹐而況於伯﹖然非其後。獨不見開國功臣廣徳侯華髙【和州人。】卒無子﹐納券墓中乎﹗乃以加遠不可知之族裔耶﹗」時陳中允之遴【崇禎丁丑榜眼﹐海鹽人。】心黨之英﹐又援安鄕伯張興【壽州人。】侄勇世襲例﹐張都諫希夏【崇禎戊辰﹐蒲州人。】折之曰「勇隨興有血戰功﹐之英有此否﹖」議遂詘。馬輔士英與姜輔曰廣同詆上前﹐曰廣曰「皇上以親以序當立﹐若何功﹖」士英厲聲曰「臣無功﹐以爾輩欲立屏藩﹐絕意奉迎﹐故成臣功耳。」時朱統錩【南昌寧府裔。】以宗貢寓京師﹐遂疏糾曰廣﹐疏不由通政司﹐以他竇而入。顧宗伯錫疇署銓日﹐復諸言官起廢疏﹐如金僉憲光宸﹑楊編修廷麟﹑【崇禎辛未﹐淸江人。】詹侍禦爾選﹐【崇禎辛未﹐樂安人。】皆一時名流。他如徐侍禦殿臣【崇禎甲戌﹐鄞縣人。】以年例﹐胡大行麒生﹑【崇禎戊辰﹐徳淸人。】胡秋曹江【崇禎戊辰﹐孝感人。】以部擬科員﹐俱未蒙欽點﹐而槪與賜環。又如陸樞曹奮飛【崇禎辛未﹐宿遷人。】以耳重久廢﹐爲懷遠侯常胤緒【開平王裔。】薦﹐而亦與起用﹐又於復疏後自薦馮侍禦明玠【天啟壬戌﹐靑浦人。】等數員﹐一並題用﹐尢非禮。若沈給諫迅﹐已蒙毅宗環召﹐獨不入啟事﹐後闔門殉難。馬輔士英初亦有意爲君子﹐實廷臣激之走險。當其出劉入阮時﹐賦詩曰「蘇蕙才名千古絕﹐陽臺歌舞世無多。若使同房不相妒﹐也應快殺竇連波。」蓋以若蘭諭劉﹐陽臺諭阮也。顧宗伯錫疇署銓﹐爲章都諫正宸﹑熊給諫汝霖疏謫﹐後以削溫輔體仁謚﹐爲張侍禦孫振糾﹐又以署銓不簡﹐爲何侍禦綸糾。正宸與孫振等皆不同道﹐兩路夾攻一人而已。部起孫宣督晉戶部右侍郎﹐命另推﹐內旨也。先二日﹐內傳王文選重至﹐云欲換本﹐旣而止。及推晉疏下﹐已點復挖﹐補痕宛然。聞阮大鋮語人曰「我阻之也。」內傳起升阮大鋮兵部添設右侍郎﹐從安遠侯柳祚昌言也。時馬輔士英謂大鋮冠帶已復﹐且因薦叢議﹐意稍懈。至是﹐忽因祚昌薦﹐傳升今官。說者謂李司禮承芳發南都時﹐因失勢無與交者﹐獨大鋮杯酒殷勤﹐意甚感。此番傳升﹐實系承芳﹐士英不知也﹐頗慚恨。陸給諫朗家居畱都﹐以例推畱用﹐人疑其重賄內臣得之。若徐太宰石麒所云奉差督餉﹐挾妓飲西湖﹐則風聞誤也。石麒疏朗通內﹐被畱﹐朗亦疏詆石麒巧織髒污﹐並及章都諫正宸﹐以正宸書朗名於掌示石麒﹐故例轉也﹐卒得畱。先是﹐江陰李令皙【崇禎庚辰。】未入都﹐有妾弟主內臣田成家﹐不告令皙﹐托爲求吏部﹐致公言於朝﹐稱敝門生。又有中城兵馬司朱陽﹐先以郭寺丞維經【天啟乙丑﹐龍泉人。】薦﹐得與考選﹐又托內臣孫元徳爲求禦史﹐故石麒以此詆朗。陸給諫朗畱後﹐復疏糾徐冢宰石麒﹐有「不可寬斧鉞之誅」一語。時熊給諫汝霖【崇禎辛未﹐余姚人。】素敢言﹐朗同籍同官也。以差行﹐陳中朝敝政甚悉。一日﹐朗餞汝霖於家﹐適科鈔至﹐朗一讀一擊節﹐及讀至「一官外遷﹐輒訾當事爲可殺」二語﹐相視默然﹐旁觀者笑之。徐冢宰石麒疏糾陸給諫朗﹐侵及內臣﹐及予告﹐閣臣知內臣恨之﹐擬旨甚峻。上曰「冢臣猶冢子也﹐當以優禮遣耳。」遂得溫旨歸。文正一謚﹐舊不謚死節者﹐倪宗伯元璐弟與予書曰「曾子云得正而斃﹐孟子亦云順受其正。何必不謚死節者﹖以謚先兄可乎﹖」予言於管少宗伯紹寧﹐以爲然﹐遂與劉中允理順俱謚文正。方侍講孝孺【洪武徵辟﹐寧海人。】謚文正仿此﹐亦以先有正學先生稱也。建文諸臣贈官﹐皆予與張儀曹采【崇禎戊辰﹐太倉人。】所定﹐采議贈魏國公徐輝祖王爵﹐予以光山擬﹐采撫掌稱快。華銓曹允誠【天啟壬戌﹐無錫人。】愼重王封﹐乃攺贈太師。時金川門卒龔詡獨未得謚﹐采以爲恨。予言之管少宗伯紹寧﹐紹寧謂不便續請﹐予曰「卓忠貞【名敬﹐洪武戊辰榜眼﹐瑞安人。】以私謚作公謚﹐采輿論耳。今詡私謚安節﹐但須吏部贈官時﹐援忠貞例﹐題作公謚可矣。」采請於允誠﹐遂得謚。又靖難諸臣予謚幾百餘人﹐皆紹寧所定。或疑此案太濫﹐宜稍裁﹐予曰「若自我輩手定﹐當少爲貴耳﹐旣予復奪﹐可施之諸忠耶﹗且此案郁勃已久﹐與其靳也寧溢。」遂止。內臣﹐自有明二百餘年﹐無謚者﹐得之﹐自王忠湣承恩與李恭莊鳳翔始。然承恩從先帝縊﹐破例非過﹐鳳翔𨿽城破自刎﹐止依嘉靖贈云騎例可也。予請謚開國﹑靖難﹑慘死三案﹐格於崇禎時禮垣徐都諫耀﹐成於弘光時管少宗伯紹寧﹐耀與紹寧皆寡學﹐然耀恥下問﹐每與言三案﹐堅執不行。獨紹寧虛懷﹐初欲以謚建文諸忠一案﹐托予擬稿﹐予以各有司者力辭。及謚此案﹐後聞人議其稍濫﹐遂親過予寓﹐以謚開國及慘死兩案懇予擬稿﹐予嘉而允之。後謚惠宗諸子弟亦然﹐皆得報可。視耀度量﹐眞天淵也。開國﹑慘死二案人少﹐題覆較易﹐惟建文諸忠一案﹐多至數百﹐禮﹑吏二部艱於繕寫﹐故久閣。予時爲工垣都諫﹐力言修祠是某職掌﹐移文屢促之﹐且言於二部諸司官﹐始題允。祠猶未及修﹐予以升任奉差﹐而國旋亡矣﹐若稍遲之﹐便成諸忠一大缺典。姜輔曰廣力爭阮大鋮不可用﹐與張九齡先見何異﹖但疏內歷暴毅宗用人行政諸失則過﹐人臣以身殉國﹐猶當因其大節﹐諱其宿過﹐況人主乎﹖上之得立﹐實由四鎭。然當日欲捨上立潞王者﹐乃姜輔曰廣﹑呂少司馬大器與錢宗伯謙益等也。若仿英宗【正統﹑天順。】罪援立外藩事﹐加以王文【永樂辛丑﹐束鹿人。】等之戮﹐諸臣何以自免﹖乃上不惟不加譴責﹐且加擢用﹐其大度亦不可及。上寬仁﹐卽位後從不追咎異議。一日﹐馬輔士英言及立潞王事﹐上曰「朕叔父立﹐亦其分耳。」黃儀曹端伯【崇禎戊辰﹐新城人。】考選時﹐初擬授科﹐以生平喜釋﹐中用二釋語﹐故得部﹐後卒死難。章奏﹐外官由通政司﹐京官則由皇極門實封奏聞﹐文書房內員收之﹐例無副本。九月間﹐新考選科道﹐內員忽索副本﹐云「恐內中有言及馬相公與我內員者。」【鈔本甲作「云恐內中有言及馬相公與我內裏底」。】後爲前輩臺省執不與﹐已之。然亦足知內臣權臣之橫矣。宣城人劉振﹐著書甚富﹐經年矻矻﹐予見其所著國史﹐𨿽筆非髙健﹐然已有成書。又振嘗言「東林所持挺擊﹑紅丸﹑移宮三案皆非。彼三朝要典之假借﹐當非其所借之人﹐不宜非其所借之言。」又言「劉學士三吾﹐【洪武徵辟﹐茶陵人。】因懿文太子薨﹐太祖欲立燕王﹐以「置秦﹑晉二王於何地」對﹐故惠宗得立。今惠宗旣上廟謚﹐三吾亦宜謚。」言頗可采。管少宗伯紹寧謚建文諸忠﹐皆準殉國忠紀﹐周儀曹鑣所纂也。內左僉都禦史司中不屈﹐成祖命以鐵帚掃其肉﹐死最烈﹐殉國忠紀內遺此一事﹐遂不得贈謚。世廟時﹐革諸戚臣世襲﹐爵止其身。至是﹐皇太后弟鄒存義封大興伯﹐予世襲﹐非制也﹐人無知者。郭侍禦貞一【崇禎庚辰﹐惠安人。】考選時﹐以俸未及瓜﹐擬部旨攺道﹐人疑馬輔士英有力。後糾劉納言應賓﹐【萬曆癸丑﹐沂水人。】犯士英所暱﹐被謫﹐人始服其正。貞一謫後﹐以辧疏上﹐內臣以爲謫官疏應從通政司入﹐宗納言惇一【崇禎辛未﹐宜賓人。】以爲故侍禦﹐仍應從皇極門入﹐疏遂不得上。貞一首糾從闖諸臣﹐後降北﹐仍爲禦史。往例﹐閣中票擬﹐必請裁首輔﹐故鮮矛盾﹐馬輔士英爲首相﹐終不曉此制。如諸舊臣子孫紛請贈謚﹐王輔鐸以爲杜其蔭則自絕﹐故多駁﹐乃士英又票允﹐如北都公侯先降闖賊見殺者﹐俱請卹﹐懷寧侯孫惟藩【天順時都督孫鏜裔﹐大同人。】子請卹不許﹐乃以同降同死之新建伯王先通又同日批卹﹐甚至贈成國公朱純臣【永樂間都督朱能後﹐懷遠人。】王爵﹐比之張輔﹐【英國公﹐祥符人。】殊駭聽聞。一蔭而允駁殊﹐一贈而予奪迥﹐其顚謬乃爾。弘光元年正月朔﹐上退朝﹐諸寺人設宴爲上慶賀﹐在某宮﹐值天晦﹐上意不懌﹐諸閹競趨下堂除窗格﹐上曰「不必除﹐朕此處坐不久。」諸閹失色﹐聞之政府﹐皆駭爲不祥﹐後果驗。顧宗伯錫疇署銓﹐開單坐缺﹐批送王選司重﹐重槪不從﹐以手書與﹐亦不答。錫疇怒﹐疏糾之﹐咸謂曲在錫疇。吏科章都諫正宸疏畱重﹐然猶密語予曰「吾疏中不敢許者淸耳。」予問故﹐曰「渠先任北都銓曹時﹐素有物議。」後重卒以正宸有異言﹐告病去。阮司馬大鋮自受事以來﹐凡察處降補各員﹐賄足則用。嘗語沈都諫胤培曰「國家何患無財﹖卽如撫按糾薦一事﹐非賄免卽賄求﹐半飽私橐耳。但命納銀若干於官﹐欲糾者免糾﹐欲薦者予薦﹐推而廣之﹐公帑充矣。」又云「某人求監紀﹐初饋金五百﹐不納﹐再贈千金﹐亦不納﹐直至二千﹐用以充餉。」又語人云「考選某某﹐以二千金相送﹐推之不去。往我居省垣時﹐兩人各送一缶﹐皆白物耳﹐今則黃爵二進或二對﹐不納不已。」無恥孰甚。噫﹗若輩無恥固應厭薄﹐然身實爲貪作此﹐鄙夷姦狠﹐出人意表。管少宗伯紹寧署禮部﹐初擬謚孔輔貞運文恪﹑文恭﹐奉旨有「旣無瑕徳﹐亦無表見」等語﹐不允。至是﹐紹寧忽攺擬文忠。貞運爲相﹐醇謹無短長﹐且以天年終﹐何云義憤﹖因駁加美﹐伊子夤緣力也。前二謚當。往時南糧南餉以給官俸軍糧﹐常苦壓欠不給﹐上卽位後﹐楚鎭及四鎭【劉澤淸﹑劉良佐﹑髙傑﹑黃得功。】頻以匱告﹐而司兵惟務姑息﹐不知汰無用﹐核虛名。楚鎭兵五萬餘﹐需銀一百八萬﹐四鎭兵各三萬﹐需餉二百四十萬﹐本色一百萬。五鎭不足恃﹐且還爲我虞。居重馭輕﹐有京營六萬﹐需餉一百二十萬﹐鎖上游﹐控江北﹔復有江督﹑安撫﹑蕪撫﹑文武操江﹐鄭鴻逵﹑鄭彩﹑黃斌卿﹑黃蜚﹑卜從善等八鎭﹐共兵十二萬﹐計餉二百四十萬﹐合之七百餘萬﹐而川﹑楚﹑東﹑豫督撫鎭不與焉。然而監紀多鎭撫所題﹐以備使令﹐且皆齷齪下流﹐敢有核虛冒一議汰練乎﹖借警咆哮﹐甚而截劫。乃大司農綜計所入﹐止六百萬﹐關榷俱在焉。而七百萬外有俸祿國用之增﹐六百萬內有水旱災傷之減﹐太倉旣無宿儲﹐內帑涸無可發﹐漕糧攺折﹐此盈彼詘。至利臣言利﹐當軸以爲奇謀﹐力主童生納銀﹐沿海開洋之說﹐喑嗚叱﹐力詆人爲迂腐﹐而決行之﹐所入幾何﹖而珠池﹐一內臣屯洋﹐兩撫臣數道臣及中軍取用﹐不可勝計。其供饋役使﹐所縻尢不貲﹐於兵餉所濟幾何﹖自燕京定鼎﹐南都宮闕墜而不新﹐衙宇亦日從凋落﹐而外解錢糧﹐率急大農而緩水衡。上嗣立金陵﹐百役並作﹐部庫如洗﹐不得不開事例﹐副貢納貢。已﹐恐後來壅仕途﹐中祕減銀﹐納者羣至﹐繡衣大扇﹐招搖道途。至後府部首領﹑郎官﹐寄徑也﹐二千金卽得之。待詔淸華﹐府判民牧﹐一千金卽得之。光祿之署﹐設官數倍﹐有官有俸﹐不免陰償。迨大工旣畢﹐中外執例關請﹐嘗閱司空札放從工垣掛號者﹐軍火器械﹐十不及一﹐而內員之請討﹐十居六七﹐衙宇之修葺﹐十有二三。如銀作局工匠千名﹐人日給工食銀一錢二分﹐每月支銀三千六百兩﹐工食如此﹐所打造金銀又當如何﹖錦衣監房修造﹐至價銀一千五百兩﹐光祿寺廚房至八百兩﹐獨無可節可緩乎﹖其餘監局靴帽﹐冬至獸炭﹐至銀二千。種種皆援全盛舊制﹐泥沙之用﹐終爲名器之濫耳。後府判爲銓部執停﹐府部首領﹑待詔盡攺中書﹐然不免爲失大信而愚小民矣。婚禮錢糧﹐出戶工二部﹐合京兆﹐共措至二萬餘﹐內府執言不足。禮冠需貓睛﹑祖母碌﹐又重二錢珠及重一錢五分者數百粒﹐又一錢及五分珠千粒﹐監臣商人估價數十萬﹐司空﹑工垣言之﹐俱不允。後司徒合司空﹑京兆公疏﹕「會計目前所入﹐止六百二十萬﹐養軍所出至七百餘萬﹐通計每年正項缺一百五十萬﹐乞上減定冠價。」得旨﹐定爲三萬﹐所減不啻十之九。京師選淑女﹐人疑爲宮嬪﹐競規避﹐後知備後選﹐方競出﹐五城每城不下百人﹐命監臣匯選。乘輿魚貫﹐金彩紅紫奪目。初得之人﹐言一黃氏爲冠﹐入內﹐以失投推算人一刺﹐作祟退出。再選﹐內豎坐名索馬中書女﹐聞此女色藝雙絕﹐選時故欹其頸﹐作斷尾犧雞﹐亦不入選。彭樞曹遇﹝風豈﹞【崇禎癸未﹐沂州人。】以內傳忽攺授禦史﹐巡按浙江﹐除授不自銓部﹐題差不必總憲﹐馬輔士英所爲﹐欲布心腹以箝潞王也。或曰遇﹝風豈﹞通內﹐徑取上傳耳。遇﹝風豈﹞旣得旨﹐凡浙紳謁賀銀幣悉納﹐足迹未離國門﹐筐篋燦然矣。王齊撫燮﹑王東撫瀠【萬曆丁未﹐益都人。】辭朝後﹐皆恇怯不行﹐觀望淮上﹐𨿽疏糾旨催﹐充耳而已。予言於馬輔士英﹐謂國法宜振﹐士英但曰「人言我憒憒﹐後人當思我憒憒。」北使左少司馬懋第等之遣也﹐書稱大明皇帝致書北國可汗﹐又賜吳薊國三桂及陷北諸臣詔諭﹐通和意。懋第將行﹐予以同籍至交與深語﹐問使指若何﹐以不屈對。予曰「成事貴於死事。君不聞富鄭公對遼使語乎﹖昔北使時方臥病車中﹐聞北詔至﹐卽起拜﹐凡以圖成事也﹐時予以今日之事﹐自立爲貴﹐所以通和﹐爲緩兵計耳。不用詔用書﹐以敵國待。若至彼國時﹐以代先皇帝復仇爲辭﹐廷謝之。待其情意漸洽﹐方與議和。若驕蹇不從﹐則罵敵而死﹐未晚也。」言未竟﹐懋第慨然曰「彼吾屬夷﹐非遼與宋比﹐𨿽富鄭公膝﹐亦不可屈。」予服其理正﹐遂不竟所言。至燕京﹐議見攝政禮﹐同行總兵陳洪範等皆言欲全國以全身﹐必屈膝乃可﹐獨兵部司務陳用極曰「吾輩千秋气節﹐皆系於此﹐何言屈膝﹗」懋第亦以書內有「不屈膝卽爲不辱命」語﹐故持初議甚堅。而洪範畏禍﹐且潛通攝政左右﹐故獨得南旋。懋第等已遣﹐復追還﹐攺館太醫院﹐題其院門曰「生爲大明忠臣﹐死爲大明忠魂。」後有續議遣使者﹐上曰「我往被拒﹐祗取辱焉﹐但圖內治可矣。」然空言無益也。左少司馬懋第等北使﹐爲犒師﹐爲祭山陵﹐訪東宮二王迹。其奏﹕「據探官探視﹐先帝梓宮以三十六人﹑周後以十六人﹐舁至田貴妃墳上﹐民醵錢四十千﹐開隧道安厝。此山陵局也。」東宮二王﹐鈔有「北示云﹐有一男子自稱太子﹐至周奎家﹐入見公主﹐主爲先帝手砍折臂﹐未死也﹐此人掩面哭﹐公主不相識。奎入奏﹐令侍書朱國詔等及爲太子醫癬內官等辧認﹐皆以爲非﹐惟一管魚【「魚」字依抄本甲補。】池內監三武侍衛武臣以爲是。及見袁貴妃﹐貴妃云﹐太子有四虎牙﹐牙根甚黑﹐今無此﹐非也。發刑部審﹐【此下抄本甲有「云魚池太監進魚入朝﹐侍衛官侍班遙望﹐皆不的」十九字。】因欲置僞太子死﹐恐眞太子藏匿﹐故畱之﹐令父兄出首。此東宮之局也。」二王杳然。後陳洪範歸﹐言皆爲闖殺﹐亦未確。忻城伯趙之龍有疏薦逆案陳常少爾翼﹐【萬曆丙辰﹐山陰人。】戶科吳給諫適【崇禎丁丑﹐長洲人。】時移署吏科﹐鈔參其非﹐之龍怒﹐疏爭之。然張太宰捷不顧也﹐仍奏起用爾翼。時楊納言維垣【萬曆丙辰﹐文登人。】由逆案雪﹐然不欲多雪﹐每語人曰「若不應雪而雪﹐則雪者不光。」故爾翼𨿽題用﹐終不登啟事。蔣侍禦拱宸﹐先帝時疏侵劉東平澤淸﹐澤淸遣人刺之途﹐以不遇免。至是復官﹐澤淸出不遜語﹐故獨不登啟事﹐鎭臣之能奪權臣柄如此。又先任宋少司農之普﹐曾薦錢宗伯謙益等﹐冀取容門戶﹐復爲章都諫正宸厭薄﹐鈔參之。至是﹐夤緣張侍禦孫振﹑黃侍禦耳鼎疏薦求起用﹐亦以見惡澤淸寢。後仕北爲戶部主政﹐忽堂忽屬﹐又澤淸惡得其正者。解司寇學龍再以從逆六案上﹐兼謂停刑﹐蓋爲光時亨與周鍾緩須臾死也。恐馬輔士英不悅﹐或再駁﹐適士英援例乞罷﹐方注籍。學龍不過﹐止過王輔鐸密商。疏上﹐批允﹐有「詳愼平允」褒。迨士英見揭﹐則旨已下矣﹐疑學龍欺己﹐會訊僧大悲獄﹐阮少司馬大鋮與張太宰捷怒楊銀臺維垣等﹐言早晚當有疏﹐學龍遂移病。初﹐大鋮入士英幕﹐多微服小輿﹐每學龍以和衷語進﹐大鋮輒屬垣聽﹐乘機中之﹐有以也。阮少司馬大鋮語人云「皇上早朝宴罷﹐何云溺聲色﹖乃門戶諸姦以此誣蔑君徳耳。」又張侍禦孫振云「皇上禦諱爲十八﹐所云「十八孩兒與胡戰者」﹐非讖乎﹖此萬年祚也。」其相率蒙飾類是。【禦名由崧。】少司馬大鋮意气軒驁﹐侵撓銓政﹐其門如市。馬輔士英稍和﹐然亦以銓部爲奇貨﹐或有未經考授徑補推知者﹐或有曾經補官﹐合入大選﹐而入急選以便掣缺者﹐重以劉文選應賓賣官鬻爵﹐恃二人爲墻壁﹐張太宰捷畫題而已。或夜榜大鋮門曰「闖賊無門﹐疋馬橫行天下﹔元凶有耳﹐一兀直犯神京。」又爲對曰「闖用牛﹐明用馬﹐兩般禽獸﹔淸用銓﹐明用鋮﹐一塊金錢。」其爲人惡若此。少司馬大鋮爲都諫時﹐【此句古學匯刊本作「阮都諫大鋮」。】與魏都諫大中【萬曆丙辰﹐嘉善人﹐謚忠節。」】以吏部一缺相迕﹐然大鋮資俸居先﹐迫之去者﹐過章都諫正宸嘗言之。至魏忠賢殺大中﹐謂爲大鋮陰行贊導者﹐亦深文也。但一出而悍傲貪橫﹐鋤正引邪﹐六十老翁復何所求﹖而若敖已餒﹐何不畱千秋名﹐乃遺萬年臭﹖讀恢復防江二疏﹐良爲惋惜。若張太宰捷﹐居官淸幹﹐居家孝友﹐尢不當抑。及爲冢宰﹐追怨東林刺骨﹐且以諸勛臣及士英﹑大鋮薦己﹐一切推升﹐悉聽頤指。又起用張侍禦孫振﹑袁侍禦弘勛。【萬曆己未﹐慈溪人。】以亂國是。若非一死﹐不免鮮終。崇禎癸未歲﹐左帥良玉憚賊勢鴟張﹐托言餉不足﹐將就糧南畿。阮司馬大鋮時猶爲民﹐以招其年侄侯生方域與交不赴﹐素恨之﹐遂言方域與良玉善﹐將內應。方域貽書誚之﹐內云「執事忮機一動﹐長伏艸莽則已﹐萬一得志﹐必至殺盡天下以酬其宿所不快。」至是乃驗。吳學士偉業以奉差行與阮戎政大鋮別﹐大鋮曰「上仁柔主﹐一切生殺予奪﹐惟予與數公爲政耳。歸語聲气諸君﹐猿鶴夢隱﹐定不起同文之獄也。」又曰「周鍾﹑光時亨自有公論﹐周鑣無死法﹐惟雷演祚當正大法耳。」其橫恣如此。王選司重旣與徐太宰石麒相繼去﹐以張太宰捷代。捷𨿽有守﹐勛臣﹑柄臣﹑中人﹑要人挾恩勢爲請托﹐更承以委靡多欲之劉選司應賓﹐閩浙監司盡行變置﹐一應人托﹐一飽己欲。初尙價廉﹐漸之湧貴﹐如閩中一道﹐一農部以七百金幸得之﹐命甫下而丁艱。一候補監司﹐卽以李元功力﹐用千五百金得之﹐命下三日﹐暴亡京邸。不三日﹐一人又以二千金轉補。價日增而取如券如此。以後凡系道缺﹐價率三千金﹐缺美更增﹐遂無復公道。至於卑秩﹐推升截選﹐非官利﹐卽吏受財。又臺省公疏云「計典廢錮﹐斷不容推用﹐以遵祖制。明旨方允﹐而察處閒住各外官﹐或補或升。中人敢爲請托﹐銓部敢於違制﹐應賓竟得美轉﹐不數月自常少而掌銀臺。郭侍禦貞一抗疏糾之﹐反謫﹐朝政如是﹐何得不亂﹖」劉選郎應賓狼籍﹐每以關說籠絡言官﹐欲箝其口。予丑之﹐絕不往見﹐應賓心疑。一日﹐遇予於張都諫希夏座﹐問曰「不見數月矣。」予曰「言官多見則苦銓部﹐公欲自求苦耶﹖」應賓默然。予以謁客過阮司馬大鋮門﹐見一司閽者﹐問曰「主人在否﹖」閽者對曰「若主人在﹐車馬闐咽矣﹐如此寂寂耶﹗」予爲一嘆。韓贊周以守備首翌戴掌司禮﹐而從龍則有屈尙忠﹑田承﹐來自流離﹐甚貧﹐故好賄﹐且多妄動。而自北來者亦皆窘甚﹐競乞差討缺﹐非營催錢糧﹐則開缺【按古學匯刊本無「缺」字。】廠。往有乞三考缺者。至此﹐竟開單送選司﹐云某人乞與考選﹐某人乞與某府﹐某人乞與某道。𨿽一時哄然﹐然徐冢卿石麒去﹐而此輩益張﹐當軸更與之比。贊周云「我未見閣臣與內臣稱雁行飲酒者﹐可嘆也。」吏部起原任唐總憲世濟【萬曆戊戌﹐烏程人。】原官﹐管左都禦史事。李總憲沾【崇禎戊辰﹐華亭人。】方現任﹐忽起一先任者﹐爲逐沾地也。時掌道張禦史孫振貪橫﹐目無堂官﹐文移直達吏部。或勸沾疏糾﹐以一去爭之﹐於名髙﹐沾不能從。舊例﹐現任加銜﹐升任卽停。張侍禦孫振加僕少﹐復援登極恩例﹐以三品服供奉﹐至是蒙封二代﹐功司無敢駁者。王輔鐸當髙﹑姜共事時﹐持內傳與廠甚力﹐又力言蔡奕琛﹑【萬曆丙辰﹐徳淸人。】張捷等不可用。每指其文集語諸同志曰「吾錚錚自樹﹐則此集傳﹐否則覆瓿耳。誓不學周﹑溫輩以貪姦貽唾也。」及奕琛等秉權﹐意稍折。至是﹐以票擬從逆爲公疏﹐暗摘劉侍禦光斗﹐又昌言攻之。不得已﹐一日三往﹐兼調停於內﹐方畱中。至是宣諭入閣。王輔鐸工於詩﹐然票擬非長﹐擬旨或四字﹐止曰煩聒可厭﹐或單句﹐止曰入監者何其太多。何侍禦綸【崇禎丁丑﹐英山人。】疏陳文體﹐票有「鬼語四六﹐不雅不奇﹐一味漢人胡語」等句﹐皆笑柄也。一日﹐票外廷諸疏皆爾之﹐姜輔曰廣從容言曰「外人以爾同內臣呼如何﹖」鐸大怒曰「書言「爾有嘉謨嘉猷」﹐「入告爾後」﹐亦內臣耶﹖」是日諸疏票爾者不絕﹐他類此。舊例﹐銓曹一缺﹐必用部屬及推知之無議者。自武樞曹備【崇禎丁丑﹐蘭陽人。】以謫處舊令陪推﹐反蒙欽點﹐而此例遂破﹐同鄕王輔鐸始也。若熊樞曹人霖﹐【崇禎丁丑﹐進賢人。】以察處舊令點﹐尢異。王輔鐸初入閣﹐爲誓文告關聖﹐守頗介﹐然其後稍稍易也。喜作詩文﹐中多奇字﹐每客過﹐則出而讀之﹐且讀且解。談宴無倦色﹐間或解膊揮毫﹐字作龍蛇狀﹐𨿽兒童輿卒請之﹐欣欣也。與後進札﹐輒自稱弟﹐爲劉東平澤淸作序﹐呼其母爲老伯母﹐人謂謙而失體。吏部尙書缺﹐馬輔士英欲用張司馬國維﹐以國維和易﹐且爲劉總憲宗周糾也。阮少司馬大鋮以國維爲給諫時所薦所糾皆與聲气合﹐故欲用張少宰捷。內傳忽出﹐士英撫頰驚愕﹐自此始憚大鋮矣。予時與張都諫希夏在坐﹐捷𨿽喜﹐猶顧予兩人曰「此某朝某人例。」意殊不安也。誠意伯劉孔昭等思欲入閣﹐且援國初徐中山王爲中書右丞相例﹐不知此帶銜如唐郭汾陽兼同平章事﹐非實任也。後以輿論不許﹐馬輔士英亦不欲﹐入相之謀始折。袁侍禦弘勛疏糾三案﹐爲已故王之寀﹑【萬曆辛丑﹐朝邑人。】孫愼行﹑楊漣﹑左光斗﹐現存吳甡﹑鄭三俊等﹐欲將部院正罪﹐余附和諸人﹐一並勘議。得旨﹕「事屬已往﹐且經大赦﹐不必追論。」時馬輔士英富貴已極﹐惟包攬交結﹐思永固福祿而已。貪庸誤國﹐不殺人者﹐士英也。貪姦誤國﹐又思殺人者﹐阮大鋮也。沈侍禦宸荃【崇禎庚辰﹐慈溪人。】以大行考選﹐鄕人愛之者曰「馬相君方收俊乂爲用﹐請以千金贄。」宸荃作色拒之。已﹐是人復至﹐云「不必金﹐但微服投一門生刺﹐立千金券可也。」宸荃曰「空言恐不足取信﹐微服相見﹐恐累相君。且始以賄進﹐相公亦安用此齷齪人爲﹖」已﹐赴考得臺﹐初疏爲閣臣側目﹐復見忤同鄕及掌道﹐不六月外轉。外轉疏將上﹐其書辦童姓者曰「部疏上﹐惟內閣可挽﹐願代措千金﹐但乞發一門生帖耳。」宸荃曰「若用書辦千金﹐我將爲書辦用﹐且向不肯作門下士﹐今有急相投﹐彼豈相信﹖」遂得外。彭侍禦遇﹝風豈﹞以幸進﹐且濫鬻官爵﹐縱兵激變。僉謂年例當用遇﹝風豈﹞或陳侍禦潛夫﹐【錢塘舉人。】不則王侍禦孫蕃。乃遇﹝風豈﹞爲馬輔士英所庇﹐潛夫﹑孫蕃欲重處﹐遂議用遊侍禦有倫﹑【崇禎庚辰﹐婺源人。】賀侍禦登選。【崇禎甲戌﹐鄱陽人。】有倫屢疏忤﹐時登選則與黃侍禦耳鼎糾薦相左者﹐經數日﹐又易有倫以髙侍禦允玆﹐【崇禎甲戌﹐利津人。】臨開送銓部﹐則又以沈侍禦宸荃易登選。宸荃居鄕﹐遇廢籍袁侍禦弘勛﹐薄弘勛﹐以爲不同道當處﹐而掌道張侍禦孫振又憎其疏有「黨邪醜正」四字﹐故外。張侍禦孫振嗜賄﹐某侍禦面乞某差﹐屈二指﹐孫振以爲二千﹐開顏諾之。次日﹐以二百金至﹐忽莊容大言曰「若賄差當糾﹗」某侍禦失色退。沈侍禦宸荃例轉﹐喬侍禦可聘過﹐慰之曰「目今所忌而欲除者仇怨也﹐次異己﹐次中立﹐次將及調停。但須考察時作一网空﹐此後似並歸一路矣。然畢竟自相蹄嚙﹐又一哄散耳。」時東林現任已同抱蔓﹐惟在籍未處﹐故張掌道孫振請以攺元察﹐𨿽京察有期﹐不及待也。孫振堅握河南道印﹐欲俟京察方遷。劉侍禦光斗﹑袁侍禦弘勛﹐以資深不得﹐皆恨。故可聘及之。沈常少胤培諭祭周藩歸浙﹐邀友陸雲龍【錢塘人。】同行﹐雲龍曰「公在北以使事出都﹐不半月變作﹐今又行矣﹐時事如何﹖」胤培曰「君以爲何如﹖」雲龍曰「似乎要敗。」胤培曰「還似等不得要敗。」時蔡少宰奕琛起用﹐予謔胤培曰「同鄕至﹐僉院入掌矣。」胤培曰「弟今日上策﹐當循序遷一冷曹耳﹐僉院豈可爲耶﹗不爲用則速敗﹐爲用則敗稍緩﹐然名位俱失。予卽不能出上策﹐何至出下﹖」喬侍禦可聘掌河南道﹐有同鄕門生以一杯鐫號進﹐三往皆回。吏垣章都諫正宸尢峻﹐一同鄕托沈常少胤培轉致書札﹐胤培笑云「老虎頭上敢抓癢耶﹖」又曰「他人怒時可畏﹐惟章格庵笑時亦可畏。」一時掌科掌道﹐淸操凜凜。闖僞防禦使武愫【崇禎癸未﹐涇縣人。】至徐張示﹐謂「自」爲「字」﹐「成」爲「丞」﹐避李自成諱也。郭僉憲維經先爲廷尉時﹐以刑部未解審﹐止送招畫題﹐遂題請﹐故動色疏爭﹐駁愫不宜死﹐蓋未見此示也。時鄒少京兆之麟涎僉憲缺﹐唆保國公朱國弼糾其庇逆﹐遂以此去。楊納言維垣巡按河南時﹐以祥符季邑侯寓庸【天啟壬戌﹐泰興人。】首薦﹐故此番又列名薦疏﹐與虞給諫廷陛【萬曆丙辰﹐嘉興人。】等並列。後吏部復疏﹐以廷陛等復原官﹐而寓庸不得復。銓部止云候服闋起任煩劇﹐蓋因言官前以貪糾﹐故難之也。時寓庸守制﹐聞報﹐卽解衰絰﹐易烏紗帽﹐圓領角帶﹐與親友宴旬餘。傅給諫櫆【萬曆癸丑﹐臨川人。】當天啟時﹐連疏糾左僉憲光斗﹑魏都諫大中等﹐誠過﹐然狎邪之汪文言自宜糾。解給諫學龍曾爲予言﹐一時頗稱快﹐後因糾魏忠賢﹐服闋後﹐終璫世不出。乃以殺光斗等爲櫆贊導者﹐亦過。張太宰捷屢稱其枉﹐然不起﹐亦不雪。或曰﹐崇禎時先經楊納言維垣疏謫﹐意不許也。僧大悲屢經會訊﹐語言顚謬﹐有「潞王施恩百姓﹐人人服之﹐該與他作正位」等語﹐幾構大禍。上召對閣臣於內殿﹐皆請包荒以安反側。獨張侍禦孫振審詞有﹕「大悲本是神棍﹐故作瘋僧﹐若有主持綫索。」又云「豈是黎邱之鬼﹖或爲專諸之雄。」語多挑激。時孫振與阮戎政大鋮欲阱諸異己﹐有十八羅漢﹑五十三參﹑七十二菩薩之說﹐非上寬仁﹐大獄興矣。聞馬輔士英亦不欲﹐故止誅大悲。蔡輔奕琛自是才人﹐其入相﹐杜銅臭﹐入部院詞林﹐杜納貢選教職﹐罷冒濫職方﹐禁部札參遊守把爲害地方﹐嚴核請乞及銓選之僞冒者。又嚴束金吾﹐不許添役收受詞狀﹐亦有一番釐振。惜腹心已潰﹐支吾何補﹐且大節已喪﹐不足錄也。陳侍禦丹衷巡按湖廣﹐未行時﹐丹衷與馬輔士英密﹐周儀曹鑣系獄﹐托丹衷致書幣求解﹐未投﹐被廠役緝獲﹐故例轉長沙知府。許定國欲圖髙傑﹐多選諸妓﹐以二妓縻傑一兵﹐又選四艷妓侍傑。及中夜伏兵發﹐一兵已爲二妓所掣﹐故敗。福建郭文宗之奇﹐【崇禎戊辰﹐海揭人。】以庶常散館儀部轉今官。王輔鐸素與之奇善﹐因陸直指淸源【崇禎甲戌﹐平湖人。】疏薦﹐徑批還﹐翰林而超擢﹐舊例所無也。尋以張撫軍肯堂有言﹐復調外。忽內忽外﹐有同兒戲。舊例﹐言官賜環﹐必需建言﹐由京察得者三人。戴給諫英【崇禎甲戌﹐宜興人。】以房師薛輔國觀累﹐旣例轉﹐復察處不謹﹐賜環後﹐糾韓翰林四維【崇禎辛未﹐嵩縣人。】從逆﹐不應復官。又糾王濟撫燮﹑王東撫瀠不赴任﹐頗鑿鑿。吳給諫希哲以察降﹐賜環後﹐气稍平﹐言不欲爲已甚。惟楊給諫兆升【天啟壬戌﹐武進人。】以醇謹稱。或構予於張太宰捷﹐謂將唆吳給諫適糾之。予聞而笑曰「予生平從不爲此。昔作刑垣時被謫﹐有同郡徐都諫耀僕語人曰「我主居言路久﹐每後進有言必過商﹐獨李不然﹐知有今日久矣。」又喬侍禦可聘夙稱莫逆﹐然亦不相商﹐嘗語之曰﹐吾所言平﹐則無可商﹐若戇﹐則內斷耳。脫與知己相商﹐將令我卑之愛官﹐中之愛身﹐抑髙之愛君父乎﹖生平不受人教﹐乃教人耶﹖」構者爲慚沮。舊例﹐六科抄參﹐皆於部復時入疏中上聞。然用人行政大事﹐則以疏爭﹐鈔參其瑣務耳。張都諫希夏時爲吏科﹐獨以鈔參爲常﹐如戴給諫英等皆察處﹐不宜與建言同環召﹐又陳都諫爾翼薦崔呈秀爲本兵﹐不宜以逆案錄用。皆不具疏爭﹐止以鈔參結局﹐又已隱其名﹐而以移署吏科之給諫適當其咎﹐皆巧卸也。適下獄胎此。甲申十二月間﹐髙鴻臚夢箕【河間人。】僕穆虎自北而南﹐中途遇一稚子﹐挾與偕﹐薄暮解內衣﹐燦然龍也。虎驚詢﹐謬云「我王子。」旣益狎﹐乃易語太子。行抵京師﹐望孝陵輒伏地哭。夢箕初猶疑﹐畱與深語﹐每言及先帝先後﹐則長號。又問﹕「闖賊入宮﹐何以呼爾﹖」稚子涕淚交下﹐故作羞恨狀曰「兒我。」間娓娓宮中事﹐夢箕無以辧也﹐乃始信之。初欲疏聞﹐繼謂此先帝胤﹐出恐不免﹐密送杭州宅內。稚子至﹐益驕﹐每酣飲則狂呼﹐間大言闊步﹐夢箕侄不能禁也。懼﹐書達夢箕﹐箕亦懼﹐命載送金華之浦江﹐然外人已嘖嘖矣。不得已﹐於正月疏聞﹐上亟遣內臣馮朝進追回﹐至紹興方及﹐命府部大小九卿科道舊日東宮講讀等官前去辧驗。時諸講官劉中允正宗﹑【崇禎戊辰﹐安邱人。】李司業景濂皆云「太子眉長於目。」而北使左少司馬懋第密疏至﹐亦云北有一太子﹐不知眞僞。詢西宮袁妃﹐妃曰「太子有虎牙﹐足下有痣。」至是驗之﹐無一合。繼問講讀何所﹐則誤指端敬殿爲文華殿﹐問講讀先後﹐則誤以先讀爲先講﹐問講讀旣完﹐所寫何字﹐則以孝經爲詩句﹐問字寫幾行﹐則誤以描摹十大字自寫小字於旁爲全寫。又問﹕「當日講讀曾問難數次﹐尙記憶幾何﹖」曰「不記。」又問﹕「講案上何物﹖」曰「不知。」𨿽正宗﹑景濂亦不識也。已﹐戴給諫英前問以崇禎十六年曾廷鞫吳昌時﹐攜皇太子於中左門﹐何事何語﹖又問嘉定伯何姓何名﹖亦不能對。時吳猶無言﹐惟閣臣鐸大言曰「假﹗」遂退。未幾﹐李總憲沾同數人升階﹐始跽地乞憐﹐自云王昺孫之明﹐非太子﹐爲穆虎所教﹐手書付沾﹐遂據實奏聞。午後﹐上召對﹐諭曰「朕念先帝身殉社稷。」言出淚落﹐連拭不成語﹐繼乃曰「朕今日側耳宮中﹐惟望卿等奏至﹐若果眞﹐卽迎入大內﹐仍爲皇太子﹐誰知又不是。」慨傷久之。王之明再訊﹐張侍禦孫振命搜穆虎衣﹐得髙夢箕侄髙成家書﹐內有「二月三月往閩往楚」等語。時之明與夢箕未到﹐而穆虎又堅云不解﹐問之﹐乃新自杭郡至﹐猝被執﹐猶未授夢箕書也。遂奏覆。至是﹐乃命各官鞫之明等於廷﹐官民俱得入視。甫訊﹐黃得功提塘前﹐忽出所刊疏﹐有「先帝子卽皇上子﹐若速處治﹐恐東宮諸臣卽識認亦不敢出頭取禍。」於是旁觀益疑﹐時得功疏猶未上也。王之明三訊﹐三禦史登大理寺堂﹐安聖旨於中﹐三法司與錦衣衛皆側坐﹐禦史坐稍後﹐前此未有也﹐指揮皆由張侍禦孫振﹑李總憲沾﹐𨿽堂官亦唯唯而已。夢箕等旣到﹐咸以甘言誘之明﹐以嚴刑加虎。然明旨所云「二月三月所成何局﹖往閩往楚欲幹何事﹖並主使附從﹐實繁有徒」數語﹐皆抵死不供也。先是﹐夢箕曾爲史閣部可法買硝黃﹐人疑欲阱可法﹐至是﹐夢箕無所及﹐惟口誶之明﹐仰天嘆曰「我爲無賴子所愚耳。然一念癡忠﹐天地可鑑也﹗」法官無如之何﹐乃以提髙成等請。王之明四訊時﹐髙成已自杭郡解至﹐復嚴刑鞫﹐所言閩楚﹐含糊而已。回奏﹐命再訊﹐夢箕惟請死﹐是日夢箕與之明始刑。張侍禦孫振等持閩楚語甚堅﹐獨葛廷尉寅亮【萬曆辛丑﹐錢塘人。】密言曰「公等度朝廷兵力﹐能聲左良玉﹑鄭芝龍之罪﹐而制其死命乎﹖若其供也﹐含忍則無法﹐搜剔則激變耳。」孫振等始微悟﹐言之士英﹐自此不復究矣。初﹐髙司寇倬【天啟乙丑﹐忠州人。】擬稿﹐必請正寺院三禦史亦往﹐而孫振縱筆塗抹﹐手自爲稿入告﹐皆其所擬也。童氏自河南至﹐謬云帝元妃﹐劉良佐令妻往迎﹐叩其顚末﹐云年三十六歲﹐十七歲入宮冊封﹐爲曹內監。【按此句疑有脫誤。】時有東宮黃氏﹐西宮李氏。李生子玉哥﹐寇亂不知所在。氏於崇禎十四年生一子﹐曰金哥﹐嚙臂爲記﹐今在寧家莊。語甚鑿鑿﹐妻信之﹐跽拜如見後。良佐素憚妻﹐聞之亦信﹐童氏由此愈驕。凡所經郡邑﹐或有司供饋稍略﹐輒詬詈﹐掀桌於地﹐間有望塵道左者﹐輒揭簾露半面﹐大言曰免﹐聞者駭笑。至京﹐上以爲僭﹐命送鎭撫司鞫。初猶云眞﹐及刑拷﹐乃云周王妃﹐誤聞周王作帝﹐故錯認耳。說者謂不訊之禁內﹐而拷之獄中﹐非禮也。童氏將至﹐馬輔士英具揭帖請於上﹐言「皇上元良未建﹐姦黨宗藩尙懷覬覦﹐若此信果眞﹐當先迎童氏歸宮﹐密令河南撫按設法迎致皇子﹐以消姦宄。若謂童氏流離失散﹐不便母儀天下﹐則當置之別宮﹐撫育皇子。昔漢髙祖開基英主也﹐呂后爲項羽所獲﹐置軍中者數年。唐徳宗母爲亂兵所掠﹐終身訪求不得。宋髙宗母韋氏﹑後刑氏皆爲金擄﹐韋終迎歸﹐邢亦遙加後號。古帝王遭時不造﹐如此等事多矣﹐況童氏寄居外家﹐又何嫌焉﹗」疏成﹐以從龍諸臣皆云詐僞﹐且潛邸宮人無生子者﹐遂止。至是復刊其疏﹐欲自明﹐然人終不信也。王之明以僞太子至﹐少司農何楷【天啟壬戌﹐鎭海人。】同驗時﹐見阮司馬大鋮等軒驁狀﹐密語予曰「若輩目無人主矣﹐太子至﹐【原本無「至」字﹐據古學匯刊本補。】其懼而少戢乎﹖猶淸流幸也。」至是﹐實見之明﹐因疏請毀得功刊疏﹐允之。上寬慈寡斷﹐小相倚爲姦﹐流言喧民間﹐故一聞太子至皆喜﹐而二三民望﹐言足徵信﹐如髙輔弘圖﹑徐太宰石麒﹑劉總憲宗周輩﹐又無立朝者﹐故愈疑愈辧﹐亦愈辧愈疑。上不得已﹐發馬輔士英畱中疏昭示臣民﹐疏蓋初聞太子至議保全者也﹐然無信者。上以三月十九日忌辰祭先帝先後﹐於奉先殿舉哀﹐羣臣皆祭太平門外﹐以東宮二王附祭。時羣臣多哭失聲﹐誠意伯劉孔昭哭畢﹐昌言曰「阻駕致先帝崩者光時亨﹐今霜露已移﹐而視息猶存﹐何以慰在天之恫﹗」言已﹐又大哭。將散﹐阮司馬大鋮始傳呼而至。姚學士希孟定慘死諸臣謚﹐止及楊副憲漣﹐【萬曆丁未﹐應山人﹐謚忠烈。】而不及左僉憲光斗﹐【萬曆丁未﹐桐城人﹐謚忠毅。】又止及周銓曹順昌﹑【萬曆癸丑﹐吳縣人﹐謚忠介。】魏都諫大中﹐而不及繆翰林昌期﹑【萬曆癸丑﹐江陰人﹐謚文貞。】周給諫朝瑞【萬曆丁未﹐南城人﹐謚忠毅。】與周宗建﹑袁化中﹑【萬曆丁未﹐武進人﹐謚忠毅。】黃尊素﹑李應升四侍禦﹐其胸中似有優劣。然楊﹑左並稱﹐何得獨遺﹖而宗建以力伸王僉憲徳完【萬曆丙戌﹐廣安人。】與大中相詆﹐議本錚錚﹐況連參客﹑魏﹐大中亦心折。所云「上殿相爭如虎」﹐謂「何而以此見遺」﹖若昌期此言可斬一語﹐詆葉輔向髙【萬曆癸未﹐福淸人。】或過激﹐而光鬥於李選侍以垂簾聽政相侵﹐𨿽夏銓曹允彜【崇禎丁丑﹐嘉善人。】亦病其過﹐自不能諱也。崇禎時﹐言者屢爲左僉憲光斗等請謚﹐皆中格﹐予亦言之。南渡後﹐予復申其說。時阮少司馬大鋮輩方用事﹐嫉楊﹑左如仇。黃侍禦尊素子宗羲等抵京﹐將爲父請謚﹐見時勢不可﹐決計歸。幸予前疏內慘死一案﹐原合正徳與天啟並言﹐故禮部復疏前列蔣欽數十人﹐而後及光斗輩﹐當事者不疑﹐一槪批允。於是光斗與周中丞起元﹑【萬曆辛丑﹐海澄人﹐謚忠惠。】繆翰林昌期﹑周給諫朝瑞曁四侍禦袁化中﹑周宗建﹑李應升﹑黃尊素皆得謚。而萬工曹﹑【萬曆丙辰﹐新建人﹐謚忠貞。】顧副憲大章【萬曆丁未﹐常熟人﹐謚裕湣。】亦與﹐卽諸忠後人﹐亦自謂意外也。虞給諫廷陛﹐當魏璫方熾時﹐有「要典旣明﹐紛囂宜息」一疏﹐挽救良苦﹐且所糾乃孫司農居相﹐【萬曆壬辰﹐沁水人。】而逆案中誤謂糾趙太宰南星﹐故徐冢宰石麒﹑夏銓曹允彜亦爲稱善。又呂司馬純如【萬曆辛丑﹐吳江人。】原無頌疏﹐而逆案誤以爲頌﹐或曰純如實有頌﹐因霍戎政維華見璫當敗﹐爲削去之﹐亦莫須有也。一起一雪﹐皆各有辭﹐惟喬撫軍應甲撫秦貪﹐亦與復官﹐公論非之。毅宗聞城破﹐傳朱諭至閣﹐命朱成國純臣總督內外諸軍﹐托以東宮。會閣臣俱出﹐遂畱之案上﹐然純臣不知也。已﹐李自成入﹐見之﹐故純臣卽日被殺。至是﹐忽命贈王﹐比之張輔。說者謂伊子元臣南竄議處﹐懼不得襲﹐故欲崇純臣﹐以自爲地也。近例﹐撫軍皆升亞卿﹐間升納言﹐廷尉則稍抑之矣。至是﹐應安程撫軍世昌【崇禎辛未﹐光山人。】忽升太常﹐蓋因爲民阮大鋮先往謁﹐世昌不親答而送刺﹐故恨﹐將重處﹐世昌托大鋮婿救解﹐乃已。名升實抑之﹐且爲朱撫軍大典【萬曆丙辰﹐金華人。】地也。李翰林明睿【天啟壬戌﹐南昌人。】當闖逆入都﹐曾被夾﹐後仕北爲禮部左侍郎。其謚先帝懷宗端皇帝備十六字﹐又謚周後端皇后﹐皆所擬也。已﹐以失儀削職﹐遂泛海南歸。疏中所言「逼勒入朝﹐見小酋不拜﹐幾被殺﹐幸乘間逃歸」者﹐皆飾詞也。旣抵南都﹐與同志阮大鋮等酬飲城外數日﹐竟不入覲﹐識者非之。北兵與流寇方相持河南﹐忽於十七年十二月某日午時﹐有滎澤東南三十里郭村現大城一座﹐樓垛門扇畢具﹐北兵望之亦驚駭﹐踰二時方滅。人以爲中州鼎沸之象。上命臺省開列從逆諸官﹐予以侯總督恂【萬曆丙辰﹐商邱人。】名送部﹐倪給諫嘉慶【天啟壬戌﹐江寧人。】以恂舊司屬﹐婉解之。予曰「昔爲刑垣時﹐渠方以司徒坐系﹐譖者謂予寬刑數疏﹐皆爲伊解免地﹐故及於謫。已﹐賜環北上﹐遇於途﹐見其以奔喪大臣衰絰去體﹐僕從皆鮮華。故以當日不孝而疑今日不忠也。」嘉慶默然。張太宰捷﹐先爲北少宰時﹐曾薦逆案呂戎政純如爲太宰﹐南垣將繼北垣後合疏攻之﹐楊給諫兆升獨不從﹐其被察以此。至是﹐捷決意予環﹐不月餘﹐連擢至戶科都諫。初﹐兆升將復官﹐吏科張都諫希夏鈔參之﹐謂不宜以察員復﹐捷不聽﹐每語人云「我爲吏科鈔參所苦。」此亦其一也。袁江督繼咸密遺何少司農楷﹑倪給諫嘉慶等書﹐言「左良玉𨿽無邪心﹐左右骨鯁者少﹐勢已成畸重﹐寵溢不驕﹐賢者所難。朝廷宜稍假督撫權﹐示相維勢。」二人言之﹐當事漠然也。至是﹐因僞太子一案﹐喧傳楚地有言薊國公吳三桂送太子於史督輔可法﹐可法又轉送興善寺者。有言上遣二監韓贊周﹑盧九徳往識認﹐見卽叩頭﹐獨馬輔士英往視以爲僞者。又有言舊講僚方翰林拱幹出嘆息聲﹐幾得罪﹐人遂不敢言者。然可法實無此事﹐而士英則偕諸臣視﹐非獨視。若拱幹﹐又士英遺書阮大鋮自蘇州召驗﹐亦未以嘆得罪也。良玉聞之疑﹐疏言「此事未可決於二三左右﹐應決於國人天下﹐使太子不失王封﹐皇上不失至徳﹐羣臣不失忠藎」等語﹐語頗正。及再疏﹐至乃云束身赴闕﹐代太子受罪﹐𨿽錄訊詞以示﹐疑自若也。適下錦衣衛刑鞫﹐窮詰之楚之閩﹐致中外競駭﹐謂大獄將起。時革職黃澍畱楚﹐心銜士英﹐而良玉諸部將又畏闖逼﹐遂力贊良玉借太子爲名﹐焚武昌東下。江督袁繼咸聞闖賊南渡﹐恐由嶽犯沙﹐則袁﹑吉危﹐乃以鄧林奇﹑郝效忠﹑陳麟三將守九江﹐自統副將汪碩畫﹑李士元等援袁﹑吉。已登舟矣﹐聞左良玉反﹐復旋九江﹐移諸將家眷入城﹐系兵心﹐諸將列兵城外拒戰。九江士民環集﹐言「眾寡十不及三﹐激之禍不測﹐不若俟良玉至﹐諭以理。」諸將亦請斂兵入守﹐相機行。繼咸謂入城示弱﹐不可。乃逆弁郝效忠兵則已不待令﹐隨家口先入矣。良玉舟抵北岸﹐書言「願握手一別﹐爲皇太子死。」九江士民泣請繼咸往晤﹐紓一方難。繼咸曰「寧南語𨿽順﹐舉動與前殊﹐往必墮計。」士民請益堅﹐遂同監紀余有灝會良玉於舟中﹐良玉言及太子下獄事﹐大哭。次日﹐移舟南岸﹐云欲請教﹐繼咸以良玉入城不便﹐同各鎭以單騎往。良玉袖出皇太子密諭﹐劫諸將盟﹐繼咸正色曰「密諭從何來﹖先帝舊徳不可忘﹐今上新恩亦不可負﹗」良玉怒﹐監紀余有灝陰躡繼咸足﹐曰「再激事立變﹗」繼咸遂不復言﹐與良玉成賓主禮而別﹐約不破城。繼咸歸﹐集諸將城樓﹐灑泣曰「兵諫非正﹐晉陽之甲﹐春秋所惡﹐可同亂乎﹖予已說寧南易檄爲疏﹐屯紮候旨矣。」時繼咸方約諸將堅守﹐而效忠先陰與良玉約﹐部將張世勛又故與良玉部將張國柱善﹐潛調其兵﹐夜入城縱火﹐撲一火﹐復一火發。世勛與效忠遂夜半劈門出﹐諸將懼罪﹐俱出城﹐與良玉營合。良玉兵混入城殺掠﹐九江人不能復辧識﹐婦女財物俱席捲去。繼咸正冠帶將就死﹐黃澍入署﹐拜且泣曰「寧南本無異圖﹐公以死成其爲亂﹐大事去矣。」副將李士春密稟曰「隱忍到前途﹐王之明之事可圖也。」繼咸以爲然﹐出城面責良玉﹐良玉疾方據﹐望城中火光﹐大哭曰「予負臨侯。」嘔血數升﹐是夜死。祕不發喪﹐共推良玉子夢庚爲畱後﹐急移舟東。往例﹐諸臣入朝﹐【「入朝」二字依抄本甲及古學匯刊本補。】皆服不一色﹐自毅宗【抄本甲「毅宗」作「先帝」。】卽位﹐始命專服玄﹐人以爲玄北方色也﹐陰盛不祥。至是﹐予言於諸輔﹐謂宜仍國初服色爲便。諸輔諾而未行﹐卒爲北兵所滅。鳳陽皇陵未災時﹐裏氓遙見陵中二人﹐一衣朱﹐一衣靑﹐毆擊甚苦。尋聞號泣不輟﹐乃率數十人持杖入﹐惟二犬踉蹌走﹐識者以爲不祥。惠宗與孝湣皇后謚後又謚靖難諸臣﹐咸謂大典備矣﹐獨張儀曹采語予曰「若獨不念惠宗弟若子乎﹖封爵未復﹐謚號猶懸﹐如普於諸臣﹐而靳於若主之弟若子﹐猶缺典也。」予復爲疏請﹐於是孝康三子之降爲郡王者﹐公主之降爲郡主者﹐與惠宗太子之未謚及少子文奎之爲庶人者﹐或復爵﹐或補封﹐皆予謚。時太廟未建﹐又奉先殿不設位﹐予言於張奉常元始﹐【崇禎戊辰﹐上海人。】始以帝後附祭孝﹑康陵﹐諸子皆附﹐二百餘年﹐僅有此祭。歷冬至﹑歲暮﹑春分﹐三祭而國亡。易僉憲應昌【萬曆丁未﹐臨川人。】素負輿望﹐至是耄矣﹐初抵郊外﹐戴給諫英糾之﹐不辧亦不辭﹐竟抵任。及轉少司空﹐又爲王給諫士鑅【崇禎辛未﹐金壇人。】所糾。奉旨不必深求﹐次日謝恩﹐亦不辧﹐人以爲鳳徳之衰。陳侍禦以瑞﹐【萬曆己未﹐進賢人。】當天啟時﹐彈射多人﹐至絓逆案﹐尋亦削奪﹐故得復。時張侍禦孫振掌道﹐欲畀以瑞﹐以嗾糾某某﹐皆不應。每對喬侍禦可聘言﹐追悔前過﹐誓不爲已甚。孫振不悅﹐遂不得掌道。錢宗伯謙益博覽羣書﹐尢苦心史學﹐當作開國功臣事略時﹐聞予家有傅潁公三代廟碑﹐三走書江北﹐期必得乃已。又自言讀王弇州史料﹐有定遠侯王弼賜死﹐家至籍。見楚昭王行實之說﹐卽馳書托某親知往楚府求昭王行實至﹐乃知弇州言非。至是﹐疏言畱心國史三十餘年﹐請在家開局纂修﹐上命在任料理﹐謙益志也。然以久於門戶﹐一老翁而詆東林﹐薦逆案﹐不知作史時何以措毫﹖後國亡﹐史稿皆付絳雲樓一炬﹐殊可惜也。應天府張教授丁幹【崇禎辛未﹐光山人。】罷職回中州﹐【鈔本甲「州」下有「籍」字。】遇流賊﹐耳鼻皆被割。至是﹐秉銓者憐其流寓﹐補今官。【原作「補京官」﹐依鈔本甲及古學匯刊本攺。】每入朝﹐耳鼻皆以木代﹐觀者以爲不祥。寧南侯左良玉疏云「臣提師在途﹐恐百萬之眾﹐發而難收﹐震驚宮闕。且聲逆賊馬士英罪狀﹐正告陛下﹐自先帝之變﹐士英利災擅權﹐事事爲難。逆案先帝手定者﹐士英手翻之﹐要典先帝手焚者﹐士英復修之。思宗攺謚﹐明示先帝不足思。罪一也。國家提衡文武﹐恃名器鼓舞人心﹐自賊臣柄國﹐賣官鬻爵﹐都門有「職方賤如狗﹐都督滿街走」之謠﹐如越其傑以貪罪遣戍﹐不一年立升部堂﹐張孫振以髒污絞犯﹐不數月夤緣僕少﹐袁弘勛與張道浚同詔獄論罪者也﹐借起廢徑復原官。他如楊文驄﹑【天啟辛酉﹐貴陽人。】劉泌﹑王燧﹑黃鼎等﹐或行同犬彘﹐或罪等叛逆﹐皆用之當路。罪二也。閣臣司票擬﹐政事歸六部﹐至於兵柄不得兼握。士英已爲首輔﹐用腹心阮大鋮爲添注尙書﹐濟其篡弒。兩子梟獍﹐又操重兵以爲呼應﹐司馬昭復生於今。罪三也。陛下選立中宮﹐典禮攸關﹐士英居爲奇貨﹐先擇其尢者以充下陳﹐罪通於天。而又私買歌女﹐置阮大鋮家﹐希圖進選﹐計亂中宮。罪四也。陛下卽位初﹐恭儉仁恕﹐士英百計誑惑﹐進優童艷色﹐以損聖徳﹐每對人言﹐惡則歸君。罪五也。國家遭此大變﹐須寬仁慈愛﹐以收人心。士英自引用大鋮﹐睚眥殺人﹐如雷演祚﹑周鑣等﹐搏煉周內﹐株連蔓引﹐尢其甚者。借三案爲題﹐將生平不快意之人﹐一网打盡﹐令天下士民重足解體。罪六也。九重祕密﹐豈臣子所敢言﹐士英徧布私人﹐凡陛下一言一動﹐無不窺伺。又募士竄伏皇城﹐詭名禁軍﹐以觀陛下動靜﹐動曰廢立由我。罪七也。今皇太子至﹐授受分明﹐士英﹑大鋮一手拏定抹﹐殺的識認之方拱幹﹐而信朋謀之劉正宗。忍以先帝已立七年之嗣君付諸幽囚﹐凡有血气﹐皆欲寸磔士英﹑大鋮等以謝先帝。此非臣私言﹐諸將士之言﹐亦天下忠臣義士愚夫愚婦之公言也。伏乞立肆市曹﹐傳首抒憤。」予以奉差祭禹陵﹐已領辭朝票﹐聞左帥良玉反﹐繳不行﹐曰「無事享其榮﹐有事避其難﹐臣道乎﹖」會黃侍禦耳鼎一僕自武昌至﹐謬言良玉未動﹐訛傳耳。喬侍禦可聘以告予﹐而馬輔士英聞之﹐亦張筵賀誕﹐朱衣塡門。予曰「是不可畱矣。」復領辭朝票﹐先士英誕期一日行﹐越二日﹐破安慶報至﹐北報亦旋至。人生遭際﹐亦有數耶。自馬﹑阮秉政後﹐諸臣日憂潞藩睥睨﹐且以東林不忘擁戴﹐借題芟翦。予曰「但移惠﹑桂二藩於近畿﹐以待皇太子之生﹐若猶未生﹐自有親藩在﹐彼藩耳﹐何睥睨﹐亦何擁戴﹖」時皆然予言。後命二王並安仁﹑永明二郡王赴近畿居住以此﹐會國亡﹐不果。袁江督繼咸與袁侍禦弘勛屢疏爭三案﹐左鎭良玉亦有疏助之﹐人疑其相比﹐故兩推刑戶侍郎﹐將伺其入而阱焉。上怒曰「彼地需繼咸耳﹐此地何需繼咸﹖而一擬再擬﹗」皆不點用。袁江督繼咸先爲異己所忌﹐不自安﹐而吳應箕﹑【貴池副榜。】張自烈皆知名士﹐與繼咸善﹐應箕貽繼咸書﹐勸其求解劉澤淸﹐借援左良玉﹐安身以安朝廷。獨自烈書爭之﹐言「從古未有端人善類賴權臣羽翼自全者﹐此枉尺直尋之說耳﹐無論各鎭反側不足恃﹐卽幸爲我用﹐賴以苟全﹐此日播之遠近﹐何以彰國憲﹖異時書之史冊﹐何以謝淸議﹖況各鎭陰賊險狠﹐彼此牙角﹐轉盼糜爛不可救﹐安能爲吾黨屏蔽耶﹖」又言「良玉恣睢日久﹐若借援於彼﹐得安其位﹐必竊謂江督博我聲援﹐宜徳我﹐如是必事事惟良玉意所欲爲﹐少與齟齬﹐必致憾﹐不肯下。且中外又謂良玉久據上游﹐使正人不受禍﹐寇賊不敢肆﹐皆其首功﹐良玉自此成尾大之形﹐它鎭自此貽跋扈之漸﹐惡在能安身以安朝廷哉﹗」時皆韙其言。予爲開國功臣廖永忠【楚國公永安弟﹐巢湖人。】請贈謚﹐得追封慶國公﹐謚武勇。旣而永忠後人具呈予處﹐言「昔文皇帝滅方孝孺十族﹐九族外以門人爲一族。時永忠孫二人先皆受業孝孺﹐一論死﹐一論戍。至萬曆年間﹐屠侍禦叔方【萬曆丁丑﹐秀水人。】具疏﹐請還諸忠族人之永戍者﹐始蒙恩宥﹐獨不知孝孺以門人爲一族﹐故疏未之及。迄今猶勾軍不已﹐世受其害﹐乞移呈兵部﹐特爲豁免。」予見而惻然﹐亟向諸樞曹言之﹐會國亡﹐遂已。徐冢宰石麒等公疏請封於忠肅謙後爲伯﹐其疏﹐黃侍禦澍艸也。內云「與壽亭侯比烈」﹐又曰「都城隍之號空懸」﹐蓋不知漢壽爲封邑﹐故云壽亭侯﹐都城隍乃齊東語﹐豈可入告﹖又爲左良玉艸疏﹐「攺謚思宗﹐是以先帝爲不足思」﹐不知思乃謚義﹐非思不思之謂。不學無術類此。左良玉兵半若盜﹐甚淫毒﹐每入民家索賄﹐用板夾爇之﹐肥者或脂流於地。又所掠婦女﹐公淫於市﹐若入舟後﹐或注目岸上﹐望父若夫泣﹐則身首立分。予同年吳戶曹應恂﹐【崇禎辛未。】先爲楚令﹐對予言之猶欷歔。若入南都﹐其荼毒必有不可言者。袁督繼咸屢疏﹐與左帥良玉相應﹐人疑其比於良玉。及良玉反﹐兵抵九江﹐繼咸爲眾所脇﹐出迎﹐遂失九江﹐內外哄然。皆以爲與良玉同謀﹐𨿽同鄕萬冏少元吉【天啟乙丑﹐南昌人。】亦密語喬侍禦可聘曰「有之。」後抗節死﹐北人始諒其無他。湖廣巡按王中丞驥【崇禎戊辰﹐丹徒人。】家居京口﹐質庫徧城內。每雞羹一盂﹐非腿不食﹐庖人必殺三雞充之﹐余肉皆拋棄。又烹魚時﹐必先置燕窩腹內方食。所用木器瓦器盡花梨古窯﹐其豪奢乃爾。時北兵告急﹐驥方以巡撫入覲﹐未至國門﹐已加兵部侍郎矣。姚少廷尉思孝爲給諫時﹐持門戶甚力﹐至是﹐以考察爲憂﹐予曰「非當察而察﹐吾何畏﹖若公道昭明﹐洗雪前枉﹐則今日墜淵之人﹐正異日登仙之人也。」後予奉差出都﹐思孝又言當事者委之守城﹐予與書曰「諸君貌順心險﹐未可云好相知也。」思孝不能決。已﹐北兵入都﹐薙發爲僧﹐復爲人所逼﹐遂出見。左兵與北兵交逼﹐上召對羣臣﹐姚廷尉思孝﹑喬侍禦可聘﹑成侍禦友謙【崇禎甲戌﹐海門人。】皆揚人也﹐奏﹕「左良玉稍緩﹐北尢急﹐乞無撤江北兵馬﹐固守淮﹑揚﹐控扼潁﹑壽。」上曰「劉良佐兵還﹐宜畱江北防守。」馬輔士英時立禦前﹐戟手詈曰「爾輩東林﹐猶借口防江﹐欲縱左逆入犯耶﹖北兵至﹐猶可議﹐若左逆至﹐則若輩髙官﹐我君臣獨死耳﹗臣已調良佐兵過江南矣。寧死北﹐無死逆。」舉朝爲失色﹐有賈似道棄淮陽之誚。時上𨿽憂形於色﹐猶顧友謙曰「若成某耶﹖」蓋往者播徙時﹐曾餉上於危也。左良玉反後﹐九卿十三道合疏聲罪﹐旣上﹐已兩得旨﹐惟六垣疏未上。吏科吳都諫希哲初大言曰「今日所重不在楚﹐宜出公疏糾揆地﹐並請固守江﹑淮。」然逡巡未敢也。已﹐上防江公疏﹐後以無疏討良玉﹐罰六科俸。。金吾於之英旣借謙後﹐又恃奧援多﹐幾冒伯。喬侍禦可聘以非謙嫡系﹐言於掌道張侍禦孫振﹐十三道無畫題者﹐遂祗封謙臨安伯。時稱浙有三大功臣﹐劉基誠意伯﹑王守仁新建伯﹐至是謙復贈伯。周禮曹鑣﹑雷僉憲演祚賜死﹐王侍禦懩以吉服承旨入獄。懩先有疏請斬二人﹐演祚曰「王懩能斷得我首否﹖」鑣覺﹐對曰「不斷我首﹐吉服何爲﹖」各作家書訖﹐又互書先帝遺臣四字於腹﹐就縊。演祚遺命弗葬﹐置棺雨花臺﹐仿子胥抉目意。不一月﹐京師失。劉總憲宗周以聲气故素重周儀曹鑣。一日﹐晤章吏部正宸﹐問曰「如周可謂粹品否﹖」正宸曰「不純。」宗周問故﹐正宸曰「言有餘而行不足。」宗周默然。又祁少司農逢吉﹐【天啟壬戌﹐金壇人。】鑣同里人﹐及賜死﹐梁少司馬云構【崇禎戊辰﹐蘭陽人。】在坐﹐語逢吉曰「貴邑一日殺二賢耶﹖」逢吉曰「一賢耳。」蓋以周庶常鍾爲賢也﹐其惡鑣若此。噫﹐斯言過。楊副憲維垣首攻崔逆﹐列名逆案遣戍﹐故夏銓曹允彜幸存錄亦以爲過。獨一生大誤在攻熊經略廷弼﹐廷弼功多於罪﹐至指附鄒總憲元標與趙冢宰南星者皆爲鄒黨趙黨﹐而欲與熊黨並錮﹐尢謬。及起任南都﹐議或偏而行無疵﹐幸殉國一舉﹐足洗前非。乃誣其殺妾潛逃﹐爲亂兵所殺﹐舌可犁也。江南旣陷﹐左少司馬懋第向南哭盡哀﹐中軍艾大選先薙頭﹐力勸懋第早降。懋第怒﹐縊殺之。其同謀監餉傅浚【崇禎庚辰特用榜﹐廣寧縣人。】懼﹐告懋第勾引齊寇﹐謀危京城。攝政王遣兵入院﹐勒令諸人薙發﹐懋第大呼曰「我頭可斷﹐我發不可落。」時兵部陳司務用極﹑王遊擊一斌﹑張都司良佐﹑王都司廷佐﹑劉守備統五人﹐皆與同志﹐遂俱執送刑部﹐重煉三匝﹐旋移水獄﹐七日不飲食﹐逼降皆不應。執見攝政﹐懋第著母喪服﹐同用極長揖﹐南面坐﹐見諸降臣列階下﹐大言責之曰「汝誰家臣子﹐作此面孔﹖」諸降臣皆局蹐無以自容。攝政數懋第僞立福王﹑勾引齊寇狀﹐懋第抗言曰「我先皇痛罹大變﹐以親以序﹐當立福王﹐何云僞立﹖山東豪傑皆忠孝有爲﹐前者就見﹐我皆勉以大義﹐亦不系土寇。」又歷數攝政不郊迎使臣﹐不以龍亭出接禦書罪﹐又言艾大選薙頭勸降應誅﹐曰「我血性男子﹐到此惟有一死耳。」時攝政指用極曰「汝何人﹖亦不跪。」用極曰「我兵部也﹐三尺童子恥拜異類﹐況我大明人物﹗」攝政怒﹐命捶其頰﹐用極噀血呼曰「士可殺不可辱﹗」攝政復從容曰「汝等不怕死﹐皆忠臣也﹐然降不失富貴。」懋第曰「薙頭不如斫頭。」命左右曳出﹐至菜市口﹐仍遣降臣勸曰「先生懼乎﹖」懋第曰「無問我懼不懼﹐請問若輩羞不羞﹖」至順城門﹐又遣滿官以封王啖之﹐懋第曰「懋寧爲大明鬼耳。」將刑﹐顧問五人云何﹐一斌等皆曰「願從死。」懋第曰「好﹐好﹐但恐有悔。」用極大呼曰「求仁而得仁﹐又何怨﹗」五人復同。懋第南向叩頭﹐泣曰「臣心畢矣。」遂被殺﹐五人皆爭就死。其時忽風沙四起﹐捲市棚雲際﹐屋瓦皆飛﹐觀者近萬人﹐咸爲流涕。其同行門人咸默﹑徐玄敷葬懋第等於白馬寺傍﹐火用極骸骨﹐負歸昆山故里。馬輔士英爲黃侍禦澍所糾﹐密疏言「上之得位﹐由臣及四鎭力﹐其餘諸臣皆意戴潞﹐今日彈臣去﹐明日且擁立潞藩矣。」上信其言﹐爲雨泣久之。以後一切朝事﹐俱委士英﹐惟狂走宮苑中﹐如失心狀。後聞北警﹐十餘宦挾之出奔﹐外官尙不知也。又言士英聽阮大鋮姦謀﹐欲以三朝典要﹑挺擊事興黨人之獄﹐上獨不允﹐亦可想其爲人矣。蓋濡忍勝而明斷少者。劉翰林正宗﹑張侍禦懋於弘光時皆仕南都﹐國亡﹐兼程而北﹐得補原官。已﹐正宗官至大學士﹐懋尋調外。髙材捷足﹐未可盡詡。萬曆四十四年丙辰﹐爲北天命元年﹐是沈同和【吳江人﹐趙鳴陽代作事覺﹐遣戍。】以元黜革之歲也。中國無元﹐而外國有元﹐且其得力之洪承疇﹐已於是科獲雋。弘光乙酉二月﹐有五色日數十相映﹐煌煌激射﹐自未至酉始滅﹐天日爲晦。楊納言維垣曾語予曰「當時不宜遽逐李選侍﹐選侍逐則客氏進﹐無內主故也。」亦是一說。

補遺劉總憲宗周【萬曆辛丑﹐會稽人。】有疏云「天道有陰陽﹐而人事應之﹐其事爲君子小人﹐君子小人進退﹐則否泰之關也。聖人嘗致嚴於始進矣﹐於泰之初曰拔茅茹﹐否之初亦曰拔茅茹﹐同一拔茅耳﹐未辧所爲君子小人也。君子固自勉其爲君子﹐而小人亦自忘其爲小人﹐聖人從而微辧之﹐則系否以貞吉﹐又以廣選善之門也。嗟乎﹗辧之不早﹐未有不以小人加君子者﹐而世道因之矣。今天下誰甘爲小人者﹖臣請質之事﹐始陛下龍飛海甸﹐天實爲之﹐人曷力焉﹖而乃有以護蹕微勞﹐居功定策﹐入內閣﹐晉中樞宮銜世蔭者﹐非先鳳陽總督馬士英乎﹗因以鳳陽之入﹐更司馬之出﹐臨敵易將﹐坐誤軍機﹐亦士英也。於是先吏科給事中李沾﹐備言定策﹐挑激廷臣﹐構成水火。誠意伯劉孔昭又以功賞不均﹐發憤冢臣﹐致朝端聚訟。諸臣之品不同﹐而比類相從﹐大抵有拔茅連茹之象﹐於是庇陰翩翩起矣。借知兵之名﹐則逆案可以然灰﹐寬反正之路﹐則逃官可以汲引﹐兩家賓客﹐互相譏亦互相挾。中朝之黨論方興﹐何暇圖河北之賊﹐立國之本計已疏﹐何以言匡攘之略﹖囈芤惶詠玻咽坑⒙巖恚釗艚咀櫻泊蟆６酢⒒浦罱種萌艮鈉澹諦諼χ疲徊緩汀Ｖ練指罱⒒此惱蛞暈恐乓烊輾蛑觶蚪願囈芤蝗擻幸猿９迫緔耍誦目芍６絞χ苛┘惹睿狽ブ榫﹝歟似溲傺倭皆攏荒芤徊桔u江北也。尢可慮者﹐京營一旅﹐自祖宗以來﹐皆勛臣爲政﹐樞貳佐之﹐至先帝始設內臣提督﹐成敗之數可知。陛下立國伊始﹐正可講求祖制﹐以煥新猷﹐而不意又有盧九徳之命﹐所稱居重馭輕之謂何﹖則士英又有不得辭其責者矣。總之﹐夷狄盜賊皆從小人气類感召而生﹐而小人與宦官又往往相爲表裏﹐自古未有宦官典兵而天下不壞者﹐尢未有小人起用事而專閫之人能樹功方域者。惟陛下自爲社稷計﹐首辧陰陽消長之機﹐獨奮朝綱﹐亟敕士英仍出督師鳳陽﹐駕輕就熟﹐聯絡各鎭﹐次第決用兵之策﹐諸將中仍有不用命者﹐立以朝廷之大法處之。由此北拒敵﹐西滅寇﹐南收荊楚﹐惟諸將所至﹐再啟茅土﹐而士英遂並得以功名終矣。若今督史可法﹐卽不還中樞﹐亦可自淮而北﹐歷河以南﹐別開幕府﹐與士英相犄角。將見疆場之臣旣和於外﹐廟堂之臣亦和於內﹐中興事業﹐其賴是乎﹗若京城提督﹐亦在陛下獨斷而寢之。」疏入﹐畱中。劉總憲宗周因馬輔士英乞休一疏語多譏刺﹐乃言「臣前疏規及樞輔馬士英﹐士英遂杜門乞休﹐致煩聖明下詔﹐示以和衷﹐臣罪滋大。乃士英獨因臣疏追痛先帝﹐而遂坐臣以目無君父﹐又因以喪服未滿﹐自稱艸莽﹐而並坐臣以不臣天子﹐則臣罪死有餘辜。臣不足惜﹐將使天下遽謂先帝可忘﹐凡痛及先帝者卽謂之不臣﹐是顯爲亂臣賊子立赤幟也﹐而又何有於皇上乎﹖士英所亟亟自明者﹐定策之功﹐臣豈謂無功﹖惜所以居功者猶未盡也。使士英果居定策功﹐則今日討賊復仇何如其急﹖旣坐中書之堂﹐復筦樞務之重﹐三月以來﹐何事不辦﹖將謂東除西蕩﹐立取仇人之首﹐懸之闕下﹐祖宗疆土﹐盡奠版圖﹐斯時策勛飲至﹐周﹑召﹑方﹑虎之業﹐又孰議士英者﹖乃今江北四鎭﹐岌岌乎分崩離析﹐士英不聞調度一事﹐惟聽其各相雄長﹐以自爲利﹐遂使進無恢復之圖﹐退無畫江之計﹐日復一日﹐敗局難收﹐士英將何以保前功﹐不終負恩皇上乎﹖借曰別有機宜﹐臣請翹企視之矣。」疏成將上﹐會髙輔弘圖言「士英未可遽去﹐恐水火不已﹐將爲善類他日隱憂。」遂止。劉總憲宗周聞劉東平澤淸糾己﹐疏言「國家所以久長弗壞﹐恃此紀綱法度而已。本朝受命三百年來﹐未有武臣參文臣者﹐尢未有武臣無故而欲殺憲臣者﹐且未有武臣在外而輒操廟堂短長﹐使士大夫盡出其門者﹐有之﹐皆自澤淸始﹐一時紀綱法度﹐蕩然盡矣。至澤淸所欲殺臣者﹐朋黨之說也。慨自神廟朋黨之說興﹐而空國之禍積漸不可解﹐其間所稱爲黨人﹐久已丹沈碧化﹐越一二十年﹐而臣尙偸息人間﹐世方指爲遺孽﹐至此當殿後死矣﹐何待澤淸言﹖獨澤淸尙自詡國家勞臣﹐乃敢遂行君側之誅﹐如溫﹑卓故事﹐朝廷安可置之不問﹖臣忝大臣﹐義不受辱﹐仰惟皇上先與臣罷斥﹐仍取澤淸原疏下廷議應否誅臣﹐稍存法紀之萬一﹐卽臣罪應誅﹐幸而不見殺於盜賊之手﹐𨿽死之日﹐猶生之年。陛下不見科臣韓如愈之死於非命乎﹖然至今竟無問及之者。時事至此﹐良可痛矣。」疏奏畱中。劉總憲宗周爲四鎭誣詆﹐不具疏辧﹐但具揭云「國難方殷﹐非臣子角口之日﹐然其中臣誼所關﹐有不容徑置不問者。君臣之義﹐無所逃於天地﹐況遭先帝非常之變﹐臣子敢處以常禮﹐曰艸莽孤臣﹐乃遂不臣乎﹗且職民也﹐欲署前任﹐則前任無官﹐欲署新任﹐則新任未任﹐稱艸莽孤臣﹐道其實也。君父之喪一也﹐禮未卒哭稱孤子﹐二十七日以內﹐於臣何獨不然﹖乃欲借此以殺職﹐職不受也。至親徵之說﹐蓋仰體皇上急於復仇之意﹐以爲計必出此﹐卽假此先聲﹐以圖實著﹐存此大義﹐以激人心﹐亦兵機所不廢。又欲借此以殺職﹐職不受也。方賊勢洶洶﹐貴鎭突有家眷寄江南之說﹐業已阻挫士心矣﹐未幾而割地講和﹐爭以維揚爲奇貨﹐兵民仇殺﹐激之者誰乎﹖數月以來﹐徒以諸鎭之故﹐動費朝廷區處﹐致坐誤北伐之機﹐將何辭以謝天地﹖激變之罪﹐職尢不受也。至梃擊一案﹐與職風馬牛不相及﹐而借此題殺職﹐職甘受乎﹖求其說而不得﹐猥曰道學。穰苴之言曰「將受命之日則忘其家。」霍去病曰「匈奴未滅﹐何以家爲。」此亦道學﹐君子所不廢也。貴鎭獨未知乎﹖今而後﹐貴鎭幸一意辦賊﹐有進無退﹐以副知遇﹐不致再作江南之夢﹐與古人爭烈﹐職𨿽死何恨﹗」澤淸等語塞﹐宗周遂求去。夏銓曹允彜憂居﹐著降賊大義。【按古學匯刊本作「著降賊大議」。】其言曰「或問﹕「唐肅宗於安祿山之亂﹐六等定罪﹐首大辟﹐次賜自盡﹐次重杖一百﹐次三等流貶﹐今可仿否﹖」曰「是不同﹐唐長安𨿽破﹐玄﹑肅並存﹐先帝何在﹖君崩臣活﹐較玄﹑肅時宜加一等。」或問﹕「唐徳宗於朱泚破﹐先斬降泚寵任官崔宣﹑洪經綸等﹐徳宗至鳳翔﹐又斬喬琳﹑蔣鎭﹑張光晟等﹐今可仿否﹖」曰「是亦不同。泚初起﹐止姚令言諸逆黨耳﹐非崔宣等助之﹐豈能橫行若此﹖今闖勢久成﹐諸降賊者﹐自負恩喪節﹐而非闖逆同起事﹐則盡法中有差等。」或問﹕「先帝嘗有欽定逆案﹐可仿否﹖」曰「是又不同。魏﹑崔𨿽謀危宗社﹐殺害妃嬪﹐屠戮忠良﹐而非弒主也。今逆闖罪豈魏逆比﹖比從逆﹐當加等﹐何疑﹖」或曰「視唐之六等﹐宜加一等﹐是矣﹐何以定之﹖」曰「重者辟而加籍﹐次辟﹐次自盡﹐次重杖及戍﹐次遠戍﹐最輕者流近地﹐無貶法也。」或問﹕「加罪一等﹐實仍六等﹐今之降賊者﹐以何等罪定何等刑﹖」曰「宋企郊﹑【崇禎戊辰﹐幹州人。】張嶙然﹑【義烏人。】黎志升﹑【崇禎甲戌﹐華容人。】韓琳﹑【萬曆丙辰﹐涇陽人。】安伸﹑【萬曆丁未﹐淄川人。】白廣恩﹑陳永福等﹐從賊攻陷城邑﹐或爲搜宮﹐或爲用刑﹐皆大逆﹐非從逆﹐不在此數。所謂從賊者﹐皆都城破後屈節者耳﹐其最重者﹐如何瑞徵﹑【崇禎戊辰榜眼﹐信陽人。】楊觀光﹑【崇禎戊辰﹐招遠人。】韓四維﹑黨從雅﹑【天啟乙丑﹐寶雞人。】薛所蘊【崇禎戊辰﹐孟縣人。】等﹐受賊寵任﹐爲賊僞大臣也。周鍾手艸僞詔﹐指先帝爲獨夫﹐稱逆賊爲堯舜者也。楊廷鑑﹑【崇禎癸未狀元﹐武進人。】陳名夏﹑【崇禎癸未探花﹐溧陽人。】魏學濂﹐【崇禎癸未﹐嘉善人。】或獻條陳﹐或定儀注﹐或請催漕﹐此彌天罪也﹐爲首等。降賊爲要秩﹐且視舊加升﹐如庶吉士徑受僞編簡﹐科道攺僞弘文﹐少卿攺僞正卿等職﹐非投順最先﹐媚奉最諂﹐何以至此﹖爲二等。如降賊仍爲僞要官﹐𨿽不攺其舊﹐亦是受賊寵用﹐尊如僞卿寺﹐要如僞弘文﹑僞吏政﹑僞諫議﹑僞漕院﹑直指等官﹐何容末減﹖爲第三等。如已受僞官﹐爲所疏遠﹐不甚著名者﹐爲第四等。初曾受夾﹐不能自固而降﹐又不甚著名者﹐爲第五等。獻金獻女﹐以媚賊求免﹐而托故未授僞官者﹐爲第六等。似亦至平矣。內有已受賊官﹐於五月十四日以前﹐賊未敗先自逃回者﹐視本等或減一等﹐或減二等。又有不是五月十四日以前﹐爲敗後竄歸者﹐身投司敗﹐良心未滅﹐或於本等議減等。惟至今未歸﹐歸而不出﹐𨿽云逃歸﹐實受賊差委﹐將爲內應﹐此無論逃於何時﹐斷難減也。」又曰「唐以早定六等﹐致從逆益堅﹐再召史思明亂。今刑章太峻﹐無乃激之叛乎﹖」曰「臣子所論者﹐法而已矣﹐或誅亂而亂定﹐或養亂而亂滋﹐諸從賊者﹐皆誤國庸流﹐非縱橫險才也﹐賊之滅亡﹐豈附賊者能支﹖然國家不可不立一法﹐以待殺賊歸國者﹐凡諸從逆未歸之家﹐羈其妻子﹐錄其家產﹐俟之三年﹐有能擒賊渠魁﹐建功於國者赦﹐𨿽極如宋企郊等﹐苟能斬闖賊並劉﹑牛等賊﹐亦赦之可也。惟終於不歸﹐卽加等族誅籍沒﹐又非六等可論矣。」」議出﹐人多是之。徐諭徳汧裏居﹐感憤時事﹐貽同事書曰「今日賢邪之辧﹐不可不明﹐而異同之見﹐不可不化。以君民爲心﹐則和一之至﹐不必合黨同羣﹐而自無不同。以職掌爲務﹐則猷念各分﹐不必破黨渙﹐而自無不異。用人者執此爲衡﹐其忠君愛民﹐精白乃心者爲君子﹐否則小人。修職就業﹐竭節在公者爲君子﹐否則小人。流品區別﹐澄濁無舛﹐故人謂異同立﹐而賢邪之界限以明﹐不知異同化﹐而賢邪之流品始出。夫以先帝十七載幹惕﹐卒使鼎湖泣於寇孽﹐椒殿傾於賊烽﹐其故何歟﹖良由頻年以來﹐是非混淆﹐士大夫精神智慮﹐未嘗爲君民勤卹﹐爲職掌究圖﹐極其末流﹐乃至膜視主上﹐如胡越之瘠肥﹐委身寇仇﹐若秦楚之朝暮﹐豈不痛哉﹗今者﹐吾皇中興﹐百爾在位﹐自當洗心滌慮﹐事我一人﹐有能匡弼吾君者則登之﹐不然﹐如鸇逐雀﹐勿疑也﹔有能奠麗斯民者則庸之﹐不然﹐如爲苗翦莠﹐勿後也﹔有能殫心職業者則陟之﹐不然﹐枝官秕政﹐便文自營﹐勿貸也。毋以體骨不媚﹐遠耿介特立之人﹐毋以悃愊無華﹐失專心向公之士﹐毋喜聞聲之浮慕﹐援助之實繁﹐濫收趨勢遊利之宵類﹐毋因一事之快心﹐片言之順意﹐擅用呈身換面之憸流。除凶雪恥﹐端有賴矣。」其言公平可采。

三垣筆記附識上崇禎一上爲信王時﹐曾夢烏龍蟠殿柱。又偶遊本宮花園﹐園有二井﹐相離甚遠﹐上戲汲於井﹐得金魚一尾﹐再汲一井﹐復得一尾﹐活潑光曜。左右皆知其異﹐祕不敢言。熹宗初卽位﹐上猶在稚齡﹐忽問曰「這个官兒我可做得否﹖」熹宗曰「我做幾年時﹐當與汝做。」人以其言爲讖。熹宗大漸﹐逆璫魏忠賢方柄事﹐懿安皇后召上入繼大統﹐戒勿用宮中食。上從周戚畹奎處作麥飯﹐袖而食之。上卽位數日﹐大璫王體幹﹑魏忠賢侍。問及立枷事﹐體幹奏曰「非大姦巨惡﹐法所不能治者﹐弗用。」上蹙然曰「𨿽如此言﹐亦太慘矣。」忠賢默然﹐遂傳免。上初卽位﹐以內臣崔文升用泄藥致光廟晏駕﹐欲殺之﹐忽內宮嘩囂不可止﹐上問故﹐曰「崔官兒好人﹐理不應殺。」上命免其死。越數日﹐徐訪內臣爲首數人﹐皆杖殺之。上聰明天縱﹐初卽位時﹐視諸臣每有不足之意。一日﹐召對諸臣﹐無一語當聖意﹐上曰「此就是召對了麼﹖」上每言欲法堯舜﹐有以漢孝文相方者﹐猶目爲中主。一日﹐輔臣語及唐太宗﹐上曰「太宗掃蕩羣雄﹐朕愧無其才﹐若閨門無序﹐家法蕩然﹐朕羞稱之矣。」上初卽位﹐倪侍禦文煥【萬曆己未﹐江都人。】以附崔呈秀【萬曆癸丑﹐薊州人。】削奪歸﹐同鄕喬中書可聘往謁﹐文煥神色沮喪﹐若悔前非者。可聘曰「他無論﹐若楊﹑左二公﹐以忤璫罹禍﹐君子也﹐公糾之﹐何故﹖」文煥曰「一時有一時之君子﹐一時有一時之小人。我居言路時﹐舉朝皆吳楊﹑左諸人﹐我自糾小人耳。如今看起﹐元來是兩个君子。」吳侍禦甡初入臺班﹐獨行無倚。趙太宰南星欲以年例處之﹐不得已﹐乃薦方侍禦震孺【萬曆癸丑﹐壽州人。】等﹐以釋其疑。後魏﹑崔專政﹐又以三案有疏﹐借例推削奪楊侍禦維垣﹐攻魏﹑崔時﹐猶以故意疏薦﹐及再入臺班﹐始風節矯矯﹐以彈擊稱雄。予壬戌赴公交車﹐見張司馬鶴鳴【萬曆壬辰﹐潁川人。】以及臺省部郎﹐皆與熊經略廷弼【萬曆戊戌﹐江夏人。】構﹐眾推一愚率之王撫化貞﹐以抗廷弼。而廷弼疏言「廣寧必失﹐河西必危﹐乞畱臣言以券」一疏﹐尢爲先見。及事敗﹐與化貞同辟﹐人以爲冤。至遼東傳一書﹐爲丁輔紹軾【萬曆丁未﹐貴池人。】等進呈以殺廷弼者﹐予曾見此傳﹐最俚淺不根﹐而指爲廷弼撰授﹐尢誣。赴市時﹐挺立不跪﹐下刃僅及頸半﹐行刑者卽以刀逆割之﹐慘哉﹗聞紹軾輿行長安道上﹐白日見廷弼﹐回寓腦裂死。鶴鳴以陷廷弼卸罪生還﹐後爲流賊索賄﹐倒懸城門﹐身首碎裂﹐亦天道也。崇禎初﹐韓輔爌【萬曆壬辰﹐蒲州人。】疏請歸葬﹐有「不死於封疆﹐而死於門戶」等語﹐公道始明。王撫化貞﹑邱副憲志充【萬曆癸丑﹐諸城人。】皆諸城人﹐又皆癸丑進士﹐一坐失陷封疆﹐一坐行賄謀升﹐同日棄市﹐亦云怪矣。梁侍禦夢環【萬曆癸丑﹐順徳人。】首糾魏忠賢。及巡按山海﹐忠賢欲以查核錢糧中之法﹐夢環惶急﹐知忠賢憾張戚畹國紀﹐【太康伯。】以參疏獻媚﹐內有「丹山之穴﹑藍田之種可疑」二語﹐謂張后非國紀生﹐將撼中宮也。上嗣位﹐依子罵父律絞﹐是年秋決。上勾其名﹐以墨輕未見﹐諸囚皆決﹐夢環還獄。及復奏﹐以原疏對名﹐方見其勾﹐倉皇取之獄﹐抱上馬﹐至西市行刑。王冢宰允光﹐【萬曆壬辰﹐長垣人。】當魏忠賢專權時﹐請以票擬還之政府﹐可謂言人所難。吳侍禦甡以其爲司馬時不駁魏良卿【忠賢侄。】封爵﹐糾之﹐遂與聲气大左。及例轉科員﹐與吏科陳都諫良訓【萬曆癸丑﹐進賢人。】各有所主﹐相持不下﹐良訓曰「寧用晚生。」遂以大參補之。己巳除夜﹐誤傳免朝。上是夜宮中內宴﹐宴畢﹐竟升殿﹐惟溫輔體仁﹑馮給諫元在。或奏聖駕禦殿﹐例閉朝門﹐諸臣不得入。上退坐﹐命啟門﹐復不至﹐不得已還宮。及諸臣聞駕出﹐咸倉皇入﹐上復升殿﹐儀部吏佩元旦表﹐與儀郎交臂相呼而不相識。及拜賀禮行﹐遂取別省賀元旦表讀之﹐中官命報名以辧至否。時諸臣各競紙筆伏地呵凍書之﹐如犬踵蛇行。出訊之﹐則自官僚以至從役﹐皆如醉如癡﹐不辧天曙﹐莫知何故也。錢輔龍錫【萬曆丁未﹐華亭人。】萬曆丁未會試時﹐夢衣蟒玉﹐有刀加頸﹐爲人奪去。後在政府﹐以袁經略崇煥誅毛帥文龍﹐謂龍錫知情﹐下獄議死。時上震怒﹐人皆危之﹐龍錫坦然曰「吾先夢在﹐必不以刑死。」已﹐果減等出。崇禎癸酉﹑甲戌﹐鳳陽出惡鳥數萬﹐兔頭雞身鼠足﹐人取供饌﹐甚肥美﹐但犯其骨立死。乙亥上元﹐遂有流寇慘殺之禍。叛賊孔有徳圍萊州﹐城守甚固﹐劉督宇烈【萬曆丁未﹐綿竹人。】主撫﹐遣屈司李宜揚往說之。賊誑宜揚往城下請謝撫軍璉【萬曆丙辰﹐監利人。】出受撫﹐總兵楊某堅止﹐璉不聽﹐率朱郡伯萬年開城出﹐賊故遙呼羅拜﹐璉喜﹐稍近之﹐賊遣使請退左右﹐有密言相告。及眾兵撤﹐而璉及萬年皆被執﹐萬年誑賊曰「爾執我無益﹐可以精騎從吾呼守城者出降。」賊然之﹐以精騎五百押至城下﹐萬年大呼楊云「我已被擒﹐無生理﹐賊精騎盡在此﹐可速發炮擊之﹐吾與俱盡﹐亦不枉此死耳﹗」楊猶不忍﹐萬年復頓足大呼﹐遂遇害。楊發炮﹐擊死過半﹐賊勢大摧。乙酉夏初﹐鎭江民婦產一子﹐頸戴二首﹐與母俱斃﹐又下游絲成團﹐不知何兆。崇禎辛未四月﹐揚州胡尙蔚染疾不瘳﹐婦程氏私刲股二片啖之﹐嘔出﹐不救。婦不食二日﹐然有身四月﹐或解之曰「若得男﹐可延而夫嗣﹐徒死無爲也。」婦曰「吾亦知之﹐但生女﹐又未免苟活數月﹐恐無以對吾夫耳。」因復食。至七月﹐果生男﹐踰年﹐子以痘殤﹐卽理前盟﹐致謝翁姑曰「未亡人且死﹐不能常侍﹐幸有娣姒養﹐無悲也。」復絕食﹐越二日﹐其姑故難之曰「爾父母家不越二百里﹐若不候面訣﹐或有言柰何﹖」婦曰「然。可急迎之。」然終不食﹐惟日飲淸米湯一匙﹐謂可延旦夕候父母至。迨十二日﹐其父母遣幼弟至﹐婦曰「是卽可白吾志。」自是滴水不入口﹐姑向之泣﹐則曰「未亡人若再嫁﹐則當哭﹐此好事耳﹐何哭﹖」徐簡奩中簪珥﹐令變易備後事﹐以其餘給散家人並鄰嫗之曾過問者。復自卜曰「十八九日皆良﹐吾當逝。向曾刲肉二片救夫﹐夫不可救﹐尙以石灰養之竈頭﹐死後可入斂﹐以示全歸。」遂死。錢少宗伯謙益﹐聲气宿望﹐虛譽隆赫﹐時周少宗伯延儒爲上所眷注﹐阻之令不得列名於枚卜﹐延儒請之瞿給諫式耜﹐【萬曆丙辰﹐常熟人。】式耜厲聲拒之。適溫宗伯體仁亦以沈故輔一貫【隆慶戊辰﹐四明人。】門人﹐爲時望所擯﹐每立朝﹐無敢與言者﹐而資俸久在謙益上﹐亦不與名。於是體仁﹑延儒交遂合﹐始有召對錢千秋之事。謙益等又欲攻去周輔道登﹐【萬曆戊戌﹐吳江人。】故道登亦從中主持。當召對時﹐體仁應答如流﹐而謙益噤不能言。上命錦衣衛拿謙益﹐下猶相顧不敢﹐致上益怒﹐故謙益卒不勝。嘉興縣庠生李夢康幼女四歲喪母﹐撫屍慟絕﹐絕而蘇﹐事後母以孝謹聞。父食貧﹐女獨勤紡績供父。或慕而求字﹐因詢父曰「世何謂賢﹖」父曰「善事舅姑爾。」女曰「捨己親事他人親﹐以此謂賢﹐實非兒願。且我母早逝﹐烹宰非伯兄事﹐父休矣。」因哭拜力謝﹐父亦感泣。及笄﹐愈貞不字之心﹐父悲其志﹐不彊奪也。父嘗病﹐女禱天請代﹐置藥庭中﹐有靑鳥銜一朱實墜藥鐺中﹐服之卽愈。崇禎二年六月朔﹐女疾作﹐自知不起﹐抱父號泣﹐以不克終養爲恨﹐一慟遂絕。郝景春【萬曆壬子﹐江都舉人。】官房縣令﹐張獻忠旣就撫復叛﹐來攻房城﹐身自巡視﹐有不用力者手刃之。【原作「不用力者手刃之」﹐無「身自巡視有」五字﹐依抄本甲補。】景春亦懸錢立賞格﹐曰「擊中一賊﹐賞錢一千。」中者輒取去。【此五字依抄本甲補。】獻忠有花馬﹐甚愛﹐出則常騎﹐亦爲炮擊死﹐其徒死者甚眾。獻忠無如之何﹐將退﹐【「之何將退」四字依抄本甲補。】會【「會」字依抄本甲補。】指揮張三錫【抄本甲「三」作「天」。】以繩引賊入城﹐城遂破。降賊張大經百計說景春降﹐不從﹐呼其子鳴鸞至﹐謂之曰「男子不幸至此﹐惟一死耳。」又以手畫頸曰「此其甚痛耶。」乃與鳴鸞及僕陳宜往見獻忠﹐不屈﹐獻忠指大經曰「彼九省監軍道﹐如何恭謹﹐汝一知縣﹐敢爾﹗」景春曰「彼已降賊﹐不值一錢﹐吾豈效彼者﹗」乃殺一丞以懼之﹐罵如故。獻忠與大經怒﹐命曳出﹐猶罵大經不絕口﹐遂見殺。鳴鸞撫父屍大呼曰「死賊﹐何不殺我﹖」遂與陳宜同遇害。時崇禎十二年。【此六字依抄本甲補。】事聞﹐贈太僕寺少卿。鄭輔以偉【萬曆辛丑﹐上饒人。】喜讀書﹐而票擬非所長﹐疏有「何況」二字﹐誤以爲人名也﹐票云「何況按撫提問」﹐上駁攺﹐乃悟。由是有館員須歷推知之諭。又一日擬票﹐懸筆不能下﹐周輔延儒等哂之﹐以偉嘆曰「吾富於萬卷﹐而窘於數行﹐致爲後生所藐。」遂掛冠﹐後竟卒於京。吳侍禦甡辛未按秦﹐一以察吏安民﹐稽核功罪﹐激勵將士討賊爲務。凡巡方舊套審錄拿訪等俱停﹐守令賢否﹐卽以城守堅完﹐盜賊不犯境﹐民獲安堵者爲最。故按秦二十閱月﹐賊未過西安﹑漢中一步。曹總兵文詔與洪總督承疇【萬曆丙辰﹐南安人。】不協﹐吳直指甡曾問文詔曰「制府素稱得將士心﹐而不能用將軍﹐何也﹖」文詔曰「制府爲人﹐煦煦小仁﹐禦士以詐﹐無雄略英斷﹐可遇小敵﹐不可遇大敵。文詔從徵數年﹐頗有功﹐而幕下將吏不聞薦錄一人﹐此騏驥困於鹽車﹐仰天長鳴者也。」甡爲疏題部下有功者﹐請部加銜﹐文詔甚感之﹐故後撫晉時大得其用。鄭庶常鄤入京﹐以溫輔體仁異調﹐恐阻己入館﹐逢人肆詬﹐謂「吾必糾體仁」。然特以恐嚇爲脇制耳﹐實無意糾也。體仁知之﹐遂爲先發制人計﹐而蔑倫詞臣之疏出。禮科房之騏﹐【崇禎戊辰﹐東明人。】父楠﹐【萬曆辛丑。】溫輔體仁本房門生也﹐之騏以國博攺給諫﹐實體仁力。已﹐復糾體仁﹐以附聲气。噫﹐寧吾爲逄蒙﹐自負其師耳﹗後兩仕淸﹐尋革職。宋給諫學顯以聲气自雄﹐田太宰維嘉與抵牾。一日﹐學顯以書幹選郎﹐維嘉得之﹐遂例轉。時學顯方揚揚謁客﹐忽數朝士擁馬首曰「髙升矣。」學顯呶呶不平。維嘉揚言將以私書入告﹐遂悒悒出都。田戚畹弘遇【田妃父。】所爲不法﹐人爭鼓訟﹐禦史臺以法繩之﹐貴妃脫簪求解﹐上怒曰「祖宗法不可私。」擯居別宮久之。周後召至看花﹐乃承恩如故。上重太宰之選﹐召內閣﹑五府﹑九卿﹑科道等官﹐命各舉所知。張少宰捷云「諸臣黨同伐異﹐一切把持﹐臣所舉皆所不喜。」盧吏垣兆龍【天啟壬戌﹐光山人。】曰「科道例不薦舉﹐惟舉有不當者﹐方行糾參。」上然其言﹐命吏部先舉。捷因舉唐世濟﹑呂純如﹐諸臣皆各有所舉。上問世濟何如人﹐溫輔體仁﹑錢輔士升﹑【萬曆丙辰狀元﹐嘉善人。】王輔應熊皆極譽之﹐上曰「呂純如系逆案﹐不可開端。」於是兆龍首糾之﹐而姜給諫應甲﹑孫給諫晉言尢力﹐張侍禦三謨﹑【天啟壬戌﹐太原人。】金侍禦光辰等繼之﹐獨河南道盧元賓不言。捷再言純如才﹐「若用之不效﹐願與同罪。」上曰「旣絓逆案﹐不用也罷。」初﹐召對諸臣傳聞閣部同心﹐且有大力者爲之內援﹐純如之用﹐聖意已決﹐故皆蓄縮不敢言﹐賴上片言而定﹐諸臣方敢繼其後。然純如無頌忠賢疏﹐逆案指爲有頌﹐誤也。上以山西﹑大同﹑宣府等處失機﹐罷督撫罪之﹐命會推代者。張少宰捷出諸袖中曰「山西巡撫已有人矣。」眾問之﹐以吳侍禦甡對﹐眾爲不平﹐爭論久之﹐捷竟以甡奏。上召甡﹐問何以撫山西﹐對曰「禦敵當禦之邊外﹐若大同﹑宣府不能遏其入口﹐山西豈遽能驅之出口乎﹖然其入邊﹐尙在一二年後﹐猶可預爲修備。今流賊徧滿內地﹐郡縣爲墟﹐此國家腹心元气之病﹐不可不速爲撲滅。山西逼近京畿﹐關系尢大。」兼陳殲渠散黨﹑防河﹑用將﹑申嚴紀律諸事﹐上傾聽久之﹐是晚命下。孫給諫承澤入垣諸疏﹐中立無所依附﹐當事者欲以年例處之﹐疏糾蔡少司寇奕琛﹐乃得免﹐自此以聲气推。上篤好文學﹐勵精求治﹐嘗因講席咨問春秋傳義﹐左右陳說無稱旨者。或薦文翰林震孟﹐特賜燕對﹐震孟援引侃侃﹐上嘉悅之。吳給諫麟徵生平不受人意旨言事﹐與文翰林震孟交密。震孟以劾潤州張某奏稿諷麟徵上之﹐麟徵謝曰「非時政所亟也。」震孟𨿽鞅鞅去﹐而心敬之。文翰林震孟一日入講﹐上加足於膝﹐遇講中有云「爲人上者﹐可不敬哉」。震孟重言之﹐上爲竦然。及入閣﹐頗灑脫﹐曾擬票某本不決﹐密遣僕持疏送姚給諫思孝代擬﹐時思孝與溫輔體仁左﹐大驚曰「若泄﹐禍立至矣。」謝遣之。此思孝親爲予言者。蔣少宗伯徳璟畱心國計﹐將各邊餉冊細加剔釐﹐計祖制九邊及先後增設東西二協昌通津登保五處﹐共十六鎭﹐一切新舊練三餉兵馬及屯鹽民運漕糧馬價﹐各項原額現額﹐苦心編纂﹐而諸形勢要害﹐及近邊部落﹐今昔疏義有可采者﹐亦附見焉。合爲總冊﹐分爲各鎭﹐名曰備邊禦覽冊。先進總冊﹐次進備邊撫賞一本﹐三進薊密山永一本﹐薊永三略考一本﹐昌平鎭一本﹐守邊乞賞各部落一本。又將各邊十六鎭新舊兵馬屯鹽民運京運漕糧三餉本折及兵馬價各項﹐括其大綱﹐以便稽核﹐名曰禦覽簡明冊一本﹐又進九邊十六鎭兵餉總冊二本﹐禦覽簡明冊二本﹐薊州鎭兵餉原額二本﹐新設中協薊州鎭一本﹐東協山永鎭一本﹐西協密雲鎭一本﹐大寧三略考一本﹐附戚繼光【登州吳人﹐謚武毅。】口外山川圖﹑大寧哨撥﹑歷朝經歷及朵顏福余泰寧支派﹑恢復大寧諸疏議。新設昌平鎭二本﹐附諸陵形勢﹑歷朝謁陵事宜。新設通州鎭一本﹐新設天津鎭一本﹐附二鎭漕河水利。眞保鎭二本﹐新設登萊鎭二本﹐附膠萊河養魚池考﹑海運考﹑毛文龍至黃蜚始末考。新設關外寧遠鎭二本﹐附建州始末考二本。山西鎭一本﹐宣府鎭一本﹐大同鎭一本﹐守邊賞彜考二本﹐附隆慶以來順義款貢始末。陜西固原鎭一本﹐延綏鎭一本﹐寧夏鎭一本﹐甘肅鎭一本﹐附河套考﹑大同叛兵考﹑寘鐇考﹑元昊考﹑哈密諸番考。其進冊時在入閣後。文輔震孟入閣時﹐溫輔體仁久居首席﹐每票擬﹐必商之﹐震孟有攺﹐必從。震孟密語諸同志曰「溫公虛懷乃爾﹐何云姦﹖」何輔吾騶【萬曆乙未﹐香山人。】曰「是人伏機甚深﹐何可信﹖」震孟不爲意。越十餘日﹐體仁窺其脫﹐凡震孟票擬﹐竟發攺﹐震孟堅不從﹐徑抹去之﹐震孟怒﹐拍案大呼﹐以諸疏擲體仁前﹐體仁亦不顧。未幾﹐許給諫譽卿爲謝冢宰升所糾﹐體仁擬旨爲民﹐震孟力爭之不得﹐曰「科道爲民﹐非天下美事。」體仁奏其語﹐遂罷。震孟每語諸同志曰「諸君子見予當國。放膽作事﹐無復前者兢業﹐遂爲姦輔所窺﹐乘機相中。」先是﹐周輔延儒被糾將去國﹐體仁與閔冢宰洪學【萬曆戊戌﹐烏程人。】深談﹐歷指某疏比某疏尢甚﹐笑聲徹外。後浪催前浪﹐其相嫉固然也。許侍禦自表糾溫輔體仁疏﹐項翰林煜所授也。煜以自表由明經拔﹐上所注意﹐𨿽糾必不處﹐竟鐫級調用。體仁長於心計﹐凡閣中票擬﹐每遇刑名錢糧名姓之繁多﹐頭緒之棼錯﹐皆相顧攢眉﹐獨體仁一覽便了﹐從不以舛誤駁攺﹐故諸輔亦服其敏練。但存心過刻﹐伏機甚深﹐又不敢批逆鱗﹐其大病也。張給諫焜芳【崇禎戊辰﹐山陰人。】糾史冏少復【天啟壬戌﹐淸苑人。】單款﹐揚州同袍鄭元勛所授也。復巡鹽狼籍多在揚郡﹐故元勛知之甚詳。然復系獄後﹐母死不得歸﹐號泣不輟﹐頗有憐之者。吳輔甡在晉﹐嘗語諸將曰「予在行間久﹐知兵事好還﹐賊焚掠害民﹐卽殺之千萬﹐有功無罪。若無辜脇從﹐卽殺一二﹐亦有罪無功。且我縱軍士濫殺﹐上天或假手賊以致喪敗。」諸將惻然。甡乃制白旗二面﹐每出陣﹐令脇從老幼婦女降者跪伏旗下﹐一﹑散其黨﹐俾得直前殺賊﹐一﹑全活無辜﹐使有更生之望。河南流賊張甚謀欲渡晉﹐吳輔甡請旨移駐河上﹐督兵防禦。往時撫院移鎭﹐皆遠坐郡縣﹐將吏得逍遙河上。甡駐禹廟﹐坐臥處﹐韓城諸山村粲然在目﹐分列軍士﹐倚山爲壘﹐多置火炮﹐無事則鑿冰﹐有警則伏銳以待。臘月望後﹐賊掠韓城諸山村﹐火照壁壘間。未幾﹐逼河爭道﹐相持旬日﹐矢石交發﹐賊不敢近。除夜﹐甡語中軍曰「年節恐軍士酣飲離伍﹐爲賊所窺﹐此數日夜更宜嚴惕。」賊果是夜呼噪至﹐官軍寂然﹐旣近﹐發炮擊之﹐傷者甚眾﹐至明乃止。次日﹐賊徧滿山谷﹐終不得渡﹐以丙子正月三日漸徙而南入豫。甡不解衣帶者半月。吳撫甡親詣雁門一帶邊堡﹐閱從前敵兵出入處﹐各堡廢弛﹐無一勁卒壯馬可禦敵者。邊墻尙不及環堵土垣﹐器仗朽敝﹐僅火器存焉。將吏云「自俺答受款﹐後人不復整理﹐六七十年矣。設邊原防西虜﹐豈料東人千里外入犯乎﹖」甡乃繪圖﹐列所應修治增設堡墩臺墻上聞﹐委廉能官督各郡縣丁壯葺治之。又察往日管修各弁侵冒狀﹐嚴懲之﹐立限完工﹐半年而邊隘可守。山西饑﹐吳撫甡疏聞﹐中使吳金至﹐語甡曰「上覽公疏﹐諭各宮曰「山西饑荒﹐人相食﹐撫臣疏到矣。各捐所有﹐往賑之。」一日得三萬﹐卽刻差遣﹐上畱心民瘼如此。」甡不覺泣下﹐卽約巡按同中使馳赴平陽察賑﹐賑畢大雨﹐是秋熟。乙亥﹐戶部議稅閒架﹐𨿽比唐法稍輕﹐而擾民賈怨則均。吳撫甡具疏﹐援陸贄諫唐徳宗事﹐內云「陛下投珠抵璧﹐上希堯舜﹐當事者固不當以徳宗敝政進﹐而諸臣中無一陸贄﹐臣深以爲恥。願槪賜停止﹐非獨爲三晉災民請命已也。」不報。乙亥﹐山西提學袁繼咸以名教爲己任﹐操履皭然﹐課士公明。吳撫甡因明旨有提學官三年淸公有望者﹐閒擢五品京堂﹐以示優異﹐乃具疏薦之。而張巡按孫振批遺才諸生狀﹐令送入場﹐繼咸曰「本道事何以按院批狀行乎﹗」嚴斥諸生。孫振怒﹐具疏參論﹐捏諸贓款污蔑之﹐奉旨革職解京究問﹐且謂「撫臣何得濫薦﹖擅自行回奏。」孫振密令一司李謁甡﹐云「回奏疏擅自引咎﹐渠與烏程相公相知﹐不過降級耳。」甡曰「皇天白日﹐可令甡賣繼咸以欺君父乎﹖」遂直陳按臣徇私屬托﹐繼咸抗直不阿狀。孫振恨益深。甲戌之春﹐上禦殿﹐謂羣臣曰「今天下有事﹐用人方急﹐在廷諸臣﹐其各舉所知。」溫輔體仁先對曰「臣等名忝政府﹐不宜以汲引自私﹐若皇上下詢省掖近臣﹐何患無賢﹖」上顧六垣﹐無應者﹐獨給諫麟徵出對曰「臣所見與輔臣異﹐竊謂薦賢正輔臣事﹐宜開合延士﹐持吐握之誠﹐薦達疏遠﹐備皇上任使。若有不當﹐則諫官循名責實﹐糾彈隨其後。𨿽閣臣﹐無能顚倒邪正。若令糾彈之臣雜主任使﹐則國家論列長短﹐屬之何人﹖」上曰「善。」喬侍禦可聘巡按兩浙時﹐屬下諸公皆欲重蔡少司寇奕琛受賄罪﹐托嘉興史司李徳翼言於可聘﹐而錢少宗伯謙益爲最﹐可聘心無適莫﹐正色拒之。謙益等遂以爲黨邪叛正﹐且尢及吳侍禦甡﹐謂甡乃可聘兒女戚﹐何不致一言。及南渡後﹐薦奕琛者﹐又謙益也。上因遼事倥傯﹐思故寧遠伯李成梁舊功﹐特宣詔赦其子如楨於獄。時如楨坐楊經略鎬失事系獄久矣﹐淸晨抵家﹐叩門而入﹐家人以爲鬼﹐皆驚呼。已﹐知其故﹐乃相持感泣。甲戌﹐河南孟縣民孫光顯舊阡在河陽驛之東偏﹐塋中有蔓艸﹐俗名野葡萄﹐滋蔓長丈許。入夏﹐枝節間忽抽新條﹐條列萬狀﹐有美人者﹐達官者﹐爲龍﹐爲鳳﹐爲麟﹐爲龜﹐爲雀﹐爲魚﹐爲蟬﹐爲蛇﹐爲孔雀﹐爲鼠。又有鸚鵡棲於架﹐架上有盞﹐盞中有粒。鳳則苞羽具五彩﹐美人上衣下裳﹐裳白衣黃﹐面上依稀似粉黛﹐蓋翳霧所就也。凡人間物象﹐種種咸備﹐獨無器用之具耳。至布置點染﹐宛肖生動﹐𨿽善繪者猶失其巧﹐連陌王秀才及黨氏塋﹐所產俱同﹐三氏外則無有﹐卽一枝出三氏塋外者﹐其上卽無有。曹副使應秋聞之﹐急使人往取﹐已爲好事者采盡。有人親往﹐得三美人一鸚鵡一鳳者﹐故述此三物尢悉。此異宜聞於朝﹐縣令以萎艸不久﹐遂寢。壬午秋﹐甘肅巡按奏﹐田間蝦蟆皆變鼠﹐食稼殆盡。予爲寧波司李﹐謁嘉興守道晏大參日啟。【萬曆癸丑﹐新諭人。】偶語及洪總督承疇﹐日啟曰「敝門人往司李興化所取﹐初謁時﹐視其少雋﹐甚喜。然某蹭蹬宦途幾十餘載﹐不識何故鴻音永絕。」予曰「有嫌否﹖」曰「無。」今追憶其言﹐良可味也。浙江郭直指金弘復命﹐病甚﹐所上疏俱不能自簡。內「皇上敕下」誤書「皇下敕上」。上怒﹐加二大叉﹐後降調。或曰﹐此亦不祥語也。髙侍禦欽舜﹑【天啟壬戌﹐嘉興人。】張侍禦養【萬曆丙辰﹐楡次人。】巡鹽兩淮﹐養甚憒憒﹐欽舜則舳艫相銜﹐載歸貲不絕﹐爲內臣楊顯名所糾﹐皆被逮。一日﹐刑部某主政過予﹐言二人罪皆辟﹐予慘然。某主政問故﹐予曰「張過。」及秋刑﹐欽舜欲求先死﹐賂獄官前其名﹐決訖﹐忽訛唱停刑﹐養以下諸犯皆免。時上𨿽謫監刑禦史﹐而究不殺養也。己巳﹐永平樂亭縣被寇﹐其鄕民家蓄一犬﹐主被殺﹐犬護之不去。後鄕人逃難者歸﹐見羣犬伺屍欲食﹐一犬橫阻其中﹐則其主屍也。歸者咸義之﹐糾鄕人埋其主﹐犬自穴於冢旁﹐入其中﹐不移趾死﹐土人爲立義犬亭云。此同年成樞曹徳爲予言者﹐徳後殉闖賊難。北兵破汶上縣﹐驅一婦上馬﹐誓死不從﹐彊迫之上﹐復大罵投地﹐遂被殺。以血書片瓦﹐置其懷中﹐云「此婦可風」。惜忘其姓。此予過汶上﹐土人所言。唐少司馬世濟素服霍司馬維華才﹐家居時﹐言及維華錮逆案輒懊悵不已。及起任總憲﹐遂以邊才薦﹐開送吏部。時維華戍徐州﹐每對人言己旦晚必用。及聞世濟被糾下獄﹐怏怏卒。崇禎中﹐有人詣通政司投疏﹐謂年號「崇」字宜用古字作「」。蓋以山壓宗不安﹐若宗廟安於泰山﹐則吉徵也。通政司怪其誕﹐屏弗奏。辛巳八月﹐上視學﹐行釋菜禮﹐幸彜倫堂。祭酒﹑司業以次坐﹐講畢﹐駕閱城東北角樓﹐樓新報落成也﹐兵部堂上官得騎馬護駕。上禦角樓﹐賜護駕各官瓜果﹐輔臣等同入謝﹐上諭輔臣曰「大儒周﹑二程﹑張﹑朱﹑邵六子有功聖道﹐與從祀諸賢不同﹐宜議優崇﹐卿等傳於禮部。」吳少司馬甡退而具表章眞儒疏﹐請命詞臣輯正六子全書﹐頒之學宮﹐報可。吳少司馬甡在部﹐以衛所各官承襲冒濫﹐簡故牒﹐大率皆靖難功﹐而開國者百不一二﹐靖難視開國何如﹐而濫冒若是﹖豈開國諸衛所軍皆從北徵﹐事後經誅奪歟﹖漢諸侯王以酎金色輕惡除者百餘﹐卽開國侯伯﹐見在存襲者幾人﹖而衛所各官傳襲二百五十年不絕﹐祖父有罪﹐子弟仍襲爵﹐幼者優給﹐卽嗣絕者﹐亦得旁引不可知之族姓﹐夤緣冒官﹐徒糜俸銀﹐濫名器﹐可嘆也。辛巳冬﹐山東盜復劇﹐請兵﹐上命發京營五千往。因召對﹐上曰「近日練兵何如﹖」吳少司馬甡對曰「練兵必先選將﹐將得其人﹐兵自可練﹐今京營諸將﹐皆循資遞遷﹐非有拔自行伍﹐擢自功級者。今發不練之兵﹐靖方張之寇﹐萬一不備﹐有傷重威。」時提督太監王徳化亦奏言「京營馬匹不滿萬﹐又多瘦弱﹐不便發剿。」語未畢﹐上目攝之﹐曰「此非爾奏事處﹗」徳化惶懼而退。是晚﹐上手諭下閣﹐罷提督﹐止發兵三千﹐命內員督剿﹐竟無功。壬午四月召對﹐上欲於京營選五萬戰兵而汰老弱﹐何以使選者精﹐汰事不嘩﹐吳少司馬甡曰「汰老弱卽在練精壯中﹐京營原募邊勇營一萬二千﹐專練騎射﹐月支米一石﹐鹽菜銀一兩。又有壯丁營﹐專練火器者三萬﹐月支米一石﹐銀六錢﹐餘皆月支一石﹐無鹽菜也。近日驗之﹐皆與散兵無異。臣責各將領﹐曰「糧分厚薄﹐而兵無彊壯﹐何以服軍士﹖」今後行分練法﹐各將領日揀騎射﹐火器精熟而力舉三百斤以外者﹐另列名籍﹐旬日呈總協合操之。如式者﹐散兵拔爲邊勇﹐下則邊勇降爲散兵﹐壯丁亦然。老弱不堪者革退﹐另選精勇者補伍。行之數月﹐選練者十之一二﹐汰去者亦十之二三。此法常行﹐軍士皆鼓勵練習﹐以圖厚糈﹐而被汰者亦無怨。革獘當以漸﹐不可使知有汰兵之意。」上曰「然。」又問﹕「當另立戰營﹖得堪戰者五萬否﹖」甡對曰「京營設兵﹐原期人人堪戰﹐因承平日久﹐不見戰陣。前者發兵剿賊﹐皆沿途無籍遊棍代頂﹐將領利於扣糧﹐遊棍利於擾搶﹐飾敗爲功﹐冒功濫賞。歸營則本軍依舊充伍﹐積獘已久。今依臣練法﹐要在選將﹐有戰將自有戰兵﹐五萬亦不爲難。但法須易簡﹐事忌紛更﹐不必另立戰營也。」上諭兵部曰「協理說得是﹐卿速選將﹐不可悠忽。」又諭甡曰「還具疏條陳來看。」賜果餅﹐拜謝而出。鞏駙馬永固【光宗婿﹐順天人。】上疏請補建文謚﹐上與諸輔臣議﹐皆慫恿吳甡更奏﹐曰「建文無過。」上曰「不然。渠變祖制﹐戕親藩﹐皆過也。」又曰「此事列聖皆未行﹐朕可行否﹖」旣而曰「畢竟是一家。」會兵事迫﹐遂已。黃翰林道周每具疏﹐皆手書上聞﹐從不倩筆。及廷杖下獄﹐猶手書孝經解百本﹐序贊無一重者﹐每本售銀一兩﹐人爭市之﹐以爲家珍。其繼夫人【蔡氏﹐名玉卿﹐字潤石﹐並工詩文。】亦善書﹐與黃公無別。楊翰林廷麟以劾楊內閣嗣昌﹐攺兵部主政﹐爲盧督師象升贊畫。同籍屠翰林象美﹐自負知兵﹐爲募烏合百餘人﹐指麾操演﹐旬餘方行。至盧溝橋﹐望前途塵起﹐訛傳敵兵至﹐皆奔散﹐惟存廷麟孑身而已。丙子五月﹐詹侍禦爾選上輔臣以去明心疏﹐言甚切直。上怒﹐召對﹐辭色俱厲﹐爾選應對無所屈。上問﹕「如何是苟且﹖」爾選曰「卽捐助一事﹐也是苟且。」侃侃數千言﹐且云「臣死不足惜﹐皇上幸聽臣言﹐固可爲今日之用﹐卽不聽臣言﹐亦可畱爲後日之思。」上益怒﹐輔臣申救良久﹐命錦衣系之朝房。翌日﹐旨下都察院議處﹐僅降調。崇禎時﹐誤國輔臣皆指周延儒﹑溫體仁﹐誤國樞臣皆指楊嗣昌﹑陳新甲。然歷數前後輔樞﹐其智睿優長﹐又推四人最。蓋將相乏才﹐故眾口所詆﹐猶居然冠軍﹐此國事所以不支也。戊寅四月﹑六月﹑八月皆有火藥之變﹐而四月爲甚﹐石板平起空中﹐人家醬瓿或移寘屋脊而醬不傾。騎驢過者﹐人驢俱在空中﹐驢腹腸潰破﹐而人徐墮地無恙。中貴有玉犀帶而無金銀花素之制﹐其玉犀亦非品級所宜得﹐但因貴幸而賞之耳﹐累朝相沿﹐已爲定制。上於辛巳創爲定品﹐乃自花金以至光銀等帶皆有之﹐又爲定補服﹐鬥牛飛魚而下﹐以各色異獸分品。鳳陽總督楊一鵬【萬曆庚戌﹐嶽州縣人。】初司李蜀中﹐上峨嵋﹐見一僧結跏趺殿上﹐與佛並坐。一鵬異之﹐往問訊﹐僧曰「子非孩時不呱不泣者耶﹖」一鵬生時實有此事﹐大驚﹐執弟子禮。兼詢終身事﹐則云「我鳳陽人﹐汝六十時當與汝相見。」遂別。及爲總督已二十餘年﹐於甲戌九月間﹐有人夜擊鼓如警報狀﹐亟取入﹐則內有詩七章﹐僅傳其五﹐云「謫向人間僅一周﹐而今限滿恐難畱。淸虛有約無相負﹐好覓當年範蠡舟。」「業風吹破進賢冠﹐生死關頭著腳難。六百年亦今一遇﹐莫將大事等閒看。」「浪遊生死豈男兒﹐教外眞傳別有師。富貴神仙今兩得﹐尙牽重鎖是狂癡。」「難將蟒玉拒無常﹐勛業終歸土一方。欲問後來神妙處﹐碧天齊擁紫金光。」「頒來法旨不容違﹐仙律森嚴敢泄機﹖楚水吳山相共聚﹐與君同跨片雲飛。」細閱之﹐乃向所遇峨嵋僧遣徒遠貽﹐諷其歸隱也。一鵬不能決﹐但命贈其徒路資﹐笑曰「何以金爲﹗」揮手去。未幾﹐以流賊掘皇陵逮誅﹐赴市日﹐惟仰天嘆曰「好師父﹐好師父。」至定辟﹐乃紀刑曹克家主筆﹐克家引盜陵樹律﹐有「𨿽無共盜之情」云云﹐似屬牽合。而一鵬求稍緩﹐以待聖怒之解﹐克家不從﹐爰書不三日上﹐遂立決。後克家疽發於背﹐一鵬晝現﹐以手撲之﹐遂潰爛死。張司馬鳳翼【萬曆癸丑﹐振武縣人。天啟乙丑科有張鳳翼﹐山東堂邑人﹐官工部尙書﹐當非此。】遭丙子之變﹐自請以身當之。先是﹐以舊司馬梁廷棟【萬曆己未﹐鄢陵人。】爲總督﹐廷棟由南至﹐鳳翼自京出﹐北兵至雄縣乃返﹐大蹂畿輔﹐破數十城。二人俱尾其後﹐北兵將出﹐乃斫大樹白而書曰「各官免送。」所在有之。二人度北兵出﹐且罹重罪﹐日服大黃取瀉。北兵以八月二十九日出口﹐鳳翼以九月初一日卒﹐又數日廷棟亦卒。楊司馬嗣昌奏﹐以秦督洪司馬承疇兼剿務﹐而用粵撫熊中丞文燦爲總理。以十撫分爲四正六隅﹐刻期合剿﹐計兵十二萬﹐馬三之﹐步七之﹐剿餉加派民間者至二百八十萬。兵合後﹐期以百日﹐剿賊無遺﹐否則按泛守行軍法。且令各撫不必更調兵﹐卽用郡邑民兵往。秦督孫中丞傳庭移書爭之﹐謂﹕「用多不用精﹐無益且蹶﹐況民力已竭﹐不堪重困。今但選關寧精銳馬兵八千﹐屬僕及督理分將之﹐同心殫力﹐惟賊是求﹐不數月可盡。何用爾爾﹖夫爾爾必不盡也。」嗣昌不從﹐卒無功。總理熊中丞文燦所剿豫寇老回回﹑混十萬等﹐凡十三股﹐聚屯殽﹑函間﹐聯營數十里﹐文燦尾其後﹐招使降。賊佯與應﹐多所要挾﹐秦督孫中丞傳庭曰「天下之寇盡此﹐我擊其西﹐總理擊其東﹐不降則滅。此賊滅﹐張獻忠𨿽據谷城﹐不敢獨反。」因提兵出潼關擊賊﹐屢敗之。賊以文燦手諭上傳庭曰「旦暮卽降。」傳庭曰「爾曹就總理講﹐而日肆屠掠﹐僞也。」明日復進兵擊之﹐行不數里﹐得文燦檄﹐若爲飭諭有司者﹐謂﹕「吾功已成﹐無功而害其成。」傳庭不得已旋師﹐賊迄不就撫﹐遂窺商﹑雒﹐南入於楚。仇少司馬維楨出鎭通州﹐到任後﹐疏稱通州內璫守禦之能﹐金侍禦光辰論之﹐謂其不思自樹﹐巧借內援﹐責備極當。召對平臺﹐上怒甚﹐曰「維楨方至通州﹐亦須讓他展布﹐爾便借題沽名。」會天大雨雷震﹐因而霽威。總理淮鹽楊內監顯名治衙宇於揚郡﹐內起髙樓﹐落成日﹐梁直指云構自泗州置扁如樓之廣﹐大書「迎恩樓」字﹐加以采繪﹐鼓吹導至﹐懸焉。云構弘光時爲少司馬﹐後降北﹐與其子銓曹羽明俱爲顯官。媚璫與媚敵﹐一道也。王給諫都﹐【天啟壬戌﹐金壇人。天啟乙丑科有王都﹐北直滄州人﹐未考何官﹐查甲申傳信錄﹐金壇之王都﹐官太常寺卿﹐被闖刑夾﹐舁至家卽死﹐未知卽是人歟﹖】考選時﹐吏部擬授南道﹐禦筆攺北。及沈兵曹迅以條陳邊務﹐特攺兵科﹐都語之曰「舉朝受皇上特恩者﹐不止我二臣﹐當思負皇上特恩者﹐恐又添此二臣。」迅爲悚然。江西解巡撫學龍以翰林黃道周夙望﹐爲所屬幕官﹐隨例薦舉﹐若閣中如舊例止批該部知道﹐上置弗覽矣。魏輔照乘【萬曆丙辰﹐滑縣人。】不悅道周﹐批解學龍不得濫薦﹐且有挑激語。上覽之﹐遂並逮。庚辰三月之望﹐上禦皇極殿﹐策會試中式舉人﹐乘步輦﹐降殿階周視﹐距諸士几案咫尺﹐天顏霽悅。已﹐親閱試策﹐諭禮部傳臚﹐展期二日。十九日黎明﹐傳旨召貢士﹐中使出﹐執一名冊﹐傳呼黃雲師等四十人進﹐至文華門外。午餘﹐上禦殿﹐召問滅敵雪恥一事﹐中使傳禦題十幅﹐每幅四人共閱﹐閱畢﹐以次跪對。上注聽甚殷﹐執筆親錄數語﹐或有名上注圈點者﹐天顏睟穆﹐任人敷陳。二十日卯刻﹐臚傳訖﹐亭午﹐吏部接出上諭﹐以趙玉森﹑【無錫人。】姚宗衡﹑【歙縣人。】劉瑄﹑【澧州人。】孫一脈﹑【沂州人。】嚴似祖【昆明人。】五名授翰林﹐黃雲師﹑【徳化人。】周正儒﹑【宜興人。】宣國柱﹑【懷寧人。】胡周鼒﹑【長洲人。】李如璧【華陽人。】五名授科﹐馮垣登﹑【新建人。】陳純徳﹑【零陵人。】陳羽白﹑【南靖人。】魏景琦﹑【永城人。】邦臣【紹興人。】五名授禦史﹐余董國祥﹑【安平人。】顏渾【懷寧人。】等授吏兵二部有差。後殉闖難者止純徳一人﹐正儒﹑邦臣皆於順治朝以薦起送。薛輔國觀旣逮到﹐不下獄﹐自分必不死﹐宴處城外﹐爲理裝計。及夤夜詔到﹐猶鼾睡﹐家人喚醒﹐云外有衣紅銜詔者。國觀始霍然興﹐曰「吾死矣﹗」倉卒覓小帽不得﹐裂蒼頭帽代之﹐宣讀畢﹐以首頓地﹐泣曰「皇上何處臣若此﹖徒欲籍沒臣家﹐不知臣貧耳。」又呼吳銓曹昌時名﹐詈曰「吾死必不置爾﹗」遂就縊。自溫輔體仁歸﹐輔臣始用外官﹐如張輔志發﹑【萬曆辛丑﹐淄川人。】程輔國祥﹑【萬曆甲辰﹐上元人。】楊輔嗣昌﹑蔡輔國用﹑範輔汝粹﹑【萬曆己未﹐黃縣人。】謝輔升等﹐然自嗣昌外﹐罕當上意者。辛巳﹐薛罷楊死﹐起周輔延儒﹑賀輔逢聖用之。逢聖淸謹﹐延儒警敏﹐延儒北行﹐家眷相隨﹐舳艫銜尾﹐拜塵者櫛比。逢聖以次輔不敢先﹐一輕舟隔數程踵後﹐人無知者。識者謂延儒酬接太濫﹐異日臨事﹐徇法則賈怨﹐徇人則失己﹐二者之咎﹐必居其一矣。周輔延儒至京陛見﹐上甚禮之﹐賜宴﹐上親作主。退入宮﹐欣欣色喜曰「還是他。」故當時所請﹐如蠲逋﹑緩刑﹑起廢﹑罷廠衛﹑罷京營提督內臣﹐無不允。且淸獄亦命延儒﹐而一時逮系﹐如侯司農恂﹑孫總督傳庭胥得出獄﹐且以贖罪﹐各握兵權。長至﹐上親郊﹐傳聞天壇旗竿一絨繩價八百金。上𨿽躬行節儉﹐而鼠雀於內豎者﹐亦不能盡革。流賊張獻忠嗜殺﹐每破一城﹐則遣一隊往屠﹐如有孑遺﹐則一隊盡戮。間有赦而不殺者﹐必斷其右手﹐或以左手進﹐則兩手並斷。又不許賊營蓄女子﹐其破楚省時﹐驅婦女數千﹐悉擁納江流﹐兩岸泊屍如疊。又喜嗜人肉﹐每立其人於前面﹐割而炙之﹐一舉數臠。又破黃州時﹐拆其城﹐役及女子﹐指甲盡落﹐血橫流﹐拆罷仍壓之。山東賊李靑山據梁山泊﹐諸生王某爲謀主﹐分遣其眾﹐據八閘﹐梗運道。周輔延儒北上﹐二賊以門生名刺來謁﹐眾驚布﹐延儒命入見﹐兩賊自云「非敢爲亂﹐以護漕耳。」延儒曰「如漕粟無梗無失﹐當言之朝﹐授汝官﹐以衛漕船。」及歲終﹐靑山塞安山閘﹐鑿河十里﹐通梁山﹐驅漕舟﹐並系漕卒去﹐焚掠近臨淸﹐意在脇招。張漕督國維懼﹐適內臣劉元斌率剿寇京軍還﹐合鎭兵擊之﹐誘靑山降﹐執送京師獻俘。上率太子﹑永定二王禦門受之﹐凡三十餘人﹐貸一人﹐磔靑山及王﹐余斬首。方縛付西市﹐眾賊云「許我做官﹐乃縛我耶﹖」至市﹐靑山奮起﹐所縛之樁立拔﹐王詬罵當事負約﹐死乃絕聲。大淩失後﹐關外所恃八城。己巳﹐北兵屯義州﹐勢將持久﹐蠶食關外。時祖總兵大壽駐錦州﹐失大淩時嘗降北﹐其心不可知。洪薊督承疇乃自將兵駐寧遠﹐名援之﹐實制之﹐脫錦州失﹐尢得以己當一面耳。時北敵四王子困松杏﹐糧將竭﹐聞承疇將至﹐初亦失色﹐候騎報云﹐督師兵距城五十里而屯。四王子指天而喜曰「吾事濟矣。彼提重兵來援﹐不望城疾趨﹐有懼我心﹐懼則怯﹐怯可破也。」遂分兵繞出督師後﹐鈔其糧運﹐阻其聲援﹐祖﹑洪遂成孤懸。朝議救之﹐陳司馬新甲調五鎭兵十五萬出關﹐張樞曹若騏以祿少爲監督﹐至關﹐餉部計兵予餉﹐大率千兵可得六百﹐尙雜老稚。餉部以人數不足﹐減其餉﹐將領復於六分中汰其小半﹐實出關八萬餘。至乳尖山﹐北兵以三千踞其上﹐若騏乘五鎭兵多﹐進擊﹐遂拔其寨。無何﹐北兵大至﹐若騏議依寧遠城拒之。至城﹐承疇曰「寧遠城小而固﹐猶可堅守﹐若頓兵城下﹐責餉城中﹐不旬月糧盡﹐有俱斃耳。」遂速還﹐於是大同王總兵朴卽以兵宵遁。北兵已於所還道掘成三大塹﹐軍士有脫衣甲委器械度者﹐昏夜傾跌蹂踐﹐死者已眾。旣歷三塹﹐北兵以鐵騎四馳﹐我兵力疲隊亂﹐遂大潰﹐惟所斬殺。若騏上海舟得免﹐朴等五將各還鎭﹐上疏待罪。所攜盔甲﹑兵仗﹑火器﹑銀米﹑車馬不可勝計﹐悉以資敵。北兵因我糧械﹐坐困寧錦﹐於是款議陰起。周輔延儒初入﹐同直賀輔逢聖廉愼而短才﹐謝輔升淸執有擔荷﹐而深刻不爲眾所附形﹐以延儒圓敏﹐其短才深刻益著。然以兩人在旁﹐延儒終有所顧忌。門人在都者﹐諫垣有章都諫正宸﹑沈給諫胤培﹑沈給諫迅﹐迅爲楊輔嗣昌所汲引﹐故延儒不甚洽。正宸矯矯﹐不肯依人﹐胤培善避形迹﹐未有以賄賂幹者﹐故一時有譽無毀。江宣撫禹緒【崇禎辛未﹐杞縣人。】爲周輔延儒門生﹐居官有煩言﹐陪推宣大總督﹐章都諫正宸以爲不可。李冢宰日宣【萬曆癸丑﹐吉水人。】承延儒意﹐攺正點用。正宸疏劾日宣私易﹐是未嘗爲閣臣地也﹐事幸寢。後六月﹐正宸坐系﹐人疑延儒修劾云。起廢中﹐除逆案封疆贓罪計典不與﹐余得察用。金沙周儀曹鑣以言事罷﹐嘗有揭尼周輔延儒之出﹐王銓部重不知也。延儒問重﹕「吾鄕舉廢當用誰﹖」重云「無如周鑣。」延儒默然。鑣因所親謝過﹐且認爲同宗﹐故得起召。延儒初入﹐用捨未違禁也﹐如江陵令史元調【崇禎辛未﹐金壇人。】亦門生﹐欲起之﹐因章都諫正宸於名下注「鉆」字﹐亦止。黃侍禦澍奉命賑河南﹐遷延不行。一日﹐上召對﹐澍娓娓有言﹐上連聲曰「住了。」又問﹕「命汝往河南﹐何不速去﹖」澍曰「無兵。」上曰「賑濟焉用兵﹖」澍奏﹕「有賑金十萬﹐無兵誰爲護致﹖」上命給以京營兵三千﹐仍厲聲曰「限汝三日去。」周同袍正儀﹐延儒弟﹐其父彌畱時﹐曰「當視如子。」故延儒甚愛之。及在京﹐日出拜客﹐路禮曹邁【崇禎甲戌﹐宜興人。】與正儀爲兒女姻﹐復爲招搖﹐候選候考者多趨焉﹐於是有以七千求詞林﹐五千求科﹐三千求道者。邁尋攺吏部。壬午﹐考選各官辰入﹐賜茶飯﹐逼暮﹐上出禦中左門﹐閣臣亦幾杌坐旁。人有名冊﹐先令內臣傳策﹐題禦書也。已﹐以次跪對﹐名字有圈點者﹐有書所對數語於名旁者﹐有駁者。內馬令嘉植﹑金令汝礪【崇禎甲戌﹐仁和人。】敷對工雅﹐張大行法【崇禎甲戌﹐羅山人。】髙喊而不辧所言云何。罷對﹐漏已二下﹐出至午門﹐令以所對補本進﹐不得增減。次日﹐各封入﹐更數日﹐得省十二人﹐余俱臺﹐異數也。考選科道﹐吏部﹑都察院職掌也﹐上疑徇私﹐故戊寅考選﹐召對候考各官﹐壬午復行之。對畢﹐鄭冢宰三俊﹑劉總憲宗周面奏﹕「凡人才品﹐外核官評﹐內采輿論﹐尙恐不確。今片晷天威之下﹐有才品淸卓而口吶﹐亦有才品卑劣而便佞者﹐何以裁定流品﹖且考選科道﹐從來是部院職掌﹐如果徇私不當﹐合加罪斥﹐乃至勞陛下宵旰﹐臣等爲溺職矣。」上不懌。臺省謝恩後﹐類候閣﹐周輔延儒諷以無及廠權﹐無及謝輔陛。蓋延儒之入﹐王內臣裕民有力﹐其罷廠權﹐亦有力。已﹐以祖制﹐並罷裕民所管京營﹐裕民恚爲延儒所賣﹐延儒亦懼爲中傷﹐乃托所善董心葵調停﹐陰還廠權。相約不羅織士大夫﹐猶懼諸新進言及﹐復激其怒﹐故云。上每次考選﹐旨屢云「何以無科貢﹖」蓋科貢所處之地疲瘠﹐與考極難﹐到者常少甲榜﹐待之往往裘敝長安﹐皆以爲謝輔升所票﹐恨之。及謁﹐升語次云「人主以不用聰明爲聰明﹐皇上太用聰明。」又云「款事諸君不必言﹐皇上曾於奉先殿祈簽﹐聖意已決。」諸人方憤升﹐聞數語﹐以爲誹謗﹐漏泄禁中語。於是朱給諫徽啟端﹐廖給諫國遴顯攻之﹐省中滲和﹐禍幾不測。周輔延儒周旋﹐得罷職去。寧錦之潰﹐北邊精銳幾盡﹐而中州寇禍正張﹐上意亦欲以金幣姑緩北兵﹐端力平寇﹐謝輔升與陳司馬新甲主之。周輔延儒亦欲安享其成﹐成則分功﹐敗不及禍﹐其不欲去升以此。周輔延儒靈穎善對﹐嘗召對﹐上云「近日科道橫﹐如楊枝起一疏薦四十二人﹐是用人不在銓部﹐只在科道。若楊嗣昌﹑溫體仁已物故﹐薛國觀已賜死﹐謝升已處鄭甕跏胯U疏又云四凶﹖」延儒云「堯有四凶。」上色稍怡。又云「還有馬嘉植﹐都票來重處﹗」延儒云「此皆新進外臣﹐感特拔之恩﹐有聞入告﹐不覺過激﹐若一經申飭﹐自不敢妄言。」上曰「卽擬一諭旨來。」延儒退﹐擬一敕﹐極口詆斥言官﹐末云「除已往不究」﹐三人遂免。凡考選﹐矯矯者多入省。玆選﹐朱給諫徽博雅﹐楊給諫枝起﹑廖給諫國遴﹑姜給諫采﹑倪給諫仁禎﹑【崇禎丁丑﹐浦江人。】方給諫士亮﹑光給諫時亨皆能建言。然楊險﹐廖橫﹐倪陰狠﹐皆濟以多欲﹐方孤行一意。姜質直而戇﹐若論品﹐方﹑姜﹑朱似勝。姜於禮垣﹐能論禁中頻事齋醮﹐亦云敢言矣。方給諫士亮任兵垣﹐極敢言﹐薊督之裁﹐咸慮北兵以偏師綴我﹐而悉銳搗薊五鎭﹐出關﹐亦慮精銳盡簡﹐而宣大空虛。士亮疏﹐欲撤張督福臻﹐【萬曆癸丑﹐髙密人。】倘如其言﹐後來遵化之失﹐必且追咎得罪﹐豈俟監軍時耶﹗至欲用閩將陳鵬爲操江﹐一時勛臣以爲蔑祖制﹐不顧也。五鎭潰後﹐朝中無言及寧錦者。已﹐聞寧錦失﹐洪督承疇執﹐祖總兵大壽降﹐曹總兵變蛟死﹐塔山一城﹐以不肯降盡城自焚。上臨軒垂泣云「我不曾救得承疇。」敕建祠京師﹐贈卹從厚﹐且令設壇﹐擬往親祭。今猶儼然也。陳司馬新甲才品心事與楊閣部嗣昌酷似﹐嗣昌在樞府﹐墻子嶺失﹐日上機宜﹐以朝廷遙制軍中﹐將從中旨﹐事機已變﹐徒增擾亂耳。嘗恨其作聰明誤國﹐顏東撫繼祖三旬六調疏﹐其徵也。及閱新甲所刊疏﹐鋪張布置﹐依然一轍﹐其陰主款同﹐然亦有才﹐能畱心邊事者。沈給諫迅請召對﹐面詆之﹐上曰「令爾作新甲﹐恐猶不如耳。」大同王總兵朴﹐賈莊之役﹐托邊警還鎭﹐致盧督師象升兵單戰死。及出援寧錦﹐亦潰歸﹐而洪督承疇遂敗。初時各還鎭請罪﹐知其爲負嵎也﹐不問。後以朴倡逃罪重﹐罷還京師﹐及寧錦失﹐逮問。周輔延儒所暱董心葵者﹐爲行金﹐察臺省有欲言﹐怵之曰「首揆已許不死矣。」故罕言者。上卒震怒﹐令法司三日讞其獄﹐卒棄市﹐延儒不能救也。中州頻失事﹐臺省彈陳司馬新甲者蝟集﹐上於措置兵機疏﹐多雲「部科議了來說」。覆疏於本兵名後卽列兵垣﹐兩少司馬不及﹐不惟責科臣重﹐亦所以息其後言也。嘗見聖諭下部科者﹐黃楮﹐長僅尺﹐闊二尺餘﹐界以墨印﹐龍邊﹐中押禦寶﹐色鮮潤。其所諭用朱書﹐亹亹數百言﹐字皆行書﹐甚雋逸。凡下科疏﹐類朱批日時﹐以防壅遏﹐多有子丑時者﹐蓋批閱至丙夜不休也。勤哉﹗中州警報頻至﹐令兵部兵垣詣閣中會議﹐諸臣相顧﹐寂然良久﹐周輔延儒云「上令諸君議﹐今無一言﹐何以復命﹖」然竟無言者。次日﹐陳司馬新甲上疏﹐科臣署名於後﹐其言某府原有某兵﹐某要害當參以某兵﹐某兵單弱宜益以某兵。紙上歷歷﹐不殊聚米﹐人皆服其才。使其未死﹐尙有可策。楊給諫枝起行文縱橫疏利﹐以薦疏過濫﹐責令回奏﹐奏上﹐上披閱﹐深賞其才。惜有才而貪狡﹐不善用才耳。周輔延儒熟於世故﹐情面多而執持少﹐賄來不逆﹐賄歉不責。故門人親故﹐自賄及爲人行賄﹐不拒也﹐或匿其二三﹐或侵其四五﹐不問也。每自閣中退休朝房﹐或私宅見客﹐徹丙夜。撫道府部多以賄遷﹐利溥於人﹐詬貽於己﹐矧病且中於國乎﹗貨賄之風﹐壬午春暮已甚﹐一監司以五千金營邊撫﹐疑其俸淺﹐又益二千金﹐卒得之。一部郎謀浙海道﹐議者云須五千﹐作事者靳之﹐僅許三千金﹐𨿽先獻半﹐竟得一守而去。令之俸足者﹐得禮曹亦必二千﹐兵曹亦必千金。有營之銓曹﹐爲出一缺﹐而大力復攫去﹐絕無無翼而飛者。修練儲備﹐上催行﹐下報復﹐祇煩筆墨﹐無實事也。卽如鄕兵﹐嘗過齊魯﹐過客多索以放行﹐然華顚黃口﹐鈍戟短棒﹐無足恃也。北趨未息肩﹐南往復相迫﹐不惟人無停趾﹐且家得二三人﹐方足備追呼。時有請以江北班軍討賊﹐張薊督福臻請以北直裏八府鄕兵備邊﹐識者曰「班軍赴工﹐如入湯火﹐今驅之幹櫓﹐何殊驅市人戰﹖鄕兵𨿽日事奔走﹐猶以暇服其田疇﹐今遠去鄕土﹐失其農業﹐家口豈免饑寒﹖且衣械道裏之費﹐責之本人或不給﹐貼之鄰里則騷擾﹐且赴邊不無水土之不習﹐將領之朘剝﹐恐內地有害﹐於邊無益。」王給諫士鑅將言之﹐爲吳廷尉履中所阻﹐僅言鄕兵一節。時部覆不可行﹐上已批暫調﹐竟於疏中批免調。章都諫正宸掌吏垣時﹐浙中新臺省有馬給諫嘉植﹑倪給諫仁禎﹑曹侍禦溶﹐人稱鼎足。然三人者或借之爲重﹐正宸未恃爲翼也。考選故有部屬﹐有同知﹐玆選俱省臺﹐時謂一榜盡及第﹐而庸陋朝班矣。上見其條奏多不堪﹐且乙榜中有起語用哉字者﹐令王總憲道直考汰﹐而一時以上言被誚責及言不合時者﹐俱關節求畱﹐道直分一等爲予實授﹐二等爲試禦史再考定奪﹐三等爲部屬。宋少司農之普比於薛輔國觀﹐國觀死﹐懼爲東林所斥﹐薦錢宗伯謙益﹑劉中丞宗周等以求容。時章都諫正宸惡其反復﹐鈔參之﹐上笑曰「渠旣非彼家人﹐徒取辱耳﹐何以薦爲﹖」及南都覆﹐之普請爲常州知府﹐復入東林書院講學。書院乃故髙中丞攀龍【萬曆己丑﹐無錫人。】所建﹐噫﹐中丞恥之哉﹗金沙盛太學順嘗之浙﹐王侍禦章時令鄞縣﹐干求不已﹐乘章入棘﹐假關節行騙。及黃翰林道周被逮﹐順出千金佐行﹐一時推其義俠﹐遂得置身縉紳間。及周輔延儒內召﹐丐札謁浙江熊撫軍奮渭﹐【萬曆丙辰﹐商城人。】許以內轉﹐命仁和吳令培昌爲出營資﹐奮渭因親禮之﹐順遂藉其勢關請兩浙監司﹐所至倒屣﹐皆愚以美轉﹐亦各令其屬爲出營資。蓋挾上力以漁下﹐借下力以媚上﹐賢否差署﹐皆一手握定﹐獲不勝計。及奮渭得南少司馬﹐人益信。初夏﹐攜人營升金及通候金數駝入京﹐且公言此行當爲宋太常玫取相﹐玫父嘉湖道繼登【萬曆甲辰﹐萊陽人。】取京卿﹐培昌取科。日奔走公卿間﹐每入見延儒﹐談幾竟夜﹐識者曰「此人必爲首揆累。」而一時縉紳方藉以親延儒﹐無拒之者。松山﹑杏山繼寧﹑錦失陷﹐朝中有文武官各積米煤之議﹐未有知馬紹愉之往款者。忽鈔傳紹愉塘報云「見敵講和好﹐敵索金三十萬﹐銀三百萬﹐已許金一萬﹐銀一百萬兩﹐敵尙不肯﹐決要金十萬﹐銀二百萬兩﹐如不從﹐卽發兵﹐爾家所失﹐豈止此數﹖」外徧鈔傳﹐而兵科未之見。方兵垣士亮疏劾本兵﹐言「各地塘報皆上聞﹐後發科鈔傳﹐今忽有此報。僞耶﹐兵部不宜爲此眩惑人心﹔眞耶﹐則陳新甲主和辱國。」時新甲與王司禮裕民暱﹐士亮懼爲所中﹐候命數日﹐須爲之白。得旨下﹐詰責本兵。尋於馬給諫嘉植糾疏中命議新甲罪﹐下法司﹐擬秋決﹐上命攺擬﹐竟立決﹐以泄款故也。上與陳司馬新甲密議款邊﹐手詔往返數十紙﹐戒弗泄。忽一日報至﹐新甲偶置案上﹐其僕不知﹐持授塘報官﹐遂鈔傳於外。方給諫士亮得報﹐遂疏劾﹐上怒﹐故新甲終以此誅。周輔延儒時爲首揆﹐猶力救﹐曰「國法﹐敵兵不薄城不殺大司馬。」上曰「連陷七親藩﹐比薄城孰重﹗」竟誅。陳司馬新甲未下獄﹐廖給諫國遴﹑楊給諫枝起﹑光給諫時亨﹑倪給諫仁禎倡議必殺之。及下獄﹐奔走於徐司寇石騏﹐言必不可殺者﹐亦此四公。蓋前之必殺以索賄﹐後之弗殺以賂入也。省中之橫﹐至此爲劇。劉內臣元斌嘗監京軍討賊﹐過雄縣﹐紀律頗嚴。及還﹐至山東剿李靑山﹐王侍禦孫蕃劾其淫掠﹐旨下差官校拿問﹐此疏密封下科﹐不鈔傳。元斌疏辧﹐孫蕃因攻王司禮裕民云「元斌爲裕民名下官﹐裕民暗泄臣疏﹐故元斌得按款彊辧﹐不然﹐本系密封下科﹐未嘗鈔傳﹐元斌何以知之﹖」上以孫蕃能發姦﹐進二級。裕民亦下獄﹐與元斌共棄市。或云﹐裕民之死﹐以比陳司馬新甲匿塘報﹐上借事殺之。山永馬巡撫成名【崇禎辛未﹐濮陽人。】起謫籍﹐逢人談兵﹐侃侃自得﹐然皆唇吻韜也。成名復從臾姻家潘僉憲永圖【天啟乙丑﹐金壇人。】以七千金自謫籍躐升開府﹐僅兩月﹐以失事相牽入獄﹐駢首西市。內閣嘗題升姜少詹曰廣﹐不下﹐及召見時﹐語次有言曰廣相材者﹐上曰「嘗有稱曰廣爲淸任和者﹐朕謂此三字亦難勝﹐此後曰廣進講﹐對朕輒悻悻﹐豈休容大臣耶﹖」每見考選諸君﹐言及交際﹐輒首同鄕大老﹐他鄕不及焉。乃當日所號爲泰山北斗者﹐月旦所在﹐人爭趨之﹐皆進重贄﹐亦無所辭。則其平日之髙聲價﹐勤品題﹐廣延攬﹐亦爲賄府也。君子哉﹗此陸友雲龍所目擊﹐爲予言而嘆者。駱金吾養性﹐楚人﹐嘗過王給諫士鑅﹐士鑅言中冒濫者多﹐養性是之﹐勸其上疏淸汰。或曰﹐金吾棼如發﹐誠宜加櫛﹐顧此人非端人也﹐若疏下﹐俾掌印察核﹐適爲開賄門耳。乃止。崇禎十年﹐安慶生員蔣臣進皇明薦舉考﹐張納言紹先有薦舉考﹐皆寶訓諸書采集成帙﹐事系陳言等語﹐蓋條陳之陳也。時閣臣不解其義﹐乃票云「寶訓稱系陳言﹐殊欠敬愼﹐張紹先等議處。」蓋認爲陳腐之陳矣﹐傳者笑之。

三垣筆記附識中崇禎二壬午元旦﹐上禦皇極殿﹐朝賀畢﹐至寶座前﹐南面正立﹐顧內侍曰「召閣臣來。」閣臣由殿東門入﹐再奉詔﹐遂趨至殿階﹐行叩頭禮畢﹐跪以俟命。上曰「閣臣西班來。」蓋以師席待諸臣也。閣臣起立﹐尙不知上意﹐擬分東西兩班﹐又曰「閣臣西班來。」隨有一內侍下引前﹐上命閣臣上來﹐諸臣趨進﹐上曰「古來聖帝明王﹐皆崇師道﹐今日講稱先生﹐猶存遺意﹐卿等卽朕師也﹐敬於正月端冕而求。」上轉而面西﹐向閣臣一揖﹐因曰「經云修身也﹐尊賢也﹐敬大臣也﹐體羣臣也﹐朕之此禮﹐原不爲過。」又曰「自古君臣志同道合﹐天下未有不平治者。」上說至此句﹐詞甚溫厲。又曰「職掌在部院﹐主持在朕﹐調和在卿等。」諸臣跪伏謝﹕「菲才不敢當。」上曰「先生正是朕該敬的。」言之至再﹐又再三言先生起﹐諸臣始起﹐轉下叩頭。上退後﹐遂補賜諭語﹐與面諭大同小異云。時勛臣不知聖意﹐亦相率疾趨於閣臣下。上曰「公侯伯過去。」勛臣尙不解﹐曰「東班去。」周輔延儒再召﹐吳銓曹昌時自以爲功﹐然實馮舊輔銓之力也。延儒欲復其冠帶不得﹐延儒語人曰「錢少宗伯之起﹐易於外而難於內﹐馮舊輔之起﹐難於外而易於內。」少宗伯謂謙益也。吳輔甡入閣﹐孫廷尉晉﹑金僉憲光辰皆與有力﹐故二人皆藉以標榜﹐甡不能禁也。然晉巧而光辰勁﹐猶有顧惜﹐至曹給諫良臣與龔給諫鼎孳繼起附會﹐則一味毒橫矣。馮舊輔銓三次守涿州﹐與楊冏少維垣守通州﹐皆有微勞﹐故撫臣爲題補。周輔延儒欲乘此復銓冠帶﹐吳輔甡時爲少司馬﹐與金僉憲光辰﹑孫廷尉晉皆力爭﹐卒格不行。時維垣亦欲因此上疏﹐求以布衣與九卿科道等同召對﹐議退敵之策﹐爲通政司所駁而止﹐防其漸也。張少宰捷素有淸望﹐又非逆案﹐𨿽以晉撫陷甡﹐而甡之聲望反藉以起。延儒欲起捷爲南總憲﹐甡堅執不從﹐捷遂與聲气大左。上嘗召周輔延儒等﹐言及梃擊﹑紅丸﹑移宮三案﹐云「此三事皆非。如紅丸一案﹐方從哲【萬曆癸丑﹐績溪人。】曾奏不可輕進﹐皇考愀然曰「朕勢將不起﹐飲之或徼幸可生﹐不飲惟坐而待斃耳。」此實皇考欲進﹐進而稍效﹐又命再進。時朕與先帝俱在側﹐豈從哲所爲﹖挺擊一案﹐實系風顚﹐朕記爲信王在宮﹐忽片板自上墮﹐其中戈戟森然﹐時欲奏聞﹐旣而曰「此或以深宮須備不虞﹐故儲自先朝耳。」命內官掩完﹐迄今如故﹐若遽上奏﹐蔓同挺擊矣。又如移宮一事﹐尢爲不情﹐當日皇考以朕與先帝俱失母﹐命李選侍撫養﹐渠愛如子﹐朕與先帝故亦事之如母。所謂气毆垂簾﹐皆外臣不知內庭事﹐有此紛紛。且魏忠賢固系巨惡﹐王安亦非善類﹐若令得志﹐一等人耳。」語畢﹐延儒等唯唯。此袁文宗繼咸親語喬侍禦可聘者。予後入長安﹐詢之同官﹐言皆同。南渡後﹐繼咸有疏駁袁侍禦弘勛﹐亦言諸臣風影傳說﹐立論偏苛﹐當以此爲戒。予猶疑未確﹐念張明經自烈與繼咸交最深﹐持書詢其虛實﹐自烈答云「往過潯﹐晤袁臨侯﹐果如喬先生所言。」因自述其所記云「甲申﹐過袁臨侯署﹐臨侯問﹕「三案要典具在﹐操何說折衷之﹖」余曰「處國事必平心觀理﹐而後是非明﹐公論定。張差事﹐宜如神廟初年王大臣入幹淸宮及四十一年姦人孔學例﹐捕執論如法﹐不復窮詰。上可全國體﹐下可杜支蔓。王之寀【萬曆戊戌﹐蒲州人。】必欲重加鞠訊﹐詞連鄭國泰﹐【貴妃弟。】欲危皇太子﹐見不逮胡士相【萬曆丁未﹐平湖人。】遠甚。假令朝廷惑於何士晉【萬曆乙未﹐宜興人。】之說﹐不興大獄不已﹐如國體何﹖崔文升﹑【內侍。】李可灼【鴻臚寺丞。】進藥徼幸﹐罪與春秋許止同﹐非誠﹐謀弒逆也﹐按其不可逭之罪﹐如律治之﹐國法旣伸﹐浮議自熄。諸臣必訐以行鴆﹐必坐以弒君。惠世揚【萬曆丁未﹐淸澗人。】必糾方從哲﹐與趙盾並誅﹐崔李與輔臣死不服也。李選侍【泰昌宮人。】闇陋怙寵﹐一孱婦人耳﹐何至與牝朝比﹖方東宮正位時﹐選侍晏處幹淸﹐諸臣義不得不爭﹐旣移宮﹐則名分已正﹐諸臣宜密請上加禮選侍﹐宣示中外﹐使曉然知朝廷仰體先帝至意。李進忠【內監。】盜庫果否﹐訊實擬罪如律。一切蜚書選侍徒跣欲自裁及皇八妹失所投井之說﹐皆可不入告。熹廟曾諭閣臣﹐縷舉選侍毆抗聖母﹐威挾朕躬之罪。已﹐又詔暴李選侍過惡﹐何其失優容也。論者必指選侍爲武后﹐必責選侍以垂簾﹐皆非。」三案功過不揜蓋如此。」流寇攻陷雒陽﹐福王遇害﹐上召閣臣及禮兵二部科召對﹐言及福王﹐聲淚俱下。諸臣皆請罪﹐或以气數爲言﹐上曰「此說不得气數﹐就是气數﹐亦須人事補救。」已﹐備訊福世子所在﹐並旌死慰生等事。範輔復粹言「福王有內臣二人﹐忠義可嘉。」上曰「還有地方道府縣各官及鄕官士民﹐皆當一體褒嘉。」復粹慚而退。上因雒陽陷﹐召對諸臣﹐兵垣李給諫【崇禎甲戌﹐晉江人。】奏曰「凡兵以取威爲勝﹐今督師楊嗣昌出兵載余﹐惟初次報瑪瑙山一捷﹐近遂寂寂。似宜另遣一大將助之。」上曰「督師去河南數千里﹐所謂鞭長不及馬腹﹐若汝等愛憎起見﹐無乃太過﹗」其愛惜嗣昌如此。舊制﹐太廟祧廟諸帝﹐皆止一正後﹐卽奉先殿亦依太廟定制﹐凡繼後﹑生母后俱不得入。孝宗初﹐別建奉慈殿以奉生母紀太后﹐於是憲宗生母周太后與獻帝生母邵太后皆祀奉慈。嘉靖十五年﹐遷主祔陵﹐罷奉慈祭。穆宗初﹐奉安繼母方太后於景云殿﹐更名弘孝﹐又奉生母杜太后於神霄殿。萬曆三年﹐奉孝烈﹑孝恪俱附享奉先﹐而弘孝﹑神霄之祭俱罷。以故﹐神宗繼母陳﹑生母李二太后俱附奉先﹐然其忌辰皆不得設祭服靑。上追念生母劉太后﹐以不得色養爲恨﹐故欲於宮中再建祧廟﹐合七後共祀。然自古無二祧廟﹐再建非禮也。蔣少宗伯徳璟以爲﹐必不得已﹐寧復奉慈。旣而上疑其非禮﹐卒寢。崇禎十四年﹐楊督師嗣昌以襄陽失事﹐爲兵垣張都諫縉彥所糾﹐上是其言﹐有「自督師以下﹐調度失宜﹐巧言善欺」等語﹐著按法議罪。一時大小諸臣爭彈嗣昌﹐語多過甚。上召六部九卿科道等官入幹淸宮﹐怒甚﹐諭曰「楊嗣昌系朕特簡﹐用兵不效﹐朕自鑑裁﹐況尙有才可取﹐各官見朕有議罪之旨﹐大家排擊﹐紛紜不已。如出忠直﹐何不於兵科未具疏時先言之也﹖姑不深究﹐各疏皆畱中﹐諭爾等知之。」上將枚卜﹐召周輔延儒﹑賀輔逢聖﹑陳輔演入徳政殿﹐賜坐。逢聖以上允其休致﹐惓懷聖恩﹐忽大哭﹐聞者大駭﹐哭久不止。已﹐上移駕過中左門﹐入中極殿﹐三輔臣亦入殿﹐畱賜宴。逢聖復大哭﹐拜跪十數不止﹐上命之出。及出殿檻外﹐行五拜三叩頭禮﹐復絮哭不止。見者怪之﹐以爲不祥。已﹐枚卜後﹐果有拏問下獄者。上枚卜閣臣﹐面加召對﹐蔣少宗伯徳璟言「邊臣須當久任﹐如薊督何等關系﹐半載已更五人﹐恐難展布。」上曰「不稱當更。」徳璟曰「與其以不稱更﹐不如愼之於始。」上又問﹕「天變如何消弭﹖」徳璟對曰「天意只在百姓身上﹐救得百姓一分﹐卽消得天變一分。近爲加派所苦﹐萬曆年間各邊舊餉只三百餘萬﹐今加新餉幾百餘萬﹐又加練餉七百三十餘萬﹐民何以堪﹖」又言「祖制﹐三協只一督一撫一總兵﹐今增二總督三巡撫六總兵﹐又有副總兵數十餘人﹐總兵太多﹐不相統攝﹐督師亦提掇不靈﹐故皆不用命﹐宜裁之。」上頷其言。時宋少司空玫亦召對娓娓﹐九邊地形﹐畫成地圖﹐上疑其干進﹐反不悅。惟徐少司寇石麒稱疾不至。上以枚卜所推多濫﹐召李太宰日宣﹑吏科章都諫正宸﹑掌河南道張侍禦瑄【崇禎戊辰﹐介休人。】責之﹐謂所推房少司空可壯﹑【萬曆甲辰﹐益都人。】宋玫﹑張三謨﹐俱屬徇私。日宣與正宸﹑瑄等皆力辧﹐日宣復奏﹕「臣與科道商榷數四﹐如可壯素有風采﹐玫少年向學﹐三謨亦曾掌印過。」上怒﹐命錦衣衛去六人冠﹐拏出候旨﹐舊輔及新輔俱力救﹐不從。處分畢﹐王總憲道直復奏﹕「此番會推﹐俱冢臣與科道商榷﹐臣從不敢置一語。」上曰「此後枚卜﹐只用翰林﹐其各衙門三品以上間陪一二人﹐不許多推﹐永著爲例。」時皇太子與定興二王皆侍立﹐上黃袍﹐太子與二王則紅也。原任金少司空世俊【萬曆丁未﹐義烏人。】謀復秩﹐命其子挾重貲至京。其子日事聲色﹐橐如掃﹐乃僞作書與父﹐言同鄕詞林臺諫皆飽重賄﹐仍開一單置家書內﹐行至良鄕﹐被廠役緝獲。時同鄕陳僉院幹陽﹑【天啟壬戌﹐武康人。】虞翰林國鎭﹑金侍禦蘭【天啟乙丑﹐會稽人。】等皆與焉﹐實未納一錢也﹐諸人無以自明﹐各賄五六千金於廠官﹐得免。爲國鎭通綫索者﹐則罷官居長安之房給諫之麒﹐其同門也。後國鎭長班出首﹐廠監拷得情實上聞﹐所追金珠皆入內庫﹐責國鎭回話。國鎭驚悸死﹐之麒送刑部擬配﹐世俊竟以賄免。大僚及臺諫以枚卜構競不休﹐其不得與會推者﹐遂造爲二十四气之目﹐搖惑中外。以吳輔甡爲殺气﹐下注「再生復起」。孫廷尉晉爲棍气﹐下注「兩頭蛇」。金僉憲光辰爲戾气﹐下注「金甲神」。章都諫正宸爲陰气﹐下注「灰地蛇」。吳銓曹昌時爲妖气﹐下注「摩登伽女」。倪宗伯元璐爲淫气﹐下注「假姜詩」。王少宗伯錫衮【天啟壬戌﹐雲南人。】爲瘴气﹐下注「夜郎王」。黃輔景昉爲時气﹐下注「賽黃巢」。馬給諫嘉植爲羴气﹐下注「小華光」。楊給諫枝起爲賊气﹐下注「桃樹精」。王給諫士鑅爲悔气﹐下注「金鎗手」。倪給諫仁禎爲霸气﹐下注「塑大虫」。周儀曹仲璉爲疝气﹐下注「靠壁鬼」。房給諫之麒爲糞气﹐下注「倭房公」。沈少宰維炳爲痰气﹐下注「喉下癬」。姚都諫思孝爲毒气﹐下注「姚令言」。賀冏丞王盛爲逆气﹐下注「黑面豹」。房少司空可壯爲臭气﹐下注「海上暴客」。吳諭徳偉業爲望气﹐下注「嚙人馬」。馮司馬元飆爲雜气﹐下注「順風火」。袁給諫愷爲濁气﹐下注「潑天罡」。徐詞林汧爲油气﹐下注「九尾狐」。瞿給諫式耜爲穢气﹐下注「兩眼鎗」。錢寺丞元爲屍气﹐下注「癡虎倀」。末又云「若水棉花之李日宣﹐假飛虎之孫承澤﹐卑卑不足道也。」時日宣太宰﹐承澤都諫。上寄耳目於東廠﹐吏部每遇大選﹐爲之惴惴。後每選﹐許以二萬金﹐聽其自覓謀缺者﹐遂安堵無虞。謝輔升罷﹐賀輔逢聖乞歸。時請枚卜﹐盛太學順日奔走爲宋少司空玫求與不得﹐奉旨再推來看。九列臺省﹐紛紛各思市徳﹐而熱衷大老﹐有托人請求﹐亦有躬謁人望其擁戴者。順或動以利﹐或愚以周輔延儒意所鍾﹐玫遂得與。及玫等送刑部後擬戍﹐順驚竄﹐已事定﹐復入京。有言其招搖於延儒者﹐延儒榜朝房﹐弗與通﹐然弗能禁也。上一日早朝畢﹐登昭文閣﹐已﹐步下閣﹐禦徳政殿﹐召對閣臣等五人﹐言「國初弘文館在禁中﹐今文昭閣兩旁亦可建直房﹐朕不時召對及講讀﹐偶有疑問﹐先生等往來亦便。宋人言親賢士大夫之日多﹐親宦官宮妾之日少。」翼日﹐命於其地建直房云。葉刑曹廷秀【天啟乙丑﹐濮州人。】素不識黃翰林道周﹐特爲義激﹐疏救﹐遂獲譴。時吳輔甡以少司馬抵京﹐周輔延儒問曰「今最急當入告者何事﹖」甡曰「自薛韓城﹑謝徳州在閣﹐皆嚴刻繩下﹐致主上疑猜日甚﹐如黃道周﹑解學龍諸人﹐逮系兩年餘﹐然果何罪哉﹗公到﹐上信任甚篤﹐宜乘間以至誠感動﹐佐聖主行寬大。」延儒然之。又曰「刑部爰書亦宜意。」時甡往見劉司寇澤深﹐爲言道周一案宜從寬擬﹐且激以古人大義﹐澤深曰「名義至重﹐敢不竭力。」各擬邊戍﹐上初不允﹐澤深再疏力持﹐始允道周永遠﹐學龍極邊﹐廷秀邊遠﹐各充軍。辛巳十二月也。壬午七月﹐上召對﹐問﹕「張溥﹑張采何如人﹖」周輔延儒對曰「讀書好秀才。」上曰「亦不免偏。」延儒因奏曰「張溥﹑黃道周皆微偏﹐只因會讀書﹐所以人人惜之耳。」蔣輔徳璟曰「黃道周永遠充軍﹐家貧子幼﹐還望天恩赦回﹐或量移附近。」上微笑。黃輔景昉復與輔甡同言之﹐延儒曰「皇上無我之心有同天地﹐旣黃道周有學﹐便可徑用﹐何言移戍﹖」上不答﹐復微笑。旣退﹐延儒顧同輩曰「上將用之矣。」甡請以公揭薦﹐延儒曰「不可﹐當聽聖裁耳。」翼日﹐遂奉敕﹐云「黃道周淸操博學﹐見今戍遠子幼﹐朕心不覺憐憫。彼𨿽偏迂﹐經此一番懲創﹐想亦攺悔﹐人才當惜﹐宜作何赦罪酌用﹐先生等密議來奏。」上親書也。延儒等請復道周原官﹐且言「皇上此舉﹐眾美咸備﹐在廟堂旣懸的以招﹐則海內將聞風而起﹐從此皆知學行可貴﹐皆信廉吏足爲﹐皆悉聖明善善從長﹐宥過無大之本意﹐皆感前日磨礪造就﹐因才器使之深心。蓋所關於黃道周一人者小﹐而所裨於作人厲世君徳治象者實大。」從之。壬午﹐召對九卿科道於平臺﹐面諭曰「邇來賊寇愈熾﹐朝政多舛﹐皆繇諸臣結黨壅蔽﹐以後務須省攺。大小文武官但有請對者﹐赴會極門報名﹐次早候對。」退而姜給諫采上疏﹐內有「朋黨之說﹐皆小人欲蔽塞人主耳目﹐故爲此言﹐臣不知陛下所稱壅蔽﹐何所見而云然﹖」上大怒﹐以爲詰責君父。時諸輔入朝﹐聞召錦衣官甚急﹐吳輔甡語周輔延儒曰「此必廷杖姜給諫也﹐豈可坐視給諫血濺闕廷耶﹗」延儒方具稿﹐而廷杖旨已下。熊司副開元﹑姜給諫采旣下獄﹐吏部都諫麟徵因召對﹐先請寬宥采﹐上曰「姜采重處﹐固非無因﹐爾言官﹐以言爲職﹐當言不言﹐敢於欺藐。二十四气之說﹐事同匿名﹐見者尙當焚毀﹐乃屢見章奏﹐何也﹖言官自己不正﹐何能正人﹖」麟徵曰「昔先臣馬文升﹑【景泰辛未﹐鈞州人。】王恕爲吏部時﹐每遇言官彈疏下部擬覆﹐必言某官應去應畱﹐某人言當不當﹐彼時言官亦無敢嘩者。此後邊疆用人﹐言官糾正﹐吏部詳核﹐更得輔臣主持﹐天下事猶可爲也。」又言「開元𨿽出位妄言﹐然封疆事敗壞至此﹐豈得不責備首揆﹖」上亦不罪。上以邊警日深﹐督撫不能驅剿﹐任其焚掠﹐言之出涕。周侍禦燦【崇禎辛未﹐吳江人。】言「戊寅年五案大法﹐皇上先已行之﹐與其嚴之於後﹐不若用之於先﹐請逮治一二最重者﹐震悚人心。」上然之。楊侍禦若橋【崇禎丁丑﹐北通州人。】言「湯若望【西洋人。】深明銃法﹐宜將新造西洋大炮先行點試﹐然後傳其法各邊﹐可以破敵。時劉總憲宗周奏曰「臣聞國之大事﹐以仁義爲本﹐以節制爲師﹐不專恃一火器。近來通不講人才﹐不講兵法﹐任敵所到卽陷﹐豈無火器﹖反爲敵用。若堂堂中國﹐止用若望鑄造小器﹐恃以禦敵﹐豈不貽笑邊方﹖」上勃然變色﹐宗周又言「周燦所奏照五案大法﹐是今日急迫。」又言「往日督撫多以情面得﹐如範志完身任總督﹐縱敵入口﹐又借入援推卸﹐首當議處。仍另敕今日諸臣從頭整頓做起。」上曰「今南下敵兵如何掃蕩﹖從頭整頓應做何事﹖」宗周曰「惟在皇上敕吏兵二部愼選督撫﹐操將練兵﹐但目下只說才望﹐不論操守。」上曰「督撫必才守兼全方可。」宗周奏﹕「須操守爲主。」上曰「大將另是一段才幹﹐非區區一操守便可勝任。」宗周又因傅司農淑訓【萬曆甲辰﹐孝感人。】請宥熊司副開元等﹐言「朝廷待言官﹐可用則用之﹐不則置之﹐皇上急切求言﹐而二臣因言下獄﹐於聖政有傷。乞賜矜原﹐以開諫諍之路。卽如詞臣黃道周﹐言語激烈﹐有朋友不能堪者﹐皇上不但待以不死﹐且復其原官。今二臣戇直不及道周﹐何不幸不蒙法外之宥也﹖」上曰「黃道周特恩﹐不得比例。似此愎拗偏迂﹐候旨處分。」時閣部俱同辭申救﹐而金副院光辰言之尢力﹐遂並議處。光辰復言「宗周爲人淸直﹐在都察院𨿽不動聲色﹐人心亦爲振肅﹐望皇上畱此老臣。」上不允。已﹐退入暖閣﹐遣內官傳旨輔臣﹐有「劉宗周革職﹐刑部擬罪」等語﹐諸輔臣持不發﹐乞面奏﹐唇寂踔劣埃蜃嗔齲恍懟﹦ǖ顱Z援唐太宗優容魏徵故事以請﹐上曰「朕不及太宗才﹐若其閨門徳行﹐朕亦不願學。」徳璟又言「太宗巧於取名。」上曰「如何﹖」徳璟言「人臣敢言﹐用之則名在人主﹐罪之則名在臣下。太宗本不喜魏徵﹐所以曲加優容者﹐欲成其名耳。」周輔延儒等復婉解之﹐上遂舉筆削去「刑部擬罪」四字﹐色稍霽﹐曰「故輔體仁曾言其愎拗偏迂﹐果然。」已﹐諸輔退﹐往謁宗周﹐頗有徳色﹐宗周不致謝﹐惟讓諸輔臣某事錯﹐某事不做﹐娓娓不已。諸輔臣曰「難做。」宗周正色曰「諸公尙說難做﹐更有何人可做﹖」諸輔臣皆。後宗周過寶應﹐喬侍禦可聘往見之﹐語及延儒﹐曰「大錯。」再語及吳輔甡﹐曰「比首輔勝﹐然錯亦不少。」上每發本﹐俱先經覽定﹐分爲首票通票數套﹐其最重大者﹐親封黃絹小匣﹐禦題某日某時送閣。及票擬簽上進﹐亦封原匣內﹐寫某日某時某臣等謹封﹐余則分項入套﹐以文淵閣印鈐送而已。及批紅髮下部科﹐復將親批票簽密封送閣﹐其愼密古未有也。李襄城國楨短小犀利﹐有口才﹐數上書言兵﹐又自請於京營外選練所官舍﹐上甚喜﹐卽令擬敕行之。及商議俸糧增給不貲﹐歲費二十餘萬﹐又請內庫兵仗銃藥甚多﹐乞禦書營額﹐因取敕內「共武」二字以請﹐上爲親書「共武堂」賜之。未幾﹐京營總督恭順侯吳惟英【洪熙時吳克忠裔﹐通遠人。】罷﹐特以國楨代之﹐官舍皆並入京營云。張致雍原系宣大廢弁﹐以用哈攻敵上疏干進﹐已經部中駁議數次﹐蔣輔徳璟亦核其情形﹐附於守邊賞撫內﹐在禦覽備邊冊中﹐未及進呈。是日﹐上密召之面議﹐甚喜。而哈在極西﹐敵在極東﹐實不相及也。卜在宣大﹐𨿽與哈市﹐亦非能用哈者。上旣不召閣臣﹐無從面駁﹐故止以原冊進覽。翼日﹐召對中極殿﹐顧徳璟曰「昨冊東西邊落皎如列眉﹐極好。」崇禎之末﹐有倡議令各王府捐數十萬金助餉﹐俟事寧補還者﹐上諭蔣輔徳璟擬書稿行之。徳璟言「各王府自固藩封﹐捐貲守城﹐自所應爲﹐亦卽是助餉﹐似不必別有助餉之名。且現在各府自守不暇﹐卽助亦不能多也。」乃已。浙粵二鎭諸大弁﹐競營求相持﹐久不推﹐而大璫有爲其弟地者﹐樞部堂司避嫌不舉﹐致蜚語上聞。一日﹐上召職方王郎中永積入徳政殿﹐詰其不推之故﹐永積以外寇交訌﹐邊鎭方急﹐未暇推及內地爲對。上怒﹐鐫其官歸﹐而大力者果得二鎭以去。蔣輔徳璟纂九邊十六鎭原額新額兵馬錢糧﹐名禦覽備邊冊﹐另進明冊一本﹐蒙上面諭﹐令會戶部堂司磨算﹐亦不甚差。只各邊兵馬數目報戶部甚多﹐報兵部甚少﹐戶部止據邊冊給發。又各邊原有屯田鹽引民運本折﹐少者數十萬﹐多者百餘萬﹐自爲支銷﹐並不提起﹐卽歲終一奏報﹐竟不經目也。萬曆戊午以前﹐部發邊餉銀三百萬﹐尙苦其多﹐今日加至二千三百萬﹐尙苦其少﹐而兵馬益不可問。又天津從海運薊遼諸鎭另有本色米豆可三百萬﹐惟倉場督臣及津撫司出入﹐部中不問﹐而米豆半委泥沙。時徳璟語堂司云「必合津運部運及各邊民運與屯鹽通融察算﹐則邊餉恐猶苦多﹐而加派之新餉﹑練餉皆可裁。」因復條爲十款﹐責部中登答﹐然各邊究未通行也。賈侍禦繼春請優待李選侍一揭﹐原不錯﹐乃爲東林所斥﹐悔而求用﹐眞錯矣。翻局後﹐乃予環召﹐一疏攻楊﹑左甚力﹐而又一疏攺正削奪緹騎諸毒政﹐亦非全爲不善者。上卽位﹐以學使者首糾逆樞崔呈秀﹐拜疏更在楊侍禦維垣先﹐其急欲爲善又如此。乃因此局再翻﹐遂廣薦東林諸公數百人﹐以希見容﹐似另一人者﹐故予疏中亦刺及之。大約繼春功名念重﹐忽浙黨﹐忽東林﹐茫無定向。但原其本心﹐亦欲爲善﹐此定論也。楊司馬嗣昌奉命徵流寇﹐連陷親藩﹐有言其服酖死者。上一日召諸閣臣﹐語曰「朕昨夕夢故輔楊嗣昌稽顙庭下﹐曰「臣鞠躬盡瘁﹐死而後已。爲諸臣不公不平﹐連章見詆﹐故歸訴皇上。」朕語之曰「如某疏猶公平否﹖」嗣昌搖首曰「亦未然。」」語畢﹐天顏慘惻。旣而刑部以辟追擬﹐不許。故事﹐經筵有二案﹐一在禦前﹐一在講官前﹐俱有講章。而日講則止一禦案﹐第以經書置案上﹐講官指書口講﹐無講章也。講官韓翰林四維屢次遺忘﹐上謂閣臣曰「日講可照經筵例﹐亦置講章﹐朕有所疑﹐可據以問難﹐而講官亦不至遺忘。」此後遂用講章在禦前﹐講官用牙簽指講云。廖給諫國遴﹑楊給諫枝起每遇考選諸人至﹐必造門先謁﹐或需索不飽﹐則夤夜叩門﹐不曰「某要路嗔汝」﹐卽曰「某言官將糾汝」。聞有囊橐俱罄至貨袍帶以賂者。惠司寇世揚﹐因會推忤旨閒住﹐鄭太宰三俊重其素望﹐故以左副都推﹐非例也。上以詢蔣輔徳璟等﹐皆力贊之﹐遂賜點用。徳璟等皆跪頌聖鑑得人﹐三俊亦喜謝﹐中外欣然。已﹐三俊罷﹐世揚亦久不至﹐命革其職。徳璟與黃輔景昉等具揭救之﹐請免其革。若非末路失身﹐一生眞僞誰復知之﹖熊給諫開元﹑姜給諫采杖後﹐周輔延儒恐煩言日至﹐故密言於上﹐起王輔應熊於家。蓋應熊爲聲气諸公所畏﹐若延儒行﹐則應熊居首﹐藉以護持耳。上以流寇橫行﹐怒中外諸臣無任事者﹐周輔延儒曰「昔諸葛武侯天下奇才﹐猶云「臣鞠躬盡瘁﹐死而後已﹐至於成敗利鈍﹐非臣之明所能逆睹也。」況今人才不及遠甚﹐所以難耳。」上曰「卿知武侯出師表中尙有「漢賊不兩立﹐王業不偏安」二語乎﹖彼欲以偏安之天下滅賊﹐今柰何以全盛之天下縱賊﹖」延儒無以應。葉舊輔向髙每疏揭皆發鈔﹐自溫輔體仁入閣﹐言「密勿之地﹐不宜宣泄。」自後有揭無疏﹐始不復發鈔。至密揭或出手書﹐並不存錄閣簿。卽如會推用人有點有否﹐大約出首輔揭帖居多﹐其它皆然。宋李沆﹑明劉大夏【天順癸未﹐華容人。】皆不肯用揭﹐可法也。陳進士丹衷上疏﹐請調兩廣土司兵平流賊﹐上召對﹐言之娓娓﹐特授禦史﹐命往調。還宮﹐召后妃宴﹐喜動顏色﹐云「朕今日得一奇士﹐不費朝廷斗粟一金﹐而可調兵平賊。」及丹衷至南都﹐有言士兵不可空拳調﹐且卽聽調﹐恐沿途不免驛騷﹐丹衷遂遷延不行﹐及國亡﹐猶滯南都也。磁州一士人女﹐與嫂皆有色﹐賊困其寨﹐指名求之。寨中人議出之以緩禍﹐女婦卽相攜投絕壁下﹐立碎。賊怒﹐攻破寨﹐殺其父而去。闖賊掠三邊﹐繇鄜﹑延上楡林﹐中部知縣朱新﹝走﹞【晉宗﹐別本皆作朱華堞。華堞系楚宗﹐恭王七世孫。時爲宣諭楚﹑豫﹑江北一帶義勇使。ｋ注﹕朱新堞。出《明史。列傳第四諸王》】自知守城不支﹐先令妻妾各自縊死。有一妾尙未配合﹐急遣之去﹐妾垂泣請﹐甘投環。新﹝走﹞亦從容縊死。張國憲﹐宿州人﹐有二女。辛巳賊至﹐二女及兄張國俊妻龔氏泣拜﹐國憲曰「幸各逃生﹐勿我爲念。」各縊﹐賊詢知感嘆﹐不殺人而去。蔣戶部主政臣【桐城靑衿﹐初名姬胤﹐崇禎中舉賢良。】獻議﹐欲攺紙鈔爲銅鈔﹐識者知其重而難運﹐𨿽糜費甚多﹐卒無成。時南北所用錢大如臍﹐手腳卽破﹐未幾國亡。信乎錢運關國運也。予賜環北行﹐遇成樞曹徳於舟中﹐自言恥罹沈給諫迅薦﹐然迅卒死難。及渡江﹐居金沙﹐語人曰「我未渡江時﹐望東林諸君如山嶽﹐及渡江後﹐始悉錢謙益﹑熊明遇等所爲﹐夙昔之意都盡矣。」又曰「輿人之口皆言張捷美﹐而諸公攻之﹐何也﹖惟劉中丞宗周﹑章給諫正宸則所心折者。」山右秦撫軍所式﹐【崇禎辛未﹐三原人。】體幹壯大﹐腰可七八圍﹐每輿人肩行﹐數步則喘。欲其馬上應賊﹐驍捷如飛﹐難矣。旣點復更﹐轉易如流﹐銓部之誤封疆乃爾。周輔延儒﹑吳輔甡同被逮﹐甡陸道星馳﹐延儒言病﹐從水道徐行。識者疑其候王輔應熊抵京﹐爲解免地也。聞上使人微伺﹐見應熊舟行則延儒亦行﹐相去僅里許﹐故應熊至京隨罷﹐而延儒終不免。髙給諫翔漢【寶雞舉人。】旣降闖逆﹐有言其以陜西舉人﹐挾闖逆賄﹐夤緣入兵科﹐爲停抑章奏﹐久通消息者。予初謂言過﹐及讀吳常少麟徵殉節錄云「逆臣髙翔漢已受賊署﹐解說百端﹐公厲辭折之﹐翔漢愧恨去。」又見吳邦策國變錄載﹕「翔漢爲闖逆左都﹐旣自降﹐又說降﹐且越擢乃爾。」挾賄夤緣之言﹐無乃非訛。四川陳巡撫士奇【天啟乙丑﹐鎭海人。】能文﹐先爲提學則專談兵﹐及爲巡撫反談文﹐人以爲兩反。又誤聽訛言﹐謂境內無寇﹐盡撤沿險各兵﹐故諸賊乘隙﹐城邑多陷﹐蜀人深怨之。後解任駐重慶﹐城破﹐爲賊張獻忠淩遲以死﹐亦可傷也。周輔延儒旣奉旨賜死﹐蔣輔徳璟等揭救﹐言「延儒赴召之初﹐一切奉揚聖徳﹐如蠲租起廢解网肆赦諸大政﹐中外欣傳有太平之兆﹐卽我皇上﹐亦曾有功多過寡之諭。但其賦性寬﹐以致門客宵壬乘機假借﹐納交通賄﹐延儒不能盡知﹐卽知亦不能力絕。因而寵賄彰聞﹐疵垢多端﹐天鑑昭然﹐罪安所逭﹖部院以煙戍議上﹐誠當其辜。至視師一出﹐奉命卽刻起行﹐似亦慷慨圖報。其馳驅通義一帶﹐亦不無微勞可憫。乞皇上法外施仁﹐俯從部議。」上曰「覽奏揭﹐朕心則然。但周延儒罪犯太重﹐前面諭已明﹐如濫用匪人﹐遺誤封疆﹐比暱姦險﹐營私納賄﹐及親履行間﹐回朝面詢﹐應將兵情據實陳奏﹐極力挽救﹐庶幾收效桑楡。而乃欺蔽機械﹐較前愈甚。若律以祖宗大法﹐當在何條﹖念系首輔﹐姑從輕處﹐勒令自裁﹐已有旨了。」上召對諸臣﹐言及練兵一事﹐蔣輔徳璟云「臣幼讀會典﹐見髙皇帝教練軍士﹐律以弓弩刀鎗﹐立行賞罰﹐此練軍法﹔凡衛所總小旗捕役﹐並以鎗勝負爲升降﹐凡襲替﹐官舍比試﹐必須騎射嫻習﹐方準頂襲﹐此練將法。所爲聖子神孫百世計﹐至周悉也。豈二百年無一兵﹐至今方設兵﹖亦並無一餉﹐至今方設餉﹖」上悚然起聽。又言「祖制﹐各邊養軍﹐止屯鹽民運三項﹐原無京運銀兩﹐自正統始有數萬﹐至萬曆末亦止三百餘萬﹐名曰遼餉。又有抽餉﹑煉餉﹐並舊餉約計二千餘萬﹐比萬曆末加至五六倍﹐民窮財盡﹐而兵反少於往時﹐不知作何銷耗﹖」又言「今日衛所官軍﹐尢爲急迫﹐文皇帝設京略七十二﹐計軍可四十萬﹐畿內八府軍二十八萬﹐又有中都﹑大寧﹑山東﹑河南班軍十六萬﹐春秋入京操演﹐深得居重馭輕勢。今班軍虛冒包攬﹐不可勝詰。且自來屢朝徵討﹐皆用衛所官軍﹐軍有父母妻子﹐與烏合不同。自嘉靖末始募兵﹐遂置軍不用﹐以致加派日增﹐軍民兩困。惟願憲章二祖﹐修復舊制。」上頷之而已﹐不能行也。上親享太廟﹐拜揖最恭且久。壬午年享廟﹐蔣少宗伯徳璟每遇一揖﹐輒默誦淸廟惟天維淸烈文諸頌﹐又每遇一拜﹐輒默誦祖宗十三廟號﹐尙未起也。周輔延儒絕命詩曰「恩深慚報淺﹐主聖作臣忠。國法冰霜勁﹐皇仁覆載洪。可憐惟赤子﹐宜愼是黃封。替獻今何及﹐畱章達聖聰。」甲申正月元旦三更﹐上率皇太子視朝﹐百官未至﹐惟李輔建泰踉蹌至﹐上不悅﹐遂罷朝﹐識者以爲君臣亂離之兆。是日晝暝﹐自寅至申﹐陰翳始散﹐終無日光﹐人人憂危。段氏﹐懷遠人﹐生員李本妻也。甲申﹐亂兵入懷城﹐段氏避居南安﹐賊迫上馬﹐誓死不從﹐痛罵﹐賊舉刀裂腦﹐立斃刃下﹐尙罵不絕口。湖廣何撫軍騰蛟【天啟辛酉舉人﹐黎平縣人。】諳數學﹐崇禎末﹐與王撫軍揚基﹑【天啟乙丑﹐潛山人。】何內監志孔談時事﹐騰蛟附耳云「賊已入晉燕分度﹐且前星易位﹐帝星照南。」諸人皆欷歔﹐不兩月果驗。癸未﹐舉場左右﹐人鬼混雜﹐薄暮﹐人屏不敢行。一時貿易多得紙錢﹐知者皆投之水﹐有聲則錢﹐無聲則紙﹐皆以此辧之。亦一異也。上虞趙鉞﹐老部胥﹐姦蠹也。因與部諸新胥瓜分不平﹐憤激上密疏﹐盡發積獘﹕一﹑遼鹽原議引價四萬餘兩﹐解部充餉﹐而米不納寧遠﹐銀亦不交戶部﹐計二十餘年﹐誑匿可百萬金。一﹑新增附綱二十九萬引﹐多無歸還﹐及天津派買米豆﹐並帶運追比掛欠米折船價水腳各項﹐盡屬侵漁﹐每年數十萬。一﹑長蘆及淮北鹽價逋負甚多﹐必責按年徵解。一﹑朋扣馬幹爲各鎭道將侵分﹐歲數十餘萬。一﹑各處屯牧加增錢糧﹐並不察催﹐皆被侵隱。一﹑召買獘大﹐宣鎭每年十二萬﹐尢爲姦蠹﹐卽他處可省亦數十萬。一﹑各州縣攤派里甲儲備米豆﹐不可勝計﹐亦宜察核。其疏在癸未年冬十月﹐蔣輔徳璟於召對時力言數次﹐上面允卽發﹐而究未發。或謂諸胥所爲﹐諸胥因各輦金逃散﹐至甲申年正月始發此疏﹐然無及矣。上於癸未年九月發帑金四十萬買米﹐是時若折米給軍﹐每擔八錢﹐上下兩便。且倉米可省支放﹐所積自多﹐其與召買民間轉輸出納之費﹐利害易見。倪司徒元璐旣面奏﹐蔣輔徳璟亦力贊之﹐退復具揭。而京商豪家專以囤米召買爲利﹐竟不能行也。戶部不得已﹐以一金買一擔﹐價髙﹐米惡甚﹐金粟俱空﹐付之太息。上以秦寇日熾﹐命白廣恩充總兵官﹐掛蕩寇將軍印﹐撥與秦兵三萬﹐一應剿撫﹐聽便宜行事。蔣輔徳璟等以廣恩系降丁﹐且先聞召不赴﹐恐跋扈難專任﹐欲仿先朝用王驥﹑蔣貴例﹐以知兵大臣與廣恩共事。上恐其掣肘﹐止欲設監軍一員﹐爲調劑文武﹐督催錢糧。徳璟終以爲疑﹐仍請擇一豫楚總督調度之﹐但不必並在行間﹐以總兵前驅﹐以督臣後勁。又闖賊秦人﹐恐秦兵以鄕情輒有呼應﹐應聽廣恩設法選補﹐與豫楚寨丁兼用﹐皆從之。後廣恩卒降闖。上因闖賊入關中﹐百姓多從賊﹐嘆息久之﹐因言「前曾面諭該督﹐善用好將好有司﹐有好將﹐自然兵有紀律﹐不敢擾民﹔有好有司﹐自然撫綏百姓﹐百姓視之如父母﹐誰肯從賊﹖這固結人心﹐還是剿賊前一事。」蔣輔徳璟言「愛惜人才﹐正固結人心處。」魏輔藻徳亦言「邊臣任事少﹐畏事多﹐固是時勢艱難﹐人多掣肘﹐亦因功令太嚴﹐恩威莫測﹐恐一干聖怒﹐則無功有罪﹐是以畏首畏尾﹐俱不敢做。卽舉用一人﹐亦恐有受人營求爲人復官之嫌﹐所以蓄縮耳。」上曰「朕正欲人實心做事﹐豈眞有此﹖」藻徳又言「刑部罪累諸臣﹐亦未嘗無人。」上命諸輔臣舉姓名以聞。次日﹐禦批到閣﹐云「昨面議愛惜人才一事﹐朕再四思維﹐只因嚴毖封疆﹐警振人心﹐原非得已。祖宗之封疆﹐祖宗培養之人才﹐祖宗垂憲萬世之法律﹐必如何三者並行無礙﹐旣無廢法﹐亦無廢事﹐諸輔臣分別以聞。」於是先釋郝侍禦及許定國二人﹐命從秦督剿賊。久之﹐始釋熊司副開元﹑姜給諫采﹑方給諫士亮﹑蔣侍禦拱宸﹑尹樞曹民興【崇禎戊辰﹐嘉魚人。】等於獄。楊司馬嗣昌欲用洪司馬承疇爲總督﹐盡畱秦兵入援者宿薊遼﹐秦督孫傳庭具揭力爭﹐言「是兵必不可畱﹐畱則寇勢漸張﹐究無益於邊﹐是代寇除兵也。且兵之妻孥蓄積皆在秦﹐久畱於邊﹐非嘩則逃﹐將不爲吾用而爲賊用﹐是又驅兵從賊也。」嗣昌不能用。秦督孫傳庭練兵長安﹐馬兵五六萬﹐秦紳苦之﹐倡議於朝﹐謂宜速出。傳庭以八月出潼關﹐旗甲甚盛﹐銳意滅賊。遂屢敗其兵﹐賊有議降者﹐獨賊首李自成曰「吾屠王焚陵﹐罪惡滔天﹐姑支數月﹐決一戰﹐不勝﹐則殺我以降。」時師露宿﹐與賊持﹐淫雨大降﹐七日夕弗止﹐糧糗三日不至﹐馬足陷泥淖中幾尺﹐將士皆無人色。雨稍霽﹐餉車稍稍至﹐又爲賊劫。傳庭無可柰何﹐退師河畔就糧。時總兵白廣恩本降賊﹐與髙傑素不相能﹐傳庭不盡知也。兵旣動﹐賊選驍渠數千人犯之﹐傑兵且戰且走﹐望廣恩爲援﹐而廣恩已兼程退汝州﹐傑兵大潰﹐廣恩兵聞之﹐亦大潰。傳庭馳至關﹐賊亦大至﹐傳庭收潰兵陣城外﹐自登陴督守禦。時廣恩妻孥在關內﹐聞城外兵敗﹐率其阿保妻孥﹐奪門出﹐潼關遂陷。傳庭揮刀躍馬入賊陣﹐遂遇害﹐喬監軍元柱亦伏劍死。自是關以西無堅城﹐而西安遂陷﹐傳庭妻馮氏率三妾二女皆赴井死。闖賊已入關﹐推秦督﹐無敢行者﹐上曰「往者罪廢諸臣﹐廷臣多以知兵舉之﹐破格起用﹐何故推督撫又云無人﹖」吏部不得已﹐以起廢余撫軍應桂【萬曆己未﹐都昌人。】推﹐然非其才也。點用後﹐上召對應桂﹐問以方案﹐應桂惟言難﹐以無糧無將無兵爲言。上命戶兵二部速議撥與﹐又召監軍霍侍禦達﹐【崇禎辛未﹐長安人。】命速行料理。達奏﹕「如有兵有餉﹐臣不惜一死報國﹐若無兵無餉﹐空死無濟。」因伏地慟哭。已﹐二人行至陜西﹐彷徨河幹﹐竟不能進。癸未﹐進士選館﹐百計鉆營﹐正卷副捲以銀數之多寡爲低昂﹐遂至互相刷揭。上聞之﹐謂內臣曰「新進士選館﹐將城內金子換盡矣。」命下日﹐止取正卷副捲與未考者一體候選﹐不得優。往時﹐臺省猶以彈射政府爲名髙﹐及崇禎末﹐候考諸知推謁政府皆稱門下士﹐或政府止之﹐已俯伏而拜﹐連呼老師不絕矣。士气卑壞至此﹐亦亡國之兆。此吳輔甡向予言者。賊破陜西﹐都中震驚﹐吏部猶開賄賂。上聞之﹐設髙皇帝牌位於朝﹐令各官抽簽﹐時地方多殘破﹐有規避不出者﹐前一人代後一人抽簽﹐領憑馳報﹐刻期到任。王總督永吉【天啟乙丑﹐髙郵人。】聞闖賊入秦﹐知必渡河﹐甲申二月二日﹐疏請撤寧遠兵守關﹐謂﹕「不獨寧遠軍民欲入關內以圖存﹐卽山海軍民﹐亦欲借寧遠兵力以自助。請敕鎭臣三桂料理。」陳輔演不敢決﹐批撫鎭奏明定奪。已﹐撫鎭奏皆合﹐卒格不行。京師聞宣﹑云旣陷﹐諸臣皆以京兵不足恃﹐非薊督王永吉﹑寧遠吳三桂﹑密雲唐通合力一戰不可﹐上然之。陳輔演以爲不可﹐揭云「一寸山河一寸金﹐錦州告急﹐寧兵萬不可調。」上命召諸臣赴閣會議﹐有主不可調者﹐有持兩可者﹐有主遷南京者。獨朱成國純臣﹑倪宮詹元璐﹑金少司寇之俊﹑【萬曆己未﹐吳江人。】孫都諫承澤以爲當調﹐而吳都諫麟徵爭之尢力﹐謂事當從實﹐其言云「寧遠當徙與否﹐該撫鎭當與皇上密議之﹐而輔樞二臣當與皇上密決之﹐委之盈廷﹐誰執其咎﹖然臣請任其咎矣。嗟乎﹐自有封疆之難﹐死法死敵者比比﹐而朝廷曾不之惜﹐則夫裹革沙場﹐橫屍西市者﹐皆賫志而未瞑目者也。寧遠一鎭一撫﹐皆當今人傑﹐臣再三思﹐不覺汗淚俱下。」又因閣部議久不決﹐極言「關外九城勢必棄﹐棄則關門益薄﹐無與守者。棄地不可﹐棄地兼棄人不可﹐棄人失天下將士心﹐是失天下﹐愈不可。吳三桂勇將﹐宜拔用﹐無委之敵人。今寇旦夕發秦晉﹐若使來扞京師﹐一舉兩得。今日之事﹐當揆緩急﹐無論是非也。」趣六垣署名﹐竟互諉不決﹐乃獨署之。疏畱中﹐又補牘云「邊臣不可令有懼心﹐不可令有死心。臣讀吳三桂疏﹐言切情危﹐若有格格不忍言之意﹐臣知其有懼心。始以裹革自任﹐終爲父弟乞恩﹐臣知其有死心。今寇勢方張﹐不使徙近捍禦京師﹐則何恃乎﹖」陳輔演﹑魏輔藻徳皆與是議左﹐方輔嶽貢移書南司馬﹐深咎之﹐麟徵不顧也。已﹐上發閣﹐演又具揭﹐以爲外之督輔亦當僉同﹐乃請聖諭差官前去﹐及取回【「回」字依抄本甲補。】奏﹐皆以撤寧援京爲便﹐始得旨去。永吉聞命﹐與三桂以三月初出關﹐徙寧遠五十萬兵﹐日行數十里﹐十六日入關﹐二十日抵丰潤﹐而京師已陷。張司馬國維【萬曆辛丑﹐吳縣人。】坐邊疆失事下獄﹐吏垣吳都諫麟徵率同官理之﹐得釋。因請赴江南﹐辜榷貨財﹐應軍實急需。六垣皆往餞﹐獨麟徵舉觴屬之曰「今四方空虛﹐流亡嘯聚﹐方深咎催科﹐吾聞撫字之良吏﹐不聞催科之司馬。」國維有慚色。甲申三月十六日﹐上禦東左掖門﹐召考選官三十二人﹐鱗次面對﹐以安人心﹑戢狡謀﹑用兵足餉爲問﹐每一人答訖﹐禦筆親注圈點﹐自斟水磨硯。席上置茶一壺﹐不時取飲。退食後﹐又復進座﹐自卯至亥方罷。卽寇陷昌平日也。十七日﹐內璫猶差人索考選官賞銀﹐每名十兩。十八日﹐李冢宰遇知【萬曆庚戌﹐洋縣人。】升官﹐張司馬縉彥拜客如故。未時﹐寇陷彰義門﹐十九日巳時﹐陷順城門﹐遂進【抄本甲「進」字校攺爲「迫」字。】皇城﹐上與後俱自縊﹐考選官皆降。越數日入朝﹐過東左掖門﹐尙有指而太息者曰「此前日禦試處也。」賊陷平陽﹐上召閣部九卿科道等官曰「朕非亡國之君﹐事事乃亡國之象﹐祖宗櫛風沐雨之天下﹐一朝失之﹐將何面目見於地下﹖朕願督師﹐以決一戰﹐卽身死沙場﹐亦所不顧。但死不瞑目。」遂痛哭。陳輔演請代﹐上曰「南人不可。」次輔魏藻徳﹑蔣徳璟﹑邱愉﹑【天啟乙丑﹐宜城人。】範景文﹑方嶽貢俱請代﹐皆不允。至李建泰【天啟乙丑﹐曲沃人。】請代﹐上曰「卿以西人平西地﹐朕願也。」長安街上有一換錢小民﹐失記姓名﹐聞上需餉﹐囊中積銀三百兩﹐伏闕助公。上嘉其意﹐拜官錦衣衛百戶﹐謝曰「賊信急矣﹐畱財無用﹐且此身恐未必保﹐何有於官﹖小民愚蠢﹐亦不知做官也。」固辭不受職。上擬彰義門外爲李輔建泰郊餞﹐建泰固辭﹕「此國朝未有之禮。」乃下禮部議﹐於正陽門樓上設五十餘席﹐卜吉卯時駕出﹐文武官員分侍兩班﹐建泰行五拜三叩頭禮﹐上取酒三杯奉建泰飲﹐曰「卿卽朕﹐朕卽卿﹐朕與卿無兩身﹐凡事以便宜行﹐先發後聞。」建泰簪金花二枝﹐披宮錦一端﹐謝恩畢﹐從彰義門出。監軍乃兵部淩主政﹝馬冏﹞【崇禎癸未﹐歙縣人。】也﹐建泰所薦。是日天霽風和﹐咸幸此行馘賊。及行至大名府﹐馬部兵因糧餉不給﹐散去若干。建泰三日止得麥飯一餐。﹝馬冏﹞腹饑墜馬﹐稽遲中道。上又詔促之﹐建泰畏賊不進。前召對後﹐出西長安門外﹐轎摃忽折﹐竟敗。上親餞李輔建泰於正陽門樓﹐賜酒三杯﹐卽以杯賜之。旣又以兵事鄭重﹐復自撰文一通﹐親灑龍箋用寶﹐於正陽門上親手賜之。其敕云「朕仰承天命﹐繼祖宏圖﹐自戊辰至今甲申﹐十有七年﹐未能修徳尊賢﹐化行海宇﹐以致兵災連歲﹐民罹水火﹐皆朕之罪。至流寇本我赤子﹐盜弄干戈﹐流毒直省﹐朝廷不得已用兵剿除﹐本爲安民。今卿代朕親徵﹐鼓勵忠勇﹐表揚節義﹐獎勸廉能﹐選拔雄傑。其驕怯逗玩之將﹐貪酷倡逃之吏﹐妖言惑眾之人﹐缺誤軍糈之輩﹐情眞罪當﹐卽以尙方從事。行間一切調度賞罰﹐俱不中制。卿宜臨事而懼﹐好謀而成﹐剿則眞剿﹐殲渠宥脇﹐一人弗得妄殺﹐撫則眞撫﹐投戈散遣﹐萬民從此安生。以卿忠猷壯略﹐品望宿隆﹐辦此裕如﹐特玆簡任。告廟授節﹐正陽親餞﹐願卿早蕩妖氛﹐旋師奏凱﹐侯封進爵﹐鼎彜銘功。有功內外文武各官﹐從優賚。朕仍親迎慶賞﹐共享太平。預將代朕親徵安民靖亂至意行示諭﹐咸使聞知﹐特諭。」蔣民曹臣以桐城一靑衿言生財﹐得授是官﹐首言鈔法可行﹐且言「歲造三千萬貫﹐一貫值一金﹐歲可得金三千萬兩。」王少司農鰲永【天啟乙丑﹐徳州人。】亦以爲必可行﹐且言「初年造三千萬貫﹐可代加派二千餘萬﹐此後歲造五千萬貫﹐可得五千萬金。所入旣多﹐將金與土同價。」其言甚美﹐然實不可行。上特設內寶鈔局晝夜造﹐募商發賣﹐而一貫擬鬻一金﹐無一人應者。鰲永請每貫蠲三分﹐止鬻九錢七分﹐京商騷然欲去。蔣輔徳璟言「民誰肯以一金買一張紙﹖」上曰「洪武時如何行得﹖」徳璟曰「髙皇帝似亦以神道設教﹐當時只賞賜及折俸月鈔﹐其餘兵餉亦未用也。」且言「民窮已極﹐宜安靜以悅之。」上不聽。及內寶鈔局言造鈔宜用桑穰二百萬斤﹐舊例采取北直﹑山東﹑河南﹑浙江諸處﹐分遣各璫催督。又五城禦史言「鈔匠除現在五百人外﹐尙欠二千五百人﹐議於畿內八府州縣多方勾解。」徳璟皆擬旨不允﹐上命攺票﹐賴徳璟極言其獘﹐謂﹕「所募二千五百名﹐月加費米千石﹐銀九千九百五十兩﹐得不償失。且北直﹑山東﹑河南新經變亂﹐無桑安有穰﹖至浙江杭﹑嘉﹑湖三府﹐𨿽宜桑﹐若責以二百萬斤﹐卽盡括亦不足。」揭入畱中﹐後竟得免。光給諫時亨疏言練餉殃民﹐追究倡議之人﹐蔣輔徳璟擬旨﹐有「向前聚斂小人﹐倡爲練餉搜括﹐致民窮禍結﹐誤國良深」等語﹐上不悅﹐因召對面詰曰「這票內聚斂小人爲誰﹖」徳璟不敢直斥楊嗣昌﹐但以舊李司農待問【萬曆甲辰﹐南海人。】對﹐而於科臣則云失記。上曰「朕非聚斂﹐止欲練兵。」徳璟曰「上豈肯聚斂﹖因旣有舊餉五百萬﹐新餉九百餘萬﹐復增練餉七百三十萬﹐當時部科實難辭責。且所練兵馬安在﹖薊督抽練兵四萬五千﹐今止二萬二千﹐保督抽練三萬﹐今止二千五百﹐保鎭抽練一萬﹐今止二三百。若山永兵七萬八千﹐薊密兵十萬﹐昌平兵四萬﹐宣大山西兵﹑陜西三邊兵各二十餘萬﹐一經抽練﹐將原額兵馬俱不問﹐並所抽亦未練﹐徒增七百三十萬之餉耳﹐民安得不困﹖」上又言「今已並三餉爲一﹐何必多言﹖」徳璟言「戶部𨿽並三餉爲一﹐然外州縣追比只是三餉。」上震怒﹐責以朋比﹐徳璟力辧﹐諸輔臣復爲申救﹐而倪司農元璐以鈔餉系本部職掌﹐自引咎﹐上始稍解。徳璟退﹐又言「臣因近日邊臣每言兵馬﹐皆止以抽練之說﹐或數千﹐或數百﹐抵塞明旨。而全鎭新舊餉兵馬數萬﹐槪不言及﹐是因有練餉而兵馬反少也。又近日省直各官﹐每借練餉名色﹐追比如火﹐致百姓困苦﹐遇賊輒迎﹐甚至未見賊先迎。𨿽三餉並急﹐不止練餉﹐而練餉尢甚﹐蓋至外無兵內無民﹐且並餉亦不能完﹐故追咎於議練餉之人。冒昧愚戇﹐罪當萬死。」因引罪出直﹐上𨿽慰畱之﹐竟以此去。未幾﹐練餉亦議裁。蔣輔徳璟以北直﹑河南﹑山東召買米豆九十餘萬﹐計民間當費數百萬金﹐爲害甚多﹐於召對時力言之。上命擬諭罷之﹐徳璟復言「祖制﹐各邊除屯鹽民運本色外﹐原無戶部舊餉折色﹐今旣有舊餉﹐復增新餉練餉﹐括盡民間金錢﹐已不堪命。近復以給關寧遵密四鎭﹐而於北直﹑山東﹑河南召買米豆百萬﹐拘攝富戶﹐充召買之役﹐又復勒運至天津交納。一切車輛驢騾及衙役使用勒索之費﹐賠累困苦﹐未易縷指。聞賊中鼓惑愚民﹐皆指加派﹐而加派之害﹐莫甚召買。伏祈卽賜裁行。」此疏於二月上﹐畱中。旣告歸﹐三月上自艸罪己詔書蠲免﹐然已晚矣。蓋各邊將士視米豆如泥沙﹐止欲金錢而已。在內召買之苦如此﹐而在外輕賤米豆又如彼﹐何苦括內地之膏血﹐以塡塞上之泥沙乎﹗蔣輔徳璟旣予去﹐孫都諫承澤﹑汪都諫惟效【崇禎辛未。】皆上疏畱之﹐承澤言尢峻﹐有「乞罷臣官而畱徳璟﹐如用之不效﹐請伏妄言之誅」等語。魏輔藻徳不得已﹐亦上言「徳璟貫串古今﹐博綜典故﹐爲皇上左右所不可一日少之文獻。」然已先傳稱首揆矣。上禦批密封下閣﹐有「大臣進退原不敢輕」之語。徳璟初因山西新陷﹐未敢輒去﹐又以在廷連章見畱避嫌﹐卽具疏辭朝行﹐故不及闖禍。舊例﹐國子監分獻用翰林修撰編簡爲之﹐未有用王府簡討者。張簡討之奇﹑【崇禎庚辰﹐新城人。】劉簡討世芳【崇禎庚辰﹐膚施人。】因侍定王講讀﹐掛翰林一銜﹐從不與翰林事。是秋﹐遣魏輔藻徳行禮﹐藻徳以庚辰進士﹐三年入閣﹐諸編簡皆前輩﹐不便使分獻隨行﹐故用之奇﹑世芳﹐皆庚辰同年也﹐然亦變體。上以闖逆漸逼﹐命羣臣會議﹐以二月二十二日繳﹐以次日召對。時上手李總憲邦華【萬曆甲辰﹐吉水人。】密奏﹐內云輔臣知而不敢言﹐上指問何事﹐陳輔演以項少詹煜議單爲言﹐上卽簡閱﹐默然。蔣輔徳璟又奏﹐一時廷議俱言東宮宜南往監國﹐上不應﹐而光給諫時亨參李翰林明睿南遷爲邪說。上不悅﹐卽召入﹐面詰曰「邪說皆同﹐乃止參李明睿﹐何也﹖明系朋黨﹐姑且不究。」遂無敢言者。有人運佛九座進武當山﹐來京掛號﹐其佛髙六七尺﹐下有車輪。正陽門外布列三座﹐觀者沸市。後因事泄﹐始知藏匿於佛腹中﹐欲安置九門﹐爲賊內應﹐下錦衣衛刑部勘問﹐伏誅。城未破之前十餘日﹐颶風大作﹐自辰至夕未止﹐拔去關神廟前旗桿琉璃廠大樹。三月十三日﹐聞賊躪居庸關﹐京師九門俱閉。十七日午時﹐賊攻城﹐彼此銃俱發﹐如萬雷轟烈。十八日﹐攻益急﹐銃聲益怒﹐城外火光四起。上同二人登煤山頂望﹐逾時回幹淸宮。日就晡﹐上魚服出宮門﹐兩出兩返﹐乃命酒﹐召後﹑貴人﹑良娣以下﹐按掖庭籍屬﹐被寵禦者皆至﹐慷慨極酣﹐漏未下三刻﹐禦所佩劍﹐曰「事至此﹐可以死矣。」泣數行下。於是皇后先投繯﹐其餘咸引決﹐稍顧望﹐輒手劍刃之。時長平公主被劍斷右臂﹐僕地未死。又喚內官王承恩覓靴﹐帶同內官數十人﹐遶城奪門不得﹐歸﹐遂同承恩對縊煤山古樹下﹐袁妃同宮人小內官紛紛奔出。十九日﹐內官遂開門迎賊。闖賊抵彰義門﹐其軍師宋矮子【名獻策﹐河南人。】初云此行觀兵城下﹐卜五年始可破城﹐城樓上忽墜一天啟大錢﹐宋矮子喜曰「此一當五用也﹐破京師兆﹐可急攻。」放一大炮﹐而城角遂倒。常熟歸進士啟先【崇禎癸未。】聞闖賊入都﹐驚懼急走﹐詢同裏陳司空必謙﹐【萬曆癸丑﹐常熟人。】必謙從容櫛沐出﹐聞之﹐大笑曰「若癡書生耳﹐城守皆敝衙門事﹐豈有賊入我不知者。」已﹐傳者疊至﹐方失色散。顧給諫竤是夕尙宿科﹐初聞﹐亦奔詢魏輔藻徳﹐藻徳亦以爲必無。一時聾聵若此。闖賊將逼京師﹐眾號百萬﹐上數以兵餉爲憂﹐敕百官捐助。一時大臣﹐或請身督四方輸貢﹐或請預徵下貸殷戶﹐或開賣冗官﹐假民間帶綬﹐百官欲請誥敕傳世者入銀若干﹐搜削﹝廠﹞法﹐地壖勒價﹐莫不議及。及賊至﹐則餉直逋懸已及半載﹐禁勘戈矛朽蝕未試﹐一聞賊鼓噪﹐相視股戰。姦人伏匿﹐暗助驚噪﹐兒童數月或爲秦聲﹐訛謠滿城﹐意在迎賊。於是人情擾惑﹐莫有固志。闖賊圍城﹐上下倉皇失措﹐火攻備禦多不習﹐賊發炮擊﹐聲撼地﹐日夜無間﹐緣城廨捨多圮。城頭髮「萬人敵」﹐未及投下﹐火驟然﹐灼爛十餘人。時士卒五月匱餉﹐不用命。城頭宦寺鮮衣怒馬﹐徜徉不驚﹐髙擎靑蓋﹐馳走雜撓守卒﹐欲擅啟閉﹐凡坐門諸臣﹐多不得登城望敵。惟吳太常麟徵奪路上﹐見勢不可支﹐往見魏輔藻徳﹐藻徳方出朝﹐猶引麟徵手曰「朝廷大福气﹐自無他虞。旦夕兵餉且集﹐公何太匆匆﹖」麟徵太息而已。闖賊入都﹐指長安門三字﹐祝曰「若射中中間字﹐當有天下。」竟不獲中。三月十九日辰刻﹐賊已破城﹐尙有謝恩入朝者﹐而宮人四出矣。坤寧宮後爲欽安殿﹐有樂志齋﹑淸望門﹑曲流館﹑四神祠﹐東去則瓊華左門﹐西去則瓊華右門﹐出卽長街也。是日宮人從後宮出甚多。十九日辰時﹐闖賊自齊化﹑東便二門入﹐擄掠甚酷。時傳寧鎭三桂兵已至城外﹐上以十八夜三更奪門南奔﹐賊懸萬金購上。二十一日﹐聞賊已獲上尸於煤山﹐命人背負東華門外朱國公門首﹐用柳木棺盛破蘆席下﹐蓬頭短衣﹐一足穿襪﹐一足跣。聞遺詔在胸﹐云「朕已喪天下﹐不敢下見先人﹐亦不敢終於正寢。」又嚙指血書臂曰「朕誤聽文官言﹐致失天下﹐任賊碎裂朕屍﹐但弗傷我百姓。」是日晚﹐百官出﹐始言太監王徳化數十人擁打張司馬縉彥﹐責其開門迎賊。時臣民共萬人﹐俱痛哭﹐求葬以帝禮﹐祭以王禮﹐聖母葬以後禮﹐祭以妃禮。亦有哭言求封太子大國者﹐亦有求京城百官萬姓帶孝哭臨三日者。二十二日至二十五六日﹐則滿街徧捉士大夫﹐拘系路人矣。二十七日﹐賊牛金星點名會極門﹐百官皆降伏﹐賊據坐殿上受之﹐責以負國﹐用者從東華門出﹐送吏政府收用﹐列名部門外﹐髙冠鮮服﹐洋洋長安道上。不用者從西華門出﹐賊露刃排馬﹐五人一隊﹐押系劉李二賊私寓﹐各責數萬金﹐駢首搒掠﹐哀聲震地﹐刑死者不可勝計。或輸金未足﹐則人以二健士撠之﹐皆赤身出﹐行乞市肆﹐人不忍見。四月初九日﹐爲劉賊系者俱釋﹐李賊系者仍不釋。十二日﹐吳寧鎭三桂有示﹐大張四門﹐說義兵不日入城﹐凡我臣民﹐但戴孝者俱不必驚。十二夜﹐傳賊殺官三十二員﹐故輔陳演爲首﹐餘皆勛戚。十三早﹐闖賊絨帽布箭衣﹐挾太子二王﹐皆玄色布衣﹐行馬前﹐盡撤賊東行﹐皆哭不願去﹐殺之不能止。各城門止余老弱數人把守﹐道路淸曠矣。申冏丞佳胤【崇禎辛未。】旣投井死﹐林侍禦蘭友【崇禎辛未﹐仙遊人。】時謫冷署﹐素相友善﹐未就殮﹐家人方遶哭﹐一人毘盧錫杖﹐排闥入﹐愕視之﹐乃蘭友也﹐拊膺號曰「公死矣﹐我知公必死﹐公視我豈貪生保妻子者﹖老父在堂﹐圖一相見﹐當亦攜手地下耳。」登堂請見太夫人﹐曰「母勿戚﹐富貴子易得﹐忠臣子難得也。」顧佳胤子煜曰「設位乎﹖」曰「未也。」索筆大書「明捐軀殉國忠臣申公之靈。」復書柩云「死爲藎臣﹐不負君恩於地下﹔生圖見父﹐卽就鼎鑊而心安。」擲筆大慟﹐謂煜曰「善自愛﹐從此永訣。」抆淚去。又徐起鳳者﹐以傭書從佳胤凡十年﹐佳胤殉節後﹐僮僕或散去﹐起鳳﹖號柩次﹐不少離。賊從關東潰回﹐欲肆焚戮﹐佳胤子煜掖太夫人奪門出﹐僮僕皆從﹐獨起鳳請畱﹐曰「俱去﹐櫬誰與守﹖」已﹐賊果焚民居﹐將及寓﹐起鳳泣曰「吾主以忠死﹐願勿焚。」賊怒鞭之﹐起鳳叩請愈哀﹐賊爲感動﹐卒不焚。及北兵至﹐逐居民外徙﹐令下三日﹐室中所有縱掠不禁。起鳳懼﹐徧求里人在京者﹐得鐫工朱攀桂等二十餘人﹐舁櫬出﹐寄天寧寺﹐故得全。予過長安書肆﹐見皇明泳化編一部﹐命買歸﹐書客故髙其價﹐予曰「緩之。」及旋騎再訪﹐則云賣去﹐問之﹐乃鞏駙馬永固也。因心識之曰「帝婿皆豪華自喜﹐渠知讀書耶﹖」後死闖賊難﹐方知觀人必於其微。項翰林煜以乙丑入館﹐正魏璫方熾時﹐頗爲江南淸議所擯。鄭同袍元勛﹐揚州人﹐與同籍﹐最密。時文翰林震孟﹑姚翰林希孟過揚﹐皆先達元勛﹐爲煜置酒﹐勸其厚自結納﹐始聲气自標矣。及降闖﹐本色畢露﹐南京破後﹐煜過徐詞林汧門﹐語其僕曰「爾主責吾不死﹐今死未﹖」然汧卒死之。煜行至慈溪﹐邑人聞其先從逆﹐納之竹籠﹐投河死。予裏居日﹐聞闖賊入宮後﹐搜獲累朝內帑﹐得金銀數百萬。後京師人賈汝壽爲上虞令﹐過予一同年﹐因言闖賊入宮時﹐悵然曰「貴爲天子﹐所蓄不過二十萬﹐何以不亡﹖」渠得之耳聞﹐乃知前言誣也。一云﹐此二十萬乃指戶部所儲而言﹐非內庫。闖賊李自成陷京師﹐誓滅東方方僭號﹐傳吳帥三桂已上表請降﹐止因闖黨權將軍劉宗敏聞三桂所娶妓陳沅【「沅」抄本甲作「元」。下同。】色艾﹐陳沅者﹐田皇親弘遇遊南京所攜歸名妓也﹐田還北京病死﹐三桂使人持千金取沅去。至是﹐劉宗敏系三桂父襄﹐索沅不得﹐拷掠甚酷。三桂聞之﹐忿而中攺﹐遂募兵七千﹐據山海關敵自成。自成殺襄家屬﹐執襄東行。四月十九日﹐攻山海關城﹐圍之﹐又從關西一片石出口﹐東突外城﹐薄關門。三桂先已約北兵﹐至是趨之﹐駐兵嶺上﹐髙張旗鼓以待。三桂突圍出外城﹐馳入北兵壁中﹐薙發稱臣。三桂爲先鋒﹐九王居後隊﹐其兄弟號八王﹑十王各統萬騎﹐一從西水關入﹐一從東水關入。於是三桂復入關﹐盡撫其民﹐開關門迎敵。自成猶不知是北兵也﹐見之驚阻﹐北兵望塵起﹐乘勢攻之﹐自成大敗﹐立梟襄首﹐懸之旗而返。北兵逆擊之﹐闖復大敗﹐奔還﹐棄京師而奔。時劉少司馬余佑以京師無主﹐攝事三日﹐忽聞三桂奉太子至﹐咸歡迎﹐及北兵入﹐乃知非也。出榜云「昔在我國﹐時欲與明朝和好﹐永享太平。屢致書不答﹐致深入者四﹐惟事屬旣往﹐不必論。今雪爾朝君父之仇﹐破釜沈舟﹐一賊不滅﹐誓不返轍。所過州縣﹐若削髮納款﹐卽與爵祿﹐世守富貴﹐抗違者﹐盡行屠滅。」且令兵皆屯城上﹐無下掠﹐民遂定。質愼庫圖書百萬卷﹐皆宣和所藏﹐爲金自汴梁運入燕者﹐歷元及國初無恙。徐達下大都時封記宛然﹐至國破﹐皆失散不存﹐聞者惋嘆。金駕部鉉【崇禎戊辰﹐武進人。】於壬午七月晦日讀邵子﹐記其後曰「甲申之春﹐定我進退﹐進𨿽遇時﹐外而弗內﹐退若苦衷﹐遠而弗滯﹐外止三時﹐遠不卒歲﹐優哉遊哉﹐庶沒吾世。」及甲申死闖難﹐人始見之。又鉉初以駕部巡視皇城﹐每過禦河﹐輒流連不能去﹐歸語其弟曰「吾一見禦河﹐若依戀不能捨﹐何也﹖」竟投禦河死。鉉之死﹐妾王氏與弟錝俱隨母章氏入井。南渡後﹐但贈章恭人﹐然不知王氏與錝之死也。內監呂胖子﹐忘其名﹐闖賊陷京城﹐金駕部鉉投禦河死﹐胖子見而嘆曰「公曾疏糾我輩﹐不比於人﹐吾初亦怨之﹐然公能死﹐吾獨不能死乎﹖公生欲遠我輩﹐我今以義近之﹐必不拒我地下也。」遂從死。已﹐二屍並浮﹐爲一內監收掩。及北兵入﹐鉉諸弟往覓其屍﹐惟亂骨二叢耳﹐遂並葬禦河側。崇禎十三年﹐閩有平和縣生員金惟鎭﹐忽得心疾﹐盡薙其發﹐大言曰「此世界不屬大明矣。」或問屬誰﹐乃書三字於壁間曰「大淸國」。因言城內猶可﹐城外不忍言﹐又指其族人曾慶曰「有無限兵馬。」及北兵至﹐慶果起兵﹐從者甚眾﹐已﹐敗死城外﹐如所言。至「大淸國」後復書「大安國」三字﹐則不知何解也。嚴州錢太守廣居嘗爲予言﹐其同籍任邱人邊大綬﹐曾令米脂﹐乃闖賊故里也。自成叛後﹐邊令發其三世祖塋﹐剖棺視之﹐一棺骨生綠毛﹐長二寸﹐一棺骨色如玉﹐一棺骨生靑毛﹐長三寸。已﹐見一大蛇從壙內出﹐射之﹐傷一目走。後自成果以中箭傷其一目﹐亦異事也。癸未﹐上將祭廟﹐鹵簿已設﹐忽見黑气自空而墜﹐如有婦人衣白者疾飛入宮﹐軍人皆見之。及仲夏大雨﹐沾衣如血﹐雷霆通夕不止。次日﹐見太廟神主或橫或倒﹐諸銅器爲電火所擊﹐皆融而成灰。又有人見太廟中鬼皆嘯呼而出。闖賊入京﹐命諸臣俱於二十一日廷見﹐是日百官畢集﹐一象獨仰視大內﹐淚如泉注。四驛館復有回回使者六人﹐亦俱入﹐不拜。賊怒﹐欲置重辟﹐使者曰「吾君知大明天子﹐不知易姓﹐若歸告吾君﹐以貢獻來朝﹐則舞蹈何辭﹖今無君命﹐故不敢。」終莫能屈。闖賊入宮後﹐出長平公主屍﹐碧血委頓無生理﹐然按之體微溫。嘉定伯周奎舁歸﹐灌米汁﹐遂蘇﹐自是育奎家。後北兵入燕﹐以主適周世顯﹐卽崇禎時所選將以降主者也。主喜詩文﹐善鍼紝﹐右頰三劍痕卽上所擊。禦臧獲陽笑語﹐隱處卽飲泣呼皇父皇母﹐未嘗不淚盡繼以血也。以是生羸疾﹐懷孕五月﹐以丙戌年八月卒﹐年僅十有七。

三垣筆記附識下弘光福王登極南都詔至楚﹐左寧南良玉返自承天﹐駐兵漢陽﹐意不可測。未讀詔﹐何撫軍騰蛟往漢陽﹐以劍自隨﹐曰「社稷之安危在此﹐若不開讀﹐此身有付三尺劍耳。」幸良玉私置正紀盧鼎者力以爲當拜﹐且語良玉云「方今四鎭合心﹐同戴新君﹐若擁兵而下﹐能保必勝乎﹖不勝﹐無乃身家兩亡乎﹖」良玉時已耄老﹐乃曰「是固當拜耶。」乃拜詔。江西黃直指澍入朝﹐擬進何撫軍騰蛟爲總督﹐己爲巡撫﹐面許薦永州司李【「司李」原作「司理」﹐據抄本甲攺。按此書「理」字皆諱攺作「李」﹐此處不應獨異。】晉錫【崇禎庚辰﹐江人。】爲代巡。及與馬輔士英相詆﹐不勝而歸﹐鞅鞅失望﹐已又革職提問﹐愈怒。適傳假太子至﹐澍陰乘小輿﹐夜見左寧南良玉﹐謂拔營往南﹐可圖大事。良玉夙有此志﹐以督撫調和止﹐一聞澍言﹐從之。又念何騰蛟負中外望﹐欲屠武昌﹐劫取其印﹐一切文移皆用之﹐聳動人心。時民萬餘人懼爲良玉所屠﹐入避騰蛟署內﹐騰蛟坐於門﹐向內坐﹐聽民人入。良玉復傳令從院後破垣入﹐舉火焚之﹐匿者悉死於火。騰蛟卽解印付家人﹐令速出城﹐無爲所得。良玉至﹐索騰蛟印﹐騰蛟故覓印腰間﹐不獲﹐反尢良玉曰「何太匆匆﹐致此印失搶攘中耶﹖」良玉無柰﹐擁之行﹐欲與騰蛟同舟﹐騰蛟不可﹐良玉另與一舟﹐遣四副將守之﹐置舟於後。黎明﹐各船俱發﹐騰蛟舟次漢陽門﹐跳入萬丈江濤﹐守者懼誅﹐赴江死。騰蛟順流十里許﹐至竹牌門﹐遇一漁舟救之起﹐登岸視之﹐則關帝廟﹐而懷印出走之僕亦在﹐相視大驚﹐喜亟﹐覓漁舟﹐不知所之。說者以爲神救也。是晚宿民家﹐乘肩輿從江右寧州小路轉入瀏陽﹐抵長沙。監軍司李晉錫語騰蛟﹐以爲「良玉在時﹐撫軍有權﹐不得自繇。今旣棄省去﹐湖南北兵餉皆在掌握﹐應破盡從前局面﹐大爲整頓﹐總計餉數﹐配合兵數﹐以各府之餉練各府之兵﹐督撫任大帥﹐司道任副將﹐府州縣任參遊﹐以文臣理武事﹐則令出惟行﹐生殺予奪﹐撫軍以一人操之。維楚有材﹐擇可爲大將者若而人﹐擇可爲偏裨者若而人﹐懸殊格以待有功﹐則眞英雄自出。湖南北一帶應設水陸連珠營﹐十里一炮臺﹐一方有警﹐號炮輒【「輒」原作「所」﹐依抄本甲攺。】發﹐千里百里皆應。所練之兵孰勇孰怯﹐撫軍不時單騎按行部落﹐卽以此程殿最﹐縻餉者正軍法。居守之兵若干﹐徵調之兵若干﹐一紙書集師數萬﹐如是者三年﹐可告成功。」騰蛟善其言﹐然卒爲人阻格﹐不得行。張獻忠破成都﹐執蜀王﹐將殺之。王素仁厚﹐軍民皆爲祈免﹐獻忠不許。將行刑﹐雷霆大至﹐行刑者爲之請﹐不許。已﹐雷霆又至﹐復請﹐獻忠乃仗劍仰呼曰「蒼天蒼天﹐生我張獻忠殺人﹐乃獨不許殺是人耶﹗」一時雷霆俱息﹐王遂被殺。張獻忠破成都﹐行特科﹐先以保甲法試文士﹐一人不赴試﹐戮及十甲。文士畏罪盡至﹐邛州生徒心知其姦﹐以爲特科特殺我耳﹐歃血不赴者六十餘人。獻忠遂發兵屠邛州﹐錄赴試文士三萬人﹐圍而殺之。婦人奸淫後﹐卽以試刃﹐名曰礪石。成都所屬三十餘縣人民盡殲。張獻忠破成都﹐盡斷男子左手積如山﹐至今山谷間有倩人置擔於肩爲糊口計者﹐累累不絕。其蜀王宮內錦數十樓﹐悉焚之﹐金銀數十萬﹐悉投於江。弘光末﹐北兵渡淮﹐揚城失守。五月初七日﹐楊江撫文驄命黔浙鄭兵往瓜洲﹐及門﹐見辮髮者﹐遂驚潰。北兵進至江口﹐鄭兵亦極力禦之。晚浮棹於江﹐蔽以帷席﹐中置燈﹐南來鄭兵遙見發火炮【「炮」原「器」﹐依抄本甲攺。】矢石﹐不知其誤我也。初八日﹐大霧﹐兵守京口。北兵則自上游七十里七里港渡﹐早以五騎來﹐浙兵及鄭兵追之﹐不數里﹐遇大霧﹐矢蔽天如蝗飛﹐眾乃不戰而潰。鄭兵有船者入海﹐無船者走丹陽﹐與浙兵奪舟﹐而南黔之騎則走金陵﹐而鎭江遂降。丹陽獄囚越獄﹐村民入掠城中﹐遂火城外民居﹐北兵實未至也。其鎭江城外民居﹐官欲焚﹐北兵止之﹐得全。北兵南下﹐朱保國公國弼等屏人密奏﹐上慨然曰「太祖陵寢在此﹐走安往﹖惟死守耳。」至是早﹐渡江信至﹐中外大震。駕薄暮開通濟門﹐倉皇出狩﹐百官猶不知﹐但夜聞甲馬聲而已。時馬輔士英亦不知﹐惟戎政李司馬希沆【崇禎戊辰。慶陽人。】先知﹐遂行﹐士英猶後之也。百官多遁﹐惟攜家者瞻顧不能遽行﹐諸門盡閉﹐太息而已。北兵旣渡江﹐馬輔士英惶急﹐張侍禦孫振往見﹐士英擲刺於地﹐詈之曰「若輩誤我﹐使天下之事一朝至此﹐何見爲﹖」孫振慚阻而退。阮戎政大鋮許錢宗伯謙益入閣﹐謂必疏糾侯納言峒曾﹑【天啟乙丑﹐嘉定人。】夏銓部允彜乃可﹐業具疏稿矣﹐會國亡不果。僞太子王之明屢訊﹐百官皆知僞﹐然民間猶嘖嘖眞也。至是﹐一二劣衿爲首﹐率亂民擁立之﹐禦殿三日。又折往趙忻城之龍寓﹐邀百官入朝﹐之龍手斬爲首劣衿三人﹐乃退﹐執之明系獄。劉廣昌良佐無拒北意﹐惟於水西門外縱火焚掠。百姓恐攻城﹐徹夜驚呼﹐乃議推保國公朱國弼爲畱守官。之龍密遣使渡江﹐啟迎北兵。時諸臣猶不知﹐集議錢宗伯謙益所﹐謙益太息曰「事至此﹐惟有向小朝廷求活耳。」擬啟稿送之龍﹐之龍置不用。內庫銀絹米豆服玩弓刀之屬皆被劫罄﹐擄馬士英及朋黨家﹐又合力剿士英標下川兵幾盡。初﹐王輔鐸潛遁﹐有識者指眾曰「若誤太子﹐辜先帝恩。」眾捶之﹐鐸大呼曰「此馬士英所爲﹐我不與﹐士英秦檜﹐我嶽飛﹐若曹無認飛爲檜也。」眾猶不釋﹐鐸須髮盡禿﹐挾至之龍處﹐洶洶欲撲殺之﹐之龍佯下之獄﹐故免。室內所蓄書畫極多﹐與貲俱盡矣。王輔鐸與倪宗伯元璐同籍同官﹐稱莫逆交。及元璐殉難﹐予持乃弟揭﹐以謚文正爲言﹐鐸拂然曰「倪年兄以身殉國﹐不謚亦足不朽﹐何必文正﹖予已言之儀部矣。」言𨿽正而意實薄﹐此卽忘君事仇之先兆也。北兵將至城外﹐文臣錢宗伯謙益﹑梁少司馬云構﹑張侍禦孫振﹑劉侍禦光斗﹑宋中翰灝等五人﹐武臣趙忻城之龍先行【「行」抄本甲作「迎」。】﹐餘皆續往。時李少司馬喬﹑姚廷尉思孝已薙發爲僧﹐之龍亦勒之出﹐同謁豫王﹐賜飲食﹐席地噉。之龍靖難功臣趙彜後﹐至是﹐啟門降。劉誠意伯孔昭﹐獨率麾下兵先斬關出走。豫王勒各官具花名手本畫卯﹐不到者搜捕﹐咸加皮鞭。點名者王輔鐸﹑蔡輔奕琛也。錢宗伯謙益疏云﹐原任吏部尙書房壯麗﹐【萬曆乙未﹐安州人。】當畿輔陷時投井死﹐一入逆案﹐遂不得出﹐此與楊副憲所修【萬曆庚戌﹐商城人。】殉賊同。但楊納言維垣系壯麗同鄕﹐何以洗雪逆案一疏獨不及壯麗﹖可疑也﹐尙俟別考。豫王先遣兵千餘﹐命錢宗伯謙益﹑梁少司馬云構等統之搜宮。方入坐定﹐卽問﹕「崇禎太子安在﹖」乃出王之明於獄﹐與上坐﹐指語諸臣曰「此眞太子也。」已﹐見內外俱定﹐乃屏不召。時謂之明之來﹐乃北廷所遣﹐蓋以此擾惑臣民者。北兵往蕪湖襲駕﹐無一人知者。時駕已至太平﹐猶寂然。朱撫軍大典﹑阮司馬大鋮入見舟中﹐俱入閣。黃靖國得功入見﹐誓力戰以報。未幾﹐得功兵方四出掠民家﹐北兵突至﹐得功倉皇出戰﹐初中一矢﹐猶不退﹐繼矢貫其喉﹐得功知不濟﹐自刎死。其中軍田雄﹐入舟挾上降。馬輔士英已先期奉皇太后走浙矣。駕至南京城外﹐諸降臣頓首豫王前﹐請無死﹐且求往見﹐諭曰「惟弗行君臣禮可矣。」時駕戴僧帽﹐著藍布衣﹐馬﹑阮諸臣往見﹐惟一揖一叩首爾。上對諸臣泣﹐眾亦泣﹐尋北去。當田雄負駕出降時﹐駕以齒嚙其背﹐遂成大瘡﹐流血不止﹐日懺悔於僧具徳處﹐終不愈。及病甚﹐轉移臥榻﹐肉墜如割﹐僅餘骨方死。雄仕北至浙江總兵﹐後內傳弘光乃一國之君﹐雄有執君之功﹐特加二等侯﹐子孫世襲。北兵旣破南京﹐有內閣二大人訪及阮司馬大鋮﹑蔡輔奕琛﹑張冢宰捷﹑楊副憲維垣﹑鄒僉院之麟等﹐出手單示﹐乃已降馮輔銓所薦﹐皆東林異己也。至大鋮名下﹐特注「江南第一才子」六字。時捷與維垣已死難。馬輔士英挾太后渡獨松關﹐沿途淫掠。至廣徳州﹐州人拒之﹐攻城入﹐知州趙景和被殺﹐死者甚眾。杭州民聞之懼﹐撫按等因先遣官往迎﹐以駐兵城外請。士英至﹐寓臨湖樓外樓。五月二十八﹐太后駕至﹐以城中總兵府爲行宮。羣臣及潞王往朝﹐入見儀門蕭條﹐疑爲士英母所假。薄暮﹐城中丰樂﹑太平二坊競以爆竹投樓外樓﹐士英方宴﹐驚起﹐以二樓船艤湖心亭。至晚入朝﹐用精甲百許自衛﹐請太后出﹐服赭﹐一紫衣女官侍﹐令官吏士民皆入見。朝罷﹐傳旨召用在籍諸臣﹐獨不及劉總憲宗周﹑章廷尉正宸。時江北彭直指遇風豈適奔杭﹐命以僉都禦史募兵兩浙﹐錢糧一憑取用﹐皆士英意也。翼日﹐宗周與熊給諫汝霖【崇禎辛未﹐余姚人。】入朝﹐汝霖見士英﹐詰﹕「聖駕何在﹐輒來此﹖」士英無以應﹐然猶盼上江捷。不數日﹐阮司馬大鋮﹑朱中丞大典﹑方總兵國安俱倉皇到﹐則黃靖國得功兵敗死矣。次日﹐請潞王監國﹐不受﹐太后召王﹐王泣拜﹐終不受﹐惟迎請太后入府﹐從張撫軍秉貞﹑【崇禎辛未﹐桐城人。】陳總兵洪範等計﹐迎款而已。楚藩一鎭國將軍慟哭﹐解衣冠投地去。時楊江撫文驄﹑鄭總兵鴻逵亦自海入錢塘﹐請王入閩﹐王終不許。至六月十三日午﹐北兵突至﹐士英等方與撫按飲江幹﹐【「江幹」二字依抄本甲補。】急渡錢塘﹐何巡按綸﹑李鹽院挺亦行。惟秉貞縋城入﹐偕王迎降。錢塘令顧咸建【崇禎癸未﹐昆山人。】出﹐佯迎﹐旋遁﹐執至﹐迫之降﹐不從見殺﹐懸頭城上﹐方暑﹐蠅無集者﹐越月餘﹐北兵挾太后﹑潞王等北去。或曰﹐洪範與北通﹐許割地封王﹐故王爲所欺而降也。陪都旣失﹐人咸恨不立潞藩。時張奉常希夏奉敕獎王﹐語予曰「中人耳﹐未見彼善於此。」又葉主政國華爲予言「潞王指甲可長六七寸﹐以竹管護之。又命內官下郡縣廣求古玩。」倪廷尉胤培嘗曰「使王立而錢謙益相﹐其不支與馬士英何異﹖」

三垣筆記附識補遺太倉陸文聲先考經歷﹐一日﹐謁里人舊臨川令張采﹐有先入之言﹐謂其曾肆毀言﹐采怒﹐閉門痛毆之。以文聲謁選長安﹐逢人文致采過。時同邑庶常張溥聞之﹐致書在籍輯編修偉業﹐呼爲陸畜﹐謂何不早翦之。或竊見其書﹐以告文聲﹐文聲並恨溥。遂逢數當道意旨疏劾﹐二張幾不免於罪。後文聲選永州經歷﹐或勸其弗之任﹐以避後禍﹐文聲不從。尋以貪橫糾系﹐爲司李晉錫斃之獄。房侍禦可壯曾引馬避堂官馬﹐誤墜道旁深溝內﹐僅露一進賢冠而已。數日後﹐遂以會推被謫﹐後累官侍郎。國變後攺節﹐復爲侍郎。初﹐天啟時﹐傅給諫櫆攻汪中書文言﹐並及左僉憲光斗﹑魏都諫大中﹐可壯乘機攻櫆﹐指其認東廠理刑傅繼教爲宗兄。櫆出疏辧難﹐可壯復出疏誚之﹐有「廠兄科弟﹐狼行狽依」等語。今乃與執中宅﹐中旨不自中出而誰出之﹖故給諫李魯生【萬曆癸未﹐沾化人。】同朝於攺代耶﹖「狼行狽依」﹐追憶前語﹐能無汗顏﹖崇禎初﹐吾邑子衿袁靖﹐遇禪僧毒鼓於某山下﹐指天象語曰「天遣齊﹑黃輩下界﹐不久將亂矣。」靖曰「此皆建文故忠﹐詎昔忠今亂者﹖」毒鼓曰「彼積憤怨已久﹐一朝下降﹐不爲巨寇﹐必爲叛臣﹐皆所不辭耳。」至甲申之變﹐乃驗。姑蘇毛孝廉寬父﹐忽於崇禎五年若爲鬼物所憑﹐作譫語曰「吾前身及而子前身﹐皆爲建文時守金川門官﹐及燕兵至﹐渠開門叛降﹐致吾家四十口皆罹刀鋸。久欲圖報﹐以其福力尙厚﹐今降爲而子﹐駸駸乎衰矣。而吾徒近皆從天而下﹐紛紛圖報﹐故吾亦乘間報而子﹐將戕其命耳。」語訖而醒﹐茫然不知向語﹐未幾﹐寬果死。此李侍禦模爲予言者。松江袁子衿燦若﹐丁丑袁進士定弟。先闖逆陷京師二年﹐夢至一所﹐見歷代諸創業君會議﹐燦若問﹕「何議﹖」曰「議革命。」彷佛可識者﹐漢﹑明兩髙帝而已。有頃﹐一人如帝者狀﹐披髮伏地﹐嗚嗚愬枉。明髙帝語之曰「此事非吾所能主﹐當往問建文皇帝。」燦若夢中驚疑﹐問一人曰「代明者李自成否﹖」其人曰「卻又不是。」燦若蓋先二年言之﹐非附會也。天啟時﹐郭給諫鞏爲周侍禦宗建彈其通內﹐及魏忠賢用事﹐屢遷鞏官至侍郎﹐鞏卒抗志不出﹐忠賢怒﹐勒令冠帶閒住。鞏始末如是。若答淸一書﹐辭多委蛇。初辟則過﹐後戍亦所應得。時楊司馬嗣昌巡撫山東﹐特疏求寬﹐姚給諫思孝疏駁之﹐他年相左以此。上念農桑爲衣食之本﹐於是詣壇耕﹐三推已﹐旋齋宮﹐宴羣臣。教坊司於丹墀前作戲承應雜劇﹐上諭﹕「典禮甚隆﹐何得諧戲爲玩﹖殊非正體﹐命該衙門永革去﹐著爲令。」上每詣圜丘祀天皇及地祇並朝日夕月社稷等壇﹐皆預齋戒﹐必親視祭品精潔﹐然後供獻。秉圭兢兢﹐若神降臨然﹐其敬愼若此。上英敏篤學﹐諸經史畢覽。書經大全﹑春秋﹑性理大全﹑資治通鑑﹑大學衍義補﹑貞觀政要﹑皇明寶訓﹑帝鑑圖說﹑廿一史等書﹐皆命司禮監提督﹐又將經廠印貯之書查進備覽。又諭外庭﹐書集每月采買二部﹐以資禦覽。上每逢朔望及三六九昧爽臨朝﹐以勤勵自勉﹐餘日講春秋﹑書經﹑四書。二八日經筵﹐與諸臣徵引古今﹐出語成文。上命武英殿中圖歷代明君賢臣像於屏﹐如賈誼﹑董仲舒﹑魏徵﹑陸贄皆在。又書「誠意正心」四大字插屏﹐安置文華殿﹐以資警惕。熹宗懿安皇后居慈慶宮﹐宮在幹淸宮外關雎門傍。本宮侍婢設有管家婆﹐管宮內事務﹐又設老成太監二名﹐提督宮禁。上惟逢後聖誕﹑元旦令節﹐方詣後前行四拜禮﹐余節不入賀。上每遇日蝕月蝕﹐必服靑素袍﹐望闕焚香﹐行四拜禮﹐設救護鼓二十四面﹐親手擂鼓三下﹐內外衙門齋肅不理事。或有日月蝕甚者﹐諭諸臣直諫﹐惟修己愛民爲心﹐以答天意。皇城內西首有虎城一處﹐內蓄虎一隻﹐傍有牲口房﹐諸禽鳥皆在。上至﹐見猛獸食肉﹐嘆云「此孰非民脂民膏﹐乃飽此無益以博觀玩﹐可乎﹖」悉令除去。皇極殿傍貼匿名單一紙﹐編九卿爲二十四气﹐守殿官獲單以進。上諭﹕「司禮監焚毀﹐勿令人見﹐以全大臣之體﹐且明朕無疑於諸臣。」陜西﹑山西大饑﹐兼暴風不止﹐上曰「皇天不言﹐以象設教。」乃詣中政殿玉帝像前﹐率司禮監等官曝跪一炷香﹐以祈雨澤。次日風息雨沾﹐上曰「𨿽得時雨﹐然苗稼必多損壞﹐宜修己愛民﹐庶可仰答上蒼。」乃發帑救賑焉。上念保姆陸氏恩﹐厚賜訖﹐卽令出宮寧家﹐永不許復入﹐且曰「無蹈熹宗客氏覆轍。」昔人謂柳芳唐歷皆本寺人髙力士口傳﹐故實﹐而不覺躍然於王著從實錄﹐著亦有明寺人也﹐實與否與﹖袁妃實未與周後同殉﹐攺代後猶生﹐而錄中乃指爲自縊。長平公主𨿽爲上手刃﹐實絕而未絕﹐攺代後下嫁方卒﹐而錄中乃指爲砍死。嗟乎﹗以若輩晨昏禁闥﹐謂比說天寶故事之李龜年當﹐寺人確於伶官﹐而舛訛若此﹐舉二事以槪諸事﹐舉宮禁二事以槪廟廷諸事﹐其名實而事虛者﹐正復不少。獨烈皇帝潛徳徽猷﹐歷述如掌﹐內庭視外庭反晰﹐故予獨摘而存之﹐附三垣筆記後﹐取實故也。今而後唐歷又爲明歷矣﹐其宋室孤臣之心也夫。謹跋。予閱南太常寺志載﹕懿文皇太子及秦﹑晉二王均李妃生﹐成祖則碽妃生﹐訝之。時錢宗伯謙益有博物稱﹐亦不能決。後以弘光元旦謁孝陵﹐予語【「語」原「與」﹐依抄本甲及古學匯刊本攺。】謙益曰「此事與實錄﹑玉牒左﹐何徵﹖但本志所載﹐東側列妃嬪二十餘﹐而西側止碽妃﹐然否﹖曷不啟寢殿驗之﹖」及入視﹐果然﹐乃知李碽之言有以也。惟周王不載所出﹐觀太祖命服養母孫妃斬衰三年﹐疑卽孫出。予讀明興雜記﹐見髙皇埋毛老人於後湖﹐以守黃冊﹐謂誕耳。同年陸給諫朗管冊﹐邀遊後湖﹐見黃冊溢架﹐無耗者﹐問之書手﹐咸云「是鼠皆白﹐登架卽伏死。」又云「每日聞香風過﹐便知爲老人之靈﹐往不祭﹐今祭矣。」方知雜記不謬。

附錄慈聖皇太后喪﹐葉輔向髙夫人入拜﹐神宗拱立以待﹐夫人方立拜未終﹐神宗已跪矣。內侍傳聲促之﹐夫人方跪。神宗之孝謹如此。有一內侍犯法﹐走入大內﹐巡城禦史書朱票入內索之。諸閹泣愬神宗﹐謂無是例﹐神宗哂曰「我弗能救也。」亟命押出。神宗一日演戲爲樂﹐聞巡城禦史呵呼聲﹐亟命止歌﹐曰「我畏禦史。」予侍王父宗伯公﹐聞此三事﹐眞盛徳事也﹐附錄於此。

全祖望跋映碧先生三垣筆記最爲和平﹐可以想見其宅心仁恕。當時多气節之士﹐𨿽於淸議有功﹐然亦多激成小人之禍﹐使皆如映碧先生者﹐黨禍可消矣。其中力爲弘光洗雪﹐言其孌童季女之誣﹐於主立潞藩諸臣﹐皆絕不計及。又言其仁慈勝而決斷少﹐當時遺臣中不沒其故君者有幾人歟﹖於龔鼎孳直書其垣中之過﹐不少貶﹐更人所不盡知也。其中記甲申死難諸臣有李國楨﹐記乙酉死難諸臣有張捷﹑楊維垣﹐則失考也。至鄭鄤一案﹐當主洲先生之說﹐而筆記所言太過耳。【﹝摘自鮚埼亭集﹞】

劉承幹跋三垣筆記三卷﹐附識三卷﹐明李淸映碧著。映碧﹐江蘇興化人。崇禎辛未進士﹐仕崇﹑弘兩朝﹐歷官刑﹑吏﹑工科給事中﹐所記皆在官時所見聞者﹐故云三垣筆記。是書向尟足本﹐江陰繆藝風參議曾從其裔孫李審言明經詳處借鈔稿本六卷﹐卽是刻也。藝風有跋﹐謂李思誠曾署名三朝要典﹐映碧力爲其祖回護﹐甚有不足之辭。而審言序則力辧其誣。溯明季門戶之爭﹐始於神宗之倦勤﹐淸流之禍﹐極於熹宗之庸闇。至莊烈踐阼﹐毀三朝要典﹐定逆案﹐贈卹冤陷諸臣﹐是非大明﹐庶幾陰霾見晛﹐曜曶爽於光明矣。乃在廷諸臣﹐蔽賢植黨﹐仍無異曩時。迨南渡後﹐偏安江左﹐馬﹑阮弄權﹐門戶之見益甚。燻蕕不同器﹐鴞鸞不接翼﹐盈廷黨同伐異﹐載筆之史習熟見聞﹐是丹非素﹐亦容有不知其然者。𨿽以夏文忠之幸存錄﹐梨洲先生猶指爲不幸存錄﹐映碧所記﹐乃自以爲是是非非不謬於夏錄﹐同在所見之世﹐其持論不同已如此﹐若由今日上溯明崇﹑弘﹐已不啻所傳聞之世。信如映碧所云﹐又何解於洲先生之言﹖然則將何所折衷﹖鄞謝山全氏謂「映碧是記最爲和平﹐可見其宅心仁恕。」或者謝山在雍﹑幹間去明未遠﹐又以異代之人觀前代之事﹐無復如梨洲門戶之見﹐則以信謝山者信映碧﹐猶不爲無據乎﹗余更反復是書﹐其於讒諂之蔽明﹐邪曲之害公﹐一編之中三致意焉。蓋痛夫國勢阽危﹐而朋邪比黨﹐將淪胥以亡﹐冀挽回而無術也。故篇終援柳芳著唐歷之例﹐謂「今而後唐歷又爲明歷﹐此宋室孤臣之心也。」可見其故君故國之思卽寓於此編﹐迄今三百餘年﹐如聞其聲矣。嗚呼﹗丁卯天貺節吳興劉承幹跋。

