防邊紀事

﹝明﹞髙拱撰

邊略序

防邊紀事

●邊略序

史稱趙充國破羗還所善浩星賜說曰將軍卽見上宜歸功於二將軍出擊非愚臣所及如此將軍計亦未失也充國曰吾年老矣豈嫌伐一時事欺明主哉兵勢國之大事當爲後法老臣不以餘生一爲陛下明言兵之利害卒死誰當復言之者卒以其意對予每讀至此輒廢捲嘆息以爲老臣爲國之心乃如此固非窶淺之夫務爲形迹者所能識也昔予還政府僅二年餘值邊徼多故予乃竭力劻勷爲固圉計賴天佑聖明西虜稽顙稱臣東虜投戈授首貴夷詟服嶺寇底寧計幸屢效而予巳歸且老矣竊伏自念諸所條畫利害關國事甚大乃不以此時一明其意將何以示後世者遂追憶略述其槪嗟乎予豈伐一時事哉亦姑存往迹倘後經略者考焉有裨一二亦老臣爲國之心也而何嫌自言哉書凡五卷萬曆癸巳十月日中玄山人髙拱自序

●防邊紀事

邊略一

髙拱

隆慶庚午二月予奉命還內閣兼理銓務時虜患孔棘邊報日至予乃悉心經畫昕夕弗遑念宣大尢緊要鎖鑰非王鑑川不可特奏調之又議處本兵添設贊佐又取督撫數人於內備用又各備兵糧之官明戰守之職事體稍定奄忽秋至虜方大舉亦旣露形予乃議分布備用諸大臣背城列陣有人隨兵督餉有人防衛山陵有人護守通糧有人俾各鎭督撫諸臣專禦虜剿殺不得牽於內顧又傳勉諸將領作其勇敢冀共收敵愾之功薄冬虜竟弗至初不識謂何曁得趙全因問故則云虜言冏知是處有備匪同往昔乃弗入也當是時予經畫頗多乃弗能悉記今惟疏書數紙在焉因錄藏笥中夫虜酋方稽首稱藩塞無烽火籌邊之說安所用之然姑存故事或有取於他時云爾

疏

書

○疏

議處本兵及邊方督撫兵備之臣以裨安攘大計疏

議處本兵司屬以裨邊務疏

虜情緊急議處當事大臣疏

推補兵部右侍郎並分布事宜疏

議處邊方有司以固彊圉疏

議處邊方久缺正官疏

議處本兵及邊方督撫兵備之臣以裨安攘大計疏

臣惟兵部尙書卽古大司馬之職所以統六師平邦國安危所系任至重也況二三十年來邊關多事調度爲難則其任尢重所宜多需其才用之不竭然後可以濟事而乃遇有員缺皇皇求索不得其人豈果世之乏才歟良由養之不豫是以不能卒得於臨時也臣觀兵部侍郎止如別部額設二員蓋邊關無事之時則然也近年旣稱邊關多事而官則如舊或間添一員協理戎政然又時用憲臣侍郎亦非定員則所謂定員者止二人而巳而二人者皆協理部事不得隨時出入或欲巡閱邊事未免假借於他官或遇邊方總督員缺未免那移於他處假借他官則非其本職不便行事那移他處則補於東又缺於西且彼此候代道途遙遠動經歲時不得履任門庭緊急之事無人爲禦臣不意國家如此大事而乃苟且以處至此也臣愚誠中夜以思謂宜於兵部添設侍郎二員同額設侍郎協理部事平日則練習本兵政務或欲巡閱邊務卽以一人往旣便行事又不煩於假借或遇邊方總督員缺卽以一人往旣可朝發夕至又不費於那移迨其出入中外閱歷旣深凡本兵政務與夫邊關險隘虜情緩急將領賢否士馬彊弱皆巳曉暢諳熟方略素定遇有尙書員缺卽以其尢深者補之如此而猶稱用乏必不然也然兵乃專門之學非人人皆可能者若用非其才固不能濟若養之不素𨿽有其才猶無濟也臣愚謂儲養本兵大臣卽當自兵部司屬始蓋兵部司屬皆與聞軍旅之事而乃不擇其人泛然以用又往往遷爲他官不得其人旣未必可用而又遷爲他官則人無固志視爲傳捨不肯專心於所職如此者非惟無以備他日之用而目下承行亦有不當者矣今宜特髙其選而以有智謀才力者充之使其專官於此練習事務不復他遷而又議其升格如邊方兵備缺卽以兵部司屬補邊方巡撫缺卽以邊方兵備補邊方總督缺卽以邊方巡撫補而總督與在部侍郎時出時入以侯尙書之缺譬之通政鴻臚然待次於下魚貫而進其它官中有特出之才能知兵事者又間取一二以補不足如此而猶稱乏用必不然也然臣又思之養才𨿽足以備用然勸懲不明何以盡人力體悉不周何以盡人心臣見邊方之臣涉歷沙漠是何等苦寒出入鋒鏑是何等艱險百責萃於前是何等擔當顯罰繩於後是何等危懼其情苦視腹裏之官奚啻十倍而乃與之同論俸資同議升擢甚者且或後焉此功臣所以爲心烈士爲之太息者也誠宜特示優厚有功則加以不測之恩有缺則進以不次之擢使其功名常在人先他官不得與之同論俸資脫或推姧誤事則律以法脫或任職不稱則左其官使其功名常在人後尙不得與他官同論俸資夫稱職者常先則人必欣於進取不稱職者常後則人必懼於蹭蹬如是而猶不盡力必不然也至於人力有限竆則不支臣又見邊關總督之臣用之不效者旣蒙顯罰而用之效者乃不蒙顧惜事一入手更無援助更無代替使其頻年累歲常受苦辛非惟不得息肩抑且不遑喘息直至肝腦塗地而後巳斯其情不尢苦乎若使儲養有素用不乏人自可行通融休假之法如其在邊日久著有成績則特取回部以休假之休假之後不妨再出使其精神得息而不疲知慧長裕而不竭以勤王事爲濟必多且臣子馳驅之苦旣在上者所深體而君父體念之意亦在下者所周知君臣之義卽同父子之恩如是而人不盡心必不然也臣受皇上眷任誓圖報稱見得邊事廢弛必須得人乃可振起而用人不得其道乃如此若及今不爲之所恐因循愈久愈難收拾可終任其廢弛而巳乎故願爲我皇上早爲設處以濟目前之急預爲儲養以備他日之用安攘之計或莫先於此也伏望聖明裁斷勑下該部施行不勝幸甚等因隆慶四年二月二十五日具題二十七日奉聖旨兵事至重人才難得必博求預蓄乃可濟用覽卿奏處畫周悉具見爲國忠猷都依擬行

議處本兵司屬以裨邊務疏

先該臣拱具奏儲養本兵大臣自司屬始巳蒙聖明準允容臣等仔細體訪於本兵司屬中分別其可畱者畱可處者處其別衙門官有可調爲本兵司屬者調區計停當陸續題請外臣等又思得方今邊徼用兵之處惟是薊遼宣大延綏寧夏甘肅而南則閩廣是數處者風土不一事體各異每遇有事本兵處分止憑奏報之詞別無據證以故常不得其的確臣愚謂宜於是數處之人擇其有才力知兵事者每處多則二人少則一人使爲本兵司屬彼生於其地身家之處旣無不周至如山川之險易將領之賢否與夫奏報之虛實功罪之眞僞皆其所知便可一問而得以是爲參伍之資處分或無不當且是數處者旣有其人然亦不過司屬三分之一餘員尙多天下之人皆在固非偏用邊人伏望聖明裁定勑下臣等施行仍乞著爲令甲永遠遵守俾是數處之人在兵部者後先繼續不至間斷其於邊務所裨必多等因隆慶四年三月十八日題二十日奉聖旨這兵部司屬依擬選用著著爲令

虜情緊急議處當事大臣疏

據薊遼總督侍郎譚綸報稱虜情緊急聲言欲犯古北口黃花鎭等處地方臣等竊思調度兵馬乃兵部之任其事至大且繁今兵部止有尙書郭幹一人在任侍郎王遴提兵列營在外翁大立谷中虛魏學曾俱尙未到任恐匆劇之際一人難以獨理臣等看得本部右侍郎靳學顏才略恢弘可屬大計合無暫令協理兵部事務待事寧之日回部管事其黃花鎭切近陵寢𨿽有發去京營並昌平總兵人馬守禦防護尙屬單弱節報虜勢甚大臨期或不免再行調取各枝兵馬旣不歸一各該督撫等官隨賊戰剿又恐難於照顧須得一才望大臣專一經理爲便臣等看得順天府府尹粟永祿忠勇謀猷可當兵革之任合無加以憲職令其前去提督各項防護陵寢兵馬再照大臣受命必面恩面辭方敢到任出城行事今事旣緊急恐誤時刻或遇免朝之日合無令其廷謝卽行不必面辭庶不耽延誤事等因隆慶四年八月二十二日題二十四日奉聖旨是靳學顏著暫協理兵部事栗永祿升都察院右副都禦史提督防護陵寢兵馬寫勑與他著上緊去

推補兵部右侍郎並分布事宜疏

吏科抄出少傅兼太子太傅吏部尙書武英殿大學士掌管吏部事髙拱奏議處本兵及邊方督撫兵備之臣以裨安攘大計事內議兵部添設侍郎二員同額設侍郎協理部事平日則練習本兵政務或欲巡閱邊務卽以一人往旣便行事又不煩於假借或遇邊方總督員缺卽以一人往旣可朝發夕至又不費於那移迨其出入中外閱歷旣深凡本兵政務與夫邊關險隘虜情緩急將領賢否士馬彊弱皆巳曉暢諳熟方略素定遇有尙書員缺卽以其尢深者補之等因奉聖旨兵事至重人才難得必博求預蓄乃可濟用覽卿奏處畫周悉具見爲國忠猷都依擬行欽此照得兵部協理部事侍郎員缺先該吏部題奉欽依照例會官推補臣等會同各部都察院通政使司三品以上堂上官及大理寺署印官推舉得大理寺卿張翀巡撫河南等處地方都察院右副都禦史栗永祿俱堪任協理部事侍郎伏乞聖明於內簡用一員升以部銜候命下之日令其到任協理部事遵照奏內事理一體欽遵行事遺下員缺照例會官推補及照原議添設侍郎卽與額設者一同協理部事非有分別乃旣設之後兵部遂另立協理部事之名以新設者爲額外之員自分彼此互猜嫌殊非體國之公何有協恭之義合無行令各官今後除左侍郎一員外其右侍郎三員惟以到任先後爲序不得仍前爭講禮儀致乖體統至於職掌尢宜預先分定乃得早爲之謀不致臨時倉皇苟應故事如遇總督員缺或應巡閱邊務照前題準事例卽於四臣中揀一人往其平居無事皆令在部協理每遇防秋或有緊急則以左侍郎在部其右侍郎三員以一防護陵寢以一提督九門以一護守通州漕糧次序有定無相攙奪臨時各照職掌而行不必再行題請煩瀆庶先事旣有預備而臨事自可從容等因隆慶五年五月十一日題十三日奉聖旨是張翀升兵部右侍郎

議處邊方有司以固彊圉疏

臣惟薊遼山陜沿邊有司𨿽是牧民之官實有彊場之責騎虜蹂踐旣難支持百姓凋殘又難綏撫卽以有才力者爲之猶懼不堪卽優厚而作興之猶恐不振乃官其地者非雜流則遷謫非遷謫則多才力不堪之人謂以劣處之也彼其用之腹裏尙然罔效又何有於邊方待之旣薄志意隳沮又何望於展布是以善政無聞而郡邑之狼狽爲甚皆是用人不當所致蓋徒以地苦其人而曾不顧人之苦其地也蓋徒以邊方爲遠地而曾不思遠地安然後內地得以安也及今若不亟處恐日復一日狼狽愈極而不可收拾所關非細臣惟國家用人不當爲官擇地只當爲地擇官今邊方旣系緊要而地方又皆狼狽則尢宜以賢者處之合無今後各邊有司必擇年力精彊才气超邁者除補或查治有成績兼通武事者調用而又議其賞罰有能保惠困竆俾皆樂業者以三年爲率比內地之官加等升遷有能捍患禦敵特著奇績者以軍功論不次擢用如其才略恢弘可當大任卽由此爲兵備爲巡撫爲總督無不可者惟以治效爲凖不必論其出身資格若乃用之不效無益地方者降三級別用若忽觀望推委以致誤事者輕則罷黜重則軍法治罪夫旣開功名之路以歆之於前則不肯不盡其心又有嚴罰以繩之於後則不敢不盡其力庶乎修職者多而邊方有賴也然臣又思功名之路旣開則又有本是腹裏而借邊方省分之名以圖幸進者亦不可不預爲一定之說臣等查得薊遼則昌平順義密雲懷柔薊州玉田丰潤遵化平谷遷安撫寧昌黎樂亭延慶永寧保安自在安樂等州縣山西則河曲臨縣忻州崞縣代州五臺繁峙定襄永寧寧鄕岢嵐嵐縣興縣靜樂保徳大同懷仁渾源應州山陰朔州馬邑蔚州廣靈廣昌靈丘等州縣陜西則固原靜寧隆徳安定會寧蘭州環縣安塞安定保安淸澗綏徳米脂葭州吳堡神木府谷等州縣此六十一處乃是邊方前項事宜惟當行之於此其它𨿽是薊遼山陜所屬不得槪以邊稱徒資幸路其各府佐貳在邊任事者賞罰亦同前議則事體有定不復可有假借者矣臣因見得沿邊郡邑敝壞必當區處日夜念此至熟故敢特效其愚伏望聖明裁斷施行邊方幸甚等因隆慶四年六月初四日題初六日奉聖旨邊方有司防守攸賴委宜加意這所議都準行

議處邊方久缺正官疏

照得山西等處大同等府渾源州等衙門缺知州等官共一十五員俱臨邊有事地方見今秋防在邇正官難以久缺相應作速議處臣等照例推舉得山西等處遼州楡社等縣知縣康朴等共一十五員節年考語開稱才力俱優堪以升調後開衙門候命下之日本部給憑嚴勒限期移咨兵部馬上差人轉行該撫按衙門催令星夜前去新任管事不許便道回家亦不許枉道謁見上司違者聽各該撫按參奏處治緣系議處邊方有司以固彊圉事理未敢擅便開坐謹題請旨計開擬升山西大同府渾源州知州一員康朴楡社縣知縣擬升山西大同府應州知州一員吳守節聊城縣知縣擬升陜西延安府綏徳州知州一員王學孟平陸縣知縣擬調順天府昌平州密雲知縣一員張思正博野縣知縣擬調山西太原府代州五臺縣知縣一員王績爲丘縣知縣擬調山西太原府忻州定襄縣知縣一員曲宦陽谷縣知縣擬調山西太原府代州繁峙縣知縣一員任朝臣肅寧縣知縣擬調山西大同府應州山陰縣知縣一員張宗信靈壽縣知縣擬調山西大同府朔州馬邑縣知縣一員宗鑰寧陵縣知縣擬調山西大同府蔚州廣靈縣知縣一員韓希龍長山縣知縣擬調山西平遙縣知縣一員崔元吉金鄕縣知縣擬調陜西延安府膚施縣知縣一員趙可化東光縣知縣擬調陜西延安府安塞縣知縣一員宿金通許縣知縣擬調陜西延安府延川縣知縣一員毛儲元石泉縣知縣擬調陜西延安府葭州吳堡縣知縣一員李木恩縣知縣隆慶四年七月十二日題十四日奏聖旨是

○書

與宣大王總督

與薊遼譚總督

與護守通州劉總督

與延綏何巡撫

答趙總兵

示閻參將

與宣大王總督

今歲虜報不一東西各異惟公的有定見如燭照然且屯兵兩界不動旣免多費錢糧又得休養兵力於東於西皆可爲重誠爲得策近稱西有動作當不出公籌略之外佇俟長驅奏功當寧也古云方叔元老克壯厥猷其在於今非公而誰此時月巳漸髙東虜尙無的報又值多雨不知究竟何如惟有嚴備不懈是則在我者耳冗劇不悉統容別布

與薊遼譚總督

久勞保障旣著壯猷今遇盤根尢徵利器願播張皇之武以收全勝之勛則誠萬里之長城不止北門之鎖鑰矣戮力王室敢謂同心弘濟時艱特資殊略寸裏佇望尺素布懷不悉

與護守通州劉總督

邊關多事正大夫報國之秋宸命孔嚴乃臣子勤王之日特玆勸駕願早發程仰慰九重之懷俯作三軍之气撻彼醜虜靖我彊場英雄偉烈豈不照耀今古哉

與延綏何巡撫

昨過保定聞君官聲甚茂故有此推以爲鎖鑰非君不可蓋爲國家門戶計也然聞君稍過嚴急恐將士聞而懼懼則和調豫附之效寡矣願君披襟度以睦將領略文法以撫士卒得其歡心乃可致其死力特效忠告願君之垂聽也又西石甚知君並用附白便好同心協力共成國事也不悉

答趙總兵【時趙方懷懼故有此答】

將軍久在邊境勞苦而功髙僕甚知之宜安心爲國報效聖明在上必不負於將軍人回布意不悉

又

君乃多謀敢戰之將故愚每加扶護蓋所以爲國也今虜報孔急正君出力報國之時惟勉樹奇勛垂名靑史豈不爲丈夫哉報人回艸此布意不悉

示閻參將

來人稟報具悉聞君整木朔人馬巳備奮有鬭志甚喜虜亦人耳我若敢戰彼豈能必得志哉勉之勉之樹有奇勛國恩果不輕也

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

