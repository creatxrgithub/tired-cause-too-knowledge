荷閘叢談

自序卷之一卷之二卷之三卷之四

自序

余自庚辰通籍﹐筮仕星垣﹐忝綴班行之末﹔敓冬䢐夏﹐僅八月餘耳。閫曹多暇﹐自朝參外﹐惟奉教海內賢人君子﹐時時過從。聆其讜論淸議﹐凡朝常典故及國計民生利病安危﹐周咨博詢﹔歸寓細細札記﹐至今佩服弗忘。奉使南旋﹐未經復命﹔驟罹家戚﹐隨駴國屯。苫塊餘生﹐鼎湖泣血﹐愧不能墨縗從戎。洎畱都再造﹐晉擢西臺﹐復攺梧掖﹔咸以服未終闋﹐戀戀慈闈﹐竟未遑趨覲就職也。兩經國變﹐幸免网羅。至蠡城肇興﹐日偕姚江夫子贊襄戎幕﹔而新命宣著﹐以容臺卿貳兼署兵垣。𨿽稍有補苴﹐四海橫流難搘一木。放廢以來﹐潛身蠶甕﹐郁伊塞胸無可消遣。念及年來兆禍釀亂之由﹐痛憤塡膺﹔唾壺旣缺﹐竹如意亦擊碎。酒後耳熱﹐牢騷不平﹔輒吮毫伸紙﹐手自疾書﹐以當衮鈇。然其間情事﹐皆親經目睹﹐或得之故老傳聞﹑名賢手授。搜羅采摭﹐毫髮靡爽﹔矢諸天日﹐鬼神鑑臨﹐不敢以平生喜怒恩怨參錯其間。纂成﹐名曰「荷閘叢談」。千載而下﹐覽者庶幾知我﹑罪我﹐或亦有以諒予志也夫﹗

辛未夏杪﹐七十七翁拾遺氏蠒庵述。

卷之一

明州野史拾遺氏蠒翁纂

本朝遠過前代

陳太史明卿壬午殉難列傳敍

列朝年號辧誤

南北都大內宮殿考

京都形勢

祖陵祀典

髙皇帝禦制皇陵碑文

本朝格令

設科取士條格

宮中二十四衙門考

王軫家書

鑾輿不宜輕出

三恨五失十五勝算

昭代狀元考略

理學眞傳

殿試策略

於忠肅功在社稷

鄭端簡公吾學編紀儒臣十人

弘治名臣相助爲理

劉忠宣受知泰陵

徐武功王威寧將略

大臣享壽考

本朝遠過前代

髙皇帝以布衣起淮右﹐提三尺劍﹐與羣雄角而勝﹔遂驅蒙古﹐還之大漠。日月滌而重輝﹐乾坤辟而再位。然且聖不自聖﹐雞鳴而起﹐未辧色而視朝﹔六宮取充位﹐無燕趙二八之奉﹔賜租之詔﹐無歲不下﹔一起閱江樓﹐樓成而輒罷之﹐終其身不爲離宮別館。滇詔在臥榻十七年而始平﹐朝鮮﹑安南阻日本﹐閉關聽其自服﹐而不開邊釁﹔廢丞相﹐析中書省而六之﹔五都督府握兵籍而不與調發﹐兵部得調發而不握兵﹔外戚食國租而不與政﹐南面三十年而不攺元﹐薄海稱臣妾而不加徽號﹔𨿽神武蓋一世﹐而抑其心以下賢﹔尊在九重﹐而洞徹其神以與閭閻之志气通﹔此弇州山人之頌也。李本寧太史曰﹕『有以匹夫得天下者﹐未有以江左一天下﹔有以中華兼漠北者﹐未有中華胥爲左衽﹐而能驅除之匹夫起江左。用夏變夷﹐徳澤宰天下﹐而制之若制子孫﹐垂祀三百﹐偉哉髙皇帝之烈也﹐萬世一人矣』。

謝文肅鐸云﹕『本朝政體﹐度越前代者有數事﹕公主寡不再擇婿﹐中官有寵者賜袍帶不與朝臣並任﹐王公不敢擅殺人﹐重臣不得自辟下僚﹐文廟不用塑像易以木主﹐嶽鎭海瀆之神不加封號﹐文武官員不得挾妓』。陳眉公繼儒云﹕『更有十事﹕邊鎭督府以文臣爲將﹐天子自爲居守﹐內閣六卿外廷會推﹐內廷不得專擅﹐母后不稱制﹐勛戚不干政﹐皇子講官郎宮坊僚寀﹐不立博望苑﹐不開天策府﹐無殉葬﹐生員不訐利病﹐不用黥鼼腐刖之刑﹐京師有熱審﹐直省有卹刑﹐非大典不輕赦﹐三品以上始蔭子入監﹐紈褲不得濫朝籍。善乎平涵朱相國之推言也。神武要於不殺﹐慘舒協於時中﹐紀鋼挈於獨斷。聲律身度﹐自彊不息﹐與道合眞﹐與天同運。夫子集羣聖之大成﹐太祖又集古帝王之大成﹐至矣無以尙矣。然則定鼎卜歷﹐宜垂裕無疆﹐而何甲申之春﹐■﹝日少﹞寇一入﹐燕京化爲異域。若長江天塹﹐國有人焉﹐則東晉再造﹐南宋偏安﹐庶幾復睹﹐而僉壬竊柄﹐國是譸張﹐金陵王气黯然消﹐而夏社竟屋矣。人謀固不臧﹐天意亦難問﹐將所謂參夷瓜蔓﹐咎在文皇者﹐其信然聊﹗抑冥冥之中﹐尙猶未定耶』﹗

陳太史明卿壬午殉難列傳敍

古來死忠﹐代不數數。商惟墨允﹐漢獨龔勝﹐唐家河北無一義士﹐宋季南朝止李侍郎﹔未有開創未逾再傳﹐而忠義千古爲盛﹐如昭代遜國之際者也。當靖難師起﹐以誅錯爲名﹐獨齊﹑黃兩人耳。洎天下大定﹐榜列姦臣﹐前後凡五十一人。蓋自推戴勸進外﹐人人荀息豫讓矣。而引繩披根﹐株連瓜蔓﹐澤量若焦﹐狐猿夜嗷﹐參夷之憯﹐於是極已﹐則皆孝孺十族之言有以激之也。愈激愈殺﹐愈殺愈激﹐至於斷舌碎首﹐湛宗燔墓而不悔﹐而萬乘之威亦幾於殫矣。夫以遜順天﹐非若蕭墻之喋血也﹔以旦代辟﹐非若易姓之受命也。建文君何以得此於諸臣哉﹐則皆髙皇帝所培養之忠臣義士也。當平元捷至﹐詔羣臣嘗仕元者不許賀。建余闕李黻祠﹐贈謚福壽﹐每歲遣官致祭﹐而履聲橐橐之老臣﹐則愧之以文天祥﹐而終竄以死﹐蓋激勵若斯之至也﹐三十年亙萬世矣。食報之厚﹐不亦宜乎﹖昔人有言﹕『平時有犯顏敢諫之士﹐則臨難必有杖節死義之臣』。有國家者欲收忠義之報﹐其先務儲養哉﹗

列朝年號辧誤

宋太祖攺元幹徳﹐令擇前代未有者﹐後見宮人鏡背有幹徳四年﹐竇儀知爲蜀物﹐因嘆曰﹕『宰相須用讀書人』﹗髙宋﹑孝宗初欲用炎興﹑幹統﹐以劉先主契丹嘗有此號﹐乃復更議。若梁主張重華﹐南唐賊張遇賢﹐宋賊方臘﹐俱號永樂。契丹述律﹐元出帝﹐俱號天順皇帝。西夏號正徳﹐本朝用此三號。儒臣失考之過也。春雨堂雜抄曰﹕『孝宗升遐﹐武宗以正徳攺元﹐出於劉少師健所定。馬端肅公文升在吏部考選﹐以宰相須用讀書人命題諷之』。酌中誌略云﹕『熹宗時﹐大內司鑰庫積有歷代古錢﹐一日禦前於舊鏡內得天啟大小錢數枚﹔色甚古。司禮李永眞﹑向若愚說之﹐因考歷代史並玉海等書﹐始知南梁蕭莊﹐拓跋魏元法僧﹐並南詔俱曾有此號﹔亦宰相不讀書之過耳。惟蕭皇入繼紀元﹐內閣初擬明良﹐次紹治﹐次嘉靖﹐上特用嘉靖云。乃天順天在上﹑景泰天在下﹐萬曆爲盈數﹐泰昌有兩日之象﹐皆未爲協。威廟時以崇禎紀元﹐而任溫體仁爲相﹐用法苛刻少恩﹐京師人口語「崇皇帝﹐溫閣老」﹐崇與戎同音﹐溫與瘟同音。父老至今猶爲嘆息』。

南北都大內宮殿考

洪武十年﹐大內宮殿成﹐闕門曰午門﹐翼以樓觀﹐中三門東西爲左右掖門﹐午門內曰奉天門﹐門之左右爲東西角門﹐內正殿曰奉天殿﹐上禦之以受朝賀﹐殿之左右有門﹐左曰中左門﹐右曰中右門﹐兩廡之間﹐左曰文樓﹐右曰武樓﹐奉天殿之後曰華蓋殿﹐華蓋殿之後曰謹身殿﹐殿後則幹淸宮正門也。奉天門外兩廡之間有門﹐左曰左順門﹐右曰右順門。左順門之東曰東華門﹐內有殿曰文華殿﹐東宮視事之所也。右順門之西爲西華門﹐內有殿曰武英殿﹐上齋戒時所居也。制度皆如古而稍加增益。

永樂初﹐營建北京﹐凡廟社郊壇場宮殿樓闕規制﹐悉如南京而髙敝壯麗過之。復於皇城東南建皇太孫宮﹐東安門外東南建十王邸﹐通爲八千三百五十楹。自永樂十五年六月興工﹐至十八年九月工竣。酌中誌略云﹕北京大內規制﹐皇城南向﹐曰大明門﹐稍北向東曰長安右門﹐再北向東曰東安門﹐北向曰北安門﹐俗所稱厚載門也。轉而向西曰西安門﹐再南向西曰長安右門﹔此外圍六門也。墻外周圍紅鋪七十二處﹐登聞鼓院則在長安右門之外。紫禁城南向第一重﹐曰承天之門﹐二重曰端門﹐三重曰午門。魏闕兩分﹕曰左掖門﹑右掖門﹐向東曰東華門﹐內有殿曰文華殿﹔向西曰西華門﹐內有殿曰武英殿。北向曰玄武門﹐此內圍八門也。墻外周圍紅鋪三十六處﹐護城之河繞焉。大明內曰承天之門﹐其內之東一門內﹐則太廟也﹔西一門內﹐則太社﹑太稷也。端門內則六科也。東曰闕左門﹐再東曰松林﹐則會推處。西曰闕右門﹐其居中巍然向明者爲午門﹐鐘鼓在焉。左掖門﹑右掖門之內居中南向者﹐曰皇極門﹐卽奉天門﹐銅壺滴漏在焉。其左曰弘政門﹐卽東角門也﹐右曰宣治門﹐卽西角門。居西向東曰歸極門﹐卽右順門也﹔居東向西曰會極門﹐卽右順門也。從歸極門東南入曰六科廊﹐東西兩房掌司所居﹐精微科及章疏在焉。會極門凡京官上本﹑接本俱在此處﹐從會極門南入曰內門﹐輔臣票本淸禁之所﹐宣廟賜有文淵閣印一顆。皇極門內居中南向者曰皇極殿﹐卽奉天殿﹐金磚玉瓦﹔左向西者曰文昭閣﹐卽文樓﹔右向東者曰武成閣﹐卽武樓﹔中有滲金圓頂者曰中極殿﹐卽華蓋殿也﹔殿之兩傍﹐東曰中左門﹐召對或在此﹔西曰中右門﹐再北曰建極殿﹐卽謹身殿也。皆嘉靖時重修攺名﹐殿居中向後﹐髙踞三躔白玉欄幹之上者﹐爲雲臺門﹔兩傍向後者東曰後左門﹐西曰後右門﹐卽雲臺左右門也。又名平臺﹐凡召對閣部等官或於平臺﹐卽後左門。又東則景運門﹐西則隆宗門。南向者則仁徳門﹐爲幹淸宮﹐左右金獅各一﹐入門再升白玉石欄幹﹐直至幹淸大殿﹐丹陛下近站臺有一洞通東西行走者﹐左曰日精門﹐右曰月華門﹐左小門曰龍光門﹐右小門曰鳳彩門。左有殿曰昭仁﹐右有殿曰弘徳。再北曰交泰殿﹐其滲金圓頂亦猶皇極殿之制。再北坤寧宮﹐皇后所居也。左曰景和門﹐右曰隆福門。再北左曰端則門﹐右曰基化門﹐便接瓊苑左右門矣。坤寧門仍有中門﹐向後拍閉而不開。幹淸大殿之左向西曰端凝殿﹐右向東曰懋勤殿。坤寧之後則後苑也﹐欽安殿在焉﹐供玄天上帝之所﹐魚池山子﹐奇花異卉﹐景色可人。東南曰瓊苑左門﹐西曰瓊苑右門。欽安殿後曰順貞門﹐其墻外則紫禁城之玄武門﹐每夜之更鼓在焉。此大內宮室之略。尙有慈寧﹑慈慶等宮﹐爲皇太后﹑皇太妃所居。翼坤宮爲皇貴妃所居﹐承幹﹑鍾粹等宮﹐爲東宮並東宮妃所居。永和宮﹐爲諸王所居。皇城北安門內壽皇殿之南﹐則萬歲山﹐俗所謂煤山也﹔皆土渣堆積而成﹐山上樹木森郁﹐鶴鹿成羣﹐內有紅閣﹐列皇帝殉國之所﹐鼎湖泣血﹐千古痛心。山之前曰萬歲門﹐再南曰北上門﹐左曰北上東門﹐右曰北上西門﹐再南過北上門則與紫禁城玄武門相對﹐北上西門之西有大髙玄殿﹐其前門曰始靑道院﹐左右有牌坊曰先天白鏡﹐曰大極僊林。又有閣二座﹐左曰炅明閣﹐右曰■﹝水月﹞靈閣。殿之東北曰象一宮﹐乃世廟玄修之所名。西內又西曰西直房﹐卽襮房也﹐武廟崩於此﹐其東則西下馬門矣。玉河橋卽金海橋﹐有坊二﹕曰金鰲﹐曰玉蝀。再南曰五雷殿﹐卽椒園也﹐亦名蕉園﹐凡修實錄成﹐於此焚艸。其內府各監局二十四衙門﹐在紫禁城內外﹐不槪列。

京都形勢

憲章類編云﹕本廟之都燕也﹐蓋與古不同﹐稍難於周﹑漢﹐而大勝於東漢﹑趙﹑宋矣。夫周﹑漢建都西北﹐地資建瓴之險﹔人藉風气之勁﹐天下莫之競焉。東漢宅雒﹐已失全勢。宋人捐燕云﹐則又無界限之防﹔故卒不能守。我朝都燕﹐𨿽風气之凜﹑士馬之彊﹐不及周﹑漢﹐然據險防邊﹑居外馭內﹐其視周﹑漢一也。故自其常論之﹐則京後爲最急﹐宣大次之﹐遼東次之﹐陜西又次之﹐去京有遠近也。京後爲最急﹐則大寧之內徙﹐三衛之盤踞﹐不可不講也。宣大次之﹐則獨石之弧懸﹐丰勝之淪沒﹐不可不講也。講大寧則宣薊無阻隔﹐而遼東之右臂伸﹔講丰勝則山陜有交應﹐而甘肅之左臂伸﹔此立國之宏規也。而永樂﹑宣徳之間﹐但知兀良哈之誠款﹐開平之艱遠﹐丰勝之丁口不足﹐甘心棄土﹐略不顧惜﹐得非往事之恨乎﹖自其變論之﹐則大寧不可復﹐而京後之重垣宜設﹐宣遼不可合﹐而花當朵顏之交構宣防﹐開平﹑東勝已淪異域﹐而宣大之士馬不可一日忘戰﹐而成化﹑弘治之間﹐但知火篩之通貢﹐山海之徵商﹐宣大之鑿塹敵臺﹐京後之防﹐一不措之籌策﹐又非往事之恨乎﹖夫始藉開創之威﹐東斥大寧﹐西辟丰勝無難也。繼藉生養之富﹐大拓京後﹐盛兵宣大無難也。時日因循﹐不以爲意﹔偸玩旣久﹐釁隙乃生。犯太原﹐則增忻代澤潞之兵而乘寧雁之塞﹔犯洪蔚﹑廣昌﹐則城宣府之塞而弛東北之防。夫阻太原之寇﹐在力戰於大同偏頭之間﹔卹洪蔚之擾﹐當不忘乎潮河﹑花鎭之備。增忻代澤潞之兵﹐則度支急﹔弛東北之防﹐則畿輔震。近年之經營﹐得非失權之過乎﹖嗟乎﹗白刃在前﹐不顧流矢﹐敵旣窺宣大矣﹐垣宣大可也。明勢所燭﹐防患未然﹐因垣宣大而並垣京後亦可也。積薪必燃﹐防川必決﹐以宣大爲餌而先垣京後亦可也。悉力宣大﹐置京後不講﹐則緩急輕重之間﹐失權多矣。嗚呼﹗往有恨﹐無能逭也﹔近有過﹐亦幸無大失也。積薪必燃﹐防川必決﹐以宣反爲餌而先垣京後立可也。今惟大城京後以奠金湯﹐宣大以戰而爲守﹐京後以守而爲戰﹐宣大遇秋﹐則乘塞有入與之戰﹔京後有警﹐則乘塞余時分番更休﹐以習禁軍之勞逸。斯所謂卽體酌用﹐備形勢之要策矣。

祖陵祀典

熙祖陵在泗州基運山﹐徳祖﹑懿祖就基運山望祭。按基運山設泗州祠祭署﹐奉祠一人﹐以朱氏世官﹔朱名貴﹐本宗人婿也。陵戶三百十四家﹐長至﹑正旦﹐大牢三﹔淸明﹑中元﹑孟冬﹐每朔望少牢三﹐奉祠行事。洪武二年﹐詔立鳳陽皇陵碑﹐加仁祖淳皇帝陵名英陵﹐山名「翊望山」。後更英陵爲皇陵﹐立衛守之。洪武七年﹐立皇陵祠祭署﹐以汪文爲署令﹐劉英爲署丞﹐專典祀事。皇陵署中都畱守司一﹐皇陵衛﹑皇陵祠祭署各一﹐奉祠二人﹐劉氏﹑汪氏祀丞二人。汪氏名觀﹐趙氏名聰﹐國甥﹐劉義惠侯繼祖孫﹔皇考崩逝﹐繼祖以己地葬之﹐二汪氏皆汪老母孫﹐微時老母備禮遣人送上於皇覺寺﹐故俾子孫與守之。陵戶三千三百四十二家﹐長至﹑正旦太牢﹐淸明﹑中元﹑孟冬少牢﹐奉祠行事﹔朔望少牢﹐畱守行事。弘治元年﹐敕內官監一人﹐監護南京官﹐從孝陵﹐山名神烈山。按孝陵四十妃嬪祔葬﹐陵設神宮監﹑孝陵祠祭署各一﹐淸明﹑中元﹑長至太牢﹐正旦﹑聖旦﹑朔望﹑帝後湣忌酒果﹔勛戚大臣一人奉祠事。國有大事﹐遣大臣祭告孝陵﹐東有懿文太子陵﹐祀禮視孝陵﹐歲暮四孟﹐忌辰加牲﹐署官行事。又有韓憲王﹑張順妃﹑李麗妃墳﹐咸以時祀牲醴﹐太宗擇壽陵久﹐不得吉壤。永樂七年﹐仁孝皇后尙未葬﹐工部尙書趙羾以江西地理術士廖均卿至昌平﹐徧閱諸山﹐得昌平東黃土山最吉﹐太宗卽日臨視定議﹐封爲天壽山﹐後之諸陵皆在焉。各陵俱設陵衛﹑神宮監﹑祠祭署﹐如孝陵。正旦酒果﹐淸明﹑中元﹑長至﹑聖旦太牢﹐分遣勛戚大臣祀。湣忌太牢﹐專遣勛戚大臣祭。睿皇帝顯陵﹐在承天純徳山﹐都督蔣華奉祀﹐華慈孝睿皇后家人。朱少師平涵曰﹕天壽山九陵﹐長陵居中﹐惟景陵居左﹐獻陵﹑裕陵﹑茂陵﹑泰陵﹑康陵皆在右﹐永陵又在景陵之左﹐是左二而右五矣。乃昭陵在各陵之右﹐定陵又在其下焉。又曰﹕泰陵臨溪﹐水直流二十里﹐制又卑隘﹔康陵中斷﹐亦若天下之窮﹔自十陵外﹐康陵﹑徳陵又不知列在何處。又有恭讓胡皇后陵﹑景帝汪後二陵﹑憲廟廢後吳氏陵。世廟孝潔皇后﹑繼張后二陵﹐懷獻太子﹑恭太子﹑哀衝太子﹑莊敬太子﹑趙靖王﹑秀懷王﹑蘄獻王﹑藤懷王﹑衛恭王﹑許悼王﹑忻穆王﹑申懿王﹑雍靖王﹑岐惠王﹑涇簡王﹑蔚悼王﹑頴殤王﹑薊哀王﹑戚懷王﹑均思王﹑景�王及諸帝妃﹑諸殤公主﹑阿保夫人墳﹐戚廟同孝節烈皇后祔葬田貴妃墳圍﹐則眞千古傷心耳。

髙皇帝禦制皇陵碑文

國子監博士徐昌榖禎卿剪勝野聞﹐載太祖皇帝自敍朱氏世徳之碑云﹕『本宗朱氏﹐出自金陵之句容﹐地名朱巷﹐在通徳鄕。上世以來﹐服勤農業。五世祖仲八公﹐娶陳氏﹐生男三人﹐長六二公﹐次七二公﹐季百六公﹐是爲髙祖考。娶胡氏﹐生二子﹐長四五公﹐次四九公﹐卽曾考。娶侯氏﹐生子曰初一公﹑初二公﹑初五公﹑初十公﹐凡四人。初一公配王氏﹐是爲祖考妣﹐有子兩人﹐長五一公﹐次卽先考﹐諱世珍。元初籍淘金戶﹐金非土產﹐市於他方。先祖初一公困於役﹐遂棄田廬﹐攜二子﹐遷泗州盱眙縣。先伯五一公﹐十有二歲﹐先考才八歲﹐先祖營家泗上。置田治產﹐及卒﹐家日消﹐由是五一公遷濠州鍾離縣﹐其後因至鍾離居。先伯性淳良﹐務本積徳﹐鄕裏稱爲善人。娶劉氏﹐生子四人﹐重一公﹑重二公﹑重三公生盱眙縣﹔重五公生鍾離。先考娶徐氏﹐泗州人。長重四公﹐生盱眙。次重六公﹑重七公﹐生五河。某﹐其季也﹐生遷鍾離。後戊辰年﹐先伯有孫六人﹐兵興以來﹐相繼浸歿。先兄重四公有子曰文正﹐今爲大都督。重六﹑重七﹐俱絕嗣。曩者父母因某多疾﹐捨入皇覺寺中。甲申歲﹐父母長兄俱喪﹐次兄守業﹐又次兄出贅劉氏﹐某托迹緇流。至正二十四年﹐天下大亂﹐諸兄皆亡。淮兵大起﹐掠入行伍﹐乃招集義旅﹐兵力漸眾﹐因取滁﹑和。龍鳳三年﹐帥師渡江﹐駐兵太平。爲念先考嘗言﹕世爲朱巷人﹐宗族俱存﹐卽訪求故鄕宗族之所﹐遂調兵取句容﹐距城四十里﹐舉族父兄子弟四十餘人至﹐始得與之敍長幼之禮﹐行親睦之道。但朱氏世次﹐自仲八公之上﹐不復可考。今自仲八公髙曾而下﹐皆起家江左﹐歷世墓在朱巷﹐惟先祖葬泗州﹐先考葬鍾離﹐此我朱氏之源流也』。髙皇帝旣登大寶之後﹐念劉大秀施地爲陵之惠﹐封爲義惠侯。又感汪媼之意﹐敕授世官從事郎署﹐令衛皇陵云。

本朝格令

今奉旨曰「是」﹐卽自漢以來奏事得請卽報曰「可」之制也。今之「知道了」﹐卽江左詔書畫「諾」﹐唐時畫「聞」之制也。其稱聖旨﹐則自宋已然矣。凡恩詔各從其類﹐上慈闈徽號﹐則稱封贈父母恩﹔立東宮﹐則有蔭子入監恩﹔災異修省﹐則有蠲逋減刑姦恩﹔登極﹐則大赦矣。立東宮妃﹐及東宮出閣﹐皆無恩例。若建大工﹑平大賊﹑誅大﹐亦有詔﹐皆以類行﹐惟蠲逋減刑﹐每詔有之。九廟災﹐則下詔寬卹﹐至有欲褒親蔭子者﹐其謬甚矣。國制賞三等﹕曰加賞﹐曰給賞﹐曰量賞。兩宮徽號用玉冊﹐親王金冊﹐親王世子並郡王鍍金銀冊﹐印如其冊。而國王之號惟施於四夷﹐宇內不封。天下要害﹐置總帥者十有二﹐而掛將軍印者九。宣府曰鎭朔﹐大同曰徵西﹐廷綏曰鎭西﹐寧夏曰徵西﹐甘肅曰平羌﹐湖廣曰平蠻﹐雲南曰徵南﹐兩廣曰徵蠻﹐而遼鎭所掛者徵虜前將軍印也。萬曆間﹐又添設徵遼﹐此外又有平虜將軍印﹐非大徵伐﹐不輕假人。將軍印凡流官曰掛﹐佩而卽繳亦曰掛﹐京營戎政則曰掌。大同以西﹐偏頭關以北﹐皆虜也。總督雁門﹐駐札代州﹐所以防其入。總制宣大﹐駐札朔州﹐所以便其運。總督兩廣都禦史之設也﹐考梧州開設總憲﹐初意重廣西﹐其廣東山海警事漸生﹐不得兼而遙制﹐梧州乃兩廣輪輻﹐八桂門戶﹐水陸要衝﹐民夷總道﹐開設三堂﹐自成化元年始。其設鎭守總兵﹐永樂始。總制都禦史﹐景泰間始。文臣至總督方稱軍門﹐近日操江﹑巡撫﹐皆稱軍門矣。司禮郎﹐古之樞密﹔東廠郎﹐古之中尉﹔唐末兩樞密使左右中尉柄事禁中﹐與宰相表襄﹐號稱中貴﹐亦稱大臣。於文定愼行曰﹕今奉命出使公侯﹑師保﹐皆出中官之下﹐不知起自何年﹐決非髙皇之法。中官之秩﹐極於四品﹐其腰玉服蟒﹐皆出特賜﹐非其官品所有﹐柰何以師保重臣﹐反出其下哉﹖昭代言官﹐科員五十﹐臺員維百﹐六科給事中沿門下舊制﹐主於封駁﹐各道禦史沿臺官之舊﹐主於彈擊﹐今皆以糾劾爲職﹐非設官之意。今之試禦史﹐卽唐之監察禦史裏行﹐謂其資序尙淺﹐未正除禦史﹐先令於禦史班內行也。今之京畿河南道﹐蓋禦史之長﹐唐制禦史臺有待禦史六人﹐以久次者一人知雜事﹐謂之雜端﹐不出累月﹐遷登南省﹐故又謂之南牀﹐殿中監察以下皆稟而隨之。今之京畿河南道﹐當本此。

本朝駕出﹐樂設不作﹐回鑾乃奏鼓吹﹔本於梁制。「南史」﹕『梁武帝有事太廟﹐詔以齋日不樂』。自今變輿始出﹐鼓吹從而不作﹐還宮乃如常儀。今駕出不奏鼓吹﹐疑本此。凡考察官吏﹐漢制主按劾﹐近於刻峭﹔宋制詳文法﹐失之重復。惟唐則善以著其徳行﹐最以制其才術﹐以善而最相爲乘除﹐分爲九等﹐上者加階﹐其次進祿﹐其下奪祿﹐又其下解任﹔詳於善而略於最。然捨成周六計之法﹐而論後世之制﹐則唐爲彼善於此矣。國家之制﹐三年官滿者﹐造爲牌冊﹐備書其在任行事功績﹐屬官則先考於其長﹐書其殿目﹑最目﹐轉送禦史考核。吏部考功則稽其狀﹐書其殿最﹐凡有三等﹕一曰稱職﹐二曰平常﹐三曰不稱職。旣書之﹐引奏取旨﹐令復職。六年再考﹐亦如之﹐九年通考﹐乃通計其前二考之所書以定其升降﹐卽唐法也。其以禦史考核﹐卽漢宣帝命禦史考殿最也。書以考語﹐卽唐人第其善最也。稽其牌冊以引奏﹐卽宋人之引奏磨勘也。以一代之制而兼各代之長﹐誠萬世之良法矣。

國家以貧富分里甲﹔以各裏論糧差而權其輕重﹐勞於公者復其家﹐廢於疾者免其力﹐里甲十年而一充﹐民得番充﹐從公點差﹐周而復始﹐不得放富差貧﹐十年一造黃冊﹔其等例依次充當。大明會典﹐五十以上﹐一子應當役而無田者許代之。其後有司或有總賦之法﹐或爲條鞭之法。總賦者﹐歲統計其所入﹐而總賦之戶頒以所賦之數﹐而人人知其宜入當數而止﹐約法畫一﹐吏牘大損﹐豪猾不得規其輕重﹐而公家催徵易起﹐人稱便矣。然而諸供億悉在官﹐官率取之市﹐或給之值不當﹔又百姓已罷歸﹐官有私役之者﹐此其獘也。條鞭者﹐計口授庸﹐緣役定值﹐悉籍其一歲之費而輸之官﹔官爲召募﹐民無擾焉﹐人亦稱便矣。然費益繁而用益不給﹐則有那借﹐有預徵。那借而官困矣﹐預徵而民困矣﹔此其獘也。凡越訴上司﹐擅投佐貳﹐曰濫詞。凡株連正犯﹐蔓引知證﹐曰濫拘。凡以牢爲阱﹐非賭不出﹐曰濫禁。凡刑具酷烈﹐逼使誣服者﹐曰濫刑。凡添情合律﹐援例比請﹐曰濫擬。凡備荒修理﹐巧名科徵﹐曰濫罰。

設科取士條格

洪武三年庚戌﹐始開科取士。五月初一日﹐頒科舉條格內開﹕八月初九日第一場﹐十二日第二場﹐十五日第三場。會試次年二月﹐日期照鄕試。殿試三月初三日﹐俱三年一次開試。第一場五經義﹐各試本經一道﹐限五百字以上。四書義一道﹐限三百字以上。又三場之後﹐試騎射書算律。開設之初﹐恐未徧習﹐今科免試。三年以後﹐須要全備﹐方許中選﹐取中式者﹐七十二人。此京畿八月鄕試也。辛亥會試﹐合十一省之士﹐而髙麗之士亦與焉。以禮部尙書陶凱﹐前翰林學士潘廷堅爲主考﹐中式凡百二十人﹐取江西吳伯宗爲第一。又謂省臣曰﹕天下已定﹐致治之道在於任賢﹐旣設科取士﹐令各行省連試三年﹐庶人才眾多﹐而官足任使。自後則三年一舉著爲定例﹐於是辛亥﹑壬子﹐各省俱連舉鄕試。六年癸丑罷科舉﹐專用薦辟﹐其科目有經明行修﹐有懷才抱徳﹐有賢良方正﹐有人才﹐有孝廉﹐羣舉於朝﹐而各省貢土﹐皆令卒業太學﹐以次除用﹐蓋罷進士之科者﹐十有二載。今魁星圖下列諸狀元名姓﹐有洪武九年丁顯宗﹐謬矣。至十七年復開科﹐三月初一日命禮部頒行成式﹐凡三年大比﹐子﹑午﹑卯﹑酉年鄕試﹐辰﹑戌﹑丑﹑未年會試﹐舉人不拘額﹐從實充貢。第一場試四書義三道﹐每道二百字以上。經義四道﹐每道三百字以上。未能者﹐許各減一道。二場試論一道﹐三百字以上。判語五條﹐詔誥表內科一道。三場試經﹑史﹑策五道﹐三百字以上。未能者﹐許減二道。鄕試直隸府州縣則於應天府﹐在外於各布政司。其舉人則國子生及府州縣學生之學成者﹑儒士之未仕者﹑官之未入流者﹐皆由有司申舉﹐性資淳厚﹑文行可稱者應之﹐其學校訓導專教生徒及罷閒官吏﹑娼優之家與居父母喪者﹐並不許入試。吏胥不得應試﹐則在四年之詔。文字回避禦名廟諱﹐不許自敍門地﹐彌封者編號作三合字﹐謄錄用朱﹐對讀用藍﹐考試官用墨﹐以防詐僞。

萬曆以後﹐北闈編號﹐有皿字﹑夾字﹐監生系皿字號﹐遼生系夾字號。周宗伯應賓識小編云﹕科場試題﹐例出四書義三道﹐正統元年會試﹐出大學﹑論語而不及孟子。十年會試﹐出中庸﹑大學﹑孟子而不及論語。成化元年﹐順天出論語二道﹑孟子一道﹐而不及學﹑庸。其後定學﹑庸內量出一道﹐論語﹑孟子各一道﹐遂爲例。鄭端簡今言云﹕洪武開科﹐詔五經皆主古注疏及易程﹑朱﹑書蔡﹑詩朱﹑春秋公榖程胡張﹐禮記陳﹐後乃盡棄注疏﹐不知始於何時﹖或曰﹕始於頒五經大全時﹐以諸家說優者俱采入故耳。然古注疏終不可廢也。顧宗伯起元曰﹕並用古注疏及諸家傳﹐聖制彰明﹐今春秋止用胡傳﹐其左氏公榖﹐第以備考﹐至張洽傳﹐經生家不復知其書與人矣。禮記專用陳澔集說﹐古注疏盡斥不講﹐試舉初制一申明之﹐使通今博古者得以自見﹐豈非盛典哉﹖又洪熙元年諭禮部﹐科舉須南北兼收﹐南人𨿽善文詞﹐而北人厚重。自今會場取士﹐南取六分﹔北取四分﹐至成化丁未會試﹐南六北四﹐又以百乘除各退七爲中卷﹐著爲令。

至於考官﹐成化十五年禦史許進請各省布政司亦如兩京例﹐命翰林官典試。弘治十四年﹐禮部右侍郎謝鐸亦有是疏﹐章下所司﹐俱未允行。至嘉靖戊子﹑辛卯﹐各布政司鄕試﹐始俱命選京官二人主考﹐後遂爲例。每科恩榮次第﹐凡春闈發榜後﹐於四月十五日諸貢生赴內府殿試﹐上禦皇極殿﹐親賜策問。二十日早﹐文武百官朝服侍班﹐錦衣衛設鹵簿於丹陛﹑丹墀內﹐上禦皇極殿﹐鴻臚寺官傳制唱名﹐禮部官捧黃榜﹐鼓樂導引出長安左門外張掛畢﹐順天府官用傘蓋儀從﹐送狀元並榜眼﹑探花歸第﹐恭依髙皇帝欽定資格﹐第一甲第一名從六品﹐第二﹑第三名正七品﹐賜進士及第。第二甲從七品﹐賜進士出身。三甲正八品﹐賜同進士出身。二十一日﹐賜宴於禮部﹐宴畢﹐赴鴻臚寺習儀。二十三日﹐賜狀元朝服冠帶及進士寶鈔。二十四日﹐狀元率諸進士上表謝恩。二十五日﹐詣太學先師廟行釋菜禮﹐始釋褐﹐分往六部﹑都察院﹑通政司﹑大理寺各衙門觀政。禮部奏請命工部於國子監立石題名。楊文懿公鏡川集云﹕每科三月望日廷試﹐進越三日傳制唱名﹐又明日賜燕於禮部。是日也﹐進士綴行而入﹐爲國之賓﹐徹侯將命而來﹐爲宴之主。凡在試日﹐讀卷大僚曁百執與事畢入﹐鴻臚肅班﹐望闕而拜﹐儀曹序賓﹐列席而坐。光祿供膳﹐絡繹而疊進。宮花紛敷﹐法醞穠郁﹐樂舞具陳﹐禮儀卒度﹐觀者堵列﹑迎者輻輳﹐旌斾旁午於交衢﹐籌鼓喧闐於城郭﹐此昭代之盛典﹔所謂禮部宴者也。今謂之恩榮宴﹐而談者以瓊林名之﹐蓋汴宋時宴進士於瓊林苑﹐至今循習爲稱耳。國初一甲三名不遽授翰林﹐故辛亥科狀元止授員外郎。榜眼﹑探花並授主事﹐乙丑科始以一甲三名授修撰。後又以狀元爲修撰﹐榜眼﹑探花授編修﹐遂爲定例。永樂初﹐又選進士之有文行者﹐爲庶吉士﹐讀中祕書。令翰林官教習﹐至今仍焉。

宮中二十四衙門考

國朝內官之制﹐初置內司監奉禦凡六十人。洪武十七年﹐更定諸監局庫品職。二十八年﹐頒皇明祖訓﹐遂定今制。監門司庫分職掖庭﹐凡監十一﹕曰神宮﹑尙寶﹑陵神﹑尙膳﹑尙衣﹑司設﹑內官﹑司禮﹑禦馬﹑印綬﹑直殿等監﹔各有太監﹑少監﹑監丞﹑典簿﹑長隨﹑奉禦。凡門四﹕曰奉天門﹑午門﹑端門﹑承天門﹔各有門正﹑門副。凡司二﹕曰鐘鼓司﹑惜薪司﹔各有司正﹑司副。凡局六﹕曰兵仗﹑織染﹑鍼工﹑巾帽﹑司苑﹑酒醋﹑面曲等﹔各有大使﹑副使。凡庫三﹕曰內承運庫﹑司鑰庫﹑內府供應庫﹔各有大使﹑副使。東宮典璽局﹑典藥局﹑典膳局﹑典服局﹑典兵局﹑典乘局﹔各有局郎﹑局丞。王府有差奉所﹑典寶所﹑典膳所﹑典服所﹔各有正﹑副。公主府中使司﹐亦有正﹑副。

三十年﹐內府又置都知監﹑銀作局。酌中誌略云﹕祖制內府十二監﹕曰司理﹑內官﹑禦用﹑禦馬﹑司設﹑尙寶﹑神宮﹑尙膳﹑尙衣﹑印綬﹑直殿﹑都知。又四司﹕惜薪﹑寶鈔﹑鐘鼓﹑混堂。又八局﹐曰﹕兵仗﹑巾帽﹑鍼工﹑織染﹑酒醋面﹑司苑﹑浣衣﹑銀作。已以統謂之二十四衙門。此外又有內府供用庫﹑內承運庫﹑司鑰庫。司禮監掌印太監一員﹑秉筆隨堂太監四﹑五員。每日奏文書﹐目禦筆親批外﹐遵照閣中票來字樣﹐用朱筆楷書。最有寵者一人﹐以司禮監秉筆兼掌東廠印秩﹐尊視元輔﹐東廠權重視統憲﹐其次秉筆隨堂視眾輔焉。本衙門還有應題奏事情﹐皆關白司禮掌印秉筆隨堂而行。凡禦前大內臣曰幹淸宮管事﹑曰打腳牌子﹐其秩亦榮顯﹐猶外之勛戚臣也。皆得掌各衙門之印﹐視其寵眷厚薄而畀之﹐不拘資。次司禮監提督一員﹐秩在監官之上﹐於本衙居住﹐職掌古書籍名畫冊葉手卷﹐所屬掌司數員分理﹐並內書堂亦屬之。又經廠掌司四員﹐在經廠居住﹐管一應經書印板及印成書籍﹑佛藏﹑道藏。凡監官自內書堂奉旨撥派者爲正途﹐或乞恩奏保攺升者次焉。祖制必照依欽錄姓名﹐挨次升轉。文書房官八員或十員﹐遴選二十四衙門﹑山陵等處有學行才識者委用﹐職掌通政司每日封進本章﹐並會極門京官所上本及內府各衙門本﹑天下各藩府本﹐照銜分管﹐其在外閣票﹐在內答票﹐一應旨意聖諭禦札﹐俱由文書房落底簿發行。雲臺右門有協恭堂﹐每早朝前及申時後﹐司禮掌印者過房看文書﹐一應掌班親信人等﹐不得入機密禁近﹐謹愼如此。

王軫家書

五倫書中載有王軫家書事。軫﹐嘉興人﹔今錄詔文及謝表家書於此。奉天承運皇帝詔曰﹕朕起艸萊﹐削羣雄﹑攘夷狄﹑安中國﹐欲天下承平。邇者諸郡官吏﹐不畏法律之嚴﹔姦獘疊興。禦吏臺管勾宇文桂﹐因事被問﹐囊中所載書信百封﹐盡取目之﹐悉系浙右儒吏獎諭之言﹔或是或非﹐皆欲禍人﹐中間亦有私托求進者。嗚呼﹗昔元之初得天下﹐人才皆務實學﹐故賢能由公道而進﹔後元之失天下﹐世俗皆尙虛名﹐故贓私於權門而用。朕多涉艱難﹐備知之矣。立法未嘗不嚴﹑用法未嘗不審﹐然贓吏貪婪﹐如蠅蚋之趨朽腐﹑螻蟻之慕鮏羴。噫﹗若是者﹐豈非慈父失教於平日耶﹗抑其子之不孝﹐不聽父之訓耶﹖今於百封書中﹐得一善教其子者﹐系浙右登科舉人王軫之父家書。意望管勾宇文桂轉達平涼之任所﹐書未發﹐朕獲見之。書中語意諄切﹐教以忠孝﹔子之賢否﹐𨿽未可知﹐然薄俗中有善於爲人父者如此﹐誰能出其右者哉﹗勸善懲惡﹐移風易俗﹐實有國之善治。其令中書省遣人賫朕詔諭﹐往詣其家﹐賜以白金百兩﹑附子五枚﹑川椒五斤﹑絹十疋﹔以旌其賢。令有司除本戶雜役﹐依舊應當里長﹐其弓兵不須再役。洪武四年閏三月日。

又謝表﹐布衣臣王某言﹕伏蒙聖恩賜臣詔書﹐並銀絹椒藥﹐謹上表稱謝者。伏念臣性資愚陋﹐學術迂疏﹐分甘老於山林﹐名敢求於簪紱。教子乏義方之訓﹐承恩忝科甲之榮。大邑分符﹐深佩選綸之重。安書寄遠﹐勉加忠孝之全﹐俾恪守於廉勤﹐庶少酬於知遇。何冀上聞於天闕﹐過承下逮於星軺﹐白金光照於琴書﹐黃絹春生乎筐篚。芳椒助養﹐上藥扶衰。豈期枯朽之餘﹐遽拜駢蕃之賜。徵徭特免﹐喜懼交臻。臣瞻仰淸光﹐鈞陶聖化。心同犬馬﹐厥抒報效之誠。景迫桑楡﹐欣睹太平之盛﹐謹奉表稱謝以聞。

又家書﹐自舊年十一月初二日﹐南潯別後﹐不知從者及同遊無恙否﹖本家徳淸之役﹐兩圖黃冊里長﹐及歸安甲首﹐皆不擾而辦﹐里長不赴京倉﹐此甚良法也。正擬安靖幾時﹐十二月間﹐本縣又定新市弓兵﹐分管十二都﹐但辦雜物﹐拘捉軍人﹐至今不得安息﹐所費亦不少。我今稀年﹐又一老景侵尋﹐倘若朝廷容侍親﹔則上章求歸﹐父子相見﹐以盡餘年。若宛轉仕途﹐則相見無日矣。人說有分俸之例﹐不審有否﹖如得分祿以養﹐亦足爲榮。若彼處關支﹐則不必也。凡事須淸心潔己﹐以廉自守。食貧處儉﹐儒者之常﹐愼弗以富貴爲念。古人云﹕貧乏不能存﹐此是好消息﹔當正此言爲受用也。治民以仁慈爲心﹐報國以忠勤爲本﹐處己當以謙敬﹐學業更須勤力。暇日卽以性理之書﹐及羣經畱玩﹐自然所思無邪﹔更須熟讀新律﹐自然守法不惑。飲酒當以康節先生爲範﹐不可縱恣。忠定之事﹐律許則行﹐否則不可幹其紀也。此後倘有的便﹐可買附子一﹑二枚﹑川椒一﹑二斤﹐起稅而來﹐餘物非所覬耳。書付男軫。嗟嗟﹗一家書之微﹐而遂徹禦覽﹔至煩敕旨獎諭﹐賜金賜藥﹑免役免差﹐蓋激勸若斯之至也。風聲所被﹐孰不鼓勵﹐馴至三百年風俗之美﹐豈偶然哉﹗

鑾輿不宜輕出

由永樂來﹐世居深守爲規﹐惟宣宗再出﹐英宗一出﹐武宗數出﹐肅皇帝以太后喪出﹐餘三宗以戎﹐皆國大紀也。宣宗時﹐漢庶人以修理南巡席殿爲兵端﹐一爲範大監微行﹐已乃有玉泉寺之盜。武宗時﹐濠庶人欲以奇貨居之。英宗之出﹐危殆極矣﹗永陵出不浹旬﹐行宮火﹐亦豈少衰也哉。先是﹐道士邵元節﹐亦贊南巡者﹐衛輝報至﹐竟驚死。嗟乎﹗古之保大圖存者﹐法當如何乎﹖有如萬分一出意外者﹐當事之人﹑何以贖死耶﹖此熊過題謝氏恩譴日記語也。聊志之以見鑾輿不宜輕出﹐而南巡爲尢忌。武宗至金陵﹐有沈舟之厄﹐驚懼而旋﹐遂以晏駕。然余稽之往籍﹐帝舜蒼梧不返﹐大禹會稽告終﹐昭王南徵膠舟永逝﹐穆滿八駿白雲不歸﹐秦皇泛海而殂沙丘﹐煬帝遨楊而酖化及﹐以至符堅敗於淝水﹐金亮弒於采石。昭昭不爽﹐太平天子本垂衣﹐所當重念矣。

三恨五失十五勝算

本朝垂世三百﹐九夷八蠻無不賓服﹐而盜邊竊發﹐亦時或有聞﹔京師居重馭輕﹐天子自爲守﹐三衛旣棄﹐宣遼之肩臂寒。籓籬與胡共之﹐賴文皇三犁餘威﹐震警殊域。數傳以後﹐𨿽閒入侵噬﹐終攝服不敢動。否則﹐寧免蹈宋人之覆轍耶﹗余嘗縱觀邊事﹐有三恨﹑五失﹑十五勝算焉。

一恨安龍之棄﹐楊文貞誤引賈捐之棄珠崖﹐俾漢唐士宇﹐淪於卉服﹐令英公循黔國故事﹐世守滇南﹐則交趾布政司𨿽至今存可也。一恨河套之復﹐相嵩借曾襄湣以傾貴溪﹐使巖疆任事之臣﹐首領不保﹑妻子狼狽﹑天下冤之﹐至今河西水艸善地﹐醜類永駐牧其中﹐後人怵於顯禍﹐無敢頌言以禽搜之者﹔權姦之誤國深矣。一恨遼陽之戰﹐利瓦伊翰以庸懦喪師﹐楊鎬代爲經略﹐軍機不密﹐四路進兵﹐以令箭撤回李如楨﹐致名將劉綎﹑杜松深入絕地﹐孤軍無援﹐全師覆沒﹐袁應泰繼之﹐再失遼陽。復誤聽王化貞浪戰﹐以十三萬兵駐廣寧﹐鐵騎未至﹐風鶴先驚﹐而祖宗櫛風沐雨之疆場﹐拱手授敵矣。設令熊廷弼始終在事﹐一意以守爲戰﹐無有搖撼之者﹐何至敗壞若此﹗則閣老葉向髙﹑方從哲﹐本兵黃嘉善﹑張鶴鳴之罪﹐安能他諉耶﹗

正統間﹐閩﹑浙山寇鄧茂七﹑葉宗畱倡亂﹐依山爲寨﹐勢幸未合﹐令兩路進兵﹐一搗杉關﹑一由蒼婺﹐坑豎子耳﹐而養廱滋蔓﹐剿撫乖宜﹔則張楷玩寇之失也。哈密遠隔西域﹐切近土魯番﹐以金印封忠順王﹐令通貢道﹐瓦刺侵暴﹐勢孤援絕﹐鞭長不及﹐頻年西討﹐賦車藉馬﹐甘涼繹騷﹐則許進﹑彭澤﹑王瓊處置之失也。奄瑾專恣﹐畿南盜起﹐劉六﹑劉七﹑趙風子﹑齊彥名等﹐流劫山東﹐轉掠河北﹐乘勢直薄江淮﹐如蹈無人之境﹐天幸祚國﹐覆舟殄滅無遺﹐則馬中錫﹑陸完畏懦之失也。海禁久弛﹐島夷內訌﹐姦人王直﹑徐海﹑汪五峯等勾引之﹐深入內地﹐禍連三省﹐當時勁將如兪大猷﹑湯克寬﹑任環﹑盧鏜等合兵會剿﹐指日蕩殲﹔而以趙文華視師﹐聽胡宗憲主撫﹐荼毒生靈﹐焚劫甚慘。晚賴戚繼光芟除之﹔則嚴嵩專信羣姦﹐蹤倭殃民之失也。關白平秀吉與行長淸正等﹐率海艇逼朝鮮釜山﹐勢甚猖獗﹐屬國求援﹐命宋應昌爲經略﹐率李如松救之﹐旋捷旋衄﹐茫不得要領﹐七年之間﹐喪師十餘萬﹔則楊鎬﹑李如松詐封啟釁之失也。

至若於謙之禦也先﹐白圭之剿鄖盜﹐原傑之撫流民﹐韓雍之斷藤峽﹐項忠之平滿四﹐林俊之殄蜀寇﹐王守仁之擒宸濠﹑平贛盜﹐田州姚鍈之誅岑猛﹐王崇古之封俺答﹐梅國禎之討哱拜﹐李化龍之滅楊應龍﹐朱燮元之平奢崇明﹑安邦彥﹐皆師貞丈人謀定後戰﹐鼓行以出﹐奏凱而歸﹐策勛告廟﹐蔭冑旌功﹔可不謂隆焉。所最爲嘆惋者﹐則莫若崇禎時之流寇﹐當其初起延安﹐僅流氓叛卒耳﹐不蚤爲撲滅﹐蔓延全秦﹐豕突晉﹑豫﹑楚﹑蜀﹐盡罹屠戮﹐剿不成剿﹑撫不成撫﹐一誤於胡廷晏﹐再誤於楊鶴﹑陳奇瑜﹐三誤於熊文燦﹑楊嗣昌﹐使盧象升﹑洪承疇﹑傅宗龍﹑孫傳廷掣肘中樞﹐無從宣力﹐誰秉國鈞﹑貽誤封疆﹐溫體仁﹑周延儒之罪﹐無所逃矣。覆車在前﹐僨轅在後﹐瀏覽綜觀﹐不勝長嘆。

昭代狀元考略

本朝三百年大魁﹐惟貴池黃瀾伯觀﹑寧晉曹萬鍾鼐﹐以殉忠顯﹔安福彭可齋時﹑余姚謝木齋遷﹑吳縣申瑤泉時行﹐以相業顯﹔髙陵呂經野柟﹑吉水羅一峯倫﹑羅念庵洪先﹐以理學顯﹔進賢舒梓溪芬﹑長洲文湛持震孟﹐以气節顯﹔成都楊升庵愼﹑江寧焦漪圍同升不愧。甲申攀髯﹐湛陸就義從容﹐闔門殉節最烈﹐謚爲文正﹐千古流芳﹐而蠡城之變﹐天啟乙丑鼎元山陰武貞余公煌﹐大啟九門﹐放士民避敵﹐從容肅衣冠自沈於柳橋﹐當與劉公後先媲美。彼狀元宰相﹐膺特達之知﹐荷不次之擢﹐當國破君亡﹐靦顏乞活﹐而究不免於賊刃﹔亦有才聽臚傳﹐賜宮花袍笏﹐卽稽首賊庭﹐受其僞命﹔未幾賊敗﹐又夤緣戎幕﹐重玷木天﹐隨以病死。所謂泰山鴻毛﹐只爭毫髮矣。

理學眞傳

國初方正學先生﹐奮起兵燹之餘﹐振興絕學﹐以明王道﹐辟異端爲己任﹐此本朝道學之祖也。洪﹑宣間﹐李忠文﹑陳文定﹐當代醇儒﹐分主成均﹐以身率教﹐人皆向風﹐於是﹐薛文淸瑄﹐起自河津﹔陳文恭獻章﹐起自新會﹔胡文敬居仁﹐起自余幹。而姚江王文成陽明先生﹐直接濂洛眞傳﹐集羣儒之大成。嘉靖初年﹐輿論允協﹐業將四君子配饗闕庭矣。當時闡揚羽翼者﹐實多其人﹐如王宗貫恕﹑羅彜正倫﹑呂仲木柟﹑章楓山懋﹑陳南泉眞晟﹑楊鏡川守陳﹑鄒立齋智﹑賀伯恭欽﹑曹月川端﹑陳克庵選﹑張甬川邦奇﹑莊孔暘泉﹑陳省克茂烈﹑張東海吉﹑婁一齋諒﹑羅念庵洪先﹑張東白元禎﹑舒國裳芬﹑湛甘泉若水﹑周翠渠瑛﹑李見羅材﹑邵二泉寶﹑王龍溪畿﹑何柏齋瑭﹑王止齋艮﹑羅近溪汝芳﹑歐陽南野徳﹑徐白仁愛﹑蔡可甫淸﹑薛子修侃﹑張龍湖治﹑周海門汝登﹑馬溪田理﹑顏仲宇鯨﹑薛方山應旗﹑鄒東廊守益﹑羅正庵欽順﹑陸平泉樹聲﹑鄧定宇以贊﹑魏子野校﹑崔后渠銑﹑耿天臺定向﹑魏工甫時亮﹑許敬庵孚遠﹑楊復所起元﹑管東溟志道﹑陳赤石大綬﹑趙大洲貞吉等﹐操履篤實﹐學問淵醇﹐各能闡述儒先道法。萬曆迨啟禎﹐自顧涇陽先生修復東林書院講學﹐於是鄒南臯﹑馮少墟﹑髙景逸﹑曾見臺﹑陳赤石﹑方魯嶽﹑鍾龍源﹑劉念臺﹑李懋明諸先生﹐起而羽翼之﹐建首善書院於京師﹐表彰聖學﹐大啟宗風。昭代崇儒重道之典﹐於斯爲極盛焉。

殿試策略

古人進身之始﹐必以言爲先資﹐如董江都天人策﹑賈長沙治安疏﹐其最也。本朝狀元廷試策﹐泛濫不切者多﹐而稟經酌雅﹐根極理要者﹐亦間有之。正統戊辰彭時策曰﹐爵所以待有功﹐功者﹐善之著於事也。若必待有功而後爵﹐則天下之善未著於事者﹐必至於見棄。刑以待有罪﹔罪者﹐惡之形於行也。若必待有罪而後刑﹐則天下之惡未形於行者﹐必至於苟完。於故有論徳之科﹐有誅意之法。成化戊戌曾彥策曰﹕夫子修春秋以寓一王之法﹐如商之爵三等﹐說者以謂法天之三光﹐天道本下﹐親親而質省也。周之爵五等﹐說者以爲法地之五行﹐地道敬上﹐尊尊而文煩也。春秋合伯子男爲一也。辭無所貶皆從子﹐四夷進爵皆稱子﹐隱然寓攺文從質之意焉。漢髙帝寬仁大度﹐而務爲苟簡﹐文帝恭儉節用﹐而示民惇朴﹐頗似忠也。唐太宗勉行仁義而容諫﹐玄宗銃志勤儉而惇友愛﹐頗似質也。宋太宗用儒臣而罷節鎭﹐仁宗任文士而重學校﹐君臣之間﹐恩禮繁縟﹔朝廷之上﹐議論諄復。禮樂之推究﹐道學之昌明﹐庶乎其尙文也。丁未科費宏策曰﹐致治之道存乎法﹐保治之道存乎勤﹐非法無以維天下之勢﹔非勤無天下之法。故周公之於成王﹐有無逸之戒﹐宋璟之於玄宗﹐有無逸之圖﹔而二君之治乃有不同者。成王聽周公之言而無間﹐故卒致鳧鷖之治。玄宗用宋璟之言而不終﹐故卒基天寶之亂。嘉靖癸丑毛澄策曰﹐爲陛下富民者非其人﹐則𨿽無水旱河決之害。而民之流移失業者猶或有之。況復罹玆患耶﹗爲陛下教民者非其人﹔則𨿽無凍餒無聊之困﹐而民之作姦犯科者猶或有之。況復值玆困耶﹖蓋饑寒切身﹐則行同禽獸。利欲汨志﹐則命若螻蟻。民情大抵然也。使天下之爲有司者﹐皆辟土勤耕之張堪也﹐皆植桑訓織之範純仁也﹐皆閉閣思過之韓延壽也﹐皆他民以徳之仇沓也﹐於富民教民也何有﹖萬曆甲戌孫繼臯策曰﹐始皇衡石程書而基秦滅﹐文帝衛士傳餐而速隋亡﹐憲宗汗透禦衣而釀唐亂﹐乃致理之效反出於淸淨之漢文﹐蓋簿書期會﹐勤非所勤也。艸莽之言﹐切於時世如此﹐可發晨鐘三省。

於忠肅功在社稷

正統己巳﹐胡塵翳天﹐皇輿播越﹐變在呼吸間耳。幸不至如靖康﹑永嘉之禍者﹐於忠肅公力也。

公時擘畫所最難者有七﹕當時闕廷大哄﹐監國欲退﹐已成甘露之變矣﹐公上陛掖曾請立斃王﹑毛二豎以舒眾憤﹔請宣諭王振應族﹐命行誅﹔馬順應死﹐殛殺弗論﹔而羣情乃定﹐一也。

監國新立﹐法紀不彰﹐戰守無具﹔公亟請遣官募義勇﹐集民夫﹐更漕卒﹐練營兵﹐以備徵調﹐傳檄邊鎭近省﹐並授方略﹐遏敵勤王﹐二也。

徐珵倡議南遷﹐踵宋季南渡之覆轍矣﹐公慟哭抗言﹐京師天下本﹐宗廟社稷山陵寧此﹐百官萬姓帑藏庾廩萃此﹐此而不守﹐去欲安之﹐今日足一動﹐明日大事去矣﹐力排其議﹐根本始固﹐三也。

石亨請閉九門以避賊鋒﹐幾以百萬生靈與敵矣﹐公令盡移郭外居民入城﹐堅壁淸野﹐通州倉糧百萬﹐運入都城﹐不以資敵﹐四也。

喜寧嗾賊邀大臣議和﹐是季宋款軍之愚計也﹐公卽出徳勝門﹐對壘約戰﹐始乃震沮﹐五也。

喜寧異族﹐以國爲市﹐公密授計擒之﹐以絕禍本﹐六也。

也先悔禍﹐奉上還京﹐其時外患甫戢﹐內釁漸萌﹐奉迎之議﹐上不樂聞﹐公昌言大位已定﹐誰敢異議﹐惟君臣大義﹑兄弟至情﹐自當遣使奉迎﹐上乃勉從﹐七也。

竑﹐以博學顯﹔南丰曾子啟棨﹑吳縣吳匏庵寬﹑華亭錢鶴灘福﹑武功康對山海﹐以文章顯﹔其餘皆與時浮沈耳。吾浙淳安商文毅弘載﹐三試皆元﹐柄用最久﹐福澤功名﹐可稱完備﹐而方之宋王沂公﹐尙遜一籌。威廟六次臨軒﹐僅僅杞縣劉湛陸理順﹑吉水劉晉卿以五軍神機三千諸營﹐承平久﹐不能無老弱﹐議選精兵十五萬團練分爲十營﹐每營以一都督領之﹐五千人爲小營﹐以一都指揮領之﹐𨿽有楊洪﹑石亨﹑柳溥爲大帥﹐而進止賞罰一由公﹐相顧俯首而已﹐涿﹑易﹑眞﹑保諸州郡﹐爲京師拱衛﹐形勢單弱﹐乃皆使宿重兵﹐以都指揮陳旺等分將之﹐而統於都督楊俊﹐久之﹐成屹然雄鎭﹐且其時閩越﹑嶺南﹐劇盜蜂起﹐南蠻﹑西番﹐亦復蠢動﹐公內固京師﹐外籌邊鎭﹐防衛陵寢﹐散遣降胡﹐抗控漕渠﹐開鎭臨淸﹐收復獨石八城堡﹐倉皇措置﹐動中機宜﹐一時經畫﹐爲奕世永賴者﹐不可殫述。𨿽公之智算異等﹐亦公之精誠無貳耳。當也先擁上皇大同城下勒降也﹐大同人登城謝曰﹕賴天地宗社之靈﹐國有君矣。至宣府城下亦然﹐至京城下亦然。公時引社稷爲重之言﹐實合漢帝分羹之謾對﹐襲目夷立宋之故智﹐斯言也﹐事以之成﹐疑以之生﹐悲夫。公事有不如意﹐輒拊膺嘆曰﹕此一腔血﹐竟灑何地﹖嗟嗟﹗公之血誠﹐已見於此矣。

幼時﹐僧蘭古春相之曰﹐此他日救時宰相也。景帝賜甲第一區﹐辭曰﹕『匈奴未滅﹐何以家爲』﹖不許。則置前後所賜璽書﹑袍鎧﹑弓劍之屬於堂﹐而加封識﹐但歲時一謹視而已。一日病痰壅﹐需竹瀝﹐上爲親幸萬歲山伐竹以賜。有言公柄用太專者﹐太監興安曰﹕『似此廢寢忘餐﹐爲國家日夜擔擾者﹐尋一个來換於某』。公死之日﹐陰霾蔽天﹐行道嗟嘆﹐思功悼枉﹐四海一詞。章皇后初未之知﹐聞之嘆惋累日﹐面諭英皇曰﹐何不畱謙﹖百姓爲謠曰﹕『鷺絲冰上走﹐何處尋魚嗛』﹖曹吉祥麾下有達官指揮朵耳者﹐以一觴酹其地而慟﹐吉祥恚撲之﹐明日復酹慟如故。靈廟初﹐遣官致祭云﹕『當國家之多難﹐保社稷以無虞﹔惟直道而自持﹐無權姦之所害。蓋先帝已知其枉﹔而朕心實憐其忠。』天下傳而頌之。公生平潔廉方正﹐一錢不私﹐止宿直廬﹐旁無姬妾﹐數椽敝居﹐僅蔽風雨﹐數畝薄出﹐僅供饘粥。巡撫兩省十九載﹐其議事入京也﹐不攜一土物以遺權貴。兩袖淸風之詠﹐汴人至今能頌之﹔公眞千古完人哉﹗

鄭端簡公吾學編紀儒臣十人

國子祭酒贈禮部侍郎安福李忠文公時勉﹐字古廉。南京國子祭酒禮部侍郎慈溪陳文定公敬宗﹐字光世。南京吏部尙書蕭山魏文靖公驥﹐字仲房。南京副都禦史常熟吳文恪公訥﹐字敏徳。吏部左侍郎昆山葉文莊公盛﹐字與中。吏部右侍郎鄞縣楊文懿公守陳﹐字維新。太子太保南京兵部尙書華亭張莊簡公悅﹐字時敏。禮部左侍郎掌國子監事太平謝文肅公鐸﹐字鳴治。太子少保南京禮部尙書蘭溪張文懿公懋﹐字徳懋。太子太保禮部尙書長洲吳文定公寬﹐字原博。海鹽鄭曉曰﹕昔太祖髙皇帝常云﹐吾取士欲得經明行修﹐博古通今﹐文質得中﹐名實相稱者﹐此十君子足以當之乎﹖行誼足以率人﹐文章足以華國﹐學問足以明道﹐才諝足以濟物﹐隱約足以匡時﹐所謂先進於禮樂者﹐非歟﹗嗚呼﹐吾不得而見之矣。

弘治名臣相助爲理

弇州外史云﹕孝廟時﹐最多名臣。輔弼則劉文靖公健﹑謝文正公遷﹑丘文莊公浚﹑李文正公東陽。六曹則倪文毅公嶽﹑耿文恪公裕﹑兪肅敏公子俊﹑周文端公經﹑戴恭簡公珊﹑閔莊懿公珪﹑韓忠定公文﹑彭惠安公韶。侍從則楊文懿公守陳﹑吳文定公寬﹑王文恪公鏊。方鎭則秦襄毅公紘﹑楊文襄公一淸﹑張簡肅公敷華﹑王襄敏公越。要未有如三原王端毅公恕﹑鈞陽馬端肅公文升﹑華容劉忠宣公大夏﹐三君子之灼灼者也。端毅直諫動天下﹐然不難於孝宗而難於憲宗。孝宗﹐仁主也﹔然而頗以齟齬終﹐豈非所謂事君數斯辱也耶﹖端肅數更中外﹐歷權寄不屈不脞﹐蓋以才力勝者。忠宣仁心爲質﹐道揆法守﹐晚際魚水﹐密勿都兪﹐庶幾有三代風哉。造膝之語﹐罕有傳者。覺主聖而臣微不及也。人謂三原似魏玄成﹑韓稚圭﹐鈞陽合姚﹑宋而少遜之﹐華容似李太初﹑司馬君實。又曰﹐恕張差近名﹐大夏弱差近實﹐文升練差用術﹐其然豈其然乎﹖

劉忠宣受知泰陵

華亭東山劉公大夏﹐以廷試髙等攺庶常﹐解館當畱﹐而自請試吏﹐受兵部職方主事。未幾﹐進郎中。大司馬余公子俊﹑項公忠﹐倚之如左右手。安南黎灝破侵占城地﹐中貴人汪直﹐欲乘間討之﹐使索英公下安南牘﹐公匿弗與。尙書爲榜吏至再﹐公密告曰﹕釁一開西南立靡爛矣。尙書悟乃已。朝鮮貢道繇鴉鶻關﹐迂回數十程﹐奏請繇鴨綠江便﹐公謂鴨綠江便誰不知﹐顧迂之而待今日﹐殆有微意﹐弗許。陳白沙以道學自命﹐少許可﹐獨與公善﹐嘗稱曰﹕劉公愛民如子﹐守身如女。爲少司農十年﹐出治邊餉﹐或曰﹕各邊糧艸﹐半屬中貴子弟﹐此行剛且取禍﹗公曰﹕處天下事﹐以理不以勢﹔定天下事﹐在近不在遠。俟至彼圖之﹐抵邊﹐召問父老﹐得其要領。乃榜通衢云﹕某倉缺糧幾千石﹐每石給官銀若干﹐凡境內官員客商願輸者﹐米自十石以上﹐艸自百束以上者聽。蓋往時糴買糧必百千石﹐艸必千萬束方聽﹐以故貴子弟爭相爲市﹐轉買邊人糧艸﹐續運牟利。此法立﹐有糧艸家﹐自得告輸﹐貴子弟卽欲收糴無所得。邊人言﹕自劉侍郎收市法行﹐倉場有餘積而私家有餘財矣。時公與戴公珊﹐俱以才受知泰陵﹕有宣必公﹐再宣必戴。密勿造膝﹐裨益弘深。

一日召對﹐良久﹐上曰﹕述職者集矣﹐用事大臣皆杜門﹐若二卿門何必杜也﹖因各手白金一錠授之﹐曰﹕少佐而廉﹐且屬無廷謝﹔珊以老乞骸骨﹐屬公從臾。上曰﹕主人畱客堅﹐客且爲彊畱﹐珊獨不能爲朕畱耶﹖且天下尙未平﹐何忍捨朕去已﹗泫然者久之。公與戴公皆叩首泣。出曰﹕死此官矣。逆謹亂政﹐乃放歸﹐杜門教子弟﹐耕稍嬴﹐卽以貸予姻族。天下猶以其存亡爲重輕。嘗曰﹕居官以正己爲先﹐所謂正己者非特戒利﹐亦當遠名。又嘗語陸告士曰﹕仕途不可廣受人知﹐只如朋友三﹑四人得力者自可了一生﹔其格言也。吳司空廷舉稱其憂民如有病﹐對客似無官﹔林司寇俊稱公淸約如知白﹐先憂如希文﹐公望如彥國﹐處大事如子明﹔確評哉﹗

徐武功王威寧將略

凡人立身行事﹐固貴潔己奉公。然亦有自喜﹐簠簋帷簿不飭﹐而才情气魄﹐足■﹝斥﹞■﹝也﹞以馳逞駕馭﹐有裨於國計邊謨者﹐亦未可盡略也。如徐武功有貞﹐平生傾險狡忮無論已﹐然好習兵法及刑名﹑水利諸家言﹐於天文﹑風角﹑占驗尢精究。人或謂此豈公職耶﹖則笑曰﹕待職而後習已晚矣。金齒赦歸﹐復冀召用﹐夜觀乾象﹐以將星在吳分﹐惟已可以當之﹐每蚤起﹐使鐵鞭數十回以當連甓﹐及韓襄毅雍起督兩廣﹐乃慍曰﹕孺子亦應天象耶﹗平居怏怏﹐醉酒則繞屋馳走﹐連聲呼曰﹐不知我。杜堇者﹐門下士也。一夕觴之酒﹐忽問曰﹐汝謂何等人可以作宰相﹖堇謝「不知」。曰﹕左邊堆數十萬金﹐右邊殺人流血﹐而目不轉睛者乃眞宰相也。有力士李金槍者﹐武藝絕倫﹐祝參政顥挾以自衛﹐乃造祝所試之﹐李運槍庭中﹐首肯曰﹕信佳﹐然步槍法﹐能騎槍乎﹖李亦如命。則哂曰﹕疏矣﹗李跪請教﹐不答。明日往見﹐乃呼家人以吾棒來﹐棒乃純鐵﹐重六十餘斤。顧李曰﹕盍試諸﹗李謝不能。公笑起﹐運棒如飛﹐時時及李頸﹐李懾汗不敢起﹐公擲棒叱之去。曰﹕吾豈與若鬥技者耶﹗

威寧伯王越﹐黨汪直進用﹐居恆豪華自奉若侯王﹐而禦軍能卹下﹐財往來若流水不之問﹐籠罩豪傑不知所從﹐人皆願爲之死﹐機事閃倏出沒變幻﹐一日大雪﹐方坐地鑪﹐使四妓抱琶琵捧觴侍﹐一千戶詗虜還﹐卽召入與談邊事大晣﹐則喜曰﹕寒矣。手金巵飲之﹐復談﹐則益喜﹐命弦琵琶而侑酒﹐並金巵與之﹐已又談﹔則又喜﹐指伎中最麗者曰﹕欲之乎﹖以丐汝﹗自是千戶所至爲效力﹐其夜襲虜帳也﹐將至而風大起﹐塵翳目﹐眾惑欲歸﹐一老卒前曰﹕天贊我也。去﹐而風使彼不覺。果得利而還﹐越不覺下拜﹐推其功以爲千戶﹐其不沒人善如此。

大臣享壽考

弇州盛事述文臣凡京官七十﹐方面以下年六十五準休致﹐其過期畱任者﹐永樂中儀宗伯智﹐八十始致仕。正統中楊文貞士奇﹐八十以首揆終。天順胡忠安濙﹐八十二始以大宗伯得請。王忠毅驥﹐八十三復爲大司馬。成化王忠肅翺﹐八十四猶爲冢宰。正徳馬端肅文升﹐八十一乃以太宰乞休。嘉靖初﹐謝文正遷﹐以八十復相﹐明年予告。其它若李韓公善長﹐以太師得罪時七十七。楊文定以少保卒時七十五。蹇忠定義爲少師七十三。不可悉數也。

又大臣眉壽者﹐魏文靖驥九十八﹐劉文靖驥九十四﹐王端毅恕九十三﹐胡尙書拱宸﹑陳尙書雍俱九十二。嘉靖中廣東按臣言致仕尙書湛若水年九十﹐請賜存問﹐又五年方卒。永年諭尙書茂堅﹑萬曆初王尙書學夔俱九十餘﹐王以九十四卒﹐方尙書鈍以九十卒﹔應尙書大猷九十四矣﹐尙健啖無恙﹔諸子俱貴顯。

其尙書以至八十餘者﹐胡宗伯濙﹑韓司寇邦問﹐蔣恭靖瑤﹐俱八十九。鄒宗伯幹﹑殷司徒從儉﹑李太宰裕﹑張太保子麟﹐俱八十八。馬太宰文升﹑林司徒瀚﹑韓忠定文﹑章文懿懋﹑髙襄簡友璣﹑劉淸惠麟﹐俱八十六。單司馬安仁﹑楊宗伯■﹝老上飛下﹞﹑王尙書驥﹑孫司馬原貞﹑王安簡宗彜﹑陶恭介琰﹑趙康敏鑑﹑朱宗伯恩﹐俱八十五。王文端直﹑王忠肅翺﹑崔司徒文奎﹑朱恭襄希周﹑孫司徒應奎﹐俱八十四。黃文簡淮﹑胡賓客儷﹑劉少保璋﹑薛司馬遠﹑尹文和直﹑毛文簡紀﹑羅文莊欽順﹑項少保應祥﹑張恭肅潤﹐俱八十三。陸康僖瑜﹑尹恭簡旻﹑李襄敏秉﹑閔莊靖珪﹑聞莊簡淵﹑劉司寇纓﹐俱八十二。徐宗伯瓊﹑侯司空瓚﹑洪太保鍾﹑林司寇泮﹑周司寇倫﹐俱八十一。兪司寇士悅﹑苗文康衷﹑何司馬鑑﹑雍司徒泰﹑王司徒鑑之﹑孫司徒交﹑楊司徒潭﹐俱八十。

崇禎間慈溪劉憲副伯淵﹐年百歲矣﹐有司請建功﹐下部議﹐查證科錄止九十八﹐不允﹐然劉實百歲﹐而登科錄從來不實﹐未足憑也。又二年方卒﹐蓋百有二歲﹐眞近時所稀見云。又髙年人瑞﹐洪武時昆山周壽誼年百十六歲﹐賜宴及鈔幣。天順中召京師人百四歲茹大中入見便殿﹐賜冠帶襲衣﹐又賜宴順天府﹑命禮部尙書姚夔造其第賀之。弘治中太倉州毛弼﹐年百歲﹐而孫澄狀元及第﹐有司爲建人瑞狀元坊﹐則眞稱盛事耳。

卷之二

明州野史拾遺氏蠒翁纂

十六朝綸扉秉政紀

列朝犯顏彊諫杖斃慘殺諸公

三百年文章代不乏人

兩浙人物

昭代公卿類多淸節可風

圖讖童謠災祥占驗皆確有可憑

本朝第一人物

一屋散錢

對君有體

賢者不矜細行

盜亦有人心

枉做小人

徐華亭饒幹濟

髙文襄公儲本兵議

朋黨大略

京師首善書院

趙忠毅公奏銓曹積獘

楊忠烈公血書

孫閣部文忠公請面奏軍機以淸君側之惡

葉文忠臺山養成璫禍

髙忠憲公論三案

倪文正公奏議

瞿給諫式耜六不平疏

十六朝綸扉秉政紀

國之任相﹐猶室之任棟﹔用匪其材﹐鮮不顚覆。𨿽云大廈將傾﹐非一木能支﹔然轉亡爲存﹑圖危於安﹐不乏斡旋補救之術。如危而不持﹑顚而不扶﹐則將焉用彼相矣。古來旁求爰立﹑或取諸夢卜﹑或起自屠釣﹐咸能光復啟宇﹐祀夏配天。無論漢﹑唐﹑宋全盛﹐蕭﹑曹﹑丙﹑魏﹑房﹑杜﹑姚﹑宋﹐洎韓﹑富﹑範﹑歐﹑司馬諸公﹐克奏戡定敉寧之略。卽東晉偏安用謝安石﹑桓玄叔﹐遂延典午之祚。北宋南渡﹐用李伯紀﹑趙元鎭﹑再奠藝祖之基。國以一人興﹐豈不誠然哉﹗

本朝三百年﹐重熙累洽﹐首溯仁宣。自文貞﹑文定﹑文敏三楊秉政﹐當二祖摧廓之餘﹐歷年多施擇﹐久與民休息。海宇〤安﹐老成雕謝﹐奄振擅權﹐遂有土木之變。景帝監國﹐專任於忠肅﹐𨿽職掌中樞﹐實參密勿﹐政府如同疣贅﹐扶危定傾﹐再定宗社﹐有足多者。英廟北狩復辟﹐銳意圖治﹐李文達言聽計從﹐寵任莫貳﹐美不勝書。茂陵踐祚﹐賴彭文憲﹑商文毅維持調護﹐縱有萬安劉吉蠱惑﹐無傷國體。孝皇十八年﹐深仁厚澤﹐始終啟沃論思﹐惟劉文靖﹑徐文靖﹑謝文正﹑丘文莊數人而已。正徳攺元﹐逆瑾竊柄﹐洛陽﹑姚江相繼去國﹐惟茶陵獨畱﹔猶幸引用正人王文恪﹑楊文忠﹑梁文康﹑楊文襄﹐或參帷幄﹐或任戎行﹐𨿽穆滿之駿日馳﹐而凶璫伏法﹐宸濠寘鐇就擒﹐黃扉運籌之力也。世廟藩服入纂﹐擢張文忠於新進﹐君臣道合﹐明倫義禮﹐治致郅隆。永嘉歿後﹐姦輔嚴嵩蔽之﹐稱宗升祔﹐躋僖於閔﹐至殺諫臣﹐崇道教﹐秕政多端﹔晚賴徐文貞彌縫其闕。昭陵享年不永﹐恭默守文﹐髙文襄﹑張文忠之功爲最。神祖以沖齡嗣服﹐江陵獨相十餘年間﹐綜核名實﹐雷厲風行﹐紀綱釐肅﹔稱爲救時之良相不虛云。繼此者充位固寵﹐持祿養交釀成惰窳之習﹐而元良終建﹐率土系心﹐申文定﹑王文肅功施爛焉。光廟升遐﹐熹宗禦極﹐方從哲潛通宮掖﹐窺覦神器﹐而受遺定策﹐鼎奠鍾簴﹔則劉文端之績懋矣。天啟初政﹐葉文忠三朝元老﹐代總萬機﹐委柄不收﹐權歸逆豎﹐遂啟淸流之禍﹔至揚波助焰﹐稔惡滔天﹐魏廣微諂附贊導之罪﹐可勝誅哉﹗

威宗天姿英叡﹐毅然有爲﹔獨攬乾綱﹐求治太急﹐有君無臣﹐臨朝興嘆。夷考十七年間政本之地﹐旅進旅退﹐坐席未暖﹐遽被斥逐﹐四顧羣工﹐無可當意﹐加膝墜淵﹐不足力速﹐爲列數之﹕自戊辰迄癸未﹐宣麻卜甌者﹐李標﹑劉鴻訓﹑周道登﹑錢龍錫﹑韓爌﹑周延儒﹑成基命﹑溫體仁﹑何如寵﹑吳宗達﹑錢象坤﹑徐光啟﹑鄭以偉﹑何吾騶﹑王應熊﹑錢士升﹑張玉發﹑文震孟﹑林焊﹑孔貞運﹑黃士俊﹑賀逢聖﹑薛國觀﹑傅冠﹑劉宇亮﹑蔡國用﹑範復粹﹑方逢年﹑程國祥﹑楊嗣昌﹑張四知﹑姚明恭﹑魏照乘﹑陳演﹑謝升﹑蔣徳璟﹑黃景昉﹑吳甡﹑魏藻徳﹑範景文﹑李建泰﹑丘瑜﹑方嶽貢等四十三人。惟李建霞﹑錢機山﹑韓象云﹑徐玄扈﹑鄭如蓮﹑錢禦冷﹑文湛持﹑賀對陽﹑方書田﹑蔣八公﹑範質公諸先生﹐雅饒幹略﹐畱心經濟﹐而一言不合﹐棄等棄髦。至長山貪穢﹐巴縣狡黠﹐韓城陰忮﹐滑縣憸邪﹐徳州溪刻﹐井研庸鄙﹐曲沃驕汰﹔皆一時敗類﹐有玷端揆。余惟依阿取容﹐哄騙階蔭到手﹐便抽身享福而已。所最膺眷注﹑當國久專者﹐則烏程﹑武陵﹑陽羨。一則朘民嫉賢﹐一則欺君玩寇﹐一則怙權婪賄。三人衣缽相傳﹐惟熟軟固寵﹐則練兵﹑措餉﹑戰守﹑撫剿機宜﹐漫無經畫﹔玩愒悠遊﹐養成滔天之禍﹐萬死不足償誤國之罪矣。「語」云﹕『柁工多﹐船必破』。瀏覽古今﹐曷勝嘆息﹗

列朝犯顏彊諫杖斃慘殺諸公

古來直諫之臣﹐攖龍頷而捋虎須者﹐代不多人。本朝三百年﹐犯顏彊諍﹐如南巡﹑大禮﹑國本﹑擊璫諸公﹐或因杖斃﹑或遭慘殺﹐以至沈冤獄底。荷戈邊徼者﹐指難屈數﹔則皆間出之正气﹐而天植之孤忠也。

洪武初﹐有平遙令葉伯巨居升者﹐因星變陳三事﹐其一謂分封太侈﹐燕﹑秦﹑晉﹑楚﹐國逾千里﹐有事則易爲僭亂。似預知靖難之事而言之﹐竟犯上忌諱﹔瘦死於獄。

解翰林縉﹐永樂間力言漢王不宜過寵以生異心﹐謂離間親親﹐謫戍交址死。而冷面寒鐵公周禦史新﹐屢犯天威不少變﹔竟遭紀綱之誣被戮。李忠文公時勉爲侍講﹐以直諫觸仁宗怒﹐令武士以金瓜擊其脇。楊文貞灌以燒酒得不死﹐舁至獄﹐錦衣千戶某以血蠍傅之﹐脇乃復合。章皇帝恨其激怒先帝﹐將殺之﹐已而獲釋﹐爲國子祭酒﹐忤王振﹐荷校國學門﹐會昌侯密啟孫太后始放歸。禦史陳祚疏勸宣宗讀大學衍義﹐大怒曰﹕爾謂我不讀書﹑大學亦不曉得﹐遂下獄﹐父母妻子悉發浣衣局。正統時﹐雷震奉天殿﹐翰林侍講劉球應詔陳十事﹐忤奄振﹐下錦衣獄。馬順黨振﹐斧鑕暴下﹐支解其體﹔僅以血裙付家葬。

景泰時易儲﹐禦史鍾同﹑禮部郎中章綸極諫﹐下詔獄﹐煆煉慘毒逼引通南城狀﹐體無完膚﹐竟不承。大理少卿廖莊﹐自南京來﹐亦嘗請復儲者。遂傳三人至午門前杖一百﹐同竟死﹐綸永錮獄中﹐莊謫定羌驛丞。

裕陵復辟﹐嘆綸好臣子﹐爲朕家事受苦毒﹐脫桎梏﹐拜禮部侍郎。同子疏請﹐遺骸得出圜土歸葬﹐血漬臀間﹐洗出鮮好。

天順間﹐曹石以奪門擅權﹐禦史楊瑄﹑周斌疏參﹐下獄拷訊。瑄戍遼鐵嶺﹐斌戍廣西南丹。又修撰羅倫﹐論大臣遭喪起復﹐謫廣東市舶提舉﹔與成化時編修章懋﹑黃仲昭﹑莊■﹝日上永下﹞不作應制燈詞﹐皆上疏落職﹐稱「翰林四諫」。而庶吉士鄒智論﹑閣臣萬安﹑劉吉﹑尹直附下罔上﹐下詔獄﹐貶嶺南石城所吏目。時同護譴者﹐又有刑部郎中彭韶﹑員外郎林俊﹑工部主事張吉﹑李文祥﹑後府經歷張黻﹑中書舍人丁璣﹑進士敖毓元﹐皆逮訊戍遣。李夢陽爲吏部主事﹐上書孝宗﹕陳二病﹑三害﹐直指壽寧侯張學齡﹐下鎭撫司擬罪﹐一日﹐上語劉忠宣公曰﹕『夢陽事﹐朕問近侍作何批行﹖一人謂宜付錦衣衛杖而釋之﹐朕揣知此輩﹐欲令重責致死﹐以快宮中之忿耳﹗所以經批復職﹐更不令法司擬罪也』。大夏頓首謝。禦史湯鼐﹐直言匡救得罪﹐閣臣將致之死﹐王端毅公恕疏爭﹐乃未減謫戍云。

正徳攺元﹐劉瑾亂政﹐武選主事王守仁﹐首抗疏劾之﹐瑾大怒﹐縛杖闕下幾死﹔謫貴州龍場驛丞。又給事中戴銑﹑劉■﹝艸洍﹞﹑編修王恩﹐俱以劾瑾﹐褫衣廷杖問遣。而江西副使胡世寧密奏宸濠潛謀不軌﹐逮訊錦衣﹐免死戍沈陽衛。歲戊寅﹐權幸江彬等蠱惑康陵﹐導之遊豫﹐職方郎中黃鞏上疏論六事﹐直攻江彬。員外郎陸震﹐見鞏疏剴切﹐毀己章﹐同署名以進。彬見之切齒﹐縛二公於獄鉗校之﹐五日三訊﹐杖百餘。震與子書曰﹕吾筆亂﹑神不亂也﹔竟以創重卒。金吾指揮張英挾刃囊土﹐當蹕哭諫﹐遂拔刃自刎﹐血流滿地。人問囊士何爲﹖云﹕『恐污帝庭』﹐灑土掩血﹐亦殞於獄。於是舒修撰芬﹐率郎中夏良勝﹑萬潮﹑張衍﹑姜龍﹑孫泰﹑陸俸﹑主事林大輅﹑髙鏊﹑馮涇﹑太常博士陳九川﹑大理寺正周敍﹑行人司副余廷瓚﹑太醫院醫士徐鏊﹐各連疏諫南巡﹐嬰嚴譴。百有七人俱令跪午門外﹐梏■﹝艸大手﹐上中下﹞五日﹐去衣受杖。芬以疏首﹐杖特甚﹐裹創臥院中﹐掌院者懼禍﹐使人摽出之﹐公屹不爲動﹐曰﹕吾官於此﹐死於此。旣而復蘇﹐謫福建市舶副提舉。

至嘉靖癸未﹐疏諫大禮﹐再杖於庭。時死杖下者﹐工部郎中何遵﹑主事劉校﹑行人司副余廷瓚﹑評事林公黼﹑刑部照磨劉玨﹑行人孟陽﹑李紿賢﹑劉平甫﹑李惠﹑李翰臣﹑詹軾﹑馮涇等十餘人。遵字味淡﹐杖者視賄爲重輕﹐人勸其稍通款。遵曰﹕囊旣無錢﹐法不可枉﹐一念葵忠﹐天植之矣。嘉靖禦極﹐值昭聖太后壽誕﹐敕百官免賀。禦史朱淛﹑馬衡疏奏﹐皇太后親掣神器授陛下﹐母子至情﹐無以慰天心而隆孝治。帝大怒﹐下詔獄﹐謂輔臣蔣冕曰﹕『此曹以不孝誣朕﹐法當反坐』。冕泣諫曰﹕『陛下方隆堯舜之治﹐不可有殺諫臣名』﹔乃霽威﹐著免死爲民。甲申﹐降手敕攺稱孝宗爲皇伯考﹐少宰何孟春曰﹕『憲宗朝﹐慈懿太后葬禮﹐吏部尙書姚夔率百官伏哭文華門﹐此我朝故事也』。修撰楊愼曰﹕『國家養士百五十年﹐仗節義死﹐正在今日』。編修王元正等﹐遂集羣臣於金水橋﹐曰﹕『萬代瞻仰﹐在此一舉﹐不力諍者共擊之』。於是﹐孟春等二百餘人﹐俱疏伏左順門﹐大呼髙皇帝﹑孝宗皇帝﹐聲徹大內。命錄爲首者﹐以學士丰熙﹑給事中張翀﹑禦史兪翺﹑郎中兪寬﹑黃待顯﹑相世芳﹑大理寺正母徳純等八人﹐下詔獄。楊愼﹑王元正乃撼奉天門大哭﹐羣臣皆哭﹐聲震闕廷。大怒﹐命逮馬理等並孟春﹑金獻民等二百二十餘人﹐下獄戍邊。丰熙等一百八十餘人各杖三十。病創死者﹕編修王相﹑王思﹑給事中張原﹑毛玉﹑裴紹宗﹑禦史胡瓊﹑員外郎張璨﹑主事何瑜﹑臧應奎﹑安璽﹑楊淮﹑余楨﹑胡璉﹑殷承敍﹑司務李可登等共六十餘人。又修撰呂柟﹑編修鄒守益﹐亦以諫大禮﹐下鎭撫司打問﹐當時號「三忠」。諫者曰﹕禦史楊爵﹑太常少卿周怡﹑工部郎中劉魁。大內火﹐上從火光中聞有聲鳴三臣冤者﹐遂得赦還。怡以劾嵩被系﹐爵下獄﹐釋而復逮﹐家居方餐﹐有麥飯一盂﹑蔬一盤﹐見按臣卽與同食﹐食畢﹐官校入系之﹐遂與偕行。校謂曰﹕盍內別乎﹖曰﹕去矣﹐弗復顧。校皆吐舌曰﹕楊君慷慨乃爾﹗爵旣下獄﹐戶部主事周天佐疏救﹐杖斃於獄﹐禦史浦鋐復申救﹐杖一百﹐與爵同■﹝木匣﹞鎖七日而死。艸牀木板﹐血流成池﹐見者不忍正視。爵於獄中爲鋐作傳﹐語極酸楚。楊最爲太僕卿﹐諫玄修﹐在獄不食囚飯﹐謂周順之曰﹕『寧璧碎﹐毋瓦全』﹐竟卒於獄。春坊郭希顏﹑給事楊允繩皆戮死。允繩嘗云﹕『我目如馳電﹐能開不能闔﹔我口如決河﹐能吞不能含』。四鐵禦史馮恩﹐諭吏書汪鋐爲腹心之慧﹐下獄究主使﹐榜掠瀕死﹐錦衣陸松灌以良藥乃蘇。擬辟﹐後會審南闕﹐鋐主筆﹐推案詬﹐欲奉公﹐公罵益厲。左都禦史王廷相謂曰﹕『馮禦史何怒爲﹐祖宗不殺諫臣﹐百七十年於玆矣。豈以爾快心破祖宗法』﹖又謂﹕『鋐以法論禦史可﹐以怒論禦史不可』。囊三木挺身長安門﹐觀者嘖嘖嘆曰﹕『是禦史膝鐵也』﹐辧口則亦鐵﹐今者覺其膽與骨皆鐵矣﹗因目公爲四鐵禦史。詗事者密以聞﹐上爲動容﹐得以減死﹔戍雷州。楊忠湣公繼盛﹐初爲車駕員外郎﹐諫阻仇鸞馬市﹐下錦衣﹐用刑拷訊﹐貶狄道典史﹐再起武選﹐劾相嵩五姦十大罪﹐再下獄﹐杖一百。戶部郎中王之誥遺以蚺蛇膽﹐謂可禦杖。公卻之曰﹕椒山自有膽﹐何必蛇蚺哉﹖飲酒一甌﹐恰然就道。姦人何鰲﹑王學益黨嵩﹐竟妄擬詐傳親王令旨律絞﹐寵■﹝木匣﹞三年﹐於乙卯九月晦日論死。時與公司劾嵩者﹐有給事中吳時來﹑沈束﹑禦史王宗茂﹑郎中徐學詩﹑主事董傳策﹑給事中張翀﹑錦衣衛經歷沈煉﹑南科王燁。劾世蕃者﹐武選郎中周冕﹐皆杖謫。煉被宣大督按楊順路楷﹐受嵩指慘殺云。又有薛宇鎧﹑何光裕﹑張紹﹑張願﹑曾翀﹑葉經等六人﹐皆杖死。修撰羅洪先﹐以直諫削籍。最後有海忠介公瑞﹐爲兵部主事﹐直言天下第一事云﹕二王不相見﹐人以爲薄於父子。樂西苑而不返宮﹐人以爲薄於夫婦。以猜疑誹謗戮辱臣下﹐人以爲薄於君臣。帝怒甚﹐投之地﹐已復取讀之﹐嘆息自悔﹐長系西曹。裕陵踐祚﹐乃赦出。

隆慶時﹐吏科給事中石星疏侵近侍﹐杖六十爲民﹐部郎穆文熙﹔星友也﹐恐遂致斃﹐以身翼蔽﹐閽人共詈之﹐熙且詈且翼﹐得不死。禦史詹仰庇疏諫鰲山﹐杖一百編氓。江陵柄國﹐禦史劉臺﹐乃其所取士﹐首疏請申明祖制﹐節收權勢﹐張大怒﹐予杖﹐戍河西﹐道死。禦史傅應禎﹐引三不足之說規居正﹐予杖戍定海。又有刑部郎中王用汲﹐劾阿附居正者﹐亦以杖遣。奪情議起﹐編修吳中行﹑簡討趙用賢﹑刑部員外郎艾穆﹑主事沈思孝﹐各具疏爭之﹐皆杖一百﹐卽日驅出國門。進士鄒元標﹐觀政刑部﹐憤甚﹐視四人杖畢而疏上﹐亦受杖謫戍貴州都勻衛。國本疏爭者﹐中書舍人黃正賓﹑禮部郎中顧允成﹑張納陛﹑陳泰來﹑工部郎中嶽元聲﹑於孔兼﹑員外郎沈璟﹑曾鳳儀﹑主事孫如法﹑萬建昆﹑謝廷贊﹑給事中戴士衡﹑姜應麟﹑楊廷蘭﹑王三餘﹑羅大紘﹑楊獻可﹑楊天民﹑王士昌﹑孟養浩﹑張貞觀﹑許弘綱﹑王如堅﹑禦史孫維城﹑楊紹程﹑何倬﹑鍾化民﹑王愼徳﹑陳登云﹑薛敷教﹑吳禮嘉﹑光祿少卿徐傑﹑寺丞朱維京﹑署丞王學曾﹑庶吉士李騰芳﹑全散知縣樊玉衡等﹐或廷杖﹐或削奪﹐或降謫﹐而最後則有工科都給事中王徳完篤厚中宮一疏﹐杖一百﹐革職爲民。萬曆末﹐又有爭開礦﹐忤稅監﹐逮捕累累者﹐不可指數。

天啟乙丑﹑丙寅﹐門擊璫被逮慘殺者﹐有六君子﹑七君子。左副都禦史楊漣﹑左僉都禦史左光斗﹑吏科都給事中魏大中﹑兵部員外郎顧大章﹑戶科給事中周朝瑞﹑河南道禦史袁化中﹐所謂六君子也。左都禦史髙攀龍﹑巡撫蘇松僉都禦史周起元﹑左諭徳繆昌期﹑吏部員外郎周順昌﹑禦史周宗建﹑李應升﹑黃尊素﹐所謂七君子也。又吏部尙書趙南星以老戍死﹐工部郎中萬燝以廷杖死﹐刑部員外王之寀﹑禦史夏之令﹑蘇繼歐﹑吳裕中﹐以下獄死。翰林丁幹學﹐逼令自縊。揚州知府劉鐸﹐以詩扇被戮。而給事中惠世揚﹑禦史方震孺﹐秋審臨決﹐以皇子誕生﹐半夜傳免。烈皇帝虛懷納諫﹐而一時忤旨譴謫者﹐亦復不少。如工部侍郎劉宗周﹑侍讀倪元璐﹐俱屢疏昌言﹐間住削籍﹐而吏科章正宸﹑刑科李如璨﹑禦史成勇﹑鄭友玄﹑兵部員外郎華允誠﹐皆以論溫體仁。諭徳黃道周﹑修撰劉同升﹑編修楊廷麟﹑趙士春﹐皆以論楊嗣昌。給事中姜采﹑熊開元﹐皆以論周延儒。又禦史詹爾選﹑主事葉廷秀﹑金鉉﹑成徳等﹐俱以直諫廷杖戍譴。而道周得罪尢甚﹐召對時與嗣昌互相爭辧。上曰﹕『淸𨿽美徳﹐不可傲物逐非』。又曰﹕『少正卯亦當時聞人﹐惟行僻而堅﹐言僞而辧﹐不免於孔子之誅』。又曰﹕『爾讀書多年﹐祗成一佞耳』。道周奏曰﹕『忠﹑佞二字﹐臣不敢不辧。臣子在君父之前﹐獨立敢言者爲佞。豈在君父之前讒謟面諛者爲忠乎﹖臣今日不盡言﹐則臣負陛下﹔陛下今日殺臣﹐則陛下負臣』。竟嬰嚴譴﹐擬辟長系。公在獄中﹐手書孝經不輟﹔一日﹐上與宜興相論宋嶽武穆事﹐惜其不竟用。宜興奏云﹕『飛誠名將﹐然恢復事﹐史或多飾詞﹐卽如黃道周﹐傳之後世﹐未免曰「其不用也」﹐天下惜之』。上默然回宮﹐卽傳旨釋道周復原職。嗚呼﹗烈皇帝之明聖﹐眞與孝宗相並矣。

三百年文章代不乏人

文章者﹐神明之業﹔天人並至﹐則其事獨隆。才者﹐天之分也﹔學者﹐人之分也。二分偏受其不足﹐則隨其所詘而見瑕焉。艾東鄕南英曰﹕昭代文人﹐首推劉文成﹑宋文憲﹑王忠文﹐不獨帷幄謀略﹐開歷無疆。卽文章一節亦遂爲當代之冠。至於蘇平仲﹑髙繼迪﹑方希古﹑解大紳﹐咸從實學﹐不惑於流俗苟且﹐有唐﹑宋大家之風﹐洪﹑永而後寢衰矣。楊文貞﹑王文成﹐卓然自成一家﹐而兩公又爲相業功名所掩。

弘﹑正之世﹑邪說始興﹐至勸人無讀唐以後書﹐相率取龍門扶風之言﹐剿襲剽竊。瑯琊﹑歷下兩生﹐持北地之說而又過之。惟羅圭峯刻厲爲文﹐筆之墨之間﹐頗形傲骨﹐與李獻吉同時﹔蓋獻吉爲子長而束於法﹐圭峯爲昌黎而逸於才﹐此其辧耳。至兩公風節矯矯﹐尢爲後進師表。郭美命曰﹕『王元美常謂余文章之權﹐原存臺閣﹐後稍旁落』。余深愧之。夫以劉伯溫之瑰奇﹑宋景濂之溫醇﹑解大紳之豪爽﹑曾子棨之英邁﹑髙季迪啟之超脫﹑李賓之東陽之浩瀚﹑王守溪鏊之簡嚴﹑王敬夫九思之髙邁﹑崔仲鳧銑之修潔﹑吳匏庵寬之純粹﹑丘仲深浚之博雅﹑程篁墩敏政之典核﹑楊用修愼之奧衍﹑王槐野維楨之簡練﹑康徳涵海之雄駿﹑廖鳴吾道南之富有﹐此權自在﹐要之化境尙隔一間耳。

嘉﹑隆以來﹐王元美﹑李於麟﹐紹明北地信陽之業而過之﹐天下學士大夫蘊義懷風﹐感槪波蕩以從之﹐而文章號爲極盛。黃泰泉曰﹕『江右三羅氏興﹐各成名家﹐一峯公倫﹐尊信濂洛﹐言皆气節﹐尙剛以振俗﹔景鳴公■﹝王已﹞﹐出入子史﹐言皆政事﹐尙奇以矯時﹔念庵公洪先﹐傳習陽明﹐言皆良知﹐尙寂以超悟』。薛方山曰﹕『弘﹑正間才子﹐有李西崖東陽﹑李獻吉夢陽﹑何仲默景明﹑徐昌榖禎卿』。長沙逞才﹐其究則近。關西擬古﹐其究則拘。信陽備體﹐其究則弱。長洲精詣﹐其究則促。余謂此嘉﹑隆以前之品題也。與瑯琊﹑歷下同時者﹐汪南溟道昆﹑徐子與中行﹑吳明卿國倫。宗子相臣﹑梁公實有譽﹑王敬美世懋﹐並領異標新﹐振興風雅。而後先創繼﹐又有呂仲木柟﹑王浚川廷相﹑張龍湖治﹑黃才伯佐﹑薛仲常應旗﹑邊廷實貢﹑瞿昆景淳﹑孫月峯礦﹑茅鹿門坤﹑唐應徳順之﹑陳玉叔文燭﹑王錦夫尙絅﹑陳后岡東﹑王遵巖愼中等﹐皆命意超卓﹐標格敻迥。

隆﹑萬以後﹐涵濡沐浴﹐文治聿隆﹐作者林立。如湯義仍顯祖﹐李卓五贅﹑袁中郎宏道﹑歸震川有光﹑李本寧維禎﹑郭美命正域﹑屠緯眞隆﹑馮開之夢禎﹑董玄宰其昌﹑葉進卿向髙﹑馮琢庵琦﹑袁小修中道﹑都玄敬穆﹑沈君典懋學﹑顧華玉璘﹑王損仲惟儉﹑穆玄庵孔暉﹑焦弱俟竑﹑林次崖希元﹑郭靑螺子章﹑余僧杲寅﹑楊復所起元﹑趙夢白南星﹑顧麟初起元﹑袁了凡黃﹑曹能始學佺﹑鍾伯敬惺﹐皆雅稱體裁。而一時布衣韋帶之士﹕又有桑民悅懌﹑謝茂秦榛﹑沈石田周﹑文衡山徵明﹑唐六如寅﹑盧次梗柟﹑張伯起鳳翼﹑祝枝山允明﹑英云卿廷翰﹑黃五嶽省曾﹑吳允兆夢暘﹑沈嘉則明臣﹑徐文長渭﹑屠田叔本畯﹑兪仲蔚允文﹑潘景升之恆﹑阮太衝漢聞﹑程孟陽嘉燧﹑陳眉公繼儒﹑王百榖稚登﹑黃質山姬水﹑楊伯翼承鯤﹑夏茂卿樹芳﹑梅禹金鼎祚﹑歐楨伯大任﹑張幼於獻翼﹑譚友夏元春﹐斌斌盛矣。

啟﹑禎以還﹐如黃石齋之奇奧﹑倪鴻寶之淸新﹑錢牧齋之穠郁﹑王季重之纖秀﹑陳明卿之淹洽﹑黎博庵之幽異﹑張天如之挺拔﹑陳臥子之博大﹐皆卓然成家。於是薦紳能文之士﹐家班﹑馬而戶曹﹑劉。如張侗初鼐﹑鄭如連以偉﹑葛屺瞻寅亮﹑黃貞文汝亨﹑朱仲詔萬鍾﹑湯霍林賓尹﹑蔡敬夫復一﹑王觀濤納諫﹑左滄嶼光斗﹑韓止修敬﹑文太靑翔鳳﹑鄒臣虎之麟﹑繆當時昌期﹑兪斐明琬綸﹑蕭伯玉士瑋﹑李次見應升﹑周季俟宗建﹑姚孟長希孟﹑徐雲林應秋﹑顧九疇錫疇﹑蔣八公徳璟﹑宋文玉玟﹑葉仲韶紹衣﹑黃太稚景昉﹑文鐵山安之﹑淩駿甫義渠﹑何黃如楷﹑金正希聲﹑徐勿齋汧﹑黃海岸端伯﹑張受先采﹑馬素修世奇﹑楊伯祥廷麟﹑吳駿公偉業﹑李映碧淸﹑薛諧孟寀﹑陳大士際泰﹑劉同人侗﹑顏壯其茂猷﹑陳寒山函輝﹑文用昭徳翼﹑陳伯玉組綬﹑闕褐公士琦﹑夏瑗公允彜﹑包長明爾庚﹑錢希聲肅樂﹑孫碩膚嘉績﹑胡友蠡夢泰﹑余賡之揚﹑蔣楚珍鳴玉﹑方密之以智﹑梁公狄以樟﹑姜如須垓﹑葛大於世振﹑來元成集之﹑萬允康曰吉﹑陸鯤庭培﹑沈友蓀宸荃﹑徐仲光芳﹑黃非云云師﹑黃九煙周星﹑金衛公堡﹑陳靜機軾﹑曹石霞胤昌﹑黃蘊生淳耀﹑林子野垐﹑周惟公齋曾﹑王茂遠自超等﹐使遭逢明盛﹐咸足鼓吹休明﹐頌揚盛雅﹔而不幸當末流板蕩﹐徒稿項巖穴﹐夏幽憤郁以終也﹐可惜哉﹗

兩浙人物

本朝一代偉人﹐皆吾浙產也。劉文成之謀略﹑方正學之慘忠﹑於忠肅之戡定﹑王文成之理學﹑倪文正之文章气節﹐求之漢﹑唐﹑宋不多見矣。然吾浙實多名臣碩彥﹐相業則有餘姚謝文正遷﹑淳安商文毅輅﹑永嘉張文忠孚敬。理學則有蘭溪章文懿懋﹑鄞縣張文定邦奇﹑臨海陳恭湣選﹑徳淸許莊簡孚遠﹑山陰劉忠端宗周。經濟則有嘉興項襄毅忠﹑仁和胡端敏世寧﹑蘭溪唐文襄龍﹑桐盧姚莊敏夔﹑烏程閔莊懿珪﹑常山樊淸簡瑩﹑烏程潘司空季馴﹑平湖陸莊簡光祖﹑山陰朱司馬元爕。忠節則有義烏王忠文褘﹑瑞安卓忠貞敬﹑鄞縣陳編修忠﹑奉化戴毅直徳彜﹑余姚孫忠烈燧﹑山陰沈給諫束﹑烏程淩忠淸義渠﹑余姚施忠介邦曜﹑海鹽吳忠節麟徵﹑鄞縣陳恭湣良謨﹑嘉興徐忠襄石麒﹑山陰祁忠敏彪佳﹑余司馬烏煌﹑仁和陸忠毅培。气節則有慈溪陳文定敬宗﹑樂淸章毅綸﹑太平謝文肅鐸﹑鄞縣楊康簡守隨﹑嘉善魏忠節大中﹑余姚黃忠端尊素﹑會稽章都諫正宸。方正則有秀水呂文懿原﹑鄞縣楊文懿守陳﹑楊文肅守址﹑錢塘倪文毅嶽﹑蕭山魏文淸驥﹑山陰蕭侍禦鳴鳳﹑鄞縣趙端簡參魯。淸介則有太平林恭肅鶚﹑黃文毅孔昭﹑鄞縣朱中丞瑄﹑王莊簡佐﹑奉化王恭簡鈁﹑慈溪孫京兆懋。邊才則有慈溪姚尙書鏌﹑蘭溪曾襄湣銑。文章則有浦江宋文憲濂﹑海鹽鄭端簡曉。其餘惇行誼﹑勵名節﹐皆硜硜自好。幸生其地﹐十里比肩﹐不勝髙山景行之慕。

昭代公卿類多淸節可風

貧者﹐士之常﹔惟居官廉潔自砥﹐皭然不滓﹐爲足稱耳。吾鄕淸節﹐羣推奉川王恭簡公鈁﹐以世廟有禦屏之褒也。然余聞故老所傳﹐如張侍禦昺﹐棄官歸﹐啜菽飲水﹐兒女子恆饑寒不卹。禦史王景﹐賑饑行部﹐憐其貧﹐饟以百金﹔卻不受﹐固請之乃受﹐下戶饑民﹐例一份以答其意。朱中丞瑄﹐巡撫南畿﹐忽中風﹐醫謂得鹿血可治。公曰﹕吳中一鹿﹐值數千文﹐命破耳取血﹐和藥而還之。揚歷中外四十年﹐家無餘羨﹐郡邑稔其遺缺﹐襄以薪米﹐悉不受﹔卒之日﹐貰棺於市以殮。宗大令顯﹐一介不取﹐任宜興﹐人謠曰﹕『二三戶萬戶皆傳說﹐八九十年無此官』。子佑﹐登進士﹐徐文靖公主試﹐見其名﹐大聲曰﹕『有天理﹐此我淸廉父母宋公子也﹐所報不爽如此』。慈水孫京兆懋﹐致政裏居﹐一日思肉味﹐令市觔作羹以進﹐諸孫繞膝乞之﹐公愴然爲輟羹。陳太守本深﹐任吉安十九年﹐淸廉如一﹐每旦鼓而升堂﹐吏報無事﹐則閉閣臥。有愬者﹐呼至榻前剝斷之﹐亦不受狀。覲回﹐楊文貞公贈以詩云﹕『漯川城外人千萬﹐共擁神明太守歸』。又有李公山﹐號搗榖郎中。陳公振﹐名餓死布政。苦節貞操﹐載在郡誌。

至近時所見﹐王莊簡公佐﹐自太守歷藩﹑臬至中丞﹐皆在西江﹐絲毫不染。余在南浦﹐黎學憲博庵﹐猶謳思稱爲眞廉吏。徐太常應奎﹐守贛州﹐有橋稅﹐例入郡橐﹔公獨解貯藩司﹐晉粵東左轄庫﹐積羨金數萬金﹐毫不自潤。同鄕右藩馮覘知之﹐自出貲營公內升﹐因得署篆﹐收入私囊。又有卻廉州樣珠一事﹐人爭傳頌之。傅吏部光前﹐冰檗自礪﹐卒京邸﹐同僚醵金以殮。餘同年錢太守武山﹐尊公在銓曹﹐親經紀其喪。武山又云﹕『吏部革頂﹐自傅公始』。李中丞標﹐爲廣東鹽法道﹐以余課十三萬解計部。周侍郎昌晉令東莞所目擊者﹐每以語余﹐童時讀書公家﹐時比鄰有丁中丞﹐饒於貲﹐公嘗語塾師曰﹕『丁親家從何處得多金﹖吾所不解』。此余親得之耳聞﹐而雲間許給諫譽卿﹐以私憾誣公撫黔索取金盤啟釁﹐人言可信耶﹖此皆吾鄕表表﹐特爲拈出以告�人。

因憶本朝名臣﹐如劉忠宣公飯客﹐惟麥飯一盂﹑糟蝦一碟。秦襄毅公撫宣府﹐被人所訐﹐命內臣尙亨往籍﹐僅黃絹一疋﹐敝衣數件。茂陵親閱嘉嘆﹐立釋公﹐賜鈔萬貫以旌之。天順中﹐軒介肅公致仕﹐英皇召問曰﹕昔浙江廉使考滿歸惟兩竹籠﹐是汝乎﹖謝文肅公在成均﹐有羨金﹐盡籍於官﹐均贍僚屬﹕諸生貧者賑給﹑歿者賻襚﹐不私入一錢。魯文恪公爲祭酒﹐值閣老李文正公壽旦﹐同官持二帕約公往視﹐公簡篋無帕。顧室中又無他物﹐僅存枯魚食其半﹐卽持以往。李欣然烹魚命酌﹐極歡而罷。林恭肅公鶚卒於官﹐無以襄事﹐黃文毅﹑謝文肅兩公爲經營﹐僅足棺衾。熊莊簡公繡巡撫歸﹐蔬布自甘﹐俯仰貧困。秦公金﹑何公孟春疏稱之。楊中丞繼宗﹐初守嘉興﹐吏有饋公彘首者﹐夫人受之以餉﹐公詢知﹐吞皂莢丸嘔出之﹐升堂伐鼓﹐集羣吏告曰﹕『太守之徳﹐爲婦所污﹐立遣婦人歸』。爲粵東臬﹐長令衙隸汲水滌堂皇以洗積穢。王司農質﹐以禦史按蜀﹐不肉﹔人呼爲「王靑菜」。王學憲琦﹐冬大雪﹐饑寒不能出戶﹔或唁之﹐曰﹕吾求無愧於心耳﹗𨿽饑寒靡不樂也。林副使時圭﹐秉憲淸端﹐一女嫁而貧﹐憐之﹐助以二帕﹐卒貴州﹐不能返葬。朱侍禦裳﹐少礪淸節﹐躬自汲炊﹔巡按山東﹐寒約如故﹐人呼「爲長齋禦史」。鄒翰林智﹐以言事謫戍河西﹐毅然就道﹐應結履穿﹐幾不能存。親識饋遺﹐悉卻不受。黃少卿鞏﹐客至畱飯﹐貸米鄰家﹐至日中未舉火﹐恬不爲意。陳禦史茂烈﹐家居養母﹐力供甘旨﹐短牀敝席﹐不辦一蚊帳。身治畦﹐一蒼頭給薪水﹐出則自執小油蓋。正徳中﹐以公淸苦﹐奏攺晉江縣學教諭﹐資祿養母﹐辭不拜﹐令有司月給米三石﹐亦不受。以上諸公﹐皆載在國朝名臣傳略。

余又嘗逮事姜燕及相公﹑劉忠端公念臺先生。姜公恆服布袍﹐畱客惟四簋﹐魚肉外一腐一菜。使朝鮮﹐悉卻饋贐﹐爲屬國所敬。劉公夏一葛﹑冬一褐﹐自諸生以至總憲﹐未嘗易新衣。寢室一敝帳幾穿﹐或綢或布﹐補緝累累。對兩公使人名利之心俱淡。此不過五十年間事耳﹐而今邈不可得。正學先有詩云﹕『竹裏烹茶費屢呼﹐提壺沽酒遶村無﹔同餐麥飯無難色﹐風槪知非小丈夫』。嗚呼﹗此可以想前輩之節操矣。

圖讖童謠災祥占驗皆確有可憑

聖人言理不言數﹔然夫子刪書﹐述二帝﹑三王典謨訓誥﹐而獨錄秦誓於編末﹐豈非明示以繼周者秦乎﹖祖龍時云﹕『亡秦者胡』。王莽時云﹕『漢當再受命』。又云﹕『劉秀爲天子』﹐而赤伏符有四七之說。斯圖讖之可憑者也。開皇間﹐天下歌李子。貞觀中﹐天下歌武媚娘。斯童謠之足據者也。漢髙以赤帝子斬白蛇。昭帝上林苑虫食葉﹐文成曾孫病已立。劉裕陷大澤﹐遇羣兒呼迎聖駕。又云﹕『季奴王者不死』。微時﹐常有兩小龍附翼﹐後乃漸大。周世宗得木尺﹐書點簡作天子。符堅時﹐犬夜夜嗥﹐武庫兵器皆有聲。順帝將北行﹐有兩狐從殿中躍出。斯災祥之不爽者也。越得歲而吳伐之﹐必有大咎。太宗未受命﹐人言大原有王气﹐望气者多歸之。慕客燕爲秦滅﹐占者謂當復興﹐其在吳王乎。江西有術士覘王气在吳分﹐入杭求之﹐遇錢僇﹐卜其大貴。希夷聞藝祖受禪﹐喜極墮驢曰﹕『天下自此太平矣』。堯夫在洛陽橋聞杜鵑鳴﹐愀然不樂﹐謂天下將亂﹐地气自北而南。人問國祚者﹐架上取兩晉書示之。斯占驗之有徵者也。

本朝受命﹐符瑞多端﹐一時仙釋﹐如周顚僊﹑張邋遢﹑碧峯和尙﹑鐵冠道人之類﹐不可勝記﹐而劉誠意﹑姚少師﹐皆洞曉術數﹐推測多奇驗。

至正間﹐有人過淮安﹐見塗中推車荷擔者﹐皆具公侯之相﹐嘆曰﹕『黃巾事必成』﹐孰知爲鳳泗從龍。劉文成公遊西湖﹐見西北有異雲起﹐大言曰﹕『此天子气也﹐應在金陵﹐後十年﹐我當輔之』。元世祖問異人以歷數﹐云聖歷無疆﹐除非日月並行﹐數始盡耳。

髙皇始生﹐赤光滿室﹐鄰家疑爲火﹐至則寂然。取水浴﹐有紅羅浮來﹐遂以衣之﹔因名所居爲「紅羅障」。在子興所﹐郭山甫驚詫﹐具陳天表之異﹐以女入侍﹐後爲皇寧妃。與友諒戰鄱湖﹐劉誠意以手指曰﹕難星過乎﹗帝急易舟﹐而所居船爲炮所擊碎。袁珙相文皇曰﹕『異日太平天子﹐須過臍卽登基矣』。

建文帝令北平都指揮張信執燕王﹐信母曰﹕『吾故聞燕王當有天下﹐王者不死﹐非汝所能擒也』。洪武間﹐人言有三十年殺運未除。靖難師未起﹐有老人謠於路曰﹕『莫逐燕﹐逐燕得髙飛﹐髙飛翔帝畿』。卒符其纖。戊寅﹐螢惑守心﹐四川嶽池教諭程濟上言﹕『北方兵起﹐期在明年』。時以其妖妄﹐囚之。後令護軍戰徐州﹐大捷﹐諸將樹碑紀功﹐濟夜往祭碑。及長陵過徐﹐見之大怒﹐命推之﹐遽曰﹕止﹐爲我錄碑文來﹐按以族﹐無幸免者﹐濟姓名正在脫處﹐復以黃冠從亡﹐頻脫建文帝於難。

昭陵一日語三楊見夜來乾象否﹖紫薇垣有事甚急﹐此亦數也。嘆息而起﹐翌日駕崩。己巳之變﹐欽天監彭徳淸曰﹕『象緯示警﹐不可復前﹐倘乘輿有虞﹐誰執其咎』﹖奄振不從﹐駕遂北狩。也先夜往謀逆﹐見黑雲罩禦帳﹐大蟒繞護﹐驚懼而返。英皇嘗瞻天象﹐指示袁彬曰﹕『我終當歸耳』﹗

正統中﹐京師以土龍禱﹐兩童謠云﹕『雨帝雨帝﹐城隍土地﹔雨若再來﹐還我土地』。爲郕王登極﹑太上復辟之兆。

武宗末﹐有嗣人皆言﹐帝星明江漢﹐宸濠遂謀不軌。而劉養正﹑李土實輩﹐因以圖讖勸進﹔孰知爲世廟嗣統之瑞哉﹖由是以觀﹐圖讖﹑童謠﹑災祥﹑占驗﹐皆昭然不爽。而所最奇者兩事﹕則惠宗遜位﹑威宗殉國﹐尢爲本朝之異聞。當金川門不守﹐帝倉皇欲自裁﹐少監王鉞以所藏髙皇遺篋請﹔趣命取發之﹐有僧牒衣具三﹐帝曰﹕數也。時與禦史葉希賢﹑吳王教授楊應能名符﹐各祝發分牒﹐從地道鬼門關出。

崇禎癸未﹐東兵薄都城﹐九門盡閉﹐上潛至宮中密室﹐扁鎖甚固。問內璫﹐云﹕『皇祖命不輕開』。令決鑰以進﹐見幾上有篋﹐貯元人朝會圖一冊﹐華人夷人﹐分行而拜﹔上覽之﹐不悅。今所傳畫三軸﹐末一軸﹐酷肖禦容﹐而垂發中懸﹐非也。由今以觀﹐豈非前定乎﹖

相傳髙皇嘗問劉誠意以國祚﹐曰﹕『陛下萬子萬孫﹐與天地同久』。光宗萬曆之子﹐熹宗﹑威宗﹐萬曆之孫﹐而威宗又天啟之弟。又云﹕十七年來事已休﹐長弓空掛﹖稍頭﹔八牛使盡千般力﹐還有胡人二八秋。

又﹐丁卯秋﹐思陵禦極。一日語閣臣﹐今早殿柱上有黃袱﹐取視之﹐內云﹕『天啟七﹐崇禎一﹐福王二十七』。此妖書也。今加根究﹐閣臣請焚之乃已。以十七趲在崇禎一下﹐則福王正得二耳。豈非數已前定﹐造物因預泄之以示人。姚少師所勒宮右牌﹐詎終屬渺茫耶﹖

本朝第一人物

平涵朱少師大事記﹐謂楊文襄定寧夏﹑文成平宸濠﹐功非不偉﹐而妙在於用張永﹔其作用機權﹐學問得力﹐可以想見﹐斷斷乎本朝第一人物也。余謂此因妙有作用機權﹐其學問得力不在此﹐本朝第一人物﹐亦不在此。王威寧之於汪直也﹐伶人阿醜於憲廟前爲中貴人操金鉞恣睢而前﹐問何人﹖曰﹕汪太監。所持何物﹖曰﹕兩鉞耳﹗不仗此不能一步。兩鉞者﹐王越﹑陳鉞也。越而在汪太監手乎﹖李文正之於劉璜也﹐羅文肅請削門人之籍﹑切莫帶水拖泥﹐須防落坑墮塹。平涵之言﹐誤人不淺。

一屋散錢

劉文靖誚丘文莊﹐有散錢而無貫索﹔瓊山還誚公﹐有貫索而卻欠散錢。夫丘公讀書﹐以窮理致用爲本﹐亦有貫索矣。起家非詞林﹐而得謚爲文﹐有以哉。然所貴於博綜者﹐恃此休休心爲貫索也。韓魏公爲宰相﹐或謂公之徳業﹐無愧古人﹐但文章不及歐陽永叔耳﹗公曰﹕『吾爲相﹐永叔爲翰林學士﹐天下文章孰大於是』。只此一語﹐永叔之文章﹐便爲韓魏公一齊穿紐矣﹗我朝最稱該博者﹐莫如瓊山﹐乃深嫉白沙﹐而陰擠三原﹐𨿽博亦奚以爲。文靖誚其無貫索﹐不虛也。或謂文淸因程篁墩短不能詩﹐銜之﹐釀成廷鞫之獄。李又達之嗛嗛葉文莊也﹐亦以疵其詩文。余謂二公﹐賢相也。或未必然。果若人言﹐視魏公之度何如哉﹖顧葉﹑程兩公﹐以工詩文遭讒構於執政者如此。然則知道者之於詩文﹐直楡筴視之可矣。

對君有體

人臣對君﹐自有體式﹐微獨文詞爾雅﹐卽容貌詞气﹐亦不可忽也。永樂時﹐有給事中入直﹐太宗詢其姓名﹐對曰﹕『臣姓黃名某﹐由進士除今職』。上曰﹕『何用覼縷』﹖則曰﹕『臣幼讀魯論﹐終告不可祥』。上嘉﹐擢爲山西布政。嶽文肅公對英廟﹐至涕唾濺禦衣。上曰﹕『齷齪胡子﹐對吾言指手畫腳』﹐遂罷職。薛文淸公禦前奏對﹐誤稱學生﹐自慚﹐引退。南京兵部尙書軒輗乞休疏云﹐享年若干歲。世廟以爲語涉自稱﹐無人臣禮﹐黜爲民。李獻吉上封事﹐貴戚驕恣之漸﹐直指壽寧侯。壽寧者﹐張皇后弟也﹔云﹕『陛下所以待張氏者至矣』。孝宗大怒﹐劉文靖公請其故﹐上曰﹕『渠竟以皇后爲張氏﹐有是理乎』﹗劉曰﹕『「漢書」云﹕爲劉氏者左袒﹔「宋史」云﹕趙氏安﹐苗氏危矣。夢陽所言﹐猶云張家耳』。聖意乃安﹐語𨿽有本﹐亦自是破綻。因思胡端敏公劾宸濠﹐有禮樂徵伐﹐漸不自朝廷出語﹐羣小邢珍等謂爲離間親親﹐欲致之死。揚忠湣公論相嵩五姦十罪﹐有召問二王語下刑部擬罪。侍郎王學益比詐傳親王令旨律絞﹐因小人之陷君子﹐深文酷烈。然使疏中無自授之隙﹐又將何以爲口實耶﹖人主頷下有逆鱗﹐攖之者死。句節字比﹐寧馴無雜﹐寧婉無激﹐寧平易無伉直﹐豈獨韓非說難云然哉﹖

賢者不矜細行

人非聖人﹐孰能無過﹖魯論云﹕大徳不踰閒﹑小徳出入可也。安石﹑東山挾伎賭墅。張齊賢﹑向敏中﹐皆稱宋賢相﹐而以爭娶薛居正子婦﹐爲時所譏。又如歐陽永叔﹑文文山﹐俱畱意聲色﹔於大節無損。本朝王端毅公恕﹐人品第一﹐天下莫不稱其忠義。然爲南大司馬﹐令封丘黃尙書紱作合﹐娶金陵劉指揮妻文氏爲繼室﹐被臺省所糾。憲宗命葉文莊公盛﹑吾鄕毛都諫公弘﹐往勘之﹐回奏云﹕『以大臣而偶失節之婦﹐有乖名教﹐宜罷職弗敍』﹔奉旨﹕免議。倪文正公元璐﹐文章節義﹐本朝無兩﹐以正配失歡﹐云得罪太夫人﹐安置別室﹐而以妾王氏襲封誥。誠意伯劉孔昭爲羣小授意劾之﹐竟閒住落職。然倪公風節皎皎﹐海內宗之如泰山北斗﹐未嘗以是累其生平也。賢者之不矜細行如此。

盜亦有人心

人苟居官廉潔﹐行孚於眾﹐𨿽豚魚可格﹐況含生之類乎﹖漢時有盜被擒﹐請曰﹕『刑戮是甘﹐乞弗使王彥方知也』。匹士爲善﹐化及裏閈﹐謂盜無人心耶﹖於忠肅公巡撫山西﹑河南兩省議事入京﹐回﹐單騎從數卒﹐行太行道中﹐羣盜窺探﹐公厲聲叱之﹐盜皆駭服﹐羅拜馬首﹐曰﹕『不知爲我公也』。胡端敏公﹐初爲徳安司理﹐家口赴任所﹐抵九江﹐孤舟夜泊﹔江洋大盜聞公威名﹐皆相戒不敢犯。李公綱爲太僕少卿﹐冰檗自礪﹐出京﹐盜奪其篋。詢從者知爲公﹐曰﹕『乃李少卿耶﹖是無錢者』。擲篋而去。正徳間﹐大盜趙風子﹐轉掠河南北﹐欲攻鈞州﹐以馬端肅公家在城中﹐釋弗圍。攻破泌陽﹐欲甘心於故大學士焦芳﹐芳聞﹐先避去﹐賊乃取芳衣冠被庭樹﹐手劍砍之﹐曰﹕『吾恨不爲天下誅此賊』﹗乃發其祖父冢﹐棄屍燔其骨。嗟呼﹗芳稔惡逋誅﹐天乃假手於盜﹐廟堂之鈇鉞不靈﹐而■﹝艸佳﹞符之勸懲轉當。嘻﹗亦可懼哉﹗

枉做小人

君子與小人﹐勢不兩立﹕往往君子待小人疏﹐而小人伺君子密﹐故君子恆不勝而小人勝。然小人能去君子﹑害君子﹐而終不能奪其名。千百世而下﹐痛君子橫罹冤酷﹐無不寢其皮而食其肉﹐則君子落得爲君子﹐小人眞枉做小人﹐究亦何利之有﹖

本朝靖難時﹐方﹑黃之獄﹐參夷瓜蔓﹐禍起陳瑛。當其受燕賄﹑通密謀﹐爲僉事湯宗所告﹔謫戍河西。長陵踐祚﹐召爲都禦史﹐請追戮黃觀﹑廖升﹑王叔英﹑周是修﹑王良﹑顏伯瑋等。上曰﹕『彼食其祿﹐自盡其心耳』﹐弗問。孝儒宗族﹐受禍慘毒﹐皆瑛羅織。至胡閏一案﹐抄提數百家男女至東市﹐冤號之聲徹天﹐兩列禦史皆掩泣。瑛曰﹕『不以叛逆處此輩﹐則我等爲無名』。於是諸忠臣無噍類矣。未幾﹐給事中耿通劾其朋比蒙蔽﹐中允劉子春劾其方命刻薄﹐下獄誅死﹔夷其家。馬順黨奄振﹐害劉忠湣於詔獄。己巳變起﹐王給諫竑手捽順頭﹐羣毆之﹔俄頃﹐踹爲肉醬。奪門之役﹐英廟欲全於忠肅。徐有貞曰﹕『不殺謙﹐今日之事爲何名』﹖孫太后聞之﹐咨嗟竟日﹐爲上白其冤﹔有貞遂有金齒之謫。陳恭湣選忤璫﹐遣比部郎李行同撫按宋旻﹑徐同愛等會鞫﹐竟黨魏奄﹐誣摭公罪論徙﹐反不若所黜吏張褧﹐猶能上疏爲公號冤﹐不以私憾滅公義也。楊忠湣被杖後﹐以門扇擡至刑部﹐巡風主事南昌李天榮﹐希嵩意﹐斥去門扇﹐並藥餌諸物。提牢主事山陰劉檟﹐特下公民監﹐禁系甚嚴﹐內外不通。詔擬罪﹐尙書何鰲﹑侍郎王學益﹐博會詐傳親王令旨律絞。郎中史朝賓以例不合﹐欲輕擬﹐學益怒目視之﹐遂被降黜。公病疫﹐提牢主事浮梁曹天佑阿嵩意﹐斷絕醫藥。人咸謂公必死﹐幸海寧應明徳代爲提牢﹐乃出公老監﹐病爲稍愈。甲寅朝審﹐冢宰李古衝默﹐判情眞侯決﹐竟以乙卯九月晦論死。夫王學益﹑何鰲﹑李天榮﹑劉檟﹑曹天佑等﹐殺人﹑媚人﹐犬豕不食﹔默爲大臣﹐素負物望﹐何喪心若是﹗令此時引祖宗不殺諫臣例上請﹐永陵英明﹐未必不悔。卽得罪嵩﹐不過拚一去耳。厥復古衝以他譴隕獄﹐得非天降之罪乎﹖又如楊順﹑路楷﹐附嵩而殺沈靑霞﹐順﹑楷隨亦被戳。薛貞以詩扇殺劉鐸﹐貞亦誅死償命。倪文煥媚璫而害周蓼洲﹑周由貞﹐文煥亦驚悸亡魂死。縱逃顯戮﹐章羞遺臭﹐千載英掩﹐亦馬牛而衣冠耳。然則小人之枉害君子﹐或尙知所戒哉﹗

徐華亭饒幹濟

人謂華亭徐文貞公﹐於分宜盛則柔之﹐卑巽太甚。然非此﹐必不能一日安其位﹐將以事明主﹐撥亂反正﹐原其終也。假富貴自污﹐翛然若蛻所全煮也﹐非此不能除姦矣。如林中蟒﹑穴中蛇﹐速之則受傷﹐縱之則貽害﹔不疾不徐﹐因物付物﹐以人巧湊天﹐則從來君子待小人﹐未有得法中肯如此者。蓋寬而實嚴﹐惡而實不惡﹐靑天中電轟電閃無畱害﹐至今可以想見。此繪寫華亭之作用入神﹐可謂善贊。無柰譽之適所以詆之乎﹖聞當時有譽階能剪大憝者﹐戚額曰﹕『政本須得人﹐同官在合徳﹐徳合則和衷﹐天下可治。彼自取罪﹐余之不幸多此周折﹐豈得已哉』﹗又曰﹕『渠殺桂洲我在事﹐又殺其子﹐人必不諒﹐知我其天﹐一聽之日後耳』。或曰﹕『世蕃如虎﹐縛不得不緊』。公笑曰﹕『鼠﹐非虎也』。謂之體面語亦得﹐謂之眞實語亦得。

髙文襄公儲本兵議

嘉﹑隆間﹐新鄭髙文襄公拱﹐以內閣攝冢宰﹐集四司官﹐各授之冊﹐曰﹕『銓曹職在知人﹐人不易也﹐幸諸公早計之。某也有徳﹐某也有才﹐書諸冊﹔某也不徳﹐某也不才﹐書諸冊﹔某也所自見﹐某也得之何人﹐書諸冊。皆親封記之﹐月終以復於予﹐予且以此見諸君賢』。每歲所得﹐凡百十餘冊﹐以爲參驗﹐故賢否不淆﹐黜陟允當。又北邊頻年入犯﹐中外以兵事爲憂。公曰﹕『大司馬安危所系﹐至重也』。不得其人﹐由儲之不蚤。少司馬止二員﹐此無事時耳﹐閱邊未免假他官﹐或遇總督乏人﹐未免移於他處。假他官則非本職﹐不便行事﹔移他處則補於東缺於西﹐彼此候代﹐動經歲時。請於兵部﹐增侍郎二員﹐遇巡閱﹐卽以一人往邊方﹔總督缺﹐卽以一人往。凡關塞險要﹐邊情緩急﹐將領賢否﹐士馬彊弱﹐皆已曉鬯。方略素定﹐遇大司馬缺卽以補之﹔如此而稱乏材﹐必不然也。兵及專門之學﹐儲養本兵大臣﹐當自司屬始。兵部司屬﹐職在軍旅﹐而不擇其人﹐又往往遷爲他官﹐今宜特髙其選﹐而以智謀才略者充之﹐使其專官於此﹐不復他遷。如邊方兵備缺﹐卽以司屬往﹔邊方巡撫缺﹐卽以兵備往﹔邊方總督缺﹐卽以巡撫往。而總督與在部侍郎﹐時出時入﹐以侯尙書之缺。如此而云乏用﹐必不然也。邊方之官﹐又宜時示優厚﹐使其功名常在人先﹐他官不得與之較年月。脫或不稱﹐則繩以法律﹐使其功名常在人後﹐如此而猶不盡力﹐必不然也。邊關總督之官﹐著有勞績﹐當令回署以休暇之﹐使其精神不疲﹐而智慧不竭。又云﹕方今邊徼用兵﹐惟是薊遼﹑宣大﹑延綏﹑寧夏﹑甘肅而能﹐則閩﹑廣數處有警﹐祗隨奉奏報﹐多不中竅﹐請於數處擇其本貫知兵者二人﹐使爲司屬。彼有身家之慮﹐凡山川險易﹑將領勇怯﹑奏報虛實﹑功罪眞假﹐可一問而卽得﹐又安有揣摹遙度之患哉﹖此乃儲養本兵妙策也。銓曹能如此畱心﹐則夾袋中自不乏人﹐何至臨時嘗試﹐自知其不能勝﹐與明知其人之不克勝﹐而姑以僥幸﹐有同兒戲﹐眞誤國之尢也。然後知李贊皇籌邊﹐樓虞雍公材館錄﹐眞大臣謀國之良謨耳。

朋黨大略

三代以前﹐無朋黨。自漢之季﹐羣賢以名節相激礪﹐互相題拂﹐品核公卿﹔而奄宦惡之﹐自爲鉤黨﹐誅鋤羅織﹐盡空朝野。然漢之黨人﹐皆君子也。唐有牛﹑李之黨﹐小人居多﹐相傾相軋﹐釀成白馬淸流之禍。宋以洛﹑蜀﹑朔分別門戶﹐然皆君子。至王安石用事﹐務讎言者﹐惇卞三凶繼之﹐立元佑黨人碑﹐鑄禹鼎以禁錮善類﹔至同文之獄起﹐而禍益烈矣。蓋朋黨之興﹐每與國運相終始。人之云亡﹐邦國殄瘁﹐豈不痛哉﹗國家自萬曆以前﹐未有黨名﹐及沈文恭當國﹐以才自許﹐不爲人下﹐惟喜巽順而惡矯激﹐一時名流﹐如顧憲成﹑鄒元標﹑趙南星﹑孫丕揚﹑髙攀龍諸公﹐蹇諤自負﹐每與政府相抗。附四明者﹐言路亦多人﹐而錢夢臯﹑康丕揚最爲無賴。憲成與攀龍﹐講學東林﹐天下翕然宗之﹐此東林浙黨所自始也。

迨國本論起﹐一時諸賢﹐俱以倫序有定﹐蚤建爲請﹐此亦一定之理﹐言者無可據以爲功徳者﹐亦何必指以爲罪﹐而上以爲有意援立﹐覬他年富貴﹐必欲自發之﹐而不使羣臣參預。然初請不允﹐再請斥逐﹐後遂杖譴累累﹐卽上慈愛無他意﹐而欲靜議論﹐議論愈煩。政府諸公﹐惟山陰王家屏﹑歸徳沈鯉﹐與言者合力請﹐忤旨放歸。一貫及申時行﹐王錫爵﹐皆以維持調護爲名﹐未嘗不婉轉力懇﹐而心亦以言者多事﹐目爲黨人﹐斥逐不能救。時行性和平﹐所斥必旋加擢用﹐而一貫持權求勝﹐受黜者身去而名益髙。東林君子之名滿天下﹐尊其言爲淸議﹐𨿽朝中亦以其是非爲低昂。交日益廣﹐而求進者益雜﹐始而領袖者﹐皆君子也﹔繼而好名者﹑躁進者﹐咸附之。大抵所謂小人者皆眞小人﹐而所謂君子者未必皆眞君子﹔於是又羣起而爭﹐淮撫至廷辯是非。淮撫李修吾三才﹐家居三輔﹐年少早貴﹐所至有赫赫聲。但負才而守不潔﹐多取多與﹐結交徧天下。憲成之左右﹐譽言日至﹑憲成信之﹐亦爲推引。三才垂涎大拜﹐工部主事邵輔忠﹐首攻其短﹐與東林爲難。然三才挾縱橫之術﹐智取力馭﹐公論亦詘之﹐而東林以此召謗。

未幾﹐有楚宗妖書之獄﹐楚宗訐王假﹐江夏郭正域爲宗伯﹐知其詳﹐頗右宗人﹐而一貫保全楚王﹐不欲窮究﹐與正域相迕﹐宗人憤憤﹐激成毆死楚撫趙可懷之禍。至妖書事起﹐一貫欲借以阱正域﹐並及歸徳﹐錢夢臯直攻之﹔至逮婢僕﹐掠治無所得。翰林賢者陶望齡﹑唐文獻等﹐力解未允﹐賴司禮陳矩力持之以黜﹐生皎﹑生光蔽其獄﹐事乃得釋。人言籍籍﹐一貫力辭去﹐時行﹑錫爵相繼柄國﹐收采物情﹐漸獲寧謐。又有東宮「挺擊」一案﹐禦史劉廷元專主風癲﹐而刑部主事王之寀提牢訊得其實﹐以爲主使由戚臣鄭國泰﹐舉朝喧然。蓋東宮侍衛蕭條﹐何至使外人得闌入﹖肆慝諸臣危言之﹐使東宮免意外之虞﹔國戚懷惕若之慮﹐斷斷不可少﹐顧事連宮禁﹐則田叔燒梁獄詞﹐亦調停不得已之術。兩說者互相濟而不必兩相讎﹐乃廷元與韓浚輩恨之寀甚﹐於計典重處之﹐是何心歟﹖羣言謠諑﹐置國事於不問。

萬曆末年﹐彊敵颷起﹐經﹑撫不和。葉向髙爲相﹐專主調停﹐漫無裁斷﹐以致遼陽﹑廣寧﹐相繼淪陷﹔國勢岌岌﹐朝野震驚﹐福唐謝事僉人方從哲﹐潛通宮掖﹐獨秉國鈞﹐上若喜其無能也而安之﹔然政府不能持權而臺省持之﹐於是齊﹑楚﹑浙三黨並峙。齊則�詩教﹑趙與邦﹔楚則官應震﹑吳亮嗣﹔浙則劉廷元﹑姚宗文﹐稱爲當關虎豹﹐放棄天下賢人殆盡。

天啟初﹐趙南星爲冢宰﹐著四凶論以黜之。與總憲髙攀龍﹑副憲楊漣﹑左光斗﹐吏都恆魏大中等﹐澄敍官方﹑肅淸銓政﹐庶幾太平復睹。而崔﹑魏擅權﹐閣臣魏廣徵以國柄授權奄﹐又有小人楊維垣﹑徐大化﹑阮大鋮﹑倪文煥﹑邵輔忠等﹐一意掀翻﹐重理三案﹐羅織淸流。義子﹑干兒﹐徧市羽翼﹐有五虎﹑五彪﹑十狗之目。於是﹐六君子﹑七君子皆不得其死。又造爲天監點將等錄﹐以芟除善類﹐天下洶洶。賴烈皇帝禦極﹐次第伏法﹐定逆案以黜邪黨﹐再見淸明。而錢謙益熱中大拜﹐一手障天﹐排擠同類﹔以致溫體仁﹑周延儒有舉朝皆朋黨之說﹐聳激天聽﹐不信於君從此始。自是羣疑滿腹﹐臨朝興嘆﹐有積輕士大夫之心﹐思用內璫﹐用世勛﹐又用換授﹐卽白衣遊棍﹐乘間抵隙﹐迎上意以詆科甲﹐斥臺省﹐讒說殄行﹐儼然領袖。天垣釀成猜忌壅蔽之習﹐國是譸張﹐賢姦倒置﹐馴至大敗極懷而不可救﹐皆謙益把持營兢貽之禍也。

南都定鼎﹐謙益又不遵倫序﹐首創擁立潞藩之議。以致馬士英邀功聲罪﹐閣部史公﹐挈肘委柄不收。而馬﹑阮鴟張﹐四鎭跋扈﹐羣小楊維垣﹑袁弘勛﹑張孫振附和之﹔紹述要典﹐頻構大獄。黃澍遂挾左鎭掩避賊之迹﹐露檄淸君側以討馬﹑阮。馬﹑阮大懼﹐撤防江兵以禦上游﹐而東人乘虛渡江﹐陷都執主﹐有同拾芥。禍胎於謙益﹐事懷於士英﹑大鋮﹐而勢牽於良玉父子﹐則黃澍爲之鼓煽﹐皆本朝之罪人耳。合而論之﹐東林始而主盟﹐如顧﹑鄒﹑馮﹑趙諸賢﹐繼如髙﹑楊﹑左﹑魏﹑繆﹑周﹐又繼如劉忠周﹑李邦華﹑文震孟﹑姚希孟﹑倪元璐﹑黃道周﹐最後如張溥﹑馮世奇﹑徐汧﹑夏允彜﹑楊廷麟諸公﹐文章節義﹐爲世楷模。而攻東林者﹐始爲四明﹐繼爲卞﹑趙﹐繼爲崔﹑魏﹐繼爲溫﹑薛﹐又繼爲馬﹑阮﹐最後則袁﹑張﹐皆公論所不齒也。東林中固多匪人﹐而鄭鄤﹑吳昌時爲尢。與東林相左者﹐亦間有淸操特立之人﹐如髙弘圖首言詔獄削奪之非﹐又不屈於權奄張彜憲﹐卒殉節以終﹔王志道﹐璫盛時召用不出﹔王永先疏指淫刑以召天變﹔張捷赴召﹐卽忭璫斥歸﹔此皆能勁挺不與同污者。威廟時﹐卽宜興之指成心偕大道﹐而卒亦落落不合﹐此則諸賢之過也。

兩都淪覆﹐東林夙望﹐殉難燕京﹐如倪元璐﹑李邦華﹑範景文﹑王家彥﹑施邦曜﹑吳麟徵﹑淩義渠﹑周鳳翔﹑劉理順﹑馬世奇﹑汪偉﹑金鉉﹑成徳諸公。殉難金陵﹐如史可法﹑袁繼咸﹑左懋第﹑黃道周﹑金聲﹑劉宗周﹑徐石麒﹑祁彪佳﹑徐汧﹑夏允彜﹑侯峒曾﹑華允誠﹑陳子龍﹑何弘仁﹑陸培﹑黃淳耀﹑楊廷樞﹑吳易諸公。各省殉難﹐如蔣徳璟﹑姜曰廣﹑陳子壯﹑楊廷麟﹑劉同升﹑詹兆恆﹑瞿式耜﹑劉中藻﹑王錫哀諸公。或從容就義﹑或慷慨捐生﹐烈烈轟轟﹐照耀淸史。豈非東林中祥麐威鳳哉﹖至東林敗類﹐末路喪節﹐如錢謙益﹑吳偉業﹑李建泰﹑王永吉﹑沈惟炳﹑房可壯及楊枝起﹑龔鼎孳﹑曹溶﹑陳名夏﹑周鍾等﹐反面事仇﹐行同狗彘﹐不得以其東林而恕之。亦有非東林而盡節如張捷者﹐不得以其臭味不同而擯之。攻東林者﹐如楊維垣﹑蔡奕琛﹑鄒之麟﹑湯賓尹﹑唐世濟﹑王紹徵﹑袁弘勛﹑張孫振﹑劉光斗﹑陳於鼎等﹐或始禍﹐或合謀﹐或迎降﹐或倡叛﹐蒙面喪心﹐一敗塗地﹐傳之天下後世﹐彰羞貽臭﹐罪無所逃矣。

京師首善書院

天啟初﹐羣賢匯茹京師﹐建首善書院講學。主講者爲吉水鄒先生南臯﹑三元馮先生少墟。兩先生於萬曆間﹐建言予杖去﹐裏居講學四十年。泰昌初﹐徵入鄒公爲總憲﹐馮公爲副憲﹐一時耆碩﹐如無錫髙公景逸﹑桐城方公魯嶽﹑益都鍾公龍源﹑安邑曹公貞宇﹑南昌劉公云居等﹐公暇建書院宣武門內。禦史周忠毅公董成之。院有碑﹐大學士葉文忠公記﹐大宗伯董文敏公書也。講有期﹐諸先生依次升座。鄒先生舉歲寒松柏句云﹕爲人要辦一副松柏的骨﹐若骨是桃李﹐饒會熬耐﹐終然雕謝。諸友各各諦審﹐如何是撼不搖﹑吹不動的。或問釋教是異端﹐無父無君否﹖先生曰﹕『且放過一邊﹐世間不孝不弟﹐欺君誤國﹐往往是有發的』。又曰﹕『今人相見愬窮﹐便是貪欲影子﹐這「窮」字斷送多少豪傑﹐看前輩表表者﹐大都是窮漢﹐如何他便耐得﹐今人便耐不得』。又曰﹕『不隨人口吻﹐不傍人腳跟﹐方成个漢子』。「語」云「不殺人﹐不足爲道﹔不窮﹐不足爲道」。余亦曰﹕『不謗﹐不足爲道也』。馮先生曰﹕『今日諸友觀政﹐且須理會大明律﹐理學諭君子﹐未遽防小人﹐昔有多人■﹝口舀﹞野黎﹐一人獨否。曰「黎無主﹐吾心獨無主耶」﹖此可與學問人說耳』。律有擅食田園瓜果條﹐此禁設便有畏懼﹐可謂刑書非理學乎﹖或謂中外交訌﹐聚徒講學﹐人以爲迂。先生曰﹕『向者士潰將竄﹐坐失封疆﹐正由平日不明理學﹐於忠君親上之義憒憒耳』。古今談邊備者﹐舉弱宋爲鑑﹐幸當時理學大明﹐故劉﹑韓﹑張﹑嶽﹐能殺身成仁﹐文文山爲宋人生色也。方先生曰﹕『洛﹑蜀相爭﹐我見爲崇耳』。周曰﹕『無欲』。程曰﹕『大公無我也﹐和衷之道也』。又曰﹕『學孔子當自孟子始』。噫﹗本朝第一盛事世﹔諸先生髙唱警提﹐直令聽者通身汗浹云。

趙忠毅公奏銓曹積獘

天下之行私最便﹐而得利最厚者﹐莫過於吏部。今之士人﹐以官爵爲性命﹐以鉆刺爲風俗﹐以賄賂爲交際﹐以囑托爲當然﹐以循情爲感徳﹐以請教爲謙厚。聞有司管選者﹐每遇朝退﹐則三五成羣﹐如墻而遮畱之﹐講升﹑講調﹑講地方﹑講起用﹐旣惟若矣。則又有遮畱者﹐恆至嗌漧舌敝而後脫﹐一至署中﹐則以私書至﹐其三五連名者﹐謂之公書。塡戶盈幾﹐應接不暇﹐面皮世界﹐書帕長安﹐此劉宗周所以恥之﹑厭之﹑恨之﹐而不肯一日畱也。臣若不去大貪大酷﹐皆以書帕獲免。不肖者受賄而曲庇﹐賢者聞聲而附和﹐𨿽使臣有返老還童之術﹐無異執簿呼名之吏﹐適足以敗其生平耳。如此積習﹐相沿已久﹐誰能屏苞苴﹐卻竿牘而破情面。本朝王瑞毅公外﹐惟公秉公澄敍﹐肅淸銓政﹐此後恐不可多得。李給諫淸三垣筆記云﹕『選郎劉應賓﹐穢迹多端﹐映碧鄙之﹐不與相見﹐一日遇於客坐﹐劉云「違教數月矣」﹗映碧雲「言官教見則苦銓部﹐公欲自求苦耶」』﹖聞者一噱。

楊忠烈公血書

好笑﹗好笑﹗讀書做官人﹐於國家大體緊關之際﹐只當惟諾從人﹐作秦越之視﹐爲兩頭之船﹐當面當事﹐無半句商量﹑事向背後﹐冷言冷語。爲目前自卸妒人計﹐作後日逢人功名地﹐豈不爲仕路上大乖巧﹑大便益。何苦癡愚﹐事到面前﹐從君父國家起見﹐不顧性命身家﹐務欲盡其在我﹐又復好直﹐觸忤多人﹐使身無完膚﹐維是獨食朝廷飯者。好笑﹗好笑﹗然吾師致身家法﹐先哲盡忠典型﹐自當成敗利害不計﹐爲朝廷之不虛養士也。若个个使乖趨勢﹐只戀功名長久﹐不顧國家安危﹐祖宗典章﹐聖賢書中﹐忠義心上﹐終不敢許。卽範謗臨刑﹐欲汝爲善﹐則我不爲惡﹐父子相決之語﹐漣亦謂子孫何不勉之。忠義而作此隱語﹐大笑大笑﹐遂自笑。但令此心未嘗死﹐刀砍東風﹐於我何有哉﹖嗟乎﹗何其言之痛而悲也。余涉官未幾﹐每見世之饗髙名而居要路者﹐率貴倨鮮淟﹐沈默寡言笑﹐問以目前利害﹐則半吞半吐﹐顧瞻縮朒﹐不肯直下承當。容頭過身﹐哄騙三九到手﹐便抽身享福﹐視國家治亂存亡﹐如秦人視越人之肥瘠﹐毫不關心。釀成不痛不癢之世界﹐使己幸保身家﹐而禍貽君父﹐江山斷送﹐宗社丘墟﹐此輩猶逍遙泉石﹐終全首領以歿也。一缽遞授﹐直自張禹﹑孔光﹑胡廣﹑王祥﹑王導傳來﹐至長樂老而集大成。本朝李西崖﹑葉臺山﹐皆所不免。然觀思陵時﹐如念臺劉公﹑懋明李公﹑格庵艸公﹐則當言而言者也。如鴻寶倪公﹑石齋黃公﹑臨侯袁公﹑機部楊公﹐則不當言而言者也。當言而不言者﹐比比皆然。率天下趨於騙官要錢﹐全軀保妻子一路﹐國家亦安賴此闒究委瑣之徒﹐而令其貪位席祿哉﹗史司馬檄云﹕家家有半間之堂﹐事事同小兒之戲。成俗大都爾爾﹐賢者亦並悠悠。良可慨矣﹗

孫閣部文忠公請面奏軍機以淸君側之惡

天啟癸亥﹐髙邑趙公爲統均﹐掌內計﹐澄敍流品。南樂相父元貞﹐其同年友也﹐南樂大拜後﹐公尙以父行自居。一日﹐談次﹐極詆李中丞三才﹐公正色謂曰﹕『李公﹐尊公執友﹐少年不可輕議前輩』。南樂面發赤﹐自是來謁﹐公戒閽人弗與通﹔益憤憤。會甲子孟冬廟享﹐南樂後到﹐舉朝攻之﹔積忿不堪﹐遂傾身媚璫﹐出中旨盡逐眾正﹐斥趙公爲元凶云。時翻局甚急﹐閣部孫公承宗﹐行邊領三方布置之命﹐凡登萊﹑永通﹑薊密﹐皆得巡視。學士繆公昌期﹑少司馬李公邦華﹐與蒲州相國合謀﹐以公三朝元老﹐天子所傾心優禮﹐密令入對除璫。公單車行至通州﹐具疏請面奏軍中機宜﹐南樂聞之﹐大駭﹐謂璫曰﹕孫閣部提五萬人馬來淸君側矣。忠賢內顫膽落﹐半夜開宮門﹐召大司馬以校尉八人﹐脇職方郎中孔照云﹕『過已刻不還關﹐則督師樞曹禍俱不側』﹗至未時﹐通州回﹐關咨到﹐職方乃免究。南樂大言於眾曰﹕『若世宗朝有此事﹐就砍頭矣。吾衙門中與少司馬同作姦耳。於是李公與繆公同日投閒﹐而韓公亦放歸矣。公見凶鋒莫可向邇﹐義形於色曰﹕吾老臣﹐何妨面對﹐剖別眞邪﹐或不至流毒海內』。抱此救時之略﹐而南樂忌其入﹔入﹐熹宗付托之意必回﹐時局之機關必敗﹐故中以危禍﹐令崔呈秀劾之﹐李蕃又劾之﹐至比公於李懷光﹑王惇爲叛云。人謂公此舉﹐庶幾楊文襄之去劉瑾﹐文襄有張永之助而成功﹐公無援而敗﹐事固有幸不幸爾。

葉文忠臺山養成璫禍

金布衣日升輔璫說﹐謂天啟甲子﹐正人垂首喪气﹐僉壬希寵取憐﹐甚至封爵建祠﹐舉國若狂者﹐實閣臣魏廣微授之柄也。當楊忠烈疏上﹐璫皇懼奔走﹐莫知所措。廣微誠有爲國之心﹐責以大義﹐俾其退居閒散﹔卽不然﹐不爲之揚波助焰。璫懼外廷有人﹐未至肆逆若是﹐廣微惟以失儀被劾﹐乘機報復﹐而又有徐大化等六人聳臾曰﹕忠賢取旨如寄﹐楊﹑左可立去﹐共保富貴無憂也。遂共訂盟﹐一意主張倒翻世界﹐開釁始禍﹐非廣微導其源而誰哉﹗余謂廣微叛父不孝﹐欺君不忠﹐行同狗彘﹐何足深責。乃推原厥始﹐則葉文忠不能逭其責也。

當髙邑秉銓﹐銳意與楊﹑左﹑魏諸公甄別流品。執政無所關其說﹐福唐以下多不悅﹐漸與諸君子參商矣。楊將具疏商之繆公西溪﹐繆曰﹕此非可艸艸﹐夫擊璫者﹐只爭呼吸耳﹐一不中而國家隨之。今日內無永﹐外無文襄﹐可幾幸乎﹖因已疑文忠不足恃矣。及疏上﹐西溪往閣探﹐福唐曰﹕『大洪此疏太容易﹐彼其人於上前時有匡救﹐恐疏行難再得此﹐小心謹愼之』。西溪勃然曰﹕『誰爲此言以欺公者﹐可斬也』。福唐色變﹐語頗聞於楊﹐楊憤極﹐卽欲發抄﹐西溪止之﹐福唐不知也。而含怒放前語不解﹐於是繼楊而攻者羣起﹐公疏﹑單疏﹐不一而足﹐璫頗懷疑﹐福唐乃密奏具一揭﹐諷其退歸私寓﹐優加禮數﹐如大臣勛臣者﹐下明退讓﹐上不失恩﹐爲兩得之道。而廣微﹑大化之說入﹐璫意中變﹐福唐懼﹐思有以自解﹐揚言此揭非出我意﹐乃門生繆某所迫也。且有爲應山代艸之說﹐璫於是以恨應山者移恨西溪。蓋是時諸君子不料力而捋虎須﹐所恃一綫未裂﹐獨福唐在耳。福唐三朝老臣﹐以死生利害爭之﹐未必無濟﹐乃衣阿腆涊﹐徒取潔身遠害﹐竟不敢吐申吳門一軟語。又歸途逢人告愬﹐西溪罵我。六君子被逮﹐謂人曰﹕諸『公始無虎豹在山之勢﹐終無鷹鸇博擊之威﹐徒取禍耳』。元老首輔﹐委蛇中立﹐不任責而責人﹐多見此老之巧於卸也。被自恃權智﹐可籠可愚﹐𨿽亦有所補救﹐而卒委柄至於不收。厥後夷戮者相望也﹐遣謫者相踵也﹐而福唐獨以功名終。卽云非助逆﹐亦不幸而有其迹矣。

髙忠憲公論三案

王東裏志道﹐閩人也﹔雅負物望﹐人以淸流目之。當三案議起﹐有持平之論﹐羣小以爲口實。梁溪髙景逸先生﹐嘗貽書與之辧云﹕『張差持挺﹐美女代劍﹐先進泄藥﹐繼進熱藥』。紫禁靑宮﹐忽有荊軻﹑聶政之計﹐皆意想所不及也。而臺下以「諱」之一字﹐爲亂賊設護身之符。又以「誣謗」二字﹐爲亂賊立箝口之法。夫皇祖威福在手﹐妙於調停﹐是皇祖身上事﹔皇考仁孝根心﹐妙於隱忍﹐是皇考身上事﹔皇上祖考在念﹐妙於處分﹐是皇上身上事。若夫臣子於君臣大義﹐嚴萬古之綱常﹐守三尺之法紀。君仇必報﹐安得以討賊爲謗君﹑誣君﹐使天下忠臣義士﹐更不敢開口說「亂賊」一字也。大抵臺下言「孝經」之尊親﹐不言「春秋」之討賊﹔言主上父子之親﹐不言臣下君臣之義﹔言今日一時之權﹐不言宇宙萬世之經。亂臣賊子﹐聞之而喜﹔忠臣義士﹐聞之而懼。一喜﹑一懼之間﹐所系世道人心﹐豈其微哉。此書可以折倒要典。

倪文正公奏議

公於威廟初登大寶﹐凡有關國是者﹐必侃侃進規。同鄕前輩來﹐宗道誚曰﹕『渠何事多言﹐吾詞林故事﹐惟香茗耳』﹔一時相傳以爲宗道淸客宰相云。公常論三案云﹕主挺擊者﹐力護東宮﹔爭挺擊者﹐計安神祖。主紅丸者﹐仗義之言﹔爭紅丸者﹐原心之論。主移宮者﹐弭變於幾先﹔爭移宮者﹐持平於事後﹐各有其是﹐不可偏非。總在逆璫未用之先﹐羣小未升之日。𨿽甚水火﹐不害塤箎。自楊忠烈二十四罪之疏發﹐魏廣微此輩門戶之說興。於是逆璫殺人﹐則借三案﹔羣小圖富貴﹐則又借三案。經此二借﹐而三案之面目全非矣。此論最公﹐可破紛紛聚訟。

又因世界已淸一疏﹐爲當時沮抑韓相國象云﹑文太史湛持而發﹐而禦史楊維垣參以詞臣持論甚謬。公又具疏爭之﹐謂東林則亦天下之才藪也﹐大都稟淸挺之標﹐而或繩之過刻﹐樹髙明之幟﹐而或持論太深。此之謂非中行則可﹐謂之非狂狼則不可也。所引拔爲用者﹐每多气魄之儔﹑才幹之傑﹐其間卽不無敗類﹐要可指數而盡耳。蓋天下之議論﹐寧涉假借﹐而必不可不歸於名義﹐士人之行己﹐寧在矯激﹐而必不可不準諸廉隅。自人以矯激假借﹐深咎東林﹐而於是彪虎之徒﹐公然起而背釁名教﹐毀裂廉隅。匝地生祠﹐連篇頌徳不已﹐必且勸進。生祠不已﹐必且呼嵩。而人猶寬之曰﹕『無可柰何﹐不得不然耳。嗟乎﹗充一無可柰何不得不然之心﹐又將何所不至乎﹗且今之議東林者﹐以東林之尊李三才而護熊廷弼也。然當時之論﹐於三才特推其揮霍之略﹐而未嘗不指之爲貪。於廷弼特未卽西市之誅﹐而未嘗不坐之以辟。則猶未爲失議也。今東林已故及被難諸賢﹐如鄒元標﹑顧憲成﹑王紀﹑馮從吾﹑髙攀龍﹑楊漣之外﹐又如陳大綬﹑周順昌﹑魏大中﹑周起元﹑周宗建等之爲眞理學﹑眞气節﹑眞淸操﹑眞吏治。戍遣如趙南星之眞骨力﹐眞擔當。其餘被廢諸臣﹐不敢列名以冒薦舉之嫌。而其間之爲眞名賢﹑眞豪傑者﹐實煩有徒﹐豈有所假借矯激而然哉﹗至妖言市語﹐如舊傳點將之謠﹐新騰選佛之號﹐則橫起風波﹐中傷善類。猶然崔﹑魏之唾餘矣。此疏極虛公﹑極妥當﹐文正公節義文章﹐吾徒師表﹐其評騭人品﹐自是千秋信史。

瞿給諫式耜六不平疏

張差一案﹐主風癲者﹐𨿽爲仰承慈孝之深衷﹔主挺擊者﹐亦未始非保護東宮之至意。禁中何地﹐任妄男子作此舉動﹐而一味以風癲抹之﹐乃慈寧召見劉光復﹐迹涉唐突﹐以致觸怒幽囚。今旣追錄其忠﹐贈卹祭葬﹐而赤心調護東宮之王之寀﹐無望贈卹殊恩﹐並復官而靳之﹔至至今槁葬城外﹐遺骨不能還鄕。恐先帝在天之靈﹐亦當憐之。臣之所謂不平者一也。

紅丸一案﹐主弒逆者﹐固屬偏見﹐然先帝聖躬﹐委頓若此﹐豈臣子嘗試徼功之日。彼崔文升﹑李可灼不加戮﹐亦幸矣。乃優旨批答﹐放歸原籍﹐揚揚畫錦﹐卽今聖明在禦﹐褒忠殛佞﹐彼嫉惡防姦之孫愼行啟事﹐尙煩推敲﹐而麼麼可灼﹐先登訪冊﹐儼然與廢棄諸賢並列﹐何以服天下之人心乎﹖臣之所謂不平者二也。

移宮一案﹐在楊漣﹑左光斗﹐一時激烈﹐不能解居功迫上之疑。然一腔維護先帝之心﹐亦未始非防微杜漸深意。賈繼春持論﹐補漣說所未盡﹐非相反也。今必以移宮爲漣罪案﹐何居乎﹖漣幸有擊璫二十四罪之疏﹐不能沒其除姦大功﹐使果如諸臣一偏之見﹐不將與王之寀﹑孫愼行﹐同其沈抑乎﹖臣之所謂不平者三也。

封疆爲重﹐彼失事者﹐罪無所逃矣。乃熊廷弼梟首西市﹐且傳首九邊。而三路喪師之楊鎬﹐與輕棄廣寧之王化貞﹐竟逍遙福堂﹐甚且有以化貞登薦牘者﹐何以服廷弼之心﹐並服天下人之心乎﹖人皆知廷弼死於門戶﹐非死於封疆﹐而究竟無人敢訟言之者。使服辜者服辜﹐漏网者漏网﹐將來何以嚴邊臣失事之禁。臣之所謂不平者四也。

楊﹑左與王安﹐聲息相通﹐誠不知有無﹐然無非羽翼先帝﹐於神祖升遐之日﹐使倥傯之中﹐大權不至旁竊﹐初非與安有交結之情﹐如崔呈秀黨附魏忠賢也。今乃動以王﹑楊﹑崔﹑魏爲對案﹐無論楊不可與崔對﹐卽王亦豈可與魏對﹖又以楊﹑左通王安﹑與崔呈秀交結魏忠賢﹐同類並稱。凡有心知﹐孰不扼腕﹗臣之所謂不平者五也。

大臣爲小臣之綱﹐而閣臣尢爲大臣之綱。大者卿貳﹑小者臺郎﹐彼見巍巍政府﹐甘作干兒﹐孰不惴惴身家﹐自捐名節。今五虎輩﹐𨿽罪未盡法﹐贓未籍沒﹐人心猶有遺憾。然亦旣顯暴其罪狀矣。彼造意主謀無毒之魏廣微﹐因寵逆膻無醜不備之顧秉謙﹐與夫媚璫而反取厭之馮銓﹐璫敗而猶彌縫之黃立極﹐顧乃死不戮屍﹐生不褫奪﹐竊恩綸而誇奕世﹐擁富貴以樂餘年。其何以爲大臣黨閹之戒乎﹖臣之所謂不平者六也。

此疏侃侃正議﹐極其虛公﹐絕無偏徇﹐自是千秋實錄。公後撫粵西鼎奠危疆﹐援立桂世子﹐名正言順﹐延統十六載﹐接於弘光。漓江失守﹐公被孔賊所害﹐正命而終﹐大節皎皎。公平生師事虞山﹐而立身本末﹐判若天淵。又有表揚忠中之忠﹑淸中之淸﹑苦中之苦一疏﹐爲楊忠列大洪﹑周忠介蓼洲﹑魏忠節廓園特題﹐亦可以想見公之行誼節槪矣。

卷之三

明州野史拾遺氏蠒翁纂

威廟欽定逆案

京畿四輔說

國家三大獘政

國事譸張拱手以遼陽予敵

王給諫都疏糾首翻逆案

劉忠端公起京兆面恩疏

天下危尢注意相

溫體仁誤國

王季重規陽羨

狀元宰相讓文山獨步千秋

鼎甲不足貴

門戶之禍

錢禦冷相公劉念臺總憲書

東林中依艸附木之徒

京營之獘

剿寇事權不一

深文峻法憲典火烈

陳啟新傳

袁崇煥﹑方一藻﹑楊嗣昌﹑陳新甲﹑謝升等議款不終

威廟聽信內侍爲失策

萬茹荼奏疏

李忠文公齋沐具疏

南安子對癥藥說

威廟欽定逆案

聖諭吏部﹑都察院﹕『朕惟帝王憲天出治﹐首辧貞邪﹔臣子致身事君﹐先明逆順。經凜人臣無將之戒﹐律嚴近侍交結之條﹔邦有常刑﹐法罔攸赦。逆豎魏忠賢﹐獧狡下材﹐備員給使﹐傾回巧智﹐黨藉保阿。初不過窺嚬笑以市陰陽﹐席寵靈而饕富貴﹐使庶位莫假其羽翼﹐何蠢爾得肆其毒痡。乃一時外庭明姦誤國﹐實繁有徒。或締好宗盟﹑或呈身入幕﹐或陰謀指授﹐肆羅織以害善良﹐或祕策合圖﹐扼利權而筦兵柄。甚且廣興祠頌﹐明效首功。唱和已極於三封﹐稱謂寢疑於無等。誰成逆節﹐致長燎原。及朕大寶嗣登﹐嚴綸屢霈﹐元凶逆孽﹐次第芟除。尙有飾罪徼功﹑倒身竄正﹐以望占風之面目﹐誇發姦指佞之封章﹔迹其矯誣﹐惡容錯貸。朕鑑察旣審﹐特命內閣部院六臣﹐將發下祠頌紅本﹐參以先後論劾奏章﹐臚列擁戴﹐諂附建祠﹐稱頌贊導諸款。據律推情﹐再三訂擬﹐首正姦逆之案。麗於五刑﹐稍寬脇從之誅。及玆三褫﹐其情罪輕減者﹐另疏處分。姑開一面﹐此後原心宥過﹐縱有漏遺﹐亦赦不究。自今懲治之後﹐爾大小臣工﹐宜灑滌肺腸﹐恪恭職業﹕共遵王路﹐悉斷葛藤。無曠官守﹐而假事譸張。毋急恩讎﹐而借題參舉。朕執是非以衡論奏﹑程名實以課官方﹐有一於斯﹐必罪不宥。尙各徵毖﹐乃亦有終。崇禎二年三月十九日故諭』。

先是大學士韓爌﹑李標﹑錢龍錫﹑吏部尙書王永光﹑左都禦史曹於汴等奏﹐爲遵奉聖諭事。臣等奏準﹐召刑部尙書喬允升同爲參定﹐竊惟遵無二上﹐人臣首戒無將。國有常刑﹐天討用彰有罪。祖訓﹕『內官不許干預政事﹐律重交結近侍官員』。逆璫魏忠賢﹐狡譎多端﹐凶頑無忌。始焉小忠小信﹐祗便身圖﹔繼而作福作威﹐漸干國政。內則妖姆客氏﹐窺覘禁密﹐結爲腹心﹔外則逆臣崔呈秀﹐逗露機情﹐助其羽翼。戕宮妃而戳忠直﹐盜帑藏而弄兵權。已徼無等之三封﹐洊議逼尊之九錫。亟開藩邸﹐逼遠宗城。建生祠以卜人心﹐遣內鎭而連邊將。陰謀叵測﹐僭勢顯成。磔辟已服上刑﹐爰書具列逆狀。誠如聖諭所謂首逆之罪當先正者也。元凶已就誅夷﹐黨附宜嚴區別﹐或者發大難﹐禍始教猱﹔或倒身怙終﹐勢成騎虎。有如動搖母后﹐倡和逆封。鐵券金章﹐覆題恐後。腴田甲第﹐請給爭先。或引聖經以慫恿中傳﹐或攘史聯而抹殺直筆。墨縗朝繪﹐忍切罪魁。緹騎瑯璫﹐大興詔獄。修睚眥以殘軀命﹐不難殺人媚姦。供嚬笑而效爪牙﹐總是酬恩報怨。至於一人而創祠幾地﹑一事而腴頌連章﹐祠省直﹑祠邊鎭﹑祠京都﹐未已也﹐而且祠之國學。頌碑文﹑頌奏章﹑頌鄕錄﹐未已也﹐而且頌以絲綸。此則聖諭所謂首開諂附傾心擁載者也。又有經竇旁通﹑网羅密布。腹藏鱗甲﹐構靑蠅具錦之讒。意慘鏌鋣﹐釀白馬淸流之禍。卽占風望气﹐莫可端倪﹐而覆雨翻雲﹐難逃指視。斯又潛施鬼蜮之毒﹐而更巧避虎彪之名﹔聖諭所謂𨿽未祠頌而陰行贊道者也。以上諸人﹐罪案各殊﹐法銓亦異。據法依律﹐無枉無徇﹐期服天下後世之心。三尺無私﹐四凶畢竄。就事論事﹐參畫一之刑書。以人治人﹐肖本來之面目。幸無罣漏﹐永示誡懲。寒亂臣賊子之心﹑抒正气忠魂之郁。三章旣約﹐金石不渝﹔一面弘開﹐葛藤永斷。所有前項款分名姓﹐及應得罪名﹐開列於後。

一﹑首逆﹐魏忠賢﹑客氏依謀大逆律﹐不分首從﹐皆淩遲處死﹐已經正法。

一﹑首逆同謀﹐崔呈秀﹑李永貞﹑李朝欽﹑魏良卿﹑侯國興﹑劉若愚﹐依謀大逆﹐但共謀者不分首從﹐皆淩遲處死律﹐減等擬斬。

一﹑交結近侍﹐劉志選﹑梁夢環﹑倪文煥﹑田吉﹑劉詔﹑薛貞﹑許志吉﹑曹欽程﹑吳淳夫﹑李夔龍﹑田爾耕﹑許顯統等十九人。依官員與內官互相交結﹐泄漏事情﹐夤緣作獘﹐而扶同奏啟者﹐律斬﹐秋後處決。

一﹑交結近侍次等﹐魏廣微﹑徐大化﹑霍維華﹑張訥﹑周應秋﹑李魯生﹑楊維垣﹑潘汝禎等十三人。依交結近侍官員引名例律﹐減等充軍﹐仍敕下法司行文各該撫按官﹐招擬具奏。

一﹑交結近侍又次等﹐馮銓﹑顧秉謙﹑張瑞圖﹑來宗道﹑薛鳳翔﹑李蕃﹑朱童蒙﹑楊夢衮﹑王紹徽﹑徐兆魁﹑劉廷元﹑邵輔忠﹑徐紹吉﹑賈繼春﹑阮大鋮﹑姚宗文﹑元詩教﹑趙興邦﹑傅櫆﹑郭鞏﹑李恆茂﹑呂純如﹐毛一鷺﹑陳爾翼﹑張文郁等一百二十八人。依交結近侍官員引名例律﹐減二等﹐坐徒三年﹐納贖爲民。

又稱頌內稍次前款者﹐或居位鮮匡維之略﹐而指縱亦無姦謀。或濫竽備疇采之員﹐綫索初非自主。或徑本岐邪﹑橎璫惡非爲戎首。或階因驟躐﹐稽職掌尙末全墮。以逮專閫建牙﹐品原庸碌﹐散僚冗吏﹐識昧挺持者。欲再擬減等﹐則前重而後輕﹐非畫一彰法之意。欲再擬削籍﹐又慮罪輕而罰重﹐乖酌量宥過之仁。謹依考功法不謹例一款﹐如黃立極﹑施鳳來﹑楊景辰﹑房壯麗﹑王之臣﹑馮三元等四十四人。俱照考察不謹例﹐並擬冠帶間住﹐另請聖裁。庶彼重處者﹐知媚逆之不可爲﹐卽寬政尙從褫削。此量懲者﹐幸身名之未盡辱﹐縱稿項亦荷恩波。於以振惕人心﹐培養元气﹐未必不均有藉矣。

奉聖旨﹐俱依擬發落。

京畿四輔說

張篚節要云﹕『燕山之地﹐易州西北﹐乃金坡關。昌平之西﹐乃居庸關。順州之北﹐乃古北口。景州東北﹐乃松亭關。平州之東﹐乃楡關。凡此數關﹐皆天造地設以分蕃﹑漢之界。一夫禦之﹐可以當百』。笨庵子曰﹕『此非獨宋之形勢也﹐因五關以固燕﹐其我明萬世之計乎』﹗夫北京密切邊境﹐近輔之城少。孝宗時﹐丘文莊公請於京畿永平﹑河間﹑保定﹑臨淸立四輔﹐宿重兵﹐輔以大帥﹐統以文臣﹔使首尾相聯﹑血脈相貫﹐有臂指衛頭目之勢﹐慮遠哉﹗蓋自遼陽之舊﹐委於北﹐則氈幕蟠三坌河﹐而東西肘掖不應矣。大寧捐於熟夷﹐則朝灤兩口外﹐犬羊嘯聚﹐而神京肩臂寒矣。開平興和遷﹐大邊保堡棄﹐而上谷雲中患剝膚矣。本朝三百年﹐勢亦岌岌﹐所未致猖獗者﹐賴文皇三犁餘威振攝耳。己巳之變﹐於忠肅勘定有方﹐卒駾其啄。嘉靖闖邊﹐頻畿危殆﹐賴天心悔禍﹐俺答款貢﹐邊境〤安。萬曆末年﹐彊敵颷起﹐使廟算用文莊四輔之策﹐不致長驅久牧。於以拱衛神京﹐卽禦寇有餘﹐何至一敗塗地哉﹗誰秉國鈞﹐棄金城而墮鐵鎖﹐好家居纖兒撞壞﹐可爲長太息者此矣。

國家三大獘政

人命至重﹐死者不可復生﹑斷者不可復續。「語」云﹕『畫地爲獄期不對』。漢有請室﹑蠶室﹐此後世詔獄之名所自起也。則天垂拱中﹐酷吏周興﹑來俊臣輩﹐深文鍛煉﹐密若秋荼。而宋興同文之獄﹐以羅織善類。本朝設三法司﹐𨿽經秋曹讞定﹐必送大理寺﹑都察院平允﹐然後疏聞﹐奉旨後﹐復下刑垣詳爲審覆。京師有朝審﹑熱審﹐各省有卹刑﹑審錄﹐蓋明罰敕法﹐如此其重且愼乎。後乃設東廠緝事﹐下錦衣衛﹐北鎭撫司打問。又上疏忤旨者﹐於午門外去衣廷杖﹐秕政多端。弘光時﹐禦史中丞祁忠敏公彪佳嘗疏論之﹐云﹕國家有三大獘政﹕曰詔獄﹑曰緝事﹑曰廷杖。

先是﹐洪武初年﹐官民有犯﹐或收系錦衣衛﹐用事者因以非法淩虐。髙皇帝乃於十三年焚其刑具﹐以系囚送刑部審理﹔是祖訓原無詔獄也。後乃以鍛煉爲工﹑以羅織爲事﹔𨿽曰朝廷之爪牙﹐實爲權姦之鷹犬﹐口詞從逼勒而來﹐罪案聽指授而定。卽舉朝莫不知其枉﹐卽法司無敢雪其冤。此詔獄之大獘也。洪武十年﹐攺儀鑾司爲錦衣衛﹐專值法駕﹑侍衛等事﹐未常令其緝事也。迨後東廠設立﹐始開告密之端﹐用銀得賄而鬻刑章﹐無賴者倚藉以投充﹐有罪者交通以幸免。招承多出於弔拷﹐怨憤充塞乎京畿。欲絕苞苴﹐而苞苴托之愈盛。欲淸姦宄﹐而姦宄因之益多。此緝事之大獘也。若夫刑不上士大夫﹐原祖宗忠厚立國之本。及逆瑾用事﹐始有去衣廷杖者﹐當其血濺玉階﹑肉飛金陛﹐班行削色﹐气短神搖﹐卽卹錄隨頒﹐蚤已魂驚骨削矣。是朝廷徒受愎諫之名﹐海內反歸忠直之譽﹔此廷杖之大獘也。余考劉忠湣公之慘殺﹐楊﹑左諸公之冤死﹐皆於詔獄。而諫南巡﹑大禮﹑奪情﹑國本諸言官﹐往往遭杖斃﹐言之痛心﹔聖子神孫﹐所當永爲炯戒矣。

國事譸張拱手以遼陽予敵

「語」云﹕『將在外﹐君命有不受』。況軍機呼吸﹐間不容髮﹐以數千里之遙﹐頃刻變幻。而欲事事稟命中樞﹐遙相測度﹐縱天子明見萬里﹐能獨立髙岡﹐無遠不燭﹔先後緩急﹐著著俱中肯綮乎﹖夫內臣扼外臣之吭﹐廷臣掣邊臣之肘﹐議浮於任﹐而事僨矣。此樂羊子所以泣中山也。蓋言事任事難﹐邊臣身在局中﹐利害切膚﹐目擊最眞﹐提防極密。何藉他人憑臆哆談﹑或熒視聽。廟堂上正須放開眼孔﹐寬著肚皮﹐才能鼓舞豪傑。

萬曆戊甲﹑己酉間﹐熊芝岡廷弼以禦史巡按遼陽。時東人尙喙伏款貢﹐芝岡蚤策其必爲邊患﹐請核地界﹐請飭營伍﹐請聯絡南北關﹐大聲疾呼﹐人莫爲應。十年而驗若左券。至己未﹐楊鎬三路喪師﹐撫順淸河陷沒。召起廷弼代鎬經略﹐在任年餘﹐築城浚濠﹐修守待戰。敵未能得志。廷議又以爲緩於奏凱﹐攻之使去。袁應泰代爲經略﹐四閱月而遼亡。使廷弼彼時在事﹐敵未猖獗至此。遼陽旣失﹐廷臣思廷弼言﹐再起田間。時撫臣王化貞主戰﹐廷弼主守。廷議皆是撫而非經。廷弼連章累牘﹐力陳玩師必敗﹐姦細當防﹐莫有聽者。徘徊躑躅﹐以五千人駐守右屯﹐化貞兵十三萬駐廣寧。敵騎過河﹐廣寧潰﹐而右屯與之俱潰。平心論之﹐自有遼事以來﹐騙官營私之輩﹐不知凡幾。廷弼再任經略﹐不取一金錢﹐不通一饋問。終日焦唇敝舌﹐與人爭言大事如身事家事。且魏璫盜柄﹐士大夫只爲爵祿﹐靡然從風。廷弼一長系待決之人﹐屈撓則生﹐抗違則死﹐乃終不攺其彊直自遂之性﹐以致觸嬰顯戮﹐慷慨赴市。其耿耿俠腸﹐猶未盡泯。嗟乎﹗此錢機山相公請敢葬廷弼閣揭也。以羣小排陷﹐遂罹重典。當其只手支撐﹐漸獲寧謐﹐誰鼓風波﹐淆亂國是。使危疆任事者﹐無所展手足乎。則顧慥﹑馮三元﹑姚宗文﹑張修徳﹑朱童蒙﹑魏應嘉等﹐結黨合謀傾陷之罪﹐不容逭矣。

緣廷弼才情气魄﹐推倒一世﹐視諸人齷齪﹐不足掛眼﹔遂相憤嫉﹐必欲陷之殺之。顧當時誰秉國鈞﹐漫無籌劃﹐聽其築捨道旁﹐則輔臣葉向髙﹑方從哲﹑本兵黃嘉善﹑張鶴鳴﹐誤國之罪﹐詎能逃乎。善乎楊忠烈公曰﹕『議經略者﹐終難抹殺其功﹔憐經略者﹐亦難掩護其咎。功在支撐辛苦﹐得兩載之晏安﹔咎在積衰難振﹐悵萬全之無策。廟堂之上﹐悠悠泛泛﹐今日議﹐明日勘﹐至於商量停妥﹐而遠陽已了當矣』。芝岡再起時﹐有書答陳志寰云﹕『以一盤全負之局﹐而覬一撥卽轉之功﹐則無子空枰﹐何從下手﹐旁觀冷眼﹐誰與點籌﹐羣公苟旦夕以爲安﹐九重置緩急於不問。似此光景﹐安卜所終』。此弼之日夜驚愁﹐而大悔出山之誤者耳。

李給諫淸三垣筆記云﹕『余自壬戌赴公交車﹐見朝中自司馬張鶴鳴﹐以至臺省部郎﹐皆與熊經略構。且羣推一愚率之王撫化貞以抗廷弼﹐而廷弼疏言﹕廣寧必失﹐河西必危﹐乞畱臣言以券一疏﹐尢爲先見。及事敗﹐與化貞同辟﹐人以爲冤。至遼東傳﹐爲丁輔紹軾等進呈以殺廷弼者﹐曾見此傳﹐鄙俚不根﹐指爲廷弼撰﹐尢誣。聞其赴市時﹐挺立不跪﹐而紹軾輿行長安道上﹐白日忽見熊﹔踉蹌歸寓﹐腦裂死。鶴鳴以阱廷弼﹐卸罪生還﹐後爲流賊索賄﹐倒懸城上﹐身首碎裂﹔赤天道也。至崇禎初年﹐閣臣韓公爌﹑錢公龍錫﹐揭稱歸葬﹐有不死於封疆而死於門戶等語﹐公道始明焉。

王給諫都疏糾首翻逆案

聖明建中立極﹐首定逆案﹐嚴於斧鉞﹐炳若日星。不意黨逆之徒﹐敢於護法﹐巧爲援引﹐如田惟嘉﹑張捷﹑唐世濟﹑袁弘勛﹑應喜臣﹐乘間竊發﹐翻鐵案者﹐不一而足也。今又有原任通政使升刑部侍郎章光嶽其人者﹐於璫焰正熾之日﹐以狼籍監司﹐夤緣卿寺﹐已足爲生平附逆之明證矣。乃任通政﹐首疏倡言﹐謂逆案中有枉者﹐請令逆黨辧疏﹐容其封進﹐下部院公議。賴聖明洞察姦狀﹐奉有欽定逆案﹐諭旨甚明﹐何得妄希陳辧﹐卽著一槪駁回。而光嶽抗旨朦朧﹐仍將呂純如﹑吳弘業之辧疏﹐公然封進。又有水佳胤者﹐疏請吏部﹐將逆案中人之不平者﹐一一明告。我皇上亦奉有逆案頒諭甚明﹐何得陰借啟事﹐明滋辧竇。則佳胤之倒身翻案者﹐非光嶽之教猱升木乎﹖誅其心﹐正犯蔑旨欺君之罪﹔按之法﹐當從巧言亂政之科。臣以爲今日薦逆之人﹐卽當年附逆之人。若不正其罪﹐於刑書何以懲其惡﹐於日後殆不能爲光嶽等寬矣。

劉忠端公起京兆面恩疏

陛下聖徳當陽﹐鋤姦除逆﹐眞千古堯舜﹐輒不勝致君堯舜之心﹐敬陳狂瞽﹐以答隆恩。臣聞堯舜之道﹐仁義而已。仁義則爲功利﹑爲刑名。其究也﹐流爲猜忌壅蔽﹐與亂同道。今陛下勵精求治﹐宵旰靡寧。時舉祖宗盛事﹐召對文華﹐或至夜分。𨿽堯舜憂勤﹐不切於此矣。猶以爲未也﹐躬親庶務﹐朝令夕考﹐勒限回奏﹐庶幾乎太平立至﹐然程效太急﹐不免見小利而急近功﹐何以效唐虞之治乎﹖夫今日所急急於近功者遼事﹐所規規於小利者理財。而一時所講求者﹐掊克聚斂之政。正項不足﹐繼以雜派﹔科罪不足﹐加以火耗。又三﹑四年並徵﹐水旱災傷﹐一切不問。有司以掊克爲循良﹐而撫字之政絕。上臺以催徵爲考課﹐而黜■﹝徙﹐阝代彳﹞之法亡。以若所爲﹐欲國家有府庫之財﹐豈可得耶﹖且陛下所以苦心勞思﹐躬親細務而不辭者﹐正以未得天下賢人君子而用之也。在昔堯舜﹐勞於求賢而逸於任人﹐故能成無爲之治。陛下聖明天縱﹐諸所擘畫﹐動出羣臣意表﹐遂以爲天下莫己若﹐而不免有用之心。臣下自以爲不可及﹐益務爲謹凜。救過不暇﹐讒諂者因而間之﹐猜忌之端﹐遂從此起。陛下幾無可與托天下矣。

門戶二字﹐數十年不知死多少正人﹐傷多少元气。而陛下矯枉過正﹐至欲抑君子以平小人之气﹔用小人以成君子之公﹐是消長漸分﹐而前人之覆轍復見也。陛下求治之心﹐操之至切﹐不免醞釀而爲功利。功利不已﹐轉爲刑名﹔刑名不已﹐流爲猜忌﹔猜忌不已﹐積爲雍蔽。昔宋神宗任其臣王安石﹐用兵西北﹐以新法禍天下﹐則功利之毒。漢宣帝起於民間﹐周知情僞﹐用法無私。趙﹑孟﹑韓﹑楊﹐不得其死。說者謂漢業衰於孝﹑宣﹐則刑名之過也。唐徳宗彊明自用﹐指姜公輔爲賣直。恥見屈於公論﹐而甘受欺於羣小。至盧杞之姦﹐信任不疑﹐卒有奉天之禍﹐則猜忌壅蔽之患也。此皆三代以後﹐不數得之英主﹐而操術若此﹐禍敗若彼﹐祈陛下斷然設誠而制行焉。宗社幸甚﹗臣民幸甚﹗念臺先生此疏﹐言言藥石﹐深中膏肓﹐若預見末流之禍﹐而痛切言之。漢宣帝綜核苛察﹐唐徳宗恣行猜忌﹐宋神宗銳意紛更﹐兼而有之﹐何得不敗﹗始知老成憂國﹐信若蓍龜。垂之史策﹐永爲炯戒矣。

天下危尢注意相

楊齊莊曰「天下安﹐注意相﹔天下危﹐注意將」。惟天下危而注意於相者﹐綦重於將也。如唐之朱克融﹐在崔植處置失宜﹐則長亂。裴晉公處之得宜﹐則亂平。呼吸之機﹐間不容髮。此在平地者不見﹐而獨立髙岡罔不周覽者乃見之也。矧安危大計﹐有什伯此者乎。李徳裕之平劉稹﹑討揚弁也﹐呂端之處李繼且母也﹐寇準之決策澶淵也﹐王旦之諭契舟假歲幣及趙徳明求糧也﹐必如是而後能參大謀﹑斷大事也﹐斯眞宰相才也。余謂國之倚相﹐如家之有幹﹑室之有棟﹐不得其才﹐鮮不傾覆。然相材實難﹐非才識膽具備﹐何能有濟﹗所謂智﹑仁﹑勇是也。休休有容﹐猶屬第二義。荀息云﹕『竭股肱之力﹐繼以忠貞』。武侯云﹕『鞠躬盡瘁﹐死而後已』﹗於忠肅云﹕『此一腔血﹐不知竟灑何地』。況爲子求官乎﹖只是心無私系﹐置成敗利鈍於不問耳。若有一毫自私自利﹐全軀保妻子之念﹐雜於其間﹐鮮不退沮。可見拚得性命﹐拋得妻兒﹐何事不可做。嗟乎﹗論相才於三代以後﹐非諸葛武侯﹑李鄴侯﹑範文正﹑李忠定諸公﹐欲以扶危定傾﹐難矣。本朝於忠肅之安土木﹐楊文襄之誅逆瑾髙﹐文襄之封俺答﹐楊文忠之僇江彬﹐張文忠之輔衝主﹔事業遠勝三揚﹐而何威廟之季﹐竟無一人爲國家理紛解亂者。棟折榱崩﹐宜大廈之傾覆矣。伴食中書﹐浪子宰相﹐烏程﹑宜興之肉﹐其足食哉﹗宜興擅權﹑烏程怙寵﹐兩人最膺聖眷。然宜興之明敏﹐烏程之狷介﹐何事不可爲﹖而一以賄敗﹑一以忌嫉叢譏﹐同爲誤國﹐何其愚也。噫﹗

溫體仁誤國

國家治亂﹐宰相賢否﹔得其人﹐則舉而聽之。疑人弗用﹐用人弗疑﹐然後能建安攘之烈。而崇禎年間﹐綸扉秉政之地﹐旅進旅退﹐視同傳捨。所最膺寵眷﹐秉鈞久而誤國深者﹐惟烏程之罪爲大。鄭侍禦厷玄嘗論之曰﹕『威廟十七年﹐閣臣柄用最久﹐受知最深者﹐始終三人而已﹕排眾獨任﹐眷注八年不衰﹐則溫體仁﹔諫行言聽﹐先後七年之久﹐則周延儒﹔而薛國觀﹐在二人之間。所謂送烏程於旣往﹐起宜興於將來者也。並提而論﹕體仁之姦﹐浮於延儒﹔延儒之貪﹐倍於國觀。兩人皆相繼服法﹐體仁獨以先死逋誅﹐贈蔭官階﹐顯榮無恙。子孫享甲第之崇﹐身後垂鬣封之固。尙謂有國法哉﹗

體仁陰狠險譎﹐嫉忠若仇﹔八年之間﹐羅織善良﹐囹圄幾徧。無論其它﹐卽如盧象升淸勁絕人﹐不辭勞勩。初任大名﹐殺賊有功。繼撫鄖陽﹐寇不入境。尋領楚節﹐江漢之間晏然。體仁推其嫌怨﹐議加五省總理以困之。而象升追擊闖﹑曹﹐上自宛葉﹐下抵滁和。日夜連戰﹐賊無息馬之期。將突潼關﹐洪承疇又嚴兵以阻之。當是時﹐令體仁忘秦檜忌嶽之心﹑行裴度擒吳之策。使象升經營豫﹑楚﹐承疇謹守關內﹐中原早已蕩平﹐何至寇貽君父如是之慘﹖體仁惟東林是嫉﹐聞象升任總理大立名績﹐忌其成功﹐更移宣大總督。體仁豈不知邊寇之先後緩急哉﹗以象升有輕銳喜進之才﹐不習邊塞﹐攺置重地﹐增其擔負。緩則敝之﹐急則殺之﹐此其積念也。象升果窘於通賊之姦人﹐力戰以死﹐竟符體仁之料。而象升初解總理﹐又用一冥頑不能之熊文燦﹐一意招撫以媚體仁。而羣盜遂復大起﹐勢已燎原﹐不可收拾。

體仁退卸﹐薛國觀繼秉國成﹕一籌莫展﹐惟聽楊嗣昌﹑陳新甲之陰陽播弄。迨延儒繼起用事﹐明知賊勢已成﹐殲遏宜亟﹔而心溺權貨﹐益爲怙寵避罪之計。則踵述體仁之言﹐以「寇不足憂」四字﹐慰安聖衷﹐釀成莫解之禍﹐豈不痛哉﹗昔唐肅宗初復西京﹐詔天下惟與祿山同反﹐及李林甫﹑楊國忠﹑王■﹝金共﹞子孫﹐不在免例。今體仁之罪﹐浮於林甫﹑國忠﹐而僅削一謚。尙畱逭■﹝斵﹐見代斤﹞棺﹐不得與延儒﹑國觀一體沒產追蔭﹔人心至今憤郁﹐爲可恨耳。弘光時﹐顧宗伯錫疇﹐旣削體仁文忠之謚﹐予象升謚忠烈矣。馬﹑阮當國﹐劉孔昭疏爭﹐乃復予體仁謚焉。余考體仁﹐不植黨﹐不徇私﹑不貪賄﹐亦自矯矯﹐故威廟始終眷注不衰。只目中無珠﹐不能旁求俊〤﹐爲國分憂。脃中無膽﹐不能直下承當﹐以身殉國﹔惟以孤立結主知。一切兵餉大計﹐戰守撫剿機宜﹐毫無經畫﹐仰承宸斷。嘗言主上神聖﹐我輩但當順美而已。嗟呼﹗八年之間﹐賦斂繁重﹐獄訟煩苛﹐慘刻寡恩﹐使國家元气﹐日銷月削﹐而漸至不可救﹔誰秉國成﹐稔禍若斯之酷也。又況妒功害能﹐日與正人爲難。引用羣姦﹐𨿽由錢謙益激成之。然謙益自是小人﹐豈可因謙益而厚誣賢者﹐必盡驅逐芟夷而後快哉﹗平心折衷﹐律以始禍﹐公論千秋﹐靑史莫洗矣。

王季重規陽羨

辛已秋﹐余謁選北行﹐因土寇充斥﹐未敢前進﹐旅寓淸口湯園。時陽羨相再起首揆﹐疏辭候旨﹐亦維舟板閘﹐門生故吏﹐姻親幕客﹐相送者舳艫銜接。最奇者﹐婦女亦駕彩鷁送相公。珠簾繡幙﹐袨服靚妝﹐每蚤起臨鏡﹐遙望之﹐則遠山凝黛﹐秋水橫波﹐令人魂銷目眩﹔棄脂水於河﹐蘭麝之香撲鼻。夜則銀蠟髙燒﹐笙歌鼎沸。余微服往觀之﹐大駭。喬侍禦聖任先生語余曰﹕不意三吳風俗﹐敗壞至此﹐亦相公整持風化第一義邪﹗余固已公鄙之﹐及抵京﹐濫竽皇華﹐鄕座主衛太史紫庵先生﹐陽羨辛未科所取士也。謂余明當謁周老師﹐吾爲引見。余唯唯﹐因偕同年沈石臣﹑劉遠予兩大令晉覿﹐語雜恢諧﹐每發言則以舌抵齒﹐輕脫無儀。余益信浪子之言不誣矣。

王季重思任與陽羨有門墻之誼﹐當其初擢大魁﹐以書規之云﹕『足下旣入承明﹐當日討典故﹐如九經﹑二十一史及會典﹑制例﹐細細講究﹐批評一番﹐以爲綸扉秉政之地。昔江陵爲翰編時﹐逢鹽吏﹑關使﹑屯馬使﹐各按差使還朝﹐卽攜一壺一榼﹐彊投夜教﹐密詢利害厄塞﹐因革損益﹐貪廉通阻之故。歸寓﹐篝燈細記。畱心如此﹐容易造到江陵。如只風花雪月﹐一觴一詠﹐從醉鄕混過﹐卽此先愧科名矣』。此書已切中陽羨膏肓。大拜後﹐又云﹕『當今海內急務﹐第一在安頓窮漢﹐若驛遞不復﹐則換班之小二哥﹑找牽之花二姐﹐皆無所得饃饃﹐其勢必搶奪﹐禍且大亂。劉懋﹑毛羽健之肉不足食也。驛遞乃窮人大養濟院﹐窮人無歸﹐亂矣。相公速速主持﹐存不佞此言爲券』。陽羨貪淫奢汰﹐眞今之揚國忠﹑賈似道也﹐何足以語此。

余觀陽羨盡有才﹐凡臺對票擬﹐機敏稱上意。再起田間﹐至京陛見﹐威廟甚禮重之﹐錫宴親爲作主﹐回宮欣欣有喜色﹐云﹕還是他。故壬午冬﹐凡所請﹐如蠲逋﹐淸獄﹑起廢﹑賜環諸大政﹐及罷廠衛﹑罷京營提督內臣﹐無不立賜允行。然性多欲﹐好軟美﹐門客猥雜﹐寵賂公行﹐竟忘上爲雄察主矣。曁出督師﹐識者知上意已移﹐必有朝行夕伺者﹐猶不攺故態﹐用劉澤淸爲中軍﹐諸大將偏裨如蝟﹐廣開納賄之門﹐偵者皆密以聞。

又與興化相爭權﹐而羣小楊枝起﹑曹良直﹑廖國遴等﹐爲之交構﹐於是雷演祚疏入﹐而聖怒不可回矣。人言陽羨若去其欲﹐則韓﹑範何遠之有﹖余謂不然﹐得君之專﹐孰如陽羨﹐言聽計從﹐又孰如陽羨。當時關門危急﹐謝升同﹑陳新甲﹑方一藻等日議款﹐何不慫臾如髙文襄撫俺答故事。卽不然﹐若富鄭公增契丹歲幣﹑與之講和﹐稍紓邊患﹐專力辦寇﹐奚不可者﹗又賊氛孔逼﹐密與上議南遷﹐南遷似未可輕﹐卽如李忠文之策﹐東宮撫軍江南﹐分封定﹑永二王於江浙﹐謀出萬全﹐何至有覆巢之慘﹖如此先著﹑急著﹐一籌莫展﹐則將焉用彼相哉﹖以此爲罪﹐𨿽起陽羨於九原﹐當亦無辭自解矣。

狀元宰相讓文山獨步千秋

王子明﹑寇平仲﹐後來委靡不濟﹐只是戀一个相。希夷先生曰﹕『名將成﹐必有物敗之』。王嘉佑曰﹕『文人不若未爲相﹔爲相則譽望損矣』。秀才讀書時﹐是艸稿。至戴紗帽時﹐是謄眞。整整做出一篇大文章﹐與天下人看﹐豈容艸艸﹖潞河魏恩令﹐餘同年友也。平生砥節﹐亦嘗周諮國計民瘼。每過之﹐則傾心延接﹐溫詞款語。設令需次漸升﹐從容圖畫。置之啟沃論思之地﹐必有可觀。惜乎﹐釋褐不半載﹐匆遽中徼恩特簡﹐冒昧宅揆。於萬難措手時﹐畀以重寄。正使忠定武鄕而在﹐亦僅以鞠瘁自矢。而一艸莽新進﹐欲以素手支撐頹廈﹐補塞漏舟﹐不度徳﹑不量力﹐負乘覆餗﹐一跌萬喪﹐可哀也矣。然國破君亡﹐一死事畢﹐而靦顏視息﹐乞哀僞庭﹐究不免於賊刃。狀元宰相﹐讓文山獨步千秋﹐所謂名將成而物敗之﹐非歟﹗古來有幾文山﹐而夢炎輩則接踵比比﹔蓋造物亦不肯輕以名假人耳﹗相傳甲申守城﹐皆內璫爲政﹐擅啟閉﹐坐門各官不得登城望敵。海鹽吳忠節公﹐奪路上﹐見勢且不支﹐入朝面奏﹐塗遇藻徳方出﹐握公手沮之曰﹕『朝廷洪福自無虞﹐公何用太匆匆』﹖吳公太息而已﹐亦鄙夫誤國之一端耶﹗

鼎甲不足貴

士起布衣﹐掇巍科﹐置身靑雲﹐立八磚之地﹐淸切禁近﹔當思致此匪易﹐要期無負科第﹑無忝才名﹐啟沃贊襄﹐自靖自獻。如經筵講幄﹐侍班記注等項﹐凡有關生民利病﹑國家安危﹐宜直抒讜論﹐因事進規﹐不愧天子侍從。

常見崇禎朝﹐如倪鳴寶﹑黃石齋﹑楊機部三先生﹐初入木天﹐卽犯顏彊諫﹐𨿽屢幹嚴遣﹐百折不回﹐卒殉節以終。然淸客宰相以香茗誚倪公﹐而黃公戍遣﹐楊公外謫﹐羣笑愚且拙。木天一席﹐眞成癡牀矣。況首擢大廷﹐榮登華省﹐感恩圖報﹐益當何如﹗而余考威廟十七年間﹐六次臨軒親策﹐所首唱臚傳﹐賜宮花袍笏者﹐共十有八人﹐煤山之變﹐僅僅甲戌狀元劉文正公理順﹐闔門殉忠最烈。而武進管文忠公紹寧﹐戊辰探花﹐乙酉不薙發﹐被逆宗灝所害。吉永劉晉卿同升﹐丁丑狀元﹐募子弟兵圖恢復﹐偕楊機部大史﹑萬茹荼中丞﹐死守贛州﹐與城俱殉。此三公者﹐庶幾無愧科名矣。

羊質虎皮﹐■﹝艸錄﹞葹盈路﹐而最不肖者八人。反面事讎﹐行同狗彘。列數之﹐何瑞徵﹐戊辰榜眼﹐爲翰林侍讀學士﹐資深秩峻﹐將膺爰立之命﹐而首先降賊。同逆楊觀光﹑梁兆陽﹐受眇寇眷注﹔凡污僞職者﹐皆藉其攀援以進。闖敗﹐又爲淸禮部侍郎。未幾﹐病死。吳偉業﹐辛未會元榜眼﹐薄有才名﹐詩詞佳甚。然與人言﹐如夢語﹑囈語﹐多不可了。余久知其謎心﹐鼎革後﹐投入土撫國寶幕﹐執贄爲門生﹐受其題薦﹐復入詞林。未有子﹐多攜姬妾以往。滿人詗知﹐以拜謁爲名﹐直造內室﹐恣意宣淫﹐受辱不堪﹐告假而歸。又以錢糧奏銷一案﹐褫職﹐慚憤而死。所謂身名交敗﹐非耶﹖

吳門固多賢者﹐先輩詞林﹐如文文肅﹑姚文毅﹑徐學士勿齋先生﹐卽偉業師﹐天如張太史﹐乃不取法﹐而同陷賊被沈之項煜﹐並傳貽臭﹐眞爲可恥。陳之遴﹐丁丑榜眼﹐父祖苞爲巡關都禦史﹐因失機問辟﹐候決﹐之遴市砒雜藥餌以進。黃石齋太史貽書沮之﹐責以弒父﹐一時讙傳﹐遂達天聽﹐父竟斃獄。請孝字號勘合守制﹐奉有不孝不忠﹐永不敍用之旨。淸初﹐借死父爲進身之媒﹐謂首先納款﹐致嬰顯戮。於是躐夤揆席﹐旣弒父﹑又借父﹐梟獍之心﹐狗彘之行﹐爲當寧所鄙﹐永謫尙陽堡。馬角未生﹐玉關何日﹐欲復聽華亭鶴唳﹐豈可得乎﹖魏藻徳﹐庚辰狀元﹐艸莽新進﹐不三年﹐驟入政府﹐荷特達之恩。城破﹐媳某氏勸其自裁﹐不聽。靑衣待罪僞庭﹐向賊稽首云﹕『大明主不聽臣言﹐以致如此』﹔賊頷之。未幾﹐同陳演﹑方嶽貢﹑丘瑜等駢戮﹐賊將藻徳私第「狀元宰相」扁額﹐一切盡撤﹐惟懸節婦二字於堂﹐須眉丈夫﹐有愧巾國婦人多矣。髙爾儼﹐庚辰探花﹐降賊﹐又歸淸﹐爲吏部尙書﹐進內院。古有四姓家奴﹐於今再見。逐臭附膻之徒﹐享用亦不多時﹐徒受惡名萬代。同籍有此兩人﹐玷辱不淺。癸未狀元楊廷鑑﹑榜眼宋之繩﹑探花陳名夏﹐才受特恩﹐卽攜手入賊庭﹐拜舞呼嵩﹐授原職﹐視舊主如弁髦﹐掉臂不顧。賊敗南歸﹐聞六等定罪﹐復相率北行。名夏布袍蔬食﹐以長樂老自居﹐遂以虛名膺特簡﹐爲冢宰﹐入內院。又與馮銓樹黨爭權﹐賜弓弦勒死。枉做小人﹐亦足嗤矣。余謂名夏數十年老名揚﹐裒然舉首﹐人方爲得人賀﹐旣入翰苑﹐上書言事﹐得召對﹐兼職兵垣﹐特有不次之擢﹐何背若是之速也。弓弦一勒﹐當是烈皇帝陰靈所殛。宋之繩以名刺大字﹐被當塗斥逐﹔憤憤出山﹐百計鉆營。補編修﹐劣﹐轉臬﹐僉以貪穢削籍。而廷鑑於乙酉投順﹐自陳以教職效用﹐數年不遷﹐罷歸。又將子夤緣科第﹐營入詞林﹐目不識丁﹐黜爲縣丞。此輩𨿽儼然人面哉﹐亦馬牛而襟裾耳。

又甲戌榜眼楊昌祚﹐視國家變故﹐如秦人視越人之肥瘠﹐漠不關心﹐家累巨萬﹐廣構大夏﹐黷貨無饜。海師犯苑陵﹐懼獲譴﹐偕羣紳迎款﹐事敗﹐合家悉遭屠戳﹐貲財籍沒﹐所謂剖腹而藏珠﹐非歟﹖昌祚未敗時﹐宣城人咸唾罵切齒。或者以富招怨﹑以吝生謗﹐然否﹖由斯以觀﹐人重科名乎﹖科名重人乎﹖宜爲有識者所深鄙﹐則甚矣鼎甲之不足貴也。余故表而醜之﹐無使宋畱夢炎﹐獨蒙惡聲焉。

門戶之禍

鄭文恪公如蓮曰﹕士气之在人﹐猶元气之在人身。養得其平則無疾﹐毗於陰耶﹐流脈並作﹐爲癃爲悸﹐固效其弱。卽毗於陽耶﹐陽气獨上﹐爲狂爲癲﹐亦不得爲之平矣。甘﹑陵二部﹐互相題拂﹐品覆公卿﹐舉一國若狂。及其購求累累楚毒﹐气之燀而失平耳。嘗讀黨錮傳﹐膺滂之流﹐猶可名之曰激。何顒托疾於卓之徵﹐張儉懸車於曹之盛﹐猶可名之曰士。若八廚之中﹐如胡母班也﹐而事董卓。張邈也﹐而依呂布。八顧之中﹐如劉表也﹐而據荊州。則黨人之中﹐豈盡眞士哉﹗余謂毗於陽之病﹐與毗於陰不遠。攻小人者﹐先攻君子中之小人。君子中之小人不去﹐而欲去小人﹐難矣。蓋君子中﹐原多依艸附木﹐吠影望气之徒﹐墻宇不竣﹐界限不淸﹐破綻一開﹐未有不反受其累者。標榜之禍﹐釀成白馬淸風。漢﹑唐﹑宋﹐至昭代之季﹐若一轍。然玄黃交戰﹐洛蜀紛爭﹐置國事若蜩螗。馴至斷送封疆﹐禍貽君父﹐萬死不足償罪。而今此輩﹐猶家藏金穴﹐室有姬妾﹔終保首領以歿也﹐然猶以爲無忝也。吾愛吾鼎﹐於世界何與焉﹐二祖烈宗在天有靈﹐得無陰殛其魄耶﹗

錢禦冷相公劉念臺總憲書

今日所患﹐全在君子﹑小人之品不分。夫君子﹑小人﹐莫辧於「論語」﹕曰爭矜﹐曰和同﹐曰羣黨﹐曰求人求己﹐而大關惟在義利。故諭義諭利﹐君子小人辧金之礪石也。則不然﹐收之結納之中﹐卽爲君子﹐不問其諭義也﹑諭利也。甚且曰﹕君子何妨諭利也。又甚則曰﹕諭利正見君子大作用也。此說一倡﹐如風斯靡。舉人心士習﹐羣趨於於夤緣走捷﹑鬻官騙錢之一途。而禮義廉恥﹐澌滅欲盡。於是朝綱濁亂﹑吏治貪殘﹑民不聊生﹑盜賊蜂起。則君子﹑小人之界限不淸﹐流禍至此極也。孟氏於枉直尺尋之說﹐斷斷不可﹐而懷利相接﹐直以爲亡徵。先儒論學﹐莫先於義利之辧。而復爲之說曰﹕『凡無所爲而爲者義﹔有所爲而爲者利也』。可謂深切箸明矣。竊謂今日頂門鍼札﹐從義利關頭分別人品﹐則君子﹑小人劃然不混﹐世道有其砥乎﹗余謂此風自李中丞三才創始﹐顧涇陽先生以才人目之﹐遂爲當今口實﹐衣缽相傳。至崇禎間﹐法門廣大之說﹐起自馮鄴僊﹑孫魯山兩公。而吳昌時﹑楊枝起﹑曹溶等復爲之揚波鼓焰﹐結黨招搖﹐婪贓累累﹐以致重嬰聖怒﹐廷訊拷掠﹐辱國喪軀﹐遂胎逆闖夾拶追贓之禍﹐可勝嘆哉﹗

東林中依艸附木之徒

琴張子曰﹐『門戶者﹐黨之別名』。萃四海之眾﹐而走一門。其首辟堂奧者﹐必天下之正人正子也。若夫竄廊廡而避風雨﹐豈無其人﹖或有盜東鄰之父﹑淫西家之女﹑背公植黨﹑欺世盜名﹐風勢稍變﹐則攺頭換面﹐輒返而噬我﹐良可嘆也﹗余謂黨之一字﹐豈可垂訓﹖畢竟不傍人門戶﹑不隨人腳踉﹐方是漢子。誰能於波靡中﹐崖然自異﹐獨立不懼者。當顧涇陽先生初起時﹐有蔣時馨﹐羅察典﹐計無復之﹐故爲獘衣冠﹐從東林講學﹐諸君子誤收之﹐遂擢掌銓﹐以賄敗。臺省交參﹐冢宰孫公丕揚﹐『以是去職。一缽相傳﹐燻蕕糅雜﹐不經板蕩﹐孰辧澠淄。善乎倪文正公之論曰﹕『以崔﹑魏定人品﹐此辧金之礪石也』。余亦曰﹕『以賊寇定人品﹐乃照膽之秦鏡也』。聊舉近聞﹐憶有十輩。

錢謙益﹐吳門輕薄兒。文章華贍﹐人皆宗之。冒居淸流﹐髙自標置﹐聲譽翕赫。顧不修行簡﹐放浪名教﹐娶柳姬爲室﹐貪淫縱恣﹐人傳其采戰之法﹐穢褻不忍道。雅好延攬﹐海內知名士無不受其牢寵。余獨不服﹐同年陸鯤庭﹑萬允康﹐每讓余云﹐兄何故不師虞山﹖余應之曰﹕『凡北面人宗﹐欲有所取法耳﹗安有大君子不衷法服﹐對客衣紅紫。兄不見施絳紗帳﹐前授生徒﹐後列女樂﹐人品何如』﹖兩君未以爲然。惟錢忠介希聲﹐從婁東歸﹐與余握手稱同心。蓋官吳者﹐咸執贅﹐而錢獨崛彊也。今鯤庭﹑允康皆全節以死﹐安得起九京而問之。南部不守﹐謙益爲禮部尙書﹐當先與梁云構帶兵淸宮﹐方迎王入。又出示令民薙發﹐望風納款﹐希圖進用。燕京重其名﹐謂必殉國﹐見降表﹐深鄙之﹐斥逐而回。牢落無聊﹐乃復爲佗傺不平之語﹐掉頭反顧。當謙益往北﹐柳氏與人通奸﹐子憤之﹐鳴官究懲。及歸﹐怒罵其子﹐不容相見。謂國破君亡﹐士大夫尙不能全節﹐乃以不能守身責一女子耶﹗此言可謂平而恕矣。於是江南有老亡八﹑小亡八之謠。老﹐謂謙益嬖柳影﹔小﹐則陳於鼎溺韻珠云。謙益又纂輯本朝實錄﹐都付絳雲樓一炬﹐亦天意不欲畱此穢史與。

鄭鄤與文文肅公同鄕同籍﹐當文肅初擢大魁﹐指陳時政﹐忤璫罷遣﹐乃具疏侃侃申救﹐落職而歸﹐人以正人目之。平生厚自奉﹐極聲色之娛。而外示儉朴﹐蕭然簡淡。王忠烈公章﹐與同裏極鄙之。常言﹕渠初附孫宗伯淇澳﹐宗伯喜讀書﹐每往謁﹐有所問﹐則口誦如流﹐以故極稱之。不知其左右皆飽鄤賄﹐宗伯閱其書﹐必先馳報耳。黃石齋太史﹐畱止其家﹐裝假母以承歡﹐煦煦色養﹐心痛報病﹐尢爲奇幻。黃太夫人語石齋﹕『汝𨿽孝﹐能及渠耶』﹖則太夫人先被欺﹐何怪黃公終身屈服。因得罪母舅﹐舊輔吳宗達具揭內閣﹐謂其杖母。溫體仁欲借以傾文肅﹐聳激天聽﹐遂致淩遲。石齋於經筵﹐屢屢陳冤﹐嬰當寧之怒﹐不信於君從此始。劉忠端公念臺﹐起總憲﹐疏辭云﹕『杖母之獄﹐不可以無告。坐臣與黃道周﹐俱因救鄭鄤被譴﹐同罪異罰﹐心所未安』。遂觸忌﹐不果用。然則劉公亦被欺﹐貽累君子多矣。

王永吉爲仁和令﹐簠簋不飭﹐被計處﹐乃廣行結納﹐稍遷部曹﹐譽望赫然。遂由監司擢巡撫﹐晉少司馬﹐總督薊遼。陛見日﹐余聞其名﹐往候之﹐風霜滿面﹐儼然以韓﹑範自許﹔而人亦莫不以韓﹑範期之也。甲申聞變﹐羣望其統勁旅﹐入關討賊﹐報讎除凶﹐而棄甲南奔﹐有辜引領。又藉奧援入北﹐晉內院﹐大被寵任。未幾﹐病死。當其撫軍山左﹐頗得民﹐有南王﹑北史之稱﹐與史公道鄰齊名。威廟知之﹐乃貰其連喪數十城之罪﹐不與馬成名﹑潘永圖同正法﹐反超擢總督﹐寵眷日隆﹐人皆駭詫。君讎不報﹐君恩未酬﹐鼠竄狐奔﹐夤緣北相﹐豕狗不食其餘。

吳甡雅懷康濟﹐以侍禦賫帑金﹐賬饑秦﹑晉﹐給散得法﹐人沾實惠。又疏陳賊勢﹐深中機宜﹐遂荷特達之知﹐從佐樞﹐登揆席﹐畏懦縮朒﹐譽望頓損。又招致無賴臺省﹐與陽羨爭權﹐卒兩敗俱傷。余京邸與比鄰﹐每日未升﹐云扳之聲不絕。過其門﹐馬扇雜沓﹐不知聚謀者爲公﹑爲私。人言陽羨好諂﹐故多媚子﹔興化好名﹐故多僞士﹐其信然耶﹗兩經國變﹐狡營兔窟﹐求活艸間﹐賢者誠重其死。當思陵廷訊吳昌時畢﹐作色語曰﹕『兩輔臣負朕﹐朕待延儒厚﹐乃納賄行私』。命甡督師﹐延捱爲推卸地﹐則甡之生平已徹睿照矣。沈惟炳領袖天垣﹐甄別邪正。風裁嶽嶽﹐降賊入淸﹐佐銓副憲。房可壯山左僑楚﹐物望攸歸﹐燕京定鼎﹐起籍爲少司空。兩人負國不忠﹐得罪淸議。

吳昌時狡謀辣手﹐初入仕版﹐卽工通內﹐遙折朝權。凡宮中動息﹐彼必預知﹐人服其通天手段也﹐羣起而譽之。太宰鄭玄嶽﹐遂從儀曹調爲文選﹐筦銓柄。招權納賄﹐恣行無忌。蔣侍禦拱宸糾之。威廟見婪贓累累﹐震怒﹐禦中左門親鞫﹐昌時不承。上命錦衣衛加刑﹐足夾幾折﹐不勝痛﹐嗷嗷曰﹕『臣承認』。遂下獄﹐罪惡貫稔﹐智巧莫施﹐卒就西市服法﹐所謂山有才則殺其軀乎。昌時爲大行﹐裏居﹐凡郡邑長必執贅稱門下士。彼峨冠博帶﹐已方巾野袍﹐送至中門止。蓋以師道自居也。有彊項不服者﹐卽於上臺處螫孽﹐故無不望風靡。倪文正公聞其調文選﹐愀然曰﹕『恐非其福』。吳忠節公語人曰﹕『昌時與我有門墻之誼。然實鄙薄其所爲﹐一生惟攫賄招權耳』。徐學士勿齋﹐爲昌時姻家﹐云﹕『人皆欲市恩令人感﹐彼獨欲示威令人懼﹐何得不敗』。其見惡於諸君子如此。李映碧淸三垣筆記曰﹕鄭鄤﹑吳昌時﹐皆小人之尢也。一附黃學士﹐一附鄭太宰。人欲擊鄤﹐恐累黃公﹔欲擊昌時﹐恐累鄭公。故上獨斷﹐誅此兩人。𨿽孔子誅少正卯﹐不是過。

楊枝起自負才名。崖然立異。超擢戶垣﹐結黨招搖﹐把持朝政。降賊﹐爲吏政府﹐從事僞大堂。宋企郊上座﹐僞選郎顧君恩侍坐。枝起終日拱立於旁﹐不敢措一語﹐向之岸然矯矯者﹐竟安在哉﹗廖國遴尙气恃勢﹐見事風生﹐而貪浮無賴﹐日偕枝起四﹑五輩﹐尋釁嚇詐﹐羣聚飲博﹐兩人入陽羨幕﹐恣睢婪賄。孫侍禦鳳毛糾之﹐人皆以爲非。吳忠節公長天垣﹐語人云﹕『兩人自入戶垣﹐從不守科發抄﹐非匍匐政府﹐則奔走銓曹﹐賣官納賄是實耳』。始知侍禦之糾非過。又司馬陳新甲未下獄﹐兩人同光時亨﹑倪仁楨倡議必殺之。及部審日﹐候徐司寇石麒﹐言不可殺者﹐亦此四人﹐徐公每對人嘆息﹐蓋前之必殺以索賄﹔後之不殺以賂入也。其橫如此。

曹溶﹐少年傾險﹐利口喋喋﹔工揣摩之術﹐陽施陰翕。與人談﹐一坐盡傾﹐因參陽羨相下獄。投賊﹐降淸﹐爲學院﹐婪贓無算。再起臬僉﹐黷貨被糾﹐乃罷歸。溶心事作用﹐大類昌時﹐而安享牖下﹐幸全腰領。天网恢恢或漏矣。

凡是諸人﹐咸竊附東林﹐爲羣流歸向﹐而一敗塗地﹐盡喪生平。則東林中﹐原多依艸附木之徒也。余觀若輩﹐皆齷齪小人﹐無足深責。竊駭聖主當陽﹐敢於魍魎晝見﹐興妖作怪﹐做鬼裝神﹐直至斷送金甌而後已。丙夜思維﹐茫不得其解。或是靖難時﹐景﹑鐵﹑胡﹑黃諸公再生﹐以報瓜蔓之慘乎﹗不然﹐何狐羣狗黨﹐引類呼朋﹐若是之眾耶﹗

京營之獘

國家兵制﹐有五軍營。五軍營變而爲三大營﹐三大營變而爲團營﹐團營又獘﹐而戎政府之名始立矣。

五軍營者﹐髙皇帝所定也。籍畱守等四十八衛之眾而訓練之。有中軍﹐有左哨﹐有右哨﹐有右掖﹐而總之曰五軍。無事則環衛都城﹐有事則簡師命將﹐分銳而出﹐制至善也。文皇帝仍五府之舊﹐增七十二衛。又以龍旗﹑寶纛等物下三千胡騎﹐立三千營。後往交址﹐得神槍火箭之法﹐立神機營。是爲三大營﹐益詳備矣。

洪﹑宣之世﹐海宇升平﹐兵革不試﹐將偸士窳﹐至於正統﹐嬉恬彌甚。此己巳之變所由興也。於忠肅柄兵政﹐選三營精銳﹐分爲十營﹐營各萬人。其統之之法﹐則隊長統五十人﹐隊官統百人﹐把總統千人﹐都指揮統五千人﹐名爲團營。訓練之方﹐則有八陣﹐八陣分而爲六十四陣﹐纖悉委曲﹐咸有條理。時鄭給諫林有教練陣團﹐其法最詳悉﹐想輔忠肅之不逮。𨿽未能盡如祖宗之舊﹐要以救獘舉廢﹐轉弱爲彊﹐遇四方有警﹐則撥一營﹑二營﹐更帥而出﹐以楊洪﹑石亨﹑柳溥等爲大帥﹐而進止機宜﹐一由謙﹐相顧俯首而已。

天順務反景泰之所爲﹐八年而復。

成化又增爲十二營﹐曰﹕奮武﹑耀武﹑練武﹑顯武。曰﹕敢勇﹑果勇﹑效勇﹑鼓勇。曰﹕立威﹑伸威﹑揚威﹑振威。每營萬人﹐京兵六萬﹐益以外兵六萬﹐分兩班隸之﹐期年一報代。初十二營之選也﹐精者曰選鋒﹐不任者歸本營﹐號曰老家。老家固已孱弱﹐而所謂選鋒者﹐歲久而供役於私門﹐掊克於主帥﹐上下相蒙﹐愈益脃懦﹐與老家無異。

嘉靖庚戌﹐俺答吉囊叩關﹐無能以一矢加遺。都門盡閉﹐烽火燭天。世廟震怒﹐責令廷臣博謀彊兵之策﹐乃請復三大營﹐攺三千爲神樞。大指如洪﹑永時﹐而規制爲備。蓋文皇帝建三大營時﹐挽彊超石之士﹐不下三千餘萬。一損而爲十萬﹐再損而幾於無兵。嘉靖𨿽復祖制﹐而兵籍存者﹐不能如團營之數。又缺額掛名﹐買閒替役﹐蠹獘多端﹐則當時已無兵矣。

萬曆承平﹐垂五十載﹐丰亨豫大﹐人不知兵﹐京營益成故事﹐率皆勛戚中貴家丁﹐竄籍其中。兵不識將﹐將不知兵﹐𨿽有提督勛臣﹐戎政侍郎﹐閱視科道﹐亦無有核隱占而淸虛冒者。

馴至啟﹑禎之季﹐權歸奄豎﹐一切操練巡閱﹐盡在掌握﹐莫敢誰何。余在長安﹐班役多竄籍三大營﹐冒名支糧﹐每月支三﹑四石﹐遇操期則值人畫卯耳﹐誰爲綜核淸汰之者﹖南陽不可問﹐蓋積蠹使然﹐匪伊朝夕矣。以故甲申寇至﹐倩街巷窮人守城﹐人給黃錢三十文。所放銃炮﹐不置鉛彈﹐惟空響。文臣守門﹐皆不與知﹐而大璫典兵者﹐盡開門延賊矣。從來禁兵之弛﹐未有若是之甚者。使大司馬有於忠肅﹑項襄毅﹑劉忠宣﹑馬端肅其人爲之整理﹐何至惰窳若此。卽如世廟時﹐尙有唐公龍﹑翁公萬達。穆廟時﹐尙有王公崇古。神廟時﹐尙有譚公綸﹑楊公博﹑梁公應龍。何代無人﹐本兵缺員﹐由擇之不精﹑儲之不蚤耳。始則說謊欺君之楊嗣昌﹐爲之養癰。繼則狡黠■﹝琉﹐代王﹞謀之陳新甲﹐任其支飾。終則鉆營騙錢之張縉彥﹐巧於彌縫﹐偵探不眞﹐束手無策。而三百年宗社﹐一朝塗地﹐可勝誅哉﹗𨿽兵乃專門之學﹐未可嘗試。然余考崇禎末年﹐在廷亦盡有敏練知兵者﹐如大學士範文貞公﹑總憲李忠文公﹑畱樞道鄰史公﹑侍禦世培祁公﹑職方吉人萬公﹐皆師貞丈人﹐庶幾禦侮幹城之選。而馮司馬元颷奉旨舉代﹐乃捨諸公不薦﹐而誤引一籌莫展之張縉彥﹐以敗壞國家。𨿽意實無他﹐只是目中無珠﹐倉皇冒濫﹐司馬慚恨而死﹐想亦悔鑄錯矣。

剿寇事權不一

督師奉尙方劍﹐遙制半六合﹐諸大將無不得統視。蠢玆小醜﹐發兵擊之﹐坑豎子耳﹗乃無一得當﹐寇日以猖﹐何也﹖亦曰﹕馭太遠﹐鞭長不及﹔將日驕﹐尾大不掉故也。旣分督主戰﹐撫主守﹐如有機可乘﹐而切近之撫反坐視而莫肯先動。且鎭不受制於撫﹐借口而俟其令﹐何所不誤。何如省督﹐而責之撫。並省鎭﹐而用副將。撫臣得而呼吸臂指之﹐以修封疆﹐各固其圍﹐寇無所答矣。此年來辦寇第一失著也。旣設撫﹐又設督﹐又有督師﹐十羊而九牧﹐勝不居功﹐敗不任罪﹐互相推諉﹐何所不誤。廟謨舛錯如是﹐直以封疆爲戲耳﹐安得不養成燎原之勢哉﹖夫督撫鎭將﹐逗𨖻畏怯﹐由中樞駕馭失宜。有忠肅管柄﹐則楊洪﹑石亨敢不用命。有江陵當軸﹐則李寅城﹑戚南塘樂爲之用。威廟只用楊嗣昌﹑陳新甲﹐皆委瑣不知兵。宜左良玉﹑賀人龍等恣睢跋扈也。問誰秉國鈞﹐而紛拿若是。溫州薛三輔自難逭咎。𨿽然﹐吾尢恨興化﹐彼曾身列行間﹐目擊此獘﹐何不面陳﹐令事權歸一耶﹗

深文峻法憲典火烈

威廟初登大寶﹐西曹無事﹐獄有丰艸。己巳以後﹐始專任刑名﹐以搏擊爲威。法网嚴密﹐或從錦衣﹐或從東廠﹐或從登聞鼓﹐更有從諸常侍之祕訪者已。赭在半道﹐而牿■﹝艸大手﹐上中下﹞盈犴矣。部曹不暇給﹐亦將自安之﹐道在人之死乎。貰城內三﹑四千人﹐元旦同祀獄神﹐祝文列名﹐公卿以下﹐諸曹無不備﹐大率兵農工虞之司耳。玉堂淸署﹐無有也。未幾﹐蒲阪楊太史世芳﹐以典武試黜不文﹐忤中貴人下獄矣。又未幾﹐宮詹黃石齋先生﹐因論楊嗣昌奪情﹐謂其結黨欺君﹐擬辟長系矣。四方之以彈章﹐以緝訪﹐或飛檄﹐或緹騎系逮﹐入者背相望﹑踵相接也。時流氛豕突﹐邢襄之西山﹐漸逼黎陽。天雄兵備九臺盧公﹐捕賊甚力﹐每告家人趣治行﹐吾將就逮﹐聞者寒心。

丁丑﹑戊寅以後﹐圜狴內人愈眾﹐亦無所容足矣。押赴西市者﹐自春䢐夏﹐日日不輟。余每過西牌樓﹐回馬卻步﹐戚然欲泣。大司寇鄭公玄嶽﹐冒天子黨惡之怒﹐淸出末減﹐削籍去。繼此爲季公曉湘﹑徐公虞永及少司寇惠公元孺﹐皆以問擬﹐從輕罷職。惟甄淑性刻深﹐代劉之鳳爲司寇。每語司官云﹕『但將應擬杖者擬徒﹔擬徒者擬戍﹔擬戍者擬辟。則上自不駁』。後被參下獄。獄中羣欲毆之﹐提牢者擁護乃免。爲法自敝如此。憲典火烈﹐人皆重足。𨿽嘗命大璫曹化淳﹑首揆周延儒兩次淸理。然開釋者多﹐畱滯者猶不少。十七年中﹐賜閣臣韓城﹑宜興死肆﹐中樞王洽﹑陳新甲於市。而一時封疆督撫大吏﹐如楊鎬﹑王化貞﹑袁崇煥﹑顏繼祖﹑劉策﹑耿如杞﹑楊一鵬﹑熊文燦﹑鄭崇儉﹑邵捷春﹑陳祖苞﹑趙光忭﹑範志完﹑馬成名﹑潘永圖等﹐咸縛赴市曹﹐橫屍於道。豈無詿誤膺重典者﹐天道神明﹐人不可獨殺。祖宗尊賢禮士之意﹐蕩然無餘﹐安得不釀成滔天之禍哉﹖然後知犬馬艸芥之說﹐垂戒遠矣。

陳啟新傳

陳啟新者﹐淮陽市兒。落魄無聊﹐爲漕司傭書。潛迹燕京﹐冒稱三科武舉。因內璫以探消息﹐而知上之厭科甲也﹐疑臺省也﹐始縮頸吐舌曰﹕『吾事濟矣』。乃衣蒲席之衣﹐辦不情之淚﹐泣涕交橫﹐戴尺一﹐長跪於大明門外者三日夜。大璫曹化淳見之﹐捧尺一以入﹐其說毀儒術﹑傾文吏﹐以違眾疾俗爲名。上驚曰﹕『何處得來』﹖納諸袖﹐把玩不釋。急商位置之地﹐不以爲宰相﹐則以爲諫官﹐於是儼然領袖六垣矣。上意其察深淵之魚﹔而新實井底之蛙。銓敍之用捨﹐流品之淸濁事﹐則茫然也。惟以禁乘輿﹐監下馬之細事﹐喋喋於上前。久之﹐上亦厭而鐫其級。

時樞輔楊嗣昌﹐方以談兵見寵﹐成侍禦勇﹐郭侍禦景昌糾之﹔皆落職擬罪。新恃寵而敢妒寵﹐稍稍摘其瑕。上稱之曰﹕『能』。復其級﹐愈益發舒。時行取諸吏考選﹐窺上意而嚴吹索。與貪宰田惟嘉相比﹐倡爲未考先汰之說﹐逐去數人。揚翔梧掖間﹐公卿以下﹐咸側目﹐曰﹕『吾屬不去﹐命且懸於此人』。而無聊不逞之徒﹐多相效。有以倉官上書﹐比例乞攺河南道者﹐一時盡笑。新乃住朝房﹐儉日用﹐珥不毛之貂以爲寒約已而奉公者。未幾﹐而淮陽王太守昌時發其姦矣。又未幾﹐而姜給諫采令儀眞﹐而悉其狀﹐連章擊之。不孝之行﹐與索賄之迹﹐不可勝道。上乃赫然下之獄﹐使理正之。新至淮﹐潛逃。人傳史公道鄰實縱之去。於是上始有悔心﹐知從前爲所賣也。或謂較之總兵申甫﹐一則僧也而將﹐一則武也而文。騙官營進﹐若出一轍。然甫以髡徒請纓﹐立取虎符。當夜多納姬妾﹐再日暴骸蘆溝。爲時無幾﹐所壞不過數婦人耳。若新以衣冠之肖﹐竟成魔天之舞乎。自新以罵世得官﹐吾輩思速化者﹐傳新衣缽﹐上亦終俯聽弗絕﹐冀遇其眞﹐新誠幻如鬼﹐而豪於戲矣。嗟乎﹗此乃洹水蘇臬僉所纂也。黎丘晝見﹐吐赤霧而陣靑雲﹐有玷興政。余稍爲刪潤而傳之。

竊慨國家以科目取士﹐三百年來﹐未嘗乏扶危定傾者﹐何至思陵之季﹐人盡營私﹐遂啟積輕士大夫之念。於是﹐思保舉﹐思換援﹐又思用世勛﹐卽屠沽廝隸﹐無不网羅兼收。然後贗鼎竟售﹐平臺召對﹐立談取官﹐上之側席撫髀良亟矣﹐而卒不收一手一足之烈。君誠孤立﹐臣盡比周。彼肉食鄙夫無論矣﹐東林固稱才藪﹐持淸議鎭雅俗者﹐𨿽不乏人。求如於廷益﹑王伯安﹐何不數數見耶﹖果運丁陽九﹐天不生才乎﹖抑當寧文法深﹐誅夷亟﹐而人不敢以身試請也。三九大老﹐自鼎湖攀髯外﹐凡靦顏偸生﹐潛軀幸免者﹐淸夜捫心﹐亦當愧死。

袁崇煥﹑方一藻﹑楊嗣昌﹑陳新甲﹑謝升等議款不終

袁崇煥﹐字自如﹐廣東東莞人。少好談兵﹐見人輒結爲同盟﹐肝膽頗熱。爲邵武令﹐入計﹐匹馬走山海關﹐周視形勢﹐七日夜而返﹐人推其有雄略。天啟間﹐爲寧前道﹐遂擢遼撫﹐寧遠一捷﹐自矜敵已破膽﹐必當獻地求和。因遣喇嘛僧往弔﹐卽議款﹐會去任而罷。威廟初立﹐廷臣交章薦爲經略﹐賜尙方劍﹐隆重事權﹐召對面陳五年滅敵。上大悅﹐退語閣臣錢公機山。錢尢其失言﹐謂上英察﹐將循期責效。遂以措餉﹑用人等事再請﹐爲推卸地。時毛帥文龍鎭皮島﹐名爲牽制﹐糜餉多。錢問袁方略﹐謂當從東江做起。又云﹕『文龍可用則用之﹐不可用則殺之﹐胸中業有成算』。或云﹕『機山從田間大拜﹐陳山人繼儒以文龍驕蹇﹐密勸機山令除之』。機山因授意崇煥。蓋崇煥陽主戰﹐而陰實主款。故至東江﹐卽殺文龍﹐示信以就款局。瞰上弗之許﹐遂嗾敵闌入脇款﹐仍戎以無得過薊州一步。庚午冬﹐東兵至﹐崇煥牛酒相慰勞。夜半﹐倏渝盟﹐拔騎突薄都門。崇煥入援﹐陛見﹐請統兵入城休息﹔上弗允。又請以三千人入城﹐上曰﹕『三十人亦不可』﹐所以疑之者至矣。而崇煥不悟﹐人言籍籍。咸謂其召敵脇款﹐遂以殺文龍爲崇煥罪﹐下詔獄﹐罹極典﹐妻子流三千里﹐並戍機山﹐而款議不成者一。

嗣後又有瞽人周元忠者﹐狡而有口辯﹐以善卜爲名﹐自詭曾爲王化貞用間﹐說東西二部來歸﹐欲挾款以餌我﹐時新安方一藻爲遼撫﹐信之。密疏以聞﹐武陵在中樞﹐聞之喜﹐蠟書抵關門﹐日夕議款。又爲大言罔上﹐引舜﹑禹﹑文王樂天保天下之說﹐請勉從款議。嗟乎﹗以一瞽人爲司命﹐假東市以緩西待﹐冀數年不來﹐我得專力辦賊﹐亦非失策。然攝空搏影﹐茫不得肯綮﹐嫚書流聞﹐武陵恐激上怒﹐囑關門攺竄其詞以就款﹐及出督師﹐陳新甲任中樞﹐主其議益堅。然猶欲隱其名﹐會黃學士道周疏駁﹐中寢。戊寅冬﹐東兵從墻子嶺入﹐天掠畿南。宣督盧公象升﹐統兵入援﹐戰死賈莊。遂破濟南﹐屠徳藩﹐驅輜重而北﹐分監內臣孫茂霖﹑鄧希韶得重賄﹐縱之出口﹐皆誅死。上撫膺嘆曰﹕『大事幾成﹐而爲白面書生所誤至此』。黃公於是嬰嚴譴﹐而嘆議不成者二。

時上念寇禍方殷﹐姑以金幣緩東兵﹐可專意剿賊﹐密與輔臣謝升及新甲議。辛巳春﹐新甲令監軍石鳳臺與之通﹐而患洪承疇撓其議。因錦州被圍急﹐遣職方郎中張若麒往催戰﹐欲乘間殺承疇以脇款﹐卽向者袁崇煥殺毛文龍故智也。承疇先覺﹐入松杏城死守。若麒計不成﹐航海宵遁﹐喪我六師。謝升見邊事大壞﹐又奏言﹐東邊若肯款﹐款亦可恃。壬午﹐正月初八日﹐復與上定議﹐於是又遣瞽人元忠﹐同舉人朱濟之﹐京棍馬紹愉﹑周惟墉﹑魯宗孔等五人往義州議款﹐至五月間方歸。東人不具表謝﹐而復得嫚語。上恨爲所紿﹐大恚。初﹐與新甲密議款數十紙﹐戒弗泄。一日﹐詔至﹐新甲置案頭﹐其僕不知﹐授塘報官抄傳﹐爲方給諫士亮所劾。又升常語臺省﹐謂款事上曾於奉先殿祈簽﹐聖意已定﹐諸君弗復爭﹐眾遂以漏泄禁中語具奏﹐上大怒﹐於是削升職編氓﹐而新甲亦以此服法﹐款議自是不終矣。

威廟聽信內侍爲失策

姜燕及相公曰﹕威廟十七年間﹐善政最多﹐而以聽信內侍爲失策。用閣臣﹐內侍矣﹔用部臣勛臣﹐內侍矣﹔用大將﹑用言官﹐亦內侍矣。論其大者﹐所得閣臣﹐則貪淫巧猾之周延儒﹑逢君朘民姦險刻毒之溫體仁﹑楊嗣昌也。所得部臣﹐則陰邪貪狡之王永光﹑田惟嘉﹑陳新甲﹑謝升也。所得勛臣﹐則嫉善如讎聽人播弄之劉孔昭﹑力阻南遷盡撤守禦之李國楨也。所得大將﹐則紈褲支離之王朴﹑倪籠也。所得言官﹐則貪橫無賴之史■﹝範上土下﹞﹑陳啟新也。凡此皆力排羣議﹐簡自中旨者也。然其後效﹐亦可睹矣。且內侍所以得用者﹐總緣鄙夫熱中仕路﹐一見擯於公論﹐遂乞哀於內庭。綫索關通﹐中自有竅﹐門戶搉折﹐從爲之詞。而外廷口持淸議者﹐亦有黷貨敗倫之事﹐授之口實。遂以爲攻之者﹐皆如是也。間以其事密聞於上﹐而上之意旨又變而授之﹐於是刱一祕方﹐但求面對平臺﹐數語立談﹐取官同登場之戲劇。下殿得意﹐類嬴販之鄙夫。最可恨者﹐陰奪會推之柄﹐陽避中旨之名。明知利口覆邦﹐卒以持之有故﹐使人人隱忍不敢言﹐而天下事從此大壞矣。

萬茹荼奏疏

萬中丞元吉﹐於弘光時上言曰﹕『烈皇帝天姿英武﹐銳意明作﹐乃世不加治﹐亂日以滋者﹐則寬嚴之用乖﹐而任議之途舛也』。先帝初年﹐懲逆璫用事﹐委任臣工﹐力行寬大矣。諸臣狃之﹐惟爭意見玄黃。彊敵入犯﹐束手無策。先帝震怒﹐一時宵壬﹐遂乘間抵隙﹐中以用嚴之說。凡告密﹑加派﹑抽練﹐種種苛法﹐備悉舉行。使在朝者﹐救過不暇﹔在野者﹐無復聊生。號稱明作﹐乃十餘年間﹐邊塵不息﹐寇禍彌張﹐用嚴不效﹐先帝悔之。於是更崇寬大﹐悉反前規﹐以爲太平可致。諸臣復思婪賄賂﹑恣欺蒙﹐每趨愈下﹐再嬰聖怒﹐誅殺方興﹐宗社繼覆。蓋諸臣之孽﹐每乘於先帝之寬﹔而先帝之嚴﹐亦每激於諸臣之玩。所謂寬嚴之用乖者﹐此也。國步艱難﹐勢有極重﹐不可拘以理。事有默救﹐不可諭以言。乃議者求勝於理﹐卽不審勢之輕重。好伸其言﹐卽不顧事之損益。殿上之彼已日爭﹐國外之機宜遙制。如督師孫傳庭﹐屯兵關中。有識者俱以爲不宜輕出﹐出則糧絕兵敗。關一不守﹐形勢遂失。然已有逗撓議之者矣。賊旣渡河﹐曾與今閣臣史可法﹑姜曰廣言﹐急撤關寧吳三桂﹐俾隨路迎擊﹐可以一勝。勝則都城始固﹐繼而聞平臺召對﹐亦曾及此。然已有蹙地議之者矣。及賊勢滔天﹐廷臣勸親徵﹑勸出儲君撫軍江南﹐語不擇音﹐亦權宜應爾。然已有邪妄議之者矣。由事後而觀﹐咸追恨沮者之誤國。設事幸不敗﹐必共服議者之守經。天下無事全利﹐亦無全害。當事者逞意見筆鋒﹐必欲彊人就我。於禦寇實著﹐茫乎不講﹐安得不成決裂之禍哉﹗所謂任議之途舛者﹐此也。大抵事須審時度勢﹐當關中旣陷﹐旋破三邊﹐直渡河入晉﹐已成破竹之易。燕京孤立無援﹐𨿽詔勤王﹐遠水不救﹐惟有急檄關寧勁兵﹐猶可背城一戰。至於親徵避敵﹐撫軍江南﹐分藩閩﹑浙﹐此皆萬全之策。誰秉鈞軸﹐誰筦中樞﹐陳演﹑張縉彥﹐欲逭罪得乎﹖然獨怪畱心國計﹐如範文貞﹑倪文正﹑李忠文﹐亦不聞牢執前議﹐痛哭排閽﹐何也﹖徒酒長沙之涕﹐孰挽魯陽之戈﹐𨿽盡瘁攀髯﹐只完得身事﹐於君國何賴焉﹖余所以嚼齒痛恨光賊之阻撓﹐而於諸公不能不追咎失算云。

李忠文公齋沐具疏

甲申三月﹐賊破三關﹐直逼畿甸﹐國勢危急。李忠文公邦華爲總憲﹐燻浴具疏﹐請下明詔﹐令臣民死守。循太宗朝仁宗皇帝監國故事﹐急遣皇太子監國南京。越數日又請命定﹑永二王﹐分封江浙。其疏略云﹕臣去年入都﹐卽請敕畿輔郡縣﹐預備城守。秦督宜扼關固圍﹐弗輕擲浪戰。宜遣重臣督師防河﹐諸臣泄泄不省。以致百二山河﹐河決魚爛。都城堵墻﹐一無可恃。恃京營﹐則刓敝垂盡。臣向年句稽淸核﹐去任以來﹐盡付流水矣。恃援兵﹐則江浙騷動﹐荊襄糜爛﹐鞭長不及馬復矣。恃積貯﹐則天子持缽﹐健兒脫巾﹐京師無兩月糧矣。爲今之計﹐皇上惟有堅持效死弗去之義﹐爲中國主﹐則當守中國﹔爲兆民主﹐則當守兆民﹔爲陵廟主﹐則當守陵廟。周平﹑宋髙之覆轍﹐非所宜聞。東南曠遠﹐賊鋒滋蔓齊﹑魯﹐南北聲息中斷。神京孤注﹐變起不測。竊見東宮皇太子﹐天資英武﹐豫教端凝。正宜歷試艱難﹐躬親戎器。請亟仿仁廟故事﹐撫軍陪京。卽日臨遣﹐欽簡親臣﹑大臣忠誠勇智者﹐專敕輔導﹐便宜行事。刻期趲水陸飛挽﹐集方州義師以鞏燕云﹐遏寇衝。此宗社安危所系﹐不可頃刻緩者。賊兵驕師者﹐急檄關寧吳三桂﹐提師迎擊﹐可以必勝。敕襄城伯李國楨﹐悉簡京營精銳﹐出爲犄角。守城之事﹐臣等力任之。皇上下詔罪已﹐悉發內帑蓄積﹐以餉戰士﹐弗扃鐍爲盜守。逆賊之首﹐未必不可槁街也。疏入﹐上袖之﹐遶殿巡行﹐且讀且嘆。疏稿■﹝銜﹐口代彳﹞袖﹐紙牘浥爛﹐猶不去手。密諭閣臣陳演﹐憲臣言是。演頗泄其語。旣而羣臣爭疏南遷﹐羣小爭言抵讕。上恚且恨﹐並公二疏不行。噫﹗公之意以爲主上決計固守﹐六軍萬騎﹐儼若盤石。賊𨿽狂狡﹐不敢越京城而南。皇太子可以按轡徐行﹐無道路之警。緩則收拾東南全局﹐以彊榦枝。急則號召燕﹑齊援師﹐以捍頭目。此所謂經權戰守萬全之策也。公於此籌之已熟矣。請死守所以力杜播遷之謀﹐請監國所以全守固之局。昔有唐開元﹐房管畫詔而開潘。有宋靖康﹐李綱抗議於決戰。公忠謨偉略﹐不下二公﹐救亡圖存﹐綽有成算。先帝識路自迷﹐操刀不斷。卻國醫而待盡﹐仰毒藥以趨亡。遂使次律拱手﹐伯紀結舌。廟社淪胥﹐主臣同盡。納肝無救於衛滅﹐藏血何補於周危。寧不恫乎﹗有餘悲哉﹗

南安子對癥藥說

王沂公筆錄載﹕王繼忠﹐眞宗時典禁兵﹔戍守眞定﹐爲契丹所獲﹐授以官職﹐大被親任。因從容進說曰﹕『竊觀契丹與南朝爲讎﹐每歲賦車籍馬﹐國內騷然﹐未見其利﹐孰若馳一介﹐尋舊盟﹐休兵息民乎』﹖契丹主納之﹐於是成南北之好﹐封河間王。從此生辰﹑正旦﹐信使往來﹐皆賜繼忠手詔﹐器玩服帶甚厚﹐仍通其家信﹐歲以爲常。彼土人稱之曰﹕『古人盡忠﹐止能忠於一主。今後間王南北歡好若此﹐可謂盡忠兩國矣』。然則繼忠𨿽身陷異域﹐不能卽死﹐與夫無益而苟活者有異也。余讀之潸然出涕﹐曰﹕遠托異國﹐昔人所悲。彼管敢﹑衛律無論己。李陵麤有國士風﹐而老母被戳﹑妻子鯨鯢﹔陵旣辜恩﹐漢亦爽徳。猶屏息駾喙﹐未敢顯與宗邦爲難也。五代韓延徽陷契丹﹐遺書晉王曰﹕『非不戀英主﹐非不思故鄕﹔所以歸而復逃者﹐正畏王緘之讒爾』﹗然延徽在﹐必不使契丹有南牧之憂﹐終同光世不復爲寇。嗟乎﹗若延徽者﹐猶有人心哉。王繼忠何如人﹐目不識詩書﹐口不誦周﹑孔﹐武夫敗將﹐猶拳拳父母之國﹐解甲休兵也。得當報漢﹐李陵所疚心者﹐繼忠憂爲之。徇國全軀﹐耦俱無猜﹐乃有出身巍科﹐洊登華要﹐膺眷注之隆﹑受安危之寄﹐而敗降屈膝﹐甘事仇讎。且席其吞噬之威﹐長驅薦食﹐顚覆宗枋而不卹也。職彼醜凶﹐振古無輩﹐而尙謂我報韓﹐我復楚﹐栩栩然以申胥﹑子房自解﹑聞繼忠之風﹐當亦靦顏發赤矣。卷之四

明州野史拾遺氏蠒翁纂

馬阮合交之由

閣部史公以四藩防江

馬士英不知左帥避闖南奔撤江防兵以阻遏

南都三疑案

蠡城監國

王之仁攘奪義餉以致江幹潰散

阮大鋮代艸假方國安﹑王之仁具疏請除東林餘孽

思文卽位於閩

端溪滇桂十六載紀元延統

鄭芝龍父子祖孫三世據海島

登州三叛

三王無貴相

馬阮合交之由

安慶桐城﹐爲文獻之邦﹔自魯嶽方先生﹐紹明理學﹐滄嶼左公﹐從而羽翼之﹐俗綦美矣﹗有阮大鋮者﹐薄有才藝﹐蕩軼名教﹐爲鄕評不齒。夤緣掖垣﹐遂同徐大化﹑楊維垣﹑倪文煥﹑傅櫆等深相結﹐專意與東林爲難﹔凡逮死六君子﹑七君子﹐皆與其謀。合算七年一疏﹐排擊善類﹐不遺餘力﹔人以巨魁目之﹐然實非崔﹑魏黨也。第籍奧援﹐以報復東林耳﹗璫敗﹐蒲州相國定逆案﹐將大鋮﹑維垣﹑櫆﹐並趙興邦﹑亓詩教等﹐列名城旦﹐永爲禁錮。大鋮恨甚﹐每思乘間以圖翻案。因奉旨舉邊才﹐聳田惟喜薦霍惟華﹐張捷薦呂純如﹐冀死灰復燃。賴烈皇帝堅持不允﹐遂絕意仕進﹐流寓金陵﹐口�伎妾﹐教以歌舞﹐雅善塡詞﹐有春燈謎﹑燕子箋諸劇。馬士英亦黔南世家﹐爲宣府巡撫﹐以罪遣﹐同寓金陵。與阮大鋮相得甚驩﹐間以女伎遺之﹐士英益喜﹐酒甘耳熱﹐抵掌談天下事﹐了如指掌﹐心服之﹐成莫逆交﹐以爲江左夷君復見也。陽羨相再召﹐大鋮迓之﹐干請甚摯。周言逆案難翻﹐問廢籍中誰爲若知交可用者﹐以士英將。時士英猶編戍籍﹐忽起鳳督﹐茫然﹔旣知大鋮薦﹐甚感。甲申五月﹐援立聖安﹐晉揆席﹐遂破格薦大鋮﹐舉朝大駭。髙硜齋﹑姜燕及兩相國﹐以去就爭之。司馬呂東川器﹑僉憲郭六修維經﹑太常詹月如兆恆﹑給諫羅訒庵萬爵等連章論劾。馬怙權爭勝﹐密請陛見﹐遂召大鋮﹐奏對稱旨﹐超擢江防。兵部左侍郎髙相國面奏云﹕『起用大臣﹐須下廷臣公議會推﹐乃與祖制相合』。士英奏云﹕『髙某未曾薦一人﹐今臣才薦大鋮﹐又云是逆黨。國家多事﹐莫說逆黨﹐卽盜賊亦要用他』。大鋮亦奏云﹕『若必待廷臣公議僉同﹐臣寧退守躬耕﹐決不入東林之黨』。政府殿上相爭﹐遂成水火。於是大學士髙﹑姜兩公﹑冢宰藐姑張公﹑虞求徐公﹑司寇石帆解公﹑總憲念臺劉公﹑僉憲六修郭公﹑中丞世培祁公﹑大理格庵章公﹑太常月如詹公﹐一時眾正皆去國﹐羣小連類以進。蔡奕琛以少宰入內閣﹐張捷爲吏部尙書﹑陳盟爲禮部尙書﹐楊維垣爲副都禦史﹐張孫振爲河南掌道﹐而袁弘勛﹑徐復陽﹑陳以瑞等﹐皆相繼彈冠﹐一意掀翻世界﹐重理三案﹐至欲斵揚﹑左之棺﹐復興同文之獄。而北騎渡淮﹐左兵南下﹐黃澍露檄聲罪﹐假淸君側以掩避賊之迹。馬﹑阮懼甚﹐撤防江兵以禦之﹐而宗社傾覆矣。愚哉﹗馬士英也﹐本非逆黨﹐而誤交匪類﹐甘居下流﹐千百世而下﹐至與秦檜﹑賈似道﹐同聲唾罵。而稔惡貫盈﹐身膏斧鑕﹐死爲逆鬼﹑生號權姦﹐良足嗤矣。

閣部史公以四藩防江

長江之險﹐天所以限南北也﹔而長﹑淮之險﹐又天所以蔽長江。立國於南﹐則守江以爲門戶﹑守淮以爲藩籬﹐是故輕重之權﹐不在江而在淮。宋範宗尹﹑胡舜舉議裂河南﹑江北數州之地﹐分爲四鎭﹐擇人爲帥﹐使各以其地產之賦﹐養兵自衛﹐以屏翰王室﹐此奠安江左不易之策也。畱都定鼎﹐督輔史公﹐仿此議立四藩﹐畫地而封﹐以靖南侯黃得功﹑興平伯髙傑﹑東平伯劉澤淸﹑廣昌伯劉良佐四人充之。首尾相制﹐拱衛金陵﹐豈非良畫﹖惜四人非劉﹑韓﹑張﹑嶽﹐史公用非其人耳。貴池劉城言於公曰﹕『四人皆盜賊之餘﹐非有恩義聯結﹐知慕節槪﹑樹功名﹐垂聲稱於後世也。主弱必叛﹐敵彊則降﹐主敵俱弱﹐則專制自爲﹐而互相兼並。今內無老臣宿將﹐足以彈壓﹔在廷推公防守﹐𨿽名督師﹐實出公於外。根本單薄﹐而欲使此四人者防江﹐是猶使狼守門﹐虎來未必能拒﹐而主人先不得動手搖足矣﹐公必悔之』。公得書果悔﹐而事已無及。於是﹐以滁州﹑和州等十三州縣隸靖南﹐以江都﹑泰州等十五州縣隸興平﹐以山陽﹑淸河等十四州縣隸東平﹐以五河﹑靈壁等十七州縣隸廣昌﹐而四藩各不遵約束﹐並爭揚州。揚本髙傑分地﹐懼其淫掠﹐閉城不納﹐於是傑統兵攻圍﹐史公親往安戢﹐馬兵道鳴騄固守﹐百姓拚死力戰。鄭進士元勛持論稍通融﹐攖眾怒被殛﹐而傑駐紮瓜步﹐日肆憑淩﹐置討賊復讎於不問。竟符城所料。人心愁怨﹐四藩中惟得功稍忠順﹐卽劉良佐亦攻臨淮爲其分地﹐而百姓不之從也。嗣是以後﹐督輔日往來調劑﹐無暇安心料理防淮﹑防江﹔而權姦怙黨﹐梟弁鴟張﹐日磨牙礪齒以吮江南半壁之膏血﹐一時內爨外難並作﹐而國事難措手矣。當時笑宋人無識﹐送得其君入杭﹑入粵﹐而今並宋人不逮焉。尙謂國有人乎﹖誰生厲階﹐迄今爲梗。春秋責備賢者﹐恐督輔史公﹐亦難辭其咎矣﹗

馬士英不知左帥避闖南奔撤江防兵以阻遏

甲申季夏﹐闖賊被吳薊國一敗保定﹑再敗定州﹑三敗眞定﹐遂自井陘西行﹔至平陽分賊屯山西諸隘﹐又分守黃河以阻其入﹐自往西安。而東人於十月發兵﹐一往山西﹑一往徐州﹑一往河南。乙酉﹐巡按中州禦史陳潛夫﹐報稱東兵將從孟縣過河﹐步卒尙在﹐覃懷欲往潼關﹐皆叛將李際遇接引而來。督師史公疏請令髙傑提兵抵開﹑洛﹐據虎牢﹐劉良佐防邳﹑宿﹐以備不虞﹔皆從之。先時﹐傑未降時﹐曾劫許定國一村﹐全家遇害﹐惟定國得脫﹐傑未之知也。至是奉旨防河﹐請聯絡總鎭許定國同發。定國正在睢州﹐反下書願以睢州讓傑屯兵。傑中計﹐於正月初十日抵睢﹐設席接風﹐夜伏兵四起﹐將傑殺死﹔定國赴北投降﹐遂爲向導﹐引兵而南。時闖賊聞東兵渡河﹐卽日盡率其賊眾由宛至襄﹐念中州諸郡不能復固﹐而楚自承﹑徳﹑荊三郡外﹐已無餘地。於是畱婦女輜重於襄﹐自統各賊將從承天南下。聞左師在武昌﹐有舟師駐漢口﹐遂攺路由荊州渡大江﹐取道石首﹐過洞庭至嶽州﹐繞出武昌之南。蓋武昌防賊止在西北﹐不料其繞而南也。左帥大驚﹐卽登舟東下﹐挾楚撫何騰蛟同行。何以計脫﹐獨身至長沙﹐而左帥遂至九江﹐禦史黃澍令其掩避賊之迹﹐假淸君側以討馬﹑阮爲名﹐傳檄遠近﹐聲其罪狀。馬﹑阮大懼﹐調黃得功﹑劉良佐離汛防遏蕪湖﹐又遣劉孔昭﹑方國安﹑朱大典同禦之。劉澤淸亦托名勤王﹐大掠南行﹐楊﹑泗﹑徐﹑邳﹐勢同鼎沸。四月初八日﹐督師史公﹐三報緊急。奉旨﹕『上游急則赴上游﹑北兵驚急則禦北兵』。可法嘆云﹕『上游不過淸君側之姦﹐原不敢與朝廷爲難﹐若北兵至﹐則宗社可虞﹐不知輔臣何以朦朧至此』﹖乃移書士英﹐請選將添兵﹔不聽。十九日﹐召對大理卿姚思孝﹑尙寶卿李之椿﹑禦史喬可聘﹑成友謙合詞請備淮揚﹐給事中吳希哲﹐亦請先防淮揚﹐次及廬﹑鳳。有旨諭士英﹐宜控禦江北﹐不可撤江防兵。士英厲聲云﹕『寧可君臣死敵﹐不可受左良玉殺害』。瞋目大呼﹐有異議者斬﹗帝憤憤回宮。希哲嘆曰﹕『賈似道棄淮揚矣﹐吾輩死無葬身之地』﹗四月二十五日﹐揚城陷﹐閣部史公﹐同監軍春坊中允衛胤文﹑庶吉士英爾塤﹑中書舍人何剛及揚州兵備道馬鳴騄﹐在籍戶部侍郎張伯鯨﹐俱死之。五月﹐東兵渡江。十二日﹐帝出奔﹐駐太平府城外。十三日﹐至蕪湖﹐總兵黃斌卿遁﹐登中軍翁之琪舟﹐將往浙﹐不果﹔豫王入金陵﹐禮部尙書錢謙益﹑忻城公趙之龍迎降﹐劉良佐叛﹐追帝於蕪湖。十五日﹐及之﹐且召黃得功﹐得功不從﹔良佐伏弩射中得功喉﹐創甚﹐拔刀自刎。良佐挾帝去﹐之琪投水死。闖賊南奔辰州﹐將合張獻忠﹔獻忠入蜀﹐遂畱屯鄖陽。川湖總督何騰蛟進攻之﹐自成營於羅公山﹐食盡彌戚﹐自將十餘騎走村落中剽掠﹐村民以鋤擊之皆死﹐不知爲自成也。截其首獻騰蛟﹐驗左顱傷鏃﹐始知是自成云。蓋左帥畏自成之甚﹐不知自成之敗而南也。南都聞左帥至九江﹐又不知其爲避自成也。而舉朝疑懼﹐總被黃澍一檄所誤耳。髙中丞斗樞在鄖陽﹐所聞見最確者﹐親以語余﹐實實如此。南都傾覆罪在黃澍﹐無所逃矣。

南都三疑案

洛陽旣陷﹐福王常洵被闖賊所醢﹐宮眷逃竄﹐世子由崧得一護衛軍牽率過河﹐寓太康伯張皇親第﹐人無識者。甲申四月﹐巡按中州禦史陳潛夫送至鳳督馬士英處﹐遂同四鎭擁立爲弘光帝。登極後﹐太后亦自河北至﹐帝不出迎﹐羣臣奉鳳輿至內殿下輿﹐帝掖後至殿隅﹐密語移時﹐羣臣拱立以俟﹐祕弗聞﹔半晌始下拜慟哭﹐人皆疑揣。喬大理聖任先生在班行目擊者﹐曾面語余﹕『或云帝實非眞世子﹐福藩有一審理貌類﹐因冒認﹔語時戒弗泄﹐同享富貴』。又云﹕『入宮後﹐與帝同臥起』。事眞僞不可知﹕第來時旣不迎﹐逾頃始拜哭﹐而出奔又不同行﹐自往蕪湖就靖國。太后偕馬士英至浙﹐則事屬可駭﹐一疑案也。

甲申十二月﹐鴻臚髙夢箕僕穆虎﹐自北而南﹐途遇一稚子﹐挾與俱行﹐薄暮解裏衣﹐則燦然龍也。虎驚詢﹐云﹕『我王子﹐又易語太子』。以告夢箕﹐初猶疑。每言及先帝﹑先後﹐則長號。又問﹐闖入宮何呼﹐則故作羞恨狀。曰﹕『我兒』。問娓娓宮中事﹐夢箕無以辧也﹐始信之。欲疏聞﹐繼恐先帝血胤出﹐將不免。密送杭州宅﹐稚子至益驕﹐每酣飲則狂呼。夢箕侄髙成無以禁﹐書達﹐夢箕懼﹐命載往金華浦江﹐然外人已嘖嘖矣。不得已﹐於乙酉正月疏聞﹕帝亟遣內臣馮朝進追回﹐自紹興命府部九卿科道及舊日東宮講讀等官辧認。時劉中允正宗﹑李司業景廉皆言﹐太子眉長於目﹐而北使左公懋第疏至﹐抄有北示云﹕『北亦有太子到嘉定伯家掩面哭﹐長公主不相識』。周奎入奏﹐令侍書朱國詔等及嘗爲太子醫癬內官辧認﹐皆以爲非﹐及見袁貴妃﹐妃云﹕『太子有四虎牙﹐根甚黑﹔又腳下有痣﹐今無此﹐非也』。發刑部審﹐令其父兄出首﹐至是驗之﹐無一合。繼將宮中圖問講讀何所﹐則談指端敬殿爲文華殿。又問講讀完所寫何字﹐則以孝經爲詩句。又問講案上何物﹐曰﹕『不知』。𨿽正宗﹑景廉﹐不識也。已﹐戴給諫英至﹐以先帝曾親鞫吳昌時﹐攜太子至中左門﹐問何事何語﹐又問﹐嘉定伯何姓何名﹐皆不能對。未幾﹐總憲李沾帶數人升階﹐始跪地乞憐。自云﹕『駙馬王昺孫之明﹐非太子﹐爲穆虎所教』。再訊時﹐搜穆虎衣﹐得夢箕侄髙成家書﹐內有二月三月往閩﹑往楚語。審時皆張禦史孫振爲政﹐夢箕等旣到﹐咸以甘言誘之明﹐以嚴刑加虎﹐所云往閩往楚﹐欲幹何事﹐皆抵死不承。夢箕曾爲史閣部買硝黃﹐欲並阱可法﹐夢箕無所及﹐惟口誶之明﹐仰天嘆曰﹕『我爲無賴子愚耳﹐然一念癡忠﹐天地可鑑』﹗四訊之明﹐髙成自杭解至﹐復嚴刑鞫所言閩﹑楚語﹐夢箕惟請死﹐孫振等持閩﹑楚語甚堅﹐大理卿葛寅亮密言曰﹕『公等度朝廷力﹐能聲左良玉﹑鄭芝龍之罪﹐而制其死命乎﹖若其供也﹐含忍則無法﹐搜剔則激變』。孫振始悟﹐言之士英﹐不復根究矣。蓋太子之假﹐人人皆知﹐而各藩鎭黃得功﹑左良玉屢疏申雪﹐認以爲眞﹐有言薊國公吳三桂密送於史公可法﹐可法轉送興善寺者﹔有言帝遣內監盧九徳﹑韓纘周見﹐卽叩頭﹐獨馬士英往視以爲僞者﹔又言舊講官方拱幹出嘆息聲﹐幾得罪﹐人遂不敢言者。然史公實無此事﹐而士英則偕諸臣同視﹐非獨視﹐若拱幹則士英自蘇州召驗﹐亦未因嘆得罪也。𨿽屢錄訊詞示各藩鎭﹐終未釋然。黃澍挾左良玉傳檄討馬﹑阮﹐爲太子申冤﹐至五月間﹐淸豫王入南都﹐卽問崇禎太子安在。乃召王之明與同坐﹐指語降臣曰﹕『此眞太子也』。時謂之明來南﹐乃北延所遣以攪感臣民耳。又一疑案也。

乙酉三月﹐童氏自河南至﹐云爲帝元妃。劉良佐令妻往迎﹐叩其顚末﹐云﹕『年三十六歲﹐自十七歲入宮﹐冊封者爲曹內監﹐時有東宮黃氏﹑西宮李氏。李生子玉哥﹐寇亂不知所在。氏於十四年生一子﹐名金哥﹐囓背爲記﹐今在寧家莊』。言甚鑿鑿﹐妻信之﹐跪拜如見後﹔良佐素憚妻﹐亦以爲然。童氏聞之愈驕﹐凡所過郡縣﹐有司供應稍略﹐輒詬詈掀桌於地。間有望塵道左者﹐露半面大言曰﹕『免』﹗聞者駭笑﹐至京﹐帝以爲贗﹐命送鎭撫司審。初猶曰眞﹐及刑拷﹐乃云周王妃﹐誤聞周王爲皇帝﹐故錯認。然錦衣指揮馮可宗上童氏獄中所供福藩宮中事﹐縷縷數百言﹐非盡渺茫。又對天泣誓﹐咒帝負心﹐言甚憤激。況不訊之禁廷﹐而拷之詔獄﹐尢爲非體﹔人益揣惑﹐又一疑案也。

蠡城監國

弘光元年乙酉﹐夏四月﹐鎭守河南總兵許定國殺髙傑於睢州﹐投北爲向導﹐引兵南下。二十五日﹐遂屠楊州。京口水師都督鴻逵﹑鄭彩﹐同監軍僉都禦史楊文驄﹐望風先遁。五月初九日﹐北兵從瓜步渡江﹐直抵丹陽。弘光帝於十二日﹐開通濟門出奔﹐幸靖國公黃得功營。馬士英護聖母﹐自溧水縣往浙。一時同防上游者﹐總督朱大典﹑誠國公劉孔昭﹑鎭東伯方國安及江防尙書阮大鋮等﹐各率兵逃竄。四安﹑廣徳一帶﹐焚劫甚慘。而南京禮部尙書錢謙益﹑忻成公趙芝龍﹐奉僞太子於十三日迎豫王。又出示令洪武門起﹐至通濟﹑太平門﹑皇城一帶﹐以河爲界﹐安插滿兵。劉良佐亦叛﹐奉豫王命追帝於蕪湖。十五日﹐及之﹐得功中箭自刎。標下總兵田雄﹑馬得功等﹐奉帝獻功﹔禦舟中軍翁之琪投水死。於二十五日至金陵﹐帝僧帽藍布箭衣﹐住西華門廠。本日﹐豫王設宴﹐僞太子上席﹐坐帝於下﹐數以寵任權姦﹑酗酒﹑荒淫諸罪。江南北進降箋者相繼。時都督黃蜚屯太湖﹐總兵吳志葵﹑魯蘊玙屯吳淞﹐而豫王於二十七日令貝勒統兵往直浙進剿。

先是﹐方﹑馬各營從安吉州至余杭﹐省城驚擾﹐百姓手柴薪欲焚織監孫元徳宅﹔以元徳主納兵也。越城原任僉事王思任上書馬士英﹐責以誤國﹐謂莫若明水一盂﹐自■﹝勿頁﹞以謝天下﹐海內忠臣義士尙諒無他。如或逍遙湖上﹑潦倒煙霞﹐效賈似道之覆轍﹐千古笑齒已經冷絕。再不然﹐如伯噽渡江﹐吾越乃報仇雪恥之國﹐非藏垢納污之區。職當先赴胥濤﹐乞素車白馬以拒閣下。人爭傳頌之。五月二十四日﹐聖母抵杭﹐巡撫都禦史張秉貞﹑巡按禦史何綸﹑霍達﹑周元泰等朝見﹐迎入守備府暫住﹐懿旨以蘇松巡撫張鴻翔爲兵部尙書﹐總督直浙。陳洪範爲全浙總兵。洪範先鎭蛟川﹐奉使至燕輸款﹐放回爲反間﹐逢人勸降﹐名活秦檜。六月初七日﹐文武官並省城士民朝太后﹐請潞王監國﹐兪旨諭潞王﹕『爾親爲叔父﹐賢冠諸藩﹐昔宣廟東徵﹐襄鄭監國﹐祖憲具在﹐今可尊行』。潞王遜辭再三﹐於初八日監國﹐各官朝賀﹐令旨以本府曾長史爲監國禦史﹐前往方營﹐令發兵分守千秋嶺﹑獨松關﹑四安鎭等處。又以嘉湖道吳克孝爲巡撫﹐翰林簡討屠象美兼兵科﹐監閣部兵往蘇州﹐同總兵王之仁堵遏。又令禦馬監太監李國輔﹑司禮監太監髙起潛扼防平望。貝勒發牌到省﹐安撫秉貞同洪範首倡降議﹐令旨召各官面對﹐楚新安王華堞﹐憤爭久之﹐不聽﹔解冠帶投地去。方國安碎按撫牌﹐率兵過江﹐官民逃散。十一日﹐令參謀中書顧明彪加兵科﹐往迎貝勒﹔於十三日抵北關﹐自萬松嶺進兵。潞王令秉貞造冊﹐同洪範送款。貝勒至省﹐與潞王相見﹐敍賓主禮﹔各府繳印冊﹐奉牛酒犒師者踵接﹐傳紳袍朝見。行人陸培﹑舊光澤令王道焜﹐各投環卒。錢塘令顧咸不屈﹐遇害﹐士民醵金以殮。又聘舊輔錢士升﹑方逢年﹑髙弘圖﹑冢宰商周祚﹑徐石麒﹑宗伯姜逢元﹑總憲劉宗周﹑中丞祁彪佳﹑大理卿章宸﹑府丞金蘭。髙公﹑劉公絕粒卒﹔徐公裂帛自盡﹔祁公沈荷池﹔章公行遁﹔方公避居姚江﹔餘皆歸順焉。

時周王寓蕭山﹐惠王寓會稽﹐崇王寓錢塘﹐魯王寓臨海﹐貝勒遣騎修書﹐以參貂等物爲贅﹐邀諸王相見。魯王以道稍遠﹐辭疾不至。周﹑惠兩王渡江﹐偕崇王赴召﹐尋送南京﹐同弘光帝﹑潞王俱北去。

魯王諱以海﹐孝王第八字。癸未﹐兗城破﹐先王與世子咸殉國。弘光時﹐南以王襲封﹐僑居上臺﹐時戎政兵部尙書張國維駐東陽﹐分守寧紹道於頴駐吼山﹐潛募兵圖興復。而方國安屯諸曁﹐朱大典屯金華﹐聲息相通﹐伺釁而動。閏六月初旬﹐頒門剃之令﹐人護其發﹐道路洶洶。又郡縣奉檄﹐發民除道開衢爲馳馬之地﹐人情益恇擾。余姚原任九江僉事孫嘉績﹐同戶科給事中熊汝霖﹐因民騷動﹐首舉義旗﹐斬姚令王玄如﹐而越城僉事鄭之尹子諸生遵謙﹐■﹝斥﹞■﹝也﹞不羈﹐好施結客﹐馬大令權奇﹑祁文學鴻孫輩﹐從臾之。

於初十日刑牲歃血﹐鳩集鄕豪﹐奉遵謙爲義興元師﹐鼓行而出。途遇會稽令彭萬里﹐手刃之﹐遂入府治﹐斬守張愫﹐懸首槁街。從民望請守道於穎爲政﹐於以城守事付遵謙﹐而自提兵防江。嵊縣諸生裘尙奭﹐亦募鄕勇﹐同赴孫師﹐以書抵余云﹐義旗羣興﹐四明安得無一師相助﹖時余遁迹深山﹐因入城﹐偕沈太史廷嘉﹑葛太史世振﹑徐侍禦殿臣聚議。謂謝太僕饒於資﹐向監軍山左﹐曾身歷戎行﹐宜奉之爲主﹐同往懇之﹐堅持不允﹐曰﹕『勢如壓卵﹐若輩不畏死耶』﹗彊之再三﹐峻拒如故。會錢員外肅樂﹐自東湖至﹐枉顧余﹐詞气慷慨﹐因以主盟推之﹔唯唯﹐遂傳檄。翌日會議城隍神詞﹐合城士民樹幟鳴鑼﹐鼓噪動地。余昌言﹐『何不奉錢公』﹗遂擁至察院行臺﹐羅拜推戴﹐誓眾約束﹐密語聯絡蛟關爲第一策﹐錢頷之。夜遺貢生華夏﹑王家勤﹐告以起兵之由。時王之仁已赴省繳印敕﹐令仍鎭定海矣。至是幟然攺正﹐約郡紳會雙司署﹐謝大僕亦至﹐之仁曰﹕『軍旅之事吾任之﹐然師行需餉﹐諸公幸推一人爲司計﹐無令匱缺數目﹐屬謝﹐余輩因以前勸主盟者攺請理餉﹐而謝仍執前議固辭﹔持久不決。王忽瞋目攘臂﹐推刃向謝云﹕『汝昨令我統兵剿創議者﹐今復欲沮撓軍機耶』﹖以書付眾諦觀﹐謝來手攫﹐王急納諸袖﹐將甘心焉。余輩挽其手﹐始勉允理餉之議。於是﹐同至球場﹐禡師祭告﹐推轂登壇﹐王令縛孔別駕聞語﹑劉經歷端起至﹐將以釁鼓。錢公力挽之﹐乃貰罪羈候輸餉以贖﹐時石浦張參戎名振亦集兵同至﹐而慈水沈侍禦宸荃﹐偕邑令王玉藻﹐團結鄕勇協助。又洋遊總戎吳凱自海至臺﹐於是臺紳舊靖江令陳函輝﹑僉事柯夏卿﹐於閏月望日﹐奉魯藩傳檄遠近﹐共圖興復﹐以流寓戶部侍郎宋之普爲大學士﹐晉函輝禮部侍郎兼侍讀學士﹐夏卿兵部侍郎﹐以藩府狎客谷文光爲通政﹐妃兄張國俊爲錦衣﹐李國輔秉筆司禮。而孝廉從龍者﹐翁明英﹑金維寧﹑陸符﹑張煌言﹑姚宗昌﹐羅名選﹑官生馮愷章等﹐皆欽賜進士﹐署行人﹑部曹等職。國維﹑大典及舊輔方逢年﹐具疏迎駕﹐令函輝﹑文光畱守上臺﹐王於七月自臺至蠡城﹐以守道署爲行宮﹐各官奉表勸進﹐卽監國位﹐痛念先讎﹐流涕被面﹐臣民莫不感動。以逢年爲首揆﹐專票擬。國維﹑大典東閣大學士﹐兼兵部尙書督師。封方國安鎭東侯﹑王之仁武寧候﹐鄭遵謙義興伯﹐晉孫嘉績﹑熊汝霖兵部尙書﹐兼副都禦史。章正宸﹑於頴兵部侍郎﹐兼僉都禦史。錢肅樂﹑沈宸荃﹑馮元■﹝風劦﹞俱爲僉都禦史。畫江而守﹐分汛防遏﹐聯■﹝舟宗﹞會哨﹐晝夜巡邏﹐柝聲相聞。在廷設六曹﹐以朱兆柏爲吏部尙書﹐李白春爲戶部尙書﹐余煌爲禮部尙書﹐兼筦樞政。李之椿爲左都禦史﹐王思任爲侍讀學士﹐余旣承乏兵垣﹐以莊元辰掌吏科﹐陳相才掌戶科﹐王玉藻掌禮科﹐來集之﹑祁熊隹﹑邵秉節爲兵科﹐何弘仁﹑沈履祥﹑翁明英﹑劉明孝﹑陳潛夫﹑徐殿臣﹐何綸﹑李挺﹑劉襄﹑王紹美﹑李長祥﹑朱常淁﹑任孔當﹑沈彩﹑莊恆等爲各道禦史﹐張文烶爲吏部文選司郎中﹐姜垓﹑楊鵬翼﹑陶履卓﹑孫榮旭爲四司主政﹐秦祖襄爲禮部儀制郎中﹐舉人馬晉允兵部職方郎中﹐邵之譫爲戶部理餉郎中。而各省航海至者﹐聶愼行爲大理卿﹐荊本徹爲僉都禦史﹐曹廣爲太僕少卿﹐沈泓爲翰林編修﹐包爾庚﹑孫鼎俱爲給事中﹐顧朱﹑譚貞良﹑李大年俱爲禦史。其三吳聯結義寨﹐遙爲聲援﹐密奏通款者﹐吳易﹑陳子龍﹑張采等各授副都禦史。方相國又揭敍協贊功﹐以余及莊元宸﹑來集之﹑王玉藻﹑邵秉節﹐各加太常寺少卿﹐仍管科事。故輔宋之普覬入直﹐兩具疏繳有溫綸﹐餘同吏垣莊君糾之。奉令旨﹐宋之普林居將母﹐原未希圖復召﹐不必苛求。之普自是裹足矣。冬初﹐晉國安爵荊國公﹐之仁爵興國公。又封張鵬翼永丰伯﹐吳凱開遠伯﹐方元科威遠伯﹐方任龍靖南伯﹐兪玉定南伯﹐陳謙鎭威伯﹐陳可立平南伯﹐張世鳳永京伯﹐王鳴謙鎭夷伯。張名振掛定西將軍﹐姚志卓掛平原將軍﹐裘尙奭掛宣義將軍﹐潘茂斌掛鎭江將軍﹐陳萬良掛平夷將軍﹐李士璉掛開原將軍。而以都督張愼爲錦衣指揮使﹐都督張國俊轄禁旅﹐黃明輔提督東司房官旗辦事﹐王之任提督九門禁捕﹐忠衛將軍楊汝慶﹐勇衛將軍池鳳鳴爲都督同知﹐總統護駕。又命兵科王玉藻﹑禦史任孔當﹐巡視京營。劉愚﹑塗文輔﹑客光先協理司禮監。十二月﹐駕幸西興﹐臨江釃奠﹐分路進剿﹐各營俱揚帆前進﹐而王之仁獨觀望﹐維楫中流﹐不敢登岸﹐以致諸軍深入無功而還。

丙戌﹐又以田仰﹑陳盟﹑柯夏卿﹑謝三賓﹐同入綸扉秉政。晉孫嘉績﹑熊汝林﹑章正宸爲閣部﹔正宸辭不受。李之椿疏請西徵﹐加銜大學士﹐而以李白春攝冢宰﹐王夢錫爲司農。春仲﹐遼將張國柱航海至蛟關﹐隨路焚劫﹐直抵姚江﹐人心岌岌﹔而江幹餉匱﹑兵饑﹐咸無固志。貝勒至錢塘曰﹕『此澗水耳﹐何名江』﹖分兵五路﹐一從閘口﹐一從西興﹐一從觀音堂﹐一從余家埠﹐一從山舋﹐聯艦編筏﹐運輸駕炮﹐隔江連放﹐碎方營廚竈。又鑿天開河故道﹐放舟入江﹐而姜家嘴﹑吳家■﹝氵義﹞﹑牛頭灣﹑翁家埠﹑巖門等處﹐密剳數營壘﹐皮帳相望﹐風鶴震驚。五月望後﹐國安兵一時瓦解﹐於是﹐王之仁從鱉子門出海。孫﹑熊﹑錢﹑沈諸營及鄭遵謙繼之﹐江上無寸版片帆﹐而東兵策馬竟渡矣。監國先令靖夷將軍毛有倫護宮眷世子往上臺﹐有倫攺從蛟關﹐爲張國柱所得﹐赴省投降。監國率騎於二十五日至寧海﹐余司馬煌﹐盡啟九門﹐於士民出城避兵﹐乃從容肅衣冠自投東渡橋。陳太僕夫﹐偕妻妾聯臂沈河。禦史何弘仁﹐沈彩自縊。章公正宸披緇﹐於公頴﹑黃冠爲方外之遊。田雄奉貝勒命直抵臺州﹐谷文光迎降。陳學士函輝﹑翁侍禦明英俱縊死。沈侍郎履祥不薙發﹐被害。監國至新河所﹐侯文光同發﹐司禮李國輔奏曰﹕文光反復難信﹐不如登舟侯之。如言催進艇﹐而文光果引田雄兵急追﹐僅乃獲免。出洋督師汝霖駕海舶至﹐遂護蹕往福唐鷺門。孫師至翁洲﹐疽發背卒﹐殯蘆花嶴。監國至鷺門﹐以汝霖爲首揆﹐錢肅樂爲司馬﹐封鄭彩建國公。丁亥秋﹐舟次瑯江﹐汝霖合家被彩沈於海。晉肅樂同馬思理爲大學士﹐贊密勿。沈宸荃筦樞柄﹐湯芬爲總督。漳泉守巡道彭遇颽﹑於華玉俱返正﹐閩中郡縣多恢復﹐惟福州省城爲布政周亮工所守﹐未能克定。汀﹑邵羣盜並起﹐據延﹑建﹐奉徳化王慈燁爲帥﹐踞將軍寨﹐破大田﹑尢溪﹐攻順昌﹑將樂﹐閩郵爲阻。

戊子冬﹐北兵再入閩﹐破建寧﹐屠之。徳化王被獲﹐督師劉中藻守福寧州﹐援絕服毒死。肅樂勞瘁﹐病嘔血卒。宸荃艤舟南日山﹐一夜颶風發失纜﹐同將卒皆覆於海。北兵抵漳州﹐鄭兵遁入粵島﹐遇颽﹑華玉復投順被殺。

己丑﹐監國同阮進再揚帆入浙﹐時黃斌卿從隆封肅虜伯﹐據舟山﹐定西侯張名振據石浦﹐平西將軍王朝先﹐據鹿徑竇﹐各不相統。名振﹑朝先聞監國至﹐遣使奉迎﹐有勸斌卿阻兵相拒者﹐斌卿不從﹐自往迎駕。登舟甫下拜﹐阮進從旁斬之﹐並其軍。以張肯堂爲大學士﹐朱永佑爲冢宰﹐吳鐘巒爲宗伯﹐李向中爲兵部侍郎﹐張煌言以翰林學士管樞政﹐用計殺王朝先﹐並之。名振卒﹐又代統其兵。貢生董志寧﹐航海從王﹐授吏科給事中。

辛卯七月﹐北兵自寧波出洋進剿﹐以副將常進功爲先鋒﹐阮進接戰﹐互有勝負。天忽大霧﹐對面不相識﹐兵至城下﹐人無知者。監國倉皇﹐同阮進﹑煌言揚帆﹐仍往閩海。肯堂﹑鐘巒及志寧俱死之。永佑﹑向中不屈﹐被害。士民悉遭屠戮﹐婦女懸梁投井者﹐無算。未畢命者﹐皆被掠去。

丙申春﹐盡徒沿海民民入內地﹐翁洲又罹播遷之苦。監國於辛丑年薨於臺灣﹐生有世子二人。長者鄭成功以女配之﹐成功娶董進士揚先女爲繼妻﹐無子﹐止生一女﹐妝遣甚厚﹐世子以是居臺灣﹐滋積致富。癸亥﹐福建水師提督施瑯破彭湖﹐劉國軒降﹐爲向導﹐直逼臺灣。馮錫範挾鄭錦子克塽投順﹐開設爲郡縣。並遣二世子及鄭王﹑益王﹑淮王﹑汝王等九人至福州﹐同克塽解至燕﹐聞將諸王安插近畿云。

王之仁攘奪義餉以致江幹潰散

王之仁者﹐錦衣籍﹔司禮監王之俊弟也。弘光時南來﹐夤緣馬﹑阮﹐爲蛟關總鎭﹐開金塘﹑大榭諸山﹐屯糧積粟﹐專利封殖。北騎南侵﹐業渡江繳印敕﹐令仍鎭定海矣。會姚﹑紹師起﹐無路抵省﹐遂攺弦﹐願統兵堵遏。閣部玉笥張公﹐畫江分守﹐令之仁駐防西興﹐於是以長子崇謙練鄕勇﹐開鎭郡城。第四子鳴謙﹐畱守蛟關。三窟旣成﹐恣睢跋扈﹐漸不遵朝廷約束。余請於江上分文武二大帥﹐文帥以閣部張公爲之﹐凡文臣之在行間者皆隸焉﹔武帥以鎭東侯方國安爲之﹐凡武臣之在行間者皆隸焉。業奉兪旨﹐因之仁封武寧侯﹐不便受鎭東節制﹐遂罷。冬盡﹐監國視師蕭山﹐分路進兵﹐張閣部自長河渡江﹐營六和塔。鎭東自潭頭渡江﹐至富陽扼其上游﹐於中丞﹑姚鎭志卓自虎瓜山渡江﹐直薄西溪。孫﹑熊﹑章﹑錢﹑沈諸義旅﹐自龍王堂分渡江﹐營天開河一帶。義興自小亹渡江﹐進搗海昌。分撥已定﹐各卽日揚帆前進﹐而之仁獨維楫中流﹐逗𨖻觀望﹐不敢近岸。蓋西興對艸橋門爲正兵﹐設之仁奮勇當先﹐交鋒鏖戰﹐而各軍或從上游抄擊﹐或從下遊來攻﹐以奇兵出其不意﹐則首尾牽制﹐腹背受敵。而之仁推懷首鼠﹐坐觀成敗﹐以致諸軍深入﹐無功而還。自此銳气沮喪﹐漸生攜貳。至丙戌春﹐之仁令鳴謙差梟弁數員﹐分駐寧郡五邑守催﹐凡錢糧不論上供兵餉﹐絲毫皆解武寧藩﹐以致錢﹑沈諸公師不宿飽。又遣致姚江﹐悉索敝賦。熊﹑孫兩公兵束手待斃。江幹岌岌﹐遂成瓦解之勢﹐則之仁攘奪義餉﹑狼貪虎噬之害也。況鳴謙紈褲乳臭﹐漫無長慮卻顧﹐凡潰北航海來者﹐悉收爲羽翼。有遼將張國柱者﹐舛驁自雄﹐鳴謙反爲所制﹐受其牢籠。之仁益懷內顧﹐無心控禦﹐北兵未渡而風鶴先驚﹐念蛟關不可往﹐遂從鱉子門出海﹐欲達翁洲﹐而黃帥斌卿從閩受封﹐自王扶余﹐不容廁足。南田﹑石浦﹐又爲定西侯張名振所據。兩雄不並棲﹐躑躅海中﹐棲泊無所。丁亥春﹐遂將家口沈海﹐自駕小艇至漴關﹐蟒玉乘輿﹐口稱先朝大帥﹐不肯葬身魚腹﹐願賜一劍。洪院令至金陵﹐爲代題﹐著卽就彼正法﹐人稱以忠義﹐不知其計無復之﹐又盜名以欺後世也。流毒稔禍﹐死不償罪﹐余目擊最眞﹐聊述其情如此。江東耆老﹐至今猶爲切齒﹐非妄語耳。

阮大鋮代艸假方國安﹑王之仁具疏請除東林餘孽

乙酉冬﹐余在蠡城﹐日偕江上諸君子﹐玉筒張公﹑梧庵章公﹑雨殷熊公﹑瀛長於公﹑希聲錢公﹑彤庵沈公﹐洎余師碩膚孫先生﹐商酌機宜﹐凡敷陳未悉者﹐令余面奏﹐同政府妥議﹐而在廷同志﹐如大宗伯管中樞武貞余公﹑總憲䢐徠李公﹑吏垣莊君漢曉﹑兵垣來君元成﹑王君螺山﹑侍禦何君書臺﹑沈君視庵﹑翁君坦人﹑銓部張君湛生﹑姜君如須輩﹐協持淸議﹐以練兵措餉爲第一議。每聚手新亭﹐■﹝氵﹝林上口下﹞然出涕﹔私相誓﹐謂我輩一腔血﹐不知竟灑何地﹐遑卹身家﹖而赤烏黑狐﹐燻蕕糅雜﹐猶襲金陵陋習﹐賣官鬻爵﹐營私騙錢。余偕莊漢曉﹑王螺山兩給練﹐痛憤塡膺﹐首參宋之普去國﹐庶幾揆席一淸。而馬﹑阮盤踞方營﹐日謀入直﹐余復具疏瀝陳元凶誤國﹐又思斷送剩山殘水。聞閩中已定爰書﹐兩浙非逋逃藪。豈可容其兔脫﹐請敕鎭東速爲驅逐等語。兩姦恨入骨髓。旣營田仰入閣﹐同遂安相國票擬。又起逆案張文郁以司空﹐畱守上臺。陳爾翼以副憲開礦蒼婺。復囑大璫塗文輔﹑客光先起陳盟入綸扉秉政﹐余益憤憤。拜疏力爭﹐謂殿下籠興﹐遠近拭目﹐只因誤相一宋之普﹐遂令流寓正人﹐攜手入閩。今又傳用張文郁﹑陳爾翼﹑陳盟等﹐或別有徑竇﹐或另示機權﹐不敢深論。惟是三臣者﹐夙附逆璫﹐輿論不齒﹐而一則畱守上臺﹐一則題薦開礦﹐猶畀散秩。獨陳盟有催來供職之旨。當此鵷鷺盈庭﹐倏而豺狼當道﹐恐遠近傳聞﹐灰心裹足。羣姦側目﹐益銜余次骨矣。

又姚江戶﹑兵兩給捨﹐職方﹑理餉兩司官﹐日肆狼貪﹐把持朝政﹐怨余輩正言規勸。凡鎭弁乞恩未滿欲者﹐皆規咎余輩沮撓﹐簧鼓蜚語﹐激之使怒﹐將尋斧推刃焉。於是﹐諸君子惴惴求去﹐漢曉聯絡蛟關﹐螺山催餉慈水﹐元成監軍長河﹐視庵督朱寧靖﹐而余亦以孫師題請﹐監督西徵﹐又因奉敕﹑申敕諸營﹐事竣復命﹐而爲首揆方公面奏﹐省中缺員﹐宜畱科臣仍司封駁﹐奉令旨著鴻臚傳諭﹐照舊供職。余聞命踧踖﹐兩次控辭不允﹐念一身爲眾肘之的﹐益不諗死所矣。

敓數日﹐方國安﹑王之仁合疏果至﹐乃阮大鋮屬艸也。云﹕『臣武人戇直﹐不比文臣機巧﹐但記古語云「權臣在內﹐未有大將能立功於外」』。又云﹕『去河北賊易﹐去朝中朋黨難﹐今東林門戶﹐假公濟私﹐言淸行濁﹐視臣等武職如奴隸艸芥﹐作踐已極。卽威廟時﹐王朴﹑倪寵﹑柴時華等一班戰將﹐一一曲殺之如屠鵝豕。文臣如傳宗龍﹑陳新甲﹐老成知兵﹐惡其不相依靠﹐或陷之絕地﹐或戳於西市﹐使之抱冤賚憤﹐死不溟目﹐而門戶之黨﹐方且揚揚得志﹐今日言某君子﹐明日言某小人﹐撤邊兵﹑造紙鈔﹑括巨室﹑敗款盟﹐以致闖賊兵入﹐掇如承蜩。及南都初立﹐未浹一載﹐禍心彌熾﹐舊轍無更。袁繼咸﹑黃澍﹐唆撥左夢庚稱叛於上游﹐史可法﹑吳爾塤挑激許定國句淸於江北﹐兵力兩牽﹐內釁復起﹐錢謙益當先﹐與範景文﹑鄭三俊向日所養之走狗趙之龍﹐開門迎敵﹐天日在上﹐臣言一字一實錄也。祖宗百戰江山﹐被東林閣老﹑東林部院﹑東林吏部科道一手斷送﹐不意尙畱殘孽遺姦﹐揚波張幟﹐如林某﹑姜垓﹑何弘仁﹑翁明英﹑劉明孝等﹐與衝邊推病﹑載賄逃歸﹑兄弟聚麀﹑公然嫖院及詔獄追贓﹑漏罪彈墨方新之孫嘉績﹐皆謀入半間之堂﹐同掌東窗之算。臣與武寧侯王之仁﹐受恩隆重﹐軍國大擔在身﹐不忽見有限金甌﹐一擲﹑再擲﹑三擲於姦黨之手』。

此疏專爲余及孫師碩膚而發﹐而旁及於姜﹑何﹑翁﹑劉四君。若衝邊推病﹑載賄逃歸﹐則指孫中丞魯山。兄弟聚麀﹑公然嫖院﹐則指姜黃門卿墅。票旨屬方相國﹐乃兩爲調停雲。覽奏歷指禍源﹐皆由門戶。諸臣黨同伐異﹐良可浩嘆。先生懲前毖後﹐杜漸防微﹐爲國苦心﹐總求文武和衷﹐將吏鼓奮﹐盡免贍顧﹐蚤奏蕩平。予敬書紳﹐永爲佩服。大鉞憤甚﹐再逞辣手﹐復假國安具疏﹐謂誤國諸人﹐衣缽綫索﹐無不袒東林。而禍貽九廟﹐毒流萬方﹐自覺無顏﹐於是諱東林爲復社﹐盟死締生﹐招朋引類。其渠魁﹐則林某﹑姜采﹑姜垓也。臣言及此﹐發指眥裂﹐江上堵剿﹐有武寧臣及鎭將扼防﹐臣當親朝面奏以淸姦逆。再徼溫綸云﹕『天步多難﹐全賴文武同心﹐銷融朋黨﹐共獎王室﹐顒望悉力堵禦﹐慰予眷懷﹐不必以瑣事介念』。蓋攻擊方興﹐玄黃疊戰﹐將復見淸流之禍﹐而江幹飛渡﹐風鶴震驚﹐一時頓冰消瓦解。今諸君子或盡瘁﹐或捐驅﹐琴悲滿目﹐而余尙跧伏林莽﹐幸全首領﹐回意當年﹐痛定思痛﹐良用憮然。

善乎余師孫公碩膚之言也﹐東林諸公﹐何負於國﹖殉難如倪師文正公﹑範質老﹑李懋老﹑王尊老﹑劉念老﹑徐虞老﹑祁世老﹑馬素修﹑金伯玉﹑徐勿齋﹑夏彜仲輩﹐何一非當年指斥爲黨人者。若錢謙益等﹐攺頭換面﹐原非東林。疏中如史道老﹑鄭玄老﹑袁臨老﹐不遺餘力﹐更相擠排。信史千秋﹐一任顚倒﹐拔舌地獄﹐應爲此輩而設。不佞與門下﹐首罹凶鋒﹐傳之天下萬世﹐齒頰爲芬。知我愛我﹐莫此輩若也。然從此打算愈密﹐種毒愈深。不知如何作解免﹐門下不可不自爲計﹐亦當代爲不佞計﹐死於姦黨﹐何如死於封疆﹐如文信國間關萬死﹐猶冀報讎﹐直到移祚﹐方以一死明志﹐則餘息尙存﹐吾輩不可不免﹗此書言言實錄﹐聊爲抽筆記之﹐畱此一段公案﹐垂信千秋云。

思文卽位於閩

南陽唐藩﹐名聿鍵﹔太祖後也。父歿﹐失愛於祖端王﹐兩叔謀奪嫡﹐久未請名。端王薨﹐巡道陳奇瑜﹑郡守王之柱爲疏請﹐得嗣封﹐因手刃兩叔。當是時﹐南陽爲寇衝。崇禎八年後彌甚﹐王嘗望烽火燭天﹐思天下且大亂﹐對僕隸拊髀太息曰﹕『安能鬱鬱久居此乎』時周王好行其徳﹐福王日閉闔飲醇酒﹐崇王奉浮屠﹐戰守事一無所問﹐而南陽日陳兵自衛﹐得才武稱。然王恣自用﹐又不卹其宗人過﹐寢淫上聞﹐上念南陽要害地﹐而王書詞不遜順﹐失藩臣禮。會都門有急﹐王請提軍人援﹐不允行﹐廷臣因文致其罪﹐乃始下詔廢爲無人﹐禁錮髙墻。

癸未冬﹐路振飛爲漕運總督﹐望中都有王气﹐厚結之。

甲申夏﹐以登極恩赦出﹐值金陵不守﹐京口總兵鄭鴻逵﹑鄭彩﹐望風先遁。遇王挾之入閩﹐遂與安南伯鄭芝龍﹑巡撫都禦史張肯堂﹑巡按禦史吳春枝﹑在籍禮部尙書黃道周等﹐定議立爲監國。王性率直﹐喜讀書﹐手艸傳檄﹐灑灑數千言。鴻逵請正位﹐不然無以壓眾心﹐而杜後起。諸大臣多言監國名正﹐出關尺寸﹐建號未遲﹐而學道李長倩有急出關緩正位一疏﹐不報。擁立者覬翼戴功﹐定儀於閏六月十五日﹐卽皇帝位於福州﹐攺福州爲天興府﹐以布政司爲行宮﹐攺元隆武。是日郊天﹐大風震地﹐拔木揚沙﹐及駕回﹐尙寶卿坐馬勿驚起﹐玉璽墮地﹐損其一角﹐人咸異之。封芝龍﹑鴻逵皆爲侯﹐俄進龍爵平國公。設六部﹑九卿﹐以張肯堂爲吏部﹑李長倩爲戶部﹑曹學佺爲禮部﹑吳春枝爲兵部﹑鄭瑄爲工部尙書。馬思理爲通政使﹑鄭廣英爲錦衣都督。以天﹑建﹑延﹑興爲上游﹔汀﹑邵﹑漳﹑泉爲下游﹐各設撫按。縣升府﹑府升道﹑道轉內卿﹐一命以上﹐咸與寵賜﹐於是敷求耆碩﹐蔣徳璟﹑黃景昉﹑黃道周﹑何楷﹑陳洪謐﹑林欲楫﹑朱繼祚﹑黃鳴俊皆爲大學士。又起曹櫻﹑何吾騶﹑郭維經﹑葉廷柱﹑林增志﹑李光春等﹐以次至皆入閣。其遠不能至者﹐王應熊﹑姜曰廣﹑劉同升﹑楊廷麟﹑劉宗周﹑路振飛﹑陳奇瑜等﹐列名內閣至三十餘人。在閣者亦不令票擬﹐皆帝親批﹐奉旨至數十行﹐朝令夕攺﹐久亦忘其前旨矣。徳璟﹑景昉﹑欲楫皆力辭﹐行人以死請﹐乃至。攺庶吉士爲庶萃士﹐命蘇觀生主之﹐觀生故王府僚屬﹐最膺寵眷﹐時內外文武濟濟﹐芝龍集廷臣議戰守﹐兵定二十萬﹐自僊霞關而外﹐宜守者一百七十處﹐每處宿兵多寡不等﹐計十萬。其十萬今冬整練﹐明春出關﹐一枝出浙東﹐一枝出江西﹐合全閩﹑兩浙﹑兩粵之餉計之﹐尙不敷。

而粵西靖江王聞南都變﹐起義兵﹐隆武詔至﹐不服。巡撫瞿式耜﹐移書兩廣總督丁魁楚爲備。又檄思恩參將陳邦傅防梧。有焦璉者﹐爲廣西總鎭楊國威旗鼓﹐式耜授計於璉﹐同邦傅擒靖江王及國威吏科顧奕等﹐械送天興﹐駢斬於市。以擒靖江功﹐封魁楚爲伯﹐晉式耜少司馬。

而浙東張國維﹑朱大典﹑方逢年﹑孫嘉績﹑陳函輝等﹐奉魯王爲監國﹐募子弟兵防遏西興﹐實爲閩外護。帝遣禦史郭貞一往溫臺﹐王景亮往金衢﹐各催餉來解。又命兵科給事中劉中藻﹐賫詔宣諭﹔劉至蠡城﹐目擊江幹勞苦﹐不宣詔返命﹐面奏浙東奮勇狀﹐宜同心恢復﹐不可自相矛盾。大觸帝忌﹐拂衣歸﹐閩﹑浙遂成水火。時羣臣請出關者﹐章滿公交車。帝亦欲躬履行間﹐芝龍以餉匱爲辭。十月﹐曾皇后至﹐迎入宮﹐乃暫止。初﹐帝孤身南來﹐鴻逵以美人十二獻﹐及後至﹐乃大興將作﹐構宮殿﹑開織造。後性警敏知書﹐每召對奏事﹐輒屏後聽之﹐共決進止﹔帝亦嚴憚焉。邵武守吳炆煒﹑推官朱健﹐坐倡逃﹔建陽令施■﹝火豦﹞﹐坐貪酷﹔俱殛死。照磨署龍溪縣謝泰宗﹐以貪罰八千金﹐放回籍。閣部黃道周募兵江西﹐芝龍不與一錢﹐帝發空剳百函爲行資而已。道周以剳號召得數百人﹐與楊廷麟﹑萬元吉合兵進剿﹐路出新安﹐戰敗﹐同都禦史金聲擒至金陵﹐道周絕粒積十四日不死﹐尋與聲同遇害。中書賴雍﹑蘇繼謹等偕殉。司農李長倩以餉不繼﹐憂卒。帝乃決意親徵。

丙戌二月﹐駕駐建寧﹐楚撫何騰蛟﹑江督楊廷麟皆具疏迎駕﹐帝意欲往江西﹐芝龍固請回省﹐乃駐蹕建津。而晉司馬吳春枝大學士居守﹐不受﹐畱駐浦城。六月﹐吳炳自江右入關﹐命以藩轄提調秋闈﹐而以編修劉以修爲主考﹐取中舉人葉瓚等百名﹐猶雍雍太平象也。太子生﹐羣臣表賀﹐譚恩肆赦﹐鄭氏廝養卒皆得三代封誥﹐撰敕織軸﹐日不暇給。當是時﹐兵羸餉竭﹐上下離心﹐而舉朝夢夢﹐猶然粉飾太平﹐不待識者而知國勢之難支矣。

北兵旣定浙東入閩﹐至建寧﹐巡關兵科給事中黃大鵬﹑禦史鄭爲虹﹐俱不屈﹐大罵被害。帝定計幸贛州﹐八月﹐啟行﹐猶載書十車以從。監軍錢邦芑﹐先期淸路﹐頤指郡邑﹐恐嚇金錢。二十四日﹐抵順昌﹐聞北兵過劍津﹐始倉皇騎而奔。從駕者何吾騶﹑郭維經﹑朱繼祚﹐餘皆散去。曾後入小舟﹐帝顧從官曰﹕劉宮人有娠﹐好護持。已而何與郭亦去。北兵抵順昌﹐搜龍杠﹐得馬士英﹑阮大鋮﹑方國安父子連名請駕出關爲內應疏﹐在已降後﹐大鋮方遊山﹐自投崖死﹔仍戳屍。士英等駢斬延平城下﹐家口百餘﹐悉給賜。兵過延平而東﹐陳謙之子帥數騎追駕。錢閣部肅樂在閩紀帝親徵事云﹕『碧居上人自長樂歸﹐傳聖駕已至贛州』。又云﹕『上與後單騎至一村﹐追急﹐猝投蔣姓之家。俄追者至﹐詰問再三﹐終不泄﹔欲搜捕﹐此人呼鄕勇與戰﹐大敗乃去﹐駕得出』。嗚呼﹗此人眞義士哉。近又聞駕在大帽山﹐語涉不諱﹐未知的否。北兵至福州﹐芝龍降﹐禮部尙書曹學佺自縊﹐大學士蔣徳璟絕粒死之。永曆元年乃謚帝爲思文云。

端溪滇桂十六載紀元延統

泰昌元年﹐封桂王於衡州。王﹐神祖第五子也。崇禎癸未﹐獻賊犯永州﹐巡按湖南禦史劉熙祚遣兵護王﹐南行入西粵﹐暫寓蒼梧。以第二子由榔封永明王。王薨﹐永明尙在衰絰﹐有賢聲﹐人望屬之。

丙戌九月﹐天興不守﹐兩廣總督丁魁楚﹑粵西巡撫瞿式耜會議監國﹐而大學士兼兵部尙書呂大器來自閩﹐南贛巡撫李永茂以守制回﹐同至端溪。式耜言﹐永明賢﹐且系定陵嫡孫﹐當立。遂定議﹐於十月初九日監國﹐十四日卽皇帝位﹐攺元永曆﹐以肇慶府署爲行宮。晉魁楚﹑大器爲大學士﹐大器筦中樞﹐魁楚兼戎政﹐式耜以東閣大學士兼少宰﹐管銓。

時粵東省城布政使顧元鏡﹐與舊閣臣何吾騶﹑蘇觀生﹐於十一月立隆武弟聿■﹝金粵﹞爲帝﹐攺元紹武。以學道林佳鼎爲總督﹐統兵下肇慶﹐南海舊閣臣陳子莊以書達瞿﹐趣兵東下﹐而自爲應﹐殲蘇﹐帝遣兵給事中彭耀往﹐諭以倫序監國先後﹐觀生等不從﹐殺耀。於是﹐加式耜宮保銜﹐行大司馬事﹐往東峽口禦之。十一月十五日﹐對仗﹐一炮殲林﹐偵者誤傳瞿敗﹐帝出奔。太后馬氏通史書﹐召科臣李用楫﹑臺臣程源等面訶無固志﹐並責諸棄逃狀。會瞿報至﹐知前訛﹐諸臣伏地引罪﹐遂奉帝返端溪﹐遣靖江伯嚴雲從護兩宮達桂林。又封太后弟馬吉翔爲文安侯﹐皇后兄王維恭爲華亭侯。北奄王坤者﹐自南入閩﹐至粵﹐仍秉筆司禮。內批戶部郎中周鼎瀚爲給事中﹐式耜言與祖制不合。又呂大器病免﹐以粵督王化澄貳樞﹐內批升大司馬。瞿式耜言﹐化澄誠賢者﹐斜封墨敕﹐不可爲訓﹐皆弗聽。晉永茂大學士﹐知經筵﹐以守制辭﹐茂薦陜西布衣劉湘客爲禦史﹐不用﹐茂卽日解舟去。式耜又疏論大臣薦賢﹐新朝盛事﹐司禮輒去取其間﹐無以服禦史﹐何以安大臣﹖吏科劉鼒劾坤﹔帝怒﹐逐鼒。禦史童琳﹐參總憲周光夏越序題差﹐紊亂臺規﹐命廷杖﹐式耜皆力救獲免。以翰林簡討方以智爲中允﹐攺禦史劉湘客爲編修﹐充經筵講官。

十二月﹐淸總兵李成棟突入廣州﹐令杜永和擒紹武﹐並周王﹑益王﹑遼王﹐皆殺之﹔蘇觀生縊死﹐何吾騶﹑顧元鏡投順。棟發兵往南韶﹐而自下肇慶。二十五日﹐早朝﹐聞報﹐式耜請督兵防峽口﹐帝肩輿出城﹐駕小艇上西峽。

丁亥正月朔﹐再達梧州﹐於梧守陸世廉取五十金爲雇夫費﹐北進府江。魁楚走岑溪﹐化澄走潯州﹐永茂﹑晏日曙﹑太僕田芳﹐俱潛遁博白縣。護駕惟司農吳炳﹑翰林方以智﹑文選郎吳貞毓﹑給事中唐鍼﹑禦史程源﹑中書吳其靁﹑洪士彭及金吾馬吉翔等。棟定肇後﹐令副將張月克取髙﹑雷﹑廉三郡﹐遂入梧州﹐巡撫曹燁降。又令副將閻可義攻瓊州。

二月﹐帝至桂林﹐吳炳﹑方以智並相。式耜自肇至﹐肅殿陛﹐敕守禦﹐定都於桂。以王錫襄﹑文安之入閣﹐周堪賡﹑郭都賢﹑劉遠生爲六卿﹐金堡﹑丁時魁爲給事中﹐趙繼鼎爲禦史﹐何騰蛟爲督師﹐大學士堵胤錫﹑傅上瑞俱爲巡撫都禦史。魁楚在岑溪﹐屯兵千餘﹐水陸設伏﹐大戰藤江﹐兵敗﹔被成棟射死。溫江﹑平樂相繼歸款。時﹐楚省武崗州及長﹑衡﹑永﹑寶四郡﹐尙爲我守。王坤又勸帝趨楚。式耜言﹐半年之內﹐三四播遷﹐兵心民心﹐孤疑局蹐﹐楚不可遽往﹐粵不宜輕棄﹔不聽。因請身畱桂﹐乃命式耜居守桂林﹐各路悉聽節制。以智忽棄妻子入山去。吳炳﹑王化澄典閣務﹐並馬吉翔等隨行。

四月﹐上武崗州﹐以巡道嚴起恆爲大學士。江北﹑河南土寨曹志建﹑王朝俊﹑郝永忠等來歸﹐封志建永國公﹐余俱錫五等爵。晉何騰蛟世襲侯﹐守衡州。堵錫胤爲總督﹐守長沙﹐聲勢稍振。當平樂之不守也﹐北兵直薄桂林﹐城中震恐。適新興伯焦璉自全州歸﹐控弦提兵接戰﹐稍卻之。式耜又疏請安國公劉承胤兵﹐承胤發數千人來援﹐用西洋炮奮擊﹐北兵退去﹐桂林獲全。璉久將桂﹐得桂人心﹐式耜以國士遇之﹐故得璉死力﹐以保桂功封式耜臨桂伯﹐辭不受。再疏請返蹕全陽﹐不報。

八月﹐孔有徳破長沙﹐衡州總兵黃朝選﹑楊國棟被執。二十四日﹐武崗兵敗﹐帝踉蹌出奔﹐兩宮無不徒步。吳柄至慶遠府﹐覓二小艇﹐載帝及宮眷。

十一月﹐至象州﹐欲往南寧﹐又爲亂兵所阻﹐乃次柳州﹐督師何騰蛟﹑閣臣嚴起恆及劉湘客咸至。桂南侯郝永忠﹑宜章伯盧鼎亦來自楚。式耜復疏言﹕『柳州猺獞雜處﹑不可久駐』。時騰蛟與永忠﹑璉﹑鼎等分防駐汛﹐馬吉翔力挽帝舟﹐乃分閣臣化澄﹑吏部左侍郎吳貞毓﹐間道護兩宮往南寧﹐帝乃溯舟西上。

十二月﹐始達桂林。瞿與嚴同相﹐君民上下﹐鞬戶避兵。

戊子二月﹐有允成﹑伯霍﹑允中者﹐搶入大內﹐劫帝於寢被中﹐置之城外﹐將在城職官﹐弔拷﹐飽乃揚去。錦衣吉翔﹐備布袍竹轎而行。

三月﹐至南寧﹐相隨者惟起恆﹑吉翔及司馬蕭琦等七人耳。式耜奔樟木港﹐刑部侍郎劉遠生﹑給練丁時魁﹑萬六吉及湘客俱至。艸檄分路四發﹐促焦璉兵入援﹐式耜於四月朔復入桂﹐督師騰蛟自永寧至﹐滇鎭胡一淸及焦璉自平樂至﹐督兵三面禦之﹐北兵渡甘棠去。騰蛟列營榕江﹐式耜督勛鎭取全州﹐令巡撫魯可藻下梧州。帝在南寧﹐太子生﹐冊爲皇太子﹐肆赦﹐詔名曰「萬喜」。

六月﹐李成棟反正﹐以全廣歸朝廷﹐遣洪天擢﹑潘曾緯﹑李綺三人賫奏﹐請駕蹕端州。初﹐棟於丁亥收繳粵東文武官印信五十餘顆﹐取制臺印藏之。有愛妾揣知其意﹐朝夕從臾﹐棟曰﹕『憐此雲間眷屬也。妾曰﹕『我敢獨享富貴乎﹖請先死尊前﹐以成君子之志』。遂自刎﹐棟抱屍哭。明日﹐卽衣冠將制臺印﹐具疏迎駕。又金聲垣據南昌﹐藏表疏於佛經部面中﹐遣朱謀■﹝例上土下﹞賫奏亦至。兩粵皆入版圖﹐式耜再請返桂。又令簡討蔡之俊﹑給事中蒙正發迎奉﹐竟由梧入端溪。於是化澄再相﹐朱天麟從太平要大拜﹐晏請自田州出爲冢宰﹐吳貞毓以少宰兼副憲。先遣下廣﹐答諭成棟。張鳳翼以兵科兼翰林﹐張佐辰自貴州來掌選﹐龐天壽管司禮﹐顧之俊亦隨駕。曾經出仕﹐僉曰迎鑾。遊手白丁﹐詭稱原職。六曹九列﹐濟濟蹌蹌。

八月朔﹐帝至肇慶﹐棟百里外迎接。宮中儲銀萬兩﹐以備賞賚﹐衣飾器皿﹐亦值萬金。政無大小﹐必稟命而行﹐封棟爲惠國公。棟將上南雄下贛州﹐面奏曰﹕『南雄以下事﹐諸臣任之﹔廋關以外事﹐臣獨肩之』。因畱養子元胤畱守端州。袁彭年者﹐自號淸流﹐業降棟爲學道﹐歸朝﹐擢左都禦史﹐攪權植黨。元胤本姓賈﹐中州人。彭年隆重其體﹐以內外權屬之﹐自名返正功臣。於是旣降復歸者﹐曹燁爲兵部尙書﹐耿獻忠爲工部尙書﹐洪天擢爲吏部侍郎﹐毛毓祥爲通政使﹐潘曾緯爲大理卿﹐李綺爲學道。而自粵西來者﹐王﹑嚴﹑朱三相公﹐冢宰晏淸﹑少宰吳貞毓﹑六科吳其靁﹑洪士彭﹑尹三聘﹑許兆進﹑張孝起爲一派。從各路來者﹐宗伯吳文瀛﹑命憲劉湘客﹑吏科丁時魁﹑戶科蒙正發﹑禮科李用楫﹑兵科金堡﹑文選郎施召徵﹑光祿卿陸世廉﹑太僕馬光﹑儀曹徐世儀等爲一派。其廣東省太僕卿楊邦翰﹑翰林陳士傑﹑驗封吳以運﹑職方唐元楫﹑給事中李貞﹑禦史髙賚明等又爲一派。望風景騖﹐元胤之門若市。

十月﹐元胤受棟密計﹐斬淸督佟養甲於徳慶。粵東全省﹐非奉棟咨﹐大小有司官﹐不得擅除授﹔桂林﹑平樂﹐則瞿相國爲政﹔慶遠﹑柳州﹐則焦新興爲政﹔潯南﹑思太﹐則陳慶國爲政﹔吏部袖手杜門而已。臺省希棟意﹐共擊陳邦傅。邦傅浙籍﹐初鎭粵西﹐隆武掛徵蠻將軍印﹐永曆封思恩侯﹐晉爵慶國公﹐曾有降啟到廣﹐爲棟所鄙。至是攻之者﹐兵科金堡最勁﹐邦傅辧疏﹐請堡爲監軍﹐觀臣十萬鐵騎。閣臣天麟票旨依允﹐有『金堡從來﹐朕亦未悉』語。吏科丁時魁曰﹕『堡論邦傅﹐卽今監紀。又論郝永忠﹐若請其首﹐亦與之耶』﹖於是﹐率六科繳印於入閣﹐入丹墀﹐掛冠而出。帝正召馬光﹐追論五年前永州被難逃入全州事﹐聞外哄﹐大驚﹐賜諭元胤﹐前旨收回。天麟放歸田裏﹐令諸臣照舊供職。袁彭年上疏曰﹕『﹝無﹞臣客歲以三千鐵騎西來﹐今日君臣安在』﹖帝持其章泣愬﹐舉朝大駭。

己丑正月﹐北兵破湘潭。督師騰蛟被執﹐不屈﹐死之。

二月﹐破信丰﹐棟歿於陣。聲桓據南昌﹐晝夜攻圍﹐王得仁被殺﹐聲桓投水死。一時警報壘至﹐奔逃相繼﹐於是﹐以棟中軍杜永和封江寧侯﹐行兩廣部院事。命武陟伯閻可義鎭南韶﹐以梅關守將楊傑爲南雄總兵﹐新泰伯郝尙久防潮陽﹐奉化伯黃應傑守惠州﹐宣平伯董方策駐羅定﹐安樂伯楊大甫備蒼梧。甫縱兵剽掠﹐命元胤斬之﹔以安定侯馬寶代之。可義病卒﹐令寶丰伯羅成耀提督南韶。

四月﹐賊張獻忠養子孫可望遣龔鼎獻南金二千兩﹑馬四匹﹐求封親王名號。西粵南寧﹐與滇中廣南錯趾﹐可望來檄﹐有不允卽提兵出戰等語。邦傅恐甚﹐令胡執恭矯詔封監國秦王。金堡駁之﹐謂秦王非異姓之封﹐監國乃卽眞之漸﹐遂定封爲荊郡王﹐可望不受後封。督師堵胤錫敗於楚﹐乃浮蒼梧﹐下崧臺﹐風鶴震驚﹐人無固志。起恆獨相﹐尙紛飾太平。贈騰蛟中湘王﹐成棟寧夏王﹐帝設壇掛帛親祭。除夕﹐耿尙兵抵南雄﹐楊傑自刎。惠州黃應傑降。羅成耀聞報﹐棄韶遁。

庚寅正月﹐帝戒舟北上﹔金堡爭之﹐不得。式耜請畱疏亦至﹐而帝移徳慶﹐抵梧州矣。以舟爲家﹐起恆親書水殿二字於帝所禦之船。元胤不敢西﹐停舟肇慶。袁彭年赴廣投誠﹐捧犒師銀﹐哭陳前年叛淸非本心﹐耿尙麾出之。

二月﹐下大常卿吏科都給事中丁時魁﹑兵科左給事中蒙正發﹑工科左給事中金堡﹑詹事府詹事禮部右侍郎劉湘客於錦衣獄。先是﹐戶部尙書吳貞毓﹑禮部右侍郎郭之奇﹑兵部左侍郎程源﹑右侍郎萬翺﹑給事中李用楫﹑張孝起﹑朱士焜﹑李日煒﹑禦史朱統銅﹑王命來﹑陳光胤﹑彭佺等合疏﹐論左都禦史袁彭年及時魁﹑堡等結黨招權罪。令錦衣張鳴鳳﹑王應科勘問拷訊。廷杖時﹐堡惟呼皇天后土﹑二祖列宗﹐臣未常負國而已。時魁謂朝廷興此大獄﹐亦當稍畱元气。無論時魁是三百年畱下的臣子耶﹐是三百年畱下一个有發的百姓﹐如此處分亦足矣。瞿相國七疏爭之﹐不得。貽書司禮夏國祥雲﹕『上乃有此過舉﹐殊非老臣爲祖宗擁戴之初意』。於是程源﹑朱謀■﹝例上土下﹞讙然﹔謂式耜欲謀廢立矣。華亭侯王維恭泣奏中宮﹐殺諫臣是亡國事﹐柰何效之﹐乃得末減戍遣。堡自敍云﹕『人臣不幸當板蕩之時﹐報國有心﹐致君無術』。一朝處侍從四人﹐而屠沽兒爲問官﹐破爲詔獄﹐旋砍生柴爲刑具﹔而爲罪臣者﹐方且稱天呼祖而承之﹐不亦輕朝廷辱當世士哉﹗

十一月﹐耿尙兵屠羊城﹐殺李元胤﹐全廣皆沒。孔有徳薄全州﹐直入嚴關﹐衛國公胡一靑﹑開國趙印選﹐以分餉入桂。榕江空壁﹐武陵侯楊國棟﹑寧武馬養麟﹐從仄徑馳堵﹔未及戰﹐奔潰﹐一靑﹑印選潛遁﹐瞿相國冠帶危坐署中﹐總督張同敞自靈川回。謂曰﹕『事迫矣﹐公將若何』﹖瞿公曰﹕『封疆之臣﹐知有封疆。封疆旣失﹐身將安住』﹖敞曰﹕『公言是也﹐君恩師義﹐敞當共之』。呼酒笑飲﹐家人請出城再圖恢復﹔公不應﹐揮之去。明日被執﹐偕同敞死之﹐有致命詩。金給諫堡業披緇﹐上書耿尙請攺葬式耜﹑同敞。吳江義士楊義﹐爲具衣冠棺殮﹐同瘞於桂林北門之園﹔時庚寅冬季也。帝遂至滕縣﹐上南寧﹐入士州﹐相隨者四人﹕嚴﹑王二相國﹑馬吉翔﹑龐天壽而已。餘皆散去。

壬辰﹐忠貞營李赤心﹑髙必正﹑黨守素等來歸﹐俱賜五等爵。赤心等﹐皆闖賊部曲。湖南北旣去﹐遂由郴﹑桂入梧州返正。孫可望自滇遣郝九儀至南寧﹐傳令殺內閣嚴起恆等十五人。帝往安龍﹐惟李定國不失臣禮﹐於是封定國爲晉王﹐令經略粵西。劉文秀蜀王﹐經略兩川。可望仍以秦王恢復川南﹑湖北。可望怒﹐欲攻定國﹐殺內閣吳貞毓等十八人。定國統兵圍桂林﹔破之﹐孔賊合家焚死。可望與定國不協﹐互相攻殺。

甲午﹐定國大敗可望兵﹐遂奉帝入滇﹐可望力不能支。

丁酉﹐吳三桂統大兵自漢中進搗﹐全蜀悉定。劉文秀死﹐子震就撫。可望亦降於三桂﹐送至燕﹐封爲義王﹔尋被酖。而帝在滇南﹐五六年間﹐固圍守疆﹐守疆頗安輯。以扶綱楊在爲大學士﹐張佐辰爲吏部尙書﹐程源爲禮部尙書﹐孫順爲兵部尙書﹐馬吉翔爲大金吾。

壬寅八月﹐三桂略定黔中﹐直抵滇池。帝奔緬甸﹐定國自景綫移兵猛獵﹐於七月病故。臨終﹐托孤嗣興於扈衛將軍平陽侯靳統武﹔令嗣興拜爲父﹐統武專權﹐上下離異。鎭北將軍馬思良﹑前將軍胡順﹑都督王道亨等﹐帶兵二千﹐家口三千﹐於猛遠投誠。統武病死﹐嗣興亦歸附送燕。

十月﹐三桂統定西將軍愛星阿等﹐自三宣﹑猛卯一路抵木邦。鞏昌王白文選在緬國河泊地方﹐聞警至錫波江﹐江上搭浮橋控禦。吳兵追至錫波﹐文選奔茶山。三桂望緬甸進發﹐諭緬國告以出邊之故。令其送出帝﹐否則禍且不測。

十二月朔﹐兵至緬城東舊晚坡﹐緬相錫眞﹐於初二日賫番文﹐以緬兵百名將帝並太戶﹑中宮﹑太子﹑公主及宮女十五口送出。太監七名﹐同華亭侯王維恭妻妾子女﹐被緬酋殺死。文武官家口百餘﹐並用船載送過江。帝至滇﹐被吳逆所弒。蓋自丙戌十月登極﹐迄今壬寅十二月革除﹐帝紀年延祚十有六年於玆矣。文選帶官百餘員﹐兵三千名﹐婦女餘丁七千四百口﹐馬三千匹﹐象十三隻﹐於猛養歸順。同隨帝入緬者﹐松滋王病故﹐吉王﹑瑞昌王並黔國公沐天波﹐被新酋莽猛白所殺﹔明統遂絕。

鄭芝龍父子祖孫三世據海島

天啟七年﹐丁卯六月﹐海寇鄭芝龍犯銅山﹑中左等處。芝龍﹐泉州南安縣石井巡司人也。父紹祖﹐爲泉州庫吏﹔太守蔡善繼郡治﹐衙與庫鄰。龍年十歲﹐戲投石子中善繼額﹐擒治之。見其狀貌﹐笑曰﹕『法當貴而封﹐善自愛』因厚遇之。不數年﹐父死﹔遂與弟芝虎﹐流入海寇顏振泉黨中爲盜。振泉死﹐眾無所統﹐推龍爲魁﹐縱橫海上﹐官兵莫能禦。始議撫﹐以善繼嘗有恩﹐量移興泉道以招之。龍感恩﹐爲約降﹐善繼坐戟門﹐令其兄弟囚首自縛請命。龍素徳善繼﹐屈意下之。芝虎一軍皆嘩﹐竟叛去﹐遂據海島截商粟。閩洊饑﹐求食者多往投之﹐勢益熾。巡撫朱之馮﹐遣守備洪先春率舟師擊之﹔先春大敗﹐身被數刃。然龍故有求撫之意﹐乃捨先春不追﹑獲盧遊擊不殺﹐破中左所﹐約束麾下﹐竟不侵擾。泉守王猷曰﹕『龍之勢如此﹐而不追﹑不殺﹑不焚掠﹐似有悔罪之意﹐今剿難猝滅﹐撫或可行。不若遣人招諭﹐許立功贖罪』。鄕紳王侍郎志道﹐亦以爲然。興泉道鄧良知從之﹔遣人諭意。

崇禎元年﹐戊辰﹐芝龍降於巡撫熊文燦。

壬申﹐海盜劉香犯福建小埕﹐龍爲遊擊﹐擊走之﹐升參將。

庚午﹐加署總兵。龍幼習海﹐知海情﹐凡海盜皆故盟﹐或出門下。自就撫後﹐海舶不得鄭氏令旗﹐不能往來。每一舶稅三千金﹐歲入千萬計。龍以此居奇爲大賈﹐旣俘劉香﹐海氛頓息。又以洋利交通朝貴﹐寢以大顯。泉城南三十里﹐有安平鎭﹐龍築城﹐開府其間。海稍直通臥內﹐可泊船﹐竟達海。其守城兵自給餉﹐不取於官。旗幟鮮明﹐戈甲堅利。凡賊遁入海者﹐檄付龍取之如寄﹔故八閩以鄭氏爲長城。然龍爲人貪鄙﹐好利狡猾﹑善結交﹐非有英雄大略也。丙子﹑戊寅﹐北兵屢犯邊﹐廷議欲調龍守天津﹐乃大行賄﹐令弟鴻逵提水師一旅至燕勤王﹐得免調。龍有弟芝虎﹐勇冠軍﹐昔徵香老歿於海次鴻逵﹐又次芝豹﹐皆紈褲不習兵。弘光時﹐以鴻逵爲大都督﹐帥水師鎭京口。鄭彩者﹐本海賊﹐隆於龍﹐冒姓鄭﹐亦爲南京都督。時金陵岌岌有南遷之意﹐所以待鴻逵﹑彩者綦厚﹐欲藉以結龍。又遣都督陳謙賫詔﹐封龍爲南安伯。乙酉二月﹐至泉﹐啟讀券﹐乃誤書安南。謙謂龍曰﹕『安南則兼閩﹑粵﹐請畱券而易詔﹐更晉伯爲侯』。龍大喜﹐政。龍開府天厚贈謙。五月﹐金陵不守﹐鎭守京口鴻逵﹑彩不戰光逃。會唐藩從中都來﹐邂逅物色﹐挾之俱東。鄭兵過浙﹐大肆淫掠﹔至福州﹐與龍及撫按立唐王爲帝﹐攺元隆武。晉龍爵平國公﹐鴻逵爲定虜侯﹐芝豹爲澄濟伯﹐彩爲永勝伯﹐一切兵餉戰守機宜﹐專委龍爲興﹐坐見九卿﹐入不揖﹑出不送﹐令撫按以下皆捐俸助餉。官助外﹐有紳助﹑大戶助。又借徵次年錢糧﹐搜括府縣庫積年存畱未解者﹐絲毫皆入龍橐。時帝未有嗣﹐令子森賜國姓﹐攺名成功﹐出入大內﹔每上意所向﹐輒以告龍。由是廷臣無敢異同者。何楷與龍爭朝班不合﹐乞歸﹐中途盜截其耳。丙午﹐元旦早朝﹐以足扳擲大學士蔣徳璟﹐幾傷﹐帝𨿽知龍不可恃﹐卒無以制之。龍亦以不出關無以服眾心﹐乃分兵爲二﹐以鴻逵爲大元帥﹐出浙東﹔彩爲副元帥﹐出江西。帝仿淮陰故事﹐築壇郊拜而送之。旣出關﹐疏請候餉﹐駐不行。

時燕京招撫江南者﹐爲洪承疇﹔招撫福建爲黃熙胤。兩人籍晉江﹐與龍同裏。龍先密遣使微行通款﹐而向賫詔封南安伯陳謙者﹐奉魯使﹐偕行人林必達至閩﹐及關﹐趦趄未敢進﹐龍以書招之﹐乃入陛見﹐啟函稱皇叔父﹐不奉正朔。帝大怒﹐皆下獄﹐龍疏救不允。有錢邦芑者﹐實出龍門下﹐爲禦史﹐而陽與上親密﹐啟謙與鄭至交﹐爲魯心腹﹐不亟除﹐恐有內變。或以告龍﹐龍未之信。夜半﹐內傳片紙別移謙斬之。龍聞﹐伏屍哭極哀﹐以千金百布葬之。於是﹐疏稱海寇狎至﹐拜疏卽行﹐中使手敕慰畱﹔不聽。龍旣去﹐守關將施福﹐盡撤兵還安平﹐聲言缺餉﹔蓋微聞錢江之潰也。

八月﹐帝決策幸南贛。貝勒至福省﹐遣韓固山略定興泉。初﹐北兵未至﹐鄭芝豹先抵泉﹐閉城大索餉﹐鄕紳不輸家財者梟首﹐得數萬金﹐將盡焚城中居室﹐以餉未足﹐遲至明﹐而固山兵到﹐乃奔安平鎭。龍保安平﹐軍容烜赫﹐戰艦如雲﹐銃聲不絕。以別遣洪﹐黃之信未通﹐猶豫不敢迎降。又自恃先撤關兵﹐無一矢加遺有大功。而兩粵素隸部下﹐若招廣自效﹐閩粵總督可得。貝勒令泉紳郭必昌與龍相厚者招之﹐龍曰﹕『吾非不忠於淸﹐恐以立王爲罪耳』。會固山兵逼安平﹐龍怒曰﹕『旣招我﹐何相迫也』﹖貝勒聞﹐切責固山﹐令離安平三十里弗駐兵﹐遣人持書至安平﹐略曰﹕『吾所以重將軍者﹐以將軍能立唐藩也。人臣事主﹐必盡其力﹔力竭不勝天﹐則投明而事。若將軍不立主﹐吾何用將軍哉﹗且兩廣未平﹐鑄閩粵總督印以相待。吾所以欲見將軍者﹐商地方人才故耳』﹗龍得書﹐大喜﹔其弟皆勸人海﹐魚不可脫於淵。而龍田園徧閩粵﹐自秉政以來﹐增置倉莊五百餘所。駑馬戀棧﹐遂進降表。過泉張示﹐誇賣國之勛。

十月﹐至省﹐貝勒握手歡甚﹐折箭爲誓﹐命酒痛飲﹐飲三日﹐拔營起﹐挾之俱北矣。從者五百人﹐以別營不得相見龍面﹐作家書皆屬其無忘淸恩。謂貝勒曰﹕『北上覲君﹐乃龍本願。但子弟多不肖﹐今擁兵海上﹐倘有不測柰何﹖』曰﹕『此與汝無與﹐亦非吾所患也』。龍旣行﹐鴻逵﹑成功﹑彩各率所部入海﹐或逆或順﹐似要似乞﹐皆奉龍指縱。龍抵燕﹐陛見﹐封同安侯﹐奉朝請﹐以誓故﹐特羈縻而已。丁亥秋﹐彩﹑成功復反攻﹐掠漳﹑泉諸縣﹐皆破之。汀﹑邵羣盜並起﹐據建寧﹐閩郵爲阻。戊子夏﹐北兵再入閩﹐破建寧﹔屠之﹐直抵漳州﹐鄭兵皆遁入海。

龍長子成功﹑次世恩﹑次世襲。己丑春﹐成功同弟侄揚帆入粵島屯種﹐閩撫張學聖﹑興泉道黃澍﹑總兵馬得功﹑王邦俊等﹐出不意襲廈門﹐掠金銀九十萬兩﹐珠寶無算。成功聞之﹐大怒﹐攻圍漳﹑泉﹐張學聖﹑黃澍逮至燕﹐擬罪。漳圍經年﹐食盡城破﹐閩督陳錦被刺死。馬得功合家誅戮。於是﹐遣章京邵新﹑內院鄭庫納同龍標丁李徳﹑周繼武等入海﹐招諭成功﹐封爲海澄公﹐掛靖海將軍印﹐令駐紮漳﹑泉﹑惠﹑潮等處。閩督劉淸泰﹐亦以書招之。成功疏謝﹐並以書復劉﹐欲將浙﹑閩﹑粵三省見畀﹐然後歸順。家書寄父龍﹕『父旣不以兒爲子﹐兒亦不敢以子自居。自古大義滅親﹐從治命不從亂命。嗣今以後﹐兒只知有君﹐不知有父』。等語﹐竟不受敕印﹐跳梁如故。龍未幾亦酖死。

成功標下中軍黃梧﹐背主帶兵丁﹑船隻赴漳投順﹔卽授梧海澄公﹐世守漳﹑泉。而成功襲紅夷和蘭國地名臺灣者﹐入據之。屯種積粟﹐自王扶余﹐奉永曆正朔﹐爲延平王。子經﹐乳名錦捨﹐擁兵與父抗﹐成功驟發顚狂﹐癸卯五月﹐咬盡手指死。經襲職﹐稱嗣王﹐仍用永曆年號﹐益桀驁﹐築城造艦﹐番舶往來﹐恣其貿易。蓋臺灣延袤數千里﹐地膏沃﹐可耕種。沿海近島﹐有銅山﹑廈門﹑遼羅﹑呂宋﹑彭湖諸處。而彭湖爲臺灣之外護﹐最爲要害。令劉國軒宿重兵守之﹐有一夫當關之勢。

甲寅﹐耿精忠叛﹐經與之合﹐擒黃梧殛之﹐全家被戮﹐海澄公遂滅。馮錫範者﹐父澄世﹐隆武舉人。範入臺灣﹐與經爲密交﹐以女婚經次子克塽。經卒﹐有三子﹐業立長爲嗣﹔而錫範專權﹐殺長﹐立其婿克塽﹐人皆不服。癸亥春﹐福建水師提督施烺﹐同總督姚啟聖﹐乘其上下離畔﹐合謀發兵﹐潛搗彭湖。又令總兵劉進忠﹑韓大任招撫劉國軒﹐國軒與錫範不洽﹐降於施烺﹐爲向導﹐直逼臺灣。錫範不得已﹐挾克塽投順﹐並成功弟武靖公某﹑經幼子某。克塽年二十﹐幼子年十四。而寓居臺灣者﹐魯世子﹑鄭王﹑益王﹑淮王﹑汝王等九人﹐同遷至福州﹐偕克塽﹑錫範俱北去。蓋自天啟丁卯﹐至今癸亥﹐垂五十餘載﹐鄭氏父子祖孫﹐三世雄據閩﹑粵海島﹐今始殄滅無遺﹐臺灣開設爲郡縣焉。

登州三叛

今所號爲三王者﹐定南孔有徳﹑平南尙可禧﹑靖南耿仲明﹐皆登州叛兵也。有徳﹐遼東東寧衛人﹔仲明﹐遼陽衛人﹔尙﹐不知其出處。先是﹐有徳﹑仲明因遼陽被陷﹐毛帥文龍鎭皮島﹐相率歸之。時孔方弱冠﹐長弓馬﹐不識字﹐偕兄有性﹐役事帥府﹐尋同耿拜爲義兒。有徳名毛永詩﹐仲名毛有傑﹐耿識字﹐最姦猾﹔文龍以孔典內兵﹐耿主錢帛﹐有厚貲。

己巳﹐袁崇煥殺毛帥﹐諸叛奉調過寧遠﹐落魄無聊﹐督師孫文忠公蒞關﹐往見﹐公逆知其爲亂也。密令寧前道孫元化防範之。無何﹐孫撫登﹐皆攜之去﹐且令典兵。

辛未﹐大淩河告急﹐登撫元化遣有徳及中軍王廷臣率千餘人以往。至吳橋縣﹐與地方爭食物構釁﹐遂劫庫殺官﹐稱兵而回。凡所過地方﹐盡遭焚掠。而新城王氏。罹禍尢慘。知縣秦三輔被殺﹐東撫余大成告變﹐上令同登撫招戢﹐時諸叛妻室皆在登城﹔署撫標中軍事者﹐卽仲明也。賊紮營在城東南﹐元化亟發遊擊張燾兵出剿﹐未及交兵﹐與賊合﹐脫回三十四人﹐求入﹐啟門納之。次早攻城﹐其夜入諸賊﹐攘臂大呼﹐全城應焉。壬申正月﹐登城陷﹐殺戮甚慘。總鎭張可大﹐在水城﹐度力不能支﹐自縊。於是﹐孫撫及登道宋光蘭﹑遊擊張燾﹑同知賈名傑等﹐泛海歸天津。凡登鎭水陸兵皆爲所奪﹐登庫所蓄火藥器械尢富﹐皆故撫陶朗先所貯也。兵部遣天津總兵王洪﹐同副將楊禦蕃剿之﹔不克。威廟憲怒﹐召對﹐乃起朱大典爲山東巡撫﹐陳洪範爲總兵。禦史謝三賓﹐出班面奏機宜﹐卽以爲監軍兼巡按﹐同討之。諸叛勢蹙﹐奔入登州﹐閉城拒守。閱數月食盡﹐乃遣人泛海﹐密輸款於滿州﹐約以舟來援。有徳﹑仲明等浮海去﹐餘賊開門降﹐所掠貲財無算﹐皆積於登撫署﹔大典﹑洪範﹑三賓等瓜分之。東人封有徳爲恭順王﹐尙爲忠順王﹐耿爲和順王﹐且贅以女。

甲申﹐入燕﹐三人帶甲以從。攺封有徳爲定南王﹐往徵粵西。尙爲平南王﹐耿爲靖南王﹐同往粵東進剿。庚寅正月﹐尙﹑耿兵抵五羊城﹐總兵範承恩爲內應﹐陷廣州﹐行部院事杜永和敗走﹐巡撫王芋逃﹐遂屠羊城。辛卯冬﹐粵東全省皆沒﹐永曆帝奔滕縣﹐入土州。十一月﹐有徳破全州﹐直抵桂林﹐鎭將皆逃。閣部瞿公﹐偕總督張同敞死之。有徳遂鎭粵西。壬辰﹐李定國攻桂林﹐破之。有徳全家自焚死﹐惟存一女﹐贅遼人孫延齡﹐代統其兵。尙世鎭粵東﹐耿移鎭閩省。仲明死﹐子繼茂襲職。未幾﹐繼茂亦病死﹐以子精忠嗣。因耳邊火應圖讖﹐妄覬非分﹐謀爲不軌。

癸丑﹐以天下平定﹐撤諸藩歸燕﹐人皆洶洶。吳三桂遂起兵滇南﹐略定黔﹑蜀﹐直下衡﹑湘。耿精忠於甲寅春據八閩稱帝﹐署置百官﹐巡撫範承謨縊死﹐餘皆受僞職。又與鄭成功不協﹐互相疑忌﹐無暇出關。尙可禧死﹐子之信等欲應耿﹐被擒解燕戮死。孫延齡亦叛﹐欲據粵西﹐馬雄鎭擒之﹐延齡被殺。精忠於辛酉年兵敗﹐復投順﹐起送至燕﹐聲其罪﹐獻俘告廟﹐全家被殛。於是三叛盡殄滅無遺矣。

三王無貴相

余素不信姑布之術﹐然生平閱歷所見﹐達官貴人及素封之子﹐凡膺髙爵而席華膴﹑享壽考者﹐率丰頤厚背﹐兩耳垂肩﹐面有晬然之容。矧天演貴派﹐玉葉金枝﹐𨿽在稚齡﹐宜有龍鸞之姿﹑云日之表﹐超出等恆。而以余所睹三王則殊有不然者。

壬午春﹐威廟封皇四子爲永王﹐擇吉文華殿受百官朝賀。王方十歲﹐翼善冠﹐蟒袍﹐玉帶﹐大璫環侍擁護﹐余隨班行四拜禮訖。王致謝云﹕『先生們有勞了』。音朗朗可聽﹐眾易其少也﹐起而近矚之。王系田貴妃所誕﹐藍田美玉﹐而面目黧黑﹐■﹝廣外瞿內﹞然有寒儉之色。余心竊疑之﹐豈料同東宮定王爲闖賊所得﹐挾之西去。白龍魚服﹐困於豫且﹐惜哉﹗

壬午夏間﹐余承乏桐封﹐偕余未之儀部﹐往芝城﹐冊封淮藩常淸嫡第一子由桂爲淮世子。世子亦十歲﹐宣制畢﹐例應副使親授金冊﹐余手奉訖﹐諦視之﹐冠翼善﹐服蟒袍﹐而面黧一如永王﹐又齲齒烏喙﹐狀更劣。余私謂儀部曰﹕『此豈貴徵耶』﹖儀部唯唯。未幾﹐國變﹔而黃炎之胤﹐降爲氓隸矣。

丙戌初春﹐在蠡城行宮﹐大璫塗文輔﹐抱監國世子相見﹐年甫及周﹐閣部玉笥張公元老須眉皓然﹐謂余曰﹕『是𨿽少﹐吾主也﹐宜相率拜之』。餘如命﹐偕同官行四拜禮。相其狀貌﹐面黃肌瘦﹐大異龍種鳳雛。余心益怦之。無何﹐江幹潰散﹐監國令忠衛營毛有倫護宮眷﹐先往上臺。而有倫故定鎭王鳴謙標弁﹐背旨竟抵蛟關﹐爲梟張國柱邀奪﹐借以爲贄﹐赴杭獻功﹐沈之錢江。

余目擊三王﹐皆不克令終。然則神明之冑﹑王公之貴﹐錦衣玉食﹐廣廈細旃﹐固可妄據乎哉﹗余不幸言而中矣。

