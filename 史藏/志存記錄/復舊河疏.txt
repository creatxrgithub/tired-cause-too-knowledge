復舊河疏﹝明﹞謝蕡撰

謝蕡謹題爲復舊河杜夷患以安地方事伏見福建地方僻在一隅依山濵海與琉球日本諸夷相接我朝創制立法沿海設備倭之戍巡海有專任之官其慮患周且宻矣但諸夷之變詐無常而中國之思患不可不審茍非防之於無事之時又安能制之於有事之日耶且琉球入貢必由東海而入至閩縣柔逺驛安歇乘風順潮數日可到緣本省城池自晉攺造以至於今海門潮汐繇閩安鎭歷閩縣鼓山歸善崇賢髙惠四里計有三十六灣周流縈廽扺河口水部門散入城中諸河譬如人血脈周流於身營衛自有條裏以故夷人入貢番船必候風潮撐駕曲折數日然後可以至驛縱有他變不能飛渡安斯民於袵席保城池如金湯也弘治十一年間鎭守鄧太監利夷貢之便攺易從古舊河竟將上王地方鑿透大江名曰新港是若人之一身塞其血脈之周流惟此咽喉之直致貢船𨿽便其往來地方多爲其虧害姑以其要言之水勢直達江河無別抑或夷性無常如近日寜波倭夷之仇殺非惟居民受其荼毒而省城難保其固也此其爲害一也新港之開將本州島島膏腴民田鑿斷一頃有餘以致浮糧在戶累年賠納糧差此二害也又港門水急舟楫往來卽爲激破橋梁累爲衝塌遞年輒費有司修理此三害也夏秋之間洪水泛漲濵河田土被其崩陷貧民賠租稅此四害也南臺河口臨江人家房屋多漂流數年之內十室九空此其爲害五也舊河三十六灣之水迂逥紆緩逺近田土資其灌漑者約萬餘頃今水利不通田皆荒蕪齊民將棄業而逃矣此其爲害六也載觀昔八閩志所晉郭璞遷城記有曰逢兵不亂逢饑不荒昔乃樂土也一自新港之開舊河巳塞水失故道禾稻損傷倉無餘積庫無餘財邇年彊軍作亂幾陷城池議者皆歸咎於新港之傷也本縣耆民馮驥等累將此害赴愬鎭巡屢有準行者或惜於工費歲月因循莫有任其責者矣今舊河不復新港不塞苐恐水勢難移終無止極非惟桑田變成滄海而外夷窺覘之禍彊軍倡亂之謀或生蕭墻之內矣然新港之塞橫闊只有數十餘丈爲力甚易舊河之復除水道尙流外其壅者只有四里之餘少加疏浚則潮汐往來水由故道近功亦可成焉計其成功杜其後患此先事者之所必憂也臣生長於斯目擊其害深爲地方之慮輒敢冒陳伏望皇上軫念逺方勅工部轉行福建鎭巡官設法將舊河疏通新港塡塞則外夷之禍患不生生民之樂業以遂而城池鞏固邊方無虞臣無任悚惶待命之至﹝四庫全書•史部•地理類•都會郡縣之屬•福建通誌卷六十九﹞

謝蕡

字維盛閩縣人正徳辛巳進士擢禮科給事中嘉靖初疏諌乳媼劉氏及宮人孫氏濫封因勸世宗節恩澤戢內侍又論救翰林呂柟悉見嘉納會冊中宮有閽寺女侄入選蕡按其世籍劾罷之南京災疏請勉力行修徳政以答天心復陳科舉之獘乞崇經術以去邪說革宿獘以求實學嚴約束以節民財又請正體統戒聰察寛三公詰責略九卿詿誤復諫官體庻職戒近習禁報復諸所建白皆闗國體大禮議起蕡與都給諫張翀曰吾禮臣當以死諍力排張孚敬桂萼之議連章詣左順門素服待罪奪俸三月一日有旨取議臣疏蕡當直以朝議進再索復進三下而三進之世宗怒曰直科者誰也左右以蕡對蕡附奏曰皇上燕閒淸曠故敢以朝議進兾垂觀覧若議臣之言久當聖心臣故不敢進也因疏乞歸田不允已而召百官至左順門勅諭去本生直考興皇蕡與諸給捨遮百官伏闕泣諫詔杖闕下幾斃尋轉右給事中福州海門潮汐舊迂回東山下爲三十六灣折入河口水部門海寇內窺者不得揚帆至內港弘治間鎭守鄧太監惑番舶厚利於上王地方鑿新港徑趨大江舊河淤塞河口以東民日敝至是蕡上疏陳新港六害乞塞之以蘇地方弭海寇詔下鎭巡興工塡塞被命核楚粵邊儲蕡自湖南上言天下藩臬以下用刑太酷民命無措自權姦煽禍以來所在荼毒生民遭霜之葉不可以風垂疾之病豈容再汗世宗可其奏詔鋟版頒諭天下爲當路者所忌出知直隸太平府未任卒隆慶攺元錄嘉靖言事諸臣贈太常寺少卿﹝四庫全書•史部•地理類•都會郡縣之屬•福建通誌卷四十三﹞

謝蕡﹝一首﹞

蕡字維盛閩縣人正徳辛巳進士除禮科給事中以議大禮廷杖又劾張桂憸邪不可用奪俸尋命出知太平府未上官卒於道隆慶初贈太常少卿有給諫集

白沙月下感懷

野曠霜空萬木凋歲寒孤棹傍淸宵江聲永夜驚虛枕月色中天上逺潮千里風煙勞夢想十年心迹媿漁樵白沙翠竹情無柰玉宇瓊樓望轉遙﹝四庫全書集部總集類明詩綜卷四十二﹞

