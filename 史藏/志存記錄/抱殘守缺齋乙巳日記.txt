﹝淸﹞劉鶚《抱殘守缺齋﹟乙巳日記》

﹝光緒三十一年﹟1905年﹞

正月

元旦﹝1905年2月4日﹞天气淸和

醜刻﹐存古主人來。予售得無量壽佛象一﹐伏魔大帝象一﹐王齊翰卷子一。客去﹐列我秦權﹑周節﹑新符於幾﹐焚香而祭之﹐敬天命也。午前拜年。午後同汪﹑範二君遊四海升平之樓同芳之居。歸寓讀《莊子﹟應帝王》一篇。戌刻立春。臨《曹全》一紙﹐《智永千文》三紙﹐自「始制文字」至「上和下睦」。

初二日﹝2月5日﹞陰

午前﹐臨《曹全》一紙。午後訪汪劍衣﹐同遊張園。晚間﹐黃益齋來﹐戌刻去。去後爲羅叔耘斟別宋﹑元冊子。臨《眞艸千文》二紙。

初三日﹝2月6日﹞陰昨夜今早頗寒卅六度也

午後至叔耘處閒話。鈴木等又來看畫。看畢﹐遂同叔耘﹑劍農﹑緯君遊四馬路﹐喫杏花樓。順路看存古齋﹐攜崔靑蚓《洗象圖》以歸。臨《曹全》一紙﹐《千文》二紙。理皮箱中手卷。

初四日﹝2月7日﹞微晴

制造局諸君來﹐畱喫便飯。晚間馬小眉約打攤﹐輸三十元。同劍農再遊四馬路﹐奇芳喫茶。訪王蓮孫﹐攜攺七薌《吳采鸞》以歸。臨《眞艸千文》二紙。天气極寒﹐卅六度。

初五日﹝2月8日﹞薄陰

午前詣羅三先生寓﹐話間遂同來喫飯。飯後黃益齋﹑付貢禹來﹐往張園啜茗。約益齋回寓。晚飯談及磁石傳電之事。益齋云﹕有磁石於此﹐能傳無窮之鋼﹐皆能吸鐵而原力不減﹐此理極奇。適有寒暑表所用之磁气鋼圈在﹐以刀試傳之﹐立卽吸鐵。於是悟物之資鬼用者﹐物之魂也﹐物不能有魂﹐傳人之魂也。每感人之魂屢分﹐何以不減少﹖今日得黃君之說﹐其感頓解。蓋亦磁石傳力﹐不減原力之理也。天地之奧理極多﹐人之所知者至鮮﹐何不深心以求之哉﹗天气仍卅六。

初六日﹝2月9日﹞晴西北風天气甚寒卅五度

遣大章蘇州賀年。程錦章來﹐詢天長礦事。江若老約秋月樓﹐遂同飯於江南村。回寓﹐知髙子衡昆仲至。臨《曹全》三紙。

初七日﹝2月10日﹞晴

昨夜冷至三十二度﹐當是近處雪也。閱《新聞報》﹐江西雪深三尺。昨日子衡來云﹐杭州雪深一尺二寸。上海獨無雪也。午後至大成公司﹐大致無忤。晚﹐本有付貢禹之約﹐因子谷欲議國債事畱談﹐遂宴林鳳珠家。臨《曹全》二紙。

初八日﹝2月11日﹞晴天气已回至卅五度

午後至徐園看梅花會﹐仍是去年樁子﹐甚無味也。遇髙仰之﹐問沈韻初家三箱碑版。據云八百種﹐宋碑五百餘種﹐漢﹑魏二百餘種而已。晚間﹐徐錫卿請聚丰園。

初九日﹝2月12日﹞大雪竟日不止

昨日於繼美來云﹐湖州初四日雪深尺許。午後徐錫卿來。汪子翁本有秋月樓之約﹐明知其不能來﹐姑往候之。晚間子衡約周麗娟家﹐歸時雪猶未止也。臨《千字文》二紙。天气仍卅五度。

初十日﹝2月13日﹞雪止

午前至叔耘處閒談﹐同歸喫飯。飯後子衡昆仲來﹐談至薄暮。赴李少穆﹑林蕊娥家之約。歸甚早﹐臨《曹全》二紙﹐《千字文》二紙。本日發致哲美森函。接胡厚生函。

十一日﹝2月14日﹞晴

江子翁同張梓樵來。午後子谷匆匆來﹐卽去。勞泮頡來理《平沙》﹟《流泉》一徧。同錫卿步行往洪天香家﹐作主人也。臨《千文》一紙。羅叔耘贈我宋髙宗書《禮部韻﹝略﹞》。將《智永千文》所模糊者悉補之﹐一快也。天气卅八度。

十二日﹝2月15日﹞晴

午前﹐張公束來。午後﹐二髙來。發鐘笙叔函。訪李伯元﹑龐芝閣﹐皆遇。晚﹐初聚於洪寓﹐子谷請也。翻於藍橋別墅小眉主人﹐又翻至王桂英家﹐兪吉臣所邀也。歸時子正矣。四十度。

十三日﹝2月16日﹞晴

午前﹐張梓樵送抄件來。午後塡抄件。塡完同赴穆哈徳處。歸寓﹐與羅叔耘暢談。臨《千文》二紙。

十四日﹝2月17日﹞晴

連日𨿽晴﹐天气不甚暖﹐風吹面上頗有寒气。午前﹐訪佐佐木﹐問藥方。午後﹐髙氏昆仲來﹐髙議一切事。下午赴大慶樓請客﹐所請者嚴﹑周﹑沈﹑髙﹑髙﹑羅也。晚撰《上政務處書》。

十五日﹝2月18日﹞陰午後雪

今日大經﹑大綸開學。晚間﹐在大慶樓請汪五先生﹐九鐘回。又赴馬氏昆仲之約。

十六日﹝2月19日﹞陰

午後與羅叔耘閒談。黃益齋來﹐遂約同赴江子翁秋月樓之會。晚﹐子谷請法國人﹐予作陪。飯後又往林家與張長福談借款事也。候其八圈牌竣﹐歸寓﹐三點鐘矣。

十七日﹝2月20日﹞陰未雨

午後﹐送羅叔耘上船﹐大紳隨之往也。申刻﹐赴徐園﹐同人公祝楊﹑於二君壽也。有髦兒戲。晚飯後散﹐爲小眉牽至瑤月閣一酒。歸寓﹐甫十一鐘耳。寫四幅屏。跋《景龍鐘銘》。略看書貼﹐已四鐘矣。連日天气漸暖﹐極冷四十度。

十八日﹝2月21日﹞雨

午刻﹐繼美來﹐遂同拜沈淇泉﹐不遇。遇二髙於九華樓。申刻﹐至老旗昌﹐楊讓堂所約也。歸寓十鐘。臨《千字文》二紙。冷極四十二度。跋宋拓《大觀帖》。

十九日﹝2月22日﹞陰不雨

午前至晉升棧﹐約子衡昆仲同赴沈耕莘之約也。在密采裏午飯﹐飯後至大成公司﹐仍未能簽字。申刻至秋月樓﹐史君至也。晚應沈仲禮之約一品香﹐而瑤月閣﹐而朱素云﹐而歸。臨《千文》二紙。

二十日﹝2月23日﹞陰

午後同史若蘭﹑江子若同訪子衡﹐遂同子衡往大成公司﹐兼往英領事署簽字。返至秋月樓﹐同江﹑史二公至林瑞娥家。復翻至林小星星家。歸來十一鐘﹐臨《千文》一紙。天气四十度。

二十一日﹝2月24日﹞陰頗涼

午後看連夢惺﹐兼到昌壽裏大哥家﹐適二姪女自淮安歸﹐八年不見矣。遇王蓮孫﹐取《晉江馬蹄帖》以歸。應孫靄人﹑周飛雲之約。飯後浴﹐剃頭﹐全身爲之一爽。臨《千文》一紙。作王幼云﹑周月三函﹐遣史若梁赴杭也。

二十二日﹝2月25日﹞陰小雨

薄暮﹐赴狄楚卿之約。座有範君者﹐創辦東洋女學堂﹐誠善舉也。又赴王蓮孫﹑武林仙之約。本日臨《曹全》兩紙﹐《千文》兩紙。天气四十四至五十二。

二十三日﹝2月26日﹞陰小雨

江﹑諸﹑達﹑江﹐會於秋月樓﹐赴芝閣九華樓之約。飯後至王佩香家發請客票。天气同昨。臨《千文》二紙。譜《古琴吟》半操。

二十四日﹝2月27日﹞陰不雨

因諸友欲往王佩香家碰和﹐只好三鐘便去﹐盡主人之職也。十一鐘回﹐倦甚。臨《杜順和尙行記》二紙﹐《師奎惇》一紙。《杜順和尙行記》﹐大中六年董景仁書﹐唐鷦庵所藏明拓本也。校新本多廿五字﹐用筆酷似《李思訓碑》﹐蓋學北海者也﹐在中唐實爲傑作﹐何世竟無知之者﹐一奇也。天气稍涼﹐晝四十四﹐夜四十。昨日巳刻﹐亞辛生一子﹐在吾爲第一孫也﹐頗喜。

二十五日﹝2月28日﹞陰

臨艸書《千文》二紙第三通竟。下午同錫卿買磁器刻花者﹐備往蘇州作詩鐘標彩也﹐款由自題。忙至夜兩鐘﹐忽悟天然墨之一拂卽出﹐不能刻﹐只好重書﹐興致減矣。嗆咳。

二十六日﹝3月1日﹞陰

嗆咳甚於昨日。因午後有大成公司之約﹐赴晉升棧﹐知攺次日﹐遂先訪朱福田。回寓。五鐘復至時中書局。六鐘應陶捷三之約﹐在嫵云簃也﹐唱揚州小曲極精。因嗆咳甚﹐早睡。略閃日光。

二十七日﹝3月2日﹞陰晚間絲雨

李少穆約午刻一品香。飯後至大成公司﹐又到英領事署﹐復到大成公司。散時五點半﹐只好到林家矣﹐爲約朱福田也。咳甚﹐兼之一日忽冷忽熱﹐頭痛早歸。

二十八日﹝3月3日﹞雨

本日爲絲業公所公請滬上合埠紳商﹐衣冠者約百人﹐便衣數十人。予因腳冷﹐九鐘便歸。呂﹑吳﹑陸三老猶自觀劇﹐興復不淺。晚閱王行滿《聖教序》及八柱《蘭亭貼》。

二十九日﹝3月4日﹞陰

午前程冰泉來﹐約與之同訪王子展﹐昨日遇於張園也。不遇﹐遊辛園一周。歸﹐二髙來小坐。晚臨《曹全》兩紙﹐爲張梓樵書屏間四幅﹐臨《書譜》也。蟻行登泰山﹐會有到時﹐今年書較去年頗有進也。

三十日﹝3月5日﹞禮拜略晴

九點鐘爲鈴木徳律風吵醒。遂起﹐往喫半齋。十一點歸寓﹐鈴木已至﹐看畫至下午。予往秋月樓﹐踐禮拜會之約也。喫九華便飯﹐甚美。赴洪如意之約﹐楚卿主人也。天气四十至五十。

二月

初一日﹝3月6日﹞晴

𨿽非十分晴﹐已爲今年第一晴天矣。午初﹐陶寶如來。午正﹐王子展來﹐閱《聖教云摩》﹐贊不絕口。未初﹐應沈絜老海天春之約。申初﹐同至大成公司。回寓﹐看天足會學堂。至嫵云簃﹐應龐芝閣之約也。醜刻歸﹐臨《曹全》一紙。天气較昨稍暖。

初二日﹝3月7日﹞半晴

午後往昌壽裏﹐借大哥股票﹐以應沈鳳儀之約。晚聚於張四寶家﹐翻艷鴻閣﹑文小紅﹑陳媛媛三處。陳菜甚精﹐據云慶�樓所叫也。臨《曹全》三紙。昨夜隔壁以爲賊來﹐數驚﹐故予睡爲之破﹐今日頗不精也。

初三日﹝3月8日﹞晴微有陰東北風故仍不暖

午後先至寫眞﹐簽股票字也。後渡江訪鈴木﹐觀其造紙機器凡鍋鑪四。據云﹐日燒煤三十燉﹐引擎五百匹馬力﹐晝夜不停。薄暮歸﹐與其工人同杉板。據云﹐一晝夜出紙三百扛弱﹐每打四包﹐每包約價五兩余。原料則稻柴﹑藍縷二者而己。聞初起只用藍縷。鈴木爲之繪圖造機器﹐始用稻柴﹐獲利甚丰也。晚應汪惕予之招愛月樓﹐寶廷﹑張素云。臨《曹全》一紙﹐一徧竣。又臨《乙瑛》。讀《天演論》。

初四日﹝3月9日﹞陰

髙信甫約喫午飯於杏花樓。早晨有徳律風來驚醒﹐遂不成寐。起來﹐送徐靜儀赴學堂﹐遂至杏花樓。申刻散﹐回寓與女﹑媳論學堂之利益。晚間﹐陸君略約花二寶家。畢格爾約艷鴻閣。臨《乙瑛》一紙。

初五日﹝3月10日﹞雨

午刻﹐程彬泉送《五馬圖》來﹐韓斡所畫也﹐確系唐人用筆﹐毫無疑義﹐後有良琦跋﹐洪武十六年也。書有元人風趣﹐甚精。未有獨學老人石韞玉跋。申刻﹐拜陸君略﹐不遇﹐在啟文齋略坐。赴子衡花田玉之約。夜雨稍大﹐有雷。臨《乙瑛》《杜順和尙記》各一紙。

初六日﹝3月11日﹞雨

以景何患喉﹐聞今日劇甚﹐往看之﹐得吹藥﹐已漸減矣。午後應天足會之招﹐開堂禮也。下午至嫵云簃宴客。子刻歸﹐發蘇州南京匯信。

初七日﹝3月12日﹞雨

九鐘鈴木來﹐贈我木匣一﹑木盤一。蓋彼國仙臺沙河中前數年掘出古木。博古家考之以爲至近在五千年外也。髙人雅士極重之﹐花紋美者一片值數百元。予贈以陳居中小畫﹐渠以爲報也。午後羅達恆來﹐二髙來。薄暮﹐同往滄州別墅﹐觀劉問芻所藏《淳熙祕閣續帖》﹐極精。卷一爲鐘太傅《身命表》﹑右軍《樂毅論》殘本一﹑全本一﹐《黃庭經》一。第二卷

爲右軍艸書各帖及大令《洛神賦》艸書殘本。然則予與芝閣所得者或有疑義乎﹖因彼之行款與《大觀》等甚長大也。

初八日﹝3月13日﹞雨

周謹生送《鮮於子初墓志》來。合《杜順和尙記》爲五十元也。午後﹐訪吳印臣﹐托其撰《掩骸稟稿》。贈我殘絳兩本。晚﹐少穆約陳媛媛家酒。歸寓﹐臨《九辦﹝﹖﹞》二紙。

初九日﹝3月14日﹞小雨晚略晴

午後徐﹑於來小坐。下午二髙來﹐買《公法新編》。赴朱素雲家之約。歸寓﹐臨《十七帖》二紙。答王壽萱書﹐接王壽臣書。

初十日﹝3月15日﹞陰酉刻大雨戌刻大雪

早起﹐送二王入學。午刻劉健之來看碑版。午後訪龐芝閣。晚應張希孟﹑林媛媛﹑馬幼眉﹑王桂英之約。冒雪歸。臨《十七帖》二紙。作楊誠之﹑濮瓜農兩函。潤色政務處稟稿。

十一日﹝3月16日﹞陰

午刻﹐徐徵淵來﹐同大章往﹐定船。大嫂來召﹐云大哥腳腫。往看之﹐話閒數點鐘。應子谷艷鴻閣之召。戌刻﹐勞泮頡來﹐溫琴兩操。臨《十七貼》三紙﹐《乙瑛碑》兩紙。

十二日﹝3月17日﹞陰

小栗來。葉鶴卿來。周小溪自揚州趕到﹐幸甚。大章今晚上船。譚華請喫飯﹐音尊也。不耐其久﹐托故去。至妙香閣﹐飯後卽歸﹐寫《十七帖》三紙。

十三日﹝3月18日﹞雨

寶遷來﹐述旣濟約兩鐘簽字。簽字後至大哥處閒談。下午訪沈絜老﹐已往海寧矣。晚在海天春喫飯。勞君來﹐學《山中憶故人》六句。臨《十七貼》一紙。眼痛﹐喉痛。連日天气極冷﹐度皆四十一﹑二也。

十四日﹝3月19日﹞小雨

午前大嫂來﹐喚往看。據云大哥精神過於委頓﹐能否將後事備辦﹐予力贊其成。午後﹐諸光河﹑江月三來﹐談至晚飯後去。又往昌壽裏看大哥﹐神气稍淸﹐然究非吉徵也。夜間心緒撩亂﹐未作課。

十五日﹝3月20日﹞陰

午刻﹐於繼美來﹐同往大嫂處﹐斟酌做衣服事。周謹生送《離堆記》﹐程冰泉送《鄭因碑》﹐均畱閱。《鄭因碑》校《寰宇貞石圖》多數字。《離堆記》五石俱全﹐惟價稍昂耳。下午看大哥﹐精神較好。臨《十七貼》一紙。學琴。

十六日﹝3月21日﹞陰

早未起﹐秩庭來報曰﹐集益來看﹐云病可無虞矣。昨晚接笙叔來電﹐知澤道事已經外部核準﹐電致駐比使臣。楊誠之小票簽字﹐故午後至晉升棧與髙氏昆仲斟酌發笙叔電﹐囑其奉旨日再電告﹐並電哲美森﹐由寶延譯發也。事畢﹐至張少塘處﹐防其脫靴也。晚馬小眉約胡家便飯。回寓﹐小栗在焉。勞泮頡來﹐學《山中憶故人》一段。連前計三日學兩段也。作程少周﹑吳楚生﹑夏虎臣三函。

十七日﹝3月22日﹞薄陰午後嫩晴

晨往看大哥﹐精神又稍健矣。午後拜嚴小舫﹐看其文﹑沈﹑分﹑唐畫﹐有數幅精者。三鐘﹐訪芝閣﹐尙未醒。至晉升棧小坐。回寓。六鐘赴劉問芻之約﹐看其碑版﹐無佳者。畫二冊亦不精。歸已十鐘矣。臨《十七帖》二紙竣﹐又臨《張伯英》三紙。

十八日﹝3月23日﹞晴

早起檢點赴蘇。午後姚少銘來﹐托說長薪水事。子衡來托詢叔耘。於繼美來覆股票事。小栗來看吳道子畫。三點看大哥。四點上船﹐汪﹑胡來送。五鐘開船﹐十二點半擱淺。三點有別家小輪來拖﹐始行。

十九日﹝3月24日﹞陰

七點一刻到海關﹐查畢過船﹐行李搬竟﹐計五分鐘﹐已行半里許。二刻復至海關。三刻三分至葑門﹐八點五分到胭脂橋。晚間羅叔耘來﹐子刻去。

二十日﹝3月25日﹞雨

做詩鐘四課。左元爲「翠柳牽裳云一綫﹐蒼苔印履濕雙痕」﹔右元爲「嶺樹橫窗雲作葉﹐山泉掛壁濕生苔」。

二十一日﹝3月26日﹞雨

做詩鐘三課。本擬次日訪費屺懷﹐接子衡來電促歸。又值二十日費無暇﹐遂攺於次日行矣。爲大黼出洋事與黃三先生辧﹝辯﹞論四點鐘之久。

二十二日﹝3月27日﹞

請太谷夫子書法付石印﹐並由虞君積升處請得七夫子墨寶擬同印也。飯後至師範學堂﹐井井有條﹐羅叔耘眞人傑哉。渠新得李營丘卷子﹐有染無皴﹐眞奇筆也﹐眼福不少。四點半上船﹐五點開。通夜不成眠。

二十三日﹝3月28日﹞晴

船到上海﹐使家人送行李。予與江子翁往半齋早點。午後李少穆先來﹐午後朱蓮峯自山東來﹐偕江﹑達﹑王﹑魯諸君來賀彌月。汪氏昆仲先後至焉﹐人多不備記。周謹生送單片帖一包來﹐內有莫子偲監拓諸梁﹐尙佳。

二十四日﹝3月29日﹞晴

午後﹐髙子谷來云﹐接劉秉臣電﹐知銅元事已蒙邸允﹐甚可喜也。昨日接笙叔信﹐有外部電底函達哲君﹕開封﹑河南兩府枝路合同前經本部奏準﹐抄咨在案﹐玆準。盛大臣電稱﹕「現在勘路事竣﹐比公司先售一半借票﹐總數一千二百五十萬佛郎﹐計分小票二萬五千號﹐每號五百佛郎。票式﹑字句悉照盧漢﹑正太式樣覆核無訛﹐卽予蓋印簽字並代督辦大臣簽印﹐發交出售等語﹐希照辦﹐外務部蒸。」又接丁問槎函﹐渠將補軍佐也﹐住北京簾子庫路東。晚﹐應子谷紅纓館之招。

二十五日﹝3月30日﹞晴

頗暖﹐已至六十餘度﹐春意盎然矣。程冰泉送唐鷦安家《晉唐小楷》來售﹐計十一種﹕曰《樂毅論》﹐曰《畫像贊》﹑曰《曹娥碑》﹑曰《黃庭經》﹑曰《宣示表》﹐曰《丙捨帖》﹑曰《陀羅尼經》﹑曰《心經》﹐以上八種宋拓﹐曰《出水本十三行》﹑曰宋石明拓本《麻姑仙壇記》﹑曰明覆明拓本《仙壇記》﹐皆精本也﹐簽題「至寶」二字不誣。午後髙氏昆仲來﹐晚在王佩香家請客。發問槎﹑伯虞信。接大章大阪﹝阪﹞來信﹐云身體甚好﹐飲食能慣﹐甚慰予心。信寄大阪川口卅二番益源號沈碩甫先生轉交。

二十六日﹝3月31日﹞雨

早起﹐吳望文來﹐飯後去。未刻﹐張竹君來。申刻﹐至義善源訪丁介侯﹐不遇。訪王麗薇﹐遇之﹐知王小齋已在滬也。周月三自杭州來。晚應付貢禹一品香之招﹐劉鑑明倚玉樓之會。歸﹐臨《宣示表》一通。

二十七日﹝4月1日﹞雨

午前﹐吳楚生來。午刻﹐請汪五先生來抄密電。午後二髙來﹐本日動身回杭也。程冰泉送唐鷦安所藏《景君碑》來﹐較新拓淸晰多矣。此碑歐陽文忠己稱其漫漶﹐況至今乎﹗玆明拓本甚可愛﹐惟索價百廿元﹐無乃太奢乎。晚宴客於張家中。席間聞昌壽裏火。奔回﹐樓上下老幼濟濟﹐大女﹑大媳所居己化烏有。幸未傷人﹐此不幸中之大幸也。

二十八日﹝4月2日﹞雨

午前﹐往昌壽裏看火﹐大章堂前猶懸「象王回首空香海」之聯﹐竟成讖語矣。到永年裏定居屋。午後至城裏看蘭花會。晚聚於九華樓。

二十九日﹝4月3日﹞晴

檢點行裝赴金陵。午後於繼美來﹐云初三﹑四日赴湖州也。十鐘上船﹐魏蕃室﹑王筱齋不期同船。

三十日﹝4月4日﹞陰

夜十一點到鎭江。此次「新裕」代「江裕」﹐故行遲也。魏之隨員有劉益齋者﹐顏實甫故友也。

三月

初一日﹝4月5日﹞晴

四下半到下關。鎭江十一點貸始裝卸畢﹐十二點開船﹐非行遲也。匆匆入城﹐約胡厚生﹐知馬貢三在下關相候﹐往金陵春喫晚飯。

初二日﹝4月6日﹞晴

飯後至紗殊巷看嶽母﹐精神甚好。新買宅三進一批﹐應有盡有﹐恰相宜也。下午至胡宅﹐談浦口地事畢﹐胡﹐馬約上船喫酒。又至韓有法家﹐飲甚鬯﹐然而山公醉矣。馬約明日交浦地執照。

初三日﹝4月7日﹞晴

午後﹐買雨花臺石子﹐頗有佳者。有一粒題曰「太華晴雲」﹐至美。下午又上船﹐尋昨日之餘歡﹐因在韓家﹐憶丙子年金玉倚欄送我過利涉橋。淚眼盈盈﹐至今猶在目也﹐不覺闇然久之。

初四日﹝4月8日﹞晴

八鐘起﹐檢赴下關。至﹐則「鄱陽」已將啟碇﹐「瑞和」甫泊未久﹐急上船。官房艙及大餐間俱滿矣。大副以居室讓予﹐價廿元八角。三點到鎭江﹐予繞銀臺山步行一周回船。本日東南風甚大﹐船浪相擊﹐其聲駭人。過通州下碇。

初五日﹝4月9日﹞晴

十一點到上海。午後至壽昌裏﹐兼看大哥。知毛實君調補永定河道﹐又知黃幼朋之妻死﹐皆不願之聞也。晚間張寶廷請張薌谷於朱素雲家。宴後便道看蠟人﹐有影戲甚好。

初六日﹝4月10日﹞陰未雨

午後剃頭。接子谷函﹐云卽日來滬也。下午羅叔耘至﹐鬯談。晚間看大哥後﹐卽約叔耘九華樓晚飯。便道擾張薌谷﹐金媛媛家之酒。

初七日﹝4月11日﹞雨

程冰泉來﹐擬以太和造像易《晉唐小楷》也。申刻髙子谷到﹐與同訪穆哈徳。薄暮﹐程少周到。晚間宴於王巧鳳家。歸寓﹐校《景君碑》一過﹐眞善本也﹐得之喜甚。得周小溪來函﹐寓大阪上福島北三丁目大和館。➁

初八日﹝4月12日﹞小雨

午後﹐李少穆來云﹐譚華頗有閒言。因再往穆君處。晚﹐少穆約艷鴻閣﹐少周又翻至王鳴鳳處。叔耘送所藏《景君碑》來﹐在龐本上﹐不及唐本頗多﹐亦明拓也。攜明拓《晉祠銘》以歸。

初九日﹝4月13日﹞小雨

午後客來如麻﹐最少周後去﹐相約會於金隆。予由昌壽裏去也。晚訪沈彜伯。早歸﹐燈下讀碑﹐洵至樂也。臨《閣帖》《書譜》各一紙。

初十日﹝4月14日﹞陰

早起﹐備費君屺懷來﹐前日約之也﹐叔耘作陪。午初﹐歐陽鉅元偕之至。三鐘與子谷同至穆處。譚華期不至。回寓﹐函請印老具稟﹐爲盛宮保準拾骨之札下也。晚﹐子谷招飲小桂芬家。十一鐘回寓﹐子沐在相候﹐攜來趙撝叔畫梧桐﹐甚精﹐又徐幼文山水﹐亦精。共價四十元。

十一日﹝4月15日﹞

午刻﹐程﹑髙同來。午前至義署簽字也。薄暮看大哥。夜﹐張希孟約林媛媛家﹐張寶廷約朱素雲家。子初歸。書扇面﹐南京信一封﹐蘇州信一封。

十二日﹝4月16日﹞雨

午後江月三來﹐復昨日與若老所議也。本日甚困﹐早起擬多眠﹐被小楊來喚醒。田富貴取大紳衣箱由蘇州來﹐到家所有皮衣十二件全空矣﹐蓋途中爲小綹所竊也﹐下午至秋月樓應禮拜之會。晚宴於張五寶家。林嫗五十初度﹐捉去喫酒一席。

十三日﹝4月17日﹞晴

候子谷至﹐四鐘不至。訪吳﹑王二君﹐同往存古齋看帖﹐計一箱﹐無動心者。偕至海天春晚飯。夜學《山中憶故人》一段。讀《晉唐小楷》。

十四﹝4月18日﹞晴晚大風

下午看大哥。夜赴子谷嫵云簃之約。今早小停雲館送新裱閣帖來﹐蓋肅府原石也。夜臨《禮器》二紙。接鐘笙叔來函。

十五日﹝4月19日﹞雨

午刻﹐大女兒爲我餞行。夜間江子翁牽諸人亦爲予餞行﹐約會於秋月樓。下午﹐予因見大哥病勢重﹐已決計不行矣。至秋月樓知蔣先生來。散後早歸﹐臨《禮器》三紙。夜讀《懷素自敍》至四鐘﹐大雷雨。

十六日﹝4月20日﹞晴

早起﹐吳楚生來﹐促之去﹐卽往張園赴叔和之約。四鐘歸﹐汪﹑蔣已至﹐請喫飯也。飯後客散﹐讀唐家至寶。日本人竟以千金購此帖﹐換予太和造像以去﹐眞可謂至誠矣。

十七日﹝4月21日﹞陰

昨日寒﹐今日更寒﹐重棉不足以支。早起雨雪子也。午刻姚少銘來﹐云昨日有黑眚逕天﹐是凶象也。未刻髙﹑張來﹐同拜李閥﹐議京西事也。歸寓則不出﹐以大哥病勢加重耳。徐道壹午前送宋拓《閣帖》殘本卷一至四來。夜間考之﹐蓋泉州本﹐較唐鷦安藏拓在先也。

十八日﹝4月22日﹞陰

昨夜心搖搖如懸旌﹐至三鐘始臥﹐甫欲成寐﹐有大聲如物僕地﹐驚醒﹐家人皆睡熟。知有變﹐燃燈起坐。一刻許﹐王榮來敲門﹐云大哥去矣﹗嗚呼哀哉﹗予之不才﹐賴大哥不時誡我﹐今而後予欲寡過﹐不更難乎﹗急赴昌壽裏哭之。監家人爲易衣服。材木爲姚少銘所買﹐布置瑣事﹐徐錫卿也。文字之事﹐賴汪劍農。

十九日﹝4月23日﹞陰不雨

未刻成殮。申刻雨。夜間雨怵怵﹐然大哥未殮之前竟未雨﹐可知其爲人一生忠厚﹐故天相之也。

二十日﹝4月24日﹞雨

早起赴昌壽裏﹐斟酌出殯事。午程賓璇送唐家所藏《寶晉齋殘帖》來。𨿽只數頁﹐然數百年人所未見之帖﹐一旦獲睹﹐豈非大幸﹗考《南村帖考》﹐知有曹之格之《寶晉齋》而駁王莽﹝弇﹞州跋﹔以爲誤﹐以爲半老所自刻﹐不知葊﹝弇﹞州之實見此帖也。

二十一日﹝4月25日﹞雨

午前﹐到昌壽裏。午後﹐與徐錫卿斟酌出殯執事﹐議價。下午至京江公所﹐一看其停柩之屋。雨怵怵然。昨夜不成寐﹐今日倦甚。

二十二日﹝4月26日﹞雨

布置出殯事。

二十三日﹝4月27日﹞陰

江子翁來﹐請其題主﹐允之。據二髙云﹐題主必於出柩之前也。夜間辭靈。

二十四日﹝4月28日﹞陰

辰刻起﹐赴昌壽裏。汪﹑卞﹐徐﹑姚俱至。午初﹐江子翁至。午正﹐題主﹐此爲予料理善後之第一得意事也。未初﹐炮隊營洋樂來﹐畢徳格送花圈至。大兄喜西法﹐花圈﹑洋樂皆其所喜也。未刻﹐發引﹐一路執事尙屬整齊。申刻歸寓﹐倦甚。

二十五日﹝4月29日﹞陰

淸晨﹐爲子谷尋子詠借錢﹐不行。昨日已與子衡將銅元章程議定。午後在寓候﹐二髙下午至。同子谷訪沈仲禮﹐云不交訟費必不行﹐爲竭力籌之。今早大黼自蘇州送紅蛋來。廿二日酉時生一子﹐是吾第二孫也。黃三先生名之曰晨孫。整六十日生兩孫﹐差慰寂寞矣。臨《寶晉齋》兩紙。

二十六日﹝4月30日﹞陰

午後江子翁同諸光河來﹐爲木工廠撥給葉桐侯﹐員司均行裁撤也。當爲作函致魏蕃室﹐冀其設法也。申刻﹐曾根君俊虎來﹐同一齋藤﹝﹖﹞君寓兆丰路﹐英國人明村所。又品川貞七郎寓四馬路第五號保順洋行。皆爲造紙煙事來也。晚在大嫂處借股票交寶廷﹐爲押款接濟子谷也。

二十七日﹝5月1日﹞晴

午後﹐馮公度自北京來。申刻往晤哲美森﹐知其後日赴漢口﹐適笙叔寄奏稿到﹐交之。回﹐自沈絜齋處托其贖股票。因有事告香月﹐兼往送子若公之行。談及親事﹐渠願以小愛子配其侄孫六十子也。此親甚好。晚間龐芝閣來﹐亥刻去。臨《張遷》兩紙﹐昨日臨《禮器》竟也。看古文五篇。

二十八日﹝5月2日﹞晴

周謹生從常熟來﹐攜宋拓淳熙本《東方畫贊》一本﹐趙烈文之收藏也。又宋元斗方五个﹐趙文敏最精﹐郭米恕次之﹐馬和之又次之。下午陳蓉生來閒話。晚臨《星鳳樓右軍帖》一紙﹐《至寶墓田丙舍帖》一紙。竊謂晉帖最佳﹐經唐模則更佳。爲芝閣跋《張遷碑》﹐頗得意。字近來又有進境也。

二十九日﹝5月3日﹞晴

午後爲大哥哀啟﹐往商之於吳印臣﹐因得晤廖君吉臣﹐淮安宅舊主廖菊坪先生之子也。談至下午歸。查《昭陵碑》並題簽。夜臨《星鳳樓》三紙。艸《漢碑出土年月考》數條。較《武榮碑》。

四月

初一日﹝5月4日﹞晴

大風﹐南風也﹐狂吼竟日。進城做章規﹐遂至邑廟喫茶。晚臨《星鳳樓》兩紙。作書至北京買書。

初二日﹝5月5日﹞陰風仍未息

午後回拜王稷堂﹐覓其居﹐泰安坊不可得。拜馮公度﹐見之。至王喬松處爲二孫排八字﹐雲貴孫魁梧易長﹐晨孫當多能也。至吳印臣處暢談。徐道壼送舊拓《乙瑛》一本﹐《竹珊墓志》一本。晚﹐吳滄海送明拓《曹全》來﹐在吾藏之上也。臨《星鳳樓右軍》兩紙。

初三日﹝5月6日﹞陰

微雨疎疎然﹐細如毛也。本日爲西人跳浜之期﹐竟未大雨。今年一春無三日晴﹐惟此連數日不雨。西人賽馬﹐向例皆徐家匯天文臺爲擇期也﹐歷年以來未見有失。午刻請侄婿程蓉生喫飯。下午子衡來。晚接子谷電報請添款一筆﹐昨日之電想已接到也。

初四日﹝5月7日﹞雨

午前訪王子展﹐午後訪哲美森均不遇。髙子谷﹑龐芝閣均來。晚卞子沐來。達粹伯送蘇州信來﹐云周親事已定也。臨《星風樓》二紙﹐《穆氏先塋記》一紙。

初五日﹝5月8日﹞淸晨大雨午後小雨

約楊讓堂來﹐爲譚華事也。同子衡至義丰議西山事﹐至哲美森處簽股票字。晚約二﹑三侄女金隆喫晚飯。回寓﹐臨《封龍山碑》六紙。

初六日﹝5月9日﹞陰

早起﹐候楊讓堂來。尢小溪送《小晚香堂》《寶晉帖》各一部﹐價太昂﹐謝謝。周謹生送劉燕庭藏碑一包來﹐內有漢斷碑兩紙﹐陽文「尉楊君之銘」﹐陰文「門下計上」云云﹐一排只餘上兩字也﹐爲《三訪碑錄》所無﹐又番文造像一紙亦甚奇。晚寫程少周信﹐淮安兩姐信﹐撰髙信臣信稿﹑哲美森信稿。睡時三鐘後矣。

初七日﹝5月10日﹞陰不雨

待楊讓堂來喫飯﹐同往譚華處﹐浙事議妥。尢小溪送《皇甫碑》來。徐道壼來﹐《乙瑛》《竹珊》兩種議妥﹐廿二元。徐送帖一包﹐選《蘭亭》一本﹐其祖同《星鳳樓》第二本﹐然較《星鳳樓》爲優﹐索價百廿元﹐擬酬以廿元也。下午唐仁齋寄帖六本來﹐內《虞恭公》甚舊﹐《大爨》沈均初題出土本﹐然拓極不精﹐《小爨》拓甚精可愛也。錄伊﹑森﹐髙三函﹐故亦未能習字。子衡來﹐姚﹑汪﹐龐事均說定。

初八日﹝5月11日﹞陰

程冰璇從蘇州來﹐攜《蘭亭考》一部﹐值徐道壼《蘭亭》買成﹐攜同上船。因爲時尙早﹐至龐芝閣處所﹝取﹞趙六紮並《元公姬氏》以歸船。夜看姜白石《蘭亭偏旁考》與新得本吻合﹐亦可喜也。

初九日﹝5月12日﹞晴。

寅刻到蘇州﹐卯刻下船。至胭脂橋﹐皆未起也。午後遊考棚﹐買《詞選》一部﹐《明詩別裁》一部以歸。

初十日﹝5月13日﹞

早與汪若老請喫茶﹐遂至師範學堂午飯。唐仁齋送《郙閣頌》去﹐得之﹐價二十元也。歸途買《山堂考匯》一部﹐價三十二元﹔《左海後篇》﹐四元﹔《庚子山集》﹐五元。夜間雨。

十一日﹝5月14日﹞陰

做詩鐘。付貢禹自滬來﹐商量數事。

十二日﹝5月15日﹞晴甚熱

遊考棚﹐買《髙靑邱集》一部﹐八元﹔《藝海珠塵》一部﹐十二元。沈君送《禮器碑》來看。本日酷熱。

十三日﹝5月15日﹞

淸晨﹐大雷雨﹐午後天气頗涼。

十四日﹝5月16日﹞陰涼

午後買《律呂正義》等三種﹐五十元。《大淸會典》一部﹐《通鑑紀事本末》一本。買竹笥二隻以備裝書﹐猶不足也。

十五日﹝5月17日﹞晴

午後乘小船赴大東公司。羅叔耘已先至矣。

十六日﹝5月18日﹞晴暖

回寓後同羅叔耘﹑汪﹑範九華樓喫茶。水瀉﹐午前五﹑六解﹐午後稍減。未刻訪譚華。下午至吳印臣處﹐爲仲素塡同知銜執照也。暖。

十七日﹝5月19日﹞晴

早起驟冷﹐復禦棉衣。因夜間受涼﹐頭痛腰痛。吳楚生來。午後同子衡訪譚華。申刻沙標納來﹐談甚暢。程賓璇送《河南侯》一紙﹐《白石神君》一本﹐《武氏闕》一紙來。晚寫對聯兩付。

十八日﹝5月20日﹞晴

午後羅家過嫁裝﹐往昌壽裏觀之。兼在家候譚華﹐竟未至也。

十九日﹝5月21日﹞睛

本日爲大紳兒吉期﹐早起卽往昌壽裏﹐賀客已有數人來矣。未時發轎﹐酉時新娘來﹐戌刻禮成﹐予亦歸矣。天甚熱。

二十日﹝5月22日﹞晴

早起﹐吳楚生來﹐借三十元去。程軍門來﹐著馬車來接﹐往晤談後﹐海天春喫飯﹐飯後謝客。晚至新鼎升﹐同程軍門九華樓晚飯﹐便道至張家小坐。歸寓﹐子衡來談﹐子刻去。天气仍熱時也。

二十一日﹝5月23日﹞陰微寒

約繼美來﹐同往新鼎升﹐陪程姻伯也﹐卽往髙昌廟謝步。晚宴於張四寶家。子衡又翻至妙香閣。歸十二鐘矣﹐蚊子鬧甚﹐徹夜不眠。

二十二日﹝5月24日﹞陰

淸早李少穆來﹐云馬海要合同用印﹐橫挑剔也﹐然局甚危矣。午後同子衡復訪譚華﹐紆道鼎升棧﹐下午歸。劉升今日送帖來。

二十三日﹝5月25日﹞晴

本日爲大哥開弔之期﹐早起卽往京江公所﹐五鐘後歸。客到者三十餘人。歸﹐約羅叔耘來看書帖﹐子刻去。臨《泰山》廿九字一徧。今日如至親密友﹑千里相逢﹐喜可知也。

二十四日﹝5月26日﹞晴熱甚

午後至馬小眉家。午飯髙逵九來。晚﹐請仲素九華樓﹐兼看蠟人院。夜臨《衛景武公碑》一紙。

二十五日﹝5月27日﹞雨

本日仲素回蘇。看其動身後﹐卽往吳印臣處看金石。計金文十本﹐不甚可愛。石刻有趙撝叔題鄭長猷﹐孫秋生﹑朱岱林三本﹐又造像十七種一本﹐攜之以歸。聞更有《範式蒼頡廟碑》兩種﹐爲沈硯傳攜去。已請印老索回也。晚臨《元祕塔》一紙﹐《智永千文》一紙。

二十六日﹝5月28日﹞雨

程賓璇送《國昭代名人尺牘》來﹐又《張遷碑》一本﹑《夾雪尹宙》一本﹑《墨池堂》殘本一﹐皆徐子靜家物也。周佩卿送《寇謙之》來﹐𨿽殘本﹐而缺處獨合﹐至爲可貴矣。晚請範於金等海天村晚飯。

二十七日﹝5月29日﹞晴暖甚

午前﹐範子金同壽卿來。壽卿擬回蘇也。午後同子衡晤馬海。四鐘後赴李閥之約。昨聞吳印臣云日本海軍大勝﹐聞之甚喜。今早閱報﹐云計傷俄艦十九隻之多﹐猶恐未盡確。午後遇狄蘭士﹐云適間傳單﹐俄艦第三隊全軍覆沒。今日股票已復至十八个半先令﹐前日落至十六先令也。晚﹐臨《智永》一紙﹐《石鼓文》紙。

二十八日﹝5月30日﹞晴熱甚

早起讀報紙﹐俄艦第二隊沈六隻﹐獲四隻﹐第三隊全軍覆沒。午後聞第四隊已回西貢矣﹐喜甚。並知俄海軍總司令官已爲日本所獲﹐此眞非常之辱也。李少穆云﹐俄有遣黑海隊來之說﹐愈謬矣。

王星農遣李文卿送出土本《範式碑》來﹐精極﹐此又一快也。日晡﹐同程賓璇往看徐子靜家碑帖﹐已無甚可選矣。賓璇取已買者《李秀殘碑》一﹐《蕭憺碑》一﹑《禮器碑側》明拓本一﹑《封龍山》出土本一﹑《髙貞碑》一﹑六朝造像十二種冊一﹑《三級浮圖》一﹐拓本皆舊。又宋拓《薦季直表》一﹐共價二百元。節下甚窘﹐而爲此不急之務﹐何哉﹖然實未有急於此者也﹐一笑。前日送來《張遷》﹐愈看愈有味﹐不典春衣﹐豈可得乎﹖﹗

二十九日﹝6月1日﹞晴

子衡今日動身也。本日料理諸侄事﹐晚喚惇宜來言之。夜寫屏風四幅﹐臨《禮器碑側》二﹑《範式》二也。壽卿信寄無錫北門外怡昌錢莊轉寄顧山鹽分棧。買宋﹑元畫三幅。一米元暉山水﹑一方方壺山水﹑一顧定之墨竹﹐皆佳﹐共洋二十元﹐可謂廉矣。➂

三十日﹝6月2日﹞晴間作雨熱甚

程賓璇送徐家碑帖來。計《鄧完伯分書》一冊﹑《百漢硯碑》一冊﹑《漢闕四種》一冊﹑《精拓十三行》一冊﹐皆精。

賈子詠住南京王府園。➃

五月

初一日﹝6月3日﹞晴午後北風稍涼

昨夜﹐接喬茂軒乘新濟來電報發蘇州告。申刻抱《張遷碑》至祝少英處較之﹐𨿽不及﹐亦差堪自慰矣。晚﹐寶廷請李閥﹑旣濟諸人於左英臺家。歸﹐臨《尹宙》二紙。

初二日﹝6月4日﹞晴

午後訪王子展﹐爲看其收藏也。見之﹐得睹北宋拓《化度寺》爲第一﹑《越州石氏刻小楷》次之﹐不能及吾至寶也。《張旭郎官壁記》又次之。又《羣玉堂帖》《英光堂帖》《絳州帖》二十本者皆宋拓也。又《鼎帖》殘本似在《絳帖》上。又《西樓帖》四本﹐皆精。渠並有遊丞相藏《蘭亭》十種﹐約異日再看也。下午至秋月樓﹐應禮拜之會也。雅敍園晚飯。歸﹐臨《尹宙》三紙。艸大房析產書。

初三日﹝6月5日﹞晴

汪劍農約看西人賽船﹐兩鐘去﹐候至五鐘不止。飲秋月樓﹐飯廣東館以歸。臨《尹宙》兩紙。

鄧完伯八分冊趙吳胡篆書冊吳讓之篆書冊

百漢研碑唐荊州藏宋拓樂毅論張叔未藏武梁祠簽子

沈韻初藏漢墓闕四種徐紫珊初刻精拓蘭亭題記六朝小拓片一大冊

唐龐徳威墓志精刻十三行﹐𨿽未敢確指爲宋拓﹐然不遠矣。

初四日﹝6月6日﹞陰

午後拜王稷堂不遇。晚﹐李閥請喫飯。喬茂軒自天津來。

初五日﹝6月7日﹞晴

午後茂軒來。下午至大嫂處﹐命允張茂貞親事也。茂老夜去。跋出土本《爨龍顏》一。

初六日﹝6月8日﹞雨

未刻下船﹐毛潛之所雇大快船也。江月三﹑王壽徵俱送上船。魯漱華﹑舒明遠來送﹐不得上船﹐隔雨談心而已。五點開船﹐十一點機器壞。戴生昌船聞機器屢壞仍用之。

初七日﹝6月9日﹞陰無雨

九鐘機器修好﹐開船。下午三點鐘到蘇。

初八日﹝6月10日﹞陰

無事。

初九日﹝6月11日﹞

遊虎丘﹐船大迂道城根﹐風景絕佳。出齊門﹐煙雨迷蒙。予曰「此所謂雨絲﹑風片﹑煙波﹑畫船也。」相與大笑。先至山腳﹐遊李公祠﹐布置俗而無意境﹐不值一笑。山腰有廳﹐賣茶﹐每碗一角。堂中正對獅子山﹐俗所謂「獅子回頭望虎丘」也。堂東爲千人石﹐生公說法處也。石中有金剛經幢﹐明太監所立﹐其字酷似趙文敏。石之北略髙﹐爲劍池。石東北爲二仙亭。石之南﹐眞娘墓在焉。過千人石東行數十武﹐平階直上五﹑六十級﹐爲虎阜禪林正殿。殿後爲禦碑亭﹐凡禦碑三通屹立。亭之北有塔﹐不得登也。正殿後轉而東行﹐過南平屋三間﹐接東屋三間﹐有東軒﹐蘇州城全景在目﹐一壯觀也。

初十日﹝6月12日﹞晴

辰刻至蔣伯斧富仁坊巷﹐與叔耘約同拜費西蠡太史﹐觀碑貼也。巳刻﹐同到桃花塢費宅。先觀其鼎彜數十事﹐皆精﹐後縱觀碑帖﹐以顏字爲最﹐《多寶塔》如新發於鉶﹐稱北宋拓﹐恐五代拓也。宋拓《大麻姑》極精﹐出土本《宋廣平碑》次之。其海內孤本則王玄宗《茅山碑》及《劉熊碑》也。又元拓《石鼓》黃帛字側完好無破。《八鼓》有一「微」字﹐余與敝藏相埒。宋拓《魯峻》甚精。其新得之《尹宙》則遠不及夾雪本也。《張遷碑》拓極精﹐而時代似在予本後數年。其《刁遵》《元公姬夫人》《崔敬邕》皆出土本也﹐極精。《常醜奴》甚精﹐不知是出土本否﹖碑版拓片當推海內第一家矣。銅造像有一具極精﹐字類分書也。本日看叔耘得北宋拓《丰樂亭記》﹐極精。

十一日﹝6月13日﹞晴

引喬茂老行禮。

十二日﹝6月14日﹞晴

齋戒。

十三日﹝6月15日﹞晴

徵賞齋送吳平齋家所藏《淳熙祕閣續貼》三本來﹐其第一本去年歸吾﹐今又得此三本﹐喜可知也。議定價二百二十元﹐商借於羅叔耘。凡右軍一本﹐大令一本﹐六朝至唐人共一本也。

十四日﹝6月16日﹞晴

本日爲先慈冥壽﹐在家行禮後﹐請客拙政園喫麵﹐遊西園﹑畱園以歸。

十五日﹝6月17日﹞晴

送《淳熙貼》給叔耘觀﹐相與嘆賞久之。

十六日﹝6月18日﹞晴

午後上船。發杭州信。

十七日﹝6月19日﹞晴

辰刻到滬。晚間較《淳熙貼》第二本。

十八日﹝6月20日﹞晴

午後至義署簽字﹐兼到大嫂處。晚至海天村喫飯﹐遇王稷堂﹐暢談。本日濮君寄到《吉金文述》﹐一樂也。

十九日﹝6月21日﹞晴

四姑娘來辭行﹐赴蘇也﹐並告小愛子八字﹕十七歲﹐八月廿八日子時也。小停雲館送《淳化閣帖》來﹐眞賞齋所藏﹐題爲宋拓本﹐然而非也。下午至沙彪內處暢談。晚間王稷堂請百花裏陸琴仙處。十鐘歸﹐較《淳熙祕閣續貼》兩本竟。

二十日﹝6月22日﹞晴

夏至﹐祭祖。顧家表妹來﹐五姑母之女也﹐孀居撫孤甚可敬﹐贈以四十元。下午回拜楊吉丞。紆道至吳印臣處取顧刻閣帖以歸。臨《荔子丹》二紙﹑懷素《自敍》一紙﹑《尹宙》一紙﹐又臨趙撝叔篆書一紙。於用筆頗有所悟﹐將以趙筆寫吳字也。

二十一日﹝6月23日﹞晴

顏柳塘﹑王寶和來。其學皆有眉目﹐甚可喜也。其言織布兩月可以卒業﹐卽可得十五元一月工資﹐而機器價值不過五十元﹐則又爲吾開一活人生計矣﹐致可樂也。函達蘇州﹐勸謝祖石學染色。晚間請王稷堂﹑楊杏臣於洪天香家。本日在汲修齋見《鼎帖》一本﹐《宣和祕閣帖》一本﹐皆不精﹐可知邵伯英所藏卽此類也。

二十二日﹝6月24日﹞晴

尢小溪將《鼎帖》等送來。邵伯英《古墨萃緣》中有《宣和祕閣續貼》卽是此種﹐實因誼齋所作僞者耳﹐而收藏家祕爲鴻寶﹐眞可嘆也﹗亦可見考碑易﹐考帖難﹐惜不見吳荷屋《帖鏡》爲若何也。晚間喬序東約在絲香仙館酒敍。歐陽鉅元談胡寶王家有古帖數本﹐亟往觀之。一《魯峻》在費本之上遠甚﹐一《西狹頌》﹐一《天發神讖》﹐一《痤鶴銘》﹐皆精品也。云客人欲質銀一千兩。予告以願質五百金﹐未必就緒耳。

二十三日﹝6月25日﹞晴暖甚

午後至胡寶玉處﹐其帖四本一千元允售﹐甚喜。攜至林家細閱﹐《魯峻》描失太甚﹐幾無一字不描﹐𨿽系舊拓﹐未免掃興矣﹗退還之。本日請沙彪內也。

二十四日﹝6月26日﹞天極熱至九十度

卽濟請喫午飯。程少周來。下午至海天村﹐請少周不至。恐有雷雨﹐早歸。

二十五日﹝6月27日﹞陰晴熱遜於昨只八十四度

遣王忠全赴蘇州。寫篆書三紙﹐楷書三紙。發龔哲卿信。

二十六日﹝6月28日﹞晴

程少周送元﹑亨二字地圖來﹐適差官來報星尊翁已至。張聥仲邀江南村午飯﹐爲晤方君燮尹也。本日大紳兒移至東宅﹐予亦與靑城對調房間。事粗完﹐應於繼美海天村之約﹐陪田邊等也。得喬茂軒來滬之信。

二十七日﹝6月29日﹞陰或雨

淸晨﹐喬茂軒到﹐與之往九華樓早茶。晚間宴王佩香家﹐請李閥﹑計濟俱未到。晚歸﹐臨《龍華寺碑》一紙。

二十八日﹝6月30日﹞陰或雨

九鐘田邊來看字畫。計看唐﹑五代各四卷﹐宋十五卷。因已十二鐘﹐匆匆去。晚間﹐一枝香應田邊之招也。據云﹐其國藏唐﹑宋﹑元者爲淺野侯爵﹐明及國朝者爲巖崎男爵﹐銅器則住友氏爲最富矣。

二十九日﹝7月1日﹞雨

午後請從老於林素珍家。臨《孟法師》一紙。連日天气皆八十一﹑二度。

三十日﹝7月2日﹞陰

子谷來自京師。午後月三﹑光河﹑仲和來﹐晚飯於九華樓。極涼時至七十四度。

六月

初一日﹝7月3日﹞晴南風如吼

午後劉荔生約喫午飯﹐所居卽跑馬廳側﹐異常開爽。飯後回寓﹐卓辛伯來看茂軒。晚間﹐王湘臣約喫晚飯。天气七十至八十。臨《孟法師碑》一紙。

初二日﹝7月4日﹞晴有風不大

羅叔耘自蘇來。今日開銅器箱﹐羅列滿前﹐亦一樂也。下午至陳哲甫總會一觀。錢晉甫約喫晚飯於憺雲樓。歸﹐臨《孟法師碑》一紙。天气七十至八十四。

初三日﹝7月5日﹞晴熱甚天气八十八度

巳刻曹讓之來﹐代兪厚卿請客。至則居於法界邊境中國地土﹐凡三樓三底﹐平房六間。據云每幢合銀八百兩。問其地價﹐云目下三千兩以外也。甚矣貴哉﹐上海之地也。晚間撰女工織布局章程。

初四日﹝7月6日﹞晴熱與昨日等

晚間應陳哲甫小花園之招。

初五日﹝7月7日﹞晴極熱至九十度

午前至義署簽字。赴半間樓午飯尙早﹐先至義丰取銀後赴陳約。回寓﹐有沈君攜來《東廟堂》甚佳﹐未知其價也。晚叔耘來﹐同步至張園。歸﹐取其新押之《十七帖》﹐致精本也﹐與吾舊藏兩罍軒本爭席﹐各臨一紙而睡。

初六日﹝7月8日﹞晴

申正小雨一陣而止﹐天气更熱。吾家九十三度﹐四馬路恐過百度矣。在小花園喫飯﹐爲叔耘祝壽也。亥刻歸﹐臨分書兩紙﹐篆書一紙。

初七日﹝7月9日﹞晴

早起﹐赴永年裏﹐爲諸侄分書簽字也。朱晉卿之妻來﹐率其子求爲謀事也。午後候黃益齋來﹐與商議女工織布事﹐大致以定﹐將前日所議更正矣。晚間﹐在半間樓爲子谷陪律師也。下午秋月樓禮拜會﹐到者八人。天气極熱﹐九十四度。

初八日﹝7月10日﹞晴

早間熱﹐睡不住。起來往半醉居喫點心。買藤椅兩張﹐東洋珠簾二掛。繼美來﹐談至五鐘去。薄暮﹐天陰。夜雷雨﹐雨不大。極熱時九十五度﹐雨後落至八十度。

初九日﹝7月11日﹞陰時有雨

天气退至極熱九十度﹐極涼八十度。程冰璇來相助理書畫。下午黃益齋來﹐由徳律風邀之也﹐甚矣﹐其有益也。晚間子谷請沙彪內﹐邀予作陪。勞泮頡來。

初十日﹝7月12日﹞半陰晴

天气至九十一度。午前理手卷﹐午後圓山來看銅器花紋盤﹐出我四百元﹐不售也。下午黃益齋來﹐又鬯談。晚送叔耘下船﹐並晤付子漢﹐議織布事。

十一日﹝7月13日﹞晴有風天不甚暖至九十度爲止

馬太太聞予創織布局﹐擬將華綸局盤給予。晚間與陶捷三議之﹐明知其折本而爲之﹐豈狂態復作乎﹗發髙﹑毛二函。寫字四紙。

十二日﹝7月14日﹞晴有風極熱九十度

午後同繼美往徐家匯看布廠﹐荒蕪滿地﹐無人經理之徵也。

十三日﹝7月15日﹞晴有風

小停雲館送六朝碑兩匣來﹐內有《鞏賓》《董美人》《元公姬氏》﹐皆難得之品。索價二千兩。予以此時無暇及此﹐卻之。圓山來﹐將花紋盤買去﹐計淨得洋六百三十元也。夜作大章書及子衡書。徐顯明約松月閣也。

十四日﹝7月16日﹞晴有風

此兩日風著身皆不舒服。天气昨日九十度﹐今日八十九度也。唐伯謙來﹐計買連陰釋迦本《龍藏寺》一本卅六元﹔舊拓《劉碑墓志》四十元﹐舊拓《嵩山三闕》三十元﹐明拓《葉慧明碑》廿元﹐舊拓《郙閣頌》廿四元﹐《十三行》十元﹐李景升﹑皇甫驎﹑吳髙黎共十元﹐舊《瑯琊臺》十元﹐共一百八十元。前兩日買小停雲館明拓《聖教序》卅四元﹐《汝南公主墓志銘》四元﹐《石淙詩》廿二元﹐共六十元也。本日臨《劉碑》一紙﹐《龍藏寺碑陰》一紙﹐《聖教序》一紙。秋月樓飲茶﹐金隆喫飯﹐禮拜會也。

十五日﹝7月17日﹞晴

繼美送闊布局帳來﹐大約可以不賠。昨日與安香議窄布局﹐亦可不陪。午刻至永年裏行禮﹐大哥冥壽也。下午至勝業裏看屋。仲尹言積山書局故址可用﹐往看﹐頗合式也。晚間﹐黃溢齋來。勞泮頡來﹐溫琴兩段。寫字三紙。

十六日﹝7月18日﹞晴燥熱至九十三度下午雷雨退至八十度

午前看積山書局屋子﹐以開織布所至相宜也。計平房五大間﹐廂房四間﹐廚房一間﹐門房一間﹐恰合吾用﹐亦一奇也。臨《李秀》殘碑一紙﹐題《通鑑》三十本﹐讀溫詩一首。

十七日﹝7月19日﹞晴燥熱異常

寒暑不過九十度而人頗不適。昨日鄭霞舟之子少舟來﹐於是爲賒布百匹﹐使霞舟售之﹐或可得余利也。下午訪吳印臣﹐買對聯四付﹐趙撝叔二﹐朱竹垞﹑何子貞各一也。《平沙落雁》溫竟。臨《右軍》一紙。

十八日﹝7月20日﹞晴熱甚

午前華某來云﹐髙仰之所有沈均初帖三箱﹐計漢碑五十餘種﹐六朝造像七﹑八十種﹐唐石百餘種﹐宋石三百餘種﹐多劉燕庭之拓本也。已議定二百五十元﹐當囑仲尹攜錢往取。𨿽無甚精之品﹐然極近亦五十年前拓本矣。最得意者﹐中有柳誠懸《復東林寺碑》﹐唐鷦安所藏歸沈均初者。此碑正﹑續《金石萃編》所不載﹐孫淵如《寰宇訪碑錄》亦不載。惟趙撝叔《補隸》稱《後東林禪寺碑》﹐注﹕「江蘇吳江王氏拓本」。是其石已佚﹐可想而知矣。拓且極精﹐至可寶也。

十九日﹝7月21日﹞晴

午前﹐李少穆來電話﹐云伊徳已到﹐囑電速子衡﹐並約午後三點半會晤。歸寓﹐臨《王徵君口援銘》兩紙。李文卿來﹐攜王白姜壺並馬遠﹑戴文進畫以去。連日下午皆略有雷雨。

二十日﹝7月22日﹞晴熱甚

午前﹐程冰璇來﹐與之理《鄭文公》。午後與繼美遊辛家花園﹐不能涼於小齋也。臨《張遷碑》二紙。本日天气至九十二度﹐入夜尙不回涼。作沈質仲書﹐發喬茂先﹑趙森甫信。

二十一日﹝7月23日﹞

晨起卽九十二度﹐爲今年之最熱度矣。下午子衡到﹐同往喫金隆。晚訪譚華。略有風。本日極熱至九十六度﹐羅家九十八﹐想四馬路必一百○七﹑八也。臨《瑯琊臺》二紙。

二十二日﹝7月24日﹞晴

午前同子衡訪伊徳﹐午後子衡赴浙江全省之會。三鐘半﹐予上北京船﹐船頭熱度一百○四﹐艙中九十八﹐幸有冰水可飲。四鐘譚華到。四鐘半伊徳到。五鐘後開船。夜有風而不涼﹐計西南第五日也。

二十三日﹝7月25日﹞晴

五點鐘後到寧波。九點鐘赴領事署。十一鐘回船﹐兩點半又去議定﹐回船。本日熱稍減﹐艙內九十四﹐船頭九十八。五鐘二十分開船﹐六鐘二刻出口。傍晚天气漸陰﹐夜中四面電光灼灼﹐不聞雷聲。

二十四日﹝7月26日﹞晴

五鐘到上海。天气不甚熱。據大紳云﹐二十二熱至九十八度﹐二十三日僅八十八度﹐蓋夜間大風略有小雨也。午刻子衡來﹐爲與汪穰卿嘔气﹐擬告白稿﹐予勸去其已甚者。夜連夢惺來﹐擬發傳單也。

二十五日﹝7月27日﹞陰

早起晤伊徳﹐爲子衡登報事也。午後又往大東公司﹐託香月梅外。未刻大雨﹐申刻至《時報》館﹑《南方報》館兩處。子衡來﹐子正去。溫《平沙落雁》一曲。天气九十二度。

二十六日﹝7月28日﹞晴熱微有東風

午後爲子衡報館入股事﹐至《時報》館候二狄。四鐘蘭大方來。五鐘至半間樓﹐會齊上船也。八鐘開船異常熱蒸。薄暮雨至﹐天气稍涼而艙板全閉﹐又入蒸籠矣。雨兩三陣卽已蚊虫如麻﹐夜不成寐﹐坐船頭候天明。直至日出後﹐蚊虫甫退﹐蒼蠅又來﹐困極矣。

二十七日﹝7月29日﹞晴

十一下至嘉興﹐蒸熱較昨日更甚﹐天气不過九十四度﹐而人至不堪者﹐加以夜不得睡也。薄暮方抵石門。夜雷電無雨。十一鐘下杭州﹐命劉貴取蚊帳懸之。熱不能臥﹐與子衡船頭閒話﹐斟酌開報館事。至三鐘睡﹐汗如銅龍﹐滴瀝不至。然困極﹐但無多數蚊虫﹐卽酣眠矣。

二十八日﹝7月30日﹞晴

七鐘起﹐買肉包四个食之。呼轎赴工藝傳習所。以禮拜日也﹐付子漢往靈隱納涼﹐晤王幼云﹑羅鳳洲﹑周月三。見織布機器﹐踏力初起頗費﹐大約旣熟之後﹐甚不費力矣。因在暑假﹐各色機器皆收藏﹐爲我取出裝試也。故鐵器樞鈕皆銹澀不靈﹐然以理揆之﹐不過半日則靈矣。織毛巾器﹐全木﹐有兩格撐軸子﹐一管緊﹑一管松者。快手一日可織十六條﹐慢手織八條﹐大槪十條﹑十二條者居多也。每打費棉紗二十兩。一人不能經紗﹐大約經紗之功居三之一。如有十人﹐則每月可出毛巾二千條﹐爲一百六十六打半也。在淸淮做則有利﹐因每打批價一元三角。若上海則必無利﹐因紗本需五角五分﹐若批價一元﹐則一月僅得余利七十五元﹐以開支房﹑飯﹑工資﹐必不足也。又見其染色標本尙佳。然一年卒業﹐斷可不必﹐因見其學一月者﹐已有成效可觀也。申刻回船﹐八鐘開。本日九十四度。麥伊譚往謁仲師。汗如雨注也。

二十九日﹝7月31日﹞晴

九鐘至嘉興﹐十鐘開。午前九十二度。午後三鐘頃至九十六度。昨日看表時在一鐘﹐恐三﹑四鐘時亦不止九十四也。田間秧苗大槪長尺許﹐一綠盈眸﹐一快觀也。葉之大者如慈菇之類﹐爲日所萎﹐小葉則無懼焉。可見人之枝葉盛者爲可危也。四鐘後東風徐起﹐舒舒然來艙中﹐熱度頓減﹐亦一樂也。人世快樂之境皆生於困難也。

七月

初一日﹝8月1日﹞晴

船四鐘到埠﹐步行馬路以待天明。行至石路口﹐有東洋車來﹐坐以歸。睡至九鐘﹐李少穆﹑連夢星來。子衡十二鐘至自杭州。兩鐘電召少穆來﹐子谷亦來。酉刻至《南方報》館。戌刻宴於半間樓。臨《六朝寫經》一紙﹐《劉碑造像》一紙。極熱九十度。據大紳報﹐昨日九十二﹐前日九十度﹐二十七日八十八度也。

初二日﹝8月2日﹞晴熱極點九十三度

午前子衡來﹐約同往海天村晤《申報》館主筆也。三鐘晤伊徳﹐約同赴京﹐明日候信。連夢星約看傳單。

初三日﹝8月3日﹞晴仍九十三度

午前二髙來。午刻江若老來。酉刻沙彪內來辭行。隨卽往洪天香家﹐爲晤朱福田也﹐畱之飯。連夢星約王佩香家﹐晤魏伯琴﹐爲粵漢事也。

初四日﹝8月4日﹞晴

昨夜直至天明皆九十度﹐正西風也。下午風息﹐故人頗不堪。今早略有西風﹐得安眠一覺。十點半晤伊徳﹐十二點半晤柏士。下午與子衡擬照會稿子。酉刻沈仲禮來﹐六鐘晤朱福田﹐議鉛字事也。卽往賀六齡家﹐應魏伯琴之召﹐兼議粵漢核款事也﹐代議條款三則。本日天气九十一度。夜八十四﹐有生气矣。

初五日﹝8月5日﹞晴

接濮瓜農來函﹐寓南昌省城內髙橋濮公館。午前十一時晤培世﹐十二時半赴魏伯時之約﹐喫湖南菜也﹐不甚佳。接寶廷來函﹐李閥約會。飯後待馬車不至﹐往《南方報》館發電話。行烈日中﹐腦幾欲裂﹐熱度約在百十度內外也。到館飲冰水兩瓶﹐稍好。兩鐘半車至﹐歸寓﹐寓中僅九十三度也。寶廷至﹐同訪李閥﹐暢談甚洽﹐最可喜者﹐勸其與詹﹑沙合辦﹐從吾也。四時半﹐往禮查爲沙鏢送行﹐兼告以李閥事。五時回寓候子衡不至﹐少穆來候至六時半。方時勸其簽字後卽往海天春﹐已無隙地。乃至洪天香家折東﹐招魏﹑連兩君﹐至已八時。稍坐﹐同往培世處﹐因議單有添攺處﹐不能簽字﹐約明日上午九時談。至十鐘同往洪天香家﹐十二時散。過子衡﹐子衡擬函稿﹐予不謂然。歸寓﹐子衡來﹐談至兩鐘去。本日和軍門發差官來索款﹐作函覆之。李閥送美酒一打來﹐類香冰而美過之﹐作函謝之。又李平孫匯函﹐又作爲大紳出洋致羅叔耘函。逮睡時﹐雞已鳴矣。中夜後轉北風﹐天气驟涼﹐落忱酣睡。➄

初六日﹝8月6日﹞陰

八時起檢點行裝。九鐘赴《南方報》館﹐同魏﹑連至培世處簽字。十鐘復回報館﹐因聞「連升」有十二鐘開之說﹐卽同少穆﹑劍農上船。至則仲尹﹑陳貴先至。方上船﹐大雨如注。雨後﹐送客人去﹐三時啟碇。九鐘過佘山﹐看晚霞甚美。

初七日﹝8月7日﹞晴

北風甚涼爽﹐風不大﹐海中無浪﹐日落時霞彩奇麗可觀。

初八日﹝8月8日﹞晴

早起看日出。航海看日出屢矣﹐不及今日﹐因多有黑雲也。日未出時﹐半天皆紅﹐日出處紅愈甚﹐色極艷﹐微有薄薄白雲也。停立看日上於海﹐復歸艙臥。午後一時半至威海﹐飭劉貴發上海﹑北京電報。口內泊英國大兵船五﹐魚雷艇九。三時半啟碇﹐四時許又遇到英國魚艇四﹐第三艇有人立船頭﹐執兩小旗施號令也。其泊威海之船﹐亦見其懸旗發令﹐他船答之﹐但不知作何語耳。

有挖泥船一艘﹐方挖﹐又見有舢析懸人入海﹐著銅帽﹑橡皮皮衣也。八時至燕臺。

初九日﹝8月9日﹞陰

午前七時開煙臺。

初十日﹝8月10日﹞陰

三時到大沽口外。天明小火輪卽來候潮開行。七鐘將啟碇矣﹐適靑島船至﹐又候之﹐自八鐘始至﹐風雨大至。九鐘半到塘沽候中車。二時二十分上車﹐三時半到天津。先入永和棧﹐後移入報館。王孝禹聞信來談。

十一日﹝8月11日﹞陰

黃歙之約喫午飯﹐有黃愼之同座﹐益淸臒矣。午後訪英歙斂之﹐後同藥雨訪孝禹﹐復看其《曹全》未斷本與初斷本﹐不甚異也。見其漢碑七﹑八種﹐皆明拓。

十二日﹝8月12日﹞雨

午前訪哲美森﹐已往山海關﹐云兩禮拜方回也。冒大雨歸。午後閱天津花。先見賈金紅﹐明艷憨媚﹐贈聯云「艷入寶釵金峽蝶﹔香生玉頰紅薔薇。」又訪賈玉文﹐落落大方﹐珠圓玉潤﹐贈聯云「閬苑月來都是玉﹔瑤池風過自成文。」末至福喜處﹐贈聯云「昨夜福星臨檻郎﹐今朝喜子拂簾至。」晚間卽宴於福喜家﹐復洪鞠農午飯之東也。

十三日﹝8月13日﹞晴

巳刻﹐喫飯上火車棧。午刻展輪﹐酉初到。方喫點心後﹐啟匣看《嵩山三闕》﹐眞可寶也。忽報子衡至﹐龔氏昆仲來。

十四日﹝8月14日﹞晴

巳初﹐同往六國飯店看伊﹑譚二君。午後往保安寺街看龔親家。

十五日﹝8月15日﹞晴

午後﹐同藥雨遊廠肆﹐得瞿一﹑朱雀瓦一﹐甚喜。

十六日﹝8月16日﹞晴

張炳樞來﹐午後往報之。龔親家來看。晚間仙舟請喫斌升樓﹐熱甚。

十七日﹝8月17日﹞陰

早起﹐龔家女兒來﹐午後去。遂往看趙子珩﹑喬茂軒。晚同子珩﹑稷堂宴於翠芬班金桂處。十鐘歸。本日得馬和之《獨樂園圖》一﹐馬遠山水一﹐皆娟秀宜人也。

十八日﹝8月18日﹞雨

八鐘起﹐赴依徳之約。十二鐘回。午後小憩。送潞琴至淸暉閣上弦。訪稷堂不遇﹐至喬茂軒處小坐。赴趙小魯便宜坊之約﹐議山東抑制徳國路礦也。

十九日﹝8月19日﹞陰

早起﹐喬茂軒來。午初訪王稷堂﹐遇之。午刻赴伊徳之約。三時回寓﹐剃頭。天气晴﹐日出。五時赴茂先之約﹐夜檢點漢碑。

二十日﹝8月20日﹞晴

早起﹐喬茂先來﹐下午去。趙小魯來﹐薄暮﹐王孝禹來﹐晚飯後去。檢點六朝碑竟。發家信。

二十一日﹝8月21日﹞晴

買定黃山谷行書一卷﹐趙仲穆馬一卷﹐共洋五十五元。黃信甫來談。下午千佛巖落成﹐招王﹑趙來觀﹐並喫晚飯。

二十二日﹝8月22日﹞晴

辰起﹐訪伊徳﹐告以現在情形。遂訪沙彪內﹐屢尋而後得﹐暢談﹐已未初矣。同少穆至小飯館喫飯。飯後約沙往會伊﹐暢談﹐遂歸。晚飯後孟松喬來談吉奉事﹐娓娓可聽。

二十三日﹝8月23日﹞陰

明前三鐘﹐大雨如注﹐天明未止。巳初起﹐回拜趙小魯﹐並看龔家女兒病。午後進城﹐同沙彪內訪詹生﹐因談至西山煤礦已爲比國人所得﹐並雲英馬凱定約有準洋人辦礦之權。出城訪子珩﹑稷堂﹐遂到飯館喫飯。趙﹑王均來敝寓﹐鬯談﹐醜刻去。

二十四日﹝8月24日﹞晴

早起﹐檢赴火車。十一點二十分開﹐五點到天津。往訪鄭君﹐云已往北京﹐約三兩日可回。無事﹐遂作尋花之舉。初到賈金紅家﹐同宴樓喫晚飯。飯後至富順班訪福喜﹐不遇。見玉仙﹐人甚蘊藉。

二十五日﹝8月25日﹞晴

午前訪哲美森﹐已來﹐約禮拜四見。談及江伯虞事﹐渠頗有抱歉之意﹐究竟非盡昧良心者。午後訪王孝禹﹐不遇。藥雨約瀟湘館喫飯。歸途過三合班﹐遇張四寶。

二十六日﹝8月26日﹞晴暖甚

無所事事﹐聞孝禹﹑翰甫俱到﹐約之喫晚飯也。夜宴於富順班﹐王翰甫亦到。

二十七日﹝8月27日﹞晴

早起﹐鄭永昌君來談﹐下午去。同藥雨﹑菊農宴於瀟湘館。八﹑九鐘頃雷雨﹐歸時雨已止矣。

二十八日﹝8月28日﹞晴

午前街道泥濘﹐未出門。午後孝禹﹑翰甫同來。談及王文敏當時有不斷本《曹全》兩分之多﹐均於此次失去﹐計四十餘本﹐皆精品。孝禹知之﹐不便購買﹐以告翰甫。翰甫至琉璃廠大噪﹐而賣者颺去矣﹐令人惋情不置。薄暮﹐接京電﹐伊徳促予回京﹐報以次日午車去。又電來堅促早車去﹐允之。晚宴於三合班小喬處。小喬者﹐上海之張四寶也。

二十九日﹝8月29日﹞晴

五時半起﹐喫麵一碗。往車棧太早﹐候至七時二十分開車﹐十二鐘到京。鄭斌來接﹐云少穆已在伊徳處﹐屬﹝囑﹞勿回寓﹐卽到伊徳處。至﹐則因外部駁回也。議抵制之法﹐約各回寓擬稿﹐明日會酌。

八月

初一日﹝8月30日﹞晴

早起﹐赴伊處議大略。午後張嘯山來﹐云有好琴一張﹐佛鶴汀六琴之一也。下午有人送黃鶴山樵著色山水來﹐甚精。酬以三十元﹐未允也。

初二日﹝8月31日﹞晴

早起﹐復至伊徳處﹐稿議定卽告以將往天津。飯後上車。行至郎房﹐遙看墨云沈地﹐知東北有雨﹐行至落筏而雨至。七點三刻到津﹐雨稍止也。冒雨至報館﹐饑腸雷鳴。甫食畢﹐日本總領事知予至﹐堅約至神戶館飲酒﹐大醉。座中爲小村﹑髙尾﹑阪速﹑小西﹑河合也。華人則藥雨﹑斂之及予三人。鄭永昌後至﹐至亦醉矣。

初三日﹝9月1日﹞晴

病酒不懌﹐又未得暢眠﹐人甚乏。午後訪哲美森﹐知倫惇電音尙未至也。有人持《陶夫人》《鄧太尉》來賣﹐喜極﹐畱之。

初四日﹝9月2日﹞晴

午前﹐郝君送出水本《刁惠公》來。前次議定價七十元也。「父雍雍」字不壞﹐亦極難得。旅居無聊﹐得此不亦樂乎。午後拜伊集院君﹐談三時之久。訪莫楚帆不遇。夜沐浴於男女盆塘﹐聞日日下午有婦人來浴云。

初五日﹝9月3日﹞晴

午前﹐鄭君永昌來談。午後王姓送《張敬石柱》﹐字甚精。又《曹望憘造像》一字三畫皆佳﹐陳壽卿藏石也。夜同藥雨喫羊肉館。

初六日﹝9月4日﹞晴

午前﹐鄭君來談﹐合同定議矣。午後訪哲美森﹐倫惇電仍未到﹐聞海綫有斷絕之說。夜間鄭君請金城館飲酒﹐妓女有三十餘人﹐以金松爲最﹐金龍次之﹐蓋皆以金字爲排也。

初七日﹝9月5日﹞晴

鄭君來談。於午前買《鄭玄果》《韋夫人》《鄜州鐘銘》《葬馬銘》四種。晚間在富順喫飯﹐聽中華園落子。

初八日﹝9月6日﹞晴

早起﹐鄭君來﹐合同蓋印﹐開發帳目﹐擬行矣。午刻劉班侯來﹐遂不果行。又買《孫佑墓志》一﹐虞匡伯字極精﹐不在崔﹑董下也。夜聽落子。

初九日﹝9月7日﹞晴

爲穆壽山撰《印譜序》一紙。午後匆匆赴車棧﹐至則知爲三鐘一刻車也。遂步車棧地勢﹐長約一百丈﹐寬約三十丈﹐而棧車之所不與焉。車未至時﹐雨一陣﹐過黃村時﹐望南天正雨也。七鐘到京。

初十日﹝9月8日﹞陰

午前﹐哲卿婿來。午後往晤伊徳﹐薄暮歸。龔仙洲來。臨《陶夫人》一紙。檢校唐暮志五十餘種。

十一日﹝9月9日﹞陰

早起﹐張嘯山來談琴理。午檢字畫﹐爲晉邦盦也﹐居然得之。髙子白來。晚間孟松喬來。臨《劉懿》一紙。早﹐尢小溪來﹐云銅器三件﹐日本人還二千五矣。當作函售之也。夜大雨如注。

十二日﹝9月10日﹞陰

龔家女兒來。午後於繼美到。申刻晤伊徳。晚臨《刁惠公》一紙。

十三日﹝9月11日﹞陰

午後至喬茂先處﹐談至夜歸。議舉羅叔耘入學務處﹐允爲作函。臨《鞏賓》一紙。

十四日﹝9月12日﹞晴

午前﹐郝姓送《元公姬氏》來﹐六十金購之。本日買黃鶴山樵一軸﹐甚精﹐價三十五元。

十五日﹝9月13日﹞陰

午前﹐龔哲卿來。午後董綬金﹑伊徳來。臨《元公姬氏》一紙。張寶廷來電。檢匣笥。鄭永昌寄信法﹕

營口西北街成功號

大連市關東洲民政廳

財務所長

二宮大人人轉寄。

十六日﹝9月14日﹞晴

午前﹐學《良宵引》一段。午後晤伊徳。歸途看龔家女兒病﹐爲換方焉。本日得初拓《髙湛》一紙﹐精拓《朱岱林》《郛休》各一紙。《郛休》碑陰字絕佳也。

十七日﹝9月15日﹞晴

早起﹐郝某來﹐買原石《李富娘》《陶貴》各一﹐又不斷本《馬鳴寺》一。午後偕繼美上火車。六鐘三刻到天津。先到佛照樓﹐次到同宴樓。飯後晤方﹑張二公﹐同聽蓮花落。

十八日﹝9月16日﹞晴。

午前繼美來。藥雨爲燉肥鴨一隻以供午餐。下午繼美檢行李上船。予訪哲美森﹐遇之﹐云倫惇電已到﹐約禮拜二再會。晚間喫趙桂興﹐不佳。天仙聽戲。子正繼美上船﹐「新丰」也。明早開行。

十九日﹝9月17日﹞晴

午後浴。郝姓來﹐買得出土本《司馬景和妻》﹐二十二元﹐未刻﹐馮敏昌跋時拓本也。又舊拓《葬馬銘》一紙。又《文安縣主》一紙﹐此石已沒。又《楊智積》一紙﹐「杜君夫人朱氏」字迹頗近《磚塔銘》。又舊拓不斷本《龐徳威暮志》﹐甚精。此外﹐則《大智禪師塔銘》《李夫人宇文氏》《黃夫人劉氏》《裴茂紹》《石忠政》《西門珍》《姚元之》《張師儒》《處士王仲建》。又舊拓《賈使君》﹐舊拓頗多字﹐確數須校而後知也。吳鹿蘋約浙江會館晚飯。

二十日﹝9月18日﹞晴

午後至王孝禹處看《刁遵》﹐一字不缺﹐眞琦寶也。又《廣武將軍碑》亦難得之品。薄暮﹐玉仙請喫螃蟹酒﹐微醺矣。孝公贈我《司馬升》﹐喜甚。

二十一日﹝9月19日﹞晴

午前﹐李少穆來。子谷擬指哲款抵償萬款﹐斷做不到﹐電謝謝矣。午後買《嵩髙靈廟》一紙﹐多數十字﹐舊拓也。《淸河公主》原石本﹐石久佚﹐拓本甚難得。又劉子重藏六舟手拓小造像屏四幅﹐精致可愛。夜地震。

二十二日﹝9月20日﹞晴

午前訪哲美森未遇。午後復訪﹐遇之﹐所事辦結。因淸晨寶廷有電云﹐二等股票價二十一鎊。故發電去賣二百五十鎊。下午得《淨業法師靈塔銘》﹐明拓也。又《文安縣主墓志》文字不損本﹐較昨日所得更舊矣。又《長孫夫人羅氏》﹐魏志也﹐未見過。晚宴賈玉文家。

二十三日﹝9月21日﹞晴

午前﹐至義善源化銀票。午刻程綏予來﹐恰好多年積款四百金還之﹐亦一快也。魏蘭芬請喫午飯。下午送銀票至哲美森處﹐贖股票也。遇髙尾。至建築公司議修報館事。晚宴小喬家。

二十四日﹝9月22日﹞晴

辰刻上火車﹐遇陸勤伯﹐午刻到京。飯後晤伊徳﹐回寓。至義善源取款﹐贖《九成宮》等四帖。王稷堂﹑趙子珩來。夜發上海電。

二十五日﹝9月23日﹞晴

巳刻﹐同任之赴義善源取銀﹐遂至伊徳處。飯後至工藝局訪黃愼之﹐不遇。又至王稷堂處﹐亦不遇。與趙子珩暢談。又至喬茂軒處﹐送昨日接叔耘電報也。晚孟松喬來。

金鈴菊﹐一名荔枝菊﹐出範至能《菊譜》。玉蝶梅出《雲間府誌》。

二十六日﹝9月24日﹞晴

檢點字帖。買《陳徳碑》一幅﹐汪喜孫舊藏﹐歸劉子重者也。又《崔頠墓志》一﹐此石久已佚﹐其難僅下《崔敬邕》﹐一等也。夜吳楚生來。本日巳刻論古齋陳君來云﹐火車頭等突發炸彈。急派人往詢﹐云彈發於包房。澤公爺﹑端午帥俱傷面﹐血淋淋然。聞死者三人﹐傷者十餘人。前日之地震殆爲此歟﹖

道光三年癸未﹐元氏教諭劉君之僕名劉黃頭者所發與碑末所題姓名相合﹐惟後一千三百之說尙早一百三十七年耳。吉父。

二十七日﹝9月25日﹞晴

買柳子厚琴一張﹐又純古琴一張﹐共六十金。又艾宣《蛺蝶》一卷﹐十元。午刻﹐義善源來請﹐爲接滬電等二票價二十一鎊九先令也。光梅生請天和堂。夜作於﹑沈﹑髙三﹑賈三﹑平孫﹑大徳﹑通至等匯信。

《華字匯報》本日新聞﹕奉天五項大臣請派唐紹儀交涉大臣﹐李家駒學務大臣﹐廷傑墾務大臣﹐史念祖賑撫大臣﹐而練兵大臣尙未指定何人。次帥則專司地方一切事宜。已奉旨準﹐如所請矣。

二十八日﹝9月26日﹞晴

午後大風﹐震震有聲。張瑞山來﹐學得《良宵引》一段。買得古琴兩張﹐一爲佛鶴汀之第四琴也。兩琴均亞瑞山經手也﹐以《毛詩》兩部易得。午﹐復買舊拓《西豹祠堂碑》二冊﹐十二元。舊拓《王僧》《淳於儉》《李富娘》《王儉》各一紙﹐二十元。又零碎舊拓十餘種﹐皆可喜也。

二十九日﹝9月27日﹞晴

買王迪山水中堂一軸﹐絕精。午後至伊徳處﹐告以將行也。買小墓志四十三本。有《董美人》《隨淸娛》。又接藥雨函﹐已代購《少昊國》。爲喜可知也。

三十日﹝9月28日﹞晴

買《昭陵全碑》八本﹐又《顏如夫子廟堂記》﹐絕無僅有之物也。又乾隆拓《思恆律師志》﹐眞妙品也﹐字實不在《磚塔銘》下。又買舊拓《郙閣頌》一本尙佳。

九月

初一日﹝9月29日﹞晴

學《耕莘釣渭》一操成。張君瑞山以趙撝叔書畫扇面壽予。李崇山贈趙撝叔花卉屏六幅﹐隸書條一幅爲禮。趙執齋自山東來﹐贈我「千秋萬歲」當一﹐「萬歲萬歲」當一﹐「家常貴富」缸邊一。本日爲予初度﹐三老者來祝﹐實佳兆也。

初二日﹝9月30日﹞晴

午前﹐論古齋來議定閻立本﹑周文矩兩幅﹐二百二十金。鄧頑伯篆書屏四幅﹐一百二十金﹐此老筆力堅實﹐眞不可及也。薄暮﹐徐﹑羅二姓來告﹐云陳君田之《崔敬邕》半部可賣﹐須持二百金往取﹐否者則勿議。徘徊良久﹐竟付二百金去取來﹐精彩照人﹐眞名不虛傳也。本日又得全本《磚塔銘》一﹐亦希世之珍矣。

初三日﹝10月1日﹞

午後上車。看炸彈所傷之車﹐壞處在夾道﹐朝外一面已碎﹐裏面板壁無微傷﹐但血迹模糊而已。顯系刺客被推觸窗﹐懷中彈發無疑義也。七鐘到天津。

初四日﹝10月2日﹞晴

午後往拜張君祖笏﹐大哥之新親家也。晚間同樂園喫飯﹐之後聽落子。髙子衡到。發鄭永昌電。

初五日﹝10月3日﹞晴

午後至日本使館﹐乞領事作函也。晚間宴於賈玉文家﹐大醉。復電﹐鄭在大連。

初六日﹝10月4日﹞晴

爲股票事將往福公司﹐有事而止。午後登王孝禹兄之堂﹐金石聯盟也。孝哥贈我唐碑二十二種。晚宴於小喬家。夜大風揚沙。

初七日﹝10月5日﹞晴

午後至福公司簽字﹐不行。歸寓﹐復發鄭君電﹐約之十一日營口會也。張硯翁約同宴樓晚飯。早間聞刺客黨羽已就獲﹐晚間知皆莫須有也。夜髙尾﹑速水同來﹐已醉矣。

初八日﹝10月6日﹞晴

報館機器初四夜毀﹐修理三日不能用。決機購新機器一部﹐予貼費一千金﹐並匯滬二千金爲浦口稅契之用。本日買唐墓志二十種。有人送宋元畫八卷來觀﹐甚精。索價三千金﹐還之矣。夜﹐孝禹兄約紫仙班晚飯。

初九日﹝10月7日﹞重陽節晴

上午羊肉館喫飯。下午宴於富順家大吉利行。

初十日﹝10月8日﹞晴北風頗寒

早起赴車棧。驟冷。至塘沽午飯。七點半至山海關﹐寓世合棧。棧中本日來客一百七十餘人。夜一鐘接藥雨來電﹐鄭君已到津﹐又折回焉。

十一日﹝10月9日﹞晴

甚冷﹐重夾不足以禦﹐飲勃蘭地一杯以敵之。三鐘復至天津﹐戲作詩曰「二十八點鐘﹐往返一千五﹐依舊在天津﹐未離一寸土。」鄭君來報館﹐值藥雨他出﹐門不得開。遂至通喜房中坐。未幾﹐髙﹑李﹑張﹑方陸續至﹐王孝禹兄亦至。夜聚於同宴樓。秦姓來﹐又買小唐碑八種。

十二日﹝10月10日﹞晴暖

午前鄭君來﹐擬合同竟﹐倩子衡代書。午後同鄭君往領事館將正合同蓋印。夜子衡約喫羊肉飯﹐有扒翅子﹐味甚佳。

十三日﹝10月11日﹞晴

巳刻復往車棧﹐鄭君亦來﹐往灤州也。三點至灤州分手﹐將至關﹐同車有王稚言者﹐雨香先生之孫也﹐在赤十字會局中。本日更無客棧﹐得王君相助﹐僅而後得焉。本日受熱頭痛﹐服正气丸一粒。

十四日﹝10月12日﹞陰

異常燥熱﹐知必有雨矣。五點起﹐六點至車棧。人疊於車棧之柵外﹐約有千人。至六點三刻開柵﹐人爭上車如壘豬。然行李不得上。持片訴諸棧長﹐始得入鐵車。七點半開山海關﹐八點至前所。四十分至前衛﹐停十分。九點二十五分至中後所﹐巡兵皆綏中縣號衣。十點七分至沙後所﹐雨至。十點四十六分寧遠縣﹐大雨﹐有雷﹐北風驟寒。以白蘭地敵之不勝也。十一點二十五分至連山﹐等來車﹐停三十二分之久。五十七分開﹐十二點二十五分至��。一點十分至錦州﹐停十分。二點十七分至石山砧。二十八分至羊圈子﹐醉矣。三點一刻至滿幫子換車﹐來車已久候於此﹐到則過車。三點四十分趙家屯﹐十分至靑堆子﹐四點十五分髙山子。五點二分開﹐待來車也。五點廿五分至打虎山﹐甚冷﹐多飲﹐大醉矣。嘔吐﹐眩暈﹐小憩。八點至新民屯。未至溝幫子雨卽至﹐而北風甚怒矣。

十五日﹝10月13日﹞晴

歇一日。午後至軍政署送信。井戶川不在﹐見太田憲兵大尉﹐取護照一紙。雇車三輛﹐每輛十二元三毛。

十六日﹝10月14日﹞淸晨小雨

天色甚沈﹐頗思不行﹐然腥燥難受﹐不如著雨﹐遂啟行。約十里雨漸大﹐瀟瀟然矣。廿五里至遼河邊﹐有官局﹐收費每車一毛五分。抵河﹐河夫不肯爲渡。不得已﹐用勢力壓之乃渡。船破板斷﹐甚危險也。五里至蘭旗堡子打尖。衣衾盡濕矣。此地店飯﹐每人六角﹐住宿七角﹐七盤一湯。自山海以至新民屯俱每頓四角﹐此地以往皆六角矣﹐豈不發財﹖據云﹐盈虧無定也。蓋督標兵至﹐食﹑宿皆不付錢而必須備肉。客數多於兵則盈﹐兵數多於客則虧矣。午後冒雨行廿里﹐宿興隆店。

十七日﹝10月15日﹞陰

六點半開車﹐八里至於家窩蓬﹐又二里至老邊﹐又十里至板橋﹐又五里至大方生打尖﹐十點半也。十二點半開車﹐五里至馬三家子﹐又十里至大石橋﹐又八里至轉灣橋宿﹐惟時三點半不敢行矣。此地店一飯一菜﹐粉條素湯而已﹐每人五角。糧價﹕髙梁斗重二十八斤﹐每斗一元半﹔白米每斗三元半﹐重三十二斤。雇工每年約百元﹐故糧𨿽貴而民益困。

十八日﹝10月16日﹞陰

六點半開車﹐八點半八里至塔灣。此八里最難行﹐粘泥淖澤﹐車屢陷也。至塔溚灣則沙泥﹐足能履地﹐樂不可支。連日下牀上車﹐下車上牀﹐徧地稀泥﹐黑而粘腳﹐不得動也﹐困悶異常﹐如被拮梏。忽得散行數十步﹐如登仙然。樂生於苦﹐誰曰不然﹖喫麵卷子三个。車行十二里﹐九點三刻抵沈陽西門﹐過將軍署至南門。先住有徳店﹐頗躅。薄暮散步﹐見東首有永昌棧甚潔淨﹐遂移居之。臨《張貴男》一紙。

十九日﹝10月17日﹞陰午後晴

早起發電不通。往正金取款﹐值休業。午後劉君翽閣來﹐云現有振貝子款四十萬﹐擬開銀行也。晚飯後題唐志年月。臨《刁惠公》一紙。

二十日﹝10月18日﹞晴

午前臨《刁惠公》一紙。午後拜錢少云﹐不遇。拜頑奇﹐遇之。歸寓小憩﹐又臨《刁惠公》一紙。擬稟稿說帖。

二十一日﹝10月19日﹞陰

午前小雨﹐午後小雪。往同樂聽落子﹐未及見妓而去。訪劉翽閣﹑錢紹云俱不遇。臨《刁遵》一紙。唐志簽題年月畢工﹐編其等第﹐得一等十八種。

二十二日﹝10月20日﹞陰

午前編唐志﹐計第二等二十八種﹐第三等四十種。午後本擬見閣部﹐值楚生來﹐須候其歸﹐遂先拜錢紹云暢談。錢云稟帖界限不淸﹐須加一稟可以望準。三鐘出大東門﹐見閣部暢談﹐事機有可望矣。歸寓編唐。值紹云來﹐晚飯後去。計編第四等四十種﹐五等四十種。

二十三日﹝10月21日﹞陰

略飄雪﹐夜間已結冰也。午前覆勘唐志題名錄﹐升降數名﹐已定案矣。遣鄭斌投將軍稟帖。午後拜葉揆初不遇。往西關外看戲﹐未終而回﹐又步至同樂園﹐已散矣。夜作藥雨函﹐成五紙。臨《刁惠公》二紙。

二十四日﹝10月22日﹞晴

早起謁將軍﹐值挑旗缺﹐未見。午後步至落子館﹐始見諸妓﹐參差錯落皆不堪。已將去矣﹐有金玉者上臺﹐與前諸人相襯﹐直神仙矣。擬去打茶圍﹐無興而返。臨《刁惠》二紙。本日上街買得小說二種﹐晚讀《水滸》一本。

二十五﹝10月23日﹞晴異常暖

往見將軍﹐見言鹽務爲中國利權﹐不能讓與外人。與之略作辯論而退。旋至財政處﹐見史都護﹐云昨日已商過將軍﹐非不願準﹐不敢準耳。若能得本初一函﹐得矣。晚間至錢紹云處﹐知稟已駁﹐托其抄出﹐批云「鹽務爲國家專利。察閱所稟各節﹐於全國課稅諸多窒礙﹐未便準行。合同發還。」

二十六日﹝10月24日﹞晴暖甚

午前﹐原合同領得﹐遂上院掛號稟辭。午後至史都護處辭行。吳君不在家。又往拜小山亦不在家。寫《陽嘉殘石》二紙。

二十七日﹝10月25日﹞陰

聞人說營口車路已賣票。早起親往探之﹐果然已通﹐擬卽攺乘火車去。回寓﹐劉秉魯來談許久。因思小山﹐不可不一往晤之。三鐘半去﹐小山相待甚殷﹐其翻譯中島舊曾識予也。談及營口驗疫﹐許入不許出﹐大驚﹐幸未自蹈羅网。中島苦畱多住兩日﹐從之。回寓見孟松喬來﹐更不能行矣。錢紹雲約喫晚飯。

二十八日﹝10月26日﹞陰東北風

稍冷﹐前兩日頗熱﹐人不適也。孟松喬來。忽思與之作小販﹐通吉林之鹽也。午後又訪中島﹐擬令薦一人保護鹽車。申刻往聽落子﹐在金玉房打一圍茶獵。晚中島來請﹐云其友約明午會也。臨《張貴男》一紙。

二十九日﹝10月27日﹞陰

午前﹐至軍政署﹐中島云田鍋君已至﹐約午後相晤。薄暮﹐中島來約至南城下酒館內聚談﹐晤田鍋﹐所議者﹐卽藥雨所說之甲乙也。其地不同﹐似無妨礙。晚撰《老殘遊記》一紙。

十月

初一日﹝10月28日﹞晴

午前等孟松喬不至。午後訪中島﹐並復田鍋席。薄暮﹐約之俱來﹐宴於東升樓。叫金玉﹑順寶佑酒。孟松喬寓於本寓。

初二日﹝10月29日﹞陰

早起﹐雨瀟瀟然。訪大原﹐議運鹽事﹐定以阿部充選。午後大雪﹐不久便止。松喬出城﹐糾合田鍋事也。臨《張貴男》一紙。

初三日﹝10月30日﹞陰不雨

天气仍暖。午後至中島處一行。歸寓﹐撰《老殘遊記》卷十一告成。

初四日﹝10月31日﹞晴

撰《老殘遊記》卷十五。

初五日﹝11月1日﹞晴

決計回京﹐約松喬來﹐合同簽字。撰《老殘遊記》卷十六。晚間錢紹云來。

初六日﹝11月2日﹞陰

淸晨起身﹐北風大作。四十五里﹐大方生打尖。又二十里﹐興隆店宿。

初七日﹝11月3日﹞陰大北風

二十里至遼河邊。禦重裘猶戰慄也。午刻至新民屯。本日﹐日本天長節﹐街市懸燈。

初八日﹝11月4日﹞晴

四點鐘至車棧候車。五點上車﹐六點開﹐十點至溝幫子。待二十分鐘﹐營口車至﹐行李上漫車﹐予則由快車行。六點至山海關﹐仍寓四合店。八點行李至。

初九日﹝11月5日﹞晴

此兩日皆北風﹐不大。七點上車﹐三點至天津。予下車﹐劉貴等使回京也。

初十日﹝11月6日﹞晴

午後﹐徐麟臣來﹐約之喫羊肉館。晚玉仙請聽戲﹐甚佳。

十一日﹝11月7日﹞晴

由天津三車起身﹐八鐘到京﹐月色皎然。

十二日﹝11月8日﹞晴

早起﹐張嘯山來﹐溫《耕莘釣渭》。午後遊璃琉﹝琉璃﹞廠﹐無所得。

十三日﹝11月9日﹞晴

午後拜喬茂先﹐未遇。遊王廣福斜街﹐遇徳全﹑喜鳳。

十四日﹝11月10日﹞晴

午後再拜喬茂先﹐知奏調折子於十九日已發﹐又知毛實君署藩臺﹐十五接印。晚遊百順胡同﹐遇小榮﹐山海舊相識也。

十五日﹝11月11日﹞陰時有小雨

此數日﹐午前皆溫琴《良宵引》﹐節奏粗偕矣。知王小齋來﹐午後訪之。昨日在喬君處見舊藏《磚塔銘》﹐寶瑞臣寄來﹐托喬轉交者。故人重遇﹐喜可知矣。本日買舊錦三衾又四十二尺﹐琴囊足用矣。

十六日﹝11月12日﹞晴

午前論古齋來﹐買得明拓整幅《麓山寺》一軸﹐四十金。午後赴車棧﹐至落筏久候﹐爲日本欽差小村壽太郎之專車也。七點到津﹐見街市甚爲泥濘﹐始知天津昨日大雨也。夜北風怒號。

十七日﹝11月13日﹞晴驟冷

午後出門。昨日街市之泥濘今日盡化峻嶒矣。晚﹐英方請客於義和成﹐座中爲梶村吉路君﹐《同文時報》社主﹐日華大藥房主也﹐人極和藹可親。次卽曾根嘯云﹐撰《俄國暴狀志》者﹐其人本海軍大尉﹐被讒辭職﹐抑鬱人也。本日鄭永昌君至自日本。又買範姓龜骨三百餘片﹐公子招造戟一﹐商字幣四十枚﹐共價洋一百五十元。

十八日﹝11月14日﹞晴猶冷

午後至城內浴。臨《張貴男》一紙﹐抄孝禹兄碑景一本。接羅叔耘及秩庭侄來函。買插屏一架﹐象牙棋子一付﹐牙牌兩付﹐古銅無字帶鉤一枚﹐花制極精﹐恐三代器也。

十九日﹝11月15日﹞晴

午前臨《張貴男》一紙。午後藥雨自領事署來﹐囑其入京。予亦無事﹐擬暫歸也。昨日金鈴囑撰聯﹐得二首﹐曰「美子宜居鑄金屋﹔阿儂原是系鈴人。」又「大澤金銀出寶气﹐髙臺鈴鐸吟秋鳳。」夜撰《老殘遊記》二紙。

二十日﹝11月16日﹞晴

往福公司擬簽字﹐知哲美森往平定州﹐約一月可歸也。晚宴於賈金鈴家。

二十一日﹝11月17日﹞晴

午後同藥雨趁三車來京﹐七鐘至。

二十二日﹝11月18日﹞晴

巳刻﹐張瑞山來﹐溫已學之琴。午後聽戲﹐小叫天唱《舉鼎觀畫》。夜宴小容處﹐撰聯﹕「曾隨蘇小靑驄後﹔得近昭容紫袖旁。」

二十三日﹝11月19日﹞晴

午前學琴。午後聽戲﹐叫天唱《天雷報》。夜宴福順班玉仙處﹐得晤胡君澤山。

二十四日﹝11月20日﹞晴

午前學琴。午後聽戲﹐叫天唱《四郎探母》。

二十五日﹝11月21日﹞晴暖

接上海信﹐知王保和病故。前聞周月山故﹐已自傷神﹐玆王保和又故﹐令人難以爲情矣。藥雨回天津。

二十六日﹝11月22日﹞晴

午後至蕉雨軒袁回回家﹐買校致攻堅本《郙閣頌》一紙﹐未刻嘉慶跋《呂望表》一紙。

二十七日﹝11月23日﹞晴

午前學《髙山》。午後龔家女兒來﹐述其病狀﹐擬請鄧嘉生看也。買顧從義本《閣帖》一部。

二十八日﹝11月24日﹞晴

午前學《髙山》。午後拜鄧嘉生﹐兼往子珩處祝壽﹐飲其壽酒以歸。

二十九日﹝11月25日﹞

午前學琴。午後梁秀額一枚﹐《扈志碑》一紙。買宣徳鑪兩枚﹐子母石一座。

三十日﹝11月26日﹞晴

接上海信﹐知羅叔耘丁憂﹐官運可謂不佳矣。

﹝《抱殘守缺齋﹟乙巳日記》下缺﹞

➀﹑本日記根據劉鶚手書《抱殘守缺齋﹟乙巳日記》原稿過錄﹑標點。日記中日期原文爲農曆日期﹐﹝﹞中日期爲西曆﹐系校點者所加。《抱殘守缺齋﹟乙巳日記》一冊﹐寬18。5釐米﹐髙22。5釐米﹐封面自題「日記﹐光緒乙巳年正月元旦」有「天下第一江山漁樵」印。每頁十行﹐紅色框﹐版心中縫下有「九華堂」字樣。《抱殘守缺齋﹟辛丑日記》所存爲光緒三十一年正月初一﹝1905年2月4日﹞到十月三十日﹝1905年11月26日﹞日記﹐其中有缺頁。

➁﹑三月初七日日記天頭有「大章寓」三字。

➂﹑五月廿九日日記天頭有「壽卿信」三字。

➃﹑五月三十日日記天頭有「賈」一字。

➄﹑七月初五日日記天頭有「濮瓜農寓」四字。

