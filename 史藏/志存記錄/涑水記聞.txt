涑水記聞宋司馬光●卷一建隆元年正月辛丑朔﹐鎭﹑定奏契丹與北漢合勢入寇﹐太祖時爲歸徳軍節度使﹑殿前都點檢﹐受周恭帝詔﹐將宿衛諸軍禦之。癸卯﹐發師﹐宿陳橋﹐將士陰相與謀曰「主上幼弱﹐未能親政。今我輩出死力爲國家破賊﹐誰則知之﹖不若先立點檢爲天子﹐然後北徵﹐未晚也。」甲辰將旦﹐將士皆擐甲執兵仗﹐集於驛門﹐歡噪突入驛中。太祖尙未起﹐太宗時爲內殿祗候供奉官都知﹐入白太祖﹐太祖驚起﹐出視之。諸將露刃羅立於庭﹐曰「諸軍無主﹐願奉太尉爲天子。」太祖未及答﹐或以黃袍加太祖之身﹐眾皆拜於庭下﹐大呼稱萬歲﹐聲聞數里。太祖固拒之﹐眾不聽﹐扶太祖上馬﹐擁逼南行。太祖度不能免﹐乃攬轡駐馬謂將士曰「汝輩自貪富貴﹐彊立我爲天子﹐能從我命則可﹐不然﹐我不能爲若主也。」眾皆下馬聽命﹐太祖曰「主上及太后﹐我平日北面事之﹐公卿大臣﹐皆我比肩之人也﹐汝曹今毋得輒加不逞。近世帝王初舉兵入京城﹐皆縱兵大掠﹐謂之『夯市』。汝曹今毋得夯市及犯府庫﹐事定之日當厚賚汝﹔不然﹐當誅汝。如此可乎﹖」眾皆曰「諾。」乃整飭隊伍而行﹐入自仁和門﹐市裏皆安堵﹐無所驚擾﹐不終日而帝業成焉。明道二年﹐先公爲利州路轉運使﹐光侍食於蜀道驛中。先公爲光言太祖不夯市事﹐且曰「國家所以能混一海內﹐福祚延長﹐內外無患﹐由太祖以仁義得之故也。」天平軍節度使﹑同平章事﹑侍衛馬步軍副都指揮使韓通爲京城巡檢﹐剛愎無謀﹐時人謂之韓瞠眼。其子少病傴﹐號韓橐駝﹐頗有智略﹐以太祖得人望﹐嘗勸通爲不利﹐通不以爲意。及太祖勒兵入城﹐通方在內閣﹐聞變﹐遑遽奔歸。軍士王彥升遇之於路﹐躍馬逐之﹐及於其第﹐第門不及掩﹐遂殺之﹐並其妻子。太祖以彥升專殺﹐甚怒﹐欲斬之﹐以受命之初﹐故不忍﹐然終身廢之不用。太祖卽位﹐贈通中書令﹐以禮葬之。自韓氏之外﹐不戮一人而得天下。周恭帝之世﹐有右拾遣﹑直史館鄭起上宰相範質書﹐言太祖得眾心﹐不宜使典禁兵﹐質不聽。及太祖入城﹐諸將奉登明徳門﹐太祖命將士皆釋甲還營﹐太祖亦歸公署﹐釋黃袍。俄而﹐將士擁質及宰相王溥﹑魏仁浦等皆至﹐太祖嗚咽流涕曰「吾受世宗厚恩﹐今爲六軍所逼﹐一旦至此﹐慚負天地﹐將若之何﹖」質等未及對﹐軍校羅彥瑰按劍厲聲曰「我輩無主﹐今日必得天子﹗」太祖叱之﹐不退。質頗誚讓太祖﹐且不肯拜﹐王溥先拜﹐質不能已﹐從之﹐且稱萬歲﹐請詣崇元殿﹐召百官就列。周帝內出制書﹐禪位﹐太祖就龍墀北面再拜命。宰相扶太祖登殿﹐易服於東序﹐還卽位﹐羣臣朝賀。及太宗卽位﹐先命溥致仕﹐蓋薄其爲人也。又嘗稱質之賢﹐曰「惜也﹐但欠世宗一死耳。」太祖將受禪﹐未有禪文﹐翰林學士承旨陶在旁﹐出諸懷中而進之﹐曰「已成矣。」太祖由是薄其爲人。周恭帝幼沖﹐軍政多決於韓通﹐通愚愎﹐太祖英武有度量﹐多智略﹐屢立戰功﹐由是將士皆愛服歸心焉。及將北徵﹐京師間喧言「出軍之日﹐當立點檢爲天子。」富室或挈家逃匿於外州﹐獨宮中不之知。太祖聞之懼﹐密以告家人曰「外間宮如此﹐將若之何﹖」太祖姊或云卽魏國長公主﹐面如鐵色﹐方在廚﹐引面杖逐太祖擊之﹐曰「大丈夫臨大事﹐可否當自決胸懷﹐乃來家間恐怖婦女何爲邪﹗」太祖默然而出。太祖之自陳橋還也﹐太夫人杜氏﹑夫人王氏方設齋於定力院。聞變﹐王夫人懼﹐杜太夫人曰「吾兒平生奇異﹐人皆言當極貴﹐何憂也。」言笑自若。太祖卽位﹐是月﹐契丹﹑北漢兵皆自退。太祖初卽位﹐亟出微行﹐或諫曰「陛下新得天下﹐人心未安﹐今數輕出﹐萬一有不虞之變﹐其可悔乎﹗」上笑曰「帝王之興﹐自有天命﹐求之亦不能得﹐拒之亦不能止。萬一有不虞之變﹐其可免乎﹗周世宗見諸將方面大耳者皆殺之﹐然我終日侍側﹐不能害我。若應爲天下主﹐誰能圖之﹖不應爲天下主﹐𨿽閉門深居﹐何益也﹖」由是微行愈數﹐曰「有天命﹐者﹐任自爲之﹐我不汝禁也。」於是眾心懼服﹐中外大安。《詩》稱武王之徳﹐曰「上帝臨汝﹐無貳爾心。」又曰「無貳無虞﹐上帝臨汝。」漢髙祖罵醫曰「命乃在天﹐𨿽扁鵲何益﹖」乃知聰明之主﹐生知之性如合符矣。太祖嘗見小黃門損畫殿壁者﹐怒之﹐曰「豎子可斬也。此乃天子廨捨耳﹐汝豈得敗之邪﹗」太祖將親徵﹐軍校有獻手過者﹐上問曰「此何以異於常過而獻之﹖」軍校密言曰「陛下試引過首視之。過首﹐卽劍柄也。有刃韜於中﹐平居可以爲杖﹐緩急以備不虞。」上笑﹐投之於地﹐曰「使我親用此物﹐事將何如﹖且當是時﹐此物固足恃乎﹖」太祖嘗罷朝﹐坐便殿﹐不樂者久之。內侍行首王繼恩請其故﹐上曰「爾謂天子爲容易邪﹖早來吾乘快指揮一事而誤﹐故不樂耳。」孔子稱「如知爲君之難也﹐不幾乎一言而興邦乎」﹐太祖有焉。太祖平蜀﹐孟昶宮中物有寶裝溺器﹐遽命碎之﹐曰「自奉如此﹐欲求無亡得乎﹖」見諸侯大臣侈靡之物﹐皆遣焚之。太祖初卽位﹐頗好畋獵﹐嘗因獵墜馬﹐怒﹐自拔佩刀刺馬殺之。旣而嘆曰「我耽於逸樂﹐乘危走險﹐自取顚越﹐馬何罪焉﹖」自是遂不復獵。開寶九年﹐羣臣請上太祖尊號曰應天廣運一統太平聖文神武明道至徳仁孝皇帝﹐上曰「幽燕未定﹐何謂一統﹖」遂卻其奏。太祖嘗謂左右曰「朕每因宴會﹐乘歡至醉﹐經宿﹐未嘗不自悔也。」太祖親徵澤﹑潞﹐中書舍人趙逢憚涉山險﹐稱墜馬傷足﹐止於懷州。及師還﹐當艸制﹐復稱疾﹐上怒﹐謂宰相曰「逢人臣﹐乃敢如此﹗」遂貶房州司戶。太祖遣曹彬伐江南﹐臨行謂之曰「克之還﹐必以使相爲賞。」彬平江南而還﹐上曰「今方隅未平者尙多﹐汝爲使相﹐品位極矣﹐豈肯復力戰邪﹗且徐之﹐更爲我取太原。」因密賜錢五十萬。彬怏怏而退﹐至家﹐見布錢滿室﹐乃嘆曰「好官亦不過多得錢耳﹐何必使相也。」太祖重惜爵位﹐不肯妄與人如此。孔子稱﹕「惟器與名﹐不可以假人﹐君之所司也。」太祖嘗彈雀於後園﹐有羣臣稱有急事請見﹐太祖亟見之﹐其所奏乃常事耳。上怒﹐詰其故﹐對曰「臣以爲尙急於彈雀。」上愈怒﹐舉柱斧柄撞其口﹐墮兩齒﹐其人徐俯拾齒置懷中。上罵曰「汝懷齒欲訟我邪﹖」對曰「臣不能訟陛下﹐自當有史官書之。」上悅﹐賜金帛慰勞之。太祖幸西京﹐將徙都﹐羣臣不欲畱。時節度使李懷忠乘間諫曰「東京有汴渠之漕﹐坐致江淮之粟四五千萬﹐以贍百萬之軍﹐陛下居此﹐將安取之﹖且府庫﹑重兵皆在東京﹐陛下誰與此處乎﹖」上乃還。潞州節度使李筠謀反﹐其長子涕泣切諫﹐不聽﹐使其長子入朝﹐且訁朝廷動靜。太祖迎謂曰「太子﹐汝何故來﹖」其子以頭擊地﹐曰「此何言﹐必有讒人構臣父耳﹗」上曰「吾亦聞汝數諫爭﹐老賊不汝聽耳。汝父使汝來者﹐不復顧惜﹐使吾殺之耳。吾今殺汝何爲﹖汝歸語汝父﹕我未爲天子時﹐任自爲之﹔我旣爲天子﹐汝獨不能少讓之邪﹖」其子歸﹐具以白筠。筠謀反。有僧素爲人所信向﹐筠乃召見﹐密謂之曰「吾軍府用不足﹐欲借師之名以足之。吾爲師作維那﹐教化錢糧各三十萬﹐且寄我倉庫﹐事畢之日中分之。」僧許諾。乃令僧積薪﹐坐其上﹐克日自焚。筠爲穿地道於其下﹐令通府中﹐曰「至日走歸府中耳。」筠乃與夫人先往﹐傾家財盡施之。於是﹐遠近爭以錢糧饋之﹐四方輻輳﹐倉庫不能容。旬日六十萬俱足。筠乃塞地道﹐焚僧殺之﹐盡取其錢糧﹐遂反。引軍出澤州。車駕自往徵之﹐山路險狹多石﹐不可行。上自於馬上抱數石﹐羣臣﹑六軍皆負石﹐卽日開成大道。筠戰敗於境上﹐走入澤州。圍而克之﹐斬筠﹐遂屠澤州。進至潞州。其子開城降﹐赦之。太祖初登極時﹐杜太后尙康寧﹐常與上議軍國事﹐猶呼趙普爲書記﹐嘗撫勞之曰「趙書記且爲盡心﹐吾兒未更事也。」太祖寵待趙韓王如左右手。禦史中丞雷徳驤劾奏趙普彊市人第宅﹐聚斂財賄﹐上怒﹐叱之曰「鼎鐺尙有耳﹐汝不聞趙普吾之社稷臣乎﹖」命左右曳於庭數匝﹐徐使復冠﹐召升殿﹐曰「今後不宜爾﹐且赦汝﹐勿令外人知也。」昭憲太后聰明有智度﹐嘗與太祖參決大政﹐及疾篤﹐太祖侍藥餌﹐不離左右。太后曰「汝自知所以得天下乎﹖」太祖曰「此皆祖考與太后之餘慶也。」太后笑曰「不然﹐正由柴氏使幼兒主天下耳。」因敕戒太祖曰「汝萬歲後﹐當以次傳之二弟﹐則並汝之子亦獲安耳。」太祖頓首泣曰「敢不如母教﹗」太后因召趙普於榻前﹐爲約誓書﹐普於紙尾自署名云「臣普書。」藏之金匱﹐命謹密宮人掌之。及太宗卽位﹐趙普爲盧多遜所譖﹐出守河陽﹐日夕憂不測。上一旦發金匱﹐得書﹐大寤﹐遂遣使急召之﹐普惶恐﹐爲遣書與家人別而後行。旣至﹐復爲相。趙普嘗欲除某人爲某官﹐不合太祖意﹐不用﹔明日﹐普復奏之﹐又不用﹔明日﹐又奏之﹐太祖怒﹐取其奏壞裂投地﹐普顏色自若﹐徐拾奏歸﹐補綴﹔明日﹐復進之﹐上乃寤﹐用之。其後果稱職﹐得其力。太祖時﹐嘗有羣臣立功﹐當遷官。上素嫌其人﹐不與﹐趙普堅以爲請。上怒曰「朕固不爲遷官﹐將若何﹖」普曰「刑以懲惡﹐賞以酬功﹐古今之通道也。且刑賞者﹐天下之刑賞﹐非陛下之刑賞也﹐豈得以喜怒專之﹖」上怒甚﹐起﹐普亦隨之﹔上入宮﹐普立於宮門﹐久之不去。上寤﹐乃可其奏。太祖旣得天下﹐誅李筠﹑李重進﹐召趙普問曰「天下自唐季以來﹐數十年間﹐帝王凡易十姓﹐兵革不息﹐蒼生塗地﹐其故何也﹖吾欲息天下之兵﹐爲國家建長久之計﹐其道何如﹖」普曰「陛下之言及此﹐天地人神之福也。唐季以來﹐戰鬥不息﹐國家不安者﹐其故非他﹐節鎭太重﹐君弱臣彊而已矣。今所以治之﹐無他奇巧也﹐惟稍奪其權﹐制其錢谷﹐收其精兵﹐則天下自安矣。」語未畢﹐上曰「卿勿復言﹐吾已諭矣。」頃之﹐上因晚朝﹐與敵人石守信﹑王審琦等飲酒﹐酒酣﹐上屏左右謂曰「我非爾曹之力不得至此﹐念爾之徳無有窮已。然爲天子亦大艱難﹐殊不若爲節度使之樂﹐吾今終夕未嘗敢安枕而臥也。」守信等皆曰「何故﹖」上曰「是不難知之﹐居此位者﹐誰不欲爲之﹖」守信等皆惶恐起﹐頓首曰「陛下何爲出此言﹖今天命已定﹐誰敢復有異心﹖」上曰「不然。汝曹𨿽無心﹐其如汝麾下之人欲富貴者何﹗一旦以黃袍加汝之身﹐汝𨿽欲不爲﹐不可得也。」皆頓首涕泣曰「臣等愚不及此﹐惟陛下哀憐﹐指示以可生之塗。」上曰「人生如白駒之過隙﹐所謂好富貴者﹐不過欲多積金銀﹐厚自娛樂﹐使子孫無貧乏耳。汝曹何不釋去兵權﹐擇便好田宅市之﹐爲子孫立永久之業﹔多置歌兒舞女﹐日飲酒相歡﹐以終其天年。君臣之間﹐兩無猜嫌﹐上下相安﹐不亦善乎﹗」皆再拜謝曰「陛下念臣及此﹐所謂生死而肉骨也。」明日﹐皆稱疾﹐請解軍權。上許之﹐皆以散官就第﹐所以慰撫賜賚之甚厚﹐與結婚姻﹐更置易制者﹐使主親軍。其後﹐又置轉運使﹑通判﹐使主諸道錢谷﹐收選天下精兵以備宿衛﹐而諸功臣亦以善終﹐子孫富貴﹐迄今不絕。向非趙韓王謀慮深長﹐太祖聰明果斷﹐天下何以治平﹖至今班白之老不睹干戈﹐聖賢之見何其遠哉﹗普爲人陰刻﹐當其用事時﹐以睚眥中傷人甚多﹐然其子孫至今享福祿﹐國初大臣鮮能及者﹐得非安天下之謀﹐其功大乎﹗太祖旣納韓王之謀﹐數遣使者分詣諸道﹐選擇精兵。凡其才力伎藝有過人者﹐皆收補禁軍﹐聚之京師﹐以備宿衛。厚其糧賜﹐居常躬自按閱訓練﹐皆一以當百。諸鎭皆自知兵力精銳非京師之敵﹐莫敢有異心者﹐由我太祖能彊幹弱支﹐致治於未亂故也。太祖徵河東﹐圍太原﹐久之不拔﹐宿衛之士皆自奮告曰「蕞爾小城而久不拔者﹐士不致力故也。臣等請自往力攻﹐必取之。」上止之曰「吾簡訓練汝曹﹐比至於成﹐心盡力竭矣。汝曹天下精兵之髓﹐而吾之股肱牙爪也﹐吾寧不得太原﹐豈可糜滅汝曹於此城之下哉﹗」遂引兵而還。軍士聞之﹐無不感激﹐往往有出涕者。初﹐梁太祖因宣武府署修之爲建昌宮﹐晉攺命曰大寧宮﹐周世宗復加營繕﹐猶未盡如王者之制。太祖始命攺營之﹐一如洛陽宮之制。旣成﹐太祖坐正殿﹐令洞開諸門直望之﹐謂左右曰「此如我心﹐小有邪曲﹐人皆見之。」太祖徵李筠﹐河東遣其宰相衛融將兵助筠﹐融兵敗﹐生獲之。上面責其助亂﹐因謂曰「朕今赦汝﹐汝能爲我用乎﹖」對曰「臣家四十口﹐皆受劉氏溫衣飽食﹐何忍負之﹗陛下𨿽不殺臣﹐臣終不爲陛下用﹐得間則走河東耳。」上怒﹐命以鐵過々其首﹐曳出。融曰「人誰不死﹖得死君事﹐臣之福也。」上曰「忠臣也﹗」召之於禦座前﹐傅以良藥﹐賜襲衣﹑金帶及鞍勒﹐拜太府卿。王師平江南﹐徐鉉從李煜入朝﹐太祖讓之﹐以其不早勸李煜降也。鉉曰「臣在江南﹐備位大臣﹐國亡不能止﹐罪當死﹐尙何所言﹗」上悅﹐撫之曰「卿誠忠臣﹐事我當如事李氏也。」太祖聞國子監集諸生講書﹐喜﹐遣使賜之酒果﹐曰「今之武臣﹐亦當使其讀經書﹐欲其知爲治之道也。」太祖聰明豁達﹐知人善任使﹐擢用英俊﹐不問資級。察內外官有一材一行可取者﹐密爲籍記之。每一官缺﹐則披籍選用焉。是以下無遺材﹐人思自效。太祖微時與董遵誨有隙﹐及卽位﹐召而用之﹐使守通遠軍。通遠軍者﹐今環州是也。其母因亂沒胡中﹐上因契丹厚以金帛贖而與之﹐遵誨涕泣﹐恨無死所。黨項羌掠回鶻貢物﹐遵誨寄聲誚讓之﹐羌懼﹐卽遣使謝﹐歸其所掠。太祖使郭進守西土﹐每遣戍卒﹐上輒戒曰「有罪﹐我尙能赦汝﹐郭進殺汝矣﹐不可犯也。」有部下軍校告其謀反者﹐上詰問其故﹐軍校辭窮﹐服曰「進禦下嚴﹐臣不勝忿怨﹐故誣之耳。」上命執以與進﹐令自誅之﹐進釋不問﹐使禦河東寇﹐曰「汝有功則我奏遷汝官﹐敗則降河東﹐勿復來也。」軍校往死戰﹐果立功而還。張永徳﹐周祖之婿也。爲鄧州節度使﹐有軍士告其謀反﹐太祖械送之﹐永徳笞之十下而已。張美爲滄州節度使﹐民有上書告美彊取其女爲妾﹐及受取民財四千緡。太祖召上書者諭之曰「汝滄州﹐昔張美未來時﹐民間安否﹖」對曰「不安。」曰「旣來則何如﹖」對曰「旣來﹐則無復兵寇。」帝曰「然則張美全汝滄州百姓之命﹐其賜大矣﹐𨿽取汝女﹐汝安得怨﹖今汝欲貶此人﹐殺此人﹐吾何愛焉﹐但愛汝滄州之人耳。吾今戒敕美﹐美宜不復敢。汝女直錢幾何﹖」對曰「直錢伍百緡。」帝卽命官給美所取民錢﹐並其女直﹐而遣之。乃召美母﹐告以美所爲﹐母叩頭謝罪﹐曰「妾在闕下﹐不知也。」乃賜其母錢萬緡﹐令遺美﹐使還所略民家﹐謂之曰「語汝兒﹐乏錢欲錢﹐當從我求﹐無爲取於民也﹔善遇民女﹐歲時贈遺其家﹐數慰撫之。」美惶恐﹐折節爲廉謹。頃之﹐以政績聞。美在滄州十年﹐故世謂之滄州張氏。周渭﹐連州人。湖南與廣南戰﹐渭爲廣南所虜﹐其妻莫氏並二子畱在家。渭仕廣南有官祿矣。太祖平廣南﹐得渭﹐喜﹐以爲平廣南得一人耳。後以爲侍禦史﹑廣南轉運使。渭久已攺娶﹐使人訪其故妻﹐先與之別二十七年矣。妻固不嫁﹐育二子皆長。渭欲復迎之﹐妻曰「君旣有室﹐我不可復往。且吾有婦孫﹐居此久﹐不可去。」渭爲具奏﹐詔特爵爲縣君﹔並其二子﹐渭皆爲奏官。周渭爲白馬縣主簿﹐大吏有罪﹐渭輒斬之﹐太祖奇其材﹐擢爲贊善大夫。後通判興州事﹐有外寨軍校縱其士卒暴犯居民﹐渭往責而斬之﹐眾莫敢動。上聞益壯之﹐詔褒稱焉。王明爲鄢陵縣令﹐公廉愛民。是時天下新定﹐法禁尙寬﹐吏多受民賂遺﹐歲時皆有常數﹐民亦習之﹐不知其非。明爲鄢陵令﹐民以故事有所獻饋﹐明曰「令不用錢﹐可人致數束薪芻水際﹐令欲得之。」民不諭其意。數日﹐積薪芻至數十萬﹐明取以築堤道﹐民無水患。太祖聞之﹐卽擢明知廣州。君倚曰﹕太祖初晏駕﹐時已四鼓﹐孝章宋後使內侍都知王繼隆召秦王徳芳﹐繼隆以太祖傳位晉王之志素定﹐乃不詣徳芳﹐而以親事一人徑趨開封府召晉王。見醫官賈徳玄先坐於府門﹐問其故﹐徳玄曰「去夜二鼓﹐有呼我門者﹐曰『晉王召』﹐出視則無人﹐如是者三。吾恐晉王有疾﹐故來。」繼隆異之﹐乃告以故﹐叩門﹐與之俱入見王﹐且召之。王大驚﹐猶豫不敢行﹐曰「吾當與家人議之。」入久不出﹐繼隆趣之﹐曰「事久將爲他人有矣。」遂與王雪中步行至宮門﹐呼而入。繼隆使王且止其直廬﹐曰「王且待於此﹐繼隆當先入言之。」徳玄曰「便應直前﹐何待之有﹖」遂與俱進。至寢殿﹐宋後聞繼隆至﹐問曰「徳芳來邪﹖」繼隆曰「晉王至矣。」後見王﹐愕然﹐遽呼「官家」﹐曰「吾母子之命﹐皆托官家。」王泣曰「共保富貴﹐無憂也。」徳玄後爲班行﹐性貪﹐故官不甚達﹐然太宗亦優容之。太祖時﹐宮人不滿三百人﹐猶以爲多﹐因久雨不止﹐故又出其數十人。太祖嘗曰「貴家子弟﹐惟知飲酒彈琵琶耳﹐安知民間疾苦﹗」由是詔﹕「凡以資蔭出身者﹐皆先使之監當場務﹐未得親民。」太祖嘗謂秦王侍講曰「帝王之子﹐當務讀經書﹐知治亂之大體﹐不必學作文章﹐無所用﹖。」太祖性節儉﹐寢殿設布緣葦簾﹐嘗出麻屨布衫以示左右﹐曰「此吾故時所服也。」太祖欲使符彥卿典兵﹐趙韓王屢諫﹐以謂彥卿名位已盛﹐不可復委以兵柄﹐上不聽。《宣》已出﹐韓王復懷之請見﹐上迎謂之曰「豈非以符彥卿事邪﹖」對曰「非也。」因別以事奏﹐旣罷﹐乃出彥卿《宣》進之。上曰「果然。《宣》何以復在卿所﹖」韓王曰「臣托以處分之語有未備者﹐復畱之﹐惟陛下深思利害﹐勿爲後悔。」上曰「卿苦疑彥卿﹐何也﹖朕待彥卿至厚﹐彥卿能負朕邪﹖」韓王曰「陛下何以能負周世宗﹖」上默然﹐遂中止。太祖事世宗於澶州﹐曹彬爲世宗親吏﹐掌茶酒﹐太祖嘗從之求酒﹐彬曰「此官酒﹐不敢相與。」自沽酒以飲太祖。及卽位﹐常語及世宗舊吏﹐曰「不欺其主者﹐獨曹彬耳。」由是委以腹心﹐使監徵蜀之軍。太祖時﹐宋白知舉﹐多受金銀﹐取捨不公﹐恐榜出羣議沸騰﹐乃先具姓名以白上﹐欲托上指以自重。上怒曰「吾委汝知舉﹐取捨汝當自決﹐何爲白我﹖我安能知其可否﹖若榜出別致人言﹐當斫汝頭以謝眾。」白大懼而悉攺其榜﹐使協公議而出之。●卷二呂蒙正相公不喜記人過。初參知政事﹐入朝堂﹐有朝士於簾內指之曰「是小子亦參政邪﹖」蒙正佯爲不聞而過之。其同列怒之﹐令詰其官位姓名﹐蒙正遽止之。罷朝﹐同列猶不能平﹐悔不窮問﹐蒙正曰「若一知其姓名﹐則終身不能復忘﹐固不如毋知也。且不問之﹐何損﹖」時皆服其量。太宗末﹐關中羣盜有馬四十匹﹐常有怨於富平人﹐志必屠之﹐驅略農人﹐使荷畚鍤隨之﹐曰「吾克富平﹐必夷其城郭。」富平人恐﹐羣詣荊姚見同州巡檢侯舍人告急。舍人素有威名﹐率眾伏於邑北﹐羣盜聞之﹐捨富平不攻而去。舍人引兵於邑西邀之﹐令士皆傅弩﹐戒勿妄發﹐曰「賊皆有甲﹐不可射﹔射其馬﹐馬無具裝﹐又劫掠所得﹐非素習戰也﹐射之必將驚潰。」旣而﹐合戰﹐眾弩俱發﹐賊馬果驚躍散走﹐縱兵擊之﹐俘斬略盡。餘黨散入他州﹐巡檢獲之﹐自以爲功﹐送詣州邑。盜固稱﹕「我非此巡檢所獲﹐乃侯舍人所獲也。」巡檢怒﹐自詣獄責之﹐曰「爾非我所獲而何﹖」盜曰「我昔與君遇於某地﹐君是時何不擒我邪﹖我又與君遇於某地﹐君是時棄兵而走﹐何不擒我邪﹖我爲侯舍人所破﹐狠狽失據﹐爲君所得﹐此所謂敗軍之卒﹐舉帚可撲﹐豈君智力所能獨辦邪﹖」巡檢慚而退。至道中﹐國家徵夏虜﹐調發陜西芻粟隨軍至靈武﹐陜西騷動﹐民皆逃匿﹐賦役不肯供給。有詔﹕「督運者皆得便宜從事﹐不牽常法。」史治率皆峻急﹐而京兆府通判水部員外郎楊譚﹑大理寺丞林特尢甚。長安人歌之曰「楊譚見手先教鎖﹐林特逢頭便索枷。」長安多大豪及有蔭戶﹐尢不可號令。有見任知某州妻淸河縣君者﹐不肯運糧﹐譚錄而杖之﹐於是民莫敢不趨令。譚﹑特令民每驢負若干﹐每人擔若干﹐仍賫糧若干﹐官爲封之﹐須出塞乃聽食﹐怨嗟之聲滿道。旣而京兆最爲先辦﹐民無逃棄者﹔諸州皆稽畱不能辦﹐此事畢﹐人畜死者什八九。由是人始復稱之。二人以是得顯官﹕譚終諫議大夫﹐特至尙書﹑三司使。李順作亂於蜀﹐詔以參知政事趙昌言監護諸將討之。至鳳州﹐是時寇準知州事﹐密上言「趙昌言素有重名﹐又無子息﹐不可徵蜀﹐授以利柄。」太宗得疏大驚﹐曰「朝廷皆無忠臣﹐言莫及此。賴有寇準憂國家耳。」乃詔昌言行所至卽止﹐專以軍事付王昭宣﹐罷知政事﹐以工部侍郎知鳳翔府﹐召寇準參知政事。昌言自鳳翔歷秦﹑陜﹑永興三州﹐入爲禦史中丞。眞宗卽位﹐咸平五年﹐翰林學士王欽若﹑直館洪湛知貢舉。京師豪族有奏名至及第者﹐旣而其家分居爭財﹐出其錢簿﹐有若干貫遺知舉洪學士。上怒﹐下禦史臺窮治﹐連及王欽若﹐亦有所受。是時欽若被眷遇﹐上大怒﹐以爲昌言操意險﹐誣陷大臣﹐昌言自戶部尙書兼禦史中丞貶安州司馬。自是不獲省錄十餘年﹐更屢赦﹐量移放還。至祥符中﹐乃復敍爲戶部侍郎。西祀恩﹐遷吏部侍郎卒。李順反﹐太宗命參知政事趙昌言爲元帥。昌言爲人辯智﹐於上前指畫破賊之策﹐上悅之﹐恩遇甚厚。旣行﹐時有峨眉山僧茂貞以術得幸﹐謂上曰「昌言折﹐貌有反相﹐不宜委以蜀事。」上悔之﹐遽遣使者追止其行﹐以兵付諸將﹐畱少兵﹐令昌言駐鳳州爲後援。事平﹐罷參知政事﹐知鳳翔府。錢若水爲同州推官﹐知州性褊急﹐數以胸臆決事﹐不當。若水固爭不能得﹐輒曰「當奉陪贖銅耳。」已而﹐果爲朝廷及上司所駁﹐州官皆以贖論。知州愧謝﹐已而復然。前後如此數矣。有富民家小女奴逃亡﹐不知所之﹐奴父母訟於州﹐命錄事參軍鞫之。錄事嘗貸錢於富民﹐不獲﹐乃劾富民父子數人共殺女奴﹐棄屍水中﹐遂失其屍。或爲元謀﹐或從而加功﹐罪皆應死。富民不勝榜楚﹐自誣服。具上﹐州官審覆﹐無反異﹐皆以爲得實。若水獨疑之﹐畱其獄﹐數日不決。錄事詣若水廳事﹐詬之曰「若受富民錢﹐欲出其死罪邪﹖」若水笑謝曰「今數人當死﹐豈可不少畱熟觀其獄詞邪﹖」畱之且旬日﹐知州屢趣之﹐不得﹐上下皆怪之。若水一旦詣州﹐屏人言曰「若水所以畱其獄者﹐密使人訪求女奴﹐今得之矣。」知州驚曰「安在﹖」若水因密使人送女奴於知州所。知州乃垂簾引女奴父母問曰「汝今見汝女﹐識之乎﹖」對曰「安有不識也﹖」因從簾中推出示之﹐父母泣曰「是也。」乃引富民父子﹐悉破械縱之。其人號泣不肯去﹐曰「微使君之賜﹐則某滅族矣﹗」知州曰「推官之賜也﹐非我也。」其人趣詣若水廳事﹐若水閉門拒之﹐曰「知州自求得之﹐我何與焉﹖」其人不得入﹐繞垣而哭﹐傾家貲以飯僧﹐爲若水祈福。知州以若水雪冤死者數人﹐欲爲之奏論其功﹐若水固辭﹐曰「若水但求獄事正﹐人不冤死耳﹐論功非其本心也。且朝廷若以此爲若水功﹐當置錄事於何地邪﹖」知州嘆服曰「如此尢不可及矣。」錄事詣若水叩頭愧謝﹐若水曰「獄情難知﹐偶有過誤﹐何謝也﹖」於是遠近翕然稱之。未幾﹐太宗聞之﹐驟加進擢﹐自幕職半歲中爲知制誥﹐二年中爲樞密副使。李繼隆與轉運使盧之翰有隙﹐欲陷之罪﹐乃檄轉運司﹐期八月出塞﹐令辦芻粟。轉運司調發方集﹐繼隆復爲檄言「據陰陽人狀﹐國家八月不利出師﹐當更取十月。」轉運司遂散芻粟。旣而復爲檄云「得保塞胡偵候狀﹐言賊且入塞﹐當以時進軍﹐芻粟卽日取辦。」是時﹐民輸挽者適散﹐倉卒不可復集﹐繼隆遂奏轉運司乏軍興。太宗大怒﹐立召中使一人﹐付三函﹐令乘驛騎取轉運使盧之翰﹑竇比及某人首。丞相呂端﹑樞密使柴禹錫皆不敢言﹐惟樞密副使錢若水爭之﹐請先推驗﹐有狀然後行法。上大怒﹐拂衣起入禁中。二府皆罷﹐若水獨畱廷中不去。上旣食﹐久之﹐使人偵視廷中有何人﹐報云「有細瘦而長者﹐尙立焉。」上出詰之﹐曰「爾以同州推官再期爲樞密副使﹐朕所以擢任爾者﹐以爾爲賢﹐爾乃不才如是邪﹖尙畱此安俟﹖」對曰「陛下不知臣無狀﹐使得待罪二府﹐臣當竭其愚慮﹐不避死亡﹐補益陛下﹐以報厚恩。李繼隆外戚﹐貴重莫比﹐今陛下據其一幅奏書﹐誅三轉運使﹐𨿽有罪﹐天下何由知之﹖鞫驗事狀明白﹐乃加誅﹐亦何晚焉﹖獻可替否﹐死以守之﹐臣之常分。臣未獲死﹐固不敢退。」上意解﹐乃召呂端等﹐奏請如若水議﹐先令責狀﹐許之﹐三人皆黜爲行軍副使。旣而虜欲入塞事皆虛誕﹐繼隆坐罷招討﹐知秦州。曹侍中將薨﹐眞宗親臨視之﹐問以後事﹐對曰「臣無事可言。」固問之﹐對曰「臣二子璨與瑋﹐材器有取﹐臣若內舉﹐皆堪爲將。」上問其優劣﹐對曰「璨不如瑋。幣訊﹖。瑋知秦州﹐嘗出巡城﹐以城上遮箭板太髙﹐召主者令下之。主者對曰「舊如此久矣。」瑋怒曰「舊固不可攺邪﹖」命牽出斬之。僚佐以主者老將﹐諳兵事﹐罪小﹐宜可赦﹐皆諫瑋﹐瑋不聽﹐卒誅之。軍中懾伏。西蕃犯塞﹐候騎報虜將至﹐瑋方飲啖自若。頃之﹐報虜去城數里﹐乃起貫戴﹐以帛纏身﹐令數人引之﹐身停不動。上馬出城﹐望見虜陣有僧奔馬往來於陣前檢校﹐瑋問左右曰「彼布陣乃用僧邪﹖」對曰「不然。此虜之貴人也。」瑋問軍中誰善射者﹐眾言李超﹐瑋卽呼超指示之﹐曰「汝能取彼否﹖」對曰「憑太保威靈﹐願得十五騎裹送至虜陣前﹐可以取之。」瑋以百騎與之﹐敕曰「不獲而返﹐當死。」遂進至虜陣前﹐騎左右開﹐超射之﹐一發而斃。於是﹐虜鳴笳﹐嘯而遁。瑋以大軍乘之﹐虜眾大敗﹐出塞窮追﹐俘斬萬計﹐攺邊鑿濠。西蕃由是懾服﹐至今不敢犯塞﹐每言及瑋﹐則加手於額﹐呼之爲父云。瑋在秦州﹐有士卒十餘人﹐叛赴虜中。軍吏來告﹐瑋方與客弈棋﹐不應﹔軍吏亟言之﹐瑋怒﹐叱之曰「吾固遣之去﹐汝再三顯言邪﹗」虜聞之﹐亟歸告其將﹐盡殺之。曹侍中彬爲人仁愛多恕﹐平數國﹐未嘗妄斬人。嘗知除州﹐有吏犯罪﹐旣立案﹐逾年然後杖之﹐人皆不曉其旨﹐彬曰「吾聞此人新娶婦﹐若杖之﹐彼其舅姑必以婦爲不利而惡之﹐朝夕笞罵﹐使不能自存。吾故緩其事﹐而法亦不赦也。」其用志如此。楊徽之﹐建州浦城人。少好學﹐善屬文﹐有志節。是時福建屬江南﹐江南亦置進士科以延士大夫﹐徽之恥之﹐乃間道詣中朝應舉﹐夜浮江津。周世宗時及第﹐爲拾遺。是時﹐太祖已爲時望所歸﹐徽之上書言之。及太祖卽位﹐將殺徽之﹐太宗時爲晉王﹐力救之﹐曰「此周室忠臣也﹐不可殺。」其後左遷爲峨眉令﹐十餘年不得調。太宗卽位﹐始召之﹐用爲太子諭徳﹑侍講﹐官至兵部侍郎﹐卒﹐贈僕射。徽之性介特﹐人罕能入其意者﹐𨿽親子弟﹐不肖不爲奏任爲官﹐平生獨奏外孫宋綬﹑族人自誠及某三人而已。綬後歷淸顯﹐至參知政事。自誠﹐徽之疏族也﹐徙居建昌。自誠子偉﹐仕至翰林學士﹔從父弟儀﹐今爲祕閣校理。光祿卿王濟﹐刑部詳覆官﹐屢上封事。是時﹐諸道置提舉茶鹽酒稅一官﹐朝廷因令訪察民間事﹑吏之能否﹐甚重其遠。會京西道闕官﹐太宗問左右﹕「刑部有好言者﹐爲誰﹖」左右以濟對﹐上卽以授之。魏廷式爲益州路轉運使﹐入奏事﹐太宗令以事先詣中書﹐廷式曰「臣乘傳來三千七百里之外﹐所奏事固望陛下宸斷決之﹐非爲宰相來也﹐柰何詣中書﹖」上悅﹐卽非時出見之﹐賜錢五十萬﹐遣還官。兗王宮翊善姚坦好直諫。王嘗作假山﹐所費甚廣﹐旣成﹐召宮屬置酒共觀之﹐眾皆褒嘆其美﹐坦獨俯首不視。王彊使視之﹐坦曰「但見血山耳﹐安得假山﹖」王驚問其故﹐坦曰「坦在田舍時﹐見州縣督稅﹐上下相驅峻急﹐裏胥臨門﹐捕人父子兄弟﹐送縣鞭笞﹐血流滿身﹐愁苦不聊生。此假山皆民租賦所爲﹐非血山而何﹖」是時太宗亦爲假山﹐亟命毀之。王每有過失﹐坦未嘗不盡言規正。宮中自王以下皆不喜﹐左右乃教王詐稱疾不朝。太宗日使醫視之﹐逾月不瘳﹐上甚憂之﹐召王乳母入宮﹐問王疾增損狀﹐乳母曰「王本無疾﹐徒以翊善姚坦檢束﹐王起居曾不得自便﹐王不樂﹐故成疾耳。」上怒曰「吾選端士爲王僚屬者﹐固爲輔佐王爲善耳。今王不能用規諫﹐而又詐疾﹐欲使朕逐去正人以自便﹐何可得也。且王年少﹐未知出此﹐必爾輩爲之謀耳。」因命ㄏ至後園﹐杖之數十。召坦慰諭之曰「卿居王宮﹐爲羣小所嫉﹐大爲不易。卿但能如此﹐毋患讒言﹐朕必不聽。」田錫好直諫﹐太宗或時不能堪﹐錫從容奏曰「陛下日往月來﹐養成聖性。」上悅﹐益重之。王禹字元之﹐濟州人﹐少善屬文﹐舉進士及第﹐爲大理評事﹑知長洲縣。太宗聞其名﹐召爲右正言﹑直史館﹐才周歲﹐遂知制誥。禹性剛狷﹐數忤權貴﹐宦官尢惡之。上累命執政召至中書戒諭之﹐禹終不能攺。禹爲翰林學士﹐上優待之﹐同列莫與比。上嘗曰「當今文章﹐惟王禹獨步耳。」王元之之子嘉爲館職﹐平時若愚呆﹐獨寇萊公知之﹐喜與之語。萊公知開封府﹐一旦問嘉曰「外人謂劣丈云何﹖」嘉曰「外人皆云丈人旦夕入相。」萊公曰「於吾子意何如﹖」嘉曰「以愚觀之﹐丈人不若未爲相爲善﹐相則譽望損矣。」萊公曰「何故﹖」嘉曰「自古賢相﹐所以能建功業﹑澤生民者﹐其君臣相得﹐皆如魚之有水﹐故言聽計從﹐而功名俱美﹔今丈人負天下重望﹐相則中外有太平之責焉﹐丈人之於明主﹐能若魚之有水乎﹖此嘉所以恐譽望之損也。」萊公喜﹐起執其手曰「元之𨿽文章冠天下﹐至於深識遠慮﹐殆不能勝吾子也。」保安軍奏獲李繼遷母﹐太宗甚喜。是時寇準爲樞密副使﹐呂端爲宰相﹐上獨召準與之謀。準退﹐自宰相幕次前過不入﹐端使人邀入幕中﹐曰「向者主上召君何爲」﹖準曰「議邊事耳。」端曰「陛下戒君勿分言於端乎﹖」準曰「不然。」端曰「若邊鄙常事﹐樞密院之職﹐端不敢與知﹔若軍國大計﹐端備位宰相﹐不可以莫之知也。」準以獲繼遷母告﹐端曰「君何以處之﹖」準曰「準欲斬於保安軍北門之外﹐以戒凶逆。」端曰「陛下以爲何如﹖」準曰「陛下以爲然﹐令準之密院行文書耳。」端曰「必若此﹐非計之得者也。願君少緩其事﹐文書勿亟下﹐端將覆奏之。」卽召閣門吏﹐使奏「宰臣呂端請對」。上召入之﹐端見﹐具道準言﹐且曰「昔項羽得太公﹐欲烹之﹐漢髙祖曰﹕『願遺我一杯羹。』夫舉大事者﹐固不顧其親﹐況繼遷胡夷悖逆之人哉﹗且陛下今日殺繼遷之母﹐繼遷可擒乎﹖若不然﹐徒樹怨仇而益堅其叛心耳。」上曰「然則柰何﹖」端曰「以臣之愚﹐謂宜置於延州﹐使善養視之﹐以招徠繼遷﹐𨿽不能卽降﹐終可以系其心﹐而母死生之命在我矣。」上撫髀稱善﹐曰「微卿﹐幾誤我事。」卽用端策。其母后疾死於延州﹐繼遷尋亦死﹐其子竟納款請命。魏王徳昭﹐太祖之長子﹐從太宗徵幽州﹐軍中夜驚﹐不知上所在﹐眾議有謀立王者﹐會知上處乃止。上微聞﹐銜之﹐不言。時上以北徵不利﹐久不行河東之賞﹐議者皆以爲不可﹐王乘間入言之﹐上大怒﹐曰「待汝自爲之﹐未晚也﹗」王皇恐還宮﹐謂左右曰「帶刀乎﹖」左右辭以禁中不敢帶。王因入茶果閣門﹐拒之﹐取割果刀自剄。上聞之﹐驚悔﹐往抱其屍﹐大哭曰「癡兒﹐何至此邪﹗」蘇王元﹐太祖遺腹子﹐太宗子養之。太宗時﹐寇準爲員外郎﹐奏事忤上旨﹐上拂衣起﹐欲入禁中﹐準手引上衣﹐令上復坐﹐決其事然後退。上由是嘉之。太宗器重準﹐嘗曰「朕得寇準﹐猶唐文皇之得魏鄭公也。」準爲虞部員外郎﹐言事﹐召對稱旨。太宗謂宰相曰「朕欲擢用寇準﹐當授以何官﹖」宰相請用爲開封府推官﹐上怒曰「此官豈可以待準者邪﹖」宰相請用爲樞密直學士﹐上沈思良久﹐曰「且使爲此官可也﹗」李穆字孟雍﹐陽武人。幼沈謹﹐溫厚好學﹐聞酸棗王昭素先生善《易》﹐往師之。昭素喜其開敏﹐謂人曰「觀李生材能器度﹐他日必爲卿相。」昭素先時著《易論》三十三篇﹐祕不傳人﹐至是盡以授穆﹐穆由是知名。舉進士﹐翰林學士徐臺符知貢舉﹐擢之上第﹐除郢州軍事判官﹐遷汝州防禦判官。周世宗卽位﹐求文學之士﹐或薦穆﹐擢拜右拾遺。太祖登極﹐遷殿中侍禦史﹐屢奉使僞國。平蜀之初﹐通判洋州﹐又通判陜州﹐坐有罪﹐復免一官。久之﹐召爲中允﹐尋以左拾遺知制誥。太宗卽位﹐累遷至中書舍人。宰相盧多遜得罪﹐穆坐與之同年登進士第﹐降授司封員外郎。上惜其材﹐尋命之考校貢院。及禦試進士﹐上見其顏色憔悴﹐憐之﹐復以爲中書舍人﹐職任皆如故。尋命知開封府事﹐有能名﹐遂擢參知政事。穆性至孝﹐母病累年﹐惡暑而畏風﹐穆身自扶持起居﹐能適其志﹐或通夕不寐﹐未嘗有倦惰之色。母卒﹐哀毀過人。朝命起復﹐固辭﹐不得已﹐視事﹐然終不飲酒食肉﹐未終喪而卒﹐年五十七。上甚惜之﹐謂宰相曰「李穆﹐國之良臣﹐奄爾淪沒﹐非穆之不幸﹐乃國之不幸也。」贈工部尙書。錢氏在兩浙﹐置知機務如知樞密院﹐通儒院學士如翰林學士。崔仁冀事錢ㄈ﹐首建歸朝之策。吳越丞相沈虎子者﹐錢氏骨鯁臣也。ㄈ爲朝廷攻拔常州﹐虎子諫曰「江南﹐國之藩蔽。今大王自撤其藩蔽﹐將何以衛社稷乎﹖」ㄈ出虎子爲刺史﹐以仁冀代爲丞相。仁冀說ㄈ曰「主上英武﹐所向無敵﹐今天下事勢已可知。保族全民﹐策之上者也。」ㄈ深然之。太祖時﹐自明州泛海入朝﹐太祖禮而遣之。太平興國三年﹐仁冀復從ㄈ入朝﹐盧多遜說上畱之勿遣。ㄈ朝禮畢﹐數日﹐欲去﹐不獲命﹐又不敢辭﹐君臣恐懼﹐莫知所爲。仁冀曰「今朝廷意可知﹐大王不速納土﹐禍將至矣。」ㄈ左右固爭﹐以爲不可﹐仁冀厲聲曰「今已在人掌握中﹐去國千里﹐惟有羽翼乃能飛去耳。」遂定策納兩浙地圖﹐請效土爲內臣。上一再辭讓﹐遂受之。攺封ㄈ淮海國王﹐ㄈ子惟浚淮南道節度使兼侍中﹐以仁冀爲副。ㄈ辭﹐不行﹐更除鄧州。以仁冀爲鴻臚卿﹐久之卒不遷官﹐蓋太宗心亦薄之也。孫何﹑丁謂舉進士第﹐未有名﹐翰林學士王禹見其文﹐大賞之﹐贈詩云「三百年來文不振﹐直從韓﹑柳到孫﹑丁。如今便好令修史﹐二子文章似六經。」二人由是名大振。盧多遜父有髙識﹐深惡多遜所爲﹐聞其與趙中令爲仇﹐曰「彼元勛也﹐而小子毀之﹐禍必及我。得早死﹐不及見其敗﹐幸也。」竟以憂卒﹐未幾﹐多遜敗。韓王將營西宅﹐遣人於秦﹑隴市良材以萬數﹐盧多遜陰以白上﹐曰「普身爲元宰﹐乃與商賈競利。」及宅成﹐韓王時爲西京畱守﹐已病矣。詔詣闕﹐將行﹐乘小車一遊第中﹐遂如京師﹐至於捐館﹐不復再來矣。張藏英﹐燕人﹐父爲人所殺﹐藏英尙幼﹐稍長﹐擒仇人﹐生臠割以祭其父﹐然後食其心肝。鄕人謂之「報仇張孝子」。契丹用爲蘆臺軍使。逃歸中國﹐從世宗徵契丹。藏英請不用兵﹐先往說下瓦橋關。乃單騎往城下﹐呼曰「汝識我乎﹖我張蘆臺也。」因陳世宗威徳﹐曰「非汝敵也。不下﹐且見屠。」藏英素爲燕人所信重﹐契丹遂自北門遁去﹐城人開門請降。●卷三太祖時﹐趙韓王普爲相﹐車駕因出﹐急幸其第。時兩浙錢ㄈ﹐方遣使致書及海物十瓶於韓王﹐置在左廡下。會車駕至﹐倉卒出迎﹐不及屏也。上顧見﹐問何物﹐韓王以實對。上曰「此海物必佳。」卽命啟之﹐皆滿貯瓜子金也。韓王皇恐﹐頓首謝曰「臣未發書﹐實不知﹔若知之﹐當奏聞而卻之。」上笑曰「但取之﹐無慮。彼謂國家事皆由汝書生耳。」因命韓王謝而受之。韓王東京宅﹐皆用此金所修也。曹彬攻金陵﹐垂克﹐忽稱疾不視事。諸將皆來問疾﹐彬曰「余之病非藥石所能愈﹐惟須諸公共發誠心﹐自誓以克城之日不妄殺一人﹐則自愈矣。」諸將許諾﹐共焚香爲誓。明日﹐稱愈。及克金陵﹐城中皆安堵如故。曹翰克江州﹐忿其久不下﹐屠戮無遺。彬之子孫貴盛﹐至今不絕﹔翰卒未三十年﹐子孫有乞丐於海上者矣。彬入金陵﹐李煜來見﹐彬給五百人﹐使爲之運宮中珍寶金帛﹐惟意所取﹐曰「明日皆籍爲官物﹐不可復得矣。」時煜方以亡國憂憤﹐無意於蓄財﹐所取不多﹐故比諸降王獨貧。彬克江南﹐入見﹐詣閣門進榜子云「奉敕差往江南勾當公事回。」時人美其不伐。王禹﹐濟州人﹐生十餘歲﹐能屬文。太平興國八年﹐進士及第﹐補成武主簿﹐攺大理評事﹑知長洲縣。太宗方獎拔文士﹐聞其名﹐召拜右拾遺﹑直史館﹐賜緋。故事﹐賜緋者給銀帶﹐上特命以文犀帶賜之。禹獻《端拱箴》以爲誡。尋以左司諫知制誥。上嘗稱之曰「王禹文章﹐當今天下獨步。」判大理寺﹐散騎常侍徐鉉爲妖巫道安所誣﹐謫官﹐禹上疏訟之﹐請反坐尼罪﹐由是貶商州團練副使﹐無祿﹐種蔬自給。徙解州團練副使。上思其才﹐復召爲左正言﹐仍命宰相以「剛直不容物」戒之。加直昭文館﹐以父老﹐求外補﹐出知單州﹐遭父喪﹐起復。至道初﹐召爲翰林學士﹐知通進司﹐多所封駁。孝章皇后崩﹐喪禮頗不備﹐禹上書論之﹐坐出知滁州﹐徙知揚州。王禹爲諫官﹐上《禦戎十策》﹐大旨以謂﹕外任人﹐內修徳﹐則可以弭之。外則合兵勢以重將權﹐罷小臣訁邏邊事﹐行間諜以離其心﹐遣保忠﹑禦卿率所部以張犄角﹐下詔感勵邊人﹐取燕﹑薊舊疆﹐蓋弔晉遺民﹐非貪其土地。內則省官以寬經費﹐抑文士以激武夫﹐信用大臣以資其謀﹐不貴虛名以戒無益﹐禁遊惰以厚民力。端拱冬旱﹐禹上疏請節用﹑省役﹑薄賦﹑緩刑。眞宗初卽位﹐召王禹於揚州﹐復知制誥﹐修《太宗實錄》。執政疑禹輕重其間﹐落職出知黃州。州境有二虎鬥﹐食其一﹐冬雷﹐羣雞夜鳴。禹上疏引《洪範傳》陳戒﹐且自劾。上以問司天官﹐對以守臣任其咎﹐上乃命移知蘄州。尋召還朝﹐禹已卒。太宗末﹐王禹上言﹐請明數繼遷罪狀﹐募諸胡殺之。眞宗卽位﹐詔羣臣論事﹐禹上疏陳五事。一曰﹕謹邊防﹐通盟好。因嗣統之慶﹐赦繼遷罪﹐復與夏臺﹐彼必感恩內附﹐且使天下知屈己而爲人也。二曰﹕減冗兵﹐並冗吏﹐使山澤之饒稍流於下。開寶前﹐諸國未平﹐而財賦足﹐兵威彊﹐由所畜之兵銳而不眾﹐所用之將專而不疑﹐設官至簡而事皆舉。興國後﹐增員太冗﹐宜皆經制之。三曰﹕難選舉﹐使入官不濫。先朝登第僅萬人﹐宜糾以舊制﹐還舉場於有司。吏部銓擇官﹐亦非帝王躬親之事﹐宜依格敕注擬。四曰﹕澄汰僧尼﹐使疲民無耗。恐其驚駭﹐且罷度人﹑修寺一二十載﹐容自銷鑠﹐亦救獘之一端。五曰﹕親大臣﹐遠小人﹐使忠良謇諤之士﹐知進而不疑﹔姦忄僉傾巧之徒﹐知退而有懼。其後﹐潘羅支射死繼遷﹐平夏款附﹐卒如禹亻策﹔而歲限度僧尼之數﹐及病囚輕系﹐得養治於家﹐至今行之。太宗時﹐禹爲翰林學士﹐嘗艸繼遷制﹐送馬五十匹以備濡潤﹐禹以《狀》不如式﹐卻之。及出守滁州﹐閩人鄭褒徒步來謁﹐禹愛其儒雅﹐及別﹐爲買一馬。或言買馬虧價者﹐太宗曰「彼能卻繼遷五十馬﹐顧肯此虧價哉﹗」禹之卒﹐諫議大夫戚綸誄曰「事上不回邪﹐居下不諂佞﹔見善若已有﹐疾惡過仇讎。」世以爲知言。祥符中﹐眞宗觀書龍圖閣﹐得禹章奏﹐嘆美切直﹐因訪其後﹐宰相稱其子嘉言以進士第爲江都尉﹐卽召對﹐擢大理評事。皇中﹐其曾孫汾第進士甲科﹐以免解例當降﹐仁宗閱其世次﹐曰「此王禹孫也。」令無降等。面問其子孫仕者幾人﹐汾具以對。及汾攺京官﹐又命優進其秩。張洎爲舉人時﹐張亻必在江南已通貴﹐洎每奉謁求見﹐稱從表侄孫﹔旣及第﹐稱侄﹔稍貴﹐稱弟﹔及秉政﹐不復論中表﹐以庶僚遇之。亻必怨洎入骨髓。國亡﹐俱仕中國。洎作《錢ㄈ謚議》云「亢而無悔。」亻必奏駁之﹐洎廣引經傳自辧﹐乃得解。張洎與陳喬皆爲江南相﹐金陵破﹐二人約效死於李煜之前。喬旣死﹐洎白煜曰「若俱死﹐中朝責陛下久不歸命之罪﹐誰與陛下辧之﹗臣請從陛下入朝。」遂不死。太宗時﹐洎爲員外郎判考功﹐寇萊公判流內銓﹐年少倨貴﹐每入省﹐洎常立於省門﹐磬折候之。萊公悅﹐引與語﹐愛其辧博﹐遂薦於太宗。太宗欲用之﹐而聞潘佑因洎而死﹐薄其爲人。太宗好琴棋﹐琴棋待詔多江南人﹐洎皆厚撫之。太宗嘗從容問佑之死於待詔﹐曰「人言皆張洎譖之﹐何如﹖」待詔對曰「李煜自忿佑言切直而殺之﹐非執政之罪也。」萊公又數爲上言洎學術該富﹐知識宏敏﹐上亦自愛其才﹐久之﹐遂與萊公皆參知政事。洎女嫁楊文公﹐驕倨不事姑﹐或效其姑語以爲笑﹐後終出之。由是兩家不相能﹐故文公修《國史》﹐爲《洎傳》﹐極言其短。王嗣宗﹐汾州人﹐太祖時舉進士﹐與趙昌言爭狀元於殿前﹐太祖乃命二人手搏﹐約勝者與之。昌言發禿﹐嗣宗毆其襆頭墜地﹐趨前謝曰「臣勝之﹗」上大笑﹐卽以嗣宗爲狀元﹐昌言次之。初爲秦州司理參軍﹐路衝知州事﹐常以公事忤衝意﹐怒﹐械系之。會有獻新果一合者﹐衝召嗣宗謂曰「汝爲我對一句詩﹐當脫汝械。」嗣宗請詩﹐衝曰「嘉果更將新合合。」嗣宗應聲曰「惡人須用大枷枷。」衝悅﹐卽捨之。太宗時﹐嗣宗以祕書丞知橫州﹐上遺武徳卒之嶺南﹐訁察民間事。嗣宗執而杖之﹐械送闕下﹐因奏曰「陛下不委任天下賢俊﹐而猥信此輩﹐以爲耳目﹐竊爲陛下不取。」上大怒﹐命械送嗣宗詣京師。旣至﹐上怒解﹐嘉嗣宗直節﹐遷太常博士﹐通判澶州。後知州事﹐州有狐王廟﹐巫祝假之以惑百姓﹐歷年甚久﹐舉州信重。前後長吏皆先謁奠﹐乃敢視事。嗣宗毀其廟﹐燻其穴﹐得狐數十頭﹐盡殺之。張開封云﹕梅侍讀詢﹐晚年尢躁於祿位。嘗朝退﹐過閣門﹐見箱中有錦軸云「胡則侍郎致仕告身。」同列取視之﹐詢遠避之而過﹐曰「幣重而言甘﹐誘我也﹐何以視爲﹖」時人多笑之。孫器之云﹕詢年七十餘﹐又病足﹐常撫其足而詈之﹐曰「是中有鬼﹐令我不至兩府者﹐汝也﹗」有所愛馬﹐每夜令五人相代牽馬將之﹐不系於柱﹐恐其縈絆傷之故也﹔又夜中數自出視之。嘗牽馬將乘﹐撫其鞍曰「賤畜﹐我已薄命矣﹐汝豈無分被繡韉邪﹖」龔伯建云﹕詢與孫何﹑盛度﹑丁謂﹐眞宗時俱在淸貴。詢好潔衣服﹐裒以龍麝﹐其香數步襲人﹔何性落拓﹐衣服垢汗﹔度體充壯﹐居馬上﹐前如仰﹐後如俯﹔謂﹐吳人﹐面如刻削。時人爲之語曰「梅香﹐孫臭﹐盛肥﹐丁瘦。」渝州曰﹕何性落拓而酷好古文。爲轉運使﹐頗尙苛峻﹐州縣吏患之﹐乃求古碑字磨滅者紙本數廳﹐釘於館中。何至則讀其碑﹐辧識文字﹐以爪搔發垢而嗅之﹐遂往往至暮﹐不復省錄文案云。器之曰﹕何爲轉運使﹐令人負礓礫自隨﹐所至散之地﹐吏應對小失誤﹐則於地倒曳之。故從者憑依其威﹐妄爲寒暑﹐所至搔擾﹐人不稱賢。度𨿽肥﹐拜起輕健。爲翰林學士時﹐嘗自前殿將赴後殿﹐宰相在其後﹐度初不知﹐忽見﹐趨而避之﹐行百餘步﹐乃得直捨﹐隱於其中。翰林學士石中立見其喘甚﹐問之﹐度告其故﹐中立曰「相公不問否﹖」度曰「不問。」別去十餘步乃悟﹐罵曰「奴乃以我爲牛也﹗」謂貌睢盱﹐若常寒餓者﹐而貴震天下﹐相者以爲眞猴形云。中立性滑稽﹐嘗與同列觀南禦園所畜獅子﹐主者云「縣官日破肉五斤以飼之。」同列戲曰「吾儕反不及此獅子邪﹖」中立曰「然。吾輩官皆員外郎﹐敢望園中獅子乎﹖」眾大笑。朝士上官辟嘗諫之﹐曰「公名位非輕﹐柰何談笑如此﹖」中立曰「君自爲上官辟﹐何能知下官口﹖」及爲參知政事﹐或謂曰「公爲兩府﹐談諧度可止矣。」中立取除書示之曰「《敕》命我『可本官參知政事﹐餘如故』﹐柰何止也﹖」嘗墜馬﹐左右驚扶之﹐中立起曰「賴爾『石』參政也﹐向若『瓦』參政﹐齏粉久矣﹗」中立爲參知政事﹐無他才能﹐時人或以鄭綮方之﹐未幾﹐罷爲資政殿學士﹐不復用﹐老於家。先朝時﹐鎖廳舉進士者﹐時有一人﹐以爲奇異。試不中者﹐皆有責罰﹐爲私罪。其後﹐詔文官聽應兩舉﹐武官一舉﹐不中者不復責罰。景四年﹐鎖廳人最盛﹐開封府投牒者至數百人﹐國子監及諸州者不在在焉。是時﹐陳堯佐爲宰相﹐韓億爲樞密副使﹐旣而解榜出﹐堯佐子博古爲解元﹐億子孫四人皆無落者。眾議喧然﹐作《河滿子》以嘲之﹐流聞達於禁中。殿中侍禦史蕭定基時掌謄錄﹐因奏事﹐上問《河滿子》之詞﹐定基因誦之。先是﹐天章閣待制範仲淹坐言事﹐左遷饒州﹔王宮待制王宗道因奏事﹐自陳爲王府官二十年不遷﹐詔攺除龍圖閣學士。權三司使王博文言於上曰「臣老且死﹐不復得望兩府之門。」因涕下。上憐之﹐數日遂爲樞密副使。當時輕薄者取張祜詩﹐益其文以嘲之曰「天章故國三千里﹐學士深宮二十年。殿院一聲《河滿子》﹐龍圖雙淚落君前。」於是﹐詔令後鎖廳應舉人與白衣別試﹐各十人中解三人﹐在外者眾試於轉運司﹐恐其妨白衣解額故也。慶曆中﹐又詔文武鎖廳試者不復限以舉數。故事﹐鎖廳及第注官者皆升一甲﹐今不復升之。家靜曰「景五年禦試進士﹐上以時議之故﹐密詔陳博古﹑韓氏四子及兩家門下士範鎭﹑家靜試卷皆不考。考官奏﹕「鎭﹑靜實有文﹐久在場屋有名聲﹐非附兩家之勢得之。」乃聽考而降其等級。故事﹐省元及第未有在第二甲者﹐𨿽近下猶升之﹐省元及第二甲自鎭始。鎭字景仁﹐成都人﹐與兄皆以辭賦著名。自吳育﹑歐陽修爲省元﹐殿前唱第過三人﹐則疾聲自言。鎭獨默然﹐時人以是賢之。廬州曾紹齊言﹐其鄕里數十年之間﹐吏治簡易﹐民俗富樂。有女不肯以嫁官人﹐云恐其往他州縣﹐難相見也。嫁娶者﹐宗族競爲飲宴以相賀﹐四十日而止﹐傷今不然。慶曆五年正月一日﹐見任兩制以上官﹕同中書門下平章事。樞密使﹑同中書門下平章事。參知政事。樞密副使。節度使﹑中書門下平章事。尙書。節度使。資政殿大學士。端明殿學士。翰林學士。資政殿學士。翰林侍讀學士。龍圖閣學士。樞密直學士。龍圖閣直學士。禦史中丞。尙書左丞。給事中。諫議大夫。知制誥。天章閣待制。前兩府致仕。前兩制致仕。張安壽曰「呂申公夷簡平生朝會出入進止皆有常處﹐不差尺寸。慶曆中爲上相﹐首冠百僚起居﹐誤忘一拜而起﹐外間嘆言呂相失儀。余時舉制科在京師﹐聞之﹐曰「呂公爲相久﹐非不詳審者﹐今大朝會而失儀﹐是天奪之魄﹐殆將亡矣。」後十四日﹐忽感風疾﹐遂致仕﹐以至不起。又曰﹕彭內翰乘往在三館﹐時嘗與釣魚宴。故事﹐天子未得魚﹐侍臣𨿽先得魚﹐不敢舉竿。是時上已得魚﹐左右以紅絲网承之﹐侍坐者畢賀。已而﹐乘同列有得魚者﹐欲舉之﹐左右止之﹐曰「侍中未得魚﹐學士未可舉也。」侍中者﹐曹鄆公利用也。乘固已怪之。頃之﹐宰輔有得魚者﹐左右以白网承之﹔及利用得魚﹐復用紅网﹐利用亦不止之。乘出﹐謂人曰「曹公權位如此﹐不以逼近自嫌﹐而安於僭禮﹐難以久矣。」無幾而敗。景休曰﹕夏竦字子喬﹐父故錢氏臣﹐歸朝爲侍禁。竦幼學於姚鉉﹐使爲《水賦》﹐限以萬字﹐竦作三千字以示鉉﹐鉉怒不視﹐曰「汝何不於水之前後左右廣言之﹐則多矣。」竦又益之﹐凡得六千字﹐以示鉉﹐鉉喜曰「可教矣。」年十七﹐善屬文﹐爲時人所稱。舉進士﹐開封府解者以百數﹐竦爲第六﹐貢院奏名第四。會其父死於邊﹐竦以死事者子補奉職。貢院奏﹕「竦所試詩賦優於省元陳堯佐﹐以其幼﹐故抑之。來舉請免省試。」詔許之。竦以奉職行父喪﹐服終﹐換丹陽主簿﹐舉賢良方正及第﹐拜大理評事﹑通判臺州﹐秩滿﹐遷光祿寺丞﹑直史館。頃之﹐奉詔修史﹐俄知制誥﹐時年二十七。又曰﹕宋興以來﹐禦試制科人無登第三等者﹐惟吳育第三等下﹐自餘皆四等上﹐並爲及第﹐降此則落之。魯平曰﹕宋初以來﹐至眞宗方設制科﹐陳越﹑王曙爲之首。其後夏竦等數人皆以制科登第﹐旣而中廢。今上卽位﹐天聖六年始復置。其後﹐每開科場則置之﹐有官者舉賢良方正﹐無官者舉茂材異等﹐餘四科多不應。皆自投牒﹐獻所著文論﹐差官考校。中者召詣閣下﹐試論六首﹔又中選﹐則於殿廷試策一道﹐五千字以上。其中選者不過一二人﹐然數年之後卽爲美官。慶曆六年﹐賈昌朝爲政﹐議欲廢之﹐吳育參知政事﹐與昌朝爭論於上前﹐由是賈﹑吳有隙。乃詔自今後舉制科者﹐不聽自投牒﹐皆兩制舉乃得考校。原叔曰﹕趙與歐陽修同在史館﹐及同修起居注﹐性重厚寡言﹐修意輕之。及修除知制誥﹐是時韓﹑範在中書﹐以爲不文﹐乃除天章閣待制﹐澹然不以屑意。及韓﹑範出﹐乃復除知制誥。會修甥嫁爲修從子晟妻﹐與人淫亂﹐事覺﹐語連及修﹐修時爲龍圖閣直學士﹑河北都轉運使﹐疾韓﹑範者皆欲文致修罪﹐云與甥亂。上怒﹐獄急﹐羣臣無敢言者﹐乃上書言「修以文學爲近臣﹐不可以閨房曖昧之事輕加污蔑。臣與修蹤迹素疏﹐修之待臣亦薄﹐所惜者朝廷大體耳。」書奏﹐上不悅﹐人皆爲之懼﹐亦澹然如平日。久之﹐修終坐降爲和制誥﹑知滁州﹐執政私曉譬令求出﹐乃出知蘇州。遭喪去官﹐服闋﹐除翰林學士﹐復表讓﹐以歐陽修先進﹐不可超越爲學士。奏𨿽不報﹐時論美之。龐公曰﹕先帝時﹐龍圖閣待制皆更直祕閣下﹐夜召入禁中﹐訪以外事。近歲直者﹐惟申牒托疾而已。李受曰﹕淳化中﹐趙韓王出鎭﹐太宗患中書權太重﹐且事眾﹐宰相不能悉領理﹐向敏中時爲諫官﹐上言請分中書吏房置審官院﹐刑房置審刑院。初皆以兩制重臣領之﹐其審刑詳議官皆自臺諫館閣爲之。近歲用人頗輕﹐淸流皆恥爲之。凡天下獄事有涉命官者﹐皆以具獄上請﹐先下審刑院﹐令詳議官投鈞分之﹐略觀大情﹐卽日下大理寺﹔詳斷官復投鈞分之﹐抄其節目﹐以法處之﹐皆手自書槪定﹔復上審刑院﹐詳議官再觀之﹐重抄節目貼黃﹐六人通觀署定乃奏。其有不當﹐則駁下更正之。故大理寺常畏事審刑院如小屬吏。凡有事﹐審刑院用頭子下大理寺﹐大理寺用申狀。原叔﹑不疑曰﹕陸參少好學﹐淳謹﹐獨與母居。鄰家失火﹐母急呼﹐參不應﹐蹴之墮牀下。良久﹐束帶﹐執燭而至﹐曰「大人向者呼參﹐未束帶﹐故不敢應。」及長﹐舉進士及第。嘗爲縣令﹐有劫盜系其急﹐參湣之﹐呼謂曰「汝迫於饑寒爲是耳﹐非性不善也。」命緩其縛。一夕﹐逸之﹐吏急以白參﹐參命捕之﹐嘆曰「我以仁惻緩汝﹐汝乃忍負參如此﹐脫復捕得﹐胡顏見參﹖」又有訟田者﹐判其狀尾而授之﹐曰「汝不見虞﹑芮之事乎﹖」訟者賫以示所司﹐皆不能解﹐復以見參﹐參又判其後曰「嗟乎﹐一縣之人﹐曾無深於《詩》者﹗」人皆傳以爲笑。蔡文忠公以爲有淳古之風﹐薦之朝廷﹐官員外郎﹐遷史館檢討﹐著《蒙書》十卷。師道曰﹕張自知雜左遷知潤州﹐司諫陳旭數言其梗直﹐宜在朝廷﹐上曰「吾非不知賢﹐然言詞不擇輕重。」旭請其事﹐上曰「頃論張堯佐事云﹕『陛下勤身克己﹐欲致太平﹐柰何以一婦人壞之乎﹗』」旭曰「此乃忠直之言﹐人臣所難也。」上曰「又論楊懷敏云﹕『懷敏苟得志﹐所爲不減劉季述。』何至於此﹖」旭曰「志在去惡﹐言之不激﹐則聖意不回﹐亦不可深罪也。」皇二年﹐以天章閣待制代杜杞知慶州。又曰﹕杜杞字偉長﹐爲湖南轉運副使。五溪蠻反﹐杞以金帛官爵誘出之﹐因爲設燕﹐飲以漫陀羅酒﹐昏醉﹐盡殺之﹐凡數十人。因立《太宋平蠻碑》﹐自擬馬伏波﹐上疏論功。朝廷劾其棄信專殺之狀﹐旣而捨之。官至天章閣待制。使宋安道﹐故名國昌﹐始以醫進﹐景初﹐累遷尙藥奉禦﹐職上藥。是時﹐尙﹑楊二美人方有寵﹐每夕並侍上寢﹐上體爲之獘﹐或累日不進食。中外憂懼﹐皆歸罪二美人。保慶楊太后亟以爲言﹐上未能去。入內內寺省都知閻文應日夕侍上﹐言之不已﹐上不勝煩﹐乃許。文應卽召氈車載之出﹐二美人涕泣﹐辭說云云﹐不肯行﹐文應搏其頰﹐罵曰「宮婢尙復何云﹗」卽載送別宮。明日﹐下詔以尙氏爲女冠﹐楊氏爲尼﹐立曹后。道粹曰﹕景初﹐內寵頗盛﹐上體多疾。司諫滕宗諒上疏曰「陛下日居深宮﹐畱連荒宴﹐臨朝則多羸形倦色﹐決事如不掛聖懷。」坐是出知信州。又曰﹕呂申公當國﹐見上體不安﹐故擢允讓管勾宗正司﹐宗室聽換西班官﹐皆申公之策也。故時﹐自借職十遷至諸司副使﹐及換西班官﹐自率府副率四遷卽爲遙郡刺史﹐俸祿十倍於舊﹐國用益廣﹐至今爲患。又曰﹕範諷性倜儻﹐好直節﹐不拘細行。自在場屋﹐與鞠詠﹑滕宗諒遊﹐已有軒輊之名﹔及爲中丞﹐力擠張士遜﹐援呂夷簡﹐意夷簡引己至二府。夷簡忌其剛伉﹐久之不敢薦引﹐諷憤激求出。知兗州﹐將行﹐謂上曰「陛下朝無忠臣﹐一旦紀綱大壞﹐然始召臣﹐將無益矣﹗」夷簡愈惡之﹐故尋被譴謫。呂相在中書﹐奏令參知政事宋綬編次《中書總例》﹐謂人曰「自吾有此《例》﹐使一庸夫執之﹐皆可以爲相矣。」●卷四叔禮爲餘言﹕昔通判定州﹐佐王徳用。是時契丹主在燕京﹐朝廷發兵屯定州者幾六萬人﹐皆寓居逆旅及民家﹐闐塞城市﹐未嘗有一人敢喧嘩暴橫者。將校相戒曰「吾輩各當務斂士卒﹐勿令擾我菩薩。」一旦﹐倉中給軍糧﹐軍士以所給米黑﹐喧嘩紛擾﹐監官懼﹐逃匿。有四卒以黑米見徳用﹐徳用曰「汝從我﹐當自入倉視之。」乃往召專副問曰「昨日我不令汝給二分黑米﹑八分白米乎﹖」曰「然。」「然則汝何不先給白米後給黑米﹖此輩見所得米腐黑﹐以爲所給盡如是﹐故喧嘩耳。」專副對曰「然。某之罪也。」徳用叱從者杖專副﹐人二十。又呼四卒謂曰「黑米亦公家物﹐不給與汝曹﹐當棄之乎﹖汝何敢乃爾喧嘩﹗」四卒相顧曰「向者不知有八分白米故耳。某等死罪。」徳用又叱從者﹐亦之二十。召揮使罵曰「衙官﹐汝何敢如此﹐欲求決配乎﹖」指揮使百拜流汗﹐乃捨之。倉中肅然﹐僚佐皆服其能處事。翰林學士曾公曰﹕景末﹐河東地震﹐京師正月雷。上憂災異﹐深自貶損。祕書丞﹑國子監直講林上言「災異有常數﹐不足憂。」又依附《周易》﹐推衍五行陰陽之變﹐爲書上之。上素好術數﹐觀書異之﹐欲爲遷官﹐參知政事程琳以爲不可﹐乃賜緋章服。時兼諸王宮教授﹐琳因言「所挾多圖緯之言﹐不宜與宗室遊。」乃罷官職。上每讀書﹐有不解者﹐輒令禦藥院批問﹐因是得由禦藥院關說於上﹐大抵皆諂諛之辭﹐緣飾以陰陽。上大好之。會天章閣侍講闕﹐講官李淑等薦史館檢討王洙﹐事在中書﹐未行。一旦﹐內以充侍講。是時﹐呂夷簡𨿽惡﹐欲探觀上意用堅否﹐乃曰「﹐上所用﹔洙﹐臣下所薦耳。不若並進二名﹐更請上擇之。」眾以爲然。明日﹐以洙﹑名進﹐上曰「王洙何如﹖」夷簡對曰「博學﹐明於經術。」上曰「吾以命林矣﹐若何﹖」夷簡因請並用二人﹐乃俱拜天章閣侍講。侍上數年﹐專以術數悅上意。又言布衣徐復善《易》﹐召至闕下﹐拜官不受。與撰《周易﹖天文會元圖》上之﹐言自古聖帝卽位﹐皆乾卦禦年﹐若漢髙祖﹑太祖皇帝亦然。上以其言問禦史中丞賈昌朝﹐對曰「臣所不習。」與昌朝辧於上前﹐由是與昌朝不協。上問﹕「太宗卽位之年直何卦﹖」對非干卦。又問眞宗﹐亦然。上由是不樂﹐益厭之迂誕。昌朝因劾奏﹕「爲儒士﹐不師聖人之言﹐專挾邪說﹐罔惑上聽﹐不可在近侍。」有詔落侍講﹑通判歙州。後知成州﹐坐事失官﹐遂廢於世。傅求曰﹕皇二年﹐詔陜西揀閱諸軍及新保捷﹐年五十以上﹐若短小不及格四指者﹐皆免爲民。議者紛然﹐以爲邊事未可知﹐不宜減兵。又云﹐停卒一旦失衣糧﹐歸鄕閭間﹐必相聚爲資賊。緣邊諸將急之尢甚。是時文公執政﹐龐公爲樞密使﹐固執行之不疑。是歲陜西所免新保捷凡三萬五千餘人﹐皆歡呼返其遙黃湮疵庹呱形逋蠐噯耍員﹖﹐恨己不得去。求曰﹕陜西緣邊計一歲費七十貫錢養一保捷﹐是歲邊費凡減二百四十五萬貫﹐陜西之民由是稍蘇。之美曰﹕慶曆初﹐永叔﹑安道﹑王素俱除諫官﹐君謨以詩賀曰「禦筆新除三諫官﹐喧然朝野競相歡。當年流落丹心在﹐自古忠良得路難。必有謨猷裨帝右﹐直須風采動朝端。世間萬事俱塵土﹐畱取功名久遠看。」三人以其詩薦於上﹐尋亦除諫官。張侍郎曰﹕陳執中以前兩府知靑州﹐兼靑﹑齊一路安撫使。轉運使沈邈﹑陳述古之徒輕之﹐數以事侵執中﹐言率民錢數萬貫修靑州城﹐民間苦之。集賢校理李昭遘上言執中之短﹐詔以昭遘疏示之﹐執中慚恚﹐上疏求江淮小郡﹐詔不許。會賊王倫起沂州﹐入靑州境﹐執中謂靑﹑齊捉賊傅永吉曰「沂州君所部也﹐今賊發部中﹐又不能獲﹐君罪大矣。」永吉懼﹐請以所部兵追之﹐自詭必得。賊自靑﹑徐歷楚﹑泗﹑眞﹑揚﹐入蘄﹑黃﹐永吉自後緩兵驅之。賊聞後有兵﹐不敢頓捨﹐比至蘄﹑黃﹐疲獘不能進﹐黨與稍散﹐永吉掩擊盡獲之。上聞之﹐嘉永吉以爲能﹐超遷閣門通事舍人﹐又遷閣門使。入見﹐許升殿﹐上稱美永吉獲倫之功﹐永吉對曰「臣非能有所成也﹐皆陳執中授臣節度﹐臣奉行之﹐幸有成耳。」因極言陳執中之美。上益多永吉之讓﹐而賢執中。因問永吉曰「執中在靑州凡幾時﹖」對曰「數歲矣。」未幾﹐上謂宰相曰「陳執中在靑州久﹐可召之。」遂詔以執中爲參知政事。於是諫官蔡襄﹑孫甫等爭上言「執中剛愎不才﹐若任以政﹐天下不幸。」上不聽。諫官爭不止﹐上乃命中使賫敕告卽靑州授之﹐且諭意曰「朕欲用卿﹐舉朝皆以爲不可﹐朕不惑人言﹐力用卿耳。」明日﹐諫官復上殿﹐上作色逆謂之曰「豈非論陳執中邪﹖朕已召久矣。」諫官乃不敢復言。中使至靑州﹐諭上旨﹐執中涕泣謝恩。旣至中書﹐是時杜衍﹑章得象爲相﹐賈昌朝與執中參知政事﹐凡議論﹐執中多與之立異。蔡襄﹑孫甫所言旣不用﹐因求出。事下中書﹐甫本衍所舉用﹐於是中書共爲奏云「今諫院闕人﹐乞且畱二人供職。」旣奏﹐上頷之。退歸﹐卽召吏出札子﹐令襄﹑甫且如舊供職。衍及得象旣署﹐吏執札子詣執中﹐執中不肯署﹐曰「向者上無明旨﹐當復奏﹐何得遽令如此﹖」吏還白衍﹐衍取札子壞焚之﹐執中遂上奏云「衍黨顧二人﹐苟欲令其在諫署﹐欺罔擅權。及臣覺其情﹐遂取札子焚之以滅迹﹐懷姦不忠。」明日﹐衍左遷尙書左丞﹐出知兗州﹐仍卽日發遣﹐賈昌朝爲相﹐蔡襄知福州﹐孫甫知鄧州。頃之﹐得象亦出知陳州﹐執中遂爲相。又曰「執中之爲相也﹐葉淸臣爲翰林學士﹐艸其制詞﹐少所褒美。慶曆六年夏﹐淸臣以翰林侍讀學士自揚州移知州﹐過京師﹐袖麻詞艸於上前自陳﹐曰「臣代王言﹐不敢虛美﹐當執中爲相﹐才徳實無可言﹐執中以是怨臣﹐故盛夏自揚州移臣州﹐水陸數千里。臣誠無罪﹐惟陛下哀之。」因攺知澶州。至官未逾月﹐攺知靑州。明年夏﹐資政殿學士程琳自知永興軍府移靑州﹐執中復奏移淸臣﹐自靑州移永興軍。淸臣官時爲戶部郎中﹐上命遷諫議大夫﹐執中曰「故事﹐兩制自中行郎中遷左右司郎中。今遷諫議大夫太優﹐乞且令兼龍圖閣學士。」上許之。故事﹐新除知永興軍府者﹐當有錫賚﹐執中復曰「淸臣近已得賜。」遂不與。淸臣愈恨﹐過京師﹐復於上前力言執中之短﹐上疏及口陳者不可勝數﹐辭龍圖閣學士不授。上命與之錫賚﹐亦不授。旣而﹐終赴長安﹐上遇執中亦如故。或曰「往者執中自諫官左遷﹐乘舟東下﹐淸臣自兩浙罷官歸﹐道中相遇﹐爭泊舟之地﹐遂相忿詈﹐坐是有隙﹐所由來久矣。」又曰﹕天章閣待制張р之爲河北都轉運使﹐保州界河巡檢兵士常以中貴人領之﹐與州抗衡﹐多齟齬不相平﹐州常下之。其士卒驕悍﹐糧賜優厚﹐𨿽不出巡徼﹐常廩口食。通判石待舉以爲虛費﹐申轉運使罷之﹐士卒怨怒﹐遂作亂﹐殺知州﹑通判等﹐梟待舉首於木上﹐每旦射之﹐箭不能容﹐則拔去更射。推都監爲主﹐不從﹐卽以槍刺之﹐洞心﹐刃出於背。又脇監押韋貴﹐貴曰「必若此﹐能用吾言乃可。」眾許之﹐遂立貴爲主。貴以言諭之﹐令勿動倉庫及妄殺人﹐且說之以歸順朝廷﹐眾頗聽之。會朝廷遣知制誥田況賫詔諭之﹐況遣人於城下遙與賊語﹐出詔示之﹐賊終狐疑不聽﹐稍近城則射之﹐不能得其要領。有殿直郭逵者﹐徑逾壕詣城下﹐謂賊曰「我班行也﹐汝下索﹐我欲登城就汝語。」賊乃下索﹐卽授之登城﹐謂賊曰「我班行也﹐豈不自愛﹐苟非誠信﹐肯至此乎﹖朝廷知汝非樂爲亂﹐由官吏遇汝不以理﹐使汝至此。今赦汝罪﹐又以祿秩賞汝﹐使兩制大臣奉詔書來諭汝﹐汝尙疑之﹐豈有詔書而不信邪﹖兩制大臣而爲妄誕邪﹖」辭气雄辯﹐賊皆相顧動色﹐曰「果如此﹐更使一二人登城。」卽復下索﹐召其所知數人登城﹐賊於是信之﹐爭投兵下城降﹐卽日開門。大軍入﹐收後服者一指揮而坑之﹐餘皆勿問。殿直加閣門祗候。保州城未下之時﹐有中貴人楊懷敏與張р之不協﹐在軍中密奏疲骸霸粲誄巧蝦粼﹖﹕『得張р之首﹐我當降。』願賜р之首以示賊﹐宜可降。」上從之﹐遣中使奉劍往﹐卽軍中斬р之首以示賊。是時參知政事富弼宣撫河北﹐遇之﹐亟遣中使復還﹐且奏曰「賊初無此言﹐是必怨仇者爲之﹔藉令有之﹐若以叛卒之故斷都轉運使頭﹐此後政令何由得行﹖」上乃解。р之落職知虢州。王逵者﹐屯田郎中李曇僕夫也。事曇久﹐親信之。旣而去曇應募兵﹐以選入捧日軍﹐凡十餘年。會曇以子學妖術妄言事﹐父子械系禦史臺獄。上怒甚﹐治獄方急﹐曇平生親友無一人敢餉問之者﹐逵旦夕守臺門不離﹐給飲食﹑候信問者四十餘日。曇坐貶南恩州別駕﹐仍卽時監防出城﹐諸子皆流嶺外。逵追哭送之﹐防者遏之﹐逵曰「我主人也﹐豈得不送之乎﹖」曇河朔人﹐不習嶺南水土﹐其從者皆辭去﹐曰「某不能從君之死鄕也。」數日﹐曇感恚自死﹐旁無家人﹐逵使母守其屍﹐出爲之治喪事﹐朝夕哭如親父子﹐見者皆爲流涕。殯曇於城南佛捨然後去。嗚呼﹗逵賤隸也﹐非知有古忠臣烈士之行﹐又非矯迹求令名以取祿仕也﹐獨能發於天性至誠﹐不顧罪戾﹐以救其故主之急﹐於終始無倦如此﹐豈不賢哉﹗嗟乎﹐彼所得於曇不過一飯一衣而已﹔今世之士大夫﹐因人之力﹐或致位公卿﹐已而故人臨不測之患﹐屏手側足﹐戾目窺之﹐猶懼其禍之延及己也﹐若畏猛火﹐遠避去之﹐或從而擠之以自脫﹐敢望其優卹振救邪﹗彼𨿽巍然衣冠類君子哉﹐稽其行事﹐則此僕夫必羞之。王景曰﹕晉鹽之利﹐唐氏以來可以半天下之賦。神功以此法令嚴峻﹐民不敢私煮煉﹐官鹽大售。眞廟以降﹐益緩刑罰﹐寬聚斂﹐私鹽多﹐官利日耗。章獻時﹐景爲選人﹐始建通商之策﹐大臣陳堯咨等多謂不便。章獻力欲行之﹐延謂大臣曰「聞外間多苦惡鹽﹐信否﹖」對曰「惟禦膳及宮中鹽善耳﹐外間皆是土鹽。」章獻曰「不然。禦膳亦多土鹽﹐不可食。欲爲通商﹐則何如﹖」大臣皆以爲﹕「必如是﹐縣官所耗﹐失利甚多。」章獻曰「𨿽棄數千萬亦可﹐耗之何害﹖」大臣乃不敢復言。於是命盛度與三司詳定﹐卒行其法。詔下﹐蒲﹑解之民皆作感聖恩齋。慶曆初﹐範傑復建議﹕「官自運鹽﹐於諸州賣之。」八年﹐範祥又請﹕「令民入錢於邊﹐給鈔請鹽。」朝廷從之﹐擢祥爲陜西提刑。又曰﹕太宗初築塘泊﹐非以限幽薊之民﹐蓋欲斷虜入寇之路﹐使出一塗﹐見易制耳。及楊懷敏爲水則﹐乃言可以限絕北胡﹐堤塞其北而稍注水益之﹐漫衍而南﹐侵溺民田﹐無有限極。其間不合處又三四十里﹐而圖畫密相。比以朝廷有澶淵之役﹐胡自梁門﹑遂城之間﹐積薪土爲甬道而來﹐曾不畱行。又況冰凍﹐及自西山或不合處過﹐足以明其無益矣。去歲河決商胡﹐河朔水災所以甚於往前者﹐以河流入塘泊﹐堰有缺處﹐懷敏補之﹐水不能北流則愈南浸也。梁曰﹕杜杞在廣南﹐誘宜州蠻數十人﹐飲以漫陀羅酒﹐醉而殺之﹐以書詫於父﹐自比馬援﹐曰「此不足以爲吾功﹐力能辦西北﹐顧未得施耳。」是時﹐言事者爭言杞爲國家行不信於蠻夷﹐獲小亡大﹐朝廷詰杞上所殺蠻數﹐爲卽其洞中誅之邪﹖以金帛召致邪﹖杞不能對。亦有陰爲之助者﹐故得不坐。然杞自虞部員外郎數年位至兩制。孫字宗古﹐博平人。幼好學﹐博通書傳﹐善講說。太宗端拱中九經及第﹐再調大理評事﹐充國子監直講。太宗幸國子監﹐詔說《尙書﹖說命》三篇。年少位下﹐然音讀詳潤﹐帝稱善﹐因嘆曰「天以良弼賚商﹐朕獨不得邪﹖」因以切勵輔臣﹐賜緋章服。累遷都官員外郎﹐侍諸王講﹐賜紫章服。眞宗卽位﹐令中書門下諭欲任以他官﹐對不敢辭﹐乃罷諸王侍講。頃之﹐自職方員外郎除工部郎中﹐充龍圖閣待制。會眞宗幸亳州﹐謁太淸宮﹐上言切諫﹐眞宗不納﹐遂爲《解疑論》以示羣臣。俄知密州﹐轉左諫議大夫﹑知河陽﹐還爲給事中。以父年九十﹐乞解官侍養﹐詔知兗州。上卽位﹐召還﹐以工部侍郎爲翰林侍讀學士﹐預修先朝實錄。丁父憂﹐起復舊官﹐久之﹐攺兵部侍郎兼龍圖閣學士。每上前說經﹐及亂君亡國之事﹐反復申繹﹐未嘗避諱﹐因以規諷。又掇五經切治道者﹐爲五十篇﹐號《經典徽言》﹐上之。畫《無逸》爲圖﹐乞施便坐﹐爲觀鑑之助。時莊獻明肅皇太后每五日一禦殿﹐與上同聽政﹐因言「古帝王朝朝暮夕﹐未有曠日不朝﹔陛下宜每日禦殿﹐以覽萬機。」奏畱中不報。然上與太后雅愛重之﹐每進見﹐常加禮。久之﹐上表致仕﹐上與太后禦承明殿委曲惇諭﹐不聽所請。因詔與龍圖閣學士馮元講《老子》三章﹐禮部尙書晏殊進讀《唐史》﹐各賜帛二百匹。攺工部尙書﹑知兗州﹐特宴太淸樓﹐近臣皆預。俄出禦飛白書賜羣臣﹐中書門下﹑樞密院大字一軸﹐諸學士以下小字各二軸﹐惟與太子少傅致仕晁迥大小兼賜焉﹔並詔羣臣賦詩。翌日﹐入謝承明殿﹐上令講《老子》三章﹐賜襲衣﹑金帶﹑銀鞍勒馬。及行﹐賜宴於瑞聖園﹐上賦詩餞行﹐並詔近臣賦詩﹐士大夫以爲榮。耕籍恩﹐攺禮部尙書。是歲﹐累表聽致仕。病甚﹐戒其子不納婢妾﹐曰「無令我死婦人之手。」年七十有四﹐謚曰宣。舉動方重﹐議論有根柢﹐不肯詭隨雷同。眞宗已封禪﹐符瑞屢降﹐羣臣皆歌誦盛徳﹐獨正言諫爭﹐毅然有古人風采。精力於學﹐同定《論語》《爾雅》《孝經》正義﹐請以孟軻書鏤板﹐復鄭氏所注《月令》。初﹐五日郊﹐從祀神不設席﹐尊不施冪﹔七祠時享﹐獻神齋福﹐止用一尊﹐不設三登﹐登歌不《雍》徹﹔冬至攝祀昊天上帝﹐外級止七十位﹔享先農﹐在祈谷之前﹔上丁釋奠無三獻﹔宗廟不備二舞。皆言其謬闕﹐並從增攺云。又建言﹕禮家六天帝﹐止是天之六名﹐實則一帝﹔今位號重復﹐不合典禮。冬至宜罷五帝﹐雩祀設五帝﹐不設昊天帝位。乞與羣臣議定。時習禮者少﹐又憚攺作﹐其議不行。撰《崇祀錄》《樂記圖》《五經節解》《五服年月》﹐傳於時。三子﹕瑤﹐虞部員外郎﹔琪﹐衛尉寺丞﹐早卒﹔瑜﹐殿中丞。伯京曰﹕馮元﹑孫俱以儒素稱。馮進士﹐諸科及第。數上疏直諫。眞宗末﹐侍東宮。天聖初﹐皆爲侍讀學士。十年﹐固請老﹐詔不許﹐請不已﹐乃遷禮部尙書﹑知兗州。上宴太淸樓下以餞之。又詔兩制﹑三館餞於祕閣。已辭﹐亟行﹐詔追餞席於瑞聖園。先是﹐宴兩制者﹐中丞不預﹔王隨時爲中丞﹐恥之﹐曰「朝廷盛事也﹐吾不可以不預。」上疏請行﹐詔許之。上又賜禦詩﹑禦書以寵之。卒於兗州。元性微吝﹐判國子監﹐公宴﹐自以其家所賜酒充事﹐而取其直以歸﹐人以此少之。無子﹐死之日﹐家貲鉅萬。子髙曰﹕故事﹐直學士以上皆服金帶。孫羸老﹐不勝其重﹐詔特聽服犀帶而賜以金帶。張景晦之曰﹕十一月﹐夏虜寇承平砦﹐都轄許懷徳卻之﹐寇曰「來月見延州城下。」範雍洶懼﹐請濟師。俾俠士三百﹐平以環慶署兼麈延﹐雍領之。十二月﹐以甲萬五千來﹐畱半月所﹐寇無聞。正月初﹐還屯華池﹐寇又聲言由保安來。雍俾懷徳壁承平﹐部署元孫﹑鈐轄徳和屯保安以禦之。李奠驕貪﹐士憤之。十七日﹐寇聲言取金明砦﹐奠介以俟﹐逮亥不至﹐釋而寢。十八日四鼓﹐寇奄至﹐士叛﹐俘奠﹐奠孥騁入延﹐延兵合三千﹐雍戒﹐失據。表交臣名乎苦﹐遂堙﹐介婦執陴。十九日﹐寇及城下。前是﹐雍聞寇且至﹐亟呼平﹐平至自華池赴難。會大雪﹐平兼行過保安﹐元孫﹑徳和以其甲巡﹐是夕宿白巾﹐未知寇及郭。二十日五鼓﹐平合吏議進師﹐裨將郭遵曰「吾未識寇深淺而瞽進﹐必敗﹔請先止此﹐偵而進。」平叱曰「吾謂豎子驍決﹐乃爾怯沮吾軍﹗」遂呼馬乘去。士未徧食﹐踐雪行數十里。寇僞爲雍使﹐督平進﹐且曰「寇已至﹐道隘﹐宜單騎引眾。」平信之。寇稍翦取﹐亡數指揮﹐乃寤。遂屯五龍川﹐據髙自守。二十一日﹐寇以羸兵先犯之﹐遵陷陣搏戰﹐俘馘而返。已而再至﹐平軍少利。比晚復至﹐爲兩翼以扌之。徳和乃以數千人南遁﹐平軍遂敗﹐寇圍而之﹐遵等死。二十二日旦﹐平﹑元孫以殘甲數千自固﹐寇以渠令召之﹐皆乘馬而往。虜騎及楡林﹐民逃者過河中。二十三日﹐寇撤城下兵去。徳和至州﹐奏「平率眾降賊﹐已完數千兵僅免。」雍以實狀聞﹐乃斫徳和腰﹐賞平﹑元孫家。初﹐雍辟計用章自副﹐李康伯監安撫兵﹐鈐轄守勤疾之。城之圍也﹐用章欲棄延保﹐康伯垂涕﹐守勤皆叱之。圍解﹐守勤欲白二人﹐雍使先之﹐遂奉詔用章杖流﹐康伯竄﹐雍以太常卿守安州。又曰﹕九月﹐寇屯�寺﹐聲言入寇。十月一日﹐沿使部署葛懷敏﹑鈐轄李知和以甲七萬出屯瓦亭﹐裨將劉賀以胡三萬從行。畱且半月﹐寇攻平定﹐平定守郭固﹑鎭戎守曹英﹐皆來請援。十三日﹐進屯鎭戎﹐知和善郭固﹐請救之﹐懷敏未應。知和請曁英先進﹐曰「君祿盈車﹐今能偸安﹐我不能也。」十五日﹐遂以甲進。寇以羸餌之﹐知和告勝相繼﹐軍中心躍。十七日﹐知和過平定十里﹐爲寇所窘﹐來告﹐懷敏遂以大軍赴之。適至平定﹐知和已敗還。軍中擾寇繼至﹐趙以數千騎旁出﹐欲邀之﹐寇乃退。自是﹐寇每夕出軍後呼噪﹐軍中閉聲滅火﹐旦輒斂去。糧道絕﹐軍餒十日。懷敏諸將皆欲還走﹐曰「來塗寇必有伏﹐若自籠竿往﹐彼無險﹐且非所意。」自昏議至四鼓﹐不決﹐憤﹐欲斫指﹐眾解之﹐因罷。比明﹐中軍已行﹐眾從之。寇躡其後﹐爲方陣而行。及上﹐寇分爲二道﹐自兩旁截之﹐軍絕爲三。中軍殲﹐前軍脫者十二三﹐後軍自籠竿﹐盡免。懷敏﹑知和殪﹐虜。沿閉城自固。遊騎及潘原﹐大掠而去。沿左遷待制﹑知虢州。西鄙用兵﹐許公當國﹐增兵四十萬。及文公爲相﹐龐公爲樞密使﹐減陜西保捷八萬。儂智髙破嶺南十四州﹐狄靑平之。文公罷三蕃接伴﹐不使侵擾河北﹐虜使大悅。趙上言﹐陳相不學亡術﹐措置顚倒﹐引用邪佞﹐招延卜祝﹐私仇嫌隙﹐排斥良善﹐很愎任情﹐家聲狼籍等八事。●卷五明道二年四月己未﹐呂夷簡罷爲武勝軍節度使﹑同平章事﹑判陳州。或曰﹕莊獻初崩﹐上與呂夷簡謀﹐以夏竦等皆莊獻太后之黨﹐悉罷之。退告郭后﹐郭后曰「夷簡獨不附太后邪﹖但多機巧﹑善應變耳。」由是並夷簡罷之。是日﹐夷簡押班﹐聞唱其名﹐大駭﹐不知其故。夷簡素與內侍副都知閻文應等相結﹐使爲中訁﹐久之﹐乃知事由郭后。夷簡由是惡郭后。十月戊午﹐張士遜罷﹐呂夷簡復入相。上以張士遜等在相位多不稱職﹐復思呂夷簡。會士遜上莊獻太后謚﹐還﹐過樞密使楊崇勛飲酒﹐致班慰失時。十月戊午﹐罷士遜爲左僕射﹐崇勛爲河陽節度使﹑同平章事﹐復以夷簡爲門下侍郎兼吏部尙書﹑平章事。初﹐莊獻太后稱制﹐郭后恃太后勢﹐頗驕橫﹐後宮多爲太后所禁遏﹐不得進。太后崩﹐上始得自縱。適美人尙氏﹑楊氏尢得幸。尙氏父自所由除殿直﹐賞賜無算﹐恩寵傾京師。郭后妒﹐屢與之忿爭。尙氏嘗於上前有侵後不遜語﹐後不勝忿﹐起批其頰﹐上自起救之﹐後誤查上頸﹐上大怒。閻文應勸上以爪痕示執政大臣而謀之。上以示呂夷簡﹐且告之故﹐夷簡因密勸上廢後。上疑之﹐夷簡曰「光武﹐漢之明主也﹐郭后止以怨懟坐廢﹐況傷乘輿乎﹖廢之未損聖徳。」上未許﹐外人籍籍﹐頗有聞之者。左司諫﹑祕閣校理範仲淹因登對極陳其不可﹐且曰「宜早息此議﹐不可使有聞於外也。」夷簡將廢後﹐奏請敕有司無得受臺諫章奏。十二月乙卯﹐稱皇后請入道﹐賜號「淨妃」﹐居別宮。右諫議大夫﹑權禦史中丞孔道輔怪閣門不授章奏﹐遣吏訁之﹐始知其事奏請未降詔書。丙辰﹐與範仲淹帥諸臺諫詣閣門請對﹐閣門不爲奏。道輔等欲自宣門入趣內東門﹐宣監官宦者闔扉拒之。道輔拊門銅大呼曰「皇后被廢﹐柰何不聽我曹入諫﹖」宦者奏之﹐須臾﹐有旨﹕「今臺諫欲有所言﹐宜詣中書附奏。」道輔等悉詣中書﹐論辯喧嘩。夷簡曰「廢後自有典故。」仲淹曰「相公不過引漢光武勸上耳。此漢光武失徳﹐又何足法邪﹖自余廢後﹐皆昏君所爲。主上躬堯﹑舜之資﹐而相公更勸之效昏君所爲乎﹖」夷簡拱立﹐曰「玆事明日諸君更自登對力陳之。」道輔等退﹐夷簡卽爲熟狀﹐貶黜道輔等。故事﹐中丞罷﹐須有告詞。至是﹐直以敕除之。道輔等始還家﹐敕尋至﹐遣人押出城﹐仍下詔云云。十一月戊子﹐故後郭氏薨。後之獲罪也﹐上直以一時之忿﹐且爲呂夷簡﹑閻文應所譖﹐故廢之。旣而悔之。後出居瑤華宮﹐章惠太后亦逐楊﹑尙二美人﹐而立曹后。久之﹐上遊後園﹐見郭后故肩輿﹐淒然傷之﹐作《慶金枝》詞﹐遣小黃門賜之﹐且曰「當復召汝。」夷簡﹑文應聞之﹐大懼。會後有小疾﹐文應使醫官故以藥發其疾。疾甚﹐未絕﹐文應以不救聞﹐遽以棺斂之。王伯庸時爲諫官﹐上言「郭后未卒﹐數日先具棺器﹐請推按其起居狀。」上不從﹐但以後禮葬於佛捨而已。始平公自鄆徙並﹐過京師﹐謁上。是時﹐上新用文﹑富爲相﹐自以爲得人﹐謂公曰「朕新用二相﹐如何﹖」公曰「二臣皆朝廷髙選﹐陛下拔而用之﹐甚副天下之望。」上曰「誠如卿言。文彥博猶多私﹐至於富弼﹐萬口同詞﹐皆云賢相也。」始平公曰「文彥博﹐臣頃與之同在中書﹐詳知其所爲﹐實無所私﹐但惡之者毀之耳。況前者被謗而出﹐今當愈畏懼矣。富弼頃爲樞密副使﹐未執大政﹐朝士大夫未有與之爲怨者﹐故交口譽之﹐冀其進用﹐而己有所利焉。若富弼以陛下之爵祿樹私恩﹐則非忠臣﹐何足賢也﹔若一以公議槪之﹐則向之譽者將轉而爲謗矣。此陛下所宜深察也。且陛下旣知二臣之賢而用之﹐則當信之堅﹐任之久﹐然後可以責成功﹔若以一人之言進之﹐未幾又以一人之言疑之﹐臣恐太平之功未易可致也。」上曰「卿言是也。」狄靑平邕州還除州。拽利王旺榮﹑天都王剛浪者﹐皆元昊妻之昆弟也﹐與元昊族人嵬名山等四人爲謨寧令﹐共掌軍國之政﹐而剛浪勇健有智謀﹐尢用事。種世衡知靑澗城﹐白始平公﹐遣土僧王嵩遺剛浪書及銀龜﹐曰「向者得書﹐知有善意﹐欲背僭僞﹐歸款朝廷﹐甚善。事宜早發﹐狐疑變生。」欲以間之。於是元昊囚嵩而使剛浪麾下教練使李文貴詣世衡所﹐陽爲不諭﹐曰「前者使人以書來﹐何意也﹖豈欲和親邪﹖」公以其言妄﹐止文貴於靑澗城。後數月﹐元昊寇涇原﹐葛懷敏戰沒。會梁適使契丹﹐契丹主謂適曰「元昊欲歸款南朝而未敢﹐若南朝以優禮懷來之﹐彼必洗心自新矣。」於是密詔公招懷元昊﹕元昊苟肯稱臣﹐𨿽仍其僭稱亦不害﹔若攺稱單於可汗﹐則固大善。公以爲若此間使人往說之﹐則元昊益驕﹐不可與言﹐乃自靑澗城召李文貴﹐謂之曰「汝之先王及今王之初﹐奉事朝廷﹐皆不失臣節﹔汝曹忽無故妄加之名﹐使汝王不得爲朝廷臣﹐紛紛至今﹐使彼此之民肝腦塗地﹐皆汝羣下之過也。汝犯邊之初﹐以國家久承平﹐民不習戰﹐故屢以汝勝﹔今邊民亦習戰﹐汝之屢勝豈可常邪﹖我國家富有天下﹐𨿽偏師小衄﹐未至大損﹔汝兵一敗﹐社稷可憂矣。天之立天子者﹐將使溥愛四海之民而安定之﹐非欲殘彼而取快也。汝歸語汝主﹕若誠能悔過從善﹐降號稱臣﹐歸款朝廷﹐以息彼此之民﹐朝廷所以待汝者﹐禮數賞賜必優於前矣。」文貴頓首曰「此固西人日夜之願也。龍圖能爲言之朝廷﹐使彼此息兵﹐其誰不受賜﹗」公乃厚待而遣之。頃之﹐文貴復以剛浪等遺公書來言和親之意﹐用鄰國抗敵之禮﹐公上之。朝廷爲還書艸﹐稱剛浪等爲太尉﹐使公報之。公曰「方今抑其僭名﹐而稱其臣已爲三公﹐則元昊豈肯降屈邪﹖不若稱其胡中官謨寧令﹐非中國之所諭﹐無傷也。」朝廷善而從之。剛浪又以書來﹐欲仍其僭稱﹐而稱臣款。公不復奏﹐卽日答之﹐曰「此非邊臣之所敢知也。若名號稍正﹐則議易合耳。」於是元昊使伊州刺史駕從勗上書﹐稱「男邦泥定國兀卒曩霄上書父大宋皇帝。」從勗至京師﹐朝廷復遣邵良佐﹑張子等往復議定名號﹐及每歲所賜之物﹐及他盟約﹐使稱臣作誓表上之﹐朝廷冊命爲夏國主。先是﹐元昊嬖尼生子﹐甚愛之。剛浪恐其廢立。會元昊妻拽利氏子寧令娶剛浪女爲妻﹐剛浪謀於成婚之夕邀元昊至其帳﹐伏兵殺之。未發﹐其黨有告之者﹐元昊圍拽利氏﹐盡滅族。李戎訟世衡擅用官物﹐奏劾。公正其官﹐奏世衡披荊棘﹐謹守法度吏耳。移環州﹐泣別。子古上彥遠書﹐除天興尉。文公爲相﹐龐公爲樞密使﹐以國用不足﹐同議省兵。於是揀放爲民者六萬餘人﹐減其衣糧之半者二萬餘人。眾議紛然﹐以爲不可﹐施昌言﹑李昭亮尢甚﹐皆言「衣食於官久﹐不願爲農﹐又皆習弓刀﹐一旦散之閭閻﹐必皆爲盜賊。」上亦疑之﹐以問二公﹐二公曰「今公私困竭﹐上下遑遑﹐其故非他﹐正由畜養冗兵太多故也。今不省去﹐無由蘇息。萬一果有聚爲盜賊者﹐二臣請以死當之。」旣而﹐昭亮又奏﹕「兵人揀放所以如是多者﹐大抵皆縮頸曲﹐詐爲短小﹐以欺官司耳。」公乃言「兵人苟不樂歸農﹐何爲詐欺如此﹖」上意乃決﹐邊儲由是稍蘇。後數年﹐王徳用爲樞密使﹐許懷徳爲殿前都指揮使﹐復奏選廂軍以補禁軍﹐增數萬人。狄靑旣破儂智髙﹐平邕州﹐上甚喜﹐欲以爲樞密使﹑同平章事。宰相龐籍曰「昔太祖時﹐慕容延釗將兵﹐一舉得荊南﹑湖南之地﹐方數千里﹐兵不血刃﹐不過遷官﹑加爵邑﹑賜金帛﹐不用爲樞密使也。曹彬平江南﹐禽李煜﹐欲求使相﹐太祖不與﹐曰﹕『今西有河東﹐北有幽州﹐汝爲使相﹐那肯復爲朕死戰邪﹗』賜錢二十萬貫而已。祖宗重名器如山嶽﹐輕金帛如糞壤﹐此陛下所當法也。今靑奉陛下威靈﹐殄戮凶醜﹐克稱聖心﹐誠可褒賞﹐然方於延釗與彬之功﹐則不逮遠矣。若遂用爲樞密使﹑同平章事﹐則靑名位極矣﹐寇盜之警不可前知﹐萬一他日靑更立大功﹐欲以何官賞之哉﹖且樞密使髙若訥無過﹐若之何罷之﹖不若且爲之移鎭﹐加檢校官﹐賜之金帛﹐亦足以酬靑之功矣。」上曰「向者諫官禦史言﹕若訥舉胡恢書石經﹐恢狂險無行﹔又若訥前導者歐人致死﹐可謂無過乎﹖」龐公曰「今之庶僚舉選人充京官﹐未遷官者猶不坐﹐況若訥大臣﹐舉恢以本官書石經﹐未嘗有所遷也﹐柰何以此解其樞務哉﹖若訥居馬上﹐前導去之裏余﹐不幸毆人致死﹐若訥尋執之以付開封府正其法﹐若訥何罪哉﹖且諫官禦史上言之時﹐陛下旣以赦若訥不問矣﹐今乃追舉以爲罪﹐無乃不可乎﹖」參知政事梁適曰「王則止據貝州一城﹐文彥博攻而拔之﹐還爲宰相﹔儂智髙擾亂廣南兩路﹐靑討平之﹐爲樞密使何足爲過哉﹖」籍曰「貝州之賞﹐當時論者已嫌其太重。然彥博爲參知政事﹐若宰相有缺﹐次補亦當爲之﹐況有功乎﹖又國朝文臣爲宰相﹐出入無常﹔武臣爲樞密使﹐非有大罪不可罷也。且臣不欲使靑爲樞密使者﹐非徒爲國家惜名器﹐亦欲保全靑之功名耳。靑起於行伍﹐驟擢爲樞密副使﹐中外洶洶﹐以爲朝廷未有此比。今靑立大功﹐言者方息﹐若又賞之太過﹐是復召眾言也。」爭之累日﹐上乃從之﹐曰「然則更與其諸子官﹐何如﹖」籍曰「昔衛靑有功﹐四子皆封侯﹐此固有前世之比﹐無傷也。」於是以靑爲護國軍節度使﹑河中尹﹐加檢校太傅﹐諸子皆超遷數官﹐賞賜金帛甚厚。後數日﹐兩府奏事﹐上顧籍笑曰「卿前日商量除狄靑官﹐深合事宜﹐可謂深遠之慮矣。」是時﹐適意以若訥爲樞密使﹐位在己上﹐宰相有缺﹐若訥當次補﹔靑武臣﹐𨿽爲樞密使﹐不妨己塗轍﹐故於上前爭之。旣不能得﹐退甚不懌﹐乃密爲奏﹐言狄靑功大﹐賞之太薄﹐無以勸後﹔又密令人以上前之語告靑﹔又使人語內侍省押班石全斌﹐使於禁中自訟其功﹐及言靑與孫沔褒賞太薄﹐適許爲外助。上旣日日聞之﹐不能無信。頃之﹐兩府進對﹐上忽謂籍曰「平南之功﹐前者賞之太薄﹐今以狄靑爲樞密使﹐孫沔爲樞密副使﹐石全斌先給觀察使俸﹐更俟一年﹐除觀察使﹐髙若訥優遷一官﹐加近上學士﹐置之經筵。」又言張堯佐亦除宣徽使﹐聲色俱厲。籍錯愕﹐對曰「容臣等退至中書商議﹐明日再奏。」上曰「勿往中書﹐只於殿門閣內議之﹐朕坐於此以俟之也。」若訥時爲戶部侍郎﹐籍乃與同列議於閣內﹐以若訥爲尙書左丞﹐加觀文殿學士兼侍讀﹐其餘皆如聖旨。入奏之﹐上容色乃和﹐遂下詔行之。始平公自定州歸朝﹐旣入見﹐退詣中書﹐白執政以求致仕。執政曰「康寧如是﹐又主上意方厚﹐而求去如此之堅﹐何也﹖」始平公曰「若待筋力不支﹑人主厭棄﹐然後去﹐乃不得已也﹐豈得爲止足哉﹖」因退歸私第﹐堅臥不起。自靑州至是﹐三年凡七上表﹐其札子不可勝數﹐朝廷乃許之﹐以太保致仕。是時論者皆謂公精力充壯﹐必未肯決去﹐至是乃服。嘉違豫。嘉元年正月甲寅朔﹐上禦大慶殿﹐立仗朝會。前夕﹐大雪﹐至壓宮架折。上在禁庭﹐跣禱於天。及旦而霽﹐百官就列。旣捲簾﹐上暴感風眩﹐冠冕欹側﹐左右復下簾。或以指抉上口出涎﹐乃小愈﹔復捲簾﹐趣行禮而罷。戊午﹐宴契丹使者於紫宸殿﹐平章事文彥博奉觴詣禦榻上壽﹐上顧曰「不樂邪﹖」彥博知上有疾﹐猝愕無以對。然尙能終宴。己未﹐契丹使者入辭﹐置酒紫宸殿﹐使者入至庭中﹐上疾呼曰「趣召使者升殿﹐朕幾不相見﹗」語言無次。左右知上疾作﹐遽扶入禁中。文彥博遣人以上旨諭契丹使者﹐云昨夕宮中飲酒過多﹐今日不能親臨宴﹐遣大臣就驛賜宴﹐仍授國書。彥博與兩府俟於殿閣﹐久之﹐召內侍都知史誌聰﹑鄧保吉等﹐問上至禁中起居狀﹐志聰等對以禁中事嚴密﹐不敢泄。彥博怒﹐叱之曰「主上暴得疾﹐系社稷之安危﹐惟君輩得出入禁闥﹐豈可不令宰相知天子起居﹐欲何爲邪﹖自今疾勢稍有增損﹐必一一見白。」仍命直省官引至中書﹐取軍令狀。志聰等素謹願﹐及夕﹐諸宮門白下鎖﹐志聰曰「汝曹自白宰相﹐我不任受其軍令。」庚申﹐兩府詣內東門小殿門起居。上自禁中大呼而出曰「皇后與張茂則謀大逆﹗」語極紛錯。宮人扶侍者皆隨上而出﹐謂宰相曰「相公且爲天子肆赦消災。」兩府退﹐始議下赦。茂則﹐內侍也﹐上素不之喜﹐聞上語卽自縊﹐左右救解﹐得不死。文彥博召茂則責之曰「天子有疾﹐譫言耳﹐汝何遽如是﹖汝若死﹐使中宮何所自容邪﹖」戒令常侍上左右﹐毋得輒離。曹后以是亦不敢輒近上左右。諸女皆幼﹐福康公主最長﹐時已病心﹐初不知上之有疾﹐更無至親在上側者﹐惟十閣宮人侍奉而已。上旣不能省事﹐兩府但相與議定﹐稱詔行之。兩府謀以上躬不寧﹐欲畱宿宮中而無名。辛酉﹐文彥博建議設醮祈福於大慶殿﹐兩府晝夜焚香﹐設幄宿於殿之西廡。史誌聰等曰「故事﹐兩府無畱宿殿中者。」彥博曰「今何論故事也﹖」壬戌﹐上疾小間﹐暫出禦崇政殿以安眾心。癸亥﹐賜在京諸軍特支錢。兩府求詣寢殿見上﹐史誌聰等難之﹐平章事富弼責之﹐志聰等不敢違。是日﹐兩府始入福寧殿臥內奏事﹐兩制近臣日詣內東門問起居﹐百官五日一入。甲子﹐赦天下。知開封府王素夜叩宮門﹐求見執政白事。文彥博曰「此際宮門何可夜開﹖」詰旦﹐素入白有禁卒告都虞候欲爲變者﹐執政欲收捕按治﹐彥博曰「如此﹐則張皇驚眾。」乃召殿前都指揮使許懷徳問曰「都虞候某甲者﹐何如人﹖」懷徳曰「在軍職中最爲謹良。」彥博曰「可保乎﹖」曰「可保。」彥博曰「然則此卒有怨於彼﹐誣之耳。當亟誅之以靖眾。」眾以爲然。彥博乃請平章事劉沆判狀尾﹐斬於軍門。及上疾愈﹐沆譖彥博於上曰「陛下違豫時﹐彥博擅斬告反者。」彥博以沆判呈上﹐上意乃解。先是﹐富弼用朝士李仲昌策﹐自澶州商胡河穿六漯渠﹐入橫隴故道。北京畱守賈昌朝素惡弼﹐陰結內侍右班副都知武繼隆﹐令司天官二人候兩府聚處﹐於大慶殿庭執狀抗言「國家不當穿河於北方﹐致上體不安。」文彥博知其意有所在﹐顧未有以制也。後數日﹐二人又上言請皇后同聽政﹐亦繼隆所教也。史誌聰等以其狀白執政﹐彥博視而懷之﹐不以示同列﹐有喜色。同列問﹐不以告。旣而﹐召二人詰之曰「汝今日有所言乎﹖」對曰「然。」彥博曰「天文變異﹐汝職所當言也﹐何得輒預國家大事﹖汝罪當族﹗」二人懼﹐色變。彥博曰「觀汝直狂愚耳﹐未欲治汝罪﹐自今無得復爾。」二人退﹐彥博乃以狀示同列﹐同列皆憤怒曰「奴敢爾妄言﹐何不斬之﹖。彥博曰「斬之則事彰灼﹐中宮不安。」眾皆曰「善。」旣而議遣司天官定六漯於京師方位﹐彥博復遣二人往。武繼隆白請畱之﹐彥博曰「彼不敢輒妄言﹐有人教之耳。」繼隆默不敢對。二人至六漯﹐恐治前罪﹐乃更言六漯在東北﹐非正北﹐無害也。戊辰以後﹐上神思浸淸寧﹐然終不語﹐羣臣奏事﹐大抵首肯而已。壬申﹐罷醮﹐兩府始分番歸第﹐不歸者各宿於其府。二月癸未朔﹐甲申﹐詔惟兩府近臣日候問於內東門﹐余悉罷之。甲辰﹐上始禦延和殿﹐自省府官以上及宗室皆入參。丙午﹐百官奏賀康復。貢父曰﹕章獻劉后本蜀人﹐善播鞀。蜀人宮美攜之入京。美以鍛銀爲業﹐時眞宗爲皇太子﹐尹開封﹐美因鍛得見﹐太子語之曰「蜀婦人多材慧﹐汝爲我求一蜀姬。」美因納後於太子﹐見之﹐大悅﹐寵幸專房。太子乳母惡之。太宗嘗問乳母﹕「太子近日容貌臒瘠﹐左右有何人﹖」乳母以後對﹐上命去之。太子不得已﹐置於殿侍張耆之家。耆避嫌﹐爲之不敢下直。未幾﹐太宗宴駕﹐太子卽帝位﹐復召入宮。劉貢父曰「眞宗將立劉后﹐參知政事趙安仁以爲劉后寒微﹐不可以母天下﹐不如沈徳妃出於相門。上𨿽不樂﹐而以其守正﹐無以罪也。他日﹐上從容與王冀公訟方今大臣誰最爲長者﹐冀公欲擠安仁﹐乃譽之曰「無若趙安仁。」上曰「何以言之﹖」冀公曰「安仁昔爲故相沈義倫所知﹐至今不忘舊徳﹐常欲報之。」上默然。明日﹐安仁遂罷政事。王旦太尉薦寇萊公爲相。萊公數短太尉於上前﹐而太尉專稱其長。上一日謂太尉曰「卿𨿽稱其美﹐彼專談卿惡。」太尉曰「理固當然。臣在相位久﹐政事闕失必多。準對陛下無所隱﹐益見其忠直﹐此臣所以重準也。」上由是益賢太尉。初﹐萊公在藩鎭﹐嘗因生日構山棚大宴﹐又服用僭侈﹐爲人所奏。上怒甚﹐謂太尉曰「寇準每事欲效朕﹐可乎﹖」太尉徐對曰「準誠賢能﹐無如呆何﹗」上意遽解﹐曰「然。此止是呆耳。」遂不問。及太尉疾亟﹐上問以後事﹐惟對以宜早召寇準爲相云。錢資元曰﹕眞宗末﹐王冀公每奏事﹐或懷數奏﹐出其一二﹐其餘皆匿之﹐旣退﹐以己意稱聖旨行之。嘗與馬知節俱奏事上前﹐冀公將退﹐知節目之曰「懷中奏何不盡出之﹖」張乖崖常稱﹕「使寇公治蜀﹐未必如詠﹔至於澶淵一擲﹐詠亦不敢爲也。」深嘆服之。邢﹐雍丘人﹐以學術稱於鄕曲﹐家居不仕。眞宗末﹐以布衣召對﹐問以治道﹐不對。上問其故﹐曰「陛下東封西祀﹐皆已畢矣﹐臣復何言﹖」上悅﹐除試四門助教﹐遣歸。衣服居處﹐一如平日﹐鄕人不覺其有官也。旣卒﹐人乃見其《敕》與廢紙同束置屋梁間。●卷六馮拯﹐河南人﹐其父爲趙韓王守第捨。拯年少時﹐韓王見之﹐問此爲誰﹐其父對曰「某男也。」韓王奇其狀貌﹐曰「此子何不使之讀書﹖」其父遂使之就學。數年﹐舉進士﹐韓王爲之延譽﹐遂及第。太宗時﹐拯上言請立太子﹐太宗怒﹐謫之嶺南。久之﹐以右正言通判廣州事。其同官爲太常博士﹐署位常在拯下。寇萊公素惡拯﹐會覃恩﹐拯遷虞部員外郎﹐其同官遷屯田員外郎。其同官以拯素剛﹐讓居其下﹐萊公見奏狀﹐怒﹐下書詰之﹐曰「虞部署位乃在屯田之上﹐於法何據﹖趣以狀對。」於是﹐拯密奏言「寇準以私憾專抑挫臣。呂端畏怯﹐不敢與爭﹔張洎又準所引用﹐朝廷之事一決於準。威福自任﹐縱恣不公﹐皆如此。」比上省章奏﹐大怒﹐萊公由是出知褒州。上又責讓呂端﹑張洎﹐二人皆頓首曰「準在中書﹐臣等備員而已。」眞宗卽位﹐拯遂被用至宰相。今上卽位﹐發丁朱崖罪﹐竄之南荒﹐拯之力也。拯無文學﹐而性伉直﹐自奉養奢靡﹐官至侍中。種放以處士召見﹐拜諫官﹐眞宗待以殊禮﹐名動海內。後謁歸終南山﹐恃恩驕倨甚。王嗣宗時知長安﹐放至﹐通判以下羣拜謁﹐放小俯垂手接之而已﹐嗣宗內不平。放召其諸侄出拜嗣宗﹐嗣宗坐受之。放怒﹐嗣宗曰「向者通判以下拜君﹐君扶之而已﹔此白丁耳﹐嗣宗狀元及第﹐名位不輕﹐胡爲不得坐受其拜﹖」放曰「君以手搏得狀元耳﹐何足道也﹗」嗣宗怒﹐遂上疏言「放實空疏﹐才識無以逾人﹐專飾詐巧﹐盜虛名。陛下尊禮放﹐擢爲顯官﹐臣恐天下竊笑﹐益長澆僞之風。且陛下召魏野﹐野閉門避匿﹐而放陰結權貴以自薦達。」因抉レ言放陰事數條。上𨿽兩不之問﹐而待放之意浸衰。齊州進士李冠嘗獻嗣宗詩曰「終南處士聲名滅﹐土妖狐窟穴空。」王嗣宗不信鬼神﹐疾病﹐家人爲之焚紙錢祈禱﹐嗣宗聞之﹐笑曰「何等鬼神﹐敢問王嗣宗取枉法贓邪﹖」嗣宗性忌刻﹐多與人相忤。世傳嗣宗家有恩仇簿﹐已報者則勾之。晚年交遊﹐皆入仇簿。林特本廣南攝官﹐以勤爲吏職﹐又善以辭色承上接下﹐官至尙書三司使﹑修昭應宮副使。是時﹐丁朱崖爲修宮使﹐特一日三見﹐亦三拜之。與吏卒語﹐皆煦煦撫慰之﹐由是人皆樂爲盡力﹐事無不齊集。精力過人﹐常通夕坐而假寢﹐未嘗解衣就枕。周王﹐母章穆皇后也﹐眞宗在藩邸時生。景徳中﹐從幸永安﹐還﹐得疾﹐薨﹐時年十歲許。章穆悲感成疾﹐明年亦崩。李允則知雄州十八年。初﹐朝廷與契丹和親﹐約不修河北城隍﹐允則欲殿雄州城﹐乃置銀器五百兩於城北神祠中。或曰「城北孤迥﹐請多以人守之。」允則不許。數日﹐契丹數十騎盜取之﹐允則大怒﹐移牒涿州捕賊﹐因且急築其城。契丹內慚﹐不敢止也。允則爲長吏﹐於市中下馬往富民家﹐軍營與婦女笑語無所間﹐然富民犯罪未嘗少寬假。契丹中機密事﹐動息皆知之﹐當時邊臣無有及者。眞宗不豫﹐寇萊公與內侍省都知周懷政密言於上﹐請傳位皇太子﹐上自稱太上皇﹐上許之﹐自皇后以下皆不與知。旣而月餘無所聞。二月二日﹐上幸後苑﹐命後宮挑生菜﹐左右皆散去。懷政伺上獨處﹐密懷小刀至上所﹐涕泣言曰「臣前言社稷大計﹐陛下已許臣等﹐而月餘不決﹐何也﹖臣請剖心以明忠款。」因以刀劃其胸﹐僵僕於地﹐流血淋漓。上大驚﹐因是疾復作﹐左右扶輿入禁中。皇后命收懷政下獄﹐按問其狀。又於宮中索得萊公奏言傳位事﹐乃命親軍校楊崇勛密告云「寇準﹑周懷政等謀廢上﹑立太子。」遂誅懷政而貶萊公。寇萊公之貶雷州也﹐丁晉公遣中使賫敕往授之﹐以錦囊貯劍﹐揭於馬前。旣至﹐萊公方與郡官宴飲﹐驛吏言狀﹐萊公遣郡官出逆之。中使避不見﹐入傳捨中﹐久之不出。問其所以來之故﹐不答。上下皆皇恐﹐不知所爲。萊公神色自若﹐使人謂之曰「朝廷若賜準死﹐願見敕書。」中使不得已﹐乃以敕授之。萊公乃從錄事參軍借綠衫著之﹐短才至膝﹐拜受敕於庭﹐升階復宴飲﹐至暮而罷。眞宗晚年不豫﹐嘗對宰相盛怒曰「昨夜皇后以下皆云﹐劉氏獨置朕於宮中。」眾知上毛亂誤言﹐皆不應。李迪曰「果如是﹐何不以法治之﹖」良久﹐上寤﹐曰「無是事也。」章獻在帷下聞之﹐由是惡迪。初﹐自給事中﹑參知政事除工部尙書﹑平章事﹐旣而貶官﹐十餘年﹐歷諸侍郎﹐景初﹐復以工部尙書入相。宮美以鍛銀爲業﹐納鄰倡婦劉氏爲妻﹐善播鞀。旣而家貧﹐復售之。張耆時爲襄王宮指使﹐言於王﹐得召入宮﹐大有寵。王乳母秦國夫人性嚴整﹐惡之﹐固令王斥去。王不得已﹐置於張耆家﹐以銀五挺與之﹐使築館居於外。徐使人請於秦國夫人﹐乃許復召入宮。美由是得爲開封府通引官﹐給事王宮。及王卽帝位﹐劉氏爲美人﹐以其無宗族﹐更以美爲第﹐攺姓劉云。樂道父與張耆俱爲襄王宮指使﹐故得詳耳。胡順之爲浮梁縣令﹐民臧有金者﹐素豪橫﹐不肯出租﹐畜犬數十頭﹐里正近其門輒噬之。繞垣密植橘柚﹐人不可入。每歲里正常代之輸租﹐前縣令不肯禁。順之至官﹐里正白其事﹐順之怒曰「汝輩嫉其富﹐欲使順之與爲仇耳。安有王民不肯輸租者邪﹖第往督之。」及期﹐里正白不能督﹔順之使手力繼之﹐又白不能﹔又使押司錄事繼之﹐又白不能。順之悵然曰「然則此租必使令自督邪﹖」乃命里正聚槁﹐自抵其居﹐以槁塞門而焚之。臧氏人皆逃逸﹐順之悉令掩捕﹐驅至縣﹐其家男子年十六以上盡痛杖之。乃召謂曰「胡順之無道﹐旣焚爾宅﹐又杖爾父子兄弟﹐爾可速詣府自訟矣。」臧氏皆懾服﹐無敢詣府者。自是臧氏租常爲一縣先。府嘗遣教練使詣縣﹐順之聞之﹐曰「是固欲來煩擾我也。」乃微使人隨之﹐陰記其入驛舍及受驛吏供給之物。旣至﹐入謁﹐色甚倨﹐順之延與坐﹐徐謂曰「教練何官邪﹖」曰「本州職員耳。」曰「應入驛乎﹖」教練使曰「道中無邸店﹐暫止驛中耳。」又曰「應受驛吏供給乎﹖」曰「道中無芻糧﹐故受之。」又曰「應與命官坐乎﹖」教練使趣下謝罪。順之乃收械系獄﹐置暗室中﹐以糞十甕環其側。教練使不勝其苦﹐因順之過獄﹐呼曰「令何不問我罪﹖」順之笑謝曰「教練幸勿訝也﹐今方多事﹐未暇問也。」系十日﹐然後杖之二十﹐教練使不服﹐曰「我職員也﹐有罪當受杖於州。」順之笑曰「教練久爲職員﹐殊不知法﹐杖罪不送州邪﹖」卒杖之。自是府吏無敢擾縣者。州𨿽惡之﹐然亦不能罪也。後爲靑州幕僚﹐發麻氏罪﹐破其家﹐皆順之之力。眞宗聞其名﹐召至京師﹐除著作佐郎﹑洪州僉判。順之爲人深刻無恩﹐至洪州﹐未幾﹐病目﹐惡明﹐常以物帛包封乃能出﹐若日光所爍﹐則慘痛徹骨。由是去官﹐家於洪州﹐專以無賴把持長短﹐憑陵細民﹐殖產至富。後以覃恩遷祕書丞﹐又上言得失。章獻太后臨朝﹐特遷太常博士﹔又以覃恩遷屯田員外﹐卒於洪州。順之進士及第﹐頗善屬文。靑州臨淄麻氏﹐其先五代末嘗爲本州錄事參軍。節度使廣納貨賂﹐皆令麻氏主之﹐積至巨萬。旣而﹐節度使被召赴闕﹐不及取而卒﹐麻氏盡有其財﹐由是富冠四方。眞宗景徳初﹐契丹寇澶淵﹐其遊兵至臨淄﹐麻氏率莊夫千餘人據堡自守﹐鄕裏賴之全濟者甚眾。至今基址尙存﹐謂之麻氏寨。虜退﹐麻氏斂器械盡輸官﹐畱十二三以衛其家。麻溫舒兄弟皆舉進士﹐館閣美官。家旣富饒﹐宗族橫於齊。有孤侄懦弱﹐麻氏家長恐分其財﹐幽餓殺之。事覺﹐姜遵爲轉運使﹐欲樹名聲﹐因索其家﹐獲兵器及玉圖書小印﹐因奏麻氏大富﹐縱橫臨淄﹐齊人懾服﹐私畜兵﹐刻玉寶﹐將圖不軌。於是麻氏或死或流﹐子孫有官者皆貶奪﹐籍沒家財不可勝紀。麻氏由是遂衰。眞宗時﹐京師民家子有與人鬥者﹐其母追而呼之﹐不從﹐母顚躓而死。會疏決﹐法官處其罪當笞。上曰「母言不從﹐違犯教令﹐當徒二年﹐何謂笞也﹖」羣臣無不驚服。永興軍上言朱能得天書﹐眞宗自拜迎入宮。孫知河陽﹐上疏切諫﹐以爲天且無言﹐安得有書﹖天下皆知朱能所爲﹐惟上一人不知耳﹐乞斬朱能以謝天下。其辭有云「得來惟自於朱能﹐崇信只聞於陛下。」其質直如此﹐上亦不之責。頃之﹐朱能果敗。眞宗將西祀﹐龍圖閣待制孫上疏切諫﹐以爲西祀有十不可﹐陛下不過欲效秦皇﹑漢武刻石頌徳﹑誇耀後世耳。其辭有云「昔秦多徭役﹐而劉﹑項起於徒中﹔唐不卹民﹐而黃巢因於饑歲。今陛下好行幸﹐數賦斂﹐安知天下無劉﹑項﹑黃巢乎﹖」上乃自制《辧疑論》以解之﹐仍遣中使慰諭焉。景徳初﹐契丹入寇。是時﹐寇準﹑畢士安爲相﹐士安以疾畱京師﹐準從車駕幸澶淵。王欽若陰言於上﹐請幸金陵﹐以避其銳﹔陳堯叟請幸蜀。上以問準﹐時欽若﹑堯叟在旁﹐準心知二人所爲﹐陽爲不知曰「誰爲陛下畫此策者﹖罪可斬也。今虜勢憑陵﹐陛下當率勵眾心﹐進前禦敵﹐以衛社稷﹐柰何欲委棄宗廟﹑遠之楚﹑蜀邪﹖且以今日之勢﹐鑾輿回軫一步﹐則四方瓦解﹐萬眾雲散﹐虜乘其勢﹐楚﹑蜀可得至邪﹖」上寤﹐乃止。二人由是怨準。上在澶淵南城﹐殿前都指揮使髙瓊固請幸河北﹐曰「陛下不幸北城﹐北城百姓如喪考妣。」馮拯在旁呵之曰「髙瓊何得無禮﹗」瓊怒曰「君以文章爲二府大臣﹐今虜騎充斥如此﹐猶責瓊無禮﹐君何不賦一詩詠退虜騎邪﹖」上乃幸北城﹐至浮橋﹐猶駐輦未進﹐瓊以所執過築輦夫背﹐曰「何不亟行﹗今已至此﹐尙何疑焉﹖」上乃命進輦。旣至﹐登北城門樓﹐張黃龍旗﹐城下將士皆呼萬歲﹐气勢百倍。會虜大將撻覽中弩死﹐虜眾遂退。他日﹐上命寇準召瓊詣中書﹐戒之曰「卿本武臣﹐勿彊學儒士作經書語也。」寇準從車駕在澶淵﹐每夕與楊億飲博謳歌﹐諧謔喧呼﹐常達曰﹔或就寢﹐則鼾息如雷。上使人覘知之﹐喜曰「得渠如此﹐吾復何憂﹗」虜兵旣退﹐來求和親﹐詔劉仁範往議之﹐仁範以疾辭﹐乃命曹利用代之。利用與之約﹐歲給金繒二十萬﹐虜嫌其少。利用復還奏之﹐上曰「百萬以下﹐皆可許也。」利用辭去﹐準召利用至幄次﹐語之曰「𨿽有敕旨﹐汝往﹐所許毋得過三十萬﹐過三十萬勿來見準﹐將將斬汝。」利用股栗。再至虜帳﹐果以三十萬成約而還。車駕還自澶淵﹐畢士安迎於半道﹐旣入京師﹐士安罷相﹐寇準代爲首相。上以澶淵之功﹐待準至厚﹐羣臣無以爲比﹐數稱其功﹐王欽若疾之。久之﹐數承間言於上曰「澶淵之役﹐準以陛下爲孤注﹐與虜博耳。苟非勝虜﹐則爲虜所勝﹐非爲陛下畫萬全計也。且城下之盟﹐古人恥之﹔今虜眾悖逆﹐侵逼畿甸﹐準爲宰相﹐不能殄滅凶醜﹐卒爲城下之盟以免﹐以足稱乎﹖」上由是浸疏之。頃之﹐準罷而天書事起。王旦久疾不愈﹐上命肩輿入禁中﹐使其子雍與直省吏扶之﹐見於廷和殿。勞勉數四﹐因命曰「卿今疾亟﹐萬一有不諱﹐使朕以天下事付之誰乎﹖」旦謝曰「知臣莫若君﹐惟明主擇之。」再三問﹐不對。是時張詠﹑馬亮皆爲尙書。上曰「張詠如何﹖」不對。又曰「馬亮如何﹖」不對。上曰「試以卿意言之。」旦彊起舉笏曰「以臣之愚﹐莫若寇準。」上憮然﹐有間﹐曰「準性剛褊﹐卿更思其次。」旦曰「他人﹐臣所不知也。臣病困﹐不任久侍。」遂辭退。旦薨歲餘﹐上卒用準爲相。直省吏今尙存﹐親爲元震言之。前數事皆元震聞其先人所言也。元震先人爲內侍省都知。眞宗晚年不豫﹐寇準得罪﹐丁謂﹑李迪同爲相﹐以其事進呈﹐上命降準小處知州。謂退﹐署其紙尾曰「奉聖旨﹕除遠小處知州。」迪曰「向者聖旨無『遠』字。」謂曰「與君面奉徳音﹐君欲擅攺聖旨以庇準邪﹖」由是二人鬥鬩﹐更相論奏。上命翰林學士錢惟演艸制﹐罷謂政事﹐惟演遂出迪而畱謂。外人先聞其事﹐制出﹐無不愕然﹐上亦不復省也。眞宗時﹐王文正旦爲相﹐賓客𨿽滿座﹐無敢以私幹之者。旣退﹐旦察其可與言者及素知名者﹐使吏問其居處。數月之後﹐召與語﹐從容久之﹐詢訪四方利病﹐或使疏其所言而獻之﹐觀其才之所長﹐密籍記其名。他日﹐其人復來﹐則謝絕不復見也。每有差除﹐旦先密疏三四人姓名請於上﹐上所用者﹐輒以筆點其首﹐同列皆莫之知。明日﹐於堂中議其事﹐同列爭欲有所引用﹐旦曰「當用某人。」同列爭之莫能得。及奏入﹐未嘗不獲可。同列𨿽疾之﹐莫能間也。丁謂數毀旦於上﹐上益親厚之。曹瑋久在秦州﹐累章求代。上問旦誰可代瑋者﹐旦薦樞密直學士李及﹐上卽以及知秦州。眾議皆謂及𨿽謹厚有行檢﹐非守邊之才﹐不足以繼瑋。楊億以眾言告旦﹐旦不答。及至秦州﹐將吏心亦輕之。會有屯駐禁軍﹐白晝掣婦人銀釵於市中﹐吏執以聞。及方坐觀書﹐召之使前﹐略加詰問﹐其人服罪﹐及不復下吏﹐亟命斬之﹐復觀書如故。將吏皆驚服。不日﹐聲譽達於京師。億聞之﹐復見旦﹐具道其事﹐謂旦曰「向者相公初用及﹐外廷之議皆恐及不勝其任﹔今及材器乃如此﹐信乎相公知人之明也。」旦笑曰「外延之議﹐何其易得也。夫以禁軍戍邊﹐白晝爲盜於市﹐主將斬之﹐事之常也﹐烏足以爲異政乎﹖旦之用及者﹐其意非爲此也。夫以曹瑋知秦州七年﹐羌人服﹐邊境之事﹐瑋處之已盡其宜矣。使他人往﹐必矜其聰明﹐多所變置﹐敗壞瑋之成績。旦所以用及者﹐但以及重厚﹐必能謹守瑋之規摹而已矣。」億由是益服旦之識度。眞宗旣與契丹和親﹐王文正旦問於李文靖沆曰「和親何如﹖」文靖曰「善則善矣﹐然邊患旣息﹐恐人主漸生侈心耳。」文正亦未以爲然。及眞宗晚年﹐多事巡遊﹐大修宮觀﹐文正乃潛嘆曰「李公可謂有先知之明矣。」蘇子容曰﹕王冀公旣以城下之盟短寇萊公於眞宗﹐眞宗曰「然則如何可以洗此恥﹖」冀公曰「今國家欲以力服契丹﹐所未能也。戎狄之性﹐畏天而信鬼神﹐今不若盛爲符瑞﹐引天命以自重﹐戎狄聞之﹐庶幾不敢輕中國。」上疑未決﹐因幸祕閣﹐見杜鎬﹐問之曰「卿博通《墳》《典》﹐所謂《河圖》《洛書》者﹐果有之乎﹖」鎬曰「此蓋聖人神道設教耳。」上遂決冀公之策﹐作天書等事。故世言符瑞之事始於冀公成於杜鎬云。晚年﹐王燒金以幻術寵貴﹐京師妖妄繁熾﹐遂有席帽精事﹐閭裏驚擾﹐嚴刑禁之乃止。陳恕爲三司使﹐眞宗命具中外錢谷大數以聞﹐恕諾而不進。久之﹐上屢趣之﹐恕終不進。上命執政詰之﹐恕曰「天子富於春秋﹐若知府庫之充羨﹐恐生侈心﹐是以不敢進。」上聞而善之。太宗疾大漸﹐李太后與宣政使王繼恩忌太子英明﹐陰與參知政事李昌齡﹑殿前都指揮使李繼勛﹑知制誥胡旦謀立潞王元佐。太宗崩﹐太后使繼恩召宰相呂端﹐端知有變﹐鎖繼恩於閣內﹐使人守之而入。太后謂曰「宮車已宴駕﹐立嗣以長﹐順也﹐今將何如﹖」端曰「先帝立太子﹐正爲今日。今始棄天下﹐豈可遽違先帝之命﹐更有異議﹖」乃迎太子立之。尋以繼勛爲使相﹑赴陳州本鎭﹐昌齡爲忠武行軍司馬﹐繼恩爲右監門衛將軍﹑均州安置﹐胡旦除名﹑流潯州。眞宗旣於大行柩前卽位﹐垂簾引見羣臣﹐宰相呂端於殿下平立不拜﹐請捲簾﹐升殿審視﹐然後降價﹐率羣臣拜呼萬歲。眞宗嘗謂李宗諤曰「聞卿能惇睦宗族﹐不隕家聲﹐朕今保守祖宗基業﹐亦猶卿之治家也。」眞宗初卽位﹐以工部侍郎郭贄知天雄軍﹐郭贄辭訴不肯赴職﹐上不許。贄退﹐上以問宰相﹐對曰「近例亦有已拜而復畱不行者。」上曰「朕初嗣位﹐命贄爲大藩而不行﹐後何以使羣臣﹖」卒遣之。石熙政知寧州﹐上言「昨淸遠軍失守﹐蓋朝廷素不畱意。」因請兵三五萬。眞宗曰「西邊事﹐吾未嘗敢忘之﹐蓋熙政遠不知耳。」周瑩等曰「淸遠失守﹐將帥不才也﹐而熙政敢如此不遜﹐必罪之。」上曰「羣臣敢言者亦甚難得﹐苟其言可用﹐用之﹔不可用﹐置之。若必加罪﹐後復誰有敢言者﹖」因賜詔書褒嘉焉。眞宗東封還﹐羣臣獻歌頌稱贊功徳者相繼﹐惟進士孫籍獻書言「封禪帝王之盛事﹐然願陛下愼於盈成﹐不可遂自滿假。」上善其言﹐卽召試中書﹐賜同進士出身。秦國長公主嘗爲子六宅使世隆求正刺史﹐眞宗曰「正刺史系朝廷公議﹐不可。」魯國長公主爲翰林醫官使趙自化求尙食使兼醫官院事﹐上謂王繼英曰「雍王元份亦嘗爲自化求遙郡﹐朕以遙郡非醫官所領﹐此固不可也。」駙馬都尉石保吉自求見上﹐言「僕夫盜財﹐乞特加重罪。」上曰「有司自有常法﹐豈肯以卿故亂天下法也。」又請於私第決罰﹐亦不許。眞宗卽位﹐每旦﹐禦前殿﹐中書﹑樞密院﹑三司﹑開封府﹑審刑院及請對官以次奏事﹐辰後入宮上食。少時﹐出坐後殿﹐閱武事﹐至日中罷。夜則召侍讀﹑侍講學士﹐詢問政事﹐或至夜分還宮。其後率以爲常。眞宗嘗讀《易》﹐召大理評事馮元講《泰卦》。元曰「泰者﹐天气下降﹐地气上騰﹐然後天地交泰。亦猶君意接於下﹐下情達於上﹐無有壅蔽﹐則君臣道通。向若天地不交﹐則萬物失宜﹔上下不通﹐則國家不治矣。」上大悅﹐賜元緋衣。眞宗重禮杜鎬。鎬直龍圖閣﹐上嘗因沐浴罷﹐飲上尊酒﹐封其餘﹐遣使賜鎬於閣下。鎬素不飲﹐得賜﹐喜﹐飲之至盡﹐因動舊疾﹐忽僵不知人。上聞之﹐驚﹐步行出至閣下﹐自調藥飲之。仍詔其子津入侍疾。少頃﹐鎬稍蘇﹐見至尊在﹐欲起﹐上撫令臥。鎬疾平﹐然後入宮。方鎬疾亟時﹐上深自咎責﹐以爲由己賜酒致鎬疾也。種放隱於終南山豹林谷﹐講誦經籍﹐門人甚眾。太宗聞其名﹐召之﹐放辭以母老不至﹐詔每節給錢物供養其母。咸平元年﹐母卒﹐眞宗賜錢二十萬﹑帛三十匹﹑米三十斛以葬。明年﹐復賜錢五萬﹐詔本府禮遣﹐亦辭疾不至。五年﹐又遣供奉官周圭﹐賫詔至山召之﹐仍賜錢十萬﹑絹百匹﹐放應命至闕。上甚喜﹐見於便殿﹐賜坐與語﹐卽拜左司諫﹑直昭文館﹐賜居第﹑什器﹐禦廚給膳。明年﹐放上表請歸山﹐上令暫歸﹐三兩月復來赴闕。因拜起居舍人﹐宴餞於龍圖閣﹐上賦詩送之﹐命羣臣皆賦。景徳三年﹐遷右諫議大夫。祥符元年﹐遷給事中。從祀汾陰﹐拜工部侍郎。眞宗祀汾陰﹐召河中府處士李瀆﹑劉巽。巽拜大理評事﹐致仕﹐乃賜緋﹔瀆以疾辭。又召華山鄭隱﹑敷水李寧﹐對於行宮﹐隱賜號正晦先生。又召陜州魏野﹐亦辭疾﹐不應命。先朝命郭后觀奉宸庫﹐後辭曰「奉宸國之寶庫﹐非婦人所當入。陛下欲惠賜六宮﹐願量頒之﹐妾不敢奉詔。」上爲之止。●卷七樞密直學士張詠知益州﹐有巡檢所領龍猛軍人潰爲羣盜。「龍猛軍」者﹐本皆募羣盜不可制者充之﹐剽悍善斗﹐連入數州﹐俘掠而去。蜀人大恐。詠一日召鈐轄以州牌印付之﹐鈐轄愕然﹐請其故﹐詠曰「今盜勢如此﹐而鈐轄晏然安坐﹐無討賊心﹐是必欲令詠自行也。鈐轄宜攝州事﹐詠將出討之。」鈐轄驚曰「某今行矣。」詠曰「何時﹖」曰「卽今。」詠顧左右張酒具於城西門之上﹐曰「鈐轄將出﹐吾今餞之。」鈐轄不得已﹐勒兵出城﹐與飲於樓上。酒數行﹐鈐轄曰「某願有謁於公。」詠云「何也﹖」曰「某所求兵糧﹐願皆應副之。」詠曰「諾。老夫亦有謁於鈐轄。」曰「何也﹖詠曰「鈐轄今往﹐必滅賊﹔若無功而返﹐必斷頭於此樓之下矣。」鈐轄震栗而去。旣而與賊遇﹐果敗﹐士眾皆還走幾十里。鈐轄召其將校告之曰「觀此翁所爲﹐眞斬我﹐不爲異也。」遂復進﹐力戰﹐大破之﹐賊遂平。張詠時﹐有僧行止不明﹐有司執之以白詠﹐詠熟視﹐判其牒曰「勘殺人賊。」旣而案問﹐果一民也﹐與僧同行於道中﹐殺僧﹐取其祠部戒牒三衣﹐因自披剃爲僧。僚屬問詠﹕「何以知之﹖」詠曰「吾見其額上猶有系巾痕也。」眞宗造玉淸昭應宮﹐張詠上言「不審造宮觀﹐竭天下之財﹐傷生民之命。此皆賊臣丁謂誑惑陛下﹐乞斬丁謂頭置於國門﹐以謝天下﹔然後斬詠頭置於丁氏之門﹐以謝丁謂。」上亦不罪焉。眞宗判開封府﹐楊礪爲府僚﹔及登儲貳﹐因爲東宮官﹔卽位﹐爲樞密副使。病甚﹐眞宗幸其第問疾﹐所居在隘巷中﹐輦不能進。左右請還﹐上不許﹐因降輦﹐步至其第﹐存勞甚至。楊礪﹐太祖建隆初狀元及第。在開封府﹐眞宗問礪何年及第﹐礪唯唯不對。眞宗退問左右﹐然後知之﹐自悔失問﹐謂礪不以科名自伐﹐由是重之。眞宗知開封府﹐李應機知咸平縣。府遣散從以帖下縣﹐有所追捕﹐散從恃王勢﹐歡呼於縣廷。應機怒曰「汝所事者王也﹐我所事者王之父也﹐父之人可以怠子之人﹐汝乃敢如此﹗」杖之二十。散從走歸﹐具道其語﹐泣訴於王﹐王不答﹐而默記其名﹐嘉其諒直。及卽帝位﹐擢應機通判益州事﹐召之登殿﹐謂之曰「朕方以西蜀爲憂﹐故除卿此官﹐委以蜀事。此未足爲大任﹐卿第行﹐勉之﹐有便宜事﹐密疏以聞。」應機至州﹐未幾﹐有走馬入奏事。前一日﹐知州置酒餞之﹐應機故稱疾不會﹐走馬心已不平。及暮﹐應機又使人謂走馬曰「應機有密疏﹐欲附走馬入奏﹐明日未可行也。」走馬不知其受上旨﹐愈怒﹐彊應之曰「諾。」明日﹐走馬使人詣應機曰「某治裝已具﹐且行矣﹐願得所賫之疏。」應機曰「某之疏不可使人傳也﹐當自來受之。」走馬𨿽怒甚﹐意欲積其驕橫之狀﹐具奏於上﹐乃詣應機廨捨﹐受其疏以行。旣至﹐升殿﹐上迎問曰「李應機無恙乎﹖有疏來否﹖」走馬愕然失據﹐卽對曰「有。」因探其懷出之。上周覽﹐稱善數四﹐因問應機在蜀治行何如﹐走馬﹐轉辭更稱譽之。上曰「汝還語應機﹐凡所言事皆善﹐已施行矣。更有意見﹐盡當以聞。蜀中無事﹐行召卿矣。」頃之﹐召入﹐遷擢﹐數歲中至顯官。應機爲吏彊敏﹐而貪財多權詐﹐其後上亦察其爲人﹐浸疏之。景徳初﹐契丹寇澶州﹐樞密使陳堯叟奏請沿河皆撤去浮橋﹐舟船皆收泊南岸。敕下河陽﹑河中﹑陜府如其奏﹐百姓大驚擾。監察禦史王濟知河中府﹐獨不肯撤﹐封還敕書﹐且奏以爲不可。陜州通判張稷時以公事在外﹐州中已撤浮橋﹐稷還﹐聞河中府不撤﹐乃復修之。寇相時在中書﹐由是知此二人。明年﹐召濟爲員外郎兼侍禦史知雜事﹐方且進用。濟性鯁直﹐眾多嫌之﹐及寇相出﹐濟遂以郎中知杭州﹐徙知洪州而卒。稷亦以此爲三司判官﹑轉運使。景徳初﹐契丹犯河北﹐王欽若鎭魏府﹐有兵十餘萬。契丹將至﹐闔城惶遽。欽若與諸將議探符分守諸門﹐閣門使孫全照曰「全照將家子﹐請不探符。諸將自擇便利處所﹐不肯當者﹐某請當之。」旣而莫肯守北門者﹐乃以全照付之。欽若亦自分守南門﹐全照曰「不可。參政主帥﹐號令所出﹐謀畫所決﹐北門至南門二十里﹐請覆待報﹐必失機會﹐不如居中央府署﹐保固腹心﹐處分四面﹐則大善。」欽若從之﹐全照素教蓄無地分弩手﹐皆執朱漆弩﹐射人馬洞徹重甲﹐隨所指麾﹐應用無常。於是大開北門﹐下釣橋以待之。契丹素畏其名﹐莫敢近北門者﹐乃環過攻東門。良久﹐捨去﹐東趣故城。是夜月黑﹐契丹自故城潛師復過魏府﹐伏兵於城南狄相廟中﹐遂南攻徳淸軍。飲若聞之﹐遣將率精兵追之﹐契丹伏兵斷其後﹐魏兵不能進退。全照請於欽若曰「若亡此兵﹐是無魏也。北門不足守﹐全照請救之。」欽若許之。全照率麾下出南門力戰﹐殺傷契丹伏兵略盡﹐魏兵復得還﹐存者什三四。徳淸遂陷。寇萊公少時不修小節﹐頗愛飛鷹走狗。太夫人性嚴﹐嘗不勝怒﹐舉秤錘投之﹐中足流血﹐由是折節從學。及貴﹐母已亡﹐每捫其痕﹐輒哭。景徳中﹐虜犯澶淵﹐天子親徵﹐樞密使陳堯叟﹑王欽若密奏宜幸金陵﹐以避其鋒。是時乘輿在河上行宮﹐召寇準入謀其事。準將入﹐聞內中人謂上曰「羣臣欲將官家何之邪﹖何不速還京師﹖」準入見﹐上以金陵謀問之﹐準曰「羣臣怯懦無知﹐不異於向者婦人之言。今胡虜迫近﹐四方危心﹐陛下惟可進尺﹐不可退寸。河北將士旦夕望陛下至﹐气勢百倍。今若陛下回輦數步﹐則四方瓦解﹐虜乘其勢﹐金陵可得至邪﹖」上善其計﹐乃北渡河。丁﹑寇異趣﹐不協久矣。寇爲樞密使﹐曹利用爲副使﹐寇以其武人﹐輕之。議事有不合者﹐萊公輒曰「君一武夫耳﹐豈解此國家大體﹗」鄆公由是銜之。眞宗將立劉后﹐萊公及王旦﹑向敏中皆諫﹐以爲出於側微﹐不可。劉氏宗人橫於蜀中﹐奪民鹽井﹐上以後故﹐欲捨其罪﹐萊公固請行法。是時上已不豫﹐不能記覽﹐政事多宮中所決。丁相知曹﹑寇不平﹐遂與鄆公合謀﹐請罷萊公政事﹐除太子少傅。上初不知﹐歲餘﹐忽問左右曰「吾目中久不見寇準﹐何也﹖」左右亦莫敢言。上崩﹐太后稱制﹐萊公再貶雷州。是歲﹐丁相亦獲罪。張齊賢爲布衣時﹐倜儻有大度﹐孤貧落魄﹐常捨道上逆旅。有羣盜十餘人﹐飲食於逆旅之間﹐居人皆惶恐竄匿﹔齊賢徑前揖之﹐曰「賤子貧困﹐欲就諸大夫求一醉飽﹐可乎﹖」盜喜曰「秀才乃肯自屈﹐何不可者﹖顧吾輩粗疏﹐恐爲秀才笑耳。」卽延之坐。齊賢曰「盜者﹐非齷齪兒所能爲也﹐皆世之英雄耳。僕亦慷慨士﹐諸君又何間焉﹖」乃取大碗﹐滿酌飲之﹐一舉而盡﹐如是者三。又取豚肩﹐以指分爲數段而啖之﹐勢若狼虎。羣盜視之愕眙﹐皆咨嗟曰「眞宰相器也。不然﹐何能不拘小節如此也﹗他日宰制天下﹐當念吾曹皆不得已而爲盜耳﹐願早自結納。」竟以金帛遺之。劉賢皆受不讓﹐重負而返。張齊賢眞宗時爲相﹐戚裏有爭分財不均者﹐更相訴訟。又因入宮﹐自理於鍁埃嘍希﹖不能服。齊賢曰「是非臺府所能決也﹐臣請自治之。」上許之。齊賢坐相府﹐召訟者曰「汝非以彼所分財多﹐汝所分財少乎﹖」皆曰「然。」卽命各供狀結實﹐乃召兩吏趣徙其家﹐令甲家入乙捨﹐乙家入甲捨﹐貨財皆按堵如故﹐分書則交易之﹐訟者乃止。明日奏狀﹐上大悅﹐曰「朕固知非君莫能定者。」長安多仕族子弟﹐恃蔭縱橫﹐二千石鮮能治之者。陳堯咨知府﹐有李大監者﹐堯咨舊交﹐其子尢爲彊暴。一旦﹐以事自致公府﹐堯咨問其父兄宦遊何方﹐得安信否﹐語言勤至。旣而讓曰「汝不肖﹐亡賴如是﹐汝家不能與汝言﹐官法又不能及﹐汝恃贖刑﹐無復恥耳﹗我與爾父兄善﹐義猶骨肉﹐當代汝父兄訓之。」乃引於便坐﹐手自杖之數十下。由是子弟亡賴者皆惕息。然其用刑過酷。有博戲者﹐杖訖﹐桎梏列於市﹐置死馬其傍﹐腐臭气中瘡皆死﹐後來者系於先死者之足。其殘忍如此。眞宗時﹐王欽若善承人主意﹐上望見輒悅之。每拜一官﹐中謝日﹐輒問曰「除此官且可意否﹖」其寵遇如此。欽若爲人陰險多詐﹐善以巧譎中人﹐人莫之寤。與王旦同爲相﹐翰林學士李宗諤有時名﹐旦善視之。旦欲引宗諤參知政事﹐以告欽若﹐欽若曰「善。」旦曰「當以白上。」宗諤家素貧﹐祿廩不足以給婚嫁﹐旦前後資借之﹐凡千餘緡﹐欽若知之。故事﹐參知政事中謝日﹐所賜物近三千緡。欽若因密奏﹕「宗諤負王旦私錢﹐不能償。旦欲引宗諤參知政事﹐得賜物以償己債﹐非爲國擇賢也。」明日﹐旦果以宗諤名薦於上﹐上作色不許。其權譎皆此類。後罷相﹐爲資政殿學士。故事﹐雜學士並在翰林學士下。及飲若入朝﹐上見其位在李宗諤下﹐怪之﹐以問左右﹐左右以故事對。上卽日除欽若資政殿大學士﹐位在翰林學士上。資政殿大學士自此始。初﹐欽若與丁謂善﹐援引至兩府。及謂得志﹐稍叛欽若﹐欽若恨之。及立皇太子﹐以當時兩府領少師﹑少傅﹑少保﹐召欽若於外﹐爲太子太保。欽若旣謁上﹐明日入資善堂見太子﹐位在三少之上。是時上已不豫﹐事多遺忘。丁謂方用事﹐尋有詔﹐欽若以太子太保歸班。欽若袖詔書白上﹕「臣已歸班﹐不識詔旨所謂。」上畱其詔﹐攺除司空﹑資政殿大學士。頃之﹐欽若宴見﹐上問﹕「卿何故不之中書﹖」對曰「臣不爲宰相﹐安敢之中書﹖」上顧都知﹐送欽若詣中書視事。欽若旣出﹐使都知入奏﹕「以無白麻﹐不敢奉詔。」因歸私第。上命中書降麻。丁謂因除欽若節度使﹑同平章事﹑西京畱守。上但聞降麻﹐亦不之寤也。久之﹐丁謂密使人謂欽若曰「上數語及君﹐思見之﹐君第上表徑來﹐上必不訝也。」欽若信之﹐卽上表請覲﹐未報﹐亟畱府事委僚屬而入朝。謂因責以擅委符印詣闕﹐無人臣禮﹐下詔貶司農卿﹑南京分司。會今上卽位﹐丁謂敗﹐章獻太后以欽若先朝寵臣﹐復起知州。自州召還﹐比至京﹐大臣始知之。旣至﹐復爲相。然欽若不復大用事如眞宗時矣。未幾﹐有朝士自外方以寄遺欽若﹐爲人所知﹐欽若因自發其事﹐太后由是解體。頃之﹐薨於位﹐謚曰文穆。無子﹐養族人爲後。欽若方用事時﹐四方饋遺﹐不可勝紀。其家金帛﹑圖書﹑奇玩﹐富於丁謂﹐爲天火所焚﹐一朝殆盡。王文穆爲人𨿽深刻﹐然其人智略士也。澶淵之役﹐文穆鎭天雄。契丹旣退﹐王親軍率大兵向魏府﹐魏府鈐轄懼﹐欲閉城拒之﹐文穆曰「不可。」若果如此﹐則猜嫌遂形﹐是成其叛心也。」乃命於城外十里結彩棚以待之。至則迎勞﹐歡宴飲酒連日。旣罷﹐其所統軍皆已分散諸道矣﹐親軍皆不知焉。康定初﹐河亭上遇一朝士服者言之。王欽若爲翰林學士﹐與比部員外郎﹑直集賢院﹑修起居注洪湛同知貢舉﹐湛後差入貢院﹐時諸科已試第六場。是時﹐法禁尙疏﹐欽若奴祁睿得出入貢院。欽若妻受一舉人賂﹐書睿掌以姓名語欽若﹐皆奏名。有濟源經科﹐因一僧許賂欽若銀十挺﹐旣入六挺﹐余負而不歸﹐僧往索之﹐因喧斗。事發﹐下禦史臺鞫案。事方紛紜﹐眞宗擢欽若參知政事。中丞趙昌言以獄辭聞﹐收欽若下臺對辧﹐上𨿽知其情﹐終不許﹐曰「朕待欽若至厚﹐欽若欲銀﹐當就朕求之﹐何苦受舉人賂邪﹖且欽若才登兩府﹐豈可遽令下吏乎﹖」昌言爭不能得。湛乃獨承其罪﹐詔免死罪﹐杖背﹑免刺面﹑配嶺南牢城。湛家貧﹐每會客從同館梁顥借銀器﹐是時適在其家﹐因沒以爲贓。欽若內亦自愧﹐其後擢湛子鼎爲官以報之。眞宗晚年﹐欽若恩遇浸衰﹐人有言其受金者﹐欽若於上前白辧﹐乞下禦史臺核實。上不悅﹐曰「國家置禦史臺﹐固欲爲人辧虛實耳﹗」欽若皇恐﹐因求出藩﹐乃命知杭州。王欽若爲亳州判官﹐監會亭倉。天久雨﹐倉司以谷濕不爲受納﹐民自遠方來輸租者﹐食穀且盡﹐不能得輸。欽若悉命輸之倉﹐奏請不拘年次﹐先支濕谷﹐不至朽敗。奏至﹐太宗大喜﹐手詔答許之﹐因識其名。秩滿入見﹐擢爲朝官。眞宗卽位﹐欽若首乞免放欠負﹐由是大被知遇﹐以至作相。天聖初﹐契丹遣使請借塞內地牧馬﹐朝廷疑惑﹐不知所答。欽若方病在家﹐章獻太后命肩輿入殿中問之﹐欽若曰「不與則示怯﹐不如與之。」太后曰「夷狄豺狼﹐柰何廷之塞內﹖」欽若曰「虜以虛言相恐忄曷耳﹐未必敢來。宜密詔曹瑋﹐使奏乞整頓士馬以備非常。」太后從之﹐契丹果不入塞。瑋時知定州。太宗時﹐大臣得罪者﹐貶謫無所假貸﹐制辭極言詆之。未幾﹐思其才﹐輒復進用。眞宗重於進退大臣﹐制辭亦加審愼。向敏中爲相﹐典故薛居正宅﹐居正子婦柴氏上書﹐訟敏中典宅虧價﹐且言敏中欲娶己﹐己不許。上面問敏中﹐對曰「臣自喪妻以來﹐未嘗謀及再娶。」旣而﹐上聞其欲娶王承衍女弟﹐責其不實﹐罷相歸班。其麻辭曰「翼贊之功未著﹐廉潔之操蔑聞。諭利居多﹐敗名無恥。始營故相之第﹐終興嫠婦之辭。對朕食言﹐爲臣自昧。」又曰「朕選用不明﹐縉紳興誚。」議者皆以敏中爲終身擯棄不復用矣。是時﹐舊相出鎭者﹐多不以吏事爲意。寇萊公𨿽有重名﹐所至之處﹐終日遊宴﹐所愛伶人﹐或付與富室﹐輒厚有所得﹐然人皆樂之﹐不以爲非也。張齊賢儻蕩任情﹐獲劫盜或時縱遣之﹐所至尢不治。上聞之﹐皆不以爲善。惟敏中勤於政事﹐所至著稱。上曰「大臣出臨方面﹐惟向敏中盡心於民事耳。」於是有復用之意。會夏州李繼遷末年﹐兵敗被傷﹐自度孤危且死﹐屬其子徳明必歸朝廷﹐曰「一表不聽﹐則再請﹔𨿽累百表﹐不得請﹐勿止也。」繼遷卒﹐徳明納款。上亦欲息兵﹐乃自永興徙敏中知延州﹐受其降。事畢﹐徒知河南府。東封﹑西祀﹐皆以敏中爲東京畱守。西祀還﹐遂復爲相﹐薨於相位。向相在西京﹐有僧暮過村民家求寄止﹐主人不許﹐僧求寢於門外車箱中﹐許之。夜中有盜入其家﹐自墻上扶一婦人並囊衣而出。僧適不寐﹐見之。自念不爲主人所納而彊求宿﹐而主人亡其婦及財﹐明日必執我詣縣矣﹐因夜亡去。不敢循故道﹐走荒艸中﹐忽墮眢井﹐則婦人已爲人所殺﹐先在其中矣。明日﹐主人搜訪亡僧並子婦屍﹐得之井中﹐執以詣縣﹐掠治﹐僧自誣云「與子婦姦﹐誘與俱亡﹐恐爲人所得﹐因殺之投井中﹐暮夜不覺失足﹐亦墜其中。贓在井傍亡失﹐不知何人所取。」獄成﹐詣府﹐府皆不以爲疑﹐獨敏中以贓不獲疑之。引僧詰問數四﹐僧服罪﹐但言「某前生當負此人死﹐無可言者。」敏中固問之﹐僧乃以實對。敏中因密使吏訪其賊。吏食於村店﹐店嫗聞其自府中來﹐不知其吏也﹐問之曰「僧某者﹐其獄如何﹖」吏紿之曰「昨日已笞死於市矣。」嫗嘆息曰「今若獲賊﹐則何如﹖」吏曰「府已誤決此獄矣﹐𨿽獲賊﹐亦不敢問也。」嫗曰「然則言之無傷矣。婦人者﹐乃此村少年某甲所殺也。」吏曰「其人安在﹖」嫗指示其捨﹐吏就捨中掩捕﹐獲之。案問具服﹐並得其贓。一府咸以爲神。王旦字子明﹐大名人。祖徹﹐進士及第﹐官至左拾遺。父祜﹐以文學介直知名﹐知制誥二十餘年﹐官至兵部侍郎﹐風鑑精審。旦少時﹐祜常明以語人﹐謂旦必至公輔﹐手植三槐於庭以識之。旦幼聰悟﹐寬裕淸粹。太平興國中﹐一舉登進士第﹐除大理評事﹑知嶽州平江縣事﹐徒監潭州酒稅。知州事何承矩薦其才行﹐太宗召除著作佐郎。是時方興文學﹐修三館﹐建祕閣﹐購文籍﹐旦以選與校正。遭父喪﹐追出供職。端拱中﹐通判鄭州事﹐月餘﹐徙濠州。遭母喪去﹐詔復故任。淳化初﹐以殿中丞直史館。明年﹐除左正言﹑知制誥。四年﹐同判吏部流內銓﹑知考課院。會妻父趙昌言參知政事﹐旦上奏﹐以知制誥中書屬官﹐引唐獨孤郁避權徳輿故事﹐固求解職﹐上嘉而許之﹐以禮部郎中充集賢院修撰﹐掌銓課如故。逾年﹐昌言罷政事﹐旦卽日復知制誥﹐依前修撰﹐仍賜金紫。逮眞宗卽位﹐除中書舍人。數月﹐召入翰林爲學士﹐尋知審官院﹐兼通進銀臺司。咸平三年﹐權知貢舉。鎖宿旬日﹐就拜給事中﹑同知樞密院事。明年﹐遷工部侍郎﹑參知政事。景徳初﹐契丹入寇﹐從車駕幸澶淵。時鄆王畱守京師﹐暴得心疾﹐詔旦權東京畱守司事﹐乘傳而歸﹐聽以便宜從事。三年﹐以工部尙書同中書門下平章事﹑集賢殿大學士。明年﹐車駕幸永安﹐以旦爲朝拜諸陵大禮使。及還﹐監修《國史》。大中祥符元年﹐天書降﹐以旦爲封禪大禮使﹐又入爲天書儀衛使﹔從登封泰山﹐遷中書侍郎兼刑部尙書﹑同平章事﹔受詔作《封祀壇頌》﹐遷兵部尙書﹑同平章事。及祀汾陰﹐以旦爲汾陰大禮使﹐還﹐遷右僕射﹑同平章事﹔受詔作《汾陰祠壇頌》﹐上更欲遷旦官﹐旦瀝懇固辭﹐乃止加昭文館大學士及增功臣而已。及聖祖降﹐又加門下侍郎﹔玉淸昭應宮成﹐以旦爲玉淸昭應宮使﹔鑄天尊銅像成﹐以旦爲迎奉聖像大禮使﹔寶符閣成﹐又爲天書刻玉使﹔車駕幸亳﹐以旦爲奉祀大禮使。上以兗州壽丘爲聖祖降生之地﹐於是處建景靈宮﹐以旦爲朝修使﹔宮成﹐拜司空。《國史》成﹐進拜司徒。天禧元年﹐進拜太保﹐並同平章事。聖祖上尊號﹐以旦爲太極觀奉上寶冊使。旦在政府十有八年﹐以疾辭﹐累章不許。及自兗州還﹐懇請備至﹐乃詔冊拜太尉兼侍中﹐五日一起居﹐因入中書﹔遇軍國有重事﹐不以時日﹐並入參決。旦聞之惶恐﹐拜章乞寢恩數﹐至闔門俟命﹐乃止增封邑﹐而優假之數率如前詔。旣而疾甚﹐求對便座﹐扶以升殿﹐上見其臒瘠﹐惻然許之。旦退﹐復上奏。明日﹐冊拜太尉﹐依前玉淸昭應宮使﹐罷知政事﹐特給宰臣月俸之半﹐仍令禮官艸具尙書省都堂署事之儀。未及行﹐其年九月己酉薨﹐冊贈太師﹑尙書令﹐謚文正。上出次發哀﹐羣臣奉慰。擢其弟度支員外郎旭爲司封員外郎﹐兄子大理評事睦爲大理寺丞﹐弟子衛尉寺丞質爲大理寺丞﹔外孫韓綱﹑蘇舜元﹑範禧並同學究出身﹔子素﹑弟子徽俱未官﹐素補太常寺太祝﹐徽祕書省校書郎。初﹐旦與錢若水同直史館﹑知制誥﹐有僧善相﹐謂若水曰「王舍人他日位極人臣﹐富貴無與爲比。」若水曰「王舍人面偏而喉骨髙﹐如何其貴也﹖」僧曰「作相之後﹐面當自正。喉骨髙者﹐主自奉養薄耳。」後果如其言。旦以寬厚淸約爲相幾二十年﹐遭時承平﹐人主寵遇至厚﹐公廉自守﹐中外至今稱之。事寡嫂謹﹐撫弟妹有恩﹐祿賜所得﹐與宗族共之。家事悉委弟旭﹐一無所問。遇恩﹐蔭補徧於羣從﹐身歿之日﹐諸子猶有褐衣者。性好釋氏﹐臨終遺命剃髮著僧衣。棺中勿藏金玉﹐用荼毗火葬法﹐作卵塔而不爲墳。其子弟不忍﹐但置僧衣於棺中﹐不藏金玉而已。眞宗時﹐馬知節﹑韓崇訓皆以檢校官簽署樞密院事。知節爲人質直。眞宗東封泰山﹐車駕發京師﹐上及從官皆蔬食。封禪禮畢﹐上勞宰臣王旦等曰「卿等久食蔬﹐不易。」旦等皆再拜。知節獨進言「蔬食者惟陛下一人而已。王旦等在道中與臣同次捨﹐無不私食肉者。」又顧旦等曰「知節言是否﹖」旦再拜曰「誠如知節之言。」●卷八王化基爲人寬厚﹐嘗知某州﹐與僚佐同坐﹐有卒過庭下﹐爲化基﹛如言﹜﹐而不及幕職﹐幕職怒﹐退召其卒笞之。化基聞之﹐笑曰「我不知欲得一﹛如言﹜如此之重也。向或知之﹐化基無用此﹛如言﹜﹐當以與之。」人皆服其雅量。官至參知政事﹑禮部尙書﹐謚曰惠獻。子舉正﹐有父風﹐官亦至參知政事﹑禮部尙書﹐謚曰安簡。李文定公迪罷陜西都轉運使﹐還朝。是時眞宗方議東封西祀﹐修太平事業。知秦州曹瑋奏﹕「羌人潛謀入寇﹐請大益兵爲備。」上大怒﹐以謂瑋虛張虜勢﹐恐忄曷朝廷﹐以求益兵。以迪新自陜西還﹐召見﹐示以瑋奏﹐問其虛實﹐欲斬瑋以戒妄言者。文定從容奏曰「瑋武人﹐遠在邊鄙﹐不知朝廷事體﹐輒有奏陳﹐不足深罪。臣前任陜西﹐觀邊將才略﹐無能出瑋之右者﹐他日必能爲國家建功立事。若以此加罪﹐臣爲陛下惜之。」上意稍解。迪因奏曰「瑋良將﹐必不妄言。所請之兵﹐亦不可不少副其請。臣觀陛下意﹐但不欲從鄭門出兵耳。秦之旁郡兵甚多﹐可發以戍秦。臣在陜西﹐籍諸州兵數爲小冊﹐常置ひ囊中以自隨﹐今未敢以進。」上曰「趣取之。」迪取於ひ囊以進﹐上指曰「以某州某州兵若干戍秦州﹐卿卽傳詔於樞密院發之。」旣而﹐虜果大入寇﹐瑋迎擊﹐大破之﹐遂開山外之地。奏到﹐上喜﹐謂迪曰「山外之捷﹐卿之功也。」及上將立章獻後﹐迪爲翰林學士﹐屢上疏諫﹐以章獻起於寒微﹐不可母天下﹐由是章獻深銜之。周懷政之誅﹐上怒甚﹐欲責及太子﹐羣臣莫敢言﹐迪爲參知政事﹐俟上怒稍息﹐從容奏曰「陛下有幾子﹐乃欲爲此計﹖」上大寤﹐由是獨誅懷政等﹐而東宮不動搖﹐迪之力也。及爲相﹐時眞宗已不豫﹐丁謂與迪同奏事退﹐旣下殿﹐謂矯書聖語﹐欲爲林特遷官﹐迪不勝忿﹐與謂爭辧﹐引手板欲擊謂﹐謂走﹐獲免﹐因更相論奏。詔二人俱罷相﹐迪知鄆州。明日﹐謂復畱爲相。迪至鄆且半歲﹐眞宗晏駕﹐迪貶衡州團練副使。謂使侍禁王仲宣押迪如衡州﹐仲宣始至鄆州﹐見通判已下而不見迪﹐迪皇恐﹐以刃自刎﹐人救得免。仲宣淩侮迫脇﹐無所不至﹕人往見迪者﹐輒籍其名﹔或饋之食﹐畱至臭腐﹐棄捐不與。迪客鄧余怒曰「豎子﹗欲殺我公以媚丁謂邪﹖鄧余不畏死﹐汝殺我公﹐我必殺汝﹗」從迪至衡州﹐不離左右。仲宣頗憚之﹐迪由是得全。至衡州歲餘﹐除祕書監﹑知舒州。章獻太后上仙﹐迪時以尙書左丞知河陽﹐今上卽位﹐召詣京師﹐加資政殿大學士﹐數日復爲相。迪自以受不世之遇﹐盡心輔佐﹐知無不爲。呂夷簡忌之﹐潛短之於上﹐歲餘罷相﹐出知某州。迪謂人曰「迪不自量﹐恃聖主之知﹐自以爲宋﹐而以呂爲姚崇﹐而不知其待我乃如是也。」眞宗乳母劉氏號秦國延壽保聖夫人言﹐仁宗聖性寬仁﹐宗戚近幸有求內批者﹐上咸不違。康定元年十月戊子﹐謂宰相曰「自今內批與官及差遣者﹐並具舊條﹐覆奏取旨。」慶曆三年五月旱﹐丁亥夜雨。戊子﹐宰相章得象等入賀﹐上曰「昨夜朕忽聞微雷﹐因起﹐露立於庭﹐仰天百拜以禱。須臾雨至﹐朕及嬪禦衣皆沾濕﹐不敢避去﹐移刻雨霽﹐再拜而謝﹐方敢升階。」得象對曰「非陛下至誠﹐何以感動天地﹗」上曰「比欲下詔罪己﹐避寢撤膳﹐又恐近於崇飾虛名﹐不若夙夜精心密禱爲佳耳。」慶曆三年九月﹐知諫院王素﹑余靖﹑歐陽修﹑蔡襄以言事不避﹐並攺章服。十月﹐王素除淮南轉運使﹐將之官﹐入辭﹐上謂曰「卿今便去﹐諫院事有未言者﹐可盡言之。」右正言余靖奉使契丹﹐入辭﹐書所奏事於笏﹐各用一字爲目。上顧見之﹐問其所書者何﹐靖以實對。上指其字一一問之﹐盡而後已。上之聽納不倦如此。溫成皇后張氏﹐其先吳人﹐從錢氏歸國﹐爲供奉官。祖穎進士及第﹐終於縣令﹔子堯封尙幼﹐二女入宮事眞宗﹐名位甚微。堯封亦進士及第﹐早終﹐妻惟有一女﹐卽後也。庶子化基幼。堯封從父弟堯佐亦進士及第﹐時已爲員外郎﹐不收卹諸孤。後母賣後於齊國大長公主家爲歌舞者﹐而適蹇氏﹐生男守和。大長公主納後於禁中仙韶部﹐宮人賈氏母養之。上嘗宮中宴飲﹐後爲俳優﹐上見而悅﹐遂有寵。後巧慧﹐善迎人主意。初爲修媛﹐後冊爲貴妃﹐飲膳供給皆逾於曹后﹐幾奪其位數矣﹐以曹后素謹﹐上亦重其事﹐故不果。上以其所出微﹐欲使之依士族以自重﹐乃稍進用堯佐﹐數年間爲三司副使﹑天章閣待制﹑三司使﹑淮海軍節度使﹑宣徽使﹐追封堯封爲淸河郡王﹐後母爲齊國夫人﹐後兄化基子守誠﹑蹇守和皆拜官﹐宗族赫然俱貴。至和元年正月暴疾薨﹐上哀悼之甚﹐追冊爲溫成皇后﹐禮數資送甚極丰厚。後方寵幸﹐賈氏尢用事﹐謂之賈夫人﹐受納貨賄﹐爲人屬請﹐無不行者。賈安公以姑禮事之﹐遂被大用﹐然亦以此獲譏於世。齊國夫人柔弱﹐故官爵賞賜多入堯佐﹐而化基等皆不及焉。化基終於閣門祗候。後薨﹐齊國夫人相繼物故。後數年﹐堯佐亦卒﹐張氏遂衰。子淵曰﹕溫成立忌﹐禮官列言其不可﹐執政患之。有禮官謂執政曰「禮官張芻獨主此議﹐他人皆不得已從之耳。」前歲芻父牧當任蜀官﹐芻上章乞代父入蜀知廣安軍﹐執政謂之曰「故事﹐史館檢討不爲外官﹐足下能捨去帖職則可往矣。」芻始謂出外當攺校理﹐及聞執政言﹐出於意外﹐愕然﹐則不願外補也。執政皆笑。至是﹐執政追レ前事罪之曰「代父入蜀﹐不當擇職田善處求廣安軍﹐又聞不得帖職而復止﹐進退失據。」奏落芻職監潭州酒。禮官議者亦稍稍而息。慶曆元年十二月﹐才人張氏進封修媛。慶曆四年三月﹐以修媛張氏世父職方員外郎堯佐提點開封府縣鎭公事。右正言余靖上言「堯佐不當得此差遣。一堯佐不足爲輕重﹐但鑑郭后之禍興於楊﹑尙。」上曰「朕不以女謁用人﹐自有臣僚奏舉。若物議不允﹐當與一郡。」至和元年﹐張元妃薨﹐初謚廣明皇后﹐又謚元明﹐又謚溫成﹐京師禁樂一月。正月二十日﹐自皇儀殿殯於奉先寺﹐儀衛甚盛。又詔與孝惠﹑淑徳﹑章懷﹑章惠俱立忌。正月二十日殯成﹐上前五日不視朝﹐兩府不入。前一日之夕﹐上宿於皇儀殿﹐設警場於右掖門之外。是日旦發引﹐陳鹵簿﹑鼓吹﹑太常樂﹑僧道﹐威儀甚盛。皇親﹑兩府﹑諸司緣道設祭﹐自右掖門至奉先院﹐絡繹不絕。百官班辭於禦史臺前﹐陳祭之後﹐又赴奉先院。已殯﹐百官復詣西上閣門奉慰。寶元二年十一月丁酉﹐旬休﹐上禦延和殿決禦史臺所奏馮士元獄﹐謂宰相曰「此獄事連大臣﹐近者臺司進奏禁止鄭戩﹑龐籍起居﹐自余盛度﹑程琳殊無論奏。度﹑琳乃儒臣耳﹐脫有權勢更重者﹐當如之何﹖」於是開封府判官李宗簡特追一官﹑勒停﹐天章閣待制龐籍贖銅四斤﹑知汝州﹐自余與士元交關者﹐皆以罪輕重責降有差。其知開封府鄭戩等按鞫士元不當罪﹐特放﹔知樞密院事盛度除尙書右丞﹑知揚州﹐參知政事程琳降授光祿卿﹑知潁州﹐皆以交關士元使幹治私務故也﹔禦史中丞孔道輔降授給事中﹑知鄆州﹐以不按劾二人之罪故也。十二月庚申﹐賜京西﹑延馬遞及急腳鋪卒特支錢。詔審刑院﹑刑部﹑大理寺不得通賓客﹐有受情曲法者﹐開相告之科。延路奏﹕「邊事警急﹐差彊壯丁防守諸寨﹐換禁兵斗敵。」從之。辛酉﹐賜延特支錢。上問宰相唐世入閣之儀﹐參知政事宋庠退而講求以進﹐曰「唐有大內﹐有大明宮。大內謂之西內﹐大明宮謂之東內。髙宗以後﹐多居東內。其正南門曰丹鳳﹐丹鳳之內曰含元殿﹐正至大朝會則禦之。次曰宣政殿﹐謂之正衙﹐朔望大冊拜則禦之。次北紫宸殿﹐謂之上閣﹐亦曰內衙﹐奇日視朝則禦之。唐制﹐天子日視朝﹐則必立仗於正衙﹐或乘輿止於紫宸﹐則呼仗自東西閣門入﹐故唐世謂奇日視朝爲入閣。」李端願曰﹕章獻之志非也﹐暴得疾耳。鑿垣而出﹐瘞於洪福寺﹐此章獻之過也。又曰﹕上幼沖卽位﹐章獻性嚴﹐動以禮法禁約之﹐未嘗假以顏色﹐章惠以恩撫之。上多苦風痰﹐章獻禁蝦蟹海物不得進禦﹐章惠常藏┑以食之﹐曰「太后何苦虐吾兒如此。」上由是怨章獻而親章惠﹐謂章獻爲大娘﹐章惠爲小娘。及章獻崩﹐尊章惠爲太后﹐所以奉事曲盡恩意。景中﹐薨﹐神主於奉慈廟。弟景宗﹐少爲役兵﹐以章惠故得官﹐性凶悍﹐使酒﹐好以滑槌毆人﹐世謂之楊滑槌。數犯法﹐上以章惠故﹐優容之﹐官至觀察使。初﹐丁謂治第於城南﹐景宗爲兵﹐負土焉﹔及謂敗﹐第沒官﹐上以賜景宗居之。十一日﹐賜兩府﹑兩制宴於中書﹐喜雪也。十九日﹐賜兩府﹑兩制宴於都亭驛﹐曾相主之﹐冬至故也。果有八列﹐近百種﹐凡酒一獻﹐從以四ゾ﹐堂廚也﹐曾氏也﹐使者也﹐太官也。至和元年春﹐張貴妃薨﹐上哀悼之甚﹐欲極禮數以寵秩之﹐乃追謚溫成皇后﹐殯於皇儀殿﹐命參知政事劉沆監護喪事。是時陳執中﹑梁適爲宰相﹐王拱辰﹑王洙判太常寺兼禮儀事﹐皆皇恐﹐不愛名器﹐以承順上意。又詔爲溫成皇后立忌日。同知禮院馮浩﹑張芻﹑吳充﹑鞠眞卿皆爭之﹐執政患之。因芻向時奏以父牧當任蜀官﹐自乞代父入蜀﹔旣而又奏得父書﹐自願入蜀﹐更不代行﹔無何﹐牧至京師﹐復上奏乞免蜀官。於是執政以芻奏事前後異同﹐落史館檢討﹐監潭州酒﹐欲以警策其餘。禮院故事﹐常豫爲印狀﹐列署眾銜﹐或非時中旨有所訪問﹐不暇徧白禮官﹐則白判寺一人﹐書塡印狀﹐通進施行。是時﹐溫成喪事﹐日有中旨訪問禮典﹐判寺王洙兼判少府監﹐廨捨最近﹐故吏多以事白洙﹐洙常希望上旨﹐以意裁定﹐塡印狀進內。事旣施行﹐而論者皆責禮官。禮官無以自明﹐乃召禮直官戒曰「自今凡朝廷訪問禮典稍重應商議者﹐皆須徧白眾官﹐議定奏聞。自非常行熟事﹐不得輒以印狀申發﹐仍責取知委。」後數日﹐有詔問「溫成皇后廟應如他廟用樂舞否﹖」禮直官李以事白洙﹐洙卽塡印狀奏云「當用樂舞。」事下禮院﹐充﹐眞卿怒﹐卽牒送禮直官李於開封府﹐使案其罪。是時蔡襄權知開封府﹐洙抱案卷以示襄曰「印狀行之久矣﹐禮直官何罪﹖」襄患之﹐乃復牒送於禮院﹐云「請任自施行。」充﹑眞卿復牒送府﹐如是再三。先是﹐眞卿好遊臺諫之門﹐會溫成後神主新廟﹐皆以兩制攝獻官﹐端明殿學士楊察攝太尉﹐殿中侍禦史趙監祭﹐吳充監禮。上又遣內臣臨視。察臨事﹐內出圭瓚以盥鬯。充言於察曰「禮﹐上親享太廟則用圭瓚﹐若有司攝事則用璋瓚。今使有司祭溫成廟而用圭瓚﹐是薄於太廟而厚於姬妾也。其於聖徳﹐虧損不細﹐請奏易之。」察有難色﹐曰「日已暮矣﹐明日行事﹐言之何及﹖」而內臣視祭者已聞之﹐密以上聞﹐詔卽攺用璋瓚祭之。明日趙上言﹐劾蔡襄知開封府不案治禮直官罪﹐畏懦觀望。於是執政以爲充因祠祭教上言。又禮直官日在溫成墳所﹐訴於內臣云「欲送禮直官於開封府者﹐充與眞卿二人而已。」由是怒充與眞卿。明日﹐詔禮直官及系檢禮生各贖銅八斤﹐充及眞卿皆補外官﹕充知髙郵軍﹐眞卿知淮陽軍。於是臺諫爭言充等不當補外﹐最後﹐右正言﹑修起居注馮京言最切直﹐以爲「今百職隳廢﹐獨充等能舉其職﹐而陛下責胥吏太輕﹐責充等太重﹐將何以振飭紀綱﹖」於是朝廷落京修注﹐卽日趣充等行。開封府推官﹑集賢校理刁約掌修墳頓遞﹐亦嘗對中貴人言溫成禮數太重﹐詔以約爲京西路提點刑獄﹐亦卽日行。元規受詔讀冊﹐辭曰「故事﹐正後翰林學士讀冊。今召臣承之﹐臣實恥之。」奏報聞。至日﹐集賢官僚謂之曰「公今日何爲復來﹖」元規曰「共傳誤本耳。」又諫追冊曰「皆由佞臣贊成玆事。」二相甚銜之。將行追冊﹐言官力諫﹐上意稍寢。明日﹐以問執政﹐執政順成之。夢得及母﹑兪希孟皆求外補﹐郭申錫請長告﹐皆以言不用故也。王樂道曰﹕尙美人﹑楊美人爭寵﹐郭后查傷今上頸﹐召都知而付之。初﹐章獻爲上娶郭后﹐後恃章獻驕妒﹐後宮莫得進﹐上患之﹐不敢詰。章獻崩﹐楊﹑尙並進﹐後有怨言。都知閻文應惡之﹐因與上謀廢後。上問呂許公﹐亦曰「古亦有之。」遂降敕廢爲金庭教主﹐後不知之。文應懷敕並道衣以授之﹐後恚﹐有悖語﹐文應卽驅出﹐以車送瑤華宮。旣而﹐上悔之﹐作《慶金枝曲》﹐遣使賜後﹐後和而獻之。又使詔入宮﹐文應懼﹐以疾聞。上命賜之酒及藥﹐文應遂之。丁正臣曰﹕範諷問上傷﹐上以後語之。及疾﹐文應使醫置毒﹐上不知。慶曆三年九月丁丑﹐知諫院蔡襄上言「自今中書﹑密院執政官﹐非休假日﹐私第不得見客。欲詢訪外事者﹐聽呼召。」從之。嘉四年五月﹐上手詔賜兩府曰「朕觀在昔君臣﹐惟同心同徳﹐故成天下之務﹐享無疆之休。倘設猜防之端﹐是乖信任之道。近因納言屢述禦臣之規﹐頗立科條﹐用制邪慝。方今圖任賢哲﹐倚爲股肱﹐論道是咨﹐推誠無間﹐而有禁未解﹐斯豈稱朕意邪﹖先有兩制臣僚不許至執政私第﹐兩府大臣奏薦人不得充臺諫官條約﹐其悉除之。庶使君臣之際﹐了無疑間之迹。卿等謀謨舉措﹐義宜何如。」嘉七年二月癸卯﹐以駙馬都尉李瑋知衛州事﹐兗國公主入居禁中﹐瑋所生母楊氏歸瑋之兄璋宅﹐公主乳母韓氏出居於外﹐公主宅勾當內臣梁懷吉勒歸前省﹐公主宅諸色祗應人皆散遣之。瑋貌陋性朴﹐上以章懿太后故﹐命之尙公主。自始出降﹐常以庸視之。乳母韓氏復相離間。梁懷吉等給事公主閣內﹐公主愛之。公主嘗與懷吉等閒飲﹐楊氏窺之﹐公主怒﹐毆傷楊氏。由是外人喧嘩﹐咸有異議。朝廷貶逐懷吉等於外州﹐公主恚懟﹐或欲自縊﹐或欲赴井﹐或縱火欲焚第捨﹐以邀上意﹐必令召懷吉等還。上不得已﹐亦爲召之﹐然公主意終惡瑋。至是不肯復入中閣﹐居於廳事﹐晝夜不眠﹐或欲自盡﹐或欲突走出外﹐狀若狂易。左右以聞﹐故有是命。三月戊申朔﹐壬子﹐制曰「陳車服之等﹐所以見王姬之尊﹔啟脂澤之封﹐所以昭帝女之寵。玆𨿽親愛之攸屬﹐時乃風化之所關。苟不能安諧於厥家﹐則何以觀示於流俗。兗國公主生而甚慧﹐朕所鐘憐﹐故於外家之近親﹐以求副車之善配。而保傅無狀﹐閨門失歡﹐歷年於玆﹐生事弗順﹐達於聽聞﹐深所駭驚。𨿽然恩義之常﹐人所難斷﹔至於賞罰之際﹐朕安敢私﹖宜告大庭﹐降徙下國。於戲﹗惟肅雍以成美徳﹐惟柔順以輯令名﹐乃其恪恭﹐庶幾永福。可降封沂國公主。安州觀察使﹑駙馬都尉李瑋攺建州觀察使﹐依舊知衛州。」公主旣還禁中﹐上數使人慰勞李氏﹐賜瑋金二百兩﹐且謂曰「凡人富貴﹐亦不必爲主婿也。」於是瑋兄璋上言「家門祚薄﹐弟瑋愚呆﹐不足以承天姻﹐乞賜指揮。」上許之離絕。又以不睦之咎皆由公主﹐故不加責降焉。嘉元年夏﹐詔自今舉選人充京官者﹐已舉不得復首﹐及被舉者亦不得納舉主人。詔文武官﹑宗室﹑嬪禦﹑內官應奏薦親戚補官﹐舊制遇乾元節奏一人者﹐今遇三年親郊乃得之﹔舊遇親郊奏一人者﹐今再遇親郊乃得之﹔其餘減損各有差。京師雨兩月餘不止﹐水壞城西南隅﹐漂沒軍營民居甚眾。宰相以下親護役救水﹐河北﹑京東西﹑江﹑淮﹑夔﹑陜皆大水。九月辛卯﹐上以疾瘳﹐恭謝天地於大慶殿。禮畢﹐禦宣徳門﹐大赦﹐攺元﹐恩賜皆如南郊。二年夏五月庚辰﹐管勾麟府路軍馬事郭恩遇夏虜於屈野河西﹐與戰﹐敗績﹐恩及走馬承受公事黃道元皆爲虜所擒。秋﹐虜復遣道元歸。詔文武官應磨勘轉官者﹐皆令審官院以時舉行﹐毋得自投牒。又詔自今間歲一設科場﹐復置明經科。三年五月甲申﹐榜朝堂﹕「敕﹕鹽鐵副使郭申錫屬與李參訟失實﹐黜知濠州。」範文正公於景三年言呂相之短﹐坐落職﹑知饒州﹐徙越州。康定元年﹐復天章閣待制﹑知永興軍﹐尋攺陜西都轉運使。會許公自大名復入相﹐言於仁宗曰「範仲淹賢者﹐朝廷將用之﹐豈可但除舊職邪﹖」卽除龍圖閣直學士﹑陜西經略安撫副使。上以許公爲長者﹐天下皆以許公爲不念舊惡。文正面謝曰「向以公事忤犯相公﹐不意相公乃爾獎拔。」許公曰「夷簡豈敢復以舊事爲念邪﹖」及文正知延州﹐移書諭趙元昊以利害﹐元昊復書﹐語極悖慢﹐文正具奏其狀﹐焚其書不以聞。時宋相庠爲參知政事。先是﹐許公執政﹐諸公惟諾書紙尾而已﹐不敢有所預﹔宋公多與之論辯﹐許公不悅。一日﹐二人獨在中書﹐許公從容言曰「人臣無外交﹐希文乃擅與元昊書﹐得其書又焚去不奏﹐他人敢爾邪﹖」宋公以爲許公誠深罪範也。時朝廷命文正分析﹐文正奏﹕「臣始聞虜有悔過之意﹐故以書誘諭之。會任福敗﹐虜勢益振﹐故復書悖慢。臣以爲使朝廷見之而不能討﹐則辱在朝廷﹐乃對官屬焚之﹐使若朝廷初不知者﹐則辱專在臣矣。故不敢以聞也。」奏上﹐兩府共進呈﹐宋公遽曰「範仲淹可斬﹗」杜祁公時爲樞密副使﹐曰「仲淹之志出於忠果﹐欲爲朝廷招叛虜耳﹐何可深罪﹖」爭之甚切。宋公謂許公必有言助己﹐而許公默然﹐終無一語。上顧問許公﹕「如何﹖」許公曰「杜衍之言是也﹐止可薄責而已。」乃降一官﹑知耀州。於是﹐論者喧然﹐而宋公不知爲許公所賣也。宋公亦尋出知揚州。正臣云﹕宗實旣堅辭宗正之命﹐諸中貴人乃薦燕王元儼之子允初。上召入宮﹐命坐﹐賜茶。允初顧左右曰「不用茶﹐得熟水可也。」左右皆笑。旣罷﹐上曰「允初癡呆﹐豈足任大事乎﹖」李參﹐鄆州人﹐爲定州通判。夏守恩爲眞定路都部署﹐貪濫不法﹐轉運使楊偕﹑張存欲發其事﹐使參按之﹐得其斂戍軍家口錢十萬爲之遣代者﹔權知定州﹐取富民金釵四十二枚﹐爲之移卒於外縣。守恩坐除名﹑連州編管﹐弟殿前都指揮使守ど亦解兵權。參由是知名。●卷九拓跋諒祚嘉七年﹐諒祚始請稱漢官﹐以伶人薛老峯爲副使﹐稱左司郎中兼侍禦史知雜事﹔又請尙主﹐及乞國子監所印諸書﹑釋氏經一藏並譯經僧及襆頭﹑工人﹑伶官等。詔給國子監書及釋氏經並襆頭﹔尙主﹐辭以昔嘗賜姓﹔其餘皆托辭以拒之。夏﹐當遣使者賜諒祚生辰禮物。初命內殿承制余允﹐臺官上言「允本庖人﹐更乞擇使者。」乃命供備庫副使張宗道。初入境﹐虜館宗道於西室﹐逆者至﹐欲先宗道行馬﹐及就坐﹐又欲居東﹐宗道固爭之。逆者曰「主人居左﹐禮之常也。天使何疑焉﹖」宗道曰「僕與夏主比肩以事天子﹐若夏主自來﹐當相爲賓主。爾陪臣也﹐安得爲主人﹖當循故事﹐僕居上﹖。」爭久不決﹐虜曰「君有幾首﹐乃敢如是﹖」宗道大笑曰「有一首耳。來日已別家人而來﹐今日欲取宗道首則取之。宗道之死﹐得其所矣。但恐夏國必不敢耳。」逆者曰「譯者失辭﹐某自謂有兩首耳。」宗道曰「譯者失辭﹐何不斬譯者﹐乃先宗道﹖」逆者云「兩國之歡如魚水。」宗道曰「然則天朝水也﹐水可無魚﹐魚不可無水。」於內帑借錢一百二十萬﹐綢絹七十萬﹐銀四十萬﹐錦綺二十萬﹐助十分之七。汴張鞏建議大興狹河之役﹐使河面俱闊百五十尺﹐所修自東京抵南京﹐南京已下﹐更不修也。今歲所修止於開封縣境。濮王薨﹐任守忠﹑王世寧護葬事﹐淩蔑諸子﹐所饋遺近萬緡﹐而心猶未厭。故奏宗懿不孝﹐坐奪俸﹑黜官。癸未﹐皇子猶堅臥不肯入肩輿﹐宗諤責之曰「汝爲人臣子﹐豈得堅拒君父之命而終不受邪﹖我非不能與眾執汝彊置於肩輿﹐恐使汝遂失臣子之義﹐陷於惡名耳。」皇子乃就濮王影堂慟哭而就肩輿。又云﹕令教授周孟陽作《讓知宗正表》﹐每一表餉之金十兩。孟陽辭﹐皇子曰「此不足爲謝﹐俟得請﹐方當厚酬耳。」凡十八表﹐孟陽獲千餘緡。丁正臣曰﹕皇子堅辭新命﹐孟陽使人謂之曰「君已有此迹﹐若使中人別有所奏﹐君獨能無患乎﹖」契丹乘西鄙用兵﹐中國疲獘﹐陰謀入寇。朝廷聞之﹐十月始修河北諸州城﹐又籍民爲彊壯以備之﹐又籍陜西﹑河東民爲鄕弓手。時天下久承平﹐忽聞點兵﹐民情驚擾。敕諭以「今籍民兵﹐止令守衛。慮有不逞之徒﹐妄相驚煽﹐云『官欲文面爲兵﹐發之戍邊。』有爲此言者﹐聽人告捕﹐當以其家財充賞。」二年正月﹐契丹大發兵屯幽薊間﹐先遣其宣徽南院使蕭英﹑翰林學士劉六符奉書入見。己巳﹐邊吏以聞﹐朝廷爲之旰食。壬申﹐以右正言﹑知制誥富弼假中書舍人充接伴。樞密直學士明鎬討貝州﹐久未下﹐上深以爲憂﹐問於兩府﹐參知政事文彥博請自往督戰。八年正月丁丑﹐以彥博爲河北宣撫使﹐監諸將討貝州。時樞密使夏竦惡鎬﹐凡鎬所奏請﹐多從中沮﹐惟恐其成功。彥博奏﹕「今在軍中﹐請得便宜從事﹐不中覆。」上許之。閏月庚子朔﹐克貝州﹐擒王則。初﹐彥博至貝州﹐與明鎬督諸將築距以攻城﹐旬餘不下﹐有牢城卒董秀﹑劉炳請穴地以攻城﹐彥博許之。貝州城南臨禦河﹐秀等夜於岸下潛穿穴﹐棄土於水﹐晝匿穴中﹐城上不之見也。久之﹐穴成﹐自教場中出。秀等以褐袍塞之﹐走白彥博﹐選敢死士二百﹐命指使將之﹐銜枚自穴入。有帳前虞候楊遂請行﹐許之。遂白「軍恐杏﹖病亥者數人﹐此不可去﹐請易之」﹐從之。旣出穴﹐登城殺守者﹐垂ㄌ以引城下之人﹐城中驚擾。賊以火牛突登城者﹐登城者不能拒﹐頗引卻。楊遂力虎﹐身被十餘創﹐援槍刺牛﹐牛卻走踐賊﹐賊遂潰。王則﹑張巒﹑卜吉與其黨突圍走﹐至村捨﹐官軍追圍之。則猶著花襆頭﹐軍士爭趣之﹐部署王信恐則死無以辧﹐以身覆其上﹐遂生擒之。巒﹑吉死於亂兵﹐不知所在。彥博請斬則於北京﹐夏竦奏言所獲賊魁恐非眞﹐遂檻車送京師﹐剮於馬市。董秀﹑劉炳並除內殿崇班。初﹐趙元昊旣陷安遠﹑塞門寨﹐朝廷以延州堡寨多﹐徒分兵力﹐其遠不足守者悉棄之﹐而虜益內侵爲邊患。大理寺丞﹑簽署保大軍節度判官事種世衡建言「州東北二百里有故寬州城﹐修之﹐東可通河東運路﹐北可扼虜要衝。」詔從之﹐命世衡帥兵董其役﹐且城之。城中無井﹐鑿地百五十尺始遇石﹐而不及泉﹐工人告不可鑿﹐眾以爲城無井則不可守﹐世衡曰「安有地中無水者邪﹖」卽命工鑿石而出之﹐得石屑一器酬百錢﹐凡過石數重﹐水乃大發﹐旣淸且甘﹐城中牛馬皆足。自是邊城之無井者效之﹐皆得水。詔名其城曰靑澗﹐以世衡爲內殿承制﹑知城事。世衡字仲平﹐放之兄子。世衡少尙气節﹐以蔭補將作監主簿﹐累遷太子中捨。嘗知武功縣﹐用刑嚴峻﹐杖人不使執拘之﹐使自憑欄立磚上受杖﹐杖垂畢﹐足或落磚﹐則更從一數之。人亦服其威信﹐或有追呼﹐不使人執貼下鄕村﹐但以片紙榜縣門﹐云「追某人﹐期某日詣縣庭。」其親識見之﹐驚懼走告之﹐皆如期而至。後通判鳳州﹐知州王蒙正﹐章獻太后姻家也﹐嘗以私幹世衡﹐不從﹐乃誘王知謙使詣闕訟冤﹐而陰爲之內助﹐世衡坐流竇州。章獻崩﹐龍圖閣直學士李奏雪其罪﹐復衛尉寺丞。後知澠池縣﹐葺館捨﹐設什器﹐乃至砧臼匕箸﹐無不畢備﹐客至如歸﹐由是聲譽大振。縣旁山上有廟﹐世衡葺之﹐其梁重大﹐眾不能舉。世衡乃令縣幹剪髮如手搏者﹐驅數對於馬前﹐云「欲詣廟中教手搏」﹐傾城人隨往觀之。旣至﹐而不教﹐謂觀者曰「汝曹先爲我致廟梁﹐然後觀手搏。」眾欣然﹐趣下山共舉之﹐須臾而上。其權數皆此類。初至靑澗城﹐逼近虜境﹐守備單弱﹐芻糧俱乏。世衡以官錢貸商旅使致之﹐不問所出入﹐未幾﹐倉廩皆實。又教吏民習射﹐𨿽僧道婦人亦習之。以銀爲射的﹐中者輒與之。旣而中者益多﹐其銀重輕如故﹐而的漸厚且小矣。或爭徭役優重﹐亦使之射﹐射中者得優處﹔蠐泄﹖﹐亦使之射﹐射中則釋之。由是人人皆能射。士卒有病者﹐常使一子視之﹐戒以不愈以笞之。撫養羌屬﹐親入其帳﹐得其歡心﹐爭爲之用。寇至﹐屢破之。部落待遇如家人。有功者或解所服金帶﹐或撤席上銀器遺之。比數年﹐靑澗城遂成富彊﹐於延州諸寨中﹐獨不求益兵﹑運芻糧。洛苑副使﹑知靑澗城種世衡﹐爲屬吏所訟以不法事﹐按驗皆有狀。延路經略使龐公奏﹕「世衡披荊棘﹐立靑澗城﹐若一一拘以文法﹐則邊將無所措手足。」詔勿問。頃之﹐世衡徙知環州﹐將行﹐別龐公﹐拜且泣曰「世衡心腸鐵石也﹐今日爲公下淚矣。」慶曆二年春﹐範文正公巡邊﹐至爲環慶經略使﹐環州屬羌多懷貳心﹐密與元昊通﹐以種世衡素得屬羌心﹐而靑澗城己完固﹐乃奏徙世衡知環州以鎭撫之。有牛奴訛﹐素屈彊﹐未嘗出見州官﹐聞世衡至﹐乃來郊迎。世衡與約﹐明日當至其帳﹐慰勞部落。是夕﹐雪深三尺﹐左右曰「奴訛凶詐難信﹐且道險﹐不可行。」世衡曰「吾方以信結諸胡﹐可失期邪﹖」遂冒雪而往。旣至﹐奴訛尙寢﹐世衡蹴起之﹐奴訛大驚﹐曰「吾世居此山﹐漢官無敢至者﹐公了不疑我邪﹖」帥部落羅拜﹐皆感激心服。胡酋蘇慕恩部落最彊﹐世衡皆撫而用之。嘗夜與慕恩飲﹐出侍姬以佐酒。旣而世衡起入內﹐潛於壁隙窺之。慕恩竊與侍姬戲﹐世衡遽出掩之。慕恩慚懼請罪﹐世衡笑曰「君欲之邪﹖」卽以遺之。由是得其死力﹐諸部有貳者﹐使慕恩討之﹐無不克。生羌歸附者百餘帳﹐納所得元昊文券﹑袍帶﹐無復貳心。世衡令諸族各置烽火﹐元昊掠之﹐更相救﹐常敗去﹐遂不敢犯。世衡嘗以罪怒一番落將﹐杖其背﹐僚屬爲之請﹐莫能得。其人被杖已﹐奔趙元昊﹐甚親信之﹐得出入樞密院。歲餘﹐盡■得其機事以歸﹐眾乃知世衡用以爲間也。環﹑原之間﹐屬羌有明珠﹑滅臧﹑康奴三種最大﹐素號橫猾﹐撫之則驕不可制﹐攻之則險不可入﹐常爲原州患。其北有二川﹐通於夏虜。二川之間﹐有古細腰城。慶曆四年﹐參知政事範文正公宣撫陜西﹐命世衡與知原州蔣偕共城之。世衡先遣人說誘夏虜﹐以故未及出兵爭之。世衡以錢募戰士﹐晝夜板築﹐旬月而成。乃召三種酋長﹐諭以官築此城﹐爲汝禦寇。三種旣出其不意﹐又援路已絕﹐因而服從。世衡在役所得疾﹐明年正月甲子卒﹐屬羌朝夕聚哭其樞者數日。靑澗﹑環州吏民及屬羌皆畫像事之。八子﹔古﹑診﹑詠﹑諮﹑諤﹑﹖記﹑誼。初﹐洛苑副使種世衡在靑澗城﹐欲遣僧王嵩入趙元昊境爲間﹐召與之飲﹐謂曰「虜若得汝﹐考掠求實﹐汝不勝痛﹐當以實告邪﹖」嵩曰「誓死不言。」世衡曰「先試之。」乃縛嵩於庭﹐而掠之數百﹐嵩不屈﹐世衡曰「汝眞可也﹗」時元昊使其妻之兄弟﹑寧令之舅野利旺榮及剛浪﹐分將左右廂兵﹐最用事。世衡使嵩爲民服﹐賫書詣旺榮﹐且遺之棗及畫龜。旺榮鎖蒿囚地牢中﹐且半歲所。會元昊欲復歸中國﹐而恥自言﹐乃釋嵩囚﹐使旺榮遺邊將書﹐遣教練使李文貴逆嵩還﹐曰「向者種洛苑書意﹐欲更求通和邪﹖」邊將送文貴及嵩詣延州﹐時龐公爲經略使﹐已奉朝旨招納元昊﹐始遣文貴往來議其事﹐奏嵩除三班借職。東染院使種世衡長子古﹐初抗志不仕﹐慕叔祖放之爲人﹐旣而人莫之省。皇中﹐詣闕自言「父世衡遣王嵩入夏虜﹐離間其用事臣﹐野利旺榮兄弟皆被誅﹐元昊由是勢衰﹐稱臣請服。經略使龐籍掩臣父之功﹐自取兩府。」龐公時爲樞密使﹐奏稱﹕「嵩入虜境卽被囚﹐元昊委任旺榮如故。及元昊請服之時﹐先令旺榮爲書遺邊將。元昊妻卽旺榮妹﹐元昊黜其妻﹐旺榮兄弟怨望。元昊旣稱臣﹐後二年﹐旺榮謀因寧令娶婦之夕作亂殺元昊﹐事覺﹐族誅﹐非因嵩離間而死。臣與範仲淹﹑韓琦皆豫受中書札子﹕『候西事平﹐除兩府。』旣而﹐仲淹﹑琦先除﹐臣次之﹐非臣專以招懷之功得兩府。文書俱在﹐皆可考驗。」朝廷知古妄言﹐猶以父功﹐特除古天興主簿﹐令禦史臺押出城﹐趣使之官。其後朝廷籍其父名﹐擢古﹑診﹑諤皆爲將帥﹐官至諸司使。夏英公爲南京畱守﹐杖人好潛如其數。提點刑獄馬洵美﹐武人也﹐劾奏之曰「夏竦大臣﹐朝廷寄任非輕﹐罪有難恕者﹐明施重刑可也﹐何必欺罔小人﹑潛加杖數乎﹖」詔取戒勵。當時文臣皆爲英公恥之。章郇公得象之髙祖﹐建州人﹐仕王氏爲刺史﹐號章太傅。其夫人練氏知識過人。太傅嘗出兵﹐有二將後期﹐欲斬之﹐夫人置酒﹐飾美姬進之﹐太傅歡甚﹐迨夜飲醉﹐夫人密摘二將使去。二將奔南唐﹐將兵攻建州﹐破之。時太傅已卒﹐夫人居建州﹐二將遣使厚以金帛遺夫人﹐且以一白旗授之﹐曰「吾將屠此城﹐夫人植旗於門﹐吾以戒士卒勿犯也。」夫人返其金帛﹐並旗弗受﹐曰「君幸思舊徳﹐願全此城之人﹔必欲屠之﹐吾家與眾俱死耳﹐不願獨生。」二將感其言﹐遂止不屠。太傅十三子﹐其八子夫人所生也﹐及宋興﹐子孫及第至達官者甚眾﹔餘五房子孫無及第者﹐惟章衡狀元及第﹐其父亦八房子孫繼五房耳。黃庠﹐洪州人﹐文學精贍﹐取國子監進士解﹑貢院奏名皆第一﹐聲譽赫然﹐天下之士皆服爲之下。及就殿試﹐病不能執筆﹐有詔後舉就殿試﹐未及期而卒。楊字審賢﹐兩爲國子解元﹐貢院奏名﹑殿庭唱第皆第一﹐未除官而卒。馮京字當世﹐鄂州人﹐府解﹑貢院﹑殿庭皆第一。康定初﹐夏虜寇延州﹐永平寨主﹑監押欲引兵匿深山﹐俟虜去復歸。指揮使史吉帥所部數百人遮城門﹐立於馬前﹐曰「寨主﹑監押欲何之﹖」二人以其謀告﹐吉曰「如此﹐兵則完矣﹐如城中百姓﹑芻糧何﹖此往還之迹何可掩﹖異日爲有司所劾﹐吉爲指揮使﹐不免於斬頭﹐願先斬吉於馬前﹔不然﹐不敢以此兵從行也。」寨主﹑監押慚懼﹐引轡而返。虜至﹐圍城﹐吉帥眾拒守﹐數日而虜去。朝廷以寨主﹑監押完城功﹐各遷一官﹐吉曰「幸不喪城寨﹐吾豈論功乎﹖」後官至團練使。女爲郭逵夫人﹐亦有明識。逵善治生﹐家甚富﹐夫人常規之曰「我與公俱老﹐所衣食能幾何﹖子孫皆有官﹐公位望不輕﹐胡爲多藏以敗名也﹖」●卷十文潞公知益州﹐喜遊宴。嘗宴鈐轄廨捨﹐夜久不罷﹐從卒輒拆馬﹤廣牙﹥爲薪﹐不可禁遏。軍校白之﹐座客股栗﹐公曰「天實寒﹐可拆與之。」神色自若﹐宴飲如故﹐卒气沮﹐無以爲變。故相劉沆薨﹐贈侍中﹐知制誥張瑰艸告詞﹐頗薄其爲人。其子瑾詣闕﹐累章訟冤﹐稱瑰挾私怨﹐至詆瑰云「祖姦﹑父贓﹑母穢﹑妻濫。」瑰﹐洎之孫﹐父方回﹐嘗以贓抵罪﹐母﹑妻之謗﹐出於錢晦所訟「一門萃眾醜﹐一身備百惡」。又帥兄弟婦女﹐衰詣待漏院哭訴。執政亦以褒贈乃朝廷恩典﹐瑰不當加貶黜之詞。五月戊子﹐瑰左遷知黃州﹐然瑾竟亦不敢請謚。張密學奎﹑張客省亢母宋氏﹐白之族也。其夫好黃白術﹐宋氏伺其夫出﹐取其書並燒煉之具悉焚之。夫歸﹐怒之﹐宋氏曰「君有二子﹐不使就學﹐日見君燒煉而效之﹐他日何以興君之門﹖」夫感其言而止。宋氏不愛金帛﹐市書至數千卷﹐親教督二子使讀書。客至﹐輒於窗間聽之。客與其子論文學﹑政事﹐則爲之設酒ゾ﹔或閒話﹑諧謔﹐則不設也。僑居常州﹐胡樞密宿爲舉人﹐有文行﹐宋氏以爲必貴。亢少斥弛﹐宋氏常藏其衣冠﹐不聽出﹐惟胡秀才召﹐乃給衣冠使詣之。旣而二子皆登進士第﹐仕至顯官。張密學奎少嗜酒﹐嘗有酒失﹐母怒﹐欲笞之﹐遂不復飲﹐至終身。至和三年春﹐仁宗寢疾﹐不能言﹐兩府以設道場爲名﹐皆宿禁中﹐專決庶政。有禁卒詣開封府告大校謀爲變者﹐府中夜封上之。時富公以疾謁告﹐惟潞公﹑劉相﹑王伯庸居中。旦日﹐潞公召三帥問大校平日所爲如何﹐三帥言其謹願。潞公秉筆欲判其狀﹐斬告變者﹐伯庸捏其膝﹐乃請劉相判之。仁宗寢疾﹐兩府𨿽宿禁中﹐數日不知上起居。潞公召內侍都知等詰之曰「主上疾有增損﹐皆不令兩府知﹐何也﹖」對曰「禁中事不敢漏泄。」潞公怒曰「天子違豫﹐海內寒心。彥博等備位兩府﹐與國同安危﹐豈得不預知也﹗何謂漏泄﹖」顧直省官曰「引都知等至中書﹐令供狀﹕今後禁中事如不令兩府知﹐甘伏軍令。」諸內侍大懼。日暮﹐皇城諸門白下鎖﹐都知曰「汝自白兩府﹐我當他劍不得。」由是禁中事兩府無不知者。樞密使王徳用開便門入中書﹐潞公執守門親事官送開封府撻之。明日﹐謂同列曰「昨日悔不斬守門者。天子違豫﹐禁中門戶豈得妄開邪﹖」崔公孺﹐諫議大夫立之子﹐韓魏公夫人之弟也。性亮直﹐喜面折人。魏公執政﹐用監司有非其人者。公孺曰「公居陶之地﹐宜法造化爲心。造化以蛇虎者害人之物﹐故置蛇於藪澤﹐置虎於山林。公今乃置之通衢﹐使爲民害﹐可乎﹖」魏公甚嚴憚之。範仲淹字希文﹐早孤﹐從其母適朱氏﹐因冒其姓﹐與朱氏兄弟俱舉學究。少瘠﹐嘗與眾客同見諫議大夫姜遵﹐遵素以剛嚴著名﹐與人不款曲﹐眾客退﹐獨畱仲淹﹐引入中堂﹐謂其夫人曰「朱學究年𨿽少﹐奇士也。他日不惟爲顯官﹐當立盛名於世。」遂參坐置酒﹐待之如骨肉﹐人莫測其何以知之也。年二十餘﹐始攺科舉進士。晏丞相殊畱守南京﹐仲淹遭母憂﹐寓居城下。晏公請掌府學﹐仲淹常宿學中﹐訓督學者﹐皆有法度﹐勤勞恭謹﹐以身先之。夜課諸生讀書﹐寢食皆立時刻﹐往往潛至齋捨訁之。見有先寢者﹐詰之﹐其人紿云「適疲倦﹐暫就枕耳。」仲淹問﹕「未寢之時﹐觀何書﹖」其人亦妄對。仲淹卽取書問之﹐其人不能對﹐乃罰之。出題使諸生作賦﹐必先自爲之﹐欲知其難易﹐及所當用意﹐亦使學者準以爲法。由是四方從學者輻湊。其後宋人以文學有聲名於場屋朝廷者﹐多其所教也。服除﹐至京師﹐上宰相書﹐言朝政得失及民間利病﹐凡萬餘言﹐王曾見而偉之。時晏殊亦在京師﹐薦一人爲館職﹐曾謂殊曰「公知範仲淹﹐捨不薦﹐而薦斯人乎﹖已爲公置不行﹐宜更薦仲淹也。」殊從之﹐遂除館職。頃之﹐冬至立仗﹐禮官定議欲媚章獻太后﹐請天子帥百官獻壽於庭﹐仲淹奏以爲不可。晏殊大懼﹐召仲淹﹐怒責之﹐以爲狂。仲淹正色抗言曰「仲淹受明公誤知﹐常懼不稱﹐不知己羞﹐不意今日更以正論得罪於門下也。」殊慚無以應。黃﹐閩人﹐好讀書﹐客遊京師﹐數十年不歸。家貧﹐謁索以爲生﹐衣不蔽體﹐得錢輒買書﹐所費殆數百緡﹐自號聱隅子。石守道爲直講﹐聞其名﹐使諸生如古禮﹐執羔雁束帛﹐就裏中聘之﹐以補學職﹐固辭不就。故歐陽永叔《哭䢐徠先生》詩云「羔雁聘黃﹐驚走鄰家」是也。著書甚多。至和中﹐或薦於朝﹐除試太學助教﹐月餘﹐未及具綠袍﹐遇疾﹐暴卒。有子﹐甚愚魯﹐所聚及自著書﹐皆散失無存者。郭后旣廢﹐京師富民號陳子城者﹐因保慶楊太后納女入宮﹐太后許以爲後也。已至掖庭﹐將進禦﹐勾當禦藥院閻士良聞之﹐遽見上。上方披《百葉圖》擇日﹐士良曰「陛下讀此何爲﹖」上曰「汝何問焉﹖」士良曰「臣聞陛下欲納陳氏女爲後﹐信否﹖」上曰「然。」士良曰「陛下知子城使何官﹖」上曰「不知也。」士良曰「子城使﹐大臣家奴僕之官也。陛下若納奴僕之女爲後﹐豈不愧見公卿大夫邪﹖」上遽命出之。杜祁公衍﹐越州人﹐父早卒﹐遺腹生公﹐其祖愛之。幼時﹐祖父脫帽﹐使公執之﹐會山水暴至﹐家人散走﹐其姑投一竿與之﹐使挾以自泛。公一手挾竿﹐一手執帽﹐漂流久之﹐救得免﹐而帽竟不濡。前母有二子﹐不孝悌﹐其母攺適河陽錢氏。祖父卒﹐公年十五六﹐其二兄以爲母匿私財以適人﹐就公索之﹐不得﹐引劍斫之﹐傷腦。走投其姑﹐姑匿之重上﹐出血數升﹐僅而得免。乃詣河陽﹐歸其母。繼父不之容﹐往來孟﹑洛間﹐貧甚﹐傭書以自資。嘗至濟源﹐富民相裏氏奇之﹐妻以女﹐由是資用稍給。舉進士﹐殿試第四。及貴﹐其長兄猶存﹐待遇甚有恩禮。二兄及錢氏﹑姑氏子孫﹐受公蔭補官者數人﹐仍皆爲之婚嫁。慶曆四年四月戊戌﹐上與執政論及朋黨事﹐參知政事範仲淹對曰「方以類聚﹐物以羣分。自古以來﹐邪正在朝﹐未嘗不各爲一黨﹐不可禁也﹐在聖鑑辧之耳。誠使君子相朋爲善﹐其於國家何害﹖」慶曆四年六月﹐範希文宣撫陜西﹑河東﹐自知權要惡之者多﹐上益厭之﹐乃上章乞罷政事﹑除一郡。上欲聽其請﹐章郇公言於上曰「仲淹素有虛名﹐今一請而罷之﹐恐天下皆謂陛下輕黜賢臣﹐不若且賜詔不允。若仲淹卽有表謝﹐則是挾詐要君﹐乃可罷。」上從之。希文果奉表謝﹐上曰「果如章得象言。」遂罷知州。旣而杜丞相﹑富彥國﹑韓稚圭﹑歐陽永叔﹑兪希道稍稍皆以事得罪矣。通﹑泰﹑海州皆濱海﹐舊日潮水皆至城下﹐土田斥鹵﹐不可稼穡。範文正公監西溪倉﹐建白於朝﹐請築捍海堤於三州之境﹐長數百里﹐以衛民田﹐朝廷從之。以文正爲興化令﹐專掌役事﹔又以發運使張綸兼知泰州﹐發通﹑泰﹑楚﹑海四州民夫治之。旣成﹐民至於今享其利。興化之民往往以範爲姓。慶曆三年九月丁卯﹐上幸天章閣﹐召中書﹑樞密院官朝拜太祖﹑太宗禦容﹐觀內庫瑞物﹐因問安邊大略﹐移刻而罷。慶曆六年八月甲戌﹐以諫議大夫﹑參知政事吳育爲樞密副使﹐丁度爲參知政事。是時宰相賈昌朝﹑陳執中議罷制科﹐育以爲不可﹐爭論於上前﹐退而上章求解政務﹐故有是命。龐籍爲樞密副使在度前﹐籍女嫁參知政事宋庠之子﹐庠因言於上﹐以親戚共事爲嫌﹐故度得先之。余靖本名希古﹐韶州人。舉進士﹐未預解薦﹐曲江主簿王仝善遇之﹐爲幹知韶州者舉制科。知州怒﹐以爲玩己﹐捃其罪﹐無所得﹐惟得仝與希古接坐﹐仝坐違敕停任﹐希古杖臀二十。仝遂閒居虔州﹐不復仕進。希古更名靖﹐字安道﹐取他州解及第。景中﹐爲館職﹐爲範文正訟冤獲罪﹐由是知名。範公入參大政﹐引爲諫官。祕書丞茹孝標喪服未除﹐入京師私營身計﹐靖上言「孝標冒哀求仕﹐不孝。」孝標由是獲罪﹐深恨靖。靖遷龍圖閣直學士﹐王仝數以書幹靖求貨﹐靖不能應其求。孝標聞靖嘗犯刑﹐詐匿應舉﹐乃自詣韶州購求其案﹐得之。時錢子飛爲諫官﹐方攻範黨﹐孝標以其事語之﹐子飛卽以聞。詔下虔州問王仝。靖陰使人諷仝令避去﹐仝辭以貧不能出﹐靖置銀百兩於茶篚中﹐托人餉之。所托者怪其重﹐開視﹐竊銀而致茶於仝﹐仝大怒。及詔至﹐州官勸仝對「當日接坐者余希古﹐今不知所在」﹐仝不從﹐對稱「希古卽靖是也」。靖竟坐以左屯衛將軍分司。余靖初及第﹐歸韶州﹐州束嘗鞫其獄者往見之﹐靖不爲禮﹐吏恨之﹐乃取靖案﹐裹以緹油﹐置於梁上。吏病且危﹐囑其子曰「此方今達官之案﹐他日朝廷必來求之。汝謹掌視﹐愼勿失去。」及茹孝標求其案﹐人以爲事在十年前﹐必不存﹐孝標訪於吏子﹐竟得之。慶曆四年五月己巳﹐詔特徙右司諫﹑直集賢院﹑知渭州兼涇原路部署尹洙知慶州。先是﹐資政殿學士鄭戩兼陜西四路招討經略都部署﹐內殿崇班﹑渭州西路巡檢劉滬建策﹐以爲秦﹑渭兩路有急﹐發兵相援﹐路出隴坻之內﹐回遠﹐恐不及事﹐請募熟戶﹐於山外築水洛﹑結公二城﹐以兵戍之﹐緩急以通援兵之路。戩以狀聞﹐命滬及著作佐郎董士廉董其役。會樞密副使韓琦宣撫陜西還﹐奏罷四路招討﹐以戩知永興軍。又言「兩城之旁多生戶﹐今奪其地﹐恐城未畢而寇至﹐請罷之。」戩因極言築二城之利﹐不可輒罷。詔三司副使魚周詢往視其利害。未至﹐尹洙召滬﹑士廉令還﹐滬﹑士廉以熟戶旣集﹐官物無所付﹐請遂城之。洙怒﹐以滬﹑士廉違部署司節制﹐命涇原路部署狄靑往斬之﹐靑械系滬﹑士廉於徳順軍。及周詢還﹐言二城利害與戩議同﹐乃徙洙於慶州﹐滬降一官﹐士廉徙他路﹐官特支修城禁軍﹑弓箭手等錢有差。尹師魯謫官監均州酒﹐時範希文知鄧州﹐師魯得疾﹐卽擅去官﹐詣鄧州﹐以後事屬希文。希文日往視其疾﹐師魯曰「今日疾勢復增幾分﹐可更得幾日。」一旦﹐遣人招希文甚遽﹐旣至﹐師魯曰「洙今日必死矣。人言將死者必見鬼神﹐此不可信﹐洙並無所見﹐但覺气息奄奄就盡耳。」隱幾坐﹐與希文語久之﹐謂希文曰「公可出﹐洙將逝矣。」希文出至廳事﹐已聞其家號哭。希文竭力送其喪及妻孥歸洛陽。王禹玉曰﹕包希仁知廬州﹐廬州卽鄕裏也﹐親舊多乘勢擾官府。有從舅犯法﹐希仁撻之﹐自是親舊皆屏息。李公明曰﹕孔中丞道輔知仙源縣﹐諸孔犯法﹐無所容貸。嘉七年五月辛未﹐樞密副使包拯薨﹐車駕臨幸其第。拯字希仁﹐廬州人﹐進士及第﹐以親老侍養﹐不仕宦且十年﹐人稱其孝。後歷監察禦史﹐爲天章閣待制﹑知諫院﹐遷龍圖閣直學士﹑知瀛州﹐又遷樞密直學士﹑知開封府。爲人剛嚴﹐不可幹以私﹐京師爲之語曰「關節不到﹐有閻羅包老。」吏民畏服﹐遠近稱之。歷禦史中丞﹑三司使﹑樞密副使﹐薨。拯爲長吏﹐僚佐有所關白﹐喜面折辱人﹐然其所言若中於理﹐亦幡然從之。剛而不愎﹐此人所難也。先是﹐詔周後柴氏﹐每遇親郊﹐聽奏補一人充班行。至是﹐或上言「皇嗣未生﹐蓋以國家未如古禮封二王后。」嘉四年四月癸酉﹐詔﹕「擇柴氏族人最長一人除京官﹐已在班行則換文資﹐仍封崇義公﹐於河南府﹑鄭州境內與應入差遣﹐更給公田十頃。其周室陵廟﹐委之管勾﹐歲時祭享。如至知州資序﹐卽與他處差遣﹐更取以次近親襲爵受官承替。」丁度字公雅﹐開封祥符人。祖ダ﹐盡其家資聚書至八千卷﹐爲大室以貯之﹐曰「吾聚書多﹐𨿽不能讀﹐必有好學者爲吾子孫矣。」父逢吉﹐以醫事眞宗於藩邸﹐官至將作監丞致仕。度以祀汾陰歲舉服勤詞學第二人登科﹐解褐大理評事﹑通判通州事﹐遷太子中允﹑直集賢院。今上卽位﹐度上書請博延儒臣﹑勸講道誼﹐增置諫官﹑切靡刂治體﹐懇辟荒萊﹑安集流庸﹐以爲州縣殿最。章獻皇后善之﹐遷太常博士﹐賜緋。俄出知湖州事﹐徙京西轉運使﹐以祠部員外郎知制誥﹐遷翰林學士。久之﹐兼侍讀學士﹐又加承旨﹐又兼端明殿學士。國朝故事﹕中書制民政﹐樞密專兵謀。又趙元昊逆命﹐朝廷事多﹐度建言「古之號令皆出於一﹐今二府分兵民之政﹐若措置異同﹐則下無適從﹐非爲國體。」於是始詔軍旅重務﹐二府通議。度在兩禁十五年﹐性寬厚﹐儻宕不修威儀﹐流輩多易之。上嘗從容問度﹕「用人資序與才器孰先﹖」度對曰「天下無事則循守資序﹐有事則簡拔才器。」上甚善之。會諫官有言度承間求進者﹐上以度言諭執政﹐且曰「度侍從十五年﹐而應對如是﹐不自爲地﹐眞淳厚長者也。」尋以度爲工部侍郎﹑樞密副使。逾年﹐參知政事。頃之﹐衛士爲變﹐事連宦官楊懷敏﹐樞密使夏竦言於上﹕「請使禦史與宦官同於禁中鞫其獄﹐不可滋蔓﹐使反側者不自安。」度曰「宿衛有變﹐事關社稷﹐此可忍﹐孰不可忍﹖」固請付外臺窮治黨與。自旦爭至食時﹐上卒從竦議。未幾﹐度求解政事。時初置紫宸殿學士﹐以度爲之﹐兼侍讀學士﹐尋以「紫宸」稱呼非宜﹐攺爲觀文殿學士。後數年薨﹐贈吏部尙書﹐謚文簡。度早喪妻﹐晚年學修養之術﹐常獨居靜室﹐左右給使惟老卒一二人而已。慶曆四年三月癸亥朔﹐丁卯﹐上曰「楊安國﹑趙師民皆醇儒﹐乃昔時崔遵度之比﹐久侍經筵﹐各宜進職。」於是安國加直龍圖閣﹐仍賜紫﹐又以安國新除母服﹐家貧﹐賜金百兩﹔師民充天章閣侍講﹐仍賜緋。慶曆三年九月﹐諫官蔡襄上言「兩府私第毋得見賓客﹐若欲詢訪天下之事﹐采拔奇異之材﹐許臨時延召。」詔旬休許見賓客。至和二年七月﹐翰林學士歐陽修又上言「兩制以上毋得詣兩府之第。」詔從之。歐陽修字永叔﹐吉州人。舉進士﹐國子補監生﹑發解﹑禮部奏名皆第一人。天聖八年及第。嘉七年三月乙卯﹐以參知政事孫爲觀文殿學士﹑同羣牧制置使﹐樞密副使趙爲參知政事﹐翰林學士﹑左司郎中﹑權知開封府吳奎爲樞密副使。以進士髙第﹐累官至兩制﹐性淳厚﹐無他材。上以久任翰林﹐擢爲樞密副使﹐多病﹐志昏﹐醫官自陳勞績求遷﹐吏以文書白﹐見吏衣紫﹐誤以爲醫官﹐因引手案上﹐謂曰「數日來體中不佳﹐君試爲診之。」聞者傳以爲笑。及在政府﹐百司白事﹐但對之拱默﹐未嘗開一言。是時﹐樞密使張屢以老乞致仕﹐朝論以次補應爲樞密使﹐恐必不勝任。殿中侍禦史韓縝因進見﹐極言其不才﹐當置之散地﹐初不知。後數日﹐中書奏事退﹐宰相韓琦﹑曾公亮獨畱身在後﹐下殿﹐謂參知政事歐陽修曰「丞相畱身何也﹖」修曰「豈非奏君事也﹖」曰「何事﹖」修曰「韓禦史言君﹐君不知邪﹖」乃頓首摘耳曰「不知也。」因移疾請退﹐朝廷許之。初﹐周王將生﹐詔選孕婦朱氏以備乳母。已而生男﹐眞宗取視之﹐曰「此兒丰盈﹐亦有福相﹐畱宮中娛皇子。」皇子七歲薨﹐眞宗以其兒賜內侍省都知張景宗爲養子﹐名曰茂實。及長﹐累歷軍職﹐至馬軍副都指揮使。有軍人繁用﹐其父嘗爲張氏僕。用幼聞父言﹕茂實生於宮中﹐或言先帝之子﹐於上屬爲兄。用冀幸恩賞﹐卽爲表具言其事﹐於中衢邀茂實﹐以表呈之。茂實懼﹐以用屬開封府。府以用妄言﹐杖之﹐配外州下軍。然事遂流布﹐眾庶歡然。於是言事者請召用還考實﹐詔以嘉慶院爲制獄案之。案者言「用素病心﹐一時妄言﹐茂實不上聞﹐擅流配之﹐請案其罪。」詔繁用配廣南牢城﹐辭所連及者皆釋之。至和元年八月﹐嘉慶院制獄奏﹕軍人繁用素病心﹐妄對張茂實陳牒﹐稱茂實爲皇帝。案署茂實得狀當奏﹐擅送本衙取勘。獄成﹐知諫院張擇行錄問﹐駁用非心病﹐詔更驗定。臺諫官劾茂實當上言而不以聞﹐擅流配卒夫﹐不宜典兵馬。馬軍副都指揮使張茂實﹐其父先朝大閹也。世傳先朝嘗以宮人賜之﹐生茂實。至是﹐有卒夫對茂實言其事﹐茂實杖而流之﹐事遂流聞。茂實內不自安﹐求出﹐除寧遠軍節度使﹑知潞州。章獻太后臨期﹐內侍省都知江徳元權傾天下﹐其弟徳明奉使過杭州﹐時李及知杭州﹐待之一如常時中人奉使者﹐無所加益。僚佐皆曰「江使者之兄居中用事﹐當今無比﹐榮枯大臣如反掌耳﹐而使者精銳﹐復不在人下﹐明公待之﹐禮無加者。意者﹐明公𨿽不求福﹐獨不畏其爲禍乎﹖」及曰「及待江使者不敢慢﹐亦不敢過﹐如是足矣﹐又何加焉﹖」旣而徳明謂及僚佐曰「李公髙年﹐何不求一小郡以自處﹐而久居余杭繁劇之地﹐豈能辦邪﹖」僚佐走告及曰﹔「果然﹐江使者之言甚可懼也。」及笑曰「及老矣﹐誠得小郡以自逸﹐庸何傷﹖」待之如前﹐一無所加﹐旣而徳明亦不能傷也。時人服其操守。滕宗諒知嶽州﹐修嶽陽樓﹐不用省庫錢﹐不斂於民﹐但榜民間有宿債不肯償者﹐獻以助官﹐官爲督之。民負債者爭獻之﹐所得近萬緡﹐置庫於廳側﹐自掌之﹐不設主典案籍。樓成﹐極雄麗﹐所費甚廣﹐自入者亦不鮮焉。州人不以爲非﹐皆稱其能。滕宗諒知涇州﹐用公使錢無度﹐爲臺諫所言﹐朝廷遣使者鞫之。宗諒聞之﹐悉焚公使歷。使者至﹐不能案﹐朝廷落職徙知嶽州。呂許公疾病﹐仁宗剪髭爲藥以賜之﹐又手詔以問羣臣可任兩府者。其親遇如此。諫議大夫李宗詠﹐晉侍中崧之孫也﹐父粲﹐崧之庶子。崧之遇禍﹐粲猶在𦇤褓﹐其母投之墻外﹐身隨以出﹐由是獨免。崧於胡相方爲叔﹐世居深州饒陽﹐墳墓夾道﹐崧在道東﹐謂之「東李」﹐在道西﹐謂之「西李」﹐故宗詠猶與宗諤聯名。寶元二年五月壬子﹐以定國軍節度使﹑知樞密院事王徳用充武寧軍節度使﹐發赴徐州本任。癸丑﹐徳用獻所居第﹐以益芳林園﹐詔給其直。八月庚申朔﹐庚午﹐武寧節度使王徳用自陳﹕所置馬得於馬商陳貴﹐契約具在﹐非折繼宣所賣。詔徳用除右千牛衛上將軍﹐徙知隨州﹐仍增置隨州通判一員。九月丁未﹐折繼宣責授諸衛將軍﹐徙知內地﹐以其弟代之。寶元二年十二月乙丑﹐延環慶路都部署司奏﹕夏虜寇掠保安軍及延州﹐駐泊鈐轄﹑六宅使盧守勤等將兵擊卻之﹐各以功大小受賞有差。散直狄靑功最多﹐超四資﹐除殿直。癸酉﹐雨木冰。己卯﹐昭遠受詔宰猗氏。孔道輔卒於澶州。文彥博知永興軍。起居舍人母﹐人也。至和中﹐上言「陜西鐵錢不便於民﹐乞一切廢之。」朝廷𨿽不從﹐其鄕人多知之﹐爭以鐵錢買物﹐賣者不肯受﹐長安爲之亂﹐民多閉肆。僚屬請禁之﹐彥博曰「如此是愈使惑擾也。」乃召絲絹行人﹐出其家縑帛數百匹﹐使賣之﹐曰「納其直盡以鐵錢﹐勿以銅錢也。」於是眾曉然知鐵錢不廢﹐市肆復安。景三年正月﹐詔禦史中丞杜衍沙汰三司吏﹐吏疑衍建言。己亥﹐三司吏五百餘人詣宰相第喧嘩﹐又詣衍第詬詈﹐亂投瓦礫。詔捕後行二人﹐杖脊配沙門島﹐因罷沙汰。壬申﹐以翰林學士﹑戶部郎中吳奎爲左司郎中﹑權知開封府﹐翰林侍讀學士﹑權知開封府王素充羣牧使。初﹐素與歐陽修數稱譽富弼於上前﹐弼入相﹐素頗有力焉。弼旣在相位﹐素知開封府﹐冀弼引己以登兩府。旣不如志﹐用詆毀弼﹐又求外官﹐遂出知定州﹐徙知益州﹐復還知開封府﹐愈鬱鬱不得志﹐厭倦煩劇﹐府事多鹵莽不治﹐數出遊宴。素性驕侈﹐在定州﹑益州﹐皆以賄聞。爲人無志操﹐士大夫多鄙之。開封府先有散從官馬千﹑馬淸﹐善督察盜賊﹐累功至班行﹐府中賴之。或謂素﹕「二馬在外﹐威福自恣﹐大爲姦利。」素奏﹐悉逐之遠方。於是京師盜賊累發﹐求捕不獲。臺官言素不才﹐亦自乞外補﹐朝廷因而罷之。大理寺丞楊忱監蘄州酒稅﹐仍令禦史臺卽日押出城。忱﹐故翰林侍讀學士偕之子﹐少與弟忄造俱有俊聲。忱治《春秋》﹐忄造治《易》﹐棄先儒舊說﹐務爲髙奇﹐以欺駭流俗。其父甚奇之﹐與人書曰「天使忱﹑忄造﹐力扶周﹑孔。」忱爲文尢怪僻﹐人少有能讀其句者。忱常言《春秋》無褒貶。與人談﹐流蕩無涯岸﹐要取不可勝而已。性輕易﹐喜傲忽人﹐好色嗜利﹐不修操檢﹐商販江﹑淮間﹐以口舌動搖監司及州縣﹐得其權力﹐以侵刻細民﹐江﹑淮間甚苦之。至是﹐除通判河南府事﹐待闕京師。弟忄造掌永興安撫司機宜﹐卒於長安﹐忱不往視﹐日遊處於倡家。會有告其販紗漏稅者﹐忱自言與權三司使蔡襄有宿隙﹐乞下禦史臺推鞫﹐朝廷許之。獄成﹐以贖論﹐仍衝替。忱尙畱京師﹐禦史中丞王疇劾奏忱曰「忱口談道義﹐而身爲沽販﹔气淩公卿﹐而利交市井﹔畜養污賤﹐而棄遠妻孥。」故有是命。●卷十一王罕儂智髙犯廣州﹐罕爲轉運使﹐出巡至梅州﹐聞之而還。仲簡使人間道以蠟丸告急﹐且召罕﹐罕從者才數十人﹐問曰「圍城何由得入﹖」曰「城東有賊所不到處﹐可以夜縋而入。」罕曰「不可。」進至惠州﹐廣民擁馬求救﹐曰「賊圍城﹐十縣民皆反﹐相殺掠﹐死傷蔽野。」罕曰「吾聞之先父曰﹕『凡有大事﹐必先詢識者﹐而後行之﹔無人﹐則詢老者也。』」乃召耆老問之﹐對曰「某家客戶十餘人﹐今皆亡爲賊矣。請各集以衛其家。」罕曰「賊者多於莊客﹐何以禦之﹖」乃召每村三大戶﹐與之帖﹐使人募壯丁二百﹔又帖每縣尉募弓手二千人以自衛。捕得暴掠者十餘人﹐皆腰斬之。又牒知州﹑知縣﹑縣令皆得擅斬人。一夕﹐鄕村肅然。罕爲募民驍勇者以自隨﹐得二千人﹐船百餘艘﹐制旌旗鉦鼓﹐長驅而下﹐趣廣州。蠻兵數千人來逆戰﹐擊卻之。蠻皆斂兵聚於城西﹐乃開南門﹐作樂而入。罕不視家﹐登城﹐子死於賊人之手而不哭。樹鹿角於南門之西以拒蠻﹐自是南門不復閉矣﹐凡糧用皆自南門而入。東莞主簿黃固取拋村﹐知新州侍其淵在廣州﹐罕以其忠勇與之共守。蠻眾數萬﹐皆所掠二廣之民也﹐使之晝夜攻城﹐爲火車﹐順風以焚西門。時六月﹐城上人不能立﹔軍校請罕下城少休﹐罕欲從之﹐淵奮劍責軍校曰「汝曹竭力拒敵﹐則猶可以生﹔若欲潰去﹐縱不爲賊所殺﹐朝廷亦當族汝。全部亦欲何之﹖」罕乃止﹐士气亦自倍﹐蠻軍不能克而退。提刑鮑軻率其孥欲過嶺北﹐至雄州﹐蕭勃畱之﹐乃日遞一奏。又召罕至雄州計事﹐罕不來﹐又奏之。諫官李兌奏罕只在廣州端坐﹐及奏罕退走。圍解﹐罕降一官﹐信州監稅﹐軻受賞﹐罕不自言。黃固當圍城時最輸力﹐已而磨勘若有不足者﹐亦得罪﹐淵功亦不錄。光化軍宣毅邵興逃叛慶曆四年二月庚子﹐供奉陳曙等遷官﹐賞討光化賊之功也。先是﹐知光化軍﹑水部員外郎韓綱性苛急﹐失士眾心。去年九月中﹐羣盜張海等入光化軍境﹐剽劫閭裏﹐綱部分宣毅軍士三百餘人﹐被甲乘城﹐凡十餘日。城中民髙貲者獻蒸胡酒肉以犒甲士﹐綱以餅肉之半犒士﹐及賜酒人一卮﹐而斥賣其餘﹐欲以其錢市兵器爲守禦備。軍士營遠者或不時得飲食﹐而綱所給餅常至日旰﹐燥硬不可食。時有監押使臣在軍中﹐所部軍士不以請給歷自隨﹐民又請獻錢以資監押軍士。綱曰「本軍之士尙無錢給之﹐何有於監押﹖」悉辭不受。軍士遂訛傳民獻以資乘城之士﹐而知軍卻之﹐益加怨憤。綱又使員僚王徳作城內布兵圖﹐久之不成﹐綱怒﹐罵曰「我不敢斬汝耶﹖」因召劊子﹐令每日執劍待命於庭下﹐眾益駭。十月三日﹐民有入粟得官者駱子中通刺謁綱﹐綱迎語子中不用拜。軍士誤聽﹐以爲子中獻錢而綱辭不取。時方給餅肉﹐員僚邵興叱軍士起﹐曰「汝輩勿食此﹗」因出屋外﹐投蒸餅入綱庭中。綱怒﹐命執投餅者﹐得數人﹐械系於獄。明日﹐獄司以節狀追捕其黨﹐邵興懼﹐因糾率其眾﹐盜取庫中兵器作亂﹐欲殺綱﹐綱自宅後逾城逃出﹐得小舟乘﹐沿漢下數里﹐再宿而後返﹐與官吏皆逃。興等遂焚掠居民﹐劫其指揮使李美及軍士三百餘人﹐行趣蜀道。李美老不能行﹐於道自經死。興獨率其眾與商州巡檢戰﹐殺之。員僚趙千及軍士百餘人﹐自賊所走還光化軍。興所過劫掠民居行旅﹐及敗興元府兵於饒風嶺﹐殺其將領者﹐興元府員僚趙明以眾降興。興聞洋州有虎翼兵﹐畏之﹐乃自州北循山而西。州遣捉賊使臣李方將虎翼兵追之。二十九日﹐擊破興等於婿水﹑斬興及其黨五十餘人﹐生擒趙明﹐餘黨皆潰﹐州縣逐捕﹐盡誅之。陳曙等皆以功遷﹔綱坐棄城除名﹐英州編管﹔監押許士從追三官﹐舒州編管。嘉七年正月辛未﹐學士院奏﹕定到郊祀天地﹐宜止以一帝配侑。溫成皇后廟請去扁榜﹐自今不復命兩制祠﹐止令本廟使臣行禮。慶曆四年八月乙卯﹐上曰「近觀諸路提轉所按舉官吏﹐務爲苛刻﹐不存遠大﹐可降詔約束。」保州云翼兵士舊有特支口食﹐通判石待舉以爲安坐冗食﹐白轉運司減之。軍士怨怒﹐作亂﹐殺知州﹑通判﹑都監﹐以監押韋貴爲主﹐閉城拒命。詔眞定府副都部署李昭亮﹑沿邊都巡檢入內押班楊懷敏﹑知定州皇城使賀州刺史王果等討之。丙辰﹐樞密院奏﹐保州城下諸將未有統一﹐詔富弼乘驛詣城下﹐授之節制﹐聽以便宜從事。九月﹐李昭亮﹑楊懷敏命侍禁郭逵以詔書入城招諭亂兵﹐亂兵開城出降﹐有數百後出﹐悉誅。庚申﹐河北都轉運使按察使﹑工部郎中﹑天章閣待制張р之落職知虢州﹐副使﹑刑部郎中﹑直史館張沔降充工部郎中﹑知汝州﹐皆坐減云翼食及不覺察亂兵也。郭逵加閣門祗候。逵兄遵以勇力聞﹐從劉平與夏虜戰死五龍水。契丹。周革曰﹕景徳中﹐中國自爲誓書以授虜﹐虜繼之以四言曰「孤𨿽不才﹐敢遵誓約﹐有渝此盟﹐神明殛之。」慶曆中﹐增歲給二十萬﹐更作誓書亦如之。嘉初﹐樞密院求誓書不獲﹐又求寧化軍疆境文字﹐亦不獲。於是韓稚圭曰「樞密院國家戎事之要﹐今文書散落如此﹐不可。」乃命大理寺丞周革編輯之﹐數年而畢﹐成千餘卷。得杜衍祁公手錄誓書一本於廢書﹐其正本不復見。慶曆中﹐契丹以兵壓境﹐欲復周世宗所取關南之地﹐騰書中國﹐其言周世宗曰「人神共怒﹐社稷不延。」其言太宗曰「恃有徵之志﹐已定並﹑汾﹔興無名之師﹐直抵幽﹑薊。」富公之使北也﹐朝廷以三書與之﹕其一增物二十萬﹐其一增十萬﹐其一以公主妻梁王。使與虜約曰「能爲我令元昊稱臣納款﹐我歲增二十萬物﹔不能者﹐歲增十萬物。」虜曰「元昊稱臣納款﹐我頤指之勞耳。汝當以二十萬與我﹐然須是謂之『獻』﹐或謂之『納』﹐然後可。至於公主﹐則不必爾也。」富公固爭獻納之名﹐歸白。趙元昊娶於野利氏﹐立以爲後﹐生子寧令﹐當爲嗣。以野利氏兄弟旺榮爲謨寧令﹐號拽利王﹐剛浪爲寧令﹐號天都王﹐分典左右廂兵馬﹐貴寵用事。靑澗城使種世衡欲離間其君臣﹐遣僧王嵩賫龜及書遺之﹐曰「汝向欲歸附﹐何不速決﹖」旺榮見之﹐笑曰「種使年亦長矣﹐乃爲此兒戲乎﹖」囚嵩於窖中﹐凡歲餘。元昊𨿽屢入寇﹐常以勝歸﹐然人畜死傷亦眾﹐部落甚苦之。又歲失賜遺及緣邊交市﹐頗貧乏﹐思歸朝廷﹐而恥先發。慶曆二年﹐使旺榮出嵩而問之﹐曰「我不曉種使之意﹐欲復與我通和邪﹖」卽贈之衣服﹐遣教練使李文貴與之偕詣世衡。時龍圖閣直學士龐籍爲延經略招討使﹐以元昊新寇涇原﹐止之於邊﹐不使前。朝廷亦厭兵﹐欲赦元昊之罪﹐密詔籍懷之。籍上言「虜驟勝方驕﹐若中國自遣人說之﹐彼益偃蹇﹐不可與言。」乃召文貴詣延州問狀﹐文貴言求請和﹐籍謂之曰「汝先王及今王向事朝廷甚謹﹐由汝輩羣下妄加之名號﹐遂使得罪於朝廷﹐致彼此之民血塗原野。汝民習於戰鬥﹐吾民習於太平﹐故王師數不利﹐然汝能保其常勝邪﹖吾敗不害﹐汝敗社稷可憂。今若能悔過從善﹐出於款誠﹐名體俱正﹐當相爲奏之﹐庶幾朝廷或開允耳。」因贈遺遣歸。文貴尋以旺榮﹑曹偶四人書來﹐用敵國修好之禮。籍以其不遜﹐未敢復書﹐請於朝廷。朝廷急於息民﹐命籍復書﹐納而勿拒﹐稱旺榮等爲太尉﹐且曰「元昊果肯稱臣﹐𨿽仍其僭名可也。」籍上言「僭名理不可容﹐臣不敢奉詔。太尉天子上公﹐非陪臣所得稱。今方抑止其僭﹐而稱其臣爲上公﹐恐虜滋驕﹐不可得臣。旺榮等書自稱寧令﹑謨寧令﹐此虜中之官﹐中國不能知其義﹐可以無嫌﹐臣輒從而稱之。」旺榮等又請欲用小國事大之禮﹐籍曰「此非邊帥所敢知也﹐汝主若遣使者奉表以來﹐當爲導致於朝廷耳。」三年正月﹐元昊遣其伊州刺史賀從勗上書﹐稱男邦面令國兀卒曩霄上書父大宋皇帝。籍使謂之曰「天子至尊﹐荊王叔父也﹐猶奉表稱臣﹐今名體未正﹐不敢以聞。」從勗曰「子事父﹐猶臣事君也。使得至京師﹐而天子不許﹐請更歸議之。」籍上言「請聽從勗詣闕﹐更選使者往至其國﹐以詔旨抑之﹐彼必稱臣。凡名稱﹑禮數及求丐之物﹐當力加裁損﹐必不得已﹐乃少許之。若所求不違﹐恐豺狼之心﹐未易盈厭也。」朝廷乃遣著作佐郎邵良佐與從勗俱至其國更議之。四年五月﹐元昊自號夏國主﹐始遣使稱臣。八月﹐朝廷聽元昊稱夏國主﹐歲賜絹茶銀采合二十五萬五千﹐元昊乃獻誓表。十月﹐賜詔答之。十二月﹐冊命元昊爲夏國主﹐更名曩霄。趙元昊晚年嬖一尼﹐拽利失寵浸衰﹐剛浪﹑嵬名山皆怨之﹐寧令納剛浪女爲婦﹐剛浪兄弟謀因成婚﹐邀元昊宴於帳中﹐伏兵弒之。事泄﹐剛浪兄弟畢族誅﹐寧令懼不自安。慶曆八年正月辛未﹐寧令弒元昊﹐國人討誅之﹐立其少子諒祚。邢佐臣云﹕拔跋諒祚之母本拽利之妻﹐曩霄通焉﹐有娠矣。拽利謀殺曩霄不克﹐曩霄殺之﹐滅其族﹐妻削髮爲尼而生諒祚。及寧令弒曩霄﹐國人誅寧令而立諒祚﹐始數歲﹐其母專制國事﹐兄子沒藏︵ζ爲相。母私幸胡人部納皆移﹐恣橫﹐大臣屢請誅之﹐母不聽。嘉元年九月﹐部納皆移作亂﹐殺國母﹐沒藏︵ζ引兵入宮誅之。其父與左廂軍馬副使﹐遣使就殺之。種世衡卒﹐龐籍爲樞密副使﹐世衡子古上諫官錢彥遠書稱﹕「吾父離間剛浪﹐使元昊誅之。由是元昊失其羽翼﹐稱臣請服。今龐以吾父功爲兩府﹐而吾父無所褒賞。」彥遠爲上言之。籍取前後邊奏辧於上前﹐曰「元昊稱臣請服之時﹐剛浪等方用事﹐文書皆其兄弟所行。稱臣後數年﹐自以作亂被誅﹐非因世衡之離間也。臣向與韓琦﹑範仲淹俱得旨﹕『候西事平﹐除兩府。』琦﹑仲淹先爲之﹐旣罷後﹐臣爲之﹐非攘世衡之功而得之也。」朝廷猶以世衡有功之故﹐除古天興尉﹐卽日勒之官。夏國酋長嵬名山部落在故綏州﹐有眾萬餘人﹐其弟夷山先降﹐爲熟戶。靑澗城使種諤使人因夷山以誘名山﹐賂以金盂﹐名山小吏李文喜愛其賂﹐許以來降﹐名山不知也。旣而﹐諤大發兵奄至﹐圍其帳﹐名山驚﹐援槍欲鬥﹐夷山呼之曰「兄已約降﹐何爲如是﹖」其姊識其聲﹐曰「汝爲誰﹖」曰「夷山也。」姊曰「何以爲驗﹖」夷山示之手﹐無一指﹐姊曰「是也。」名山曰「我何嘗約降﹖」夷山曰「兄已受種使金盂。」名山曰「金盂何在﹖」文喜方出以示之。名山投槍而哭﹐諤遂以兵驅其部落牛羊南還。眾多遁亡﹐比至入塞﹐才四千餘人。朝廷卽除名山諸司使。種諤之謀取綏州﹐兩府皆不知之。及奏得綏州﹐文潞公爲樞密使﹐以爲趙諒祚稱臣奉貢﹐今忽襲取其地﹐無名﹐請歸之。時韓魏公爲首相﹐方求出﹐上乃以韓公判永興軍兼陜西四路經略使﹐度其可受可卻以聞。韓公至陜西﹐言可受﹐文公以朝旨詰之曰「若受之則當饋之以糧﹐戍之以兵﹐有急當救之﹐此三者皆有備乎﹖」韓公對﹕「不必饋﹑戍及救﹐彼自幸緣﹖諒祚。」因移書延﹐令勿給糧﹐追還戍兵﹐若諒祚攻嵬名山﹐勿救也。時宣徽使郭逵爲延經略使﹐以爲不可。韓公使司封郎中劉航往督責之﹐逵固執不從﹐曰「如此﹐則降戶無以自存﹐皆潰去矣。」乃奏請築綏州城﹐置兵戍之﹐命之曰綏徳城﹐擇降人壯健﹐刺手給糧﹐以爲戰兵﹐得二千餘人。文公以取綏州爲無名﹐請以易安遠﹑塞門於夏國﹐遣祠部郎中韓縝與夏國之臣薛老峯議於境。老峯曰「苟得綏州﹐請獻安遠﹑塞門寨基。」縝曰「其土田如何﹖」老峯曰「安有遺人衣而畱領袖者乎﹖」縝信之﹐入奏。密院札子下延﹐令追綏徳戍人﹐遷其芻糧﹐不盡者焚之。經略使郭逵以爲夏虜心欺紿﹐俟得安遠﹑塞門﹐然後棄綏徳未晚﹐匿其札不行。旣而﹐遣使交地﹐虜曰「所獻者寨基﹐其四旁土田皆不可得。」使者以聞﹐上怒甚﹐以讓文公﹐文公亟札延﹕前札更不施行。時趙Ι掌機宜於經略司﹐求前札不獲﹐甚憂恐。逵乃出示之﹐Ι驚曰「此他人所不敢爲也。」先是﹐趙元昊每遣使奉表入貢﹐不過稱教練使﹐衣服禮容皆如牙吏。寶元元年十二月丙寅﹐延路奏﹕元昊遣使戴金冠﹐衣緋﹐佩蹀躞﹐奉表納旌節告敕﹐其表略曰「臣本自祖宗出於帝冑﹐當東晉之末運﹐創後魏之初基。曩者﹐臣祖繼遷﹐心知兵要﹐手握乾符﹐大舉義旗﹐悉降諸部。臨河五郡﹐不旋踵而歸﹔沿境七州﹐並差肩而克。」又曰「臣父徳明﹐幸嗣先扃﹐勉從朝命。眞王之號﹐夙感於頒宣﹔尺土之封﹐顯蒙於剖裂。」又曰「稱王則不喜﹐朝帝乃是從。輻輳屢期﹐山呼齊舉。伏願以一垓之土地﹐建爲萬乘之邦家。於時再讓靡遑﹐羣情又迫﹐事不得已﹐順而行之。遂於十月十一日郊壇﹐備禮爲祖世始文本武興法建禮仁孝皇帝﹐國稱大夏﹐年號天授禮法延祚。伏望皇帝陛下﹐睿哲成人﹐寬慈及物﹐許以西郊之地﹐冊爲南面之君。敢竭愚庸﹐常惇歡好。魚來雁往﹐任傳鄰國之音﹔地久天長﹐永鎭西邊之患。至誠瀝懇﹐仰俟帝兪。」靜江軍畱後劉平爲延﹑寧﹑環慶路副都部署﹐屯慶州。康定元年正月﹐延路都部署範雍聞夏虜將自保安定土門路入寇﹐移牒使平將兵趣土門救應。十五日﹐平將所部三千人發慶州。十八日﹐至保安軍﹐遇延路副都部署石元孫。十九日﹐與元孫合軍趣土門。有蕃官言「賊兵數萬已入塞﹐直指金明。」會得範雍牒﹐令平﹑元孫還軍救延州﹐平﹑元孫引兵還。明日﹐復至保安軍﹐因晝夜兼行。二十二日﹐至萬安鎭。平﹑元孫將騎兵先發﹐令步兵飯訖繼進。夜至三川口西十里所﹐止營﹐令騎兵先趣延州奪門。是時﹐東染院副使﹑延路駐泊都監黃徳和將兵二千餘人屯保安軍北碎金穀﹐巡檢萬俟政﹑郭遵各將所部分屯他所﹐範雍皆以牒召之﹐使救延州﹐平又使人趣之。明日平旦﹐平所部步兵尙未至﹐平與元孫還逆之﹐至二十里馬鋪乃遇步兵。及徳和﹑政﹑遵各所部兵皆會﹐凡五將﹐合步騎近萬人。乃引兵東行﹐且五里﹐平下令諸軍唱殺齊進﹔又行五里﹐至三川口﹐遇賊。是時平地有雪五寸許﹐賊於水東爲偃月陣﹐官軍亦於水西作偃月陣相向。賊稍遣兵涉水爲橫陣﹐郭遵及忠佐王信先往薄之﹐不能入﹔旣而官軍並進﹐擊卻之﹔賊復蔽盾爲陣﹐官軍亦擊卻之﹐奪其榜牌﹐殺獲及溺水者八九百人。平左耳後及右脛皆中箭。會日暮﹐軍士爭挈人頭及所獲馬﹐詣平論功﹐平曰「戰方急﹐且自記之﹐悉當賞汝也。」語未竟﹐賊引生兵大至﹐直前蕩官軍﹐官軍卻二三十步。是時黃徳和在陣後﹐先率麾下二三百人走上西南山﹐眾軍顧之皆潰。平子侍禁宜孫追及徳和﹐執其馬﹐拜之數十﹐曰「太保且當勒兵還﹐與大人並力卻賊﹐今先去﹐欲何之﹖」徳和不從。宜孫又請遣兵一二人還訪其父﹐徳和不與﹐宜孫遂與徳和俱走。平使軍校以劍遮截士卒近在左右者﹐得千餘人﹐力戰拒賊﹐賊退水東。平率餘眾保西南山下﹐立寨自固﹐距賊一里所。賊夜使人至寨旁問曰「寨內有主將否﹖」平戒軍士勿應。賊又使人詐爲漢卒﹐傳言送文牒﹐軍士知其詐﹐斫殺之。至四更﹐賊使人繞寨詬曰「幾許殘卒﹐不降何待﹖」平使指揮使李康應之曰「狗賊﹐汝不降﹐我何降也﹖」且曰「救兵大至﹐汝狗賊庸足破乎﹖」及明﹐平命軍士整促甲馬﹐再與賊戰。賊又使騎臨陣呼曰「汝肯降乎﹖我當捨爾。不則盡殺之。」平又使李康應曰「我來巡邊﹐何者爲降﹖汝欲和者﹐當爲汝奏朝廷耳。」賊乃舉鞭麾騎自四山下﹐不可勝計﹐合擊官軍﹐死者甚眾。至巳時﹐平與元孫巡陣東偏﹐賊騎直前衝陣中央﹐陣分爲二﹐平與元孫皆爲賊所虜。平僕夫王信以頡惇負畱後印及宣敕從平在陣﹐與平相失﹐賊盡奪其衣服並頡惇等﹐信逃竄得免。是時﹐黃徳和自山中南走﹐出甘泉縣北﹐稍稍收散卒﹐得五六百人﹐緣道縱兵士剽竊民家避寇者貨財﹐及飲酒﹐殺其牛畜食之。二十五日﹐至州。二十六日﹐虞候張政自戰所脫歸﹐徳和問曰「汝見劉太尉﹑石太尉乎﹖後來如何﹖」政當時實與劉﹑石相失﹐不能知其處﹐道中聞散卒言「劉太尉以亡失多﹐不敢歸﹐已降賊矣」﹐因言於徳和曰「劉太尉二十四日再與賊戰﹐士卒死傷且盡﹐太尉令軍士曰﹕『汝曹勿復發箭﹐今日敗矣﹐吾不能庇汝曹﹐當解甲降之耳。』賊遂執其馬而去。」徳和曰「果然﹐吾與汝曹當詭言二十四日不肯降賊﹐力戰得出﹐作奏上之﹐不惟解罪﹐亦可收功﹐汝曹皆有賞矣。」政出﹐因播其言於市裏﹐云平降賊。散卒繼至者﹐皆言平降賊﹐以順徳和意。有蕃落將呂密﹐實見平與元孫爲賊所虜﹐並所得官軍旗幟﹐收卷以去﹐徳和問之﹐亦順指意﹐言「平與元孫降賊﹐賊以紅旗前導而去。」徳和喜﹐命所親吏戚睿作呂密等狀﹐仍增損其語﹐使與己意相傅會。睿意謂狀中有名者皆應得賞﹐乃更私益兵士曲榮等數人名於其中。徳和卽以密等狀爲奏云「二十三日﹐賊生兵衝破大陣﹐臣與劉平等阻西山爲寨。二十四日﹐再與賊戰﹐平以其卒降賊﹐臣等義不受屈﹐與數百人力戰得出。」會平僕夫王信自延州來﹐徳和與知州張館使雜問之﹐信私念其主爲大將﹐而爲賊所擒﹐可醜﹐因紿言「賊使李金明來約和親﹐平令李康往答之。旣而康還﹐言元昊欲與太尉面相約結﹐平旣乘馬入賊軍中﹐從者不得入﹐皆見剽剝﹐信獨脫歸。」徳和起詣東廂﹐召信詰曰「軍士來者皆言平降﹐而汝獨言平往約和﹐何也﹖」信曰「此非信之所知也。」數日﹐徳和召信詣其館﹐謂曰「汝太尉降賊﹐人人皆知之﹐我已取軍士等狀奏之矣。汝今言乃異同﹐朝廷將有制獄﹐汝何能受其榜楚乎﹖我丐汝銀釵一枚﹐汝鬻之﹐速去﹐勿畱矣。」信拜受之。是時州使人監守信﹐信欲亡不得﹐身無衣﹐寒甚﹐乃爲書遺平子曰「信從太尉與賊戰不利﹐太尉入賊中約和親。今人乃言太尉叛降賊﹐朝廷將有制獄﹐信當以死明太尉忠赤﹐保太尉一家。今信衣裝爲賊所掠﹐饑寒不可忍﹐願具衣及錢糧﹐速寄以來。」有庖人將如慶州﹐信與書寄之。延走馬承受薛文仲遇之﹐得其書﹐以聞。二月一日﹐徳和將其眾歸延州﹐及州城南﹐範雍使人代領其眾﹐遣徳和歸州聽朝旨﹐尋又徒之同州。徳和始懼﹐奏言「臣盡忠於國﹐範雍誣言臣棄軍走。」又以書抵鈐轄盧守勤及薛文仲求救﹐云「有中貴人至者﹐當爲力營護之﹐死生不敢忘。」守勤等悉上其書。十一日﹐朝廷遣殿中侍禦史文彥博﹑入內供奉官梁知誠卽河中府置獄按之。先是﹐有詔﹕「平僕人王信乘傳詣闕。」旣而﹐復械送河中府彥博按治。徳和及信等不能隱﹐皆服其實。時河東都轉運使王沿又奏言「訪知延州有金明敗卒二人自虜中逃還﹐云劉平﹑石元孫﹑李士彬皆爲賊系縛而去﹐平在道不食﹐數罵賊云﹕『狗賊﹐我頸長三尺餘﹐何不速斬我﹐縛我去何也﹖』」彥博牒延州求二卒﹐皆不知處。四月十五日﹐具獄以聞。中書﹑樞密院共召大理寺約法﹐準律﹕主將以下先退者斬之。又﹐部曲告主者絞。二十二日﹐兩府進呈﹐奉聖旨﹕黃徳和於河中府腰斬﹐梟其首於延州城下﹔王信杖殺。●卷十二範帥雍在延﹐命李金明士彬分兵守三十六寨﹐勿令虜得入寨。其子諫曰「虜大舉﹐將入寇﹐宜聚兵以待之﹐兵分則勢弱﹐不能拒也。」士彬不從。康定元年﹐虜兵大至﹐士彬所部皆降﹐其子力戰而死﹐士彬遂爲所擒。金明旣陷﹐安遠﹑塞門二寨在金明之北﹐知延州趙振不能救﹐遂棄安遠﹐拔城中兵民以歸。又移書塞門寨主髙延徳曰「可守則守﹐不可守亦拔兵民以歸。」延徳守半歲﹐救兵不至﹐遂帥眾棄城歸﹐虜據險邀之﹐舉眾皆沒。及元昊請降﹐遂割其地以賜之。寶元元年九月十六日﹐延路都鈐轄司奏﹕今月五日﹐六宅副使﹑金明縣都監﹑新寨解家河蘆關路巡檢李士彬申﹕四日戌時﹐男殿直懷寶及七羅寨指揮使妹﹐引到宥州末藏屈己團練侍者末藏福羅﹐以趙元昊所給宥州山遇令公及侄屈訛相公﹑從弟喫也相公告身三通來云﹕山遇先在元昊處爲樞密﹐兄弟室家皆居細項﹐與屈己爲婚姻﹐屈己居宥州南沒姑川﹐元昊數誅諸部大人且盡﹐又欲誅山遇。八月二十五日﹐山遇妹夫易裏遇乞令公以告山遇﹐山遇自河外與侍者二人逃歸﹐旣濟河﹐集緣河兵斷河津三處。二十八日﹐山遇還至細項﹐使其弟三太尉者將宥州兵監河津諸屯。二十九日﹐山遇使侍者乞召屈己至細項。九月一日﹐山遇與屈己坐帳中﹐召福羅告以事狀﹐山遇哭且言曰「去年大王弟侍中謀反﹐欲殺大王﹐賴我聞之﹐以告大王。大王存至今日﹐我之力也﹐今乃欲殺我﹗汝爲我賫此告身三通﹐赴金明導引告延州大人﹐我當悉以黃河以南戶口歸命朝廷。今已發兵在細項﹐朝廷欲得質者﹐以我子若我弟皆可也。大王來追﹐我自以所部兵拒之。汝至南﹐得何語﹐當亟來﹐我別以馬七八百匹獻朝廷﹐更令使者自保安軍驛路告延州。我此月三日集宥州﹐監州兵之河上﹐悉發戶口歸朝廷也。」福羅旣得告身﹐屈己送至長城嶺南而還。福羅至金明﹐以狀言。本司契勘﹐前此元昊所部有叛者﹐爲元昊所誅﹐已具聞奏。今山遇云欲歸明﹐本司商量﹐已錄白下告身﹐令士彬復以告身付福羅﹐自從其所告諭福羅﹐以元昊職貢無虧﹐難議受其降款﹐已遣還。臣等仍恐虜爲姦詐﹐已戒緣邊刺候嚴備去訖。又奏﹕六日﹐保安軍北蕃軍巡檢﹑殿直劉懷中狀申﹕「知山遇相公﹑屈己相公﹑二太尉﹑三太尉﹑喫也相公等於二日起兵﹐有餘二千餘人﹐劫掠村社族帳﹐只在宥州境內。」尋得保安軍狀云「五日寅時﹐山遇及弟二防禦﹑三防禦﹑侄屈訛相公﹑從父弟喫也相公﹐將麾下一十五騎﹐皆披甲執兵﹐抵歸娘族指揮使羅家﹐云欲歸命朝廷。」臣等已令保安軍詰問山遇等所以來事故﹐勒令北歸。仍令緣邊部族首領嚴兵巡邏﹐或更有北來戶口﹐皆約遣令還﹐毋得承受﹐別致引惹者。詔延路都鈐轄司﹐嚴敕緣邊諸寨及蕃官等﹐晨夜設備﹐遣人訁候﹐如虜人自在其境互相攻戰﹐卽於界首密行托備﹐毋得張皇﹔或更有山遇所部來投告者﹐令李士彬等只爲彼意婉順約回﹐務令安靜。所訁知事宜﹐節次驛置以聞。仍下環慶涇原路部署司﹑麟府路軍馬司準此。是時知延州﹑管勾延路軍馬公事﹑刑部郎中﹑天章閣待制郭勸﹐都鈐轄﹑四方館使﹑惠州刺史李渭﹐知保安軍﹑供備庫副使朱吉。髙繼隆等破後橋寨康定元年正月十八日﹐延環慶路經略使範雍奏﹕「體量到洛苑使﹑環慶路鈐轄髙繼隆﹐禮賓使﹑環慶路駐泊鈐轄﹑知慶州張崇俊部領兵馬﹐入西賊界﹐打破賊後橋寨。先令蕃官奉職﹑巡檢李明領蕃部圍寨﹐繼隆﹑崇俊領大軍繼進﹐與賊鬥敵相殺﹔又分擘兵甲﹐令柔遠寨主﹑左侍禁﹑閣門祗候武英﹐監押﹑左侍禁王慶﹐東谷寨監押﹑奉職張立﹐左侍禁﹑閣門祗候﹑北路都巡檢郝仁禹攻打寨城﹐其武英先打破寨北門﹐入城﹔又令淮安鎭都監﹑西頭供奉官﹑閣門祗候劉政﹐東谷寨主﹑左侍禁賈慶﹐各部領兵馬入賊界駐泊﹐牽拽策應﹐破蕩卻吳家﹑外藏﹑土金﹑舍利﹑遇家等族帳﹔又令入內西頭供奉官﹑走馬承受公事石全正把截十二盤路口。其殿侍﹑軍員﹑兵士及蕃官使喚得力﹐或斫到人頭﹐或傷中重身﹐系第一等功勞者﹐凡一百一十五人。伏乞體念今來此賊不住來沿邊作過﹐正當用人之際﹐特與各轉補名目﹐所貴激賞邊臣及軍士各更效命。」奉聖旨﹕髙繼隆﹑張崇俊於見今使額上各轉七資﹐劉政﹑郝仁禹以下各轉官有差。康定元年秋﹐夏虜寇保安軍﹑鎭戎軍。九月二十日﹐環慶路部署﹑知慶州任福謀襲夏虜白豹城及骨咩等族﹐以牽制虜勢﹐使東路都巡檢任政﹑華池寨主胡永錫擊骨咩族﹐使鳳川寨監押﹑殿直劉世卿將廣勇﹑神虎二指揮會華池﹐又使淮安鎭都監劉政﹑監押張立將兵趣西谷寨﹐與寨主等共擊近塞諸族﹐期以二十日丑時俱發。福以十六日夜閉門後﹐授諸軍甲。十七日未明﹐出兵﹐令城門非從行兵無得輒出一人﹐聲言巡邊。是夜﹐宿業樂鎭。十八日晚﹐入柔遠寨。十九日﹐犒設柔遠諸蕃部﹐禁止毋得出城。密部分諸將﹐使駐泊都監王懷正攻白豹城西﹐斷神樹﹤者多﹥來路﹔北都巡檢範全攻其東﹐斷金湯之路﹔柔遠寨主譚嘉震攻其北﹐斷葉市之路﹔供奉官王慶﹑走馬承受石全正攻其南﹐擊賞渥等族﹔駐泊都監武英主入城門斗敵﹐福以大軍駐於城南﹐照管策應。是日﹐引兵柔遠寨﹐置蕃官等於福馬前而行﹐凡七十里。二十日丑時﹐至白豹城﹐各分部分﹐卽時攻城。卯時克之﹐悉焚其僞署李太尉衙署﹑酒稅務﹑糧倉﹑艸場及民居室﹑四十里內禾稼積聚。諸將分破族帳四十一﹐擒僞署張團練﹐殺首領七人﹐斬獲二百五十餘級﹐虜牛﹑馬﹑羊﹑橐駝七千餘頭﹐器械三百餘事﹐印記六面﹐僞宣敕告身及蕃書五十通。軍士死者一百六十四人。以範全及蕃官巡檢趙明爲殿而還。慶曆元年二月十二日﹐趙元昊寇渭州﹐先遣遊兵數千騎入塞﹐侵掠懷遠寨﹑靜邊寨﹑籠竿城。西路都同巡檢常鼎﹑劉肅及諸寨與戰﹐斬獲頗眾。於是環慶路部署任福及鈐轄朱觀﹐涇原路都監王﹑桑懌﹐渭州都監趙律﹐鎭戎軍都監李簡﹑監押李禹亨等合兵三萬餘人追擊之。將作監丞耿傅掌督芻糧﹐亦在軍中。賊陰引兵數萬自武延川入據姚家﹑溫家﹑好水三川口。諸將及士卒貪虜獲﹐分道爭進。十四日晨﹐至三川口。是時官軍追賊已三日﹐士卒饑疲﹐猝與賊遇﹐懌力戰先死﹐福等兵大敗﹐福﹑英﹑﹑律﹑簡﹑禹﹑亨﹑肅﹑傅皆死於賊。指揮使﹑忠佐死者十五人﹐軍員二百七十一人﹐士卒六千七百餘人﹐亡馬一千三百匹。殺虜民五千九百餘口﹐熟戶一千四百餘口﹐焚二千二百六帳。斬賊首五百一十級﹐獲馬一百五十四匹。康定初﹐夏虜入寇﹐參知政事宋庠薦供奉官﹑閣門祗候桑懌有勇略﹐今在嶺南﹐請召於西邊任使。詔遷內殿崇班﹐充延路駐泊都監。頃之﹐徙涇原路駐泊都監﹐屯鎭戎軍。至是戰死。任福字之﹐開封人﹐少時頗涉書史。咸平中﹐應募補殿前諸班﹐以材力選爲列校﹐凡六遷﹐至遙領刺史。寶元初﹐夏州趙元昊始絕朝貢﹐朝廷選班直諸校有勇幹者除前班官﹐任以邊事﹐除福莫州刺史﹐充嵐石隰州都巡檢使﹐尋攺鳳翔秦鳳階成等路駐泊馬步軍副都部署兼知隴州。康定元年﹐遷忻州團練使﹐充延路駐泊兵馬部署﹐尋徙知慶州兼寧環慶路兵馬部署﹑安撫使。是歲九月﹐福與諸將攻元昊白豹城﹐拔之﹐破其四十餘帳﹐獲僞防禦﹑團練使等七人﹐朝廷賞其功﹐遷賀州防禦使兼神龍衛四廂都指揮使。月餘﹐又遷侍衛親軍都虞侯。明年春﹐受詔乘傳至涇原﹐與陜西都部署經制邊事。二月﹐元昊寇渭州﹐福與諸將出兵合數萬人禦之。先戰小利﹐乘勝直進﹐至三川口﹐忽遇虜兵且二十萬﹐官軍大敗。矢中福子懷亮之嗌﹐懷亮墜馬﹐援福馬鞅告之﹐福猶趣以疾戰﹐虜擊懷亮墜崖死。福策馬運四刃鐵簡與虜鬥﹐身被十矢﹐頰中二刃﹐乃爲虜所殺﹐年六十一。上聞而惜之﹐贈武勝軍節度使﹑檢校太尉兼侍中﹐進封其母董氏爲隴西郡太夫人﹐妻王氏封瑯琊郡夫人﹐子懷徳除供備庫副使﹐懷亮贈率府副率﹐懷譽除供奉官﹐懷謹侍禁﹐孫惟恭﹑惟讓皆除殿直﹐侄懷玉除借職﹐賜田宅﹑賻贈甚多。王立字成之﹐濰州北海人。咸平三年﹐進士及第﹐補寧化軍判官。天聖四年﹐爲夔州路轉運使。施州徼外蠻夷﹐利得賜物﹐每歲求入貢者甚眾﹐所過煩擾﹐爲公私患。立奏令以貢物輸施州﹐遣懷溪洞﹔又城施州﹐通云安軍道以運鹽﹐朝廷嘉之。歷江南東﹑陜西﹑河北﹑河東路轉運使。並州有羣盜﹐攻劫行旅﹐州縣不能制。立行部至並州﹐選巡檢軍士十五人自隨﹐陽云以護行裝﹐微訁知盜處﹐掩捕盡獲之﹐五日中獲十八人﹐盜賊遂息。自河東徙知揚州。明道二年﹐以太常少卿爲戶部副使﹐尋以足疾出知廬州。遷右諫議大夫﹐徙知密州﹐秩滿﹐歸卒。知延州範雍奏﹕「前月趙元昊悉眾入寇﹐陷金明寨﹐執都監李士彬父子﹐遂攻安遠﹑塞門﹑永平寨。安遠最居極邊﹐賊斫壞兩重門﹐攻第三重門﹐監押﹑侍禁邵元吉縋下軍士﹐斫退賊兵﹐復奪得城門。拒守數日﹐賊乃去。賊遂合眾屯於州城之北三川口﹐列十餘寨。二十三日﹐賊分兵出東西城之後﹐及兩城之間﹐呼噪﹐射城上人。城上諸軍發矢石擊賊﹐死者頗眾﹐遂不敢攻。明日﹐賊引兵退。其守城將佐鈐轄盧守勤等﹐謹條次其功狀﹐乞超資酬賞﹐以勵後來。」又奏﹕「栲栳寨主殿直髙益﹑監押殿直韓遂﹐安遠寨主供奉官蔡詠﹑奉職曹度﹑借職王懿﹐皆死於賊。邵元吉及塞門寨主供奉官髙延徳﹑權監押右侍禁王繼元﹐永平寨主左侍禁郭延珍﹑權監押左侍禁王懿﹐皆有拒守之功。」詔死事者優與贈官﹐仍賻錢絹﹐錄其子孫。元吉遷西頭供奉官﹑閣門祗候﹐充安遠寨主。慶曆三年十二月八日﹐韓琦奏﹕「竊以元昊叛逆﹐朝廷未能誅討﹐欲爲守禦之計﹐則莫若修完城寨﹐賊來則堅壁淸野以待之﹐使其不戰而困﹐此經久之策也。臣前至涇原﹐見緣邊堡寨隳損﹐應增置者甚眾﹐合計度修築。其山外弓箭手等﹐今年已來﹐役作甚苦。又聞來春欲令興修水洛﹑結公二城﹐以通秦州﹑涇原救應之路。其間自涇原章川堡至秦州┒穰寨一百三十里﹐並是生戶所居﹐只於其中通達一徑﹐須作二大寨﹑十餘小堡乃可通。計其土工﹐何啻百萬﹔更須采伐林木﹐作樓櫓營廨﹔又須分正兵三四千人屯守﹐積蓄芻糧。所費如此﹐只求一日通進援兵。又救應山外﹐比積石﹑儀州﹑黃石河路只省得兩程﹐況劉滬昨已降水洛城一帶生戶﹐李中和降隴城川一帶蕃部﹐各補署職名充熟戶﹐將來若進援兵﹐動不下五六千人﹐小小蕃族﹐安敢爲梗﹖則知不須城寨已可往來。今近裏要害城堡尙多闕漏﹐豈暇於孤遠無益之處枉勞軍民﹖事之緩急﹐當有先後。伏乞只作朝廷指揮。下陜西緣邊四路部署司﹑涇原經略司﹐將涇原路弓箭手等﹐來春且令修築逐地未了堡寨﹐其水洛﹑結公二城權住修築﹐候向去城寨修完了畢﹐別奏取旨。如朝廷未以爲然﹐乞選差親信中使﹐至涇原秦鳳路詢問文彥博﹑狄靑﹑尹洙﹐卽知修水洛城於今便與未便。」詔如琦議罷修。先是﹐內殿崇班﹑渭州西路巡檢劉滬建策修二城﹐陜西四路招討部署鄭戩主其事﹐知秦州文彥博﹑知渭州尹洙等皆不欲修。會琦自陜西宣撫還﹐奏請罷之。又罷四路招討﹐以戩知永興軍。戩因極言築二城之利﹐不可輒罷﹐遣滬與著作佐郎董士廉依前策修之。議者紛紜不決。詔三司副使魚周詢往視其利害。未至﹐誅召滬﹑士廉令罷役﹐蕃部皆遮止滬等﹐請自備財力﹐卒修二城﹐滬﹑士廉亦以熟戶旣集﹐官物無所付﹐又恐違蕃部之意﹐別致生變﹐遂城之﹖洙以滬﹑士廉違節度﹐命狄靑往斬之﹐靑囚之以聞。於是城中蕃漢之民皆逃潰﹐生戶及亡命等爭據其地。韓琦又言「鄭戩奏乞令臣不預商量。臣常患臣僚臨事多避形逃迹﹐致賞罰間或有差誤。因退思之﹐臣在西邊及再任宣撫﹐首尾五年﹐只在涇原﹑秦鳳兩路﹐於水洛城事﹐比之他人知之甚詳。今若隱而不言﹐復事形迹﹐則是臣偸安不忠﹐有誤陛下委任之意。臣是以不避誅責﹐輒陳所見利害﹐凡十三條。」詔札與周詢等及陜西都轉運使程戩等﹐而周詢及戡已先具奏﹕「二城修之﹐於邊計甚便﹐況水洛城今已修畢﹐惟女墻少許未完﹐棄之可惜﹐誠宜遂令訖役。」五月十六日﹐詔戡等卒城之。琦所論十三條﹐大略言﹕水洛左右皆小小種落﹐不屬大朝﹐今奪取其地﹐於彼置城﹐於元昊未有所損﹐於邊亦無益﹐一也。緣邊禁軍﹑弓箭手連年借債修葺城寨﹐尙未完備﹐今又修此城堡﹐大小六七﹐計須二年方可得成﹐物力轉見勞獘﹐二也。將來修成上件城堡﹐計須分屯正軍不下五千人﹐所要糧艸並須入中和糴﹐所費不小﹐三也。自來涇原﹑秦鳳兩路通進援兵﹐只爲未知得儀州﹑黃石河路﹐所以議者多欲修水洛一帶城寨。自近歲修成黃石河路﹐秦鳳兵往涇原並從腹內經過﹐逐程有驛舍糧艸。若救靜邊寨﹐比水洛只遠一程﹔若救鎭戎﹑徳順軍﹐比水洛卻近一程。今來水洛勞費如此﹐又多疏虞﹐比於黃石河腹內之路﹐遠近所較不多﹐四也。陜西四路自來只爲城寨太多﹐分卻兵勢﹐每路正兵不下七八萬人﹐及守城寨之外﹐不過二萬人。今涇原﹑秦鳳兩路若更分兵守水洛一帶城寨﹐則兵勢轉弱﹔兼元昊每來入寇﹐不下十餘萬人﹐若分三四千人於山外靜邊﹑章川堡以來出沒﹐則兩路援兵自然阻絕﹐其城寨內兵力單弱﹐必不敢出城﹐不過自守而已。如此﹐是枉費功力﹐臨事一無所濟。況自來諸路援兵﹐極多不過五六千人至一萬人﹐作節次前來﹐只是張得虛聲﹐若先爲賊馬厄其來路﹐必應援不及﹔若自黃石河路﹐則賊隔隴山﹐不能鈔截﹐五也。自隴州入秦州﹐由故關路﹐山阪險隘﹐行兩日方至淸水縣﹐淸水北十里則爲┒穰寨﹔自淸水又行山路﹐兩日方至秦州。由是觀之﹐秦州遠在隴關之外﹐最爲孤絕。其東路隔限水洛城一帶生戶﹐道路不通﹐秦州恃之以爲籬障﹐只備西路三都口一帶賊馬來路。今若開水洛城一帶道路﹐其城寨之外必漸有人煙耕種﹐蕃部等更不敢當道住坐﹐姦細之人易來窺覘。賊若探知此路平快﹐將來入寇﹐分一道兵自┒穰寨扼斷故關及水洛﹐則援兵斷絕﹐秦州必危。所以秦州人聞官中開道﹐皆有憂慮之言﹐不可不知﹐六也。涇原路緣邊地土最爲膏腴﹐自來常有弓箭手家人及內地浮浪之人﹐詣城寨官員﹐求先刺手背﹐候有空閒地土В占﹐謂之「彊人」。此輩只要官中添置城寨﹐奪得蕃部土地耕種﹐又無分毫租稅。緩急西賊入寇﹐則和家逃入內地﹔事過之後﹐卻來首身。所以人數𨿽多﹐希得其力。又商賈之徒﹐各務求囑於新城內射地土居住﹐取便與蕃部交易。昨來劉滬下唱和修城之人﹐盡是此輩﹐於官中未見有益﹐七也。涇原一路﹐重兵皆在渭州﹐自渭州至水洛城﹐凡六程。若將來西賊以兵圍脇水洛城﹐日夕告急﹐部署司不可不救﹐少發兵則不能前進﹐多發兵則與前來葛懷敏救定川寨覆沒大軍事體一般。所以涇原路患見添置城寨者﹐一恐分卻兵馬﹐二恐救應轉難﹐八也。議者言修水洛城不惟通兩路援兵﹐亦要彈壓彼處一帶蕃部。緣涇原﹑秦鳳兩路﹐除熟戶外﹐其生戶有蹉鶻谷﹑者達谷﹑必利城﹑葛家城﹑鴟梟城﹑古渭州﹑龕谷﹑洮河﹑蘭州﹑疊﹑宕州﹐連宗哥﹑靑唐城一帶﹐種類莫知其數﹐然族帳分散﹐不相君長﹐故不能爲中國之患﹐又謂元昊爲艸賊﹐素相仇讎﹐不肯服從﹐今水洛城乃其一也。朝廷若欲開拓邊境﹐須待西北無事﹑財力彊盛之時﹐當今取之實爲無用﹐九也。今修水洛城本要通兩路之兵﹐其隴城川等大寨﹐須藉秦鳳差人修置﹐今秦州文彥博累有論奏﹐稱其不便﹐顯是妨礙﹐不合動移﹐十也。凡邊上臣僚圖實效者﹐特在於選舉將校﹑訓練兵馬﹑修完城寨﹑安集蕃漢﹐以備寇之至而已﹔貪功之人則不然﹐惟務興事求賞﹐不思國計。故昨來鄭戩差許遷等部領兵馬修城﹐又差走馬承受麥知微作都大照管名目﹐若修城功畢﹐則皆是轉官酬獎之人﹐不期與尹洙﹑狄靑所見不同﹐遂致中輟﹐希望轉官﹐皆不如意。今若水洛城復修﹐則隴城川等又須相繼興築﹐其逐處所差官員將校﹐人人只望事了轉官﹐豈肯更慮國家向去兵馬糧艸之費﹖十一也。昨者涇原路抽回許遷等兵馬之時﹐只築得數百步﹐例各二尺以來。其劉滬憑恃鄭戩﹐輕視本路主帥﹐一向興工不止﹐及至差官交割﹐又不聽從﹐此狄靑等所以收捉送禁﹑奏告朝廷。今來若以劉滬全無過犯﹐只是狄靑﹑尹洙可罪﹐乃是全不計修水洛城經久利害﹐只聽鄭戩等爭气加誣﹐則邊上帥臣自此節制不行﹐大害軍事﹐十二也。陜西四路﹐惟涇原一路所寄尢重﹐蓋川原平闊﹐賊路最多﹐故朝廷委尹洙﹑狄靑以經略之任。近西界𨿽遣人議和﹐自楊守素回後﹐又經餘月﹐寂無消耗﹐環慶等路不住有賊馬入界侵掠。。今已五月﹐去防秋不遠﹐西賊姦計大未可量﹐朝廷當獎勵逐路帥臣﹐豫作支梧。今乃欲以偏裨不受節制爲無過﹐而卻加罪主帥﹐實見事體未順﹐十三也。更乞朝廷察臣不避形迹﹐論列邊事﹐特與究其利害﹐略去嫌疑﹐所貴處置不差﹐事存經久。康定二年﹐府州奏﹕「七月二十三日﹐西賊不知萬數﹐圍逼州城﹐攻擊四日夜乃退。尋令鄕兵趙素等探候﹐西賊尙在後河川﹑赤土嶺﹑毛家塢一帶下寨未起﹐去州三十二里。州司竊慮西賊虛作退勢﹐誘引大兵追逐﹐別設伏兵﹐奔衝州城﹐見不輟令人探候﹐及申並﹑代部署司乞救應次。」麟府路走馬承受公事樊玉奏﹕「竊見本路軍馬司準麟州公文﹐自七月二十一日被西賊攻圍西城一十八日﹐至八月九日午時﹐其賊拔寨過屈野河西山上白艸平一帶下寨﹐去州約十五里。其夜﹐當州令通引官魏智及百姓廉千﹑白政等偸路往州東探候﹐建寧寨已爲西賊所破﹐賊於周回下七寨﹐殺虜寨主﹑監押及寨內軍民﹐焚蕩倉場﹑庫務﹑軍營﹑民居﹑敵樓﹑戰棚皆盡。其賊亦不輟下屈野河來奔衝州城。當州日夜拒守﹐軍民危困。今遣百姓李旬﹑飛騎長行王晏偸路告急﹐乞軍馬司星夜進程﹐發兵救應。」河東路轉運使文彥博奏﹕「昨西賊圍丰州及寧遠寨﹐其並﹑代州副部署﹑通州團練使王元﹑麟府州鈐轄﹑東染院使﹑昭州刺史康徳輿﹐只在府州閉壘自守﹐並無出兵救援之意﹐以至八月七日寧遠寨破﹐十九日丰州破。二十一日﹐西賊引退已遠﹐麟州路通。二十三日﹐元等乃牒府州索隨軍十日糧艸﹐計人糧馬料九千石﹑艸五萬六千束﹐以二十六日出軍。臣尋急令保徳﹑火山﹑岢嵐軍人戶各備腳乘﹐於府州請搬上件隨軍。其王元﹑康徳輿只於府州城外五七里下寨﹐坐食所搬糧艸﹐經三日﹐復將所部兵馬入城﹐亦不先告人戶令知﹐其人戶等見軍馬入城﹐謂是西賊將至﹐皆倉皇奔竄入城﹐棄所搬糧艸腳乘並在野寨。明日﹐方令人戶搬所餘糧艸於倉場回納。竊緣人戶請搬糧艸﹑雇賃腳乘﹐所費至重﹐臣取得人戶雇腳契帖﹐每搬隨軍艸一束﹑糧一斗﹐不以遠近日數﹐計錢一貫文省。如此費耗﹐若一兩次﹐何以任持﹖若或出軍擊賊﹐遠救城寨﹐須要糧艸隨行﹐𨿽有重費﹐不可辭勞。其如賊退已遠﹐麟州道路已通﹐方領軍馬出城﹐又不敢前去追襲﹐卻只去府州城外五七里札寨﹐令人戶運糧﹐元輩何以自安﹖方今西事未平﹐捍邊全藉良將﹐若王元﹑康徳輿駑下之材﹐如此舉動﹐必致敗事。伏乞朝廷明行重典﹐以戒懦夫﹔別擇武臣﹐付以邊事。」詔﹕「昨以西賊圍閉麟府州﹐專差王元及並代州鈐轄﹑供備庫使楊懷志往彼策應﹐自部領軍馬到府州﹐並不出兵廣作聲援救應﹐致陷沒丰州及寧遠寨﹔其康徳輿系專管勾麟府路軍馬公事﹐亦只在府州端坐﹐不出救應。已降敕命﹐王元降右衛將軍﹑陵州團練史﹐楊懷志降供備庫副使﹐康徳輿落遙郡軍﹐令逐路都部署司徧行戒勵。仍令王元﹑康徳輿分析上件因依聞奏。」寶元二年六月壬午﹐詔元昊在身官爵並宜削奪﹐仍除屬籍。華戎之人﹐有能捕斬元昊者﹐卽除靜難軍節度使﹐仍賜錢谷銀絹。元昊所部之人能歸順者﹐並等第推賞。丙戌﹐詔河東安撫司牒北朝安撫司﹐以趙元昊背叛﹐河東緣邊點集兵馬﹐慮北朝驚疑。寶元二年九月﹐金明都監李士彬捕得元昊僞署環州刺史劉乞﹤者多﹥﹐送京師﹐斬於都市。以元昊令乞﹤者多﹥入延州界誘保塞蕃官故也。康定元年三月癸酉﹐韓琦奏﹕「昨者夏虜寇延州﹐有西路都巡檢使﹑侍禁﹑閣門祗候郭遵從劉平與賊戰。有跨馬舞二劍以出﹐大呼云欲鬥將者﹐平問諸將﹐無敢敵者﹐遵獨請行﹐因上馬舞二鐵簡與賊格鬥﹐賊應手腦碎﹐餘眾遂卻。頃之﹐遵又橫大釒屈刀﹐率百餘人﹐進陷虜陣﹐至其帳前而還。凡三出三入﹐所殺者幾百人。遵馬倒﹐爲賊所害﹐聞賊中皆嘆服其勇也。乞優賜褒贈及錄其子孫。」詔贈遵果州團練使﹐母﹑妻皆封郡君﹐諸子悉除供奉官﹑侍禁﹑殿直﹐兄弟亦以差拜官。丙子﹐黑風自西北起﹐京師晝晦如墨﹐移刻而止。丁丑﹐始遣中使存問劉平﹑石元孫家屬﹐加賜贈。四月戊子﹐陜西都轉運司奏﹕「請令淮南﹑江﹑浙州軍造紙甲三二萬副﹐給本路防城弓手。」詔委逐路州軍以遠年帳籍制造。康定元年六月﹐言事者以朝廷發兵戍守西邊﹐恐諸處無備﹐乞於京東西州軍增置弓手。辛丑﹐詔天章閣待制髙若訥爲京西體量安撫使﹐侍禦史知雜事張奎爲京東體量安撫使﹐就委點集。甲辰﹐中書門下奏﹕「諸路並宜增置弓手﹐以備盜賊。」詔除陜西﹑河北﹑河東﹑京東西已從點差﹐及川﹑陜﹑廣南﹑福建更不點外﹐其餘部分﹐量戶口多少增置。戊申﹐三司奏﹕「乞下開封府並河北買驢三千頭﹐載軍器輸陜西。」詔減一千頭﹐仍增京東西兩路。康定元年九月丙寅﹐詔河北﹑河東彊壯﹐陜西﹑京東﹑京西新添弓手﹐皆以二十五人爲團﹐團置押官一員﹔四團爲都﹐置正副都頭一人﹔五都爲一指揮﹐置指揮使一人教習。慶曆三年正月﹐廣南東路轉運司秦﹕「前此溫臺州巡檢軍士鄂鄰殺巡檢使﹐寇掠數十州境﹐亡入占城。泉州商人邵保以私財募人之占城﹐取鄰等七人而歸﹐梟首廣州市。乞旌賞。」詔補殿侍﹐監南劍州酒稅。初﹐內臣溫臺巡檢張懷信性苛虐﹐另張列挈。康定元年﹐鄰等不勝怨忿﹐殺之。至是始獲焉。李士彬世爲屬國胡酋﹐領金明都巡檢使﹐所部十有八寨﹐胡兵近十萬人﹐延州人謂之鐵壁相公﹐夏虜素畏之。元昊叛﹐遣使誘士彬﹑士彬殺之。元昊乃使其民詐降士彬﹐士彬白知延州範雍﹐請徙置南方﹐雍曰「討而擒之﹐孰若招而致之﹖」乃賞以金帛﹐使隸於士彬。於是降者日至﹐分隸十八寨﹐甚眾。元昊使其諸將每與士彬遇﹐輒不戰而走﹐曰「吾士卒聞鐵壁相公名﹐莫不膽墜於地﹐狼狽奔走﹐不可禁止也。」士彬由是益驕﹐又以嚴酷禦下﹐多有所侵暴﹐故其下多有怨憤者。元昊乃陰以金爵誘其所部﹐往往受之﹐而士彬不知。是歲﹐元昊遣衙校賀眞來見範雍﹐自言欲攺過自新﹐歸命朝廷。雍喜﹐厚禮而遣之﹐凡先所獲俘梟首於市者﹐皆斂而葬之﹐官爲致祭。眞旣出境﹐虜騎大入﹐諸降虜皆爲內應。士彬時在黃惟寨﹐聞虜至﹐索馬﹐左右以弱馬進﹐遂以詣元昊﹐與其子懷寶俱陷沒。士彬先使其腹心赤豆軍主以珠帶示母﹑妻使逃﹐母﹑妻策馬奔延州﹐範雍猶疑之﹐使人訁虜﹐皆爲所擒。明日﹐騎至城下。元昊割士彬耳而不殺﹐後十餘年﹐卒於虜中。慶曆初﹐趙元昊圍麟州二十七日。城中無井﹐掘地以貯雨水。至是水竭﹐知州苗繼宣拍泥以塗槁積﹐備火箭射。賊有諜者潛入城中﹐出告元昊﹕「城中水已竭﹐不過二日﹐當破。」元昊望見塗積﹐曰「城中無水﹐何暇塗積﹖」斬諜者﹐解圍去。麟州之圍﹐苗繼宣募吏民有能通信求援於外者﹐通引官王吉應募﹐繼宣問﹕「須幾人從行﹖」吉曰「今虜騎百重﹐無所用眾。」請髡發﹐衣胡服﹐挾弓矢﹐賫糗糧﹐詐爲胡人。夜縋而出﹐遇虜問﹐則爲胡語答之。兩晝夜﹐然後出虜寨之外﹐走旨府州告急。府州遣將兵救之﹐吉復間道入城﹐城中皆呼萬歲。及圍解﹐詔除吉奉職﹑本州指使。吉嘗從都監王凱及中貴人將兵數千人﹐猝遇虜數萬騎。中貴人惶恐﹐以手帛自經﹐吉曰「官何患不得死﹖何不且令王吉與虜戰﹖若吉不勝﹐死未晚也。」因使其左右數人守中貴人﹐曰「貴人有不虞﹐當盡斬若屬。」因將所部先登﹐射殺虜大將﹐虜眾大奔﹐眾軍乘之﹐虜墜崖死者萬餘人。奏上﹐凱自侍禁除禮賓使﹑本路鈐轄﹐吉自奉職除禮賓副使。吉嘗與夏虜戰﹐其子文宣年十八﹐從行。戰罷﹐不見文宣﹐其麾下請入虜中求之﹐吉止之曰「此兒爲王吉之子﹐而爲虜所獲﹐尙何以求爲﹖」頃之﹐文宣挈二首以至﹐吉乃喜曰「如此﹐眞我子也﹗」吉每與虜戰﹐所發不過一矢﹐卽捨弓肉袒而入﹐手殺數人﹐然後返﹐曰「及其張弓挾矢之時﹐直往抱之﹐使彼倉卒無以拒我﹐而成擒矣。吾前後數十戰﹐未嘗發兩矢也。」時又有張節﹐與吉齊名﹐皆不至顯官而卒。邈川首領角廝羅有三子﹐曰磨氈角﹑瞎氈﹑董氈。董氈尢桀黠﹐殺二兄而並其眾。角廝羅老﹐國事皆委之董氈。秦鳳經略使張方平使人誘董氈入貢﹐許奏爲防禦使﹐董氈尋遣使入貢。會知雜禦史吳中復劾奏方平擅以官爵許戎狄﹐啟其貪心﹐方平議遂不行。先是﹐契丹以女妻董氈﹐與之共圖夏國﹐夏主諒祚與之戰﹐屢爲所敗。嘉六年秋﹐諒祚遣使請尙公主﹐延經略司奏之﹐朝廷令延不納其使。會諒祚舉兵擊董氈﹐屯於古渭州之側﹐古渭州熟戶諸酋長皆懼﹐以爲諒祚且來並吞諸族﹐皆詣方平訴求救﹐方平懼﹐飾樓櫓﹐爲守城之備﹐盡籍諸縣馬﹐悉發下番兵以自救。皇末﹐古渭州熟戶反﹐增秦州戍兵甚多。事平﹐文公悉分屯於永興﹑涇原﹑環慶三路﹐期以有警急則召之﹐以省芻糧﹐謂之「下番兵」。方平旣發下番兵﹐關西震聳。方平仍驛書言狀﹐乞發京畿禁軍十指揮赴本路。樞密使張言於上曰「臣昔在秦鳳﹐邊人言虜欲入寇者前後甚眾﹐皆無事實。今事未可知﹐而發京畿兵以赴之﹐驚動遠近﹐非計也﹐請少須之。」上從之。數日﹐方平復奏﹐諒祚已引兵西去擊董氈矣。諒祚尋復爲董氈所敗﹐築堡於古渭州之側而還。寶元二年三月甲寅﹐保順軍節度使邈川大首領角廝羅遣使李波末裏瓦等入貢方物。四月辛酉朔﹐癸亥﹐樞密院奏﹕「角廝羅前妻今爲尼﹐已有二子﹐曰瞎氈﹑磨氈角。角廝羅再娶喬氏女﹐今爲妻。」詔角廝羅前妻賜紫衣﹑師號及法名﹐今妻賜邑號﹐瞎氈﹑磨氈角並除團練使。康定元年四月癸巳﹐奏鳳路部署司奏﹕磨氈角自請奮擊夏虜﹐乞朝廷遣使監護。乃降詔命從之。八月辛丑﹐詔屯田員外郎劉渙往秦州至邈川以來勾當公事。渙知晉州﹐自言請使外國故也。●卷十三熙寧中﹐朝廷遣沈起﹑劉彜相繼知桂州﹐以圖交趾。起﹑彜作戰船﹐團結峒丁以爲保甲﹐給陣圖﹐使依此教戰﹐諸峒騷然。士人執《交趾圖》言攻取之策者﹐不可勝數。嶺南進士徐百祥屢舉不中第﹐陰遺交趾書曰「大王先世本閩人﹐聞今交趾公卿貴人多閩人也。百祥才略不在人後﹐而不用於中國﹐願得佐大王下風。今中國欲大舉以滅交趾﹐兵法﹕『先人有奪人之心』﹐不若先舉兵入寇﹐百祥請爲內應。」於是交趾大發兵入寇﹐陷欽﹑廉﹑邕三州﹐百祥未得間往歸之。會石鑑與百祥有親﹐奏稱百祥有戰功﹐除侍禁﹐充欽廉白州巡檢。朝廷命宣徽使郭逵討交趾﹐交趾請降﹐曰「我本不入寇﹐中國人呼我耳。」因以百祥書與逵﹐逵檄廣西轉運司按鞫﹐百祥逃去﹐自經死。交趾賊熙寧八年十一月二十一日﹑二十五日連破欽﹑廉二州﹐又破邕州管下太平﹑永平二寨。二十七日﹐圍邕州。知州﹑皇城使蘇緘晝夜築城力戰﹐所殺傷蠻人甚多﹐城因以固。九年正月四日﹐廣西鈐轄張守節等過昆侖關赴援﹐兵少輕進﹐三千餘人悉爲蠻眾所掩﹐殺傷殆盡。劉執中與廣西提刑遁回﹐後更無援兵。王師自京師數千里赴援﹐孤城抗賊﹐晝夜不得休息。正月二十一日﹐矢石且盡﹐城遂潰破﹐蘇緘猶誓士卒殊死戰﹐兵民死者十萬餘口﹐擄婦女小弱者七八萬口。二十二日﹐賊焚邕州城。二十三日﹐遂回本洞。今王師前軍三將已達桂林﹐一將暫戍長沙﹔中軍旦夕過府﹐亦長沙置局﹔後軍三將分屯荊﹑鼎﹑澧三郡﹐一將襄州。湖北饑﹐米斗計百五十鈔﹐餒死者無數。敕榜下交趾管內州峒官吏軍民等云「已差吏部員外郎﹑天章閣待制趙Ι充安南道行營馬步軍都總管﹑經略招討使兼廣南西路安撫使﹐昭宣使﹑嘉州防禦史﹑內侍押班李憲充副使﹐龍神衛四廂都指揮使﹑忠州刺史燕達充馬步軍副都總管。順時興師﹐水陸兼進。天示助順﹐已兆布新之祥﹔人知侮亡﹐咸懷敵愾之气。然王師所至﹐弗迓克奔。咨爾士庶﹐久淪塗炭﹐如能諭王內附﹐率眾自歸﹐執虜獻功﹐拔身助順﹐爵賞賜予﹐當倍常科﹔舊惡宿負﹐喚栽﹖。乾徳幼稚﹐政非己出﹐造庭之日﹐待遇如初。朕言不渝﹐眾聽毋惑。比聞編戶﹐極困誅求﹐已戒使人﹐具宣恩旨﹕暴徵橫賦﹐到卽蠲除﹐冀我一方﹐永爲樂土。」時交趾所破城邑﹐卽爲露布﹐榜之衢路﹐言「所部之民叛如中國者﹐官吏容受庇匿。我遣使訴於桂管﹐不報﹔又遣使泛海訴於廣州﹐亦不報。故我帥兵追捕亡叛者。而鈐轄張守節等輒相邀遮﹐士眾奮擊﹐應時授首。」又言「桂管點閱峒兵﹐明言又見討伐。」又言「中國作靑苗﹑助役之法﹐窮困生民﹐我今出師﹐欲相拯濟。」故介甫自作此榜以報覆之。提點刑獄楊畋自將擊破叛蠻。癸酉﹐詔特支荊湖擊蠻諸軍錢有差﹐仍命中使賫詔察視﹐具功狀以聞。慶曆四年夏四月壬辰朔﹐丁酉﹐潭州奏﹕「山蠻鄧和尙等寇掠衡﹑道﹑永﹑郴州﹑桂陽監。」先是﹐宜州奏﹕「本管環州蠻賊歐希範僭稱桂王﹐歐正辭僭稱桂州牧﹐攻環州﹐殺官吏。」詔以虞部員外郎杜杞﹐爲刑部員外郎﹑直集賢院﹐充廣南西路轉運按察使兼本路安撫使﹐委以便宜經略。茂州舊領羈縻九州﹐皆蠻族也。蠻自推一人爲州將﹐治其眾。州將常在茂州受處分。茂州居羣蠻之中﹐地不過數十里﹐舊無城﹐惟植鹿角。蠻人屢以昏夜入茂州﹐剽掠民家六畜及人﹐茂州輒取貨於民家﹐遣州將往贖之﹐與之講和而誓﹐習以爲常。茂州民甚苦之。熙寧八年﹐屯田員外郎李琪知茂州﹐民投牒請築城﹐琪爲奏之﹐乞如民所請﹐築城繞民居﹐凡八百餘步。朝廷下成都路鈐轄司﹐度其利害。時龍圖閣直學士蔡延慶領都鈐轄﹐李琪已罷去﹐大理寺丞範百常知茂州。延慶下百常檢度﹐百常言其利﹐朝廷遂令築之。旣而﹐蠻酋羣訴於百常﹐稱城基侵我地﹐乞罷築﹐百常不許﹐訴者不已﹐百常以梃驅出。九年三月二十四日﹐始興築﹐城才丈餘﹐靜州等羣蠻數百奄至其處。茂州兵才二百人﹐百常帥之拒擊﹐殺數人﹐蠻乃退﹐百常帥遷民入牙城。明日﹐蠻數千人﹐四面大至﹐悉焚鹿角及民廬舍﹐引梯衝攻牙城﹐矢石雨下﹐百常率眾乘城拒守。至二十九日﹐其酋長二人爲木所殺﹐蠻兵乃退。旣而四月初﹐屢來攻城﹐皆不克而退。然遊騎猶繞四山﹐城中人不敢出。茂州南有箕宗關路通永康軍﹐北有隴東路通綿州﹐皆爲蠻所據。百常募人間道詣成都﹐及書木牌數百投江中﹐告急求援。於是蜀州駐泊都監孫靑﹐將數千人自箕宗關入﹐蠻伏兵擊之﹐靑死而士卒死傷不多。又有王供備等將數千人自隴東道入﹐時州蠻請降﹐從者殺其二子﹐蠻怒﹐密告靜州等蠻﹐使遮其前﹐而自後驅之﹐壅溪上流﹐官軍旣涉而決之﹐殺溺殆盡。旣而鈐轄司命百常與之和誓﹐蠻人稍定。蔡延慶奏乞朝廷遣近上內臣共經制蠻事﹐朝廷命押班王中正專制蠻事。中書﹑密院札子皆云「奉聖旨﹕講和」﹐而中正自云「受禦前札子﹐掩襲叛蠻」。其年五月﹐中正將兵數千自箕宗關入﹐經恭州﹑蕩州境﹐乘其無備掩擊之﹐斬首數百級﹐擄掠畜產﹐焚其廬舍皆盡。旣而復與之和誓。至七月﹐又襲擊之﹐又隨而與之和誓﹐乃還﹐奏云事畢。始﹐蔡帥恐監司不肯應給軍須﹐故奏乞近上內臣共事。中正受宣命﹐凡軍事皆與都鈐轄司商議﹐中正將行﹐奏云「茂州去成都府遠﹐若事大小一一與鈐轄司商議﹐恐失事機﹐乞委臣專決﹐關鈐轄司知。」有旨依奏。中正旣至﹐軍事進止﹐皆由己出﹐蔡不復得預聞﹐事旣施行﹐但關知而已﹐監司皆附之。遂奏﹕「蔡延慶區處失宜﹐致生邊患。又延慶旣與之和誓﹐而臣引兵入箕宗關﹐蠻渝約出兵拒戰。」蔡由是徙知渭州﹐以資政殿學士馮京代之。又奏﹕「範百常築城侵蠻地﹐生邊患。」坐奪一官﹑勒停。隴西土田肥美﹐靜﹑時等六州引生羌據其地﹐中正不能討﹐北路遂絕。故事﹐與蠻爲和誓者﹐蠻先輸貨﹐謂之「抵兵」﹐又輸求和物﹐官司乃籍所掠人畜財物使歸之﹐不在者增其價。然後輸誓牛羊豕棘耒耜各一﹐乃縛劍門於誓場﹐酋豪皆集﹐人人引於劍門下過﹐刺牛羊豕血歃之﹔掘地爲坎﹐反縛羌婢坎中﹐加耒耜及棘於上﹐人投一石擊婢﹐以土埋之﹐巫師詛云「有違誓者﹐當如此婢。」及中正和誓﹐初不令輸「抵兵」﹑求和等物﹐亦不索其所掠﹔自備誓具﹐買羌婢﹐以氈蒙之﹐經宿而失﹔中正先自劍門過﹐蠻皆怨而輕之。自是剽掠不絕。慶曆四年四月丁巳﹐梓夔路鈐轄司奏﹕「滬州氵育井監蠻攻三江寨。」詔秦鳳路發兵千人擊之。慶曆四年七月﹐梓州路轉運司奏﹕「知滬州﹑左侍禁﹑閣門祗候李康伯﹐令教練使史愛招諭氵育井叛蠻﹐酋長斗敖等出降。乞旌賞及補愛殿侍﹐充氵育井監一路巡檢﹐李康伯與提點刑獄。」皇四年﹐儂智髙世爲廣源州酋長﹐役屬交趾﹐稱廣源州節度使。有金坑﹐交趾賦斂無厭﹐州人苦之。智髙桀黠難制﹐交趾惡之﹐以兵掩獲其父﹐畱交趾以爲質﹐智髙不得已﹐歲輸金貨甚多。久之﹐父死﹐智髙怨交趾﹐且恐終爲所滅﹐乃叛交趾﹐過江﹐徙居安徳州﹐遣使詣邕州求朝命補爲刺史。朝廷以智髙叛交趾而來﹐恐疆場生事﹐卻而不受。智髙由是怨﹐數入爲盜。先是﹐禮賓使丌ど坐事出爲洪州都指揮使﹐會赦﹐有薦其材勇﹐前所坐薄﹐可收使﹐詔除禦前忠佐﹐將兵戍邕州。ど欲邀奇功﹐深入其境﹐兵敗﹐爲智髙所擒﹐恐智髙殺之﹐乃紿言「我來非戰也﹐朝廷遣我招安汝耳。不幸部下人不相知﹐誤相與鬥﹐遂至於此。」因諭以禍福。智髙喜﹐以爲然﹐遣其黨數十人隨ど至邕州﹐不敢復求刺史﹐但乞通貢朝廷。邕州言狀﹐朝廷以ど妄入其境﹐取敗﹐爲賊所擒﹐又欲脫死﹐妄許其朝貢﹐爲國生事﹐罪之﹐黜爲全州都指揮使﹐智髙之人皆卻還。智髙大恨﹐且以朝廷及交趾皆不納﹐窮無所歸﹐遂謀作亂。有黃師宓者﹐廣州人﹐以販金常往來智髙所﹐因爲之畫取廣州之計﹐智髙悅之﹐以爲謀主。是時﹐武臣陳珙知邕州﹐智髙陰結珙左右﹐珙不之知。皇四年四月﹐智髙悉發所部之人及老弱盡空﹐沿江而下﹐凡戰兵七千餘人。五月乙巳朔﹐奄至邕﹐珙閉城拒之﹐城中之人爲內應﹐賊遂陷邕州﹐執珙等官吏﹐皆殺之。司戶參軍孔宗旦罵賊而死。智髙自稱仁惠皇帝﹐攺元啟歷﹐沿江東下。橫﹑貴﹑潯﹑龔﹑藤﹑梧﹑康﹑封﹑端諸州無城柵﹐皆望風奔潰﹐不二旬﹐至廣州。知廣州仲簡性愚且狠﹐賊未至間﹐僚佐請爲之備﹐皆不聽。至遣兵出戰﹐賊使勇士數十人﹐以靑黛塗面﹐跳躍上岸﹐廣州兵皆奔潰。先是﹐廣州地皆蜆殼﹐不可築城﹐前知州魏以甓爲之﹐其中甚隘小﹐僅可容府署﹑倉庫而已。百姓驚走﹐輦金寶入城﹐簡閉門拒之﹐曰「我城中無物﹐猶恐賊來﹐況聚金寶於中邪﹖」城外人皆號哭﹐金寶悉爲賊所掠﹐簡遂閉門拒守。轉運使王罕時巡按至梅州﹐聞之﹐亟還番禺。鄕村亡賴少年﹐乘賊勢互相剽掠﹐州縣不能制﹐民遮馬自訴者甚眾。罕乃下馬﹐召諸老人坐而問之﹐曰「汝曹嘗經此變乎﹖」對曰「昔陳進之亂﹐民間亦如是。時有縣令﹐籍民間彊壯者﹐悉令自衛鄕裏﹐無得他適。於是鄕村下不能侵暴﹐亦不能侵暴鄰村﹐一境獨安。」罕卽徧移牒州縣﹐用其策﹐且斬爲暴者數人﹐民間始安。罕旣入城﹐鈐轄侍其淵等共修守備。賊掠得海船昆侖奴﹐使登樓車以瞰城中﹐又琢石令圓以爲炮﹐每發輒殺數人﹐晝夜攻城﹐五十餘日﹐不克而去。時提點刑獄鮑軻欲遷其家置嶺北﹐至南雄州﹐知州責而畱之。軻乃訁廣聲聞﹐日有所奏﹔罕在圍城中﹐無奏章。賊退﹐朝廷賞軻而責罕﹐罕坐左遷。五月乙巳朔﹐丙寅﹐儂智髙攻廣州。壬申﹐詔知桂州陳曙將兵救之。初﹐直史館楊畋﹐繼業之族人也﹐嘗爲湖南提點刑獄﹐討叛蠻﹐與士卒同甘苦﹐士卒愛之﹐時居父喪。六月乙亥﹐詔起畋爲廣南西路體量安撫使。畋儒者﹐迂闊無威﹐諸將不服﹐尋罷之。七月丙午﹐以余靖經制廣南東西路賊盜。壬戌﹐智髙解廣州圍﹐西還攻賀州﹐不克。廣南東路鈐轄張忠初到官﹐所將皆烏合之兵﹐智髙遇戰於白田﹐忠敗死。西路鈐轄蔣偕性輕率﹐舉措如狂人﹐軍於太平場﹐初不設備。九月戊申﹐智髙襲擊殺人。丙寅﹐又敗官軍於龍岫洞。丁巳﹐以余靖提舉廣南東西路兵甲﹐尋爲經略使﹐又命樞密直學士孫沔﹑入內押班石全彬與靖同討智髙。西路鈐轄王正倫敗於館門驛﹐遂陷昭州。樞密副使狄靑請自出戰擊賊﹐庚午﹐以靑爲宣徽使﹑荊湖南北路宣撫使﹑都大提舉經制廣南東西路盜賊事。諫官韓絳上言﹐狄靑武人﹐不足專任﹐固請以侍從文臣爲之副。上以訪執政﹐時龐籍獨爲相﹐對云「屬者王師所以屢敗﹐皆由大將權輕﹐偏裨人人自用﹐遇賊或進或退﹐力不能制故也﹔今靑起於行伍﹐若以侍從之臣副之﹐彼視靑如無﹐靑之號令復不得行﹐是循覆車之軌也。靑素名善戰﹐今以二府將大兵討賊﹐若又不勝﹐不惟嶺南非陛下之有﹐荊湖﹑江南皆可憂矣。禍難之興﹐未見其涯﹐不可不愼。靑昔在延﹐居臣麾下﹐沈勇有智略﹐若專以智髙事委之﹐使靑先以威齊眾﹐然後用之﹐必能辦賊﹐幸陛下勿以爲憂也。」上曰「善。」於是詔嶺南用兵皆受靑節度﹐處置民事﹐則與孫沔等議之。時余靖軍於賓州﹐聞智髙將至﹐棄其城及芻糧﹐走保邕。丁丑﹐智髙陷賓州﹐靖引兵出﹐揚言邀賊﹐畱監押守邕州﹐監押亦走。甲申﹐智髙復入邕州。十一月﹐狄靑至湖南﹐諸道兵皆會﹐諸將聞宣撫使將至﹐爭先立功。余靖遣廣南西路鈐轄陳曙將萬人擊智髙﹐爲七寨﹐逗𨖻不進。十二月壬申朔﹐智髙與曙戰於金城驛。曙敗﹐遁歸﹐死者二千餘人﹐棄捐器械輜重甚眾。交趾王徳政請出兵二萬助收智髙﹐狄靑奏﹕「官軍自足辦賊﹐無用交趾兵。」丁未﹐詔交趾毋出兵。靑又請西邊蕃落廣銳近二千騎與俱。五年正月﹐靑至賓州﹐余靖﹑陳曙皆來迎竭。時饋運未至﹐靑初令備五日糧﹐旣又備十日糧。智髙聞之﹐由是懈惰不爲備﹐上元張燈髙會。先是﹐諸將視其帥如寮き﹐無所嚴憚﹐每議事﹐各執已見﹐喧爭不用其命。已酉﹐狄靑悉集將佐於幕府﹐立陳曙於庭下﹐數其敗軍之罪﹐並軍校數十人皆斬之。諸將股栗﹐莫敢仰視。余靖起拜曰「曙之失律﹐亦靖節制之罪。」靑曰「舍人文臣﹐軍旅之責﹐非所任也。」於是勒兵而進﹐步騎二萬人。或說儂智髙曰「騎兵利平地﹐宜遣兵守昆侖關﹐勿使度險﹐俟其兵疲食盡﹐擊之無不勝者。」智髙驟勝﹐輕官軍﹐不用其言。靑倍道兼行﹐出昆侖關﹐直趨其城。智髙聞之﹐狼狽發兵出戰。戊午﹐相遇於歸仁鋪﹐靑使步卒居前﹐匿騎兵於後。蠻使驍勇者執長槍居前﹐羸弱悉在其後。其前鋒孫節戰不利而死﹐將卒畏靑令嚴﹐力戰莫敢退者。靑登髙丘﹐執五色旗﹐麾騎兵爲左右翼﹐出長槍之後﹐斷蠻軍爲三﹐旋而擊之﹐槍立如束﹐蠻軍大敗﹐殺獲三千餘人﹐獲其侍郎黃師宓等。智髙走還城﹐官軍追之﹐營其城下。夜﹐營中驚呼﹐蠻聞之﹐以爲官軍且進攻﹐棄城走。明日﹐靑入城﹐遣裨將於振追之﹐過田州不及而還﹐智髙奔大理。捷書至﹐上喜﹐謂龐籍曰「嶺南非卿執議之堅﹐不能平﹐今日皆卿功也。」狄靑還﹐上欲以爲樞密使﹑同平章事﹐籍曰「昔曹彬平江南﹐太祖謂之曰﹕『朕欲以卿爲使相﹐然今外敵尙多﹐卿爲使相﹐安肯復爲朕盡死力邪﹖』賜錢二十萬緡而已。今靑𨿽有功﹐未若彬之大﹐若賞以此官﹐則富貴極矣﹐異日復有寇盜﹐靑更立功﹐將以何官賞之﹖且靑起軍中﹐致位二府﹐眾論紛然﹐謂國朝未有此比﹔今幸而立功﹐論者方息﹐若又賞之太過﹐是復使靑得罪於眾人也。臣所言非徒便於國體﹐亦爲靑謀也﹐昔衛靑已爲大將軍﹐封侯立功﹐漢武帝更封其子爲侯﹔陛下若謂賞功未盡﹐宜更官其諸子。」爭之累日﹐上乃許之。二月癸未﹐加靑護國軍節度使﹐樞密副使如故﹐仍遷諸子官。旣而議者多謂靑賞薄﹐石全彬復爲靑訟功於中書。五月乙巳﹐竟以靑爲樞密使。先朝時﹐所司奏﹕余安道募人能獲智髙者﹐有孔目官楊元卿﹑進士石鎭等十人皆獻策請行﹐安道一一問之﹐以元卿策爲善。元卿曰「西山諸蠻﹐凡六十族﹐皆附智髙﹐其中元卿知其一族﹐請往以逆順諭之﹐一族順從﹐使之轉諭他族﹐無不聽矣。若皆聽命﹐則智髙將誰與處此﹖必成擒矣。」安道說﹐使賫黃牛﹑鹽等往說之。二族隨元卿出見安道﹐安道皆補教練使﹐裝飾補牒如告身狀﹐慰勞燕犒﹐厚賜遣之。於是轉相說諭﹐稍稍請降。先是﹐智髙築宮於特磨寨﹐及敗﹐攜其母﹑弟﹑妻﹑子往居之﹐聞諸族俱叛﹐惶懼﹐畱其母及弟智光﹑子繼封於特磨寨﹐使押衙一人將兵衛之﹐智髙自將兵五百及其妻﹑六子奔大理國﹐欲借兵以攻諸族。諸族走告石鎭兄鑑﹐安道使元卿等十人﹐發諸族揀完等六州兵襲特磨寨﹐殺押衙﹐獲其母﹑弟﹑子以歸。安道欲烹之﹐廣南西路轉運司奏﹕「所獲非智髙母﹑子﹐蠻人妄執之以干賞耳。」於是安道奏送京師﹐請囚之﹐以俟得智髙辧其虛實。詔許之。緣道皆不縻縶﹐供侍甚嚴。至京師﹐館於故府司﹐朝夕給飲膳﹐惟所欲﹐如奉驕子﹐月費錢三百餘貫﹐病則國醫臨視。後數月﹐智光狂發﹐毆防衛者﹐欲突走。伯庸上言「智髙母數病﹐不幸死﹐無以懲蠻夷﹔又徒費國財﹐養之無用﹐請戮之。」上怒曰「余靖欲存此以招智髙﹐而卿等專欲殺人邪﹖」自是羣臣不敢言。智髙母年六十餘﹐隆準方口。智光年二十八﹐神識不慧﹐智髙使知所部州﹐不能治﹐黜之﹔其妻美色﹐智髙奪之。繼封年十四﹐智髙長子﹐智髙之僭﹐立爲太子。繼明八歲。安道以獲智髙母﹐召其所親黃汾於韶州﹐使部送至京師。汾自幕職遷大理寺丞﹐元卿除三班奉職﹐鎭除齋郎﹐其餘皆除齋郎﹑殿侍。以元卿﹑鎭曉蠻語﹐使畱侍儂母。元卿等皆憤嘆曰「昔我初獲智髙母﹐余侍郎謂我等勿入京師﹐畱此待官賞耳。我等皆曰﹕『智髙殺我等親戚近數十口﹐我願至京師﹐分此嫗一臠食之。』豈知今日朝夕事之﹐若孝子之養母。執政者仍戒我云﹕『汝勿得以私憤逼殺此嫗。』設有不幸﹐我等當償其死邪﹖」數見執政﹐涕泣求歸﹐不許。皇中﹐儂智髙自邕州乘流東下﹐時承平歲久﹐緣江諸州城柵隳獘﹐又無兵甲﹐長吏以下皆望風逃潰。贊善大夫﹑知康州趙師道謂僚屬曰「賊鋒甚盛﹐吾州眾寡不敵﹐必不能拒賊。然吾與兵馬監押爲國家守城﹐賊至死之﹐職也。諸君先賊未至﹐宜與家屬避之山中。」師道亦置其家屬山中﹐師道妻方產﹐棄子於艸間而去。師道在城上﹐妻遣奴與師道相聞﹐師道怒曰「吾已與汝爲死訣﹐尙寄聲何爲﹗」引弓射奴﹐殺之。時賊已在近﹐師道與監押閉門守城﹐賊攻陷之﹐師道坐正廳事﹐射殺賊數人﹐然後死。賊以城人拒己﹐悉焚其官府民捨﹐殘滅之。進至於封州﹐太子中捨﹑知封州曹覲微服懷州印匿於民間﹐賊搜得之﹐延坐與食﹐謂曰「爾能事我﹐我以爾爲龍圖閣學士。」覲罵曰「死蠻﹗汝安知龍圖閣學士爲何物﹐乃欲氵於我﹖」賊怒﹐斬之。及事平﹐朝廷贈覲諫議大夫﹐師道太常少卿﹐妻子皆受官邑﹐賜賫甚厚。棄城者皆除名編管。儂智髙將至廣州﹐天章閣待制﹑知廣州仲簡尙未之信﹐殊不設備﹐榜於衢路﹐令民敢有相扇動欲逃竄者斬。及賊至﹐簡閉子城拒守。郊野之民欲入城者﹐閉門不納﹐悉爲賊所殺掠。簡陰具舟﹐欲與家屬逃去﹐僚屬以爲不可。會轉運使王罕巡行他州﹐聞賊至﹐亟還入廣州城﹐悉力拒守﹐幾陷者數四﹐僅而得完。提點刑獄鮑軻止於南雄州﹐訁賊動靜﹐相繼以聞。及賊退﹐朝廷責罕奏章稀少﹐黜監信州稅﹐仲簡落職知筠州﹐以鮑軻爲勤職﹐欲以爲本路轉運使﹐臺諫有言而止。蔣偕將千餘人﹐晝夜兼行﹐追儂智髙至黃富場。蠻人訁同知官軍饑疲﹐夜以酒設寨飲之﹐卽帳中斬偕首﹐因縱擊其眾﹐大破之﹐梟偕及偏裨首於戰處而去。儂智髙圍廣州旣久﹐城中窘急﹐而賊亦疲乏﹐又不習水戰﹐常懼海賊來抄其寶貨。東莞縣主簿兼令黃固素爲吏民所愛信﹐偵知賊情﹐乃募海上無賴少年﹐得數千人﹐船百餘艘﹐溯流而下﹐夜趨廣州城﹐鼓噪而進﹐賊大驚﹐卽時遁去。廣州命固率所募之眾溯流追之﹐而賊棄船自他路去﹐追之不及。會通判孟造素不悅固﹐乃按固所率舟中之民私載鹽鯗於上流販賣﹐及縣中官錢有出入不明者﹐攝固下獄治之﹐誣以贓罪﹐固竟坐停任。旣而上官數爲辧雪﹐治平中乃得廣州幕職。石鑑﹐邕州人﹐嘗舉進士﹐不中第。儂智髙陷邕州﹐鑑親屬多爲賊所殺﹐鑑逃奔桂州。智髙攻廣州不下﹐還據邕州。祕書監余靖受朝命討賊﹐鑑以書幹靖﹐言「邕州三十六洞蠻﹐素受朝廷官爵恩澤﹐必不附智髙。向者從智髙東下﹐皆廣源州蠻及中國亡命者﹐不過數千人﹐其餘皆驅掠二廣之民也。今智髙據邕州﹐財力富彊﹐必誘脇諸蠻﹐再圖進取﹐若使智髙盡得三十六洞之兵﹐其爲中國患未可量也。鑑素知諸洞山川人情﹐請以朝廷威徳說諭諸蠻酋長﹐使之不附智髙﹐智髙孤立﹐不足破矣。」靖乃假鑑昭州軍事推官﹐間道說諸洞酋長﹐皆聽命。惟結洞酋長黃守陵最彊﹐智髙深與相結。洞中有良田甚廣﹐饒粳糯及魚﹐四面阻絕﹐惟一道可入。智髙遺守陵書曰「吾向者長驅至廣州﹐所向皆捷﹐所以復還邕州者﹐欲撫存汝諸洞耳。中國名將如張忠﹑蔣偕輩﹐皆望風授首﹐步兵易與﹐不足憂﹐所未知者騎兵耳。今聞狄靑以騎兵來﹐吾當試與之戰﹐若其克捷﹐吾當長驅以取荊湖﹑江南﹐以邕州授汝﹔不捷﹐則吾寓汝洞中﹐休息士卒﹐從特磨洞借馬﹐教習騎戰﹐俟其可用﹐更圖後舉﹐必無敵矣。」並厚以金珠遺守陵。守陵喜﹐運糯米以餉智髙。鑑使人說守陵曰「智髙乘州縣無備﹐橫行嶺南﹐今力盡勢窮﹐復還邕州﹐朝廷興大兵以討之﹐敗在朝夕。汝世受國恩﹐何爲無事隨之以取族滅﹖且智髙父存勗﹐本居廣源州﹐弟存祿爲武勤州刺史﹐存勗襲殺存祿而奪其地﹔又以女嫁廣源州刺史﹐因省其女﹐遂引兵襲殺刺史及其婿而奪其地﹐此皆汝耳目親見也。智髙父子貪詐無恩﹐譬如虎狼﹐不可親也。今汝乃欲延之洞中﹐吾見汝且爲虜矣﹐不可不爲之備。」守陵由是狐疑﹐稍疏智髙。智髙怒﹐遣兵襲之﹐守陵先爲之備﹐逆戰﹐大破之。會智髙亦爲狄靑所敗﹐遂不敢入結洞而逃奔特磨。特磨西接大理﹐地多善馬﹐智髙悉以所得二廣金帛子女遺特磨布燮儂夏誠﹐又以其母妻夏誠弟夏卿相結納﹐夏誠許以兵馬借之。智髙畱其母及一弟一子並其將於夏誠所居之東十五里絲葦寨﹐而身詣大理﹐欲借兵共寇西川﹐使其母以特磨之兵自邕州寇廣南。鑑請詣特磨寨說夏誠﹐使圖智髙。智髙以兵守三弦水﹐鑑幾爲所獲﹐不得進而還。鑑言於靖曰「特磨距邕州四十日程﹐智髙恃其險遠﹐必不設備。鑑請不用中國尺兵斗糧﹐募諸洞丁壯往襲之﹐仍以重賂說特磨﹐使爲內應﹐取之必矣。」靖許之﹐仍許蕭繼將大兵爲鑑後﹐繼常與鑑相距十程。鑑募洞丁﹐得五六千人﹐率之以進。前知邕州蕭注曰﹕廣源州本屬田州﹐儂智髙父本山獠﹐襲殺廣源州酋豪而據之。田州酋長請往擊之﹐知邕州者恐其生事﹐禁不許。廣源州地產金﹐一兩直一縑﹐智髙父由是富彊﹐招誘中國及諸洞民﹐其徒甚盛。交趾惡之﹐遣兵襲虜之。智髙時年十四﹐與其母逃竄得免﹐收其餘眾﹐臣事交趾。旣長﹐因朝於交趾﹐陰結李徳政左右﹐欲奪其國﹐事覺﹐逃歸﹐因求內附。朝廷恐失交趾之心﹐不納。智髙謂其徒曰「今吾旣得罪於交趾﹐中國又不我納﹐無所自容﹐止有反耳。」乃自左江轉掠諸洞﹐徙居右江文村﹐陰察官軍形勢﹐與邕州姦人相結﹐使爲內應。在文村五年﹐遂襲邕州﹐陷之。儂智髙圍廣州﹐轉運使王罕嬰城拒守﹐都監侍其淵晝夜未嘗眠。久之﹐將士疲極。有裨將誘士卒下城﹐欲與之開門降賊﹐淵適遇之﹐諭士卒曰「汝曹降賊﹐必驅汝爲奴僕﹐負擔歸其巢穴﹐朝廷又誅汝曹父母妻子﹔不若並力完城﹐豈惟保汝家﹐亦將有功受賞矣。」士卒乃復還﹐登城。罕夜寢於城上﹐淵忽來﹐徐撼而覺之﹐曰「公勿驚﹐公隨身有弓弩手否﹖」罕曰「有。」乃與罕帥弩手二十餘人﹐銜枚至一處﹐俯見賊已逾壕﹐蟻附登城﹐將及堞矣。城上人皆不覺﹐淵指示弩手使射之﹐賊乃走出壕外。及賊退﹐淵終不言裨將謀叛之事。熙寧中致仕﹐介甫知其爲人﹐特除一子官﹐給全俸。淵年八十餘﹐气志安壯。範堯夫以爲陰徳之報云。元丰五年﹐韓持國知潁昌府﹐官滿﹐有旨許令再任﹐中書舍人曾鞏艸告詞﹐稱其「純明直亮」。旣進呈﹐上批其後曰「按維天資忿戾﹐素無事國之意。朋俗罔上﹐老不革心。朕以東宮之舊﹐姑委便郡﹐非所望於承流宣化者也。而曾鞏艸詞乖僻﹐可贖銅十斤﹐別艸詞以進。」元丰三年﹐瀘州蠻乞第犯邊﹐詔四方館使韓存寶將兵討之。乞第所居曰歸來州﹐距瀘州東南七百里。十月﹐存寶出兵﹐值久雨﹐十餘日﹐出寨才六十餘里﹐畱屯不進﹐遣人招諭。乞第有文書服罪請降﹐軍中食盡﹐存寶引還。自發瀘州至還﹐凡六十餘日。朝廷責其不待詔擅引兵還﹐命知雜禦史何正臣就按斬之。更命林廣將存寶部兵及環慶兵﹑黔南兵合四萬人﹐以四年十二月再出擊之。離瀘州四百餘里卽是深﹐皆髙阪險絕﹐竹木茂密﹐華人不能入﹐蠻所恃以自存者也。蠻逆戰於外﹐廣擊敗之﹐蠻走﹐廣伐木開道﹐引兵踵之。又二百餘里﹐至歸來州﹐乞第逆戰﹐又敗﹐乃帥其眾竄匿。五年正月己丑﹐廣入歸來州﹐惟茅屋數十間﹐分兵搜捕山﹐皆無所獲。所賫食盡﹐得蠻所儲粟千餘斛﹐數日亦盡﹐饋運不繼。先是﹐有實封詔書在走馬承受所﹐題云「至歸來州乃開。」至是﹐開之﹐詔云「若至歸來﹐討捕乞第﹐必不可獲﹐聽引兵還。」是役也﹐頗得黔南兵﹐皆土丁﹐遇出徵﹐日給米二升﹐余無廩給。諸州民夫負糧者﹐旣輸糧﹐官不復給食﹐以是多餒死不還﹐有名籍可知者四萬人﹐其家人輔行及送資裝者不預焉。軍士屯瀘州歲餘﹐罹瘴疫物故者六七千人﹐所費約緡錢百餘萬。元丰中﹐文潞公自北都召對﹐上問以至和繼嗣事﹐潞公對曰「臣等備位兩府﹐當此之際﹐議繼嗣乃職分耳。然亦幸值時無李輔國﹑王守澄之徒用事於中﹐故臣等得效其忠懇耳。」上憮然有間而善之。仁宗宦官𨿽有蒙寵信甚者﹐臺諫言其罪﹐輒斥之﹐不庇也。由是不能弄權。●卷十四熙寧中﹐王韶開熙河﹐諸將皆以功遷官﹐皇城使﹑知原州桑獨辭不受﹐曰「羌虜畏國威靈﹐不戰而降﹐臣何功而遷官﹖」執政曰「眾人皆受﹐獨君不受﹐何也﹖」對曰「眾人皆受﹐必有功也﹔自知無功﹐故不受。」竟辭之。時人重其知恥。孔爲﹐魯山處士文之弟也。爲順陽令﹐有虎來至城南﹐爲率吏卒往逐之﹐爲最居其前。虎據山大吼﹐吏卒皆失弓槍偃僕﹐虎來搏爲﹐有小吏執硯﹐趨當其前﹐虎銜以去。爲取獵戶毒矢﹐挺身逐之﹐左右諫不可﹐爲曰「彼代我死﹐我何忍不救之﹖」逐虎入山十餘里﹐竟射中虎﹐奪小吏而還﹐小吏亦不死。汪輔之爲河北監司﹐坐輕躁得罪﹐勒令分司﹐久之﹐除知虔州。到官日﹐上表云「淸時有味﹐白首無成。」又云「插筆有風﹐空囹無日。」或解之曰「杜牧詩云﹕『淸時有味是無能﹐閒愛孤云靜愛僧。欲把一麾江海去﹐樂遊原上望昭陵。』屬意怨望。」有旨﹐復令分司。永樂旣失守﹐夏國以書系矢﹐射於環慶境上﹐經略使盧秉棄之。虜乃更遣所得俘囚﹐賫書移牒以遺秉﹐秉不敢不以聞。其詞曰﹕十一月八日﹐夏國南都統星昴嵬名濟乃謹裁書致於安撫經略麾下﹕伏審統戎方面﹐久向英風﹐應愼撫綏﹐以副傾注。昨於兵役之際﹐提戈相軋﹐今以書問贄信﹐非變化曲折之不同﹐蓋各忠於所事﹐不得不如此耳。夫中國者﹐禮義之所從出﹐必動止猷爲﹐不失其正。苟聽誣受間﹐肆詐窮兵﹐侵人之土疆﹐殘人之黎庶﹐是乖中國之體﹐豈不爲夷狄之羞哉﹗昨朝廷暴驅甲兵﹐大行侵討﹐蓋天子與邊臣之議﹐謂夏國方守先誓﹐宜出不虞﹐五路進兵﹐一舉可定﹐遂有去年靈州之役﹑今秋永樂之戰。較其勝負﹐與夫前日之議爲何如哉﹖且中國祖宗之世﹐於夏國非不經營之。五路窮討之策旣嘗施之矣﹐諸邊肆撓之謀亦嘗用之矣﹐知僥幸之無成﹐故終歸樂天事小之道。兼夏國提封一萬里﹐帶甲數十萬﹐西連於闐﹐作我歡鄰﹐北有大燕﹐爲我彊援。今與中國乘隙伺便﹐角力競斗﹐𨿽十年豈得休息哉﹖卽念天民無辜﹐被玆塗炭之苦﹐孟子所謂未有好殺能得志於天下也。況夏國主上自朝廷見伐之後﹐夙宵興念﹐謂自祖先之世﹐於今八十餘年﹐臣事中朝﹐恩禮無所虧﹐貢聘無所怠﹐何期天子一朝見怒﹐舉兵來伐﹖令膏血生民﹐剿戮師旅﹐傷和气﹐致凶年﹐覆亡之由﹐發不旋踵﹐朝廷豈不卹哉﹖蓋邊臣幸功﹐上聽致惑﹐使祖宗之盟旣沮﹐君臣之分不交。載省厥由﹐悵然何已。濟乃遂探主意﹐得移音翰。伏惟經略以長才結上知﹐以沈謀幹西事﹐故生民之利病﹐宗社之安危﹐皆得別白而言之。至於魯國之憂不在顓臾﹐而隋室之變生於玄感﹐此皆明智已得於胸中﹐不待言而後諭也。方今解天下之倒懸﹐必假英才鉅徳﹐經略何不進讜言﹑排邪議﹐使朝廷與夏國歡和如初﹐生民重睹太平﹐寧有意也﹖倘如此﹐則非惟敝國蒙幸﹐實天下之大惠也。意鯁詞直﹐塵瀆安撫經略麾下。元丰四年秋﹐朝廷大舉討夏國﹐命內臣李憲措置秦鳳熙河﹐節制環慶涇原﹐照應河東延路軍馬﹐昭宣使﹑眉州防禦使王中正措置河東路﹐節制延﹐照應環慶等路軍馬。九月丙午﹐中正將河東兵六萬﹑民夫荷糧者亦六萬餘人發麟州﹐才數里﹐至白艸平﹐卽奏已入虜境。畱屯九日不進﹐遣士卒往來就芻糧於麟州。十月乙卯﹐始自白艸平引兵西行三十里﹐至鵝枝谷止。丙辰﹐至四皓峯。丁巳﹐以陰霧復畱一日﹐是日行不過四十餘里。丙寅﹐渡無定河﹐循水而行﹐地多濕沙﹐人畜往往陷不得出。晚至橫山下神堆驛﹐遇延副使﹑都總管種諤﹐兩營相距數里。先是﹐諤上言﹐乞不受王中正節制﹐會諤有破米脂城功﹐天子許之。明日詔書至﹐諤不復見中正﹐引兵先趣夏州。時河東夫聞延夫言﹐此去綏徳城甚近﹐兩日中亡歸者二千餘人﹐河東轉運判官莊公嶽等斬之不能禁。初﹐王中正在河東﹐奴視轉運使﹐又奏提舉常平倉趙成管勾隨軍錢糧艸。凡有所需索﹐不行文書﹐但遣人口傳指揮﹐轉運使惕息不敢違。公嶽等以口語無所憑﹐從容白中正云「太尉所指揮事多﹐恐將命者有所忘誤﹐乞記之於紙筆。」自後﹐始以片紙書之。公嶽等白中正軍出境應備幾日糧﹐中正以爲延受我節制﹐前與延軍遇﹐彼糧皆我有也﹐乃書片紙云「止可備半月糧。」公嶽等恐中道乏絕﹐陰更備八日糗備。及種諤旣得詔不受中正節制﹐委中正去﹐延糧不可復得﹐人馬漸乏食﹐乃遣官屬引民夫千餘人索胡人所窖谷糜﹐發之﹐得千餘石。庚午﹐至夏州﹐時夏州已降種諤。中正軍於城東﹐城中居民數十家。時朝旨禁入賊境抄掠﹐賊亦棄城邑皆走河北﹐士卒無所得﹐皆憤悒思戰。諸將皆言於中正曰「延軍先行﹐所獲功甚多﹔我軍出境近二旬﹐所獲才三十餘級﹐何以復命於天子﹖且食盡矣﹐請襲取宥州﹐聊可藉口。」中正從之。癸酉﹐至宥州﹐城中有民五百餘家﹐遂屠之﹐斬首百餘級﹐降者十餘人﹐獲牛馬百六十﹐羊千九百﹐軍於城東二日﹐殺所得馬牛羊以充食。甲戌﹐畿內將官張眞﹑知府州折克行引兵二千餘人發糜窖﹐遇虜千餘人﹐與戰﹐敗之﹐斬首九百餘級。丙子﹐至牛心亭﹐食盡。丁丑﹐至柰王井﹐遇延掌機宜景思誼﹐得其糧﹐遂引兵趣保安軍順寧寨。己卯﹐王中正軍於歸娘嶺下﹐不敢入寨﹐遣官屬請糧於順寧﹐兵夫凍餒﹐僵僕於道﹐未死﹐眾已剮其肉食之。十一月丙戌﹐得朝旨班師﹐乃歸延州。計士卒死亡者近二萬人﹔民夫逃歸者大半﹐死者近三千人﹐隨軍入寨者萬一千餘人﹔馬二千餘匹﹐死者幾半﹔驢三千餘頭﹐無還者。初﹐上令王中正﹑種諤皆趨靈州﹑興州。中正不習軍事﹐自入虜境﹐望空而行﹐無鄕導斥候。性畏怯﹐所至逗畱﹔恐虜知其營柵之處﹐每夜二更輒令軍士滅私火﹐後軍飯尙未熟﹐士卒食之多病﹔又禁軍中驢鳴。及食盡﹐士卒憤怨﹐流言當先殺王昭宣及莊﹑趙二漕乃潰歸。中正頗聞之﹐乃於眾中揚言「必竭力前進﹐死而後已。」陰令走馬承受金安石奏﹕「轉運司糧運不繼﹐故不能進軍。今且於順寧寨境上就食。」莊公嶽亦奏﹕「本期得延糧﹐因朝廷罷中正節制﹐故糧乏。」上怒﹐命械系公嶽等於隰州獄﹐治其罪。公嶽等急﹐乃奏﹕「臣等在麟府﹐本具四十日糧﹐王中正令臣等止備半月糧﹐片紙爲驗。臣等又陰備八日糗備。今出塞二十餘日始至宥州﹐糧不得不乏。」上乃脫械出外答款。中正恐公嶽復有所言﹐甚懼。及還朝﹐過隰州﹐謂公嶽等曰「二君勿憂﹐保無它。」旣而公嶽等各降一官﹐職事皆如故。初﹐河東發民夫十一萬﹐中正減糧數﹐止用六萬餘人﹐餘皆令待命於保徳軍。旣而朝旨令余夫運糧自麟州出﹐踵中正軍後﹐凡四萬餘人﹐遣晉州將官訾虎將兵八千護送之。虎等奏﹕「兵少夫多﹐不足護送﹐乞益兵出塞。及不知道所從出﹐又不知中正何所之。」有詔召夫還﹐更令自隰州趣延州餉中正軍。會天章閣待制趙■G8領河東轉運使﹐奏﹕「冬气已深﹐水凍艸枯﹐饋運難通。」乃罷之。王中正旣還延州﹐分所部兵屯河東諸州。山東兵往往百十爲羣﹐擅自潰歸﹐朝廷命所在招撫﹐給券遣歸本營﹔士兵亦有擅去者。會髙遵裕靈州失利﹐詔中正自延州引所部兵救之﹐中正移書召河東分屯兵。知石州趙宗本將州兵屯隰州﹐士卒不肯行﹐集庭下喧嘩呼萬歲﹐宗本父子閉門相保。又有山東將官王眾丕部兵不肯發﹐從丕曉諭數日乃行。會遵裕已至慶州﹐詔中正引還﹐宗本﹑叢丕各降二官﹐士卒不問。王中正在河東﹐令轉運司勾押吏與陳安石同坐計度軍糧﹐吏曰「都運在此﹐不敢坐。」中正叱曰「此中何論都運﹖若事辦﹐奏汝班行﹔不辦﹐有劍耳。」髙遵裕旣敗歸﹐元丰五年﹐李憲請發兵自涇原築寨稍前﹐直抵靈州攻之﹐可以必取。詔從之﹐先是﹐朝廷知陜西困於夫役﹐下詔諭民﹐更不調夫。至是﹐李憲牒都轉運司﹐復調夫饋糧﹐以和雇爲名﹐官日給錢二百﹐仍使人逼之﹐云「受密詔﹕若乏軍興﹐斬都運使以下。」民間騷然﹐出錢百緡不能雇一夫﹐相聚立柵於山澤﹐不受調﹐吏往輒毆之。解州枷知縣以督之﹐不能集﹔知州﹑通判自詣縣督之﹐亦不能集﹔命巡檢﹑縣尉逼之﹐則執梃欲鬥﹐州縣無如之何。士卒前出塞﹐凍餒死者什五六﹐存者皆憚行﹐無鬥志。倉庫蓄積皆竭。羣臣莫敢言﹐獨西京畱守文潞公上言「師不可再舉。」天子遜辭謝之。樞密副使呂晦叔亦言其不可﹐上不懌﹐晦叔因請解機務﹐卽除知定州。會內侍押班李舜舉自涇原來﹐爲上泣言「必若出師﹐關中必亂。」上始信之﹐召晦叔慰勞之。舜舉退﹐詣執政王禹玉﹐禹玉迎見﹐以好言悅之﹐曰「朝廷以邊事屬押班及李畱後﹐無西顧之憂矣。」舜舉曰「四郊多壘﹐此卿大夫之辱也。相公當國﹐而以邊事屬二內臣可乎﹖內臣正宜供禁庭灑掃之職耳﹐豈可當將帥之任邪﹖」聞者代禹玉發慚。六月﹐詔罷涇原之役﹐更命延修六寨以包橫山之地﹐遣舜舉與承議郎﹑直龍圖閣徐禧往視之﹐乃命禧節制軍事。八月﹐禧﹑舜舉與延經略使沈括﹑轉運使李稷將步騎四萬及諸路役兵﹐始修永樂﹐與米脂﹑綏徳皆在無定川中。永樂北倚山﹐南臨無定河﹐三面皆絕崖﹐地誠險要﹐虜騎數來爭之﹐皆敗去。先是﹐夏虜發國人﹐十丁取九以爲兵﹐近二十萬人﹐賫百日糧屯於涇原之北﹐俟官軍出塞而擊之。旣聞城永樂﹐卽引兵趣延。邊人來告者前後十數﹐禧等皆不之信﹐且曰「虜若大來﹐是吾立功遷官之秋也。」上賜禧等黃旗﹐曰「將士立功﹐受賞當倍於米脂。」禧等恐沈括分其功﹐乃曰「城略已就矣﹐當與存中歸延安。」九月乙酉﹐畱李稷及步兵三萬餘人於永樂﹐括﹑禧﹑舜舉以八千人還米脂。是日﹐永樂遣人走告虜騎且至。丙戌﹐括畱屯米脂﹐禧﹑舜舉復如永樂。丁亥﹐虜騎至城下﹐禧命延總管曲珍領城中兵陣於崖下水際﹐禧﹑舜舉﹑稷植黃旗坐於城上臨視之。虜自未明引騎過陣前﹐至食時未絕。裨將髙永能曰「吾眾寡不敵﹐宜及其未成陣衝擊之﹐庶幾可破。」不從。虜與官軍夾水而陣﹐前後無際﹐將士皆有懼色。曲珍白禧﹕「今眾心已搖﹐不可復戰﹐戰必敗﹐請收兵入城。」禧曰「君爲大將﹐柰何遇敵不戰﹐先自退邪﹖」俄而﹐虜鳴笳於陣﹐虜騎爭渡水犯官軍。先是﹐選軍中勇士良馬﹐謂之「選鋒」﹐使居陣前。戰未幾﹐選鋒先敗﹐退走﹐蹂踐後陣。虜騎乘之﹐官軍大潰﹐偏裨死者數人﹐士卒死及棄甲南走者幾半﹐曲珍與殘兵萬餘人入城﹐崖峻逕狹﹐騎兵棄馬緣崖而上﹐喪馬八千餘匹﹐虜遂圍之。時樓堞皆未備﹐水寨爲虜所據﹐城中乏水﹐至絞馬糞﹑食死人腦。被圍累日﹐曲珍度城必不能守﹐白禧﹕「請帥眾突圍南走﹐猶愈於坐而待死。」禧怒曰「君已敗軍﹐又欲棄城邪﹖」戊戌﹐夜大雨﹐城遂陷﹐珍帥眾數百人逾城走免﹐禧﹑舜舉﹑稷皆沒﹐命官死者三百餘人﹐士卒得免者十無一二。沈括聞曲珍敗﹐永樂被圍﹐退保綏徳﹐前歸延州。時有詔令李憲將環慶兵數萬救永樂﹐比至延州﹐永樂已陷矣。徐禧在延﹐乘勢使气﹐常言「用此精兵﹐破彼羸虜﹐左縈右拂﹐直前刺之﹐一步可取三級。」諸將有獻策者﹐禧輒大笑曰「妄語可斬。」虜陣未成﹐髙永能請擊之﹐禧曰「王者之師﹐豈可以狙詐取勝邪﹖」由是遂敗。趙閱道熙寧中以資政殿大學士知越州﹐兩浙旱蝗﹐米價踴貴﹐餓死者十五六。諸州皆榜衢路﹐立賞禁人增米價﹐閱道獨榜衢路﹐令有米者任增價糴之。於是﹐諸州米商輻湊詣越﹐米價更賤﹐民無餓死者。閱道治民﹐所至有聲﹐在成都﹑杭﹑越尢著。趙閱道爲人淸素﹐好養生﹐知成都﹐獨與一道人及大龜偕行。後知成都﹐並二侍者無矣。至和中﹐範景仁爲諫官﹐趙閱道爲禦史﹐以論陳恭公事有隙。熙寧中﹐介甫執政﹐恨景仁﹐數訐之於上﹐且曰「陛下問趙﹐卽知其爲人。」他日﹐上以問閱道﹐對曰「忠臣。」上曰「卿何以知其忠﹖」對曰「嘉初﹐仁宗違豫﹐鎭首請立皇嗣以安社稷﹐豈非忠乎﹖」旣退﹐介甫謂閱道曰「公不與景仁有隙乎﹖」閱道曰「不敢以私害公﹖」曾布爲三司使﹐與呂嘉問爭市易事﹐介甫主嘉問﹐布坐左遷。詔命始出﹐朝士多未知之。布字子宣﹐嘉問字望之。或問劉貢父﹐曰「曾子避席。」又問﹕「望之何如﹖」曰「望之儼然。」介甫聞之﹐不喜﹐由是出貢父知曹州。馮當世﹑孫和甫﹑呂晦叔﹑薛師正同在樞府﹐三人屢於上前爭論﹐晦叔獨默不言。旣而上顧問之﹐晦叔方爲之開析可否﹐語簡而當﹐上常納之﹐三人亦不能違也。出則未嘗語人。外皆譏晦叔循默﹐不副眾望﹐晦叔亦不辧也﹐而同僚或爲辧之。上好與兩府議論天下事﹐嘗謂晦叔曰「民間不知有役矣。」對曰「然。上戶昔以役多破家﹐今則飽食安居﹐誠幸矣﹔下戶昔無役﹐今率錢﹐則苦矣。」上曰「然則法亦當更矣。」晦叔與師正並命入樞府﹐師正事晦叔甚恭﹐久之﹐晦叔亦稍親之﹐議事頗相佐佑。閣門副使韓存寶將陜西兵討戎瀘蠻﹐拔數柵﹐斬首數百級。上欲優進官秩﹐以勸立功者﹐師正曰「戎瀘本無事﹐今優賞存寶﹐後有立功大於此者﹐何以加之﹖」晦叔曰「薛向言是也。」乃除四方館使。市易司法﹐聽人賒貸縣官貨財﹐以田宅或金帛爲抵當﹐無抵當者﹐三人相保則給之﹐皆出息十分之二﹐過期不輸﹐息外每月更加罰錢百分之二。貪人及無賴子弟﹐多取官貸﹐不能償﹐積息﹑罰愈滋﹐囚系督責﹐徒存虛數﹐實不可得。刑部郎中王居卿初提舉市易司﹐奏以田宅金帛抵當者﹐減其息﹔無抵當徒相保者﹐不復給。自元丰二年正月七日以前﹐本息之外﹐所負罰錢悉蠲之﹐凡數十萬緡﹔負本息者﹐延期半年。眾議頗以爲愜。李南公知長沙縣﹐有斗者﹐甲彊乙弱﹐各有靑赤﹐南公召使前﹐自以指捏之﹐曰「乙眞甲僞也。」詰之﹐果服。蓋南方有櫸柳﹐以葉塗膚﹐則靑赤如毆傷者﹔剝其皮﹐橫置膚上﹐以火熨之﹐則如掊傷者﹐水洗不落。南公曰「毆傷者血聚而內硬﹐僞者不然﹐故知之。」有一村多豪戶﹐稅不可督﹐所差戶長輒逃去。南公曰「然則此村無用戶長﹐知縣自督之。」書其村名﹐帖之於柱。豪右皆懼﹐是歲初限未滿﹐此村稅最先集。又諸村多詭名﹐稅存戶亡﹐每歲戶長代納﹐亦不可差。南公悉召其村豪右﹐謂之曰「此田不過汝曹所典買耳﹐與汝期一月﹐爲我推究﹐不則汝曹均分輸之。」及期﹐盡得冒佃之人﹐使各承其稅。河北提點刑獄有班行犯罪﹐下獄按之﹐不服﹐閉口不食百餘日﹐獄吏不敢考訊﹐甚患之。南公曰「吾立能使之食。」引出﹐問曰「吾欲以一物塞君鼻﹐君能終不食乎﹖」其人懼﹐卽食﹐且服罪。人問其故﹐南公曰「彼必善服气者﹐以物塞鼻則气結﹐故懼。」王罕知潭州﹐州素號多事﹐知州多以威嚴取辦﹐罕獨以仁恕爲之﹐州事亦治。有老嫗病狂﹐數邀知州訴事﹐言無倫理﹐知州卻之則悖詈。先後知州以其狂﹐但命徼者屏逐之。罕至﹐嫗復出﹐左右欲逐之﹐罕命引婦廳事﹐召使前﹐徐問。嫗𨿽言雜亂無次﹐亦有可曉者﹕乃本爲人嫡妻﹐無子﹐其妾有子﹐夫死爲妾所逐﹐家貲爲妾盡據之。嫗屢訴於官﹐不得直﹐因憤恚發狂。罕爲直其事﹐盡以家貲還之﹐吏民服其能察冤。舊制﹐試院門禁嚴密﹐家人日遣報平安﹐傳數人口﹐訛謬皆不可曉﹐常苦之。皇中﹐王罕爲監門﹐始置平安歷﹐使吏隔門問來者﹐詳錄其語於歷﹔傳入院中﹐試官復批所欲告家人之語及所取之物於歷﹔罕遣吏隔門呼其人讀示之﹐往來無一差失。自知舉至封彌﹑謄錄﹑巡鋪共一歷﹐人皆見之﹐不容有私﹐人甚便之。是後遵以爲法。元丰元年正月十五日夜﹐張燈﹐太皇太后以齒疾不能食﹐不出觀。故上於閏月十五日夜於禁中張燈﹐露臺妓樂俱入﹐太皇太后疾尙未平﹐酒數行而起。其年冬﹐太皇太后得水疾﹐禦醫不能愈。會新知州薛昌期久病水疾﹐得老兵王麻胡療之﹐數日而愈。上聞之﹐遣中使召麻胡入禁中療太皇太后疾﹐亦愈。上喜﹐卽除麻胡翰林醫官﹐賜金紫﹐仍賜金帛﹐直數千緡。岐王夫人﹐馮侍中拯之曾孫也﹐失愛於王﹐屏居後閣者數年。元丰二年春﹐岐王宮遺火﹐尋撲滅。夫人聞有火﹐遣二婢往視之。王見之﹐詰其所以來﹐二婢曰「夫人令視大王耳。」王乳母素憎夫人﹐與王二嬖人共譖之﹐曰「火殆夫人所爲也。」王怒﹐命內知客鞫其事﹐二婢不勝拷掠﹐自誣云「夫人使之縱火。」王杖二婢﹐且泣訴於太后曰「新婦所爲如是﹐臣不可與同處。」太后怒﹐謂上﹕「必斬之﹗」上素知其不睦﹐必爲左右所陷﹐徐對曰「彼公卿家子﹐豈可遽爾﹖俟按驗得實﹐然後議之。」乃召二婢使宮官鄭穆同鞫於皇城司。數日﹐獄具﹐無實﹐又命宮官馮誥錄問。上乃以具獄白太后﹐因召夫人入禁中﹐夫人大懼﹐欲自殺﹐上遣中使慰諭曰「汝無罪﹐勿恐。」且命徑詣太皇太后宮﹐太皇太后亦慰存之。太后與上繼至﹐詰以火事﹐夫人泣拜謝罪﹐乃曰「縱火則無之﹔然妾小家女﹐福薄﹐誠不足以當岐王伉儷﹐幸赦其死﹐乞削發出外爲尼。」太后曰「聞汝詛詈岐王﹐有諸﹖」對曰「妾乘忿﹐或有之。」上乃罪乳母及二嬖人﹐命中使送夫人於瑤華宮﹐不披戴﹐舊俸月錢五十緡﹐更增倍之﹐厚加資給﹐曰「俟王意解﹐當復迎之。」元丰四年冬﹐朝廷大舉討夏國。十一月﹐環慶都總管髙遵裕出旱海﹐皇城使﹑涇原副都總管劉昌祚出胡盧河﹐共趣靈州﹐詔昌祚受遵裕節制。昌祚上言軍事不稱旨﹐上賜遵裕書云「昌祚所言迂闊﹐必若不任事者﹐宜擇人代之。」遵裕由是輕昌祚。旣而昌祚先至靈武城下﹐或傳昌祚已克靈武城﹐遵裕在道中聞之﹐卽上表賀曰「臣遣昌祚進攻﹐已克其城。」旣而所傳皆虛。遵裕至靈武城﹐以爲城朝夕可下﹐徙昌祚軍於閒地﹐自以環慶兵攻之。時軍中皆無攻具﹐亦無知其法者﹐遵裕旋令采木造之﹐皆細小朴拙不可用。又造土囊﹐欲以塡塹。又欲以軍法斬昌祚﹐從共救解之。昌祚憂恚成疾﹐涇原軍士皆憤怒。轉運判官範純粹謂遵裕曰「兩軍不葉﹐恐生他變。」力勸遵裕詣昌祚營問疾﹐以和解之。遵裕又使呼城上人曰「何不亟降﹖」其人曰「我未嘗戰﹐何謂降也﹖」●卷十五元丰三年﹐開封府界提點陳向建議﹐令民貲及三千緡者養戰馬一匹﹐民甚苦之。薛師正時爲樞密副使﹐初無異議﹐及事已施行﹐向詣樞密院白事﹐師正欲壓眾議﹐折難甚苦。向怒﹐以告諫官舒﹐劾奏師正爲大臣﹐事有不可﹐不面陳而背誹以盜名。由是罷爲正議大夫﹑知潁州。諫官又言其罷黜之後﹐不杜門省愆念咎﹐而賓客集其門日以百數﹐對客有怨憤語﹐攺知隨州。翰林學士﹑禦史中丞李定坐不糾彈﹐落職知河陽。富公爲人溫良寬厚﹐泛與人語﹐若無所異同者﹔及其臨大節﹐正色慷慨﹐莫之能屈。智識深遠﹐過人遠甚﹐而事無巨細﹐皆反復熟慮﹐必萬全無失然後行之。宰相﹐自唐以來謂之禮絕百僚﹐見者無長幼皆拜﹐宰相平立﹐少垂手扶之﹔送客﹐未嘗下階﹔客坐稍久﹐則吏從傍唱「相公尊重」﹐客起退。及公爲相﹐𨿽微官及布衣謁見﹐皆與之抗禮﹐引坐﹐語從容﹐送之及門﹐視其上馬﹐乃還。自是羣公稍稍效之﹐自公始也。自致仕歸西都﹐十餘年﹐常深居不出。晚年﹐賓客請見者亦多謝以疾。所親問其故﹐公曰「凡待人﹐無貴賤賢愚﹐禮貌當如一。吾累世居洛﹐親舊蓋以千百數﹐若有見有不見﹐是非均一之道﹔若人人見之﹐吾衰疾﹐不能堪也。」士大夫亦知其心﹐無怨也。嘗欲之老子祠﹐乘小轎過天津橋﹐會府中徙市於橋側﹐市人喜公之出﹐隨而觀之﹐至於安門﹐市爲之空﹐其得民心也如此。及違世﹐士大夫無遠近﹑識與不識﹐相見則以言﹐不相見則以書﹐更相弔唁﹐往往垂泣﹐其得士大夫心也又如此。嗚呼﹗苟非事君盡忠﹐愛民盡仁﹐推惻怛至誠之心﹐充於內而見於外﹐能如是乎﹖初﹐選人李公義建言﹐請爲鐵龍爪以浚河。其法用鐵數斤爲爪形﹐沈之水底﹐系ㄌ﹐以船曳之而行。宦官黃懷信以爲鐵爪太輕﹐不能沈﹐更請造浚川杷。其法以巨木長八尺﹐齒長二尺列於木下﹐如杷狀﹐以石壓之﹐兩旁系大ㄌ﹐兩端丁大船﹐相距八十步﹐各用革車絞之﹐去來撓蕩泥沙﹐已﹐又移船而浚之。事下大名安撫司﹐安撫司命金堤司管勾官範子淵與通判﹑知縣共試驗之﹐皆言不可用。會子淵官滿入京師﹐王介甫問子淵﹕「浚川鐵杷﹑龍爪法甚善﹐何故不可用﹖」子淵因變言「此誠善法﹐但當時同官議不合耳。」介甫大喜﹐卽除子淵都水外監丞﹐置浚川司﹐使行其法﹐聽辟指使二十人﹐給公使庫錢。子淵乃於河上令指使分督役卒﹐用二物疏浚﹐各置歷﹐書其課曰「某日於某埽浚若干步﹐深若干尺。」其實水深則杷不能及底﹐虛曳去來﹔水淺則齒礙泥沙﹐曳之不動﹐卒乃反齒向上而曳之。所書之課﹐皆妄撰﹐不可考驗也。會都水監丞程建議於大名河曲開直河﹐旣成﹐子淵屬稱直河淺﹐牒浚川司使用杷浚之﹐庶幾附以爲功﹐從之。旣而奉上狀﹐﹑子淵及督役指使各遷一官。先是﹐大名府河每歲夏水漲﹐則自許家港溢出﹐及秋水落﹐還復故道﹐皆在大堤之內。熙寧八年﹐子淵復欲求功﹐乃令指使諷諸埽申大名府云「今歲河七分入許家港﹐三分行故道﹐恐河勢遂移﹐乞牒浚川司用杷疏浚故道。」府司從之。是歲旱﹐港水所浸田不過萬頃﹐子淵用杷不及一月而罷。九年﹐子淵上言「去歲大河幾移﹐賴浚川杷得復故道﹐出民田數萬頃。其督役官吏﹐更乞酬獎。」事下都水監﹐監司保奏﹐稱子淵等有奇功﹐乞加優獎。是時﹐天下皆言浚川鐵杷﹑龍爪如兒戲﹐適足以資談笑﹐王介甫亦頗聞之﹐故不信都水監之言﹐更下河北轉運﹑安撫司﹐令保奏。會介甫罷相﹐文潞公上言「河水浩大﹐非杷可浚﹐秋涸固其常理﹐𨿽河濱甚愚之人﹐皆知浚川杷無益於事。臣不敢雷同保明﹐共爲欺罔。」奏上﹐上不悅﹐命知制誥熊本與都水﹑轉運司共按視浚川利害。本乃與都水監主簿陳甫﹑河北轉運使陳知儉共按問﹐諸埽言「八年﹐故河道水減三尺﹐杷未至間已增二尺﹐杷至又增一尺﹐又從此以前十年﹐水皆夏溢秋復﹐不惟此一年。」乃奏﹕「水落實非杷所致。」子淵在京師﹐先聞之﹐遽上殿言「熊本﹑陳知儉﹑陳甫意謂王安石出﹐文彥博必將入相﹐附會其意﹐以浚川杷爲不便。臣聞本奉使按事﹐乃詣彥博納拜﹐從彥博飲食﹐甫﹑知儉皆預焉﹐及屏人私語﹐今所奏必不公。且觀彥博之意﹐非止言浚川杷而已。陛下一聽其言﹐天下言新法不便者必蜂起﹐陛下所立之法大壞矣。」上以爲然。於是知雜禦史蔡確上言「熊本奉使不謹﹐議論不公﹐乞更委官詳定浚川是非。」十年﹐詔命確與知檢院黃履詳定﹐有是非者取勘聞奏。確於是置獄﹐逮系證佐二百餘人﹐獄逾半年不決。上又命入內供奉官馮宗道試浚川杷於汴水﹐宗道辭以疾﹔上令俟宗道疾愈必往試之﹐宗道乃請與子淵偕往。每料測量﹐有深於舊者﹐有爲泥沙所淤更淺於舊者﹐有不增不減者﹐大率三分各居其一。宗道每日具實奏聞﹐上意稍寤﹐治獄微緩。會滎澤河堤將潰﹐詔判都水監兪充往治之﹐充奏河危將決﹐賴用浚川杷疏導得免﹐具圖以聞。上嘉之﹐於是治獄益急。時郊赦將近﹐詔浚川事不以赦原。獄具﹐子淵坐上言詐不實﹐熊本﹑陳甫坐赴食違制﹐陳知儉坐報制院不實。元丰元年正月辛未﹐敕﹕熊本落知制誥﹐奪一官﹐以屯田員外郎分司﹐範子淵﹑陳甫奪一官﹐職任如故﹔陳知儉奪一官﹐充替。前判都水監李立之云﹕介甫前作相﹐嘗召立之問曰「有建議欲決白馬河堤以淤東方之田者﹐何如﹖」立之不敢直言其不可﹐對曰「此策𨿽善﹐但恐河決﹐所傷至多。昔天聖初﹐河決白馬東南﹐泛濫十餘州﹐與淮水相通﹐徐州城上垂手可掬水﹐且橫貫韋城﹐斷北使往還之路﹐無乃不可。」介甫沈吟良久﹐曰「聽使一淤亦何傷﹐但恐妨北使路耳。」乃止。集賢校理劉貢父好滑稽﹐嘗造介甫﹐值一客在坐﹐獻策曰「梁山泊決而涸之﹐可得良田萬餘頃﹐但未擇得便利之地貯其水耳。」介甫傾首沈思﹐曰「然。安得處所貯許多水乎﹖」貢父抗聲曰「此甚不難。」介甫欣然﹐以謂有策﹐遽問之﹐貢父曰「別穿一梁山泊﹐則足以貯此水矣。」介甫大笑﹐遂止。介甫秉政﹐鳳翔民獻策云「陜州南有澗水﹐西流入河﹐若疏導使深﹐又鑿硤石山使通谷水﹐因導大河東流入谷水﹐自谷入洛﹐至鞏復會於河﹐以通漕運﹐可以免砥柱之險。」介甫以爲然﹐敕下京西﹑陜西轉運司差官相度。京西差河南府戶曹王泰。王泰欲言不便﹐則恐忤朝廷獲罪﹔欲言便﹐又恐爲人笑﹐乃申牒言「今至谷水上流相度﹐若疏引大河水﹐得至澠池縣境﹐導之入谷水﹐委實利便可行。」蓋出澠池縣境則硤石大山﹐屬陜西路故也。陜西言不可行﹐乃止。祖宗以來﹐汴口每歲隨河勢向背攺易﹐不常其處﹐於春首發數州夫治之。應舜臣上言「汴口得便利處﹐可歲歲常用﹐何必屢易﹐公私勞費﹖蓋汴口官吏欲歲興夫役以爲己利耳。今訾家口在孤百嶺下﹐最當河流之衝﹐水必不至乏絕﹐自今請常用之﹐勿復更易。或水小﹐則爲輔渠於下流以益之﹔大則開諸斗門以泄之。」介甫善其議而從之﹐擢舜臣權三司判官。後數歲﹐介甫出知江寧﹐會汴水大漲﹐京師憂懼﹐朝廷命判都水監少卿宋昌言往視之。昌言白政府﹐請塞訾家口﹐獨畱輔渠。韓子華﹑呂吉甫皆許之。時監丞侯叔獻適在外﹐不預議。昌言至汴口﹐牒問提舉汴口官王充等二口水勢﹐充等報言「訾家口水三分﹐輔渠水七分。」昌言遂奏塞訾家口﹐朝廷從之。叔獻素與昌言不協﹐及介甫再入相﹐叔獻譖昌言附會韓﹑呂﹐塞訾家口﹐故變易相公在政府所行事。介甫怒﹐昌言懼﹐求出﹐得知陜州。會熙寧八年夏﹐河背新口﹐汴水絕﹐叔獻屢上言由昌言塞訾家口所致﹐朝廷命叔獻開之。水旣通流﹐於是昌言及王充各降一官﹐昌言仍徙知丹州﹐都水監眾官各以贖論。叔獻以功遷員外郎﹐判監李立之仍出知陜州﹐以叔獻代之。立之未離京師﹐河背訾家口﹐汴水復絕﹐一如前日。朝廷更命叔獻開之﹐亦不罪叔獻也。元丰元年春﹐塞曹村決河﹐詔發民夫五十萬﹐役兵二十萬﹐云「欲鑿故道以導之﹐不行則決河北岸王莽河口﹐任其所之。」恐其浸淫南及京城故也。天章閣待制韓縝﹑都水監丞劉會﹑河北運判汪輔之掌之。舊制﹐河南﹑河北﹐曹﹑濮以西﹐秦﹑鳳以東﹐皆食解鹽﹔益﹑梓﹑利﹑夔四路皆食井鹽﹔河東食土鹽﹔自餘皆食海鹽。自仁宗時﹐解鹽通商﹐官不復榷。熙寧中﹐市易司始鶴開封﹑曹﹑濮等州及利﹑益二路﹐官自運解鹽賣之﹐其益﹑利井鹽俟官無解鹽卽聽自賣。九年﹐有殿中丞張景溫建議﹐請榷河中﹑陜﹑解﹑同﹑華五州﹐官自賣鹽﹐增重其價﹔民不肯買﹐乃課民日買官鹽﹐隨其貧富﹑作業爲多少之差﹔有買賣私鹽﹐聽人告訐﹐重給賞錢﹐以犯人家財充﹔買官鹽食之不盡﹐畱經宿者同私鹽法。於是民間騷怨。鹽折鈔﹐舊法每席六緡﹐至是才直二緡有餘﹐商不入粟﹐邊儲失備。朝廷疑之﹐乃召陜西東路轉運使皮公弼入議其事﹐公弼極陳其不便。有旨令與三司議之﹐三司使沈括以向附介甫意﹐言景溫法可行﹐今不可攺﹐不敢盡言其非。𨿽不能奪公弼﹐而更爲別札稱﹐據景溫申﹐官賣鹽歲獲利二十餘萬緡﹐今通商則失此利。再取旨﹐上復令與公弼議之。公弼條陳實無此利。於是罷開封﹑河中等州﹐益﹑利等路賣鹽﹐獨曹﹑濮等數州行景溫之法。吳衝卿﹑蔡子正等爲樞密副使﹐上言請廢河南北監牧司﹐文潞公爲樞密使﹐以爲不可。元厚之爲翰林學士﹐與曾孝寬受詔詳定。厚之計其吏兵之祿﹐及牧田可耕種﹐所以奏稱﹕「兩監歲費五十六萬緡﹐所息之馬用三萬緡可買。」詔盡廢天下馬監﹐止畱沙苑一監﹐選其馬可充軍馬用者﹐悉送沙苑監﹔其次給傳置﹔其次斥賣之。牧田聽民租佃。仍令轉運司輸每歲所省五十三萬緡於市易務。馬旣給諸軍﹐則當給芻粟及亻兼衣糧﹐所費甚廣。諸監馬送沙苑者止四千餘匹﹐在道羸瘠死者殆半。國馬盡於此矣。時熙寧八年冬也。熙寧初﹐余罷中丞﹐復歸翰林﹐有成都進士李戒投書見訪﹐云「戒少學聖人之道﹐自謂不在顏回﹑孟軻之後。」其詞孟浪﹐髙自稱譽﹐大率如此。又獻《役法大要》﹐以謂﹕「民苦重役﹐不苦重稅。但聞有因役破產者﹐不聞因稅破產也。請增天下田稅錢谷各十分之一﹐募人充役。仍命役重輕爲三等﹐上等月給錢千五百﹑谷二斛﹐中下等以是爲差。計雇役猶有羨余﹐可助經費。明公儻爲言之於朝﹐幸而施行﹐公私不日皆富實矣。」余試舉一事難之曰「衙前爲何等﹖」戒曰「上等。」余曰「今夫衙前掌官物﹐敗失者或破萬金之產﹐彼肯顧千五百錢﹑兩斛之谷﹐來應募邪﹖」戒不能對。余因謝遣之﹐曰「僕已去言職﹐君宜詣當官者獻之。」居無何﹐復來投書﹐曰「三皇不聖﹐五帝不聖﹐自生民以來﹐惟孔子爲聖人耳。孔子沒﹐孟軻以降蓋不足言﹐今日復有明公﹐可繼孔子者也。」余駭懼﹐遽還其書﹐曰「足下何得爲此語﹖」固請畱書﹐余曰「若畱君書﹐是當而有之也﹐死必不敢。」又欲授余左右﹐余叱左右使勿接﹐乃退。余以其狂妄﹐常語於同列﹐以資戲笑。時韓子華知成都﹐戒亦嘗以此策獻之﹐子華大以爲然。及入爲三司使﹐欲奏行之﹐余與同列共笑且難之﹐子華意沮﹐乃止。及介甫爲相﹐同制置三司條例司﹐爲介甫言之﹐介甫亦以爲善﹐雇役之議自此起。時李戒已得心疾﹐罷舉歸成都矣。介甫之再入相也﹐張愕建言「往者衙前經歷重難﹐皆得場務酬獎﹐享利過厚。其人見存者﹐請依新法據分數應給緡錢數外﹐余利追理入官﹐謂之『打抹』。專委諸州長吏檢括﹐如有不盡﹐以違制罪之﹐不以赦降﹑去官原免。」於是諸州競爲刻剝﹐或數十年前嘗經酬獎﹐今已解役﹐家貲貧破﹐所應輸錢有及二三千緡者﹐往往不能償而自殺。介甫申明按問欲法之法﹐曰「𨿽經拷掠﹐終是本人自道﹐皆應減二等。」由是劫賊盜無死者。先朝以來﹐夔州路減省賦﹐上供無額﹐官不榷酒﹐不禁茶鹽﹐務以安遠人爲意。熙寧八年五月﹐內批﹕「張方平樞密使。」介甫卽欲行文書﹐吉甫畱之﹐曰「當俟晚集更議之。」因私於介甫曰「安道入﹐必爲吾屬不利。」明日再進呈﹐遂格不行。三司使章嘗登對﹐上譽張安道之美﹐問識否﹐退﹐以告吉甫。明旦﹐吉甫與安道同行入朝﹐因告以上語﹐且曰「行當大用矣。」安道縮鼻而已。其暮﹐安道方與客坐﹐呵引及門入謁﹐安道使謝曰「素不相識﹐不敢相見。」慚怍而退。故蔡承禧彈云「朝登陛下之門﹐暮入惠卿之室。」爲此也。由是上惡﹐介甫惡安道﹐未幾皆出。介甫初參大政﹐章辟光上言「岐王﹑嘉王不宜居禁中﹐請使出居於外。」太后怒﹐與上言「辟光離間兄弟﹐宜加誅竄。」辟光揚言「王參政﹑呂惠卿來教我上此書﹐今朝廷若深罪我﹐我終不置此二人者。」惠卿懼﹐以告介甫。上欲竄辟光於嶺南﹐介甫力營救﹐止降監當而已。呂獻可攻介甫﹐引辟光之言以聞於上﹐獻可坐罷中丞﹑知鄧州。蘇子容當制﹐曾魯公召諭之曰「辟光治平四年上書﹐當是時介甫猶在金陵﹐惠卿監杭州酒﹐安得而教之﹖」故其制詞云「黨小人交構之言﹐肆罔上無根之語。」制出﹐士大夫頗以子容制詞爲非﹐子容以魯公之言告﹐乃知治平四年辟光所上言他事﹐非言岐﹑嘉者也。子容深悔之﹐嘗謂人曰「介甫𨿽黜逐我﹐我怨之不若曾公之深也。」●卷十六向來執政弄權者﹐𨿽潛因喜怒作威福﹐猶不敢亂資序﹑廢赦令。王介甫引用新進資淺者﹐多借以官﹐苟爲己盡力﹐則因而進擢﹔或小有忤意﹐則奪借官而斥之﹔或無功﹐或無過﹐則暗計資考及常格﹐然後遷官。如呂吉甫弟升卿新及第﹐爲眞定府觀察推官﹐初無資考﹐使之察訪京東﹐還﹐除淮南轉運判官。轉運判官皆須升朝官爲之﹐又借以太子中允﹐尋召爲崇政殿說書。及介甫與吉甫有隙﹐升卿復於上前詆訐介甫之短﹐由此被斥﹐然尙以宣力久﹐特遷太祝﹐監無爲軍稅。練亨甫以泗州軍事推官爲崇文院校書兼檢正官﹐及坐鄧綰事﹐亦以宣力久﹐循一資﹐爲漳州軍事判官。介甫用事﹐坐違忤斥逐者﹐𨿽累經赦令﹐不復舊職。如知制誥李大臨﹑蘇頌封還李定詞頭﹐奪職外補﹐幾十年﹐經三赦﹐大臨才得待制﹐頌才得祕書監。及熙寧十年圜丘赦﹐頌除諫議大夫。熙寧七年圜丘赦﹐中書奏謫官應復者四十餘人﹐中旨悉復舊原。呂吉甫參知政事﹐意所惡者皆廢格不行。如胡宗愈﹑劉摯皆坐爲臺諫官言事落職外補﹐至是惟摯復館職﹐宗愈爲蘇州通判﹐一不沾恩。摯嘗言曾布﹐布爲吉甫所惡故也。十年圜丘赦﹐宗愈始復館職。介甫用新進爲提轉﹐其資在通判以下則稱「權發遣」﹐知州稱「權」﹐又遷則落「權」字。何浹以錄事參軍提舉梓州路常平倉等﹐所至暴橫﹐捶撻吏民以立威﹐皆竄匿無地。气陵提轉﹐直出其上﹐公牒州縣云「未得當司指揮﹐其提轉牒皆不得施行。」轉運使李竦﹑判官陳充與之議事﹐不合﹐輒叱罵之。知州詣之白事﹐下馬於門外﹐循廊而進﹐至其坐榻之側﹐亦不爲起。浹欲廢廣安軍﹐眾議以爲旁去他州遠﹐不可廢。有章辟方得其父集賢校理何涉所撰《鼓角樓記》以呈之﹐曰「先君子亦具言置軍要害之意。」浹曰「凡事當從公論﹐此妄語﹐何足憑也﹖」李竦等具奏其狀﹐詔罷歸。浹沿道上奏﹐訟竦等﹐無所不道。至京師﹐下開封府鞫問﹐浹索紙萬幅以答款﹐府司以數百幅給之﹐乃一紙書一宗。坐上書詐不實﹐凡一百四十事﹐由是停官。時所遣提舉官﹐大抵狂妄作威﹐而浹最爲甚。初﹐韓魏公知揚州﹐介甫以新進士簽書判官事﹐韓公𨿽重其文學﹐而不以吏事許之。介甫數引古義爭公事﹐其言迂闊﹐韓公多不從。介甫秩滿去。會有上韓公書者﹐多用古字﹐韓公笑而謂僚屬曰「惜乎王廷評不在此﹐其人頗識難字。」介甫聞之﹐以韓公爲輕己﹐由是怨之。及介甫知制誥﹐言事復多爲韓公所沮。會遭母喪﹐服除﹐時韓公猶當國﹐介甫遂畱金陵﹐不朝參。曾魯公知介甫怨忌韓公﹐乃力薦介甫於上﹐彊起之﹐其意欲以排韓公耳。上將召用介甫﹐訪於大臣﹐爭稱譽之。張安道時爲承旨﹐獨言「安石言僞而辧﹐行僞而堅﹐用之必亂天下。」由是介甫深怨之。曾布攺助役爲免役﹐呂惠卿大恨之。介甫使徐禧﹑王古按秀獄﹐求惠卿罪不得﹔又使蹇周輔按之﹐亦無狀迹。王危之﹐以讓練亨甫﹑呂嘉問﹐亨甫等請以鄧綰所言惠卿事雜他書下秀獄﹐不令丞相知也。惠卿素加恩結堂吏﹐吏遽報惠卿於陳州。惠卿列言其狀﹐上以示介甫﹐介甫對「無之」﹐歸以問﹐乃知其狀。介甫以咎﹐時已寢疾﹐憤怒﹐遂絕。介甫以遣延諫希旒崆笸恕１１１１繊介甫請並京師行陜西所鑄折二錢﹐旣而宗室及諸軍不樂﹐有怨言﹐上聞甫﹐欲罷之。介甫怒曰「朝廷每舉一事﹐定爲浮言所移﹐如此何事可爲﹖」退﹐遂移疾﹐臥不出。上使人諭之﹐曰「朕無間於卿﹐天日可鑑﹐何遽如此﹖」乃起。1111111諫議大夫程師孟嘗請於介甫曰「公文章命世﹐師孟多幸﹐生與公同時﹐願得公爲《墓志》﹐庶傳不朽﹐惟公矜許。」介甫問﹕「先正何官﹖」師孟曰「非也﹐師孟恐不得常侍左右﹐自欲豫求《墓志》﹐俟死而刻之耳。」介甫𨿽笑不許﹐而心憐之。及王死﹐有習學檢正張安國者﹐被髮藉艸﹐哭於柩前﹐曰「公不幸﹐未有子﹐今郡君妊娠﹐安國願死﹐托生爲公嗣。」京師爲之語曰「程師孟生求速死﹐張安國死願托生。」上以外事問介甫﹐介甫曰「陛下從誰得之﹖」上曰「卿何必問所從來﹖」介甫曰「陛下與他人爲密﹐而獨隱於臣﹐豈君臣推心之道乎﹖」上曰「得之李評。」介甫由是惡評﹐竟擠而逐之。他日﹐介甫復以密事質於上﹐上問於誰得之﹐介甫不肯對﹐上曰「朕無隱於卿﹐卿獨有隱於朕乎﹖」介甫不得已﹐曰「朱明之爲臣言之。」上由是惡明之。明之﹐介甫妹夫也。及介甫出鎭金陵﹐吉甫欲引介甫親暱置之左右﹐薦明之爲侍講﹐上不許﹐曰「安石更有妹夫爲誰﹖」吉甫以直講沈季長對﹐上卽召季長爲侍講。吉甫又引弟升卿爲侍講。升卿素無學術﹐每進講﹐多捨經而談財谷利害﹑營繕等事。上時問以經義﹐升卿不能對﹐輒目季長從旁代對。上問難甚苦﹐季長辭屢屈﹐上問從誰受此義﹐對曰「受之王安石。」上笑曰「然則且爾。」季長𨿽黨附介甫﹐而常非王﹑王安禮及吉甫所爲﹐以謂必累介甫。等深惡之﹐故亦不甚得進用也。熙寧六年十一月﹐吏有不附新法者﹐介甫欲深罪之﹐上不可。介甫固爭之﹐曰「不然﹐法不行。」上曰「聞民間亦頗苦新法。」介甫曰「祁寒暑雨﹐民猶有怨咨者﹐豈足顧也﹗」上曰「豈若並祁寒暑雨之怨亦無邪﹖」介甫不悅﹐退而屬疾家居。數日﹐上遣使慰勞之﹐乃出。其黨爲之謀曰「今不取門下士上所素不喜者暴進用之﹐則權輕﹐將有窺人間隙者矣。」介甫從之。旣出﹐卽奏擢章﹑趙子幾等﹐上喜其出﹐勉彊從之﹐由是權益重。熙寧八年十一月﹐介甫以疾居家。上遣中使問疾﹐自朝至暮十七返﹐醫官脈狀皆使行親事賫奏。旣愈﹐復給假十日將治﹐又給三日﹐又命兩府就第議事。興化縣尉胡滋﹐其妻宗室女也﹐自言夢人衣金紫﹐自稱王待制來爲夫人兒﹐妻尋產子。介甫聞之﹐自京師至金陵﹐與夫人常坐於船門簾下﹐見船過輒問﹕「得非胡尉船乎﹖」旣而得之﹐舉家悲喜﹐亟往撫視﹐涕泣﹐遺之金帛不可勝數﹐邀與俱還金陵。滋言有捕盜功﹐應詣銓求賞﹐介甫使人爲營致﹐除京官﹐畱金陵且半年﹐欲丐其兒﹐其母不可﹐乃遣之。內侍李憲旣怨介甫罷其南徵﹐乃言靑苗錢爲民害﹐上以內批罷之﹐介甫固執不可而止。先是﹐州縣所斂靑苗錢﹐使者督之﹐須散盡乃已﹐官無餘蓄。至是﹐敕畱五分﹐皆憲發之也。介甫旣罷相﹐衝卿代之﹐於新法頗更張﹐禹玉始無異同。禦史鼓汝礪劾奏禹玉云「向者王安石行新法﹐王從而和之﹔今吳充變行新法﹐王亦從而和之。若昨是則今非﹐今是則昨非矣。乞令分析。」禹玉由是力主新法不肯變。汝礪又言「兪充爲成都轉運使﹐與宦官王中正共討茂州蠻﹐媚事中正﹐故得都檢正。」又言「李憲擁兵驕恣。」由是不得居臺中﹐加館職充江南東路提刑。汝礪固辭館職。呂升卿於上前言練亨甫以穢徳爲王所暱﹐且曰「陛下不信臣言﹐臣有老母﹐敢以爲誓。」於是臺諫言「王安國非議其兄﹐呂惠卿謂之不悌﹐放歸田裏﹔今升卿對陛下親詛其母﹐比安國罪不尢重乎﹖」有旨﹕升卿罷江西轉運副使﹐削中允﹐落直集賢院﹐以太祝監無爲軍酒稅。時熙寧八年十二月也。吉甫言王安禮任館職﹐狎遊無度﹐安禮由是乞出﹐一章卽許之﹐除知潤州。介甫猶以吉甫先居憂在潤州﹐欲使安禮采其過失故也。王安國字平甫﹐介甫之弟也﹐常非其兄所爲。爲西京國子監教授﹐溺於聲色。介甫在相位﹐以書戒之曰「宜放鄭聲。」安國復書曰「安國亦願兄遠佞人也。」官滿﹐至京師﹐上以介甫故﹐召上殿﹐時人以爲必除侍講。上問以其兄秉政物論如何﹐對曰「但恨聚斂太急﹑知人不明耳。」上默然不悅﹐由是別無恩命。久之﹐乃得館職。安國嘗力諫其兄﹐以天下忄匈忄匈﹐不樂新法﹐皆歸咎於公﹐恐爲家禍。介甫不聽﹐安國哭於影堂﹐曰「吾家滅門矣﹗」又嘗責曾布以誤惑丞相﹐更變法令﹐布曰「足下﹐人之子弟﹐朝廷變法﹐何預足下事﹖」安國勃然怒曰「丞相﹐吾兄也﹔丞相之父﹐卽吾父也﹔丞相由汝之故﹐殺身破家﹐亻及先人﹐發掘丘壠﹐豈得不預我事邪﹖」士大夫以濮議不正﹐咸疾歐陽修﹐有謗其私於子婦者。禦史中丞彭思永﹑殿中侍禦史蔣之奇承流言劾奏之﹐之奇仍伏於上前﹐不肯起。詔二人具析語所從來﹐皆無以對。治平四年三月五日﹐俱坐謫官。仍敕榜朝堂﹐略曰「偶因燕申之言﹐遂騰空造之語﹐醜詆近列﹐中外駭然。以其乞正典刑﹐故須閱實其事﹐有一於此﹐朕亦不敢以法私人。及辧章之屢聞﹐皆懣讕而無考﹐反云其事暗昧﹐不切審實。」又曰「苟無根之毀是聽﹐則謾欺之路大開。上自邇僚﹐下逮庶尹﹐閨門之內﹐咸不自安。」先是﹐之奇盛稱濮議之是以媚修﹐由是薦爲禦史﹐旣而反攻修。修尋亦外遷﹐其謝上表曰「未乾薦禰之墨﹐已關射羿之弓。」熙寧十年七月﹐王韶獻所著﹐名曰「發明自身之學」﹐皆荒浪狂譎之語。其一篇曰《法身三門》﹐其略曰「敷陽子旣罷樞密副使﹑知洪州﹐於廬山之北建法堂﹐中建法身像﹐號曰太虛無極眞人﹐遂立三門﹐一曰鴻樞獨化之門﹐二曰萬靈朝眞之門﹐三曰金剛巨力之門﹐太虛無極眞人獨化行於天下﹐而天下方賴幽明顯晦﹐有識無識皆會而朝之。太虛無極眞人出獨化之門﹐建大法旗﹐擊大法鼓﹐手提玉印﹐臨大庭而躬接之。」其書凡十萬餘言﹐皆仿此。旣而進禦﹐又摹印以遺朝中諸公及天下藩鎭學校﹐其妖妄無所忌憚如此。王公儀得其書以示余。觀文殿學士﹑知洪州王韶謝上表曰「爲貧而仕﹐富貴非學者之本心﹔與時偕行﹐功業蓋丈夫之餘事。」又曰「自信甚明﹐獨立不懼。面折廷爭﹐則或貽同列之忿﹔指レ時病﹐則或異大臣之爲。以至聖論𨿽時有小差﹐然臣言亦未嘗曲徇。」又曰「曉然知死生之不迷﹐灼然見古今之不異。通理盡性﹐𨿽未能達至道之淵微﹔立言著書﹐亦足以贊一朝之盛美。」知雜禦史蔡確上言「韶不才忝冒﹐自請便親﹐敢因謝表﹐辭旨怨憤﹐指斥聖躬﹐公爲罔慢。」於是落韶觀文殿學士﹐降知鄂州。交趾之圍邕州也﹐介甫言於上曰「邕州城堅﹐必不可破。」上以爲然。旣而城陷﹐上欲召兩府會議於天章閣﹐介甫曰「如此則聞愈彰﹐不若只就東府。」上從之。介甫憂沮﹐形於言色﹐王韶曰「公居此尙爾﹐況居邊徼者乎﹖願少安重﹐以鎭物情。」介甫曰「使公往﹐能辦之乎﹖」韶曰「若朝廷應副﹐何爲不能辦﹖」介甫由是始與韶有隙。李士寧者﹐蓬州人﹐自言學道﹐多詭數﹐善爲巧發奇中。目不識書﹐而能口占作詩﹐頗有才思﹐而詞理迂誕﹐有類讖語﹐專以妖妄惑人。周遊四方及京師﹐公卿貴人多重之。人未嘗見其經營及有囊橐﹐而貲用常饒﹐猝有賓客十數﹐珍饌立具﹐皆以爲有歸錢術。王介甫尢信重之﹐熙寧中﹐介甫爲相﹐館士寧於東府且半歲﹐日與其子弟遊﹔及介甫將出金陵﹐乃歸蓬州。宗室世居者﹐太祖之孫﹐頗好文學﹐結交士大夫﹐有名稱﹐士寧先亦私入睦親宅﹐與之遊。士寧以爲太祖肇造﹐宗室子孫當享其祚﹐會仁宗有賜英宗母仙遊縣君《挽歌》﹐微有傳後之意﹐士寧竊其中間四句﹐易其首尾四句﹐密言世居當受天命以贈之。世居喜﹐賂遺甚厚。進士葉適試補監生第一﹐介甫愛其所對策﹔布衣徐禧得洪州進士黃雍所著書﹐竊其語﹐上書褒美新法﹐介甫亦賞其言﹔皆奏除官﹐令於中書習學檢正。及介甫出知金陵﹐吉甫薦二人皆安石素所器重﹐上召見﹐適奏對不稱旨﹐上以介甫故﹐除光祿寺丞﹑館閣校勘檢正官﹐月餘而卒﹔禧稱旨。禧無學術﹐而辧口﹐揚眉奮髯﹐足以移人意。上或問以故事﹐禧對此非臣所學云云﹐其說皆雍語也。而蔡承禧收得雍艸封上之。承禧又言「禧母及妻﹐皆非良家﹐禧與其妻先奸後婚﹐妻恃此淫佚自恣﹐禧不敢禁。」又言「禧前居父喪而博﹐爲吏所捕﹐因亡命詣闕上書。」鄭俠﹐閩人﹐進士及第。熙寧七年春﹐上以旱災﹐下詔聽吏民直言得失﹐俠以選人監安上門﹐上言「新制﹐使選人監京城門﹐民所賫物﹐無細大皆徵之﹐使貧民愁怨。人主居深宮﹐或不知之﹐乃畫圖並進之。」朝廷以爲狂﹐笑而不問。會王介甫請罷相﹐上未之許﹐俠上言「天旱由安石所致。若罷安石﹐天必雨。」旣而介甫出知江寧府﹐是日雨﹐俠自以爲所言中﹐於是屢上疏論事﹐皆不省。是歲冬﹐俠上疏幾五千言﹐極陳時政得失﹑民間疾苦﹐且言「王安石作新法﹐爲民害﹔呂惠卿朋黨姦邪﹐壅蔽聰明﹔獨馮京時立異與之校計。請黜惠卿﹐進用馮京。」呂吉甫大怒﹐白上奪俠官﹐汀州編管。俠貧甚﹐士大夫及吏民多憐之﹐或遺之錢米。頃之﹐上問馮當世﹕「卿識鄭俠乎﹖」對曰「臣素不之識。」禦史知雜張琥聞之﹐陰訪求當世與俠交通狀。或語以當世嘗從俠借書畫﹐遺之錢米﹐琥卽劾奏﹕「京大臣﹐與俠交通有迹﹐而敢面謾﹐云不識。又俠所言朝廷機密事﹐俠選人﹐何從知之﹖必京教告﹐使之上言。」上以章示當世﹐對﹕「實不識﹐乞下所司辧正。」惠卿乃使其黨和制誥鄧潤甫與禦史臺同按問﹐遣選人舒乘驛追俠詣臺﹐索其篋笥中文書﹐悉封上之。還﹐特除京官以賞之。臺中掠治俠﹐其疏所與交通者﹐皆逮系之。僧曉容善相﹐多出入當世家﹐亦收系考驗。取當世門歷﹐閱視賓客無俠名。俠素師事王﹐而議論常與異﹐與王安國同非新法﹐安國親厚之。俠旣上疏﹐安國索其艸視之﹐俠不與﹐安國曰「家兄爲政﹐必使天下共怨怒﹐然後行之。子今言之甚善﹐然能言之者子也﹐能揄揚流布於人者我也﹐子必以其艸示我。」俠曰「已焚之矣。」俠詣登聞檢院上疏﹐集賢校理丁諷判檢院﹐延坐與啜茶﹐詢其所言﹐稱獎之。諷又嘗見當世﹐語及俠﹐當世稱﹕「俠疏文辭甚佳﹐小臣不易敢爾。」俠旣竄逐﹐前三司副使王克臣與之舊﹐命其子駙馬都尉師約資送之﹐師約曰「師約通姻帝室﹐不敢與外人交﹐請具銀百兩﹐大人自遺之。」克臣從之。於是臺司收安國﹑諷等鞫之。安國自陳無此語﹐臺司引俠使証之﹐俠見安國﹐笑曰「平甫居常自負剛直﹐議論何所不道﹐今乃更效小人﹐欲爲詆讕邪﹖」安國慚懼﹐卽服罪。潤甫等亦深探俠獄﹐多所連引﹐久系不決。上以其枝蔓﹐令歲前必令獄具﹐臺官皆不得歸家。獄成﹐惠卿奏俠謗國﹐欲致之大辟﹐上曰「俠所言﹐非爲身也﹐忠誠亦可念﹐豈宜深罪之。」但移英州編管而已。當世罷政事﹐以諫議大夫知亳州﹐王克臣奪一官﹐丁諷落職﹑監無爲軍酒稅﹐王安國追出身以來敕告﹐放歸田裏﹐曉容勒歸本貫﹐其餘吏民有與俠交遊及饋送者﹐皆杖臀二十﹐遠州編管。仍賜詔介甫慰諭﹐又以安禮權都檢正﹐以慰其心。三班使臣王永年者﹐宗室之婿﹐自南方罷官﹐押錢綱數千緡詣京師﹐私用千餘緡﹐冀妻家償之﹐其妻父叔皮不爲償。三司督之急。永年知叔皮嘗於上元夜微步遊閭裏﹐乃夜叩東府門告變﹕「叔皮及弟叔敖私詣卜者﹐云已有天命﹐謀作亂﹐密造乘輿服禦物已具。」敕開封府判官吳幾復按驗﹐皆無狀﹐永年引虛﹐病死獄中﹐方免叔皮。王永年﹐宗室叔皮之婿也﹐監金耀門文書庫。翰林學士楊繪﹑待制竇卞皆嘗舉之。永年盜賣官文書﹐得錢﹐費於娼家﹐畏其妻知之﹐僞立簿云「買金銀若干遺楊內翰﹐若干遺竇待制。」亦嘗買繒帛及酒遺繪﹑卞及提舉京百司﹑集賢修撰張芻﹔繪受之﹐卞止受其酒﹐芻俱不受。又嘗召繪﹑卞飲於其家﹐令縣主手掬酒以飲卞﹑繪。縣主以永年盜官文書事白父叔皮﹐叔皮白宗正司﹐牒按其事﹐永年夜叩八位門告變﹐詔吳幾復按之。永年告變事今已明白﹐其盜官文書等事請付三司結絕。旣而三司使沈括奏﹕「事涉兩制﹐請付禦史臺窮治。」苑鈧﹖依。知雜禦史蔡確奏﹕「幾復不發摘卞﹑繪等贓氵於﹐避事惜情。」熙寧十年五月﹐繪責授荊南節度副使﹑卞落職管勾靈仙觀﹐吳幾復知唐州。上以芻獨不受其饋遺﹐未幾﹐遷諫議大夫﹑知鄧州。知制誥鄧潤甫上言「近日羣臣專尙告訐﹐此非國家之美﹐宜用惇厚之人以變風俗。」上嘉納之。尋有中旨﹐以陳述古爲樞密直學士﹐宋次道爲龍圖閣直學士。時熙寧八年十二月也。韓魏公判相州﹐有三人爲劫﹐爲鄰里所逐而散。旣而爲魁者謂其徒曰「自今劫人﹐有救者先殺之。」眾諾。他日﹐又劫一家﹐執其老嫗﹐扌旁捶求貨﹐鄰人不忍其號呼﹐來語賊曰「此姥更無他貨﹐可惜扌旁死。」其徒卽刺殺之。州司皆處三人死。刑房堂後官周淸﹐本江寧法司﹐後爲三司大將﹐王介甫引置中書﹐且立法云「若刑房能駁審刑﹑大理寺﹑刑部斷獄違法得當者﹐一事遷一官。」故刑房吏日取舊案﹐吹毛以求其失。淸以此自大將四年遷至供備庫使﹑行堂後官事。相州獄已決數年﹐淸駁之曰「新法﹕凡殺人﹐𨿽已死﹐其爲從者被執﹐𨿽經拷掠﹐苟能先引服﹐皆從按問欲舉律減四等。今盜魁旣令其徒云﹐有救者先殺之﹐則魁當爲首﹐其徒用魁言殺救者則爲從。又至獄先引服﹐當減等。而相州殺之﹐刑部不駁﹐皆爲失入死罪。」事下大理﹐大理以爲﹕「魁言有救者先殺之﹐謂執兵仗來鬥者也﹔今鄰人以好言勸之﹐非救也。其徒自出己意﹐手殺人﹐不可爲從。相州斷是。」詳斷官竇平﹑周孝恭以此白檢正劉奉世﹐奉世曰「君爲法官﹐自圖之﹐何必相示﹖」二人曰「然則不可爲失入。」奉世曰「君自當依法﹐此豈必欲君爲失入邪﹖」於是大理奏﹕「相州斷是。」淸執前議﹐再駁﹐復下刑部新官定。刑部以淸駁爲是﹐大理不服。方爭論未決﹐會皇城司奏相州法司潘開賫貨詣大理行財枉法。初﹐殿中丞陳安民簽書相州判官日斷此獄﹐聞周淸駁之﹐懼得罪﹐詣京師﹐歷抵親識求救。文潞公之子大理評事文及甫﹐陳安民之姊子﹑吳衝卿之婿也。衝卿時爲首相﹐安民以書召開云「爾宜自來照管。」法司竭其家貲入京師﹐欲貨大理胥吏問息耗。相州人髙在等在京師爲司農吏﹐利其貨﹐與中書吏數人﹐共耗用其物﹐實未嘗見大理吏也。爲皇城司所奏﹐言賫三千餘緡行求大理。事下開封府﹐按鞫無行賂狀﹐惟得安民與開書。諫官蔡確知安民與衝卿有親﹐乃密言「事連大臣﹐非開封可了。」乃移其獄下禦史臺司﹐旬有數日﹐所按與開封無異。會衝卿在告﹐王奏令確共按之﹐辟寺丞劉仲弓推鞫﹐收大理寺詳斷官竇平﹑周孝恭等﹐枷縛暴於日中﹐凡五十七日﹐求其受賄事﹐皆無狀。中丞鄧潤甫夜聞掠囚聲﹐以爲平﹑孝恭等﹐其實他囚也。潤甫心非確所爲慘刻﹐而力不能制。確引陳安民﹐置枷於前而問之﹐安民懼﹐具道嘗請求文及甫﹐及甫云已白丞相﹐丞相甚垂意。確得其辭﹐甚喜﹐遽欲與潤甫登對奏之﹐言丞相受請枉法﹐潤甫止之。明日﹐潤甫在經筵﹐獨奏﹕「相州獄事甚微﹐大理實無受賄事﹐而蔡確深探其獄﹐滋蔓不已﹐竇平等皆朝士﹐扌旁掠身無完膚﹐皆銜冤自誣。乞早結正。」上甚駭異。明日﹐確欲登對﹐上使人止之﹐不得前。命諫官黃履﹑監察禦史黃廉﹑禦藥李舜舉同詣臺按驗。三人與潤甫﹑確坐簾下﹐約都不得語﹐引囚於前﹐讀示以所承之辭﹐令實則書實﹐虛則自陳冤。囚畏獄吏之酷﹐皆書款引實﹐驗拷掠之痕則無之﹐履等還奏。確又上言「陳安民請求文及甫﹐事連宰相﹐鄧潤甫黨附執政﹐不欲推究﹐故早求結正。」上遂大怒﹐以潤甫爲面謾﹐確爲忠直。元丰元年四月丙辰﹐潤甫落翰林學士﹑中丞﹐以右諫議大夫知撫州﹐告詞曰「奏事不實﹐奉憲失中。言涉詆欺﹐內懷顧避。」中允﹑監察裏行上官均亦嘗上言確按獄深刻﹐降授光祿寺丞﹑知邵武軍光澤縣﹐告詞曰「不務審克﹐苟爲朋附﹐俾加閱實﹐不如所言。」確自右正言除右諫議﹑權中丞。確遂收文及甫系獄。及甫懼﹐亦云嘗白丞相﹐言固是。又云嘗屬衝卿子羣牧判官﹑太常博士安持。確又收刑房檢正劉奉世。奉世先爲樞府檢詳﹐衝卿自樞府入相﹐奏爲檢正﹐雅信重之。確令大理稱受奉世風旨出相州獄﹐奉世懼﹐亦云於起居日嘗受安持屬請。確又欲收安持﹐上不許﹐令卽訊﹐安持恐被收﹐亦言嘗以屬奉世。時三司使李承之﹑副使韓忠彥皆上所厚﹐承之嘗爲都檢正﹐忠彥﹐魏公之子也﹐確皆令囚引之。承之知之﹐數爲上言確險訁皮之情﹐上意亦解﹐趣使結正。六月乙丑﹐劉奉世落直史館﹐監當﹔吳安持奪一官﹐降監當﹔竇平追一官﹐勒停﹔周孝恭﹑文及甫衝替﹔陳安民追一官﹐勒停﹔韓忠彥贖銅十斤﹔自余連坐者十餘人。周淸遷一官。衝卿上表請退﹐及闔門待罪者三四﹐上輒遣中使召出令視事。確屢帥臺諫官登對﹐言罪吳安持太輕﹐上曰「子弟爲親戚所屬請﹐不得已而應之﹐此亦常事﹐何足深罪﹖卿輩但欲共攻吳充出之﹐此何意邪﹖」以確所彈奏札還之﹐言者乃止。●輯佚太祖采聽明遠﹐每遇邊閫之事﹐纖悉必知。有間者自蜀還﹐上問曰「劍外有何事﹖」間者曰「但聞成都滿城誦朱山長《苦熱》詩曰﹕『煩暑鬱蒸何處避﹐涼風淸汽幾時來﹖』」上曰「此蜀民思吾之來伐也。」時𨿽已下荊楚﹐孟昶有唇亡齒寒之懼﹐而西討無名。昶欲朝貢﹐王昭遠固止之。乾徳三年﹐昶遣諜者孫遇賫蠟丸帛書﹐間道往太原﹐結劉鈞爲援﹐爲朝廷所獲。太祖喜曰「興師有名矣。」執間者﹐命王全斌率禁旅三萬﹐分路討之。俾孫遇指畫山川曲折﹑閣道遠近﹐令工圖之﹐面授神算﹐令王全斌往焉﹐曰「所克城寨﹐止籍器甲芻斛爾﹐若財帛﹐盡分給戰士。」王師至蜀﹐昶遣王昭遠帥師來拒﹐未幾﹐相繼就擒﹐昶始降﹐執昶赴闕。大將王仁贍自劍南獨先歸闕﹐乞見﹐恐己惡露﹐歷數全斌等數將貪黷貨財﹐弛縱兵律。懼爲所訴﹐反欲自蔽。太祖笑謂仁贍曰「納李廷妓﹐擅開丰徳庫取金寶﹐此又誰邪﹖」仁贍惶怖﹐叩伏待罪。上又曰「此行淸介畏愼﹐但止有曹彬一人爾。」臺臣請深治徵蜀諸將橫越之惡﹐太祖盡釋之。景徳中﹐朝廷始與北虜通好﹐詔遣使﹐將以「北朝」呼之。王沂公以爲太重﹐請止稱契丹本號可也。眞宗激賞再三﹐朝論韙之。祥符中﹐王沂公奉使契丹﹐館伴邢祥頗肆談辯﹐深自炫鬻﹐且矜新賜鐵券。公曰「鐵券蓋勛臣有功髙不賞之懼﹐賜之以安反側耳。何爲輒及親賢﹖」祥大沮失。範魯公質早輔周室﹐及太祖受禪﹐不攺其任。兩朝翊戴﹐嘉謀偉量﹐時稱名相。然自以爲執政之地﹐生殺舒慘所系﹐苟不能蚤夜兢畏﹐悉心精慮﹐敗事履飠束﹐憂患畢至。加之道有枉直﹐時有夷險﹐居其位者﹐今古爲難。嘗謂同列曰「人能鼻吸三斗醇醋﹐卽可爲宰相矣。」景中﹐範文正公知開封府﹐忠亮讜直﹐言無回避﹐左右不便。因言公離間大臣﹐自結朋黨﹐乃落天章閣待制﹐出知饒州。余靖安道上疏論救﹐以朋黨坐貶。尹洙師魯上言「靖與仲淹交淺﹐臣於仲淹義兼師友﹐當從坐」﹐貶監郢州稅。歐陽修永叔貽書責司諫髙若訥不能辧其非辜﹐若訥大怒﹐繳奏其書﹐降授夷陵縣令。永叔復與師魯書云「五六十年來﹐此輩沈默畏愼﹐布在世間﹐忽見吾輩作此事﹐下至竈間老婢﹐亦相警怪。」時蔡襄君謨爲《四賢一不肖》詩﹐播於都下﹐人爭傳寫﹐鬻書者市之﹐頗獲厚利。虜使至﹐密市以還。張中庸奉使過幽州﹐館中有書永叔詩在壁者。四賢﹐希文﹑安道﹑師魯﹑永叔也﹔一不肖﹐若訥也。初﹐範文正公貶饒州﹐朝廷方治朋黨﹐士大夫無敢往別。王待制質獨扶病餞於國門﹐大臣責之曰「君長者﹐何自陷朋黨﹖」王曰「範公天下賢者﹐顧質何敢望之﹗若得爲某黨人﹐公之賜質厚矣。」聞者爲之縮頸。範文正公守州﹐暇日帥僚屬登樓置酒﹐未舉觴﹐見衰數人營理喪具者。公亟令詢之﹐乃寄居士人卒於﹐將出殯近郊﹐斂棺槨皆所未具。公憮然﹐卽徹宴席﹐厚周給之﹐使畢其事﹐坐客感嘆有泣下者。景末﹐西鄙用兵﹐大將劉平死之。議者以朝廷委宦者監軍﹐主帥節制有不得專者﹐故平失利﹐詔誅監軍黃徳和。或請罷諸帥監軍﹐仁宗以問宰臣呂文靖公﹐公曰「不必罷﹐但擇謹厚者爲之。」仁宗委公擇之﹐對曰「臣待罪宰相﹐不當與中貴私交﹐何由知其賢否﹖願詔都知﹑押班保舉﹐有不稱職者﹐與同罪。」仁宗從之。翌日﹐都知叩頭乞罷諸監軍宦官﹐士大夫嘉公之有謀。慶曆初﹐仁宗服藥﹐久不視朝。一日﹐聖體康復﹐思見執政﹐坐便殿﹐促召二府。宰相呂許公聞命﹐移刻方赴召﹔比至﹐中使數輩促公﹐同列亦贊公速行﹐公愈緩步。旣見﹐上曰「久疾方平﹐喜與卿等相見﹐而遲遲之來﹐何也﹖」公曰「陛下不豫﹐中外頗憂﹐一旦聞急召近臣﹐臣等若奔馳以進﹐慮人心驚動耳。」上以爲深得輔臣之體。李常公擇﹐少讀書於廬山五老峯白石庵之僧捨﹐書幾萬卷。公擇旣貴﹐思以遺後之學者﹐不欲獨有其書﹐乃藏於僧捨。其後﹐山中之人思之﹐目其居曰「李氏藏書山房」﹐而蘇子瞻爲之記。歐陽文忠公使遼﹐其主每擇貴臣有學者押宴﹐非常例也。且曰以公名重今代故耳。其爲外夷敬伏如此也。王魏公與楊文公大年友善﹐疾篤﹐延大年於臥內﹐托艸遺奏﹐言忝爲宰相﹐不可以將盡之言爲宗親求官﹐止敍平生遭遇之意。表上﹐眞宗嘆惜之﹐遽遣就第﹐取子弟名數錄進。呂文仲﹐歙人﹐爲中丞﹐有陰徳。咸平中﹐鞫曹南滑民趙諫獄﹐諫豪於財﹐結士大夫﹐根蒂特固。忽禦寶封軒裳姓名七十餘輩﹐自中降出﹐皆昔委諫營產買妾者﹐悉令窮治。文仲從容奏曰「更請察其爲人﹐密籍姓名﹐候舉選對揚之日﹐斥之未晚。」眞宗從之。王文正太尉﹐局量寬厚﹐未嘗見其怒。飲食有不精潔者﹐但不食而已。家人欲試其量﹐以少埃墨投羹中﹐公惟啖飯而已。家人問其何以不食羹﹖曰「我偶不喜肉。」一日﹐又墨其飯﹐公視之﹐曰「吾今日不喜飯﹐可具粥。」其子弟訴於公曰「庖肉爲饔人所私﹐食肉不飽﹐乞治之。」公曰「一斤﹐今但得半斤食﹐其半爲饔人所。」公曰「盡一斤﹐可得飽乎﹖」曰「盡一斤﹐固當飽。」曰「此後人料一斤半﹐可也。」其不發人過﹐皆類此。嘗宅門壞﹐主者徹屋新之﹐暫於廊廡下啟一門以出入。公至側門﹐低據鞍﹐俯伏而過﹐都不問。門畢﹐復行正門﹐亦不問。有控馬卒﹐歲滿辭公﹐公問﹕「汝控馬幾時﹖」曰「五年矣。」公曰「吾不省有汝。」旣去﹐復呼回曰「汝乃某人乎﹖」於是厚贈之。乃是逐日控馬﹐但見背﹐未嘗視其面。因去﹐見其背﹐方省。熙寧二年十一月庚辰﹐司馬光讀《資治通鑑﹖漢紀》﹐至曹參代蕭何爲相國﹐一遵何故規﹐因言「參以無事﹐鎭撫海內﹐得守成之道﹐故孝惠﹑髙後時﹐天下晏然﹐衣食滋殖。」上曰「使漢常守蕭何之法﹐久而不變﹐可乎﹖」光曰「何獨漢也﹗夫道者﹐萬世無獘﹐夏﹑商﹑周之子孫﹐苟能常守禹﹑湯﹑文﹑武之法﹐𨿽至今存可也。武王克商曰﹕『乃反商政﹐政由舊。』𨿽周﹐亦用商政也。《書》曰﹕『毋作聰明﹐亂舊章。』然則祖宗舊法﹐何可變也﹖漢武帝用張湯之言﹐取髙帝法紛更之﹐盜賊半天下﹔宣帝用髙帝舊法﹐但擇良二千石使治民﹐而天下大治﹔元帝初立﹐頗攺宣帝之政﹐丞相衡上疏言﹕『臣竊恨國家釋樂成之業﹐虛爲此紛紛也。』陛下視宣帝﹑元帝之爲政﹐誰則爲優﹖荀卿曰﹕『有治人﹐無治法。』故爲治在得人﹐不在變法也。」上曰「人與法﹐亦相表裏耳。」光曰「苟得其人﹐則無患法之不善﹔不得其人﹐𨿽有善法﹐失先後之施矣。故當急於求人﹐而緩於立法也。」壬午﹐呂惠卿講咸有一徳﹐因言「法不可不變﹐先王之法﹐有一歲一變者﹐『正月始和﹐置於象魏』是也﹔有五歲一變者﹐『五載一巡守』﹐『考制度於諸侯』是也﹔有一世一變者﹐『刑罰世輕世重』是也﹔有百世不變者﹐『父慈﹑子孝﹑兄友﹑弟恭』是也。前日﹐司馬光言漢守蕭何之法則治﹐變之則亂﹐臣竊以爲不然。惠帝除三族罪﹑妖言令﹑挾書律﹐文帝除收孥令﹐安得謂之不變哉﹖武帝以窮兵黷武﹐奢淫厚斂﹐而盜賊起﹔宣帝以總核名實﹐而天下治﹔元帝以任用恭﹑顯﹐殺蕭望之﹐而漢道衰﹐皆非由變法與不變法也。夫以獘則必變﹐安得坐視其獘而不變邪﹖《書》所謂『無作聰明﹐亂舊章』者﹐謂實非聰明而彊作之﹐非謂舊章不可變也。光之措意﹐蓋不徒然﹐必以國家近日多更張舊政﹐因此規諷。又以臣制置三司條例﹐及看詳中書條例﹐故發此論也。臣顧陛下深察光言﹐苟光言爲是﹐則當從之﹔若光言爲非﹐陛下亦當播告之﹐修不匿厥旨﹐召光詰問﹐使議論歸一。」上召光前﹐謂曰「卿聞呂惠卿之言乎﹖惠卿之言如何﹖」光對曰「惠卿之言﹐有是有非。惠卿言漢惠﹑文﹑武﹑宣﹑元治亂之體﹐是也。其言先王之法﹐有一歲一變﹐五歲一變﹐一世一變﹐則非也。『正月始和﹐置於象魏』者﹐乃舊章也﹐非一歲一變也。亦猶州長﹑黨正﹑族師於四孟月朔屬民而讀邦法也﹐豈得爲時變邪﹖天子恐諸侯變禮易樂﹐故五載一巡守﹐有變亂舊章者﹐則削黜之﹐非五歲一變法也。刑罰世輕世重者﹐蓋新國﹑亂國﹑平國﹐隨時而用﹐非一世一變也。且治天下﹐譬如居室﹐獘則修之﹐非大壞﹐不更造也。大壞而更造﹐必得良匠﹐又得美材﹐今二者皆無有﹐臣恐風雨之不庇也。講筵之官﹐皆在此﹐乞陛下問之。三司使掌天下財﹐不才而黜可也﹐不可使兩府侵其事﹐今爲制置三司條例司﹐何也﹖宰相以道佐人主﹐安用例﹖苟用例而已﹐則胥史足矣。今爲看詳中書條例司﹐何也﹖」惠卿曰「司馬光備位侍從﹐見朝廷事有未便﹐卽當論列。有官守者﹐不得其守則去﹔有言責者﹐不得其言則去﹐豈可但已﹖」光曰「前者﹐詔書責侍從之臣言事﹐臣嘗上疏﹐指陳得失﹐如制置條例司之類﹐盡在其中﹐未審得進達聖聽否﹖」上曰「見之。」光曰「然則臣不爲不言也。至於言不用而不去﹐此則臣之罪也。惠卿責臣﹐實當其罪﹐臣不敢逃。」上曰「相與共講是非耳﹐何至乃爾。」王進曰「司馬光所言﹐蓋以朝廷所更之事﹐或爲利甚少﹑爲害甚多者﹐亦不必更耳。」因目光令退。王進讀《史記》﹐光進讀《資治通鑑》畢﹐降階﹐將退﹐上命遷坐惇於門內禦榻之前﹐皆命就坐。王禮辭﹐不許﹐乃皆再拜而坐。左右皆避去﹐上曰「朝廷每更一事﹐舉朝士大夫訁凶々皆以爲不可﹐又不能指名其不便者﹐果何事也﹖」對曰「臣疏賤﹐在闕門之外﹐朝廷之事不能盡知﹐借使聞之道路﹐又不能知其虛實也。」上曰「據所聞言之。」光曰「朝廷散靑苗錢﹐玆事非便。今閭裏富民乘貧者乏無之際﹐出息錢以貸之﹐俟其收獲﹐責以穀麥。貧者寒耕熟耘﹐僅得斗斛之收﹐未離場圃﹐已盡爲富室奪去。彼皆編戶齊民﹐非有上下之勢﹑刑罰之威﹐徒以富有之故﹐尙能蠶食細民﹐使之困瘁﹐況縣官督責之嚴乎﹖臣恐細民將不聊生矣。」呂惠卿曰「司馬光不知﹐此事彼富室爲之﹐則害民﹔今縣官爲之﹐乃所以利民也。昨者﹐靑苗錢令民願取者則與之﹐不願者不彊也。」光曰「愚民知取債之利﹐不知還債之害﹐非獨縣官不彊﹐富民亦不彊也。臣聞作法以貪﹐獘將若何﹖昔太宗平河東﹐立和糴法﹐時米斗十餘﹐艸束八錢﹐民樂與官爲市。其後物貴﹐而和糴不解﹐遂爲河東世世患。臣恐異日之靑苗﹐亦如河東之和糴也。」上曰「陜西行之久矣﹐民不以爲病也。」光曰「臣陜西人也﹐見其病﹐不見其利。朝廷初不許也﹐而有司尙能以病民﹐況今立法許之乎﹖」上曰「坐倉糴米﹐何如﹖」王等皆起對曰「坐倉甚不便﹐朝廷近罷之﹐甚善。」上曰「未嘗罷也。」光曰「今京師有七年之儲﹐而錢常乏。若坐倉﹐錢益乏﹐米益陳﹐柰何﹖」惠卿曰「坐倉得米百萬石﹐則歲減東南百萬之漕﹐以其錢供京師﹐何患無錢﹖」光曰「東南錢荒而米狼戾﹐今不糴米而漕錢﹐棄其有餘﹐取其所無﹐農末皆病矣。」侍講吳申起曰「光言至論也。」光曰「此皆細事﹐不足煩聖慮﹐陛下但當擇人而任之﹐有功則賞﹐有罪則罰﹐此則陛下職也。」上曰「然。『文王罔攸﹐兼於庶言﹐庶獄庶愼﹐惟有司之牧夫』﹐正謂此也。」上復與眾人講論治道﹐至晡後﹐王等請起﹐上命賜湯﹐復謂光曰「卿勿以向者呂惠卿之言﹐遂不慰意。」光對曰「不敢。」遂退。七年十二月戊辰﹐端明殿學士司馬光上《資治通鑑﹖五代紀》三十卷。《資治通鑑》自治平三年置局﹐每修一代史畢﹐上之。至是書成﹐總二百九十四卷﹐《目錄》《考異》各三十卷。上諭輔臣曰「前代未嘗有此書﹐過荀悅《漢紀》遠矣。」輔臣請觀之﹐遂命付三省﹐仍令速進入。以光爲資政殿學士﹐降詔獎諭。舊制﹐文武羣臣由一命而上﹐自外至京﹐必先詣正衙﹐見訖﹐乃得入見。辭謝﹐亦如之。太祖皇帝禦極之初﹐親總庶務﹐嘗驛召一邊臣入對﹐將授以方略﹐訝其到闕已數日而未見。左右或奏以未過正衙﹐太祖意不平之﹐乃令自今皆入見謝畢﹐乃得詣正衙﹐遂爲定制。崔翰﹐京兆人﹐以鎭安軍節度使充髙陽關都部署。召還﹐以疾畱京師。疾間﹐請見上曰「臣以身許國﹐不願死於家。」太宗壯之﹐復令之任。翰驍勇﹐有方略﹐所至立功。趙延進屯定州﹐契丹入寇﹐與崔翰﹑李繼隆將兵八萬﹐太宗賜八陣圖﹐使按圖從事。歸次蒲城﹐虜大至﹐翰等按圖布陣﹐相去各百步﹐眾懼﹐無鬥志。延進曰「不如合而擊之﹐違令而獲利﹐不猶愈於辱國乎﹖」遂攺爲二陣﹐三戰﹐大破之﹐獲人馬﹑牛羊﹑鎧甲數十萬﹐遷右監門衛將軍。王章惠公隨知揚州﹐許元以舉子上謁﹐自陳世家﹐乃唐許遠之後。章惠率同僚上表﹐薦其忠烈之家﹐乞朝廷推恩﹐而通判已下﹐皆不從。章惠遂獨狀薦之﹐朝廷以爲郊社齋郎。元有材謀﹐曉錢谷﹐爲江淮制置發運判官﹐以至爲使﹐凡十餘年﹐號爲能臣﹐終天章閣待制。富公知靑州﹐州歲穰﹐而河朔大饑﹐饑民東流。公以爲從來拯饑﹐多聚之州縣﹐人旣猥多﹐倉廩不能供﹐散以粥飯﹐欺獘百端。由此人多餓死﹐死者气燻﹐疾役隨起﹐居人亦致病斃。是時方春﹐野有春菜﹐公出榜要路﹐令饑民散入村落﹐使富民不得固陂澤之利﹐而等級出米以待之。民重公令﹐米谷大積﹐分遣寄居閒官往主其事﹐間有健吏﹐募流民中有曾爲吏胥走隸者﹐皆倍給其食﹐令供簿書﹑給納﹑守禦之役﹐借民倉以貯﹐擇地爲場﹐堀溝爲限﹐與流民約﹐三日一支﹐出納之詳﹐一如官府。公推其法於境內﹐吏之所在﹐手書酒炙之饋日至﹐人人忻戴﹐爲之盡力。比麥熟﹐人給路糧遣歸。餓死者無幾﹐作叢冢葬之。其間彊壯堪爲禁卒者﹐募得數千人﹐面刺「指揮」二字﹐奏乞撥充諸軍。時朝中有與公不相能者﹐持之不報﹐人爲公憂之。公連上章懇請且待罪﹐乃得報。自是天下流民處﹐多以靑州爲法。二月戊辰朔﹐詔天下貢舉人自今止令逐州解頭入見。時舉人羣見﹐進止多不如義﹐而民有緱化隆﹑髙惟志者﹐又輒闌入殿廷獻封事也。梁適與任中師有姻﹐知其賂呂夷簡事﹐明往視之﹐曰「宜繩子捨。」未幾﹐修注。初﹐州肥鄕縣田賦不平﹐久莫能治﹐轉運使楊偕患之。大理寺丞郭諮曰「是無難者﹐得一往﹐可立決也。」偕卽以諮攝令﹐並遣祕書丞孫琳與共事。諮等用千步方田法四出量括﹐得其數﹐除無地之租者四百家﹐正無租之地者百家﹐收逋賦八十萬﹐流民乃復。及王素爲諫官﹐建議均天下田賦﹐歐陽修卽言諮與琳方田法簡而易行﹐願召二人者。三司亦以爲然﹐且請於亳﹑壽﹑汝﹑蔡四州擇尢不均者均之。於是遣諮與琳先往蔡州﹐首括上蔡一縣﹐得田二萬六千九百三十餘頃﹐均其賦於民。旣而諮言州縣多逃田﹐未可盡括﹐朝廷亦重勞人﹐遂罷。琳﹐共城人也。己丑﹐詔古渭寨修城卒權給保捷請受﹐仍以蕃官左班殿直訥支藺氈爲本地分巡檢﹐月俸錢五千﹐候一年能彈壓蕃部﹐卽與除順州刺史。藺氈世居古渭州﹐密邇夏境﹐夏人牧牛羊於境上﹐藺氈掠取之。夏人怒﹐欲攻之。藺氈懼力不敵﹐因獻其地﹐冀得戍兵以敵夏人。範祥欲立奇功﹐亟往城之。藺氈先世跨有九谷﹐後浸衰﹐僅保三谷﹐余悉爲他族所據。靑唐族最彊﹐據其鹽井﹐日獲利可市馬八匹。藺氈白祥﹐此本我地﹐亦乞漢家取之。祥又多奪諸族地﹐以招弓箭手﹐故靑唐及諸族皆怒﹐舉兵叛。祥旣坐責絀﹐張請棄古渭勿城。夏人復來言「古渭州本我地﹐今朝廷罪州於彼﹐違誓詔。」遣傅求制置糧艸﹐專度其利害。求言「今棄弗城﹐夏人必據其地﹐更爲秦州患﹐且已得而棄之﹐非所以彊國威。按藺氈父祖皆受漢官﹐其地非夏人所有明甚﹐但當更名古渭寨﹐不爲州﹐以應誓詔爾。」卽召靑唐等族酋﹐諭以「朝廷今築城﹐實爲汝諸族守衛﹐而汝叛何也﹖」皆言「官奪我鹽井及地﹐我無以爲生。」求曰「今不取汝鹽井及地﹐則如何﹖」眾皆喜﹐聽命﹐遂罷兵。求乃割其地四分之三以畀靑唐等族﹐卒城古渭﹐始加藺氈以爵秩。嘉四年秋七月丙申﹐太子中允王陶爲監察禦史裏行。初﹐詔中丞韓絳舉禦史﹐而限以資任﹐屢舉不應格。於是絳請舉裏行﹐以陶爲之﹐詔可。陶辭不受﹐詔彊之﹐乃就職。……己酉﹐詔殿前馬步軍司皆置檢法官一人。先是﹐有禁卒妻﹑男皆爲人所殺﹐殿前副都指揮使許懷徳以其夫爲不能防閒﹐謫配下軍。侍禦史知雜事吳中復言「三衙用刑多不中理﹐請置檢法官。」旣從之﹐尋有言其非便者﹐復罷之。自郭諮均稅之法罷﹐論者謂朝廷徒血阝一時之勞﹐而失經遠之慮。至皇中﹐天下懇田視景徳增四十一萬七千餘頃﹐而歲入九谷乃減七十一萬八千餘石﹐蓋賦不均﹐故其獘如此。其後田京知滄州﹐均無棣田﹐蔡挺知博州﹐均聊城﹑髙唐田﹐歲增賦谷帛之類﹐無棣總千一百五十二﹐聊城﹑髙唐總萬四千八百四十七。旣而或言滄州民不以爲便﹐詔輸如舊。是日﹐復遣職方員外郎孫琳﹑都官員外郎林之純﹑屯田員外郎席汝言﹑虞部員外郎李鳳﹑祕書丞髙本分往諸路均田﹐從中書門下奏請也。本獨以爲田稅之制﹐其廢已久﹐不可復均。朝廷亦不遽止﹐後𨿽均數郡田﹐其於天下不能盡行……乙酉﹐罷諸路同提點刑獄使臣﹐置江南東西﹑荊湖南北﹑廣南東西﹑福建﹑成都﹑梓﹑利﹑夔路轉運判官。先是﹐同提點刑獄使臣或有竊公用銀器及樂倡首飾者﹐議者因言使臣多不習法令﹑民事﹐不可爲監司﹐故罷之。十一路舊止一轉運使﹐至是各增置判官﹐以三年爲一任。第二任知州人爲判官﹐滿一任與提點刑獄﹔初任知州若第二任通判爲判官﹐滿兩任亦如之……甲戌﹐富弼起復禮部尙書﹑平章事﹑昭文館大學士﹑監修國史﹐弼辭不拜。故事﹐執政遇喪皆起復。弼謂金革變禮﹐不可用於平世。上五遣使起之﹐卒不從命。或言弼初與韓琦同在二府﹐左提右挈﹐圖致太平﹐天下謂之「韓﹑富」。旣又同爲宰相﹐琦性果斷﹐弼性審謹。琦質直﹐語或涉俗。俗謂語多者爲「絮」。嘗議政事﹐弼疑難者數四﹐琦意不快﹐曰「又絮邪﹗」弼變色曰「絮是何言與﹗」又嘗言及宰相起復故事﹐琦曰「此非朝廷盛典也。」於是弼力辭起復﹐且言「臣在中書﹐蓋嘗與韓琦論此﹐今琦處嫌疑之地﹐必不肯爲臣盡誠敷奏﹐願陛下勿復詢問﹐斷自宸慮﹐許臣終喪。」琦見之不樂﹐自是二人稍有間云。庚子﹐工部尙書﹑平章事﹑集賢殿大學士韓琦加昭文館大學士﹑監修國史﹐樞密使﹑禮部侍郎曾公亮爲吏部侍郎﹑平章事﹑集賢殿大學士﹐右諫議大夫﹑參知政事張爲工部侍郎﹐加檢校太傅﹐充樞密使。上旣許富弼終喪﹐乃遷琦首相。或謂琦曰「富公服除﹐當還舊物。公獨不可辭昭文以待富公邪﹖」琦曰「此位安可長保。比富公服除﹐琦在何所矣。若辭昭文以待富公﹐是琦欲長保此位也﹐使琦何辭以白上﹖」聞者亦是琦言。嘉初﹐琦與富弼同相﹐或中書有疑事﹐往往私與樞密院謀之。自弼使樞密﹐非得旨令兩府合議者﹐琦未嘗詢於弼也﹐弼頗不懌。及太后還政﹐遽撤東殿簾帷﹐弼大驚﹐謂人曰「弼備位輔佐﹐他事固不敢預聞﹐此事韓公獨不能與弼共之邪﹖」或以咎琦﹐琦曰「此事當時出太后意﹐安可顯言於眾﹖」弼自是怨琦益深。韓維說慈壽將歸政﹐潁王謂維及孫思恭曰「慈壽欲爲曹佾求使相。」二人不應。王竟使王陶達意於政府﹐果得之。他日﹐二人獨見﹐維以是戒王曰「今陛下已親政﹐內外上下事體已正﹐當專心孝道﹐均養三宮而已﹐他事勿預也。」工部郎中﹑祕閣校理﹑同修起居注﹑直舍人院錢藻罷直舍人院。禦史中丞鄧綰言「馮京爲性庸很﹐朋邪徇俗﹐疾害聖政。陛下寬仁不誅﹐守藩未幾﹐復移邊帥。而藻代陛下作訓誥﹐乃稱京『執正不回﹐一節不撓」﹐又云『大臣進退﹐系時安危』。京在政府﹐曾無補益﹐惟退有後言﹐何謂一節﹖且京罷政逾歲﹐豈嘗有危﹖藻專事諂諛﹐乞加黜責。」上從之。綰知王安石惡京﹐又恐京復用﹐故爲此以附嵐彩病﹖凡朝士系獄者﹐蔡確令獄卒與之同室而處﹐同席而寢﹐飲食旋混﹐共在一室。置大盆於前﹐凡饋食者﹐羹飯餅餌﹐悉投其中﹐以杓勻攪分飼之﹐如犬豕。置不問。故系者幸得其問﹐無罪不承。韓魏公帥定武時﹐夜作書﹐令一侍兵執燭於旁。侍兵他顧﹐燭然公須﹐遽以袖麾之﹐而作書如故。少頃﹐回視﹐已易其人。公恐主吏鞭之﹐亟呼曰「勿易之﹐渠方解持燭矣。」軍中感服。太祖皇帝潛龍時﹐𨿽屢以善兵著奇功﹐而天性不好殺﹐故受命之後﹐其取江南也﹐戒曹秦王﹑潘鄭王曰「江南本無罪﹐但以朕欲大一統﹐容他不得﹐卿等至彼﹐愼勿殺人。」曹潘兵臨城﹐久之不下﹐乃艸奏曰「兵久無功﹐不殺無以立威。」太祖覽之﹐赫然批還其奏曰「朕寧不得江南﹐不可輒殺人也。」逮批詔到﹐而城已破。契勘城破﹐乃批奏狀之日也。太祖皇帝卽位後﹐車駕初出﹐過大溪橋﹐飛矢中黃糸散﹐禁衛驚駭﹐帝披其胸﹐笑曰「教射﹗教射﹗」旣還內﹐左右啟捕賊﹐帝不聽﹐久之亦無事。建隆間﹐竹木務監官患所積財植長短不齊﹐乞剪截俾齊整。太祖批其狀曰「汝手足指寧無長短乎﹖胡不截之使齊﹖長者任其自長﹐短者任其自短。」《禦批》宣和中予親戚猶有見者。國初宰執大臣﹐有前朝與太祖俱北面事周﹐仍多在己上﹐一日卽位﹐無所易置﹐左右驅使﹐皆萎靡聽順﹐無一人敢偃蹇者。始聽政﹐有司承舊例﹐設宰相以下坐次﹐卽叱去之。

