王文正公遺事宋王素

●序先公相國文正魏公會遇二宗﹐踐兩禁﹐爲元弼將三十年﹐丰功大業﹐宏材碩學﹐上輔眞宗﹐格於皇天﹐於今天下稱太平宰相﹐勛書王府。故非小子所可擬議也。然公捐館﹐素未成人﹐洎從官立朝﹐或聞於紳﹐或傳於親友﹐或得之故吏﹐或存諸遺稿﹐史官未備﹐理文未悉者﹐竊自記錄﹐僅乎成編。至於歿後追崇﹐識者議論﹐保守家法﹐訓戒子弟﹐可爲世範﹐咸附卷末。尙有遺落以增廣﹐使我先徳ピ赫不墜﹐光聖世得賢之盛﹐得吾門貽謀之美﹐垂之千古﹐不其偉歟﹖涕泣濡毫﹐具以實載﹐幼子素序。公病﹐堅求罷免。一日得對於滋福殿﹐上召皇太子出﹐曰「拜相公。」上曰「朕覺多病﹐方將以大事托卿﹐而卿又病。」公因敍述祖宗創業積累之盛﹕「臣熟觀皇太子﹐必能上副天意﹐無煩過慮。」因言二府須是常得人﹐乃薦可用者十餘人﹐後皆至大府﹐其間不踐二府者獨李﹑淩策。張文懿公士遜在東宮﹐一日謁公﹐言皇太子寫書甚好﹐公曰「皇太子不待應選﹐學士去不爲學書。」由是文懿日以善道規贊太子。東封西祀大祀畢﹐令近臣編錄符瑞爲別錄。一日進禦﹐二府因覽於上前﹐公奏曰「臣兩爲大祀使﹐奉符瑞者﹐一一非臣自睹。令堂吏取司天監邢中和狀﹐稱有此瑞﹐乞令編修官實錄臣奏﹐不可漏落。」東封西祀畢﹐公從容得對﹐上曰「四方無事﹐得行曠廢之典﹐朕欣慶不已。祖宗創業﹐削平天下﹐與卿共守成憲﹐可致太平。」公再拜曰「遭遇盛明﹐臣所感幸﹐今禮典興舉足矣﹐然願朝廷有所及民﹐臣思一事﹐願陛下力行之。」乃言「西北用兵﹐邊民爲虜驅逐去者不少﹐願陛下遣使持書詔﹐厚與金帛﹐贖還本土﹐使骨肉團聚閭裏﹐其惠不細。」上大喜﹐曰「使朕詔書中更屈已形﹐言乘輿服玩可與者亦不吝。」公曰「然。願出宸衷﹐使臣奉行。」有執政者聞之﹐乃言「王某固惜名位﹐欲損國用﹐交結四夷。」上一日以前議示之﹐公知有阻害者﹐遂不對﹐其議遂寢。趙徳明上表矯以民饑﹐乞糧數百萬。上以其奏示輔臣﹐眾皆怒曰「徳明方納款﹐而敢渝誓約﹐妄有干請﹐乞降詔責之。」公從容進曰「未曾將卻物去﹐何責之有﹖」上曰「卿意如何﹖」對曰「臣欲降一手詔與徳明﹐言爾土災饑﹐朝廷撫禦遠方﹐固當賑救。然極邊芻粟﹐屯戍者眾﹐自要支持。已敕在京積芻粟百萬﹐令徳明自遣眾飛挽。」上喜曰「此眞廟算也。」諸公皆曰「王某之言﹐臣等皆思慮不至。」徳明受詔﹐望闕再拜曰「朝廷有人﹐不合如此。」契丹飛奏﹐於歲給外別假金帛﹐上以示公﹐公曰「東封甚近﹐車駕將出﹐以此探朝廷之意爾﹐何其小哉﹖」上曰「何以答之﹖」公曰「止當以微物輕之也。」乃於歲給二十萬外各借二萬﹐仍諭次年額內除之。契丹得之大慚。次年復下有司﹕「契丹所借金帛六萬﹐事屬微末﹐仰依常數與之﹐今後永不爲例。」內殿劉承規病﹐上諭政府曰「承規忠勤﹐宣力不少﹐令人告朕﹐乞一節度使。」公曰「陛下所守者祖宗典故﹐乞令有司檢詳﹐有則可除。」翌日﹐上曰「承規言死在朝夕﹐願聞在廷之告﹐則瞑目無恨矣。」公曰「今承規若有此命﹐後有邀朝廷乞登樞府者柰何﹖必不可。」遂攺殿使﹐除節度觀察畱後上將軍致仕。上言「承規得此命亦喜。」公曰「帶殿使領畱後﹐亦遙郡矣。專秉旄鉞﹐臣恐於久未便。」寇萊公準在樞府﹐上欲罷之﹐萊公已知﹐乃使人告公曰「遭逢最久﹐今出﹐欲一使相﹐幸同年主之。」公大驚曰「將相之任﹐極人臣之貴﹐苟朝廷有所授﹐亦當懇辭﹐豈得以此私有幹於人耶﹖」亟往白之﹐萊公不樂。後上議寇準令出﹐與一甚官﹐公曰「寇準未三十歲已登樞府﹐太宗甚器之﹐準有才望﹐與之使相﹐令當方面﹐其風采足以爲朝廷之光。」上然之。翌日降制﹐萊公捧使相告謝於上前﹐感激流涕﹐曰「苟非陛下主張﹐臣安得有此命﹖」上曰「王某知卿。」具道公之言。萊公出﹐謂人曰「王同年器識﹐非準所可測。」公薨之時﹐萊公不在都下﹐後入朝。白於上前﹐來致奠﹐哀慟之久。公在相府﹐抑私遠嫌類如此。王冀公欽若﹑陳公堯叟﹑馬公知節同在樞府。一日﹐上前因事相忿﹐上召公至﹐則見冀公喧嘩不已﹐馬則涕泣曰「願與王欽若同下禦史府。」公乃叱冀公曰「王欽若﹗對上豈得如此﹗下去﹗」上大怒﹐乃命下獄。公從容曰「欽若等恃陛下顧遇之厚﹐上煩陛下﹐臣冠宰府﹐當行朝典﹐然觀陛下天顏不怡﹐願且還內﹐來日取旨。」上許之。退﹐召冀公等切責之。上怒未解﹐冀公等惶懼﹐手疏待罪者相繼以聞。翌日﹐上召公曰「王欽若等事如何處分﹖」公曰「臣曉夕思之﹐欽若等當黜﹐然未知使伏何罪﹖」上曰「對朕忿爭無禮。」公曰「陛下奄有天下﹐而使大臣坐忿爭無禮之罪﹐恐夷狄聞之﹐無以威遠。」上曰「卿意如何﹖」公曰「願至中書﹐召欽若等宣示陛下含容之意﹐且戒約之﹐俟少間罷之未晚。」上曰「非卿之言﹐朕故難忍。」後數月﹐冀公等皆罷。寇萊公準在長安﹐因生日爲會有所過當﹐轉運使以聞。上以其狀示公曰「寇準爲大臣﹐豈得如此僭越﹖」公覽奏而笑曰「寇準許大年紀﹐尙爾﹗」因奏曰「陛下撫伏臣庶﹐不欲令大臣間被奢僭之名﹐此奏願錄付準﹐必自知過。」萊公被命連削待罪而止。歲有蝗虫徧於田野﹐上有憂色。一日﹐出蝗數種以示二府﹕「朕令人出郊野徧看﹐有自死者。」至翌日﹐有執政袖蝗虫以對曰「臣遣人往視﹐實死也﹐乞下朝堂示百官﹐擇日稱賀。」公曰「蝗爲災之弭幸矣﹐又何賀焉﹖」乃力請之﹐公不答。後數日﹐二府間上顧﹐公曰「若方稱賀而蝗過﹐爲之柰何﹖」諸臣進而拜曰「王某遠識﹐非臣等所及。」公斂容而已。上出喜雨詩示二府﹐聚看於上前﹐公袖歸﹐因諭同列曰「上詩有一字誤﹐莫進入卻上。」欽若曰「此亦無害。」欽若沮而有奏陳。翌日﹐上怒謂公曰「昨日朕詩有誤寫字﹐卿等皆見﹐何不奏來。」公再拜稱謝曰「昨日得詩﹐未暇再閱﹐有失奏陳﹐不勝惶懼。」諸公皆再拜﹐獨樞密馬公知節不拜﹐具言公欲奏白而欽若沮之﹐又王某略不自辯﹐眞宰相器也。上顧笑而撫諭之。宮禁火災﹐上驚惶﹐語公曰「兩朝所積﹐朕不敢妄費﹐一朝殆盡﹐誠可惜也。」公對曰「陛下富有天下﹐財帛不足憂﹐所慮者政令賞罰有所不當﹐臣備位宰府﹐天災如此﹐臣當免罷。」繼上表待罪﹐上乃降詔罪已﹐許中外封事言朝政得失。後有大臣言﹕非天災﹐乃王宮失火禁﹐請置獄。上出其狀﹐當斬決者數百人。公持以歸。翌日﹐乞獨對﹐言「初火災﹐陛下降詔罪己﹐臣上表待罪﹐今行此刑﹐恐不副前詔﹐有違天意。果欲行刑﹐願罪臣以明無狀。」上欣然聽納﹐減死者幾百輩。石普知許州不法﹐朝廷議欲就劾。公曰「普本武人﹐不明典憲﹐恐恃薄劾有生事﹐必須重行﹐乞召歸置獄乃命知。」雜禦史呂夷簡於奉先院﹐俟普按問。普至﹐以其狀示之﹐普皆俯伏﹐是日獄具。議者以謂不屈國法而保全功臣﹐眞國體也。張徐公耆任馬軍都帥﹐被旨選兵﹐下令太峻﹐兵懼而謀欲爲變。有密以聞﹐上召二府議之﹐公曰「若罪張耆﹐今後帥臣何以禦眾﹖捕之﹐則都邑之下或至驚擾﹐尢爲不可。」上曰「朕亦思之。」公曰「累奉徳音﹐欲任張耆在樞府﹐臣以未曾歷事﹐今若擢用﹐使解兵柄﹐謀者自安矣。」乃進耆爲樞密副使﹐諸帥遞遷﹐謀者果定。上語輔臣曰「王某善鎭大事﹐眞宰相也。」有卜者上封事語乾宮禁﹐上怒﹐令捕之系獄﹐坐以罪﹐因籍其家﹐得朝士往還書尺。上曰「此人狂妄﹐果臣僚與之遊從﹐盡可付禦史獄案。」公得之以歸。翌日獨對﹐曰「臣看卜者家藏之文字﹐皆與之算命選日艸本﹐卽無言及朝廷事﹐臣記往年﹐亦曾令人推步當生星辰﹐其狀尙存。」因出以奏曰「果行此﹐乞以臣此狀同問。」上曰「卿意如何﹖」對曰「臣不欲以卜祝賤流累及朝臣。」上乃解。公至政府﹐卽時焚去。繼有大臣力言乞行根治﹐欲因而擠人﹐上言令中使再取其狀﹐公曰「得旨已寢﹐尋卽焚去矣。」公一日諭諸公曰「上官泌差知河陽。」乃批署之。諸公後白公曰「泌欲一轉運使。」公曰「河陽重地﹐豈下一職司也﹖」其河陽之擬遂不復上。不晚﹐京東轉運使闕﹐諸公曰「可差上官泌也。」公不答﹐因奏對﹐言上官泌向日議差河陽﹐然亦合入一職司﹐會京東轉運司闕﹐更稟。上閱泌歷任曰「與轉運使。」諸公歸而相語曰「王公無私如此。」有朝士述陳勞效乞升獎﹐公已判收了﹐丁謂參預政事﹐竊主此人﹐語堂吏曰「俟聚坐再呈。」一日﹐丁顧堂吏﹐欲出其狀﹐公叱之曰「此是若人文字﹐向已不行。」謂惶懼謝曰「不合如此。」上宣諭曰「朕尹京日﹐卿弟旭宰屬邑﹐有廉幹之稱﹐可委以繁使。」公對﹕「臣待罪宰府﹐恐公議非便。」上曰「前代父子兄弟並處貴位者多﹐不可以卿故滯其才。」公曰「今省府乃士人要職﹐若於平進遷擢﹐又得孤寒者一人﹐臣弟陛下知名﹐望他日出於宸衷﹐且乞一閒局。」遂判吏部南曹。公歸﹐喜與弟語曰「上知爾之才﹐必有任使。」而終不言所得之旨。翌日被命﹐乃知。後銓管引人﹐上見公弟﹐賜以緋魚﹐公因對敍感﹐上曰「不知尙著綠﹐朕失照管。」王沂公曾﹑李觀察維﹑薛尙書映一日謁公﹐公托病。薛有不平之色﹐公婿韓億時在門下﹐見之﹐以此啟白﹐公曰「韓郎未之思爾﹐王薛皆李之婿﹐相率而來﹐恐有所幹於朝廷﹐事果不可﹐沮之無害﹔若可行﹐答以何辭﹖執政之大忌。」韓乃謝曰「非億所知。」後果李文靖妻有所請。北虜入寇﹐上幸澶淵親討﹐公參大政。上還京曲赦﹐其赦略曰「非朕躬擐甲冑﹐蒙犯雪霜﹐則魏趙之間﹐煙塵未息。」聞者嘆曰「此文典重﹐眞王言也。」上宣諭曰「聞趙安仁在中書﹐絕不親事﹐每奏對﹐亦未嘗有一言﹐可罷之。」公對曰「趙安仁居常有體﹐凡有進擬﹐皆同列議定方敢取旨﹐臣每見臨時變易於上前者﹐皆迎合陛下之意﹐安仁無異議﹐是有執政守。」上曰「此朕不知也﹐卿可諭以委任之意﹐更令宣力。」公乃語趙﹐曰「上誤有拔擢﹐以不才罷去﹐宜矣。使與眾人騁辦﹐以合上意﹐安仁不敢爲也。」公喜曰「吾適保安仁於上前﹐不誤知人矣。」公病﹐謁告不入﹐政府議知制誥盛度攺諫議大夫﹐知開封府﹐上曰「更問王某﹐如允﹐當入文書來。」中書坐聖語問公﹐公曰「度必樂此任﹖」政府召問之﹐度曰「幸以文進﹐不願親吏事。」中書以度意聞上﹐上曰「某銓量才品﹐直是精當﹐必使人各得其所﹐向道須問過王某。」度以此命遂罷。樞密馬公知節與同列奏對﹐忽厲聲曰「王欽若讀盡札子﹐莫謾官家。」馬公退﹐見公﹐辭色尙怒﹐因語公曰「主上仁明有徳望﹐願諸子上前議論﹐知節幾欲以笏擊之﹐但恐驚動君相。」公嘆撫久之。馬公直方。惟公力保庇於上前。上欲命王冀公作相﹐公曰「欽若遭逢陛下﹐恩禮已隆﹐乞且在樞密兩府任用亦均﹐臣見祖宗未嘗使南方人當國﹐𨿽古稱立賢無方﹐然須賢士乃可。臣爲宰相﹐不敢沮抑人﹐此示公議也」上遂止。後公罷﹐冀公作相﹐出語人曰「爲王公﹐遲我十年相。」諫議大夫張師徳謁向文簡敏中﹐曰「師徳兩詣王相公門﹐皆不得見﹐恐爲人輕毀﹐望公從容明之。」一日﹐方議知制誥﹐公曰「可惜張師徳。」向公曰「何謂﹖」公曰「累於上前說張師徳名家子﹐有士行﹐不意兩及吾門。狀元及第﹐榮進素定﹐但當靜以待之爾。若奔競而得﹐使無階而進者當如何也﹖」向公方以師徳之意啟之﹐公曰「某處安得有人敢輕毀人﹖但師徳後進﹐待我淺也。」向公自稱師徳適有闕﹐望公弗遺。公曰「第緩之﹐使師徳知﹐聊以戒貪進﹐激薄俗也。」陳彭年任翰林學士﹐日同求對﹐歸詣政府﹐納所言事﹐公方議事﹐乃延見之﹐顧陳曰「何所啟﹖」陳起﹐次以其狀呈之﹐曰「條貫科場。」公投之於地曰「內翰做官幾日﹐待隔截天下寒士。」陳惶懼而退。時向文簡同在中書﹐歸令堂吏取之。一日﹐陳再來﹐公不見﹐堂吏言陳以有事啟白﹐公曰「令到集賢廳。」晚見向公﹐曰「陳內翰所畱文字。」公瞑目取紙封之。向曰「何不一覽﹖」公曰「不過興建符瑞﹐圖進取耳﹗」公爲兗州景陵宮朝修使﹐特頒手詔﹐采察河北﹑京東兩路。公歸﹐言當官有才者十餘人﹐皆降詔獎諭。有以聞公曰「爲元宰將命出使﹐而所舉不被一恩﹐止得詔獎﹐無乃輕耶﹖」公曰「旣稱薦之﹐又力行之﹐是上恩皆出於己矣﹐爲人臣之大嫌也。」公爲兗州景陵宮朝修使﹐道由澶淵﹐召河北轉運使相見﹐時觀察李公士衡﹑張文懿公士遜作漕﹐乃議偕往請見﹐曰「恐河北有事﹐奏朝廷未得報者﹐或有司不能行者示來。」二公歸﹐得數事﹐候公自兗還呈之﹐公持以歸﹐不數日皆可報。其間爲東封糧艸﹐見磨勘諸郡縻系者百人﹐皆放去﹐諸吏捧香迎敕﹐歡呼而散。公爲兗州景陵宮朝修使﹐內臣周愼政同行﹐或乘間請見﹐公必候從者盡至﹐冠帶以出﹐見於堂皇﹐周乃白事而退﹐後周以事敗﹐議者方謂公遠慮﹐不涉嫌忌之間。上於後苑曲燕﹐步於檻中﹐自剪牡丹兩朵﹐召公親戴﹐有中貴人白公﹐言此花昨日上選賜相公﹐已於別業擇下花﹐請相公躬進。公乃取花﹐因酌一卮同獻﹐上大喜﹐引滿﹐以杯示公﹐從臣皆榮公。公生日﹐上令諸司供帳﹐設於私第宴親友﹐公乃會近列﹐時呂修史官預之。故事﹕宰臣生日賜酒餼中書﹐會輔臣﹐上特優寵﹐自是爲例﹐後因對奏曰「每遇生日﹐曲蒙恩賜﹐又煩宴設﹐廢務一日﹐以私妨公﹐望特寢罷。」上可之﹐公體羸多病﹐上自選方並藥以賜﹐其緘封皆上之親題。公弟旭判國子監﹐翰林馮公元爲大理評事直講﹐弟白公﹕「元苦學有淸節。」公乃召見至私第﹐公每還朝﹐與弟同坐﹐命講《論語》﹐諸子侍立於席﹐逾年而畢。公因薦於上﹕「元有學行。」翌日上召對﹐令說書﹐除太子中允﹐直龍圖閣賜紫﹐詔班於本官之首﹐仍與內殿起居﹐自元始也。公因封食邑﹐乃致簡於李文靖公云「蒙疏封爵﹐重疊父名﹐冒榮不盡﹐有累名教﹐莫須辭讓﹐實負憂疑﹐可否之間﹐更煩裁處。」文靖答以近日官稱有犯亦不避﹐況是嫌名﹖文字有異﹐不須辭讓﹐更在詳酌﹐公上章引避﹐朝旨不從而止。處士魏野﹐陜州人。居於東郊﹐構艸堂﹐有水竹之勝﹐好彈琴﹐作詩淸苦﹐名聞於時﹐前後郡守皆所禮遇。上祀汾陰﹐召之﹐辭疾不至﹐以詩贄公曰「從來輔相皆頻出﹐君在中書十五秋。西祀東封今已畢﹐此回好伴赤松遊。」公覽之﹐喜見於色﹐以酒茗藥物爲答。素編先公遺札﹐有公自寫此詩﹐數本皆存。東封車駕在道﹐夜有堂吏被酒忿爭﹐皆倉皇入白﹐公臥不答。旣入對﹐上出臣僚奏狀﹐千乘萬騎在外﹐可斬首以令眾。公曰「此止小人一時醉毆﹐若斬之﹐是禁人飲酒者﹐皆懼﹐車駕在外﹐人情焉得安﹖」已捕歸京府系治﹐後府申覆﹐公曰「初若輕斷﹐亦恐縱人﹐今霈大赦﹐可原之矣﹐第減一等。」公爲朝修使﹐自禁中乘車輅出都門﹐百官餞於道﹐乃憩於傳捨。兩禁請見叩頭﹐稱贊公榮遇之盛﹐公曰「但覺愧仄不自安矣。」公動守典故﹐爲僕射時﹐出爲迎奉聖像大禮使﹐兗州朝修使﹐凡有禦筵﹐皆令敍官。時知南京馬元方任樞密直學士﹐爲員外郎監商稅﹐戚維爲正官﹐在馬元方上﹐京東轉運使李湘爲虞部員外郎﹐提點刑獄﹐滕陟爲度支員外郎﹐今在李湘上。近尙書省兩制不赴議事﹐有如此者引証之。公爲兗州朝修使﹐上言「宰臣出使﹐從職人多﹐乞百物並從官給﹐州縣不得供送﹐如有﹐輒取索出納之人﹐並從違制罪。」故所至肅然﹐略無搔擾。臣僚上言「諸司人吏﹐多公送名入仕。」上令徧訪之﹐了無一人﹐其言者自有數輩﹐上以示公曰「足明人謗卿也。」公曰「臣爲宰相﹐或令百司補署吏人﹐不可過也。臣親舊亦多﹐恐假作臣名送去﹐亦不可知。」言者必妄﹐終不自辧。中書有事關送密院﹐事礙詔格﹐寇萊公準在樞府﹐持以聞上曰「中書行事如此﹐施之四方﹐得不非便。」公見之﹐拜於上前曰「此實中書之失。」堂吏皆遭罰責﹐密吏皇恐﹐白寇公曰「中書密院﹐日有相干﹐自來止送房攺易﹐不期奏白﹐而使相謝罪。」不逾月﹐密院有事送中書﹐亦違舊詔﹐堂吏得之﹐欣然而呈公﹐公曰「卻送與密院。」密吏出白寇公﹐寇公大慚。翌日見公﹐曰「王同年甚得許大度量。」公竟不答。銓司申舉乞罷選人過堂﹐公曰「此唐朝典故﹐但宰相不舉職﹐廢爲冗事﹐具當存之﹐仲尼所謂『我愛其禮也。』」王沂公曾﹑張文節知白﹑陳彭年參預政事﹐因白公曰「曾等拔擢至此﹐亦公之力﹐然願有裨補。」公曰「願聞其說。」沂公等曰「每奏事﹐其間亦有不經上覽﹐公但批旨奉行﹐恐人言之﹐以爲不可。」公遜謝而已。一日奏對﹐公退﹐諸公畱身﹐上已驚﹐曰「有事﹖何不與王某同來﹖」諸公以前說上﹐上曰「所行公否﹖」諸公曰「皆公。」上曰「王某在朕左右多年﹐朕察之無毫髮之私﹐自東封後﹐朕諭王某﹐令小可事一面奉行﹐卿等當謹奉之。」退而謝於公曰「上之委遇﹐非曾等所知也。」公曰「向蒙諭及﹐不可自言曾得上旨﹐今後更賴諸公規益。」丁謂參預大政﹐每議事﹐彊於昔日。公察其難制﹐一日語丁曰「參政近來似橫﹐豈非欲作相耶﹖某多病﹐懇辭未免﹐以待漏院﹐凡有訴理﹐一一應答﹐气羸稍難。」乃告上﹐乞用丁謂了待漏院事﹐丁謂悚息再拜。楊文公億少以文進﹐而以方直自守﹐乃以母病有陽翟之行﹐公恐人害之﹐白上﹐遣使賜醫藥。旣而言者日有彈擊﹐以亞卿分司。上語輔臣曰「聞楊億好謗時政。」公曰「楊億遠人﹐幼荷國恩﹐若諧謔過當﹐臣恐有之﹐訕謗則保其不爲也。」公器重文公至深﹐頗欲其歸﹐乃因中書齋宿﹐覽文公近詩而作詩﹐趙文定與時賢繼和﹐上知之﹐乃諭公召文公還祕書監。久之﹐有問文公者曰「楊大監何不且與舊職﹖」公曰「大年向以輕去上左右﹐人言可畏﹐賴上終始保全之﹐今此職欲出自淸衷﹐以全君臣之契。」公薨後﹐楊文公方復禁署。查道子犯贓抵法﹐公密疏陳請﹐以道子儒者﹐君子棄市﹐有辱淸門﹐乞減死論。此削於今尙存﹐乃公親翰。公掌誥﹐妻父入參大政﹐引唐獨孤徳﹑權徳輿故事﹐懇求解職。太宗覽奏稱嘆﹐除集賢殿修撰。趙公罷﹐公復職﹐詔冠西掖﹐親擇古犀帶以賜之。今丞相陳公堯佐作相﹐婿王舉正﹐晏殊作相﹐婿楊察﹐忠獻韓公執政﹐婿李牧。皆引公之請爲法﹐攺以他職。公或歸私第﹐不去冠帶﹐入靜室中默坐﹐家人惶恐不敢復前面﹐而不知其意。後公之弟問趙公安仁曰「家兄歸時一如此﹐何也﹖」趙公曰「見議事﹐公不欲行而尙未決﹐此必憂朝廷矣。」參知政事李公穆之子行簡爲將作監丞﹐不復仕進﹐杜門燕居﹐有雅儒之譽。一日﹐上召對﹐賜坐撫諭之﹐攺太子中允﹐賜錢三百萬。初﹐令中使出召﹐不知居處﹐上曰「去中書問王某。」時人方知公言之。公每休暇﹐多與二府往還﹐寇萊公出鎭幽﹐宿私第。翌朝﹐上顧公曰「昨日知有客甚歡﹐朝廷無事﹐大臣和睦﹐誠可喜也。」張文節參預政事﹐每議定事﹐一一再取省覽。一日﹐文節憑案欲前﹐公以手止之曰「參政休亂﹐文字逐日見看﹐未嘗有一議政事堂﹐動須存體﹐其間若有私﹐請辧於上前。」文節自是止之。公家有盜﹐乃官之給卒﹐捕系府﹐獄尹狀奏﹐乞斬於公門之前。公大駭曰「豈敢以己故而私國家法也﹖」遂入奏﹐乞府中科以常法。上宣示曰「聞卿居第甚陋﹐朕密令計之﹐官爲修營其間﹐更系卿意增損之。」公頓首曰「臣所居﹐乃先父舊廬﹐當日止庇風雨﹐臣今完葺過已甚矣﹐每思先父﹐常有愧色﹐豈更煩朝廷﹖」上再三諭之﹐公力辭乃止。趙尙書昌言參知政事﹐朝廷以蜀民爲寇﹐將命出軍﹐趙公慷慨﹐气焰甚盛。時公爲集賢殿修撰﹐石文蘭中正乃趙公表弟﹐與公餞別於路。趙公一揖而去﹐公語石曰「婦翁此行﹐未言成功﹐得不被褐﹐幸耶。」俄有言事者以委付太重﹐太宗曰「朕已遣人徐觀其處置如何。」夜抵鳳翔﹐官吏迎謁不及﹐斬關而入﹐首馳以聞。楊文公病﹐遣醫視之﹐曰「以其狀候來報。」夏鄭公竦從朝修之行﹐以病伏枕﹐方昏寐不省﹐夢神人衣冠甚偉。驚寤﹐乃公自調粥於牀下﹐待士如此。公之猶子睦幼孤好學﹐屬開貢舉﹐上書於公﹐願與秋試。公使酌之以酒﹐曰「吾家世以文進﹐見汝樹立﹐喜可知矣。然吾在政府﹐懼太盛﹐豈可使汝與寒競進也﹖當爲汝求一任使。」久而無聞﹐再以啟﹐公曰「已諭太常寺﹐差汝作行事﹐不可慢也。祭祀之儀﹐禮樂之器﹐盡可知矣。」公猶子睦﹑質幼而好學﹐公一日覽所試詩賦﹐召之膝下﹐以詩激獎之曰「祖先惇行家聲遠﹐重慶兒孫眞學文。勵志夙宵能自勉﹐前途可望致靑雲。」皆拜而出﹐愈更勤。睦卽早夭﹐質復召試禁中﹐得進士第。楊文公率兩禁諸公薦入館﹐有聞於時。諸子皆出於庭下﹐請公命名﹐公召門人公孫覺﹐公曰「適諸子請名﹐秀才何教之﹖」因取公初登第時與舅氏書示之﹐「時先晉公萬福﹐乃於書中侍奉﹐下稱小名﹐又曰老萊﹐衣五彩之服﹐日爲兒童之戲﹐恐二親有憂老之意。今諸子請名﹐吾何以安哉﹖」覺與諸子謝而去。公與故觀察使錢公若水治第﹐嘗假數千緡於公﹐錢公薨﹐其家償之﹐公皆不納﹐令直集賢院。延年方數歲﹐公令人召之﹐坐之膝上﹐日哺以食。有言公幼時嘗見天開門﹐中有公姓名二字。弟旭侍間問之﹐公曰「待要身後去墓志上寫﹐則吾不知也。」公婚姻皆求寒素之家﹐後公薨﹐丁公謂令王素錫白諸兄求見爲昏﹐請諸兄問於楊文公﹐曰「非先公之意也。」遂止之。公當國﹐每進用朝士﹐必先貴實戒曰若人才﹝疑有脫誤﹞﹐公則曰「誠知此人﹐然歷官尙淺﹐人望未著﹐且俾養望。」歲久不渝﹐而擢任則榮途坦然﹐中外允愜﹐故王沂公執政之日﹐常行是言﹐而人皆心服。沂公言行錄﹐此亦載之。故尙書張詠嘗謂人曰「吾榜中得人最愼重﹐有雅望無如李文靖﹔深沈有徳望﹐鎭服天下﹐無如王公﹔面折庭爭﹐有風采﹐無如寇公﹔當方面寄﹐則詠不敢辭。」公子雍爲太子中允﹐勾當專勾司﹐因病請告﹐章獻皇太后翌日諭兩府﹕「王某男病﹐已遣中使挾醫視之﹐王某先朝名徳﹐卿等宜常存撫其家。」兩宮遣中使召諸子﹐聞命亟往﹐使自中出宣命﹕「今早開封府奏﹐有盜稱曾至王某墳所﹐可煞驚動﹖」諸子對以無之。中人入白﹐復傳兩宮之命﹐曰「汝等上承門閥之重﹐善用自保守﹐不住往塋所照管。」諸子拜謝而出。公在昭應宮有宿齋﹐寶符閣役工有墜死者﹐公得報﹐繳奏曰「陛下崇奉上虛﹐爲民祈福﹐今反勞民損財﹐是違天意﹐乞諭有司省工惜費。」公在兩府三十年﹐陰薦天下士﹐有終身不知者。後諸公修先帝實錄﹐翰林劉公筠語素曰「近日史院編修文字﹐有自內出者﹐見丞相薦舉之人﹐愼重如此。」駙馬都尉李公遵勗有師友之契﹐文公嘗力言於公曰「李侯爲貴戚﹐好學樂善﹐賢侯也。」公乃作詩﹐惠以箋紙﹐李公大喜﹐具啟事謝於門下。上西祀﹐車駕至蒲﹐先晉公守此郡﹐上幸州署之逍遙樓﹐見詩牌﹐命左右讀之﹐後曰「王某之父﹐勿言其名。」因嘆曰「王某有後如此。」公之先考舊治﹐辭不從行﹐上作遣中使持酒肴賜於行館﹐翌日﹐公具以告謝。東封﹐二府議增飾車服﹐以盛法從﹐諸公令人於公第日訁之而無所爲﹐王冀公欽若乃作繡韉送公﹐曰「前議恐忘﹐已令爲之。」公使具直而置之。冀公見公不乘而訝之﹐公曰「常所跨者君上所賜﹐非不華也﹐豈可更奢僭以隳制度﹖」張文懿士遜出爲江西轉運使﹐辭公於政事堂﹐文懿言「士遜止歷縣道而未親郡事﹐今輒領使職﹐願聞善教。」公從容曰「朝廷榷利至矣。」文懿起謝﹐後疊更是職﹐思公之言﹐未嘗求錐刀之利。旣去職﹐識者語曰「此運使識大體。」故相畢士安家貧﹐其妻令入內典客持書幹公﹐公因袖書呈上﹔「畢士安家有丐於臣﹐士安嘗在東宮﹐陛下擢爲相﹐今玆貧闕﹐臣實有餘﹐亦可沾濟﹐此事合朝廷存卹。」由是厚有所賜。公之兄早亡﹐事嫂有禮﹐歸朝見則於堂廡間﹐榮國夫人日伴食﹐尢友愛於弟﹐兵部每召坐﹐從容於尊酒間﹐至夜﹐則曰「我倦矣。」未嘗一日廢之。公每見家人服飾似過﹐則瞑目曰「吾門素風一至於此。」亟令減損﹐故家人或有一衣稍華﹐出﹐於車中遽易之﹐不敢令公見。公初知樞密院時﹐弟旭在京掌庾﹐尋奏罷之。公之婿韓公例當遠﹐公私以語其女曰「爾勿憂﹐此一小事也。」一日﹐召女曰「韓郎知洋州。」女曰「何往入川﹖」公曰「爾歸吾家﹐且不失所﹐吾若有所求﹐他日使人指韓郎婦翁﹐奏免遠適﹐累其遠大也。」後韓公聞之曰「公待我厚也。」如此而韓終踐二府﹐以東宮二品官終老於家。公之婿蘇耆應進士舉﹐唱第之日﹐格在諸科﹐故樞相陳文惠堯叟奏上曰「蘇耆是故蘇易簡男﹐王某女婿。」上顧公曰「卿女婿也﹖」公不對。乃斂身少卻﹐願且修學。及出﹐陳公語公曰「相公何不一言﹖則耆及第矣。」公笑曰「上親臨軒試天下士﹐至公也。某爲冢宰﹐自薦親屬於冕旒之前﹐士子盈庭﹐得不失體﹖」陳公愧謝之。有貨玉帶者﹐持以及門﹐弟因呈公﹐公曰「如何﹖」弟曰「甚佳。」公命系之﹐曰「還見佳否﹖」弟曰「系之安得自見﹖」公曰「玉亦石也﹐得不重乎﹖自負重而使觀者稱好﹐無亦勞我﹖我腰間不稱此物﹐亟還之。」故平生所服﹐止於賜帶。素年九歲﹐公每遇休沐﹐必呼之膝下。一日﹐見庭間花盛開﹐因使賦詩﹐公觀之﹐乃依韻和曰「迥與羣芳異﹐含芳向暮春。不如松柏木﹐常保歲寒新。」遂出示門人公孫覺﹐公孫因激勵曰「以公之意﹐爾等豈得不勤學也﹖」公爲兗州朝修使﹐辟夏鄭公爲管記。一日﹐召鄭公語曰「我病﹐自度必不起。自遭逢﹐盡誠以事上﹐盡公以待士﹐以私以怨未嘗有毫髮。每念祖父興立門第﹐心之所存﹐惟冀有後﹐幼子小名公奴﹐恐其可教﹐他日學士爲吾育之。」鄭公出爲西帥﹐素別於順天院﹐曰「先相有理命在竦﹐未能少副其意﹐負愧也。」因道此說﹐素感涕交下﹐對鄭公曰「聞公之言﹐如聞先人之訓矣。敢不樹立﹖」觀察李公維言「兄文靖相國初監京商稅院﹐與公鄰居﹐爲著作郎﹐每暇卽過從﹐維嘗切聽於外﹐有相對數刻未嘗交一語﹐古人心交﹐二公得之。」公與故相畢士安﹑給事中柴成務同在兩府﹐二公皆先晉公門生﹐翰林王禹有詩曰「如今身後榮名少﹐兩制門生伴鳳毛。」時人傳誦﹐今刻石於家。先晉公知遠大﹐嘗語人曰「此兒異日必至公輔。」因手植三槐於庭以爲識﹐其槐今老﹐蔭茂可愛。公久參大政﹐子婿韓億赴官﹐公弟餞於家﹐親賢皆集﹐有羣鵲數十喧噪於門﹐坐皆驚異﹐少聞堂吏報公拜相。公歸餐﹐必召諸子﹐使之席地聚食﹐乃語左右曰「剩與菜喫﹐此輩生長公相家﹐已驕矣﹐不可使不知淡薄之味。」公之子雍授官﹐家人欲制公服﹐公不許﹐曰「且令著衫。」後公之弟賜緋魚﹐子方得衣綠。公因語其弟曰「我向不欲小子輩與叔同服色。」公弟拜謝曰「我兄友愛之意如此。」公占籍全魏﹐自曾祖以來﹐墳皆在莘縣﹐其土亦廣﹐公自執政﹐卽卻其租﹐令均贍親族。公陪祠東封﹐有子侍行﹐家信至﹐公發之﹐見所寄衣帶以紅爲之﹐公怒曰「我在﹐爾已好華如此﹐欲壞儒風。我死﹐望汝輩純素﹐難也。」亟令送還而易之。太宗皇帝一日命蘇公易簡曰「卿看兩制中誰堪大用﹖」蘇公曰「臣見同年王某有器識﹐遠大不可量也。」太宗曰「朕志亦先定矣。」知公之以女適蘇公之子耆﹐時蘇公已薨﹐其母太夫人薛氏在堂﹐每至﹐則公出拜﹐敍同年之知也。公初登第﹐爲嶽州平江宰﹐趙公昌言時領漕湖外﹐見公異之﹐議以女妻公﹐曰「一當稟命於親。」時先晉公在京師﹐方與範魯公質家議親事﹐見其書曰「旣來稟我﹐意必欲之。」遂可。以歸始聞範親之說。公旣貴﹐以女適範魯公之孫全孫﹐因語全孫曰「此親成吾先公之意矣。」公嘗與楊文公評品人物﹐文公曰「丁謂久遠果如何﹖」公曰「才則才矣﹐語道未可﹐他日在上位﹐使有徳助之﹐庶保終吉。若獨當權﹐必爲身累。」後丁公果被流竄。公晚年官重﹐每家人出賀﹐立令止之﹐因語弟曰「遭遇至此﹐愈增憂懼﹐何可賀也﹖」公每有賜予﹐見家人置於庭下﹐乃瞑目而嘆曰「生民膏血﹐安用許多﹖」公疾革﹐上臨視﹐賜白金五十兩﹐召楊文公於牀前作讓表﹐公覽﹐乃自書四句曰「已懼多藏﹐況無用處﹖見謀散施﹐以息災殃。」是冬﹐公薨。文公嘆曰「精爽不亂如此。」文公因對上前語及﹐上令內司賓取元艸視之﹐後榮國夫人謁章獻太后﹐語曰「上見公表﹐泣下久之。」公自踐兩禁﹐歲有奏蔭﹐每自謙抑﹐罕欲薦舉。嘗奏房弟例得殿直﹐上言乞除奉職﹐上曰「朝廷著令素定﹐不可抑之。」公曰「全未歷事﹐恐不能任事﹐俟試其才﹐續具奏陳。」弟止除奉職。公薨﹐諸子白衣者尙數人。公病革﹐命楊文公撰遺表﹐語文公曰「但敍述遭逢﹐望保聖躬﹐日親庶政﹐進賢用士﹐不可以將盡之意﹐更以宗親爲托。」後推恩延賞﹐皆出於朝廷。公罷相﹐守太尉﹐爲玉淸昭應宮使。時公病臥﹐弟入白之﹐公乃起曰「君臣相知﹐不意布衣遭逢﹐朝廷榮貴至此﹐然我久在大位﹐自省無過﹐亦君臣相知﹐乃得保全。」終始叩頭。帝閽潸然泣下﹐左右皆悲哽。乃語其弟曰「兄子淳已長﹐立爲乞官﹐吾病必不起﹐了此一事足矣。」上覽奏﹐諭政府﹕「王某所奏侄﹐依宰相例除之。」淳乃授太常寺太祝。公病﹐語其諸子曰「我死後﹐愼勿以一文錢物入在柩中。漢文帝有言﹕紙衣瓦棺葬我。不從吾言﹐九泉之下﹐無福蔭汝﹐汝等切志之。」故公薨之薄葬﹐始服金帶﹐蓋棺以紙易之。張徐公耆出鎭河陽﹐禮有曲宴﹐上令徹樂﹐宣示坐中曰「王某在殯﹐朕不忍聽。」慘怛者久之。公薨﹐上令內司賓取公筆硯一副﹐言只要王某使舊者﹐欲與皇太子。公門庭未嘗接客﹐公薨﹐上諭近臣曰「王某家卻安靜﹐當國日亦門庭淸肅。」呂文靖夷簡﹑魯肅簡宗道初參知政事﹐二妻入謝﹐章獻太后語之曰「爾各歸語其夫﹐王某在政府多年﹐終始如一﹐先帝以此重之﹐宜爲師範也。」王冀公欽若自江寧府歸﹐再執魁柄﹐魯公時參大政﹐凡聚議﹐多冀公不堪語﹐諸公曰「掌武相公在政府日﹐參政豈敢如此﹖」魯公笑曰「王文正先朝重徳﹐豈他人可企﹐苟公執政平允﹐宗道安敢不伏﹖」馮文爲侍中﹐有問之曰「向與掌武相公同在政府﹐盡見國體﹐公今異於昔﹐何也﹖」馮曰「王公徳業﹐孰可企及﹖彼一時﹐此一時也。」公薨﹐諸子外除入見﹐上惻然感懷﹐乃諭政府曰「王某在位最久﹐未嘗有毫髮事干朕﹐甚悼之﹐諸子各攺一官。」前後大臣無此優禮。公薨後﹐長子雍詣政府求以自效﹐寇萊公當國﹐問所欲何適﹐雍曰「例當釐務。」公曰「賢者之子﹐安得粗使﹖」乃差同判太常寺。寺無同判﹐亦無餐。始也王冀公欽若江寧再歸相國﹐因乾元節進經疏﹐其軸飾以金﹐顧王沂公曰「向日與掌武相公同共在二府﹐嘗以此白之﹐終不肯爲。」沂公退﹐語呂文靖曰「殊不知王公以道佐人主﹐豈以此末節爲得也﹖」

