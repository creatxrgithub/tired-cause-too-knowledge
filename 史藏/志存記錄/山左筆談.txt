山左筆談

﹝明﹞黃淳耀撰

濟河﹐在汶上北﹐云卽大淸河。《禹貢》﹕出於陶邱北。又東至於河﹐又東北會於汶﹐又北東入於海。酈道元謂濟水當王莽之世﹐川瀆枯竭﹐伏地而行。蔡九峯謂今歷下凡發地皆是流水。世謂濟水經流其下﹐故今以趵突當之。然趵突又引入小淸河﹐則大淸河乃濟之故道﹐非濟之本流。世間水惟濟最幻﹐卽其發源處盤渦轉轂﹐能出入諸物﹐若有機者。然昔人以糠試之﹐云自趵突出。

大明湖下有源泉﹐又爲諸泉所匯﹐當城中地三之一。古稱遙望華不注﹐如在水中。夏時荷菱滿湖﹐葦荻成港﹐泛舟其中﹐景之絕勝者。惜沿湖無樓﹑臺﹑亭﹑榭﹐以助憩息。城中泉最多﹐如金綫錢﹑南北兩珍珠泉﹑舜泉﹑杜康泉﹑趵突泉﹐總之趵突佳。入城與諸泉俱匯大湖﹐出北門達小淸河。

山左士大夫﹐恭儉而少干謁﹐茅茨土階﹐晏如也。卽公卿家﹐或門或堂﹐必有艸房數楹﹐斯其爲鄒魯之風。

古稱封禪者七十二君﹐今遺迹皆不存。亭亭云云等﹐存其名而已。泰岱之上﹐惟日觀側有秦封禪臺。碑石列﹐秦無字碑最古﹐當萬年不化﹐大且重﹐故此石非大山物﹐非驅山之鐸﹐良不能至此。

泰山香稅﹐乃士女所捨物。藩司於稅賦外﹐資爲額費。夫旣已入之官﹐則戴甲馬﹐呼聖號﹐不遠千里﹐十步五步一拜而來者﹐不知其爲何也﹖不惟官益﹐此數十萬眾﹐當春夏間﹐往來如蟻﹐飲食香楮﹐賈人旅肆﹐咸藉以爲生。視嵩山﹑廬嶽﹑雁蕩﹑武夷﹐士大夫車騎館谷﹐專爲邑中之累者﹐其損益何啻星淵。

大淸河﹐濟水之故道。經流長淸﹑齊河﹑歷城﹑濟陽﹑城東﹑武定﹑靑城﹑濱州﹑蒲臺﹑利津﹐入海。小淸河﹐一名灤水﹐卽濟之南源﹐發趵突﹐東北經章丘﹑鄒平﹑新城﹑髙苑﹑博興﹑樂安﹐入海。今亦爲鹽河﹐兼資灌漑。而淤塞流溢﹐久離故道﹐水利失而水害興。各郡邑乃自以意爲堤﹐而以鄰爲壑。如新城﹑博興﹑髙苑之民﹐日尋干戈﹐以競通塞﹐非朝夕故矣。故爲山東者﹐必當興復河流﹐講求故道。使竹口不辟﹐則西民之水害不除﹔淸河不修﹐則東民之水利不舉。恐田野荒蕪﹐終無殷富之日。

孔子廟前之檜﹐圍不四五尺﹐髙與檐齊。而《志》稱圍一丈三尺﹐髙五丈者﹐《志》所稱舊檜也。此非手植﹐乃手植之餘。蓋手植者﹐金時毀於火﹐此其根株復萌蘗者。《志》稱「晉永嘉三年枯﹐隋義寧元年復榮」﹐唐乾封二年枯﹐宋康定元年復榮﹐則所指手植者。元至正三年復榮﹐則指今檜也。今膚理猶然生意﹐第不知榮於何日耳﹖洙﹑泗﹑洙水﹐自尼山來﹐入沂水同流。今之洙水橋﹐亦非其舊也。泗水﹐出陪尾山下﹐四源共會﹐故稱泗。其源淸澈可掬﹐出地激駛﹐滚滚有聲。至曲阜﹐南洙北泗﹐中爲孔林。下濟寧﹐入徐州﹐會汴達淮。今會通河奪之。雷澤﹐夏溢秋涸﹐涸時水入地﹐聲雷者經日﹐故云雷澤。汶水﹐會七十二泉而成。至南旺分流南北濟運﹐南流短而北流長。

周公之後﹐有東野氏﹐有司復其庸調。世疑孔子萬世有土﹐而周公微不振﹖然孟子出孟孫氏﹐自是周公子孫。

山東東﹑兗二郡水患﹐不盡由本地。本地水乃汶﹑泗也﹐流漕河南北則已。惟中州黑洋山水﹐經澶淵坡而東﹐奔曹﹑濮之間。以一堤限之﹐堤西人常竊決堤。兼以黑龍潭諸水﹐泙湃汪洋﹐其初咸自範縣竹口﹐出五空橋而入漕河。邇來橋口淤塞﹐河臣不許浚之﹐出恐傷漕﹐水遂縮回浸諸邑﹐而濮尢甚。相其地形﹐正開州永固鋪一路﹐可開之以達漳河。竊恐開民未心肯耳。然東不開五空橋﹐西不開永固鋪﹐濮上左右﹐歲爲沮洳之場矣。

東﹑兗之間﹐郡邑大小不等。如滕﹐非昔五十里之滕也。西北可五十里﹐南則幾百數十里而遙﹐東亦不下百里﹐而岡阜綿連﹐盜賊淵藪﹐故治之難。而滕﹑嶧間﹐再置一邑爲善。若淸平之側﹐又有博平﹔朝城之畔﹐又有觀城﹐則贅也。博平四隅鄕村﹐每方不出二十餘里。若觀城東西北皆不過數里﹐止東南去十里餘而已。此猶不及一大郡之城﹐何以爲邑﹖

鄒嶧山﹐秦始皇所登﹐以立石頌功徳處。一山皆無根之石﹐如溪澗中石卵堆疊而成。不甚奇峭﹐而頗怪險。《禹貢》﹕「嶧陽孤桐」﹐乃特生之桐﹐非以一樹爲孤也。桐必特生者﹐謂受風聲耑﹐故堪琴瑟。今則枯桐寺前﹐果只畱一桐﹐足稱孤矣。

東平安山左右﹐乃盜賊淵藪﹐客舟屢遭劫掠。武徳亦多盜之地。以北直﹑河南三界往來﹐易於竄匿。然其來也﹐必有富家窩引之。

靑州人易習亂﹐禦倭長槍手﹐皆出其地﹐蓋是太公尊賢尙功﹐桓公﹑管仲首霸之地也。其走狗﹑鬥鷄﹑踘蹴﹑六博之俗﹐猶有存者。

登州三面負海﹐止西南接萊陽出海。西北五六十里﹐爲沙門島﹐與鼉磯﹑牽牛﹑大竹﹑小竹五島相爲聯。其上生奇艸美石﹐遙望紫翠出沒波濤中﹐足稱方丈﹑蓬壺。春夏間蛟蜃吐气﹐幻爲海市﹐常在五島之上。現則皆樓﹑臺﹑城﹑郭﹐亦有人馬往來﹐近看則無﹐止是霞光。遠看乃有眞成市肆﹐此宇宙最幻境界。秋霜冬雪肅殺時不現。而蘇子瞻乃禱於海神﹐歲晚見之﹐亦神愛其人﹐乃成此奇緣也。海舟度遼者﹐必泊諸島避風﹐然泊者不知。而登﹑遼兩岸﹐乃儼然覷形影﹐眞不可以常理斷。

長山﹑沙門諸島﹐在登﹑萊外。大者延袤十餘里﹐小者二三里﹐皆有饒沃田﹐以千萬計﹐猶閩﹑浙之金堂諸山也。往者皆有禁﹐後鄭中丞因新兵乏餉﹐疏墾以助之﹐亦山左一益。此田皆當於農時搭廠以居﹐隙則毀之而歸。若架屋常住﹐恐窩引海寇﹐爲患浙﹑閩間矣。

海運﹐洪武十三年﹐糧七十萬石﹐給遼東。永樂五年﹐因都北平﹐部議糧運事宜未決。九年﹐以濟寧州別駕潘叔正言﹐命宋司空禮﹐發山東丁夫十六萬﹐浚元會通河﹐濟寧至臨淸﹐三百八十里﹐以漕﹐然猶海陸兼運。十二年﹐議於淮﹑徐﹑徳﹑通搬遞爲支運﹐繼乃爲兌運﹐又爲攺兌。其後河塞決不常﹐曾有疏請試海運者﹐非遂以海代漕也﹐不過欲爲國家另尋一路﹐以爲漕河之副耳﹐竟格於文网而止。只今朝鮮多事﹐恐此海道他日爲倭彜占用﹐而中國不敢行。今自登州東南大洋至直沽﹐詳其路道﹐以備摭采。自元眞島始。元眞島者﹐大嵩﹑靜海二衛之東南洋也。海船至此﹐轉杵鳧嘴﹐如收洋入套。一程北過成山頭。西北望威海山。前投劉公島﹐二百餘里。用南風爲順風﹐一日而到。內可灣泊十處﹐當回避十處﹔二程自劉公島西行﹐遠望芝罘島﹐約一百里﹐用東風﹑東北風﹐半日而到。內可小灣泊四處﹐回避四處﹔三程自芝罘島開船﹐西六十里﹐過龍洞直西﹐此備倭府外洋也。遠望長山島﹐西投沙門島﹐約一百八十里。用東南風﹐一日而到。內可小灣泊三處﹐回避六處﹔四程自沙門島開船﹐西南遠望三山島﹐約二百餘里。用東風﹐半日而到。內可小灣泊二處﹐回避四處﹔五程自三山島開船﹐過芙蓉島﹐直西投大西河口﹐約四百餘里。用東風與東北風﹐一日而到。內可小灣泊二處﹐回避三處﹔六程自大淸河開船﹐投大溝河﹐約一百六十里。用西南風﹐一日而到。內可灣泊三處﹐回避一處﹔七程自大溝河開船﹐投大沽河﹐約二百餘里。望見直沽﹐俱無回避。此運船與倭船所同﹐謂大船灣泊避風也。若倭得志朝鮮﹐用小漁船﹑號船﹐偸風破浪而來﹐則旅順口一朝夕絕流抵登﹐溯遊三夕而抵天津矣。燃眉之急﹐又可忽乎﹖

膠萊河﹐與海運相表裏。若從淮口起運至麻灣﹐而逕渡海倉口﹐則免開洋。轉登﹑萊﹐一千五六百里。其間田橫島﹑靑島﹑黃島﹑元眞島﹑竹島﹑宮家島﹑靑雞島﹑劉公島﹑芝罘島﹑八角島﹑長山島﹑沙門島﹑三山島﹐此皆礁石如戟﹐白浪滔天。其餘小島﹐尙不可數計。於此得避﹐豈不爲佳﹖柰膠萊淺澀﹐開鑿之難﹐蓋自元至元阿合馬集議以來﹐傭費不貲﹐十載而罷。及今亦屢舉屢廢。或謂下有礓砂數十里﹐斧鑿不入﹔或謂鑿時可入﹐鑿後旋漲﹔或又謂開鑿原不難﹐第當事者﹐築室道傍。余觀唐宋漕政﹐皆經六七更﹐水陸不常﹐舟車相禪。若可以此例舉﹐則南北用舟﹐於中以車輛接之﹐亦可存其說﹐以備臨渴之一策也。余觀黑龍江巖石廉利﹐陡竣尋丈﹐漢張湯尙欲於此通漕於渭﹐其與膠萊﹐又何啻十倍﹖

山東備倭府立於登州。癸巳甲午間﹐倭方得志朝鮮﹐東人設備﹐往往於是。余謂客曰﹕此非山東之所謂備倭也。曰﹕祖宗不建府於登乎﹖曰﹕登州備倭之設﹐祖宗蓋爲京師﹐非爲山東也。海上艨艟大艦﹐乘風而來﹐僅可抵登郡東面而止。過此而入﹐則海套之元﹐大艦無順風眞達。欲泊而待風﹐則岸淺多礁石﹐難系纜。故論京師﹐則登州乃大門﹐而天津二門也。安得不於登備之﹖曰﹕然則山東備何地乎﹖曰﹕以山東籌之﹐則登乃山東東北一隅﹐猶人家之有後水門也。尙有前堂在。倭從釜山對馬島﹐乘東風而來﹐正對淮口。然淮有督儲部府﹐尙宿重兵在﹐倭不遽登岸也。其登必從安東﹑日照﹐此數百里無兵。然中國之殷瘠彜險﹐倭必有向道預知之。而泰山香稅﹐外國所艷聞也。則必馳泰安州﹐旣則濟寧商店﹐咸在城外﹐倭必覬之﹐而走濟寧﹔又進則臨淸﹐大賈所必覬也﹐而馳臨淸﹔掠劫旣飽﹐然後入省城﹐此山東大廳堂﹐而倭所必由之道也。不備前門﹐而備後門乎﹖曰﹕然則當何備之﹖曰﹕總府立登州﹐旣祖法不可攺﹐當從倭汛﹐議以關中防秋例處之。登州至安東﹐惟膠州爲中﹐南北救援﹐咸相去五六百里。今遇汛時﹐當調登州總戎﹐駐膠州﹐以南援安東﹑日照﹑安邱﹑諸城一帶。而北仍不失救援﹐隨遉隨發﹐而調臨淸參戎﹐於登州坐鎭之。如總督出花馬池﹐巡撫出固原例。汛畢仍歸本鎭。是於備京師﹑山東﹐經權兩不失也。曰﹕臨淸不有糧艘巨萬當護乎﹖曰﹕此非倭所欲也。據臨淸以給絕糧道﹐邱文莊以爲中原不逞者。倭隔海止利在掠金耳。曰﹕何以知倭不入登﹑萊也﹖曰﹕登﹐海淺﹐水行二十里皆淖途。前所云多礁﹐船不得泊。卽起岸﹐而登州地曠人稀﹐鮮富室﹐若淸野待之﹐一望蕭索﹐四五日必回舟。而大舟必漂去﹐又無漁船客船﹐可拿用之。故倭不走登州也。曰﹕登遂可無備乎﹖曰﹕不在今日也。倘倭得朝鮮﹐則登與旅順口﹐相對一岸﹐不用乘風﹐不須巨艦﹐只■﹝舟句﹞■﹝舟鹿﹞舴艋﹐一夜而渡﹐抵岸方知。此時難防又特甚焉﹐則非今日之比。故備寇者﹐須知我險﹐須知彼情﹐難刻舟以求劍也。後入與鄭中丞言之﹐設安東備倭。

山左筆談

