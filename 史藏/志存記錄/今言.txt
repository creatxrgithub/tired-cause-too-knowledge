

今言明鄭曉

卷一

卷二

卷三

卷四

附錄一

附錄二

附錄三

今言序

文獻不足﹐杞﹑宋無徵﹔方策尙存﹐文﹑武未墜﹐蓋通今學古非兩事也。洛陽少年通達國體﹐嘗曰「不習爲吏﹐視已成事。」予有取焉。述今言三百四十四條﹐藏之故篋中。項甥子長進士錄而觀之曰「周官師典常﹐漢史述故事。盍與古言並梓之﹖」予不能止也。

嘉靖丙寅二月旣望鄭曉識。

今言卷之一

一

髙皇戊辰生。生二十五年入淮西從郭元帥。三年起兵渡江﹐明年定建康﹐爲吳國公。八年爲吳王﹐四年爲皇帝。是年滅胡﹐享國三十有一年﹝一﹞。

建文君﹐洪武丁巳生。生六年而其兄虞懷王卒。又十年而其父懿文太子卒。當是時﹐髙皇年六十有五矣﹐遂立爲太孫。七年而嗣帝位。四年而亡。

成祖生九年而太祖建國大明。又二年封燕王﹐十年之國北平。十九年而靖難﹐三年卽帝位﹐享國二十有三年。

仁宗﹐洪武戊午生﹐年十八封燕世子。又四年有靖難之師﹐又三年文皇卽位。卽位三年﹐立爲太子。二十年而卽位﹐逾年崩。

宣宗生四年而成祖入南京。又九年而爲太孫。又十三年爲太子﹐逾年卽位﹐享國十有一年。

英宗﹐宣徳丁未生﹐明年立爲太子。又七年卽位﹐十四年而北狩。明年還京師﹐居南宮。蓋七年而復辟﹐先後享國二十有三年。

景皇少英宗一歲。八歲而封郕王﹐二十二歲而居守監國﹐遂卽帝位。八年二月崩﹐寔天順元年也。

憲宗生年而有土木之變﹐立爲太子。又三年廢爲沂王。又五年復立爲太子﹐八年而卽位﹐享國二十有四年。

孝宗﹐成化庚寅生於西宮。越六年而憲宗始知之﹐遂立爲太子。十二年而卽位﹐享國十有九年。

武宗﹐弘治辛亥生﹐明年立爲太子。十三年而卽位﹐享國十有七年。

今皇帝生興邸﹐正徳丁卯仲秋也。入承大統時﹐視帝堯自唐侯起爲天子少一歲。

二

太祖戊申正月乙亥卽皇帝位﹐詔攺是年爲洪武元年。三十一年閏五月乙酉崩於西宮。

成祖﹐建文四年六月己巳卽位﹐詔攺明年爲永樂元年。革除建文年號﹐仍稱洪武﹐以故洪武有三十五年。永樂二十二年七月庚寅崩於楡木川。

仁宗是年八月丁巳卽位﹐詔攺明年爲洪熙元年。元年五月崩於欽安殿。

宣宗是年六月庚戌卽位﹐詔攺明年爲宣徳元年。十年正月崩於幹淸宮。

英宗是年正月癸未卽位﹐詔攺明年爲正統元年。十四年八月徵胡至土木﹐北狩。

景皇時以皇弟封郕王﹐畱京師。奉孝恭章皇后命﹐監國。九月丙子卽位﹐詔攺明年爲景泰元年。元年八月英宗還﹐居南宮。景泰八年正月壬午﹐英宗復辟﹐詔攺是年爲天順元年。二月﹐景皇崩於西宮。天順八年正月﹐英宗崩於幹淸宮。

憲宗是年正月甲戌卽位﹐詔攺明年爲成化元年。二十三年九月崩於幹淸宮。

孝宗是年九月壬寅卽位﹐詔攺明年爲弘治元年。十八年五月崩於幹淸宮。

武宗是年五月壬寅卽位﹐詔攺明年爲正徳元年。十六年三月崩於豹房。無後。四月癸卯﹐今皇帝入繼大統﹐詔攺明年爲嘉靖元年。

三

太祖髙皇帝﹑孝慈髙皇后馬氏葬孝陵﹔成祖文皇帝﹑仁孝文皇后徐氏葬長陵﹔仁宗昭皇帝﹑孝誠昭皇后張氏葬獻陵﹔宣宗章皇帝﹑孝恭章皇后孫氏葬景陵﹔英宗睿皇帝﹑孝莊睿皇后錢氏葬裕陵﹔恭仁康定景皇帝﹑景皇后汪氏葬西山﹔憲宗純皇帝﹑孝貞純皇后王氏葬茂陵﹔孝宗敬皇帝﹑孝康敬皇后張氏葬泰陵﹔武宗毅皇帝﹑孝靜毅皇后夏氏葬康陵。

英宗側室﹐孝肅皇后周氏﹐憲宗生母也。漢文帝詔自稱「朕本髙皇帝側室之子」云。憲宗側室﹐孝穆皇后紀氏﹐孝宗生母也。孝惠皇后邵氏﹐獻皇帝生母也。祔葬二帝陵。先是﹐孝肅稱太皇太后﹐孝穆﹑孝惠皆稱皇太后﹐不祔廟﹐亦不入奉先殿﹐別立奉慈殿祀之。今皇帝以太皇太后皆生時尊稱﹐攺稱皇后﹐而不書各帝謚以別之﹐神位移陵殿中。

睿宗獻皇帝﹑慈孝獻皇后蔣氏葬顯陵。太祖長子懿文皇太子﹑懿敬皇太子妃常氏葬孝陵左。建文君卽位﹐追尊爲興宗孝康皇帝﹑孝康皇后。靖難後仍稱故謚號。懷獻太子﹐景皇長子﹔悼恭太子﹐茂陵長子。哀衝太子﹑莊敬太子﹐皆今皇帝子。

四

孝陵初謚髙皇帝﹐廟號太祖。永樂元年六月加謚聖神文武欽明啟運俊徳成功統天大孝髙皇帝﹐廟號如故。後一百三十六年﹐嘉靖十七年也﹐加上尊謚曰開天行道肇紀立極大聖至神仁文義武俊徳成功髙皇帝﹐廟號如故。

長陵初謚體天知道髙明廣運聖武神功純仁至孝文皇帝﹐廟號太宗。嘉靖十七年﹐加上謚號曰成祖啟天弘道髙明肇運聖武神功純仁至孝文皇帝。

五

洪武元年立東宮﹐二十五年四月卒。是年九月立皇太孫。永樂二年四月立東宮﹐是爲仁宗。仁宗永樂甲辰八月卽位﹐十月立東宮﹐是爲宣宗。宣徳三年二月立東宮﹐是爲英宗。英宗正統十四年北狩﹐以皇太后詔立東宮。景泰三年五月廢爲沂王。立其子見濟爲太子。四年見濟卒。英宗復辟之年三月﹐復立沂王爲太子﹐是爲憲宗。憲宗成化七年十一月﹐立悼恭太子﹐是年卒。十一年十一月立東宮﹐是爲孝宗。弘治五年三月立東宮﹐是爲武宗。今上十三年八月立哀衝太子﹐是年十一月卒。十八年二月立莊敬太子﹐二十八年四月卒。

六

孝陵仁孝通於天地﹐不肯冒附名族﹐直以所知徳祖爲始祖。徳祖生懿祖﹔懿祖生熙祖﹔熙祖生仁祖﹔仁祖生四子﹕南昌王﹑盱眙王﹑臨淮王﹐太祖其第四子也。南昌二子﹐長文正。文正生靖江王守謙﹐次山陽王。盱眙生招信王。仁祖有一弟﹐壽春王。壽春四子﹕霍丘王﹑下蔡王﹑安丰王﹑蒙城王。霍丘一子﹐寶應王。安丰四子﹕六安王﹑來安王﹑都梁王﹑英山王。諸王俱無後。惟靖江王分國桂林府﹐禮數如親王。

七

髙皇二十六子﹕懿文太子﹑秦湣王﹑晉恭王﹑成祖﹑周定王﹑楚昭王﹑齊庶人﹑潭王﹑趙王﹑魯荒王﹑蜀獻王﹑湘獻王﹑代簡王﹑肅莊王﹑遼簡王﹑慶靖王﹑寧獻王﹑岷莊王﹑谷庶人﹑韓憲王﹑潘簡王﹑安惠王﹑唐定王﹑郢靖王﹑伊厲王﹑皇子楠。

成祖四子﹕仁宗﹑漢庶人﹑趙簡王﹑四皇子。

仁宗十子﹕宣宗﹑鄭靖王﹑蘄獻王﹑越靖王﹑襄憲王﹑荊憲王﹑淮靖王﹑滕懷王﹑梁莊王﹑衛恭王。

宣宗二子﹕英宗﹑景皇。

英宗十子﹕憲宗﹑榮王﹑三皇子﹑許悼王﹑徳莊王﹑秀懷王﹑崇簡王﹑忻穆王﹑吉簡王﹑徽莊王。

景王一子﹕懷獻太子。

憲宗十三子﹕悼恭太子﹑孝宗﹑獻皇﹑岐惠王﹑益王﹑衡恭王﹑雍靖王﹑壽王﹑八皇子﹑汝王﹑涇簡王﹑榮莊王﹑申懿王。

孝宗二子﹕武宗﹑蔚悼王。獻皇二子﹕嶽懷王﹑今皇帝。

今皇帝子﹕哀衝太子﹑莊敬太子﹑裕王﹑景王﹑潁殤王﹑薊哀王﹑戚懷王﹑均思王。

八

熙祖祖陵在泗州基運山﹐奉祀﹐朱氏宗人婿也。徳祖﹑懿祖就祖陵而望祭焉。仁祖英陵攺皇陵﹐在中都翊聖山。奉祀二人﹐劉氏﹑汪氏。祀丞二人﹐汪氏﹑趙氏。劉卽義惠侯孫。二汪皆汪氏老母孫。太祖孝陵在南京神烈山。成祖至武宗諸陵﹐在昌平天壽山。睿宗顯陵在承天純徳山﹐都督蔣華奉祀。華﹐慈孝睿後家也。天壽山卽黃土山﹐成祖所賜名。四山嘉靖中賜名。

九

太祖實錄三修﹕建文君卽位初修﹐王景充總裁。靖難後再修﹐總裁解縉。縉得罪後三修﹐總裁楊士奇。初修﹑再修時﹐士奇亦秉筆。

十

洪武六年定府爲三等﹕賦二十萬石上﹐爲上府﹐知府從三品﹔二十萬下﹐中府﹐正四品﹔十萬下﹐下府﹐從四品。已乃並爲正四品。吳元年定縣三等﹕賦十萬石以下﹐爲上縣﹐知縣從六品﹔六萬以下﹐中﹐正七品﹔三萬以下﹐下﹐從七品。已乃並正七品。京縣正六品。

十一

懿文太子五子﹕虞懷王﹑建文君﹑吳王﹑衡王﹑徐王。靖難攺封吳﹑衡﹑徐王爲廣澤﹑懷恩﹑敷惠王。敷惠又攺封甌寧王。建文君二子﹕太子文奎﹑少子文圭。

十二

太祖取南都﹐自太平順流而下。成祖入南都自儀眞逆流而上。隋氏平陳﹐兵分兩道﹐上游廬州總管﹐下流楊州總管。成祖南來﹐以淮安﹑鳳陽各有重兵﹐間道自泗州渡淮﹐經天長至江上。

十三

洪武三年封建﹐詔第五子封吳王。後人見五子之爲周王也﹐攺吳爲周﹐而不知周王初封杭州﹐爲吳王也。孝陵以浙江財賦地﹐攺吳王封開封﹐爲周王。已而建文君封其第二弟允熥爲吳王﹐非祖法矣。周是修爲衡府紀善﹐人以爲孝陵諸子無衡王﹐攺爲衛王。而不知建文君第三弟允熙之封衡王也。衛王乃獻陵第十子。周死靖難﹐時衛王尙未封。茂陵第五子亦封衡王。

十四

洪武十一年﹐禁六部奏事不得關白中書省。又明年﹐殺右丞相胡惟庸﹐遂罷中書省。

十五

小說言﹕懿文太子薨﹐孝陵意不欲立孫﹐遲回久之。髙皇后不說﹐因遘疾崩﹐於是孫始得立。此妄說也。洪武壬申四月丙子﹐懿文太子薨﹐是年九月庚寅﹐詔立孫允炆爲皇太孫﹐太子卒後未半年。當是時﹐髙皇后崩已十一年矣。

十六

紀元有號起於漢武帝﹐至今千數百年﹐正統分裂﹐僭逆不知凡幾紀元。一帝一紀元﹐實自洪武始。然亦有同於前者﹐張重華﹑王則皆永樂﹝二﹞﹐元出帝天順﹐夏崇宗正徳﹐唐髙祖﹑太宗止武徳﹑貞觀一紀元。

十七

恭仁康定景皇帝初封爲郕王。正統十四年七月﹐茂陵北徵﹐王居守﹐坐闕左門﹐西面見羣臣。八月﹐茂陵北狩﹐皇太后詔立其長子爲皇太子。郕王監國﹐坐午門攝朝。廷臣班劾王振﹐監國倉卒未有處分﹐廷臣大哭。錦衣指揮馬順﹐振黨也﹐叱且退。臺諫王竑等憤悴順﹐捶死﹐且索毛﹑王二長隨。二長隨亦黨振。廷中大嘩﹐監國起且退。兵部侍郎於謙趨上掖監國止﹐頓首曰「請殿下坐。」監國復坐﹐問曰「爾意云何﹖」謙進前密對數語﹐頓首下。監國遂曰「百官前﹐振罪當赤族﹐予請太后行誅未晚。順罪亦應誅﹐今擊死勿論。」又令左右縳二長隨至﹐立命將軍瓜擊二長隨死。命都禦史陳鎰籍振家﹐玉盤徑尺者十四﹐珊瑚樹髙六七尺者十數﹐金銀十餘庫﹐馬數萬匹。誅振侄錦衣指揮山﹐夷其族。移監國入坐奉天門左﹐以謙爲兵部尙書。翰林侍讀彭時﹑商輅入內閣。九月丙子﹐監國以太后命卽皇帝位﹐詔攺明年爲景泰元年﹐大赦天下。遙尊茂陵爲太上皇帝﹐尊皇后錢氏爲太上皇后。

虜遣使致書﹐書詞悖慢。答書言「中國已立皇帝﹐天下兵力彊盛﹐行當決戰。」以羅通﹑孫祥爲副都禦史﹐守居庸﹑紫荊關。敕翰林侍講徐珵等十五人分鎭要害﹐糾合義旅﹐防護京師。是秋﹐虜脫脫不花寇遼東﹐不樂出寇陜西。都指揮嶽謙至虜營﹐虜知中國立皇帝。十月﹐也先殺馬大宴﹐復尊上皇爲天子﹐行賀禮曰「將奉天子還京也。」喜寧導也先詒上皇還京﹐遂入紫荊關。孫祥走死﹐京師戒嚴。於謙上禦虜方略﹐出石亨﹑楊洪於獄中﹐以爲總兵官。以王通爲都督﹐及鴻臚卿楊善守京城。孫鏜﹑衛潁﹑範廣﹑張義﹑張軏﹑雷通分兵守戰。監以侍郎江淵﹐給事中王竑﹑葉盛﹑程信﹑亨﹑洪。安遠侯柳溥統兵出戰。盡移郭外人入城﹐令虜所過堅壁淸野﹐固守勿與戰。急散官軍通州糧百萬入都城﹐盡焚都城外積芻。十一日﹐也先擁眾至城下。謙及亨統兵出禦虜。虜見我師堅不可撼﹐喜寧嗾也先邀謙及王直﹑胡瀅五六大臣出議和﹐索金帛萬萬計。眾皆知虜詐不出﹐以通政司參議王復爲禮部侍郎﹑中書舍人趙榮爲鴻臚卿﹐出見上皇﹐卽辭歸。虜逼京城﹐謙﹑亨出徳勝門﹐閉門對壘約戰。以上皇在虜中﹐未敢輒動。已諜知虜移上皇西﹐我發大炮擊虜﹐虜死炮下者數千人﹐斬其首鐵頸元帥。亨及其侄彪又戰彰義門﹑淸風店﹐皆捷。也先稍卻。謙請大出聖旨榜文﹐潛遺虜營中﹐諭回﹑達﹑奚﹑漢有能擒斬也先來獻者﹐賞萬金﹐封國公﹐疑虜。十六日﹐也先出居庸﹐伯顏帖木兒奉上皇出紫荊。洪﹑鏜﹑廣等又擊虜於涿州﹑紫荊﹑固安﹐虜敗去。自是不敢深入。

論功﹐加謙少保﹐總督軍務﹑尙書如故。亨封武淸伯﹐兼太子太師﹐提督京營。洪復封昌平伯。彪遊擊將軍。以都督郭登﹑都禦史任寧守大同。尙書石璞﹑侍郎劉璉﹑都督朱謙守宣府。都禦史羅通﹑都督範廣守山西。朱鑑守鴈門。都禦史王翺守遼東。王文﹑陳鑑﹑劉廣衡更出守陜西。王通守天壽山。鄒來學爲僉都禦史﹐提督京東軍務。左都禦史沈固出大同﹐參謀軍事。平江侯陳豫鎭守臨淸。

十八

永樂初﹐內閣儒臣考滿升任﹐不必在內閣﹐如胡若思出爲祭酒。以故永樂五年十一月﹐長陵諭蹇太宰曰「胡廣等侍朕日久﹐繼今考滿﹐勿攺外任。」

十九

長陵三子﹕長獻陵﹐次漢庶人﹐次趙王。庶人名髙煦﹐有膂力﹐善騎射。靖難時屢有戰功﹐江上之急﹐庶人戰尢力。淇國公輩皆附庶人﹐庶人欲奪適者數矣。以故東宮諸臣多得罪死。解學士亦以是死詔獄。

先是﹐永樂二年﹐封庶人雲南﹐不肯去。攺靑州﹐又不肯去。畱京師﹐遂有逆謀。十四年事露﹐削護衛﹐攺封樂安﹐卽日遣之國。宣徳元年八月壬戌朔﹐反﹐丁卯﹐令其百戶陳剛進疏指斥朝廷。上遂親徵。急遣平江伯陳恭襄公守淮安﹐勿令賊走南京。辛未﹐駕發京師。樂安知州朱恆勸庶人直趨南京。賊黨皆言「恆﹐應天人﹐不可聽。」庚辰﹐先鋒武陽侯至樂安。辛巳﹐駕至樂安。壬午﹐庶人潛出見上。八月乙酉﹐班師。庶人至京﹐鎖縶逍遙城。一日﹐上過視庶人﹐庶人犯上。覆之銅缸﹐焚死。

二十

乙未正月﹐孝陵至和陽﹐郭元帥暴卒。四月﹐開平王始來謁﹐孝陵遂不受小明王韓林兒僞命。渡江克太平﹐稱大元帥。七月攻集慶﹐八月又攻集慶﹐九月又攻集慶﹐皆不克。明年二月﹐破元兵於采石。三月始克集慶。集慶﹐今南京也。

二十一

成祖起自北藩﹐徵誅而得天下﹐壬午年卽位。後一百二十年﹐今皇帝起自南藩﹐揖讓而有天下﹐壬午年攺元。

二十二

靖難兵未起時﹐中朝已有備。江陰侯吳髙兵十萬屯遼東﹐都督宋忠兵十萬屯懷來﹐都督徐凱兵十萬屯河間﹐而張昺﹑謝貴在北平城中。長興侯耿炳文又統兵三十萬至眞定。何以兵起竟敗﹐塗地瓦解﹖謂非天命歟﹗

二十三

康陵前皆一帝一後。洪武十五年﹑永樂五年中宮崩﹐皆不復立繼後。今皇帝元後孝潔皇后陳氏﹑繼廢後張氏皆葬西山。又繼孝烈皇后方氏葬永陵。

二十四

成祖靖難用兵﹐出入四年﹐所破郡縣皆不設官守。諸郡縣亦不肯歸附。旋破旋守﹐惟得北平﹑保定二府。

二十五

南京承天門﹐建文三年秋災﹐復建﹐攺名臯門。因攺午門爲端門﹐端門爲應門﹐大明門爲路門。又攺謹身殿爲正心殿。先是﹐又於乾淸﹑坤寧二宮間建省躬殿。

二十六

國朝小說書數十種中﹐亦有浪傳不足信者。惟野錄中一事極可惡。獻陵﹐洪武十一年生於鳳陽。長陵入金川門時﹐獻陵守北平﹐年已二十五。景陵﹐建文元年二月生於北平。獻陵得子最早﹐年二十九歲已有六人﹐凡十子。成祖愛景陵﹐時時稱﹕「太孫英武類我。」景陵擒漢庶人詔有「誣妄先帝﹐爰及朕躬」語﹐好事者爲野錄﹐遂妄言耳。

二十七

洪武十五年﹐都督僉事李新以營孝陵功﹐封崇山侯。王通以父眞靖難元功﹐又自立功﹐封武義伯。永樂七年作天壽山﹐十三年進封成山侯。獻陵以通父侑享太廟。通後以交趾失律﹐爲民。天順元年詔恩通子琮﹐得嗣成山伯。

二十八

洪武八年﹐初定親王歲祿五萬石﹐錦綺鹽茶又萬計。靖江亦歲二萬石。二十年停錦綺茶鹽諸物。二十八年始定歲萬石。

先是﹐孝陵諭戶書郁新曰「朕今子孫眾盛﹐歲祿五萬石﹐天下官吏軍士多﹐俸給彌廣﹐其斟酌古今﹐稍節減諸王歲給﹐以資乏用。」故也是年遣使召諸王至京﹐諭減祿之故。各賜皇明祖訓。祖訓﹐卽祖訓錄也。

二十九

嘉靖庚戌冬﹐孝烈皇后祔廟祧。仁皇帝後時﹐廟一堂九室﹐中太祖。左四室﹕成祖﹑英宗﹑孝宗﹑武宗﹔右四室﹕宣宗﹑憲宗﹑睿宗﹑孝烈王后。

三十

洪武開科﹐詔五經皆主古注疏。及易兼程﹑朱﹔書蔡﹔詩朱﹔春秋左﹑公羊﹑谷梁﹑程﹑胡﹑張﹔禮記陳。乃後盡棄注疏﹐不知始何時。或曰始於頒五經大全時﹐以爲諸家說優者采入故耳。然古注疏終不可廢也。

三十一

寧庶人者﹐康王庶子﹐其母馮鍼兒﹐故娼也。弘治八年封上髙王﹐十二年嗣王。正徳十四年六月丙子反﹐攻陷九江﹑南康。七月壬辰攻安慶。知府張文錦﹑守將崔文﹑楊銳拒守甚力。庶人窘﹐議僭大號﹐攺年順徳。其僞太師國師李士實﹑劉養正言「須至南京卽位攺元。」庶人不悅。又攻安慶﹐不克﹐將還南昌。丙午﹐聞王陽明入南昌﹐解安慶圍去。乙卯﹐遇陽明兵於黃家渡﹐戰敗。丙辰又敗。丁巳﹐陽明督戰益急﹐庶人妃婁氏投水死﹐擒庶人。婁妃知庶人逆謀﹐時時泣諫﹐不聽。庶人敗﹐嘆曰「紂用婦言亡﹐而我不用婦言亡。」

三十二

七王府﹐齊王榑也﹐孝陵第七子。洪武三年封靑州。建文中謀反﹐執之京師﹐降庶人﹐與周定王皆系禁。靖難兵至﹐得釋﹐復國。人告王有反謀﹐上與書戒諭。永樂四年來朝謝。廷臣劾王﹐畱京師﹐出怨言。召其三子郡王至京﹐父子皆降庶人。已而安置廬州。宣徳三年﹐福建人樓璉妄稱七府小齊王﹐謀不軌﹐逮至京﹐誅數百人。景泰五年﹐移庶人少子賢居南京。敕守備參贊防閒﹐勿令與諸人親王往來交通。今南京有齊庶人者﹐皆後。

三十三

孝陵第十八子谷庶人﹐母郭惠妃﹐滁陽王女也。封宣徳府﹐卽今宣府﹐古上谷。靖難兵起﹐庶人走還京﹐後開金川門﹐迎靖難兵﹐攺封長沙。忠誠伯以不謁王﹐下詔獄死。庶人益驕﹐有反謀。永樂十四年十月召至京﹐明年降爲庶人。少子賦焮與賢同自廬州徙南京﹐卒﹐無後。

三十四

詔恩各從其類。上慈闈徽號﹐則有封贈父母恩﹔立東宮則有蔭子入監恩﹔災異修省﹐則有蠲逋減刑恩﹔登極則大赦矣。立中宮及東宮出閣﹐皆無恩例。若建大工﹐平大賊﹐誅大姦﹐亦有詔﹐皆以類行。惟蠲逋減刑﹐每詔有之。九廟災﹐時議下詔寬卹﹐至有欲褒親蔭子者﹐謬矣。

三十五

山西安邑仝寅少瞽﹐學易卜筮﹐以京房斷占﹐輒奇中。正統中﹐隨父淸大同。裕陵北狩﹐令大同守閹裴當問仝筮﹐得幹之復。寅密附奏曰「大吉。夫四初應也﹐初潛四躍。明年歲在午﹐其於庚午﹐躍候也。庚﹐更新也。龍歲一躍﹐秋潛秋躍﹐浹歲也。明年秋﹐駕當復矣。繇勿用應﹐或之。或之者﹐疑之也。還而復也。幽然象龍也﹐數九也。四近五﹐躍近飛。龍在醜﹐醜曰赤奮﹐若復在午﹐午色赤也。午奮於丑﹐若順也﹐天順之也。其於丁象﹐大明也。位於南火﹐方也。寅其生也﹐午其王也﹐壬其合也﹐其復辟也。其當九年之後﹐歲丁丑﹐月寅﹐日午﹐合於壬乎﹗」裕陵心識之。

寅至京﹐也先犯京城﹐將官召寅﹐筮曰「虜無能爲﹐彼驕我驍﹐﹐戰必勝。」虜果敗。庚午﹐也先行成。朝議未堅決﹐寅勸石亨協謀於少保迎駕。駕至﹐以太上皇居南城。已而錦衣使盧忠上變告密﹐筮寅所。寅佯不知者﹐驚曰「是何占也﹐而凶若是﹗不滅族且殺身﹐禍已種矣。柰何﹖」忠大懼﹐羊狂﹐事得不竟﹐忠卒坐誅。丁丑正月壬午﹐駕出南城登極﹐召欲官。寅辭﹐乃範金「陰陽神靈」四字爲筮錢十有八﹐貯之牙盒﹐賜之。會淸以指揮出蒞徐州﹐上畱寅京師﹐授錦衣百戶﹐寅又辭﹐不允。時石大貴幸﹐寅每筮﹐戒以持滿﹐石不悟﹐及禍。公卿大夫喜接寅。寅語不及私﹐大抵抑邪與正﹐拯人顚阨。年九十卒。

三十六

永樂元年二月﹐以北平爲北京﹐設行部行府。攺北平府爲順天府﹐從禮部尙書李至剛之請也。

三十七

丁未﹐以信國公達爲徵虜大將軍﹐鄂國公遇春爲副將軍﹐帥師北定中原。二年秋﹐遇春卒。三年春﹐以達爲徵虜大將軍﹐文忠﹑勝左右副將軍﹐愈﹑和左右副副將軍﹐北伐。六年﹐五將軍統兵備山西﹑北平諸塞。當時蓋有副將軍﹐又有副副將軍。後遣徵南諸將﹐以參將代副副將軍。

三十八

永樂五年平交趾露布﹕臣總兵官新城侯張輔等謹以所獲交賊僞大虞國上皇黎季﹝牙攵﹞﹝廠牛﹞﹔僞大虞國主黎蒼﹔賊男僞推誠守正翊贊弘化功臣云屯鎭兼歸化等鎭﹑嘉興等鎭諸軍事節度大使﹑洮江管內觀察處置等使﹑持節云屯歸化嘉興等鎭諸軍事﹑領東路天長府路﹑大都督府特進開府儀同三司﹑入內檢校左相國平章軍國事﹑賜金魚袋上柱國﹑衛國大王黎澄﹔僞大原鎭兼天開鎭驃騎上將軍梁國王黎潡﹔僞新安鎭驃騎大將軍新興郡王黎汪﹔賊孫僞太子黎芮﹔僞郡嗣王黎鹵﹔僞郡亞王黎範﹔幼孫五郎﹔賊弟僞臨安鎭兼太安海鎭驃騎將軍特進﹑開府儀同三司﹑入內相國平章事﹑賜金魚袋上柱國﹑唐林郡王黎季貔﹔賊侄僞望江鎭輔國大將軍﹑入內判中都督﹑河陽郡亞公黎原昝﹔僞領龍興路統府平陸縣上侯黎子章﹔賊侄孫僞禦輦一局正掌鄕侯黎叔華﹔僞淸亭侯黎伯駿﹔僞石塘鄕侯黎廷燀﹔僞永祿亭侯黎廷爌﹔賊將僞入內僉聞朝政兼內侍省都知知左班事諒山鎭權僉行軍行諒江路同知總管府事﹑賜金魚袋柱國﹑東山鄕侯胡杜﹔僞入內行遣同知尙書左司事樞密院副使阮彥光﹝三﹞﹔僞正奉大夫內行遣門下左諫議大夫同中書公事兼三江路太安新安鎭封置使國子學祭酒﹑賜金魚袋護軍黎景琦﹔僞寧衛將軍知威衛管左登翊軍賜金團符縣伯段鼙﹔僞神勁營亭伯陳湯夢﹔僞鉤鈐衛中郎將領龍捷軍兼領壯勇營範六材﹕謹差都督僉事柳升﹑橫海將軍魯麟﹑神機將軍張勝﹑都指揮僉事兪讓﹑指揮同知梁鼎﹑指揮僉事申志﹐檻送京師﹐並其僞造金印圖書一十六顆﹐獻之闕下。

三十九

宣徳二年﹐行在吏部言「自永樂十九年迄今﹐遣回庶官四千三百十九人居鄕。往往不循分守﹐構詞健訟﹐持官府短長。請悉召至京﹐考驗才能﹐可用者以次敍銓﹐否罷爲民。」

四十

永樂中﹐獻陵監國南京。長陵時時北徵﹐有所宣制﹐天子用「廣運之寶」﹐曰敕。皇太子用「皇太子寶」﹐曰諭。選武官選簿﹐禦前亦用「廣運寶」。東宮用「功懋之記」。

四十一

洪武辛亥有進士﹐永樂癸未無進士﹐天順癸未亦然。永樂初卽位﹐天順南省火﹐皆以明年甲申會試。永樂己丑﹐長陵北徵﹐又明年殿試﹐故有辛卯進士。正徳庚辰﹐康陵南巡。明年新天子自興邸入卽位﹐故有辛巳進士。又明年癸未遂有進士。我朝百六十年﹐癸未惟一舉。

四十二

李文達公天順日錄云「八月十五日之變﹐天下聞之﹐驚懼不寧。賴今上皇帝以太弟卽位﹐尊兄爲太上皇﹐人心始安。」又云「景泰不孝於親﹐不敬其兄﹐不睦其室。朝廷之上﹐怨恨憂鬱﹐災徧天下。」前後何不類如此﹗

四十三

朱字傳帖者﹐奉天門朝罷駕興﹐司禮巨璫持下丹陛﹐呼該衙門官與之。次日早朝﹐該衙門官具奏本禦前﹐奏云「傳奉事理補奏本」。鴻臚寺官接遞﹐司禮小璫進覽。

墨字傳帖則出自順門﹐付該衙門奏行﹐不復面繳。若事未穩﹐便須執奏者﹐固不問朱﹑墨也。

四十四

我朝之有內閣輔臣﹐自解大紳始也。輔臣之系詔獄也﹐亦自解始也。其有謹身殿大學士也﹐自東陽始也。輔臣之歷官至一品也﹐自西楊始也。官至一品入內閣也﹐自王毅湣始也﹔一人領四官也﹐亦自王始也﹔其論死西市也﹐亦自王始也。輔臣如東﹑西楊皆領三官﹐陳芳州﹑髙文義領五官矣。然皆領戶﹑工尙書。其領吏部尙書﹐亦自王始也。西楊兵部﹐東楊工部﹐終其身也。自王以後﹐多吏部也。輔臣之有少師自西陽始也。西楊卒﹐而少師虛位者四十餘年。萬安亦登少師﹐博野繼之。自後洛陽﹑長沙﹑新都﹑順徳﹑丹徒﹑鉛山﹑永嘉﹑貴溪﹑分宜﹐皆少師矣。吏部尙書之領太子太保也﹐自詹徽始也。詹坐藍黨死。其登少師也﹐自蹇忠定始也。文端﹑端肅﹑恭襄皆少師也。漕運之有都禦史也﹐自王莊毅始也。兩廣之有總督文臣也﹐自忠肅始也。鄖陽之有撫治也﹐自原傑始也。江南之有巡撫也﹐自周文襄始也。汀﹑漳撫臣之得提督軍務也﹐自王陽明始也。參政之贊理軍務也﹐自葉文莊始也。治河之有大臣﹐自宋司空始也。陜西之有鎭守憲臣也﹐自王毅湣﹑陳僖敏始也。二公在內臺﹐歲更出鎭也。巡撫之必兼憲職也﹐自耿淸惠始也。

四十五

洪武中﹐中山王初封﹐東甌王進封﹐皆信國公。忠勤伯二人﹕洪武汪廣洋﹐洪熙李賢。新建伯二人﹕宣徳李玉﹐嘉靖王陽明。外戚安平伯三人﹕景泰母家吳安﹐孝烈皇后父方銳﹔永樂功臣李遠﹐封安平侯﹐子安嗣安平伯。

四十六

南京中府守備廳題名記﹐一李充嗣﹐一喬宇﹐二公名通今之士。李記云「太宗遷都﹐皇孫監國。」而不知成祖時監國乃太子﹐非太孫也。是時仁宗爲太子﹐監國南京。宣宗爲太孫﹐從行撫軍﹐監國北京。仁宗初卽位﹐宣宗爲太子﹐洪熙元年四月以南京地屢震﹐令太子祭告皇陵孝陵爲名﹐寔有監國南京之命。喬記云「永樂乙巳﹐詔以勛舊重臣鎭守。」而不知永樂二十二年甲辰八月帝崩﹐明年乙巳乃洪熙元年也。近日尙寶司題名碑﹐「張文隱公文甚佳」下書少卿﹐首姚繼﹐次袁忠徹﹐是矣。繼下書文敏公夔之子﹐浙江建徳縣人。不知繼乃恭靖公廣孝之嗣子﹐長洲市中人也。文敏公﹐正統七年進士。父以正統舉進士﹐而其子乃永樂中恩蔭爲少卿﹐此不足辧﹐直可發一笑耳。文敏三子﹐璧﹑瑩﹑璽。

四十七

南雍志﹐祭酒黃佐所修。載弘治元年諫官張九功奏言「孔庭從祀﹐荀況﹑馬融﹑王弼﹑揚雄皆在所當出﹐今之儒臣禮部侍郎兼翰林學士薛瑄在所當入。」上命禮部會議。於是尙書周文安公等僉言﹕揚雄已黜於洪武時﹐而薛瑄嘗與元儒劉因並欲從祀。以大學士楊士奇謂其無所著述而止。文貞卒於正統九年。文淸天順元年正月入內閣﹐六月致仕﹐天順八年卒。何謬至此﹗

四十八

國初謚﹐美惡兼用。洪武二十二年魯王卒﹐上諭禮部尙書李原名曰「父子天性﹐謚法公義﹐朕不得以私恩廢公義﹐可謚曰『荒』。」永樂六年﹐伊王謚厲。洪熙元年﹐上命禮部尙書呂震諭翰林﹐定故兵書兼詹事金忠等十八人謚。內有通政使賀銀謚不美﹐上曰「此數人皆在先朝盡心國事﹐有徳行重厚表裏一致者﹐有涉歷艱難始終一心者﹐必加旌褒﹐庶幾禮賢厚終之道。但朕意未嘗及銀。銀勞可贈官銜﹐不應美謚。若加銀惡謚﹐又不若無謚﹐人不得議焉。古人制謚﹐正爲定論﹐美惡示至公也。」銀竟不謚。

四十九

於肅湣公神道碑﹐倪文毅公作。倪公弟阜﹐於公孫婿也。碑文以虜入寇京城爲景泰元年﹐以上皇還京爲辛未年﹐辛未景泰二年也。虜至徳勝門實正統十四年十月事。上皇入南宮實景泰元年八月事。此名臣大功業﹐儒臣大制作﹐尙爾舛誤﹐金石之刻﹐豈足盡信﹗

五十

國初立大都督府﹐皇侄文正爲大都督﹐節制中外諸軍事。以其權太重﹐尋設左右都督﹑都督同知﹑都督僉事。洪武十三年又以其權統於一衙門﹐設中﹑左﹑右﹑前﹑後五軍都督府﹐分領在京各衛所﹐在外都司﹑衛所。其在京錦衣等親軍上直衛﹐又不隸五府。若有徵討之役﹐以公﹑侯﹑伯及三等眞署都督充總兵官﹐名曰「掛印將軍」。其在外鎭守地方武臣﹐原無掛印﹐至洪熙元年二月﹐始領各鎭總兵參將佩印。總兵六人﹐雲南黔國公沐晟﹑徵南將軍大同武安侯鄭亨﹑徵西前將軍廣西鎭遠侯顧興祖﹑徵蠻將軍遼東武進伯朱榮﹑徵虜前將軍宣府都督譚廣﹑鎭朔將軍甘肅都督費瓛。平羌將軍參將四人﹐交趾榮昌伯陳智﹑都督方政﹑徵夷副將軍寧夏保定伯梁銘﹑都督陳懷徵西將軍。後設薊州﹑淮安總兵﹐皆在畿內﹐不得掛印﹐稱將軍。

京營操練之法﹐洪武時止爲五軍營﹐分大小教場與城外城內操練。永樂初分爲三大營﹕曰「五軍營」﹐有步隊﹑馬隊﹐專教陣法。曰「神機營」﹐皆步隊﹐隸習火器。曰「三千營」﹐皆馬隊﹐專扈從出入﹐管車輦寶纛等事。每營以公﹑侯﹑伯二人充提督某營總兵官。景泰三年﹐於肅湣公建議立團營﹐揀三大營中壯健士卒團練。就於三營六提督中揀二人﹐充提督團營總兵官﹐卽於五府中蒞事。文臣提督以兵部尙書。是年團營總兵武淸侯石亨﹐遂請故都察院攺爲帥府。天順元年罷團營。成化元年復立團營﹐尋罷。成化三年又復團營﹐團營之兵名爲「頭撥」。

初﹐團營分爲十營﹐後增爲十二營。一營以侯﹑伯﹑都督等官一人爲坐營官。有事出徵﹐不必揀選﹐但撥某營出徵﹐則某營將領其營士卒啟行。承平日久﹐團營非復操練之舊﹐又立東﹑西官廳﹐名爲「聽徵」。蓋三營變爲團營﹐團營變爲東﹑西廳也。

祖宗微意﹐不欲武臣權重。在內營操官﹐止管操練者﹐無開設衙門﹐亦無印信。在內五府﹐有衙門印信﹐理常行政務。至於營操﹐非特命不得干預。蓋五府﹑三營﹑十二營﹐職掌不相侵也。至於出徵﹐亦不止大將一人﹐必選二三人名位謀勇相等者﹐相參用之。出師之日﹐賜平賊﹑討賊﹑平虜﹑平胡﹑徵夷﹑徵虜等印﹐或將軍﹐或副將軍﹐或大將軍﹐隨時酌與。必由兵部題請﹐五府亦不得干預。事平之日﹐將歸於府﹐軍歸於營﹐印歸於朝﹐其意深矣。

今考洪武三年徵胡﹐以信國公徐達爲徵虜大將軍﹐平章李文忠﹑右詹事馮勝爲左右副將軍﹐禦史大夫鄧愈﹑湯和爲左右副副將軍﹝四﹞。是時﹐達未封魏國公。文忠曹國公﹐勝宋國公﹐愈衛國公﹐和中山侯﹐皆未封也。四年伐蜀﹐以中山侯湯和爲徵西將軍﹐江夏侯周徳興﹑徳慶侯廖永忠爲左右副將軍﹐入瞿塘。潁川侯傅友徳爲徵虜前將軍﹐濟寧侯顧時爲左副將軍﹐出秦隴。永樂四年徵安南﹐以成國公朱能爲徵夷將軍﹐西平侯沐晟﹑新城侯張輔爲左右副將軍。是時晟未封黔國公﹐輔未封英國公。永樂十二年徵胡﹐安遠侯柳升領大營﹐都督馬旺﹑陳翼﹑程寬﹑金玉副之﹔寧陽侯陳懋左哨﹐襄成伯李隆﹑都督朱崇副之﹔丰城侯李彬右哨﹐遂安伯陳瑛﹑都督費瓛﹑胡原副之﹔城山侯王通左掖﹐保定侯梁瑛﹑都督曹得副之﹔都督譚淸右掖﹐新寧伯譚忠﹑都督馬震副之。是時上親徵﹐故不立將軍﹑副將之號。宣徳五年禦胡﹐以陽武侯薛祿爲鎭朔大將軍﹑總兵官﹐恭順侯吳克忠爲副總兵﹐武進伯朱冕﹑奉化伯藤定爲左右參將。此意又非但欲分其權﹐蓋亦難其人。以一將將十萬﹐其材豈易得哉﹗

嘉靖庚戌﹐虜窺京師﹐朝廷釐革營務﹐罷團營﹐仍爲五軍營﹐內分十二小營。攺三千營爲神樞營。神機營仍舊。三營共設總督。京營戎政公﹑侯﹑伯一人﹐協理文臣一人﹐五軍營副將二人﹐練勇參將二人﹐參將四人﹐遊擊將軍四人。神樞﹑神機營各副將一人﹐練勇參將二人﹐佐擊將軍六人。以昌國公故宅爲戎政廳﹐給戎政之印﹐柳葉篆文﹐虎鈕﹐如將軍所掛印。通計京操凡大營三﹐內分爲小營三十。副將以後三十人﹐人坐一營。副將用眞署都督﹐參﹑遊﹑佐﹑擊用眞署都指揮﹐或都督。大抵統軍不專於一人﹐練軍不專於一人﹐行軍不專於一人﹐皆爲有意焉。

五十一

洪武三年冬﹐儒士魏俊民﹑黃箎﹑劉儼﹑丁鳳﹑鄭思先﹑鄭權上大明志﹐命祕書監梓行﹐授俊民等官。先是﹐上令俊民等類編天下州郡地理形勢降附始末爲書﹐凡行省十二﹐府一百二十﹐州一百八﹐縣八百八十七﹐安撫司三﹐長官司一。東至海﹐南至瓊崖﹐西至臨洮﹐北至北平。六年﹐令州府繪上山川險易圖。十六年﹐詔天下都司上衛所﹑城池﹑地理﹑山川﹑關津﹑亭堠﹑水陸道路﹑倉庫。十七年﹐令朝覲官上土地人民圖。十八年夏﹐上覽輿地圖﹐侍臣有言「輿地之廣﹐古所未有」者﹐上曰「地廣則教化難周﹐人眾則撫摩難徧﹐此正當戒愼。天命人心﹐惟徳是視。紂以天下而亡﹐湯以七十里而興﹐所系在徳﹐豈在地之大小﹗」

五十二

永樂至正統間﹐諸老臣在政地旣久且專﹐忠定秉銓﹑忠靖握利權皆二十七年。忠宣尙書兩京三十九年﹐而在交南者十有九年。忠安爲禮部尙書三十二年﹐文襄巡撫江南二十二年。以故用人﹑理財﹑禮樂﹑徵伐諸大政﹐文經武緯﹐各盡其長﹐章程故在﹐後鮮能及。

五十三

洪武三十五年﹐文皇卽位。開內閣﹐召七臣入預機務﹐名直文淵閣。蓋自壬午至嘉靖﹐百六十年間﹐凡六十八人。直隸十人﹐南直隸八人﹐浙江八人﹐江西十六人﹐河南七人﹐山東四人﹐福建二人﹐湖廣四人﹐四川四人﹐山西一人﹐廣東三人﹐廣西一人。

五十四

異姓追封王者﹐楊王﹑徐王﹑滁陽王皆外戚。天造之初﹐滁陽又有先路之功。諸功臣家﹐徐氏中山王﹐常氏開平王﹐李氏岐陽王﹐鄧氏寧河王﹐湯氏東甌王﹐沐氏黔寧王﹑定遠王﹐張氏河間王﹑定興王﹑寧陽王﹐公朱氏東平王﹑平陰王﹐朱氏宣平王﹐岐陽父隴西王﹐凡十四人。以子孫王推恩追封者﹐不與焉。又有降虜也先土幹﹐賜姓名金忠﹐封忠勇王。

五十五

正統己巳孟冬﹐虜犯京城。石亨欲盡閉九門﹐以待勤王之兵﹝五﹞。於肅湣公力爭﹐請同亨率兵出營徳勝門外﹐與虜對壘。已而虜被我炮擊死者近萬人﹐大沮退。石亨奮欲攝擊﹐肅湣公又力爭﹐縱虜令北去。出戰所以護京師﹐縱虜所以安上皇也。

五十六

吳元年﹐太史院使劉文成公率其屬髙翼等上戊申大統歷。洪武元年攺院爲司天監﹐又置回回司天監。是年十一月﹐徵元太史院使張佑﹑張沂﹐司農卿兼太史院使成隸﹐太史同知郭讓﹑朱茂﹐司天少監王可大﹑石潭﹑李義﹐太監趙恂﹐太史院監候劉孝忠﹐靈臺郎張容﹐回回司天監黑的兒﹑阿都剌﹐司天監丞疊裏月實十四人﹐二年又徵元回回歷官鄭阿里等十一人至京﹐議歷法﹐占天象。三年定爲欽天監﹐掌察天文﹑定歷數。

五十七

洪武二十七年﹐寰宇通衢書成。書分爲八目﹐東距遼東都司﹐又自遼東東北至三萬衛﹔西極四川松藩衛﹐又西南距雲南金齒﹔南踰廣東崖州﹐又東南至福建漳州府﹔北曁北平大寧衛﹐又西北至陜西﹑甘肅。爲驛九百四十。浙江﹑福建﹑江西﹑廣東之道各一﹔河南﹑陜西﹑山東﹑山西﹑北平﹑湖廣﹑廣西﹑雲南之道各二﹔四川之道三﹐爲驛七百六十六。凡天下道裏﹐縱一萬九百里﹐橫一萬一千七百五十里。四夷之驛不與焉。

五十八

外夷封王﹐如朝鮮﹑安南﹑占城海島諸國來朝貢者﹐各以其國名封。惟琉球封中山﹑山南﹑山北三王﹐今存中山王。北虜封王者四人﹕韃靼阿魯臺和寧王﹐瓦剌馬哈木順寧王﹐太平賢義王﹐把禿孛羅安樂王。西域二人﹕哈密忠順王﹔阿端安定王。西番七人﹕正覺大乘法王﹐如來大寶法王﹐闡化王﹐闡教王﹐輔教王﹐贊善王﹐贊化王。

五十九

內官之制定於洪武二十八年﹐凡監十一﹐曰神宮﹑曰尙寶﹑曰陵神宮﹑曰尙膳﹑曰尙衣﹑曰司設﹑曰內官﹑曰司禮﹑曰禦馬﹑曰印綬﹑曰直殿。凡門四﹐曰奉天門﹑曰午門﹑曰端門﹑曰承天門。凡司二﹐曰鐘鼓﹑曰惜薪。凡局六﹐曰兵仗﹑曰內織染﹑曰鍼工﹑曰巾帽﹑曰司苑﹑曰酒醋面。凡庫三﹐曰內承運﹑曰司鑰﹑曰內府供應。其正官﹐監有太監﹐門有門正﹐皆正四品。司有司正﹐局庫有大使﹐皆正五品。洪武三十年增都知監﹑銀作局。東宮六局﹐曰典璽﹑曰典藥﹑曰典膳﹑曰典服﹑曰典兵﹑曰典乘。各正官局郎正五品。王府承奉司典寶﹑典膳﹑典服三所﹐各有正官﹐正六品。又有內使門正﹐公主府中使司﹐司正司副皆雜職。

六十

洪武五年﹐上令定女職。禮部具陳﹐周制後宮設內官﹐以贊內治。漢設內官一十四等﹐凡數百人。唐設六局二十四司官﹐凡一百九十人﹐女使五十餘人﹐皆選良家女充。上曰「古者所設過多﹐宜防女寵﹐垂法將來。」命重加裁定﹐遂立六局﹑一司。局曰尙宮﹑尙儀﹑尙服﹑尙食﹑尙寢﹑尙功。司曰宮正﹐俱正六品。尙宮總司紀﹑司言﹑司簿﹑司闈。尙儀總司籍﹑司樂﹑司賓﹑司贊。尙服總司寶﹑司衣﹑司仗﹑司飾。尙食總司饌﹑司醞﹑司藥﹑司供。尙寢總司設﹑司輿﹑司苑﹑司燈。尙功總司制﹑司﹑司彩﹑司計。凡二十四司。宮正掌戒令責罰之事。二十二年﹐令六尙局官服勞旣多﹐或五載﹑六載歸其父母﹐從宜婚嫁。年髙者許歸﹐以終天命。願畱者聽。其在宮闈及見受職者﹐家給與祿﹐視外品。

六十一

建文時攺官制﹐升六部尙書正一品﹐設左右侍中各一人﹐位侍郎上。諸司去淸吏字。攺戶部爲民部﹐度支﹑金﹑帛﹑倉庾四司。刑部爲詳憲﹑比議﹑職門﹑都官四司﹐罷左右都禦史。設都禦史一人﹐副僉都禦史各一人。又攺都察院爲禦史府﹐設禦史大夫﹐正二品。革十二道﹐置察院一﹐定禦史二十八人。攺諸禦史爲拾遺補缺﹐攺通政司爲寺﹐通政使爲通政卿﹑通政少卿﹑參議。寺丞增置左﹑右補缺﹐左﹑右拾遺各一人。復大理寺攺爲司﹐又攺卿爲大理卿﹐左右寺正都評事﹐寺副副都評事﹐司務都典籍。太常寺攺卿爲太常卿﹑少卿。寺丞分左右。天壇祠祭署爲南郊祠祭署﹐泗州祠祭署爲泗濱祠祭署﹐宿州祠祭署爲新丰祠祭署。孝陵﹐置鐘山祠祭署及司圃所﹐增神樂觀知觀一人。光祿寺攺卿爲光祿卿﹑少卿﹐寺丞如太常﹐而升少卿從四品。省署丞二人﹐增監事二人。太僕寺攺卿爲太僕卿﹐增典廏﹑典牧二署。設驈騻十五羣﹐遂生三羣﹐分隸二署﹐詹事府增少卿﹑寺丞各一人﹐賓客二人。又置資徳院﹐設資徳一人﹐資善二人。其屬贊禮﹑贊書﹑著作郎各二人﹐掌籍﹑典簿各一人。國子監﹐升監丞爲堂上官。增司業二人﹐省博士﹑學正﹑學錄﹐增助教十七人。鴻臚寺攺卿爲鴻臚卿﹑少卿﹐寺丞如光祿。而並行人司於鴻臚寺。翰林院增學士承旨一人﹑學士一人。設文學博士二人﹐省侍講﹑侍讀學士。置文翰﹑文史二館。文翰館設侍書﹐攺中書舍人爲侍書。文史館設修撰﹑編修﹑檢討﹐而以方孝孺爲文學博士。又攺謹身殿爲正心殿﹐設學士一人。罷華蓋﹑文華﹑武英三殿﹑文淵﹑東閣大學士﹐各設學士一人﹐侍設無定員。文淵閣設典籍一人。六科罷左右給事中。攺中﹑東﹑西﹑南﹑北城兵馬指揮司爲五城兵馬司﹐指揮﹑副指揮爲兵馬﹑副兵馬。始置京衛武學教授一人。啟忠等齋各訓導二人。布政司革左右布政使﹐設布政使一人。堂上官各升品一級。攺提刑按察司爲十三道肅政按察司﹐廣東鹽課司爲廣東都轉運鹽使司。罷北平﹑山東﹑河南﹑山西﹑陜西五省及江北學校貢士。革五府左右斷事官﹑五軍斷事司﹐增親王官賓輔二人﹐正三品。伴讀﹑伴講﹑伴書各一人﹐長史一人﹐左右長史各一人。審理正﹑典膳正﹑奉祀正﹑良醫正﹑典寶正﹐並去正字。審理副等攺爲副審理等。羣王賓友二人﹐正四品﹐教授一人﹐記室二人﹐直史一人﹐左右直史各一人﹐吏目一人。典印﹑典祀﹑典禮﹑典饌﹑典藥五署﹐典印﹑典祀﹑典禮﹑典饌﹑典藥各一人﹐典儀二人﹐引禮舍人二人﹐儀仗司吏目一人。賓輔﹑三伴﹑賓友﹑教授﹐進對侍坐﹐稱名不稱臣﹐見禮如賓師。

靖難後﹐復洪武舊制﹐惟存大理寺﹐不設斷事官及斷事司。正統中復設京衛武學。

六十二

公﹑侯﹑伯爵凡三等﹐以封功臣。皆有流有世﹐並給鐵券。髙廣凡五等﹐號凡三等。佐髙皇定天下﹐曰「開國輔運」云云。佐成祖曰「奉天靖難」云云。余曰「奉天翊運」云云。其武臣也﹐曰「宣力功臣」﹐文臣曰「守正文臣」。歲祿視公有差﹐多不過五千石。已封而又有功者﹐仍爵或進爵加祿。其才而賢也﹐充團營三營提督總兵坐營官﹑五府掌印僉書﹑畱都守備﹐出充總兵官鎭守﹐否食其祿。其襲替﹐徵券誥﹐論功過﹐核適孽。幼而嗣者﹐學於國子監。有過革冠服﹐平巾學於國子監。坐罪奪祿﹐重奪爵。

六十三

永樂十六年﹐詔纂天下郡縣誌。命夏忠靖﹑楊文敏﹑金文靖三公領其事。景泰中修寰宇通誌﹐準祝穆方輿勝覽。葉文莊公曰「此趙宋偏安之物﹐況直爲四六設。今欲成盛代一統之書﹐宜有資軍國﹐益勸戒。如地理戶口﹐類不可缺。必如永樂中誌書凡例﹐充廣之可也。」陳芳洲笑曰「此豈造黃冊耶﹗」天順五年﹐撰大明一統志。

六十四

永樂六年﹐定興﹑定遠二王上交趾地圖。東西一千七百六十里﹐南北二千八百里。乃郡縣其地﹐設都﹑布﹑按三司﹐分十七府﹐曰交州﹑北江﹑諒江﹑三江﹑建平﹑新安﹑建昌﹑奉化﹑淸化﹑宣化﹑太原﹑鎭蠻﹑諒山﹑新平﹑乂安﹑順化﹑升華﹔四十七州﹐一百五十七縣﹐衛十一﹐所三﹐市舶司一。攺雞陵關爲鎭夷關。

六十五

彭惠安公哀江南詞﹐敍述建文死義之臣﹐至方遜志乃云「後來姦佞儒﹐巧言自粉飾﹐叩頭乞餘生﹐無乃非直筆。」蓋指西楊輩修實錄﹐書方再三叩頭乞生者﹐非實事也。

六十六

靖難之歲十一月﹐副都禦史陳瑛言「皇上順天應人﹐以有天下﹐四方萬姓﹐莫不率服。然車駕初至京師﹐有不順天而效死建文者﹐如禮部侍中黃觀﹑太常少卿廖升﹑翰林修撰王叔英﹑衡府紀膳周是修﹑浙江按察使王良沛﹑知縣顧伯瑋等﹐計其存心與叛逆同﹐宜從追戮。」上曰「朕初舉義﹐誅姦臣不過數輩。後來二十九人中﹐如張紞﹑王鈍﹑鄭賜﹑黃福﹑尹昌隆皆宥而用之。今汝所言數人﹐況有不與二十九人之數者。彼食其祿﹐自盡其心﹐悉勿問。」

六十七

歷代帝王廟﹐歲仲春秋﹐皇帝遣大臣祭太昊伏羲氏﹑炎帝神農氏﹑黃帝軒轅氏﹑帝金天氏﹑帝髙陽氏﹑帝髙辛氏﹑帝陶唐氏﹑帝有虞氏﹑夏禹王﹑商湯王﹑周武王﹑漢髙祖皇帝﹑漢光武皇帝﹑唐太宗皇帝﹑宋太宗皇帝。分五室﹐室太牢一﹐禮三獻﹐樂七奏﹐舞八佾。從祀名臣﹕風後﹑力牧﹑臯陶﹑夔﹑龍﹑伯夷﹑伯益﹑伊尹﹑傅說﹑周公旦﹑召公奭﹐太公望﹑召穆公虎﹑方叔﹑張良﹑蕭何﹑曹參﹑陳平﹑周勃﹑鄧禹﹑馮異﹑諸葛亮﹑房玄齡﹑杜如晦﹑李靖﹑郭子儀﹑李晟﹑曹彬﹑潘美﹑韓世忠﹑嶽飛﹑張浚﹐凡三十二人﹐列兩廡。廡二壇﹐壇少牢一。

先是﹐洪武元年祀三皇﹐用太牢。勾芒﹑祝融﹑風後﹑力牧配。四年﹐令天下立三皇廟﹐歲春秋祭﹐已而令祭於陵。是年命官參考歷代聖帝賢王﹐但在中原贍養人民者三十四君合祀之﹐擇名臣從祀。六年﹐禮官言﹕古帝王有父子﹑祖孫一廟合祭﹐非禮。令別立歷代帝王廟﹐同堂異室﹐歲春秋祀三皇﹑五帝﹑禹湯﹑文王﹑武王﹑漢髙祖﹑光武﹑唐髙祖﹑太宗﹑宋太祖﹑元世祖。其守成賢君﹐令所在有司歲春秋祭於陵。七年﹐塑帝王冕坐像。上曰「伏羲﹑神農未有衣裳之制﹐勿加冕服。」已而郊祀﹐祔祭諸帝王﹐省春祭。歲仲秋遣官祭於廟。二十年﹐以武成王從祀帝王廟﹐去王號﹐罷故廟祀。二十一年﹐禮官擇上歷代名臣始終全節者三十五人﹐從祀帝王廟。上曰「趙普負太祖﹐不忠﹐不可祀。元木華黎﹐安童祖也﹐不可祀孫而去祖。可祀木華黎﹐罷安童祀。祀伯顏﹐阿術可勿祀。」又曰「漢陳平﹑馮異﹐宋潘美皆宜祀。」未幾﹐上曰「文王𨿽基周命﹐終守臣節。唐髙祖有天下﹐本太宗力也﹐可勿祀﹐祀於陵。增祀隋文帝。」是年廟火﹐攺建於欽天山之陽﹐去隋文帝。子午卯酉年﹐傳制祭陵﹐停廟祭。嘉靖九年﹐罷歷代帝王南郊從祀。禮官請加南京廟春祭﹐上不從。令建廟京師﹐歲仲春秋祭。南京祭罷。十年春﹐廟未成﹐今皇帝祀之文華殿。廟初成﹐今皇帝至廟祭。是年修撰姚淶請罷元世祖祀﹐禮官議不可。上從禮官議。二十四年﹐給事中陳棐又言之﹐乃罷祀元世祖﹐並罷從祀木華黎五人。

六十八

外戚封公自嘉靖始也。張鶴齡﹝六﹞嗣壽寧伯﹐進侯。又以迎立今皇帝﹐進封昌國公。慶雲﹑長寧﹐孝肅太后家二侯伯﹔瑞安﹑崇善﹑安仁﹐孝貞皇后家三侯伯。惟延齡兄弟公侯最貴盛﹐得禍亦最慘。

六十九

駙馬無封侯者﹐灤城﹑富陽﹑永春﹑西寧皆以軍功封。惟永康公主駙馬崔元﹐以迎立今皇帝封京山侯。孝陵少公主駙馬趙輝﹐天順中求封侯﹐不得。

七十

洪武十九年﹐大誥三編俱成。二十八年﹐始令法司擬罪引大誥減等。蓋因大誥初序末有云「一切官民諸色人等﹐戶戶有此一本。若犯笞﹑杖﹑徒﹑流罪名﹐每減一等﹐無者每加一等」故也。然至今但有減等﹐而無加等。

七十一

開國功臣常﹑李﹑鄧﹑湯﹑劉五姓﹐嘉靖中續封﹐甚愜人情。但李太師之後不沾一命﹐尙爲缺典。

七十二

孝烈皇后將葬﹐上念西苑之變孝烈有大功﹐欲葬於孝潔皇后之左﹐已而中止。上新作壽陵﹐至是定名永陵﹐令先葬後。上曰「孝陵﹑長陵先葬孝慈﹑仁孝也。」

七十三

成祖於建文己卯七月起兵靖難﹔宸濠亦以正徳己卯六月反湖廣。二閣老皆石首人﹐文定永樂甲辰﹑文簡嘉靖甲辰入閣。所事二帝﹐皆藩王入繼大統。永樂辛丑四月﹐三殿災﹔嘉靖辛丑四月﹐九廟災。

七十四

聖祖開科﹐詔務求博古通今之士。乃所試僅有判語及一二時務策﹐生徒竟未識。大明律所云「時務盡掇述括帖」﹐以故士乏通今之學。其於政體得失﹑人材優劣且不論﹐只歷朝紀年及後姓陵名﹐知者亦鮮。近二十年來﹐士大夫始以通今學古爲髙矣。

七十五

入內閣爲輔臣預機務﹐特避丞相名耳﹐實始於建文四年。長陵卽位之初﹐閣中有文淵閣印﹐印文玉箸篆。惟封上﹑詔艸﹑題奏﹑揭帖用之﹐不得下諸司。下諸司以翰林院印。凡入內閣﹐云直文淵閣。卽官至三殿﹑二閣﹑二坊大學士﹐無入內閣旨﹐不得與機務也。𨿽編修﹑贊善等官﹐有入內閣旨﹐亦得預機務矣。文淵閣在禁中。徐武功署銜自稱掌文淵閣事﹐可乎﹖

七十六

我朝帝後尊謚﹐皆有「孝」字﹐惟景皇汪後無「孝」字。文臣無謚「孝」者﹐國初惟贈東海侯陳文﹐謚孝勇。

七十七

春秋謹華夷之辧﹐中國有主也。文中子帝元魏﹐未爲非。聖祖功徳髙百王﹐詔文嘗稱曰「天命眞人」。於沙漠帝王廟中﹐以元世祖與三皇﹝七﹞﹑五帝﹑三王﹑漢髙﹑光﹑唐宗﹑宋祖並祀﹐眞聖人卓越之見。

七十八

吳元年冬﹐孝陵念七子漸長﹐宜習勞。令內侍制麻屨﹑行藤﹐凡諸子出城稍遠﹐馬行十七﹐步行十三。七子﹕懿文太子﹑秦湣王﹑晉恭王﹑成祖﹑周定王﹑楚昭王﹑齊庶人也。

七十九

正徳時﹐神英封涇陽伯﹐本無大功。江彬平虜伯﹐許太安邊伯﹐武徳永壽伯﹐以義兒故得封。彬誅死﹐太謫戍邊。英﹑徳及太監家七伯皆革。

八十

嘉靖己酉﹐應天試錄策言﹐初開內閣﹐所用七人者﹐皆修撰﹑編修﹑檢討等官。然不言當時七人者惟文穆修撰﹐文敏編修耳。大紳起謫胥﹐爲待詔。文簡中書舍人。文貞齊王府審理副﹐升編修。文靖給事中﹐若思桐城知縣﹐升檢討。非由翰林者﹐亦入內閣也。

八十一

國初郊祀﹑社稷﹑先農爲大祀﹝八﹞。已而攺先農及山川﹑帝王﹑先師﹑旗纛爲中祀﹐諸神小祀。今皇帝以朝日﹑夕月﹑天神﹑地祇爲中祀。大祀致齋三日﹐中祀二日。祀有牲﹐牲四等﹐曰犢﹑曰牛﹑曰太牢﹑曰少牢。色尙騂或黝。天地﹑日﹑月加玉焉。玉三等﹝九﹞﹐曰蒼璧﹑曰黃琮﹑曰玉牲。大祀入滌九旬﹐中祀三旬﹐小祀一旬。殺禮不用牲﹐用果脯﹐從其族也。或用素羞。祀有帛。大祀﹑中祀京師用制帛。制帛五等﹐曰郊祀﹑曰奉先﹑曰禮神﹑曰展親﹑曰報功。小祀素帛﹑禮佛帛。王國﹑司﹑府﹑州﹑縣亦用帛。小祀則否。凡祀有樂﹐樂四等﹐曰九奏﹑曰八奏﹑曰七奏﹑曰六奏。奏樂有歌有舞。歌堂上﹐舞堂下。舞皆八佾﹐佾有文有武。先師六佾﹐佾去武。小祀則否。凡助祭﹐文臣五品﹐武臣四品以上。嘉靖中﹐都給事中乞得助祭﹐帝﹑社稷無助祭﹐大臣五六人陪拜焉。小祀則否。

八十二

洪武十七年﹐大明淸類天文分野書成﹐凡二十四卷。詔賜秦﹑晉﹑燕﹑周﹑楚﹑齊六府。是書刻在南雍﹐余嘗托友人印刷。友人言﹕此非我朝書﹐殆前代人所纂﹐或出山野小說家。洪武中止有今南京爲京師﹐何以此書乃有北京﹖又言﹕南京應天府﹐若前代書﹐何以又有十二布政司﹖布政司古未有也。余曰「是洪武中書無疑﹐此時未有貴州布政司﹐而有北平。」又洪武元年詔以應天爲南京﹐大梁爲北京矣。

八十三

懿敬太子妃常氏﹐懿文太子元配也。建文帝追尊爲孝康皇后。武宗母張后尊謚亦孝康皇后。

八十四

洪武癸亥﹐賜六部尙書馬。己巳﹐賜有司方面官馬。諭兵部試尙書茹曰「布﹑按二司官﹐方面重臣﹐府﹑州﹑縣官﹐民之師帥﹐跨驢出入﹐非所以示民﹐或假馬部民﹐因被浸潤﹐不能舉職﹐甚乖治體。其官爲市馬﹐司二十匹﹐府半之﹐州﹑縣又半之。馬一率十戶食之﹐歲一更。」

八十五

宣徳七年﹐大學士張瑛乞增南北兩京七品以下官俸。正統元年﹐副都禦史吳訥言「洪武間京官俸全支。後因營造減省﹐遂爲例。近小官多不能贍﹐如廣西道禦史劉準﹐由進士授官﹐月支俸米一石五斗﹐不能養其母﹑妻﹑子﹑女﹐貸同道禦史王裕等﹑刑部主事廖謨等俸米三十餘石﹐去年病死﹐竟負無還。乞下廷議增俸。」

八十六

洪武五年﹐罷孟子配享文廟。踰年﹐上曰「我聞孟子辯異端﹐辟邪說﹐發明孔子之道﹐宜祀如故。」二十九年﹐罷揚雄從祀﹐祀董仲舒。正統二年﹐進胡安國﹑蔡沈﹑眞徳秀從祀。八年追封吳澄爲臨川郡公﹐從祀。成化二年﹐追封仲舒爲廣川伯﹐安國建寧伯﹐沈崇安伯﹐徳秀浦城伯。弘治八年﹐追封楊時爲將樂伯﹐從祀。嘉靖九年﹐攺大成至聖文宣王爲至聖先師。孔子四配﹕爲復聖顏子﹐宗聖曾子﹐述聖子思子﹐亞聖孟子﹐從祀。及門弟子稱先賢﹐左丘明以下稱先儒。去塑像﹐設木主﹐盡罷公﹑侯﹑伯諸封爵。申黨﹑申棖二人﹐存棖去黨。公伯寮﹑秦冉﹑顏何﹑荀況﹑戴聖﹑劉向﹑賈逵﹑馬融﹑何休﹑王肅﹑王弼﹑杜預﹑吳澄十三人罷祀。林放﹑蘧瑗﹑鄭玄﹑鄭眾﹑盧植﹑服虔﹑範寧七人﹐祀於其鄕。進後蒼﹑王通﹑胡瑗﹑歐陽修﹑陸九淵從祀。攺稱大成殿爲先師廟﹐大成門爲廟門。別立祠﹐祀齊公叔梁紇﹐稱啟聖公孔氏﹐以顏無繇﹑曾點﹑孔鯉﹑孟孫氏配﹐稱先賢﹐程﹑朱松﹑蔡元定從祀﹐稱先儒﹐撤無繇﹑點﹑鯉從祀。

八十七

永樂十八年﹐論營建北京功﹐升營膳郎中蔡信爲工部右侍郎。所副七人爲所正﹐丞六人爲所副﹐匠二十三人爲所丞。賜督工羣臣及兵民夫匠鈔﹑椒﹑蘇木有差。正統年間營建三殿﹑兩宮﹐包砌京城及修造各衙門﹐升除匠官不過五六人。

八十八

國初都金陵。以西北胡戎之故﹐列鎭分封﹐似乎過制﹐當時已有葉居升輩漢人七國之慮。今考廣寧遼王﹑大寧寧王﹑宣府谷王﹑大同代王﹑寧夏慶王﹑甘州肅王﹐皆得專制率師禦虜。而長陵時在北平爲燕王﹐尢英武。稍內則西安秦王﹑太原晉王﹐亦時時出兵﹐與諸藩鎭將表裏防守。孝陵崩﹐少裁抑﹐而齊﹑黃諸臣受禍矣。肅王今移蘭州。

八十九

洪武六年﹐武官一萬二千九百八十人。九年﹐擇功臣子耿瓛等一百四人爲散騎舍人。十一年﹐選武臣子弟入國子監讀書。十四年﹐令公侯武臣皆遣子弟入國子學受業。二十一年﹐頒武臣大誥﹐又頒八條敕諭武臣﹐又頒武臣訓戒錄﹐又賜武臣保身敕。二十二年﹐禁武臣預民事。二十三年﹐賜公﹑侯﹑伯屯戍百戶。二十六年﹐頒稽制錄於諸功臣。二十九年﹐大賚致仕武臣﹐各升一級。銓於甘肅﹑大同﹑北平﹑大寧﹑遼東諸衛所﹐凡千五百人。

九十

嘉靖九年﹐更定南北郊禮。南郊皇天﹑上帝南向﹔太祖西向﹔東一壇大明﹐西一壇夜明﹐東二壇二十八宿﹐西二壇云師﹑雨師﹑風師﹑雷師。北郊皇地祇北向﹔太祖西向﹔東一壇﹐中嶽﹑東嶽﹑南嶽﹑西嶽﹑北嶽﹑基運山﹑翊聖山﹑神烈山﹐西向﹔西一壇﹐中鎭﹑東鎭﹑南鎭﹑西鎭﹑北鎭﹑天壽山﹑純徳山﹐東向﹔東二壇﹐東海﹑西海﹑南海﹑北海西向﹔西二壇﹐大江﹑大淮﹑大河﹑大漢﹐東向。

九十一

天壽七陵﹐惟景陵規制獨小。嘉靖丙申稍廓大之。是年作壽陵﹐卽永陵也。在天壽迄東十八道嶺。夫君卽位﹐爲裨禮也。昔漢文帝表瀍西﹐唐太宗營九嵕﹐我二祖先作二陵﹐故並獲吉壤。今皇帝因謁七陵﹐遂有壽宮之役﹐眞達天髙世之見。

九十二

洪武二年﹐立功臣廟於雞鳴山﹐論功列祀二十一人。命死者塑其像﹐生者虛其位。是時﹐胡大海﹑馮國用﹑趙徳勝﹑耿再成﹑丁徳興﹑兪通海﹑張徳勝﹑茅成八人﹐先棲神於卞蔣等廟﹐乃塑像移祀於此。徐﹑常﹑李﹑鄧﹑湯﹑沐六王及華髙﹑吳良﹑吳楨﹑曹良臣﹑康茂才﹑吳復﹑孫興祖尙存﹐但虛其位。洪武二年﹐太廟侑享初有廖永安﹐凡十三人。永安﹑兪通海﹑張徳勝﹑桑世傑﹑耿再成﹑胡大海﹑趙徳勝七人已卒﹐祀廟中。九年﹐始加封號﹐贈謚。罷永安祀。時徐﹑常﹑李﹑鄧﹑湯﹑沐六王俟其卒﹐進侑﹐皆太祖所定也。然功臣廟無廖永安﹑桑世傑﹐而太廟乃有之。馮國用﹑丁徳興﹑茅成﹑華髙﹑吳良﹑吳楨﹑曹良臣﹑康茂才﹑吳復﹑孫興祖﹐祭於功臣廟﹐而太廟侑享不與焉。此太祖之權衡度量﹐非後人所能測識也。

昔西漢定元功十八人位次﹔東漢雲臺三十二人﹔唐淩煙二十四人﹔宋昭勛崇徳十人﹐皆托褒揚於位貌而已。太祖之廟庭侑享﹐則以血食寓褒揚﹐其報最重﹐其禮最隆矣。

嘉靖十六年﹐郭勛欲進祀其立功之祖武定侯英於太廟﹐乃仿三國誌俗說及水滸傳爲國朝英烈記﹐言生擒士誠﹐射死友諒﹐皆英之功。傳說宮禁﹐動人聽聞。已乃疏乞祀英於廟廡。又言英本開國功臣﹐卒於永樂年間﹐以故不廟祀。而不知太祖定廟祀時固兼生死而論定矣。且英之封在洪武十七年。論平雲南功﹐大將潁川侯傅友徳進封潁國公﹔副將藍玉﹑仇成﹑王弼先封流侯者﹐與世嗣﹔偏俾都督僉事陳桓﹑胡海﹑郭英﹑張翼﹐兵興以來屢效勤勞﹐今勛尢著﹐於是桓封普定侯﹐海東川侯﹐英武定侯﹐翼鶴慶侯。蓋廟祀定後十六年﹐而英始侯也。

九十三

侑廟功臣位次﹐中山王十二人﹐洪武年定。河間王四人﹐洪熙年定﹐皆序封爵﹐首王﹐次公﹐次侯。開國功臣﹑靖難功臣各自爲序。嘉靖丁酉進誠意伯位六王之下﹐羣公之上﹐以爲不倫。及營國公郭英進祝﹐並兩朝功臣敍爵﹐於是﹐營國公列永義侯之上﹐誠意伯列寧國公之下矣。

九十四

嘉靖十四年二月﹐羣臣於東閣集議大行莊肅皇后謚﹐大學士孚敬首曰「莊肅皇后與屢朝事體不同﹐其謚只該二字﹑四字。」尙書言曰「今各廟元後俱十二字﹐恐二字﹑四字未稱。」大學士時曰「二字﹑四字太少﹐須得八字。」都禦史廷相曰「莊肅作配武宗﹐謚宜一體。」吏部侍郎韜曰「謚者天下之公﹐非天子自行之﹐宜備陳以請。」乃上議言「古人尙質﹐謚法尙簡嚴﹐故稱美之言無幾。後世帝後之謚始有不一其書者﹐亦臣子尊崇之情。生今之世﹐則當行今之禮。我朝列聖元後謚皆十二字﹐蓋大行盛名﹐帝後媲美﹐妻以夫尊﹐禮宜與並。今武宗廟謚旣與列聖相同﹐則莊肅謚號似亦不宜稍異。且今日加謚﹐祗以表行尊名。其於服制有無﹐名分尊卑﹐本不相涉。」上曰「事嫂如事母﹐人道有此乎﹗非朕自尊﹐兩宮在上﹐昭聖皇太后有母道﹐宜再會議。」議上﹐宜且據謚法止用二字﹐候他日再加徽號﹐以備全典。上曰「用六字謚﹐孝靜莊惠安肅毅皇后數旣用半﹐且陰六又合。」嘉靖十五年四月﹐上坐天壽山行宮﹐面諭言曰「皇嫂孝靜皇后謚用六字﹐於禮未備。還用全謚﹐庶合典禮。」九月﹐上禦文華殿﹐面授言禦筆﹐定謚孝靜皇后爲孝靜莊惠安肅溫誠順天偕聖毅皇后。

九十五

弘治十一年三月﹐監生汪瑢奏言﹕劉健﹑李東陽杜絕言路﹐掩蔽聰明﹐妒賢嫉能﹐排抑勝己﹐急宜斥退。健﹑東陽疏言「近日兩京科道﹐指陳時獘﹐並劾奔競交結乞恩傳奉等官﹐𨿽未盡當﹐類多可采。而乃漫無可否﹐槪不施行﹐自祖宗朝至今未有此事。皆臣等因循將順﹐苟避嫌疑﹐不能力贊乾剛﹐俯從輿論﹐別白忠邪﹐明正賞罰。以致人心惶惑﹐物議沸騰﹐艸野之下﹐其言乃至於此。乞罷。」上不許。下瑢詔獄。健等又上疏力救﹐瑢得釋。

九十六

南京設參贊機務﹐自戶部尙書王忠宣公始﹐實宣徳乙卯也。已而黃忠兼掌兵部事。正統五年代黃公者﹐兵部侍郎徐琦。正統十四年琦升尙書。景泰元年止掌部事﹐靖遠伯代琦總督機務。成化間﹐崔莊敏公以南吏書﹑王端毅公以南右都禦史參贊機務﹐恐亦未然。又云始於正統辛酉﹐亦非。蓋正統辛酉﹐始定名南京也。

九十七

永樂五年七月辛卯﹐以成國公朱能爲徵夷將軍總兵官﹐西平侯沐晟﹑新城侯張輔左右副將軍﹐丰城侯李彬﹑云陽伯陳旭左右參將。大將軍率右副將軍﹑右參將及淸遠伯陳友﹐統神機將軍程寬﹑朱貴等﹐遊擊參將毛八丹﹑朱廣﹑王恕等﹐橫海將軍魯麟﹑王玉﹑商鵬等﹐鷹揚將軍呂毅﹑朱吳﹑江浩﹑方政等﹐驃騎將軍朱榮﹑金銘﹑吳旺﹑劉札出等二十五將軍﹐以兩京畿﹑荊﹑湖﹑閩﹑浙﹑廣東﹑西兵出廣西憑祥﹔左副將軍﹑左參將統都指揮陳睿﹑盧旺等﹐以巴蜀﹑建昌﹑云﹑貴兵出雲南蒙自﹔兵部尙書劉儁參贊戎務﹔行部尙書黃福﹐大理寺卿陳洽轉餉﹐徵交趾。

九十八

洪武至宣徳六十八年間﹐登極﹑立中宮﹑東宮及上慈闈尊號徽號詔﹐皆無文武官封贈﹑蔭子﹑試署實授恩例。英宗登極詔﹐始令署都督僉事﹑試都指揮﹑署都指揮僉事﹑試指揮實授。

景皇登極詔﹐始令在京文官及在外方面官﹐一考無贓犯者﹐照洪熙﹑宣徳年例﹐與誥敕。

景泰三年﹐立懷獻太子詔﹐始令署郎中﹑員外郎﹑主事﹑試中書實授。又與土木死事諸臣誥敕封贈﹐蔭子入監﹐不願入監者聽。

天順復辟詔﹐始令內外文武署職﹑試職因功升授者﹐與實授。

天順八年﹐兩宮徽號詔﹐始封兩京文武七品以上官父母﹐署職﹑試職實授。

成化二十三年﹐上慈闈尊號詔﹐兩京文武官七品至四品﹐先封父母﹔三品以上與誥命。

泰陵登極詔﹐內外文官署職﹑試職實授。內外武官﹐天順八年正月以前功升試職﹑署職﹐遇例實授。該世襲者﹐子孫仍襲。其未實授及以後功升試職﹑署職實授。

弘治五年立東宮詔﹐文武官試職﹑署職年半以上者﹐實授﹔不及年半者﹐扣至實授。

弘治十一年﹐淸寧宮災﹐詔兩京文武署職﹑試職理刑者﹐實授。歷任未及一考者﹐與誥敕。其誥敕準給未領﹐因事降調﹐非貪淫酷刑者﹐仍給與。

弘治十八年﹐上兩宮尊號詔﹐文武官署職﹑試職實授﹐兩京七品以上文官未及一考﹐與誥敕。父母已封者﹐服色許與子同。

今上登極詔﹐正徳十四年文武官員人等﹐因諫止巡遊﹐跪門責打﹐降級攺除爲民充軍者﹐該部具奏起取復職﹐酌量升用。打死者﹐追贈諭祭﹐仍蔭子入監讀書。充軍故絕者﹐一體追贈諭祭﹐復養親屬。

嘉靖元年尊號詔﹐兩京文官未一考者﹐與誥敕。父母已封者﹐服色許與子同。誥敕準給未領﹐因事降調﹐非貪淫酷刑者﹐仍給與。

嘉靖九年﹐大報禮成﹐詔兩京文官未及一考﹐無過者﹐給與誥敕。

嘉靖十九年﹐皇子生詔﹐始令兩京三品上文官﹐例該蔭子﹐未及一考者﹐蔭子入監。兩京文官未及一考者﹐在外七品以上歷任三年無過者﹐與誥敕。文官五品以上﹐武官四品以上﹐署職﹑試職者並試職禦史實授﹐仍與誥敕。十五年﹐立東宮﹐詔兩京三品上文官蔭子。兩京文官未及一考者﹐在外七品以上官﹐歷任三年無過者﹐與誥敕。兩京文武官署職﹑試職實授﹐仍與誥敕。十七年﹐郊廟大禮成﹐詔兩京文職﹐並在外五品以上方面﹐有司四品官未及一考者﹐與誥敕。兩京文武官並新舊武舉官﹐署職﹑試職實授﹐仍與誥敕﹝一０﹞。十八年﹐立東宮﹐兩京文職三品上官﹐與誥敕﹐蔭子。二十四年﹐宗廟成﹐詔兩京文官未及一考﹐與誥敕。署職﹑試職實授﹐仍與誥敕。願貤封者聽。﹝校勘記

﹝一﹞「享國三十有一年」原本「三十」上衍一「有」字﹐據嘉靖本刪。

﹝二﹞「張重華王則皆永樂」張重華做前梁王九年﹐嘗用永樂爲年號。然王則卻未嘗以永樂爲年號﹐而只用過得聖爲年號。宋史。明鎬傳稱﹕「王則者﹐本涿州人。歲饑﹐流至恩州﹐自賣爲人牧羊﹐後隸宣毅軍爲小校。恩﹑冀俗妖幻﹐相與五龍﹑滴淚等經及圖讖諸書﹐言釋迦佛衰謝﹐彌勒佛當持世。﹝慶曆﹞七年冬至叛……﹐僭號東平郡王……﹐建國曰安陽……﹐攺年曰得聖。」此稱王則亦嘗用永樂爲年號﹐誤。

﹝三﹞「樞密院副使阮彥光」「阮」原本作「院」﹐沿上文「院」而誤﹐據嘉靖本攺。

﹝四﹞「鄧愈湯和爲左右副副將軍」原本脫一「副」字﹐據嘉靖本補入。本書第三十七條稱﹕「丁未﹐以信國公達爲徵虜大將軍……。三年春以達爲徵虜大將軍﹐文忠﹑勝左右副將軍﹐愈﹑和左右副副將軍北伐……。當時蓋有副將軍﹐又有副副將軍。後遣徵南諸將﹐以參將代副副將軍。」本條記載又系洪武三年徵南事﹐彼時鄧愈﹑湯和實爲副副將軍。

﹝五﹞「以待勤王之兵」原本「待」作「侍」﹐誤﹐據嘉靖本攺。

﹝六﹞「張鶴齡」「鶴」原本作「隺」﹐明史本傳及嘉靖本此書均作「鶴」﹐據攺。

﹝七﹞「元世祖與三皇」原本「三皇」作「三王」﹐據嘉靖本攺。

﹝八﹞「國初郊祀社稷先農爲大祀」「郊祀」嘉靖本作「郊廟」。

﹝九﹞「玉三等」原本「玉」作「王」﹐誤﹐據嘉靖本攺。

﹝一０﹞「仍與誥敕」原本「誥」作「詔」﹐誤﹐據嘉靖本攺。﹞

今言卷之二

九十九

禦用左少監阮浪侍英廟南宮。浪下內官王堯者住蘆溝橋抽分。浪以南宮所賞鍍金梁扣繡茄袋﹐鍍金結束刀一把與堯。堯歸﹐飲錦衣指揮盧忠家﹐蹴球衣﹐忠因見其袋﹑刀非常制﹐遂令妻進酒醉﹐忠解之。俄而入皇城﹐白衷行太監髙平﹐以爲南宮欲謀復皇儲﹐令浪遺堯以袋﹑刀賞忠﹐求外應。堯竟以此與浪義子趙縉皆淩遲﹐沒產。浪入詔獄﹐炮烙煆煉﹐苦慘備至﹐卒不承﹐死獄中。天順復辟﹐平﹑忠亦淩遲。贈浪本監太監。命儒臣撰文立碑。官縉子銳錦衣試所鎭撫。

一百

景泰元年九月﹐初令九卿內閣相移文書﹐名內閣移司﹐屬書孔目名。

一百一

永樂癸未至天順丁丑﹐五十五年﹐吏部尙書蹇﹑郭﹑王三公。何文淵﹑王九臯佐泰和也。天順丁丑至弘治乙丑﹐四十九年﹐凡十一人﹐而耿文恪再入吏部。正徳丙寅至嘉靖丁未﹐四十二年﹐凡二十二人﹐羅﹑楊﹑李三公未任﹐王﹑許二公再入。永樂至弘治以前﹐冢宰無坐罪者。正徳以後彩伏誅﹐陸﹑王謫戍﹐喬﹑熊﹑唐削籍。

一百二

南都之有參贊機務也﹐自黃忠宣公始也。黃公初至南都﹐爲戶部尙書﹐尋兼掌兵部。裕陵卽位初﹐始有參贊機務。蓋長陵崩後﹐仍稱北京爲行在﹐則南都爲京師﹐故稱機務。正統六年﹐定都北京﹐去行在﹐則當攺爲參贊畱務矣。往時﹐參贊不專兵部。近時王端毅公以畱臺參贊機務﹐後升南京兵部尙書﹐又參贊。先是﹐靖遠伯王忠毅公兼南京兵部尙書﹐稱總督機務。正徳末﹐新建伯王陽明亦兼南兵書﹐乃止稱參贊。

一百三

我朝𨿽設修撰﹑編修﹑檢討爲史官﹐特有其名耳。實錄進呈﹐焚艸液池﹐一字不傳。況中間類多細事﹐重大政體﹐進退人材﹐多不錄。每科京師鄕試考官賜宴﹐皆書冢宰內閣大臣﹐其先後相繼﹐竟不可考﹐他可知矣。

一百四

人言金石之文及誌書可信﹐余嘗錄九卿題名﹐殊可笑。兵部尙書刻齊泰﹑鐵鉉﹐時未有北京也。況鐵以軍功升﹐仍在行中﹐未嘗任部事。嘉靖中﹐一時五尙書﹐皆經略四方﹐未嘗至部﹐亦題其名。胡端敏公實爲兵部尙書﹐代王時中﹐而李康惠公繼之﹐乃不書其名﹐名在侍郎中﹐又不書升本部尙書。初建北京﹐設行部﹐部設尙書三人﹐侍郎四人﹐其屬六曹淸吏司。以戶部尙書掌北平布政司事郭資﹑刑部尙書掌保定府事雒僉爲尙書。僉坐事死﹐黃忠宣公代之。劉辰實爲行部侍郎。今攺「行」爲「刑」﹐盡題名刑部。

江西通誌首書寧王封於寧夏﹐而不知寧王之封大寧。大寧﹐卽北平行都司地。永樂初﹐以其地畀朵顏三衛﹐遷都司於保定。

山東通誌書齊王賢烶反﹐而不知反者賢烶之父榑也。他如此類﹐不可悉舉。

一百五

永樂中﹐解公﹑胡公出內閣﹐爲廣西參議﹑國子祭酒。宣徳四年﹐禮書華蓋殿大學士張瑛﹑戶書謹身殿大學士陳山以干請諸司﹐出內閣。攺瑛南京禮部﹐山專教內豎書。景泰七年﹐江淵亦自內閣出爲戶部尙書﹐代石璞。

一百六

國朝取天下於胡元﹐順帝遁去﹐而名號尙存。不得已﹐常遣使欲與通和。順帝崩﹐其子愛猷識理達剌稱帝塞外。洪武五年﹐上書諭元幼主﹐欲其通好﹐遣使取其子買的裏八剌北歸。初﹐買的裏八剌爲我兵所獲﹐封崇禮侯﹐畱京師。七年﹐遣使送崇禮侯北去。愛猷識理達剌死﹐其子脫古思帖木兒立。脫古思帖木兒﹐卽買的裏八剌也。二十一年﹐脫古思帖木兒爲其下也速疊兒所弒﹐諸酋立坤帖木兒爲可汗﹐而猛哥帖木兒爲瓦剌王。是時﹐虜數侵邊。魏國公達﹑宋國公勝﹑涼國公玉﹑潁國公友徳﹑西平侯英﹑成祖﹑晉王﹑周世子相繼討虜﹐虜亦擾我塞下。建文二年﹐虜中衰亂﹐其大酋脫列干等乃款塞。三年﹐坤帖木兒亦遣人歸款北平。是年﹐坤帖木兒死﹐鬼力赤立爲可汗。永樂元年﹐遣指揮朵兒只恍惚等書諭可汗通好﹐不聽。再言諭﹐亦不聽。已而鬼力赤與瓦剌相讎殺﹐始皆遣人入貢﹐然亦數寇邊。四年﹐書諭可汗通好﹐勿拘畱我使﹐不報。六年﹐書諭本雅失理。是時鬼力赤衰﹐虜中立本雅失理爲可汗。七年﹐遣給事中郭驥使虜通好﹐虜不從﹐殺驥。上怒﹐乃封瓦剌酋馬哈木爲順寧王﹐太平賢義王﹐把禿孛羅安樂王﹐以撓本雅失理。而遣淇國公﹑武城侯﹑同安侯﹑靖安侯﹑安平侯五將軍出塞討虜。五將軍入虜伏敗﹐沒於臚胊河。八年﹐成祖出塞討本雅失理及其臣阿魯臺。十一年﹐遣人招阿魯臺。十二年﹐瓦剌叛﹐侵邊。成祖北徵瓦剌。是時﹐瓦剌數攻敗阿魯臺﹐阿魯臺乞保息塞外﹐遣使奉表稱臣﹐貢駝馬。上曰「虜性黠詐﹐勢窮來歸﹐非其本心。然天地覆育﹐豈有所擇﹗」納其貢使﹐封爲和寧王。久之生聚﹐畜牧蕃富﹐遂叛我﹐拘畱我使﹐數寇邊。二十年﹐圍我興和。成祖怒﹐出塞討阿魯臺。阿魯臺北走﹐班師還。是年﹐阿魯臺弒其主本雅失理而自立。本雅失理妻率其屬來朝﹐乞居內地避之。二十一年﹐成祖又出塞討阿魯臺。阿魯臺時爲馬剌木之子脫歡所敗。二十二年﹐阿魯臺部落侵塞上﹐成祖又出塞討之。

自順帝至鬼力赤﹐凡七世﹐其二世不可考。洪熙元年﹐馬哈木破阿魯臺﹝一﹞﹐欲自立﹐眾心不附﹐乃立元孽脫脫不花爲主﹐居漠北。宣徳元年﹐阿魯臺﹑脫歡各遣人朝貢。是時﹐瓦剌彊﹐而阿魯臺弱。八年﹐阿魯臺遣人自遼東入貢。上敕總兵巫凱曰「往年虜使自大同﹑宣府入﹐今乃迂路從遼東來﹐謹防之。」瓦剌殘阿魯臺﹐阿魯臺遣人來告瓦剌之難﹐賜敕撫諭之。阿魯臺爲瓦剌所敗死﹐脫歡遣人朝貢﹐告殺阿魯臺。阿魯臺子阿卜只掩來歸﹐以爲中府左都督。正統元年﹐脫歡與其酋朵兒只怕讎殺﹐脫歡遣人貢馬﹐且通兀良哈﹑女直﹐伺我塞下。二年﹐脫脫不花遣人貢馬。四年﹑五年數貢馬﹐亦數入塞。六年﹐脫脫不花及其太師也先遣人貢馬。八年﹐又貢馬。

也先者﹐脫歡之子也。當是時﹐脫脫不花弱﹐而也先彊。也先又以其姊妻脫脫不花。數年間﹐挾脫脫不花遣人並入貢馬﹐凡得賜金帛無算﹐使人皆館京師﹐逾春始遣還。桀驁不恭﹐時時殺掠道路我往來通事﹐變詐出好語﹐告以中國虛實。也先因與通事言「吾有子﹐請婚南朝公主。」通事皆許﹐紿之曰「吾爲若奏皇帝﹐皇帝許爾。」也先大喜﹐誇諸酋曰「吾且進聘禮。」十四年春﹐遣二千人貢馬﹐曰「此聘禮也。」朝廷初不知﹐答詔不及和親事。也先大愧怒。七月大舉﹐分寇大同﹑宣府。塞上諸城堡多陷沒﹐羽書紛至。遣駙馬都尉井源等四將軍統兵四萬﹐出禦虜。太監王振力勸上親徵。八月庚申至土木﹐車駕北狩。十月﹐虜復至京師﹐索大臣出議和﹐迎車駕。以通政司參議王復爲禮部侍郎﹑中書舍人趙榮爲鴻臚卿﹐出見英宗﹐辭歸。時瓦剌可汗普化﹐卽脫脫不花也。遣使貢馬尋和。十一月﹐也先又遣使索大臣議和﹐皆不許。

景泰元年﹐吏部辦事吏徐鎭上疏言﹕京官潛遣歸家﹐民心驚懼﹐乞禁止。時虜酋阿剌知院遣人貢馬請和﹐賜敕答之。虜遂至大同﹑宣府﹐京師戒嚴。阿剌又遣人貢馬。也先亦遣人至居庸關。我遣禮部侍郎李實﹑大理少卿羅綺﹑指揮馬顯﹐偕阿剌使人至瓦剌﹐貽書可汗﹐賜勅也先及阿剌。而脫脫不花遣皮兒馬黑麻貢馬至京。又遣右都禦史楊善﹑工部侍郎趙榮﹑都指揮王息正﹑千戶湯胤績﹐偕皮兒馬黑麻使虜。而李實等及也先使人把禿至京﹐把禿還﹐賜敕也先。八月丙戌﹐楊善等奉英宗還京﹐居南宮。景皇宴瓦剌使人於奉天門﹐英宗宴之南宮。已而脫脫不花﹑也先各遣人貢馬。賜敕也先﹐稱瓦剌都總兵答剌罕太師﹑淮王大頭目中書右丞相。二年﹐也先彊盛﹐劫奪脫脫不花﹐而遣人貢馬。三年﹐遺書瓦剌可汗。是年﹐也先逐脫脫不花﹐收其妻妾太子人畜﹐獻良馬。二告捷。逾月﹐也先又遣人貢馬﹐請命使往來。上曰「正統中緣使臣往來構隙﹐幾危宗社。今聽虜使朝貢﹐優其賞宴便。」遂敕邊鎭練兵防虜。十一月﹐宴瓦剌使臣太尉察占﹑平章哈只呵力等二千九百四十五人於禮部。是冬﹐也先及其諸酋乞黃紫織金九龍紵絲﹐及金酒器﹑藥材﹑顏料﹑樂器﹑佩刀諸物。禮部言「龍袍金器﹐非所宜用﹐乞勿與。」與藥材諸物。

數年間﹐也先人每至京﹐輒幾千人。出入驕恣﹐毆守衛﹐掠人財物﹐至欲騎入長安門。稍稍約束﹐卽彎弓持刀﹐欲奪馬殺人。通事都督昌英每好語沮之﹐不聽﹐輒侮罵。貢使尙在京﹐時時入塞捕掠人畜。將官請剿﹐又以通好故﹐恐貪功啟隙﹐不欲與虜戰。虜益驕﹐東結朵顏﹐西交哈蜜﹐脇赤斤蒙古﹐往來窺塞下。四年正月﹐瓦剌使還﹐敕也先曰「太師求答使﹐朕恐使交構﹐彼此懷疑﹐以故不遣。太師遣人多﹐二次三千餘人。邊將堅請謝絕﹐朕念太師忠義﹐姑聽使人入京。自後可少遣﹐遣時與總數文書﹐否﹐守關者閉不納。太師並各頭目差正副使二十二人﹐升都督﹑都指揮﹑指揮﹑千戶等官﹐賞金相犀帶九鈒﹐花金帶九﹐素金帶三﹐花銀帶一。其三十餘人貢馬﹑貂鼠皮﹐賞織金彩表紵絲二萬六千四百三十二﹐絹九萬一百二十七﹐衣靴帽萬。諭太師知之。」是月﹐也先攻敗脫脫不花﹐奔兀良哈﹐依沙不丹。沙不丹殺脫脫不花﹐也先遂自立爲可汗。十月﹐也先遣哈只貢馬﹑貂鼠﹑銀鼠皮﹐書稱大元田盛大可汗。田盛﹐華言天聖也。末書添元元年。下禮官會議答書。吏科都給事中林聰言「輒稱可汗﹐不可。宜諭以順逆。」安遠侯柳溥言「宜仍稱瓦剌太師。」並下廷議。禮官胡瀅等言「大元田盛大可汗固不可從﹐若可汗乃隋﹑唐以來北狄酋長之常稱﹐非中國所禁﹐稱爲瓦剌可汗便。」上令再議。儀制郎中章綸言﹝二﹞﹕「稱可汗則彼益彊橫﹐稱太師則彼必慚憤。封爲敬順王或稱爲瓦剌王便。」再下廷議。瀅等復言「稱瓦剌可汗便。」言官盧祥﹑李鈞﹝三﹞﹑路壁等以爲不便﹐宜仍稱太師。上曰「也先𨿽桀傲﹐亦能敬順朝廷﹐宜如議稱瓦剌可汗。」敕文武督兵大臣曰「也先擅易名號﹐其所遣使從大同來﹐或從宣府﹑甘肅來﹐姦計叵測﹐京師備禦不可不嚴。爾等其選兵訓練﹐條上長策﹐聽便宜行事。」並敕沿邊守將。十一月﹐瓦剌使臣貢玉石五千九百斤﹐卻令自售。也先弟賽因諸酋並遣人貢馬。

時也先新立﹐恐諸部不附﹐欲與中朝通好﹐貢市往來﹐不復深入寇掠。然數年賞賜費﹐亦不下百萬。天順初﹐也先有平章哈剌者﹐逐也先走死﹐部落遂分散。而孛來﹝加肉﹞王子彊。孛來殺哈剌﹐立小王子。小王子之名始此﹐不知其所自起。孛來尋弒小王子。天順二年春﹐孛來寇陜西。三年秋寇大同﹐抵雁門﹐烽火達於京師。俄又寇宣府。五年寇河西﹐入蘭州﹐關﹑隴震動。六年﹐孛來衰﹐而毛裏孩﹑阿羅出﹑猛可三酋逐孛來﹐共立脫思﹐亦稱小王子。脫思者﹐故小王子從兄也。小王子弱﹐不能馭。而諸酋毛裏孩﹑阿羅出﹑孛羅出始入套﹐爭水艸﹐不相能﹐以故不敢深入爲寇﹐時遣人貢馬。成化初﹐阿羅出結癿加思蘭﹐孛羅出結毛裏孩﹐各爲黨﹐出入河套。我漢人被虜去及罪人走塞外者﹐又爲之鄕導。元年﹐遂入楡林塞。二年﹐毛裏孩入寇陜西。三年﹐又入楡林塞﹐入大同塞。是年﹐癿加思蘭殺阿羅出﹐並其眾而結蒲魯都。蒲魯都僭稱可汗﹐以癿加思蘭爲太師。脫思不知其所終。五年﹐孛羅出﹑癿加思蘭入楡林塞﹐又入寧夏塞﹐掠至固原。六年﹐阿羅出﹑毛裏孩﹑也烈忽屢入陜西塞。八年﹐都禦史王越總制關中軍務﹐言「自虜據河套﹐邊人大擾﹐乞搜套﹐復東勝。」上遣武靖侯趙輔爲總兵﹐出搜套。輔以疾還﹐遣吏部侍郎葉盛行邊﹐上方略。盛言「增兵守險便﹐河套﹑東勝之役﹐未可輕議。」遂止。九年冬﹐虜遣人貢馬。十年﹐虜寇大同﹑宣府及莊浪﹑寧靜﹐深入鞏昌﹑平涼。然亦遣人貢馬。十二年﹐寇宣府。十三年﹐寇宣府。蒲魯都﹑癿加思蘭遣桶哈阿忽剌千七百五十人﹐貢馬﹑駝五千。

當是時﹐癿加思蘭女妻蒲魯都﹐欲代蒲魯都爲可汗﹐恐眾不己服。又欲殺蒲魯都﹐而立幹赤來爲可汗。蒲魯都知之﹐索幹赤來。癿加思蘭匿不與﹐遂相仇殺。十五年﹐蒲魯都殺癿加思蘭﹐並其眾。十六年﹐蒲魯都入楡林塞﹐尙書王越率兵出塞捕虜﹐至威寧海﹐斬虜首四百三十七﹐封威寧伯。十七年﹐亦思馬因入大同塞。十八年﹐又寇大同。十九年﹐入大同﹑宣府塞。二十年﹐戶部尙書餘子俊提兵禦虜﹐虜退去。

是時﹐虜眾分散﹐反復相殘﹐並陰結朵顏﹐伺我塞下卽貢馬﹐諸酋各以部落通中國﹐恐中國左右﹐以故難深入﹐彼自相猜﹐不能久畱內地。未幾﹐蒲魯都衰﹐而把禿猛可稱小王子﹐及其太師亦思馬因﹑知院脫羅千﹐屢遣人貢馬。弘治初﹐把禿猛可死﹐阿歹立其弟伯顏猛可爲王。虜中太師官最尊﹐諸酋以王幼﹐恐太師專權﹐不復設太師。三年﹐伯顏猛可及其諸酋與瓦剌酋並遣人貢馬。時馬文升爲兵部尙書﹐僉都禦史許進巡撫大同。進數條邊事﹐戎政修明。中朝大臣知進進疏﹐至輒允下。進嘗貽書小王子﹐言通貢之利。小王子﹑瓦剌二種聞進威名﹐遣哈桶察察少保等貢馬﹐凡三年三貢。多至三千人﹐少不下二千﹐皆從貓兒莊入﹐畱大同﹐遣數百人至京師。當是時伯顏猛可幼﹐新立﹐瓦剌亦衰﹐以故數年間﹐我無虜患。

七年﹐遂大舉寇陜西。十年﹐寇甘﹑涼。其酋火篩﹐小王子部落也﹐最彊悍﹐結諸部寇大同﹑宣府。歸正人言虜謀且深入﹐敕侍郎許進督軍﹐劉大夏轉餉﹐禦虜。又召王越總制陜西軍務﹐經略哈密。是時﹐虜亦貢馬。十二年﹐虜疊入楡林﹑大同﹑寧夏塞﹐亦遣人貢馬。十三年﹐火篩入大同﹑宣府塞﹐京師戒嚴。火篩屢寇邊﹐獲財畜﹐日彊盛跋扈﹐與小王子爭雄﹐糾諸部入寇。上遣都督李澄守潮河川﹐張晟居庸關﹐襄城伯墉紫荊關﹐侍郎李介經略宣﹑大﹐王宗彜黃花鎭﹑天壽山及居庸﹑白羊關﹐史琳紫荊﹑倒馬關﹐備虜。是秋﹐虜入楡林塞﹐冬入偏頭關。十四年秋﹐火篩入花馬池﹐至固原大掠。自後虜寇關﹑隴﹐輒由花馬池矣。十五年秋﹐虜入大同塞。時劉大夏在兵部﹐秦紘總督陜西軍務。十六年﹐虜入楡林塞。十七年﹐兀良哈結小王子寇邊。小王子遂稱求貢﹐否且深入。諜言虜諸酋期分道並犯黃裏。黃裏者﹐華言京城也。上詔見內閣劉健等﹐議兵事。是秋﹐虜入大同塞。上銳意討虜﹐太監苗逵數請出師﹝四﹞。大夏力言不可﹐乃已。是冬﹐虜入花馬池﹑淸水營﹐攻陷淸水營。起楊一淸經略陜西。正徳元年﹐攺一淸總制軍務。一淸請復守東勝﹐據河套水艸之利。會泰陵崩﹐逆瑾專政﹐一淸去﹐不果。是年﹐大夏致仕。四年冬﹐虜入花馬池﹐殺總制尙書才寬。

先是﹐小王子太師亦不剌有女許嫁小王子﹐而小王子之弟阿爾禿廝娶爲子婦﹐小王子恨之﹐欲殺阿爾禿廝﹑亦不剌。是年﹐二酋奔出河套﹐入西海﹐攻破西寧諸族﹐據其地而居之。二酋尋歸小王子﹐未幾﹐亦不剌殺小王子長子阿爾倫臺吉﹐復走入西海。八年﹐虜入宣府塞。十年﹐朵顏北虜入馬蘭谷﹐殺參將陳幹。是秋﹐虜深入固原﹑平涼。十一年春﹐虜入楡林塞﹐秋入宣府塞。十三年﹐入寧夏塞﹐大掠秦﹑隴。十六年﹐虜入花馬池。瓦剌西徙﹐與土魯番相讎殺。

小王子三子﹕長阿爾倫臺吉﹑次阿著﹑次蒲官嗔。阿爾倫臺吉二子﹕長卜赤﹑次乜明﹐皆幼。著稱小王子。阿著死﹐眾立卜赤﹐稱亦克罕。卜赤死﹐而不及兒臺吉稱小王子。或曰不及兒臺吉卽乜明﹐或曰卜赤子也。阿著二子﹕曰吉囊﹐曰俺答。阿不孩亦不剌部從吉囊﹐火篩部從俺答。而小王子種落又盛。

一百七

知人不易得﹐楊文貞不知王文端﹐葉文莊不知於肅湣﹐彭文憲不知李襄敏﹐李文達不知葉文莊﹐丘文莊不知王端毅﹐倪文毅不知莊定山﹐馬端肅不知劉忠宣﹐崔文敏不知王虎谷﹐張文忠不知王陽明。

一百八

諸司印玖疊篆﹐禦史印捌疊﹐文淵閣印玉著﹐將軍掛印柳葉。

一百九

蔣用文初名武生﹐以字行﹐儀眞人。洪武中爲禦醫﹐永樂八年升院判﹐專侍文華殿。用文能視病制方﹐性謹願恭恪﹐有行義﹐達世務。東宮每效規益。卒之明年﹐仁宗贈太醫院使﹐謚恭靖。官其長子生善爲院判。

一百一十

巡撫之名實始於洪武辛未﹐是年敕遣皇太子巡撫陜西也。建文中﹐遣侍郎夏忠靖等二十四人充采訪使﹐巡行天下。永樂辛丑﹐遣尙書蹇忠定等二十六人巡行天下。宣徳庚戌﹐遣侍郎於肅湣﹑周文襄等六人出巡撫也。建文﹑永樂巡行大臣﹐並以給事中佐之。

一百一十一

天网恢恢﹐疏而不漏﹐愼哉﹐愼哉﹗江彬領兵殺一家二十口報功﹐論死﹐得脫。朱寧淫人之妻而殺其夫﹐逃入豹房。二人皆得幸康陵﹐竟罹極刑。以語言竿牘之間﹐陷人於死﹐豈無果報﹗況竊上權﹑矯王命而殺人﹗是一事而得二斬罪矣。況又不止於一事一人乎﹗愼哉﹐愼哉。

一百一十二

趙古則撝謙﹐余姚人。洪武初徵修正韻﹐眾以謙年少﹐黜爲中都國子監典簿。同官論事不直﹐罷歸。築考古臺﹐述六書之旨﹐注聲音文字通及易學提綱諸書﹐凡三百餘卷。大臣薦﹐召爲瓊山教諭﹐進所注書﹐不報﹐還瓊山。

初﹐謙來京﹐宋濂遣子仲珩受業。謙歸﹐仲珩校正韻﹐多用謙說。謙六書之學最精﹐旣沒﹐門人柴廣敬以聲音文字通進。學書者心好之﹐莫得而見也。謙於世利聲華澹然無罣礙﹐直義所在﹐目無王公﹐以此厄窮無悔。卒於番禺。

一百一十三

姚廣孝謚恭靖﹐邵元節文康榮靜。又有太醫院判蔣用文恭靖﹐院使袁寶襄敏﹐太子太保﹑尙書﹑掌太醫院事許紳恭襄。

一百一十四

國初﹐李太師﹑胡丞相﹑涼國公諸獄未可知。若於少保﹑石總兵諸獄詞﹐恐未爲無枉。卽劉瑾﹑錢寧﹑江彬亦未必有反謀﹐坐姦黨可也。武定積惡負恩﹐本有死罪﹐近言官所指﹐法官所擬﹐亦難服其心﹐侯爵終當復。惟曹賊反﹐是實。

一百一十五

近見敍名臣者﹐多不及武臣。如總兵馬永﹑梁震﹑王效﹑桂勇﹐山西戰將張世忠﹐安慶守將崔文﹑楊銳﹐漕運顧仕隆﹐錦衣王佐﹐豈可多得﹗卽內臣﹐如王嶽﹑徐智﹑範亨﹑懷恩﹑覃昌﹐鎭守陜西晏宏﹐河南呂憲﹐皆忠良廉靖﹐縉紳所不及也。

一百一十六

丘文莊公言我朝文臣有謚始於姚恭靖公﹑胡文穆公。恐恭靖未可謂爲文臣﹐謂之武臣可也。文臣賜謚﹐實始於王文節公。文節於建文元年四月贈翰林學士﹐賜謚。﹝五﹞永樂中攺謚忠文。

一百一十七

正統末﹐雲南木麓川賊酋叛﹐遣兵數十萬討之﹐東南騷動。於時浙江葉宗畱﹑福建鄧茂七﹑廣東黃蕭養相扇而起﹐各擁眾數十萬﹐僭號攻城﹐殺掠吏民。湖﹑貴苗﹑獠﹐兩廣瑤﹑僮亦叛。分遣文武大臣爲鎭守﹑總督﹑提督﹑參贊﹑協贊軍務﹑巡撫﹑巡視﹑總兵﹑副總兵﹑參將﹑分守﹑協守﹑守禦﹐每省多至數十人﹐少亦不下十數人。所在聚兵各數十萬。浙江﹐侍郎孫元貞﹐副都禦史軒輗﹔福建﹐尙書金濂﹐侍郎薛希璉﹔兩廣﹐侍郎揭稽﹑李棠﹐都禦史楊信民﹔貴州﹐侍郎侯進﹐寺丞��﹔湖廣﹐都禦史王來﹑李實﹔四川﹐都禦史李匡﹐侍郎羅綺。

一百一十八

薛文淸公山東巡按時﹐嘗言內外風憲緘默。都禦史顧佐惡之。薛考滿﹐署平常﹐以故不得進階封贈父母。

一百一十九

正統己巳﹐大統歷二至日晷﹐晝夜六十一刻。嶽文肅公大異之。識者以爲用事大臣任私智﹐廢歷法﹐必有搖本之禍。八月﹐六師陷土木。

一百二十

孝慈﹑仁宗二皇后﹐開基育聖﹐功邁莘塗﹐徳超任姒。列後濟美﹐宜家之教戢於坤裳﹐逮下之恩深於樛木。百八十年餘﹐未嘗有臨朝干政者。正統中﹐天下休息﹐孝誠之功。正徳末﹐國統中絕﹐非孝康爲之內主﹐禍未可知也。然當是時﹝六﹞﹐四楊在內閣﹐可爲勤勞王家者矣。

一百二十一

翰林始得謚「文」﹐余不得與﹐不知出何令典。鄭文安﹐儀文簡﹐吳﹑楊二文恪﹐魏文靖﹐葉﹑王﹑邵三文莊﹐何文肅﹑王文毅﹐皆非翰林。彭從吾易名惠安﹐林見素有攺謚之請﹐未見施行。然亦有官至內閣不得謚「文」者﹐馬﹑許二襄敏﹐王毅湣﹑陳莊靖是也。

一百二十二

禹貢夾右﹑碣石入於河﹐今遮洋運道也。浮於汶﹐達於濟﹐浮於濟﹑漯﹐達於河。會通河也。浮於淮﹑泗﹐達於河﹐淮安至徐﹑沛也。沿於江﹑海﹐達於淮﹑泗。

國初﹐海運沿於江﹑海也。永樂初﹐中欒之運﹐達於淮﹑泗也。浮於江﹑沱﹑潛﹑漢﹐江西﹑湖廣之道也﹐未必盡同﹐大勢若此。劍閣云棧﹐通於秦始皇時﹐故梁州貢道﹝七﹞﹐西傾因桓﹐是來浮潛﹐逾沔入渭﹐亂河也。其不浮潛沿江﹐從今儀眞出淮安者﹐蓋吳城邗溝以通江﹑淮之道﹐禹時未通﹐又須入海溯淮﹐太遠故也。浮於積石﹐至於龍門西河﹐今蘭州北折而東﹐爲河套﹐轉入中國山西之西﹐陜西之東之河道是也。然禹時可通貢﹐今皆不可行﹐何也﹖漢儒亦云此不能通舟。倪文毅公嘗疏乞復漕運﹐以足兵食﹐而紓民力。略曰﹕

「今關﹑陜所需﹐皆山西﹑河南所給。而三方之地﹐俱近黃河。其間𨿽有三門﹑析津﹑龍門之險﹐然昔漢﹑唐糧餉﹐由此而通。卽今鹽船木筏﹐往來無滯。今令戶部所計﹐山西米豆必運貯楡林及保徳州縣諸倉﹐河南米豆必運貯潼關衛及陜州諸倉。其諸州衛地﹐皆瀕河﹐可通舟楫。踵往古故迹而行﹐免當今陸運之害。公私之利﹐奚啻萬萬﹗況今河道當潼關之北數十里﹐接連渭河﹐可通陜西及鳳翔﹑鞏昌。渭河西流數千里﹐接連洛河﹐可通延安﹐及北上源可通邊堡。渭河西流三百餘里﹐接連涇河﹐可通慶陽。又龍門之上舊有小河﹐徑通延綏。倘加修浚﹐必可行舟。此宜簡命水部之臣﹐示以必行之意﹐相度地行﹐按求古迹。某處避險﹐可以陸運﹐某處可以立倉倒運﹐某處可以造船裝運。淤塞悉加導滌﹐漕河務在疏通﹐毋憚一時之勞﹐而失永久之利。如是則不但三方之困可紓﹐𨿽四方之物無不可致矣。」

一百二十三

洪武三年﹐置太宗正院﹐正一品。二十三年﹝八﹞﹐攺爲宗人府﹐以秦王爲宗人令﹐晉王﹑燕王左右宗政﹐周王﹑楚王左右宗人。掌皇九族六親之屬籍﹐以時修其玉牒﹐書子女適庶名封生卒婚嫁謚葬。凡宗室陳請﹐爲聞上﹐達材能﹐錄罪過。比建都北京﹐永春侯王寧﹐洪熙﹑宣徳武定侯郭玹署事。正統三年始建府如南京。西寧侯宋瑛﹐嘉靖中京山侯崔元署事。寧﹑瑛﹑元皆駙馬都尉。玹﹐仁宗貴妃弟。

一百二十四

嘉靖己丑二月﹐禮部言﹕悼靈皇后正位中宮﹐上佐宗祀者七年﹐禮宜祔享太廟。但今九廟已備﹐唐﹑宋故事﹐後於太廟未有本室﹐創別廟祀之。禮喪服小記「婦祔於祖姑﹐祖姑三人﹐則祔於親者。」孝惠太皇太后實皇考獻皇帝生母。悼靈皇后主請祔奉慈殿孝惠太皇太后之側。制曰可。丙申八月﹐孝惠神主遷於陵殿。禮官言﹕初擬奉遷悼靈皇后於奉祀殿旁室﹐今殿無旁室﹐惟斜廊兩廡﹐似非奉安元後之地﹐且不足以容鼎俎。惟殿盡西一室﹐空虛淸閟﹐所宜遷奉﹐歲時享祀。或有事祭告祖宗﹑列聖﹐宜一體設饌。但不啟匱﹐不定祝稱﹐斯爲合禮。制曰可。又言﹕謚稱悼靈﹐考之謚法﹐類非全美﹐宜更定褒稱。是月﹐攺謚孝潔皇后。

一百二十五

太祖陵不知祔葬幾妃。今陵祭旁列四十六案﹐或坐或否﹐大抵皆妃嬪也。成祖十六妃﹐謚葬皆不可考。然皆祀於陵。仁宗諸妃陪葬﹐惟三妃別葬金山。宣宗諸妃陪葬﹐別葬金山者一妃。英宗遺詔﹐皇妃他日宜合葬。惠妃亦須遷來﹐以後諸妃次第祔葬。今止睿皇后合葬裕陵﹐諸妃皆葬金山﹐惠妃尙葬桃山﹐竟無陪葬者。憲宗十二妃﹐皆葬金山。惟恭肅﹑端順﹑榮靖皇貴妃葬天壽山永陵。諸妃陪葬﹐不由隧道﹐列於外垣之內﹐寶山城之外﹐明樓之前﹐左右相向﹐以次而祔。然孝潔皇后亦不入永陵﹐諸妃亦如之。

一百二十六

蜀有邵道人﹐年七十餘﹐始至慶陽﹐慶陽前事不能知。道人館慶陽周家﹐築土被衲﹐晝夜露坐。郡中諸少年爭事道人爲弟子﹐道人不開口言﹐率頤指色授。人人見道人頤指色授﹐亦輒心解。爲奔走﹐輒當道人意。道人喜視人病﹐令病人張目﹐又令張口噓﹐卽知病人可活。目諸弟子﹐諸弟子置飯病人前﹐道人出袖中鐵尺﹐橫飯上﹐誦大悲咒已﹐起尺摩病者曰「瘥矣﹐不可活。」道人移出﹐病家問死期﹐出指示日數﹐輒驗。

道人不取謝錢。每歲正月始活一人。取尺布裏衲﹐衲完弗復取。病家有見飯飯道人﹐列碗案上﹐不問多少﹐盡飯。若加飯﹐更列碗不食。飯艸惡﹐道人顧喜更謝﹔造美食﹐不食。飯雜暈物﹐第擇去暈物﹐終不欲更造。道人又喜飲水﹐鄕野人聞知﹐爭入城願觀道人飲。諸弟子令鄕野人碗水案上﹐無問多少﹐飲輒盡。冬月水冰﹐聞道人齒間瀺瀺聲﹐頃之肩踴面紅﹐汗下如雨。

慶陽李忠脛瘍﹐久不愈﹐問道人﹐曰「此祟也。汝往聘某氏﹐謂其女醜﹐將更聘﹐女慚死﹐此其祟汝。」李大驚﹐伏地頓首﹐請柰何﹐道人曰「今遇我﹐三日解矣。」瘍果瘥。

卒之日﹐設幾三層﹐坐其上。諸弟子夜登幾旁﹐守道人。夜半霹靂隱隱起屋脊﹐俄有戈甲士馬戰鬥聲﹐諸弟子懾伏地。天明起視﹐道人死也。

一百二十七

吾鄕入國朝﹐名臣輩出。開創時﹐文成﹑文憲籌劃軍旅﹐興制禮樂。未四十年﹐而有靖難之事﹐則遜志效夷﹑齊之節。又未五十年﹐而有嶽狩之事﹐則肅湣收宗﹑李之功。又未八十年﹐而有南昌之變﹐則端敏發其姦﹐忠烈死其難﹐陽明平其亂。此皆焯焯在國史者。內閣今才七人﹐文簡﹑文懿﹑文毅﹑文正﹑文忠﹐皆能稱其職矣。若章文懿純心正學﹐師表海內﹐稱爲「大老」﹐又不可以功名論也。

一百二十八

邵文莊公言運法五變﹕一曰海運﹐二曰海陸兼運﹐三曰支運﹐四曰兌運﹐五曰攺兌。恐未然。予謂運法凡三變﹐初海運﹐再海陸兼運﹐三漕運。已而漕運之法又二變﹐初轉運﹐再兌運。已而兌運又有支兌﹑攺兌﹑遮洋﹐一總猶海運。但不自太倉開洋遶出登萊大洋﹐只從天津入海運至薊州耳。轉運𨿽變爲兌運﹐而淮﹑徐﹑臨﹑徳四倉尙存。攺兌﹐卽攺支兌者爲兌運。其爲兌運一也﹐非變也。今考洪武末及永樂初﹐蘇﹑松﹑浙江歲糧﹐俱輸納太倉﹐由海道達直沽。洪武中﹐航海侯張赫﹑軸轤侯朱壽﹔永樂初﹐平江伯陳瑄皆督海運。

及建北京﹐江南糧一仍海運。一渡江﹐由淮入河﹐抵陽武。陸運至衛輝﹐沿衛﹑沂﹑潞達通州。永樂五年﹐議者言﹐北京軍餉﹐河運不能給﹐須兼海運。今海船少﹐歲運不過五六十萬石。且未設官專領﹐事不歸一。請於太倉設海道都漕運使司﹐擇文武大臣中公勤廉幹者充使。行移如布政司﹐提調各衛所海船並出海官軍。文皇令再議。九年﹐始命工部尙書宋禮﹑都督周長等發山東十六萬五千人﹐浚元會通河﹐自濟寧至臨淸三百八十五里﹐以通漕舟。十年﹐禮言海船造辦太迫﹐請造淺船五百﹐由會通河運淮﹑揚﹑徐﹑兗諸郡糧百萬石﹐補海運一年之數。十二年﹐瑄等始議轉運蘇州等府並兗州送濟寧倉﹐河南﹑山東送臨淸倉交收﹐浙江並直隸官軍﹐於淮安運至徐州﹔京衛官軍於徐州運至徳州﹔山東﹑河南官軍於徳州運至通州﹐名爲支運﹐一年四轉。十三年﹐增造淺船三千餘﹐乃罷海運遮洋船﹐兌三十萬石。內六萬入天津倉﹐二十四萬直沽渡海入薊州倉。

江南巡撫周文襄議裏河民運多失農月。始令民運於淮安﹑瓜州﹐補給腳價﹐兌與運軍衛所﹐出通關付繳。宣徳八年﹐參將胡亮言﹕江西﹑浙江﹑湖廣﹑江南船﹐各回附近水次領兌﹐南京﹑江北船於瓜﹑淮領兌﹐其淮﹑徐﹑臨﹑徳諸倉﹐仍支運十之四。浙江﹑蘇﹑松等船﹐各就本司府領兌。不盡者﹐仍於瓜﹑淮交兌。其北邊一帶﹐如河南﹑彰徳於小灘﹐山東濟南州縣於濟寧﹐其餘水次仿此。成化七年﹐都禦史滕昭議罷瓜﹑淮交兌。裏河官軍將江船於江南水次交兌。民加過江之費﹐視遠近爲差。十年﹐議淮﹑徐﹑臨﹑徳四倉支運糧七十萬石﹐攺就水次兌軍﹐名爲攺兌。

一百二十九

宣徳三年﹐敕南京刑部侍郎段民考察在京百司﹐以民廉介端謹也。民字時舉﹐武進人﹐永樂二年進士﹐庶吉士﹐與修永樂大典。除刑部主事﹐又與修五經﹑四書﹑性理大全﹐進員外郎﹑郎中。十九年﹐升山東左參政。

當是時﹐索唐賽兒急﹐盡逮山東﹑北京尼。旣又盡逮天下出家婦女﹝九﹞﹐先後幾萬人。民撫定綏輯﹐曲爲解釋﹐人情始安。

上再徵虜﹐敕民舟車轉餉﹐節約曲算﹐省財力﹐民不擾﹐事集。上在道中﹐敕民與巡按禦史考所過郡縣吏。宣徳二年﹐召充會試考官。三年﹐召入南京戶部﹐爲右侍郎。尋攺南京刑部。九年卒官﹐貧不能喪。吳文恪公力爲經紀﹐始克殮﹝一０﹞。成化間﹐葉文莊請褒民﹐不果。

一百三十

孝皇召見劉忠宣公﹐諭曰「事有不可﹐每欲召卿商量。又以非卿部內事而止。今後有當罷者﹐卿可寫揭帖﹐密封進來。」對曰「不敢。」上曰「何﹖」曰「先朝李孜省可爲鑑戒。」上曰「卿與我論國事﹐豈孜省營私害物者比﹗」曰「臣下以揭帖顯行﹐是亦前代斜封墨敕之獘。陛下宜遠法帝王﹐近法祖宗。事有可否﹐外付之府部﹐內咨之內閣﹐可也。如有揭帖﹐日久上下俱有獘。且非後世法﹐臣不敢效順。」上稱善久之。

一百三十一

馬鈞陽嘗上疏言﹐國制﹕僧﹑道府各不過四十人﹐州三十人﹐縣二十人。今天下百四十七府﹐二百七十七州﹐千一百四十五縣﹐額該僧三萬七千九十餘人。成化十二年﹐度僧十萬。成化二十二年﹐度僧二十萬。以前所度僧﹑道又不下二十萬人﹐共該五十餘萬人。以一僧一道食米六石論之﹐該米二百六十餘萬石﹐足當京師一歲之用。況不耕不織﹐賦役不加。軍民匠竈﹐私自披剃而隱於寺觀者﹐又不知其幾。創修寺觀﹐徧於天下﹐自京師達之四方。公私之財用於僧﹑道過半﹐乞嚴加禁約。

一百三十二

嘉靖十年三月朔﹐敕諭﹕「朕仰惟太祖肇創洪圖﹐奠淸宇宙﹐掃除腥穢﹐復我文明。克享天心﹐君臨億兆﹐必自上世之積﹐乃出中夏之元聖。顧追報之典未舉﹐而昧幼之懷罔遂。朕躬承祖鑑﹐恭行大禘禮。今孟夏之吉﹐祀始自出之祖於太廟﹐奉皇祖配。每逢辛丙之年一舉。著爲成範﹐欽哉。」親撰祝文﹐定擬神牌﹑冠服﹑陳設﹑圖儀﹐凡祭書神牌於太廟﹐曰「皇初祖帝神」﹐南向﹔太祖配位﹐西向。

一百三十三

孝陵奉祀禮﹐專敕皇親﹐如西寧侯駙馬都尉宋琥是也。成化十五年﹐專敕魏國公徐俌。弘治九年﹐俌攺守備南京﹐專敕駙馬都尉楊偉。正徳八年﹐偉卒﹐協同守備西寧侯宋愷兼掌行祭禮。正徳十六年﹐愷還京﹐禮部請命南京協同守備丰城侯李旻奉祀。上曰「孝陵奉祀﹐先年有專官﹐奉敕行禮。恁部裏還議擬來說。攺敕魏國公徐鵬舉﹐令掌南京中府事。」蓋琥﹑俌﹑偉﹑愷﹑鵬舉﹐皆皇親也。然自愷以協同守備兼掌祀事﹐而官無專設矣。亦或暫令守備代行﹐不爲常典。嘉靖十三年﹐鵬舉解守備﹐仍奉祀行禮。

一百三十四

弘治二年﹐徽王乞升鈞州爲府。王端毅公上言「今肅府在蘭州﹐瀋府在潞州﹐荊府在蘄州﹐岷府在武崗州。立國多者八九十年﹐少不下四五十年﹐未嘗攺府。徽府乞將鈞州升爲府治﹐割汝州﹑郟縣﹑魯山﹑寶丰﹑商州﹑許州﹑襄城﹑長葛﹑臨潁﹑郾城﹑鈞州﹑密縣﹑新鄭﹐攺隸所轄﹐不惟異乎前四府仍舊之典﹐且啟前四府攺爲之端。況今各處災荒﹐軍民凋敝﹐欲興此役﹐實非所宜。兼且州之與府﹐於王頗無所與。攺與不攺﹐於王似無輕重。」上是其言﹐移書諭王。

一百三十五

成化中﹐太監張敏卒﹐侄太常寺丞苗﹐傾貲上獻﹐乞侍郎。上曰「苗本由承差﹐若侍郎﹐六部執政不可﹐可授南京三品。」左右急持官制請﹐竟得南京通政使。

是時四方白丁﹑錢虜﹑商販﹑技藝﹑革職之流﹐以及士夫子弟﹐率夤緣近侍內臣﹐進獻珍玩﹐輒得賜太常少卿﹑通政﹑寺丞﹑郎署﹑中書﹑司務﹑序班﹐不復由吏部﹐謂之傳奉官。閣老之子若孫﹐甫髻齔已授中書﹐冠帶牙牌﹐支俸給隸﹐但不署事。朝參大抵多出於梁芳之門。弘治間﹐馬端肅公言「京官額一千二百餘人﹐傳奉官乃至八百餘人﹐內實支薪俸者九十一人﹐冗官莫甚於今日。請因災汰罷。」上從之。

一百三十六

參贊軍務者﹐始於洪熙元年。以武臣疏於文墨﹐選方面部屬官﹐於各總兵處整理文書﹐商確機密﹐於是有參贊參謀軍務﹐總督邊儲。景泰中﹐大同參政丹陽沈固﹑宣府參政昆山劉璉﹑山東參議會稽周頤﹑廣西副使劉紹如﹑劉淸輩﹐又以郎中﹑給事中稱參贊軍務也。

一百三十七

王文恪公曰「予在翰林﹐與陸廉伯語及楊文貞。廉伯曰﹕『文貞功之首﹐罪之魁也。』予問爲何。廉伯曰﹕『內閣故有絲綸簿﹐文貞晚年以子稷故﹐欲媚王振﹐以絲綸簿付之。故內閣之權盡移中官。』」余亦不知其然否。及余入內閣﹐見歷朝詔誥底本皆在﹐非所謂絲綸簿乎﹖不聞送入。況中官之專與否﹐不在一簿之存亡也﹐顧人主信用何如耳。廉伯之言不知何所從授﹐天下皆傳之。

一百三十八

永樂元年冬﹐定軍功襲替例。自後洪武﹑永樂﹑宣徳年軍職絕﹐不論堂兄弟侄﹐並襲。成化十七年﹐以都禦史何喬新言﹐凡軍職絕﹐非立功人子孫﹐不得襲。弘治十八年﹐又稍許立功人親侄孫已襲者﹐得沿襲。正徳十四年﹐兵部尙書王瓊又請堂兄弟侄並得襲。十六年﹐兵部尙書彭澤言瓊議非是﹐復不許襲。會兵部火﹐羣失職者流言﹝一一﹞﹐得復襲。嘉靖十年﹐兵部尙書王憲曰不可。稍酌議立功人絕﹐同時親弟侄得襲。其侄孫以下及堂兄弟侄﹐除親祖例前相沿人自立有軍功者﹐扣襲。其無功侄孫以下﹐至堂兄弟侄等﹐及沿襲後別無立功者﹐不許襲。旁子孫革職者﹐俱收總旗。

一百三十九

徐王宿州馬公﹐髙後父也。配鄭氏﹐無子。初立廟太廟東。洪武四年﹐卽王居立廟。

滁陽王定遠郭子興首事濠﹑梁﹐徐王避兵﹐以髙後托之﹐遂育爲己女。卒於和陽﹐葬滁州。夫人張氏三子﹐長戰沒﹐次陷沒﹐幼以陰謀伏罪。次夫人張氏一女﹐爲皇妃。生蜀王﹑豫王﹑如意王。豫王卽代王。洪武元年建廟滁陽。楊王﹐髙皇外王父也。墓在盱眙。王姓陳﹐揚州人﹐卒年九十九。無子﹐長女卽淳皇后。廟初在太廟後﹐卽墓立廟﹝一二﹞。三王皆有歲時祭。時鳳陽又有以功封鞏昌侯贈陜國公謚宣武者﹐與滁陽王同名。武定侯英同母兄弟也。

一百四十

洪武十一年﹐封周王於河南開封﹐一郡惟一王府。今則郡王三十九府﹐輔國將軍二百一十二位﹐奉國將軍二百四十四位﹐中尉而下不計矣。洪武年間﹐軍職二萬八千有奇。成化五年﹐軍職八萬二千有奇。成化迄今﹐不知增幾倍矣。洪武初年﹐錦衣衛官二百五員﹐今一千七百餘員。此祿俸所以不足也。嘉靖八年春﹐詹事霍韜奏云。

一百四十一

嘉靖己丑夏﹐勛臣六十五人﹐公六人﹐侯二十二人﹐伯三十七人。開國者三人而已﹐南京魏公﹑滇南黔公曁武定侯也。餘皆靖難﹑徵虜﹑平蠻﹑捕倭﹑討賊﹑擒叛之功。而外戚恩澤封者﹐乃十有六人。文臣封爵﹐如李善長韓國公﹐汪廣洋忠勤伯﹐劉伯溫誠意伯﹐茹忠誠伯﹐徐有貞武功伯﹐楊善興濟伯﹐王越威寧伯﹐王守仁新建伯。或沒世而革﹐或再傳而罷﹐甚者戮及其身。惟王驥以麓川功﹐子孫尙襲靖遠伯。劉瑜近得嗣誠意伯。

一百四十二

和寧王阿魯臺﹐文皇封之。卒宣徳間﹐子阿卜只奄率其家屬部落來降﹐授左都督。其子後升錦衣指揮使。英宗賜姓名和勇。以紫荊﹑香鑪功﹐擢至都督同知。勇子忠﹐忠子誠﹐襲錦衣使。

一百四十三

宣徳三年五月﹐蔡福﹑朱廣﹑薛聚﹑於瓚﹑魯貴﹑李忠伏誅。福都督﹐廣﹑聚﹑瓚皆都指揮﹐貴指揮﹐忠千戶。福等在交趾守乂安﹐被賊圍。福不戰﹐率廣等降賊﹐且教賊造攻具﹐攻東關。我兵九千餘人﹐憤欲焚賊營。福等又令百戶牟英告賊﹐賊殺盡九千餘人。遂攻昌江等城﹐福又歷說各城人降。嘗至淸化﹐馳馬城下大呼曰「守城者可見幾全首領﹗不然﹐肝腦塗地。」爲和州羅通等大罵而去。至是﹐則送福等歸京師﹐悉棄市﹐籍其家。

一百四十四

寘鐇之亂﹐本仇鉞反正之功﹐封咸寧伯。巨鐺張永攘爲己功﹐一時惡黨如谷大用﹑馬永成﹑陸誾﹑魏彬﹐冒以運籌獲封。永兄弟富泰安伯﹐容安定伯﹔谷大寬髙平伯﹐大亮永淸伯﹔馬山平涼伯﹔陸永鎭平伯﹔魏英鎭安伯。

一百四十五

成化辛卯十二月﹐悼恭太子薨。茂陵方以國本爲憂。泰陵在西宮﹐已二歲﹐顧左右莫敢言者。旣正位東宮﹐孝貞皇后恩勤如己出。而貴妃萬氏者﹐名保護之。是時輔臣疏云﹕外議皆謂皇子之母因病另居﹐久不得見﹐人情事體未順。請令就近居住﹐俾皇子便於接見﹐庶遂母子至情。逾月﹐而孝穆紀後崩矣。輔臣舉宋李宸妃故事﹐斂葬皆如禮。弘治初﹐始建奉慈殿供養。

一百四十六

孝陵﹑長陵皆中宮先崩﹐不立繼後。獻陵至康陵﹐後皆後帝崩。裕陵二後﹐茂陵三後﹐蓋孝肅﹑孝穆﹑孝惠﹐皆母以子貴﹐尊稱之號也。成化戊子季夏﹐孝莊崩﹐廷臣議葬事﹐云合葬裕陵﹐祔食英廟﹐宜如漢文之於呂氏﹐宋仁之於劉后。茂陵重違孝肅意﹐未允。彭文憲公﹑姚文敏公率郡臣伏闕號哭﹐竟得如請。

一百四十七

國初﹐僞漢陳友諒爲勍敵﹐僞吳張士誠次之。吳能西擾建業﹐我則不敢越鄱陽而取武昌矣。是時﹐以長興侯耿炳文守長興﹐江陰侯吳良守江陰。長興守﹐則陸騎不能出徽﹑歙﹐所以斷平江之掌股﹔江陰守﹐則師舟不敢窺通﹑泰﹐所以扼平江之襟喉。吳不我擾﹐而陳氏滅張氏繼之矣。

一百四十八

小說云﹕永樂二十二年雷震奉天殿﹐下詔求言。主事蕭儀首言徙都北平非便﹐長陵震怒﹐加以極刑。時科道亦多雲朝廷不宜輕去金陵﹐以致此變﹐因劾與議諸大臣。上命言官與大臣俱跪午門前對辯﹝一三﹞。都禦史陳瑛言「言官白面書生﹐不知大計﹐宜加重罪。」旨令侍臣詰問再三﹐得夏忠靖公解之﹐遂令各回衙門辦事﹝一四﹞﹐否則又有蕭儀之禍矣。陳瑛已於永樂九年有罪﹝一五﹞﹐下獄死。

一百四十九

康陵時﹐司禮鐺王嶽﹑範亨忠義果直﹐爲逆瑾所忌。亨以正徳元年十一月二日充南京淨軍。瑾黨長隨王成等﹐追至臨淸小沙灘縊殺之。十六年四月二十六日﹐詔旨贈官祭葬。亨兄璋﹐授世錦衣百戶。

一百五十

開國功臣封公侯世襲者﹐券云﹕謀逆不宥。其餘若犯死罪﹐爾免二死﹐子免一死。若封公侯而子孫世襲指揮使者﹐則云﹕其餘死罪免二次。

一百五十一

明氏據蜀﹐東阻瞿塘﹐北恃金牛﹐自謂我師不能克。洪武四年春﹐湯中山爲水帥﹐率廖永忠輩﹐以舟師由瞿塘趨重慶﹔傅潁川爲陸帥﹐率顧時輩﹐以步騎由秦隴趨成都。瞿塘果堅守﹐中山不能進﹐而潁川已直搗階﹑文﹐破綿﹑漢矣﹝一六﹞。所謂出其不意﹐攻其不備者也。潁川旣圍成都﹐中山方有重慶之捷。

一百五十二

國初﹐駙馬多功臣子弟。如韓國公李善長子祺尙臨安﹔東川侯胡海子觀尙南康﹔西寧侯宋晟子琥尙安成﹐瑛咸寧﹔吉安侯陸仲享子賢尙汝寧﹔汝南侯梅思祖侄殷尙寧國﹔鳳翔侯張龍子麟尙福淸﹔武定侯郭英子鎭尙永嘉﹔長興侯耿炳文子璇尙江都﹔西平侯沐英子昕﹐左都督袁洪子容﹐皆尙公主。

一百五十三

貞惠安和景皇后汪氏﹐金吾左衛指揮使泉之孫女。正統中﹐冊爲郕王妃。父瑛銓兵馬指揮。己巳﹐景帝卽位﹐立爲皇后。祖泉兩進左都督﹐瑛右都督。尋以無子廢。冊皇太子見濟母杭氏爲後﹝一七﹞。復辟之歲﹐攺稱郕王妃。瑛亦仍爲兵馬指揮。三月﹐進瑛錦衣僉事。成化中﹐復皇后位號。

一百五十四

弘治甲子六月﹐虜中走回人云﹕聞虜中欲擄黃裏。黃裏者﹐京城也。時北虜小王子求貢﹐朝廷旣許而不至﹐且聞有異謀。又走回人云﹕朵顏頭目阿爾乞蠻領三百人與北虜通和﹐小王子與一小女寄養﹐引誘入寇﹐而大同亦告急。於是泰陵欲出軍﹐召劉東山面議。東山力言京軍不可輕出。上曰「文皇朝頻年出兵﹐逐虜數百里﹐未嘗失利。」對曰「文皇時﹐何時也﹗有糧有艸﹐有兵有馬﹐又有好將官﹐所以得利。今糧艸缺乏﹐軍馬罷獘﹐將官鮮得其人﹐軍士玩於法利﹐不能殺賊﹐且又因而害人﹐徒費財物﹐有損無益。」師遂不出。

一百五十五

曲靖﹐雲南之襟喉也。洪武十四年九月朔﹐傅友徳﹑藍玉﹑沐英三將軍率甲士三十萬南徵。偏師由永寧趨烏撒﹐大軍由辰沅趨貴州。大軍遂克普定﹐進攻曲靖。僞梁司徒達裏麻果悉精兵十餘萬﹐屯曲靖﹐拒我師。我師急渡白石江﹐遂平曲靖﹐而潁川復城烏撒﹐以通永樂之兵﹐克七星關以通畢節之道﹐雲南亦破﹐而僞梁王走死滇也。

一百五十六

洪武三十一年六月﹐武官選簿齊泰由兵部左侍郎進尙書。至建文元年十一月二十三日附選﹐齊公已不僉名。十二月初七日選﹐則茹爲尙書﹐並公姓亦不載矣。豈北平事急﹐公有軍旅之役耶﹗近見新官供詞﹐往往有云「鄭村埧殺敗齊尙書軍馬」者﹐豈公時輟部事﹐理戎務耶﹗或謂公倡晁錯之議﹐及北平兵起﹐復偃然。後守令庸懦﹐如景隆者爲元帥﹐卒以誤國。豈公固未嘗居守耶﹗據選部如此﹐附之備考。

一百五十七

唐虞時﹐天下分九州島﹐又析爲十二州。夏九州島﹐分爲五服。商謂九有。周九州島六服。秦三十六郡。兩漢十三部。西漢之衰也﹐縣﹑邑﹑道﹑侯國一千五百八十七。東漢則一千一百八十矣。晉十五道。唐十道。宋三十三路。元十一省﹐二十三道。

我朝洪武初﹐都建康﹐鳳陽爲中都。分天下爲十三布政使司。永樂中﹐以北平爲北京﹐建康遂爲南京。又平安南﹐爲交趾布政司。割川﹑湖廣南地﹐爲貴州布政司。宣徳中﹐棄交趾。今兩直隸﹐十三布政司﹐統府一百五十二﹐州二百四十﹐縣一千一百三十四﹐百九十三衛﹐二千五百五十四所﹐宣尉司十二﹐宣撫司十一﹐招討安撫司十九﹐長官司一百七十七。朝鮮﹑安南來朝者五十六國。速溫河等地面五十八。奴兒幹﹑烏思藏等都司所領衛所二百三十八。

一百五十八

撫州吳與弼﹐天順中石亨薦之﹐命行人賫敕書束帛造其廬﹐以伊﹑傅禮聘之。與弼拜使﹐卽言朝廷厚意﹐當赴闕謝恩。但本意不受官職﹐就辭幣。比至﹐授左諭徳﹐引見文華殿。上問曰「久聞髙義﹐特聘爾來﹐如何不受官職﹖」對曰「微臣艸茅賤士﹐少嬰疾病﹐不能出仕。今年六十有八﹐衰朽﹐實不堪供職。」上曰「宮僚亦從容優閒﹐不必辭。」對曰「朝廷之職﹐臺諫之次﹐宮僚爲重。」上曰「宮僚亦眾﹐不專勞先生。」不允所辭﹐終不敢應。於是賞文幣四表裏﹐羊酒柴米﹐遣太監牛玉送至館。

上顧謂李賢曰「此老非迂闊者﹐務令就職。」與弼終不就。三辭後稱病。上謂賢曰「與弼旣來﹐如何不受職。若受職﹐亦不相拘﹐聽其自在。候秋涼欲歸﹐亦不固畱。以俸祿養其終身﹐不亦可乎﹗」復命賢諭意﹐亦不受。畱京兩月﹐具本再辭。上曰「旣以行人聘來﹐還以行人送歸。」再與敕書﹐令有司月供食米﹐以贍終身。與弼感激﹐無以報稱﹐條陳十事上之。復上表謝恩而去。

一百五十九

新會舉人陳獻章屢試禮部不第﹐成化五年遂還山養母。十五年﹐彭惠安公爲廣東左轄﹐朱中丞英總兩廣軍事﹐交薦。旨下吏部﹐移文藩司﹐趣令赴京﹝一八﹞。以舊疾未平﹐母年加老﹐辭不赴。郡縣促駕﹐不得已﹐十九年三月造朝。五月﹐吏部奉旨﹕「恁部裏還考試了﹝一九﹞﹐量授職事來說。」時獻章方病﹐七月赴考﹐俄疾作﹐復歸寓。八月﹐上疏言母老病﹐求歸甚切。九月上旨﹕「陳獻章旣巡撫等官薦﹝二０﹞他學行老成﹐可用。今懇切求回養母﹐吏部還查﹐聽選監生願告回家的例來說。」吏部覆請﹐上旨﹕「陳獻章旣系巡撫等官薦他﹐今自陳有疾﹐乞回終養﹐與做翰林院檢討去﹐親終疾愈﹐仍來供職。」獻章上疏謝去﹝二一﹞。

一百六十

北邊有戎警﹐則設總制大臣﹐或都禦史﹐或尙書侍郎兼憲職。自巡撫以下﹐皆稟受節度。東路宣府﹑大同一員﹔西路陜西﹑延綏﹑寧夏﹑甘肅一員。蓋黃河自金城出中國﹐經戎地東行﹐南入中國。在大同西界偏頭﹑河曲﹑延綏﹐東界府谷﹑神木之間。故西路有警﹐則宣﹑大遊兵駐河東濱﹔東路有警﹐則延﹑寧遊兵駐河西濱。戎入套﹐則西路之警﹐出套則東路之警。西路總制治固原﹐在延慶﹑涼﹑洮﹝二二﹞之中。東路則往來於宣﹑大。嘉靖中﹐攺總制爲總督。

一百六十一

正統十四年﹐虜至京城。榜購能擒斬也先者賞萬金﹐封國公。景泰元年﹐購殺也先者賞銀五萬兩﹐金萬兩﹐封公﹐官太師。殺伯顏帖木兒﹑喜寧等﹐賞銀二萬兩﹐金千兩﹐封侯。

一百六十二

祖訓﹐內府禁密﹐不許蓋造離宮別殿。正徳間﹐左右近幸獻諂希恩﹐內起新宅﹑佛寺﹑神廟﹑總督府﹑神武營﹑香房﹑酒店﹐外起鎭國府﹑總督府﹑老兒院﹑玄明宮﹑教坊司新宅﹑石經山﹑祠廟﹑店房。嘉靖攺元﹐詔令在內內官監﹑工部﹑錦衣衛﹑科道官﹐在外撫按查勘﹐拆毀攺正。或存畱別用﹐變賣還官。官匠因是升官﹐查革。

一百六十三

永樂六年十一月﹐敕太子太師淇國公丘福﹐吏﹑兵部尙書兼詹事蹇義﹑金忠﹐學士兼左春坊大學士胡廣﹐右春坊大學士兼侍講黃淮﹐右庶子兼侍講楊榮﹐左諭徳兼侍講楊士奇﹐右諭徳兼侍講金幼孜﹐輔導皇長孫。

一百六十四

正徳二年﹐逆瑾矯敕﹐戒諭百官﹐勒罷公卿臺諫數十人。又指內外忠賢爲姦黨﹐矯旨榜朝堂。略曰﹕

姦臣王嶽﹑範亨﹑徐智﹐交通內閣劉健﹑謝遷﹐尙書韓文﹑楊守隨﹑林瀚﹐都禦史戴珊﹐郎中李夢陽﹐主事王守仁﹑王綸﹑孫盤﹑黃昭﹐檢討劉瑞﹐給事中楊禮敬﹑陳霆﹑徐昂﹑陶諧﹑劉蒞﹑艾洪﹑呂翀﹑任惠﹑李光翰﹑戴銑﹑徐蕃﹑牧相﹑徐暹﹑張良弼﹑葛嵩﹑趙士賢﹐禦史陳琳﹑貢安甫﹑史良佐﹑曹蘭﹑王弘﹑任諾﹑李熙﹑王蕃﹑陸昆﹑張鳴鳳﹑蕭乾元﹑姚學禮﹑王昭道﹑蔣欽﹑簿彥徽﹑潘鏜﹑王良臣﹑趙佑﹑何天衢﹑徐鈺﹑楊璋﹑熊倬﹑朱廷聲﹑劉玉玄云。遂停日講。而尙寶司卿崔璇﹑禦史姚祥﹑主事張瑋荷校兩長安門及張家灣﹐謫戍邊。

一百六十五

正徳年間﹐親王三十位﹐郡王二百十五位﹐將軍﹑中尉二千七百位﹐文官二萬四百﹐武官十萬。衛所七百七十二﹐旗軍八十九萬六千。廩膳生員三萬五千八百﹐吏五萬五千。其祿俸糧約數千萬。天下夏秋稅糧﹐大約二千六百六十八萬四千石﹐出多入少﹐故王府久缺祿米﹐衛所缺月糧﹐各邊缺軍餉﹐各省缺俸廩。今宗室王二等﹐將軍三等﹐中尉三等﹐主君五等﹐及疏庶人﹑罪庶人凡五萬餘。文武官益冗﹐兵益竄名投占﹐徒煩抽補召募﹐名數日增﹐而實用日減。加以冗費無經﹐財安得不盡﹐民安得不窮哉﹗

一百六十六

正統初﹐建文君出滇南至廣西。一日呼寺僧﹐謂曰「我建文皇帝也。」寺僧大懼﹐白官府﹐迎至藩堂﹐南面跌足坐地﹐自稱朱允炆。曰「胡瀅名訪張儠傝﹐爲我也。」眾聞之悚然﹐聞於朝。乘傳之京師﹐有司皆以王禮見。比至﹐入居大內﹐以壽終﹐葬西山﹐不封不樹。

提學鄞黃潤玉嘗見之﹐言其狀貌魁梧﹐聲如洪鐘。云帝嘗賦詩曰「牢落西南四十秋﹐蕭蕭華發已盈頭﹔乾坤有恨家何在﹖江﹑漢無情水自流。長樂宮中雲气散﹐朝元閣上雨聲收。新蒲細柳年年綠﹐野老聲吞哭未休。」或曰帝頂顱偏頗﹐髙皇知其必不終﹐嘗匣髡緇之具﹐戒之曰「必嬰大難﹐乃發此。」以故遂爲僧去。又曰帝性穎敏﹐能爲詩﹐髙皇命賦新月﹐曰「誰將玉指甲﹐抓破碧天痕﹖影落江湖裏﹐蛟龍不敢吞。」曰必免於難。又嘗賦金陵詩曰「是日乘輿看晚晴﹐蔥蔥佳气蒲金陵。禮樂再興龍虎地﹐衣冠重整鳳凰城。」後至貴州金竺長官司羅永庵﹐嘗題詩壁間﹐其一曰「風塵一夕忽南侵﹐天命僭移四海心。鳳返丹山紅日遠﹐龍歸滄海碧雲深。紫微有象星還拱﹐玉漏無聲水自沈。遙想禁城今夜月﹐六宮猶望翠華臨。」其二曰「閱罷楞嚴磬懶敲﹐笑看黃屋寄云標。南來瘴嶺千層迥﹐北望天門萬里遙。款段久忘飛鳳輦﹐袈裟新換龍袍。百官此日知何處﹐惟有羣烏早晚朝。」

一百六十七

正徳五年八月﹐寧夏獻俘入東安門﹐上親賜宴勞頌。系寘鐇於諸王館。錦廣等下錦衣獄廷鞠﹐奏上﹐皆伏誅。寘鐇弟寘錓﹑寘鎢坐黨﹐廢庶人。

太監張永初見上﹐乘間出懷中疏﹐奏逆瑾十七事﹐且言其將爲不軌。上怒﹐夜縛瑾﹐坐謀反淩遲。三日﹐諸被害者爭拾其肉嚼之﹐須臾而盡。九月﹐吏部尙書張彩﹐錦衣指揮楊玉﹑石文義﹐坐瑾黨伏誅。內閣曹元削籍。盡革瑾所行亂政害人事。焚與瑾往返書札文字。論平寧夏及誅瑾功﹐封仇鉞爲咸寧伯﹐內閣進勛蔭子。又封諸太監兄弟爲伯者七人。以楊一淸爲戶部尙書。南京禦史張芹劾李東陽當瑾擅權亂正時﹐禮貌過於卑屈﹐詞旨極其稱贊﹐及他人奏誅瑾﹐則攘功受賞﹐不顧名節。東陽引疾辭﹐不允。

一百六十八

楊文襄公與太監張永西徵也﹐嘆息泣謂永曰「藩室亂易除﹐國家內變不可測﹐柰何﹖」永曰「何謂﹖」公曰「公豈一日忘情﹐顧無能爲公畫策者。」遂促席手畫「瑾」字。永曰「渠日夜在上旁﹐上一日不見渠不樂。今其枝附已成﹐耳目廣矣。柰何﹗」公曰「公亦天子信幸臣﹐今討賊不付他人﹐付公﹐上意可知。公試班師入京﹐詭言請上間語寧夏事﹝二三﹞﹐上必就公問。公於此時上寘鐇僞檄﹐並述渠亂政﹐凶狡謀不軌﹐海內愁怨﹐大亂將起。上英武﹐必悟﹐且大怒誅瑾。瑾誅﹐柄用公。公益矯瑾行事。呂彊﹑張承業曁公﹐千載三人耳。」永曰「卽不濟﹐柰何﹖」公曰「他人言﹐濟不濟未可知﹐言出公﹐必濟。顧公言時﹐須有端緒﹐且委曲。上萬一不信﹐公頓首請死﹐願死上前。卽退﹐瑾必見殺﹝二四﹞。又涕哭頓首﹐得請卽行事﹐無緩頃刻。漏機事﹐禍不旋踵。」永勃然作曰「老奴何惜餘年報主乎﹗」已而永入京﹐請見如公策﹐竟誅瑾。

一百六十九

或曰﹕今內閣一人兼四官非禮。此不然﹐顧其人稱否耳。唐﹑虞三代盛時﹐大禹嗣崇伯﹐爲司空﹐加百揆﹐三官也。其帥師徵苗﹐又兼士師蠻夷﹑猾夏之職。伊尹爲冢宰﹐領阿衡﹐又兼師保﹐太甲稱爲師保﹐髙宗稱爲阿衡﹐意當時亦胥封爵﹐非四官乎﹖周公以魯侯代太公爲太師﹐兼冢宰﹐領東伯。召公以北燕伯入爲太保﹐代周公爲冢宰﹐領西伯司馬。畢公以列侯代周公爲太師﹐領東伯。皆四官也。景泰時﹐陳芳洲一人領五官矣。

一百七十

正徳中﹐吏部三尙書﹐張彩坐瑾黨死﹐陸完坐宸濠黨﹐王晉溪坐姦黨亂政﹐皆論死﹐減謫戍。石文隱公代晉溪﹐有匿名書帖吏部門云「莫做莫做﹐莫賀莫賀﹐十五年間﹐一連三个。」

一百七十一

嘉靖十五年九月﹐上奉章聖皇太后﹐率皇后妃嬪謁天壽山七陵。又謁恭讓章皇后﹑景皇帝後陵於西山。上拜長陵六陵﹐陳后陵﹑西山二陵各遣官行禮﹐孝陵﹑顯陵亦如之。

一百七十二

大同初叛之歲﹐失總兵官所佩「徵西前將軍印」﹐職方請給新印。余爲主事﹐白郎中﹐總兵印文柳葉篆﹐請攺印文。或稱別將軍﹐或增減其字。恐原印在叛軍處﹐有事時行文奏報﹐眞僞不可辧﹐誤事非小。往年﹐胡忠安公在禮部﹐失「行在禮部之印」﹐攺鑄「行禮部印」﹐此在內衙門尙然﹐況邊鎭兵權﹐又反側不靖時乎﹗郎中不以爲然。

一百七十三

永樂甲午十一月﹐上諭行在學士廣﹐侍講榮﹑幼孜曰「五經﹑四書﹐皆聖賢精義要道﹐其傳注之外﹐諸儒議論有發明餘蘊者﹐爾等采其切當之言﹐增附於下。其周﹑程﹑張﹑朱諸君子性理之言﹐如太極通書﹑西銘正蒙之類﹐皆六經羽翼。然各自爲書﹐未有統會﹐爾等亦別類聚成編﹐務極精備﹐庶幾垂後。」廣等總其事﹐舉朝臣及教官有文學者同修﹐開館東華門外。明年九月書成﹐上禦殿受之﹐羣臣表賀。蓋未及一年而成﹐可謂太速矣。時文貞輔獻陵南京監國﹐故不預。

一百七十四

歷代名臣奏議﹐成祖敕纂之書也。永樂丙申十二月成﹐進覽刊布。

先是﹐上以璽書諭皇太子﹐令翰林儒臣采古名臣如張良對漢髙﹔鄧禹對光武﹔諸葛孔明對昭烈﹔董﹑賈﹑劉向﹑谷永﹑陸贄奏疏之類匯錄﹐以便觀覽云。今此書無序﹐亦無監纂﹑編纂官職名。是時﹐西楊在南京佐太子監國﹐正危疑之際也。

一百七十五

中山王初夫人張氏﹐繼夫人謝氏。王出師歸﹐孝陵諭王曰「卿夫人好鞭撻人至死﹐此不足佐卿﹐朕爲卿擇一佳婦。」謝夫人是也。謝夫人生四子﹑四女。女長卽仁孝皇后﹐次代王﹑安王妃﹐又次未聘。永樂丁亥﹐仁孝皇后崩﹐長陵諭謝夫人﹕「朕欲得夫人季女﹐繼中宮。」夫人曰「妾女不堪上配聖躬。」長陵曰「夫人女不歸朕﹐更擇何等婿耶﹖」季女竟不敢受人聘﹐從佛氏爲尼於南京聚寶門外﹐所謂王姑庵者是也。嘉靖中﹐霍文敏公爲禮書﹐毀之。

一百七十六

宣徳五年二月﹐上奉皇太后﹐率皇后謁長陵﹑獻陵﹐駐天壽山。上請皇太后令輔﹑義﹑士奇﹑榮﹑幼孜﹑溥六臣見行殿。皇太后曰「皇帝數言卿數人贊輔多用心。今國家淸寧﹐生民無事﹐固祖宗垂佑﹐亦卿等之力。」輔等頓首對曰「皇上聰明睿智﹐敬天法祖﹐仁愛兆民﹐以致康濟之功﹝二五﹞。此皆皇太后聖徳大訓﹐臣等實無寸補。」皇太后曰「我有何徳﹗上由祖宗積善垂慶。卿等皆先朝舊人。自今更須協力一心﹐非但國家蒙福﹐祖宗神靈昭鑑在上﹐亦必敷佑卿等﹐俾卿等子孫安榮永世。」命上賜六臣酒饌﹑白金﹑文綺。

一百七十七

山西三傑﹕喬公宇﹐王公云鳳﹐王公瓊。白巖以徳量勝﹐虎谷以節槪勝﹐晉溪以才略勝。然而晉溪有功於民社矣。

一百七十八

嘉靖庚子﹑辛丑﹐北虜吉囊﹑俺答連入太原﹐直至平陽﹑潞安。大同將士不用命﹐山西諸將望風潰散﹐不肯力戰。總兵王升﹑白爵﹑李蓁﹑張達及巡撫龍大有﹑劉臬相繼下詔獄。四總兵論死﹐兩巡撫戍邊。已而四總兵千方營解﹐得脫死﹐立功自贖﹐輒以功報﹐得復舊物。兩巡撫尙未脫士伍。﹝校勘記

﹝一﹞「馬哈木破阿魯臺」原本「破」作「被」﹐誤﹐據嘉靖本攺。

﹝二﹞「章綸言」原本「言」作「吉」﹐誤﹐據嘉靖本攺。

﹝三﹞「言官盧祥李鈞」原本「鈞」作「鉤」﹐誤﹐據嘉靖本攺。

﹝四﹞「太監苗逵數請出師」原本「逵」作「達」﹐誤﹐據嘉靖本攺。

﹝五﹞「賜謚」原本脫一「謚」字﹐據嘉靖本補入。

﹝六﹞「當是時」原本脫一「是」字﹐據嘉靖本補入。

﹝七﹞「通於秦始皇時故梁州貢道」原本「皇」作「王」﹐據嘉靖本攺。

﹝八﹞「二十三年」嘉靖本作「二十二年」。

﹝九﹞「旣又盡逮天下出家婦女」原本「家」作「嫁」﹐誤﹐據嘉靖本攺。

﹝一０﹞「始克殮」原本「克」作「充」﹐誤﹐據嘉靖本攺。

﹝一一﹞「羣失職者流言」原本脫一「流」字﹐據嘉靖本補入。

﹝一二﹞「卽墓立廟」原本衍一「卽」字﹐據嘉靖本刪。

﹝一三﹞「俱跪午門前對辯」原本「辯」作「辧」﹐誤﹐據嘉靖本攺。

﹝一四﹞「回衙門辦事」原本「辦」作「辧」﹐誤﹐據嘉靖本攺。

﹝一五﹞「陳瑛已於永樂九年有罪」原本脫一「已」字﹐據嘉靖本補入。

﹝一六﹞「穎川已直搗階文破綿漢矣」原本「綿」作「錦」﹐誤﹐據嘉靖本攺。

﹝一七﹞「見濟母杭氏爲後」原本「杭」作「抗」﹐誤﹐據嘉靖本攺。

﹝一八﹞「趣令赴京」原本「趣」作「取」﹐誤﹐據嘉靖本攺。

﹝一九﹞「恁部裏還考試了」原本「了」作「乃」﹐誤﹐據嘉靖本攺。

﹝二０﹞「旣巡撫等官薦他」原本脫一「他」字﹐據嘉靖本補入。

﹝二一﹞「獻章上疏謝去」原本「去」作「云」﹐誤﹐據嘉靖本攺。

﹝二二﹞「涼洮」原本「洮」作「兆」﹐誤﹐據嘉靖本攺。

﹝二三﹞「請上間語寧夏事」原本「間」作「問」﹐誤﹐據嘉靖本攺。

﹝二四﹞「卽退瑾必見殺」原本脫「必見」二字﹐而衍「奴餵狗」三字。據明史紀事本末卷十三劉瑾用事條增刪。

﹝二五﹞「以致康濟之功」原本脫一「致」字﹐據嘉靖本補入。﹞

今言卷之三

一百七十九

初設內閣﹐楊文貞公曆二十三年﹐官止五品。後加至少師﹐止兼兵部尙書﹑華蓋殿大學士三官。蹇忠定公以少師兼吏部尙書﹐掌部事。不欲文貞班在忠定上﹐以存冢宰統百官均四海之職。陳芳洲𨿽五官﹐亦止戶部尙書。此後惟李文達公以吏部侍郎﹐後領吏部尙書﹝一﹞。而彭文憲﹑商文毅﹑萬安相繼領吏部尙書﹐自後遂爲首相故事。正徳﹑嘉靖間﹐遂有一內閣皆領吏部尙書者。

一百八十

景泰四年九月﹐以太常少卿兼侍讀學士陳詢爲國子祭酒。時祭酒王恂卒﹐監丞安貴言「太子少師﹑侍郎﹑學士蕭鎡任祭酒﹐諸生悅服﹐乞照胡儼例﹐不妨內閣職務﹐時來提督﹐儀刑後學。」上不許﹐以詢代恂。永樂中﹐儼實出爲祭酒﹐不復入內閣也。

一百八十一

景泰四年六月﹐戶部尙書金濂上京官折俸銀﹐除公﹑侯﹑駙馬﹑伯﹑武臣每季十二萬四千三百十二兩奇﹐文臣三千五百八十九兩奇。

一百八十二

景泰四年﹐刑科給事中曹凱言「比者戶部請聽軍民官吏輸豆﹐如輸豆四千石以上授指揮。歷俸十六七年﹐償彼豆倍半矣。又令管事世襲﹐以生民脂膏養無功之子孫於無窮也。有功者必曰﹕『吾累世忘軀獲此官﹐彼輸豆亦獲此官。朝廷以吾軀命同於菽粟﹐其誰不解體﹗』起端𨿽微﹐獘流甚大。乞勅輸粟豆授武職者﹐帶俸不任事﹐不世襲。犯贓罪如文職﹐止許原籍衙門帶俸終身。」上曰「凱言有理。已授職者仍舊管事﹐承襲。今後悉如凱言。」

一百八十三

宣廟坐左順門﹐少保原吉等侍﹐因語及古人信讒事﹐上曰「讒慝小人﹐眞能變白爲黑﹐誣正爲邪。聽其言若忠﹐究其心則險。是以帝舜堲讒說﹐孔子遠佞人。唐太宗以爲國之賊。朕於此等每切防閒﹐有萌必爲杜﹐絕不使姦言得入﹐枉害忠良。齊殺斛律光﹐國遂以弱﹐朕常爲恨。汲黯正直﹐姦邪寢謀﹐卿等所宜法也。」原吉等頓首曰「幸遇聖明﹐臣等敢不竭盡愚直。」

一百八十四

嘉靖甲申﹐大同五堡軍叛﹐殺巡撫張文錦﹑參將賈鑑。時總兵江桓坐視不能討賊﹐朝廷罷桓﹐以桂勇代之。令桂疾驅入大同﹐誅首惡﹐撫脇從。且遣都督魯綱﹑總兵侍郎胡錠提督軍務﹐率兵屯陽和堡﹐候勇誅首惡撫定﹐卽班師。勇已誅郭巴子等首惡十七人﹐錠﹑綱以爲功非己有﹐起營而西。大同軍復閉門﹐及罵勇倒鬼誑我﹐縛勇欲殺之。勇不屈﹐言「汝等再殺我﹐闔城無噍類矣。」乃釋勇﹐盡殺勇家丁。代王微服走宣府﹐錠等又妄言功奏捷﹐中朝皆知之﹐不得已召還京。是時﹐內閣費宏不欲再用兵﹐幸無事。余及甌寧李默各上疏乞討賊。李疏報聞。余疏乙酉正月十七日進﹐畱中。薊州總兵馬永亦請自率兵討賊﹐不聽。以故大同叛軍至今爲邊鎭大禍。

一百八十五

河套古朔方﹐我朝自正統後﹐漸棄東勝。於是河套遂爲虜巢﹐然亦時去時來。近年﹐吉囊﹑俺答二酋連歲殘破秦﹑晉﹐久駐套中。先朝大臣屢有復套之議。成化八年﹐遣吏部侍郎葉文莊公行視。文莊以爲未可輕議﹐特繕障增戍﹐謹備之便。九年﹐遂移延綏鎭城於楡林。此余肅敏經略之功也。王恭襄公又以肅敏爲失策﹐嗣後楊邃庵亦屢議及河套。然亦財力不給﹐不敢力主其事﹐旋議旋罷。

嘉靖丙午﹐侍郎曾銑自山西移爲陜西總督﹐上言復河套事﹐內批嘉獎。然中外皆知兵弱財窘﹐且無文武將吏﹐恐挑彊胡﹐禍不可解。然亦顧忌﹐莫敢言者。銑區畫兵食﹐關中騷動﹐人有怨言。又請戶部銀多至四百萬兩﹐人益不喜。銑又劾河西總兵咸寧侯仇鸞﹐鸞被逮。會丁未仲冬澄城山裂﹐而移者相去四五里﹐有分崩離析之象。是冬臘月辛未﹐京師大風霾。今皇帝敬天疑畏﹐以套議問輔臣。分宜言「貴溪左右銑爲此議者﹐臣不得預﹐臣亦不能止﹐不敢言。」上遂大怒﹐逮銑﹐奪貴溪輔弼官﹐以尙書致仕。而咸寧侯又發銑匿出塞喪師諸事﹐賄貴溪得解﹐及河套不可復狀。上益怒。貴溪行至丹陽﹐逮系入京。銑事下錦衣訊。上又下法司會官擬銑罪。法司言「銑犯無正律。」上怒﹐令再議﹐竟論死。

銑爲禦史時﹐計擒遼東叛軍有功﹐升大理寺丞。又尋升僉都禦史﹐巡撫山東。時山西被虜數寇殘﹐移銑山西。山西二年得無虜患。又寇陜西﹐時陜西總督﹑尙書張珩謫戍﹐銑代之。貴溪至京論死﹐坐交結近侍律也。

一百八十六

王虎谷爲祠祭郎中﹐疏請嚴試僧﹑道﹐精通玄典者﹐始與度牒﹝二﹞。王晉溪問之曰「兄謂此可塞異端乎﹖若如兄策﹐此輩欲得度﹐必有精通玄典者出於其間。今二氏之徒苟且爲衣食計﹐尙不可遏塞與吾儒爭勝負。若使精通玄典﹐又可柰何﹗」虎谷嘆服。

一百八十七

團營始於景泰三年﹐於肅湣公建議也。兵制本三營﹐一曰五軍﹐肄戰陣﹐一曰神機﹐習火器﹐一曰三千﹐備宿衛。此三營中選健銳者合營團操﹐故曰「團營」。然原營之名終不攺﹐如軍選自三千營﹐團操於立威營﹐卽名爲立威三千營。五軍﹑神機亦如之。是三營之有團營﹐卽選鋒也。今又於團營中選官軍﹐別名東西官廳。操練名聽徵﹐而聽徵者﹐亦不足用。兵部尙書提督團營﹐將校以黜陟所在﹐乃肯奉法。若別設一尙書﹐專領營務﹐彼知其權輕﹐不肯受約束。掌印尙書又恐一旦有警﹐督營尙書便當統兵四徵﹐又力辭營務耳。

一百八十八

紫荊之有提督都禦史﹐自孫祥始也。薊州之有邊備都禦史﹐自鄒來學始也。皆景泰初事。嘉靖庚戌﹐俺答犯京城﹐畿內設官多矣。紫荊有艾希淳﹐又有侍郎翁萬達。經略薊州有吳嘉會﹐又有侍郎何棟。提督通州有都禦史王。天壽山有都禦史許宗魯。坐院都禦史商大節經略京城內外。若景泰時﹐都禦史又有河間蕭啟﹑眞定陸矩﹑保定祝暹﹑居庸王竑。巡關侍郎江淵﹐紫荊﹑白羊﹑倒馬。大理卿孔文英﹐少卿曹泰﹐寺丞段信泰﹐尋攺參贊京坼涿﹑易﹑眞﹑保﹑通五路軍務。

一百八十九

沿邊諸鎭﹐惟遼東最易治。虜寡亦弱﹐又縻我官賞交市﹐且地饒魚﹑米﹑鹽﹑馬。近年﹐撫臣於敖減賜物﹐又計殺虜酋﹐遂失虜心。嘉靖丁未﹐撫臣胡宗明因虜屢來侵掠﹐撲殺虜百八十人﹐虜大恨。戊申春﹐結眾深入遼西﹐殺掠人畜萬計。宗明及總兵戴廉罷任聽勘﹐起李代宗明。未行被劾﹐得畱用。

素有才﹐操履亦愼。大獄謫戍﹐後起撫山西﹐遂不及曩時。

一百九十

永樂十七年十二月﹐敕五軍都督府﹑北京畱守﹑後軍都督府﹑兵部﹕邇來軍伍空缺﹐器械損敝﹐互相蒙蔽﹐欺誑百端﹐豈欲賣朝廷危社稷乎﹗其急整飭﹐違者必殺無赦。

一百九十一

廖均卿﹐江西人。精地理。成祖擇壽陵﹐久不得吉壤。永樂七年﹐仁孝皇后尙未葬﹐禮部尙書趙羾﹐以均卿至昌平縣﹐徧閱諸山﹐得縣東黃土山最吉。成祖卽日臨視定議﹐封爲天壽山。命武義伯王通等董役﹐授均卿官。或曰定長陵者﹐王府尹也﹐亡其名﹐亦不知何許人。

一百九十二

新建伯王公爲汀﹑贛都禦史﹐據江西上流﹐意藩府久蓄逆謀﹐恐一旦變起﹐先事預防。以討山賊爲名﹐請得提督軍務。兵書王晉溪知公意﹐請如公言。

正徳十四年六月﹐宸濠反﹐公適勘事福建﹐道經豊城。縣令顧泌告公宸濠反狀。公急走小舸返﹐至吉安﹐與知府伍文定起兵討賊。發檄召江西諸知府邢珣等兵﹐又密遣諜四出投檄﹐言京師及湖廣﹑廣東西﹑南京﹑淮安﹑浙江各發兵討賊﹐以疑宸濠﹐使不敢出南昌。又致叛臣家族﹐謬托心腹云「吾直應敕旨﹐且聚兵耳。」又曰「寧王事且成敗未可知﹐吾安能遂進兵。」賊果疑﹐四路兵且至﹐不敢直趨南京。又喜公或不進兵﹐遲回數日﹐出南昌﹐攻南康﹑九江﹑安慶。公兵大集﹐始傳檄罵宸濠賊。又遣人致書與賊心腹李士實﹑劉養正及閔廿四﹑吳十三﹐若有約內應者。書旣發﹐故令人泄賊黨。書所過處﹐賊黨以告宸濠。宸濠盡得致書人及書﹐遂疑士實等。士實等勸宸濠去安慶﹐且趨南京。否徑出蘄黃趨京師。宸濠不聽。公進兵攻破南昌﹐擒其居守宜春王拱條等﹐及宸濠子三哥﹑四哥。宸濠時攻安慶﹐聞之解圍﹐反顧巢穴。公迎戰樵捨﹐縱火攻之﹐大破賊﹐擒宸濠及其子大哥。

當是時﹐南京大震。非公牽制上流疑賊﹐賊不犯南京﹐必走蘄黃矣。公旣擒宸濠﹐諸姦江彬等導上南巡﹐下詔親徵。諸姦欲攘功忌公﹐危言巧譖﹐百方欲去公。

當是時﹐宸濠未死﹐諸姦素通宸濠﹐得金錢者多在上左右﹐頗有異謀﹐畏公不敢發。公深機曲算﹐內戢姦幸﹐外防賊徒﹐撫定瘡痍﹐激勵將士﹐日夜如對勍敵﹐宸濠竟得伏誅。內閣大臣素惡晉溪﹐亦忌公。而公以提督軍務﹐故得專制﹐召兵平賊﹐歸功晉溪﹐內閣不說﹐久之不論功。

今皇帝卽位﹐詔錄公功﹐封新建伯﹐兼南京兵部尙書﹐參贊機務。遣使迎至京宴勞。諸忌者又以晏勞費爲詞﹐嗾言官論阻﹐公不得至京。外艱去﹐服闋竟不召﹝三﹞﹐讒謗益起﹐屢形奏牘。𨿽封爵賜號﹐竟不與鐵券﹑歲祿。一時勤王有功諸臣中傷廢斥殆盡。惟文定得升副都禦史﹐蔭一子千戶。邢珣﹑徐璉﹑戴徳儒升布政使。徳孺死於水﹐珣﹑璉亦被斥﹐陳槐削籍﹐紀功禦史伍希儒﹑謝源以考察去官。公不自安﹐累疏辭封﹐乞錄諸勤王者功﹐竟格不行。

一百九十三

麻陽之役﹐師老財匱﹐言官論奏﹐竟爾中輟。初廣﹑貴二省撫臣謀議不合﹐起萬治齋鏜勘處。治齋不欲用兵﹐力言撫便﹐已有端緒﹐遽召還京。已而賊復出抄掠﹐湖撫姜儀﹑貴撫王學益請合兵進剿。楊參將赴湖﹐過辰州﹐爲賊所縛。姜畏罪﹐上言王兵失期不至。內批切責﹐務期蕩平。四川巡按袁鳳鳴遂劾王﹐逮下詔獄。以李義壯代王。用兵數月﹐日費千金﹐官軍頓挫﹐人畜殘破﹐遂罷兵。姜降三級外任。蓋剿旣無功﹐撫又失策矣。

自古南蠻與北狄不同。四夷經見者﹐自三苗始﹐干羽兩階﹐今可鑑也。本朝累有徵蠻之役﹐未有得全勝者。蓋寧河武順王時然矣。

一百九十四

謚「端」者惟三太宰﹐謚文端﹑端毅﹑端肅。一司徒文端﹐一司馬端敏。近日秦鳳山亦端敏﹐吳白樓亦文端。

一百九十五

陜西修邊﹐正徳初楊文襄公建議經理﹐爲逆瑾所惡﹐被逮去。兵部以修墻議是﹐上文貴﹑張鼐﹑曹元三人﹐乞簡一人繼成其役。瑾不肯﹐盡取修墻銀鎔爲大鏹﹐入瑾私室。至嘉靖八九年﹐王恭襄公起督陜西﹐修花馬池一帶邊墻三百里﹐甚堅壯可恃。先是﹐寧夏巡撫徐廷章﹑延綏巡撫餘子俊皆有修邊之功。史琳亦嘗請經略花馬池邊塞。而秦襄毅公爲總制﹐不以爲然﹐止築四五小堡。弘治甲子﹑乙丑﹐虜大入花馬池塞﹐殘破陜西。以是簡用文襄﹐竟爲權姦所沮。

一百九十六

越國公守蘭溪﹐獲月庭和尙﹐檢囊中有天文地理書﹐越國公畱之帳下。上徵婺州﹐越公與月庭見上﹐並上其書。上喜問月庭師何人。曰「師龍遊朱徳明。」徳明精於天文。及得婺州﹐立觀星臺﹐上與月庭夜登臺觀乾象。令長髮爲娶妻。月庭與鐵冠道人議論時不合﹐又出語犯上﹐安置和州。參軍郭景祥奏和尙怨謗﹐遣人至和州杖之死。又有復見心者能詩文﹐上時召見賜食。見心本名天淵﹐髯長尺許﹐仕元爲學士﹐元亡削髮爲僧﹐髯如故。上怪而問之﹐曰「削髮除煩惱﹐畱須表丈夫。」

一百九十七

大禹治河易﹐今治河難。大禹時直欲除害﹐今並欲興利﹐以故甚難。旣欲順其流﹐不逆水性﹐必難得其濟漕運。旣欲濟漕運﹐難保淮西陵寢無衝決之患。大名﹑張秋﹑濟寧﹑徐州﹐處處畏河患﹐又必須引之東南流。𨿽大禹治之﹐恐亦便無長策。以故中灤之運及膠河故道﹐皆不可不早圖之。膠河卽今所謂南北新河。不出登﹑萊大洋之險﹐直自安東至海倉﹐三百里耳。

一百九十八

嘉靖壬寅﹐北虜孔棘。兵書張瓚恐統兵出禦﹐於會推總督文臣疏中﹐歷舉往年禦虜皆遣都禦史故事。奏下吏部﹐時文選郎中謂余曰「往時邊事急﹐推總督文臣﹐皆兵部會府部諸衙門議上。今乃移吏部﹐又必欲推都禦史﹐柰何﹖」余曰「渠負國恩﹐邊事大壞。今又爲此姦巧﹐渠獨不知虜棘本兵自出乎。」天順五年﹐孛來寇陜西﹐馬昂統兵﹔木麓川之役王驥﹔嘉靖初﹐河西之役金獻民﹐皆本兵也。景泰時﹐於少保自請行邊。嶺南蠻反﹐用兵久無成功﹐議役兩廣總督﹐於少保亦自請行。此獨非故事耶﹗已而廷推﹐首上瓚﹐次毛伯溫﹑劉天和三人﹐皆兵書。毛掌院﹐劉督團營﹐又次起用翟鵬。內批用鵬。

一百九十九

張三丰﹐遼東懿州人﹐名君實﹐字全一﹐又字玄玄﹐別號保和容忍三丰子。不飾邊幅﹐人號張儠傝。日行千里﹐靜則瞑目。旬日一啖﹐斗升輒盡。又或辟穀數月。洪武初﹐至大和山﹐往來長安﹑隴西﹑岷州﹑甘肅﹐又至揚州。成祖遣禮科都給事中胡瀅名求儠傝﹐實訪故君云。或曰三丰死於勝國﹐斂矣﹐臨窆復生。入蜀﹐遊行襄﹑漢間。

二百

嘉靖癸卯﹐王湛泉與齡爲文選郎中﹐起用周恭肅公﹐以工部尙書總理河道。忌王淸勁者﹐倡言河道無用尙書故事。王以問余﹐余曰「永樂初﹐開會通河﹐尙書宋禮實始其事。西涯詩所謂『幾度會通河上過﹐竟無人說宋尙書』者是也。景泰時﹐河決張秋﹐尙書石璞治之。正徳中﹐李燧亦以尙書治河。嘉靖初年﹐江南白茅港之役﹐李充嗣亦尙書也。」

二百一

許紳﹐南京人。質實謹厚﹐不喜交遊﹐大抵有恆人也。以醫術仕至工部尙書﹐掌太醫院事。嘉靖西苑宮人之變﹐聖躬甚危﹐得紳藥始蘇。余嘗造問聖躬安否﹐紳曰「此變禍不測﹐論官守﹐非余輩事。切念受聖主深恩﹐當以死報﹐只得用桃仁﹑紅花﹑大黃諸下血藥。藥進﹐余自分﹐不效必自盡。賴天之靈﹐辰時進藥﹐未時上忽作聲起﹐去紫血數升。申時遂能言。又三四劑平气和血﹐聖躬遂安﹐天地廟社之靈也。」以故加紳宮保。後數月紳病﹐余視之﹐曰「余必不復起﹐曩西苑用藥﹐驚憂所致。至今神魂不寧﹐百藥不效。余卽死﹐主上萬壽﹐死無憾。」竟以此病卒﹐上憐之﹐卹典甚厚。

二百二

景泰元年五月﹐漕粟十五萬石﹐自丁字沽舟行抵雄縣﹐分給軍餉。

二百三

國初﹐湖廣有所謂靈通侯者。鄱陽之役﹐有所謂捨命王者。二人竟莫可考。

二百四

袁珙﹐字廷玉﹐鄞人。少遊海上﹐遇異人﹐授相術﹐論人吉凶輒驗。成祖聞廷玉名﹐洪武二十三年九月密召至北平。一見伏地叩頭﹐仰對曰「殿下龍質鳳姿﹐天髙地厚﹐大明麗中﹐神略內蘊﹐眞太平天子。」成祖問度在幾何時。對曰「年踰四十﹐髭髯過臍。當是時撥亂反正﹐萬邦一統。」成祖喜﹐畱府中久之﹐已而乞歸。靖難後召爲太常寺丞﹐子忠徹序班﹐出金錢幣厚賞珙。巡狩北京﹐召珙父子至行在﹐出入禁廷。未幾﹐珙請老歸﹐卒贈太常少卿。忠徹能行父術。建文初﹐文皇召問忠徹﹐對曰「天命有定﹐無憂也。」獻人像大成書。靖難後﹐除忠徹戎籍。會有言楚王子重瞳者﹐遣往視。還奏無他異。宣徳中﹐嘗侍上﹐言天顏慘肅﹐恐宗人有急變謀上者。未七日﹐樂安反書至。官尙寶少卿﹐致仕﹐卒年八十三。

二百五

林見素劾繼曉﹐下詔獄﹐茂陵怒甚。事且不測﹐司禮太監懷恩叩首諍不可﹐曰「殺俊﹐將失百官心﹐將失天下心﹐奴不敢奉詔。」上大怒﹐曰「汝與俊合謀訕我﹐不然安知宮中事﹖」舉硯擲恩﹐恩以首承硯﹐不中。又怒僕其幾﹐恩脫帽解帶﹐伏地號泣曰「奴不能復事爺爺矣。」叱恩出﹐至東華門﹐使人謂典詔獄者曰「若等諂梁方﹐合謀致俊死﹐若等不得獨生。」乃徑歸臥﹐稱中風不能起。上怒解﹐命醫治疾﹐屢使勞問﹐俊得不死。時星變﹐黜傳奉官﹐禦馬張敏請馬坊傳奉者﹐得勿黜。持疏謁恩﹐跪庭下﹐恩徐曰「起起﹐病足不能爲禮。」問何爲﹐曰「得旨﹐馬坊傳奉不必動。」恩大聲曰「星變﹐專爲我輩壞國﹐外臣何能爲﹗今甫欲正法﹐汝又壞之。他日天雷且擊汝首。」指其坐曰「吾不能居此矣。汝兄弟一家﹐徧居權要﹐又欲居我位乎﹖」

敏素驕貴﹐又老輩﹐聞其言﹐不敢吐气。歸家憤恨死。

章瑾進寶石﹐求錦衣鎭撫﹐命恩傳旨﹐恩曰「鎭撫掌詔獄﹐武臣極選﹐柰何以貨故與瑾﹖」上曰「汝違我命乎﹗」恩曰「非敢違命﹐恐違法耳。」攺命覃昌傳旨﹐恩曰「外廷倘肯諫﹐吾言尙可行。」因諷余肅敏執奏﹕「吾且從中之。」余謝不敢﹐恩嘆曰「吾固知外廷無人。」王端毅爲都禦史﹐屢上疏論事﹐言甚切直。恩每嘆曰「天下忠義﹐斯人而已。」力左右之﹐卒免於禍。弘治初﹐大開言路﹐言者輒指內臣爲刀鋸之餘。覃昌大怒﹐恩曰「吾儕本刑余之人﹐又何怒焉﹗」

二百六

王士寧生元至正甲辰﹐至成化癸卯﹐年百有二十。士寧少慕養生﹐不受室﹑飲酒﹑食肉。走蜀入雪山﹐投見一老人﹐披氈衣﹐臥深洞中石牀上。長三尺餘﹐耳﹑目﹑口﹑鼻﹑手﹑足﹐皆類小兒。士寧頓首拜﹐不答。因執役左右。老人不飲食﹐坐側懸一囊﹐中類幹面﹐饑輒取啖﹐渴手掬飲澗水壹貳升。士寧饑﹐跪乞食﹐老人與囊中物﹐苦澀不能下咽。士寧拾啖山果﹑野菜三年。老人憐之﹐忽曰「吾語子術﹐子識之宜﹐出山非其人莫授。」士寧出雪山﹐後事不可知。

其在濟寧﹐居城東深巷敗屋中已六十年。濟寧人竊旁伺﹐士寧久絕火食﹐惟日啖棗數枚﹐或菜數莖﹐飲水少許。人饋遺﹐輒不肯受。濟寧指揮王宣者﹐海州人﹐往見士寧﹐駭曰「吾上世有叔祖士寧﹐好道棄家去﹐竟不知所終。翁得無是﹗」扣家事皆合﹐宣因日與來往。成化七年﹐朝廷下山東徵士寧﹐俾乘安車來。楊文懿公道濟﹐造士寧問﹐但曰「靜坐寡欲﹐坐久瞑目閉息。」曰「我老無能﹐朝廷過聽召我。我未聞道﹐但習靜已久。近乃日與人接﹐大敗吾事。」文懿因問元末國初事﹐曰「一身之外﹐百無所知。」

二百七

遼東之不隸山東﹐先朝有深意。遼山多﹐苦無布。山東登萊宜木綿﹐少五穀﹐又海道至遼一日耳。故令登萊諸處田賦﹐止從海運。運布遼東﹐無水陸舟車之勞﹐遼兵喜得布﹐回舟又得販遼貨﹐兩便之。後以夾帶私貨故禁止﹐海船遂廢。今布運者﹐又不得由遮洋運舡﹐海道須經京東﹐出山海關入遼。苦勞視登萊海道何啻百倍﹗此以人事言。若論地利﹐遼東須直隸﹑京師爲東輔。

二百八

洪武初﹐設太倉﹑黃渡市舶司﹐至今稱爲六國馬頭。尋以海夷黠﹐勿令近京師﹐遂罷之。已復設於寧波﹑泉州﹑廣州。七年九月﹐又罷。後乃復設提舉一人﹐副提舉二人﹐屬吏目一人﹐驛丞一人。三提舉司皆然。

二百九

嘉靖庚子﹐北虜破大同塞﹐深入山西。時兵部三尙書﹐張瓚掌部事﹐毛伯溫掌都察院事﹐劉天和提督團營﹐皆不肯帥師禦虜。起都禦史翟鵬於家﹐總督宣﹑大﹑偏保﹑山東﹑河南等處軍務﹐駐大同境上。鵬質直端勁﹐外若悃愊﹐內有經緯。不善附權貴﹐通賄遺﹐有前輩大臣風節。柄臣惡之﹐北虜退﹐捃摭細故閒住。明年﹐虜又至﹐諸大臣益畏懼﹐莫肯出大同﹐復起鵬提督如故。以防禦功﹐歷升兵部尙書。甲辰﹐兵部議掣防秋兵大早﹐虜直犯紫荊。上大怒﹐逮鵬詔獄﹐謫戍邊。行至河西務借宿﹐民家不納。告之鈔關主事﹐主事撻民家﹐畱鵬宿。民家告之﹐東廠以聞﹐遂復逮鵬﹐疾死錦衣獄。

先是﹐樊繼祖爲總督﹐喪師失律﹐且殺良民報功﹐侵費帑金數十萬﹐以厚賂巧媚得無罪。

二百一十

西南夷自國初爲梗﹐洪武己巳﹐徵南將軍傅友徳帥二十四將軍﹐分駐湖廣﹑四川﹐練兵防西南夷。友徳尋召還。時中原旣定﹐而西南夷屢叛﹐用兵無虛歲。

二百一十一

正徳庚午﹐逆瑾旣縛﹐治黨與﹐長沙欲逮內閣曹元。太監張永曰「老先生勿開此路﹐當爲日後計。」元得削籍去。正徳辛巳﹐新都因言官論晉溪票擬下詔獄﹐且將殺晉溪﹐司禮曰「萬歲今才年十五﹐王天官班左大臣﹐一旦至此﹐恐日後事不可料。」大禮議時﹐永嘉欲逮新都﹐司禮亦不肯。

二百一十二

劉千斤者﹐荊襄大盜。景泰﹑天順間﹐河南北﹑襄南﹑湖北流民聚鄖﹑房山中者數十萬。四出行劫﹐急或拒相毆脫。官府捕之輒匿﹐未敢公然格鬥。成化元年﹐流劫鄧州李家。李家豪有力﹐盡聞諸上官﹐云不捕且入奏。官府集兵圍捕急﹐遂糾眾反﹐稱大王﹑將軍﹑國老﹑軍師﹑先鋒。推千斤爲主﹐劉長子﹑苗龍虎副之﹐石和尙爲謀主﹐勢甚猖獗。

攻掠河南﹑南陽﹑鄖陽﹐西至漢﹑沔﹐東及蘄﹑黃。尙書白圭﹑撫寧伯朱永督諸軍進討。至漳南﹐湖廣總兵李震以土兵來會﹐議進兵方略。千斤等懼﹐遂擁眾出戰﹝四﹞。屬永病﹐圭督震分兵截剿破賊。賊退保巢寨﹐我兵乘勝進攻破之﹐擒千斤﹑龍虎等。和尙﹑長子走脫﹐益深入萬山中。永病起﹐帥諸兵入山搜捕。襄陽文總旗者﹐隸都督喜信﹑指揮張英下﹐頗驍健。遇長子﹐相搏不勝﹐長子欲殺文總旗﹐總旗曰「榜急石和尙﹐汝無主名﹐汝能縛和尙獻軍門﹐升賞有榜例。」遂與俱見英﹐英撫勞長子﹐遣去﹐果誘獲和尙。諸將忌英功﹐大嘩英匿賊贓﹐英俱不敢爭。長子﹑和尙竟以俘獻﹐並千斤等伏誅。

未幾﹐千斤餘黨李胡子反﹐野王剛﹑小王洪亦反。都禦史項忠討平之。成化�年﹐設湖廣行都司於鄖陽﹐都禦史一人撫治﹐寇盜稍息。

二百一十三

方遜志在翰林寵任時﹐薦西楊﹔西楊修實錄﹐乃謗方叩頭乞餘生。西楊薦陳芳洲﹐不薦東西兩王﹐芳洲嗾人訐西楊之子稷﹐稷竟坐法﹐論死西市。芳洲令徐武功更名﹐以圖進用﹐又力薦武功﹔武功竟置芳洲於鐵嶺。武功爲石總兵畫奪門之謀﹔石總兵又置武功於金齒。近日永嘉﹑貴溪方頗類此。

二百一十四

洪武十一年﹐令考績殿最﹐分三等﹕稱職無過爲上﹐賜坐宴﹔有過稱職中﹐宴而不坐﹔有過不職下﹐不預宴﹐敍立於門。宴者出﹐然後退。十七年﹐令方面官無侵郡縣之職。

二百一十五

嘉靖壬寅﹐起故右都禦史萬鏜爲副都禦史﹐勘處湖﹑貴蠟爾山夷情。明年﹐萬疏有曰「此夷先是宣徳七年用兵十二萬﹐攻圍九个月﹐剿賊過半。正徳七年用兵伍萬﹐攻圍四个月﹐剿少撫多。今初擬用兵陸萬﹐期以半年。臣博訪各賊巢穴﹐如蠟爾等山﹐接連三省﹐當其險絕之處﹐晦冥之時﹐一夫拒守﹐百夫莫前。與其多兵以冒險﹐而犯欲速之虞﹐不若減兵以存糧﹐而圖持久之效。乃減兵三萬﹐大抵以剿之威行撫之恩。今𨿽平地﹐但地方大壞之敝﹐苗夷易動難安。目前𨿽已寧帖﹐而後患所當預防。」遂條上方略﹐專意防守﹐不事徵進。後至丁未﹐遂大用兵﹐兩省騷動﹐迄無成功。萬又嘗有書與中朝人士﹐其略曰﹕

「苗賊巢穴﹐如蠟爾﹑雷公等山峒﹐接連湖廣﹑四川﹐周回千數百里。猩吾所居﹐人迹罕至。其懸崖鳥道﹐莫可躋攀﹐狹路羊腸﹐不容並足。且竹箐叢生﹐彌望無際﹐幽巖曲澗﹐在在皆然。鱗次櫛比﹐殆無空隙﹐人非側肩僂背﹐莫能入也。賊從內而視外則明﹐每以伏弩得志。我從外而視內則闇﹐𨿽有長技﹐莫施審據。軍前漢土官員﹐曾經兩廣﹑滇﹑蜀等處徵進者﹐皆雲山峒之陰峻﹐各省亦有之﹐至於竹箐之深阻﹐則所未嘗見也。其地利之難如此。

苗巢所居﹐率皆險僻幽翳。天晴之日﹐亦將午而後開朗﹐未晡而已晦冥。但遇稍陰﹐卽霏霧迷蒙﹐尋丈莫辧。計其陰雨﹐十常六七﹐蓋山嵐瘴濕﹐气候鬱蒸之所致也。其天時之難如此。

先年﹐土官守法﹐易以駕馭﹐苗夷確魯﹐易於牢籠。自正徳以來﹐邊方多故﹐土官徵調﹐皆顧倩此苗以爲前鋒﹐用能克敵稱彊。及至近年﹐土官構﹐各厚餌此苗﹐以助攻殺﹐因而起釁生亂。由是﹐土人與苗互結姻親﹐情多牽制。且其伎倆亦爲賊所窺破﹐無復畏憚。今用土兵﹐不免前獘。欲擯而不用﹐彼以切近之地﹐素稔之情﹐不但引誘窩藏在所必有﹐甚或借兵賫糧﹐豈能盡防﹗況湖﹑貴官軍皆不足用。湖廣除永順﹑保靖之外﹐其餘土酋可調之兵能出千數者無幾﹝五﹞。至於貴州﹐捨酉陽﹑平茶之兵﹐愈少而愈難矣。必欲別省調兵﹐則又不諳地理。成功難必﹐而其沿途擾害﹐尢不可言﹐決難輕調。其事勢之難如此。

苗賊常言﹕『朝廷有千萬軍馬﹐我有千萬山峒。』又云﹕『諸葛亮有七縱七擒﹐我苗有三緊三慢。』所謂緊者﹐軍退則突出劫掠﹔所謂慢者﹐軍臨則散漫潛藏。又云﹕『不怕官府軍多﹐只怕官府糧多。』蓋以軍𨿽多﹐而山箐深險﹐力未易施。糧多而圍困久長﹐勢將自斃。然彼明知道路梗澀﹐糧運甚難﹐料不能多﹐故爲此言。其狡夷叵測之難如此。

歷觀史牒所云﹐大率皆然。故昔人云﹕『自古用兵﹐未有大得志於南夷者。』誠有以也。前此﹐兩省官司非不知地方之害﹐亦非無滅賊之心。然而莫肯以剿賊爲己任者﹐蓋亦畏其難耳。況遠得於傳聞者﹐恆失其實﹔旁觀於閒暇者﹐每易其言。不以爲邀功生事﹐則以爲勞師費財。人亦何苦冒地方之利害﹐而招己身之艱危乎﹗積習有年﹐稔亂斯極﹐其獨力任事之難如此。」

二百一十六

京師在北平﹐宣府﹑大同視周﹑漢﹑唐朔方。近有言止守居庸﹑鴈門﹐此乃誤國之賊。又或言盡撤山西兵﹝六﹞﹐專力並守大同﹐亦非良策。大寧藩籬﹐鴈門門戶。藩籬以禦外侮﹐門戶以固內防﹐二者皆不可缺。

二百一十七

近日士人知天文者﹐多有其人。惟光祿卿樂卄﹝立月﹞只﹞鳴﹑殷華湘原楚爲精﹐二人共上五星聚營室疏﹐甚明暢懇切。禮官覆疏﹐亦直言戒規﹐皆可傳。

二百一十八

景泰四年八月﹐工科給事中徐廷章條上七事﹕

一重官爵。部增尙書一人﹐左右副僉都禦史至三十餘人﹐人加師保﹐名器猥濫。

二愼師儒。今教官多歲貢監生﹐及山林儒士﹐素無問學﹐輒爲人師。授經且句讀不明﹐問難則汗顏莫對。宜用副榜舉人便。

三嚴科貢。近科舉開額﹐陜西﹑山西百名﹐三倍於昔。會試禮部﹐百無一中。歲貢亦四倍於昔。比及入監﹐卽以存省京儲悉遣還家。請依宣徳﹑正統例。

四卻珍奇。蠻夷屢貢金﹑銀﹑寶石﹑火雞﹑白鹿諸物﹐未爲國瑞。而傳道病民﹐納侮夷狄﹐請一切謝絕。

五固封守。河南﹑山東﹑湖廣﹑浙江內地﹐可省巡撫官。遼東﹑永平﹑紫荊諸邊鎭不可缺﹐宜定選二人更代﹐無使熟情僨事。

六禁諂瀆。京師每節序﹐男婦雜沓寺觀﹐淫穢敗倫﹐乞懸榜禁約。

七誅阿附。吏部尙書何文淵以姦邪免官﹐許資﹑王巍﹑汪廷訓﹑陳鈍﹑何澄﹑王遠皆依附文淵﹐並宜治罪。

上曰「朕卽位初﹐加秩舊臣﹐資匡輔﹐其如故。」餘下有司議。報聞。

二百一十九

大同古雲中﹐宣府古上谷。虜入大同塞﹐必犯紫荊﹑倒馬﹔入宣府塞﹐則犯白羊﹑居庸﹐自獨石邊外順潮河川南下﹐則古北口﹑黃花鎭不能禦矣。大同﹑宣府有重兵﹐古北口﹑黃花鎭兵最弱。

二百二十

景泰三年﹐沙灣堤壞﹐遣訓導陳冕修築。

先是﹐冕以沙灣功﹐升教授。比沙灣復決﹐冕奏言「欲息斯患﹐在用人。」工部惡冕﹐請送冕山東巡撫﹐責其成功。否﹐械赴京師。旣得旨﹐給事中陳嘉猷言「朝廷嘗榜求治河之略﹐竟未有言。冕嘗有修河績﹐今更進言﹐而工部嫉之﹐必欲置諸有罪之地﹐人人皆將緘口不言﹐其它利病甚於此者﹐孰肯復言﹗冕不足卹﹐而國體所關甚重。乞令冕協同巡撫等官修築便。」上從之。

二百二十一

南京城大抵視江流爲曲折﹐以故廣袤不相稱﹐似非體國經野辧方正位之意。大內又迫東城﹐且偏坡卑窪﹐太子﹑太孫宜皆不祿﹐江流去而不畱﹐山形散而不聚﹐恐非帝王都也。以故孝陵欲徙大梁﹑關中﹐長陵竟遷北平。

二百二十二

南京大內近多圯壞﹐以王廷相建言故也。今端門樓已毀﹐承天門樓將傾﹐數年之後當大壞。宗廟火﹐亦當復建﹐神所棲也。不知其神在彼乎﹐在此乎。故成王在鎬京﹐而文﹑武王廟丰及洛都皆有之。夏言九廟議誣甚。

二百二十三

永樂壬寅﹐上北徵﹐五月駐獨石﹐大閱將士。英國公輔﹑安遠侯升﹑寧陽侯懋﹑武安侯亨﹑陽武侯祿﹑隆平侯信﹑應城伯亨﹑新寧伯忠﹑興安伯亨馳射﹐應城伯不中﹐罷其領兵。隆平侯稱疾不至﹐降辦事官。

二百二十四

戴元禮﹐名思恭﹐以字行﹐金華人。學於丹溪朱彥修。初仕禦醫﹐事太祖藥餌輒效。風雨卽免元禮朝。洪武三十一年五月﹐上病少間﹐輦出禦右順門﹐召諸醫官治疾﹐無狀者盡付獄。獨召元禮至榻前﹐曰「汝仁義人也。事無預汝﹐無恐。」太孫卽位﹐誅諸侍醫者﹐獨拜元禮太醫院使。遼簡王﹑肅莊王﹑慶靖王皆奔喪至京﹐聞太孫道太祖語﹐哭問勞元禮。簡王題「仁義」字大軸﹐莊王﹑靖王爲贊詠賜元禮。或曰文王以舊恩升元禮院使者﹐誤也。

初﹐洪武丙寅﹐文王患瘕﹐韓公懋治﹐久不愈。請元禮﹐至問所用藥﹐曰「是也。」又問文王嗜何物﹐曰「生芹。」元禮曰「得之矣。」投一劑﹐夜暴下﹐視之皆細蝗也。

晉恭王病﹐亦請元禮得愈。病已復發卒。太祖怒﹐逮治王國諸臣。元禮侍曰「臣嘗奉命療王﹐王飲臣藥數矣。臣對王病毒在膏肓﹐卽復作﹐不可治﹐今果然。」太祖遂釋晉王諸臣。

尙書嚴震直病﹐上令元禮好治之﹐否且償命﹐一劑而愈。

有妃嗜燒酒﹐腹痛﹐治之愈。曰「十年必復發﹐發不可治。」後十年竟病腹痛死。

王賓者﹐吳中髙士﹐願受元禮。方書元禮索賓﹕「拜師事我﹐我與方書。」賓不肯。一日詣元禮﹐值他出﹐有書八冊案上﹐賓袖去。元禮歸﹐驚嘆自失。賓不娶﹐臨終以其書授盛啟東﹑韓叔暘。

二百二十五

嘉靖壬寅七月朔﹐日食。逐貴溪去。時諸城一人在內閣﹐中秋分宜入內閣。甲辰﹐諸城以二子舉進士﹐爲言官所劾﹐父子並削籍。數月後﹐靈寶許太宰﹑石首張宗伯二人同入內閣。丙午﹐許乞致仕﹐閒住去。張病卒。是冬復召貴溪。貴溪至﹐而壽寧侯張延齡死於西市。戊申冬﹐貴溪亦如之。

二百二十六

溥洽字南洲﹐浙江山陰人。洪武初﹐薦髙僧入京﹐歷升左善世。靖難兵起﹐爲建文君設藥師燈懺詛長陵。金川門開﹐又爲建文君削髮。長陵卽位﹐微聞其事﹐囚南洲十餘年。榮國公疾革﹐長陵遣人問所欲言﹐言願釋溥洽。長陵從之。釋出獄時﹐白髮長數寸覆額矣。走大興隆寺﹐拜榮國公牀下﹐曰「吾餘生少師賜也。」仁宗復其官。卒年八十二。

二百二十七

南京吏部題名記首髙暠﹐洪武三年任﹐次張銘善﹐次郎本中﹐次陳修﹐又次滕毅。毅注洪武四年任。今考毅於初設吏部時﹝七﹞﹐與楊士義等六人爲六部尙書﹐入見奉天殿﹐受面諭。毅後趙瑁﹐瑁後髙暠﹑李信﹑詹同。同洪武四年爲尙書﹐兼翰林學士承旨﹐七年出吏部﹐爲翰林學士承旨呂熙代之。題名乃云洪武七年任。張﹑郎﹑陳三人亦非相繼﹐並在革中書省後爲尙書。洪彜在翟善之前﹐劉松在偰斯之後。題名以「偰」爲「揭」﹐乃後有洪彜﹐而無劉松。松署尙書﹐陳敬﹑余熂皆試尙書﹐尋爲眞。翟善驗封署郎中事﹐主事﹐署部﹐尋爲眞。

二百二十八

嘉靖丁未秋﹐兵書陳經被劾﹐王以旗代陳。未幾﹐以河套議﹐出陜西總兵﹐督邊務﹐劉儲秀代之。劉循例疏辭﹐上怒﹐削籍去﹐趙廷瑞代之。不半年﹐兵部更四尙書。近年兵書最久者張瓚﹐邊事大壞自瓚始。瓚有才略﹐無柰其好貨何﹗

二百二十九

洪武辛亥﹐禮官崔亮定外官慶賀禮﹐以武臣爲班首。壬戌﹐廣東布政司請慶賀班秩﹐孝陵曰「行禮於藩司﹐班首以品秩敍。」今都司無實授者﹐惟實授都指揮使﹐正二品﹐乃得爲班首。

二百三十

吳元年﹐選郡縣官三百三十四人﹐賞綺布道裏費及其父母妻子有差﹐著爲令。曰「以養汝廉奉公﹐無漁民也。」洪武元年﹐詔中書省自今除府﹑州﹑縣官﹐賜銀十兩﹐布六疋。徵天下賢才爲守令﹐厚賜而遣之。

二百三十一

滿四﹐固原土胡也。驍捷好殺﹐時出劫行人﹐掠牛馬﹐聚惡少食飲。參將劉淸﹑指揮馬傑稍法繩之﹐四賂掠資卽解。卽數日﹐又復中他事收捕。捕至輒得賄﹐賄已又捕。四大恨曰「必殺此二人者。」成化四年四月遂反﹐不數月有眾二萬。

廷議﹐請敕鎭守問激變故﹐敕未至﹐淸進與賊戰﹐大敗。寧遠伯﹑廣義伯﹑巡撫陳價﹑都指揮費良﹐皆敗或死。兵部請合陜西﹑延綏﹑寧夏三鎭兵進剿﹐賊益肆﹐行劫攻城﹐殺掠吏民﹐羽書交至。以都督劉玉爲總兵﹐副都禦史項忠提督軍務﹐會巡撫馬文升討賊。忠未至陜﹐陜西﹑寧夏兵先至﹐不俟延綏兵輒進﹐大敗。四盡奪兩鎭軍器﹐聞大兵且至﹐退保石城山。忠等分兵七屯合圍之﹐戒勿戰困賊。伏羌伯毛忠違命先登敗死。賊益張﹐言且攻西安。兵部尙書程信請攺命撫寧侯永總京﹑邊軍四萬往討。大設賞格﹐擒四者賞金五百兩﹐銀倍之﹐官世指揮使。四人共﹐亦如之。十一月﹐忠圍賊益急﹐度必破賊。又聞別命將﹐不敢輒止。奏言﹐宜令新總兵星馳赴援﹐倘不日破賊﹐別奏止兵。上手忠奏﹐付太監懷恩等召兵部議。

內閣信曰「兵行不可緩。」彭時﹑商輅曰「賊不能出﹐入山自保﹐我兵困之甚固。觀忠疏﹐賊不足憂也。」信曰「不然﹐忠且退至平涼未可知﹐敢必其能困賊耶﹗」尙書白圭﹑侍郎李震相視不言。時曰「然則度京軍當何時抵固原﹖」信曰「明春二三月。」時曰「勝負決今冬﹐柰何至明年﹗觀忠奏﹐賊憊矣﹐止京軍便。」太監曰「然﹐然則邊軍去乎﹖」時曰「亦不去便。」輅曰「畱京軍而遣邊軍便。」信大不平﹐謂人曰「忠敗﹐陜西動搖﹐內閣不得辭其責。」內閣又輒言「忠足辦滅賊﹐觀其疏歲終賊平矣。」是月丁丑﹐忠計擒四。十二月捷音至。明年正月﹐檻送四等三百人至京師。太監問反故﹐曰「無柰﹐淸﹑傑侵剝我也。」四等淩遲﹐亦斬淸﹑傑。

二百三十二

皇祖制太廟祭器﹝八﹞﹐曰「今之不可爲古﹐猶古之不可爲今。禮順人情﹐可以義起﹐所貴斟酌得宜﹐必有損益。近世泥古﹐好用籩豆之屬﹐以祭其先。生旣不用﹐似亦無謂﹐其制祭如生儀。」

二百三十三

宣徳九年﹐上與侍臣論兩晉﹐侍臣曰「晉武懲魏氏刻薄奢侈﹐矯以仁儉。平吳后頗事遊宴﹐怠政事。掖庭將萬人﹐外戚用事﹐勢傾內外﹐曾不一傳﹐禍生閨闥﹐馴致戎羯之亂。元帝繼統江右﹐恭儉有餘﹐明斷不足。大業未復﹐禍亂內起。明帝明敏有機斷﹐故能誅剪凶臣﹐惜其享年不永。成帝以後﹐類皆孱弱﹐寄命彊臣﹐奄奄百有餘年﹐亦爲幸矣。」上曰「晉武創業﹐不爲遠圖﹐樹立失宜﹐托付非才。況羌胡﹑鮮卑雜處內郡﹐不能先機區處﹐以致國禍方殷﹐戎寇遽至。東晉僅能立國﹐逆臣接迹﹐朝政陵夷﹐尙傳數世﹐由賢人爲之用也。」又曰「帝王維持天下﹐以禮教爲本。兩晉風俗淫僻﹐士習浮薄﹐先王禮樂教化蕩然掃地﹐豈久安之道﹗」

二百三十四

嘉靖十八年五月﹐夏言落職致仕﹐尋復入內閣。以梁材爲戶部尙書。六月丁酉震﹐奉先殿﹑鼓樓災。山西地震﹐有聲如雷。南京禮部右侍郎呂柟致仕。理河副都禦史朱裳卒。七月﹐遼東兵變。庚寅﹐震武功坊。浙江大水。庚申﹐葬獻皇后顯陵。閏七月﹐木﹑火﹑水﹑金四星聚東井﹐河南大疫。辛未﹐獻皇后祔廟中宮﹐亞獻。咸寧侯仇鸞總督軍務。兵部尙書兼右都禦史毛伯溫參贊軍務﹐討安南。九月﹐虜數入宣府塞。辛酉﹐上行視長陵﹐癸亥還宮。十月﹐大同總兵﹑都督梁震卒。十二月﹐虜入宣府塞。

二百三十五

洪武十一年秋﹐享太廟。太常奏﹕栗未熟﹐請以桃代﹐上曰「諸祭果實不必常品﹐有卽用之。著爲令。」

二百三十六

宣徳九年﹐罷築西教場。先是﹐教場在得勝門外﹐欲移西直門。上命都督武興視可否﹐興還奏可﹐但徙民家三十六。旣而有言其地皆民種麥苗﹑桑﹑棗﹑果樹﹝九﹞及古墳墓﹐並須鏟夷。又白雲觀傍地﹐皆民納稅蔬圃。上曰「勿病民。」事遂寢。

二百三十七

正徳十四年二月乙酉﹐司禮蕭敬傳旨﹐上自稱總督軍務威武大將軍太師鎭國公朱壽﹐巡幸南北直隸﹑泰安神州。丙戌﹐又傳旨南巡﹐武選郎中黃鞏﹑車駕員外郎陸震上疏﹐極言江彬席寵擅權﹐迷朝誤國﹐乞誅彬﹐罷巡幸。上怒。

上初議以三月壬子警道東巡﹐祀岱宗﹐歷徐﹑揚﹐抵南京﹐下蘇﹑杭﹐復浙江﹐浮漢登武當。人情洶懼﹐將相大臣多從諛不敢諫。是月己酉﹐翰林修譔舒芬等亦疏諫。各部及行人司皆懷疏集闕下﹐吏部尙書陸完沮之曰「無歸惡於上。」眾退。是日﹐吏部員外郎夏良勝﹐禮部員外郎萬湖﹐太常博士陳九川﹔明日﹐吏部郎中張衍慶等﹝一０﹞﹐刑部陸俸等﹔又明日﹐禮部姜龍等﹐兵部孫鳳等﹐行人司余廷瓚等﹐俱連疏入。又有醫士徐鏊﹐獨疏以醫諫。上遂大怒﹐不果出。癸丑﹐鞏﹑震﹑良勝﹑湖﹑九川﹑鏊下錦衣獄。芬﹑衍慶﹑俸﹑龍﹑鳳等百七人﹐跪午門外五日。甲寅﹐廷瓚等下獄。明日﹐同鞏等六人﹐亦跪午門外五日﹐械系。是日﹐工部林大輅等三人﹐大理寺周敍等十人連疏入。明日﹐俱下獄﹐亦械系跪五日。金吾衛指揮張英憤曰「是大變故明效﹐駕出必不利。」肉袒赴闕﹐手持刀欲自刎死﹐上疏諫。數日﹐天色陰霾﹐京師震駭。公卿被唾罵﹐瓦礫擲晨夕﹐出入不敢待辧色。至請命禮部禁言事者﹐通政司遂格不受疏。又有貢諛參劾屬吏妄言者﹐上怒遂不可解。戊午﹐水溢內海子髙橋四尺﹐鐵柱七斬折。是日﹐系芬等一百七人午門外撻三十。疏首調外任﹐余奪俸半年。四月己卯﹐系鞏等六人午門撻五十。鏊戍邊。

二百三十八

宣徳五年十二月﹐巡撫浙江侍郎成鈞奏﹕「海鹽縣民言﹐縣並海舊置石嵌土岸﹐延袤二千四百四十餘丈﹐備海患。比因風潮衝激﹐壞者一千一百餘丈﹐有司𨿽常修築﹐然舊石爲水所嚙﹐皆刓獘無廉隅。暫用累砌﹐終不堅固。今議於舊岸內﹐別砌石岸﹐而存其舊者﹐以爲外障﹐庶可久遠。乞如洪武中令嘉興﹑湖州﹑嚴州﹑紹興等府發夫匠協助爲便。」上從之。

二百三十九

近日東南倭寇類多中國之人﹐間有膂力膽气謀略可用者﹐往往爲賊。路踏白﹐設伏張疑﹐陸營水寨﹐據我險要。聲東擊西﹐知我虛實。以故數年之內﹐地方被其殘破﹐至今未得殄滅。緣此輩皆麤豪勇悍之徒﹐本無致身之階﹐又乏資身之策﹐苟無恆心﹐豈甘喙息。欲求快意﹐必致鴟張﹐是以忍棄故鄕﹐幡從異類。倭奴藉華人爲耳目﹐華人藉倭奴爲爪牙﹐彼此依附﹐出沒海島﹐倏忽千里﹐莫可蹤迹。況華夷之貨﹐往來相易﹐其有無之間﹐貴賤頓異。行者逾旬﹐而操倍蓰之贏﹐居者倚門﹐而獲牙儈之利。今欲一切斷絕﹐竟致百計交通。利孔旣塞﹐亂源遂開﹐驅煽誘引﹐徒眾日增。若不包荒捨垢﹐早爲區處﹐恐數年之後﹐或有如盧循﹑孫恩﹑黃巢﹝一一﹞﹑王仙芝者﹐益至滋蔓﹐遽難撲滅矣。

洪武年間﹐倭奴數寇東南傍海州縣﹐其時浙江一省﹐旣遣信國公湯和築城﹐又遣魏國公徐輝祖﹑安陸侯吳傑練兵﹐又遣都督商暠﹑楊文﹑劉徳出戰﹐又遣都督於顯出海巡倭。此皆上公元侯﹐謀臣宿將﹐尢且遲之數年﹐未得寧息。復遣南雄侯趙庸招撫沿海漁丁﹑島人﹑鹽徒﹑蜑戶﹐籍爲水軍﹝一二﹞﹐至數萬人。又遣萊州府同知趙秩﹑禮部員外郎呂淵宣諭倭奴。迨至洪武二十五年以後﹐而海上始得安靖。則凡可以解散賊黨者﹐宜亟爲議處也。

二百四十

孝陵平漢﹐封漢主陳理爲歸徳侯﹐友諒父普才爲承恩侯﹐兄友富歸仁伯﹐友直懷恩伯﹐弟友仁贈南康王。又封蜀主明升歸義侯。洪武五年﹐遣元樞密使﹝一三﹞延安答理送理﹑升於髙麗﹐普才徙滁。

納哈出者﹐木華黎裔孫也﹐旣降遣歸類。侵遼東﹐宋國公兵出塞降之。封海西侯﹐卒葬南京。其子察罕攺封沈陽侯﹐坐黨死。

二百四十一

長陵北徵﹐命侍郎師逵督餉。逵以道險﹐車載民疲糧乏﹐乃擇平坦之地﹐均其裏路﹐置站堡﹐每夫一人﹐運米一石。此送彼接﹐朝往暮來﹐民以不困﹐食亦旋足。

二百四十二

成化末年﹐宦者尙銘坐東廠﹐陳準繼之﹐甚簡靖。令刺事官校曰「反逆妖言則緝﹐余有司存﹐非汝輩事也。」坐廠數月﹐都城內外安之。權豎以爲失職﹐百計媒孽﹐準自知不免﹐一夕縊死。準﹐廣東順徳人。

二百四十三

讀成布衣祭忠文詩﹐成器余姚人。正統末聞劉忠湣死獄﹐卽邑中龍泉山頂爲文祭之。祭畢﹐以餕頒諸同志。其文歷述古今權姦之禍﹐凡三千餘言﹐人謂之祭忠文。今其地謂祭忠壇。詩曰「萬古興亡淚滿箋﹐一壇遙憶祭忠年。大書筆在憑誰執﹐髙調歌沈待我傳。無地可投湘水裔﹐有天應照越山顚。布衣憫世尢堪弔﹐何處松楸是暮田。」﹝一四﹞邵文莊公云。

二百四十四

洪武三十年﹐海運赴遼﹐七年萬石有奇。永樂六年六十五萬有奇。十二年﹐北京五十萬由衛河﹑通州﹐四十萬由海。十六年﹐會通河運四百六十萬有奇。宣徳八年五百餘萬。正統二年四百五十萬。景泰二年四百二十三萬﹐七年二百九十二萬。天順四年四百三十五萬。成化八年以後四百萬石﹐又有江南常﹑蘇﹑松﹑嘉﹑湖白糧十八萬八百六十餘石﹐山東﹑河南粟﹑米﹑豆﹑麥又若干石﹐不在四百萬數。

二百四十五

我郡守楊公承芳乞致仕疏云「錢若水居樞密﹐年四十而致仕﹐以臣觀之﹐臣年尢多三歲。陶弘景奉朝請﹐年三十六而致仕﹐以臣觀之﹐臣年尢多七歲。放臣致仕﹐死得與弘景﹑若水遊於地下足矣。」

二百四十六

席文襄公論漕船利害﹐成化以前病在民﹐成化以後病在軍。

二百四十七

沙州﹐漢燉煌郡﹐今爲蒙古衛。川邊古塔赤斤﹐卽漢屯田柳中地﹐今爲罕東地。瓜﹑沙﹑赤斤等處番達﹐本皆一種﹐枝大族分﹐因地異名耳。

二百四十八

北狩﹐永樂七年己丑也﹐六曹稱行部﹐十五年丁酉﹐攺云行在某部。北京之爲京師﹐不復稱行在也﹐蓋自正統辛酉始也。

二百四十九

元皇孫買的禮八剌被擒﹐有故符寶郎以歷代靈章四十餘顆降。孝陵以其不忠﹐咼之。山東降將百餘人﹐貌皆魁梧﹐李丞相奏欲用之。孝陵疑其結黨﹐皆殺之。

二百五十

漕船一萬二千一百四十三。裏河淺船遮洋海船十年一造﹐免儀﹑瓜埧也。江南皆五年一造﹐往回皆經埧也。官軍十二萬有奇。

二百五十一

景泰時﹐南方葉﹑鄧之變﹐文臣總理軍務﹐皆稱鎭守。浙江兵部尙書孫原貞﹐福建刑部尙書薛希璉。

二百五十二

胡忠安公致仕歸常﹐遣子長寧謝。自敍由洪武三十三年進士任尙書﹐歷任五十八年。中更迎駕復辟之勞﹐及盧忠﹑阮浪之獄﹐乞將臣男量爲錄用﹐臣𨿽死之日﹐猶生之年。天順攺元﹐八月十三日奉裕陵旨﹐胡長寧升世襲所鎭撫﹐錦衣衛帶俸。洪武三十三年﹐實建文二年。

二百五十三

南贛與湖廣﹑福建﹑廣東相連﹐流賊易起。鄖陽與陜西﹑四川﹑河南相界﹐流民易聚。故江西﹑湖廣旣有撫憲﹐此則又設提軍撫治之官也。南贛山深而人狡﹐鄖陽土曠而民貧。

二百五十四

莆田處士劉閔﹐弘治中林見素言其恭愼純粹﹐學行髙古﹐日無二粥﹐身無完衣﹐而處之裕如。徐貫﹑劉大夏每拜其門﹐知府王弼齋所必迎致﹐曰﹕對劉君鄙吝﹐自去詞藻﹐𨿽不逮其爲人﹐而徳宇道風人自難及。乞仍布衣入侍東宮﹐有奏未上。

二百五十五

洪武三年庚戌﹐開鄕試﹐明年辛亥會試。是年天下亦舉鄕試。又明年壬子連舉鄕。江西吳伯宗﹐辛亥狀元也。解學士文有曰「家君以洪武四年辛亥主考江西。」蓋會﹑鄕是歲同舉。解﹐江西人﹐遂主江西試事。壬子﹐則今子午卯酉例耳。

二百五十六

宣徳四年七月﹐太監馬騏矯旨下內閣書敕﹐付騏復往交趾閘辦金﹑銀﹑珠﹑香。時騏自交趾召還未久﹐內閣覆請﹐上正色曰「朕安得有此言﹗渠曩在交趾荼毒軍民﹐卿等獨不聞乎﹗自騏召還﹐交人如解倒懸﹐豈可再遣﹗」然亦不誅騏也。

二百五十七

漕運﹐有元戎間以卿亞提督整理。自河州休庵王公以景泰庚午總督漕事﹐明年兼巡撫﹐於是或右都禦史﹐或左右副僉﹐爲常設之官矣。

二百五十八

戶部尙書梁公材﹐南京人﹐弘治己未進士﹐字大用﹐號儉庵。淸修勁節﹐始終不渝。爲翊國公郭勛所惡﹝一五﹞﹐削籍。初爲縣令﹐歷知嘉﹑杭二府﹐皆有惠政。有儉庵奏議四冊。

二百五十九

吏部尙書周用﹑都禦史宋景﹐端明簡諒﹐有風節﹐不肯依附人﹐人亦不敢幹以私。嘉靖丁未正月朝覲﹐考察甫畢﹐相繼卒﹐善類咸惜之。周贈太子太保﹐謚恭肅﹔宋贈太子少保﹑吏部尙書﹐謚莊靖。吏部侍郎武城王道﹐文學行誼﹐表著一時﹐難進易退﹐晚得向用﹐是秋亦病卒。

二百六十

戶部尙書王杲﹐汶上人﹐甲戌進士。素稱淸謹﹐但待屬吏稍嚴急。當是時﹐邊隅多事﹐財用不給﹐杲一切取辦﹐倉庫空虛。嘉靖丁未秋﹐柄臣惡其執法﹐又入親暱小人之言﹐言官又妄劾杲受賄﹐遂逮詔獄﹐考訊誣伏﹐謫戍﹐卒。

二百六十一

朵顏在漁陽塞外﹐福余﹑大寧﹑建州﹑海西在遼陽塞外﹐皆我藩籬﹐食我桑黮﹐懷我好音久矣。今皆通迆北﹐爲我邊患。恐數年之後﹐北虜見京東塞外水艸畜牧之利﹐將並朵顏。建州我東塞﹐亦與北虜爲鄰﹐如宣府﹑大同矣。亟諭東虜﹐無引賊入室﹐自受其害﹐如景泰時事﹐諸酋或有悔悟者。不然﹐憂未已也。

二百六十二

河南何瑭﹐字粹夫﹐有文學﹐行誼髙古﹐灌園自給﹐不妄取予﹐潔身獨行君子也。王廷相﹐字子衡﹐少勵名節﹐博學能文﹐惕歷中外﹐著有聲績﹐皆近時名臣。後進好言人短﹐謂何迂腐﹐王晚年與翊國共督團營﹐不能糾發其姦。可謂責人無已矣。

二百六十三

太宰靈寶入內閣﹐南昌代之。因論箕僊不經﹐不足崇信﹐忤上意﹐削籍。蘭溪入吏部﹐病乞致仕﹐忤上意﹐削籍﹐卒於張家灣道中。都禦史周白川代之﹐病卒﹐司寇聞石塘代之。南昌首論大禮﹐始終不附張﹑桂﹐朴忠自許﹐有大臣風節。數年間﹐善類皆思靈寶﹑南昌。

二百六十四

國初﹐召商中鹽量納糧料實邊﹐不煩轉運﹐而食自足﹐謂之飛挽。後因積納數多﹐價值亦賤﹐興利之臣遂攺議上納折色。行之旣久﹐習以爲常。彼時攺折﹐糧料有餘﹐而價亦賤﹐計似所入﹐爲有贏利﹐未爲不可。近來糧料不足﹐價亦騰貴﹐徒煩轉糴﹐邊用索矣。大率鹽一引﹐納銀伍錢﹐先時可糴米一石。今多不過三四斗﹐或二三斗。故商人所納數倍於前﹐而國初之所資以餉軍者﹐實則無增於舊﹐彼此虧費﹐其獘益滋。是故多得銀不如少得米。省和糴之擾也﹐杜侵克之獘也﹐慰待哺之望也﹐漸墾邊地以致殷富也。一舉而四善具焉。說者又謂﹐間曾開納本色﹐召商不至。蓋向者上納本色﹐時商自募民耕種塞下﹐而得谷爲易。又塞下之積甚多而價輕﹐又無戎虜之患。今則耕種廢矣﹐塞下之積虛矣﹐谷價騰湧﹐彊虜出沒﹐勢不安居﹐商人安得糧料應召募乎﹖欲復本色﹐非減斗頭﹐利商人﹐使商人趨利而開墾邊地不可也。然必遲之四五年﹐而後得其大利。

二百六十五

張西盤潤﹐自給捨﹐歷官南吏書﹐行業無玷。其當逆瑾時﹐著風節。在工部昌言正色﹐折翊國之矯悍﹐一時大臣罕能及之。嘉靖丁未﹐尙書一考﹐北上﹐攺太倉尙書﹐未上。言官論劾﹐下吏部﹐不與題覆。候數月﹐西盤自陳疏至﹐內批致仕。

王兩洲學夔﹐文學深淳﹐操履廉潔。嘗爲文選郎中﹐守正庇善類﹐爲張﹑桂所惡﹐出爲南太僕少卿﹐攺太常矣。復中他事降外任﹐歷升南禮﹑吏二部尙書。恭愼簡實﹐不屑依比人。亦有才略﹐顧不肯發揚﹐人不知也。其擒治昴山中僞皇子事﹐不煩一兵﹐亦不奏功。嘉靖己酉﹐累乞致仕不允。進南兵部尙書﹐參贊機務。益力辭﹐疏未下﹐言官又上劾章。內批王疏致仕。﹝校勘記

﹝一﹞「後領吏部尙書」原本脫一「後」字﹐據嘉靖本補入。

﹝二﹞「始與度牒」原本「牒」作「帖」﹐誤﹐據嘉靖本攺。

﹝三﹞「外艱去服闋竟不召」嘉靖本「服闋」作「服閱」。

﹝四﹞「遂推眾出戰」原本「眾」作「象」﹐誤﹐據嘉靖本攺。

﹝五﹞「其餘土酋可調之兵能出千數者無幾」原本「能」字上衍一「不」字﹐誤﹐據嘉靖本刪。

﹝六﹞「又或言盡撒山西兵」嘉靖本亦作「撒」﹐疑爲「撤」之誤。

﹝七﹞「今考毅於初設吏部時」原本「今」作「令」﹐誤﹐據嘉靖本攺。

﹝八﹞「皇祖制太廟祭器」原本「制」作「至」﹐誤﹐據嘉靖本攺。

﹝九﹞「其地皆民種麥苗桑棗果樹」原本「桑」作「栗」﹐據嘉靖本攺。

﹝一０﹞「吏部郎中張衍慶等」原本「衍」作「行」﹐誤﹐據嘉靖本攺。

﹝一一﹞「或有如盧循孫恩黃巢」原本「黃」作「王」﹐據嘉靖本攺。

﹝一二﹞「籍爲水軍」嘉靖本「籍」作「藉」。

﹝一三﹞「遣元樞密使」原本「樞」作「柱」﹐誤﹐據嘉靖本攺。

﹝一四﹞「何處松楸是暮田」原本「楸」作「禾秋」﹐誤﹐據嘉靖本攺。

﹝一五﹞「爲翊國公郭勛所惡」原本「勛」作「鄖」﹐誤﹐據嘉靖本攺。按﹕郭勛爲明初開國功臣﹐武定侯郭英的玄孫。嘉靖十九年進勛爲翊國公﹐加太師。﹞

今言卷之四

二百六十六

正徳元年十月﹐劉瑾入司禮監﹐矯詔殺太監王嶽﹑徐智﹑範亨﹔罷戶部尙書韓文﹑郎中李夢陽﹝一﹞﹔勒少師劉健﹑少傅謝遷致仕。以吏書焦芳兼武英殿大學士﹐吏侍王鏊爲戶部尙書兼文淵閣大學士﹐入內閣。兵書許進代芳﹐加李東陽少師兼太子太師﹑吏部尙書﹑華蓋殿大學士。

先是﹐上初卽位﹐瑾等以東宮內侍導上遊戲。內閣上疏言「皇上視朝太遲﹐免朝太數﹐奏事漸晚﹐遊戲漸廣。長夏之時﹐遂停經筵﹐並輟日講﹐不知陛下宮中何以消日﹖奢靡玩戲﹐濫賞妄費﹐非所以崇儉徳﹔彈射釣獵﹐殺生害物﹐非所以養仁心。鷹﹑犬﹑狐﹑兔田野之畜﹐不可育於宮廷﹔弓矢甲冑戰鬥不祥之象﹐不可施於禁禦。夫使聖學久曠﹐正人不親﹐直言不聞﹐下情不達﹐而此數者交雜於前﹐則聖賢義理何由而明﹖古今治亂何由而知﹖民生困苦而莫伸﹐政事獘壞而莫救。宗社所系﹐生民所賴。今日之事﹐臣實憂之。六月中旬﹐風雨飄蕩﹐雷霆震怒。正殿鴟吻及太廟脊獸﹑天壇樹木﹑禁門房柱各有摧折或致燒毀。天心示警﹐蓋已甚明﹐伏願陛下惕然省悟。」報聞。復上疏曰﹕

「兩月以來﹐日髙數丈尙未視朝。玆天變民窮之時﹐正宜恐懼修省。怠荒若此﹐禍亂將至。」又報聞。

會太監王贊﹑崔通去南京﹑蘇﹑杭織造﹐乞長蘆官鹽萬二千引。戶部請予半﹐上不喜﹐召見內閣問狀。內閣對曰「宜如部議。」上曰「用不足柰何﹖」對曰「寧加銀數﹐不可多鹽引。」上詰其故﹐對曰「鹽引有夾帶之獘﹐引多則夾帶益多。」上曰「彼獨不畏法乎﹗」對曰「彼旣得旨﹐沿途騷擾﹐朝廷豈得聞知﹗」上色變﹐語益厲﹐曰「豈獨此數人壞事﹗譬如十人﹐豈能皆賢﹖亦未免有四五人壞事者。」時有贊健﹑遷者﹐上入其言﹐故云。內閣退﹐上疏自劾曰﹕

「先帝顧命惓惓﹐以陛下爲托﹐臣等誓以死報﹐未敢求退。近者地動天鳴﹐五星淩犯﹐星斗晝見﹐白虹貫日﹐羣災疊異﹐並在一時。諸司獘政﹐日益月增﹐百孔千瘡﹐隨補隨漏。當此之際﹐內外臣僚協心倍力﹐猶恐弗堪。方且持祿固寵﹐任情作獘﹐讒謗公行﹐姦邪得計﹐變亂黑白﹐顚倒是非﹗人怨於下而不知﹐天變於上而不畏。竊觀古今載籍﹐未有如此而不亂者。政出多門﹐咎歸臣等。捫心反顧﹐無以自明﹐展轉於衷﹐事非獲已。若竊祿苟容﹐旣負先帝﹐又負陛下。伏乞罷黜。」不允。又上疏曰﹕

「痛惟孝宗皇帝大漸之時﹐召臣等至幹淸宮禦榻前﹐面賜顧命﹐諄諄數百言。臣等頓首拜受﹐不勝嗚咽。彼時﹐司禮監太監陳寬等實共聞之。陛下嗣位之初﹐臣等尢得少盡其職。近來數月﹐往往旨從中出﹐略不預聞。有所議擬﹐徑行攺易。」並上詔書不信﹑政令失中數事﹐皆不聽。言官亦會疏論內侍罪狀﹐畱中。戶部尙書韓公文每朝退﹐輒泣恨不能救正。部郎中李夢陽說公﹕「大臣義共國休戚﹐徒泣何益﹗」公曰「計安出﹖」夢陽曰「比言官入章交劾諸閹﹐章下閣老持劾章甚力﹐公誠及此時率諸大臣死爭﹐閣老又得諸大臣﹐持劾章必益堅﹐去瑾輩易耳。」公將須昂肩﹐毅然攺容曰「善﹗卽事弗濟﹐吾年足死﹐不死不足以報國。」明日早朝﹐公密叩閣老﹐許之﹐倡諸大臣﹐諸大臣皆惟。公退﹐具疏曰﹕

「臣等待罪股肱﹐值主少國疑﹐瞻前顧後﹐心焉如割﹐中夜起嘆﹐臨食而泣者屢矣。近歲朝政日非﹐秋來視朝漸晚。仰觀聖容﹐日就淸臒。皆言太監馬永成﹑谷大用﹑張永﹑羅祥﹑魏彬﹑劉瑾﹑丘聚等置造巧僞﹐淫蕩上心﹐擊球走馬﹐放鷹逐犬﹐或俳優雜劇﹐錯陳於前。至導萬乘與外人交易﹐狎暱媟褻﹐有傷禮體。日遊不足﹐夜以繼之﹐勞耗精神﹐虧損至徳。遂使天道失序﹐地气靡寧﹐雷異星變﹐桃李秋華。考厥占候﹐咸非吉徵。切緣此等細人﹐惟知蠱惑君上﹐以便己行私﹐不思髙皇帝業在陛下一身。今大婚𨿽畢﹐儲嗣未建﹐萬一起居失節﹐𨿽將此輩虀粉俎醢﹐何補於事﹗昔我髙皇帝艱難百戰﹐取有四海。列聖繼承﹐傳之先帝﹐以至陛下。先帝臨朝顧命﹐陛下所聞也。柰何姑息羣小﹐置之左右﹐累聖徳乎﹗今永成等罪惡旣著﹐若縱不治﹐將來無所忌憚﹐爲患非細。伏望奮乾剛﹐絕私愛﹐上告兩宮﹐下諭百僚﹐將永成等明正典刑﹐以回天變﹐泄神人之憤﹐潛消亂階﹐以保靈長之業。」

疏入﹐上驚泣不食﹐諸閹大懼。太監王嶽者﹐亦與永成等共事﹐素剛厲﹐頗惡其黨。初﹐閣老持言官章不肯下﹐諸閹窘﹐相對泣。會諸大臣疏又入﹐上遣司禮詣閣議﹐一日三至﹐閣益持議不肯下。嶽顧獨曰「外廷議是。」明日忽召諸大臣入﹐諸大臣或有咎公者﹐曰「公疏言何﹖」公故不應﹐令吏侍鏊趨詣閣候。洛陽語王曰「事且十成七八﹐諸公第堅持。」至左順門﹐太監李榮手諸大臣疏曰「有旨﹐諸先生愛君憂國﹐言良是。第奴儕事上久﹐不忍卽置之法﹐幸少寬﹐上自處。」眾懼﹐莫敢出一語答。榮面公曰「此疏本出公﹐公云何﹖」公曰「今海內民窮盜起﹐水旱頻仍﹐天變日增。文等備員卿位﹐靡所匡救。上始踐阼﹐遊宴無度﹐狎暱羣小﹐文等何忍無言﹗」榮曰「上非不知﹐第欲寬之耳。」諸大臣遂旅退﹐鏊前謂榮曰「設上不處﹐柰何﹖」榮曰「我頸有裹鐵邪﹐敢壞國事﹗」是日﹐諸閹益窘﹐自求去南京安置。閣議堅持﹐猶不肯下。是夜﹐瑾等遶上前﹐跪伏哭﹐頭觸地﹐曰「非上恩﹐奴儕且磔餧狗。」上色動﹐瑾又進曰「害奴儕者王嶽。」上曰「何謂﹖」曰「嶽前掌東廠﹐謂言官先生有言第言﹐議閣時﹐嶽又獨是外廷議。狗﹑馬﹑鷹﹑兔﹐嶽嘗獻否﹐上心所明也。今獨咎奴儕。」益伏地痛哭。上怒﹐夜收嶽及亨﹑智。瑾又曰「狗﹑馬﹑鷹﹑兔﹐何損萬幾﹖左班官敢嘩無忌者﹐司禮監無人耳。有則惟上所欲爲﹐誰敢言者﹗」上立詔瑾入司禮監﹐竄嶽﹑智﹑亨南京。內閣又上疏曰﹕

「伏見舊年以來﹐龍顏淸減﹐心切憂惶。傳聞每夜戲樂﹐有妨寢膳。皇城禁門開閉無節﹐甚至入市交易﹐全無扈衛﹐皆由左右誘引﹐以致聖心荒怠﹐政令乖違﹐財盡民窮﹐上干天變。昨者﹐府﹑部﹑科道等官﹐合詞累奏﹐皆謂瑾等狎暱淫巧﹐罪大惡極﹐乞明示典刑。臣等讀未終篇﹐涕淚交下。連日司禮太監李榮等三至內閣﹐傳示聖意。乃謂瑾等自幼服事﹐不忍遽行斥逐。夫人君之於小人﹐若不知而誤用﹐其失猶小﹐天下尙望其能知而去之。若旣知而不治﹐則小人狎玩﹐愈肆姦邪﹐正人危疑﹐被其離間﹐天下之事無可復爲﹐必至於亂亡而後已。且邪﹑正必不兩立。今滿朝文武﹑公卿科道﹐皆欲急去數人﹐而使之尙在左右﹐非但朝臣盡懷疑懼﹐而此數人者亦恐不能自安。上下相疑﹐內外不協﹐禍亂之機﹐皆自此始。宗社所關﹐誠非細故。」上不允。三臣各疏求去﹐內批健﹑遷致仕﹐東陽畱用。東陽再乞退﹐上曰﹕

「自陳休政﹐臣下職也。黜陟人才﹐朝廷公論﹐卿毋再辭。」韓﹑李皆致仕。言官劉菃﹑戴銑等俱下詔獄。錦衣鎭撫牟斌杖闕下奪職。嶽﹑亨﹑智爲瑾所殺死於道路。

二百六十七

弘治十一年十月﹐淸寧宮災﹐詔行寬卹﹐求直言。內閣上疏曰﹕

「竊見頃年災異頻仍﹐內府火災尢甚。軍器庫火﹐番經廠火﹐幹淸宮西七所火﹐內官監火。而淸寧宮之災尢爲大異。古先聖王遇災而懼﹐避殿減膳﹐責己求言。修政事﹐明賞罰﹐然後可以轉禍爲福﹐變災爲祥。本朝列聖具有故事﹐今日急宜舉行。向來姦佞熒惑聖聰﹐妨蠹聖政﹐以致賄賂公行﹐刑賞失當﹐紀綱廢弛﹐賢否混淆﹐賦役繁興﹐科派百出﹐公私耗竭﹐軍民困憊。而大小臣僚﹐被其脇制﹐畏罪避禍﹐箝口結舌﹐下情不達﹐上澤不宣。愁嘆之聲仰幹和气﹐災異之積正此之由。今天道昭明﹐元惡殄喪﹐聖心開悟﹐洞察前非。然余慝未除﹐宿獘未革﹐𨿽聖仁廣大﹐姑示含容﹐而中外人心憤郁未釋﹐故上天仁愛復有此異。伏願大開離照﹐獨運乾剛﹐進賢黜姦﹐明示賞罰。當行之事﹐斷在不疑﹐無更因循﹐以貽後患。尢望特降綸音﹐戒諭臣工﹐痛加修省﹐廣求直言﹐指陳時獘﹐並垂采擇﹐次第施行﹐以收人心﹐以回天意。」上悉從之。

時太監李廣死﹐乞祠額﹐不許。廣黨周輔﹐請令李東陽爲廣寺碑文﹐又不許。言官劾文武大臣交結廣者﹐請追究簿籍。上因東宮午講過左春坊﹐放班後召內閣﹐出袖中諸大臣辯疏﹐問處分云何。內閣請治其罪。上曰「然。但六部尙書五人被劾﹐柰何﹖」對曰「但查簿籍﹐治其有實迹者。」上曰「本無簿籍﹐究之恐濫及耳。」對曰「請付臣等擬上﹐必不太濫。」上曰「此籍不知有否﹐姑宜已之。」內閣疏中所謂姦佞元惡皆指廣也。

二百六十八

宣徳三年﹐上禦武英殿﹐問侍臣歷代戶口盛衰﹐對曰﹕

「禹平水土﹐民奠厥居﹐至桀而耗﹐湯時已不及禹。至紂淫虐﹐武王時又不及湯。成﹑康致理﹐遂多於禹時。春秋﹑戰國至秦﹐所耗尢多。漢髙至文﹑景﹐民庶大增。武帝徵伐不息﹐十數年間民數減半。昭帝罷兵務農﹐至成帝初戶口極盛。東漢承王莽後﹐率土之民十才二三。明﹑章之後﹐天下無事﹐人口滋殖。三國﹑六朝﹐疆宇分裂﹐所存無幾。隋文帝恭儉﹐大業之初戶口極盛。煬帝荒淫﹐役人以百萬計﹐丁男不足﹐役及婦人。由是天下之民聚而爲盜。唐貞觀以後﹐及於永徽﹐戶口日增﹐至開元又極盛﹐安﹑史之亂遂大耗。宋承五季後﹐自太祖至神宗﹐戶口日盛。髙宗南渡﹐中原板蕩﹐所存者東南之民。此歷代戶口之槪也。」上曰﹕

「戶口盛衰﹐足見國家治忽。其盛也本於休養生息﹔其衰也必由土木兵戈。觀漢武承文﹑景之餘﹐煬帝繼隋文之後。開元之盛﹐遂有安﹑史之亂。豈非恃其富庶而不知儆戒乎﹗漢武末年乃知悔過﹐煬帝遂以亡國﹐玄宗至於播遷。皆足爲世主大戒。」

二百六十九

宣宗坐文華殿﹐召問士奇﹑榮交趾敕去未﹐對曰「行矣。」上曰「朕昔聞皇考言﹕『太祖初定天下﹐安南最先納貢。已而黎氏篡奪﹐天討不可赦。是時求立陳氏後不得﹐故郡縣其地。若陳氏有後﹐不致勞敝方隅。』朕對曰﹕『此誠帝王盛舉。』皇考笑曰﹕『勿泄。』朕心未嘗忘。今思陳氏果有後﹐選立一人﹐使供藩職﹐三年一貢﹐如洪武制﹐用寧其民﹐我亦得省兵戍。論者將謂朕委棄祖宗之業﹐然繼絕興滅﹐實皇祖之志。」士奇﹑榮頓首稱善。上曰「卿二人識朕意勿言。」賜酒饌而退。

二百七十

景泰九年七月癸亥﹐禮部右侍郎李實﹐及也先使臣把禿等至自瓦剌。寧陽侯陳懋﹑吏部尙書王直等言「實至自虜中﹐言虜欲和﹐且還大駕。又引實至上皇所﹐上皇諭﹕『虜請和非僞﹐愼勿疑阻。朕需少物作人事﹐汝歸爲朕取來。朕得南還﹐卽令朕守祖陵﹐或爲庶人﹐朕亦甘心。』乞再遣實奉衣禮物幣奉迎。」上不聽﹐曰「虜譎叵測﹐實歸﹐楊善復去﹐不必更使。卽以迎上皇意敕也先﹐附其使去便。」

丙寅﹐懋﹑直等再上言「往者脫脫不花阿剌遣人議和﹐上皇不吝一介。今也先悔禍﹐專使行成﹐竟不一報﹐適啟戎心﹐後患無已。」下大臣再議。

丁卯﹐實上言「臣自瓦剌還時﹐也先與臣約八月五日來迎上皇。臣言﹕『需歸朝請旨﹐未敢竊定期約。』也先言﹕『正使卽未遣﹐須先遣一二人同我使來報﹐不然勿謂吾失信。』遂令諸小酋偕少卿羅綺﹐收還大同﹑宣府塞上部落。臣過懷來﹐見官軍出郊芻牧﹐收禾轉餉﹐虜言可信。臣復命日蒙召對﹐詳述虜情。近在廷大臣累疏﹐未允臣將命講和﹐其欲遣人迎復﹐定約期日。臣特傳也先口語﹐伏望俯從羣言﹐別遣材智大臣往迎。𨿽虜情變詐不測﹐亦可塞彼無詞。不然﹐直在彼﹐曲在我。猶豫趑趄﹐過期失約﹐復欲遣使﹐或又以命臣﹐臣自揣愆期﹐決不敢往。彼此相疑﹐和議不成﹐則上皇終不可復﹐干戈終不可息﹐邊鄙終不可寧矣。」疏入﹐復下大臣再議。

是日﹐把禿等還﹐諭也先曰「把禿等至﹐悉議和之意。顧前已遣楊善﹝二﹞﹑趙榮賫書幣至可汗及太師﹐專爲迎朕兄太上皇帝。朕念朝廷自祖宗來﹐待瓦剌甚厚﹐一旦因嫌構隙連兵﹐太師旣能復修舊好﹐朕亦當勉從所請。維今益宜上順天意﹐下順人心﹐休兵息民﹐以實前言。把禿等回﹐特頒賞給至可汗。也先所言﹐欲送還大駕﹐實朕至願。果出誠心﹐卽令楊善等奉迎還京﹐朕當永保和好。太師其深省之。」

是日﹐懋﹑直等復請再遣實奉迎。上曰「俟善還。」時禦史畢鑾等﹑翰林檢討邢讓﹐皆疏乞迎駕。不聽。己巳﹐善至虜營。庚午﹐也先引善見上皇。是日定議﹐也先遂奉餞上皇。

二百七十一

宣徳六年十二月﹐太監袁琦有罪淩遲﹐誅其黨陳海等十人﹐詔天下。又諭都禦史佐﹐內臣出外有犯令﹐所在官司奏聞重治﹐知而不奏罪同。軍民撥置害人者罪死。

二百七十二

宣徳二年三月﹐有進豳風七月圖者﹐上喜受之。顧侍臣曰「此見周家立國之本﹐周公輔成王之心。當是時﹐君民相親如父子﹐以故周之王業歷年最永。」

二百七十三

李叔正者﹐江西靖安人。性聰敏﹐年十三以能詩名。旣長﹐博通諸子百家言﹐詩稱江西十才子﹐叔正其一也。友諒陷南昌﹐其妻夏投井死﹐叔正義不再娶。洪武四年徵﹐除國子學正﹐遷渭南﹐升興化知縣﹑禮部員外郎。請老不許。除國子助教﹐遷監察禦史﹑湖廣參政﹐升布政使﹐召爲禮部侍郎﹐十四年春進尙書。是年﹐有司薦賢良﹐往往以儒學訓導應詔。叔正上言「師範缺員﹐生徒廢業﹐不可。」上曰「朕急作人﹐務求明師﹐有司又薦而他用﹐甚失朕意。」禁勿許。

嘉靖辛亥三月﹐吏書夏邦謨去﹐吏部會推都禦史屠僑﹑南吏書屠楷﹑吏侍郎李默。上簡用李。議者皆言冢宰必歷任正卿﹐資久望深﹐方得轉授﹐未聞侍郎卽正位冢宰者。籍籍問余﹐余應曰「李膺簡命﹐固聖明特達之知。然於先朝﹐實爲故事。洪武壬午﹐成祖卽位初也﹐蹇忠定公以吏侍升尙書﹐秉銓二十七年﹐輟部事﹐畱京師﹐備顧問。郭公琎以吏侍代蹇凡十五年﹐至正統壬戌致仕。而王文端公以禮侍代郭﹐凡十四年﹐天順丁丑致仕。是時﹐上能推誠﹐下無逸口﹐蓋五十六年間﹐吏部三尙書耳。今自弘治丙辰至嘉靖辛亥﹐亦五十六年﹐凡易二十八人。而晉溪﹑松臯皆再任﹐整庵﹑巽庵﹑晉叔皆未任。銓揆數易如此﹐他可知矣。成化癸巳﹐尹恭簡公亦以吏侍爲尙書﹐代姚文敏公﹐歷十三年致仕。惟崔莊敏公吏侍爲尙書﹐代李襄敏公未逾年去。此五公皆能稱其職。當時未聞有超資之議。逆瑾時﹐焦芳﹑張彩以吏侍相繼爲尙書﹐淸議恥之。卽使二人不由侍郎爲尙書﹐亦豈得爲善類乎﹗昔傅說起板築爲冢宰﹐而甘盤舊學不以爲嫌﹐此何足異﹗顧稱弗稱耳。」

二百七十四

國朝定鼎金陵﹐本興王之地。然江南形勢﹐終不能控制西北。故髙皇時已有都汴﹑都關中之意。觀洪武元年詔曰「江左開基﹐立四海永淸之本﹔中原圖治﹐廣一視同仁之心。其以金陵﹑大梁爲南﹑北京。」方希古懿文太子挽詩曰「相宅圖方獻﹐還宮疾遽侵。關中諸父老﹐猶幸翠華臨。」蓋有都關中之議﹐以東宮薨而中止也。

二百七十五

景泰元年﹐減中鹽芻粟。先是﹐召商於密雲﹑隆慶中淮鹽者﹐引米七斗﹐荳五斗﹐艸四十束﹔古北口引米七斗﹐荳三斗﹐艸三十五束。至是減密雲﹑隆慶米荳一斗﹐艸十束﹔古北口米五升﹐荳一斗﹐艸十束。

二百七十六

嘉靖八年夏五月﹐宗室載屬籍者八千二百三人。親王三十位﹐郡王二百三位﹐世子五位﹐長子四十一位﹐鎭國將軍四百三十八位﹐輔國將軍一千七十位﹐奉國將軍一千一百三十七位﹐鎭國中尉三百二十七位﹐輔國中尉一百八位﹐奉國中尉二百八十位﹐未名封四千三百位﹐庶人二百七十五位。

二百七十七

郡主無蔭子﹝三﹞﹐惟固安以景帝出﹐順義以秀懷王出。王無嗣﹐國絕﹐順義育宮中。故其子王道﹑周鳳官之錦衣。

二百七十八

陸愷﹐神宮巨鐺也。以孝穆紀太后兄﹝四﹞﹐世官錦衣百戶。紀太后﹐泰陵所自出也。籍冊無爲州巢縣人。

二百七十九

經筵面奏﹐近世無聞。惟嘉靖甲申夏﹐呂修撰柟言五月十二日﹐獻陵忌辰﹐是日講筵﹐君臣不宜華服。己丑夏﹐陸祭酒深言﹕講官講章﹐不宜輔臣攺撮﹐使得自盡其愚﹐因以觀學術邪正。呂未幾以論禮謫解州判官﹐陸竟以此謫延平同知。程正叔詞嚴義正﹐範堯夫色溫气和﹐皆賢講官也。今難其人矣。

二百八十

平蜀之功﹐經西番破階﹑文二州者﹐潁川侯也。由瞿塘破水陸二寨者﹐徳慶侯也。二州破﹐則北失漢水之險﹐二寨破﹐則東失江水之險。故聖祖平西蜀之序云﹕爲傅將軍﹑廖將軍千萬年不朽之功。而中山侯不與焉。

二百八十一

嘉靖丁亥﹐田州之役﹐實姚東泉之功也。是年六月三日進兵﹐兩廣漢達馬步官軍﹑土兵打手﹑殺手﹐共十萬二千七百七十七員名﹐分有五哨。凡攻破巢寨九十五處﹐賊猛殞首歸順。子邦彥竄死齊村﹐馮爵死富州﹐岑約死徑村。韋好﹑陸綬諸惡目﹐俱被擒斬。惟盧蘇﹑王受未授首。比東泉歸﹐陽明以撫處爲策﹐蘇﹑受來降矣。陽明又以八寨之討被旨詰責﹐贈謚卹典停罷﹐並平宸濠之功皆不錄。新建之封﹐終其身耳。東泉錦衣之蔭亦罷。是時前剿後撫皆謂無功﹐難乎任事矣。

二百八十二

天順五年夏季﹐官軍俸折色銀一十四萬。至嘉靖七年冬﹐每月米二十四萬七千石有零矣。李文達公嘗言於裕陵曰「軍官有增無減﹐且天地間萬物有長必有消﹐如人只生不死﹐無處著也。自古有軍功者﹐𨿽金書鐵券﹐誓以永存。然其子孫不一再傳而犯法﹐卽除其國。或能立功﹐又與其爵。豈有累犯罪惡而不革其爵﹗今若因循久遠﹐天下官多軍少﹐民供其俸﹐必致困窮﹐而邦本虧矣。不可不深慮也。」上曰「此事誠可慮﹐當徐爲之。」

二百八十三

南京諸衙門題名碑宜分別書﹐如吏部﹐首書吏部某官某﹐次書南京吏部某官某﹐又次復書吏部﹐又次復書南京吏部﹐乃爲實錄。今槪書南京未善﹐況都察院名臺名府不同﹐又禦史大夫﹑禦史中丞﹐與今官名亦不同﹐乃槪列於今名官可乎﹖

二百八十四

弘治十年八月﹐上召見內閣徐﹑劉二文靖﹐李﹑謝二文正於平臺議政事。時太監李廣以燒煉齋醮﹐橫被寵賚﹐閣疏力諫﹐上嘉納﹐以疏示廣。武岡知州劉遜爲岷府所奏﹐逮遜至京﹐科道疏救遜。下詔獄者六十餘人﹐內閣疏救﹐得釋。十一年五月﹐上坐平臺﹐召見內閣劉﹑李﹑謝三公﹐議罷成山伯王鏞﹑遂安伯陳韶﹑寧晉伯劉福總兵。越二日又召見﹐議以保國公朱暉﹑鎭遠侯顧溥﹑惠安伯張偉爲總兵﹐代鏞等。而以溥同英國公張懋管團營。蓋五軍﹑神機﹑三千所爲三大營六提督也。六人中擇二人提督團營﹐皆名總兵官。

二百八十五

正徳五年四月﹐寧夏安化王寘鐇及都指揮何錦﹑周昂﹑指揮丁廣反﹐殺鎭守太監趙弼﹑總兵官江漢﹑巡撫都禦史安惟學﹑核田大理少卿周東。令孫景文造僞檄﹐言「劉瑾蠱惑朝廷﹐變亂祖法﹐屏棄忠良﹐收集凶狡﹐阻塞言路﹐括斂民財﹐籍沒公卿﹐封拜侯伯﹐數興大獄﹐羅織無辜﹐肆遣官校﹐脇持遠近。張彩﹑劉機﹑曹雄﹑毛倫文臣武將﹐內外交結﹐意謀不軌。今特舉義兵﹐淸除君側。凡我同心﹐並宜響應﹐傳布邊鎭。」以錦爲討賊大將軍﹐昂﹑廣左右副將軍﹐景文軍師﹐張欽先鋒將軍﹔魏鎭等七人都護﹐朱霞等十二人總管。反書至﹐命太監張永總督軍務。起致仕都禦史楊一淸總制陜西﹑延綏﹑寧夏﹑甘﹑涼各路軍務。涇陽伯神英充平胡將軍總兵官﹐統各路兵討之﹐遂下詔寬卹。以副總兵都督楊英爲寧夏總兵官﹐遊擊將軍仇鉞爲副總兵﹐興武營守備侯勛﹝五﹞爲參將。王師甫出數日﹐鉞斬周昂﹐執寘鐇及其子臺溍﹐錦﹑廣。報至﹐敕英旋師。永﹑一淸安輯寧夏。

二百八十六

正徳十六年﹐工部言﹕內侍巾﹑帽﹑靴﹑鞋﹐合用紵絲紗羅皮張等料﹐成化間二十餘萬﹐弘治間三十餘萬﹐正徳八九年至四十六萬﹐今至七十二萬。昔東漢永平中﹐始定宦官員﹐中常侍四人﹐小黃門十人。和帝以後﹐中常侍至十人﹐小黃門二十人。唐太宗詔內侍不立三品。中宗時黃衣二千人﹐員外至千人﹐衣紫者尙少。開元﹑天寶黃衣以上三千人﹐衣紫千人﹐其稱旨者輒拜三品﹐列戟於門。宋初﹐自供奉官至黃門﹐定員一百八十人。孝宗定二百人﹐後增至二百五十人。洪武二年﹐定置內使﹑監﹑奉﹑禦凡六十人。今自太監至火者近萬人矣。

二百八十七

嘉靖初﹐錦衣旗校革三萬一千八百餘人﹐歲省糧儲數十萬。裁革冗官冗兵四萬餘人﹐歲省京儲一百六十八萬石。

二百八十八

永樂八年二月﹐成祖徵本雅失理。丁未發北京﹐庚戌度居庸關﹐丁巳駐宣府﹐甲子閱武興和。三月甲戌駐鳴鑾戍﹐乙亥大閱。四月癸卯次玄石坡﹐上爲銘刻立馬鋒﹐曰「維日月明﹐維天地壽﹐玄石勒銘﹐與之悠久。」壬子次擒胡山﹐刻銘曰「瀚海爲鐔﹐天山爲鍔﹐一掃胡塵﹐永淸沙漠。」甲寅次廣武鎭﹐賜泉名「淸流」﹐刻銘曰「於鑠六師﹐用殲醜虜﹐山髙水淸﹐永彰我武。」五月丁卯朔﹐營於平漠鎭﹐甲戌次環翠阜﹐戊寅上至兀吉兒札﹐虜遁去。明日﹐追至斡難河﹐虜拒戰。上登山布陣﹐麾先鋒逆擊敗虜﹐本雅失理以七騎渡河遁去。壬午駐五原峯﹝六﹞﹐丙戌次飲馬河﹐諭皇太子﹐遂下詔班師。

二百八十九

詹同﹑徽父子吏部尙書﹐本黃岡人﹐寓徽州。同有修行。徽歷官監察禦史﹐升左都禦史。洪武十九年﹐上以徽奉職公勤﹐復其家。二十二年爲吏部尙書﹐兼左都禦史。明年以徽子太子洗馬紱爲尙寶司丞。二十四年﹐龍江衛吏以過罰書寫﹐值母喪﹐乞守制﹐徽不聽﹐吏擊登聞鼓。上切責徽曰「吏𨿽罰役﹐天倫不可廢。使母死不居喪﹐人子之心﹐終身有歉。天與人爲善﹐猶恐其不善者﹔若有善而阻之﹐何以爲勸﹖」徽大慚﹐吏得終喪。

是年﹐擢寧海儒學訓導閻文爲燕府右長史﹔南昌儒學訓導曾恕爲周府左長史。徽言「訓導秩滿﹐例升教諭。今授長史越資﹐宜試職。」上曰「師儒職𨿽卑﹐其道則尊﹐不可以資格論。」遂實授﹐仍賜冠帶﹑文綺襲衣。二十五年﹐太子太保支兼俸。二十六年﹐詔免天下耆民來朝。

先是﹐詔天下民年五十以上者朝京師﹐訪民疾苦﹐有才能者拔用之。其年老不通治道﹐則宴賚而遣之。自是﹐來者日眾﹐上諭徽曰「朕念來朝耆民﹐其中亦有年髙者﹐跋涉道途勞苦﹐可遣人馳傳於所在止之。」大誥中稱徽剛斷嫉惡﹐不容姦僞。二十六年﹐坐藍黨死。驗封主事翟善署吏部事。

二百九十

正徳十四年六月﹐寧王宸濠反。巡撫都禦史孫公燧﹑按察司副使許公逵死之。汀﹑贛都禦史王公守仁﹐及吉安知府伍文定起兵討宸濠﹐檄召江西各府兵。宸濠出南昌﹐寇陷南康﹑九江。丁亥﹐遣人寇望江。己丑﹐安慶守備楊銳﹑指揮崔文﹑知府張文錦力禦之。

時王公在吉安﹐奏畱公差還京禦史謝源﹑伍希儒紀功﹐悉會吉安鄕官都禦史王懋忠﹐編修鄒守益﹐郎中曾直﹐評事羅僑﹐禦史張鏊山﹐僉事劉藍﹐進士郭持平﹐驛丞王思﹑李中﹐按察使劉遜﹐參政黃繡﹐知府劉昭﹐議討賊江西。知府戴徳孺﹑徐璉﹑邢珣﹐通判胡堯元﹑章琦﹑談儲﹐推官王暐﹑徐文英﹐知縣李美﹑李揖﹑王天與﹑王冕﹐各率兵至吉安。進賢知縣劉源淸斬賊黨數百﹔余幹知縣馬津率兵遏賊。七月壬辰﹐賊圍安慶﹐銳等擊卻之。宸濠遣江西僉事潘鵬誘安慶降。銳等殺鵬家人﹐投屍城下﹐誓不降賊。丁酉﹐宸濠至黃石磯。戊戌﹐宸濠攻安慶﹐銳等力禦之。庚子﹐以雲樓攻﹐銳縋人焚其樓。甲辰﹐以天梯攻﹐文錦投茆焚之。丙午﹐宸濠聞王公攻南昌﹐解安慶圍遁還。辛亥﹐王公破南昌﹐擒宜春王拱。甲寅﹐宸濠至樵捨﹐明日﹐王公進兵黃家渡﹐宸濠戰敗。又明日﹐戰又敗。丁巳﹐王公擒宸濠及其世子﹑郡王﹑將軍﹑儀賓﹑僞太師﹑國師﹑元帥﹑參贊﹑尙書﹑都督﹑指揮等官﹐李士實﹑劉養正﹑劉吉﹑屠欽﹑王綸﹑熊瓊﹑吳十三﹑淩十一等數百人被執。脇從禦史王金﹐主事金山﹐按察使楊璋﹐僉事王疇﹐參政陳杲﹐布政使梁辰﹐都指揮葉文﹑馬驥﹑白昂等。

八月癸未﹐上親徵﹐詔天下﹐遂至南京﹐駐太監王洪家。十五年十月﹐上還京﹐駐通州。宸濠伏誅。

二百九十一

六部主事列銜禦史上。永樂中修五經﹑四書﹑性理大全時尙然。其後﹐郎中皆列科道官後﹐不知起自何時。都左右給事中列禦史上﹐自景泰三年始。

二百九十二

景泰三年﹐禦史練綱等言舉用方面事例﹐有旨令禮部集議﹐吏部不俟議定﹐卽奏升福建僉事李顒爲參政﹐楊爲按察使。蓋吏部恐議定莫遂其姦爾。夫所舉縱皆得人﹐亦得避嫌。況楊見爲副使﹐曹祥發其贓私。且吏部推選多不公﹐如向舉陜西按察使何自學﹐不能檢身齊家﹐爲家奴所殺﹔山東按察使張淸﹐今爲尙書薛希璉所黜﹔副使張哲未任﹐爲都禦史韓雍所黜﹔戶部主事楊愈考平常﹐例不當升﹐乃升河南知府﹔湖廣副使陳質九年例升二級﹐止升參政一級﹔僉事曾蒙簡未及一考﹐以殺賊功升一級﹐越升左參政三級。臣等非不劾奏﹐但給事中﹑禦史有以直言觸其同類大臣者﹐吏部尙書懷猜忌﹐往往退其見任之職﹐鉗其欲言之口。所以居言路者以言爲諱﹐職風憲者以職自保。寧負朝廷之恩﹐不敢犯大臣之怒。今吏部復爾專權鬻爵﹐肆行欺罔﹐臣等如不復言﹐皇上深居九重﹐何由知其獘之若是。臣等非不知觸犯權臣﹐禍不能免﹐但朝廷耳目﹐所系甚重﹐豈可知有權臣不知有陛下﹐知有身家﹐不知有朝廷﹗請太子太保兼吏部尙書何文淵﹑右侍郎兼少詹事項文曜於法司﹐明正其罪。

文曜陰險姦邪﹐羣臣共知﹐比之文淵﹐情罪尢重﹐難佐天官。少保兼太子太師吏部尙書王直﹐太子太傅兼吏部左侍郎兪山﹐素行本殊於眾﹐今亦爲文曜等所愚﹐失於舉覺﹐亦宜究問。乞俯從臣言﹐命吏部但遇三品以上大臣舉用方面等官﹐每置二簿﹐鈐印﹐備書舉主與被升者。一封進司禮監便禦覽﹐一送翰林院備顧問。俟一考政績卓異者﹐賞舉主﹔政績無聞及犯贓﹐舉主同罪。

上曰「禦史職居言路﹐凡事當言﹐今所言俱是。但知人之難﹐從古爲然。已升除者置不問。文淵﹑文曜等亦姑宥。自今選官務洗心滌慮﹐廣詢博訪﹐必從公道﹐毋得狥私。」四年﹐以禦史錢昕爲眞定知府﹐禦史給事中乞畱昕﹐禦史王直遂請老﹐上不許。昕竟去眞定爲知府。

二百九十三

成化二年﹐東虜董山糾眾入寇。三年﹐武靖伯趙輔充總兵﹐都督王瑛﹑封忠爲副﹐左都禦史李秉督軍﹐率漢番京邊官軍五萬討之。山降送京師﹐放歸廣寧。輔﹑秉曰「山不可宥﹐請誅山。」九月﹐分左軍出潭河﹑柴河﹐越石門﹑土木河﹐至分水嶺﹔右軍由鴉鶻關﹑喜昌口﹐過鳳凰城﹑黑松林﹑摩天嶺﹐至潑豬江﹔中軍自撫順經薄刀山﹑鮎魚嶺﹐過五嶺度蘇子河至虎城﹐期日會兵進剿。朝鮮亦遣中樞府知事康純﹑魚有沼﹑南怡率兵萬人﹐遏其東走。我兵搗賊巢﹐虜遁。擒斬俘獲虜指揮若女等千人﹐班師。指揮張額的裏率妻子乞降﹐朝廷憐而釋之。明年﹐畱韓斌爲副總兵防守。築撫順﹑淸河﹑靉陽諸堡。

二百九十四

弘治中﹐臺人繆恭學古行髙﹐晚年走京師﹐上六事。其一「紀絕屬」﹐請封建庶人後爲王﹐奉祀懿文太子。通政司官見恭奏大駭﹐罵恭﹕「蠻子﹐何爲自速死﹗」系恭兵馬司獄﹐劾上待命﹐賴敬皇明聖﹐詔勿罪﹐放恭還鄕。

二百九十五

仁宗卽位之歲十一月﹐召禮部尙書呂震與禦札曰「建文中姦臣﹐正犯悉受顯戮﹐其家屬初發教坊司﹑錦衣衛﹑浣衣局習匠。功臣家奴﹐今有存者﹐旣經大赦﹐並宥爲民﹐給還田土。」仁宗撰長陵神功聖徳碑文﹐稱建文君﹐𨿽追廢﹐猶書其沒曰崩﹐當其在位﹐猶尊之曰朝廷。又諭羣臣曰「若方孝孺輩皆忠臣。」詔從寬典。於是天下始敢稱孝孺諸死義者爲忠臣云。

二百九十六

先朝用人﹐惟賢惟材﹐𨿽內閣輔臣﹐不專翰林。初開內閣七人﹐用王府審理﹑副中書舍人﹑給事中﹑知縣﹐攺翰林官入直文淵閣。此後如文達起吏部主事﹐文淸起禦史﹐功業道徳有過二公者乎﹖近日﹐但有攺入翰林及宮僚者﹐千萬指摘﹐十無一完。卽有才行出羣之士﹐亦深避峻卻﹐惟恐一旦攺官﹐徒增多口耳。且往時忌人官祿﹐至於死後定謚﹐尙有公論。今亦大異於昔矣。

二百九十七

畱都諸司﹐無事時似閒﹐有事則參贊機務﹐守備武臣﹑操江都憲﹑總兵最爲要職﹐不可不擇其人。南都水軍勝於陸卒﹐營馬壯於江舟。然戰守皆不得地利﹐孝陵再三欲徙都不果﹐成祖決遷北平﹐萬世之慮也。

二百九十八

戶部尙書王杲﹐簡諒廉平﹔兵部尙書劉儲秀﹐淸貞恪愼﹔山西巡撫孫繼魯﹐淸修苦節﹐文行卓然。皆一時人材。嘉靖丙午﹑丁未二年﹐相繼去位。孫系死詔獄﹔王荷戟南荒卒﹔劉削籍。非出內閣之意卽言官之口。其貪墨姦佞依阿卑諂者﹐安享榮祿。卽有論劾﹐行賄得解﹐職任如故﹐旋復升轉。以故今之大臣﹐實難展布。上爲內閣劫持﹐下爲言官巧詆﹐相率低頭下气者以爲循謹。千金雙璧絡繹道路﹐卽以雄才大器著聲矣。

二百九十九

嘉靖丙午﹐京城大水。明年﹐歲星守營室﹐西內災﹐澄城山分崩離析﹐都城隍廟災。又明年二月﹐日有異常之變﹐三月朔﹐日食於夜﹔是月望﹐月食﹔暖閣又災。尋有孝烈之喪。又明年﹐有莊敬之戚。春秋傳云「王一歲而有三年之喪二焉。」謂後及太子也。

三百

近記時事小說書數十種﹐大抵可信者多。惟雙溪雜記﹑蹇齋瑣談二種好短人﹐似其好惡亦欠端。然雜記中言哈密事卻是。彭幸庵忠孝剛方﹐有大臣風節﹐其處哈密不能無遺憾也。

三百一

嘉靖年來﹐浙中儒臣可爲輔弼者﹐王文定公瓚﹑董中峯先生﹑張文定公邦奇﹐皆不得用。中峯文學蘊藉﹐行誼修潔﹐竟爲永嘉中傷﹐一廢不復起﹐善類甚惜之。王官至禮部侍郎﹐張南京兵部尙書。中峯及張﹐余嘗接其言論﹐正人君子也。

三百二

我朝內閣以私喜進用人者有之。未嘗有以私怒殺人者﹐萬安﹑焦芳﹑劉宇﹑曹元亦未嘗至此。

三百三

父子天官﹐新安詹同﹐同子徽。徽才敏達﹐同有文學修行﹐皆仕洪武中。靈寶許襄毅公進﹑進子松臯贊。襄毅天官正徳初﹐松臯嘉靖中。松臯恭愼小心﹐余爲屬吏﹐未嘗見其以私怒中傷人。平居簡易﹐至大黜陟﹐秉正不阿﹐以故內閣嫉之。襄毅文武全才﹐淸勁諒達﹐近世名卿鮮能及之。松臯與兄誥﹐同時爲兩京戶部尙書。誥博學沈思﹐卒謚莊敏。論者曰「襄毅弘毅﹐莊敏毅而不弘﹐松臯弘而不毅。」余見松臯盡有毅。

三百四

宸濠之役﹐王陽明不顧九族之禍﹐賊擒奏凱。彬﹑忠諸佞幸導康陵南徵﹐罪人未就甸師之戮﹐中外危疑洶洶﹐視行陳間尢費心力。媢嫉之徒﹐肆爲誣詆﹐天日鑑之而已。其桶岡﹑橫水﹑浰頭之賊連穴數省﹐寇叛數十年﹐國無大費﹐竟爾蕩定。此功豈在靖遠﹑威寧之下﹗其學術﹐非潛心內省密自體察者﹐愼勿輕訾也。

三百五

威寧出塞俘馘甚多﹐虜自永樂以來﹐惟此奪其气。一時羣臣忌功﹐百方誣訕﹐皆非實事。汪直自敬憚威寧﹐威寧不峻拒之﹐亦未爲過。後人乃以威寧比陳鉞﹐何其忍也﹗

三百六

麓川之役﹐大費才力﹐騷動半天下。比再出兵﹐益復虛耗。苟且奏捷﹐鐵券金書﹐至今不絕。威寧﹑新建止終其身﹐豈不舛哉﹗

三百七

論大禮入內閣者﹐席文襄﹑張文忠﹑桂文襄﹑方文襄四人。霍文敏以禮書掌詹事府事。若楊文襄再入閣﹐以稱張疏﹐李文康以諭徳是張說入閣。

三百八

嘉靖中﹐議文廟祀典﹐進文中子﹑後蒼﹑胡瑗﹑歐陽修四人從祀。文中之學﹐得孔﹑顏正傳。後以明禮﹐胡以善教﹐歐陽以濮議﹐故永嘉以比韓退之也。

三百九

今人專指斥陽明學術﹐余不知學﹐但知大學恐不可直以宋儒攺本爲是﹐而以漢儒舊本爲非﹐此須虛心靜思得之。若寧藩反時﹐余時年二十一﹐應試在杭﹐見諸路羽書﹐皆不敢指名宸濠反。或曰江西省城有變﹐或曰江西省城十分緊急﹐或曰江西巡撫被害重情﹐或曰南昌忽聚軍馬船隻﹐傳言有變。惟陽明傳報﹐明言江西寧王謀反﹐欽奉密旨﹐會兵徵討。安仁謂陽明學本邪說﹐功由詭遇。又曰王某心事﹐眾所共疑。何其不諒至此﹗

三百一十

江西入內閣者﹐解大紳﹑胡文穆﹑楊文貞﹑金文靖﹑胡若思﹑陳徳遵﹑彭文憲﹑蕭孟勤﹑陳莊靖﹑劉文安﹑彭文思﹑尹文和﹑費文憲﹑桂文襄﹐近日貴溪﹑分宜﹐凡十六人。

三百一十一

東南海寇日甚一日﹐丙午秋遂至浙江﹐吾邑亦被其害。此事皆緣勢要之家通番獲大利﹐以貽國家東南之憂。國初設官市舶﹐正以通華夷之情﹐遷有無之貨﹐如西邊茶市﹐北邊馬市亦然。觀其官以市舶爲名﹐意可知矣。聖祖特起信國公於衰暮之年﹐令其築城海上﹐自山東至浙﹐專防倭寇﹐而乃有市舶﹐許海夷進貢﹐豈無深意﹗今徒禁絕番夷入貢﹐遂使勢豪得侔其利。禁愈嚴﹐則勢豪之利愈重﹐而殘殺之害愈酷矣。要之﹐勢豪之家亦必有殞身滅族之禍。蓋緣其始欺官府而結海賊﹐後復欺海賊而並其奇貨﹐價金百不償一。積惡旣深﹐一旦致毒﹐禍不遠矣。

三百一十二

浙人入內閣者今七人﹕黃文簡﹑王文通﹑呂文懿﹑商文毅﹑謝文政﹑張文忠﹑李南渠。文毅相業不在文貞﹑文達之下。文貞始嫌於君臣﹐文達終嫌於父子。文毅當易儲之際﹐微言諷止﹐而位在第六。以故丁丑之難﹐僅削籍歸田。茂陵固知之﹐竟復召用。兪綱入閣甫十餘日﹐仍理部事。

三百一十三

王陽明初見宸濠﹐佯言售意﹐以窺逆謀。宴時﹐李士實在坐﹐宸濠言康陵政事缺失﹐外示愁嘆。士實曰「世豈無湯﹑武耶﹗」陽明曰「湯﹑武亦須伊﹑呂。」宸濠又曰「有湯﹑武便有伊﹑呂。」陽明曰「若有伊﹑呂﹐何患夷﹑齊﹗」自是﹐陽明始知宸濠謀逆決矣。乃遣其門生舉人冀元亨往來濠邸﹐覘其動靜﹐益得其詳。於是始上疏請提督軍務﹐言「臣據江西上流﹐江西連歲盜起﹐乞假臣提督軍務之權﹐以便行事。」意在濠也。

司馬王晉溪知陽明意﹐覆奏稱王某有本之學﹐有用之才﹐今此奏請相應準允﹐給與旗牌﹐便宜行事。江西一應大小緩急賊情﹐悉聽王某隨機撫剿。以故濠反﹐陽明竟得以此權力起兵擒賊。捷奏中歸功本兵﹐新都故不喜晉溪﹐見陽明奏遂怒﹐故封爵久不行。

至今皇帝登極詔中及之﹐議者遂謂新都自謂己定策地也。濠反書初至﹐諸大臣驚懼﹐以爲濠事十成八九。晉溪一日十四奏調兵食﹐且大聲對諸大臣曰「王伯安在汀﹑贛﹐據南昌上流﹐旦夕且縛宸濠﹐諸公無恐。曩請與伯安提督軍務﹐正爲今日。」已而濠平﹐職方郎中論功超升﹐晉溪乃不得脫戍籍﹐豈不大舛﹗晉溪後以張﹑桂薦﹐起復爲吏部尙書。卒謚恭讓。

三百一十四

北虜凡求貢﹐必糾諸部落在塞上挾我。我邊臣幸其緩入﹐許奏聞入貢。轉展二三月﹐虜必深入﹐往歲鴈門﹑太原之禍皆然。總督﹑撫鎭所奏番字文書﹐往往誇述也先之事﹐中間又多不遜語﹐通事人不敢譯聞﹐止云「內多番字﹐不能盡譯。」豈四夷館分地專業﹐而不解番文乎﹗

三百一十五

張正常者﹐世貴溪人。我兵取江西﹐正常以天師四十二代孫﹐號正一主教天師。遣人朝見﹐正常以屢朝京師。洪武初﹐上謂羣臣曰「天至尊﹐豈有師﹖以此爲號﹐甚褻瀆。」遂革舊號﹐號眞人。正常有術﹐投符故永壽宮井中﹐有疾人飲井水輒瘳。詔作亭井上﹐名太乙泉。十三年﹐子宇初嗣﹐上言前朝嘗給有「正一玄壇符籙之印」﹐印之符籙。今欽給眞人銀印﹐止敢用上表箋﹐乞別賜「龍虎山正一玄壇之印」﹐印如六品制。宣徳中﹐宇卒無子﹐侄懋承嗣。弘治中﹐子玄慶病﹐子彥頨嗣。

三百一十六

正徳庚午朔﹐瑾旣縛﹐有旨降南京奉禦。長沙謂諸大璫曰「如此﹐彼若復用﹐肆毒當益甚﹐柰何﹖」太監張永曰「有我輩在﹐無慮。」已而瑾上白帖言「奴縛時﹐封奴帑﹐奴赤身無一衣﹐乞與一二敝衣蓋體。」康陵見瑾帖﹐憐之﹐令與瑾故衣百件。永等始懼﹐謀之長沙﹐令科道劾瑾。劾中多指阿附瑾文武大臣﹐永持疏至左順門付諸言官﹐曰「瑾用事時﹐我輩莫敢言﹐況爾兩班官。今罪止瑾一人﹐可領此疏去﹐易疏急進﹐勿動搖人。」比疏入﹐坐瑾姦黨律。永輩又不欲止罪內臣一人﹐乃連及文臣張彩一人﹐武臣楊玉等六人。獄詞具上﹐彩疏稱冤﹐盡發長沙阿依瑾事。長沙大怒﹐又與永輩謀﹐不重法誅鋤此輩﹐後受其亂。乃攺謀反律﹐然亦不盡本律。

三百一十七

六部﹑都察院﹑通政司﹑大理寺名九卿﹐相頡頏不得相壓﹐實自我朝始﹐始於洪武十三年。

三百一十八

嘉靖初﹐浙江按察使陳鼎﹐山東人。才器卓犖﹐廉明有風裁。貪污之吏﹐望風走去。不久卒於官。戊申﹐茶陵廖希顏自浙參政升按察使﹐未上任卒。廖有文學修行檢﹐爲屯田郎中。當翊國橫驕時﹐力摧其勢﹐江南得不加賦。南巡行宮﹐亦廖疏得撤﹝七﹞。吏才精敏﹐又平恕不盡法﹐惜未盡其用。

三百一十九

鐵冠道人張中﹐字景和﹐臨川人。孝陵登鐘山﹐詞臣扈從擁翠亭﹐給筆札賦詩。鮑尙絅﹑朱升﹑張以寧﹑秦裕伯﹑單友中﹑李某曁道人並應制。道人初舉進士不得﹐遇異人﹐授以太極數學﹐談福禍多驗。狷介寡言﹐嘗戴鐵冠﹐自稱鐵冠子﹐人皆呼鐵冠道人。孝陵嘗微行至一寺中﹐羣僧伏門道傍迎。上曰「何以知朕至﹖」對曰「聞鐵冠道人云。」卽召道人至。上手餅食未半﹐卽賜道人﹐問﹕「道人能先知我至﹐試言我國事﹐顧直述﹐無我諱。」道人訊口誦數十句﹐中有曰「戌寅閏五龍歸海﹐壬午靑蛇火裏逃。」至洪武﹑建文間始驗﹐余不敢傳。

先是兵亂﹐歸隱幕府山間﹐至城市﹐與人言避兵處﹐從之者多獲全。壬寅﹐參政鄧愈薦﹐召至﹐上問曰「予定南昌﹐兵不血刃﹐市不易肆﹐生民自此蘇息否﹖」對曰「天下自此大定﹐但此地旦夕當流血﹐廬舍焚毀必盡﹐鐵柱觀亦僅存一殿耳。」後指揮康太反﹐果如其言。他日龍馬兩重之對﹐省署震擾之占﹐剪燈花﹐平友諒﹐類多奇中。

三百二十

洪武元年始設六部﹐以滕毅爲吏部尙書﹐正三品﹐屬中書省。十三年罷省﹐以山西參政偰斯爲吏部尙書﹐攺正二品。自偰至張紞﹐皆在南京。蹇忠定公以後皆在北京。

三百二十一

吳元年始封宣﹑信﹑鄂三國公。洪武三年冬﹐大封功臣﹐封公二人﹐侯二十八人。是年又封伯二人﹐侯一人。四年又封侯一人。十年進封公一人﹐侯一人。十二年又封侯十二人。十九年論雲南功﹐進封公一人﹐侯一人。十七年定功臣次第。建文四年九月﹐長陵封公二人﹐侯伯各十三人﹐加祿一人﹐贈公二人﹐侯二人。已而又封侯三人﹐伯六人。徐增壽先贈武陽侯﹐永樂二年贈定國公。詳見異姓諸侯傳。

三百二十二

洪熙元年三月十五日﹐詔略曰「若朕一時過於嫉惡﹐律外用籍沒及淩遲之刑﹐法司再三執奏﹐三奏不允﹐至於五奏。五奏不允﹐同三公及大臣執奏﹐必允乃已﹐永爲定制。」

三百二十三

正統四年四月災異﹐修省﹐敕諭公﹑侯﹑伯﹑府﹑部﹑院等衙門官寬卹事宜。第一條﹐吏部擢用官員﹐宜精選賢才任之﹔或罷軟無能者﹐或老疾不堪﹐平昔行止不端謹者﹐悉皆罷去。承差﹑知印﹑吏典人等﹐亦宜精詳考察賢否﹐貪污及庸懦無能並不諳行移者﹐悉皆罷去。不許狥私濫用﹐糜廩費祿。蓋先時皆因事因災考察也。

三百二十四

廣寧﹑遼陽間﹐中有三岔河﹐皆閒田﹐我戍兵遶而守之﹐若取而屯牧焉﹐我地益廣﹐邊備益省。馬端肅﹑李康惠二公﹐皆嘗議復此地﹐不果。蓋三河匯流﹐土地沃衍﹐艸木茂密﹐又多魚蝦之利。三衛夷人牧馬其中﹐若奪其生業﹐兵隙必開。且地多沙沱﹐土亦疏惡﹐三河並趨﹐時遭墊沒。不若守我封疆之爲愈也。

三百二十五

周顚仙﹐不知其名﹐自言建昌人。長壯奇崛﹐舉止不類常人。年十餘病顚﹐嘗操一瓢入南昌乞食。久之至臨川﹐未幾復還南昌。日施力於人﹐夜臥閭檐間﹐寒暑雨自若。嘗趨省府曰「告太平」﹐人皆異其言﹐遂呼爲顚仙。

不數年﹐天下果亂。陳友諒入南昌﹐顚仙隱迹不見。及孝陵自將定南昌﹐將還﹐顚仙從道左拜謁﹐潛隨至金陵。每遇上出﹐輒趨進曰「告太平」。間見﹐或捫虱而談﹐擊節而歌﹐詞多隱語﹐上頗厭之。命飲以燒酒﹐酣暢不輟。衣帶嘗系菖蒲三寸許﹐日細嚼飲水。又自言入火不熱﹐上命巨甕覆之﹐積蘆薪五尺許﹐燔甕四旁。火盡滅﹐發而視之﹐端坐如故。如是者三。

寓蔣山寺月餘﹐僧言顚仙與沙彌爭飯﹐怒不食半月矣。上幸翠微亭﹐召之﹐步趨如常。因賜食﹐乃食。上問曰「能不食一月乎﹖」曰「能。」乃坐之密室中﹐不食者二十三日。上將幸寺賜食﹐京師將士聞之﹐爭持酒殽往食之。旣食而盡吐之。須臾上至﹐與之食﹐乃復食如常。旣醉﹐上將還﹐顚仙於道側以手畫地作圈曰「破一桶﹐成一桶。」

是時中原尙未定﹐友諒復圍南昌﹐上欲勒兵往援﹐問顚仙曰「陳氏已僣號﹐吾此行何如﹖」顚仙仰視良久曰「可行。上面無此人分。」曰「與汝偕行可乎﹖」曰「可。」踴躍持杖﹐搖舞如壯士揮戈狀。舟次皖城﹐無風﹐不能進。顚仙曰「行則有﹐不行則無。」旣而行不數里﹐風果大作。至馬當﹐見江豚戲水﹐曰「水怪見前﹐損人必多。」上曰「顚者言何妄﹗復爾投之江中。」周曰「吾入水不濡。」遂命投之江。久而復來謁見求食﹐命賜食。食已﹐正衣襟﹐前引項曰「今可殺矣。」上笑曰「殺爾何爲。」乃縱其還廬山。

及友諒敗死﹐遣人往廬山求之﹐至太平宮側﹐有言一老人止民捨﹐曰「我告太平來」。不食且半月﹐今去不見。洪武癸亥秋﹐有僧名覺顯者﹐自言廬山巖中老人使來見。上以其虛誕卻之。會上不豫﹐飲藥未瘳。前僧復徒跣至云「周顚仙遣進藥。」上不納﹐僧具言前事﹐乃餌其藥。覺有菖蒲﹑丹沙气﹐是夕疾愈。僧亦去﹐不知所之。遂親爲文勒石紀其事﹐命善應等往祠焉。

三百二十六

洪武二十四年﹐河決武原﹑黑羊山﹐東經汴城北五里﹐又南至項城入淮﹐而故道遂淤。

正統十三年﹐決張秋﹑沙灣﹐東流入海。又決滎澤﹐東經汴城歷睢陽﹐自亳入淮﹝八﹞。景泰七年始塞沙灣﹐而張秋運道復完。自後河勢南趨﹐而汴城之新河又淤。

弘治二年以後﹐漸徙而北﹐又決金龍口等處﹐直趨張秋﹐橫衝會通河﹐奔流入海﹐而汴城南之新河又淤。六年﹐命副都禦史劉東山治之。施功未竟﹐伏流潰溢。人皆言黃陵岡塞口不合﹐張秋護堤復壞﹐河不可治﹐運道不可復﹐且有爲海運之說者。蓋滎澤孫家渡口舊河﹐東經朱仙鎭﹐下至項城﹑南頓﹐猶有河流﹐淤淺僅二百餘里。若多役夫力﹐疏浚深廣﹐使由泗入淮﹐可殺上流之勢。黃陵岡賈魯舊河﹐南經曹縣梁進口﹐下通歸徳丁家道口﹐足以分殺水勢。然梁進口以南﹐滔滔無阻﹐以北淤澱將平。計其功力﹐僅八十里。若多役夫力﹐疏浚深廣﹐使由徐入淮﹐可殺下流之勢。水勢旣殺﹐則決口可塞﹐運道可完矣。但旣疏之後﹐不能保其不復淤。旣塞之後﹐不能保其不復決耳。是時﹐東山能虛懷博訪﹐推心任下﹐五旬而事竣。

三百二十七

洪武甲寅二月丁酉朔﹐日食。下禮部尙書﹑給事中等官議文廟祀禮。請攺用仲丁﹐制曰「可。」

三百二十八

洪武三年﹐上幸後苑﹐見巢鵲卵翼﹐嘆曰「誰無母子﹗」令羣臣親老得歸養。是年﹐賜朝臣袍帶﹐賜廉吏嵩縣劉典史布帛。擇文儒性行淸潔者充學官。賜文武官朝服﹑公服﹐又賜冬衣。

三百二十九

滁陽王長子郭大捨﹐張夫人出﹐戰沒﹔一女惠妃﹐生蜀﹑豫﹑如意三王﹐汝陽﹑永嘉二公主。次張夫人出。又次李夫人生郭老捨。洪武四年旨云「說與郭老捨﹐再三畱你不住﹐實要回鄕守祖。你舊有二所莊田﹐我就賜與你耕種﹐教戶部官開除糧艸。」十一年﹐鄰人賁童兒﹝九﹞詿誤出走。十七年﹐上諭張來儀譔王廟碑文﹐遂云王無後﹐令滁州衛千百戶王傑等二十二人供祀事廟﹐首宥日興率而祀之。又令蜀王往來修祀。比王之國﹐攺令滁州衛掌印官致祭﹐宥氏分獻。二十八年﹐老捨還鄕﹐爲費謙所發﹐解黑窯場做工。上面諭放回﹐令一年一朝京師。老捨卒﹐諭葬立石。

老捨生謙﹐謙生升﹐升生信﹐信生琥﹐皆一歲一朝﹐有籍於禮部鴻臚寺。弘治癸丑﹐琥奏得旨﹐冠帶守祀。辛酉復奏﹐下該部看了來說。馬鈞陽行巡撫查明復奏。壬戌奉旨﹐是郭琥與做奉祀。正徳癸酉﹐琥又求印信﹐王傑裔孫璽奏琥詐冒﹐吏部亦惡其求望漸多﹐覆請﹐奉旨﹐是滁陽王祀禮﹐悉遵皇祖舊制行。郭琥近授職銜革了﹐仍照皇考前旨﹐止與冠帶榮身﹐再來奏擾不饒。辛巳﹐琥復奏﹐吏部議送法司問罪。嘉靖元年五月朔奉旨﹝一０﹞﹐你部裏再查議了來說。復奉旨﹐是郭琥準與原授職銜﹐以榮終身﹐不許干預祀事。琥生厚。

滁陽散財聚眾﹐以啟皇明萬世之業﹐而子孫曾無一命﹐可乎﹖弘治時與奉祀。正徳時革職。今上新政﹐特旨查議﹐所司不能奉揚﹐再議革職。而聖心未慊﹐敕令再議。使遇馬鈞陽﹐郭氏當有祿矣。

三百三十

劉文安公陳十事﹐其八言賞罰﹐曰「石亨﹑於謙等將兵禦虜﹐未聞推陷鮏羴﹐迎回鑾輅。但疊爲勝負﹐互相殺傷而已。𨿽不足罰﹐亦未足賞。今亨自伯爵升爲侯爵﹐謙由二品升爲一品﹐天下之人未聞其功﹐而但見其賞﹐豈不怠忠臣義士之心乎﹗今宜使亨等但居舊職﹐勿授新升﹐以崇廉恥之節﹐以作敵愾之气。夫旣與而不忍奪者﹐姑息之政也。旣進而不肯退者﹐患失之心也。上不行姑息之政﹐下不懷患失之心﹐則治平可計日而望矣。」時羅通亦以爲言。然自得勝之役之後﹐也先再不敢窺我居庸﹑紫荊者﹐誰之力也﹖

三百三十一

洪武初﹐建大本堂﹐聚古今圖書。上爲大本堂記。延四方名儒﹐教太子﹑親王﹐分番夜直。才俊之士充伴讀﹐時時賜晏賦詩﹐商確古今﹐評論文學無虛日。仁宗在東宮﹐教令長至燕勞東宮之臣如家人父子。又從學詩學爲表﹐至有以暗逐明之諭。英宗衝年就學﹐大臣不能引故事﹐徒徇時好務尊君卑臣﹐非祖宗之法矣。王文恪公晉言「今旣未能復祖宗之舊﹐略君臣之儀﹐惇師友之分﹐使宮僚日侍左右﹐從容講讀。講讀之暇﹐宴飲﹑出入﹑居處﹐皆得周旋其間﹐至暮乃退。或有剪桐之戲﹐隨事諫止。宮僚有不法﹐從三師糾正﹐甚者斥逐﹐不使邪人得預其間。如此所謂一人元良﹐萬邦以貞。三代所以久長者﹐用此道也。」

三百三十二

大同人趙小挨者﹐極狡黠﹐通虜。嘉靖己酉夏﹐以守臣差至京﹐覘我虛實。庚戌春﹐小挨去虜中﹐久之回﹐言虜彊盛﹐請撫鎭用一妓﹐詐稱總兵女﹐送虜酋俺答求和。撫鎭大怒﹐杖之四十。小挨遂走從虜。墩軍數招之﹐答曰「直至北京正陽門外﹐始與爾等再相會。」是夏﹐大同總兵張達﹑副林椿皆死於虜。總督侍郎郭宗臯﹑巡撫陳耀被逮﹐廷杖﹐謫戍邊。起復尙書翁萬達代宗臯﹐未至﹐兵侍蘇佑出總督﹐趙錦代耀。時薊州巡撫王汝孝﹐憤喜峯口外夷人猛可等索賞無厭﹐兩出境撲殺。諸夷恨我﹐亦數入塞﹐遂通虜。

七月﹐大同仇鸞總兵報俺答糾河套吉囊子﹑狼臺吉部落及遼東達子入寇。又報虜東行﹐將犯獨石。八月﹐萬壽聖節前二日己巳﹐虜自獨石邊外東行。甲戌至大﹑小興州。乙亥﹐巡撫爲口外陳通事所詐﹐報虜自大﹑小興州往西北去﹐且曰「請寬主憂臣辱之慮﹐坐收安內攘外之功。」是日﹐虜遂至古北口外。丙子﹐王巡撫又報虜到古北口外﹐被我軍射退﹐及奪獲馬疋數多﹐必不能入。是日申時﹐虜已入古北口﹐二鼓報至﹐京城戒嚴。丁丑黎明﹐陸錦衣炳分布官校於皇城四門﹐兵書丁汝夔發勇字四營兵分駐城外﹐威字四營及大三營兵守城。令九門各文武大臣監督。甘肅巡撫王儀駐守通州﹐吏部侍郎王邦瑞提督城守軍務﹐僉都禦史商大節提督巡城。

是日未時﹐保定巡撫楊守謙﹑統副總兵朱揖﹑參將祝福兵駐東直門外﹔參將馮登兵駐安定門外﹔守備井田兵駐崇文門外。戊寅﹐仇總兵統副總兵徐﹑遊擊張騰兵駐朝陽門外。己卯﹐虜在白河東岸﹐仇總兵諸軍迆邐移營東行。是日﹐宣府副總兵孫勇﹑遊擊賀慶兵駐得勝門外。上賜仇總兵平胡大將軍印﹐賞銀千兩﹝一一﹞﹐蟒衣一襲。升楊巡撫兵部左侍郎﹐提督內外官軍截殺﹐賞銀四十兩﹐紵絲三表裏。

時京城諸惡少凶徒﹐往往羣聚﹐言內外文武大臣家積金銀數百萬﹐虜卽近城﹐我等放火搶諸大臣家。諸大臣懼﹐言城外有邊兵可恃﹐宜移京軍入護皇城﹐勿驚闕廷。於是﹐邦瑞請九門各添兵千人﹐巡捕官軍分營東西長安街﹐大節請九門城上各添兵千人﹐丁尙書請於十王府﹑慶壽寺各駐一營﹐營三千人。於是﹐城外之兵掣入城者大半。

是晚﹐宣府總兵趙國忠統參將趙臣﹑孫時謙﹑袁正﹐遊擊姚冕﹐山西遊擊羅恭兵﹐駐小楡河﹔遼東參將楊應奇﹑總兵李琦﹑山西守備劉潭﹑遊擊柴縉兵皆相繼至郊畿。是時﹐虜在白河東岸﹐殺掠人畜。庚辰至河上﹐辛巳渡河西北行﹐結陣東郊。散遣三五騎或十餘騎﹐旁都城殺掠﹐焚廬舍﹐日夜火光不絕。直至東直門外馬房﹐執內臣八人去。掩答縱歸﹐上番書﹐言求貢及朵顏引路事。城外居民被傷千萬﹐成羣奔京城。城門閉﹐不肯開﹐萬口號慟﹐聲徹西苑。上令開門﹐聽民出入。是日﹐虜掠我婦女﹐酣飲大教場中。是夜宣府趙總兵等兵在小楡河﹐與賊前哨對壘。仇總兵等亦還兵駐京城東北。壬午﹐零賊往來京城後六門外﹐殺掠人畜。癸未﹐虜至鞏華城西北﹐益出輕騎近京及山西口﹐殺掠甚慘。

上震怒﹐禦奉天殿宣諭羣臣。是夜﹐逮王儀﹑參將劉錦下詔獄。甲申﹐逮丁尙書﹑楊侍郎廷訊。是日﹐虜住西北郊。乙酉﹐逮汝孝﹑希韓。革兵侍謝蘭﹑職方郎中王尙學﹑戶書李士翺﹑十三司郎中周魯等職﹐與工書胡松俱戴罪冠帶管事﹐候事寧處治。是日﹐虜至白羊口。丙戌﹐上怒甚﹐急欲殺丁﹑楊﹐索法司奏當急。法司持未肯上﹐上益怒﹐夜逮刑侍彭黯﹑左都禦史屠僑﹑大理少卿沈良才等﹐廷杖五十﹐降俸五等。法司遂上擬丁﹑楊死律。是日﹐虜半從橫嶺口出懷來﹑張家口。丁亥﹐丁尙書﹑楊侍郎死於西市。是日﹐張家口虜落川去﹐半自白羊口復回東行。趙總兵夜遣健卒八十人住天壽山﹐四面放銃﹐賊疑我有伏﹐不敢入紅門。己丑﹐仍出古北口去。勘奏者言虜殺我男婦六萬﹐擄去四萬﹐掠雜畜數百萬﹐焚廬舍萬區。通計男婦死且掠者﹐蓋六十萬。

當是時﹐城外京﹑邊軍竟不曾與虜一戰。儀﹑士翺閒住﹐蘭降﹐太僕卿魯外任﹐松奪俸﹐汝孝﹑希韓﹑尙學謫戍。畱鸞總理京營戎政﹐代鸞鎭守大同。邦瑞以侍郎掌兵部事。儀攺協管京營戎政。史道以兵侍掌部事﹐尋還。邦瑞理部事﹐爲尙書﹐而召趙錦代邦瑞。明年春﹐邦瑞自陳削籍去﹐錦代邦瑞爲尙書。戶侍傅鳳翺代錦。松亦自陳致仕﹐歐陽必進代松。

三百三十三

莊渠言﹐皇子之國﹐皇后子其儀制用上十王禮﹔妃所生子用中十王禮﹝一二﹞﹔嬪所生子用下十王禮。降殺以母爲差。此不知出何令甲。孝陵封諸王不然。

三百三十四

嘉靖己亥﹐葬慈孝睿皇后。今皇帝甚孝順敬愼﹐建言者遂上言姜嫄生后稷﹑慶都生帝堯事。於是武功有姜嫄之祠﹐慶都有堯母之祠。

三百三十五

嘉靖庚戌﹐鄭王厚烷爲盟津恭懿王子祜橏所訐﹐奪爵降庶人﹐安置髙墻。其長子載堉封爵如故。辛亥﹐祜橏又欲奪理府事﹐奏下禮部議。禮官徐階議言﹕

「親王因事奪爵﹐未經奉旨﹐立郡王承繼國祀﹐其子𨿽未見罪﹐始則降封﹐後乃得嗣其父始封之爵者﹐遼庶人貴烚長子豪土顯之封長陽王是也。父子並有罪﹐降庶人﹐不得請封者﹐見瀟與其子祜柄是也。罪止其身﹐子得襲爵﹐但未封世子﹐擇郡王署府事﹐已而彼此相訐﹐仍封其子爲世子﹐敕令管府事者﹐慶庶人世子鼒櫍是也。父旣坐罪﹐卽命其子管府事者﹐岷庶人彥沐世子譽榮是也。至於親王冊寶﹐自非罪幹大逆國除﹐如寧庶人宸濠父子殲滅者﹐例不進繳。

今鄭庶人仰荷聖恩﹐罰止其身﹐其子載堉封爵如故。比之貴烚﹑見瀟奉旨攺令旁支承繼者不同。載堉於厚烷所犯情罪無干﹐幸保封爵。比之豪土顯先爲庶人及祜柄有罪降革者亦異﹐本部不敢輒援岷世子譽榮﹑慶世子鼒櫍﹝一三﹞例﹐請命載堉管理﹔而援鞏昌王例﹐請令河南撫按奏保倫序相應賢能素著者二人﹐以俟簡命。蓋以予奪之柄﹐宜出自朝廷﹐其人之賢否﹐當稽諸公論也。祜橏累奏﹐圖快私忿﹐相應罰治﹐仍如前擬施行。祜橏無得脇制撫按肆行奏訐。」制曰可﹐祜橏且不問。

先是﹐己酉秋﹐鄭王嘗疏請上講學﹑勤政﹑任賢。未幾而祜橏遂訐王也。

貴烚﹐遼簡王子。初封長陽王﹐已而嗣遼王。正統元年﹐府臣爲乞加祿。裕陵言「簡王得罪朝廷﹐太祖特加原賚﹐削其祿衛﹐止與校尉三百人。仁宗命今王嗣王倍加祿﹐得支二千石。宣宗又與旗軍三百人。朝廷親親已至﹐王於庶母諸弟寡恩﹐多行無禮﹐府臣不聞匡直﹐爲王請加祿﹐不允。」四年﹐坐滅絕天理﹐瀆亂人倫﹐廢爲庶人。而簡王第四子貴暖﹐以興山王嗣遼王。貴烚子豪土顯得封長陽王也。

荊靖王三子﹐長見瀟﹐天順中嗣王。弘治五年﹐人告王有異謀﹐命太監蕭敬﹑駙馬都尉蔡震﹑都禦史戴珊召王至京﹐並其長子祜柄降庶人﹐還置武昌。見瀟弟見溥﹐成化二年封都梁王﹐十三年卒﹐謚悼惠。其子祜﹐弘治七年以都梁王進封荊王也。

慶恭王子臺浤﹐弘治十六年嗣王。時虜數入塞﹐賊發恭王墓。嘉靖四年謀不軌﹐法司請如代王聰禾例﹐徙西安。上不許﹐降庶人畱邸﹐歲與米三百石。已又不悛﹐徙西安。其長子鼒櫍封世子﹐攝府事。十二年﹐世子及懷王妃王氏乞畱臺浤故邸﹐禮官執議不可。十五年兩宮徽號詔許臺浤還邸與冠帶也。

岷王彥汰﹐簡王子。與弟南安王彥泥訐陰事﹐彥泥廢爲庶人﹐彥汰坐荒淫敗度﹐抗制擅權﹐幽囚嫡母焚死﹐迫逼多官稱臣﹐亦革爵爲庶人。令其子世子譽榮攝理府事。嘉靖十年﹐譽榮爲父乞恩﹐辭攝府事。禮官以見灂﹑鍾鍑比奏﹐彥汰冠帶理府事。十二年﹐彥汰乞復爵﹐不許。十五年﹐兩宮徽號詔復彥汰王也。

鄭之初王﹐諱瞻埈﹐獻陵第二子。母李貴妃﹐永樂二十二年封。漢庶人反﹐王與弟襄王居守。宣徳四年之國鳳翔。王請安王竹園﹐時韓王以安王舊邸得竹園矣。上曰「園在鳳翔﹐去平涼遠﹐與鄭王便。」

正統八年﹐乞徙懷慶﹐畱京邸﹐明年之國。成化二年卒﹐謚靖。子祁鍈﹐成化四年嗣﹐乞河堧地。弘治八年卒﹐謚簡。世子見滋卒﹐孫祜枔﹐弘治十年以世孫嗣﹐贈其父世子鄭僖王。正徳二年卒﹐謚康。無子。僖王弟東垣端惠王見之子祜檡﹐正徳四年嗣王﹐贈其父鄭定王。十六年卒﹐謚懿。子厚烷﹐嘉靖六年嗣。時又有周府宗人鎭國將軍勤熨上言時事﹐降庶人﹐放髙墻。

三百三十六

洪武十五年﹐命翰林侍講火原潔等編類華夷譯語。上以前元素無文字﹐發號施令但借髙昌書﹐制蒙古字﹐行天下。乃命原潔與編修馬懿赤黑等以華言譯其語﹐凡天文﹑地理﹑人事﹑物類﹑服食﹑器用﹐靡不具載。復令元祕史參考﹐以切其字﹐諧其聲音。旣成﹐詔刊布。自是使臣往來朔漠﹐皆能得其情。

三百三十七

永樂七年﹐遣太監鄭和﹑王景弘﹑侯顯率官兵三萬下西洋。凡西洋功次﹐卽非斬首﹐選法不得減革。永樂十三年﹐吏部員外郎陳誠上使西域記﹐凡十七國。

三百三十八

四夷何以首安南也﹐我郡縣也。次兀良哈何﹐我武衛也。哈密﹑女直非歟﹖羈縻之虜﹐非我官長也。兀良哈之有三衛﹐以靖難歟﹖非也。大寧之北有三衛也﹐蓋自洪武始也。其南據大寧也﹐乃永樂始也。將復交趾而收大寧乎﹖都統之議﹐夷且嗤我﹐革蘭臺以來﹐駸駸乎我貳矣。棄哈密而撫女直乎﹖哈密罷我河西﹐女直扞我遼東也。土番入哈密﹝一四﹞﹐而嘉峪不驚﹔胡虜通女直而山海弗靖矣。朝鮮何以次兀良哈也﹖知禮教也﹐大國也。琉球小夷﹐何以次朝鮮也﹖學於中國也。何以終韃靼也﹖非勍寇乎我勝國也﹗盛衰之運﹐中國有安危焉﹐以故別考而存之﹐戰守之略﹐可幾而得矣。

髙皇何以有海外之使也﹖更始也。成祖西洋之舟發﹐不已勞乎﹖鄭和之泛海與胡瀅之頒書也﹐國有大疑焉爾。三王﹐胡四王﹐我厪厪焉。西番五王﹐世優之何也﹖不能爲我深創也。苟因俗而治之﹐得相安焉可矣。西域何以不得浮南海也﹐王公設險假樹渠焉。如之何使其縱橫出入幾徧宇內也﹖海島之夷勤我封使。往來之禮歟﹖夷不言往來﹐往來言諸侯也。四夷來王﹐八蠻通道﹐未聞有報使焉﹝一五﹞。然則領封可乎﹐奚爲而不可也﹖陪臣請命於京師﹐王人致命於海上﹐非往來乎﹖

嗚呼﹗均覆載者﹐天徳也。辧華夷者﹐王道也。昔也夷人入中華﹐今也華人入外夷也。喜寧﹑田小兒﹝一六﹞﹑宋素卿﹑莫登瀛皆我華人﹐雲中﹑閩﹑浙憂未艾也。是故愼封守者﹐非直禦外侮﹐亦以固內防也。池魚故淵﹐飛鳥舊林﹐人情獨不然乎﹖彼其忍於捐墳墓﹑父母﹑妻子﹑鄕井而從異類者﹐必有大不得已也。嗚呼﹗徳惟善政﹐政在養民﹐盍亦反其本矣。不然而欲郡縣我子弟﹐武衛我幹城﹐烏可得哉﹗

三百三十九

洪武三十一年七月﹐建文君以張鳳﹑李衡﹑趙福﹑張弼﹑汪濱﹑孫瑞﹑王斌﹑楊忠﹑林良﹑李成﹑張敏﹑劉政爲錦衣衛千百戶有差。鳳等皆西宮殉葬宮人父兄﹐所謂朝天女戶也﹐官得世嗣。

三百四十

近日武臣如梁震﹑馬永﹐皆不易得。邊事日疏﹐勞聖明拊髀之思﹐爲之頌曰﹕

「糾糾梁公﹝一七﹞﹐行間奮迹﹐豸面鳶肩﹐鷹胸虎額﹝一八﹞。气擁霆雷﹐機深幾席﹐士戢其武﹐亦甘其澤。移鎭雲中﹐兵驕將猥﹐旌旄一麾﹐聲靈頓攺。夜蹴黑山﹐晨搜靑海。奪彼艸泉﹐繕我溝壘。紫韁千羣﹐蒼頭百隊。禍詟唐藩﹐威行漢塞。胡隕千城﹐憂我恆﹑代。寵贈上公﹐增此敵愾。馬公特起﹐明慈信劼。說禮惇詩﹐跨馬穿札。守督漁陽﹐心懸大寧﹐曾是甌脫﹐薄我郊垌。乃餌其酋﹐乃攜其羣﹐百里未辟﹐三捷來聞。密章獻忠﹐收攬賢傑。義減坤囊﹐譴深需穴。全遼喁喁﹐載乘符旓。涉河陷陣﹐逾山毀巢。疆陲外靖﹐伍卒內囂。腹心弗潰﹐掌股斯調。」

三百四十一

四夷館分十人﹐所設通事六十人。大通事有都督﹑都指揮等官﹐統諸小通事﹐總理貢夷﹑降夷及歸正人夷情番字文書﹐譯審奏聞。

三百四十二

土魯番一名土爾番﹐在火州西百里古交河縣安樂城也。城方一二里﹐地平﹐四面皆山﹐气候多暖﹐少雨雪。上宜麻﹑麥﹐有瓜果羊馬之利。人皆屋居﹐信佛法﹐多僧寺。城西二十里有崖兒城﹐城僅二里﹐居民百餘家﹐相傳故交河縣治﹝一九﹞﹐又云古車師國。永樂十二年﹐行在驗封員外郎陳誠﹐使至其國。誠言﹕

「西北百里有靈山最大﹐有夷人言此十萬羅漢湼盤處也。近山有髙臺﹐臺伴有僧寺﹐寺下皆石泉林木。從此入山﹐行二十里至一峽。峽南有小土屋﹐屋南登山坡﹐坡有石屋﹐屋中小佛像五。前有池﹐池東有山。山石靑黑﹐遠望紛如毛髮。夷人言此十萬羅漢洗頭削髮處也。循峽東南行六七里﹐登髙崖﹐崖下小山累累﹐峯巒秀麗﹐羅列成行。峯下白石成堆﹐似玉﹐輕脆不可握。堆中有若人骨狀者﹐甚堅如石﹐文縷明析﹐顏色光潤。夷人言此十萬羅漢靈骨也。又東下石崖﹐崖上石筍如人手足。稍南至山坡﹐坡石瑩潔如玉。夷人言此辟支佛湼盤處也。周行羣山﹐約二十餘里﹐悉五色砂石﹐光焰灼人。四面峻壑窮崖﹐天巧奇絕﹐艸木不生﹐鳥獸鮮少云。」

甘肅大抵無北虜患﹐專鎭防西夷。夷種中土魯番最姦狡。宣徳五年始遣使來貢。正統以後亦嘗來貢。成化﹑弘治間﹐番酋阿力阿黑麻父子擾我西鄙﹐虜我哈密。忠順王罕愼﹑陜巴﹑邦牙卽﹐是時專伺哈密。至正徳﹐遂數犯我甘肅﹐語在哈密傳中。嘉靖十一年﹐西域貢稱王者七十五人﹐貢使至二百九十人。禮官夏言請國稱一人王。內閣張孚敬言「西域稱王者多﹐恐彼自封授﹐或部落相稱。先年入貢稱王亦有三四十人者﹐答勅並稱王。今盡裁奪﹐恐夷情觖望。」下禮兵部議。言言﹕

「西域諸國稱王者﹐惟土魯番﹑天方﹑撒馬兒罕三國。如日落諸國﹐名甚多﹐朝貢絕少﹐且與土魯番諸國不相統。弘治﹑正徳間﹐土魯番十三入貢﹐天方正徳間四入貢﹐稱王者率一人或二人三人﹐余稱頭目﹑親屬。嘉靖二年﹑八年﹐稱王者天方至六七人﹐土魯番至十一二人。此兩年間﹐撒馬兒罕至二十七人。內閣言先年亦有稱王至三四十人者﹐並數三國耳。乃今土魯番十五王﹐天方二十七王﹐撒馬兒罕至十三王﹐並數則百五六十王﹐前此所未有。況所稱王號﹐原非舊文﹐卽有同者﹐地面又異。弘治時回勅書﹐國稱一王﹐若循撒馬兒罕往年故事﹐類答王號﹐人與一勅﹐恐非所以尊中國而嚴外夷也。自後各執賜敕﹐率其部落﹐貢不如期﹐使不如數﹐任意往來﹐勢難阻絕﹝二０﹞﹐驛傳勞煩﹐宴賜頻數﹐竭我財力﹐以役遠夷﹐計亦左矣。」上從言言。

當是時﹐土魯番彊﹐殘破我嘉峪關外七衛及城郭﹐諸國地大人眾﹐非復陳驗封奉使時矣。

三百四十三

直文淵閣入內閣預機務﹐出納帝命﹐率遵祖憲﹐奉陳規誨﹐獻告謨猷﹐點檢題奏﹐擬議批答﹐以備顧問﹐平庶政。不得專制九卿事﹐九卿奏事亦不得相關白。凡上所下﹐一曰詔﹐二曰誥﹐三曰制﹐四曰敕﹐五曰冊文﹐六曰諭﹐七曰書﹐八曰符﹐九曰令﹐十曰檄。皆審署而調劑焉﹐平允乃行之。凡下所上﹐一曰題﹐二曰奏啟﹐三曰表箋﹐四曰講章﹐五曰書狀﹐六曰文冊﹐七曰揭帖﹐八曰會議﹐九曰露布﹐十曰譯。皆審署而調劑焉﹐平允乃行之。

凡東宮出閣講讀﹐領其事﹐敍其官﹐而授之職業。凡修實錄﹑史誌諸書﹐充總裁官。實錄成﹐呈上﹐焚其艸禁中。凡宗室請名﹑請封﹐及諸臣請謚﹐並擬上焉。凡圖書繕寫﹑校﹐皆課而察之。凡郊祀﹑巡狩﹑親徵﹐扈行。凡累朝禦文﹑實錄﹑寶訓﹑玉牒之副﹐古今書﹐皆籍而藏之。凡會敕﹐稽其由狀而敍述上請焉。凡禮部會試﹑廷試﹐貢士﹑國子生月課﹐歲貢生廷試﹐夷館譯生﹐皆總領之。其屬制敕房書辦﹐制敕詔旨﹐誥命冊表﹐寶文玉牒﹐講章碑額﹐題奏揭帖﹐一應機密文書﹐及王府敕符底簿﹔誥敕房書辦﹐文官誥敕﹐番譯敕書﹐並夷書揭帖﹐紀功勘合﹐皆稽按典故﹐起艸進畫﹐若漏泄稽緩﹐遺失妄誤﹐皆有罰。蓋罷中書丞相﹐此直文淵閣者﹐卽虞揆﹑殷衡﹑周宰之職也。治亂安危﹐恆系於斯﹐可不愼哉﹗可不愼哉﹗

三百四十四

國初設中書省左右丞相﹐黨獄起﹐罷。詔五府九卿分理庶務。翰林春坊官看詳諸司奏啟﹐署「翰林院兼平駁諸司文章事某官某」。

成祖靖難後﹐召解公縉﹑黃公淮﹑胡公廣﹑楊公榮﹑楊公士奇﹑金公幼孜﹑胡公儼入直文淵閣。時洪武壬午﹐實建文四年也。自後﹐楊公溥﹑張公瑛﹑陳公循﹑曹公鼐﹑馬公愉﹑苗公衷﹑髙公谷﹑張公益﹑彭公時﹑商公輅﹑江公淵﹑王公一寧﹑蕭公鎡﹑王公文﹑徐公有貞﹑許公彬﹑薛公瑄﹑李公賢﹑呂公原﹑嶽公正﹑陳公文﹑劉公定之﹑劉公珝﹑劉公吉﹑彭公華﹑尹公直﹑徐公溥﹑劉公健﹑丘公浚﹑李公東陽﹑謝公遷﹑焦芳﹑王公鏊﹑楊公廷和﹑劉宇﹑曹元﹑劉公忠﹑梁公儲﹑費公宏﹑靳公貴﹑楊公一淸﹑蔣公冕﹑毛公紀﹐蓋自壬午至正徳辛巳﹐凡百二十年﹐五十一人。內有再入三入閣﹐惟西楊起布衣﹐歷四朝四十一年。﹝校勘記

﹝一﹞「郎中李夢陽」原本「陽」作「暘」﹐誤﹐據嘉靖本及明史本傳攺。後凡作「暘」者﹐均徑攺爲「陽」。

﹝二﹞「顧前已遣楊善」原本「已」作「以」﹐誤﹐據嘉靖本攺。

﹝三﹞「郡主無蔭子」原本「主」作「王」﹐誤﹐據嘉靖本攺。

﹝四﹞「以孝穆紀太后」原本「穆」作「睦」﹐誤﹐據嘉靖本攺。

﹝五﹞「興武守備侯勛」原本「勛」作「鄖」﹐誤﹐據嘉靖本攺。

﹝六﹞「壬午駐五原峯」原本「峯」作「鋒」﹐誤﹐據嘉靖本攺。

﹝七﹞「亦廖疏得撤」原本「撤」作「徹」﹐誤﹐據嘉靖本攺。

﹝八﹞「自亳入淮」原本「亳」作「毫」﹐誤﹐據嘉靖本攺。

﹝九﹞「鄰人賁童兒」原本「賁」作「貴」﹐誤﹐據嘉靖本攺。

﹝一０﹞「嘉靖元年五月朔奉旨」原本「奉」作「奏」﹐誤﹐據嘉靖本攺。

﹝一一﹞「賞銀千兩」原本「千」作「十」﹐誤﹐據嘉靖本攺。

﹝一二﹞「妃所生子中十王禮」原本「禮」作「理」﹐誤﹐據嘉靖本攺。

﹝一三﹞「慶世子鼒櫍」原本「櫍」作「楯」﹐誤﹐據嘉靖本攺。

﹝一四﹞「土番入哈密」原本「土」作「王」﹐誤﹐據嘉靖本攺。

﹝一五﹞「未聞有報使焉」原本「未」作「永」﹐誤﹐據嘉靖本攺。

﹝一六﹞「田小兒」原本「兒」作「人」﹐誤﹐據嘉靖本攺。

﹝一七﹞「糾糾梁公」原本第二个「糾」作「趙」﹐誤﹐據嘉靖本攺。

﹝一八﹞「鷹胸虎額」原本「胸」作「月」﹐誤﹐據嘉靖本攺。

﹝一九﹞「故交河縣治」原本「交」作「支」﹐誤﹐據嘉靖本攺。

﹝二０﹞「勢難阻絕」原本「勢」作「執」﹐誤﹐據嘉靖本攺。﹞

附錄一明史鄭曉傳

鄭曉﹐字窒甫﹐海鹽人。嘉靖元年舉鄕試第一。明年成進士﹐授職方主事。日披故牘﹐盡知天下阨塞﹐士馬虛實彊弱之數。尙書金獻民屬撰九邊圖志﹐人爭傳寫之。以爭「大禮」廷杖。大同兵變﹐上疏極言不可赦。張孚敬柄政﹐器之﹐欲攺置翰林及言路﹐曉皆不應。父憂歸﹐久之不起。

許贊爲吏部尙書﹐調之吏部。歷考功郎中。夏言罷相﹐帝惡言官不糾劾﹐詔考察去畱。大學士嚴嵩因欲去所不悅者﹐而曉去喬佑等十三人﹐多嵩所厚。嵩大憾曉﹐調文選。嵩欲用趙文華爲考功﹐曉言於贊曰「昔黃禎爲文選﹐調李開先考功﹐皆山東人﹐詔不許。今調文華﹐曉避位而已。」贊以謝嵩。嵩欲以子世蕃爲尙寶丞﹐曉曰「治中遷知府﹐例也。遷尙寶丞﹐無故事。」嵩益怒。以推謫降官周鈇等﹐貶曉和州同知。稍遷太僕丞﹐歷南京太常卿。召拜刑部右侍郎。俄攺兵部﹐兼副都禦史總督漕運。

大江南北皆中倭﹐漕艘幾阻。曉請發帑金數十萬﹐造戰舸﹐築城堡﹐練兵將﹐積芻糗。詔從之。中國姦民利倭賄﹐多與通。通州人顧表者尢桀黠﹐爲倭導。以故營砦皆據要害﹐盡知官兵虛實。曉懸重賞捕戮之。募鹽徒驍悍者爲兵﹐增設泰州海防副使﹐築瓜洲城﹐廟灣﹑麻洋﹑云梯諸海口﹐皆增兵設堠。遂破倭於通州﹐連敗之如臯﹑海門﹐襲其軍呂泗﹐圍之狼山﹐前後斬首九百餘。賊潰去。錄功﹐再增秩﹐三賚銀幣。

時賊多中國人。曉言「武健才諝之徒﹐困無所逞﹐甘心作賊。非國家廣行网羅﹐使有出身之階﹐恐有如孫恩﹑盧循輩出乎其間﹐禍滋大矣。洪武時倭寇近海州縣。以髙皇帝威靈﹐兼謀臣宿將﹐築城練兵﹐經略數年﹐猶未乂安。乃招漁丁﹑島人﹑鹽徒﹑蜑戶籍爲水軍至數萬人﹐又遣使出海宣布威徳。久之﹐倭始不爲患。今江北𨿽平﹐而風帆出沒﹐倏忽千里。倭恃華人爲耳目﹐華人借倭爲爪牙﹐非詳爲區畫﹐後患未易弭也。」帝頗采納之。

尋召爲吏部左侍郎﹐遷南京吏部尙書。帝以曉知兵﹐攺右都禦史協理戎政。尋拜刑部尙書。俺答圍大同右衛急﹐帝命兵部尙書楊博往督大師﹐乃以曉攝兵部。曉言「今兵事方棘﹐而所簡聽徵京軍三萬五千人﹐乃令執役赴工﹐何以備戰守。乞歸之營伍。」帝立從之。

尋還視刑部事。嚴嵩勢益熾。曉素不善嵩。而其時大獄如總督王以失律﹐中允郭希顏以言事﹐曉並予輕比﹐嵩則置重典。南都叛卒周山等殺侍郎黃懋官﹐海寇汪直通倭爲亂﹐曉置重典﹐嵩故寬假之。惟巡撫阮鶚﹑總督楊順﹑禦史路楷﹐以嵩曲庇﹐曉不能盡法﹐議者譏其失出云。

故事﹐在京軍民訟﹐俱投牒通政司送法司問斷。諸司有應鞫者﹐亦參送法司﹐無自決遣者。後諸司不復遵守﹐獄訟紛拏。曉奏循故事﹐帝報許﹐於是刑部間捕囚畿府。而巡按禦史鄭存仁謂訟當自下而上﹐檄州縣﹐法司有追取﹐毋輒發。曉聞﹐率侍郎趙大佑﹑傅頤守故事爭﹐存仁亦據律執奏。章俱下都察院會刑科平議。議未上﹐曉疏辧。嵩激帝怒切讓﹐遂落曉職﹐兩侍郎亦貶二秩。

曉通經術﹐習國家典故﹐時望蔚然。爲權貴所扼﹐志不盡行。旣歸﹐角巾布衣與鄕裏父老遊處﹐見者不知其貴人也。旣卒﹐子履淳等訟曉禦倭功於朝﹐詔復職。隆慶初﹐贈太子少保﹐謚端簡。履淳自有傳。

贊曰﹕李鉞諸人皆以威略幹濟顯於時。鉞與王憲﹑王以旗之治軍旅﹐李承勛﹑範鏓之畫邊計﹐才力均有過人者。胡世寧奮不顧身﹐首發姦逆﹐危言正色﹐始終一節。易稱「王臣蹇蹇」﹐世寧近之矣。王邦瑞抵抗權幸﹐躓而復起﹐鄭曉諳悉掌故﹐博洽多聞﹐兼資文武﹐所在著效﹐亦不愧名臣云。

附錄二四庫全書總目今言提要

今言四卷﹐明鄭曉撰。曉有禹貢圖說﹐已著錄。此書補吾學編所未備。首有薛三省序﹐稱此書之輔吾學編而行﹐猶漢史之外有西京雜記與東觀漢紀。凡三百四十四條﹐其中爲憲言者十之四﹔爲世言者十之二﹔爲事言﹑品言者十之三﹔爲證言﹑術言者十之一。蓋據所見聞隨筆記錄﹐古雜史之支流也。

附錄三海鹽縣圖經鄭曉傳

鄭曉﹐字窒甫。生有異資﹐十二徧讀經傳諸史。父儒泰示以昔人賢不肖事迹﹐卽毅然立志﹐以必爲君子自矢。嘉靖初元發解﹐明年登第。主政兵部﹐考覽九邊地形及士馬數﹐爲圖志。請討大同叛卒﹐毋輕赦以滋後患。甚爲胡大司馬世寧所器重。大禮成﹐永嘉用事。初﹐曉同諸曹疏諫﹐詔獄賜杖﹐議實與永嘉左。至是永嘉以詞林﹑臺省引薦曉﹐欲收爲用﹐曉不可。值丁艱歸﹐因家授徒﹐不赴補者九年。後許文簡贊爲太宰﹐始起爲考功﹐歷文選郎。

當是時﹐分宜又用事﹐納賄侵銓政。曉秉公持鑑﹐一切無所徇。有詔考察臺諫﹐分宜意在去異己。曉更黜所厚若干人。爲子世蕃求璽丞﹐復以故事謝弗予﹐分宜遂大恨。會推用謫臣﹐激上怒﹐貶爲和州判﹐徊翔南卿寺。十年﹐始以刑部右侍郎攺擢兵部﹐拜巡撫鳳陽命。時倭寇深入江﹑淮﹐運道艱梗。曉先計擒通倭姦魁﹐然後選民兵﹑集鹽場壯勇與倭戰﹐前後斬級九百餘﹐賊挫去。東南賦四百萬石得直達無阻。奏設楊海兵備﹐分其軍﹐無遠隸彭城。創築瓜阜﹑維揚及如臯﹑海﹑泰三縣城。條上漕務便宜十餘事﹐具有永算。在鎭二年﹐淸心約己﹐上下交際並絕。故集餉鳩工﹐繁費日興﹐而用不詘焉。自此﹐世廟簡知﹐謂曉可大用﹐再擢南吏部尙書。特旨畱爲右都禦史﹐協理戎政。又二年﹐攺刑部尙書。然卒與分宜左﹐復激上怒﹐落職歸。

初﹐總督胡禦倭浙土﹐有功﹔所傷殘糜費亦過當。曉弗韙也。會大司馬楊公博起督宣﹑大﹐分宜謀用胡爲本兵。曉時攝兵部﹐疏言用博宜﹐世宗從之﹐胡不得入。而胡誘降通倭渠賊﹐上章請貸死。曉又盡比重典﹐議皆與分宜左。旣開隙矣﹐適中允郭希賢上疏安儲﹐語侵分宜。分宜摘疏中「建帝」字嚇曉云「上意不測﹐必坐逆後可。」曉曰「第可云妖言爾﹐當以秋後律足矣。」上果以爲輕﹐下詔立梟之。而南都叛卒殺大司農一獄﹐曉引律擬梟決者未幾亦讞上。上追念前讞﹐怒曰「死時君立新帝者罪僅爾﹐殺一大吏﹐何問也﹖」下詔斬三人﹐余盡貸之。無何﹐與按部禦史辯職掌﹐上遂斥曉執法自尊﹐坐罷。蓋先後皆分宜入譖云。後分宜敗﹐上覺爲所誤﹐嘗一詢徐文貞階﹐欲起爲督臣。階曰「曉年衰﹐用之內則可。」無何﹐病卒。上爲復原官。穆宗攺元﹐賜祭葬﹐贈太子少保﹐謚端簡。

曉問學淹博﹐經濟宏深。持論正而不迂﹐嚴而不刻﹐剛而不激﹐髙而不亢。蓋陸宣公﹑司馬君實之流。居恆儉朴﹐尢審於辭受。嘗言「士必有伊尹一介不取予之節﹐然後可窮可達﹐可常可變。」亮節貞心﹐沈幾密慮﹐避遠權勢﹐不受湼淄。𨿽位躋八座﹐而用若未究﹐則亦其守政之效焉。所著有吾學編﹑徵吾錄﹑古言﹑今言﹑奏議﹑文集﹑史論﹑策學﹑禹貢圖說等書。吾學編始洪武﹐迄正徳。首列大政記﹔次遜國記﹔同姓﹑異姓王侯二傳﹔閣臣﹑典銓二表﹔名臣及遜國臣二記﹔天文﹑地理﹑三禮﹑百官四述﹔四夷﹑北虜二考。合六十九卷。曉爲郎時卽屬稿﹐中感李太宰默私乘中禍﹐輟弗作﹐後又續成之。其女後﹑樂律﹑儀制﹑兵略﹑茶馬鹽糧﹑運法水利﹑藝文﹑隱逸﹑酷佞﹑方技等篇竟廢。今觀其書﹐大政記仿春秋﹐百官述擬周禮。諸傳及論贊﹐大槪學陳承祚。遇其典言丰藻﹐摹寫生動。卽蘭臺令史﹐亦所不讓也。方伯劉公嘗言「公老年病瞀﹐屬艸字大如升﹐三四竄易不休。書成﹐得廢稿數十簏。」其精勤至此。

