《揚州屠城親歷》明王秀楚

己酉夏四月十四日﹐督鎭史可法從白洋河失守﹐踉蹌奔揚州﹐堅閉城以禦敵﹐至念四日未破。城前禁門之內﹐各有兵守﹐予宅西城﹐楊姓將守焉。吏卒棋置﹐予宅寓二卒﹐左右舍亦然﹐踐踏無所不至﹐供給日費錢千餘。不繼﹐不得已共謀爲主者觴﹐予更謬爲恭敬﹐酬好漸洽﹔主者喜﹐誡卒稍遠去。主者喜音律﹐善琵琶﹐思得名妓以娛軍暇﹔是夕﹐邀予飲﹐滿擬縱歡﹐忽督鎭以寸紙至﹐主者覽之色變﹐遽登城﹐予眾亦散去。

越次早﹐督鎭牌諭至「內有一人當之﹐不累百姓」之語﹐聞者莫不感泣。又傳巡軍小捷﹐人人加額焉。午後﹐有姻氏自瓜洲來避興平伯逃兵﹐﹝興平伯髙傑也﹐督鎭檄之﹐出城遠避。﹞予婦緣別久﹐相見唏噓﹔而敵兵入城之語﹐已有一二爲予言者。予急出詢諸人﹐或曰「靖南侯黃得功援兵至。」旋觀城上守城者尙嚴整不亂﹐再至市上﹐人言洶洶﹐披髮跣足者繼塵而至﹐問之﹐心急口喘莫知所對。忽數十騎自北而南﹐奔馳狼狽勢如波湧﹐中擁一人則督鎭也。蓋奔東城外﹐兵逼城不得出﹐欲奔南關﹐故由此。是時﹐始知敵兵入城無疑矣。突有一騎由北而南﹐撤韁緩步﹐仰面哀號﹐馬前二卒依依轡首不捨﹐至今猶然在目﹐恨未傳其姓字也。騎稍遠﹐守城丁紛紛下竄﹐悉棄冑拋戈﹐並有碎首折脛者﹐回視城櫓已一空矣﹗

先是督鎭以城狹炮具不得展﹐城垛設一板﹐前置城徑﹐後接民居﹐使有餘地﹐得便安置。至是工未畢﹐敵兵操弧先登者白刃亂下﹐守城兵民互相擁擠﹐前路逼塞﹐皆奔所置木板﹐匍匐扳援﹐得及民屋﹐新板不固﹐托足卽傾﹐人如落葉﹐死者十九﹔其及屋者﹐足蹈瓦裂﹐皆作劍戟相擊聲﹐又如雨雹挾彈﹐鏗然【金訇】然﹐四應不絕﹐屋中人惶駭百出﹐不知所爲﹖而堂室內外深至寢闥﹐皆守城兵民緣室下者﹐惶惶覓隙潛匿﹐主人弗能呵止﹐外廂比屋閉戶﹐人煙屏息。

予廳後面城﹐從窗隙中窺見城上兵循南而西﹐步武嚴整﹐淋雨亦不少紊﹐疑爲節制之師﹐心稍定。忽叩門聲急﹐則鄰人相約共迎王師﹐設案焚香﹐示不敢抗﹐予𨿽知事不濟﹐然不能拂眾議﹐姑應曰唯唯。於是攺易服色﹐引領而待﹐良久不至。予復至後窗窺城上﹐則隊伍稍疏或行或止﹔俄見有擁婦女雜行﹐闞其服色皆揚俗﹐予始大駭。還語婦曰「兵入城﹐倘有不測﹐爾當自裁。」婦曰諾。因曰「前有金若干付汝置之﹐我輩休想復生人世矣﹗」涕泣交下﹐盡出金付予。值鄕人進﹐急呼曰「至矣﹐至矣﹗」予趨出﹐望北來數騎皆按轡徐行﹐遇迎王師者﹐卽俯首若有所語。是時﹐人自爲守﹐往來不通﹐故𨿽違咫尺而聲息莫聞﹐迨稍近﹐始知爲逐戶索金也。然意頗不奢﹐稍有所得﹐卽置不問﹐或有不應﹐𨿽操刀相向﹐尙不及人﹐後乃知有捐金萬兩相獻而卒受斃者﹐揚人導之也。

次及予楣﹐一騎獨指予呼後騎曰「爲我索此藍衣者。」後騎方下馬﹐而予已飛遁矣﹔後騎遂棄余上馬去﹐予心計曰「我粗服類鄕人﹐何獨欲予﹖」已而予弟適至﹐予兄亦至﹐因同謀曰「此居左右皆富賈﹐彼亦將富賈我﹐柰何﹖」遂急從僻逕托伯兄率婦等冒雨至仲兄宅﹐仲兄宅在何家墳後﹐【月付】腋皆窶人居也。予獨畱後以觀動靜﹐俄而伯兄忽至曰「中衢血濺矣﹐畱此何待﹖予伯仲生死一處﹐亦可不恨。」予遂奉先人神主偕伯兄至仲兄宅﹐當時一兄一弟﹐一嫂一侄﹐又一婦一子﹐二外姨﹐一內弟﹐同避仲兄家。天漸暮﹐敵兵殺人聲已徹門外﹐因乘屋暫避﹔雨尢甚﹐十數人共擁一氈﹐絲髮皆濕﹔門外哀痛之聲悚耳懾魄﹐延至夜靜﹐乃敢扳檐下屋﹐敲火炊食。城中四周火起﹐近者十餘處﹐遠者不計其數﹐赤光相映如雷電﹐辟卜聲轟耳不絕﹔又隱隱聞擊楚聲﹐哀顧斷續﹐慘不可狀。飯熟﹐相顧驚怛不能下一箸﹐亦不能設一謀。予婦取前金碎之﹐析爲四﹐兄弟各藏其一﹐髻履衣帶內皆有﹔婦又覓破衲敝履爲予易訖﹐遂張目達旦。是夜也﹐有鳥在空中如笙簧聲﹐又如小兒呱泣聲者﹐皆在人首不遠﹐後詢諸人皆聞之。

念六日﹐頃之﹐火勢稍息。天漸明﹐復乘髙升屋躲避﹐已有十數人伏天溝內。忽東廂一人緣墻直上一卒持刃隨之追躡如飛望見予眾﹐隨捨所追而奔予。予惶迫﹐卽下竄﹐兄繼之﹐弟又繼之﹐走百餘步而後止。自此遂與婦子相失﹐不復知其生死矣。諸黠卒恐避匿者多﹐紿眾人以安民符節﹐不誅﹐匿者競出從之﹐共集至五六十人﹐婦女參半﹐兄謂余曰「我落落四人﹐或遇悍卒﹐終不能免﹔不若投彼大羣勢眾則易避﹐卽不幸﹐亦生死相聚﹐不恨也。」當是時﹐方寸已亂﹐更不知何者爲救生良策﹖共曰唯唯﹐相與就之。領此者三滿卒也﹐徧索金帛﹐予兄弟皆罄盡﹐而獨遺予未搜﹔忽婦人中有呼予者﹐視之乃餘友朱書兄之二妾也﹐予急止之。二妾皆散發露肉﹐足深入泥中沒脛﹐一妾猶抱一女﹐卒鞭而擲之泥中﹐旋卽驅走。一卒提刀前導﹐一卒橫槊後逐﹐一卒居中﹐或左或右以防逃逸。數十人如驅犬羊﹐稍不前﹐卽加捶撻﹐或卽殺之﹔諸婦女長索系頸﹐累累如貫珠﹐一步一蹶﹐徧身泥土﹔滿地皆嬰兒﹐或襯馬蹄﹐或藉人足﹐肝腦塗地﹐泣聲盈野。行過一溝一池﹐堆屍貯積﹐手足相枕﹐血入水碧赭﹐化爲五色﹐塘爲之平。至一宅﹐乃廷尉永言姚公居也﹐從其後門直入﹐屋宇深邃﹐處處皆有積屍﹐予意此間是我死所矣﹔乃逶迆達前戶﹐出街復至一宅﹐爲西商喬承望之室﹐卽三卒巢穴也。入門﹐已有一卒拘數美婦在內簡檢筐篚彩緞如山﹐見三卒至﹐大笑﹐卽驅予輩數十人至後廳﹐畱諸婦女置旁室﹔中列二方幾﹐三衣匠一中年婦人制衣﹔婦揚人﹐濃抹麗妝﹐鮮衣華飾﹐指揮言笑。欣然有得色﹐每遇好物﹐卽向卒乞取﹐曲盡媚態﹐不以爲恥﹔予恨不能奪卒之刀﹐斷此淫孽。卒嘗謂人曰「我輩徵髙麗﹐擄婦女數萬人﹐無一失節者﹐何堂堂中國﹐無恥至此﹖」嗚呼﹐此中國之所以亂也。

三卒隨令諸婦女盡解濕衣﹐自表至裏﹐自頂至踵﹐並令制衣婦人相修短﹐量寬窄﹐易以鮮新﹔諸婦女因威逼不已﹐遂至裸體相向﹐隱私盡露﹐羞澀欲死之狀﹐難以言諭。易衣畢﹐乃擁之飲酒﹐嘩笑不已﹔一卒忽橫刀躍起向後疾呼曰「蠻子來﹐蠻子來﹗」近前數人已被縛﹐吾伯兄在焉。仲兄曰「勢已至此﹐夫復何言﹖」急持予手前﹐予弟亦隨之﹐是時男子被執者共五十餘人﹐提刀一呼﹐魂魄已飛﹐無一人不至前者﹔予隨仲兄出廳﹐見外面殺人﹐眾皆次第待命﹐予初念亦甘就縛﹐忽心動若有神助﹐潛身一遁﹐復至後廳﹐而五十餘人不知也。

廳後宅西房尙存諸老婦﹐不能躲避﹐由中堂穿至後室﹐中盡牧駝馬﹐復不能逾走﹔心愈急﹐遂俯就駝馬腹下﹐歷數駝馬腹匍匐而出﹔若驚駝馬﹐稍一舉足﹐卽成泥矣。又歷宅數層﹐皆無走路﹐惟旁有弄可通後門﹐而弄門已爲卒加長錐釘固﹔予復由後弄至前﹐聞前堂殺人聲﹐愈惶怖無策﹐回顧左側有廚﹐中四人蓋亦被執治庖者也﹐予求收入﹐使得參司火掌汲之役﹐或可幸免。四人峻拒曰「我四人點而役者也﹐使再點而增人﹐必疑有詐﹐禍且及我﹗」予哀吁不已﹐乃更大怒﹐欲執予赴外﹐予乃出﹐心益急﹐視階前有架﹐架上有甕﹐去屋不甚遠﹐乃援架而上﹐手方及甕﹐身已傾僕﹐蓋甕中虛而用力猛故也。無可柰何﹐仍急趨旁弄門﹐兩手棒錐搖撼百度﹐終莫能動﹐擊以石﹐則響達外庭﹐恐覺﹔不得已復竭力搖撼之﹐指裂血流﹐淋漏兩肘﹐錐忽動﹐盡力拔之﹐錐已在握﹐急掣門【戶及﹐「及」在「戶」下﹐意爲門閂﹐下同】﹐【戶及】木槿也﹐濡雨而漲﹐其堅澀倍於錐﹐予迫甚﹐但力取【戶及】﹐【戶及】不能出而門樞忽折﹐扉傾垣頹﹐聲如雷震﹐予急聳身飛越﹐亦不知力之何來也。疾趨後門出﹐卽爲城腳。時兵騎充斥﹐觸處皆是﹐前進不能﹐卽於喬宅之左鄰後門挨身而入﹔凡可避處皆有人﹐必不肯容﹐由後至前﹐凡五進皆如是。直至大門﹐已臨通衢﹐兵丁往來絡繹不絕﹐人以爲危地而棄之。予乃急入﹐得一榻﹐榻顚有仰頂﹐因緣柱登之﹐屈身向裏﹐喘息方定﹐忽聞隔墻吾弟哀號聲﹐又聞舉刀砍擊聲﹐凡三擊遂寂然。少間復聞仲兄哀懇曰「吾有金在家地窖中﹐放我﹐當取獻。」一擊復寂然﹔予此時神已離捨﹐心若焚膏﹐眼枯無淚﹐腸結欲斷﹐不復自主也。旋有卒挾一婦人直入﹐欲宿此榻﹐婦不肯﹐彊而後可﹐婦曰「此地近市﹐不可居。」卒復攜之去﹐予幾不免焉。室有仰屏﹐以席爲之﹐不勝人﹐然緣之可以及梁﹐予以手兩扳梁上桁條而上﹐足托駝梁﹐下有席蔽﹐中黑如漆﹐仍有兵至﹐以矛上搠﹐知是空虛﹐料無人在上﹐予始得竟日未遇兵﹔然在下被刃者幾何人﹖街前每數騎過﹐必有數十男婦哀號隨其後。是日𨿽不雨﹐亦無日色﹐不知旦暮。至夕﹐軍騎稍疏﹐左右惟聞人聲悲泣﹐思吾弟兄已傷其半﹐伯兄亦未卜存亡﹖予婦予子不知何處﹖欲蹤迹之﹐或得一見﹔且使知兄弟死所。乃附梁徐下﹐躡足至前街﹐街中枕屍相藉﹐天暝莫辧爲誰﹖俯屍徧呼﹐漠無應者。遙見南首數火炬蜂擁而來﹐予急避之﹐循郭而走。城下積屍如鱗﹐數蹶﹐聲與相觸﹐不能措足﹐則俯伏以手代步﹐每有所驚﹐卽僕地如僵屍﹐久之始通於衢。衢前後舉火者數處﹐照耀如白晝﹐逡巡累時﹐而後越﹐得達小路﹐路人昏夜互觸相驚駭﹐路不滿百步﹐自酉至亥方及兄家。

宅門閉不敢遽叩﹐俄聞婦人聲﹐知爲吾嫂﹐始輕擊﹐應門者卽予婦也。伯兄已先返﹐吾婦子俱在﹐予與伯兄哭﹐然猶未敢遽告仲兄季弟之被殺也。嫂詢予﹐予依違答之。予詢婦何以得免﹖婦曰「方卒之追逐也﹐子先奔﹐眾人繼之﹐獨遺我﹐我抱彭兒投屋下不得死﹐吾妹踢傷足亦臥焉。卒持我二人至一室﹐屋中男婦幾十人皆魚貫而縛之。卒因囑我於諸婦曰﹕『看守之﹐無使逸去。』卒持刀出﹐又一卒入﹐劫吾妹去﹔久之﹐不見前卒至﹐遂紿諸婦得出。出卽遇洪嫗﹐相攜至故處﹐故幸免。」洪嫗者仲兄內親也。婦詢予﹐告以故﹐唏噓良久。洪嫗攜宿飯相勸。哽咽不可下。外復四面火起﹐倍於昨夕﹐予不自安﹐潛出戶外﹐田中橫屍交砌﹐喘息猶存﹔遙見何家墳中﹐樹木陰森﹐哭音成籟﹐或父呼子﹐或夫覓妻﹐呱呱之聲﹐艸畔溪間﹐比比皆是﹐慘不忍聞。回至兄宅﹐婦謂予曰「今日之事﹐惟有一死﹐請先子一死﹐以絕子累﹔彭兒在﹐子好爲之﹗」予知婦之果於死也﹐因與語竟夜﹐不得間﹐東方白矣。

念七日﹐問婦避所﹐引予委曲至一柩後﹐古瓦荒磚﹐久絕人迹﹐予蹲腐艸中﹐置彭兒於柩上﹐覆以葦席﹐婦僂居於前﹐我曲附於後﹔揚首則露頂﹐展足則踵見﹐屏气滅息﹐拘手足爲一裹﹐魂少定而殺聲逼至﹐刀環響處﹐愴呼亂起﹐齊聲乞命者或數十人或百餘人﹔遇一卒至﹐南人不論多寡﹐皆垂首匐伏﹐引頸受刃﹐無一敢逃者﹔至於紛紛子女﹐百口交啼﹐哀鳴動地﹐更無論矣﹗日向午﹐殺掠愈甚﹐積屍愈多﹐耳所難聞﹐目不忍視﹐婦乃悔疇昔之夜﹐誤予言未死也。然幸獲至夕﹐予等逡巡走出﹐彭兒酣臥柩上﹐自朝至暮﹐不啼不言﹐亦不欲食﹐或渴欲飲﹐取片瓦掬溝水潤之﹐稍驚則仍睡去﹐至是呼之醒﹐抱與俱去﹔洪嫗亦至﹐知吾嫂又被劫去﹐吾侄在𦇤褓竟失所在﹐嗚呼痛哉﹗甫三日而兄嫂弟侄已亡其四﹐煢煢孑遺者﹐予伯兄及予婦子四人耳﹗相與覓臼中余米﹐不得﹐遂與伯兄枕股忍饑達旦。是夜予婦覓死幾斃﹐賴洪嫗救得免。

念八日﹐予謂伯兄曰「今日不卜誰存﹖吾兄幸無恙﹐乞與彭兒保其殘喘。」兄垂淚慰勉﹐遂別﹐逃他處。洪嫗謂予婦曰「我昨匿破櫃中﹐終日貼然﹐當與子易而避之。」婦堅不欲﹐仍至柩後偕匿焉。未幾﹐數卒入﹐破櫃劫嫗去﹐捶擊百端﹐卒不供出一人﹐予甚徳之﹐後仲兄產百金﹐予所畱余亦數十金﹐並付洪嫗﹐感此也。少間﹐兵來益多﹐及予避所者前後接踵﹐然或一至屋後﹐望見柩而去。忽有十數卒恫喝而來﹐其勢甚猛﹐俄見一人至柩前﹐以長竿搠予足﹐予驚而出﹐乃揚人之爲彼鄕導者﹐面則熟而忘其姓﹐予向之乞憐﹐彼索金﹐授金﹐乃釋予﹐猶曰「便宜爾婦也。」出語諸卒曰「姑捨是。」諸卒乃散去。喘驚未定﹐忽一紅衣少年摻長刃直抵予所﹐大呼索予﹐出﹐舉鋒相向﹐獻以金﹐復索予婦﹐婦時孕九月矣﹐死伏地不起。予紿之曰「婦孕多月﹐昨乘屋墜下﹐孕因之壞﹐萬不能坐﹐安能起來﹖」紅衣者不信﹐因啟腹視之﹐兼驗以先塗之血褲﹐遂不顧。所擄一少婦一幼女一小兒﹐小兒呼母索食﹐卒怒一擊﹐腦裂而死﹐復挾婦與女去。

予謂此地人逕已熟﹐不能存身﹐當易善地處之﹔而婦堅欲自盡﹐予亦惶迫無主﹐兩人遂出﹐並縊於梁﹔忽項下兩繩一時俱絕﹐並跌於地。未及起﹐而兵又盈門﹐直趨堂上﹐未暇過兩廊。予與婦急趨門外﹐逃奔一艸房﹐中悉村間婦女﹐畱婦而卻予﹐予急奔南首艸房中﹐其艸堆積連屋﹐予登其顚﹐俯首伏匿﹐復以亂艸覆其上﹐自以爲無患矣。須臾卒至﹐一躍而上﹐以長矛搠其下﹐予從艸間出乞命﹐復獻以金﹔卒搜艸中﹐又得數人﹐皆有所獻而免。卒旣去﹐數人復入艸間﹐予窺其中﹐置大方桌數張﹐外圍皆艸﹐其中廓然而虛﹐可容二三十人。予彊竄入﹐自謂得計﹐不意敗垣從半腰忽崩一穴﹐中外洞然﹐已爲他卒窺見﹐乃自穴外以長矛直刺﹔當其前者無不被大創﹐而予後股亦傷。於是近穴者從隙中膝行出﹐盡爲卒縛﹐後者倒行排艸而出。

予復至婦所﹐婦與眾婦皆伏臥積薪﹐以血膏體﹐綴發以煤﹐飾面形如鬼魅﹐鑑別以聲。予乞眾婦﹐得入艸底﹐眾婦擁臥其上﹐予閉息不敢動﹐幾悶絕﹐婦以一竹筒授予﹐口銜其末﹐出其端於上﹐气方達﹐得不死。戶外有卒一﹐時手殺二人﹐其事甚怪﹐筆不能載。艸上諸婦無不股栗﹐忽哀聲大舉﹐卒已入室﹐復大步出﹐不旋顧。天亦漸暝﹐諸婦起﹐予始出艸中﹐汗如雨。至夕﹐復同婦至洪宅﹐洪老洪嫗皆在﹐伯兄亦來﹐云是日被劫去負擔﹐賞以千錢﹐仍付令旗放還﹔途中亂屍山疊﹐血流成渠﹐口難盡述。復聞有王姓將爺居本坊昭陽李宅﹐以錢數萬日給難民﹐其黨殺人﹐往往勸阻﹐多所全活。是夜悲咽之餘﹐昏昏睡去。次日﹐則念九矣。

自念五日起﹐至此已五日﹐或可冀幸遇赦﹐乃紛紛傳洗城之說﹐城中殘黎冒死縋城者大半﹐舊有官溝壅塞不能通流﹐至是如坦途﹐夜行晝伏﹐以此反罹其鋒。城外亡命利城中所有﹐輒結伴夜入官溝盤詰﹐搜其金銀﹐人莫敢誰何。予等念旣不能越險以逃﹐而伯兄又爲予不忍獨去﹔延至平旦﹐其念遂止﹔原蔽處知不可畱﹐而予婦以孕故屢屢獲全﹐遂獨以予匿池畔深艸中﹐婦與彭兒裹臥其上﹐有數卒至﹐爲劫出者再﹐皆少獻賂而去。繼一狠卒來﹐鼠頭鷹眼﹐其狀甚惡﹐欲劫予婦﹔婦偃蹇以前語告之﹐不聽﹐逼使立起﹐婦旋轉地上﹐死不肯起﹐卒舉刀背亂打﹐血濺衣裳﹐表裏漬透。先是婦戒予曰「倘遇不幸﹐吾必死﹐不可以夫婦故乞哀﹐並累子﹔我死則必死子目﹐俾子亦心死。」至是予遠躲艸中﹐若爲不與者﹐亦謂婦將死﹐而卒仍不捨﹐屢擢婦發周數匝於臂﹐怒叱橫曳而去。由田陌至深巷一箭地﹐環曲以出大街﹐行數武必擊數下。突遇眾騎至﹐中一人與卒滿語一二﹐遂捨予婦去。始得匍匐而返﹐大哭一番﹐身無完膚矣﹗

忽又烈火四起﹐何家墳前後多艸房﹐燃則立刻成燼﹔其有寸壤隙地﹐一二漏网者﹐爲火一逼﹐無不奔竄四出﹐出則遇害﹐百無免一。其閉戶自焚者由數口至數百口﹐一室之中﹐正不知積骨多少矣﹗大約此際無處可避﹐亦不能避﹐避則或一犯之﹐無金死﹐有金亦死﹔惟出露道旁﹐或與屍骸雜處﹐生死反未可知。予因與婦子並往臥冢後﹐泥首塗足﹐殆無人形。時火勢愈熾﹐墓木皆焚﹐光如電灼﹐聲如山摧﹐悲風怒號﹐令人生噤﹐赤日慘淡﹐爲之無光﹐目前如見無數夜叉鬼母驅殺千百地獄人而馳逐之。驚悸之餘﹐時作昏眩﹐蓋已不知此身之在人世間矣。

驟聞足聲騰猛﹐慘呼震心﹐回顧墻畔﹐則予伯兄復被獲﹐遙見兄與卒相持﹐兄力大﹐撇而得脫﹐卒走逐出田巷﹐半晌不至﹔予心方搖搖﹐乃忽走一人來前﹐赤體散發。視之﹐則伯兄也﹔而追伯兄之卒﹐卽前之劫吾婦而中途捨去者也。伯兄因爲卒所逼﹐不得已向予索金救命﹐予僅存一錠﹐出以獻卒﹐而卒怒未已﹐舉刀擊兄﹐兄輾轉地上﹐沙血相漬﹐注激百步。彭兒拉卒衣涕泣求免﹐﹝時年五歲﹞卒以兒衣拭刀血再擊而兄將死矣。旋拉予發索金﹐刀背亂擊不止﹐予訴金盡﹐曰「必欲金卽甘死﹐他物可也。」卒牽予發至洪宅。予婦衣飾置兩甕中﹐倒置階下﹐盡發以供其取﹐凡金珠之類莫不取﹐而衣服擇好者取焉。旣畢﹐視兒項下有銀鎖﹐將刀割去﹐去時顧予曰「吾不殺爾﹐自有人殺爾也。」知洗城之說已確﹐料必死矣。置兒於宅﹐同婦急出省兄﹐前後項皆砍傷﹐深入寸許﹐胸前更烈﹐啟之洞內府﹔予二人扶至洪宅﹐問之﹐亦不知痛楚﹐神魂忽瞶忽蘇。安置畢﹐予夫婦復至故處躲避﹐鄰人俱臥亂屍眾中﹐忽從亂屍中作人語曰「明日洗城﹐必殺一盡﹐當棄汝婦與吾同走。」婦亦固勸余行﹐余念伯兄垂危﹐豈忍捨去﹖又前所恃者猶有餘金﹐今金已盡﹐料不能生﹐一痛气絕﹐良久而蘇。

火亦漸滅﹐遙聞炮聲三﹐往來兵丁漸少﹐予婦彭兒坐糞窖中﹐洪嫗亦來相依。有數卒擄四五个婦人﹐內二老者悲泣﹐兩少者嘻笑自若﹔後有二卒追上奪婦﹐自相奮擊﹐內一卒勸解作滿語﹐忽一卒將少婦負至樹下野合﹐餘二婦亦就被污﹐老婦哭泣求免﹐兩少婦恬不爲恥﹐數十人互爲奸淫﹐仍交與追來二卒﹐而其中一少婦已不能起走矣。予認知爲焦氏之媳﹐其家平日所爲﹐應至於此﹐驚駭之下﹐不勝嘆息。

忽見一人紅衣佩劍﹐滿帽皂靴﹐年不及三十﹐姿容俊爽﹐隨從一人﹐衣黃背甲﹐貌亦魁梧﹐後有數南人負重追隨。紅衣者熟視予﹐指而問曰「視予﹐爾非若儔輩﹐實言何等人﹖」予念時有以措大而獲全者﹐亦有以措大而立斃者﹐不敢不以實告﹐紅衣者遂大笑謂黃衣者曰「汝服否﹖吾固知此蠻子非常等人也。」復指洪嫗及予問爲誰﹖具告之﹐紅衣者曰「明日王爺下令封刀﹐汝等得生矣﹗幸勿自斃。」命隨人付衣幾件﹐金一錠﹐問﹕「汝等幾日不食﹖」予答以五日﹐則曰「隨我來。」予與婦且行且疑﹐又不敢不行﹐行至一宅﹐室𨿽小而貲畜甚富﹐魚米充軔﹐中一老嫗﹐一子方十二三歲﹐見眾至﹐駭甚﹐哀號觸地。紅衣者曰「予貸汝命﹐汝爲我待此四人者﹐否則殺汝﹐汝此子當付我去。」遂挈其子與予作別而去。

老嫗者鄭姓也﹐疑予與紅衣者爲親﹐因謬慰之﹐謂子必返。天已暮﹐予內弟復爲一卒劫去﹐不知存亡﹖婦傷之甚。少頃﹐老嫗搬出魚飯食予﹔宅去洪居不遠﹐予取魚飯食吾兄﹐兄喉不能咽﹐數箸而止﹐予爲兄拭發洗血﹐心如萬磔矣﹗是日﹐以紅衣告予語徧告諸未出城者﹐眾心始稍定。次日爲五月朔日﹐勢𨿽稍減﹐然亦未嘗不殺人﹐未嘗不掠取﹔而窮僻處或少安﹔富家大室方且搜括無餘﹐子女由六七歲至十餘歲搶掠無遺種。是日﹐興平兵復入揚城﹐而寸絲半粟﹐盡入虎口﹐前梳後篦﹐良有以也。

初二日﹐傳府道州縣已置官吏﹐執安民牌徧諭百姓﹐毋得驚懼。又諭各寺院僧人焚化積屍﹔而寺院中藏匿婦女亦復不少﹐亦有驚餓死者﹐查焚屍簿載其數﹐前後約計八十萬餘﹐其落井投河﹐閉戶自焚﹐及深入自縊者不與焉。是日﹐燒綿絮灰及人骨以療兄創﹔至晚﹐始以仲兄季弟之死哭告予兄﹐兄頷之而已。

初三日﹐出示放賑﹐偕洪嫗至缺口關領米﹔米卽督鎭所儲軍糧﹐如丘陵﹐數千石轉瞬一空。其往來負戴者俱焦頭爛額﹐斷臂折脛﹐刀痕徧體﹐血漬成塊﹐滿面如燭淚成行﹐碎爛鶉衣﹐腥穢觸鼻﹐人扶一杖﹐挾一蒲袋﹐正如神廟中竄獄冤鬼﹔稍可觀者猶是卑田院乞兒也。奪米之際﹐𨿽至親知交不顧﹐彊者往而復返﹐弱者竟日不得升斗。初四日﹐天始霽﹐道路積屍旣經積雨暴漲﹐而靑皮如蒙鼓﹐血肉內潰。穢臭逼人﹐復經日炙﹐其气愈甚﹐前後左右﹐處處焚灼﹐室中氤氳﹐結成如霧﹐腥聞百里。蓋此百萬生靈﹐一朝橫死﹐𨿽天地鬼神﹐不能不爲之愁慘也﹗初五日﹐幽僻之人始悄悄走出﹐每相遇﹐各淚下不能作一語。予等五人𨿽獲稍蘇﹐終不敢居宅內﹐晨起早食﹐卽出處野畔﹐其妝飾一如前日﹔蓋往來打糧者日不下數十輩﹐𨿽不操戈﹐而各制挺恐嚇﹐詐人財物﹐每有斃杖下者﹔一遇婦女﹐仍肆擄劫﹐初不知爲淸兵爲鎭兵爲亂民也﹖是日﹐伯兄因傷重﹐刀瘡迸裂而死﹐傷哉﹐痛不可言﹗憶予初被難時﹐兄弟嫂侄婦子親共八人﹐今僅存三人﹐其內外姨又不復論。計揚之人如予之家水知凡幾﹖其數瀕於死﹐幸死而不死﹐如予與婦者甚少﹐然而愁苦萬狀矣﹗

自四月二十五日起﹐至五月五日止﹐共十日﹐其間皆身所親歷﹐目所親睹﹐故漫記之如此﹐遠處風聞者不載也。後之人幸生太平之世﹐享無事之樂﹔不自修省﹐一味暴殄者﹐閱此當驚惕焉耳﹗

