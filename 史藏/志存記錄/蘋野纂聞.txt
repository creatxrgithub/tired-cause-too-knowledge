蘋野纂聞明伍餘福

●終南勇士

近有二賈過山東者﹐路迷東西﹐誤入終南山中﹐猿啼虎嘯﹐令人驚悸。二賈自意其必死也﹐望煙炊而進焉﹐得艸廬﹐有老嫗訝之曰「爾何來耶﹖吾兒勇且武﹐遇之則死﹐宜速去。」二賈求哀﹐老嫗不得已而止之。俄有勇士以鐵杖肩﹕二物﹐前一虎後一鹿﹐矯矯而歸。入其室﹐老嫗語之曰「適有二賈﹐吾援焉以候﹐請見之。」二賈爲通其姓氏﹐且告以失道艱辛之狀。勇士憐之﹐遂出酒肉以爲餉﹐了無害意。翌旦﹐二賈告行﹐勇士送之﹐及半途而返﹐且告之曰「勿語吾姓名﹐恐見知也。」

●木介

正徳己巳冬十二月﹐吳中大雪﹐凍死者塞途﹐白胥門河以及震澤水不流澌﹐或有事﹐輒涉冰以行。偶從來者﹐問湖海冰山之狀﹐或告曰「尙有木介焉。」曰「何以言之﹖」曰「瀕海有樹﹐其水激而飛集﹐樹皆冰也﹐是之謂木介。」識者以爲兵兆云。

●安化伏誅

安化王眞鐇據寧夏﹐潛圖不軌﹐與逆瑾交通﹐誓書約爲內應。而寧夏都指揮何錦輩又從而附之﹐假僞符以號召﹐諸路官軍具有形迹。俄有詔率兵討之﹐擒瑾輩並檻車眞鐇﹐械遞京師﹐得其狀。初不出於寘鐇﹐而瑾實先之﹐則瑾其首誅耳。瑾以中貴得幸﹐權傾中外﹐大肆誅殺﹐以脇善類。觀者側目﹐皇上赫然斯怒﹐密用廷臣計﹐遂籍其家﹐得玉琴獅蠻帶及金寶奇物無慮億萬。以正徳庚午八月賜寘鐇死﹐仍加瑾以極刑﹐其門下士若張文冕等悉就顯戮。

●蘭溪節婦

鐘氏者﹐浙之上虞人也﹐年甫笄而歸蘭溪孫景云。景云以進土令玉山﹐病革且死﹐孫氏環室而號之幾絕﹐復蘇曰「吾終以身殉可也。」絕粒者數曰﹐其姑慰之不能釋。家人卜以九月二十曰發喪﹐孫氏知之﹐遂點檢殉葬儀衛﹐自座靈外﹐更設一座以自待。忽語其姑曰「若無伯叔則當奉舅姑﹐今伯叔俱在﹐妾無慮矣。」語畢而其姑在醉中懵如也。翌旦往叩之﹐則就縊矣。年止二十有五﹐眾皆流涕。部使者爲之奏聞﹐得建祠致祭焉。

●蔣燾靈

吾友蔣燾﹐少負才﹐以文章知名﹐乙卯科試南都﹐不利輒死。先是﹐燾夢入元冥﹐作賦有「淸虛玉府」之句﹐蓋凶兆也。死後降靈於其家﹐其母徐氏進之﹐則應聲曰「吾不死﹐若拈弄吾典籍﹐若舉慟皆令吾悲。」一曰又曰「吾得從先君遊。」甚有賴徐氏﹐又將追逐之﹐而燾蔑如也。年止十七﹐所著有《東璧遺橐》﹐其文皆艷語﹐𨿽老儒不能及。

●葉湘屍

洞庭賈者葉湘﹐挾千金以市布。買一舟行至澱山湖﹐曰就瞑﹐舟人利其有也﹐酌以酒且紿之曰「前此則近賊巢﹐不若是地艤舟之爲安也。」湘然之。方就枕﹐而操戈者突至﹐湘授首﹐遂沈其屍於湖中﹐而人不知也。家人以湘未歸﹐諏諸卜者得凶兆﹐尋卽其所往而求之﹐見有蕩漿者悠悠然出蘆葦中﹐從而問曰「若見湖中莩乎﹖」則曰「有之。」指示而得﹐蓋湘魄也。第不知謀自何人﹐置不問。已而京口有操舟者倉皇失措﹐且自誣以神語﹐有司擒之﹐勒其實﹐卽殺湘者也。移檄檢之果然﹐卒抵罪。予友閻起山爲作傳﹐以著其事。

●李貞伯諫艸

李應禎先生當憲廟時﹐以中書舍人供奉內閣﹐有詔命繕寫佛經﹐禎辭以不可。其奏略曰「臣聞凡爲天下國家有九經﹐未聞有所謂佛經者也。」憲廟可其奏遂寢﹐至今諫艸猶存。余嘗從陳氏得觀之說者﹐謂其鯁直﹐有古內史之風焉。

●張淮牡丹百詠

張淮先生善吟詠﹐晚而孤貧﹐就館琴川錢氏。時牡丹盛開﹐錢戲之曰「一夕而百詠﹐成中峯例也﹐先生能仿而和之否乎﹖」淮操筆賦之﹐及成則漏下五鼓矣。主人嘆賞﹐以爲牡丹未有賦百篇一韻者﹐而先生獨能之﹐亦一奇也。從是詩名益振。會金肅公子以詩接戰﹐淮應口而酬之﹐肅遁去﹐其詩在今有板行者。

●徐武功神術

武功伯徐呈雅奉摩利諸天法。當英廟初﹐或中以飛語﹐英廟特加嚴刑以核之﹐理不能堪﹐遂借水以試其術﹐俄而雷電交作﹐震殿一角。上以其冤﹐而天監之也﹐遂赦之﹐不知墮其術中矣。

●黃白米歌

戴章甫冠子表兄也﹐嘗作黃白米二歌示予。予詢其故﹐則曰「吾不堪時事之多舛也。」是時中貴李廣當國﹐求幸者或以黃金或以白金賄賂﹐行而公道微﹐故作此語耳。

●成器哭劉球

劉球學士以避難隱居姚江幾數年﹐從學者曰眾﹐而名始聞當塗。以其異黨也﹐廉得之竟置於法。有成器先生者﹐姚之名儒也﹐特憫其忠﹐爲作文以祭之。登靈緒山﹐望空而哭者三。祭畢﹐輒書祭文數通﹐分呈藩臬﹐迹其所爲。若謝翺﹑王炎午之於文﹐信國皆非有爲而爲之者。後數年﹐而球之子僉事釪以提學至造其廬而拜之﹐執子弟禮甚謹。至今山上有祭忠臺在焉。

●陳韓二貴相

吾蘇陳僖敏公鎰﹑韓都禦史雍並爲郡庠弟子﹐未第時﹐會郡守進香城隍廟﹐二公職當分贊﹐先期而至。有丐者私相語曰「適見城隍迎丞相前導而出﹐往常在此未嘗見也。」二公陰然之﹐後果相繼第進士爲顯官﹐皆以勛名終。然則享爵祿者﹐神明預識於塵埃中矣。

●楊尙書厚徳

希顏先生楊翥﹐嘗講道於胥溪之上﹐生徒彌眾。楊士奇自廬陵來﹐邂逅閒以求館事﹐公叩其中而器之。乃告主人曰「吾不足爲若師﹐尙當求我之所師者以師之。」遂辭去。主人詢其所謂師者﹐蓋指士奇也﹐竟延之。公初與士奇不相善﹐而家具貧意之﹐所交惟以義相讓﹐而士奇徳之。迨入閣﹐首以公薦人翰林﹐尋拜禮部侍郎進尙書。時公在京邸﹐鄰有惡少侮之﹐公不爲意﹐至慮以驢鳴駭﹐其幼子而轉售之﹐惡少爲之感化。其厚徳如此﹐至今鄕人猶能稱之。惜乎家無噍類﹐而家乘世守之物﹐往往流落人間可怪也﹐嗚呼﹐豈天之於作善者食其報耶﹗

●楊和王神像

余讀《宋史》﹐知楊和﹑王沂中之忠深﹐以隔於異代不得親見爲恨。偶過友人家﹐得其當時所畫像而觀之﹐其軀長六尺有奇﹐而魁岸且勇﹐兩頤間髯奮如戟﹐首蟬冠﹐玉帶紫袍﹐中擁臯比而坐﹐神采凜凜﹐令人見之有生气。外別有一像﹐貌不類尼姑﹐而服則似之﹐識者謂髙宗嘗賜二妃於王﹐而此其一也。或曰「王好殺﹐其一妃厭之﹐出爲比邱尼云。」

●文交木伐梨

博平故多梨﹐甚美而碩﹐土人歲一貢﹐率以爲常﹐而蒙害者甚眾。至交木作縣﹐悉斧去﹐謂其利微而害大也。交木諱林﹐字宗儒﹐其仲子壁與余交﹐嘗道其事﹐爲筆之以告司牧者。

●北寺浮圖災

浮圖九級坐奠吳城﹐臥龍街上﹐作爲雄鎭。正徳壬申五月六曰﹐有火自空而來﹐流爲烏﹐其聲殷殷﹐然與雷相薄﹐而風雨隨之﹐火愈熾。延及如來示寂像﹐亦入毗荼﹐自內城而外﹐煙焰燭天﹐見者駭目。次曰往觀之﹐則向來金碧之飾﹐土木之費蕩然盡矣。因嘆息久之﹐以爲佛有靈乎﹖有靈則護之﹐胡乃自滅如此﹖遂循廊而行﹐得一碑﹐爲宋濂撰。相傳創於孫吳﹐再新於蕭梁﹐又再新於趙宋﹐所謂東坡施金龜以藏舍利者卽其所也。未幾﹐流聞曰急﹐俗以爲兆而竟不驗。然則浮圖之興替常也﹐奚怪焉﹖

●吳甘泉數學

吳甘泉﹐長洲呂山人也。博物洽聞﹐於書無所不讀﹐而尢精於數。其學主先天加一倍法﹐而以時曰占之吉凶成敗之理﹐具有左驗。時都禦史兪公諫撫吳都諜報者曰至﹐公以爲憂﹐延甘泉而問焉。甘泉以數推之曰「賊必來﹐來未及城而敗﹐計其時蓋中秋節也。」已而果然。余將舉山妻葬事﹐而甘泉適至﹐試以葬曰陰晴卜之。甘泉曰「自午而前半陰﹐晚乃雨。」至期卒如所言。所著《數書》十卷﹐時人稱之曰甘泉先生。

●尹罙頭

尹髼頭者﹐不知何許人。手持一杖﹐披羽袍翻然而行﹐見者以其童顏鶴髮有仙風﹐爭延致之﹐叩其中不答。或以年問﹐則曰「吾歷紹興以來﹐蓋三百十有一歲矣。」郡守林公世遠聞而異之﹐一曰召見﹐亦嗒然不答﹐惟曰「吾宋人﹐吾宋人﹐於今何有﹖」尋遁去。近有自天臺來者﹐亦云見之。

●郎山奏捷

霸州文安劇賊劉寵﹐擁眾數千橫行江北﹐所至郡縣悉皆風靡﹐朝廷命將徵之﹐而勢益猖獗。正徳庚午秋八月﹐吾鄕水村陸公完以都禦史攝將權提兵﹐自山東而下﹐晝擊夜馳﹐窮追罔憚﹐偵其稅駕﹐棄馬而舟渡江﹐抵郎山據險。公曰「此賊左計也。」約來曰舉兵﹐而風雨猝至。賊眾以不習水戰﹐望洋而懼。公又曰「此天亡賊也。」遂衝濤而進﹐登郎山﹐躬自督戰﹐擒渠魁﹐殲醜類﹐一夕而空之﹐海水盡赤。蓋自提兵以來﹐未有如郎山之捷者也。公將獻俘於朝﹐而先梟其羽翼者以示眾。於是駐節於蘇﹐而韓公不得專美有宋矣。

●盛氏變怪

盛早爲吳世醫﹐家官正科﹐其家故無恙。忽有鬼嘯於梁者﹐早以爲祟﹐命羽士治之。方步虛而瓦礫隨至﹐晝夜擾擾﹐室家靡寧。或以豬首獻而食之﹐輒喫喫有聲﹐類能言者。家人欲窮治之﹐而莫之能也。厥後三子相繼夭折﹐祟亦寢。

