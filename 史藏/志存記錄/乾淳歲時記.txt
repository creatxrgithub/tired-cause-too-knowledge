乾淳歲時記

﹝宋﹞周密撰

●目錄

元正

立春

元夕

舞隊

燈品

挑菜

進茶

賞花

放春

社會

祭掃

浴佛

迎新

端午

禁中納涼

都人避暑

乞巧

中元

中秋

觀潮

重九

開鑪

冬至

賞雪

歲除

歲晚節物

●乾淳歲時記

宋周密

武林舊事

○元正

朝廷元日冬至行大朝會儀則百官冠冕朝服備法駕設黃麾仗三千三百五十人【視東京已減三之�】用太常雅樂宮架登歌太子上公親王宰執並赴紫宸殿立班進酒上千萬歲壽上公致辭樞密宣答及諸國使人及諸州入獻朝賀然後奏樂進酒賜宴此禮不能常行每歲禁中止是以三茅鐘鳴駕興上服襆頭玉帶靴袍先詣福寧殿龍墀及聖堂炷香【用臘沈腦子】次至天章閣祖宗神禦殿行酌獻禮次詣東朝奉賀復回福寧殿受皇后太子皇子公主貴妃至郡夫人內官大內已下賀賀畢駕始過大慶殿禦史臺閣門分引文武百僚追班稱賀大起居十六拜致辭上壽樞密宣答禮畢放仗是日後苑排辦禦筵於淸燕殿用插食盤架午後修內司排辦晚筵於慶瑞殿用煙火進市食賞燈並如元夕

○立春

前一日臨安府進大春牛設之福寧殿庭及駕臨幸內宮皆用五色絲彩杖鞭牛禦藥院例取牛晴以充眼藥余屬直閣婆【號管人都行首】掌管預造小春牛數十飾彩旛雪柳分送殿閣巨璫各隨以金銀錢彩叚爲酬是日賜百官春旛勝宰執親王以金余以金裏銀及羅帛爲之系文思院造進各垂於襆頭之左入謝後苑辦造春盤供進及分賜貴邸宰臣巨璫翠縷紅絲金雞玉燕備極精巧每盤直萬錢學士院撰進春帖子帝後貴妃夫人諸閣各有定式絳羅金縷華粲可觀臨安府亦鞭春開宴而邸第饋遺則多效內庭焉

○元夕

禁中自去歲九月賞菊燈之後迆■﹝辶裏﹞試燈謂之預賞一入新正燈火日盛皆修內司諸璫分主之競出新意年異而歲不同往往於復古膺福淸燕明華等殿張掛及宣徳門梅堂三間臺等處臨時取旨起立鰲山燈之品極多【見後燈品】每以蘇燈爲最圈片大者徑三四尺皆五色琉璃所成山水人物花竹翎毛種種奇妙儼然著色便面也其後福州所進則純用白玉晃耀奪目如淸冰玉壺爽徹心目近歲新安所進益奇𨿽圈骨悉皆琉璃所爲號無骨燈禁中嘗令作琉璃燈山其髙五丈人物皆用機關活動結大彩樓貯之又於殿堂梁棟窻戶間爲湧壁作諸色故事龍鳳噀水蜿蜒如生遂爲諸燈之冠前後設玉柵簾寶光花影不可正視仙韶內人疊奏新曲聲聞人間殿上鋪連五色琉璃閣皆球文戲龍百花小窻間垂小水晶簾流蘇寶帶交暎璀璨中設禦座恍然如在廣寒淸虛府中也至二鼓上乘小輦幸宣徳門觀鰲山擎輦者皆倒行以便觀賞金鑪腦麝如祥雲五色熒煌炫轉照耀天地山燈凡數千百種極其新巧怪怪奇奇無所不有中以五色玉柵簇成皇帝萬歲四大字其上伶官奏樂稱念口號致語其下爲大露臺百藝羣工競呈奇技內人及小黃門百餘皆巾裏翠蛾效街坊淸樂傀儡繚繞於燈月之下旣而取旨宣喚市井舞隊及市食盤架先是京尹預擇華潔及善歌叫者謹伺於外至是歌呼競入旣經進禦妃嬪內人而下亦爭買之皆數倍得直金珠磊落有一夕而至富者宮漏旣深始宣放煙火百餘架於是樂聲四起燭影縱橫而駕始還矣大率效宣和盛際愈加精妙特無登樓賜宴之事人間不能詳知耳

都城自舊歲冬孟駕回則已有乘肩小女鼓吹舞綰者數十隊以供貴邸豪家幕次之翫而天街茶肆漸已羅列燈球等求售謂之燈市自此以後每夕皆然三橋等處客邸最盛舞者往來最多每夕樓燈初上則簫鼓已紛然自獻於下酒邊一笑所費殊不多往往至四鼓乃還自此日盛一日姜白石有詩云燈巳闌珊月气寒舞兒往往夜深還只因不盡婆娑意更向街心弄影看又雲南陌東城盡舞兒畫金刺繡滿羅衣也知愛惜春遊夜舞落銀蟾不肯歸吳夢窻玉樓春云茸茸貍帽遮梅額金蟬羅剪胡衫窄乘肩爭看小腰身倦態彊隨閒鼓笛問稱家在城東陌欲買千金應不惜歸來困頓殢春眠猶夢婆娑斜趂拍深得其意態也至節後漸有大隊如四國朝傀儡杵歌之類日趨於盛其多至數十百隊天府每夕差官點名發給錢酒油燭多寡有差且使之南至升暘宮支酒燭北至春風樓支錢終夕天街鼓吹不絕都民士女羅綺如雲蓋無夕不然也至五夜則京尹乘小提轎諸舞隊次第簇擁前後連亙十餘里錦繡塡委簫鼓振作耳目不暇給吏魁以大囊貯楮券凡遇小經紀人必犒數十謂之買市至有黠者以小盤貯梨藕數片騰身疊出於稠人之中支請官錢數次者亦不禁也李篔房詩云斜陽盡處蕩輕煙輦路東風入管弦五夜好春隨步暖一年明月打頭圓香塵掠粉翻羅帶密炬籠綃闘玉鈿人影漸稀花露冷踏歌吹度曉云邊京尹幕次例占市西坊繁鬧之地蕡燭籸盆照耀如晝其前列荷校囚數人大書犯由云某人爲不合搶撲釵環挨搪婦女繼而行遣一二謂之裝燈其實皆三獄罪囚姑借此以警姦民分委府僚巡警風燭及命轄房使臣等分任地方以緝姦盜三獄亦張燈建淨獄道場多裝獄戶故事及陳列獄具邸第好事者如淸河張府蔣禦藥家間設雅戲煙火花邊水際燈燭粲然遊人士女縱觀則迎門酌酒而去又有幽坊靜巷好事之家多設五色琉璃泡燈更自雅潔靚妝笑語望之如神仙白石詩雲沙河云合無行處惆悵來遊路已迷卻入靜坊燈火空門門相似列蛾眉又雲遊人歸後天街靜坊陌人家未閉門簾裏垂燈照樽爼坐中嬉笑覺春溫或戲於小樓以人爲大影戲兒童讙呼終夕不絕此類不可遽數也西湖諸寺惟三竺張燈最盛往往有宮禁所賜貴璫所遺者都人好奇亦往觀焉白石詩雲珠絡琉璃到地垂鳳頭禦帶玉交枝君王不賞無人進天竺堂深夜雨時

元夕節物婦人皆帶珠翠鬧蛾玉梅雪柳菩提葉燈球銷金合蟬貉袖項帕而衣多尙白蓋月下所宜也遊手浮浪輩則以白紙爲大蟬謂之夜蛾又以棗肉炭屑爲丸系以鐵絲然之名火楊梅節食所尙則乳糖丸子錘■﹝飠白﹞科斗粉豉湯水晶膾韭餅及南北珍果並皂兒糕宜利少澄沙團子滴酥鮑螺酪面玉消膏琥珀餳輕餳生熟灌藕諸色瓏纏蜜煎蜜裹糖瓜蔞煎七寶姜跂十般糖之類皆用鏤■﹝金兪﹞裝花盤架車兒簇插飛蛾紅燈彩盝歌叫喧闐幕次往往使之吟叫倍酬其直白石亦有詩雲貴客鉤簾看禦街市中珍品一時來簾前花架無行路不得金錢不肯回競以金盤鈿合簇飣饋遺謂之市食合兒翠簾銷幕絳燭紗籠徧呈舞隊密擁歌姬脆管淸坑新聲交奏戲具粉嬰鬻歌售藝者紛然而集至夜闌則有持小燈照路拾遺者謂之掃街遺鈿墮珥往往得之亦東都遺風也

○舞隊

大小全棚傀儡

查查鬼【查夫】李大口【一字口】

賀丰年長瓠斂【長頭】

兔吉【兔毛大伯】喫遂

大憨兒麤妲

麻婆子快活三郎

黃金杏瞎判官

快活三娘沈承務

一臉膜貓兒相公

洞公觜細妲

河東子黑遂

玉缺兒交椅

夾捧屏風

男女竹馬男女杵歌

大小斫刀鮑老交衮鮑老

子弟淸音女童淸音

諸國獻寶六國朝

四國朝穿心國入貢

孫武子教女兵遏云社

緋綠社胡女

鳳阮嵇琴撲蝴蝶

回陽丹大藥

瓦鼓焦錘架兒

喬三教喬迎酒

喬親事喬樂神【馬明王】

喬捉蛇喬學堂

喬宅眷喬像生

喬師娘獨自喬

地仙旱劃船

教象裝態

村田樂鼓板

踏蹺撲旗

抱鑼裝鬼獅豹蠻牌

十齊郎耍和尙

劉衮散錢行

貨郎打嬌惜

其品甚夥不可悉數首飾衣裝相矜侈靡珠翠錦綺昡耀華麗如傀儡杵歌竹馬之類多至十餘隊十二十三兩日國忌禁樂則有裝宅眷籠燈前引珠翠盛飾少年尾其後訶殿而來卒然遇之不辦眞僞及爲喬經紀人如賣蜂糖餅小八塊風子賣字本虔婆賣旗兒之類以資一笑者尢多也

○燈品

燈品至多蘇福爲冠新安晚出精妙絕倫所謂無骨燈者其法用絹囊貯粟爲胎因之燒綴及成去粟則混然琉璃球也景物奇巧前無其比又爲大屏灌水轉機百物活動趙忠惠守吳日嘗命制春雨堂五大間左爲汴京禦樓右爲武林燈市歌舞雜藝纎悉曲盡凡用千工外此有魫燈則移鏤犀珀玳瑁以飾之珠子燈則以五色珠爲网下垂流蘇或爲龍船鳳輦樓臺故事羊皮燈則鏃鏤精巧五色妝染如影戲之法羅帛燈之類尢多或爲百花或細眼間以紅白號萬眼羅者此種最奇外此有五色蠟紙菩提葉若沙戲影燈馬騎人物旋轉如飛又有深閨巧娃剪紙而成尢爲精妙又有絹燈剪寫詩詞時寓譏笑及畫人物藏頭隱語及舊京諢語戲弄行人有貴邸嘗出新意以細竹絲爲之加以彩飾疎明可愛穆陵喜之令制百盞期限旣迫勢難卒成而內苑諸璫恥於不自己出思所以勝之遂以黃艸布剪縷加之點染與竹無異凡兩日百盞巳進禦矣

○挑菜

二月一日謂之中和節唐人最重今惟作假及進單羅禦服百官服單羅公裳而已二日宮中排辧挑菜禦宴先是預備朱綠花斛下以羅帛作小卷書品目於上系以紅絲上植生菜薺花諸品俟宴酬樂作自中殿以次各以金篦挑之後妃皇子貴主婕妤及都知等皆有賞無罰以次每斛十號五紅字爲賞五黑字爲罰上賞則成號眞珠玉杯金器北珠篦環珠翠領抹次亦鋌銀酒器冠鐲翠花叚帛龍涎禦扇筆墨官窯定器之類罰則舞唱吟詩念佛飲冷水喫生薑之類用此以資戲笑王宮貴邸亦多效之

○進茶

仲秋上旬福建漕司進第一綱茶名北苑試新方寸小誇進禦止百誇護以黃羅軟盝藉以靑篛裹以黃羅夾復臣封朱印外用朱漆小匣鍍金鎖又以細竹絲織笈貯之凡數重此乃雀舌水芽所造一誇之直四十萬僅可供數甌之啜耳或以一二賜外邸則以生綫分解轉遺好事以爲奇玩茶之初進禦也翰林司例有品嘗之費皆漕司邸吏賂之間不滿欲則入鹽少許茗花爲之散漫而味亦漓矣禁中大慶會則用大鍍金■﹝敝上瓦下﹞以五色韻果簇飣龍鳳謂之繡茶不過悅目亦有專其工者外人罕知因附見於此

○賞花

禁中賞花非一先期後苑及修內司分任排辦凡諸苑亭榭花木妝點一新錦簾銷幕飛梭繡球以至茵褥設放器玩盆窠珍禽異物各務奇麗又命小璫內司列肆關撲珠翠冠朶篦環繡叚畫領花扇官窯定器孩兒戲具鬧竿龍船等物及有賣買菓木酒食餅餌蔬茹之類莫不備具悉效西湖景物起自梅堂賞梅芳春堂賞杏花桃源觀桃粲錦堂金林檎照妝亭海棠蘭亭修褉至於鍾美堂大花爲極盛堂前三面皆以花石爲臺三層各植名品標以象牌覆以碧幕臺後分植玉繡球數百株儼如鏤玉屏堂內左右各列三層雕花彩檻護以彩色牡丹畫衣間列碾玉水晶金壺及大食玻璃官窯等瓶各簪奇品如姚魏禦衣黃照殿紅之類幾千朶別以銀箔間貼大斛分種數十百窠分列四面至於梁棟窻戶間亦以湘筒貯花鱗次簇插何翅萬朶堂中設牡丹紅錦地茵自中殿妃嬪以至內官各賜翠葉牡丹分枝鋪翠牡丹禦書畫扇龍涎金合之類有差下至伶官樂部應奉等人亦沾恩賜謂之隨花賞或天顏悅懌謝恩賜予多至數次至春暮則稽古堂會瀛堂賞瓊花靜侶亭紫笑淨香亭釆蘭桃筍則春事已在綠陰芳艸間矣大抵內宴賞初坐再坐插金盤架者謂之排當否則但謂之進酒

○放春

蔣苑使有小圃不滿二畝而花木匼匝亭榭奇巧春時悉以所有書畫玩器冠花器弄之物羅列滿前戲效關撲有珠翠冠僅大如錢者鬧竿花籃之類悉皆鏤絲玉金爲之極其精妙且立標竿射垜及秋千梭門鬭雞蹴踘諸戲事以娛遊客衣冠士女至者招邀杯酒往往過禁煙乃已蓋效禁苑具體而微者也

○社會

二月八日爲桐川張王生辰霍山行宮朝拜極盛百戲競集如緋綠社【雜劇】齊云社【蹴球】遏云社【唱賺】同文社【耍詞】角抵社【相撲】淸音社【淸樂】錦標社【射弩】錦體社【花繡】英略社【仗棒】雄辯社【小說】翠錦社【行院】繪革社【影戲】淨發社【梳剃】律華社【吟叫】云機社【撮弄】而七寶■﹝氵驀﹞馬二會爲最玉山寶帶尺璧寸珠璀璨奪目而天驥龍媒絨韉寶轡競賞神駿好奇者至剪毛爲花艸人物廚行果局窮極肴核之珍有所謂意思作者悉以通艸羅帛雕飾爲樓臺故事之類飾以珠翠極其精致一盤至直數萬然皆浮靡無用之物不過資一玩耳奇禽則紅鸚白雀水族則銀蟹金龜髙麗華山之奇松交廣海嶠之異卉不可縷數莫非動心駭目之觀也若三月三日殿司眞武會三月二十八日東嶽生辰社會之盛大率類此不睱贅陳

○祭掃

淸明前三日爲寒食節都城人家皆插柳滿檐𨿽小坊幽曲亦靑靑可愛大家則加束■﹝飠固﹞於柳上然多取之湖堤有詩云莫把靑靑都折盡明朝更有出城人朝廷遣臺臣中使宮人車馬朝響諸陵原廟薦獻用麥糕稠餳而人家上冢者多用棗■﹝飠固﹞姜豉南北兩山之間車馬紛然而野祭者尢多如大昭慶九曲等處婦人淡裝素衣提攜兒女酒壺肴壘村店山家分餕遊息至暮則花柳土宜隨車而歸若玉津富景禦園包家山之桃關東靑門之菜市東西馬塍尼庵道院尋芳討勝極意縱遊隨處各有買賣趕趂等人野果山花別有幽■﹝走耴﹞蓋輦下驕民無日不在春風歌舞中而遊手末技爲尢盛也

○浴佛

四月八爲佛誕日諸寺院各有浴佛會僧尼軰競以小盆貯銅像浸以糖水覆以花棚鐃鈸交迎徧往邸第富室以小杓澆灌以求施利是日西湖作放生會舟楫盛多略如春時小舟競賣龜魚螺蚌放生

○迎新

戶部點撿所十三酒庫例於四月初開煮九月初開淸先是提領所呈樣品嘗然後迎引至諸所隸官府而散每庫各用疋布書庫名髙品以長竿懸之謂之布牌以木牀鐵擎爲仙佛鬼神之類駕空飛動謂之臺閣雜劇百戲諸藝之外又爲漁父習閒竹馬出獵八仙故事及命妓家女使裏頭花巾爲酒家保及有花裏五熟盤架放生籠養等各庫爭爲新好庫妓之琤琤者皆珠翠盛飾銷金紅背乘繡韉寶勒駿騎各有皂衣黃號私身數對訶導幹前羅扇衣笈浮浪閒客隨逐於後少年狎客往往簇飣持杯爭勸馬首金錢彩叚沾及輿臺都人習以爲常不爲怪笑所經之地髙樓邃閣繡幕如雲累足駢肩眞所謂萬人海也

○端午

先期學士院供帖子如春日禁中排當例用朔日謂之端一或傳舊京亦然插食盤架設天師艾虎意思山子數十座五色蒲絲百艸霜以大合三層飾以珠翠葵橊艾花蜈蚣蛇蠍蜥蜴等謂之毒虫及作糖霜韻果糖蜜巧粽極其精巧又以大金瓶數十徧插葵橊梔子花環繞殿閣及分賜后妃諸閣大璫近侍翠葉五色葵橊金絲翠扇眞珠百索釵符經筒香囊軟香龍涎佩帶及紫練白葛紅蕉之類大臣貴邸均被細葛香羅蒲絲艾朶彩團巧粽之賜而外邸節物大率效尢焉巧粽之品不一至結爲樓臺舫輅又以靑羅作赤口白舌帖子與艾人並懸門楣以爲禳禬道宮法院多送佩帶符篆而市人門首各設大盆雜植艾蒲葵花上掛五色紙錢排飣果棕𨿽貧者亦然湖中是日遊舫亦盛蓋迆邐炎暑晏遊漸稀故也俗以此日爲馬本命凡禦廏邸第上乘悉用五彩爲鬃尾之飾奇韉寶轡充滿道途亦可觀玩也

○禁中納涼

禁中避暑多禦復古選徳等殿及翠寒堂納涼長松修竹濃翠蔽日層巒奇岫靜窈縈深寒瀑飛空下注大池可十畝池中紅白菡蓞萬柄蓋園丁以瓦盎別種分列水底時易新者庶幾美觀又置茉莉素馨建蘭麝香藤朱槿玉桂紅蕉闍婆檐卜等南花數百盆於廣庭鼓以風輪淸芬滿殿禦笐兩旁各設金盤數十架積雪如山紗廚後先皆懸掛伽蘭木眞蠟龍涎等香珠百餘蔗漿金盌珍果玉壺初不知人間有塵暑也聞洪景盧學士嘗賜對於翠寒堂當三伏中體粟戰栗不可久立上問故笑遣中貴人以北綾半臂賜之則境界可想見矣

○都人避暑

六月六日顯應觀崔府君誕辰自東都時廟食已盛是日都人士女駢集炷香已而登舟泛湖爲避暑之遊時物則新荔枝軍庭李二果產閩奉化項裏之楊梅聚景園之秀蓮新藕蜜筒甜瓜椒核枇杷紫菱碧芡來禽金桃蜜漬昌元梅木瓜豆兒水荔枝膏金橘水團麻飲芥辣白醪涼水冰雪爽口之物關撲香囊畫扇涎花珠佩而茉莉爲最盛初出之時其價甚穹婦人簇帶多至七插所直數十券不過供一餉之娛耳蓋入夏則游船不復入裏湖多占蒲深柳密寬涼之地披襟釣水月上始還或好事者則敞大舫設蘄簟髙枕取涼櫛發快浴惟取適意或畱宿湖心竟夕而歸

○乞巧

立秋日都人戴楸葉飲秋水赤小豆七夕節物多尙果食茜雞及泥孩兒號摩■﹝日侯﹞羅有極精巧飾以金珠者其直不貲並以蠟印鳧鴈水禽之類浮之水上婦人女子夜對月穿鍼餖飣杯盤飲酒爲樂謂之乞巧及以小蜘蛛貯合內以候結网之疎密爲得巧之多少小兒女多衣荷葉半臂手持荷葉效顰摩■﹝日侯﹞羅大抵皆原舊俗也七夕前修內司例進摩■﹝日侯﹞羅十卓每卓三十枚大者至髙三尺或用象牙雕鏤或用龍涎拂手香制造悉用鏤金珠翠衣帽金錢釵鐲佩環眞珠頭須及手中所執戲具皆七寶爲之各護以五色鏤金紗廚制閫貴臣及京府等處至有鑄金爲貢者宮姬市娃冠花衣領皆以乞巧時物爲飾焉

○中元

七月十五日道家謂之中元節各有齋醮等會僧寺則於此日作盂蘭盆齋而人家亦以此日祀先例用新米新醬冥衣時果彩叚面棊而茹素者幾十八九屠門爲之罷市焉

○中秋

禁中是夕有賞月延桂排當如倚桂閣秋暉堂碧岑皆臨時取旨夜深天樂直徹人間禦街如絨綫蜜煎香鋪皆鋪設貨物誇多競好謂之歇眼燈燭華燦竟夕乃止此夕淅江放一點紅羊皮小水燈數十萬盞浮滿水面爛如繁星有足觀者或謂此乃江神所喜非徒事觀美也

○觀潮

淅江之潮天下之偉觀也自旣望以至十八日爲最盛方其遠出海門僅如銀綫旣而漸近則玉城雪嶺際天而來大聲如雷霆震撼激射吞天沃日勢極雄豪楊誠齋詩雲海闊銀爲郭江橫玉系腰者是也每歲京尹出淅江亭教閱水軍艨艟數百分列兩岸旣而盡奔騰分合五陣之勢並有乘騎弄旗標槍舞刀於水面者如履平地倐爾黃煙四起人物略不相覩水爆轟震聲如崩山煙消波靜則一舸無迹僅有敵舟爲火所焚隨波而逝吳兒善泅者數百皆被髮丈身手持十幅大彩旗爭先鼓勇溯迎而上出沒於鯨波萬仞中騰身百變而旗尾略不沾濕以比誇能而豪民貴宦爭賞銀彩江幹上下十餘里間珠翠羅綺溢目車馬塞途飲食百物皆倍穹常時而僦賃看幕𨿽席地不容閒也禁中例觀潮於天開圖畫髙臺下瞰如在指掌都民遙瞻黃傘雉扇幹九霄之上眞若簫臺蓬島也

○重九

禁中例於八日作重九排當於慶瑞殿分列萬菊燦然眩眼且點菊燈略如元夕內人樂部亦有隨花賞如前賞花例蓋賞燈之宴權輿於此自是日盛矣或於淸燕殿綴金亭賞橙橘遇郊祀歲則罷宴都人是日飲新酒泛萸簪菊且各以菊糕爲饋以糖肉秫面雜物爲之上縷肉絲鴨餅綴以橊顆標以彩旗又作蠻王獅子於上及麋栗爲屑合以蜂蜜印花脫餅以爲果餌又以蘇子微漬梅鹵雜和蔗霜梨橙玉橊小顆名曰春蘭秋菊雨後新涼則已有炒銀杏梧桐子吟叫於市矣

○開鑪

是日禦前供進夾羅禦服臣僚服錦襖子夾公服授衣之意也自此禦鑪日設火至明年二月朔止皇后殿開鑪節排當是月遣使朝陵如寒食儀都人亦出郊拜墓用綿球楮衣之類

○冬至

朝廷大朝會慶賀排當並如元正儀而都人最重一陽賀冬車馬皆華整鮮好五鼓已塡擁雜沓於九街婦人小兒服飾華炫往來如雲嶽祠城隍諸廟炷香者尢盛三日之內店肆皆罷市垂簾飲博謂之做節享先則以餛飩有冬餛飩年■﹝飠發﹞飥之諺貴家求奇一器凡十餘色謂之百味餛飩

○賞雪

禁中賞雪多禦明遠樓【禁中稱楠木樓】後苑進大小雪獅兒並以金鈴彩縷爲飾且作雪花雪燈雪山之類及滴酥爲花及諸事件並以金盆盛進以供賞翫並造雜煎品味如春盤餖飣羊羔兒酒以賜並於內藏庫支撥官券數百萬以犒諸軍及令臨安府分給貧民或皇后殿別自支犒而貴家富室亦各以錢米犒閭裏之貧者

○歲除

禁中以臘月二十四爲小節夜三十日爲大節夜呈女童驅儺裝六丁六甲六神之類大率如夢華所載後苑修內司各進消夜果兒以大合簇飣凡百餘種如蜜煎珍果下至花餳箕豆以至玉杯寶器珠翠花朶犀象博戲之具銷金鬥葉諸色戲弄之物無不備具皆極小巧又於其上作玉輅髙至三四尺悉以金玉等爲飾護以貼金龍鳳羅罩以奇侈求勝一合之費不啻中人十家之產止以資天顏一笑耳后妃諸閣又各進歲軸兒及珠翠百事吉利市袋兒小樣金銀器皿並隨年金錢一百二十文旋亦分賜親王貴邸宰臣巨璫至於爆仗有爲果子人物等類不一而殿司所進屏風外畫鐘馗捕鬼之類而內藏藥綫一爇連百餘不絕簫鼓迎春雞人警唱而玉漏漸移金門已啟矣

○歲晚節物

臘月賜宰執親王三衙從官內侍省官並外閫前宰執等臘藥系和劑局方造進及禦藥院特旨制造銀合各一百兩以至五十兩三十兩各有差伏日賜暑藥亦同

都下自十月以來朝天門內外競售錦裝新曆諸般大小門神桃符鐘馗狻猊虎頭及金彩縷花春帖旛勝之類爲市甚盛八日則寺院及人家用胡桃松子乳蕈柿粟之類作粥謂之臘八粥醫家亦多合藥劑侑以虎頭丹八神屠蘇貯以綘囊饋遺大家謂之臘藥至於饋歲盤合酒檐羊腔充斥道路二十四日謂之交年祀竈用花餳米餌及燒替代及作糖豆粥謂之口數市井迎儺以鑼鼓徧至人家乞求利市至除夜則比屋以五色錢紙酒果以迎送六神於門至夜蕡燭籸盆紅映霄漢爆竹鼓吹之聲喧鬧徹夜謂之聒廳小兒女終夕博戲不寐謂之守歲又明燈牀下謂之照虛耗及貼天行帖兒財門於楣祀先之禮則或昏或曉各有不同如飲屠蘇百事吉膠牙餳燒木賣懵等事率多東都之遺風焉守歲之詞𨿽多極難其選獨楊守齋一枝春最爲近世所稱並書於此竹爆驚春競喧闐夜起千門簫鼓流蘇帳暖翠鼎緩騰香霧停杯未舉柰剛要送年新句應自賞歌字淸圓未誇上林鶯語從他歲窮日暮縱閒愁怎減劉郎風度屠蘇辦了迆邐柳忻梅妬宮壺未曉早驕馬繡車盈路還又把月夕花朝自今細數

乾淳歲時記

