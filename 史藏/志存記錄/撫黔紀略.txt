撫黔紀略

﹝明﹞江東之撰

●目錄

撫黔紀略引

備賑公田銘並序

賑谷流通議

右文田記

欽卹軍田頌並敍

惠藥田記

澤幽田序拜招詞

平越衛濟川田銘並序

開河檄

鰲磯賦有敍

振鐸長言序

二十四善引

黔中五傳引

重修貴州通誌序

貴陽府儒學記

募兵防守榜文

卹隱局諭

黔中手訓

親筆像贊

先中丞詒厥錄

●撫黔紀略引

自昔得君行道化民成俗內修外攘首首然爲萬世法爲萬世教文中子曰吾視千載而上未有若周公焉其道一而經制大備後之爲政有所持循噫人知周公多材藝制禮樂示周行泰和在宇宙間已疇知其愛君之心精微之訓夷左罔不賴焉徐維其故公蓋以忠格上以徳化民神而明之溢於制作之外明良相遇千載一時矣督撫中丞江公崛起歙州以文學名家召拜西臺忠肝義膽面折廷諍卽古稱埋輪使莫或過之今奏議海內爭傳爲之紙貴凜凜直气與岷峨劍閣爭雄也以故天子明聖特簡公精忠而超拜堂卿蓋異數云亡何楚江不馴用公秉憲而鎭之公至不大聲色格以至誠順苗俗宣欵約導之不三月而苗民愛之如父母從之如流水皇上廑內顧思重臣召入大理禦筆賜環上依日月之光交泰相成良可慶矣方倚內修而西南夷裔之俘狡焉叵測廷議非公往撫毌以化誨詟服制報可公遂以禦史中丞節來撫黔諸酋惕於公宿望如覩白日懾震霆相與喁喁向風慕義久之上下相信聿臻敉寧公不自滿益振徳以服之因性以牖之爰揭皇祖六諭次搜二十四善近擷五賢人傳圖繪箋釋旁引曲諭因命之曰振鐸長言夫愛親敬長人之性情公是公非人之好惡總之良心在人爲不冺耳振鐸一書若論黑白若數一二宜乎百姓之易以興也管子曰善治民者必知其疾而拊之以徳公造福黔陬若備大祲優寒儁卹羸民疏堆埼憫沈冥種種善政悉難枚舉慈仁懇惻誠切於中又非徒以虛辭借也是蓋厚生與正徳兼修善良與不率均賴遐方有不蒸蒸顧化者乎都勻司理李君玨一日經省揖華而言曰貴竹八郡惟勻鎭多苗夷治理日﹖示他郡什伯難曩者土司時構爭端盜賊日有摽掠江公之政重於諸郡而更重於勻屬者玨代庖奉以周還今六閱月矣而士風淳民俗厚向所稱逆命苗酋亦若回心警惕而盜是用希也願借揚言以鳴其盛華拜手贊曰美哉風化其有此乎古大臣之以才稱者率有其文至於忠愛精誠轉移默運有相度焉公文徳蓋世內不設疑外不餙貌凝坐籌邊靡不愼重抱牘魚貫總括事宜目采四注摛藻周詳卽有不軌莫不口禁而舌撟以惇禮尙節儼不可捐也言室滿室言堂滿堂可以對天可以格神以此感人宜其速肖叔向有言聖喆之上明詧之官忠信之長慈惠之師於是乎可任使周公多材藝而實用在國我公秉靈緝學文爲世師經緯範俗不獨稿於黔者可貴也指日進天廷贊機務論道燮理比迹周召四海之內謳吟徳化豈諓諓者乎昔周公之化殷也若彜撫事以徳爲訓而肅將祗歡穆穆迓衡聖王大之命寧之禮以明禋我公受上知特冠百僚蒞玆土也與化殷何異長言如懋昭之訓善政類周官之詳今之民卽古之民周公之得君卽公今日之見信於上也三錫之命將復陸而至矣司理毣毣請就之刻以弁其首萬曆戊戌歲午月望日文林郎廣東道監察禦史奉敕巡按直隸河南貴陽治民李時華頓首誤

●備賑公田銘並序

救荒之策古稱無奇黔故儲有賑金率倚辦於乞糴顧承委者數疲於販而不願與無賑同余與直指應公各出餼余益以公帑爲之割置膏腴諸父老詣庭鳴謝不曰爲黔興利而曰爲黔除害嗟夫發糴爲苛政余有味乎更老之言也大都官憂民之饑民恐官之擾匪糴斯然卽田亦如之考之農政耕耘不時必加罰苗實踰等必加賞今備賑之田予亦依農政著爲令式農益田墾則吏受賞農損田荒則吏受罰寓儆官之法於勸農之中兩臺秉持之兩司督核之郡邑奉行惟謹有備無患所謂黎民樂業降福孔皆者其在玆歟爰立石於阡陌之間而爲之銘銘曰沃壤如底淸甽如隍旱潦弗卹我田之臧瞻杏望蒲犁鋤不釋爾自逢年斂不過籍舊谷旣沒新谷未登我發其陳市價不增前鑑維何靑苗作厲不收子錢軍民受惠嚴令致期大信革獘斯爲善貸行之可繼農先其公官勘其勤籉笠長聚荷鍤成云五穀穰穰九扈欣欣所賑不用所備孔殷

●賑谷流通議

余謂拯饑之政富鄭公在靑州爲百世師仿其意而行之在後賢焉興賑田之利除賑糴之害今日事矣除害於今未必不生害於後特舉其槪與諸大夫國人議之或曰黔之天時繁陰雨山澑灑泉可資濯漑不若中原赤地千里之田也所賑者少所積者多粟紅嶺表自古嘆之我取其陳以增其畝黎民尙有利哉余曰賑租二千斛淸余田損遞馬又釐革倉屯等獘幾得三千斛特患谷不流通惠不沾浹所少者非田也又何增焉或曰黔中山多田少舟楫不通谷嗛價踴歲之通患此時平價以糶及秋成糴之無損於積倉有濟於艱食此兩利之政也余曰黔之富室多積谷待價官糶之使民食其平矣官不能自糴非委之駔儈則選之奧博其害與糴賑等耳或曰黔軍多民少加恩與軍民陰受其賜價踴之時以谷與軍而扣其價谷踴之時以銀與軍而扣其谷官操其權軍從其願此可久之法也余曰歷年軍餉夏秋本色則給銀非軍之利冬春折色在倉無可扣之糧玆租也久貯之不可易價以貯之恐以資他窘而虛賑之名也又不可官糶之不能給之於軍而扣之於軍以無定之價變有定之額又不能無已限數以放之限期以徵之乎或曰此靑苗法爾余曰靑苗貸母錢以取子錢民樂於貸之多不自慮於償之難官亦未嘗爲民慮也惟貸有限數民易於償官無牟利民樂於償匪直鑑荊公之獘卽文公惠行浙東稱善貸猶然加一徵息今盡寬之或曰富民能償者不貸貧民願貸者無償柰何余曰荒年議賑先貧民不及富民丰年議償聽富民先防貧民遊民無家者勿貸惰民無生業者勿貸武官與軍勿拒況中人十金之產比屋皆是七八月之間斗米而價倍之孰不樂於貸而勇於輸也以紓其囏乃愆其期不可以徳化不可以情感以法繩之欲負其將能乎或曰民可齊之以法矣靑衿子負擔儲法何可加也余曰救荒之道先賑士而後賑民逋負之法先齊民而後齊士余增置學田以優士令學官掌之收放行於有司士不得與其父兄子弟貸者不得借資中無撓法之人官有必行之法且法之信而不易又非法之重而不堪行之三年六年而九年焉田不增而租歲積黔𨿽饑不害縱有兵興之繁士無饋糧之色黔其庶幾哉此爲省域言之若他境田多山少則常平之法可行也大抵有治人無治法所委不得其人民將怒於色詈於市余之竭心思也祗爲厲而已矣若謂法外無遺獘也則余豈敢

一放谷以六月初一日起完日止先期選坊裏屯寨有身家徳行者報名造冊人給一石不得過二石富民武弁貸者聽四月屯寨長貸谷種者聽收期有誤令報者拘人無人方責倍償本年不收下年補還次年再饑貸卽作賑小有年軍民率眾刁告爲首者以亂法從重論

一收谷以十一月初一日爲始初十日止照數還倉谷不幹不淨者罰利谷二斗至初十日後遲一日罰谷一鬥罰不過五斗至十五日不交官軍照貴價倍扣俸糧民問不應並借谷追完方準釋放寧家死亡者查實定奪

一新谷納倉放谷還倉不許先時差催以滋煩擾及時隨到隨收不許久稽守候依較定官斗出入如放用小斗收用大斗暗折羨余及蹈淋尖踢斛拋撒等獘因而挾制細民數外私取升斗者許佃戶還戶口稟將衙門作獘之人枷號一月問罪革役有司縱容曲護並罪之

一荒年或隨地設粥以賑之或計口發谷以賑之富民有禁井市販夫有禁衙門吏役有禁諸色人等假名冒賑者倍加罰治有司不察以不及論

●右文田記

余撫黔之三月有靑衿子數人謁余曰歲云晏矣藿食者憂之餘惟貧者士之常而黔士之貧則撫者之辜也乃出廩余分之所及無幾且非可繼也及考萬馮兩公常創置學田始獲余心業喜而爲之傳今計田且七十六分以贍府州司三學之貧者二公於諸生有丰施矣顧每年租貯定番州廣儲倉距省四百里而遙使貧士躡蹻度支所得差半故郡諸生之無田者獨未沾成惠耳余令州官俟價以糶隨價以解士無往來之煩谷收一倍之利是不費之說也苐思以空言移粟人其謂我何固且圖之會屯中淸出烏當把路之田若干畝故徵巴香備餉而今無所用之最號沃疇歲收米三百石有奇往輸直十六緡於藩司而大半肥佃者余以爲屑越甚也因念貴陽學宮昔以講武今以修文烏當之田昔贍戎剛不若贍文髦從今衝輣不馳而瑤華耀爽黔𨿽邊徼乎亦知左武矣與直指應公議割其田於庠復以三百金置膄田以附益之總命之爲右文云乃與督學沈君計曰士之輪翮無取成幼若心者憫其窮而賑之囷鹿俱虛婚喪不舉者急其情而周之博士赴講弟子升捨文物未備者因其陋而充之數者取之萬馮二公所遺而量入爲出裕如也大都士之重采者什二﹖﹖婁裂者什三什二無藉於資什三已得於助不中訾不外逼在贏詘之間者十五徧之則勢有不能遺之則惠有不漙烏當並新置之粟鍾而藏之每歲試少俟而拔其尢者數人貺以廩粟時時進而語之曰石儲非終歲之計且以代車胤之螢賞寧越之音也汝知治田之義乎士之進學如田之殖苗生意日茂藨蔉致功必有丰殷非其種者鋤而去之毌爲宮墻玷顧黔中多認意气爲節槪甚至淩轢上人以取困辱余懼其捨已之田蕓人之田而荒於嬉也孔明化行於黔者誡子書日慆慢則不能研精險躁則不能理性多士佩之毌以家薄而志不壯毌以身貧而行不髙弘道義以爲宇守無欲以作藩遊竹素以爲圃耕柔順以爲田嗟夫柔順之田險躁之藥石也多士邁貴黎而化俗其無嗜美疢哉余有進於是者田以養士惟恐其不多士之自養無取於田之多嗛嗛之食何足狃也昔夏侯勝謂治經不明不如耕固矣張禹明經相業無聞買田於涇渭之旁資其漑灌多極膏腴至今士林羞稱多士異日以文起家得時而駕待諸博士弟子師萬馮二公卽湯沐興思而爲學錫類也今𨿽未離南陽之耕隱然以孔明自期讀張禹傳則曰夫夫穢儒也若將凂已庶幾哉身貴而仁義附焉無負於右文之田天下人文孰能爲之右沈君曰善哉言乎遂次其繇而記之乃爲之銘曰原田膴膴昔以用武而今已安堵惟士無田胡以代其耕而育其賢取武之閒成文之美儲於黌宮以培桃李緯之經之公而匪私佇聽風雷起臥龍於玆

●欽卹軍田頌並敍

間者朔方孛賊勾致噪呼朝議調宣遼陜浙並苗兵合四萬坐困之遂擒斬俘獻上旣首敍有功諸將吏且發帑金二萬優卹苗兵之陣亡者海內仰威徳洪暢矣顧苗屬竄處箐落名氏莫可詰辧於是散給者易與爲姦而湛濊之陸沈者十之七餘入境廉得之檄有司追出三千緡與直指應公議曰玆皆聖主余澤吾儕不能宣揚徳意罪與墨等乃悉置厥田上錯歲積其入仍備徵剿賞卹之用勒之石曰欽卹軍田示不敢移資他窘謹述顚末而爲之頌頌曰於煌帝澤磅礡周廣殺伐斯張功懋懋賞悼彼執殳捐軀委莽天子曰咨苗師獨惘渙號與居爰及內帑卹死哀殤以慰泉壤乃有貪夫行同魍魎狼噬鯨吞莫逃天网議緩厥辟誅其餘鏹尊制行意上徳是仿春敷甫田露零戎幌三苗均沾寬然俯仰小臣作頌皇仁曠朗

●惠藥田記

唐史載狄梁公兩疏活萬人余私心艷之及觀其鍼法入神良相良醫公兼之矣殷中軍一劑活廝役之母乃焚經方是遵何徳哉羅郡侯珦施於金斗殆仁者之心也黔俗尙鬼民間有病輒刑牲伐鼓以解諐求安不問鍼砭湯膏羅侯施藥能變金斗淫祀因還斷事衙於都司移中軍署於督撫之旁以中軍廳攺惠藥局不勞民而事集且在通莊定番州有上田五十畝餘與直指應公益以百金之田其租令州官如學田易價定於六月解府給醫者備藥餌以爲常𨿽然吾兩人用心勤矣民不信醫而信巫恐弗從也余乃集諸父老於庭而語之曰無離無著無醫無藥躋一世於仁壽非余所能昔炎皇禦世嘗艸以導民軒轅氏作復受岐雷詳著體沴彼上古大聖人豈欺汝哉夫赤刀粵祝朔山操葦皆誕辭無當昭夜景之鑑演亡機之慈祗見虛無自相詭耳杜蘭香有云消麼自可愈疾淫祀何益斯言也若因黔之病而藥之三命皆有極參苓難成蹊余譬之於旱苗得一漑之益蓁蓁茂矣故陶貞白曰民生所以爲大患莫急於疾疹疾疹而不治猶濟火而不以水也汝等知水之濟火獨不知藥之已疾乎諸父老曰民愚聞教則悟民貧需藥則不支余曰官王其施歲考其成醫不效者易之不廉者易之局之與田則不易也若諱疾忌醫養疾玩醫使兪附扁鵲望之而驚民自貽戚我其如民何諸父老稽首曰吾等小人得聞殷中軍精於醫而狹於量又聞羅侯去郡而金斗多病夫未若玆惠之弘且久也自今以往壽斯民命不知幾千萬億無艷梁公疏矣敢世世拜兩公明徳余曰諸父老之言誇余何以堪之遂次其語記於局之堂以引黔民之勿藥者爲之銘曰官無厲民成聚生自衛民有疾官之劑以粟易祝爾田五穀藝民乃粒祝爾民五福備斯爲瑞無祈禱以永世無需藥余奚惠

●澤幽田序拜招詞

太祖髙皇帝混一區夏每建郡縣設有厲壇使幽明各得其理今上發帑金二萬遣官以優卹黔軍之沒於西夏者大哉皇仁無忝祖徳臣民稽首天子萬年嗟夫人之無良致虛恩賚鬼之無依微獨遠在赫連之墟也黔爲古鬼方壯士志靖夷落每至捐軀及郊岐之罹湣圜扉之茹冤皆未招之魂余懼夜臺之多餒矣乃與直指應公共置百秤之田於靑巖之場令寺僧世守每歲收其租以掩骼用其餘托盂蘭之會迎體皇上澤枯之心以廣國朝祀厲之典且善念無遮許齊民同之餘亦曰獵較云爾爰擬招詞授之釋子詞曰緬昔三五閎登兮繼天立極淳龐沕穆兮民罔夭厲黃髮兒齒兮正命而斃時則科條不用兮干戈載戢銅焦不鳴兮夜戶不閉是謂大同兮不可見於叔世矧玆鬼區兮封狐雄虺之成羣壯士倚長劍兮气淩雲將軍非大樹兮兵交刃接而洞腋露筋戎剛摧兮眾心如焚吁嗟從軍難兮八陣威風遠二崤雨雪雰赤心白刃酬明君抑有循計然之躅慕程羅之富不憚崄山﹖虧兮披榛覓路豺虎咆哮於中逵兮藏舟無措兢鵰鶚之貪兮竟作枯池之鮒吁嗟行路難兮千金賫盜糧三危非安步鬼門生度憑誰訴又有迹墜昭憲身罹非災驄馬巍峩兮蒼鷹邅徊懼吞舟之是漏兮誰念竊鈇之難猜覆盆無由照兮枯蟄未聞雷吁嗟對獄難兮秦虫冤重鄒書空裁棘林夜哭聲哀哀吁嗟傷哉爾等諸魂或殉義於戰場或殉利於嚴莊或因株送瘐死圜墻悲莫悲兮三尸俱枉慘莫慘兮四大分張化碧而曜奇兮血誰與藏化烏而思歸兮誰知音之恓惶慈親念子兮倚閭空望閨中少婦兮九折回腸杳杳冥冥兮魂歸何方年年歲歲兮白日無光余等奉命治黔兮無彼界此疆宣上徳以賑生及死兮何存何亡惟季春之瘞骼兮歸爾黃壤舉中元之嘉薦兮醒爾黃梁熺燭炳兮幽關照馧鑪爇兮卿靄翔蕙殽蒸兮蘭藉桂酒奠兮椒漿演方廣之大徳兮振爾於非想之堂始終兮萬物之量生死兮人道之常錢鏗與殤兮曷云短長扶搖垂天與蓬麻委地兮同歸無何有之鄕鵠亭之鬼冤兮從今都忘若敖之鬼餒兮果然而徉黎邱之鬼狂兮效抗回而勿爲殃吁嗟魂歸來兮皇恩浩蕩聖天子爲八靈主兮國祚永昌

●平越衛濟川田銘並序

余出撫三載攘夷爲難濟民爲急沅州有龍津橋有石羊橋畢節有惠濟橋思州有興聚橋新添有靖玀橋餘皆捐廩俸倡之平越麻哈江山夾水逡魚無從鱗三建橋而三圯復尋緩流興造應直指與子捐助不過百四十緡特嚆矢耳余東歸用前緡置田租三百八十秤徵助畚臿以資善果知觀成之難厚給舟子使民無病涉未必不堅久於石梁也命其田曰濟川並以銘之銘曰滔滔岷﹖﹖﹖三爲巨川兩山排闥水激成淵望洋空切班馬迍邅利涉維何舟子有田不騫不崩於萬斯年

●開河檄

余奉敕撫黔下車問民事興革僉曰城南有水可達思南興人徒以開浚通舟楫爲黔萬世利余曰吾志在鄕山安能久此鬱鬱以俟河之洋洋也願聞其次縉紳先生有謂往歲黔饑藩司發帑糴賑爲民之厲余曰喏敬爲黔除之乃置賑田直指應公以持斧至式廓斯增一日謂余曰造福於黔開河爲最巨公何不先羣策而舉之餘以底抱告直指公曰何爲其然也天下事不可讓之於人亦不必限之於已自我創之安知無繼之者余聳然心折乃檄遊擊將軍楊國柱任荒度之責直指公喜曰用得其人事濟矣相與搜鍰金﹖之卜仲冬望日旅於河若泥行乘橇水行乘艇遊擊不憚勤指揮葉天培張承襲司幕楊尙偉馬一新分其任皆選擇而使之羣工翼翼期於底績客有謂黔之公帑旣乏民力亦單與其圖成之難莫先於慮始余諭之曰昔北山愚公欲移太行王屋山之石於渤海之尾其室人忤之河曲智叟笑之惟鄰之孀婦遣始齔之子助之卒之神負二山厝於豫南雍北以免愚公之迂城南之水大者批巖衝壅小者瀺灂霣墜灑沈靡定僅僅一衣帶間以辟其維以疏其潰較之鑿龍門之險尋金堤之故迹者萬不侔非若運太行而抵渤海也愚公力不能損魁父之邱堅任其難且謀之於室助之於鄰期之子若孫已之力有涯所需者無涯神之聽之蓋理之勝人之定天弗違矣河上之役能無需乎余不需其周於財需其周於徳者財周則守在一家徳周則見髙一世夫往古來今豪華消竭吾身尙非吾有惟名爲不朽是以金粟馬羊人重千鈞視若埃塵者達人之見也執分寸而罔億度處挹握而卻寥廓愛惜財費如膏火煎熬生爲世口﹖﹖死爲愚鬼此黭夫之迷也黔之士大夫多達者髙樹標凖而使影附之遠大振嘉聲而致響和之眾不過分宵燭之末光推葛禹之微潤足矣其營生粵博起家令吏者轂擊肩摩𨿽不產於黔乎例以並州之義皆爲故鄕況利涉尢所先資宜其相觀爲善而惑祛吝冺也譬之蔽牛之木如垂天之云千百人呼滸滸伐而運之若馳焉甕牗繩樞之子萌隸遷徙之徒不斬刀錐之助或效胼胝之勞皆物有微而毗著事𨿽瑣而助洪卽一簣之能加何細流之不納從此發擢歌張蜺虫﹖壽仕者不嘆於回車行者無心於願息郵困漸蘇苗患益戢可立待也日者形家告我以鹽利會逢其適語雲山澤材鹽國家之寶二美並興千載一時餘才愧管子不能興魚鹽以饒東海黔之自饒將與蜀楚爭雄爲海內冠冕爾之桑梓休有烈光爾之子孫享有餘蔭其願之乎余愚公也聚室而謀矣毌雜然忤也開拓達者之心胸不爲迷津所惑操蛇之神聞之將使河若效靈如誇娥氏二子之負山城南之南思南之北皆安流也孰謂大夫智也而孀婦弱子之不如哉直指公曰善是可訓矣遂書之爲狥義者勸

●鰲磯賦有敍

耽瑞子遊黔二稔偶一日從直指應公憩釣磯謁武侯祠見城南河水淸漣輿梁亙跨曰美哉水中不渟民無魚矣公曰堤津未備瀦澤奚繇障而防之亦其事也相與鳩工壘石擁階宛然鰲極臨瀏覽勝遂作斯賦其詞曰余承簡命言撫黔藩襟林﹖足澤鎖滇垣包烏納面龍番牂牁金築簇錡攢旛爾乃命駕乎綦郭飲馬乎流泉容與乎南明凝盻乎富川於以相厥攸宜卜築堤閈俯察仰觀上虹下案宛在水中水無漫渙乃進三老而問之曰孰有當於此者乎河水彌彌寧能使逝者如斯三老對曰僕聞成梁不易防川則難測而定之有基無壞民其永賴然則君侯之所指也母亦務是乎願聞其槪余告之曰是其源也未窮其際來自夷菁達涪出定中匯貫城其漲也湯湯乎若洪濤之浮拍而怒號渀激其耗也涓涓乎若淸泠之赴坎而潺湲淅瀝易盈易涸乍沈乍浮與汨俱沒與化俱流遠而環之敻寥邈而綽約廹而封之見阻隘而摶輖峻爲之防驟汜濫而虞決低爲之闔時淋漉而逐滮睠彼涵潭就伊沙渚方廣得衷下髙合寧弱水中邱南溟蹲嶼積而能去散而還聚穎峯天表是曰署賓爲章云漢秀卓城闉左巒架筆榜列貴人衍淸塘之寒漱兮挹犀馬之甘泉吸三寶之靈液兮貫明珠以綴連綰北江之靑柳擷西池之白蓮帶霽虹之腰玉兮極南浦之瀠漩於是我臺扤控我坻綫紆介在涯崕安於覆盂飛翚岧嶤作鎭鼎湖象文昌與武曲運經緯以昭憲斷鰲首以立極兮臥長鯨之橫堰回狂瀾於碤磧兮廠瑯玕之疊巘浮海屋之龍宮兮﹖﹖牙蜃樓之非幻步登瀛以出塵兮共題名於塔雁左瞻右睞�倚婆娑俯濯淸纓反射紋波灘聲陵影晨夕煙蘿若吟梁父忽起漁歌伊惟幽人嗽流枕石心遠地偏山靑水碧灌木叢陰匿景逃籍希躅嚴陵垂綸自適維九鼎以一絲兮客星隱而名髙棹扁舟之去來兮泛不系而逍遙遺名利於煙水兮委直鉤於釣鰲一水盈盈對瞻古廟錦官森嚴諸番並曜懷美人於三顧兮糹﹖眷魚水之遘奇余心悅其盡瘁兮鼎足成而運移誕天威以擒縱兮烏蠻震而靖夷儼遺容於屍祝兮據最勝之江湄嗟臥龍之蟠潤𨿽百世其可師爲龍爲魚一潛一見出處侔時蠖屈虎變旣葆眞而閟秀斯人傑而地靈榮光塞河卿靄鬱蒸乘桃浪以遊翰海兮渭熊飛而幹城挽天河以洗甲兵兮騰八陣之遺英歇蘭若而奪琳珪兮掞二表於承明進可獻而退可懷兮憂則違而樂行山之髙而水之長兮登斯臺其含情匪大夫作賦勉爾榮名髦士壯懷之磊落惟先哲之是程

●振鐸長言序

夫移風易俗莫善於樂古樂之不作久矣今之聲歌象舞猶有古意存焉是最入時眼裏耳而易動人觀聽故董戒之外又勸之以歌卽聖帝明王不廢也余昔備兵辰沅嘗謂天地間稟气者靡不含靈乃順苗俗宣欵約導之不三月而淸江苗民相顧感諭相呴以生旣余以召入而復來撫黔諸苗酋擁道歡迎若從余所好者喁喁然懷徳附離而爭事天子益信苗人卽吾人無二心也居黔亡何卽有嘯聚之警不免修師龕之而後安堵多就縳者余求其生而不得閉閣思之均一苗也此獨逞違亦未嘗振徳以導之而長吏之教不先耳故談兵飭戎卽未敢忘民之不革繄我之繇惟是上揭皇祖六諭以闡揚其旨次搜二十四善以尋繹其義近擷五傳以寄遐景非浮慕息馬論道之風緝疇昔之曼辭亦欲鋌險者砥礪而潛銷雄芒也客曰匹夫匹婦胸中自有完經何以爲此啁啁也餘思其居軍旅事也請以戰諭號令不申步伐何由而肅枹鼓不鳴勇气何由而奮將耳提而命之援枹而鼓之敢謂遷下同之埏埴言教可已乎哉今授剞劂而並系之以圖亦猶行古之意也坐客唯唯遂書而引之於策

●二十四善引

太祖髙皇帝六諭不越二十四言謦欬成經與日月並懸卽累千萬言未足以盡其解矣乃爲善陰騭一書又文皇帝命儒臣匯之禦制序文以示勸率是卽皇祖之意顧遐陬荒徼安得家藏一帙人盡一窺惟是揭其稍切於地方者得二十四章並廣之梓俾善師者遇一事得一法思過半矣𨿽然善惡之所施乃禍福之爲階此之爲陰騭非得時而駕或隆施爲難則見善不及空爲臨淵之羨耳修心以爲量者在乎我因物以成務者系乎彼自古記之惟培其善根不落妄境善矣若葛繁然修吾心之量以隨物之成自將相豪家以及胥靡臧獲皆可爲之斯善之善也封疆遠臣稽首頓首敷揚二祖之訓敢云爝火助曜乎哉

●黔中五傳引

刻五傳者何志感也五傳巳刻省誌而玆猶附刻於聖言之末者何省誌不槪見而玆可人人觀也夫古之髙誼奇行亦多矣曷以不傳而獨傳五事者何以故五事皆黔屬也彼宦於斯與生於斯者其人皆可爲世則法故不厭頻煩表章之使後之宦於斯生於斯者不習爲吏視已成事詩曰髙山仰止景行行止此不佞傳五事與刻五傳之意也

●重修貴州通誌序

國家建置列省以藩屏帝室卽五等分封遺意而今列省之各有志卽古列國之各有史其義一也黔𨿽介在徼外西南乎其幅員𨿽少褊乎而地輿形勝民風物產戶口財賦名賢職官祲祥古迹之屬載在全黔通誌與制俱來則因時修輯以備參考而昭觀省者是亦不可以已也歲丙申余奉簡書來撫是都先是土酋舞文亂法欲攺邑復司嘩然而以事聞詔下其議於兩臺之臣餘思以定制折之乃亟取省誌稽其建置由來而志自嘉靖癸丑以後闕焉未續尋得會典鏡正始藉手以先一疏按志自中丞劉公侍禦宿公增修方誌迄今四十餘年而未有執簡從事者亦已疏矣余方有慨於中欲胥謀於直指應公而會鄕先生給諫陳君以請曰甲午之役不佞象實從一二鄕紳後惇讎校事業副其墨於藩司儻及今犁而正之以授剞劂此爲時矣余都給諫此意卽令有司擁篲先駈開集雅之館復延疇昔所稱一二執簡者讎校者而日趣駕焉事竣給諫謁餘言曰省之大典在志與文君侯誼薄梁園聲髙稷下豈其愛一言而不以褒吾黔耶余唯唯不不旣而藩臬大夫亦復申之輒思得吾友鄒君爾瞻氏文之簡端而姑爲不腆之辭以志歲月大都曰自結繩以往文明不著紀事紀言厥有內史春秋檮乘惇無隱虛尙矣後世文勝之敝史也奚辭太史公謂周秦之間可謂文敝矣若鄒魯尙文今且質吳越尙朴今且華是地气之攺而時變之遷也故函夏之地宜捄以忠邊鄙之鄕宜捄以僿是輔相之宜而裁成之術也今天下大一統以示無外卽鬼方異域已進而與列省比肩承宣徳化特於黔加額開科所謂以冠裳易鱗介以俎豆息兵戎意在斯乎則凡天文辧柝於分野地理究極於輿圖士習民風兼采於夷夏田賦兵車與時盈縮固維新之一機也黔故有志自諸葛武侯以至於新建王文成公上下千有餘年其間英聲駿烈播溢三危槪可曙矣嘉隆以來代不乏人或鐵石之衷曜奇於禦侮或瑤華之藻展采於天庭亦有卻金茹淡繼美關西之淸遷客碩儒講明洙泗之學是皆質之於前而有光俟之於後而可法昭昭在人見聞方眞非乘歲時之近錄而紀之將事與時湮人隨世往典刑寥邈若存若亡藉令豪傑猶興尙友之謂何我國家有一統志載天下山川名物如指諸掌若會典一書非時時著爲令甲則因革損益無繇而稽以斯知志之有續猶國之有典彼石渠之上尋討纂修必有鴻筆近臣總裁其事而後法守畫一不敢變易以干度者𨿽海外夷邦尙尊而信之今玆髙世名賢操觚登壇又得督學沈君相與印正而潤色之凡例有綱有條爰分爰合各有攸當文不傷質麗而得體黔之衣冠禮樂彰而傳矣且也其事核其義正庶幾哉麟經遺意猶能翼國典而寢詷謀卽晉楚之史亦何讓焉於是乎序

●貴陽府儒學記

明興二百年來聲教丕隆蒸淪翔洽詎惟函華鞶帨卽窮蕃荒服亦胥漸被蓋家弦戶誦其陶淑匪朝夕矣黔中古西南徼地自髙皇帝辟幹肇造後遂得列爲藩服𨿽治雜漢苗乃百司庶政槪視兩都諸省有差無異而貴陽爲黔省首郡顧建學特後且規制未備近始就陽明書院攺署明倫堂羣博士弟子員講業其中若聖廟賢廡所爲瞻禮陳樂也者則苐因宣慰而貴陽附焉夫使邑學隸府猶曰儉制豈其攺郡攺名而於弘風訓典之要地顧讓而未遑耶大都崇儒表正在朝廷作興倡率在有司而盡制備物又自有時爲之耳癸巳冬前巡撫林公喬相巡按薛君繼茂提學副使徐君秉正始慨然興創剏議遂於會城門北得吉壤焉昔爲蜀行都司今割入黔偃武修文實相疊運固山川靈秀所鍾最勝之遺而都人士所注念已久於是鳩工庀材經始告成亦閱三年於玆會余被命撫黔下車首謁宣師瞥見廟貌鼎新丹楹刻桷云構翼屹怪而問之乃知其昔也有待今始考焉時乎漸次莫或亟之餘徘徊凝睇自公宮以至堂奧若兩廡祠齋圜橋亭閣悉中程度且也地不煩攺辟用不傷公帑民不廢時務制不踰侈靡問誰贊成則郡邑藩臬左布政王君來賢廉使應君存卓知府劉之龍同知馬宗孟推官龍時躍等問誰捐助則薦紳長者副使許一徳禦史李時華馬文卿等而黌序之能事畢矣獨麗牲之石缺焉未立先時劉守帥諸生謁余於惟是學閱廿有餘歲而始一建前此兩臺諸公及﹖屢矣顧遹觀厥成乃在今日信非偶也願先生一言記之餘謝不敏居有頃會用師髙砦監司詹君啟東梁君銓以捷奏於是督學沈君思充入而申之曰詩言旣作頖宮淮夷攸服先生什倍僖才蠢玆苗醜不貳於淮獻之訊之行且懷好音也先生終無意乎余謂黔卽古羅甸國鋒捍時起七萃聯鑣士之覽穰苴入彀者與燕趙爭奇亡論已方今聖天子右文教諸藩於制科以加額請�於黔詔可豈以諸士異采嫻辭緣飾儒術爲足多亦以夷方秀出於民鏡檢所歸從今月會句修蜚騰茂實中原文獻未之或先斯聖謨之吁也士生斯際千載一時玆廟貌已新適逢其會諸士仰而思之將何以攄所學而不負也耶矧諸士之先皆來自舊都所稱故家遺俗藉以遠實徼外原操用夏之權向之抵掌而譚據梧而吟者又東越講良知故館諸士服習已深卽今學捨移而中有不移者使處爲孝悌出爲忠良胥自翺翔書囿間養之語云堅樹在始今之時也是謂卑之無甚髙論若彳﹖畏竊附於魯頌之末則余豈敢人亦有言夫子居夷浮海之思後先致嘅而文莊公獨謂浮海之言千載始驗於瓊崖爾諸士審能誦法惟勤將與諸章縫相揖讓微獨聚燕趙趫材貴築其鄒魯矣居夷之言旋復驗於黔服瓊崖云乎哉沈君拜手曰善遂謀之劉守而勒之於石

●募兵防守榜文

照得貴州僻在西南徼外夷苗雜處山谷菁深道路嵚嶇商旅續斷實滇南之門戶行李之往來其間賊苗出刼非時往往殺傷禦貨身膏原野殊不忍聞總之無餉無軍無人防衛辟之制鼠亡貓徒責鼠之不竊安能也今以本院供應銀內取七百兩募兵百名以百戶一員統領行事其應募者注名冊籍每人每年給與工食七兩專主常川官路守望險隘處所但遇賊苗出刼商旅卽便奮擊擒拿其斬獲眞賊一名顆者外給賞銀三兩爲此仰中軍官卽將榜文揭示通衢曉諭軍民人等知悉如仍前有被刼被傷者的系官軍疏虞懶惰不能救護�被害之人徑赴軍門首告定行捆打究罪不貸

●卹隱局諭

始余蒞黔卽首詢民俗善敗諸所得於延訪者業亟爲興而去之最後得薄惡兩事如僑寓之人未有家室而僦主人之廬成婚者戒另托處姙婦僦主人之廬娩身者亦戒另托處余以此兩者無當於法使遽爲厲禁民將謂我重若彼而輕若此是未信而厲非善也夫川谷異制民生其間異俗先王齊政而不易俗者非不易俗也示之以大同所以易之也故因賢有司之請而以公罰之贏爲之構數廛於城隅內外以便貧民之無依者當其時合巹寄於斯孳育寄於斯名其坊曰嘉禮曰慈育統曰卹隱局仍於娩身之婦無能舉火者人給米三斗使彌月而後復其居嗟乎吾人並生於大塊托處於�廬皆寄也以彼生者成者曾何損於已而示人不廣使倉皇急廹之際比桑間之期冒露寢之苦亦大忍而大愚矣嘗觀風俗通云宅不西益俗遂謂西益宅者妨家尊也爾雅之言曰室西隅爲奧尊長處也不西益者難動搖之耳審西益有損增廣三面豈能獨吉乎昔田文以五月五日生其父嬰戒勿舉謂五月子長與戶齊將不利於父母其母竊舉之及長而見嬰嬰怒文頓首曰人生受命於天將受命於戶必受命於天君何憂焉如受命於戶則髙其戶耳誰能至者卒之田文能大嬰之門而嬰用其言謚爲靖郭其亦足以明習俗之不經矣余旣爲此局以不卽禁民之泥俗者而復爲此諭夫亦曰上之便民不如民之自便繼自今有司或不能修其廢墜余寧無望吾民之能易俗耶

●黔中手訓

父字與男松郎知之今我在外淸安你讀書以養性爲主凡事聽二叔教訓不可執拗今我是个都撫名頭每年𨿽有二千兩銀子憑我使用別人或借送人使用暗差人送到家來此是衣冠盜賊我必不爲此項不取再無他項止有我新任相近撫按各行賀禮共計不上三百兩我旣不要多的豈受此些微之利我將來都到貴州事上用了是以無一文帶來與你幸得你有好丈人家也不貧了你要讀書我當時毫釐也無也到今日況你好似我多了你可多在館少在家養身生子是一大事只此付知

又

父字與男松郎知之今我在貴州淸安你考得下旌徳見人務在謹愼謙恭非禮之地多不潔淨不可跟人行走以養身爲主二叔要同你行是愛你心你不可不仰體我是貧官全無官資你亦不可指望又者二叔要細栢到他家你可與黃娘說知細栢今喫那个乳付信與我凡有人來你必親寫些信報平安

又

父字與男松郎知之今我在貴州淸安不必掛念我不能有銀以遺汝等我所爲地方造石橋三處開河五百里買賑田谷二千石學田谷三百石惠藥田谷三百石每年濟孤田谷壹百秤貴州軍民無不感戴皆是爲汝兄弟造福二叔才故所有細栢如何傷他到這般田地有了這驚在身上日後一毫傷不得一毫寒熱都受不得一毫嚇不得他母年小不顧諒不以這个兒子介意是以立心害他若可調理你可用心調理他言不能盡只此付知

又

父字與男松郎知之今我在外淸安不須掛意前信所說讀書三事爾遵而行之必無不中之理言語不可輕薄衣服要布素舉動循禮節此又是養徳養福養壽三事若輕薄狂誕外人譏議汝可戒之我昔做秀才時夢一神僊教我你不要他日做官說是你自家手叚還是你祖父積來陰徳我今做官無金銀積與汝只是要行陰徳以遺汝汝平日存心亦要體我意思有方便人處便當些賣些以行陰徳不要失吾祖父數代所行之意日後自有受用松蘿茶可買二三觔極眞者搭來只此付知

又

父字與男松郎知之今我於閏四月十三起身至沅州暫住不知何時得交代回家我俸祿俱爲貴州做事無得帶回家中凡事儉約凡人家歹﹖贊基務堂局得水今雪塘園二叔歹﹖贊基明堂傾瀉到溪有左無右汝可托人勸三叔速爲遷移可也只此

●親筆像贊

爾好直胡爲招議爾好義胡爲招疑一經起家數不爲奇三藩開府官不爲卑晨炊乞糴憐爾者稀忤時守拙誰解獨正之危惟爾丹心聖主之知惟彼黔黎佩爾之慈輕軒歸來惟天鑑之萬曆戊戌冬餘束裝請告檢點無長物不覺興趣灑然未可語人遂書於黔之燕喜堂以自慶雲

●先中丞詒厥錄

先中丞以遲暮舉子而兒松不肖莫能繼述常懼先烈之易湮也先中丞立朝大節前錄俱在而兩袖淸風衾影不愧或未之詳又懼後世子孫不覩淸白之詒謀而貿貿於勢位富厚也爰﹖木穴﹖夕﹖其遺墨而附梓之先中丞通籍念有餘年而林居十九浮沈中外獨黔淹三年又撫黔時而松始有知識故獨存黔中之遺而余不可考矣元啟元年臘月初八日不孝男爾松謹述

撫黔紀略

