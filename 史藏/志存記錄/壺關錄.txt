壺關錄

﹝唐﹞韓昱撰

李密﹐字玄邃﹐遼西人也﹝又云遼東襄平人﹞﹐本姓屠何﹐胡人。祖獯﹐仕後魏﹐爲東城令﹝東城﹐河間﹞。爲仇人陳渾切齒﹝渾士丞相﹞﹐懼執﹐攺姓李氏﹐南奔歸宋。宋孝文用之爲直閣吏﹐後出爲安固令﹝安固縣在永嘉﹞。獯子道平﹐累仕朝議郎﹐宋通直道人陳沈慶之﹐出牧江揚。道平子遇仙﹐在任爲司州鞏縣令﹐爲魏所虜﹐北歸魏﹐爲交城尉﹐累入仕﹐隨於戎虜轉副車掾﹐入京後﹐轉徵戎將軍。遇仙子曜﹐爲周太保﹐轉官至魏國公﹐刑部尙書。未幾﹐卒。子弼﹐年三十二歲﹐轉資襲父爵範陽侯。弼子寬﹐上柱國蒲山公﹐知名當代。寬卒而密起焉。

晉楊玄感將反﹐密爲畫三策﹐用密之下﹐東據黎陽反。玄感敗走自殺﹐盡獲李密等。行至魏郡去。後依翟讓反﹐自號魏國公。令祖君彥作書布告天下。書曰﹕

「大魏永平元年四月二十七日﹐魏公府上國公﹝翟讓也﹞﹑元帥府左長史邴元眞﹑大將軍左司馬楊徳方等﹐布告天下人倫衣冠士庶等﹕自元气肇辟﹐厥初生民﹐樹之帝王﹐以爲司牧。是以羲農軒頊之後﹐堯舜禹湯之君﹐靡不祗畏上玄﹐愛育黎庶﹐幹幹始終﹐翼翼小心﹐馭朽索而同危﹐履薄冰而焉懼。故一物失所﹐若納溝而愧之﹔一夫有罪﹐遂下車而泣之。謙徳軫於責躬﹐憂勞切於罪己。溥天之下﹐率土之濱﹐蟠木距於流沙﹐瀚海窮於丹穴﹐莫不鼓腹擊壤﹐鑿井耕田﹐致政升平﹐驅民仁壽。是以愛之如父母﹐敬之如神明﹐用能享國多年﹐祚延長葉﹐未有暴虐臨人﹐克終天位者也。

隋氏往因周末﹐豫奉裰衣﹐狐媚而圖聖賢﹐膚篋以取神器。纘承負衮﹐狼虎其心﹐始曀明兩之暉﹐便幹少陽之位。先皇大漸﹐侍疾禁中﹐遂爲梟獍﹐便行鴆毒。禍深於莒僕﹐釁酷於商臣﹐天地之所不容﹐人神之所嗟憤。如以州吁安忍﹐閼伯尋仇。劍閣所以懷凶﹐晉陽於焉起甲﹐甸人爲蘗﹐淫刑斯逞。夫九族旣睦﹐唐帝闡其欽明﹔百代本枝﹐文王表其光大。況乃隳壞盤石﹐剿絕維城﹐唇亡齒寒﹐豈止虞虢﹐欲求長久﹐其可得乎﹖其罪一也。

禽獸之行﹐在於聚麀﹔人倫之禮﹐別於內外。而蘭陵公主逼幸告終﹐誰謂敤首之賢﹐翻見齊襄之恥。逮於先皇嬪禦﹐並進銀鑷﹔諸皇子女﹐咸貯金屋。牝雞鳴於詰旦﹐雌雉恣其羣飛。衵服戲陳侯之朝﹐穹廬同冒頓之寢。爵賞之出﹐女謁遂成﹐公卿宣淫﹐無復綱紀。其罪二也。

平章百姓﹐一日萬幾﹐未曉求衣﹐仄日方食。是以大禹不貴於尺璧﹐光武無隔於支體。以此殷憂﹐深慮幽枉。而荒腆於酒色﹐俾晝作夜﹐式號且呼﹐甘嗜聲伎﹐常居窟室﹐每籍糟邱﹐朝廷罕見其身﹐羣臣希睹其面﹐斷決自邇不行﹐敷奏於焉停擁。中山千日之酒﹐酩酊無知﹔襄陽三雅之杯﹐畱連詎比。又廣召良家﹐充選宮掖﹐潛爲九市﹐親駕六驢﹐自比商人﹐見邀逆旅。殷紂之譴爲小﹐漢靈之罪更輕。內外驚心﹐遐邇失望。其罪三也。

上棟下宇﹐著在易爻﹐茅茨采椽﹐陳諸史籍。聖人本意﹐惟避風雨﹐詎待金玉之華﹐何須締構之麗。故瓊室崇構﹐商辛以之滅亡﹔阿房崛起﹐秦政以之傾覆。而不遵故典﹐不念前書﹐廣立池臺﹐都爲宮觀﹐金鋪玉戶﹐靑瑣丹墀﹐蔽虧日月﹐隔閱寒暑。窮生人之筋力﹐罄天下之資財﹐使鬼尙難爲之﹐勞民固其不可。其罪四也。

公田所徵﹐不過十畝﹔人力所供﹐才止三日。是以輕徭薄賦﹐不奪農時﹐寧積與人﹐無藏府庫。而科稅繁獘﹐不知紀極﹐猛火屢殘﹐漏卮難滿。頭會箕斂﹐逆折十年之租﹔杼軸其空﹐日有黃金之費。父母不保其赤子﹐夫婦相棄於康莊。萬戶則城郭空虛﹐千里則煙火斷絕。西蜀王孫之室﹐翻爲原憲之貧﹔東海糜竺之家﹐俄成鄧通之鬼。其罪五也。

古先哲王﹐卜徵巡狩﹐唐虞五載﹐周則一紀。本欲親問疾苦﹐觀省風謠﹐乃復廣積薪芻﹐多聚饔餼。年年曆覽﹐處處登臨﹐艸臣疲獘﹐供畜辛苦。而飄風凍雨﹐聊竊比於先驅﹔車轍馬迹﹐遂周行於天下。秦皇之心未已﹐周穆之意難窮。宴西王母以歌云﹐浮東洋海而觀日。家苦納稭之勤﹐人阻來蘇之望。且天子有道﹐守在海內﹐夷不亂華﹐在徳非險。長城之役﹐戰國所爲﹐乃是狙詐之風﹐非關稽古之法。而乃追迹前代﹐版築更興﹐廣立基址﹐延袤萬里。骸骨蔽野﹐流血成川﹐積怨比於丘山﹐號哭動於天地。其罪六也。

遼水之東﹐朝鮮之地﹐禹貢以爲荒服﹐周王棄而不臣。以羈縻﹐達其聲教﹐苟欲愛人﹐非求拓土。彊弩射天﹐無穿於魯縞﹔衡風餘力﹐詎可動於鴻毛。石田得而無堪﹐雞肋棄而有用。恃豪怙彊﹐窮兵黷武﹐惟在吞並﹐不思長策。兵猶火也﹐不戢自焚﹐遂使億兆夷人﹐隻輪莫返。夫差喪國﹐實爲黃池之盟﹔苻堅滅身﹐良由壽陽之役。捕鳴蟬於前﹐不知挾彈在後﹐復失相顧﹐髽弔成行。義夫切齒﹐壯士扼腕。其罪七也。

正言啟沃﹐王臣匪躬﹐惟木從繩﹐若金須礪。唐堯進鼓﹐思聞獻替之音﹔夏禹懸鞀﹐時聽箴規之美。而愎諫違卜﹐妒賢嫉能﹐直士正人﹐皆由屠戮。左僕射﹑上柱國齊國公蕭穎達﹐上柱國宋國公賀若弼﹐或文昌上相﹐或細柳功臣﹐暫吐良藥之言﹐翻加屬鏤之賜。龍逢無罪﹐乃遭夏桀之誅﹔王子何辜﹐遂被商辛之戮。遂令君子結舌﹐賢人鉗口﹐指白日而比盛﹐射蒼天而敢欺﹐不悟國之將亡﹐不知老之將至。其罪八也。

設官分職﹐責在銓衡﹔察獄問刑﹐無聞販鬻。而錢神起論﹐銅臭爲功﹐梁冀愛黃金之蛇﹐孟佗薦蒲萄之酒。遂使彜倫攸斁﹐政以賄成﹐君子在野﹐小人在位。積薪居上﹐同汲黯之言﹔囊錢不如﹐傷趙壹之賦。其罪九也。

宣尼有言﹕無信不立﹐用命賞祖﹐義豈食言。自昏王嗣位﹐每歲駕幸﹐南北巡遊﹐東西徵伐﹐至於浩陪蹕﹐東郡固守﹔閿鄕野戰﹐雁門解圍。自外徵夫﹐不可勝紀﹐旣立功勛﹐須酬官爵。而志懷翻覆﹐言行浮詭﹐臨危則勛賞懸授﹐克定則絲綸不行。異商鞅之賫金﹐同項羽之刷印。芳餌之下﹐必有懸魚﹐惜其重賞﹐求人死力﹐走丸逆阪﹐譬此非難。凡百驍雄﹐誰不仇忿。至於匹夫蕞爾﹐宿諾不虧﹐況在乘輿﹐二三其徳。其罪十也。

有一於此﹐未或不亡﹐況四維不張﹐三靈總瘁﹐無小無大﹐共識殷亡﹔愚婦愚夫﹐咸知夏滅。罄南山之竹﹐書罪無窮﹔決東海之波﹐流惡難盡。是以窮奇災於上國﹐猰■﹝犭兪﹞暴於中原﹐三河縱封豕之貪﹐四海被長蛇之毒。百姓殘賊﹐殆無遺類﹐十分爲計﹐才一而已。蒼生懍懍﹐同憂■﹝木巳﹞國之崩﹔赤縣嗷嗷﹐但愁歷陽之陷。且國祚將攺﹐必有常期﹐六百殷喪之辰﹐三十姬終之數。故讖籙皆云﹕隋氏三十六而滅。此則厭徳之象以彰﹐代終之兆先見。皇天無親﹐惟徳是輔。況乃欃槍竟天﹐申繻謂之除舊﹔歲星入井﹐甘公以爲義興。兼朱雀門燒﹐正陽日觸﹐狐鳴鬼哭﹐川竭山崩﹐並是宗廟丘墟之妖﹐荊棘板蕩之事。夏氏則災釁非多﹐殷人則咎徵更少。牽牛入漢﹐方知大亂之期﹔王良策馬﹐始驗兵車之會。

今者順人將革﹐先天勿違﹐大誓孟津﹐陳盟景亳。三千列國﹐七百諸侯﹐不謀以同詞﹐不召以自至﹐轟轟隱隱﹐如霆如雷﹐雕虎嘯而谷風生﹐應龍驤而景雲起。我魏公聰明神武﹐齊聖廣淵﹐總七徳而在躬﹐包九功而挺秀。周太保﹐魏國公之孫﹐上柱國蒲山公之子。家傳聖徳﹐武王承季歷之基﹔地啟元勛﹐世祖嗣蕭王之業。禹生白水﹐日角之相便彰﹔載誕丹陵﹐大寶之文斯著。加以姓符圖籙﹐名協歌謠﹐六合所以歸心﹐三靈所以攺卜。文王厄於羑里﹐赤雀方來﹔髙祖隱於碭上﹐彤雲自起。兵誅不道﹐赤符至自長安﹔鋒刃難當﹐黃星出於梁宋。九五龍飛之始﹐大人豹變之秋﹐歷試諸難﹐大敵彌勇。上柱國司徒﹑東郡公翟讓﹐功宣締構﹐翼贊經綸﹐伊尹之佐成湯﹐蕭何之輔髙帝。上柱國總管﹑歷城公孟讓﹐上柱國左武侯大將軍單雄信﹐上柱國右武侯大將軍徐績﹐上柱國大將軍邴元眞﹐絳郡公裴行儉等﹐並運籌千里﹐勇冠三軍﹐擊劍則截蛟斷鰲﹐彎弧則吟猿落雁。韓彭絳灌﹐成沛公之基﹔寇賈吳馮﹐奉蕭王之業。復有蒙輪挾輈之士﹐超距投石之夫﹐冀馬追風﹐吳戈照日。魏公屬當斯運﹐救此億兆﹐躬擐甲冑﹐跋涉山川﹐櫛風沐雨﹐豈辭勞倦。遂與西伯之師﹐將問南巢之罪﹐百萬成旅﹐四七爲名﹐呼吸則江河絕流﹔叱吒則嵩華自拔。以此攻城﹐何城不克﹔以此擊陣﹐何陣不摧。譬猶瀉滄海而灌殘熒﹐舉昆侖而壓小卵。鼓行而進﹐百道俱前﹐以四月二十一日﹐畱於東都。而昏朝文武﹐畱守段達﹑韋津﹑皇甫無逸等﹐昆吾惡稔﹐飛廉姦佞﹐尙迷天數﹐敢拒義師﹐驅率醜徒﹐眾有十萬﹐自回洛倉北﹐遂來舉斧。於是熊羆角逐﹐貔豹爭先﹐因其倒戈之心﹐乘我破竹之勢﹐曾未旋踵﹐瓦解冰消。坑卒則長平未多﹐積甲則熊耳爲小。達等助傑爲虐﹐嬰城自固。梯衝亂舉﹐徒設九拒之謀﹔鼓角將鳴﹐空憑百樓之險。燕巢衛幕﹐魚遊宋池﹐殄滅之期﹐匪伊旦夕。

然興洛武牢﹐國家儲積﹐並我先據﹐爲日久矣。又得回洛﹑取黎陽﹐天下之倉種﹐盡非隋有。四海赴義﹐萬里如雲﹐足食足兵﹐無前無敵。裴充祿位仁基﹐雄才上將﹐受賑專徵﹐遐邇攸歸﹐安危是托﹐識機知變﹐遷虞事夏。袁謙擒於藍水﹐須陀獲在滎陽﹐竇慶戰沒於淮南﹐郭詢授首於河北。隋之亡沒﹐可料知矣。淸河公房彥藻﹐近持戒律﹐略地東南﹐師之所臨﹐風行電激。安陸﹑汝南﹐隨機蕩定﹔淮安﹑濟陽﹐俄能送款。徐圓朗已平魯郡﹐孟海公又破濟陰。於是海內驍雄﹐咸來響應﹐封人贍取長平之境﹐郝孝徳據黎陽之倉﹐李士林虎視於長平﹐王湘仁鷹揚於上黨﹐劉興祖起於北朔﹐崔白駒在於潁川﹐各擁數萬之兵﹐俱期牧野之會。滄溟之右﹐函谷之東﹐牛酒獻於軍前﹐壺漿迎於道左。諸公等並衣冠華冑﹑■﹝木巳﹞梓良材﹐神歆靈繹之秋﹐裂地封侯之始﹐豹變鵠起﹐今也其時。龜鳴鼉應﹐見機而作﹐宜加鳩率子弟﹐茹功名。耿弇之赴光武﹐蕭何之奉髙帝﹐當召金章紫綬﹑軒蓋朱輪﹐富貴已重當年﹐珪組必傳後業﹐豈不盛哉。

若隋代官人﹐同夫桀犬﹐尙知王莽之恩﹐仍懷蒯聵之祿。審配死於袁氏﹐不如張歸曹﹔範增困於項王﹐未若陳平輔漢。魏公推以赤心﹐當加好爵﹐擇木而處﹐幸不自疑。猛虎猶豫﹐舟中敵國﹐夙沙之人﹐共縛其主﹐彭寵之漢﹐自殺其君﹐髙官上爵﹐卽以相授。如暗於成事﹐守迷不返﹐昆山縱火﹐玉石俱焚﹐易義噬臍﹐悔將何及﹐黃河帶地﹐明予旦旦之言﹔皎日麗天﹐知我勤勤之意。布告天下﹐咸使聞知。」

祖君彥﹐範陽人﹐齊僕射孝徵第六子。博學彊記﹐下筆成文﹐贍速之甚﹐名馳海內。吏部侍郎薛道衡嘗薦於隋文帝﹐帝曰「豈非欲殺之斛律明人者耶﹖」煬帝嗣位﹐尢忌知名﹐遂依常調東郡書佐﹐校宿城令﹐稱爲祖宿城。自負其才﹐嘗鬱鬱思亂。及李密用爲元帥府將長史記室參軍﹐恨被隋朝擯棄﹐所以縱筆直言。

唐髙祖屯兵壽陽﹐眾號五十萬﹐遣仁則賫書至密。密負其彊﹐自爲盟主。密作書報曰﹕

「頃者﹐皇綱失統﹐人神離擾﹐運窮陽九﹐數中百六。四海業業﹐常懷逐鹿之心﹔百姓嗷嗷﹐家有占烏之望。故炎帝衰則軒轅出﹐夏癸亂而成湯起。尙勤二十七位﹐終勞五十二戰。大極橫流﹐重安區域。及周之季世﹐七雄並據﹔漢之末年﹐三分鼎峙。𨿽由天時﹐亦由人事。自大業昏凶﹐年逾一紀﹐牝雞司晨﹐飛虎擇肉。遊畋莫反﹐終傷五子之歌﹔宮室奢侈﹐寧止百金之費。加以巡幸靡極﹐役用無窮﹐筋力盡於徵伐﹐賦稅窮於箕斂﹐夫徵妻寡﹐父出子孤﹐潛壑如亂麻之多﹐丘陵有積尸之气。況雄威早著﹐壯志遠聞﹐白武安之用兵﹐張文成之運策﹐遂能見機而作﹐觀釁而動﹐奮臂鵠起﹐拂衣豹變。是知一繩所系﹐寧爲大樹之顚﹔阿膠欲投﹐未止黃河之濁。

昔項伯亂楚﹐微子去殷﹐非夫明誓豈能及與﹖兄派流𨿽異﹐根系本同﹐俱稟鳳啄之風﹐共承龍徳之後。實願永作維城﹐長爲盤石。自惟虛薄﹐幸藉時來﹐海內英雄﹐共推明主。銳師百萬﹐成旅上將﹐四七成羣﹐牛馬谷量﹐羅紈山積。開鉅橋之粟﹐𦇤負攸歸﹔發廒倉之米﹐人天斯賫。故能長淮之地﹐滄海之西﹐莫不篚厥玄黃﹐爭獻牛酒﹐轟轟隱隱﹐如霆如雷。滅周者﹐九鼎之輕﹔亡秦者﹐三戶云眾。況晉陽之城﹐表裏山川﹐共爲唇齒﹐天下誰敵﹖左提右挈﹐戮力同心﹐執子嬰於咸陽﹔殪商辛於牧野﹐豈不盛哉﹐豈不休哉﹗願追步騎數千﹐次於河內﹐聽待至日﹐卽卻令盟。當時面奉光儀﹐親論進止﹐東都江消息來去﹐其知動靜。

今辰涼風已畱﹐大火將流﹐戎略務殷﹐惟宜動息。脫蒙親降玉趾﹐則側聽金聲。雲霧旣披﹐適願無已。」

唐公得書﹐大笑曰「李密陸梁放肆﹐不可以折簡致之。吾方安輯西京﹐不遑東伐﹐卽欲拒絕﹐便是更生一秦。宜優待之﹐使其遷善。」記室承指報密曰﹕

「頃者﹐昆山火烈﹐海水羣飛﹐赤縣丘墟﹐黔黎塗炭。布衣戍卒﹐鋤耨荊棘﹐爭帝圖王﹐狐鳴蜂起。翼翼京洛﹐彊弩圍城﹔膴膴周原﹐僵屍滿路。昭王南巡﹐泛膠船而忘返﹔匈奴北盛﹐將放發於伊川。輦上無虞﹐羣下結舌﹐大盜移國﹐莫之敢指。吾𨿽庸劣﹐幸承余緒﹐出爲八使﹐入典八屯。𨿽云位未爲髙﹐立城非賤﹐素餐當職﹐倔俯叨榮。從容平勃之間﹐𨿽云不可﹐但顚而不扶﹐通賢所責。主憂臣辱﹐無義徒然﹐等袁安之流涕﹐極賈生之痛哭。所以仗旗投袂﹐大會義兵﹐綏撫河朔﹐親和蕃兵﹐共匡天下﹐志在尊隋。以弟見機而作﹐一日千里﹐雞鳴起舞﹐豹變先鞭﹐啟宇當塗﹐聿來中土﹐兵臨郟鄏﹐將觀周鼎﹐屯營敖庾﹐酷似漢王。前遣簡書﹐屈爲唇齒﹐今辱來旨﹐莫願肯顧。天生蒸庶﹐必有司牧﹐當今爲牧﹐非子而誰﹖老夫年逾知命﹐願不及此﹐忻戴大弟﹐攀鱗附翼﹐早膺圖籙﹐以寧億兆。宗盟之長﹐屬籍見容﹐復封於唐﹐斯榮足矣。殪商辛於牧野﹐所不忍言﹔執子嬰於咸陽﹐非敢聞命。汾晉左右﹐尙須安輯﹔孟津之會﹐未暇卜期。今日鑾輿南幸﹐恐同永嘉之勢。顧此中原﹐鞠爲茂艸﹐興言感嘆。實疚予懷。未面虛襟﹐用增勞軫。名利之地﹐鋒鏑縱橫。深愼垂堂﹐勉玆鴻業。」溫大雅之詞也。

密得書大喜﹐自是言使頻遣往來。

有道士徐鴻客﹐上《經天緯地策》一篇於密。軍旅揮霍﹐失其本文。題其封曰「大眾久聚﹐恐米盡人散﹐師老厭戰﹐難以成功。」勸密乘進取之機﹐因士馬之銳﹐沿流東指﹐直詣江都﹐執取獨夫﹐號令天下。密𨿽未遑遠略﹐心異其言﹐以書招之曰﹕

「齊州長史至﹐得所上奇策一篇。理智優長﹐文采密麗﹐覽而味之﹐佳玩無已。夫天地閉﹐賢人隱﹐少微光﹐處士見。故崆峒之上﹐軒轅問於廣成﹔汾水之陽﹐唐帝從於嚙缺。是知肥遁爲美﹐齊物幽歸。雅度與蘭桂俱芳﹐髙風並雲霞競遠。孤門承世冑﹐地籍余緒﹐平生大志﹐豈圖富貴。只爲時逢版蕩﹐代屬艱虞﹐厭海水之羣飛﹐憫蒼生之塗炭。便與二三人傑﹐百萬武旅﹐欲受降於軹道﹐將問罪於商郊。未遇玄女﹐已思黃石﹐詎有啟沃謀猷﹐弼成韜鈐者也﹖百戰百勝之奇﹐七縱七擒之略﹐每求筮仕﹐實勞夢想。仙師學究本源﹐術苞奇數﹐八風五星之候﹐玉臺金匱之書﹐莫不洞識於心﹐若指諸掌。今龍戰於野﹐鶴翔寥廓﹐或出或處﹐且變且更。濡足援手﹐始是仁人﹔除暴靖亂﹐方稱君子。贊我興運﹐今也其時。師宜躡驕擔簦﹐用虞卿之禮﹔披裘鞔輅﹐襲婁敬之風﹐引領瞻旺﹐拂席相待﹐遲聽酈生之談﹐方聞左車之說﹐桂樹山幽﹐歲雲暮矣﹐桃花源穴﹐想其人耶。冬首薄寒﹐比其宜也。想攝養有方﹐當無勞慮﹐庶不違千里﹐早赴六軍。孤已敕彼州令﹐以禮相送﹐冀而非遙﹐此不多及。」書送鴻客﹐晦昧林野﹐莫知所之。

宇文化及弒煬帝於江都﹐唐髙祖始卽位攺元﹐江都凶問至東都﹐越王侗卽位。李密使房彥藻詐云「密欲降隋﹐猶慮羣臣異議者。」越王乃授密太尉﹑尙書令兼徵討諸校事﹐詔曰﹕

「我大隋之有天下﹐於玆三十八載。髙祖文皇帝﹐聖略神功﹐載造區夏。世祖明皇帝﹐則天法祖﹐渾一華戎﹐東曁蟠桃﹐西通細柳﹐前逾丹徼﹐後越幽都﹐日月之所照﹐風雨之所至﹐圓首方足﹐稟气食毛﹐莫不盡入提封﹐皆爲臣妾。加以寶貺畢集﹐祥瑞咸臻﹐作樂制禮﹐移風易俗。知周寰海﹐萬物咸受其賜﹔道濟天下﹐百姓用而不知。往因歷試﹐統臨南服﹐自居極順﹐慰玆望幸。所以往歲省方﹐展禮肆覲﹐停鑾駐蹕﹐按駕淸道﹐八屯如昔﹐七萃不移﹐豈意釁起非常﹐逼於軒陛﹐事生不意﹐延及冕旒。奉諱之日﹐五情殞潰﹐攀號荼毒﹐不能自勝。

且聞之﹐自古哲帝王﹐有此迍剝﹐賊臣逆子﹐何代無之。且如宇文化及﹐世傳庸器。其父述﹐往屬時來﹐早沾厚遇﹐賜以婚媾﹐置之公輔﹐位過九命﹐祿重天下﹐禮極人臣﹐榮居世表﹐徒承出嶽之恩﹐未有涓塵之益。化及以此下材﹐夙蒙顧盼﹐出入內外﹐奉望階墀﹐昔陪藩國﹐統領禁衛﹐從升聖祚﹐位列九卿。但性本凶很﹐恣其貪穢﹐或結交惡黨﹐或侵掠貨財﹐事重刑篇﹐狀盈獄簡。在上不遺簪履﹐恩加艸萊﹐應至死辜﹐每蒙恕免﹐三經除解﹐尋獲本職﹐再徙邊裔﹐尋卽追還。生成之恩﹐吳天罔極﹔獎擢之義﹐人間稀有。化及梟獍爲心﹐鳥獸不若﹐縱毒興禍﹐傾覆行宮。諸王兄弟﹐一時殘酷﹐暴於行路﹐口不忍言。有窮之在夏時﹐戎狄之於周代﹐痛辱之極﹐亦未爲過。朕所以殞首崩心﹐飲膽食血﹐瞻天視地﹐無處容身。

今公卿士庶﹐羣僚百辟﹐咸以大寶鴻名﹐不可顚墜﹐元凶巨猾﹐須早夷芟。翼戴朕躬﹐嗣守寶位。顧性寡薄﹐志在復仇。今者離黼扆而秉旄鉞﹐釋衰麻而擐甲冑﹐銜冤誓眾﹐忍淚興兵﹐指日遄徵﹐以平大盜。且化及僞立秦王之子﹐幽於北方﹐因抱其身﹐自稱霸相﹐專權擬於九五﹐履踐禁禦﹐據有宮闕﹐昂首揚眉﹐初無慚色。衣冠朝士﹐外懼凶威﹔志士誠臣﹐內皆憤怨。以我義師﹐順彼天道﹐梟夷醜族﹐匪夕伊朝。

太尉﹑尙書令﹑魏國公﹐丹誠內發﹐宏略外舉﹐率勤王之師﹐討違天之逆。貔虎爭先﹐熊羆競進。鼓鼙震詟﹐若火焚毛﹐鋒刃縱橫﹐似湯沃雪。魏公志在康濟﹐投袂前驅﹐朕親禦六軍﹐星言繼軌﹐以此眾戰﹐遂期順舉﹐擘山可以破﹐射石可以穿。況賊擁此徒﹐皆有離徳﹐京師侍衛﹐北憶家鄕﹐江右淳黎﹐南思邦邑。比來表疏絡繹﹐人信相尋。若王師一臨﹐舊章暫睹﹐必卸甲倒戈﹐冰消葉散。且聞化及自恣﹐天奪其心﹐戮及不辜。挫辱人士﹐莫不道路以目﹐號天局地。朕今復仇雪恥﹐梟斬者一人﹔拯溺救焚﹐所哀者士庶。凡因駕在賊所者﹐一切原免﹐罪悉不論。已詔魏公﹐掃平之日﹐縱授賊官﹐明非本意﹐忍因請計爲愆﹐若戰前自拔﹐赴官軍者﹐量加爵賞﹐表其誠節。朕都卽大位﹐克在進賢﹐比來擢引勛舊﹐皆縻好爵。其從駕朝士﹐𨿽未至東朝﹐皆遙授官職﹐不爲異等。父兄子弟﹐咸亦引擢﹐內外朝一﹐依官品祿廩賜物﹐準舊給之。務在哀矜俾無﹐困乏難望。天監孔殷﹐佑我宗社﹐億兆感義﹐俱會朕心。梟戮元凶﹐策勛飲至﹐四海交泰﹐稱朕意焉。其兵術戎機﹐總取魏公節度。」盧楚之詞也。

越王仍別與密書﹐以伸厚意﹕

「皇帝敢問太尉﹑尙書令﹑東道行軍元帥﹑上柱國魏國公﹐司農卿李儉等至﹐覽表具知。公以厚地鴻材冠冕當世﹐連城重價領袖一時﹐加以博學令聞﹐雄才上略﹐縉紳攸而﹐雅俗傾心。朕昔居藩邸﹐久相欽尙﹐眷言敬愛﹐載勞夢想。常恨以事塗之情﹐未遂神交之望﹐鬱結何似。

今屬王室不造﹐賊臣構難﹐南徵不反﹐蒼梧未歸。𨿽地承丕緒﹐應此明命﹐泣血冕旒之下﹐飲膽宮闕之中。公孝義爲心﹐聞於遐邇﹔仁恕待物﹐形於內外。具卿相門﹐克昌自久。撫髙祖撫運之年﹐明聖在藩之日﹐非爲義合﹐實亦家通。今公卽宗哥﹐智足匡時﹐威足夷難﹐奮髙世之略﹐舉勤王之師﹐經綸國家﹐雪復仇恥﹐此是公之任也﹐更俟何人。

前度公此懷﹐必可暗寄﹐故馳遺一札﹐聊布腹心。忽得今表﹐事若符契﹐詞髙理至﹐義重情深﹐執對循環﹐以悲以慰。昔韓信之道合漢髙﹐竇融之功成河右。以古譬今﹐萬分非一。今日以前﹐咸共刷蕩﹐使至已後﹐彼此通懷。七政之重﹐佇公匡弼﹔九伐之利﹐委公指麾。皇靈在上﹐幽祗在下﹐福謙禍盈﹐天地常數。公率義眾﹐剪戮凶醜﹐朕與天下共賞之﹔宇文化及滔天構逆﹐傾覆性扆﹐朕與天下共誅之。且聞元凶初謀﹐誑惑內外﹐及行大禍﹐殘忍極理﹐久僞霸相﹐據有宮闕﹐文武官人﹐凡有所識﹐心痛鼻酸﹐聲徹天壤。今公率有名之師﹐接無妄之眾﹐頹山壓卵﹐覆海經營﹐不俟終日﹐元功早建。朕亦委公﹐公以來素懷付朕﹐魚水一合﹐金石不移﹐卽是韓彭更生﹐伊周再出。公縱欲存撝謙﹐以認古人﹐而古往今來﹐彼何人也。

道髙者不以俗務爲累﹐徳厚者不以名實爲心。公運此謀猷﹐除彼喪亂﹐匪躬之節﹐出於世表﹐豈以名殊而掛雅懷。但功髙茂實﹐義弘往策﹐屈已從務﹐亦達之心﹐故有今授恩體之耳。旣彼此義合觸類﹐公家所授官悉依前定﹐承制封拜﹐事有舊章。任公便宜﹐量加除授﹐必若須行﹐詔敕待報﹐卽俟送告身﹐務在機權﹐勿爲形迹。知摧破凶徒已大果﹐意於洪達。是起釁之黨擒獲﹐送身非直﹐朕之甘心亦甚。袁公深意﹐李才蠢命延晷刻﹐待公東行事畢﹐返旆西討﹐克復關河﹐蹻足可待﹐司農卿李儉等﹐旣將君意遠來﹐非無勞止﹐所以並據授官﹐以答來貺。總戎之心﹐去此稱遙﹐東望風煙﹐情深爲劇。秋首猶熱﹐戎略務殷﹐念保千金﹐慰玆延望﹐隱若敵非﹐獨往賢今﹐與公合圖﹐亦是幽明注意。公其勉之﹐嗣天心也。」故遣銀靑光祿大夫﹑大理卿張權等指揮者。密北面執臣位﹐拜受詔敕。

密與王充戰﹐敗歸長安﹐皇朝拜上柱國﹑光祿卿﹑邢國公﹐以表妹獨孤氏妻。獻策勒其舊兵歸河東﹐髙祖許之﹐乃行。常俟敕詔密歸朝。回到桃林﹐反叛。時史寶藏爲熊州畱守﹐遣將軍劉善武討之。密敗死﹐密妻獨孤氏爲周宗所虜。周宗﹐善武下兵士﹐問是表妹﹐卻獻善武。

○佚文﹝據《資治通鑑考異》卷八﹐《四部叢刊》影印宋刻本﹞

「大業十一年正月﹐歷亭鎭將王該認形狀獲李密﹐送宇文述。密佯患足疾﹐防守者一日不行一﹑二十里。忽至一澗﹐水深岸險﹐密跛足寅緣﹐佯足蹶返撲而墜﹐乃至良久﹐狀若未蘇。防守者又無計﹐下取之﹐遂以手中槍戟引之。密以手援戟﹐佯作失勢﹐推戟向水﹐守者以危岸手探不住﹐遂卽放卻﹐密卽得鏘掏守者﹐二人俱斃﹐遂投郝孝徳於平原。」

王伯當令密於西垣校射﹐書「王」字於堋上如錢﹐約中者爲主﹐其次以近遠爲拜官髙下。使賈雄執箭﹐仰天而誓。密正中字心﹐遂奉以爲主。

密築洛口城周四十八里。

王徳仁死。

密以鄭乾象爲右司馬。

密殺其兄幹覆﹐幹覆之子會通﹐後從盛彥師殺密。

髙祖屯壽陽﹐遣右衛將軍張仁則賫書招李密。

九月﹐王世充與李密戰﹐牽貌類李密者過陣前。

