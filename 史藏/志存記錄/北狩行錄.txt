

北狩行錄宋蔡鞗丁未年二月七日﹐太上初出靑城。三月二十八日起發﹐隨行宗族官吏﹐遠觸炎熱﹐不諳風土﹐飲食不時。比至燕山﹐病者幾半。盡出所有衣物﹐命李宗言貨易藥物﹐修合給賜﹐十救八九。寓止燕京延壽寺。宗室自濮王仲理以上﹐別居仙露僧捨﹐有糧食不給﹐形體裸裼之人。太上聞之惻然﹐謂姜諤曰「宗族流離若此﹐甚憫念之。卿爲予細取索等第﹐具一目來﹐欲將軍前所送生絹一萬匹﹐除給散隨行親族﹑官吏等外﹐盡周之。」言訖﹐不覺泣下。諤亦嗚咽流涕﹐具目以聞。遣姜諤支散。斡離不在會城。太上面陳南北利害﹐敍結好休兵之意﹐興滅繼絕之道。詞發涕零﹐義形於色。北人傍觀﹐植立若堵﹐無不感嘆﹐至有揮涕者。元帥無語﹐但首肯久之。行在統屬之人﹐謂之都管﹐有職小官卑充其任者。然旣是統轄﹐卽令押班起居銜楊師道具此以聞。太上曰「自有本朝雜壓﹐不可爲在此間頓攺舊制。」太上自燕京遷居虜部相府院﹐每思宗社﹐寢膳俱廢。一日﹐謂都尉蔡曰「宸極失禦﹐播越至此。觀其前載厄運之困﹐古今未有。荷天眷﹐建炎中興﹐億兆攸歸﹐奄有江左。𨿽居沈劫﹐思有以少助維天之祚。今艸得一書﹐欲厚遣本路都統﹐求通於左副元帥。卿爲我與秦檜商量﹐更潤飾之。」曰「聖述髙妙﹐非臣等所及。」是時秦檜亦寓中京。初﹐大金軍至城下﹐以議上徽號﹐邀請淵聖皇帝﹐遂畱宿靑城﹐而攺朔不敍議。至六月六日﹐有易姓之命。翌日﹐請太上同太上皇后﹑嬪妃﹑諸王﹑駙馬﹐一應皇族盡出﹐遂議置君。乃會城中共舉﹐乞立張邦昌。檜職在禦史﹐奮不顧身﹐歷陳邦昌平日履行﹐身爲宰相﹐奉使不死國難﹐而欲主承大器﹐非檜所聞。旣不能盡忠於本朝﹐則何以效節於大國﹖乞立趙氏﹐以慰民心。不從。旣而太上北遷﹐知檜等輩欲立趙氏﹐謂蔡曰「天祚我宋﹐宋必有主。」今聖慮若此﹐定膺昭格。文華理勝﹐𨿽遊﹑夏不能措詞。明日﹐具酒肴﹐邀本部都統。後聞其書得達粘罕。其書曰「某自北宋﹐眾所鄙棄﹐獨荷左右見憐﹐故知英雄度量﹐與俗不同也。嘗欲通書於左右﹐而自卜自疑﹐因循至今。某聞惟大英雄之人﹐然後能聽大度之言。敢略陳固陋﹐惟左右畱神省察。古之君子﹐莫不以濟世安民爲己任。故有一國士者﹐止能安一國之人﹔有天下士者﹐然後能安天下之人。是以堯﹑舜﹑禹﹑湯之君﹐而輔以臯﹑夔﹑稷﹑契之臣﹐則日月所照﹐風雨所及﹐莫不被其澤。載在典籍﹐昭然可考﹐不止一二陳也。且以近事言之﹐昔唐之太宗﹐起自晉陽﹐奄有天下。徵伐荒外﹐西破髙昌﹐北擒頡利﹐可請黃帝之師﹐莫彊乎天下也。而遠思長久之計﹐知突厥稽首戴恩﹐嘗爲北藩。故唐之亡也﹐終賴沙陀以雪國恥。又匈奴冒頓單於﹐圍髙祖於白登﹐七日不食﹐當時若欲取之﹐如俯拾地芥。冒頓單於不貪近利﹐以爲遠圖﹐使髙帝得歸﹐以奉祭祀。故得歲受繒幣﹐舉中國珍寶玉帛﹐奉約結好。後匈奴國亂﹐五單於爭立﹐終得宣帝擁護呼韓。近契丹耶律徳光﹐責石氏之失約﹐長驅至汴﹐舉石氏宗族﹐遷之北荒。然中國之地﹐亦不能守﹐以至麋爛灰燼﹐數十年之間﹐生靈肝腦塗地﹐而終爲劉知遠所有。比之唐太宗﹑冒頓單於﹐其英雄度量﹐豈不爲相去遠哉﹗先皇帝初理兵於遼東﹐不避浮海之勤而請命於下吏。蒙先皇帝約爲兄弟﹐許以燕云。適雲中妄人﹐嘯聚不逞。某之將臣巽懦﹐懷首鼠之兩端。某以過聽﹐惑於謬悠之說﹐得罪於大國之初﹐深自克責﹐去大號﹐傳位嗣子。自知甚明﹐不敢怨尢。近聞嗣子之中﹐有爲彼人之所推戴者。非嗣子之賢﹐蓋祖宗徳澤在人﹐至厚至深﹐未易忘也。不審左右欲法唐太宗﹑冒頓單於﹐受興滅繼絕之名﹐享歲幣玉帛之好﹐保國活民﹐爲萬世法耶﹖抑欲效耶律徳光﹐使生靈塗炭﹐而終爲他人所有耶﹖若欲如此﹐則非某所知﹔若不欲如此﹐當遣一介之使﹐奉咫尺之書﹐諭嗣子以大計﹐使子子孫孫永奉職貢﹐豈不爲萬世之利哉﹗伏惟左右﹐以命世之才﹐當大有爲之時﹐必能聽大度之言也。昔人有爲趙使秦者﹐秦問趙可伐與﹖趙使對曰﹕『里人有好色者。好色之患﹐世所共知。而母言之則爲賢母﹐妻言之則爲妒婦。』今日之事﹐大類是矣。惟麾下多賢﹐必能審處。言欲盡意﹐不覺縷。伏望臺慈﹐有以鑑察﹐幸甚幸甚﹗」太上天資好學﹐經傳無不究覽﹐尢精於班史。下筆灑灑﹐有西漢之風。每謂行在諸臣曰「北狩以來﹐無書可閱。」一日聞外有貨書者﹐以衣易之。戊申八月﹐入見。盡縱韓州之民﹐出而寓焉。《春秋》﹐博士廢之久矣。諸王有得此書閱者。太上聞之不懌﹐宣諭蔡曰「《春秋》之書﹐多弒君﹑弒父之事。爲人臣子者﹐豈宜觀哉﹖」頓首﹐從容對曰「《春秋》者﹐魯之史記也。周徳旣衰﹐君臣失守﹐上下無別。孔子所以懲惡勸善﹐以正褒貶﹐使後世知懼。凡君子之所疑而不決者﹐至《春秋》而後定。故司馬遷曰﹕『《春秋》﹐禮義之大宗也。爲人君而不知《春秋》者﹐前有讒臣而不見﹐後有賊臣而不知。爲人臣而不知《春秋》者﹐守經事而不知其宜﹐遭變事而不知其權。』願陛下試取一觀之。」他日因奏事﹐太上謂曰「比取《春秋》讀之﹐始知宣聖之深意﹐恨見此書之晚。」自是披覽不倦﹐凡理亂興廢之迹﹐賢君忠臣之行﹐莫不采摭其華實﹐探涉其源流﹐鉤纂樞要而編節之﹐攺歲而成書。臣嘗侍乾龍節宴﹐太上賦詩以寄淵聖﹐許令和進。因用親仁善鄰事﹐太上曰「此出《春秋》。」特蒙宣示﹐以爲榮觀。太上皇有見聞﹐未嘗隱情。每聞獻納﹐喜見於顏。數令楊師道宣諭曰「若志慮未及﹐不時見教。」崇奉祖宗﹐本乎天性﹐非勉彊僞爲之也。每西南望﹐佇目久之﹐謂左右陵寢在何處﹐泣數行下。遇忌辰輟膳流涕﹐盡日出入﹐追慕不已。有獻新者﹐必薦而後嘗。𨿽在蒙塵﹐不忘教子以義方之訓。每諸王問安﹐必畱之坐而賜食﹐或賦詩屬對。有兩聯﹐今附於左。太上曰「方當月白風淸夜。」故鄆王楷對曰「正是霜髙木落時。」太上曰「落花滿地春光晚。」莘王植對曰「芳艸連雲暮色深。」餘皆類此。宗室晉康郡王孝騫以下九百四人﹐朝廷遣赴韓州同居。相見之日﹐爲之感動﹐撫問再三﹐至於流涕。遣杜遵道計置薪米﹐均行給賜﹐莫不安居。差孝騫﹑仲晷主管禦名宗職事﹐以宗室中有挾私恨而致訟者﹐紛爭不已﹐全失禮容。降誥曰「日來宗子﹐不遵憲度﹐失於長幼之序﹐各挾私憤﹐以成仇怨﹐爭訟不已。豈不知身寄他鄕﹐復得聚會﹐何幸如之﹗故閱禮義之言﹐用勸無知之輩。」且曰「君義臣行﹐父慈子孝﹐兄愛弟敬﹐所謂六順也。至夫賤妨貴﹐少陵長﹐遠間親﹐新間舊﹐小加大﹐淫破義﹐所謂六逆也。特申庭訓之方﹐以示睦親之義。宗室可體此意﹐分明開諭﹐使同姓曉然知其訓誡﹗如爾後敢以未到韓州事陳訴者﹐並以罪罪之。毋作食言﹐各令知悉。」太上宣諭楊師道曰「近日隨行官吏等﹐悉皆窮困﹐使職傷心。初出靑城﹐倉皇之間﹐了無一物得賫行道。卿等皆棄捐父母妻子﹐冒涉風霜而隨予。今坐見如此﹐不能振濟﹐爲之柰何﹖」宣諭訖﹐遂泣下。左右之人﹐無不感動者。遂令有司具狀﹐申明金國﹐乞給賜衣物。從之。時缺浣濯之衣﹐太上皇後進絹十匹。然紹述神考之志﹐未嘗忘懷。適有貨王安石《日錄》者﹐聞之欣然﹐輟而易之。庚戌中元﹐徙居五國城。乘舟而行﹐凡四十六日至。東路都統習古乃奉朝命﹐令減隨行官吏﹑諸色人等﹐不許盡行將帶。太上力懇﹐不從。召而諭之曰「公等冒風霜﹐涉險阻﹐憂樂固當同之。今日朝命如此﹐事屬他人﹐無如之何。已再三力懇﹐竟不可回。」令選愛者將行﹐太上曰「公等皆是共甘苦之人﹐豈有愛憎之別﹖君臣之間﹐彼此不能盡其事﹐一面請詣所屬。」言訖泣下﹐官吏等亦號呼而出。一應宗室﹐不許隨行。內有神考親侄晉康郡王孝騫﹑嫡孫和義郡王有奕等六人﹐皆乞隨侍﹐從之。族屬有出入不節﹐而致物議紛紜者。太上聞之﹐降誥戒飭曰「艱難之際﹐檢愼爲先。若復出入不節﹐言語輕易﹔或爲狂藥所困﹐舉止取災﹐有失事體。古人謂言行者﹐君子之樞機。樞機之要﹐榮辱之主系焉。而今而後﹐戒之愼之﹐各宜杜門省事。骨肉之間﹐以禮過從﹐恐間惹物議﹐自取悔尢。旣貽親憂﹐何以自處﹗」諄諄誨諭﹐使務體悉。太上聖度如天﹐下有細過者﹐其以聞者﹐皆情恕之。如劉定宰羊不如法﹐薛安造飯減克。太上曰「羈旅他邦﹐不欲口腹罪人。只取戒勵﹐亦可儆眾。」而金國孛堇八曷打﹐下通事慶哥遣人審核。太上曰「初無此事﹐恐復誤傳。」北人聞之﹐莫不加手於額。太子斡烏歡遣人奉書﹐云欲於奉侍中﹐求曉事能幹﹑人才俊爽者二人﹐所須卽請批諭﹐當使應辦。太上覽書不說。曰「若應副﹐誰可遣者﹔若不應副﹐五太子不可違。」遣王佃﹑陳思正往。回書云「示諭﹐內侍本亦乏材﹐不免於眾中選擇二人前來﹐皆自汴京隨逐至此﹐艱苦萬狀﹐久處貧窮。敬望優容﹐不勝萬幸。紙尾之諭﹐甚荷推意。然以人易物﹐豈其本心哉﹖」諳板勃極烈夫人致書於太上﹐並惠藥物﹐亦求內侍。答曰「承諭﹐乃荷不外﹐以本局只有一二人﹐難以輟那送。示藥物𨿽出厚貺﹐以無官應命﹐不敢輒畱。」太上好學不倦﹐移晷忘食。而動靜語默之間﹐必有深誨焉。因觀唐史﹐至《李泌傳》﹐復讀不已。泌謁肅宗於靈武﹐披冒棒莽﹐復立朝廷﹐盡忠致力於獻納之道。位至宰相﹐而數爲權幸所嫉。遂令張瑋錄其傳﹐以賜韋後。癸丑六月二十四日﹐沂王枵﹑駙馬都尉劉文彥﹐首告太上謀反金國。蔡聞之於莘王植﹑駙馬都尉宋邦光﹐徑令徐中立聞達太上。太上驚惶﹐未以爲然。翌日﹐遣渡河以詢虛的。旣濟﹐則千戶孛堇八曷打者﹐已陳兵河濱。二逆解發往彼帳前矣。盡得其所陳之詳。歸﹐太上卽令奉親屬﹐及一行臣僚合議。徐王棣以病不能出﹐餘皆預。然前此已聞有不測之議﹐至是皆悚忄栗。曰「吾儕前日不死國難﹐二帝播遷﹐已有愧於前人。不意逆黨出於至親至愛之間。捐軀效命﹐正在今日。身以貫髙自處﹐願諸公盡力﹐以徇急難。少有退避者﹐神明殛之。」言詞慷慨﹐坐皆泣下﹐莫不懷奮發心。至七月中旬﹐彼遣兩使前來勘問。太上遣植同往見。來使欲太上渡河辯﹐又遣徐王棣﹑宋邦光再往。至則尙執前議﹐乃請淵聖及信王榛﹑駙馬都尉向子﹑內侍王若衝同往﹐實從之。再三力懇﹐彼使方許。明日至行宮之側﹐所寓之地﹐而引問焉。羣臣力拒往。及詰問三日之間﹐二賊气折﹐自承誣枉。案上﹐復遣前使諭太上一面處置。太上曰「二子悖逆﹐𨿽系誣告﹐天倫之屬﹐豈忍爲之。」使曰「若如此﹐自有宣命﹐並死之。」使歸﹐上疏曰「乞深自悔禍﹐以畏天戒。」太上嘉納之﹐以誥答曰「老夫自聞男枵等有誣告之事﹐深悟眾叛親離﹐反求諸己﹐罔知所措。若非洗心革慮﹐則何以全身遠害﹗寡悔寡尢﹐顧惟一體﹐其害尙輕。苟使坐累諸人﹐復何面可以自存﹖適覽上疏﹐嘉謀讜論﹐非卿不聞此語。而今而後﹐凡所見聞﹐𨿽屬微末﹐不惜吐露。若隱而不言﹐言而不從﹐髙天后土﹐神之聽之。況昔人所謂以國士遇我者﹐報之當何如﹖以此食言﹐千萬毋隱。」一日﹐以書宣示李康曰「予平日待蔡以國士﹐今日報我﹐殊不愧徳。」康讀其書而奏曰「君使臣以禮﹐臣事君以忠。君臣之間﹐各盡其道。今陛下蒙塵之際﹐遽罹誣告﹐不責彼而求己﹐而能虛懷納誨﹐得湯攺過不吝﹑禹聞善言則拜之道。」太上曰「予之不徳﹐豈可以上比禹﹑湯﹖」康對曰「舜何人也﹐有爲者亦若是。陛下上畏天戒﹐下卹人民﹐則禹﹑湯何愧哉﹗臣聞諸故老曰﹕熙寧富弼爲相﹐有於神宗之前﹐言災異皆天數﹐非政之得失所致者。弼聞之嘆曰﹕『人君所畏惟天。若不畏天﹐何事不可爲﹖』乃上疏曰﹕『願益畏天﹐遠讒佞﹐近忠良。』神考親書答詔曰﹕『苟非意在愛君﹐志存王室﹐何以臻此﹖敢不置之枕席﹐銘諸肺腑﹐終身是戒﹗』」太上稽首而言曰「神考聽言如是﹗」康曰「陛下天性至孝﹐每於忌辰﹐輟膳悲泣。願陛下益廣紹述之意。」太上曰「是我志也。」後榜書於坐側。金國送到太上皇帝金銀等物﹐見之泣下。謂行在羣臣曰「荷天眷命﹐未忘趙氏﹐中興之立繼焉。今日信至﹐可謂幸會。老夫晚年﹐復睹盛際﹐使我回得一日﹐足瞑目矣。」羣臣皆再拜稱慶。藥材畱充備用﹐其餘並賜親屬﹑官吏﹐皆鼓舞再拜受賜。行宮有回祿之擾﹐嬪禦之內及沿燒者﹐本位陳乞﹐聚夫修蓋。太上曰「正是農時﹐豈可妨廢﹖止令修蓋官那容應辦。」宗室仲晷等八百餘人﹐自咸州徙居上京﹐至有缺食﹐死於道路者。太上聞之﹐悲不自勝。謂左右曰「此輩何辜﹐至於如是﹗」令李拓宣諭蔡﹐艸表一通﹐後有回期﹐欲乞同歸。北狩未有行記。太上語王若衝曰「一自北遷﹐於今八年。所履風俗異事﹐不謂不多。深欲記錄﹐其未有人。詢之蔡﹐以爲學問文采無如卿者。髙居東山﹐躬耕之餘﹐爲予記之。善惡必書﹐不可隱晦﹐將爲後世之戒。」太上謙虛待下﹐隨行羣臣﹐無論大小﹐未嘗名呼。每有遣使﹐則溫顏慰諭。太上喜爲篇章。自北狩以來﹐傷時感事﹐形於歌詠者﹐千有餘首。以二逆告變之後﹐舉畀炎火。以今所得灰燼之餘者﹐僅有數十篇﹐類之爲別集。太上好生之徳﹐澤及禽獸。每間有捕网者﹐必買而釋之。仍戒曰「毛羽之屬﹐喜生惡死﹐與人何殊﹖今伊輩皆在縶維之中﹐當求諸己也。」太上欲歸之心﹐頃刻不忘。每令張瑋﹑張堯臣詢訪之。少有嘉音﹐喜見於色。近梁舉善等至﹐錄得紹興與左丞相書本進呈﹐大悅。

