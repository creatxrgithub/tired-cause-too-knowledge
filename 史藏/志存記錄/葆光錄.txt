襲明子《葆光錄》

葆光錄潁川陳纂

﹝龍﹞﹝襲﹞明子所纂《葆光錄》﹐無年月﹐無前後﹐見聞奇異事卽旋書之﹐因而成編﹐分爲三卷。

葆光錄卷第一寶正中﹐當秋成﹐一旦﹐蝗翳日而蜚﹐武肅王虔祝畢﹐﹙陊﹚﹝投﹞於浙江﹐不可勝紀。太宗少時﹐帥師戰淮人於千秋嶺﹐大克之。彼望我軍上云物如龍虎之狀﹐有識者曰「此王者之气也」楊集將兵﹐得玄女之術﹐下城破陳﹐定日時取之﹐計收人馬器甲﹐預言其數﹐略無參差。武肅定江表賴其功﹐遂將處州酬之。三讓不就﹐曰「某將數千眾﹐當勍敵﹐不敢辱命。擁雙旌﹐理百姓﹐恐無分祿。」武肅不識其言﹐堅授之。至郡﹐月餘卒。文獻公誕時﹐一虵自屋陊於前﹐舉頭張喙﹐久之方去。及七日﹐浴﹐忽飄風暴雨﹐劈其澡盆爲二片﹐與母俱無驚動。處士方幹與許贖善﹐贖寓越中﹐有非罪金漢宏械幹於闤闠﹐幹時在新定﹐聞之﹐馳於境上﹐賣一櫥﹐髙其價不售﹐固蔽贖之刑也。曰「方處士爲友賣櫥。」太守知之﹐遂釋贖之過。貞敬公未達時﹐寓居鏡中玉笥﹐聞有一女巫﹐鬼物所附﹐立堂宇﹐人有禱請﹐往往言吉凶﹐與友往問否泰﹐自旦至暮﹐其神不下﹐公怒而回。及夜﹐自空而言曰「朝來皮秀才當爲吾土地主﹐吾小神﹐不宜見﹐是以回避。」公又曾夢候軒亭有土偶人列拜﹐覺而自負﹐後果判東府事。婺州有僧人入山﹐見一人古貌﹐巾褐騎牛﹐手執鞭﹐光鑠日色﹐扣角而歌曰「靜居靑嶂裏﹐髙嘯紫煙中。塵世連仙界﹐瓊田前路通。」僧揖之﹐不應﹐馳步趨之﹐不及﹐望赤松而去。郎中鍾安禮好學多能﹐著《武成王備載》十卷﹐選諸家詩爲《資吟集》五卷。然有畢吏部之嗜﹐談諧間未嘗不言之。見家人食饌﹐戒之曰「少喫隔爾酒」竟大醉卒。越僧﹠﹟162220﹔光善艸書﹐自言授法於陸相希聲﹐其飄逸有張旭之妙。吳翰林以歌獎之﹐言多不載。羅給事贈詩云「聖主賜衣稱絕藝﹐侍臣摛藻許髙蹤。」又有亞樓書﹐骨气不及﹠﹟162220﹔﹐而趨媚過之。二人俱應制﹐其蹤海內皆盛。陳瓚﹐字錫用﹐業通九經百家之說﹐自言得養生之術﹐年逾九十﹐耳目聰明﹐猶勤於筆硯﹐著《經史系華》十卷。然其家貧﹐人憂其衣食不足。嘗曰「瓚賢能不及顏子﹐而壽祿過之﹐何患貧也﹗」時益重之。後官至祕書監﹐致仕歸剡。道士王松年說﹐厲歸眞在丹丘﹐善畫﹐常至人家。有好事者將絹素鋪於案上﹐卽自下筆﹐預知人之所欲禽獸松竹之類。如請之﹐卻多不允。飲酒數斗不醉。或人在州城竟日飲﹐其日有人於桐柏官見之﹔或來國淸寺遊﹐又有見在開元宮。後往洪州﹐白日上升﹐遺下一布衣﹐異香馥鬱。今人收得其畫蹤者多。羊襲吉﹐狀元之子。少時﹐庭中乘涼﹐忽見天開﹐其內雲霞澒洞﹐樓閣參差﹐光明下照山嶽﹐襲吉驚懼﹐逡巡乃閉。襲吉勤於書寫﹐仡仡不倦﹐今尙在﹐年逾八十矣。葉簡﹐剡人﹐善卜筮﹐凡有盜賊﹐皆知其姓名。有鄕夫失牛﹐卜之﹐曰「占失牛﹐已被家邊載上州﹐欲知賊姓一斤求﹐欲知賊名十千頭。」乃鄰人丘甲爾。又有將橘子合之令占﹐曰「圎似珠﹐色如丹﹐儻能擘破同分喫﹐爭不慚愧洞庭山。」又將巾子射覆﹐云「近來好裹束﹐各自競尖﹐新﹐秤無三五兩﹐因何號一斤﹖」又將雞子兩个占云「此物不難知﹐一雄兼一雌﹐請將打破看﹐方明混沌時。」他皆類此﹐不能盡紀之。李建州頻與方處士爲吟友﹐頻有﹝題四皓廟詩﹞﹐自言奇絕﹐云「東西南北人﹐髙迹此相親。天下已歸漢﹐山中猶避秦。龍樓曾作客﹐鶴氅不爲臣。獨有千年後﹐靑靑廟木春。」視於幹﹐笑而言「善則善矣﹐然內有二字未穩。作字太麄而難換﹐『爲』字甚不當。幹聞『率土之濱﹐莫非王臣』﹐請攺作『稱』字。」頻降伏﹐而且慚﹐悔前言之失﹐乃曰「聖人以一字褒貶﹐此其明矣。」遂拜爲一字之師﹐是以羅夕拜題幹捲後云「中間李建州﹐夏汭偶同遊﹐顧我論佳句﹐推君最上游。九霄無鶴馭﹐雙鬢老漁舟﹐世難方知此﹐何當浣旅愁。」孝廉朱揆居永嘉﹐苦學﹐與表弟殷延嗣同宿。殷夢一人直抵房﹐謂曰「朱揆某年某月某日杜侍郎下成名。」覺而說之﹐朱曰「何戲言之甚邪﹗」殷遂將朱《禮經疏》後紀之。至來年西上。後果於杜侍郎下及第﹐年月略不參差。處州有樵者﹐入山迷路﹐至一處﹐聞異香襲人﹐乃尋之﹐見一叟著艸屨拄笻杖﹐眉髮皤然。謂曰「子從何而至此﹖」樵者具陳﹕「伐薪爾。」其捨宇牀榻皆同人家。忽一人持牒報云「天臺山有樵。」叟曰「今日爲客看黑班﹐不得赴。」執牒者應喏而去。樵者餒﹐求飯﹐叟呼﹕「瓊芝﹐備飱來。」逡巡一雙鬟﹐年可十六七﹐容色絕麗﹐衣窄紅綃﹐擎一盤﹐其光可鑑﹐內亦是常食物。叟自啖一棗大如拳﹐謂樵者曰「子食此棗不得。」其山中天色全不暗﹐常如日晡之時。乃相引行﹐見樹林下系一黑虎﹐西北方上﹐紅樓翠閣如圖畫。過一溪﹐水乳色。天忽大亮﹐指一徑曰「回去得也。」行數步﹐及舊路﹐舉首已失叟。歸家逾年矣。王可容﹐說爲僧時﹐遊南中山寺﹐遇大雪旬日﹐闕食﹐數十徒一粥而度﹐又無財物得出糴。內一行腳僧謂曰「貧道有藝可濟諸坐主。」遂將一銅銚子於鑪火上﹐取淨瓶瀉水銀﹐衣帶間解一貼散藥﹐似壁土﹐揉於銚中﹐煎之﹐逡巡成一片白金﹐可數兩﹐付主事者將去換胡餅來食。眾驚之﹐至明晨失所在。屈重彥者說﹕���爲潤州大將﹐與術士殷七子善﹐大將之室嫉忌﹐有一婢﹐遭淩辱不已﹐投於井﹐及出之﹐已卒。欲殯﹐次七子至﹐大懼有他聞於廉使﹐密告活之。七子曰「細事爾。」遂衣帶間解藥一丸﹐如麻子﹐打其婢一齒落﹐以酒下之。良久﹐口眼旋開﹐吐水斗餘﹐又以暖灰熨其四肢﹐食久能言。謂大將曰「此婢不可復指使﹐宜出之。」乃從其言。又嘗春遊﹐酒盡﹐將水咒之﹐成濃醪﹐又將沙挪成鹽﹐又冬中以木札變成筍﹐又與人會﹐忽云「今日殊未歡﹐某有一藝﹐輒呈之。」指主人屏風上梳頭樣子﹐令唱歌﹐其聲淸亮﹐似從屏中出。其歌曰「愁見唱陽春﹐令人離腸結。郎去未回歸﹐柳自飄輕雪。」如此數曲﹐屈不盡記之。七子名鄴﹐後遊諸曁。葉協律善占夢﹐有耿評事從吳門諸殿下獻詩﹐具夕夢人遺一荷包﹐開之﹐內一塊火爾。葉賀曰「君著緋去也。」耿曰「何兆哉﹖」﹕「脫荷見火可詳也。」又王校書﹑徐判官各求邑宰﹐王說夢戴帽雨中行﹐葉應聲曰「未得事邪﹗戴帽雨中行﹐身未沾渥擇爾。」徐云夢行於江間﹐被霹靂驚。葉笑曰「此得官也。江者﹐浦也。霹靂者﹐像雷也。」又張司直疾病﹐夢懷孕﹐甚惡之。葉曰「此去過壬申日當差。」「何謂﹖」曰「懷孕﹐妊娠也﹐有大福在也﹐以此腹而像之。」後皆如其言﹐徐果注授浦江。葉名光逢。明州有畫師姓孫﹐因在州中執筆﹐次舉首見梁上一人﹐長數寸。拜之﹐遂下﹐如常人﹐云「無懼我﹗略到此﹐就爾房寄一宿﹐切未可泄其事﹗」言訖而去。夜卻來﹐孫莫測之可。入三更﹐奮然不見。逡巡﹐左手挈一人頭﹐右手持錢數緡來謂孫曰「聊奉宿償。」將人首騰空而逝。及曙﹐有掌庫者失其首﹐其錢卽庫內者﹐遂告納之。求嬰處士說﹕夕在長安﹐春日與數舉子遊於北裏中﹐將姬妓三五人狎飲﹐次有二僕夫突門而進﹐各操論去聲棒﹐髙揖據上位而坐﹐赳赳焉﹐叱吒焉﹐或歌或笑﹐旁若無人。一夫持杯攺令云「巡至弩臂﹐不能者腦上一論棒。」諸舉子相看﹐戰栗莫知焉。僕夫放下盞﹐乃揎上臂﹐疊起數條靑筋﹐狀如蚯蚓。逡巡﹐又有一儒者﹐褒衣大袖﹐俯僂而入﹐四揖而後坐﹐視諸舉子曰「何意各顏色愀然﹖」僕夫自若﹐云「某甲攺一令如斯﹐不依者腦上一論棒。」儒者曰「此不足爲難。」因顧壁角間有三腳鐵燈架﹐髙五尺餘﹐將於內﹐捋其三腳﹐聚拗成兩截﹐如斷蔥焉。瞪目謂二僕夫曰「君不得恣胸衿﹐逞筋力﹐需提防此棓。」僕夫俱失色﹐狼忙奔馳。儒者謂諸舉子曰「後生皆千里拋家屬﹐幾遭彼凶徒擊殺﹐自後宜以爲戒。」舉子羅列拜謝﹐忽失所之。貞明中﹐有漁者於大湖上見一舟子光彩射人﹐內有道士三人飲酒﹐各長須﹐眉目皆生於額上。見漁者﹐俱舉袖掩面﹐其舟無人撐﹐隨風行甚急﹐望洞庭而去。馬自然貌醜﹐齇鼻﹐禿鬢﹐大口。飲酒石餘﹐醉臥卽以拳入口。人有疾病告之﹐折薪艸呵而與食﹐無不差者。嘗吟曰「昔日曾隨魏伯陽﹐無端醉臥紫金牀﹐東君謂我多情﹝敕﹞﹝賴﹞﹐罰向人間作酒狂。」後往梓州上升。孫晤家於七里瀬﹐善於葬法﹐得靑鳥子之術﹐尢妙相墳﹐卽知其家貴賤貧富官祿人口數﹐亦知穴中男女老少因某病而卒﹐兼精於三命。時楊集統師收復睦州﹐至一巖下砦軍次﹐忽一大石盤陊下﹐楊占之﹐曰「此巖上有二十五人。」點兵搜之﹐獲居民二十人還。楊﹕「合有二十五人﹐何欠五人也﹖」問於民﹐曰「某等初聞大將軍將至﹐遂與二十五人回避於斯內﹐一人孫晤善卜﹐到時立艸舍﹐畢﹐有雙雉飛下闕﹐孫云將軍至此也﹐宜往別處﹐不然遭擒掠﹐某等不信其言﹐有誠信者四人相隨去矣。」楊令人捕之﹐不獲﹐意甚不快﹐曰「得此人可師事之。」新定平﹐後復在彼漁。歐陽迢處士善胎息﹐人物古雅﹐觀之令人精魂淸爽。襲明子曾接之﹐因說神仙事﹐迢曰「洞庭頃有一民能倂飱一斗米飯﹐卽三四日不食。又有黃繇者能休糧數月不食﹐伐木負薪﹐驀山渡水﹐力不疲倦。又有一人善步﹐一日可行三百里﹐欲將行﹐靑絹纏其膝。又有一人妙水﹐可十數日行於水底﹐云或見蛟螭之類。」廣見大師說﹕頃在廣徳縣入山采藥﹐見大洞﹐因穿之。洞內日光分明﹐行可數里﹐洞則別開一穴﹐有長溪﹐隈間一大松﹐枝何郁翠。下有一庵﹐內一僧禪定﹐雪眉﹐擁衲。邊有磬子火具之屬。廣見取磬子擊之﹐其僧開目驚曰「坐主何緣而至此﹖」廣見陳其行止﹐遂延坐﹐取一石敲火煎茗﹐香味可愛。日將夕﹐僧讓庵與廣見臥﹐自上其松﹐上有一大巢﹐僧卽如巢﹐內聞念蓮經聲﹐甚淸亮。逡巡又聞罵云「此隊畜生﹐今作毛類﹐傷於物命﹐令世人恐懼﹐速令歸林麓﹐不得輒出。」廣見潛窺之﹐乃羣虎豹﹐弭耳伏地﹐受領而去。及曙﹐下松來相尉。廣見知其異人﹐乞就奴事﹐僧曰「自此百見艸枯﹐四絕人煙﹐非坐主息處。」因曰「莫饑否﹖」相攜溪畔﹐有稻百餘株﹐收其谷梛三二合﹐來挑野菜和煮﹐與廣見食﹐後令回去得也。送至洞口﹐謂曰「坐主所食茶與菜粥﹐平生卽不闕食矣。」遂尋路從洞出﹐回至本院﹐已月餘﹐乃邀徒眾再往﹐竟失洞所在。廣見號自新。晉郭文舉與虎探去鯁﹐虎送鹿來報以爲異。今長典縣有邸嫗采桑次﹐被虎銜入深谷中﹐不傷之。虎就將蹲﹐自旦至午﹐嫗告曰「某之年邁﹐莫有宿業否﹖今困於此又不食﹐乞大聖念之﹝呼虎爲大聖﹞」遂伸一腳於嫗前﹐看之﹐有一竹籖在爪下。嫗又曰「莫要去邪否﹖」掉尾點頭﹐似相感之狀。嫗乃爲拔之﹐迅躣數四。卻銜至舊所﹐並無損﹐至夜﹐置一鹿於門首去。呂知隱於洞庭山﹐穿一松造艸舍而居。寶正中徵起﹐鶴氅紗巾﹐見武肅﹐甚奇之。善星緯﹐識地理﹐多術數﹐嘗謂人曰「夫艸木郁茂處有泉﹐每戀臥處地可鑿井﹐蚶蛤之屬﹐內有小魚蝦及自死鳥獸口不閉者﹐蜜瓶造鮓醬﹐祭肉動者﹐皆不可食。」又云「赤豆湯洗色衣垢﹐楊桃枝去粘﹐趼芥子入豆醬不生虫﹐牛乳去油衣粘。」問事無不知者。智鈞大師說﹕天福中﹐安吉有邸嫗﹐家力麤備﹐好修善﹐長蔬食﹐或見魚鱉之徒﹐鳥雀之類﹐皆贖而放之。因潦水﹐後有一龜﹐長尺餘﹐從門入。嫗怪之﹐令子將往家前瀆內放之﹐其子遂於龜背書放生字﹐放於水中。其龜又上岸﹐沿回田畦﹐間有一孔穴﹐可深三二尺﹐龜忽陊其中。嫗子曰「本將放爾命﹐卻落於此中。」乃攘臂取之﹐龜卻不見矣﹐探得白金二鋌﹐莫知其由。國淸寺僧可證說﹕有樵者入山﹐見一道士長丈餘﹐褒衣廣袖﹐面闊如盤﹐口眼俱偉﹐須髮銀色﹐擔木履兩束﹐可百來輛﹐駐步顧樵者久之。樵者恐懼﹐前行不得﹐拜之﹐道士大笑數聲﹐拋一栗子大如雞卵與樵者﹐後揮霍入天姥峯而去。樵者啖其栗﹐旬日不思食。

葆光錄卷二陸龜蒙才名播海內﹐居吳中﹐然性薄浮。時有內官經長洲﹐於水中見一花鴨﹐彈之而斃。守者告之﹐乃乘小舟﹐修章表告內官曰「某養此鴨能人言﹐方欲上進﹐君何殺之﹖」乃將表示之。內官驚而且慚﹐酬之銀盎。臨行詢之﹕「竟解何言語﹖」陸曰「教來數載﹐能自呼名爾。」徐侍郎知業少時﹐遊天臺山﹐歇於大樹陰﹐巖上石盤欲陊﹐空中語曰「石下有人。」石矻然架樹﹐回身乃落﹐震地堛然。有人夜泊舟於富春間﹐月色澹然﹐見一人於沙際吟曰「陊江三十年﹐潮打形骸朽。家人都不知﹐何處奠杯酒﹖」舟人問曰「君是誰﹖可示姓名否﹖」又吟曰「莫問我姓名﹐向君言亦空。潮生沙骨冷﹐魂魄悲秋風。」舟人上岸揖之﹐遂失所在。皮光禹業五七言詩﹐自言賈浪仙之儔也。句有「燒平樵路出﹐潮落海山髙」。作者多許之。黃韞說﹕明州黃使君時有吏人﹐家竹園甚廣。秋夕明月﹐見車馬十來隊﹐長數寸﹐馬大如鼠。或持鎗劍﹐或負弓弩﹐次第自林中出﹐望其園門﹐軋然而開﹐似有人拔開。吏人驚懼﹐呼家人隨後觀之﹐從江橋過﹐望西南而馳﹐罔知所之。吏人明旦伐去竹林﹐無所見﹐其家人亦無患害。傅弘業宰天臺縣﹐有人獵得一獸﹐形如豕仰鼻﹐長尾﹐有歧﹐謂之怪。傅識之曰「﹝𨿽﹞﹝蜼﹞以醉反。非怪也。雨則縣於樹﹐以尾塞其鼻﹐後驗之可。類子云別鼮鼠﹐曼倩識騶虞。陸孜居於明州大隱﹐勤於畎畝﹐物力粗備。時太守酷虐不卹﹐其民有贍者﹐悉被撿獲。孜所有財物寘於地﹐後果搜其家產﹐孜懼其罪﹐遂通所藏之物﹐掘地丈餘﹐竟無所得﹐謂是人所取。太守怒其妄﹐謫於象山。築居﹐掘得大隱之藏﹐一無失焉。又懼有告者﹐遂將納之。太守異之﹐釋罪與財﹐卻就舊業﹐至今存焉。洋山在海中﹐有廟﹐其神傳是隋煬帝。山髙峻﹐內有三湖﹐名曰「三姑」﹐菱芡﹑鳧鴈﹑鸂鶒﹑鴛鴦之類悉有。又有神立於門首﹐號曰「呂門官」﹐凡欲祭向﹐其廚多鼠﹐而夏足蠅預告其門﹐神卽絕之。﹝土﹞﹝王﹞耕善畫而牡丹最嘉﹐春張於庭廡間﹐則蜂蝶萃至。本業文﹐因畫所掩﹐竟不成事。淩途賣香﹐好施。一日旦﹐有僧負布囊攜木杖至﹐謂曰「龍鐘步多蹇﹐寄店憩歇﹐可否﹖」途乃設榻﹐僧寢。移時起曰「略到近郊﹐權寄囊杖。」去月餘不來取。途潛啟囊﹐有異香末二包﹐氛氳﹝破﹞﹝撲﹞鼻﹐其杖三尺﹐本是黃金。途得其香和眾香而貨﹐人不遠千里來售﹐乃致家富。楊虔﹐爲人與物無競﹐性至孝。母疾病﹐衣不解帶﹐常戚戚然焉。丁憂﹐泣血漣如﹐每灑掃於墓﹐徘徊泣涕不能去﹐鄕黨欽焉。處士求嬰性髙古﹐善拊琴﹐去其爪﹐作肉聲。有公子不善之﹐嬰作色曰「如樂五教反其聲何不槌鼓﹖」聞者莫不大笑。僧子捷﹐建靈隱髙峯浮圖﹐養一花犬﹐每隨工徒銜磚置於塔所﹐又寺人於荒榛間收得一石佛而少右耳﹐犬卽跑古寺基﹐深可三尺﹐取得佛耳﹐塔成乃斃。衢州民家﹐裏胥至督促租賦﹐家貧無以備飱﹐只有哺雞一隻﹐擬烹之﹐裏胥恍惚間見桑下有著黃衣女子前拜乞命﹐又云「自死卽閒﹐不忍兒子未見日光。」裏胥曰「某到此催徵﹐卽無追捕殺傷者。」其女泣而逃。裏胥驚惻﹐回至屋頭﹐見一雞哺數子﹐其家將縛之次﹐意疑之﹐不許殺﹐遂去。後一旦再來﹐其雞已抱出一羣子﹐見裏胥﹐向前踴躍﹐有似相感之狀。捨而遂行數百步﹐遇一虎﹐跳躑漸近﹐忽一雞飛去撲其虎眼﹐裏胥因斯奔馳得免﹐至暮﹐從別路回其家﹐已不見雞。問之﹐云「朝來西飛去﹐杳無蹤。」裏胥怪之﹐具說見虎之事﹐遂往尋之﹐其雞已斃於艸間﹐羽毛零落。自後一邨少食雞子者。沈仲霄之子於竹林中見蛇纏一龜﹐將鋤擊殺之。其家數十口旬日相次而卒﹐有識者曰「玄武神也。」唐捷﹐父延紹宰錢塘縣。有仇訟之濫﹐延紹不能自理。捷乃入官山伐木﹐回﹐與守者競聞於殿下﹐曰「邑大夫之子而自折薪﹐可察之矣。」遂宥父子。捷自此知名。沈嶓居於鏡中﹐初求縣宰。夜夢還家﹐渡江船覆﹐水分爲二﹐西則淸﹐東則濁﹐遂沿東而過。說似友人﹐賀曰「君當授分水縣。」後旬日﹐果應之。見謝於友﹐友勉曰「爲政應淸。」緣昨夜入濁非嘉﹐嶓後果因濫而致命﹐悲哉不內友之言﹗崔端巳﹐字安道﹐善酒令﹐著《庭萱譜》﹐稱同塵先生。有魏溫者﹐不知是崔撰﹐嘗問曰「君曾覽同鹿先生《庭萱譜》乎。」崔正顏對曰「不知同塵先生何姓氏。」左右大笑之。越僧全淸﹐精於戒律而善五部法書符猒役鬼神之術。時有市人姓王﹐兒婦染邪气﹐或盡日哭泣﹐或終夜狂呼﹐如此數歲﹐後召全淸治之。乃縛艸人﹐長尺餘﹐衣之五彩﹐結壇立艸人於上﹐禁咒之。良久﹐嗚咽而語﹐惟稱乞命。全淸詰之﹕「是何精魅﹐從何而來﹖分明言之﹐如虛妄撲成微塵﹗」云「是魈鬼﹐頃歲春日於禹廟前見伊人﹐遂相附﹐令其舉止顚倒﹐魂魄昏迷。和尙儻捨之﹐卽自逾境﹐不敢近於人煙。」全淸謂曰「此妖詐﹐不宜釋之。」乃取一甕側臥﹐以鞭驅約艸人入甕中﹐呦呦有聲。緘之甕口朱書符印﹐封以六一之泥﹐埋於桑林下﹐戒家人無動之。其婦卽日差。經五載﹐金漢宏士馬之際﹐人皆逃避﹐兵人見埋甕處﹐謂之藏物﹐遂掘之。打甕破﹐見雉突然飛出﹐立於桑﹝抄﹞﹝杪﹞奮迅羽毛﹐作人語曰「被這和尙禁卻﹐今方見日光。」時全淸已遷化。金樓子云「山中夜見胡人者﹐銅鐵精也﹔中宵見火光者﹐朽木也﹐皆不爲害。」溫州有人山中遇一波斯抱野雞﹐見人揮霍鑽入石壁中﹐其石自合。襲明子嘗聞外舅說﹕頃歲﹐莊墻間熒熒光尺餘﹐時兼兄弟中有不寧者﹐眾謂之怪﹐憂之數夕﹐炳然如初。外舅情不甘﹐乃就拔之﹐得一物﹐回燈下看﹐乃枯竹根耳。其燈遂滅﹐病者無咎。李巡官說﹐衢州有施衙推者﹐居於齊灃﹐多術數。在親知家夜飲﹐云「某有藝﹐欲助歡笑﹐可否﹖」眾知其多能﹐主人曰「願見之。」乃翦紙作一髻兒﹐執摽子拋向地﹐令舞下捨兒﹐施自唱其曲﹐紙人作舞﹐傞傞戲劇不已。更闌﹐施指令罷聲而住。僧元顥善煎膏﹐有患癰疽者傅之﹐無不潰。然鄙吝﹐不居侍者﹐至老自炊爨。乃卒﹐富有賄﹐將銀代磚泥鑪﹐衣服數篋﹐綾羅器皿盈於櫃﹐平生一衲而已。有邸嫗鋤桑﹐拾得一銅觀音像﹐剜壁作穴安之﹐每有食饌﹐不惟蔬蔌魚肉之類﹐皆將供養。嫗有子﹐時在潘葑軍前﹐日夕祝之﹐保其安寧。其子當陣之際﹐倒於艸間﹐聞背上連下三劍﹐似擊銅器聲。戰罷起看﹐身上並無所■﹝傷﹞。其母此日見銅像落在地﹐背上有三刃痕﹐罔知其由﹐至子回﹐說其事﹐方知神助爾。孟粲郎中性輕薄﹐嘗入市見質庫﹐言於同人曰「適廛中有一大屋﹐盡縣簾箔﹐見一肥白漢在小窻內看數个大冊子﹐人或扣之﹐卽有小惠﹐此何許也﹖」又說不識相撲兒於友曰「主人今日特爲北使置設﹐出歌舞戲劇﹐正樂之次﹐忽有三二十凶人唱噉而出﹐盡被銀畫衫子﹐一時至殿前對座﹐兩兩起來﹐裸身相打。雜人卽擁看﹐止約不得。緣爲主人宴使臣﹐且務含弘﹐未便赫﹐各與錢帛﹐求情而去﹐然聖情終不歡矣﹐良久而散。」又呼「揖」爲「椋船篦」﹐又呼「舂杵」爲「行米棒」﹐言多如■■■。徐庭實巡官說﹕乾符中﹐武義縣有人入山葬子﹐掘地二尺來﹐忽陷丈餘。深數尺﹐收得秫百斛﹐莫知其由﹐將醞酒﹐其味濃厚。陸蒙爲湖州司馬參軍﹐妻蔣氏卽疑之女也﹐善屬文而耽酒﹐後染邪气﹐心神不恆﹐姊妹憂之﹐勸節飲彊飱﹐應聲吟曰「平生偏好酒﹐勞爾勸吾飱﹐但得尊中滿﹐時光度不難。」有聖保寺僧知業﹐性髙古﹐有詩名。偶訪司法﹐談玄之次﹐蔣氏遽自內遞一杯酒與知葉公。免云「業不曾飲。」蔣氏隔簾對曰「祗如上人詩云﹕接壘橋通何處路﹐倚欄人是阿誰家﹖觀此風韻﹐得不飲乎﹖」業公慚怍﹐起而退。顧全武於越中廣搜楩柟﹐建宅﹐甚宏壯。畢工之際﹐梁棟皆出水﹐戶牖漬濕﹐竟不得入斯屋而卒﹐人謂之宅泣。陳太者﹐先家貧﹐販紙爲業而好施。有一僧不知其名號﹐長仰酒憨﹐每來求食﹐多說﹕「一生瞬息﹐多做善事。」或問居何寺﹐云「老僧以四方爲常住。」呵呵而已。如此得三載﹐而陳氏供侍如初。忽一旦謂陳曰「爾有多少口﹐要幾許金便得足﹖」陳曰「弟子幼累二十口﹐歲約一百緡粗備﹐緣以業次淺薄﹐無得厚利。」僧笑曰「我有白金五十鋌﹐酬爾三年供養。」因指庭中金櫻樹曰「此去造一佛堂﹐當有報應。」言訖而去。陳謂之風狂﹐故不信。至夜見一白鼠雪色緣其樹﹐或上或下﹐久之﹐﹝輝﹞﹝揮﹞而不去。陳言於妻子曰「眾言白鼠處卽有藏﹐僧應不妄言。」遂掘之﹐果獲五十﹝笏﹞﹝錠﹞﹐其僧遂絕蹤矣。陳崇實多記﹐有鄰人漁得鼉﹐自罟間而飛去。漁者悞爲龍﹐歸謂其子曰「凡人犯龍﹐凶﹐吾其終乎﹗」欲召日者筮。陳聞之﹐告曰「非龍﹐鼉也。夫鼉有長丈餘者﹐亦能衝飛三二里﹐然不能乘風雲上天﹐君漁驚非龍也。」鄰人不誠其言﹐後又网得一枚﹐急投之﹐乃鼉也。髙棨員外﹐人才懦﹐家困窶﹐主上湣之﹐奏授東化縣。到任不預時事。有裏胥送果﹐親修緘札謝之。左右聞之云「此在伏事﹗」棨曰「豈有得人惠不謝之乎﹖」又有督賦者稽遲﹐吏具檢請懲戒示之。曰「本司有狀訴公。」卽官人嗔責﹐翻怒於吏曰「此輩不良﹐平地作訟。」聞者莫不大笑。又謂於友曰「常聞字人驅之雞﹐自至此﹐思一隻亨不得﹐則度有羣驅之。」問潯說﹕永嘉縣有一人患瘇﹐衣裳襤褸﹐顏色寒餒﹐於市中求乞。羣小兒多將篾隨後﹐摵其瘇處﹐亦不爲怒。有薛主簿湣之﹐來卽與飲食﹐去亦不謝。或時負薪出賣﹐至暮從水南而往﹐莫知所止。薛後暴卒﹐見一人持文帖云「太山府君追。」薛憂惶隨往﹐經歷路歧﹐甚崎嶇。入一城中﹐如官府。薛立門外﹐追者入﹐唱喏云「某乙到。」聞聲﹕「去領入。」追者卻出﹐引薛至階前。仰視一人﹐衣王者之服。廳宇髙敞﹐兩廊數十人濟濟而立。王問﹕「因何事追﹖」一吏云「爲前生冤家執論。」王遣之﹐令勘對。薛方回身﹐忽報「大舅至」﹐王卽起身迎揖。薛觀之乃瘇者也﹐遂髙聲叫相救。瘇者見薛﹐拍手驚曰「主簿何得此來﹖」王曰「有冤債追。」瘇者謂王曰「老舅承斯人顧眄﹐可爲拔之乎﹖」王愀然良久﹐謂吏曰「試看命如何。」吏趨出﹐將到一卷簿書﹐檢云「有三十年在。」王曰「奇哉﹗」乃謂薛曰「能作善業卽可得還。」薛曰「如得還生﹐願造尊勝幢子﹐以解冤結。」王令一吏記之﹐語畢﹐又一吏報云「某乙冤讎已承功徳解脫。」王顧薛﹐忻然稽首曰「大哉之法力﹐還世速建置﹐無遷延。若非舅知識﹐亦難相爲。」吏令拜王及舅。王處分吏曰「令向追者準前押領薛回﹐不得停駐。」遂引從舊路歸﹐直至所居門首﹐似夢覺。家人號泣云「一宿矣。」頃方能言。斯事後﹐遂每日一食﹐建幢子﹐專持念其瘇者﹐卽不■矣。乃圖像供養焉。

葆光錄卷三湖州髙彥司徒﹐夢見一道士仗劍至臥內。髙問彼何人﹐答曰「來作司徒之子﹐要戮數千冤讎。」髙驚覺﹐說之其妻。是月有孕﹐暮長一子﹐精神俊利﹐名曰「禮」。年十三四﹐心姦詐﹐後繼父之位﹐殘害生民﹐動惟傷殺。醉怒一婢﹐因而斬之﹐後頻作祟﹐照鏡見其形。禮甚惡之﹐謂親密者曰「我前後殺人多矣﹐或衙內宿舊﹐或軍中勛烈﹐皆無滯魂﹐偶剿一婢﹐仿佛在焉。有善道法者求以猒之﹗」親密者乃言「道士葉孤云精於符錄﹐請試佩之。」禮如其言﹐後果絕影響。黃徳瓌家人烹鱉﹐將篛笠覆其釜﹐揭見一鱉﹐仰把其笠﹐背皆蒸爛﹐然頭足猶能伸縮。家人湣之﹐潛放河涇間。後因患熱將殛﹐徳瓌徙於河邊屋中將養﹐夜有一物徐徐上身﹐覺甚冷﹐及曙能視﹐胸臆悉塗淤泥﹐其鱉在上間﹐三曳三顧而去。卽日病差。右丞錢珣與裴安居近。珣病死﹐再宿而活﹐言於妻子曰「人召云﹕『命已終﹐然平生無作罪業﹐便再爲男子。』遂去市人畢瑫家托身。入見其家𨿽門戶低小﹐而物力甚丰﹐其畢氏妻有孕月數足﹐將有所育。忽一使者持帖奔至云﹕『悞矣﹐合在裴家爲男﹐此處非也。』又隨使者到裴家﹐見其妻﹐使者云「當在斯爲子。」緣裴氏妻月數未滿﹐令其回﹐此去四十日壽當終爾。及期而卒。裴家是日果產一男﹐容色有似右丞。訪畢氏之子﹐皆如所說。僧玄燭曾寓天臺國淸寺﹐嘗與同學二三人挈食味﹐尋山水旬日﹐到處風景溫和﹐異花奇禽﹐不可勝數。中有一溪﹐溪南有二石牀﹐不生苔蘚﹐似人歇處。夾岸翠竹數百竿﹐皆三尺圍。玄燭曰「勝地邪。吾等旣過此﹐何如且過■■■■■。」伐得竹五六截歸﹐凡遇樹木﹐皆斫成文﹐用記後來﹐不三日﹐忽達於大路。眾人曰「去浹旬﹐回信宿﹐何太異乎﹖」數日再遊﹐竟尋不得矣﹐斫樹之文亦皆迷沒。其竹俱可桶子。明州有市人家﹐見一大鳥飛入室﹐家人擊殺之﹐回似人身一團毛而已﹐可重數兩﹐乃掛於籬上。旬日﹐其家月下會宗﹐忽從籬下地﹐人立而語﹐自稱﹕「我偶避猛鷙到此﹐爾何見殺﹖方欲陰論﹐今值爾飲酒﹐我甚思得一杯﹐苟惠之﹐卽不爲仇矣。」席人驚避﹐乃自於尊中吸之﹐及啄筵內肴饌畢﹐望空而奮﹐莫知所以。尋州牧有事﹐其家卽無咎。有董氏女病邪﹐多不食﹐時索酒﹐飲後作胡旋舞﹐頻年醫治不差。云常有一女子來相伴﹐如夢寐中。家人後於櫥間得一勸酒女子﹐疑之作祟﹐遂焚之﹐其女自此愈矣。臺州海壖有漁者死﹐信宿而活。云被人追往一處﹐入院宇中見先舅氏在其間﹐似爲世之曹吏。謂漁者曰「追者悞矣﹐姓名同爾。」呼追者曰「是溫州界某乙﹐速押斯人回去。」當別之際﹐謂曰「舅在此甚驅馳﹐爲向骨肉間言﹐造《楞嚴經》救拔﹐余無所要。」又戒之曰「爾之業不善﹐還世攺求衣食。」又有人報上司有貼下云「來歲在戊子﹐諸道兵起﹐惟江南疫﹐死數千人。處分水府減魚料一百萬頭。」追著促行﹐回至所居﹐驚覺﹐其家將欲殯次。其年果然。漁者乃爲行者。孤山寺前楓樹上有一鵲巢甚偉﹐人上取其子﹐探得頭髮子數結﹐光潤﹐各長五尺。莫知其由。有人常煠鱔貨﹐歲月旣深而有惡報。一旦歸﹐怒其妻﹐掫髮而曳之﹐其髻子脫在手﹐腦中盡是鱔頭﹐戢戢焉而卒。鄭彥榮買得一婢﹐年十五六﹐容色不舒﹐常頩然。鄭詰之﹐殊不對﹐但低頭而已。忽爾火光﹐屋磚瓦亂擲﹐牀榻俱震﹐鄭甚懼﹐猶未疑其婢。自後或食饌穢污﹐或財帛潛失﹐日見鼠人立﹐夜有物歌吟。召行道法者書符猒劾﹐終不能勝。婢自云「但可驅使﹐無有他事。」卽日平靜。問其所從﹐曰「常有一男子夜來同處﹐性頗剛戾﹐如別有所顧﹐卽見嗔怒爾。」鄭旣知不敢駐﹐乃賤售之﹐其年鄭遇害。夏宗萬知前生事。年五歲﹐門首見一僧﹐牽其衣呼是奴子﹐和尙涕泣不已﹐眾罔知情。僧將去﹐堅覓相隨往寺﹐似熟其路。入房良久﹐云「奴子讀底經安某處﹐何在﹖」又云念珠﹑雜戲具子在某處﹐果然取得。僧方悟﹐云「是貧道前手下童子﹐年七歲而卒﹐今涉五載矣。」其經是觀音經品﹐試之﹐尙仿佛記爾。有軍人早出﹐月色朗然﹐見一獨足者橋欄上臥﹐軍人少壯無畏懼﹐乃抱之﹐其鬼卽云「放我﹐當有相酬。」軍人曰「得何物﹖」曰「有銀盞一。」問居處﹐云「少間送來。」軍人又貪進﹐遂捨之。其妻見一少年扣門﹐云「賢大�令將醆歸﹐授其妻而去。至晚﹐軍人回﹐將醆示之﹐夫乃說今日之事。妻曰「神靈物不可駐之。」令將貨之﹐易酒肉祭之。夫從其言。祭畢﹐夫曰「適看其醆﹐有似家內樣﹐莫不偸我者將來否﹖」妻亦疑之﹐往取﹐果失之矣﹐夫妻愕然曰「大是俊鬼﹝子﹞﹝也﹞﹗」大鄰大師說﹕彭和尙性殺螻蟻﹐前後火燒湯潑不可勝紀﹐及篤病﹐蟻緣臥牀﹐上身圍匝﹐舁於淨室中﹐將石灰周遭遶之﹐又自空而飛至。及卒﹐口眼耳鼻中皆是。襲明子曾經歷閩中﹐涉建溪﹐渡延平﹐灘瀧險阻﹐溪鳥繁萃。至蒼峽廟﹐欲奠而適召祝者不在。一小兒可十來歲﹐掛一片靑葛﹐形狀焦瘦﹐殆如鬼物﹐言對蠻獠。云是祝之子﹐因問父何許邪﹐瞪目不答﹔又問爺在否﹐亦不對。左右問云﹐此人言語具別。時值炎熾﹐因憑欄望遠﹐憶頃覽顧著作詩集有題﹝囝﹞音蹇一篇云「南人呼父爲郎罷﹐子爲囝孥。」再問小兒曰「郎罷何處也﹖」便指前山云「讓裹﹐讓裹」之言出也﹐其諸不可得詳。又至溫湯院﹐其水自山根湧出﹐可煮雞子。有一道者姓林﹐語甚分明﹐立捨宇頗有景趣﹐竹引湯百來步作浴室﹐爽塏淸潔。往來人多至浴﹐云有肌膚疾者洗之皆差。院後有小山﹐偶登之﹐見一上人﹐龎眉大目﹐仰鼻﹐毛髮赤黃﹐右臂交纏﹐作楞至腕﹐無手指﹐狀如神。林道者云「此輩業疾捨力在斯﹐久看之令人悚懼。」眾說狗不相食者﹐近人道矣。匏裏有人將其肉餒一犬﹐銜往艸中﹐跑地埋之﹐嗚咽久而不﹝云﹞﹝去﹞。《漢書》云「挹婁國人穴居﹐好養豕﹐食其肉﹐衣其皮﹐冬以膏塗身﹐厚數分﹐以禦風寒。」今之屠者眼多似其類焉。霅溪有漁人將箄籃捕魚﹐往收之際﹐見一鱧長數尺﹐枕於箄上﹐將鐵叉篸之﹐不中﹐看箄內有一小鱧﹐漁者思之﹐此俱是其子﹐未取之﹐隱於葦叢再候大者﹐良久至﹐游泳箄外﹐求出其子。漁者忽悟曰「常聞殺鱧益罪。」乃謂其魚曰「若有變異﹐當放爾子。」其魚乃吐一條黃气﹐上有一僧長數寸﹐其气髙二丈餘﹐頃而沒。漁者駭然﹐遂開箄放其子﹐相引跳躍。漁者棄業﹐於金山寺爲僧﹐至今存焉。襲明子疑斯事﹐召其僧詢之﹐不虛。越中有胡氏之姊﹐性妬忌﹐怒婢妾﹐將熨斗烙其面﹐皮肉焦爛﹐猶未快意。及其疾病﹐徧身瘡痍﹐兼當三伏中﹐臥欲展轉﹐肌膚旋粘牀席﹐體血臰穢﹐骨露方卒。臺州有民姓王﹐常祭廁神。一日至其所﹐見著黃女子。民問﹕「何許人﹖」答云「非人﹐廁神也。感君敬我﹐今來相報。」乃曰「君聞螻蟻言否﹖」民謝之﹕「非惟鄙人﹐自古不聞此說。」遂懷中取小合子﹐以指點少膏﹐如口脂﹐塗民右耳下。戒之曰「或見蟻子﹐側耳聆之﹐必有所得。」良久而滅。民明日一見柱礎下羣蟻紛紜﹐憶其言﹐乃聽之﹐果聞相語云「移穴去暖處。」傍有問之﹕「何故﹖」云「其下有寶﹐甚寒﹐住不安。」民伺蟻出訖﹐尋之﹐獲白金十鋌﹐卽此後不更聞矣。吏人蔡超家狗作怪﹐蹲於堂上﹐將拍板唱歌﹐聲悲怨。又一旦﹐覓頭巾不見﹐戴在竈臺上坐。其月﹐超遇害。沈慶校書說﹕鏡中有一吏人家﹐女病邪﹐飲食無恆﹐或歌或哭﹐躶形奔馳﹐抓毀面目。遂召巫治之。結壇場﹐鳴鼓吹﹐禁咒之次﹐有一乘航船者﹐偶駐泊門首河內﹐枕舷臥﹐忽見陰溝中一蟾蜍﹐大如椀﹐朱眼毛腳﹐隨鼓聲作舞。乃將篙撥得﹐縛於旁板下。聞其女叫云「何故縛我壻﹖」船者乃扣門語主曰「某善除此疾。」主深喜﹐問其所欲﹐云「秪希數千文﹐別無所求。」主曰「某惟此女﹐偏愛之﹐前後醫療已數百緡﹐如得愈﹐何惜數千邪﹖願倍酬之。」船者乃將其蟾以油熬之﹐女翌日差。有沈徵者性惡﹐見蚯蚓前後殺之甚多。一旦﹐腿間生廱﹐內有一肉疊起﹐有似蚯蚓之頭﹐觸之痛楚入髓。欲往僧元顥處求膏傅之﹐其夜夢一條極偉作人言曰「我業爲此虫類﹐以時出於泥中﹐無患君事﹐何意殺我眷屬﹖今來要君命。聞往顥公處取膏﹐且去也。速與作善因拔我﹐卽不再來。」徵驚覺﹐說似妻子﹐許寫佛經。看其瘡﹐果有一條從中而出。徵以指引之﹐長數寸。其瘡卽日而合。上虞縣有民章蘊者﹐因歲歉﹐於鄰人假糧數十斛﹐後鄰人闕食﹐就索之﹐抵負誓曰「的不還﹐作犂牛塡。」章笑而許諾。暮月﹐章卒﹐其鄰家產一犢﹐當耕耨之次﹐謂弟兄曰「章某欠我米﹐已云許作牛還﹐此犢莫是否﹖」偶以姓名呼之﹐隨聲而應﹐再答﹐旣而陊淚屈膝﹐似拜許之狀。報其家屬來驗之﹐右肋上隱起字曰「負人米﹐罰作此畜。」其家乃數倍價贖而養之。龍山有數軍人修築茶園﹐見一白蛇大如拱﹐競舉鋤擊之﹐內一人姓餘者勸不殺﹐眾不從其言﹐遂攫斃之。來且一白衣女子攜一籃下嶺﹐皆見之﹐良久﹐放下籃子入林中﹐似回顧﹐眾往奪之﹐姓餘者亦不隨。其籃內盛一顆蕈﹐光嫩玉色﹐女戟手曰「平時此地有盜。」垂泣而去。軍人將歸﹐火幕烹之﹐方食之次﹐姓餘者忽頭痛不可忍﹐乃睡。夢其女子云「此蕈有毒﹐君不害我﹐請莫食之。」睡覺﹐眾人各食訖﹐姓餘者怪而疑之﹐將拋棄。旬日﹐眾人相次嘔血而卒﹐惟姓餘者存焉。潘逢者爲吏﹐有民因罪而法未合死﹐潘曲殺之﹐後見他人卽不見﹐惟聞語聲云「在陰中論爾﹐須去對之方得脫於冥間。」潘召人禁咒猒劾﹐不能除。每日同飲食行座﹐惟不入國門﹐潘問之何不入其門﹐曰「我是民﹐門神不與入。」潘曰「爾是官殺﹐何相執不能取我命﹐空朝夕系綴﹐何也﹖」鬼曰「爾不上文字﹐官焉殺我﹖蓋緣爾命未盡﹐是以隨之。」潘無柰之﹐乃曰「與修善因﹐拔離冥寞﹐如何﹖」鬼曰「甚善﹐然須作手狀﹐云爲某甲造某事。」依其言﹐後卽不見矣。陸承澤遷新居﹐有一女子布服戴巾﹐蒙其面入門﹐气息穢惡﹐云「尀耐此輩﹐當鞭殺。」人問曰「何者﹖」卽息聲﹐再問﹐亦不應。陸怒﹐令人起巾﹐乃一臰爛彘首。其年陸遇害。杜昭遠將失寵幸﹐家多妖物﹐晝見狗作雞鳴。嘗一日架上雙筆起舞﹐相對回旋不已。杜曰「旣爲祟﹐能自書乎﹖」右一筆倒硯中﹐漬其毫於案上﹐大書一「殺」字。其年杜陷大辟。葆光錄卷第三埭川顧氏家塾梓行

