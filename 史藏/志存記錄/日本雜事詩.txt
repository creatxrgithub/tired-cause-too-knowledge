

日本雜事詩二百首﹝二百首﹞

●自序

余於丁丑之冬﹐奉使隨槎。旣居東二年﹐稍與其士大夫遊﹐讀其書﹐習其事﹐擬艸《日本國志》一書﹐网羅舊聞﹐參考新政﹐輒取其雜事﹐衍爲小注﹐串之以詩﹐卽今所行《雜事詩》是也。時值明治維新之始﹐百度艸創﹐規模尙未大定。論者或謂日本外彊中漧﹐張脈僨興﹐如鄭之駟﹔又或謂以小生巨﹐遂霸天下﹐如宋之﹝鶿﹖﹞﹐紛紜無定論。余所交多舊學家﹐微言刺譏﹐咨嗟太息﹐充溢於吾耳。𨿽自守居國不非大夫之義﹐而新舊同異之見﹐時露於詩中。及閱歷日深﹐聞見日拓﹐頗悉窮變通久之理﹐乃信其攺從西法﹐革故取新﹐卓然能自樹立﹐故所作《日本國志》序論﹐往往與詩意相乖背。久而遊美洲﹐見歐人﹐其政治學術﹐竟與日本無大異。今年日本已開議院矣﹐進步之速﹐爲古今萬國所未有。時與彼國穹官碩學﹐言及東事﹐輒斂手推服無異辭。使事多暇﹐偶翻舊編﹐頗悔少作﹐點竄增損﹐時有攺正﹐共得詩數十首﹔其不及攺者﹐亦姑仍之。嗟夫﹗中國士夫﹐聞見狹陋﹐於外事向不措意。今旣聞之矣﹐旣見之矣﹐猶復緣飾古義﹐足己自封﹐且疑且信﹔逮窮年累月﹐深稽博考﹐然後乃曉然於是非得失之宜﹐長短取捨之要﹐余滋愧矣﹗況於鼓掌談瀛﹐虛無縹緲﹐望之如海上三山﹐可望而不可卽者乎﹗又況於排斥談天﹐詆爲不經﹐屏諸六合之外﹐謂當存而不論﹐論而不議者乎﹗覘國豈易言耶﹐稿旣編定﹐附識數語﹐以志吾過。光緒十六年七月﹐黃遵憲自序於英倫使館。

●卷一

立國扶桑近日邊﹐外稱帝國內稱天。縱橫八十三州地﹐上下二千五百年。

日本國起北緯綫三十一度﹐止四十五度﹔起偏東經綫十三度﹐止二十九度﹔地勢狹長。以英吉利里數計之﹐有十五萬六千六百零四方裏。全國瀕海﹐分四大島﹑九道。戶八百萬﹐男女共三千三百萬有奇。一姓相承﹐自神武紀元至今歲己卯明治十二年﹐爲二千五百三十九年。內稱曰天皇﹐外稱曰帝國。隋時推古帝上煬帝書﹐自名日出處天子。余此詩采摭諸書﹐曰皇曰帝﹐悉從舊稱﹐用《公羊傳》「名從主人」之例也。

泰初一柱立天瓊﹐嶽降眞形地始成。西有和華東諾冊﹐一誇手造一胎生。

紀神武以前事爲《神代史》﹐曰﹕開辟之初﹐有國常立尊﹐爲獨化之神。七傳至伊奘諾尊﹑伊奘冊尊﹐爲耦生之神。二尊以天瓊矛下探滄溟﹐鋒鏑凝結成磤馭盧島﹐名爲國柱﹐因下居成夫婦。先以淡路洲爲胞﹐鐘靈孕祥﹐乃生八大洲﹐余島則矛頭滴潮濡沫所凝者。泰西人有《創世紀》﹐稱耶和華手造天地萬物﹐七日而成﹐同一奇譚。

蕩蕩諸尊走百靈﹐荒唐古史過《山經》。海神長女生鸕羽﹐天祖初皇法脊令。

《神代史》又言﹕伊奘諾尊﹑伊奘冊尊見脊令相交﹐始知交婚﹐是爲初皇。又曰﹕瓊瓊杵尊有山幸與兄火蘭易海幸﹐後失於海﹐兄索之急﹐乃自投海中﹐海神妻以長女﹐復得海幸。獲潮滿瓊﹑潮涸瓊二寶神女﹐有孕﹐告瓊瓊杵尊﹐生子勿往視﹐不聽﹐竊窺之﹐有臥龍盤兒﹐驚躍人海。產室葺以鸕羽茅艸﹐未及覆甍﹐故號爲鸕鶿艸葺不合尊。尊生神武。

藂云揮劍日揮戈﹐屢逐蝦夷奏凱歌。西討東徵今北伐﹐古來土著旣無多。

日本土人卽蝦夷﹐蓋如臺灣之生番﹐蠢蠢如豕鹿﹐聲音狀貌皆少異﹐日本稱爲毛人﹝亦呼爲倭奴﹞古所謂長須國者也。日本開國在日向大隅﹐自西而東﹐蓋逐蝦夷而居之。神武﹑崇神﹑武尊﹑神功皆力徵經營﹐中葉專設徵夷大將軍以爲鎭撫。唐時陸奧一道猶盡屬蝦夷。近三百年﹐聚於奧北一島﹐有口蝦夷﹑奧蝦夷之稱。維新後置北海道﹐設官開拓﹐聞其種類只存數千云。神武初起師徵夷﹐曰﹕吾日神之孫﹐而向日徵虜﹐逆天道矣﹐不如隨影討之。藂云劍﹐武尊徵夷之劍也。

避秦男女渡三千﹐海外蓬瀛別有天。鏡璽永傳笠縫殿﹐倘疑世系出神仙。

崇神立國﹐始有規模﹐史稱之日禦肇國天皇﹐卽位當漢孝武天漢四年﹐計徐福東渡﹐旣及百年矣。日本傳國重器三﹕曰劍﹐曰鏡﹐曰璽。皆秦制也。臣曰命﹑曰大夫﹑曰將軍﹐皆周﹑秦制也。自稱曰神國﹐立教首重敬神﹐國之大事﹐莫先於祭﹐有罪則誦楔詞以自洗濯﹐又方士之術也。當時主政者﹐非其子孫﹐殆其徒黨歟﹖《三國誌》《後漢書》旣載求仙東來事﹐必建武通使時使臣自言。今紀伊國有徐福祠﹐熊野山亦有徐福墓﹐其明徵也。至史稱開國爲神武天皇。考神武至崇神﹐中更九代﹐無一事足紀﹐神武其亦追王之詞乎﹖總之﹐今日本人實與我同種﹐彼土相傳本如此。寬文中作《日本通鑑》﹐以謂周吳泰伯後。源光國駁之曰﹕謂泰伯後﹐是以我爲附庸國也。遂削之。至賴襄作《日本政紀》﹐並秦人徐福來亦屏而不書。是亦儒者拘墟之見﹐非史家紀實之詞﹑闕疑之例也。

劍光重拂鏡新磨﹐六百年來返太阿。方戴上枝歸一日﹐紛紛民又唱共和。

中古之時﹐明君良相﹐史不絕書。外戚顓政﹐霸者疊興。源﹑平以還﹐如周之東君﹐擁虛位而已。明治元年﹐徳川氏廢﹐王政始復古。偉矣哉中興之功也﹗而近來西學大行﹐乃有倡美利堅合眾國民權自由之說者。《山海經海外東經》﹕「暘谷上有扶桑﹐十日所浴﹐在黑齒北﹐居水中。有大木﹐九日居下枝﹐一日居上枝。」日本稱君爲日﹐如大日靈貴﹑饒速日命皆是。

呼天不見羣龍首﹐動地齊聞萬馬嘶。甫變世官封建制﹐競標名字黨人碑。

明治二年三月﹐初攺府藩縣合一之制﹐以舊藩主充知事。而薩﹑長﹑肥﹑土旋上表請還版圖。至三年七月﹐竟廢藩爲縣。各藩士族亦還祿秩﹐遂有創設議院之請。而藩士東西奔走﹐各樹黨羽﹐曰自由黨﹑曰共和黨﹑曰立憲黨﹑曰攺進黨﹐紛然競起矣。

狐篝牛柩善愚民﹐百濟新羅悉主臣。腰石手弓親入陣﹐浪傳女國出神人。

日本取法漢制﹐皆由百濟﹑新羅來。神功皇后始通二國﹐《魏志》《後漢書》所謂卑彌呼封親魏倭王者也。史言仲哀討熊襲﹐有神告後﹐宜先徵新羅﹐弗從﹐崩。後攝位﹐遽發師﹐西徵航海﹐祝曰﹕吾奉天神言﹐越海遠徵﹐苟捷有功﹐則波臣當手梳吾發﹐分爲二﹐浴於海。如其言。遂結兩髻如男子﹐親執巨弩。時後有娠十月矣﹐復取石挾腰祝曰﹕凱旋﹐生於玆。至新羅﹐新羅主面縛降。封府庫﹐收圖籍而還。十四月﹐乃生應神。是皆神道設教﹐以愚黔首者。誌書謂「以妖惑眾﹐侍婢千餘人不見其面」﹐胥由此也。然新羅﹑百濟﹑髙麗遂稱西藩﹐旋遣使通魏。史書竟稱爲女王國。至郭璞注《海經》﹐猶稱「倭在帶方東﹐以女爲王」。易世稱其人﹐皆以女系國﹐功可謂神也已。日本今古英雄推丰臣秀吉﹐余謂使黑面小猴見此老婦﹐必當懾伏不敢動耳。

女王制冊封親魏﹐天使威儀拜大唐。一自覆舟平戶後﹐有人裂詔毀冠裳。

日本典章文物﹐大半仿唐。當時瞻仰中華﹐如在天上﹐遣唐之使﹐相望於道。唐亂使絕﹐髙行雲遊之僧﹐尙時通殷勤。唐﹑宋間亦遣使答之。元祖肆其雄心﹐欲撫有而國﹐範文虎帥舟師十萬﹐遇颶舟覆﹐歸者三人。以元之雄武﹐滅國五十﹐風起濤作﹐不克奏膚功﹐天爲之也。然至是﹐日人有輕我之心矣。明中葉時﹐薩摩無賴寇我沿海﹐及丰臣秀吉攻朝鮮﹐八道瓦解﹐明誤聽姦民沈惟敬言議和。授封使者賫詔至﹐秀吉初甚喜﹐戴冕披緋衣以待。乃宣詔至「封爾爲日本王」﹐秀吉遽起﹐脫冕拋之地﹐且裂書﹐怒罵曰﹕我欲王則王﹐何受髯虜之封﹖且吾而爲王﹐若王室何復議再徵髙麗﹖日本人每諱言貢我﹐而明人好自誇大﹐視之若屬國。吾謂委奴國王之印﹐親魏倭王之勒﹐見於《三國誌》《後漢書》﹐﹝《北史》云「其後並受中國爵命﹐江左歷晉﹑宋﹑齊﹑梁﹐朝聘不絕」云﹞其時壤地褊小﹐慕漢大受封﹐此不必諱也。至隋帝之書曰﹕皇帝問倭皇好。旣鄰國之辭矣。唐﹑宋通好﹐來而不往。偶一遣使賫書﹐或因議禮不就而去。以小事大則有之﹐以臣事君則未也。至明成祖樹碑壽安鎭國之山﹐封足利義滿爲王﹐而不知乃其將軍。𨿽義滿稱臣納貢﹐然未有代徳而有二王﹐於日本則爲僭竊。神宗封秀吉﹐詔書至﹐爲毀裂﹐此又何足誇哉﹗

載書新付大司藏﹐銀漢星槎夜有光。五色天章云燦爛﹐爭誇皇帝問倭皇。

我朝龍興遼沈﹐聲威所至﹐先播暘谷。又以彼二百年中﹐徳川氏主政﹐講道論徳﹐國方大治﹐故海波不揚。邇以泰西諸國﹐弛禁成盟。念兩大同在亞西亞﹐同類同文﹐當倚如輔車﹐於同治辛未﹐遣大藏卿伊達宗城來結好。至光緒三年﹐朝議遣使修報﹐恭賫國書﹐踐修舊好﹐載在盟府﹐彼國臣民﹐多額手相慶。

鱷吼鯨呿海夜鳴﹐捧書執耳急聯盟。羣公衮衮攘夷策﹐獨幸尊王藉手成。

泰西通商﹐自和蘭﹝按﹕卽荷蘭﹞外﹐舊皆禁絕。徳氏初﹐海禁尢嚴。律法﹕漂風難民歸自異國者﹐錮終身。孝明帝之甲辰﹐美利堅始請互市﹐幕府拒之。己酉三四月﹐美﹑英船復來。癸丑﹐美國水師將官披理帥四兵船來﹐俄人亦帥兵踵至。安政甲寅﹑乙卯﹑丙辰﹐復疊來劫盟。初許以泊船供困乏﹐繼許其館賓禮接。至戊午六月﹐始與美國定互市則十四條。七月﹐與和蘭與英與俄﹐皆定條約。是爲開港之始。時孝明欲攘夷﹐徳川家定主政﹐審力不敵﹐不敢奉詔。處士橫議﹐以外夷披猖大辱國﹐而幕府孱弱偸安﹐不足議﹐始倡尊王以攘夷之論。至明治元年﹐徳氏遂廢。事皆詳《鄰交志》下篇中。

玉墻舊國紀維新﹐萬法隨風倏轉輪。杼軸𨿽空衣服粲﹐東人贏得似西人。

旣知夷不可攘﹐明治四年﹐乃遣大臣使歐羅巴﹑美利堅諸國﹐歸遂銳意學西法﹐布之令甲﹐稱日維新。嫩善之政﹐極紛綸矣。而自通商來﹐海關輸出逾輸人者﹐每歲約七八百萬銀錢云。然易服色﹐治宮室﹐煥然一新。

羲和有國在空桑﹐手握靈樞八極張。今世日官翻失禦﹐如何數典祖先忘﹖

自欽明十四年﹐由百濟遣歷博士來﹐始行夏時。後襲用元嘉歷﹐復用儀風歷﹐復用大衍歷﹑長慶宣明歷。長慶宣明歷行之最久﹐凡八百餘年。至貞享元年﹐始行元授時歷。𨿽設歷官﹐所業不精。僅一賀氏傳其家學﹐第從髙麗﹑琉球沿用我法而已。別詳《天文志》中。余友沈梅士往告余云﹕《山海經》曰﹕『羲和之國﹐有女名羲和﹐浴於甘淵。』《歸藏啟筮》曰﹕『空桑之蒼蒼﹐八極之旣張﹐乃有夫羲和﹐是主日月﹐職出入以爲晦明。』又﹕『瞻彼上天﹐一晦一明。有夫羲和之子﹐出於暘谷。』疑此邦在昔有精天象歷算之學者﹐上古本與中國通﹐用爲日官﹐遂以國爲氏﹐復以氏命官﹐故日官號羲和也。」其然豈其然乎﹖

紀年史創春王月﹐攺朔書焚《夏小正》。四十餘周傳甲子﹐竟占龜兆得橫庚。

明治五年十一月九日詔曰「太陽曆從太陽躔度﹐立月有日子多少之差﹐無季候早晚之變。每四歲置一閏日﹐七十年後﹐僅生一日之差﹐比太陰曆實爲精密。」遂祭告太廟﹐行攺歷禮。又詔以是年十二月三日爲明治六年一月一日。蓋自神武紀元﹐當周惠王之十七年辛酉﹐凡二千五百餘年﹐歷甲子四十餘周﹐皆用夏時﹐及是廢之矣。

神仙樓閣立虛空﹐海颶狂吹壓屋風。四面濤聲聾兩耳﹐終年如住浪華中。

多雨﹐尢多大風。余所居室木而不石﹐四面皆玻璃﹐風作則顚搖鼓動﹐如泛一葉之舟於大海中﹐爲之怦怦心動矣。

巨海茫茫浸四圍﹐三山風引是耶非﹖蓬萊淸淺經多少﹖依舊蜻蜓點水飛。

立國至今﹐版圖如舊。神武至太和﹐登山望曰﹕美哉國乎﹗其如蜻蜓之點水乎﹖故日本又名蜻蜓洲。史言海外三神山﹐風引不得至。《山海經》注又言蓬萊在海中﹐上有仙人宮闕﹐以金銀爲之﹐禽獸皆白。稗官小說﹐稱多長春之艸﹐不死之藥。今海外萬國﹐舟車悉通﹐惡睹所謂圓嶠﹑方壺﹖蓋燕﹑齊方士﹐知君房東來蹤迹﹐遂借以肆其矯誣﹐實則今日本地也。疆域皆別詳《地理誌》中。

翠華馳道艸蕭蕭﹐深院無人鎖寂寥。多少榮花畱物語﹐白頭宮女說先朝。

神武起日向﹐建都橿原﹐卽畿內大和境。後遷徙不一﹐多在大和。﹝日本讀大倭大和音爲耶馬臺﹐故《魏志》稱爲耶馬臺國。以日本爲國號﹐自孝徳始。﹞至桓武帝都平安城﹐爲今西京﹐定鼎千餘年矣。明治二年﹐乃遷東京。鑾輿西幸﹐偶一駐蹕而已。謹案《使東述略》曰「西京以山爲城﹐無垣郭雉堞﹐周環數十里﹐有賀茂川縈貫其中。過故宮﹐守吏導人。有紫宸殿﹐殿屏圖三代﹑漢﹑唐名臣像。循殿西行﹐過曲廊﹐涉後園。落葉滿階﹐鳴禽在樹。有瀑名靑龍﹐水喧石罅﹐泠泠然作琴築聲。靜對片時﹐塵慮俱息」云。《榮花物語》﹐出才嬪赤染衛門手﹐皆紀藤原道長驕奢之事。道長三女爲後﹐故多敍宮壺。

前朝霸主識龍蟠﹐富嶽荒川極大觀。畱與東遷新定鼎﹐萬家春樹錦城寬。

通國以武藏﹑上總爲坦沃。江戶本遠山某所居﹐徳家康初起參河﹐丰臣秀吉語之曰﹕江戶霸气之所鐘﹐子宜築城居。於是家康遂徙焉。築石爲城﹐髙壘深濠﹐一如大阪。徳川氏還政﹐參議大久保利通請遷都。越明治元年﹐遂東遷﹐因幕府爲宮殿焉。舊都自大和外﹐攝津﹑近江﹑長門﹑丰前﹐皆曾一至。東京實始至也。凡東京府所轄之戶﹐四十三萬五千九百餘。

九州地脈阻昆侖﹐裨海環瀛水作門。圓嶠方壺𨿽妄語﹐分明世外此桃源。

四面環海﹐自徳氏主持鎖港﹐益與諸國相隔絕。然承平無事﹐閉戶髙臥者二百餘年。有客長崎者﹐爲言商賈交易以誠信﹐婦姑無勃豁聲﹐道有拾遺者﹐必詢所主歸之﹐商人所傭客作﹐令司筅鑰﹐他出歸無失者。盛哉此風﹐所謂人崇禮讓﹐民不盜淫者邪﹗

薩摩材武名天下﹐水戶文章世不如。幾輩磨刀上馬去﹐一家修史閉門居。

材武以薩摩爲最。賴子成曰﹕吾涉覽其國﹐𨿽屠販勇決過人﹐卒然爭鬥﹐動輒至殺人自殺。維新之際﹐其國英傑﹐首唱納土撤藩﹐故功臣居十之六﹐長門次之。稱文學者﹐有肥前﹑安藝﹑水戶三藩﹐而水戶爲最。源光國作《本史》時﹐開彰考館﹐名士多從之遊﹐藏書尢富。余老友靑山延壽﹐是藩人。父延於﹐兄延光﹐世治史學﹐具有典型。

舟鮫衡鹿富良材﹐椎結夷風艸昧開。昨夕屠鯨今射虎﹐明朝跣足讀書來。

北海一道﹐舊屬松前侯。明治二年﹐割分十一國﹐初今諸藩分任墾辟﹐後專設開拓使治之。山林藪澤﹐上腴之奧區。民不耕種﹐日腰弓弭箭﹐驅狐貍﹐捕鯨魚﹐文身蓬首﹐穴居血飲。而渾沌未鑿﹐易受約束。近稍有讀書者。

一洲樺太半狉榛﹐甌脫中居兩國鄰。羅剎黑風忽吹去﹐北門管鑰付何人﹖

樺太洲一名庫頁島﹐西鄰俄屬﹐南與日本北海道天鹽犬牙相銜﹐費雅喀﹑俄羅斯﹑日本蝦夷人雜居其中﹐初亦不知屬何國地。俄使初來﹐卽議畫疆界。至明治八年十一月﹐乃定歸於俄﹐而舉千島屬日本。樺太居民皆漁海獵山以自給﹐山多椴松﹐海多鮏鱒﹐掘炭捕鯨之利尢厚。闖自主太洞歲出昆布﹐不知幾千萬石云。

拔地摩天獨立髙﹐蓮峯湧出海東濤。二千五百年前雪﹐一白茫茫積未消。

直立一萬三千尺﹐下跨三州者﹐爲富士山﹐又名蓮峯﹐國中最髙山也。峯頂積雪﹐皓皓凝白﹐蓋終古不化。

濯足扶桑海上行﹐眼中不見大河橫。只應拄杖尋云去﹐手挈盧敖上太淸。

與富士山並稱三山者﹐加賀白山﹐越中立山﹐蓋於齊爲巨擘焉。水以信濃河爲最長﹐以琵琶湖爲最大矣。然國中𨿽少髙山大河﹐而林水邱壑﹐大有佳處。《使東雜詠》紀沿海光景﹐讀酈元《水經》﹑柳州遊記。其中山水名勝之區﹐聞陸奧之松島﹐丹後之天橋立﹐安藝之宮島﹐尢山層雲秀﹐懷靈抱異云。恨蠟屐無緣﹐未能一遊耳﹗

一震雷驚眾籟號﹐沈沈地底湧波濤。累人日夜憂天墜﹐頗怨靈鰲戴末牢。

地震月或數回﹐甚則墻壁棟宇皆搖簸。先聞洶洶聲﹐如大風鼓濤而來。初至頗怪﹐久亦習慣。累月不震﹐土人反疑。安政乙卯﹐江都大震﹐死者二三萬人。父老謂數十年當有一厄﹐惴惴常懼之。

倚天銅佛古於樹﹐掛月玉鏡寒生苔。對人露立總不語﹐曾見源平戰鬥來。

鐮倉八幡宮﹐有銅佛髙今尺三十九尺餘﹐徑廣十六丈有奇。銅鏡一﹐古色斑駁﹐住僧云﹕神功皇后物也﹐一千七百餘年矣。又有源賴朝之冑﹐平秀吉之刀﹐信元之角弓﹐家康之竹杖。鐮倉本重鎭﹐源賴朝開霸府﹐卽此地也。徳川以前﹐北條氏﹑足利氏皆居此以管領關東。鐮倉余未至﹐聞之何大臣云。

石塔光明照夜燈﹐武尊宮闕郁觚稜。至今灑涕吾孀語﹐攜酒相尋白鳥陵。

史言日本武尊徵東夷﹐泛海相模﹐風濤大作﹐寵姬橘媛投海﹐暴風遂止。凱旋過碓日嶺﹐東望懷橘嬡﹐嘆曰﹕吾孀已矣﹗後人因號東陲爲吾媛國。及崩葬﹐白鳥從陵出﹐目爲白鳥陵。今有祠。

南朝往事久灰塵﹐歲歲櫻花樹樹春。手挈銅鈴拜遺像﹐嗚呼碑下弔忠臣。

楠正成者﹐南朝殉難之臣﹐日本比之文文山﹑嶽少保。源光國題其碑曰「嗚呼忠臣楠子之墓。」墓在湊川﹐有櫻花數百樹﹐手澤所畱﹐重於大璧。尙有神鈴塑像﹐能文者皆紀之。

芝山宮殿剩丰碑﹐搖動春風見菟葵。二百餘藩齊灑涕﹐不堪哀誦《式微》詩。

徳川氏主政二百餘年﹐深仁厚澤﹐民不能忘。還政以來﹐父老過芝山東照宮﹐多有焚香泣拜者。舊藩士族﹐維新後窮不自聊﹐時時有盛衰今昔之慨。

臣連伴造稱官氏﹐藤橘源平數世家。將相王侯眞有種﹐至今寥落族猶華。

舊皆世官﹐故氏族最重。古所謂臣連伴造﹐以官有世功﹐以官爲氏。其後賜姓命氏﹐自垂仁始。姓有升降﹐以氏爲寵號﹐自天武始。氏之寵號旣定﹐宏仁《姓氏錄》所載舊姓﹐有千百氏。諸藤專朝﹐不舉他族﹐而舊族皆降在皂隸矣。源﹑平疊興﹐枝葉之蔓﹐分宗立長﹐割據國郡。其長者﹐猶古氏上。其族人﹐稱家子郎黨﹐蔓衍天下。數百年之藩﹐大都藤﹑橘﹑源﹑平四姓也。維新廢藩﹐猶稱爲華族﹐以別開民。

國造分司舊典刊﹐百僚亦廢位階冠。紫泥鈐印靑頭押﹐指令惟恁太政官。

上古封建﹐號爲國造。奉方職者﹐一百四十有四。後廢國造﹐置國司﹐猶變封建爲郡縣也。天智十年﹐始置太政大臣﹝三公首職﹐猶漢相國﹞﹑左大臣﹑右大臣﹐相沿至今。然自武門柄政﹐復爲封建﹐太政官勢同虛設。明治維新後﹐乃一一復古﹐斟酌損益於漢制﹑歐羅巴制﹐彬彬備矣。曰太政官﹐有大臣參議﹐佐王出治﹐以達其政於諸省。凡九省﹕曰外務﹑曰內務﹑曰大藏﹑曰陸軍﹑曰海軍﹑曰文部﹑曰工部﹑曰司法﹑曰宮內。而外設三府三十五縣﹐於北海道別設開拓使。省有卿﹐有大輔﹑少輔﹐有大少書記。官有幾等﹐屬官若吏胥。府有知事﹐縣有令﹐有書記官﹑屬官。府縣之事﹐上於諸省﹔諸省受成於太政官。各卿皆參知政事。太政官中﹐復有調查﹑賞勛﹑法制三局﹐有總裁﹐卽以參議分任之。亦設書記官﹐以隸各省所上之事﹝諸省事有疑難者﹐上太政官。太政官示之﹐日指令﹞。每省所轄事﹐又隨事分局。官凡十七等﹐而統以八位﹐位有從﹑正。自十等官而下﹐無位焉。皆別詳《職官志》中。

議員初撰欣登席﹐元老相從偶躊閭。豈是諸公甘仗馬﹖朝廷無闕諫無書。

太政官權最重。後設元老院﹐國有大事﹐開院議之。府縣於明治十一年始選議員﹐以議地方事﹐亦略仿西法上下議院之意。此固因民之所欲而爲之﹐規模猶未定也。舊有彈正臺﹐後廢。西法多民出政而君行政﹐權操之議院﹐故無諫官。日本君主之國﹐而亦無之。

堂堂黼座設朝儀﹐神武初元立國時。一百一聲聞祝炮﹐滿城紅日早懸旗。

朝賀大禮﹐歲有三大節﹕日新年﹔日天長﹝十一月三日﹞。二月二十﹐相傳爲神武卽位紀元之日﹐日紀元節﹐尢重之。官皆大禮服﹐詣宮朝賀﹐放祝炮一百一聲﹐人家皆懸畫日旗﹐以伸慶也。

肘挾氈冠插錦貂﹐肩盤金縷系紅綃。前趨客座爭攜手﹐俯拜君前小折腰。

朝會皆大禮服﹐以免冠爲禮﹐冠或肘挾﹐或手執。冠制皆狹長﹐前後銳而中尖﹐以黑羽爲飾。皆氈衣革履。有勛爵者﹐蹙金綫於袖﹐自肩至腰﹐斜披以紅緣白綾﹐以系勛章。文武臣皆佩劍。新年朝賀﹐鄰國公使皆在列﹐見客趨而前﹐皆握手通殷勤。入朝進退皆三鞠躬﹐無拜跪禮矣。明治六年﹐始易服色。然官長居家﹐無不易舊衣者。

金菊花濃罽幕張﹐雞冠劍佩立成行。司書載筆司勛賞﹐拜手重光旭日章。

賞勛無五等之爵﹐而有勛號﹐日勛一等﹐勛二等。時時賜金。又仿泰西寶星例﹐給印章﹐亦畫﹐有旭日重光章﹐旭日單光章。菊爲王章﹐官舍行幕皆圖繪之。

減租恩詔普醲膏﹐碩鼠疲民敢告勞。歸語老農吾土樂﹐寬仁長戴帝天髙。

民無私田﹐計明治七年租稅定額﹐全國有米一千二百八十三萬七幹六百九十二石﹐余易米以錢﹐計八年收楮幣五千一百五十萬五千九百六十七圓。明治十年減租﹐計收三幹五百五十三萬八幹七百九十四圓。考日本初仿唐班田之制﹐取諸民者﹐二十之一耳。延喜﹑天歷後﹐豪彊兼並﹐其制遂壞。鐮倉來每以軍興加賦﹐後不復除。及丰臣秀吉興﹐亟正經界﹐平租稅。然古者每段三百六十步﹐裁爲三百步﹐而收稅如故﹐於是益重所賦﹐率取十四﹐謂之四公六民。徳氏因之﹐世官益多﹐用益繁﹐大率皆取民之半﹐甚者或六公四民﹐七公三民﹐民困極矣。明治中興﹐諸侯悉去圖籍﹐奉田歸公。亦用古法﹐諸國公田﹐皆隨鄕土估價賃租﹐凡值百者收三分。然值百之息﹐歲不過十﹐是十分而三也﹐民猶不堪。今君仁厚﹐於十年正月一日﹐復減租爲二分五。然較之我國四十取一﹐乃嘆吾民之鑿井耕田﹐眞不知帝力何有也。余詳《食貨志》中。

剪紙頻將花樣翻﹐司農用印不辭煩。法同手實名頭會﹐絕少催租吏到門。

造紙畫爲界﹐分行如野﹐所有文憑計簿之類﹐均購而書之。官又造方紙﹐約寸許﹐分赭黑靑黃紅紫各類﹐以當分釐錢圓十百之數﹐名爲印紙。卽以作稅券。紙中每刻王面﹐或古人像﹐華人所名爲頭稅者也。課取物稅之外﹐﹝如煙艸類﹐用此課稅。﹞凡一切買賣借貸典質之事﹐莫不計稅﹐應用此紙而不用者﹐罰漏稅銀二十倍。惟官不督責﹐聽民間自占其數﹐購取而自用之。蓋近乎宋人手實之法﹐而無胥徒檢核之擾﹐無吏役催促之苦﹐行之甚精善也。

左券都憑官契來﹐鼠牙雀角不疑猜。若非一紙文書在﹐無地能容避債臺。

民間借貸不用印紙者﹐訟於官﹐官不理。一切訴訟﹐亦均以官紙爲憑。

六幹五均官盡備﹐踦零都數法俱嚴。禁煙禁酒工言利﹐獨握牢盆不道鹽。

凡以酒營業者﹐必先領準牌﹐乃許發賣﹐名營業稅。或釀造﹐或販賣﹐又分別納稅。官派員檢查﹐令酒人於盛酒器標識其數﹐如或隱匿偸漏﹐皆重課罰金。業煙艸者﹐法亦如之。惟所領準牌﹐必攜之在身﹐以備查檢。煙艸或盛於箱﹐或裹以紙﹐或柬之如書卷﹐皆必用印紙粘於一拆必損之處。蓋西人之課煙酒稅﹐大類如此。明治十年﹐計酒稅煙艸稅共收銀二百七十餘萬圓﹐後又遞加。日用各物﹐無不課稅者。惟鹽獨無政﹐蓋漉沙熬波﹐隨處而有﹐故不能稅耳。

聞說和銅始紀年﹐孔方漸變橢成圓。通神使鬼眞能事﹐土價如金紙作錢。

銀錢始見顯宗朝﹐然莫詳所來。史言天武三年﹐對馬始出白金。十二年。有廢銀錢用銅錢之令。持統八年﹐始設鑄錢司。元明和銅元年銅錢﹐始有文日和銅開珍。聖武天平感寶元年﹐陸奧貢黃金。四年﹐始鑄金錢。近世寬永復鑄鐵錢。沿革不盡可詳。凡鑄錢皆不以易代更其式﹐有圓﹑有橢圓﹑有渾圓﹑有方﹑有長方。多無孔﹐無輪郭。重或數兩﹐縱橫六七寸﹐小則二三分﹐輕數銖而已。今所用者﹐尙有寬永文久﹐又有天保﹐以一當百。明治四年﹐金銀銅三貨並鑄﹐式皆精美。六年復造紙幣﹐當墨西哥銀錢一枚者﹐日余。又有半圓﹑二十錢﹑十錢者。描畫龍鳳﹐中有明治通寶字﹐竟與通行貨幣等。

鑄山難得礦常開﹐永樂錢荒不再來。海外有商爭利藪﹐國中何地築謻臺﹖

源義政上表成祖﹐稱臣國土瘠民貧﹐銅錢散失﹐公私索然﹐請賜錢。成祖頒以永樂錢五十萬貫﹐復由商舶鄰國運來﹐遂通行國中。後以一文當四文用。礦產不多﹐新鑄金銀﹐多爲西人攫去。外國債一千餘萬﹐內國債二億餘萬﹐分年還償。皆詳《食貨志》中。然日人近方銳意通商﹐自絲茶外﹐輸出物品﹐遠及於歐羅巴。得利與否﹐未可知耳﹖

中將登壇妙指揮﹐宮妃鵠立亦戎衣。連環拐馬連珠炮﹐更請君王看一圍。

海陸軍制﹐皆別詳《兵志》中。海陸軍皆有操練場﹐小隊每日習之﹐間數月一大操﹐君及母后妃後或臨觀焉。戎服督隊﹐容肅而儀簡。兵仿西法﹐槍炮連發﹐分屯互擊﹐若對敵者。步伐整齊頗可觀。惟產馬不良﹐少駑弱耳。

拜手中臣罪祓除﹐探湯剪爪仗神巫。竟將老子篋中物﹐看作司空城旦書。

古無律法﹐有罪﹐使司祝告神。害稼穡﹑污齋殿爲天罪﹐奸淫﹑蠱毒爲國罪﹐皆請於神祓除之。輕去爪發﹐重懲贖物。今尙傳有中臣禊祠﹐卽其事也。且有探湯法﹐入泥鑊中煮沸﹐使訟者手探之﹐以董正虛實。是皆余所謂方士法門也。刑於無刑﹐眞太古風哉﹗至推古乃作憲法﹐後來用大明律﹐近又用法蘭西律﹔然囹圄充塞﹐赭衣載道矣。

《棠陰比事》費參稽﹐新律初頒法未齊。多少判官共吟味﹐按情難準佛蘭西。

府縣止理民事﹐刑訟專司於裁判所﹐而直隸司法省。明治六年﹐頒新律綱領﹐參用大明律﹑泰西律﹐然法多未備。判官上事﹐每吟味其事情﹐難於判結云云。吟味﹐公牘中語﹐謂審度也。近又由司法省撰《民法》《刑法》二書﹐專用法蘭西律﹐交元老院議之﹐未及頒行。余俟詳《刑法志》中。

春風吹鎖脫瑯璫﹐夕餔朝糜更酒漿。莫問泥犁諸獄苦﹐殺身亦引到天堂。

牢獄極爲精潔﹐飲食起居﹐均有常度。病者或給以酒漿﹐但加拘禁﹐不復械系。一切諸苦﹐並不身受。𨿽定罪處絞者﹐行刑時﹐或引教士及神官僧人爲之諷經﹐俾令懺悔﹐仍祝以來生得到天堂云。

時檢樓羅日曆看﹐沈沈官屋署街彈。市頭白鷺巡環立﹐最善鳩民是鳥官。

警視之職﹐以備不虞﹐以檢非爲。總局以外﹐分區置署。大凡戶數二萬以上﹐設一分署。六十戶巡以一人。司扡擁者﹐持棒巡行﹐計刻受代﹐皆有手札﹐錄報於局長。余考其職﹐蓋兼周官司救﹑司市﹑司走虎﹑匡人﹑撣人﹑禁殺戮﹑禁暴氏﹑野間氏﹑修間氏數官之職﹐後世惟北魏時設候官﹐名日白鷺﹐略類此官。西法之至善者也。

照海紅光燭四圍﹐彌天白雨挾龍飛。才驚警枕鐘聲到﹐已報馳車救火歸。

常患火災﹐近用西法﹐設消防局﹐專司救火。火作﹐卽敲鐘傳警﹐以鐘聲點數﹐定街道方向。車如遊龍﹐轂擊馳集。有革條以引汲﹐有木梯以振難。此外則陳畚者﹑負罌者﹑毀墻者﹐皆一呼四集﹐頃刻畢事。

火齊珠懸照夜光﹐粉墻碧瓦第相望。白桑板記公卿姓﹐紫邏途聯左右坊。

街道甚修治﹐曰某區﹐曰某町﹐曰幾番地﹐圖記分明。人家皆書名於門﹐髙官大府﹐亦以二_三寸木板懸楣上﹐曰從一位﹑正二位某。多嫌舊式湫隘﹐紅墻翠瓦﹐玲瓏雲起。門外柱立燈塔﹐夜則然燈。巡邏者時時環門。

新綠在樹殘紅稀﹐荒園菜花春旣歸。堂前燕子亦飛去﹐金屋主人多半非。

徳川氏時﹐舊藩邸宅﹐皆在東京。廣廈傑閣﹐今皆沒入官﹐或攺官舍﹐或爲民居。其荒涼者﹐鞠爲茂艸矣﹗因記杜工部詩曰「王侯邸宅皆新主﹐文武衣冠異昔時。」甚切近事也。

維摩丈室潔無塵﹐藥鼎茶甌布置勻。導脈竹筳窺髒鏡﹐終輸扁鵲見垣人。

冒府所屬﹐皆有病院﹐以養病看。花木竹石﹐陳雅潔﹐軍醫於中以調治之﹐甚善法也。不治之疾﹐往往送大醫院﹐剖驗其受病之源﹐亦西法。

博物千間廣廈開﹐縱觀如到寶山回。摩挲銅狄驚奇事﹐親見委奴漢印來。

博物館﹐凡可以陳列之物﹐無不羅而致之者﹐廣見聞﹐增智慧﹐甚於是乎賴。有金印一﹐蛇紐方寸﹐文曰漢委奴國王。云築前人掘土得之。考《後漢書》﹐建武中元﹐委奴國奉貢朝賀﹐光武賜以印綬。蓋卽此物也。

握要鉤元算不差﹐网羅細碎比量沙。旁行斜上同周法﹐治譜誰知出史家﹖

統計表者﹐戶口賦稅學校刑法等事﹐皆如史家之表﹐月稽而歲考之﹐知其多寡﹐卽知其得失。西人推原事始﹐謂始於《禹貢》。余考其法﹐乃史公所見《周譜》之法也。

欲知古事讀舊史﹐欲知今事看新聞。九流百家無不有﹐六合之內同此文。

新聞紙以講求時務﹐以周知四國﹐無不登載。五洲萬國﹐如有新事﹐朝甫飛電﹐夕旣上板﹐可謂不出戶庭而能知天下事矣。其源出於邸報﹐其體類乎叢書﹐而體大而用博﹐則遠過之也。

削木能飛詡鵲靈﹐備梯堅守習羊坽。不知盡是東來法﹐欲廢儒書讀墨經。

學校甚盛﹐惟專以西學教人。余考泰西之學﹐墨翟之學也。尙同﹑兼愛﹑明鬼﹑事天﹐卽耶穌《十誡》所謂敬事天主﹐愛人如己。他如化徵易﹐若龜爲鶉﹝動物之化﹞。五合。水土火。火離然。火鑠金。金合之腐水。木離木﹝金石艸木之化﹞。同﹐重體合類。異﹐二﹐不體﹐不合﹐不類。此化學之祖也﹝以百物體質之輕重相較﹐分別品類之異同。西人淡气﹑輕气﹑炭气﹑養气之說仿此﹞。均﹐發均縣。輕重而發絕﹐不均也。均﹐其絕也﹐莫絕。此重學之祖也。一少於二﹐而多於五﹐說在建。非半弗都。倍﹐二尺與尺﹐但去一。圜﹐一中同長。方﹐柱隅四讙。圜﹐規寫攴。方﹐矩見攴。重其前﹐弦其前。法意規圓三。此算學之祖也。臨鑑立。景﹐二光夾一光。足敝下光﹐故成景於上﹔首敝上光﹐故成景於下。鑑近中﹐則所鑑大﹔遠中﹐則所鑑小。此光學之祖也。皆著《經》上﹑下篇。《墨子》又有《備攻》《備突》《備梯》諸篇﹐《韓非子》《呂氏春秋》備言墨翟之技﹐削鳶能飛﹐非機器攻戰所自來乎﹖古以儒﹑墨並稱﹐或稱孔﹑墨﹐孟子且言天下之言歸於墨。其縱橫可知。後傳於泰西﹐泰西之賢智者衍其緒餘﹐今遂盛行其道矣。又如《大戴禮》﹕「曾子曰﹕如誠天圓而地方﹐則是四角之不掩也。」《周髀》注﹕「地旁沱四隤﹐形如覆槃。」《素問》﹕「地在天之中﹐大气舉之。」《易乾鑿度》﹕「坤母運軸。蒼頡云﹕地日行一度﹐風輪扶之。」《書考靈曜》﹕「地恆動不止﹐而人不知。」《春秋元命苞》﹕「地右轉以迎天。」《河圖括地象》﹕「地右動起於畢。」非所謂地球渾圓﹐天靜地動乎﹖《亢倉子》曰「蛻地謂之水﹐蛻水謂之气。」《關尹子》曰「石擊石生光﹐雷電緣气而生﹐可以爲之。」《淮南子》曰「黃埃靑曾赤丹白嚳元砥﹐歷歲生﹖。其泉之埃﹐上爲云。陰陽相薄爲雷﹐激揚爲電。上者就下﹐流水就通﹐而入於海。煉土生木﹐煉木生火﹐煉火生云﹐煉雲生水﹐煉水反土。」中國之言電气者又詳矣。機器之作﹐《後漢書》﹕「張衡作候風地動儀﹐施關發機﹐有八龍銜丸﹐地動則振﹐龍發機吐丸﹐而蟾蜍銜之。」《元史》﹕「順帝所造宮漏﹐有玉女捧時刻籌﹐時至則浮水上。左右二金甲神﹐一懸鐘﹐一懸鉦。夜則神人按更而擊。」奇巧殆出西人上。若黃帝旣爲指南車﹐諸葛公旣爲木牛流馬﹐楊麼旣爲輪舟﹐固眾所知者。相土宜﹐辧人體﹐窮物性﹐西儒之絕學﹐然見於《大戴禮》《管子》《淮南子》《抱朴子》及史家方伎之傳﹐子部藝術之類﹐且不勝引。至天文算法本《周髀》蓋天之學﹐彼國談幾何者﹐譯稱借根方爲東來法﹝宋秦九韶作《數學九章》十八卷﹐中栽立天元一之法﹐卽借根之法所本也﹞。火器之精﹝火器始金﹑元間。趙甌北《陔余叢考》有火炮一篇可徵﹞﹐得於普魯斯人﹐爲元將部下卒﹐彼亦具述源流。近同文館丁韙良說電气道本於磁石引鍼﹐琥珀拾芥﹐凡彼之精微﹐皆不能出吾書。第我引其端﹐彼竟其委﹐正可師其長技。今東方慕西學者﹐乃欲捨己從之﹐竟或言漢學無用﹐故詳引之﹐以塞蚍蜉撼樹之口。英吉利﹑法蘭西﹑徳意志語學學校﹐隨處而有﹐故通西語者甚多。學校隸於文部省﹐東京大學生徒凡百餘人﹐分法﹑理﹑文三部。法學則英吉利法律﹑法蘭西法律﹑日本今古法律﹐理學有化學﹑气學﹑重學﹑數學﹑礦學﹑畫學﹑天文地理學﹑動物學﹑植物學﹑機器學﹐文學有日本史學﹑漢文學﹑英文學。以四年卒業﹐則給以文憑。此四年中﹐隨年而分等級。所讀皆有用書。規模善矣﹗別詳《文學志》中。

《化書》《奇器》問新編﹐航海遙尋鬼谷賢。學得黎鞬歸善眩﹐逢人鼓掌快談天。

學校卒業者﹐則遣往各國﹐日海外畱學生。日本唐時遣使我國﹐每有畱學生﹐宮制禮教﹐皆亦趨亦步。今於泰西﹐亦如此也。東京又有中學﹑師範學校﹐卒業則許爲人師。教之之法﹐凡分七級﹝有心理學﹑天文學﹑地學﹑史學﹑數學﹑文學﹑商賈學﹞。分年受業﹐循第七級而至一級。由淺人深﹐由粗人細﹐由約人博。其書籍皆歸實用﹐其課程皆有定則﹝月許給數日假﹐日給數時假﹞。其同方同業﹐羣萃州處﹐以一先生教數十人﹐則師逸而功倍。蓋教法皆得之泰西。余嘗縱觀其地﹐而嘆其善。聞東人好博騖廣﹐不能專精﹐然可以想見泰西學校之盛也。徳意志國花之安譯有《徳國學校論略》﹐自言無人不學﹐無地無學﹐無事無學。郭筠仙侍郎言泰西人材悉出於學校。嗚呼﹐其信然矣﹗

五經髙閣竟如刪﹐太學諸生守《兔園》。猶有窮儒衣逢掖﹐著書掃葉老名山。

學校諸書﹐自西學外﹐日本書有輿地學﹐有史學﹔中學則唐﹑宋八家文﹑《通鑑攬要》。

欲爭齊楚連橫勢﹐要讀孫吳未著書。縮地補天皆有術﹐火輪舟外又飛車。

海陸軍有士官學校﹐專以教帥兵者。凡地之險要﹐器之精長﹐陣之分合﹐兵之進退﹐營壘之堅整﹐手足之純熟﹐一一有成書﹐繪以圖﹐貼以說。圖說所未盡者﹐以木土肖其形﹐一覽可知﹐不啻聚米之爲山也。又身驗而力行之﹐無事之時﹐若臨大敵者。西人有恆言﹐簡將難於練兵﹐兵可數月而成﹐將非積年不能成材也。宜其彊矣。日人之爲陸軍也﹐取法於法與徳﹔爲海軍﹐取法於英。

深院梧桐養鳳凰﹐牙簽錦悅浴恩光。繡衣照路鸞輿降﹐早有雛姬掃玉牀。

明治九年﹐國後出藏金﹐命擇士族華族女百人﹐延師教之﹐日女子師範學校﹐亦三年得爲女師。開黌之日﹐卒業之時﹐國後親臨。鸞鈴載道﹐公卿命婦﹐亦褰裳偕至。長者簪筆﹐幼者執簡﹐跪迎於門﹐膜拜於堂。彤管紀史﹐稱爲盛典焉。校中勤慧者﹐時賜書賜衣。

捧書長跪藉紅毹﹐吟罷拈鍼弄繡襦。歸向爺娘索花果﹐偸閒鉤出地球圖。

女子師範學校﹐亦多治西學。而有女紅一業﹐謂婦功居四徳之一也。曹大家《女誡》﹐亦有譯本。校中等級次第﹐大略與中學相同。若宣文絳紗﹐私自受業者﹐亦往往而有。有迹見瀧﹐教女弟子凡一二百人。頗有五六歲能作書畫者。

聯袂遊魚逐隊嬉﹐捧書挾策雁行隨。打頭栗鑿驚呼謈﹐悵憶兒童逃學時。

附女子學校﹐有幼稚園﹐皆教四五歲小兒。鳥獸艸木﹐用器具﹐或畫圖﹐或塑形﹐以教之以名。教之剪紙畫界﹐摶土偶﹐壘方勝﹐以開其知識。教之唱歌說話習字﹔陳一切蹴蘜秋千之類﹐於放學時﹐聽之遊戲。以誘掖其心﹐節宣其气。課程皆有一定不易之刻﹐坐立起止﹐皆若以兵法部勒之﹐泰西之教法也。校中有保姆﹐有訓導。

國學空傳卜部名﹐三輪寺額未分明。天然丨■﹝丨丨﹞橫縱畫﹐萬國翻同墮地聲。

或言神代原有文字﹐至推古朝尙存﹐藏於卜部家。近世平田篤允倡爲神學之說﹐所據如鐮倉八幡寺﹑和州三輪寺額﹐皆模糊不可辧。余取觀之﹐略似蝌蚪形﹐或如鳥篆書﹐亦不知始於何年。惟世傳有肥人書﹐有薩人書﹐如一二五作丨■﹝丨丨﹞■﹝川川﹞﹐今蝦夷尙沿用之。五字之外﹐或變換點畫﹐如阿剌伯數字﹐或畫作○�﹐或作鳥獸艸木形之類。蓋萬國造字﹐象形之先﹐必先計數﹐如一二丨■﹝丨丨﹞。正如阿字爲母之首﹐小兒墮地﹐先作此聲﹐爲天地之元音也。

東方樂久忘夷靺﹐上古文難辧隸蝌。欲藉舌人通寄象﹐只須五字熟摩多。

《孝經緯》曰「東夷之樂曰《棘樂》。」元語曰﹕東夷之樂曰《朝離》。音皆不可考。今所傳伊呂波﹐四十七字外﹐有五十母字譜﹐不出支微歌麻二韻﹐其發端之五音﹐爲阿衣烏噎嗢﹐能統攝眾音。考悉曇字母四十七字﹐其初十二字﹐謂之摩多。摩多﹐卽母也。其三十五字﹐謂之體文。今五十母字中之阿衣烏噎嗢﹐卽梵書摩多﹐知其法實出於《悉曇字記》。唐時傳教﹑空海二僧﹐亦從遣唐使畱學﹐當貞元間﹐並受《悉曇》學於梵僧﹐可知其所自來矣。

航海書來道遂東﹐虛辭助語惜難通。至今再變佉盧字﹐終恨王仁教未工。

《古語拾遺》曰「上古之事﹐口耳相傳耳。自王仁賫《論語》《千文》來﹐人始識字。」然《國史案》云「初教漢文時﹐悉皆指象以名﹐而助語虛辭﹐無象可指。」其土語又皆實字在前﹐虛字在後﹐與漢文不相應﹐故教之甚難也。

《論語》初來文尙古﹐《華嚴私記》字無訛。老僧多事工饒舌﹐假字流傳伊呂波。

漢籍初來﹐令王子大臣受學﹐僅行於官府。然至於唐時﹐表奏章疏﹐皆工文章。卽私著之書﹐余見唐開元時馬道手箱《華嚴經音義私記》以和附注其下﹐尙無假字。蓋日本學漢文𨿽甚難﹐而文只一種。王﹑段博士接踵而來﹐遣唐學生﹐又多髙材﹐故自能斐然成章。至唐徳宗朝﹐僧空海欲民便於用﹐乃借漢字伊呂波四十七字以附土音﹐創爲イロハ﹐遂別成﹗本文矣。或曰﹕上古旣有伊呂波﹐聖徳太子營法隆寺﹐木工嘗用之。或曰﹕伊呂波實出《涅槃經》﹐皆臆說也。

不難三歲識之無﹐學語牙牙便學書。春蚓秋蛇紛滿紙﹐問娘眠食近如何﹖

伊呂波四十七字﹐已綜眾音﹐點畫又簡﹐易於習識。伊爲イ﹐呂爲ロ﹐波爲ハ﹐仁爲ニ﹐保爲ホ﹐邊爲ヘ﹐止爲ト﹐知爲チ﹐利爲リ﹐奴爲ス﹐畱爲ル﹐遠爲ㄇ﹐和爲冂﹐加爲カ﹐與爲ョ﹐多爲タ﹐禮爲レ﹐曾爲ソ﹐津爲ッ﹐稱爲﹐柰爲ナ﹐良爲ラ﹐武爲ム﹐宇ゥ爲﹐乃爲ノ﹐井爲井﹐於爲ォ﹐久爲ク﹐也爲ャ﹐末爲マ﹐計爲ケ﹐不爲フ﹐己爲ュ﹐江爲ェ﹐天爲テ﹐阿爲ァ﹐左爲サ﹐幾爲キ﹐由爲コ﹐女爲メ﹐美爲ミ﹐之爲シ﹐惠爲ヱ﹐比爲ヒ﹐毛爲モ﹐世爲セ﹐寸爲ス﹐﹝以假其偏旁﹐名片假字。其假字﹐則伊呂波之艸書也。﹞故彼國小兒﹐學語以後﹐能通假字﹐便能看小說﹐作家書矣。假字或聯屬漢文用之。單用假字﹐女人無不通者。

難得華同是語言﹐幾經重譯幾分門﹖字須丁尾行間滿﹐世世仍憑洛誦孫。

日本爲中土語言﹐有三種﹕日吳音﹐日漢音﹐日支那音。漢籍初來﹐經生博士﹐皆以口授﹐是曰漢音。唐﹑宋遣使﹐常以緇流。江南名山﹐戴笠雲遊者﹐接踵而至。口傳經典﹐歸教其徒﹐是日吳音。卅年以來﹐中外結約﹐英吉利﹑米利堅學者﹐每據我字典﹐譯以彼文﹝如所刻《華英字典》之類。本之通西字者﹐復從其書以求我音﹐是爲支那音。釋氏稱震旦亦日支那﹐今歐羅巴人稱中土音略近之﹐本因沿其稱﹞。今士大夫之通漢學者﹐時時操漢音﹑吳音﹐大抵近閩之漳﹑泉﹐浙之乍浦﹐而變而愈遠﹐實不可辧。漢﹑吳參錯﹐閩﹑浙紛紜﹐又復言人人殊﹝王﹑段所授﹐遠不可考。三百年來﹐長崎通商者多漳﹑泉人﹐而乍浦購銅之船﹐每歲一來﹐所操土音﹐本大異中原﹐東人誤以爲正音也﹞。其稱五爲訛﹐稱十爲求﹐沿漢音而變者也。稱一爲希多子﹐二爲夫帶子﹐此土音也。市廛細民﹐用方言者十之九﹐用漢言者百之一而已。其讀漢文多顚倒讀之﹐注上中下甲乙等字於行間﹐以爲識﹐間附土音爲釋﹐物茂卿所謂「句有須﹐丁有尾」也。

博士來從繼體初﹐《五經》亦自劫灰餘。航頭古典欺人語﹐何處瑯環覓異書﹖

君房所賫之書﹐蓋不可考。日本史稱有典墳﹐亦因中人誤傳而附會者。殆爲當時焚書﹐故不得賫歟﹖應神十六年﹐徵王仁於百濟﹐始有《論語》﹝時並有《千文》。考李暹《千文注》云「鐘繇始作《千文》﹐獻晉武帝。」應神當武帝時﹐殆鐘氏《千文》也﹞。繼體七年﹐百濟遣五經博士段揚爾﹐十年﹐又遣漢安茂來﹐始有五經﹝日本紀以《禮》《樂》《書》《論語》《孝經》爲五經﹞。余來東後﹐徧搜羣籍﹐足利學校﹑水戶書庫﹐皆藏書極富者﹐未聞有逸書也。歐陽公《日本刀歌》曰「徐福行時書未焚﹐逸《書》百篇今尙存。令嚴不許傳中國﹐舉世無人識古文。先王大典藏蠻貊﹐蒼波浩蕩無通津。」亦儒者妄想。明丰坊因之遂有僞《尙書》之刻﹐是亦姚興《舜典》得自航頭之故智也。

《論語》皇疏久代薪﹐海神呵護尙如新。《孝經》亦有康成注﹐合付編摩《鄭志》人。

逸《書》固無存﹐惟皇侃《論語義疏》﹐日本尙有流傳。乾隆中開四庫館﹐旣得之市舶﹐獻於天祿矣。《宋史》稱僧奝然獻鄭注《孝經》﹐陳振孫《書錄解題》之後﹐不復著錄。日本天明七年﹐岡田挺之得之《羣書治要》中﹝是書魏徵撰﹐久佚。天明五年﹐尾張藩世子命諸臣校刊﹐有督學細井徳民識之曰「承和﹑貞觀之間﹐經筵屢講是書。正和中﹐北條實時請於中祕﹐寫藏文庫。及神祖命範金至臺廟﹐獻之朝﹐是今之活字銅板也。舊五十卷﹐今存四十七卷﹐其三卷亡。」是亦一佚書也﹞。考《治要》采書﹐不著撰人﹐其定爲鄭注者﹐殆相傳云爾﹐或挺之據陸氏《釋文》定之也。鄭注《孝經》﹐不見於《鄭志》目錄及趙商碑銘﹐唐人至設十二驗以疑之。然宋均《孝經緯注》引鄭《六藝論》﹐序《孝經》有云「玄又爲之注」。《大唐新語》亦引鄭《孝經序》。均《春秋緯》又注云「爲《春秋》《孝經》略說。」是皆作注之證。此注旣與《釋文》所引鄭注合﹐文貞之書﹐日本珍奔﹐具有源流﹐決非贗鼎﹐可寶貴也。至信陽太宰純所刻之古文《孝經》﹐山井鼎﹑物茂卿亦自謂誤編﹐故不足述。

西條書記考文篇﹐曾入琳瑯甲乙編。道學儒林尋列傳﹐東方君子國多賢。

山井鼎《七經孟子考文》﹐著於《四庫五經總義類》目中﹐頗稱許之。蕓臺相國校勘五經﹐所稱足利本﹐卽此也。物䢐徠云「昔在邃古﹐吾東方國冥冥乎罔知覺。有王仁氏而後民始識字﹐有吉備氏而後經藝始傳﹐有菅原氏而後文史可誦﹐有惺窩氏而後人人知稱天語聖。四君子者﹐𨿽世屍祝乎學宮可也。」蓋日本之學﹐源於魏﹐盛於唐﹐中衰於宋﹑元﹐復興於明季﹐以至今日。自藤原肅始爲程﹑朱學﹝肅﹐字斂夫﹐號惺窩﹐播磨人﹞。師其說者凡百五十人﹐尢著者﹐曰﹕林信勝﹝一名忠﹐字子信﹐號羅山﹐西京人﹞﹑林春勝﹝一名恕﹐字之道﹐號鵝峯。信勝子﹞﹑林信篤﹝一名戇﹐字直民﹐號鳳岡﹐春勝子﹞﹑林衡﹝字徳銓﹐號述齋﹐本巖村城主﹐嗣林氏﹐爲信勝八世孫﹞﹑木下貞幹﹝字直夫﹐號錦裏﹐西京人﹞﹑新井君美﹝字在中﹐號白石﹐江戶人﹞﹑室直淸﹝字師禮﹐號鳩巢﹐江戶人﹞﹑柴野邦彥﹝字彥輔﹐號栗山﹐贊岐人﹞﹑那波觚﹝字道圓﹐號活所﹐播磨人﹞﹑山崎嘉﹝字敬義﹐號暗閒齋﹐西京人﹞﹑淺見安正﹝字綱齋﹐近江人﹞﹑徳川光國﹝字子龍﹐號常山﹐水戶藩主﹞﹑安積覺﹝字子光﹐號澹泊齋﹐世仕水戶藩﹞﹑貝原篤信﹝字子誠﹐號益軒﹐世仕築前藩﹞﹑中井積善﹝字子慶﹐號竹山﹐大阪人﹞﹑佐藤坦﹝字大道﹐號惟一齋﹐江戶人﹞﹑尾藤孝肇﹝字志尹﹐號二洲﹐伊豫人﹞﹑古賀朴﹝字純風﹐號精裏﹐世仕佐賀藩﹞﹑古賀煜﹝號侗庵﹐朴子﹞﹑賴襄﹝字子成﹐號山陽外史﹐安藝人﹞。爲陽明之學者凡六人﹐中江原爲之首﹝原﹐字惟命﹐號藤樹﹐近江人﹞。其徒之善者﹐曰熊澤伯繼﹝字了介﹐號蕃山﹐西京人﹞﹐又有伊藤維楨﹝字源佐﹐號仁齋﹐西京人﹞﹐不甚喜宋儒﹐而講學自樹一幟。其徒七十人﹐尢者曰伊藤長允﹝字元藏﹐號東涯﹐維楨子﹞。物茂卿﹝獲生氏﹐名雙松﹐以字行﹐號䢐徠﹐江戶人﹞之學﹐由《史》《漢》而上求經典﹐學識頗富近伊藤﹐而指斥宋儒空談則過之。門徒六十四人﹐尢者曰﹕太宰純﹝字徳夫﹐號春臺﹐信濃人﹞﹑服部元喬﹝字子遷﹐號南郭﹐西京人﹞﹑龜井魯﹝字道載﹐號南冥﹐築前人﹞﹑帆足萬里﹝字鵬卿﹐號愚亭﹐世仕日出城主﹞。更有古學家專治漢﹑唐注疏﹐共六十人﹐尢者曰﹕細井徳民﹝字世馨﹐號平洲﹐尾張人﹞﹑中井積徳﹝字處寂﹐號履軒﹐大阪人﹞﹑藤田一正﹝字子定﹐號幽谷﹐水戶人﹞﹑藤田彪﹝字斌卿﹐號東湖﹐一正子﹞﹑會澤安﹝字伯民﹐號正志齋﹐水戶人﹞﹑松崎復﹝字明復﹐號慊堂﹐肥後人﹞﹑安井衡﹝字仲平。號息軒﹐世仕飫肥城主﹞﹑鹽谷世宏﹝字毅侯﹐號宕陰﹐江戶人﹞。說經之書﹐自《七經》《孟子》考文外﹐有《論語解》《四書古義》﹝伊藤維楨著﹞﹑《論語徵》《大學解》《中庸解》﹝物茂卿著﹞﹑《論語古訓》﹝太宰純著﹞﹑《大學新疏》《周易廣義》《論語廣義》﹝新井君美著﹞﹑《學庸解》《論語鄕黨翼解》﹝中江原著﹞﹑《朱易衍義》《孟子要略》《孝經刊誤附考》﹝山崎嘉著﹞﹑《易詩書儀禮戴記春秋語孟繹解》﹝皆川願著﹞﹑《九經談》﹝太田元貞著﹞﹑《七經雕題》﹝中井積徳著﹞﹑《冢注四書》﹝家田虎著﹞﹑《論語大疏》《孟子精蘊》《周易象義》﹝太田元貞著﹞﹑《四書輯疏》﹝安部井聚著﹞﹑《論語語由述志》﹝龜井魯著﹞﹑《論語輯說》《左傳輯釋》﹝安井衡著﹞﹑《善身堂一家言》﹞﹝龜田興著﹞。備志之以勸好學。

斯文一脈記傳燈﹐四百年來付老僧。始變儒冠除法服﹐林家孫祖號中興。

日本保元以降﹐區宇云擾﹐士大夫皆從事金革﹐惟浮屠氏始習文。中間斯文不墜於地﹐賴儒僧也。及藤原肅出﹐始銳然爲洙泗學。繼之者林信勝。藤氏始爲僧﹐後歸於儒。信勝初讀書僧院﹐有老和尙欲彊度之﹐不可。然是時儒者猶別立名目﹐禿其顱﹐不列儒林。信勝之孫信篤﹐慨然以人道卽儒道﹐不可斥爲制外﹐請於徳川常憲﹐許種發敍官﹐爲大學頭。世始知有儒。史記之曰﹕此元祿四年正月十四日事。三百年來﹐文教大興﹐徳將軍拔用林氏父子爲之倡也。羅山子恕﹐弟信澄﹐皆舉秀才。

海外遺民竟不歸﹐老來東望淚頻揮。終身恥食興朝粟﹐更勝西山賦《采薇》。

朱之瑜﹐字魯玙﹐本稱曰舜水先生﹐浙江余姚縣貢生。明亡﹐走交趾﹐數來日本﹐遂家焉。水戶藩源光國執弟子禮甚恭。年八十餘卒。源氏爲題其墓曰「明徵士」﹐從其志也。舜水善講學﹐一時靡然向風﹐弟子多著名。鄭芝龍﹝案﹕疑是成功之誤﹞客臺灣﹐曾寄書舜水﹐欲乞師﹐圖復明。魯監國之臣王翊﹐在余姚大嵐山敗亡者﹐亦其友也。亡國遺民﹐眞能不食周粟者﹐千古獨渠一人耳。《余姚縣誌》無傳﹐余屬沈梅史采其事歸補之﹝同時陳元贄客尾張﹐戴曼公客紀伊﹐後又有張斐攜舜水幼孫來。海禁旣嚴﹐未至引去。然日本甚重其文﹐有張斐《莽蒼園集》行世﹞。

昌平廟貌尙崔巍﹐列郡膠庠半劫灰。幾輩齗齗斷守殘缺﹐捧經抱器拜門來。

史言大寶元年﹐文武帝謁學﹐始行釋奠禮。及淸和帝詔新修釋奠式於五畿七道﹐可知當時學校旣盛。中間武門主柄﹐僧徒橫行﹐吾道遂微。徳﹐氏興﹐投戈講藝﹐彬彬極盛。朱舜水客水戶﹐復繪其式爲建學宮。諸藩效之﹐規模一如中土。聞會津尢閎敞。在東京者﹐徳川常憲書大成殿字於上﹐鳥革翠飛﹐侖奐俱美。年來西學大行﹐各藩文廟或攺爲官署﹐廢棄者半。一二漢學之士﹐潦倒不得志於時﹐猶硜硜抱遺編﹐守祭器﹐可哀也已﹗

叩閽哀告九天神﹐幾个孤忠艸莽臣﹖斷盡臣頭臣筆在﹐尊王終賴讀書人。

自徳川氏崇儒術﹐讀書明大義者﹐始知權門顓柄之非。源光國作《日本史》﹐意尊王室﹐顧身屬懿親﹐未敢昌言。後有布衣髙山彥九郎﹑蒲生秀實者﹐始著論欲尊王。攘夷議起﹐嘩然以尊王爲名﹐一倡百和。幕府嚴捕之﹐身伏蕭斧者﹐不可勝數﹐然卒賴以成功﹐實漢學之力也。何負於國﹐欲廢之耶﹖斯文在玆﹐神武﹑崇神在天之靈﹐其默相之。明治二年﹐源氏﹑蒲生氏﹑髙山氏﹐皆遣使祭其家﹐且賜其子孫米。

紀事編年體各存﹐黃門自立一家言。《兵》《刑》志外徵文獻﹐深恨人無褚少孫。

漢文之史有六部﹐國史爲編年體。水戶藩源光國始作《大日本史》﹐是爲紀傳。又有水戶藩臣靑山延光作《日本紀事本末》﹐三體備矣。此外則賴山陽作《日本政紀》﹐實仿朱子《通鑑綱目》。又有《日本外史》﹐紀執政大將軍﹐故《外史》。惟《日本史》只有紀傳﹐無表﹐志亦《兵》《刑》二篇而已。故搜求典禮﹐网羅政事﹐戛戛乎其難矣。聞源氏艸創十志而未成﹐曰《神柢》﹐曰《佛事》﹐曰《天文》﹐曰《輿地》《職官》﹐曰《食貨》﹐曰《氏族》﹐曰《輿服》﹐並《兵》《刑》而十。其稿今存史館。然二百餘年﹐無繼起而畢業者﹐蓋以紀載多闕﹐不能成書故也。蒲生氏有《職官志》《山陵志》﹐已刻。又聞欲作氏族等志﹐而亦未成也。

《䢐徠》而外有《山陽》﹐餘子文章亦擅場。南駕越裳北髙麗﹐六鰲曉策耀扶桑。

物茂卿之《䢐徠集》﹐賴子成之《山陽文詩》﹐國人無不知其名﹐三百年來古文家之領袖也。以余所見﹐鹽谷世宏﹑安井衡﹑齋藤謙﹝字有終﹐號北堂﹐伊勢人﹞﹑古賀朴﹐實卓然能成一家言。餘外則林孺﹝字長孺﹐號鶴梁﹐江戶人﹞﹑紫野邦彥﹑尾藤孝肇﹑室直淸﹑太宰純﹑服部元喬﹑山縣孝孺﹝字次公﹐號周南﹐長門人﹞﹑中井積善﹑中井積徳﹑木下貞幹﹑新井君美﹑安藤煥圖﹝字東壁﹐號東野﹐野州人﹞﹑佐藤坦﹑安積信﹝字思順﹐號艮齋﹐陸奧人﹞﹑柴野允升﹝字應登﹐號碧海﹐邦彥子﹞﹑古賀煜﹑藤田彪﹑伊藤維楨﹑伊藤長允﹑中江原﹑松永遐年﹝字昌三﹐號尺五堂﹐西京人﹞﹑熊澤伯繼﹑安積覺﹑山崎嘉﹑湯淺元楨﹝字之祥﹐號常山﹐備溪人﹞﹑皆川願﹝字伯恭﹐號淇園﹐西京人﹞﹑賴維寬﹝字千秋﹐號春水﹐襄父﹞﹑貝原篤信﹑龜井魯﹑榦葉元之﹝字子元﹐號蕓閣﹐西京人﹞﹑龍公美﹝字君玉﹐號艸盧﹐山城人﹞﹑細井徳民﹑齋藤馨﹝字予徳﹐號竹堂﹞﹑長野確﹝字孟確﹐號丰山﹐伊豫人﹞﹑藤森大雅﹝字純風﹐號宏庵﹐江戶人﹞﹑藤澤輔﹝字元發﹐贊岐人﹞﹑廣瀨謙﹝字吉甫﹐號旭莊﹐丰後人﹞﹑筱崎弼﹝字承弼﹐號小竹﹐浪華人﹞﹑阪井華﹝字公實﹐號虎山﹐安藝人﹞﹑野田逸﹝字子明﹐號笛浦﹐丹後人﹞﹑靑山延幹﹝字孑世﹐號拙齋﹐水戶人﹞﹑靑山延光﹝卿伯卿﹐號佩弦齋﹐延幹子﹞﹑中村和﹝字�匚﹐水戶人﹞﹑貫名苞﹝字君茂﹐號海屋﹐阿渡人﹞﹑摩鳩宏﹝字子毅﹐號松南﹐西京人﹞﹑松崎復﹑太田元貞﹝字公幹﹐號錦城﹐加賀人﹞﹑太田墩﹝字叔復﹐號晴軒﹐元貞子﹞﹑朝川鼎﹝字五鼎﹐號善庵﹐江戶人﹞﹑龜田興﹝字公龍﹐號鵬齋﹐上野人﹞﹑山本信有﹝字喜六﹐號北山﹐江戶人﹞﹑秦鼎﹝字士鉉﹐號滄浪﹐尾張人﹞﹑春田鬻﹝字九臯﹐號眞庵﹐��人﹞﹑蘇我章﹝字子明﹐號耐軒﹐江戶人﹞﹑大橋順﹝字順藏﹐號訥庵﹐江戶人﹞﹑佐久間啟﹝字子明﹐號象山﹐信濃人﹞聞皆以文名世。余所交諸友﹐亦多能手。蓋東人天性善屬文﹐使如物茂卿之言﹐以漢音順讀之﹐誠不難攀躋中土﹐髙麗﹑安南何論焉。

觀風若采《扶桑集》﹐壓捲先編《侍宴詩》。讀盡《淩雲》兼《麗藻》﹐終推帝子獨工辭。

詩始於大友皇子《侍宴詩》曰「皇明光日月﹐帝徳載天地。三才並泰昌﹐萬國表臣儀。」殊有天地開辟﹐日月重光气象。總集之編﹐有《扶桑集》《懷風藻淩雲集》《本朝麗藻經國集》﹐延喜﹑天歷之間﹐稱鬱鬱乎文矣。然未有專集。其後能以詩鳴者﹐日新井君美﹝著有《白石詩稿》﹞﹑梁田邦美﹝字景鸞﹐號蛻巖﹐江戶人。有《蛻巖文集》﹞﹑祗園瑜﹝字伯玉﹐號南海﹐紀伊人。有《南海集》﹞﹑秋山儀﹝字子羽﹐號玉山﹐半後人。有《玉山詩集》《玉山遺稿》﹞﹑菅晉師﹝字禮卿﹐號茶山﹐備後人。有《黃葉夕陽村捨詩稿》﹞﹑賴惟柔﹝字千祺﹐號杏坪﹐安藝人﹞﹑賴襄﹑梁孟緯﹝字公圖﹐號星巖﹐美濃人。有《星巖集》﹞﹑廣瀨建﹝字子基﹐號淡窗。��人。有《遠思樓詩鈔》﹞皆名家也。

豈獨斯文有盛衰﹐旁行字正力橫馳。不知近日雞林賈﹐誰費黃金更購詩﹖

詩初學唐人﹐於明學李﹑王﹐於宋學蘇﹑陸﹐後學晚唐﹐變爲四靈﹐逮乎我朝﹐王﹑袁﹑趙﹑張﹝船山﹞四家最著名﹐大抵皆隨我風气以轉移也。白香山﹑袁隨園尢劇思慕﹐學之者十八九﹝唐時有小野篁幕香山﹐欲遊唐。小說家稱人見海上樓閣﹐道以待白香山來﹐殆卽日本也﹞。《小倉山房隨筆》亦言雞林賈人﹐爭市其稿﹐蓋販之日本﹐知不誣耳。七絕最所擅場﹐近世河子靜﹝號寬齋﹐上毛人﹞﹑大窪天民﹝號詩佛﹐��人。有《詩聖堂集》﹞﹑柏木昶﹝字永日﹐號如亭﹐信濃人。有《晚晴堂集》﹞﹑菊池五山﹝字��﹐��人﹐有《五山堂詩話》。﹞皆稱絕句名家。文酒之會﹐援毫長吟﹐髙唱往往逼唐﹑宋。近世文人﹐變而購美人詩稿﹐譯英土文集矣。

一千五百年前紙﹐在在神靈爲護持。如見古人如見佛﹐焚香百拜展經時。

西京知恩寺僧徹定者﹐藏西魏陶仵虎《菩薩處胎經》﹐紙墨皆不蝕﹐神似鐘太傅。世傳北魏諸碑﹐結構正同﹐知當時體固如此也。陶仵虎跋﹐典質朴茂﹐云一切經乘﹐搜訪盡錄﹐則此卷亦鳳毛麟角矣。西魏大統庚午﹐距今歲己卯﹐爲一千五百有十年﹐墨迹尙存﹐豈非怪事。蓋日本喜收藏﹐兵燹之亂﹐𨿽經武門疊爭﹐而釋教盛行﹐斯文寄於浮屠﹐故能歷劫不磨耳。徹公又藏有唐蘇慶節《大樓炭經》﹝按《唐書》﹐慶節﹐蘇烈之子。髙宗乾封三年卒。史稱慶節封武邑縣公﹐而此卷題章武公﹐當是攺封於烈卒之後﹐史未究言之﹞。馬道手箱《華嚴經音義私記》﹐皆唐人手筆。此外有僧懷素《千文》墨迹﹐於天徳寺僧義應家見之。宋劉松年《養蠶圖》一卷﹑僧貫休《羅漢圖》一卷﹑李龍眠《降龍伏虎羅漢圖》二幅﹐於大藏卿大隈重信家見之。張顚艸書墨迹﹐於宮島誠一郎家見之。小野篁書佛經一卷﹑朱子《屈曲》詩二首﹐於東京府書籍館中見之。嶽少保書﹐於故參議大久保利通家見之﹐云其墨迹在薩摩書庫也。元﹑明以下至不勝紀。然僞者至多﹐購之又動稱千金。

鐵壁能逃劫火燒﹐金繩幾縛錦囊苞。彩鸞《詩韻》《公羊傳》﹐頗有唐人手筆鈔。

佛寺多以石室鐵壁藏經﹐祕笈珍本﹐亦賴之以存。變法之初﹐唾棄漢學。以爲無用﹐爭出以易貨﹐連檣捆載﹐販之羊城。余到東京時﹐旣稍加珍重。然唐鈔宋刻﹐時復邂逅相遇。及楊惺吾廣文來﹐余語以此事﹐並屬其廣爲搜輯﹐黎蒓齋星使因有《古逸叢書》之舉﹐此後則購取甚難矣。

●卷二

竭民膏血造浮屠﹐佞佛甘稱三寶奴。匹馬出宮偸祝發﹐上皇尊號半僧徒。

自欽明時﹐佛法東來﹐蘇我馬子首信之。推古以還日崇尙﹐至聖武自稱三寶奴﹐後祝發爲沙彌勝滿﹐是爲天皇披剃之始。至花山天皇信右大臣兼家之言﹐夜潛出宮﹐至花山元慶寺削髮。其後禪位皇子者﹐多半爲僧。僧徒盛時﹐上自公侯﹐下至庶民﹐不建寺塔﹐不列人數。堂宇之崇﹐佛像之大﹐工巧之妙﹐莊嚴之奇﹐有如鬼斧神工。又令七道諸國建寺﹐各用其國正稅。於是舉國之費﹐十分而五。一寺度僧﹐歲三四百人。舉國之民﹐禿首過其半。多家蓄妻子﹐口啖鮏羴﹐甚至羣聚爲盜﹐竊鑄錢貨﹐黨徒相攻﹐敢劫關白之第﹐人太政大臣家掠財物﹐奪莊園﹐且率徒黨發山陵﹐入宮殿﹐劫神輿。後宇多帝時﹐至毀闈截簾﹐破行事障子﹐帝乃禦腰輿逃匿內大臣私第。暴亂淫縱﹐天下所未有也。

佛閣沈沈覆黑天﹐黃標百萬數堆錢。大師自主鴛鴦寺﹐梵嫂同參鸚鵡禪。

本願寺號一向宗﹐僧親鸞爲教主。其法謂不必離俗﹐不必出家﹐但使蓄妻子﹐茹葷酒﹐此心淸淨﹐卽爲佛徒。日本之民﹐因是半爲僧矣。明治六年下令﹐凡僧徒均許食肉娶妻。僧妻日庫裏﹐日大黑。大黑﹐俗所稱爲司財之神也。維新後﹐僧徒田產多沒人官﹐而勢始衰矣。

不須偏袒覆袈裟﹐喚作山僧未出家。卻變神山稱佛國﹐只須一語妙蓮華。

僧日蓮專以唱《法華經》題目爲宗﹐謂念佛﹐卽心奉佛﹐佛必以其法力鑑臨而庇護之。信從者益眾。此皆以大智具雄力者。故余謂日本僧比之唐僧﹐實有過之。被服如中土﹐惟嚴寒均蒙紗衣﹐亦謂之袈裟﹐不必著水田衣﹐行偏袒禮也。

乘槎浮海寄深嘆﹐象法東來徧佛壇。獨有靑牛出關去﹐流沙遙隔路漫漫。

三教獨無道教。蓋日本自稱神國﹐世世有神官司祭祀者﹐張魯﹑寇謙之符篆科儀﹐反不能行矣。

萬頭駢刃血模糊﹐腳踏升天說教圖。今日鑄金懸十字﹐幾人寶塔禮耶穌﹖

自天主教徒作亂於天艸﹐罹於鋒鏑者﹐約三十萬人。於是徳川氏益嚴教禁﹐鑄十字架耶穌像於鐵板﹐令士民踐蹂﹐以驗其信否。又於通衢大道豎牌﹐日禁止切支丹宗門。維新以後﹐徇各使之請﹐所有在地踏像﹐當道立木﹐槪行撤廢。然日本信教者﹐要不甚眾也。

三千神社盡巫風﹐帳底題名列桂宮。蠶綠橘黃爭跪拜﹐不知常世是何虫﹖

俗最敬神﹐《延喜式》所載神名帳﹐悉數之不能終也。國中大小神社﹐凡三千餘座。昔有所謂常世虫者﹐產於橘樹﹐如蠶﹐綠有黑點﹐有大生部多﹐能寵靈是虫﹐而誑人日神也。於是巫覡奔趨﹐所在迎神﹐設幾筵﹐羅供帳。神或語人曰﹕吾能福爾。於是相叫呼曰﹕福至矣。乃至鬻田園﹐饑妻子﹐尙以爲布施不足云。

沐猴跳舞排猿女﹐吠犬唁聲鬧隼人。執蓋膝行鈴手引﹐一人獨拜九天神。

日本最重祭禮﹐每歲於十一月舉行新嘗祭。祭日﹐門部糾察出入。隼人司分立朝集堂前﹐開門乃發﹐犬吠聲人宮。大臣率中臣忌部禦巫猿女﹐左右前行。主殿官﹐執燭一人﹐執菅蓋二人﹐執蓋网﹐均膝行。掌典引鈴前導。帝親奏祭告文﹐臣下不得窺視。今其儀少殺﹐然典禮猶甚重也。詳《禮俗志》中。

靑衫綠襖導雙騎﹐鰒汁魚羹列十臺。錦袋懸胸文在手﹐共瞻天使祭陵來。

古山陵多不可考﹐惟四親廟每歲遣使祭告。祭文納之錦袋﹐或敕史捧於手﹐或隨員掛於首。派警部四騎隨從﹐二導前﹐二護後。所供神饌﹐例設十臺﹐有鰒汁﹐有魚羹。

萬眾頭攢日蔭鬘﹐千行肅肅拜神官。何時重睹威儀盛﹖劍已飛天璽久刓。

古列於大祀者﹐爲踐祚大嘗祭。每帝卽位﹐預令所司卜定國郡爲齋郡﹐命之供器具﹐供營繕﹐供調使。祭日﹐千官畢集﹐舉國若狂﹐今亦無此盛典矣。

玉葉金枝共一家﹐翦桐分賜日兄花。定知禁臠無人近﹐不見天孫下嫁車。

凡皇子皆爲親王﹐皇女爲內親王。至於五世﹐乃有王名﹐稱某宮。舊制限帝族自爲婚配﹐親王卽與內親王爲婚。惟延歷十一年詔曰「見任大臣﹐良家子孫﹐聽娶三世王。惟藤原朝臣﹐奕世相承﹐輔相王室﹐特聽娶二世王。」蒲生秀實曰﹕不取同姓﹐儒家名爲周道。知周以前不辟同姓矣。禮之質文﹐古今不同如此。

得寶無須聘婦錢﹐新弦唱徹《想夫憐》。同牽白髮三千丈﹐共結紅絲一百年。

婚嫁及時﹐媒周旋二姓間﹐使兩小相識﹐旣諾﹐乃詣官告婚。遂用紅定﹐謂之結納。白髮一﹐以白麻制之﹐如發然。熨斗一﹐以鰒魚制之。魚雙﹐酒一樽﹐衣一領﹐帶一圍。貧富𨿽有差﹐更無聘錢也。

絳蠟髙燒照別離﹐烏衣換畢出門時。小時憐母今憐婿﹐宛轉雙頭綰色絲。

大家嫁女﹐更衣十三。色先白﹐最後黑﹐黑衣畢﹐則登輿矣。母爲結束﹐蕊五彩縷於髻。滿堂燃燭﹐兼設庭燎﹐蓋送死之禮﹐表不再歸也。

紅珊簪子靑羅傘﹐黑油鏡臺黃竹箱。姐妹兩行攜手送﹐一雙新屐是新娘。

嫁裝數器﹐有單笥﹝盛衣服﹞﹐有長持﹝寢具﹞﹐有黑棚﹝列妝具﹞﹐有廚子﹐有釣臺﹝名器﹐並廚下物﹞。貧家無奩器﹐亦不升輿﹐步行人婿家﹐著新屐者﹐卽新娘也。

三千大神監誓詞﹐萬億菩薩作盟司。君看壺頭雙蛺蝶﹐夫夫婦婦不相離。

新婦入門就席﹐南面坐﹐婿北面坐。媒爲行酌。肴必用幹烏賊﹐羹用蛤。壺飾以雌雄胡蝶﹐以金銀紙爲之。旣飲交杯﹐媒唱《髙砂曲》。相傳髙砂有松﹐化爲翁媼﹐千歲不死﹐故合巹必歌此曲。曲有目﹕「三幹三百三十二座大神兮﹐百千萬億化身菩薩兮﹐爲我盟司。」

義兒有傳半呼甥﹐歸妹占爻許配兄。似此冒宗齊贅婿﹐最難議禮魯諸生。

日本贅婿爲子﹐卽冒其姓﹐自足利氏始。時尙武競爭﹐多養他人子以固黨羽﹐因妻以女﹐俾奉先祀。後侯國無子﹐各貪襲爵﹐遂踵成風俗。或妻死﹐繼室以妹。有司議曰﹕爲人後者爲之子﹐妻妹卽其妹﹐是兄妹爲婚也﹐不可。或又曰﹕女夫謂之婿﹐己所生謂之子﹐今旣並於一人之身﹐於姊謂之婿﹐於妹謂之子﹐何分歧爲﹖且父母於姊妹均謂之女﹐未嘗稱配嗣子者爲婦。旣女而不婦﹐姊妹何擇焉﹖可。議禮之家﹐紛如聚訟云。日本細民之家﹐亦多娶從妹爲婦者。後禁之。義蒲生君平曰﹕自足利氏後﹐天下餘子多以男嫁人。而無子將擇後者﹐必先議其幣多少﹐而後定議。

覆鵜產殿映燈紅﹐湯餅筵開笑語中。五月吾妻橋上望﹐畫旗爭颺鯉魚風。

生子每別築產捨﹐曰生衙。《古事紀》所謂覆鵜羽作產殿是也。一索得男﹐喜呼他人以爲假父。年十五時﹐假父爲之魁頭紛發。《日本風土記》所載﹐尙有桑弧蓬矢以射四方之遺﹐亦假父主其事。初生逢五月﹐制旗如鯉﹐髙插門楣﹐以祝多子﹐或曰﹕取鯉登龍門之意。

春在梅梢月柳梢﹐紅闌屈曲影相交。別開待闕鴛鴦社﹐不願鳩居占鵲巢。

古迎妻必造屋﹐名曰妻屋。《古事紀》以天禦柱建口尋殿﹐卽妻屋也。中葉以後﹐多招贅婿﹐以男子嫁人﹐遂人其宮而治朕棲矣。

遊部君兼石作公﹐歌桓護葬習喪容。紫衣丹首黃金目﹐甲作傳家善食凶。

始造石棺者﹐賜姓日石作大連公。古有土部﹐紫衣帶劍﹐世掌儀。又有遊部者﹐遇國大喪﹐必令二人掌殯事。一曰禰﹐負刀持戈﹐一曰余比﹐奉酒食﹐司祕祝。世襲其職﹐名遊部君。古法﹐部省有喪儀司。凡葬鼓﹑角﹑幡﹑鉦﹑鐃﹑楯﹐咸有定式。惟一品及大政大臣﹐別有方相黃金四目﹐以之辟凶云。

炮聲殷地國旗斜﹐素霎相隨廣柳車。大小紅皆披吉服﹐神官澆酒客持花。

習神教者﹐自斂至反哭﹐皆以神官主持。葬日﹐神官冠紗﹐襪而登席。神官中立拍掌﹝其俗敬神皆拍手。《周禮春官大祝》﹕「辦九橰﹐四日振動。」鄭大夫曰「動讀作董。振動﹐以兩手相擊。」《經典釋文》云「今倭人拜﹐以兩手相擊﹐如鄭大夫之說。」蓋古之遺法﹞﹐復喃喃誦祝文。喪子旁立﹐不親祭﹐亦不哭泣。會葬之客﹐手執花前供﹐鞠躬進退﹐又學西法。國有大喪﹐則半懸國旗﹐以告哀﹐他國亦如之以示弔。葬日放炮﹐隨其官等級﹝如一等官十九炮﹐二等官十五炮﹞。會葬皆大禮服﹐如吉禮。無三年之喪﹐丁艱亦不解任﹐以喪之重輕給假日多寡而已。以黑爲緣者﹐喪家之名刺也﹝友人主喪者﹐亦用黑緣刺﹐赴告卽用友名﹐此誼則甚古也﹞。

散路拋錢買路行﹐蓮花妙法寫銘旌。桐棺三寸如人立﹐易履相迎入化城。

舊多用火葬﹐木棺直立如佛龕﹐延僧誦經﹐以藥水拭其體﹐使屍軟如泥﹐乃令死者合掌趺坐﹐外糊以紙﹐書「南無阿彌陀佛」六字﹐或「南無妙法蓮花經」七字。葬之日﹐前列紙幡二三十﹐亦書六字七字如棺。和撒錢而行﹐買路錢。編竹爲化人城﹐主人多置艸屨﹐會葬者易艸屨人城﹐出易屨歸。喪家初用白衣白巾﹐葬易彩衣而歸。

烏啼月落寫哀思﹐翦發翻同練行尼。紅淚灑來題赤字﹐不堪石闕獨含悲。

僧又爲之制謚﹐或曰月落烏啼庵主﹐或曰綠樹院重陰居士。夫死﹐妻輒翦發去飾﹐更名用謚﹐稱曰某院。俗曰赤信女﹐蓋以碑面鐫夫妻謚﹐其未亡人則塗以朱﹐故有此名也。

插花澆水拂楊枝﹐臺笠相從拜墓碑。迎佛誦經邀客酒﹐忌辰算到百周時。

掃墓則濯碑以水﹐折花枝插其旁﹐無祭禮。遇忌日﹐百年如一日﹐往往有以數十周百周招客者。

芒鞋竹杖佛接引﹐柳車艸船神送迎。畫旗獵獵夜風捲﹐時有經聲雜鬼聲。

趺坐立棺中﹐其裝束多布襪麻鞋﹐或附以杖笠﹐云往西天到佛國也。不別立宗廟。富貴家於邸中作室﹐傭僧護之﹐中供佛像﹐左右列木主。每祭﹐必修佛事。七月作盂蘭會於廟。招魂樹竹城﹐四隅敷蒲席數重﹐以野蔬象牛馬﹐或編柳爲車﹐削竹爲輪﹐謂幽魂將駕而來也。

不環不釧不釵光﹐雅頭襪子足如霜。蓬山未至人多少﹐都道溫柔是婿鄕。

女子皆膚如凝脂﹐發如漆﹐蓋山川淸淑之气所鐘也。宮裝皆被髮垂肩﹐民家多古裝束。七八歲時﹐髻雙垂﹐尢爲可人。長耳不環﹐手不釧﹐髻不花﹐足不弓﹐鞋皆以紅珊瑚爲簪。出則攜蝙蝠傘。帶寬咫尺﹐圍腰二三匝﹐復倒捲而直垂之。若𦇤負者﹐衣袖尺許﹐不縫掖。襟廣﹐微露胸﹐肩脊亦不盡掩﹐傅粉如面然。殆《三國誌》所謂「丹朱坌身」者耶﹖志又言「男女無別而不淫」﹐今婦女亦不避客﹐舉止大方﹐無羞澀態﹐然不狎暱﹐猶古風也。

駘蕩春風士女圖﹐妾眉如畫比郎須。並頭鸚鵡雙雙語﹐此喚檀那彼奧姑。

婦旣嫁剃眉﹐男至老無須﹐本舊俗。今效西人﹐皆眉如遠山﹐髯如戟矣。維新以來﹐有倡男女同權之說者﹐豪家貴族﹐食則並案﹐行則同車。時逢國典﹐或有家慶﹐張燈夜會﹐爲跳舞之戲﹐多婦媚士依﹐雙雙而至。呼夫日檀那﹐奴婢之於主人亦然。蓋卽檀越﹐佛教盛行﹐沿梵語也。呼婦日奧姑﹐他人亦用此稱。《遼史國語解》﹕「凡納後﹐卽族中選尊者一人﹐當奧而坐﹐以主其禮﹐謂之奧姑。」襲遼人語也。日本語言本於梵音百之二三﹐本於遼東語亦百之一。近則婦人亦頗有通英語者。

眉心點翠額安黃﹐雲鬢堆鴉學艷妝。繡葆呱呱懷抱裏﹐小姑居處尙無郎。

多女僕﹐舊藩時諸侯入朝﹐呼以司浣濯﹐供灑掃﹐亦或侍寢﹐相沿成風。又有女子﹐名日外婦﹐又權妻﹐亦計月輸租﹐以養其家﹐朝秦暮楚﹐聽人去畱。或生子﹐因買爲妾﹐或畱子去母﹐此眞《戰國策》所謂不嫁而嫁過畢也。鬢分兩翼如鴉髻﹝名島田髻﹞﹐或如蜂腰﹝名天神髻﹞﹐女也﹔作蛇盤髻爲一撮﹐婦也。

繁華南部記煙花﹐七十鴛鴦數狹邪。欲聘貍奴先問價﹐紅箋分送野貓家。

呼奴爲貓。考《貴耳集》稱「學捨燕集點妓﹐各齋集正出帖子﹐用齋印﹐書仰弟子某人到何處祗直。燕集專有一等野貓兒卜慶等充報」﹐則南宋時亦同此稱呼也。

彈盡三弦訴可憐﹐沈沈良夜有情天。樓頭月照人團聚﹐到老當如雞卵圓。

業歌舞者﹐稱藝妓﹐甚類唐﹑宋問營妓官妓。士夫聚飲輒呼之﹐不爲怪。徳川氏盛時﹐各藩諸侯寄帑於京﹐金吾不禁﹐縱之冶遊﹐故吉原﹑深川﹐皆爲銷金之窟。舊有謠曰「倡家婦﹐如有情﹐月尾三十見月明﹐團團雞卵成方形。」諭無情也。然近日攺歷﹐晦夜競可見月﹐冶遊亦不復前此之盛矣。

狹巷陰宮獄气淒﹐馬纓一樹夜烏棲。花陰月黑羊車過﹐供鬼揶揄作鬼妻。

娼妓所居室日貸座敷。官籍其名﹐課其稅﹐故懸燈日官許。不由官許爲私賣淫﹐夜去明來﹐人謂之地獄女。其與西人雜居者﹐日羅紗牝戲﹐言羊妻也。

當鑪少女似羅敷﹐精舍安排莞簟鋪。茶鼎酒鐺親料理﹐語郎團坐且須臾。

賣酒賣茶﹐皆以少女當鑪。酒樓日料理屋。

錦棚懸鵠插雕弧﹐孔雀屏開列畫圖。左右射來齊中目﹐拍肩都道子南夫。

射所鋪紅氍毹於地﹐縛彩爲棚﹐中蒙以皮﹐竹弓翎箭﹐相去尋丈﹐中者鏗然作聲。雛姬環侍﹐互拍其肩﹐以爲笑樂﹐蓋比之北裏南瓦。顏其場日揚弓店。

回廊曲曲護屏風﹐香案鏤銀拍板紅。銜得楊花入窠裏﹐便誇奼女數錢工。

設肆賣曲者爲楊花。所奏曲多男女怨慕之辭﹐有薩摩﹑土佐各派﹐竹本氏一派最盛行。貧家多業此覓食﹐驅使其母如奴婢。諺有言曰「生女勿吁嗟﹐盼汝爲楊花。」

壓帽花枝掛杖錢﹐冶春詞唱《小遊仙》。杏黃衫子黃桑屐﹐自賞翩翩美少年。

俗好遊﹐春秋佳日﹐攜酒插花﹐屐聲裙影﹐妝束如古圖畫中人。

追風快馬纏錦絳﹐襪胸帕首弓在搜。一聲雁落血如雨﹐金原秋冷霜天髙。

遊俠之士好獵射﹐秋深輒入山﹐流連忘返﹐騎馬皆不施鞍勒。覆院桐陰夏气淸﹐汲泉烹茗藉桃笙。竹門深閉云深處﹐盡日惟聞拍掌聲。喜園亭﹐貧家亦花木竹石﹐位置幽而雅。門設常關﹐行其庭﹐闃然如無人者。余常訪友筆談﹐半不聞人聲。呼童點茗﹐亦拍手而已。使人倚然有出塵之想。客來必出寒具﹐或呼酒漿﹐出妻子跪獻盞﹐殷殷之意可感也。

山深太古日如年﹐小屋陰涼樹插天。拜疏公庭爭乞假﹐要從熱海浴溫泉。

西法夏月各官許給假三十日﹐日本亦仿之。豆州熱海有溫泉﹐老樹參天﹐遊者雲集﹐諸省郎吏多盡室而行者。

斜陽紅映酒旗低﹐食■﹝衤盍﹞歸時袖各攜。都爲細君畱割肉﹐自擠空酌醉如泥。

嗜酒喜歌舞﹐《魏志》《漢書》旣言之﹐今猶古風。大率皆妝餌之資﹐過於飯蔬﹐遊宴之費﹐多於居室云。然親朋雅集﹐皆相戒勿大嚼﹐少啜羹湯﹐余則以竹筐袖歸其家﹐以遺妻子。亦有行廚﹐以小木篋作曇﹐遊山甚便攜取也。

湘簾半捲綺窗開﹐帕腹帩頭爛漫堆。道是蓮池淸淨土﹐未妨天女散花來。

喜潔﹐浴池最多。男女亦許同浴﹐近有禁令﹐然積習難除。相去僅咫尺﹐司空見慣﹐渾無慚色。

短衣窄袖曼胡纓﹐意態縱橫一座傾。耳後生風鼻頭火﹐拓弦時作餓鴟聲。

有習槍所﹐懸鐵爲的﹐亦有彈﹐轟然作聲﹐輒流星迸散。少年輩每人座練習﹐以爲歡笑。

解鞘君前禮數工﹐出門雙鍔插靑虹。無端一語差池怒﹐橫濺君衣頸血紅。

士大夫以上﹐舊皆佩雙刀﹐長短各一﹐出門橫插腰間﹐登席則執於手﹐就坐置其旁。《山海經》旣稱倭國衣冠帶劍矣。然好事輕生﹐一語睚眥﹐輒拔刀殺人﹐亦時時自殺。今禁帶刀﹐而刺客俠士猶縱橫。史公稱「俠以武犯禁」﹐惟日本爲其。

當王徽號貴黃華﹐時喚臣僚共鬥花。淡極秋容翻富貴﹐疏籬茅舍到官家。

自朱雀帝時﹐始爲菊合﹐﹝幾分兩朋﹐以角優劣﹐謂之舍。歌日歌捨﹐鬥詩日詩捨﹐斗扇日扇合﹐斗畫日繪合﹐斗鳴日雞合。當時語也。﹞王公以下各賜物。嵯峨帝嘗爲《菊花賦》。故歷朝尢賞菊﹐菊遂爲皇族徽志。今禦苑尙栽菊數百盆﹐每盆開花﹐有至五六百枝者。花必招各國使者及諸省院長次官爲競日之遊。

狗吠聲騰馬足馳﹐狩衣艸屨古威儀。錦旗日曜紅輪影﹐來看公侯習犬追。

舊有犬射﹐編竹爲城﹐縱犬於城內﹐馳逐而射之﹐皆公卿貴人親執轡。狩衣艸屨﹐妝束古朴。其磬控縱送﹐均有法度﹐名日犬追物。設臺四隅﹐招邀貴客憑軾而寓目焉。君後亦親臨觀禮。

朝曦看到夕陽斜﹐流水遊龍鬥寶車。宴罷紅雲歌絳雪﹐東皇第一愛櫻花。

櫻花﹐五大部洲所無﹐有深紅﹐有淺絳﹐亦有白者﹐一重至八重﹐爛漫極矣。種類櫻桃﹐花遠勝之。疑接以他樹﹐故色相亦變。三月花時﹐公卿百官﹐舊皆給假賞花﹔今亦香車寶馬﹐士女徵逐﹐舉國若狂也﹐東人稱爲花王。墨江左右﹐有數百樹﹐如雪如霞﹐如錦如荼。餘一夕月明再遊其地﹐眞如置身蓬萊中矣。東京以名勝聞者﹐木下川之松﹐日暮裏之桐﹐龜井戶之藤﹐小西湖之柳﹐堀切之菖蒲﹐蒲田之梅花﹐目黑之牡丹﹐瀧川之丹楓﹐皆良辰美景﹐遊屐雜沓之所也。

摶花作飯勝胡麻﹐嚼蕊流酥更點茶。費盡挼莎才結果﹐果然團子貴於花。

有賣櫻飯者﹐以櫻和飯。有賣櫻餅者﹐團花爲髓﹐或煎或蒸﹐諺有「團子貴於花」之謠。賣櫻茶者﹐點櫻爲湯﹐少下以鹽﹐人謂可以醒酒。花枝或插於帽﹐或裹於袖﹐或系於帶﹐遊客歸時﹐滿城皆花矣。

殿春花事到將離﹐云似人愁水似思。一尺落花和淚雨﹐手添香土弔梅兒。

墨江左右堤﹐櫻花數百樹。木母寺旁﹐有一墳名梅兒﹐相傳古有美人梅若﹐以三月十五日化去。是日遇雨﹐都俗謂之淚雨。名流賞花﹐必弔其墳。

鏡檻新開響屟忙﹐溶溶四壁照花光。爲渠一笑三年住﹐卻記衣襟未染香。

東京每有鬥花會﹐任輦車牛﹐名種畢集。每壁嵌玻璃﹐光影迷離﹐如到四禪天矣。士女裙屐﹐雲集鱗萃。日本諸花﹐顏色敷腴﹐光艷獨絕。或言比校華種﹐香味少遜﹐鼻觀徐參﹐知其語眞實不虛也。

銀字兒兼鐵騎兒﹐語工歇後妙彈詞。英雄作賊鴛鴦殉﹐信口瀾翻便傳奇。

演述古今事﹐謂之演史家﹐又日落語家。笑泣歌舞﹐時作兒女態﹐學傖荒語。所演事實﹐隨編撰。其歇語必使人解頤﹐故曰落語。

棗花潑過翠萍生﹐沫碎茶沈雪碗輕。矮室打頭人對語﹐銅瓶雨過悄無聲。

自僧千光遊宋鼙茶歸﹐始栽之背振﹐後遂蔓衍。北條泰時﹐初尙之。至丰太閣之臣﹐有茶博士官﹐賜祿三千石﹐子孫世其業﹐或費千金求其訣不可得。及徳川氏﹐每春遣使賫甕收茶﹐日禦茶壺。藩屬望塵﹐拜趨道路。烹茶在丈室﹐劣容一二人﹐舊名數奇屋。時逢戰爭﹐鼙鼓震天﹐茶室獨悄然無聲﹐蓋密謀之所也。而茶博士卽借以竊權賣爵﹐無所不至。凡室忌華﹐器忌新。然珍木怪竹﹐朽株癭枝﹐搜求之幽巖邃谷之中﹐或歷數十年而後得﹐得其一以獻﹐貧兒爲富翁矣。器必用苦窳缺敝之物﹐日某年造﹐某匠作。乃至一破甌﹐一折匙﹐與夏鼎商彜同貴重﹐積金盈斗不可償。爭是而興大獄者有之﹐因是而釋戰爭者有之。器有風壚﹐有笤﹐有炭撾﹐有火筴﹐有鍑﹐有交牀﹐有紙囊﹐有碾﹐有羅合﹐有則﹐有水方﹐有漉水囊﹐有瓢﹐有竹夾﹐有熟盂﹐有畚﹐有札﹐有滌方﹐有滓方﹐有巾。其候火﹑揀泉﹑吹沫﹑點花﹑辧味﹑侔色之法﹐微妙不可言傳。蓋碾茶煮之﹐故費工夫也。然稽之陸氏《茶經》﹑蔡氏《茶錄》﹐正相同﹐惟不下鹽耳。

百練眞成繞指柔﹐幻人妙術過婆猴。隨身一卷東黃祝﹐行腳能周五大洲。

練習技巧﹐最爲擅能。凡走索上竿﹐載竿躍圈﹐跳丸跳鈴﹐躍劍拋球﹐旋盤轉桶﹐至於吞刀吐火﹐無一不有﹐亦無一不能。西人馬戲﹐必聘日本人以鬥巧藝﹐而日本戲法﹐遂徧於五部洲矣。或以爲幻術﹐則妄語也。

柳燧荷囊事事俱﹐小盆親餉淡巴菇。一聲湘管含芬遞﹐喜食人間煙火無﹖

呼煙曰淡巴菇﹐《鮚琦亭賦》《芝峯類說》﹝朝鮮人著。﹞皆謂出日本﹐日本人乃謂出中土﹐蓋皆自呂宋來。﹝慶長十年﹐煙艸始來日本。﹞淡巴菇﹐西人語也。男女皆喜吸之﹐客來攜小筐﹐出筐有抽屜﹐旁置火鑪﹐三寸菸管外﹐唾壺齒簽﹐纖悉俱備﹐行則插腰間。柳燧﹐東人以名西制自來火也。

月支毾■﹝登毛﹞花千色﹐王母琉璃酒百鐘。破產爭求番舶物﹐只贏不買阿芙蓉。

西國進口貨﹐以氈革布爲大宗。富貴之家﹐必用地衣﹐騁妍鬥巧﹐每從數萬里購之。一火鑪石﹐有值千金者。葡萄美酒﹐每出供客。故𨿽不食鴉片煙﹐而流出金錢﹐歲有七八百萬。然鴉片禁極嚴﹐明治六年頒新律﹐販賣者斬決﹐吸食者徒﹐嗚呼善矣﹗

鯉魚風緊舶來初﹐唐館豪商比屋居。棉雪糖霜爭購外﹐人人喜問上淸書。

長崎與我通商﹐旣三百餘年﹐每歲舶以八九月至。舊有唐館﹐多以糖棉花入口﹐皆日用必需物也。書畫紙墨﹐尢所欣慕。近世文集﹐朝始上木﹐夕旣渡海。東﹑西二京文學之士﹐每得奇書﹐則珍重篋衍﹐誇耀於人。而贗鼎紛來﹐麻沙爭購﹐亦所不免。修好以後﹐得之較易矣。各口流寓商民﹐今有三千餘人。

敲碎銀花剝鏡菱﹐瑩瑩光映玉壺澄。暑中勝服淸涼散﹐爭買舶來函館冰。

江都無冰﹐嚴寒凝水面﹐一二日卽解。箱館有藏冰﹐夏五六月由輪舟來﹐沿街賣之。

讓葉勞薪插戶前﹐人人都道是新年。故鄕正作消寒會﹐獸炭紅鑪一九天。

新年皆插松枝竹葉於門﹐設龍蝦者﹐肖其體﹐以祝老人康健。又用烏薪﹐呼爲住﹐言安居於是。插葉於橙日讓葉橙﹐音同代代﹐謂世世子孫有讓徳也。西曆歲首皆在我長至後十日。

零落街頭羽板稀﹐已捐團扇過時衣。兒時嬉戲都如夢﹐不見翩翩蛺蝶飛。

舊俗﹐正月間分朋拋球﹐以彩杖遏而格之﹐以睹勝負﹐謂之球杖﹐或謂之玉打。女兒團綿爲球﹐絡以五彩﹐謂之手球。又插羽於木欒子﹐以彩板承而跳之﹐翩翩如蛺蝶﹐謂之羽子板。是月也﹐市店羅列﹐如錦繡天街﹐今漸革矣。

蛭子神叢奏鼓笳﹐花糕分餉到千家。鳳音紀月元豬日﹐誰記東京錄夢華﹖

舊俗﹐凡三月三﹑五月五﹑七月七﹑九月九﹐謂之節句﹐略如華俗。惟十月謂之上無月﹐上無﹐日本律名﹐本名鳳音﹐樂家相傳爲應鐘。應鐘﹐十月律也。亥日謂之元豬﹐士庶作餈糕以相饋送。是月廿日﹐商賈罷市﹐各具酒饌燕集﹐謂之蛭子會。蛭子﹐神名。所在廟市﹐紛紛祈福。

進賢冠頂玉交枝﹐髙髻峨峨花四披。廿六階分《輿服志》﹐禮容如見漢官儀。

推古十一年﹐始定冠位﹐凡十二階﹐如日大禮﹑小禮﹑大義﹑小義﹐以名爲別。天智三年﹐攺二十六階﹐如日大紫﹑小紫﹑大錦﹑小錦﹐以制爲別。﹝《唐書》稱粟田眞人來聘﹐「冠進徳冠﹐項有華蕊四披」云。﹞至天武十四年﹐又更爵位號。凡四十八階。詳《禮俗志》中。

天吳紫鳳頗文華﹐憑取花紋認世家。三百年來誇衣被﹐葵能衛足竟如花。

貴賤之服﹐舊頗懸絕。朝會錦衣繡衮。明王志堅有《倭錦袍歌》﹕「天吳紫鳳恍忽似﹐水底鮫人親自繅。」言其華美也。故家世族皆以花艸禽獸等爲徽幟﹐繪其二於袖﹐或一或三於背﹐名日紋﹐以之識姓氏。如藤原氏爲藤花﹐菅原氏爲梅花﹐皆有定制﹐不能濫混。徳川氏之徽爲葵葉。徳川氏之還政也﹐故將軍慶喜仍給官祿﹐以終其身。

一雙角子影娉婷﹐問取年華近算丁。種得瓠花添鬢福﹐願花常好鬢常靑。

古俗﹐男子分發爲二﹐左右結之﹐飾以貫珠。《日本紀》注﹕「年十五六束髮於額﹐十七八分爲角子額發。」《古事紀》稱爲瓠花﹐後世名爲鬢福。

白題胡舞翻新樣﹐黃胖春遊學少年。脫卻垂檐莞笠子﹐十分團月到鸝顚。

剃頭髮數寸﹐月代﹐猶言月樣也。又名十河額宇士﹐新稱爲黃鸝顚。數十年前﹐多戴垂檐白莞笠﹐後攺用平頂一字﹐今皆用傘矣。

對鏡慚看薄薄胡﹐時妝孤負好頭顱。靑靑不久星星出﹐間引毛錐學種須。

維新以前﹐公卿以下﹐皆剃面不蓄須髯﹐蓋如僧俗。士庶不須﹐則始於徳川氏時。近學西俗﹐得髯則絕倫超羣矣。

六尺湘裙貼地拖﹐折腰相對舞回波。偶然風漾中單露﹐酒暈無端上頰渦。

女子亦不著褲﹐裏有圍裙﹐《禮》所謂中單﹐《漢書》所謂中裙﹐深藏不見足﹐舞者回旋﹐偶一露耳。五部洲惟日本不著褲﹐聞者驚怪。今按《說文》﹕「袴﹐脛衣也。」《逸雅》﹕「袴﹐兩股各跨別也。」袴卽今制﹐三代前固無之。張萱《疑曜》曰「袴卽褲﹐古人皆無襠﹐有襠起自漢昭帝時上官宮人。」考《漢書上官後傳》﹕「宮人使令﹐皆爲窮袴。」服虔曰「窮袴﹐前後有襠﹐不得交通。」是爲有襠之袴所緣起。惟《史記》敍屠岸賈有置其袴中語﹐《戰國策》亦稱韓昭侯有敝袴﹐則似春秋戰國旣有之﹐然或者尙無襠耶﹖觀馬縞《古今注》﹕「袴蓋古之裳﹐周武王以布爲之﹐名曰褶﹐敬王以繒爲之﹐名曰袴﹐但不縫口。至漢章帝時﹐以綾爲之﹐名曰口。」所稱周制﹐不知何所據﹖然亦可知有襠縫口之袴起於漢無疑也。漢﹑魏以來﹐殆遂通行。日本蓋因周﹑秦之制﹐不足怪耳。特新羅﹑髙麗皆有袴﹐﹝《南史》﹕「新羅國呼袴日柯半。」《南齊書》﹕「永明中﹐髙麗使至。服窮袴」。﹞日本服制﹐大半模仿中土﹐不知何以獨遺此也﹖然考《延喜式》﹐縫殿寮中有袴﹐或曰﹕官家用之。或又曰﹕源﹑平以前﹐民家亦常用之。

錦衾雙袖翦文羅﹐未許春寒到被窩。始識寢衣長過半﹐犧尊莫誤鳳莎莎。

被有兩袖﹐長九尺有奇﹐臥則覆於上﹐更以其半覆足。《詩》《禮》所謂衾﹐《論語》所謂寢衣﹐長一身有半也。孔注曰「今之被。」本簡而明。宋儒不知古制﹐以被爲衣﹐遂多臆說。以鄭康成之博洽﹐而注犧尊﹐尙「犧讀爲莎﹐如鳳凰之羽莎莎然」。漢儒去古未遠﹐猶有此誤。

聲聲響屟畫廊邊﹐羅襪淩波望若仙。繡作蓮花名藕覆﹐鴛鴦恰似並頭眠。

襪前分歧爲二衩﹐一衩容拇指﹐一衩容眾指。《致虛閣雜俎》﹕「太眞作鴛鴦並頭蓮錦褲襪﹐名日藕覆。」屐有如丌字者﹐兩齒甚髙﹔又有作反凹者﹐織蒲爲苴﹔皆無墻有梁﹐梁作人字﹐以布綆或紉蒲系於頭﹐必兩指間夾持用力﹐乃能行﹐故襪分兩歧。考《南史虞玩之傳》﹐一屐著三十年﹐「蒵斷以芒接之」。古樂府﹕「黃桑柘屐蒲子履﹐中央有絲兩頭系。」知古制正如此也。附注於此。

千門萬戶未分明﹐面面屏風白月生。數尺花茵塵不動﹐偶聞橐橐有靴聲。

古宮室之制﹐名足一騰﹐宮樹一柱﹐中央以乂字形木結束之﹐﹝名曰冰木。屋上作鴟尾﹐名曰堅魚。﹞覆茅於上而已。神廟猶用之。今制聞始自韓人﹐室皆髙地尺許﹐以木爲板﹐藉以莞席﹐入室則脫屨戶外﹐襪而登席。近或易席以茵﹐穿革靴者許之升堂矣。無門戶窗牖﹐以紙爲屏﹐下承以槽﹐隨意開闔﹐四面皆然﹐宜夏而不宜冬也。中人之家﹐大率湫隘﹐多茅衣而木瓦。舊藩巨室﹐則曲廊洞房﹐畸零而潦曲﹐每不知東西南北之何向。室中必有閣以庋物﹐有牀第以列器皿﹐陳書畫。﹝室中畱席地﹐以半掩以紙屏﹐架爲小閣﹔以半懸掛玩器﹐則緣古人牀第之制﹐而亦仍其名。﹞楹柱皆以木﹐而不雕漆。晝常掩門﹐而夜不扃鑰。寢處無定所﹐展屏風﹐張帳幕﹐則就寢矣。每日必灑掃拂拭﹐潔無纖塵。

花茵重疊有輝光﹐長跪敷衽客滿堂。除卻鳳銜丹詔至﹐未容髙坐踞胡牀。

坐起皆席地﹐兩膝據地﹐伸腰危坐﹐而以足承尻後﹐若趺坐﹐若蹲踞﹐若箕踞﹐皆爲不恭。坐必設褥﹐敬客之禮﹐舊有敷數重席者。有君命﹐則設幾﹐使者宣詔畢﹐亦就地坐矣。皆古禮也。因考《漢書賈誼傳》「文帝不覺膝之前於席」﹐《三國誌管寧傳》「坐不箕股﹐當膝處皆穿」﹐《後漢書》「向栩坐板﹐坐積久﹐板乃有膝踝足指之處」。朱子又云「今成都學所﹐存文翁禮殿刻石﹐諸像皆膝地危坐﹐兩蹠隱然﹐見於坐後帷裳之下。」今觀之東人﹐知古人常坐皆如此。蓋古人無幾﹐故不能垂足而坐。髙坐之設﹐萌於趙武靈王﹐興於六朝﹐盛於北宋﹐而通行於元。三代之前﹐憑則有幾﹐《詩》所謂「授幾有緝禦」﹐《孟子》所謂「隱幾而臥」皆是也。寢則有牀﹐《詩》所謂「載寢之牀」﹐《易》所謂「剝牀以辧」﹐皆是也。然牀幾或以憑依﹐或以庋物﹐或以寢處﹐皆非坐具。至應劭《風俗通》「趙武靈王作胡牀」﹐乃以爲坐﹐然漢時猶皆席地。《賈誼傳》「不覺膝之前」﹐暴勝之登堂坐定﹐雋不疑據地以示尊敬﹐皆可知也。東漢之末﹐有靳木爲坐具者﹐其名仍謂之牀﹐或謂之榻﹐如管寧﹑向栩所坐﹐或於地上加板﹐未必離地咫尺也。魏﹑晉後﹐觀《魏志蘇則傳》「文帝據牀拔刀」﹑《晉書》「桓伊據胡牀取笛作三弄」﹑《南史》「紀僧眞詣江敩﹐登榻坐﹐敩令左右移吾牀讓客」﹑「狄當﹑周赳詣張敷就席﹐敷亦令左右移牀遠客」﹑《鄴中記》曰「石虎所坐幾﹐悉漆雕畫。」則似爲髙坐﹐然皆髙客貴人始有之。《語林》曰「孫馮翊往見任元褒﹐門吏憑幾見之﹐孫請任推此吏﹐曰﹕得罰。體痛﹐以橫木挾持﹐非恁幾也。」夫門吏不許恁幾﹐則知所謂移牀遠客者﹐非尊敬之客不許坐也。又其時坐榻坐幾。尙皆跪坐。《梁書侯景傳》「升殿踞胡牀﹐垂腳而坐」﹐史特記之﹐以爲殊俗駭觀。知𨿽有牀幾﹐亦不如今坐耳。至唐又攺木榻而穿以繩﹐名日繩牀。《演繁露》﹕「穆宗長慶二年﹐見羣臣於紫宸殿﹐禦大繩牀。」然不名椅子﹐至宋初乃名之。《丁晉公談錄》﹕「竇儀雕起花椅子二。」王銍《默記》﹕「徐鉉見李后主﹐卒取椅子相待。」﹝諸書椅本作倚﹐後乃借桐椅之椅爲之。﹞此後諸書﹐屢見椅子。如《貴耳集》云「今之交椅﹐古之胡牀也。今諸郡守僚必坐銀交椅。」《桯史》載荷葉交椅。《曲洧舊聞》有錦椅背。至宋時頗加緣飾﹐殆已盛行與﹖然觀古圖畫﹐唐以前人物無坐幾者﹐宋畫亦不盡設幾。竊疑胡牀本西俗﹐趙武靈王始學爲之﹐元人中國﹐因其舊習﹐乃通行耳。日本制度﹐多半仿唐﹐唐時尙席地﹐故亦無之。近十年來亦有矣。

雪泥深尺護檐牙﹐瓦背濃陰四角遮。不用茅龍衣屢換﹐一年一度屋開花。

木屋少用瓦﹐多以葦席覆之。村居貧民﹐於屋上塗泥厚及一尺﹐雜植以艸花﹐春二三月﹐山行望之如錦。蓋艸根盤結﹐可以禦雨。塗塗之附﹐則正如挹婁國之豬脂塗壁﹐可以辟寒也。

染指流涎各欲嘗﹐旣調勺藥又和姜。食單蔬譜兼■﹝魚且﹞議﹐合補東人江戶香。

炙鯉魚﹐謂之蒲燒。割有法﹐燔有法﹐浸以美酒﹐襯以佳醬﹐勺藥芥姜﹐隨意所適。江戶最工治之﹐諸國名曰江戶香。日本食品﹐魚爲最貴。尢善作膾﹐紅肌自理﹐薄如蟬翼。芥粉以外﹐具染而已。又喜以魚和飯﹐曰肉禽飯﹐亦白骨董飯﹐多用鰻魚﹐不和他品﹐腥不可聞也。

菭菹蘆菔作家常﹐飯稻羹魚沁肺涼。踏破菜園新作夢﹐大餐飽食大官羊。

多食蔬菜火熟之物﹐亦喜寒食﹐尋常茶飯﹐蘿卜竹筍而外﹐無長物也。近仿歐羅巴食法﹐或用牛羊。

瓊芝作菜綠荷包﹐槐葉淸泉盡冷淘。蔬筍總無煙火气﹐居然寒食度朝朝。

石花菜生海石上﹐一名瓊芝﹐煮之成凍﹐用方匣以銅綫作篩眼﹐納菜於中﹐以木桿築送﹐澑出如縷﹐冰潔可愛﹐華人所名爲東洋菜者也。東人能食生冷﹐飯日一熟﹐以水或茶冷淘食之。筍脯果漧﹐卽便下箸。尋常人家﹐每間日或數日始一舉火﹐不爲怪也。

何物堅魚字所無﹐侯鯖禦饌各登廚。儒生習禮疑蚳醬﹐口到今人嗜亦殊。

堅魚﹐名加追沃﹐漢名未詳﹐或書作鰹字。大者尺餘﹐小九寸許﹐能調和百味。自王侯至黎庶﹐聶而爲膾﹐鹵而爲脯﹐風而爲挺﹐漬而爲醯﹐煎而爲膏﹐函封甕閉﹐苞苴千里﹐無日不享其用﹔而挺之用最廣﹐歲時吉席﹐無此不成禮﹐飲饌調和﹐無此不成味。沿海皆有﹐土州﹑勢州爲最佳。《盍簪錄》﹕「日僧兼好小說記鐮倉有魚名鰹﹐耆老言此魚從前不上鼎俎﹐僕隸下人不肯嚙其首﹐今亦充膳羞。」可見當時不甚珍貴﹐距今四百年﹐而此魚顯晦如此。古今嗜好不同乃如此﹗

甚囂塵上逐人行﹐日本橋頭晚市聲。別有菜場魚店外﹐丹楓落葉賣山鯨。

自天武四年因浮屠教禁食獸肉﹐非餌病不許食。賣獸肉者隱其名曰藥食﹐復曰山鯨。所懸望子﹐畫牡丹者﹐豕肉也﹔畫丹楓落葉者﹐鹿肉也。凡市肆居賣曰大問屋﹐販賣曰賣捌所﹐賤賣大安賣﹐零賣曰小間物屋﹐易錢曰兩替屋﹐酒曰銘酒﹝銘同名﹞﹐茶曰禦茶﹝禦爲日本通用之字﹐義若尊字。又日本書函外題名﹐必曰某某殿某某樣﹐亦尊之之詞﹐皆不知何所仿也。附注於此﹞。飯店日禦茶漬﹐雞子曰玉子﹐和面以肉曰鴨南蠻﹐菜蔬曰八百屋﹐栗曰九里﹐和蘭薯曰八里半﹐魚飯日壽志屋﹐醬曰味噌。凡右所錄﹐彼皆筆之書者﹐故略舉一二。若語言之殊﹐則五方土音﹐亦各歧異。於菟謂虎﹐陬隅名魚﹐譯而錄之﹐滿紙侏■﹝亻離﹞矣﹐更無謂也。

鏡餅瓊棖乍上盤﹐盤中花果各闌干。手攜團月歌團雪﹐共飽妻孥歡喜丸。

餅餌種類﹐極爲夥頤。碎雜米蒸曝爲幹餱﹐如雪之散鹽﹐名曰瓊餱。圓如鏡﹐薄如銅片曰鏡餅。歡喜團一名團喜。《涅槃經》云「譬如酥面﹑蜜姜﹑胡椒﹑蓽茇﹑蒲陶﹑石橊﹑胡桃﹑桵子﹐如是和合﹐名歡喜丸﹔離是和合﹐無歡喜丸。」其制正如此。又以梅枝﹑桃枝﹑餲餬﹐桂心﹑黏臍﹑飶饠﹑煺子﹑團喜謂之八種唐果子﹐其法必自唐人得來也。

笙淸簧暖小排當﹐雅樂伶官各擅場。合四乙工仍燕樂﹐漫誇古調譜淸商。

日本多用唐樂﹐有雅樂寮﹐伶官世守其業。物茂卿謂國樂爲周﹑漢遺音﹐律亦周﹑漢之律。村瀨之熙祖其說﹐徽引十證﹐以證第八黃鐘調爲周漢黃鐘。又曰「古樂正聲﹐宋以來諸儒所未嘗識﹐特傳於我﹐而古音乃得復明。」余考本之傳華樂﹐實始於唐。隋文帝平陳﹐得華夏正聲﹐置淸商署。淸商調﹐武后時猶存六十三曲。自唐樂變古﹐逮五代亂離﹐古音盡亡。謂本所傳爲隋以前曲﹐以爲周﹑漢古音尙存﹐不爲無理。然日本伶人所用管色﹐乃正與燕樂譜相合。《宋史燕樂書》十字譜﹐曰合四乙工凡上勾尺六五﹐今以校橫笛第爲壹﹐越調用六字﹐《燕樂書》卽以六字爲黃鐘橫笛。黃鐘調用夕字﹐夕卽尺字﹐《燕樂書》乃以尺字爲林鐘。則伶官相傳壹越調爲黃鐘﹐黃鐘調爲林鐘者﹐正與十字吻合。若據䢐徠之說﹐以黃鐘爲周﹑漢黃鐘﹐則字譜無一符同矣。說詳《禮俗志》樂舞類。

吹螺競作天魔舞﹐傅粉翻同脂夜妖。紅襦繡領碧綢褲﹐騎上屋山打細腰。

猿樂名散樂﹐俗謂之能﹐又變爲田樂。始自北條﹐盛於室町。及丰太閣親自學之﹐王公貴人﹐皆丹朱坌身﹐上場爲巾幗舞﹐與優人相伍。部中色長曰大夫﹐副曰■﹝口窊﹞基師﹐副末曰狂言師﹐歌工曰地謳。所奏曲詞﹐多出於浮屠﹐裝飾乃近於娼優。樂器有橫笛三鼓。三鼓﹕一曰大鼓﹐廣於羯鼓﹐承以小牀﹐用兩杖擊之﹔二曰小鼓﹐似細腰鼓﹐捧左右肩﹐拍以指﹔三曰橫胴﹐挾左脇下﹐亦以指拍之。

金魚紫袋上場時﹐鼉鼓聲停玉笛吹。樂奏太平唐典禮﹐衣披一品漢官儀。

日本尙有「蘭陵王破陣樂」﹐戴假面具上場﹐有發揚蹈厲之槪。「太平樂」者﹐四人對舞﹐皆緋衣佩金魚袋﹐俯仰揖讓﹐沨沨乎雅音也。髙似孫《唐樂曲譜》﹐明皇三十四曲﹐立部八曲﹐「太平安舞」﹐二「太平樂安舞」﹐三「破陣樂」。髙注曰「太平」並周﹑隋遺音。考《齊書》﹐蘭陵王入陣﹐必戴假面具﹐因爲「蘭陵王破陣舞」。則破陣亦因齊制也。日本唐時遣使習典章制度﹐此二曲蓋得之於唐樂。作時﹐伶人十數﹐披裲襠衣﹐跪坐席外﹐旁列樂器﹐先擊鼓﹐鼓停﹐舞者四人出﹐笙簧管籥諸樂雜作﹐一人吹笛﹐抑揚抗墜﹐極和而綏。舞止﹐樂亦止。余飲巨室家﹐巨室召宮中供奉伶人爲此﹐千年之樂不圖海東見之。《後漢書》謂禮失求之野﹐不其然乎﹖

鏗鏘鼓舞只依稀﹐守樂伶官記半非。彈到金獐澀河鳥﹐古音惟剩妃呼豨。

自「蘭陵王」﹑「太平樂」舞樂外﹐傳歌樂甚多﹐如「安世樂」﹑「王昭君」﹑「想夫憐」﹑「采桑」﹑「泛龍舟」﹑「玉樹後庭花」﹑「秦王破陣樂」﹑「慶雲樂」﹑「甘州」﹑「傾杯樂」﹑「夜半樂」﹑「長慶子」﹑「萬歲樂」﹑「春鶯囀」﹑「北庭樂」﹑「河水淸」﹑「五常樂」﹑「裹頭樂」﹑「武昌樂」﹑「應天樂」﹑「越天樂」﹑「孔子琴操」﹑「柳花苑」﹑「喜春鶯」﹑「赤白桃李花」﹑「未央宮樂」﹑「海靑樂」﹑「平蠻樂」﹑「拾翠樂」﹑「千秋樂」﹑「蘇合香」﹑「輪臺」﹑「六朝樂」﹑「劍器渾脫」﹑「打球樂」﹑「還京樂」﹑「拔頭」﹑「蘇芳菲」﹐皆有之。然傳其譜﹐不傳其辭﹐而以樂器出之。只用五調﹐不用八十四調。余友沈梅士作《學樂錄》﹐以爲」萬寶常所作八十四調﹐只托空言﹐世不用之"。觀此﹐知其語不誣也﹐有老樂師加藤熙曾爲余奏數樂﹐其音節不可考﹐蓋世遠屢變﹐所存仿佛而已。曲名亦多誤﹐「白薴「誤「白野」﹐「張胡子」誤「朝小子」﹐「景徳」誤「雞徳」﹐「烏臼」誤「烏向」﹐「蘇幕遮」誤「莫者」﹐或以音訛﹐或以字訛﹐伶人世守﹐不知訂正﹐不足怪也。又有「金獐澀河鳥」﹐不可考其訛﹐物䢐徠疑爲倭樂﹐恐未然﹐想亦唐樂之誤耳。

仙詞選定《淺茅原》﹐朝貴傳宣朱雀門。靑摺肩衣紅帕首﹐兩行舞踏上歌垣。

和歌每用之宴會﹐有《難波曲》﹐有《淺茅原曲》﹐有《八裳刺曲》。《日本紀》﹕「寶龜元年三月﹐葛井﹑船津﹑文﹑武﹑生﹑藏六氏﹐男女二百三十人﹐供奉歌垣﹐服皆著靑摺細布﹐衣垂紅長紐﹐男女相並﹐分行徐進﹐每歌曲折﹐舉袂爲節。」又﹕「天平六年﹐天皇禦朱雀門﹐覽歌垣﹐男女二百四十餘人﹐四品以上﹐有風流者﹐交雜其中﹐正四位長田王爲歌﹐以本末唱和。令士女縱觀﹐極歡而罷。」

檀腹琵琶出錦囊﹐曾偕羯鼓譜《霓裳》。大唐法曲今誰讀﹖空記當年劉二郎。

最精琵琶﹐唐時有藤原朝臣貞敏學於劉二郎﹐二郎妻以女﹐贈以紫檀紫藤琵琶各一面﹐歸﹐爲其國重器﹐聞現今猶存。

上懸繡幕下紅毹﹐左列句當右大夫。牙撥齊彈三味綫﹐姑盧朱路復烏烏。

三弦名三味綫﹐以象牙爲撥﹐撥如斧形。瞽師業此者﹐職﹐曰檢校﹐曰句當﹐曰都。其流派有曰山田﹑生田。女師之流派﹐有曰長門﹐曰丰後。互立門戶﹐各爭微妙。市廛唱賣﹐多張幕設毹﹐如滬上說書。其音烏烏﹐則正類秦聲也。

玉簫聲裏錦屏舒﹐鐵板敲停上舞初。阿母含辛兒忍淚﹐歸來重對話芝居。

俗喜觀優﹐場屋可容千餘人。每一出止﹐張幕護之﹐綽板亂敲﹐徹幕復出。亦演古事﹐小大陳列之物﹐皆惟妙惟肖。場下施轉輪裝束於內﹐輪轉則上場矣。別有伶人述其所演事﹐如宋平話﹐聲哀而怨。樂器止有三弦笛子鉦鼓﹐優人有舞無歌﹐而侔情揣態﹐聲色俱妙﹐觀者每不知涕泣之何從也。其名日芝居﹐因舊舞於興福寺生芝之地﹐故緣以爲名。

剖破焦桐別制琴﹐三弦揩擊有餘音。一聲彈指推衣起﹐明月中天鶴在林。

亦有瑟簍云和簫笛管笙﹐物䢐徠時﹐尙見隋人作《猗蘭操》舊譜﹐云與明代所傳殊異。然操琴者少﹐今訪之﹐不可得矣。有三弦琴﹐不用彈撥﹐以左指按之﹐右指冠決捺而成音﹐淸穆殊有意。孫登一弦琴﹑宋祖二弦琴外﹐調也。日本樂器均仿漢制﹐此與《長明無名抄元元集》所稱六弦琴﹐爲所自制。

弦弦掩抑柰人何﹗假字哀吟伊呂波。三十一聲都愴絕﹐莫披《萬葉》讀和歌。

國俗好爲歌﹐上古耳相傳﹐後借漢字音書之。伊呂波作﹐乃用假字。句長短無定﹐今通行五句三十一言之體﹐始素戔鳴尊《八云詠》﹐初五字﹐次七字﹐又五字﹐又七字﹐字﹐以三十一字爲節﹐聲哀以怨﹐使人輒喚柰何。《萬葉集》﹐古和歌名作﹐有歌仙﹑歌聖之名。

《舊唐》列傳誇先郡﹐東晉髙流喜小名。欲考通稱尋氏上﹐何人譜學比蒲生﹖

有名﹐有字﹐有通稱﹐有別號﹐多者或至十數名﹐莫能記識。命名多父子相襲﹐如父曰羲之﹐子曰獻之﹐比比而然。古者世官﹐以官爲姓。當允恭時﹐旣極紛淆﹐乃正氏族﹐令冒亂者探湯以分曲直。至於天智﹐制定氏上﹝氏上﹐猶宗子也﹞。天武因之﹐分姓爲八品﹐使有升降。自藤﹑橘﹑源﹑平興而一姓專政﹐古氏上遂亡。自足利興而贅婿冒姓﹐卽欲討其宗派亦不可。薄生君平精於譜學﹐亟欲釐正﹐艸《氏族志》而不能成稿。惜夫﹗今之著姓﹐多學唐人稱郡望﹐因地爲氏﹐若參議大隈﹑寺島﹑黑田﹑西鄕﹑川村皆是也。此外新僻之姓﹐略錄如左﹕曰北脇﹐曰手冢﹐曰股野﹐曰目黑﹐曰手洗﹐曰田麥股﹐曰夏目﹐曰肝付﹐曰班目﹐曰野間口﹐曰橋爪﹐曰池尻﹐曰腹捲﹐曰有動﹐曰一色﹐曰是枝﹐曰豬野﹐曰鳥尾﹐曰生駒﹐曰老馬﹐曰犬飼﹐曰豬子﹐曰鹿伏兔﹐曰小鳥遊﹐曰牛窪﹐曰狗﹐曰魚角﹐曰鵜飼﹐曰玉虫﹐曰艸剃﹐曰矢土﹐曰纐纈﹐曰孕石﹐曰印具﹐曰二瓶﹐曰酒匄﹐曰玉乃﹐曰兒玉﹐曰妻木﹐曰哥枕﹐曰夫婦木﹐曰可兒﹐曰妹尾﹐曰神鞭﹐曰九鬼﹐曰鬼越﹐曰甲乙女﹐曰左乙女﹐曰稻葉﹐曰望月﹐曰小花﹐曰四十住﹐曰五十嵐﹐曰十八女﹐曰四月朔日﹐曰七寸五分﹐曰萬里姊小路。

金武初官典藥頭﹐禁方從此散滄洲。刀圭本是西來法﹐翻令雞林遣使求。

自允恭帝時﹐新羅遣醫金武來﹐始知漢醫。雄略時﹐百濟使王有陵陀﹑潘量丰來﹐始有醫書。後有丹波﹑和气二氏﹐世習其業爲名醫﹝丹波氏出於漢靈帝。靈帝五世孫曰阿知王﹐於應神時來。又有善那使主爲吳王照淵孫﹐於欽明時攜醫書及佛像來﹞。至花山帝時﹐丹波雅忠最知醫。髙麗王后疾﹐遣使求之﹐不往。復書有扁鵲豈入雞林之云語。典藥頭﹐醫官名。外有法眼﹑藥匠﹑藥助﹑藥允諸官。

幾輩僧醫守局方﹐後宗朱李亦偏長。說經許鄭醫《靈素》﹐隔海同輝萬丈光。

佛教盛時﹐醫術亦寄於僧。後乃有儒而醫者。舊用宋和劑方﹐曲直瀨正慶始習丹溪﹑東垣之學。至名護屋丹水﹑後藤艮山﹑北山道長﹐再倡復古﹐專宗仲景﹐以上溯《靈》《素》﹐醫道盛。丹水謂吾治病不問病因之陰陽虛實。惟見證施治﹐艮山謂養精必藉酒肉﹐攻疾始藉藥石。又謂能上溯《素》《難》﹐旁及於張﹑葛﹑巢﹑孫諸家﹐不惑乎宋以後陰陽王相府藏分配之說﹐則思過半矣。道長盡掃溫補諸論﹐言萬病一毒﹐毒去則體安。其子猷引申之曰﹕人身气血水三者循環不已﹐萬病生於滯﹐去滯則復元矣。皆能掃空理﹐徵實狀﹐其理略近於西醫。此正如國朝經生家之舍宋學而求漢學矣。

是何虫豸竟能醫﹖藥籠同收敗鼓皮。搜得龍官方外藥﹐補箋《腳气集》中詩。

多腳气疾﹐有遠田澄庵者﹐世業此醫。其法用水蛭箝於膝蓋﹐俾吸水腫﹐旣果腹﹐則置之水桶﹐別易一虫﹐久而覺癢﹐則腫退而疾除矣。余謂此方爲中土所無。澄庵l臨別﹐諄諄求余他作《雜事詩》續編﹐爲補人其名﹐蓋亦種樹郭橐駝之類也。

摩腹能同揣骨神﹐居然著手便成春。更煩帶下名醫手﹐緩結赬顏記《祕辛》。

有接骨法﹐跌損各傷﹐不用刀剖﹐但以手提弄按摩﹐卽能復元。西醫甚神之。然問其術﹐則如輪扁之不能自言也。診脈外﹐或兼診腳﹐別有腹診法。竹田定加﹑松江意齋始創其術﹐至香川修徳輩﹐直據腹之軟硬弛張及動定伸縮等狀﹐以辧虛實死生﹐竟十得八九。及瀨丘鋌闡發微旨﹐著《診極圖說》﹐世益宗之。近習西醫﹐於賣淫娼妓﹐預防傳毒﹐每遣官醫用鏡窺測﹐有疾者則引而去之。

徧搜《本艸》譜《羣芳》﹐千卷書傳《海上方》。采藥如編《十洲記》﹐定知多少入藥囊。

《本艸》之學﹐以華名證倭產﹐時有參差。至向井元升﹝著《和名本艸》﹞﹑貝原篤信﹝著《大和本艸》﹞。始親驗物產﹐以考物名。旣而稻生直義著《庶物匯纂》一千卷﹐又有阿部照任﹝少乘漕船赴江戶﹐遇颶漂入福建﹐畱十八年﹐得《本艸》學而歸﹞﹐幕府命采藥東海﹑北陸諸州﹐三至蝦夷﹐得物甚富﹐石藥尢多前人未道者。余所見諸書﹐皆侔色體狀﹐辧昧察色﹐以定其性質﹐各繪以圖﹐系以說﹐其精審有過於華醫。如匯集之﹐亦大觀也。

正宗千鍛出金精﹐薛燭猶驚弟子名。秋水芙蓉光內斂﹐一揮頭白不聞聲。

正宗者﹐相模國入﹐岡崎氏﹐好練刀﹐壯走四方﹐訪鍛師數十年﹐八十歸﹐神而明之﹐遂成絕技。舉世稱爲正宗﹐價值數千金。某侯好之﹐得以試囚頭﹐落而無聲。贗者極多。老儒根本通明﹐精相刀﹐告余曰﹕正宗刀內堅外柔﹐切鐵如泥﹐而芒刃不頓﹐有金綫﹐有玉光﹐有閃電﹐有流星﹐有回瀾﹐細觀乃得之。其气象溫潤而澤﹐縝密而栗。彼鋒芒外露﹐若不可逼視者﹐僞也。通明又言﹕正宗之子爲貞宗﹐弟子稱十哲。義宏者比顏子﹐其刀似正宗﹐而銳利過之。正宗不可得﹐得義宏亦可矣。自歐公來﹐詠日本刀歌甚多﹐名爲屈伸刀﹐則告者過也。刀環重者亦值數百金。日本上古之劍﹐旣有天羽斬﹑大葉刈﹑韴靈之名﹐所謂天叢云劍﹐乃爲傳國三器中之一。中古以來始貴刀﹐源氏之鬼斬﹐平氏之小鳥﹐尢著名。後鳥羽帝親自督造﹐謂之禦所鍛。逮建武大亂﹐兵革相踵﹐名工益輩出。於是相模有正宗﹑貞宗﹐越中有義宏﹑則重﹐築前有源左﹐美濃有兼氏。鑄冶之良﹐莫盛於斯。自兵法攺用槍炮﹐士夫又禁佩帶﹐名刀遂絕響矣。

《論語》宣文護絳紗﹐善才弟子妙琵琶。插花叉畫均能事﹐教婦先從小笠家。

有小笠原氏禮﹐世習女禮﹐開塾設教﹐最爲通行。其拜跪折旋﹐言辭謦惇﹐下至拂塵插花﹐均有法度﹐世稱爲小笠流。

星禽風角昔曾精﹐相地無人讀《宅經》。同此山川此形勝﹐靑烏何事術無靈﹖

河洛壬遁龜蓍星相方技﹐有流傳。國人如役小角﹑宏倍﹑晴明﹐皆以術著名。惟郭璞﹑楊厲之說﹐未有習者。

古佛畱銘筆旣奇﹐野人善艸史能知。幾行朱烏模糊字﹐去訪《那須國造碑》。

書法自韓來。碑之古者﹐有《大和法隆寺金堂佛背銘》《釋迦佛像銘》《那須國造碑》﹝此碑中有永昌元年字﹐然日本無永昌紀元﹐故或疑爲用僞武氏號。或又曰﹕永昌字形似朱鳥﹐天武有朱鳥號﹐因歲久殘缺而訛也﹞﹑《多賀城碑》﹐其規模皆似六朝人。《新唐書》云「建中元年﹐日本使者眞人興能來﹐善書。」《書史會要》﹕「南海商人自日本還﹐得國王弟與寂照書﹐自稱野人若愚﹐章艸之妙﹐中土亦能及。」蓋八法之傳舊矣。以余所聞﹐延喜﹑天歷間﹐最多能品云。近亦多名手。初學書者﹐皆懸腕執筆﹐作二三寸大字﹐點畫波撇﹐頗畱古法﹐行艸尢佳。

南蘋師法南田筆﹐南北禪宗合一家。偏是蛾眉工淡埽﹐靑螺煙墨寫秋花。

畫法傳自中土﹐初摹唐﹑宋院體﹐後分數家﹐有土佐家﹝藤原經隆﹐土佐人。《五雜俎》言「倭畫無皴法﹐但以筆細畫﹐縈回環繞﹐細如毫髮」﹐卽指土佐一派也﹞﹐有雪舟家﹝僧等揚﹐號雪﹐遊於明﹐始宗一派﹞﹐有狩野家。狩野元信﹐最有盛名。國朝吳中沈南蘋﹐始以南北合法相授受。有邊華山﹑椿椿山﹐得惲氏眞本﹐於是又傳沒骨法。近來晴湖﹝奧原氏﹞﹑花蹊﹝迹見氏﹐名瀧﹞諸女史﹐得法於江稼圃﹝蘇人﹐來遊長崎。沙門鐵翁等學之﹞﹐而遙師鄭板橋﹐畫法又一變。花卉不喜著色﹐而老气橫秋。

人間萬事積薪嘆﹐畫師亦復古所無。吹雲畫水尋常事﹐君看遊魚飛白圖。

用畫龍法﹐以墨作水﹐以空白作魚。潑墨於紙﹐或以筆描﹐或以指擦﹐或以唇吹之﹐渲染生動﹐正如臨水觀魚﹐圉圉洋洋﹐曲肖物態﹐亦畫家新法也。

鏡影娉婷玉有痕﹐竟將靈藥攝離魂。眞眞喚徧何曾應﹐翻怪桃花笑不言。

燕海蘭煙薰玻璃﹐以琉璜水涅之﹐使人影透入鏡中﹐神態如生。此術出西人。近復以銀硝紙承鏡影﹐光隙人﹐痕畱淡墨﹐東國效之﹐名鏡寫眞。寫眞之家﹐比閶而居。東都佳麗﹐喜照艷妝懸賣廛肆﹐良家子婦亦不之吝也。

醉吸瓊漿數百杯﹐手攜楸局上霞臺。爛柯莫管人間世﹐且賭瀛洲玉襪來。

圍棋最多髙手﹐亦用十九行三百六十一子﹐惟行棋不行棋﹐難法差異耳。髙朋夜宴﹐酒闌席散﹐則楸枰羅列矣。局皆以楸木﹐下有四足。棋子黑者石﹐白者多以牡蠣殼爲之。《夷門廣牘》言「日本產如楸玉﹐琢爲棋局」﹐《杜陽雜編》稱「大中中﹐日本國王子來朝﹐言國東三萬里有集眞島﹐島上有凝霞臺﹐臺上有手談池﹐以冷暖玉爲棋子」﹐此與橘中老叟﹑石室仙人﹐同爲神仙家誕言矣。亦有象棋﹐戲法略同﹐而有金銀將香車桂馬之名。《漢書》所謂格五﹐《酉陽雜俎》名爲蹙融﹐向不知所謂﹔今東人行棋﹐有布子成行﹐得五者勝﹐卽此戲與﹖亦有彈棋。

朝市爭趨海柘橊﹐貪同西母斗行籌。夜深似有鮫人泣﹐空抱繅絲上蜃樓。

古無商賈﹐惟以有易無而已。至顯宗朝﹐始見粟斛換銀錢之語。則紀元一千二三百年時﹐始有貿易也。舊有海柘橊市﹐稱爲賈人羣萃之所。通商以後﹐商業大行﹐各立社會﹐監銀市場﹐賣茶牙郎﹐頭取肝煎﹐﹝皆商名﹐一首一從也﹞。宮室衣服﹐奢擬侯王。然其術不良﹐操籌握算﹐遠不如西商﹐多先笑而後眺﹐中幹而外彊云。

左陳履憲右冠模﹐夏屋紛羅萬象圖。聚族同謀輪扁祕﹐不過依樣畫葫蘆。

博覽會或以時﹝如日某年某會﹞﹐或以地﹝如日東京會﹑西京會﹞﹐或以物﹝如絲會﹑茶會﹑棉花會﹞﹐皆隨宜開設。至勸工場則所在而有。五洲萬國之物﹐自非天然之品﹐皆模形列價﹐以縱人摹擬。日本最善仿造﹐形似而用便﹐藝精而價廉。西人論商務者﹐咸妒其能﹐畏其攘奪云。

依樣葫蘆巧略同﹐鏤金刻木總能工。楚材借用推鞍部﹐蕃別傳家數筆公。

一切工匠﹐皆自三韓來。金工﹑瓦工自崇神時﹐織工自應神時﹐木工﹑土工自雄略時﹐紙墨彩色工自推古時﹐革工自仁賢時。後有熟皮髙麗者﹐世司其業。古大藏省管百濟手部﹐手部掌雜縫職﹐仍用百濟人爲之。《雄略紀》有鞍部賢貴﹐乃漢人也。惟玉工不詳所自﹐《古事紀》有八尺句璁五百津之禦須麻流珠﹐或以爲太古時天明玉所造﹐是固未可據。筆工亦不詳所來﹐《姓氏錄》云「右京諸蕃有筆氏﹐制十一種筆﹐因賜姓筆氏。」知亦漢人教之也﹝漢人及韓人來居日本者﹐謂之蕃剮﹞。

雕鏤出手總玲瓏﹐頗費三年刻楮功。鸞竟能飛虎能舞﹐莫誇鬼斧過神工。

雕刻之工﹐愈小愈巧。舊藩貴人﹐作一器或窮年累月乃畢業﹐眞有棘刺之妙。博覽會陳物﹐有象牙畫屏兩扇﹐縱二尺五寸﹐橫半之﹐驟觀殆莫名其妙。細棘疏密相間﹐爲胡瓜小菌﹐則仰者張蓋﹐欹者臥根﹐木筆穗穎粟粟然﹐魚六七頭﹐首尾鱗鬣皆如生﹐其垂頭屈足﹐雌雄相抱者爲蛤介﹐繚須鉗爪﹐若游水面﹐則龍蝦也。凡花之類﹐又十餘種﹐芍藥藤花細菊水仙﹐皆淩亂交錯﹐布置在有意無意間。云東京工某造﹐價三百五十金。蓋東人善構思﹐佐以利器﹐眞若有神助。偃師傀儡﹐未必勝之。《杜陽雜編》稱「飛龍衛士倭人韓志和﹐善雕木作鸞鶴鴉鵲﹐淩雲奮飛﹐復臂虎子﹐使獵蠅﹐舞《涼州曲》」﹐殆不謬也。

滚滚黃塵掣電過﹐萬車轂擊復竿摩。白藤轎子蔥靈閉﹐尙有人歌《踏踏歌》。

小車形若箕﹐體勢輕便﹐上支小帷﹐亦便捲舒﹐以一人挽之﹐其疾如風﹐竟能與兩馬之車爭先後。初創於橫濱﹐名人力車。今上海﹑香港﹑南洋諸島仿造之﹐乃名爲東洋車矣。日本舊用木轎﹐以一木橫貫轎頂﹐兩人肩而行﹐轎離地只數寸。乘者盤膝趺坐﹐四面嚴關﹐正如新婦閉置車帷中﹐使人悒悒。今昔巧拙不侔如此。

犬吠聲來出隼人﹐大家角牴樣翻新。數他竿木逢場戲﹐幾个翩翩善舞身﹖

有隼人﹐世習相撲戲。相撲﹐角牴也。植竿於肩﹐髙出云表﹐兒緣而升﹐疑拙疑巧﹐捷若飛猱﹐翩如墜烏﹐則有戴竿戲。以柱縛繩﹐飄然淩空﹐處女脫兔﹐索上相逢﹐摩肩而過﹐勢若不容﹐則有髙組伎。黃金四目﹐氋戎跳舞﹐一人假面﹐二人擊鼓﹐擲與一錢﹐歡躍而去﹐有獅子舞。俱賤者爲之﹐藉以營生。

執鞭髙坐气揚揚﹐革履氈衣時世妝。昨日文身今斷髮﹐自誇鱗介易冠裳。

僕禦皆別爲微族﹐鳥獸花艸﹐刺畫其身﹐光怪陸離﹐不可逼視。明治初年﹐下令禁之﹐乃止。近馭馬車者﹐皆翦發著西服﹐意气揚揚﹐甚自得矣。

重譯新翻樹畜篇﹐勸農官舍榜書懸。新來學得雞桴粥﹐誇與人前說祕傳。

泰西樹藝養育之法﹐皆翻其書。有勸農局﹐舉以教人。雞之抱卵粥子﹐舊聽其自生自長。取雞子﹐去其毈﹐使母雞翼覆之。近始知以人事助厥母粥也。

一望髙髙下下田﹐旱時瑞穗亦云連。歸裝要載良苗去﹐倘學黃婆種絮棉。

其土宜稻﹐九州所產﹐時有輸入廣東者。聞有旱稻﹐近印度苦旱﹐移植頗宜。曾向故內務卿索取﹐今譯其說曰﹕旱稻有粳三種﹐有糯五種。性宜腴沃﹐瘠土埆田﹐則宜培糞之。分苗插秧﹐深耕易耨﹐法與他種同。擇地以英吉利人華氏所制寒暑鍼二十度以上爲宜。播種於谷雨立夏間。其收獲也﹐早在九月﹐遲在十月。若六七十度熱地﹐則春種夏收﹐歲可兩熟。其地多雨﹐𨿽暑及百度可無傷。否則擇卑濕處﹐久旱亦不至枯槁。凡三百步地﹐歲獲一石四五斗﹐大熟可得七八斗。粳宜作飯﹐糯宜造餅云。余客日本﹐知其瀕海多雨﹐其土又宜種植﹐故因山爲田﹐梯級云上﹐亦不憂旱荒。古名瑞穗國﹐殆有由然。今謂種於旱地﹐宜擇濕土﹐則如頻年晉﹑豫之災﹐慮亦無濟於旱﹐若五嶺以南﹐或者遷地能良也。他日歸﹐當攜購其種﹐卽不得如占城之稻﹐印度之棉﹐普利無窮﹐苟少有裨益﹐亦當傳播耳。所願有心農學者試驗之。

初胎花事趁春融﹐祝語丁寧休洗紅。一道裙腰頻結束﹐盡將桃杏嫁東風。

力求農學。歐洲植物家有日雌雄配合法﹐謂花果艸木﹐亦交合而後結子。凡蕊中所含黃粉﹐用蜜塗附﹐則花時風雨不傷﹐粉厚而實倍繁。考《文昌雜錄》﹐稱一媒姥見杏花多而不實﹐曰﹕來春與嫁了此杏。乃索處子裙一腰系杏上﹐旣而奠酒呢喃頌祝﹐果結子無數。蓋亦以酒漿膏粘之﹐但托以神巫而不通其理耳。

采取頭春到尾春﹐猩紅染色樣翻新。自過谷雨茶船到﹐先揀龍團贈美人。

產茶以山城國爲最佳。綠湯者惟美利堅人喜購之﹐歐羅巴人不欲也。近年有西商延中人制紅茶﹐味薄﹐遠不如我。產制多﹐價驟賤。日本出之貨﹐茶最爲大宗﹐歲可得銀錢四百萬圓。美人購之十七八云。谷雨前後所采﹐名頭春﹐大暑前後名日尾春。皆運來橫濱﹐再裝出口。其制造方法﹐價值數目﹐別詳《物產志》中。

四繭繅成弱縷奇﹐海西爭購舶來時。都從素手纖纖出﹐跪樹傳誇女歐絲。

絲亦別詳《物產志》中﹐制絲或用機器。又有一法﹐以手挽輪﹐力不如水火﹐而便於指爪。每四五繭﹐能成一絲。西人喜其細﹐多購之。制絲皆以女工。《山海經》云「歐絲之野﹐在大踵東。有女子跪據樹歐絲。」

著手成春任意栽﹐未花移種到花開。移家家具無多少﹐卻帶寒梅百樹來。

善於種樹﹐合抱之木﹐動輒遷植。多有花時移來﹐花後徙去者。土人移居﹐遂並其花木竹石一一布置如舊。

石墨沈沈陰火紅﹐赤丹成澒出金銅。百年千歲莫枯竭﹐下告黃泉上碧穹。

煤礦﹐肥前諸郡大小三百二十九所﹐肥後天章郡六所﹐甲斐都畱郡二所﹐常陸多賀郡四所﹐美濃可兒郡一所。銅山﹐河邊郡四所﹐太和吉野郡三所﹐攝津河郡一所﹐飛驒吉城郡三所﹐下野安蘇郡一所﹐巖代會津郡一所﹐陸前五造郡一所﹐越前大野郡十所﹐越後蒲原郡八所。所采斤數﹐別詳《物產志》中。日本之銅﹐不如呂宋﹑安南﹐煤不如臺灣﹑磁州。然古者金銀之山﹐大都枯竭﹐地脈所鐘﹐賴有此耳。開掘之法﹐用泰西機器爲之﹐甚便也。

回靑純白潔無塵﹐色比官哥稍薄勻。說是五郎親手制﹐就中最愛愛蓮人。

史言雄略十七年﹐始命土師連造淸器。淸器﹐陶器也。然崇神時旣有瓦博士﹐或言與寺工偕來自韓云。陶之佳品稱尾張瀨戶﹑肥前今利。盤金描花者﹐稱加賀九谷。頗輸入外國。足利氏時﹐有伊勢五郎者﹐曾至景徳鎭專學靑花﹐年七十歸﹐攜手造者﹐款日五郎大夫。所制七種香盒﹐以畫愛蓮周茂叔像爲最佳。紙薄磬聲﹐幾類定﹑汝﹐最爲時寶。

不須攢剔亦玲瓏﹐漆枕仇家手自工。翻出六朝金碧畫﹐縹霞先著退光紅。

髹漆之器﹐最稱能品。泥金﹑描金﹑灑金﹐作雲煙山水花木鳥獸﹐𨿽巧畫手亦復不如。又有縹霞彩漆﹐爛爛射人﹐而意采飛動。螺鈿之器﹐雕嵌入微﹐手拭之﹐若無痕者。《七修類稿》謂諸制皆創自日本。天順間﹐楊倭漆最工效之。然究不及。若我宋﹑元之攢犀﹝用朱黃黑三色漆﹐雕刻諸象﹐攢其間處﹐使層見疊出。又名西皮﹐亦名犀皮﹐卽《楚詞》之犀毗﹐宋﹑元人所作至佳﹞﹐張﹑楊之剔紅﹝用厚朱漆鏤之﹐名日剔紅。元朝西塘有張成﹑楊茂最得名﹞﹐吳﹑越之戧金。東人得之﹐則錦囊繡帙﹐什襲不啻﹐效之亦不如我也。

開關轉得丸泥力﹐修月還將七寶裝。何意鴿金螺鈿外﹐更能煉石補天荒。

陶器自盤金描花以外﹐有名七寶燒者﹐亦用銅絲作匡廊﹐雜采雲母琉璃螺紋貝錦諸物以作采色﹐斑斕陸離﹐其光煜煜。此又本漆器螺鈿﹑銅器商金之法而用之磁器者。日本銅器多用鴿金陷銀法﹐《詩》﹕「鞗革有鶬。」鄭箋云「鶬﹐金飾貌。」《稗史類編》云「嘗見夏雕干戈﹐銅上相嵌以金。」古謂刻爲商﹐又名商金。《宋史》百官鞍勒有陷銀﹐《元史》作簡銀﹐卽此法也。

十三行竹袖中收﹐寶扇家家愛聚頭。藏得秋山平遠畫﹐鴉靑紙認摺痕畱。

摺疊扇實始於東人﹐一名聚頭。削竹爲十三行﹐長三四寸﹐插之腰間。亦有長二尺者。用泥金紙﹐烏木柄。《張東海集》稱「永樂中倭國以充貢﹐成祖分賜羣臣﹐又仿其制以供賜予﹐遂徧用之」。蓋源義政稱臣於我﹐以之充筐篚者也。然宋時旣有流傳﹐東坡謂﹕「髙麗白松扇﹐展之廣尺許﹐合之止兩指許。」又江少虞《皇宋類苑》云「熙寧末﹐遊相國寺﹐見賣日本扇者﹐琴漆柄﹐以鴉靑紙如餅揲﹐爲旋風扇﹐淡粉畫平遠山水﹐筆勢精妙。」卽摺扇也。日本人喜書畫﹐藏前明名家﹑國初諸老扇面至多。

輕於蟬翼薄於紗﹐闌畫烏絲整又斜。不用文人愁紙貴﹐淡黃徧種瑞香花。

造紙不以竹﹐用構用楮之法﹐同於中土。更有用芫花蕘花瑞香花制者。瑞香或黃或白﹐皆可制。以蕘花制者﹐名雁皮﹐皆至薄極韌﹐色潔白無纖毫垢﹐以之鉤摹碑帖﹐實上品也。余又聞人言﹐凡樹皮艸根﹐熬之成漿者﹐多可造紙云。近仿西法﹐復以敗絮爲之。《使東雜詠詩》注曰「敗絮﹐機器揉碎熬爛﹐視其白而茸也﹐用水調勻﹐由機出之﹐機輪遞轉﹐瀉漿成幅﹐腐者新﹐厚者薄﹐濕者幹﹐頃刻卽就﹐堅致如雪。」

西京城比錦宮雄﹐吳織何如漢織工﹖菊葉葵枝盤大綠﹐飛魚天馬簇眞紅。

《三國誌》所著倭錦﹐未知何如﹖史言雄略十四年﹐吳人遣漢織吳織女工來﹐始有織。西京所出錦至佳。《杜陽雜編》曾稱女王國有明霞錦﹐光耀芬馥﹐五色相間﹐可知其美艷矣。菊爲王家徽志﹐葵爲舊將軍徽志﹐故織此甚多。眞紅天馬錦﹑眞紅飛魚錦﹐皆沿蜀錦名。

入网靑鯊化虎難﹐皮畱飾器味登盤。鼠腸魚翅均珍錯﹐借箸同籌補食單。

近海多產鯊魚﹐漁者折翅幹之﹐販賣中土﹐以爲海錯佳品﹔東人未有食者。海鼠﹝卽海參﹞刳其腸﹐蓄之以瓶﹐東人以爲極品﹔顧中人未有食者。

紫帶靑條擇海苔﹐如雲昆布翠成堆。珊瑚七尺交柯好﹐合與王家鬥富來。

中人購海物者﹐以鰒魚爲大宗﹐次幹鱈﹐次海苔﹐次場﹐次昆布。昆布﹐吾輩呼爲海帶者也。珊瑚或紅或白或黃﹐每有六七尺者。

異魚怪烏兼奇獸﹐圖像爭陳博覽場。幾輩守株猶待兔﹐何人歧路哭亡羊﹖

《後漢書》謂其無虎豹牛馬羊鵲﹐今有牛有馬﹐而無虎豹。開港之初﹐見白兔詫爲異物﹐或不吝數十百金買之。以毳毛爲衣﹐曾無一羊﹐後乃從北直購千頭歸畜。然補牢旣晚﹐且未知能蕃滋否耳﹖至奇異鄕物﹐有不經見者﹐獸則海驢﹑海豹﹑海馬產北海。鳥則松雞似雞而色白﹐產加賀﹔海鳥紅啄綠首﹐粉面黑身﹐足惟三趾﹐東人名爲烏墮烏﹐產奧﹝按﹕澳﹞州。魚有蛇婆﹑有黑魚﹐似蛻而小﹐四足﹔有馬鞭魚﹐似鱔而長嘴﹔有琵琶魚﹑有鸚哥魚﹑有人面魚﹐皆肖形名之﹔翻車魚形如提鼓﹐而有兩翅﹔魚虎形圓有毛﹐似蝟﹔海牛似牛首而全身有堅甲﹔鯖魚有鼻。博物館中皆有之。

紀事只聞《籌海志》﹐徵文空誦送僧詩。未曾徧讀《吾妻鏡》﹐慚付和歌唱《竹枝》。

《山海經》已述倭國事﹐而歷代史誌﹐於輿地風土﹐十不一眞。專書惟有《籌海圖編》﹐然所述薩摩事﹐亦影響耳﹝《明史藝文志》有李言恭《日本考》五卷﹑侯繼髙《日本風土記》四卷﹐書皆不行於世。余從友人處假有《風土記》抄本﹐不著撰人﹐未審是侯本否﹖書極陋﹐不足觀﹞。唐人以下﹐送日本僧詩至多﹐曾不及風俗。日本舊已有史﹐因海禁嚴﹐中土不得著於錄。惟朱竹坨收《吾妻鏡》一部﹐故不能詳。士大夫足迹不至其地﹐至者又不讀其書﹐謬悠無足怪也。宋濂集有《日東曲》十首﹐《昭代叢書》有沙起雲《日本雜詠》十六首。宋詩自言問之海東僧﹐僧不能答﹐亦可知矣。起雲詩僅言長崎民風﹐文又甚陋﹐至尢西堂《外國竹枝詞》﹐日本止二首。然述丰太閣事﹐已謬不可言。日本與我僅隔衣帶水﹐彼述我事﹐積屋充棟﹐而我所記載彼﹐第以供一噱﹐余甚惜之。今從大使後﹐擇其大要﹐艸《日本志》成四十卷﹐復舉雜事﹐以國勢﹑天文﹑地理﹑政治﹑文學﹑風俗﹑服飾﹑技藝﹑物產爲次﹐衍爲小注﹐串之以詩。余𨿽不文﹐然考於書﹐徵於士大夫﹐誤則又攺﹐故非向壁揣摩之談也。第不通方言﹐終慮多謬﹐願後來者訂正之耳。此詩徵引日本書籍﹐不能不仍用其年號。《日本史》中土少傳本﹐惟近世李氏申耆《紀元篇》﹑林樂知《四裔年表》﹐𨿽偶有誤﹐尙可考其世也。余別作《中東年表》附《日本志》。詩中所有年號世系﹐今不復詳注。光緒龍飛紀元五年春三月﹐遵憲自識。

此詩﹐光緒己卯上之譯署﹐譯署以同文館聚珍板行之。繼而香港循環報館﹑日本鳳文書坊又復印行。繼而中華印務局﹑日本東﹑西京書肆復爭行翻刻﹐且有附以伊呂波及甲乙丙等字﹐衍爲注釋﹐以分句讀者。乙酉之秋﹐余歸自美國﹐家大人方榷稅梧州﹐同僚索取者多﹐又重刻焉。丁酉八月﹐余權臬長沙﹐見有懸標賣詩者﹐詢之﹐又一刻本。今此本爲第九次刊印矣。此乃定稿﹐有續刻者﹐當依此爲據﹐其他皆拉雜摧燒之可也。戊戌四月﹐公度又識。

