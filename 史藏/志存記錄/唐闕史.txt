《唐闕史》唐髙彥休卷上○丁約劍解大歷初﹐韋行式爲西川采訪使。有侄曰子威﹐年及弱冠﹐聰敏溫克﹐常耽玩道書﹐惑神仙修煉之術。有步卒丁約者﹐執役於部下﹐周旋勤恪﹐未嘗少惰﹐子威頗私之。一日﹐辭气慘忄栗云「欲他適。」子威怒曰「籍在轅門﹐焉容自便。」丁曰「去計已果﹐不可畱也。然某肅勤左右﹐二載於玆﹐未能忘情﹐思有以報。某非碌碌求食者﹐尙縈俗閫耳﹐有藥一粒﹐願以贈別。食此非能長生﹐限內無他恙矣。」因褫衣帶﹐得藥類粟﹐以奉子威。又謂曰「郎君道情深厚﹐不欺暗室﹐終當棄俗﹐尙隔兩塵。」子威曰「何謂兩塵﹖」對曰「儒謂之世﹐釋謂之劫﹐道謂之塵﹐善堅此亦復遐壽。後五十年﹐近京相遇﹐此際無相訝也。」言訖而出。子威驚愕﹐亟命追之﹐已不及矣。主將以逃亡上狀﹐請落兵籍。爾後子威行思坐念﹐畱意尋訪﹐竟亡其蹤。後擢明經第﹐調數邑宰﹐及従心之歲﹐毛髮皆鶴﹐時元和十三年也。將還京師﹐夕於驪山旅捨﹐聞通衢甚嘩﹐詢其由﹐曰「劉悟執逆帥李師道下﹐將至闕下。」步出視之﹐則兵仗叢衛﹐桎梏累累。其中一人﹐乃丁約也﹐反接雙臂﹐長驅而西﹐齒髮彊壯﹐無異昔日﹐子威大奇之﹐百千人中驚認之際﹐丁約則已見矣﹐微笑遙謂子威曰「尙記臨邛別否一瞬五十載矣。幸且相送至前驛。」須臾到滋水﹐則散縶於郵捨﹐壁間開一竅﹐以給食物。子威窺之﹐俄見脫置桎梏﹐覆之以席﹐躍自竇出﹐與子威攜手上旗亭﹐話闊別之恨﹐且嘆子威之衰耄。子威謂曰「仙兄旣有相見之期﹐聖朝奄宅天下﹐何爲私叛臣耶﹖」丁曰「言之久矣﹐何所逃哉﹗蜀國睽辭﹐豈不云近京相遇﹐愼勿多訝乎﹗」又問曰「果就刑否﹖」對曰「道中有尸解﹑劍解﹑火解﹑水解﹐惟劍解實繁有徒。嵇康﹑郭璞﹐非受戕害者﹐以此委蛻耳﹐異韓﹑彭與糞壤並也。某或思避﹐自此而逃﹐孰能道耶﹖」他問不對﹐惟云「須筆。」子威搜書囊以進﹐亦愧領之。子威又曰「某得親朋書﹐促令著鞭﹐以爲明晨槁街寓目﹐豈蛻於此乎﹖」丁曰「未也。夕當甚雨﹐未克行刑﹐一再晝﹐雨止﹐國有小故﹐十九日大限方及。君於此時﹐幸一訪別。」言訖還館﹐復入穴﹐荷校以坐。子威卻往溫泉﹐日已晡矣﹐風埃坌起﹐夜中雨果大澍﹐遲明泥及骭﹐詔攺日行刑。再宿方霽﹐則王姬有薨於外館者﹐復三日不視朝﹐果至十九日﹐方獻廟巡廛阝﹐始行大戮。子威是日飫僕飽馬﹐詰旦往棘場候焉。停午間﹐方號令回﹐觀者不啻億兆眾矣﹐面語不辧﹐寸步相失﹐俘囚才到﹐丁已志焉﹐遙目子威﹐笑頷三四。及揮刃之際﹐子威獨見斷筆﹐霜鋒倏及之﹐次丁囚﹐躍出而南﹐廣眾之中﹐躡足以進。又登酒肆﹐言當之蜀﹐脫衣換觴﹐與子威對飲﹐云「某自此遐適矣。勉於奉道﹐猶隔兩塵﹐歸奉候於昆侖石室。」言訖﹐下旗亭冉冉西去﹐數步而滅。○滎陽公淸儉滎陽公尙書鄭澣﹐以淸規素履﹐嗣續門風。尹正圻南日﹐有従父昆弟之孫﹐自覃懷來謁者﹐力農自贍爾﹐未嘗干謁﹐拜揖甚野﹐冠帶亦古。鄭公之子弟僕禦﹐皆笑其疏質﹐而公心獨憐之。問其所欲﹐則曰「某爲本邑以民待久矣﹐思得承乏一尉﹐乃錦遊故鄕裏也。」公深然之。而公之淸譽重徳﹐爲時所歸﹐或致書於郡守﹐猶臂之使指也。將脂轄前一日﹐召甥侄與之會。食有蒸而爲餅者﹐鄭孫搴去其皮﹐然後食之。公大嗟怒曰「皮之與中﹐何以異耶僕常病澆態訛俗﹐驕侈自奉﹐思得以還淳返朴﹐惇厚風俗﹐是獨憐子力用獘衣﹐必能知艱難於稼穡﹐柰何囂浮有甚於五侯家綺紈乳臭兒耶﹗」因引手請所棄餅表﹐鄭孫錯愕失據﹐器而承之﹐公則盡食所棄﹐遂揖歸賓闥﹐贈以束帛﹐斥歸鄕裏。○郗尙書鼠妖許下郗尙書士美﹐元和末爲鄂州觀察使﹐仁以撫下﹐忠以奉上﹐政化之美﹐載在冊書。一日夙興﹐將出視事﹐束帶已畢﹐左手引鞟﹐未及陷足﹐忽有巨鼠過庭﹐北向拱立而舞。八座大怒﹐驚叱之﹐略無憚意﹐因擲靴以擊﹐鼠則奔逸。有毒虺墮於鞟中﹐珠目錦身﹐長筴細螫﹐勃勃起於舌端。向無鼠妖﹐則必致臃指潰足之患矣。○裴晉公大度皇甫郎中福直附皇甫郎中湜气貌剛質﹐爲文古雅﹐恃才傲物﹐性復褊而直。爲郎南宮時﹐乘酒使气﹐忤同列者。及醒﹐不自適﹐求分務溫洛﹐時相允之。值伊瀍仍歲歉食﹐正郎滯曹不遷﹐省俸甚微﹐困悴且甚。嘗因積雪﹐門無轍迹﹐庖突無煙。晉公時保釐洛﹐宅入有以爲言者﹐由是卑辭厚禮﹐辟爲畱守府従事。正郎感激之外﹐亦比比乖事大之禮﹐公優容之如不及。先是﹐公討淮西日﹐恩賜鉅萬﹐貯於集賢私第﹐公信浮屠教﹐且曰「燎原之火﹐漂杵之誅﹐其無玉石俱焚者乎﹗」因盡﹖捨討叛所得﹐再修福先佛寺。危樓飛閣﹐瓊砌璇題﹐就有日矣。將致書於祕監白樂天﹐請爲刻瑉之詞值正郎在座﹐忽發怒曰「近捨某而遠徵白﹐信獲戾於門下矣﹗且某之文﹐方白之作﹐自謂瑤琴寶瑟﹐而比之桑間濮上之音也。然何門不可以曳長裾﹐某自此請長揖而退。」座客旁觀﹐靡不股忄栗。公婉詞敬謝之﹐且曰「初不敢以仰煩長者﹐慮爲大手筆見拒。是所願也﹐非敢望也。」正郎赬怒稍解﹐則請斗釀而歸。至家﹐獨飲其半﹐寢酣數刻﹐嘔噦而興﹐乘醉揮毫﹐黃絹立就。又明日﹐潔本以獻﹐文思古謇﹐字復怪僻。公尋繹久之﹐目瞪舌澀﹐不能分其句。讀畢嘆曰「木玄虛﹑郭景純《江》《海》之流也。」因以寶車名馬﹑繒彩器玩約千餘緡﹐置書﹐命小將就第酬之。正郎省札大忿﹐擲書於地﹐叱小將曰「寄謝侍中﹐何相待之薄也﹗某之文﹐非常流之文也﹐曾與顧況爲集序外﹐未嘗造次許人。今者請制此碑﹐蓋受恩深厚爾﹐其辭約三千餘字﹐每字三匹絹﹐更減五分錢不得。」小校旣恐且怒﹐躍馬而歸。公門下之僚屬列校﹐咸扼腕切齒﹐思臠其肉。公聞之笑曰「眞命世不羈之才也。」立遣依數酬之。自居守府﹐至正郎裏第﹐輦負相屬﹐洛人聚觀﹐比之雍絳泛舟之役﹐正郎領受之﹐無愧色。湜褊急之性﹐獨異於人﹐嘗爲蜂螫手指﹐因大躁急﹐命臧獲及裏中小兒輩﹐箕斂蜂巢﹐購以善價。俄頃山聚於庭﹐則命碎爛於砧機杵臼﹐絞取其液﹐以酬所痛。又嘗命其子松錄詩數首﹐一字小誤﹐詬詈且躍﹐呼杖不及﹐則擒嚙其臂﹐血流及肘而止。其褊訐之性﹐率此類也。○吐突承璀地毛仲尼云「必也正名乎﹗」近世逢掖﹐恥呼本字﹐南省官局則曰版圖﹑小績﹑春闈﹑秋曹﹐北省官位則曰紫微﹑貂蟬﹑側坡﹑夕拜﹐未嘗正名其名﹐豈宣父之本意也。左軍中尉吐突承璀﹐方承恩顧﹐及將敗之歲﹐有妖生所居﹐先是﹐承璀嘗華一室﹐紅梁粉壁﹐爲謹詔敕﹑藏機務之所。一日﹐晨啟其戶﹐則有毛生地﹐髙二尺許﹐承璀大惡之﹐且恐事泄﹐乃躬執箕帚﹐芟除以瘞。𨿽防口甚固﹐而亹亹有知者﹐承璀尢不欲達於班列。一日﹐命其甥嘗所親附者曰「姑爲我微行省闥之間﹐伺其叢談﹐有言者否﹖」甥稟教斂躬而往。至省寺﹐卽詞詰守衛﹐輒不許進。方出安上門﹐逢二秀士﹐自貢院回﹐笑相謂曰「東廣坤毳﹐可以爲異矣。」甥馳告曰「醋大知之久矣﹗」且易其名呼矣。」謂左軍爲東廣﹐地毛爲坤毳矣。承璀笑曰「其可那何﹗」或令專局北司﹐則飛龍莊宅﹐內園弓箭﹐皆得以文呼也。其明年﹐承璀以托附澧王﹐潛圖不軌﹐籍沒其家○丞相妻命朱衣吏引馬丞相河南公妻晉國夫人﹐京兆��才辧彊明﹐資質瑰秀。嘗登樓軸簾﹐俯瞰阡陌﹐軒車簪紱﹐經過樓下﹐俯蓋撾馬﹐若不自安﹐而晉國冶態自恃﹐無羞避色。一日﹐命婦朝覲皇太后﹐仗鼓才下﹐晉國出宅﹐將升步輦﹐執燭者雙前步引。晉國怒不乘馬﹐傍有中書緋衣吏二人﹐方請事於丞相門﹐晉國謂曰「第持炬前導﹗」緋衣吏辭以前無規﹐晉國曰「且使有之﹐亦因人而著﹐非天降地出也﹐今則以自我而始。」吏逡巡不得免﹐乃捧火登騎。自是宰相妻出﹐得以中書朱紱吏爲騶導。○滄州釣飛詔大和末﹐司空隴西公之鎭橫海也﹐九年十一月﹐朝廷行大戮﹐宣刑於四方﹐急詔北渡。於時寒气方隆﹐河冰層合﹐以詔北渡。公急擊冰令截舟中流﹐水勝舟覆﹐舟人盡溺﹐詔書隨沒。守者以狀聞﹐水工大恐﹐失腳捽地﹐走東西階。乃連使飛令﹐鞭策相沓﹐以必復爲命。守吏持眾擊冰抉詔﹐搜索六日﹐竟不得。渾河奔湍﹐崩騰東走﹐度其泛去﹐不啻千萬里也。水工又謂津吏曰「王命莫大﹐爾吏不敬﹐俾有斯溺。且不得詔﹐吏無大小一死之。」吏輩得令大怒﹐於是相與言曰「吾帥信於用刑﹐今不得詔﹐吾百族之血﹐當殷於河畔枯艸矣。然河神陰騭﹐遽敢沒天子之書﹐而忍嫁禍於吾輩哉﹗」請帥禱祭﹐冀憑肸蚃而有以復也。水工乃命具蠲潔版詞而祝之。詞卒﹐酒瀝劃然有聲﹐若飛靂橫霆﹐地動水響﹐倏而視之﹐則河冰中斷二十餘丈﹐間闊三四步﹐沈絲一釣﹐隨鉤而出﹐第印微濕﹐封角不敗議者曰「黃河流激﹐大冰旣合﹐而布封一尺﹐輕止半升﹐長水之下﹐六日之久﹐復與一縷相遇﹐斯蓋水神﹑河伯以芝泥緘敕蛟魚輩﹐推鱗翼總而歸之。時有従事掾宋藩爲記甚備﹐然多歸美於水工﹐議者以此薄之。○周丞相對揚文宗皇帝自攺元開成後﹐嘗鬱鬱不樂﹐駕幸兩軍﹐球獵宴會﹐十減六七。寵錫之命﹐左解於右﹐蓋上意有所嫌忌而不能去也。四年冬杪﹐風痺稍間﹐延英初對宰臣﹐時以藥餌初平﹐臺座略奏事後﹐諸司及待制官並不召對﹐蓋慮宸居之疲倦也。及仗下後﹐又坐思政殿﹐拱默良久﹐左右侍衛者屏息不敢進。上徐謂曰「今日直翰林者爲誰﹖」學士院使奏曰「中書舍人周墀。」上曰「試命名來。」汝南公旣至﹐上命之坐﹐以金屈卮賜酒三器。問曰「朕何如主﹖」汝南公降階再拜而稱曰「小臣不足以知大君之徳。凡百臣庶﹐皆言陛下唐堯之聖﹐虞舜之明﹐殷湯之仁﹐夏禹之儉。」上曰「卿愛君之志﹐不得不然﹐然朕不敢追蹤堯舜禹湯之明﹐所問卿者﹐何如周赧﹑漢獻爾﹖」汝南公震懼惶駭﹐又再拜而言曰「陛下自出震乘乾﹐光宅天下﹐誕敷文教﹐銷偃武功﹐蠻貊懷柔﹐車書順軌﹐臣竊謂羲﹑昊﹑軒﹑頊才可抗衡﹐至於周之成康﹐漢之文景﹐曾不足比數﹐豈可以赧﹑獻亡國之君﹐而上攀睿徳哉﹗伏願陛下無執捴謙之小節﹐以爲社稷之大幸也。則天下幸甚﹐生靈受福﹐非獨臣之願也。」上又曰「朕自以爲不及也。周赧﹑漢獻受制於彊諸侯﹐今朕受制於家臣﹐固以爲不及也。」旣而龍姿掩抑﹐淚落衣襟﹐汝南公隕越於前﹐不復進諫﹐因俯伏流涕﹐再拜而退。自爾不復視朝﹐以至厭代。○李文公夜醮李文公翺自文昌宮出刺合淝郡。公性褊直方正﹐未嘗信巫覡之事﹖客有李處士者﹐自云能通鬼神之言﹐言事頗中﹐一郡肅敬﹐如事神明。公到郡旬月﹐乃投刺候謁﹐禮容甚倨。公心忌之﹐思以抑挫﹐抗聲謂曰「仲尼大聖也﹐尙云未知生﹐焉知死﹐子能賢於宣父耶﹖」生曰「不然。獨不見阮生著《無鬼論》﹐精辧宏贍﹐人不能屈﹐致鬼神見乎﹗且公骨肉間﹐朝夕當有遘病沈困者﹐宴安鴆毒則已﹐或五常粗備﹐漬於七情﹐孰忍視溺而不援哉﹗」公愈怒﹐立命械系之﹐將痛鞭其背。果噦食昏瞑﹐百刻不糝﹐徧召醫藥﹐曾無少瘳。愛女數人﹐旣笄未嫁﹐環牀呱呱而泣﹐且歸罪於公之桎梏李生也。公以伉儷義重﹐息胤情牽﹐不得已解縲紲而祈叩之。則曰「第手翰一狀﹐俟夜禱之﹐某畱墨篆同焚﹐當可脫免。」仍誡曰「愼勿箋易鉛槧﹐他無所須矣。」公敬受教﹐卽自艸詞祝﹐潔手書之。性褊﹐札寫數紙皆誤﹐不能爽約﹐則又再書。燭灺更深﹐疲於毫研﹐克意一幅﹐繕札稍嚴﹐而官位之中﹐竟箋一字。旣逾時刻﹐遂並符以焚﹐聞呻吟頓減﹐闔室相慶。黎明﹐李生候謁﹐公深徳之。生曰「禍則可免﹐猶謂遲遲﹐誡公無得漏略﹐何爲復注一字﹖」公曰「無之。向寫數本﹐悉以塗攺﹐不忍自欺。就焚之書﹐頗爲精謹﹐老夫未嘗忘也。」生曰「譚何容易﹐祝詞在斯。」因探懷以出示﹐則昨日所燼之文也。公驚愕慚赧﹐避席而拜﹐酬之厚幣﹐竟無所取。旬日告別﹐不知所従﹐病亦漸間。○路舍人友盧給事路舍人羣與盧給事弘止性相異﹐情相善。紫微淸瘦古淡﹐未嘗言朝市﹔夕拜魁梧富貴﹐未嘗言山水。紫微日謀髙臥﹐有制詔則就宅艸之﹔夕拜未嘗乞告﹐有賓客則就省謁之。𨿽秦吳所尙﹐而塤篪其友。一日﹐雪滿玉京﹐紫微在假﹐夕拜將欲晏入﹐先及路門﹐紫微寓於南垣茅亭﹐肆目山雪﹐鹿冠鶴氅﹐手卷膝琴﹐篝火於鑪﹐酌杯於機。忽聞盧至﹐曰「適我願兮﹗」促命延入。夕拜金紫華煥﹐意气軒昂﹐偶紫微道服而坐。紫微曰「盧六盧六﹐曾莫顧我﹐何也﹖」夕拜曰「月限向滿﹐家食相仍﹐日詣臺庭﹐以圖外任。」紫微貌慘曰「駕肩權門﹐所不忍視﹐且有夙分﹐徒勞汝形。臘營一壺﹐能同幕席天地否﹖」夕拜曰「詣省之計決矣。」紫微又呼侍兒曰「盧六﹐待去早來﹐藥糜宜潔勻﹐越中二飲器﹐我與給事公儷食。」夕拜振聲曰「不可。」紫微曰「何也﹖」夕拜曰「今旦犯冷﹐且欲遐徵﹐已市血食之加蒜者餐矣。」時人聞之﹐以爲路之髙雅﹐盧之俊達﹐各盡其性。○李丞相特達丞相隴西公之秉鈞衡也﹐以特達自負﹐魚服民間。時嘗旅遊覃懷﹐寓王氏別野﹐王氏先世薄宦﹐子不以力稼自贍﹐殺雞炊黍﹐以備日餉﹐汧相徳之。及佐佑大化﹐王氏之賫逾限官�來謁﹐蹇驢村僕﹐不得與鳴珂武衛者較進﹐則隱於執金撾坎捨﹐伺板輿出﹐拜於道左。汧相久之方省﹐曰「故人也。」遂芻餼之。逾旬﹐以前銜除大理寺評事﹐且赬吉鈿﹐軸於天官氏﹐面授之﹕「前制﹐獄寺有新蒞官者﹐必寺寮舊委﹐微此﹐則在朝五品以上淸資官爲識。」蓋國家愼刑讞也。王氏子罷耕客長安﹐寺官旣不友其僚﹐朝客又皆昧其面﹐往不克蒞﹐復謁相門。機務方繁積於外﹐無肯爲道其姓氏者。旣不果謁﹐候坎捨如前﹐步輦始過﹐則鳧趨以進﹐具道前事。相君問曰「有狀乎﹖」對曰「無﹖」。又曰「有紙乎﹖」亦曰「無。」「襟袖何貯﹖」則遽探軸以進。丞相舁中嘗置毫硯﹐遂擁百騎﹐批綾紙曰「中書侍郎兼禮部尙書平章事李回識。」仍語廷評曰「寄謝棘寺諸曹長﹐此亦五品以上淸資朝官也。」時議許以特達稱。○楊江西及第祭酒楊尙書敬之任江西觀察使﹐載江西應科﹐時成均長年﹐天性尢切。時已秋暮﹐忽夢新榜四十進士﹐歷歷可數。寓目及半﹐鐘陵在焉﹐其鄰則姓濮陽﹐而名不可辧。旣寤﹐大喜﹐訪於詞場﹐則云「有濮陽願者﹐爲文甚髙﹐且有聲譽。時搜訪艸澤方急﹐色目雅在選中。」遂尋其居﹐則曰「閩人未至京國。」楊公誡其子﹐令聽之﹐俟其到京﹐與之往來﹐以符斯夢。一日﹐楊公祖客灞上﹐客未至間﹐休於逆旅。捨有秣馬伺僕﹐如自遠來者。試命詢之﹐乃貢士。偵所自﹐曰「閩。」問其姓﹐曰「濮陽。」審其名﹐曰「願。」楊公曰「吁﹗斯天啟也。安有旣夢於彼﹐復遇於此哉﹗」亟命相見﹐濮陽逡巡不得讓﹐執所業以進。始閱其人眉宇淸秀。次與之語﹐詞气安詳。終閱其文﹐休理精奧。問其所抵﹐則曰「今將僦居。」楊公曰「不然。」盡驅所行﹐置於庠序﹐命江西寅夕與之同處。楊公朝廷舊徳﹐爲文有淩轢韓柳意﹐尢自得者﹐《華山賦》五千字唱在人口。是後大稱濮陽藝學於公卿間﹐人情翕然﹐謂升第必矣。試期有日﹐因食麵之寒者﹐一夕腹鼓而卒。楊公惋痛嗟駭﹐搜囊甚貧﹐鄕路且遠﹐力爲營辦﹐歸骨閩中。仍謂江西曰「我夢無徵﹐汝之一名亦不可保。」及第甲乙﹐則江西中選﹐而同年無氏濮陽者﹐固不可諭之。夏首將關送於天官氏﹐時相有言「前輩重族望﹐輕官職﹐今則不然。竹林七賢曰陳畱阮籍﹑沛國劉伶﹑河間向秀﹐得以言髙士矣。」是歲慈恩寺榜﹐因以望題。題畢﹐楊公閒步塔下﹐仰視之﹐則曰弘農楊載﹑濮陽吳當﹐恍然如夢中所睹。○崔相國請立太子丞相太保崔公莊嚴宏厚﹐淸雅公忠﹐善誘後來﹐有佐時許國之志。時以藝學進者﹐一參講席﹐如登龍門。初詔以繡衣自洛朝覲﹐訪別承國寺僧神照。照亦近歲名僧﹐無出其右者。謂曰「弟子忝官西上﹐師有何言贈別﹖」僧笑曰「大哉﹐臨別之問﹗」公避席以請﹐則曰「惡事不爲賢人也﹐善事不爲聖人也。崇髙之名﹐博施之利﹐天下公器也﹐與眾共之﹐無或獨擅﹐無或多取。獨善多取﹐禍生其中矣﹐孔﹑孟其猶病諸﹗」言旣而別。崔公不諭﹐祥鸞威鳳﹐遊於靑雲。爰立作相﹐時宣宗景化維新﹐求理方切﹐將擅相印洽人望者﹐十稔不易。崔公春秋鼎富﹐譽望云髙﹐朝野人情﹐謂可以繼汾陽王二十四考矣。一日﹐備顧問於便殿﹐宰臣齊進。上曰「朕以時和歲丰﹐萬方無事﹐欲禦樓肆赦﹐以答天休﹐可否﹖」丞相令狐公奏曰「禦樓所費至多﹐宣下須有名目。次則頻行赦宥﹐實啟幸門。今邊戍衣賜未充﹐臣不敢艸艸商議。俟至中書﹐召有司計度﹐續具申奏。」上不悅曰「遣朕何處求禦樓名目﹖」太保奏曰「臣聞太子是天下之本﹐實系萬國之心﹐七鬯是司﹐國朝盛典。陛下倘行大禮﹐則豈惟肆赦﹐兼可郊天。」時上方餌金石藥﹐求長生之術﹐遂致躁渴不康﹐內外無人知者。疑忌方切﹐惡聆斯言﹐俯首久之﹐不復顧問。後旬日﹐罷知政事。時同列惡其太勁﹐有以飛語巧中者﹐所賴自居臺席﹐人情攸歸﹐上亦素知其名﹐不能動搖﹐不爾則憂在意表。老僧贈別﹐於斯驗焉。○裴丞相古器丞相河東公尙古好奇﹐掌綸誥日﹐有親表調授宰字於曲阜者。耕人墾田﹐得古鐵器曰盎﹐腹容三斗﹐淺項痺足﹐規口矩耳﹐朴厚古醜﹐蠹蝕於土壤者。旣洗滌之﹐復磨礱之﹐隱隱有古篆九字帶盎之腰﹐曲阜令不能辧。兗州有書生姓魯﹐善八體書﹐子男召致於邑﹐出盎示之﹐曰「此大篆也。非今之所行者﹐惟某頗嘗學之﹐是九字曰﹐齊桓公會於葵邱歲鑄。」邑宰大奇其說﹐及以篆驗﹐則字勢存焉。乃輦致於河東公之門﹐公以爲麟經時物﹐得以爲古矣﹐寶之猶鐘玦郜鼎也﹐視艸之暇﹐輒引親枝之分深者觀之﹐以是京輦聲爲至寶。公後以小宗伯掌文學柄﹐得士之後﹐生徒有以盎寶爲請者。裴公一日設食會門生﹐器出於庭﹐則離立環觀﹐疊詞以贊。獨劉舍人蛻以爲非當時之物﹐乃近世矯作也。公不悅曰「果有說乎﹖」紫微曰「某幼專邱明之書﹐齊侯小白謚曰桓公﹐九合諸侯﹐取威定霸﹐葵邱之會是第八盟。又按《禮經》﹐諸侯五月而葬。同盟至旣葬然後反虞﹐旣虞然後卒哭﹐卒哭然後定謚﹐則葵邱之會實在生前﹐不得以謚稱之﹐此乃近世矯作也。」裴公恍然始悟﹐立命擊碎﹐然後舉爵盡歡而罷。○杜舍人牧湖州杜舍人再捷之後﹐時譽益淸﹐物議人情﹐待以仙格。紫微恃才名﹐亦頗縱聲色﹐嘗自言有鑑裁之能。聞吳興郡有長眉纖腰有類神仙者﹐罷宛陵従事﹐專往觀焉。使君籍甚其名﹐迎待頗厚。至郡旬日﹐繼以洪飲﹐睨觀官妓曰「善則善矣﹐未稱所傳也。」覽私選曰「美則美矣﹐未愜所望也。」將離去﹐使君敬請所欲﹐曰「願泛彩舟﹐許人縱視﹐得以寓目﹐愚無恨焉。」使君甚悅﹐擇日大具戲舟謳棹﹐較捷之樂﹐以鮮華誇尙﹐得人縱觀﹐兩岸如堵。紫微則循泛肆目﹐竟迷所得。及墓將散﹐俄於曲岸見裏婦攜幼女﹐年鄰小稔。紫微曰「此奇色也。」遽命接致彩舟﹐欲與之語。母幼惶懼﹐如不自安。紫微曰「今未必去﹐第存晚期耳。」遂贈羅纈一篋爲質。婦人辭曰「他人無狀﹐恐爲所累。」紫微曰「不然。余今西航﹐祈典此郡﹐汝待我十年不來而後嫁。」遂筆於紙﹐盟而後別。紫微到京﹐常意霅上。厥後十四載﹐出刺湖州﹐之郡三日﹐卽命搜訪﹐女適人已三載﹐有子二人矣。紫微召母及嫁者詰之﹐其夫慮爲所掠﹐攜子而往。紫微謂曰「且納我賄﹐何食前言﹖」母卽出畱翰以示之﹐復白曰「待十年不至﹐而後嫁之﹐三載有子二人。」紫微熟視舊札﹐俯首逾刻曰「其詞也直。」因贈詩以導其志。詩曰「自是尋春去較遲﹐不須惆悵怨芳時。狂風落盡﹖深紅色﹐綠樹成陰子滿枝。」翌日﹐徧聞於好事者。○許道敏同年貢士許道敏隨鄕薦之初﹐獲知於時相。是冬﹐主文者將蒞事於貢院﹐謁於相門。丞相大稱其文學精臻﹐宜在公選﹐主文加簡﹐揖額而去。許潛知其旨﹐則磨厲以須﹐屈指試期﹐大掛人口。俄有張希復員外﹐結婚於丞相奇章公之門﹐親迎之夕﹐辟道敏爲儐贊。道敏乘其喜气﹐縱酒飛章﹐搖珮髙談﹐極歡而罷。居無何﹐時相敷奏不稱旨﹐移秩他郡﹐人情恐駭﹐主文不敢第於甲乙。爾後晦昧坎壈﹐不復聞達﹐繼丁家故﹐垂二十載。至柘國小兵部知舉年﹐方擢於上科。時有同年張侍郎讀﹐一舉成事﹐年才十九﹐乃道敏敗於垂成之冬﹐儐導外郎鵲橋之夕﹐牛夫人所出也。差之毫釐﹐何啻千里﹗○韋禦史鐺怪故山北従事韋某殿中﹐嘗話幼年在癢序﹐甫書云節﹐逮夜自學捨捧書以歸。及堂寢﹐闐其無人﹐獨狹室有篝火烹油之所﹐因窺之﹐則鐺長數尺﹐久而復低﹐如是者三四。潞豸大恐﹐奔出於門﹐方見其家悉於宇下營時尊之具﹐潞豸神色慘白﹐且告之故﹐卽眾訾之﹐以爲稚子妄語也。俄頃偕入﹐其主庖靑衣﹐就鐺蕆事﹐仍貯嬰孩子懷抱間。嬰湧身須食﹐因誤墜於鐺中﹐沸油浪湧﹐靑衣大叫﹐火已及屋﹐長幼奔救﹐或沃以水﹐焰則益熾﹐蓋膏水相反也。乃雜擲罌缸茵毯之類﹐久之方滅。滅後視嬰﹐已焦爇矣。闔室驚怖﹐爲之罷節廢奠﹐靑衣亦以心悸而終。○鄭相國題馬嵬詩馬嵬佛寺楊貴妃縊所﹐邇後才士文人﹐經過賦詠﹐以導幽怨者﹐不可勝紀﹐莫不以翠翹香鈿﹐委於塵土﹐紅淒碧怨﹐令人傷悲﹐𨿽調苦詞淸﹐而無逃此意。獨丞相滎陽公畋爲鳳翔従事日﹐題詩曰「肅宗回馬楊妃死﹐雲雨𨿽亡日月新。終是聖明天子事﹐景陽宮井又何人﹖」後人觀者﹐以爲眞輔相之句。公之篇什﹐可以糠秕顏﹑謝﹐笞撻曹﹑劉。爲渭南縣尉日﹐嘗有《題緱山王子晉廟》詩﹐尢爲絕唱。其中警策之句曰「曉花珠弄蕊﹐春茹玉生苗。楚妓紅絲瑟﹐秦郎白管簫。衣従星渚浣﹐丹就日宮燒。句曲觴金洞﹐天臺嘯石橋。霧垂鴉翅發﹐冰凍虎章腰。」議者以爲儻遇評於精鑑﹐當在李翰林﹑杜工部之右。○秦中子得行人書秦川富室少年有能規利者﹐蓋先兢愼誠信﹐四方賓賈慕之如歸﹐歲獲美利﹐藏鏹巨萬。一日逮夜﹐有投書於戶者﹐僕執以進。少年啟書﹐則蒲紙加蠟﹐昧墨斜翰﹐爲其先考所遺者。且曰「汝之獲利﹐吾之冥助也。今將有禍﹐履校滅趾﹐故先覺耳。然吾已請於陰騭矣﹐汝及朔旦﹐宜齋躬潔服﹐夕於春明門外逆旅﹐仍備縑之隨齡者三十有五﹐蘗帕韜之﹐候夜分﹐則往灞水橫梁﹐步及石岸﹐見有黃其衣者﹐乃置於前﹐禮祝而進﹐災當可免。或無所遇﹐卽挈縑以歸﹐善計家事﹐急爲竄計﹐禍不旋踵矣。」少年捧書大恐﹐闔室素服而泣﹐專志朔旦﹐則捨棄他事﹐彈冠振衣﹐宵出靑門之外﹐儼若不寐。恭候夜分﹐乃従一僕﹐乘一馬﹐馳往橫梁﹐怯於無覿。至則果睹一物﹐形質恢怪﹐蓬頭黃衣﹐交臂束膝﹐負柱而坐﹐俯首以寐。少年載驚載喜﹐捧素於前﹐祈祝設拜﹐無敢卻顧﹐急驅而回﹐返轅相慶﹐以爲幸免。獨有僕之司馭者﹐疑其不直﹐曾未逾旬﹐銅壺始漏﹐復有擲書者﹐廏皂立擒之﹐乃鄰宇集癢序導靑襟者。啟其緘札﹐蒲蠟昧札如上﹐詞曰「汝災甚大﹐曩之壽帛﹐禍源未塞﹐宜更以縑三十五重置河梁。」富室少年列狀始末﹐訴於縣官﹐詰問伏罪﹐遂置枯木。時故桂府李常侍叢制錦萬年訟牘﹐數年前尙在﹐往往爲朝士取去。○齊將軍義犬禁軍大校有瑛名而齊姓者﹐始以馳聘﹐大承恩寵﹐以是假禦史銜﹐至於劇憲。家畜良犬四﹐嘗畋迥廣中﹐輒飼以粱肉。其一獨塡茹咽喉齒牙間以出﹐如隱叢薄﹐然後食罄則復至﹐齊竊異之。一日﹐敕僕伺其所往﹐則圯垣枯竇﹐有母存焉。老瘠疥穢﹐吐哺以飼。齋亦義者﹐奇嘆久之﹐乃命篚牝而歸﹐以敗茵席溫之﹐余餅餌飽之﹐犬則搖尾俯首﹐若懷感激爾。後擒姦逐狡﹐指顧如飛。齊將扈獵駕前﹐必獲丰賞。逾牛牝死﹐犬彌加勤。又更律琯﹐齊亦殂落﹐犬嗥吠終夕﹐呱呱不輟。越月﹐將襄事於邱隴﹐則畱四獒以禦姦盜。及懸窆之夕﹐斯犬獨舉足﹐踣土成坳﹐俯首叩棺見血﹐掩土未畢﹐犬亦致斃。○眞陵開山丞相夏侯公爲宣宗山陵使﹐有司妙選陵寢﹐𨿽山形外正﹐而蘊石中頑﹐丞相銜命﹐以丰價募丁匠﹐開鑿皇堂﹐彌月不就。京府兩邑﹐隸納鍛具﹐聯車以載﹐轍迹相望﹐至則鑊醯以沃之﹐且煎且鑿﹐役百萬丁力﹐孜孜矻矻﹐竟日所攻﹐不及函丈。曁石工告畢﹐百步夷然﹐於柏寢之上﹐得折釵半股﹐其長如掌﹐銜於頑石間﹐匠者抉取﹐以獻夏侯公﹐公以園陵甫及﹐聖情哀慕﹐寢而不奏。上古已前﹐寧無妝牖﹐桑海陵谷﹐其可謂誣○鄭侍郎判司勛檢吏部鄭侍郎薰介潔方廉﹐以端勁自許﹐朝右畏憚。咸通初﹐有徳音云「官階至朝散大夫者﹐許追榮先世﹐及妻以邑封。至正議大夫者﹐用勛蔭子。至光祿大夫者﹐得衮服廟祭﹐設棨戟。」一日﹐內侍省牒言「弓箭庫使正議大夫內謁者監某乙﹐請少恩例﹐用階蔭子。」吏部牒司勛刺檢云「大歷中﹐魚朝恩曾有是事。」鄭公怒﹐吏判其後云「正議大夫誠宜蔭子﹐內謁者監不合有男。」在司具以此牒﹐自是無敢復請者。後以聚食百口﹐困於朝俸﹐白執政以外任爲請。時宰以公淸望耆徳﹐議假端揆﹐出刺華州﹐擬狀畱中不出﹐論者或以爲嘗失律於宛陵﹐上意遲於再委分閫﹐而僕射李公亦嘗不利於鏡水﹐何三擁朱輪於蓮華峯下哉﹗蓋以三峯且無戎機﹐不侔藩府﹐止類關輔丞郎耳。今者恩命不行﹐實以剛簡爲幸臣所忌。○趙江陰政事咸通初﹐有天水趙宏者﹐任江陰令﹐以片言折獄著聲。由是累宰劇邑﹐皆以雪冤獲優考﹐至於疑似晦僞之事﹐悉能以情僞辯之。時有楚州淮陰農者﹐比莊頃以丰歲而貨殖焉。其東鄰則拓腴田數百畝﹐資鏹未滿﹐因以莊券質於西鄰﹐貸緡百萬﹐契書顯驗﹐且言來歲賫本利以贖。至期果以腴田獲利﹐首以貯財贖契﹐先納八百緡﹐第檢置契書﹐期明日以殘資換券。所隔信宿﹐且恃通家﹐因不徵納緡之籍。明日﹐賫余鏹至﹐遂爲西鄰不認矣﹐且無保證﹐又乏簿籍﹐終爲所拒。東鄰冤訴於縣﹐縣爲追勘﹐無以證明。邑宰謂曰「誠疑爾冤﹐其如官中所賴者券﹐乏此以證﹐何術理之﹖」復訴於州﹐州不能辧。東鄰不勝其憤﹐遠聆江陰之善政﹐訟者乃越江而南﹐訴於趙宰。越宰謂曰「縣政地卑﹐且復逾境﹐何計奉雪﹖」東鄰則冤泣曰「此地不得理﹐則無由自滌也。」趙曰「第止吾捨﹐試爲思之。」經宿﹐召前曰「吾計就矣﹐爾果不妄否﹖」則又曰「焉敢厚誣。」趙曰「誠如是言﹐當爲置法。」乃召捕盜之幹事者數輩﹐至淮_﹐曰「有聚嘯而寇江者﹐按驗已具﹐且言有同惡相濟者﹐在某居處。」名姓形狀﹐俱以西鄰指言﹐請械送至此。先是﹐鄰州條法﹐惟持刃截江﹐無得藏匿。追牒至彼﹐果擒以還。然西鄰自恃無迹﹐未甚加懼﹐至則旅於庭下。趙勵聲謂曰「幸耕織自活﹐何爲寇江﹖」囚則號呼與淚隨曰「稼穡之夫﹐未嘗舟楫。」趙又曰「辧證甚明﹐且姓氏無差﹐或言僞而堅﹐則血膚取實。」囚則大恐﹐叩頭見血﹐如不勝其冤者。趙又曰「所盜率多金銀錦繡﹐非農家所宜有也。汝宜籍捨之產以辧之。」囚意稍開﹐謂皆非所貯者﹐且不疑東鄰之越訟也﹐乃言﹕有稻若干斛﹐莊客某甲算納到者﹔綢絹若干匹﹐家機所出者﹔錢若干貫﹐東鄰贖契者﹔銀器若干件﹐匠某鍛成者。」趙宰大喜﹐卽再審其事﹐復謂曰「汝果非寇江者﹐何爲諱東鄰所贖八百緡﹖」導引訴鄰﹐令其偶值﹐於是慚懼灰色﹐祈死廳前。趙令桎梏往本土﹐檢付契書﹐然後置之於法。○Ｂ進士辧字進士Ｂ長鳴者﹐隨計求試於春官日﹐袖狀訴吏云「某姓Ｂ﹝音丹﹞爲筆引榜者易爲單﹝音善﹞﹐Ｂ誠姓氏之僻﹐而援毫吏得以侮易之﹐實貽宗先之羞也。」主司初不諭﹐久之方云「方口尖口﹐亦何異耶﹖」長鳴厲聲曰「不然。梯航所通﹐聲化所曁﹐文學之柄屬在明公﹐明公倘以尖方口得以互書﹐則臺州吳兒乃『呂』州『矣』兒也。」主文者不能對﹐詞場目爲舉妖。○李僕射方正三峯端揆李公﹐有居第在長安修行裏。有密鄰﹐卽故日南陽相也。丞相早歲與之有舊﹐及登庸﹐權傾天下﹐相君選妓數輩﹐以宰府不可外館﹐棟宇無便事者﹐獨書閣東鄰﹐乃李公冗捨也﹐意欲吞之﹐垂涎久矣﹐且遲遲於發言。忽一日﹐謹致一函﹐以爲必遂。及睹覆札﹐大失所望。又逾月﹐召李公之吏得言者﹐願以厚價購之。或曰「水竹別墅交質。」李公復不許。又逾月﹐乃授公之子弟官﹐冀其稍動初意﹐竟無回命。有王處士者﹐知書善棋﹐加之敏辧﹐李公寅夕與之同處。丞相密召﹐以誠告之﹐托其諷諭。王生抃捧其旨﹐勇於展效﹐然以李公褊直﹐伺良便者。良久之間﹐公遘疾﹐生獨侍前。公謂曰「筋衰骨弱﹐風气因得乘間而入﹐所謂空穴來風﹐枳枸來巢也。」生對曰「然向聆西院梟集樹杪﹐某心憂之﹐果致微恙。院之來妖禽﹐猶枳枸來巢矣。且知賫器換緡﹐未如鬻之以贍醫藥。」李公卞急﹐揣知其意﹐怒發上植﹐厲聲曰「男子寒死餒死﹐鵬而死爾﹐其死命也﹐先人之敝廬﹐不忍爲權貴優笑之地。」揮手而別。自是王生及門﹐不復再接矣。

卷下○鄭少尹及第世傳《前定錄》﹐所載事類實繁﹐其間亦有鄰委曲以成其驗者。今復有前定卓異之說﹐且非誕妄﹐故附於此。長安鼎甲之族﹐有滎陽鄭氏﹐嘗爲愚言﹐其先相故河中少尹諱復禮﹐應進士舉﹐十不中所司選﹐困厄且甚。千福寺有僧宏道者﹐人言晝則平居﹐夕則視事於陰府﹐十祈叩者﹐八九拒之。蒲亞不勝其蹇躓憤惋﹐則擇日齋沐候焉。頗容接之﹐且曰「某未嘗妄泄於人﹐今知茂才抱積薪之嘆﹐且久之不能隱忍耳﹐勉旃進取﹐終成美名。然其事頗異﹐不可名也。」蒲亞拜請其期﹐宏道曰「惟君無期﹐須四事相就﹐然後遂志。四缺其一﹐則復負冤。如是者﹐骨肉相繼三榜。三榜之前﹐猶梯天之難﹔三榜之後﹐則反掌之易也。」蒲亞愕眙不諭。復再拜請語四事之目。宏道持疑良久﹐則曰「愼勿言於人。君之成名﹐其事有四﹐亦可以爲異矣。其一﹐須是國家攺元之第二年﹔其二﹐須是禮部侍郎再知貢舉﹔其三﹐須是第二人姓張﹔其四﹐同年須有郭八郎﹐四者缺一﹐則功虧一簣矣。如是者﹐賢弟侄三榜﹐率須依此。」蒲亞𨿽大疑其言﹐然鬱鬱不樂﹐以爲無復望也﹐惟敬謝而退。至長慶二年﹐人有導其姓名於主文者﹐蒲亞以其非知貢舉﹐意甚疑之﹐果不中第。直至攺元寶歷之二年﹐新昌楊相國再司文柄﹐蒲亞私喜其事﹐未敢泄言﹐來春遂登第。第二人姓張﹐名知實﹐同年郭八郎名言揚。蒲亞奇嘆且久﹐因記於小書之杪﹐私自謂曰「宏道言三榜率須如此﹐一之已異﹐其可至於再乎﹐其可至於三乎﹗」次至故尙書右丞諱憲應舉﹐太和二年﹐頗有籍籍之譽﹐以主文非再知舉﹐試日﹐果有期周之卹。爾後應太和九年﹐九舉年年敗於垂成。直至攺元開成之二年﹐愚江夏伯祖再司文柄﹐右轄私異其事﹐明年果登上第﹐第二人姓張名棠﹐同年郭八郎名植﹐又附書於小書之杪。三榜𨿽欠其一﹐兩榜且無小差﹐閨門之內﹐私相謂曰「豈其然乎﹐豈其然乎﹗」時僧宏道已不知所往矣。次至故駙馬都尉諱顥應舉﹐時譽轉洽﹐至攺元會昌二年﹐禮部柳侍郎再司文柄﹐都尉以狀頭及第﹐第二人姓張名潛﹐同年郭八郎名京。三榜皆攺元第二年﹐主文再知舉﹐第二人姓張﹐同年有郭八郎。陰騭驅駕﹐須及於斯﹐非兔楮可以盡述者。爾後滎陽之弟侄就試﹐如破竹之勢﹐迎刃自解矣。以其前定稍異﹐故書。○盧員外題靑龍寺盧駢員外﹐才俊之士。忽一日﹐晏抵靑龍精舍﹐休於僧院﹐气淒慘如蓄甚憂者。吁嗟往復於軒檻間﹐僧問不對。逮夜﹐將整歸騎﹐徘徊四顧﹐促命毫硯﹐題於南楣曰「壽夭𨿽云命﹐榮枯亦太偏。不知雷氏劍﹐何處更衝天﹖」題畢﹐艸艸而去。涉旬出官﹐未逾月卒。其詩至今在院﹐僧逢人輒話其異。○崔起居題上馬圖崔雍起居譽望淸舉﹐尢嗜古書圖畫﹐故鐘﹑王﹑韓﹑展之迹﹐萃於其家。嘗寶《太眞上馬圖》一軸﹐以爲畫品之上。咸通戊子歲﹐授祿二千石於和州。值龐勛構逆丰﹑沛間﹐賊鋒四掠﹐歷陽麼郡﹐古史儒生﹐非枝拒所及矣。乃命小將﹐賫羽檄牛酒犒賊師﹐且以全雉堞﹑活黎庶爲請﹐由是境亡剽掠之患。𨿽矯爲款諭﹐而密表自陳﹐時宰有不協者﹐因置之以法﹐士君子相弔。後有得崔君所寶畫者﹐軸杪題云「上蔡之犬堪嗟﹐人生到此﹔華亭之鶴徒唳﹐天命如何﹗」字𨿽眞蹤﹐不書時日。識者云「聞命之後﹐無暇及此。」其預知耶﹐復偶然耶﹗○崔尙書雪冤獄尙書博陵公碣任河南尹﹐摘姦翦暴﹐爲天下吏師。先是﹐有結客王可久者﹐膏腴之室﹐歲鬻茗於江湖間﹐常獲丰利而歸。是年﹐又笈賄適楚﹐始返楫於彭門。值龐勛構逆﹐阱於寇域﹐逾期不歸。有妻美少﹐且無伯仲息胤之屬﹐妻嘗善價募人﹐訪於賊境之內﹐四裔竟無得其影迹者。或曰「已戕於巨盜而帑其財賄矣。」洛城有楊乾夫者﹐以善卜稱﹐妻晨持一縑﹐決疑於彼。楊生素熟於事﹐且利其色﹐思以計中之﹐乃爲端蓍虔祝﹐六位旣兆﹐則曰「所憂豈非伉債耶是人絕气久矣﹐象見墳墓矣﹐遇劫殺與身並矣。」妻號咷將去﹐卽又勉之曰「陽烏已晚﹐幸擇良辰淸旭﹐更垂訪問﹐當爲再祝。」妻誠信之。他日復往﹐振策布算﹐宛得前卦﹐乃曰「神也異也﹐無復望也。」仍言號慟非所以成禮者﹐第擇日舉哀﹐縗服髽發﹐繪佛飯僧﹐以資冥福。妻且悲且愧﹐以爲誠言﹐無巨細事﹐一以托之。楊生主辦﹐雅竭其志﹐則又謂曰「婦人煢獨而積財賄﹐寇盜方熾﹐身之災也﹐宜割愛以謀安適。」妻初不納﹐夜則飛礫以懼之﹐晝則聲寇以餌之。妻多楊之義﹐遂許嫁焉。楊生旣遂志﹐乃悉籍所有﹐雄據優產。又逾月﹐皆貨舊業﹐挈妻卜居洛渠北。其明年﹐徐州平﹐天子下洗兵詔﹐大憝就擒外﹐脇従其間者宥而不問﹐給篆爲信﹐縱歸田裏。可久髡裸返洛﹐疥癢瘠穢﹐丐食於路﹐至則訪其廬舍﹐已易主矣。曲訊妻室﹐不知所従﹐輾轉饑寒﹐循路號叫。漸有人知者﹐因指其新居。見妻及楊肆目門首﹐欲爲揖認﹐則訶詈詬辱﹐僅以身免。妻愕眙以異﹐復制於楊。可久不勝其冤﹐訴於公府。及法司按劾﹐楊皆厚賄以行﹐取證於妻﹐遂誣其妄。時屬尹正長厚﹐不能辯姦﹐於是以誣人之罪加之﹐痛繩其背肩校彊。可久冤楚相縈﹐殆將溘盡﹐命祿未絕﹐洛尹更任﹐則銜血賫冤﹐訴於新政。新政亦不能辯﹐其所鞫吏得以肆堇毒於簧言﹐且曰「以具獄訟舊政者﹐有漢律在﹐則又列夤配邑之遐者﹐隸執重役。」可久雙眥灑血而目枯焉。時博陵公伊大燕居﹐備聆始卒﹐天啟良便﹐再領三川﹐獄吏屏息﹐覆盆舉矣。攬轡觀風化之三日﹐潛命就役所出可久以至﹐仍敕吏掩乾夫一家﹐並素鞫吏﹐同桎其頸﹐且命可久暗籍其家服玩物﹐所存尙夥﹐而鞫吏賄賂醜迹昭焉。旣捶其脇﹐復血其背﹐然後擢發折足﹐同棄一坎﹐收錄家產﹐手授可久。時離畢作沴﹐黳云復郁﹐斷獄之日﹐陽輪洞開﹐通逵相慶﹐有至出涕者。沈冤積憤﹐大亨暢於是日﹐古之循吏﹐孰能擬諸﹗○李可及戲三教優孟師曾見於史傳﹐是知伶倫優笑﹐其來尙矣。其開元中黃幡綽﹐玄宗如一日不見﹐則龍顏爲之不舒﹐而幡綽往往能以倡戲匡諫者。漆城蕩蕩﹐寇不能上﹐信斯人之流也。咸通中﹐優人李可及者﹐滑稽諧戲﹐獨出輩流﹐𨿽不能托諷匡正﹐然巧智敏捷﹐亦不可多得。嘗因延慶節﹐緇黃講論畢﹐次及倡優爲戲。可及乃儒服險巾﹐褒衣博帶﹐攝齊以升崇座﹐自稱三教論衡。其隅坐者問曰「旣言博通三教﹐釋迦如來是何人﹖」對曰「是婦人。」問者驚曰「何也﹖」對曰「《金剛經》云﹕『敷座而坐』。或非婦人﹐何煩夫坐然後兒坐也﹖」上爲之啟齒。又問曰「太上老君何人也﹖」對曰「亦婦人也。」問者益所不諭﹐乃曰「《道徳經》云﹕『吾有大患﹐是吾有身。及吾無身﹐吾復何患﹗』倘非婦人﹐何患於有娠乎﹖」上大悅。又曰「文宣王何人也﹖」對曰「婦人也。」問者曰「何以知之﹖」對曰「《論語》云﹕『沽之哉﹐沽之哉﹐我待價者也。』向非婦人﹐待嫁奚爲﹖」上意極歡﹐寵錫甚厚。翌日﹐授環衛之員外職。○夢神醫病者靑龍寺西廊近北﹐有繪釋氏部族曰毗沙門天王者﹐不詳誰氏筆迹﹐而精妙如動﹐祈請輻輳﹐傳有神異。嘗有民居新昌裏者﹐因時疫百骸綿弱﹐不能勝衣﹐其室甚富﹐有妻且少﹐視之燕宋也。母氏啜泣﹐徧訪醫巫﹐竟無能原其病狀。一日﹐自言欲従釋氏﹐且不能破倚﹐其可髡首而緇體乎。母徇其欲﹐肩致繪壁之下﹐厚施主僧﹐眼食於寺廡。逾旬喜寐﹐夢有人魁形鎧服﹐焰加於肩﹐弓梏其臂﹐持筋類鱠﹐以食病者。復若嚴悸﹐促迫咀嚼﹐堅韌不堪其憂。所食袤丈﹐蘧然而覺﹐綿骨木彊矣。又明日能步﹐又明日能馳﹐逾月以力聞。先是﹐禁軍懸弧矢之六石者於門﹐且示曰「能引其半者﹐駢糧以賜之﹐滿者倍斯。」民應募﹐隨引而滿﹐於是服厚祿以終身。○渤海僧通鳥獸言公冶長通鳥語﹐介葛盧辧牛鳴﹐著在格言﹐固非妄矣。咸通初﹐有渤海僧薩多羅者﹐寓於西明精舍﹐云能通鳥獸之言﹐往往聞鳥鵲燕雀啅噪﹐則說休咎及閭巷間事如目擊者﹐佛圖澄之聽鈴語﹐不是過也。一日﹐秋暑方炎﹐與小朝客數人聯騎﹐將納涼於城西別墅。路遇牝豕引諸豚而行﹐喀喀有聲。一朝士戲曰「此豬有語否﹖」對曰「有之﹐人自不能諭也。」又問曰「所語何﹖」對曰「巨彘顧諸雛云﹕『行行行﹐向前樹陰下喫奶。』料其不遠當遇官槐而止﹐且飼郡子矣。」諸朝士頗奇之﹐因緩轡以偵﹐果逾溝不沒﹐過圈不奔﹐直抵木蔭﹐踞乳諸子爾。後貴臣宅互迎問之﹐無少差忒。後中官主禁旅者﹐將籍名於軍寺﹐蕃僧不樂﹐杖錫出京﹐不知所往。○禦樓前一日雨咸通丙戌歲﹐上以年和時丰﹐思減徭免罪﹐乃下詔﹐以其冬禦丹鳳樓﹐申眚災肆赦之命﹐有司擇用十月十日。近歲以知星食祿者﹐止能膠柱選日﹐不克風雨之候。前一日﹐百司蕆事向畢﹐巳時風雨暴作﹐上仁惻及物﹐不罪日官﹐乃手香以祝。及未而霽﹐人心甚悅﹐詔有司令市良土﹐以夷樓前坳潦之所。時丞相李公蔚尹正神州﹐於是嚴令兩邑召載土者以集事。先是﹐有以隻輪載土而鬻者﹐每乘不逾三十錢﹐至是幸時之急﹐遂髙其價﹐逾倍方止。兩邑官吏有司捕盜者﹐專其事﹐慮價不廉﹐懼未敢發。李公以羲馭向晚﹐閔事不集﹐坐退朝別館﹐其桎梏鞭撲於前﹐援毫以伺督責﹐騎步旁午於道。二縣僚不得已﹐趨而前曰「常鬻土者﹐每輪十數及三﹐今則幸其急﹐驟加十至七﹐願立斃其首﹐以衄其價。」李公謂曰「事非舒緩﹐安以價爲。」遂令每乘加錢至百二﹐官吏奉命大喜﹐隻輪雲集。至暮﹐夷坳燥瀦俱畢。役夫樂其善價﹐繼來不已﹐金吾司候有佚背而回者。詰旦﹐上禦樓宣赦﹐百官畢集﹐樂懸具舉﹐兵仗羅列﹐建雞免囚﹐樓觀之下﹐纖埃不生﹐聖顏甚悅。後一日﹐鬻土者詣府請直﹐則復給五十錢。○王居士神丹有長樂王居士者﹐耄年鶴髮﹐精彩不衰。嘗持珠誦佛﹐施藥里巷﹐家屬十餘口﹐丰儉適其中。一日﹐遊於終南山之靈應臺。臺有觀音殿基﹐詢其僧﹐則曰「梁棟欒櫨﹐悉已具矣。屬山路險峻﹐輦負上下﹐大役工徒﹐非三百緡不可集事。」居士許諾﹐期旬日賫鏹而至。至京﹐乃托於人曰「有富室危病醫藥不救者﹐某能活之﹐得三百千﹐成終南山佛屋足矣。」果有延壽坊鬻金銀珠玉者﹐女歲十餘﹐遘病﹖甚危﹐眾醫聚藥﹐手不能措﹐願以其價療之。居士則設盟於箋﹐期於必效﹐且曰「滯工役已久矣﹐今畱神丹不足多慮﹐某先持此鏹付所主僧﹐冀獲雙濟。」鬻金者亦奉釋教﹐因許之﹐畱丹於小壺中﹐賫緡而往﹐涉旬無耗語﹐女則物化。其家始營喪具﹐居士仗策而回﹐乃詬罵囚拘﹐將送於邑。且曰「某苟大妄﹐安敢復來﹖」請入戶視之﹐則僵絕久矣。乃命密一室﹐焚槐柳之潤者﹐湧煙於其間﹐人不可邇。中平一榻﹐籍屍其上﹐褫藥數粒﹐雜置於頂鼻中﹐又以銅器中貯溫水﹐置於心上﹐則謹戶與眾伺之。及晚﹐煙燼薰黔其室﹐居士染指於水﹐曰「尙可救。」亟命取乳碎丹數粒﹐滴於唇吻﹐俄頃流入口中﹐喜曰「無憂矣。」則以纖纊蒙其鼻﹐溫水置於心。及夕﹐執燭以俟。銅壺下漏數刻﹐鼻纊微噱﹐又數刻﹐心水微灩﹐則以前藥復滴於鼻。須臾忽蘇﹐黎明則胎息續矣。一家驚異﹐愧謝王生﹐生乃更畱藥而去。或許再來﹐竟不復至。後移家他適﹐不知所依従。女適人﹐育數子而卒。○辛尙書神力邕府辛讜尙書傳有神力。嘗與故滑臺杜僕射爲泗上郡職﹐時屬丰沛兵起﹐浮磬雉堞圍於賊鋒﹐其不抵於偸兒之手者﹐數板而已。杜公將有包胥乞師之請於鄰封﹐以劘壘方嚴﹐募轅門勇士﹐無敢應者﹐獨讜請行。岸列霜鋒﹐河浮戰艦﹐裸身宵度﹐勝舟而濟﹐獲告鄰部﹐果解重圍﹐賊鋒遂衄。朝廷錄功﹐累授刺史於曹州﹐團練於泗州﹐節度於邕州。嘗言微時力田自粒﹐三伏甚暑﹐與鄰莊老農納涼於山之陰。山上有巨牛怒斗者﹐哮吼爭力﹐聲達數里。鄰人慮其奔北退走﹐則有蹂踐衝觸之患﹐相謀備鉤索﹐爲制拒之鍼。辛曰「眾力非及﹐某能當之。」俄頃有牛果北而下﹐獰蹄踣土﹐凶角以奔。辛則正立中逵﹐俊其欲至﹐兩執其角﹐牛不能前。旁觀移時﹐如不置力﹐牛怒滋甚﹐退身數尺﹐養力而衝。如是三四﹐劃然有聲﹐流血滂沱﹐角折牛僕。其主乃屠肉聚食﹐以酬壯觀﹐則命持斫斧斷角﹐堅不可刈﹐辛復拉之﹐應手而碎。時讜侏儒瘠瘁﹐如不勝衣﹐至官崇體腯﹐力亦隨滅。○賤買古畫馬滎陽外郎葉宰萬年日﹐有荷校者以賊呼之﹐言嘗紿婦人﹐廉市馬畫。外郎奇之﹐命取以視﹐則古絲煙晦﹐幅聯三四﹐蠻罽裁標﹐斑黽鼉軸之。曰﹕是畫也﹐太尉李公所寶﹐隙有贊皇圖書篆焉。人有以七萬購獻牢盆者﹐得署渭渠橫梁﹐梗船碎職﹐因出妓於閣﹐又落民間﹐言是寇幸其不鑑﹐於是卑價市之﹐爲妓主自他方歸所訴請﹐以所虧價書罪﹐外郎不能決。時延壽裏有水墨李處士﹐以精別畫品遊公卿門﹐召至辧之﹐瞪目三嘆云「韓﹑展之上品也。」黃沙之情已具﹐丹筆之斷尙疑。會有賫籍自禁軍來認者﹐外郎以其異姦盜﹐非願荷畱﹐因並畫桎送﹐後永亡其耗。○韋進士見亡妓京兆韋氏子舉進士﹐門閥甚盛。嘗納妓於潞﹐顏色明秀﹐尢善音律﹐慧心巧思﹐眾寡其倫。韋曾令寫杜工部詩﹐得本甚舛缺﹐妓隨筆鉛正﹐文理曉然﹐以是韋頗惑之。十六歸京兆﹐二十一而雕落﹐韋悲咽痛悼﹐不能悅情。茹蔬甚贏﹐棄事而寐﹐意其夢睹。一日﹐家僮有言嵩山任處士者﹐得返魂之術﹐韋嘗視妓妖蠱﹐時則牽於相念﹐促命見之。乃妙選良辰﹐齋除堂室﹐舒幃於壁﹐穗香於鑪﹐仍須一經身之衣﹐以導其魂。韋自喜自嘆﹐搜衣藎篋﹐皆換福於梵王家矣﹐惟餘一裙之金縷者。任曰「事濟矣。是日﹐宜絕人屏事。」且以暱近悲泣爲誡﹐設燈炬於香前﹐曰「觀後燼寸﹐卽復去矣。」韋潔服斂息﹐一稟其誨。是夜﹐萬籟俱止﹐河漢澄明﹐淸露始垂﹐任忽長嘯﹐香裙在手﹐面幃而招。如是者三﹐忽聞吁嗟之聲﹐俄頃映幃微出﹐蒨服少選﹐斜睇而立﹐幽芳怨態﹐若不自勝。韋驚起拜泣﹐任曰「無庸﹐恐迫以致倏回。」生忍淚揖坐﹐無異平生﹐或與之言﹐可否以首。鼎居逾刻﹐燭跋及期﹐欻欲逼之﹐紛然而滅。生乃捧幃長慟﹐旣絕而蘇﹐仿佛衣香泛於坐側。任生曰「某非獵食者﹐哀君情切﹐因來奉救。漚珠槿艷﹐不必多懷。」韋欲酬之﹐不顧而別。韋嘗賦詩曰「惆悵金泥簇蝶裙﹐春來猶見伴行雲。不教布施剛畱得﹐渾似初逢李少君。」悼亡甚多﹐不復備錄。韋自此鬱鬱不懌﹐逾年而沒。○盧尙書莊隋雷公洛城建春門外有信安盧尙書莊﹐竹樹亭臺﹐芰荷洲島﹐實爲勝境。乾符乙未歲﹐有鄕薦之士﹐相與避暑﹐坦率於西亭。釣罷弈棋之際﹐陰雲暴興﹐雷霆擊空﹐食頃大雨﹐未可整歸騎﹐第臨軒觀霖霪之勢。忽有一物﹐墮於檐下﹐膻牂其狀﹐而崇角奢足﹐隨隕偃於弈榻之前﹐如傷困者。眾咸驚異﹐相與環觀﹐危軒跨池﹐少頃則泅轉於水中矣。柔毛雨漬﹐印於碧砌﹐積久不滅。相與逼視﹐余腥薄人﹐命僕搜池﹐竟不復得。○泗州風狂尼丞相隴西公蔚建大旆於廣陵日﹐時咸通十二年也。有泗州狀﹐言女僧二人﹐至普光王寺﹐將祈禮者﹐睢盱顧視。女病風狂云「後二年國有更變﹐此寺大聖和尙當履寶位。」循廊喧叫﹐聚人甚多﹐不迹其來﹐釋徒大恐。正欲拘縻之際﹐則齊登峻塔﹐投身而下。其一不救﹐其一墮傷﹐狂痛昏迷﹐詰問不獲。丞相立命火焚其狀﹐仍牒州杖殺之。至十四年﹐果懿皇晏駕﹐今上卽位﹐是爲普王。○迎佛骨事咸通癸巳歲﹐有詔迎佛骨於岐下。先是﹐元和末﹐憲宗命取到京﹐時韓吏部上疏極諫﹐以爲遠近農商棄業奔走如不及﹐至有火其頂者﹐刃其臂者。當時佛骨之盛﹐已如此﹐至是又加甚﹐不啻百千倍焉。有僧自京一步一禮﹐至鳳翔法門寺。及到京﹐則傾城迎請﹐幡幢珂傘﹐香車寶馬﹐闐咽衢路。天子禦安福樓﹐降萬乘之尊﹐親爲設禮。兆眾涕淚﹐感動左右﹐竭家產﹐斷肌骨﹐以表誠志者﹐不可勝紀﹐皆言皇帝貴爲天子。富有四海﹐尙此敬信﹐吾輩何所吝哉﹗此乃上之風行﹐下則艸偃﹐固其宜也。然有鶴盤其上﹐牛跪於下﹐又何情哉﹗明年﹐懿宗升遐﹐今上卽位﹐詔歸本寺﹐肩舁陌上﹐粗備香梵。去歲徒眾﹐萬無一來﹐循路見者﹐頂別而已。人情寒暑﹐旣已牢落﹐丹頂瑩蹄﹐亦不復至。所異者﹐桃林之獸﹐靑田之禽﹐豈能時其盛衰﹐攺柯易葉﹐浮沈於世態耶﹗○丞相蘭陵公晚遇丞相蘭陵崔公﹐淸譽儉徳﹐時所推服。嘗統戎於番禺﹐有酌泉投香之譽﹐以是夷估輻輳﹐至於長安寶貨藥肆﹐咸豐衍於南方之物﹐由此人情歸美。今上誕聖於壬午﹐龍飛於癸巳﹐皇算十有二歲矣。思命耆徳﹐佐佑大化﹐乃自奉常卿起公爲上相公﹐時年八十有三。居臺席數載﹐汲引賢哲﹐導暢皇慈﹐儉徳旣彰﹐澆風少革。及薨於位﹐上再興不慭遺之嘆﹐而廢常朝者三日﹐冊贈之禮﹐有加美焉。議者曰「髙位厚祿﹐苟有其分﹐陰靈必助其壽考﹐不然者﹐安有過懸車之歲﹐而命相之主始生﹗」世傳太公晚達七十而遇文王﹐今又逾釣渭之年一紀﹐乃知榮辱之分﹐豈偶然哉﹗○壽安山土棺壽安之南﹐有土峯甚峻。乾符中﹐因雨而圮﹐半壁銜土棺﹐棺下有木橫互之﹐木見風揉而成塵﹐土形尙固。邑令滌之泥﹐汩於水﹐粉膩而蠟黃﹐剖其腹﹐依稀骸骨。因徵近代﹐無以土爲周身之器者。《戴記》云﹕夏后氏用﹛卽土﹜周﹐殷人以棺﹐周人以槨。鄭玄注曰﹕﹛卽土﹜周以土爲之也。」豈錫玄圭之世窆耶莫究其年代是非矣。○盧相國指揮鎭州事丞相範陽公攜淸苦律身﹐專刂斷無滯﹐代天理物﹐必先鶉衣觳食﹐遐陬遠裔﹐以是四方之譽﹐翕然歸之。乾符於酉歲﹐因與同列廷諍機務﹐詞气相髙﹐朝廷兩解之﹐偕授賓翼儲闈﹐分秩洛氵丙。河朔三鎭屢貢表詞﹐且以棄瑕擢用爲請。先是﹐常山帥王景崇者﹐年十有八﹐襲繼父位﹐朝廷常姑息之。時每律琯三周﹐則各隆品爵﹐仍與幽魏並制。幽魏繼有更變﹐景崇時獨得軍情﹐以是爵位相懸﹐鎭至劇品。景崇時已檢校太尉兼中書令﹑常山郡王﹑食邑五千戶﹐實食襲三百戶﹐窮極勛賞﹐無以加焉﹐而幽魏官秩尙卑﹐以鎭州故﹐未行冊命。常山揣朝廷方用恩澤﹐懷撫方伯﹐靑徐之野﹐尙聚萑蒲﹐餉挽方繁﹐兵力且困﹐乃上表﹐其略曰「臣當道與盧龍﹑魏博往列﹐三載考績﹐咸蒙寵榮。今者以臣官位稍崇﹐而兩鎭久稽成命。臣弟冀州刺史檢校工部尙書景儒﹐自委郡符﹐亟聞美政﹐誠慚內舉﹐堪委外藩。請回臣官榮﹐授景儒一鎭。」意圖易定。時內臣秉權者﹐固欲與之。一日﹐樞密使出至中書奉宣﹐與宰臣商量鎭州事﹐乃曰「相公爲國擇帥﹐嘗難其人。令或能教戰撫民﹐襲守政化﹐卽良將也﹐何必拒常山之請耶況某知景儒恪居官次﹐若別選用﹐未必及之。適奉聖旨﹐便委中山﹐以收後效。」諸相無言﹐獨崔公沆曰「開府固昧遠大之計矣。國朝自蒯胡作亂﹐於今三道止類國賓﹐嘗貽宗社之羞﹐未雪神人之憤。今者徇其苟得﹐又授景儒﹐一失其機﹐噬臍無及。始則入充貢賦﹐終爾漸紊彜章﹐疆界接連﹐旣以與之﹐復欲取之﹐未知其可也。景儒旣卒﹐必以軍意請立子孫。儻未議加兵﹐卽立須降節﹐然後魏博豈無骨肉﹐必俯瞰洛城﹐顯然盧龍﹐坐邀靑社﹐開府此際何術枝梧﹖」二內臣呿頤結舌者久之﹐且曰「適奉聖旨﹐遣與相公商量﹐所仗者廟謨﹐非敢參以末議。」崔公遂艸詔意進曰「卿世襲忠貞﹐材兼文武﹐卽竭事君之節。必先體國之誠。卿弟冀州刺史景儒英衛齊勛﹐龔黃讓政﹐至於擢用﹐自貯素心﹐但以患在不均﹐理須經久﹐易定旣爲恩賞﹐幽魏何以酬勞輟食再思﹐難允誠請﹐臨軒注想﹐宜悉朕懷。」望付翰林如此賜詔。詔書再往﹐勤請愈堅﹐表云「願得手足之榮﹐共竭股肱之效。」聖上爲之旰食﹐乃詔範陽公以兵部尙書入覲。到京旬日﹐拜特進﹑門下侍郎兼戶部尙書﹑平章事。三鎭有表賀宰輔得其人。時公以步蹇﹐未任衙射﹐上因命中書官就宅問計。對曰「臣待罪臺司﹐五環星歲﹐前後三鎭﹐以甘言佞臣﹐美貺餌臣﹐臣皆拒而不納。或所論奏﹐不違程式者﹐翌日允之﹐仍召奉使水將顯皇恩﹐且誡曰﹕『事出此口﹐言歸彼耳﹐可否面定﹐不自外來﹐無爲賄妄於其間也。前日驛書﹐已告爾帥矣﹐宜以覆族爲。』以是知臣一心事主﹐必合信臣。臣請與書諭以是非禍福之源﹐君臣父子之道。」立進書艸。盧公才辧詞藻﹐尢工於指諭事理﹐上覽書色動﹐命中使送春服象只者賫往。及回表云「冀州刺史景儒自聆擢用﹐黎庶偃轅﹐令望加官﹐勤畱當道。且言臣濫分茅土﹐曾乏內勞﹐位冠三臺﹐官崇一品﹐方思讓爵﹐不敢貪榮。幽魏加官﹐請循往例。」上大悅。○太淸宮玉石像明皇朝﹐崇尙玄元聖主之教﹐故以道舉入仕者﹐歲歲有之。詔天下州府立紫極宮﹐度道流﹐爲三元朝醮之會﹐長安重建太淸宮﹐琢玉石爲玄元皇帝眞像。雕鐫之麗﹐不類人工﹐列太常樂懸﹐服天子兗冕﹐次又以玉石雕成玄宗﹑肅宗二聖眞容於殿之東室﹐次又琢左右丞相李林甫﹑陳希烈於東西序。至代宗朝﹐人有以爲言者曰「陳﹑李二相﹐陰狡險詐﹐常欲動搖東宮﹐將有不利於先帝者數四﹐賴玄宗英明﹐社稷垂祐﹐不爾則宗廟有綴旒之危﹐柰何以玉琢二臣﹐列於淸敬之地﹐比扁舟五湖之人﹐鑄金肖形之像也。」尋詔除去﹐瘞於殿陰﹐爾後人無知者。至廣明庚子歲﹐丞相範陽公爲太淸宮使﹐因命葺修頹廢之所﹐工役掘地﹐得玉石人﹐滌去泥壤﹐則簪裾端簡如龍之像。工人不知其所自﹐以狀白公。公命尋究之﹐則林甫官銜銘於其背。丞相公忠肅直者﹐大以爲不可﹐因具奏其事﹐且曰「林甫險巧罪迹﹐不宜獲保首領﹐請輦送京兆府擊碎之。」議者以爲李林甫﹑陳希烈輔佐明皇﹐驕奢貪狠﹐而又益憎蓄怨﹐搖動儲君﹐信是一亂臣賊子也。然禮經云「刑不上大夫。」而況琢石之像﹐且異戮尸之責﹐況朝服簪裾而碎於府門﹐君子謂是失刑政矣。遂有好事者﹐傳丞相奏章云「臣聞見無禮於其君者﹐如鷹鸇之逐鳥雀也。右相李林甫等﹐寵異之命﹐冠於人臣﹐梟獍之心﹐勃於君上。像已輦送京兆府﹐集眾擊碎訖。其徒伴陳希烈﹐見搜擒次﹐候獲日﹐送府司同罪。」土大夫聞之﹐無不掩笑。輦碎林甫﹑搜尋希烈之事﹐則實有之﹐至於徒伴擒獲之語﹐斯又妄也。○盧左丞赴陜郊詩盧左丞渥冠裳之盛﹐近代無出其右者﹐伯仲四人咸居淸顯。乾符初﹐服喪紀於洛下﹐先終制﹐渥自前中書舍人拜陜郊觀察使。又旬日﹐其弟紹自前長安縣令除給事中。又旬日﹐弟沆自前集賢校理授左拾遺。又旬日﹐弟沼自前畿尉遷監察禦史。鳴珂珮玉﹐紆朱拖紫﹐照耀街巷﹐士族榮之。及赴任陜郊﹐洛城自保釐尹正已下﹐更設祖筵﹐以鮮華相尙。分秩故相及朝容惡日兩邑縣官﹐卑秩麻衣﹐傾都出郭﹐洛城爲之一空。食器酒具﹐羅列道路﹐盛於淸明簪潔松檟之日﹐塡咽臨都驛﹐前後十五里﹐車馬不絕。左轄始捨轡居首筵﹐則爲川尹邀去﹐乃大合樂於舊相之座﹐而諸朝容已攜酒饌出城者﹐散於田野﹐選勝聚飲﹐歌樂四起﹐飄飄然若澧州上已﹑會稽禊事也。無貴無賤﹐及暮醉歸。有白髯驛吏聲指曰「某自擁簅淸郵五十載﹐未嘗睹祖送之盛有如此者。」左轄有詩題在嘉祥驛云「交親榮餞洛城空﹐秉鉞戎裝上將同。星使自天丹詔下﹐雕鞍照地數程中。馬嘶靜谷聲偏響﹐旆映晴山色更紅。到後定知人易化﹐滿街棠樹有遺風。」此詩爲牌子﹐後爲易定帥王處存碎之。○楊尙書補吏靑州楊尙書損觀風陜郊日﹐政令頗肅﹐郡人戎校缺﹐必采於輿論而升陟之﹐縷及細胥賤卒﹐率用斯道﹐以是蒞政累載﹐無積薪嘆燥請托之源。一日﹐使院有專兵籍者闕﹐局司頗重﹐選置惟難。有吏兩人﹐眾推合授﹐較其歲月職次﹐功績違犯﹐無少差異者﹐従事掾不能決﹐請裁於長﹐長或臆斷﹐誰曰無私。楊公俯首久之﹐曰「余得之矣。」乃謂曰「爲吏之最﹐孰先於書算耶姑聽吾言。有夕道於叢林間者﹐聆羣跖評窮賄之數﹐且曰﹕『人六匹則長五匹﹐人七匹則短八匹。』不知幾人復幾匹﹖」顧主硯小吏著於紙﹐令俯階籌之﹐且曰「先達者勝。」少頃﹐一吏果以狀先﹐遂授良闕﹐儕類則眙伏而退。以其類亥二首六身之說﹐故書。○薛氏子爲左道所誤有河東薛氏子二﹐野居伊闕﹐茂林修竹﹐面水背山﹐力田藏書﹐皆務修進。先世亟典大郡﹐薄畱伏臘婚嫁之資。一日﹐木陰初成﹐淸和戒候﹐偶有擊扉者﹐啟而視之﹐則星冠霞帔之士也。艸屩霜髯﹐气質淸古﹐曰「半途病渴﹐幸分一杯漿。」二子則延人賓位﹐雅談奧論﹐深味道腴。又曰「某非渴漿者﹐杖藜過此﹐气色甚佳﹐因願少駐。」二子則畱連之。坐之﹐復曰「捨此東南百步而近。有五松虯偃在疆內者。」曰「某之良田也。」左道愈喜﹐因屏入言「此下有黃金百斤﹐寶劍二口﹐其气隱隱浮張翼間﹐某尋之久矣。丰獄卽其地﹐三品可以分贍。親屬之甚困者﹐惟龍泉自佩﹐當位極人臣。某亦請其一效斬魔之術。」二薛大驚﹐左道曰「家童曁役客輩﹐悉命具畚鍤之類﹐俟擇日發土﹐須臾可以目驗矣。無術以制﹐則逃匿黃壤﹐不復能追。今俟良宵﹐翦方爲墠法﹐步水噀之﹐不能遁也。」且誡僮僕無得泄者。又問結壇所須﹐則曰「須徽纆三百尺隨方緡彩縑素甚夥﹐曁機案鑪香茵褥之具。」且曰「某非利財矣﹐假以爲法﹐不毫觸耳﹐所費者祭膳十座﹐醑茗隨之﹐器以中金者爲首。」二子則竭產以經營﹐其所缺者貸於親友。又言「某善點化術﹐以是糞睨金玉﹐常以濟人危急爲務。今有橐裝寓太微宮﹐欲以奉寄。」二子許諾﹐乃召人負荷而至。囊笈四所﹐重不可勝﹐緘鐍甚嚴﹐祈托以寄。旋至吉日﹐因大施法具於五松間。命二子拜祝訖﹐亟令返第﹐封門而俟﹐且誡無得窺隙﹕「某當效景純散發銜劍之術﹐脫或爲人窺﹐則福移禍至。俟行法畢﹐當舉燧以呼。炬興﹐可與僮役偕來矣。俟扶桑未燭﹐聚力以發﹐冀得靜觀至寶也。」二子敬依此教﹐嚴戢輿皂﹐無得妄行。自夜分危坐﹐系望燭光﹐杳不見舉﹐伺久則雞晨樹杪矣。二子慮太陽東上﹐覺於行人﹐不得已辟戶遐偵之﹐默無影響﹐步於松下﹐則擲杯覆器﹐似數輩縱食於其間者。鑪香機案﹐傾側左右﹐緡彩器皿﹐悉已攜去﹐輪蹄印迹﹐錯於短墻﹐疑用徽纆縈固以遁。因發四篋﹐瓦礫實中。自是家產甚困﹐失信於人﹐驚愕憂慚﹐默不敢訴﹐而駭談非論﹐夕徧京洛。○軍中生餼寇陷鐘陵毒﹐逋歲詔會諸侯之師討之﹐未格苗間﹐統兵者帶繞於賊堞﹐王人督軍﹐日月而至﹐宴犒迎餞﹐旬日無虛時。先是﹐自九江至於敷淺源﹐寶視肥寧﹐及大軍加境﹐暢飲薦羞﹐不常厥味﹐貓脾鼠肝﹐亦登於俎。是以二物也﹐猶傲價於霧市﹐逾月復罄。一日﹐上命內臣之貴顯者﹐慰撫於柳營。有軍帥置生餼於皇華﹐發函伸幅﹐以肉腳冠其首。皇華喜爲珍貺﹐不以羊呼者意其避心瞿之字也﹐則命啟器﹐乃刑刖一足﹐屈於櫝中﹐縑袎麻屨﹐亦不削去。皇華大噦﹐終日不食。○虎食伊璠巢偸污踞官闕﹐與安﹑朱之亂不侔。其間尢異者﹐各爲好事傳記。冠裳農賈挈妻孥潛迹而出者﹐不可勝記﹐至有積月陷寇﹐終日逃避﹐竟不睹賊鋒者。獨前涇陽令伊璠爲戎所得﹐屢脫命於刃下。其後血屬相失﹐村服晦行﹐及藍關﹐爲猛獸搏而食之。禍患之來﹐其可苟免﹗○藍田貢冰藍田縣歲貢冰﹐常在冬杪﹐有臘候尙怒﹐藍水不冰﹐則主吏宣命以祭﹐一夕而成冰﹐形似今承柱之礎﹐方尺數之﹐三﹐厚寸數之十﹐乃鐫額求中矩者﹐亦艱難以具美。至於淸虛明潔﹐如椎驪頷而割蚌腹也。或有粟砂綫葉黏於其中﹐則命鐫取﹐以躍湯補之﹐湯澄藍水沸於中﹐金器赫天不輟﹐以傒其用。或沃以冷﹐則凍斂不固﹐尋復脫去。用火泉塡之﹐乃水紋絲散﹐交涯如織﹐磨礱以平。他邑亦貢﹐其數甚寡﹐且非上品﹐不及藍冰也。中和辛丑﹐翠華在蜀﹐優詔以云棧巖險﹐罷貢洞庭丹﹐實是年木奴之屬﹐旣醯且瘠。有雞林僧亦言﹕本國瀕海島上﹐其不多鹵﹐或有如銼蘗投其中者。惟淮波截海。而渡﹐味甘色澈﹐愈病析酲。彼國或一歲息於朝貢﹐則淮水爲之不至﹐且多羣疫﹐水旱作厲﹐與冰橘之說符。○東都焚寺東都聖善寺﹐締構甲於天下。愚曾看《修寺記》云「殿基掘地及泉﹐以蜃灰和香土錯實之﹐所以備傾蟄也。」乾符初﹐嘗有估客瀝願帚除殿屋之表﹐工徒集金三十萬以埏埴﹐疊脊峻十有三尺﹐每瓦邱鐵貫之具﹐率以木者﹐神功異績﹐不可殫記﹐咸此類也。巢賊陷洛之前年﹐寺僧見東鴟鳴吻上有靑碧霏煙﹐徑衝天漢﹐如筒如幛﹐其圍合抱。是日秋霽﹐天無纖雲﹐斯气也自卯至酉﹐而後銷散﹐煙中隱隱如有物上下﹐觀者如堵﹐竟不能諭。粵二年﹐燼滅於賊燧。

逸文公母有心疾﹐因悍妒得之﹐及嫠﹐家苦貧。公與弟不獲安居﹐常索米丐衣於鄰郡邑﹐母晝夜念之﹐病益甚。公隨計宣州﹐母因憂憤發狂﹐以葦刀自剄﹐人救之得免。後徧訪醫藥﹐或發或瘳﹐常恃二壯婢﹐厚給衣食﹐俾扶衛之﹐一旦稍怠﹐斃於坎井。時裴晉公爲三省﹐本廳對客﹐京兆府申堂狀至﹐四坐驚愕。薛給事存誠曰「某所居與白鄰﹐聞其母久苦心疾﹐叫呼往往達於鄰里。」坐客意稍釋。他日﹐晉公獨見夕拜謂曰「前時眾中之言﹐可謂存朝庭大體矣。」夕拜正色曰「言其實也﹐非大體也。」由是晉公信其事。後除河南尹﹑刑部侍郎﹐皆晉公所擬。凡曰墜井﹐必恚恨也﹐隕獲也﹔凡曰看花﹐必怡暢也﹐閒適也。安有怡暢閒適之際﹐遽致顚沛廢墜之事樂天長於情﹐無一春無詠花之什﹐因欲黻藻其罪。又驗《新井》篇﹐是尉周至時作﹐隔官三政﹐不同時矣。

