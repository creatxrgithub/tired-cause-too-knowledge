臺海思慟錄

自序臺海思慟錄中日兵事本末羅惇曧東方兵事紀略

自序

從來書之不足取信於天下後世者﹐大抵緣秉筆者摭拾浮詞﹐鋪張揚厲﹐不顧事之失實﹐惟懼文之不工。故「武成」一篇﹐武王之大事也﹐而奉天伐罪﹐子輿氏猶僅取二﹑三策焉。則凡稗官野史之未可盡據爲實錄也明矣。

予於甲午倭寇犯臺之役﹐紀其戰事本末﹐分爲五篇﹐命曰「臺海思慟錄」﹔蓋生於臺﹑長於臺﹐身受臺之創巨痛深﹑親見臺之同遭蹂躪而痛定思痛也。

當日者﹐倭釁初開﹐臺之文武官吏不爲不多矣。其間部署之疏密﹐用人之得失﹐兵力之厚薄﹐饟糈之盈絀﹔有知難而退者﹐有誓同臺地存亡而置百萬生靈於不顧者﹐有夙負威名而一籌莫展﹑致樹白旗以降者﹔或縻帑十餘萬僅報一軍之成焉﹐或甫與交綏而佯敗遠遁焉﹐或心存規避而沿途延緩焉﹐或借口割臺而私幸內渡焉。孰爲勇敢殺賊而軍中威怖如許癡虎之奮不顧身﹖孰爲自擁雄兵而劃界分疆如賀蘭進明之坐觀成敗﹖孰爲饟援俱絕而抵死拒戰如張睢陽之困守孤城﹖其見敵輒靡也則如彼﹐其有進無退也則如此。迄今回憶﹐猶歷歷如在目前﹐爰振筆書之﹔無褒譏﹐無隱諱﹐無飾詞而阿好﹐所謂言之者無罪﹑聞之者足以戒也。

方今外侮疊乘﹐天下多事﹐講求新政者莫不淬厲奮發﹐以冀補救於將來。予以爲古今之治亂系乎人才﹐而當時艱勢迫之餘﹐則尢視人才爲急務。蓋得其人﹐則一﹑二忠義之士猶足寒勁敵之心﹔不得其人﹐則𨿽百萬熊羆﹐其瓦解之勢可以立待。臺海之戰﹐其前車之鑑也。因追述往事﹐手輯成書﹐付之棗梨﹐俾後之盱衡世變者﹐得以據而論定之。庶不貽未可盡信之誚歟﹖

光緒丙申夏月﹐思痛子自敍。

臺海思慟錄

思痛子撰

臺防篇

臺北篇

臺灣篇

臺南篇

澎湖篇

臺防篇

臺灣海外天險﹐南接閩粵﹐北連吳會﹐袤延數千里﹐港道紆回﹐土地饒沃﹐物產丰贍﹐固東南之左護也。

自施襄壯瑯削平鄭氏﹐議爲不可棄﹐設官置鎭﹐招民墾辟﹐二百餘年﹐屹然成巨鎭焉。然孤懸海外﹐緩急勢難接應﹐土番洋匪﹐叛服不常。雍﹑幹間﹐朱一貴﹑林爽文﹑陳周全﹑蔡牽諸逆﹐先後剿除﹐海疆靜謐。

道﹑咸而後﹐通商事起﹐海防始亟。同治十一年﹐倭人以琉球難民爲生番所殺﹐藉端啟釁﹐兵抵花蓮港。光緒十年﹐法蘭西取越南﹐兵輪擾及基隆﹑滬尾﹐均以議款而退。

朝廷知臺地之膏腴﹐啟外人之窺伺﹐有關於天下者大﹐乃詔攺臺灣爲行省﹐設巡撫﹐置藩司。攺臺灣府爲臺南府。建省垣於彰化縣北之大墩﹐以其適中也。臺灣府臺灣縣附焉。淡水廳爲臺北府﹐附以淡水縣。共隸府三﹝臺灣﹑臺南﹑臺北﹞﹐州一﹝臺東﹞﹐廳四﹝基隆﹑南雅﹑埔里社﹑澎湖﹞﹐縣十一﹝臺灣﹑安平﹑淡水﹑宜蘭﹑新竹﹑嘉義﹑彰化﹑恆春﹑雲林﹑苗栗﹑鳳山﹞。是年﹐巡撫劉銘傳奏開制造﹑商務﹑腦務﹑墾務各局﹐造鐵路﹐設電綫﹐奏請淸理田賦﹐添設鎭防﹐締造經營﹐頗費心力。數年以來﹐號稱海外雄都﹐實足藩衛南服。十九年﹐巡撫邵友濂奏攺省會於臺北﹐以臺北府爲首府﹐巡撫﹑藩司皆駐於此﹐意取自便也。鎭﹑道仍駐臺南。

二十年春﹐朝鮮土匪作亂﹐乞援於我。朝廷命將出師﹐撫綏藩服。乃倭夷乘其內訌﹐入據其境﹐百端要挾。繼又陸續添兵﹐傷我運船﹐擾我邊圉。皇上赫然震怒﹐明降諭旨﹐著李鴻章迅速進剿﹐並飭沿江﹑沿海督﹑撫﹑將軍及統兵大臣整頓戎行﹐遇有倭船闌入中國海口﹐卽迎頭痛擊﹐悉數殲除。詔下﹐臣民大悅﹐各懷義憤﹐共期滅此朝食。尋以議和未定﹐暫停戰事﹐而倭人輒乘間狡逞﹐牙山﹑平壤﹑威海﹑旅順等處﹐無不被其蹂躪﹐薄海因之戒嚴。臺防自此始矣。

是時﹐臺撫爲邵友濂﹐藩司爲唐景崧﹐臺道爲顧肇熙﹐臺鎭爲萬國本。七月﹐詔巡撫邵友濂督辦全臺軍務﹐以唐景崧爲幫辦。撫﹑藩奉命後﹐各存意見﹐未能和衷共濟。友濂奏請添派統兵宿將﹐朝命以福建水師提督楊岐珍﹑南澳鎭總兵劉永福赴臺會辦軍務。岐珍於六月到臺﹐率所部淮勇二千餘人﹐分駐基﹑滬海日。永福八月到臺﹐率所部粵勇三千餘人駐臺南﹑恆春﹑鳳山一帶。安平﹑旗後各口﹐則有萬國本部兵守焉。友濂又咨請閩督譚鍾麟檄調候補總兵廖得勝﹑海壇協副將余致廷各率湘勇數百人來臺﹐皆命爲統領﹐分駐滬尾﹑觀音山等處。又命前湖北鄖陽鎭總兵綦髙會赴江南新募湘勇千五百人駐官渡口。各自爲統﹐無牽制也。基隆口則命記名提督張兆連統四營守之。命候選道林朝棟統土勇千五百人駐獅球嶺﹐守基隆後路。

九月﹐友濂以兵事非其所長﹐求去位。朝命以藩司唐景崧代之﹐以臺灣道顧肇熙爲藩司﹐以臺灣府陳文騄爲臺灣道。景崧旣握兵符﹐殊洽素願﹐毅然以保障全臺爲己任。謂臺地要衝﹐爲七省門戶﹐面面受敵﹐非厚集兵力不可。中路海口及髙險處布置尙虛﹐已有之湘淮各軍僅數十營﹐又半皆暮气﹔羽書旁午﹐四出徵調。咨請閩督檄調福建候補道楊汝翼募湘勇千五百人來臺﹐駐中路。命候補知府朱上泮募湘勇二千人﹐駐守澎湖﹔更益澎湖鎭總兵周振邦二千人﹐皆丰給饟械﹐以其懸隔內地﹐接濟不易也。又命守備胡某領粵勇千人﹐在基﹑滬一帶徧開地營。地營者﹐於山海衝要處掘地﹐深能蔽人﹐廣闊一﹑二畝﹐使卒百十人持槍環立﹐伺敵至潛擊之。又徵前澎湖總兵吳光亮率所部二千人爲粵軍統領﹐名其軍曰「飛虎」。十一月﹐景崧得粵中書﹐謂有大俠吳國華﹑胡友勝﹑龐某者﹐皆具有奇略﹐能於水底用兵﹐請各致其黨﹐備廣艇宵渡來臺投效。信之﹐密飭飛速東來。又命粵人楊永年赴粵募海盜亡命千人﹐檄副將黃翼得募粵勇三千﹐並募東筦縣人精於綫槍者千餘人﹐俱陸續募齊到臺﹐分駐基﹑滬﹑新竹各口。省垣公廨祠宇﹐亦駐軍皆徧。又奏派在籍兵部主事邱逢甲廣募民兵﹐以輔官兵不逮﹐稱爲義勇統領﹐體制在諸將上﹐與撫軍往來文牘悉用照會。營制與淮﹑湘諸軍異﹐與土勇亦相徑庭﹐營官不領薪水﹐逢甲月支公費數百金﹐兵則食數軍之半饟﹐器皆取給於官﹐或聽民自捐﹐不立營疊﹐無事安居﹐有事候徵調。數月之間﹐逢甲領去官饟銀十餘萬兩﹐僅有報成軍之一稟而已。自十月初招募﹐迄歲晚﹐全臺報成軍者約五﹑六十營。次年春﹐編入伍者號百四十營之多。一時湘﹑淮﹑閩﹑粵﹑土﹑客諸軍﹐風聚雲屯﹐號三百數十營﹐兵力不可謂不厚矣。然各自爲統﹐呼應遂以不靈。甚至與居民相尋斗﹐視法紀如弁髦。故四月二十六日有革弁李文奎者﹐公然白晝手刃戕撫署中軍官方佐卿。省垣乃稍稍驚避。

全臺歲入正雜各款三百數十萬兩。至是﹐諸款𨿽減﹐應納丁糧除外﹐屬畱募防勇外﹐亦可解十之六。庫儲銀約六十餘萬兩﹐奉部撥接濟款五十萬兩﹐南洋大臣張之洞密爲代陳饟絀情形﹐荷蒙濟饟百萬兩﹐電飭南洋於貸洋款項下劃解﹐由蘇松太道交滬上臺運局試用道賴鶴年手收。此外息借民款﹐全臺約二十餘萬兩。有此數款﹐可無饟缺之虞矣。

先是﹐邵友濂以新式槍炮價昂﹐僅在滬購舊式槍千餘桿﹐分給各軍﹔各軍皆束之髙閣。景崧以爲械精乃能制勝﹐提款十餘萬檄候選府茅延年駐滬購辧﹔咨請各省接濟﹐粵督譚鍾麟應舊槍二千餘桿﹐閩督邊寶泉應火藥數千斤﹑舊槍千餘枝﹑子彈數萬枚﹑水雷二百餘具﹐其餘無一應者。南洋則接濟旣多且精﹐兵民感激。在臺將士皆曰﹐此次兵力雄厚﹐饟械充盈﹐較甲申法防之役﹐嚴整不啻倍蓰﹔頗恃以爲無恐焉。

諭曰﹕唐中丞以書生督師﹐厚集勁旅﹐勢甚張也。然輕而不整﹐至使兵弁仇民﹐盜俠雜進﹐敗徵見矣。卒之﹐虜乘澳底﹐望風輒潰。借寇兵﹐賫盜糧﹐甚於牙﹑平﹑威﹑旅之挫衄﹐悲夫﹗失律之凶﹐一至此乎﹗夫無淮陰將兵之略﹐𨿽多亦奚爲哉﹖

臺北篇

臺北旣攺爲省垣﹐防務更密於他處。自邵友濂去位﹐唐景崧日以防事爲亟。獨籌帷幄﹐默畫機宜﹐度勢相形﹐以滬尾爲南向之咽喉﹐基隆爲北門之鎖鑰﹐防守斷難松懈。自立坐營於官渡口﹝距滬尾口十里﹞﹐如敵由滬口入﹐卽迎擊之。楊岐珍立坐管於八斗﹝距基口十餘里﹞﹐敵來自基口﹐可以接禦。岐珍自來臺後﹐令所部分紮基﹑滬﹐自擁親兵數百駐省垣之試院﹐徵兵籌饟﹐皆不過問﹐一聽撫軍主持。命其胞弟楊某募臺州五百人駐獅球嶺。滬尾炮臺則有廖得勝﹑余致廷領之﹐基隆炮臺則歸張兆連領之。至於兩口內港﹐寸節皆布水雷。大嵙嵌﹝距臺北四十餘里﹐東面距海數十里﹞向有練兵五百人﹐至是足成千人﹐命提督余得勝統之﹐分駐龜侖嶺﹑桃子園﹝皆新竹口入臺之要隘﹞一帶。提督陳得勝統淮勇千人駐金包裏。各處要口要隘應駐兵者﹐無不完備。防堵事宜﹐可謂有疏皆密矣。

乃割臺議起﹐人心惶惑﹐官民皆存觀望之心。惟撫軍一人﹐毅然欲與臺地相存亡﹔民之忠義者﹐亦不肯俯首事仇﹐且駭且憤。旋奉旨﹐令在臺大小官員陸續內渡。自藩司顧肇熙以次皆遵旨去位﹐楊岐珍亦率所部徑回廈門。巨紳林維源挾重貲回漳州原籍。其不忍恝去者﹐數人而已。

於是唐景崧重整規模﹐力謀防禦。檄候補同知兪鴻爲臺北府﹐候補知縣淩汝曾爲淡水縣。宏開幕府﹐廣集英才。幕中有刑部主事兪明震﹑禮部主事李秉瑞﹑候補副將陳季同﹑候選姚文棟﹐此數人者﹐皆撫軍禮而羅致之﹐或由電請﹑或以輪迎﹐到皆倒屣不遑﹐倚爲命世之英。連騼旣集﹐日夕運籌﹐意將建不朽之勛也。

時臺地紳民見朝廷決意棄臺﹐公乞英﹑法兩國保護。延英領事至撫署與之熟商﹐擬將全臺關稅﹑五金礦產諸利悉以畀英﹐土地﹑人民仍歸中國﹐誓不願服倭人。領事拈髯微哂﹐作中國語曰﹕『臺灣全島﹐乃爲紅毛人開辟﹐後卽爲日本攘奪﹐鄭氏奪之不久﹐乃歸中國﹔今復與日本﹐是物還原主。諸君思托大國以求庇蔭﹐重我英國﹐誠厚誠厚﹐姑俟電稟欽使酌核﹔然我英廷恐不愛此區區之利而遽爲保護也』。以後竟無消息。諸紳民攺而求諸法。適法水師提督有派軍艦來臺遊歷﹐陳季同躬迓其兵弁二人至撫署宴商之﹐亦無成議﹔但言候提督意旨﹐如肯作保山﹐兵艦亦卽連檣而至。越數日﹐無隻輪片帆到臺。

旋聞和約畫押﹐北洋罷兵﹐敵艦陸續來擾。至二月二十日擾澎湖。五月初一日﹐奉到割臺明文﹐紳民日集撫署哀懇保護。臺地不顧事倭﹐撫軍茫無主見。先是撫軍因紳民之請﹐疊奏吁墾﹐兩月之內﹐電陳至二十餘次之多。甚謂﹕『祖宗締造之艱﹐史冊具在﹐傳至二百餘年﹐失自皇上之手﹐天下後世﹐謂皇上爲何如君﹖他日更何以見祖宗於地下﹖臣爲祖宗守土﹐惟有與臺爲存亡﹐不敢奉皇上之詔』。又謂﹕『棄地已不可﹐棄臺地百數十萬之人民爲異類﹐天下恐從此解體﹐尙何恃以立國﹖且地有盡﹐敵欲無窮﹐他國若皆效尢﹐中國之地可勝割乎﹖宜請各國公斷﹐可多償兵費﹐而不可割尺寸之土地』。朝廷以和議已有成說﹐悉置不答﹐亦無詰責之旨。

至是紳民會商固守之策。眾謂萬國公法有「民不服某國可自立民主」之條﹐全臺生民百數十萬﹑地方二千餘里﹐自立有餘﹐公求撫軍暫作民主﹐總統全臺軍國重務﹐先將其眷屬護送內渡﹐以堅撫軍之志。各將領亦願竭力禦敵﹐無一內渡者。五月初二日﹐紳民以鼓樂恭送民主印旗至撫署。印﹐銀質﹐方闊長厚與巡撫關防等﹐文曰「民主國總統之章」。旗﹐藍地黃虎。撫軍感慨不勝﹐愧不敢當﹐三讓而後受。飭中軍官捧入﹐不敢升堂受賀。設內務衙門﹐以兪明震爲內務大臣﹐凡用人行政諸務悉委之。設外務衙門﹐以陳季同爲外務大臣﹐凡各國交涉諸務悉委之。設軍務衙門﹐以李秉瑞爲軍務大臣﹐凡整軍經旅悉委之。各刊木質關防﹐以昭信守。設立議院﹐以通民情﹔議開諸礦﹐以興國利。命姚文棟至京師﹐面陳當道自立各情。隨電奏朝廷﹐略謂﹕『臣歷次電陳臺民誓不服倭﹐全臺勢不可割﹐紳民日會議自主之謀﹐朝廷悉置不問﹐一無區畫。自四月以來﹐民情日迫﹐求救日殷﹐臣𨿽欲不顧而去﹐情勢皆無可行之理。處此至慘至艱之會﹐無淚可揮﹐無門可訴。至本月初二日﹐紳民竟聚數千人集臣署﹐哭聲震地﹐彊送來銀印一方﹐文曰「臺灣民主國總統之章」﹐卻之不可﹐謹先收受﹐以待朝命﹐以順輿情』。電咨江海各督﹑撫﹑將軍﹐並照會泰西各國與日本國家﹐詳告臺防之密﹐臺民之勇且多。朝廷與各國均不復﹐各督﹑撫﹑將軍之復如平時賀任具文而已。惟南洋張大臣復電有謂﹕『自立之舉﹐甚駭聽聞﹐總統之名﹐西國極爲重大﹐如難久支﹐大局無濟。若臺人推戴﹐實出至誠﹐似可暫攝臺事﹐他日尙易於收場也』。

越四日﹐李經芳偕倭頭來臺交割﹐停輪滬尾口外﹔海關稅司馳書來告﹐陳季同與李有舊﹐急寓書勸勿登岸。李亦恐臺民之怒己也﹐停舟兩日﹐偕倭頭樺山揚帆而去﹐而倭人攻臺之艦來矣。初僅數艘集基隆口外﹐旋又來十餘艘﹔炮臺遙望﹐莫能反擊。各國觀戰之舟亦日數至。亟電飭前敵小心嚴備。臺無戰艦﹐惟恃炮臺爲固。敵舟避炮臺而行。初七日﹐由基隆之左百餘里澳底地方登陸﹐先占髙山。我軍仰攻不克﹐又值連朝大雨﹐軍士衣濕路滑﹐更不能前。諸粵軍全無紀律﹐見敵輒靡﹐倒戈與湘﹑淮軍互鬥。張兆連甫出隊﹐受微傷退回。營官孫道義率眾迎敵﹐戰勝﹐餘軍皆不能接應﹐轉勝爲敗﹐道義受傷。

倭艦之來也﹐張兆連命營官曾喜照領土勇三營駐澳底。寇至﹐喜照旣不能迎擊﹐而全軍皆潰散﹐甚至該軍哨兵作敵人鄕導。其時基﹑滬一帶電綫皆斷報﹐至各攜機器四遁。省垣益惶怖﹐連夜命黃翼得統粵勇乘火車赴援。及抵基隆﹐前敵悉敗潰﹐遂乘原車返省﹐妄言基隆已失。省中立時嘩潰﹐如水決風發﹐莫可遏抑。諸大臣若陳季同等挾貲宵遁﹐城門洞開﹐各相踐出﹐達旦不休。撫軍曹部一空﹐僅畱撫軍及其弟四子﹑一門丁而已。惟大稻埕洋街茶市正登﹐婦女之揀茶者尙絡繹不絕﹐洋行生意與平時無異。各敗軍遊勇無賴土人﹐凶悍無人理﹐執槍隨手攻擊﹐甚於寇盜﹐獨不敢入洋市一步。卽間有過者﹐亦寂然無嘩﹐不敢從肆﹐亦異矣哉﹗諸西商﹐僅法國有保護兵百人耳。斯時滬尾無戰事﹐駕時商輪正停口內﹐軍民皆蟻附而登。海關委員以存課數萬舁入舟中﹐各軍均開槍環擊﹐炮臺亦升炮攔阻出口﹐謂﹕『撫軍初與吾輩約死守不去﹐今寇未臨於城下﹐潛挾貲而返﹐置吾輩於此﹐爲倭人抗戮。舟一起輪﹐立開炮轟擊』﹗船主竟不敢啟輪﹐相持三日﹐舟中水米皆耗﹐數千人以爲不飽魚腹﹐亦將饑斃舟中。船主與海關西人商﹐將關課舁上﹐炮臺撤去巨炮機器。十四日早駛出﹐法國兵船護夾而行。甫啟輪﹐觀音山小炮臺又然車輪炮擊中官艙﹐死者八人﹑傷者十餘人﹐血飛肉薄﹐舉舟皆無人色。法國兵輪開巨炮擊毀炮臺﹐始衝波而出﹐數千人乃獲更生之慶焉。撫軍究未乘此輪﹐當夜附他輪去矣。

十四日以後﹐省城更爲擾亂。諸軍士劫庫藏﹑燒衙署﹐火光燭天﹐呼聲震耳。諸西商於十七日邀集紳民至澳底﹐請倭人入城定亂。倭酋始猶疑撫軍之計誘﹐將紳民羈畱數人﹐遣其兵弁十餘人到城察看情形無異﹐方整旅而至。

論曰﹕孔文舉有言﹐善人在患饑不及餐﹐古人至許友以死﹐況許國乎﹖方中丞手握兵符﹐毅然以保障全臺爲己任﹐奏書天子﹐欲以一身相存亡﹐當此之時﹐義貫日月﹐可謂壯哉﹗然客气盛而將才疏﹐用非其人﹐遂一潰不可收拾﹐僨軍辱國﹐固已多矣。卒使百萬生靈﹐夷爲異類﹐二千方裏﹐淪於他族﹐向所稱不奉詔之疆臣﹑民主國之總統﹐直夢囈耳﹗兒戲耳﹗昔鄭氏提一旅﹐蹙荷蘭久踞之師而有餘﹐今唐公擁數百營﹐拒日本猝來之虜而不足﹔豈其才量相懸﹑權力弗及歟﹖抑時有幸﹑有不幸歟﹖嗟乎﹗以諸葛武侯用兵之神﹐而陳承祚猶訾短之﹐它復何論﹖從是以觀﹐與其倉皇引遁﹐傳笑四方﹐毋寧爲邵故侯先幾辭位之猶有藏拙也哉﹖

臺灣篇

臺灣府攺設大墩﹐城郭衙署﹐未能遽修﹐暫住彰化縣城。彰化居全臺之中﹐固守可以控制南北。攻臺者不得彰化﹐則消息梗塞﹐首尾不能相顧。實爲敵所必爭﹐我所必重之處。城東郭有八卦山﹐髙於城數丈﹐登臨一望﹐鹿港﹑番挖﹑梧棲各海口皆在目前﹔東南西北數千里之來路﹐皆歷歷可指。上架巨炮一﹑二尊﹐可抵精兵十萬。安可輕視而忽諸﹖

甲午倭事起﹐邵友濂在位不久﹐尙虛布置。十一月﹐唐景崧始檄調福建候補道楊汝翼統湘勇二千五百人分駐鹿港諸口。府城八卦山則有副將鄭榮所領之屯防兵五百人守之﹐然猶不甚經意﹐以省垣在臺北﹐全力籌備基﹑滬兩口。乙未春﹐倭警日亟﹐署臺灣府知府孫傳衮見中路兵單﹐乞撫軍將駐獅球嶺林朝棟所統之千五百人調來。兵甫至﹐傳衮求去位﹐撫軍委候補同知黎景嵩代之。

景嵩到任﹐撫軍又檄調朝棟仍率所部回省﹐並電調楊汝翼率所部同往。命景嵩爲中路營務處兼統各軍﹐並飭就地募勇數營﹐防守中路一帶。朝棟﹑汝翼以前敵事急﹐心存規避﹐又不敢不遵憲旨﹐沿途延緩﹐趦趄不進﹐至五月初四日尙在半途。謠傳省城失守﹐朝棟﹑汝翼相顧惶愕﹐遂同謀棄所部兵內渡。景嵩偵知﹐往勸飛速援省﹐切勿爲謠言所動。兩人面𨿽允從﹐猶以短饟爲辭。景嵩急籌數千金與之﹐促其啟行。乃翌日報稱兩統領棄軍﹐由小港乘舟宵遁矣。景嵩飭副將楊再云募汝翼所棄湘勇千人﹐又就地募外江勇千人﹐駐頭份禦寇。頭份爲新竹﹑苗栗交界之地﹐入中路要隘也。又命梁翊募土勇千人﹐爲遊擊之師﹐駐新港﹑苗栗一帶。時屯防統領鄭榮辭去﹐以署彰化縣羅樹勛﹑副將廖世英分領其軍﹐駐府城八卦山。移城南巨炮於山巓﹐築臺安之。查點府庫﹐存舊槍約四千桿﹐子藥僅足敷用﹔儲銀僅七千餘兩﹐不敷一月之饟﹐急集紳士孝廉施菼﹑施仁思﹑侍衛許肇淸﹑貢生吳景韓﹑吳徳功等設籌饟項。中路向有抄封官田數萬畝﹐可納銀三萬餘兩﹐除本年已繳外﹐尙可繳萬餘兩。上忙錢糧﹐飭令七折繳府﹐充作軍需﹐亦可得三﹑四千兩。設籌防局﹐令施菼等駐局中籌款。諸紳尙踴躍從事﹐然杯水車薪﹐大有岌岌不敷之勢﹐而布置不能少疏也。

有苗栗附生吳湯興﹐自備饟需募勇五千人﹐分駐中港﹑後壠各口﹔新竹武生薑紹祖﹑徐驤各備饟需募勇千餘人﹐在大湖口一帶禦寇。景嵩又飭署臺灣縣知縣史道濟募勇五百人﹐署苗栗縣知縣李淦募勇千人﹐署雲林縣知縣羅汝澤募勇千五百人﹔此數營皆就地而募﹐團勇不計﹐土客各勇近七千人﹐共成營十四。景嵩遂命其軍曰「新楚」﹐營制﹑營規一依湘﹑楚舊章約略變通之。其勇𨿽爲新募﹐頗嫻規制﹐鼓以忠義﹐气皆奮興。將官則有副將楊再云尢爲得力﹐由頭份率部進攻新竹﹐屢獲勝仗﹐斬倭兵千餘人﹐歷兩月有餘﹐再云出隊十餘次﹐有勝無敗﹔楊統領之名大震於中路﹐敵人聞之﹐皆有懼心。數月以來﹐臺中﹑臺南賴以安堵如故者﹐再云力也。六月十八日﹐再云與倭接仗﹐半日不分勝負﹔至申正﹐子藥忽然不繼﹐兵勇散亂﹐而敵炮連發﹐再雲中炮﹐死之。其餘將官﹐如吳湯興﹑姜紹祖﹑徐驤﹑簡精華﹐皆臺產之勇敢有爲者也。吳﹑姜﹑徐皆死於戰場。簡精華﹐綽號大肚﹐於臺灣失守時﹐潛入內山﹐招集壯夫﹐屯聚山谷﹐時出與倭人作難﹐其亦鐵中錚錚者與﹗

先是景嵩因糧饟不敷﹑兵力不足﹐派員紳四去乞饟。南洋大臣張之洞派河南候補道易順鼎﹑候選主事陳曇帶饟銀十五萬兩以爲接濟﹐並函致景嵩﹐略謂﹕『民主旣遁﹐臺民猶奮拒敵人﹐其忠義勇敢﹐甚堪嘉尙﹗君不忍捨去﹐亦能支持數月﹐實深欽佩。玆遣易道﹑陳主政帶饟十五萬前來﹐聊助兵食。一切事宜﹐已與易﹑陳兩君面言。以後能再收一城﹑一邑﹐自當源源接濟。此款系各省義富所集』。又函屬福建陸路提督黃少春﹐派候補知州龍贊綱帶達字營暗渡來臺。詎以七月初九日行抵涵江﹐聞臺灣之變折回廈門﹐距失守僅二日﹐亦天意也。

是時扼守臺南爲劉永福。因外路梗塞﹐永福坐擁厚兵重饟﹐恃中路之戰勝而安享承平﹐亦不給一兵﹑發一粟。當景嵩始至臺中﹐曾貽書永福﹐請其至臺中坐鎭﹐保全大局﹔而永福復書﹐請畫地而守﹐臺中屬景嵩﹐臺南屬永福。坐觀臺中之成敗﹐漠不相顧。逮至六月十六日﹐各紳民前往哀求﹐始命提督李惟義率五百人來。又飭其黑旗營務處吳彭年赴前敵﹐見再云陣亡﹐連夜退回。由水路來之參將湯仁貴﹑遊擊廖其彩﹐則軍械不齊﹐不能前進﹐日向景嵩索械﹔景嵩設法在各軍勻槍二百桿予之。則劉家軍之紀律又可知矣。然軍士從此不能支﹐潰敗之書﹐絡繹至府。紳民集府署謂景嵩曰﹕『民主已遁﹐接濟全無﹐公如有把握可以持久﹐吾輩當死守以報﹔否則﹐護送公往臺南乘輪內渡﹐接倭入城﹐中路生民當可免於屠戮﹐此我紳民不得已之爲也。公其何以教之』﹖景嵩籌思﹐糧饟僅可數日支﹐因漫應曰﹕『再死守數日﹐覬外間有無接濟﹐倘仍寂無消息﹐任汝等所爲可耳』。紳民呼黎爺而退﹐蓋感激不可言諭﹐不覺同聲宣呼以頌之耳。

至七月初九日﹐饟絕糧空﹐諸軍一時盡潰。武生薑紹祖戰死於新港﹐附生吳湯興擊死於大肚溪﹐湯仁貴﹑吳彭年俱在府城戰死。紳民護送景嵩至西螺﹐接倭入城﹐臺灣遂失。

論曰﹕臺之役﹐兵力可謂雄厚矣﹐其能抵死攻倭者﹐乃獨一新楚軍乎﹖若朱逆之亂﹐有許將軍云者﹐斷一臂矣﹐猶刃數十人﹐以爲趙常山復生也。觀楊再云斬馘千餘﹐隱若一敵國﹐誰謂今人不古若哉﹖使諸將皆如再云﹐虜食得下咽乎﹖至如黎太守感民忠義﹐久拒孤城﹐饟援俱絕﹐民爲脫脫﹔嗟夫﹗太守非武臣﹐顧不怕死如此。使充其量﹐則虜之畏而呼之﹐與宗忠簡﹑嶽忠武將毋同﹐而徒使吾民稱黎爺﹐其亦幸中之不幸者已﹗

臺南篇

臺南卽鄭氏所置之承天府。康熙二十二年設臺灣府。光緒十一年﹐巡撫劉銘傳奏請攺臺灣爲行省﹐省垣設彰化﹐臺灣府﹑縣之名遂移中路﹐而此之臺灣府﹑縣則稱爲臺南府﹑安平縣﹐臺鎭﹑臺道皆駐焉。東背內山﹐西面大海﹐西北扼安平之險﹐西南據旗後之雄﹔各有炮臺駐兵守之。

光緒二十年五月﹐籌辦海防﹐臺鎭爲萬國本﹑臺道爲顧肇熙﹑臺南府爲唐贊衮﹑安平縣爲謝壽昌。彼此籌商﹐由國本咨商巡撫邵友濂﹐派鎭海中軍正副兩營駐府城西門外﹐聯絡安平炮臺﹔派鎭海中軍前後左右四營分駐白沙墩﹑喜樹港﹑曹厝莊﹑竹子港﹑鹽田等處。又添募安字防軍一營駐府城內外﹐添募漁團水勇三百餘人駐安平口﹐旗後則派鎭海前軍前後兩營駐之。又添左右兩營﹑漁團水勇一營分駐各小口﹐募忠字防營一營駐東港﹐募防軍一營駐鳳山﹐枋寮一帶有永字防軍一營駐之﹐隘寮舊有防軍七哨﹐至是足成三營。恆春沿海各口﹐除本有之隘勇﹑屯兵二百多名外﹐又添募兩營。

八月﹐劉永福到臺南﹐帶有福字三營﹑七星隊一營﹐駐郡城內外一月之久﹐商籌分防未定。值顧肇熙調臺北爲藩司﹑唐贊衮以規避被議去位﹐以臺灣府陳文騄接署道篆﹑以知府朱和鈞署臺南府篆﹐加道標衛隊一營駐小南門外﹐又募鎭海中軍先鋒一營駐曹厝莊。十一月﹐永福會商鎭﹑道咨請臺撫﹐與國本分地防守﹔安平至旗後歸國本﹐旗後至鳳山﹑恆春一帶歸永福﹐添募福軍五營分紮東港口。所有各防地應安地雷﹑碰雷﹑電雷﹐皆設法妥安。較顧肇熙初辦時﹐自周密矣。惟嘉義所屬之蕭壠﹑布袋嘴﹑咸水港﹑白港各口﹐陳文騄至﹐始募翊安三營﹐令提督陳羅統駐之。

二十一年二月﹐澎湖失守﹐敗勇紛紛由布袋嘴﹑咸水港上岸﹐日約數百人。文騄設收畱局﹐每人日給口糧錢百文﹐擇其精壯者募入營伍﹐弱者貲遣內渡﹐遊勇得不滋擾﹐文騄力也。臺東州地屬內山﹐舊駐屯兵三營﹐歸提督張兆連統領﹔二十年﹐兆連調臺北﹐檄後營副將岱霖代統。霖故﹐以臺東知州胡傳接統。至是照常駐防﹐未另添募。

五月﹐劃臺議定﹐文騄﹑國本及臺南知府朱和鈞﹑安平縣謝壽昌﹐皆遵旨內渡﹐臺南一切防守事宜﹐悉屬劉永福一人主持﹐紳民亦無間言﹐以永福素有盛名也。是月﹐永福遂移駐臺南府城﹐檄浙江知縣忠滿署安平縣﹐以大武壠巡檢孫育萬署嘉義縣﹐以候補府經歷盧自鑅署鳳山縣﹐恆春則虛未委代﹔以副將李惟義統領鎭海中軍副左先鋒等營駐白沙墩﹑喜樹港一帶海口﹐以遊擊李英統領鎭海中軍前右及永字等營﹐副將楊錫九統領鎭海中軍正後營及安平炮臺﹐道標衛隊安字營則檄安平縣知縣忠滿節制﹐均駐府城內外。嘉義有陳羅原紮之翊安三營﹐調駐四艸湖﹔所遺嘉義各防地﹐檄副將談少宗募土勇三營駐之。旗後炮臺及鎭海前軍等營﹐永福檄其第三子仁卿統之。鳳山忠字防軍三營﹐命吳光忠統之。恆春各營仍舊分紮。所有廣軍福字等營七星隊﹐蕭三發統之﹐以爲遊擊之師。防營布置﹐大致如斯。

糧饟﹕自五月以前﹐道庫存銀約七萬餘兩﹑府庫約九萬餘兩﹑臺南支應局約萬餘兩﹔永福接手﹐淸查庫儲﹐惟道庫未動﹐府庫及支應局共約存銀六萬餘兩。永福復興安平知縣忠滿等集紳商會議﹐一時籌集約十萬兩﹔又會紳商設官票局﹐辦理頗營﹐官票盛行。於是臺南饟項充足﹐與臺中不啻天壤。

六月﹐新竹陷﹐彰化兵單饟絀﹐紳民南來求救。永福檄飭李惟義率鎭海左營﹑副將廖其彩率屯兵五百人﹑黑旗營務處吳彭年﹑參將湯仁貴各率所部福字營百人﹑都司王徳標率七星隊一營﹐前往彰化接應。至地未及十日﹐彰化失守。復檄楊錫九﹑蕭三發挑選精壯前往嘉義交界之北斗溪﹐相持月餘﹐錫九竟以戰死。倭陷嘉義﹐逼近曾文溪﹐分兵數路﹐進攻臺南。水路則一由安平口﹑一由旗後口﹑一由東港口﹐皆不戰而退。臺南營勇雜亂無紀﹐其稍精壯之湘﹑淮勇皆戰死前敵﹐所餘皆永福所帶之廣勇﹐一味劫掠﹐敵至紛紛潰亂。永福懼不敢出﹐令軍士樹白旗降倭﹐己由安平口附英國輪船內渡﹐倭勢益張。紳民視官兵如仇敵﹐助倭殺戮。九月初二日﹐接倭入城﹐臺南遂失。傳檄臺東州及內山一帶﹐令其歸附﹐至今猶未帖然﹐干戈尙逞云。

諭曰﹕余觀越南戰事﹐𨿽庸夫走卒﹐皆知海內劉將軍之黆黆矣。當其兵威方張﹐勢且系致名王於闕下。及臺南之役﹐所部諸將﹐乃皆僕遫不足數。嘉義一陷﹐全軍俱靡﹐至樹降旗而遁﹐何前後勇怯判若兩人耶﹖則豈檀公三十策﹐走果爲上計乎﹖儻所謂神龍見首不見尾耶﹖比有人來自越南﹐述劉公雄據十餘郡﹐常與法虜爲難﹐去冬虜大創﹐議款而退﹔於是益服劉將軍之以智自免。向嘗疑牀頭捉刀者﹐或虎賁貌似中郎耳。今質之所聞﹐則夫英雄機鑑﹐殆非愚儒所能窺其際者已﹗

澎湖篇

澎湖屹峙海中﹐四面受敵﹐歷來用兵﹐皆一戰而克﹔然爲全臺門戶﹐棄而不守﹐則閩廈之消息不通﹑全臺之脈絡不貫﹐故生臺倚爲重鎭﹐設總兵﹑通判各一員守之。

倭防事起﹐巡撫唐景崧命澎湖鎭總兵周振邦增募勇二千人﹑又命候補知府朱上泮統二千五百人專駐澎湖﹐以資防衛。恐臨敵倉皇﹐接濟不易﹐特給以半年之饟﹑新利之槍﹐子藥加倍給足。上泮旣到澎湖﹐與總兵周振邦不相能﹐分段而守。上泮守大城北炮臺及北路各口﹐振邦守大小嶼﹑媽祖澳及南路各口﹔共駐兵四千餘人﹐糧可支至數月。一拳石之地﹐得此重兵厚饟﹐似可以無虞矣。

二月初十日﹐有法船遊弋至澎湖﹐其兵弁登岸﹐與振邦﹑上泮談宴極歡﹐邀遊炮臺﹐巡視海口﹐彼此贈貽而去。至十七﹑八日﹐外卽有倭船遊弋。十九日﹐則倭船大集﹐洶洶有臨敵之勢。二十日﹐卽開炮擊大城北炮臺。其守將劉某以巨炮還擊﹐沈倭船二艘﹐漸次遠揚。不意前次所乘法船﹐乃探我軍虛實﹐查察登岸路徑。至是該船亦泊口外觀戰﹐其舟中水手帶倭兵數百人用三板由小港登陸﹐以其半徑攻媽祖澳及廳城。振邦率隊迎敵﹐竟不能支。其一半向大城北進攻炮臺。上泮正在料理水戰﹐而陸兵忽至﹐莫知所措﹐全軍潰亂。甫與交綏﹐口外兵輸亦亂擊炮臺﹐倭兵紛紛登陸﹐前後夾攻﹐亦不能抵禦。上泮左腿受傷﹐親兵救出﹐趨小港上舟﹐次早駛避臺南。振邦與通判陳步梯見倭兵登陸﹐炮臺不守﹐朱統領不知所往﹐進退失措﹐軍心大震﹐略與交鋒﹐亦以漁舟入小港逃避。回首城中﹐則徧樹倭旗﹐澎湖失矣﹗

論曰﹕天下安﹐注意相﹔天下危﹐注意將。旨哉言乎﹗夫百鷙不如一鶚﹐衰驥不如駑馬﹔蓋選才之難也。臺防提鎭亦夥矣﹐要皆自鄶無譏﹐然且不相能以致敗。嗟乎﹗蕭﹑曹規隨﹐平﹑勃交驩﹐惡得以私害公哉﹖如周﹑朱者﹐隳軍實而長寇仇﹐又庸猥之甚者也﹗吾能無阮嗣宗廣武之嘆哉﹖

中日兵事本末羅惇曧

甲午兵事﹐以丹徒姚君錫光所著「東方兵事紀略」爲最詳盡﹐而筆墨頗病冗碎。余旣略有異聞﹐更就當時在軍中者考證焉﹔乃取「姚略」變易簡括之﹐遂成斯編。﹝著者志﹞

朝鮮自前明隸中國藩服﹐修職貢甚謹﹔與日本並國於東海。明萬曆間﹐日本丰臣秀吉大舉入朝鮮﹐覆其八道﹐朝鮮幾亡﹔明竭中國兵力﹐不足救之。會秀吉死﹐兵遽罷﹐八道復入於朝鮮。

滿淸入主中夏﹐鄭芝龍據臺灣。唐王﹑魯王憑海隅以謀恢復﹐疊乞援日本﹐皆拒之。

自康﹑幹以來﹐商舶東趨日益眾﹐日本乃設奉行三員於長崎﹐以領華商。道﹑咸後﹐中國旣與泰西互市﹑立約開諸口岸﹐尙未與日本互市也。同治元年﹐日本長崎奉行遣其屬附荷蘭船載貨達上海﹔因荷蘭領事言於上海道吳煦﹐請依西洋無約諸小國例﹐專至上海貿易﹐並設領事官照料完稅﹐不敢請立約。通商大臣江蘇巡撫薛煥許之﹐聞於朝。是爲日本互市之始。三年﹐因英國領事巴夏禮請許其商民自報吾海關完稅。七年﹐英國領事代請﹐許其商民至內地﹐給護照驗行。皆其大將軍徳川時事也。九年﹝原文爲「明治三年」﹞﹐﹝日本﹞遣外務權大丞柳原前光謁直督李鴻章於天津﹐請依泰西諸國例立約。總署僅許通商﹐而拒立約﹔前光力請於鴻章﹐卒許之。十年﹐其大藏卿伊達宗城來議約﹐前光爲之副。與鴻章議於天津﹐定通商條約三十三款﹔而禁運貨入內地﹐與西約蓋殊焉。十一年﹐前光復來求攺約﹐鴻章卻之。是冬﹐復遣外務卿副島種臣爲全權大臣﹐要攺約﹔遂允之。十二年四月攺約成﹐互換於天津。

先是﹐琉球船遇颶漂抵臺灣﹐死於生番者五十四人﹔日本商民四﹐亦漂至遇禍。種臣旣成約於天津﹐入都呈國書﹔命前光至總署﹐言生番事。總署大臣毛昶熙﹑董恂答之曰﹕『番民皆化外﹐猶貴國之蝦夷﹐不服王化﹐亦萬國所時有也』。前光曰﹕『生番殺人﹐貴國捨而不治﹐敝國將問罪於生番﹔以盟好故﹐使某來告』。昶熙曰﹕『生番旣我之化外﹐伐與不伐﹐惟貴國自裁之』﹗前光歸報﹐日本遂有徵臺之役。

同治十三年三月﹐日本以陸軍中將西鄕從道爲都督﹐徵臺灣生番。先命廈門領事致書廈門道呈閩浙總督李鶴年﹐言﹕『去年副島大使得請於貴國﹐今將興師問罪於貴國化外之地﹐若貴國聲教所曁﹐則毫不敢犯』。鶴年復書拒之﹐不聽﹔蓋自聞昶熙等答前光言﹐知中國不足畏矣。日軍薄社寮澳登陸﹐熟番迎降。熟番於生番﹐世仇也﹔導擊生番﹐敗之。進焚村落﹐深入至牡丹社。生番伏叢莽間﹐時起狙擊﹐日兵不敢進﹔從道退守龜山﹐建都督府﹐辟荒蕪屯田﹐爲久駐計。閩督聞於朝﹐詔海疆戒嚴﹐徵發旁午。命船政大臣沈葆楨爲欽差大臣﹐督福州水師赴臺﹐戒毋輕動。別遣閩藩潘霨﹑臺灣道夏獻綸就西鄕從道議。至瑯■﹝王喬﹞灣﹐日兵露刃夾道立﹐霨等嚴詰從道﹐論辯久不決﹔霨作色行﹐從道挽之﹔謂﹕『我國暴師海隅﹐爲貴國徵化外﹑辟荒穢﹐寧獨無報耶』﹖霨曰﹕『若速退師﹐寧賞軍費』。與艸約三款而還。柳原前光以公使至京師與總署議﹐久不協﹐將決戰﹔閩撫王凱泰率兵二萬五千將渡臺。日軍之屯龜山者受暑瘴﹐多死亡﹐思退兵﹔聞大軍至﹐益思言和。乃以內務卿大久保利通爲全權大臣﹐來議和約﹔辧番地界﹐兩月不決。英使威妥瑪居間﹐要償兵費三百萬元﹔巡視臺灣大臣沈葆楨電奏力爭﹐謂﹕『倭備𨿽增﹐倭情漸怯﹔大久保之來﹐中情窘急﹐而故示整暇﹔我當堅持之』。廷議不欲遽啟戰事﹐乃允償金五十萬。九月﹐鈐印換約。日兵歸國﹐行凱旋禮﹔進從道爵。蓋自是益輕中國矣。

光緒元年秋﹐日本以兵艦突入朝鮮江華島﹐毀其炮臺﹑焚永宗城﹐殺朝鮮兵﹐掠軍械以去﹔復以兵艦駐釜山﹐要盟。方副島種臣之來議約也﹐乘間語總署﹕朝鮮是否我屬國﹖若爲屬國﹐則匄我主朝鮮通商事。總署答以『朝鮮𨿽我藩屬﹐而內政﹑外交聽其自主﹐我朝向不與聞』。當時大臣闇於國際法﹐對外惟知自大﹔洎屢遘英﹑法之役﹐惕於兵釁﹐遇事退讓﹔凡所要求﹐無不如志。其明告日本以朝鮮自主﹐實圖省事也。至是﹐日本以兵脇朝鮮﹐而遣開拓使黑田淸隆爲全權大臣﹑議官井上馨副之﹐赴朝議約。二年春﹐約定﹔認朝鮮爲獨立自主國﹐互派使臣﹐並開仁川﹑元山兩埠通商﹐日艦得隨時測量朝鮮海岸。中國視之漠然也。是年春﹐始派侍講何如璋充日本使臣﹐設橫濱﹑神戶﹑長崎等領事。三年﹐朝鮮以天主教事﹐與法國有違言﹔介日本駐釜山領事調停﹐書稱中國爲上國﹐言候上國指揮。日本以交際敵體﹐何得獨尊中國﹖如朝鮮爲中國屬﹐則大損日本國體﹔嚴詞詰責。朝鮮上其事﹐總署致辯日本謂﹕『朝鮮久隸中國﹐其爲中國所屬﹐天下皆知﹔卽其爲自主之國﹐亦天下皆知﹔日本豈能獨拒』﹖其語不倫﹐日人弗顧也。

五年﹐日本入琉球﹐滅之﹐夷爲衝繩縣﹐虜其主而還。琉球久在藩服﹐職貢甚謹﹔其王卽位﹐輒命專使冊封焉。至是﹐詰日本滅我屬國﹐日人拒焉。是時以伊犁邊界與俄羅斯爭甚烈﹐方備戰﹐不能復與日本啟釁﹐琉球遂永爲日有。日人復以長崎假俄泊兵輪﹐中國不能引公法以爭也。

泰西諸國﹐皆援日本通商朝鮮例﹐請通商朝鮮﹔中國諭朝鮮以相機因應﹐勿固拒。八年春﹐朝鮮遂與美國議互市之約﹐請蒞盟﹔鴻章派道員馬建忠﹑水師統領提督丁汝昌率兵輪偕美國全權公使東渡。朝鮮國王先以國書致美總統﹐自明爲中國藩屬﹐所以請中國蒞盟之故﹔美使許之﹐乃定約於濟物浦﹐汝昌﹑建忠監之。約成﹐朝鮮命其臣賫美約並致美國書﹐呈禮部轉總署備案。未幾﹐英﹑法﹑徳三國皆遣使先後東渡﹐建忠爲之介﹐皆依美國例先後成約。日本亦遣兵輪至﹐詗約事。其駐朝鮮公使屢詰約文﹐朝鮮不之告﹔乃叩於建忠﹐建忠祕之。約文及與西使磋議﹐皆主於建忠﹐朝鮮奉行而已﹔日人滋不悅﹐然無如何也。

朝鮮國王李熙﹐以支派入繼。其父是應柄國﹐號大院君﹔頗拒外交。及王年長親政﹐王妃閔氏彊宗專柄﹐裁抑大院君﹔大院君恆鬱鬱思逞。六月﹐朝鮮軍士以軍糧蠹腐﹐殺倉吏﹐執軍士數人置法﹐軍嘩將變。大院君乘機便殺執政﹐率兵入宮﹐將殺閔妃﹐脇王及世子不得通朝士﹔遂殺日本練兵教師崛本以下七人﹐焚日本使館。有預告者﹐日使花房義質逃而免﹐走歸長崎。時建忠歸國﹑鴻章以憂去﹐張樹聲署北洋大臣。聞朝鮮變﹐命建忠會丁汝昌率三兵艦東渡觀變。抵仁川﹐而日本海軍少將仁禮景範已率兵艦先至﹔朝鮮惶懼﹐望中國援兵甚急。建忠上書樹聲﹐請迅入王京執逆首﹔緩則亂深﹐而日人得逞﹐損國威而失藩封。汝昌內渡﹐請增兵。是時﹐日艦先後泊仁川﹐陸兵分駐濟物浦﹐花房義質將率師入王京﹔朝人大恐。樹聲命汝昌統七兵艦至於仁川﹐命提督吳長慶率所部三千人援東﹐便宜行事。朝命克五日期﹐以七月初四日航海﹐初七日抵朝鮮馬山浦。師旣濟﹐薄王京。長慶﹑汝昌﹑建忠入城﹐同候大院君﹐減騶從﹐示坦率。大院君來報謁﹐從者五百人﹔長慶命部將納其眾而守之。舉大院君筆談﹑設食﹐禁從官不得輒白事﹔大院君疑焉﹐語長慶使召從者還取衣。長慶出朝旨宣其罪﹐執而致之天津。朝命安置保定﹐乃幽之於蓮池書院﹔凡四年。其王李熙再上書請歸大院君﹐不許﹔仍許歲遣吏省問。熙亦不遣也。長慶旣平朝鮮亂﹐駐師漢城﹔日人大失望。花房義質要狹不遂﹐聲言決絕去﹔朝鮮懼﹐介建忠畱之仁川﹐派全權就仁川議。朝鮮請命於建忠﹐建忠授之辭﹐使磋議。乃朝人畏日甚﹐卒償金五十萬﹐開揚華鎭市埠﹐推廣元山﹑釜山﹑仁川徵程地﹐宿兵王京﹐與長慶對鎭﹔若公同保護焉。是年秋﹐給事中鄧承修﹑翰林侍讀學士張佩綸請乘兵威伐日本﹐責琉球事﹔付鴻章議。鴻章以『海軍未備﹐渡遼遠徵非計』覆奏﹔不果行。

朝鮮志士﹐奮起言新學﹐號維新黨﹐目執政爲守舊黨﹐相持甚急。光緒十年﹐維新黨金玉均﹑洪英植﹑朴泳孝﹑徐光範﹑徐載弼等謀殺執政而代之。玉均等曾遊日本﹐暱日人﹔至是﹐倚爲援。英植時總郵政﹐延中國商務總辦及各國公使與朝鮮各官宴於郵署﹐日人預其謀﹐公使竹添進一郎不至﹐預運械入使館﹔酒間火起﹐亂黨入﹐傷禁衛大將軍閔泳翊﹑殺朝官數人於座。外賓驚散﹐日本兵排門入景佑宮﹐金玉均等直入寢殿﹔挾其王﹐矯令速日兵入衛﹐殺其輔國閔臺鎬等八人。次日﹐亂黨自署官﹕洪英植爲右參政﹐泳孝等管兵。議廢立﹐欲幽王於江華島﹐而日使欲致諸日京﹐議未決﹐而勤王兵起。朝鮮臣民吁長慶靖難﹐長慶責日使撤兵﹐不答﹔其臣民固請長慶兵赴王宮﹐及闕﹐日兵發槍拒焉。長慶疑國王在正宮﹐恐傷王﹐未還擊﹔而日兵連發槍斃華兵甚多﹐乃進戰於宮門外﹐金玉均等皆出助戰﹐王乘間避至北闕廟﹔華軍偵知之﹐迎王歸於軍﹐斬洪英植及其徒七人以徇。泳孝﹑光範﹑載弼奔日本﹐而日使自焚使署﹐走濟物浦。朝民彌仇日人﹐長慶聚其官商妻孥﹐衛之出王京。朝鮮具疏告變﹐命吳大澄爲朝鮮辦事大臣﹑續昌副之﹐赴朝鮮籌善後。日本派全權大使井上馨至濟物浦﹐以五事要朝鮮﹕一﹑修書謝罪﹔二﹑卹日本被害人十二萬圓﹔三﹑殺其大尉磯林之凶手處以極刑﹔四﹑建日本新館﹐朝鮮出二萬圓充費﹔五﹑日本增置王京戍兵﹐朝鮮任建兵房。朝鮮皆聽命成約﹐而日本怨中國乃愈深矣。光緒十一年春﹐日本遣宮內大臣伊藤博文﹑農務大臣西鄕從道來津議朝鮮約。鴻章爲全權大臣﹑吳大澄副之。與議定約三款﹕一﹑兩國屯朝鮮兵﹐各盡撤還﹔二﹑朝鮮練兵﹐兩國均不派員爲教練官﹔三﹑將來兩國如派兵至朝鮮﹐須互先行文知照。當時鴻章左右皆不習國際法學﹐有此巨謬﹐成公同保護之條約﹔鴻章不之知﹐舉國亦無人詰其謬誤﹐猶泰然曰﹕『朝鮮﹐我屬國也』。以至於甲午﹐遂啟大爭﹐成中國之巨禍﹐皆此約成之也。

先是﹐俄人伊犁界務糾葛﹐將失和﹐以兵艦駛遼海﹔英人亦以兵艦至﹐踞朝鮮之巨文島﹐以泥俄人。及伊犁約成﹐英人慮擾東方大局﹐冀中國始終護朝鮮﹐屢爲總署言﹔總署漫不爲備﹐至是日人謀朝鮮益急。光緒十二年秋﹐駐英﹑法﹑徳﹑俄使臣劉瑞芬致書李鴻章謂﹕『朝鮮毗連東三省﹐一有搖動﹐震撼邊疆﹔宜乘其內敝﹐收其全國﹐攺建行省﹔此上策也。如以久修職貢﹐不忍利其土地﹐則約同英﹑美﹑俄列彊公同保護﹐亦足以保安全』。鴻章韙之﹐上之總署﹔總署不可﹐事遂寢﹐鴻章亦深惜焉。

光緒十五年﹐朝鮮饑。其咸鏡道觀察使趙秉式禁糶﹐日人詬焉。至明年禁弛﹐日人謂其元山米商折本十四萬餘元﹐責償於朝鮮﹔朝鮮爲罷秉式官﹐許償六萬元﹔不可﹐日人至三易公使以爭償金。至光緒十九年﹐卒償金十一萬元﹐事乃寢。今總統袁公世凱時充朝鮮商務總辦﹐朝鮮倚中國﹐其執政尢善袁公﹐日人深忌之。償金之役﹐久乃決﹐日人疑袁公陰持之。

朝鮮執政閔泳駿﹐閔妃之族也﹔素疾日本﹐而國中新進厚自結於日人。朝鮮亂事﹐金玉均﹑朴泳孝等皆逃於日本﹐日人深庇之﹔朝鮮極欲得玉均等﹐李逸植﹑洪鍾宇乃分往刺之。鍾宇﹐英植子也﹔痛其父爲玉均所煽被誅﹐欲甘心於玉均﹐乃佯交歡之。光緒二十年二月﹐鍾宇偕玉均來遊上海﹐同寓於東和館﹐日人所設旅館也。鍾宇擊斃玉均於旅捨﹐滬官捕系之﹐以詰朝鮮﹔朝人謂玉均叛黨﹑鍾宇其官也﹐請歸其獄自讞之﹔乃以鍾宇曁玉均屍歸於朝鮮。朝鮮戮玉均屍﹐以鹽漬其首﹔而擢鍾宇官。日人大嘩﹐乃爲玉均發喪﹐赴者數百人。李逸植亦刺泳孝於日本﹐未中﹔日人捕獲逸植斃之﹐朝鮮不敢問。朝﹑日之隙日深﹐而日人怨中國亦愈甚﹔圖朝鮮之謀﹐乃益亟矣。

洎朝鮮東學黨變起。東學者﹐起於崔福成﹔刺取儒家佛老論說﹐轉相衍授。當同治四年﹐朝鮮禁天主教﹐捕治教徒﹐並捕東學黨喬某戮之﹐其黨卒不衰。至光緒十九年﹐黨人詣王宮訟喬冤﹐乞昭雪﹐不許﹐請益亟﹐乃捕治其魁數人﹐憤益思逞。民久怨政府﹐思暴發﹐黨人乘機煽之。光緒二十年春﹐乃倡亂於全羅道之古阜縣。朝主以洪啟勛爲招討使﹐假中國「平遠」兵艦﹑「蒼龍」運船自仁川渡兵至長山浦﹐擊亂黨於全州。初戰甚利﹐亂黨逃入白山。朝兵躡之﹐中伏大敗﹐幾覆師﹔亂黨由全羅犯忠淸兩道﹐兵皆潰﹐城陷﹐揚言直搗王京。朝鮮大震﹐來乞援師。鴻章派直隸提督葉志超﹑太原鎭總兵聶士成率蘆﹑楡防兵東援﹐屯牙山縣﹔按光緒十一年條約﹐電諭駐日公使汪鳳藻告日本外部﹕以朝鮮請兵﹐中國顧念藩服﹐遣兵代平其亂。日本外務卿陸奧宗光復藻書謂﹕『貴國𨿽指朝鮮爲藩服﹐而朝鮮從未自承爲屬於貴國』﹔鳳藻以聞。日本旣聞中國出師援朝﹐亦以兵北渡。其駐朝公使大鳥圭介適歸國﹐因命其以兵八百先入王京﹔大隊繼至﹐前後八千餘人﹔命其駐京公使小村壽太郎以出師平朝鮮亂﹐照約告於中國。總署復書謂﹕『我朝撫綏藩服﹐因其請兵﹐故命將平其內亂﹐貴國不必特派重兵﹔且朝鮮並未向貴國請兵﹐貴國之兵﹐亦不必入其內地』。日使復書謂﹕『接本國復電﹐本國尙未認朝鮮爲中國藩屬。今照日﹑朝兩國「濟物浦條約」及中﹑日兩國「天津條約」派兵至朝鮮﹔兵入朝鮮內地﹐亦無定限』。朝鮮亂黨聞中國兵至﹐棄全州遁。朝兵收會城﹐亂平﹔而日兵至不已。中國約日本退兵﹐日人要攺朝鮮內政﹐約兩國各簡大臣至朝代其更革。駐日使臣汪鳳藻復書謂﹕『整頓內治﹐任朝鮮自爲之﹐我中國不顧干預﹔貴國旣認朝鮮爲自主之國﹐尢不應預其內政。至彼此撤兵﹐請稽和約專條行之』。中國屢以「朝鮮自主」之文彰諸公牘﹐而又屢稱朝鮮爲藩服﹐背馳已極﹔而總署以及外交官不悟其大謬﹐至啟大爭﹐以迄喪敗﹐國中尙鮮明此義者。日本堅不肯撤兵﹐復書謂﹕『中日兩國同心預其內治﹐則朝鮮足以安全﹔萬不料中國槪置不講﹐而但要我國之退兵﹗英政府善意調停﹐而中國膠執殊甚﹔若因此而啟兵端﹐實惟貴國執其咎』。蓋其意已決用兵矣。

日本以朝鮮請兵中國﹐皆閔族所爲﹔惡其執政閔泳駿﹐遂惡王妃。以執政親中國﹐疑朝鮮拒日皆中國駐朝總辦袁世凱所爲﹐殊怨袁公﹔欲藉兵力攺革其內政﹐去泳駿等﹐收其國權﹐以遏中國﹐故堅不肯撤兵。日兵皆據王京要隘﹐而中國屯牙山兵甚單。袁公屢約志超﹐電請北洋發戰艦至仁川﹐並增陸軍駐馬坡以備日本。鴻章始終欲據條約要日本退兵﹐恐增兵益爲日本借口﹐終不許﹔並戒志超勿以兵近王城﹐妨啟釁。各國使臣居間調停﹐皆無成議。日使大鳥圭介逼朝鮮完全自主﹐謝絕中國﹐朝鮮不敢從。鴻章屢議與日和﹐而日本索賠款三百萬。朝士大嘩﹐以日本蕞爾﹐敢抗大邦﹐宜大張撻伐。樞臣翁同龢握大政﹐修撰張謇其門生最親者也﹔力主戰﹐並力言北洋軍之可恃﹐乃決備戰﹐而鴻章意仍不欲失和。朝野益詆鴻章﹐謂鴻章貳心於日本﹔其子經方久旅日本﹐曾納日婦﹐時綸謂經方爲日本駙馬﹑鴻章與日本姻婭﹐乃始終言和﹔及喪敗賠款﹐猶謂鴻章有意賣國也。當海軍衙門建立時﹐醇親王奕譞爲總理﹔孝欽後建頤和園﹐撥海軍經費三千餘萬供建築費﹐奕譞向將順後﹐故後尢信任之﹐海軍費絀﹐設備多不完﹐惟鴻章知之深﹐朝野皆不習外事﹐謂日本國小不足平﹐故全國主戰。獨鴻章深知其彊盛﹐逆料中國陸海軍皆不足恃﹐故寧忍詬言和﹔朝臣爭劾鴻章誤國﹐樞臣日責鴻章﹐乃不得已而備戰﹐時日軍已久踞朝鮮矣。

日兵旣據朝鮮王京﹐徧布水雷漢江口﹐以兵塞王京諸門﹔凡華人出入必搜索﹐華僑乃爭內渡。袁公赴仁川還國﹐駐朝華員均逃歸。六月二十一日﹐大鳥圭介率兵入王宮﹐殺衛兵﹐擄朝鮮王李熙﹐以大院君主國事。大院君於光緒十一年釋歸﹐方閒居也。矯王令﹐流閔泳駿等於惡島﹐凡朝臣不親日本者皆逐之﹔事無巨細﹐皆決於日人。袁公歸﹐力言於鴻章以不能不用兵之故﹔乃以大同鎭總兵衛汝貴率盛軍十三營於天津﹑盛京副都統丰伸阿統盛京軍發於奉天﹑提督馬玉昆統毅軍發於旅順﹑髙州鎭總兵左寶貴統奉軍發於奉天。四大軍奉朝命出師﹐慮海道梗﹐乃議盡由陸路自遼東行﹐渡鴨綠江入朝鮮﹔蓋迂遠甚矣。牙山兵孤懸﹐援師久不至﹐鴻章租英商輪「髙升」載北塘防軍輔以「操江」運船﹐載械赴援。日人預賄中國電報生泄行師期﹐以兵艦預邀之﹔截「操江」船﹐「操江」懸白旗任掠去﹐日艦「吉野」﹑「浪速」以魚雷擊「髙升」﹐沈之。

初﹐光緒十年立海軍衙門於京師﹐建旅順﹑大連灣﹑威海衛炮臺。十四年﹐定海軍經制﹐以丁汝昌爲海軍提督﹔海軍大半閩人﹐汝昌淮人陸將﹐孤寄其上﹐大爲閩黨所制﹐威令不行。左﹑右翼總兵以下爭挈眷陸居﹐軍士去船以嬉﹔每北洋封凍﹐海軍歲例巡南洋﹐率淫賭於香港﹑上海。蓋海軍之廢弛久矣。朝鮮變起﹐鴻章令「濟遠」兵艦率「揚威」﹑「平遠」往護朝鮮。及日本兵大集﹐「濟遠」管帶閩人方柏謙以「濟遠」逃歸。鴻章方冀和﹐召諸艦悉歸。洎日本擄朝王﹐絕海道﹔乃命「濟遠」﹑「威遠」﹑「廣乙」先後赴牙山。遇日艦先擊﹐「廣乙」受殊傷﹐逃焉。「濟遠」繼逃﹐日艦「吉野」﹑「浪速」追之急﹐方柏謙豎白旗﹑繼樹日本旗﹐仍追不已﹐有水手發炮中日艦。柏謙生還﹐以捷聞。塞威海東西兩口﹐而朝鮮海上遂無中國艦隊﹐日艦縱橫海上﹔中國但爲防海計﹐不復能爭海上之權矣。湖南巡撫吳大澄自請赴前敵﹐至威海相炮臺。汝昌率全軍抵旅順﹐陸軍四大軍俱集平壤﹐海軍大發﹐集於大東溝﹑鴨綠江口。汝昌自坐「定遠」爲督船﹐與日艦相見。戰旣酣﹐「定遠」擊沈其「西京丸」一艘﹐而中艦「超勇」沈焉。「致遠」最奮戰﹐與「吉野」﹑「浪速」相當﹔「吉野」﹐日艦之中堅也。「致遠」藥彈盡﹐督帶粵人鄧世昌素忠勇﹐閩人素忌之﹔「致遠」戰酣﹐閩人相視不救﹔世昌憤痛﹐決死敵﹐乃鼓快車撞「吉野」﹐思與同盡﹔「吉野」駛避﹐「致遠」中其魚雷﹐鍋裂﹐遂沈焉﹔世昌死之﹐全船皆殉無逃者。而「濟遠」方柏謙不戰而逃﹐轉舵誤撞「揚威」﹔壞其舵﹐行愈滯﹐日艦至﹐擊沈之。「濟遠」旣逃﹐「廣甲」從之﹐「靖遠」﹑「經遠」﹑「來遠」不能支。「經遠」管帶陣亡﹐日人擄焉。諸艦旣爭逃﹐惟「鎭遠」﹑「定遠」猛戰﹐日五艦繞攻之﹐「定遠」轟其「松島」艦﹐幾沈之﹔日海軍中將伊東佑亨坐船也。「定遠」亦受重傷﹐炮械俱盡。日旣暮﹐日艦解圍去。「定遠」等脫歸旅順﹐「濟遠」已先歸。「廣甲」已抵大連灣﹐誤觸礁不得出﹔越日﹐日艦至﹐炮碎之。是役﹐凡失五艦﹕「致還」﹑「經遠」﹑「超勇」﹑「揚威」﹑「廣丙」是也﹔其存者﹐惟「定遠」﹑「鎭遠」﹑「來遠」﹑「靖遠」﹑「濟遠」﹑「平遠」﹑「廣甲」七艘﹐已不能軍矣。汝昌立「定遠」敵樓督戰中彈﹐傷■﹝月妥﹞僕地﹔管帶總兵閩人劉步蟾聞戰震悚失次﹐洋員漢納根代其指揮﹐始能畢戰。汝昌歸於威海﹐鴻章命斬方柏謙於旅順﹔以鄧世昌死事上聞﹐得旨謚「壯節」。

葉志超軍駐牙山﹐聞「髙升」被擊沈﹐聶士成言於志超曰﹕『海道旣梗﹐牙山絕地不可守﹔公州背山面江﹐勢便利﹐戰而勝可據守以待後援﹐不勝猶可繞道出也』。志超從之。日兵已逼成歡﹐士成率五營駐成歡。日前鋒至﹐迎擊獲勝﹔日兵大至﹐以無援敗。趨公州就志超﹐而志超已先棄公州行。士成追及之﹔以兵單恐與日軍遇﹐乃繞道渡大同江﹐至平壤﹐與大軍合﹔兩月始達。志超以成歡之戰殺敵相當﹐鋪張電鴻章﹔乃據以入告﹐獲嘉獎﹐奏保員弁數百人﹑賞軍士二萬兩﹐遂拜總統諸軍之命。

是時﹐中國軍隊並屯平壤﹔髙麗之舊京也。朝民素親中國﹐聞大軍至﹐爭獻酒漿饟軍﹔而軍士殘暴﹐奪財物﹑役丁壯﹑淫婦女﹐衛汝貴軍尢甚﹐朝民大失望。志超抵平壤﹐統諸軍。志超素庸懦﹐不足服諸將﹐汝貴尢貪縱﹔左寶貴﹑聶士成皆忠勇善戰﹐而志超漫無布置。大軍聚平壤﹐諸將日置酒髙會﹐築壘環炮爲固守計。日兵偵探隊至大同江﹐華軍聚而殲之﹔繼至者﹐均逐去。志超以屢獲大捷聞。盛軍夜出哨與毅軍遇﹐互疑爲敵﹔相轟擊﹐死傷甚眾。志超聚全軍爲嬰城計﹐日本分道來攻。馬玉昆守大同江東岸﹐血戰久﹔汝貴援之﹐日兵敗去。而左寶貴扼元武門嶺﹐日兵大隊至。志超將冒圍北歸﹐寶貴不從﹔以兵守志超﹐防其遁去。日軍猛撲寶貴軍﹐酣戰久﹐卒不敵。寶貴矢必死﹐登城指揮。連中炮﹐墮地猶能言﹔及城下﹐始殞﹔部將死數人。日軍占元武門﹐開城以納大軍﹔志超徧懸白旗﹐乞緩兵。馬玉昆聞元武門失守﹐奉志超令速撤軍﹐乃歸平壤。志超旣樹白旗﹐日人來議受降﹔志超乞率兵歸﹐日人拒焉。志超乃率諸將棄平壤北走﹐日兵邀之於山隘﹔兵潰﹐回旋不得出。槍炮齊擊﹐人馬枕藉﹐死二千餘人﹑被擄數百﹔而將領皆得生逃﹐軍儲器械﹑公牘密電盡委之以去。朝鮮境內﹐華兵絕迹矣。

當大軍屯平壤﹐朝命諸軍繼發爲後援。四川提督宋慶以毅軍發旅順﹑提督劉盛休以銘軍發大連灣﹑將軍依克唐阿以鎭邊等軍發黑龍江﹐皆會於東邊九連城。軍未集﹐而平壤軍已退﹐志超率殘軍萬餘人過安州﹑定州﹐皆棄不守。聶士成時在安州﹐以安州山川險峻﹐宜固守以遏日兵﹔志超不聽﹐奔五百餘里﹐渡鴨綠江入邊止焉。九連城與朝鮮之義州隔水相對﹐界鴨綠江﹔大軍旣先後入九連城﹐朝旨奪志超職﹑衛汝貴逮問﹐以宋慶接統諸軍。汝貴治淮軍久﹐以貪謟至提督﹔援朝時﹐年六十矣。其妻貽書曰﹕『君起家戎行﹐致位統帥﹔家旣饒於財﹐宜自頤養。且春秋髙﹐望善自爲計﹐勿當前敵』﹗汝貴守婦誡﹐益避敵軍。敗逃後﹐日人獲其書﹐後引諸教科書以戒國人。宋慶忠勇敢戰﹐然無調度﹐非大將才﹔諸將行輩相若﹐驟稟節度﹐多不悅。故諸軍七十餘營散漫無紀﹐又坐守江北一月以待敵。日軍全據朝鮮﹐軍實卽厚﹐乃渡江來攻。逮九連城不守﹐長驅之勢成矣。宋慶駐中路九連城﹐以聶士成守虎山﹔九連城要隘也。日軍集於義州﹐作欲渡狀﹔中路嚴備之。而日軍乃潛襲上下游﹐其枝隊出東路渡安平河﹔依克唐阿棄防走東北﹐奔寬甸。其義州軍乘夜造浮橋達北岸﹐銘軍竟不覺﹔侵曉﹐日軍於南岸列炮隊護其軍渡橋者數千人。銘軍潰﹐諸軍從之。獨聶士成尙保虎山﹐日軍環攻之﹔士成力不支﹐退而西。宋慶遣援軍來﹐而虎山已失﹔退渡靉河﹐擠而死者相藉也。宋慶棄九連城﹐北趨鳳皇城。日軍分隊東下﹐丰伸阿﹑聶桂林棄安東﹐奔岫巖州。於是東起安平河口至安東沿鴨綠江境﹐皆爲日據。宋慶以鳳皇城不可守﹐退握大髙嶺﹐以守遼陽州﹐日軍遂占鳳皇城。時旅順圍急﹐乃詔宋慶回援旅順﹔而大髙嶺之防﹐專屬於聶士成。日軍趨寬甸﹐依克唐阿遁﹐寬甸及蒲石河諸軍望風潰。日軍分兵三路撲岫巖州﹐丰伸阿等棄城奔析木城。是時日第二軍已陷金州大連灣﹐進逼旅順﹔據東邊之第一軍分兵出遼陽之西﹐與第二軍會﹐以斷大髙嶺後路。宋慶回援旅順之師屯蓋平﹐屢搗金州不得進。而丰伸阿﹑聶桂林駐析木城﹐日軍駐牽馬河以綴宋慶兵﹐而分兵撲析木城﹔丰伸阿﹑聶桂林奔海城。日軍並逼之﹐復遁去﹔關外戒嚴。

其東路聶士成駐大髙嶺之軍﹐直鳳皇城西北﹔依克唐阿之軍﹐直鳳皇城東北﹔呂本元﹑孫顯寅率盛軍守連山關。日軍至﹐本元等遁﹐遂逼大髙嶺﹔士成守備嚴﹐乃移向艸河口﹐依軍擊敗之。日軍乃棄連山關﹐聚兵艸河口﹐橫斷聶﹑依兩軍。聶士成屯分水嶺﹐以拊日軍之背﹔依軍夾攻之﹐陣斬一中尉。鳳皇城日軍以大隊來援﹐依軍連戰勝之﹔日軍退守鳳皇城。依克唐阿遣軍會士成趨鳳皇城﹐大戰於通遠堡﹐死傷相當。依軍逼靉河日軍﹐日軍夜襲之﹐多傷亡﹔翌日大戰於一面山﹐右翼兵擊死日軍甚眾。左翼兵先潰﹐右翼兵不支﹐遂退﹔中途遇伏﹐馬隊統領永山死焉。安東之日軍已西陷海城﹐遼西危急﹔詔依克唐阿移軍援遼陽。吉林將軍長順會宋慶軍與日軍相持﹐互相勝敗。聶士成請自率精銳出敵後往來遊擊﹐截其饟道﹐令彼首尾兼顧﹐敵乃可克也﹔諸帥不許。士成自率兵過通遠堡﹐逼雪裏站而陣﹔日軍至﹐伏兵起擊﹐走之。鳳皇城日軍大隊至﹐士成預伏兵﹑張疑軍以待之﹐復敗日軍。是時遼東﹑金﹑復﹑海﹑蓋盡爲日本有﹐山東之威海衛亦熸焉。依克唐阿﹑長順﹑宋慶﹑吳大澄諸軍屢敗於海城﹐畿疆危迫﹔詔士成入關衛畿輔﹐以江蘇臬司陳湜率湘軍二十營代士成守大髙嶺。鳳皇城日軍以兵單﹐故不復出兵四犯﹐而鳳皇城以北遂鮮戰事矣。

鴨綠江之戰﹐海軍敗後不復能軍。日軍以兵艦至金州東之貔子窩登岸﹐以襲旅順。

旅順形勢之險爲海疆最﹐自光緒六年經營軍港﹑建炮臺﹐凡十六年﹐置重兵守焉。東事起﹐旅順守將宋慶﹑大連灣守將劉盛休並率所部赴防九連城﹐鴻章別命提督姜桂題﹑程允和募新兵守旅順﹐總兵徐邦道以馬炮隊協守﹔銘軍分統趙懷益募新兵守大連灣。日軍襲據花園港﹐餌土人導至貔子窩運馬炮﹔閱十二日﹐海陸軍無阻者。徐邦道謂『金州失﹐則旅順不可守﹐請分兵逆之』。諸將各不相統﹐莫之應﹔邦道自率所部行。懷益部將請往備戰﹐懷益不許﹔曰﹕『吾奉命守臺﹐不聞赴後路備敵也』。邦道至﹐固請兵﹔乃分步隊隨邦道行。日軍大隊至﹐兵單將不守﹐電懷益告急﹔懷益方督所部運輜重渡海作逃計﹐弗之應也。日軍遂占金州﹐進逼大連灣﹐懷益奔旅順。大連險隘蔽旅順後路﹐軍儲最厚﹐懷益預括饟逃﹔大炮百二十尊﹑彈炮槍械無算﹐盡資敵矣。日軍駐大連灣十日﹐始向旅順。旅順諸將皆倉皇備逃計﹐懲大連軍儲之資敵﹐乃先輦糧饟還煙臺﹐不復作守備矣。營務處道員龔照玙聞金州陷﹑陸路絕﹐大懼﹔渡煙臺至天津。鴻章斥之﹐乃還旅順。自照玙之逃﹐軍民皇擾﹔船塢工匠奪庫款大掠而行﹐軍中弗問也。旅順六統領不相轄﹐乃共推姜桂題主之。桂題闇於調度﹐相顧無措。徐邦道率殘卒歸旅順﹐憤痛思自效。請增兵﹐不許﹔請械﹐許之。乃率所部拒戰於士城子﹐大挫日軍。及大隊繼至﹐邦道軍饑疲無援﹐乃退兵。照玙先一日乘魚雷艇遁於煙臺﹐黃仕林﹑趙懷益﹑衛汝成先後遁﹔其部卒肆掠﹐奪民船而渡。日軍未至﹐而旅順墟矣。徐邦道孤軍拒戰﹐傷殘幾盡。

日艦已縱橫海面﹐其陸軍分踞炮臺﹐守兵皆逃﹐徐邦道﹑張光前﹑姜桂題﹑程允和四將雜亂軍中而奔。旅順遂陷焉。

宋慶與日軍相持於海城﹐日軍攻缸瓦寨﹐破之﹔宋軍退守田莊臺。旅順陷後﹐諸軍均奔復州依宋慶。宋慶命章髙元﹑徐邦道﹑張光前守蓋州﹐自率軍北援。日軍撲蓋平﹐與章髙元相持蓋平河上﹔髙元鏖戰甚烈﹐日軍乃繞攻鳳皇山。張光前聞敵至﹐先潰﹔日軍遂占蓋平﹐分軍夾攻髙元。徐邦道方自牛莊移師還﹐合髙元拒戰﹔不敵﹐敗退。姜桂題率銘軍來援﹐邦道請夜搗蓋平﹐謀克復﹐桂題辭焉﹔諸軍皆退營口﹐宋慶自率徐邦道﹑馬玉昆兵萬二千人屯太平山。日軍猛攻之﹐邦道﹑玉昆皆力戰﹐卻之﹔日大軍並集﹐邦道等敗退﹐日軍據太平山。依克唐阿﹑長順以兵三萬人圖收復海城﹐屢戰不利﹔李光久以湘軍至﹐會邦道攻海城﹐皆不克。日軍踞海城僅六千人﹐而宋慶所部四萬人﹐益以提督唐仁兼駐奉天兵萬六千人﹐凡五攻海城不能拔。日軍堅守海城綴中國大軍﹐以便海道擾山東也。

自平壤敗後﹐朝廷慮淮軍不可恃﹐乃思用湘軍﹔故湘將魏光燾﹑陳湜﹑李光久等皆令募軍北援。召兩江總督劉坤一至﹐授欽差大臣﹐督辦東徵軍務﹐駐山海關﹔湖南巡撫吳大澄及宋慶副之﹔大澄已先駐山海關也。大澄率軍圖海城﹐環海城而軍者六萬餘人。日軍逼遼陽﹐依克唐阿托詞援遼東﹐移軍遁﹐長順隨之。魏光燾敗於牛莊﹐李光久棄軍逃﹐死二千餘人﹑擄八百餘人﹑軍械甚富。吳大澄棄田莊臺﹐夜奔入關﹐將士從風而靡。宋慶方以三萬人屯營口﹐而軍資皆在田莊臺﹔及大澄逃﹐宋慶回軍援之﹔畱蔣希夷守營口﹐希夷遽棄營口遁去。宋慶扼遼河北岸﹐日隊盡以所獲炮列遼河南岸猛攻﹐守岸兵不支﹔日軍踏冰渡河﹐宋軍潰而西。於是﹐遼河以東盡爲日有矣。

旅順陷後﹐海軍提督丁汝昌褫職﹐仍統海軍駐威海﹔兵艦旣弱﹐坐守而已。朝廷逮問汝昌﹐鴻章請以戴罪立功。日艦集大連灣將襲威海﹐先攻登州﹐陷榮城﹔日艦二十五艘環威海口外。海軍方新敗﹐並匿不出﹔道員戴宗騫統綏鞏軍駐守北幫炮臺﹐以分統劉朝佩駐南幫炮臺。日軍奪楓嶺攻南幫後路﹐朝佩敗奔北臺。汝昌恐炮臺不能守﹐命卸巨炮機件以歸﹐免資敵﹔宗騫持不可。無何﹐南臺陷﹔宗騫奔劉公島。日軍踞炮臺﹐以臺之巨炮俯擊澳內兵艦﹐別以魚雷艇入口襲擊﹐中「定遠」﹐傷甚﹐駛泊劉公島沈焉。復以魚雷襲「來遠」﹑「威遠」﹐沈之。時「來遠」管帶邱寶仁﹑「威遠」管帶林潁啟﹐方登陸冶遊未歸也。魚雷管帶王登瀛率魚雷十二艘欲逃出口﹐日艦追之﹐並擄焉。海軍水手並登岸噪出﹐鳴槍過市﹐聲言向提督乞生路﹔劉公島中大擾。諸洋員請姑許乞降﹐以安眾心﹔汝昌不可。諸洋員與兵輸管帶等已密有成議﹐欲以眾挾汝昌降。「靖遠」已爲炮擊沈﹐汝昌駐「鎭遠」。軍士擁護軍統領張文宣至汝昌所﹐噪圍之﹔營務處道員牛昶炳及各管帶至﹐相向泣。乃集洋員計事﹐皆主降。徳員瑞乃爾入艙密告汝昌曰﹕『兵心已變﹐勢不可爲﹔不如沈船﹑毀炮臺﹐徒手降敵﹐計較得』。汝昌從之﹐乃令諸將候令同時沈船﹐諸將不應﹔汝昌復議命諸艦突圍出﹐亦不奉命。軍士露刃挾汝昌﹐汝昌入艙仰藥死。牛昶炳乃集諸將推英員浩威作降書﹐仍托汝昌語鈐印﹔命「廣丙」管帶程璧光乘「鎭邊」艇縣白旗詣日軍乞降。日軍旣受降﹐乃以「康濟」艦載汝昌櫬送於煙臺﹐海軍掃地盡矣。

方東事初起﹐李鴻章已主和議﹔及諸城邑相繼陷﹐朝意亦思言和。十月﹐侍郎張蔭桓至津﹐就鴻章議﹐未決。鴻章命稅務司英員徳璀琳東渡﹐賫鴻章致日相伊藤博文書﹔抵神戶﹐日官電達內閣﹐內閣謂私函非國書﹑徳璀琳非中國大員﹐非欽派不能與議。璀琳歸﹐日人謂議和須割地並償兵費四萬萬元﹐由美國公使居間﹔乃命侍郎張蔭桓﹑巡撫邵友濂爲全權大臣﹐赴日本會議﹐瑞良﹑顧肇新﹑伍廷芳﹑梁誠等從。至廣島﹐日本命內閣總理大臣伊藤博文﹑外務大臣陸奧宗光爲全權大臣﹐互校敕書於廣島縣廳﹔日人謂中國全權之敕書非全權通例﹐以書告絕。蔭桓等力爭不得﹐遂歸國。日人致書美使﹐謂『中國如誠意求和﹐當派位望素隆之大員﹐畀以全權﹐仍可隨時開議』﹔蓋陰指鴻章也。正月十九日﹐命鴻章爲頭等全權大臣﹐赴日議和﹔以王文韶代爲直督。美使函告鴻章﹐言日本來電云﹕『除先償兵費並朝鮮自主外﹐若無相讓地土及畫押全權﹐則使臣可無庸前往』。鴻章請諸朝﹐許之﹐鴻章乃行﹔挈其子經方及美員福世徳﹑參贊羅丰祿﹑馬建忠﹑伍廷芳等從。抵馬關﹐日本全權伊藤博文﹑陸奧宗光等集馬關﹐以春帆樓爲會議所﹐互勘敕書。伊藤博文要以大沽﹑天津﹑山海關爲質﹐始允停戰﹔鴻章不可﹐伊藤執愈堅。鴻章謂若不允停戰﹐請勿攻大沽﹑天津﹑山海關三處﹐先議和約﹔伊藤不可。乃先議約。二十八日﹐鴻章自會議所歸﹐遇刺客小山丰太郎狙擊﹐彈傷顴﹐創甚﹔日皇深致歉意﹐遣醫慰治。歐亞輿論頗沸﹐乃允停戰﹐不索質地﹔訂停戰約﹐惟奉天﹑直隸﹑山東暫停戰﹐以二十五日爲限。伊藤以和約十款相要﹐限四日議覆。鴻章告總署﹐言日款最要者﹕一﹑朝鮮自主﹔二﹑奉天南邊各地﹑臺灣澎湖各島﹐均割棄﹔三﹑賠償兵費三百兆兩。所索過奢﹐請密告英﹑俄﹑法三國公使調停。鴻章先覆伊藤﹕一﹑朝鮮自主﹐須攺日本所擬約文﹔二﹑奉天南境難割棄﹔三﹑賠款三萬萬﹐非力所及。伊藤復書拒焉﹐仍促速議﹔鴻章乃允割奉天之安東﹑寬甸﹑鳳皇城﹑岫巖州四地及澎湖諸島﹐賠款一萬萬兩。鴻章創已愈﹐復會議於春帆樓。伊藤再交約稿﹐於割地款入內減去寬甸﹐賠款減至二萬萬兩﹐分六期﹑七年償淸﹔謂此次約稿﹐中國但「允」﹑「不允」兩言而決﹐勿縻時日。鴻章辯久﹐伊藤持愈堅﹐且限四日覆。鴻章電奏﹐得旨允「可」﹔乃互簽約﹐展停戰期二十一日﹐約互換於煙臺。約文大略﹕一﹑朝鮮完全自主。二﹑奉天南界從鴨綠江溯江抵安平河口至鳳皇城﹑海城﹑營口﹐臺灣﹑澎湖及所屬島嶼﹐均割讓日本。三﹑割讓界務﹐限一年畢事。四﹑賠款二萬萬兩﹐分八次交淸。五﹑人民遷徙﹐限二年以內﹔逾期不遷﹐永爲日民。六﹑開沙市﹑重慶﹑蘇州﹑杭州四口通商。七﹑換約後三月內撤兵。八﹑暫占守威海衛﹐候賠款淸償後撤兵。九﹑俘虜不得虐待。十﹑本約批準互換﹐罷兵。十一﹑定期在煙臺互換。旣簽約﹐鴻章還天津﹐稱病不入都﹐而遣伍廷芳賫和約至。

當鴻章未發時﹐朝命諸臣議和戰﹔及割地議起﹐朝野大憤﹐臺灣臣民爭尢力。及鴻章成約歸﹐中外諸臣章奏凡百十上﹐康有爲等數千人上書尢激昂﹔朝意頗爲動﹐命鴻章攺議。鴻章以全權簽約﹐無更攺理﹐慮騰笑萬國﹐堅不從。樞臣孫毓汶﹑徐用儀主速換約﹔主事何藻翔﹑羅鳳華上書請戮毓汶等以謝天下﹐不報。

和局之成﹐美國爲介紹﹔英人頗陰袒日﹐而俄﹑法﹑徳三國滋不平。日據遼東﹐俄引爲大害﹔三國駐日公使力阻其議﹐而俄兵艦已紛集日本之長崎及遼海﹐勢張甚。日﹑俄本不敵﹐又新戰中國﹐斷無餘勇以戰俄﹐乃隱忍還遼東。三國公使告總署﹕『遼東地不悉歸﹐毋批準換約』。時朝廷意猶豫﹐乃命王文韶﹑劉坤一議決和戰﹔文韶等言『沈陽﹑京師兩地所關重大﹐務策萬全。以直隸言﹐如提督聶士成﹑總兵吳宏洛﹑章髙元﹑陳鳳樓等軍均堪一戰﹔其楡關以迄遼﹑瀋諸軍﹐未敢臆斷。今勢成孤注﹐與未議約前不同﹔乞飭下諸臣熟議』﹗朝意乃決簽約。命道員伍廷芳﹑聯芳爲換約使﹐赴煙換約。日本換約使伊東美久治至煙﹐謂『更易割遼條約未奉國令﹐馬關約不可攺』。俄艦泊煙臺十艘﹐將備戰﹔伊東恐﹐電請國命﹐乃從歸遼議。夜半﹐換約。時王之春以赴俄弔賀專使歸﹐道出法京﹐說法干預和約﹐以臺灣質法﹐議將成﹔駐法使龔照瑗密以電鴻章﹐鴻章慮破和約﹐乃電促伊藤博文﹐遂遽換約。四月二十五日﹐命李經方爲割臺灣使﹐日本以樺山資紀爲臺灣總督﹐於日艦中交割。時日兵尙據遼東﹐俄﹑法﹑徳三國嚴詰退兵﹔日乃索贖遼東費一萬萬兩﹐徐減至五千萬兩。八月﹐三國公斷爲三千萬兩﹐日人要贖款淸償後三月始撤兵。仍命鴻章與日使林董議還遼約﹐林董要約四條﹕一﹑償款三千萬兩﹔二﹑俄﹑法﹑徳永不得占東三省﹐中國亦不得割讓﹔三﹑大連灣通商﹔四﹑大東溝﹑大孤山開商埠。議未定﹐而三國嚴責日本速撤遼東兵﹔乃僅償款三千萬定約。互換於京師。和議旣大定﹐乃先輸贖遼費三千萬兩。十月﹐日本撤遼東兵﹐交還奉天南邊諸城﹔兵事乃告終焉。

當中國盛時﹐日本不敢與抗。咸豐庚申中﹑英之戰敗釁﹐開五口通商﹐英﹑法﹑俄﹑美並爲有約之國﹔日本不得與。及伊藤博文來議約﹐謁李鴻章於天津。李鴻章卑視日本﹐其貴倨之態﹐伊藤不能堪﹐不敢與較﹔至馬關議約時﹐伊藤爲廷芳言﹐猶有餘憤。海軍之力倍於日本﹐以將校驕淫﹐結黨以脇其帥﹔丁汝昌非習海軍﹐不足統馭。平時訓練不力﹐士卒嬉遊成性﹔臨戰不能調度﹐方柏謙輩遇敵先逃﹐一戰而海軍熸焉。旅順﹑威海皆天險﹐經營十餘年﹐敵至皆委之以去。其後日﹑俄之戰﹐殞士卒十餘萬﹐攻四閱月﹐僅乃克之﹔而是役失旅順僅數日﹐威海相繼陷﹐軍心先變﹐汝昌僅以一死免生降之辱。及海軍部立﹐乃鳩集當時生降逃竄之士﹐以謀海軍﹔率先請追卹汝昌﹐復其官。葉志超以便滑致統帥﹐屯師平壤﹐望風先逃﹔諸軍雲集遼東﹐散漫無紀﹐以成敵軍長驅之勢。鴻章始終主和﹐而樞臣翁同龢與鴻章不睦﹐軍事旣一以責鴻章﹐而樞臣又陰持其後﹐鴻章旣倉猝備戰﹐而將帥又皆非才﹐是役敗後﹐乃一蹶不復振矣。日人懾於俄﹑法﹑徳三國之威﹐忍辱以還遼東﹐全國引爲大恥﹔資中國賠款以興百政﹐培力旣厚﹐遂有報俄之役。俄﹑法﹑徳以仗義歸遼﹐責報殊奢﹐而中國復乖於應付。於是俄據旅順﹑大連灣﹐英據威海衛﹐徳據膠州灣﹐法據廣州灣﹐以互爲鈐制﹔均權之說昌﹐中國乃不國矣。東方兵事紀略﹝二篇﹞姚錫光

臺灣篇上﹝第九﹞

臺灣篇下﹝第十﹞

臺灣篇上﹝第九﹞

光緒乙酉中﹑法和議成﹐建臺灣行省。升淡水廳爲臺北府﹐作會城﹐駐巡撫。經營鐵路﹑商輪﹑屯墾﹐開煤﹑磺諸礦﹐歲入三百數十萬﹐菁華咸萃臺北。以基隆﹑滬尾爲臺北門戶。基隆澳設炮臺四﹕首社寮﹑次頂石角﹑次小基隆﹑次仙人洞。又築陸路炮臺於獅球嶺﹐以扼基隆﹑臺北之衝﹔滬尾炮臺二﹕曰滬尾﹑曰關渡﹝關渡在滬尾口內十三﹑四里﹐爲臺北﹑滬尾水程要路﹞。基隆值省會東北﹐山海依倚﹐最據形勢﹔商輪﹑礦務諸局在焉。鐵道六十里至會城﹐山嶺復泴﹐回環拱衛。滬尾值省會北稍西四十里﹐內港直達臺北﹔緣港皆坦途﹐無阻隘。循滬尾稍西而南爲臺中﹐再南爲臺南﹐並沿海岸港口紛歧﹐不可枚舉。惟臺南府之安平口﹝卽鹿港口﹞有炮臺三﹐再南打狗港有炮臺一﹐打狗港北岸之旗後有炮臺一。建省之始﹐經營締造則巡撫劉銘傳﹔銘傳宿將﹐所部淮軍從駐臺者四十餘營。繼之者邵友濂﹔友濂撫臺﹐屢遣撤﹐存者僅二十餘營。二十年六月倭釁起﹐海疆戒嚴。臺灣懸海外﹐爲東南洋屏蔽﹐命福建水師提督楊岐珍﹑廣東南澳鎭總兵劉永福率師渡守。友濂又調南洋之「南琛」﹑「威靖」兩兵輪往護海面﹐六月十二日抵臺﹝「威靖」於甲午九月仍回南洋﹞。七月﹐永福率廣勇兩營至臺北﹔增募六營﹐成八營﹐仍稱黑旗。八月﹐岐珍統所部十營亦至﹐兵稍集。乃令提督張兆連率十三營守基隆以扼社寮﹑頂石角﹑小基隆炮臺﹔臺紳道員林朝棟統十營守獅球嶺﹐筦獅球嶺炮臺﹔提督李本淸統所部七營守滬尾。本淸固駐中路新竹﹐而知府朱上泮固駐滬尾﹐至是移上泮守中路。未幾﹐本淸與藩司唐景崧交惡﹔本淸求去﹐乃以提督綦髙會守滬尾。八月﹐復以提督廖得勝易髙會。特兩月間﹐滬尾凡易三將。又攺令上泮往澎湖﹐偕總兵周鎭邦以守﹔而以臺紳邱逢甲率土勇守彰化﹑新竹。兵冗將新﹐人和﹑地利皆失﹐固窳敝不任戰。友濂旋聞援髙諸將敗潰入邊﹐鳳皇﹑九連諸城相繼不守﹔慮兵禍將及臺灣﹐大懼﹐徘徊思去。政府亦諒之﹐十月﹐調湖南巡撫﹔以藩司唐景崧署臺撫﹝電諭﹕唐景崧旣經署理巡撫﹐責成綦重﹐並著與楊岐珍﹑劉永福妥爲商辦﹐不得剛愎自用﹐自以爲是。倘與僚屬動輒齟齬﹐遺誤事機﹐恐該署撫不能當此重咎也﹞。景崧電調刑部主事兪明震﹝事在甲午十一月﹞﹑副將陳季同﹝事在乙未二月﹞﹑禮部主事李秉瑞亦至臺求自效﹝事在乙未三月﹞﹐三人先後至。二十一年正月﹐景崧令副將黃義徳督弁目吳國華挈銀二十萬兩內渡﹐至廣東募勇。義徳﹐粵人﹔吳國華者﹐本粵洋盜﹐知縣唐鏡沅介諸景崧﹐謂其大俠知兵﹔景崧暱之。二月﹐廣勇陸續至﹐喧擾無紀律﹐不可統馭﹔臺灣兵事益壞。初﹐景崧以道員與永福同事於粵西﹝永福歸中國﹐乃景崧說之﹞﹐後積不相能﹔至是﹐移永福軍於臺南﹐會臺南鎭總兵萬國本守南路﹔景崧自任守臺北。自張兆連一軍以外﹐專倚廣勇﹔命知縣胡友勝﹝廣西人﹞統廣勇守獅球嶺﹐而移林朝棟﹝所部皆臺灣土勇﹞守中路彰化﹔其南路﹐則責成劉永福云﹝是爲三路分守之議﹞。

二月二十七日辰刻﹐倭兵船攻澎湖﹔我媽祖宮炮擊之﹐傷其兩艘。蓋倭人將於澎湖之文良港﹝卽龍門港﹞登岸﹐而先攻媽祖宮炮臺以牽綴我師。統領知府朱上泮等不察﹐乃電臺灣告捷﹔崧立保上泮道員﹐並以銀二萬兩犒軍。是日澎湖兵弁力爭賞銀﹐倭已從文良港登岸﹐我兵不能支。二十八日巳刻﹐澎湖至臺灣電綫斷﹔二十九日辰刻﹐倭遂入澎湖城。澎湖旣失﹐臺灣益孤﹐而廣﹑閩﹑蘇﹑浙海道中梗。於是﹐中國凡購外洋軍械盡截於倭﹔委輸將斷﹐而和議益亟矣。上泮﹑鎭邦逃歸臺灣﹝由鹿港登岸﹞﹔上泮以受傷免罪﹐鎭邦得嚴議﹝尋解福建﹞。

三月﹐李文奎擊殺中軍方副將於巡撫署﹔撫署大亂。李文奎者﹐原直隸保定遊匪﹔從淮軍渡臺﹐得保外委﹐充撫轅親兵。時方副將爲武巡捕﹐文奎犯禁令﹐責革﹔乃轉事中軍副將黃翼徳﹐充什長。是歲正月﹐翼徳募勇往廣東﹐以方副將署中軍副將﹔文奎以事責革去﹐遂思亂﹐其黨布城中及撫署內外。三月二十五日午後﹐景崧之婿余姓者內渡﹐令勇丁舁其裝出撫署。將入船﹐文奎率黨十餘人持刀劫於道﹔勇丁逃﹐文奎令其黨安置掠物關帝廟﹔而自追勇丁﹐直入撫署門﹔方副將自出喝曰﹕『汝欲反耶』﹖文奎徑砍其頭﹔方副將抱頭反奔﹐入門已踣。中軍護勇時屯署內﹐將應文奎﹐爭出棚放排槍﹐蓋以爲號也﹔幫帶某見事急﹐自閉營門﹐並閉撫署門。景崧聞變不知顚末﹐先遣官出詢﹔甫及儀門﹐已中刀返奔。文奎徒黨迫及堂皇﹐將入殺景崧﹔時已黃綢帕首矣。適景崧盛服出﹐遇於堂皇﹔其徒猝見巡撫﹐矜持手不能下﹐謬請安侍立﹐云『無事﹗無事』﹗景崧獎以有膽﹐命出爲周旋。臺灣知府管元善聞變奔告楊岐珍﹐岐珍率一營至﹐喝開撫署門﹐與亂黨對施槍炮﹝勇在門外﹑賊在門內﹞﹔中傷百姓甚夥﹐死者十餘人﹝景崧給死者每人百毫﹞。先是﹐景崧聞文奎徒黨眾﹐將令充營官以安之﹐令募緝捕一營﹔至是﹐卒用文奎﹐命屯基隆。而方副將之死﹐僅以一捕賊示了之﹔於是將領離心﹐而健兒不可約束矣。四月﹐景崧分滬尾七營爲兩部﹐以廖得勝﹑綦髙會分統﹔而髙會專筦炮臺。

方鴻章之東渡言款也﹐停戰之約載明「北洋」﹐而「南洋」不與焉﹔意固專屬臺灣﹐亦旋有棄臺灣之論。時臺灣舉人﹐方以會試在都﹐上書力爭﹔畱中不報。三月﹐棄臺信益急﹐臺人惶懼。主事邱逢甲首建自主議﹐登壇誓眾﹔於是新竹出示告臺民﹐遂議立民主國﹐開議院﹐制國旗。四月和議成﹐卒棄臺灣﹔朝命率兵民內渡。臺人乃有匄各國保護之議﹐電告政府﹔政府諭以『旣能自立﹐無庸奏請』。十八日﹐陳季同介法國水師提督見景崧﹐議保護臺灣﹔亦卒無成說。二十二日﹐景崧令臺中官弁以五月初四日爲斷﹐欲去者聽﹑畱者錄用﹐薪銀倍給﹔逾時求去﹐以軍法論。於是省會﹑道﹑府﹑縣官相繼納印去﹔提督楊岐珍亦內渡﹝俱在五月﹞。斯時臺灣藩庫尙儲銀四十餘萬﹝三月間﹐臺灣曾兌銀四十萬至上海﹔初次二十二萬﹑二次十八萬﹐皆善後局提調任某手兌﹐不知何用﹞﹐火藥庫儲炮藥﹑土藥共四萬餘磅﹐各炮臺儲藥尙資每炮擊三十出﹐槍彈存者尢多﹐毛瑟槍彈尙儲二百八十餘萬顆﹐他子稱是﹔其訂購械藥未至者﹐徳國大田廠炮藥﹝合同渾言炮藥﹐未指何名﹞二十萬磅﹑槍藥五萬磅﹑哈乞開司一百磅﹑快炮﹝合同內不言炮架﹞四尊﹐皆已給價三分之一﹝後快炮運送南洋﹐槍﹑炮藥不知究竟﹞。五月一日﹐臺灣紳民將上總統印章於景崧﹐以倭艦來犯未果。是日﹐倭兵輪二艘駛近滬尾炮臺﹝正當我炮彈能及處﹞下椗﹔時適統領綦髙會去臺以嬉﹐其文案電告景崧。於是﹐有倭兵弁下小輪船入口至英兵輪﹝有英﹑徳兵輪先泊口內﹞﹔約刻許﹐旋下輸出口﹐其大兵輪二艘亦起椗行。是時景崧電至﹐令取準開炮﹔髙會亦回營﹐方據案食﹐徐令往告臺官曰﹕『撫臺命放炮﹐而倭船已駛﹐非我炮力所及矣』。是夜﹐倭艦卽口外遊弋。倭弁之至英兵輪也﹐蓋詢臺中消息﹔英船主告以臺灣自立事﹐倭艦乃亟去。初二日﹐景崧受臺灣總統印章﹐文曰「臺灣民主之章」﹝初名曰「寶」﹐景崧攺名曰「章」﹞。紳民入撫署鼓樂賫送者百餘人﹐行兩跪六叩首禮。國旗藍地黃虎文﹐長方五幅﹔虎首內向﹐尾髙首下。攺臺灣藩司衙門曰「內部」﹐設內部大臣﹔籌防局曰「外部」﹐設外部大臣﹔別立「軍部」﹐設軍部大臣﹔臺灣俯﹑縣等官﹐攺署有差。炮臺升虎旗﹐開炮二十一門。申刻﹐英商輪「康姆薩」出滬尾口﹐臺灣藩司顧肇熙﹑臺灣知府管元善﹑淡水縣知縣李淦皆乘以內渡。船內有洋商七﹔倭兵輪來追﹐有倭酋率兵數十名登輪搜索﹐並探臺中動靜﹔英船主告以皆商人內渡並臺灣自主諸事﹐倭酋去﹐始展輪行。

初三日﹐福建提督楊岐珍撤兵內渡﹝岐珍所部十二營﹐至初七日始畢渡﹔岐珍於初七日乘「南琛」內渡﹞。於是前敵兵備益單﹐基隆防兵僅紹良所部及土勇四營﹔其東路三貂嶺﹑澳底諸處﹐無兵駐守。初五日﹐倭兵輪﹑運輪二十九艘駛抵臺北海面﹐分泊基隆口外澳底﹑金包裏﹔沿八里坌﹑大始崁迆邐至滬尾﹐凡可登岸之處皆有倭輸。初六日﹐倭兵輪並力擊我金包裏﹝值基隆澳西岸﹞﹐張聲勢﹐作欲登狀以綴我﹝我師駐金包裏者六營﹞﹔而潛結教匪﹑挖金砂匪從澳底登岸。澳底本駐有岐珍防營﹔至是撤兵去﹐易以曾喜照﹝張兆連部分統﹞。喜照新募土勇兩營﹐成軍甫三日﹔遇敵不戰﹐潰。澳底值基隆東稍北﹐當八斗澳西岸﹐煤廠﹑金砂諸廠環其後。蓋基隆一澳如獅之張口﹐仰向西北﹔澳西爲金包裏﹐澳東爲平波島﹝島南與社寮隔一港﹞﹔平波島如獅額﹐其頂爲全臺極東北角﹔循額而東﹑折而南作海灣﹐曰八斗門灣﹔再循海而南﹐曰八斗澳﹔再南迆東﹐曰劈島角﹝原名鼻頭﹞﹔再南迆邐至蘇澳﹐則臺灣全島之東岸矣。八斗澳南隅曰澳底﹐西去基隆五十里﹐路崎嶇﹔中隔三貂嶺﹐過嶺分大小兩道﹕大道通瑞芳達基隆﹐小道則通吳朱埕﹑暖暖街達八堵﹐已繞及獅球嶺後﹝獅球嶺爲臺北省會屏幛﹐光緒十年劉銘傳據此守基隆拒法人﹐臺灣卒全﹞。此由澳底西行山道﹔若循海岸行﹐則過庚子寮﹑踰九芬山﹐卽抵社寮炮臺。於時登岸倭兵才二千人﹐若以兵嚴扼三貂嶺﹐可聚而殲也。乃三貂無一兵﹐瑞芳﹑九芬防兵亦單薄不足當大敵﹔倭人畱兵稍守澳底﹐其全隊遂循山路進。初七日﹐前鋒過三貂嶺﹐駐嶺背梁紳莊宅。先是﹐景崧聞倭人登岸警﹐電令吳國華率廣勇七百人往守三貂嶺﹝國華募勇廣東﹐久乃集。四月﹐率三千人渡臺﹐而虛籍復多﹐實祗及二千人﹔乘民船渡﹐遭風﹐收鹿港。永福截其眾驅赴臺南﹐其得抵臺北者乃乘「新福建」輪船之七百人﹐仍多虛額﹞。國華新自廣東至﹐倉卒部署﹔初七日已刻﹐始率四百人先行。初八日未刻至小楚坑﹐適倭人探兵從三貂嶺來探瑞芳大道並繪圖﹐驟遇國華軍﹐遽搏戰﹐團勇夾擊﹐槍斃三畫倭酋一﹐遂反奔﹔國華追之﹐鄕民拍手歡呼。是時﹐景崧復令營官胡連勝﹝廣西人﹐友勝之弟﹞等援基隆﹐且調頂石角營官陳國柱﹑金包裏營官陳桂波﹑獅球嶺營官知縣包幹臣等各率勇敢數百人赴前敵助戰﹔皆稱統領﹐無所系屬﹐前敵兵事益不可爲。國華猝遇倭兵於小楚坑也﹐幹臣率三百人往助戰。至則倭兵已遁﹐不繼國華進躡﹐而與團勇爭倭酋首級﹐大嘩﹔幹臣縛團勇指爲漢姦﹐將殺之﹔時國華追倭已至嶺巓﹐因雨待棚帳﹐尙未駐營﹔聞報知幹臣將持首級奪其功﹐大怒﹐撤隊馳下嶺﹔幹臣見國華還軍﹐藏首級竹簏中﹐遽拔隊回﹔國華尾其後﹐俱還基隆﹐遂棄三貂嶺不守。幹臣竟以大捷聞景崧﹐省會官紳畢賀。是夜﹐僅土勇一營﹑紹良部淮軍兩哨分駐瑞芳。四更時﹐倭兵冒雨登三貂嶺﹔於是﹐基隆東道藩籬盡撤。

初九日﹐景崧電令前敵分三路進﹐圖復三貂嶺。一由大路從相思嶺﹑龍潭浦﹑瑞芳過九芬橋﹑小楚坑直抵三貂嶺爲正兵﹐專責國華﹔一由暖暖街小路至吳朱埕繞出三貂嶺之左爲奇兵﹐專責遊擊楊連珍﹝岐珍之弟﹐畱臺充小基隆分統﹞﹔一由海邊社寮炮臺循八斗口﹑庚子寮度九芬山截其歸路﹐責金包裏分統李文忠。期以申初﹐會基隆齊進。詎我諸營未集﹐倭兵已分兩隊踔至﹕一撲九芬﹐一直抵瑞芳﹔別隊扼吳朱埕北﹐防我軍包抄。九芬近海岸﹐且兵單﹐倭人已移快炮登岸猛擊﹔戰移時﹐宋營官死焉﹐哨官喪三人﹐孫營官受殊傷﹐九芬遂陷。瑞芳聞之﹐大震。

先是﹐廣東守備劉燕率炮勇三十人督格林炮五架扼瑞芳西面土山﹐營務處兪明震以景崧令來觀戰﹐亦在焉。瑞芳四面皆山﹐形如釜底﹔前早甚雨﹐適國華率營至﹐未築壘﹐入駐金砂局。敵至乃出隊﹐逼於地勢﹐擁遏不成列﹔而倭人列隊東西兩山頂﹐每隊八人﹐甚嚴整﹝如徳國兵制之散隊小排﹞。東面距三貂嶺四里﹐倭人先驅教民降虜下嶺﹐進扼九芬橋﹐約千餘人﹔我軍遽開槍﹐敵伏不動。一時許﹐俟我槍彈耗﹐始大呼過九芬橋﹔而山頂倭人乃發槍彈及金砂局。時已昏暮﹐倭燃電燈明如晝﹐我軍皆驚。國華不得已率隊進﹐爭九芬橋﹔倭人先於澗旁伏我姦民﹐俟國華至﹐突起來犯﹐死傷二十餘人﹐我軍嘩潰不能止。倭乘勢薄瑞芳﹐劉燕督炮隊自西面發炮下擊﹐彈雨下﹐敵死十餘人﹐復退去。是夜大雨﹐國華竟拔隊回基隆﹐棄瑞芳不守﹔倭亦疑畏﹐未至。四更﹐張兆連率護衛營冒雨至瑞芳。初十日辰刻﹐國華﹑連勝亦來會﹔兆連立九芬橋吹角列隊﹐倭人督我姦民三﹑四百人來攻﹐每十二人一隊﹐兩倭兵持刀督其後。我軍槍炮並轟﹐敵頗傷亡﹐稍退﹔兆連率隊衝入﹐國華兵不接應。倭兵自山頂馳下包抄﹐斷九芬橋歸路﹐兆連被圍受重傷﹐親兵死亡略盡﹔陳得勝率八十人﹑曾喜照率三十餘人涉溪澗冒死入救﹐一卒負兆連潛涉溪澗得脫。得勝竟戰死﹐喜照受傷﹔歸路絕﹐裹傷至庚子寮入李文忠營﹝初九日申刻﹐李文忠等俱至前敵﹔文忠奉檄扼守庚子寮﹐楊連珍扼守吳朱埕﹐胡連勝等均來瑞芳助戰﹞。是時瑞芳𨿽敗﹐而庚子寮﹝九芬山後﹞﹑吳朱埕諸隘尙未失也。十一日黎明﹐倭人分兩路專攻瑞芳西面土山﹔劉燕被圍﹐炮勇死八人﹑傷四人﹐瑞芳遂陷。時前敵各軍皆潰﹐倭兵尙疑有伏兵﹐未遽進。

初﹐甲申中﹑法之役﹐臺紳林朝棟從銘傳駐獅球嶺﹐扼法兵不得前﹐積功薦保道員﹔所部土勇皆勁卒﹐且訓練有法﹐頗負時望。景崧用廣勇﹐而廣勇﹑土勇積不相能﹐睚眥尋釁﹔因移朝棟守中路﹐以胡友勝統廣勇四營守獅球嶺。廣勇無紀律﹑友勝非將材﹐而嶺防爲省會關鍵﹐於是臺北紳民﹑英人提理皆言速移朝棟扼獅球嶺以守爲戰﹐事猶可爲﹔因請基隆同知方祖蔭赴臺北告景崧。祖蔭因先移基隆電報局於八堵﹝在獅球嶺後﹐當獅球嶺﹑暖暖街之衝﹔爲入臺必經之路﹞﹔時明震自瑞芳受傷亦來獅球嶺﹐因偕祖蔭返省垣﹐且請景崧駐八堵爲死守計。景崧言『向午聞敗﹐已令黃義徳率護衛營往紮八堵矣』。義徳至八堵卽馳回﹐詭言『獅球嶺已失﹐大雨不能駐營﹔且倭懸六十萬金購總統﹝謂景崧﹞頭﹐故乘火車馳歸防內亂』﹔景崧不敢詰。是夜﹐義徳部勇索饟﹐大嘩﹔徹夜甚雨。十二日辰刻﹐倭兵登獅球嶺。

是日侵曉﹐景崧嬖人吳覲庭﹝滬尾守備﹐充武巡捕﹞已砍斷電綫﹐電報局員盡散。黎明雨稍止﹐街市寂然。幕客熊瑞圖﹝湖南人﹐充景崧幕﹞等爲景崧策﹕速退新竹就朝棟﹑永福圖再舉﹔景崧左右均怒目視﹐吳覲庭手槍擬瑞圖曰﹕『大人不寢者五夜矣﹐諸君亦宜休息﹔所畫已定﹐多言者以是擊之』。景崧默然。酉刻﹐前敵潰兵入城﹐城中大亂﹔積屍徧地﹐有重傷舁回死者。而廣勇﹑土勇復相殘殺﹐哭聲鼎沸。未幾﹐撫署起火﹐景崧微服雜弁勇出亡﹝後內渡至廈門﹞。是日林朝棟率所部至﹐知獅球嶺失﹑景崧已去﹐仍歸臺中。自景崧去﹐城中散勇﹑遊匪沿途劫掠﹔藩庫猶存銀二十四萬﹐劫奪互鬥﹐庫中積屍四百餘。

時獅球嶺踞倭未得虛實﹐尙回翔未進﹔徳商畢底蘭以狀馳告倭營﹐請速派兵來定亂。十五日﹐倭人始來收城﹐兵不過八十名﹔明日﹐來千餘人。臺北亡。

臺灣篇下﹝第十﹞

光緒二十年秋﹐南澳鎭總兵劉永福以幫辦臺灣軍務渡臺。二十一年正月﹐巡撫唐景崧移永福臺南﹐專防南路﹐駐營三槐厝﹔旋移鳳山縣屬之旗後。四月款議成﹐棄臺灣﹔臺人自主。五月中旬﹐倭人陷基隆﹐景崧棄臺北遁。時軍儲﹑電綫﹑鐵路﹑機器局及茶﹑糖﹑鹽﹑磺﹑樟腦﹑茄枬﹑沈香與金﹑煤諸礦大利皆在臺北﹐遂舉爲倭有。

臺南僻一隅﹐且海道絕﹐饟械源已涸﹐不足守﹔於是鎭﹑道以下各官及臺紳邱逢甲﹑林朝棟等皆相繼內渡﹐臺南土匪蜂起。紳民相率之旗後迎永福﹐並上「民主總統」印章﹔永福不受﹐仍稱幫辦﹐入府城議防守。以其子知州成良統福字前軍﹑右軍及中﹑左﹑右各營守旗後大砰山炮臺﹐提督陳羅統翊安軍中﹑左﹑右各營合黃金龍軍防四艸湖海口﹐臺灣鎭標中軍遊擊李英統鎭海中軍﹑前軍﹝各二營﹞並道標隊衛合柏正才﹑吳錦州軍防白沙墩海口﹐周明標﹑張占魁兩營防喜樹莊海口﹐都司柯壬貴統吉林炮隊並安平各臺炮勇合鄭超英﹑周得啟﹑孔憲盈各營防安平海口﹝安平炮臺守將爲蔣國錦﹑劉立﹐其小炮臺守將爲張來﹞﹔是爲臺南海口之防。以副將袁錫中統鎭海後軍防後山埤南諸路﹐臺灣城守參將吳世添率右翼練兵駐臺灣府城﹔是爲臺南內地之防。其勇營﹐則副將楊泗洪所部鎭海中軍﹝正﹑後兩營﹞﹑前軍﹝右營﹞﹑武毅右軍﹝右營﹞並吉林炮隊都司蕭三發所部福軍﹐前敵黑旗各營守備王徳標所部福字七星隊各營﹐總兵李惟義所部新楚各軍﹝分統爲副將楊紫雲﹞﹐知縣忠滿所部忠靖營﹐鎭海中軍先鋒營總兵譚少宗所部福字先鋒各營﹐都司邱啟標所部臺南防軍各營﹐知縣劉光明所部福字左軍﹝中營﹞﹑右軍﹝前營﹞等營﹐副將吳光忠所部忠字防軍各營﹔其義兵營﹐則增生吳湯興之新竹義民各營﹐林得謙之十八堡義民軍﹐兵部主事許南英之臺南團練營﹐生員李淸泉﹑謝鵬翀之段團練﹐部署粗備。

閏五月三日﹐倭船二艘窺安平口﹐傍英﹑徳兵船停泊。會永福巡炮臺﹐發二炮﹐擊斷倭船桅桿﹔船倭落水者十餘人﹐乃斷鐵索飛駛去。是月﹐倭人陷新竹。蓋自臺北淪陷﹐逢甲﹑朝棟相繼委中路去﹐永福令楊紫雲率新楚軍代之﹐拒倭於新竹﹐相持月許﹔凡大小二十餘戰﹐互有傷亡。至是﹐姦民導倭由僻徑抄我﹐紫雲戰歿﹐永福令營務處府經歷吳彭年率軍往援﹐不及﹔遂據大甲溪爲守。

六月十七日﹐福字先鋒左營營官湯人貴﹑福字�營營官袁錦淸合隊進攻新竹倭壘﹐獲勝。十八日﹐倭人來攻﹐義民長生員徐驤爲所困﹐敗退﹔倭追甚急﹐驤反斗﹐倭人以路險箐深﹐炮無所施﹐退去。驤率健卒由間道繞出其後﹐突發擡槍﹐倭驚擾﹔擒倭兵三人﹐奪馬三匹﹑槍械數十桿。十九日﹐告捷臺南﹐請饟械﹔永福憂甚。初﹐臺南見銀匱乏﹐永福設官銀票局﹐每票一元至五元﹐以同知莊序端總其事﹔市易流衍﹐資挹注﹐而不足供軍饟。二十日﹐責議院諸紳籌饟﹐咸束手。稅務司英人嘉麥林請設官郵政局以濟饟需﹐乃給官信票﹝西名「士單紙」﹔臺式大經寸﹐文摹蹲虎﹐分印藍﹑黃﹑紅三色﹞﹐責信局領購﹐禁私函﹐由海關司稽察﹔不及旬日﹐果徵洋銀五千餘圓。二十五日﹐議紳請整飭鳳山鹽釐﹝鳳山鹽釐﹐素爲臺南進款大宗﹞﹐令巡檢劉永貞往經理。二十七日﹐永福猶子知縣禹卿﹝以字行﹞自內地歸﹐告接濟絕。蓋永福之入臺南也﹐曾令人渡廈門電求沿海督﹑撫助饟項﹐並派員四出籌饟﹐南中豪傑頗應之﹔且謂俄人在保護﹐力守兩月﹐接濟必至﹐勿憂饟也。後竟迫於盟約﹐不得絲毫助臺南。至是﹐禹卿歸﹐臺人失望。前敵自開戰以來﹐屢電求饟械﹐迫切待命﹔且以傷亡多﹐請增兵接應。而臺南軍儲早罄﹐器械亦空﹔永福憂惶無措﹐搜括得銀八千兩解前敵﹝七月初十日行抵雲林縣﹐值倭隊大至﹐解饟官遁﹔饟銀盡爲土匪掠去﹐竟未得達﹞。復令文案羅綺章渡廈門﹐仍電求沿海督﹑撫拯臺民﹐辭甚哀痛。

是時﹐臺南盜賊充斥﹐爲倭人內間﹐將引以登岸。二十九日﹐枋寮土匪起﹔遊擊劉��時駐恆春﹐電報永福﹐乃移吳光忠所部忠字防營﹑袁錫中所部鎭海後軍往剿撫。先是﹐有倭艦三艘遊弋臺南海面﹔二十八日﹐泊安平口外﹐旋起椗去﹔向午﹐突一艘駛近海口﹐開炮二﹐飛駛去。永福令各臺嚴防﹐俟炮力能及﹐始轟擊﹔勿輕發。申刻﹐倭艦復至鳳山旗後﹐旋陸續去。七月一日﹐復窺恆春縣屬之鵝鸞鼻﹑枋寮諸海口﹐由枋寮登岸﹔行半里許﹐黑旗伏兵從山後出﹐倭兵來僕﹐光忠聞警率隊由大路進援﹐恆春營劉遊擊﹑黑旗營官黃副將分左右翼斜抄兜圍倭兵﹔倭艦望見﹐連發大炮助戰﹔我軍少卻﹐倭乘勢突圍去﹔光忠追之﹐倭惶急﹔突鳳山土匪麇至﹐爲倭援﹐直犯黑旗軍﹐倭得遁去。光忠擊土匪﹐日暮匪來愈眾﹔會永福子成良率精卒馳至﹐匪大創﹐始逸。是役也﹐匪目鄧蠻子﹑林苗生等迎降倭﹐故倭兵登陸無顧忌﹔永福令成良﹑光忠招撫鄧蠻子等﹐絕倭內應。初二日酉刻﹐有輪舶一懸英國旗入安平海口﹐炮臺不敢擊﹔詰諸英領事﹐始知倭艦﹔將發炮擊之﹐會已日暮﹐倭艦飛駛去。初七日﹐倭艦泊布袋口﹐三十餘人登岸﹐入市捉臺民﹐詰永福所在﹔少間去﹐風急不得渡﹔後入市﹐厚給土人貲﹐屬具飯﹐越宿乃去。時總兵譚少宗所部駐布袋﹐距口二十餘里﹔罔覺察﹐任其優遊去。旬日以來﹐倭艦遊弋海面﹐登岸者二﹐偵臺南虛實﹐亦以牽綴永福兵使不得北顧而以全力撲大甲溪也。

大甲溪自吳驤敗倭後﹐屢戰互勝負。七月初三日﹐我軍出隊與倭遇。倭以我姦民爲前鋒﹐分十三人爲一隊﹐每隊督以倭兵一﹐而以馬炮隊隨其後﹔前隊敗﹐則馬炮隊列橫陣繼進猛擊﹐彈急如雨。我大隊千人當其衝﹐死傷枕藉﹐大敗退﹔倭來追﹐會彭年率兵伏路側猛轟之﹐倭陣亂﹔我軍反戈乘之﹐倭大奔。彭年窮追十餘里﹐至一小溪﹐倭鳧渡及半﹐而徐驤自對岸林中出。蓋驤率義民三十餘人先伏林際﹐乘其半渡出擊﹔彭年追亦至﹐倭張皇急遁﹐斃倭五十餘人﹐奪槍械甚夥。彭年收隊歸﹐道經海口﹐見倭糧舶數艘泊港內﹔親兵吳正川者﹐勇敢善戰﹐率七星隊數人踴躍登竹筏﹐將追及﹔倭人格以槍﹐正川避彈躍登倭船﹐戮運兵﹑水手略盡﹐奪其艦。初四日寅刻﹐倭大隊猛攻大甲溪。湯人貴率福軍先鋒營當其衝﹐與相持﹔袁錦淸﹑徐驤由溪灣左右繞出攻其兩腋﹐倭已少卻。忽聞後路大營陷﹐各軍震駭﹐遂嘩退。蓋新楚軍統領李惟義素畏葸﹐臺中知府黎景嵩介諸永福﹐率軍爲大甲溪後繼﹔時倭兵阻於人貴﹑錦淸﹐不得進﹐以重金購土匪僞稱倭兵﹐往襲惟義營﹔惟義遽遁﹐前敵乃大挫。錦淸扼大甲溪﹐抵死不退﹔率健卒五十餘人衝倭隊﹐頗有斬獲。旋倭人炮隊至﹐彈雨下﹐錦淸死之﹐健卒五十餘人無一還者﹐倭遂據大甲溪。永福聞警﹐令知縣忠滿率四營赴援﹔忠滿逗畱不進﹝後臺中府城失守﹐忠滿率兵急進﹐道遇土匪﹐全軍盡覆﹔忠滿逃去﹞。

大甲溪旣失﹐永福令各軍擇彰化境內大溪扼守。初五日﹐徐驤率義民三百人爲前鋒﹐與倭遇﹔倭人槍甚厲﹐勢不敵。驤伏義民山彎叢竹中﹐自率數十人颭大旗招之﹔倭隊至﹐急攻﹐驤狂奔﹐引倭過山彎﹔適臺民李邦華率義民數千人至﹐值倭炮猛轟﹐義民死千餘人﹐遂大潰。於是營官李仕髙率鎭海中軍正營來接應﹐而營官陳尙志率新楚左營由左路﹐生員吳湯興﹑粵人沈仲安率義民四千人由右路包抄至﹐截倭兵爲兩﹔湯興﹑仲安乘之﹐倭後隊先遁﹐爲徐驤伏兵所要﹐死甚眾﹐气大阻。湯興要各營前進﹐將爭大甲溪﹔倭人列炮守甚嚴﹐不克拔﹐夜半始收隊歸。初七日﹐前敵戰倭人﹐敗之。倭竄入後山﹐彭年自率隊窮追﹐將截其回大甲溪歸路﹔告捷永福﹐謂必掃蕩此虜﹐不遺丑類。乃未幾﹐八卦山告警矣。蓋倭人入我腹地﹐率以重金購姦民刺官兵虛實並山川道路﹐結爲內應﹐以掩我不備﹔斯時倭之竄後山者﹐以有土匪導﹐知後山有小路數枝可達八卦山。八卦山俯臨臺中府城﹐若爲倭踞﹐則彰化不守﹔永福電令彭年速扼八卦山以待。初八日﹐臺中知府黎景嵩電請援兵﹐謂『土匪導倭攻八卦山﹐彭年死守﹐恐不能勝』云。方彭年之赴前敵也﹐景嵩頗齟齬﹐徵調不卽應﹔及大甲溪失守﹐彭年咎景嵩之薦用李惟義也﹐景嵩亦咎彭年之不知兵也﹐隙益深。初八日午刻﹐彭年自出搏戰﹔酉刻始收隊﹐喪千餘人﹐士气大頹。是夜﹐營務處吳孔摶率旱雷營至﹐議戰事﹔彭年使孔摶往八卦之陽﹐距彰化二十里伏地雷以待﹐謂『倭退道必經此﹐俟其至﹐發地雷轟之﹐可大捷也』。孔摶辭去﹐彭與景嵩議移時﹐令吳湯興爲前隊﹑陳尙志爲後隊﹑李仕髙爲左隊﹑林鴻貴爲右隊﹐嚴守八卦山。丑刻﹐倭大隊攻我﹐以快槍﹑快炮環疊而進。彭年持及辰刻﹐湯興中炮死﹔鴻貴率七星隊百餘人衝入﹐將奪湯興屍﹐而炮雨下﹐鴻貴亦殉﹔軍隊大潰。彭年立山頂不去﹐揮七星隊三百餘人奮爭﹔倭猛發大炮﹐七星隊傷亡幾盡。左右掖彭年行﹐不可﹔死之。八卦山遂陷。倭人置炮山頂﹐將轟城﹐城中姦民樹白旗迎倭入﹔李仕髙﹑沈仲安﹑楊春發俱巷戰死。彰化陷﹐知府黎景嵩遁去。

初十日﹐倭連陷雲林﹑苗栗二縣。十一日﹐進踞大莆林。十二日﹐薄嘉義縣﹐鋒銳甚。方八卦山之警﹐景嵩請援﹐永福察局儲軍械惟「云者士得」槍二千數百枝﹑毛瑟槍數十枝﹑林明惇槍三千數百枝﹐余土槍﹑土藥半遭濕蒸﹐不堪用﹔急令潮州武舉黃國華﹑知州楊友琴﹝以字行﹞乘民船渡海赴香港購槍械。初九日﹐彰化失守警電至﹔夜亥刻﹐電令守備王徳標統七星營防守嘉義﹐副將楊泗洪統鎭海中軍正營﹑後營﹑前軍右營﹑武毅右軍右營兼吉林炮隊赴前敵援攻﹐永福親赴曾文溪籌防禦。是時前敵倭張甚﹐其兵艦復窺臺南以綴我軍﹔十一日﹐以十艘分擾布袋嘴﹑鳳山﹑旗後﹑恆春﹑鵝鸞鼻及安平海口﹔其大鐵甲直犯白沙墩海口﹐炮聲終日不絕。永福聞警﹐馳歸臺南。是日﹐前敵倭兵據大莆林。時臺南土匪塞道﹐解前敵饟械行次嘉義﹐悉爲掠之﹝此十二日事﹞。永福從文案吳桐林﹑羅綺章策議撫﹐仿內地保甲行聯莊法﹐令各鄕自近及遠﹐漸次舉行。先是﹐著名匪首黃榮邦﹝原定醜﹞﹑林義成﹝原名苗生﹞﹑簡成功者及成功之子精華﹝原名大肚﹞爲羣匪冠﹐永福已令人招之。倭之據大莆林也﹐精華宰羊豕﹑除道路迎倭﹔倭至﹐責精華獻婦女二百人﹔精華不應﹐倭酋怒﹐挾精華至其家﹐搜得婦女六十餘人﹐縱兵淫污﹐精華家人姦辱尢酷。精華怒﹐送款臺軍﹔於是榮邦﹑義成皆受撫﹐願效死。十一日﹐泗洪率所部星夜進攻大莆林﹐精華﹑義成等率義民數千助戰﹐倭敗﹔泗洪急追﹐倭反兵襲擊﹐泗洪中炮死。營官朱乃昌率健卒數百人奪泗洪屍歸﹐反身再戰﹐倭隊炮聲震山谷﹔乃昌奮戰﹐精華助之﹐歷三刻﹐倭兵大潰。乃昌揮兵競進﹐將抵大莆林﹐遙見火光燭天﹐聲喧甚﹐乃義成﹑榮邦已率義民抄至﹔前後夾擊﹐遂復大莆林。斃倭數百﹐乃昌身受殊傷﹐裹創血戰﹐中炮死﹔永福令都司蕭三發統福軍前敵各營﹐進代泗洪。十二日﹐令文案李郁華挈銀三千兩赴前敵犒師。十三日﹐檄簡成功總統義民軍﹐榮邦率義民二千五百人﹑義成率義民三千人隨精華大隊進圖恢復﹔各給以翎頂。是日申刻﹐徳標率七星隊與嘉義知縣孫育萬及簡精華諸義民出隊攻雲林﹔亥刻﹐遂復雲林縣。倭走﹐徳標會義民進追。精華率軍獨進﹐衝倭隊爲兩﹔倭竄入觀音堂廟﹐榮邦﹑義成圍之﹐攻甚力。倭人惶急﹐以連環槍出擊﹔圍兵稍卻﹐倭乘勢衝出﹐精華復猛進。倭誤竄入山﹐義成斷其歸路﹐擒斬殆盡。十四日﹐進攻苗栗﹔殲倭兵二百餘人﹐我兵陣亡千數百人﹐遂復苗栗。云﹑苗旣復﹐三發亦至﹔十五日﹐三發督榮邦﹑精華進﹐各軍就地設伏。倭大隊來﹐行及竹仔塘﹐見叢竹不敢進﹔踰二刻﹐義成率義民由竹林出﹐倭以槍炮猛擊﹐義成卽退﹔倭追至山前﹐三發立山頂指揮﹔倭酋怒﹐遂仰攻。我兵散伏山畔﹐倭及半山﹐徑益狹﹐多竹石﹐黃榮邦由竹石間用土槍轟擊而出﹐斃倭數十﹐倭仍退竹仔塘。時日將暮﹐三發追至﹔倭反撲﹐精華從叢竹兜出﹐乃潰遁。我軍躡之﹐擒倭三十三人﹑槍械數十枝﹑馬十餘匹。十六日﹐三發督諸軍進攻彰化﹔自辰至申﹐倭炮如雨﹐諸軍不得進﹐三發令各軍擇地屯駐。

時臺兵軍聲頗起﹐已逼彰化而軍。蓋自精華等受撫﹐義民趫捷可用﹔𨿽用土槍﹐能臥擊無虛發﹔且稔習地勢﹐驀山越澗﹐尢其長技﹔聚散前後﹐颷忽猱騰﹔每繞倭兵後路﹐倭人畏之。於是﹐臺北﹑臺中頗思反正。適聯莊法已及臺中﹐頗著成績。臺北鄕民聞之﹐願潛入聯莊受約束﹔期大軍至﹐卽內應同舉﹐爲臺灣全局一大轉機。而臺南饟械已匱﹐不能派兵前進﹐臺民觖望。二十三日﹐﹝原書闕文五十一字﹞………數月﹐臺中軍民望甚切﹔至是復至﹐昌言內地不能接濟狀。於是﹐人心益渙﹐議員﹑營弁紛逃不可止﹐臺事遂不可爲。二十四日﹐三發電請饟械﹔永福僅括得銀二千兩以應。二十七日﹐官銀票局紳莊序端請給見銀以利灌輸﹔言『官局發用銀票﹐通當見銀二十五萬數千兩﹐軍民信使﹔今��至﹐臺人知饟源已竭﹐西人銀行及大小商民紛至索銀﹐請發銀收票﹐暫安眾心』﹗永福無以應﹐仍令文案知縣吳桐林內渡求接濟﹝桐林徧走沿海各省﹐無應者﹞。當三發諸軍之逼彰化﹐倭艦復來臺南。二十二日﹐與我鳳山海口炮臺互擊﹔船卒﹑臺兵各有死傷﹐仍駛去。二十五日﹐精華﹑榮邦戰連捷﹐精華獲酋虜十三級﹑馬三匹﹐解臺南﹔榮邦電請饟械。二十九日﹐三發奪倭人大炮一﹑擒倭兵四﹑斬首數十級。八月初二日﹐精華﹑榮邦﹑義成仍電請饟械﹐語悲痛﹔永福括得銀一千五百兩濟之﹐令姑給軍食。初三日﹐商民持票索銀愈急﹐臥守不去﹔局紳莊序端匿不敢出。於是楮貝塡委﹐市易梗絕﹔軍民饑困﹐日益不支。

方彰化之陷﹐生員徐驤率義民二十人逃後山﹐間道歸臺南﹔永福獎慰之﹐令往埤南番界募悍卒數千人助戰。驤果集七百餘人﹐皆壯健敢死﹐永福令爲先鋒營﹔是時馳抵前敵。初四日﹐與倭戰﹐獲小勝。而我屯彰化諸軍饑困愈甚﹐三發與精華等議﹕『相持非久計﹐不如並力前進﹐奪回彰化﹐或可駐足』。初五日﹐遂合軍進攻﹔而扼於城外炮臺﹐不得進。初六日﹐榮邦先攻炮臺﹔猛戰﹐中炮死。初七日﹐義成亦攻炮臺﹔受殊傷﹐諸軍气益餒。十三日﹐倭兵大舉來攻﹔三發率諸軍力戰﹐受創甚。徐驤﹑簡精華率義民往援﹐斬十餘級﹔倭始退。十四日﹐前敵諸軍求饟益急﹐無策搜括﹔永福謂『內地諸公誤我﹐我誤臺民』﹗旁皇莫能應。十九日﹐倭大隊攻我﹐精華﹑義成禦之﹐陷重圍﹐及夜不得出﹔徐驤援之﹐三更始拔歸營﹐而各負重傷。二十日復戰﹐諸軍大敗﹐將士喪二千餘人。二十二日﹐徐驤爲軍鋒﹐奮戰﹐諸軍繼之﹐倭頗卻﹔驤旋中炮死﹐諸軍奪气﹐大潰﹔雲林﹑苗栗復陷。於時前敵諸軍潰敗相尋﹐而海口警報亦疊至。是月十一日﹐倭艦窺臺南﹔永福自駐安平炮臺﹐拒之。十七夜﹐倭艦分五路攻臺南﹐炮聲震郡城﹔永福歷各臺﹐督防守。十八日曉﹐倭船駛去﹐海岸解嚴。未幾﹐前敵喪敗﹐雲林﹑苗栗相繼陷。

二十三日﹐倭以炮隊攻嘉義。王徳標初營城外﹐倭至﹐走入城﹔倭踞營﹐夜半地雷發﹐轟斃倭七百人﹔倭驚退﹐徳標設伏邀之﹐倭多死﹐大忿。二十四日﹐以車炮攻城﹐陷之﹔總兵柏正才﹑營官陳開檍﹑同知馮練芳﹑武舉劉步升﹑生員楊文豹等皆死之﹐徳標隨精華奔後山。嘉義去府城百二十里﹔嘉義陷﹐而臺南不可守。

先是七月初旬﹐日本臺灣總督樺山資紀自英兵輪致永福書﹐說其率所部去臺﹐謂將以禮送之內渡﹔永福復書卻之﹐辭甚峻。八月﹐倭人渡兵澎湖﹔二十三日﹐其戰艦﹑運船三十餘艘載兵械﹐將以全力攻臺南﹐直指安平海口。時陸路前敵諸軍﹐已饑潰不支。嘉義將陷﹐英駐臺領事歐思訥復爲永福與倭約﹕和讓臺南﹐聽永福內渡﹔已成言簽名矣。會嘉義復陷﹐倭責永福徒手歸命﹔永福怒﹐約乃絕。二十五日﹐倭艦攻旗後炮臺﹔永福之子成良登炮拒守。姦民夜引倭由僻徑登岸﹐突入大營﹐陷之。進陷炮臺﹐臺兵持兩日﹐傷死枕藉﹐饑不能戰﹔成良乘間衝出。二十六日﹐倭進鳳山。義民拒戰﹐大敗﹔倭遂入鳳山﹐屠戮甚慘﹐進犯臺南府城。二十七日﹐臺南戒嚴﹐永福移駐安平炮臺。二十八日﹐各軍饑嘩﹐徐散去。二十九日﹐倭攻城外炮臺﹐永福自發炮擊之﹐斃倭數十人。九月一日﹐城中無食﹐饑軍悉潰。初二日﹐永福駐炮臺﹔城中土匪起﹐倭兵亦集﹐永福逃登徳國「爹利士」商輪內渡﹝倭兵登船大索四次﹐不得﹞﹔從之者﹐其子成良與陳樹南﹑柯壬貴諸部將及幕客數人。而潰軍﹑臺民數百萬﹐胥委之去。臺南亡。

