

沈陽日記﹝附錄﹕水使公行狀﹞

﹝朝鮮﹞宣若海撰

●目錄

附錄

沈陽日記

●附錄

水使公行狀

○水使公行狀

公姓宣諱若海字伯宗鼻祖諱允祉皇朝文淵閣學士本朝湖南觀察使號退休堂曾祖考諱應禧行縣監祖考諱迪行康翎縣監考諱義問大丘府使贈兵曹參判公生於萬曆七年己卯爲人剛直豁達毅然有執不以利疚不爲勢屈惟吾義也少時不肯畱意世事考府使公曰汝何不作舉子業公曰方爲子弟職未遑也府使公曰立揚孝也宜早爲之毋替家聲也公遂業武中乙巳科時年二十七以宣傳官兼備局郎三歲不調庚戌遭府使公艱丙辰又代祖考縣監公制十餘年之間贏於喪以故宦未達服闋還爲備局郎是時汗連歲侵擾義定宣鐵間民不安堵屬汗遣使求和朝廷不得已許焉庚午春胡差來關西販置靑布還至龍灣爲上國兵所迫登山竄走其後他差到義州又爲上國兵所攔阻不得傳國書而逃歸朝家大懼將遣慰問使而難其人以公文武備具有專對才喉司請遣之上曰可翌日發行乃崇禎四年辛未三月三日也修書附奴訣老親而行到瀋館龍胡以汗言問曰有甚事來耶公曰貴國差人連爲道路所梗不得傳國書而歸是以來慰也龍胡曰兩國約誓勿助糧島中聞爾國差員領米入送何公曰我國連歲饑饉救死不瞻遑卹他人乎龍胡曰漢人來告運米使姓名可招對詰也公曰漢人亡降奴也我則鄰國使也吾豈與奴面乎龍胡又曰國書不書年號只揭帖式何也公曰約和時我國明言上國年號不可去之意貴國亦然之今只揭帖式何不可之有龍胡曰此則然矣勿助糧誓天而今違之是不畏天也公曰吾未知不畏天者爲誰也龍胡曰使臣縱言若此寧欲爲他邦鬼乎公曰人生一蜉蝣耳奉使絕域以義死節固榮矣貴國獨不顧殺使之名乎且古人有抗言不屈持十九年節者吾何畏死而不盡言乎龍胡曰使臣之言謬妄如此天必賜死而不使歸也公曰天若孔鑑其降罰將於我乎於彼乎龍胡不答怒目如電居月餘汗復使舌胡詰於前曰今貴國遣使來慰誠有講和誼也而送米島中不許我借兵何意也使臣其可自當乎公曰送米事已與龍胡辧矣至於借軍決不可從也𨿽則講和而亦有不可從之事何可以不可從者爲可從而姑爲媚辭乎汗怒曰何國則借兵何國則不借兵也須以此意歸告爾國公曰朝廷之意亦吾意也歸告何益蓋上國於我國猶父子也其父有事其子服役理所當然前日之借兵是也貴國與我國與國也欲借我兵以犯我上國我其肯從乎今日之不借兵亦是也今者不憚萬里遣使慰問兩國相好之誼至矣貴國接之以恩待之以禮可也不此之爲反以不當問之事僕以詰何也寧欲決一死於前而只爲反命吾王地而忍也如是往復數次汗乃曰使臣之言言則是也顧其左右曰爲人臣者當如是也輒予銀四十兩貂十領公曰不受國書反以無名饋何也汗曰使臣遠來詎無勞乎公曰銜命遠來臣之職也何勞之爲不可受也汗知不可彊於是受國書設宴於庭令諸胡列坐次令中原降將王馬二人坐又次令公坐公不坐而言於執禮者曰禮單不受預宴非禮也龍胡告於汗卽受禮單宴罷使公與王馬二將相見公曰彼乃父母邦之人豈不欲見但此輩貪生忘義今爲亡降奴我何見爲諸胡相顧而嘆時韓賊兄弟亦在傍皆俛首而退其後更設別宴而飲送之龍胡率五百騎衛而至義州蓋爲運靑布也到江寂無接應龍胡怒又欲挾公歸公曰靑布自有主者非我所知也我有死耳誓不從爾歸也召府尹使之渡江而公乃復命上引見俯詢往來及問答顚末且進公日記而覽焉下教褒之曰一介武臣專對萬里能以片言折服彊胡卒無事歸甚嘉卽日加秩又以金鞭貂裘玉杯重賞賜之在廷諸臣亦莫不嗟嘆出宰密陽爲大夫人養也甲戌丁憂哀毀過節禮終三年服闋使公爲定平鐵山定州平山撫綏經亂之民皆有茂績又界慶尙水軍節度使以疾終於任所屬纊嘆曰榮養逮老母而國恩未酬矣盥櫛整衣冠北向拜訣從容就席而瞑崇禎十六年癸未五月十日也享年六十五配淑夫人光山金氏贈戶曹判書志女長子楫濟州牧使次子櫓次子榏次子梲次子柝嗚呼此公之始卒也而公卒之明年爲甲申也公所稱父母之國爲此胡亡者今已九十五年矣公之家乘缺不能得公之詳而至今如見公以口舌折衝於二胡之前者獨賴公日記存耳一讀使人發上指冠偉哉然公幸而死於癸未未見甲申也噫崇禎紀元後再戊午四月日通政大夫義禁府判決事金壇謹撰

純宗辛卯賜額於五忠祠

沈陽日記附錄

●沈陽日記

朝鮮宣若海撰

崇禎三年庚午二月胡差仲男以人參與銀子欲換靑布八十餘馱來於關西時方伯金時讓管餉成俊耇兵使柳斐也仲男嚇言上京朝廷諭以不可沮之故方伯管餉受其人參銀子約換靑布一萬六千桶期以五月上旬仲男還到龍灣則副總陳繼盛與劉興治以舟師來迫仲男於義州一枝兵馬二千自鐵山由陸躡其後仲男登城遙望大軍壓臨抄其勇膽者六騎馳入陣前擒致漢人四名訊問情狀二名則卽斬二名則綁致玉江又斬之因間路脫逃漢兵不得追矣仲男等自義州由板莫洞抵朔州少憩因昌城渡江而還其時適春信使朴蘭英曾於二月入沈陽而帶回答胡差出來於三江邊則漢人方在城中作拏或射府尹李時英前龍川府使池汝海罰防於本州島故並被射縛之辱以此之故朴蘭英不得直渡竄走登山枉途之際回答胡差則還走窟穴胡中大怒使龍骨大率兵出送義州詰諸厥由而還朝庭疑懼都中洶洶加以朴蘭英僅得渡來昌城狀啟云云有三難其一則借軍事其二則剃頭刷送事其三則島中相通將欲擒仲男而奪貨事也鬧端如此疑懼益深矣蘭英狀啟未入來四五日前爲仲男被興治之變走回以慰問差宣傳池學海方治行十日發遣之際自上特命極擇故攺學海以申景摘望入則又命可合使命與否問啟之教備局斷之又下極擇之命而事機忙迫今日內差出卽爲發送之教兵曹惶懼其日乃四月二日也回啟出納日已暮矣閉門之後入直堂上參議李明漢因上教嚴旨詣政院與承宣相議啟曰臣聞見孤陋不得其人備邊司郎廳武弁中選擇者郎廳中一人擇送之意敢啟答曰依啟事允下其夜回公三公以兵曹擅舉上司之人爲未便方構艸請推之際自上又下何不差出之命推諉之間恐被上怒以密簡回公同僚漠然弗知矣密簡回公恐被其謀避也翌朝入望單子乃餘也余在備局三載練知其間曲折之致耳

初三日食未訖政院牌招肅拜余以廟堂未聽分付肅拜爲難則以此意入啟啟午後拜辭卽發自昌城渡江有詩曰日斜沙塞遠云暗鴨江深文物殊前後山河尙古今看羊爲漢節蹈海恥秦心此去朝何處回頭淚滿襟第五日始見人迹尋行三十餘里許有耕種處遙望佃夫先送舌官招致言我入來之由因問自此前路有人家幾許裏乎佃夫答曰三十里有東州堡其堡則汗農所也幹農者主之矣又問汗出入答曰自關中出來後親領略幹兵馬出往參湖時未還來矣佃夫詰問曰使臣之行自前例由義州直抵潯陽乃是恆規而不意今者創出此路襲我無備之地探視而來耶答曰兩國相和誓天永好以我禮義之邦有此耶爾言俚矣或信或疑移時持路而去行到東州堡觀者如巿其中我國男女並聚而觀或有含淚者彼人等呵噤甚嚴男丁則不得接足只許女人相見丁卯年被虜宣定義三邑女七名中宣川私婢愛介是定州村婦徳福最其悲悼不禁淚下臣暫問事情則春信使未入來前此地訛言盛行朝鮮與降倭協謀已爲起兵並領島中漢兵軍於宣鐵間乘其空虛蕩滅巢穴之計云云憤言藉藉多設偵探或數日程埋伏疑懼之際適春信使往來仲男回還始定疑慮云云又問中原消息則不知其詳大槪略言所聞見曰當初入關之時多被死傷如東州小堡死亡者七名重傷者十名以此推之死傷必多入關之後維有攻戰必勝不得鎭柙攻城復起降軍還反走汗以此爲憂退軍永平府後出來使阿﹖那耳小上等更抄抹馬軍兵入送汗今月上旬間或稱山川獵見牧馬處率略干親兵出駐一日程兼探寧遠衛農作刑止及待變如何云云矣金希參聽胡人私語者老以胡種刷來事曾往北道云云矣

二十一日臣到館所邈然無迎接之意館夫見臣之後始爲奔告良久乃返而龍骨大差人最後來到先計員數因問爲某事來乎通事答曰奉國書入來矣差人還歸入昏給糧芻矣有詩曰此去鄕關隔幾千髙堂消息問無緣生還慰老知何日更把哀辭泣訴天二十二日龍骨大能水大海仲男來見坐定臣問國汗平安乎龍海答稱無恙又問曰俺𨿽新面聞名旣熟一面若舊諸左右好在否答曰好在龍海曰國王平安乎答曰平安矣朝廷宰臣無恙乎答曰無恙矣使臣好來乎僅得性命而來矣三胡問貴國有甚事而來耶爲某事入來乎答曰仲男之回意外值灣上之變由昌城入來適又其時春信使出來漢人方在城中作拏故不得直渡曲由枉道貴國差人惶怯不得傳國書而還朝廷心甚未安以慰問送來矣龍骨大曰取何路入來乎答曰取昌城路而來矣又問曰宣鐵間漢人幾許畱在乎答曰無有矣然則捨直路而取他路何耶答曰漢人以舟出入而一行孤單恐被鳳凰城近處有闌阻之患由此而來矣又問曰北京入往使臣已還乎皇帝有分付事有何消息乎答曰使臣時未回而無分付事又未聞他消息矣龍胡曰水路已開而島中朝夕出人豈有不知之理乎答曰𨿽有不得已往來之事近間則陳副總巡海那邊消息切不聞知也仲男曰島中往來如織萬無不知之理答曰君有所聞有何忌諱而以不知答乎曾因汝等之往來略聞使臣因在北京不必問我而知之矣龍胡曰春信使入京後出來乎答曰中華路次相見矣又問曰何如是緩緩其行乎答曰以峽中枉道三晝夜絕食奔走僅得生還饑困成疾不能運動昌城以南則寸寸前進故夫如是矣又問曰何日發京乎答曰前月廿七日矣龍胡曰島中何路得食乎答曰俺實不知而想必毛文龍在時所儲取食矣又問曰吾今番出往義州之奇得聞而來耶答曰到安州聞之矣因慰遠路往來之勞矣龍胡曰捉漢馬尙四隻人問其島中糧食有無則被捉漢人等言內椵島獐子島得賴朝鮮販貿資生其它遠島則絕糧已久云云將此意言於義州義州諱其事乃拿彼漢人與義州通使面詰則漢人明言今朝亦捉魚四尾換米以來云則通使辭塞而乃曰如此些少之物材氓無知或自私買食官家何能知之乎其鈍辭如此以此推之販貿資生專賴貴國云且私與金希參言曰借軍事旣與春信使言送貴國許否希參答曰俺先自追趕仲男下來而仲男旣已渡江久畱昌城等候使臣之來與同入來何可知也龍胡曰島中儲糧幾許希參答曰凡隔墻鄰里各契生活猶不能知況島中事乎大海曰昨自島中逃漢四名出來言內椵島獐子島則與朝鮮相爲貿販資生其它遠島則絕糧已久云云其意嚇我張本矣龍胡等曰使臣之行𨿽出於不得已在我禮接所欠者不爲出迎未安未安云答曰兩國使臣不遠千里而往來者皆出於不得已而歡迎歡送不在客之所望耳到此安歇亦足矣龍胡等微哂曰欲見國書答曰持去後見之何妨龍胡曰國書欲先見者以國書之意歸告汗前也謄國書以去後卽送仲男尉臣行路臣言於仲男曰路見春信使汗與要土龍骨大求諸螺角云故啟請覓來而平安所在只二隻朝廷分付內汗前一只要土龍骨大中有一隻奉許之令何以爲之乎仲男答曰問於所求之人處之云臣又言中路覓來故禮物單子中不書螺角矣仲男出見螺角曰監司不送平壤所在而曾見長湍有最大者故求之則稱以他官之物不許云矣臣問仲男曰汗有事出郊如此之久耶答曰適有事故須往牧馬處近當還來云矣二十三日金希參密聽胡言今朝漢人四名自島中逃來言內諸島近甚饑饉西糧不來朝鮮不爲助糧近將投降云矣

二十四日龍胡仲男來見曰如此陋薄之地何以經過答曰好度矣臣言於龍胡曰俺到此四日之久而尙不傳國書心甚不安龍胡曰汗適出外待入來傳之無妨云矣龍胡曰春信使之還借軍事言送矣朝廷之意如何答曰中路暫見春信使而來不知也仲男曰春信使𨿽見中路必先狀啟豈有不知之理乎答曰兩國相好信義伊一可保永世無虞其可輕發於狀啟中乎仲男曰吾旣預知之答曰預知則不須問我也龍胡取看螺角二隻曰一隻則汗前所送而一隻則送於何人答曰爾與要土所求云而要土在他云爾可領之龍胡曰此則送於要土知此意歸告朝廷後當覓送云且曰如此體小者此處亦多有之而遠求者意在特大也似當還送而旣來之物卻之不恭姑畱之歸告貴國極大者覓送云臣答曰螺角稀貴大者極難矣仲男曾見長湍平壤有之矣然則歸報朝廷矣

二十五日設宴龍胡仲男來待而龍胡曰島中糧食有無消息如何答曰一自灣上作挐而歸音信不通未聞他奇也宴次勸酒時龍胡曰兩國相和信使頻數往來則情義可密若不頻數則情似疏矣答曰使價相望可謂頻數而凡人交道不以見不見聞不聞爲貴必以尊大義立大信重惇睦爲貴故古人有言數則疏矣俺行似數緣此疏耶𨿽然今此俺行以慰問來貴國知此誠信耶龍胡曰曾不聞入來之奇多虧迎接之禮未安未安云三酌而罷出矣金希參因被虜昌城人金愛水聞龍骨大自灣上往來之後有嗔怒之色今此次大適及此際多幸云叔世昌惶怯不得傳國書之故因爲拘系云

二十六日龍骨大仲男來見問臣何以經過答曰好度矣龍胡因言曰貴國約誓時重言島中勿爲助糧事而今因漢人細聞貴國官員領米入島貿易以來云是何道理乎答曰我國連年凶荒自活吾民之不暇遑卹他人乎龍胡曰貴國之人每事例多巧飾而見發之後恬不爲羞愧耳島中載糧入歸官員姓名漢人明知來告拿彼面詰則可知矣答曰漢人亡降奴也俺𨿽無似鄰國使也以降奴面詰鄰國使之言無謂甚矣吾不取也漢人之言不過諂諛固寵而信斷言也漢人以其所乘船出入於沿邊私相買賣力不能禁截之意自初不爲諱而不意丁卯爾國兵馬突入平山事出蒼遑移都江華那時急迫何忍言哉兩國素無宿怨爾國要成和好信使往來誘脇萬端必去天朝大年號我國素以禮義之邦𨿽至於亡國不忍去大年號之意孜孜明說其時爾國亦以爲然往來國書皆不書年號只依揭帖式至今往來以時旣知不可薄待漢人之意而今何幻舌以我驅迫乎此亦爾等之所常知也龍胡曰此者然矣但官員領米入島誓天約條天不畏懼者也臣答曰不畏天在誰乎龍胡曰使臣不察言語縱意快辯不思之甚也爲他邦之鬼有何好事而拘他域之身亦何稱美如是言之耶答曰凡言人生百歲而難壽以七八十歲縱使百歲言之比於天地一蜉蝣也是以男兒生世以名爲貴俺若以奉使來此以事被死於爾殺鄰國之使與吾名並流千百歲之間且蘇武十九年未聞失其節吾必期十九年之久也吾何畏死以此含糊不答耶龍胡曰使臣誤聞吾言而誤答也使臣𨿽欲死我國何用殺之𨿽欲畱我國何用彊畱但使臣之言語謬妄如此則天必賜死而不使歸也又答曰天若孔昭而科罪則應有死於所問之地而不必降罰於應答也龍胡怒目如電仲男曰吾來時安州有載米入送之舉是果朝廷不知之事乎答曰渠船渠自往來朝廷何能知之乎龍胡等以汗意求索南靈艸而去後仲男率汗家臣三河稱名者再來言內汗爲查頓蒙古欲貿南艸優數換給云臣賫來南艸三十斤白給以送矣所云三河者能計數故常時主典買賣云

二十七日金奉山密聽守門胡人私語則名不知自大將胡曾於入關時中箭病劇已殺馬二匹禱神云金希參聽胡語貴永介等率兵往寧遠衛擄掠故汗出在中道等候云矣

二十八日名不知博施稱號者來問島中消息如何答曰曾不聞知矣復問曰何日發京乎答曰前月二十七日矣何日渡江乎答曰今月十四日矣又問曰義州作挐者誰答曰流聞劉興治矣仲男曰興治獨來乎答曰陳副總巡海之奇未知與同來也仲男曰吾亦聞副總在舟不爲下陸也此言是矣博施曰興治今在何島答曰不知所在島而風聞已向獐子島外洋云矣又問曰興治與愛塔第幾行弟乎答曰其兄弟之行俺何知之乎仲男曰陳副總在何島答曰在椵島矣博施使之書陳劉姓名而去矣金希參密聽守門胡人私語向前博施昨自汗處來問之以去者必自島中逃來漢人有問彼之事而然也云矣龍胡仲男又來搜索一行南艸而去後使金男送銀兩償之辭而未安不送還送矣金希參因己未年被擄昌城人金愛水聽其言則前年入關之軍兵今當交替出來而先運已到門外例畱數三日入城之規云且貴永介阿之阿口等項往寧遠衛創掠農民牛畜多數驅來汗詰問被擄漢人則寧遠衛近處如前作農云故不意俺襲廝殺之計發送軍兵云

三十日己未年被擄泰川人全一孫自永平府贊軍來還見臣言內自北京十三日程盡爲攻陷陷城之時或有多寡死者野戰則無敢當其前者而入關之後無日不戰云矣金奉山密聽丁卯年被擄順安女人奉春之言則女身今在頭胡家其胡今番贊軍出來其同生二人及四寸一人戰死有名之將𨿽不戰死其次則死傷亦多故焚屍而來者十五人云矣丁卯被擄昌城人姜鎭邦言內自永平府出來胡將質可押多沙阿里三人領軍七八百名出來而驅掠漢人男女牛騾羔羊之屬無數云矣

五月一日金奉山聽沙乙紏等私語蒙古一萬投降先運三將已到汗處故犒饋次牛三頭羊五口燒酒十缸運送云矣而後運則數日內當到云矣二日金奉山聽守門胡語則盛稱蒙古投降之狀云矣三日設小酌有詩曰升日沈陽館挑燈獨坐吟路隔燕山遠云迷鴨江深自笑蘇秦話誰憐魯季子依舊山河地使人淚滿襟四日雷雹大如鳥卵五日平壤出身李龍自永平府贊軍還言內阿﹖羅耳等入關之後聞沙阿堡臨戰出降盡殺其軍城中人並爲屠戮云且言赴京使臣因在北京及山海關云矣龍骨大來見問臣安否後誇張其說話曰汗出來與中原二萬軍戰盡殺之又與八萬軍戰盡殺之攻一城而其城自降北京將官中參將三人卽官六人自來降今番贊軍還押來時置汗前云且言我國非如貪財好利竊取人物之比旣蒙天徳如是彊盛皇帝不知天意所勢不爲和親無罪生民塗炭極矣云臣言於龍胡曰俺來此已至十五日之久而尙未傳國書不覺悶郁爾可通此情於汗如何龍胡答曰汗已有入來之令不可預通姑忍待之無妨矣

六日以臣病一行遑遑無所聞矣七日設小酌而臣病重不得行禮矣金希參因己卯被擄義州朴石乙是聞豆頭領抄軍兵旬後發向關內云八日金希參聽守門胡語則要土等領兵曾往寧遠衛掠漢人男女百餘昨日還來云九日貴水介要土等自汗所處先來汗則三更量入來矣十日能水大海牙夫老以汗意來問曰使臣爲某事入來乎臣曰仲男值灣上之變由昌城渡來𨿽因指路人還聞知限大奠無事好來厥後消息無聞加之以春信使適於其時渡江漢人方在義州城中作挐不得直渡由枉道故貴國差人不得傳國書而還朝廷心甚未安以慰問送來矣能水曰何日發京乎答曰前月二十七日矣大海曰皇帝有分付事乎中原有何消息而島中所聞如何答曰無分付事又無消息而未聞所聞也又問曰北京使臣幾人某年月日入往答曰前年七月間二人赴京時未還矣又問曰爲某事入往答曰冬至正朝例赴京矣能水曰島中載米入去貿販云其何以違約條爲之乎答曰我國連歲失稔自活吾民之不暇豈有是理乎又曰然則靑布段細出自何處答曰或因赴京使臣之往來或以人參銀子貿易以用矣大海曰義州有人物乎空虛乎答曰卽招驚散之民僅集之矣又問曰使臣之還作何路乎答曰一行孤單貴國若護送則當由義州若獨還則取昌城路矣又詰曰義州果有人物則何取昌城路乎答曰鳳凰城近處恐被金石山之患也臣言於大海曰俺以宣傳官奉命慰問來者意在誠信特別而趁速往來也汗適出於外趁未傳國書而尙滯兩旬之久而大勝悶郁大海曰將此意歸告汗云矣十一日如前設小酌矣十二日仲男來見言內龍骨大則義州所在靑布領來兼護送出去渠與阿之好上京次出去云矣

十三日汗所居庭中設帳幕布宴具汗出坐大吹打坐於牀上居中東則貴永介西則汗妹夫蒙古稱王子三人皆連臂坐後車訖乃王弟忽眞王弟稱號人入堂中五六步許先爲拜禮就東牀六坐其次中原降將黑參將馬參將麻副總王參謀稱名人拜叩頭使就西邊立又使臣就拜席只奉國書不捧禮單使之敍拜臣言於引禮者曰禮單不受則俺之敍拜事體極甚未安明告此意期於捧置後拜爲可云則引禮者將臣意走告還言內已受國書速拜爲當云臣再言不捧禮單之前先拜則重傷體面俱有所失諄諄開諭引禮者脇迫甚緊臣牢拒引禮者還告大海出來傳言曰使臣之意誤矣已捧國書則禮單𨿽不捧無所妨害而如是堅執是不爲國書只爲禮物者然也且今日大宴毋多言答曰非不知大宴而禮單亦系相敬之中不捧則不敬故不得已也大海曰明當善處速爲敍禮云恐有僨事之患敍拜參宴矣車訖乃王弟者與其兄有隙率其徒來投而獻大駝一頭駿馬二十八匹貂裘二領云耳宴罷臨出汗使臣與中原降將等會坐一處談話云臣言於大海曰俺非但醉甚與上國之人言語殊音見之無益矣大海曰爾等與上國素稱父子之邦父母家之人豈不欲見耶答曰貪生忘義爲人臣之不忠而父母家之亡奴也大海等相顧微哂又使降將等列立一處優給降將等贈物而俾臣觀光後龍骨大大海能水阿夫老仲男等及韓賊兄弟促膝而坐招臣坐於中大海以汗意傳言曰國書中借軍事及島中違約條官員領米入去事剃頭人不爲刷送事慶源慶興深處胡人潛商不從禁截不得已遣兵攻伐事書送使臣知此意歸告貴國云臣答曰俺以慰問來不知其間曲折大槪島中不爲領米入去事則日者已與爾等盡言而我國連年失稔民不聊生遑卹他人乎剃頭人不爲刷送云者自初兩國使臣往來已盡講定今不必起鬧端可也慶源慶興禁商事我國封疆之法極嚴爾等之所知也而況兩國相和別立事目見投者三人已爲境上梟可見立信極重矣借軍事非俺所知而以我國情義揆之則決難從矣大海曰何如國借則兵何如國不可歟願聞難從也臣答曰我國與上國自古義同父子爲父者有事招子之奴僕則爲子者其肯不從乎況其時爾國則以秦越相視尢不可以舉前事也且與上國義結君臣恩猶父子至誠事大近三百年及至今日借兵爲寇不但天下後世之罪人天地鬼神亦必陰誅而閭閻下賤三尺孩童皆知父子之邦卒其赤子攻其父母其可忍言𨿽欲從此請民誰與焉況我國力綿不能自守其可借人兵乎大海卽起入告汗還言內朝鮮使臣之言言則是爲人臣者當如是云因爲汗意嚇言曰只恃彈丸一島國君遷動其可乎大海以其意在昔釁生首末縷縷言之拂衣而去後臣就館龍胡特贈物追臣來計�將給之際臣固辭曰禮單不捧先受贈物非禮也非禮而受決不可爲龍胡曰禮單則兩國君之事而我國春信回禮未及酬答故不捧矣今此贈物則使臣行役酬勞公私有異不可不受又答曰使價奉命往來人臣之所當職分內事無可酬勞之舉兩國和好禮物卻之大欠事體爾不思之耶龍胡曰使臣之言𨿽然不受則必上下皆惡而我國之心然也且汗之所贈不可不受答曰上果有惡爾國之心則其何慰問乎汗𨿽嚴畏禮賓之贈其可威力脇給乎非禮而受決不可爲龍胡曰歸稟汗雲起去卽返計數以捧恩言曰吾屢往度往來貴國故不能無誠細告使臣之意捧去矣臣處銀子四十兩貂裘十領通使等處銀子四兩貂裘四領下人處銀子一兩分贈矣

十四日無所聞十五日設小酌明日出送云矣十六日十里許大川邊設別筵無先滿月介大海等連臂坐勸酒曰汗以使臣遠來久畱之故特遣俺等別送須到飲云三酌而罷矣因言曰姜璹好在否答曰好在矣今做何官答曰父喪才脫矣大海曰汗爲使臣別送路饌大牛一首臣問大海曰上京差胡幾名從胡幾名乎答曰差人則阿之好仲男從胡則十八名內二名落畱安州養馬云又問曰龍骨大今番所領出往之軍幾許答曰兼護送運靑布五百餘名矣臣到頡利堡不剃頭漢人二名先在臣問爾從何處來漢人答曰自獐子島來矣又曰然則爾知島中消息如何漢人答曰劉通判已殺陳副總島中之權專歸劉乙矣又問曰緣何事殺之乎答曰副總將具奏劉乙叛狀欲除之劉乙先知其謀舉兵殺之矣然則相戰兵敗而殺之乎答曰不戰而不意突入殺之矣又問曰只殺副總乎答曰用事大官五六人並殺之矣爾何日發島而來耶答曰今月十二日出來第五日到此矣又問曰某人差介爲某事入來乎汝何姓名答曰劉乙差人不答某事姓名而去矣十七日到遼東龍胡送言曰今日𨿽早未及甜水店而中路露宿難支蛟蚋所侵姑畱宿爲便云十八日宿甜水店要見國書不許十九日露宿通院堡懇請國書牢拒不許二十日露宿幹者浦又懇暫見國書推托不許二十一日露宿松店百般開諭要見國書則相爲推諉不許又請下人若干先爲出送報知爾等出來預備接待意則亦不爲動聽

二十二日露宿九連城又請國書暫見之意與先送下人爲可之意反復言之則有怒色矣二十三日自九連城三十里許駐軍招通事言曰吾騎四十先送江頭使之預爲整待船格爾亦告於使臣偕送下人數名爲可也因爲行軍到江頭怒色勃勃曰貴國之處事如是而監司之忽我類如此使臣知爾自後則關府尹之能不能使臣亦不可輕渡姑與我畱此觀其府尹所爲然後偕渡云臣答曰爾則國之長者而兩國相和信使相續情義無間何遽怒如此深以爲怪龍胡答曰靑布若不齊到吾可卽返使臣亦與我同歸汗前詰對可也臣答曰靑布事各有主管非俺所知也然而知與不知若曰同返則是迫俺擄去者也有死而已載屍歸耶招與府尹相見後渡江卽返命上覽之日記曰一个武臣遠入虎穴能以片言力折彊胡誠甚可嘉卽加秩特賜金鞭貂裘玉杯等物除平山府使移拜定州牧使因超遷慶尙左水使

沈陽日記

