民抄董宦事實﹝明﹞不著撰人

「﹝原缺﹞人心誰無公憤。凡我同類﹐勿作旁觀﹐當念悲狐﹐毋嫌投鼠﹐奉行天討﹐以快人心。當問其字非顚米﹐盡非癡黃﹐文章非司馬宗門﹐詞翰非歐陽﹑班輩﹐何得僥小人之幸﹐以濫�名。並數其險如盧杞﹐富如元載﹐淫奢如董卓﹐舉動豪橫如盜跖流風﹐又烏得竊君子之聲﹐以文巨惡。嗚呼﹗無罪而殺士﹐已應進諸四夷﹐戍首而伏誅﹐尙須梟其三孽。嗚呼﹗疇昔金閶淩宦﹐只因一士之仇﹐今日玉峯周家﹐亦非通國之怨﹐較之此惡﹐不啻有差﹐若再容畱﹐決非世界。公移一到﹐眾鼓齊鳴﹐期於十日之中﹐定舉四凶之討。謹檄。」

○十五十六民抄董宦事實

董宦父子﹐旣經剝裩虐辱範氏﹐由是人人切齒痛罵﹐無不欲得而甘心焉。又平日祖和﹑祖常﹑祖源﹑父子兄弟﹐更替說事﹐家人陳明﹑劉漢卿﹑陸春﹑董文等﹐封釘民房﹐捉鎖男婦﹐無日無之﹐斂怨軍民﹐已非一日﹐欲食肉寢皮﹐亦非一人。至剝裩毒淫一事﹐上干天怒﹐惡極於無可加矣。

斯時董宦少知悔禍﹐出罪己之言﹐猶可及止﹐反去告狀學院﹐告狀撫臺﹐要擺布範氏一門﹐自此無不怒發上指﹐激動合郡不平之心。初十﹑十一﹑十二等日﹐各處飛章投揭﹐布滿街衢﹐兒童婦女競傳「若要柴米彊﹐先殺董其昌」之謠。至於刊刻大書獸宦董其昌﹐梟孽董祖常等揭紙﹐沿街塞路﹐以致徽州湖廣川陜山西等處客商﹐亦共有冤揭黏貼﹐娼妓﹑龜子游船等項﹐亦各有報紙相傳﹐眞正怨聲載道﹐窮天罄地矣﹗

時署府黃同知﹑署縣吳推官﹐俱以公事出外﹐至十三日始歸﹐百姓紛紛﹐將謂府縣風力﹐可以擒治﹐不知其昌在蘇州﹐先以虛詞與二府尊說過﹐卽諸生進講嘵嘵﹐無益也。自此民怨益甚﹐日多一日。又次早十五行香之期﹐兩府見百姓擁擠街道兩旁﹐不下百萬﹐而罵聲如沸﹐知民情怒甚﹔因生員之講﹐遂拘陳明責二十五板﹐羈鋪。百姓聚集不散﹐自府學至董宦門首﹐擁擠不得行﹐罵者不絕口。董宦之堂兄董乾庵﹑董光大等﹐猶持董宦冤揭分送﹐被百姓各出扇於袖中﹐或拾磚塊亂打﹐一時忿聲激幾里。董僕知事不濟﹐雇集打行在家看守﹐而百姓爭先報怨者﹐至其門先撤去旗竿﹐防護者將糞溺從屋上潑出﹐百姓亦上屋將瓦礫擲進﹐觀者羣持磚助之﹐而董宦門道俱打破矣。百姓皆曰「陳明橫甚﹐先破其居可也。」於是一人揮手﹐羣而和之﹐數十間精華廳堂﹐俱拆破矣。午後稍稍散去﹐至未申時分復集﹐欲起火燒房﹐而天適雷雨﹐百姓料雨可滅火﹐今夜無益﹐姑止之。至次日十六日﹐百姓仍前擁擠﹐加以上海﹑靑浦﹑金山等處﹐聞知來報怨者﹐俱夜早齊到﹐於本日酉時﹐兩童子登屋﹐便捷如猿﹐以兩卷油蘆席點火﹐著其門面房﹐是夜西北風微微﹐火尙漫緩﹐約燒至茶廳﹐火稍烈而風比前加大﹐延及大廳﹐火趁風威﹐回環繚繞﹐無不熾焰。時百姓有赤身入火中﹐搶其臺桌廚椅﹐投之烈焰中以助火勢者。東邊唐宅﹑楊宅﹐西坐花庵與王宅﹐俱大書此系某宅房﹐此系某姓房﹐又將鐙籠髙揭﹐樹立於屋房﹐百姓見火稍侵及他家者﹐卽羣爲救滅﹐只燒董宦一家住宅﹐且拆且火﹐數百餘間﹐畫棟雕梁﹐朱欄曲檻﹐園亭臺榭﹐密室幽房﹐盡付之一焰中矣。對河陳明之居﹐先經拆毀者亦一燎而盡。明之妻不過一黥刺賊奴之婦﹐乃其死以百金沙板蓋之﹐被多人舁至火中﹐破而焚其屍﹐孰謂服之不衷﹐非身之災也。噫﹗董宦平日美居室﹐凡珍奇貨玩金玉珠寶﹐與夫麗人尢物﹐充牣室中﹐今俱一時竄取於他人之手﹐而若妻若媳若子女流離奔竄﹐聞有竊負而逃﹐前以此施﹐今以此報﹐天道好還﹐何不爽乃爾哉﹗

時﹐海防欲點兵出救﹐登轎於理刑廳前﹐吳四尊差人稟止﹐曰「不必出救﹐百姓數萬﹐恐有他變也。」𨿽云老成之見聞﹐亦云不滿於董宦虐範之事耳。

是夜﹐火徹夜不止﹐厥明而祖源之居又焚矣﹔祖源雄於父貲﹐而其妻又爲徐相國玄孫女﹐蘇州申相國甥女﹐奩資極盛。初辟居時﹐止數十椽以後廣而大之﹐乃盡拆賃房居民之居而攺造焉。親見其未遷居之小戶﹐被董僕揭其屋瓦﹐露居雨立﹐逼遂搬徙而無奔者。造堂房約有二百餘間﹐樓臺堂榭﹐髙可入云﹐粉堊丹靑﹐麗若宮闕﹐此眞翰奐之美也。乃落成未半載﹐一炬成灰﹐澌滅殆盡﹐僅遺故宮遺址﹐令人嘆息於荒煙斷石之間而已。令祖源復過此﹐安勝禾黍之痛哉﹗時﹐祖和一宅介其間﹐巍然獨存﹐蓋以平日稍知斂戢﹐民怨未深故也。至愚之民﹐報施不爽﹐三代遺直﹐猶可想見斯民云。

白龍潭書園樓居一所﹐堅致精巧﹐十九日百姓焚破之﹐拋其樓之匾額「抱珠閣」三字於河﹐曰「董其昌直沈水底矣。」

坐化庵正殿上﹐有一橫書「大雄寶殿」﹐旁寫「董其昌書」之匾﹐百姓見之﹐爭拋磚亂擲﹐寺僧慌登殿拆下﹐諸人持刀碎鏟削之﹐皆曰「碎殺董其昌也。」

府學明倫堂﹐有會魁牌匾一座。十五早﹐天未明時﹐被人拆下打破﹐其昌事平後﹐復自做安置。

十七日﹐有一帶巾穿月白綢衣者年可五十許﹐手持扇遮日﹐扇乃董其昌寫者﹐被一人扯破之﹐其人猶爭嚷不已﹐立被四五十人痛打﹐扯破巾服而去。

時董房尙有粉墻未盡倒者﹐被人爭寫淫瀆之言﹐獨有一老翁題詩於其上曰「福有胎兮禍有機﹐誰人識得此中機。酒酣吳地花顏謝﹐夢斷鴛鴦艸色迷。敵國富來猶未足﹐全家破後不知非。東風惟有門前柳﹐依舊雙雙燕子飛。」

○府示

署松江府事海防同知黃﹐示﹕「爲嚴禁事﹐照得朝廷立法﹐萬民有怨﹐本府正以行法伸冤者也。除豪奴陳明已經差拿正法﹐爾百姓宜各靜聽如平時﹐受冤許卽具狀赴府陳告﹐代爾申雪﹐不得亂行﹐白幹法紀。牌到卽刻解散﹐赴府鳴冤。特示。」

○又示

「松江府爲嚴禁事﹐本府備知陳明貫惡﹐已拿正罪﹐一面通申院道﹐照法嚴懲﹔我百姓各歸家安生﹐不得仍前擁聚﹐自罹法紀。故示。」

○又示

松江府示﹕「董宦平日斂怨於民﹐陳明昨又肆惡於範﹐本府正痛恨而思大懲創之﹔今爾百姓﹐焚其房屋﹐搬其家資﹐令宦一門鼠竄﹐亦足懲其惡而暴其罪矣。今卽宜各歸家﹐靜聽院道詳處﹐毋得再擁擠生端﹐致幹官法。特示。」

○縣示

「署華亭縣事理刑推官吳爲禁約事﹐照得豪僕陳明虐辱範婦﹐已蒙本府責監正罪﹐董宦素多招怨﹐致被爾等一夕焚抄﹐其罪兩足償矣。聞爾百姓尙未解散﹐喧闐雜遝。意更欲何爲﹖縱本宦與豪奴尙有未盡之辜﹐本府現申院道﹐另有詳處﹐爾輩止宜靜聽﹐亦非旦暮蜂集所得了也。示到卽各歸生理﹐若再擁擠﹐府縣捕官﹐帶領兵快﹐一一鎖拿﹐卽以亂民論矣﹐毋貽後悔。特示。」﹝十七日示貼坐化庵﹞

○府申各院道公文

松江府爲地方事﹐本月十四日﹐合郡士民因生員範啟宋受卿宦董其昌冤害﹐憤憤不平﹔隨該署印同知黃與﹑同推官吳﹐用言慰諭﹐已各心釋﹐至十五日﹐復稱本宦家人陳明等﹐平時助虐罪狀﹐隨行拘責監候﹐士民旋卽解散。不意次早午後﹐有平日受害上海人民並衛所軍民復至﹐鼓集三縣百姓﹐喧稱報怨﹐塡滿街道﹐先燒陳明房屋﹐後燒董宦兩宅﹐其非系宦房﹐一椽不動﹐各學生員並無一人在彼﹐第百姓眾多﹐恐致激成大變﹐屢經出示﹐嚴諭安輯﹐理合呈報﹐伏候詳奪施行。

○十七日董求吳玄水書

四宅焚如﹐家資若掃﹐弟業抱恨﹔及見申文與諸告示﹐語語侵弟﹐以弟爲三縣惡人﹐洗宅抄家之外﹐別有鍛煉﹐弟有死不瞑也﹐兄翁苦心﹐𨿽軻離卻步﹐至爲弟�﹐尢出兒曹盛气雄心之表﹐不謂一念憤激﹐卒罹此殃﹐今幸終教此輩如蛇虎官法所不及者﹐天譴自及之﹐典之用重用輕﹐犯之用眾用寡﹐悉聽之於有司。今兩臺必須上疏﹐上疏恐鋪述﹐府文民抄之名曷避也﹐今求許陸徐杜諸公之書﹐未求正法﹐先求正名﹐歸其爨孽於學校﹐而寬求於民﹐弟庶有解焉。卽乞兄翁雄筆屬艸﹐以速及兵尊爲貴﹐如其不可﹐另行一路也。弟在泖莊﹐小兒亦往報邃初捨侄﹐調停揭到學院爲急﹐倘兄翁有路﹐亦望多方及之﹐總祈不失鄙意﹐不必弟會過也。感悰﹗筆不能盡。

○府學申覆理刑廳公文

松江府儒學爲地方事﹐奉本府署府事理刑推官吳﹐開奉督學憲牌﹐查爲首講事生員﹐等因奉此﹐遵依﹐就經會同本學訓導馮等﹐從公備細查得董宦於舊年八月內﹐因生員陸兆芳家使女﹐繼養宦僕之家﹐此女探生母未回﹐董僕陳明糾眾打毀陸兆芳家資﹐將女搶去﹐街坊傳聞共忿﹐致有流言黑白小傳並醜詈曲本﹔董宦告府嚴緝﹐並無主名﹐捕得說書錢二﹐口稱生員範昶﹐因號呼告冤﹐顚蹶求白﹐董僕又逼至董宅﹐本宦復令跪庭﹐與錢二面對﹔昶歸遂不勝憤激而死﹐伊母馮氏﹐因媳龔氏系董宦內親﹐孫媳董氏又系董宦族女﹐帶義婦三人﹐偕往辧誣分理﹐董宦羣奴﹐將馮氏龔氏舁入僧寺﹐其隨從婦女﹐去裩打辱﹐傍人目擊﹐咸切齒不平。於是三月十五日﹐生員齊集明倫堂﹐本學行香時﹐眾口一辭﹐歸咎董僕陳明﹐懇府究治﹔本府牌拘陳明﹐卽時散去﹐並無聚眾扛幫攘臂喧逞等情。不意本月十六日﹐三縣軍民烏合萬餘﹐共稱報仇﹐忽於本日酉刻﹐燒毀董宦第宅﹐並家人陳明房屋﹐其時並無生員一人在彼。今據始末根由﹐爲生員範啟宋稱冤者﹐五學之生員﹐火燒董宦者﹐三縣之百姓﹐稟府申理﹐並無首難﹐百姓喧聚三日﹐豈由主使﹐今蒙信牌查究生員倡首一二人﹐因事起一時﹐議出眾口﹐並非糾眾狂逞﹐實難妄指首從。今將始末緣由﹐合行具覆﹐伏乞照驗施行。

○府學申覆學院公文

松江府儒學爲地方事﹐奉欽差督學禦史王憲牌﹐前事備仰卑職細查等因到學﹐奉此。遵依﹐查得三月十五日行香時﹐五學生員在於明倫堂爲生員範啟宋﹐眾口稱冤﹐俱系作揖﹐從容跪稟﹔隨蒙本府許捉陳明﹐原無齟齬顏色﹐諸生亦皆欣然謝散﹐並無哄眾攘臂。況董宦及範啟宋﹐俱不在家﹐彼此已無對理﹐則諸生不過一稟爲了事﹐治一陳明爲完局。而十五日卽蒙本府捉陳明責過二十五板﹐又羈候正法﹐諸生咸頌本府昭雪之速矣。又每月朔望﹐諸生集候本府行香﹐時以爲常﹐實無聚眾扛幫﹐至於傳檄一節﹐或暗貼通衢﹐或撒遺在地﹐此必平時抱怨深者所爲﹐深屬影響無據﹐更難臆及再照百姓放火﹐在董宦受禍已烈﹐府縣牌禁示禁不下十數次。而此儕猶若罔聞﹐在卑職受事𨿽淺﹐竊見士子彬彬雅馴﹐遵奉學規者﹐家至戶到﹐屢奉憲札行宣﹐焉敢絕無一報﹐誠以縱之旣未得首事之人﹐枉之適以重濫及之害﹐實難以爲首曲徇妄報者也。今奉行查﹐合行從實回覆﹐伏乞照詳施行。

○署府理刑吳初審申文

審得王皮﹑曹辰﹐一系凶徒﹐一系惡少﹔而所謂一條龍地扁蛇等﹐則皆郡中打行班頭也﹔此輩蜂聚蟻合﹐實繁有徒﹐幸地方有變﹐以逞其狂﹐蓋日夜幾之望也。咋歲生員陸兆芳與董宦家﹐因一婢競口﹐道路輒有歌謠流播﹐無怪董僕陳明之根究耳﹔及蔓延範啟宋之父範昶﹐昶故與董有衿雅﹐心不相甘﹐盟於城隍﹐控於董宦﹐憤郁發病而死。死之後﹐昶八十三歲母馮氏﹐挈昶妻龔氏﹐偕三女奴造董第﹐且哭且詈﹐其被羣奴醜辱﹐要亦自取焉耳。董奴縱不爲無罪﹐告之官府﹐固有三尺在﹐五學輒傳札而起﹐三月十四日鳴於府﹐十五日鳴於庠﹐若見爲義激然者﹔時府署印海防廳理諭之﹐法竦竦之﹐拘責陳明下獄以謝之﹐諸生唯唯斂手而退﹐政堪結局耳。

而孰意甫越一日﹐王皮﹑曹辰諸人﹐遂乘此爲燒搶之資也﹐因摩而呼﹐先騁而倡﹐海邦之民﹐輕剽易利﹐剎那之頃﹐聚者萬餘﹐始之焚陳明之廬﹐起火於貯米之蘆席﹐繼而燒董宦之堂屋。蓋自酉戌迄於黎明﹐飆起熛發﹐勢不容撲﹐畫棟雕梁﹐奇珍祕玩﹐盡爲祝融之所有﹐僅於一宅﹐未及燃毀。會本府差捕官兵快﹐星馳赴救﹐又屢出嚴示髙牌﹐大呼禁遏﹐而後漸次散去。此等景象﹐豈淸平之世所宜有邪﹖夫董宦夙有文望﹐名重鄕邦﹐縉紳中咸以爲今之米南宮蘇玉局﹐物外玄襟﹐夷然有所不屑﹐不知何時賈於閭而得此奇禍邪﹗豈眞有含冤難復者﹐乘機遘會﹐一倡百應﹐聚蚊成雷﹐驚司馬之家﹐熱負羈之宮﹐有所不卹邪﹗

本職承憲發問﹐節次嚴審﹐放火蘆席者出王皮手﹐當堂質之裏鄰﹐眾目咸識認矣。放火董宦房屋者﹐出自多人﹐而縱爇於兩未冠手﹐其一上海聲音面肥者﹐現緝未到﹐其一華亭聲音面麻者﹐爲曹辰﹐當堂質之裏鄰﹐眾目咸識認矣。鞫王皮向與盛心洲構訟﹐陳明居中受錢擺布﹐怨之刺骨﹐曹辰先事前一日﹐偶立董門﹐被董僕推跌﹐不遜﹐董僕擒進﹐持磚剝衣重毆﹐怨之亦刺骨﹐其報仇之情可知。且二凶當官不能自辧﹐只云董宦罪惡深重﹐人人要民抄﹐非我一二人﹐其爲魁首無疑矣。一條龍卽胡龍﹐地扁蛇卽朱觀﹐嗜槍如飴﹐走險若騖﹐固其素習﹐尢不足惜﹐如趙二﹐則董僕執之戎首﹐本犯訴無干涉﹔金畱﹐初審供認已明﹐及再審﹐含吐不盡。董元﹝卽其昌伯祖大理寺少卿之嫡孫﹐與其昌爲從兄弟﹐因元平日得罪於陳明﹐明計令子婿毒毆之﹐又陷於搶﹐使其斃於獄中﹔元之堂兄董斂庵﹐再四求救﹐陳明執不放﹐族人董光大等不平﹐痛罵董其昌﹐至焚冤單於大理公之墓所﹞﹐儲天卿﹑沈石粦﹝此輩皆平日陳明所說事詐錢者﹞﹐則或與搶而未必﹐搶或搶而未必燒﹐又當細讞情實﹐再正厥辜﹔討奄臣而無須誤誅﹐滅胡羯而髙鼻濫死﹐不可不監矣﹗

至於生員﹐宜守臥碑﹐自愛其鼎。一言一動﹐小民將則而象之。而一人有釁﹐眾友不平﹐似出狐兔之悲﹐實類釁斯之黨﹐𨿽放火之夕﹐委無一人至者﹐而肇端之咎將誰執乎﹖範啟宋十四日告狀姑蘇﹐十七日告狀江陰﹐固不能分身號召﹐而陸兆芳先事起羅﹐且據董僕有「暢哉暢哉」等語﹐𨿽審尙未確﹐始禍之端﹐安所解乎﹖

據各學教官所申﹐合郡縉紳所論﹐與諸生了不相干﹐董宦弘襟廣量﹐亦云冰消霧釋﹐乃本職竊謂作亂之民﹐固宜誅之以懲悖逆之萌﹐兆亂之衿﹐亦不可不懲之以杜囂陵之漸也。明有法度﹐幽有鬼神﹐通國有公評﹐昭代有法守﹐殺人媚人﹐有人心者不爲﹔縱姦長惡﹐司法紀者不敢﹔惟是事關重大﹐非本職愚闇所能勝其任。

且自爭婢之初﹐以迄焚屋之後﹐或分授遠行﹐或辭篆臥病﹐總未親經其事﹐海防廳時署印務﹐見聞較眞﹐查防必確﹐伏乞憲臺批示該廳﹐本職會審或委別府精明官一二員前來會問﹐敬當告之文廟﹐誓之神明﹐於公廨處所集一郡士民﹐從公處斷﹐庶足以定應重應輕之典﹐而服匹夫匹婦之心耳。至若府縣巡捕陸哨練兵等員役﹐非不共有守禦之職﹐然哆口旣易﹐當局實難﹐兵快幾何﹐不足以禦千萬人也﹐明甚。未奉憲令不敢擅稱兵傷殘小民也﹐又明甚。矧救護心力已盡保全仍有一二﹐非卑職所敢擅便也。

○學院駁批道申

據詳﹐行凶惡少﹐不過爲打搶財耳﹐豈可卽指爲民抄。此事釁孽﹐原起學校﹔查該府原申﹐十四日﹐諸生稱範之冤﹐已露甘心於董之意。十五日持札聲董之罪﹐不挈正其僕不散﹐顯肆要挾之詞。況暗中構禍﹐更不可知﹐二三廣文﹐尙欲以空言塞責﹐卽據申文﹐自相矛盾。更可異者﹐臨變束手﹐則稱千百﹐定亂正法﹐則以無賴數人了事。公堂上持札的是何人﹖一得主名﹐則單札從何而來﹖便確﹐何今月餘未報﹖保姦廢法﹐是誰之責﹖該府且然﹐何況廣文﹗倘再推諉﹐本院﹐素行不孚於士類﹐法故見撓於所司﹐奉職無狀﹐便當自劾而去﹐此際卽欲爲諸執事寬假得乎﹖該道速行理刑官﹐會同海防﹐並責各教官﹐將兆亂靑衿﹐多多開報﹐一面先行報院﹐一面解道﹐確招詳解。

○兵道駁批

看得董宦被禍之烈﹐其所不甘者「民抄」兩字﹐卽謂爲「士抄」﹐亦應坐以確據。今據刑官之審﹐已得其詳﹐乃此一變也﹔豈悻悻無賴數人﹐遽可塞責邪﹖況金畱﹐當眾誇許﹐自謂葛成因而有乘機肆搶者﹐卽輕重有間﹐不可一執問邪﹖𨿽鼓倡原非多眾﹐而哄亂實系有徒﹐此而徒防株累﹐不顧网漏﹐得無諱姦長亂﹐且恐無以謝地方也。至生員前一日之聚講觀望者﹐業已塡塞﹐惟玆多口﹐乃起戎心﹐卽曰眾生咸在也。而倡首傳札者厲辭動眾者﹐必自有之。羣聚頗類扛幫﹐傳札又似挾制﹐學院以學政﹐嚴札查訪﹐寂無一報﹐又難以模稜終局者。若以護惜爲作士气﹐豈其然邪﹖除批該廳會海防細審明確﹐勒限招解﹐覆審﹐另詳。

○學院奏疏

欽差提學禦史王以寧一本﹐士官因事忿爭﹐棍徒乘機煽禍﹐先據實上聞﹐恭候敕旨﹐以飭法紀﹐以杜亂萌事。臣奉命提學江南﹐一稟敕書及欽定條約行事﹐臣旣不敢逾法以墜職掌﹐各屬士子亦不得明犯以干憲條﹐此臣日夜所飲冰共矢者。

乃不意昆山有鄕宦周玄暉之亂紀公行﹐松江有鄕宦董其昌之遘禍慘烈也。除周玄暉一事﹐先經撫臣王應麟會同題請伏候聖裁外﹐看得參政董其昌﹐始以女奴與府學生員陸兆芳訐訟﹐繼因《傅奇小說》與生員範啟宋父子爭怨﹐各抱不平﹐遂開釁端。二姓越數百里赴職投狀﹐而事外之人﹐輒從中鼓煽﹐構此奇變﹐狂生發難﹐惡少橫起﹐董氏主僕之住房﹐一夕成燼﹐殺死三命似虛﹐燒陳明之母一棺是實。此誠浙省民變以來﹐所再見者。

臣卽欲具疏奏聞﹐亟查主名﹐無柰有司掣於旁撓﹐轉展支吾﹐除釁始陸兆芳先行黜革﹐同範啟宋候問外﹐札催再三﹐經蘇松兵糧道髙出招詳﹐僅獲凶犯王皮等八人﹐首難靑衿無一人﹐詳申駁催﹐而後報有郁伯紳等五生爲首扛幫﹐又提兩學教官面查﹐而後報有姚瑞徵等五生協投冤揭﹐卽無「民抄」一事﹐應按法行黜矣。先將該道開報者﹐分別革問﹐將該學開報者﹐發道覆核定罪。至於行凶惡少﹐據報挈五名﹐則脫逃見捕者不與焉。

是變也﹐白晝大都﹐焚搶無忌﹐非直一方之變﹐所關風俗紀綱甚大。職叨司風紀﹐惟應朝聞難而夕正法﹐以早杜亂萌。惟是駁行嚴鞫﹐屢催未解﹐謹會同巡撫王應麟﹐先將查報情略﹐據實奏聞﹐至若變起之日﹐束手斂足﹐全不爲地方擔當。變定之後﹐半吞半吐﹐只知爲靑衿卸脫﹐畏旁掣甚於畏法紀﹐遷延至今﹐該地方有司實不能逃其責者。候各犯俟該道招明解到﹐並應參官員﹐另行酌議﹐請旨定奪。伏乞敕下﹐再加覆議行﹐臣等遵奉施行﹐奉聖旨﹕已有旨了。該部院知道。

○學院駁牌

督學禦史王爲學政事﹐照得本院奉命江南督理學校﹐遵奉敕書與欽定條約﹐頒行恪守﹐綦甚重也。不意松江各學生員﹐開髦法紀﹐傳札聚眾﹐當堂要挾。如董宦一事﹐業已明犯敕旨矣。該學教官﹐猶謂與諸生無與﹐不知所職何事﹖所遵奉者是何學政﹖試問考行簿爲何而設﹖札查再三﹐如聾如啞﹐如抗遠不報﹐溺職殊甚。凡教官不職者﹐輕則戒飭﹔�則提問﹐欽定教條內開載甚明。本院豈敢一再姑息﹐廢墜職掌﹐合行提考。牌仰本府﹐卽提本府及華亭縣兩學教官﹐限五日內解院考察﹐以憑面審﹐毋得遲延﹐須至牌者。

○合郡鄕士大夫公書

公啟﹐董思白焚宅一事﹐變實異常﹐然皆三四輩利搶之徒﹐乘機局訌﹐與學校毫不相涉也。先是舊年﹐董氏與陸生爭使女﹐尋已中解﹐而陸生含忍杜門矣﹐此一案也。久之﹐黑白小傳起﹐莫得其所從來﹐蔓延範昶﹐昶以憤死﹔昶之母妻﹐傷焉泣往﹐而陳明辱之。諸生鳴於庠﹐陳明下獄﹐諸生散矣﹐又一案也。松之人每遇一奇聞﹐輒聚觀如堵﹔不逞之徒﹐乘觀者爲聲勢。焚而抄之﹐勢不可止﹐董宅爲燼矣﹐又一案也。

夫含忍之陸生﹐於謗書起火無與也﹔倡言之諸生﹐於越宿之焚搶無與也﹔事已三截﹐情各不蒙﹐萬目昭彰﹐已非一日。況焚抄渠凶﹐似應嚴緝﹐脇從諸黨﹐易涉非辜﹐而必欲指杜門含忍者爲首事﹐波明倫聚講者爲禍先﹐無論陸生可憫﹐眾靑衿可原。而揆之事理﹐蔓延株連﹐恐後來終無了局。

董思白髙明間曠﹐鄕黨所推﹐安陸生所以安董﹐安學校正以安郡城。若臺臺不加憐察﹐奪陸生之衣冠﹐坐諸生於一网﹐甘心士類﹐爲一家全勝之局﹐則他日有叵測之患﹐生輩居城者﹐置不一言﹐亦與有責焉。向以遠嫌﹐並未通啟﹐玆且事不獲已﹐敢合詞以請﹐實爲地方﹐非關遊說也。倘片涉虛﹐神明殛之。謹啟﹝此張侗初筆﹞。

王孫熙﹑王明時﹑徐三重﹑張希曾﹑許樂善﹑吳炯﹑錢大復﹑李叔春﹑陳所蘊﹑王焯﹑李益亨﹑杜士全﹑鄭棟﹑洪都﹑何三畏﹑陸彥章﹑張翌軫﹑莫是豹﹑徐禎稷﹑張鼎﹑陸懋修﹑陳敏吾﹑潘大儒﹑陳國是﹑王元瑞﹑錢龍錫﹑錢士貴﹑張肇林﹝以上共二十八人﹞。

○合郡孝廉公揭

揭爲偕陳與諭﹐上白士冤﹐以全鄕紳﹐以安地方事。

董宦焚宅一事﹐實遠近駭聞。然禍因利搶棍徒﹐聞有報怨之民﹐乘機蜂起﹐與學校絕無干涉。舊年八月間﹐董宦爲一使女﹐誤信僕言﹐與生員陸兆芳爲難﹐鄕紳何節推﹑吳祠部勸解﹕陸生甘心含忍﹐自秋迄春﹐抱病杜門﹐此臨訊時舊僕陳明之面吐可質也。迨黑白傳起﹐董宦根究無迹﹐意疑生員範昶﹐昶不勝憤懼而死。其母妻恃屬姻親﹐挈三女奴往訴﹐不意遭陳明等剝裩醜辱﹐遂致道路不平﹐諸生義激﹐因十五日升散之期﹐爲範生昭雪之舉。隨蒙府縣署印公祖溫諭﹐且下陳明於獄﹐諸衿旋卽解散﹐而民情尙未釋然。三縣軍民﹐各出冤單﹐軍以拖賴三倉糧爲辭﹐民以兜攬公事爲辭﹐黏貼墻壁﹐窮鄕委巷﹐無所不到。署印黃公祖﹐急命地方塗抹揭去﹐而「若要柴米彊﹐先殺董其昌」之謠﹐已徧傳閭閻矣。時﹐董宦見萬民洶洶﹐禍在旦夕﹐糾郡中打行惡少扞衛。而此輩利於有事﹐先飛瓦礫﹐撒糞溺﹐致觀者愈眾﹐人情愈憤﹐而董宅父子巨宅﹐付之一燼矣。夫始難爲聚觀姦民﹐已與諸生無涉。焚抄在十六酉時﹐其去講期又遠﹐所以本府本學申文﹐皆言並無生員一人在彼。今董宦急欲鳴冤﹐而諱言民變﹐輒歸罪於學校﹐先加起釁於陸生﹐不知根由釁端一起於範昶之冤死﹐再起於董奴之浚尋﹐而速禍於打行扞衛之人。若杜門含忍之陸生﹐牽連在詞﹐已出不意﹐卽吳公祖庭鞫兩次﹐未有誣執。至十三日復審﹐而董僕與硬證﹐始有「暢哉暢哉」之語﹐此仇口所誣﹐其爲不足信明矣。況合郡縉紳與董宦豈無狐兔之感﹐反出公言與陸生申理﹐則起釁不在學校又明矣。伏乞臺臺﹐稍采末議﹐奠輯一方﹐俾士民得見天日﹐斯眞再造之恩矣﹗若語涉文致﹐鬼神實鑑臨之。謹揭。

唐有家﹑姜雲龍﹑王獻吉﹑張汝開﹑杜士基﹑張方升﹑董中行﹑曹蕃﹑吳克昌﹑雷迅﹑董復初﹑楊汝成﹑沈匡濟﹑姚元胤﹑張元復﹑張爾侯﹑王秉衝﹑金以魯﹑謝秉謹﹑馮明玠﹑嚴中立﹑許士奇﹑何萬化﹑張藎臣﹑金時揚﹑奚時申﹑胡開文﹑姚鏜﹑陳所聞﹑王應伯﹑倪家泰﹑沈可紹﹑宋懋澄﹑張瀛選﹑張寶選﹑王臺﹑顧伯騏﹑張拱端﹑張執端﹑謝應聘﹑蔣爾揚﹑王昌會﹑李繼元﹑莫道醇﹑王坊﹑髙秉經﹑朱紹元﹑黃廷鵠﹑陳肇元﹑張方建﹑陸起龍﹝以上共五十一人﹞。

○學院回書

伏讀臺教﹐深荷發蒙﹐匪直計安桑梓﹐所嘉惠於不佞者﹐徳意甚厚。竊思事之顚末﹐原有三截﹐釁從何起﹖難言盡不蒙。不佞與董宦向無一臂之交﹐因於役貴郡﹐繼接片談諸靑衿皆吾子弟﹐而敢左右袒﹖惟是變出創見﹐遠邇駭聞﹐決難艸艸結局﹐奉行學校﹐豈是甘心﹐三尺未申﹐先坐一网﹐不佞不敢受。倘云他日叵測﹐而應務姑息以安地方﹐恐漸不可長﹐或亦非名區之福也。俟該道詳至﹐諒有處分﹐敢此布復。

○吳理刑回書

恭承隆札﹐見示已晰﹐士民情形﹐但洗冤奉法﹐五載來兢兢自矢﹐寧於玆事而渝之。昨申文尾有「殺人媚人﹐有人心者不爲﹐縱惡養姦﹐司法紀者不敢」句。實鄙意所寓矣。但學臺怒形於色﹐見間語涉慢罵﹐不肖實不能堪﹐便有頃刻掛冠之念﹐而道尊慰藉甚婉﹐恐此事禍民禍士﹐以致禍官﹐株連蔓衍﹐未有所底也。在不肖申文﹐多方調護﹐以祈消之於平﹐化之於小﹐尢祈各位老先生俯垂體察﹐俾玄宰平心平理﹐而大難可次第平耳。冘次艸復﹐其就裏種種﹐非筆所可吐﹐統希臺炤﹐不宣。

○又請教各士夫書

昨承列位老先生公札見示﹐所以爲靑衿蒼生請命者至矣。但通郡公論如此﹐而上司與告者之言又如彼﹐水火星淵﹐迥不相似。且院道開口﹐輒曰「誅亂民﹐治亂生﹐不許漏一人。」是松江合府﹐無可赦之民可赦之士也。其責有司﹐不曰「蔽護」﹐而曰「模稜」﹐是松江合府無可信之官也。稍有骨气者﹐誰能堪此﹖黃老先生欲去﹐不肖義不獨畱﹐未仕者裹足而不敢入貴鄕﹐其爲不守之邦乎﹖有司所據爲公者民情耳﹐士論耳﹐民不足信矣﹐士又不足信矣﹐幸有列位老先生在事局之外﹐有司縱不信人﹐亦不敢言通郡縉紳盡不足信也。贊言先入﹐難於拔山﹐竟使不肖輩何以仰承之﹐今用言求教﹐乞臺臺再詳示燒搶之爲士爲民﹐構難之誰非誰是﹐有冤抑之情﹐而下或未伸﹔有幽微之狀﹐而上或未達﹐皆望縷指眉列以剖焉。一郡大難﹐在仁人君子﹐決不忍守寒蟬之操﹐視父母之邦﹐胥而爲禍也。憲牌一日三﹑四至﹐積威如火﹐謹將四張臺覽﹐乞勿靳指陳下吏幸甚﹐地方幸甚﹗

○道尊回書

不肖出於役雲間﹐則諸老先生辱隨之。而開誠誨督若以出爲可教也者﹐是明不鄙而回出之感徳可知也。董思白事﹐固己聞教於大君子矣﹐陸生之革﹐學臺止據原呈之誤。而督責未已﹐不肖反覆稟白﹐終不見信。乃思白復投一呈﹐又以爲燒三宅﹐殺五命﹐焚二棺﹐種種聳詞﹐其言深有憾焉。以致撫學二臺﹐堅信地方爲隱慝﹐鄙言爲庇護﹐而切責深求之札如雨下矣。學臺必欲以學政難諸生﹐謂十五之聚講﹐卽坐以釁端﹐安得云無涉﹐不肖備述與論﹐且道思老平日的有召怨致抄﹐而益不見信也。殆不知此局之所終矣﹗至於亂民乘機者﹐原多苟免﹐株累無太网疏﹐且輕重自有分﹐恐數人無以塞四方之口﹐蓋此事之驚傳者大矣。敢實布復﹐仰希裁察﹐願俟嗣音﹐以發愚覆。不宣。

○撫臺回書

恭領大札﹐地方事已若列眉﹐昨卽有數言﹐移會學院﹐料亦五分外之督矣。玆巡歷金山﹐一信宿可到貴郡﹐自當面悉羅縷﹐謝教﹐不宣。

○撫臺示

都察院右僉都禦史王﹐爲督撫地方事﹐照得董宦與生員構訟﹐初俱靜聽處分﹐未欲創起大禍也。突有喜亂姦民﹐乘機燒搶﹐事出異常﹐已經札行該府﹐訪得渠魁﹐密拿監候﹐聽道府審明招解外﹔今本院巡歷玆士﹐徧訪鄕紳孝廉及諸父老﹐頗得其槪。大都修隙本宦者﹐果有其人﹐而開風切齒者﹐遂擁至千萬﹐𨿽云奇禍﹐實出無知﹐姑與維新﹐免其查究﹐合行曉諭。爲此仰地方軍民人等知悉﹐以後各宜安分守法﹐自保身家﹐毋遇事風生﹐亦毋見影生疑﹔倘有指稱府縣捕差人役前來﹐拘拿焚燒董宦人民者﹐不拘有無印信牌票﹐許本境裏排人等﹐協拿送所在官司審明﹐解院重處﹐決不輕貸。其生員亦各潛心肄業﹐本院行卽移會學院﹐必不致爲雉罹之禍也。特示。

○本府覆審申文

看得董宦一事﹐原詞而外﹐靑衿之被議者凡十有二﹐郁伯紳﹑張復本﹑翁元升﹑李澹﹑孫肇元﹐則各學教官﹐遵學札開報於本府者也﹔姚瑞徵﹑馮鼎爵﹑沈國光﹑張揚譽﹑馮大辰﹐則兩學教官面報於學院者也﹔姚麟祚﹑丁宣﹐與前張揚譽﹑馮鼎爵﹑張復本﹑翁元升﹑姚瑞徵﹐則又爲首郁伯紳呈報於院道者也。

以理參之﹐該學與諸生相習﹐其開報者似眞矣。然就中如孫肇元三月十三日在學院衙門伺候批回﹐豈十四五兩日遂能越幾百里入講事之列哉﹖原其故﹐緣肇元補考之後﹐與董宦遇於江陰城門﹐疑其護範啟宋告狀﹐口語刺刺﹐聞於衛學﹐學去府遼遠﹐因據宦書﹐以應上之命也。卽此一生推之該學之所報者﹐未足盡憑也。

至郁伯紳似相攻擊者似眞矣﹔然就中如馮鼎爵﹐則三月十四日往迎伊叔馮宦於嘉興﹐不在家也。合堂諸生俱云「十五日鼎爵實未到學也。」本學教官亦云「止見本生曾一日在府與範啟宋同立﹐未見十五日到學也。」而開爲毀匾﹐不亦冤哉﹗原其故﹐緣鼎爵眇一目。伯紳欲牽以自代﹐爲自全計也﹐卽此一生﹐推之郁伯紳所呈者﹐亦未足盡憑也。

且不特此也﹐郁伯紳之指馮鼎爵與姚麟祚毀匾也﹐引倪文蛟口供﹔及訊之文蛟﹐則云﹕縣學書手﹐絕不知府學毀匾之事﹐從無一言與伯紳說及矣。伯紳指張揚譽挑激攙擡婦女也﹐引何邦文見證﹔及鞫邦文﹐則云﹕範婦之往﹐實馮氏命﹐不由人挑激矣。郁伯紳之指翁元升倡議﹐引胡教授回文可查﹔及弔胡教官之文卷﹐則止云《五學齊集》﹐並無一字涉元升矣。伯紳之指姚瑞徵﹑丁宣﹑姚麟祚之傳札也﹐引丁繼南爲證﹔及鞫繼南﹐則云男丁宣與麟祚等﹐手只得一札﹐齊擁聚觀﹐並非傳札矣。

且又不特此也﹐姚瑞徵等極稱札系伯紳手分﹐萬目共睹矣。翁元升等極稱行香後﹐伯紳倡言勿脫公服﹐再進府一稟﹔而百姓王庵萬心齊等﹐刻揭醜詈董宦﹐倡言民抄﹐亦系伯紳慫恿成事矣。伯紳男生員郁濬﹐覿面質問﹐不能置辧矣。

將以爲諸生交惡之語﹐未可深信。及嚴知事系當日往董處救範婦之官﹐亦云揚譽止來府求救﹐未隨到董門﹐伯紳言妄也。馮趙等訓導系當日伺候行香之官﹐亦云毀匾系天未明時﹐不知何人打毀﹐並未聞鼎爵在內﹐伯紳言誤矣。

將又以衙官教官之語﹐未足深信﹔乃持札遞府者﹐明明爲伯紳之手矣﹐本府與眾所共睹也。稟府醜詈董宦﹐細述本宦平日父子主僕作惡罪狀者﹐明明爲伯紳之口﹐本府與眾耳所共聞也。會審日﹐自供十四日有不識姓名一人﹐持帖一封﹐內寫公紮若干﹐乞共聲擊獸臣等句﹐投之伊家者﹐明明爲伯紳之言﹐本府與眾所共記也。

何曾有羅織之說乎﹖何可卸罪於人乎﹖伯紳欲卸罪於人﹐諸生尢而效之﹐一卸二卸﹐以至十千百卸﹐將五學人人波及﹐猶未已乎﹖且聞伯紳自恃炙轂懸河之口﹐巧行下水拖人之術﹐以含糊囁嚅作諂脫之符﹐以東扯西攀网漁人之利﹔富生粟監受詐者不少﹐其風詎可長乎﹖夫書生非犯大逆﹐安有十族連坐之條﹐周親苟有急難﹐萬無一足不顧之理﹐其情俱自可原。凡學政所宜處者傳札耳﹐扛幫耳﹐以此召罪﹐無如伯紳之甚﹐亦無如伯紳之確。其張復本﹑翁元升之流﹐不過隨類進言﹔丁宣﹑姚麟祚﹑姚瑞徵之輩﹐不過因手得札﹔馮大辰﹑張揚譽爲親﹐故受伏羹之災﹐李澹﹑沈國光爲友﹐故召同舟之禍﹐事體皆明﹐情形莫掩。

謂是無妄﹐則人人若有涉﹔謂是不枉﹐則人人又有詞。本職不得不以所聞所見者﹐錄之於爰書﹐而以人證文卷賫於臺前。若應重應輕應昭應雪﹐則自有憲斷﹐非下吏所敢饒舌矣。

○批申

據申﹐郁伯紳之爲罪魁明矣。下惟諸生夾攻﹐卽該府証之甚確﹐百喙難辧﹐倘「民抄」一事﹐果出其謀﹐卽應從重治罪﹐然得無有溢惡之言乎﹖張復本﹑翁元升﹐旣隨伯紳之類以進言﹐同一首倡無疑矣﹔姚麟祚﹑丁宣﹑姚瑞徵等﹐各訴得札根由﹐明從陸石麟來﹐而府又云出自伯紳之手﹐是何辭有矛盾﹐然亦傳札之的證也。矧姚瑞徵本學開報﹐爲首講事罪﹐更浮於麟祚等﹔張揚譽赴府求援﹐是亦一重公案﹐然揚譽﹑馮天辰尙可以親故末減﹐沈國光﹑李澹人人有涉﹐恐非無辜﹐似難與孫肇元同寬者也。惟是馮鼎爵可疑﹐如止出伯紳之口﹐以眇目自代似也﹐然而教官開報在先矣﹔本院詰各教官﹐一人未確﹐當注劣考﹐俱云矢心共盟而後開報﹐倘鼎爵可寬﹐則報者奚解﹐須提教官再與董文一對質﹐庶無枉縱。據麟祚所供陸石麟﹐旣經到官﹐系其傳札﹐嚴查是否造札之人﹐作速提發蘇常鎭三府會審﹐解道確擬詳奪。此外﹐非鑑鑑可據者﹐不得再聽轉卸﹐以長刁風﹐孫肇元行令復學肄業。

○蘇常鎭三府會審斷詞

會審得﹕國家三尺法﹐士與民共之﹐故士範於庠﹐罔敢扞网以犯淸議﹐民式於野﹐無敢作慝以干王章﹔自非然者﹐士非士而民非民﹐法均無貰。

董宦之禍﹐始基於士﹐終凶於民﹐亦綦烈矣﹔事關地方﹐政屬風紀﹐頻煩憲札﹐蓋其愼也﹔其釁孽顚末﹐各犯塡詞﹐黃同知﹑吳推官﹐先後申報﹐亦已詳明﹔乃憲猶督過諸生﹐必欲麗於法者﹐夫亦以士首庶民﹐嚴於民自不得寬於士乎﹗

然情罪固殊﹐難以一律齊也﹔除陸兆芳先蒙褫革﹐孫肇元光蒙昭釋外﹔今審得郁伯紳﹐好剛任俠﹐口若懸河﹐率眾鳴學﹐持札稟府﹐人人共見共聞。諸生僉云「無伯紳則無今日。」𨿽「民抄」一刻﹐難以懸坐﹐而首難何疑也。張復本﹑翁元升﹑姚瑞徵﹑沈國光皆當先講事﹐鼓如簧之舌﹐而附之翼﹐𨿽在講事之列﹐然不過逐隊而趨耳。若李澹則訴稱茅山進香﹐回過無錫﹐遇啟宋偶語﹐董文見而憾之﹐因報焉﹐然學師證其同講事矣。張揚譽﹑馮大辰均啟宋至戚﹐挾持控告﹐同投冤單﹐事實有之。然非傳札講事之列﹐此三生者﹐罪又其次也。究陸石麟之札文﹐則自方小一來﹐小一供稱方正學世派﹐十五日行香祖祠﹐從門上揭之﹐歸過文廟﹐遇其師馬或﹐送閱陸石麟﹑姚麟祚從旁接觀之﹐至丁宣遂丸而投於河﹐於是徧出﹐莫知所起。而此一紙獨出自方小一之手﹐不無可疑﹐乃嚴拷至再﹐不肯招服﹐復拘刻匠顧心暘﹐嚴行對質札文授受來歷﹐亦抵死不認﹐法窮於無可加﹐情亦無可求矣。此數子者﹐在姚麟祚﹑陸石麟年少負气﹐不無喜事之心﹐稍示降懲﹐亦不爲過。若丁宣投札於河﹐猶知畏法﹐馬或方小一則朴訥之夫﹐亦非知情﹐是宜並末減者也。馮鼎爵則江教官報稱﹐前一日見爵於府門首﹐十五日未之見﹐亦未聞其講事也﹔毀匾﹐則馮教官稱天未明時﹐不知何人打碎﹐難坐鼎爵﹐則郁伯紳誣攀不足信明矣﹐是宜爲昭雪者也。

夫董宦夙擅文望﹐名滿寰中﹐今以使女之故﹐被造黑白傳奇﹐玷其閫閾﹐此卽賢者難堪。範昶以錢二妄指作傳﹐遂誓神忿懣以死﹐此莫致之命﹐於董何尢。至其母妻藉內戚之情﹐登門訴罵﹐隨從婢女四五人﹐曁被剝打﹐虐辱昶之母妻﹐羞窘逃回﹐則奴輩之不法﹐而或董宦未之知也。

諸生一時過信啟宋之詞﹐以耳伺耳﹐以目伺目﹐忿激成仇﹐揚袂而起﹐五學若狂﹐穢詞加遺﹐騁一時之意气﹐忘當機之隱禍﹐宜其有今日耳。然諸生爲啟宋發憤﹐第傳札講事已耳﹐詣明倫堂﹐詣府堂稟官已耳。𨿽似有甘心於董之意﹐只爲口說之騰﹐並未至於董之門也﹔至該府責監陳明﹐旋解散矣。夫何姦民工黠金畱﹐久包禍心﹐乘機而動﹐以報怨爲名﹐以陳明爲指﹔夫明黠奴﹐減多招怨於外﹐然主未必知﹐抑獨不可鳴官就理乎﹖何乃一呼百應﹐先爇陳明之居﹐繼焚董宦之宅﹐並城外書館﹐打毀殆盡﹐搶奪者數十人。而聞風踵至﹐蜂屯蟻聚﹐將至千萬人﹐董氏合門鼠竄﹐毀室攫子﹐禍誠烈矣。董宦旣受子衿之詬﹐不旋踵而離亂民之殃﹐無惑乎抱恨焦土﹐卽不能忘情於子衿﹐而幹憲不已也。

參看得郁伯紳等﹐並遊黌序﹐罔守準繩﹐意气𨿽激於同袍﹐利害弗顧其所止﹐扛幫傳札﹐似違欽定之條﹐率眾稟官﹐殊符挾制之例﹐狂瀾旣逝﹐懲創宜嚴。王昇﹑金畱等﹐殘賊性成﹐打搶機熟﹐速福喜亂﹐瞋目而語﹐𨿽蹈瑕抵隙﹐湣不畏死﹐而興戎魑魅﹐肆逞於靑天﹐焚掠公行於大郡﹐此乃非常之變﹐王法所不宥者。故論諸生事有因激而招禍﹐首事之郁伯紳與翁元升﹑張復本﹑姚瑞徵﹐沈國光﹐並應杖革﹔李澹﹑張揚譽﹑陸石麟﹑馮大辰﹑姚麟祚並應杖降﹔馬或﹑丁宣﹑方小一並應杖懲﹐馮鼎爵似應議釋﹔至焚搶諸犯﹐如王升﹑董元已登鬼錄﹐金畱﹑曹辰皆首惡﹐駢斬不枉﹔胡龍等未與放火之事﹐特乘機搶掠﹐與錢二唱書階厲﹐徒各允宜。惟是吳觀寶呶呶稱冤﹐謂系同犯金畱仇攀﹐又邱福與邱五爲兄弟﹐當日焚搶﹐邱五在場﹐邱福門外觀望﹐邱五逃而福被獲﹐且訴﹐董宦原而宥之﹝陳明嚇福問斬﹐福賣田房﹐並湊銀二百兩送其昌﹐批揭寬之﹞。此二犯者﹐相應攺杖﹔範啟宋父死非命﹐門庭被辱﹐與被告家人﹐情俱可原﹔董祖常屋被焚搶﹐姑免深求﹐陳明召禍主﹐身亦受殃﹐姑杖之﹔五命俱虛﹐一棺焚毀是實﹐所搶家資﹐法應追給﹐第煨燼中﹐無可究詰﹐眾口苦不招承﹐姑免追﹔未獲凶犯﹐嚴緝另結。

此一獄也﹐禍𨿽因士胚胎﹐士實未嘗與亂同事﹐民𨿽乘機肆橫﹐罪自不得與士同科﹐旣挽風會者防其流﹐杜亂萌者窮其源。而定公案者期於得情無枉﹐則何敢徇私情爲低昂﹐借公法爲報怨也。謹會鞫具招﹐確詳施行。」

○松江府辯冤生員翁元升張復本姚瑞徵沈國光張揚譽馮大辰陸石麟姚麟祚丁宣馬或李澹陸兆芳

「訴爲豪宦積怨民抄﹐避名殺士﹐懇彰公道﹐以平學政﹐以服人心事。

伏讀欽定條約﹐生員罵詈官長者有禁﹐而從容跪稟﹐不激不亢者﹐未嘗禁也﹔鼓噪聚眾者有禁﹐而依期升散﹐不約而集者﹐未嘗禁也﹔言涉利害假公濟私者有禁﹐而事干學校﹐情關狐兔者﹐未嘗禁也。況未達之士﹐與已達之士﹐均當奉祖宗之憲章﹐寒素之士與貴介之士﹐均當受府縣之約束﹐未有此獨嚴而彼獨寬者也。

吾松豪宦董其昌﹐海內但聞其虛名之赫弈﹐而不知其心術之姦邪﹔交結奄豎已屢擯於朝紳﹐廣納苞苴﹐復見逐於楚士﹔殷鑑不遠﹐不思攺轍前人﹐欲壑滋深﹐惟圖積金後嗣﹐丹靑薄技﹐輒思壠斷利津﹐點畫微長﹐謂足雄視常路﹔故折柬日用數十張﹐無非關說公事﹐迎賓館月進八九次﹐要皆漁獵民膏﹐恃座主之尊﹐而干瀆不休﹐罔顧旁觀之淸議﹐因門生之厚﹐而屬托無已﹐坐侵當局之大權。謀胡憲副之孫女爲妾﹐因其姊而姦其妹﹐擴長生橋之第宅以居﹐朝逼契而暮逼遷﹐淫童女而采陰﹐幹宇宙之大忌﹐造唱院以覓利﹔壞靑浦之風聲﹐膏腴萬頃﹐輸稅不過三分﹐游船百艘﹐投靠居其大半﹐收納叛主之奴﹐而世業遭其籍沒﹐克減三倉之額﹐而軍士幾至脫巾﹐詐富民邱福銀千兩﹐而一人命也。此償倏爲彼償﹐﹝此事漕院已奏參﹐鄭中尊後復抄搶陷﹐福得銀二百兩﹐其昌批揭寬之﹞詐生員蔣士翹銀百兩﹐而一田產也﹐加價浮於原價。

兼以惡孽董祖常﹐一丁不識﹐濫竊儒巾﹐萬惡難書﹐謀充徳行﹐倚藉父勢﹐玩藐官常﹐用刺賊陳明等爲爪牙﹐托幫棍施心旭﹝卽代董文出官者﹞﹐夏尙文﹝卽誣執陸兆芳者﹞等爲耳目﹐打聽消息﹐包攬居間﹐或褻服而入後堂﹐或更餘而進書帖﹐或供招已出而覆審﹐或罪名已定而潛移﹔又且招集打行﹐肆行詐害﹐溫飽之家﹐則掗債而盤摺其田房﹐膏粱之子﹐則糾賭而席捲其囊橐﹐囹圄怨气沖霄﹐闤闠怨聲載道﹔他不具論﹐止論其淩虐同袍者﹐卽如靑浦生員洪道泰﹐以杯酒不從﹐灌馬糞於府門﹝有捲在府﹞﹐金山衛生員陸調陽﹐以遊園閉門﹐毀家資於白晝﹝成訟被寢﹞﹔去歲九月間﹐復誘淫生員陸兆芳家使女綠英﹐臧獲聳計﹐遣奴二百餘人﹔二更時分﹐打進兆芳之內室﹐驚散其家人﹐擄掠其什物﹐以致合郡聞之不平﹐造爲黑白傳諸鄕。

在其昌父子﹐只宜自咎﹐以息謗端﹐何乃信讒﹐而疑內戚﹐掠生員範昶於庭﹐喝奴詈罵﹐逼與說書錢二同跪賭誓﹐羞忿成疾﹐不旬日而身死﹔昶之母妻﹐恃托姻親﹐造門哭訴﹐揆之情理﹐豈曰非理﹖況止隨三四婦女﹐寧有他圖﹔其昌父子不思自反﹐輒肄憑陵﹐毀轎於河﹐閉門毒打﹔將州守公之命妻﹐推委於溝壑﹝卽昶母馮宜人﹞﹔將給諫公之孫女﹐裂去其縗裳﹝卽昶妻龔氏﹐與其昌妻爲姊妹﹞﹔慘辱隨從之婦女﹐更不可言狀﹐大都剝褲搗陰﹐四字約而該矣﹔打後大開重門﹐祖常南坐﹐對眾呼爲榜樣﹔復將諸婦﹐舁入坐化庵中﹐泥塗滿面﹐上無蔽體之衣﹐血流至足下﹐乏掩羞人布﹐觀者摩肩﹐人人指發﹔咸謂董氏之惡﹐至此極矣。嗟此諸生﹐誰無罔極之愛﹐誰無狐兔之悲﹐以縉紳辱縉紳之妻﹐固鄕評所不齒﹔以生員辱生員之母﹐亦黌序所不容。桀紂之惡﹐至於炮烙﹐未至辱及仕門﹐官府之刑﹐非犯奸淫﹐原無槪褫裩服﹔況龔氏實祖常母姨﹐而可淫刑以逞者乎﹖

於是三月十五日﹐在城生員齊集明倫堂﹐候海防黃公祖﹐理刑吳公祖行香畢﹐跪稟平日虐儒數端﹐細陳本日辱範情狀﹐懇正祖常陳明之罪﹝時範啟宋﹐正在江陰告狀﹞﹔蒙黃吳二公祖﹐虛心傾聽﹐溫言慰諭﹐各拜謝散去﹐隨因縣學生員郁伯紳﹐入府送札﹐稟拘陳明﹐蒙卽牌拘﹐責監候審﹐合郡歡呼﹐幸白冤有日矣。不意當晚喧傳範母已死﹐董奴聞之﹐慮範氏有登門哭打之事﹐遂招集打行吳龍等百餘人﹐連夜入宅防禦。十六日打行之徒﹐自負其勇在門首耀武揚威﹐示莫敢犯。而觀者駢集﹐不下萬人﹐壅塞街道﹐遂有拋磚撒糞以逐之者﹐激怒眾心﹐而平日含冤之軍民﹐乘機而起﹐先毀陳明之居﹐外火方起﹐內火應之﹐而祖常祖源之宅俱爲燼矣。祖和宅介其間﹐以斂怨未深﹐纖豪不動﹐誰謂烏合之民﹐漫無公道哉﹖若五學生員﹐並無一人至者﹐本府密訪後﹐申文也於士何尢﹖會有盜名小人﹐與其昌同惡相濟者﹐聚謀於泖莊﹐謂殺一百个百姓﹐不如殺十个秀才﹐方免民抄之名﹔又謂借陸兆芳之頭頸﹐略痛一回﹐可免民抄之名﹔又謂出名董告﹐不免對理﹐而人數不多﹐誑上行查﹐可以深居而一网打盡﹔遂虛詞厚幣﹐密揭學院﹐學院乃借咎聚講之故﹐行牌本府﹐以陸兆芳爲起釁﹐先革衣巾﹐又行牌各學﹐開報首事諸人。幸賴府學胡師長﹐灼見當日事情﹐委無倡首之迹﹐兩次申文回覆﹐不忍妄報一人。及撫臺巡歷雲間﹐徧訪密察﹐亦明知與生員無與﹐出示安心。卽合郡縉紳孝廉﹐俱各具揭撫學二院﹐爲諸生鳴冤。乃學院不知何故﹐猶屢次移札﹐必欲開報﹐以慰董心﹔不幸斯時胡師長升任﹐其昌始得以遂其謀﹐而郁伯紳﹐張復本﹑翁元升﹑李澹﹑孫兆元﹐俱革衣巾矣。復提府縣學師﹐督令面報﹐其昌始得以肆其毒﹐而姚瑞徵﹑馮鼎爵﹑馮大辰﹑張揚譽﹑沈國光﹐行道提審矣。其昌又以學師開後﹐拊心悔過﹐慮有他變﹐見伯紳素行卑污﹐可以威劫﹐可以利誘﹐於是托令心腹﹐許之重賂﹐許之免罪﹐令其同類相攻﹐始必無寬免﹐而十人之外﹐又波及丁宣﹑姚麟祚﹑陸石麟﹑馬或﹐亦並褫革逮鞫矣。𨿽俱蒙吳公祖審系伯紳誣陷﹐而學院袒姦已深﹐霆威不霽﹐解審之日﹐不由分訴﹐並遭杖責矣。復將諸生與焚搶重囚﹐同發蘇常鎭三府會審﹐𨿽俱蒙衿卹﹐然不得不仰承上意﹐而擬革擬杖擬降矣。夫學臺之必欲學師開報者﹐以聞見眞而查訪確也。然就初報之五人﹐則有如孫肇元因江陰考復﹐董祖常遇之於塗﹐疑其幫範而坐名開報矣。就次報之五人﹐則有如馮鼎爵自在嘉興迎叔﹐而學師旣報以與講﹐又云十五日未之見矣。卽此二人觀之﹐學報果可憑乎﹖在城之目擊者如此﹐而況外學之風聞者乎﹖大都董氏之所以寄目耳者﹐不過三四輩豪奴幫棍﹐借此以修怨﹔而其昌因以中傷﹐學師之所以寄目耳者﹐不過三四輩吏書門役﹐借此以要﹔而學師因以開報﹐此局可信﹐則瑣瑣小人皆得以操諸生黜降之權矣。若謂因講致抄﹐諸生亦與有責﹐則自有明倫堂以來﹐靑衿之負冤稟事者多矣。不聞抄他姓﹐獨抄董氏何也﹖假使其昌父子﹐平日毫無罪狀﹐𨿽使五學諸生﹐執途之人而號召之﹐其誰與我﹖今其昌之所藉口者﹐不過曰果系冤民﹐報仇何不赴官告理﹐獨不思螳螂之臂﹐果可以當車轍乎﹖且旣已抄矣﹐而羅織之慘猶未已。況在赫焰之時乎﹗且今範啟宋之狀告學院﹐告撫臺﹐告兵道者﹐非不準矣。而剝裩搗陰之祖常陳明﹐從來未嘗到官也。已抄之後如此﹐未抄之前可知﹐是卽一啟宋﹐而小民之含冤無告者﹐不知其幾何矣﹗今而後得反之﹐其昌又何尢焉﹗而歸咎諸生﹐諸生實有口﹐其誰肯爲百姓代罪哉﹖嗟嗟﹗同此學政也﹐於祖常則聽之處堂﹐於諸生則吹索不已﹔同此王法也﹐於陳明則縱之出柙﹐於諸生則屢訊不休﹔且提學師兩次﹐與董文同跪面質﹐學校夷於奴隸矣。羞哉﹗有原無被﹐何以服啟宋﹐有被無原﹐何以服升等﹔隔年舊事﹐指爲起釁﹐何以服兆芳﹔兩造不備﹐何以服聽斷之諸人﹔書生之口可箝﹐而王士王臣之義不可廢也﹔其昌祖常之歡可奉﹐而殺人媚人之事不可爲也﹔學政之體面可壞﹐而夜气平旦之良不可滅也﹔且事已奏聞﹐寧容偏袒若此哉﹗今窮其昌之計﹐大都有四﹐曰遠交而近攻也﹐借上以虐下也﹐因局外以撼局內也﹐卸其罪於己而歸其抄於士也﹐萋裴成貝錦之章﹐三言致虎市之信﹐聞者競謂士習之不美﹐莫雲間若也﹐至欲與周玄暐之事﹐同類而共觀之﹐豈不冤哉﹗夫昆庠之公呈有據﹐而松士之風聞不實﹐況彼亦一公舉﹐此亦一公舉也。彼無一士之褫革﹐此乃十人之株連﹐寬嚴旣以懸殊﹐權衡寧無倒置﹐升等不敢以己意辯﹐請以當事之文移﹐及合郡之公揭辯。夫胡師與馮趙均師長也﹐使諸生果犯學規﹐胡師長何以再三不報﹐而必待於馮趙諸學師也﹔黃吳二公祖親臨而目擊者也﹐使諸生果符挾制﹐何不當時指名申究﹖而必待學院之查報也﹔撫臺巡歷而周訪者也﹐使諸生果漧三尺﹐何以不問而反出示以安心也﹖縉紳孝廉﹐又皆與其昌爲同儕也﹐使諸生果似倡率﹐何以不徇其昌之請﹐而反爲諸生稱冤﹖吳爾成﹐其昌之心腹友也﹐使諸生果爲釁始﹐何初八日未講之前﹐卽有萬口詬詈﹐一家扤湟之語也﹖此數者皆不足信。而必偏信其昌之密揭﹐董文之誣執﹐何也﹖又況其昌與祖常﹐非官長也﹐跪稟﹐非罵詈也﹔明倫堂﹐非衙門也﹔朔望偶集﹐非聚眾也﹔辱生員之妻與母﹐非民間利病也﹔合郡之公論﹐非扛幫也﹔懇求正法﹐非挾制也。而且降之﹐而且黜之﹐而且杖之﹐假令諸生果犯前項﹐又將何以加之乎﹖況以上數端﹐皆郁伯紳爲倡﹐今伯紳以跪門請罪﹐代董鷹犬﹐反爲之救援﹐僅止杖革﹔而升等止以明倫一講﹐亦遭杖革﹐能無免爰雉罹之悲乎﹗且講事與剝裩搗陰之罪孰重﹐觀札與聚斂激變之罪又孰重﹖今講事者黜﹐觀札者降﹐而祖常猶儼然爲學校中人﹐將以聞於朝曰﹐正士風﹐申學政也﹐其孰信之﹖近學院亦見公論不容﹐良心稍悔﹐復行牌﹐有祖常階禍成案無拘之語矣。倘亦公道昭明之一機乎﹗伏望當路大人﹐欲正士風﹐勿以縉紳逢掖而分軒輊﹔欲申學政﹐弗以貴介寒素而恣重罪﹐使眾怒之首﹐罪不得漏网於吞舟﹔無辜之孱儒﹐不致冤沈於肺石。庶漢唐黨錮之禍潛消﹐而祖宗培養之意不泯。學校幸甚﹗升等幸甚﹗」

此本得於奉賢陳禮園家﹐董文敏居卿頗不理於人口﹐蓋亦是時吳下鄕紳習气﹐卽徐文貞不免云﹐戊子正月十七日。

○附錄權齋老人筆記載定陵紀略董氏焚劫始末

﹝筆記﹐歸安沈炳巽霄漁著。紀略﹐明長洲文秉蓀符著﹞

「董其昌登己丑進士﹐由館選授編修﹐歷官禮部尙書﹔仲子祖權﹐倚勢橫行﹐民不堪命。同裏陸生者﹐先世有富僕﹐陸誅求無厭﹔僕乃投充視權作紀綱﹐爲護身符﹐陸生復至需索如舊﹐祖權統很僕攢毆之﹔次日﹐陸生之兄﹐率諸生登其堂﹐面討其罪﹐惶恐謝過乃已。又有範某者﹐其昌姻也﹐將此事演爲詞曲﹐被之弦管絲索﹐以授瞽者﹐令合城歌之。其昌聞之怒﹐執瞽者究曲所由來﹐瞽者以範對﹐範因稱無有﹐乃共禱於郡神﹐設誓焉。未幾﹐範某死﹐範妻率僕婦數人﹐造董訕罵﹐祖權擁諸很僕突出﹐踞髙坐闔門﹐執範妻及僕婦﹐裸其體辱之﹐髡其發並及下體﹐兩股血下如雨。合城不平﹐羣聚鼓噪其門約萬餘人﹐董家人登屋飛瓦﹐擲下擊諸人。諸人愈忿﹐亦登屋飛瓦﹐互相擊斗﹐復有受害者﹐乘機縱火焚其家。其昌盡室逃避﹐家業爲之一空。半載之後﹐方得寧息。」

「又禦史楊鶴疏言周玄暐事﹐未及於董云﹕周玄暐之事未了﹐而華亭效尢﹔原詞臣董其昌不知何事﹐得罪鄕人﹐縱火燒房﹐幾於闔門俱燼。其昌起家中祕﹐列籍淸華﹐卽有不赦之條﹐宜赴所在有司官告理﹔或因而奏請處分﹐何至舉家百口﹐盡欲付之烈焰。一時洶洶不靖﹐通國若狂﹐放火故燒官民房屋者﹐律有明條﹐不知當事何以處此。今三吳世家大族﹐人人自危﹐恐東南之變﹐將在旦夕。」云云。

民抄董宦事實

