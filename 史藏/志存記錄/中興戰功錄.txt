中興戰功錄宋李璧

【張俊髙橋﹝屬明州﹞】建炎三年十二月﹐金虜渡江﹐自臨安犯越州。上以明州不可居﹐乃決幸海道把隘。張公裕進海船二十隻﹐內以興化軍田經船作禦舟﹐余並作禦前使用﹐百司禁衛並明州備船禁衛有千餘人隨行。是日幸定海縣﹐禦前右軍都統制浙東制置使張俊自越州引兵至。明州時已無舟可載﹐俊上奏乞海舟﹐朝廷欲其且畱拒敵﹐報以方聚集﹐遣行。上賜俊手書﹐其略曰「惟卿忠勇﹐事朕有年﹐朕非卿則倡義誰先﹖卿非朕則前功俱廢。卿宜戮力共捍賊兵﹐一戰成功﹐當封王爵。」俊納俠土劉相如之策﹐遂畱以抗敵。相如者﹐初以募人入衛王室﹐樞密院借補承事郎。及是揭榜通衢﹐勸諭迎敵﹐俊下令曰「天子且巡海道﹐汝輩宜用力﹐進者受上賞﹐不進者不貸。」士皆思奮。戊戌﹐虜陷越州。庚子﹐上發昌國縣。辛丑﹐上艤白峯寺。癸卯﹐虜兵追襲乘輿﹐至明州城下。張俊欲遣人硬探﹐無敢應者。有軍兵任存請行﹐俊壯之曰「汝果能得其實﹐當與汝官。」存拜謝而行﹐不旋踵﹐以手提二級而還﹐具得金人之虛實。俊大喜﹐遂決用兵之計。乃令統制官劉寶與戰﹐不勝。再命王進﹑黨用﹑邱橫迎敵﹐用與橫皆被殺。統制官楊沂中﹑田師中再戰﹐又不勝。統領官趙密﹑李寶及進苦戰﹐主管殿前司公事李質率諸班直以舟師來助﹐知州事劉洪道又率州兵射其旁﹐殺數千人﹐金人乃敗﹐而稍退去。俊戒將士毋驕毋惰﹐且虜入侵軼數千里﹐如入無人之境﹐其謂我不能軍﹐有輕我之心﹐今一旦失利﹐彼且憤怒﹐必再來。乃淸野﹐駐髙橋﹐閉關自守。奏任存之功﹐特授承徳郎。王進者延安人﹐少爲軍卒﹐是役也身先士卒﹐獨立奇功﹐驟加正使﹐賜金帶﹐俊拔用爲將。虜自城下呼請遣人至寨中計事﹐俊令小校徐姓者往﹐虜釋甲與語﹐欲如越官吏投拜﹐俊拒之。四年正月甲辰朔﹐禦舟碇海中。乙巳﹐禦舟泊臺州港口。是日午﹐西風忽起﹐虜乘之又犯明州﹐張俊與守臣劉洪道坐城樓上﹐遣兵掩擊﹐殺傷大當﹐虜奔北﹐墮田間或墜水﹐俊急令收兵。夜﹐虜拔寨去﹐屯余姚﹐且請濟師於兀術。丙午﹐上次章安鎭。已酉﹐張俊奏捷﹐從行百官皆賀﹐內侍陳顧言獨不賀﹐曰「上幸海道﹐何賀之有﹖」庚戌﹐虜再犯明州﹐張俊禦之於髙橋﹐戰數合﹐慮其濟師﹐遂托以上旨扈從﹐辛亥﹐盡其眾入臺州。【陳思恭太湖﹝屬平江﹞】建炎四年二月戊戌﹐虜陷平江﹐同知樞密院事兩浙宣撫使周望奔太湖﹐統制官陳思恭軍於淸烏鎭。三月癸卯朔﹐虜後軍泊吳江縣﹐下臨太湖﹐石岸險狹﹐陳思恭以兵邀之﹐虜舟亂不整﹐思恭大捷而退。丁未﹐思恭自烏墩至平江。初﹐望奔太湖﹐失其宣撫使印﹐敵旣退﹐募善沒者於湖中求得之。上聞平江失守﹐命望往常州襲敵師﹐以功贖過。嘉陳思恭太湖之功﹐尋擢思恭右武大夫﹐忠州團練使。【吳和尙原﹝屬鳳翔﹞】建炎四年﹐川陜宣撫處置使張浚以虜眾在淮甸﹐恐復擾東南﹐欲分撓其兵勢﹐故陜西獻計者以擊虜爲便。浚召都統制官吳﹐曰「髙山我便於駐隊﹐賊𨿽驍果﹐不能馳突。我據關輔之勢﹐可以徐圖。」皆置不用。九月﹐師次富乎縣﹐都統制劉錫會諸將議戰﹐曰「兵以利動﹐今地勢不利﹐未可以戰﹐宜擇髙阜據之﹐先爲不可勝以制敵。」不從。及戰﹐王師大潰﹐陜西大震。十月﹐收合散卒﹐視大散關之東有險﹐曰和尙原﹐方據險列柵以守﹐而賊已至原下。或謂宜屯漢中﹐漢中扼蜀口﹐可以安蜀。曰「我保此敵決不敢越我而進。堅壁臨之﹐彼懼吾躡其後﹐是所以保蜀也。」已而果擊敗之。明年﹐攺元紹興。五月﹐虜僞皇至沒立郎君與其別將烏魯折合分兩道入寇﹐沒立自鳳翔﹐折合自階成鳳出散關。時知鳳翔﹐駐和尙原﹐朝問隔絕﹐且乏糧﹐人無固志。同弟召諸將﹐勵以忠義﹐歃血而誓﹐諸將感泣﹐爲備益力。已而﹐折合先至﹐陳於原北﹐與諸將列陣待之﹐更戰疊休﹐折合大敗遁去。沒立方攻箭關﹐復選將擊之﹐兩寇卒不得合。十月﹐金虜右監軍兀術自熙河移寨﹐欲窺蜀﹐乃引眾十餘萬人造浮橋於寶雞縣﹐渡渭來犯我。遣統制官吳﹑雷仲將勁兵彊弩﹐號駐矢隊﹐分番疊休﹐射不絕。虜稍卻﹐則以騎兵斷其糧道。乙亥﹐與虜戰凡三十餘陣﹐兀術中箭而遁﹐俘其將羊哥孛謹﹐及酋領三百﹐軍八百﹐殺賊眾橫屍徧野。【吳饒風嶺關﹝屬金州﹞】紹興三年初﹐金虜大酋撤離喝等眾十萬自商於出漢陰﹐直趨金洋。正月﹐至洵陽界﹐金州失守。陜西統制吳自河池縣亟率麾下騎一日夜馳三百里至饒風﹐先以黃柑數百枚犒大酋曰「大軍遠來﹐聊奉止渴﹐今日決戰﹐各忠所事。」撤離喝以杖擊地﹐大驚曰「吳侯爾來何神耶﹖」因不敢進﹐盤桓累日。得以暇治兵﹐寨綿亙數十里﹐官軍凡萬七千人﹐益以梁洋義士爲三萬。二月﹐虜人始至關下﹐被重鎧步登山而仰攻。每一人登﹐二人擁其後﹐前者死﹐則後者被其甲以進﹐又死﹐則後者又代之如初。凡五十人爲一隊﹐至盡死﹐餘一二人猶不退。我之弓弩亂髮﹐且轉大石擊之﹐至不能前﹐則背山而坐﹐少蘇則又登﹐終不復退一步。凡六晝夜﹐賊旨敗衄﹐死者甚眾﹐遺撤離喝書﹐且言虜遠入重地﹐糧食已盡﹐將有覆師之禍﹐今欲開一路﹐奉聽生還如何﹖撤離喝答書云「固如公言﹐然吾國退軍﹐有刑待我﹐亟復戰而後退。」初七日至初九日﹐我師又連勝。無何﹐虜人募軍中﹐得敢死五千人﹐約能破我軍者﹐至漢中日﹐人賞以銀千錠﹐馬三匹。黎明﹐死士從間道攀援而上﹐犯祖溪關。守將郭仲苟力不能支﹐求濟師於。比至﹐而虜人已登矣。見虜人掩出我師後﹐遂自饒風一日馳還漢中。祖溪距饒風之左三十里﹐崇岡墻立﹐殆非人所行﹐始也過爲之備﹐而使仲苟守﹐故少與之兵。虜人覘得﹐遂募士出我不意﹐以故失守。至漢中﹐劉子羽偕至西縣﹐議欲柵定軍山保聚拒賊。子羽先至三泉﹐諸將稍稍復集﹐自仙人原由間道見於羽於三泉﹐詰朝復西。子羽率諸將於三泉之南嘉陵江上求柵地以死守﹐統制官李師顏以潭毒山形峻拔﹐其山寬平﹐有泉水﹐可以築硬柵﹐於是調旁近郡縣夫星夜爲壁壘﹐儲粟十萬石於其上﹐且盡居諸軍老小於柵內﹐以固士心。積石至數十百萬﹐下臨入江路。自始爲壘至畢工﹐凡十六日。又數日﹐虜人始至金牛﹐距我師數十里。於是下令軍中蓐食﹐遲明而行﹐未辧色﹐子羽先上馬至戰地﹐於當前山角據胡牀坐。旣而諸將奔至﹐咸泣曰「此乃某等駐軍處﹐而公先至此﹐使賊矢石或傷公﹐某等何以見士卒耶﹖」因請子羽退而代駐其處。俄而王萬年復報﹐曰虜退矣﹐乃相與引還﹐子羽以三月二十七日間道往仙人關與謀﹐欲使田晟﹑王俊潛軍出定軍山﹐攻虜之南﹐令楊政出斜谷路以襲虜之後﹐期以四月初出兵。先是﹐遣統制官姓郭者往抄虜﹐至褒城界﹐遇渾女郎君部伍將歸﹐與戰﹐得生女眞四十人﹐言皆不可解﹐使譯者問之﹐始知虜人已引去數日矣。於是子羽與急遣兵邀之於武休關﹐虜盡棄其輜重及所掠人畜而去﹐後軍爲我軍掩擊﹐及墮溪澗死者以數千計。初﹐虜之爲此來也﹐迫於叛臣之請﹐且以利訁術之﹐謂四川唾手可得﹐金帛子女可以捆載而歸。虜人所忌者獨吳﹐故道險從金商﹐初不慮越境而來戰也。旣破金州﹐無所得﹐固已失望。鏖戰饒風下十餘日﹐僅退我師﹐而梁洋官私之器用財賄﹐前數月已盡置他處﹐虜至﹐無一毫可掠。𨿽敗吳﹑王彥兩軍﹐我師之戰死者才數百人﹐而虜之死傷者十五六。虜至漢中之後﹐旣無得以賞應募者﹐諸軍固已益怠。會春气深﹐疫癘方作﹐重傷者多死﹐瘡痍者未興。前此得吾候騎﹐固已知與子羽同在三泉爲死守計﹐旣又聞欲遣銳師之襲己也﹐懼﹐於是倉皇道褒斜以歸。虜之歸也﹐以四月二十九日盡出谷口﹐其後王俊至洋州諸山谷中﹐猶有虜柵十數﹐初未知大軍之已還﹐始知虜人之去甚遽﹐至不暇徧告諸軍﹐王俊於是盡招降之。他日﹐俊於饒風下得馬革萬七千餘。且虜自入寇以來﹐無所得﹐有所失﹐未有如此役也。始虜之寇邊也﹐甲士八萬人﹐負輜重者稱是焉﹐馬三萬匹﹐以十二月下旬自長安點集﹐二十八日﹐引而東涉商於之險﹐千里而後至金州。旣入石門關﹐自以石塞其竇﹐以示必死﹐無還心。大戰數十合﹐破饒風關。我師旣大奔﹐無卻顧者﹐虜猶遲回於饒風之側。後數日﹐始如興元。蓋虜之行軍每圖萬全也如此。方虜之戰饒風也﹐勁卒幾十萬﹐而我才以三萬人當之﹐虜人戰輒番休﹐我之士卒無更代者﹐且又所備多而兵卒寡﹐此郭仲荀所以不能支也。【吳殺金平﹝屬風州﹞】紹興四年春二月﹐賊復大入。撤離喝四太子蓄憤日久﹐糾合兵數十萬﹐轉三河之粟﹐魚貫蟻附﹐決意取蜀。自元帥以下﹐皆盡室以來。又以劉豫腹心爲四川招撫使﹐檄召諸路簽軍列屯寶雞﹐柵綿亙數十里。進攻鐵山﹐鑿巖開道﹐於仙人關髙嶺立大柵﹐下瞰營。關旁有險﹐號殺金平﹐設壁壘於平上﹐嚴兵以備。虜乃循嶺東下﹐直攻營﹐以萬人當其前。總管吳由七方關不待會合﹐率輕兵倍道入援其兄。四太子聞之﹐與皇弟郎君分領萬戶酋長擁兵急攻關﹐又往攻殺金平野砦﹐對壘札連珠硬砦十數座。又來營前立炮數十座擊我營﹐令軍中並發神臂弓飛矢大炮﹐斃賊無數。統制官田晟總兵深入追賊﹐賊又發生兵萬餘擊營左﹐分兵力戰﹐卻之。賊不住﹐又添生兵萬餘﹐擁洞子云梯﹐直前搭我營壘。兵向前﹐用炮打洞子碎﹐用撞竿撞云梯倒。賊怒﹐縛虛柵戰樓﹐別遣大孛堇擁銳兵萬餘一發乘城﹐令統制官楊政領長槍陌刀手深入刺打隔斷。賊又遣二孛堇總正甲兵二萬夾攻砦兩肋﹐左右遮護﹐血戰殺賊﹐賊皆引去。撤離喝獨駐馬四顧﹐良久云「吾得之矣。」翌日﹐號令諸軍並力共攻營﹐兌方一樓子自寅至午危甚﹐姚仲爲統領﹐只在樓上酣鬥。樓已傾側﹐仲以絹爲繩﹐拽使復正。賊以火焚樓柱﹐仲以酒壺擊滅火。賊布神臂弓東嶺下﹐亦發神臂弓五百隻與之對射。賊去﹐卽遣王萬年﹑劉鈐轄﹑王武宣贊分紫白旗入賊營﹐賊奔潰。抵夜﹐別遣五將分更劫寨﹐晝夜數十合﹐金人困憊﹐死傷以萬汁﹐斂兵先遁。殺死千萬戶﹑甲軍萬餘﹐得榜牌滚槍金鼓旗幟數千件。右軍統制張彥夜劫賊橫川砦﹐斬首千餘級﹐生擒將領二十人。又遣統制官王俊設伏河池﹐扼賊歸路﹐生擒百餘人﹐斬首千餘級﹐得牛馬旗幟無數。悉兵尾襲﹐直過和尙原去。其後﹐胡世將攝宣撫使事﹐弟適在軍中。他日﹐從容問所以戰﹐則曰「與先兄束髮從軍﹐屢戰西戎﹐不過一進卻之間﹐勝負決矣。至金人則勝不進﹐敗不亂﹐整軍在後﹐更進疊卻﹐堅忍持久﹐令酷而下必死﹐每戰非累日不決。蓋自昔用兵﹐未嘗見勝之之道﹐非屢與之角者﹐莫能盡知。然其要在用所長去所短而已。蓋金人之弓矢不若中國之勁利﹐而中國之士卒不若金人之堅忍﹐盡吾長技重甲數百步外﹐則彼固不能及我﹔據其形便更出銳卒與之爲無窮﹐以沮其堅忍之气﹐則我固有以制彼。至於決機兩陣之間﹐變化如神﹐默運乎心術之微﹐則有不能言者。」世將深服焉。始虜犯關﹐在武階﹐先以書遺兄曰「殺金平去原上遠﹐前陣散漫﹐須設第二陣﹐作隘牢其限隔﹐俾死士無還﹐皆死戰﹐乃可取勝。」用其策。時兀術身居東偏﹐而使韓將軍者領西偏﹐東西掎角以持久﹐必死困我。率銳卒介其間﹐左縈右繞﹐隨所急援之﹐所向披靡。虜軍死傷過半而气猶銳﹐遂斂軍入第二隘以致虜。時軍中頗有異議﹐欲別擇形勝以守者﹐奮曰「兵方交而退﹐是不戰而卻也﹐吾度此虜走不久矣。」請於﹐夜布火易旗幟。逮曉﹐軍陣精采一新﹐樂聲震山谷﹐我師气百倍。洎虜再搏我第二隘﹐則人被兩鎧﹐鐵鉤相連﹐魚貫而上﹐攻具變化若神﹐率士死戰﹐復以駐隊矢射之﹐發發相繼﹐虜死蔽地﹐復踐以登﹐閱十餘日﹐前後百戰﹐而虜始遁去。【韓世忠大儀鎭﹝屬揚州﹞】紹興四年八月﹐逆豫遣其子麟﹑侄猊引虜兵渡淮﹐淮東撫使韓世忠自承州退保鎭江府。九月己卯﹐韓世忠以所部過江﹐復如揚州。初﹐上聞敵騎渡淮﹐再以札賜世忠﹐略曰「今敵气正銳﹐又皆小舟輕捷﹐可以橫江徑渡浙西﹐趨行朝無數捨之遠﹐朕甚憂之。建康諸渡舊爲敵衝﹐萬一透漏﹐存亡所系﹐朕𨿽不徳﹐無以君國子民﹐而祖宗徳澤猶在人心﹐所宜深念累世涵養之恩﹐永垂千載忠誼之烈。」世忠讀詔感泣﹐遂進屯揚州。丙申﹐韓世忠以提舉官董軍於天長﹐以統制官解元軍於髙郵。時奉使魏良臣過揚﹐世忠置酒與別﹐杯一再行﹐流星庚牌沓至。良臣問故﹐世忠曰「有詔移軍守江。乃命徹爨班師。」良臣去﹐世忠度其已出境﹐乃上馬令軍中曰「視吾鞭所向。」於是諸軍大集﹐行至大儀鎭﹐勒精兵爲五陣﹐設伏二十餘處﹐戒聞鼓聲﹐則起而擊之。良臣至虜軍﹐虜問我軍動息﹐良臣以所見對。大酋兀術喜甚﹐勒兵趨江口﹐距大儀五里﹐其將孛堇撻也擁鐵騎過吾軍之東。世忠親與呼延通率十餘騎綽路﹐去大儀十數里﹐遇虜人鐵騎二百餘﹐世忠與通方立馬議所以待之﹐有三四十騎直衝世忠﹐世忠與戰不利。虜人有驍將獨戰世忠﹐世忠力疲墜馬﹐幾被執﹐通自後擊虜﹐殺之。世忠復得馬回。顧虜人百餘騎計得世忠﹐通據坡阪厄其路﹐以弓箭當之﹐世忠得免。遂傳小麾鳴鼓﹐伏者四起﹐五軍旗與虜旗雜出﹐虜軍亂﹐弓刀無所施﹐而我師疊進﹐背嵬軍各持長斧﹐上砍人胸﹐下捎馬足﹐虜全裝陷泥淖中。世忠麾勁騎四面蹴之﹐大半乞降﹐餘皆奔潰﹐追殺十餘里﹐兀術乘千里馬以遁。積屍如邱垤﹐擒孛堇撻也女眞千戶長五百餘人﹐獲戰馬五百餘匹﹐器械輜重與平山堂齊﹐軍勢大振。兀術還泗上﹐召良臣責其賣己﹐將斬之﹐良臣好詞以免。董在天長﹐遇敵於鴉江橋﹐擒女眞四十餘人。虜入侵髙郵﹐未至三四十里﹐解元先知之﹐逆料虜人翌日食時必至城下﹐乃伏百人於要路﹐又伏百人於賊之東北嶽廟下﹐自引四百人伏於路之一隅﹐令曰「虜人以髙郵無兵﹐不知我在髙郵﹐必輕易而進﹐俟虜人過我﹐當先出掩之﹐伏要路者見我麾旗則立幟以待﹐虜人進無路﹐必取嶽廟路走矣。若果然﹐則伏者出。」眾皆諾。又密使人伏樊良﹐俟虜人過則決河岸以阻其歸路。食時﹐虜人果徑趨城下﹐元密數之﹐有一百五十騎﹐乃以伏兵出﹐麾旗以招伏要路者﹐伏兵皆立幟以待﹐虜人大驚﹐躊躇無路﹐遂向嶽廟走。元率兵追之。金人前遇兵﹐無所施其技﹐盡被擒。幾得一百四十八人﹐金牌銀牌與執事居其半。癸巳﹐世忠遣武功郎趙何來獻捷﹐且奏通之功﹐乞優異推恩。授武功大夫﹑吉州刺史。世忠繳其告命﹐再奏乞重賞以勸將士﹐遂前階官授吉州刺史。通﹐贊遠孫也。元與各加正任觀察使。【劉順昌府﹝屬京北路﹞】紹興十年五月﹐虜背盟﹐兀術同三路都統及號龍虎大王與將軍韓常擁精兵十五萬渡河。丙戌﹐入東京﹐執畱守孟庾。兀術駐龍徳宮﹐三都統以次長驅南下﹐破穎昌淮寧三府﹐蔡州亦降。先是﹐馬軍帥東京副畱守劉領兵之任﹐溯江淮至穎上﹐與主管機宜文身杜亨道幹辦公事﹐王義賓及將佐捨舟陸行﹐抵順昌府。庚寅﹐守臣顯謨閣直學士陳規得報﹐金騎已入東京。規以示﹐時所部選鋒遊奕兩軍及老幼輕重相去甚遠﹐遣騎趣之。是夕﹐才抵岸﹐見規曰「事急矣﹐城中有糧則能與君共守。」規曰「有米數萬斛。」曰「可矣。」規亦力畱共守。又見劉豫時所蓄毒藥猶在﹐足以害敵。壬辰﹐乃召諸將計事﹐曰「吾軍遠來﹐未及息肩﹐虜已壓境﹐今當如何﹖」有欲就便舟順流而下者﹐或曰「去則虜人邀我歸路﹐其敗必矣。莫若守城﹐徐爲之計。」曰「本赴官畱司﹐今東京旣陷﹐幸全軍至此﹐有城池可守﹐機不可失﹐當同心力﹐以死報國家。」眾議始定。卽鑿舟沈之﹐示無去意。與屬官等登城區處﹐城外有居民數千家﹐恐爲賊巢﹐悉焚之。分命諸統制官許靑守東門﹐賀輝守西門﹐鐘彥守南門﹐杜杞守北門﹐且明斥堠及募土人作向導間探。於是人皆奮曰「早時人欺我八字軍﹐今日當爲國家立功。」親於城上督工﹐設戰具﹐修壁壘。時守備全闕﹐取僞齊所作蚩尢車﹐以輪轅埋城上﹐又撤民家屋扉﹐以代篦籬笆﹐凡六日粗畢﹐而虜人遊已渡河至城外矣。壬寅﹐虜大隊至。先是﹐於城下設伏﹐虜遊騎至﹐擒其千戶阿克順殺等二人﹐詰之﹐云「韓將軍在白龍渦下寨﹐距城三十里。」夜遣千餘兵擊之﹐頗殺虜眾。旣而三路都統葛王α及龍虎大王軍並至城下﹐凡三萬餘人。以神臂弓及彊弩射之﹐稍引去。復以步兵邀擊﹐溺於河者甚眾﹐奪其器甲﹐又生獲女眞漢兒﹐皆謂虜已遣銀牌使馳詣東京﹐告急於都元帥兀術矣。時見陳蔡以西皆望風投拜﹐又有王山者舊爲兀術所用﹐嘗知順昌﹐至是復來城下﹐兀術欲再令守順昌﹐慮有賣己者﹐故順昌官吏軍民皆不許登城﹐以已所部兵守之。時延路副總管劉光遠以道梗不能赴﹐武功大夫溫州刺史。史新﹑知石泉軍柳倪爲所辟﹐皆在軍中。倪適至東門﹐虜射中其左足﹐倪拔矢反射之﹐虜應聲而倒。六月戊申﹐詔以爲鼎州觀察使﹐樞密院副都承旨﹑沿淮制置使。時虜眾圍順昌已四日﹐乃移寨於城東拐李村﹐距城二十里。遣驍將閭充以銳卒五百﹐募土人前導﹐夜劫其寨。至軍中﹐氈帳數重﹐朱漆奚車﹐有一帥遽被甲呼曰「畱得我卽太平。」不聽﹐竟殺之。是夕﹐天欲雨﹐電光所燭見辮髮者﹐殲之甚眾。旣而報大酋越國王兀術親擁兵至。先是﹐兀術在龍徳宮﹐得告急之報﹐卽索靴上馬﹐麾其眾出京﹐頃刻而集。過淮寧﹐畱一宿﹐治戰具﹐備糗糧﹐自東京往復千二百里﹐不七日而至。聞兀術至近境﹐乃登城會諸將於東門﹐問策安出﹖或謂今已屢捷﹐宜乘此勢﹐具舟全軍而歸。乃會諸統兵官於西門上﹐酌酒而誓曰「朝廷養兵十五年﹐正欲爲緩急之用﹐況已挫虜鋒﹐軍稍振﹐𨿽多寡不侔﹐然有進無退。兼虜營近三十里﹐而四太子來援﹐吾軍一動﹐被虜追及﹐老小先亂﹐必至狼狽。不惟前功俱廢﹐致虜遂侵兩淮﹐震驚江浙﹐平生報國之志反爲誤國之罪﹐不如背城一戰﹐於死中求生可也。」眾以爲然﹐欲求效命。呼帳下曹成二人諭曰「吾遣爾乘間﹐事捷有厚賞。第如我言﹐虜必不殺。我今遣騎綽路﹐置汝隊中﹐汝遇虜﹐必墜馬﹐使爲所得。虜帥問我何人﹖對曰太平邊帥子﹐喜聲色﹐朝廷以兩國講好﹐使守東京圖樂耳。」已而遣探騎﹐果遇虜﹐二人被執。兀術喜曰「可蹴此城耳。」遂下令不用負鵝車炮具行。翌日﹐行城上﹐見二人遠來﹐心知其歸﹐卽縋上。虜械二人﹐以文書一卷系於械﹐取焚之。庚戌﹐兀術親率兵攻城。先是﹐兀術至城外﹐責諸將用兵之失﹐眾曰「今者南兵非昔之比﹐國王臨城自見。」兀術見其城陋﹐謂諸將曰﹕彼可以靴尖倒耳。卽下令來早府衙會食﹐所得婦女玉帛悉聽自畱﹐男子三歲以上皆殺之。且折箭爲誓﹐以激其眾。有叩城以手揶揄曰「你們只有一个日頭活哩。」平明﹐虜兵攻城凡十餘萬﹐府城惟東西兩門受敵﹐所部不滿二萬﹐而可出戰者僅五千。虜先攻東門﹐出兵應之﹐虜眾敗退。兀術自將牙兵三千往來爲援﹐皆帶重甲﹐三人爲伍﹐貫韋索﹐號鐵騎馬﹐左右翼號拐子馬﹐悉以女眞充之。前此攻所難下之城﹐並用此軍﹐故又名長勝軍。時虜帥各居一部﹐眾欲擊韓軍﹐曰﹕擊韓𨿽退﹐兀術精兵尙存﹐不可當也。法當先擊兀術﹐兀術一動﹐則餘軍無能爲矣。時叛將孔彥舟﹑酈瓊﹑趙榮輩騎列於陣外﹐有河北簽軍告官軍曰「我輩元是佐護軍﹐本無鬥志﹐惟兩拐子馬可殺。」故宮軍皆憤。時方劇暑﹐我居逸而彼暴露﹐早涼則不與戰。逮未申間﹐彼力疲而气索﹐忽遣數百人出西門﹐虜方來接戰﹐俄以數千人出南門﹐戒令勿喊﹐但以短兵極力與戰。統制官趙樽﹑韓直皆被數矢﹐戰不肯已﹐遣屬扶歸。士殊死鬥﹐入虜陣中﹐斫以刀斧﹐至有奮手之﹐與俱墜於濠者。是日﹐西風怒號﹐城土吹落﹐塵霾漲天﹐咫尺不辧﹐金虜屍橫馬倒﹐縱橫枕藉﹐不知幾何。兀術乃移寨於城西﹐掘塹以自衛﹐欲爲坐困官軍之計。是夕大雨﹐平地水深尺餘﹐遣兵劫之﹐上下皆不寧處。乙卯﹐兀術作筏系橋而去﹐至泰和縣臥兩日﹐至陳州﹐數諸將之罪﹐自將軍韓常已下皆鞭之。於是復以葛王裒守歸徳府﹐韓常守許州﹐翟將軍守陳州﹐兀術自擁其眾還汴京﹐自是不復出師。辛酉﹐順昌捷奏至。庚午﹐冊龍神衛四廂都指揮使﹑鼎州觀察使﹑樞密副都承旨﹑沿淮制置使劉爲武泰軍節度使﹑侍衛親軍馬軍都虞候。前一日﹐上諭大臣曰「用兵之際﹐賞罰欲明。以孤軍挫敵鋒﹐兀術遁去﹐其功卓然﹐當便除節鉞。」卽日降制。旣又遣中使撫問﹐上賜札﹐有曰「卿之偉績﹐朕所不忘。」己亥﹐命陳規知廬州﹐劉兼權知順昌府。時秦檜將班師﹐故命規易鎭淮右。先是﹐上賜空名告身千五百﹐命書塡將佐之有功者﹐復繳上﹐謂不若自朝廷給之爲榮。至是始具功狀以聞﹐凡統兵官之立功者﹐皆以上所賜帶予之﹐其有過者則杖責之﹐斥爲士伍。虜之始至也﹐遊奕軍統領田守忠﹑正將李忠恃勇深入﹐皆手殺數十人而後死。厚加優卹﹐遂以犒軍銀帛十四萬匹兩均給將士﹐軍無私焉。於是﹐方欲進兵﹐而檜召還。徽猷閣待制洪皓時在燕山﹐密奏﹕「順昌之役﹐虜震懼喪魄﹐燕之珍寶悉取而北﹐意欲捐燕以南棄之。」王師亟還﹐自失機會﹐可惜也。【張俊柘臯﹝屬鎭巢軍﹞】紹興十有一年正月﹐金虜犯壽春府。己未﹐淮北宣撫判官劉自太平州渡江﹐以援淮西。有兵二萬﹐馬數百﹐朝廷聞報﹐亟令張俊還建康拒虜。虜陷壽春﹐殺守兵千餘人﹐系橋淮岸以濟其眾。乙丑﹐劉至廬州﹐駐兵城外。時樞密直學士知廬州陳規病卒﹐城中無守臣﹐備禦之具皆闕﹐官吏軍民散出逃遁﹐惟有宣撫司統制官閔師古兵二千餘人。巡其城一匝曰「城不足守也。」乃冒雨與師古率眾而南。丙寅﹐金虜大軍入廬州﹐遣輕騎追﹐相及於西山口。自以精兵爲殿﹐復以戈西向﹐列陣以待。追騎望見旌旗﹐逡巡不敢逼。日暮各解去。丁卯﹐結陣徐行﹐號令諸軍占擇地利﹐共趨東關﹐依水據山﹐以遏虜衝。自虜人渡淮﹐淮南之人皆避過江南﹐江南之人亦爲遷徙之計﹐惟視兵以爲安危。旣得東關之險﹐稍休士卒﹐兵力復振。虜據廬州﹐𨿽時遣兵入無爲軍和州境內剽掠﹐而不敢舉兵逼江者﹐蓋懼之乘其後也﹐江南由是少安。二月癸酉﹐淮西宣撫司都統制王徳渡江屯和州。初﹐虜都元帥兀術旣入合肥﹐建康府諜者回報﹕「虜人已犯含山縣﹐漸犯歷陽。」時張俊諸軍𨿽已趣裝﹐猶未起發﹐江東制置大使葉夢得見俊﹐請速出兵。俊猶遲之曰「更俟探報。」夢得曰「虜已過含山縣﹐萬一和州爲所得﹐長江不可保矣。」俊遂令諸軍進發。諭諸統制曰「先得和州者勝。」徳曰「徳當身先士卒﹐爲諸事前鋒。」俊壯之﹐壯士皆歡噪而行。有報已失和州者﹐徳乃率所部兵渡采石﹐約俊明日入城會食。至中流﹐聞賊勢眾甚﹐莫敢前。徳驅之進棹﹐首先登舟﹐俊宿於江中。徳率眾徑至城下﹐虜退屯昭關。丙子﹐王徳遇金虜鎭國大將軍韓常於含山縣東﹐敗之。丁丑﹐上謂大臣曰「朕於諸帥﹐聽其言則知其用心﹐觀其所爲則知其才﹐人皆言劉善戰﹐朕謂順昌之勝﹐所謂置之死地然後生﹐未爲善戰也。之所長﹐在於循分守節﹐危疑之交﹐能自立不變﹐此爲可取。」丙戌﹐行至柘臯﹐與金人遇﹐夾河而軍。初﹐金人之退兵也﹐日行甚緩。至尉子橋﹐天大雨﹐次石梁河﹐河流湍暴﹐虜斷橋以自固﹐列營柘臯。柘臯地平﹐虜人以爲騎兵之利﹐且見兵少﹐意甚易之。河通巢湖﹐闊二丈餘﹐命軍士曳薪疊橋﹐須臾而成﹐遣甲軍數隊過橋﹐皆臥槍而坐。會淮北宣撫使都統制王徳統制髙沂中﹑田師中﹑張子蓋之軍俱至。翌日﹐虜將邢王與韓常等以鐵騎十餘萬分爲兩隊﹐夾道而陳。沂中自上流涉淺徑進失利﹐統制官輔逵被箭中目﹐騎兵有稍卻者﹐徳曰「賊右皆勁騎﹐吾將先破之。」乃與師中麾兵渡橋﹐薄其右。虜陣動﹐有一酋被甲躍馬﹐指畫部隊﹐徳引弓一發﹐酋應弦墜馬。徳乘勢大呼馳擊﹐諸軍皆鼓噪﹐虜以拐子馬兩翼而進﹐徳率眾鏖戰。沂中曰「虜便習在弓矢﹐當有以去其技。」乃令萬兵各持長斧﹐堵而前﹐奮銳擊之﹐虜人大敗﹐退屯紫金山。徳等尾擊之﹐捕數百人﹐馬馱數百。而以步兵甲重﹐不能奔馳﹐下令無所取﹐故無俘獲焉。是役也﹐將官拱衛大夫武勝軍承宣使姚端已下死者九百三人﹐而虜之死者甚眾。謂徳曰「昔聞公威略如神﹐今果見之﹐請以兄禮事公。」張俊之愛妾張氏﹐卽杭妓張也﹐頗知書。柘臯之役﹐俊遺書囑以家事﹐張答書引霍去病﹑趙雲不問家事爲言﹐令勉報國。俊以其書進﹐上大喜﹐親書獎諭賜之。己丑﹐張俊入廬州﹐楊沂中﹑劉之軍皆至城外。乙未﹐賜張俊﹑楊沂中﹑劉詔書﹐以捷書累至﹐軍聲大張﹐蓋白軍興以來﹐未有今日之盛﹐仍戒以當思困獸之鬥﹐務保全功。其詞給事中兼直學士院林待聘所艸也。俊以立奇功將佐十八人奏聞﹐上皆宣見﹐臨軒勞問﹐而訓練官任存曰﹕臣生長田間﹐賴陛下神聖﹐祖宗威靈﹐僅能破敵﹐安敢以微勞自矜﹖上益喜﹐均賜金帶銀鋌﹐而別賜金錢與存。【劉皂角林﹝屬揚州﹞】紹興三十有一年十月﹐金虜敗盟﹐渡淮直入揚州。江淮制置使劉退屯瓜州。乙丑﹐虜遣統軍髙景山逐﹐與官軍遇﹐至是全軍來爭瓜州渡﹐率鎭江府左軍統領員﹑統制官賈和仲﹑吳超等拒之於皂角林。陷重圍﹐下馬死戰數十合﹐中軍第四將王佐以步卒百有四人往林中設伏﹐虜旣入伏﹐彊弩俄發﹐虜以運河岸狹﹐非騎兵之利﹐稍引去。遂大敗之﹐斬髙景山﹐俘數百人﹐掩殺虜人入運河及湖內約二千餘人﹐活提到番人及奪到番馬弓刀旗槍器甲不計數目﹐員自修武郎轉右武大夫。【李寶唐島﹝屬膠州﹞】紹興三十有一年﹐浙西副總管李寶以舟師至東海縣。先是﹐魏勝旣得海州﹐久之﹐官軍不至。勝推寶之子承節郎公佐領州事﹐自出募兵﹐得數十人﹐往攻沂州﹐大敗﹐僅以身免。復還海州﹐虜兵圍之。寶聞﹐麾兵登岸﹐以劍畫地曰「此敵界﹐非復吾境﹐當力戰。」因握槊前行﹐接虜奮擊﹐士無不一當十﹐虜人驚出意外﹐亟引去。於是勝出城迎寶﹐寶維舟犒士﹐遣辯者四出招納降附。」時山東豪傑開趙明椿﹑劉異﹑李機﹑李仔﹑鄭云等各以義旗聚眾﹐趙與耿京所部軍馬將王世隆合﹐共攻城陽軍。城陽軍者﹐密州之莒縣陷﹐僞攺焉。趙等聞寶來﹐遣使至軍前納款﹐寶以爲修武郎。會虜人自沂州遣五百騎至﹐城陽軍解圍﹐趙等散去﹐世隆以其軍屯日照縣境。寶舟至膠西縣﹐遣提舉一行事務曹洋借民馬與小吏徐堅往迎之﹐世隆以其眾降。後數日﹐開趙亦至﹐寶以世隆趙並爲山後都統制﹐以待官軍進攻﹐且爲聲援。虜主亮用降人倪詢﹑應簡﹑梁三兒等計造戰船數百﹐使工部尙書蘇保衡統之﹐以大總管六員爲副﹐分部海船﹐期以十月十八日至海門山﹐入錢塘江。幹事畢﹐令雄州刺史阿兀來江上迎報﹐泊於陳家島。寶舟泊石臼山﹐相距三十餘里﹐而北風日起﹐寶憂之。有大漢軍水手數百來降﹐大漢軍﹐簽起上等戶也﹐皆富豪子弟﹐寶問之﹐頗得北軍事實。曹洋請逆戰﹐知朐山縣髙敞曰「不可﹐彼眾我寡﹐宜避之。」洋曰「彼𨿽眾﹐皆不諳海道﹐且降人云﹕『女眞在船中﹐惟匍匐而睡﹐略不能動。』𨿽眾何爲﹖況我深入至此﹐前逆大敵﹐𨿽欲退走﹐其可得乎﹖有死而已。」時金候風卽南﹐不知王師之猝至也。寶伺虜未覺﹐遣洋與裨將黃端禱於石臼神﹐祈風助順﹔夜漏將盡﹐起碇進舟﹐風猶未順﹐眾有難色。良久﹐南風漸應﹐眾喜爭奮﹐引帆握刃﹐俄頃過山薄虜﹐鼓聲震壘。虜驚失措﹐虜帆皆油纈爲之﹐舒張如錦繡﹐亙數里﹐忽爲波濤捲聚一隅﹐窘蹙搖兀﹐無復行次。會火頭船中已有火起者﹐寶命以火箭射之﹐著其油帆﹐煙焰隨發﹐延燒數百﹐火不及者猶欲前拒﹐寶命軍士躍登其舟﹐以短兵擊刺﹐殪之舟中。其餘簽軍皆中原舊民﹐脫甲而降者三千餘人﹐獲其副都統驃騎上將軍益都府總管完顏鄭家奴等五人﹐斬之。阿兀亦爲官軍所殺。保衡舟未發﹐亟引去﹐並得倪詢等三人﹐及虜詔書﹑印記﹑徵南行程歷與器甲糧斛以萬計。洋賀寶﹐寶曰「皆公之力也。」旣﹐王世隆開趙等皆來﹐遂令趙率其眾旁海行﹐至海州﹐世隆馬軍尙有八百餘畱海州﹐以世隆赴行在。十一月丙戌﹐復遣洋奏捷﹐上於行在﹐洋具奏海道之功﹐上大喜﹐厲聲言曰「李寶第一功。」顧內侍曰「今日寫旗賜李寶。」又問倪詢﹑應簡如何﹖洋奏﹕「活捉到倪詢﹑應簡二人﹐見拘管在李寶軍中。」上益喜﹐令洋取倪詢﹑應簡親管押赴行在。詢﹐常熟人﹐應簡﹐通州人﹐越海投虜﹐獻海道進兵之策﹐至是被擒。是日﹐除寶靜海軍節度使﹐京東東路招討使﹐沿海置制使﹐賜金槍﹐禦書旗以「忠勇李寶」四字。金合茶藥﹑酒器﹑金徧帶﹑束帶各一﹐玉皮帶乙﹐差內侍陳子常同洋押賜﹐洋轉十官﹐賜金徧帶﹐賜統制官宣賜錢一千貫。【虞允文采石磯﹝屬太平﹞】紹興三十一年十月﹐逆亮駐和州。甲戌﹐罷王權赴行在﹐以李顯忠代之﹐命中書舍人參謀軍事虞允文往蕪湖﹐趣顯忠交權軍﹐且犒師采石。時知建康府張燾至府才十餘日﹐夜漏下二鼓﹐燾就寢﹐允文扣府門求見曰「此何時﹖而公欲安寢乎﹖」燾曰「日來人情洶洶﹐太守不鎭之以靜﹐必不安。𨿽然﹐舍人何以見教﹖」允文曰「諜者言﹕『虜以明日渡江﹐約晨炊玉麟堂。』公何以策之﹖」曰「燾以死守畱鑰﹐遑卹其它。舍人平日以名節自任﹐正當建奇功以安社稷。」允文曰「此允文之素志﹐特決公一言耳。」允文遂馳去。未至采石十餘里﹐聞鼓聲振野﹐允文見官軍十十五五坐路旁者﹐問之﹐眾曰「王節使在淮西﹐聲鼓令棄馬渡江﹐我曹皆騎士﹐今無馬﹐我曹不解步戰也。」從者皆勸允文還建康﹐曰「事勢至此﹐皆爲它人壞之﹐且督府直委公犒師耳﹐非委督戰也。柰何代人任責﹖」允文不聽﹐策馬至采石。趨水濱﹐望江北虜營﹐不見其後﹐而權餘兵才萬八千人﹐馬數百而已。逆亮遣武平軍都總管阿鄰﹑武捷軍副總管阿撤率舟師先濟﹐宿直將軍溫都奧刺﹑國子司業梁欽等皆從戰﹐亮登髙臺﹐張黃蓋﹐被金甲﹐以觀戰。允文召其統制張振﹑王琪﹑時俊﹑戴臯﹑盛新等與語﹐謂之曰「虜萬一得濟﹐汝輩走亦何之﹖今前控大江﹐地利在我﹐孰若死中求生﹖且朝廷養汝輩三十年﹐顧不能一戰報國﹖」眾曰「豈不欲戰﹐誰主張者﹖」允文曰「汝輩止坐王權之謬至此﹐今朝廷已別選將將此軍矣。」眾愕立曰「誰也﹖」允文曰「李顯忠。」眾皆曰「得人矣。」允文曰「今顯忠未至﹐而虜以來日過江﹐我當身先進死﹐與諸軍努力決一戰。且朝廷出內帑金帛九百萬緡﹐給節度承宣觀察使告身﹐皆在此﹐有功卽發帑賞之﹐書告授之。」眾皆曰「今旣有主﹐請爲舍人一戰」。允文卽與俊等謀整步騎﹐陳於江岸﹐而以海鰍及戰船載兵駐中流擊之。時水軍將蔡韓二人各一艦﹐皆唯唯不動﹐乃急命當塗民兵登海鰍船蹋車﹐軍人說諭民兵曰「此是必死之地﹐若齊心求生﹐萬一有得歸之理。」民兵皆然之。布陣始畢﹐風大作﹐亮自執小紅旗﹐麾舟自楊林口尾尾相銜而出﹐所用舟皆撤和州民屋板以造﹐及掠江濱渡舟。虜始謂采石無兵﹐且諸將盡伏山崦﹐未之覺也。一見大驚﹐欲退不可。舟將及岸﹐南軍小卻。允文往來行間﹐顧見時俊﹐撫其背曰「汝膽略聞四方﹐今立陣後﹐則兒女子耳。」俊回顧曰「舍人在此。」卽手揮雙長刀出陣﹐江風忽止﹐南軍以海鰍船衝虜舟﹐舟分爲二﹐南軍呼曰「王師勝矣。」遂並擊虜人﹐虜人所用舟底闊如箱﹐行動不穩﹐且不諳江道﹐皆不能動﹐其能施弓箭者﹐每舟十數人而已。遂盡死於江中。有一舟漂流至薛家灣﹐薛家灣者﹐采石之下數里﹐有王琪軍在焉﹐以勁弓齊射﹐舟不得著岸﹐舟中之人綴屍於板而死。是役也﹐二戰艦終不出﹐允文追蔡韓二將各鞭之百。虜士卒不死於江者﹐亮悉敲殺之﹐怒其舟不能出江也。初﹐亮問頃年梁王何以得渡江﹖或答曰「梁王自馬家渡過江﹐江之南𨿽有兵﹐望見我軍卽奔走﹐船旣著岸﹐已無一人一騎。」亮曰「吾渡江亦猶是矣。」及楊林口出舟﹐當途之民在采石上下登山以觀者十數里不斷﹐亮望之曰「吾放舟出江﹐而山上人皆不動﹐何也﹖」方虜舟未退﹐會淮西潰卒三百人自蔣州轉江而至﹐允文授以旗鼓﹐使爲疑兵。虜旣敗去﹐允文卽具捷以聞﹐且椎牛酒以勞軍﹐夜復布陣待虜。琪﹐徳子﹐新﹐亳州人﹐張俊下亳州﹐新挈家來歸﹐俊奏授正使兼閣職﹐漸升爲正將﹐隸中軍﹐至是爲水軍統制。丁丑﹐虞允文﹑盛新引舟師直抵楊林河口﹐戒曰「若虜船自河出﹐卽齊力射之﹐必與爭死﹐毋令一舟得出。如河口無虜船﹐則以克敵神臂弓射北岸。」新卽駐舟江心﹐齊力射虜﹐虜騎望見舟師﹐遽卻﹐其上岸者悉陷泥中斃﹐官軍復於上流以火焚其餘舟。允文再具捷奏﹐且言「虜軍鼎來﹐臣不當便引去﹐且畱此與統制官同謀戰守﹐須俟一大將至﹐乃敢還建康。」亮旣不得濟﹐乃口占詔書﹐命參知政事李通書之以貽王權﹐曰「朕提兵南渡﹐汝昨望風不敢相敵﹐已見汝具嚴天威。朕今至江上﹐見南岸兵亦不多﹐但朕所創舟﹐與南岸大小不侔﹐兼汝舟師進退有度﹐朕甚賞愛﹐若盡陪臣之禮﹐舉軍來降﹐髙爵厚祿﹐朕所不吝﹐如執迷不返﹐朕今瓜洲渡江﹐必不汝赦。」遣瓜洲所掠鎭江軍校尉張千舟持書至軍前﹐將士皆變色﹐允文亟曰「此反間也﹐欲攜我眾耳。」時新除都統制李顯忠亦自蕪湖至﹐謂允文曰「𨿽如此﹐亦當以朝廷罪王權之事答之﹐庶絕其冀望。」允文以爲然﹐遂作檄曰「昨王權望風退舍﹐使汝鴟張至此﹐朝廷已將權重置典憲﹐今統兵乃李世輔也﹐汝豈不知其名﹖若往瓜洲渡江﹐我固有以相待﹐無虛言見怵﹐但備一戰﹐以決雌雄可也。」遣所獲女眞二人賫往﹐亮得書大怒﹐遂焚宮人所乘龍鳳車﹐斬梁漢臣及造舟者二人﹐而全軍趨瓜洲。【趙撙蔡州﹝屬京北路﹞】紹興三十一年﹐馬軍司中軍統制趙撙屯於麻城。時被命依前駐軍蔡州﹐會鄂州都統吳拱﹑荊南都統李道進取中原。初﹐撙離蔡州日﹐畱李詢爲知州﹐而僞刺史蕭徳入蔡州﹐詢遁去。撙取新息縣﹐拱與道之信息皆不通。虜人遊騎日相望﹐撙謂﹕「若駐軍以待二都統﹐甚善﹐然曠日持久﹐非兵家必勝之道﹐萬一虜人增兵﹐𨿽欲復取蔡州﹐必難﹐不如長驅而入。」遂率兵疾趨迫城下。徳聞撙至﹐依城爲寨相拒﹐兩日不出戰。己亥﹐夜漏未至﹐撙令將士氵師入城﹐徳遂遁。撙旣再得城﹐與諸將議曰「蔡州形勢之地﹐虜所必爭﹐且陷僞久﹐無樓櫓雉堞﹐荒榛如堤岸﹐蕭徳棄之去者﹐知其不可守也。今吾眾不過四千﹐朝廷有命使守之﹐虜人必再謀攻我﹐在我者宜有以待之。」於是稍加修治﹐撙遂復以李詢依舊爲知州。虜人旋乘大雪突騎五百寇城下﹐撙出騎迎擊之﹐退去。眾請追之﹐撙曰「懼其誘我也。」縱之去。庚辰﹐探者報虜人兵勢甚盛﹐行且至。撙惟孤軍﹐又吳拱遣蹋白軍統制焦元來應援﹐合軍不過數千人﹐皆危之。撙與諸將議分四壁守禦﹐且以忠義相勉﹐爲死守計。是日﹐金人逼城下﹐先遣兵斷撙歸路。黎明﹐列陣於城西﹐須臾分布四隅﹐下馬鼓噪逼城﹐撙激厲將士曰「虜人𨿽多﹐而無攻具﹐將士且堅一心﹐無恐。」虜帥魏都監亦勵其眾曰「此城痺薄﹐汝所共知﹐一鼓可陷矣。」於是以勁弓數百齊射﹐矢著城如蝟毛﹐守者不能立﹐未停午﹐從西壁坎墉而上﹐倏忽﹐虜人登城者已滿。撙時在東壁﹐知其不可當﹐乃棄城而下﹐跨馬率諸軍巷戰。虜人壁立城上﹐官軍甚危﹐皆奮勇鏖戰﹐從午至申﹐虜人敗出城去。方鏖戰時﹐有官軍頭與虜之頭戰於城上移時﹐兩邊眾兵如山﹐不敢動﹐以待頭之勝敗﹐竟殺虜頭於城上﹐百姓望而呼曰「趙提舉且保明此旗頭做好官。」虜之頭旣死﹐卽時散亂﹐多墮城而死者﹐官軍頭亦戰死﹐竟不知其姓名﹐蔡州人哀之。虜旣敗歸﹐撙益修守禦﹐吳拱進屯南陽﹐遣後軍統制成臯﹑華旺﹑捷勝軍統制張成各以所部兵來援﹐合撙及焦元所部﹐才六千人。虜將費摩以數萬至城下﹐距城西北一里﹐依汝水爲營﹐其日庚戌也。翌日﹐分兵半攻城半掠糧﹐凡三遣人以書至城下﹐撙命射之。將書者曰「此奉書來與趙提舉商量軍事。」撙終不納。諸將曰「虜人以書來﹐未知其意﹐姑接之何害﹖」撙曰「不可﹐若觀之﹐必致士卒之疑﹐適中其計。」前一日﹐虜乘昏黑塡濠於南門外十三處﹐寂然不聞其聲。質明方覺之﹐焦元中流矢﹐遂下城。虜人乘勢登城﹐啟南門而入﹐撙在城西﹐聞南壁失利﹐卽下城集諸軍占地勢以待﹐華旺﹑成臯﹑焦元欲奪東門出奔﹐守門統領官劉安不聽。將官李進聞南門被攻急﹐乃率弩手二十餘人赴之﹐將刀登城﹐中三矢而死。撙率士卒巷戰﹐日轉午﹐勝負未分。效用王建募死士十一人﹐截其甲裳﹐登城殺虜﹐至申刻﹐相持不動。馬軍司第十八將王世顯請募敢死士﹐得四十人﹐登城接戰﹐殺其二將﹐虜人囂潰﹐皆自擲而下﹐官軍奮擊﹐死者不可計。會虜帥登南門﹐望我軍旌旗不亂﹐曰「今日城又不可得。」復下城而去。撙大呼曰﹔「虜人走矣。」軍士皆歡呼﹐虜遂大敗﹐爭門而出﹐不得出者聚球場中有千餘人﹐諸軍圍之﹐剿殺皆盡。撙命積屍爲二京觀。撙苦戰僅十旬﹐軍不過六千人﹐軍吏戰歿者已四百餘人﹐負創者三千七百人﹐可戰者二千人而已。戊年﹐虜再攻城﹐以大車載薪欲火西門。趙撙伏壯士甕城﹐俟其至﹐開關突擊之﹐棄車而遁。庚申﹐夜有星隕於虜營﹐未明﹐退兵一捨。鄂州左軍副統制王宣自汝州以二百騎還﹐至唐州。時蔡州圍急﹐京西制置使吳拱遣步騎萬三千人往援之﹐統領官遊臯等至確山逗𨖻不進﹐拱乃以宣權中軍統制﹐節制沿邊軍馬趨救蔡州。甲子﹐宣以所部距確山三十五里而營。乙丑﹐候騎報虜至確山。眾欲不戰﹐宣不可﹐乃捨其步士﹐引騎兵三千先行﹐分爲三陣﹐虜衝陣心﹐宣令諸軍以背刀衝奪﹐三陣具進。秉義郎右軍副將汲靖有勇力﹐宣召之﹐靖請百騎﹐宣與騎二百﹐靖上馬據鞍髙呼曰「今日汲靖爲國家破此虜﹐虜若不破﹐誓不生還。」左右聞之﹐人百其勇。宣曰「汲靖事濟矣。」靖馳入虜陣奮擊﹐虜眾披靡﹐靖出入者三﹐惟亡二騎。諸軍亦勇進﹐虜人遂遁﹐宣整眾不追。方虜之未敗也﹐招討使吳拱以撙孤軍不可畱﹐屢以書趣回軍﹐撙以虜圍方急﹐若棄城去﹐沿途追擊﹐勢必敗亡﹐況蔡州軍食有餘﹐拱怒以蠟書付諸將﹐令一面班師。會虜兵敗還﹐撙乃與諸將夜出蔡州﹐居人皆從之﹐於是撙自信陽歸徳安﹐而宣亦還屯襄陽府。【張子蓋海州﹝屬淮東路﹞】紹興三十二年春﹐虜圍海州﹐急詔以張子蓋爲鎭江府都統制﹐往援﹐仍聽張浚節制。浚受命﹐卽爲書抵子蓋﹐勉以功名﹐令出騎乘敵獘。子蓋至京口﹐整軍渡江﹐至楚州﹐淮東漕臣龔濤謂之曰「敵眾十倍﹐兵力不支﹐宜張虛聲攻淮陽﹐使之必救﹐則海州可解。」子蓋曰「彼若不救﹐將如之何﹖」乃亟趨漣水﹐取便道以進﹐次石湫堰。虜萬騎陣於河東﹐子蓋曰「彼眾我寡﹐利在速戰﹐不可令虜知我虛實。」於是率精銳數千騎馳馬先入﹐復州防禦使王友直以所部力戰﹐禦營宿衛前軍統制張﹐爲流矢中其腦﹐沒於陣。子蓋曰「事急矣。」繼之奮臂大呼﹐馳入虜陣﹐諸將士卒亦死鬥﹐虜兵遂大敗﹐擁於河﹐溺死幾半﹐余騎遁去。圍遂解。虜人復整軍來戰﹐子蓋再率精銳擊之﹐獲其車馬鎧仗萬計﹐退屯泗州﹐子蓋﹐俊之從子也。

