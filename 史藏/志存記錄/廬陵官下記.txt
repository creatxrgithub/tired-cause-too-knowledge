

廬陵官下記

﹝唐﹞段成式撰陳尙君輯

○栽植經

世傳《栽植經》三卷﹐云木多病酢心﹐其候皮液俱酸。有能治者﹐鉤去其蠹﹐木乃茂。

○墨涴衣

凡墨涴衣﹐閉气於水上﹐作白字卽濯之﹐不過七徧卽淨。

○颸段

有武將見梁元帝﹐自陳癡鈍﹐乃訛爲颸段。帝笑曰「颸非涼風﹐段非干木。」

○損惠蹲鴟

有人誤讀芋爲羊﹐因人惠羊﹐乃謝云「損惠蹲鴟。」

○我謎吞得你謎

曹著機辧。有客試之﹐因作謎云「一物坐也坐﹐臥也坐﹐立也坐﹐行也坐﹐走也坐。」著應聲曰「在官地﹐在私地。」復作一謎云「一物坐也臥﹐立也臥﹐行也臥﹐走也臥﹐臥也臥。」客不能曉。曹曰「我謎吞得你謎。」客大慚。

○句枝

予以坐客聊句﹐互送爲煩﹐乃取班竹﹐以白金絡首如茶莢﹐以遞送聊句﹐謂之句枝。或角押惡韻﹐或煎碗茶爲八韻詩﹐皆謂之雜連。若志於不朽則汰客﹐揀穩韻無所得輒巳﹐謂之苦連。句句共押平聲好韻不僻者﹐書於竹簡﹐謂之韻牒。﹝以上見《類說》卷六﹞

一夕﹐予坐客互送連句爲煩﹐乃命工取細斑竹﹐以白金鎖首﹐如茶挾﹐以遞聯名之。予在城時﹐常與客連句﹐初無虛日。小酌求押﹐或窮韻相角﹐或押惡韻﹐或煎茗一碗﹐爲八韻詩﹐謂之雜連。若志於不朽﹐則汰揀穩韻﹐無所得輒已謂之苦連。連時共押平聲好韻不僻者﹐出於竹簡﹐謂之韻牒。出城悉攜行﹐坐客句挾韻牒之語﹐必爲好事者所傳矣。因說故相牛公揚州賞秀才蒯希逸詩「蟾蜍醉裏破﹐蛺蝶夢中殘」﹐每坐吟之。予因請坐客各吟近日爲詩者佳句﹐有吟賈島「舊國別多日﹐故人無少年」。馬戴「猿啼洞庭樹﹐人在木蘭舟」﹔又「骨銷金鏃在」。有吟僧無可「河來當塞斷﹐山遠與沙平」﹔又「開門落葉深」。有吟張祜「河流側讓關」﹐又「泉聲到池盡」。有吟僧靈準「晴看漢水廣﹐秋覺峴山髙」。有吟朱景玄「塞鴻先秋去﹐邊艸入夏生」。予吟上都僧元礎「寺隔殘潮去」﹔又「采藥過泉聲」﹔又「林塘秋半宿﹐風雨夜深來」。予識蜀中客龐季子﹐每云「寒云生易滿﹐秋艸長難髙。」﹝《唐詩紀事》卷五七﹞

○借書

今人云﹕借書還書﹐等爲二癡。據杜荊州書告貺云「知汝頗欲念學﹐今因還車﹐致副書﹐可案錄受之﹐當別置一宅中﹐勿復以借人。」古諺云「有書借人爲嗤﹐借人書送還爲嗤也。」

○盜

李廓在潁州﹐獲光火賊七人﹐前後殺人﹐必食其肉。獄具﹐廓問食人之故。其首言「某授教於巨盜﹐食人肉者﹐夜入人家﹐必昏沈﹐或有魘不悟者﹐故不得不食。」兩京逆旅中﹐多畫鸜鵒及茶碗﹐賊謂之鸜鵒辣者﹐記嘴所向碗子﹐辣者亦示其緩急也。

○夢

成式表兄盧有則﹐夢看擊鼓。及覺﹐小弟戲叩門﹐爲街鼓也。

○牡丹

牡丹﹐前史中無說處。惟謝康樂集中﹐言竹間水際多牡丹。成式檢《隋朝種植法》七十卷中﹐初不記說牡丹﹐則知隋朝花藥中無所也。

○蠅

長安秋多蠅。成式蠹書﹐常日讀百家五卷﹐頗爲所擾﹐觸睫隱字﹐驅不能巳。偶拂殺一焉﹐細視之﹐翼甚似蜩﹐冠甚似蜂﹐性察於腐﹐嗜於酒肉﹐按理首翼﹐其類有蒼者聲雄壯﹐負金者聲淸聒﹐其聲在翼也。

○黥

上都街肆惡少率髡而膚札﹐備眾物形狀﹐恃諸軍張拳彊劫﹐至有以蛇集酒家﹐捉羊胛擊人者。今京兆薛公元賞上言﹐白令里長﹐潛部約三千餘人﹐悉杖煞﹐屍於市。市人有點靑者﹐皆灸滅之。時大寧坊力者張幹﹐札左膊曰「生不怕京兆尹。」右膊曰「死不畏閻羅王。」

○又

韋少卿少不喜書﹐嗜好札靑。其季父嘗令解衣視之﹐胸上刺一樹﹐樹杪集鳥數十﹐其下懸鏡﹐鏡鼻系索﹐有人止於側牽之。叔不解﹐問焉﹐少卿笑曰「叔不曾讀張燕公詩否﹖『挽鏡寒鴉集』耳。」

○秦馬

秦叔寶所乘馬﹐號忽雷。常飲以酒﹐每於月明中試﹐能豎越三領黑氈。及胡公卒﹐嘶鳴不食而死。

○盜俠

瓦官寺﹐因商人無遮齋﹐眾中有一年少請弄閣。乃投蓋而上﹐單練■﹝髟上屈下﹞履膜皮﹐猿掛鳥跂﹐捷若神鬼﹐復建罌水於結脊下﹐先澑至檐﹐空一足欹身﹐承其澑焉﹐睹者無不毛戴。

○妓忌

成式曾一夕堂中會﹐時妓女玉壺忌魚炙﹐見之色動﹐因訪諸妓所惡者﹐有蓬山忌鼠﹐金子忌虱﹐尢甚。坐客乃兢徵虱拿鼠事﹐多至百餘條。予戲摭其事﹐作《破虱錄》。

○小奴

馬侍中嘗寶一玉精碗。有小奴七八歲﹐偸弄墜破焉。時馬出未歸﹐左右驚懼﹐忽失小奴﹐三日尋之不獲。有婢晨治地﹐見紫衣帶垂於寢牀下﹐視之﹐乃小奴蹶張其牀而負焉﹐不食三日而力不衰。

○■﹝熒﹐衣代火﹞

■﹝熒﹐衣代火﹞﹐鬼衣也。桐人起虞卿﹐明衣起佐伯姚﹐挽歌起紼謳。故舊律﹐發冢棄市。冢者﹐重也﹐言爲孝子所重﹐發一璽土則坐﹐不須物也。

○雷

李墉在北都介休縣﹐百姓送解牒﹐夜止晉祠宇下。夜半﹐有人叩門云「介休王暫借霹靂車﹐某日至介休收麥。」良久﹐有人應曰「大王傳語﹐霹靂車正忙﹐不及借。」

○碧筒

歷城北有使君林。魏正始中﹐鄭公愨三伏之際﹐每率賓僚避暑於此﹐取大蓮葉置硯格上﹐盛酒三升﹐以簪刺葉﹐令與枘通屈﹐莖上輪茵如象鼻﹐傳噏之﹐名爲碧筒杯﹐以下敩之。

○臥箜篌

魏髙陽王雍美人徐月華﹐能彈臥箜篌﹐爲明妃出塞之聲。﹝以上見宛委山堂本《說郛》卷一七﹞

○涼殿

玄宗起涼殿﹐拾遺陳知節上疏極諫﹐上令力士召對。時暑毒方甚﹐上在涼殿﹐座後水激扇車﹐風獵衣襟。知節至﹐賜坐石榻。陰澑沈吟﹐仰不見日﹐四隅積水成簾飛灑﹐座內含凍。復賜冰屑麻節飲。陳體生寒栗﹐腹中雷鳴﹐再三請起方許﹐上猶拭汗不已。陳才及門﹐遺泄狼藉﹐逾日復故。謂曰「卿論事宜審﹐勿以己方萬乘也。」﹝《古今合璧事類備要》前集卷一一﹑《唐語林》卷四﹞

○樺香

處士許畢云﹕樺根爇之如煎香。﹝商務本《說郛》卷三六《酉陽雜俎語錄》﹞

