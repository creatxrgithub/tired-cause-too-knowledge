

《平蜀記》﹝明﹞不著撰人

平蜀記﹝明﹞不著撰人洪武四年春正月丁亥上親祀上下神祗告伐明升命中山侯湯和爲徵西將軍江夏侯周徳興爲左副將軍徳慶侯廖永忠爲右副將軍率京衛荊湘舟師由瞿塘趨重慶穎川侯傅友徳爲徵虜將軍濟寧侯顧時爲副將軍率河南陜西等處步騎由秦龍趨成都先是崇陽侯楊璟以上命至蜀諭以禍福升牽於羣議不能決璟還復以書曉之曰璟聞古之爲國者同力度徳同徳度義義不足則不敢抗徳不足則歸順焉故能保身家於兩全流名譽於無窮福及子孫族姓長久反是者往往取敗今足下以幼沖之資籍先人之業據有巴蜀默然在位不咨至計而聽羣下之議以瞿塘劍閣之險一夫負戈萬人無如之何此皆不達時變以誤足下何則昔之據蜀最盛莫如漢昭烈諸葛孔明佐之訓練士卒財用不足皆取之南詔然猶朝不謀夕僅能自保今足下疆場南不過播州北不及漢中以此凖彼相去萬萬而欲以一隅之地延頃刻之命可謂智乎若謂險阻可恃則三苗之墟不滅有扈之國不亡蠶叢魚鳧之鄕不至足下矣我主上仁聖神武遣將用兵天下無敵運謀出奇神明響應順附者無不加恩負固者然後致討以足下先人通好之故不忍加師數遣使諭意又以足下年幼未歷事變恐惑於狂瞽之說失遠大之利故復遣璟面諭禍福深仁厚徳所以待明氏者不淺足下可不深念之乎且向者亂雄如陳友諒張士誠竊據吳楚造舟塞江河積糧過山嶽彊將勁兵自謂莫敵然鄱陽一戰友諒授首旋師東討張氏面縛此非人力實天命有在也足下視此以爲如何友諒之子竄歸江夏王師致討勢窮出降主上宥其罪愆封以侯爵恩榮之盛天下所知足下無彼之過而能幡然覺悟獨斷於心自求多福則必享茅土之封保先人之祀世世不絕豈不賢智矣哉若必欲倔彊一隅假息頃刻魚遊於沸鼎之中燕巢於危幕之上禍害將至恬不自知璟恐天兵一臨勢不可禦前日之臣爲足下謀者或以郡獻或以城降各自爲身計以取富貴當此之時老母弱子將安所歸縱足下年幼未曉語及老母獨不痛心乎禍福利害了然可觀逆順之途在足下審之而巳升不能聽至是乃命和等䢐徵璟本儒生出身故通於文事上諭和等曰今天下大定四海奠安惟蜀未平朕以明玉珍嘗遣使修好存事大之禮故於明升憫其稚弱不忍加兵遣使開諭冀其覺悟升乃惑於羣言反以兵犯吾興元𨿽敗衂而去然豺狼之心終懷嚙噬今命卿等率水陸之師分道並進首尾攻之使彼疲於奔命勢必當克但師行之際在肅士伍嚴紀律以懷降附無肆殺掠昔王全斌事可以爲戒卿等愼之三月傅友徳攻蜀階州初友徳陛辭上密語之曰蜀人聞吾兵西伐必悉其精銳東守瞿塘北阻金牛以拒我師彼必謂地險而兵難至若出其不意直搗階文則門戶旣隳而心腹自潰兵貴神速但患卿等不勇耳友徳受命至陜集諸道兵揚言出金牛而潛使人覘知階文守備果弱於是引兵直趨陳倉選精兵五千爲前鋒攀緣山谷晝夜兼行大軍繼之直抵階州蜀平章丁世珍率眾來拒友徳擊敗其眾生擒其雙刀王等十八人世珍遁走遂克階州進至文州距城三十里蜀人斷白龍江橋以阻我師友徳督兵修橋以渡至五里關世珍復集兵據險友徳奮兵急攻破之世珍僅以數騎遁去文州亦克五月湯和兵進攻瞿塘關以江水暴漲駐兵大溪口是月傅友徳兵亦至漢江以水大不得渡乃令軍士造戰船百餘艘然蜀人𨿽失階文猶恃漢水自固及聞我師造舟進取益震恐友徳欲以軍中消息達湯和而山川懸隔適江水暴漲乃以木牌數千書克階文月日投漢江順流而下蜀守者見之爲之解體其丞相戴壽太尉吳友仁等方悉眾守瞿塘以阨三峽之險及聞階文破乃分兵守瞿塘還援漢州以保成都未至而友徳舟師巳逼城下因迎擊壽兵大敗之遂拔漢州以濟寧侯顧時畱守而自將趨成都上聞湯和駐兵大溪口欲候水平進師恐其逗𨖻悞事適友徳捷至乃下詔責其畏怯恐失機會廖永忠聞命卽率所部舟師先進和猶遲疑未決及得木牌於江知友徳巳克階文乃自白鹽山伐木開道以進永忠師至瞿塘關以山水峻急且蜀人設鐵索飛橋橫據關口舟不得進永忠密遣壯士數百人舁小舟踰山度關以出其上流人持糗糧帶水筒以禦饑渴蜀山多艸木令將士皆衣靑蓑魚貫出巖石間蜀人不之覺也度其巳至乃率精銳軍分爲二道夜五皷以一軍攻其陸寨一軍攻水寨將士皆以鐵褁船頭置火器而前黎明蜀人盡銳來拒永忠巳破其陸寨矣旣而將士舁舟出江者一時俱發上流揚旗鼓噪而下蜀人出不意大駭下流之師亦擁舟前進發火炮夾擊大破之遂焚三橋斷其橫江鐵索生擒八十餘人斬首千餘級溺死者甚眾明日湯和兵亦至永忠乃與之分道並進和率步騎永忠率舟師約會於重慶七月廖永忠自夔州抵重慶次銅鑼峽明升大懼或勸奔成都其母彭氏泣曰事勢如此縱往成都不過延命旦夕今大軍勢如破竹人皆膽碎豈更效力然終亦不免也不如乞降以免生靈於鋒鏑升遂遣使請降永忠以和未至不受踰旬和至會兵城下是日升面縛銜璧詣軍門降和受璧永忠解縛撫慰之是月傅友徳兵圍成都戴壽等出城拒戰以象載甲士列於陣前友徳命前鋒以弓矢火箭衝之象中矢卻走壽兵躪籍死者甚眾會湯和遣人報重慶之捷壽等亦得其家書知重慶巳降而室家皆完遂無鬭志遂籍府庫詣軍門降九月湯和等遣人送明升並降表至京詔省部議受降禮省部言宋太祖幹徳三年蜀主孟昶降及子弟官屬至闕下皆素服紗帽進待罪表俯伏於地通事舍人掖昶起鞠躬聽命宣制釋罪昶等再拜三呼萬歲合門使承旨賜昶等襲衣冠帶昶等再拜跪受各就次易服然後入見於崇元殿合門使引昶等入蹈舞稱謝宣徽使承旨宣喚昶等再拜升殿至禦座前鞠躬太祖親撫問之昶還位與其官屬皆蹈舞再拜呼萬歲出中書門下率百僚稱賀今擬明升朝見禮上禦奉天殿明升於午門外跪進待罪表侍儀使捧表入宣表官宣讀訖承制官出傳制升等皆俯伏於地侍儀舍人掖升起其官屬皆起跪聽宣制釋罪升等五拜三呼萬歲承制官傳制賜衣服冠帶侍儀舍人引升入丹墀中四拜出丞相率文武百官行賀禮上曰明升與孟昶不同昶專治國政所爲奢縱升年幼事由臣下宜免伏地上表待罪之禮是日明升及其官屬朝見百官稱賀授升爵爲歸義侯賜冠帶衣服及第宅於京師時全蜀巳下惟吳友仁尙據保寧冬十月湯和遣江夏侯周徳興會傅友徳等克保寧執友仁送京師蜀地悉下十一月湯和等師還各上所佩印綬並所得蜀金印冠冕儀仗及銀印五十八銅印六百四總制府七元帥府八宣慰宣撫司二十五州三十七縣六十七官吏將士五萬九百九十人馬騾一萬三千八百餘疋平蜀記不知何人所撰予觀定遠黃公金開國功臣錄載平蜀事於穎川侯傅友徳徳慶侯廖永忠傳中甚詳若平章楊璟與明升書乃詳於斯記也廖公傳後載皇祖禦制平西蜀文末有傅一廖次之語五言次第眞馭將之明鑑也嘉靖乙巳淸明日汝郡袁褧記

●附錄平西蜀頌並序劉基臣聞天命眞主混一六合必先有以爲之驅除然後收拾以歸其籠自古及今同一揆矣是故冬寒之極必有陽春激湍之下必有深潭大亂之後必有大治理則然也元徳旣衰九土麋沸鴟張狼顧之豪彌滿山澤萬姓喁喁無所吁告天乃命我皇帝肅將武威代伐不道故一伐而定荊湖再伐而舉全吳三伐而海甸廓淸四伐而東粵南閩悉歸叛圖於是肆伐中原拾宋掇秦掣趙拔燕兵鋒未至聲聞先及神詟鬼栗匍匐俯伏玄菟靑海昆侖大漢交址鐻耳之國罔不獻琛奉表稽首闕下無敢後者獨明升竊據巴蜀𨿽遣使奉貢而不去僞號大臣皆請討之皇帝憐其父沒子幼數遣使招之不至乃命將帥師伐之洪武四年大軍破瞿塘殺其將某其郡邑鎭戌望風送款升乃率其官屬奉璽印詣軍門請降蓋自建國至是凡五年而天下一統何其易也固知天命有在而羣雄並起爲之驅除也臣基受恩深厚無能補報遙聞捷音歡喜踴躍不能自巳謹撰平西蜀頌一首𨿽不足以贊揚聖徳萬一亦聊以寓葵藿向日之忱云爾其辭曰惟彼蜀國開自蠶叢山川隔閡與華不通金牛啟道厥竅斯鑿岷峨岧嶤始連井絡秦以之霸漢以之王諸葛用之震驚北方劍閣倚天瞿塘拆地仰不可攀俯不可視蠢玆羗戎憑其險阻罔知天命大邦是距洸洸虎臣受命於徵出師桓桓如雷如霆如雷如霆天子之威廟算先定鬼神莫違靈旗揮揮指山山摧羗人失魂恧若死灰爰將其臣奉其叛籍泥首軍門而縛銜璧六軍奏凱聲動玄黃黧童白叟蹈舞康莊四海會同丰年穰穰慶雲甘露自天降祥臣拜稽首受天之佑受天之佑天子萬壽廣信府同知鄒潘推官方重臨江府推官袁長馭上饒縣學教諭余學申對讀湖州府後學吳仕旦覆訂

附錄﹕西蜀頌並序誠意伯劉基撰

臣聞天命眞主混一六合必先有以爲之驅除然後収拾以歸其籠自古及今同一揆矣是故冬寒之極必有陽春激湍之下必有深潭大亂之後必有大治理則然也元徳旣衰九土糜沸鴟張狼顧之豪彌滿山澤萬姓喁喁無所吁告天乃命我皇帝肅將武威代伐不道故一伐而定荊湖再伐而舉全吳三伐而海甸廓淸四伐而東粵南閩悉歸版圖於是肆伐中原拾宋掇秦掣趙拔燕兵鋒未至聲聞先及神詟鬼栗匍匐俯伏玄莵靑海昆侖大漠交址鐻耳之國罔不獻琛奉表稽首闕下無敢後者獨明升竊據巴蜀𨿽遣使奉貢而不去僞號大臣皆請討之皇帝憐其父沒子幼數遣使招之不至乃命將帥師伐之洪武四年大軍破瞿唐殺其將某郡邑鎭戌望風送欵升乃率其官屬奉璽印詣軍門請降蓋自建國至是凡五年而天下一統何其易耶固知天命有在而羣雄並起爲之驅除也臣基受恩深厚無能補報遙聞捷音歡喜踴躍不能自已謹撰平西蜀頌一首𨿽不足以贊揚聖徳萬一亦聊以寓葵藿向日之忱云爾其辭曰惟彼蜀國開自蠺叢山川隔閡與華不通金牛啟道厥竅斯鑿岷峨岧嶤始連井絡秦以之霸漢以之王諸葛用之震驚北方劍閣倚天瞿唐折地仰不可攀俯不可視蠢玆羌戎慿其險阻罔知天命大邦是距洸洸虎臣受命於徵出師桓桓如雷如霆如雷如霆天子之威廟算先定鬼神莫違靈旗揮揮指山山摧羌人失魂恧若死灰爰將其臣奉其版籍泥首軍門面縛銜璧六軍奏凱聲動玄黃黧童白叟蹈舞康莊四海會同丰年穰穰慶雲甘露自天降祥臣拜稽首受天之佑受天之佑天子萬壽

