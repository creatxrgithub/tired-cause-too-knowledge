詔獄慘言明不著撰人

詔獄慘言

﹝明﹞不著撰人

善言天者必驗之於人﹐人事而不能徵實於天﹐則七政亦具文矣。客少嗜象緯之學﹐長而彌篤﹐披霜沐露﹐幾歷分至﹐遂能於渾蓋二家﹐會其微眇。乙丑春冬﹐旅泊都下﹐目擊天人之異﹐爲記其本末﹐以徵天人合一之符﹐使後之言災祥者采而擇焉。

季春旬有三日﹐月入太微壇﹐犯左執法。客大詫曰﹕執法大臣當有非辜被禍者﹐柰何﹖友人聞之﹐躍然曰﹕此甚善事焉。今天下操重輕之衡者璫耳﹐璫禍而衡復歸於所司﹐淸明之治行復見矣。客曰﹕非也。璫小臣不入紫微垣﹐不列二十八﹐次第於天市中﹐占其微星﹐此禍最大亦最毒。楊左故司衡者也﹐其當之乎﹖逾月而六君子逮赴詔獄。

孟秋下旬四日鼓後﹐客露坐中庭﹐見白气如匹布﹐長數百丈﹐起尾箕間﹐貫紫宮掩天樞﹐五星不覺淚涔涔下。同坐者竊問故﹐客曰﹕紫宮爲帝庭尾箕燕墟也﹐白者金象。按占當有急兵起輦轂下﹐然國家福祚如天﹐保無他慮。其冤徵乎﹖楊左行死矣。翌日而三君子之凶問至。考白气竟天之時﹐獄卒承璫命之時也。於乎﹗又三日﹐月蝕太白﹐客指以示友人曰﹕月爲陰﹐爲刑刑人之象也。太白主西方﹐主義誼士之象也﹐周﹑袁﹑顧三君子又將不免。按《京房易傳》占曰﹕刑人執政殺誼士﹐闕妖月食其太白。《春秋潛潭巴》占曰﹕國無政刑﹐人用月掩﹐太白天定矣。可若何﹖不兩月而三君子又俱被難。

仲秋下旬﹐七日太白午經天。客曰﹕星與日爭明﹐下與上爭權之象﹐今璫之權至矣﹐何庸爭乎﹖豈將殺周﹑顧二公耶﹖翌午而周卒﹐死顏賊之手﹐顧絕命之疏遂入。嗚呼﹐冤哉﹗

周袁二公俱於五月初到北司﹔顧公五月廿六日到南鎭撫﹐廿八日送北司﹔魏公六月廿四日到南鎭撫﹐廿六日送北司﹔楊﹑左二公六月廿六日到南鎭撫﹐次日送北司﹐又次日之暮嚴刑拷問。諸君子𨿽各辯對甚正﹐而堂官許顯純袖中已有成案﹐第據之直書﹐具疏以進。是日諸君子各打四十棍﹐拶敲一百﹐夾杠五十。

七月初四日比較﹐六君子從獄中出﹐各兩獄卒挾扶左右手傴僂而東﹐一步一忍痛﹐聲甚酸楚﹐客不覺大慟。諸君子俱色墨而頭禿﹐用尺帛抹額﹐裳上膿血如染﹐楊公須白爲最。頃之至廳事前﹐俱俯伏檐澑下﹐楊居中﹐左在楊之左﹐魏在楊之右﹐顧在魏之右﹐周在左之左﹐袁在周之左。顯純處分畢﹐還獄。顯純猶作爾汝聲﹐嗣後則呼名吒叱如趨走吏矣。五君子各打十棍以出﹐袁以病故免。十三日比較午飯後﹐六君子到堂﹐顯純辭色頗厲﹐勒五日一限﹐限輸銀四百兩﹐不如數與痛棍。左﹑顧嘵嘵置辯﹐魏﹑周﹑袁伏地不語﹐楊呼家人至腋下﹐大聲曰﹕汝輩歸﹐好生伏侍太奶奶﹐分付各位相公不要讀書。是日各毒打三十棍﹐棍聲動地。嗣後受杖﹐諸君子股肉俱腐﹐各以帛急纏其上﹐而楊公獨甚。

十五日爲楊公誕辰﹐諸君子各裹巾揖賀。是日公始知璫意不回﹐每晨起多飲涼水以求速死﹐兼貽書家人索腦子甚苦﹐前此猶望生還也。

十七日比較﹐楊﹑左各三十棍。是日顯純辭色更惡﹐勒五限各完名下所坐贓數﹐不中程受全刑﹝夾﹑拶﹑棍﹑杠﹑敲﹞。

十九日比較﹐楊﹑左﹑魏俱用全刑﹐楊公大號而無回聲。左公聲呦呦﹐如小兒啼。周﹑顧各受二十棍﹐拶﹑敲五十。袁拶敲五十。魏呼家人至前﹐謂之曰﹕吾十五日已後聞谷食之气則嘔﹐每日只飲寒水一器﹐蘋果半只而已。命盡想在旦夕﹐速爲吾具棺。然家甚貧﹐無能得其美者﹐差足掩骼可也。家人守其言﹐以十五金買柏棺以殮。

二十日﹐楊公家人送飯﹐茶葉中雜金屑以進﹐爲獄吏所覺﹐俱嘿逃去﹐楊公嗣後遂絕傳單者矣。

二十一日比較﹐楊﹑左俱受全刑。魏三十棍﹐周﹑顧各二十棍。顯純呼楊公之名叱曰﹕爾令奴輩潛匿不交贓銀﹐是與旨抗也﹐罪當云何﹖楊公舉頭欲辯﹐而口不能﹐遂俱舁出。彼時諸君子俱已進獄﹐獨楊﹑左投戶限之外﹐臀血流離﹐伏地若死人已。而楊大聲曰﹕可憐。後仍舁入。左公轉面而東顧其家人。是日雨棍濕重倍常﹐且盡力狠打﹐故號呼之聲甚慘。

二十四日比較﹐楊﹑左﹑魏各受全刑﹐顧拶敲五十。刑畢﹐顯純呼獄卒前﹐張目曰﹕六人不得宿一處。遂將楊﹑左﹑魏發大監。客聞之以問獄吏﹐吏嗟吁曰﹕今晚大老爺當有壁挺﹝方言死也﹞者。是夜﹐三君子果俱死於鎖頭葉文仲之手﹝葉文仲爲獄卒之冠﹐至狠至毒﹐次則顏紫﹐又次則郭元﹐二劉則誠實人也﹞。

二十七日比較﹐顧公獨受二十棍。是日獄吏猶稱犯官﹐顯純怒罵曰﹕此等俱犯人也﹐何官之有﹖嗣後遂呼犯人。

二十九日比較﹐三君子之屍俱從詔獄後戶出。戶在墻之下﹐以石爲之﹐如梁狀﹐大可容一人匍匐。是日刑曹驗畢﹐藉以布褥裹以葦席﹐束以艸索﹐扶至墻外﹐臭徧街衢﹐屍虫沾沾墮地。

八月初一日比較。

初四日比較﹐顧公用夾刑﹐杠十五下﹐周拶敲三十。

初七日比較。

初九日比較﹐顧公用拶刑敲三十。

十二日比較﹐袁公贓完﹐公家饒出﹐橐中故特易。

十四日比較﹐周公贓完。

十六日比較。

十八日比較。

十九日袁故。未死時﹐先暗注大監﹐實孤身在關廟﹝詔獄中向有此廟﹐六君子又加修葺﹞﹐鎖頭顏紫手斃之。是日顯純上疏云﹕周朝瑞病劇。上命撥醫調治。次日醫來﹐顯純呵之以出。彼時周公自以贓完﹐裹巾結襪﹐逍遙獄中方怨。顧贓相累﹐不得速發西曹﹐未嘗有恙也。

二十二日比較﹐袁屍出。

二十四日比較。

二十六日比較﹐顧公用拶刑敲八十。

二十七日﹐獄吏具揭報顯純。顧大章大病﹐客雜輿人中竊窺之﹐不覺涕淚沾衣曰﹕一网盡矣。次日﹐顯純遂以顧公病疏上﹐蓋獄吏揭報時太白適經天。嗚呼﹗顧公亦不凡矣。

二十八日周故。是日之午﹐周﹑顧二君子與孟弁三人共飯﹐飯未畢﹐鎖頭郭姓者疾呼曰﹕堂上請二位爺講話。遂著械而出﹐行不數﹐武﹑劉鎖頭從後挈顧公之衣曰﹕且還﹐今日不干爺事﹐內裏要周爺命耳。押周公至大監﹐不半時許﹐遂斃郭賊之手。

二十九日比較。

九月初二日比較﹐周屍出。是日劉卒密語客曰﹕堂上已勒顧爺死期矣﹐期甚迫﹐柰何﹖客曰﹕能緩五日乎﹖曰﹕能厚賄之而去。

初四日比較﹐顧公加棍三十﹐拶敲八十。

初六日﹐顧公發部之旨已下閣中﹐客知之﹐躑躅竟夕﹐恐入顯純之耳﹐不能畱公至明晨也。

初七日之晨﹐劉卒復至曰﹕五日之期足矣。今晚恐不能相全﹐如何﹖客曰﹕然會當有變。卒竊笑而去﹐已而西曹之命下。是日顯純復比較﹐踞案厲色如前﹐呼顧公曰﹕爾十日後復當至此追贓。蓋六君子之禍﹐顯純頗有力﹐曁用刑之楚酷﹐死期之緩促﹐又顯純獨爲之。畏顧公到部發揚其惡﹐故以追贓之說相嚇﹐欲令其不敢言﹝此日不西亦斷無生理﹐劉卒誠實可信﹐非妄談也﹞。

十三日會審﹐都城隍廟禦史及司官共十人﹐公座俱南向在檐澑之下﹐上承以葦席﹐顧公北面跪﹐反覆辯論甚直﹐而諸人承璫命竟以斬刑坐公﹐又責公十五竹板。嗚呼﹗璫之虐焰一至於此。是日﹐璫遣聽計人﹐立司官之後。審畢﹐十人旋以連名帖及獄辭送去﹐禮貌甚恭。

十四日﹐顧公勺水不飲﹐鼓後服毒﹐不殊。次夜﹐投繯而逝。

十九日﹐顧公屍出於獄﹐衣冠俱如禮。

楊公有遺稿二千餘言﹐又親筆謄眞一通﹐叩首牀蓐﹐以托顧公。獄中耳目嚴密﹐無安放處﹐藏之關聖畫像之後﹐已而埋臥室北壁下﹐蓋以大磚。後公發別房﹐望向北壁﹐眞如天上。倩孟弁竊之以還﹐隨寄弁弟持歸。楊公又有血書二百八十字藏之枕中﹐冀死後枕出家人拆而得之﹐竟爲顏紫所竊。紫亦號於人曰﹕異日者吾持此贖死詔獄﹐諸公入獄後意气皆不減﹐獨袁﹑周二公以爲璫深恨楊公﹐楊死余猶可望免累迫。顧公勸之速絕以舒禍﹐顧正色曰﹕人故自有主張﹐且死生之際﹐豈朋友所宜勸﹖諸兄必相彊不已﹐弟當先絞頸以謝。嗣後乃不復言。

魏公性不嗜食﹐尢不喜血肉之物。每日所供﹐惟雜菜一把﹐扁豆莢斤許﹐及蘋果五六个而已。

魏公受刑之數﹐較之楊﹑左爲少﹐而困憊獨先。七月十三日加刑﹐叫聲便不能朗。十七日以後﹐兩足直挺﹐如死蛙﹐不能屈伸。

袁公素善病﹐到北司後遂僵臥不能起﹐陰囊大如三斗器﹐行履頗有所妨。然以病故﹐竟死不受一棍﹐惟拶夾二刑加三五番而已。

袁公贓止六千﹐而每限輸納倍於他人﹐故受刑爲少。

周公亦善病﹐面黃白色﹐入獄中﹐終日與孟弁對奕以自遣。家亦饒﹐弟侄輩又悉心幹理﹐故萬金不四十日而具。周公贓完日﹐鎭撫匿其五十金﹐公必欲淸算﹐且出累限納銀私籍以相質﹐左右管事者亦支辭爲解﹐或云公死之速﹐系此一算也。

周公固憨直之士﹐居獄中常大言曰﹕死亦何難﹖只須尺布便了。又念贓銀已完﹐可望生路﹐不思處置家事。顧公與孟弁竊哂之﹐而不敢明言。八月初﹐顧公張目視日﹐久之不已。笑謂孟曰﹕嘗聞鬼不得見日﹐今幸片時未死﹐當快睹之。未幾﹐周至﹐孟正色曰﹕顧先生到此地位﹐不思大事﹐終日浪談何益﹖周問故﹐顧公曰﹕所謂大事者﹐身後事也。吾自七月中便知無生理﹐訣別家人書作之已久﹐無便付出﹐故尙畱榻下﹐何至瞢瞢乃爾﹖周慨然曰﹕吾亦作數行可乎﹖死後其家人所得遺書﹐蓋顧﹑孟二公合詞以促之云。

周公家書一通﹐向藏顧公處﹐周死獄情加嚴﹐無從得出。顧作蠅字帖密付客﹐客持金俟詔獄後戶﹐至周屍出日﹐厚賂獄卒獲之。後客南遣﹐托友人寄其家﹐前此周氏合宗﹐竟不知遺墨也。

顧公對簿後﹐遂病創臥﹐至七月中方能行履。右股瘡潰﹐中墮腐肉一塊﹐如小鼠。

顧公發刑部日謂客曰﹕吾向在詔獄中﹐如有人扼吾之吭﹐不令吐一語﹐自分從來郁勃之气無從得伸。今來西曹﹐𨿽無多日﹐然顯純之凶惡﹐及下毒手者之姓名﹐播之天下傳之﹐同調者之耳。異日世道復淸﹐此曹斷無遺種﹐吾瞑目矣。

顧公平生佞佛﹐於生死之際了無畏怖。見家人啼哭﹐輒大笑曰﹕淚緣情﹐生任情﹐則爲人天種子不能上蓮花寶座﹐汝輩愼勿作兒女子態。

每鎭撫比較日﹐侵晨﹐各家屬持銀伺候大門內﹐當事者到後﹐衙役出問各屬﹐本日納贓多少﹐報數訖方出手牌﹐喚家屬入二門﹐隨跪門之左右﹐以次交贓。

鎭撫納贓﹐如以石投水﹐不敢爭輕重之衡﹐亦不敢問多寡之數﹐納已急驅而下。

顧公到西曹﹐一意求死﹐客勸之從容觀變。公曰﹕吾自八月初已作處置﹐家事一二紙函之﹐又開凡五六次﹐思無剩語﹐第易署封時日﹐彼時已置革囊於度外矣。且丈夫不再辱﹐吾忍再見顯純輩乎﹖惟速盡爲快。

鎭撫用刑之具凡五﹕一械也﹐堅木爲之﹐長尺五寸﹐澗四寸許﹐中鑿兩孔著臂上﹐𨿽受刑時亦不脫﹐入獄則否。凡殺人﹐惟械手則甚便。故周公之死﹐郭賊誘之上堂﹐上堂理應著此物也﹔一鐐﹐鐵爲之﹐卽鋃鐺也。長五六尺﹐盤左足上﹐以右足受刑﹐不便故也﹔一棍﹐削楊楡條爲之。長五尺﹐曲如匕﹐執手處大如人小指﹐著肉處徑可八九分。每用棍﹐以繩急束其腰﹐二人踏繩之兩端﹐使不得轉側﹐又用繩系兩足﹐一人負之背﹐立使不得伸縮﹔一拶﹐楊木爲之。長尺餘﹐徑四五分﹐每用拶﹐兩人扶受拶者起跪﹐以索力束木之兩端﹐隨以棍左右敲之﹐使拶上下﹐則加痛﹔一夾棍﹐楊木爲之。二根長三尺餘﹐去地五寸許﹐貫以鐵條﹐每根中間各幫拶三副。凡夾人﹐則直豎其棍﹐一人扶之﹐安足其上﹐急束以繩﹐仍用棍一具支足之左使不移動。又用大杠一根﹐長六七尺﹐圍四寸。已上者﹐從右畔猛力敲足脛。吁可畏哉﹗宜諸君子之足皆流血灑地也。此客習見之﹐非關瞽說。

楊公屍棺之歸﹐負以二騾﹐其次子從一二蒼頭踉蹌道上﹐知者皆爲之飲泣。

顧公云拶夾𨿽爲極苦﹐猶自可忍。惟棍則痛人心脾﹐每一下著骨﹐使神魂飛越矣﹐不知公自有爲之地者﹐故夾拶差寬﹐非棍之獨苦也。

楊﹑左﹑魏同時絕命﹐顯純慮物議沸騰﹐基異日之禍﹐故於楊﹑左分其先後﹐時魏復緩疏一日。

鎭撫每當比較日﹐璫遣聽計人坐顯純後﹐棍數之多寡﹐及刑之輕重﹐惟其意所指﹐而顯純又加之以虐。一日﹐聽計者以他事出﹐顯純袖手﹐至晚抵暮方來﹐始敢審問。

鎭撫中惟比較日﹐家屬因交贓﹐得伏脇下細語﹐顯純猶恐密露其惡﹐勒令跪一丈外﹐髙聲問答﹐仍不許爲方言。

鎭撫爲朝家禁獄﹐列聖頒旨極嚴。凡漏泄獄情者﹐處以斬刑﹔擅入獄中者﹐卽刖其足。故片紙隻字﹐及單辭半語出入﹐最爲不易﹐自非極愼極密往來其間﹐鮮有不敗者也。

諸君子初入詔獄﹐獄卒持上下之禮頗嚴﹐後知諸君子不免於禍﹐遂席地對談﹐旣而坐諸君子之左右﹐笑語如友朋。

顧公向官刑曹移獄之日﹐故吏卒見之皆叩首掩泣﹐蓋感公之寬仁也。

孟弁楚人﹐亦有心計之士﹐以遼事系獄﹐與諸君子善。顯純知之﹐恐渠不死﹐異日討附璫殺正人之罪﹐援爲口實﹐並欲盡其命。已而顧公西曹之旨下﹐顯純惡逆遂爲遠近所傳。

野臣曰﹕讀未終篇﹐頓使人發指貲裂﹐气塞淚淋。按古之獄吏﹐張湯﹑來俊臣諸惡孽﹐未有今日許顯純之慘毒也。眞虎狼之肆威﹐狗彘之不食﹐恨不磔其體而醢其肉﹐以饗六君子之忠魂﹐以雪天下人之公憤﹐謹筆誅之﹐以傳千百世之罵名﹐聊爲六君子追痛耳。第又不知六君子之子孫讀之﹐更當何如也。

舊抄《詔獄慘言》一卷﹐記明熹宗時六君子之禍﹐與《碧血錄》中天人合徵少有異同﹐此殆其初本也。署曰燕客具艸﹐而不著姓氏。考郡誌﹐顧副使公有弟名大武﹐當急徵時﹐傾身入長安﹐職納橐饘。一夕見垣中白气亙斗﹐有諸君子其不免之嘆。證以此書﹐見孟秋白气云云﹐適相吻合。又於顧公事加詳﹐其爲公弟所記﹐殆無疑義。時事方殷﹐故用晦自脫。今讀其書﹐不獨諸君之慘死﹐千載猶有生气﹐卽客之權奇倜儻﹐以成一門忠義﹐亦卓卓千古云。虞山張海鵬識。

詔獄慘言

