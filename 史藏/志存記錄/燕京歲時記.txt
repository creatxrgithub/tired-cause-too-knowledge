《燕京歲時記》淸富察惇崇

◎元旦

京師謂元旦爲大年初一。每屆初一﹐於子初後焚香接神﹐燃爆竹以致敬﹐連霄達巷﹐絡繹不休。接神之後﹐自王公以及百官﹐均應入朝朝賀。朝賀已畢﹐走謁親友﹐謂之道新喜。親者登堂﹐疏者投刺而已。貂裘蟒服﹐道路紛馳﹐眞有車如流水馬如遊龍之盛﹐誠太平之景象也。是日﹐無論貧富貴賤﹐皆以白面作角而食之﹐謂之煮餑餑﹐舉國皆然﹐無不同也。富貴之家﹐暗以金銀小錁及寶石等藏之餑餑中﹐以卜順利。家人食得者﹐則終歲大吉。

按﹐《荊楚歲時記》﹕正月一日﹐先於庭前燃爆竹以避山臊惡鬼。又《玉燭寶典》﹕正月一日爲元日﹐亦云三元﹐歲之元﹑時之元﹑月之元。

◎八寶荷包

每至元旦﹐凡內廷行走之王公大臣﹐以及禦前侍衛等﹐均賞八寶荷包﹐懸於胸前﹐部院大臣不預此例。

◎祭財神

初二日﹐致祭財神﹐鞭炮甚夥﹐晝夜不休。

◎破五

初五日謂之破五﹐破五之內不得以生米爲炊﹐婦女不得出門。至初六日﹐則王妃貴主以及各宦室等冠帔往來﹐互相道賀。新嫁女子亦於是日歸寧。春日融和﹐春泥滑氵達﹐香車繡憲﹐塞巷塡衢。而諸商亦漸次開張貿易矣。

◎人日

初七日謂之人日。是日天气淸明者則人生繁衍。

按﹐東方朔《占書》﹕歲後八日﹐一日雞﹐二日犬﹐三日豕﹐四日羊﹐五日牛﹐六日馬﹐七日人﹐八日谷。其日淸明﹐則所生之物育﹐陰則災。

◎順星

初八日﹐黃昏之後﹐以紙蘸油﹐燃燈一百零八盞﹐焚香而祀之﹐謂之順星。十三日至十六日﹐由堂奧以至大門﹐燃燈而照之﹐謂之散燈花﹐又謂之散小人。亦辟除不祥之意也。

按﹐《帝京景物略》﹕正月十三日﹐家以小盞一百八枚﹐夜燃之﹐徧散井竈﹑門戶﹑砧石﹐曰散燈。其聚如螢﹐散如星。富者燈四夕﹐貧者燈一夕止﹐又甚貧者無。此條所記與今大略相同﹐但未得其詳細耳。

◎打春﹝節令無定期﹐姑錄於正月之內﹐餘仿此﹞

打春卽立春﹐在正月者居多。立春先一日﹐順天府官員至東直門外一里春場迎春。立春日﹐禮部呈進春山寶座﹐順天府呈進春牛圖。禮畢回署﹐引春牛而擊之﹐曰打春。是日富家多食春餅﹐婦女等多買羅卜而食之﹐曰咬春﹐謂可以卻春困也。

謹按﹐《禮部則例》載﹕立春前一日﹐順天府尹率僚屬朝服迎春於東直門外﹐隸役舁芒神土牛﹐導以鼓樂﹐至府署前﹐陳於彩棚。立春日﹐大興﹑宛平縣令設案於午門外正中﹐奉恭進皇帝﹑皇太后﹑皇后芒神土牛﹐配以春山。府縣生員舁進﹐禮部官前導﹐尙書﹑侍郎﹑府尹及丞後隨﹐由午門中門入﹐至乾淸門﹑慈寧門恭進﹐內監各接奏﹐禮畢皆退。府尹乃出土牛環擊﹐以示勸農之意。又《湧幢小品》載﹐前明正統中﹐每歲立春﹐順天府別造春牛春花進禦前及仁壽宮﹐凡三座。每座用金銀珠翠等物﹐費錢九萬餘。景皇卽位﹐諭明年春日當復增三座。宛平坊民相率陳訴﹐乃以時花充用。

◎燈節

自十三以至十七均謂之燈節﹐惟十五日謂之正燈耳。每至燈節﹐內廷筵宴﹐放煙火﹐市肆張燈。而六街之燈以東四牌樓及地安門爲最盛﹐工部次之﹐兵部又次之﹐他處皆不及也﹝兵部燈於光緒九年經閻文介禁止﹞。若東安門﹑新街口﹑西四牌樓亦稍有可觀。各色燈彩多以紗絹玻璃及明角等爲之﹐並繪畫古今故事﹐以資玩賞。市人之巧者﹐又復結冰爲器﹐栽麥苗爲人物﹐華而不侈﹐朴而不俗﹐殊可觀也。花炮棚子制造各色煙火﹐競巧爭奇﹐有盒子﹑花盆﹑煙火桿子﹑綫穿牡丹﹑水澆蓮﹑金盤落月﹑葡萄架﹑旗火﹑二踢腳﹑飛天十響﹑五鬼鬧判兒﹑八角子﹑炮打襄陽城﹑匣炮﹑天地燈等名目。富室豪門﹐爭相購買﹐銀花火樹﹐光彩照人﹐車馬喧闐﹐笙歌聒耳。自白晝以迄二鼓﹐煙塵漸稀﹐而人影在地﹐明月當天﹐士女兒童﹐始相率喧笑而散。市賣食物﹐幹鮮俱備﹐而以元宵爲大宗。亦所以點綴節景耳。又有賣金魚者﹐以玻璃瓶盛之﹐轉側其影﹐大小俄忽﹐實爲他處所無也。

謹按﹐《日下舊聞考》﹕前明燈市在東華門王府街東﹐崇文街西﹐亙二里許﹐南北兩廛﹐卽今之燈市口也。市之日﹐凡珠玉寶器以逮日用微物﹐無不悉具。衢中列市﹐棋置數行﹐相對俱髙樓。樓設氍逾簾幕﹐爲宴飲地。一樓每日賃值至有數百緡者﹐皆豪貴家眷屬也。燈則有燒珠﹑料絲﹑紗﹑明角﹑麥稭﹑通艸等﹐樂則有鼓吹﹑雜耍﹑弦索等﹐煙火則以架以盒﹐盒有械壽帶﹑葡萄架﹑珍珠簾﹑長明塔等。自初八日起﹐至十八日止﹐乃十日﹐非五日也。至百貨坌集﹐乃合燈與市爲一處。今則燈歸城內﹐市歸琉璃廠矣。

◎筵九

十九日謂之筵九。每至筵九﹐皇上幸西廠子小金殿筵宴﹐看玩藝貫跤。蒙古王公請安告歸。臣工之得著貂裘者﹐盡於是日脫去﹐攺穿白鋒毛矣。民間無事可紀﹐遊賞白雲觀者謂之會神仙焉。

按﹐《帝京景物略曰》﹕燕九又曰宴邱。今則曰筵九﹐究未知其孰是。

◎開印

開印之期﹐大約於十九﹑二十﹑二十一三日之內﹐由欽天監選擇吉日時﹐先行知照﹐朝服行禮。開印之後﹐則照常辦事矣。

◎打鬼

打鬼本西域佛法﹐並非怪異﹐卽古者九門觀儺之遺風﹐亦所以禳除不祥也。每至打鬼﹐各喇嘛僧等扮演諸天神將以驅逐邪魔﹐都人觀者甚眾﹐有萬家空巷之風。朝廷重佛法﹐特遣一散秩大臣以臨之﹐亦聖人朝服阼階之命意。打鬼日期﹐黃寺在十五日﹐黑寺在二十三日﹐雍和宮在三十日。

按﹐《宸垣識略》﹕東黃寺在安定門外鑲黃旗教場﹐順治八年奉敕就普淨禪林興建﹐康熙二十三年重修。寺西有琉璃門﹐曰淸淨化城。後有石坊二座﹐石臺一座﹐石塔一座﹐髙八丈﹐雕鏤精工﹐上有金傘﹐光華奪目。相傳爲班禪佛塔。班禪佛又曰瘢疹佛﹐蓋因出痘而示寂也。塔傍有經幢四﹐乃乾隆四十八年彭元瑞書﹔禦制淸淨化城記﹐在臺東﹐系滿﹑漢﹑蒙﹑梵四體字。塔後有樓曰慧香閣。雍和宮在東直門內北新橋正北里許﹐乃世宗憲皇帝藩邸也﹐登極後命名曰雍和宮。黑寺在徳勝門外西北三里許﹐前寺曰慈度﹐後寺曰察罕喇嘛廟。所謂黑寺者﹐蓋指鐵色琉璃而言﹐今亦無之矣。後寺有鐵香亭一﹐乃康熙乙卯年造。

◎塡倉

每至二十五日﹐糧商米販致祭倉神﹐鞭炮最盛。居民不盡致祭﹐然必烹治飲食以勞家人﹐謂之塡倉。

按﹐《北京歲華記》云﹕二十五日人家市豕牛羊肉﹐恣餐竟日﹐客至苦畱﹐必盡飽而去﹐謂之塡倉。此條所記與今大略相同。惟富貴之家從未有食牛肉者﹐亦未有客至苦畱之說﹐乃記者一隅之論也。

◎大鐘寺

大鐘寺本覺生寺﹐以大鐘得名﹐蓋歲時求雨處也。每至正月﹐自初一日起﹐開廟十日。十日之內﹐遊人坌集﹐士女如雲。長安少年多馳驟車馬以爲樂﹐超塵逐電﹐勞瘁不辭。一騎之費﹐有貴至數百金者。豈猶有金臺市駿之遺風歟﹗

謹按﹐《日下舊聞考》﹕華嚴鐘鑄於前明永樂時﹐髙一丈五尺﹐徑一丈四尺﹐紐髙七尺﹐厚七寸﹐重八萬七千斤。內外勒楷字法華經一部﹐字大五分﹐密如比櫛﹐乃學士沈度書。嘉靖間懸於萬壽寺。後言者謂京城白虎方﹐不宜有金聲﹐乃徹樓臥鐘於地。國朝乾隆八年﹐移置於覺生寺﹐卽所謂大鐘寺也。在徳勝門外七里﹐土城西北曾家莊。雍正十一年建鐘樓﹐髙五丈﹐下方上圓﹐四面皆窗﹐後有旋梯﹐左升右降。鐘懸於中﹐竟體純銅﹐端正細膩﹐誠至寶也。惜未聽其一鳴耳。前殿有雍正十二年翰林院編修張若靄撰碑。

◎白雲觀

白雲觀在阜成門外西南五六里﹐其基最古﹐自金元以來卽有之。觀內萬古長春四字﹐尙傳爲邱長春所書。每至正月﹐自初一日起﹐開廟十九日。遊人絡繹﹐車馬奔騰﹐至十九日爲尢盛﹐謂之會神仙。相傳十八日夜內必有仙眞下降﹐或幻遊人﹐或化乞丐﹐有緣遇之者﹐得以卻病延年。故黃冠羽士﹐三五成羣﹐趺坐廊下﹐以冀一遇。究不知其遇不遇也。觀內老人堂一所﹐皆道士之年老者居之﹐𨿽非神仙而年過百齡者時所恆有﹐亦修養之明徵也。觀後有亭園一區﹐乃近年所構﹐其先無之。

謹按﹐《日下舊聞考》﹕白雲觀乃元太極宮故墟﹐內塑邱眞人像﹐白無須眉。正月十九日﹐都人致酹祠下﹐謂之燕九節。眞人登州棲霞人﹐名處機﹐號長春子。年十九﹐爲全眞﹐學於寧海之昆侖山。歲在己卯﹐元太祖自柰曼遣使召之﹔使者未至﹐眞人語其徒曰「速促裝﹐天使召我﹐我當往。」翌日使者至﹐乃與弟子十八人同往﹐經數十國﹐行萬餘里﹐始達雪山。太祖時方西徵﹐日事攻戰。眞人每言﹕欲一天下者﹐必在乎不嗜殺人。及問爲治之方﹐則告以敬天愛民爲本。問及長生久世之道﹐則以淸心寡欲爲要。太祖大悅﹐命左史書諸策。眞人乞東還﹐遂賜號曰神仙﹐封爲大宗師﹐掌管天下道教﹐使居燕之太極宮。後攺爲長春宮﹐卽今之白雲觀也。眞人年八十﹐尸解仙去。

◎曹老公觀兒

曹老公觀在西直門內路北。每至正月﹐自初一日起﹐開廟半月﹐遊人亦多。惟殿宇坍塌﹐墻垣不整﹐古佛零落﹐殊無可觀。有碑二﹐左刻乾隆禦制七律二首﹐右無字﹐後殿有鐵香鑪一﹐乃前明萬曆辛卯年造。中殿有鐵香池一﹐乃崇禎九年管理禦馬營太監孫繼武等造。

謹按﹐《日下舊聞考》﹕曹老公觀名崇元觀﹐乃明曹化淳興建﹐國朝乾隆二十三年重修。規模壯麗﹐法相莊嚴。百餘年來﹐傾圮殆盡﹐無復舊觀矣。或謂化淳興時有窖金﹐藏之觀中﹐以備將來重修之用。故京師有「裏七歲﹐外七步﹐觀兒倒﹐觀兒修」之謠﹐然其言究無驗也。

◎廠甸兒

廠甸在正陽門外二里許﹐古曰海王村﹐卽今工部之琉璃廠也。街長二里許﹐廛肆林立﹐南北皆同。所售之物以古玩﹑字畫﹑紙張﹑書帖爲正宗﹐乃文人鑑賞之所也。惟至正月﹐自初一日起﹐列市半月。兒童玩好在廠甸﹐紅貨在火神廟﹐珠寶晶瑩﹐鼎彜羅列﹐豪富之輩﹐日事搜求﹐冀得異寶。而紅貨之內以翡翠石爲最尊﹐一搬指翎管﹐有價至萬金者。翡翠之外並重料壺﹐然必須官窯古月軒者方爲上品﹐新料不足道也。蓋玩好之物﹐風尙不同﹐乾隆間重珊瑚﹐賤碧霞璽。後又重碧霞璽。近更重翡翠石及料壺。風雅之士亦間有重舊玉者。笛頭劍隔﹐古色盎然﹐而眞僞殊不易辧。故予嘗曰「物而能言﹐免去許多聚訟。」蓋指此也。至於舊磁一類﹐甚屬寥寥﹐已多爲外洋買去矣。

謹按﹐《日下舊聞考》﹕琉璃廠東有遼禦史大夫李內貞墓﹐乃乾隆三十六年工部郎中孟氵皓得其志石於土中﹐有葬於海王村之語。

◎東西廟

西廟曰護國寺﹐在皇城西北定府大街正西。東廟曰隆福寺﹐在東四牌樓西馬市正北。自正月起﹐每逢七﹑八日開西廟﹐九﹑十日開東廟。開廟之日﹐百貨雲集﹐凡珠玉﹑綾羅﹑衣服﹑飲食﹑古玩﹑字畫﹑花鳥﹑虫魚以及尋常日用之物﹐星卜﹑雜技之流﹐無所不有。乃都城內之一大市會也。兩廟花廠尢爲雅觀。春日以果木爲勝﹐夏日以茉莉爲勝﹐秋日以桂菊爲勝﹐冬日以水仙爲勝。至於春花中如牡丹﹑海棠﹑丁香﹑碧桃之流﹐皆能於嚴冬開放﹐鮮艷異常﹐洵足以巧奪天工﹐預支月令。其於格物之理﹐研求幾深﹐惜未有著書者耳。嘗觀泰西農學書中﹐謂一粒之獲可得十萬粒﹐如以花之法之﹐定能遠過其上。但是人工旣貴﹐灌漑亦難﹐以之治玩好則可﹐以之治稼穡則斷斷乎其不能也。卽如冬瓜﹑王瓜﹑茄子﹑扁豆之類﹐皆能於嚴冬栽植﹐色味俱佳。但價值太昂﹐不能盡人而食﹐是亦不能行之明證也。

謹按﹐《日下舊聞考》﹕護國寺元曰崇國寺﹐明曰大隆善護國寺﹐今只曰護國寺。乃元丞相脫克脫之故宅。寺中千佛殿旁立一老髯﹐襆頭朱衣﹔一老嫗﹐鳳冠朱裳﹐卽其夫婦之像。今已無存矣。隆福寺乃前明景泰四年建﹐役夫萬人。寺中白石臺欄﹐乃英宗南內翔鳳殿故物也。本朝雍正元年重加修葺﹐用世宗禦制碑文﹐較之護國寺尙爲完整﹝隆福寺於光緒二十七年十月二十二日毀於火﹞。

◎土地廟

土地廟在宣武門外土地廟斜街路西。自正月起﹐凡初三﹑十三﹑二十三日有廟市。市無長物﹐惟花廠鴿市差爲可觀。

謹按﹐《日下舊聞考》﹕土地廟﹐其基最古﹐有前明萬曆四十三年碑﹐稱曰古迹老君堂都土地廟。遼金時廟在都城東門之外﹐今莫得其方向矣。

◎花兒市

花兒市在崇文門外迆東。自正月起﹐凡初四﹑十四﹑二十四日有市。市皆日用之物。所謂花市者﹐乃婦女插戴之紙花﹐非時花也。花有通艸﹑綾絹﹑綽枝﹑摔頭之類﹐頗能混眞。花市之外亦有鴿市﹐在廛北小巷內。

按﹐《居易錄》﹕京師花兒市鬻黃鴿二﹐毛羽作黃金色﹐索價甚髙云云。蓋京師多好蓄鴿﹐種類極繁﹐其尋常者有點子﹑玉翅﹑鳳頭白﹑兩頭烏﹑小灰﹑皂兒﹑紫醬﹑雪花﹑銀尾子﹑四塊玉﹑喜鵲花﹑跟頭花﹑脖子﹑道士帽﹑倒插兒等名色。其珍貴者有短嘴﹑白鷺鶯﹑白烏牛﹑鐵牛﹑靑毛﹑鶴秀﹑蟾眼灰﹑七星﹑鳧背﹑銅背﹑麻背﹑銀楞﹑麒麟﹑斑西﹑云盤﹑藍盤﹑鸚嘴﹑白鸚嘴點子﹑紫烏﹑紫點子﹑紫玉翅﹑烏頭﹑鐵翅﹑玉環等名色。凡放鴿之時﹐必以竹哨綴於尾上﹐謂之壺盧﹐又謂之哨子。壺盧有大小之分﹐哨子有三聯﹑五聯﹑十三星﹑十一眼﹑雙筒﹑截口﹑眾星捧月之別。盤旋之際﹐響徹雲霄﹐五音皆備﹐眞可以悅耳陶情。至前輩所謂架鴿者﹐今無之矣。又《余氏辧林》云「京師孟春之月﹐兒女多剪彩爲花或艸虫之類插首﹐曰鬧嚷嚷﹐卽古所謂鬧裝也。是卽綾絹花之濫觴歟﹗

◎小藥王廟﹑北藥王廟

小藥王廟在東直門內路北﹐北藥王廟在舊鼓樓大街。自正月起﹐每朔日﹑望日有廟市﹐市皆婦女零用之物﹐無甚可觀。

◎耍耗子﹑耍猴兒﹑耍苟利子﹑跑旱船

京師謂鼠爲耗子。耍耗子者﹐水箱之上﹐縛以橫架﹐將小鼠調熟﹐有汲水鉆圈之技﹐均以鑼聲爲起止。耍猴兒者﹐木箱之內藏有羽帽烏紗﹐猴手自啟箱﹐戴而坐之﹐儼如官之排衙。猴人口唱俚歌﹐抑揚可聽。古稱沐猴而冠﹐殆指此也。其餘扶犁跑馬﹐均能聽人指揮。扶犁者﹐以犬代牛﹔跑馬者﹐以羊易馬也。苟利子卽傀儡子﹐乃一人在布帷之中﹐頭頂小臺﹐演唱打虎跑馬諸雜劇。跑旱船者﹐乃村童扮成女子﹐手駕布船﹐口唱俚歌﹐意在學遊湖而采蓮者﹐抑何不自愧也﹗凡諸雜技皆京南人爲之﹐正月最多。至農忙時則捨藝而歸耕矣。

◎太陽糕﹝以下二月﹞

二月初一日﹐市人以米麥團成小餅﹐五枚一層﹐上貫以寸餘小雞﹐謂之太陽糕。都人祭日者﹐買而供之﹐三五具不等。

◎龍擡頭

二月二日﹐古之中和節也。今人呼爲龍擡頭。是日食餅者謂之龍鱗餅﹐食麵者謂之龍須面。閨中停止鍼綫﹐恐傷龍目也。

◎春分

春分前後﹐官中祠廟皆有大臣致祭﹐世家大族亦於是日致祭宗祠﹐秋分亦然。

按﹐《月令廣義》云「分者半也﹐當九十日之半也﹐故謂之分。夏冬不言分者﹐天地間二气而已﹐陽生於子﹐極於午﹐卽其中分也﹝立春至立夏九十日﹞。

◎淸明

淸明卽寒食﹐又曰禁煙節。古人最重之﹐今人不爲節﹐但兒童戴柳祭掃墳塋而已。世族之祭掃者﹐於祭品之外﹐以五色紙錢制成幡蓋﹐陳於墓左。祭畢﹐子孫親執於墓門之外而焚之﹐謂之佛多﹐民間無用者。

按﹐《析津志》云﹕遼俗最重淸明﹐上自內苑﹐下至士庶﹐俱立秋千架﹐日以嬉戲爲樂。自前明以來﹐此風久革﹐不復有半仙之戲矣。又《歲時百問》云﹕萬物生長此時﹐皆淸淨明潔﹐故謂之淸明。至淸明戴柳者﹐乃唐髙宗三月三日祓禊於渭陽﹐賜羣臣柳圈各一﹐謂戴之可免蠆毒。今蓋師其遺意也。

◎賣小油雞﹑小鴨子

二月下旬﹐則有販乳雞﹑乳鴨者﹐沿街吆賣﹐生意暢然。蓋京師繁盛﹐雞騖之屬日須數萬隻﹐是皆以人力育之﹐非自乳也。執此業者名曰雞鴨房﹐在齊化門﹑東直門一帶。

◎三月三﹝以下三月﹞

俗謂栽壺盧者﹐必於三月三日下種﹐否則結實不繁。

◎蟠桃宮

太平宮在東便門路南﹐門臨護城河。因廟內有西王母之像﹐故曰蟠桃宮。每屆三月﹐自初一日起﹐開廟三日﹐遊人亦多。然較之白雲觀等。則繁盛不如矣。

◎東嶽廟

東嶽廟在朝陽門外二里許。除朔望外﹐每至三月﹐自十五日起﹐開廟半月。士女雲集﹐至二十八日爲尢盛﹐俗謂之扌覃塵會。其實乃東嶽大帝誕辰也。廟有七十二司﹐司各有神主之。相傳速報司之神爲嶽武穆﹐最著靈異。凡負屈含冤心迹不明者﹐率於此處設誓盟心﹐其報最速。階前有秦檜跪像﹐見者莫不唾之﹐已不辧面目矣。後閣有梓潼帝君﹐亦著靈異﹐科舉之年﹐祈禱相屬。神座右有銅騾一匹﹐頗能愈人疾病。病耳者則摩其耳﹐病目者則拭其目﹐病足者則撫其足。閣東有甲冑之像數﹐半身沒於地中﹐俗傳爲楊家將云云﹐究不知其爲何神也。廟中道教碑乃元翰林院承旨趙孟ぽ所書﹐字畫𨿽眞﹐丰神已失﹐想爲俗工鑿治矣。

謹按﹐《日下舊聞考》﹕東嶽廟乃元延中建﹐以祀東嶽天齊仁聖帝。前明正統中﹐益拓其宇﹐兩廡設七十二司﹐後設帝妃行宮。本朝康熙三十七年﹐居民不戒而毀於火。特頒內帑修之﹐閱三歲而落成。殿閣廊廡﹐視舊加飭。乾隆二十六年復加修葺﹐規制益崇。故至今只謁東陵時﹐必於此拈香用膳焉。

◎潭柘寺

潭柘寺在渾河石景山西栗園莊北﹐去京八十餘里。每至三月﹐自初一日起﹐開廟半月﹐香火甚繁。廟中萬山中﹐九峯環抱﹐中有流泉﹐蜿蜒門外而沒。有銀杏樹者﹐俗曰帝王樹﹐髙十餘丈﹐闊數十圍﹐實千百年物也。其餘玉蘭修竹﹑松柏菩提等﹐亦皆數百年物﹐誠勝境也。其先戒律極嚴﹐葷酒莫入。近則酒炙紛騰﹐無復向時淸淨矣。有靈蛇二﹐曰大靑小靑﹐與祕魔崖相仿佛﹐殊不知是一是二。所謂柘木者﹐僅存數尺﹐與元妙嚴公主拜佛磚同爲古迹。凡至寺者必觀此數事焉。

謹按﹐《日下舊聞考》﹕潭柘寺在羅嶺平原村﹐去京城西北九十里。晉曰嘉福﹐唐曰龍泉。京師諺曰「先有潭柘﹐後有北京。」蓋寺之最古者。本朝康熙間﹐更名岫云寺。寺故海眼﹐佛殿基卽潭也。唐華嚴師在山說法﹐神龍施潭爲寺﹐一夕大風雨﹐潭成平地。今潭徙而涓涓者不絕。柘久枯﹐髙七八尺﹐覆以瓦亭。龍去而子猶存﹐靑色﹐長五尺﹐大如碗﹐時出現。

◎戒臺

凡遊潭柘者﹐必至戒臺。蓋戒臺無定期﹐惟六月六日有晾經會﹐縱人遊觀﹐而遊者卒鮮。蓋天气旣熱﹐又多大雨也。寺名萬壽﹐在潭柘東南﹐以松勝。故京師論遊者﹐必與潭柘並稱焉。

謹按﹐《日下舊聞考》﹕萬壽寺在馬鞍山﹐唐武徳中建﹐曰慧聚寺。明正統間攺今名。有康熙﹑乾隆禦書聯額。寺有戒臺﹐乃遼咸雍間僧法均始開﹐明正統中敕如幻律師說戒立壇焉。壇在殿內﹐以白石爲之。寺後有太古﹑觀音﹑化陽﹑龐涓﹑孫臏五洞﹐寺西五里有極樂峯。

◎天臺山

天臺山在京西磨石口﹐車馬可通。卽翠微山之後山也。每歲三月十八日開廟﹐香火甚繁。寺門在南山之麓﹐寺在北山之巓﹐相去幾至里許。沿山有流泉三四﹐涓涓不窮。所謂魔王者﹐語多荒誕不經﹐無從考其出處矣。

◎換季

每至三月﹐換戴涼帽﹐八月換戴暖帽﹐屆時由禮部奏請。大約在二十日前後者居多。換戴涼帽時﹐婦女皆換玉簪﹐換戴暖帽時﹐婦女皆換金簪。

◎黃花魚﹑大頭魚

京師三月有黃花魚﹐卽石首魚。初次到京時﹐由崇文門監督照例呈進﹐否則爲私貨。𨿽有挾帶而來者﹐不敢賣也。四月有大頭魚﹐卽海鯽魚﹐其味稍遜﹐例不呈進。

◎捨緣豆﹝以下四月﹞

四月八日﹐都人之好善者﹐敢靑黃豆數升﹐宣佛號而拈之。拈畢煮熟﹐散之市人﹐謂之舍緣豆。預結來世緣也。

謹按﹐《日下舊聞考》﹕京師僧人念佛號者﹐輒以豆記其數。至四月八日佛誕生之辰﹐煮豆微撒以鹽﹐邀人於路請食之﹐以爲結緣。今尙沿其舊也。

◎萬壽寺

萬壽寺在西直門外五六里﹐門臨長河﹐乃皇太后祝釐之所。每至四月﹐自初一日起﹐開廟半月。遊人甚多﹐綠女紅男﹐聯蹁道路。柳風麥浪﹐滌蕩襟懷﹐殊有天朗气淸﹑惠風和暢之致。誠郊西之勝境也。

謹按﹐《日下舊聞考》﹕萬壽寺在廣源閘西。明萬曆五年建﹐本朝乾隆十六年﹑二十六年兩次重修。出門之內爲鐘鼓樓﹑天王殿﹐殿後爲萬壽閣﹐再後爲禪堂。堂後有假山﹐假山上爲大士殿﹐下爲地藏洞。山後爲無量壽佛殿﹑三聖殿﹐又後爲後樓。樓前松檜皆數百年物。光緒初年毀於火。最後爲菜圃﹐圃有水車二。光緒二十年重修行宮﹐並菜圃而圈入矣。

◎西頂

西頂娘娘廟在萬壽寺西八九里。每至四月﹐自初一日起﹐開廟半月﹐繁盛與萬壽寺同。山門中四天王像﹐神气如生﹐猙獰可畏。座下八鬼怪﹐尢覺駭人。凡攜小兒者多掩其目而過之。廟有七十二司神﹐皆繪畫﹐非塑像也。每開廟時特派大臣拈香﹐與丫髻山同﹐他處無之。

謹按﹐《日下舊聞考》﹕西頂碧霞元君廟在京西藍靛廠前﹐明萬曆年建﹐國朝康熙五十一年重修﹐攺名曰廣仁宮。

◎妙峯山

妙峯山碧霞元君廟在京城西北八十餘里。山路四十餘里﹐共一百三十餘里。地屬昌平。每屆四月﹐自初一日開廟半月﹐香火極盛。凡開山以前有雨者謂之淨山雨。廟在萬山中﹐孤峯矗立﹐盤旋而上﹐勢如繞螺。前可踐後者之頂﹐後可見前者之足。自始迄終﹐繼晝以夜﹐人無停趾﹐香無斷煙。奇觀哉﹗廟南向﹐爲山門﹐爲正殿﹐爲後殿。後殿之前有石凸起﹐似是妙峯之巓石。有古柏三四株﹐亦似百年之物。廟東有喜神殿﹑觀音殿﹑伏魔殿﹐廟北有回香亭。廟無碑碣﹐其原無可考。然自雍乾以來卽有之﹐惜無記之者耳。進香之路日辟日多。曰南道者﹐三家店也。曰中道者﹐大覺寺也。曰北道者﹐北安合也。曰老北道者﹐石佛殿也。近日之最稱繁盛者﹐莫如北安合。人煙輻輳﹐車馬喧闐﹐夜間燈火之繁﹐燦如列宿。以各路之人計之﹐共約有數十萬。以金錢計之﹐亦約有數十萬。香火之盛﹐實可甲於天下矣。

◎﹛髟丫﹜髻山

﹛髟丫﹜髻山碧霞元君廟在京城東北懷柔縣界。每至四月﹐自初一日起﹐開廟半月﹐繁盛亞於妙峯﹐而山景過之。都人謂之東山。

◎北頂﹝東頂附﹞

北頂碧霞元君廟在徳勝門外土城東北三里許。每歲四月有廟市﹐市皆日用農具﹐遊者多鄕人。東頂在東直門外﹐與北頂同。

◎楡錢糕

三月楡初錢時﹐采而蒸之﹐合以糖面﹐謂之楡錢糕。四月以玫瑰花爲之者﹐謂之玫瑰餅。以藤蘿花爲之者﹐謂之藤羅餅。皆應時之食物也。

◎黃鸝

四月末花事將闌﹐易增惆悵。惟柳陰中鶯聲婉囀﹐如鼓笙簧﹐殊有鬥酒雙柑之樂。惟月餘則去﹐不能久住耳。古詩云「黃栗畱鳴桑椹美。」黃鸝旣鳴﹐則桑椹垂熟﹐正合今京師節候。

◎蘆筍﹑櫻桃

四月中蘆筍與櫻桃同食﹐最爲甘美。古詩云「蘆筍生時柳絮飛」﹐「紫櫻桃熟麥風涼」。均與今京師時令最爲符合。

◎涼炒麵

四月麥初熟時﹐將面炒熟﹐合糖拌而食之﹐謂之涼炒麵。

◎玫瑰花﹑芍藥花

玫瑰﹐其色紫潤﹐甜香可人﹐閨閣多愛之。四月花開時﹐沿街喚賣﹐其韻悠揚。晨起聽之﹐最爲有味。芍藥乃丰臺所產﹐一望彌涯。四月花含苞時﹐折枝售賣﹐徧歷城坊。有楊妃﹑傻白諸名色。是二花者﹐最爲應序﹐𨿽加以難カ之力﹐不能易候而開﹐是亦花中之彊項令矣。

◎端陽﹝以下五月﹞

京師謂端陽爲五月節﹐初五日爲五月單五﹐蓋端字之轉音也。每屆端陽以前﹐府第朱門皆以粽子相饋貽﹐並副以櫻桃﹑桑椹﹑荸薺﹑桃﹑杏及五毒餅﹑玫瑰餅等物。其供佛祀先者﹐仍以粽子及櫻桃﹑桑椹爲正供。亦薦其時食之義。

按﹐《續齊諧記》﹕屈原以五月初五日投汨羅江﹐楚人哀之﹐至此日﹐以竹筒子貯米﹐投水以祭之﹐以楝葉塞其上﹐以彩絲纏之﹐不爲蛟龍所竊。是卽粽子之原起也。

◎雄黃酒

每至端陽﹐自初一日起﹐取雄黃合酒曬之﹐用塗小兒額及鼻耳間﹐以避毒物。

◎天師符

每至端陽﹐市肆間用尺幅黃紙﹐蓋以朱印﹐或繪畫天師鐘馗之像﹐或繪畫五毒符咒之形﹐懸而售之。都人士爭相購買﹐粘之中門﹐以避祟惡。

按﹐《後漢﹖禮儀志》﹕五月五日朱索五色印爲門戶飾﹐以止惡气。是卽天師符之由來歟﹗

◎菖蒲﹑艾子

端午日用菖蒲﹑艾子插於門旁﹐以禳不祥﹐亦古者艾虎蒲劍之遺意。

◎彩絲系虎

每至端陽﹐閨閣中之巧者﹐用綾羅制成小虎及粽子﹑壺盧﹑櫻桃﹑桑椹之類﹐以彩綫穿之﹐懸於釵頭﹐或系於小兒之背。古詩云「玉燕釵頭艾虎輕。」卽此意也。

按﹐《風俗通》云﹕五月五日以彩絲系臂﹐辟鬼及兵﹐令人不病瘟。一名長命縷﹐一名續命縷。

◎剪彩爲葫盧

又端陽日用彩紙剪成各樣葫盧﹐倒粘於門闌之上﹐以泄毒气。至初五午後﹐則取而棄之。

◎賜葛

內廷王公大臣至端陽時﹐皆得恩賜葛紗及畫扇。

◎城隍出巡

四月二十二﹐宛平縣城隍出巡。五月初一日﹐大興縣城隍出巡。出巡之時﹐皆以八人肩輿﹐舁藤像而行。有捨身爲馬僮者﹐有捨身爲打扇者﹐有臂穿鐵鉤懸燈而導者﹐有披枷帶鎖儼然罪人者。神輿之旁﹐又扮有判官鬼卒之類﹐彳亍而行。亦無非神道設教之意。

◎過會

過會者﹐乃京師遊手﹐扮作開路﹑中幡﹑貢箱﹑官兒﹑五虎棍﹑跨鼓﹑花鈸﹑髙蹺﹑秧歌﹑什不閒﹑耍壇子﹑耍獅子之類﹐如遇城隍出巡及各廟會等﹐隨地演唱﹐觀者如堵﹐最易生事。如遇金吾之賢者﹐則出示禁之。

◎都城隍廟

都城隍廟在宣武門內溝沿西﹐城隍廟街路北。每歲五月﹐自初一日起﹐廟市十日。市皆兒童玩好﹐無甚珍奇﹐遊者鮮矣。

謹按﹐《日下舊聞考》﹕都城隍廟﹐在前明時以每月朔望及二十三日有廟市。市之日﹐陳設甚夥﹐人生日用所需﹐精粗畢備。羈旅之客﹐持阿堵入市﹐頃刻富有完美。書畫古董﹐眞僞錯陳﹐其他剔紅塡漆舊物﹐自內廷闌出者﹐尢爲精好。其初所索甚微﹐後其價十倍矣。至於窯器﹐最貴成化﹐次則宣徳。杯盞之屬﹐初不過數金﹐嗣則成窯酒杯至博銀百金。宣徳香鑪﹐所酬亦略如之。廟系元世祖至元十七年創建﹐前明重修之﹐本朝雍正四年﹑乾隆二十八年又重修之。光緒初年﹐廟毀於火﹐碑皆煆裂。所謂各直省城隍像者﹐零落殆盡。近惟將正殿修復﹐以便春秋祭享﹐余尙殘破如故也。

◎南頂

南頂碧霞元君廟在永定門外五六里﹐西向。左右有牌坊二﹐左曰廣生長養﹐右曰羣育滋藩。皆乾隆三十八年重修時禦書。每至五月﹐自初一日起﹐開廟十日﹐士女雲集。廟𨿽殘破﹐而河中及土阜上皆有亭幛席棚﹐可以飲食坐落。至夕散後﹐多在大沙子口看賽馬焉。

按﹐《宸垣識略》云﹕南頂以南之河名涼水河﹐橋名永定橋。土阜名九龍山﹐乃乾隆間疏浚涼水河時堆成。環植桃柳萬株﹐開廟時遊人皆敷席攜﹐羣飲其下。近則土阜𨿽存而桃柳零落矣。

◎十里河

十里河關帝廟在廣渠門外。每至五月﹐自十一日起﹐開廟三日﹐梨園獻戲﹐歲以爲常。

◎瑤臺

瑤臺卽窯臺﹐在正陽門外黑窯廠地方。時至五月﹐則搭涼篷﹐設茶肆﹐爲遊人登眺之所。亦南城之一古迹也。

謹按﹐《日下舊聞考》﹕黑窯廠爲明代制造磚瓦之所。本朝均交窯戶備辦﹐此廠遂廢。其地坡壠髙下﹐蒲渚參差﹐都人士登眺﹐往往而集焉。

◎磨刀雨

京師諺曰「大旱不過五月十三。」蓋五月十三乃俗傳關壯繆過江會吳之期﹐是日有雨者謂之磨刀雨。

◎分龍兵

京師謂五月二十三日爲分龍兵。蓋五月以後﹐大雨時行﹐隔轍有雨﹐故須將龍兵分之也。

按﹐宋陸佃《埤雅》云﹕世俗五月謂分龍雨曰隔轍雨﹐言夏雨多暴至﹐龍各有分域﹐雨往往隔轍而異也。是分龍之說已見於宋﹐但爲日不同耳。宋謂四月二十日爲小分龍﹐五月二十日爲大分龍。大晴主旱﹐大雨主澇。

◎惡月

京師諺曰﹕善正月﹐惡五月。

按﹐《荊楚歲時記》﹕五月俗稱惡月﹐多禁忌。忌曝牀薦席及修蓋房屋。夫荊楚之與燕京﹐相去遠矣﹐而自昔風俗有相同者。

◎石橊﹑夾竹桃

京師五月橊花正開﹐鮮明照眼。凡居人等往往與夾竹桃羅列中庭﹐以爲淸玩。橊竹之間必以魚缸配之﹐朱魚數頭游泳其中。幾於家家如此。故京師諺曰「天篷魚缸石橊樹。」蓋譏其同也。

◎五月先兒

五月玉米初結子時﹐沿街吆賣﹐曰五月先兒。其至嫩者曰珍珠筍。食之之法﹐與豌豆同。

◎甜瓜

五月下旬則甜瓜已熟﹐沿街吆賣。有旱金墜﹑靑皮脆﹑羊角蜜﹑哈密酥﹑倭瓜瓤﹑老頭兒樂各種。

◎染指甲

鳳仙花卽透骨艸﹐又名指甲艸。五月花開之候﹐閨閣兒女取而搗之﹐以染指甲﹐鮮紅透骨﹐經年乃消。

◎六月六﹝以下六月﹞

京師於六月六日抖晾衣服書籍﹐謂可不生虫蠹。

◎洗象

象房有象時﹐每歲六月六日牽往宣武門外河內浴之﹐觀者如堵﹐後因象瘋傷人﹐遂不豢養。光緒十年以前尙及見之。象房在宣武門內城跟迆西﹐歸鑾儀衛管理。有入觀者﹐能以鼻作篥銅鼓聲。觀者持錢畀象奴﹐如教獻技﹐又必斜睨象奴受錢滿數﹐而後昂鼻俯首﹐嗚嗚出聲。將病﹐耳中出油﹐謂之山性發。象壽最長﹐道光間有老象﹐牙有銅箍﹐謂是唐朝故物﹐乃安史之輩攜來者。後因象奴等克扣太甚﹐相繼倒斃。故咸豐以後十餘年象房無象。同治末年﹑光緒初年﹐越南國貢象二次﹐共六七隻﹐極其肥壯。都人觀者喜有太平之徵﹐欣欣載道。自東長安門傷人之後﹐全行拘禁﹐不復應差﹐三二年間饑餓殆盡矣。

謹按﹐《日下舊聞考》﹕象房系前明弘治八年修。蓋象至京﹐先於射所演習﹐故謂之演象所。而錦衣衛自有馴象所﹐專管象奴及象只﹐特命錦衣指揮一員提督之。凡大朝會﹐役象甚多﹐駕車馱寶皆用之。若常朝止用六隻耳。所受祿秩俱視武弁﹐有差等。國朝因之﹐一如其舊﹐但攺錦衣衛爲鑾儀衛耳。

◎祭馬王

馬王者房星也﹐凡營伍中及蓄養車馬人家均於六月二十三日祭之。

◎祭關帝

六月二十四日致祭關帝﹐歲以爲常。鞭炮之多﹐與新年無異。蓋帝之禦災捍患有徳於民者深也。

◎賜冰

京師自暑伏日起至立秋日止﹐各衙門例有賜冰。屆時由工部頒給冰票﹐自行領取﹐多寡不同﹐各有等差。

按﹐《帝京景物略》﹕前明於立夏日啟冰賜文武大臣。編氓賣者﹐手二銅盞疊之﹐其聲嗑嗑﹐曰冰盞。是物今尙有之﹐淸泠可聽﹐亦太平之音響也。

◎換葛紗

每至六月﹐自暑伏日起至處暑日止﹐百官皆服萬絲帽﹑黃葛紗袍。

◎中頂

中頂碧霞元君廟在右安門外十里艸橋地方﹐每歲六月初一日有廟市。市中花木甚繁﹐燦如列錦﹐南城士女多往觀焉。

按﹐《宸垣識略》﹕艸橋在右安門外十里﹐眾水所歸。種水田者資以爲利。土近泉宜花﹐居人以蒔花爲業。有蓮花池﹐香聞數里。牡丹芍藥﹐栽如稻麻。橋去丰臺十里﹐元明時多貴家園亭﹐如廉右丞之萬柳堂﹑趙參謀之匏瓜亭﹐均在其左右﹐今已無考。吳巖詩注謂四月初一開廟﹐今攺六月矣。

◎十剎海

十剎海俗呼河沿﹐在地安門外迆西﹐荷花最盛。每至六月﹐士女雲集﹐然皆在前海之北岸。他處𨿽有荷花﹐無人玩賞也。蓋徳勝橋以西者謂之積水潭﹐又謂之淨業湖﹐南有髙廟﹑北有匯通祠者﹐是也。徳勝橋以東﹐昔成親王府﹑今醇親王府前者﹐謂之後海﹐卽所謂十剎海者是也。三座橋以東﹑響閘迆左者﹐謂之前海﹐卽所謂蓮花泡子者是也。今之遊者但謂之十剎海焉。凡花開時﹐北岸一帶風景最佳﹕綠柳垂絲﹐紅衣膩粉﹐花光人面﹐掩映迷離﹐直不知人之爲人花之爲花矣。

謹按﹐《日下舊聞考》﹕積水潭淨業湖一帶﹐古名海子。園亭極多﹐有蓮花社﹑蝦菜亭﹑鏡園﹑漫園﹑楊園﹑定園諸勝﹐今皆析爲民居矣。前明李東陽西涯故居似在今恭親王府東南隅﹐前海北岸﹐非淨業湖也。蓋鼓樓響閘正在其左右耳。

◎掃晴娘

六月乃大雨時行之際。凡遇連陰不止者﹐則閨中兒女剪紙爲人﹐懸於門左﹐謂之掃晴娘。

◎冰胡兒

京師暑伏以後﹐則寒賤之子擔冰吆賣﹐曰冰胡兒。胡者核也。

◎酸梅湯

酸梅湯以酸梅合冰糖煮之﹐調以攻瑰木樨冰水﹐其涼振齒。以前門九龍齋及西單牌樓邱家者爲京都第一。

◎西瓜

六月初旬﹐西瓜已登﹐有三白﹑黑皮﹑黃沙瓤﹑紅沙瓤各種。沿街切賣者﹐如蓮瓣﹐如駝峯﹐冒暑而行﹐隨地可食。旣能淸暑﹐又可解酲﹐故予嘗呼爲淸涼飲。

◎丟鍼﹝以下七月﹞

京師閨閣﹐於七月七日以碗水暴日下﹐各投小鍼﹐浮之水面﹐徐視水底日影﹐或散如花﹐動如雲﹐細如綫﹐粗如椎﹐因以卜女之巧拙。俗謂之丟鍼兒。

◎鵲塡橋

七月七日﹐淸晨烏鴉喜鵲飛鳴較遲﹐俗謂之塡橋去。

謹按﹐《日下舊聞考》﹕金元宮中於七月七日穿鵲橋補子﹐上元日穿燈景補子﹐端陽日穿壺盧補子。蓋亦點綴節景之意。

◎中元

中元不爲節﹐惟祭掃墳塋而已。

◎荷葉燈﹑蒿子燈﹑蓮花燈

中元黃昏以後﹐街巷兒童以荷葉燃燈﹐沿街唱曰「荷葉燈﹐荷葉燈﹐今日點了明日扔。」又以靑蒿粘香而燃之﹐恍如萬點流螢﹐謂之蒿子燈。市人之巧者﹐又以各色彩紙制成蓮花﹑蓮葉﹑花籃﹑鶴鷺之形﹐謂之蓮花燈。

謹按﹐《日下舊聞考》﹕荷葉燈之制﹐自元明以來卽有之﹐今尙沿其舊也。

◎法船

中元日各寺院制造法船﹐至晚焚之。有長至數丈者。

◎盂蘭會

中元日各寺院設盂蘭會﹐燃燈唪經﹐以度幽冥之沈淪者。按釋經云﹕目蓮以母生餓鬼中不得食﹐佛令作盂蘭盆會﹐於七月十五日以五味百果著盆中﹐供養十方大徳﹐而後母得食。目蓮白佛﹐凡弟子行孝順者亦應奉盂蘭盆供養。佛言大善。後世因之。又《釋氏要覽》云﹕盂蘭盆乃天竺國語﹐猶華言解倒懸也。今人設盆以供﹐誤矣。

◎放河燈

運河二閘﹐自端陽以後遊人甚多。至中元日例有盂蘭會﹐扮演秧歌﹑獅子諸雜技。晚間沿河燃燈﹐謂之放河燈。中元以後﹐則游船歇業矣。

按﹐《宸垣識略》﹕大通橋在東便門外﹐至通州石壩計四十里。地勢髙下四丈﹐中間設慶丰等五閘以蓄水。每閘各設官吏﹐編夫一百八十名﹐造駁船三百隻。大通河舊名通惠河﹐元郭守敬所鑿。

◎江南城隍廟

江南城隍廟在正陽門外南橫街之東﹐先農壇西北。本朝康熙年建﹐內有城隍行宮。每歲中元及淸明﹑十月一日有廟市﹐都人迎賽祀孤。

按﹐《寄園寄所寄》﹕都者美也。《詩》云「彼都人士。」以帝王所居﹑文物整齊﹑女士閒雅爲美﹐故曰都門﹐曰都人。

◎金鐘兒

金鐘兒產於易州﹐形如促織。七月之季﹐販運來京﹐枕畔聽之﹐最爲淸越﹐韻而不悲﹐似生爲廣廈髙堂之物。金鐘之號﹐非濫予也。

◎菱角﹑雞頭

七月中旬則菱芡已登﹐沿街吆賣﹐曰「老雞頭才上河。」蓋皆禦河中物也。

◎棗兒﹑葡萄

七月下旬則棗實垂紅﹐葡萄綴紫﹐擔負者往往同賣。秋聲入耳﹐音韻淒涼﹐抑鬱多愁者不禁有歲時之感矣。

◎中秋﹝以下八月﹞

京師之曰八月節者﹐卽中秋也。每屆中秋﹐府第朱門皆以月餅果品相饋贈。至十五月圓時﹐陳瓜果於庭以供月﹐並祀以毛豆﹑雞冠花。是時也﹐皓魄當空﹐彩雲初散﹐傳杯洗盞﹐兒女喧嘩﹐眞所謂佳節也。惟供月時男子多不叩拜。故京師諺曰「男不拜月﹐女不祭竈。」

◎月光馬兒

京師謂神像爲神馬兒﹐不敢斥言神也。月光馬者﹐以紙爲之﹐上繪太陰星君﹐如菩薩像﹐下繪月宮及搗藥之玉兔﹐人立而執杵。藻彩精致﹐金碧輝煌﹐市肆間多賣之者。長者七八尺﹐短者二三尺﹐頂有二旗﹐作紅綠色﹐或黃色﹐向月而供之。焚香行禮﹐祭畢與千張﹑元寶等一並焚之。

按﹐《宛署雜記》﹕千張鑿紙爲條﹐與冥錢同。

◎九節藕

內廷供月例用九節藕。

◎蓮瓣西瓜

凡中秋供月﹐西瓜必參差切之﹐如蓮花瓣形。

◎月餅

中秋月餅以前門致美齋者爲京都第一﹐他處不足食也。至供月月餅到處皆有。大者尺餘﹐上繪月宮蟾兔之形。有祭畢而食者﹐有畱至除夕而食者﹐謂之團圓餅。

按﹐《帝京景物略》﹕八月十五日祭月﹐其祭果餅必圓﹐分瓜必牙錯瓣刻之﹐如蓮花。紙肆市月光紙﹐繢滿月像﹐趺坐蓮花者﹐月光徧照菩薩也。花下月輪桂殿﹐有兔杵而人立﹐搗藥臼中。紙小者三寸﹐大者丈﹐致工者金碧繽紛。家設月光位於月所出方﹐向月供而拜﹐則焚月光紙﹐撤所供﹐散家之人必徧。月餅月果﹐戚屬饋遺相報。餅有徑二尺者。女歸寧﹐是日必返其夫家﹐曰團圓節也。以上所云與今彊半相同。供月之說﹐其來舊矣。

◎兔兒爺攤子

每屆中秋﹐市人之巧者用黃土摶成蟾兔之像以出售﹐謂之兔兒爺。有衣冠而張蓋者﹐有甲冑而帶纛旗者﹐有騎虎者﹐有默坐者。大者三尺﹐小者尺餘。其餘匠藝工人無美不備﹐蓋亦謔而虐矣。

◎竈君廟

竈君廟在崇文門外。每至八月﹐初一日起開廟三日。蓋卽竈君誕日也。

◎九月九﹝以下九月﹞

京師謂重陽爲九月九。每屆九月九日﹐則都人士提壺攜﹐出郭登髙。南則在天寧寺﹑陶然亭﹑龍爪槐等處﹐北則薊門煙樹﹑淸淨化城等處﹐遠則西山八剎等處。賦詩飲酒﹐烤肉分糕﹐洵一時之快事也。

謹按﹐《日下舊聞考》﹕天寧寺在廣寧門外二里許﹐塔髙二十七丈五尺五寸。隋仁壽二年建﹐以安舍利。寺在元魏爲光林﹐在隋爲宏業﹐在唐爲天王﹐在金爲大萬安﹐前明宣徳中攺曰天寧﹐我朝乾隆二十一年重修﹐名仍其舊。陶然亭在正陽門外西南黑窯廠慈悲庵內﹐康熙乙亥工部郎中江藻建。龍爪槐名興盛寺﹐在陶然亭西北一望之地。舊聞考不載。寺有二樓﹐可以眺遠。所謂龍爪槐者﹐今已無存矣。薊門煙樹在徳勝門外土城關﹐相傳是古薊邱。舊有樓館並廢。但門存二土阜﹐旁多林木﹐蓊翳蒼翠﹐故爲八景之一。今已無存﹐林木亦樵悴。惟乾隆詩碣巍然獨立耳。淸淨化城舊聞不載﹐已見前篇。西山八剎在阜成門八里莊西北二十里﹐名翠微山﹐又名盧師山﹐又名平陂山。所謂八剎者﹐其說不一。以今論之﹐在翠微山下東向者曰長安寺﹐寺東北山巓南向者曰祕魔崖﹐寺西北山麓有塔者曰靈光寺﹐塔下有池﹐池北有新築戒臺﹐靈光寺迆北東向者曰三山庵﹐東北南向有牌坊者曰大悲寺﹐正北東向有靈泉者曰龍王堂﹐龍王堂迆北曰香界寺﹐俯視香界者曰寶珠洞﹐此卽所謂八剎也。長安寺卽善應寺﹐三山庵舊聞不載﹐靈光寺系合翠微寺而一之﹐塔基鐵燈至今尙存。

◎釣魚臺

釣魚臺在阜成門外三里許﹐有行宮一所﹐南向。每屆重陽﹐長安少年多於此處賽馬﹐俗稱曰望海樓。

謹按﹐《日下舊聞考》﹕釣魚臺在三里河西北里許﹐乃金主遊幸處。臺前有泉從地湧出﹐冬夏不竭。凡西山麓之支流悉灌注於此。元時謂之玉淵潭﹐爲丁氏園池。國朝乾隆二十八年﹐浚治成湖﹐以受香山新開引河之水。復於下口建設閘座﹐俾資蓄泄。湖水合引河水﹐由三里河達阜成門之護城河。三十九年﹐始命修建臺座﹐禦書釣魚臺三字懸之臺西面。故凡祗謁西陵﹐及由園致祭天壇時﹐必於此用早膳焉。臺左有養源齋﹑瀟碧亭諸勝。

◎花糕

花糕有二種﹕其一以糖面爲之﹐中夾細果﹐兩層三層不同﹐乃花糕之美者﹔其一蒸餅之上星星然綴以棗栗﹐乃糕之次者也。每屆重陽﹐市肆間預爲制造以供用。

按﹐《析津志》﹕九月九日﹐都人以面爲糕﹐饋遺作重陽節﹐亦於中﹛瓜﹜席叫賣﹐與今同。又《帝京景物略》﹕麵餅面種棗栗星星然曰花糕。糕肆標綠旗。父母迎其女來食﹐曰女兒節。今糕肆無標旗者﹐亦無迎女來食者。蓋風尙之不同也。

◎九花山子

九花者﹐菊花也。每屆重陽﹐富貴之家以九花數百盆﹐架庋廣廈中﹐前軒後輊﹐望之若山﹐曰九花山子。四面堆積者曰九花塔。

謹按﹐《日下舊聞考》﹕陳理詩注曰﹕花城卽今之花山也。蓋京師之菊種極繁﹐有陳秧﹑新秧﹑粗秧﹑細秧之別。如蜜連環﹑銀紅鍼﹑桃花扇﹑方金印﹑老君眉﹑西施曉妝﹑瀟湘妃子﹑鵝翎管﹑米金管﹑燈艸管﹑紫虎須﹑灰鶴翅﹑平沙落雁﹑杏林春燕﹑朝陽素﹑軟金素﹑靑山蓋雪﹑朱砂蓋雪﹑白鶴臥雪﹑靑蓮子﹑靑河蓮﹑朱瓣湘蓮﹑玉池桃紅﹑玉筍長﹑玉樓春曉﹑寶剎浮圖﹑落紅萬點﹑泥金萬點﹑藕色霓裳﹑伽藍袈裟等﹐皆陳秧中之細種也。如大紅寶珠﹑金連環﹑金霞環﹑大金葵﹑滲金葵﹑金盤獻露﹑金毛獅子﹑金鳳翎﹑紫鳳舒翎﹑紫鳳雙疊﹑紫龍開爪﹑紫蟹爪﹑眞紫鉤﹑徐家紫﹑黃鶴毛﹑鷺鶴毛﹑蒼龍須﹑蒼龍訓子﹑雲龍煥彩﹑二色蓮﹑三季秋荷﹑映日荷花﹑旱地金蓮﹑芙蓉秋艷﹑玉扇銀鍼﹑紫松鍼﹑水紅鍼﹑玉匙調羹﹑粉屏﹑白牡丹﹑紫牡丹﹑粉牡丹﹑星光在水﹑楓林落照﹑夕陽斜照﹑鴉背夕陽﹑曉天霞﹑藍翎九等﹐皆陳秧中之粗種也。如銀虎須﹑墨虎須﹑朱墨雙輝﹑金捲朱砂﹑金鳳含珠﹑鳳梧添綫﹑漢宮春曉﹑浣花溪水﹑天半朱霞﹑秋水明霞﹑秋水芙蓉﹑漢臯解佩﹑二喬爭艷﹑天女散花﹑桃花人面﹑鳥爪仙人﹑黃鶴仙人﹑羔裘大夫﹑仙人掌﹑醉太白﹑南極仙翁﹑文經武緯﹑鳳管鸞笙﹑洋蝴蝶﹑羚羊掛角﹑香白梨﹑金如意﹑水晶如意﹑沈香貫珠﹑一斛珠﹑碧玉搔頭﹑黃繡球﹑珊瑚鉤﹑金帶風飄﹑慈云點玉﹑慈云萬點﹑柳綫垂金﹑重陽居住等﹐皆新秧中之細種也。如金佛座﹑金鉤掛玉﹑金邊大紅﹑玉堂金馬﹑紫綬金章﹑紫袍金帶﹑紫電靑霜﹑綠柳黃鸝﹑楊妃醉舞﹑西施粉﹑六郎面﹑墨麒麟﹑鸚哥抱子﹑蜜蜂窩﹑合家歡樂等﹐皆新秧中之粗種也。共一百三十三種﹐皆予所記憶者。其餘新陳粗細之類﹐尙有二百餘種﹐他日得暇﹐當爲黃花訂譜也。

◎糟蟹﹑良鄕酒﹑鴨兒廣﹑柿子﹑山裏紅

重陽時以良鄕酒配糟蟹等而嘗之﹐最爲甘美。良鄕酒者﹐本產於良鄕﹐近京師亦能造之。其味淸醇﹐飲之舒暢﹐但畏熱不能過夏耳。鴨兒廣﹐梨屬﹐形如木瓜﹐色如鴨黃﹐廣者黃之轉音也。柿子﹑山裏紅﹐其用尢多﹐皆京師應序之物也。

按﹐《寄園寄所寄》﹕明太祖微時過剩柴村﹐已經二日不食矣﹐行漸伶仃。至一所﹐乃人家故園。垣缺樹雕﹐是兵火所戕者。帝悲嘆之﹐緩步周視﹐東北隅有一樹霜柿正熟﹐帝取食之﹐食十枚便飽﹐又惆悵久之而去。乙未夏﹐帝拔采石﹐取太平﹐道經於此﹐樹猶在。帝指樹﹐以前事語左右﹐因下馬加之赤袍﹐曰「封爾爲淩霜侯。」是柿曾有功於人主矣﹐則記之豈瑣瑣哉﹖他物之記﹐亦邀柿之幸也。

◎財神廟

財神廟在彰儀門外﹐每至九月﹐自十五日起﹐開廟三日。祈禱相屬﹐而梨園子弟與靑樓校書等爲尢多。士大夫之好事者﹐亦或命駕往觀焉。彰儀門卽廣安門也。

◎十月一﹝以下十月﹞

十月初一日﹐乃都人祭掃之候﹐俗謂之送寒衣。

按﹐《北京歲華記》﹕十月朔上冢﹐如中元祭﹐用豆泥骨朵。豆泥骨朵乃元人語﹐今不知爲何物矣。又《帝京景物略》﹕十月朔﹐紙坊剪紙五色作男女衣﹐長尺有咫﹐曰寒衣。有疏印識其姓字行輩﹐如寄家書然﹐家家修具﹐夜奠而焚之其門﹐曰送寒衣。今則以包袱代之﹐有寒衣之名﹐無寒衣之實矣。包袱者﹐以冥鏹封於紙函中﹐題其姓名行輩﹐如前所云。

◎添火

京師居人例於十月初一日添設煤火﹐二月初一日撤火。火鑪系不灰木爲之﹐白於礬石﹐輕暖堅固。

按﹐《析津志》﹕西山化石根名之曰不灰木﹐以之爲粗布及器皿﹐不畏火﹐今西山有之。此條所記未盡得實。以之爲器皿則可﹐以之爲粗布則從未之見。或卽火浣布之訛。況此木實產易州﹐非西山也。

◎仰山窪

仰山窪在安定門外正北十里﹐有將臺一座。每至十月十五日﹐八旗合操﹐演九進十連環﹐前鋒護軍統領跑交衝馬﹐已成俗例。大寒之歲﹐兵丁有凍斃者﹐故非豪俠少年不能往觀也。

◎賣憲書

十月頒歷以後﹐大小書肆出售憲書﹐衢巷之間亦有負箱唱賣者。

◎風箏﹑毽兒﹑琉璃喇叭﹑布布噔﹑太平鼓﹑空鐘

兒童玩好亦有關於時令。京師十月以後﹐則有風箏﹑毽兒等物。風箏卽紙鳶﹐縛竹爲骨﹐以紙糊之﹐制成仙鶴﹑孔雀﹑沙雁﹑飛虎之類﹐繪畫極工。兒童放之空中﹐最能淸目。有帶風琴鑼鼓者﹐更抑揚可聽﹐故謂之風箏也。毽兒者﹐墊以皮錢﹐襯以銅錢﹐束以雕翎﹐縛以皮帶﹐兒童踢弄之﹐足以活血禦寒。琉璃喇叭者﹐口如酒盞﹐柄長二三尺。布布噔者﹐形如壺盧而長柄﹐大小不一﹐皆琉璃廠所制。兒童呼吸之﹐足以導引淸气。太平鼓者﹐系鐵圈之上蒙以驢皮﹐形如團扇﹐柄下綴以鐵環﹐兒童三五成羣﹐以藤杖擊之﹐鼓聲冬冬然﹐環聲錚錚然﹐上下相應﹐卽所謂迎年之鼓也。空鐘者﹐形如車輪﹐中有短軸﹐兒童以雙杖系棉綫播弄之﹐儼如天外晨鐘。

謹按﹐《日下舊聞考》﹕紙鳶古傳韓信所作﹐五代漢季﹐李業與隱帝爲紙鳶於宮門外放之。毽兒卽毽子﹐以鉛錫爲錢﹐裝以雞羽﹐小兒三五成羣﹐有裏外廉﹑拖槍﹑聳膝﹑突肚﹑佛頂珠﹑剪刀拋之名色﹐亦蹴リ之遺事也。琉璃喇叭﹐舊聞不載。布布噔卽鼓﹐亦名響壺盧﹐又名倒掖气﹐小者三四寸﹐大者徑尺﹐其色紫者居多。小兒口銜﹐噓吸成聲。又《帝京景物略》云﹕元夕童子撾鼓﹐旁夕向曉﹐曰太平鼓。今自十月卽有之﹐不必在元夕矣。至謂太平鼓卽羯鼓者非也。羯鼓者﹐乃今梨園所用之進鼓﹐以雙杖擊之。故唐人詩曰「頭如靑山峯﹐手如白雨點。」若單杖擊之者﹐安能如此繁密耶﹖空鐘舊聞不載。

◎走馬燈

走馬燈者﹐剪紙爲輪﹐以燭噓之﹐則車馳馬驟﹐團團不休。燭滅則頓止矣。其物𨿽微﹐頗能具成敗興衰之理﹐上下千古﹐二十四史中無非一走馬燈也。是物之外﹐又有車燈﹑羊燈﹑獅子燈﹑繡球燈之類。每屆十月﹐則前門﹑後門﹑東四牌樓﹑西單牌樓等處在在有之。攜幼而往﹐歡喜購買而還﹐亦閒中之樂事也。

按﹐走馬燈之制﹐亦系以火禦輪﹐以輪運機﹐卽今輪船﹑鐵軌之一班。使推而廣之﹐精益求精﹐數百年來﹐安知不成利器耶﹖惜中土以機巧爲戒﹐卽有自出心裁精於制造者﹐莫不以兒觀視之。今日之際﹐人步亦步﹐人趨亦趨﹐詫爲奇神﹐安於愚魯﹐則天地生材之道豈獨厚於彼而薄於我耶﹖是亦不自憤耳﹗

◎踢球

十月以後﹐寒賤之子﹐琢石爲球﹐以足蹴之﹐前後交擊爲勝。蓋京師多寒﹐足指﹤疒﹥凍﹐兒童踢弄之﹐足以活血禦寒﹐亦蹴リ之類也。

謹按﹐《日下舊聞考》﹕踢球一事﹐自金元以來卽有之﹐不自今日始矣。

◎蛐蛐兒﹑聒聒兒﹑油壺盧

虫鳥之鳴﹐最關時令。而人力所至亦能與時令相轉移﹐是亦有關時令矣。京師五月以後﹐則有聒聒兒沿街叫賣﹐每枚不過一二文。至十月﹐則難カ者生﹐每枚可值數千矣。七月中旬則有蛐蛐兒﹐貴者可值數金﹝有白麻頭﹑黃麻頭﹑蟹胲靑﹑琵琶翅﹑梅花翅﹑竹節須之別﹞﹐以其能戰鬥也。至十月﹐一枚不過數百文﹐取其鳴而已矣。蛐蛐兒之類﹐又有油壺盧。當秋令時﹐一文可買十餘枚。至十月﹐則一枚可值數千文。蓋其鳴時鏗鏘斷續﹐聲顫而長﹐冬夜聽之﹐可悲可喜﹐眞閒人之韻事也。故秋日之蛐蛐罐有永樂官窯﹑趙子玉﹑淡園主人﹑靜軒主人﹑紅澄漿﹑白澄漿之別﹐佳者數十金一對。冬月之聒聒兒壺盧﹑油壺盧壺盧﹐佳者亦數十金一對﹐以紫潤堅厚者爲上﹐卽所謂壺盧器者是也。是故京師世族﹐貧者居多﹐耗財之道實不止聲色珠玉而已也。

謹按﹐《日下舊聞考》﹕永定門外五里胡家村產促織﹐善斗﹐勝他產。促織者﹐感秋而生﹐其音商﹐其性勝。今都人能種之﹐畱其鳴深冬。其法實土於盆養之﹐虫生子土中﹐入冬﹐以其土置暖炕﹐日水灑﹐綿覆之。伏五六日上蠕蠕動﹐又伏七八日如蛆然。置子蔬葉﹐仍灑覆之﹐足翅成﹐漸以黑﹐匝月則鳴﹐細於秋﹐入春反僵也。促織卽蟋蟀別種﹐有三﹕肥大而色澤如油者曰油壺盧﹐首大者曰梆子頭﹐銳喙者曰老米嘴云云。總而言之﹐促織﹐蟋蟀﹑蛐蛐兒之正名﹔絡緯﹐聒聒兒之正名。或又謂聒聒兒者卽螻蟈也。

◎栗子﹑白薯﹑中果﹑南糖﹑薩齊瑪﹑芙蓉糕﹑冰糖壺盧﹑溫朴

京師食品亦有關於時令。十月以後﹐則有栗子﹑白薯等物。栗子來時用黑砂炒熟﹐甘美異常。靑燈誦讀之餘﹐剝而食之﹐頗有味外之味。白薯貧富皆嗜﹐不假扶持﹐用火煨熟﹐自然甘美﹐較之山藥﹑芋頭尢足濟世﹐可方爲朴實有用之材。中果﹑南糖到處有之。薩齊瑪乃滿洲餑餑﹐以冰糖﹑奶油合白面爲之﹐形如糯米﹐用不灰木烘鑪烤熟﹐遂成方塊﹐甜膩可食。芙蓉糕與薩齊瑪同﹐但面有紅糖﹐艷如芙蓉耳。冰糖壺盧乃用竹簽﹐貫以葡萄﹑山藥豆﹑海棠果﹑山裏紅等物﹐蘸以冰糖﹐甜脆而涼。冬夜食之﹐頗能去煤炭之气。溫朴形如櫻桃而堅實﹐以蜜漬之﹐旣酸且甜﹐頗能下酒。皆京師應時之食品也。

按﹐《宸垣識略》﹕前明冬至賜百官甜食一盒﹐凡七種﹐一松子海哩。鄭以偉曰﹕字諸字書不載﹐今亦不識海哩爲何物。蓋緣元人語也。正可與薩齊瑪爲對。又《戒庵漫筆》載﹕前明四月八日賜百官午門外食不落夾。不落夾者﹐亦元人語也。或云粽子。以鄙意揣之﹐或卽今之涼糕歟﹗是不可得而考矣。因記薩齊瑪﹐故連類及之。

◎水烏他﹑奶烏他

水烏他﹐以酥酪合糖爲之﹐於天气極寒時﹐乘夜造出﹐潔白如霜﹐食之口中有如嚼雪﹐眞北方之奇味也﹐其制有梅花﹑方勝諸式﹐以匣盛之。奶烏他大致相同﹐而其味稍遜。

◎赤包兒﹑斗姑娘﹑海棠木瓜﹑漚朴

每至十月﹐市肆之間則有赤包兒﹑斗姑娘等物。赤包兒蔓生﹐形如甜瓜而小﹐至初冬乃紅﹐柔軟可玩。斗姑娘形如小茄﹐赤如珊瑚﹐圓潤光滑﹐小兒女多愛之﹐故曰鬥姑娘。海棠木瓜大者二寸﹐靑而不黃﹐較之南來木瓜﹐其香尢烈。漚朴形如橘柚而堅實﹐性如木瓜而有毛﹐以之薰衣﹐香可經月不散﹐亦應時之物產也。

◎梧桐﹑交嘴﹑祝頂紅﹑老西兒﹑燕巧兒

禽鳥之來﹐是關時令。京師十月以後﹐則有梧桐鳥等。梧桐者﹐長六七寸﹐灰身黑翅﹐黃嘴短尾﹐市兒買而調之﹐能於空中接彈丸﹐謂之打彈兒。交嘴者﹐長四五寸﹐嘴左右交﹐以別雌雄﹐有紅黃二色﹐馴而擾者能開鎖銜旗。祝頂紅者﹐小於家雀而紅其頂﹐技如交嘴﹐而靈巧過之。老西兒者﹐形如梧桐而黑嘴﹐技同而價賤﹐饕餮之輩亦有食之者。燕巧兒者﹐形如燕子﹐亦能於空中接彈丸﹐而飛騰尢速﹐此皆京師之時禽。至於秋天鴻雁﹐社日烏衣﹐則有月令在。

◎冬筍﹑銀魚

十月間﹐冬筍﹑銀魚之初到京者﹐由崇文門監督照例呈進﹐與三月黃花魚同。

◎翻褂子﹝以下十一月﹞

冬至月初一日﹐臣工之得著貂裘者﹐均於是日一體穿用﹐謂之翻褂子。

◎月當頭

冬月十五日月當頭﹐如遇望時﹐則塔影無尖﹐人影亦極短。小兒女之好事者﹐必無睡以俟當頭﹐臨階取影以驗之。

◎冬至

冬至郊天令節﹐百官呈遞賀表。民間不爲節﹐惟食餛飩而已。與夏至之食麵同。故京師諺曰「冬至餛飩﹐夏至面。」

按﹐《漢書》﹕冬至陽气起﹐君道長﹐故賀。夏至陰气起﹐故不賀。又《演繁露》﹕世言餛飩是塞外渾氏屯氏爲之。言殊穿鑿。夫餛飩之形有如雞卵﹐頗似天地渾沌之象﹐故於冬至日食之。若如《演繁露》二氏爲之之言﹐則何者爲餛何者爲飩耶﹖是亦膠柱鼓瑟矣。

◎九九消寒圖

消寒圖乃九格八十一圈。自冬至起﹐日塗一圈﹐上陰下晴﹐左風右雨﹐雪當中。

按﹐《帝京景物略》﹕冬至日人家畫素梅一枝﹐爲瓣八十有一﹐日染一瓣﹐瓣盡而九九出﹐則春深矣﹐曰九九消寒圖。此事予兒時曾爲之﹐不謂與古暗合也。

◎拖牀

冬至以後﹐水澤腹堅﹐則十剎海﹑護城河﹑二閘等處皆有冰牀。一人拖之﹐其行甚速。長約五尺﹐寬約三尺﹐以木爲之﹐腳有鐵條﹐可坐三四人。雪晴日暖之際﹐如行玉壺中﹐亦快事也。至立春以後﹐則不可乘﹐乘則甚危﹐有陷入冰窟者﹐而拖者逃矣。近日王公大臣之有恩命者﹐亦準於西苑門內乘坐拖牀﹐牀甚華美﹐上有宀如車篷﹐可避風雪。

按﹐《倚晴閣雜抄》﹕明時積水潭﹐常有好事者聯十餘牀﹐攜都藍酒具﹐鋪氍毹其上﹐轟飲冰淩中以爲樂。誠豪俠之快事也。

◎澑冰鞋

冰鞋以鐵爲之﹐中有單條縛於鞋上﹐身起則行﹐不能暫止。技之巧者﹐如蜻蜓點水﹐紫燕穿波﹐殊可觀也。

謹按﹐《日下舊聞考》﹕太液池冬月陳冰嬉﹐習勞行賞﹐以簡武事而修國俗云。

◎打冰

冬至三九則冰堅﹐於夜內鑿之﹐聲如鏨石﹐曰打冰。三九以後﹐冰𨿽堅不能用矣。

按《事物原會》﹕周成王命淩人掌冰﹐歲十二月﹐敕令斬冰納於淩陰。淩陰者﹐今之冰窖也。周十二月﹐今之十月也。藏冰之制始此。

◎賜貂

每至冬月﹐凡乾淸門侍衛及大門侍衛等﹐均由本管支領貂褂銀子﹐人各數十金。

◎臘八粥﹝以下十二月﹞

臘八粥者﹐用黃米﹑白米﹑江米﹑小米﹑菱角米﹑栗子﹑紅江豆﹑去皮棗泥等﹐合水煮熟﹐外用染紅桃仁﹑杏仁﹑瓜子﹑花生﹑榛穰﹑松子﹐及白糖﹑紅糖﹑瑣瑣葡萄﹐以作點染。切不可用蓮子﹑扁豆﹑薏米﹑桂元﹐用則傷味。每至臘七日﹐則剝果滌器﹐終夜經營﹐至天明時則粥熟矣。除祀先供佛外﹐分饋親友﹐不得過午。並用紅棗﹑桃仁等制成獅子﹑小兒等類﹐以見巧思。

按﹐《燕都遊覽志》﹕十二月八日﹐賜百官粥。民間亦作臘八粥﹐以果米雜成之﹐品多者多勝。今𨿽無百官之賜﹐而朱門饋贈﹐競巧爭奇﹐較之古人有過之無不及矣。

◎大白菜

大白菜者﹐乃鹽酸白菜也。凡送粥之家﹐必以此爲副。菜之美惡﹐可卜其家之盛衰。

按﹐《廣羣芳譜》﹕白菜一名菘﹐北方多人窖內﹐不見風日。長出苗葉﹐皆嫩黃色﹐脆美無比﹐謂之黃芽﹐乃白菜別種。今之食者﹐惟分皮之與心﹐無所謂別種也。

◎雍和宮熬粥

雍和宮喇嘛於初八日夜內熬粥供佛﹐特派大臣監視﹐以昭誠敬。其粥鍋之大﹐可容數石米。

◎麅鹿賞

每至十二月﹐分賞王大臣等麅鹿。屆時由內務府知照﹐自行領取。三品以下不預也。

◎封印

每至十二月﹐於十九﹑二十﹑二十一﹑二十二四日之內﹐由欽天監選擇吉期﹐照例封印﹐頒示天下﹐一體遵行。封印之日﹐各部院掌印司員必應邀請同僚歡聚暢飲﹐以酬一歲之勞。故每當封印已畢﹐萬騎齊發﹐前門一帶﹐擁擠非常﹐園館居樓﹐均無隙地矣。印封之後﹐乞丐無賴攫貨於市肆之間﹐毫無顧忌﹐蓋謂官不辦事也。亦惡俗也。

◎封臺

封印之後﹐梨園戲館擇日封臺﹐八班合演﹐至來歲元旦則賜福開戲矣。亦所以歌詠升平也。

按﹐京師戲劇﹐風尙不同。咸豐以前﹐最重昆腔﹑髙腔﹝卽弋腔﹞。髙腔者﹐有金鼓而無絲竹﹐慷慨悲歌﹐乃燕土之舊俗也。咸豐以後﹐專重二簧﹐近則並重秦腔。秦腔者﹐卽俗所謂梆子腔也。內城無戲園﹐外城乃有。蓋恐八旗兵丁習於逸樂也。戲劇之外﹐又有托偶﹝讀作吼﹞﹑影戲﹑八角鼓﹑什不閒﹑子弟書﹑雜耍把式﹑像聲﹑大鼓﹑評書之類。托偶卽傀儡子﹐又名大臺宮戲。影戲借燈取影﹐哀怨異常﹐老嫗聽之多能下淚。八角鼓乃靑衣數輩﹐或弄弦索﹐或歌唱打諢﹐最足解賾。什不閒有旦有丑而無生﹐所唱歌詞別有腔調﹐低徊婉轉﹐冶蕩不堪﹐咸同以前頗重之﹐近亦如廣陵散矣。子弟書音調沈穆﹐詞亦髙雅。雜耍把式卽變戲法兒武技之類。像聲卽口技﹐能學百鳥音﹐並能作南腔北調﹐嬉笑怒罵﹐以一人而兼之﹐聽之歷歷也。大鼓﹑評書最能壞人心術。蓋大鼓多采蘭贈芍之事﹐閨閣演唱﹐已爲不宜﹔評書抵掌而談﹐別無幫襯﹐而豪俠亡命﹐躍躍如生﹐市兒聽之﹐適易啟其作亂爲非之念。有心世道者﹐其思有以禁之也﹗

◎放年學

兒童之讀書者﹐於封印之後塾師解館﹐謂之放年學。

◎祭竈

二十三日祭竈﹐古用黃羊﹐近聞內廷尙用之﹐民間不見用也。民間祭竈惟用南糖﹑關東糖﹑糖餅及淸水艸豆而已。糖者所以祀神也﹐淸水艸豆者所以祀神馬也。祭畢之後﹐將神像揭下﹐與千張﹑元寶等一並焚之。至除夕接神時﹐再行供奉。是日鞭炮極多﹐俗謂之小年下。

謹按﹐《日下舊聞考》﹕京師祀竈仍沿舊俗﹐禁婦女主祭。其祀期用二十三日﹐惟南省客戶用二十四日﹐如劉侗所稱也。

◎春聯

春聯者﹐卽桃符也。自入臘以後﹐卽有文人墨客﹐在市肆檐下﹐書寫春聯﹐以圖潤筆。祭竈之後﹐則漸次粘掛﹐千門萬戶﹐煥然一新。或用朱箋﹐或用紅紙﹐惟內廷及宗室王公等例用白紙﹐緣以紅邊藍邊﹐非宗室者不得擅用。

◎門神

門神皆甲冑執戈﹐懸弧佩劍﹐或謂爲神荼﹑郁壘﹐或謂爲秦瓊﹑敬徳﹐其實皆非也。但謂之門神可矣。夫門爲五祀之首﹐並非邪神﹐都人神之而不祀之﹐失其旨矣。

◎畫兒棚子

每至臘月﹐繁盛之區﹐支搭席棚﹐售賣畫片。婦女兒童爭購之。亦所以點綴年華也。

◎除夕

京師謂除夕爲三十晚上。是日淸晨﹐皇上升殿受賀﹔庶僚叩謁本管﹐謂之拜官年。世冑之家﹐致祭宗祠﹐懸掛影像。黃昏之後﹐合家團坐以度歲。酒漿羅列﹐燈燭輝煌﹐婦女兒童皆擲骰鬥葉以爲樂。及亥子之際﹐天光愈黑﹐鞭炮益繁﹐列案焚香﹐接神下界。和衣少臥﹐已至來朝﹐旭日當窗﹐爆竹在耳﹐家人叩賀﹐喜气盈庭。轉瞬之間﹐又逢新歲矣。

◎踩歲

除夕自戶庭以至大門﹐凡行走之處徧以芝麻稭撒之﹐謂之踩歲。

◎年飯

年飯用金銀米爲之﹐上插松柏枝﹐綴以金錢﹑棗﹑栗﹑龍眼﹑香枝﹐破五之後方始去之。

◎唐花

凡賣花者﹐謂燻治之花爲唐花。每至新年﹐互相﹤貝鬼﹥贈。牡丹呈艷﹐金橘垂黃﹐滿座芬芳﹐溫香撲鼻﹐三春艷冶﹐盡在一堂﹐故又謂之堂花也。

謹按﹐《日下舊聞考》﹕京師臘月卽賣牡丹﹑梅花﹑緋桃﹑探春諸花﹐皆貯暖室﹐以火烘之。所謂唐花﹐又名堂花也。其法自漢卽有之。漢世大官園冬蔥韭菜茹覆以屋廡﹐晝夜難カ火得溫气﹐諸菜皆生。召信臣爲少府﹐謂此皆不時之物﹐有傷於人﹐不宜供奉﹐奏罷之。唐人詩曰「內園分得溫湯水﹐二月中旬已進瓜。」亦是此法。

◎藏香

所謂藏香﹐乃西藏所制。其味濃厚﹐得沈檀蕓降之全。每屆歲除﹐府第朱門﹐焚之徹夜﹐檐牙屋角﹐觸鼻芬芳﹐眞香中之富貴者也。

◎搖錢樹

取松柏枝之大者﹐插於瓶中﹐綴以古錢﹑元寶﹑石橊花等謂之搖錢樹。

◎壓歲錢

以彩繩穿錢﹐編作龍形﹐置於牀腳﹐謂之壓歲錢。尊長之賜小兒者﹐亦謂之壓歲錢。

◎紅票兒

錢肆取錢之帖謂之票子。每屆歲除﹐凡富貴之家以銀易錢者﹐皆用彩箋書寫﹐謂之紅票兒。亦取其華美吉祥之意。

◎掛千

掛千者﹐用吉祥語鐫於紅紙之上﹐長尺有咫﹐粘之門前﹐與桃符相輝映。其上有八仙人物者﹐乃佛前所懸也。是物民戶多用之﹐世家大族鮮用之者。其黃紙長三寸﹐紅紙長寸餘者﹐曰小掛千﹐乃市肆所用也。

◎天地桌

每屆除夕﹐列長案於中庭﹐供以百分。百分者﹐乃諸天神聖之全圖也。百分之前﹐陳設蜜供一層﹐蘋果﹑幹果﹑饅頭﹑素菜﹑年糕各一層﹐謂之全供。供上簽以通艸八仙及石橊﹑元寶等﹐謂之供佛花。及接神時﹐將百分焚化﹐接遞燒香﹐至燈節而止﹐謂之天地桌。

◎辭歲

凡除夕﹐蟒袍補褂走謁親友者﹐謂之辭歲。家人叩謁尊長﹐亦曰辭歲。新婚者必至嶽家辭歲﹐否則爲不恭。

◎迎喜神

除夕接神以後﹐卽爲新年。於初次出房時﹐必迎喜神而拜之。

◎跋

歲時而記遊覽﹐似屬於例不合。然各處遊覽多有定期﹐亦與歲時相表裏。其遊覽而無定期者槪不編錄﹐以示區別﹝光緒二十六年歲次庚子三月十六日惇崇自記﹞。

再﹕此記皆從實錄寫﹐事多瑣碎﹐難免有冗雜蕪穢之譏。而究其大旨﹐無非風俗﹑遊覽﹑物產﹑技藝四門而已。亦《舊聞考》之大略也﹝又記﹞。

