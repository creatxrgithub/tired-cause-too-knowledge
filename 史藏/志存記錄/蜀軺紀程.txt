蜀軺紀程淸文祥撰

●蜀軺紀程

長白文祥博川著

咸豐四年七月十一日奉上諭著派載齡崇實馳驛前往陜西查辦事件所有隨帶司員著一並馳驛欽此此次隨帶司員系戶部主事延【愷】盧【定勛】刑部主事邊【寶諴】惲【鴻儀】工部員外郎那【謙】同予六人

七月廿一日卯刻起程出正陽門至賈燻谷三兄處早餐署中至好畢聚暢飲作小別巳刻出彰儀門至蘆溝橋少憩酉正宿良鄕會出差同人謁堂憲言語甚歡是日天气淸爽微風西來駝車搖曳而行放眼平疇遠村近樹如在畫中更餘雷雨偶作旋卽雲散星明淸夜如昨【共行七十里】

廿二日卯刻行至竇店早尖途中天气𨿽晴仍然【然﹕覺】蒸熱酉初至涿郡宿南關亥初便息乏困已極醒時東方已白驛馬咸至車鄰鄰又載道矣【共行七十里】

廿三日辰行過涿南數里有桓侯廟系侯故里有井亦以侯名三十里至髙碑店早尖飯後乘馬過小村店市茶復乘駝車將抵傳捨驟遇風雨里許度橋至北河住宿街中見椒山先生讀書祠因雨未能瞻拜入公館窗明幾淨頗覺適然緣前二站尖宿苦甚也【共行七十里】

廿四日由北河至固城三十里是日擬宿安肅縣因太近未肯早尖少歇便行二十里抵安肅公捨狹甚幸差役尙聽呼喚是日天气甚爽微熱訂明日早行稍談便睡【共行五十里】

廿五日自安肅至保定五十里路途泥濘迂道而行未能早尖卽至省城地方列隊相迎兵丁募勇不下二千餘人城頭羅列守兵旗幟以連鎭未靖也公館在西關外預備甚周自總督以次至館相拜俱遵例謝阻惟首府克公【明】系六吉同年得會談少許其餘則遣人持刺答拜焉是日少暇寄家信一函【計行五十里】

廿六日在保定坐尖四十五里至涇陽驛途中換馬又十五里抵滿城方順橋因雨阻遂宿焉知縣黃公名【開泰】系乙巳同年來館接見議論風生緣酒食未至故作遷延計遠客枵腹應答亦苦事也秉燭後過戶部諸公處稍談回寓卽歇【共行六十里】

廿七日自方順橋西行三十里至望都縣早尖縣令劉公名【體中】亦乙巳同年來見畢述地方淸苦且云東村現患蝗災因戲之曰我等出都飲食若流亦蝗類也劉公粲然飯後行三十里至淸風店物阜民丰人煙湊集鎭內多賣綿綫帶及布巾等物又行三十里至定州住西關外州主崇公【印】禧旗人也晚間安歇甚早惜天熱未能通夜入黑甜鄕【共行九十里】

廿八日自定州行至明月店茶尖俗云淸風明月夾定州卽此地也旋抵新樂縣早尖縣北有羲皇故里碑縣令宋朗齋同鄕而又同年頗有他鄕故知之喜尖後又行四十五里至伏城驛住宿是日天气熱而不燥晚間大睡𨿽車馬暄嘩而夢穩如故【共行九十五里】

廿九日自伏城驛至正定府北門內梵音寺早尖和尙獻果饌布施銀五錢太守史公【策先】同郭縣令來見飯後應出南門因聞東門內有大佛寺往瞻佛像系銅鑄髙七丈五尺施五采樓三層立尙摩頂讀廟碑知建祀自隋洵大觀也禮拜後始出南門又行二十里渡滹沱河寬甚又過小河二流亦滹沱本支問詢前途尙距宿頭六十里催趲而行申正進山口遙見獲鹿縣城山勢縈環萬峯送翠炊煙中鱗瓦參差人家稠密心懷一暢抵寓後約同人會議定明日入山程途及山行應用夫役睡後臭虫大擾終夜未能安席或曰亦沿途傳食之小報云【共行一百零五里】

三十日去獲鹿卽入山約二三里陟危嶺及巓有小村賽神演劇下嶺斗立險甚又遇驟雨趨樹下避之雨稀行數里登東天門山路奇﹖攵仄曲拆【拆﹕折】而行至嶺脊有甕門古之守戍地進甕門有廟書曰趙守將白面將軍之祠並書墓在祠後又石壁刻趙之幹城四字初登山險兼以大雨未遑遊覽下岡時人馬滑不畱足時作跪拜狀可畏之至午正抵微水鎭早尖計四十五里民夫逃去過半尖後山路仍無平坦遇一津曰溫水河於灘內梭渡三次酉初至井陘東山下【乃韓鼓建也將旗信處大】有西漢丞相田叔田仁先生故里碑又遇一河亦名井陘至河西入公捨雷雨復作就枕後山水奔濤聞之甚悉是夜供事僅止一人余俱阻於山頭【共行七十里】

又七月初一日仍須東渡井陘河始可就道山水夜漲湍流甚急水稍落視縣令爲前車策馬而渡三十里至核桃驛乃井陘屬僅打茶尖又行至槐樹堡已入山西界系平定州屬早尖店中僅有饃饃素面同人團坐大餐頗覺余酸滿口此卽山西窮八站也尖後行又登山過西天門幸不甚險循壁而上扼要處有新舊二關山西防兵二千餘在此駐紮是卽固關未正至柏井驛公捨系石券三間仿入古窯惜無蒙正夜談耳西來山民緣土性堅實半多鑿壁穴居大有上古之風故客捨亦類此【共行八十里】

初二日別窯西行二十五里至西郊早尖復行二十里過西天門亦不甚險又五里至平定州住西關關帝廟州主董公【匯芳】來談少許飯後戶部延盧二公過訪相將登廟後春秋樓計五層遠望數十里皆在目中亦暢事也【共行五十里】

初三日董公備大轎六乘自平定州送過南天門石路碎雜難行下南天門三里許卽入河灘兩山夾峙二十七里山壁有碑大書小心山水緣漲發不時行人無處趨避也又行二十里名辛興灘沙石如前過客至此或行或止俱以土人言爲憑不敢冒然午刻至測石驛亦是洞居院落甚小人畜雜處懊惱之至戌刻廷寄到赴大公館恭閱始知確往四川焉是日天陰幸未落雨【共行五十里】

初四日自測石驛起程二三里盤旋上山車馬絡繹回顧尾至者儼然在馬足下焉五十里至壽陽縣早尖城甚堅固鄕勇亦壯實又十里乘馬至黃門村遇雨復乘駝驕行雨漸大前途上下土坡四十里泥濘之至覓夫幫轎酉正始抵太安驛宿馬王廟院小屋隘僅足容膝然較之顚簸於泥路之中差彊【共行一百里】

初五日由壽陽太安驛起身卽下土坡宿雨初晴泥水夾道轎馬銜尾而下手不離衡目不離道者二十餘里較徒步尢費心力午正至什貼村早尖僅行三十五里焉已入楡次縣界食西瓜甚美俗稱貢瓜申正又行三十五里至王胡鎭距省六十里府主祥公【名】奎來接見晚飯後寫家信更餘見供事等至泥首塗足十分狼狽南人不慣乘馬之狀可笑【共行七十里】

初六日天气晴爽自王胡乘馬行二十里少歇又二十里至永康村早尖店寓甚寬闊畫壁雕墻非常艷麗又三十里扺徐溝縣城甚完固街市亦熱鬧公捨在小巷內𨿽是官學式如民房懸燈結彩鼓吹大作加以觀者如堵牧令賈公【印】聯秀關西人來拜甚誠篤飯後沐髮垂帳而寢【共行七十里】

初七日由徐溝策馬行十里入村肆西賈獻茶話談刻許復行過堯村莊門刻時雍二字街內有坊額曰古帝堯坊五十里至祁縣早尖城外有晉溫嶠及舅犯故里二碑又五十里至平遙縣城進東門人民繁庶商賈殷實入公館後堂憲處有攔輿鳴冤者命批交汾州太守途中收呈自此始是日天气重陰未雨【共行一百一十里】

初八日自平遙至張蘭鎭三十五里路次見郭林宗祠前有古槐榮枯間半下有小碑刻漢槐二字鎭內街西有文潞公祠至館本鎭同知長公來見亦旗人飯後行四十五里至介休縣此處富室甚多詢及子推墓云在城北祠亦附焉遙指綿山蒼茫不可見晚餐後忽見新月令人有故土思【共行八十里】

初九日由介休策馬過義棠古鎭及至兩渡早尖均未識命名之義尖後隨山腳敧行盤旋西去山下卽汾水奔濤有聲循岸靈石縣縣令兪公【印】云錦來拜揚州人問及靈石二字據云唐時引汾水南下時河底獲一石髙三尺許叩之有音鄕人奇之因以名縣焉現【脫仍字】供諸城北是日天燥熱尙可著葛衣不似新秋光景【共行八十里】

初十日由靈石起程卽登韓侯嶺自麓及頂二十里嶺巓有村落極髙處爲韓侯廟廟後有墓髙丈餘如阜碑額題句甚多記其楹聯最佳者云力拔山气蓋世見公束手歌大風思猛士爲子傷懷出廟下坡兩壁髙矗斗立長二十里此處若再遇雨則瞠目無策焉下坡卽至仁義驛早尖亦靈石界未正至師村茶尖少歇

十一日自霍州行五十里至趙城早尖路側有趙簡子食邑藺相如故里二碑州南二十五里過國土【土﹕士】橋豫讓行剌所也又十里住洪洞縣去歲經粵寇焚掠街市桷崩瓦解西行以來初見被兵處所慘不忍睹遙憶前途平陽一帶必有甚於此者終夜爲之惻然【共行八十五里】

十二日自洪洞西行六十里至平陽臨汾縣早尖公館被逆匪焚燒在考院喫飯詢悉居民被裹脇者現已逃歸安業街市惟北門內外摧殘餘尙如舊飯後又行三十里途次見叔向食邑師曠故里蒼頡造字處等碑又丹朱墓並瑞羊生獬坊再三十里至史村住宿乃太平縣屬公捨極小是日天晴甚熱長途百餘里疲敝之至【共行一百二十里】

十三日由史村四十里至髙縣村早餐又過豫讓橋或云吞炭處也尖後四十里住曲沃縣之侯馬驛路側見虞名臣伯益故里碑是日天極熱晚飯未能多喫僅食西瓜一元【共行八十里】

十四日由曲沃四十里至東鎭早尖亦曲沃屬路次見宋趙鼎唐裴度故里牌坊二座晉公祠堂較近因拜謁焉又三十里至聞喜住宿是日微雨【共行七十里】

十五日由聞喜起身五十里至水豆村早尖夏縣屬飯後策馬行十里過小村少歇地名雙槐樹又行三十里至北鄕驛住宿距安邑縣十五里天气炎熱不減三伏【共行九十里】

十六日自北鄕驛行三十里至牛杜鎭卽牛僧孺杜如晦故里也屬猗氏縣早尖後過古帝舜陵路側有坊詢之鄕人陵尙在路南四五里因遠未能拜謁又行四里至樊驕驛住宿【共行七十里】

十七日自樊驕【驕﹕橋】驛四十里至髙市早尖無公館借張氏宗祠屬永濟縣路次有唐司空圖故里坊又三十里住永濟縣河東驛又名寺坡底公館卽河東書院髙踞山頂晚間落雨遙望山頭出云瞻眺令人豁目

【共行七十里】

十八日自河東驛行五十里至匼河早尖地名甚奇未能詳考又行十五里己抵黃河水面甚寬乘船而渡人馬平安上坡卽潼關乃陜西界關隨山險下臨黃水眞扼要處也至公捨廳員孫公【印】治【號】琴泉來見人甚明幹有爲乃陜西之辦團練最著名者是日天气甚爽初到咸陽邊界風景一新鄕民語音半秦半晉多不可解矣【共行七十里】

十九日子刻大雨至未刻不止巳刻書寫奏折一件片一件於未正拜發酉初孫琴泉又至痛談並預備大轎卽於此將騾轎付價遣去自入山西界以西水苦甚至潼關始得甜水其美如飴二十日卯刻由潼關冒雨起身道途泥濘四十里至華陰縣西嶽廟尖後卽住宿遊西嶽廟廟甚大有周秦漢唐古柏及諸石刻廟後有樓髙極正對華山三峯惜是日陰雨多雲霧未能一見眞面目又過楊太尉震故里在潼關西三里許【共行四十里】

廿一日自華嶽行二里許過華陰縣城有王猛碑三十五里至浮水莊河水漲潑涉渡甚艱因大橋工程未完故也早尖在西鈕子村僅食煮百合一椀復行三十五里路次見汾陽王故里牌坊陳希夷先生墓碑遂宿華州西城外是日大雨不止轎夫拖泥帶水不堪入目晚間賞賜有差【共行七十里】

廿二日天微雨徧地泥水由華州二十五里至赤水鎭荼尖路過寇萊公故里又二十五里至渭南縣宿城內象峯書院縣令曹公【印】熙同首府武公來拜是日同人共一公館頗不寂寞【共行五十里】

廿三日由渭南行四十里至零口鎭早尖又行四十里至臨潼縣公館在驪山下有溫泉引注於各屋屋內築池所居屋內之池云系明皇楊妃同浴處晚間因天不甚熱未敢洗澡僅濯足焉仰望山頭有柏樹千餘株一碧無際詢據山上卽朝元閣惜未能登覽是夜復大雨【共行八十里】

廿四日自臨潼冒雨西行泥塗三十里至灞橋水色蒼茫山光秀靄路側綠柳成陰約百餘株掩映疊翠行人往來其間畫不如也縣主設酒於長亭開窗遠望心意頗適然未免有離情焉至大公捨見張詩舲先生一聯云綠波春水情難盡朝雨輕塵酒莫辭詞頗雅致飯後又行五里至滻橋工程亦堅實又十五里至陜西省城入東門穿滿城入貢院【在西門內路北】本地官以次接見晚飯畢歇息甚遲【共行五十里】

廿五廿六廿七廿八廿九八月初一日因渭水漲發行旅不通遂住西安五日打點棧路行裝制辦皮衣並覽諸石搨等物然限於成例不能出門一遊未免悶悶而購買之物貴於常價數倍亦復可恨於此又寄家信一函

初二日由西安行四十五里至渭河過渡平穩又行五里至咸陽縣風景甚佳沿河多稻田詢問文武成康諸陵距縣三十里飯後又行五十里至興平縣西關住宿【共行一百里】

初三日由興平行三十里過焉馬嵬坡路側有楊妃冢祠三間題詠甚多刻石於西【西﹕兩】廊相傅【傅﹕傳】其冢土能傅面去痣遊刻許復行十五里至東扶風早尖系武功屬又行三十餘里過蘇武墓十五里渡漆水抵武功縣城住宿自初二日至是日天俱晴朗【共行九十里】

初四日天晴甚熱自武功走六十里至扶風縣早尖縣令鍾公【名】泰乃旗人談許久飯後路經伏波將軍祠墓又行六十里至歧【歧﹕岐】山縣宿東關外岐山並不甚大然爲古帝王發政施仁之處覺徳澤尙存也【共行一百二十里】

初五日由岐山縣行五十里至鳳翔府早尖【知府張公名汲】飯後天欲雨勉彊行十數里雨止又渡河二道一仍渭水一名金陵河復過山坡一重路甚難走上坡甚平或所謂秦壠也九十里至寶雞縣已張燈矣【共行一百四十里】

初六日由寶雞起程復渡渭水河寬浪急船少人多紛紛競渡恍如曹軍之遇馬超焉轎夫等不顧坐轎之生死擡擠上船呵止不住予之轎前半將上船船已開轎夫二人浮於水面手攀轎轅大呼得水手救援乃免險極危極午正渡畢卽入山口踏石行甚艱復登山卽秦棧極險僉謂秦棧險於蜀道六十里至寶雞屬觀音堂是日本擬宿黃牛鋪因天晚遂止焉載憲渡河微早已先行矣有戶部【延廬】二公相隨大眾由此分走飯後散步於溪澗中坐石聽泉頗得雅趣戌刻奉到兵部遞至原折二件【行六十里】按寶雞山路卽古陳倉道也

初七日由觀音堂行五十里至黃牛鋪早尖飯後四十里至艸涼驛聞載憲是日宿鳳縣自寶雞入山俱系棧路沿山腰而行仄狹髙下其隘處支木壘石爲之下臨深澗可畏之至【共行九十里】

初八日自艸涼三十里至白家店茶尖餓甚無物可食僅市荍麵條一盌山中苦甚居民惟食禦米謂之包裹油肉經年不見又四十里至鳳縣宿縣令蔡公【名】天錫佐貳出身閩人也著蟒服持銅錢徒步街市差務自行辦理俱不假手下人辦差州縣此爲巨擘焉【共行七十里】

初九日自鳳縣五十里度鳳嶺上下各二十五里較他山猶峻嶺顚有門書曰去天尺五其髙可知嶺南有一石孔曰鳳窩下嶺至三岔驛早尖再行三十五里至南星住宿系畱霸廳屬出鳳縣界矣【共行八十五里】

初十日由南星行五十里中過柴關嶺山路微平至廟臺子入畱侯廟早尖廟依紫柏山蒼松森密綠竹橫斜山泉四繞瀉石有聲令人塵世想頓消眞仙境也瞻畱侯像衣冠甚古庭聯有云用之則行不須彊別報韓事漢適可而止非關先知鳥盡弓藏又云卽論功業眞賢相從不神仙亦達人山半有授書樓髙十餘丈塑黃石公及侯受書像畱連許久始行又四十里至畱霸廳住宿心目間猶有紫柏山之仙境焉【行九十里】

十一日由畱霸廳行四十里至武關驛早尖度棧嶺無數俗名廿四架馬鞍橋又行五十里過樊橋於兩山斷處以鐵索駕木板爲橋行其上搖曳不止云系樊噲所建故名樊橋過橋宿馬道乃蕭何追信處也【共行九十里】

十二日由馬道行四十里至淸橋早尖是地公館少在賬房喫飯亦變觀也又行六十里至褒縣住宿載憲在此住一日候同行是日度天心橋橋在半山斷澗之上過橋又上至雞頭關其髙無比路側有蜀道登天碑足底生云四字將至雞頭關又過廩余橋一座到關帝廟及白石土地廟轎夫等獻雞祭土地塗雞血於碑土人云其神甚靈有求必應廟外石碑甚多對山有柏樹四株中一白石坐像卽土地法身由此循棧南下卽褒縣轉過山頭一望無際不知有山豁然開朗令人心快按此卽漢中之平陽也【共行一百里】

十三日由褒城五十里至黃沙早尖借民房於街市間市食物又行四十里至沔縣住宿距城東三里許有武侯廟聯額訖無住【住﹕佳】者惟一匾書公天威也筆力擬詞尙佳乃本朝楊侯【芳】所書城南十里爲定軍山山前卽武侯墓亦有廟未能往觀自褒至沔俱沿漢水而行此水出漢口卽爲漢江將及沔城過一坊書曰重入云棧計明日行程又賦蜀道難矣【行九十里】

十四日自沔縣四十五里至菜壩早尖山路不髙而仄側異常又行四十五里至代安驛住宿已入寧羌界路途有山尙坦而居民較寶雞一帶五官尙堪入目不似山中人寄【寄﹕奇】醜矣【共行九十里】

十五日由代安驛行六十里至滴水鋪早尖路過五丁關有五丁開山處之碑及全秦筦鑰四字石上刻險類九折此處山勢最曲折又行三十里至寧羌州住宿天尙晴和惜中秋月朗無旨灑【灑﹕酒】佳肴以慶良宵耳【行九十里】

十六日由寧羌州至黃花鋪五十里早尖路甚偏陂飯後二十里逐【逐﹕遂】出陜境渡小河入七盤山山側有小心移步之碑又行四十里至廣元縣屬之神宣驛乃蜀棧適逢大雨路滑山隘危坐不安釣使人恭轎亦有然未至神宣驛十數里天已昏黑雨復不止然炬而行半明半滅摸索於蜀路中洵可危也【共行一百一十里】

十七日由神宣驛起程行三十里至朝天街中過龍硐背山水由硐下穿過早尖後度朝天關上下三十里𨿽髙尙不險俱系廣元縣令朱公【印】鳳云捐資所修廣元乃蜀之東北門戶朱令辦理團練名著遠近亦偉才也午後過千佛崖隨崖刻佛像髙下大小錯落不一綿亙半里許俯臨漢水惜棧路仄加以鄕勇排列未能駐觀申正抵廣元是日並站而行幸夜雨早晴尙不致十分艱苦【此行一百二十里】

十八日由廣元縣行四十里西渡漢水抵昭化縣早尖又行二十里至牛頭山曲折攀援而上嶺半有天雄關關內有關帝廟拜謁少歇再行三十里至大木樹住宿乃昭化縣屬之小鎭市大木樹北有人頭山山直立上有廟髙極竟不知當日如何修建也【共行九十里】

十九日由大木樹行四十里至劍關早尖乃劍州屬中過劍閣雙山並峙中起髙樓石刻萬載江山四字兩壁頗有題詠過而未覽迆南有姜伯約墓並祠飯後又行三十里至天生橋又名天然橋長三里許兩旁下陷中閒一岡平亙如長虹水自下流穿古柏千餘株蔭於路之左右又行二十五里至劍州宿城內【共行一百零五里】

二十日由劍州行四十里至柳池早尖又行四十里至武連驛住宿是日站途甚小路中無可記載晚間落雨旋止【共行八十里】

廿一日由武連驛冒雨起程四十里至上亭堡早尖又二十里至吉陽鋪拜梓潼帝君廟瞻仰聖像及家慶樓風洞樓魁星閣桂香殿【有大桂樹四株】應夢仙臺盤陀石【在廟外小山上】諸聖迹又行數里過水觀音廟座前有泉可汲稍遠有送險亭又遠有坊書曰坡去平來復行二十里至梓潼縣𨿽無大山然路仍崎嶇蜀人呼爲平路入縣城街市甚熱鬧聖裏迥與他處不同【行八十里】

廿二日由梓潼行六十里中過孝鄕至魏城早尖所經多竹林萬桿交翠雅觀也又行五十餘里渡涪江水甚急登岸至綿州已張燈矣是日小雨盡日不止轎夫多有顚蹶者【共行一百二十里】

廿三日出綿州西門又過河仍系涪江沿堤南行河岸下有立石丈餘名曰飛來石上刻飛雲翥鶴四字土人云堤岸常被水穿泛濫無定後因此石隨流而下至斷口處屹立堤始築成無水患焉亦神奇事復東行六十里至金山堡早尖又行三十里至【至﹕下】坡度羅江石橋入縣城東門街市亦繁華間有字畫鋪不似北來諸處之荒僻【行九十里】

廿四日在羅江食早面辰初行十里至白馬關坡不甚髙上有漢靖侯龐士元先生墓及神祠卽落鳳坡後人因先生騎的盧白馬歿於此故名曰白馬關祠聯有云造物忌多才龍鳳豈容歸一主先生如不死江山未必許三分緣前殿公像及武侯像並塑也過此始見平川又行四十里至徳陽縣住宿鄕勇甚多約有萬餘縣令名萬年靑亦別致【共行五十里】

廿五日自徳陽縣五十里度金雁橋橋長半里許下鋪板上有榭如船艙下乃綿水入城早尖卽漢州飯後行五十里至新都縣住宿途中過村鎭見道側演劇走觀甚新艷【共行一百里】

廿六日少住一日辰正方起宴如也早飯後到桂湖一遊【堂憲住桂湖】

湖畔桂樹及桃柳千餘株芙蓉初放綠竹成林庭榭十餘處俱可賞心悅目沿途六十餘日風景之美無過於此詢系前明名臣楊公【愼】舊園至今猶祀像於湖中晚飯在堂憲處同飲更餘始回寓滿園燈火猶覺快然

廿七日堂憲定於未刻入成都是日因天早復出北門遊寶光寺寺極淸雅新建五百羅漢堂尙未工竣廟後有竹林十餘畝不知幾千萬竿中有唐禧宗幸蜀所駐之紫霞山蕩然不可考矣遊刻許復行三十里至歡喜庵謁本朝阿文成公祠及徳公【名】楞泰像【廟內有艸名隨手香】至此本地請換大轎未用又行十里入成都北門城大街狹市中人摩肩擦背擁擠不開至公館系貢院甚遼闊乃漢先主之皇城規模尙在殘破不堪地方大吏俱遵例未見定於初二日封門辦事

自七月廿一日至八月廿七日共計六十七日內除住程八日不計外共行五十九日

十一月廿六日寅刻自成都貢院起程已初行四十里至新都縣早尖申初宿漢州到川三月封門辦事寄居於貢院中如烏處籠放翼北歸欣快之至眞覺天空地闊【共行九十里】

廿七日自漢州起程行五十里路中見君平卜肆牌坊在徳陽早尖又行五十里至羅江縣宿於城內【共行百里】

廿八日自羅江起程六十里至皂角鋪早尖又行三十里住綿州是日堂憲議定分行以免山中擁擠亥刻奉到廷寄批回各折【南江漏規兪片謝片軍務片胡片】上諭四道【共行九十里】

廿九日同六吉兄隨載憲先行寅刻出羅江北門渡江六十五里至魏城早尖又行六十里至梓潼【共行一百二十五里】

初一日卯刻行四十里至上亭臺早尖又行四十里至武連驛住宿仍梓潼屬【行八十里】

初二日寅刻由武連驛行四十里至柳池驛早尖系劍巍

初四日卯刻起程行五十里至昭化縣早尖天冷甚公館髙敞勉彊食飯行五十里至廣元住宿廣元城南半里許有武則天故里並祠又蘇若蘭故里亦在此其則天祠聯有云六宮粉黛無顏色萬國衣冠拜冕旒集句甚妙亥刻奉到諭旨載憲署陜撫亦出人意表縣令朱帖舫【徳樗】系乙巳同年差竣回京無所關防因造署一謁焉【共行一百里】

初五日寅刻行六十里至望云鋪茶尖因地方隘狹僅備點心又行三十里至朝天早尖復行三十里抵神宣驛仍廣元屬計明日卽出川界矣【共行一百二十里】

初六日卯刻由神宣驛行六十里至黃霸驛系陜省寧羌屬早尖自市食物飯後又行五十里至寧羌州住宿是日將出七盤關卽遙見山頭有雪緣關外卽陜境川陜相隔一嶺气候不同如此【共行一百十里】

初七日由寧羌卯刻行三十里至滴水鋪早尖又行六十里至代安驛宿仍寧羌界是日漢中府畢公來迎系舊同寅相見歡如【共行九十里】

初八日由代安驛行四十五里至菜霸【霸﹕壩】早尖飯後過五丁關及柴關嶺又四十五里至沔縣宿【共行九十里】

初九日由沔縣起程出東門過一坊西面書曰且騁康莊卽來時所見重入云棧坊也四川山勢自南而北至此截然而止陜西山勢則自北而南至褒城截然而止中央一片平陽約徑數百里漢水循繞其間乃爲漢中府徘徊環顧人在四圍山色中焉【共行九十里】

初十日卯刻由褒城起程卽登雞頭關下天心橋六十里至褒城屬靑橋驛早尖飯後過廿四馬鞍橋四十里至褒城屬馬道宿【共行一百里】

十一日由馬道過鐵索橋行五十里至畱霸屬武關驛早尖又行四十里至畱霸廳宿【共行九十里】

十二日由畱霸行五十里至廟臺子入畱侯廟早尖是日夜雪早晴遙望四山蒼翠如粉黛交加廟中松柏霏霜林竹戞玉凍泉咽冷山鳥驚寒眞世外境也飯後冒寒登授書樓俯視羣峯萬笏拱秀瞻眺間幾流連忘返午後始行又五十里至南星鎭住宿公館惡劣不堪回憶畱侯廟不啻塵世仙源之別【共行一百里】

十三日由南星行三十五里至三岔驛早尖乃鳳縣屬飯後又行四十五里至鳳縣住宿【共行八十里】

十四日由鳳縣行七十里至艸涼驛早尖奉到批折二件片一件內沈曹氏原折批知道了學政原折批所論尙爲帝允旣無別項劣迹著勿庸議欽此飯後又行四十五里至黃牛鋪宿是日早尖遇同寅李春生兄赴夔府新任店中匆匆聚談末能闊敍詢及京中公私光景尙皆如舊心懷稍愜【共行一百一十五里】

十五日由黃牛鋪行四十里至觀音堂早尖又行五十里至寶雞住宿來時縣南河水寬大過渡極險此時俱己搭橋無爭渡之虞矣【共行九十里】

十六日由寶雞行三十五里至底店早尖俱是平路沿山下河岸而行不登秦隴矣由底店赴東北路走鳳翔府至岐山由正東路則直赴岐山縣較走鳳翔省三十里僅行一百十里焉道路平坦比來時便甚是日出寶雞十數里經祀雞臺至底店路側有飛熊在望碑緣山而西卽渭水之磻溪系太公鈞隱處碑傍有大石數塊秀峭之至【行一百一十里】

十七日自岐山六十里是日接到具奏四川情形及土司控案並參片三件俱有批至扶風縣早尖路側有班固故里碑又行六十里至武功宿由寶雞東來始見車輛頗覺新鮮塵土飛空山中路無此苦也【行一百二十里】

十八日自武功行四十五里至東扶風早尖仍武功屬又行四十五里至興平縣宿出山以來早間甚冷飯後暖甚轎中必須減衣迥不似山中景象矣【共行九十里】

十九日自興平五十里至咸陽縣早尖本省府縣在此迎接飯後又五十里至西安省仍宿貢院是日聞該省舊中丞明日起程來時未能答拜因往謁投剌焉【行一百里】

二十二十一二三日因棄轎用車在西安小住三日收拾行裝購買石搨數十種其餘土產價值昂於京師又值囊澀槪未買焉在此寄家函

廿四日卯刻由西安行二十里至灞橋早尖未遇風雪亦無詩思午刻行三十里宿臨潼晚間於溫泉濯足意頗適然【共行九十里】

廿五日由臨潼行四十里至零口村早尖又四十里至渭南宿於縣署花廳屋宇甚好【共行八十里】

廿六日由渭南五十里至華州早尖又七十里宿華陰縣城北【共行一百二十里】

廿七日辰起赴西嶽廟登樓觀華山三峯蒼靄中遙見仙掌儼如手迹五指映日色與皮肉無殊在東峯之頂三峯勢如鼎峙聳拔髙峻不可言狀在川歷觀諸山末有如此山之峭秀者遊一時許復行四十里至潼關宿【共行四十里】

廿八日由潼關起程出東關渡黃河波平浪靜迥非秋間洶湧可懼然尙須過渡三刻許方至對岸其寬可知又行二十里至匼河早宿又五十里至永濟縣宿【共行七十里】

廿九日由永濟縣行四十里至髙市早尖仍永濟縣屬又行三十五里至樊橋宿乃臨晉屬【共行七十里】

三十日由樊橋行四十里至牛杜鎭早尖系猗氏縣屬公館𨿽小預備甚整又行三十里至北鄕住宿系安邑縣屬縣城距住處三十里縣令陳【承恩】及河東道黃公【經】均來見因除夕力請道縣回署僅畱辦差家人向晚又無處可買食物幸是日堂憲及同事諸人俱在一處住宿尙不寂寞各以所攜路菜聚飲暢談𨿽是旅況免卻拜年亦一爽事【共行七十里】

咸豐五年正月初一日卯刻焚香接神先於本處集場市火﹖便爆五更間爆竹聲喧彼此賀喜頗有新年景象是日堂憲暫住一日卹夫馬也

初二日卯刻起程行五十里至水頭村早尖系夏縣屬又四十里宿聞喜縣【共行九十里】

初三日由聞喜行三十里至東鎭早尖仍聞喜屬與堂憲共一公館石券三間上起小樓足以遠眺飯後又五十里至侯馬驛宿曲沃境縣城距驛三十里【共行八十里】

初四日由侯馬驛行三十里至髙縣村早尖仍曲沃屬又四十里至史村驛宿乃太平縣屬縣城距驛三十里【共行七十里】

初五日因站途較遠寅刻便行六十里至平陽府早尖又行四十里少歇復行二十里宿洪洞縣【共行一百二十里】

初六日由洪洞三十五里至趙城早尖在書院喫飯登文昌閣四望甚遠又五十里至霍州宿【共行八十五里】

初七日由霍州行六十里至靈石屬仁義驛早尖接到家信一函是早過霍山飯後出仁義驛卽登韓侯嶺行四十里至靈石縣宿縣令兪【云錦】系殿試同年遣人往署中投剌答拜焉【共行一百里】

初八日由靈石三十里至靈石屬兩渡早尖又行五十里至介休縣宿是日大風塵土飛空途中幾對面不見【共行八十里】

初九日由介休行四十五里至介休張蘭鎭早尖又行三十五里至平遙縣宿【共行八十里】

初十日由平遙行五十里至祁縣早尖又三十五里忽遇大風距徐溝尙二十五里計時申正卽可行抵宿頭不意風愈大愈涼亥正始至公館【共行一百一十里】

十一日由徐溝行三十五里至永康鎭早尖系楡次屬是早風仍不息冷甚飯後又三十五里至王胡宿公館寬大𨿽熾火滿盆尙覺寒戰【共行七十里】

十二日由玉胡行三十里至什貼早尖仍楡次屬東西來往車輛至此必須換軸出獲鹿後尙須再換方能合轍所云車同軌竟不然也又四十里至太安驛宿是日風𨿽小仍冷【共行七十里】

十三日由太安行五十里至壽陽縣早尖飯後二十五里至淸平鎭換馬又二十五里至平定州屬盂縣辧差宿側石驛【共行一百里】

十四日由側石縣行五十里至平定州早尖又行五十里至柏井驛宿由徐溝以來所過州縣村莊常遇演戲及扮唱秧歌者街市懸燈結彩大有升平景像【共行一百里】

十五日由柏井行三十里至槐樹堡早尖仍平定屬時值燈節店中竟有肉食較初來時大不相同是早過西天門飯後又十里過北天門及固關山西兵尙駐紮山上又四十里至井陘宿於城內皆山書院是日所過村莊俱有鄕民扮燈官擊鑼鼓遊街內【共行八十里】

十六日由井陘行三十里至微水鎭早尖仍井陘屬路側有淮陰背水戰之碑飯後十里過東天門入獲鹿山又三十里至獲鹿宿【共行七十里】

十七日由獲鹿行六十里渡滹沱河至正定府早尖南門內有趙子龍故里又四十五里宿伏城驛仍正定府屬正定縣界【共行一百零五里】

十八日由伏城驛行五十里至新樂縣早尖又行五十五里至定州宿【共行一百零五里】

十九日由定州行六十里至望都縣早尖縣令劉公名【體中】系乙巳同年飯後入城往拜見東城內縣署傍有堯母慶都氏陵道碑又三十里至方順橋宿歸滿城縣屬縣城距站乎十里【共行九十里】

二十日由方順橋行六十里至保定府宿甚早地方自總督以次來拜俱入城答拜是早大霧覺寒

廿一日由保定行二十五里經曹河見劉伶故里碑又二十五里至安肅縣宿【共行五十里】

廿二日由安肅行三十里至固城早尖飯後又三十里至北河宿系定興屬【共行六十里】

蜀軺紀程

