吳船錄﹝宋﹞範成大

卷上石湖居士以淳熙丁酉歲五月二十九日戊辰離成都。是日﹐泊舟小東郭合江亭下。合江者﹐岷江別派自永康離堆分入成都及彭﹑蜀諸郡合於此。以下新津﹐綠野平林﹐煙水淸遠﹐極似江南。亭之上曰芳華樓﹐前後植梅甚多。故事﹕臘月賞梅於此。管界巡檢營在亭傍。每花開及三分﹐巡檢司具申一兩日開燕﹐監司預焉。蜀人入吳者﹐皆自此登舟。其西則萬里橋。諸葛孔明送費禕使吳﹐曰「萬里之行﹐始於此。」後因以名橋。杜子美詩曰「門泊東吳萬里船。」此橋正爲吳人設。余在郡時﹐每出東郭﹐過此橋﹐輒爲之慨然。東下五里﹐曰板橋灘﹐自蜀都下峽﹐灘之始也。六月己巳朔。發孥累﹐舟下眉州彭山縣﹐泊。單騎轉城﹐過東﹑北兩門﹐又轉而西。自侍郎堤西行秦岷山道中﹐流渠湯湯﹐聲震四野﹐新秧勃然郁茂。前兩旬大旱﹐種幾不入土﹐臨行﹐連日得雨。道見田翁﹐欣然曰「今歲又熟矣。」五十里﹐至郫縣。觀者塞途﹐皆嚴裝盛飾﹐帟幕相望。蓋自來無制帥行此路者。自是而西﹐州縣皆然。郫邑屋極盛﹐家家有流水修竹﹐而楊氏之居爲最。縣圃大竹萬个﹐流水貫之﹐濃翠欲滴。未至縣二十里﹐有犀浦鎭﹐故犀浦縣。今廢﹐屬郫﹐猶爲壯鎭。杜子美詩﹕「南京犀浦道﹐四月熟黃梅。湛湛長江去﹐冥冥細雨來。」蜀無梅雨﹐子美梅熟時經行﹐偶值雨耳。恐後人便指爲梅雨﹐故辯之。唐玄宗幸蜀﹐嘗以成都爲南京云。郫筒。截大竹﹐長二尺以下﹐畱一節爲底﹐刻其外爲花紋。上有蓋﹐以鐵爲提梁﹐或朱或黑﹐或不漆﹐大率挈酒竹筒耳。《華陽風俗記》所載﹐乃刳竹傾釀﹐閉以藕絲蕉葉﹐信宿馨香達於外。然後斷取以獻﹐謂之郫筒酒。觀此﹐則是就竹林中爲之﹐今無此酒法矣。庚午。二十里﹐早頓安徳鎭。四十里﹐至永康軍。一路江水分流入諸渠﹐皆雷轟雪捲﹐美田彌望﹐所謂岷山之下沃野者正在此。崇徳廟在軍城西門外山上﹐秦太守李冰父子廟食處也。辛未。登城西門樓。其下岷江。江自山中出﹐至此始盛壯。對江卽岷山。岷山之最近者﹐曰靑城山。其尢大者﹐曰大面山。大面山之後﹐皆西戎山矣。西門名玉壘關。自門少轉﹐登浮雲亭﹐李蘩淸叔守郡時所作。取杜子美詩「玉壘浮雲變古今」之句﹐登臨雄勝。又登懷古亭﹐俯觀離堆。離堆者﹐李太守鑿崖中斷﹐分江水一派入永康以至彭﹑蜀﹐支流自郫以至成都。懷古對崖﹐有道觀曰伏龍﹐相傳李太守鎖孽龍於離堆之下。觀有孫太古畫李氏父子像。出玉壘關﹐登山﹐謁崇徳廟。新作廟前門樓﹐甚壯﹐下臨大江﹐名曰都江。江源政自西戎中來﹐由岷山澗壑出而會於此﹐故名都江。世云江出岷山者﹐自中國所見言之也。李太守疏江驅龍﹐有大功於西蜀。祠祭甚盛﹐歲刲羊五萬﹐民買一羊將以祭而偶產羔者﹐亦不敢畱﹐並驅以享。廟前屠戶數十百家﹐永康郡計至專仰羊稅﹐甚矣其殺也。余作詩刻石以諷﹐冀神聽萬一感動云。廟前近離堆﹐累石子作長汀以遏水﹐號象鼻﹐以形似名。西川夏旱﹐支江水涸﹐卽遣使致禱﹐增堰壅水﹐以入支江﹐三四宿﹐水卽徧﹐謂之攝水。余在成都﹐連歲遣郡丞馮俌攝水祠下﹐皆如期而應﹐連得稔。旣謁謝於廟﹐徜徉三樓而返。將至靑城﹐再度繩橋。每橋長百二十丈﹐分爲五架﹐橋之廣十二繩排連之﹐上布竹笆﹐攢立大木數十於江沙中﹐輦石固其根﹐每數十木作一架﹐掛橋於半空﹐大風過之﹐掀舉幡然﹐大略如漁人曬网﹑染家晾彩帛之狀。又須捨輿疾步﹐從容則震掉不可立。同行皆失色。郡人云「稍迂數里﹐有白石渡﹐可以船濟﹐然極湍險也。」五十里﹐早頓羅漢院沿江行。山腳入靑城界。道左右多幽居﹐流水淙琤﹐修竹彌望。晚﹐漸入山。三十里﹐至靑城山。門曰寶仙九室洞天。夜宿丈人觀。觀在丈人峯下﹐五峯峻峙如屏﹐觀之臺殿﹐上至巖腹。丈人自唐以來﹐號五嶽丈人儲福定命眞君。傳記略云「姓寗﹐名封。與黃帝同時﹐帝從之問龍蹻飛行之道。」本朝增崇祠典﹐與灊﹑廬皆有宮名﹐此獨號丈人觀。先是其徒以爲言﹐余爲請之朝。李燾仁父適爲禮部侍郎﹐上議曰﹕按﹕《河圖括地象》﹕岷山之精﹐上爲井絡﹐帝以會昌﹐神以建福。注曰「昌卽慶也。」靑城實岷山第一峯﹐會慶又符誕節之名。乃賜名會慶建福宮。余將入山而敕書適至﹐乃作醮以祝聖謝恩。眞君殿前有大樓﹐曰玉華。翬飛輪奐﹐極土木之勝。殿四壁﹐孫太古畫黃帝而下三十二仙眞﹐筆法超妙﹐气格淸逸。此壁冠於西州。兩廡古畫尙多﹐半已剝落﹐惟張果老﹑孫思邈二像無恙。壬申。泊靑城山。始生之辰也。今春病少城﹐幾殆﹐僅得更生﹐因來名山禳祭。夜﹐道士就殿前作步虛儀。方升壇﹐有大炬出殿後巖上﹐色洞赤﹐周旋山頂﹐有頃滅變。同遊者疾趨來觀﹐則無有矣。余默請於丈人﹐此燈正爲僕出者﹐當復見﹐使諸人共觀之。語脫口﹐燈復出﹐分合眩轉﹐若經藏然﹐食頃乃沒。觀人云「從來此峯無燈﹐四年前曾一見。」今日山後老人村耆耋婦子輩﹐聞余至此﹐皆扶攜來觀。村去此不遠﹐但過數繩橋。俗稱其村曰獠澤﹐余以爲不雅馴﹐更名老宅。近來鹽酪路通﹐壽亦減。癸酉。自丈人觀西登山﹐五里至上淸宮。在最髙峯之頂﹐以板閣插石﹐作堂殿。下視丈人峯﹐直堵墻耳。岷山數百峯﹐悉在欄檻下﹐如翠浪起伏﹐勢皆東傾。一軒正對大面山﹐一上六十里﹐有夷坦曰芙蓉平﹐道人於彼種芎。非畱旬日不可登﹐且涉入夷界﹐𨿽羽衣輩亦罕到。雪山三峯爛銀琢玉﹐闖出大面後。雪山在西域﹐去此不知幾千里﹐而了然見之﹐則其峻極可知。上淸之遊﹐眞天下偉觀哉﹗夜﹐有燈出。四山以千百數﹐謂之聖燈。聖燈所至多有﹐說者不能堅決。或云古人所藏丹藥之光﹐或謂艸木之靈者有光﹐或又以謂龍神山鬼所作﹐其深信者則以爲仙聖之所設化也。甲戌。下山五里﹐復至丈人觀。二十里﹐早頓長生觀﹐範長生得道處也。有孫太古畫龍虎二君﹐在殿外兩壁上。筆勢揮掃﹐雲煙飛動﹐蓋孫筆之尢奇者。殿壁又有孫畫《味江龍》一堵。相傳孫欲畫龍而不知其眞。有丈夫過﹐云「君欲識眞龍乎﹖」忽變而夭矯。孫諦視﹐畫得之。視稍久﹐一目遂眚﹐卽此畫也。舊壁﹐宣和間取入京師。臨行﹐道士募名筆摹於新壁﹐今所存者摹本也。晚﹐宿範氏莊園。乙亥。十五里﹐發靑城縣。同年雅州守何正仲子方來見﹐招遊其羣從園林。江水分流入縣﹐灘聲聒耳﹐以故人家悉有流渠修竹﹐易成幽趣。四十五里﹐晚宿蜀州城外聖佛院。丙子。二十里﹐早頓周家莊。周氏三大第﹐皆髙爽嚴潔。大抵沃野所在﹐二百年不見兵火。居民屋室如法﹐有承平气象。十里﹐至蜀州。郡圃內西湖極廣袤。荷花正盛﹐呼湖船泛之。系纜古木修竹間﹐景物甚野﹐爲西州勝處。湖中多小菱﹐可食。蜀無菱﹐至此始見之。郡守吳廣仲撒舊四相堂新之﹐名曰熙春。余謂不若仍其舊。四相謂唐李絳﹑鐘紹京等﹐皆嘗爲蜀州刺史者也。然但名四相﹐嫌限定數﹐乃爲更名相業云。丁丑。三十里﹐早頓江原縣。前館職張縯季長招至其曾祖所作善頌堂上。季長之祖與司馬溫公﹑範太史同朝相善也﹐論新法不合﹐歸。二公作《善頌堂詩》以送之﹐使歸壽其親。詩卷皆存壁﹐有趙淸獻公宰邑時題字。季長之族祖浩﹐藏仁宗禦飛白書。山谷所跋者﹐其末句譽天地之髙厚﹐贊日月之光華﹔「臣知其不能也」﹐今集中作「臣自知其不能也」。「自」字蓋後來所增﹐語意方全。山谷自稱「洪州分寧縣雙井裏前史官臣黃庭堅」﹐蓋謫戎州時所跋。四十里﹐宿新津縣。成都及此郡送客畢會。邑中借居﹐僦捨皆滿﹐縣人以爲盛。成都萬里橋下之江與岷江正派合於此。戊寅。爲送客住一日。飲罷﹐發遣﹐令各歸﹐畱者尙十五六。新津縣廨上雨傍風﹐無一席寬潔處。送客貪於相從﹐歡然竟日﹐忘其居之陋也。己卯。大雨﹐不可登修覺。修覺者﹐新津縣對江一小山。上有絕勝亭﹐一望平野﹐可盡西川。杜子美所謂「西川供客眼﹐惟有此江郊」。是日﹐霧雨昏昏﹐非遠望所宜﹐故不復登。辰初﹐以小舟下彭山﹐己﹑未已到﹐與孥累船會。卽解維﹐午後﹐至眉州城外江﹐卽玻瓈江也。冬時水色如此。方夏﹐潦怒濤漲﹐皆黃流耳。江上小山名蟆頤﹐川原平遠似江﹑浙間。城中荷花特盛﹐處處有池塘。他郡種荷者皆買種於眉。徧城悉是石街﹐最爲雅潔﹐前守王陽英昭祖所作也。景疏樓在子城上﹐甚艸艸。聞舊樓在其角﹐尢不如今。其前多艸木蔽虧﹐無所見。庚辰。劉焞文潛招集於郡圃起文堂﹐堂名蓋爲東坡設對起文。又一堂﹐前守李石知幾所作﹐名元佑學堂。眉人云「李初揭堂名﹐輕薄子於郡前旗亭上﹐亦書其榜曰『淳熙酒肆』。」其俗大抵好論議。文潛﹐郡人也。眉郡治有古竈﹐在廳事後﹐太守不敢居﹐扃鑰奉祠之。又聞軍資庫有一水甕﹐滿貯石子﹐每月朔亦祠之﹐仍增水﹑石各一器﹐不知其幾年﹐而至今不滿。官府怪誣之事﹐未有如眉之竈甕者。辛巳。招送客燕於眉山館﹐與敍別。荔子已過﹐郡中猶餘一株﹐皆如渥丹﹐盡擷以見餉。偶有兩柈畱館中﹐經宿取視﹐綠葉紅實粲然。乃知尋常用籃絡盛貯﹐徒欲透風﹐不知爲雨露沾灑﹐風日炙薄﹐經宿色香都變。試取數百顆﹐貯以大合﹐密封之﹐走介入成都﹐以遺髙﹑朱二使者﹐亦兩夕到。二君回書云「風露之气如新。」記之以告好事者。壬午。發眉州。六十里﹐午﹐至中巖﹐號西川林泉最佳處。相傳爲第五羅漢諾矩那道場﹐又爲慈姥龍所居。登岸卽入山徑﹐半里有喚魚潭。水出巖下﹐莫知淺深﹐是爲龍之窟宅。人拍手潭上﹐則羣魚自巖下出﹐然莫敢玩。兩年前﹐有監司從卒浴其中﹐若有物曳入崖下。翌日﹐屍浮出江上。又半里﹐有深源泉。凡五里﹐至慈姥巖。巖前卽寺也。凡山中巖潭亭院之榜﹐皆山谷書。山谷貶戎州﹐今敍州也。有親故在靑神﹐遂至眉﹐遊中巖。自此不復西﹐蓋元不識成都﹐疑有所畏避云。入寺﹐側出石磴﹐半里餘﹐有三石峯﹐平正如髙樓巍闕﹐嶻嶪奇偉﹐不可名狀。前二峯﹐後一峯﹐如品字。前二峯之間﹐容一徑﹐可以並行。至中峯之下﹐有石室﹐諾矩那庵也。舊說有天臺僧﹐遇病僧與一木鎖匙﹐曰「異日至眉之中巖﹐以此匙扣石筍﹐我當出見。」已而果然。天臺僧怳然﹐識爲病僧。挈以赴海中齋會。旣回﹐如夢覺。自此中巖之名遂顯。三峯﹐土人謂之石筍。余觀之﹐乃三石樓﹐筍蓋不足道。傍又有寶缾峯數百尺﹐上侈下縮﹐眞一古壺﹐亦甚奇怪。送客復集山中﹐遂畱宿。初夜﹐月出東嶺﹐松桂如蒙霜雪﹐與諸人憑欄極談。至夜分﹐散。癸未。早食後﹐與送客出寺﹐至慈姥巖前徘徊﹐皆不忍分袂。復班荊﹐小飲巖下。須臾風雨大至﹐巖澑垂下如布﹐雨映松竹﹐如玉塵散飛。諸賓各卽席作詩﹐不覺日暮﹐遂皆不成行。下山﹐復入宿寺中。甲申。早出山﹐至江步﹐與送客先歸者別。放船過靑衣﹐入湖瀼峽﹐由平羌舊縣至嘉州﹐日未晡。自眉至嘉﹐百二十里﹐中巖其半途也。謁憲使程詠之於雪堂。雪堂者﹐詠之葺重堂之後一堂。深邃淸涼﹐專以度暑。盡取所藏雪圖掛四壁﹐而榜曰雪堂﹐將以館余。余不暇遷﹐然未行以前﹐蓋日造焉。先是余造舟於敍﹐旣成﹐溯流泊於嘉。甫畢而被召﹐自合江乘小舟至此。登新艦﹐乃治裝﹐及載諸軍封樁﹐稍治一行私商匿稅之獘﹐例畱數日。行館之側﹐曰問月堂。𨿽久不葺﹐然月正出前檐﹐名不虛得。城累大石爲之﹐以備漲湍﹐𨿽庳而堅。儀門之榜曰犍爲郡﹐然非漢郡舊地也。尢多荔枝﹐皆大本﹐輪囷數圍﹐以九頂寺殿前槱核者爲最﹐每歲﹐憲司專之。乙酉。泊嘉州。渡江﹐遊淩雲。在城對岸﹐山不甚髙﹐綿延有九山頭﹐故又名九頂。舊名靑衣山﹔靑衣﹐蠶叢氏之神也。舊屬平羌縣﹐縣廢﹐並屬龍遊。躋石磴﹐登淩雲寺。寺有天寧閣﹐卽大像所在。嘉爲眾水之會﹐導江﹑沫水與岷江﹐皆合於山下﹐南流以下犍爲。沫水合大渡河由雅州而來﹐直擣山壁﹐灘瀧險惡﹐號舟楫至危之地。唐開元中﹐浮屠海通始鑿山爲彌勒佛像以鎭之。髙三百六十尺﹐頂圍十丈﹐目廣二丈﹐爲樓十三層。自頭面以及其足﹐極天下佛像之大。兩耳猶以木爲之。佛足去江數步﹐驚濤怒號﹐洶湧過前﹐不可安立正視﹐今謂之佛頭灘。佛閣正面三峨﹐餘三面皆佳山﹐眾江錯流諸山間﹐登臨之勝﹐自西州來﹐始見此耳。東坡詩﹕「但願身爲漢嘉守﹐載酒常作淩雲遊。」後人取其語﹐作載酒亭於山上。丙戌。泊嘉州。遊萬景樓﹐在州城﹐傍髙丘之上。漢嘉登臨山水之勝﹐旣豪西州﹐而萬景所見﹐又甲於一郡。其前大江之所經﹐犍爲﹑戎﹑瀘﹐遠山縹緲明滅﹐煙雲無際。右列三峨﹐左橫九頂﹐殘山剩水﹐間見錯出。萬景之名﹐眞不濫吹。餘詩蓋題爲西南第一樓也。九頂之傍﹐有烏尢一峯﹐小江水繞之﹐如巧畫之圖。樓前百餘步﹐有古安樂園。山谷常遊之﹐名軒曰涪翁﹐壁間題字猶存。云「見水繞烏尢」﹐惟此亭耳。是時未有萬景﹐故山谷以安樂園爲勝﹐今不足道矣。下山﹐入小巷﹐至廣福院。中有水洞﹐靜聽洞中﹐時有金玉聲﹐瑯然淸越﹐不知水滴何許作此聲也。舊名東丁水﹐寺亦因名東丁院﹐山谷更名方響洞﹐題詩云「古人名此東丁水﹐自古丁東直到今。我爲更名方響洞﹐要知山水有淸音。」丁亥﹑戊子﹑己丑﹑庚寅﹑辛卯﹐泊嘉州。遣近送人馬﹐歸者十九。畱家嘉州岸下﹐單騎入峨眉。有三山﹐爲一列﹐曰大峨﹑中峨﹑小峨。中峨﹑小峨昔傳有遊者﹐今不復有路。惟大峨一山﹐其髙摩霄﹐爲佛書所記普賢大士示現之所。自郡城出西門﹐濟燕渡水﹐洶湧甚險。此卽雅州江﹐其源自巂州邛部合大渡河﹐穿夷界千山以來。過渡﹐宿蘇稽鎭。壬辰。早發蘇稽﹐午過符文鎭。兩鎭市井繁遝﹐類壯縣。符文出布﹐村婦聚觀於道﹐皆行而績麻﹐無索手者。民皆束艾蒿於門﹐燃之發煙﹐意者燻袚穢气﹐以爲候迎之禮。午後﹐至峨眉縣宿。癸巳。發峨眉縣。出西門﹐登山﹐過慈福﹑普安二院﹑白水莊﹑蜀村店。十二里﹐龍神堂。自是磵谷舂淙﹐林樾雄深。小憩華嚴院﹐過靑竹橋﹑峨眉新觀﹑路口﹑梅樹埡﹑兩龍堂﹐至中峯院。院有普賢閣﹐回環十七峯繞之。背倚白崖峯。右傍最髙而峻挺者﹐曰呼應峯。下有茂眞尊者庵﹐人迹罕至。孫思邈隱於峨眉﹐茂眞在時﹐常與孫相呼﹐相應於此云。出院﹐過樟木﹑牛心二嶺及牛心院路口﹐至雙溪橋。亂山如屏簇﹐有兩山相對﹐各有一溪出焉。並流至橋下﹐石塹深數十丈﹐窈然沈碧﹐飛湍噴雪﹐奔出橋外﹐則入岑蔚中﹐可數十步﹐兩溪合爲一﹐以投大壑。淵渟凝湛﹐散爲溪灘。灘中悉是五色及白質靑章石子。水色麯塵﹐與石色相得﹐如鋪翠錦﹐非摹寫可具。朝日照之﹐則有光彩發溪上﹐倒射巖壑﹐相傳以爲大士小現也。牛心寺三藏師繼業﹐自西域歸過此﹐將開山﹐兩石鬭溪上﹐攬得其一﹐上有一目﹐端正透底﹐以爲寶瑞﹐至今藏寺中﹐此水遂名寶現溪。自是登危磴﹐過菩薩閣﹐當道有榜﹐曰天下大峨山﹐遂至白水普賢寺。自縣至此﹐步步皆峻陂﹐四十餘里﹐然始是登峯頂之山腳耳。甲午。宿白水寺。大雨﹐不可登山。謁普賢大士銅像。國初﹐敕成都所鑄。有太宗﹑眞宗﹑仁宗三朝所賜禦制書百餘卷﹐七寶冠﹑金珠瓔珞﹑袈裟﹑金銀缾鉢﹑奩鑪﹑匙筯﹑果壘﹑銅鐘﹑鼓﹑鑼﹑磬﹑蠟茶﹑塔﹑芝艸之屬。又有崇寧中宮所賜錢幡及織成紅幡等物甚多﹐內仁宗所賜紅羅紫繡袈裟﹐上有禦書《發願文》﹐曰﹕佛法長興﹐法輪常轉。國泰民安﹐風雨順時。干戈永息﹐人民安樂﹐子孫昌盛。一切眾生﹐同登彼岸。嘉佑七年十月十七日﹐福寧殿禦札記。次至經藏。亦朝廷遣尙方工作寶藏也。正面爲樓闕﹐兩傍小樓夾之。釘鉸皆以﹖石﹐極備奇靡。相傳純用京師端門之制。經書則造於成都﹐用碧硾紙銷銀書之。卷首悉有銷金圖畫﹐各圖一卷之事。經簾織輪相鈴杵器物及「天下太平」﹑「皇帝」﹑「萬歲」等字於繁花縟葉之中﹐今不復見此等織文矣。次至三千鐵佛殿﹐云「普賢居此山﹐有三千徒眾共住﹐故作此佛。」冶鑄甚朴拙。是日設供﹐且禱於大士﹐丐三日好晴以登山。乙未。大霽﹐遂登上峯。自此至峯頂光相寺七寶巖﹐其髙六十里。大略去縣中平地不下百里﹐又無復蹊磴。斫木作長梯﹐釘巖壁﹐緣之而上﹐意天下登山險峻﹐無此比者。余以健卒挾山轎彊登。以山丁三十夫﹐曳大繩行前挽之﹐同行則用山中梯轎。出白水寺側門﹐便登點心山。言峻甚﹐足膝點於心胸云。過茅亭觜﹑石子雷﹑大小深坑﹑駱駝嶺﹑簇店。凡言店者﹐當道板屋一間。將有登山客﹐則寺僧先遣人煮湯於店﹐以俟蒸炊。又過峯門﹑羅漢店﹑大小扶﹛左扌右舁﹜﹑錯喜歡﹑木皮裏﹑胡孫梯﹑雷洞平。凡言平者﹐差可以託足之處也。雷洞者﹐路在深崖﹐萬仞磴道﹐缺處則下瞰沈黑若洞然。相傳下有淵水﹐神龍所居﹐凡七十二洞。歲旱﹐則禱於第三洞。初投香幣﹐不應﹐則投死彘及婦人獘履之類﹐以掁觸之﹐往往雷風暴發。峯頂光明巖上所謂兜羅綿云﹐亦多出於此洞。過新店﹑八十四盤﹑娑羅平。娑羅者﹐其木葉如海桐﹐又似楊梅花﹐紅白色﹐春夏間開﹐惟此山有之。初登山半卽見之﹐至此﹐滿山皆是。大抵大峨之上﹐凡艸木禽虫﹐悉非世間所有﹐昔固傳聞﹐今親驗之。余來以季夏﹐數日前﹐雪大降﹐木葉猶有雪漬斕斑之迹。艸木之異﹐有如八仙而探紫﹐有如牽牛而大數倍﹐有如蓼而淺靑。聞春時異花尢多﹐但是時山寒﹐人鮮能識之。艸葉之異者﹐亦不可勝數。山髙多風﹐木不能長﹐枝悉下垂。古苔如亂髮﹐鬖鬖掛木上﹐垂至地﹐長數丈。又有塔松﹐狀似杉而葉圓細﹐亦不能髙﹐重重偃蹇如浮圖﹐至山頂尢多。又繼無鳥雀﹐蓋山髙﹐飛不能上。自娑羅平﹐過思佛亭﹑軟艸平﹑洗腳溪﹐遂極峯頂光相寺。亦板屋數十間﹐無人居。中間有普賢小殿。以卯初登山﹐至此已申後。初衣暑綌﹐漸髙漸寒﹐到八十四盤﹐則驟寒。比及山頂﹐亟挾纊兩重﹐又加毳衲駝茸之裘﹐盡衣笥中所藏。系重巾﹐躡氈靴﹐猶凜慄不自持﹐則熾炭擁鑪危坐。山頂有泉﹐煮米不成飯﹐但碎如砂粒。萬古冰雪之汁﹐不能熟物﹐余前知之﹐自山下攜水一缶來﹐財自足也。移頃﹐冒寒登天仙橋﹐至光明巖。炷香小殿上﹐木皮蓋之。王瞻叔參政﹐嘗易以瓦﹐爲雪霜所薄﹐一年輒碎﹐後復以木皮易之﹐翻可支二三年。人云佛現悉以午﹐今已申後﹐不若歸舍﹐明日復來。逡巡﹐忽云出巖下﹐傍谷中﹐卽雷洞山也。云行﹐勃如隊仗。旣當巖﹐則少駐。雲頭現大圓光﹐雜色之暈數重。倚立相對中﹐有水墨影﹐若仙聖跨象者。一碗茶頃﹐光沒﹐而其傍復現一光如前﹐有頃亦沒。雲中復有金光兩道﹐橫射巖腹﹐人亦謂之小現。日暮﹐云物皆散﹐四山寂然。乙夜﹐燈出﹐巖下徧滿﹐彌望以千百計。夜寒甚﹐不可久立。丙申。復登巖眺望﹐巖後岷山萬重﹐少北則瓦屋山在雅州﹐少南則大瓦屋﹐近南詔﹐形狀宛然﹐瓦屋一間也。小瓦屋亦有光相﹐謂之辟支佛現。此諸山之後﹐卽西域雪山﹐崔嵬刻削﹐凡數十百峯﹐初日照之﹐雪色洞明如爛銀﹐晃耀曙光中。此雪自古至今﹐未嘗消也。山綿延入天竺諸蕃﹐相去不知幾千里﹐望之但如在几案間﹐瑰奇勝絕之觀﹐眞冠平生矣。復詣巖殿致禱﹐俄氛霧四起﹐混然一白﹐僧云銀色世界也。有頃﹐大雨傾注﹐氛霧辟易。僧云「洗巖雨也﹐佛將大現。」兜羅綿云復布巖下﹐紛郁而上﹐將至巖數丈輒止。云平如玉地﹐時雨點有餘飛。俯視巖腹﹐有大圓光﹐偃臥平云之上。外暈三重﹐每重有靑黃紅綠之色。光之正中﹐虛明凝湛﹐觀者各自見其形現於虛明之處﹐毫釐無隱﹐一如對鏡﹐舉手動足﹐影皆隨形而不見傍人﹐僧云攝身光也。此光旣沒﹐前山風起雲馳﹐風雲之間﹐復出大圓相光﹐橫亙數山﹐盡諸異色﹐合集成釆。峯巒艸木﹐皆鮮妍絢蒨﹐不可正視。雲霧旣散﹐而此光獨明﹐人謂之淸現。凡佛光欲現﹐必先布云﹐所謂兜羅綿世界。光相依云而出﹐其不依云﹐則謂之淸現﹐極難得。食頃﹐光漸移﹐過山而西。左顧雷洞山上﹐復出一光﹐如前而差小﹐須臾亦飛行過山外﹐至平野間﹐轉徙得得﹐與巖正相值﹐色狀俱變﹐遂爲金橋。大略如吳江垂虹﹐而兩圯各有紫雲捧之。凡自午至未﹐云物淨盡﹐謂之收巖﹐獨金橋現至酉後始沒。同登峯頂者﹕幕客簡世傑伯雋﹑楊光商卿﹑周傑徳俊萬﹑進士虞植子建及家弟成績。今日﹐復有同年楊愻伯勉﹑幕客李嘉謀良仲自夾江來﹐甫至而光現。丁酉。下山。始登山時﹐𨿽躋攀艱難﹐有繩曳其前﹐猶險而不危。下山時﹐𨿽復以繩縋輿後梯斗下﹐輿夫難著腳﹐旣險且危。下山漸覺暑气﹐以次減去綿衲。午至白水寺﹐則絺綌如故。聞昨暮寺中大雷雨﹐峯頂夕陽快晴﹐元不知也。幕客範謨季申﹑郭明復中行﹑楊輔嗣勛皆自漢嘉來會﹐而不及余於峯頂。食後﹐同遊黑水﹐過虎溪橋﹐奔流激湍﹐大略似雙溪而小不及。始開山﹐僧自白水尋勝至此﹐溪漲﹐不可渡﹐有虎蹲伏其傍﹐因遂跨之﹐亂流以濟﹐故以名溪。白﹑黑二水﹐皆以石色得名。黑水前對月峯﹐棟宇稍潔。宿寺中東閣。秋七月戊戌﹐朔。離黑水﹐復過白水寺﹐前渡雙溪橋﹐入牛心寺。雨後斷路﹐白雲峽水方漲﹐碧流白石﹐照人肺肝﹐如層冰積雪。籃輿下行峽淺處以入寺。飛濤濺沬﹐襟裙皆濡。境過淸﹐毛髮盡竦。寺對靑蓮峯﹐有白雲﹑靑蓮二閣最佳。牛心本孫思邈隱居﹐相傳時出諸山﹐寺中人數見之。小說亦載招僧誦經﹐施與金錢﹐正此山故事。有孫仙煉丹竈﹐在峯頂﹐及陶珠泉在白雲峽最深處。去寺數里﹐水深不可涉。獨訪丹竈。竈傍多奇石﹐祠堂後一石尢佳﹐可以箕踞宴坐﹐名玩丹石。寺有唐畫羅漢一板﹐筆迹超妙﹐眉目津津﹐欲與人語。成都古畫浮圖像最多﹐以余所見﹐皆出此下。蜀畫胡僧﹐惟盧楞伽之筆爲第一﹐今見此板﹐乃知楞伽源流所自﹐餘十五板亡之矣。此寺卽繼業三藏所作。業姓王氏﹐耀洲人。隸東京天壽院。乾徳二年﹐詔沙門三百人﹐入天竺求舍利及貝多葉書﹐業預遣中。至開寶九年﹐始歸寺。所藏《涅盤經》一函﹐四十二卷。業於每捲後﹐分記西域行程﹐𨿽不甚詳﹐然地裏大略可考﹐世所罕見﹐錄於此﹐以備國史之闕。業自階州出塞西行﹐由靈武﹑西涼﹑甘﹑肅﹑瓜﹑沙等州﹐入伊吳﹑髙昌﹑焉耆﹑於闐﹑疏勒﹑大食諸國﹐度雪嶺至布路州國。又度大蔥嶺﹐雪山至伽溼彌羅國﹐西登大山﹐有薩埵太子投崖飼虎處﹐遂至健陀羅國﹐謂之中印土。又西至庶流波國及左爛陀羅國。國有二寺。又西過四大國﹐至大曲女城﹐南臨陷牟河﹐北背洹河﹐塔廟甚多而無僧尼。又西二程﹐有寶堦故基。又西至波羅柰國﹐兩城相距五里﹐南臨洹河。又西北十許裏﹐至鹿野苑﹐塔廟佛迹最夥﹝業自云別有傳記﹐今不傳矣﹞。南行十里﹐渡洹河。河南有大浮圖。自鹿野苑西至摩羯提國﹐館於漢寺。寺多租入﹐八村隸焉。僧徒往來如歸﹐南與杖林山相直﹐巍峯巋然。山北有優波掬多石室及塔廟故基。南百里有孤山﹐名鷄足三峯。云是迦葉入定處。又西北百里﹐有菩提寶座城。四門相望﹐金剛座在其中﹐東向。又東至尼連禪河。東岸有石柱﹐記佛舊事。自菩提座東南五里﹐至佛苦行處。又西三里﹐至三迦葉村及牧牛女池。金剛座之北門外﹐有師子國伽藍。又北五里﹐至伽耶城。又北十里﹐至伽耶山﹐云是佛說《寶云經》處。又自金剛座東北十五里﹐至正覺山。又東北三十里﹐至骨磨城。業館於蝦羅寺﹐謂之南印土。諸國僧多居之。又東北四十里﹐至王捨城。東南五里﹐有降醉象塔。又東北﹐登大山﹐細路盤紆﹐有舍利子塔。又臨澗有下馬迎風塔。度絕壑﹐登山頂﹐有大塔廟﹐云是七佛說法處。山北平地。又有舍利本生塔。其北山半曰鷲峯﹐云是佛說《法華經》處。山下卽王捨城﹐城北山址﹐有溫泉二十餘井。又北有大寺及迦蘭陁竹園故迹。又東有阿難半身舍利塔。溫湯之西﹐有平地﹐直南登山﹐復有畢鉢羅窟。業止其中﹐誦經百日而去。窟西﹐復有阿難證果塔。此去新王捨城八里﹐日往乞食會。新王捨城有蘭若﹐隸漢寺。又有樹提迦故宅城。其西﹐有輪王塔。又北十五里﹐有那爛陁寺。寺之南北﹐各有數十寺﹐門皆西向。其北﹐有四佛座。又東北十五里﹐至烏嶺頭寺。東南五里﹐有聖觀自在像。又東北十里﹐至伽溼彌羅漢寺﹐寺南距漢寺八里許。自漢寺東行十二里﹐至卻提希山。又東七十里﹐有鴿寺。西北五十里﹐有支那西寺﹐古漢寺也。西北百里﹐至花氏城﹐育王故都也。自此渡河﹐北至毘耶離城﹐有維摩方丈故迹。又至拘屍那城及多羅聚落。踰大山數重﹐至泥波羅國。又至磨逾裏﹐過雪嶺﹐至三耶寺。由故道自此入階洲。太祖已宴駕﹐太宗卽位。業詣闕進所得梵夾舍利等﹐詔擇名山修習。登峨眉﹐北望牛心﹐眾峯環翊﹐遂作庵居﹐已而爲寺。業年八十四而終。出牛心﹐復過中峯之前﹐入新峨眉觀。自觀前山開新路﹐極峻斗下。冒雨以遊龍門﹐竭蹶數里﹐歘至一處﹐澗溪自兩山石門中湧出﹐是爲龍門峽也。以一葉舟棹入石門﹐兩岸千丈巖壁﹐色如碧玉﹐刻削光潤。入峽十餘丈﹐有兩瀑布各出一巖頂﹐相對飛下嵌根﹐有盤石承之﹐激爲飛雨﹐濺洙滿峽﹐舟過其前﹐衣皆沾灑透溼﹐又數丈﹐半巖有圓龕﹐去水可二丈﹐以木梯升之﹐卽龍洞也。峽中紺碧無底﹐石寒水淸﹐非復人世。舟行數十步﹐石壁益峻﹐水益湍﹐亟回棹。舟人云「前去更奇。」以雨大作﹐加飛瀑沾濡﹐暑肌起粟﹐骨驚神﹐凜乎其不可以久畱也。昔嘗聞峨眉雙溪﹐不減廬山三峽。前日過之﹐眞奇絕。及至龍門﹐則雙溪又在下風。蓋天下峽泉之勝﹐當以龍門爲第一。要之遊者自知﹐未之遊者﹐必以餘言爲過。然其路險絕﹐亂石當道﹐將至峽﹐必捨輿﹐躡艸履﹐經營蹞步於槎牙兀臬中﹐方至峽口。蓋大峨峯頂天下絕觀﹐蜀人固自罕遊﹐而龍門又勝絕於山間﹐遊峨眉者﹐亦罕能到。非好奇喜事﹑忘勞苦而不憚疾病者﹐不能至焉。復尋大路出山。初夜﹐始至縣中。己亥。發峨眉。晚﹐至嘉州。庚子﹑辛丑。皆泊嘉州。壬寅。將解纜。嘉守王亢子蒼畱看月榭。前權守陸遊務觀所作﹐正對大峨﹐取李大白「峨眉山月半輪秋﹐影入平羌江水流」之句。郡治乃在山坡上。正堂之偏﹐有孫眞人祠。祠前有丹井﹔又有石洞﹐亦有水聲如東丁﹐號鳴玉洞。食後﹐發嘉州。監司太守前路相別。憲司吏獨棹葉舟﹐過佛頭灘﹐覆於望中。子侄船上重下輕﹐屢欹側不免﹐議易舟。僅行二十里﹐至王波渡宿。蜀中稱尊老者爲波﹐祖及外祖皆曰波﹐又有所謂天波﹑日波﹑月波﹑雷波者﹐皆尊之之稱。此王波蓋王老或王翁也。宋景文嘗辯之﹐謂當作「皤」字。魯直貶涪州別駕﹐自號涪皤﹐或從其俗云。癸卯。發王波渡﹐四十里至羅護鎭。岸有石如馬﹐村人常以繩糜之﹐云不然爲怪。百里至犍爲縣。縣有江樓﹐甚髙爽﹐下臨長川。過縣二十里﹐至下垻宿。

卷下甲辰。發下垻。百里﹐至敍州宣化縣。百二十里﹐至敍州﹐才亭午。敍﹐古戎州也。山谷謫居在小寺中﹐號大死庵。後人就作祠堂﹐並裒墨迹刻其中。方山谷謫居時﹐屢有鎖江亭詩﹐今江上舊基﹐別作新亭﹐頗如法鎖江者。舊戎州在對江平坡之上﹐與夷蠻雜處。馬湖江自夷中出﹐合大江。夷自馬湖舟行﹐必過舊州下﹐故聯鎖於江口﹐以防其出沒。今徙州治於南岸﹐而鎖江之名猶存﹐猶置鎖中流﹐但攔稅而已。舊州有《韋臯紀功碑》﹐巍然在荒榛中。對江諸夷皆重屋﹐林木蔚然﹐盛暑猶荷氈以觀客舟之過江。兩岸多荔子林。郡醞舊名「重碧」﹐取杜子美《戎州》詩「重碧拈春酒﹐輕紅擘荔枝」之句。余謂「重」字不宜名酒﹐爲更名「春碧」。印本「拈」或作「酤」﹐郡有碑本﹐乃作「粘」字。乙巳。發敍州。十五里﹐有南廣江來合大江﹐通百二十里﹐至南溪縣。四十五里﹐至瀘州江安縣。道中有灘﹐號張旗三灘。謂湍勢奔急﹐張旗之頃﹐已過三灘也。百二十里﹐至瀘州﹐方申時。大雨中不暇登眺。瀘𨿽近年以爲帥府﹐井邑艸艸﹐不成都會﹐亦以密邇夷蠻故也﹐然在漢已爲江陽縣矣。蜀中惟瀘敍之城皆以屋蓋之﹐極類廣西。敍多頹圮﹐瀘獨全好﹐然猶不及桂林之壯。瀘﹑敍對江卽夷界。近城有渡瀘亭﹐竟不知諸葛孔明的從何處渡。或云敍正對馬湖江﹐馬湖入諸夷路﹐當自彼渡也。丙午。泊瀘州。登南定樓﹐爲一郡佳處。前帥晁公武子止所作﹐下臨內江。此水自資﹑簡州來合大江。城上有來風亭﹐瞰二江合處﹐於納涼最宜﹐梁介子輔所作。子輔蓋得末疾於斯亭﹐竟以不起﹐亭名疑讖云。丁未。將解維﹐瀘帥馬騏徳駿移具江亭。比散﹐風起﹐日亦曛﹐不可行。戊申。發瀘州。百二十里﹐至合江縣。對岸有廟曰登天王﹐相傳爲呂光廟。事苻堅﹐以破虜將軍平蜀有功﹐後其子紹卽天王位﹐登天之名或以此。舟人至縣﹐皆上謁﹐以魚爲享﹐無卽以鮓。又以鳩摩羅什從祀而享以餅餌。又有劉仙觀﹐在對江安樂山。劉仙名珍﹐隋開皇時人。山中出天符木葉﹐上有篆文﹐如道士書符﹐人采以相贈遺。蜀中送客至嘉州歸盡﹐獨楊商卿父子﹑譚季壬徳稱三人送至此﹐踰千里矣。乃爲畱一宿以話別。己酉。發合江。二百四十里﹐至恭州江津縣。二十里﹐過漁洞﹐宿泥培村。庚戌。發泥培。六十里﹐至恭州。自此入峽路。大抵自西川至東川﹐風土已不同﹐至峽路益陋矣。恭爲州乃在一大磐石上﹐盛夏無水土气﹐毒熱如鑪炭燔灼﹐山水皆有瘴﹐而水气尢毒。人喜生癭﹐婦人尢多。自此至秭歸皆然。承平時謂之川峽﹐自不同年而語。軍興﹐置大帥司﹐始總名四川。然法令科條﹐猶稱川峽。泊舟小憩報恩寺﹐熱亦不可逃。生平不堪暑﹐未有如此日者。辛亥。發恭州。嘉陵江自利﹑閬﹑果﹑合等州來合大江。百四十里﹐至涪州樂溫縣。有張益徳廟。大觀中賜額雄威﹐韶興中封忠顯王。蒲氏墨舊出此縣﹐大韶死久矣﹐其族人猶賣墨﹐不復能大佳﹐亦以賤價故也。七十里﹐至涪州排亭之前﹐波濤大洶﹐濆淖如屋﹐不可梢船。過州﹐入黔江泊。此江自黔州來合大江。大江怒漲﹐水色黃濁。黔江乃淸泠如玻璃﹐其下悉是石底。自成都登舟﹐至此始見淸江。涪𨿽不與蕃部雜居﹐舊亦夷﹐俗號爲四人。四人者﹐謂華人﹑巴人及廩君與盤瓠之種也。自眉﹑嘉至此﹐皆產荔枝。唐以涪州任貢。楊太眞所嗜﹐去州數里﹐有妃子園﹐然其品實不髙。今天下荔枝﹐當以閩中爲第一﹐閩中又以莆田陳家紫爲最。川﹑廣荔枝生時﹐固有厚味多液者﹐乾之肉皆瘠﹐閩產則否。壬子。發涪州。過羣豬灘﹐旣險且長。水𨿽大漲﹐亂石猶森然。兩傍他舟皆蕩兀﹐驚怖號呼。百二十里﹐至忠州酆都縣。去縣三里﹐有平都山仙都道觀﹐本朝更名景徳。冒大暑往遊﹐阪道數折﹐乃至峯頂。碑牒所傳﹐前漢王方平﹑後漢陰長生皆在此山得道仙去。有陰君丹鑪及兩君祠堂皆存。祠堂唐李吉甫所作﹐壁亦有吉甫像。有晉﹑隋﹑唐三殿﹐制度率痺狹﹐不突兀﹐故能久存。壁皆當時所畫﹐不能盡精﹐惟隋殿後壁十仙像爲奇筆﹐丰臞妍怪﹐各各不同﹐非若近世繪仙聖者一切爲靡曼之狀也。晉殿內壁亦有溪女等像﹐可亞隋壁。殿前浴丹池﹐不甚甘涼。滿山古柏大數圍﹐轉運司歲遣官點視。相傳爲陰君手種。余以成都孔明廟柏觀之﹐彼止劉蜀時物﹐乃大此數倍。然段文昌《修觀記》已云「峭壁千仞﹐下臨沸波﹐老柏萬栽﹐上蔭峯頂」﹐段時已稱老柏﹐或眞陰君所植﹐直差瘦耳。陰君以煉丹濟人爲道業﹐其法猶傳﹐知石泉軍章森徳茂家有陰丹甚奇﹐卽陰君丹法也。觀中唐以來畱題碑刻以百數﹐暑甚不暇徧讀。道家以冥獄所寓爲酆都宮﹐羽流云此地或是。晚行數十里﹐至竹平宿。癸丑。發竹平。七十里﹐至忠州。有四賢閣﹐繪劉晏﹑陸贄﹑李吉甫﹑白居易像﹐皆嘗謫此州者。又有荔枝樓﹐樂天所作。又行五十里﹐至萬州武寧縣。八十里﹐至萬州。宿在江濱。邑裏最爲蕭條﹐又不及恭﹑涪。蜀諺曰「益﹑梓﹑利﹑夔最下﹐忠﹑涪﹑恭﹑萬尢卑。」然溯江入蜀者﹐至此卽捨舟而徒﹐不兩旬可至成都﹐舟行卽須十旬。甲寅。早遊西山。萬有西山及岑公洞﹐皆可遊。岑叟事見嚴挺之碑﹐隋末避地得道。洞隔漲江﹐不暇往。西山之麓登阪﹐及山半﹐得平地﹐有泉溢爲小湖﹐作亭堂其上﹐荷芰充滿﹐四山紫翠環之﹐亦佳處也。山谷題字極稱許之。湖上有煙霏閣﹐取題中語也。食頃回﹐解舟。六十里﹐至開江口。水自開﹑達州來合大江。四十里﹐至下巖。沿江石壁下﹐忽嵌空爲大石屋﹐卽石壁鑿爲像設﹐前有瑞光閣﹐閣上石巖如檐﹐覆之水簾﹐落巖下排澑閣前﹐此景甚奇。然此水乃山頂田間灌漑之餘﹐旱則涸矣。閣前有大荔枝兩株﹐交柯蔽映。入蜀道﹐至此始見荔枝。巖壁刻字尢多﹐坡﹑谷皆有之。坡書殊不類﹐非其親迹。寺屋尢獘壞。昔有劉道者創之﹐劉死﹐鑿巖壁以藏骨﹐今有石室處可辧也。四十里﹐至云安軍。又十餘里﹐風作水湧﹐泊舟宿。乙卯。過午﹐風稍息﹐遂行。百四十里﹐至夔州。余前年入蜀﹐以重午至夔﹐魚復方漲﹐八陣在水中﹐今來水更過之﹐六十四蕝不復得見﹐頗有遺恨。峽江水性大惡﹐飲輒生癭﹐婦人尢多。前過此時﹐婢子輩汲江而飲﹐數日後發熱﹐一再宿﹐項領腫起﹐十餘人悉然。至西川月餘﹐方漸消散。守﹑倅乃日取水於臥龍山泉﹐去郡十許裏﹐前此不知也。丙辰。泊夔州。早遣人視瞿唐水齊﹐僅能沒灩澦之頂﹐盤渦散出其上﹐謂之灩澦撒發。人云如馬尙不可下﹐況撒發耶﹗是夜﹐水忽驟漲﹐渰及排亭諸簟捨﹐亟遣人毀拆﹐終夜有聲﹐及明走視﹐灩澦則已在五丈水下。或謂可以僥幸乘此入峽﹐而夔人猶難之。同行皆往瞿唐祀白帝﹐登三峽堂及遊髙齋﹐皆在關上。髙齋𨿽未必是杜子美所賦﹐然下臨灩澦﹐亦奇觀也。丁巳。水長未已﹐辰﹑巳時﹐遂決解維。十五里﹐至瞿唐口﹐水平如席。獨灩澦之頂﹐猶渦紋瀺灂﹐舟拂其上以過﹐搖艣者汗手死心﹐皆面無人色。蓋天下至險之地﹐行路極危之時﹐傍觀皆神驚﹐余已在舟中﹐一切付自然﹐不暇問﹐據胡牀坐招頭處﹐任其蕩兀。每一舟入峽數里﹐後舟方敢續發。水勢怒急﹐恐猝相遇﹐不可解拆也。帥司遣卒執旗﹐次第立山之上﹐下一舟平安﹐則簸旗以招後船。舊圖云「灩澦大如襆﹐瞿唐不可觸。灩澦大如馬﹐瞿唐不可下。」此俗傳「灩澦大如象﹐瞿唐不可上」﹐蓋非是也。後人立石辯之﹐甚詳。入峽百餘步﹐南壁有泉﹐相傳行人欲飲水﹐則叫呼曰人渴也﹐泉出巖罅﹐盡一杯而止。舟行速且難梢泊﹐不暇考也。峽中兩岸﹐髙巖峻壁﹐斧鑿之痕皴皴然﹐而黑石灘最號嶮惡。兩山束江驟起﹐水勢不及平﹐兩邊髙而中窪下﹐狀如茶碾之槽﹐舟楫易以傾側﹐謂之茶槽齊﹐萬萬不可行。余來﹐水勢適平﹐免所謂茶槽者。又水大漲﹐渰沒艸木﹐謂之靑艸齊﹐則諸灘之上﹐水寬少浪﹐可以犯之而行。余之來﹐水未能盡漫艸木﹐但名艸根齊﹐法亦不可涉﹐然犯難以行﹐不可回首也。十五里﹐至大溪口。水稍闊﹐山亦差遠﹐夔峽之險紓矣。七十里﹐至巫山縣宿。縣人云「昨夕水大漲﹐灩澦恰在船底﹐故可下夔峽。至巫峽則不然﹐則須水退十丈乃可。」是夕﹐水驟退數丈﹐同行者皆有喜色。戊午。乘水退下巫峽﹐灘瀧稠險﹐濆淖洄洑﹐其危又過夔峽。三十五里﹐至神女廟。廟前灘尢洶怒﹐十二峯俱在北岸﹐前後蔽虧﹐不能足其數。最東一峯尢奇絕﹐其頂分兩歧﹐如雙玉篸插半霄﹐最西一峯似之而差小。餘峯皆郁嵂非常﹐但不如兩峯之詭特。相傳一峯之上﹐有文曰「巫」﹐不暇訪尋。自縣行半里﹐卽入峽。時辰巳間﹐日未當午﹐峽間陡暗如昏暮﹐舉頭僅有天數尺耳。兩壁皆是奇山﹐其可儗十二峯者甚多。煙雲映發﹐應接不暇﹐如是者百餘里﹐富哉其觀山也。十二峯皆有名﹐不甚切﹐事不足錄。神女廟乃在諸峯對岸小岡之上﹐所謂陽雲臺﹑髙唐觀﹐人云在來鶴峯上﹐亦未必是。神女之事﹐據宋玉賦云以諷襄王﹐其詞亦止乎禮義﹐如「玉色頩以赬顏」﹑「羌不可兮犯幹」之語﹐可以槪見。後世不詧﹐一切以兒女子褻之。余嘗作前後《巫山髙》以辯。今廟中石刻引《墉城記》﹕瑤姬﹐西王母之女﹐稱雲華夫人﹐助禹驅鬼神﹐斬石疏波﹐有功見紀﹐今封妙用眞人﹐廟額曰凝眞觀﹐從祀有白馬將軍﹐俗傳所驅之神也。巫峽山最嘉處﹐不問陰晴﹐常多雲气﹐映帶飄拂﹐不可繪畫﹐余兩過其下﹐所見皆然。豈余經過時偶如此﹐抑其地固然﹖「行雲」之語﹐亦有所據依耶﹖世傳巫山圖﹐皆非是﹔𨿽夔府官廨中所畫亦不類。余令畫史以小舠泛中流摹寫﹐始得形似。今好事者所藏﹐舉不若余圖之眞也。廟有馴鴉﹐客舟將來﹐則迓於數里之外﹐或直至縣。下船過﹐亦送數里。人以餅餌擲空﹐鴉仰喙承取不失一。土人謂之神鴉﹐亦謂之迎船鴉。二十里﹐至東奔灘。髙浪大渦﹐巨艑掀舞﹐不當一槁葉﹐或爲渦所使﹐如磨之旋。三老挽招竿叫呼﹐力爭以出渦。二十里﹐過歸州巴東縣﹐有寇忠湣公祠。縣亭二柏﹐傳爲公手植。九十里﹐至歸州。未至州數里﹐曰吒灘﹐其嶮又過東奔。土人云黃魔神所爲也。連接城下大灘﹐曰人鮓甕。很石橫臥﹐據江十七八。從人船傾側﹐水入篷窗﹐危不濟。聞交代胡長文給事已至夷陵﹐欲陸行﹐舟車且參辰﹐義不可相避﹐泊秭歸以須之。己未。泊歸州。峽路州郡固皆荒涼﹐未有若歸之甚者。滿目皆茅茨﹐惟州宅𨿽有蓋瓦﹐緣江負山﹐逼仄無平地。楚熊繹始封於此﹐篳路藍縷﹐以啟山林﹐其後始大﹐奄有今荊湖數千里之廣。州東五里﹐有淸烈公祠﹐屈平廟也。秭歸之名﹐俗傳以屈平被放﹐其姊女嬃先歸﹐故以名﹐殆若戲論。好事者或書作此「姊歸」字。倚郭秭歸縣﹐亦傳爲宋玉宅。杜子美詩云「宋玉悲秋宅。」謂此縣傍有酒壚﹐或爲題作「宋玉東家」。屬邑興山縣﹐王嬙生焉。今有昭君臺﹑香溪﹐尙存。城南二里有明妃廟。余嘗論歸爲州僻陋﹐爲西蜀之最﹐而男子有屈﹑宋﹐女子有昭君。閥閱如此﹐政未易忽。庚申﹑辛酉。泊歸州。歸故嘗隸湖北﹐近歲以地望形勢正在峽中﹐乃以屬夔﹐是矣。而財賦仍隸湖北﹐歲輸止二萬緡﹐而一州兩屬﹐罷於奔命﹐非是。當別撥此緡補湖北而並以歸隸夔﹐始盡事理。壬戌。泊歸州。水驟退十許丈﹐沿岸灘石森然﹐人鮓甕石亦盡出。望昨夕系舟排亭﹐乃在半山間。移舟近東泊。從船遷徙稍緩﹐爲暗石作觸﹐水入船﹐幾破敗。癸亥。泊歸州。假郡中小圃﹐挈孥累暫駐望洋軒。所謂圃者﹐崖上不能兩畝﹐花竹蕭然。有秭歸﹑懷忠二小堂。前後山旣髙且近﹐堂堂廩廩﹐迫而臨之﹐如欲覆壓。甲子。泊歸州。長文自峽山陸行﹐暮夜至歸鄕沱渡江﹐往渡頭迓之。余前入蜀時﹐亦以江漲不可溯﹐自此路來﹐極天下之艱險。乃告峽州守管鑑﹑歸州守葉默﹑倅熊浩及夔漕沈作礪﹐請略修治。先是過麻綫堆下﹐人告余不須登山﹐有浮屠法寶於山腳刊木開路﹐盡避麻綫之厄﹐縣尉孫某作小記龕道傍石壁上。余感之﹐謂一道人獨能辦此﹐況以官司力耶﹖乃作《麻綫堆詩》以遺四君。是時﹐余攺成都路制置使﹐號令不及峽中﹐故以詩道之。繼而四君皆相聽許﹐以鹽﹑米募村夫鑿石治梯級﹐其不可施力者﹐則攺從他塗。除治十六七﹐商旅遂以通行。新制使之來正賴此﹐然猶嘆吒行路之難﹐特不見未修治以前耳。乙丑﹑丙寅。泊歸州。丁卯。欲解船﹐而長文固畱﹐復泊歸州。八月戊辰﹐朔。發歸州。兩岸大石連延﹐蹲踞相望﹐頑很之態﹐不可狀名。五里﹐入白狗峽。山特奇峭﹐峽左小溪入玉虛洞中﹐可容數百人。三十里﹐至新灘。此灘惡名豪三峽﹐漢﹑晉時﹐山再崩﹐塞江﹐所以後名新灘。石亂水洶﹐瞬息覆溺﹐上下欲脫免者﹐必盤博陸行﹐以虛舟過之。兩岸多居民﹐號灘子﹐專以盤灘爲業。余犯漲潦時來﹐水漫羨不復見灘﹐擊楫飛度﹐人翻以爲快。八十里﹐至黃牛峽。上有洺川廟﹐黃牛之神也﹐亦云助禹疏川者。廟背大峯﹐峻壁之上﹐有黃迹如牛﹐一黑迹如人牽之﹐云此其神也。廟門兩石馬﹐一馬缺一耳﹐東坡所書歐陽公夢記及詩甚詳。至今人以此馬爲有靈﹐甚嚴憚之。古語云「朝發黃牛﹐暮宿黃牛。三朝三暮﹐黃牛如故。」言其山岧嶢﹐終日猶望見之。歐陽公詩中亦引用此語。然余順流而下﹐回首卽望斷﹐「如故」之語﹐亦好事者之言耳。自此以往﹐峽山尢奇﹐江道轉至黃牛山背﹐謂之假十二峯。過假十二峯之下﹐兩岸悉是奇峯﹐不可數計﹐不可以圖畫摹寫﹐亦不可以言語形容﹐超妙勝絕﹐殆有過巫陽處。歐陽公所以溯峽來遊﹐正不爲黃牛廟也。黃牛峽盡﹐則扇子峽。蝦蟆碚在南壁半山﹐有石挺出﹐如大蟆﹐呿吻向江。泉出蟆背山竇中﹐漫流背上散下。蟆吻垂頤頷間如水簾以下於江﹐時水方漲﹐蟆去江面才丈餘﹐聞水落時﹐下更有小磯承之。張又新《水品》亦錄此泉。蜀士赴廷對﹐或挹取以爲硯水﹐過此﹐則峽中灘盡矣。三十里﹐得南岸平地﹐曰平善垻。出峽舟至是皆檥泊﹐相慶如更生。舟師﹑篙工皆有犒賜﹐上下歡然。將吏以刺字通賀﹐不待至至喜亭也。舟將至平善壩﹐靑天烈日中﹐忽大風急雨傾盆。食頃﹐至壩下﹐風定雨止﹐晴色如故﹐若江漬之神相送者。己巳。發平善壩。三十里﹐早食。時至峽州。登至喜亭。敝甚﹐不稱坡翁之記。州宅有楚塞樓﹐山谷所名。古語曰「荊門虎牙﹐楚之西塞。」夷陵卽其地。自古以爲重鎭。三國時﹐又爲吳之西陵。陸遜以爲夷陵要害﹐國之關限。今吳﹑蜀共道此地﹐但爲蕞爾荒壘耳。郡圃又有爾雅臺﹐相傳郭景純注《爾雅》於此。臺對一尖峯﹐曰郭道山﹐景純所居也。夷陵縣有歐陽公艸堂一間﹐亦已圮壞。對江渡卽登峽山﹐陸路之始也。向余入蜀時﹐以漲江不可溯﹐自此徒行﹐備嘗艱厄。過渡有甘泉寺﹐山上有泉及姜詩妻龐氏祠﹐相傳爲湧泉躍鯉之地。傍近又有姜詩泉﹐此地之信否﹐未可決也。百四十里﹐至楊木寨﹐宿。向離蜀都至漢嘉﹐則江之兩岸皆山矣。入夔州﹐則山忽陡髙﹐無不摩云者。自嘉以來﹐東西三千里﹐南北綿亙﹐以入蕃夷之界﹐又莫知其幾千里﹐不知其幾千萬峯﹐山之多且髙大如此﹐然自出夷陵﹐至是回首西望﹐則杳然不復一點﹐惟蒼煙落日﹐云平無際﹐有登髙懷遠之嘆而已。庚午。發楊木寨。八十里﹐至江陵之枝江縣。四十里﹐至松滋縣。二百十里﹐至荊南之沙頭﹐宿。沙頭一名沙市。辛未。泊沙頭。道大隄﹐入城謁諸官。壬申﹑癸酉。泊沙頭。江陵帥辛棄疾幼安招遊渚官。敗荷剩水﹐𨿽有野意﹐而故時樓觀﹐無一存者。後人作小堂﹐亦艸艸。舊對此有絳帳臺﹐今在營寨中﹐無復遺迹。章華臺在城外野寺﹐亦粗存梗槪。詢龍山落帽臺﹐云在城北三十里﹐一小丘耳。息壤在子城南門外﹐舊記以爲不可犯﹐畚鍤所及﹐輒復如故﹐又能致雷雨。唐元和中﹐裴宙爲牧﹐掘之六尺﹐得石樓如江陵城樓狀。是歲﹐霖雨爲災。用方士說復埋之﹐一夕如故﹐舊傳如此。近歲遇旱﹐則郡守設祭掘之﹐畚其土於傍﹐以俟報應。往往掘至石樓之檐﹐而雨作矣。則復以故土還覆之﹐不聞其壤之息也。然掘土而致雨﹐則辛幼安云「親驗之而信。」甲戌。泊沙頭。乙亥。移舟出大江﹐宿江瀆廟前。丙子。發江瀆廟。七十里﹐至公安縣。登二聖寺。二聖之名﹐江湖間競尙之﹐卽在處佛寺門兩金剛神也。此則遷之殿上。傳記載發迹靈異﹐大略出於夢應。云是千佛數中最後者﹐一名婁至徳﹐一名靑葉髻。江岸喜隤﹐或時巨足迹印其處則隤止。百二十五里﹐至石首縣對岸宿。縣下石磯﹐不可泊舟。丁丑。發石首。百七十里﹐至魯家洑。自此至鄂渚﹐有兩途。一路遵大江﹐過嶽陽及臨湘﹑嘉魚二縣。嶽陽通洞庭處﹐波浪連天﹐有風卽不可行﹐故客舟多避之。一路自魯家洑入沌。沌者﹐江傍支流﹐如海之﹖﹐其廣僅過運河﹐不畏風浪。兩岸皆蘆荻﹐時時有人家。但支港通諸小湖﹐故爲盜區﹔客舟非結伴作气不可行。偶有鄂兵二百更戍﹐欲歸過荊南﹐遂以舟載﹐使偕行。自魯家洑避大江入沌﹐月明行三十里﹐宿。戊寅﹑己卯。皆早暮行沌中。庚辰。行過所謂百里荒者。皆湖灤茭蘆﹐不復人迹﹐巨盜之所出沒。月色如晝﹐將士甚武。徹夜鳴艣﹐弓弩上弦﹐擊鼓鉦以行﹐至曉不止。辛巳。晨出大江﹐午至鄂渚。泊鸚鵡洲前南布堤下。南市在城外﹐沿江數萬家﹐廛閈甚盛﹐列肆如櫛。酒壚樓欄尢壯麗﹐外郡未見其比。蓋川﹑廣﹑荊﹑襄﹑淮﹑浙貿遷之會﹐貨物之至者無不售﹐且不問多少﹐一日可盡﹐其盛壯如此。監司帥守劉邦翰子宣而下﹐皆來相見邀飯﹐皆曰未敢定日。及欲移具舟次﹐余笑曰「若定日則莫若中秋﹐張具則莫欲南樓。」眾亦笑許。壬午。晚﹐遂集南樓。樓在州治前黃鶴山上。輪奐髙寒﹐甲於湖外。下臨南市﹐邑屋鱗差。岷江自西南斜抱郡城東下。天無纖雲﹐月色奇甚。江面如練﹐空水吞吐。平生所遇中秋佳月﹐似此夕亦有數﹐況復修南樓故事﹐老子於此﹐興復不淺也。向在桂林時﹐默數九年之間﹐九處見中秋﹐其間相去或萬里﹐不勝漂泊之嘆﹐嘗作一賦以自廣。及徙成都﹐兩秋皆略見月。十二年間﹐十處見中秋。去年嘗題數語於大慈樓上﹐今年又忽至此。通計十三年間﹐十一處見中秋﹐亦可以謂之遊子。然余以病丐骸骨﹐儻恩旨垂允﹐自此歸田園﹐帶月荷鋤﹐得遂此生矣。坐中亦作樂府一篇﹐俾鄂人傳之。水調歌頭細數十年事﹐十處過中秋。今年新夢忽到﹐黃鶴舊山頭。老子个中不淺﹐此會天教重見﹐今古一南樓。星漢淡無色﹐玉鏡獨空浮。斂秦煙﹐收楚霧﹐熨江流。關河離合南北﹐依舊照淸愁。想見姮娥冷眼﹐應笑歸來霜鬢﹐空敝黑貂裘。釃酒問蟾兔﹐肯去伴滄洲。所謂十一處見中秋﹐今略識於此。始自酉年計之﹐是年直東觀﹐戌年檥船松江垂虹亭下﹐亥年泛陽羨罨畫溪﹐子年守栝蒼﹐丑年內宿玉堂﹐寅年使虜次睢陽﹐卯年自西掖出泊吳興城外﹐辰年歸石湖﹐巳午年帥桂林﹐未﹑申年帥成都﹐而今酉年客武昌也。癸未。泊鄂州南樓﹐月色如昨夜。甲申。泊鄂州。蜀兵遠送者﹐封樁裹糧之具﹐至此當盡數貿易﹐非三日不可了﹐故爲之畱。統帥李川邀看新寨。鄂營昔皆茇捨﹐今始易以瓦屋﹐方畢四分之一。登壓云亭﹐則前後盡見﹐周絡井井﹐甚有條理。將司中又有雅歌﹑整暇二堂﹐皆面江山﹐登覽超勝。乙酉﹑丙戌。泊鄂州。遣送兵之半歸成都。丁亥。風作﹐不可行。戊子。早解維欲出﹐江風不已﹐至暮逾甚﹐又畱一夕。土人云「江上社前後﹐輒大風數日﹐謂之社風。上下水船悉不行。」果然。己丑。社風稍緩﹐解維小泊漢口。漢水自北岸出﹐淸碧可鑑﹐合大江濁流﹐始不相入。行里許﹐則爲江水所勝﹐渾而一色。凡水自兩岸出於江者皆然。其行緩﹐故得澄瑩。大江如激箭﹐萬里奔流﹐不得不濁也。午後風息﹐通行。百八十里﹐至三江口﹐宿。三江之名所在多有﹐凡水參會處﹐皆稱之。庚寅。發三江口。辰時過赤壁﹐泊黃州臨臯亭下。赤壁﹐小赤土山也。未見所謂「亂石穿空」及「蒙茸」﹑「巉巖」之境﹐東坡詞賦微誇焉。郡將招集東坡雪堂。郡東山壠重復﹐中有平地﹐四向皆有小岡環之。東坡卜居時﹐是亦有取於風水之說。前守鳩材欲作設廳﹐已而輟作雪堂﹐故稍宏壯。堂東小屋﹐榜曰東坡﹐堂前橋亭曰小橋﹐皆後人旁緣命之。對面髙坡上﹐新作小亭曰髙寒﹐姑取《水調》中語﹐非當時故實。然此亭正對東岸武昌數峯﹐亦登覽不凡處。晚過竹樓﹐郡治後赤壁山上方丈一間耳。轉至棲霞樓﹐面勢正對落日﹐暉景旣墮﹐晴霞亙天末﹐並染川流﹐醺黃酣紫﹐照映下上﹐蓋日日如此﹐命名有旨也。樓之規制甚工﹐問其人﹐則曰故相秦申王生於臨臯舟中﹐黃人作慶端堂於其處﹐近年撒而作棲霞云。黃岡岸下素號不可泊舟﹐行旅患之。余舟亦移泊一灣渚中。蓋江爲赤壁一磯所攖﹐流轉甚駛﹐水紋有暈﹐散亂開合全如三峽。郡議欲開澳以歸宿客舟﹐未決。辛卯。發黃州。四十里﹐過巴河。水淸澈﹐自北岸入濁流如漢口。通行二百三十里﹐至桐木溝﹐宿。壬辰。發桐木溝。八十里﹐至馬頭﹐宿。癸巳。發馬頭。百二十五里﹐至江州。泊琵琶亭﹐前守曹訓子序新作﹐通判呂勝己隸書﹐《琵琶行》刻石左方。甲午。泊江州﹐登庾樓﹐前臨大江﹐後對康廬﹐背﹑面皆登臨奇絕。又名山大川﹐悉萃此樓﹐他處不能兼有﹐此獨擅之。庾元亮故事﹐本是武昌南樓﹐後人以元亮嘗刺江州﹐故亦以庾名此樓。然景物則有南樓不逮者。樓下思白堂﹐正直廬山雙劍峯。相傳此名最不利﹐郡中每二百年輒有兵禍。父老久願更名﹐而無定論。余欲取東西二林所在﹐名之雙林。乙未。泊江州。早出南門﹐去城百里﹐至濂溪。溪水闊尋丈﹐漫流荒田中﹐瀦爲小湖。郡守潘慈明伯龍新作周先生祠堂及小亭於溪上。三十里﹐至太平興國宮。在聖治峯下﹐左則香鑪﹑石頂諸峯﹐右則獅子﹑蓮花諸峯﹐面對蘄﹑黃諸山﹐形勝之地也。宮之尊神曰九天采訪使者。唐開元中﹐見夢玄宗﹐作廟於此。南唐號升元府﹐本朝更宮名而加號使者曰應元保運。相傳唐創廟時﹐林木皆浮出江上﹐命曰神運云。紹興初﹐賊李成破江州﹐縱兵大掠﹐焚宮淨盡﹐所存止外門數間。其後道士復修建﹐惟眞君之殿差如法﹐余率因陋就寡。從屋在山下及澗之外者﹐今皆灌木生之﹐猝不可復矣。又道士輩各自開戶牖﹐荒涼之象可掬。入山五里﹐至東林寺﹐晉惠遠師道場也。自晉以來﹐爲星居寺﹐數十年前始更十方﹐樓閣堂殿﹐奇巧巨麗﹐然皆非晉舊屋。虎溪涓涓一溝﹐不能五尺闊﹐遠師送客﹐乃獨不肯過此﹐過則林虎又爲號鳴焉。白蓮花亦不復種花﹐獨遠公與十八賢祠堂﹐猶榜曰蓮社。山上五杉閣﹐晉杉也。近年爲主僧所伐。閣後舍利塔﹐鳩摩羅什所攜來以瘞者﹐其屋又南唐時所攺作。獨聰明泉如故﹐商仲堪與遠公談《易》處也。凡山之故物﹐如袈裟﹑麈扇﹐皆已不存。承平時獨有晉安帝輦﹑佛馱耶捨革舃﹑謝靈運貝葉經﹐更李成亂﹐今皆亡去。成屯此寺﹐故與西林並﹐得不爇﹐而唐以來諸刻皆無恙。最可稱者﹐李邕寺碑﹐開元十九年作。並張又新碑陰﹐大中十年作。李訥《兀兀禪師碑》﹐張庭倩書。顏魯公題碑之兩側﹐略云﹕永泰丙午﹐眞卿佐吉州。夏六月﹐次於東林。仰廬阜之鑪峯﹐想遠公之遺烈。升神運殿﹐禮僧伽衣。觀生法師麈尾扇﹑謝靈運翻《涅槃經》﹑貝多梵夾﹐忻慕不足﹐聊寓刻於張﹑李二公耶捨禪師之碑側。自魯公題後﹐世因傳此石爲張李碑。又有柳公權《復寺碑》﹐大中十一年作﹐書法尢遒麗。又有李肇﹑蔡京﹑苗紳等碑﹐皆佳。遠師塔﹐寺西數十步﹐晉杉存焉。出虎溪門﹐隔路有澗從東來﹐澗上峯如屏障﹐翠樾蒙密﹐絕似杭之靈隱之飛來峯下。余囑主僧法才作亭﹐名曰過溪﹐呼山夫鋤治作址﹐一夕畢。僧約以冬初可斷手。自是東林增一勝處﹐而余於山中亦附晉﹑唐諸賢以不朽矣。寺東北隅有新作白樂天艸堂。樂天元和十年爲州司馬﹐作堂香鑪峯北遺愛寺南﹐往來遊處焉。後與寺並廢﹐今所作非元和故處也。遠師塔西卽西林寺﹐惠永師道場也。案﹕諸碑始於僞趙時竺曇現而成於惠永﹐規摹大略似東林而微小。此地舊名香谷﹐永先作此寺﹐遠徙而爲鄰﹐號東林﹐至今稱二林焉。主寺久不得人﹐廊廡缺壞﹐榛蔓生之﹐惟殿堂僅存。獨余主院一僧﹐余入山時﹐亦藏逃不見。寺有《西林道場碑》﹐隋太常博士渤海歐陽詢撰﹐大業十二年作﹐而不著書人姓名。筆意淸潤﹐微有肉﹐酷似虞永興﹐然結字之體﹐則全是率更法。疑詢在隋時作此體﹐入唐始加勁瘦刻削也。顏魯公題其碑額之上﹐亦以永泰丙午歲遊東林時來。大略謂緬懷遠﹑現之遺烈﹐躋重閣﹐觀張僧繇畫佛像﹑梁武帝蹙綿繡錦囊﹐因題歐陽公撰永公碑陰。然其實乃題碑額之上﹐非碑陰也。碑陰別有大中時遊人題名﹐筆法亦不凡。還﹐宿東林。丙申。離東林。飯太平宮前艸市中。過淸虛庵﹐在撥雲峯下。晚﹐入城。廬山𨿽號九屏﹐然其實不甚深。山行皆繞大峯之足﹐遠望只一獨山也。然比他山爲最髙﹐云繞山腹則雨﹐雲翳山頂則晴。俗云「廬山戴帽﹐平地安竈。廬山系腰﹐平地安橋。」此語可與「灩澦如象﹐瞿唐莫上﹐灩澦如馬﹐瞿唐莫下」爲對。九月丁酉﹐朔。泊江州。風作﹐終日不行。戊戌。風小止。巳時發江州﹐回望廬山漸束而髙﹐不復迆邐之狀。過湖口﹐望大孤如道士冠立碧波萬頃中﹐亦奇觀也。九十里﹐至交石夾﹐宿。己亥。發交石夾。東望小孤如艾炷﹐午後過之。澎浪磯在其南。風起波作﹐又行食頃。通行八十里﹐泊滶背洲。欲拍馬當﹐風甚不可前。江中有風﹐則白頭浪作﹐便不可行。庚子。風未止。彊移船數里﹐至馬當對岸小港中泊。辛丑。風少緩﹐移舟五六里﹐風復作波斯夾。泊夾中﹐浪猶洶湧。壬寅。泊波斯夾。日暮﹐風息月明﹐欲行。船人鬨云小龍見於岸側。競往觀﹐則已夜。癸卯。發波斯夾﹐至皖口。北岸淮山相迎﹐綿延不絕。灊﹑皖﹑瑯琊﹐云物縹緲﹐生平未曾著腳處也。南岸自牛磯﹑雁汊行幾二百里﹐至長風沙下口﹐宿。甲辰。發長風沙。百里﹐午至池州池口。泊望淮亭﹐去城尙十餘里。夜﹐大風。舟楫搖蕩﹐通昔不寐。乙巳。泊池州。入城﹐登九華樓﹐作重九。風雨陡作﹐懶至齊山﹐望之數里間。一土山極庳小﹐上有翠微亭﹐特以杜牧之詩傳耳。九華稍秀出﹐然不逮所聞。夜移舟出江﹐卻入南湖口﹐泊非水亭。丙午。離池州。十數里風作﹐泊淸溪口。丁未。泊淸溪。九華所謂九峯者﹐至此始見之。戊申。發淸溪。泊長風沙。己酉。發長風沙。入夾行。晚﹐泊太平州。庚戌。登淩歊臺。臺宋武帝所作﹐爲登臨。往迹更兵燼﹐重修艸艸﹐道徑亦蕪莽不治﹐塔寺亦蕭索。辛亥。發太平州。壬子。至建康府。泊賞心亭下。癸丑。集玉麟堂。甲寅﹑乙卯。泊建康。從畱守樞密劉公行視新修外城。自賞心亭渡南岸﹐由舊二水亭基登小輿﹐轉至伏龜樓基﹐徘徊四望﹐金陵山本止三面﹐至此則形勢回互﹐江南諸山與淮山團圞﹐應接無復空闕。唐人詩所謂「山圍故國周遭在」者﹐惟此處所見爲然。凡遊金陵者﹐若不至伏龜﹐則如未始遊焉。一城之勢﹐此地最髙﹐如龜昂首狀。樓之外﹐卽是坡壠綿延﹐無濠塹﹐自古爲受敵處。相傳曹彬取李煜﹐自此入也。行城十之九﹐乃下。登舟至淸溪閣﹐南朝諸人爲遊息處﹐比年修治爲閣。及小圃傍﹐有空地﹐可種植。隸漕司﹐不可得。自淸溪泛舟﹐還集玉麟。丙辰。發建康。丁巳。泊長蘆。襆被宿寺中。此爲菩提達摩一葦浮渡處。寺在沙洲之上﹐甚雄傑。江波淙齧﹐行且及門。寺前舊有居人﹐今皆蕩去。岸下不可泊舟﹐移在五里所一港中。寺有一葦堂以祠達摩。戊午。開啟法會慶聖節道場。畢﹐登舟。己未。至鎭江府。閘已閉﹐運河淺淤﹐買小舟﹐盤博﹐不勝煩勞。庚申﹑辛酉。泊鎭江。壬戌。發鎭江。久去江﹑浙﹐奔走川﹑廣﹐乍入舫艋﹐蕭然有漁釣舊想﹐不知其身之自天末歸也。癸亥。晝夜行。甲子。至常州。乙丑。泊常州。丙寅。發常州。平江親戚故舊來相迓者﹐陸續於道﹐恍然如隔世焉。冬十月丁卯﹐朔。雨中﹐行不住。戊辰。未至滸墅十里所﹐泊。己巳。晚﹐入盤門。

