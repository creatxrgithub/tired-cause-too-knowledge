入越錄

﹝宋﹞呂祖謙撰

淳熈元年八月二十八日自金華與潘叔度爲會稽之遊辰後出旌孝門五里至闗頭南折入會稽路二里桐樹嶺八里東藕塘城東陂塘此爲大漑田甚博他時夏秋之交輒涸今歲雨澤以時田不卬水秋深猶彌漫也十五里含香民居頗成聚落道旁野塘木芙蓉初發映水殊有思致十里義井五里上下倉十里孝順鎭十里自驛路北折入香山路五里宿杭慈潘氏莊凡行七十里是日凝陰不開風襲人已有力始禦夾四山雲气滃然岡巒出沒申後微雨夜遂大

二十九日早冒雨行二里小鳯林寺涉溪屈曲稻塍間泥淖沒屨五里苦山二十里梅口邸捨蠲潔勝官道蓋行賈避義烏市徵往往出此十五里香山林壑稍邃八里下稠巖景徳寺寺屋可百年繪事皆朴質飯於小軒方池叢竹皆有趣然稍蕪矣七里唐口自是復出驛路老梧離立道旁濯濯如靑玉幹又二里宿逆旅凡行五十九里晡後雨方歇所歷大抵匆匆不能詳也

三十日早發二里石斛橋溪流潺潺崖旁大石如屋橋西走浦江道也度橋而北十里石牛有樓臨路樓下牖戶亦明敞主人畱小語云創以待使客非其居也所謂石牛者道下塘臥石若牛水滿不可見五里洞井居民依小坡植雞冠花數百本冠距低昻大類屍鄕祝雞翁捨云薄見日已而大霽十里新界自石斛橋道出兩山間少曠土至此山圍始寛秋稼極目黃雲蔚然過義烏東陽浦江永康四縣巡檢寨婺越界焉五里邵家灣觀五指山其巓石如駢拇然近視不若逺望飯民家捨後水竹可步逢驅羊行賈者數百蹄散漫川谷風毛沙肋頓有汧隴秋色五里涉楓江土俗諺云第一揚子江第二錢塘江第三楓江蓋甚言其水波惡實小溪耳聞春夏頗湍悍今僅至脛而已南岸有覆斗山山形正方若斗覆五里興樂槿花夾道室廬籬落皆整五里界牌隴平坡淺艸隱隱起伏環山城立眞監牧地也五里牌頭市道分爲兩北道出漁浦度浙江入杭東道入越輪蹄擔負東視北不能十一市傍斗子巖巖旁獅子山首昻背偃略類狻猊五里寒熱阪五里宿硯石村凡行六十五里屢愒逆旅墻壁橫斜多市儈牓帖大要皆尢人語斯其所以爲市道與悚然久之

九月一日晨霧上橫隴東嶂出日金暈吞吐少焉全璧徑升晃耀不可正視升數尺韜於云絢采光麗因蔽益奇非浮翳所能揜露稻風葉皆鮮鮮有生意五里裏湖五里蔡家塢五里桐木嶺五里諸曁縣入縣北門人煙猶蕭疎縣方築社南垣兩松樛枝小異里許至市自縣治前東折度下橋橋屋半圯矣並大溪行流甚壯其源一自東陽一自浦江一自孝義至街亭合流徑縣城又徑蕭山浮橋入浙江縣東陶朱山頗雄自入新界已巋然見之出縣東門山益逺川原益曠田萊多荒蓋沮洳不宜稼而然五里放生橋道左女貞新葉生黃緑間錯如行閩粵茘枝林五里馬秀才店店旁小室隨事蒔花艸馬久罷舉矣三里雙橋畈二里烏石其南入剡百里而近十五里苦李橋溪磧頗淸淺木陰扶疎百餘步入山徑五里至新店灣復得平地五里栗橋登栗嶺五里冷水望東嶺神祠縹渺雲間下阪稻穟垂黃際山數十里平鋪如拭洋洋乎冨哉丰年之象道中所未見也五里宿楓橋鎭前歲析諸曁之十鄕卽鎭爲義安縣今年五月廢凡行七十里薄暮小雨

二日辧色發楓橋陰風薄寒十里幹溪溪橋櫸柳數百株有十圍者過橋繞山足行十里古愽嶺嶺左右皆叢筱五里洪口有別徑入明自楓橋而上美竹佳樹相望近洪口曲折循小溪水聲■﹝氵虢﹞■﹝氵虢﹞風物漸佳十里含暉橋亭天章寺路口也遂穿松徑至寺寺蓋晉王羲之蘭亭山林秀潤气象開敞寺右臂長岡達橋亭植以松檜疑人力所成者法堂後砌筒引水激髙數尺堂後登階四五十級有照堂兩旁修竹木犀盛開軒檻明潔又登二十餘級至方丈眼界頗闊寺右王右軍書堂庭下皆杉竹觀右軍遺像出書堂徑田間百餘步至曲水亭對鑿兩小池云是羲之鵝池墨池曲水乃污渠蜿蜓若蚓必非流觴之舊斟酌當是寺前溪但歲久失其處耳由曲水亭穿小徑涉溪復出官道數里買舟泛鑑湖湖多堙爲田所存僅如溪港然秋水平岸菇蒲靑蒼會稽秦望雲門諸山互相映發城堞樓觀跨空入云耳目應接不暇入水門過南堰歷府學天慶觀至禹迹寺門捨舟外氏寓捨此寺拜外祖母溫國錢夫人伯舅叔舅溫國八十一矣气貎視聽才類五六十人與叔度同館於書室

三日遊外氏園有梅坡站臺菊潭杞菊堂竹隱蒲澗橘洲因寺廢地葺治之十六七成矣最勝者梅坡遶亭皆梅前對蒲澗橘洲野水灣環島漵掩映如在江湖而竹隱一徑深幽階庭淸閟亦其次也又過義恩師院院與杞菊堂鄰十年前嘗識之午後自園後門穿僧庵度小橋轉三兩曲至圓通寺舊乃興福寺子院去歲廢興福入圓通合二爲一埽地更新面勢端直殿廡華敞殿後猶未畢工循舊路復穿園中歸園後邊河岸木成陰舅氏云此卽蜀榿木也植之方數年往時表裏無障蔽今不復見道上車馬矣杜子美所謂飽聞榿木三年大信然是日薄陰

四日飯已侍伯舅同叔度詹季章﹝徽之﹞泛小舟出南堰繞城緣鑑湖訪蘇仁伸計議﹝師徳﹞於偏門外皆前日初至所歷也﹝闕﹞頗穩愜砌下瑞香兩本面皆丈餘仁伸蘇子容丞相孫致仕閒居年垂八十道前輩事亹亹不厭出舊書數種管子後子容手書慶曆乙酉家君面付猶蘇河陽所藏也紙尾銘欵云惟蘇氏世官學以儒何以遺後其在此書非學何立非書何習終以不倦聖賢可及其曰書秩銘戒者子容所識其曰先公銘戒者銘語亦同蓋子容之子所識也紙背多廢箋簡刺字異今制者末云牒件狀如前謹牒如前輩所記署銜多杭州官稱子容云知府舍人乃知杭州時也歸舟煙雨晻靄遊大能仁寺閎壯光麗甲於會稽重殿復閣金碧相照寺吳越錢氏所建頹廢久矣新於今主僧常坦之手二十年前見坦於此寺方爲板下僧相與步敗檐毀垣間慨然有興作意具道規模次第果不愆其素有志者事竟成如此然益知民力之困也

五日義恩師約飯偕者蘇仁仲伯舅叔舅潘叔度詹季章丁茂才﹝松年﹞七六表弟槪中食開霽晴光發窻心目頗快飯罷復陰晚步過寺橋歷沈氏李氏園皆荒蕪獨修竹猶森然

六日偕石天民﹝斗文﹞潘叔度自寺橋直道過郡庠道傍多流水喬木殊不類廛市教授廰後環碧亭小愒環亭皆水敗荷折葦秋思甚濃石應之﹝宗昭﹞髙應朝﹝宗商﹞亦繼來遂自直捨入學夫子殿居中修廊廣庭長松錯列講堂榜以明倫後有稽古閣制作皆雄偉而閣下尢勝疎達開豁擁墻密竹如雲晚冒雨歸

七日雨不可出過詹季章位小閣因重屋樓板其間縱三弓橫半之南北取屋山爲明逺山竹樹歷歷如畫蘆簟仰承穹窿若船背幽潔極可愛名以越舲其狀眞類小舟也

八日早過大中戒珠寺王右軍故宅也屋多人少頗牢落門有兩池亦稱右軍鵝池墨池略無意趣政如天章者皆後人彊名之耳殿後地漸峻石應之寓居在焉遂與應之登雪軒軒占臥佛殿右偏湖山聚落皆來獻狀以宜於觀雪得名今𨿽不與雪值然霧雨空蒙亦奇觀也寺後卽蕺山蕺菜名圖經云越王嗜蕺嘗采於此

九日早雨少止侍伯舅同潘叔度詹叔章泛舟赴蘇仁仲飯舟經臥龍山下竹洲柳岸略如苕霅臥枝拂水尢奇飯罷登舟中塗小泊步遊西園郡圃也其北飛蓋堂下臨大池其中集春堂四隅各一亭東春榮西秋芳南夏陰北冬瑞其南揚波堂面城水木幽茂兩小亭對峙東曰逍遙西曰裴回園之西卽曲水先入敷榮門右轉至右軍祠穿修竹塢遂登山山蓋版築所成繚繞深邃曲徑回復迷藏亭觀乍入者惶惑不知南北山背有流杯巖鑿城引鑑湖爲小溪穿巖下鍵以橫閘激浪怒鳴過閘遂爲曲水長廡華敞榱棟椽柱皆塗斵象竹遶以淸流甃以蒼石犬牙參錯殆若天成俯砌琢石爲礅流杯至礅傍輒自近岸蓋廡中爲三井吸水勢使然曲水之上激湍亭惠風閣規橅若都下王公家山頂崇峻庵其脇騁懷亭面亭依山爲巖壑然皆塗塈不可支久下山右遶至淸眞軒刻桷象栟櫚平階茶■﹝艸縻﹞架甚茂第爲蔓艸縈亂刺眼耳曲水乃前守史丞相﹝浩﹞所鑿往年見其新成今竹樹皆成陰而亭榭稍稍圮剝矣復登舟還禹迹

十日午後同叔度泛舟過南堰出門穿鑑湖支港斜雨入蓬衣袂沾濡七里獨山野橋煙樹可畫出山口港漸狹又七里道樹捨舟步田間泥潦沒屐一里許至堅密庵拜外大父墓庵屋才八九間窻檻幽潔夜分四山風雨翛然始聞秋聲

十一日晨起冒雨躡屐登舟入城至能仁寺赴常坦師飯七六弟在焉遂過報恩光孝寺寺後飛來山卽圖經所謂怪山也傳云自瑯邪飛至其說不經其巓有塔采絢甚華塔下有鰻井乃小石竅自唐以來神之謂鰻能時出祅祥近世不復見矣井故依山■﹝土幻﹞坡陁有古意近僧甃使就整遂無可觀濮安懿王祠廟寓此寺有園令領吏卒守之主僧明哲往歲嘗識之新昌設蜜術湯甚淸美晚還禹迹十二日雨不可出借圖經尋近城名山須雨霽徧遊晚石應之來宿

十三日過午雨止諸葛壽之﹝千齡﹞髙應朝石應之孫季和﹝應時﹞約往丁氏園遂同泛舟至新河步入園園多海檜但綰結閼其天性後墻皆密竹軒楹太敞宜夏不宜冬宿東偏小室會宿者叔度應之季和

十四日自丁氏園偕叔度壽之應朝應之季和登舟出五雲門入鑑湖湖面獨此爲闊隆興初吳給事﹝芾﹞浚湖未一二尺多得古棺皆刳木爲之蓋漢末鑿湖前冢墓也然後知古人爲湖特因地勢築堤堤立而湖成不待深疏鑿也今自五雲門重堤隱然達於曹娥五六十里民間謂之省塘此乃故湖堤湖田之民每毀堤以決積水故堤缺而湖廢異時有意復湖者第修完省塘則盜湖之田不待廢而自爲陂濼矣自湖尾入若耶溪過後漢鄭弘廟傳所記樵風蚤暮迎送舟楫采薪者云至今猶然半里石帆山山橫若張帆又數十步秦始皇酒甕乃山腳兩石粗類甕盎又一二里艤舟遊龍瑞宮方士謂之陽明洞天穿松徑數百步至宮宮後三峯翔舞飛動勢若覆壓大略如棲賢望五老特欠其二耳中峯乃會稽山祠官春秋用事焉由西廡循山徑觀龍見壇其旁卽禹穴乃大石中斷成罅殊不古殆非司馬子長所探也又數步飛來石老木槎牙石壁如削緣磴道至錢秀才庵遂自東廡出院院皆扄閉獨遇一客道士云綿州人復登舟徑鑑湖湖天夕照水村漁屋皆被光景日所入諸山如在金霧中天下絕境也暮泊告成觀宿於明逺堂下小室

十五日晨謁大禹祠

