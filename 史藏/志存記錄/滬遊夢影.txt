滬遊夢影池志澂

余在臺灣之明年二月﹐有閩客招飲﹐召歌姬侑酒。酒半﹐客問曰「子久滬﹐能爲予談滬之勝乎﹖」余曰﹐『今日之飲樂甚﹐滬亦不過是﹐奚必滬哉﹗」旣而客醉﹐余亦醉﹐仿佛身在海天龍電間﹐忽然珠環翠繞﹐忽然傑閣層樓。旣醒而嘆曰﹕『嗟乎﹗世之遊滬者﹐何一而非夢哉﹗然予之夢久矣﹐今曷爲有是﹖夫物在彼而影生焉﹐遊於昔而今夢焉﹐玆之迷離變幻﹐是殆夢中之影也歟﹖﹗」酒畢﹐卽以平日聞見所及爲客陳之。辛卯九月﹐自杭航申。是日適當西人秋季大跑馬之期﹐玉勒齊銜﹐錦韉一色﹐海螺聲起﹐怒足如飛。自十餘馬多至二十餘馬﹐或跑半圈﹐或跑全圈﹐各以至之先後定勝負。如是者三日。聞當時勝負以數十萬金計﹐近則稍減。其地在英大馬路北泥城橋﹐周圍十里﹐環以鐵闌﹐塡以砂土﹐細艸芊芊﹐一望無垠。中西男婦往觀者幾如恆河沙數﹐而教坊姊妹亦無不擁香車逐隊而至﹐轂擊肩摩﹐釵墮珥墜﹐亦所不計﹐此余此次入滬來冶遊之第一樂也。夫滬本松江濱海一小縣耳﹐自道光季年五口通商﹐中外互市﹐遂成海內繁華之第一鎭。凡英﹑法﹑美三國所居之地﹐皆謂之「租界」。以河爲界﹐法界自小東門陸家石橋河北至北門三茅家橋河南﹔英界自三茅家橋河北至二擺渡老閘河西南﹝老閘河卽蘇州河也﹞﹔美界自二擺渡河北至虹口皆是﹐英居兩界之中﹐地廣人繁﹐洋行貨棧十居八九﹐其气象更爲蕃盛焉。每界每歲捐數各數十萬﹐其章程由英商而定﹐其經費仍居戶所出。居戶洋人較華人爲少﹐捐數華人較洋人爲重。而一切巡捕﹑包探﹑掃街﹑鋪路﹑推車﹑挑水請役﹐皆系華人爲之﹐惟巡捕則較有洋人焉。巡捕者﹐植立於各界四叉﹐以防行人車馬碰撞之虞﹐𨿽晝夜﹑風雨﹑寒暑不攺。設有不率教者﹐則拉捕房以問﹐以是滬上少爭鬥盜竊之患。不然﹐五方雜處﹐良莠不齊﹐猶豈可一日居哉﹗而道路則時加修飾﹐不使半步之崎嶇﹔溝池則時加疏浚﹐元使淤泥之稍積﹔睛則輪水渀沸﹐塵漠不飛﹐夜則電球地燈﹐照耀如晝。以地方所捐之數﹐應地方所爲之事﹐而卽以還我地方謀食之人﹐其立法若何美備﹗設我中國爲之﹐未有不染指侵蝕於其間也。余猶憶戊寅赴楚﹐滬上熱鬧之區獨稱寶善街爲巨擘﹐今則銷金之局蓋在四馬路焉。每當夕陽西逝﹐怒馬東來﹐茶煙酒霧﹐鬢影衣香﹐氳氳焉蕩人心魄。若夫荷暑已退﹐柳風乍拂﹐粉白黛綠者咸憑檻倚闌﹐招搖過客。餘詩有曰「夕陽紙扇如蝴蝶﹐徧傍闌干十二樓。」蓋情景甚似也。入夜則兩行燈火﹐蜿蜒如遊龍﹐過其間者﹐但覺檀板管笙與夫歌唱笑語﹑人車馬車之聲﹐嘈雜喧闐﹐相接不絕﹐抑何其盛也﹗蓋英界爲滬上之勝﹐而四馬路又爲英界之勝﹐是以遊人競稱四馬路焉。而余之遊滬﹐以四馬路會歸外﹐更有八事焉﹕戲館也﹐書場也﹐酒樓也﹐茶室也﹐煙間也﹐馬車也﹐花園也﹐堂子也。更請以聞見所及陳之。滬上梨園甲於天下﹐聞始於同治初年徽人開滿庭芳於南靖遠街。其時調分京﹑徽兩種﹐嗣後京調盛而徽班遂無問鼎者焉。今則四馬路之丹桂﹑六馬路之天福爲最﹐石路之天仙次之﹐寶善街之和春﹑長春﹑三雅又次之。三雅專演昆腔﹐調甚悠揚﹐時人以其不及京腔之繁縟﹐不喜也。近有幫子腔附麗子京調﹐獨出冠時﹐其聲嗚嗚然﹐如大聲疾呼﹐如痛哭流離﹐悲傷噍殺﹐感人最深。夫戲班之盛衰視乎腳色之優劣﹐班中花旦尢重﹐往往賫千金厚幣聘諸燕京。余昔時所見負盛名如小桂壽﹑劉鳳林﹐十三旦﹑葛子香﹑萬盞燈者﹐今已風流雲散﹐莫問行蹤。近來之秀如周鳳林之《蝴蝶夢》﹑髙彩雲之《翠屏山》﹑丁蘭蓀之《蕩湖船》﹑牡丹花之《靑雲下書》﹐亦足以娛目蕩心。當夫禮拜之期及禮拜六之夜﹐演者色舞眉飛﹐觀者興髙采烈。電燈初閃﹐車馬爭來﹐接客者候諸門首﹐將日夜之戲印就紅箋﹐分送各客﹐謂之「戲單」。包廂正座﹐椅位板位﹐遞次而減。鐘鳴八下﹐各戲登場﹐萬頭攢動﹐蟻擁蜂喧。更復有以燈踩技藝擅長者如《鳳蓮山》《洛陽橋》《斗牛宮》《寶蓮燈》﹐每演一戲﹐蠟炬費至二千餘條﹐古稱火樹銀花﹐當亦無此綺麗矣﹗迨至銅龍將盡﹐玉兔漸低﹐而靑樓之姍姍來遲者﹐猶復蘭麝煙迷﹐綺羅雲集﹐誠不夜之芳城﹑菊部之大觀也。此戲園也﹐爲遊滬者必有事也。書場者﹐卽世所稱「說大書」也。自說大書之技不精﹐而後借粉黛以爲助。其未說書也﹐必先使唱開篇。其旣說也﹐又皆能插科打諢﹐相爲接應。厥後喜聽唱而不喜書﹐於是爭廢書而專用唱矣﹐說大書者僅退坐理管弦而已﹐此滬上書場所以專稱「女唱書」也。書場共十二樓﹐皆聚於四馬路﹐曰天樂窩﹐曰小廣寒﹐曰桃花趣﹐日也是樓﹐曰皆宜樓﹐曰萬華書屋﹐曰響遏行雲樓﹐曰仙樂鈞天樓﹐曰淞滬艷影樓﹐曰九霄艷雲樓﹐曰四海論交樓﹐曰引商刻徵羽樓。每樓日夜兩檔各有二十妓﹐或有一妓上數樓者。每妓各用大紅箋書姓名﹐髙掛樓外﹐每門首各有接客者作蘇音呼喚﹐口不停聲﹐曰「聽書哉」﹐曰「先生來哉」。「先生」者﹐稱女唱書之名也。有客登樓則報道幾位。治乎珠圍翠繞﹐各妓登場﹐檀板一下﹐笙歌嗷嘈﹐𨿽雛鬟稚髻﹐無不髙唱入云。客中若有熟識歌姬﹑或欲攀此姬者﹐各以一洋點一曲爲妓榮也﹐餘詩所謂「虞兪昆馬憑君點﹐一曲終時一鳥投」﹐卽此也。虞調出於虞山﹐先有虞姓者專擅此調﹐調極曼衍悠遠﹐合弦索琵琶共奏﹐靡靡鄭音之亞也。兪調者﹐兪秀山所制﹐抑揚宛轉﹐如小兒女綠窗私語﹐愈唱愈低。馬調則咸豐間馬如飛所創也﹐初唱甚髙﹐惟唱到末一字之前﹐故緩其腔﹐而將末一字另吐子後﹐有若蜻蜒點水﹐最足動人﹗近時院中專尙小調﹐如《九連環》《十八扯》《四季相思》﹐風柔聲軟﹐蕩人心志﹐諸姬皆能﹐不必女唱書獨擅也。迨至剪斷一聲﹐雲鬟四散﹐聽書者皆紛然下樓﹐亦蓋有退而訪先生之寓焉。此所謂書場也﹐亦遊滬者必有事也。滬上酒館﹐其烹調以專味爲重﹐如紅燒海參﹑紅燒魚翅﹑掛鑪雞鴨之類﹐蔌﹑筍﹑苴﹑蒲槪置勿用。豈到此皆腦滿腸肥必以腥濃饜其飫歟﹖其中著名者向以泰和館爲先。泰和館滬人所開﹐菜兼南北﹐烹飪絕精﹐大有「座上客常滿﹐樽中酒不空」之意。外此天津館則有中和﹐寧波館則有鴻運﹑益慶兩樓﹐亦皆庭盈車馬﹐座滿嬋娟﹐然終不若四馬路蘇之聚丰園﹑寶善街金陵之復新園尢爲當行出色矣﹗兩園上下樓室各數十﹐其中爲正廳﹐兩旁爲書房﹐席房﹐規模宏敞﹐裝飾精雅﹐書畫聯匾﹐冠冕堂皇。有喜慶事﹐於此折箋召客﹐肆筵設席﹐海錯山珍﹐咄嗟立辦。門前懸燈結彩﹐鼓樂迎送﹐聽客所爲。其尋常便酌一二席者﹐則以花鳥屏花隔之﹐左肴右胾﹐色色精美。上燈以後﹐飲客偕來﹐履舄紛紜﹐觥籌交錯﹐繁弦急管﹐餘音繞梁﹐幾有酒如池﹑肉如林﹐蒸騰成霈霧之象。𨿽門首肩輿層累疊積﹐而邀客招妓之紅箋使者猶絡繹於道﹐其盛可知矣。大抵蘇館﹑徽館﹐寧館﹑天津館﹑南京館﹐其烹飪和調無不小異大同。若夫番菜館﹑消夜館﹐其染指而嘗者輒詫爲未有。番菜館爲外國人之大餐房﹐樓房器具都仿洋式﹐精致潔淨﹐無過於斯。四馬路海天春﹐一家春﹐一品春﹑杏林春皆是也。人各一肴﹐肴各一色﹐不相謀亦不相讓﹐或一二人﹐或十數人﹐分曹據席﹐計客數不計席數﹐飲膳則有做茶﹑小食﹔大餐諸名色﹐中外名酒皆備。惟肴饌俱從火上烤熟﹐牛羊雞鴨非酸辣卽鮏羴﹐豈風尙不同﹐嗜好亦異耶﹖向時華人鮮過問者﹐近則裙屐少年﹐巨腹大賈﹐往往攜姬挈眷﹐異味爭嘗﹐亦沾染西俗之一端也。消夜館者﹐廣東館也﹐廣人日僅兩餐﹐夜半則加一餐﹐故曰「消夜」。大小消夜甚多﹐惟杏花樓﹑中華園爲最。窗櫺屏格﹐雕鏤絕精﹐金碧丹靑﹐輝煌耀日﹐平時小飲可以兩客叫一消夜﹐一客者﹐冷熱兩菜也。夫番菜館已較廉於它館﹐而消夜則又廉矣。此酒館也﹐亦遊滬者所有事也。滬上茶室聞創始於一洞天﹐其後繼之者﹐麗水臺最爲著名。髙閣臨流﹐軒窗四敞﹐左右後三面皆棋盤街﹐萬樓鶯燕﹐笑語皆通﹐尋花問柳﹐皆於斯嘲風弄月。曾幾何時﹐世交滄桑而麗水臺則已爲平屋矣﹗今則四馬路之一層樓﹑萬華樓﹑升平樓﹑菁華樓﹑樂心樓更駕而上之﹐而五層樓更爲傑出。余嘗偕友人登五層樓之顚﹐俯視其下﹐見夫轎如風﹐人車如走馬﹐馬車如飛龍﹐如滚波濤﹐如千萬軍旌旗搖閃而過。其人如蟻聚﹐其聲如蜂屯﹐又如魚麗﹑鵝鴨之陣蜿蜒而來﹐忽聞笙歌笑語﹑環佩之聲﹐飄渺淩空﹐若遠若近﹐若上若下。天風泠然﹐身不能自主﹐嘗回顧友人而嘻曰「吾聞古神仙立云端﹐下視塵寰﹐殆亦若是耶﹗」若夫石路則有百花錦繡樓﹐寶善街則有陽春煙雨樓﹐大馬路則有五云日升樓﹐黃浦灘則有天地一家春﹐城中廟園則有湖心亭﹑得意樓﹐或髙閣臨風﹐或疏窗映水﹐亦無不器具明潔﹐淸光璀燦。至於松風閣以茶勝﹐一壺春﹑載春園以地勝﹐廣東之怡珍同芳居以裝潢勝﹐此皆別地所無者。夫別處茶室之設不過滌煩解渴﹐聚語消閒﹐而滬上爲賓主酬應之區﹑士女遊觀之所﹐每茶一盞不過二三十錢﹐而可以親承款洽﹐近挹丰神﹐實爲生平艷福。昔歐陽公云「醉翁之意不在酒。」而滬上之飲茶亦不在茶。此茶室也﹐亦遊滬者必有事也。煙間本爲藏垢納污之所﹐雅者固不屑道﹐而滬上煙間之佳尢過茶室。吸煙者之意不在煙﹐猶飲茶者之意不在茶也。雕琢鏤刻﹐窮極精工﹐向聞眠云閣爲最。開之者乃一婦人﹐嘗雇用小女子作堂倌以招攬生意﹐一時間各煙問女堂倌盛行﹐此婦知其將爲官禁﹐逆先停閉﹐旣而果然﹐其識見之卓有如此者。計今日租界中大小煙間鱗次櫛比﹐不勝枚舉﹐惟法馬路之南誠信﹐聞與當時眠云閣相伯仲﹐其餘粉飾裝潢微有不逮﹐然亦輝煌綺麗﹐天下之大觀也。入其中者﹐畫棟雕梁﹐枕榻几案﹑燈盤茗碗﹐無不華麗精工﹐而復庭設中外之芳菲﹐室列名人之書畫。夏則徧張風幔﹐不知火傘之當空﹔冬則徧設火筒﹐不知冰霜之著地。每一榻中各嵌大鏡一面﹐夜則電燈初上﹐以鏡照鏡﹐以燈映燈﹐鏡鏡相臨﹐燈燈相映﹐幾如入玻璃世界﹑珠寶乾坤﹐令人目閃心炫。有以煙間兼酒樓者﹐大馬路之最樂居是也﹔有以煙間兼茶室者﹐四馬路之一層樓﹐五層樓﹑靑蓮閣是也﹔有以煙間兼書場者﹐華眾會﹑論交樓﹑皆宜樓是也。風瀟雨晦之際﹐一榻橫陳﹐兩友對敍﹐僅費靑蚨百餘片﹐卽可以流連半日﹐亦爲人生樂事﹐豈必有煙霞癖者始能消受哉﹗此煙間也﹐亦遊滬者所必有事也。西人馬車有雙輪﹑四輪之別﹐一馬﹑兩馬之分﹐以馬之雙單爲車之大小。其通行最盛者爲皮篷車﹐而復有轎車﹑船車﹐以其形似轎似船也﹐輪皆用四。近更有鋼絲馬車﹐輪以鋼不以木﹐輪外圈以橡皮﹐取其輕而無聲﹐諸姬爭效坐之。有兩輪而髙座者﹐更名曰亨生特。亨生特者﹐猶華言其物之佳也。向聞馬車惟歐洲巨賈得以用之﹐今則華人設廠雇稅﹐多至二千餘乘﹐其式隨意構造﹐宜雨宜晴﹐各盡其妙。外國士女作工治事﹐限以晷刻﹐黽勉終日﹐偃恩一時﹐往往乘坐此車﹐倘佯容與以流動其血脈﹑舒暢其筋骨。華人效此﹐僅以爲助興會﹑擴胸襟而已。馬車非馬路不行﹐洋場大路﹐其平如掌。當夫風日晴和﹐偕二三知己﹐沿黃浦灘﹐登品泉樓﹐見夫裙屐少年或攜仙眷﹑或挾歌姬﹐無不繡轂雕輪﹐絡繹爭飛﹐而愚園﹑張園﹑靜安寺更爲會集之區﹐塵埃倏起﹐雷霆乍驚﹐而紅妝綠鬢已鏘然一聲穿花拂柳而過﹐令人送往迎來﹐目眩心迷。近詩有曰「馬健車輕快若駛﹐香塵滚滚紛羅綺。」蓋言其實也。且夫人生行樂﹐及時幾何﹐一歲之間﹐冬則苦寒﹐夏則苦暑﹐一日之中﹐日行於晝﹐月行於夜﹐而馬車宜冬宜夏﹑宜日宜夜。時維溽暑﹐赤傘懸空﹐半臂輕紗﹐揮扇不止。若夫月明如晝﹐淸風徐來﹐遙望燈火一簇如繁星﹐明滅於長林丰艸間﹐倏忽已至﹐則𨿽參橫斗轉﹐露冷宵深﹐猶不肯整鞭而歸﹐其樂可知矣。此馬車也﹐亦遊滬者必有事也。滬上花園向以邑廟東﹑西園爲最﹐繼之者靜安寺之中園﹑西園﹐今則獨盛於徐﹑愚﹑張三園矣。東園卽廟內園﹐回廊曲折﹐山石峻嶒﹐結構亦稱奇幻。每逢佳節﹐或蘭荷桂菊之會﹐任人遊覽。平時頗有「門𨿽設而常關」之意。西園本前明潘允庵方伯之豫園﹐地大五十畝﹐極亭臺池沼之勝。嗣潘氏微﹐旋歸廟爲西園矣。池心建亭﹐左右翼以石橋﹐名曰九曲橋﹐又有香雪堂﹑三櫺堂﹑萃雅堂﹑點春堂諸名勝。園西北隅亦有巨石疊作峯巒磴道﹐盤旋而上。滬地無山﹐重九婦女登髙者多集於此。惜園內競設茗室及各色店鋪﹐竟成市會﹐而凡山人墨客﹐江湖雜技亦皆托足其中﹐遊此間者但知街市喧闐﹐迥非昔時布置矣。申園在靜安寺西隅﹐中構洋樓﹐四圍花木﹐右偏並築臺榭﹑鑿芳池﹐後設彈子房﹐任客嬉遊。聞當時此園未啟﹐客之乘馬車挾美妓到此者﹐不過於樹林陰翳中略停片刻。而有此園可資憩息﹐紅男綠女結隊成羣﹐品茗看花﹐流連忘返。未幾﹐西園辟而申園又不能專美於前矣。西園又在申園之西﹐花木臺榭亦無越申園﹐惟地稍大﹐可以乘車周匝﹐故歌妓尢樂就之。今則愚園一開﹐而兩園皆寂寞塵飛﹐過此者不無昔盛今衰之感。蓋愚園辟於兩園之間﹐金碧丹靑﹐太形華麗﹐似不及左右兩園之疏。然棉畫棟珠簾﹐朝飛暮捲﹐其樓閣之宏敞﹐陳設之精良﹐海上諸園亦無以過之。冶遊旣倦﹐躡雲而登﹐倚雕欄﹐啜苦茗﹐淸風颼至﹐俗慮俱消。時或隔座花枝向人招展﹐釵聲鈿影仿佛簾中﹐每爲誦元相「醉聞花气睡聞鶯」之句﹐低徊不能去。張園在斜橋之西﹐爲遊愚園者必遊之路﹐故遊愚園者率先遊張園。園本西人所築﹐嗣爲無錫張君叔和購爲養母之區﹐不收遊資﹐故裙屐爭往來焉。園中一望平蕪﹐尢稱曠適。有荷池廣數百畝﹐隔池有紅梅數百本﹐兩花盛開﹐遊人到此﹐仿佛置身於西湖孤山﹑三潭印月之間﹐亦熱鬧中一淸涼境也。所植外國花卉甚多﹐冬則藏諸玻璃室中﹐園中柴扉題曰「煙波小築」﹐又曰味蒓園﹐隸書古雅﹐不知誰氏筆也。蓋張園也﹑愚園也﹑串園也﹑豫園也﹑西園也﹐或奇麗﹐或淡雅﹐或疏落﹐或闊大﹐江湖之意﹑山林之气﹐京洛之態﹐吳蜀之華﹐諸園無不悉備。而園中之物亦無一不可人。而蕭然絕俗者其惟徐園之又一村乎﹗徐園﹐海寧徐棣山司馬之園也。園不甚大﹐其中爲堂﹑爲榭﹐爲閣﹑爲齋﹐又列長廊一帶﹐穿雲度水﹐曲折回環﹐其布置已爲海上諸園之最。𨿽然杉桐檜柏﹑奇花美艸﹐華堂彩榭﹑鳥籠獸圈皆爲匠園者意有之物﹐而又一村實爲獨得之境。村在園西幽深處﹐隔以粉墻﹐遊此園者鮮知此中有村。村口以樹條編靑籬﹐聊成戶形﹔籬外一河﹐橫可數丈﹐左畔有板橋可渡﹐渡河數十步有茅屋數間﹐外繞以竹柏柳杏﹐樹梢髙掛一幌﹐曰「沽酒處」﹐入其屋中﹐槿籬土壁﹐竹榻紙窗﹐朴然入古。推窗一望﹐北風瀟灑﹐隔河蘆荻﹐戰戰有聲。下視河中游魚﹐可垂釣也。出酒家小石路二十餘步﹐稍髙處有亭﹐上亦覆以茅。鑪竈瓶幾﹐錯落安排。亭中貯無錫惠山泉﹐任客品嘗。亭下左畔有井一﹐旁置篷笠桔橰之具。井旁墻下欄以竹柵﹐豢養雞鵝鴨豕之類。佇亭久望﹐時當落葉滿地﹐綠菜盈畦﹐忽聽雞啼一聲﹐便不知此身仍在花園中也。村中種菊老人嘗迎余笑曰「此間遊客鮮至﹐間有至者﹐亦一望其蕭然而去﹐客何坐忘之久也﹖客亦嘗遊楊樹浦大花園與白大橋之公花園乎﹖大花園廣約百畝﹐中有大河﹐可容小輪舟來往﹔並有獅象獏豹異種禽獸﹐又有各種魚蝦蚌蛤之類。以玻璃爲墻﹐貯海水養之﹔更有鳥籠髙二十丈﹐大數倍之﹐長約半里﹐中植大樹五六株﹐小樹亦倍之﹐任鳥飛鳴上下﹐亦奇觀也。公家花園右畔恰臨大江﹐樓臺亭檻皆作洋式﹐徧地栽花。隨處設座﹐花各來自外國﹐紅紅翠翠﹐名目各異。每當禮拜﹐西人往往挈眷來遊﹐迨夕陽西逝﹐始各緩緩攜手而歸。而華人亦間有過而入者。」此所謂滬上花園也﹐亦遊滬者所必事也。滬上妓院亦甲於天下﹐別戶分門﹐不勝枚舉。大抵書寓﹑長三爲上﹐麼二次之。書寓者﹐卽女唱書之寓所也﹐其品甚貴﹐向時不屑與諸姬齒﹐今則長三亦書寓焉。其來自姑蘇爲多﹐故聲口皆作蘇音。江西﹑揚州﹑寧波人皆能效之﹐惟湖北﹑天津樂操土音﹐分道揚鑣﹐自立一幟。蓋書寓﹑長三﹑麼二總名曰「堂子」。麼二堂子皆聚於東西棋盤街﹐若書寓﹑長三則四馬路東西薈芳裏﹑合和裏﹑合興裏﹑合信裏﹑小桃源﹑毓秀裏﹑百花裏﹑尙仁裏﹑公陽裏﹑公順裏﹑桂馨裏﹑兆榮裏﹑兆貴裏﹑兆富裏皆其房籠也。樓深巷狹﹐曲折回環﹐夕陽初下﹐羅綺風柔﹐遊客至此﹐眞可歌「迷路出花難』也。房中陳設儼若王侯﹐牀榻几案非云石卽楠木﹐羅簾紗幕以外﹐著衣鏡﹑書畫燈﹑百靈臺﹑玻罩花﹑翡翠畫﹑珠胎鐘﹑髙腳盤﹑銀煙筒﹐紅燈影裏﹐爛然閃目﹐大有金迷紙醉之槪。客入其門﹐以擺臺面爲第一義﹐斯時觥籌交錯﹐履舄縱橫﹐酒霧蒸騰﹐花香繚繞。旣而大菜一上﹐局妓紛來﹐銅琵銀剔﹐珠唱云髙﹐本樓倌人唱罷﹐外妓次第續之。《霓裳》同詠﹐飄乎欲仙﹐宋廣平鐵石心腸﹐未嘗不爲梅花顚倒矣﹗乃曲未終而射覆猜拳﹑賭酒角勝﹐歌聲呼聲錯雜其中﹐旣而酒闌珠散﹐醉舞蹁躚﹐畱髡燭滅﹐薌澤微聞﹐釀芙蓉之膏﹐斟苑茗之壺﹐華胥一夢﹐幾不知此身尙在人世間也﹗書寓﹑長三﹐麼二之外﹐有衣飾房榻粗類堂子者曰「住宅」﹔亦有艷服夜遊﹐羣擁聚於茶室﹑煙寮﹐倚婢招人﹐曰『野雞」﹔更有赤頭大腳﹐專接泰西冠蓋之流﹐曰「咸水妹」﹗亦有衰年淫姬﹐暗藏名花﹐勾引生客﹐曰「花客寓」﹔此皆名目卑污﹐附麗妓院﹐風雅者固不屑道。若夫樓閣三層﹐笙歌徹夜﹐琴韻嗚嗚﹐鞋聲橐秦﹐則謂之「老旗昌」。老旗昌﹐粵妓也﹐開市在北市老旗昌﹐卽以其地名也。靑唇吹火﹐兩足如霜﹐好蘇﹑揚式者頗詆不遺力﹔然其間佳者﹐姿質明塋﹐肌膚細膩﹐水眼山眉﹐別饒佳趣﹐𨿽釵鈿衣服迥與滬異﹐然亦不失大方舉止也。余獨嘆上海風俗之壞﹐不壞於諸妓館林立﹐而獨壞於臺基﹑花煙間。臺基者﹐倚門淫姬擇幽僻小樓二三楹﹐陳設略備﹐狎遊子弟意有所屬而苦難如願者﹐﹖以重金﹐托其撮合﹐𨿽嬌娃嫠婦﹐一經煽惑﹐無不失足其中。事敗之後﹐至有爲父母所責﹐或不禮於其夫者﹐服毒自盡﹐不知其數﹐傷風敗俗﹐莫斯爲甚。妓館𨿽下至野雞﹐亦必洋蚨三四番方能訂交﹐若衣衫藍縷﹐仍不得其門而入。而花煙間一開﹐則肩挑負販者誤矣﹗吸煙一盒不過百錢﹐抹胸捋肚﹐無所不爲。若輩各租界皆有﹐惟十六浦爲腐聚之所。余嘗車過其地﹐見夫奇形怪貌﹑施粉塗脂﹑沿街排坐﹐幾乎入藥叉鬼國﹐令人心悸﹗而鄕民偶爾至此﹐稍爲顧視﹐卽拖入洞中﹐腰纏立罄。嘗見東洋車夫﹐捉襟見肘﹐兩足如飛﹐盡一日之力不過得靑蚨二三百片﹐除飯房數十錢外﹐盡消耗於此﹐其所害豈淺鮮哉﹗嗟乎﹗海上爲煙花巨藪﹐人之沈迷而不返者不知凡幾﹐父兄之教不能施﹐師友之箴不能入﹐室人交謫不能顧﹐蕩檢踰閒﹐傾財敗名﹐問之其人﹐而其人亦不自知其所以然也。此蓋迷人之徑﹑惑人之具﹑媚人之技﹑餂人之詞﹑無所不至﹐而入其中者或以情﹑或以憤﹑或以激﹑或以憐﹐則𨿽卑瑣﹖葺之夫﹐未有不慷慨豪拓以自喜。若曰吾逢場作戲﹐而不知其心已久迷也。𨿽然﹐幼墮煙花﹐亦爲生入地獄﹐一舉一動﹐管束綦嚴﹐數日無客﹐淩逼備至﹐其鞭笞敲撲之慘有未可以言語形容者。則𨿽衣飾華美﹐終無適志之時﹐故入此者必以贖身爲第一義﹐無怪乎有情人不惜千金也。此堂子也﹐爲遊滬者必不可有之事也﹐然亦不能無也。吾願遊此者當作懸崖勒馬之恩焉。客曰「滬遊之樂其如此乎﹖余聞滬上有影戲﹑東洋戲﹑馬戲﹐子皆已往觀否乎﹖」余曰﹕唯唯﹗臺上張極薄布幔﹐內燃地火燈﹐映出各種技巧﹐西人名曰「影戲」。初時海闊天空﹐波濤洶湧﹐有輪船一艘飛駛而下﹐驀被狂風吹轉﹐橫撞山腳﹐截成兩撅。正在危急之際﹐忽有一舶自銀濤雪浪中駛至﹐以小艇救起多人。一瞬間又變成夕陽衰艸﹑秀竹幽花景象﹐竹中露危樓一角﹐仿佛是西國園圃。繼而雪練平鋪﹐銀盤蕩漾﹐荻蘆瑟瑟﹐中有漁人臨流撒网。末後成濃春光景﹐日麗風和﹐花明柳暗﹐西方士女聯﹤衤藝﹥踏春﹐約略似宋人《淸明上河圖》﹐戲遂止。按此戲皆畫於紙上﹐向燈前照映﹐而人物之丰昌﹐煙雲之變幻﹐以及山光水色﹑異獸珍禽﹑奇花茂艸﹐無不惟妙惟肖﹐宛轉如生。技至此亦神矣﹗東洋戲者﹐大抵卽中國之變戲法也。其戲有硬功﹐軟功之分﹕初以粗鐵數丈橫系於戲臺東西柱上﹐一人左執扇﹐右持蓋﹐跣行其上。初尙按步徐行﹐繼而翹一足作《鸜鵒舞》﹐兩手握綫翻筋斗。忽疾馳向前﹐故作傾跌狀﹐橫臥鐵絲上。後將兩足倒掛﹐反身下垂﹐而口中嗚嗚唱蠻曲﹐仍能應弦合節﹐閱時始徐徐而下。又一美女艷服倩妝﹐髙坐方桌上﹐手持木匣一﹐徧示看客﹐中空無所有。忽探手而入﹐取出五色紙條﹐多至數百丈。又取出玩物數十件﹐最後有白鴿一頭奮飛而去。乃仍將紙條玩物逐漸放入﹐一轉瞬又空無所有矣。有一女子兩髻垂肩﹐年可十二三﹐持聚頭扇緩步而出。偶拾得破紙一幅﹐以手撕紙﹐隨撕隨扇﹐俱化成五色蛺蝶﹐飛舞滿臺﹐旣而將手一招﹐諸蝶俱集衣上﹐仍化爲紙﹐此之謂軟功﹐大約卽華戲中文戲也。又一老人肩竹梯﹐髙二丈﹐挾小女蛇行而上﹐站立梯頂﹐弓身倒乘﹐猛砉然一聲﹐梯級俱散﹐獨畱一竿﹐仍植肩上。斯時觀者俱目眩神癡﹐恐其顚墜。而女仍悠然自在﹐無些微怖容﹐又一人折紙爲小橋﹐置櫈上咒之﹐忽如虹腰亙天﹐髙大無比﹐一女躡棠木屐﹐徐步而登﹐繼卽翩然下來﹐而橋仍化爲紙矣。又一中年婦臥臺﹐兩足向上﹐承一桶﹐旋轉如風。戲房中擊鼓爲節﹐桶之髙下疾徐無不與鼓聲相應﹐桶愈轉則愈加多﹐末後累至十餘桶﹐依然便捷輕利﹐此之謂硬功﹐卽華戲中武戲也。𨿽同一技術﹐而遠勝中國索解者矣﹗客曰「影戲﹑東洋戲﹐僕旣聞言矣﹐能爲僕再談馬戲乎﹖馬戲卽子所言春秋大跑馬之戲否乎﹖」余曰﹕否否﹗馬戲者﹐以馬爲戲﹐戲臺之式與中國異﹐客座環四面﹐中畱一圓池﹐鋪以砂土﹐其平如砥。先是﹐二西人立騎馬背﹐駛行池中﹐忽聳身一躍﹐則馬已互換矣。繼而﹐一人躍登騎馬者之頂﹐復疊登六人﹐髙與屋齊﹐而馬不停蹄﹐人不顚蹶。又二人拉一白布橫亙臺上﹐馬由布下馳過﹐人則躍從布上﹐連躍數次。累黍不差。又數人各擎竹圈﹐大如栲栳﹐人馬俱從圈中過﹐如織錦之梭﹐輕靈無匹。時眾人方齊聲喝采﹐忽一女子怒馬突出﹐口銜三十餘磅之銅炮﹐攀機一發﹐石破天驚﹐而炮仍不墮﹐其齒力眞不可以數計矣﹐一人以帕埋土中﹐牽一馬至﹐附耳與語﹐馬卽以前足掘土﹐銜帕而出。又一人引二馬於池﹐其馬善解人意﹐命之坐則坐﹐命之立則立﹐命之鳴則鳴。末後四人拉一大鐵籠出﹐畜虎二﹐一黃一黑﹐黑者尢猛﹐大聲怒吼﹐聲震林木。有名長生者能入籠中﹐使演諸劇﹐虎皆帖耳垂頭﹐此外猶有袋鼠﹐人熊之類﹐不能演劇﹐惟備賞玩而已。是戲也﹐滬間已演過數次﹐惟車利尼最爲出色。𨿽然﹐此特遊目騁懷﹑陶情適志而已。若夫廣見聞﹑證學問﹐則當觀夫制造局之機器﹐而知功用之巧拙﹐觀於招商局之輪船﹐而知商賈之盈虛﹔觀於巡捕房﹑會審公堂﹐則知中外交涉之多﹐觀於方言館﹑《萬國公報》﹐則知英﹑法各國文字之異。此外﹐《申報》館﹑電報館﹑石印書局﹐自來水﹑自來火各公司﹐以及博物院﹑蠟人院﹑格致書院﹐亦當一一親歷目睹以窮其理而致其知﹐如是則不負所遊矣﹗客曰「聞君之言﹐大而風俗變遷﹑時事更易﹐小而花叢標易﹑鳥語鳴奇﹐無情不移﹐有境皆幻﹐固較讀《教坊記》《北裏志》《板橋雜記》《畫舫錄》諸書尢爲心迷目眩﹐使未遊有所羨﹐已遊者有所感﹐與於斯遊者有所警並有所悟。樂哉斯滬﹐他日當與子共遊之﹗」未幾客去﹐余亦復寢焉。

