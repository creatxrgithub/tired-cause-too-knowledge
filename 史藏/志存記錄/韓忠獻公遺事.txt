韓忠獻公遺事

﹝宋﹞彊至撰

公自定武入爲樞密使﹐時仁宗嗣位未立﹐公請置內學教宗子﹐建儲之意默存其中。事未及行﹐公秉政﹐仁宗倦勤甚﹐勢漸逼﹐更不暇置內學。每進對罷﹐卽論太子天下本﹐不可不預立﹐以系天下心﹐語日益深切﹐前後不可勝數。仁宗終無一言﹐不喜﹐亦不怒。公患之。他日﹐仁宗忽顧公謂﹕「朕亦有意多時。」時有二宗子嘗育宮中﹐公乘其意動﹐急叩之﹐謂﹕「二宗子陛下必亦自能見其孰聰明﹖知否可屬大計﹖」仁宗以英宗爲言﹐公卽將順以彼一人便若幽厲語更不及英宗﹝此句似有脫漏﹞﹐乞降聖旨札子權判宗正司。後兩府通簽禦札﹐張升太尉見之﹐懼﹐深罪公何不素議。及次日﹐殿上大言此事系社稷﹐陛下不可錯。上徐曰「此事與相公經商量來。」升下殿至中書又詰公﹐公曰「此甚入思慮來不錯。」升退﹐公笑曰「若與之素議﹐豈不壞了事﹖」後英宗畏避不就職幾半年﹐竟以事迫便作皇子。仁宗彌畱﹐英宗卽位之次日﹐疾作不能視朝﹐慈壽攝政。疾每甚﹐卽獨召公責曰「相公自看取﹗」公謂不須如此﹐但服下涎藥自無事。公嘗藥以進﹐英宗怒以藥覆公﹐公徐進藥而退。慈壽一日又獨召公入﹐英宗疾甚﹐直視二王﹐謂公曰「何不立長君﹖此輩做不得﹐相公錯也。」公退立﹐俱無言。慈壽一日又謂公﹕「人皆謂錯。」公曰「不錯。」慈壽怒曰「文字滿前後﹐𨿽大臣亦有言者。」公力開陳以爲不然。卒能翼淸﹐躬復大位﹐皆公力也。

英宗寢疾時﹐公一日進對罷﹐謂慈壽曰「上疾﹐須太后護視﹐若上不豫﹐太后亦未得安。」慈壽怒曰「相公是何等語﹗」當時同列皆謂太峻﹐退至中書﹐往往責公。公曰「諸君不思耳﹗兩宮素相疑﹐彼又內事皆在手﹐天性旣薄﹐若狃於權位﹐搖於閹官女謁之言﹐或有不測何以禁之﹖」眾服其遠識。後覘宮中﹐果調護日益加。上後疾愈﹐慈壽不肯還政﹐公每進對罷﹐卽歷陳前代母后之戒﹐懼位不可﹐久居必有禍﹐必嘗觀知之。後曰「婦人豈知觀史﹗」慈壽色勃聲勵﹐前後以十數。他日復謂﹕「若復辟後﹐禮數必有加不敢損﹐如不然﹐臣獨當責。」慈壽曰「此言何足據﹖」慈壽一日忽謂公﹕「本欲且管三二年﹐教養疾﹐相公乃如此﹗」公乘機力陳﹕「上前日出祈雨﹐應﹐萬姓亦皆知上無恙﹐天人如此﹐不可不還政。」次日遂批出還政。英宗旣臨朝﹐公請加慈壽禮數﹐英宗曰「相公休獎縱母后。」公曰「慈壽也﹐始深不肯放﹐下臣誘以利害﹐動以禍福﹐僅能復辟。彼遺太山之重﹐陛下乃惜一雞子之輕。」英宗尙遲疑﹐富公在其旁言曰「何啻太山﹗」議遂決。卽遂建慶壽宮﹐歲時稱聖躬萬福﹐出入加儀衛焉。

人有以使永昭陵後。公不退爲問者﹐曰﹕是時英宗始立﹐疾作不任事﹐慈壽懷二三時在永昭。一日遣一近璫小封親札﹐諭英宗狂惑等事。問相公如何﹖公報曰「若言語無節﹐慈壽旣云未定疊﹐未定疊人言何足怪﹗」他日復遣使見逼甚﹐公曰「只乞與曾公亮已下商量。」曾公輩果不敢當﹐皆云候韓琦回。公是時旣使回﹐且正內變矣。一日奏對罷﹐直論以爲太后旣無親出子﹐上幸養在宮中久﹐先帝有詔與子﹐其於子母不爲不順﹐若更懷猶豫聽讒佞﹐禍亂必由此起。立人之子﹐人皆知不若立己之子﹐然太后旣無子﹐不得不自認業。慈壽由此語塞﹐不復出口。琦是時豈暇自顧進退之分﹗未幾﹐英宗上仙﹐今上卽位。一日遂懇辭位﹐上流涕﹐謂相公欲何之。琦一日又盡持四方士人見責不退書開陳﹐以謂淸議不容如此﹐豈敢安位﹖上又流涕不語。請益堅﹐他日忽宣諭已有恩命云﹐亦不久在外虛冢席以待。故除兩鎭﹐有「衮衣待還」之語。公復進見﹐謂制語太過﹐使臣不得安外﹐乞攺之。上不許﹐遂之相復移雍。上使諭之﹐只候西帥回召。旣而召見﹐琦是時已知不可爲﹐堅請還相﹐次攺北門﹐事由此分矣。

仁廟疾﹐欲立英宗。時允弼最尊屬﹐心頗不平﹐且有語。一日﹐仁宗疾亟﹐英宗已立﹐親王皆入後殿。國朝制度﹐嗣天子卽位﹐先親王賀﹐次六軍﹐次見百官。公是時先獨召允弼入﹐稱先帝晏駕﹐皇子卽位﹐大王賀。允弼問﹕「皇子謂誰﹖」曰「某人。」允弼曰「豈有團練使爲天子者﹗何不立尊行。」公曰「先帝有詔。」允弼曰「烏用宰相。」遂循殿陛上﹐公叱下曰「大王﹐人臣也﹐不得無禮﹗」左右甲士皆至﹐遂賀。次召諸親王見﹐六軍百官中外晏然。

英宗立數日﹐百官朝晡臨兩府﹐立殿兩廡﹐上垂簾。英宗忽疾作﹐厲聲大呼﹐謂殺某二府。愕視不知所處﹐公獨投杖褰簾而入﹐見上乃疾作﹐非有他變。宮人壁後遁去﹐不敢前﹐公乃扶上呼左右翼入。時曾公已下皆汗浹背﹐以事出不意也。

英宗初晏駕﹐急召上未至。英宗復手動﹐曾公愕然﹐亟告公欲止召太子。公拒之曰「先帝復生﹐乃一太上皇。」愈促召上。其遠權知變如此。

英宗初立﹐外六班有謀變者﹐或告於公。公曰「事不成不過族耳﹐吾不懼也。」旣而卒無事。

英宗卽政﹐公以其勇智不奇出﹐可與有爲。乃考尋中書祖宗禦批﹐得百餘番﹐俱缺落不完﹐補綴僅能識其字畫﹐皆經國長算之策﹐如《取太原》《下江南》《伐犬戎》﹐付中書之類編成十餘軸。一日袖進﹐英宗一見之不斍﹐避禦坐﹐是時同列皆謂公有不言教萬乘事業。後上仙﹐公哭之慟﹐曰「何事不可爲。」

今上初卽位﹐慈壽一日送密札與公﹐諭及髙後與上不奉事﹐意有爲孀婦作主之語﹐仍敕中貴俟報。公但曰「領聖旨。」一日﹐入札子﹐以山陵有事取覆﹐乞晚臨後上殿﹐意他公莫與。旣見﹐謂官家不得驚﹐有一文字須進呈﹐說破只是不可泄﹕上今日皆慈壽力﹐恩不可忘﹔然旣非天屬之親﹐加意承奉﹐便自無事。上曰「謹奉教。」公又云「此文字臣不敢畱﹐幸宮中密燒之﹐若泄則讒間遂開﹐卒難以合。」上唯唯。後二宮相歡﹐人莫能窺其迹。

仁宗靈駕欲到永昭陵葬﹐且有日。道路妄傳皇堂棟損﹐有司驚駭不知所出﹐公至鄭始聞。時諸使見公鉤公旨﹐皆欲不問而掩之﹐公正色曰「不可﹗果損﹐當易之。若違葬期侈所費﹐此責猶可當﹐亦無可柰何。若苟且掩之﹐後有壞覆﹐人主致疑心﹐臣下何以當責﹗」一坐爲之嘆息﹐服其不苟處事﹐必盡識且及遠。旣到﹐皇堂棟乃不損。

熙寧中﹐公自長安入覲﹐朝廷欲畱之。公陰知時事﹐遂堅請相。陛辭日﹐上謂卿去﹐誰可屬國者﹖公引元老一二人。上默然﹐問﹕「金陵何如﹖」公曰「爲翰林學士則有餘﹐處此地則不可。」上又不答﹐公便退。後有問公何以識之﹖公曰「嘗讀一金陵答楊忱書﹐窺其心術﹐只爲一身﹐不爲天下﹐以此知非宰相器也。」

太宗﹑眞宗嘗獵於大名之郊﹐賦詩數十篇﹐賈魏公時刻於石。公畱守日﹐以其詩藏置於班瑞殿之壁。旣成﹐或請打石本以進﹐公沈念﹐謂其詩有衛霍爲鷹犬及有復山後之意﹐恐益啟之﹐遂止。後子華守北門﹐首獻焉。

有問公以郭達﹐眾人皆謂出公力。公曰「此等事非人臣得專﹐須還他主人。若用人﹐是則將順﹐非則開陳﹐何謂某力﹗」始英宗欲用郝質在西府﹐公謂﹕「質固得﹐但二府論道經邦地﹐使一黥卒處之﹐恐反使不安。如狄靑才業爲中外所伏﹐一旦居此﹐議論卒紛然而去﹐愛之適所以害之。」英宗沈吟久之﹐曰「如此則用郭達﹐某之以郭達粗勝質」。遂然之﹐旣阻其一﹐又阻其次﹐不可。王陶遂見誣﹐以引往年之廝役。又曰「此事惟趙少師知之。」是時同議以爲太躐等﹐當近下安排名目﹐遂有「同簽書」之號。公嘗言「範公一日見王沂公﹐謂宰相當顯拔人物﹐爲朝廷用﹐自丞相當國﹐明公門下未見一人。沂公曰﹕『司諫不思耶﹗若恩盡歸己﹐怨將誰歸﹖』範公恍若自失﹐退語公曰﹕『眞宰相器。』」公論近世宰相﹐獨許裴晉公﹐本朝惟師服王沂公。又嘗云「若晉公點檢著亦有未是處﹐君子成人之美﹐不可言也。」不知公摘晉公何事﹐恨未聞之。或問公威克﹑厥愛﹑允濟如潞公﹐臨大事全是威何如﹖公曰「待威而後濟者﹐亦是也。」然有不須威而能濟者﹐觀公意﹐豈以徳不足者﹐必待威以立事耶﹖古人謂雕鶚﹐百鳥望而畏之﹔鸞鳳百鳥望而愛之。其服則一﹐其品固相遠矣。

公嘗謂﹕「大臣以李固﹑杜喬爲本﹐其獘猶恐爲胡廣﹑趙介﹔以胡﹑趙自處﹐其獘可知也。」此可以見公出處﹑大節之本。

公嘗謂﹕「處事不可有心﹐有心則不自然﹐不自然則擾。太原士風習射﹐故民間有弓箭社。某在太原時﹐不禁亦不驅﹐故人情自得﹐亦可寓武備於其間。後宋相繼政﹐頗著心處之﹐下令籍爲部伍﹐仍須用角弓。太原人素貧﹐只用木弓﹐自此有賣牛置弓者﹐人始騷然矣。此蓋出於有勝心也。」

公嘗言「眞廟議配享﹐淸議皆與﹐沂公不與﹐申公誠意不可欺。」如此又曰「頃時丁﹑寇立朝﹐天下聞一善事﹐皆歸之萊公﹐未必盡萊公也。聞一不善﹐皆歸之晉公﹐未必盡出晉公也﹐蓋天下善惡事歸焉。人之修身﹝養心﹞﹑誠意﹐不可不愼。」公謂沂公爲相﹐論其事則無可數者﹐論其人則天下信之﹐爲賢宰相﹐其品何如﹗

公謂申公爲相﹐以進賢自任﹐恩歸於己﹐時士皆出其籠絡。獨歐﹑範﹑尹旋收旋失之﹐終不受其籠絡。公謂挺然忠義奮不顧身﹐師魯之所存也﹔身安而後國家﹐可保消息盈虛之理﹐希文之所存也。敢問二公孰賢﹖公曰「立一節則師魯可也﹐考其終身﹐不免終亦無所濟。若成就大事以濟天下﹐則希文可也。」

公謂論性之極不可變。君子愼言恐廢其學﹐然學者要在隨其性以修﹐至於成徳﹐皆可入聖。若不揆性而遠求﹐恐其反喪本﹐終亦無所至﹐不可不知。

公謂務容小人﹐善惡黑白不太分﹐故小人忌之亦少。如富﹑範﹑歐﹑尹常欲分君子小人﹐故小人忌怨日至﹐朋黨亦起及其極﹔君子消退﹐巨公大人有不能出力救之者。方諸公斥逐﹐獨公安焉。一日王君貺見公﹐謂稚圭不如拔出﹐彼黨向這下來。公曰「琦惟義是從﹐不知有黨。」君貺不悅而去。後扶持諸公復起﹐皆公力﹐士君子立朝不可不如此。

石守道編《三朝聖政錄》﹐將上﹐一日求質於公﹐公指數事爲非﹕其一﹐太祖時嘗惑一宮鬟﹐視朝晏﹐羣臣有言﹐太祖悟﹐潛伺鬟方酣寢刺殺之。公曰「此豈可爲後世法﹖已溺之﹐乃惡其溺而殺之﹐彼何罪﹖使其復有嬖﹐將不勝其殺矣。」遂去此等數事﹐守道服其淸識。

公執政臺諫﹐有言訴不當理﹐或涉浮薄害風教者﹐皆密封之﹐終不示人。呂誨﹑趙瞻濮園得罪﹐禦批與廣南別駕﹐公力陳與善地﹐以來言者﹐人謂公性根有仁義。公平日論時望諸公﹐皆不以經綸許之﹐謂才器須周可當四面﹐入粗入細乃經綸事業﹐今皆只可當一面才也。

公在相臺作《久旱喜雨》詩﹐上句言「云動風行雷雨作」﹐解之事斷句云「須�慰滿三農望﹐卻斂神功寂似無。」人謂此眞做出相業也。

公在北門﹐重陽燕諸漕於後園﹐有一詩一聯云「不羞老圃秋容淡﹐且看寒花晚節香。」公居常謂保初節易﹐保晚節難﹐事事尢著力﹐所立特完。又作《喜雪》詩一聯云「危石蓋深鹽虎陷﹐老松擎重玉龍寒。」人謂公身𨿽在外﹐自任以天下之重﹐如此公爲詩用意深﹐非詳味之莫見其指﹐皆此類。

劉禦藥好收古畫﹐多求諸公。跋尾數策上有金書﹐字悉上筆﹐餘三策﹐公卿多題於後。劉到北門宣公﹐出畫策﹐謂獨未得公數字爲恨。公題云「觀畫之術無他﹐惟逼眞而已。得眞之全者﹐絕也﹔得眞之多者﹐上也。不得其多﹐非中卽下矣。持吾說以觀劉氏之畫﹐其可逃乎哉﹗安陽蠢叟病中題。」﹝時公堅請宣相﹐上使劉問﹞人謂此術不獨可觀畫﹐亦可觀人物也。諸公題皆論一時﹐公獨兼之。

有問彥升材品於公者﹐公曰「戇直而且忠於人﹐然過涉滅頂﹐非伊分上所有。」或問之爲其膽力薄﹐公平日謂﹕「成大事在膽﹐未嘗以膽許人﹐往往自許也。」

或問君實﹑晦叔天下所屬望﹐他時入用何如﹖公曰「才偏規模小。」問晦叔平日﹐曰「今日乃是平日。」人有疑公待君子小人均以誠﹐往往爲小人所欺﹐柰何﹖公曰「不然﹐亦觀其人如何﹐隨分數放之耳。」謂公待人誠則皆誠﹐但有深淺以明濟之也﹐豈可以爲小人不待以誠耶﹖皆嘆以爲不可及。公平日獎進人物極博﹐至心許者不過一二人﹐多是與人長﹑忘人短而用之。人謂太濫﹐其實胸中不啻黑白。在北門﹐一屬官小有才﹐不知道。公多委以事﹐人謂公眞許之。他日或問﹐公曰「某人但愛任術﹐所爲不惇篤。」大中其獘。

公爲陜西招討時﹐師魯與英公不相與。師魯於公處卽論英公事﹐英公於公處亦論師魯﹐公皆納之不言﹐遂無事。不然不靜矣。

公論﹕爲善﹐其初往往能持﹐久而不變爲難。計日計月而爲之者﹐甚多矣。

公語﹕小人害君子﹐如蜂蠆之毒﹐物違之正。使不能加諸人﹐可謂善處矣。

公云「臨事若慮得失﹐當札定腳做。更不移﹐成敗則任他﹐如此方可成務。」又云「孤忠每賴神明相助﹐幸而多有成。」其至誠自信如此。孔嗣宗任河北憲司農﹐召議役法﹐別公請言﹐不答﹐請益堅。公曰「故舊不當無言﹐此行但爲河北說﹐得些眾人不敢道底意思足矣。」嗣宗臨上馬﹐又曰「富貴易得﹐名節難保。」嗣宗歸﹐不懌者數日﹐終不能自已。吳長文子璟素以堅挺有器節稱﹐公亦稱之﹐及幕府有闕門下﹐有以璟爲言者。公曰「此人气𨿽壯﹐然包蓄不深﹐發必暴且不中節﹐當以此敗。」置而不言。不逾年﹐璟敗﹐皆如其言。

趙君錫被召﹐別公請教﹐公曰「平日之學正爲今日﹐此若不錯﹐余不錯矣。」終不語及他事。又請云「若上問某事﹐以何對﹖」公曰「此則在廷評自處。」

李淸臣平日於公前多論釋氏﹐貴定力﹐謂無定則不能主善﹐公每然之。後朝廷降斥異論者﹐李進取頗持兩端﹐公因書開之曰「比來臺閣斥逐紛紛﹐吾親得不少加定力乎﹖」公之善諭人如此。

公言狄靑作定副帥﹐一日宴公﹐惟劉易先生與焉。易性素疏訐﹐時優人以儒爲戲﹐易勃然謂黥卒敢如此﹗詬罵武襄不絕口﹐至擲樽俎以起。公是時觀武襄气殊自若不少動﹐笑語溫然。次日武襄首造劉易謝之﹐公於是時已知其有量。

李師中爲布衣﹐父坐鎭戎退陣當斬。公馳至鎭戎﹐以賊眾我寡非諸將罪﹐且欲戮其爲首一人。師中父在貸中﹐方請於朝﹐會師中赴南宮試﹐遂上書論。公募民爲兵﹐往應﹐賊大擾﹐乞斬公以謝陜西。旣不行﹐後有疑公心﹐執政有請勿害師中者。公笑曰「彼是時以子救父﹐豈可加罪﹖」人聞之﹐咸服其公恕﹐然而師中終未之信。後擢爲兩制﹐師中方愧服且深謝之。

公兄爲泰倅﹐孫元規爲司理﹐當薦之﹐公遂拜元規﹐書問未嘗逾時不講。後公爲西帥﹐兵敗﹐元規領言責深議公罪。朝廷知罪不在主帥﹐少責卽復﹐自此元規慊公﹐書問遂絕。公一日以書問元規﹕「平日事契如此﹐若以伯氏嘗薦而後見攻﹐此乃韓厥之舉﹔若某當言責亦不爲﹐元規隱此何待﹖某之不廣﹐願公勿疑。」元規亦疑之﹐終不講書。公秉政﹐頗以公有害己心。後起廢爲慶帥﹐元規過闕乃泣﹐見公曰「沔眞小人﹐公知沔﹐沔不知相公之徳量也。」

公與婁澈有舊﹐數到大名幹公﹐公待之厚。或以澈爲公言者﹐但曰「人材難全。」

公以恩及人﹐無求徳心﹐故所及者廣﹐所感亦深。平日非不知人之欺﹐終不別白﹐能受其欺。賤官因事爭於前﹐每及己之誤﹐卽受之。事行其直者﹐不主已爲是。若稟事﹐嘗訐觸非而卻之﹐異日復稟﹐終不以前日芥蒂置於心﹐亦惟是從之。

公因論退日處去就之難者﹐不可猛而有迹。公每聞新執政用一人﹐嘆曰「放上則易﹐放下則難。」公嘗戒人不可以任性﹐當臨事有所裁處﹐方不失中道。公言王文正母弟傲不可訓﹐一日逼冬至﹐祠家廟﹐列百壺於家堂前﹐弟皆擊破之﹐家人惶駭。文正忽自外入﹐見酒流滿路不可行﹐公無一言﹐但攝衣步入堂。其後﹐弟忽感悟﹐復爲善﹐終亦不言。

公因語章相在北門﹐頗姑息三軍。公曰「禦軍自有中道﹐嚴固不可﹐愛亦不可。若當其罪﹐𨿽日殺百人何害﹖人自不怨。」

公言富公爲鄆倅﹐沂公作安撫使﹐一日謂富公曰「卽日當某位。」富曰「不敢當。」沂公曰「然進則易﹐退時難。」公言仁廟禦批﹐朕曰﹕韓琦﹑富弼﹑範仲淹皆公議人望之所歸﹐凡所議事﹐仰章得象﹔杜衍已下﹐公心協力行之。文正家藏一本﹐一以與公﹐今尙存也。

公在相﹐舉答詔文字與孫賁。賁謂臣不密則失身﹐莫且當孫順。公曰「事至此﹐忠臣義士亦不顧。若顧之﹐言不可出口矣。」

公謂小人不可求遠也。三家村中亦有一家﹐當求其處之之理﹐知其爲小人。以小人處之﹐更不可校﹐如校之則自小矣。人有非毀﹐但當反己是不是﹐己是則是在我﹐而非在彼﹐烏用計其如何。

公言始學行己當如金玉﹐不受微塵之污方是。及其成徳有所受﹐亦有所不害者﹐不然無容矣。

公謂忠義之心人皆有之﹐惟其執之不固﹐勉之不力﹐是以不及於世人。

潞公在西京府﹐人有以魏公進退諷潞公者﹐潞公曰「彥博豈可以望韓公﹗韓公地位別﹐某則有些粗材﹐蒙朝廷擢備兩府耳。」人頗與潞公自知之明也。所以歐公平日少許人﹐惟服韓公。嘗因事發嘆曰「累百歐陽修不足望韓公。」

公謂歐與曾同在兩府﹐歐性素褊﹐曾則齷齪﹐每議事﹐至厲聲相攻不可解。公一切不問﹐俟其气定﹐徐以一言可否之﹐二公皆伏。

公謂大凡使人爲善﹐須就其性中做﹐性中若無﹐𨿽彊之終不能從。

公謂劉家今𨿽少淹﹐異日反正﹐當作第一第二等人﹐然更且固窮保名節。公曰「勇且習石曼卿﹐直方外之士。」

定卒惡米陳﹐執籌不請。公爲帥﹐馳入倉﹐郡卒前訴。公懷中出一裹﹐曰「某亦請此米﹐朝廷置此米一斗價八鐶﹐今𨿽陳下﹐亦不失四鐶﹐適皆自汝扇搖。」公命戮數卒於前﹐公嶷然不動﹐一軍股栗。公平日恂恂如不能爲﹐臨事制變如此。

