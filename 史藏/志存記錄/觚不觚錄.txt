觚不觚錄

﹝明﹞王世貞撰

孔子有言「觚不觚﹖觚哉﹗觚哉﹗」蓋傷觚之不復舊觚也。所謂削方爲圓﹐斫朴爲雕者﹐玆之謂矣。又曰「吾猶及史之闕文也有馬者借人乘之﹐今亡矣夫。」其作春秋脫左驂而賻﹐蓋皆寓微旨焉。余自舞象而小識人事﹐逾冠登朝﹐數躓數起﹐以至歸田﹐今垂六十矣。髙岸爲谷﹐江河下趨。觚之不爲觚﹐幾何可辧識﹖閒居無事﹐偶臆其事而書之。大而朝典﹐細而鄕俗﹐以至一器一物之微﹐無不可慨嘆。若其今是昔非﹐不觚而觚者﹐百固不能二三也。旣成﹐而目之曰觚不觚錄。

國朝邊帥﹐無加宮保以上者﹐其官至左都督而止。或斬級功多則加錄賜蔭﹔又多則封流伯﹔又多則於流伯加歲祿﹔其又多則許世襲﹐或至伯而後加宮保。嘉靖中﹐閣臣不諳典故﹐始以太子太保加大同總兵梁震﹐繼以太保加大同總兵罔尙文﹐而錦衣緹帥﹐亦薦加少保以致太保矣。夫總兵一兜鍪將也﹐緹帥三衙杖士也。而冒燮理陰陽之寄﹐不亦重辱哉。是可釐而正也。

隆慶卽位﹐恩詔文職五品以上以禮致仕者﹐進階一級。於是致仕尙書左右都禦史﹐皆腰玉。侍郎至按察使﹐皆腰犀。僉禦史至知府知腰花金。而僉事郎中府同知皆腰金戴褐。蓋事稍稍聞於內。一時八座諸公尢不平﹐謂我輩未滿九載尙不得王﹐而彼坐不稱而退者﹐乃玉耶。於是言官申明其事﹐謂尙書未滿初考進一階﹐止當曰資政大夫。滿考授資政者﹐止當曰資徳大夫。授資徳者﹐方可曰榮祿大夫﹐得換服色。以下皆仿此。因通行天下裁正﹐而腰玉與犀金之徒如故也。余竊不敢以爲然。以爲階者﹐所稱大夫也。級者品級也。必隔品而謂之級。若只在本階﹐則所謂升一級與升俸一級者﹐當何處也。且考之祖宗恩典皆然。間與故相華亭公及三公卽艸是詔者﹐答曰公言是也。當時實以爲國家曠蕩之恩﹐第所謂被彈劾考察致仕者不當援耳。自後新鄭艸赦詔﹐第云進本一階﹐則林下之臣被恩者無幾。而諸公之自相貴者﹐復自若也﹐一南兵部署員外主事以考察去者﹐一知州被革者﹐忽兩進其階曰朝列大夫。一府同知後恩詔半歲而考察去者﹐亦署曰朝列大夫。金紫塞途﹐見者扼腕而無如之何。所謂知州者﹐以進階髙會﹐其乃弟亦大僚也。忽筦然曰「恨世宗不數赦﹐而吾兄且腰玉也」。又聞舊一輸粟指揮使凡四睹恩詔﹐輒刻一牙章﹐最後曰特進光祿大夫柱國﹐此二事可爲進階者助捧腹。

又國家於大計京察尢重﹐其責貪官尢深。故每遇恩詔﹐於冠帶閒住致仕爲民復官冠帶者﹐必曰不系朝覲考察。而壬午詔艸﹐當事者﹐矯前人之刻而收人心﹐遂除此語。而橐金如山﹐艸芥人命者﹐擁冠蓋揚揚閭裏間矣。

南京六部都察院之長﹐嘉靖以前﹐有乞休及起用而辭者﹐往往奉旨不允﹐而稱卿以畱之。惟下吏部議覆﹐不得不斥姓名爲去畱耳。嘉靖之末﹐迨於近世﹐惟林尙書云同一次稱卿﹐且有褒語爲異恩。其它則吳萬二公﹐皆故大宗伯。吳又位少保爲三孤﹐而皆下之吏部直斥姓名﹐反以爲故事﹐殊不知其非故事也。

成化以前﹐諸邊掛印總兵﹐𨿽都督僉事﹐未有不稱卿者。正徳以前﹐侯伯爲總兵﹐亦未有不稱卿者。近年則以李寧遠之開邑﹐封戚將軍之位三孤﹐直斥姓名﹐重者僅稱爾﹐恐亦非故事也。

嘉靖遺詔卹錄言事﹐得罪諸臣﹐𨿽仿攺元詔旨﹐最爲收拾人心機括。惜乎吏部奉行之臣未諳典故﹐倉卒奏請﹐不能無舛。如熊太宰浹之加少保﹐少保三孤也﹐非部所宜定議也﹐此一舛也。得罪之臣﹐當酌其事理之切﹐直心之赤誠與否而後劑之。今但以得禍輕重爲主﹐致郭丰城之卹反優於楊富平﹐此二舛也。翰林春坊﹐自有本等階職可贈﹐今擬贊善修撰皆爲光祿少卿﹐是外之也﹐此三舛也。都給事禦史﹐止贈通忝大理丞﹐其有遺誤而撫按題請者超二級。大常少卿致仕官﹐亦如之﹐此四舛也。自後言官所舉﹐尢爲掛漏﹐如石文介瑤﹐本以少保致仕而稱太子太保。彭襄毅澤﹐本以致仕加少保﹐而亦稱太子太保﹐以故復贈少保。林貞肅俊以致仕加太子太保﹐而止稱刑部尙書﹐以故復贈太子少保。今獨林公攺正而已。楊文忠一品十二年滿加太傅﹐固辭而止。又與蔣文定俱封伯﹐亦固辭而止。楊不當僅加太保﹐蔣不當僅加少師﹐此則執政之誤也。閣臣兼掌部院﹐非舊規也。焦泌陽掌吏部不過數日﹐李余姚亦不數過日而已。嚴常熟以候郭安陽得兩月矣。嚴分宜徐華亭之掌禮部﹐亦以候代﹐故張永嘉之掌都察院﹐未嘗不推代也。惟髙新鄭托掌吏部﹐起而入與閣務赴內江亦遂兼掌都察院﹐而局體大壞矣。髙以吏部爲鳳池﹐至進首輔亦不忍捨出而斥涉入。而報允眞足寒心﹐𨿽勉起故吏部楊蒲阪以塞人口﹐不還其置之兵部﹐亦可怪也﹐此袒荊之大變也。

髙帝不欲勛武臣廢習騎射﹐故𨿽公侯極品而出必乘馬﹐上下不用牀杌。嘉靖中﹐以肩輿優禮。郭翊國朱成公扈駕南巡給與﹐後遂賜常乘。而崔京山張英公鄔謝二都尉﹐方安平亦因之矣。夫勛戚至保傅﹐且篤老可也。陸武惠朱忠僖﹐以錦衣緹帥而用內壇供俸﹐亦得濫竽﹐竊恐非髙帝意也。

余於萬曆甲戌﹐以太僕卿入陪祀太廟﹐見上由東階上﹐而大璫四人﹐皆五梁冠祭服以從。竊疑夫髙帝制內臣常服紗帽﹐與羣臣不同。亦不許用朝冠服及幕頭公服﹐豈有服祭服禮﹖曾與江陵公言及﹐以爲此事起於何年﹐江陵亦不知也。後訪之前輩﹐云嘉靖中亦不見內臣用祭服。而考之累朝實錄﹐皆遣內臣祭中澑之神。此必隆萬間大璫內遣行中澑禮﹐輒自制祭服以從祀耶。惜乎言官不能舉正﹐坐成其僭妄耳﹗親王體至尊﹐於中外文武大臣處﹐投剌作書﹐有稱王者﹐有稱別號者﹐不書名。惟今魯王一切通名﹐𨿽獲恭順之譽﹐而識者頗以爲非體﹐自分宜當國﹐而親王無不稱名矣。至江陵﹐而無不稱晚生矣。又當其時襲封者﹐無不稱門生矣。江陵自葬父畢還朝﹐過襄陽南陽二府。二親王來迎報謁﹐畱宴。彼此具賓主上坐長揖﹐無毫髮等差。若陶仲文之過徽﹐其王自稱弟子﹐俯伏吮靴鼻﹐宴會必侍坐﹐送必侯升輿﹐尢可怪也。

趙少保督軍過其家停﹐余曰以一日坐臺﹐兩日坐家。司道守令將帥侯謁行禮﹐每出侯客﹐必用二劊子手立前不移足。胡少保罷官歸績溪鄕居。每入邑﹐必用鼓吹﹐旗幟前導﹐謁邑令﹐肩輿至堂皇始下。若江陵歸葬畢﹐而道請閱操﹐吉服上坐﹐一用總督軍門禮﹐備花紅賞賚﹐累數百金﹐亦桑梓間怪事也。

大朝賀﹐文武羣臣﹐皆具朝冠服。獨錦衣衛官﹐衣緋繡袍紗帽靴帶﹐蓋以便於承旨捕執人﹐百年來未有之攺。獨陸忠誠炳加保傅﹐遂以己意制朝冠服﹐巋然本班之首﹐當時莫敢問也。

今上初重張江陵於禦禮不名﹐以後傳旨批奏亦多不名﹐而羣臣更附之。至於章疏﹐亦不敢斥名﹐第稱元輔而已。夫子之於父﹐尙猶君前臣名﹐故欒黶禦晉侯而叱曰書退﹐此禮也。江陵沒﹐餘威尙存。言當奏事欲仍稱元輔﹐則礙新執政。張蒲阪乃曰張太師﹐至有稱先太師者﹐蓋未幾而穢詈無所不至矣。

六年一京察﹐爲成化以後典章﹐其它有以主上初卽位而考察者﹐有以災異而考察者。至於考察科道﹐則或以輔臣去位而及其黨者﹐惟嘉靖丙辰﹐太宰李默下獄﹐命輔臣李本掌部事。悉取六部九卿﹐自尙書而下至尙寶丞﹐及六科十三道﹐分別而去畱之﹐蓋上以星變﹐欲除舊布新﹐而分宜緣﹐此用伸其恩怨也。其後大臣有起用者﹐而小九卿及庶僚﹐則不振矣。隆慶之四年﹐忽有旨命吏部髙拱考察科道官﹐髙乃上請與都察院同事﹐報可。蓋髙之去﹐實爲科道所聚劾至數十上。至是欲盡其忿。而會有疏小觸上意者﹐故托中貴達之﹐上甚忿之﹐大者削﹐小者謫。蓋髙𨿽敗﹐而猶不獲伸。及江陵沒﹐言路稍稍白其冤﹐於是太僕少卿魏君﹐獲補南大理丞﹐右給事中周君獲遷吏科左。而少卿張禦史周﹐亦以次起矣。蓋人知起考察官之非例﹐而不知考察之非例也。萬曆之庚辰﹐南京兵部主事趙君世卿﹐上疏極言時政之獘﹐皆刺譏江陵﹐江陵大怒﹐旬日問﹐吏部爲升楚府長史﹐明年南京考察﹐遂斥之。壬午﹐江陵沒。明年其事敗﹐言官乃交薦趙君爲禮部郎中﹐此起決不可已而考察之典章﹐爲之一變矣。此二事皆破例﹐故特著之。

左右春坊中允﹐入閣門內揖﹐出用雙導﹐左右贊善從六品亦然。而翰林侍讀侍講品故同中允。然以本院屬官故﹐揖則中庭﹐出則卑導。獨至修書講筵主兩京試﹐則皆講讀先﹐而中允後二百年故事也。萬曆己卯﹐南京鄕試﹐忽以中允髙啟愚先﹐而羅萬化後﹐知者謂江陵善髙公﹐故至爲之易成法。不五年而髙至禮侍﹐以首題舜命禹﹐爲言官所論﹐以江陵爲不軌謀而髙媚之﹐至奪官著役焚告身。當時使用故事﹐羅居首﹐必不出此題﹐卽出此題﹐而髙卻得無恙。一抑一揚﹐禍福倚伏﹐非人所能爲也。

詹事府詹事班在大理卿下﹐累科試讀卷可考。惟弘治九年﹐謝文正遷以內閣故班副都禦史上。近年吾鄕申少傅以宮詹掌翰林亦班其上﹐莫有與之爭者﹐自是遂爲故事矣。

故事吏部尙書體最重﹐六卿以下投皆用雙折剌﹐惟翰林光學以單紅刺相往返。至轉禮侍﹐則如他九卿禮﹐彼此皆用雙帖﹐而此故事廢矣。萬曆初﹐吾鄕王公元馭﹐以少詹事學士﹐而仁和張公爲吏部﹐以一單帖刺投之。元馭拒不納﹐必攺正乃已﹐蓋確然能守其故。獨念當時無爲元馭告者﹐不必拒不納﹐次日亦以單紅刺報之﹐尢爲當也。

余少從家君於京師觀朝天宮習儀時﹐吏部熊公加以太子太保居首﹐工部甘公爲霖以少保次之﹐兵部唐公龍以太子太保又次之。若以三孤爲重﹐則甘不宜讓熊﹔若以部序爲重﹐則唐又不宜讓甘﹐蓋兩失之也。其六部尙書﹐𨿽加太子少保﹐必以部銜定序第﹐以皆正二品故耳。而甲戌朝班﹐則工部朱公衡爲太子少保﹐以先貴據吏部張公浣上﹐張亦無如之何﹖蓋一變也。

相傳司禮首璫與內閣刺﹐用單紅紙﹐而內閣用雙紅擢帖答之。然彼此俱自稱侍生﹐無他異也。近有一二翰林云﹐江陵於馮璫處投晚生刺。而呂舍人道曦云﹐在制敕房侍江陵者三載﹐每有投刺﹐皆從本房出無所謂晚生也。豈於致謝求托之際﹐間一行之﹐爲人所窺見也。

相傳六部尙書侍郎大小九卿於內閣﹐用雙帖﹐報之單帖。五部及九卿於冢宰﹐用雙帖﹐亦報之單帖。余舉進士時尙然﹐及以太僕卿入都﹐則惟內閣用單帖如故。而六部自仁和張公以下﹐皆以雙帖見報矣。余等於各部屬中書行人等官﹐皆用雙帖往返﹐不知起自何時﹐殊覺陵替﹐所費紙亦不少。

翰林舊規﹐凡入館﹐而其人已拜學士者﹐卽不拜學士。而先登甲第七科者﹐投剌皆稱晚生。余不爾也。余入朝見﹐分宜首揆而華亭次之﹔其登第相去六科﹐分宜又不爲學土華亭首揆而常熟新鄭次之﹔科第相去亦六科﹐華亭又不爲學士﹐投刺俱稱晚生﹐已小變矣。至江陵首揆﹐而蒲阪次之﹐相去僅二科﹐而亦稱晚生﹐何也﹖聞局體自是大變矣。

余行部萊州﹐而過故太倉守毛盤﹐乃故相氏文簡公紀子也。當文簡以少保居內閣﹐而楊文忠廷和梁文康儲爲少師。嘗出二公拜剌﹐乃色箋﹐僅三指闊。中云楊廷和拜而已﹐梁公則稱契末﹐或稱老友﹐余怪聞之。文簡豈二公門入耶﹖曰非也。毛公視二公僅後三科﹐其答剌則曰侍生﹐亦僅三指闊而已。三十年來﹐次輔投首輔帖﹐無不用雙折者﹐而首輔報之﹐亦絕不見有直書姓名及契末老友等稱。

正徳中﹐巡撫敕諭﹐尙云重則忝提﹐輕則發遣巡按禦史及三司處﹐洎其後漸不復﹐然禦史於巡撫﹐尙猶投刺稱晚生侍坐也。辛卯以後﹐則僉坐矣﹐尋稱晚侍生正坐矣﹔又稱侍教生矣﹔已而與巡撫彼此俱稱侍教生矣﹔已而與巡撫俱稱侍生矣。蓋由南北多驚﹐遷擢旣驟﹐巡撫不必耆宿﹐禦史多有與之同臺者﹐又功罪勘報﹐其權往往屬之禦史﹐積漸淩替﹐故非一朝也。

正徳以前﹐都禦史曾於都察院上任者﹐禦史執屬官禮。嘉靖中葉﹐都禦史曾於本院協管理堂者﹐尙執屬官禮。二十年來﹐𨿽管堂事者﹐俱勿論矣。

余初仕刑部﹐時尙書聞莊簡公甫去任﹐而屠簡肅公代之。其絜法爲天下最﹐諭劉應何猶能守而勿失﹐如淮安理刑﹐必用半年之外曾經提牢過者﹐南北決囚三人﹐必於主事中差資最深者﹐毫髮不敢亂。二十年後﹐有甫入部而遽委理刑者﹐有越資而差審決者﹐甚至有以私情借別部差者﹐有借本部氵剪除名目不當差官而差者﹐此可嘆也﹗

翰林分考會試﹐𨿽本經房而不系。所取者不稱門生﹐惟入翰林則稱門生侍坐﹐而至位三品以上不復敍。嘉靖甲辰﹐吾鄕瞿文懿公景淳及第﹐而太保嚴公訥。同考皆詩書﹐瞿以齒長﹐坐輒據其上﹐而不投門生刺也。至乙未﹐嚴公復入場﹐而少師李公春芳﹐復於詩經中會試﹐亦不於嚴公投門生刺也。

百年前﹐京堂翰林諸公使事還裏﹐及以禮致仕若在告者﹐謁巡按巡察司兵道﹐則入中門走甬道。巡撫布政司府州縣﹐則由傍門走東階。蓋以桑梓之重﹐與特憲者有分別耳。吾吳朱恭靖公希用﹐最名爲恭謹﹐然尙馳禦史中門甬道﹐爲提學胡直所彊下階﹐胡嘗爲餘言之﹐余不敢對。近者寧波張尙書時徹欲馳撫按監司甬﹐遂至兩不相聞。而華亭董侍郎傳策馳兩道甬﹐亦退有煩言﹐余遂無此事矣。

故事內閣大學士肩輿出﹐則六卿以下皆避﹐而吏部尙書獨不避﹐遇則下輿揖。余入仕時﹐聞莊簡公猶守此。與貴溪分宜二相偶遇而揖﹐二相不善也。莊簡去位﹐夏涪縣邦謨繼之則避矣。

吏部尙書﹐與三品大九卿﹑四品左右通政大理少卿遇﹐則皆下輿馬揖﹐其四品以下同其長﹐遇則不避﹐獨行則多避。而白楊襄毅在隆慶初﹐以少傅爲吏部尙書﹐位望俱重﹐於是左右侍郎自本部外﹐皆遠避矣﹐迄於今不復攺。楊公之再起﹐以吏部尙書掌兵部事侍郎﹐有欲不避者﹐竟不敢。太常應天光祿太僕皆三品卿﹐出乘輿﹐而皆避侍郎副都禦史輿。此皆無謂﹐不知起自何代。大與祖制不合。夫入朝同一班﹐出而避道﹐何也﹖華亭董公傳策爲太僕寺卿﹐不避侍郎輿﹐人以其先朝直臣﹐莫敢難之﹐後竟不行。

余在勛日﹐今馬中丞文煒﹐時任荊州兵巡道﹐爲餘言前任某﹐每江陵公之父封君某相訪﹐輒於大門外一拱而入﹐令人擁其輿由中道進。至儀門﹐復一拱﹐復令人擁其輿進至堂﹐已從傍進見。卽前堂延之正坐﹐而已侍坐﹐遂亦如之。馬至第﹐任其由甬道﹐而執主禮如常﹐自是封君不復候﹐馬使入傳問而已。又言江陵時有賜及父母或告命﹐皆令家僮私賫至家﹐封君於中堂跪聽開讀﹐子孫列月臺﹐而道府乃又列其下。問作何處﹖余謂此更不可示人﹐其家敕也﹐非敕道府與詔赦也。但吉服至門﹐俟宣畢而復入賀可也。馬深以爲然﹐當以如所云行之。江陵聞亦不以爲忤。故事巡按禦史行部﹐必竣事而後與卿士大夫還往。當徐文貞公柄國日﹐其父贈公在鄕賢祠。時直指之陳姓者﹐三日謁文廟畢﹐卽謁贈公主於祠﹐而後聽諸生講。講畢﹐卽造文貞第謁家廟。設坐於堂﹐拜之而後出。一時他直指皆效之﹐郡遂定爲儀注。後直指溫見儀注大駭﹐訛筆去之。諭郡母入此條而身行禮亦不敢廢。嘗爲餘言如此。及文貞公謝政歸﹐直指無謁鄕賢祠者﹐而其訪文貞亦必待竣事矣。

二司自謁吏部都察院﹐庭參有跪。而至於朝房私第﹐及驛傳迎送﹐則爲長揖而已。內閣大臣𨿽尊貴﹐無跪禮。而江陵之奔喪﹐所經省分﹐三司皆出數百里外以謁。然跪者十之六七﹐未盡純。曁還朝﹐則先遣牌謂本閣部所經由﹐二司相見﹐俱還照見部禮﹐於是無不跪者矣。

三十年前﹐他郡推在吾州查盤者﹐州守與之抗禮。歡飲﹐具賓主﹐或於門外下輿﹐小示別而已。邇來查盤他郡推官至﹐州守入見﹐行跪禮。乃至以他事﹐或便道過州﹐亦必跪。𨿽宴會稠疊﹐謔浪歡呼﹐必侍坐﹐不敢講敵禮也。有昆山縣丞劉諧者﹐由給事中考察降而禦史﹐委之查盤常熟嘉定﹐常熟令見之行跪禮。嘉定令禮之一如推官﹐惟不行跪﹐而劉尙怏怏不悅﹐恣流言﹐眞可謂倒置矣。

余自嘉靖丁已戊午間爲靑臬。前後所周還三撫臺劉公來﹐傅公頤。丁公以忠﹐皆知已丁公又同寮﹐而是時撫臣體尙遵。劉公三次詢問事體﹐丁公亦如之﹐皆手書不具名﹐惟丁公一次用單紅帖而已。戊辰﹐起兵備﹐大名撫臺爲溫公如璋﹐後餘三科進士﹐亦舊知也。手書用事﹐無所不及。而筆亦潦艸﹐亦不具名剌﹐轉參政﹐浙江谷公中虛爲撫臺﹐交淺而知予深。每有所詢﹐輒另具姓名雙折剌﹐予以爲奇。歸田數年來﹐乃知少所不用剌﹐而稱公稱大﹐屢屢至有施之郡守以下者﹐𨿽能得其歡心﹐而事體日益褻矣。

兩廣二司﹐初謁總督﹐行跪禮。蓋襄毅之威劫使之﹐其後迄不能正。嘉靖末﹐應侍郎檟爲總兵。此公守常州﹐遵憲綱不肯跪。禦史有由宇太守之目﹐𨿽見憎白簡﹐爲天下所誦稱﹐至是人有以風公者﹐不得已聽之﹐跪禮遂廢。陜西廷按獨不遵憲綱﹐自正坐而二司夾侍左右。十年以來﹐以禦史攺正就從憲綱矣。惟此二事不觚而觚者﹐可紀也。

京師稱謂極尊者曰老先生。自內閣以至大小九卿皆如之。門生稱座主﹐亦不過曰老先生而已。至分宜當國﹐而諛者稱老翁﹐其厚之甚者稱夫子。此後門生稱座主俱曰老師。余自丙辰再入朝﹐則三品以上庶僚﹐多稱之曰老翁﹔又有無故而稱老師者﹐今不可勝紀矣。

內閣諸老縉紳﹐於外稱呼﹐亦不過曰某老先生而已。分宜當國多稱之曰相公。而華亭余姚與同事﹐則別姓以異之。然不盡爾也﹐至江陵晚年﹐則直稱曰老相公﹐而他皆別以姓而已。

馮璫勢張甚固﹐安武淸以長樂尊父見之亦叩頭﹐惟謹呼老公公﹐馮小屈膝答之曰﹐皇親免禮而已。若駙馬叩頭﹐則垂手小扶耳﹐不爲敬也。

國朝文武大臣﹐見王振而跪者十之五﹐見汪直而跪者十之三﹐見劉瑾而跪者十之八。嘉靖以來﹐此事殆絕。而江陵歿﹐其黨自相驚﹐欲結馮璫以爲援﹐乃至言官亦有屈膝者矣。

故事投刺通書﹐於東面皆書一正字﹐𨿽甚不雅亦不知所由來﹐而承傳已久。余自癸酉起官﹐見書牘以指闊紅紙帖其上﹐間書啟字。而丙子入朝投刺﹐俱不書正字矣。初亦以爲雅﹐旣而問之﹐知其爲避江陵諱也。

正徳中﹐稱謂尢簡。至嘉靖中﹐始有稱翁者﹐然不過施之於三品九卿耳。其後四五品京堂翰林﹐以至方伯憲長﹐皆稱翁矣。今則翰林科道吏部﹐以至大參僉憲郡守﹐無不稱翁矣。又其甚者﹐部屬在外﹐及丞倅司理﹐亦稱翁矣。此其諂諛闒冗﹐流穢人目﹐固無足道。而又有一種可怪者﹐往時於鱗與余頗厭惡之。與子與輩尺牘﹐相聞以字﹐然不過知已十餘人。至於詩文﹐稱字稍廣﹐然亦僅施之年位輩行相若者耳。今貧士書生﹐不見錄有司﹐輸粟者富家兒﹐不識一丁﹐口尙乳鼻﹐輒戴紫陽巾﹐衣忠靜衣﹐挾行卷詩題尺牘﹐俱稱於鱗伯玉﹐而究之尙未識面。

諸生中鄕薦﹐與舉子中會試者﹐郡縣則必送捷報﹐以紅綾爲旗﹐金書立竿以揚之。若狀元及第﹐則以黃絲金書狀元﹐立竿以揚之。其它則否。萬曆戊寅﹐吾郡申相公入閣﹐報至撫按兵道﹐創狀元宰輔字﹐金書於黃旗﹐揭竿於門﹐入云表聞﹐此公知之頗不樂也﹐而不及正矣。又一大司馬子拜錦衣千戶﹐一大宗伯子入冑監﹐郡縣皆送旗﹐比之中式者﹐加壯麗數倍。

先朝之制﹐惟總兵官列營﹐始舉炮奏鼓吮。而吾蘇韓襄毅公雍﹐以右都禦史總督兩廣開府梧州最盛。自是三邊宣大之總督﹐以至內地帶提督者皆然。若巡撫則不爾。先君代楊襄毅總督駐密雲﹐晚堂則不舉炮奏鼓吹﹐云楊公固如是﹐得非密雲邇京輦﹐當稍從裁者耶。然自是之後﹐巡撫亦無不舉炮奏鼓吹﹐倭變來﹐巡江禦史亦行之。五六年前﹐吾州兵道亦行之。內地之人﹐少聞金鼓﹐無不駭異。又每一臺使行部﹐則寂然無聲﹐去而復作﹐殊不爲雅。

余於嘉靖中﹐見在都一二翰林﹐有乘兩人肩輿出城飲宴者以爲怪事。至萬曆甲戌﹐郎署往往有之﹐不復以爲異矣。同寮二三少卿﹐至乘四人肩輿開路出西北郭門﹐無有問者之矣。

余在勛日﹐襄陽楊兵巡一魁﹐以考滿﹐吏部題覆﹐升湖廣右參政仍管兵巡事。當時每有文移稱右參政仍管兵巡事﹐余竊非之﹐以爲此仍字﹐蓋緣不移道而設﹐不當入銜。偶閱萬曆癸未登科錄﹐則倪銀台光薦﹐以工部左侍郎仍管通政使事入銜﹐皆可笑也。當時代言者亦誤﹐只當稱掌通政司事﹐不當言管通政使事也。

世廟晚年不視朝﹐以故羣臣服飾不甚依分。若三品所系﹐則多金鑲雕花銀母象牙明角沈檀帶﹔四品則皆用金鑲玳瑁鶴頂銀母明角伽楠沈速帶﹔五品則皆用雕花象牙明角銀母口帶﹔六七晶用素帶亦如之﹐而未有用本色者。今上頗注意朝儀﹐申明服式﹐於是一切不用﹐惟金銀花素二色而已﹐此亦不觚而觚之一也。

主事署郎中員外郎﹐不得系花帶。而武臣自都督同知以至指揮僉事﹐凡署職者﹐皆得系其帶。此國初以來﹐沿襲之久﹐遂成故事矣。獨會典所載服色﹐武職三品以下﹐有虎豹熊羆彪海馬犀牛之制。而今則通用獅子﹐略不之禁﹐此不可曉也。

宋時諸公卿往返﹐俱作四六啟。余甚厭之﹐以爲無益於事。然其文辭﹐尙有可觀。嘉靖之末﹐貴溪作相﹐四六盛行。華亭當國﹐此風小省。而近年以來﹐則三公九卿至臺諫﹐無不投剌者矣。漸次投部僚亦啟矣。撫按監司﹐日以此役人。司訓諸生﹐日以此見役﹐旨不能外諂諛﹐辭不能脫卑冗﹐不知何所底止。余平生不作四六﹐然未嘗用此得罪。

分宜當國﹐而家人永年專爲世蕃過錢﹐署號曰鶴坡﹐無不稱鶴坡者。一禦史朱與三稱義兄弟。而小九卿給事禦史投刺﹐十蓋一二。至江陵當國﹐而家人子遊七司其出納﹐署號曰楚濱﹐無不稱楚濱者。翰林一大僚﹐爲記以贈之。而二給事皆與李姓之通婚媾﹐翰林諸公﹐贈詩及文。而九卿給事禦史投剌﹐十至四五矣。徹侯緹帥﹐延飲必上坐。衣冠躍馬﹐洋洋長安中﹐勢尢可畏。後事敗﹐一坐絞﹐一坐斬。人心𨿽快﹐而士大夫之體﹐則已糜爛不可收拾矣。

先君初以禦史使河東﹐取道歸裏﹐所過遇撫按﹐必先顧拜答之。出酒食相款﹐必精腆而品不過繁﹐然亦不預下請剌也。今翰林科道過者﹐無不置席具啟肅請矣。先君以禦史請告裏居﹐巡按來相訪﹐則畱飯。葷素不過十器﹐或少﹐益以糖蜜果餌海味之屬﹐進子鵝﹐必去其首尾﹐而以雞首尾蓋之。曰禦史毋食鵝例也。若邇年以來﹐則水陸畢陳﹐畱連十夜﹐至有用聲樂者矣。

先君巡按湖廣還﹐見諸大老﹐止以刻曾南丰集大明律例各一部爲贄。嚴氏𨿽勢張甚﹐亦無用幣也。二年在楚﹐所投謁政府﹐絕不作書。當時匪直先君爲然﹐有用幣者﹐知之﹐則頗以爲駭矣。

余以刑部主事慮囚江北﹐見巡撫必侍坐。抵家及所過道路﹐遇之皆然。惟審錄舊規以敕諭事重﹐且多年深正郎故有僉坐之說﹐而亦不能盡守。當時戶工二部﹐固無論也。及余以副都撫鄖陽﹐所見主事以上﹐無不僉坐者﹐間有一二人持不肯﹐亦必彊之坐﹐不容獨異也。亦不知起自何時﹐余舉進士﹐不能攻苦食儉﹐初歲費將三百金﹐同年中有費不能百金者﹐今遂過六七百金﹐無不取貸於人。蓋贄見大小座主會同年﹐及鄕裏官長酬酢﹐公私宴醵﹐賞勞座主僕從﹐與內閣吏部之輿人﹐比舊往往數倍。而裘馬之飾﹐又不知省節﹐若此將來﹐何以教廉。

河南淮北山陜諸郡士夫﹐多仍王威寧康徳■﹝氵亟﹞之習﹐大小會必呼伎樂﹐畱連宿飲﹐至著三詞曲不以爲怪。若吳中舊有之﹐則大槪考察削籍不堪復收者﹐旣而聽用在告諸公﹐亦染指矣。又旣而見任升遷﹐及奉使過裏者﹐復瀾倒矣。乃至居喪﹐未嘗輕縑白帢﹐左州侯﹐右夏姬﹐以縱遊湘山之間﹐從人指目﹐了不知忸﹐嗚呼異哉﹗

余在山東日﹐待郡守禮頗簡。畱飯一次﹐彼必側坐﹐𨿽遷官謁辭﹐送之階下而已。遣人投一刺﹐亦不答拜﹐蓋其時皆然。其後復起。累遷山西按察使﹐一日﹐淸軍提學二道﹐偶約餘同宴二郡守升官者﹐置酒於書院﹐余甚難之﹐第令列名與分而辭不往。乃聞具糖席﹐張嬉樂﹐具賓主縱飲﹐夜分而罷。以爲怪﹐後聞之餘弟﹐乃知今日處處皆然﹐不以爲異也。

余初任山東時﹐布按二司後堂﹐無畱郡守坐者。畱之坐﹐則必於私衙﹐𨿽設飯無害。而起官至山西臬﹐則郡守以至倅理﹐無不畱坐後堂者矣。當時撫按不畱郡守令坐﹐司理縣令行取亦只立待茶而已。今兩直隸至畱飯矣﹐聞之各省﹐尙不盡然。

二司自方伯以至僉憲﹐稱撫臺曰老先生﹐稱按院則曰先生大人。其語𨿽不爲雅﹐而相承傳已久。二十年來﹐凡宣大之巡守﹐與吾南直隸之兵備﹐皆以老先生稱按察矣。

余初於西曹見談舊事投刺有異者﹐一大臣於正徳中上書太監劉瑾云﹐門下小廝某上恩主老公公。嘉靖中一儀部郎謁翊國公勛﹐則云渺渺小學生某﹐皆極卑諂可笑。然至余所親見﹐復有怪誕不經者﹐一自稱不佞﹐至通家不佞﹐年家不佞﹐治下不佞﹐鄰治不佞﹐眷不佞﹔一自稱牛馬走﹐亦曰通家治下牛馬走。一曰海湖生﹐形浪生。一曰神交小子﹐一曰將進僕﹐一曰未面門生﹐一曰門下沐恩小的﹐一曰何罪生。此皆可嘔穢﹐不堪捧腹。

褶戎服也﹐其短袖或無袖﹐而衣中斷﹐其下有橫褶﹐而下腹豎褶之。若袖長則爲曳撒﹐腰中間斷以一綫道橫之﹐則謂之程子衣。無綫導者﹐則謂之道袍﹐又曰直掇。此三者﹐燕居之所常用也。邇年以來﹐忽謂程子衣道袍﹐皆過簡。而士大夫晏會﹐必以曳撒﹐是以戎服爲盛﹐而雅服爲輕﹐吾未之從也。

尺牘之有副啟者﹐或有所指譏﹐或有所請托﹐不可雜他語﹐不敢具姓名﹐如宋疏之貼黃類耳。近年以來﹐必以此爲加厚。大抵比之正書稍簡其辭﹐而無他說﹐或無所忌諱﹐而必欲隱其名。甚至有稱副啟一副二至三至四者﹐余甚厭之。一切都絕﹐卽以我爲簡褻﹐亦任之而已。

分宜當國﹐而子世蕃挾以行黷天下之金玉寶貨﹐無所不致。其最後乃始及法書名畫﹐蓋始以免俗﹐且斗侈耳。而至其所欲得﹐往往皆總督撫按之勢以脇之。至有破家殞命者﹐而價亦驟長。分宜散什九入天府﹐後復佚出大半入朱忠僖家﹐朱好之甚﹐豪奪巧取﹐所畜之富﹐幾與分宜埒。後歿﹐而其最精者十二歸江陵。江陵受他饋遺亦如之﹐然不過當分宜之半計﹐今籍矣。若使用事大臣無所嗜好﹐此價當自平也。

畫當重宋。而三十年來忽重元人﹐乃至倪元鎭以逮明沈周﹐價驟增十倍。窯器當重哥汝。而十五年來忽重宣徳﹐以至永樂成化﹐價亦驟增十倍。大抵吳人濫觴﹐而徽人導之﹐俱可怪也。今吾吳中陸子剛之治玉﹐鮑天成之治犀﹐朱碧山之治銀﹐趙良璧之治錫﹐馬勛治扇﹐周治治商嵌﹐及歙呂愛山治金﹐王小溪治瑪瑙﹐蔣抱雲治銅﹐皆比常價再倍。而其人至有與縉紳坐者﹐近聞此好流入宮掖﹐其勢尙未已也。

兄弟之子曰從子。自是而推﹐次從兄弟之子﹐次五服以內兄弟之子﹐次妻之親從子﹐與姊妹之子曰甥者﹐次知已義兄弟之子﹐次五服以外兄弟之子﹐是諸子者﹐行必隨行﹐坐必侍坐﹐不可逾也。次中表兄弟之子﹐次同年之子﹐次寮宷會友之子年齒懸絕者﹐行必隨行﹐坐必侍坐﹐有宴會不並席也。子之同年﹐與遠戚兄弟之子﹐𨿽同年之子﹐而年位髙者﹐行不必隨﹐坐不必侍﹐不據上席可也。今獨同年之世講重者身貴﹐而爲同年之子多賤故也﹐何以明其可小殺也。同年至宰輔而身下寮﹐則不敢講敵禮也。遇公事紀攝不避矣。甚至勢避而首相傾﹐名軋而陰相毀﹐有利必相競﹐有害必相擠。卽先君子之難﹐與後之幾不獲伸﹐伸而不能盡﹐一一皆同年爲之﹐故曰可少殺也。

觚不觚錄

