《求野錄》淸鄧凱

永曆十二年﹝戊戌﹞正月﹐詔以原督師兵部尙書程源爲禮部尙書﹐都禦史錢邦芑掌院事﹔賜故輔臣吳貞毓﹐範礦等贈卹。

礦總督雲貴﹐駐紮黔省時﹐孫可望兩使李定國﹐一使白文選將兵赴黔﹐與礦盟﹐共申信義扶明之約。礦因從容爲定國﹐文選開陳大義﹐且曰「萬一可望渝盟柰何﹖」定國曰「可望扶明﹐我則奉之﹔若其渝盟﹐我則殺之﹐無難也﹗」迨後帝蹕安龍﹐可望彊橫自恣﹐無人臣禮﹐文選燕見礦﹐有慚色。邦芑巡撫四川時﹐文選與忠國公王祥盟於烏江﹐邦芑爲執牛耳。後可望襲遵義﹐王祥走死﹐文選晤邦芑﹐亦汗愧不能仰視。邦芑曰「非公賣國﹐乃他人賣公耳﹗」因時間燕言﹐帝在安龍﹐主辱臣死﹐兩人泣數行下也。於是文選對邦芑折箭自誓﹐必殺可望。會定國自粵西入安龍﹐擁帝而南﹐居間調護﹐文選之力居多。可望疑其有陰謀﹐奪其兵權﹐幽之別室。而礦已憤卒﹐莫有爲之解者。

可望脇程源爲兵部尙書。時邦芑爲僧矣。亦傳之至﹐授詹事府正詹。兩人遂密連行在舊臣﹐皆交歡可望鎭將。此輩朴魯武人﹐酒酣耳熟﹐輒指可望罵曰「剝一張賊皮﹐又生一張賊皮耶﹗」源又乘間言於可望﹕「文選驍勇可用﹐使功莫如使過。」文選以得還兵權。迨交水戰勝﹐文選馬寶𨿽爲功首﹐而開導於平日﹐與離間逆黨﹐奮發忠義於臨時﹑礦﹑源﹑邦芑﹐其功咸不可泯。至是﹐帝皆旌之。

時馬吉翔用事﹐頗忌源﹐芑之來。源功名自許﹐入朝卽發吉翔姦狀﹐吉翔嗾言者劾源曾﹐臣事可望﹐非純臣﹐源發憤杜門不視事。芑𨿽掌憲﹐而督理晉王李定國之軍事者爲金維新﹐秩左都禦史﹐位在芑上。以故都禦史待命閣下不發﹐芑亦鬱鬱浮沈﹐朝請而已。貞毓與吉翔﹐仇也﹐礦亦非吉翔所善。贈卹皆不副望﹐公論惜之。二月淸師取湖南﹐入武靖﹑沅﹑辰﹐遂至貴陽﹐安順巡撫冷孟飪死之。

於是粵西之南太﹐四川之川南﹑川東﹐皆失。自可望敗走﹐朝廷論功行賞﹐﹝設﹞官設吏﹐率皆宴飲恬愉﹐爭功修怨﹐絕不以國事爲念。部官二人﹝一名金簡字禹藏﹐越人﹐入﹝靈臯按﹕原本「禹藏人越人……」今姑妄易之﹞蠻中。其一人惜失其姓名﹐後死焉﹞次第進諫﹐謂﹕「內患𨿽除﹐外憂方棘﹐伺我者方雁行頓刃﹐待兩虎之一斃一傷以奮其勇﹐而我酣歌於漏舟﹐熟睡於積薪之上﹐能旦夕否乎﹖二王老於兵事者也﹐胡亦泄泄如是﹗」定國疑其劾己﹐遽於帝前激切陳訴﹐帝擬杖二臣以謝之﹐朝士交論共執不可﹐移時未決﹐失陷之報踵至﹐定國始逡巡引罪﹐二臣乃得免。

四月蜀王劉文秀薨。

文秀之追可望至貴陽也﹐盡收其潰兵可三萬人﹐練以備邊﹐漸有成局矣。而晉王不悅﹐請召之還﹐並召諸將之在邊者﹐與從可望之南犯者﹐論功罪爲分兵多寡之地。是以邊警猝至﹐兵失其將﹐將不得兵﹐迄於大潰。文秀先以正月還滇﹐抑鬱不自得﹐每屏人語曰「退狼進虎﹐晉王必敗國﹗」至是病革﹐上遺表曰「我死﹐國事可預知﹗臣精兵三萬人皆在黎雅建越之間﹐嘗窖金二十萬﹐臣將郝承裔知之。臣死之後﹐若有倉猝﹐臣妻操盤以待﹐臣子禦駕勺以備﹛執目﹜禦﹐請駕幸蜀﹐以十三家之兵﹐出營陜洛﹐庶幾轉敗爲功也﹗」乃薨﹐晉王惡之。

七月晉王李定國秉黃鉞出師。

令李承爵出左路﹐壁黃艸壩﹐祁三升出中路﹐壁雞公背﹐白文選出右路﹐壁遵義之孫家壩。自三方告急﹐屢促定國師期﹐輒云「有待」蓋隨妖人賈自明之惑也。自明善幻術﹐多大言﹐言上帝助兵﹐當以某日下爲木偶人數百長丈許﹐執幡幢爲行陣﹐久而無驗﹐時已初秋。定國怒而斬之﹐而諱其事﹐乃出兵。帝授以黃鉞﹐凡古命將之禮無不備。先由中路出關嶺﹐後李承爵告急﹐乃移師黃艸壩。有以兵事諫者﹐曰「守石關﹐一夫之力能制勝﹗」久之逾石關﹐營於炎遮河。祁三升壁雞公背之絕頂﹐糧少運艱﹐士不宿飽﹐孫家壩孤懸滇蜀之表﹐聲援不及﹐識者俱以爲憂。

十月﹐晉王李定國告炎遮河之捷。

十二月﹐晉王李定國兵潰於炎遮河。於是雞公背﹐孫家壩之師俱大潰。

十五日帝出奔。

李定國與淸師戰於炎遮河之右﹐小勝﹐遂不設備。淸師驟至﹐壓其營而壘。明日決戰﹐南兵槍炮﹐北兵弓矢﹐日中不決。忽大風北來﹐金槍失火。其地山茅野艸﹐煙焰障天﹐北兵乘風馳射﹐定國驚懼﹐棄眾先奔﹐遂大潰。十三日﹐變服還滇﹐請帝出幸﹐言戰守計者﹐以爲書生不足聽也。十四日﹐帝大集諸臣共議所之﹐蜀王劉文秀之將陳建等舉文秀遣表﹐請幸蜀﹐定國曰「蕞爾建昌﹐何當十萬人之至﹐不如南楚。緩出粵西﹐急入交趾。」難之者曰「淸兵乘勝逾黃艸壩﹐則臨﹑沅﹑廣南道路中斷﹐且喪敗之後﹐焉能整兵以迎方張之勢﹖不可﹗」黔國公沐天波進議曰「自迆西達緬甸﹐其地糧糗可資﹐出邊則荒遠無際﹐萬一追勢稍緩﹐據大理兩關之險﹐猶不失爲蒙段也。」帝可其議。明日駕遂發滇﹐官兵男婦馬步從者數十萬人﹐從古乘輿奔播﹐未有若此之眾者。時定國以大兵殿後﹐國勢旣搖﹐人心裏叛﹐艾能奇之子承業糾狄三瞍等數人以驍卒千餘伏大寺中﹐謀劫定國而北。定國覘者知其謀以告﹐十八日晡時﹐定國遽率兵千人嚴隊西走﹐承業等不敢追。

永曆十三年﹝己亥﹞正月初四日﹐帝至永昌。

帝發滇時﹐百官護從﹐軍民泣隨者﹐日行不過三十里。其後兵士乏食﹐恣取民間﹐以至所在逃避﹐禦前供奉頓缺﹐而庶僚貧病﹐扈蹕離次不前者甚眾﹐崎嶇過大理﹐而定國亦至。明日帝行﹐定國請堅守大理﹐許之。後數日﹐白文選以孫家壩南潰之兵至﹐列陣下關﹐眾尙萬餘。定國以數百騎赴之﹐文選憤涕叱定國曰「人主以全國全師畀王﹐一旦至此﹐誰執其咎﹗」定國慚﹐南向叩首曰「帝幸赦臣﹗」謂文選曰「上旣赦我﹐願身一死以贖前罪﹗」文選收涕謝曰「王幾許人﹗死敵何益﹗王行矣﹗」定國遂行。又數日﹐淸帥平西王吳三桂追文選及之﹐戰於下關﹐又戰於丁當山﹐文選敗﹐南走入山。晉王李定國敗續於磨盤﹐棄其軍走﹐淸師引還。

先是定國聞文選敗﹐遂渡潞江﹝卽古怒江﹞﹐至磨盤山下﹝卽古羅泯山﹐蠻云髙麗貢﹞﹐諸將他趨者皆會﹐勝兵萬人﹐因設三伏以待之。以泰安伯竇民望爲初伏﹐廣昌侯髙文貴爲二伏﹐總兵王國爲三伏。令曰「須敵至三伏﹐舉炮首尾橫擊之。」淸師至山下﹐得降者盧桂生言其計﹐淸師乃釋馬而步﹐搜伏者。望菁莽叢﹐積中矢炮雨發。民望不得已舉炮出戰﹐三伏亦發炮趨下救之﹐戰於山下﹐短兵相接﹐自卯迄午僵屍堵壘。民望血戰不己﹐中流矢死。南兵气沮﹐猶踞險而守。及聞定國走﹐將士失望﹐半夜散去。定國當日坐山顚上﹐聞信炮失序﹐大驚曰「兵敗矣﹗」遂先走。旣逾險﹐問帝安在﹐知者曰「帝西行去﹐去騰越已百里﹐路界茶山緬甸之間﹗」定國曰「我焉從彼蹕﹖而追者及之﹐君臣俱死無益也﹗姑他往﹐以圖再舉﹗」遂棄帝而奔。二十四日﹐帝南行﹐尙未知磨盤之潰﹐野次未定﹐而總兵楊武至﹐言定國遠逃﹐追者將及﹐帝遂接淅而行。時漸昏黑﹐行數里﹐失道途大谷中﹐時距故處僅一望耳。宮人竄失﹐公私囊橐多爲楊武劫奪。

二十五日﹐扈將孫崇雅劫擄殺害尢烈。

二十八日﹐扈衛靳統武引其眾叛去。

以從臣多叛﹐決意入緬﹐遂出鐵壁關﹐關外卽緬地矣﹐緬酋使使迎之﹐自稱於國也﹐曰「金樓白象王」蓋處則樓居﹐出則乘象﹐足不履地也。進貢天朝﹐則稱﹕「緬甸宣慰使臣某﹐國人稱之﹐則曰﹕『某某法﹐此言而公道主人也。』」至是奉迎具表如常儀﹐復奏曰「天王遠臨﹐百蠻警畏﹐請從官以下勿佩戎器﹗」馬吉翔傳旨從之。諸從臣皆諫曰「猛虎所以威百獸者﹐以有爪牙故也。柰何自棄其防﹐以啟戎心﹗」不聽。是日﹐帝至芒漠﹐緬人執禮甚恭﹐並進衣衿食物。華亭侯王維恭謀擁太子還入關﹐由茶山出鶴麗﹐不果。

二月初一日﹐帝至水次。

緬人艤四舟以待﹕帝一﹐後及太子一﹐司禮監李國泰一﹐文安侯馬吉翔一。浮水東下﹐卽大金沙江﹐其南與海接﹐古稱黑水﹐此其一也。從官無舟﹐或水或陸﹐聽其爲計。先在騰越﹐從官以下及婦寺數尙四千﹐及至蠻漠﹐止一千四百五十餘人﹐至是僅六百四十六人而已﹗十八日帝至井梗﹐駐蹕。

因緬人奏宮室未備﹐故暫憩也。

二十日﹐緬酋迎大臣議事。

帝遣馬吉翔弟雄飛﹐及鄔昌琦往。及至﹐酋亦不見﹐令通事傳話﹐所問者皆神宗時事。二人未習中朝典故﹐竟不能答﹐緬人哂焉。最後出神宗時敕書相示﹐其寶文較今微異﹐以爲僞﹐又以黔國公沐天波徵南將軍印驗之﹐無異﹐遂不言。是役也﹐行人不才﹐遂開遠蠻以不恭之漸﹗

三月黔國公沐天波等謀奉帝往就晉王李定國之師﹐不果。

天波及綏寧伯蒲纓﹐總兵王啟隆等﹐謀奉帝往護撒孟艮﹐以就定國﹐馬吉翔不從﹐遂止。是月也﹐緬人戕我從官以下數百人﹕通政司朱蘊金﹑姜承徳﹐自縊死。自定國率殘潰之眾﹐分道入緬﹐焚掠劫殺﹐千里相望。緬人遂大發兵守隘﹐與官軍忿怨益甚。至是﹐從官以下從陸者﹐不知帝尙爲井梗也﹐竟抵緬都之亞哇城。緬人以爲寇至﹐發兵圍之。被殺者過半﹐余安置遠方﹐後竟無存焉。

四月咸陽侯祁三升帥師迎蹕。

三升上表迎帝﹐緬人請敕止之﹐諫者曰「此我君臣出險之一時也﹗」不聽﹐使丁調鼎及部司楊生芳往﹐以敕書止之﹐曰「朕已航閩﹐將軍善自爲計﹗」三升捧敕痛哭﹐以爲帝眞航閩也﹐遂撒師。

五月初四日﹐緬人以龍舟鼓樂迎帝次於者梗。

亞哇城下有地名者梗﹐卽大鷓鴣城舊地也。界大金沙大盈沙之間﹐地饒而險。緬人結艸爲廬﹐編竹爲城﹐帝入居之﹐百官咸聚艸次。

初八日﹐緬人來貢禮儀甚腆。

自潰眾四掠﹐百蠻受荼毒之慘﹐然未敢誚人主也。三升奉敕撤師之後﹐緬人以帝威令尙行﹐恐一旦移蹕﹐紓禍無計﹐故迎帝優奉﹐以爲緩急自救之策。且潛阻內外﹐聲聞不通﹐而帝益困矣﹗

八月十五日﹐緬酋脇黔國公沐天波執臣禮以見﹐學士楊在﹐行人任國璽疏劾之﹐不報。

緬俗﹕八月十五日﹐羣蠻贄見﹐酋張嘉會以享之。至是﹐尋天波至﹐脇令從緬制﹐白衣﹐椎髻﹐跣足﹐領諸海郡及棘夷酋長而拜﹐以誇示遠近。天波歸而自白﹐且曰「我爲皇上屈也﹗」在等以天波貪生辱國﹐疏劾之﹐畱中不發。

九月﹐緬人進禾﹐帝以廩給從官。

永曆十四年﹝庚子﹞鞏昌王白文選帥師迎蹕﹐次亞哇城﹐不克而還。

文選自大理之敗﹐間道渡隴川潞江﹐踵帝以後﹐以帝且入亞哇城矣。二月中臨江﹐不知帝之所在﹐還兵南甸者久之。至是﹐招集流亡﹐有精兵萬餘人。是年七月﹐復至江滸﹐諭緬人假道迎帝﹐不許﹐遂攻之﹐垂克矣。緬酋懼﹐求敕止之﹐文選不奉詔﹐謂使者曰「前者祁將軍來﹐詔云﹕『已航閩。』若前詔爲眞﹐則今敕爲贗﹔使今敕爲眞﹐則航閩之後何自而來﹖君非臣何以威眾﹖臣非君何以使人﹖蠻人不足信也﹗」使者曰「諾﹗」旣去不復至﹐緬人守益堅﹐文選望鷓鴣城痛哭引兵去。

九月﹐帝椎禦寶以頒從官之不能舉火者。

先是楊武孫崇雅之叛﹐乘﹑輿輜重散亡殆盡﹐至沙漠﹐惟中宮餘金盆銀碗各一﹐又爲輿夫盜逃﹐而庶僚之貧者饑寒襤縷﹐鳩鵠不足諭也。馬吉翔﹑李國泰以語激帝﹐怒擲皇帝之寶﹐令碎之﹐以濟從臣。典璽李國用叩頭不敢奉詔﹔吉翔﹑國泰竟鏨以分餉焉。時吉翔等擁貲自贍﹐且縱博酣飲﹐髙歌達旦﹐安寢咫尺﹐不顧也﹗更值蠻人來市﹐無尊卑少長皆短衣岸帽與蠻婦坐地交易﹐雜以謔笑。中國紀綱蕩然﹐蠻人視之齒冷矣﹗

永曆十五年﹝辛丑﹞二月﹐鞏昌王白文選會晉王李定國之師﹐大敗緬兵於錫波。

先是﹐定國入緬中﹐餘眾不過千許﹐檄調諸將皆以磨盤山之敗﹐心實不相附﹐遂引而南。至順蒙界外﹐界地而食﹐勢實窘迫。會慶國公賀九儀﹐以全師自廣南渡江龍江赴之。精兵萬人﹐攻孟艮﹐拔其城。地饒魚稻﹐諸將稍集﹐軍聲復振。久之﹐九儀以文選先居木邦之南甸﹐相去二千里﹐不相聞也。迨攻緬兵還﹐以不克爲恥﹐知定國取孟艮﹐並有九儀之眾﹐乃爲書誚之﹐責以大義。定國遂全師而西﹐會文選於半途﹐相與刑牲歃血﹐誓必克緬。緬人知之﹐拔其豪邊牙﹑邊牙果爲大將﹐集兵十五萬人﹐遇於錫波江上。臨戰﹐巨象千餘﹐夾以槍炮﹐陣橫二十里﹐鳴鼓震天﹐大噪而進。二王之兵不及什一﹐且戎器耗失﹐所操惟長刀﹑手槊﹑白而已。定國警眾橫擊之﹐大敗緬兵﹐僵死萬計﹐殺其將邊牙果。而邊牙猶收餘眾﹐柵大榕樹林中。蔭可百里﹐其夕鳴鼓竟夜﹐如列陣﹐比曉竟走還﹐無一存者。二王遂渡錫波江﹐臨大金沙江﹐以壠緬城。

四月﹐晉王李定國等迎蹕不果﹐引兵還。至亦渺賴山﹐師大潰。

先是﹐定國等兵臨大金沙江﹐諭緬人假道入覲﹐並責其象馬行糧爲入邊之計﹐緬人不聽﹐盡燒其江船﹐沿江據險設炮以守。月餘﹐定國等以糧少气阻﹐緬中耆者曰「從此而北﹐至鬼窟山﹐有大芭蕉林﹐伐之﹐作筏可渡。旣渡﹐尙有大居江阻之地饒材木﹐居民數百家﹐燒礦冶鐵﹐舟可立具也。」定國從之﹐浮蕉爲梁汔濟﹐伐材設廠﹐造舟焉。未幾緬人斷浮橋﹐搗廠所﹐而軍饑疫作﹐死亡相繼。時軍行皆挈眷以行﹐老幼累累﹐爲累不堪﹐不得已爲還軍之策。或曰「緬中瘴癘﹐夏秋寫甚﹐加以千里無煙﹐人何以濟﹖孟艮不可得而返矣﹗省地民風沙擺古者﹐在西南海上﹐行月餘可至。其地髙涼﹐其產魚稻﹐盍往諸﹗」定國等乃從之﹐行至亦渺賴山下﹐其山亙數百里﹐登峯一覽﹐竟其西南大海矣。是夕﹐文選卑將趙得勝憾其擁眾﹐白文選還﹐且曰「王毋爲賀九儀之續﹗」文選入山﹐據險自保數日後﹐定國不得已引餘兵三千間道還孟艮﹐斷後﹐文選入邊﹐遂迎降於淸師。

五月﹐緬人弒其酋弟爲緬王。

自潰兵躪入緬地﹐其民罹兵火之厄死者幾半﹐國人懟其酋曰「王迎帝﹐故帝階之爲禍者﹐王也。」酋曰「我迎帝﹐不迎賊也﹗賊禍我﹐帝不禍我﹐柰何以是爲怨乎﹖」於是上下相猜忌。今定國等來攻﹐酋之弟守景﹑邁景﹐綫引蠻眾五萬人入援﹐並大出金帛以犒其眾﹐諸蠻奮發。凡爲戰守﹐其略一出於酋之弟﹐國人愛之﹐遂歸心。十三日縛酋置輿中﹐投之江﹐立其弟爲王﹐遣弟來告﹐且索金賀﹐不報。

六月緬人招大小從臣盡殺之﹐並圍行在﹐漢人多遭其禍。

前年八月黔國公沐天波屈禮緬酋﹐其後外來兵迎﹐緬人大恐﹐又札迎天波﹐乞詔諭止之﹐且許資象馬糧糗相助入邊。而外兵飄忽﹐旣進速退﹐是以蠻益輕我。及二王亦渺賴山之潰﹐蠻尢肆志﹐然尙未敢爲逆也。時淸帥平西王吳三桂旣畱鎭﹐其�固山楊坤謀效黔國公世守滇土﹐以爲磐石之計﹐必入緬取帝以獻﹐乃可。遂上疏固請嚴檄緬酋﹐令獲帝自效。緬人於是謀殺從官﹐以孤帝勢﹐使人來曰「賊眾潰矣﹐緬土安矣﹐請天朝大臣詛盟以相信也。」天波欲辭﹐馬吉翔﹑李國泰曰「蠻人敬鬼重誓﹐可往也。」乃行。日向午﹐緬人以兵三千圍行在﹐索漢無少長貴賤皆飲刃而死﹐有竄入帝所伏匿者﹐亦搜而殺之。宮中兩貴人及命婦自縊﹐死者相望﹐伏屍枕藉。良久﹐緬人護駕官大呼曰「毋得驚害老皇帝﹗」亂始定﹐移帝他所﹐緬僧使其徒來進食﹐數日﹐帝乃得進。是日赴咒水之會﹐死知名者﹕松玆王某﹐黔國公沐天波﹐文安侯馬吉翔﹐都督馬雄飛﹐綏寧伯蒲纓﹐華亭侯王維恭﹐侍郎蔡士廉﹑楊在﹐禦史任國璽﹑鄔昌奇﹐部司楊生芳﹑鄭居詔﹐學錄潘潢﹐典簿齊應選﹐總兵魏豹﹑王起隆﹐內臣李國泰等。二十四日其自縊行營者﹕吉王慈煌﹐王妃張氏﹐宗臣�漆﹐戚臣王國璽﹐錦衣衛官趙鳴鑑﹑王大雄等二十三人。嗚呼﹗行在諸臣𨿽賢不肖間殊﹐其崎嶇守死則一。至是同爲一邱之貉﹐而帝已爲三桂幾上肉矣﹗緬人何足恨耶﹖明日﹐帝驚悸致病﹐緬人恐帝又不測﹐無以致辭於三桂﹐乃迅潔行宮﹐迎帝復入居之﹐復貢衣被錦布等物。

十二月初三日﹐淸帥平西王吳三桂帥師臨江﹐緬人執帝以獻。

三桂旣以大兵臨緬城大江﹐緬人奉金盤一十六枚置饌以迎﹐卽日緬蠻來紿帝曰「李定國兵又至矣﹗馬步軍數萬列江滸﹐索帝甚急﹗」語未竟﹐蠻人遂舁帝所坐以行﹐後宮號哭震天﹐步從五里外﹐乘舟渡河﹐舟大不及陸﹐三桂使將負帝登岸。帝問曰「卿爲誰﹖」對曰「臣平西王前鋒章京髙得捷也﹗」帝默然。

初九日﹐淸帥平西王吳三桂以師擁帝還滇。

帝旣還滇﹐三桂遂以捷聞。

晉王李定國薨。

緬自萬曆中絕貢﹐且據有木邦﹐麓川及八百媳婦之地﹐雄視西南﹐然與古刺﹑暹羅兩國爲世讎。帝自蠻漠舟行﹐從官雲散。有入古剌者﹐馬九功﹑江國泰等﹔有入暹羅﹐絕愛之﹐妻以女如珍﹐之已以女爲定國計妃﹝靈臯按﹕「有入暹邏」至此﹐語意不明定有脫誤﹐句讀未能﹐姑闕疑待考。﹞於是間道通殷勤﹐謀連兵伐緬。九功等亦爲古刺招到潰兵﹐得三千人﹐亦�書致定國﹐相與犄角。兩國之兵將發﹐會三桂執帝旋滇﹐諜者以告。定國聞之﹐踴號哭﹐自擲於地者百計﹐不食三日﹐自表於上帝以祈死﹐憤郁致病﹐七日而薨﹐暹羅古刺之師失望而返。

永曆十六年﹝壬寅﹞四月二十五日﹐吳三桂以帛進帝所﹐帝遂崩﹐皇太子及皇侄殉之﹐明亡。

時在寓中﹐忽大風霾﹐黃霧彌天﹐雷電交作﹐空中有二龍蜿蜒而逝﹐滇民無不悲悼焉。是年三桂卽進爵爲親王﹐益甲萬餘人﹐移家口於漢中﹐美厥功也。其後緬蠻至者云﹕晉王李定國所葬地﹐至今春艸不生﹐蠻人過之﹐輒跪拜而去。

