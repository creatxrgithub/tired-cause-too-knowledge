近峯紀略明皇甫錄

北極正乎上﹐南極正乎下﹐故日月經星之運﹐日日而然﹔時時而然﹔千萬歲而然﹔天之有靜也。春遊過東三萬里﹔夏遊過南三萬里﹔秋遊過西三萬里﹔冬遊過北三萬里﹔地之有動也。天主乎動﹐所以有靜者﹐地鎭之也。地主乎靜﹐所以有動者天挾之也。天而無動﹐則無晝夜﹔地而無靜則無寒暑。

洪武中﹐求通曉天文曆數奇驗者官之﹐有至侯爵食祿千五百石者﹐率多不免於禍。初寧海布衣葉兌﹐占天運有在﹐上策言武事﹐一綱三目﹐太祖嘉其言﹐欲任以職﹐不就。後削平天下﹐規模次第﹐悉如兌言﹐而兌亦得自保﹐其明哲過諸術家遠矣。

建文時﹐新宮初成﹐見男子提一人頭﹐血色模糊﹐直入宮中﹐大索之﹐無得也。夜宴張燈﹐忽不見人﹐狐貍滿宮﹐徧置鷹犬逐之﹐不能止。日赤無光﹐彗軍門﹐熒惑守心犯斗﹐山崩地震﹐錦衣衛火﹐武庫自焚﹐文華承天俱毀。正統間。浙中山移於平田﹐地動白毛徧生。陜西山崩壓數千家﹐山移有聲號三日。黃河東流沒千餘家。南京殿宇火﹐明日殿基生荊棘二尺許。

文皇將靖難﹐以六月十一日﹐召三司府縣官﹐出西瓜食﹐因責以離間事﹐執都指揮謝貴﹐布政張昺﹐殺之﹐乃舉兵。宸濠將謀不軌﹐亦以六月十一日﹐出西瓜與羣臣共食﹐執都禦史遜燧﹑副使許逵﹐殺之﹐乃舉兵。事同而異殊﹐不度徳量力也。濠舟夜泊問所在﹐眾曰「黃石磯。」濠倉皇曰「王失機﹐將何歸﹖」乃旋師就執焉。

元天歷戊辰﹐婁宿降靈﹐髙皇帝以是年生﹐至洪武戊寅﹐而婁星復明﹐洪武元年正月﹐彗出昴是年元運除舊﹐髙皇布新﹐是昴宿實應胡星也。正統己巳﹐熒惑入南斗﹐車駕北狩。

劉太卿棨﹐言英宗土木之難﹐幾不免矣﹐也先之母告其子曰「吾蘇州人﹐少隨夫戍邊﹐被汝父擄回﹐與之生汝。吾念昔居中國﹐爲今天子臣﹐臣無殺君之禮﹐跪且泣以請﹐也先從之﹐英宗得還。」此說不見記載﹐太卿掌詔敕﹐在內閣四十餘年﹐必有所授之也。

太宗嘗命翰林院覆試下第舉人﹐得張鉉等六十人﹐賜冠帶﹐入國學以俟後舉。又嘗進副榜﹐舉人親試之﹐拔三人入翰林﹐時復有揭榜進士之例。

宋制科﹐先命從官各舉平日所爲文五十篇於學士院﹐中選而後召試。弘治癸丑以前﹐凡選庶吉士﹐必先期呈所爲文幹內閣﹐謂之投獻。殆亦宋制科之意﹐後諱其名﹐廢不用。

憲宗皇帝受終日﹐英宗遺言不用殉葬宮嬪﹐此最盛徳事也﹐故憲宗賓天﹐亦有是命﹐克遵先訓﹐以貽後昆﹐世守爲成法云。

弘治乙丑春﹐朝諱新成而紐忽絕﹐奉天門寶座下階石忽自裂﹐五月上崩﹐崩之日﹐大風拆木﹐黃沙四塞﹐有見黃袍人乘龍上者。

孝宗山陵﹐經理皆出巨閹﹐吏部郎中楊子器﹐知石中有水上疏﹐閹懼罪﹐曲爲掩飾﹐子器伏責﹐中外惜之。

正徳戊寅冬﹐駕幸揚州﹐河冰方合上問何時當解﹐江彬對曰「立春然尙有旬餘日也。」上曰「春迎之卽至耳﹐焉能侯之﹐命迎春於揚州之東郊。」明日百花盛開﹐河水流澌﹐臣民駭睹。

唐宋宗室﹐得舉進士﹐皇明典禮﹐凡鎭國將軍以下﹐有文武才堪備任用者﹐量才授任﹐不拘原定職名品級﹐按國初靖江王守謙﹐出知東平州﹐後宗室日驕﹐無志於用﹐法遂弛矣。

宗藩之盛﹐自古帝王﹐無如我國朝者﹐二百年來不下萬餘人。分封之制﹐初封親王歲支祿米萬石﹐郡王二千石﹐襲封親郡王各減半支﹐後又以歲歉不給﹐乃爲折支之法﹐則實支又減半矣﹐將軍而下每不得本支﹐蓋由生齒之繁。如慶成王七十餘子﹐又十一歲卽支祿米﹐有司不能供億﹐予在禮部旣舉行十六歲已上支祿之法﹐又以生子之多﹐由不檢制其宮嬪而然﹐爲立妃夫人而下不系奏請宮嬪所生﹐皆與庶人同﹐不得混襲﹐庶省歲支﹐嗟乎﹗帝孫王子﹐豈謂無才﹐而不得一試﹐貧乏者不得爲商農之業以自給﹐坐受困辱﹐則處宗藩之法﹐於斯闕矣﹗

藩府親臣﹐無不任京朝官之禁。弘治十二年﹐詔修問刑條例。吏書屠鏞﹐與大理寺少卿王輔有隙﹐言輔系儀賓弟﹐不嘗唇簟下﹐出爲參政﹐遂條爲例﹐至今遵之﹐不知我國初王親多掌禁兵﹐爲輔佐曷有是邪。

年號犯前代者﹐涼要重華﹐五代蠻張遇賢﹐宋方臘﹐皆僭永樂﹐元武宗太子阿速急入卽位﹐僭天順。夏主李乾順僭正徳﹐正徳紀元詔下﹐馬冢宰試選人題曰﹕宰相須用讀書人論﹐蓋用宋事譏內閣也。

弘治間﹐太監何文鼎﹐以皇親入禁城觀燈諸事極言﹐下錦衣衛雜治﹐究所主者﹐文鼎曰「有兩人﹐但不可執按。」曰「姑言之﹗」曰「孔子孟子也。」文鼎死﹐猶能於禁中拽銅缸作聲﹐若稱冤者﹐特命勒碑祭之。人言文鼎少習舉子業﹐能古文詩﹐壯始閹也。

我朝宦官﹐如覃吉在東宮﹐口受《大學》《中庸》等書﹐導以動作威儀。開說府部官守天下民情﹐及宦官專權蠹國之獘。時上賜東宮五莊﹐吉備陳不當受曰「天下山河皆殿下所有﹐何以莊爲。」竟辭之。一日﹐東宮誦佛經﹑吉適至﹐驚曰「老伴來矣﹗」急易孝經誦之﹐吉跪曰「得無誦佛經乎﹖」曰「非也孝經耳。」憲宗有易儲之意﹐露於懷恩﹐恩免冠叩頭曰「奴婢死不敢奉詔﹐寧陛下殺恩﹐無使天下人殺恩也。」孝宗之位定﹐恩之力也。林俊劾繼曉﹐下詔獄﹐禍在不測﹐恩叩頭諫曰「不可也﹐自古未有殺諫官者。」上怒﹐以禦硯擲之﹐恩以首承之﹐不中。推僕其幾﹐恩脫帽解帶﹐於禦前號哭不起。上命左右扶出﹐恩謂錦衣官曰「若等諂事梁方﹐合謀傾俊﹐俊死﹐若等不得獨生。」上不得已解俊獄。章瑾以寶石媚上﹐恩諷兵書兪子俊諫之﹐兪謝不敢﹐恩嘆曰「吾固知外廷無人也。」憲廟崩﹐得疏一篋﹐皆房中術。悉署臣安進﹐蓋閣老萬公也。恩袖至閣下示安曰「是大臣所爲乎﹗」安慚汗不能出一語﹐科道劾安﹐恩持疏﹐召安讀之。安跪而起﹐起而復跪﹐恩摘其牙牌﹕曰「請出矣﹗」二人𨿽賢臣不過﹐可閹寺槪論乎﹖

