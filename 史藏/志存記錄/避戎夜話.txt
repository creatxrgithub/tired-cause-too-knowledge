

避戎夜話

﹝宋﹞石茂良撰

●卷上

靖康丙午仲冬﹐金人再犯京師﹐統制姚仲友﹝季按原書仲友作友仲﹐凡二十四處﹐特照史籍攺正﹞領右中三軍備禦。閏十一月三日﹐賊攻通津門甚急﹐仲友帶領軍將副部隊將子弟效用一千餘人﹐往通津門救護﹐軍兵下城接戰﹐殺傷甚眾。初七日晚﹐殿帥王宗楚帶領衙兵一千餘人下城﹐與賊接戰﹐髙師旦死之。是夜仲友正策應南拐子城﹐賊交鋒正在北拐子城下﹔躬率將校施放弓弩﹐監督炮石。凡數陣﹐皆爲炮箭所臨﹐𨿽不少負﹐亦不大勝﹐賊勢稍退。初三至初八﹐凡六日﹐措置稍稍就緒。

初九日早﹐宣化門告急﹐又帶一行人往宣化門守禦。南北拐子城皆捍禦水門者也﹐水門不可遽犯﹐故急攻二拐子城﹐矢石如雨﹐樓櫓皆毀壞。仲友於南拐子城上別造兩圓門﹐去馬面三十步許﹐用磚砌城﹐中開下轅門﹐干戈板間下如城門法﹐四面皆置女墻。迎敵皆自轅門﹐萬一賊兵厚重﹐則入轅門﹐放下干戈板﹐又是拐子城也。磚城下闊五尺﹐髙一丈二尺五寸﹐不日告成。通津門兩拐子城﹐正是受敵處﹐守禦有方﹐終不可破﹐皆仲友之力。凡守拐子法﹕務要令人少肅靜﹐可以應敵﹐人少可以迎眾。仲友首到南拐子城﹐便令畫拐子圖。西廊每門兩人守踏定板外鑰匙﹐須敵樓上與虛棚凡三層止﹐是受敵處﹐每間不得過十五人﹐弓弩槍斧手﹐相間分作三番﹐晝夜輪轉﹐更其勞逸﹐使得休息。萬一賊人不測﹐侵犯自有備禦之法也。

初九日﹐到宣化門。護龍河內﹐賊橋也﹐疊過半矣﹐但未有炮﹐猶可捍禦。仲友遂選神臂弓彊弩手﹐下臨分布牀子努弩﹐九牛弩﹐多置大小炮座。又於攻打處絞縛致勝棚﹐一日而就成﹐眾指爲鬼工。凡十日﹐賊橋不能寸進。

賊人疊橋之法﹕先用牌浮水面﹐次用一重柴﹐一重席﹐一重土﹐增渡如初﹐矢石火皆不能入。橋之外﹐正是賊寨﹐望之燈火如晝﹐五方百步﹐一望不斷﹐斧鑿之聲﹐聞於遠近。其攻城之具﹐又有火梯﹐云梯﹐編橋﹐鵝車﹐洞子﹝兵法爲木驢也﹞﹐撞竿﹐兜竿之類。火梯﹑云梯﹑編橋皆與城櫓齊髙﹐亦有髙於城者﹐皆可以燒樓櫓。云梯﹑編橋可以倚城而上﹐下皆用車軸推行。此三物惟撞竿可以禦之。撞竿用大木長可數丈者﹐又用橫木數十條﹐中穿而下﹐畱手把可以致力﹐頭以鐵裹﹐或以大鐵槍﹐或安以托久鉤頭可也。每一樓子上常置撞竿三兩條﹐俟其火梯﹑云梯﹑編橋至城下﹐則徐應之﹐不必驚擾。旣撞定梯橋﹐則眾手用鐵鉤鉤定﹐進不得前﹐退不得後﹐則火自焚﹐橋亦壞﹐人亦墜矣。萬一撞竿不中﹐則用狼牙槍手﹑炮架槍手禦之﹐亦不能上。惟要當縫得人。通津門拐子城每爲賊人攻打﹐前後共壞火梯﹑云梯﹑鵝車﹑編橋十數座﹐皆此也。洞子可以治道﹐可以攻城﹐其狀如合掌﹐上銳下闊﹐人往來其中﹐卽次續之﹐有長數丈者﹐上用牛皮生鐵裹定﹐內用濕氈﹐中用太麋﹐矢石火皆不能入。治道則欲安炮﹐並推梯橋之類﹐攻城則欲取土透城。皆不足懼也。兵法之禦洞子﹐用鐵蒺藜懸下而惇之。其法以熟鐵闊徑長一尺二寸﹐四條縱橫﹐布如蒺藜形﹐熔生鐵灌其中央﹐重五十斤﹐上安其鼻﹐連鎖擲下。惇訖﹐以轆轤絞之。若洞子上有牛皮﹐並泥惇著卽舉﹐速放火﹐炬油燒火。賊人用洞子穿地道來﹐追於地道上﹐直下穿井以待之﹐積薪艸安井中﹐如火燻之﹔或有用火炮納於其中﹐則敵自焦灼。又用遊火用鐵筐盛火如脂蠟毒藥﹐懸縋下燒﹐燻穴中。攻城人有用燕尾炬﹐縛艸分爲兩歧如燕尾狀﹐以油蠟灌之﹐從城墜下﹐騎洞子燒之。如此﹐皆禦洞子法也。撞竿至則作屋﹐桑木爲之﹐桶繩相連﹐撞竿須連以環串竿頭﹐於兩旁令壯士牽之﹐竿鉤至﹐則用拷栳乘其鉤﹐亦令壯牽之﹐乘勢猛放﹐則竿與人俱倒。惟炮架最難制禦﹐金人炮架﹐四旁並用濕楡小棟密簇定﹐又用生皮並鐵葉裹定﹐鴟雞須火不能入。其炮有七梢﹑五梢﹑三梢﹑兩梢﹑獨梢﹑旋風﹑虎蹲等炮﹐內七梢可以致遠﹐其石大五梢等﹐亦可以致遠﹐其上或放雙炮。仲友先於樓子上受敵處絞縛棚上羅索网﹐並下擺糖布袋﹐濕馬糞。又於城頭馬面上懸穿濕楡價﹑木芘籬格氈﹐𨿽慢﹐然亦可以遮炮也。城下地廣安炮多﹐城上地狹安炮少﹐最爲受敵。十九日夜﹐賊人一夜安炮五千餘座。城上𨿽棚﹐人皆不可存住﹐死於炮者﹐日不下二三十人。

仲友到宣化門上﹐日恐賊人者有破議﹐幫築城身之法。視受敵樓於遠近﹑築面闊一丈二尺五寸﹐下腳闊二丈五尺﹐髙五丈﹐四邊皆有虛棚女墻﹐復於旁置兩小門﹐如城門法。萬一賊兵上城﹐類有限隔﹐可以迎敵。不幸爲提刑秦元所阻﹐秦欲幫築目城﹐議論不同﹐朝廷遷延不斷。遲十日後﹐𨿽竟從仲友之請﹐然夜息晝作﹐亦如平時。功終不成﹐惜哉﹗

十九日夜﹐賊安炮之後﹐矢石不可及。二十一日﹐橋成﹐先有黑旗子三人先登岸。都統王■﹝火燮﹞﹑姚仲友揮驍勇使臣與西兵數十人下戰﹐亦殺數人。賊退橋之南﹐入洞子中。俄頃﹐宰相何栗至﹐黑旗子復如前登岸。城中弓弩箭如雨﹐賊兵略不顧﹐欲交鋒。西城下寨一兵約六七百人﹐望風退走﹐賊亦不追。城上皆厲聲叫云「後面無賊。」然勢不可回﹐隔岸矢石如雨﹐中傷者數百人﹐自塡於陷馬坑者三十餘人。賊兵望風輕笑﹐宰相親見之﹐而不卹。初縛虛棚時﹐仲友使多備濕麻刀﹑舊氈衲襖﹐蓋防賊人有火箭火炮也。幸而金人不善制此二物。二十三日﹐賊橋侵廣﹐仲友遣張宗顏﹑閻維﹑叚永年領敢死兵三百人血戰於城下﹐用純斧隊斫壞洞子七所。賊眾敗走﹐乘勢遂北。涉河至中流﹐冰解﹐陷死者數十入﹐反爲賊兵擊掩﹐豈天殆我師也﹖

二十四日早﹐賊推大梯四乘來攻字號樓子。三乘皆爲撞竿所壞﹐又再來撞﹐撞不著﹐火熾逼著樓子﹐沿燒字號及三樓子。賊皆登城﹐舞黑旗鼓噪﹐然爲樓上火盛不可過。仲友仗劍擁班直守禦﹑官軍等救火﹐弓弩交發。又用煉金汁潑賊﹐皆墮﹐殺傷甚眾﹐賊遂退。三樓子皆爲火燼矣﹗是夜再安樓子三座﹐又爲賊炮所碎。二十四日雪大下﹐至晚深二尺餘﹐加之風聲號怒。二十五﹝季按原書五作三﹐特照文意攺正﹞日﹐風雪愈長﹐早間﹐大啟宣化門﹐出郭京人馬與賊接戰﹔賊眾見所燒樓子﹐未成頹毀﹐撞竿未備﹐賊遂登城﹐眾潰﹐城陷。初﹐京之出也﹐城中居民踵延頸於宣化門者數千人﹐立俟捷報。及京敗﹐城門急閉。賊帥大怒﹐鳴鼓振旅﹐鐵衣滿野﹐多若螻蟻﹐皆沿城而上﹐城遂陷焉。

仲友二十五日晚﹐於南城爲軍民所毆打至死﹐肝腦塗地﹐委塡溝壑。骨肉星散﹐不知所在。家貲劫掠掃地﹐痛哉。天不佑善人如此﹗仲友將種也﹐三世忠孝﹐聲滿於夷夏。自守禦以來﹐夙夜勤勞﹐食息不暇﹐在諸將中尢無負於朝廷者也。今反被禍若此﹗先是閏月一日﹐百姓毆殺未壁統制辛康宗﹐辛公指揮城上兵軍﹐不見賊﹐不得亂放箭炮﹐百姓疑其姦細﹐故殺之。朝廷縱而不問﹐故軍兵百姓聚眾殺人﹐在一時指揮之間﹐殊不爲怪。蓋京師承平之久﹐無知小民﹐遊手浮浪最多﹐乎居除旅店外﹐多在大房浴堂櫃房雜處﹐里巷彊梁﹐不在數也。乘此擾攘﹐聚眾作亂﹐甚者趕罵宰相﹐絲擘內侍﹐打殺統制﹐放火殺人﹐莫知其數。

先是今年秋﹐仲友議欲於都城置訪巡十六員﹕新門四隅四員﹐舊城內四員﹐每員皆一正一副﹐每員統兵五百人﹐遇有警急﹐則一正將帶領二百五十人救援﹐二百五十人在地分。或有細民乘勢作過﹐當以軍法從事。仍都巡檢三員﹕二員在新門內﹐一員在舊門內﹐以總其事。惜乎朝廷不從其請也﹗仲友之議﹐意恐小人善亂﹐故欲設此防民﹐而仲友親被其禍﹐豈靈於人而不靈於己耶﹖仲友之死﹐門生故吏無一哭其屍者﹐茂良訴於王■﹝火燮﹞﹐始收拾遺骸﹐雪冤於朝廷焉。魂而有靈﹐亦少伸也。

●卷下

靖康城陷議和﹐上見二酋作二降表。過北﹐皆孫覿受益之筆。其略云「三里之城﹐遂失籬藩之守﹔十世之廟﹐幾爲灰燼之餘。旣幹汗馬之勞﹐敢緩牽羊之請﹖恭維大金皇帝陛下云。」又云「上皇負罪以播遷﹐微臣捐軀而聽命。」又云「社稷不殞﹐宇宙再淸。」粘罕抹去大金二字﹐止欲稱皇帝。又指宇宙二字云「大金亦宇宙也。」又易負罪二字爲失徳。朝廷不得已皆從之。

初﹐金人至城下﹐姚仲友與諸將議﹐計之便﹕幸其遠來﹐賊眾必疲﹐行列未成﹐若選五萬精兵出四門﹐分爲十頭頂﹐乘勢而擊﹐出其不意﹐攻其無備﹐眾必潰亂﹐有可破之理。過此﹐則日復一日﹐賊勢愈盛﹐援兵不至﹐士气阻喪﹐𨿽悔無及矣。是時唐恪止其事﹐專在和議而已。後攻城旣急﹐仲友復與諸將議﹐急遣使講和爲便﹐累白何栗﹐方料金人糧道不繼﹐不日就禽﹐堅不可和。唐恪且謬誤於前﹐何栗而寡謀誤國於後。獨姚仲友於閏月三日﹐往來東南兩壁以來﹐策應至二十五日﹐城陷﹐晝夜勞苦﹐最爲有功﹐首先被禍﹐獨甚於二相﹐天意不可得而知也﹗

金人今春旣出境﹐朝廷措置多不急之務。如復春秋科﹐太學生免解﹐攺舒王從祀之類。時爲語曰「不管肅王﹐卻管舒王﹔不管燕山﹐卻管聶山﹔不管山東﹐卻管陳東﹔不管東京﹐卻管蔡京﹔不管河北界﹐卻管秀才解。」道路之言﹐切中時病如此。

正月十五日﹐淵聖在虜營。是日陰雲四垂﹐家家愁苦﹐向之鰲山教坊百戲景龍燈火之樂﹐不可同年想也。士大夫憂憤作歌行者甚眾﹐獨胡處晦《上元行》膾炙人口﹐今附於左﹕「上元愁雲在九重﹐哀笳落日吹腥風。六龍駐蹕在艸莽﹐孽胡歌舞蒲萄宮。抽釵脫釧到編戶﹐竭澤枯魚充寶賂。聖主憂民民更憂﹐驕子媟天天不怒。向來艱難傳大寶﹐父老談言似仁廟。元年二月城下盟﹐未睹名臣繼嘉佑﹖哀痛今年塵再蒙﹐冠劍夾道趨辭公﹐神龍金在九淵臥﹐安得屢困蛟蛇中﹖朝廷中興無柱石﹐薄物細故昭帝力。毛遂不得處囊中﹐遠慚趙氏廝養卒。今日君王歸不得﹐傾城回首歌悲啼。會看山呼聲動地﹐萬家香霧燒天衣。胡兒胡兒莫耽樂﹐君不見夕月常戲東北角﹖」

鳴臚主薄鄧肅作《靖康行》云「女眞作意厭人肝﹐揮鞭直指來長安。南渡黃河如履地﹐東望太行不能山。帝城周圍八十里﹐二十萬兵气烈熾。旌旗城上亂雲煙﹐腰間寶劍橫秋水。雪花一日故蒙濠﹐皂幟登城吹朔風。我師舉頭不敢視﹐脫兔放豚一掃空。夜起火光迷鳳闕﹐鉦鼓砰轟地欲裂。斯民嗷嗷將何之﹖相顧無言惟泣血。僕射何公扣龍墀﹐圍閉相臣臣噬臍。奇兵化作乞和使﹐逝捐一死生羣黎。遊談似霽胡師怒﹐九鼎如山不復顧。效南期說上皇輿﹐截破黃河徑歸去。陛下仁孝有虞均﹐忍令胡騎縱吾親﹖不龜太始自鞭馬﹐一出喚回社稷春。胡入慕徳猶貪利﹐十乘載金未滿意。釵釧那爲六宮畱﹖大索居民幾卷地。六龍再爲蒼生出﹐自磨虎牙恬不卹。重城突兀萬胡奴﹐杳扁鑾輿今十日。南城赤子日駢闐﹐爭掬香膏自頂撚。岔气如雲淚如雨﹐漫漫白晝無靑天﹗大王避狄空金帛﹐坐使卜年逾八百。天聽端坐民心耳﹐蒼蒼誰云九萬隔﹖會看春風擁膋黃﹐萬民語呼喜欲狂。天宇無塵瞻北極﹐旄頭落地化頑石。」後亦被虜﹐至三月二十四日放回。

初﹐京師被圍﹐朝廷急於命將。有郭京者﹐乃殿前司龍衛營兵員耳﹝京師呼爲蹈著太營﹞。京師盛傳能用六甲法﹐可以生擒粘罕﹑乾離不﹐餘眾可以掃蕩無遺類。其法軍兵七千七百七十七人﹐嘗自試於內廷﹐其法不得而聞。朝廷深信不疑﹐授以成忠郎﹐錫以金繒﹐動數萬計﹐使自募兵﹐賜予賞賫﹐恩數備至。人皆呼爲郭尙書﹐蓋營塞俚俗呼兵員之稱也。其所召人皆市井遊惰﹐色色有之﹐不問騎射善否﹐但擇年命合六甲者足矣。有賣綫劉六者與姚宅比鄰﹐僕熟識之﹐郭京一見﹐授以將命。他皆類此。賊兵攻圍甚急﹐郭京談笑自若﹐似有道者。擇日出兵﹐可致太平﹐直殺至陰山而止。其所招軍兵﹐但欲斫首爾﹐不必戰也。前置天王旗﹐每壁分三面﹐以鎭四壁。按五方色﹐或畫天王﹐或畫北斗﹐不知何法也。又有劉無忌者﹐乃街市貨藥道人﹐常倒立泥中﹐懸一服藥牌子﹐亦作統制。內外許之﹐蓋取丘浚詩「郭京楊式劉無忌﹐皆在東南臥白雲」之讖也。又有僧傅臨山請亦如京募兵﹐稱統制﹐常與京相追隨。

二十五日早﹐宣化門大開﹐郭京出兵。城中居民跤踵延頸於宣化門者數千人﹐立俟捷報。俄頃報云﹕郭京前軍已得大寨﹐立旗於賊營矣。又報云﹕前軍又奪賊馬千匹矣。姚仲友疑之﹐與石茂良登敵樓而望﹐正見賊兵整促人馬。忽有郭京下使臣來傳令云﹕樓子上除守樓子使臣軍兵外﹐餘人並不得上樓子。蓋天甲法能使人隱形﹐若樓上人多﹐恐賊兵覘望。言猶在耳﹐賊兵兩兩翼翼鼓噪而進﹐衝斷前軍﹐一掃而空﹐若刈茅艸。居後者悉墜護龍河﹐釣橋已屍積不可拽矣。城門急閉。賊帥大怒﹐鳴鼓振旅﹐鐵衣滿野﹐多若螻蟻﹐皆沿城而上。止用一舊云梯﹐可置五十人﹐初有十餘人登疊而上。班直槍手皆不向前用命。又值百姓般石城上﹐望風走下。其守禦之人與百姓軍兵互相殺戮﹐無一用命向前者﹐其城遂陷。乃閏十一月二十五日午時也。余目擊其事﹐故志。

