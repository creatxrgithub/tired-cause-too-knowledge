

《檐醉雜記》淸何聖生

●卷一

●卷二

●卷三

●自序世事紛綸﹐吾人置筆而起﹐不能更預一事。滄流到地﹐白日馳梭﹐奚遣幽憂﹖惟宜弄墨﹐有若負劍﹐所詔緒糸番。所收舊京夢華﹐或存國典﹔窪巷叢語﹐亦薈異聞。掌錄備忘﹐久乃成帙﹐剔繁纂要﹐巨細雜綜﹐類皆成於《甕牖》《負暄》﹐不復能權體例。冬日初出﹐映檐白醉﹐斯其境也﹐取以名篇。童習白紛﹐豈當乎儒林公議﹖野處傖語﹐安廁於薦紳舊聞﹐卻掃無謬叢猥﹐掇拾賢於博奕﹐是托是居云爾。歲在旃蒙赤備若夫椒蘇何聖生。

●卷一一代創業﹐必有崇文之主以肇造聲明。天聰三年初設文館﹐分儒臣爲兩直﹐以達海及剛林等翻譯漢文書籍﹐以庫爾纏及吳巴什等記注本朝得失。卽明代儒生如沈文奎﹑孫應時﹑江云諸人亦被羅致。太宗嘗與諸臣講求經史﹐諮詢時務﹐從容坐論﹐禮遇甚優。天聰十年攺文館爲內三院﹐曰內國史院﹑曰內祕書院﹑曰內宏文院。康熙九年攺內三院爲內閣﹐另設翰林院衙門。凡修撰﹑編修﹑檢討向隸三院者﹐遂轉隸於翰林院。自來淸華之選﹐得人稱盛﹐追溯初基﹐實在未入關以前也。

天聰初政﹐以賭博爲大戒﹐違之者𨿽重臣必懲。寧文毅完我在文館參預機要﹐倚畀方專﹐以嗜博被劾﹐遂革二等甲喇章京﹝卽輕車都尉世職﹞﹐給貝勒薩哈廉爲奴﹐其與同博之甲喇章京劉士英發尙陽堡爲民﹐可見懲治之嚴。後世貴族彊宗習爲豪賭﹐恆酣狎比﹐風靡一時﹐安得以國初禁令語之﹖

帝系以顯祖支派爲宗室﹐興祖﹑景祖支派方覺羅。崇徳元年﹐制定親王以下宗室俱束黃帶﹐覺羅束紅帶。乾隆四十七年﹐定閒散宗室及年時皆給四品頂戴﹐時則入關已越百數十年。舊日王公貝子後系當有等於平民者﹐故給頂以寵之﹐展親錫類實起例於玆矣。

明代閹禍最烈﹐本朝防制特嚴。世祖遺詔以十四事罪已﹐而於委用宦官一端引恨尢深。聖祖登基﹐卽將內官吳良輔置之重典﹐並革去內十三衙門﹝其名目爲司禮監﹑尙方司﹑禦用監﹑禦馬監﹑內官監﹑尙衣監﹑尙膳監﹑尙寶鐘司﹑設監﹑兵仗局﹑惜薪司﹑監鼓司﹑織染局﹞﹐自是宮寺肅然。乾隆間髙雲從以干預外事誅﹐同治間安得海以出外招搖誅﹐並皆稱快一時。至孝欽垂簾﹐李蓮英恃寵用事﹐漸亦交接朝官疆吏﹐然罪狀尙不甚顯﹐則家法猶未盡壞也。

康熙十六年七月二十五日﹐封世祖章皇帝之乳母朴氏爲奉聖夫人﹐頂帽服飾照公夫人﹐見於惲敬《大雲山房集記》。按﹕前明奉聖夫人聲勢何等煊赫﹐而本朝奉聖夫人則知其事者甚鮮﹐亦足見家法之嚴矣。

順治十八年江南奏銷案起﹐士紳墨黜籍者萬餘人。徐立齋相國元文時官修撰﹐以是案詿誤謫鑾儀衛經歷。葉文敏方藹時官編修﹐以欠銀一釐左官﹐一釐準制錢一文﹐時有探花不值一文錢之語。計甫艸東舉順天試屢困春闈﹐以是案掛名被黜。韓文懿方補博士弟子員﹐以欠糧三升黜革﹐宋文恪徳宜時官編修﹐以誤竄逋籍亦吏議。汪堯峯時官刑部郎中﹐坐是案謫北城兵馬司指揮﹐此皆見於傳記﹐其餘蓋不勝紀。時則朱國治爲蘇撫﹐貪暴最著﹐因而構成是案﹐厥後移撫南﹐以侵蝕軍糧爲將士臠食﹐骸骨無存﹐是蘇人士之被害固深﹐而朱國治之報應亦酷矣。

邵靑門長蘅與楊靜山書云﹕近自奏銷案起﹐先人貽薄田八百餘畝﹐一月間斥賣過半﹐然不名一錢﹐只白送與人耳。兩年來新法如秋荼凝脂﹐縣令如乳虎﹐隸卒如犭制犬﹐書生以逋賦笞辱都成常事。某不忍以父母遺軀受縣卒曳入訟庭亻免酷吏裸體受杖﹐乃憤而出此爲紓禍計。昨偶見村翁﹐舉俚語一則。元時富人往往以田爲累﹐委田契於路﹐伺行人拾取﹐遽持之大呼曰「田已屬爾﹐我無與矣。」並書上一笑﹝書止此﹞。讀此可見逋賦一案爲害之酷。至康熙初年﹐吳文僖正治以蘇松等郡自明初加派浮糧賦稅十倍他州﹐催科歲不及額。近者奏銷處分一案﹐自欠毫釐以下悉被放廢﹐人材淪置堪惜﹐具疏吁恩。俄而有詔蠲數郡錢糧之半﹐民困乃始一蘇。

聖祖禦極六十餘年﹐每優異廉吏﹐迥邁常倫。最著者爲睢州湯文正公斌﹐儀封張淸恪公伯行﹐而皆用以治蘇﹐略著其事以見廉明翊運﹐吾吳之被幸尢深也。文正公之撫蘇﹐先後奏免積逋數十萬﹐誡司道郡守不受所屬一錢。時大學士明珠方植黨招權﹐引前蘇撫余國柱爲戶尙﹐以連年蠲漕緩徵﹐向蘇藩索部費甚巨﹐公堅持弗許。諸要人不便所爲﹐促公還朝﹐百端讒害﹐賴上眷終得保全。未幾﹐郭侍禦疏劾明珠﹑余國柱貪欺罪狀﹐請加嚴譴﹐得旨悉從其言。郭侍禦卽公所舉蘇省之廉吏也。淸恪之撫蘇﹐以力持廉正﹐與總督噶禮齟齬﹐因辛卯科場案互劾。聖祖特黜噶禮而畱公﹐且諭在廷諸臣曰「張伯行居官淸廉﹐朕知之甚悉﹐噶禮操守朕不能信。若無張伯行﹐江南地方必受其削一半矣。朕爲天下主﹐如此等淸官不爲保全﹐則讀書數十年何益﹖而凡爲淸官者﹐亦何所倚以自安乎﹖」當時聞詔﹐至於歡聲動地。迄今數江南名宦﹐以文正與淸恪並舉稱﹐爲前湯後張云。

康熙四十二年三月十八日﹐爲聖祖五旬萬壽。王公諸臣先進鞍馬﹑緞匹等物皆不受﹐諸臣復進祝壽屏文﹐但畱冊頁﹐亦不受屏。前數年湯文正斌巡撫江蘇﹐紳民於其生日制屏爲壽﹐公但命錄汪堯峯所撰壽文﹐而返其屏。卽此一端﹐想見明良一徳。力以淸心寡欲﹐致世道於返朴還淳﹐眞盛事也。

聖祖萬歲餘暇﹐潛心六藝﹐下逮濂洛關閩之書﹐旁及歷算聲音之學﹐反覆研究﹐源流畢貫﹐天縱之聖﹐蓋生民所未有也。李文貞光地云「孟子敍堯舜以來至於文王﹐率五百年而道統一續﹐自孔子後五百年而至建武﹐建武五百年而至貞觀﹐貞觀五百年而至南渡﹐自朱子以來又五百歲﹐皇上應王者之期﹐躬聖賢之學﹐天將復啟堯舜之運乎﹖」時咸以爲確論。

康熙三年夏﹐山東兗州有虫蔽天﹐形如蜣螂而差小﹐色如金。識者以爲歲凶之兆﹐名爲蒼諸。

雍正四年十二月﹐陜西﹑山東﹑河南﹑江南各省黃河澄。守臣先後奏報﹐宣付史館。按﹕漢桓帝延熹八年四月﹐濟北河水淸﹐靈帝建寧四年二月河水淸﹐元順帝末年黃河淸。論者或以爲變異之象﹐而後世乃侈爲盛事﹐殆有不能一槪論者歟。

世傳憲廟多用任俠之士﹐無可證明。惟曾用方士張太虛﹑王定干等數人﹐令在內廷行走﹐試其鑪火修煉之術。然僅置於西苑空閒之地﹐初不干預他事﹐乾隆初元﹐卽驅逐回籍﹐無奇異事迹可考也。

左道惑民﹐每爲禍於衰世。漢之黃巾張角﹐元之紅巾劉福通﹐是爲禍最巨者﹐若在盛世﹐則不待其爲禍﹐而鋤之有必先矣。康熙間有朱方旦者﹐自號二眉山人﹐托修養煉气之名﹐所至煽惑南中地方﹐大吏至有迎接跪拜者﹐經侍講王鴻緒奏請懲治﹐尋卽置之重典﹐其黨皆坐罪有差。道光三十年有薛執中者﹐藉醫招搖﹐妄談休咎﹐經給事中曹懋堅訪獲具奏﹐尋將執中置之大辟。其從執中學習坐靜之宗室奕紀﹐及學習按摩之尙書文慶諸員均奪職降黜﹐是皆鋤之於方萌者也。嘉慶十八年天理教匪之變﹐大興林淸﹑滑縣李文成爲首﹐發難於宮禁﹐響應於魯豫﹐幸擒治迅速﹐不半載而就平。是亂事已成而發覺尙早﹐猶不足爲患也。若干隆末年川楚教匪之亂﹐始由皖人劉松傳習白蓮教﹐以治病惑眾。其黨劉之協遂謀不軌﹐繼之者聶傑人等起於楚﹐徐天徳等起於川﹐勢益蔓延﹐徵剿九年﹐始得肅淸。道光末年粵匪之亂﹐洪秀全附會天主教﹐聚眾起事﹐殘破十六省﹐擾亂十五年﹐至同治之初始得戡定。是以疏玩釀成巨患﹐竭全國之力﹐遲之久而始克之者也。最奇者光緒庚子拳匪之亂﹐所謂大師兄者其伎倆不如朱方旦﹑薛執中之足以接近士類﹐其聲勢不如劉之協﹑林淸﹑洪秀全之布徧中區。而狂悖之載漪輒欲倚以舉事﹐昏謬之徐桐﹑剛毅諸人並從而附之﹐遂致擾亂畿輔﹐啟釁彊鄰﹐以促危亡之局。左道惑民之爲禍烈矣哉。

滿洲從龍諸彥﹐猶漢之丰沛南陽﹐其恩遇最優﹐然誥誡亦殊嚴切。乾隆五十年﹐上諭﹕「向來滿洲之習舉業者﹐其文義本屬淺陋﹐及幸登科目﹐列名翰苑﹐問以文學﹐則曰身系滿洲﹐豈漢人可比﹖及問以騎射﹐又曰我系詞林﹐豈同武夫戰卒﹖兩處躲避而落於無用之流﹐朕所深惡。卽從前尹繼善﹑鄂容安﹑鐘音﹑觀保等在翰林中俱稱出色者﹐止能隨常辦事﹐而於邊疆重務並不能經理裕如。𨿽其中鄂容安曾膺軍旅重寄﹐臨危遇變﹐亦惟知一死塞責﹐究於國家大事何所裨補耶﹖」讀此可見承平日久﹐仕路漸多庸濫﹐滿人叨幸尢深﹐君上固灼知之﹐亦未嘗稍有偏徇也。自古化民成俗﹐必以崇儉黜奢爲要務﹐遐稽盛世﹐往往於民間日用之微皆關宮廷﹐僅慮誥誡甚詳。覘世運者當纂錄之﹐以昭美化也。乾隆元年﹐上諭﹕「八旗爲國家根本﹐從前惇崇儉朴俗﹐最近古迨。承平日久﹐漸卽侈靡﹐如服官外省﹐奉差收稅﹐卽不守本分﹐恣意花銷﹐虧竭國幣﹐身羅罪戾。而兵丁閒散人等﹐惟知鮮衣美食﹐蕩費貲財﹐相習成風﹐全不知悔。嗣後務期恪遵典制﹐謹身節用﹐勿事浮華﹐勿耽遊惰﹐庶免窘乏之虞。倘不知痛攺前非﹐仍蹈覆轍﹐驕奢侈靡﹐虧帑誤公﹐不惟恩所不施﹐且爲法所不貸﹐此誥誡八旗者也。」又有諭﹕「厚生之道在於務本而節用﹐朕聞晉豫民俗多從儉朴﹐而戶有蓋藏。惟江蘇兩浙之地俗尙侈靡﹐往往家無斗儲而被服必極華鮮﹐飯食靡甘淡泊。兼之井裏之間﹐茶坊酒肆﹐星列棋置。少年無知﹐遊蕩失業。彼處地狹民稠﹐方以衣食難充爲慮﹐何堪習俗如此﹐民生安得不艱﹖朕軫念黎元﹐期其富庶﹐已將歷年各項積欠盡數蠲除。小民乘此手足寬然之時﹐正當各勤職業﹐尙朴去奢﹐以防匱乏。豈可習於侈靡﹐轉相仿效﹐日甚一日﹐積爲風俗之憂也﹖地方大吏及守令有臨民之責者﹐皆當徧行化導﹐縉紳之家尢宜節儉以率先之。此誥誡江浙者也。」

元旦日食﹐歷朝引爲天戒。乾隆六十年乙卯﹑光緒二十三年丁酉皆以元旦日食停止受賀筵宴。惟乾隆乙卯兼遇元夕月食﹐次年遂卽禪位。其時和┞當國垂二十年﹐海內騷然﹐天宜有此告戒。光緒丁酉以後不久卽有拳匪之變﹐固亦應有先兆耳。

同治三年﹐禦史賈鐸具奏﹐內務府有太監演戲﹐將庫存緞匹裁作戲衣﹐每演一日﹐賞費幾至千金﹐請飭禁止。當奉兩宮懿旨﹕各省軍務未平﹐玆事可斷其必無﹐惟傳聞必非無自﹐難保無太監等假名招搖﹐著內務府大臣等嚴查究辦。夫以玉食萬方之君﹐演戲日費千金﹐而宮廷誥誡如此嚴切﹐自是中興气象。自光緒中葉以後興修頤和園﹐窮奢極麗﹐慈輿臨幸﹐歲歲酣歌。𨿽以尊養爲詞﹐而國步方艱﹐盤遊無度﹐實於憂勤惕厲之旨失之遠矣。

穆宗好冶遊﹐相傳嘗微行至宣徳樓酒肆﹐遇翰林王慶祺﹐聞其歌而悅之﹐由是擢爲侍講﹐令在宏徳殿行走。王旣得幸﹐益導之作狹邪遊﹐密進春方春冊﹐備極淫褻﹐穆宗以是致疾。有人撰聯諷其事云「宏徳殿宣徳樓徳業無疆﹐且喜詞曹工詞曲﹔進春方獻春冊春光有限﹐可憐天子出天花。」辭𨿽鄙俚﹐亦存事實。

穆宗旣上賓﹐陳六舟中丞彜時官禦史﹐疏劾王慶祺云「侍講王慶祺素非立品自愛之人﹐行止之間頗多物議。同治九年﹐其父王祖培典試廣東﹐病故於江西途次﹐該員聞喪之後﹐忘哀嗜利﹐復至廣東告助。左年王慶祺爲河南考官﹐撤棘後公然微服冶遊﹐舉此二端﹐可見大槪。至於街談巷議﹐無據之詞﹐未敢瀆陳要﹐亦其素行不孚之明驗。臣久思入告﹐緣伊系內廷行走之員﹐有關國體﹐躊躇未發﹐亦冀大行皇帝聰明天﹐日久必洞燭其人。萬不料遽有今日﹐悲號之下﹐中夜憂惶。嗣主沖齡﹐實賴左右前後﹐罔非正人成就聖徳﹐如斯人者若再畱禁廷之側﹐爲患不細﹐應請卽予屏斥﹐以儆有位。」疏上有旨﹐王慶祺卽行革職﹐永不敍用﹐聞者快之。蓋導帝出遊﹐事有難言﹐此疏措詞隱約﹐極稱得體﹐頗爲都下人士所傳誦云。

同治中興以後﹐曾文正﹑李文忠諸公夾輔於外﹐而恭忠親王密運樞機於內﹐𨿽外患漸侵﹐國事猶未至遽壞。至光緒甲申﹐恭王屏出軍機﹐而以貪庸之禮王繼之﹐時局日非﹐遂如江河之日下矣。﹝是年三月有旨﹕現值國家元气未充﹐時艱猶巨﹐軍機處實爲用人行政之樞紐﹐恭親王奕等始尙小心匡弼﹐繼則委蛇保榮﹐每於朝廷振作求治之意﹐謬執成見﹐不肯實力奉行﹐屢經言者論列﹐或目爲壅蔽﹐或劾其委靡﹐或謂簋不飭﹐或謂昧於知人。本朝家法綦嚴﹐若謂其如前代之竊權亂政﹐不惟居心所不敢﹐亦實法律所不容﹐然只以上數端貽誤已非淺鮮。恭親王奕﹑大學士寶入直最久﹐責備宜嚴﹐玆特錄其前勞﹐全其末路。奕加恩仍畱世襲罔替親王﹐開去一切差使﹐家居養疾。寶著原品休致。協辦大學士吏部尙書李鴻藻﹑兵部尙書景廉均開去一切差使﹐降二級調用。工部尙書翁同恩革職畱任﹐退出軍機﹐錄旨至此。﹞樞臣全遭屏斥﹐爲前此所未有。同時遂以禮親王世鐸﹑尙書額勒和布﹑閻敬銘﹑張之萬﹐侍郎孫毓汶﹑許庚身並入樞署矣。識者以爲仲堪﹐此舉國之亡徵也。孝欽自斥退恭王后﹐引用庸流以自便其娛樂﹐每逢萬壽﹐尢事鋪張。然甲申五旬則有中法之役﹐甲午六旬則有中日之役﹐至於甲辰七旬已在庚子播遷以後﹐而臣工猶加意進奉﹐競麗爭妍。某公久任封疆﹐每誦「洛陽相公忠孝家﹐可憐亦進姚黃花」兩語﹐以自解嘲焉。

光緒甲午年﹐國家歲入銀約七千萬兩﹐甲午以後增至九千萬兩﹐皆見於戶部冊報。至光緒三十四年﹐度支部奏歲入總數﹐遂至二萬萬二千四百萬兩﹐政府日以搜括聚斂爲事﹐竭各省之脂膏﹐盡耗於無謂之新政新軍﹐而危亡已懸於眉睫矣。

徳宗憤於甲午之敗﹐求治頗急﹐戊戌變政﹐銳意紛更﹐未能盡愜人意。孝欽習於舊制﹐二次垂簾﹐立端郡王載漪之子溥雋爲大阿哥﹐幽帝於瀛臺﹐意在廢立。密詢內外臣工﹐以覘羣情所向。時則李文忠公鴻章外任粵督﹐行將出京﹐得聞密謀﹐痛切力阻其事。劉忠誠公坤一方督兩江﹐電奏有云「君臣之分已定﹐中外之口難防。」言外有期期不奉詔之意。老成謀國﹐中流一壺﹐實與文忠爲響應。余作感事詩云「垂箔重煩王母籌﹐武靈英气黯然收。延宗縱有衝天想﹐景豫難承廢立謀。豈有舊人如涑水﹐不堪明主亦房州。朝官老事誰生感﹐嗚咽瀛池日夕流。」蓋紀其實也。

《漢書。天文志》曰「妖星不出三年﹐其下有軍。」《晉書。天文志》曰「妖星一曰彗星﹐見則兵起。」天象示變﹐理不誣也。嘉慶十六年﹐七月彗星見﹐長五尺餘。欽天監襲唐咸通五年故事﹐以爲含譽瑞星﹐藉資掩飾。然才及二年﹐至癸酉九月﹐而有林淸之變矣。宣統二年春﹐彗星見﹐長丈許﹐新學家謂西人哈雷早推測得之﹐無關災異﹐然次年辛亥秋間卽有革命之變矣。

順治初以睿親王多爾衮攝政﹐宣統初以醇親王載灃攝政﹐若成始終之局。醇王才資庸下﹐適當艱危﹐識者每以爲憂。其妃尢驕縱不檢﹐嘗集貴遊子弟於城東徳昌飯店﹐晝夜飲博﹐物議沸騰。余於辛亥歲暮﹐偶偕友人買醉是地﹐時則酒人寥落﹐景物淸忄妻。曾得廿八字云「無復薰天縱博場﹐樊樓歌管有滄桑。消殘流水遊龍地﹐更與淸尊話夕陽。」其愾嘆蓋在小雅十月之交矣。

●卷二國初禮烈親王代善﹑睿忠親王多爾衮﹑鄭獻親王濟爾哈朗﹑莊親王舒爾哈赤﹝一作齊﹞。豫通親王多鐸﹑順承郡王勒克徳渾﹑克勤郡王嶽托皆有大勛勞﹐世襲永不降封﹐俗稱鐵帽子王﹐見梁章鉅《稱謂錄》。按﹕鐵帽之稱﹐當因其世襲罔替而名之耳﹐顧其制無考。明封功臣有世襲﹑有流爵﹐世襲者頒鐵券﹐流爵則否﹐是鐵帽或從鐵券而出。厥後惟雍正朝怡賢親王允祥及同治朝恭忠親王奕﹐亦世襲罔替焉。

雍正九年﹐因公爵居五等之首﹐仿古封號字義﹐錫以嘉名﹐定一二三等公爵﹐爲號凡十﹐曰褒績﹑忠達﹑奉義﹑超武﹑雄勇﹑果毅﹑信勇﹑建烈﹑勇勤﹑英誠。乾隆十四年定侯爵﹐爲號凡七﹐曰奉義﹑恭誠﹑順勤﹑順義﹑昭武﹑延恩﹑惇惠。伯爵爲號﹐凡十有一﹐曰翼烈﹑宣義﹑襄寧﹑昭毅﹑威靖﹑襄勤﹑誠毅﹑昭信﹑懋烈﹑誠武﹑勤宣。當時蓋各因其人而錫以是名也。然代遠年湮﹐其封號屬於何人﹐一時竟不易考索﹐蓋由勛臣身後多邀易名之典﹐後人稱其謚法﹐卽不稱其封號。近如稱曾文正者卽不稱其爲毅勇侯﹐稱左文襄者卽不稱其爲恪靖侯﹐稱李文忠者卽不稱其爲肅毅伯。追溯前朝﹐勛舊則更在顯晦之間矣。

國初沿明制﹐仍派巡按。至順治十八年始將巡按停差﹐其地方事務則交巡撫管理。

明初罷中書﹐而其後有殿閣大學士之設﹐官止五品﹐權重秩卑﹐殊不相稱。本朝康熙九年定滿漢大學士皆正二品﹐雍正七年升大學士爲正一品﹐而品秩與事權並極優崇。然是年以西北兩路用兵﹐設軍機處於隆宗門內﹐爲承旨出入總匯。凡明發諭旨皆由軍機撰擬寄信﹐上諭亦由軍機封發﹐而內閣之任遂輕﹐是後凡閣臣不入樞府者﹐則一切要政皆不得預聞﹐宰相備位而已。

大學士初無協辦﹐雍正七年授尙書陳元龍﹑左都禦史尹泰爲額外大學士﹐而不名協辦。乾隆二十九年特設協辦大學士﹐以陳文恭宏謀任之﹐漢大學士之有協辦﹐自此始也。

今稱大學士爲中堂﹐習其名而莫究其義。兪蔭甫《茶香室四鈔》云﹐大學士設坐在翰林院正堂之中﹐故有是稱。

國初部院大臣曁各省督撫員缺﹐俱由會推﹐尙沿明制。至康熙十年始﹐停止廷臣會推。明末黨援之獘﹐至此乃霍然一淸。

舊制每遇京察﹐在京部院大臣﹑在外各省督撫均具本自陳不職求罷﹐並薦賢自代。乾隆十三年﹐以吳同仁與周學健賄舉﹐因廢舉人自代之例。十七年以京察循例求罷﹐繁文無謂﹐並停止自陳不職之本。

舊制總督統轄文武軍民﹐爲一方保障﹐巡撫但考察文官﹐用兵則督理糧餉﹐其職掌本不相合。玆但就直隸一省考之﹕國初直隸﹑山東﹑河南各置總督一員﹐康熙四年並爲三省總督﹐八年裁總督攺巡撫﹐雍正二年又攺爲總督﹐乾隆二十八年令兼巡撫事。今其印文曰直隸總督﹐管巡撫事﹐兼理河道關防。蓋其初於總督之外﹐尙有河道總督。及順天﹑天津兩巡撫後﹐乃以總督一員兼之者也。

乾隆初年﹐令各省督撫將藩臬道府人員於年終加注考語﹐密封具奏﹐是爲年終密考之始。其事例蓋類於宋之臧否奏也。道光十七年﹐以江南河庫道李湘ぇ款目不淸﹐而總督林則徐﹑陶澍密考均有獎詞﹐旣褫李湘ぇ職﹐並加林﹑陶兩督以降四級畱任處分﹐論者以爲太嚴。至光緒十七年﹐浙江藩司許應熔以貪黷罷官﹐其時閩督卞寶第加以貶詞﹐浙撫崧駿則予以佳考。旣罷許藩司﹐而不加撫軍以處分﹐殊與道光成案不符矣。

明洪武二十四年﹐制定公侯駙馬伯服﹐繡麒麟白澤。文官一品仙鶴﹐二品錦雞﹐三品孔雀﹐四品云雁﹐五品白鷴﹐六品鷺鷥﹐七品涑﹐八品黃鸝﹐九品鵪鶉﹐雜職練鵲﹐風憲官獬チ。武官一品二品獅子﹐三品四品虎豹﹐五品熊羆﹐六品七品彪﹐八品犀牛﹐九品海馬。今制衣冠皆依滿制﹐而公服所繡鳥獸頗與明代相同﹐所異者惟公侯鬥牛﹐武官一品麒麟﹐稍變明制耳。

繡服今稱補子﹐殊無意義。福淸葉相國《向髙集》內有「欽賜大紅絲鬥牛背胸一襲。」蓋補子施於胸前﹑背後兩處﹐名爲背胸﹐斯確當矣。

事有不見典制﹐而上下相習﹐視爲固然者。如滿洲文武各官及漢人武官遇奏對或上章奏皆稱奴才﹐外官知府以下及武職參遊以下﹐凡見長官﹐皆屈右膝請安。談者以爲是滿洲陋俗﹐而証之於古﹐亦有足以比附者。「馮文洛是帝家舊奴」﹐見於《北齊書》。「百歲奴事三歲郎主」﹐見於《唐書。劉季述傳》。是古亦有奴主之稱也。佛家右膝著地﹐合掌以示恭敬﹐蓋卽今之打ㄣ﹐《字書》云「ㄣ﹐一足跪也。」是請安亦一種古禮。

雍正元年﹐閣部遵旨﹐查得明代後裔鑲白旗﹐漢軍知府朱之璉等六人引見﹐封朱之璉爲一等侯﹐自此世世襲封﹐皆稱爲朱侯。本朝之待明裔厚矣。

張道陵後裔封正一眞人﹐向襲一品﹐其配則封爲玄君。乾隆三十一年﹐左都禦史梅成請加裁抑﹐經閣部會議﹐擬降爲五品。奉諭加恩視三品秩﹐永爲例。眞人世居江西貴溪龍虎山﹐先伯愛杉公於光緒己丑年攝貴溪縣事﹐嘗與往還﹐曾觀其作掌心雷﹐降伏遠道妖魔﹐置於瓶甕間累累也。

明制六科給事中隸通政司﹐我朝雍正時始隸於都察院。余見乾隆三十年官板《縉紳全書》﹐六科在大理院之後﹐似系別立一署﹐當是編纂有誤也。

國初禦史皆出於保舉行取。乾隆八年﹐監察禦史李淸芳奏﹐選用禦史應將合例人員考試﹑引見錄用。得旨允行。自後言官遂悉由考試取用矣。頃見最近禦史名單題目﹐錄之以存一種掌故。光緒壬寅年考試禦史題目二道﹕「官盡其職民安其業」﹑「論東三省善後」。策試後奉諭﹐陳曾佑﹑蔡金臺﹑朱錫恩﹑顧瑗﹑朱啟勛﹑劉汝驥﹑張世培﹑饒芝祥﹑趙炳麟﹑葉芾棠﹑石長信﹑齊忠甲俱記名﹐以禦史用。

軍機章京從前未定額數。嘉慶四年正月﹐定爲滿漢章京各十六缺。嘉慶十一年始奏請考試﹐由軍機大臣將考取人員帶領引見﹐奉旨補用。試時限以三刻﹐文須滿三百字﹐見姚伯昂《竹葉亭雜記》。余見吳福茨中丞考章京時所習擬作﹐系短論一篇。成廟時駕臨圓明園聽政﹐潘金枚時直樞廷﹐戲仿八股文體﹐作兩提比云「寅初入如意之門﹐流水橋邊﹐喚取衣包於廚子﹐熬茶一盞﹐燒燭三條﹐兩班公鵠立樞廷﹐捧朱批而共商起艸﹔午正發歸心之箭﹐斜陽窗外﹐頻催並摺於先生﹐隨手數行﹐封皮兩紙﹐八章京蟻旋直屋﹐繳金牌而相約看花。」是𨿽遊戲之作﹐亦足備掌故。

軍機章京多書法工敏﹐鼎魁常出其中。乾隆庚辰科狀元畢秋帆沅﹑榜眼諸申之重光﹐辛巳科探花趙雲菘翼﹐光緒庚辰科狀元黃愼之思永﹑庚寅科狀元吳肅堂魯皆是也。

漢京兆尹趙廣漢貶秩一等﹐注秩俸也。今制官吏罰俸﹐殆本於此。六朝人爲官嘗有白衣領職者﹐多見於《南史》各傳。今制官吏革職畱任﹐殆本於此。《北史》魏愷放還﹐永不須收﹐則今制官吏革職永不敍用﹕亦此類也。

嘉慶戊辰翰林散館庶吉士崇綬﹐攺三等侍衛﹐同時步軍統領文寧爲侍郎。廣興所降編修都中有一聯云「翰林充侍衛﹐提督作編修。」文武互易﹐天然對偶﹝康熙十三年始設提督九門步軍統領﹐故都人亦單稱九門提督也﹞。

詞館人員不數年驟擢卿貳者類皆大考前列所致。乾隆五十六年﹐阮文達公元列大考一等第一﹐以編修擢少詹事。不數年﹐開府浙江﹐由編修至巡撫﹐僅八年耳。道光二十三年曾文正公國藩列大考二等第一﹐以檢討升侍講。二十七年大考二等第四﹐升閣學。越二年﹐授禮部右侍郎﹐由檢討至禮侍僅七年耳。然如開坊翰林而列三等﹐則亦降黜隨之。嘉慶二十三年彭寶臣侍講浚列三等三十名﹐遂降員外郎﹐彭系嘉慶十年乙丑科狀元。以大魁而攺部員﹐爲前後所罕有。惟乾隆十三年諸城竇東臯光鼐名列大考四等﹐奉特旨遷中允﹐乃異數也。

從前各省主考學差﹐皆由吏部將進士出身之部院各官奏請派往﹐並不試以文藝。雍正三年始將應差各員先試於太和殿﹐親定甲乙﹐封貯內閣﹐每屆按省分差之期﹐將取定人員書名牙簽﹐盛以金筒﹐設黃案於午門外﹐命大學士同禮部官掣簽唱名﹐請旨派爲各省考官。乾隆間考試入選者注榜揭示﹐然書名掣簽之法不用﹐得差者初不問榜上之有無名也。嘉慶時﹐於考試後由內揭浮簽﹐發派大臣閱卷﹐取者總定甲乙﹐進呈不拆彌封﹐取否均不得聞知。有典試視學者﹐或召見時﹐上語之名次﹐或語樞臣﹐然後得知。如嘉慶十三年戊辰科鄕試﹐太湖李振翥以考差第一﹐得浙江副考官。嘉慶二十一年丙子山陽李宗以考差第一﹐得浙江學政。光緒二十三年元和王同愈以考差第一﹐得湖北學政﹐皆奉面諭﹐始知之也。考差向用《四書》文二篇﹐試帖詩一首。嘉慶二十四年用《四書》《易經》文各一篇﹐詩仍舊﹐後遂以此爲例。嗣又分別官階﹐每鄕試年﹐於四月中旬將編檢禦史實缺中書部屬各員在保和殿考試﹐謂之小考差。於四月底將侍郎京堂各員在上書房考試﹐謂之大考差。惟合於大考差官秩者﹐𨿽不與考﹐亦常簡放。本朝用人旣重科舉﹐其中亦頗出人才﹐因將選用主司故事﹐雜取各家記載﹐詳列之。

本朝沿明制﹐以八股取士。至康熙三年甲辰科會試﹐曾廢八股﹐用策論取士﹐攺三場爲二場﹐行之兩科。於康熙八年己酉鄕試仍用八股﹐照舊例疊試三場。光緒庚子亂後﹐厲行變法﹐於壬寅鄕試又廢八股﹐以策論取士。第一場論五篇﹐二場策五道﹐三場經義五篇﹐連年舉行﹐鄕﹑會兩次﹐而科舉之運以終。

劉宋以前無以古人詩句爲題者﹐沈約始有《江禽生幽渚》詩﹐以陸機《塘上行》句爲題﹐是齊梁以後例。沿及唐宋科舉﹐始以古句命題﹐其程試之作﹐唐最詳於《文苑英華》﹐宋最詳於《萬寶詩山》﹐皆有足以傳誦者。本朝乾隆二十二年丁丑科會試﹐始裁去表判﹐增用五言八韻律詩一首﹐永著爲例。此外進士朝考﹑庶常散館翰詹大考﹐考試試差皆有律詩一首﹐名曰試帖﹐衡文者頗重此作。科舉文字此體頗亦近古﹐乾嘉諸老猶以此入集中也。

本朝進士出身最奇者三人。一杞縣任暄猷﹐明末曾團練鄕勇﹐以禦流寇﹐後歸南京﹐爲後軍都督。王師下江南﹐投誠隸旗人。順治壬辰進士﹐以磨勘被黜﹐又中乙未進士。一邵陽吳芳﹐崇禎己卯舉人﹐官至左都禦史。投誠後﹐願以科第進﹐中康熙甲辰進士。一五河錢世熹﹐明末鼎革後棄官爲浮屠﹐久之還俗﹐應試爲諸生。康熙庚戌成進士﹐年已七十餘矣。此則出余徳水《熙朝新語》。是三人者﹐洵可見明末士人之癖習。

王州述明代科名晚達者﹐以唐學士臯年五十八登狀元﹐金司業達年五十八登會元﹐最稱年髙。本朝則康熙三十六年丁丑科探花姜宸英﹐年七十三歲。康熙五十四年乙未科翰林裘璉﹐年七十有二。登第皆在古稀﹐較之前代﹐齒尢加尊﹐洵詞苑佳談﹐耆英晚遇矣﹝姜﹑裘兩公皆慈溪人﹞。

《李元度先正事略》載甘莊恪公汝來家事云﹕雍正丙午﹐公撫廣西之年﹐公父顯祖及公弟汝達﹑子禾同舉江西鄕試。祖孫父子三世同科﹐古今所未有。

乾隆六年﹐揚州王張氏代其夫入闈﹐爲夫弟告訐﹐夫被斥﹐張氏譴戍。當時初擬正法﹐以恩旨減免。出許嗣茅《緒南筆談》。

乾隆四十六年辛丑科會試﹐長洲錢湘ぎ得三元﹐趙甌北賀以詩云「累朝如君十一人。」謂唐張又新﹑崔元翰﹐宋王曾﹑宋庠﹑馮京﹑王巖叟﹑孫何﹑楊﹐金孟宗獻﹐元王宗哲﹐明商輅也。此後繼錢湘ぎ而得三元者﹐則有嘉慶庚辰科狀元臨桂陳蓮史繼昌。其得解元時﹐榜名守睿﹐後攺名繼昌﹝按﹕《宋史》稱宋代進士自鄕舉至廷試皆第一者﹐凡三人。王曾﹑宋庠爲名宰相﹐馮京爲名執政﹐而不及王巖叟以下各人﹐當是《宋史》漏載。甌北淹博﹐必有所據﹐容再考之﹞。

道光二十六年丙午科鄕試﹐萍鄕王淸如太史景淳奉命典浙江試。入闈之日捧茶﹐委員髙滋園鄕培偶一失手﹐以茶汁潑其公服。太史少年科第﹐意气方盛﹐不無加以呵斥。詎時閱十載﹐髙委員以佐貳末僚﹐因軍功擢任兩浙監運使﹐王太史適外授浙江知府﹐意不能堪﹐遂開缺捐升道員﹐僅與髙爲敵體。余於光緒癸未年﹐隨宦至浙﹐則髙已卒官﹐王避穆宗諱﹐攺名景澄﹐猶以道員需次﹐衰老而貧﹐至不能具輿服。其沈滯殊可慨也。

道光四年﹐翰詹大考﹐庶子鄂木順額列一等第三名。滿員列大考一等﹐自鄂庶子始﹔同治四年乙丑科殿試﹐崇綺得狀元。滿人大魁﹐自崇公始。

今制廷試卷文字有誤﹐卽加黃簽﹐不入前列﹐然相傳鼎魁捲亦有不能免者。明萬曆四十七年已未科狀元莊際昌誤「醪」爲「」﹐言官劾之﹐遂自告歸。崇禎元年戊辰科探花管紹寧「誠」字少撇﹐禦書足之﹐管因號「誠齊」。辛未狀元陳於泰「陽」誤「易」﹐榜眼吳偉業「廣」誤「廣」﹐皆鼎魁之有筆誤者也。光緒十六年庚寅科榜眼文廷式「閭閻」誤「閭面」﹐亦經言官舉劾。是次﹐讀卷大臣均交部議處﹐文太史乃以筆誤免議﹐亦幸矣。

光緒二十年十月二十九日﹐懿旨以珍妃﹑瑾妃習尙浮華﹐屢有乞請之事﹐均著降爲貴人。按﹕珍﹑瑾兩妃皆志文貞公銳之妹﹐曩曾從學於文蕓閣學士廷式。是年翰詹大考﹐文得首列﹐相傳爲兩妃請學之力﹐意或懿旨因此而發歟﹝庚子之亂﹐珍妃赴井殲軀。學士《詠月》詩曰「藏珠通內憶當年﹐風露靑冥忽上仟。重詠景陽宮井句﹐菱乾月蝕弔嬋娟。」蓋爲珍妃而作﹞﹖

光緒乙未會試﹐適當甲午戰後﹐喪師割地﹐朝野同憤。是科﹐駱公殿撰成驤廷試策﹐文首引「主憂臣辱﹐主辱臣死」而歸結於「殷憂啟聖」﹐語極沈痛。讀卷大臣進呈時列第九﹐徳宗拔置第一。自嘉道後廷試偏重楷法﹐駱不工書﹐乃膺此選﹐亦破格之舉矣。

南皮張文襄公於光緒癸卯年以湖廣總督述職畱京﹐兩派特科閱卷。公有《紀恩詩》云「國勢須憑傑士扶﹐大科非比選鴻儒。阮文兆武吾何敢﹐忠孝專求鄭毅夫。」蓋疆臣衡文事所罕有。在先惟阮文達公於道光十三年﹐以雲貴總督入覲﹐奉命充會試總裁﹐吳雅文襄公兆惠於乾隆二十六年辛巳以定邊將軍奏凱回京﹐派充殿試讀卷大臣﹐皆異數也。是屆特科﹐公力主多取而重用﹐上爲流言所動﹐多不如公所期。

本朝童試分民籍﹑商籍﹐秋試分民籍﹑官籍﹐內而部院九卿﹐至於翰林院編檢庶常﹐外而督﹑撫﹑藩臬子弟﹐與試者皆稱官籍﹐別爲中額。明代考試則有官籍﹑民籍﹑軍籍﹑監籍﹑竈籍﹑匠籍之分﹐見於嘉靖二十三年甲辰科《進士錄》。不知分類何以如此之多﹖而匠籍之名尢奇﹝按﹕王崇簡《談助》云﹐工匠吳敏徳以文受知於楊士奇﹐官至都禦史﹐此工匠之顯達者。其後裔或以此著藉歟﹞。

外官舉人出身未經實授者﹐仍可與應春試。薩儉齋通政廉曾官浙江候補同知﹐後成庚辰翰林。張燮鈞侍郎亨嘉曾官河南候補知縣﹐後成癸未翰林。兩事皆在光緒中葉。

各省學政皆駐省城﹐惟江蘇學政駐江陰縣﹐安徽學政駐太平府﹐陜西學政駐三原縣。學政因試武生﹐皆兼提督銜。當以三處地皆險要﹐置大員以資坐鎭耳。

明代統上下江爲南直隸省﹐今分爲安徽﹑江蘇兩省。先時安徽布政使駐江寧﹐江蘇布政使駐蘇州。自乾隆二十五年﹐增設江寧布政使一員﹐因將安徽布政使移歸安慶﹐而江蘇一省遂有兩布政使焉。

蘇州府附郭首縣唐以前只有吳縣﹐實沿秦置。至唐萬歲通天元年﹐析置長洲縣﹐與吳縣分治郭下。雍正二年又析長洲縣地﹐分置元和縣。自是一城遂有三縣﹐此各省所無也。

明天順八年始開武舉﹐成化十四年舉行武鄕會試﹐如文闈例。崇禎四年﹐並舉行武殿試﹐本朝皆循行之。

康熙三年定武進士出身﹐授官例﹐一甲一名﹐授參將﹐二名授遊擊﹐三名授都司。二甲授守備﹐三甲授署守備﹐著爲令。十二年初行殿試﹐特加優異﹐第一名授副將品級﹐第二參將﹐第三遊擊。雍正元年﹐武狀元授一等侍衛﹐榜眼﹑探花授二等侍衛﹐二甲授三等侍衛﹐戴孔雀翎﹐三甲戴藍銜。然本朝武職以軍功行伍爲重﹐武舉出身鮮膺重任也。

國朝用客卿﹑客將﹐多著成績。康熙時﹐用南懷仁爲欽天監監正﹐訂正歷法﹐超邁前代﹐寵以工部侍郎﹐卒謚勤敏。卿貳崇班易名曠典﹐施之外人﹐而初不爲濫。咸同年間﹐用美國人華爾﹑法國人法爾第福爲副將﹐率兵助戰﹐疊克名城。用英國人戈登爲總兵領常勝軍二千人﹐會同程學啟攻克蘇州﹐立功尢盛。至光緒甲午之役﹐用徳國人漢納根爲提督﹐率定遠軍艦苦戰於鴨綠江﹐亦頗盡力。以全局敗壞﹐功遂不顯。及庚子以後因和局告成﹐加總稅務司赫徳以太子少保銜﹐賞教士李提摩太以頭品頂戴。國威已替﹐榮典濫施﹐不足道矣。

●卷三國朝采古制爲璽﹐其質有玉﹑有金﹑有旃檀香木。玉之品有白﹑有靑﹑有碧﹐紐有交龍﹑蟠龍﹑蹲龍。其文自太宗以前﹐專用國書﹐旣乃兼用古篆。其大小自方六寸至二寸一分不等。乾隆十一年禦定交泰殿藏寶二十有五。曰大淸受命之寶﹐以章皇序﹔曰皇帝奉天之寶﹐以章奉若﹔曰大淸嗣天子寶﹐以章繼繩﹔曰皇帝之寶﹐以布詔赦﹔曰皇帝之寶﹐以肅法駕﹔曰天子之寶﹐以祀百神﹔曰皇帝尊親之寶﹐以薦徽號﹔曰皇帝親親之寶﹐以展宗盟。曰皇帝行寶﹐以頒賜賚﹔曰皇帝信寶﹐以徵戎伍﹔曰天子行寶﹐以冊外蠻﹔曰天子信寶﹐以命殊方﹔日敬天勤民之寶﹐以飭覲吏﹔曰制誥之寶﹐以諭臣僚﹔曰敕命之寶﹐以鈐誥敕﹔曰垂訓之寶﹐以揚國憲﹔曰命徳之寶﹐以獎忠良﹔曰欽文之璽﹐以重文教﹔曰表章經史之寶﹐以崇古訓﹔曰巡狩天下之寶﹐以從省方﹔曰討罪安民之寶﹐以張徵伐﹔曰制馭六師之寶﹐以整戎行﹔曰敕正萬邦之寶﹐以誥外國﹔曰敕正萬國之寶﹐以誥四方﹔曰廣運之寶﹐以謹封識。盛京尊藏禦寶凡十。曰大淸受命之寶﹐曰皇帝之寶﹐曰奉天之寶﹐曰天子之寶﹐曰奉天法祖親賢愛民﹐曰丹符出驗四方敕命之寶﹐曰廣運之寶﹐其文或復見﹐但不同於交泰殿所用之寶。

杭州靈隱寺五百羅漢內有髙宗﹑仁宗兩像﹐參加於羅漢之間﹐旁植曲柄黃傘﹐或卽捨身度世之義。意必奉諭而塑﹐決非寺僧隨意指目。萬壽山大報恩延壽寺亦塑五百羅漢﹐髙宗曾詳爲之記﹐余不獲瞻觀﹐未知其中有無帝像也。

佛家輪回之說頗有證引鑿鑿者。羅兩峯《我信錄》載前身﹑後身兩則﹐匯列甚多。余翻覽所及﹐亦得數事。惠天牧士奇生時﹐父元龍夢東裏楊文貞公以刺來謁﹐是前身爲楊士奇也。孫淵如星衍自言﹐生時先人夢伯夷入室﹐因號薇隱﹐是前身爲伯夷也。邵荀慈生時﹐其父夢馮開之以名刺來謁﹐是前身爲具區也。周保緒生時﹐父仁夢顚僧驅虎入室﹐因名曰濟﹐是前身爲濟顚也。舒鐵云生時﹐母沈夢一僧自峨嵋執桂花來﹐故小字犀禪﹐是前身亦宿徳也。袁簡齋爲點蒼山老猿再世﹐陳迦陵爲善權山聽經猿再世﹐是前身皆靈物也。類此者猶不勝書。

髙宗謂程魚門類西洋人﹐見《祝芷塘詩》注。按﹕西洋人多深目髙鼻﹐意者魚門有此異狀耶﹖

前人有無子而立孫者。徐健庵尙書乾學爲舅氏顧亭林立從子洪愼之子世樞爲孫﹐引典宋朝荀ダ無子﹐以從孫徽嗣爲證。亦有立從孫爲子者﹕華亭王季友尙書鴻緒出嗣於從祖廓爲後﹐引宋相王球以從孫爲子作證。

東坡詩云「貴人金多身復閒﹐爭買書畫不計錢。已將釒夷石充逸少﹐更補朱繇爲道玄。」蓋書畫家托名牟利﹐在宋已然。國初亦頗有之﹕吳縣戴右巖善山水﹐皆托名唐六如﹐以專厚值。王犖山水純仿石谷﹐恆托其名以專利。近人張爾康專摹戴鹿牀山水﹐往往亂眞﹐亦其類也。

王麓臺以應詔不遑酬應﹐常屬賓客弟子代筆﹐而自題其款。王蓬心有僕沙姓者善畫﹐每爲主人代筆﹐則眞款亦未必眞迹也。王夢樓題仇實父摹倪髙士寫眞捲云「明四家畫惟實父爲難辧。此幅秀淡古質﹐文壽承書其上﹐神采奕奕。畫與書爲一紙﹐書旣眞畫豈能僞﹖予之鑑畫不及鑑書﹐蓋非自能畫﹐往往借書家之徑而曲通之﹐此類是也。」讀此可見前賢鑑賞﹐不敢妄自矜許如此。

韓慕廬題《聵聵圖》詩序云﹐禹鴻臚爲此圖﹐譏也﹗羅古器卷軸甚夠﹐主人倨坐其上﹐色自得。客奉持作鑑賞狀﹐或嗅之﹐或耳之﹐或摩挲之﹐皆瞽也。主人一瞽﹐而召羣瞽﹐羣瞽各極其態﹐以娛一人之瞽﹐然皆不自知其瞽也。爲之三歡﹐率爾有作。其詩七古二首﹐玆不備錄﹐蓋序已略盡之。此圖倘一層觀﹐必有囅然失笑者﹐未知圖今何屬耳﹖

宋眞西山自言本不善書﹐其作蕭道士序屬王代書。乃歸震川得其眞迹﹐稱爲胸次髙落筆便自不同﹐則仍以其自書爲重也。本朝紀文達﹑盧抱經﹑法梧門諸公皆負時望而不能書﹐酬應悉出代筆。顧余所見家紹笙藏《河間詩稿》巨冊﹐信筆而成﹐無不疏拙有致。余收《梧門詩卷》縱不精整﹐亦復動宕多姿﹐則熙甫所見信然矣。

官文書用壹﹑貳﹑參﹑肆等字謂之大寫。據陸容《菽園雜記》謂始於明初刑部尙書開濟然。宋程大昌演《繁露》已詳言之。更考之石刻﹐隋龍藏碑﹐勸獎州內士庶壹萬人等﹐唐開元寺貞和尙塔銘書開元貳拾陸年﹐則又不自宋始矣。蓋官吏行文款目年月之數用本字﹐則姦人得以盜攺易。此筆畫繁多之字﹐俾不得隨意增損﹐故至今行之﹐若臣工奏牘﹐則仍用一﹑二﹑三﹑四等字也。

姚伯昂《竹葉亭雜記》云「翁覃溪﹑錢石兩先生交最密。每相遇必話杜詩﹐每話不合﹐甚至相搏。劉孟塗開在江西與同學數人論道統﹐有兩人持論不合﹐始而相詈﹐繼而揮拳。﹝以上姚記﹞數公𨿽不免意气用事﹐然以學問言﹐必能持之有故﹐以交誼言﹐猶不失爲直道。特揮拳相搏﹐則不可爲訓。或亦傳聞之過耳。

葉潤臣侍讀名灃在都日聞翁覃溪之曾孫女混迹市中﹐貧無以度﹐乃引爲已女﹐擇名門子嫁之﹐士林皆頌其賢見張星鑑《懷舊記》。此與範傳正之優卹李太白孫女用心正同。錄之以著古誼。

京師城門榷稅胥吏苛索行旅﹐而於外官入京者所求尢奢。乾隆間﹐吳江陸朗夫中丞耀以山東布政使入覲﹐門吏索資﹐陸無以應﹐遂置衣被於城外﹐入城從故人借臥。具見於年譜。陽湖趙味辛懷玉於乾隆己亥年入都﹐門吏索錢﹐至於傾篋﹐見亦有生《齋詩注》﹐知此獘由來久矣。

從前秋讞時﹐解役每嗾使囚徒沿路橫行﹐以爲利藪。乾隆十四年﹐陳勾山太僕兆侖方以翰林居憂﹐由杭州赴淮﹐爲河庫道何胃課子侄。舟泊丹陽﹐突遇解役率囚入船﹐毆傷太僕﹐悉舟中所有﹐傾篋以去。鳴於縣令﹐倉猝不能指其人。令以人犯過境﹐例須到縣點勘﹐屬立座後按名指認﹐果得若干名。蘇撫得詳﹐具奏立置重典。越二年﹐太僕起復還朝﹐髙宗猶垂問此事﹐並笑曰「汝何不言雞肋不足以當尊拳耶﹖」見《陳太僕年譜》﹐以玉音有此趣語﹐特記之。

京師巡城禦史出行﹐遇街路泥濘﹐輒令當地商戶出而修治。有不率者﹐或至施以鞭笞。《北夢瑣言》載陳會郎中家以當壚爲業﹐爲不掃街﹐官吏毆之﹐是此例自唐已然矣。有司漫無規畫﹐平日不知修舉路政﹐一旦遽責之於商戶﹐非政體也。

在昔北魏人遷河南者﹐皆革以華俗﹐攺三字﹑四字姓名爲單詞。若叱邱之爲呂﹐力代之爲鮑﹐羽眞之爲髙者﹐不可一二數也。滿洲人士入關年久﹐亦多有攺漢姓者﹐準以元魏之例﹐固不必以遷就漢俗爲嫌矣。

道﹑咸之間﹐石埭周太谷星垣講學於揚州。其學尊良知﹐尙實行﹐於陸乏爲近﹐又旁通老佛諸說。弟子記其遺言﹐號《太谷經》﹐故世又稱爲太谷教。以儀徵李晴峯﹑張石琴﹐福建韓子兪﹐安徽陳子華爲髙弟。太谷歿﹐傳道於晴峯﹐世稱龍川先生﹐再傳於泰州黃隰朋葆年。後在蘇州講學頗久﹐及門多顯達者。當咸﹑同之際﹐張石琴則講學於山東﹐四方來歸者甚眾﹐所居黃崖山儼成都市﹐其徒用古衣冠祭孔子﹐蜚語由是大作。巡撫閻文介公敬銘以檄召石琴﹐且曰「不來當加以兵。」石琴揮涕﹐謝遣學者﹐欲孑身出而自白﹐眾攀之不得出。獄益急﹐乃與其徒闔戶自絕。兵至﹐死者數千人﹐當時稱奇冤焉。光緒三十二年泗州楊文敬公巡撫山東﹐奉寄諭有人奏同治五六年間黃崖山教匪一案﹐至今人言尙有異詞﹐請飭查訪等語﹐著楊士驤將此案詳細情形確查具覆。文敬屬余艸奏﹐其略云﹕此案巓末具載官書﹐據奏報之文﹐幾成鐵案。采稗官所記﹐誠有異詞﹐但駢戮士民至千百人之多﹐在當日自關信讞。至平反疑獄於四十年以後﹐在今日只取輿評﹐自非略迹原心﹐知人論世蓋不能議是獄也。同治初年山東撚亂方熾﹐黃崖山當肥城西北﹐爲賊蹤所不到。張積中卽張石琴由省城徙居是山﹐避地自娛﹐弦誦不輟。一時東南士紳﹐下至販夫廝養﹐遭亂離而相附約數十百家。張積中同是僑寓﹐度不過泛然相值﹐當無所用其勾結之謀。至匪徒王小花被獲於濰縣﹐冀宗華被獲於益都﹐皆供有勾通黃崖山之事﹐𨿽訊無確據﹐而事屬可疑。其時前撫臣閻敬銘督兵東平州﹐剿匪正急﹐究辦不容不嚴﹐於是有馳檄黃崖山之舉。山中之人本爲避亂而來﹐則平日增市兵仗﹐練團習戰﹐亦爲禦寇而設。翕集旣眾﹐品類自不能齊﹐至聞大兵驟臨﹐羣情急迫﹐其中桀悍不馴之輩﹐遂起鋌而走險之心﹐於是有黃崖山匪徒抗官之事。張積中之在黃崖﹐雅負物望﹐閻敬銘亦深知之﹐屢經派員招致﹐實不忍其竄身匪黨﹐玉石難分。張積中自信無他﹐初亦擬奮身表白﹐而山中徒眾以死攀畱﹐不得自出。相持旣久﹐疑忌交乘﹐陷逆就殲﹐被兵而傷﹐亡者至於無算﹐於是張積中幾被黃崖匪首之名。是案詳細情形﹐博訪周諮﹐隱曲略具。大抵黃崖山實有抗官之舉﹐而張積中委無悖逆之形。聞其當年避亂人山﹐優遊講學﹐人皆比於魏禧之在翠微峯﹐孫奇逢之居五公山﹐聲稱至今未沫﹐卽其發明性理﹐尊尙良知﹐亦以儒先陸王爲宗﹐而不可與邪說惑民同日而語。擬懇準照原奏雪除張積中叛逆之名﹐以順輿情而伸幽抑。旣脫稿﹐自謂尙屬平允﹐文敬宅心忠厚﹐以案情過重﹐恐與文介身後以非常之譴﹐閣置未發﹐樞府亦未催詢也﹝按﹕原奏系喬慕萱京卿樹楠所上﹐榮華卿相國主之﹞。

大覺寺在圓明園之西金之淸水院也﹐今猶擅林泉之勝。江安傅沅叔學使就僧寺偏捨葺而新之﹐以爲憩遊之地。涼秋九月﹐紅葉滿山﹐筇屐尢盛。城子山之麓地名水塔寺﹐有園一區﹐初爲傅東山部郎別墅。英竹泉少司寇﹑英煦齋相國疊爲主人﹐旋歸成哲親王﹐名曰西園。今侗厚齋將軍爲王後人﹐避囂常居其中。余於辛酉秋旣遊大覺寺﹐歸途遂謁是園﹐坐樾館啜茗聽泉﹐林壑虛閒﹐襟情幽適﹐蓋不僅浮屠三宿之戀矣。

忍艸庵在無錫惠山第一峯之東﹐林泉幽邃。國初諸老恆觴詠於玆焉。庵左貫華閣﹐尢擅佳勝。納蘭容若侍中常與顧梁汾登樓玩月﹐圖詠播於當時。厥後經亂﹐勝迹遂湮。近年楊味云京卿葺治一新﹐作圖徵詠。四明二老之閣﹐得阮文達而重輝﹔秀水曝書之亭﹐賴吳和甫以重峙﹐京卿此舉齊契前賢。余塡法曲﹐獻仟音﹐用石帚韻曰「舊月飛泉﹐素雲棲閣﹐逸爵苔綦﹔尋處水閱書﹐巖境回香﹐界詞仙倘契﹐芳俎認鶴﹐戲黃公澗。春星幾來﹐去暗遊顧。湧滄波正淘文藻﹐憑雅宿觚墨勒移﹐煙舞主客﹐又新圖定。遙聞佳士心許﹐晚唱飄鐘向山。靈幽贄冷﹐句引松苓﹐詩夢一棹﹐笛橫雨」。同時賦詠斐然﹐佳處茅庵﹐又添一重雅故矣。

農諺以歲朝立春爲百年難遇﹐朱竹跋寶《會天歷》曾引之﹐然其說殊不實。宋理宗寶四年歲朝立春﹐及元世祖至元三十一年亦歲朝立春﹐相距僅三十有八年。乾隆十九年歲朝立春﹐至三十七年又遇之﹐僅隔十八年。嘉慶十五年歲朝立春﹐閱十八年至道光九年又遇之﹐更閱五十七年至光緒十二年又遇之。予旣逢光緒丙戌歲朝立春﹐今又遇之於甲子﹐其間相距三十八年。滄桑流轉﹐亦猶由寶而逢至元也。

王夢樓文治於乾隆己亥十月十六日爲五十生辰。前一日在杭州天長寺摩受具﹐歸而築無餘閣於北郭外寶蓮庵中﹐自此遂長年茹蔬。其《素食歌》云「愛生惡死人物同﹐率人食獸殊非公。婆娑世界本下劣﹐茹飲毛血號倮虫。聖人憂之制禮節﹐去泰去甚通其窮。無故不殺有至理﹐欲以漸法導瞽聾。陋儒借聖以非聖﹐巧爲殺生開曲徑。血膏不顧染刀幾﹐刑戮無非爲盤訂。古稱萬物人爲貴﹐良由物性由人正。問渠於物有何功﹐一箸公然戕數命。憶余臨洮寓僧捨﹐借翻龍藏消冬夜。翻到楞伽《斷肉篇》﹐愧汗淋漓如雨下。歸來誓持菩薩戒﹐萬劫殺緣從此謝。閒將慈眼觀眾生﹐旭日和風諧大化。」讀之頗足爲饕餐者戒。

天下無不貧之士大夫﹐惟在痛自刻勵而已。乾嘉盛時﹐士之顯達者淸節相望﹐卽巖處之子亦多安貧樂道﹐儼然自有千秋﹐其風槪猶系人思也。近讀馮山公景﹑王惕甫芑孫諸集﹐知其學問品詣皆從貧苦中磨練而成。節錄兩書以當拯遁之筏﹐藥迷之丹。山公與弟又程書云「吾嘗自喜生平有十大幸﹐惟一不堪。最貴男子身﹐幸一﹔不爲商賈人﹐幸二﹔親慈弟恭門內肅雍﹐幸三﹔生於山明水秀之區﹐幸四﹔性嗜讀書喜屬文﹐幸五﹔人或形殘吾官骸完﹐幸六﹔人或惡弱有罷癃之疾﹐吾天姿剛正又健無病﹐幸七﹔生當太平﹐幸八﹔所主皆賢公卿﹐幸九﹔存心利濟十年﹐奏記活千人以上﹐不可計﹐幸十。惟一不堪者窮餓耳。吾卽無一幸﹐而老死翳桑亦命也﹐猶安之。況不堪者少而所幸至多﹐吾豈能以所憂之小而易吾所樂之大哉﹗且古來嚙雪吞氈如蘇屬國﹐塵甑釜魚如範萊蕪﹐三旬九食如陶彭澤﹐其餓濱於死﹐然其死也不以餓。而趙主父﹑周條侯﹑淮南厲王﹑鄧大夫輩宜萬萬可以不餓而竟餓死。其他甘餐美食﹐豢畜一生﹐與艸木同腐者﹐萬億而無算。人貴自立耳﹐窮餓何傷哉﹗」惕甫與彭允初書云「長安道上﹐出無僕馬﹐衣服容貌不如人﹐而徒用文字干謁﹐人率用爲笑。蕭然逆旅中土﹐銼菜罌雜在其旁﹐朝夕百需﹐一切無有﹐然困中向學之志益堅。念聖賢之業莫不自收放心始﹐而已放之心非有憂患創挫以痛迫之﹐則心有所著﹐而不肯歸。其於愼獨工夫﹐不周密﹐而設誠制行之力必有敗於倉猝﹐以自欺而不及知者。古者養徳之方﹐上者養之以良師益友﹐下者養之以佩玉﹑琴瑟﹑鸞和之物。天其或者玉我於成﹐賜之以良師益友如先生者﹐而又賜之憂患困苦﹐以範制拘防﹐爲我佩玉﹑琴瑟﹑鸞和之助乎﹖」

世之衰也﹐上下相率侈靡﹐日逐於亡。等之欲而大亂以興挽救之方﹐惟賴士大夫之回心向善耳。讀馮敬亭先生所撰《果育堂記》有足以發人深省者。記云「康熙間﹐水月禪師見吾鄕虎阜塘笙歌畫舫徹夜不絕﹐嘆曰﹕」百數十年後有大難﹗此其召之乎﹖『由今數之果驗﹝指發匪事﹞。且不以鄕多善舉而末減﹐論者謂惻隱者﹐善气之感也﹔淫侈者﹐戾气之胎也。戾气僨興﹐爲善气所不敵﹐故卒不免。比者寇在於垣﹐滔天肆逆﹐海隅片土﹝謂上海﹞浮寄孤懸。此眞志士被甲枕戈﹐臥薪嘗膽之日也。而乃舊染俗不戢滋甚。洋涇一帶舉國若狂﹐以鋒鏑之餘生﹐挾焚掠之遺燼﹐鮮衣炫服﹐酒食ヅυ﹐鳴瑟站屣﹐遊媚富貴。父兄之教不先﹐子弟之率不謹﹐衣冠舊族與無知駔儈合同而化。嗚呼﹐此何時耶﹗《禮》曰「國家靡敝﹐則車不雕﹐幾甲不組﹐食器不刻鏤﹐君子不履絲﹐廏馬不常秣。』今日者豈但靡敝之謂哉﹗縱橫千里之內﹐人煙寥落﹐邑裏榛蕪﹐道路溝瀆﹐斷ㄕ絕臏之殘骸暴露而不收﹐孝子﹑悌弟﹑鰥夫﹑寡婦之哭聲嗚咽而不出﹐此陷賊郡縣之苦也。蘇松旁近逆賊﹐出沒無時﹐朝不保暮。賊鋒所指﹐扶攜四走﹐蒲伏於火光槍炮之中﹐魂驚膽裂。或崖岸顚墜﹐或崎嶇僵僕﹐幸而得脫﹐異鄕漂泊﹐衣食路絕﹐樹陰以供寢臥﹐艸根以充餅餌﹐寒暑莫禦疫癘﹐時作死亡。疾病十家而九﹐此避難人民之苦也。軍興以來﹐各路官軍晝則荷戈馳突﹐夜則倚壘呻吟。一日之中屢交鋒刃﹐一月之久不解甲冑。淩風雨﹐冒霜霰﹐饑寒內攻﹐矢石外逼﹐出萬死一生之途﹐以冀一捷﹐此從徵將士之苦也。興言及此﹐稍有人心者﹐試思彼何以獨我苦﹐何以獨樂﹖亦必聞樂傷心﹐臨觴不禦。《易》曰﹕」君子以儉徳避難『。又曰「君子以恐懼修省。』又曰﹕」震來﹐恐致福也。『《詩》曰「天之方虐﹐毋然謔謔。』左氏《傳》曰﹕」以憂爲樂﹐憂必及之。虎阜舊聞﹐殷鑑不遠。『當此之時﹐惟有堅苦刻勵﹐省咎引愆﹐庶可以格天心而挽劫運。豪舉之揮霍﹐好義之慷慨﹐一轉移間耳。易纏頭之金﹐義漿仁粟不匱矣。輟秉燭之晷﹐讀書治生有餘矣。何善不可爲﹐何福不可致﹖願以告邦人士之有心世道者。「﹝記文止此﹞今之兵亂匪亂致人於流離傷亡者﹐較之赭寇爲禍﹐無異致也。然所稱爲士大夫者﹐誰則舉儉徳避難之文﹑恐懼修省之戒一熟復之耶﹖

自來中外交涉﹐以無知舌人假手其間﹐未有不損權而生事者。同治二年﹐李文忠公鴻章具疏請設外國語言文字學館。略謂中國與洋人交接﹐必先周知其虛實誠僞﹐而後有稱物平施之效。今官員紳士中絕少通習外國語言文字之人﹐凡交涉事務無非雇覓通事往來傳話。其人不外兩種﹐一廣東﹑寧波商夥子弟﹐佻達遊閒﹐別無執事者。一各國義學所招貧苦童稚﹐與以衣食而教肄之﹐市兒村豎﹐來歷難知。此兩種人類皆蠢愚卑鄙﹐聲色貨利之外不知其他。遇事惟借洋人勢力﹐播弄挑唆﹐以遂其欲。卽如會辦防堵一節﹐每與通習漢語之大酋晤談﹐尙不遠乎情理﹐而瑣屑事件勢不能一一面商﹐因而通事假手﹐則勾結分肥﹐誅求無厭。洋務爲懷遠招攜要政﹐乃以樞紐付若輩之手﹐遂至情僞萬辦操縱﹐訖不得要﹐余非細故也。是疏於通事詭習﹐朗若燃犀。厥後所造學生﹐不乏才俊﹐而任用太過﹐亦多有借外人以爲利者。士大夫有此變態﹐則非公始料所及矣。

光緒丙申年﹐俄皇加冕﹐以李文忠公爲頭等出使大臣﹐赴俄致賀。時﹐公年已七十有四矣。其謝摺有云「謹案禮記大夫七十有適四方之事﹐孔疏卽指遠聘異國而言。今合五洲彊大之區﹐儼同七國縱橫之局﹐爲從來所未有﹐實交際所宜隆。俄國本通聘最早之邦﹐而加冕又異族至崇之禮﹐但有益於交鄰之道﹐何敢憚夫越國之行﹖惟有勉竭愚誠﹐敷宣徳意﹐期永惇於和好﹐藉仰答於恩知。一息尙存﹐萬程當赴。阻重深於山海﹐未攺叱馭邛阪之心﹔夢咫尺於闕廷﹐猶存生人玉關之望。」蓋於文安公式枚手筆也。典重而有沈邁之致﹐適合文忠身分。時東敗之後﹐稍賴俄力歸我侵地﹐良亦不虛此行。

相傳潘次耕耒聰穎異常﹐過目成誦。試以時憲書與之﹐讀一過卽能背誦﹐首尾不遺一字﹐人咸異之。近人於文安公亦頗有此奇稟。猶憶光緒乙未夏日﹐訪公於孤山之巢居閣﹐公方席地而臥﹐案置《日知錄》數帙。余信手拈閱﹐如田賦﹑水利各條繁瑣冗長﹐每發一語﹐公卽背誦全﹐則此必一覽不忘﹐斷非有意成誦可知也。公風措淸遒﹐文詞巨麗﹐自謂如生盛唐﹐不讓燕許一輩﹐世亦以此推之。固由好學﹐亦其天賦實有過人者。

光緒庚子之亂﹐以東南共保疆土﹐不致全局糜爛。辛丑十月﹐各疆臣同膺懋賞。張文襄《謝賞宮銜》摺云「伏念上年以來﹐北畿ㄈ擾﹐南畿震驚﹐致兩宮之播遷﹐經一年而始定。臣障川力薄﹐瞻極神飛﹐旣未能提桴鼓以收京﹐又不獲執羈勺而捍圉。外慚內疚﹐有罪無功。至於遏豫境之妖氛﹐殄長江之逆黨﹐綏懷賓旅﹐示中朝無濫殺不辜之兵﹐布告友邦﹐知深宮有睦鄰修好之誼。凡此諸事﹐無非恪遵明旨﹐仰稟神謨。今者鐘ね依然﹐威儀重睹﹐旣舉居行之賞﹐兼甄薪突之勞。恭逢國是之昭明﹐豈意宮僚之濫附。此皆我皇太后功徳在生民﹐我皇上信義孚萬國﹐惟天心不遠﹐而復故國勢轉危爲安。元手書多難而不忘黎庶﹐興元赦詔責躬而曲獎臣僚﹐敢貪天以爲功﹐實臨谷而滋懼。臣惟有經營蓽路﹐休養窮檐﹐治兵求效於補牢﹐興學圖功於炳燭。範文受賞曾何力於伐齊﹐管仲納規願無忘於在莒。」文襄於各體文字皆極矜煉﹐此尢其經意之作。典雅深厚﹐在宋人《播芳文粹》中端推上乘矣。

王令言聞安公子曲而知煬帝之不返﹐寧王獻聞涼州曲而知有安史之亂。聲音之道與世運消息相通﹐感應往往不誣也。光緒初﹐都中盛行陜西梆子腔﹐其聲急促而爨演俗惡﹐無一雅出。旦色有名萬人迷﹑十三旦﹑水上漂者﹐蕩褻萬狀﹐至不可耐。無端爲張子靑相國所嗜﹐馴至衣冠會中亦登場奏技﹐論者以爲庚子西狩殆兆於此。李愛伯侍禦寄陶文衝詩云「都門廣奏百部伎﹐九衢車馬馳閫塡。念奴新聲久已絕﹐昆侖樂器無人傳。何來邊調雜西鄙﹐音噍气促行蹁躚。四座歡娛萬人醉﹐和以亂橐兼繁弦。我聞此曲輒憂嘆﹐得非哀靡愁師涓。」是詩作於甲戌﹐固早詫爲變徵矣。

閻百詩曰「天下人莫柔於蘇州﹐而實有勁直如弦者。」余取鄕衮言行証之﹐知其說固不誣也。太傅陸文端公潤庠中正和平本於天性﹐自韋素至臺衮初不矜巖巖之度﹑務赫赫之名。獨至光﹑宣之際﹐見於變法操切﹐漸足以召危亡。屢次抗疏以爭﹐弗稍避忌。嘗上《愼用學生》一疏﹐略謂﹕「法政一門﹐各國歧異﹐悉就其本國之人情風俗以爲制。故施之中國動多鑿柄﹐遊學諸生於實業等事學成而歸者﹐寥寥可數。而又用非所學﹐其最多者法政一科也。其中學有根柢﹐洞知本國情形者﹐尙能精其抉擇而約取之。其餘年少气盛﹐或於本國聖經賢傳曾未誦習﹐於中國風俗道徳槪未聞知﹐馴至毀棄古籍﹐排斥宿儒﹐甚且廢家族倫常之義﹐父兄與路人視同一致。襲民權革命之說﹐國家與君主判爲兩途。而包藏禍心者﹐且布其族類﹐潛爲謀主。各部院大臣﹐以爲朝廷銳意變法﹐非重用此種學生不足以仰體聖意。遂乃邪說誠行﹐徧播京師﹐久之必至根本動搖﹐民生塗炭。」又《請將新政酌量停辦》一疏﹐略謂﹕「今日之害﹐先由於督撫無權﹐漸而至於朝廷無權。庫儲之困難﹐寇盜之充斥﹐猶其顯而易見者也。鎭兵之設也﹐所用皆未經歷練之學生﹐其言論則紙上空談﹐其作用則徒取形式﹐甚至有不擊同胞之謬說。中國有事非但督撫不能調遣﹐且將反戈相向﹐其不可用也明矣。則莫如停辦鎭兵﹐仍取巡防隊而整理之。審判之立也﹐所授皆未曾聽訟之法官﹐黑白混淆﹐是非顚倒。其老吏之善於斷獄者﹐督撫不得而用之﹐州縣捕役轟然各散﹐司法巡警緝盜無能﹐現今審判廳成立﹐不過各省都會及通商口岸數處﹐盜賊之多日益猖獗﹐已至於此。若將來各府州縣一律辦齊﹐必至徧地皆盜﹐則莫如停辦審判﹐仍以聽斷緝捕歸之。州縣咨議局之設也﹐所舉皆不諳掌故之議員﹐逞臆狂談﹐箝制當道﹐督撫不得而禁之。其甚者借籌款之名﹐魚肉鄕裏﹔竊自治之號﹐私樹黨援。上年資政院開議﹐竟至戟手謾罵﹐藐視朝廷以辯詰爲通材﹐以橫議爲輿論﹐眾說沸騰﹐莫可究詰。則莫如停辦國會﹐仍以言事責之諫院。學堂之設也﹐所聘皆非讀古書之教習﹐其沿用之教科書僅足啟發顓蒙﹐甚者倡廢棄五經之說﹐而禍等秦燔。禁窮鄕私塾之開而毀同鄭校﹐使血气未定之子弟﹐結黨爲非﹐使貧寒聰穎之士流進身無路﹐則莫如停辦中小學堂﹐仍用經策取士。凡此皆於財政有關。以臣所見所聞﹐其害已在目前﹐其利實不知在何日。竊恐變本加厲﹐將至於朝廷無權﹐大局不可收拾。」疏上多不報﹐凡論各獘﹐厥後悉如所料﹐且多有甚於所言者。當時新進狂誕﹐妄事紛更﹐親貴無識而盲從之﹐朝官庸暗而阿附之﹐幾視新法爲不刊之典﹐神聖之經。卽有洞微鑑遠之士﹐亦多矜情惜己﹐噤不發聲。而公獨侃侃直陳﹐孤光絕照﹐自非具剛勁不撓之槪﹐又安能力排眾議﹐盡言無隱如此哉﹗掇拾於此﹐旣以發明潛丘之說﹐亦以見末造臺閣中猶有此一段正論也。

日本之講宋學﹐自藤原惺窩始﹐而林羅山成之。惺窩名肅﹐羅山名忠﹐明萬曆間人。日本之講漢學﹐自伊藤仁齋始﹐而物茂鄕成之。仁齋名維楨﹐茂鄕名雙松﹐本朝康熙間人。兪曲園先生所記東國學派源流如此﹐彼得我之緒餘﹐至今猶保持弗墜。我國舊學積數千年聖賢所貽﹐乃有敢昌言毀棄者﹐無以諭之﹐但見其爲人頭畜鳴而已。

校勘家必廣搜名槧﹐以爲辦訛補闕之資。若但求讀書明理﹐則有不暇及此者。近人周伯進太史錫恩《檢書詩》云「迂生如老覃﹐營窟四部中。藏書三百篋﹐未覺京秩窮。意取廣讀閱﹐板紙無取工。嗤彼目錄家﹐技與廠賈同。玆事勵心得﹐口耳烏求丰。」觀此詩知講求板本﹐固非讀書急務矣﹝周太史非字伯進﹐余因避家諱﹐以同音字攺之﹞。

徳淸許周生宗彥有「書價比珠」之句﹐此乾嘉時事也。今又滄桑屢變﹐環海交通﹐流於域外者﹐則有異族之購求﹔祕於篋中者﹐則有豪家之束置。奇編祕笈﹐麟角鳳毛﹐求如舊日之冷客攤錢﹐荒棚訪籍不可得矣。

合肥李季於觀察嘗集水鳥之皮﹐制以爲裘﹐輕暖得未曾有﹐其色近似元狐﹐但蒙茸較甚耳。按﹕羅願《爾雅翼》云「﹐水鳥﹐雁屬﹐皮可爲裘。一名麋﹐謂其色靑蒼如麋也。」以形証之﹐則所制爲無疑矣。司馬相如而後﹐久不見此制﹐𨿽舊服實創獲也。

天津附近一帶水﹛紮鳥﹜成羣﹐弋人取爲常膳。西餐屢遇此品﹐証之《本艸綱目》﹐卽也。但味殊不俊。李時珍以爲炙食甚美﹐其說未確。

潘綸恩道聽塗說云「四川吐壽雞亦吐綬雞之類。但吐綬雞之綬五彩成章﹐吐壽雞則噴口垂一壽字﹐紅艷若錦。𨿽出天工﹐宛如人巧。」兪曲園先生《茶香室四鈔》旣錄此條﹐並引李日華《六研齋二筆》所記滕昌懸壽鳥圖﹐以爲懸壽鳥者﹐特人懸一刻成之「壽」字於其頸﹐非其所吐也。因以潘說爲妄。乃白栗齋觀察廷夔曾遊蜀道﹐則目睹鳥吐壽字似隸似艸﹐頗具姿勢﹐爲餘言之甚詳。是知物理無窮﹐𨿽宿學有未備知者矣。

