綏廣紀事

明髙拱撰

●綏廣紀事

邊略五

髙拱

廣東久遭寇亂敝甚予爲計處吏治頗殫心力又推殷石汀爲總督經略其地遂以底寧凡予所籌劃不能悉記惟疏書一二尙存特錄藏之備故實云

疏

書

○疏

議處遠方有司以安地方並議加恩賢能府官以彰激勸疏

議處廣東舉劾以勵地方官員疏

議革廣東巡撫疏

議處廣東兵備知府等官疏

議畱副使王化立功贖罪疏

議處知府侯必登疏

攺參政陳奎兼潮州兵備疏

議處遠方有司以安地方並議加恩賢能府官以彰激勸疏

臣惟廣東舊稱富饒之地乃頻年以來盜賊充斥師旅繁興民物凋殘狼狽巳甚以求其故皆是有司不良所致而有司之不良其說有四用人者以廣東爲瘴海之鄕劣視其地有司由甲科者十之一二而雜行者十之八九銓除者十之四五而遷謫者十之五六彼其才旣不堪而又自知其前路之短多甘心於自棄此其一也嶺南絕徼僻在一隅聲聞旣不通於四方動靜尢難達於朝著有司者苟可欺其撫按卽無復有誰何之者此其一也廣乃財貝所出之地而又通番者眾奇貨爲多本有可漁之利易以艷人此其一也貪風旣成其勢轉盛間有一二自立者撫按旣薦之矣而所劾者亦不過聊取一二苟且塞責固不可以勝劾也彼其見撫按亦莫我何則益以爲得計而無所忌憚居者旣長惡不悛來者亦淪胥以溺是以貪風牢不可破此其一也以甘於自棄之人處僻遠之地艷可漁之利而共囿於無可忌憚之風此所以善政無聞民之憔悴日甚而皆驅之於盜賊也若不亟處敝將安極查得往歲奉旨多取進士議者爲當於此等去處用之乃竟不肯選去殊爲可憾合無今後廣東州縣正官必以進士舉人相兼選除雜流遷謫姑不必用果有治績撫按從實奏薦行取推升如其奉職無狀必須盡數參來處治不得仍前聊取一二苟且塞責如尙苟且塞責容臣等參奏治罪庶人心知警而不敢公然縱肆也然不肖者罰固可以示懲若使賢者不賞又何以示勸臣等訪得潮州府知府侯必登公廉有爲威惠並著能使地方鮮盜百姓得以耕稼爲生此等賢官他處猶少而況於廣東乎若使人皆如此又何有地方不靖之憂合無將本官先

議處廣東舉劾以勵地方官員疏

臣等照得撫按官薦舉太濫日益而歲增者往時之通獘也本部題奉欽依嚴禁不許濫舉者近日之明例也乃在廣東則有不可以例拘者謹爲之明其說廣東財貨所出舊稱丰裕固樂土也祗緣近年以來法度廢弛官其地者貪虐特甚習以成風而撫按亦不可以勝究於是民不聊生盜賊四起乃貪虐旣不加懲而處置又不得當於是良民皆化而盜譬之病痞者然始緣客火爲逼血脈聚而爲痞其路旣通而又逼之不巳則痞日積而血脈日微實有難於救藥者也臣誠爲國憂先曾具疏議處彼處有司荷蒙兪允臣乃總計其州縣共八十處其掌印官每三處則用進士一舉人二皆揀其年力精壯才气通敏者以充而監生以下不與焉其自京往者臣又每每集於堂陛諄切戒勉諭以選擇任使之意教以弭盜安民之理而歆以功名上進之路蓋欲爲皇上奠此一方易亂以爲治也然臣又思得有司之勸懲系於黜陟而朝廷之黜陟憑諸舉劾今廣東有司旣皆科目選擇之人使撫按舉薦同於他省則官其地者必曰吾輩科目人多而撫按舉薦同於他省則𨿽盡力效職稱上等者或且不得於他省中等伍而又何望於進取乎於是隳其志以玩愒者將有之矣是又不可以無處也臣誠欲於廣東舉劾另立科條令其撫按官將各有司時時體訪務在的確果有殃民不職應拿問者卽便拿問應參奏者卽便參奏不必待復命之時其它只不許狥私市恩若果有弭盜安民茂著循良之績者復命之時不拘多寡盡數舉薦本部另行體訪的確亦不拘多寡盡數行取超升如此則賢才𨿽眾然各有上進之途自不至於相礙而體悉旣周必多有奮勵之志當不肯以自隳庶乎善政可興而數年之間可有安乎之望也至於他省用人亦當如此但科目人少不能周徧則其撫按官自當守濫舉之禁不得援廣東以爲例恭候命下本部移咨都察院轉行彼處撫按衙門遵照施行等因隆慶六年二月初三日題初五日奉聖旨是

議革廣東巡撫疏

看得吏科都給事中光懋等巡按直隸等處監察禦史蘇士潤各題稱要將近設廣東巡撫裁革廣西巡撫暫令調度仍將總督閩廣巡撫攺爲提督兩廣軍務兼理廣東巡撫事惠潮兩府仍宜復屬南贛兼管各一節除新設廣西巡撫待後事寧另行議擬其廣東巡撫旣經科道條議前事相應議處合候命下將廣東巡撫裁革原任巡撫熊汝達行令速赴浙江到任管事原任浙江巡撫谷中虛不必候代其見任總督兩廣軍務糧餉兵部左侍郎兼都察院右僉都禦史李遷攺爲兩廣提督軍務兼理糧餉兼巡撫廣東不必拘定駐札但遇有盜地方便宜剿滅候事寧之日仍住梧州移咨該部換給勑書關防原降給者俱行奏繳其惠潮二府軍民政務先因彼此推避故議專屬廣東以便責成巳奉欽依訖今未經彼中詳議難以懸斷姑仍照舊管轄以免前獘如此則兩廣之事體歸一而遠徼之地方有賴矣隆慶四年五月十一日題十三日奉聖旨是廣東巡撫依擬裁革著李遷兼管換勑與他

議處廣東兵備知府等官疏

該巡按廣東監察禦史楊標題要選用兵備議立賞格知府功罪宜同兵備等因奉聖旨吏部知道欽此欽遵爲照近來推用邊海各兵備官本部不拘見任起廢京職外官俱皆遴選務在得人以稱任使其職務克舉歷俸一考撫按薦其賢者查例超擢如副使範大儒等撫按劾其否者卽行罷斥如僉事黎元等其無撫按奏者本部止循資敍用一向遵行無容再議是則處兵備者然耳至若知府與兵備職任𨿽殊均有地方之責實則同功一體者也如功罪賞罰漠不相關則上下之間視如秦越何以彌盜安民共成化理哉今據巡按禦史楊標條議前來相應議擬合候命下移咨都察院轉行各該撫按衙門今後各地方兵備官員歷俸年深賢能稱職者卽奏薦到部以憑查例超升如歷俸僅一二年者仍不得一槪奏薦以市私恩否者卽行參論以憑罷斥使人咸知賞不幸徼罰不幸免自當知所勸懲盡心職務其知府有功得與兵備並薦失事亦與並參庶避事者絕巧免之私而戮力者獲同賞之勸等因隆慶四年三月初九日題十一日奉聖旨是

議畱副使王化立功贖罪疏

文選淸吏司案呈奉本部送準都察院咨該巡按廣東監察禦史趙焞題稱勘得原任廣東按察司副使王化先年督剿和平龍川地方行秀千戶等官朱如拳等把截要路乘機索受銀兩事有指實巳玷官箴擬以贓罪情法俱當但王化屢立戰功斬獲數多況今賊復猖獗苦無將才累據長樂平遠人民告稱得化復任當能滅賊則化之勇敢當先臨機應變委尙優於諸將合無將王化權復一府佐職銜或充爲事官令其領兵前去惠潮地方殺賊限以二年果立有奇功準與贖罪一體敍用若或不效仍坐罪革職等因奉聖旨都察院知道欽此欽遵抄出到院看得本官所奏要將王化立功贖罪但今地方多事彼中士民告畱乃出一時權宜相應會議合咨吏部查照施行等因咨部送司案呈到部看得王化由舉人歷官副使屢著軍功乃獲超擢獨以性气粗率遂蒙萋菲禁系多年未與歸結今該巡按禦史查其奏愬情詞及地方人情具奏前來又經都察院會議欲權復一職令其戴罪殺賊臣等謹議得惠潮多事地方需才亟今王化往歲軍功旣多可紀近日贓私又屬可疑況地方有復用之望而按臣有特請之章相應量復一職但府佐官輕難以鎭壓一方及查惠潮見缺兵備一員似宜仍用於此合候命下將王化量起廣東按察司僉事就駐札惠潮地方管理兵備事務令其仰體朝廷使過之仁俯竭人臣盡瘁之義益堅初志勉贖舊愆限三年內果能剿賊安民立有奇功另行敍用如或因循塞責罔所報效撫按官從重參究等因隆慶五年六月二十九日具題七月初一日奉聖旨是

議處知府侯必登疏

考功淸吏司案呈奉本部送吏科抄出巡按廣東監察禦史趙焞題臣據廣東潮州府知府侯必登於隆慶五年十一月十三日呈稱願告致仕除具本恭奏及將印信關本府同知楊汝聰收掌仍截日住俸不支等因到臣臣不知奏內何事但據其近日與本府推官來經濟相訐者度之不過以乞休爲名暗引黨巳爲援不附巳者一槪波及之以售其必報之恨耳臣謹述其事之始末爲我皇上陳之則其險詐欺罔之情自可見矣訪得先任巳故熊巡撫大徵曾一本駐札潮州因府皂毆打標兵幾死批行來推官究問將府皂責治訖侯必登遂以此怪恨來經濟後熊巡撫擒獲曾一本會官審驗必登當堂倡言曰是假是眞下人承望風旨次日飛帖遂徧城市熊巡撫以此抱忿成疾欲移出城避之司道固勸乃止此二臣相嫌之始原任監軍道副使江一麟之所親見者也臣又訪聞侯必登私議來經濟收匿橋稅隨密行該道升任僉事楊芷查訪揭稱查得該府原觧底簿系無印艸本似難憑信及面加細審各犯所供情節似有威制主使之情且思來推官以甲科筮仕未必不自愛以至於此巳經駁回再問來報本道待辜一方固不敢姑息以廢法亦焉敢媚人以殺人等因臣見其含糊不明又行分守參議許天琦查議橋稅蓋因以核來經濟之事也卽據回稱查該府塡報循環考之隆慶二年分白同知抽銀四千八百餘兩三年分來推官抽銀八千五百餘兩四年分春夏二季陳同知抽銀四千三百餘兩備呈到臣隨批稅以來推官抽數冒額臣以爲此事明矣至七月內來經濟得報行取就據該府揭稱匿稅一事系隆慶三年內告發彼因有礙未敢成招至四年內赴省聞來推官反誣職狥大使潘銓之私情不結前事所以蒙熊巡撫獎語並無一操守字樣等因十一月內又揭稱蒙分巡兵備道牌奉本院牌提潘銓一干人捲遵將犯人李班等觧赴本道審究外向因來推官在外未經彼此開釋昨回一應禮節並無敢少緣未道及前事乃於結內略言其端意其悟而他處本官不就近辯明致煩提問等因又據來經濟揭稱隆慶三年內蒙委管廣濟橋橋務因本年四月白同知病故本官親筆批揭取鹽稅銀助喪不報循環濟亦將陳和商稅銀八兩助訖親筆批單付稅課司存案委亦不報循環見今一單系濟親筆輒生情團陷詭寫私簿侵銀二百兩以上切思查摘姦獘必弔印記日收底簿查對其中有報有不報則有侵有不侵明矣乃今獨寫一匿稅私簿豈非有意爲之哉且以太守之尊挾虎狼之威拘商照簿認稅孰肯有不認者乎顯系挾讎團陷掯阻行取等因並將侯必登親筆批收鹽餉不報循環二揭到臣又據分巡潮州道僉事金柱揭稱準布政司照會查知府侯必登是否患病應否準放休致任內經手錢糧有無明白見報不勝驚異本道自十一月二十五日同侯知府習儀二十六日拜賀長至令節午時相別出巡步履俱爲無恙何忽以病告而呈文又在本道未行之前何本道一不聞知耶至本日未時方接得本府公文一角內稱患病乞休又書十一月十三日呈詳字樣本道與該府共住一城至於告休交代本道略不與聞及行查後始知該府呈詳本道又逆書月日何本官之不誠心直道詭譎一至此也推原其故乃本官因與來推官互相構隙其始也惟欲誤來推官之行取使不得與選不意來推官盡發其平日姦險貪污之迹於人自以爲眾論所不容乃捏病告歸然其傾陷之術不但行於僚友卽八月內該府呈詳通判華涇患病告休本道批候兩院詳行該府不知何故聽其徑歸今乃申曰金僉事批允回籍本道經歷二十餘年寧獨於此尙有所昧耶本道駐札潮州五越月矣凡批案不知幾十百行並無一起回報屢提吏比一吏不觧罪徒則彌滿囹圄而怨聲徹於道路本道每一放告在監家屬抱訴者輒百十餘起不得巳行楊同知淸查本官又持之不發至今並無一字回報朝廷設官分職以爲民也本官僻傲成性陰險成謀終日之所營營者非揭帖則私書而無干之訐日擾於庭使能用此以及民事何至於積案盈庭罪徒滿獄哉苟如是亦何以稱朝廷之恩激天下之良二千石哉當本道初到任之時有識者人人爲危之蓋以本道之徧心直躬不能禦䢐詐陰詭之祕必有以中之者今數月之間盡見其爲人始信人言不妄等因到臣再三覆查捲案參詳前後情節密訪之輿論之公面稽之當時親見之臣在侯必登則爲先任熊巡撫之提問皂隸而移恨於同僚在來經濟則自以爲持法不阿竟不受屈於堂官此二臣相嫌之源人人所共見共聞者也其後任熊巡撫獎勵侯必登不及操守二字蓋因伊差人饋送長夫銀五十兩心甚鄙之彼時曾對司道明言其過見任副使李渭所耳聞目見者也今乃諉罪於來經濟則侯必登之誣也若橋稅一節侯必登私饋人六十七兩零來經濟私饋人八兩零皆有親筆塡日無可說矣其私簿稅銀二百餘兩若系經濟入巳之贓卽罪當罷斥抑或有團陷之情亦當與之辯洗侯必登因見提弔人捲不遽如其願遂詐病奏擾則險詐乖方之極大傷於國體者也除來經濟聽布按二司會問明白另行具奏外爲照潮州府知府侯必登負小有之才悻悻自好憑斗筲之量事事乖張初至擒白哨之賊功可嘉矣而熊巡撫之擒獲曾一本則倡遊言以亂眞心何險也杜屬官之饋守似潔矣而於熊巡撫之升任則送長夫以求榮行何污也時可獵名則百方求剌李軍門之收逓私書與臣之收貯匿名揭帖可查也計在箝口卽峻刑繩人大使潘銓之濫罰百金與指揮劉興倫之死於杖下者可據也錢糧應徵不徵惟事違道幹譽詞訟應問不問豈憐環隅銜冤收吏役公堂以濫充私費狷者不爲縱伊父賀壽與部民宴酬官閒盡掃數月前金箱瑪瑙帶數十餘條揚言饋人將焉用之十月內夜出私篢藏四十餘扛令弟回家伊誰欺也徐紹祖十歲之幼兒恨其父而拶折手指殘忍殊甚來經濟役使之門皂爲索垢而盡刑系監狂惑異常過蒙皇上使過之仁不思感恩圖報乃逞一巳好剛之气輒欲睚眥害人無故稱病敢幹欺誑朝廷擅自奏瀆明系紊亂法紀似此不忠之臣應在不謹之例所當亟行罷斥者也伏乞勑下吏部再加查議如果臣言不謬將侯必登速賜罷黜庶朝綱振肅而攺節之臣無所容其姦矣惟復別奉聖裁等因題奉聖旨吏部知道欽此準抄出送司案查本官於隆慶六年二月內奏爲患病不能供職仰負天恩乞賜罷斥以免貽累地方事奏臣原籍雲南廣南衛貫應天府上元縣人由進士除授江西南昌府推官升授南京兵部武選淸吏司主事歷升本部武庫司署郎中隆慶二年內升任前職隆慶四年六月內伏蒙聖恩特允吏部題請加升從三品服色俸級仍舊管事隆慶五年正月內又蒙欽賜宴賞竊念臣以一介孤寒領巨郡方憂莫逭屍素之罪詎意濫叨希曠之恩此微陋之極榮古今之難遇者也臣懼孤髙厚夙夜恐惶誓在捐糜少圖報稱凡可弭盜懲貪以安瘡痍殘喘之民者罔敢不遵承吏部所條悉獘源勉思滌洗一二以奉揚徳意𨿽斂怨招毀亦不敢辭豈知福踰涯分病遂侵尋本年八月內以來感患瘴瘧繼生瘡瘍醫治失方毒流在足動履艱難目今巨寇反側之時而臣臥病在牀瘝官廢事上負聖明之特恩下失黎庶之過望此臣所以痛心疾首而臥不寧席者也若不昧死陳乞則悞地方之事必多而臣之罪愈重臣之憂愈甚而病愈深僅存瘦骨不待積毀而銷卽欲塗肝腦以仰報亦將無所從矣懇乞聖慈軫念艱危之地難容羸病之夫勑下吏部速將臣罷斥回籍別選賢能來守玆土則一方生命仰再造於堯天而萬里微軀獲免塡於瘴海矣臣無任激切祈懇隕越俟命之至等因奏奉聖旨吏部知道欽此又查得隆慶四年六月內該本部題爲議處遠方有司以安地方並議加恩賢能府官以彰激勸事訪得潮州府知府侯必登公廉有爲威惠並著能使地方鮮盜百姓得以耕稼爲生議將本官先加從三品服色俸級令其照舊管事待政成之日另議超升等因題奉聖旨近來遠方有司不得其人以致民不聊生盜賊滋蔓這所議甚得弭盜安民之要都準行欽此又查得隆慶五年正月內本部議覆南京科道官王禎王嘉賓等題爲申飭朝覲考察重典以勵庶官以隆聖化事該本部會同都察院詳議得知府侯必登等賢能卓異巳經題奉欽依照例獎賞外隆慶六年二月內本部題爲缺官事照得廣東按察司缺僉事一員合當推補查有原奉欽依加從三品服色俸級廣東潮州府知府侯必登年資頗深例應升任但地方多事正賴本官幹理若遷之他處委屬不便相應就近升補議將本官升補廣東布政司右參政仍兼僉事職銜管理前項地方事務等因奉聖旨是欽此巳經給憑移咨轉行去後今該前因通查案呈到部看得巡按廣東監察禦史趙焞題參潮州府知府侯必登挾嫌相構妄行奏擾乞要罷斥一節爲照廣東地方徧地皆盜民不聊生實起於有司之貪殘而成於蒙蔽因循之日久本部於先年訪得潮州府知府侯必登能撫綏窮困制伏豪彊弭盜安民地方利賴特爲奏請加三品服俸以示激勸後巡按廣東禦史楊標至京臣卽問彼處有司賢否標曰知府侯必登有守有爲任勞任怨民賴以安但不肯屈事上司所以問之百姓人人愛戴問之上司人人不喜至朝覲時又加查訪僉同本部遂有卓異之薦然侯必登資俸巳深潮州士夫在京者恐其升去每向臣等保畱曰潮州不可一日無侯必登也又有潮州舉人監生及在官納觧人等數十人遮道告曰侯知府年久該升若遂升去百姓無主必皆隨之而去此人情如此臣等思得官久不升何以示勸會潮州兵備員缺遂將侯必登擬升參政帶憲職管潮州兵備事蓋所以慰士民之心爲地方計也今該巡按禦史趙焞論劾前來其中論詞多出守巡等官揭帖夫言旣盈耳監察之官固不容默然詳其論詞並其中揭帖語意乃是侯必登素不能奉順上司巡按及守巡等官旣皆銜之會又與行取推官來經濟相訐而推官乃巡按所信用行取之官乃兩司所趨附於是守巡等官遂明有左侯右來之意侯必登忿其不勝遂具本差人赴京乞休守巡官旣知侯必登恨巳聞其有奏以爲必有相攻訐之辭遂具揭巡按激而爲此又恐遲則侯必登之說行而巳反出其後故如此其急也而不知侯必登本中止自乞休並未沿及他人向使知其不相沿及又豈有此論哉今觀劾詞首雲府官挾嫌相構妄行奏擾大壞聖朝綱紀又云侯必登告致仕臣不知奏內何事但據其近日與來經濟相訐者度之不過以乞休爲名暗引黨巳爲援不附巳者一槪波及以售其必報之恨耳其金柱揭云本道徧心直躬不能禦狙詐陰詭之祕必有以中之者此其情自可見不然兩司知府官自行具本乞休者亦多矣何以皆無劾者而今獨劾一侯必登謂之大壞朝綱乎且據劾詞內稱侯必登與來經濟相訐在上年七月則是事巳久矣又稱來經濟事待布按二司會問明白另行具奏則是今尙未明也若止惡其相訐何不卽劾於始訐之時若是劾其所訐之事又何不少待於問明之後而顧急舉於侯必登上本之日乎況彼此相訐事尙未明則是非固未定也劾則俱劾止則俱止又何匿來經濟不劾而止劾侯必登乎此其理亦自可知然事旣如此侯必登實有難於處者欲擬其去則不惟失百姓之心而將來任事之臣何以自效欲擬其畱則上司旣不相容畱之何以自展欲擬行勘則無事可勘欲擬罷斥則卽據劾詞旣未明指所壞何法又未明指所貪何贓不得而議罷也但訪得侯必登心旣好勝气又過剛𨿽惠及於民而不能善事上官𨿽威行於盜而不能善處寮寀恃長縱傲以短招尢𨿽非重愆亦有薄咎合無將侯必登仍以新升職銜量調別省令其痛自省攺其來經濟事須要明白本部移咨都察院轉行廣東巡撫都禦史另委隔別衙門官從公勘問不得曲狥偏向務見的確具奏發落仍令省諭各布按守巡等官見今廣東盜賊縱橫正破格整飭之日兵糧缺乏正協力幹濟之時毋得仍守成心尙循故套崇姑息而摧振作獎軟熟而抑剛方當知任事爲忠不可徒諉罪於人當以救民爲急不可徒取便於巳如有違者參奏重治斯於事理兩得其平而撥亂反治之功或可望於一二也等因隆慶六年二月二十二日具題二十四日奉聖旨是

攺參政陳奎兼潮州兵備疏

文選淸吏司案呈照得廣東按察司缺僉事一員專管東筦以東自惠州海丰直抵潮州閩境一帶地方帶管整飭嶺東道兵備兼管分巡南路一帶所轄潮州府屬饒平大埔海陽潮陽揭陽惠來澄海普寧及惠州府屬海丰各縣事務監督柘林碣石二寨平時則操練兵船稽察姦獘催督錢糧遇有警報會同各該參將督率各寨兵船出海剿捕以靖地方合當推補案呈到部看得廣東地方多盜而潮惠尢甚先任潮州府知府侯必登能弭盜安民是以本部卽擬升潮州等處兵備令其彈壓地方今旣被論調去地方失望非得有才力肯任事者不可以繼其後照得新任山東布政使司右參政陳奎原任廣東副使才力有餘敢於任事且廣東民情事理皆所諳熟堪以彈壓潮州等處地方合無將本官攺廣東布政使司右參政兼以僉事職銜管理前項地方事務候命下之日本部給憑令其作速赴任仍咨該部照例請勑以便遵行等因隆慶六年二月二十五日具題二十七日奉聖旨是

○書

答廣東趙巡按

答兩廣殷總督

答廣東楊巡按

與南京姚監察

答兩廣殷總督

答廣東趙巡按

聞憲節巳到地方良慰廣中狼狽巳甚惟有處分有司是第一義乃今入選者巳無科甲之人只待會試後方可爲之又須秋冬間始可到任便是閱歲才能周匝遠方之難及固如此無可令人柰何然有君在地方須當極力振飭務洗從前苟且之政以拯此疲民庶有更生之望凡有當行事宜不惜見教卽當爲君行之艸艸不悉幸照

答兩廣殷總督

先承書教諄切如得晤對巳多感慰繼又辱示倭奴猖獗土寇相勾爲亂憂懷可想也然有公在鎭誠何足慮顧此非一朝之積所謂因循姑息廢弛痿痺正是向來久貽之病若非一大振刷終亦若斯而巳公素負大志宏略今當盤錯正利器可施之日凡可攺弦易轍滅寇安民者不妨見教便當爲公行之古云候誰在矣張仲孝友僕固不敢望於張仲然力爲主持於內俾豪傑得以成功於外同心戮力共翊王室則寸衷固自許焉而曷敢有一毫之不盡哉方弘靜者當畱在地方劉穩巳用之廣東矣來書乃索此人可見心之同也其諸藩臬守令等官有當在地方者或不宜者或他處之人有可用於廣者幸一一示之卽爲措處官皆得人事自可辯也又僕昔曾具題議處廣中有司今又爲議處薦舉以激勵之原稿特錄上幸刻成冊二司守令各給一冊使彼知廟堂相待之意如此當必有勸也又稿三通亦守令所宜知者附之後可矣冗甚放筆布復不倫幸亮

又

前使回曾具啟布意諒達左右廣東地方狼狽皆因法度廢弛人心玩揭所致非大破格整頓必不能易亂以爲治幸公在鎭僕當力助必爲主上收拾此方復如先年之舊而後巳諸所當行者不妨見教卽當爲行之也知府侯必登前所以寵異之者以其能守巳任怨弭盜安民故特獎以勵人心今且被論則任事之臣反爲狥舊套者所笑而地方之事其孰爲振作乎初意欲直畱之又恐自玆難於展布故稍爲處分而又爲之明其意蓋恐廣中有司遂以必登爲戒而不可以驅使也然其實必登被論之由不過如僕疏中所云而巳一覽自當知也幸以此意徧示諸地方官使知廟堂之上所以念廣東者如此所以顧地方顧百姓者如此有志之士固不可因侯而自爲無志之人亦不得快侯而自幸也

又

兩承手教亹亹數百言地方事舉在目中知措置得宜處之有備廣不足憂矣惟公任便行之其地方官僚不知果能副用否如有不堪便當更換務期寧此一方而後朝食公不妨頻見教也人回索書急艸艸布復不悉幸亮

又

承示處置廣中事宜委到周至平定在目中矣大抵天下之事在乎爲之出於實而處之中其機則未有不濟者然非公其孰能兼之方布政所言非特廣東蓋處處皆然也因公有實心故彼有實言耳今處處有兵處處有糧威力旣盛伸縮在我以剿以撫皆可成功寇誠不足慮也番夷市舶一節尊諭極是彼井蛙之見何足計哉某人者便當調去卽以某人補之此外有司官有不堪用者亦須見教僕當與公戮力協心必爲主上奠此一方苟可以爲公助者纖毫不敢自惜也人行急艸艸不倫幸亮

又

廣東事理前巳略言其意想達左右玆城池旣復剿倭報捷良可喜也然倭尙可平而地方之賊難於卒滅地方之賊不可滅固倭之所以來也而地方之所以多賊者實逼起於有司之貪殘而養成於有司之蒙蔽及其勢成計無所出乃爲招撫之說以苟且於目前於是我以撫款彼而彼亦以撫款我東且撫西且殺人非有撫之實也而徒以冠裳金幣羊酒宴犒設金鼓以寵與之有司將領固有稱賊首爲翁相對宴飲歡笑爲賓主而又投之以侍教生帖者百姓之苦如彼而賊之榮利乃如此斯不亦爲賊勸乎柰之何民之不爲賊也而廣之徧地皆賊寔由於此今幸有公在彼必須痛剿一場使諸山洞海洋之賊皆就殄滅然後撫卹瘡夷休養生息乃稱平定不然而猶狥故也恐日復一日廣非國家有矣昨巳令本兵覆題發銀兩招浙兵以副公之用其伸縮操縱任公便宜爲之他人更不得以阻撓公其爲皇上整頓此方復如當年之舊是不世之功也陳奎劉穩巳皆用之廣東矣蘇愚待有副使缺補之其它尙有當更置者不妨見教卽爲處也至於徵剿之事尢須將領得人乃可奏功廣東自大將徧裨而下果孰可用當畱孰不可用當去何人可代孰宜於彼不宜於此孰宜於此不宜於彼所當更調可卽奏上當擬行之有將有兵有糧則賊平有日矣然僕所以急急於此者尢有深意夫廣東之敝極矣整頓而使之如舊亦甚難矣非公在彼孰能經略非僕在此孰肯主張故整頓此方必當在此時也過此以往但少一人事必無濟廣東終無寧日矣公有雄負成此不難時不再來可不念哉冗中放筆無倫不能盡意惟照亮千萬

又

倭賊巳平足徵雄略仰服仰服以賊治賊不勞不費而成功尢爲上計僕昨所以力言招撫之非者爲往日之舊套言也若使彼之歸款非僞而吾之處置得宜則盜亦可用唐李愬之平淮蔡卽用淮蔡之人可鑑也但威足以破其膽而恩足以結其心使杲吾用而立功胡不可者不然則直有剿除而巳此在公斟酌爲之僕非有成心也來疏云云巳令本兵照覆不爲異同至所謂立章程定法制尢爲確論惟公所行也冗中艸艸不悉幸亮

又

渠魁旣得地方旣平一省宴然皆公之力而計其所費又甚省約非有經濟弘猷而又出諸爲國之忠赤何以能此公眞社稷之臣非時流能伍也憶昔識荊卽仰公爲大用之器以今觀之誠爲不爽矣僕素無他長惟有一念爲國之心死不敢易柱石如公敢不爲國愛護公其暢意行之惟以濟國事爲主余更無他慮也

又

承書問多感大疏言地方事甚明讀之敬服數十年造亂之鄕一朝靖謐誠爲可喜然善後之計更須深圖種種停妥乃可望於久安有公在鎭必獲良策凡所當行者不妨見示當爲行之人回艸艸布復不悉惟照亮

又

公有報國之忠心有勘亂之雄略指揮一定叛宄遂平此數十年不能得者乃不勞而致功在社稷誰能右之其善後事宜惟公處分更無掣肘願益展弘猷圖其永久是所望焉人回艸艸不悉

答廣東楊巡按

辱書問知憲節巳抵地方爲感爲慰所諭云云憂深意切必須力爲處分務觧倒懸爲當不然恐遂至於不可爲也僕於廣中事日夜在念凡有可言者不妨見教卽當爲行之人回艸艸布復冗甚不能悉意惟心亮幸幸

與南京姚監察

貴省狼狽巳甚僕誠欲爲主上奠此一方實日夜在念處置不遺餘力不知能竟遂此心否外書稿三通奉覽此其近者前此尙多不能悉具也人行迫艸艸布復不悉幸亮

答兩廣殷總督

公雄才淵略亮節眞心實僕二十年來所敬仰者嶺表多艱遂勞節鉞曾未期月立致輯寧俾數十年猖獗之徒悉歸王化數千里作逆之處盡服朝廷公之功在社稷何其偉也僕曩在政府𨿽不無少效贊襄然愛莫能助顧何力之有焉而公乃歸功於僕則何敢當人回艸此布謝餘情如海莫克具陳臨楮不勝悵悒統惟心照不宣

廣信府同知鄒潘校正

推官方重校正

臨江府推官袁長馭校正

上饒縣學教諭余學申對讀

湖州府後學吳仕旦覆訂

