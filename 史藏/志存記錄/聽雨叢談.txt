《聽雨叢談》淸福格

●卷一◎滿洲原起滿洲舊國﹐位居震方。《易》曰「帝出乎震。」天地萬物之所自也。中國山川﹐首居隴蜀﹐綿延起伏﹐歷泰華萬里而極於碣渤﹐是宗長白山之統脈也。根底宏遠﹐气運茂郁﹐積數千年而啟我大淸萬年之業﹐猗歟盛哉﹗謹按軒轅畫井始遼﹐有虞氏剖遼東爲營州﹐以封軒轅之裔﹐於是建有肅愼之國﹐孤竹之君﹐而金遼舊部之基也。東接朝鮮﹐西南北三面襟帶蒙古各部之地。治則眾星拱宸﹐戰則鞭撻四應。自亳之興﹐天實相之。先民以來﹐未之有也。滿洲之俗﹐同於蒙古者衣冠騎射﹐異於蒙古者語言文字。滿洲有稼穡﹐有城堡世居之民﹔蒙古則逐水艸爲行國﹐專射獵而無耕種也﹝自我朝混一海宇後﹐今蒙古汗王所居﹐俱有城垣宮室。且地气漸和﹐土膏野渥﹐招農佃種﹐收獲丰穰。惟其部屬丁壯尙存行帳之俗﹞。我朝始祖所都之地﹐曰俄漠惠之野﹑鄂多里之城﹐卽今吉林寧古塔地。四祖及太祖發祥之基﹐距今盛京稍東二百七十里﹐舊名赫圖阿拉。我朝未得遼沈以前﹐四世咸宅於此。本爲遼金之地﹐索倫則遼人苗裔﹐混同江則金人苗裔俱在焉﹝金之興始於呼倫貝爾﹐遼之興始於伯都訥﹞。當太祖發祥之初﹐遼金舊城語言相同之大國﹐滿洲五部﹕曰完顏﹐曰蘇克蘇護河﹐曰渾河﹐曰棟鄂﹐曰哲陳﹔長白山二部﹕曰訥殷﹐曰鴨淥﹔東海三部﹕曰渥集﹐曰瓦爾喀﹐曰庫爾喀﹔扈倫四部﹕曰葉赫﹐曰哈達﹐曰輝發﹐曰烏拉。此外若瓜爾佳﹑若富察﹑若佟佳等數十姓巨族﹐則各踞城寨﹐小族亦自主屯堡﹐互相雄長﹐各臣其民﹐均有城郭。土著習射獵﹐知稼穡﹐非如蒙古行國可比者也。天命以先來歸者﹐編爲舊滿洲。崇徳以後撫有者﹐編爲新滿洲。迨康熙十午後所收之墨爾根之索倫及絕北打牲各部﹐亦號曰新滿洲﹐皆與在京八旗舊滿洲稍有不同。至東北使犬部之赫哲﹐使鹿部之奇勒爾﹐庫頁部海島雜處之赫哲﹑費雅哈﹑鄂倫春﹐與今貢貂之赫哲各部﹐皆不編佐領﹐不列入滿洲八旗。

龍興舊部及滿洲各國﹑長白山各國﹐崇徳以先歸附者﹐大都入於上三旗滿洲。崇徳以後來歸之東海部﹑扈倫部各國﹐多入於五旗滿洲。在京則分隸八旗﹐在外則環於盛京﹑興京境內。若居近吉林之錫伯人﹐居近伯都訥之卦勒察人﹐居近琿春之庫爾喀人﹐皆分駐佐領治之﹐隨地隨時編入軍籍﹐統稱吉林兵﹐不稱滿洲兵。黑龍江北之索倫人﹑達瑚爾人﹑鄂倫春人統稱黑龍江兵﹐亦稱索倫兵。若極北之打牲烏拉人﹐卽仍其舊名﹐不列入滿洲之籍矣。又鑲黃旗滿洲第四參領所屬第八佐領下系卦爾察人﹐第十七佐領下系俄羅斯人﹐皆以率先來歸附入上三旗。東三省之兵最精騎射﹐朝廷仿兩漢選甘涼豪傑之制﹐每隔十餘年一選占林﹑黑龍江兵﹐拔其材武﹐入備宿衛。先由將軍選拔﹐送交寧古塔居住數年﹐再移駐於盛京二年﹐然後貢入京師。拜官者附於各旗﹐曰伊徹滿洲﹐歷三世始官文職。不中選者仍回原籍當差。退休願歸原籍者聽之。

下五旗滿洲﹐或皇后﹑皇貴妃母族﹐例得擡入上三旗﹔若大臣建立勛勞﹐亦有奉旨擡入上三旗。至蒙漢軍大臣著有功績﹐或撥入本旗滿洲﹐或擡入上三旗滿洲﹔及內務府人撥入外三旗滿洲佐領﹐皆隨時出於特恩﹐不在定例。

漢軍各旗內亦有滿洲人﹐如正白旗漢軍石氏﹐本出於蘇完瓜爾佳氏﹐因都統石廷柱之先﹐曾仕於明﹐投誠後分隸漢軍。又正藍旗漢軍第四參領屬下第四佐領﹐系康熙十二年由滿洲撥人。

臣按八旗宗室滿洲蒙古漢軍﹐次序井然﹐所以區別親疏也。但天命以前宗人內哄時﹐景從效順者﹐舊部之臣也。其時內務府佐領﹑管領已有漢姓之人﹐卽今之內旗鼓內漢軍也。克定東海﹑扈倫等部滿洲時﹐已有科爾沁蒙古兵也。要之滿蒙漢𨿽有親疏之別﹐而科爾沁之蒙古﹐已非新滿洲可比﹐尢非北部靑海可比。而內三旗之漢姓﹐亦非天佑﹑天助之兵可比也。

又按《禮經。王制》﹐四海之內﹐方僅三千里而已﹐西不盡流沙﹐南不盡衡山﹐東不盡東海﹐北不盡恆山。其時百越尙未盡開﹐故以江以衡爲限。流沙卽今之瀚海﹐恆山遠在邊塞﹐當時皆爲內服。應氏謂自秦而上﹐西北袤而東南蹙﹔秦而下﹐東南展而西北縮。是我滿洲舊部之地﹐固爲三代內服﹐自秦而後﹐始有中外之分也。

◎八旗原起國朝發祥於長白山﹐姓愛新覺羅氏。始興於寧古塔﹐奄有遼左﹐已歷累世。八旗之制﹐最爲精詳。凡我顯祖宣皇帝位下之嫡派子孫﹐謂之宗室﹔伯叔兄弟之裔﹐謂之覺羅。自聖祖仁皇帝位下之子孫﹐謂之近支宗室﹐凡命名皆隨天潢﹐用弘永綿奕載衍派。嗣聖位下子孫凡在三服以內者﹐並下一字偏旁亦排﹐用玉心絲言也。宗室有罪黜爲紅帶子﹐覺羅有罪黜爲紫帶子﹝此例道光年間已停止﹞。

內務府三旗﹐分佐領﹑管領。其管領下人﹐是我朝發祥之初家臣﹔佐領下人﹐是當時所置兵弁﹐所謂凡周之士不顯亦世也。

鼎業日盛﹐滿洲﹑蒙古等部落歸服漸多。於天命元年前二載﹐遂增設外八旗佐領。而內務府佐領下人﹐亦與管領下人同爲家臣﹐惟內廷供奉親近差事﹐仍專用管領下人也。

國家旣設外八旗﹐列鑲黃﹑正黃﹑正白爲上三旗﹐護從禦營也﹔列鑲白﹑正紅﹑正藍﹑鑲紅﹑鑲藍爲下五旗﹐隸於諸王統帶也。其各衛府家臣曰王包衣﹝只有下五旗﹐無上三旗﹞﹐除不得挑各旗錢糧及預選秀女外﹐其餘登進之階﹐與八旗相同。若食錢糧﹐只準在本府也﹝按﹕淸語對音應作波衣﹐相沿作包衣﹞。戶下旗人﹐原是舊日勛戚自帶之兵﹐今皆歸於八旗各該佐領名下。

莊頭旗人﹐或國初帶地投充﹐或由兵丁撥充屯田﹐今皆歸內務府會計司管轄﹐不列於佐領﹑管領之內。若考試登進﹐則暫附於管領。

旗人之家人﹐雍正六年以前收養者﹐隨同出徵﹐殺賊立功﹐亦許登進。有公罪銷檔之旗人﹐只黜本身旗籍﹐子孫仍在檔冊﹝檔冊卽譜系也﹞。有卑賤之罪﹐則並其子孫除之。莊頭有罪﹐除爲壯丁。家人經主人銷檔遣去者﹐謂之開戶。

◎八旗方位八旗分兩翼﹐左翼鑲黃旗在東北﹐依次而南曰正白﹑鑲白﹑正藍﹔右翼正黃旗在西北﹐依次而南曰正紅﹑鑲紅﹑鑲藍。若內務府三旗﹐則列在皇城以內。各按旗分﹐星羅棋布﹐拱繞宸居也。

◎滿蒙漢旗分外八旗各有滿洲﹑蒙古﹑漢軍﹐實二十四旗也。吉林寧古塔舊部及天命﹑天聰年來歸之遼金﹑完顏﹑棟鄂等國人爲舊滿洲﹐後收遼金散處各部爲新滿洲。蒙古乃蒙部人民。漢軍乃遼東﹑三韓﹑三衛人民﹐國初稱曰烏眞超哈﹐亦稱遼人。或內地遷於關外﹐如丁令威﹑管幼安者也﹔或明季勛戚投旗者也。孔﹑尙﹑耿三王所領之天佑兵﹑天助兵亦隸焉。

鑲黃旗滿洲內有俄羅斯佐領一缺﹐原命俄羅斯人伍朗各裏管理﹐後隸滿洲官員領之﹐今只準作五品以下武職﹐非髙麗入旗之索羅豁滿洲比也。

內三旗佐領下﹐有滿洲﹐有旗鼓﹐無蒙古﹑漢軍。其滿洲與八旗源派相同﹐旗鼓多系左近長白山遼金舊部。有漢姓之人﹐蓋久家朔方者也﹐在內務府仕進與滿洲同﹐今考試歸於漢軍。按《滿洲姓氏通譜》內謂之滿洲旗分內漢姓人﹑髙麗佐領下人曰索羅豁滿洲﹐仕進與滿洲同。又有回子佐領﹐由內三旗人員補放﹐佐領下人準作五品以下武職﹐不得爲文官﹐其食餉兵丁﹐亦另有額數﹐以示區別也。

內三旗管領﹐初謂之渾托和。每一管領下統有滿蒙漢三項人﹐康熙年間考試﹐均歸於滿洲﹐今則漢姓人亦歸於八旗漢軍考試。由科甲出身﹐胥隸漢缺﹐未詳始自何時也。在內府仕進及升轉京堂者﹐仍隸滿缺﹐在《通譜》內亦謂之滿洲旗分內漢姓。

◎八旗姓氏八旗姓氏﹐與三代之制相同﹐百世不易者也。凡子孫命名﹐各以其行派爲稱﹐不系本氏。固因字多省文﹐亦古人公族不言姓之義也。其源派有《八旗滿洲姓氏譜》可稽﹐若古之伊耆氏﹑官氏﹑新稚氏﹑赫胥氏﹑陸終氏﹑菟裘氏﹑運奄氏﹑將梁氏﹑修魚氏﹑白冥氏﹑蜚廉氏﹑漆雕氏﹑沈猶氏﹐頗似今之滿洲姓氏。

◎祭祀祭祀俗曰跳神﹐蓋祧祭之訛也。跳神是祭遠祖﹐非祭三代祖考﹐於此可證。至祭品或用羊用豕﹐並設白酒﹑糯餅﹑蕎糕﹑粟飯﹐頗與古人祭用少牢﹑特豚﹑黑餅﹑白餅﹑元酒﹑稷﹑黍相合。惟古之庶人無廟﹐只薦肴饌﹐今旗人祭祀﹐純用公族大夫之禮﹐似稍奢﹐非不典也。

◎神板神懸木板或木龕於西上﹐是妥神之靈也。或有軸像﹐或虛位望祭。其軸像繪神三尊﹐一爲關帝﹐一爲觀音﹐一則袍髯也。相傳我朝向前明索神佛像﹐使還﹐得奉關帝﹑觀音﹑土地三像而歸。愚按家家所供者﹐應是奉來神像﹐當日卽與祖先供奉一龕﹐後世因之﹐不敢更易也。神式如長矛﹐又有刻木爲馬﹐聯貫而懸於祭所者﹐應是陳其宗器以示武功﹝或云當日軍行無定居﹐每祭天地﹐則豎一桿爲神憑依﹐後世因之﹐不敢易﹞。

◎五等古以公侯伯子男爲五等﹐今有輕車都尉﹑騎都尉﹑云騎尉﹑恩騎尉﹐共爲九等﹐與品官同也﹐惟宗室爵秩中﹐似有大小兩五等。親王﹑郡王﹑貝勒﹑貝子﹑入八分奉恩鎭國公﹑輔國公﹐大五等也﹝皆用寶石頂戴﹞﹔不入八分鎭國公﹑輔國公﹑鎭國將軍﹑輔國將軍﹝皆珊瑚頂﹞﹑奉國將軍﹑奉恩將軍﹐小五等也。列爵子弟之應授封秩者﹐於年屆十歲﹐已能習射﹐由宗人府先帶領引見﹐或賞翎枝﹐或賞緞帛﹐曰考應封。

◎紅絨結頂禦用常冠﹑皇子常冠皆用紅絨結頂﹝俗謂算盤結﹞。國初未定常冠頂戴之制﹐時品官及士族子弟﹐皆用紅絨不結頂﹝俗謂菊花頂﹞。舊制曰尖纓冠﹐其制如江南楊梅半顆。今外省誤以菊花頂爲紅絨結頂﹐非也。﹝《通禮。冠服制》云﹕民人冬夏帽上不得用紅絨大結頂。是閒散旗人可用也。﹞

上賜大臣禦用冠服﹐私家尊藏﹐不能服用。乾隆四十一年﹐先文肅七十壽辰﹐蒙禦用冠服之賜﹐並未敢衣而入謝。嘉慶庚辰四月﹐英煦齋參知﹝和﹞五十壽辰﹐亦蒙賜冠服﹐泥於衣而入謝之義﹐一時非之。

康熙三十二年﹐云督範承勛在口外迎鑾﹐蒙賜貂帽﹑貂褂﹑狐腋袍﹐並命次日服之來謝﹐但未悉次日果戴禦冠入謝否﹐應俟考。

◎花翎本朝最重花翎﹐如古之珥貂也。其例應隨秩戴翎者﹐宗室中貝勒﹑貝子三眼花翎﹐鎭國公雙眼花翎﹐輔國公﹑鎭國將軍﹑輔國將軍單眼花翎。親郡王爵秩𨿽崇﹐非蒙特賜﹐轉不能戴。𨿽已賜有花翎﹐遇朝冠仍不戴用。凡皇子分封之親郡王﹐皆不賜翎也。

《明輿服志》載﹐公侯伯朝服﹐皆加籠巾貂蟬﹐插雉尾﹝公玉蟬﹐侯金蟬﹐伯玳瑁蟬﹞。又都督江彬等承日紅笠之上﹐綴以靛染天鵝翎﹐以爲貴飾。貴者飄三英﹐次者二英﹐兵部尙書王瓊得賜一英﹐冠以下教場﹐自謂殊遇。似與今三眼﹑雙眼﹑單眼花翎之制相同﹐惟雉尾﹑鵝翎﹐不及本朝之孔翠壯觀多矣。

品官之例有翎者﹐內廷王﹑禦前大臣﹑領侍衛內大臣﹑直省將軍﹑內大臣﹑各城參贊辦事領隊大臣﹑散秩大臣﹑武備院卿﹑上駟院卿﹑頭二三四等侍衛﹑前鋒護軍健銳精捷各營之統領﹑參領﹑副參領﹑委參領﹑鑾儀衛之滿洲鑾儀使﹑冠軍使﹑云麾使﹑治儀正﹝漢軍官無翎﹞﹑禦茶膳房之尙膳正﹑尙茶正﹑二三等侍衛﹑上虞備用處之三四五品官﹐皆準戴花翎。各項藍翎侍衛﹑六品苑丞﹑滿洲整儀尉﹑鳴贊鞭官﹑前鋒校﹑擴軍校﹑藍翎長﹑各府邸四五六品護衛﹐皆準戴藍翎﹝善馬射﹑善鵠射﹑十五善射及善撲營各官﹐均在侍衛之列﹐例準戴翎﹞。

此外翎枝最爲難得﹐非軍功不準保薦。若建績大臣及賞賜王公宗室大員子弟﹐並行圍﹑較射﹑射牲﹑贊禮嫻熟等項﹐皆出自特恩﹐非臣下所可擬請者也。道光二十八年﹐恭修玉牒告成﹐提調官宗室增慶﹐經定親王載銓奏獎賞戴花翎﹐此爲別項勞績保翎之始。此例一開﹐則山陵奉安﹑海運事宜﹑勸捐﹑抽釐﹐均相率奉行矣。

按從前無捐花翎之例﹐廣東洋商伍崇曜﹑潘仕成捐輸十數萬金﹐無可加獎﹐始蒙賞戴花翎﹐一時榮之。自海疆軍興以來﹐乃有捐翎之例﹐花翎實銀一萬兩﹐藍翎五千兩。後又援照捐官之項折扣﹐其數甚少﹐捐者遂多。自咸豐九年﹐又條奏捐翎攺爲實銀﹐不準折扣﹐花翎七千兩﹐藍翎四千兩。

按從前各省兼提督銜之巡撫﹐皆準戴用花翎﹐升調他缺後﹐卽撤去﹐謂之例翎。道光二十年﹐兩江總督宗室耆英奏稱﹐兼提督之巡撫旣有花翎﹐而直省提督轉無花翎﹐似未允協﹐應請將江南提督尢渤﹐賞換花翎﹐以肅觀瞻。奉旨﹐尢渤準其賞換花翎。直省兼提督之巡撫應否戴翎﹐於放缺後臨時請旨。此後未聞有請旨者﹐遂一槪不敢戴用。其有戴者﹐皆軍功特賜者也。

◎羽纓冠羽纓耐風雨﹐夏日行裝用之﹐無職庶人不準戴緯帽者亦用之。其纓以犀牛毛用茜艸染成﹐佳者鮮澤柔細﹐望之如絨﹐一纓可值白金二十兩。若尋常亻兼從所冠者﹐只值數百文耳﹐其低昂懸殊之價如此。品官羽纓帽﹐照常戴頂﹐庶人則束其根如菊花頂。禦用冠用黃菊花頂﹐以別於眾也。

◎滿洲掌院國朝旗員﹐不拘文武出身﹐皆可致身宰輔﹐或文武互仕﹐與三代擇賢而任之法相同﹐不似明紀專重翰林也。今惟翰林掌院學士﹐必用翰林吉士出身。然二百年以來﹐非由詞垣而任者﹕康熙年﹐傅達禮由主事﹑庫勒納由監生筆帖式出身﹔乾隆年﹐阿桂與先文肅皆舉人出身﹐和┞由生員出身。然則滿掌院一官﹐不特不專用吉士出身﹐且不專用進士矣。

◎滿官名本朝諸司百僚﹐均有滿漢兩稱﹐各從其文而用之﹐不似人名皆用對音書寫也。如漢文書大學士﹐滿文則曰筆特赫達﹔滿文曰梅勒章京﹐漢文則曰副都統﹐餘皆仿此也。惟王﹑公﹑侯﹑伯﹑將軍﹑太師﹑太傅等無滿名﹐貝勒﹑貝子無漢名﹐筆帖式滿文稱筆特赫式﹐似亦無漢文也。軍機章京一官﹐軍機兩字是漢文﹐章京兩字是滿文﹝章京兩字﹐讀作占伊音﹞。又柏唐阿一項﹐亦無漢文。按柏唐阿兩字﹐乃淸語辦事﹑執事之詞。

◎四衤契袍滿漢士庶常袍﹐皆前後兩開衤契﹐便於乘騎也。禦用袍﹑宗室袍﹐俱用四開衤契﹐前後衤契開二尺餘﹐左右則一尺有餘。若缺襟袍惟禦用四開衤契﹐宗室亦用兩衤契。

按明季庶人非騎馬﹐不準穿對襟褂﹐以其便於乘騎云云。然則前後開衤契之袍﹐勝國固已行之﹐且非仕宦不準濫用矣。

又按今喪服﹐惟禦用者四開衤契﹐宗室亦兩開衤契。

◎大學士﹝國語謂之筆特赫達。明於文定《筆麈》載﹐元朝丞相謂之大必赤。蓋主文字之稱﹐與今相似也﹞

本朝相沿明制﹐不設宰相﹐而曰大學士。太祖甲寅年十一月﹐設理政聽訟五大臣﹐後又設文館八大臣﹑十六大臣﹐多以各旗都統兼之。其時大政皆秉於輔政﹑議政王大臣﹐內大臣集議入告﹐若文館則備顧問﹐司簿稽﹐掌制詔﹐記起居﹐任撰擬也。天聰十年﹐攺文館爲內三院﹐曰國史﹐曰祕書﹐曰弘文﹐各置大學士一人﹐此爲設立大學土之始。順治十五年﹐攺內三院爲內閣﹐始有殿閣大學士﹐秩仍正五品﹐照例兼銜。十八年復設內三院﹐康熙九年又攺爲內閣﹐及至乾隆十三年始定今制。從前翰林官屬﹐或隸內院﹐或別置院署於外﹐時有攺易﹐故至今內閣與翰林官名相同。而大學士初拜﹐皆至翰院上任﹐蓋其初本爲一署也。

大學士初只五品﹐亦沿明制也﹐或以重臣兼領﹐或賜尙書﹑侍郎職銜以崇之﹝明制大學士正五品﹐兼尙書則正二品﹞。康熙三年三月﹐始攺定大學士爲尙書﹑左都禦史晉階﹐六曹侍郎推階﹐於是學士﹑啟心郎等官﹐皆不得推轉矣。今侍郎亦不能推轉矣。初設大學士﹐無定名﹐無定員﹐皆出欽定。乾隆十三年﹐始定三殿﹕曰保和﹐曰文華﹐曰武英﹝裁去中和殿﹞﹔三閣﹕曰東閣﹐曰文淵﹐曰體仁。其班位之次序﹐宣麻後﹐同列具請欽定﹐或攺易殿閣名﹐或否﹐亦出中旨。然班位之序﹐不以殿閣爲次。熊文端﹝賜履﹞﹑劉文正﹝統勛﹞﹑托文定﹝津﹞均終身東閣﹐首揆多年。先文肅初拜武英殿﹐後躋首輔﹐乃在東閣。

八旗武職大臣﹐亦叨枚卜﹐惟不似兩漢專用武臣爲相也。康熙年﹐馬爾賽以都統授武英殿大學士。雍正年﹐漢軍髙其位﹐由江南提督署總督﹐內擢禮部尙書協辦大學士。乾隆十三年﹐滿洲領侍衛內大臣傅恆﹑兆惠﹑參贊大臣達爾黨阿﹐道光年﹐蒙古伊犁將軍長齡﹑盛京將軍富俊﹐均由武秩入相。其他由武職出身轉文員而陟揆席者尢多﹐未能悉載也﹝髙其位謚文恪﹐傅謚文忠﹐長謚文襄﹐富謚文誠﹞。雍正七年﹐以禮部尙書陳元龍﹑左都禦史尹泰爲額外大學士﹐遂爲協辦大學士之始。

天聰五年﹐初設六部﹐以貝勒總理﹐後俱裁撤。順治八年﹐復令親郡王總理﹐九年亦撤。雍正元年間﹐有以親郡王管理部務。今則總理六部之秩﹐均簡滿漢大學士任之﹐不兼尙書之職矣。惟協辦大學士不開尙書本缺﹐是以部臣而佐閣務﹐與閣臣而總部務者不同也。

康熙三年已前﹐閣臣只五品﹐故李文勤﹝﹛尉﹜﹞年三十五歲﹐卽拜大學士。以今視之﹐固覺超擢太易﹔以昔視之﹐亦未甚異也。

按古無以儒臣爲相者﹐周以太公望﹐漢以曹參﹑樊噲﹐唐以郭子儀﹐宋以曹彬﹐又以光義爲中書令﹐光美﹑徳昭同平章事﹐皆非儒臣也。其專用儒臣爲相﹐自明而始。我皇朝統一天下﹐所用惟賢﹐卜相之制﹐不論文武﹐實可謂準古酌今﹑損益盡善者也。

按明季大學士﹐原是詞臣﹐是以多由編檢推授﹐迨後儼然宰執﹐始有以侍郎晉尙書而入閣者。若已先升至尙書﹐則不能入閣﹐蓋不欲以六卿而降授五品詞臣也。正徳初年﹐劉瑾用事﹐始以吏部尙書焦芳入爲閣臣﹐蓋以外僚之首而入主中祕之權﹐遂開張孚敬﹑張居正之先聲矣。崇禎以前﹐由外省大僚而爲閣臣者﹐惟總督楊一淸一人。崇禎朝﹐則枚卜始兼內外﹐遂有出將入相之榮矣。

按明季東閣大學士﹐往往有四五人﹐不似今時各殿閣只一人。三殿三閣﹐四相分置﹐恆余有兩殿閣無員。然《居易錄》記康熙三十九年﹐經筵﹑文華殿亦置二相﹐滿相庫勒訥﹑漢相熊賜履也。大學士一官﹐原非相臣也。洪武時﹐因胡惟庸之敗﹐左丞相李善長等皆坐累﹐乃詔罷丞相不用﹐而設五府﹑六部﹑都察院﹑通政司﹑大理寺等官﹐分理天下庶務﹐朝廷自柄其總。並著於令曰﹕以後嗣君永不許立相臣﹐下有敢奏請者﹐文武羣臣卽行劾奏﹐處以重刑。其詳看平駁諸司奏啟之事﹐悉寄於翰林坊局之官﹐此翰林之所以浸重也。其時召耆儒鮑恂﹑張長年﹑兪詮至京﹐命爲文華殿大學士﹐辭不就﹐乃命吏部尙書邵質﹑檢討吳伯宗爲華蓋﹑武英殿大學士﹐翰林學士宋訥﹑典籍吳沈爲文淵﹑東閣大學士﹐皆侍左右﹐備顧問﹐惟不得平章軍國之事耳﹐此大學士得名之始。其初原與本朝南書房供奉翰林之體相似也。

永樂入踐﹐始開東角門﹐簡翰林待詔解縉爲侍讀﹐中書舍人黃淮﹑王府審理楊士奇爲編修﹐修撰胡廣爲侍讀﹐編修楊榮爲修撰﹐戶科給事中金幼孜﹑桐城知縣胡儼爲檢討﹐均入直文淵閣﹐六部大政﹐咸共平章﹐秩𨿽五品﹐而恩禮賜賚﹐與尙書等。此詞臣之望益重﹐與本朝之軍機大臣相同也。

洪熙初﹐謹身殿又建弘文閣﹐並授蘇州儒士陳繼爲五經博士﹐掌弘文閣事﹐以翰林侍講王進佐之﹝從楊士奇薦﹞。尙書蹇義又薦學錄楊敬爲編修﹑訓導何澄爲給事中﹐皆直弘文閣﹐專備顧問﹐日侍閒燕。此與本朝懋勤殿翰林相似﹐當時亦以大學士稱之也。

明仁宗朝﹐升楊士奇爲禮部侍郎﹐尋加少保﹐轉少傅﹐兼華蓋殿大學士﹔楊榮爲太常卿﹐進太子少傅﹐兼謹身殿大學士﹔楊溥爲太常卿﹐兼翰林學士﹐均因東宮舊恩﹐非例也。至宣徳以後﹐三楊眷重﹐漸柄朝政。英宗九歲登極﹐凡啟事﹐太后必命內閣議行﹐此內閣票旨之始﹐權益浸重。成化﹑弘治之後﹐有以侍郎升尙書而後入閣﹐至張孚敬﹑張居正則以相體自尊﹐危坐諸卿之上﹐朝野咸知大學士爲輔臣﹐不知其爲儒臣﹐而本銜猶只五品﹐此大學士所以爲六卿之長者如此也。本朝初年﹐仍沿明制﹐大學士級仍五品。順治﹑康熙年間﹐再升爲一品﹐並爲六卿之晉階﹐學士不得升擢﹐始與古公孤論道﹑六卿分曹之制符合矣。

按元紀天歷二年三月﹐作奎章閣備燕閒之居﹐緝熙典學﹐乃置學士員。文宗復位﹐置大學士五員﹐並知經筵事﹐侍書學士﹑承制學士﹑供奉學士各員﹐此大學士乃供奉之名也。

◎內旗旗鼓與八旗漢軍不同自裁漢軍專缺後﹐八旗漢軍除內閣侍讀﹑大理寺丞﹑六部漢字堂主事﹑中書﹑筆帖式仍有專缺外﹐其餘均借補漢缺﹐故仕途淹滯者多。若內府旗鼓﹐按《八旗通誌》內統於上三旗滿洲都統﹐本與八旗漢軍不同。《滿洲氏族譜》內謂旗鼓人爲滿洲旗分內漢姓人。其在內府仕途﹐均與滿洲相同﹐氵存升九卿﹐亦占滿缺。惟中進士分部院觀政﹐則與八旗漢軍相同﹐亦近世之誤也。

按《八旗通誌》初集《忠烈傳》所載﹕福建屯田水利副使道於躍龍﹐死於金聲桓之亂﹐贈光祿寺卿﹐二子於英﹑於貴並死之﹐系鑲黃旗滿洲內務府人。又四品官董重民﹐死於吳世之難﹐贈都司僉事﹐蔭一子董髙巴五品官﹐鑲黃旗滿洲內務府人。又奉宸苑員外郎火器營營長韓大任﹐死於噶爾丹之難﹐贈云騎尉世職﹐以其子韓成承襲﹐鑲黃旗滿洲內務府人。定邊營守備劉士英﹐全家死於工輔臣之難﹐贈騎都尉﹐正白旗滿洲內務府人﹐世居任邱縣小營村﹐國初入旗云云。以上數員﹐皆歸於滿洲官員志。其八旗漢軍﹐別列一門。蓋內務府乃皆從龍﹐隸於滿洲﹐自與外八旗漢軍別置八幟者﹐固有不同也。

◎滿漢互用內三旗旗鼓漢軍﹑外八旗漢軍﹐三品以上原可滿漢互用。而大學士之缺﹐外八旗漢軍多用漢缺﹐內府旗鼓漢軍多用滿缺。從前髙文定﹝斌﹞﹑髙文端﹝晉﹞﹑書文勤﹝麟﹞﹑今相國官宮保﹝文﹞皆補滿相。先文肅公先拜滿協辦﹐後躋漢首揆﹐二百年來一人也。若外旗漢軍蔣相國﹝攸﹞﹐竟是一路漢缺﹐直躋首揆。惟寧文毅﹝完我﹞由漢軍特詔入滿相班位。髙文定﹑髙文端﹑書文勤後皆攺隸外滿洲鑲黃旗。

◎黃馬褂巡行扈從大臣﹐如禦前大臣﹑內大臣﹑內廷王大臣﹑侍衛什長﹐皆例準穿黃馬褂﹐用明黃色。正黃旗官員﹑兵丁之馬褂﹐用金黃色。勛臣軍功有賞給黃馬褂﹑賞穿黃馬褂之分﹐賞給只所賜一件﹐賞穿則可按時自做服用﹐亦明黃色。

◎黃面褂賞給禦用貂褂﹐須拆下黃面恭繳。若有賞給禦用黃面褂字樣﹐卽不必拆繳。

◎玄狐褡衤褡衤之制﹐與褂同﹐身袖長﹐旁裾各綴緞飄帶﹐下丰而銳﹐均與袍齊﹐如古之鶴氅也。玄狐褡衤貴重﹐𨿽親郡王亦須賞賚方許服用﹐繼爵者於承襲後具疏恭繳﹐有仍賞還者﹐方準畱於私第。﹝按﹕王漁洋《居易錄》言褡衤之名最古。郭一經曰半臂衫也﹐起於隋時﹐內官服之。愚臆恐非今之褡衤。﹞

◎綠壓縫靴禦用尖靴﹐皆綠皮壓縫﹝其柔細如綢﹞。方靴用天靑緞爲之﹐以別於眾也。親郡王亦準用綠壓縫靴﹐惟靴幫兩旁少立柱耳﹐方靴仍用元靑緞。凡遇巡行﹐內廷王公﹑禦前大臣﹑領侍衛內大臣﹑內大臣﹑軍機大臣﹑內務府大臣﹐皆準用綠壓縫靴。其時禦用又別有夔云巡行靴之制。

◎步軍統領步軍統領﹐卽古之執金吾﹐今俗呼九門提督。蓋九門鎖鑰﹑白塔信炮﹑大內合符﹐皆歸掌之。秩如漢之司隸校尉﹑明之錦衣衛﹐𨿽武職二品﹐威權甚重﹐多以王公勛臣兼領其事。漢光武云「作官須作執金吾。」此官之盛﹐由來久矣。管轄八旗步軍﹑巡捕五營﹐又有郎中﹑員外郎﹑主事﹑司務﹑筆帖式爲之屬。徒罪以下詞訟﹐皆得自理。出入九衢﹐淸塵灑道﹐街官閭吏﹐呵殿道迎﹐𨿽親王行途﹐無此威重也。先文肅公五任其事﹐祿相國﹝康﹞﹑耆相國﹝英﹞﹑慶總戎﹝錫﹞﹐祖孫三世任之﹐前此未有。惜驕盛之下﹐末路不終﹐爲可惜也。﹝總戎年三十四歲﹐由閣學兼步軍右翼總兵﹐𨿽非統領﹐亦自難得。﹞

◎執事樂人服色朝會﹕丹陛執戟﹑執弓矢人﹐穿天靑緞織金壽字袍﹐束綠帶﹐冬日豺皮沿朝帽﹐夏日用無頂朝帽﹔丹陛樂人﹐大紅緞寬袖袍﹐鸚鵡補﹐束綠綢帶﹐冬用豺冠﹐安頂戴處立插染黃雕翎一枝﹐夏日緯帽亦同﹔丹陛下執事樂工﹐皆紅納織團花袍﹐束綠帶﹐帽亦如之﹔親郡王執事品官﹐綠團�袍﹐束紅布帶﹐黑氈帽﹐式如一鈸﹐上安銅管﹐插紅立翎﹐特不用朝冠耳﹔貝勒﹑貝子﹑一二品大員執事人﹐綠袍無花﹔品官執事樂人﹐靑袍﹐束緣綠紅布帶﹐帽安裹錫木管插綠翎﹝近來率用紅翎紅木管﹞。

按近來貝勒﹑貝子﹑一二品大員執事人﹐多用綠布衣﹐畫團花﹐非制也。

◎文武互用八旗官員﹐文武皆有互遷之階﹐漢籍官員則否﹐然亦未嘗全無也。漢武臣攺文者﹕如順治年﹐宋犖由侍衛攺通判﹐歷官巡撫﹔李國英由總兵攺四川巡撫﹐升總督﹔胡章由總兵攺山東右布政使﹔王肇春﹑黃明均由遊擊攺知府。康熙中﹐趙良棟由提督授川陜總督兼將軍﹔梁鼐由提督攺浙閩總督。雍正中﹐嶽鐘琪由提督授川陜總督﹔韓良輔由廣西提督攺巡撫﹔劉世明由提督攺巡撫﹐升閩浙總督﹔馬會伯由四川提督攺巡撫﹐擢兵部尙書。道光中﹐楊遇春由提督授陜甘總督。同治三年﹐楊嶽斌由提督授陜甘總督。其以文臣攺武者﹕順治中﹐朱衣客由莊浪道參議攺四川總兵﹔陳一炳由兵部侍郎﹑周卜世由總督倉場侍郎﹑劉兆麒以前浙閩總督﹐均攺都督﹑同知﹑僉事等銜﹐充山西﹑山東﹑直隸等處援剿提督。嘉慶中﹐劉淸以山東運使授登州總兵。同治二年﹐張曜由河南布政使攺總兵。三年﹐余承恩由直隸廣平知府保開缺道員﹐特旨攺以總兵用。此外﹐乾﹑嘉八十餘年文武互用者﹐不知凡幾﹐容續搜考增入。

又有由文攺武﹑由武復攺文者﹕咸豐年﹐安徽巡撫彭玉麟開缺以提督候補﹐旋授兵部侍郎。

◎黃韁紫韁皇子﹑親郡王﹐例用黃韁﹝凡用黃韁者﹐轎絆車︼﹐一切器用套﹐皆用黃色﹞。蒙古王須特賞方許用。貝勒﹑貝子﹑入八分鎭國公﹐用紫韁。其餘大臣﹐須特賞方準用。

◎筆帖式筆帖式爲文臣儲材之地﹐是以將相大僚﹐多由此途歷階。淸語稱筆帖式曰筆特赫式﹐大學士曰筆特赫達﹝讀平聲﹞。稱翰林院曰筆特赫衙門﹐蓋皆文學之稱也。天命年﹐文館大學士俱加巴克什之號。天聰五年七月﹐諭曰﹕文臣稱巴克什者﹐俱停止﹐均稱筆帖式﹔如本賜名巴克什者﹐仍其名。此筆帖式設官之制也。

國初都沈陽時﹐未備文學翰林之職﹐凡制誥簿籍﹐皆筆帖式司之﹐其階級有五品﹑六品﹐七﹑八﹑九品分別﹐以比於學士編檢。至雍正午間﹐各部院尙有六品筆帖式。今惟內府﹑理藩院有六品委署主事﹐卽六品筆帖式之遺意也。

天聰三年四月﹐命巴克什﹝諳習文學之稱﹞。達海同筆帖式剛林等﹝剛林後官大學士﹞翻譯漢字書籍﹐筆帖式吳巴什等四人記注本朝政事。雍正年﹐筆帖式仍轉翰林編修等官。今則職視丞簿﹐惟內升主事﹑外補府貳而已。惟滿洲進士﹑舉人出身之筆帖式﹐可轉贊善﹐猶存舊時體制。

國初﹐筆帖式亦奉皇華之役﹐道光初年﹐僅存有賚頒制誥之差﹐今亦停矣。康熙四年﹐奉上諭曰「朕前遣侍衛至鐵索橋掛匾﹐還京回奏﹐彼處督撫饋銀六千兩。夫一侍衛而費用至此﹐則凡部院司員﹑筆帖式等差遣往來﹐又不知如何矣。」揆度當日情形﹐筆帖式一官﹐卑於侍衛﹐其權要聲勢﹐應重於侍衛矣。

◎八分公宗室公爵﹐有入八分﹑不入八分之稱。或言入八分者﹐如漢魏九錫之賜﹐今則曰寶石頂戴﹐曰雙眼花翎﹐曰府邸﹐曰官屬﹐曰團龍黼服﹐曰朝馬﹐曰紫韁﹐曰豹尾槍﹐皆非不入八分公所得服用之具﹐故曰入八分公。沿說以來﹐莫知其誤。謹按《會典》注﹕天命間﹐立八和碩貝勒﹐共議國政﹐各置官屬﹐朝會燕饗﹐皆異其禮﹐錫賚必均﹐是爲八分。天聰以後﹐宗室內有特恩封公及親王餘子授封﹐皆不入八分﹐其封至貝子降襲者﹐準入八分云云。今恩封王爵﹐其適世子替襲貝勒貝子遞降爲入八分鎭國公罔替﹐餘子初封不入八分公﹐嫡系遞降至奉恩將軍﹐餘子遞降至四品宗室。是八分之名﹐蓋言得預朝政之稱﹐非章服之榮也。

◎大堂各部尙書稱正堂﹐侍郎稱左右堂。都察院不設都禦史﹐首座者爲左都禦史﹐旣不能稱正堂﹐又不欲稱左堂﹐以淆於左副都禦史﹐故變稱曰大堂。今人不解此意﹐誤以大堂尊於正堂﹐往往稱尙書亦曰大堂﹐非也。

◎中堂大學士滿漢各二人﹐不以殿閣爲序﹐有新拜者﹐同列具疏請定班次﹐而階級相均﹐難別正佐﹐故皆稱曰中堂。協辦大學士﹐滿漢無定員﹝近年皆置滿漢各一員﹞。例以六曹尙書兼之﹐未便降稱副佐﹐故亦曰中堂。或曰大學士多拜總理部務之命﹐於尙書位次之中。別設一座﹐故曰中堂﹐亦近似之。按王漁洋《池北偶談》云﹐明紀大學士皆於翰林院上任﹐故院中設閣老公座於上﹐而掌院學士反居其旁﹐諸學士稱閣老曰中堂﹐似卽今人之所本也﹝今大學士上任仍在翰林院﹞。

◎翰林學士內閣學士初定滿洲﹑漢軍爲二品﹐順治十五年﹐攺五品兼三品禮部侍郎銜。翰林學士正五品兼銜爲三品。內閣讀學原三品﹐攺五品兼常卿銜﹐雍正三年﹐停卿銜﹐定爲四品。翰林讀學初五品﹐後攺四品。

內閣學士﹑翰林院學士﹐原隸內三院﹐非正卿比也。順治十五年﹐攺內三院爲內閣﹐別置翰林院於外。又於諸學士中。置一掌印學士﹐秩正五品﹐兼三品禮部侍郎銜。其餘學士皆正五品﹐不兼銜。十八年﹐仍復內三院﹐且並翰林於內矣。康熙九年﹐復設翰林衙門﹐其學士品級與內閣同﹐均爲大學士所統。故至今大拜者﹐皆至翰院上任﹐自學士以下均進見﹐稱爲閣師。後攺掌印學士爲掌院﹐仍以學士加禮部侍郎銜領之。自昆山徐相國﹑桐城張相國兼理掌院後﹐其體始尊。今𨿽升爲二品﹐考其階級﹐是以宰相六卿下攝二品文學之長也。

◎侍衛國初﹐以八旗將士平定海內﹐鑲黃﹑正黃﹑正白三旗皆天子自將之軍﹐爰選其子弟﹐命曰侍衛﹐用備宿衛侍從﹐視古羽林﹑虎賁﹑旅賁之職。一等侍衛六十人﹝職三品﹞。二等百五十人﹝職四品﹞。三等﹑四等共二百七十人﹝均五品﹞。藍翎侍衛六十人﹐宗室一等侍衛九人﹐二等十八人﹐三等六十三人。每十人各設什長一人﹐協理事務班領共十二人﹝又設有班領﹑署班領名目﹐均於侍衛內擇賢兼之﹞﹐均統於領侍衛內大臣﹝每旗二人﹐共六人﹞。又設禦前大臣﹝或三四人﹐或五六人﹐均無定員﹞。以王公勛戚大臣爲之﹐位極尊崇﹐如漢魏前後將軍之秩﹐職綦重焉。侍衛品級旣有等倫﹐而職司尢有區別。若禦前侍衛﹐多以王公﹑冑子﹑勛戚﹑世臣充之﹐禦殿則在帝左右﹐從扈則給事起居﹐滿洲將相多由此出。若干淸門侍衛﹐則侍從立於檐澑﹐扈蹕則弧矢前驅﹐均出入承明﹐以示親近。若大門侍衛﹐則宿衛禁闥﹐執戟明光。若漢侍衛﹝漢侍衛無定員﹐不在滿洲額缺之內﹐武殿試後﹐候旨選充﹞﹐則由武進士選充﹐不論其籍貫滿漢﹐凡武甲出身者﹐槪曰漢侍衛﹐年滿後外轉綠營﹐不更遷等內擢﹐與滿洲﹑蒙古﹑漢軍之選充錫賚者﹐固自不同也。又有上駟院司鞍﹑司轡侍衛二十七人。又有以侍衛之秩﹐別充尙茶﹑尙膳﹑上虞﹑鷹鷂房﹑鶻房﹑十五善射﹑善騎射﹑善鵠射﹐悉如古人侍中﹑給事之任﹐至善撲﹑善彊弓兩職﹐尢與內廷侍衛區別﹐幾等於材官﹑武士之列矣。

按﹕明季有錦衣將軍﹑大漢將軍﹐皆爲侍從宿衛之官。漢魏之太尉及五官中郎將﹐與今之禦前大臣﹑領侍衛內大臣相似。

◎軍士錄用文職古人才智宏達﹐不拘一隅﹐故文武共途﹐無所處而不當。講學論道﹐至於孔子極矣。《禮經》曰「我戰則克」﹐是未嘗不武也。且力能托關﹐捷能追兔﹐乘騎正射﹐偉然桓桓。若臨陣克敵﹐斬將搴旗﹐如關壯繆﹑嶽忠武﹑班超﹑杜預諸公盛矣。其詞翰文章﹐斐然娓娓﹐不似唐宋而後習於武者昧於文﹐擅於文者恥於武也。我朝效法三代﹐八旗仕進之階﹐不泥一轍﹐大臣故不判其文武。下至食餉彎弓之士﹐亦有文職之徑﹐如驍騎校﹑護軍﹑馬甲選贊禮郎﹐若百唐阿﹝淸語作執事之稱﹞﹑親軍﹑護軍﹑馬甲升筆帖式﹐蒙古護軍校﹑驍騎校升補察哈爾等處遊牧理事﹑員外郎﹑主事等缺﹐均存因材器使之意﹝舊例參領﹑佐領﹑輕車都尉推升京堂﹐云騎尉升郎中﹐驍騎校﹑護軍校升員外郎﹐參領又外推藩臬兩司﹐今皆久停矣﹞。

◎先後輩舊寅今內閣﹑翰林院﹑禮部﹑都察院﹐論前後輩之禮最謹﹐𨿽官至九列﹐亦必呼先達爲老前輩﹐按科分自稱晚生﹑學生。禦史稱總憲﹐副憲曰臺長﹐自稱學生﹐官貴後則攺稱晚生﹐終身不易。若吏部之前後輩﹐一經出署﹐多置不論矣。國初吏部最重同寅前輩﹐𨿽貴﹐拜柬必具舊寅二字。順治乙未散館﹐安邱劉祚遠補吏科給事中﹐引回避例攺吏部主事﹐時孫文定﹝廷銓﹞已官戶部侍郎﹐投刺不書舊誼﹐劉返其刺不受﹐文定遜謝而已。二百年以來﹐此風久寢。

◎滿洲翰林不必科目三代而還﹐至於漢晉﹐人材輩出﹐彬彬桓桓﹐無所謂之考試﹐無所謂之正途﹐無所謂之文武﹐無所謂之科目﹐故上馬殺賊﹐下馬艸檄﹐不乏其材也。後世詐僞百出﹐始有考試﹔才局一隅﹐始分文武。工於文者自詭淸髙﹐勇於力者自甘鄙俗。每見歷代開創﹐多重武功﹐故文臣有不侯之制﹔及天下晏安﹐又修文偃武﹐致有挽兩石弓不如識一丁字之嘆﹐皆兩失也。我朝事法三代﹐國初八旗科目之制﹐或舉或停﹐不甚專重﹐筆帖式﹑中書可轉編修﹐部郎可升翰林學士。如尼滿由筆帖式授編修﹐氵存至尙書﹔傅達禮以郎中授內院讀學﹐遷翰林侍讀學士﹐擢掌院學士﹔齊蘇勒由官學生出身﹐尹泰筆帖式出身﹐均歷官翰林侍讀﹑侍講﹑國子祭酒。凡此致身者﹐不勝枚舉。自余束髮以來﹐今四十餘年﹐不由科目而歷翰林者﹐未之得聞﹐不識攺自何始。咸豐元年﹐尙書穆蔭由軍機候補五品京堂﹐詔授國子祭酒﹐一時舉朝愕然﹐以爲曠典。蓋當事者老成凋謝﹐不知事溯成憲﹐非行創格。又康熙之世﹐納臘性徳以進士編修擢侍衛﹐其弟揆敍以侍衛擢翰林學士﹐文武易途而進﹐出於一門﹐益見不次用人之盛。

◎佐領佐領秩四品﹐爲管轄旗籍人丁親切之官﹐凡戶婚﹑田產﹑譜系﹑俸餉之考稽﹐咸有所責﹐如漢人之於牧令焉。舊制每佐領管三百人。其佐領之名目有四﹕若勛舊佐領﹐皆國初各部落君長﹐率屬來歸﹐授爲佐領﹐仍統其眾﹐爰及苗裔﹐世襲罔替﹔若世管佐領﹐皆國初攜挈族黨﹐倡義歸誠﹐或功在常﹐錫以戶口﹐爰立佐領﹐奕葉相承﹐世亦弗替﹔若互管佐領﹐因其本族戶少丁稀﹐合編兩姓爲一佐領﹐遞世互襲﹐亦在勿替之列﹔若公中佐領﹐或世襲之家已絕﹐攺爲公中﹐或人戶滋多﹐另編公中﹐或合庶姓之人﹐編爲公中﹐皆以本旗不兼部務之世爵及二品以下﹑五品以上文武官員內簡選兼任。從前佐領一官﹐極爲尊重﹐由此而歷顯官者最多﹐如大學士尹文恪公﹝泰﹞以國子祭酒授錦州公中佐領﹐病免在家﹐尋於雍正元年起爲內閣學士﹐證此可見其盛矣。現今只能備充侍衛﹐升參領﹐揀用綠營參遊而已。惟科目出身之佐領﹐尙許備列五品京堂之選﹐抑亦不易矣。

●卷二◎蒙古蒙古者﹐西北外藩各部之通稱﹐如十八省之爲漢人也。各省族類風俗不同﹐各部蒙古亦自不同也。內地以大江限南北﹐塞上以沙漠瀚海限內外也﹝瀚海卽戈壁地﹐浮沙不生水艸﹞。漠南六盟曰內紮薩克蒙古﹐屬於理藩院旗籍司﹐或誼屬戚畹﹐或著有勛勞﹐或率先歸附﹐以奉其土地人民﹐比於內臣。定鼎以來﹐屏藩攸寄﹐帶礪之封﹐爰及苗裔﹐錄功存舊﹐或選備宿衛﹐授以職司﹐編戶比丁﹐均與八旗蒙古無異。漠北外紮薩克四盟﹑喀爾喀三汗﹐於國初同時歸附納貢。厥後漠北蕩平﹐庇我宇下。康熙之世﹐超勇親王策稜有功﹐另置賽音諾顏一部﹐授爲大紮薩克親王﹐俾與三汗共爲北部屏翰﹐其恩禮均與漠南蒙古同也。至靑海則元之戚族﹐西藏則元之臣僕﹐至今𨿽通朝貢﹐與稱甥舅爲外戚者殊科。此蒙古四大部之梗槪也。漠南以科爾沁功績最著﹐故封建獨繁﹐祿糈亦視各蒙古爲厚。漠北則以超勇親王策稜戰功爲多﹐故生沐殊恩﹐復邀廟配﹐且子孫三世繼爲定邊左副將軍﹐北部三汗皆歸節制﹐功業之盛﹐爲藩臣之最懋者。

插罕部蒙古﹐元之嫡派子孫也﹐又曰林丹汗。天命四年﹐士馬彊盛﹐橫行漠南﹐自稱統領四十萬眾蒙古國主巴圖魯靑吉斯汗。天聰八年﹐亡於靑海。其子額哲率所部奉傳國璽來降﹐封親王﹐位冠四十五旗貝勒之上。編其眾爲旗﹐安置義州。其弟襲爵﹐傳至布爾尼﹐當康熙十四年吳三桂之變﹐徵其兵不至﹐且煽柰曼等部同叛。命信郡王鄂紮督師﹐圖海副之﹐率不附逆之科爾沁等部蒙古兵討之﹐犁其庭爲牧廠﹐移其眾於宣化﹑大同邊外﹐編爲二翼。其旗內官事地土﹐治以獨石﹑丰鎭等四廳﹐轄以都統﹐隸於理藩院典屬司。此八旗在蒙古四十九旗之外﹐官不得世襲﹐事不得自專﹐與各紮薩克蒙古君國子民不同。又歸化城土默特蒙古二旗﹐明順義王俺答之後﹐先滅於插漢。太宗平插漢﹐仍其故封﹐還其王印﹐旋以叛除之。定鼎後﹐封爲輔國公世爵﹐不理旗務。其部眾均隸於將軍﹑都統﹐治以理事同知﹑通判﹐與在京之八旗蒙古相同﹐而與插漢大同小異﹝插漢卽察哈爾﹞。

科爾沁部﹐在喜峯口外﹐天命年來歸﹐乃元太祖弟哈薩爾之後﹐明初置兀良哈三衛之一也。因同族有阿魯科爾沁﹐乃號嫩江科爾沁以別之。其紮賚特﹑杜爾伯特﹑鄂爾羅斯三部﹐皆科爾沁一部所分﹐兄弟同牧也。自天命年來歸﹐至乾隆初﹐冊後三﹐尙主八﹐有大徵伐﹐輒屬橐先驅﹐功在竹帛﹐又非直親懿而已。

鄂爾多斯﹐天命九年來歸﹐乃元太祖十六世孫巴爾蘇之後﹐居河套中﹐設紮薩克七﹐各治一旗﹐自爲一盟﹐爲蒙古一大部也。

柰曼部﹑敖罕部俱天命元年來歸﹐巴林部�年來歸﹐克什克騰部八年來歸﹐烏珠穆沁部八年來歸﹐蘇尼特部九年來歸﹐浩齊特部八年來歸﹐喀爾喀左翼順治十年內附﹐均爲元太祖十五世孫達延車臣汗之裔。

紮魯特天命二年來歸﹐元太祖十八世孫之後。

翁牛特七年來歸﹐元太祖弟諤楚因之後。

阿巴哈納爾部崇徳時來歸﹐阿巴噶部天聰九年來歸﹐元太祖季弟勒格圖之後。

茂明安天命八年來歸﹐元太祖仲弟後。

喀爾喀皆成吉思汗之後﹐元太祖十五世孫﹑車臣汗之季子格呼森紮賚爾﹐有曾孫阿巴岱﹐世號土謝圖汗者﹐與其旗車臣汗﹑紮薩克圖汗﹐共爲三汗。其地東西五千里﹐南北三千里﹐北界鄂羅斯﹐南盡瀚海。又謂之和林﹐元代發祥之基也。雍正年增置賽音諾顏部一部﹐共八十二旗。皆天命時通使﹐國初始來歸。

厄魯特﹐其部曰衛﹐又曰準噶爾﹐有四種﹐與土爾古特﹑回特﹑唐古特﹐𨿽均爲蒙古之族﹐亦如滿洲之有島居邊氓錫伯﹑鄂倫春也。自噶爾丹誅夷後﹐更不得與蒙古比矣。

靑海和碩特部﹐元太祖弟哈薩爾之裔﹐十九傳至明末稱固始汗。又土爾扈特四旗﹑準噶爾綽羅斯二旗﹑輝特一旗﹐則出自元太師脫歡之後。西域蒙古﹑四衛拉蒙古﹐皆脫歡及瓦剌也先等之裔。

◎同名蒙古部科爾沁﹐一居嫩江﹐一居阿魯﹐均一族也。喀爾喀﹐一居京旗﹐爲舊喀爾喀﹔一居漠北﹐爲外紮薩克四部﹔一居喜峯口﹑張家口外﹐爲內紮薩克左右翼。此二翼﹐一爲順治十年中路臺吉木塔爾與其汗有隙﹐率千餘戶來歸﹐封親王﹐賜牧張家口外﹐列入內紮薩克﹐是爲右翼﹔一爲康熙三年西路臺吉衮布伊勒登以其汗爲同族所戕﹐部眾潰散﹐乃越瀚海來歸﹐賜牧喜峯口外﹐是爲左翼。杜爾伯特二部﹐同名異族﹐一爲紮薩克科爾沁同派﹐一爲厄魯特也。土默特有三部﹐一爲右翼﹐乃元太祖裔﹔一爲左翼﹐乃元臣濟拉瑪裔﹐與右翼爲近族﹐隸歸化城旗籍。

◎漠南蒙古藩封科爾沁六旗﹐親王四人﹐郡王四人﹐貝勒二人﹐貝子一人﹐鎭國公二人﹐輔國公六人﹔紮賚特一旗﹐貝勒一人﹔杜爾伯特一旗﹐貝子一人﹔郭爾羅斯二旗﹐鎭國公一人﹐輔國公一人﹐一等臺吉一人﹕四部十旗爲一會盟於哲裏穆。敖罕一旗﹐郡王一人﹐貝子一人﹐輔國公一人﹔柰曼一旗﹐郡王一人﹔翁牛特二旗﹐郡王一人﹐貝勒一人﹐貝子一人﹐鎭國公一人﹔巴林二旗﹐郡王二人﹐貝子二人﹐鎭國公一人﹔紮魯特二旗﹐貝勒二人﹐鎭國公一人﹔喀爾喀左翼一旗﹐貝子一人﹔阿祿科爾沁一旗﹐貝勒一人﹔克西克騰一旗﹐一等臺吉一人﹕八部十一旗爲一會盟於召烏達。

喀喇沁三旗﹐郡王一人﹐貝子一人﹐鎭國公一人﹐輔國公二人﹐一等塔布囊一人﹔土默特二旗﹐貝勒一人﹐貝子一人﹐附喀爾喀貝勒一人﹕二部五旗爲一會盟於卓索圖。烏珠穆秦二旗﹐親王一人﹐郡王一人﹐貝勒一人﹐鎭國公一人﹐輔國公一人﹔阿霸垓二旗﹐郡王一人﹐貝子一人﹐輔國公一人﹔蒿齊忒二旗﹐郡王二人﹔蘇尼特二旗﹐郡王二人﹐貝子一人﹐輔國公一人﹔阿霸哈納爾二旗﹐貝勒一人﹐貝子一人﹕五部十旗爲一會盟於錫林。

四子部落一旗﹐郡王一人﹔喀爾喀右翼一旗﹐貝勒一人﹐貝子一人﹐輔國公一人﹔毛明安一旗﹐貝勒一人﹐一等臺吉一人﹔烏喇特三旗﹐鎭國公一人﹐輔國公一人﹕四部六旗爲一會盟於烏蘭察布。

鄂爾多斯七旗﹐郡王一人﹐貝勒二人﹐貝子三人﹐輔國公一人﹐一等臺吉﹝各﹞一人﹐自爲一會盟於伊克召。每會設盟長一人﹐副盟長一人。惟歸化城土默特會盟﹐不設盟長﹐均集於本城﹐聽簡命大臣裁定。

◎漠北蒙古藩封喀爾喀後路土謝圖汗二十旗﹐汗一人﹐親王二人﹐郡王一人﹐貝勒二人﹐輔國公七人﹐一等臺吉八人﹐爲一會盟於汗阿林。

東路車臣汗二十三旗﹐汗一人﹐親王一人﹐郡王一人﹐貝勒﹑貝子各二人﹐鎭國公三人﹐輔國公三人﹐一等臺吉十四人﹐爲一會盟於克魯倫巴爾河屯。

西路紮薩克圖汗十七旗﹐汗一人﹐貝勒一人﹐鎭國公三人﹐輔國公六人﹐一等臺吉九人﹐爲一會盟於紮克畢賴塞欽畢都裏也諾爾。

南路賽音諾顏大紮薩克親王二十二旗﹐大紮薩克親王一人﹐郡王二人﹐世子一人﹐貝勒二人﹐鎭國公二人﹐輔國公八人﹐一等臺吉九人﹐爲一會盟於齊齊爾裏克。每歲各以副將軍考核﹐間歲以參贊大臣前往會核﹐統聽於烏裏雅蘇臺定邊左副將軍裁定。

◎靑海蒙古藩封厄魯特二十一旗﹐回特三旗﹐土爾古特四旗﹐喀爾喀一旗﹐親王一人﹐郡王三人﹐貝勒一人﹐貝子二人﹐鎭國公一人﹐輔國公五人﹐一等臺吉六人。以上四部落皆散處﹐不分畛域﹐聽於西寧辦事大臣統制。

◎河套等部蒙古藩封賀蘭山厄魯特一旗﹐貝勒一人﹐鎭國公一人。

烏蘭烏蘇厄魯特二旗﹐貝子二人。

推河厄魯特﹐一等臺吉一人。

額爾濟內土爾古特一旗﹐貝勒一人。

都爾伯特十四旗﹐特古斯庫魯克汗一人﹐親王一人﹐郡王一人﹐貝勒二人﹐貝子四人﹐輔國公二人﹐臺吉五人。以上各部落﹐悉聽定邊左副將軍裁定。察哈爾遊牧一旗﹐聽治於察哈爾都統。

◎西藏蒙古藩封輔國公二人﹐一等臺吉一人﹐噶布倫四人﹝內一人用輔國公兼之﹞。戴奉五人﹐第巴三人﹐堪布一人﹐聽駐藏大臣節制。

◎紮薩克紮薩克乃藩封掌印之稱。朝廷選蒙古王公之賢能者﹐授爲紮薩克﹝亦有世管紮薩克﹞。每旗一人﹐不拘爵秩大小﹐其餘散秩王公﹐悉聽其令。所屬亦有都統﹑副都統﹑參領﹑佐領﹑驍騎校﹝較內地官各殺一級﹞。族長﹑什長等官﹐均於本旗臺吉內選充。臺吉亦分等第﹐頭等視鎭國將軍﹐皆蒙古汗王之宗族也。

◎九白朝廷撫有屬國﹐厚往薄來﹐皆有任土之貢。蒙古地在沙漠﹐罕有出產﹐每爵獻白馬八匹﹑白駝一匹﹐謂之九白貢。

◎布紮背什骨布紮者﹐蒙古語也。年終集喇嘛於中正殿﹐建誦經道場﹐祈福送祟﹐羽葆幢幡﹐鼓樂跳舞﹐亦古人鄕儺之義。劉若愚《酌中誌》略云﹐番經廠跳步叱﹐神廟時教宮女數人做法事﹐惟弓足者不能跳步叱﹐是明季已有此禮矣。布紮﹐卽步叱﹐番語對音﹐無定字也。

背什骨﹐卽鹿踝骨也。滿洲舊俗﹐歲暮擲抵鹿踝骨爲戲﹐以爲宜男之慶。每年年終﹐武備院例進若干對。

◎瑪克什密瑪克什密﹐舞也。朝廷燕饗大典﹐百舞咸進。揚烈舞﹐衣鎧冑﹐持戈戟。喜起舞﹐披一品衣﹐佩儀刀。起舞翩躚﹐宜揚功烈﹐皆以侍衛充之﹐命之曰喜起舞大臣。其餘諸舞﹐各有職司﹐不用侍衛。按古人君臣燕饗﹐每起舞上壽﹐卽韶舞﹑七徳舞之制也﹐後世此禮漸失。我朝事法三代﹐斯禮猶存古風。

王伯厚《玉海》云「樂之在耳者爲聲﹐在目者日容。」故聖人假干戚羽旄以表其容﹐發揚蹈厲以見其意。黃帝時有雲門舞﹐顓頊有承云舞﹐陶唐氏有咸池舞﹐舜有韶舞﹑干羽舞﹑舞﹑八伯樂舞﹐夏有六佾﹑八佾﹐禹有商舞﹐商有幹舞﹐周有六舞﹕舞﹑羽舞﹑﹛羽王﹜舞﹑旄舞﹑幹舞﹑人舞。小舞﹐漢靈星舞也。《文王世子》云﹐凡學世子學士﹐春夏學干戈﹐秋冬學羽箭。《禮記。明堂位》﹕朱幹玉戚﹐冕而舞大武﹔皮弁素積﹐裼而舞大夏。《內則》云﹐十有三年舞勺﹐成童舞象﹐二十舞大夏。《春官》注云﹐學士﹑卿大夫諸子學舞﹐二千石及六百石﹑關內侯﹑五大夫﹐取適子髙七尺以上﹑年二十到三十﹑顏色和順﹑身體修治者爲舞人﹐與古用卿大夫同義。又《玉海》周祀天圜丘注云﹐古制天子親在舞位云云。按此數說﹐是古人舞禮最尊﹐天子公卿皆在舞列﹐與今之瑪克什密同也。

謹按喜起舞﹐卽古之手舞﹑人舞也﹐揚烈舞﹐卽古之干戚舞也。服一品衣者﹐卽古之冕而舞﹑皮弁舞也。

◎阿察布密阿察布密﹐淸語也。凡婚禮﹐新婦入門行合巹禮﹐以俎盛羊臀一方﹐具稻稷稗三色米飯﹐夫婦盛服並坐﹐飲交杯﹐餞不用醬而具白鹽﹐卽古人共牢而食之義﹐淸語曰阿察布密。次日廟見之先﹐新婦抱柴送於廚﹐亦古人中饋羹湯之義也。

◎冠禮海內冠禮久失﹐惟國家存之。公孫冑子十八歲方許拜官﹐宗室子二十歲始冠頂戴﹐童生入學後有冠頂之禮。

◎鄕試同考官順治二年﹐定京闈鄕試同考官用中行及候選進士﹐如不足﹐行取在外推官﹑知縣﹐來京充當﹐嗣後漸用部郎﹐最後始用翰林。直省鄕試同考官﹐初用鄰省推﹑知﹑教官及鄰省在籍候選進土﹐自乾隆年始﹐專用本省州縣。

◎京兆尹體制今昔懸殊《池北偶談》云﹐明季都察院臺儀﹐最爲嚴重﹐兩京府尹三年考察﹐見堂候堂班退司務廳報官銜﹐由階升堂﹐至檐下行一跪三揖禮﹐府丞則離檐一二尺行禮。今府尹不復臺參﹐府丞在吏部過堂﹐行一跪禮﹐往往恥之云云。是康熙年府尹𨿽由四品京卿推補﹐而府丞京察時仍行一跪禮。今府尹﹑府丞俱爲京堂轉階﹐卿寺敵體﹐無復在部院參跪之例﹐似更尊於昔矣。且今京外官在吏部謁堂﹐知縣﹑筆帖式皆一揖不跪﹐又不獨府丞矣。

按唐制臺儀亦極嚴重。李紳爲禦史大夫。韓愈爲京兆尹﹐特詔不臺參。紳劾愈﹐愈以詔不臺參奏辯。是明之臺儀﹐仍沿唐制也。

◎科場回避唐人始重進士科﹐憑文取士﹐不以人品之美惡定去取也。然其時主司舉子﹐關節交通﹐不以爲怪﹐乃至宗族子弟﹐亦不回避。如尙書董絢主春闈﹐其母曰「近日崔﹑李侍郎﹐皆與宗族及第﹐汝於諸葉中擬拔誰耶﹖」絢曰「莫如沈先﹑沈擢。」母曰「二子早有聲價﹐科名不必在汝。沈儋孤寒﹐鮮有知者﹐宜拔置也。」絢遂放儋及第。此固賢母之徳﹐然以朝廷公器﹐爲宗族之私﹐胡可爲訓也。本朝康熙年間﹐已有回避宗族之例﹐而翁婿甥舅皆不回避﹐見於《香祖筆記》。今則僚婿姨甥﹐無不回避﹐且糊名易書﹐暗中摸索﹐防嫌更密﹐知人益難。惟外簾不操文柄﹐亦一例回避﹐似覺太嚴﹐竟有士子一連四五科皆以回避不得預試者。若當壯盛之時﹐蹉跎十餘年﹐卽成衰老﹐深爲可惜。從前於回避士子另設一場﹐最爲允當。

◎異姓王國初輔運開基﹐多由宗室王公。其異姓封王者﹐惟孔有徳封定南王﹐耿仲明封靖南王﹐尙可喜封平南王﹐吳三桂封平西王﹐孫可望封義王。孔王舉家殉於桂林﹐無嗣爵除。耿王孫精忠以叛削。尙王子之信緣事亦革爵。孫襲三次王爵﹐至其第三子孫澄灝以言者論列﹐降襲慕義公﹐今攺爲一等輕車都尉罔替。此外惟正黃旗滿洲揚古利﹐由超等公追封武勛王。鑲黃旗滿洲大學士忠勇公傅恆及其四子福康安﹐由大學士忠銳嘉勇貝子均追封郡王。又福建海澄公黃芳度追封王爵﹐謚忠勇。本朝二百年﹐異姓追封王爵者﹐只此四人。而生封貝子者﹐亦只福邸一人。今武勛王之後襲封武勛公罔替﹐忠勇公之長裔襲封忠勇公罔替﹐忠銳嘉勇郡王之後襲封忠銳嘉勇公罔替﹐章服比照鎭國公﹐黃芳度之後襲封海澄公罔替﹐洵異數也。

◎漢人不由庶吉士入翰林翰林官必由庶吉士陟階﹐沿明制也。然明初宋文憲﹑王文忠﹑宋文敏﹑朱備萬﹐皆非庶常起家。其後梁用之以陽春令爲修撰﹔金文簡﹑王希範以給事中﹐黃文簡以中書舍人﹐胡若思以桐城令﹐均攺檢討﹔楊文貞以審理副爲編修﹔劉忠湣以主事﹐李文達以郎中爲侍讀﹐亦未嘗專用庶常。其必用庶常﹐專試八比文字﹐始自成化之紀。當時鄭端簡﹝曉﹞已有不必盡得人材誠一獘政之嘆﹐並言翰林專用庶吉士﹐由成化﹑弘治始。然考其後﹐萬曆庚戌不選庶吉士。崇禎中考選推知﹐以科道翰林兼用﹐惜其錮習已成﹐堅不可解﹐僅用劉正宗﹑薛所蘊﹑黃文燦﹑張縉彥數人而已。本朝由他途入詞垣者﹐非僅旗人爲然﹐順治以前﹐癸未進士召入翰林者﹐王崇簡﹑杜芳﹑周爰訪﹑張丕吉﹑魏天賞﹑喬廷桂﹑嶽映斗諸人皆是也。若進士出身由他官選詞館者﹕康熙年﹐王士礻眞以郎中攺侍講﹐杜鎭﹑魏學誠以中書舍人攺編修﹐王原祁以給事中攺中允﹐錢以塏以左通政攺少詹事﹐趙申季以廣西知縣攺編修﹐康五瑞以給事中攺侍讀﹐陳聶恆以主事攺檢討﹐趙殿最以按察使攺少詹事﹐陳厚耀以教授攺檢討﹐方苞以會試中式舉人授中允﹐陳學海以禦史攺檢討﹐王懋以教授攺編修﹔雍正年﹐陳宗楷﹑黃嶽牧均以景山教習攺編修﹐姜穎新以景山教習攺檢討﹐曹洛以舉人助教授司業﹔乾隆年﹐陸錫熊以部郎攺侍讀﹐程晉芳以主事攺編修﹐黃鉞以主事攺贊善﹐邵晉涵﹑周永年﹑胡榮﹑朱鈐﹑吳紹燦﹑余集﹐均以前科歸班進士攺翰林。其已謫外重入翰林者﹕康熙年﹐兩淮運副李昌垣﹑大理寺副郭芬。以大臣革職而授編修者﹕乾隆年﹐巡撫孫士毅﹔嘉慶年﹐侍郎鮑桂星﹔道光年﹐總督李鴻賓。由諸生而入淸華者﹕康熙年﹐靜海勵杜訥﹑錢塘髙士奇。由舉人而爲詞臣者﹕乾隆時王延年。又康熙己未宏博科入翰林五十人﹐乾隆丙辰宏博科入翰林十九人﹐多非科目出身。一時夙學經生﹐韋布名士﹐皆得以文章華國﹐奮迹玉堂﹐尢爲盛事。至太原傅山﹑秀水朱彜尊﹐誓不以王氏八比之學致身仕宦﹐卒至皆償其願﹐非遭逢休明之世﹐豈易得哉。此外不由進士而蒞翰詹者﹐應不止此﹐容考輯續入。

謹按國初內三院﹑都察院﹐均有庶吉士。明季庶吉士或在中書﹐或在文華堂﹐後攺置於翰林院﹐此事見於姜南《蓉塘詩話》。《居易錄》亦引其說﹐云六科均有庶吉士﹐徐孟昭曾爲禮科庶吉士。是明季專用吉士出身﹐原非專用詞林也。

又按明永樂閣臣七人﹐解縉由中書庶吉士出身﹐是中書署亦有庶吉士﹐非僅設於翰林院也。黃淮由中書出身﹐楊士奇由吳府審理﹐金幼孜由給事中﹐胡儼由鄕科華亭教諭﹔洪熙中﹐權謹由樂安知縣﹔宣徳中﹐張瑛由寧州訓導﹐陳山由鄕科教諭﹔景泰中﹐兪綱由成阝府審理﹐王一寧由主事﹔天順中﹐薛由禦史﹐李賢由主事﹔正徳中﹐劉宇由上海知縣﹐曹元由工部主事﹔嘉靖中﹐楊一淸由中書﹐袁宗昂由進士興府長史﹐張孚敬由主事﹐桂萼由丹徒知縣﹐夏言由行人﹐許贊由推官﹐均未嘗專用翰林入相。惟自許贊而下﹐歷嘉靖﹑隆慶﹑萬曆﹑天啟數世﹐未用他途之人。及至崇禎末年﹐五十宰臣中﹐始一用知縣出身之張至發﹑程國祥﹑魏乘﹑謝升﹑吳莘﹐推官出身之薛國觀﹑範復粹﹑範景文﹐教授出身之楊嗣昌﹐主事出身之方嶽貢也。又按崇禎四年辛未﹐考館後﹐因內閣票擬疏中有何況二字﹐誤以爲人名票出﹐上摘而詰讓之﹐遂有翰林內外兼用之旨。甲戌﹑丁丑皆不選館﹐以俸深候考知推選授編檢等官。至庚申廷試召對﹐親拔趙玉森等授以檢討﹐命蔣徳﹑王錫衮教習之。

◎道員直省吏戶禮工之政治於布政使﹐刑政驛傳治於按察使。若官吏黜陟遷除﹐則布政使主稿﹐會於按察﹐達於巡撫﹐而後奏咨也。有總督省分﹐凡涉海疆苗疆及道府大缺黜陟﹐總督前銜﹐會於巡撫﹔其百僚之遷除﹐及吏戶禮工刑諸政﹐巡撫主稿﹐會於總督也。惟兵戎之政專屬總督﹐無總督兼轄省分﹐則巡撫必加提督銜﹐始能控制﹝直隸﹑四川﹑甘肅無巡撫﹐是以總督必兼巡撫銜﹞。自此而降﹐則府治府﹐州治州﹐縣治縣也。直省幅員遼闊﹐兩司鞭長莫及﹐初設左右布政﹑參政﹑按察副使﹑參議﹑僉事等官﹐分治各道。按某道猶言某省也。唐分天下爲十三道﹐明因之﹐乃置監司巡守各道﹐嗣後裁參政﹑參議﹑僉事各官之名﹐而畱各道之缺。是去其定位之銜﹐而指所治之地爲官名﹐似議者之誤矣。守道﹑鹽道﹑糧道﹐原爲布政之貳﹐應用四品云雁補服﹔巡道乃按察之貳﹐應用獬豸﹐今一例俱用獬章亦誤也。且禦史監察某道﹐不得謂之道員﹔副都禦史巡撫某省﹐不得謂之省員。今監司分巡﹑分守某道者﹐乃謂之道員﹐似宜正之。

又乾隆以前品級﹐考布政司參政從三品﹐按察司副使正四品﹐布政司參議從四品﹐按察司僉事正五品。是從前之道員﹐品級不同﹐各視其本官坐銜也。

◎明紀亦有滿蒙官國初大臣石廷柱﹐其先爲滿洲蘇完瓜爾佳氏﹐有名石翰者﹐仕明爲指揮﹐遂以石爲氏﹐歸誠本朝﹐入於正白旗漢軍。又劉麟圖﹐蒙古人﹐官明朝山海關副將﹐順治五年來歸﹐入鑲白旗蒙古﹐予三等男世爵。又滿洲佟佳氏﹐其仕明來歸者﹐入於漢軍。然則明紀仕宦已有滿洲蒙古之人矣。

按勝國永樂時﹐有小達兒兵三千﹐又各指揮多有蒙古人。洪武十五年﹐命侍講火原潔譯蒙古字。我朝天聰五年九月﹐明援錦州之圍﹐有副將桑阿爾寨﹐此皆見於正史者。是明季蒙古人入仕者甚多﹐其由復姓攺爲漢姓者﹐難更僕數。又英宗時﹐發內官曹吉祥之謀者都指揮完者禿亮﹐黨於曹者伯顏也。唐之蕃將如僕固懷恩者﹐更難枚舉。

◎皮裘經傳所記﹐古人衣裘﹐皆毳外革內﹐後世毳內之制﹐未考始於何時。本朝惟外褂之毳向外﹐若袍襖皆向內也。親王郡王而外﹐不準服用黑狐。文職一二三品﹐許服毳外貂鑲朝衣﹐武職三品弗及也。文四品﹑武三品﹐準服貂鼠﹑猞猁猻。五品至七品筆帖式﹑護軍校﹐準用貂皮領袖帽沿。八九品官不許穿貂鼠﹑猞猁猻﹑白豹﹑天馬﹑銀鼠。若侍衛﹑翰詹科道﹑軍機章京﹐無論品級﹐均照三品服色。其往口外寒冷地方出差之滿洲﹑蒙古﹑漢軍官員﹐均準照常穿用貂鼠﹑猞猁猻﹐不拘品級也﹝外毳之褂﹐公趨只準穿貂鼠﹑海龍﹐每歲十一月朔爲始﹐二月朔止。雜色皮只充便服﹞。

◎轎頂轎頂惟乘輿及貴妃以上用金﹐妃嬪用銅質錟金﹐親王﹑郡王﹑一品大臣用銀。等而下之﹐或錟銀﹐或光錫。惟衍聖公用金﹐呼圖克圖用金﹐正乙眞人用五嶽朝天﹝類筆架而方﹞﹐均不知何所本也。固倫公主轎頂亦用金。

◎帽頂帽頂之制﹐始於崇徳元年二月。其時惟固山額眞﹑各部承政用寶石嵌金頂﹐其餘品官皆金頂。四年﹐重定冠制﹐親王冠頂三層﹐上銜紅寶石﹐中嵌東珠八顆﹐夏日朝冠前捨林嵌東珠四顆﹑後金花嵌東珠四顆。順治元年﹐定諸王帽頂嵌東珠十顆﹐夏朝冠前金佛嵌東珠五顆﹐後金花嵌東珠四顆。二年﹐攺上下坐各嵌東珠四顆﹐上下節各嵌東珠一顆﹐金佛嵌珠五顆﹐帽後金花嵌珠四顆﹔郡王冠頂三層﹐共嵌東珠八顆﹐捨林嵌東珠四顆﹐後花嵌東珠三顆﹔貝勒冠頂三層﹐共嵌東珠七顆﹐前捨林三顆﹐後花二顆﹔貝子冠頂三層﹐嵌珠均減一顆﹔鎭國公帽頂二層﹐共嵌東珠五﹐前嵌東珠一﹐後嵌松石一顆﹔輔國公減一顆﹔鎭國將軍以下帽頂均一層﹐涼朝冠無前後花佛﹐上銜中嵌﹐各按品級﹐不備載﹔超等公帽頂一層﹐上銜紅寶石﹐中嵌東珠三顆﹔民公侯伯嵌東珠一顆﹔品官各照其銜遞殺﹐此皆朝冠之制也。平時帽頂﹐至雍正五年始創﹐初制一二三品皆用珊瑚﹐四品用靑金石﹐五六品均用水晶﹐七品以下俱用金頂﹐生監用銀頂。雍正八年始定今制﹝雍正五年以前﹐三品以上朝冠皆紅寶石頂﹐亦於五年攺定﹞。諸王﹑貝勒之朝冠﹐用紅寶石﹐一品大臣亦用紅寶石﹐其分別處在一用長圓如苞﹐一用六楞﹝凡異姓世爵﹐無論滿漢﹐皆曰民公侯﹞。

◎謚法謚法或以一字爲貴﹐或以二字爲貴﹐輒無定議。獨孤及《毗陵集》呂謚議﹐初擬謚肅﹐而度支郎嚴郢駁之﹐謂國家故事﹐宰相皆謚二字﹐以旌徳章善﹐請謚忠肅。獨孤及復駁之云﹐文王﹑周公﹑晉文公﹐武功極盛﹐皆謚爲文。冀缺﹑寧兪﹑隨會﹐文徳豈不優﹐而皆謚武。三代而下﹐朴散禮壞﹐乃有二字謚﹐非古也。唐興﹐杜如晦謚成﹐王謚懿﹐陳叔達謚忠﹐溫彥博謚恭﹐岑文本謚憲﹐唐休謚忠﹐魏知古謚忠﹐此皆當時赫赫以功名居相位者﹐不過一字。由此觀之﹐二字不必爲褒﹐一字不必爲貶。若褒貶在字數﹐則是文﹑武﹑成﹑康不如威烈王﹑愼靚王也﹐齊桓﹑晉文不如魏安董﹑秦莊襄﹑趙武靈﹑楚考烈也。其言甚辧﹐卒從是議。是在唐時已不知一字二字之例謂何矣。宋人又重一字﹐歐陽修欲謚文而不可得﹐乃謚文忠。其時臣工謚法﹐最重文正﹐今人亦踵其說而不知其所始。按《梁溪漫志》云﹐謚之美者﹐極於文正﹐司馬溫公嘗言之﹐而身得之惟公與王沂公﹑範希文而已。若李司空﹝﹞﹑王太尉﹝旦﹞﹐皆謚文貞﹐後以犯仁宗嫌名﹐世遂呼爲文正﹐其實非本謚也。如張文節﹑夏文莊﹐始皆欲以文正易名﹐而朝論迄不可﹐此謚之不易得也如此。又《野獲編》云﹐劉瑾欲中傷楊邃庵﹝一淸﹞﹐李西涯﹝東陽﹞力救乃免。及西涯病篤﹐楊慰之曰「近代以來﹐文臣無有謚文正者﹐如有不諱﹐請以謚公。」西涯頓首稱謝。卒後果謚文正。此竟以天下之公謚﹐報臣門之私恩﹐已失其正矣。有人譏京鏜攺宋人詩云「文正從來謚範王﹐如今文正卻難當。大風吹倒梧桐樹﹐自有旁人說短長。」此明人之說也。本朝謚法﹐均有定制﹐親王﹑郡王﹐生前原有封號﹐是以予謚用一字。自貝勒﹑一品大員﹐咸謚二字。二品以下﹐例不予謚﹐或忠藎卓著者﹐出自特恩﹐不在定例。按《鴻稱冊》中﹐羣臣得用之謚﹐以忠字爲第一﹐文字爲第五﹐正字爲第四十二。然則文正之謚非爲至極﹐何以今人稱尙﹐仍貴文正。蓋《謚法》云﹐肫誠翊贊曰忠﹐危身奉上曰忠﹐道徳博聞曰文﹐修治班制曰文﹐勤學好問曰文﹐心無偏曲曰正﹐守道不移曰正。宋人最重道學﹐以文正二字之義﹐實與道學表裏﹐因而重之。迨我國初﹐理學諸子又以道學相尙﹐推而尊之﹐遂致相惑不解。其實文正之謚﹐遠出文忠四十字之下也。

凡由詞館出身者﹐無論攺官文武﹐例準以文字冠首﹐如道光末年﹐荊州將軍宗室鐵麟之謚文恪也。若大學士則無論何途進身﹐皆謚文字。蓋大學士卽學士之長﹐本爲詞臣﹐入閣與入翰林同。惟雍正七年﹐賜吏部侍郎署直隸總督贈禮部尙書何世基謚端簡﹐何亦詞臣﹐未詳不用文字之故。又乾隆二十一年﹐兵部尙書參贊大臣鄂容安﹐以陣前捐軀請謚﹐內閣擬文剛﹑文烈二謚奏進﹐上去兩文字﹐賜謚剛烈﹐此異數也。

謹按國初親王謚用一字﹐郡王謚用二字。其後郡王亦攺用一字﹐惟康熙元年追封和碩親王呼塞謚惠順。大臣中未官大學士﹑翰林而謚文者﹐惟輔政大臣一等公索尼謚文忠﹐內務府總管丁皂保謚文恪﹐及咸豐年﹐總督周天爵謚文忠﹐山東巡撫李亻惠謚文毅。任閣臣而未得文謚者﹕滿臣中﹐順治年﹐弘文院大學士李率泰謚忠襄﹐國史院大學士陳泰謚忠襄﹐康熙年﹐弘文院大學士巴哈納謚敏壯﹐國史院大學士蘇納謚襄湣﹐武英殿大學士銜莫洛謚忠湣﹐乾隆年﹐體仁閣大學士楊應琚謚勤愨﹐協辦大學士阿里衮謚襄壯﹔漢臣中﹐順治年﹐建極殿大學士謝升謚淸義。此皆不照常格﹐出自特謚者也。

古之賜謚者﹐如周公﹑尼父﹑孟武伯﹑季文子﹑孟懿子諸謚﹐皆各因名位髙下﹐等其公伯之稱。自宋元而還﹐予謚者僅曰某某﹐不系公侯之字﹐如所謂某某公者﹐皆私家自稱之辭﹐非定名也。本朝因之﹐不攺其例。按六朝時﹐殷景仁謚文成公﹐沈慶之謚襄公﹐柳文景謚忠烈公﹐王曇謚文侯﹐王華謚宣侯﹐範泰謚宣侯﹐張暢謚宣子﹐何偃謚靖子﹐猶有古制也。又按衛大夫公叔拔謚貞惠文子﹐後世以三字爲謚者鮮矣。

國初大臣予謚﹐皆由內閣大學士﹑學士傳旨﹐問九卿詹事科道﹕「某官某某應否予謚﹖」九卿等議其行實以聞﹐或予或否﹐出自上裁。如康熙三十年八月﹐保和殿大學士兼兵部尙書梁淸標卒﹐三十一年二月﹐吏部尙書蘇赫卒﹐皆無謚。凡此無謚者﹐其時甚多﹐不僅二公也。當議謚時﹐九卿稱蘇赫品行官業曰明敏決斷。致仕大學士成克鞏﹐卒於三十年五月﹐亦無謚。

《居易錄》云﹐本朝典例﹐滿洲部院大臣﹐必歷內閣學士﹐乃得充經筵講官﹐歿得謚文。其官詹事府﹑侍讀侍講學士﹑祭酒以下者不得與﹐似與今時稍有同異。今則由翰林出身﹐均得謚文﹔大學士﹑協辦大學士﹐無論何途出身﹐皆得謚文。

◎營房杜甫詩云「安得廣廈千萬間」﹐此不過奇情慨想之詞﹐非實具其事也。康熙三十四年﹐上念京中八旗貧乏兵丁﹐賃廡需費﹐特命於八旗教場相近處﹐各建住房二千間﹐共一萬六幹間﹐以庇貧乏。續又於城內隙地及各省駐防建屋﹐爲官兵棲止之所﹐共計不下十萬間。此實曠古未有之殊恩也。

◎外省文職旗缺國初外省督撫藩臬﹐多用漢軍人﹐藩臬缺出﹐以漢軍郎中﹑禦史與漢人之參政等官﹐相間推補。其後滿洲郎中﹑給事中﹑禦史﹐亦推擢布按兩司﹐與漢軍同。嗣又定山西﹑陜西﹑甘肅之督撫藩臬及霸昌道﹑口北道﹑歸綏道﹑鎭迪道﹑各省理事同知﹑通判﹐均用旗人﹔鹽政﹑織造﹑粵海監督﹑淮安監督﹑九江道﹐均用內府人。此外旗缺同﹑通﹑州﹑縣﹐西北口外甚多﹐俱載《會典》﹐不及備記。現在各缺﹐仍遵舊制﹐不用漢人﹐惟山陜兩省大吏﹐今已多用漢員﹐不知始自何日。

●卷三◎都察院滿禦史原稱理事官國初始置都察院掌院事左都禦史﹐滿洲﹑漢人各一員﹐漢人或以大學士兼理。又設協理院事左副都禦史各二人﹐左右僉都禦史各一人﹐初用漢軍﹐後漢軍漢人參用。監察禦史四十人﹐皆漢人。滿洲則曰理事官﹑副理事官﹐不分臺也。後攺理事官爲給事中﹐副理事官爲監察禦史。康熙初﹐定滿洲禦史二十三人﹐漢禦史二十四人﹐又置漢軍禦史八人﹐每年二八月﹐甄敍賢否﹐內升外轉﹐漢軍與漢人並列﹐內升京卿﹑內閣侍讀學士。今定滿給事中十二人﹐漢十二人﹐滿禦史二十八人﹐漢禦史二十八人﹐漢軍並於漢人一班﹐且久停二八月考核之舉﹝初﹐六部滿司官﹐亦稱理事官﹑副理事官﹞。

◎滿洲典試差始康熙三十八年﹐以翰林院編修阿金爲福建正考官﹐滿保爲浙江副考官﹐喀爾喀爲河南副考官﹐法保爲陜西副考官﹐此滿洲翰林出典主考之始。

◎經筵講官經筵講官﹐舊例以尙書﹑侍郎﹑內閣學士﹑翰林掌院學士充之﹐入相則解﹐惟徐元文以戶部侍郎入相﹐熊賜履以吏部﹑張英以禮部大拜﹐皆帶講官﹐後遂成例。

◎漢軍回避刑部今漢軍人皆回避刑部﹐不知例意原委。考康熙年﹐刑部侍郎李輝祖﹑諭成龍﹑卞永譽﹑金璽﹔雍正年﹐王國恩﹐均漢軍人。或言此例自年羹堯擬罪時﹐漢軍人頗存黨護之意﹐由此始不準漢軍人任刑官。然而首發年羹堯之僭妄者﹐爲漢軍蔡埏﹐而袒年者爲隆科多﹐其回避漢軍官員之例﹐恐別有所爲﹐非僅爲此也。

按漢軍人不得選刑部之例﹐始於乾隆十九年﹐足徵非因年羹堯而然也。又考先文肅公於乾隆三十八年曾官刑部侍郎﹐後潛宰輔﹐仍兼刑部。今少宰基溥亦由刑部侍郎轉階。是內府之滿洲旗分內漢姓人﹐與漢軍不同﹐仍不在回避之例。

◎內閣學士亦稱翰林《居易錄》載﹕祭告五嶽﹑四瀆﹑帝王陵寢及先師孔子﹐舊例遣侍郎﹑副都通﹐大至四品而止﹐翰林則閣學﹑掌詹﹑少詹而止云云。然則從前閣學﹐亦稱翰林矣。今中書舍人猶稱內翰﹐卽本於此。又云﹕祭酒例不開列﹐丙子之後﹐則讀講學士﹑云麾使皆列名矣﹔丁丑之後﹐則祭酒以下至諭﹑洗﹑讀﹑講悉列名矣﹐不知例起於何年云云。今祭告之役﹐云麾使久已不遣﹐往往命將軍﹑督撫﹑副都統﹑總兵就近致祭。

◎督捕官國初創設督捕衙門於兵部﹐設滿漢左右侍郎二人﹐滿洲左右理事官二人﹐漢協理督捕太僕寺少卿二人﹐旋攺左右理事官爲滿漢郎中各一人﹐滿員外郎﹑主事各若干人﹐漢員外郎一人﹐主事六人﹐分理八司﹐治八旗逋逃及京城盜賊緝捕之事﹐凡三營將弁皆隸之。蓋古僕區之法。康熙辛未﹐以三營攺隸九門提督﹐而督捕衙門惟專司逋逃之事。今裁督捕侍郎等官已久﹐其巡捕將弁設五營﹐仍屬提督﹝九門提督卽步軍統領﹞。而緝捕之政﹐分隸於步軍統領﹑五城兵馬司正副指揮矣。

按京城巡捕五營向無統屬之官﹐部科及提督鎭撫皆可驅調﹐官兵疲於奔命。康熙中葉﹐始攺隸於九門提督﹐從郭世隆之請也。世隆﹐漢軍鑲紅旗人﹐官刑部尙書。

◎答應今宮眷名位﹐妃嬪而下﹐曰常在﹐曰答應。初以爲淸語也。《池北偶談》載﹐曹貞吉官舍人時﹐曾於內庫視檢書籍﹐見庫房柱上有嘉靖間一帖﹐記烏玉﹑黃玉﹑綠玉﹑白玉﹑紅玉各若干斤﹐玉璞七萬幾千斤﹐後書「答應焦桂花傳」。按此則答應之號﹐非自本朝而始。惟外廷庫帖﹐可以直書其名﹐似非宮眷地位﹐或當時執事宮女之稱﹐與今不同也。然一宮女傳用珍玉若許﹐則明季之繁費﹐又可想見矣。

◎內大臣王漁洋《池北偶談》載﹐本朝官制﹐滿洲勛舊別有內大臣﹐不爲閣部及八旗都統等官﹐有軍國重事﹐在禁中與滿洲大學士﹑尙書等雜議﹐謂之黑白昂邦。考唐制兩樞密使﹑左右中尉稱內大臣﹐然彼乃中貴﹐實異而名同耳。愚按前代禁中密勿之任﹐咸以宦官任之﹐本朝皆易以親臣。內大臣之職﹐實與中尉相似﹐階一品﹐與大學士文武並峙﹐位至貴也。今淸語稱曰多羅機諳班。多羅機三字﹐乃內廷之稱﹔諳班﹐卽昂邦轉音﹐大臣也。黑白亦作赫博﹐淸語作商量籌畫之解。今稱參贊大臣曰赫白昂邦﹐文義較爲允合﹐王漁洋所謂黑白昂邦﹐當是議政大臣也。

◎肩輿古人不有肩輿。《麈史》謂﹐唐時宰相乘馬﹐五代始用擔子。文潞公以太師平章軍國重事﹔司馬溫公爲門下侍郎﹐臥疾﹐就拜左相﹐不可以騎﹕二公並許乘擔子﹐皆特恩也。《宋人朝野類要》云﹐百司出局﹐人從先報上馬﹐蓋舊禮只是乘馬。自中興以來﹐始乘肩輿。《建炎以來朝野雜記》云﹕東都舊制﹐耆徳大臣或尊行宗室﹐特旨許乘肩輿。建炎初﹐上以維揚磚滑﹐謂大臣曰「君臣一體﹐朕不忍使羣臣奔走危地﹐可特許乘輿」云云。可見古人乘輿之難如此。《宋史》鹵簿中已有肩輿。又云﹐中興後中朝始有肩輿之制﹐初以優禮宗室老臣﹐其後濫至士庶﹐伎術至有乘二人肩輿者。本朝初年﹐漢人官京朝者﹐亦多乘馬。其後準乘肩輿﹐三品以上用四人﹐四品以下用二人。今京官一二品漢大員﹐均乘肩輿﹐舁以四人。三品以下不乘肩輿﹐亦無二人肩輿之制。滿洲與漢人稍有區別﹐親王﹑郡王準乘八人肩輿。平日亦用四人﹐取其便捷之意。貝勒﹑貝子﹑鎭國公﹑輔國公𨿽有暖轎之制﹐近日只乘朱輪車。蒙古王非特恩無乘轎之制﹐咸豐五年﹐科爾沁親王僧格林沁﹐因軍功賜乘肩輿。一品文職大臣﹑軍機大臣均乘四人肩輿﹐二品大員年逾六旬始乘肩輿﹐恐習於燕安而廢騎射之意也。外官武臣均乘馬﹐文臣督撫﹑使臣﹐輿夫八人﹐布政使而下至知縣﹐皆肩輿四人﹐佐貳雜職只準乘馬﹐今亦乘二人肩輿﹐非制也。外官入京皆乘車﹐不準用肩輿﹐惟直隸總督許用﹐蓋大宛兩縣亦其兼屬也。

《池北偶談》言﹐外官肩輿不用帷蓋﹐乃古人褰帷之意。惟江寧﹑開封兩省督撫﹑司道﹑府廳州縣官皆用暖轎﹐蓋沿宋明都城之例﹐至今未攺耳。按其說﹐是國初外省官員皆用亮轎﹐今非入闈﹑迎春之大典不乘﹐且以爲亮轎榮於暖轎﹐不知攺於何時矣。

◎八旗直省督撫大臣考國家涵一區夏﹐滿漢並重﹐惟京朝武臣﹐置有滿洲專缺。其文職衙門堂官﹐皆滿漢並用﹐如內閣四相﹐必兩滿洲﹑兩漢人﹔六部十二尙書﹐滿六人﹑漢六人是也。惟宗人府堂屬﹐全用宗室﹐只漢府丞一人﹐漢主事二人﹔又內務府﹑理藩院﹐均不用漢人。太醫院全用漢人﹐﹝間有一二旗人亦借補漢缺。﹞稍有不同也。外省官員﹐不分滿漢﹐惟擇賢而任。計自順治四年至雍正十三年止﹐共九十二年﹐八旗人員之任督撫者﹐漢軍則十居其七﹐滿洲十居其三﹐蒙古僅二人﹝乾隆以後﹐始用蒙古外任大員﹞。若干隆元年而後之封圻﹐俟搜考續記。江南江西總督﹕馬鳴佩﹝漢軍鑲紅人﹞。

馬國柱﹝漢軍正白人﹞。

郎廷佐﹝漢軍鑲黃人﹞。

麻勒吉﹝滿洲正黃人﹞。

阿席熙﹝滿洲鑲紅人﹞。

王新命﹝漢軍鑲藍人﹞。

傅臘塔﹝滿洲鑲黃人﹞。

範承勛﹝漢軍鑲黃人﹞。

陶岱﹝滿洲正藍人﹞。

阿山﹝滿洲鑲藍人﹞。

邵穆布﹝滿洲鑲藍人﹞。

噶禮﹝滿洲正紅人﹞。

郎廷極﹝漢軍鑲黃人﹞。

赫壽﹝滿洲正紅人﹞。

常鼐﹝滿洲正白人﹞。

查弼納﹝滿洲正黃人﹞。

範時繹﹝漢軍鑲黃人﹞。

髙其倬﹝漢軍鑲黃人﹞。

尹繼善﹝滿洲鑲黃人﹞。

趙宏恩﹝漢軍鑲紅人﹞。

浙江福建總督﹕張存仁﹝漢軍鑲藍人﹞。

陳錦﹝漢軍正藍人﹞。

劉淸泰﹝漢軍正紅人﹞。

佟岱﹝漢軍正藍人﹞。

李率泰﹝漢軍正藍人﹞。

劉兆麒﹝漢軍鑲白人﹞。

王新命﹝漢軍鑲藍人﹞。

興永朝﹝漢軍鑲黃人﹞。

朱宏祚﹝漢軍鑲白人﹞。

郭世隆﹝漢軍鑲紅人﹞。

金世榮﹝漢軍正黃人﹞。

範時崇﹝漢軍鑲黃人﹞。

滿保﹝滿洲正黃人﹞。

髙其倬﹝漢軍鑲黃人﹞。

川陜總督﹕﹝順治十八年陜西各設總督﹐此缺奉裁。康熙十九年﹐復設﹐攺爲滿缺。﹞

孟喬芳﹝漢軍鑲紅人﹞。

金礪﹝漢軍鑲紅人﹞。

馬之先﹝漢軍鑲藍人﹞。

李國英﹝漢軍正紅人﹞。

湖廣總督﹕祖澤遠﹝漢軍鑲黃人﹞。

李蔭祖﹝漢軍鑲黃人﹞。

張長庚﹝漢軍鑲黃人﹞。

董衛國﹝漢軍正白人﹞。

丁思孔﹝漢軍鑲黃人﹞。

李輝祖﹝漢軍正黃人﹞。

諭成龍﹝漢軍正藍人﹞。

郭世隆﹝漢軍鑲紅人﹞。

鄂海﹝滿洲鑲白人﹞。

額倫特﹝滿洲鑲紅人﹞。

滿丕﹝滿洲正藍人﹞。

楊宗仁﹝漢軍正白人﹞。

李成龍﹝漢軍正藍人﹞。

邁柱﹝滿洲鑲藍人﹞。

廣東廣西總督﹕佟養甲﹝漢軍正藍人﹞。

李率泰﹝漢軍正藍人﹞。

王國光﹝漢軍正紅人﹞。

李棲鳳﹝漢軍鑲紅人﹞。

於時躍﹝內府鑲黃人﹞。

盧興祖﹝漢軍鑲白人﹞。

周有徳﹝漢軍鑲黃人﹞。

金光祖﹝漢軍正白人﹞。

吳興祚﹝漢軍正紅人﹞。

石琳﹝漢軍正白人﹞。

郭世隆﹝漢軍鑲紅人﹞。

楊琳﹝漢軍正紅人﹞。

郝玉麟﹝漢軍鑲白人﹞。

鄂彌達﹝滿洲正白人﹞。

南貴州總督﹕趙廷臣﹝漢軍鑲黃人﹞。

卞三元﹝漢軍鑲紅人﹞。

甘文﹝漢軍正藍人﹞。

鄂善﹝滿洲鑲黃人﹞。

周有徳﹝漢軍鑲黃人﹞。

蔡毓榮﹝漢軍正白人﹞。

範承勛﹝漢軍鑲黃人﹞。

丁思孔﹝漢軍鑲黃人﹞。

王繼文﹝漢軍鑲黃人﹞。

巴錫﹝滿洲鑲藍人﹞。

貝和諾﹝滿洲鑲紅人﹞。

郭躁﹝滿洲鑲紅人﹞。

髙其倬﹝漢軍鑲黃人﹞。

鄂爾泰﹝滿洲正藍人﹞。

尹繼善﹝滿洲鑲黃人﹞。

河道總督﹕楊方興﹝漢軍鑲白人﹞。

楊茂勛﹝漢軍鑲紅人﹞。

盧崇峻﹝漢軍鑲黃人﹞。

羅多﹝滿洲鑲白人﹞。

王光裕﹝漢軍正白人﹞。

靳輔﹝漢軍鑲黃人﹞。

王新命﹝漢軍鑲藍人﹞。

於成龍﹝漢軍鑲紅人﹞。

董安國﹝漢軍正白人﹞。

趙世顯﹝漢軍鑲紅人﹞。

齊蘇勒﹝滿洲正白人﹞。

趙宏恩﹝漢軍鑲紅人﹞。

漕運總督﹕王文奎﹝漢軍鑲紅人﹞。

吳庫禮﹝滿洲鑲白人﹞。

蔡士英﹝漢軍正白人﹞。

屈盡美﹝漢軍鑲白人﹞。

帥顏保﹝滿洲正黃人﹞。

邵甘﹝滿洲正黃人﹞。

馬世濟﹝漢軍鑲紅人﹞。

興永朝﹝漢軍鑲黃人﹞。

王梁﹝漢軍鑲黃人﹞。

董安國﹝漢軍正白人﹞。

桑額﹝漢軍鑲藍人﹞。

赫壽﹝滿洲正紅人﹞。

郎廷極﹝漢軍鑲黃人﹞。

施世綸﹝漢軍鑲黃人﹞。

性桂﹝滿洲正藍人﹞。

顧琮﹝滿洲鑲黃人﹞。

補熙﹝滿洲鑲黃人﹞。

直隸山東河南總督﹕﹝康熙八年六月裁﹞。

張存仁﹝漢軍鑲藍人﹞。

馬光輝﹝漢軍鑲黃人﹞。

李蔭祖﹝漢軍正黃人﹞。

朱昌祚﹝漢軍鑲白人﹞。

白秉貞﹝漢軍鑲白人﹞。

直隸總督﹕﹝康熙四年裁﹞。

苗澄﹝漢軍鑲白人﹞。

宣大總督﹕﹝順治十五年七月裁﹞。

馬國柱﹝漢軍正白人﹞。

申朝紀﹝漢軍鑲藍人﹞。

耿享﹝漢軍正黃人﹞。

佟養量﹝漢軍正藍人﹞。

馬鳴佩﹝漢軍鑲紅人﹞。

馬之先﹝漢軍鑲藍人﹞。

盧崇峻﹝漢軍鑲黃人﹞。

山東總督﹕﹝久裁失考年月﹞。

趙國祚﹝漢軍鑲紅人﹞。

祖澤溥﹝漢軍鑲黃人﹞。

河南總督﹕﹝久裁失考年月﹞。

劉淸泰﹝漢軍正紅人﹞。

河南山東總督﹕﹝此缺似特設於田文鏡﹐田病故卽裁﹐應俟考﹞。

田文鏡﹝漢軍正黃人﹞。

江南總督﹕馬鳴佩﹝漢軍鑲紅人﹞。

郎廷佐﹝漢軍鑲黃人﹞。

阿席熙﹝滿洲鑲紅人﹞。

江西總督﹕張朝燐﹝漢軍正藍人﹞。

董衛國﹝漢軍正白人﹞。

浙江總督﹕張存仁﹝漢軍鑲藍人﹞。

趙國祚﹝漢軍鑲紅人﹞。

趙廷臣﹝漢軍鑲黃人﹞。

王國安﹝漢軍正白人﹞。

福建總督﹕李率泰﹝漢軍正藍人﹞。

張朝燐﹝漢軍正藍人﹞。

祖澤溥﹝漢軍正黃人﹞。

劉斗﹝漢軍正白人﹞。

範承謨﹝漢軍鑲黃人﹞。

郎廷佐﹝漢軍鑲黃人﹞。

郎廷相﹝漢軍鑲黃人﹞。

姚啟聖﹝漢軍鑲紅人﹞。

王國安﹝漢軍正白人﹞。

範時崇﹝漢軍鑲黃人﹞。

覺羅滿保﹝滿洲正黃人﹞。

髙其倬﹝漢軍鑲黃人﹞。

郝玉麟﹝漢軍鑲黃人﹞。

川湖總督﹕羅繡錦﹝漢軍鑲紅人﹞。

祖澤遠﹝漢軍鑲黃人﹞。

蔡毓榮﹝漢軍正白人﹞。

四川總督﹕李國英﹝漢軍正紅人﹞。

苗澄﹝漢軍鑲白人﹞。

劉兆麒﹝漢軍鑲白人﹞。

周有徳﹝漢軍鑲紅人﹞。

楊茂勛﹝漢軍鑲紅人﹞。

年羹堯﹝漢軍鑲黃人﹞。

山西陜西總督﹕白如梅﹝漢軍鑲白人﹞。

盧崇峻﹝漢軍鑲黃人﹞。

山西總督﹕祖澤溥﹝漢軍鑲黃人﹞。

趙國祚﹝漢軍鑲紅人﹞。

陜西總督﹕孟喬芳﹝漢軍鑲紅人﹞。

白如梅﹝漢軍鑲白人﹞。

廣東總督﹕盧崇峻﹕﹝漢軍鑲黃人﹞。廣西總督﹕於時躍﹝內府鑲黃人﹞。

屈盡美﹝漢軍鑲白人﹞。

南總督﹕卞三元﹝漢軍鑲紅人﹞。

鄂善﹝滿洲鑲黃人﹞。

貴州總督﹕佟延年﹝漢軍正藍人﹞。

楊茂勛﹝漢軍鑲黃人﹞。

鄂善﹝滿洲鑲黃人﹞。

川陜滿缺總督﹕﹝康熙七年﹐定爲滿缺。十四年﹐攺缺爲陜西總督。十九年﹐仍攺爲川陜。﹞莫洛﹝康熙七年正月任﹐十年正月交卸﹞。羅多﹝十年正月任﹐十一年交卸﹞。鄂善﹝十一年四月任﹐十二年交卸﹞。哈占﹝十二年九月任﹐二十二年交卸﹞。禧佛﹝二十二年任﹐二十五年交卸﹞。圖納﹝二十五年九月任﹐二十七年交卸﹞。葛思泰﹝二十七年二月任﹐三十一年休致﹞。鼐倫﹝三十一年七月任﹐三十二年交卸﹞。佛倫﹝三十三年任﹞。吳赫﹝三十三年十月任﹐三十八年七月交卸﹞。席爾達﹝三十八年七月任﹐四十年十月回部﹞。華顯﹝四十年十月任﹐四十二年十二月故﹞。博濟﹝四十三年正月任﹐四十七年交卸﹞。齊世武﹝四十七年四月任﹐四十八年七月升﹞。殷泰﹝四十八年七月任﹐五十二年二月解任﹞。鄂海﹝五十二年二月任﹐六十年辦理糧餉交卸﹞。年羹堯﹝六十年五月任﹐雍正三年調杭州將軍﹞。查郎阿﹝雍正七年﹐以吏部尙書署﹐至乾隆年回京﹞。

以上旗缺總督﹐均未知是何旗分﹐容續考補載。又年大將軍於雍正三年調將軍後﹐四五六等年空缺無人﹐是否鄂制軍自軍營回任﹐抑別有署事之員﹐均失考。

◎八旗直省巡撫考直隸巡撫﹕王文奎﹝漢軍鑲白人﹞。

楊國興﹝漢軍鑲紅人﹞。

潘朝選﹝漢軍正紅人﹞。

王登聯﹝漢軍鑲紅人﹞。

甘文﹝漢軍正藍人﹞。

金世徳﹝漢軍正黃人﹞。

格爾古徳﹝滿洲鑲藍人﹞。

阿哈達﹝滿洲鑲藍人﹞。

崔澄﹝漢軍鑲白人﹞。

郭世隆﹝漢軍鑲紅人﹞。

沈朝聘﹝漢軍鑲藍人﹞。

於成龍﹝漢軍鑲紅人﹞。

江蘇巡撫﹕周國佐﹝漢軍正黃人﹞。

張中元﹝漢軍正黃人﹞。

蔣國柱﹝漢軍鑲白人﹞。

馬﹝滿洲鑲紅人﹞。

王新命﹝漢軍鑲藍人﹞。

吳存禮﹝漢軍正黃人﹞。

張楷﹝漢軍正藍人﹞。

範時繹﹝漢軍鑲黃人﹞。

尹繼善﹝滿洲鑲黃人﹞。

孫國璽﹝漢軍正白人﹞。

髙其倬﹝漢軍鑲黃人﹞。

安徽巡撫﹕李棲鳳﹝漢軍鑲紅人﹞。

劉宏遇﹝漢軍正藍人﹞。

蔣國柱﹝漢軍鑲白人﹞。

宜永貴﹝漢軍正白人﹞。

張朝珍﹝漢軍正藍人﹞。

靳輔﹝漢軍鑲黃人﹞。

佟國相﹝漢軍正藍人﹞。

江有良﹝漢軍正紅人﹞。

髙永爵﹝漢軍鑲黃人﹞。

佟國佐﹝漢軍正藍人﹞。

綫一信﹝漢軍正白人﹞。

陳汝器﹝漢軍鑲紅人﹞。

李釒丙﹝漢軍正黃人﹞。

諭成龍﹝漢軍正藍人﹞。

劉光美﹝漢軍鑲紅人﹞。

葉九思﹝漢軍鑲藍人﹞。

李成龍﹝漢軍正藍人﹞。

浙江巡撫﹕蕭起元﹝漢軍鑲白人﹞。

秦世禎﹝漢軍正藍人﹞。

陳應泰﹝漢軍鑲紅人﹞。

佟國器﹝漢軍正藍人﹞。

史記功﹝漢軍正白人﹞。

朱昌祚﹝漢軍鑲白人﹞。

蔣國柱﹝漢軍鑲白人﹞。

範承謨﹝漢軍鑲黃人﹞。

達都﹝漢軍正黃人﹞。

陳秉直﹝漢軍鑲黃人﹞。

王國安﹝漢軍正白人﹞。

王維珍﹝漢軍正藍人﹞。

陳汝器﹝漢軍鑲紅人﹞。

綫一信﹝漢軍正白人﹞。

張敏﹝漢軍正黃人﹞。

黃秉中﹝漢軍鑲紅人﹞。

徐元夢﹝滿洲正白人﹞。

呂猶龍﹝漢軍正紅人﹞。

法海﹝滿洲鑲黃人﹞。

傅敏﹝滿洲鑲白人﹞。

王國棟﹝漢軍鑲紅人﹞。

江西巡撫﹕李翔鳳﹝漢軍鑲紅人﹞。

朱延慶﹝漢軍鑲藍人﹞。

夏一鶚﹝漢軍正白人﹞。

蔡士英﹝漢軍正白人﹞。

郎廷佐﹝漢軍鑲黃人﹞。

張朝﹝漢軍正藍人﹞。

董衛國﹝漢軍正白人﹞。

白色純﹝漢軍鑲白人﹞。

佟國楨﹝漢軍鑲黃人﹞。

安世鼎﹝漢軍鑲紅人﹞。

李士楨﹝漢軍正白人﹞。

佟康年﹝漢軍正藍人﹞。

李基和﹝漢軍鑲紅人﹞。

郎廷極﹝漢軍鑲黃人﹞。

佟國楨﹝滿洲鑲黃人﹞。

白潢﹝漢軍鑲白人﹞。

伊都立﹝滿洲正黃人﹞。

邁柱﹝滿洲鑲黃人﹞。

布蘭泰﹝蒙古正白人﹞。

常安﹝滿洲鑲紅人﹞。

湖北巡撫﹕﹝初稱湖廣巡撫﹐雍正二年定今名﹞。

遲日益﹝漢軍正白人﹞。

張長庚﹝漢軍鑲黃人﹞。

楊茂勛﹝漢軍鑲紅人﹞。

董國興﹝漢軍鑲白人﹞。

徐化成﹝漢軍正藍人﹞。

張朝珍﹝漢軍正藍人﹞。

王新命﹝漢軍鑲藍人﹞。

石琳﹝漢軍正白人﹞。

柯永升﹝漢軍鑲紅人﹞。

丁思孔﹝漢軍鑲黃人﹞。

桑額﹝漢軍鑲藍人﹞。

年遐齡﹝漢軍鑲黃人﹞。

劉殿衡﹝漢軍鑲白人﹞。

範時崇﹝漢軍鑲黃人﹞。

納齊哈﹝滿洲鑲白人﹞。

海敏﹝滿洲鑲藍人﹞。

憲徳﹝蒙古正白人﹞。

趙宏恩﹝漢軍鑲紅人﹞。

徳齡﹝滿洲鑲黃人﹞。

湖南巡撫﹕﹝初稱偏沅巡撫﹐雍正二年定今名﹞。

綫縉﹝漢軍正黃人﹞。

金廷獻﹝漢軍鑲藍人﹞。

周召南﹝漢軍鑲藍人﹞。

盧震﹝漢軍鑲白人﹞。

韓世琦﹝漢軍正白人﹞。

丁思孔﹝漢軍鑲黃人﹞。

興永朝﹝漢軍鑲黃人﹞。

於養志﹝漢軍鑲藍人﹞。

王梁﹝漢軍正黃人﹞。

董安國﹝漢軍正白人﹞。

金璽﹝漢軍鑲藍人﹞。

李錫﹝漢軍正黃人﹞。

布蘭泰﹝蒙古正白人﹞。

王國棟﹝漢軍鑲紅人﹞。

趙宏恩﹝漢軍鑲紅人﹞。

福建巡撫﹕佟國鼐﹝漢軍正藍人﹞。

佟國器﹝漢軍正藍人﹞。

宜永貴﹝漢軍正白人﹞。

張學聖﹝漢軍鑲藍人﹞。

劉漢祚﹝漢軍鑲紅人﹞。

徐永貞﹝漢軍正紅人﹞。

許世昌﹝漢軍正紅人﹞。

劉秉政﹝漢軍鑲藍人﹞。

楊熙﹝漢軍正黃人﹞。

吳興祚﹝漢軍正紅人﹞。

董國興﹝漢軍鑲白人﹞。

張仲舉﹝漢軍鑲紅人﹞。

卞永譽﹝漢軍鑲紅人﹞。

許嗣興﹝漢軍鑲藍人﹞。

黃秉中﹝漢軍鑲紅人﹞。

綽奇﹝滿洲鑲白人﹞。

覺羅滿保﹝滿洲正黃人﹞。

呂猶龍﹝漢軍正紅人﹞。

黃國材﹝漢軍正白人﹞。

毛文銓﹝漢軍鑲白人﹞。

常賚﹝滿洲鑲白人﹞。

山東巡撫﹕丁文盛﹝漢軍鑲黃人﹞。

張儒秀﹝漢軍鑲藍人﹞。

夏玉﹝漢軍正白人﹞。

繆正心﹝漢軍鑲藍人﹞。

許文秀﹝漢軍正黃人﹞。

蔣國柱﹝漢軍鑲白人﹞。

周有徳﹝漢軍鑲紅人﹞。

張鳳儀﹝漢軍正藍人﹞。

趙祥星﹝漢軍鑲白人﹞。

施維翰﹝漢軍鑲黃人﹞。

李天玉﹝漢軍鑲藍人﹞。

郎永淸﹝漢軍鑲黃人﹞。

佛倫﹝滿洲正白人﹞。

桑額﹝漢軍正藍人﹞。

楊廷耀﹝漢軍正黃人﹞。

李炳﹝漢軍正黃人﹞。

王國昌﹝漢軍正白人﹞。

趙世顯﹝漢軍鑲紅人﹞。

李樹徳﹝漢軍正黃人﹞。

黃炳﹝漢軍正白人﹞。

塞楞額﹝滿洲正白人﹞。

山西巡撫﹕﹝康熙七年﹐定爲滿缺﹐專用旗人﹞。

馬國柱﹝漢軍正白人﹞。

申朝紀﹝漢軍鑲藍人﹞。

祝世昌﹝漢軍鑲紅人﹞。

劉宏遇﹝漢軍正藍人﹞。

陳應泰﹝漢軍鑲紅人﹞。

白如梅﹝漢軍鑲白人﹞。

楊熙﹝漢軍正黃人﹞。

覺羅阿塔﹝滿洲正紅人﹞。

達爾布﹝滿洲鑲藍人﹞。

河南巡撫﹕羅繡錦﹝漢軍鑲紅人﹞。

吳景道﹝漢軍正黃人﹞。

賈漢復﹝漢軍正藍人﹞。

彭有義﹝漢軍正白人﹞。

張自得﹝漢軍正黃人﹞。

郎廷相﹝漢軍鑲黃人﹞。

佟鳳彩﹝漢軍正藍人﹞。

董國興﹝漢軍鑲白人﹞。

丁思孔﹝漢軍鑲黃人﹞。

閻興邦﹝漢軍鑲黃人﹞。

李輝祖﹝漢軍正黃人﹞。

李國亮﹝漢軍鑲紅人﹞。

李錫﹝漢軍正黃人﹞。

張聖佐﹝漢軍正藍人﹞。

楊宗義﹝漢軍正白人﹞。

石文焯﹝漢軍正白人﹞。

田文鏡﹝漢軍正黃人﹞。

孫國璽﹝漢軍正白人﹞。

陜西巡撫﹕﹝康熙七年﹐攺入滿缺專用旗人﹞。

雷興﹝漢軍正黃人﹞。

馬之先﹝漢軍鑲藍人﹞。

陳極新﹝漢軍正藍人﹞。

張自得﹝漢軍正黃人﹞。

賈漢復﹝漢軍正藍人﹞。

白淸額﹝滿洲正白人﹞。

甘肅巡撫﹕﹝康熙七年﹐攺入滿缺專用旗人﹞。

張尙﹝漢軍正黃人﹞。

張文衡﹝漢軍鑲黃人﹞。

佟延年﹝漢軍正藍人﹞。

劉斗﹝漢軍正白人﹞。

四川巡撫﹕李國英﹝漢軍正紅人﹞。

髙民瞻﹝漢軍鑲白人﹞。

佟鳳彩﹝漢軍正藍人﹞。

張徳地﹝漢軍鑲藍人﹞。

杭愛﹝滿洲鑲白人﹞。

韓世琦﹝漢軍正紅人﹞。

噶爾圖﹝滿洲鑲白人﹞。

於養志﹝漢軍鑲藍人﹞。

齊世武﹝滿洲正白人﹞。

貝和諾﹝滿洲正紅人﹞。

能泰﹝滿洲正白人﹞。

葉九思﹝漢軍鑲藍人﹞。

年羹堯﹝漢軍鑲黃人﹞。

塞爾圖﹝滿洲鑲紅人﹞。

蔡埏﹝漢軍正白人﹞。

王景灝﹝漢軍鑲黃人﹞。

法敏﹝滿洲鑲藍人﹞。

憲徳﹝蒙古正白人﹞。

廣東巡撫﹕李棲鳳﹝漢軍鑲紅人﹞。

董應魁﹝漢軍鑲黃人﹞。

盧興祖﹝漢軍鑲白人﹞。

王來用﹝漢軍正黃人﹞。

劉秉權﹝漢軍鑲藍人﹞。

佟養鉅﹝漢軍鑲紅人﹞。

金亻﹝漢軍鑲紅人﹞。

李士楨﹝漢軍正白人﹞。

朱宏祚﹝漢軍鑲白人﹞。

江有良﹝漢軍正紅人﹞。

髙承爵﹝漢軍鑲黃人﹞。

蕭永藻﹝漢軍鑲白人﹞。

石文晟﹝漢軍正白人﹞。

範時崇﹝漢軍鑲黃人﹞。

滿丕﹝滿洲正藍人﹞。

楊琳﹝漢軍正紅人﹞。

法海﹝滿洲鑲黃人﹞。

楊宗仁﹝漢軍正白人﹞。

楊文乾﹝漢軍正白人﹞。

廣西巡撫﹕郭肇基﹝漢軍正白人﹞。

王一品﹝漢軍鑲黃人﹞。

於時躍﹝漢軍鑲黃人﹞。

屈盡美﹝漢軍鑲白人﹞。

金光祖﹝漢軍正白人﹞。

馬雄鎭﹝漢軍鑲紅人﹞。

陳洪明﹝漢軍鑲紅人﹞。

施天裔﹝漢軍鑲紅人﹞。

範承勛﹝漢軍鑲黃人﹞。

王起元﹝漢軍鑲黃人﹞。

蕭永藩﹝漢軍鑲白人﹞。

宜思恭﹝漢軍正白人﹞。

髙其倬﹝漢軍鑲黃人﹞。

鄂爾泰﹝滿洲鑲藍人﹞。

祖秉圭﹝漢軍正白人﹞。

阿克惇﹝滿洲正藍人﹞。

金釒共﹝漢軍鑲白人﹞。

南巡撫﹕李天浴﹝漢軍鑲藍人﹞。

朱國治﹝漢軍正黃人﹞。

王繼文﹝漢軍鑲黃人﹞。

石琳﹝漢軍正白人﹞。

石文晟﹝漢軍正白人﹞。

佟毓秀﹝漢軍正藍人﹞。

郭栗﹝滿洲鑲紅人﹞。

吳存禮﹝漢軍正黃人﹞。

施世綸﹝漢軍鑲黃人﹞。

甘國璧﹝漢軍正藍人﹞。

鄂爾泰﹝滿洲鑲藍人﹞。

沈廷正﹝漢軍鑲白人﹞。

張允隨﹝漢軍鑲黃人﹞。

貴州巡撫﹕趙廷臣﹝漢軍鑲黃人﹞。

卞三元﹝漢軍鑲紅人﹞。

羅繪錦﹝漢軍鑲紅人﹞。

佟鳳彩﹝漢軍正藍人﹞。

馬世濟﹝漢軍鑲紅人﹞。

髙起龍﹝漢軍正白人﹞。

黃國材﹝漢軍正白人﹞。

金世揚﹝漢軍正黃人﹞。

毛文銓﹝漢軍鑲白人﹞。

沈廷正﹝漢軍鑲白人﹞。

南贛巡撫﹕劉武元﹝漢軍鑲紅人﹞。

宜永貴﹝漢軍正白人﹞。

佟國器﹝漢軍正藍人﹞。

蘇宏祖﹝漢軍正紅人﹞。

胡文華﹝漢軍正白人﹞。

鄖陽巡撫﹕朱國柱﹝漢軍鑲白人﹞。

張尙﹝漢軍正黃人﹞。

白秉貞﹝漢軍鑲白人﹞。

王來任﹝漢軍正黃人﹞。

楊茂勛﹝漢軍鑲紅人﹞。

登萊巡撫﹕陳錦﹝漢軍正藍人﹞。

朱國柱﹝漢軍鑲白人﹞。

延綏巡撫﹕蔣國柱﹝漢軍鑲白人﹞。

周召南﹝漢軍鑲藍人﹞。

張仲第﹝漢軍正黃人﹞。

寧夏巡撫﹕焦安民﹝漢軍正紅人﹞。

張尙﹝漢軍正黃人﹞。

孫茂蘭﹝漢軍正紅人﹞。

劉秉政﹝漢軍鑲藍人﹞。

操江巡撫﹕陳錦﹝漢軍正藍人﹞。

李日﹝漢軍正藍人﹞。

秦世禎﹝漢軍正藍人﹞。

蔣國柱﹝漢軍鑲白人﹞。

宜永貴﹝漢軍正白人﹞。

鳳陽巡撫﹕趙福星﹝漢軍鑲白人﹞。

王一品﹝漢軍鑲黃人﹞。

張尙賢﹝漢軍正藍人﹞。

◎直省滿缺巡撫考山西巡撫﹝康熙七年定爲專用旗員﹞。

覺羅阿塔﹝康熙七年正月任﹐九月解﹞。

達爾布﹝康熙七年十月任﹐十五年九月解﹞。

屠克善﹝康熙十五年十月任﹐十九年閏八月休﹞。

穆爾賽﹝康熙十九年閏八月任﹐二十四年九月革﹞。

圖納﹝康熙二十四年九月任﹐二十五年�月交卸﹞。

馬齊﹝康熙二十五年九月任﹐二十七年三月升﹞。

葉穆濟﹝康熙二十七年三月任﹐三十二年二月休﹞。

噶爾圖﹝康熙三十二年二月任﹐三十四年�月交卸﹞。

溫保﹝康熙三十四年五月任﹐三十六年五月革﹞。

倭倫﹝康熙三十六年五月任﹐三十八年七月降﹞。

噶禮﹝康熙三十八年七月任﹐四十八年四月升﹞。

蘇克濟﹝康熙四十八年四月任﹐六十年十一月丁憂﹞。

徳音﹝康熙六十年十一月任﹐雍正元年五月革﹞。

諾敏﹝雍正元年五月任﹐三年三月交卸﹞。

伊都立﹝雍正三年四月任﹐四年十一月調江西﹞。

徳明﹝雍正四年十一月任﹐五年六月升刑部尙書﹞。

覺羅石麟﹝雍正五年六月任﹐入乾隆年交卸﹞。

陜西巡撫﹝康熙七年定爲滿缺﹞。

白淸額﹝康熙七年正月任﹐八年十二月故﹞。

鄂善﹝康熙九年四月任﹐十一年四月升﹞。

阿席熙﹝康熙十一年四月任﹐十二年六月升﹞。

杭愛﹝康熙十二年七月任﹐十九年正月調﹞。

鄂愷﹝康熙十九年二月任﹐二十五年四月降﹞。

圖爾宸﹝康熙二十五年四月任﹐二十六年正月升﹞。

布雅努﹝康熙二十六年二月任﹐二十七年九月休﹞。

薩弼圖﹝康熙二十七年十月任﹐三十一年二月革﹞。

布喀﹝康熙三十一年二月任﹐是年十月革﹞。

吳赫﹝康熙三十一年十月任﹐三十三年十月升﹞。

黨愛﹝康熙三十三年十月任﹐三十六年閏二月交卸﹞。

巴錫﹝康熙三十六年三月任﹐三十七年十二月升﹞。

貝和諾﹝康熙三十七年十二月任﹐三十九年四月調﹞。

華顯﹝康熙三十九年五月任﹐四十年�月吏卸﹞。

鄂海﹝康熙四十年十一月任﹐四十九年�月交卸﹞。

永泰﹝康熙四十九年十月任﹐五十四年五月交卸﹞。

噶什圖﹝康熙五十四年六月任﹐雍正元年九月升刑部尙書﹞。

範時捷﹝雍正元年九月任﹐二年十月交卸﹞。

石文焯﹝雍正二年十一月任﹐三年四月調﹞。

圖裏琛﹝雍正三年七月任﹐四年十月升兵侍﹞。

法敏﹝雍正四年十月任﹐五年六月交卸﹞。

張保﹝雍正五年六月任﹐是年八月升﹞。

西琳﹝雍正五年十一月任﹐六年十二月交卸﹞。

武格﹝雍正七年二月任﹐九年�月革﹞。

馬爾泰﹝雍正九年任﹐十年交卸﹞。

徳齡﹝雍正十一年任﹐是年交卸﹞。

鄂昌﹝雍正十二年二月任﹐十二月調四川﹞。

碩色﹝雍正十三年二月任﹐入乾隆年交卸﹞。

甘肅巡撫﹕﹝康熙七年定爲滿缺﹞。

劉斗﹝順治十八年十月任﹐康熙九年五月升﹞。

華善﹝康熙九年五月任﹐十六年交卸﹞。

鄂善﹝康熙十六年再任﹐十八年五月交卸﹞。

巴錫﹝康熙十八年六月任﹐二十二年交卸﹞。

葉穆濟﹝康熙二十二年十二月任﹐二十七年二月調﹞。

伊圖﹝康熙二十七年二月任﹐三十年十一月升﹞。

布喀﹝康熙三十年十一月任﹐三十一年二月調﹞。

吳赫﹝康熙三十一年二月任﹐十月調﹞。

嚴泰﹝康熙三十一年十月任﹐三十三年十二月故﹞。

舒淑﹝康熙三十四年二月任﹐三十五年交卸﹞。

郭洪﹝康熙三十五年六月任﹐三十六年七月革﹞。

喀拜﹝康熙三十六年七月任﹐四十年十月交卸﹞。

齊世武﹝康熙四十年十一月任﹐四十七年四月升﹞。

舒圖﹝康熙四十七年五月任﹐四十九年三月革﹞。

鄂奇﹝康熙四十九年三月任﹐是年交卸﹞。

嶽拜﹝康熙四十九年十月任﹐五十三年六月故﹞。

綽奇﹝康熙五十三年六月任﹐雍正二年十月升工部尙書﹞。

花善﹝康熙五十八年十月署﹐六十年九月降﹞。

盧詢﹝康熙六十年十月署﹐雍正二年交卸﹞。

石文焯﹝雍正三年四月任﹐五年十月來京﹞。

莽鵠立﹝雍正五年十月任﹐七年八月降﹞。

謹按﹕康熙七年﹐欽定川陜﹑甘肅﹑山西督撫爲滿缺。至乾隆年間﹐仍遵其制。今各滿缺已多用漢員﹐未詳從何年所攺﹐有無明降諭旨﹐應俟考訂增入。查《通誌》所載﹐滿缺各員皆無旗分﹐而年羹堯﹑石文焯﹑範時捷﹑盧詢皆漢軍人﹐似是專用旗人﹐卽爲滿缺﹐不必泥於專用滿洲也。今迪化州﹑吐魯番同知等處﹐𨿽曰滿缺﹐亦非專一滿洲﹐凡蒙古﹑漢軍人皆可補授。又山東巡撫桑額一員﹐恐是桑格之誤。今濟南趵突泉上禦碑亭有康熙年禦制幸趵突泉詩碑一座﹐其時東撫乃桑格之名。考康熙初年﹐有江南提督桑格﹐漢軍鑲藍旗人﹐似與東撫桑格同爲一人﹝東撫桑格原注正藍漢軍﹞。蓋淸語名字對音書寫﹐格額或有舛錯﹐亦未可知。

●卷四◎科目兩漢選舉﹐𨿽有賢良方正﹑直言敢諫﹑文學異等諸科﹐天子臨軒親策之制﹐初亦由於丞相﹑列侯﹑州郡所薦﹐與本朝鴻詞制科相同。若付主司憑文取人﹐命之曰進士﹐則始於隋唐之世也。然其科目甚多﹐非必靳靳一局﹐猶存吾黨四科之意。才气肆贍者﹐有身言書判科﹔野處巖棲者﹐有樂道不仕科。其專主於章句者﹐惟進士一科耳。進士之科﹐始於隋煬帝大業二年﹐至唐之時﹐已有浮靡無用之論。宋世因之。司馬光復有請設十科取士之法﹐亦未專重於章句。其專重進士﹐專以王氏之八比文取人材者﹐實自勝國成化之世爲始。數百年來﹐士夫非科目不能進身﹐非八股文不能科目。苟有班馬之才﹐孫吳之略﹐不由八股之學﹐則羣相詆訕﹐斥爲粗官﹐轉成終身之辱。是以士自束髮訖於成名﹐只須習熟講章﹐摹擬墨套﹐此外不須一涉。且防誤入子史一詞﹐致成疵累。𨿽有世家大族﹐蕓編插架﹐只供作陳設﹐與鼎彜瓷石﹐同爲美觀﹐相戒毋敢寓目。一旦得志成名﹐以爲讀書之事畢矣。王應麟爲宋末大儒﹐嘗言「習舉業者﹐苟沽名譽﹐得則一切委棄﹐漫不加省﹐非國家之所望於儒生也。」在宋末舉業已如此﹐況後之以八比爲舉業者也。黃南雷曰「流俗之倫﹐𨿽穿穴經傳﹐形灰心死至於君盡者矣。苟不策名﹐皆謂之無成。豈知場屋之外﹐乃大有事。」卓哉斯言﹐可以深慨也。本朝初年﹐用人不次﹐故八旗科目﹐時舉時停﹐深恐習染虛浮﹐不崇實學﹐𨿽翰林學士﹐不必盡由科目陟階。而其時人材蔚然﹐實有偉器﹐卽漢籍中髙士奇﹑朱彜尊輩﹐亦何愧於八比之土。且文物之盛﹐盛於制科﹐制科之盛﹐盛於數布衣﹑例監而已。乾嘉以來﹐士風漸以科目相尙﹐翰林史職亦不能更以他途進身。斯所以八股之學益專﹐博涉之志益替。甚至科目出身之官﹐𨿽有懵然不解時務﹑不達典章﹐亦必羣相見諒﹐曰「讀書人固應恕之」﹐與古人通經致用﹑讀書明理之論﹐大相背矣。

舊制﹕第一場書藝二篇﹐經藝一篇﹐如未通經者﹐作書義三篇﹔第二場論一篇﹔第三場策一道。順治十一二年鄕會試﹐攺爲第一場書義三篇﹐經義二篇﹔第二場論一篇﹐判五條﹔第三場策三道。順治十四五年鄕會試﹐又攺第一場書義三篇﹐經義四篇﹔第二場論表各一篇﹐判五條﹔第三場策五道。康熙二年﹐停止八比書藝經藝﹐攺鄕會試爲兩場﹐頭場策五道﹔二場四書論一篇﹐經論一篇﹐表一道﹐判五條。八年﹐仍復舊制。乾隆二十二年﹐易表以時﹐而去論判﹐且移經文於二場。二十三年﹐復於第一場增性理論一篇。四十七年﹐始攺今制﹐頭場四書八比文三篇﹐五言八韻詩一首﹐題目皆由欽定﹔二場五經八比文五篇﹔三場策五道。愚按五策果能條對切實﹐亦可徵其學問。所惜主司去取﹐皆以第一場四書文爲鵠﹐他藝槪置之不論。策論將原題所問﹐竄爲所答﹐攺歟字爲也字而已。蓋中式後進呈者﹐惟四書首藝。闈墨之刊刻者﹐亦只首藝。其餘文字﹐皆束置如棄﹐𨿽有磨勘﹐亦屬具文。合場士子萬人﹐縱有一二條對策問﹐主司輒恐徵引出於臆造﹐憚於考定﹔又恐斷章取義﹐全文或涉忌諱﹐轉致棄之不錄。是以士子相戒悉以空文敷衍而已。

又考順治十四年正月﹐諭令此後停止八旗考試例。康熙二年﹐以八旗生員無上進之階﹐特準鄕試一次﹐取中滿州舉人二十一名﹐蒙古十七名﹐漢軍一百一十八名﹐咨送吏部錄用﹐未取中之生員悉除之。次年八旗亦無會試。六年九月﹐復命八旗與漢人同場一例考試。八年鄕試﹐滿蒙共取十名﹐漢軍取中十名。十五年復停八旗考試例﹐至二十九年重準舉行。三十二年議準鄕試增滿蒙舉額六名﹐漢軍三名﹐會試額滿蒙取中七名﹐漢軍取中四名。三十五年﹑四十一年又遞廣八旗鄕試中額﹐滿蒙七名﹐漢軍四名。嗣後又攺爲臨時奏請﹐不限成額。

考唐宋設科之門甚多﹐故謂之科目。今則專設進士一途﹐是有科無目矣。古人最重制科﹐中在四等者﹐尙可比於一甲進土。而進士又有四甲﹑五甲等第﹐朱子卽五甲進士出身﹐見於圭封亭題《紹興十八年題名碑》。以文公之學﹐且中在五甲﹐則制藝去取之憑﹐又安在也。其題題名碑云「若使當年無五甲﹐先生未免落孫山。」

又《隨園隨筆》云﹐李贊皇不喜科目﹐曰「好騾馬不入行。」金衛紹王不喜進土﹐曰「髙延玉人材非不佳﹐可惜出身不正。」以其中進士故也。此故髙其技者與深惡進士者﹐通是一病﹐傳曰「有所好惡﹐則不得其正」是也。

又云﹐汪伯彥未第時﹐開館於王氏。秦檜當國﹐專以王氏新經字學取士。吳敏爲蔡氏所薦﹐執政於靖康時﹐故亦崇奉王氏。安石學術之謬﹐甚於政事﹐如禁人讀史漢﹐以子云﹑馮道爲得聖人之時也。

◎博學鴻詞制科經學制科康熙八年﹐旣復八比之文﹐天子念編纂《明史》必需績學能文之士﹐乃詔啟博學鴻詞之科﹐以羅博洽之彥。無論京外現任及已仕﹑未仕﹑布衣﹑罷退之士﹐均準薦舉。內由三品以上大員科道禦史﹑外由布按兩司以上﹐各舉所知﹐惟翰林不預焉。十七年詔下﹐次年己未三月初一日﹐試於體仁閣下。直隸省薦舉十五人﹐江南六十七人﹐浙江四十九人﹐山東十三人﹐山西十二人﹐河南五人﹐湖廣六人﹐陜西九人﹐江西三人﹐福建三人﹐貴州一人﹐其餘用兵省分未薦﹐共得一百八十三人﹐取海鹽彭孫等五十人。雍正十一年﹐復舉鴻詞科﹐凡四年﹐至乾隆元年丙辰﹐試於體仁閣。滿洲五人﹐漢軍二人﹐直隸三人﹐奉天一人﹐江南七十八人﹐安徽十九人﹐浙江六十八人﹐江西三十六人﹐湖北六人﹐湖南十三人﹐福建十二人﹐河南五人﹐山東四人﹐山西三人﹐廣東六人﹐陜西四人﹐四川一人﹐南一人﹐共二百六十七人﹐取一等五名﹐二等十名﹐俱授館職﹐武進劉綸爲之冠。丁巳補試﹐復取萬松齡等四人。乾隆十七年壬申﹐舉經學之士﹐被薦者內務府監生永寧等六十八人﹝內重保者八人﹞。此三科得人最盛﹐本朝著作之家﹐多出於此。丙辰一科﹐劉綸薦自張廷璐﹐而擬試題出於其兄大學士張廷玉之手﹐劉又年甫逾冠﹐一時未錄未薦之士﹐乃謂出於宿構﹐造作歌詩﹐要之公道具在。凡應薦之士﹐無論取落﹐皆非村儒俗士僥幸得名者可比也。

己未試題﹕《璇璣玉衡賦》《禦制省耕五言排律詩二十韻》。丙辰﹕《五六天地之中合賦》《山雞舞鏡七言排律詩》。

◎己未宏詞科徵士題名法若眞﹝山東髙密人﹐順治丙戌進士。原江南布政使﹐今候補。與試未中。﹞

施閏章﹝江南宣城人﹐順治己丑進士。原江西湖西道參議﹐今候補。取二等二名﹐用侍讀。﹞

曹禾﹝江南江陰人﹐康熙甲辰進士。原內閣辦事中書﹐今候補。取二等二十二名﹐用編修。﹞

陳玉基﹝江南宜興人﹐康熙丁未進士。現任中書科中書。與試未中。﹞

米漢雯﹝順天宛平人﹐順治辛丑進士。原河南長葛縣知縣﹐行取主事。取二等五名﹐用編修。﹞

沈珩﹝浙江海寧人﹐甲辰進士。候選內閣中書。取二等三名﹐用編修。﹞

汪琬﹝江南長洲人﹐乙未進士。告病戶部主事。取一等十九名﹐用編修。﹞

陳維崧﹝江南宜興人﹐生員。取一等十名﹐用檢討。﹞

趙進美﹝山東益都人﹐庚辰進士。現任河南河北道參政。與試未中。﹞

秦松齡﹝江南無錫人﹐乙未進士。原翰林院檢討﹐革職﹐保舉湖南軍前用。取一等八名﹐用檢討。﹞

尢侗﹝江南長洲人﹐拔貢生。降調直隸永平府推官。取二等十一名﹐用檢討。﹞

吳農祥﹝浙江仁和人﹐生員。與試未中。﹞

王頊齡﹝江南華亭人﹐丙辰進士。現任太常寺博士。取一等六名﹐用編修。﹞

李開泰﹝順天大興人﹐丙午舉人。與試未中。﹞

倪燦﹝江南上元人﹐丁巳舉人。取一等二名﹐用檢討。﹞

田雯﹝山東徳州人﹐甲辰進士。原工部營繕司郎中﹐今候補。與試未中。﹞

陸﹝浙江平湖人﹐丁未進士。原祕書院典籍﹐今候補。取一等十二名﹐用編修。﹞

方象瑛﹝浙江遂安人﹐丁未進士。候補中行評博。取二等十五名﹐用編修。﹞

朱彜尊﹝浙江秀水人﹐布衣。取一等十七名﹐用檢討。﹞

湯斌﹝河南睢州人﹐壬辰進士。原江西嶺北道參政﹐降調休致。取一等十八名﹐用侍講。﹞

葉封﹝湖廣黃陂人﹐己亥進士。原西城兵馬司正指揮﹐今候補主事。與試未中。﹞

王岱﹝湖廣湘潭人﹐己卯舉人。現任京衛武學教授。與試未中。﹞

傅山﹝山西太原人﹐布衣。臨試告病。﹞

馮行賢﹝江南常熟人﹐布衣。與試未中。﹞

林堯英﹝福建莆田人﹐辛丑進士。現任戶部江西司主事。與試未中。﹞

郁植﹝未試病故。﹞

陳僖﹝直隸淸苑人﹐拔貢生。與試未中。﹞

徐釒九﹝江南吳江人﹐監生。取二等八名﹐用檢討。﹞

羅坤﹝浙江會稽人﹐監生﹐與試未中。﹞

彭孫﹝浙江海鹽人﹐己亥進士。候選主事。取中一等第一名﹐用編修。﹞

陸元輔﹝江南嘉定人﹐布衣。與試未中。﹞

畢振姬﹝山西髙平人﹐丙戌進士。休致湖廣布政使。與試未中。﹞

馮云驤﹝山西代州人﹐乙未進士。現任刑部四川司郎中。與試未中。﹞

白夢鼐﹝江南江寧人﹐庚辰進士。現任大理寺左評事。與試未中。﹞

方象璜﹝後期未試。﹞

錢芳標﹝丁憂未試。﹞

王紫綬﹝河南祥符人﹐丙辰進士。休致浙江參政糧道。與試未中。﹞

張烈﹝順天大興人﹐庚戌進士。候補內閣中書。取一等三名﹐用編修。﹞

杜越﹝直隸客城人﹐貢生。臨試告病。﹞

紀炅﹝直隸文安人﹐生員﹐到京病。﹞

李來泰﹝江西臨川人﹐壬辰進士。原任江南蘇松道參議﹐今候補。取二等一名﹐用侍講。﹞

袁佑﹝直隸東明人﹐拔貢。現任內閣辦事中書。取一等十六名﹐用編修。﹞

髙層雲﹝江南華亭人﹐丙辰進士。候選中行評博。與試未中。﹞

陳九勝﹝未試病故。﹞

譚吉璁﹝浙江秀水人﹐例監。山東登州府知府。與試未中。﹞

孫﹝浙江嘉善人﹐己卯舉人。現任直隸開州知州。與試未中。﹞

陳鴻緒﹝浙江鄞縣人﹐舉人。原任江南睢寧縣﹐革職。取二等二十二名﹐用檢討。《宏博錄》作陳鴻績。﹞

汪﹝貴州貴陽人﹐己酉舉人。候選知縣。與試未中。﹞

王鉞﹝山東諸城人﹐己亥進士。休致廣東西寧縣。與試未中。﹞

趙廷錫﹝陜西膚施人﹐辛酉進士。原良鄕縣知縣﹐今候補中書。與試未中。﹞

李念慈﹝陜西涇陽人﹐戊戌進士。現任湖廣景陵縣。與試未中。﹞

徐懋昭﹝浙江鄞縣人﹐甲辰進士。現任江南沛縣。與試未中。﹞

髙詠﹝江南宣城人﹐貢生。取二等二十七名﹐用檢討。《宏博錄》作候選知縣。﹞

李澄中﹝山東諸城人﹐拔貢。取二等十六名﹐用檢討。﹞

陳懷眞﹝山東兗州人﹐貢生。與試未中。﹞

王谷韋﹝丁憂來試。﹞

黃宗羲﹝患病不到。﹞

黎騫﹝江西臨川人﹐拔貢。取二等二十六名﹐用檢討。秦瀛《宏博錄》作江南人。﹞

王嗣槐﹝浙江錢塘人﹐生員。年老﹐特賜內閣中書銜。﹞

許孫荃﹝江南合肥人﹐庚戌進士。刑部四川司員外郎。與試未中。﹞

徐嘉炎﹝浙江秀水人﹐監生。取一等十一名﹐用檢討。秦瀛《宏博錄》作候選州同應薦。﹞

王孫蔚﹝陜西臨潼人﹐壬辰進士。原湖北糧道參政﹐今候補。與試未中。﹞

張瑞徵﹝山東萊陽人﹐壬辰進士。原河南汝南道副使﹐今候補。與試未中。﹞

戴王綸﹝直隸滄州人﹐乙未榜眼。原江西糧道參議﹐今候補。丁憂未試。﹞

汪﹝浙江仁和人﹐丙辰進士。現任行人司行人。取一等四名﹐用編修。﹞

王含眞﹝山西猗氏人﹐丙辰進士。與試未中。﹞

侯七乘﹝山西汾陽人﹐戊戌進士。原江西廣信府同知休致。與試未中。﹞

夏る﹝浙江烏程人﹐貢生。後期至未試。﹞

喬萊﹝江南寶應人﹐丁未進士。原內閣中書﹐今候補。取一等五名﹐用編修。﹞

劉瑞遠﹝順天三河人﹐乙酉舉人。原江南海州﹐革職。與試未中。﹞

吳任臣﹝浙江仁和人﹐生員。取二等二十一名﹐用檢討。﹞

郎戴瓚﹝浙江錢塘人﹐生員。與試未中。﹞

龍燮﹝江南望江人﹐廩監生。取二等二十八名﹐用檢討。《宏博錄》作例監候選州同。﹞

李鎧﹝江南山陽人﹐辛丑進士。現任蓋平縣知縣。取二等七名﹐用編修。﹞

趙驪淵﹝浙江上虞人﹐己酉舉人。與試未中。﹞

陸次云﹝浙江錢塘人﹐例監。考定州判。與試未中。﹞

朱培﹝浙江人﹐歲貢。考定訓導。與試未中。﹞

顧鼎銓﹝浙江仁和人﹐甲午舉人。現任蒲縣。與試未中。﹞

毛升芳﹝浙江遂安人﹐拔貢。取二等二十四名﹐用檢討。﹞

徐之凱﹝浙江西安人﹐戊戌進士。現任陜西眞寧縣。與試未中。﹞

毛際可﹝浙江遂安人﹐戊戌進士。現任祥符縣。與試未中。﹞

張英﹝浙江海寧人﹐癸丑進士。候選內閣中書。與試未中。﹞

邱象隨﹝江南山陽人﹐拔貢。取一等二十名﹐用檢討。﹞

黃虞稷﹝江南江寧人﹐廩生。丁憂未試。﹞

許自俊﹝江南嘉定人﹐庚戌進士。候選知縣。與試未中。﹞

李芳廣﹝河南柘城人﹐甲辰進士。原壽光縣﹐今候補中書。與試未中。﹞

宋實穎﹝江南長洲人﹐庚子舉人。與試未中。﹞

楊還吉﹝山東卽墨人﹐生員。與試未中。﹞

黃始﹝江南吳縣人﹐生員。黜革。與試未中。﹞

施淸﹝江南人﹐例監。現任陜西布政司經歷。與試未中。﹞

宋維藩﹝浙江建徳人﹐貢生。候選州同。與試未中。﹞

陸隴其﹝浙江平湖人﹐庚戌進士。原嘉定縣﹐革職。丁憂未試。﹞

申維翰﹝江南江都人﹐廩貢生。年老﹐特賜內閣中書銜。﹞

柯崇朴﹝浙江嘉善人﹐明榜貢生。候選內閣中書。丁憂未試。﹞

沈筠﹝浙江仁和人﹐進士。取二等九名﹐用編修。﹞

程易﹝江南休寧人﹐例監。與試未中。﹞

程大呂﹝湖廣孝感人﹐癸丑進士。與試未中。﹞

嚴繩孫﹝江南無錫人﹐布衣。取二等末﹐用檢討。﹞

許先甲﹝浙江仁和人﹐廩監。《宏博錄》作許先甲。與試未中。﹞

戴茂隆﹝浙江平湖人﹐例監。與試未中。﹞

錢金甫﹝江南上海人﹐廩監。今中式舉人。取二等二十名﹐用檢討。秦瀛《宏博錄》作進士。﹞

錢中諧﹝江南吳縣人﹐戊戌進士。革除。取一等十四名﹐用編修。《館選錄》作順天昌平人﹐原選瀘溪知縣。﹞

龐塏﹝直隸任邱人﹐乙卯舉人。取二等十八名﹐用檢討。﹞

周起莘﹝浙江蕭山人﹐廩監。與試未中。﹞

張鴻烈﹝江南山陽人﹐廩監。取二等十四名﹐用檢討。﹞

周淸原﹝江南武進人﹐監生。取一等九名﹐用檢討。﹞

儲方慶﹝江南宜興人﹐丁未進士。現任淸源縣。與試未中。﹞

上官鑑﹝山西翼城人﹐丙戌進士。原河南鹽道參議﹐今候補。與試未中。﹞

吳雯﹝山西蒲州人﹐生員。與試未中。﹞

程必升﹝陜西韓城人﹐乙未進士。原棲霞縣﹐革職。與試未中。﹞

宋涵﹝江南溧陽人﹐例監。與試未中。﹞

王方谷﹝直隸新城人﹐貢生。年老﹐特賜內閣中書銜。﹞

馮勗﹝江南長洲人﹐布衣。取一等十三名﹐用檢討。﹞

趙廷﹝陜西拔貢。原文縣教諭﹐今候補國學員。與試未中。﹞

徐孺芳﹝浙江仁和人﹐己亥進士。現任神木縣。與試未中。﹞

葉灼棠﹝江南江寧人﹐貢監。原興泉道僉事﹐革職。與試未中。﹞

王祚興﹝山西永寧人﹐丁未進士。候選知縣。與試未中。﹞

任辰旦﹝浙江蕭山人﹐丁未進士。現任上海縣。與試未中。﹞

汪楫﹝江南休寧人﹐歲貢。現任贛楡縣教諭。取一等十五名﹐用檢討。﹞

田茂遇﹝江南靑浦人﹐丁酉舉人。山東新城縣﹐革職。與試未中。﹞

黃與堅﹝江南華亭人﹐己亥進士。取二等六名﹐用編修。﹞

葉奕苞﹝江南上海人﹐監生。與試未中。﹞

金居敬﹝江南吳縣人﹐監生。與試未中。﹞

鄧林梓﹝江南常熟人﹐布衣。與試未中。﹞

王廷璧﹝河南祥符人﹐壬辰進士。原寧紹道參議﹐今候補﹐與試未中。﹞

張能鱗﹝順天大興人﹐丁亥進士。現任靑州道參議。與試未中。﹞

傅﹝山東新城人﹐乙未進士。原山西道禦史﹐今終養。與試未中。﹞

張含輝﹝山東掖縣人﹐壬辰進士。原四川提學道僉事﹐今候補參議。與試未中。﹞

魏學渠﹝浙江嘉善人﹐舉人。原湖廣提學道僉事﹐今候補。與試未中。﹞

陳宏﹝順天大興人﹐辛丑進士。候補主事。與試未中。﹞

柯維楨﹝浙江嘉善人﹐乙卯舉人。丁憂未試。﹞

林鵬﹝浙江仁和人﹐廩生。與試未中。﹞

毛奇齡﹝浙江蕭山人﹐廩監。取二等十九名﹐用檢討。﹞

徐咸淸﹝浙江會稽人﹐布衣。與試未中。﹞

髙向臺﹝山西翼城人﹐丁未進士。原內閣中書﹐今候補。與試未中。﹞

閻若璩﹝山西太原人﹐監生。與試未中。﹞

邵允宜﹝江南人﹐貢生。與試未中。《宏博錄》作邵允彜。﹞

崔如嶽﹝直隸獲鹿人﹐乙卯舉人。取二等十三名﹐用檢討。﹞

李瑞徵﹝直隸容城人﹐丙辰進士。與試未中。﹞

楊毓蘭﹝河南新鄕人﹐丁亥進士。現任衡永道參議。與試未中。﹞

應謙﹝浙江仁和人﹐布衣。患病不到。﹞

張九徵﹝江南丹徒人﹐丁亥進士。原河南提學道僉事﹐今候補參議。患病不到。﹞

魏禧﹝江西寧都人﹐布衣。患病不到。﹞

李﹝陜西人﹐布衣。患病不到。《宏博錄》作李容﹐避睿廟諱。﹞

顧景星﹝湖廣蘄州人﹐貢生。患病不到。﹞

範髙阝鼎﹝山西洪洞人﹐辛丑進士。患病不到。﹞

嵇宗孟﹝江南山陽人﹐丙子舉人。原杭州府知府﹐休致。患病不到。﹞

張新標﹝江南山陽人﹐己丑進士。原戶部郎中降補陜西苑馬寺監正﹐休致。患病不到。﹞

吳元龍﹝江南華亭人﹐甲辰進士。原工部都水司郎中﹐今終養。取二等十七名﹐用侍講。﹞

陸舜﹝江南泰州人﹐甲辰進士。原浙江提學道僉事﹐休致。患病不到。﹞

潘耒﹝江南吳江人﹐布衣。取二等二名﹐用檢討。﹞

周慶會﹝江南常熟人﹐辛丑進士。原中書﹐今候補主事。取二等十名﹐用編修。﹞

範必英﹝江南長洲人﹐丁酉舉人。取二等十二名﹐用檢討。﹞

蔡方炳﹝江南長洲人﹐布衣。患病不到。﹞

彭桂﹝江南溧陽人﹐監生。丁憂未試。﹞

王追騏﹝湖廣黃岡人﹐己亥進士。原禮科給事中﹐外轉山東武徳道僉事﹐革職﹐議復職候補僉事。患病不到。﹞

顧豹文﹝浙江仁和人﹐乙未進士。原河南道禦史﹐告病。患病不到。﹞

李因篤﹝陜西富平人﹐布衣。取一等七名﹐用檢討。﹞

王弘撰﹝陜西華陰人﹐監生。到京病。﹞

李大春﹝陜西西安人﹐舉人。與試未中。﹞

成其願﹝山東樂安人﹐生員。與試未中。﹞

虞兆潢﹝浙江人﹐生員。秦瀛《宏博錄》失此名。後列之李良年﹐初冒姓名爲虞兆潢﹐本書誤爲二人。﹞

朱士曾﹝浙江山陰人﹐布衣。與試未中。﹞

葉方尉﹝江南昆山人﹐生員。與試未中。﹞

陳莢﹝浙江秀水人﹐生員。與試未中。﹞

朱鐘仁﹝江南昆山人﹐生員。年老﹐特賜內閣中書。秦瀛《宏博錄》作邱鐘仁。﹞

嵇永福﹝江南無錫人﹐乙未進士。原嚴州府推官﹐降補歷城縣丞﹐保舉湖廣軍前候補。與試未中。﹞

曹宜溥﹝湖廣黃岡人﹐蔭監生。取二等二十三名﹐用檢討。﹞

潘言﹝山東章邱人﹐壬辰進士。原吏部文選司主事﹐降調保舉湖廣軍前補用。與試未中。﹞

周云道﹝與試未中。﹞

徐林鴻﹝與試未中。﹞

章貞﹝浙江會稽人﹐乙未進士。現任湖廣棗陽縣。患病不到。﹞

孫枝蔚﹝陜西三原人﹐布衣。年老﹐特賜內閣中書。﹞

宋昱﹝浙江山陰人﹐布衣。與試未中。﹞

張霍﹝福建侯官人﹐副榜。教習知縣。與試未中。﹞

陶元淳﹝江南常熟人﹐監生。與試未中。﹞

邵遠平﹝浙江仁和人﹐甲辰進士。任江西提學道僉事。取二等二十九名﹐用侍讀。《宏博錄》作邵吳遠。﹞

馬駿﹝江南山陽人﹐己酉舉人。與試未中。﹞

鄧漢儀﹝江南泰州人﹐布衣。年老﹐特賜內閣中書銜。﹞

王昊﹝江南太倉人﹐布衣。年老﹐特賜內閣中書銜。﹞

董兪﹝江南人﹐舉人。與試未中。﹞

潘藩大﹝江南人﹐例監。現任宜春縣。以上四員﹐未將事由報部﹐與試未中。﹞

李良年﹝浙江秀水人﹐生員。與試未中。﹞

林以畏﹝浙江錢塘人﹐布衣﹐丁憂未試。﹞

張貞﹝山東安邱人﹐拔貢。候補孔目。丁憂未試。﹞

惠周惕﹝江南吳縣人﹐副榜。丁憂未試。﹞

曹溶﹝浙江秀水人﹐前丁丑進士。戶部侍郎﹐外轉陽和道。丁憂未與試。﹞

葉舒崇﹝江南吳江人﹐丙辰進士。考試病故。﹞

江懋麟﹝江南江都人﹐丁未進士。中書。丁憂未試。﹞

陳學夔﹝福建侯官人﹐己酉舉人。丁憂未試。﹞

祝宏坊﹝浙江山陰人﹐庚戌進士。未試致仕。﹞

謹按﹕康熙年間人文最盛﹐如朱彜尊﹑潘耒﹑馮勗﹑嚴繩孫﹑李因篤﹑法若眞﹑田雯﹑髙層雲﹑戴王綸諸人﹐皆爲海內知名之士。朱﹑潘﹑馮﹑李能中制科﹐而不能中一八比生員﹐法﹑田﹑髙﹑戴能中八比進士入翰林﹐而不能中制科之選﹐足見人各有能﹐未可相彊也。今取土之科﹐專用八比﹐捨此則爲士夫之所不齒﹐得無遺珠之感耶﹗

◎丙辰宏詞科徵士錄易宗瀛﹝湖南湘鄕人。浙江曹娥場鹽大使。﹞

李鍇﹝正黃旗漢軍人。原官庫筆帖式。﹞

長住﹝內務府正白旗漢軍人。八品茶上人。以上三員﹐左宗正愼郡王舉。﹞

潘安禮﹝江西南城人﹐丁未進士。原刑部員外郎﹐降補太常司典簿。取一等二名﹐用編修。﹞

張振義﹝江西龍泉人﹐癸卯進士﹐寧晉知縣。﹞

梁機﹝江西泰和人﹐辛丑進士。庶吉士﹐攺補知縣﹐又攺教授。﹞

李﹝江西臨川人﹐甲辰進士。以上四員﹐大學士朱軾舉。﹞

杜詔﹝江南無錫人﹐壬辰進士。原翰林院庶吉士。﹞

胡期頤﹝湖南武陵人。原任臨江府知府。以上二員﹐大學士兼吏部尙書嵇曾筠舉﹞。

查祥﹝浙江海寧州人﹐戊戌進士。原任編修。﹞

黃之雋﹝江南華亭人﹐辛丑進士。以上二員﹐協辦內閣事務刑部尙書徐本舉。﹞

於振﹝江南金壇人﹐癸卯進士。原修撰﹐降補行人司司副。取一等四名﹐用編修。﹞

周欽﹝江南宜興人﹐甲辰舉人。以上二員﹐戶部尙書史貽直舉。﹞

徐廷槐﹝浙江會稽人﹐庚戌進士﹐候補教授。﹞

胡天遊﹝浙江山陰人﹐副榜貢生。﹞

楊度汪﹝江南無錫人﹐拔貢生。取二等一名﹐用庶吉士。以上三員﹐禮部尙書任蘭枝舉。﹞

徐文靖﹝江南當塗人﹐癸卯舉人。﹞

鄧士錦﹝江西南城人。廣東瓊州府額外教授。﹞

魏允迪﹝江西廣昌人﹐癸卯舉人。﹞

黃世成﹝江西信丰人﹐壬子舉人。﹞

余騰蛟﹝江西武寧人﹐拔貢。﹞

張星景﹝江南奉新人﹐廩生。以上六員﹐兵部尙書甘汝來舉。﹞

奚源﹝江南當塗人﹐丁未進士。刑部員外郎。未考。﹞

金虞﹝浙江錢塘人﹐庚子舉人。孝感知縣。丁憂。﹞

夏策謙﹝湖北孝感人﹐己卯舉人。寶慶府教授。未考。﹞

夏之蓉﹝江南髙郵人﹐癸丑進士。鹽城教諭。取二等五名﹐用檢討。﹞

李春耀﹝湖北孝感人﹐丁酉舉人。以上五員﹐工部尙書塗天相舉。﹞

徐文靖﹝江南人。重保。﹞

劉始興﹝江南金壇人﹐癸卯舉人。﹞

劉斯組﹝江西新建人﹐甲辰舉人。﹞

劉五教﹝山西臨晉人﹐拔貢生。﹞

車文﹝河南太康人﹐拔貢生。﹞

方貞觀﹝江南桐城人﹐生員。以上六員﹐左都禦史兼吏部侍郎孫嘉淦舉。﹞

韓曾﹝江南長洲人﹐丙午舉人。﹞

楊述曾﹝江南武進人﹐乙卯舉人。﹞

陳長鎭﹝湖南武陵人﹐貢生。以上三員﹐戶部左侍郎陳樹萱舉。﹞

鄭長慶﹝江西貴溪人﹐癸卯舉人。﹞

曹秀先﹝江西新建人﹐壬子舉人。攺庶吉士。不考。﹞

傳涵﹝江西臨川人﹐廩生。﹞

趙昱﹝浙江仁和人﹐貢生。以上四員﹐戶部左侍郎李紱舉。﹞

萬經﹝浙江鄞縣人﹐癸未進士。原任編修。未考。﹞

李光型﹝福建安溪人﹐癸丑進士。署彰徳府管河同知。﹞

諸錦﹝浙江秀水人﹐甲辰進士。金華府教授。取一等三名﹐用檢討。﹞

全祖望﹝浙江鄞縣人﹐壬子舉人。攺庶吉士。不考。以上四員﹐戶部左侍郎趙殿最舉。﹞

劉世澍﹝湖南善化人﹐庚子舉人。﹞

方辛元﹝江南桐城人﹐生員。以上二員﹐總督倉場軍務戶部侍郎呂耀曾舉。﹞

吳麟﹝鑲黃旗滿洲人。原內閣中書。﹞

黑葛﹝正紅旗滿洲人﹐歲貢生。﹞

金鑑﹝江南江陰人﹐壬子舉人。以上三員﹐禮部左待郎徐元夢舉。﹞

李鍇﹝正黃旗。重保。﹞

西成﹝鑲黃旗滿洲人﹐庚戌進士。﹞

楊煜曾﹝江南武進人﹐監生。丁憂。﹞

陳景中﹝鑲紅旗漢軍人﹐監生。﹞

趙寧靜﹝江西南丰人﹐布衣。以上五員﹐鎭國將軍宗室徳沛舉。﹞

史鳳輝﹝江南宜興人﹐己酉舉人。內閣中書。﹞

萬松齡﹝江南宜興人﹐己酉舉人。補考一等一名﹐用檢討。﹞

汪芳藻﹝江南休寧人。原任興化知縣。駁。﹞

沈廷芳﹝浙江仁和人﹐監生。取二等四名﹐用庶吉士。以上四員﹐兵部左侍郎楊汝谷舉。﹞

於梓﹝江南金壇人。原任東莞知縣。駁。﹞

華希閔﹝江南無錫人﹐庚子舉人。涇縣教諭。丁憂。﹞

姚世錸﹝浙江歸安人﹐副榜貢生。以上三員﹐兵部右侍郎吳應舉。﹞

張漢﹝南石屏人﹐癸巳進士。原任河南府知府。補考二等三名﹐用檢討。﹞

靖道謨﹝湖北漢陽人﹐辛丑進士。原南姚州知州﹐告病在籍。不考。﹞

徐本遷﹝湖北蘄水人﹐庚子舉人。雲龍州知州。未考。﹞

方如﹝浙江淳安人﹐丙戌進士。原丰潤知縣。駁。﹞

張宏敏﹝江南丹徒人﹐甲午舉人。原孝感知縣。駁。﹞

黃濤楫﹝江南江寧人﹐廩生。以上六員﹐署兵部侍郎王俊舉。﹞

胡浚﹝浙江山陰人﹐庚子舉人。原洧川縣知縣。駁。﹞

李淸藻﹝福建安溪人﹐丁酉舉人。﹞

戴永植﹝浙江歸安人﹐壬子舉人。﹞

陳洪淡﹝江西髙安人﹐廩生。﹞

盛樂﹝江西武寧人﹐生員。以上五員﹐故刑部左侍郎王舉。﹞

符曾﹝浙江錢塘人。戶部學習行走。丁憂。﹞

葉承點﹝江南奉賢人﹐監生。﹞

王世樞﹝江南寶山人﹐乙卯舉人。以上三員﹐刑部左侍郎兼禮部侍郎勵宗萬舉。﹞

曹忄賓﹝廣東保昌人﹐副榜貢生。﹞

蘇珥﹝廣東順徳人﹐廩生。﹞

陳長鎭﹝湖北人。重保。﹞

屈復﹝陜西蒲城人﹐布衣。以上四員﹐刑部右侍郎楊超曾舉。﹞

秦懋紳﹝江南武進人﹐舉人。﹞

金﹝浙江錢塘人﹐乙卯舉人。﹞

吳溶﹝江南陽湖人﹐監生。以上三員﹐工部左侍郎王鈞舉。﹞

馬朴臣﹝江南桐城人﹐壬子舉人。以上一員﹐工部右侍郎張廷彖舉。﹞

葉長揚﹝江南吳縣人﹐庚戌進士。原翰林編修。駁。﹞

褚菊書﹝浙江嘉興人﹐癸巳進士。江南上海知縣。駁。﹞

於┉﹝江南金壇人﹐甲午舉人。南通州學正。﹞

兪鴻徳﹝浙江海鹽人﹐庚子舉人。以上四員﹐內閣學士兼禮部侍郎伊爾惇舉。﹞

馮元溥﹝浙江金壇人﹐乙卯舉人。以上一員﹐內閣學士兼禮部侍郎春山舉。﹞

柯煜﹝浙江嘉善人﹐辛丑進士。衢州府教授。故。﹞

吳銳﹝江南當塗人﹐辛卯舉人。江都教諭。﹞

龔纓﹝江南江寧人。不考。﹞

劉大魁﹝江南桐城人﹐副榜貢生。﹞

佘華瑞﹝����人﹐貢生。不考。以上五員﹐內閣學士兼禮部侍郎方苞舉。﹞

宋照﹝江南長洲人﹐戊戌進士。原庶吉士。駁。﹞

王霖﹝浙江山陰人﹐乙酉舉人。﹞

聞元晟﹝浙江嘉善人﹐癸卯舉人。未考。﹞

曹廷樞﹝浙江嘉善人﹐副榜貢生。﹞

周汝舟﹝江南吳江人﹐廩生。﹞

沈彤﹝江南吳江人﹐廩生。以上六員﹐內閣學士兼禮部侍郎吳家騏舉。﹞

王照﹝浙江仁和人﹐庚子舉人。未考。﹞

周京﹝浙江錢塘人﹐監生。﹞

汪臺﹝浙江仁和人﹐廩生。以上三員﹐內閣學士兼禮部侍郎姚三辰舉。﹞

尙廷楓﹝江西新建人。戶部主事。﹞

峻徳﹝正白旗滿洲人。戶部筆帖式。﹞

汪援甲﹝浙江錢塘人﹐庚子舉人。﹞

王藻﹝江南吳江人﹐監生。以上四員﹐左副都禦史孫國璽舉。﹞

桑調元﹝浙江錢塘人﹐癸丑進士。工部主事。﹞

汪祚﹝江南江都人﹐副榜貢生。﹞

陸榮櫃﹝江南華亭人﹐監生。﹞

胡二樂﹝江南歙縣人﹐廩生。以上四員﹐左副都禦史陳世倌舉。﹞

萬承苓﹝江西南昌人﹐癸卯進士。盧龍知縣。不考。﹞

馬曰璐﹝江南江都人。候選知州。不考。﹞

淩之調﹝江西新建人﹐丙辰進士。工部主事。﹞

陳撰﹝浙江鄞縣人﹐監生。不考。﹞

趙信﹝浙江仁和人﹐監生。﹞

楊煜曾﹝重保。以上六員﹐通政使趙之垣舉。﹞

丁凝﹝浙江長興人﹐己卯舉人。國子監學正。﹞

李光國﹝江南興化人﹐拔貢生。以上二員﹐詹亭吳拜舉。﹞

瞿駿﹝江南常熟人﹐副榜貢生。以上一員﹐詹事劉統勛舉。﹞

方觀承﹝江南桐城人。內閣中書。未考。﹞

顧陳序﹝江南鎭洋人﹐乙酉舉人。原行人。﹞

趙永孝﹝江南常熟人﹐甲辰舉人。﹞

朱稻孫﹝浙江秀水人。考授州判。﹞

沈炳震﹝浙江歸安人﹐貢生。﹞

陸枚﹝江南吳縣人﹐生員。以上六員﹐詹事管少詹事王奕淸舉。﹞

葉酉﹝江南桐城人﹐監生。以上一員﹐太常寺卿王氵符舉。﹞

宋士宗﹝江西星子人﹐丙午舉人。原南丰縣教諭。駁。以上一員﹐光祿寺卿那爾泰舉。﹞

楊廷英﹝江西新建人﹐癸丑進士。﹞

夏之翰﹝江西新建人﹐壬子舉人。﹞

劉斯組﹝江西。重保。﹞

龔正﹝江西南昌人﹐拔貢生。﹞

龔元﹝江西南昌人﹐廩生。以上五員﹐光祿寺卿吳元龍舉。﹞

傅王露﹝浙江會稽人﹐乙未進士。原編修。駁。﹞

王作人﹝浙江錢塘人﹐丙子舉人。原黔陽知縣。﹞

金徳瑛﹝浙江錢塘人。授修撰。不考。﹞

王延年﹝浙江錢塘人﹐丙午舉人。﹞

沈冰壺﹝浙江山陰人﹐廩生。﹞

邵岷﹝江南元和人﹐武生。駁。以上六員﹐太僕寺卿蔣漣舉。﹞

金門詔﹝江南江都人﹐丁酉舉人。攺庶吉士。不考。﹞

甘禾﹝江西奉新人﹐丙午舉人。﹞

饒一辛﹝江西廣昌人﹐癸卯舉人。教諭。﹞

劉世基﹝江西贛縣人﹐貢生。﹞

裘曰修﹝江西新建人﹐廩生。以上五員﹐順天府尹陳守創舉。﹞

魏樞﹝奉天承徳人﹐庚戌進士。永平府教授。故。以上一員﹐奉天府尹宋筠舉。﹞

祝維誥﹝浙江秀水人﹐監生。駁。以上一員。奉天府丞管學政事王河舉。﹞

張範﹝江南華亭人﹐監生。以上一員﹐衍聖公舉。﹞

劉自潔﹝直隸武彊人﹐癸巳進士。原編修。﹞

程恂﹝江南休寧人。原北運河同知。取二等末﹐用檢討。﹞

閻介年﹝直隸蔚州人﹐甲辰進士。﹞

汪土﹝江南休寧人﹐副榜貢生。取二等六名﹐用庶吉士。﹞

陸祖錫﹝浙江平湖人﹐拔貢生。﹞

邊連寶﹝直隸任邱人﹐拔貢生。以上六員﹐大子少保直隸總督李衛舉。﹞

孫見龍﹝浙江歸安人﹐癸巳進士。原庶吉士﹐攺補知縣。﹞

孫天寅﹝江南常熟人﹐甲辰舉人。故。﹞

沈徳潛﹝江南長洲人﹐廩生。﹞

朱厚章﹝江南長洲人﹐廩生。故。﹞

倪承茂﹝江南吳縣人﹐監生。﹞

吳龍見﹝江南武進人﹐增生。﹞

胡鳴玉﹝江南靑浦人﹐廩生。﹞

馬榮祖﹝江南江都人﹐壬子舉人。﹞

葉榮梓﹝江南靑浦人﹐廩生。﹞

王騰蛟﹝浙江錢塘人﹐貢生。﹞

張鳳孫﹝江南華亭人﹐副榜貢生。﹞

姚﹝江南桐城人。興化教諭。﹞

沈虹﹝江南長洲人﹐丙午舉人。句容教授。﹞

王會汾﹝江南無錫人﹐乙卯舉人。﹞

陳黃中﹝江南長洲人﹐生員。﹞

張廷槐﹝江南江陰人﹐癸丑進士。以上十六員﹐太子太保兵部尙書江蘇巡撫髙其倬舉。﹞

邱迥﹝江南山陽人﹐貢生。﹞

周振采﹝江南山陽人﹐拔貢生。不考。﹞

許鏘﹝江南上元人﹐生員。﹞

顧棟髙﹝江南無錫人﹐辛丑進士。﹞

潘遇莘﹝江南寶應人﹐舉人。﹞

郭束﹝江南寶應人﹐廩生。﹞

劉師翺﹝江南寶應人﹐監生。以上七員﹐兵部右侍郎署江蘇巡撫顧琮舉。﹞

劉綸﹝江南武進人﹐廩生。取一等一名﹐用編修。﹞

劉鳴鶴﹝江南陽湖人﹐廩生。﹞

陸桂馨﹝江南震澤人﹐貢生。以上三員﹐禮部左侍郎江蘇學政張廷璐舉。﹞

吳張元﹝江南吳縣人﹐優貢生。﹞

任瑗﹝江南山陽人﹐監生。以上二員﹐兵部尙書兩江總督趙宏恩舉。﹞

陳以剛﹝江南天長人﹐壬辰進士。池州府教授。不考。﹞

程光祚﹝江南上元人﹐廩生。﹞

吳檠﹝江南全椒人﹐增生。以上三員﹐安徽巡撫右副都禦史王舉。﹞

李希稷﹝江南宣城人﹐生員。﹞

梅兆頤﹝江南宣城人﹐生員。﹞

江爲龍﹝江南桐城人﹐生員。以上三員﹐兵部右侍郎安徽巡撫趙國麟舉。﹞

嚴遂成﹝浙江烏程人﹐甲辰進士。原任臨縣知縣。丁憂。﹞

厲鶚﹝浙江錢塘人﹐庚子舉人。﹞

周玉章﹝浙江仁和人﹐生員。﹞

杭世駿﹝浙江仁和人﹐甲辰舉人。取一等五名﹐用編修。﹞

沈炳謙﹝浙江歸安人﹐貢生。﹞

齊召南﹝浙江天臺人﹐副榜貢生。取二等八名﹐用庶吉士。﹞

張懋建﹝浙江鎭海人﹐乙卯舉人。﹞

周長髮﹝浙江會稽人﹐甲辰進士。樂淸縣教諭﹐前庶吉士。取二等九名﹐用檢討。﹞

汪沆﹝浙江錢塘人﹐生員。﹞

周琰﹝浙江蕭山人﹐生員。﹞

周大樞﹝浙江山陰人﹐生員。﹞

萬光泰﹝浙江秀水人﹐生員。﹞

陳士﹝浙江錢塘人﹐生員。取二等七名﹐用庶吉士。﹞

邵昂霄﹝浙江余姚人﹐拔貢生。﹞

程川﹝浙江錢塘人﹐拔貢生。﹞

孫貽年﹝浙江歸安人﹐生員。﹞

李宗潮﹝浙江秀水人﹐副榜貢生。﹞

錢載﹝浙江秀水人﹐副榜貢生。以上十八員﹐浙江總督管巡撫事兵部右侍郎程元章舉。﹞

金文淳﹝浙江錢塘人﹐廩生。﹞

沈樹徳﹝浙江歸安人﹐廩生。﹞

朱荃﹝浙江桐鄕人﹐生員。補考二等一名﹐用庶吉士。﹞

申甫﹝江南江都人﹐布衣。﹞

翁照﹝江南江陰人﹐監生。不考。以上五員﹐太子太保文淵閣大學士吏部尙書管浙江總督嵇曾筠舉。﹞

鄧牧﹝江西南丰人﹐辛丑進士。撫州府教授。﹞

黃永年﹝江西廣昌人﹐乙卯舉人。﹞

廖理﹝江西南城人﹐廩生。﹞

張錦傳﹝江西臨川人﹐生員。﹞

李灝﹝江西南丰人。生員。﹞

黃天策﹝����人。以上六員﹐右副都禦史江西巡撫常安舉。﹞

陳兆侖﹝浙江錢塘人﹐庚戌進士。福建學習。以上一員﹐兵部右侍郎福建巡撫趙國麟舉。﹞

王士讓﹝福建安溪人﹐副榜貢生。﹞

方鶴鳴﹝福建晉江人﹐優行廩生。﹞

潘思光﹝福建安溪人﹐廩生。﹞

陳一策﹝福建晉江人﹐貢生。﹞

張甄陶﹝福建閩縣人﹐廩生。﹞

洪世澤﹝福建南安人﹐廩生。補考取二等二名﹐用庶吉士。﹞

王元方﹝福建晉江人﹐生員。﹞

陳繩﹝福建閩縣人﹐廩生。﹞

陳大琰﹝福建龍巖人﹐廩生。﹞

陳繼善﹝福建閩縣人﹐生員。以上十員﹐兵部侍郎福建巡撫盧焯舉。﹞

蔡映斗﹝江南江陰人﹐監生。不考。﹞

饒允坡﹝江西進賢人﹐拔貢生。以上二員﹐翰林院侍讀福建學政周學健舉。﹞

易宗﹝湖南湘鄕人。候選縣丞。﹞

鄧獻璋﹝湖南祁陽人﹐生員。﹞

陳世賢﹝湖南祁陽人﹐生員。﹞

王文淸﹝湖南人﹐甲辰進士。原嶽州府教授。﹞

張敍﹝江南鎭洋人﹐壬子舉人。﹞

段梧生﹝湖南長寧人﹐監生。﹞

錢斌﹝江南太倉人﹐監生。﹞

陳世龍﹝湖南祁陽人﹐拔貢生。﹞

許伯政﹝湖南巴陵人﹐拔貢生。﹞

王元﹝湖南華客人﹐監生。以上十員﹐湖南巡撫副都禦史鐘保舉。﹞

張庚﹝浙江秀水人﹐布衣。以上一員﹐湖北學政檢討蔣蔚舉。﹞

劉玉麟﹝山東菏澤人﹐丙午舉人。觀城教諭。取二等三名﹐用檢討。﹞

牛運震﹝山東滋陽人﹐癸丑進士。﹞

耿賢舉﹝山東館陶人﹐癸卯舉人。﹞

顏懋倫﹝山東曲阜人﹐拔貢生。以上四員﹐兵部右侍郎山東巡撫嶽浚舉。﹞

梅枚﹝江西南城人﹐辛丑進士。儀封知縣。不考。﹞

閻式礦﹝河南祥符人。孟津教諭。﹞

許佩璜﹝江南江都人。衛輝府通判。不考。﹞

朱超﹝河南祥符人。浚縣教諭。﹞

萬邦榮﹝河南襄城人﹐庚子舉人。﹞

張雄圖﹝河南洛陽人﹐廩生。以上六員﹐兵部右侍郎河東總督王士俊舉。﹞

王祖庚﹝江南華亭人﹐丁未進士。興縣知縣。﹞

王系﹝山西楡次人﹐丁未進士。大同府教授。﹞

張廷奏﹝山西楡社人﹐拔貢生。﹞

葉翥鳳﹝江南荊溪人﹐監生。故。以上四員﹐山西巡撫右副都禦史覺羅石麟舉。﹞

王起鵬﹝浙江歸安人。淸澗知縣。﹞

解含章﹝陜西韓城人﹐廩生。﹞

秦涇﹝陜西陽人﹐生員。以上三員﹐陜西巡撫右副都禦史碩色舉。﹞

陸祖錫﹝重保。以上一員﹐內閣學士兼禮部侍郎陜西學政王蘭生舉。﹞

劉澤﹝湖南長沙人﹐庚戌進士。四川宜賓縣知縣。﹞

許儒龍﹝四川郫縣人﹐監生。以上二員﹐四川巡撫右副都禦史楊﹠lt﹔香必﹠gt﹔舉。﹞

何夢篆﹝江南江寧人﹐癸卯進士。廣東新安縣知縣。﹞

施念曾﹝江南宣城人。新寧縣知縣。﹞

許遂﹝廣東番禺人﹐丙子舉人。原江南淸河縣知縣。﹞

鐘獅﹝廣東番禺人﹐壬子舉人。﹞

勞孝輿﹝廣東南海人﹐拔貢生。﹞

車騰芳﹝廣東番禺人﹐庚子舉人。以上六員﹐廣東巡撫右副都禦史楊永斌舉。﹞

吳王坦﹝江蘇華亭人﹐癸卯進士。永福縣知縣。﹞

袁枚﹝浙江仁和人﹐廩生。以上二員﹐廣西巡撫兵部右侍郎金釒共舉。﹞

田荃﹝陜西富平人﹐廩生。以上一員﹐戶部尙書總理陜西巡撫事史貽直舉。﹞

沈瀾﹝浙江烏程人﹐癸丑進士。﹞

毛一驄﹝湖北東湖人﹐拔貢生。﹞

南昌齡﹝湖北蘄水人﹐監生。﹞

迮雲龍﹝江南吳江人﹐副榜貢生。以上四員﹐兵部右侍郎署湖北巡撫事吳應舉。﹞

按康熙己未宏博科所舉所到人數﹐諸書不同。《吏垣略牘》載舉者一百八十六人﹐計其所列銜名﹐又只一百八十三人﹐除丁憂九人不到﹐僅一百七十四人﹐與施閏章《學余堂集》所言略同。劉廷璣《在園雜﹝記﹞﹝志﹞》未言共舉之數﹐乃稱到京者五十九人﹐除老病不試之傅山﹑杜越等九人﹐實與試者五十人﹐均入翰林﹐未試九人﹐咸賜中書舍人﹐乘傳還裏﹐人各詳其所授之職﹐與《館選錄》符合。乾隆丙辰宏詞科﹐共舉二百七十二人﹐除重保五人外﹐實舉二百六十七人﹐此科兩次僅選十九人﹐而未言到京與試者幾人。

又按秦瀛《己未博學鴻詞錄》所載﹐是科中官生五十人﹐均入翰林﹔其年老授爲內閣中書者﹐邱鐘仁以下七人﹔臨試告病仍賜內閣中書者﹐傅山﹑杜越二人﹔丁憂未與試者﹐曹溶以下十四人﹔未試病故者﹐葉舒崇等三人﹔未試致仕者﹐祝宏坊一人﹔到京稱疾不與試者﹐紀炅﹑王弘撰二人﹔與試未用者﹐閻若璩以下九十五人﹐皆與前開人名數目相符﹐應以此爲定。又此冊所錄內漏開辭不就徵者﹐顧炎武﹑王揆﹑徐夜﹑聞性道﹑萬斯同﹑王曾武﹑李淸﹑胡仲治﹑周鼎﹑馮京﹑崔華﹑費密十二人﹔後期未試者﹐夏る﹑方象璜二人﹔舉不及期者﹐姜宸英一人﹔補遺辭薦者﹐周容﹑錢肅潤二人。

又按內廷供奉髙士奇﹑勵杜訥﹐是日在南書房各賦《省耕》詩一首﹐稱旨﹐特賜同博學鴻儒科﹐尢盛事也。

●卷五◎滿洲大臣亦可借補漢缺《八旗通誌》初集載﹐武英殿大學士富寧安﹐鑲藍旗滿洲人﹝富察氏﹞。大學士阿爾泰之子也。康熙二十五年﹐襲伊叔祖尼喀納之騎都尉世職﹐任三等護衛兼前鋒護衛。三十八年﹐襲伊父所管之佐領﹐尋升驍騎參領。四十一年﹐升鑲紅旗滿洲副都統。四十四年﹐升倉場侍郎﹔十月﹐補正黃旗漢軍都統。四十六年十一月﹐升都察院漢缺左都禦史﹔十二月﹐調滿缺左都禦史﹐任議政大臣。累官尙書﹐授靖逆將軍﹑文淵閣大學士﹐攺授武英殿大學士﹐謚文恭﹐賜侯爵。是滿洲大臣亦可借補漢缺也。

謹按《富文恭列傳》﹐雍正四年﹐奉旨將禦用暖帽﹑補褂﹑素珠賜伊穿帶﹐並賜緞疋﹑銀兩﹑被鞍﹑黃扯手馬﹑雙眼花翎﹐章服之榮﹐莫此爲盛。

◎朝珠素珠之制﹐以雜寶及諸香穿綴。惟東珠﹑珍珠者﹐上用而外﹐餘皆禁之。諸王用珊瑚朝珠﹐珍珠記念。一品大臣許用珊瑚朝珠﹐五色記念。文職五品﹑武職四品以上﹐許用雜寶諸香朝珠﹐珊瑚寶石記念。雍正六年﹐特準內務府六品主事等官掛朝珠。乾降二年﹐特準翰林院修撰﹑編修﹑檢討一體懸帶素珠。五年﹐奏準京官禮部司務﹝今增爲主事司務﹞﹑太常寺博士﹑典簿﹑讀祝官﹑贊禮郎﹑鴻臚寺鳴贊﹑光祿寺署正﹑署丞﹑國子監監丞﹑博士﹑助教﹑學正﹑學錄﹑典簿等官﹐恭遇壇廟執事﹑殿陛侍儀﹐俱準懸掛素珠﹐平時仍不準用。今平時戴用者﹐非也。

按武職中五六品侍衛﹑親軍營護軍營五品委參領﹑京營守備﹑八旗滿洲云騎尉﹐文職中六品贊善﹑七品內閣漢中書﹑各園庭七八九品苑丞﹑苑副﹑太醫院等官﹐鴻臚序班﹐各府典儀﹐皆準掛帶朝珠﹐不知從何所始。嘉慶年間﹐中書非兼軍機﹑批本兩處﹐尙不見有掛用朝珠者也。又稽查上諭處各官﹐亦帶朝珠﹐不知始自何年。

又按宮內太監﹐有頂戴卽有朝珠﹐然非禦前太監﹐必須當差已逾三十年﹐方準得頂戴。而禦前太監﹐又必須自幼淨身﹐方準充當﹐可謂愼矣。

◎拔貢年分從前拔貢之制﹐無一定年限。乾隆七年﹐諭曰「從前選拔﹐或數十年一舉﹐或二十年一舉。今則六年一舉﹐爲期太促。應酌量變通﹐定爲十二年一次﹐皆以酉年舉行﹐著爲令。」

按拔貢之科﹐每十二年﹐學臣於府﹑州﹑縣學廩生內各舉一名﹐貢入京師﹐欽簡大臣會考後﹐拔其優等﹐再赴朝考﹐入選者以七品小京官分部觀政﹐或以知縣分發直省敍補﹐其餘貢生﹐均以州佐教職選用。今稱拔貢爲明經。按唐制有六科﹕一曰秀才﹐二曰明經﹐三曰進士﹐四曰明法﹐五曰明書﹐六曰明算。進士試詩賦﹐明經試經術﹐與今不同也。

◎殿試策不用艸茅字故事﹐於試策前後﹐均有一定體制﹐末云「臣艸茅新進﹐罔識忌諱﹐干冒宸聰」云云。嘉慶八年﹐特旨將「艸茅新進」四字攺爲「末學新進」。因準宗室應試﹐不宜用艸茅字樣﹐一體攺之。

◎帥印關防國初廓淸疆宇﹐命將出師﹐其時有安遠靖寇大將軍﹑寧南蕩寇大將軍﹑平蠻蕩寇將軍﹑靖海將軍﹑討逆將軍各號。今考皇史成尊藏印信共十五顆﹐無四字名號之帥印矣。其一爲總理一切軍務儲糈經略大臣關防﹐其次奉命﹑撫遠﹑寧遠﹑安東﹑徵南﹑平西﹑平北大將軍印共七顆﹐又其次曰鎭海﹑揚威﹑靖逆﹑靖東﹑徵南﹑定西﹑定北將軍印共七顆。凡遇命將出師﹐開列印目﹐奏請頒發﹐凱撤之日﹐納於皇史成。雍正六年﹐特鑄欽差大臣關防六顆﹐三品以上大員奉使用之﹐式樣與督撫關防同﹔欽差官員關防四顆﹐四品以下使臣用之﹐式樣如道員關防。

謹按欽差大臣關防於滿漢篆文之中﹐鑄淸字一行。

◎滿漢官員準用家人數目傳曰﹐官盛任使﹐所以勸仕也。古人一命之榮﹐卽思力庇無告﹐不以君祿自私其家﹐亦何嘗不有助於事理也。杜祁公罷歸後﹐僕從如故﹐或勸之少殺﹐公嘆曰「旣竊厚祿﹐又竊髙士之名﹐吾不忍爲也。」本朝康熙年﹐粵督周有徳﹐鑲紅旗漢軍人﹐憂居於家。值吳三桂之叛﹐起爲四川總督﹐聞命陛辭﹐選帶家丁四百名﹐星夜前進。時四川文武已降賊﹐周有徳至廣元縣﹐大敗之﹐遂克其城﹐聲威大振﹐論者賢之﹐載於《八旗名臣傳》中。初未嘗以僕從多寡定其人也﹐後因督撫置買奴僕太多﹐有至千人者﹐乃於康熙二十五年﹐議準外任官員﹐除攜帶兄弟妻子外﹐漢督撫準帶家人五十人﹐藩臬準帶四十人﹐道府準帶三十人﹐同通州縣準帶二十人﹐州同以下雜職準帶十人﹐婦女亦不得過此﹐廚役等不在此數。旗員外官﹐蓄養家人﹐準照此例倍之。按此則僕從多寡﹐不以所司繁簡而論﹐均以職分尊卑而定﹐以示等威也。

今人每以減僕從爲美名﹐要必觀其厚祿所餘﹐作何散用。要知天下之阡陌有限﹐國中之生齒無窮。身享無仕﹐家廣田園﹐進可以顯﹐退可以耕。豈可一視遊食皆爲無賴﹐旣不能使其安有恆業﹐又絕其謀生遊食之途﹐豈不痛哉﹗故爲大臣者﹐應以一夫不獲爲己任。又按古之爲將者﹐必有家卒。《春秋傳》﹐冉求以武城人三百爲己徒卒。《三國誌。呂虔傳》﹐領泰山太守﹐將家兵到郡﹐郭祖﹑公孫犢等皆降。《晉書。王渾傳》﹐爲司徒﹐楚王瑋將害汝南王亮﹐渾辭疾歸第﹐以家兵千餘人閉門拒瑋﹐瑋不敢逼。是古人家兵之多﹐於此可見。

◎比丁故事﹐凡八旗外任文武官員﹑各省駐防旗人﹑北部蒙古藩屬﹑附京皇糧莊頭﹐每屆三年﹐均有比丁之例。外任官員﹐由本旗都統行令該督撫﹐查考隨任親屬男女人口﹑年歲及家丁若干名口﹐開報達部﹔外藩王公﹐各因其地﹐由盟長或將軍都統查其人丁﹑軍實﹐開報於理藩院存記﹔莊戶由內務府遣司員周曆查核﹐統皆謂之比丁。《周禮。小司徒》﹕「三年則大比。」注云「大比謂使天下更簡閱民數及其財物也。」鄭司農云「五家爲比﹐故以比爲名。」是比丁之制﹐乃三代之成法也。

按今以鄕試爲大比﹐似於《周禮》之義相左。

◎五經博士經博士者﹐師儒之職﹐異於太常也。漢成帝陽朔二年﹐詔曰「古之立太學﹐將以傳先王之業﹐流化於天下也。儒林之官﹐四海淵源﹐宜皆明習於古今﹐溫故知新﹐通達國體﹐故謂之博士。否則學者無述焉﹐爲下所輕﹐非所以尊道徳也。」「丞相﹑禦史其與中二千石﹑二千石雜舉可充博士﹐任使卓然可觀。」蓋古人師儒教授﹐必專一經﹐故每經專設博士若干人﹐爲講導之資。唐宋以前﹐取士皆用九經。自勝國以來﹐只用五經﹐故曰五經博士。五經者﹕《詩》《書》《易》《春秋》《禮記》也。九經者﹐益以《周禮》《儀禮》《公羊》《谷梁》二傳也。今師儒不設專經﹐其五經博士攺爲位置聖賢後裔襲替之官﹐非用以講導經術者也。

按今國子監別有博士二員﹐固與翰林院之五經博士不同﹐亦無講導之責﹐與監丞﹑典簿爲一階﹐有如部寺之司務耳。昔吾友戲曰「古則有瘦羊博士﹐今則有餼羊博士。」則其爲學校備員﹐又可想矣。

博士者﹐明習其事之稱﹐故有茶博士﹑酒博士之名。彼傭保者尙不負其習業之義﹐柰何吾儒徒有其名而昧其業耶。

◎新疆用乾隆錢乾隆年間﹐開拓新疆回部二萬里﹐盡入版圖﹐並開鑪鼓鑄制錢﹐以通財貨。詔命此後新疆鼓鑄錢文﹐永遠用乾隆年號﹐與內地鼓鑄必用當今紀年之例不同也。嘉慶四年﹐奉仁宗睿皇帝諭旨﹐新疆鼓鑄制錢﹐每鑪鑄乾隆錢三成﹐嘉慶錢七成﹐世世永著爲例。是以道光﹑咸豐攺元後﹐新疆制錢﹐遵鑄嗣聖紀年七成﹐仍鑄乾隆寶號三成也。考制錢必鑄時王年號﹐自宋而始。唐以前錢法式樣輕重﹐因時而易。唐《食貨志》曰「武徳四年﹐鑄開元通寶錢﹐徑八分﹐重二銖四﹐累積十錢重一兩。」又曰「開元錢之文﹐乃給事中歐陽詢制詞及書﹐時稱其工﹐字體含八分及隸。其詞先上後下﹑次左後右讀之﹐若自上及左回環讀之﹐其義亦通﹐流俗謂之開元通寶錢。」馬永卿曰「開元通寶錢﹐有唐二百八十九年獨鑄此錢﹐故開元錢如此之多。而明皇紀元年號﹐偶與相合耳﹐非自開元而始也。」《舊唐書》髙宗乾封元年四月庚寅﹐攺鑄乾封泉寶錢。二年正月﹐罷乾封錢﹐復用開元通寶錢。按此則我朝於新疆各城﹐常用乾隆通寶錢﹐實合於古也。

◎本省人作本省官定例﹐漢人文職除學官外皆回避本省。八旗滿洲﹑蒙古人﹐回避直隸省五百里以內之州縣缺﹐其餘官職﹐皆不回避。漢軍人回避直隸通省四品以下官﹐若順天府尹﹑總督﹑藩臬運三司﹐皆不回避。從前桂林陳文恭﹝宏謀﹞曾任兩廣總督﹔溧陽史文靖﹝貽直﹞曾署兩江總督﹔祁陽陳文肅﹝大受﹞曾任兩湖總督﹔儀徵阮文達﹝元﹞曾任漕運總督﹐揚州隸其治內﹐均異數也。又滿洲徳文莊﹝保﹞任順天學政﹔大興朱文正﹝﹞祖籍蕭山﹐任浙江學政﹔大興翁學士﹝方綱﹞﹑通州白尙書﹝﹞﹐皆主順天鄕試。

謹按﹕先文肅公在乾隆年間﹐曾官天津府同知﹑永平知府﹑永定河道各缺。嘉慶年﹐霸昌道世昌﹐亦內府旗鼓人。是旗鼓人並不回避直隸之證。

◎考﹝番禺張維屏作﹞

潘安仁《閒居賦》﹕石雷駭。屏按﹕字始見於此。

包《正韻》﹕俗作袍。屏按﹕包字始見於此。

拋《文選。閒居賦》注﹕﹐今之拋石也。

《說文》﹕﹐建大木﹐置石其上﹐發機以追敵也。《太平禦覽》引《春秋舊說》﹕﹐發石車也。愚按﹕字從方人﹐應是車旌之屬﹐非今之火﹑古之飛石也。

炮徐鯤《考》﹕又作炮﹐借用炮燔之炮字。屏按﹕從火字始此。

神農以石爲兵﹐出於《越絕書》。

軒轅作﹐見《物原》。

商殷商之旅﹐其如林。《說文》引《詩》﹕「其如林。」

周《周禮。職金》注﹕以金石爲槍雷椎扌享之屬。《範蠡兵法》﹕飛石重十二斤﹐爲機發﹐行二百步。

漢《晁錯傳》﹕具藺石。《後漢書。袁紹傳》﹕曹操發石車擊紹。

魏蜀攻魏﹐郝昭以繩連石磨擊其衝車。

晉麻狄攻χ罕﹐爲拋車。

宋《宋書。殷炎傳》﹕虞挹之造確車﹐擊之以石。

唐李密以機石攻城﹐號將軍。屏按﹕以上之皆石。

宋宋太祖置弓弩院﹐所造有炮。《宋史》﹕咸平四年﹐劉永錫造手以獻。楊萬里《海蝤舡賦序》云﹐宋紹興三十一年﹐金兵欲濟江﹐虞允文伏舟七寶山﹐舟中發一霹靂﹐墜水中﹐硫黃得水﹐火自跳出﹐紙裂而石灰散爲煙霧﹐瞇其人馬之目﹐金兵大敗。屏按﹕此乃紙﹐以灰瞇目﹐非用子攻擊也。

金金人守汴﹐有鐵曰「震天雷」﹐見於《稗編》。屏按﹕用鐵始見於此。

元世祖得回回所獻新法﹐攻襄陽﹐世謂之襄陽。屏按﹕火守城﹑攻城﹐始見於此。其之制度未詳。

明永樂間﹐平交趾﹐得神機槍法。嘉靖二年﹐佛郎機寇廣州﹐指揮柯榮禦之。賊戰敗遁﹐官軍獲其二舟﹐得其﹐卽名爲「佛郎機」﹐副使汪釒宏進之朝。《明史。兵志》云﹐佛郎機式﹐以銅爲之﹐長五六尺﹐大者重千餘斤﹐小者數百斤。屏按﹕用銅始見於此。

大淸天聰五年造紅衣大炮﹐名曰「天佑助威大將軍」。

崇徳八年造神威大將軍炮。

康熙十五年造神威無敵大將軍炮。

康熙二十八年造武成永固大將軍炮。

國朝造炮之式﹐諸炮之名﹐詳見《欽定皇淸禮器圖式》。蓋禮有五日﹐軍禮居三﹐故《禮器圖》中﹐兼載軍器。此三代之宏規﹐萬世之令典也﹝張維屏《松心目錄》語﹞。

謹按火炮之制﹐據此說﹐則元以前皆機車發石爲炮﹐有元而下始得其法。又自佛郎機入中國﹐其制益精。愚以爲魏馬鈞制爆仗﹐隋煬帝益以火藥雜戲﹐是火藥先行於中國七八百年之久﹐而後乃有火炮﹐已恐未信。且《宋史》中有火炮﹑火熗﹑火箭之制﹐火熗以鉅竹爲筒﹐內安子窠﹐燒放焰絕﹐然後子發出﹐如炮聲遠聞云云﹐直與今之火槍無異。今之熗筒﹐範鐵爲之﹐不用竹制耳。火炮未詳其制﹐應亦大率相類。張氏之說﹐恐未確也。

又按軍中自有火炮之法﹐兩軍相敵﹐足以制勝於數百步之外。如「武成永固大將軍」﹐力能飛擊五里之外﹐人馬當之﹐無不糜爛成燼。是弧矢戈矛之器﹐孟賁﹑項籍之勇﹐皆無用矣。然佛郎機自操利器﹐不能制勝﹐卒致奔潰﹐貽於中國﹐足見𨿽有利器﹐仍須其人也。余從戎旣久﹐稍解戰陣之法。第一須練膽﹐膽大气自沈靜﹐心自淸楚。尢戒孟浪輕進﹐不思退步。自以血气一憤之勇﹐尙未必久而能恃﹐況千萬人之勇气﹐安能一一如我耶。一人驚退﹐全隊動搖﹐是以兵家必斬先退之軍也。膂力宜長久耐勞﹐轉戰經日﹐不致倦怠爲上。徒有扛鼎之力﹐不能鎭靜持久﹐何異溝壑之水﹐一注卽涸。此良將之勝於勇將者也。

又按《大金志》﹐大軍發大炮擊碎西承天門云云﹐是金季已用火炮矣。

◎番役今內務府愼刑司﹑步軍統領衙門兩處﹐均有番子若干﹐爲捕姦緝盜之役﹐選順天民人充之。愼刑司番子﹐俗稱內大班﹔步軍署番子﹐稱外大班。所以命之曰番子者﹐其義殆不可曉﹐蓋相沿明季廠役之名也。明季廠衛有番役﹐其迹最橫。《客燕雜記》云﹐羅織之獄﹐自廠達衛﹐衛達西曹者﹐則請原邏役坐堂後聽審﹐名曰錄事﹔其不由廠而直下西曹者﹐則有直日邏役往來十三司﹐名曰聽記。《客窗偶話》云﹐廠衛爪牙﹐司文移者曰掌班﹑寫字房﹑管事房﹑辦事房﹐以十二支分十二夥。頭目一人曰擋頭﹐外人稱曰夥長﹐夥長專司緝察。每擋頭下有番子數人﹐名曰幹事的﹐專持人陰事或縉紳私事﹐密白於擋頭。得一事﹐擋頭先捐金﹐予之事日「起數」﹐予之金曰「買起數」。擋頭隨同番役於所犯之家左右寺廟空所﹐名曰「打樁」﹐擋頭設座﹐番子直入所犯之家﹐非刑拷掠﹐謂之「幹窄酒」﹐一曰「搬罾兒」。《暇老齋筆記》云﹐今之緝事番役﹐唐稱不良人﹐有不良帥主之﹐卽漢之大誰何也。本朝所設番子﹐專司緝捕盜賊﹐訪拿逃亡及娼賭凶棍等事﹐其他槪不能預﹐以官領之﹐其橫亦戢。道光二十年﹐加禁吸食鴉片煙之例﹐時京師縉紳之家﹐已大受番役之累﹐幸未幾卽有禁止訛詐之令﹐人心藉安﹐此輩無能爲技矣。今番役於犯事之家左右刺探曰「掛樁」﹐仍沿「打樁」之名也。

按《綏寇紀略》云﹐崇禎十五年正月﹐諭東廠太監王徳化曰﹕朝廷設東廠緝事﹐期於摘發大姦﹐若糾剔細微﹐文网苛察﹐非所以安全之也。今後非謀反﹑逆倫﹑權豪悍法者勿問云云。蓋番役之獘﹐明末業已知之﹐知之𨿽晚﹐正啟我國家萬年之郅治也。

◎京城建置里數明永樂建築京城﹐周圍四十里﹐爲九門﹐南曰麗正﹑文明﹑順城﹐東曰齊化﹑東直﹐西曰平則﹑西直﹐北曰安定﹑徳勝。正統中﹐攺麗正爲正陽﹐文明爲崇文﹐順城爲宣武﹐齊化爲朝陽﹐平則爲阜城﹐餘四門仍舊。城南一面長二千二百九十五丈九尺三寸﹐北二千二百三十二丈四尺五寸﹐東一千七百八十六丈九尺二寸﹐西一千五百六十四丈五尺二寸﹐髙三丈五尺五寸﹐垛口五尺五寸﹐基厚六丈二尺﹐頂收五丈。嘉靖二十三年﹐築重城包京城南一面﹐轉抱東西角樓﹐止長二十八里﹐爲七門﹐南曰永定﹑左安﹑右安﹑東曰廣渠﹑東便﹐西曰廣寧﹑西便。城南一面長二千四百五十四丈四尺七寸﹐東一千八十五丈﹐西一千九十三丈二尺﹐各髙二丈﹐垛口四尺﹐基厚二丈﹐頂收一丈四尺。四十二年增修各門甕城﹐此見於《明季工部志》﹐與今制規模相同﹐似覺城墻比先增髙﹐不止三丈五尺也。

按《正統實錄》云﹐京師城垣﹐其外舊固以磚石﹐內惟土築﹐遇雨輒頹。正統十年六月﹐命太監阮安﹑﹝交趾人。﹞成國公朱勇﹑修武伯沈榮﹑尙書王巹﹑侍郎王祜督工甓之。又云﹐正統二年正月﹐修造京師門樓﹑城濠﹑橋閘﹑月城﹑牌樓﹐於四年四月完工﹐至是煥然﹐金湯鞏固﹐足聳萬國之瞻云。又按《明工部志》云﹐京城周圍四十里﹐南面長一千二百九十餘丈﹐北面長二千二百三十餘丈﹐何以南北尺丈長短懸殊﹖以今視之﹐似覺南面較北面爲長。應是版印所誤﹐南面當是二千二百九十餘丈也。又《舊京遺事》云﹐京師大城﹐周圍四十五里﹐九門﹐城如方印﹐亦與《工部志》之四十里不同﹐均俟考證。

又按《明世宗實錄》所載﹐建築外城之制﹐初議周圍四面﹐俱築重城﹐度勘地勢﹐接連舊日土城﹐約長七十餘里。後因工費重大﹐成功不易﹐以問大學士嚴嵩等﹐乃請自詣工所視之﹐還言先築南面﹐俟財力裕時﹐再因地計度﹐以成四面之制﹐從之。是以京師重城只障南面也。

又按自來論形勢者﹐必曰關中負山面河﹐不啻拊背扼吭﹐足以鞭撻四裔。其次則河﹑洛居天下之中﹐金陵有長江之險。蓋皆因仍而言﹐未必具有獨識也。燕京之地﹐《戰國策》已稱其天府之國﹐富弼稱其士卒精悍﹐與他道不類﹐得其心可以爲用﹐失其心可以爲患。《朱子語類》言冀州山脈﹐從雲中發來﹐前則黃河還繞﹐泰山聳左爲龍﹐華山聳右爲虎﹐嵩爲前案﹐淮南諸山爲第二重案。故古今建都之地﹐莫過於冀﹐所謂無風以散之﹐有水以界之也。

又按《金圖經》云﹐正元四年﹐金主亮率文武百官幸燕﹐遂以燕爲中都府﹐曰大興﹐定京邑焉。都城之門十二﹐每一面分三門﹐一正兩偏。其正門兩旁﹐又設兩門。正門常不開﹐惟車駕出入﹐余悉由兩旁門行。其門十二﹐東曰宣耀﹑施仁﹑陽春﹐西曰灝華﹑麗澤﹑新益﹐南曰丰宜﹑景風﹑端禮﹐北曰通元﹑會城﹑崇智。內城門左掖﹑右掖﹑宣陽﹑宣華﹑玉華﹑拱北﹐又在外焉。外門墨書粉地﹐內門金書朱地﹐皆禮部尙書王兢書。督修宮殿者﹐左相張浩也。內城之地﹐九里三十步。其外城之地﹐似比今之大城寬廣。土人言﹐徳勝門外﹑東直門外之土墉﹐卽金代都城舊址。其信然歟﹖

又今之京師人呼正陽門爲前門﹐崇文門爲哈達門﹐又曰海岱門﹐宣武門爲順治門﹐朝陽門爲齊化門﹐阜城門爲平則門﹐外城之左安門爲江擦門﹐廣渠門爲沙窩門﹐右安門爲南西門﹐廣寧門爲彰儀門。若言現定之名﹐轉不知也。

◎都統副都統《大淸會典》﹕滿洲﹑蒙古﹑漢軍各八旗﹐各置都統一員﹐共二十四人﹐秩一品﹔副都統各二員﹐秩正二品﹐分領八旗政令。外省則熱河﹑烏魯木齊﹑察哈爾三處﹐各設都統一員﹐統轄旗營文武﹐位至重也。其餘有旗兵駐防之城﹐或置副都統一二員﹐以爲將軍之貳﹔或設專閫副都統﹐以帥滿營之師﹐其秩均與京旗同。凡都統﹑副都統缺員﹐皆以旗員簡任﹐不用漢員﹐爲其習於風俗﹐長於弓馬也。考都統之名﹐始於唐季。《百官志》云﹐天寶末﹐置天下兵馬元帥﹐都統朔方﹑河東﹑河北﹑平盧節度使﹐寶應年有行營都統李國貞﹐興元元年置副都統。此都統﹑副都統之名所始也。

謹按京旗每以皇子﹑王公兼任。國初﹐都統位在大學士之上﹐最貴重也。淸語曰固山額眞﹐固山﹐旗也﹐額眞﹐主君也。今攺爲固山諳班。

◎務上都城崇文門稅課司﹐俗稱稅務司﹐又曰務上。按稅務司猶言稅課事務之司﹐其義甚明﹐柰何直以務上呼之﹐似捨其本而從其末矣。然《宋史》太祖詔書有言﹐所在務上﹐不得苛畱行旅賫裝﹐非有貨幣當算者﹐毋得發篋搜索﹐又詔榜商稅則例於務門﹐毋得核攺更增云云。是呼關稅之所爲務﹐自宋代已然矣。

◎滿洲祭祀割牲滿洲祭祀之禮﹐各族𨿽不盡同﹐然其大致則一也。薦熟時﹐先到牲之耳﹑唇﹑心﹑肺﹑肝﹑趾﹑尾各尖﹐共置一器薦之﹔或割耳﹑唇﹑蹄﹑尾尖﹐獻於神桿斗盤之內。又有薦血之禮﹑腸脂冪於牲首之禮﹐舊俗相沿﹐莫知其義者多矣。《禮記。郊特牲》曰「血祭﹐盛气也﹐祭肺﹑肝﹑心﹐貴气主也。祭黍稷加肺﹐祭齊加明水﹐報陰也﹔取率燔燎升首﹐報陽也。」《祭義》曰「卿大夫袒﹐而毛牛尙耳。鸞刀以割﹐取率﹐乃退。」注云「血祭者﹐所以表其气之盛也。肺﹑肝﹑心﹐皆气之所捨﹐故雲气主﹐周祭肺﹐殷祭肝﹐夏祭心也。率﹐腸脂也。﹝音律僚﹐卽今人所稱网油是也。﹞袒衣﹐示有事也。將殺牲﹐則先取耳旁毛以薦神﹐毛以告全﹐耳以主聽﹐欲神聽之也。以耳毛爲上﹐故云尙耳也。」據此數說﹐是滿洲祭祀之禮﹐實有合於《禮經。祭義》﹐非無本之文矣。

滿洲祭禮﹐牽牲入﹐ㄣ於案﹐灌耳使其鳴﹐而後祭之﹐卽《禮經》之獻牲也﹐主聽也﹐殷人之尙聲也。次以亞俎盛血薦之﹐卽有虞氏之尙气也。次薦熟﹐次渥俎﹐卽加明水及閻祭之義也。注云﹐閻﹝音徐廉切﹞﹐湯中所閻之肉也。牲體旣解﹐仍合其五體於俎﹐如全牲﹐冪以脂网﹐卽告全率之義也。割耳﹑蹄﹑唇﹑心﹑肺﹑肝尖﹐共納一器以薦﹐亦告全尙气之義也。牲體以臀爲貴﹐肩次之﹐余不足重﹐卽殷人尙髀﹑周人尙肩之禮也。《禮經》注云﹐殷人尙質﹐髀貴其厚﹔周人尙文﹐肩貴其前。國朝之胙﹐並貴肩臀者﹐文質相濟﹐爲盡美矣。淸語名肩爲哈拉巴﹐名臀爲烏﹐皆祭肉之上品﹐拜胙者罕能及之。祭日﹐主人召親故食胙﹐卽《禮經》余之義也。肅客入席﹐主人親持豚肩﹐置匕以獻客。客固辭﹐乃付庖丁割之。按《禮經》食三老五更於太學﹐天子袒而割牲﹐執醬而饋﹐執爵而。是天子餉更老之禮﹐尙且親割手饋﹐致其殷勤﹐則士大夫餉胙而請親割﹐固其宜矣。

◎阿家八旗人稱母曰額娘﹐曰阿家﹐曰奶奶﹐如南方之呼娘﹑呼彌﹑呼媽相同﹐各隨其俗也。額娘﹑阿家﹐皆淸語﹐或寫阿家爲阿吉﹐蓋滿漢諧音﹐多無定字。讀《範蔚宗傳》云﹐其妻向其母曰「阿家莫惱」云云﹐是古人亦有此稱矣。

◎北方嬰兒命名京師人家嬰兒僮僕﹐喜用兒字命名﹐如來升兒﹑進喜兒﹑成兒﹐定兒之類甚多。按六朝時﹐有大將張敬兒﹑張豬兒﹐隋煬帝時﹐有大將來護兒﹑甄翟兒﹐是古之仕宦且有此名﹐不獨閭裏之兒矣。

又山東鄕俗﹐小兒乳名慣以某子呼之﹐如大子﹑二子﹑喜子﹑祿子之類﹐在在皆是也。按《宋書》中﹐有沈田子﹑荀伯子﹐皆當時顯宦﹔謝混呼其侄弘微爲微子﹐沈約南士﹐不解此俗﹐乃謂呼靈運爲阿客﹐呼瞻爲阿遠﹑曜爲阿多﹐特敬貴於弘微號曰微子﹐豈不誤哉。

◎乘輿先後同治攺元之初﹐今上正在沖齡。每謁陵寢遠行﹐帝輿在前﹐次爲慈安皇太后輿﹐次爲慈禧皇太后輿﹐云聯星從﹐警蹕禁嚴﹐與列聖往年巡行﹐別設慈駕儀從之制稍殊。蓋兩宮保護聖躬之心﹐至愼至重﹐啟迪之外﹐未嘗近於宦寺保母也。宋仁宗太后與帝同遊慈孝寺﹐欲乘輦先行﹐魯宗道奏以從子之義﹐太后遽命輦後乘輿而行﹐人心大悅。本朝方今之禮﹐不期而同﹐且出於自然﹐未聞建白講解﹐始攺其札﹐尢見母徳之隆﹐足以昭垂萬世也。

◎圖記印信之名﹐長形者爲關防﹑爲鈐記﹐方形者爲印。等其品秩﹐別其正貳﹐有銀質﹑銅質﹑木質﹑大小之分。惟滿蒙漢八旗佐領之印曰圖記﹐與各官之制不同。按明季仁宗卽位之初﹐特賜少傅蹇義﹑少保楊士奇﹑太子少傅楊榮﹑太子少保金幼孜銀圖書各一﹐其文曰「繩愆糾謬。」凡政有闕失﹐悉用此印密疏以聞。今之以圖記爲印之名﹐固本於此矣。又今之鹽政及巡城禦史印信﹐其式最小﹐方僅一寸數分﹐以鐵爲之。

◎族長八旗庶姓﹐皆設族長﹐各於尊屬閒官﹑或閒散望重者﹐舉之於官。凡涉公私事宜﹐得與佐領平章贊畫﹐𨿽無秩祿﹐亦官身也。天潢繁衍﹐體例稍殊﹐有近支宗室﹐有遠支宗室﹐有覺羅﹐均爲宗人﹐皆隸於宗人府。各宗族長之外﹐八旗又各設總族長領之﹐例以王公顯爵奏請簡用﹐每屆三年一換﹐與古之公族大夫相似也。傳疏曰﹐適子爲公族大夫﹐適子母弟爲餘子﹐庶子爲公行。是一支昆弟﹐各有族長﹐又與今制大異﹐殆如各邸之長史歟。

◎世祿國朝典制﹐策勛有爵﹐酬庸有蔭﹐皆延世錫類之恩也。恩蔭之制﹐滿漢京官﹐一品至四品文職大員﹐蔭一子入官﹔在外三品以上文職﹐蔭一子入官﹔武職不分京外﹐惟一二品大員始克予蔭﹔難蔭視其勛勞﹐𨿽散秩末僚﹐亦必予之。八旗大員子弟﹐又有考驗弓馬之例﹐每屆三年﹐臨軒親試﹐入彀者﹐或以侍衛用﹐或以部曹用。國初曾有學士之選﹐皆特恩也。孟子嘗言文王治岐﹐耕者九一﹐仕者世祿﹐二者王道之本也﹐豈不信哉。近年議者賤斥世祿之家﹐專貴畎畝之士﹐似亦過情失正之獘。當枋者宜深思之﹐未可鑑於兩晉因噎廢食也。

國初漢官子弟﹐亦選宿衛。巡撫宋犖﹐初以大員子弟入充侍衛﹐後攺通判﹐遊歷封圻。

按四品之奉天府丞﹑熱河正總管﹐均在京官之列﹐亦有恩蔭。

按恩蔭之例﹐一品蔭五品﹐二品蔭六品﹐三品蔭七品﹐四品蔭八品。公侯伯視一品﹐子男視三四品。

●卷六◎庶吉士散館每科新進士﹐選若干人爲庶吉士﹐入館教習禁體文字﹐三年有成﹐量材授職。若遇恩科﹐則不待三年卽行授職﹐蓋又有新科之吉士入館矣。授職之例﹐入選者﹐二甲進士授編修﹐三甲進士授檢討﹔不入選者﹐內用主事﹑中書﹐外用知縣﹝主事﹑中書皆序資於原科之前﹐知縣遇缺卽選﹞。考國初散館之制﹐與今差異。康熙甲戌散館﹐授編檢者二十人﹝滿洲傅森﹑滿保﹑海寶三人﹐漢軍陳夢球﹑髙其倬二人﹐前科進士查﹑史申義﹑閻錫爵﹑汪亻炎四人﹞。授科道者二人﹝吳甫生﹑江球﹞﹐授部曹者二人﹝拉都立﹑林文英﹞﹐授知縣者六人﹝張逸少﹐大學士玉書子。陳豫朋﹐戶部尙書廷敬子﹞﹐隨旗行走一人﹝五哥﹐禮侍郎努黑子﹞﹐丁丑科散館﹐庶吉士徐樹本﹝故大學士元文子﹞等二十五人﹐俱授翰林編檢﹐朱啟昆等六人﹐仍畱館教習。其後散館﹐似此者甚多﹐不能備記也。

按國初沿明季之例﹐科道僅七品﹐是以庶吉士可以攺授。今科道升爲五品﹐乃編檢之歷階﹐非吉士之授職矣。

雍正癸卯館選五十六員﹐乙巳散館授編檢三十六員﹐用六部主事四員﹐中行評博九員﹐州縣二員﹐教職二員。傳臚張廷珩特旨授檢討﹐與一甲三人同入南書房。又補點帥念祖一員爲庶吉士。另有記名十七員﹐問有情願入官學教習者否﹐令其自陳。又單記三十人﹐以知縣卽用。五年丁未科﹐用庶常二十七人﹐以吏部主事卽用五人﹐以六部額外主事用二十二人﹐以知縣卽用四人﹐以知縣試用二十六人﹐以教職用五人。八年庚戌﹐一甲授職外﹐顧成天﹑胡宗緒二人﹐俱卽授編修點庶常﹐外用額外主事五十九員﹐其餘分頭等四十二員﹐中等六十二員﹐次等九十八員﹐願就教者四十八員﹐不用者一員宋長城。

向例額外主事﹐三年期滿甄別﹐勤能者以主事選用﹐不及者以助教博士等官用。乾隆乙丑科﹐分部者五十餘人﹐及戊辰甄畱者僅十之三﹐余俱歸原班銓選。嗣是以後﹐不畱者少。

◎督撫加銜故事﹐直省總督﹑巡撫命下日﹐吏部疏請應否加銜。近年必奉旨允準﹐幾成一定之制。總督例加兵部尙書﹑右都禦史﹐巡撫例加兵部侍郎﹑右副都禦史﹐河督﹑漕督兼銜﹐同於巡撫。考從前加銜﹐並無一定之制。總督有加侍郎﹐河督有加尙書﹐巡撫有不兼部銜﹑僅帶僉都禦史者。如康熙年禮部侍郎阿金﹐授江南江西總督﹐僅攺兼兵部侍郎銜﹔同時於成龍任河督﹐乃兼兵部尙書銜。張鵬翮由兩江總督攺督南河﹐亦兼兵部尙書銜﹔河道總督王新命加兵部右侍郎銜﹐均一河督﹐其加銜不同如此。又陜西巡撫﹑右副都禦史巴錫任巡撫時﹐無侍郎銜﹐及升任雲貴總督時始兼兵部右侍郎﹑副都禦史銜﹔所遺之陜撫﹐以戶部右侍郎博和補授﹐卽攺兼兵部右侍郎﹑副都禦史銜。是從前兼銜﹐皆不一定。

又從前督撫加侍郎銜者﹐皆爲右侍郎。今則不分左右﹐槪曰兵部侍郎。

按朝會班次﹐總督加尙書銜﹐始入從一品班末﹔巡撫加侍郎銜者﹐始入二品班末﹐否則巡撫僅入三品之班。

◎頒胙坤寧宮春秋大祭﹐例有王大臣進內喫肉﹐卽古人余之禮。凡在內廷行走之王大臣﹑額駙﹑禦前大臣﹑領侍衛內大臣﹑大學士﹑軍機大臣﹑內務府大臣各官﹐皆得予。其不在內廷行走之滿漢尙書﹑八旗都統﹐𨿽列一品班位﹐每次僅召二三員胙﹐余不及也。其年老及致仕王大臣﹐有拜胙於家者﹐實爲殊禮﹐每次亦不過一二人。揆以齊桓公下拜受胙﹑孔子胙肉不至遂行之義﹐祭肉之重可知矣。

每日坤寧宮又有常祭之制﹐具特豚以薦。惟散秩大臣一二員﹐率侍衛入內余﹐他官不入。

坤寧宮大祀﹐天子親率皇子諸臣於祭所﹐尙膳正布席﹐大臣進羹飯﹔后妃於宮中﹐女官如之。每晨常祭﹐天子均受胙於宮中。尙膳房查照記載﹐某宮應授某肉﹐皆有一定﹐不敢僭也。

八旗各族祭祀﹐祭日徧招親友於祭所﹐男於堂﹐女於室。祭肉不出祭所﹐不越宿。

按八旗滿州﹑蒙古﹑漢軍各族﹐曩在遼東散居各城堡﹐故祭祀之禮﹐稍有同異﹐後世因之﹐不敢更張。大率滿洲用豕﹐每祭或一日﹐或三日。其三日者﹐第一日祭肉不出門﹐第二日祭肉乃分胙於鄰里親黨。蒙古用羊。漢軍亦用豕。八旗漢軍祭祀﹐從滿洲禮者十居一二﹐從漢人禮者十居七八。內務府漢姓人﹐多出遼金舊族﹐如滿洲禮者十居六七﹐如漢軍禮者十居三四耳。

又按八旗各族祭祀﹐徹俎後主人主婦先﹐後親朋始至﹐殆先主而後賓也。然古人三獻飲福﹐屍酢主人主婦及賓﹐是主先賓後而之禮﹐實合於義。

◎以西爲上八旗祭祀﹐位設於西﹐蓋古人神道向右之義。勝國洪武初﹐司業宋濂上《孔子廟堂議》曰「古者主人西向﹐幾筵在西也。漢章帝幸魯祠孔子﹐帝西向再拜。《開元禮》先聖東向﹐先師南向﹐三獻官西向﹐猶古意也。今襲開元廿七年之制﹐遷神南向﹐非神道向右之意」云云。按此說﹐八旗以西爲上之禮﹐實合於古矣。

◎滿洲祀先不用炷香海內祭神祀先﹐多用炷香﹐或以沈檀爲瓣香者有之。惟八旗祭祀﹐不用炷香﹐專有一種薰艸﹐產於塞外﹐俗呼爲達子香﹐質如二月新蒿﹐臭味淸妙而不濃鬱。蓋古之芮蕭薰薌﹐用以通乎神明者也。

按炷香始於釋教﹐檀香始於西域﹑西洋﹐皆非古制也。

◎簡差異數明宣徳癸丑會試﹐值致仕大學士黃維謝恩至京﹐卽用爲主考﹐一時榮之。本朝道光十三年癸巳科會試﹐阮文達﹝元﹞時以雲貴總督入覲﹐卽用爲總裁官﹔又前大學士降禮部尙書松文淸﹝筠﹞休致數年﹐後特簡崇文門監督﹐皆異數也。

又咸豐元年﹐恭修宣宗成皇帝實錄開館﹐因通達蒙古文字人員甚罕﹐特起用休致湖南寶慶府知府音徳布爲蒙古提調官。

◎名刺宛平王大宗伯﹝崇簡﹞言﹕昔見先輩往來名刺﹐親戚寫眷﹐世交寫通家﹐同年子弟寫年家﹐無濫用者。自明末尙聲气﹐遠在千里﹐曾無半面﹐稱社稱盟﹐相沿可笑。今則攺而爲同學。近且無論有無科第﹐槪寫年家﹐略不知慚云云。此康熙年中事。今又二百年﹐風气益變﹐全無前稱。親戚稱姻﹐世交稱世﹐同年只稱年愚弟﹐而去家字。老師與門生稱通家生﹐亦稱同學弟。若子侄之師﹐則互稱通家弟。同門友稱門愚弟。督撫與司道名刺稱愚弟﹐與府廳稱寅愚弟﹐與州縣稱寅弟﹐與下僚稱年家眷弟﹝道光初年﹐總督與州縣﹐亦有稱年家眷弟﹞。州縣與生監﹑鹽當等商人﹐亦稱年家眷弟。康熙年﹐範忠貞官浙撫閩督時﹐於耿藩爲長親﹐猶自稱眷生﹐耿稱眷晚。今無比稱久矣﹐惟鄕民仍有眷生眷弟之稱﹐士大夫轉以爲笑柄。又近日來往書札﹐有稱如弟如兄﹐且有如小兄如小弟之稱﹐更爲新異。余友某君素喜詼諧﹐一日正色對余曰「前見如兄之稱﹐不解是何姻婭﹐今始知乃其如嫂之夫也。」一座大笑。

《分甘餘話》載﹐順治末﹐社事甚盛﹐往來名刺﹐無不稱社盟。給事中楊雍建疏禁之﹐其後皆稱年家眷弟。不隨俗者﹐惟龔芝麓尙書﹑勞介巖中丞二人而已。

◎札文今京朝上官下行之公文曰﹐外省省筆作札字。按宋朝範忠宣罷相後﹐與伊川相見﹐責以某事合言﹐何爲不言﹐如是數四﹐忠宣但稱謝。他日伊川偶見忠宣札子一篋﹐凡伊川所力言者﹐忠宣皆先言之矣﹐但不與伊川置辯。唐宋諸公文集中﹐凡奏章皆謂之札子﹐是臣下上陳之疏﹐亦可謂之札也。

按漢光武一札十行。沈約《宋書。謝晦傳》曰﹕髙祖嘗訊囚﹐其旦刑獄參軍有疾﹐札謝晦代之。是下行公牘﹐久用札字矣。朱子曰﹕讀書有不曉處﹐札出待去問人。《宋書》史斷曰﹕杜預文士儒生﹐射不能穿札﹐身未嘗跨馬。則札二字。固又別有兩解﹐未嘗通用。

◎回避京官典用試差﹑學差﹑鄕會試考官﹐皆於奉命後﹐自用紅紙大書「回避」二字﹐加以朱圈﹐貼於門壁。又用紅紙裁爲五寸寬﹑八九尺長條三幅﹐寫「欽典某科正副考官年月日封」字樣﹐斜糊十字於門﹐以示關防之意。但旋糊旋啟﹐照常出入﹐甚有入闈後始封糊﹐以爲志喜之具。此外惟軍機大臣稍有關防﹐亦僅爲謝親故免幹乞之地﹐於貴官外人﹐轉弗能絕。又凡給事中﹑監察禦史住宅﹐有揭「文武官員私宅免見」﹑「一應公文衙門投遞」等字﹐亦與新歲桃符春聯﹐年年一換﹐皆具文也。王漁洋言﹐昔在郎署﹐與劉公﹠lt﹔甬戈﹠gt﹔﹐汪苕文﹑計甫艸諸人﹐無旬日不過從倡和。後公﹠lt﹔甬戈﹠gt﹔由刑部攺吏部郎中﹐例應關防。一日﹐計甫艸過之﹐閽者弗納。甫艸退而獻詩曰「隔墻一樹馬纓花」云云﹐長安傳以爲笑。因公﹠lt﹔甬戈﹠gt﹔寓中﹐有夜合一株﹐最髙大﹐花時同人常集於此﹐故云。此乃康熙年間事。今二百年以來﹐吏部已不知有回避之章﹐而選郎乏員﹐亦無以他部攺調之例。蓋繁缺道府以上各官﹐均由軍機處記名簡用﹐不必會推﹐吏部之權﹐由是漸替矣。

◎軍機坎軍機坎﹐制如馬褂而右襟﹐袖與肘齊﹐便於作字也。道光初年﹐創白軍機處。因軍機入直﹐最早最晏﹐襯於長褂之內﹐寒易著﹐暑易解﹐故又曰褂襯﹐又曰半袖。以雜色緞帛皆可爲之﹐不必定如馬褂之用靑色也。數十年來﹐士農工商皆效其制﹐以爲燕服﹐鑲緣愈華﹐益失其義。按魏武作軍愜﹐以軍中服之輕便﹐或作五色以表方面﹐得毋軍機坎之先聲歟。

按﹐《綱目集覽》曰﹕半袖﹐短袂衣也。《晉書。五行志》﹕魏明帝披縹綾半袖云云。皆有合於軍機坎之制。

◎紙錢京師祀神﹐用黃紙鑿成錢象﹐以代焚帛。祭墓則用白紙鑿成大錢﹐徑圓三四寸﹐以代冥器。若祠廟則否。按唐臨《冥報記》云「糸紙爲錢﹐以供鬼神﹐謂之寓錢。」是此物自唐時已有之矣。

◎祭墓日期今京師展祀先壠﹐春以淸明﹐秋以七月望﹐冬以十月朔﹐咸以缺於夏祀爲疑。愚臆春祭獨以淸明﹐不以日月﹐可知其義之大矣。一年四時﹐淸明爲萬物發生之初。七月望﹐萬物咸備﹐過此更無種植矣。十月朔﹐萬物告登﹐天地閉塞﹐四時之變態無甚於此。撫時序之代興﹐感吾親之長往﹐爲人子者﹐能無風木之悲乎﹗故祭以此三時最爲允當。特不知立祀之初﹐果如是耶﹐抑別有說耶﹖

◎蚌醬方拱乾《絕域紀略》載﹕寧古塔產水族曰刺姑﹐身如蝦﹐兩螯如蟹﹐大可盈寸﹐搗之成膏﹐爲宗廟祭品之必需﹐屆期馳驛而進云云。漢律歲獻鮚醬二升。《李后主蚌帖》下屬州責蚌醬。知以宗廟爲重﹐恐滋味﹛漸酉﹜﹝昨冉切﹞﹛任酉﹜﹝而炎切﹐味薄也﹞。又《周禮》蟈氏所掌蛙黽之屬﹐《漢書》霍光擅減宗廟羔兔蛙﹐由此可知古人以黽蚌爲宗廟之享久矣。今盛京產一介類﹐形似蝦蟆稍大﹐淸語曰「哈什碼」﹐每歲亦爲任土之貢﹐豈卽古之蛙黽歟﹖內地所食田雞﹝又曰水雞﹞。亦與蝦蟆無別﹐蝦蟆色蒼喙圓﹐田雞色綠喙尖。方拱乾所言之刺姑﹐得毋古之鮚醬歟﹖

按﹐韓退之有《答柳柳州食蝦蟆詩》。《明史》給事中胡以寧請禁食蝦蟆﹐時號爲蝦蟆給事。是此物唐宋以來卽登鼎俎矣。

◎碧砑璽碧砑璽又名碧鴉厶﹐皆西域方言﹐用漢字諧音書之﹐故無定字。或云出於滇黔番峒﹐未知孰是﹐書中未見有此。質似水晶而腴﹐其價加乎水晶百倍﹐佳者重一兩可值銀二百兩。有紅﹑黃﹑紫三種。紅者色如桃花﹐透明可見掌紋。紫者如玫瑰﹐黃者似秋葵﹐明皆如之。按《輟耕錄》載﹐西域回回石頭﹐種類不一。大徳中﹐本土巨商賣紅剌一塊﹐重一兩三錢﹐估值中統鈔一十四萬錠﹐用嵌帽頂上。自後累朝皇帝﹐相承寶重﹐凡正旦及天壽節大朝賀時﹐則服用之。其臚列石名數種﹕一曰剌﹐注云﹐淡紅﹐色嬌﹔一曰避者達﹐注云﹐深紅色﹐石薄方嬌﹔一曰昔剌尼﹐注云﹐黑紅色﹔一曰古木蘭﹐注云﹐紅帶黑黃不正之色﹐塊𨿽大﹐石至低者也。按此數說﹐頗似今之碧牙璽也。今時寶玉中﹐又有祖母錄一種﹐亦碧鴉璽之類﹐透綠似玻璃﹐其價十倍於碧鴉璽。余考《輟耕錄》所載亦有三種﹕一名助把避﹐注云﹐上等﹐暗深綠色﹔一名助木剌﹐注云﹐中等﹐明綠色﹔一名撒卜泥﹐注云﹐下等﹐帶石淺綠色﹐應是今之祖母錄也。

◎轉氈京師娶新婦﹐落轎後﹐以紅氈藉地﹐弗令新人履塵。富家盡可用氈鋪至閨闥﹐而必用數氈轉布﹐殊不可解。按白樂天《春深嫁女家》詩云「靑衣傳氈褥﹐錦繡一條斜。」是唐人已有此俗矣。元人又謂之傳席﹐見《輟耕錄》。

◎財禮今鄕中小民娶婦﹐婦家索貲具妝﹐藉以餘潤﹐謂之財禮。且以千金之聘自解﹐實陋俗也。往見《輟耕錄》載﹐涅古伯經歷嘗娶湖州角妓汪憐憐爲側室﹐遣媒妁﹐備財禮云云。是財禮二字﹐古已行之矣。

◎羔裘羔裘爲諸侯視朝之眼﹐又不以爲弔服﹐其貴重可知矣。《檜風》曰「羔裘逍遙」﹐「羔裘翺翔」﹐輕暖可知矣。曰「羔裘如膏﹐日出有曜」﹔《玉藻》云﹐羔裘豹飾﹐爲卿大夫助祭於君之服﹐其華可知矣。按此數說﹐皆非近日羊皮粗重之毳。或曰﹕古人羔裘用貴而價賤﹐狐裘用賤而價貴。總覺此解穿鑿﹐愚以爲誤於《說文》釋羔爲羊子也。若必以字傍從羊﹐則應爲羊﹐然則從犭之字﹐皆可謂之犬乎﹖按大祀用太牢﹐祭天則用犢﹐取其元气未剖﹐玉璞不雕﹐如太羹元酒之可貴也。以此類推﹐羔裘用以朝祭﹐必是狐犭各之雛﹐決非羊皮也。

按﹐北人謂狐兔之雛﹐皆曰崽子﹑羔子﹐是羔子爲獸類之雛﹐不必專屬於羊﹐如今之狐崽裘也。又元遺山《種松》詩﹕「百錢買松羔。」注云﹕小松也。按此說是艸木之稚者﹐亦可曰羔﹐不獨於禽獸矣。

◎大駕鹵簿導象四﹐民尉二十有八人。寶象五﹐民尉八十人﹐云麾使一人﹐治儀正二人。靜鞭四﹐民尉十有四人﹐治儀正一人。前部大樂銅角四﹐小銅角四﹐金口角四﹐和聲署史十有二人。革輅駕馬四﹐民尉三十有二人。木輅駕馬六﹐民尉三十有二人。象輅駕馬八﹐民尉三十有四人。金輅駕象一﹐民尉四十有四人。玉輅駕象一﹐民尉四十有四人﹐云麾使一人﹐治儀正二人。鐃歌大樂金二﹐銅鼓四﹐銅鈸二﹐扁鼓二﹐銅點二﹐龍笛二﹐平笛二﹐云鑼二﹐管二﹐笙二﹐金口角八﹐銅角十有六﹐小銅角十有六﹐蒙古角二﹐金鉦四﹐紅燈二﹐畫角二十有四﹐龍鼓二十有四﹐紅鐙二﹐笛十有二﹐拍板﹑仗鼓各四﹐龍鼓二十有四﹐紅鐙二﹐署史四十有八人﹐民尉百八十有八人﹐冠軍使一人﹐整儀尉二人。引仗六﹐禦仗十有六﹐吾仗十有六﹐立瓜﹑臥瓜各十有六﹐星﹑鉞各十有六﹐出警﹑入蹕旗各一﹐旗尉九十人﹐民尉六十有七人。五色金龍小旗四十﹐旗尉四十有八人﹐民尉四十人﹐云麾使一人﹐整儀尉二人。翠華旗﹑金鼓旗各二﹐門旗八﹐日﹑月旗各一﹐五云旗﹑五雷旗各五﹐八風旗﹑八甘雨旗四﹐民尉七十有二人。列宿旗二十有八﹐五星旗﹑五嶽旗各五﹐四瀆旗四﹐神武﹑朱雀﹑靑龍﹑白虎旗各一﹐民尉九十有二人。天馬﹑天鹿﹑辟邪﹑犀牛﹑赤熊﹑黃羆﹑白澤﹑角端﹑遊麟﹑彩獅﹑振鷺﹑鳴鳶﹑赤烏﹑華虫﹑黃鵠﹑白雉﹑云鶴﹑孔雀﹑儀鳳﹑翔鸞旗各一﹐民尉四十人。五色龍纛四十﹐前鋒纛八﹐護軍纛八﹐驍騎纛二十有四﹐旗尉四十﹐民尉百二十﹐云麾使二人﹐治儀正二人﹐整儀尉二人。黃麾四﹐儀氅四﹐金節四﹐進善納言﹑敷文振武﹑褒功懷遠﹑行慶施惠﹑明刑弼教﹑教孝表節旌各二﹐民尉五十有六人。龍頭幡﹑豹尾幡﹑絳引幡﹑信幡各四﹐羽葆幢﹑霓幢﹑紫幢﹑長壽幢各四﹐民尉六十有四人﹐云麾使二人﹐治儀正二人﹐整儀尉二人。鸞鳳赤方扇八﹐雉尾扇八﹐孔雀扇八﹐單龍赤團扇八﹐單龍黃團扇八﹐雙龍赤團扇八﹐雙龍黃團扇八﹐赤滿單龍團扇六﹐黃滿雙龍團扇六﹐壽字黃扇八﹐旗尉二十有四人﹐民尉百三十有八人﹐云麾使一人﹐治儀正二人﹐整儀尉二人。赤素方傘四﹐紫素方傘四﹐五色花傘十﹐五色妝緞傘十﹐五色九龍團傘十﹝與妝傘相間排列﹞。旗尉三十人﹐民尉八十有四人。九龍黃蓋二十﹐紫芝蓋二﹐翠華蓋二﹐九龍曲柄黃蓋四﹐旗尉三十人﹐民尉八十有四人﹐鑾儀使一人﹐云麾使一人﹐治儀正二人﹐整儀尉二人。戟四﹐親軍八人。殳四﹐親軍八人。豹尾槍三十﹐護軍六十人。弓矢三十﹐儀刀三十﹐護軍各六十人﹐云麾使一人﹐治儀正二人﹐整儀尉四人。仗馬十﹐護軍二十人﹐冠軍使﹑云麾使二人。金方幾一﹐金交椅一﹐金瓶二﹐金盥盆一﹐金盂一﹐金合二﹐金鑪二﹐金拂二﹝立夏陳設﹐處暑收﹞﹐旗尉二十有二人﹐云麾使一人﹐治儀正二人。九龍曲柄蓋一﹐武備院掌蓋﹑司蓋四人。前引佩刀大臣十人﹐提鑪二﹐執鑪侍衛二人。玉輦在中﹐左右奉輦鑾儀使二人﹐扶輦冠軍使一人﹐云麾使一人﹐治儀正二人﹐整儀尉二人﹐騎尉三十有六人。後扈佩刀大臣二人﹐豹尾班執槍﹑佩儀刀侍衛各十人﹐佩弓矢侍衛二十人﹐領侍衛內大臣一人﹐侍衛班領二人。後管宗人府王公一人﹐散秩大臣一人﹐前鋒統領﹑護軍統領各一人﹐給事中﹑禦史二人﹐各部郎中﹑員外郎四人﹐侍衛班領一人﹐署侍衛班領一人﹐侍衛什長二人。黃龍大纛二﹐領侍衛內大臣一人﹝內大臣﹑散秩大臣並用﹞。司纛侍衛什長二人﹐親軍四人﹐佩鳴螺親軍六人。凡職事官員咸采服﹐親軍﹑護軍服石靑緞繡金壽字袍﹐旗尉﹑民尉服大紅繒繡葵花袍。

◎鈿子八旗婦人彩服﹐有鈿子之制﹐制同鳳冠﹐以鐵絲或滕爲骨﹐以皂紗或綫网冒之。前如鳳冠﹐施七翟﹐周以珠旒﹐長及於眉。後如覆箕﹐上穹下廣﹐垂及於肩﹐施五翟﹐各銜垂珠一排﹐每排三衡﹐每衡貫珠三串﹐雜以璜之屬﹐負垂於背﹐長尺有寸。左右博鬢﹐間以珠翠花葉﹐周以穿珠纓絡﹐自額而後﹐迆邐聯於後旒﹐補空處相度稀稠﹐以珠翠雲朵雜花飾之﹐謂之鳳鈿。又有常服鈿子﹐則珠翠滿飾或半飾﹐不具珠旒﹐此與古婦人冠子之制相似也。《宋史。輿服志》云﹕皇元年﹐禁婦人冠髙毋得逾四寸﹐廣毋得逾尺﹐先是宮中內樣冠名曰「垂肩」﹐有長至三尺者﹐自是禁之云云。是鈿子之制﹐實唐宋花釵冠子之遺制也。

按《宋史。輿服志》﹐花釵冠子﹐一品花釵九﹐寶鈿九﹐二品花﹑翟各八﹐三品各七﹐四品各六﹐五品以下各五﹐亦與今制略同。

●卷七◎八旗科目國家誕敷文教﹐八旗多士﹐涵濡尢深。天聰八年四月﹐始立科舉之制﹐太宗文皇帝命禮部考取八旗通於文義之士﹐取中滿洲習滿書者剛林﹑惇多惠二人﹐滿洲習漢書者察不害﹑恩國泰二人﹐漢人﹝卽烏眞超哈﹐後攺稱漢軍﹞。習滿書者宜成格﹐漢人習漢書者齊國儒﹑朱燦然﹑羅繡錦﹑梁正泰﹑雷興﹑馬國柱﹑金柱﹑王來用八人﹐蒙古習蒙書者博特﹑石岱﹑蘇魯木三人﹐共十六人﹐均賜舉人﹐各予衣一襲﹐免四丁﹐宴於禮部。崇徳三年八月﹐賜新中舉人羅碩﹑常鼐﹑胡邱﹑阿濟格畢禮克圖﹑王文奎﹑蘇宏祖﹑楊方興﹑曹京﹑張大任﹑於變龍十名﹐各衣一襲﹐半个佐領品級﹐各免人丁四名。六年六月﹐內院大學士範文程﹑剛林﹑希福等奏﹐以滿漢蒙古士人考取秀才舉人﹔秋七月﹐賜新中舉人滿洲鄂貌圖﹑赫徳﹐蒙古杜當﹐漢軍崔光前﹑卞三元﹑章矛天﹑卞爲鳳﹐各緞朝衣一領。當是時﹐取士之初﹐人數𨿽少﹐而名臣多出其中。定鼎後﹐順治八年﹐禮部議準八旗科舉之例﹕鄕試取中滿洲五十名﹐蒙古二十名﹐漢軍五十名﹔滿蒙識漢字者試翻漢字文一篇﹐不識漢字者作滿字文一篇﹔漢軍文章篇數﹐如漢人例﹔會試取中滿洲二十五名﹐蒙古十名﹐漢軍二十五名﹐其文字均照鄕試之例。八月上皇太后尊號﹐恩詔九年會試﹐加中八旗滿蒙漢舉額二十五名﹐共爲八十五名。禮臣又請本科鄕試滿蒙舉額中五十名﹐用內院禮部堂官各一員爲主考﹔漢軍舉額五十名﹐聽漢主考官閱卷﹐詔均如之。是科鄕試﹐次年會試﹐滿洲﹑蒙古生員筆帖式同一榜﹐漢軍生員筆帖式與漢人同一榜。九年歲在壬辰﹐滿洲﹑蒙古取中狀元麻勒吉等五十人﹐漢軍遲煌等歸於漢榜三百九十七人之內。漢狀元鄒忠倚﹐江南人。遲煌中二甲第一名。十三年﹐減滿洲舉額十名﹑進士額五名﹐蒙古減舉額五名﹑進士額五名﹐漢軍減舉額五名﹑進士額照舊。十四年丁酉科﹐停止八旗考試。康熙二年癸卯﹐特開八旗考試之場﹐取中滿洲齊蘭保等二十一名﹐蒙古布顏等十七名﹐漢軍姚啟聖等一百一十八名﹐咨送吏部錄用﹐落第者悉斥革另挑差使。自來漢軍中額之多﹐無過於此。六年﹐禦史徐誥武請復八旗鄕會考試之例﹐並淸將八旗滿蒙漢與漢人同場﹐一例考試﹐詔從之。八年己酉科﹐定八旗鄕會試額。順天鄕試﹐滿洲蒙古編滿字號﹐共取十名﹔漢軍編合字號﹐取中十名。會試滿字號中四名﹐合字號中三名。三十二年﹐國子祭酒吳苑疏言八旗學習制藝日多﹐中額太少﹐因加增滿蒙舉額六名﹐共中十六名﹐漢軍增三名﹐共中十三名﹔會試滿蒙增二名﹐共中六名﹐漢軍增一名﹐共中四名。三十五年七月﹐廣八旗解額滿字號四名﹐合字號二名。四十一年八月﹐增八旗順天鄕試中額﹐滿蒙三名﹐漢軍一名﹐從順天府尹錢晉錫請也。嗣後攺鄕會試中額爲臨時奏請欽定﹐不限成額。世宗禦宇後﹐加意人材﹐八旗鄕會試之額﹐每科遞增。中式之士﹐館選而外﹐復加揀選。而回避之捲﹐下第之士﹐亦搜羅不遺。雍正元年﹐詔於文場外﹐另設翻譯鄕會試﹐並增設八旗武秀才及舉人﹑進土之途。九年﹐又設翻譯蒙古文字之場﹐與滿洲翻譯鄕會試同﹝專試蒙古人﹐滿洲漢軍不預﹞。今科場之制﹐滿洲﹑蒙古鄕試仍爲滿字號﹐會試另分蒙字號。咸豐二年﹐恩科廣額﹐不知如何舛錯﹐致將蒙古﹑漢軍進士中額﹐轉爲裁減﹐而山東﹑河南兩省進士中額﹐每科各加增十餘名之多。至今十餘年﹐亦無一人建言者﹐異哉﹝或言由於筆誤所致﹐非上意也﹞﹗

按順治十四年﹐停止八旗考試之制﹐士子登進﹐有舉送內院策試之途﹐頗與古人鄕舉裏選之法暗合。康熙二年﹐議者謂習藝生員無上進之階﹐因於秋闈特開鄕試﹐取中者均送吏部錄用﹐下第之生員一槪斥革﹐故取中之額亦廣。次年﹐仍無八旗進士科。至六年始復八旗考試之制﹐與漢人歸並一場一榜﹐所試之文藝﹑篇數均同﹐中試之額﹐亦大減矣。

◎京錢髙江村學士考錢陌之制﹐梁時破嶺以東﹐八十爲陌﹐名曰東錢﹔江郢以上﹐七十爲陌﹐曰西錢。其時京師以九十爲陌﹐曰長錢。大同元年﹐詔用足陌﹐下弗能從﹐末年遂以三十五爲陌。又言﹕國朝京師以三十三文爲百﹐更有以三十文爲百﹐席上賚人﹐通行不怪云。今都中無以三十文爲百之說﹐率以制錢五十文謂之京錢一百﹐以四十九文謂之九八錢一百。講說錢數﹐自一文至十一文﹐皆按制錢言﹔由十一文再加一文﹐則按京錢言﹐曰二十四文﹐相沿通行﹐殊不爲異。又京城東北抵於山海關之外﹐皆以制錢十六文爲百﹐以一百六十五文爲一千文﹐名曰東錢﹐尢爲異矣。

◎廢九河余嘗見某書言管仲富齊之術﹐非在官山府海之利﹐蓋塡塞九河﹐以鄰爲壑﹐遂增膏腴之田萬億而富也。一日偶舉此說﹐眾皆大笑﹐以爲臆造。余又忘其見自何書﹐遂無以自解。後閱《天祿識余》言﹐世儒皆罪秦廢井田之制﹐不知管仲作內政已漸壞﹐至秦乃盡廢壞耳。引元人陳孚《題管仲井詩》曰「畫野分民亂井田﹐百年禮樂散寒煙。平生一勺潢污水﹐不信東溟浪沃天。」又言﹐九河之壞﹐亦自管仲始﹐《詩緯》所謂「移河爲界在齊呂」是也﹝亟書大略於此﹐以俟他日搜討續增﹞。

按九河﹕曰徒駭﹐曰太史﹐曰馬頰﹐曰覆釜﹐曰胡蘇﹐曰簡﹐曰潔﹐曰鉤盤﹐曰鬲津。多在齊地。

◎三通《衛公兵法》﹐以撾鼓三百三十六槌爲一通﹐鼓止角動﹐以十二聲爲一疊。今京師戲園中未開場之先﹐擊鑼鼓二次﹐曰打頭通﹑二通﹐應是此義﹝通作去聲﹞。又公牘一件﹐謂之一通﹐不知何本﹝又江南有五通神祠淫祀﹐毀於湯文正公﹞。

◎大排小排今外省官吏﹐每月逢五﹑逢十日﹐具公服通銜名於上官﹐或稟見﹐或稟安﹐必齊集官廳久之﹐候手版發下﹐始散﹐謂之大排期。逢三﹑八日﹐具常服如之﹐謂之小排日。一月之間﹐僕僕十二日﹝月除之排期﹐移於朔日﹞﹐甚無謂也。按唐李徳裕柄國時﹐百官無以窺探其意﹐乃相率具銜名起居﹐此排日之由來﹐原非美政。今京朝官轉無此例。

◎梨棗錢泰山碧霞元君祠﹐俗稱娘娘殿﹐在東嶽最髙處﹐香火極盛。禮岱者皆禱於泰山娘娘祠廟﹐而弗旅於嶽神久矣。每歲正月開山﹐四方雲集者﹐不遠數千里﹐摩肩接踵﹐日夜不息﹐禱祀極虔﹐靈感最著。殿扉不輕啟﹐𨿽欽使致祭﹐亦陳上方供品法器於案﹐退至階下禮拜。四方求禱者﹐必隔扉投錢或銀飾以祈福。每歲四月﹐泰安知府﹑知縣﹐親登泰山﹐督視灑掃一次﹐謂之掃殿。羽士所獲之錢﹐盛時輒以萬計﹐今尙二三千串﹔實爲羽流終歲衣食之資。按漢《祭祀志》﹕武帝封禪﹐至泰山下未上﹐百官先上跪拜﹐置梨棗錢於道以求福﹐卽詔書所謂酢梨酸棗狼藉散錢云云。是此風由來已二千年矣﹝今京外香火廟僧道﹐亦置一筐籮於神案前﹐凡來拈香者﹐皆隨意投香資數文﹐然終無此盛也﹞。

◎古史淺陋史官必須有度有識﹐不偏不隘﹐舉大端而略細行﹐鑑心曲而懲僞飾。若窮措大來自田間﹐眼孔本細﹐稍有挫躓﹐輒肆口狂詆﹐身處冠裳之朝﹐欲成裸人之俗﹐甚至曲折蔓引經傳之詞﹐以助其謬﹐言之不行﹐又復退而著論﹐髙談淸虛﹐躬行穢濁﹐古之類此者實多也。往見《恩幸傳》﹕「南金北毳﹐來悉方艚﹐李縑丹珀﹐至皆兼兩」云云。縱使恩幸侈富﹐亦何至方艚之多﹐兼兩之廣﹖況北毳所至﹐何能有舟﹖是逞文字之工﹐而忘矛盾之謬。又《宋史》言﹐寇萊公性好奢侈﹐每移官後﹐人見其廨內混廁﹐蠟淚在地﹐往往成堆。此語尢爲謬陋﹐萊公性旣奢侈﹐斷不容混廁中﹐狼藉污垢﹐不一灑掃﹔若弗奢侈﹐又何必於一日偶到之處﹐輒傾瀉如許蠟淚也。他如此類陋見甚多﹐偶舉一二﹐以證史官載筆﹐不可不愼。今之撰大臣列傳者﹐俱系翰林﹐翰林中又多江浙人﹐往往秉筆多存黨異。大率重漢人輕滿人﹐重文臣輕武臣﹐重翰林輕他途﹐重近省輕邊省也。積習相沿﹐𨿽賢者不免。同一滿人﹐則分文武﹔同一漢人﹐則分邊內﹔同一邊省﹐則分出身﹔同一江浙﹐則分中外。甚至飾終之典﹑撰擬綸音者﹐亦存軒輊﹐滿人﹑邊人﹑武人不過四五行﹐翰林﹑臺閣必歷敍官階﹐詳其恩遇﹐連篇累牘﹐洋洋千言。撰擬列傳﹐於愛之者﹐則刪其譴責﹐著其褒嘉﹔惡之者﹐則略其褒嘉﹐詳其譴責。凡略褒詞者﹐不敍全文﹐而曰褒之﹔略其貶詞者﹐亦不敍全文﹐僅曰責之或切責之而已。史臣之體﹐據事直書﹐功罪自見。況史爲萬世公器﹐豈容去取抑揚。深願秉筆者﹐一空積習﹐傳信後人﹐庶乎猶存是非之公也。

康熙二十九年十月諭曰「凡撰擬文章﹐皆翰林官職掌﹐理當加意詳愼﹐克肖其人﹐何可意爲輕重。今覽楊所撰內大臣都統公舅舅佟國綱祭文﹐引用王彥章事迹﹐極其悖謬。朕見所撰祭文﹐每於旗下官員﹐多隱藏不美之言﹐於漢人則多鋪張粉飾﹐是何意見。並傳張英及撰文者﹐以從前姚文然﹑魏象樞﹑葉方藹祭文﹐與此祭文較看。」尋準部議編修楊革職﹐發奉天八旗當差﹐張英革去禮部尙書﹐仍管翰林院詹事府事。

按《後山談叢》云﹐萊公性豪侈﹐自布衣時﹐夜常設燭於廁﹐蠟淚成堆﹔及貴﹐後房無嬖幸﹔爲宰相時﹐乃所謂無地起樓臺相公。據此說﹐是萊公之奢儉﹐不以貧富易操﹐非淺鮮者所能評騭。

◎裹足婦人纏足﹐不知伊始。沈約《宋書》云﹐昔初作履者﹐婦人員頭﹐男子方頭。晉太康初﹐婦人皆履方頭。李太白詩云「一雙金屐齒﹐兩足白如霜。」又﹐「溪上白如霜﹐不著鴉頭襪。」﹝《祕辛雜誌》﹞﹝《雜事祕辛》﹞寫女瑩身體云﹐足長八寸﹐脛跗丰妍﹐底平指斂。古云利屣乃舞屣﹐錦纏乃行纏裹脛﹐亦非纏足之謂。杜牧之詩石﹐「玉筍裹輕雲」﹐當是今之男子裹腳帛布之類。若如今之纏足﹐則指骨枯疊﹐何有玉筍。白樂天詩云「小頭鞋履窄衣裳」﹐人多疑之。余曾見明季朝靴﹐皆瘦長而銳﹐又見朝鮮人﹐其足皆裹束甚瘦﹐底寬寸餘﹐更可證古女之舄矣。錢梅《叢話》辯此甚晰﹐大意謂裹足則兩儀不完﹐有關气運﹐紛紛聚訟﹐自元至今﹐究未悉自何作俑﹐娘乃舞女﹐利屣不足爲據也。今舉中夏之大﹐莫不趨之若狂﹐惟八旗女子﹐例不纏足。京師內城民女﹐不裹足者十居五六﹐鄕間不裹足者十居三四。東西粵﹑吳﹑皖﹑云﹑貴各省﹐鄕中女子多不纏足。外此各省女子無不纏足﹐山﹑陜﹑甘肅此風最盛。甚至以足之纖鉅﹐重於徳之美涼﹐否則母以爲恥﹐夫以爲辱﹐甚至親串裏黨傳爲笑談﹐女子低顏自覺形穢﹐相習成風﹐大可怪也。黟縣兪正燮著《癸巳類稿》一編﹐辯之甚博﹐今節錄梗槪於左。

云劉朐等作志﹐肯言婦人貴賤履舄及靴﹐略本《開元禮》序例﹐下及《唐六典。宮官。尙服》注﹐謂皇后﹑太子妃靑﹐舄加金飾﹐開元初或著丈夫靴﹐開元來﹐綫鞋輕妙便事﹐惟侍兒乃著履。《通典》禮八十三云﹐外命婦朝會﹐至階﹐脫舄升﹔量設脫履席於東西階下﹐命婦應升者﹐階下就席脫舄。南唐裹足﹐亦僅聞娘﹐《道山新聞》言之最詳。至明人忽有異說﹐謂古人亦有弓足﹐其說有二。一者言孝堂山漢畫﹐女人足前銳。今審石刻﹐男子足亦前銳也。前銳﹐乃側畫體﹐且畫惟方履則見稜。婦人至晉始方履﹐漢畫宜前銳也。又古鏡鑄舞女像﹐足亦前銳﹐舞用利屣﹐屣前銳﹐非足銳也。謝靈運詩云「可憐誰家婦﹐臨流濯素足。」《晉書》言成帝時﹐有晉寧人謁車門﹐言王和之女﹐足下有七星﹐星毛長三寸﹐當爲天子後。《南史》云﹐齊東昏侯鑿金蓮花貼地﹐令潘妃行其上﹐曰「步步生蓮花」。此乃寵異神明之詞﹐如以金蓮花盆濯足之意﹐後增僞乃云以帛纏足﹐令行蓮花上。《古樂府》云「新羅繡行纏﹐足趺如春妍。」杜牧詩云「鈿尺裁量減四分﹐碧琉璃滑裹春云。」韓詩云「六寸膚圓光致致。」《吳志。諸葛恪傳》注引恪《別傳》云﹐母之於女﹐恩愛至矣﹐穿耳附珠﹐何傷於仁。若時有裹足﹐何暇以穿耳爲諭。弓足之事﹐宋以後則實有可徵。建炎四年﹐柔福帝姬至﹐以足大疑之﹐顰蹙曰「金人驅迫﹐跣行萬里﹐豈復故態」﹐上爲惻然。《老學庵筆記》云﹐宣和末﹐婦人鞋底尖以二色合成﹐名曰「錯到底」。《墨莊漫錄》云﹐婦人之纏足﹐起於近世。蘇東坡《減字木蘭花。贈君猷家姬》云「兩足如霜挽衣。」又云「蓮步輕飛。」《夢溪筆談》云﹐王綸家紫姑神﹐謂其女履下有穢土﹐云不能載﹐乃襪而登云。然則北宋尙有不裹足者也。《道山新聞》云﹐娘以帛纏足﹐令纖小屈上﹐作新月狀。是其纖小彎屈向上﹐非今之弓足向下矣。又《揮麈餘話》云﹐建炎時。樞密計議官向宗厚纏足極彎﹐長於鉤距﹐王佾戲之﹐謂腳似楊妃。言朝鞋過彎上﹐似其時婦人腳也。《宋史。五行志》云﹐理宗朝﹐宮妃束足纖直﹐名「快上馬」﹐豈束足之令始自理宗歟﹖然旣纖直﹐則不弓矣。《輟耕錄》云﹐元丰以前﹐猶少裹足﹐宋末遂以大足爲恥。此南宋時事。而《嶺外代答》云﹐安南國婦人﹐足加鞋襪﹐與吾人無異。所謂吾人﹐今廣西人也。是南宋時嶺外仍不弓足。《輟耕錄》又云﹐程鵬舉宋末被擄﹐配一官家女﹐以所穿鞋易程一履。是其時官家亦有不弓足者。《楓窗小牘》云﹐汴中自宣和以後﹐閨閣花靴弓履﹐窮極金翠﹔今北蕃閨飾復爾﹐瘦金蓮﹝方﹞﹐徧體香﹐瑩面丸﹐皆自北傳南者。是金季循舊俗﹐而元時南人亦有不弓足者也。《湛淵靜語》云﹐伊川先生後人居池陽﹐其族婦人皆不纏足。蓋言其族女子不隨流俗也。周朝婦人禮履﹐圓頭髙底﹐底向上。《晉書。五行志》《宋書。五行志》《搜神記》《開元占經》並云﹐初作婦人履頭圓﹐男子履頭方﹐圓者順從之義﹐所以別男女也。《玉臺新詠》梁皇太子《戲贈麗人》詩云「輕裾宜細襇﹐畫さ重髙墻。」《和湘東王名士悅傾城》詩云「履髙疑上砌﹐裾開特畏風。」王訓《和簡文帝率爾成詠》詩云「簡釵新輾翠﹐試履逆塡墻。」鮑泉詩云「履髙含響佩﹐襪輕半隱羅。」皆侈言履屨底髙﹐應非弓足之制矣。明姚士撰《見只編》云﹐在《鹽邑誌林》中。米芾有《唐文徳皇后遺履圖》﹐跋曰﹐以丹羽織成﹐前後金葉裁云飾﹐長尺﹐底向上三寸許﹐中有兩系﹐首綴二珠﹐蓋古岐頭履也。是髙底底向上之證。向上則底下窄﹐漢人謂之晚下。《釋名》云﹐晚下如舄其下晚晚而危﹐婦人短者著之﹐可以拜也。拜謂俯也。其非髙底者曰「遠遊履」﹐魏曹植《洛神賦》「踐遠遊之文履」是也。其非髙底圓頭﹐則前銳後無跟﹐名曰屣。《史記。貨殖傳》云﹐鼓鳴瑟踮﹝音沓﹞屣。《漢書。地理誌》云﹐彈弦踮屣﹔左思《魏都賦》云「邯鄲屣步」﹐屣卽ε也。《漢書》師古注云﹐ε謂小履之無跟者。唐武徳間﹐婦人多曳ε﹐亦踮也。唐明皇《楊妃襪銘》云﹐細細圓圓﹐窄窄弓弓﹐脫履露纖妍。踮屣脫故露襪﹐婦人足較男子小﹐故曰纖細圓。《聞見近錄》云﹐宋神宗開潁邸時﹐近侍以弓樣靴進﹐韓維曰「王安用武靴﹖」《隋書。禮儀志》「長幼靴﹐田獵遊豫則服之。」是男子武靴亦弓而銳也。其弓向上者謂之鼻﹐漢《釋名》曰「印角」﹔其靴缺前雍者﹐《釋名》曰「索」﹐皆男女有之。《北夢瑣言》云﹐王迪被車輾靴鼻逾寸﹐而不傷腳指﹐三日後入拜翰林。是靴鼻尖銳而空前也。《宋書。五行志》云﹐晉太康初﹐婦人皆履方頭。又云﹐孝武之世﹐幸臣戴法興權亞人主﹐造圓頭履﹐世人莫不效之。是男女之履式互易﹐女子惟大足﹐故履頭可以攺方。《北齊書。王氵皆傳》云﹐有婦人臨汾水浣衣﹐有乘馬人換其新靴﹐馳而去﹐婦人持故靴向州言之。足同﹐故靴可換。古婦人衣長不見足﹐漢承古制﹐婦人袍旁有曲裾。《元後傳》﹐絳緣諸於。師古注云﹐諸於﹐大掖衣﹐卽糸圭衣類。此寬衣大擺﹐唐謂之「燕尾」﹐明曰「插擺」﹐燕服則窄矣。庾信詩云「小衫才裹臂﹐纏弦恰抱腰。」古男子上衣下裳﹐婦人則不殊裳﹐衣窄褒長﹐裳連衣﹐言從一也。《明史。輿服志》云﹐婢使﹐長襖長裙﹔小婢使﹐長袖短衣長裙。短衣長裙﹐爲賤人之服。古﹐婦人衣曳地﹐其不曳地﹐則史表著之﹐若漢文帝貴人﹑王莽妻﹐美惡皆爲口實。衣曳地則覆履﹐惟見底﹐故底髙。順從人﹐故頭圓。其弓足小而銳者﹐求之於古﹐亦有所出﹐出於古之舞服。徐廣云﹐利屣﹐舞屣也。育娘裹足者﹐亦舞人也。《南唐書》言﹐小周後襪步香階﹐手提金縷鞋。是南唐貴人不弓足﹐弓足出舞利屣明也。南唐弓足﹐束指就履鼻利處﹐而纖銳向上。履弓﹐足不弓也。宋理宗時﹐束使纖直﹐其後乃向下﹐此大略也。《明史。輿服志》云﹐皇后靑襪舄﹐飾以描金雲龍﹐皂純﹐每舄首加珠五顆﹔皇妃﹑皇嬪及內命婦靑襪舄﹔皇太子妃﹑命婦九品同﹔宮人則弓樣鞋﹐上刺小金花。是貴人不以裹足入制﹐而宮人弓鞋爲利屣﹐蓋搬尖ヒ鞋耳。沈徳符《野獲編》云﹐向聞禁掖中被選之女﹐入內皆解去足紈﹐別作弓樣﹐後遇掃雪人從內拾得宮婢敝履﹐始信其說不誣。黃道周《三事記略》云﹐弘光選婚﹐懿旨以國母須不束足。則明時制度過南宋遠矣﹝或言前代宮眷﹐皆不選纏足之女﹐是以民間爭相裹足﹐以避選美之令﹐其說似近理﹞。

按前說﹐古婦人服飾之制﹐與本朝悉合。八旗婦人履底厚三四寸﹐圓其前﹐外衣通長掩足﹐輕裾大擺﹐亦與古裝無異。崇徳三年七月﹐詔禁有效他國裹足重治其罪之制﹐嗣又定順治二年以後所生女子禁裹足。康熙六年﹐王文簡士礻眞任禮部員外郎時﹐條陳時事六件﹐上之所司﹐其中弛禁裹足﹑請復八比兩事﹐轉奏準行。以王文簡之通達﹐尙不悟北宋已前無八比取士之制﹐時海內人材﹐何等茂蔚﹔更未考勝國宮中有解釋足紈之制﹐不尙矯揉。柰何習俗移人﹐賢者不免﹐又何怪閨闥女子不可以言語爭論也。嗚呼﹗以取士之制與女子裹足並陳﹐謬亦甚矣。

又按古女子冒爲男裝者﹐自花木蘭而外﹐《南史。崔慧景傳》﹐東陽女子婁逞﹐變服爲丈夫﹐徧遊公卿間﹐仕至議曹從事﹔《北史》楊大眼妻潘氏﹐戎服從獵﹐大眼指謂諸將曰「此潘將軍也」﹔《太平廣記》載﹐張爲郭汾陽所任使﹐沒﹐其妻冒爲弟﹐仕至禦史大夫﹔五代西蜀女子黃崇嘏﹐亦詐爲男子入仕。凡此冒充男子者甚多﹐亦可證古之宦族皆不裹足矣。

◎助哭哀哭之事﹐中外禮儀不同。至尊親臨大臣之喪﹐或望衡卽哭﹐或見靈而哭﹐各視其臣之眷也。哭畢﹐祭酒三盞﹐旣灌復哭。每哭必有中官助聲﹐𨿽列聖大事﹐亦有助哭之宦寺等輩。一人出於哀切﹐眾人出於揚聲﹐聞之自有別也。八旗喪禮﹐屬纊﹑成殮﹑舉殯﹐則男婦擗踴咸哭。朝晡夕三祭﹐亦男女咸哭。男客至﹐客哭則孝子亦哭﹐不哭則否。女客至﹐婦人如之。直省喪禮﹐受弔日﹐主賓皆不舉哀﹐祭堂寂然。殯日亦俯首﹐前導惟鼓樂之聲而已。廣東喪禮﹐客一登堂﹐喪家男女同聲舉哀﹐且以嫗婢助哭於內﹐其聲不絕﹐客則弗哭也。按《喪大記》君﹑大夫﹑士皆有代哭者。《周官。挈壺氏》懸壺以代哭者﹐禮未大殮代哭懸壺﹐明更疊時均也。《肆師》云﹐大喪外內命婦代哭。凡此皆今時朝廷所行之禮也。《王陽明年譜》云﹐父卒﹐久哭暫止﹐有弔客至﹐侍者曰「宜哭。」先生曰「客至始哭﹐則客退不哭﹐飾情行詐也。」此侍者之言﹐乃今八旗所行之禮﹔王陽明之言﹐乃現今各省所行之禮節也。然客至哀哭﹐主人默爾﹐必待客退哀止始哭﹐似亦飾言之甚。況客至者﹐必與先人素識﹐因而觸哀﹐孰謂爲僞乎。《南史。王秀之傳》云﹐遺令曰「世人以僕妾直靈助哭﹐當由喪主不能情至﹐欲以多聲相亂﹐魂而有靈﹐吾當笑之。」此似爲今之粵俗所本﹐而王秀之不欲行之者也。然《士喪禮》代哭不以官﹐則使親疏更疊而哭。唐李匡《資暇集》云﹕喪筵伎婢唱悲切聲﹐助主人哀云云。是此禮行之已久﹐粵中尙存其意耳。至直省之主客皆不舉哀﹐必因王秀之﹑王陽明二論而行其眞質者也。

今京師弔喪者﹐直以哭爲弔禮﹐並不計涕之有無﹐人多笑之。然《說文》云﹐哭﹐哀聲﹐有其聲而已矣。禮云﹐公父文伯之喪﹐朋友諸臣未有出涕者。此固非美談﹐亦可爲行弔必哭之證。哭爲哀禮之文﹐哀者固哭﹐不哀者亦當襲其文也。孔子哭顏子﹐從者曰「子慟矣。」哭館人﹐脫驂賻之﹐曰「惡夫涕之無從也。」觀此可知聖人之哭﹐不必盡皆哀慟﹐故門弟子驚其慟悼﹐有以勸解也。

今粵東嫁女﹐又有哭「嘆成」之俗。「嘆成」二字﹐不知是此兩字否﹖其禮於將嫁之女﹐閉置帷中﹐親戚來賀者﹐足才及堂﹐則帷中作女子哭聲以謝之。若來者亦屬女郎﹐則褰帷徑入﹐亦作哭聲答之。其詞皆婉麗曼長﹐聞之如歌﹐與哀哭差似也。余幼時在粵﹐值先師蕭仞齋先生嫁女﹝先生名鳳翔﹐江西贛州貢生。初爲先大夫受業師﹐余姊妹叔侄咸執經焉﹞﹐隨先祖母姚太恭人至其家﹐新人於帷中向余哭曰「素知阿弟好心腸﹐相送殷勤最感傷。可惜明年春正好﹐不能親見狀元郎。」又曰「送我泥犁實可傷﹐好心代我奉髙堂。師恩莫作尋常看﹐況汝書香世澤長。」其聲絮絮﹐一句一呼。所贈之人﹐大率預爲擬就章句﹐因人而施。且其哭不必皆出於嫁女之口﹐卽姊妹僕婦婢子﹐均可於帷中助之。此禮不知起於何時﹐他省未有也。

◎相人國初﹐進士中第後﹐準各大臣指薦知名之士﹐以備詞館之選。其時閱卷大臣品評等第﹐有人入選﹑文人選﹑人文並入選之例﹐故所得人材﹐一時最盛。自嘉慶年間卽無取人之例﹐而二甲有用知縣﹐三甲有入翰林﹐是其去取﹐仍憑引見欽定。惟人多時﹐驟不能從容鑑別﹐而議者曰「以貌取人﹐失之子羽﹐子都﹑董賢﹐皆美於婦人﹐其徳安在。固莫如以文爲憑也。」此說一開﹐取貌之說益廢。蓋皆鄕鄙妄議﹐庸夫和之﹐而竟忘通經如新莽﹑劉歆﹐能文如阿瞞父子﹐爲何如也。且所謂美者﹐蓋謂修偉淸俊﹐非謂妍皮倩目﹐麗如女子也。傳曰﹕觀其人﹐莫良於眸子﹐巧言令色﹐鮮矣仁﹔望之儼然﹐卽之也溫﹐脇肩諂笑。諸說又何嘗不以相貌言動取人哉。《孔子三朝記。少間篇》曰「堯取人以狀﹐舜取人以色﹐文王取人以度。」《史記。儒林列傳》云﹐太常擇民年十八以上儀狀端正者﹐以補博士弟子。《鄭語》言﹐周王惡角犀丰盈而近頑童。韋昭注云﹐角有伏犀﹐輔頰丰盈﹐皆賢明之相﹐而周王不知相法﹐不本堯﹑舜﹑文王以狀色度取人之意﹐以致王道息沈。漢王莽蜂目豺聲﹐唐李揆獐頭鼠目﹐儒者立論﹐不依據聖人之言﹐而附合荀卿﹐取悅於窮固村鄙之士﹐豈有當哉﹗矧荀卿所舉﹐乃古聖昔賢異表﹐並非直以劣陋爲貴。其言美而不肖者﹐蓋謂貌似婦人﹐失於男子之度。《左傳》有內史叔服﹐《荀子》有姑布子卿﹐《漢書。藝文志》中亦備相人之說﹐固有驗也。叔服稱﹐叔孫谷丰下﹐杜預注云﹐方面必有後。姑布子卿言﹐天之所授﹐𨿽賤必貴。《周語》云﹐叔孫僑上方而下銳﹐宜其觸冒人。《呂覽》云﹐顏土色者忍醜。《史記。趙世家》云﹐白起小頭而銳上﹐斷敢行也﹔瞳子黑白分明﹐見事明也﹔視瞻不轉﹐執志彊也。《孔叢子。執節篇》引荀子之言曰﹕長目而豕視者﹐必體方而心圓。以其法相人﹐千人不失。《左傳》﹕商臣蜂目。《國語》﹕叔魚虎目。又稱﹐宋痤美而狠﹐女佐惡而婉。《晉語》稱﹐知瑤美鬢長大狠在心。《藝文類聚》引《莊子》云﹐孔子捨於沙邱﹐見主人曰﹐辯士也。其口窮蹄﹐其鼻空大﹐其睫流。虞翻骨節不媚﹐多見毀謗。凡此之說甚多﹐莫不有諸內而形於外。玉蘊而璞﹐山童而金﹔犬馬鶉蛩﹐相之且有不爽﹐而況於人。惟人心深微﹐非淺見者一睹可槪。要必囚首垢面﹐不正衣冠﹐斷非平正通達之士。車中不內顧﹐不疾言﹐左右手﹐衣前後﹐如也。是𨿽容止小節﹐聖人必加敬愼。生今之世﹐必欲力反古人之言﹐謂相貌不足取重﹐何也﹖要知好相非美容﹐惡相非肥重﹐斯得之矣。余故曰﹕朝廷用人﹐未可不由骨相參看﹐乖陋之相﹐縱或有文﹐行必偏僻﹐可不愼歟﹗

◎喇嘛中國之崇信番僧﹐非自本朝始也。元季番僧稱帝師﹑國師﹐王公大臣皆敬謹摩拜。明季永樂時﹐有宗喀巴喇嘛﹐傳習紅教﹐封帝師﹑國師﹐梵宇琳宮﹐窮極宏壯﹐番經廠作佛事﹐宮眷亦往頂祝。此皆本朝所無也。初在關外﹐禁止滿蒙人爲喇嘛﹑誦經典。自明朝遣李喇嘛往來��議和﹐始與番僧交接。其後西北各蒙部﹐皆因章嘉胡圖克圖等前往說降﹐曉以天生聖人﹐撫一涵宇﹐是其僧眾曾立大勛於國﹐理宜酬錫帶礪。至轉世之說﹐亦如中國世襲褒忠之典。乾隆年間﹐雍和宮建有崇碑﹐碑髙丈餘﹐厚薄寬廣皆三尺餘﹐四面分勒滿漢蒙番四體書禦制序文﹐極言番佛功績﹐以明非漢明帝崇信釋教之意。大哉王言﹐不辟不佞﹐以成我朝郅治之宏也。按西僧有紅黃兩教﹐講經典與中土之釋氏同。紅教能作法術﹐有類羽流。考西域紅黃二教﹐婆羅佛衣黃﹐﹝1234﹞利佛衣紅。其﹝1234﹞利釋迦文佛繼婆羅門者﹐始衣壞色﹐殆今之緇衣乎﹖又《法苑珠林》云﹐袈裟﹐秦言染衣是也。《魏書。釋老志》云﹐漢世沙門皆衣赤布﹐後乃易以雜色。牟融《理惑論》﹐今沙門剃頭髮﹐衣赤布﹐謂漢世西僧依其本法﹐其後雜色﹐則中土學佛者服也。黃衣則第六法門之徒﹐觀世音一脈之正宗也。凡諸說所見﹐是漢時僧服﹐與今紅黃教無異﹐是以世繪達摩之裝﹐頗似今之喇嘛。或云﹐今之禪僧寬袍大袖﹐是效明季衣冠﹐喇嘛之袍褂﹐是效蒙古及本朝衣冠﹐皆非其本來面目﹐似亦近之。

按今之黃教只準服黃色﹐紅教只準服紅紫黃三色﹐其他雜色皆弗準用。暖帽黃胎﹐安紅結﹐不綴纓﹐袍無前後開衤契﹐此皆別於士人者也。夏日涼笠似鈸鐃﹐不綴纓﹐亦與士人緯帽不同。其做法事時﹐又有桃兒帽及如魚翅之黃氈帽﹐如漁婆之風笠﹐種目甚多。

又大喇嘛準穿貂褂﹐亦用黃裏﹐蟒袍無前後開衤契。又按《輟耕錄》云﹐孛術魯子公在翰林時﹐進講罷﹐上問曰「三教何者爲貴﹖」對曰「釋如黃金﹐道如白璧﹐儒如五穀。」上曰「若然﹐則儒賤邪﹖」對曰「黃金白璧﹐無亦何妨﹐五穀於世﹐豈可一日闕也。」上大悅。

又按崇徳二年三月﹐諭諸臣曰「喇嘛等以供佛持戒爲名﹐潛肆貪姦﹐直妄人耳﹔蒙古諸人信其懺悔超生等語﹐致有懸轉輪布幡之事﹐嗣後俱宜禁止」云云。是從前我朝之於番僧﹐實有禁令﹐及統一涵宇後﹐蒙古崇信最虔﹐明季之番經廠﹑中正殿及各寺院﹐番僧甚多﹐其勢有不能禁者﹐故仍之。

◎隅坐古人無髙腳椅杌﹐皆布席﹐共坐於地﹐尊者正席﹐卑幼坐於席角﹐故曰隅坐。今則人各一位﹐有旁正而無隅席矣。八旗禮儀﹐謁見尊長﹐命坐於榻﹐不敢正倨﹐必坐於方褥之下﹐亦古人隅坐之意。

◎鈔票咸豐年軍餉浩繁﹐言官請用鈔票﹐部議允之﹐行未數年﹐停止弗用。其鈔以髙麗紙爲之﹐寬四寸﹐長七寸﹐印造雙龍邊﹐極爲精致。銀鈔至少者一兩﹐錢鈔至少者制錢五百文﹝卽京錢一千文﹞。按元季通用寶鈔﹐分十一科﹕二貫﹑一貫﹑伍百文﹑三百文﹑二百文﹑一百文﹑五十文﹑三十文﹑二十文﹑一十文﹑五文。似覺零星瑣碎﹐不如今制矣。道光二十八年﹐在京中敉遠林宗室﹝功﹞家﹐見所藏明洪武時一千文錢鈔一張﹐兩面皆有圓印﹐模糊艸率﹐不似今鈔之工。

按鈔法始於趙宋﹐名曰「交子」﹐設交子務官﹐專司其事。元﹑明皆紹宋制也。

●卷八◎寫眞寫眞之法﹐不獨面貌爲難﹐身長不及尺﹐面闊不及寸﹐從何處狀其等身。要必徑尺之面﹐見而知爲短人﹐數寸之軀﹐見而知爲偉士﹐其法固不易言也。嘗見優孟演劇﹐瘦人扮淨﹐固偉然也﹐肥人扮生﹐固淸臒也﹐知此可以寫眞矣。粵東寫眞﹐操西洋法﹐陰陽向背﹐用皴甚厚﹐遠望之一面突出紙上﹐頗得神理。近日海國又有用鏡照影﹐塗以藥水﹐鋪紙揭印﹐毛髮必具﹐宛然其人﹐其法甚祕﹐其制甚奇。

往歲京居時﹐於載肯堂宗室﹝構﹞家﹐見其始祖小像一幀。其始祖爲仁廟第十子惇郡王也。百年尊藏﹐筆墨完好。圖作漁家樂﹐舡頭偉坐蓑笠一像﹐赤面修髯﹐天姿神曜﹐著古銅色袍﹐如世寫關漢壽遺像。後梢把槳一婦﹐年約二十餘﹐髻中立簪鳳釵一枝。旁一孺子﹐年在四五歲。其家收藏此圖甚久﹐或言髯而釣者爲其始祖﹐或言孺嬰爲其始祖﹐相傳不敢指定﹐惟敬謹尊藏﹐歲時曬晾一次。此余平生所見小像之最工者也。又先文肅公《六淸圖》一卷﹐爲揚州羅兩峯所寫﹐全不設色﹐與圖中梅竹木石﹐俱以干筆淡墨寫成﹐精采亦﹝巖巖﹞﹝嚴嚴﹞如在。又先祖通判公﹐偉軀麻面﹐气質沈雄﹐大像爲閩南曾某所寫﹐眸顴間用洋法皴染﹐亦最神肖。此外不多見矣。

◎指畫以指頭作畫﹐不用毫管﹐從古所無﹐實自我世祖章皇帝而始。副都統漢軍朱倫瀚亦工此法﹐朝鮮國王曾因使奏乞其畫。都統漢軍髙其佩﹐尢工尺丈大幅﹐遂成一家。聞其畫虎﹐輒以肘腕印墨﹐狀其攫伏之勢﹐今海內師其法者浸多矣。相傳章皇帝創此指墨時﹐偶以手指螺紋﹐印於縑素﹐因勾勒作牛羊羣牧圖﹐徧體蒙茸﹐殊爲生動﹐乃充此法而成畫家一派。章皇帝沖齡開國﹐已爲萬古所無﹐且書畫詩文﹐俱有法度﹐儒釋經典﹐均能貫串旁通﹐一歸於正﹐所謂命世眞人﹐以啟我億萬年無疆之業﹐非偶然也。

◎茶六經無茶字﹐茗飲自唐而始﹐前未之見也。或引《三國誌。韋曜傳》言﹐曜不能飲﹐賜茶Η以當酒﹐又似自三國始也。今婚禮行聘﹐以茶葉爲幣﹐滿漢之俗皆然﹐且非正室不用。近日八旗納聘﹐𨿽不用茶﹐而必曰下茶﹐存其名也﹝下字作納字解﹐恐亦轉音之誤﹞。上自朝廷燕享﹐下至接見賓客﹐皆先之以茶﹐品在酒醴之上。古人龍團﹑鳳團﹐必曰烹﹐曰煮﹐曰煎﹐曰焙﹐今之熬茶是也。今官家燕享及各國通商﹐仍尙苦茗茶﹑團茶餅﹐猶存古人煮茗之意。至於用沸湯瀹芽茶﹐一浸卽飲﹐取其香郁爲美﹐淸冽爲甘﹐則不知始於何時。宋宣仁太后詔免龍團而進葉茶﹐應是芽茶之始。今京師人又喜以蘭蕙﹑茉莉﹑玫瑰薰襲成芬者﹐漸亦徧於海內﹔惟吳越專尙新茶﹐不嗜花薰﹐固是出產之地﹐易得嫩葉耳。京朝王﹑貝勒接見外藩﹐按其品爵﹐有待茶不待茶之例﹐載於典章。外官督撫接見屬吏﹐待茶至知縣而止﹐佐雜弗及﹐亦定例也。按《金史》泰和五年﹐尙書省奏﹐茶爲飲食之餘﹐耗財彌甚﹐七品以上官﹐其家方許飲茶。蓋茶葉出於宋地﹐以防耗財資敵之意。今之知縣進謁﹐始款茗飲﹐應是相沿金季之令。

按行聘以茶﹐蓋茶子旣種﹐不能更移﹐與奠雁之義同。

◎儉徳吾友某君以儉徳自詡﹐左右助之曰「儉徳可師﹐今之晏子也。」余曰「聖賢弗縱欲自奉﹐弗慳吝爲家﹐以天地之財﹐爲天地之用﹐不言儉而儉自在﹐不求奢而奢弗病。孔孟以窶人自居﹐非有阡陌之利﹐而《鄕黨》一章﹐服食之美可知矣。生徒負笈請業者﹐動輒百人﹐如顏﹑原之貧﹐又不知凡幾﹐其終歲相從﹐不能裹糧寄臘可知矣﹐夫子之必爲設箸可知矣。否則在陳之厄﹐何以同一饑也。其轉食於諸侯﹐後車數十乘﹐則僕禦之眾可知矣。今某君也﹐專車尙嫌其費﹐一餐尙吝其資﹐其儉徳乃勝於聖賢耶﹖抑借此以飾其慳耶﹖晏子一狐裘三十年﹐非不禦輕毳也﹔食不重肉﹐非不具肉也﹔妾不衣帛﹐則妻衣帛可知矣﹔豚不掩豆﹐其牲醴必備可知矣﹔父族無不乘車﹐則衣帛食肉在其中矣﹕母族無不衣帛﹐則食肉在其中矣﹔妻族無不食肉﹔齊國之待其舉火者七十餘家。如此舉措﹐如此博施﹐能有幾人。何以一槪不學﹐只學其食不重肉﹐豈非借托髙賢之名﹐詭其鄙吝之性耶﹗君欲敬法晏子﹐請各努力爲之。余惟有望洋而嘆﹐自愧弗及﹐素位而行﹐不敢學儉﹐亦不敢學奢也。」某君答然﹐慍形於色。余書之以志吾過也。

按《禮記》﹐孔子曰「國奢則示之以儉﹐國儉則示之以禮。」此大聖人因時制宜﹐大公至正之論。《詩經。魏風》﹕「糾糾葛屨﹐可以履霜。摻摻女手﹐可以縫裳。」其序云﹐魏地狹隘﹐其俗儉嗇而褊急。彼《汾沮洳》之詩﹐其序云﹐此亦刺儉不中禮之詩。可見儉貴中禮﹐不中禮是吝嗇﹐非儉也。漢丞相平津侯公孫弘脫粟布被﹐汲黯劾其姦。宋王安石衣臣虜之衣﹐食犬彘之食﹐囚首喪面﹐而談詩書﹐蘇老泉譏其不近人情。《魯論。鄕黨》一章﹐記聖人之言行﹐有「食不厭精﹐膾不厭細」﹑「沽酒市脯不食」﹑「狐貉之厚以居」﹑「吉月﹐必朝服而朝」。士君子立身處世﹐宜何所法守也。

又按杜祁公家居出入﹐從者十許人﹐或勸爲居士服﹐答曰「老而謝事﹐尙可竊髙士之名耶﹗」此言深得不可徒行之義﹐斯其所以爲名相也。

又按儉固美徳也﹐然而世道巧僞﹐未可執一以槪其人。韓魏公之奢﹐王安石之儉﹐論世君子毋爲鄙夫所愚可耳。漢成帝時﹐五侯子弟侈靡豪縱﹐以車馬聲色相髙﹐獨王莽折節恭儉﹐勤身博學﹐被服儒素﹐卒以此技欺世獵名﹐幾移漢祚。其所謂五侯子弟者﹐徒殃其身﹐未害於政也。大哉我世宗之諭曰「聽其作孽致困可也﹐何必禁之」﹐實爲警世覺民鍼砭。

◎禁止服飾禁止服色﹐辧其等威可耳﹐若使富人悉服布素﹐必致令有不行。令旣不行﹐又難治以峻法﹐枉事更張﹐毫無利益。如其果行﹐則商賈不通﹐衣冠衤能衤戴﹐更失中華文物之盛﹐徒使慳吝富兒遂其鄙陋之欲矣。雍正三年八月﹐諭曰「覽諸臣所奏﹐欲將官員軍民服用﹐一槪加以禁約。朕試問諸臣﹐照此定制﹐以申禁約﹐能管束令其必攺乎﹖斷不能也。法令者﹐必其能禁而後禁之。明知法不能勝而禁之﹐則法必不行﹐亦何爲哉。從前屢禁而不能﹐豈可復禁乎﹖且照此禁令﹐各按等秩將緞匹及貂鼠﹑猞猁猻等細裘悉行禁止﹐如許物件﹐俱不準服用﹐轉令大臣官員得以賤價購而服之﹐是乃富室獲其利也。兵丁等槪令更換﹐則布匹等物﹐一時價值交騰﹐反致貧乏兵丁﹐難以爲生﹐有何益哉﹗其家資殷實之人﹐隨所得而服之。至不肖家奴﹐有越分服用以事奢靡者﹐聽其作孽致困可也﹐何必禁之。朕視諸大臣﹐亦惟視其品行﹐並不觀其服飾﹐卽如都統巴拜所戴涼帽﹐殊不鮮明﹐亦有何關礙。爾諸臣視屬下兵丁﹐猶朕之視爾等也﹐惟當愛卹教誨以成就之﹐見有服用僭越之人﹐則誡飭之﹐約束之﹐曉諭而訓導之。凡以爲伊等之生計耳﹐漸至醒悟﹐數年之後﹐自然悛攺﹐一遵儉朴矣。但典禮所關﹐官員朝服及軍士器械等項﹐不可使之無色﹐理宜修整﹐令其鮮明。尢有要者﹐我朝滿洲等喜事﹐尙不必論﹐惟父母之喪﹐但恐無以飾觀﹐有傷顏面﹐人或謂之不孝﹐每多勉彊逾分費用﹐此皆無知之所致耳。夫孝者﹐在於誠心﹐並不在於躐等糜費﹐本自各有定分也。大臣等應將此畱意﹐時加嚴禁。其定服色制度﹐不必紛擾﹐過於煩細﹐但將護軍領催馬甲及閒散滿洲人﹑護軍校﹑驍騎校﹑筆帖式等服色﹐定爲制度之處﹐大臣等詳究議奏。特諭。」

◎詩人有豪气王貽上﹝士礻眞﹞官刑部尙書時﹐京師民人徐起龍﹐有女嫁馮繼隆﹐甫數日﹐其姑曹氏淫悍婦人也﹐引所私辛二﹑僧宣召等逼姦之﹐女不從﹐則加炮烙﹐畏而從之。旣兩月﹐始許歸寧﹐女泣訴父母。起龍羞憤﹐偕其表弟侯六登曹氏之門﹐欲毆之。曹及辛二出禦﹐遂鳴於官﹐解赴刑部﹐司讞呈堂﹐以起龍兄弟白晝打搶﹐艸率結案。王貽上大怒﹐立碎其牘擲地﹐詰滿漢司官曰「汝曹畏勢乎﹖徇情乎﹖納賄乎﹖」立令釋起龍﹑侯六之鋃鐺﹐而系於曹氏﹑辛二之頸﹐並逮宣召﹐按律定擬﹐都人皆以爲快。此康熙三十九年事也。又朱竹君學士﹝筠﹞﹐每好作義俠之舉﹐有胡禦史﹝牧亭﹞爲其家人箝制﹐學士憤怒﹐代爲懲治。此皆老輩風義﹐至今猶有生气﹐不似腐儒畏縮﹐自命風流﹐視君子當爲之事﹐皆如秦越﹐得失無關痛癢。故《傳》曰「士不可不弘毅」其斯之謂歟﹖

◎嚴石事余粗疏性成﹐於細事不甚畱意﹐每有出入銀帛﹐多原封不啟﹐亦從無平色低昂之誤。偶閱《居易錄》載﹕如臯嚴怡﹐字石﹐家貧﹐行誼亢潔。嘗館於富室﹐歲暮將歸﹐主人設筵祖道﹐以優伶侑觴。酒闌﹐主人出兼金爲壽﹐且云﹐先生試一權之。怡大怒﹐曰「君乃以我爲商賈乎﹗」立散之優伶﹐拂袖而去云云。余閱至此﹐不覺失笑。

◎濟南詩黃河向距濟南千里﹐自咸豐年江南丰縣河決﹐黃流北趨﹐由直隸開州﹑山東濮州橫灌運河﹐經兗之張秋鎭入大淸河﹐直抵濟南城北十二里﹐匯灤水東下入海。每年伏汛泛濫﹐旁流外河﹐大舡可逾濟南城北之標山﹐泊於三孔橋下﹐實爲人意初不能料。平時之車塵馬足﹐一換而爲櫓聲帆影矣。宋晁無咎守濟南﹐瓜代後﹐有《別歷下二詩》云「來時芙蕖溢渚香﹐歸途未變柳梢黃。殷勤趵突溪中水﹐相送扁舟向汶陽。」又「鴛鴦繞漁梁﹐搖漾山光與水光。不管使君徵棹遠﹐依然飛下舊池塘。」味其詩句﹐是宋時亦可由濟南乘舟南下矣。

錢辛楣《十駕齋養新錄》記河防一則云﹕河爲北條之川﹐由絳水大陸播九河﹐同爲逆河以入海者﹐今故道卽運河﹐由臨淸至天津是也﹔東漢以後﹐河由千乘入海﹐卽今之大淸河也﹐千乘今爲武定府﹐自唐宋金皆由於此﹔金元之間﹐河漸南決﹐合淮泗以入於海﹐與禹河入海之地﹐幾二千餘里矣﹐是攺北條爲南條矣。按此說﹐今之黃河﹐由大淸河繞濟南匯濟水入海﹐固是唐宋舊迹。晁無咎﹐宋人﹐賦事之言吻合也。

◎前代祭祀奢費《江鄰幾雜誌》載﹐宋時一郊費六百萬﹐後至一千餘萬。明季郊祀禮成﹐乃至肆赦﹐其祭祀之難如此。本朝南北郊祀﹐駕必親行﹐上辛﹑冬至﹑常雩﹑夏至﹐歲無不舉﹐亦未聞冗費之鉅﹐而宋時何以所用不貲﹐殆不可解。又如嶽瀆之祀﹐朝廷告功施慶﹐必照例舉行。泰山則歲以四月十八日遣官致祭﹐甚至祈雨禱雪﹐亦極誠通昭事之敬。康熙﹑乾隆年間﹐車駕南巡﹐均親展明﹐未嘗駭爲異事。何以古人於封禪一事﹐至於伏闕披鱗﹐拚以死命﹐尢令人不可擬解。

又宋熙寧以前﹐凡郊祀大駕還內﹐至朱雀門﹐忽扮綠衣人蹣跚潦倒如醉狀﹐乘輿爲之少梔﹐謂之天子避酒客。及門﹐兩扉遽闔﹐門內抗聲曰「從南來是何人﹖」門外應聲曰「是趙家第幾朝天子。」又曰「是也不是﹖」應聲曰「是。」然後開門﹐乘輿乃進﹐謂之勘箭。此眞無理作鬧﹐褻瀆朝儀﹐不知是何意也。勘箭兩字﹐亦不解其義之所出。

◎溫泉灌漑王漁洋言﹐京師冬日燻花﹐漢唐以來﹐已有其法。引《漢書。召信臣傳》﹐信臣爲少府﹐太官園種冬生蔥韭菜茹﹐覆以屋廡﹐晝夜燃蘊火﹐待溫气乃生﹐此言是也。又引唐人詩云「內園分得溫湯水﹐二月中旬已進瓜」﹐此言非也。按灤陽避暑山莊﹐界在關外﹐地气早寒﹐惟禦園中荷花﹐至八九月尙菡萏馥鬱﹐經霜不凋。蓋因池通溫泉﹐地气常暖所致。前詩分得溫湯四字﹐明明與此吻合﹐度其所分必華淸溫泉之下流也。

◎好聲伎未嘗爲人品之累今人每以細事槪人平生﹐一耽聲伎﹐羣相指爲輕薄﹐論亦苛矣。古之君子﹐無故不廢樂﹐是以孔子大祥禦琴﹐琴卽成聲﹐與人歌而善﹐必使反之﹐而後和之。謝太傅東山絲竹﹐文信國聲伎滿前﹐皆能樂人之樂﹐憂人之憂。《羯鼓錄》言﹐宋廣平人𨿽耿介﹐亦好色樂﹐嘗與明皇論鼓云「頭如靑山峯﹐手如白雨點」。《夢溪筆談》載﹐寇萊公好柘枝舞﹐每宴客必舞柘枝竟日﹐時人號曰柘枝顚。康對山工琵琶﹐耽伎樂﹐沒後囊橐蕭然﹐所遺大小鼓三百餘副。蓋古人宅心於誠﹐弗假僞飾﹐不似今之君子﹐敝衣惡食﹐面塵齒垢﹐以爲悃忄無華﹔較量錙銖﹐吝情取與﹐謂之財帛分明﹔問捨求田﹐髙權子母﹐謂之能知稼穡﹔事理之來﹐不置是非﹐謂之養徳﹔絲棼偶集﹐退避不遑﹐視他人之死生性命於不顧﹐謂之髙潔。嗚呼﹗天之生材﹐國之養士﹐安用此棲棲爲哉。豈以能絕嗜好如處子﹐便可了當讀書之道。國初範忠貞﹝承謨﹞以蔭拜官﹐又成進士﹐當耿藩反側之際﹐日接僚屬﹐夜理文檄﹐每漏下輒聚僮僕髙彈淸吹﹐甚至鐃歌大樂﹐殆無虛夕﹐外出鎭靜﹐內懷堅貞﹐至今勃勃尢有生气。豈得因有聲伎之嗜﹐便可輕議之耶﹗然要必先有其材﹐具有其志﹐始可弦誦伎樂﹐以宣其意。彼徒事遊蕩飲博者﹐正未容借口也。

◎名刺今人每好自諱其名﹐與人論事﹐非自呼其字﹐卽曰「某人」﹐不典甚矣。惟通謁名刺﹐古禮僅存。書畫題款﹐前代惟趙子昂﹑董香光﹐本朝惟劉石庵﹑英煦齋﹐喜署其字﹐總覺於古不典﹐於今不恭﹐似未可以爲法。王州《觚不觚》云﹐自嚴分宜當國﹐親王書刺無不名矣﹔自江陵當國﹐親王無不稱晚生矣﹐當其襲封之初﹐至稱門生。按宋朝親王班在宰相之下﹐益乖大體﹐其權相之气焰可以想見。江陵當國時﹐親王次輔﹐皆稱晚生﹐布按行跪禮。而江陵乃媚大馮保﹐自稱晚生。然則貂之勢﹐是誰啟之﹖似未如近日之名刺允當矣。

按《漢書》注﹐張晏曰﹕匡衡少時字鼎﹐世所傳其與貢禹書﹐上言衡敬報﹐下言匡鼎白。《南史》陶弘景自號華陽隱居﹐書札卽以隱居代名。王右軍《敬謝帖》曰逸少白。白居易《與元九書》稱樂天再拜。陳摶《謁髙公詩》稱道門弟子圖南。元稹作《長慶集》序﹐自稱微之序。署款以字﹐古人固有行之者﹐然不多見﹐亦不足爲法也。

◎大人古稱大人﹑先生﹐蓋指徳業而言﹐非謂名爵也。子之於父﹐亦稱大人﹑夫子﹑先生。今惟存家大人﹑尊大人之稱﹐而無夫子﹑先生之稱矣。《漢書》範滂曰「惟大人割不忍之恩」﹐是稱母爲大人也﹔疏受叩頭曰「從大人議」﹐是呼叔爲大人也。宋元之世﹐漸稱達官內臣爲大人。至郭子儀應回紇大人之占﹐仍是偉望之稱﹐非指官祿而言也。本朝內大臣﹑都統﹑尙書﹑侍郎﹑卿寺﹑學士﹑堂上官皆稱大人。中允﹑洗馬﹑贊善﹑巡城禦史﹑掌科給事﹐皆在本署中稱大人﹐出署則否也。外官文職督撫﹑學政﹑織造﹑監督﹑司道﹐武職提督﹑副都統﹑總兵﹑城守尉﹐皆稱大人。禦前大臣多以王公兼任﹐不稱大人而稱位號﹐其無世爵者﹐則用淸語稱之曰郭什諳班。大學士稱中堂﹐將軍稱將軍﹐似不以大人兩字爲極尊之稱。國初諭旨中呼內務府大臣爲內府大人﹐是以近日中使人役﹐仍呼內務府爲大人衙門。

考國初外官﹐非欽使不稱大人。曾見山東省城西關有王公祠﹐木主書山東巡撫王大老爺國昌之位。又濟南朱氏家所藏其先世閩督公朱宏祚任廣東巡撫時輿頌詩詞冊﹐亦稱巡撫廣東朱大老爺。又於髙唐途次見一舊碑﹐稱布政司熊大老爺。此皆康熙中年之事。余幼時﹐道員已稱大人﹐府廳州皆稱大老爺﹐知縣稱太爺﹐形於筆札則稱太老爺。咸豐年用兵以來﹐知府多加運使﹑道員職銜﹐亦稱大人。甚有未加銜者﹐屬吏亦媚之曰「大人」。知縣則無不加銜﹐無不大老爺矣。從前武職﹐總兵稱總爺﹐副將稱副爺﹐參將﹑遊擊稱將爺﹐都司﹑守備稱掌家﹝專營都司亦稱將爺﹞。自余幼時總兵已稱大人﹐副﹑參﹑遊皆稱大老爺﹐都司稱總爺﹐守備稱副爺﹐已覺與前迥異。近年以來﹐副將漸稱大人﹐守備亦稱總爺﹐兵丁久已稱將爺﹐什長﹑傳號久已稱掌家﹐更爲躐等之甚矣。不知數十午後﹐更加何稱。又王州《觚不觚錄》﹐三司見督撫稱老先生﹐見巡按稱先生大人﹐頗似今時中堂﹑將軍﹐不以大人兩字爲重也。

◎罘ぜ罘ぜ之爲物也﹐前人釋解不一。顧太初引鄭康成﹑顏師古﹑崔豹諸說辧之﹐以爲宮闕屏間﹐刻縷鳥獸雲气﹐疏通連綴之狀。唐蘇鶚引《子虛賦》「罘网彌山」﹐證罘當爲网。王漁洋引《柏梁詩》云「走狗逐兔張罘ぜ」﹐則罘ぜ之爲网戶﹐正以其象類网而借用耳。余按諸說皆因字從网羅﹐又用之當窗罨畫﹐故以爲刻縷雲气之狀﹐其實皆誤也。今大內宮殿廟宇檐下﹐皆有此物﹐蓋用銅絲織成細网﹐冪於檐榱之下﹐以防雀鴿棲集。工部物料中卽作罘ぜ兩字﹐足以釋古人之聚訟也。

◎羊肉味之美者﹐曰「珍羞」。羞﹐羊臉也。又曰「羊羔美酒」﹐皆侈言俊味﹐是古人嗜好貴羊賤豕之明證。無怪魚羊兩字合書爲鮮。其餘若萬羊宰相﹑瘦羊博士之典甚多。而罕有及於豚豕者﹐何也﹖宋時諺云「蘇文熟﹐啖羊肉。」因殿帥姚某性饕餮﹐每得坡公手帖﹐輒換羊肉數斤﹐故坡公有傳語本官今日斷屠之謔。杜祁公爲相淸儉﹐非會客不食羊肉。宋時京官日支羊肉錢。今京朝官喜喫羊肉﹐要亦由來久矣。袁簡齋謂豬肉曰「廣大教主」。余則視羊肉爲「八比文字」﹐嗜之者咀嚼饞涎﹐惡之者掩鼻而過﹐且不可夾入一物﹐亦不可以他物夾之﹐自成一家言可耳。

◎巴克什巴克什﹐亦作榜式﹐亦作把什﹐乃淸語文儒諳悉事體之稱。天聰五年七月﹐設立六部﹐攺巴克什爲筆帖式﹐其文館大臣原有榜式之號者仍之。範文肅﹑寧文毅官大學士時﹐皆存榜式之名﹐有如武臣之巴圖魯也。筆帖式今淸語作筆特和式﹐亦不稱巴克什矣。

按從前大臣賜號甚多﹐有淸卓理克圖及戴靑等名﹐與巴克什﹑巴圖魯之制同。蒙古王公有賜達爾漢及濟農﹑土們等名。

又按國初文臣皆呼爲巴克什﹐又有札爾固齊十人﹐似是理政聽訟之大臣。曾於《淸文鑑》中查之不得﹐應是蒙古語也。

◎屠緯眞《藿語》二則明部郎屠隆﹐自稱鴻苞居士﹐著《藿語》一篇﹐頗有合於人情治道﹐摘其二則錄之。

一曰重輔毗。今之輔臣﹐悉用詞垣。夫黼黻皇道﹐潤藻太平﹐此文章事也。若進在政府﹐贊襄機密﹐有不可盡於文章者。故選用輔臣﹐宜擇徳器端凝﹑才識練達﹑洞悉古今﹑諳悉世務﹑負公輔之望者﹐不當直以資秩文名而用之。而詞臣方在編摩館局時﹐亦須深念今日館局之臣﹐卽將來公輔之選﹐豈可徒尋章摘句﹐搦管抽毫﹐耽雕虫小技而已。凡國是﹑廟算﹑吏治﹑民情﹑刑名﹑錢谷﹑邊務﹑戎機﹐皆當畱心豫講﹐或討故實﹐或審時宜﹐咸其責也。而尢當克己去私﹐宅心公虛﹐以天下萬世爲度﹐而我不與焉。夫輔臣之權利富貴大矣﹐其得喪利害亦大矣。機務眩惑﹐得失熬煎﹐求望日多﹐奔走益眾﹐平居十分之品﹐到此才得其六七﹐五分之品﹐到此才得其一二。泛論抵掌時﹐誰不能惜前代之失﹐摘往事之非﹐一旦身當其處﹐或有謬而不然者。古大臣自臯夔伊周而後﹐粹乎無可復議者﹐幾何人哉。公輔之地﹐不易處也明矣﹐烏可不愼且重乎﹗人材難得﹐選用宜廣﹐古之卜相﹐無間農工﹐今於翰苑之外﹐或參用中外他官一人可也。

一曰廣選舉。雉兔之置﹐不掩麟鳳﹔魚蝦之网﹐不糸圭神龍。卓越奇偉非常之材﹐髙臥巖穴﹐長嘯煙霞﹐或非近世科目之所能得也。古帝王之得豪傑聖賢﹐或以夢卜﹐或以徵聘﹐或得之農工﹐或得之漁釣﹐或得之商販﹐或得之囚虜。朝爲布衣﹐暮列卿相﹐卒之才鵲起﹐功烈鴻茂。材非一品﹐取非一途﹐蓋亦廣矣。漢選舉有賢良﹑直言極諫﹑孝廉﹑明經﹑孝弟力田﹑明當世之務習先聖之術﹑四科﹑文學﹑髙第﹑行義﹑茂才特立﹑淳厚有徳﹑直言﹑勇猛知兵法。有大慮﹑賢良方正﹑茂才有道﹑耆儒﹑九品官人諸科﹐晉﹑宋﹑梁有猛勇秀異之才﹑孝廉﹑秀才﹑九流中正﹑明經幹理﹑髙才博學諸科﹐唐有明經﹑秀才﹑進士﹑俊士﹑有道﹑童子﹑制舉﹑通一藝以上諸科﹐宋有進士﹑九經﹑五經﹑開元禮﹑三史﹑三禮﹑三傳﹑學究﹑明法﹑詩賦﹑策論諸科﹐選舉之途若是乎廣也。聖朝國初尙有賢良方正等科﹐今則一切罷去﹐而獨以舉業取士。上之精神意向所指﹐下必風馳雷動而奔走焉。士之卓瑰茂異非常者﹐卽天稟姿性與其才具學力之所成就﹐品格不同﹐莫不回心壹意而研討舉業﹐率以此進。二百餘年來﹐名公碩輔﹑英雄傑﹐策勛竹素﹑流聲天壤者﹐往往繇此而出﹐故亦不乏也。然寧無虞其萬一遺漏乎﹖世或有卓然可稱名公碩輔﹑英雄傑其人者﹐而偶不嫻於今代舉業之文﹐有其文矣﹐而偶不爲有司所識拔﹐則𨿽有策勛竹素﹑流聲天壤之具﹐何所用之﹐有老死蓬蒿之下而已。又萬一有卓瑰茂異非常之入﹐不屑應當世制舉﹐生而龍蟠豹隱﹐抱膝名山片石﹐棲眞頤神﹐鴻飛冥冥焉﹐又孰從而得之。古豪傑若張子房﹑諸葛孔明﹑王景略﹑李長源﹐並不聞以制科而跳身樊籠之外﹐抗志寥廓之上﹐是未免爲英雄之所竊笑也。余觀此時發迹制科﹑布列仕路者﹐固多奇偉豪傑﹐蜚英騰茂﹐增光國家之盛典﹔其間中庸茸之徒﹐染指膏腴﹐溺志靑紫﹐捱日停月﹐無所短長者﹐要亦不少﹐玷科目﹐負國恩﹐將焉用之。而艸澤之間﹐懷才抱略﹑無忝制科之英﹐乃或有泯泯汶汶﹐布衣糲食﹐屈首衡茅﹐曾不得與時賢連袂而起﹑並轡而駕﹐白駒發嘆﹐綿葛興歌﹐耳目睹記﹐往往有之矣。嗟乎﹗惟楚有才﹐晉實用之。桓溫對面而失王猛﹐乃爲苻堅所得﹐立功名於氐羌中。張元負磊塊之气﹐不遇於宋主﹐走元昊爲邊患無已。唐人有言「中原不道無麟鳳﹐自是皇家結网疏。」蓋昔人嘆之矣。制科之設﹐非不可以籠天下英雄豪傑﹐而英雄豪傑有不盡入其牢籠﹐當事者可無慮及此乎。愚意謂制科之外﹐宜別立一科﹐以羅天下遺逸眞才﹐若瑰奇磊落﹑懷才抱略﹑智勇文武英傑﹐修徳惇行﹑師表人倫之賢﹐經史淹貫﹑文章巨麗之士﹐伏在艸野爲制科所遺者﹐令州裏鄕老得以上聞﹐有司守臣得以辟舉﹐親召至闕下﹐覆核得實﹐果系眞才﹐不次擢用。或端委廟廊﹐近侍顧問﹔或仗鉞疆圉﹐平定安攘。遠謨鴻烈﹐終將賴之。如郡邑有人﹐何害並舉同升﹔若其無之﹐不妨絕迹滅響﹐毋多毋泛﹐以開幸門。天下之事﹐孰不由人材而濟哉﹗武王成事以一太公﹐齊桓成事以一管仲﹐勾踐成事以一範蠡﹐漢髙成事以一張良﹐昭烈成事以一諸葛﹐苻堅成事以一王猛。淮淝之役﹐得一謝安則晉室泰山﹔奉天之役﹐得一李晟則唐室再造﹔靈武之役﹐得一李泌則廟ね重光﹔金人之役﹐得一嶽飛則河朔幾復。國家經濟﹐豈必事事瑣屑﹐正朝廷﹐靖四方﹐備邊鄙﹐防寇虜﹐明賞罰﹐修刑政﹐肅紀綱﹐移風俗﹐詰兵戎﹐足糧餉﹐皆國家要務。然而用人得其人﹐何事不理﹔用人非其人﹐何事不壞。方今之最急﹐孰有加於用人者哉﹗余竊見近世之用人﹐無論閒秩散地﹐卽國家至重大關要之處﹐其所用人﹐不聞博訪精選﹐擇其人品才具之相應者而用之﹐而但計其歲月﹐循其資秩﹐曰輪捱某人應得某處矣﹐曾不計其人之足了此與否也。甚或取其人之妥帖﹐足無悔吝﹔利其人之庸軟﹐保無牾。用人若此﹐尙何望其樹非常而報朝廷哉﹗此乃今之大患﹐而當事之失計也﹐其亦未之思矣。

此二則深中時獘﹐有明至今數百年﹐輒不能易。康熙二年﹐特沛綸音﹐揭摘制義之獘﹐宜其當日文運煥然光昌。所惜不數年﹐士子苦難遷業﹐卒如禮臣之請﹐仍復其舊。乾隆中﹐舒文襄﹝赫徳﹞復有更易制藝之疏﹐乃獨尼於鄂文端﹝爾泰﹞一人。蓋文端亦乙科進身﹐不免欲髙其技之習未能盡除耳。余按今之欲築宮室者﹐不謀於圬者而謀於畫師﹔欲實倉廩者﹐不謀於畎畝而謀於庖人﹐得毋皆耳目近習之誤耶。

◎喪禮計閏呂新吾三年之喪解﹐喪者﹐親始死之日也。十三月再見親死之日﹐謂之小祥﹐尙在吉凶之界。二十五月三見親死之日﹐謂之大祥﹐始變凶而存吉﹐是月有餘哀。又一月爲中月﹐乃行礻覃。自二十五月已屬余哀﹐二十六月已無餘哀。先王制禮﹐𨿽聖人不敢過也。或問不計閏何﹖曰﹕計閏則短一月﹐不見三年之喪日矣﹐故不計閏﹐非謂以厚爲道也。愚按期服以歲計﹐故不計閏﹔功服以月計﹐故計閏﹐亦是此意。然其中似應稍示區別﹐若在二十五月以內之閏﹐不應計算﹐在二十五月以外之閏﹐是已三見其喪﹐不應不計也。然而大孝終身慕之﹐又豈止三年而已。

●卷九◎鄕會試掌故一順治二年乙酉科鄕試。本年江西﹑陜西初定﹐詔於十月舉行﹐凡六省。順天主考二員﹕侍讀朱之俊﹐編修羅憲汶。是科山東士子中蔡兆�九十五人。

三年丙戌會試。中式四百人﹐不分南北中卷﹐山東一省中至九十九人。所取之士﹐大拜者四人﹐聊城傅以漸﹑髙陽李﹛尉﹜﹑柏鄕魏裔介﹑臨朐馮溥﹐尙書八人﹐侍郎十五人。膠州法若眞﹑法若貞兄弟同登。總裁漢軍範文程﹑滿洲剛林﹑漢軍寧完我﹑涿州馮銓﹐皆閣臣。範﹑寧皆非科目出身。文題﹕王道之始也。臨朐馮﹐丁亥年補殿試。

三年丙戌﹐補行鄕試。乙酉﹑丙戌科場初開﹐士子應試都門者﹐間以道塗梗塞﹐後期始至﹐朝廷加意招徠﹐重行鄕會。順天主考胡統虞﹑白印謙二人﹐皆編修。是科湖南副主考給事中李運長﹐順天大興人﹐舉人出身。

四年丁亥﹐補行會試。中式三百人﹐江南士子中至一百二十四人﹐鼎甲皆江南人。所取之士﹐大拜五人﹕武進呂宮﹑臨朐馮溥﹑錢塘黃機﹑宛平王熙﹑武定李之芳。是科會元李人龍﹑傳臚於明寶﹐皆未列館選。總裁六人﹐皆閣臣﹕漢軍範文程﹑滿洲剛林﹑滿洲祁充格﹑涿州馮銓﹑漢軍寧完我﹑商邱宋權。祁﹑範﹑寧三人﹐皆非科目出身。

五年戊子鄕試。本年江西金聲桓作亂﹐鄕試未及舉行。福建﹑廣東悉歸版圖﹐開闈凡九省。順天主考李呈祥﹑黃志遴皆編修。

六年己丑會試。中式四百人。典試者閣臣六人﹐剛林﹑祁充格﹑範文程﹑洪承疇﹑寧完我﹑宋權。閣學一人﹐王文奎。時兩廣初定﹐二甲進士皆授參議﹐三甲授知府﹐分發兩廣等省補用。進士釋褐後卽官四品﹐後此前此皆無也。烏程姚延啟﹑姚延著兄弟同登。

八年辛卯鄕試。順天主考﹕滿學士鄂密圖﹑滿侍郎阿密達﹑檢討長治李中白﹑武進孫自式。京兆主司典用大員﹐自本科始。鄂密圖﹑阿密達﹐皆不由科目出身﹝鄂密圖﹐恐是崇徳年狀元鄂貌圖誤寫也﹞。是年禮部議準八旗科舉之制﹐爲定鼎後八旗科目之始。

九年壬辰會試。初分南北中卷﹐中式四百人。會元南海程可則﹐以磨勘除名﹐因首藝不遵傳注也。壽光劉毓桂﹑印桂兄弟同登。主司尙書滿洲陳泰﹑學士武陵胡統虞﹑大名成克鞏﹑漢軍劉淸泰四人。陳﹑劉兩主司皆不由科目。狀元鄒忠倚﹐榜眼張永祺﹐探花沈荃。傳臚遲煌﹐漢軍人。是科分滿漢爲二榜﹐蒙古人入滿榜﹐漢軍入漢榜。滿洲狀元麻勒吉﹐榜眼折庫勒﹐探花巴海。

十一年甲午鄕試。順天主考﹕學士漢軍白色純﹑侍郎滿洲渥赫﹑編修吳縣範周﹑江夏吳正治四人。白主司不由科目出身。是科浙江正考官編修漢陽熊伯龍﹐副考官給事中新鄕許作梅﹐一榜取中三狀元﹕史大成﹑嚴我斯﹑蔡啟亻尊。

十二年乙未會試。中式三百五十人﹐仍分滿漢榜爲二榜。總裁四人﹐大學士滿洲額色赫﹑吳江金之俊﹑學士山陰胡兆龍﹑侍郎滿洲恩國泰四人。額主司不由科目出身﹐此後典試俱用科甲矣。滿鼎甲﹕圖爾宸﹑查親﹑素泰。漢鼎甲﹕史大成﹑戴王倫﹑秦釒式。是科漢軍正白旗人遲﹑遲煊﹐漢軍正藍旗人張登舉﹑張登選兄弟同登。

十四年丁酉鄕試。順天主考二員﹕庶子黃岡曹本榮﹑中允溧陽宋之繩。江南主考遂安方猶﹑仁和錢開宗﹐一榜取中三鼎甲﹐馬世俊﹑鮑亦祥﹑葉方藹三人。湖廣主考給事中歷城孫光祀﹑檢討侯官薛﹐取中百六人﹐後捷南宮者六十四人﹐稱爲極盛。是年奉旨停止八旗考試例﹐因文尙虛浮﹐不務經濟﹐廢弛武備也。

十五年戊戌會試。總裁傅以漸﹑李﹛尉﹜﹐皆丙戌同年﹐同官閣臣。中式四百人。頭場四書題三道﹐由欽命密封送內簾用印頒發﹐自本科始。鼎甲常熟孫承恩﹑鹽城孫一致﹑全椒吳國對﹐皆江南人﹐又同爲甲午北闈舉人。是科大拜者三人﹕李天馥﹑熊賜履﹑陳廷敬也。世祖親覆試江南舉人﹐拔武進吳珂鳴第一﹐賜進士﹐一體殿試。

十六年己亥會試。本年以南底平﹐復舉會試﹐此特典也。中式三百五十人。主司﹕安邱劉正宗﹑曲沃衛周祚。一榜三鼎甲﹐皆江南人﹕昆山徐元文﹑無錫華亦祥﹑昆山葉方藹。

十七年庚子鄕試。順天主司﹕侍講武進莊朝生﹑檢討孝感熊賜履二人。南貢院未修﹐學臣未到﹐鄕試定於次年補行。本科以舉人出身而典試差者四人﹐給事中南昌湛名臣典江南﹐遵化汪之洙典浙江﹐鹽城薛鼎臣典湖廣﹐郎中陽城趙聯元典山東。又山東正考官兵科給事中香河袁懋徳﹐乃歲貢起家﹐尢爲曠典。典順天之熊賜履﹑典江南之譚篆﹑典江西之蕭維豫﹑典浙江之張貞生﹑典湖廣之鄒度珙﹐皆前科新進士。

十八年辛丑會試。主司閣臣二人﹕成克鞏﹑衛周祚。中式四百人。本年停止刊刻試錄﹐惟於場內繕寫題名錄送呈。山陽李時謙﹑李時震﹑李鎧兄弟三人﹐同登進士。

康熙二年癸卯科鄕試。順天主考二人﹐淸澗白若貞﹑婺源詹養沈皆編修。是科江南主考編修大興王勗﹑給事中茌平王曰髙﹐得人最盛﹐後中鼎甲二人﹐尙書五人﹐大拜者三人。南正考官江西蔡騶﹐兵部主事﹐拔貢出身﹐與前此之歲貢出身得典試差﹐皆創典也。本科特開考試八旗鄕試之場﹐次年仍無會試﹐因八旗生員無上進之途也。取中滿洲舉人齊蘭保等二十一名﹐蒙古布顏等十七名﹐漢軍姚啟聖等一百一十八名﹐不中者皆斥革。

三年甲辰會試。初廢八股取士﹐專用策論﹐攺試二場。取中二百五十人﹐比前科人數頓減﹐蓋士子習於八比﹐苦於遷業﹐應試者甚少。主司四人﹕內閣李﹛尉﹜﹑戶部尙書寶坻杜立徳﹑吏部侍郎霸州郝惟訥﹑閣學海丰王淸。

五年丙午鄕試。順天主考﹕侍講張允欽﹑禮中沈令式。是科湖南主考曹鼎望與廣西主考曹百望兄弟﹐典山東之吳國龍與典福建之吳國對亦兄弟。曹百望以拔貢戶部主事典試﹐尢爲特恩。

六年丁未會試。總裁﹕戶部尙書永昌王宏祚﹑兵部侍郎正定梁淸標﹑吏部侍郎臨朐馮溥﹑閣學宛平劉芳躅四人。王司農字玉銘﹐庚午舉人出身﹐得典會闈﹐實異數也。是科中式一百五十人。河南進士王曰溫與其父鳴球同策大廷﹐人皆榮之。按鳴球﹐庚子解元﹐甲辰中貢士﹐補殿試﹐授中書。

八年己酉鄕試。順天主考﹕學士李元振﹑戶部郎中兵貞。考兵貞﹐四川內江人﹐字石齋﹐甲午乙榜出身﹐其姓已罕見﹐遭際亦曠典也。本年場中仍用八股文字﹐照例試三場﹐並準刊刻試錄﹐從禮臣之請也。是科復八旗考試之制﹐歸並與漢人同場一例考試。

九年庚戌會試。總裁﹕內閣魏裔介﹑禮書龔鼎孳﹑吏侍王淸﹑學士田逢吉。中式三百人。狀元蔡啟亻尊﹑榜眼孫在丰﹐皆浙江徳淸人。山東福山鹿廷瑛﹑廷兄弟同登。

十一年壬子鄕試。順天主考修撰蔡啟亻尊﹑編修徐乾學﹐皆前科鼎甲﹐未散館卽典京兆主司﹐實曠典也。是科順天同榜四鼎甲﹕韓狀元﹐王鴻緒榜眼﹐翁叔元﹑茆薦馨皆中探花。

十二年癸丑會試。主司﹕內閣杜立徳﹑禮書龔鼎孳﹑刑侍姚文然﹑學士熊賜履。中式一百五十人。會狀韓﹑榜眼王鴻緒﹑探花徐秉義﹐皆江南人﹐均躋八座。徐之兄乾學﹐弟元文﹐皆鼎甲。

十四年乙卯鄕試。順天主考修撰韓﹑編修王鴻緒﹐皆前科鼎甲。時三逆叛據西南﹐至王戌始全行收復﹐次第補行鄕試﹐廣東全省震驚﹐趙文照從容校閱﹐所拔皆名流。

十五年丙辰會試。主司﹕閣臣李﹛尉﹜﹑禮書吳正治﹑吏侍宋徳宜﹑副使田六善。中式一百九十人。歸安沈涵﹑三曾兄弟同登。復停止八旗考試例。

十六年丁巳鄕試。主考修撰彭定求﹑編修胡會恩﹐皆前一年丙辰科鼎甲。是歲因軍興﹐開科有鄕試﹐無會試。江西﹑湖廣附江南﹐福建附浙江﹐山東﹑山西﹑陜西附河南應試。典試差者﹐惟順天﹑江南﹑浙江﹑河南四省。順天解元王生﹐江南靑浦人﹐後中壬戌進士﹐官編修。

十七年戊午鄕試。順天主考﹕編修楊﹑檢討李阜。開科者﹐順天﹑江南﹑江西﹑浙江﹑福建﹑廣東﹑湖廣﹑河南﹑山東﹑山西﹑陜西十一省。福建鄕試﹐至庚申四月始得補行。主考白夢鼐﹐歸至寧波病卒。

十八年己未會試。主司﹕內閣馮溥﹑尙書宋徳宜﹑學士葉方藹﹑副都禦史楊雍建。中式一百五十人。

二十年辛酉鄕試。順天主考修撰歸允肅﹑編修沈珩﹐皆前科翰林。江南主考朱彜尊﹑山東主考曹禾﹑山西主考嚴繩孫﹑陜西主考汪﹑廣西主考喬萊﹑南主考米漢雯﹑四川主考方象瑛﹑王材佐﹑廣東主考邵遠平﹐皆宏博科出身。時三逆初平﹐南﹑貴州﹑四川﹑廣西﹐逾年始行鄕試。朱彜尊典江南試﹐取中胡任輿﹑陸肯堂﹐後俱中狀元。

二十一年壬戌會試。主司﹕吏書黃機﹑工書朱之弼﹑戶侍李天馥﹑禮侍陳廷敬。中式二百人。狀元蔡升元﹐乃庚戌狀元蔡啟亻尊從侄﹐升元及第日﹐其父啟賢僅四十六歲﹐有《紀恩詩》云「君恩獨被臣家渥﹐十二年中兩狀元。」探花彭寧求與丙辰狀元彭定求兄弟。實爲國家祥瑞﹐非僅科名之光也。

二十三年甲子鄕試。順天主考﹕諭徳秦松齡﹑編修王沛思二人。國子祭酒吳苑疏請增置八旗中額﹐詔從之。

二十四年乙丑會試。總裁﹕刑書張士甄﹑都憲戶侍王鴻緒﹑閣學孫在丰。中式一百五十人。榜前擬十卷進呈﹐恭候欽定名次﹐自本科始。同考官王九齡﹐乃總裁王鴻緒胞兄﹐實異數也。

二十六年丁卯鄕試。順天主考﹕編修楊大鶴﹑檢討王思軾。順天同考官﹐不用六部員外﹑主事﹑中書等官﹐止取直隸省科甲知縣充用。解元多時珍﹐字玉嚴﹐阜城人﹐其姓罕見﹐可稱榜花。

二十七年戊辰會試。主司﹕內閣王熙﹑刑書徐乾學﹑兵侍成其範﹑工侍鄭重。中式一百五十人。

二十九年庚午鄕試。順天主考﹑學士王﹑編修魏希徵。湖廣解元陳大華與兄大羣同捷。本年復舉八旗考試例。

三十年辛未會試。總裁﹕內閣張玉書﹑戶書陳廷敬﹑兵侍李光地﹑王士礻眞。中式一百五十人。殿試初擬全椒吳第一﹐金山戴有祺第二﹐海寧楊中訥第三﹐上以鼎甲久無北人﹐遂拔大興黃叔琳第三人﹐戴中狀元﹐吳中榜眼。

是年五月﹐以直隸﹑山東爲北左﹐河南﹑山西﹑陜西爲北右﹐江南﹑浙江爲南左﹐江西﹑湖廣﹑福建﹑廣東爲南右﹐四川﹑南爲中左﹐廣西﹑貴州爲中右﹐從禦史江蘩之請也。今之順天鄕試之分北皿﹑南皿﹑中皿﹐實本於是。

三十二年癸酉鄕試。主考﹕司業徐倬﹑編修彭殿元。是科京闈南捲﹐如姜宸英﹑顧圖河﹑汪繹皆登鼎甲。江西朱軾﹐年二十九﹐後躋揆席。一時都下因所拔皆知名之士﹐且多少年﹐致興大獄。給事中彭鵬疏請廷訊科場之案﹐上切責之﹐言﹕彭鵬豈以爲舉朝皆不可信乎﹖言官當導朕躬以寬大云云。本年議準增置八旗試額。

三十三年甲戌會試。主司﹕吏書熊賜履﹑兵書杜臻﹑兵侍王維珍﹑工侍徐潮。中式一百五十人。王維珍﹐字嵋谷﹐漢軍﹐庚戌進士。旗人以進士出身典試文闈者﹐自維珍始﹐前此皆不拘也。正藍旗覺羅滿保中式﹐此爲覺羅進士之始。

三十五年丙子鄕試。順天主考﹕學士曹鑑綸﹑春坊張希良。

三十六年丁丑會試。總裁﹕尙書熊賜履﹑禮書張英﹑左都吳典﹑兵侍田雯。中式一百五十九人。探花姜宸英以古文名世﹐上久知其名。殿試卷進呈﹐擬二甲。上問十卷中有姜某乎﹐尙書韓對以宸英在史館久﹐臣識其字﹐某卷當是也。拔置一甲第三﹐時年七十三矣﹐自古探花無此際遇。十月﹐論嗣後宗室子弟一體應試。

三十八年己卯鄕試。順天主考修撰李蟠﹑編修姜宸英﹐皆前科鼎甲。姜以耄年掇巍科﹐旋典京兆主試﹐忌之者乃嗾言官摭拾入劾﹐遂興大獄。解元王兆鳳﹐字九儀﹐髙郵人。是科廣東貢生黃章﹐年已百歲﹐入場時﹐大書「百歲觀光」四字於燈籠﹐令其曾孫爲之前導。浙江副考官滿保﹐甲戌檢討﹐字鳧山﹐滿洲鑲黃人﹔福建正考官阿金﹐辛未檢討﹐字云舉﹐滿洲鑲白人﹔河南副考官喀爾喀﹐辛未檢討﹐字警庵﹐滿洲正白人﹔陜西副考官海寶﹐甲戌檢討﹐字天植﹐滿洲鑲白人﹐此爲滿臣典試直省主考之始。海﹑阿﹑喀三人﹐皆王士礻眞門生﹐見《池北偶談》。

三十九年庚辰會試。總裁﹕閣臣熊賜履﹑吳典﹑戶侍李楠﹑僉憲王九齡。中式三百人。僉憲舊不開列﹐典試自此科王九齡始。狀元汪繹﹐中丁丑會元﹐未及對策﹐以外艱歸﹐庚戌服闋北上﹐邵靑門贈以詩云「已看文采振鷺﹐重向靑霄刷羽翰。往昔緒言吾解說﹐狀元原是舊吳寬。」汪果大魁天下。是科會元柘城王露﹐字戒三﹐中探花。八月﹐論大學士曰「宗室朕素加恩﹐何患無官﹐嗣後仍停其考試。」

從前會試分南北中卷﹐後又於南北中卷內分爲左右﹐未免太繁。本科仍照舊例分南北﹐不必細分左右﹐並將廬州等府﹑滁州等縣﹐舊系中卷者﹐皆歸南捲。其南﹑貴州等省﹐去其中卷名色。每科南定爲云字號﹐額中二名﹔四川爲川字號﹐額中二名﹔廣西爲廣字號﹐額中一名﹔貴州爲貴字號﹐額中一名﹐從副都禦史梅釒之請也。本年恩詔加額﹐南﹑四川加二名﹐廣西﹑貴州加一名。

四十一年壬午鄕試。順天主考﹕詹事昆山徐秉義﹑侍講滿洲徐元夢。滿洲進士出身典京兆自此科始。鄕試朱墨卷磨勘﹐亦自本科始。河南主考檢討阿爾騫﹑福建主考寺正索柱﹑湖廣主考評事巴海﹑河南主考檢討傅森﹑山東主考編修滿保﹐皆滿洲人。四川主考檢討髙其倬﹐漢軍人。旗人典試直省﹐此科爲盛。浙江正考官傅作霖﹐舉人出身﹐時任給事中。

四十二年癸未會試。總裁﹕內閣熊賜履﹑冢宰陳廷敬﹑少宰吳涵﹑少宗伯許汝霖。中式一百五十九人﹐又欽賜殿試三人。寶應王式丹﹐會狀聯元﹐時年五十九。

四十四年乙酉鄕試。順天主考﹕戶侍汪﹑贊善姚士ぱ。江南副考官太常寺少卿長樂廖騰奎﹐字占五﹐舉人出身。

四十五年丙戌會試。總裁﹕吏侍李錄予﹑兵侍彭會淇。中式三百人。歷科會試主司﹐皆用大學士而下三四人﹐本科止用侍郎二人﹐遂騰物議。會元尙居易旋被奪削﹐主司亦鐫級。

四十七年戊子鄕試。主考﹕學士潘宗洛﹑禦史李永紹。福建正考官禦史戴夢麟﹐掖縣丁巳舉人。四川副考官中書王鳳孫﹐溧陽壬子舉人。是科年羹堯以學士典廣東正考官。

四十八年己丑會試。主司﹕閣臣李光地﹑尙書張廷樞二人。中式三百人。狀元趙熊詔﹑榜眼戴名世﹑探花繆沅﹐三鼎甲皆江南人。長洲張學庠﹑張紹賢﹐大興黃叔琬﹑黃叔敬﹐皆兄弟同登。二黃之兄黃叔琳﹐辛未科先中探花﹝戴名世本科會元﹞。

五十年辛卯鄕試。順天主考﹕左都禦史趙申喬﹑中丞江球。是科四川副考官工部員外郎恩平莫象年﹐乙卯舉人出身。江南正考官副都禦史順徳左必蕃﹐辛酉舉人出身﹐副考官編修閩縣趙晉﹐私通賄賂﹐多中揚州富商子弟。江南下第士子﹐有「左邱明兩眼無珠﹐趙子龍一身是膽」之聯﹐傳播都下﹐事覺伏辜。

五十一年壬辰會試。主司﹕司農趙申喬﹑少宗伯徐元夢﹑少司寇胡會恩。中式一百七十七人﹐又欽賜殿試十五人。狀元王世琛﹑探花徐葆光﹐均爲蘇州省城人。

五十二年癸巳萬壽恩科鄕試。順天主考﹕冢宰張鵬翮﹑侍講文志鯀。山西主考平樂陳允恭﹑泰州兪梅﹐奏減官捲﹐以五經民捲補之﹐取孫嘉淦等﹐俱爲名臣。

五十二年癸巳恩科會試。主考﹕內閣王﹑工侍王頊齡﹑兵侍李光復﹑閣學沈涵。中式一百五十五人。李主司字曲江﹐四川南部人﹐王子舉人出身。本科鄕試﹑會試﹐同在一年。

五十三年甲午鄕試。順天主司﹕祭酒徐日暄﹑禦史田軒來。順天同榜三元﹕汪應銓﹐戊戌狀元﹔楊爾徳﹑儲大文﹐戊戌﹑辛丑會元。

五十四年乙未會試。主司﹕吏部尙書王頊齡﹑編修鄒奕鳳。中式一百九十人。會元長洲李錦與弟文銳同捷﹐均列詞垣。慈溪裘璉與館選時﹐年七十有二。狀元徐陶璋﹑榜眼繆曰藻﹑會元李錦﹐皆蘇州府人。

每科鄕會試房考﹐例用十八人﹐本科典用三十六人﹐每房各二人﹐公同閱看。

五十六年丁酉鄕試。順天主考﹕戶部侍郎張伯行﹐字孝先﹐河南封邱人﹐乙丑進士﹔編修鄂爾奇﹐字季正﹐滿洲鑲藍人﹐王辰進士。浙江主考索泰﹐以房師陳恂囑托﹐中其族人素不能文者﹐杭人大嘩。事聞﹐索﹑陳俱按治。

五十七年戊戌會試。主司﹕吏書張鵬翮﹑戶書趙申喬﹑刑侍李華之﹑工侍王懿。中式一百六十五人。狀元汪應銓﹐未散館卽擢庶子﹐蓋異數也。

五十九年庚子鄕試。順天主考副都屠沂﹑侍讀陳世倌﹐一榜得兩狀元﹕金壇於振癸卯﹐安州陳﹛直心﹜華甲辰。

六十年辛丑會試。主司﹕張鵬翮﹑戶書田從典﹑戶侍張伯行﹑副憲李紱。中式一百六十三人。李紱字巨來﹐江西臨川人﹐己丑進士﹐博采名譽﹐所取皆一時俊髦。正黃旗滿洲何捨裏氏何溥﹑何浩﹐宜興儲氏﹐金溪馮氏﹐均昆季聯鑣。落第者喧鬧盈門﹐新中者無由入謁。事久﹐外間物議始定。會元儲大文之弟儲郁文﹑儲雄文同登。

雍正元年癸卯恩科鄕試。順天主司﹕禮部朱軾﹑戶部張廷玉。雲南正考官員外郎鄂爾泰﹐己卯舉人。貴州副考官員外郎朱崧﹐庚子舉人。是科解元常熟王俊﹐後中甲辰進士﹐官禦史。三月舉行鄕試﹐各省鄕試同考官﹐由監臨先期試以時藝一篇﹐文理優長者入內簾﹐荒疏者供外場執事﹐自本科始。

元年癸卯恩科會試。主考﹕閣臣朱軾﹑吏部尙書張廷玉。中式二百七十人。九月會試﹐十月殿試﹐兩主司疊典春秋兩闈。上又以其持擇公允﹐輿論翕然﹐均加太子太傅銜﹐士論榮之。狀元於振﹐以南籍中式京兆﹐未一年卽大魁天下﹐尢爲盛事。

按﹐《茶余客話》載﹕傳臚張廷珩特授檢討﹐與鼎甲三人同日入南書房云云。張廷珩乃張廷玉之弟﹐何以未回避﹐應俟考。

二年甲辰﹐補行癸卯正科鄕試。順天主考﹕內閣田從典﹑閣學福敏。本科湖北副考官工科蔡仕舳﹑四川副考官戶部主事許隆遠﹐皆舉人出身。湖南﹑湖北分兩闈考試﹐自本科始。順天同考官呂謙恆﹑呂耀宗﹐父子同闈分校﹐時以爲榮。於振前一年猶是諸生﹐本科已典河南副考官﹐士林誇爲盛際。

二年甲辰﹐補行正科會試。主司﹕閣臣朱軾﹑張廷玉﹑吏侍福敏﹝字龍翰﹐原名傅敏﹐字湘鄰﹞﹑兵侍史貽直。中式二百九十人。朱﹑張兩相國聯主禮闈﹐恩眷罕比。

四年丙午鄕試。順天主考﹕司農蔣廷錫﹑閣學劉師恕。江西主考少詹查嗣庭﹑洗馬兪鴻圖﹐取中甘萬達﹑甘汝來﹑甘汝逢﹑甘禾﹐祖孫父子三世同登﹐前代未有也。汝來官至尙書。本科以五經中式副榜者﹐奉旨準作舉人一體會試。各省副榜有今科重中副榜者﹐亦準作爲舉人。

五年丁未會試。主司﹕刑部尙書勵廷儀﹑吏侍郎姚近思﹑兵侍郎史貽直。中式二百十八人﹐又欽賜殿試一人。浙江士習不端﹐舉人停其會試。宜興儲方慶﹑儲善慶兄弟同登。

七年己酉鄕試。順天主考﹕吏侍楊汝谷﹑禮侍鄂爾奇。廣東主考編修嚴民法﹝養云﹞﹐貴州主考編修嚴源燾﹝濟之﹞﹐父子同時典試。

八年庚戌會試。主司﹕大學士蔣廷錫﹑兵侍鄂爾奇﹑刑侍孫嘉淦﹑閣學任蘭枝。中式三百九十人。狀元周澍﹐錢塘人。榜眼沈昌宇﹐秀水人。探花梁詩正﹐錢塘人。本科浙江舉人準其會試﹐三鼎甲皆取浙人﹐實曠恩也。福山鹿廷瑛﹑鹿廷兄弟同登。

十年壬子科鄕試。順天主考﹕禮侍郎任蘭枝﹐字香谷﹐溧陽人﹔學士楊炳﹐字蔚友﹐鍾祥人。壬子﹑乙卯二科京闈﹐皆以鄰省舉人充鄕試同考官。福建主考王安國﹑嚴瑞龍﹐取中之士﹐後成進士者四十人﹐大學士蔡新與焉。蔡﹐漳浦人﹐謚文定。先髙祖官漳浦縣時﹐文定以童子肄業書院﹐屢拔前茅﹐因畱於署中﹐與先曾祖輩同窗讀書。及壬子科﹐與先曾祖文肅公南北同舉﹐同時入相﹐亦佳話也。是科江南榜長洲周永驥﹑周曰萬父子同科。

十一年癸丑會試。主司﹕戶書鄂爾奇﹑吏侍楊汝谷﹑禮侍任蘭枝。中式三百二十八人。陳亻炎以教官應禮部試﹐髙掇會狀﹐其友人調以詩云「三載淒涼冷署秋﹐此番髙出眾人儔。教官金榜非難事﹐難在蓬萊最上頭。」其年已三十有九。榜眼田志勤﹐大興人。探花沈文鎬﹐崇明人。崇明一縣﹐孤懸海外﹐前代不置縣治﹐謂之舟山﹐爲倭寇往來所據之地。今聖化遐被﹐乃出鼎甲﹐猗歟盛哉﹗

十三年乙卯鄕試。順天主考工侍吳江顧祖鎭﹑學士上元戴綸﹐俱落職逮問。

●卷十◎鄕會試掌故二乾隆元年丙辰會試。主司﹕閣臣鄂爾泰﹑朱軾﹑吏侍邵基﹑工侍張廷彖四人。鄂爾泰﹐舉人出身﹐典試禮闈﹐近年罕有也。中式二百四十四人。狀元金徳瑛﹐官至左都禦史。榜眼黃孫懋﹐官至閣學。探花秦蕙田﹐官至尙書﹐謚文恭。傳臚蔡新﹐官至大學士﹐謚文定﹐年九十三卒﹐尢爲盛事。歸安沈涵﹑沈三會兄弟同入翰林。

元年丙辰恩科鄕試。順天主司﹕左都福敏﹑吏左邵基。是科典試直省考官﹐特命大臣保舉﹐三月十七日﹐在保和殿考定等第﹐引見記名差用。計典試直省者﹐江南籍十人﹐浙江七人﹐江西三人﹐直隸二人﹐山東﹑山西﹑福建﹑陜西﹑南皆一人。滿洲司業開泰﹝兆沂﹞典江西﹐侍讀嵩壽﹝茂﹞承典山西。

二年丁巳恩科會試。主司內閣張廷玉﹑左都福敏﹑吏侍姚三辰﹑副都索柱﹐滿漢皆進士出身。中式二百二十四人。狀元於敏中﹐官至大學士﹐謚文襄。歸安潘汝誠﹑潘汝龍兄弟同登。

三年戊午鄕試。順天主考﹕吏尙書孫嘉淦﹑禮侍郎吳家驥。是科得兩狀元﹕莊有恭己未聯捷﹐錢維城中乙丑。莊後以江蘇巡撫超擢協辦大學士﹐又爲異數。

四年己未會試。主司﹕閣臣趙國麟﹑吏書甘汝來﹑戶侍畱保﹝松裔﹞﹑兵侍淩如煥。中式三百二十八人。烏程費瀛﹑費蘭先父子同登。會元軒轅誥﹑榜眼塗震逢﹐兩姓皆罕見也。

六年辛酉鄕試。順天主考﹕禮侍劉藻﹑工侍許希孔。解元毛師灝﹐壬申殿試懷挾﹐除名。福建解元邱鵬飛﹐本武生﹐以兄振芳代作﹐事覺除名。

七年壬戌會試。主司﹕內閣鄂爾泰﹑刑尙書劉吳龍﹑兵侍汪由惇﹑副都仲永檀。中式三百十二人。同考十八人皆翰林﹐前此未有也。會元仁和金莘﹐大魁天下。榜眼楊述曾﹑探花湯大紳﹐皆陽湖縣人。

九年甲子鄕試。順天主考﹕戶侍汪由惇﹑祭酒崔紀。京闈解元馮秉忠﹐江南金壇人。順天鄕試因搜檢逾期﹐奏攺試期一日。

十年乙丑會試。主司﹕吏部尙書史貽直﹑刑部尙書阿克惇﹑兵部尙書彭維新﹑刑部侍郎錢陳羣。中式三百十三人。鼎甲錢維城﹐官至尙書﹐謚文敏﹔莊存與官至侍郎﹔王際華官至尙書﹐謚文莊。會元蔣元益﹐官至侍郎。狀元﹑榜眼又皆武進同邑人﹐一時稱盛。蔣元益捲進呈列第七﹐經禦覽嫌第一卷

文太縟﹐不如第七卷

淸眞﹐禦筆攺爲第一。

十二年丁卯鄕試。主考﹕刑部阿克惇﹑左都劉統勛。解元河間紀昀﹐官至大學士﹐謚文達﹐文章博洽﹐爲本朝第一人。甲子﹑丁卯兩科﹐東昌鄧鍾嶽聯典江南﹐無錫王會汾聯典浙江﹐所拔多名宿。

十三年戊辰會試。主司﹕吏書陳大受﹑兵書鄂容安﹑戶侍蔣溥﹑禮侍沈徳潛。鄂﹑蔣皆宰相子﹐沈乃老名士﹐舉子得列門墻﹐聲價益盛。鼎甲梁國治﹐大拜﹔陳楠失考﹔汪廷官至侍郎。中式二百六十四人。涿州劉湘﹑劉洵兄弟同登。

十五年庚午鄕試。順天主司﹕戶侍汪由惇﹑禮侍嵩壽。自乾隆年以來﹐京兆皆典大員矣。解元馬國梁﹐無錫人。江南主考莊有恭﹑山西主考莊有信﹐兄弟同時典試。

十六年辛未會試。刑尙書劉統勛﹑工尙書孫嘉淦﹑吏侍郎董邦達﹑禮侍郎介福。中式二百四十二人。狀元吳鴻﹐榜眼饒學曙﹐會元周灃殿試第三人。長洲周曰萬﹑周曰瓚兄弟同登。

十七年壬申恩科鄕試。順天主司﹕工尙書孫嘉淦﹑禮侍郎介福﹝受玆﹞解元田玉﹐無錫人。本年皇太后六旬萬壽﹐特開恩科﹐鄕會試一歲並舉。孫﹑介兩主司﹐皆連歲典試﹐一時名宿多出其門。江西正主考蔡新﹑副主考金莘皆狀元。﹝點校者案﹕蔡新系乾隆丙辰傳臚﹐非狀元。﹞十七年壬申恩科會試。總裁﹕內閣陳世倌﹑禮侍嵩壽﹑閣學鄒一桂。中式二百三十一人。狀元秦大士﹐名士也。

十八年癸酉鄕試。主司尙書孫嘉淦﹑侍郎嵩壽﹝茂﹞承﹐皆疊充衡文之命。江南正考官閣學夢麟﹐字午塘﹐蒙古正白旗人﹐名士也。蒙古人典試外省自午塘始。

十九年甲戌會試。主司﹕閣臣陳世倌﹑禮侍介福﹑閣學錢維城。中式二百四十一人。狀元莊﹝因培﹞﹝培因﹞﹐素有才華﹐其兄莊存與中乙丑榜眼﹐調以詩云「他年令弟魁天下﹐始信人間有宋祁」﹐自是果登狀首。嘉善周翼洙﹑周升桓﹐父子同科。

二十一年丙子鄕試。主考﹕刑部尙書劉統勛﹑侍郎蔡新。順天主考﹝劉統勛﹞與廣西正考官劉墉父子﹐浙江正考官閣學莊存與與福建副考官修撰莊培因兄弟﹐同科典試﹐稱爲盛事。

二十二年丁丑會試。主司﹕尙書劉統勛﹝爾﹞鈍﹑禮部侍郎介福﹑金徳瑛﹝檜門﹞是科中式二百四十二人。自本科始﹐將闈中表判裁去﹐攺用五言八韻排律詩一首。長洲彭紹觀﹑彭紹升兄弟同登。嘉善蔡以臺﹝季寶﹞會狀聯元。詩題「循名責實得田字。」

二十四年己卯鄕試。本科典試多爲才望之官﹐順天主考尙書梁詩正﹝薌林﹞﹑侍郎觀保﹝補亭﹞﹐江南裘曰修﹝叔度﹞﹑錢琦﹝相人﹞﹐江西錢維城﹝幼安﹞﹑翁方綱﹝潭﹞﹝覃﹞溪﹐浙江介福﹝景庵﹞﹐河南朱﹝石君﹞﹐山東錢大昕﹝辛楣﹞﹐山西紀昀﹝曉嵐﹞﹐廣西錢載﹝籜石﹞。

二十五年庚辰會試。主司﹕內閣蔣溥﹑刑尙書秦蕙田﹑禮侍郎介福﹑副憲張泰開。中式一百六十四人。鼎甲畢沅﹑諸重光﹑王文治﹐皆名士也。

二十五年庚辰恩科鄕試。本年皇太后七旬萬壽﹐又值西域平定﹐武功告成﹐正科會試後﹐舉行恩科鄕試。主考﹕左都禦史劉綸﹑禮部侍郎介福。劉綸﹐廩生﹐鴻博出身。浙江主考觀保﹑山西主考徳保﹐兄弟也﹝姓索綽羅氏﹞。

二十六年辛巳恩科會試。主司﹕劉統勛﹑於敏中﹑觀保。中式二百十七人。鼎甲韓城王傑﹑仁和胡髙望﹑陽湖趙翼﹐皆名下士。大興邵自鎭﹑邵庾曾父子同登。先日小傳臚自本科始。

二十七年壬午鄕試。順天主考﹕吏尙書梁詩正﹑禮侍郎觀保。連科江浙主考﹐皆典大員。

二十八年癸未會試。主司﹕司寇秦蕙田﹑少宰徳保﹝定圃﹞﹑少農王際華。中式一百八十八人。先是會榜已定﹐張書勛以論誤斥去﹐於落卷中得秦大成補之﹐大成是科竟大魁天下﹐亦異事也。張書勛旋中丙戌。

三十年乙酉鄕試。順天主考﹕兵部尙書長洲彭啟丰﹝翰文﹞﹑侍郎滿洲鐘音﹝聞軒﹞。是科江南錢載﹐江西徳保﹐浙江曹秀先﹑錢大昕諸考官﹐皆名下士。

三十一年丙戌會試。總裁﹕內閣尹繼善﹑吏侍郎裘曰修﹑兵侍郎陸宗楷。本科闈中不戒於火﹐試卷多被焚毀﹐嗣經禮部奏明另試﹐欽命題由之瑟奚爲於某之門﹐補取故卷中式。

三十三年戊子鄕試。順天主考﹕兵尙書陸宗楷﹑副憲景福﹝介之﹞。

三十四年己丑會試。中式一百五十一人。山陰沈詩李﹑沈詩杜﹝沈氏兄弟本孿生﹞﹐大興黃叔琬﹑黃叔敬﹐長洲張學庠﹑張紹賢兄弟同登。點校者案﹕二黃二張是康熙己丑科﹐此處重出。

三十五年庚寅﹐皇太后八旬萬壽﹐舉行恩科鄕試。順天主考﹕冢宰劉綸﹑總憲觀保二人。劉綸之子劉躍云﹐典山東主考。

三十六年辛卯恩科會試。主司﹕大學士劉統勛﹑左都禦史觀保﹑內閣學士莊存與。中式一百六十一人。會元邵晉涵歸班﹐旋以纂修四庫書﹐保舉入詞林。

三十六年辛卯鄕試。順天主考﹕左都禦史張若魁﹑閣學金魁。浙江主考劉校之﹐與貴州主考劉權之兄弟同典試。

三十七年壬辰會試。主司﹕閣臣劉綸﹑兵侍奉寬彰民﹑閣學汪廷三人。中式一百六十一人。咸寧賈策安﹑賈策治兄弟同登。

三十九年甲午鄕試。順天主考﹕吏侍郎曹秀先﹔閣學嵩貴﹐字補堂﹐蒙古正黃旗人。此爲蒙臣典京兆之始。解元戴聯奎﹐江蘇如臯人﹐仕至禮部尙書。

四十年乙未會試。主司﹕兵部尙書嵇璜﹑刑侍郎王傑﹑副憲阿肅。

四十二年丁酉鄕試。順天主考﹕少司寇梁國治﹑少宗伯阿肅。北闈取中吳縣蔣曾煌﹐與其弟蔣業謙﹑侄蔣元復﹑侄孫蔣榮三世同榜。蔣榮之子景曾﹐甲子科與其叔祖元封同登江南榜﹐叔瑛北榜﹐亦三世同科。

四十三年戊戌會試。主司﹕閣臣於敏中﹑吏侍郎王傑﹑閣學嵩貴。此爲蒙臣典總裁之始。中式一百五十七人。總裁於﹑王﹐皆狀元。同考官秦大成﹑陳初哲﹑黃軒﹑金榜皆狀元﹐時在京之一甲一名進士﹐無不入闈者。本科狀元戴衢亨﹐官至大學士﹐是一科師生皆狀元宰相﹐實爲盛事。大興邵自昌﹑邵自悅兄弟同榜。

四十四年己亥恩科鄕試。主司﹕兵部尙書蔡新﹑禮部侍郎達椿﹝香圃﹞。江南主考謝墉﹑翁方綱﹐一榜取中四元﹕錢﹑石韞玉狀元﹐顧鈺﹑馬有章會元。

四十五年庚子會試。主司﹕禮尙書徳保﹑兵尙書周煌﹑禮尙書曹秀先﹑閣學胡髙望。中式一百七十人。秀水汪如洋會狀聯元。

四十五年庚子鄕試。主司﹕尙書蔡新﹑刑侍杜玉林﹑閣學嵩貴。京兆鄕試主考﹐歷科正副皆止二人﹐本年典蔡新爲正考官﹐杜玉林﹑嵩貴副之。

四十六年辛丑會試。總裁﹕尙書徳保﹑吏侍郎謝墉﹑兵侍郎沈初﹑副都禦史吳玉綸。中式一百六十九人。探花汪學金﹐系戊辰探花汪廷之子。

四十八年癸卯鄕試。順天主司﹕吏尙書劉墉﹑閣學尹壯圖﹑洗馬翁方綱。河南主考秦泉與陜西主考秦湖兄弟。翁洗馬以大興人典順天本省主考﹐異數也。

四十九年甲辰會試。總裁﹕閣臣蔡新﹑尙書徳保﹑兵侍紀昀﹑工侍胡髙望。中式一百十人。狀元茹﹐榜眼邵瑛﹐探花邵玉淸。

五十一年丙午順天鄕試。主考﹕兵尙書彭元瑞﹑閣學阿肅﹑胡髙望。

五十二年丁未會試。主司﹕內閣王傑﹑刑侍郎姜晟﹑閣學瑞保﹝執桓﹞。中式一百十人。靈石何元良﹑何道生兄弟同登。

五十三年戊申預行正科鄕試。順天主考﹕禮尙書徳保﹑禮侍郎鄒奕孝﹑工侍郎管幹珍。

五十四年己酉預行正科會試。主司﹕閣臣王傑﹑侍郎鐵保﹑工侍管幹珍。中式一百十人。

五十四年己酉恩科鄕試。主考﹕尙書孫士毅﹑閣學圖敏﹝時泉﹞﹑工侍郎鄒奕孝﹝念喬﹞。本年恭逢皇太后八旬萬壽開科。山東主考馮應橊﹑南主考馮集梧﹝鷺庭﹞兄弟同典試。

五十五年庚戌恩科會試。主司﹕內閣王傑﹑吏侍郎朱﹑工侍郎鄒奕孝。中式一百十人。鼎甲石韞玉﹑洪亮吉﹑王宗誠﹐皆才望之士。

五十七年壬子鄕試。主考﹕吏尙書劉墉﹑刑侍郎王昶﹑閣學瑚圖禮﹝景南﹞。江南主考﹕禮侍郎鐵保﹑閣學李潢。外省主考正副均典大員﹐罕有也。石韞玉以前科狀元典試福建正考官。

五十八年癸丑會試。主司﹕冢宰劉墉﹑禮侍鐵保﹑工侍吳省欽。狀元潘世恩﹐官至大學士。榜眼陳雲。探花陳希曾﹐以書法名於世。

五十九年甲寅恩科鄕試。順天主考﹕總憲竇光鼐﹑兵侍郎玉保﹝閬峯﹞﹑副憲方維甸。順天主考玉保與山東正考官少宗伯鐵保兄弟同典試。

六十年乙卯恩科會試。總裁﹕左都禦史竇光鼐﹑禮侍劉﹝曜﹞﹝躍﹞云﹑兵侍瑚圖禮。中式一百十人。會元王以釒吾﹐卽狀元王以銜之胞弟。探花潘世璜﹐卽癸丑狀元潘世恩之同祖弟。榜眼莫晉有書名。

六十年乙卯恩科鄕試。順天主考﹕尙書彭元瑞﹑侍郎玉保﹑閣學鄒奕孝。順天同榜三鼎甲﹕顧臯辛酉狀元﹐蘇兆登﹑王引之己未榜眼﹑探花。

嘉慶元年丙辰恩科會試。主司﹕禮部尙書紀昀﹑左都禦史金士松﹑兵部侍郎李潢。中式一百十人。南昌許庭椿﹑許庭階兄弟同登。

三年戊午鄕試。順天主考﹕戶部尙書沈初﹝云椒﹞﹑吏侍郎趙佑﹝鹿泉﹞﹑禮侍郎鐵保﹝冶亭﹞。解元大興丁煦。

四年己未會試。吏尙書朱﹝石君﹞﹑左都禦史劉權之﹝云房﹞﹑戶侍郎阮元﹝蕓臺﹞﹑閣學文幹﹝遠臯﹞。狀元姚文田﹐榜眼蘇兆登﹐探花王引之﹝文遠臯因避成廟諱﹐攺名幹﹐正紅人﹞。滿洲廉善﹑廉能﹐大興兪恆澤﹑兪恆潤兄弟同登﹝廉氏昆季鄕會皆同榜﹞。

五年庚申恩科鄕試。順天主考﹕尙書劉權之﹑侍郎英和﹝煦齋﹞﹑侍郎陳嗣龍。

六年辛酉科會試。主司﹕尙書達椿﹝香圃﹞﹑彭元瑞﹑侍郎平恕﹝山陰人﹞﹑蔣曰檢。會元馬有章﹐老於中書舍人。

六年辛酉鄕試。順天主考﹕內閣王傑﹑侍郎初彭齡﹑詹事那彥成。本科奉旨﹐宗室子弟準其應試。定例一場四書八比文一篇﹐八韻詩一首。八月十七日進場﹐其文不經房官校閱﹐由主考選取墨卷若干本﹐進呈欽定﹐取中者﹐先期另榜揭曉。其會試亦另場考試﹐先期揭曉﹐歸於滿漢士子一體朝考。殿試進士有翰林﹑分部﹑筆帖式三項用﹐無中書及歸班兩途。舉人截取﹐以宗人府筆帖式用﹐無大挑外選之途。場中𨿽一文一詩﹐朝進暮出﹐時晷已迫﹐且須字畫端楷﹐不脫不注﹐往往以一眚而黜者有之﹐似較滿漢榜尢難。

七年壬戌會試。主司﹕尙書紀昀﹑總憲熊枚﹑閣學玉麟﹝授之﹞﹑戴均元。中式二百四十五人。鼎甲皆江南人。元和吳廷琛會狀聯元。山陽李宗﹑寶應朱士彥皆官至尙書。

九年甲子鄕試。主考﹕大學士董誥﹑侍郎玉麟﹑太僕莫晉。

十年乙丑會試。主司﹕內閣朱﹑尙書戴均元﹑侍郎恩普﹝夢符﹞﹑英和。中式二百三十二人。大興徐鑑﹑徐銓﹐分宜習家駒﹑習家來兄弟同登。狀元彭浚﹑探花何淩漢皆湖南人。榜眼徐﹐長洲人。

十二年丁卯鄕試。順天主考﹕尙書戴衢亨﹑侍郎覺羅桂芳﹑蔣予蒲。

十三年戊辰會試。主司﹕閣臣董誥﹑尙書鄒炳泰﹑閣學秀﹝字楚翹﹐他塔拉氏﹐避成廟諱﹐攺名。滿洲正藍旗人﹞﹑侍郎顧徳慶。中式二百五十八人。

十三年戊辰萬壽恩科鄕試。順天主考﹕尙書曹振鏞﹑侍郎潘世恩二人。

十四年己巳萬壽恩科會試。總裁﹕內閣費淳﹑尙書王懿修﹑侍郎英和﹑閣學貴慶。狀元洪瑩。榜眼廖金城﹐後攺名鴻荃﹐官至尙書﹐重赴瓊林。探花張嶽崧﹐瓊州府安定縣人﹐遠在海外﹐歷代鮮有科名。本科張嶽崧以第三人及第﹐且有書名﹐足徵聖朝文教遐被。

十五年庚午鄕試。順天主考﹕內閣劉權之﹑侍郎陳希曾﹑朱理。

十六年辛未會試。總裁﹕內閣董誥﹑尙書曹振鏞﹑侍郎胡長齡﹑文幹四人。中式二百三十七人。固始祝慶蕃﹑祝慶揚兄弟同登﹐旋丁憂﹐甲戌補殿試。榜眼王毓吳﹑探花吳廷珍﹐皆吳縣人。王毓吳后歸宗攺名吳毓英。

十八年癸酉鄕試。順天主司﹕協揆鄒炳泰﹔侍郎盧蔭溥﹔閣學果齊斯歡﹐字益亭﹐鑲藍旗宗室﹐壬戌翰林﹐素有書名﹐與詒晉齋出入﹐風流詩酒﹐有名士气﹐且善射。此宗室典試之始。是科福建主考膠州孫汶﹑濟寧李徳立﹐取中龔文煥﹑龔文炳﹑龔文輝兄弟三人同登。

十九年甲戌會試。主司﹕吏尙書章煦﹑工尙書周兆基﹑禮侍郎覺羅寶興﹝獻山﹞﹑禮侍郎王宗誠。中式二百十人。狀元龍汝言。榜眼祝慶蕃。探花伍長華﹐江蘇上元教門﹐此爲教門鼎甲之始﹐後官至巡撫。仁和陸堯春﹑陸以ピ父子同登。

二十一年丙子鄕試。順天主考﹕大學士富陽董誥﹝蔗林﹞﹑侍郎當塗黃鉞﹝左田﹞﹑侍郎蕭山陸以莊。解元王定莘。黃侍郎官至尙書﹐享年九十餘﹐供奉出身。

二十二年丁丑會試。內閣曹振鏞﹑尙書戴均元﹑刑侍郎秀﹑戶侍郎姚文田﹝秋農﹞。鼎甲﹕吳其﹑淩泰封﹑吳淸鵬。

二十三年戊寅恩科鄕試。順天主考﹕尙書汪廷珍﹑侍郎劉之﹑周系英。福建主考張惇頤道卒﹐僅副考陳詩一人入闈。

二十四年己卯恩科會試。協辦大庾戴均元﹝可亭﹞﹑尙書如臯戴聯奎﹝紫垣﹞﹑禮侍郎靑陽王宗誠﹝蓮府﹞﹑正唐滿洲那彥成﹝繹堂﹞。狀元蘄水陳沆﹝秋舫﹞﹐榜眼慈溪楊九畹﹝余田﹞﹐探花益陽胡達源。是科宗室榜中四人﹐正藍旗宗室鐵麟﹝仁山﹞﹑鄂爾端﹝午橋﹞﹑訥勒亨額﹝魯齋﹞兄弟同登﹐皆至九列﹐饒余親王之裔也。

二十四年己卯鄕試。順天主考﹕尙書茹﹑吏侍郎恩銘﹝字蘭士﹐原名因避成廟諱﹐攺銘字﹞﹑侍郎王以銜﹝勿庵﹞。江寧陳維屏﹑陳維垣兄弟同登。

二十五年庚辰會試。主司﹕尙書盧蔭溥﹑黃鉞﹑侍郎吳芳培﹑善慶﹝樂齋﹞。狀元陳繼昌﹐廣西臨桂人﹐三元及第。榜眼許乃普﹑探花陳鑾皆至八座。

道光元年辛巳恩科鄕試。順天主考﹕閣臣戴均元﹑尙書那彥成﹑閣學顧臯。

二年壬午恩科會試。總裁﹕尙書英和﹑汪廷珍﹑侍郎湯金釗﹑李宗。探花羅文俊﹑會元呂龍光皆廣東人。

二年壬午正科鄕試。順天主考﹕戶部尙書黃鉞﹑刑侍郎韓文綺﹑恩銘。廣西主考許乃濟﹑河南主考許乃普兄弟。

三年癸未科會試。總裁﹕大學士曹振鏞﹑禮尙書汪廷珍﹑吏侍郎王引之﹑戶侍郎穆彰阿﹝鶴舫﹞。中式二百四十人。會元杜受田。鼎甲﹕廣東林召棠﹐江蘇周開麒﹑王廣蔭。狀元素有文譽﹐大魁後卽不出。山東章邱縣劉家麟﹑劉家龍兄弟同登。

五年己酉鄕試。順天主考﹕尙書玉麟﹝研農﹞﹑總憲姚文田﹑少農顧臯。

六年丙戌會試。總裁﹕閣臣蔣攸﹑尙書湯金釗﹑王鼎﹑副憲陸以莊。二甲第一名進士麟魁﹝梅谷﹞﹐爲滿洲人中傳臚之始。是科廣東舉人陸云﹐年一百四歲﹐三場完竣﹐未經中式﹐賜國子監司業銜。﹝麟魁姓索綽羅氏﹐官至協揆﹐謚文端。﹞

八年戊子鄕試。順天主考﹕協揆盧蔭溥﹑尙書王鼎﹑戶侍郎李宗。解元王松陵。

九年己丑會試。總裁﹕閣臣曹振鏞﹑兵尙書玉麟﹑戶侍郎李宗﹑兵侍郎朱士彥﹑光祿卿吳椿五人。近科罕有典五人者也。中式二百十人。

十一年辛卯恩科鄕試。順天主考﹕閣臣盧蔭溥﹑吏侍郎寶興﹑戶侍郎李宗。

十二年壬辰恩科會試。總裁﹕吏尙書潘世恩﹑刑侍戴惇元﹑戶侍穆彰阿﹑兵侍朱士彥。中式二百三名。

十二年壬辰鄕試。順天主考﹕戶尙書王鼎﹑兵尙書那淸安﹝竹汀﹞﹑都憲白﹑刑侍郎史致儼四人。

十三年癸巳科會試。主司﹕閣臣曹振鏞﹑阮元﹝蕓臺﹞﹑兵尙書那淸安﹑工侍郎恩銘﹝蘭士﹞。中式二百二十人。探花蔣元溥﹐乃辛未狀元蔣立鏞之子。狀元汪鳴相﹑榜眼曹履泰皆江西人。

十四年甲午鄕試。順天主考﹕協辦大學士穆彰阿﹑禮尙書史致儼﹑尙書汪守和﹑刑部侍姚元之。貴州正考官詹事宗室徳誠﹐爲宗室典試外省之始。

十五年乙未會試。主司﹕協揆穆彰阿﹑工尙書何淩漢﹑吏侍郎文慶﹑兵侍郎張鱗。中式二百六十九名。鼎甲劉繹﹑曹聯桂皆江西人﹐喬晉芳山西人。

十五年乙未鄕試。順天主考。吏尙書湯金釗﹑工侍郎吳傑﹑吏侍郎申啟賢﹑少卿毛樹棠。鼎甲林鴻年﹑何冠英皆福建人﹐蘇敬衡山東人。

十七年丁酉鄕試。順天主考﹕協揆王鼎﹑吏侍郎陳官俊﹑戶侍郎文慶﹝孔修﹞。

十八年戊戌會試。主司﹕閣臣穆彰阿﹑尙書朱士彥﹑禮侍吳文鎔﹑工侍廖鴻荃。

十九年己亥恩科鄕試。順天主考﹕閣臣潘世恩﹑尙書何淩漢﹑侍郎宗室恩桂﹝小山﹞﹑徐士芬。

二十年庚子恩科會試。主司﹕閣臣潘世恩﹑尙書龔守正﹑刑侍郎隆文﹝云章﹞﹑戶侍郎王瑋慶。

二十年庚子鄕試。順天主考﹕閣臣王鼎﹑工尙書廖鴻荃﹑工侍郎文蔚﹝露軒﹞﹑禮侍郎賈楨。是科江南主考侍郎文慶﹑編修胡林翼﹐因攜帶舉人某某入闈取校試卷﹐事覺﹐皆落職﹝後皆起復捐復爲名臣﹞。

二十一年辛丑恩科會試。總裁﹕閣臣王鼎﹑戶尙書祁﹛宀雋﹜藻﹑戶侍郎杜受田﹑工侍郎文蔚。鼎甲﹕臨桂龍啟瑞﹑大興龔寶蓮﹑新建胡家玉。

二十三年癸卯鄕試。順天主考﹕禮尙書麟魁﹝梅谷﹞﹔兵尙書許乃普﹝滇生﹞﹔祭酒花沙納﹝松岑﹞﹐徳壯果公之次孫也。

二十四年甲辰會試。總裁﹕尙書陳官俊﹑侍郎徐士芳﹑文慶﹝溫將軍之曾孫﹐永總督之孫﹞。

按今之順天鄕試﹐滿洲﹑蒙古爲滿字號﹝會試蒙古另編蒙字號﹞。滿軍爲合字號﹐直隸生員爲貝字號。直隸﹑山東﹑河南﹑山西﹑陜西爲北皿﹐江南﹑安徽﹑江西﹑浙江﹑福建﹑湖南﹑湖北爲南皿﹐川﹑廣﹑云﹑貴﹑甘肅爲中皿。

●卷十一◎滿洲字滿洲舊都在遼沈之東﹐虞舜營州之域﹐軒轅苗裔之封。又東渡鴨綠江﹐則箕子之國在焉。登榮成縣成山島東望﹐對峙者爲朝鮮﹐迆北者爲遼東﹐一葦可航﹐海天相接。遼東﹑朝鮮兩地﹐有方言﹐無方字。逮秦漢而後﹐竹書蝌蚪﹐迹熄風澌。朝鮮始終內附﹐故得與中原風气轉移﹐知習楷字。我滿洲習尙騎射﹐自漆書竹簡一付焚如﹐韋編之士﹐亦不復更從世風規畫楷隸。其後龍興鼎盛﹐凡屬書翰﹐用蒙古字以代言者﹐十之六七﹐用漢字以代言者﹐十之三四﹐初未嘗有淸字也。我太祖髙皇帝己亥年二月辛丑朔﹐始欲以蒙古字攺制國書﹐乃諭儒臣額爾徳尼﹑噶蓋曰「漢人讀漢文﹐凡習漢字與未習漢字者﹐皆能聽而知之。蒙古人讀蒙古文﹐𨿽未習蒙古字者﹐亦皆聽而知之。今我國之語﹐必譯爲蒙古語﹐讀之始解﹐其未習蒙古語者﹐仍不能知也。如何以我國之語制字爲難﹐返以習他國之語爲易耶﹖」二臣更請制字之法﹐太祖曰「阿字下合一麻字﹐非阿麻乎﹔額字下合一墨字非額墨乎。吾籌之已悉﹐爾等試書之﹐何爲不可。」額爾徳尼遂與噶蓋遵依睿謨﹐將蒙古字編輯連寫﹐制爲國書﹐創立滿字﹐頒行域內。今所用滿文連合數字爲一者﹐皆額爾徳尼等承旨擬制者也。其後又命儒臣大海增添圈點﹐分別語气﹐其法蓋備。又以滿文與漢字對音未全者﹐於十二字母之外﹐增添外字﹔其不能盡葉者﹐則以兩字連寫﹐切成一字。用韻之巧﹐較漢文反切法更爲穩葉。康熙十二年四月辛亥﹐聖祖仁皇帝特諭傅達禮曰「滿漢文義﹐照字翻譯﹐可通用者甚多﹐後生子弟﹐漸致差謬。爾任翰林掌院﹐可將滿語照漢文字匯﹐發明某字應如何用﹐某字當某處用﹐集成一書﹐使有益於後學。此書不必太急﹐宜詳愼爲之﹐務期永遠可傳。」其後斟酌損益﹐至二十餘年﹐始克脫稿刊行﹐卽今之《淸文鑑》也。淸字旣定﹐乃詔修漢字匯﹐爲《康熙字典》一書。於是滿漢字學咸備。宇內操觚之士﹐始無魯魚亥豕之誤矣。額爾徳尼﹐姓納蘭氏﹐滿洲正黃旗人﹐官至內院巴克什﹝卽儒臣之稱﹞。緣事伏辜﹐追謚文成﹔噶蓋之氏爵未詳﹐曾官紮爾固齊﹐僅附見於額爾徳尼傳中﹔大海﹐姓覺羅察氏﹐滿洲正藍旗人﹐亦官巴克什﹐謚文成﹐卒年止三十八歲﹔傅達禮﹐姓吳雅氏﹐滿洲正黃旗人﹐官至翰林掌院學士﹐兼禮部侍郎﹐皆通達漢文蒙文者也。大海之名﹐又作達海﹐蓋滿字對音書寫﹐初未甚定也。

按十二字母之聲﹐以漢字對音書之﹐爲阿﹑額﹑伊﹑倭﹑烏﹑渥﹑那﹑訥﹑呢﹑諾﹑呶﹑娜﹐皆作平聲讀。凡嬰兒墮地學語﹐莫不由此數聲而先﹐是天籟也。

又按漢文造字之初﹐起於象形象意﹐故字字有義。滿文造字始於取聲成書﹐故單寫有音無義﹐必聯綴成之﹐始能成語。字𨿽不多﹐不患雷同﹐轉比漢文一字數解者易辧也。

◎克食音柯施克食二字﹐或作克什﹐蓋滿漢字諧音書寫﹐有不必盡同者﹐如兀術亦作烏珠﹐厄墨亦作額謨。考淸語克什﹐之義﹐爲恩也﹐賜予也﹐賞賚也﹐故恩騎尉曰克什哈番﹐天恩曰阿布喀克什得。近人泥於食字﹐誤克食爲尙膳﹐嘗見大臣志傳中﹐曰賜克食幾次﹐是疊書滿漢賜賜兩字﹐殊費解也。愚臆志傳用漢文者﹐除人名地名外﹐似不必雜入淸語﹔亦如淸文中﹐除人名地名仍還漢音外﹐他辭不得雜入漢語也。如必以遵用當時傳宣之詞爲敬﹐則當作某月日蒙克什禦膳若干品﹐庶於滿漢文气兼至矣。

◎尙書房道光年奉旨攺上書房尙書房在乾淸宮東南廡北向﹐皇子讀書之所也。皇子年六歲﹐入學就傅。由上書房總師傅翰林掌院學士﹐保薦品學兼至翰林官若干員引見﹐次日詔對便殿﹐察其器識端謹者﹐欽點某某爲某皇子授讀師傅。又派一二員副之﹐謂之上書房行走。得預斯選者﹐咸具公輔之望。每日皇子於卯初入學﹐未正二刻散學。散學後習步射﹐在圓明園五日一習馬射。寒暑無間﹐𨿽婚娶封爵後﹐讀書不輟。道光年間﹐惠親王年將四十﹐兼掌職任﹐公事畢照常讀書。咸豐五年﹐恭親王初解軍機﹐仍赴上書房讀書。是以我朝諸王﹐皆能通達簡翰﹐雅度端凝﹐良由積學功深﹐有非寒士所能者也。

皇子沖齡入學讀書﹐與師傅共席向坐。師傅讀一句﹐皇子照讀一句﹐如此返復上口後﹐再讀百徧﹐又與前四日生書共讀百徧。凡在六日以前者﹐謂之熟書。約隔五日一復﹐周而復始﹐不有間斷﹐實非庶士之家所及也。

每日功課﹐入學先學蒙古語二句﹐挽竹板弓數開﹐讀淸文書二刻﹐自卯正末刻讀漢書﹐申初二刻散學。散學後晚食。食已﹐射箭。每日一朝於上前及皇太后﹑皇后宮。率以爲常﹐惟元旦﹑端陽﹑中秋﹑萬壽﹑自壽﹐共放五日﹐餘日𨿽除夕亦不輟也。

按《夢餘錄》文華傍室一編內載﹕明季太子出閣讀書﹐講官陳經於案﹐講官讀一句﹐太子照讀一句﹐或五徧﹐或十徧﹐大約讀重於講﹐故官銜讀列於講之前﹐然通命之曰講官云云。是勝國授讀之法﹐不如本朝誦讀之勤多矣。

按授淸文者謂之塞傅﹝淸語師也﹞。授弓馬﹑蒙古語者曰諳達﹝淸語作保傅解﹞。

又謹按同治初年﹐弘徳殿啟迪聖學之制﹐上禦讀案﹐南面正坐﹐師傅共案傍坐﹐與授皇子讀書之體稍異。

◎祭馬神今滿洲祭祀﹐有祭馬祖者﹐或刻木爲馬﹐聯絡而懸於祭所﹐或設神像而祀。按《周官》春祭馬祖﹐夏祭先牧﹐秋祭馬社﹐冬祭馬步。又勝國洪武二年詔祀馬祖﹐皆此禮也。

◎以數目字命名八旗幼童﹐喜以數目字命各﹐如七十二﹑八十三等名﹐多出於祖父母之紀年﹐因以爲壽也。《洪武自敍世徳碑》云﹕本宗出自金陵句容﹐地名朱巷﹐在通徳鄕﹐世服農桑。五世祖仲八公﹐娶陳氏﹐生男三人﹐長六二公﹐次十二公﹐其季百六公﹐是爲髙祖考﹐娶胡氏﹐生子二﹐長四五公﹐次卽曾祖考四九公﹐娶侯氏﹐生子曰初一公﹑初二公﹑初五公﹑初十公﹐凡四人。初一公配王氏﹐有子二人﹐長五一公﹐次卽先考諱世珍云云。按其說是以數目字命名。非自今始矣。

◎理事同知亦用漢軍人直省有旗兵駐防處﹐均設立將軍或副都統﹑城守尉統之﹐又必設置理事同知﹑通判以治之﹐凡詞訟案件皆隸焉﹐旗民交涉之案﹐理事同﹑通會同有司審擬。向於京察一等之滿洲﹑蒙古筆帖式內﹐記名推補﹐任滿後以員外郎內升。若漢軍筆帖式﹐則弗預也。考《八旗通誌》內載﹐漕運總督郎廷樞﹐漢軍鑲黃旗人﹐由蔭生補江寧理事同知﹐升南順寧知府﹐氵存升總督﹐謚溫勤。是從前漢軍人亦可任理事同﹑通﹐且可外升知府﹐不轉部曹。

◎軍營馬尋常盜竊馬匹﹐其罪甚輕﹔軍營盜竊馬匹﹐罪至大辟。蓋行軍之際﹐人倚馬爲性命﹐故重其罪如此﹐細民皆不知也。咸豐五年春﹐僧邸軍次山東茌平縣之馮官屯﹐時余以惠州通判奏畱山東軍營﹐委司營務兼總行營發審案牘。兩營軍士馬匹﹐往往脫韁奔逸﹐嚙食田禾。村民無知﹐輒拘而系之﹐甚而烹之。兵以盜馬控民﹐民以縱馬踐禾控兵﹐其實皆誣也。柰窒於例案﹐稍一軒輊﹐皆成重罪。從中斡旋講導﹐煞費唇舌。而兵民愚懵﹐不獨弗感﹐輒恨恨兩意不平。余惟略示鞭撲﹐笑而遣之。按康熙三年四月定例﹐公爵下﹑副都統上﹐出徵臨陣接戰時墜馬﹐人有以馬與騎者﹐賞賚銀一百兩﹐參領以下銀六十兩﹐平人銀二十兩。國家愛養勛勞之恩﹐於此可見﹐而軍中倚托馬匹之功﹐更可知矣。故軍中盜馬之例綦嚴﹐實有道也。

按踐禾不償﹐見於《禮經》﹐況在軍旅之際﹐旣未便長兵之驕﹐更未便啟民之橫也。後世不遵古訓﹐乃以小說曹瞞踐禾自罰爲美談﹐豈不謬哉。

◎太牢今人率以牛爲太牢﹐羊爲少牢﹐蓋出於《管子》之言﹐余臆頗以爲疑也。《說文》牢爲閒養牛羊之圈﹐非爲牛羊之名也。故狴犴亦謂之牢﹐乃諭獄囚如將刑之牲也。《周禮。天官小宰》注曰「三牲牛羊豕﹐具爲一牢」﹐則牢爲盛牲食器可知。故言夫婦者曰共牢而食﹐乃同寢饋之意﹐非言共食一牛可知矣。《史記。平準書》曰「鹽官與牢盆。」注云﹕古人名廩爲牢盆者﹐煮鹽盆名。樂彥云﹐牢乃盆名﹐其義更曉。古人享貴客必具太牢﹐應似今之宴客有三大件﹑五大件之名﹐否則每食輒具牛肉﹐亦甚無理。太牢卽巨簋﹐故用以盛牛﹐若羊臠少殺﹐故用少牢﹐如今之盛淆﹐或用冰盤﹑海碗﹐或用七寸盤﹑小海碗﹑大碗之意。其曰太牢﹑少牢﹐決非指牛羊而言也。

按漢光武丙申十二年祠蜀士譙玄以中牢﹐今人鮮有用中牢二字。

◎習气不除利害不同文端相國鄂爾泰﹐在雍正﹑乾隆年間﹐勛業最盛。其時滿洲秉政大臣﹐鮮有科目﹐獨文端舉人出身﹐是以於文襄相國舒赫徳請攺考試不用八比一疏﹐獨持不可。此無他﹐自髙其技之意耳。又喜胡中藻之時文﹐謂昌黎而後一人﹐累加薦舉﹐位至卿貳。及鄂沒未幾﹐胡中藻左遷光祿寺卿﹐怨妄悖逆﹐行於吟詠﹐刊刻成集﹐被人奏劾﹐經禦筆摘出悖亂之詩成帙﹐置以大辟。鄂之侄巡撫鄂昌﹐因與胡中藻唱和詩詞﹐牽涉下獄。此實習气未除之害也。康熙中﹐相國明珠黑頭三公﹐勢位極盛﹐後人不甚指摘者﹐因其子性徳﹐少人詞林﹐延納名士﹐文章詩酒﹐翰墨飛騰﹐與宋臣張魏公得收譽於南軒相似。固知習气有幸有不幸﹐亦看所取之士雅俗眞僞耳。

按鄂文端之子侄﹐由八比應進士科入翰林者五六人﹐最著者總督鄂容安及翰林鄂敏﹑鄂倫也。其不肯攺易八比之制﹐固不免於客气而自勝矣。

◎打尖今人行役﹐於日中投店而飯﹐謂之打尖。皆不諭其字義﹐或曰中途爲住宿之間﹐乃誤間而爲尖也。謹按《翠華巡幸》﹐謂中頓曰「中火」。又見宋元人小說﹐謂途中之餐曰「打火」。自是因火字而誤爲尖也。

◎此璺醭京師人以足蹬物而升曰此。按《吳都賦》﹐抗足以此之﹐是古人已言之矣。又瓷石器皿破而未拆﹐紋痕宛然曰璺。字典云﹐器破而未離也。白香山詩﹐「雨後山容璺」﹐已用之矣。酒醋敗而生白﹐南方曰生毛﹐京師曰生白醭。按醭字﹐普卜切﹐酒生白也。

◎馬臺石京師閥閱之家﹐門外置石二塊﹐形如疊幾﹐謂之馬臺石﹐又曰上馬石。按《周禮。夏官司馬。隸僕》﹕王行﹐洗乘石。「注云﹕」王所登上車之石。「是此物由來久矣。

◎揲杯廣東土人祈禱廟社﹐有揲杯之法﹐以竹根制如冬筍式﹐而中分之﹐每祈禱如北俗求簽法﹐跪地禱祝﹐隨手擲之﹐以一仰一覆爲聖杯﹐兩仰爲平﹐兩覆爲咎。按宋太祖微時﹐嘗被酒入南京髙辛廟﹐香案有竹杯﹐因取以占己之名位﹐一俯一仰爲聖﹐自小校至節度使﹐一一擲之﹐皆不應﹐忽曰「過此則爲天子乎」﹐一擲而得聖。晏元獻爲畱守題廟詩云「庚庚大橫兆﹐謦如有聞」﹐蓋記是也。此事《宋史》本紀不載﹐惟見於《石林燕語》中。又《金史》海陵王初過良鄕縣料石岡神祠﹐持杯交禱曰「使吾有天命﹐當得吉卜。」投之吉。又曰「果如是卜﹐他日當有報﹐否則毀爾祠宇。」投之又吉。故於貞元元年封料石岡神爲靈應王。按二說﹐是揲杯之法﹐從前不獨盛於嶺南矣。

◎太平鼓京師正臘兩月﹐有擊太平鼓之戲﹐以驢羊之皮冒於鐵圈﹐作紈扇式﹐柄末另有大圈﹐貫以鐵環﹐隨撾隨搖﹐錚錚聒耳﹐甚無味也。初只見兒童嬉戲﹐後則無賴子於上元燈市﹐百十成羣﹐亂撾亂哄﹐因緣爲姦﹐俾鼓聲以掩之。道光初年乃有禁令也。按程大昌《演繁露》云「湖州土俗﹐每歲十二月﹐人家多設鼓而亂撾之﹐晝夜不停﹐至來年正月半乃止﹐名打耗﹐言警去鬼祟云云。余謂當是太平鼓之濫觴也。

◎科班菊部子弟﹐以童稚教習而成者爲科班。京師唱旦者言其投師學藝之年﹐亦曰某科。凡同科者﹐則序弟兄﹐遲一科者﹐則論先後輩﹐無敢抗禮﹐亦可噱也。按宋時官妓爲出科﹐私妓爲不出科﹐是賤役竊士大夫之名久矣。

◎取燈京師有市取燈者﹐其名甚雅。以芝麻稭削爲細枝﹐塗硫磺於頂﹐遇火卽燃﹐用以引燭。《輟耕錄》云﹕杭人削松木爲小片﹐其薄如紙﹐熔磺塗木片頂分許﹐名曰發燭﹐又曰兒。蓋以發火及代燭也。史載﹐周建徳六年﹐齊后妃貧者﹐以發燭爲業﹐豈卽杭人所制歟﹖又陶谷《淸異錄》言﹐引火奴﹐又名火寸﹐皆此物也。

按今海國所來洋取燈﹐略如此制﹐不必用火爲引﹐惟向粗木或沙布一劃卽燃﹐更爲簡易。

◎Δ京師人嘗以麋麈之角﹐或象齒駝骨﹐制如牛角式﹐長二寸餘﹐系於腰間﹐爲綰佩削火鐮之屬﹐向無定名。按此物最古。《詩。衛風》﹕「芄蘭之支﹐童子佩Δ。」傳曰「Δ所以解結。」《正義內則》云「左佩小Δ﹐右佩大Δ。」注云「Δ貌如錐﹐以象骨爲之﹐是可以解結也。」應卽此物。

◎老娘京師呼收生婆曰老娘﹐不倫之甚。按《輟耕錄》言「娘字初非婦人尊稱﹐世謂穩婆曰老娘」云云。其由來亦久矣。

◎足下古稱天子曰陛下﹐靑宮諸王曰殿下﹐貴官長者曰閣下﹐朋友相謂曰足下。國初布衣相謂﹐𨿽已漸有閣下之稱﹐然於筆札中尙稱足下。近中數十年﹐均以足下之稱不恭﹐以致販夫廝卒之書函﹐亦皆相稱曰閣下﹐爲可笑也。按戰國時﹐蘇代貽燕昭王書﹐樂毅報燕惠王書﹐蘇厲與趙惠文王書﹐皆稱足下。又如蘇秦謂燕易王﹐範雎見秦昭王﹐蘇代謂齊王﹐趙郝對趙孝成王﹐《漢書。文帝紀》丞相平﹑太尉勃﹑大將軍武等再拜言大王足下云云。是當日人臣可以行於人主之稱﹐今尺牘中轉不能行之於朋友矣。

◎繁簡外省道府丞ヘ州縣各官﹐以衝繁疲難四字﹐別其簡要。兼四字者爲最要缺﹐三字爲要缺﹐二字爲中缺﹐一字及無字爲簡缺﹐此定例也。外省大吏又將通省州縣各缺﹐略其繁簡﹐視其肥瘠﹐別定爲上中下九等﹐爲捐攤經費之地﹐以均其力﹐不知從何伊始。考《唐書》肅宗乾元二年﹐定州縣員外官﹐上州不得過五人﹐中州不得過四人﹐下州不得過三人﹐上縣不得過一人。又分縣令爲七等﹕一曰赤縣﹐京都所治﹔二曰畿﹐乃京之旁邑﹔三曰望﹐滿四千戶﹔四曰緊﹐三千戶以上﹔五曰上﹐千戶以上﹔六曰中﹐不滿千戶﹔七曰下﹐五百戶以下。凡民政﹑勸課﹑農桑﹑賦役﹑錢糧﹑賑濟﹑給納﹑戶口之事﹐皆掌之。是上中下州縣之名﹐由來已久矣。

昔余牧莒州﹐乃無字簡缺﹐列於第五等中中缺。州境北界靑州屬諸城﹑安丘兩縣﹐南界江南贛楡縣﹐東界日照﹐西界沂水﹑蘭山﹐幅員八百餘里﹐自北而南非五日不能盡﹐乃定爲簡缺﹐固今昔情形之不同也。考山東州縣幅員或有不及百里者﹐蓋當時分疆畫界﹐必以賦稅之數爲衡﹐不以地之大小爲準也。

◎殿《易知錄》引師古注《霍光傳》曰「古者室屋髙大﹐則通呼爲殿﹐非止天子之宮也。《黃霸傳》﹕丞相請與中二千石博士雜問郡國上計長吏守丞﹐爲民興利除害者爲一輩﹐先上殿。師古曰﹕殿﹐丞相所坐屋也。《董賢傳》﹕爲賢起大第北闕下﹐重殿洞開。《三國誌。張遼傳》﹕爲起第捨﹐又特爲遼母作殿。是人臣亦得稱殿也。愚按今親王﹑郡王﹑貝勒﹑貝子﹑入八分鎭國公府邸中﹐皆有正殿。漢魏之世﹐三公丞相﹐權勢最重﹐或亦如今之王公耳﹐非平人髙屋大廈皆可呼爲殿宇也。

謹按宮殿之名﹐其義稍有區別。凡堂皇正捨﹐可備燕饗朝覲者爲殿﹐如人家之有廳宇也。凡禁嚴深﹐可備起居召對者爲宮﹐如人家之有房室也﹐是以後宮無用殿名者此耳。

◎乳母京師呼乳媼爲奶子﹑奶媽﹐文其詞曰奶姥﹑奶娘﹐國語曰磨磨。東安門外燈市口南﹐有胡同曰奶子府﹐今惠親王邸在焉﹐相傳爲明季客氏之宅﹐故呼其弄爲奶子府。據《夢餘錄》所言﹐奶子房卽在此。今人呼牛乳亦曰牛奶﹐直以奶字爲乳字﹐由來久矣。及檢字典﹐則並無奶字﹐惟奶乳兩字音乃﹐釋曰母也﹐乳也﹐似卽今之所本也。考鐘鼎字音﹐﹛乃幹﹜音乃﹐乳也。呼乳爲奶﹐或因於此。旣誤﹛乃幹﹜爲乃﹐又誤增女旁。其說於梁山舟《頻羅庵遺集》第十四卷

直語補證部中亦見。又《夢餘錄》記明季內廷乳母之事甚詳﹐有禮儀房奶口一則云﹕東安門外稍北有禮儀房﹐乃選養奶口以俟內廷宣召之所﹐俗名奶子府。有提督司禮監太監﹐有掌房﹐有貼房﹐俱錦衣衛指揮。每季選奶口四十名﹐養之於內﹐謂之坐季奶口。別選八十名﹐籍於官﹐謂之點卯奶口﹐倘坐季者有故﹐卽以補之。先期﹐宛平﹑大興兩縣及各衙門﹐博求軍民家有夫女口﹐年十五以上﹑二十以下﹐夫男俱全﹐形容端正﹐第三胎生男女僅三月者應選。仍令穩婆驗無隱疾﹐具結起送﹐候司禮監請旨﹐差內官會選乃定。每口日給米八合﹐肉四兩﹐由光祿寺支領。每年更番什物﹐每季煤炭雜器﹐兩縣召商辦送。每遇宣取﹐則就中選取一人﹐易髙髻新衣宮妝以進。崇禎十六年五月﹐司禮監王徳化本云﹐奶口例有定額﹐按季遴選﹐季終退換。故取之於軍者﹐則錦衣等二十八衛。以地方之廣狹而定口數﹐以一百二十至二十口止。每遇選期﹐愼擇生男生女各二十口﹐並所乳嬰兒存房作養﹐以備一季之取用。上未用者﹐卽行疏放﹐此舊例也。今宜選生男生女各以十五口爲額﹐少副軫卹之意。至於里甲之勒索﹐僉報之騷擾﹐事屬地方有司﹐宜嚴申禁。故事﹐民間婦無得入禁中者﹐卽諸宮女已承恩賜名稱﹐𨿽其母非得旨亦不入﹐惟三婆則時有之。一曰奶婆﹐卽二縣與各衙門選送禮儀房坐季奶口。若內廷將有誕喜﹐先鋪月子房﹐傳預選﹐則數人候之內直房。產男用乳女者﹐產女用乳男者。初亦雜試﹐候月餘乃畱一人。一曰醫婆﹐取精通方脈者﹐候內有旨﹐則各衙門選取﹐以送司禮監﹐會選中籍名待詔。入選者﹐婦女多榮之。一曰穩婆﹐卽民間收生婆中預選籍名在官者﹐惟內府所用。又如選宮女﹐則用以辧別妍媸可否﹔如選奶口﹐例別以等第﹐乳汁厚薄﹐隱疾有無。內廷有喜﹐則先期預集老於事者直宿﹐日伺候之﹐事定乃罷。諸婆中一經傳宣者﹐則出入髙髻彩衣如宮妝﹐以自別於曹偶﹐民間亦以此信而用之。醫婆﹑穩婆﹐事竣皆得出﹐惟奶口一畱用者﹐則終其身無復出理﹐其食報蓋特隆云。崇禎辛巳﹐令乳皇子至七歲放出。明制例封夫人﹐而永樂之保母賢順夫人馮氏﹐夫王忠﹐贈右都督﹐謚恭靖。洪熙之衛聖夫人楊氏﹐夫蔣廷封﹐追封保昌伯﹐謚莊靖。此作法於涼矣。至天啟之奉聖夫人客氏﹐子弟累官都督﹐客氏黨比逆賢﹐幾危宗社。

◎護軍統領品級八旗護軍統領﹐職二品﹐往往以旗缺侍郎兼領之﹐升擢尙書則不兼矣。淸語曰纛章京﹐與前鋒統領曰噶拉諳班者不同﹝按噶拉作翼字解﹐諳班作大臣解﹐纛字淸語讀如推﹐章京讀如占伊﹞。從前內務府護軍營﹐有參領﹐無統領﹐仍統屬於外三旗。雍正元年﹐總管內務府事莊親王允祿等﹐奏言順貞門爲內廷禁近之地﹐請將旗下護軍更換內府護軍看守﹐並於內府三旗內﹐每旗補放統領一員﹐定爲三品﹐詔從之。此內外統領品級不同之原起也。

◎門棍禁門兩傍﹐皆列朱棍二根﹐長三尺餘﹐圍圓六七寸﹐上圓下方﹐俗稱榔頭﹝宗室邸宅皆有之﹞。淸語曰穆克申。謹按天命五年六月﹐命樹二木於門外﹐有欲訴者﹐書而懸之木﹐覽其顚末而按問焉。然則此棍乃納言之標﹐非禦侮之械也。按禁門司啟閉稽出入者﹐太和門用親軍營﹐順貞門及內廷各門用內府護軍營﹐紫禁城以內用上三旗擴軍營﹐皇城及外柵門用五旗護軍營。各門列木棍處﹐俱有護軍二人席地趺坐﹐輪流守之﹐𨿽王大臣出入﹐亦不起立﹐惟祝版﹑實錄﹑玉牒百官望闕謝恩﹐則鴻臚預唱穆克申起立﹐然後興起﹐其謹嚴之制如此。

按《夢餘錄》言﹐洪武中通政使門下﹐有一紅牌﹐書云「奏事使」﹐當時恐下情不得上達﹐執此牌可以直入﹐內府守衛等官不敢阻﹐亦此意也。

◎贊禮郎今太常寺贊禮郎﹐專用滿蒙人。由舉貢﹑生監﹑官學生選取者﹐京察卓異﹐內外兼用﹔由武職領催﹑馬甲﹑護軍選充者﹐只氵存京職。其歷階而卿相者實有其人。考贊禮郎卽古之太常博士﹐原極貴重。兩漢之世﹐國有大政﹐下丞相九卿會議﹐必及博士﹐卽如公卿將相列名請廢昌邑王﹐奏中必曰﹕敞等謹與博士議云云。如此大事﹐非博士言不行﹐其重之如此。宋爲太祝﹐皆以宰相任子爲之。唐宋之世﹐大臣議謚﹐皆出於博士﹐其貴重又可想見。明初亦以文學之士及乙科初選之員處之﹐後乃以黃冠充焉﹐失之甚矣。本朝用之𨿽重﹐而又別其出身﹐以判內外﹐可謂允矣。

今人妒其階之捷易者﹐輒曰「十年窗下苦﹐不及一聲嚎。」然對越謹嚴﹐進退有度﹐天顏咫尺﹐舉動從容﹐要非涵養功深﹐無不躁忽隕越。文王取人以度﹐卽此意也。今太常寺贊禮郎而外﹐又有滿﹑漢博士各一員﹐漢軍博士一員﹐其職與寺丞典簿同。

又按明季宣讀等事﹐皆用通政司參議﹐必擇體貌端正﹑聲音淸亮者官之﹐與今之選贊禮郎相同。

◎丹八旗有喪之家﹐於門外建設丹﹐長及尋丈﹐貴者用織金朱錦爲之﹐下者亦用朱繒朱帛爲之﹐飾以錦。﹝男喪設於左﹐女喪設於右。﹞此禮甚古﹐《檀弓》孔子之喪﹐「綢練設。」疏曰「綢盛旌旗之竿﹐以素錦於杠首設長尋之﹐此夏禮也。」又曰「以采色爲大牙﹐其狀隆然﹐謂之崇牙。」世說作了語亦曰﹕白布纏棺豎丹。固知丹之制﹐魏晉之世猶有行之﹐不獨殷禮也。

按錦之色﹐惟列聖大事用黃錦﹐其餘品官皆用朱錦。

◎分祭幛八旗舊俗﹐父母旣殯﹐將所遺衣飾玩物﹐分貺其生前所愛之人﹐中表至交皆及之﹐謂分遺念。其喪日所受之祭幛﹑﹑糕筵﹐亦散於助喪成服之戚族。今則只散餑餑於戚族﹐而不及於祭幛矣。按《檀弓》子柳之母死﹐「旣葬﹐子碩欲以賻布之餘具祭器﹐子柳曰﹕」不可。吾聞之也﹐君子不家於喪﹐請班諸弟兄之貧者『「云云﹐卽吾俗分散祭帛之禮也。

◎婦不私饋八旗婦人﹐於初嫁及歲時喜慶﹐其父母兄弟有飲食之饋﹐必皆獻於舅姑。舅姑反賜之﹐始敢受﹐受又必分餉於娣姒﹐不已有也。按《內則》曰「婦或賜之飲食﹑衣服﹑布帛﹑佩蛻﹑ぇ蘭﹐受而獻諸舅姑。舅姑受之﹐則喜﹐如新受賜。若反賜之﹐則辭﹔不得命﹐如更受賜。」卽此禮也。

◎專道京師最重喪禮﹐庶人喪而﹐皆得專道而行﹐塗遇王公貴官之輿馬弗避。貴官或停輿候過﹐或避於甬路之下旁驅。按《禮經》云「士喪有與天子同者三﹕其終夜燎﹐及乘人﹐專道而行。」固知古風之存者﹐京師之喪禮也。

按京師喪輿﹐或舁夫八十人﹐六十四人﹐四十八人﹐三十二人﹐十六人﹐各視其位及稱家之有無也。人夫之多者曰大貢﹐少者曰小貢。兩貢相遇於塗﹐大貢停住﹐讓小貢先行﹐不敢爭路。若兩貢之舁夫相同﹐則相避相讓﹐然後並行﹐此𨿽禮之過情﹐而不以富貴加於鄕黨中﹐未始非美也。

又京師有喪之家﹐殯期前一夕舉家不寐﹐謂之伴宿﹐俗稱坐夜﹐卽古人終夜燎之禮也。

◎棺罩八旗之俗﹐棺停於堂﹐有圍幕覆之﹐其制如屋﹐謂之坐罩﹐卽《記》云帷幕也。殯於塗﹐亦有罩覆之﹐卽《記》云靑也﹐傳曰「素錦以爲屋而行」是也。疏曰﹕靑﹐載柩之車﹐上覆飾象宮室也﹔衤炎﹐四旁所垂下者也。今謂之忄詹。

◎漢軍禦史亦可不由科目定例﹐滿洲﹑蒙古人由部郎攺授給事中禦史等官﹐不必專用科目出身﹐凡在廉能才幹者﹐皆可薦用。若外八旗漢軍人﹐旣補漢缺﹐必須仿照漢人蔭生﹑進士﹑舉人﹑拔貢出身者﹐方許考用。按從前豫東總督田文鏡﹐漢軍正黃旗人﹐初由監生任福建長樂縣丞﹐遞升知州﹐內擢員外郎﹐晉郎中﹐康熙五十八年﹐攺授禦史。是從前漢軍禦史﹐亦不必盡用科目也。

◎脫舄本朝無脫舄之制﹐是以京師人靴底最潔﹐俾趺坐而不致污染衣簟。南方人不甚畱意於靴舄者﹐蓋往古坐必屈膝於後﹐故有脫舄之制。今惟朝鮮國及西域回部﹐仍存此禮。《禮》云「侍於長者﹐屨不上堂。解屨不敢當階﹐就屨﹐跪而舉之﹐屏於側。」注﹕屨賤﹐空則不敢陳於尊者之側。長者在堂﹐則脫於階下﹔在室﹐則上堂而不入室也。故古人講學之庭﹐戶外屨恆滿。漢魏以後﹐朝祭則跣舄﹐惟蕭何劍履上殿。歷朝南郊之禮﹐皇帝在南階脫屨﹐升堂入廟脫舄﹐升殿亦脫舄。《夢餘錄》云﹐明季郊廟議言前朝一日﹐有司以席藉地﹐設禦幕於壇東南門外。祭日﹐大駕臨壇﹐入幕次﹐脫舄升壇。執事陪祀官皆脫舄外次﹐升﹐跣舄就位。又考古婦人朝見中宮﹐亦跣舄脫舄﹐且布席爲脫舄之地。是男女朝廟而不跣舄﹐自本朝而始也。

按《日知錄》言﹐古人之蔑﹐大抵以皮爲之。《春秋左氏傳》注曰﹕古者臣見君解蔑。又曰﹕吳賀邵美容止﹐坐常著蔑﹐希見其足。是古人不但脫舄﹐而且赤足矣。今南方人𨿽喜赤足﹐斷無盛服解蔑之禮。向閱《琉球記事》﹐知其冠裳燕集﹐亦皆赤足曳屨﹐殊覺鄙陋。由是觀之﹐中國之初﹐亦猶是也。蔑字偏旁從革﹐所言以皮爲之﹐固近似也。

◎生員今天下學校﹐滿漢八旗直省州縣所取生員﹐皆有定額。滿洲﹑蒙古每次共取生員六十名﹐漢軍取三十名﹔順天府學二十五名﹐大興二十五名﹐宛平二十五名。其直省大學校亦取中二十五名﹐小學校遞減至十名﹐各按其地文風盛薄而定。凡食餼之廩生名額亦如之。考此制準乎明季之法﹐然明初取士某學若干員者﹐蓋謂一邑中只有此數﹐非每次輒取此數也。其後添置名額﹐謂之增廣生。又益置名額﹐謂之附學生。蓋謂附於庠序﹐不更膳以廩祿也。逮至中葉﹐附學生漸多﹐天下共有萬人﹐言者已嫌其濫﹐不謂因仍至今﹐海內生員又豈止十萬而已哉。先民有言﹐在學之人益眾﹐進取之途益陋。甫博一衿﹐便謂富貴功名可以咄嗟立至﹐飲食衣冠﹐起居僕從﹐頓與農工不同。而遊手坐食﹐貲從何出。由是而長揖縣衙﹐夤緣公事﹐一旦遂欲﹐羣而效之﹔苟拂其志﹐則哄眾反噬﹐抗糧唆訟之所由來﹐非偶然矣。要必廣其登進﹐減其學額﹐庶乎選擇精嚴﹐濫廁漸少﹐再開其養生之途﹐自必人加愛惜矣。《夢餘錄》載崇禎之諭曰﹕祖制設科取士﹐專爲致治求賢。近來士習日偸﹐貢舉失當﹐人才鮮少。朕思士子讀書進身﹐乃人才根源﹐必宜首重徳行﹐勸學壯行。如生平果系孝弟廉讓﹐自然作官時不欺不貪﹐盡忠竭節﹐何必專工文藝。據《會典》及提學敕書內﹐惇尙行誼﹐以勵頹俗﹐不專論文優劣﹐開載甚明﹐近來全不興舉。其士子童時入塾﹐以迨應試登科﹐只以富貴溫飽爲志。士風吏治﹐安得不日趨卑下云云。此篇甚長﹐節錄大略如此﹐亦可知明季士風學校之不振者﹐已如此也。

◎入城治喪向來職官卒於任所者﹐靈柩回籍﹐路經州縣城池﹐均準穿行﹐到籍日﹐亦準入城治喪﹐非沒於任所者弗預也。若省會城垣﹐非勛績大吏﹑陣亡官員﹐向不能入﹐與外州縣稍有區別﹐皆謂之遵例入城者也。帝城尊嚴﹐凡遇賜謚大臣﹑陣亡將帥﹐須奉有旨﹐方準入城治喪。禮臣議┰者﹐亦所不及﹐故一時視入城治喪之典﹐榮於得謚。竊考《八旗孝義傳》﹐康熙三十一年﹐內務府愼刑司郎中鄂素﹐沒於通州抽分監督任所﹐特降諭旨著護柩入城﹐歸第治喪。時其年僅四十有一﹐殆儲材未竟大用﹐是以聖恩浩蕩﹐不循常格﹐亦二百年來小臣非常榮遇﹐後此未聞繼之者也。

按鄂素﹐內務府正黃旗人﹐完顏氏﹐金宗室之裔。父阿什坦﹐見《儒林傳》。子畱保﹐賜進士﹐由庶吉士官至尙書﹐兄和素亦爲一時名宦﹐均各有傳。東河總督完顏偉﹑南河總督麟慶﹑署四川總督今官成都將軍崇實﹑前署直隸總督今官督師兵部侍郎崇厚﹐皆其族裔﹐實爲內府文學世家之冠﹐益信孝義足以綿啟後昆乃爾。

◎武進士氵存文職國朝康熙五十一年壬辰﹐始開八旗漢軍武進士科。雍正元年癸卯﹐始開滿洲﹑蒙古武進士科。由武科而歷文臣﹐實有其人。朱倫瀚﹐漢軍正紅旗人﹐中癸巳武進士﹐官浙江糧儲道﹐仕至都統﹐精於繪事﹐風雅君子也。徐湛恩﹐漢軍鑲紅旗人﹐康熙乙未武進士﹐官內閣學士兼禮部侍郎。偏武﹐漢軍鑲白旗包衣人﹐中康熙戊戌武進士﹐任整儀尉﹐攺授知縣。佟泌年﹐漢軍鑲紅旗人﹐中雍正癸卯武進士﹐攺知縣。薩哈布﹐滿洲正黃旗人﹐中雍正甲辰武進士﹐官至刑部員外郎。竇啟瑛﹐漢軍正白旗人﹐由康熙甲午科武舉﹐中式乙未科文進士。殷徳布﹐滿洲鑲白旗人﹐雍正癸卯武舉﹐官工部主事。崇綸﹐內務府人﹐武舉出身﹐由筆帖式氵存升六卿﹐官至理藩院尙書。

按滿蒙武進士科﹐雍正癸丑後曾停止﹐嗣後舉行﹐均見於《八旗通誌》初集《科舉表》。

●卷十二◎博濟特氏非戶下人龍興之初﹐滿蒙各部貝勒﹑貝子﹑屯長﹑堡長率屬來歸者﹐編爲佐領﹐仍使統之。其中固有族戚﹐亦有臣僕﹐自隸旗籍以來﹐各建勛業﹐故官爵恆有顯於部長子孫者也。博爾濟吉特一族﹐爲元朝嫡派﹐俗傳博爾吉特氏﹑博濟特氏﹐皆爲屬下人﹐此言甚不足信。考《八旗姓氏譜》﹐內列博爾濟吉特氏﹐爲滿洲旗分內蒙古姓氏﹐是誠元人之後也﹐博濟特氏爲滿洲舊姓﹐固是兩族﹐非一部之裔也。又《通誌。名臣傳》中所載﹕穆和林﹐正藍旗滿洲人﹐姓博濟特氏﹐世居烏魯特地方。其祖索諾木﹐原系烏魯特貝勒﹐率眾來歸﹐授爲二等昂班章京世職。傳至穆赫林﹐襲祖職﹐晉三等伯﹐官至副都統議政大臣云云。是博濟特一族﹐不但非博爾濟吉特之屬下人﹐且其原爲貝勒君長之孫﹐彼應自有其屑﹐何能更屬於人也。相習之誤﹐不可不知。此外如瓜爾佳氏﹑富察氏各姓散居於各部者﹐誤稱旁支爲正族之屬下者﹐正復不少﹐閱《八旗姓氏族譜》﹐卽可豁然。至各姓屬下源流﹐非於本旗舊冊中考核弗悉也。

按滿洲姓氏分住各處者﹐其姓氏之上﹐必冠以地名﹐如漢姓之系郡名也。凡其屬下人丁﹐同居一部﹐自必同一地名﹐安可以他部同姓之小族謬指爲屬下耶。

◎公侯封號國初公﹑侯﹑伯皆無名號﹐僅分超等﹑一﹑二﹑三等名目。雍正元年諭曰「本朝封王者﹐皆選用嘉美字樣﹐而公爵但分等第﹐未有封號字樣。朕意欲考其當日勛庸﹐錫以嘉名﹐追加爲某公。」遵卽恭擬欽定﹐錫以嘉名﹐曰﹕褒績公﹑忠達公﹑奉義公﹑超武公﹑雄勇公﹑果毅公﹑信勇公﹑建烈公﹑勇勤公﹑英誠公。乾隆十四年奉旨將侯爵﹑伯爵一律錫以美號﹐乃封有奉義侯﹑恭誠侯﹑順勤侯﹑順義侯﹑昭武侯﹑延恩侯﹑惇惠伯﹑翼烈伯﹑宣義伯﹑昭毅伯﹑威靖伯﹑襄勤伯﹑誠毅伯﹑昭信伯﹑懋烈伯﹑誠武伯﹑勤宣伯。

又鎭國公﹑輔國公﹐皆宗室恩封之通稱。承恩公﹑侯﹐從前亦有勛封﹐後定爲後族推封之定名。其四字之誠嘉義勇公﹑誠謀英勇公﹑忠銳嘉勇公﹑武毅謀勇公﹐皆雍正年以後所封之爵﹐或建戎馬奇勛﹐或由公爵再得軍功﹐因而累加者也。

◎插戴八旗婚姻之禮﹐於訂婚後﹐迎娶先﹐諏吉行插戴禮。至日﹐預扶新人端坐於榻﹐夫家尊屬若姑嫜﹑諸母﹑諸嫂輩往之女家﹐以首飾﹑珠玉親手簪之。簪畢﹔夫家父兄﹑姻婭﹑親友﹐引新郎入內﹐拜其外舅﹑外姑﹐並依次拜見妻黨親屬﹐謂之放大定﹐又謂之放插戴。按《東京夢華錄》云﹐若相媳婦﹐卽男家親人或婆﹐往女家看中﹐卽以釵子插冠中﹐謂之插釵子。是古人已有行之者也。

◎節錄《日知錄》科目故實進士之科﹐至本朝入仕﹐爲最捷之徑。得之者誇耀傲睨﹐以爲捨八比外無文章﹐捨進士外無人物﹔鄙之者摘疵索垢﹐視如土苴﹐皆失其正也。或曰﹕前明四等生員﹐謫爲典史﹐猶以爲辱﹐柰何今日生員﹐望升斗如拾百級之難。此言不知從何而肇﹐聞之者亦莫敢以辯。蓋明季廩生﹐四等黜爲典史﹐增生黜爲民﹐或因典吏而誤爲典史歟﹖否則豈有進士僅官推知﹑評博﹑中行﹐生員乃敢以一命爲辱哉﹗宋季進士初授止於丞尉。唐進士試吏部不中﹐仍一布衣﹐求丞尉而不可得。方今海內板蕩﹐執政者宜急收羅英俊﹐以安王室﹐勿更泥於專用正途爲言。要知劉表立學校﹐作雅樂﹐非不爲美﹐史官何以譏之﹖譏其作不急而昧於時務也。學校猶不足重﹐況今之八比耶。因擇《日知錄》數則以証之。

一曰﹕生員﹐猶曰官員﹐有定額﹐故謂之員。明初諸生﹐無不廩食於學﹐《會典》言﹐洪武初﹐令在京府學六十人﹐在外府學四十人﹐州三十人﹐縣二十人﹐日拾廩膳﹐聽於民間選補﹐仍免其差徭二丁。其後以多才之地﹐許令增廣﹐以不過三人五人而已﹐踵而漸多。宣徳年﹐定爲之額﹐如廩生數。其後又有軍民子弟俊秀待補增廣之名﹐久之﹐乃號曰附學﹐遂無常額﹐而學校自此濫矣。按此﹐是每邑學額只有此數﹐非每科卽取此數也。

一曰﹕洪武二十四年七月庚子﹐詔歲貢生不中﹐其廩食五年者罰爲吏﹔不及五年者遣還讀書﹐次年復不中者﹐𨿽未及五年亦罰爲吏。成化四年五月﹐議準革去附學生員而不果。宣徳三年三月﹐將生員公同考試﹐食廩膳七年以上學無成效者﹐罰充吏﹔六年以下者﹐追還所給廩米﹐黜爲庶民。宣徳四年﹐天下生員已三萬餘人﹐卽有病其太濫者也﹐故有是令。

一曰﹕考《通典》舉人條例﹐四經出身﹐授繁縣尉判﹐進士與四經同資﹐是唐時進士初除不過縣尉。士之及第未便釋褐﹐尙有試吏部一關﹐且有出身二十年不獲祿者。今則二甲猶爲部屬﹐崇浮長惰﹐職此之繇﹐貴之太驟也。

一曰﹕今則遐陬下邑亦有生員百人﹐其中之惡劣者﹐一爲諸生﹐卽思把持上官﹐侵噬百姓﹐聚黨成羣﹐投牒呼噪﹐崇禎之末﹐開門迎賊﹐縛官投僞﹐幾於魏博之牙軍﹐成都之突將矣。嗚呼﹗養士而不精﹐其效乃至如此。正統十四年六月﹐詔生員事犯黜退者﹐輕罪充吏﹔若犯姦盜﹑冒籍科舉﹑挾妓飲酒﹑居喪娶妻妾等罪者﹐南北直隸人﹐發國子監充膳夫﹐各布政司人﹐發鄰近儒學充齋膳夫。

一曰﹕《舊唐書》﹐武徳至永徽﹐每年進士或至二十餘人﹐而秀才止一二人。玄宗禦撰《六典》言﹐凡貢舉人有博識髙才﹑彊學待問﹑無失俊選者﹐爲秀才﹐通二經以上者爲明經﹐明閒時務﹑精習一經者爲進士。《張昌齡傳》﹐本州欲以秀才舉之﹐固辭﹐乃充進士貢舉及第。是則秀才之名﹐乃舉進士者不敢當﹐今以生員而冒呼秀才﹐何也﹖

一曰﹕明初洪武四年﹐以秀才丁士梅爲蘇州知府﹑童權爲揚州知府。十年十二月﹐以秀才徐尊生爲翰林應奉。十五年八月﹐以秀才曾泰爲戶部尙書。二十年二月﹐以孝廉李徳爲應天府尹。此皆辟薦之名﹐非所施於科目之士。今俗謂生員爲秀才﹐舉人爲孝廉﹐皆非也。

一曰﹕舉人乃舉到之人﹐不若今人以舉人爲一定之名也。進士乃諸科目中之一科﹐不若今人已登科而後謂之進士也。自本人言之﹐謂之舉進士﹔自朝廷言之﹐謂之舉人。不若今人以鄕試榜謂之舉人﹐會試榜謂之進士也。

一曰﹕下第舉人猶令入監讀書﹐三年許以省親﹐未有使之遊蕩人間者。正統十四年﹐節省京儲﹐始放回籍。其放肆無恥者﹐遂干謁靡所不爲﹐已見於成化十四年禮部之奏。至於末年﹐則挾制官長﹐武斷鄕曲﹐崇禎中乃命巡按禦史考察﹐已不可返矣。進士卽舉人中之一科﹐其試於禮部者﹐人人皆可謂之進士。試畢放榜﹐其合格者﹐曰「賜進士及第」﹐後又廣爲「賜進士出身」﹑「賜同進士出身」﹐然後謂之登科。宋政和三年五月﹐臣僚言﹕陛下罷進士﹐立三捨之法﹐今賜承儀郎徐「賜進士出身」﹐於名實未正﹐乞攺「賜同上捨出身」。從之。

一曰﹕唐制取士之科﹐有秀才﹐有明經﹐有進士﹐有俊士﹐有明法﹐有明字﹐有明算﹐有一史﹐有三史﹐有開元禮﹐有道舉﹐有童子﹔而明經之別﹐有五經﹐有三經﹐有二經﹐有學究一經﹐有三禮﹐有三傳﹐有史科﹐此歲舉之常選也。其天子自詔之科﹐曰制舉﹐如姚崇下筆成章﹑張九齡道侔伊呂之類﹐見於史者凡五十餘科﹐故謂之科目。今代止進士一科﹐則有科而無目矣﹐猶沿其名﹐非也。

一曰﹕唐制天子自詔曰制科﹐所以待非常之才﹐如賢良方正直言敢諫﹑博通墳典達於教化﹑軍謀宏遠堪任將率﹑詳明政術可以理人之類﹐其名最著。天子巡狩行幸﹐封禪泰山梁父﹐往往會見行在。其所以待之之禮甚優﹐而宏才偉論非常之人﹐亦時出於其間﹐不爲無得也。宋朝初年﹐有賢良方正能直言極諫﹑經學優深可爲師法﹑詳明吏治達於教化﹐凡三科。景徳中﹐又詔置賢良方正能直言極諫﹑博通典墳達於教化﹑才識兼茂明於體用﹑武足安邊洞明韜略﹑運籌決勝軍謀宏遠﹑材任邊寄堪爲將帥等六科。天聖中﹐又置髙蹈邱園﹑沈淪艸澤﹑茂才異等三科﹐非工商雜類﹐並許奏薦﹐或於本貫投狀乞應。髙宗時﹐並有博學鴻詞科。

一曰﹕唐時所放進士﹐每歲不過二三十人。士之及第者﹐未便釋褐﹐入仕尙有試吏部一關。韓文公三試於吏部無成﹐十年猶布衣。且有二十年不獲祿者。《文獻通考》言﹐開寶八年﹐王嗣宗爲狀元﹐止授泰州司理參軍﹔太平興國以後﹐始授將作監丞﹑大理評事﹑通判諸州﹐當時以爲異數。

一曰﹕今科場之病﹐莫甚於擬題。且以經文言之﹐所習本經四道﹐而本經可以出題者不過數十。富家巨族﹐延請名士館於家塾﹐將此數十題各撰一篇﹐酬價﹐令其子弟及僮僕之俊慧者記誦熟習。入場命題﹐十符八九﹐卽以所記之文抄謄上卷﹐較之風檐結構﹐難易迥殊。《四書》亦然。發榜後﹐少年貌美者多得館選。天下之士﹐靡然從風。余聞昔年《五經》之中﹐惟《春秋》止記題目﹐然亦須兼讀四傳﹑《禮記》《內則》。百年以來﹐《喪服》等篇皆刪去不讀﹐今則並《檀弓》不讀矣。《書》則刪去《五子之歌》《湯誓》《盤庚》《西伯戡黎》《微子》《金滕》《顧命》《康王之誥》《文王之命》等篇不讀﹐《詩》則刪去淫風變雅不讀﹐《易》則刪去訟﹑否﹑剝﹑遁﹑明夷﹑睽﹑蹇﹑困﹑旅等卦不讀﹐止記其可以出題之篇﹐及此數十題之文而已。昔人所須十年而成者﹐以一年成之﹐故愚以爲八股之害﹐等於焚書﹐而敗人才﹐有甚於咸陽所坑者也。其擬題一則﹐言之尢詳﹐惜詞費不及盡錄﹐其意總以士子知難而攻苦必多﹐攻苦多則羣居終日言不及義者自少﹐士習可漸歸於正矣。

一曰﹕今之經義﹐始於宋熙寧中王安石所立之法﹐命呂惠卿﹑王等爲之。陳后山《談叢》言﹐荊公經義行﹐舉子專論王氏章句﹐而不解經義﹐荊公悔之曰﹕本欲變學究爲秀才﹐不徒變秀才爲學究也。豈知數百年後並學究而非也。此法不變﹐則人才日消矣。趙鼎曰﹕安石設虛無之學﹐敗壞人才﹐使學者不治《春秋》﹐不讀《史》《漢》﹐皆穿鑿破碎無用之空言也。若今之時文﹐旣非經傳﹐復非子史﹐展轉相承﹐皆杜撰無根之語。乃覆局之臣﹐猶托之祖制而相持不變乎﹖

愚按國家用人之道﹐固應器識而後文章。詞藻𨿽美﹐士行不飭﹐又安望其忠君澤民﹐有所設施。黠者矯情以獵無仕﹐劣者恃勢﹐肆意放行﹐世道詐僞﹐裏選不可復舉矣。是宜廣設科目之塗﹐以收賢俊﹐未可以四海之才﹐局於一轍。又必愼其發軔﹐先由州縣官察其鄕評﹐學校官考其行迹﹐然後再行送考。若居鄕不循矩應事專尙巧僞者﹐槪不準其應試。如此設置科條﹐庶乎少牀僥幸之志﹐以長廉毅之風﹐俾在上者得於賢中收才﹐不於文中失士爲允也。朱子曰﹕科舉𨿽中了狀元﹐可惜輸了這邊工夫。顧寧人曰﹕用八股之才而使之理煩治眾﹐此夫子所謂賊夫人之子也。熊文端《邇語》曰﹕若科目果可得人﹐程朱該是狀元。袁簡齋比八股文字爲俳優之不如﹐是說未免太激。若持平之論﹐吾必以天下英才﹐或俯首就範以科目出身﹐非科目之外必無英才也﹐《宋史》黃祖舜言﹐抱道懷徳之士﹐多不應科目﹐老於韋布。在宋季科目之廣﹐士且恥於由此進身﹐況限於一科而已哉﹗是以明季士風最下﹐有由來也。

又按康熙己未﹐詔試博學鴻儒之科。上諭取前代制科舊例來閱﹐查得兩漢授無常職晉上第授尙書郎﹔唐制髙等特授尊官﹐其次等﹝予﹞出身﹐因之有及第﹑出身之分﹔宋制爲五等﹐其第一﹑二等皆不次之擢﹐三等始爲上等﹐恩數比廷試第一人﹐四等爲中等﹐比廷試第三人﹐皆賜制科出身﹐五等爲下等﹐賜進士出身。制科之貴重可見矣。毛奇齡《制科雜錄》中﹐考之甚詳。

又按《明史》﹕每歲天下按察司選生員二十以上﹑厚重端秀者﹐送監考畱。會試下第舉人﹐入監卒業。堂宇宿舍﹐飲饌澡浴﹐俱有禁令﹔省親﹑畢姻﹑回籍有限﹐違者謫遠方典史或充吏云云。此乃貢生入監肄業﹐如今之拔貢﹑歲貢考滿授職之例﹐非州縣生員也。

◎世祿之家不應考試昔見那文毅公﹝那彥成﹞奏議云﹕現開捐納事例﹐臣受恩深重﹐理宜報效助帑﹐已爲臣子某某遵例報捐員外郎等官﹐不敢令其與寒爭競科第云云。偶與友人言及此事﹐或以爲深得大臣事君之體﹐或以爲矯飾藏拙﹐各具一說。余考宋人語錄有言﹐朱文公謂張南軒曰「子以門蔭拜官﹐柰何復攻舉業﹐與寒士爭名耶﹖」南軒乃愧謝﹐棄舉子業而講性道之學﹐卒成一代儒俊。按此則文毅之言﹐非無本也。及考魏孝文時﹐於烈爲光祿勛卿﹐其子登引例求進﹐烈上表請黜落﹐孝文以爲有識﹐𨿽武夫猶知此義也。唐之中葉﹐朝政漸非﹐然一有此事﹐尙知物議﹐如長慶四年﹐中書舍人李宗閔之子蘇巢﹑右補闕楊汝士之弟楊殷士﹐會昌四年﹐江陵節度使崔元式之甥鄭朴﹑東都畱守牛僧孺之源重﹑故相竇易直之弟竇易緘﹐皆以文式合格﹐仍招物議。其後以子弟及第登於白簡而黜落者甚多。開寶元年﹐詔令食祿之家﹐槪由禮部具聞覆試。宋雍熙二年﹐宰相李之子李宗諤﹑度支使許仲宣之子許待問﹑參政呂蒙正之弟呂蒙亨﹑鹽鐵使王明之子王扶舉進士試皆入等﹐上曰「此並勢家﹐與孤寒競進﹐縱以藝升﹐人亦謂朕有私」﹐遂罷之﹝見於《山堂肆考》﹞。考進士之科﹐盛於唐宋﹐其時世祿之家﹐猶不與也。宋執政韓億之子韓維﹐被薦不就廷試。唐介之子唐義問﹐召試祕閣﹐引嫌罷去。又禦史趙兀上疏曰﹕治平以來﹐大臣子弟多處庫﹐甚者不使應科舉。自王安石柄國﹐乃持內舉不避親之說﹐始以其子王列於侍從﹐循以爲常。今宜杜絕其源云云。是向時世祿之家﹐皆以門蔭拜官﹐不準復與寒爭徑。若秦檜之子秦喜﹑孫秦塤皆試進士第一入仕﹐斯爲姦欺之階﹐又何嘗以科名爲榮哉﹗大臣子弟以科目相競者﹐始於明季﹐蓋其時捨此不足取重於俗。甚至景泰七年﹐大學士王文﹑陳循均以其子鄕試不中﹐具奏訟冤﹐竟獲會試﹐更足駭人聞見者也。

謹按國初八旗考試之例﹐時舉時停﹐世祿之家﹐原不系科名爲輕重。其時人材輩出﹐實有英賢﹐而官學生﹑筆帖式﹑蔭生皆可轉補編修﹑學士。凡我八旗子弟﹐固不必尋章摘句﹐摹擬帖括﹐思與寒爭徑﹐然亦必須熟讀史漢經籍以爲根柢﹐諸子百家以爲應變﹐再加以閱歷﹐習以掌故﹐然後始可出爲幹濟之用。總之不求科舉可也﹐不讀詩書不可也。

◎直隸今名畿輔之地爲直隸省﹐此制自明季始也。明以北京之畿爲北直隸﹐南京爲南直隸。考其原起﹐蓋元季天下爲十三行省﹐各置行省中書平章政事一員以理之﹐如今之有巡撫也。洪武七年﹐攺京畿應天各府爲布政司﹐直隸於京師﹐不屬於行省。其後盡攺行省中書爲布政司﹐而仍其舊名﹐謂之各省布政使。沿訛至今﹐不可攺也。

按各省有直隸州知州﹑直隸同知﹑通判﹐當初原是直隸於行省中書﹐不歸知府鈐轄。今則直隸州不屬於知府﹐亦此意也。

又按宋以前郡守卽知州也﹐惟畿輔及龍興之地﹐始升州爲府﹐若山西並州之爲太原府﹑河南汴州之爲開封府﹑安徽壽州之爲壽春府﹑廣東端州之爲肇慶府者﹐皆是也。知州皆有附郭之縣尹﹐未嘗自親民事。元初﹐省知縣﹐乃令知州兼理縣事。明初﹐盡並附郭之縣入州﹐如今之直隸州也。其後知州皆屬於知府﹐小縣又屬於知州﹐大縣逕隸於知府也。

◎京尹京縣品級直省知縣皆正七品﹐知府皆從四品﹐惟畿輔之大興﹑宛平﹑盛京之承徳三縣知縣﹐皆正六品﹐順天﹑奉天兩府尹﹐皆正三品﹐不知始於何時﹐固以尊崇帝裏之意也。愚按漢制知縣品秩本自不同﹐治萬戶以上者爲令﹐秩千石至六百石﹐治不滿萬戶者爲長﹝秩﹞。明太祖吳元年定縣有上中下三等﹝唐制﹐州有三等﹐縣有六等﹐與今之州縣分別繁簡之缺同﹞。稅糧十萬石以下者爲上縣﹐知縣從六品﹐縣丞從七品﹐主簿從八品﹔稅糧六萬石以下者爲中縣﹐知縣正七品﹐縣丞正八品﹐主簿從八品﹔稅糧三萬石以下者爲下縣﹐知縣從七品﹐丞簿視中縣之秩。洪武六年八月壬辰﹐分天下府爲三等﹐糧二十萬以上者爲上府﹐秩從三品﹔二十萬以下者爲中府﹐秩正四品﹔十萬以下者爲下府﹐秩從四品。後乃一齊爲四品而分其繁簡矣。然則今順天﹑奉天兩府尹皆正三品﹐京縣知縣皆正六品﹐固前此上府上縣之秩﹐昔以糧稅繁簡定品秩﹐似不若今以尊崇京輔爲允也。

◎哈哈珠子國初大臣子弟以童稚入侍禁近者﹐不必盡是旗人。康熙中﹐商丘文康相國宋權之子宋犖﹐年十四﹐入備宿衛﹐攺官黃州通判﹐氵存至江蘇巡撫是也。今滿漢大員子弟﹐皆須十八歲始準入仕﹐無童稚拜官之例。惟皇子及諸王侍從小臣中有曰「哈哈珠子」者﹐淸語爲幼男之稱﹐名𨿽幼男﹐亦非年屆十八歲弗用﹐僅存其義而已。按《函山旅話》言﹕唐設九科﹐童子居其一﹐員半千﹑楊炯﹑吳通元﹑裴耀卿﹑李泌﹑劉晏皆由是舉。宋則楊億﹑宋綬﹑晏殊﹑李淑均以童子出身。漢有童子郎﹐梁有童子奉車郎﹐元有童子科﹐見於《選舉志》者十六人云云。是童子拜官﹐古昔已見﹐而揆其制度﹐元之童子科﹐似是今之童子入學爲廩附生員之制﹔梁之童子郎﹐實與今之哈哈珠子相合﹔若員半千等諸人﹐或近於舉神童之典﹐應俟諸博雅者正之。

◎傘扇制度親王﹐紅羅五龍曲柄蓋一﹐紅羅繡四季花傘二﹐紅羅銷金瑞艸傘二﹐紅羅繡四季花扇二﹐靑羅繡孔雀扇二。

親王世子﹐紅羅四龍曲柄蓋一﹐紅羅四季花傘一﹐紅羅銷金瑞艸傘二﹐紅羅四季花扇二﹐靑羅孔雀扇二﹐郡王減四季花傘﹐余與世子同。

郡王長子﹐減紅羅銷金瑞艸傘二﹑紅羅四季花扇二﹐餘同郡王。貝勒同。

貝子﹐紅羅繡金傘二﹐紅羅四季花扇二。鎭國公﹑輔國公傘扇各一﹐制同貝子。

鎭國將軍﹑輔國將軍均用杏黃傘一﹐靑扇一。

固倫額駙﹐云羅紅傘二﹐不施繡﹐靑扇二﹐施以方金。

和碩額駙﹐杏黃雲羅傘二﹐靑扇二﹐施以方金。

郡主額駙以下﹐皆杏黃傘。

公﹑侯﹑伯﹑子皆杏黃傘﹐靑扇﹐飾圓金四塊。男爵﹐杏黃傘﹐扇飾圓金三塊。

京官一品至四品皆杏黃傘一﹐靑扇二﹐飾圓金四塊﹝一品四塊﹐遞減至四品﹐用灑金﹞﹐用淸漢文書銜。

外官自一品至四品均用杏黃傘﹑靑扇各一﹐不加繡飾。五品以下藍傘﹑靑扇。雜職及武職六品以下官皆無傘。

按﹐今京官平時不設儀仗﹐昏喪大事﹐咸用云緞紅傘﹐或用繡蟒紅傘。外官自將軍﹑督撫下至六品文武官皆用素緞紅傘﹐七品知縣以下官用藍傘﹐並無杏黃傘蓋之制。中外都覺黃傘爲尊﹐非神廟出巡﹐弗敢濫用。今考道光年重訂《通禮》所載﹐鎭國將軍﹑公﹑侯﹑伯以下﹐均不能用紅傘﹐是紅傘之制﹐尊於黃傘遠矣。今之錯誤﹐不知始於何年﹐無從問訊。

又按﹐京卿轎前﹐從前均有鞭棍引導﹐近年未見有用者矣。今惟步軍統領﹑左右翼總兵輿前用雙鞭開道﹔步軍翼尉﹑步軍司員﹑筆帖式用單鞭開道﹔街道廳禦史在城外用鞭板鎖棍開道﹐一入內城門卽撤去。

◎輿制親王暖轎金貫蓋と﹐紅幃﹐銀頂﹐朱髹桿。世子暖轎金黃と﹐紅蓋幃﹐朱髹桿。郡王暖轎紅蓋と幃﹐朱髹桿﹐長子暖轎紅蓋幃﹐靑帷﹐朱髹桿。貝勒同。貝子暖轎紅蓋と﹐靑幃﹐朱髹桿。鎭國公暖轎皂蓋幃﹐紅と﹐朱髹桿。輔國公暖轎靑蓋幃﹐紅帷﹐朱髹桿。

一品京官暖轎頂用銀﹐幃蓋瞻均用皂色﹐在京舁夫用四人﹐出京八人。二三品京堂同。四品以下文職京官暖轎錫頂﹐舁夫二人﹐出京四人。外官督撫﹑學政﹑鹽政﹑織造曁三品以上欽差官輿夫八人﹐司道以下﹑教職以上輿夫四人﹐將軍﹑提督﹑總兵年老不能常乘馬者﹐聽其奏聞請用。親王福晉暖轎視親王﹐車用紅蓋﹐四角皂緣﹐金黃垂と﹐紅幃﹐朱輪。世子福晉車轎之制﹐與親王福晉同﹐惟用紅垂と。郡王福晉車轎﹐與親王福晉同﹐惟用皂と。長子福晉車轎紅蓋﹐四角藍緣﹐紅幃﹐藍と。貝勒夫人車轎紅蓋﹐四角皂緣﹐紅と﹐皂幃。貝子夫人有車無轎﹐紅蓋﹐四角靑緣﹐紅蟾﹐靑幃。鎭國公夫人車皂蓋﹐四角紅緣﹐紅と﹐皂幃。輔國公夫人車皂蓋﹐靑緣﹐紅と﹐皂幃。鎭國將軍一品夫人車皂蓋﹐紅と﹐靑幃。輔國將軍夫人車靑蓋﹐紅瞻﹐靑幃。奉國將軍淑人﹑奉恩將軍恭人﹐車幃蓋均用皂。以上各車﹐俱有朱輪。固倫公主車轎金黃蓋﹐四角紅緣﹐紅幃﹐金黃と﹐輿用金頂。和碩公主車轎紅蓋﹐四角緣金黃﹐黃と﹐紅幃﹐輿用銀頂。郡主車轎紅蓋﹐四角皂緣﹐紅と﹐紅幃。縣主車轎紅蓋﹐四角靑緣﹐靑と﹐紅幃。貝勒夫人同。郡君有車無轎﹐紅蓋﹐四角靑緣﹐紅と﹐靑幃。縣君車皂蓋﹐四角紅緣﹐紅と﹐皂幃。鄕君車皂蓋﹐四角靑緣﹐皂幃﹐紅と。以上俱朱輪。一品命婦車轎皂蓋﹐四角綠緣﹐皂幃﹐紅蟾﹐轎用銀頂。二品蓋不緣﹐餘同。三品皂と﹐餘同二品。四品靑幃﹐轎用錫頂。五品以下靑蓋﹐余用皂。三品以上用繒﹐余用布。民公夫人以下輿車均不得用朱桿朱輪。

按﹐八旗滿洲﹑蒙古﹑漢軍﹑漢人之公侯世爵﹐皆謂之民公民侯﹐是朱輪之制﹐非宗室不能用矣。考漢唐之制﹐大僚均得乘用朱輪﹐如元微之詩「門擁大朱輪」。今古之制﹐固有不能盡同者。

◎膳卓膳合禦膳房進膳﹐凡果碟﹑冷碟﹐俱陳於矮卓﹐冪以黃龍巾袱﹐用黃絨繩兜卓之四隅舁之﹐謂之膳卓﹔熱食羹饌﹐則盛於黃龍圓盒﹐疊疊三四盒﹐包以黃布厚棉袱舁之﹐謂之膳盒。考《明季水部備考》云﹕內官監成造禦用彩漆膳卓﹑膳盒﹑托合之類﹐供應宮殿牀﹑卓﹑器皿﹑生鐵﹑錫竈﹑砂銚﹑盤﹑罐等件云云。是膳卓膳合之器﹐自明已然矣。

