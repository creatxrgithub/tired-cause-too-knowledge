雲南買馬記宋楊佐撰

嘉州峩眉縣西十里有銅山寨﹐與西南生蕃相接界﹐戶不滿千﹐俗呼爲小道虛恨姓。縣尉例以十月一日上寨守護﹐謂之防秋﹐至四月一日罷歸。意者以水潦方溢﹐而蕞爾虛恨無能爲也。虛恨固無能爲﹐僅六七百里有束密﹐束密之西百五十里至苴咩城﹐乃八詔王之巢穴也。其地東南距交趾﹐西北連吐蕃而旁靠蜀。蜀自唐時常遭南詔難﹐惟太平興國初﹐首領有白萬者款塞﹐乞內附。我太宗冊爲雲南八國都王﹐然不與朝貢﹐故久不諳蜀之蹊隧焉。煕寧六年﹐陜西諸蕃作梗﹐互相誓約不欲與中國貿易﹐自是蕃馬絕迹而不來。明年﹐朝旨委成都路相度﹐募諸色人入詔﹐招誘西南夷和買。峩眉有進士楊佐應募﹐自傾其家貲﹐呼羣不逞佃民之彊有力者﹐凡十數人﹐貨蜀之繒錦﹐將假道於虛恨﹐以使南詔﹐乃裹十日糧﹐貯酰﹑醢﹑鹽﹑茗﹑姜﹑桂﹐以爲數月之計。諸從行有蓑笠﹑鐵甑﹑銅鑼﹑弓箭﹑長槍﹑短刀﹑坐牌﹑网罟佃漁之具﹐人斬輕桐以檠槖重﹐有餘材則束而賫之。大抵皆先竅鑿聚勘﹐如屋之間架﹐然將以爲寢處之備也。每望日之景﹐穿林箐而西﹐遇摯獸﹐先擊鑼以警之﹐或操弓箭﹑執刀槍以竢。會平林﹑淺艸﹑長溪﹑大澗﹐卽施网罟﹐以從事於佃漁﹐其徒常鮮食以飽。日行才四五十里﹐未暮卽相地架起桐材﹐上下周匝徽索而纏之。然後蔽以坐牌﹐副以网罟﹐將湊於其中﹐必積薪於其側﹐鉆燧火以待夜事。然其地多暑﹐或蒸而爲瘴。值山深木茂﹐煙霾郁興欲雨﹐而莫辧日之東西﹐間或迷路﹐竟日而不能逾一谷也。初﹐銅山爲蕃漢貿易之場﹐蕃人從漢境負大布囊﹐盛麻荏以歸﹐囊罅遺麻﹐或荏旣久而藂生。佐之徒躡麻荏生蹤﹐前尋去路﹐自達虛恨界分﹐十有八日而抵束密之墟。前此三四十里﹐漸見土田生苗稼﹐其山川風物略如東蜀之資﹑榮。又前此五七里﹐遙見數蠻鋤髙山﹐俄望及華人﹐遑遽叫號﹑招羣蠻蚍聚。佐乃具巾紵磬折而立﹐命其徒皆俯伏﹐毋輒動。須臾﹐有老髽自山而下﹐問佐何來﹖佐長揖不拜﹐俾其徒素諳夷語者﹐具以本路奉旨招誘買馬事對﹐徐以二端茜羅啖之。老髽涕泣而徐言﹕『我乃漢嘉之耕民也。皇佑中以歲饑來活於玆﹐今發白齒落﹐垂死矣﹐不圖復見鄕人也。』乃爲佐通好於束密王。久之﹐有馬十數騎來邀迎﹐悉俾華人乘而入。束密王悅蜀之繒錦﹐且知市馬之來其國也﹐待佐等甚厚﹐不惜椎羊刺豕﹐夜飲藤觜酒。蠻女嫠婦與人亂不禁﹐惟已嫁﹐姦者抵死﹐故飲散輒擇其女婦﹐徧匹華人﹐抑所以重漢之貴也。凡如此未旬浹﹐會八國王廉得其狀﹐遣使詰問﹐何故輿華人雜處﹖束密懼﹐因悉以佐等所賫物偕行﹐三驛趣苴咩城﹐而獻諸都王。王館佐於大雲南驛﹐驛前有裏堠﹐題東至戌洲﹐西至身毒國﹐東南至交趾﹐東北至成都﹐北至大雪山﹐南至海上﹐悉著其道裏之詳﹐審詢其裏堠多有完葺者。俄遣頭囊兒來館伴﹐所謂頭囊者﹐乃唐士大夫不幸爲蠻賊驅過大渡河而南﹐至今有子孫在都王世祿﹐多聰悟挺秀﹐往往能通漢語。佐抵大雲南之翌日﹐都王令諸酋長各引兵﹐雄張旗隊﹐擁佐等前﹐通國信﹐卽諭市馬之實﹐而都王喜形於色﹐問勞﹐贈送佐等各有差。尋以陜西諸蕃就漢境貿易如初﹐而西南市馬之議罷。明年﹐銅山寨申峩眉縣﹐縣申嘉州﹐州申本路鈐轄司﹐以某日有雲南蕃人貢馬若干到寨﹐乃楊佐者奉帥府命﹐通國信招誘出來。鈐轄司卽下委嘉州通判郭九齡前視犒勞﹐且設辭以紿之﹐謂本路未嘗有陽佐也﹐馬竟不畱。初﹐佐受雲南八國都王回牒﹐歸投帥庭﹐後緣頒示九齡﹐遂掌在嘉州軍資庫。蕃人知設辭相拒﹐其去也頗出怨語。元丰三年春三月生明日﹐宋如愚東軒錄。﹝『續資治通鑑長編』卷二百六十七注引﹞

