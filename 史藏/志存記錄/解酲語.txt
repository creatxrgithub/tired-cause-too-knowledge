解酲語元李材

泰定間中夜﹐忽召集賢學士鄧文原﹐倉卒不備手詔﹐就以帝所佩玉從容召之﹐至曉著二朱衣送出﹐人以爲榮。京朝官獲美除者﹐僚友設酒於披雲樓以爲賀﹐因名「披云宴」。六部得堂署﹐則爭相饋遺﹐謂之「烘堂」﹐南臺權重百僚﹐正堂限號斧口限人﹐不得輕越。平章李孟﹐漢中人﹐始家居﹐不欲事仕。因事至京師﹐右丞楊吉薦畱輔導仁宗﹐仁宗敬重之﹐嘗與之對奕便殿﹐賜食雪膚餅﹑徹骨員﹐又冬月賜宴暖閣。國初序朝﹐執政大臣謂之「擎天班」﹐玉堂淸署謂之「煥璧班」﹐言官法司謂之「劍鍔班」﹐外戚謂之「椒蘭班」﹐親王謂之「瓊枝班」﹐功臣將帥謂之「豹首班」﹐其餘朝臣謂之「隨班」。長春殿宴羣臣﹐供事內臣進饌﹐有咳病。帝惡其不潔﹐命爲疊金羅半面圍之﹐許露兩眼下垂至胸﹐自是進饌者以爲此例。宮中臨幸﹐以黃金妝肩輿﹐使宮人衣貼繡鋪翠襦扛之。至元間﹐馬人兒國入貢國﹐近占城。二十二年﹐遣使至其國求奇寶﹐得吉貝衣十襲。吉貝樹名「其華」﹐成時如鵝毳﹐抽其緒紡之以作布﹐亦染成五色﹐織爲班布寶花冠十項。冠以金作花﹐七寶裝纓絡爲飾。蝦百顆形如珠﹐而成龍紋﹐大者過於彈丸。國有蝦瀨﹐隱沙中﹐常抱珠戲於瀨上﹐土人俟其去﹐取之繡絲﹐絞百假金顏香千團﹐香乃樹脂﹐白者爲佳。五香七寶牀一隻﹝牀可坐不可睡者﹞。鴛耨瓢十枚﹐以之貯食﹐經月不敗。庵蘿樹數十枝﹐花葉似棗﹐實似李﹐味佳。大珊瑚百株。鱗睛石百枚﹐又有血竭褊桃﹑浮金瓶等物。僧嗣占妙髙﹐上言欲毀宋會稽諸陵﹐西僧楊璉眞伽又請﹐乃如所請﹐發陵取寶器﹐以諸帝遺骨建浮屠於杭之故宮﹐截理宗頂以爲飲器。時會稽有六陵﹝徽宗﹑髙宗﹑孝宗﹑光宗﹑寧宗﹑理宗﹑度宗﹞﹐發掘搜取諸寶器殆盡。徽宗陵獲走花烏玉筆箱﹐又同涼潑繡管﹝外國所進﹞﹔髙宗陵眞珠戲馬鞍﹝嶺南劉釒長所結以獻於太祖者﹞﹔光宗陵交加百齒梳﹑香骨案﹔理宗陵伏虎枕﹝七寶合成伏虎之狀﹞穿雲琴﹝金貓睛爲徽﹐龍肝石爲軫﹞﹑綠玉磬﹝唐楊妃物﹞﹔度宗陵五色藤盤﹑影魚黃瓊扇柄﹐其餘器物不可盡舉。大抵陵中物無定式﹐惟視平生所玩何如也。世祖獵於灤河﹐一鳥摩於靑雲之表﹐世祖以﹤矢曾﹥下之﹐形大於鶴﹐羽皆五彩成斑。有西夷人云「此是盧隆鳥﹐宿於西海荻艸中。」成宗春暮命宮人掃落花﹐鋪蘭苕殿﹐施金帳﹐諸嬪衣碧鸞朱綃半袖衫﹐頭纏吉貝錦﹐臂系秋云紫條帕﹐著白ふ褲﹐成羣相逐﹐滚蕊翻花﹐斗腕飛蹄﹐戲狎彌日。帝曰「上燦黃金﹐下設萼席﹐使美人爲鞠弋流蹌之戲。」處州陳繹曾爲國子助教﹐口喫。一日集諸生曰「車生極﹝極欲言諸生習業也﹞。」中有數人不覺葫蘆絕倒。問之﹐皆官生恩蔭也﹐繹曾不能容﹐解官南還。有臧侍郎者﹐素畏其妻﹐妻怒卽行跪禮﹐俟其怒解乃起。禦史中丞視公有張京兆之風﹐嘗爲妻合脂與粉﹐調以塗之﹐號「桃花面」﹐京中好事者爭相效焉。當時語云「侍郎慘﹐夫人屈﹝夫人作細君﹞。夫人面﹐中丞煉。」撫州吳澄名重至治﹑泰定間﹐貴族巨賈莫不願得一文以爲子孫傳寶。凡求文﹐先修贄禮﹐後復以金帛致謝﹐謂之「采珍」。在翰林數年﹐幾於巨萬。張平章曰「吳學士身居玉堂而抱奇貨﹐求文章者日以千數﹐孰謂文章不可以榮身發家哉﹖」天歷中﹐一人著紫花艸褲﹐束斑竹枝冠﹑蟬翼巾遊市上﹐或時至寺中聽講連日﹐或吟飲酒肆三宿而去﹐市上兒至呼以「癡漢」﹐亦不爲意。京中大姓異之﹐相與承接彌月﹐忘歸。人問其姓名﹐但云「浮生子」。平時詩句近於鄙俚﹐人所難處反露警拔﹐蓋文而隱者也。凡數年﹐忽遁去。燕帖木兒奢侈無度﹐嘗屠百羊以會僚吏﹐又於第中起水晶亭﹐亭四壁皆水晶鏤空﹐貯水養五色魚其中﹐剪彩爲白蘋紅蓼等花置水上。壁內置琥珀欄桿﹐鑲以八寶奇石﹐紅白掩映﹐光彩玲瓏﹐前代無有也﹔洞房設樓牀廣褥﹐擇美姬溫軟少骨者﹐枕籍而睡﹐謂之「香肌席」。脂紅粉白之嬌羅列左右﹐隨其所取﹐以爲花嬉玉樂也。尙書範谷英賜食帝前﹐食韭芽面﹐旨之一箸而止﹐帝曰「不中食乎﹖」英曰「臣豈敢但天廚珍味﹖臣已領恩矣﹐山妻久厭糟粕﹐將以遺之﹐使知官家有人所不見之物也。」帝令盡服之﹝「服」作「食」﹞﹐復賜一帖以歸。倒剌沙賄賂通行﹐賣官鬻獄﹐家有金窖寶海﹐以藏所得金帛珍異﹐時人譏之曰「庸才計窮﹝作極﹞﹐披靡於勢門﹝「靡」作「倚」﹞﹔金玉運窮﹐朝宗於寶海。」唐駙馬寵於太后﹐所賜廚料甚盛﹐乃開回仙廚以市﹐廚極馨香﹐使仙人聞之﹐亦當駐也﹝「回」作「駐」﹞。柳貫至正間待制翰林﹐與虞集﹑揭奚斯﹑黃氵晉齊名﹐號「儒林四傑」。黃氵晉爲文章﹐如澄湖不波﹐一碧萬頃﹐凡朝廷大詔令﹐皆出其手﹐京師人呼爲「璽口學士」。許謙孫從宗言上方珍異庫有虎頭硯﹑魚肌箋﹑猿臂笛﹑金絲簞﹑鳴玉系腰等﹐以嘗提點庫﹐故知之悉云。詞客馬文友別墅在彰義門﹐內有春香亭﹐每百花開時置酒亭下﹐會都之文人吟士賞花賦詩﹐謂之「錦繡會」﹐預是會者﹐各輪一席。又有飲山亭﹐夏日避暑於此﹔又有婆娑亭﹐玩月之所﹐並聚詩人作會﹐如春香故事。因號其墅曰「長樂園」。國初起圓殿於西宮中以居西僧﹐僧官皆著茜帽。閒閒眞人嘗於帝前稱天臺山多仙果﹐帝曰「可致乎﹖」眞人曰「可。」因取金盒覆之﹐少頃有水晶李十枚﹑鶴珠棗三十枚﹑甘竹實四枚。吳元節至元中至京師﹐從張畱孫見世祖。成宗召見﹐贈「玄徳眞人」﹐臨終作詩﹐有一聯云「睨視乾坤輕世界﹐辟開山嶽上天門。」舉棺如無人﹐乃是尸解也。商人獲利者曰「遂心」﹐不得利曰「犯耗」﹐買酒脯禳之。至極賤行商﹐呼爲「貨腳」﹐行商亦謂坐賈曰「匏漢」﹐蓋相譏也。有軍人早出﹐月色朗然﹐見一獨足者橋欄上臥。軍人少壯無畏懼﹐乃抱之。其鬼卽云「放我﹐當有相酬。」軍人曰「得何物﹖」曰「有銀盞。」一問居處﹐云「少間送來」。軍人又貪進﹐遂捨之。其妻見一年少扣門云「賢夫令將盞歸。」授其妻而去。至晚軍人回﹐將盞示之﹐夫乃說今日之事﹐妻曰「神靈物不可駐之。」令將貨之﹐易酒肉祭之﹐夫從其言。祭畢﹐夫曰「適看其盞有似家內樣﹐莫不偸我者將來否﹖」妻亦疑之﹐往取﹐果失之矣。夫妻愕然﹐曰「大是俊鬼子」。吳殷文圭舉進士﹐途中遇一叟﹐目文圭久之﹐謂人曰「向者一人綠眉﹐拳入口﹐神仙狀也。如學道當沖舉﹐不爾有大名於天下。」而文圭拳實入口﹐乾寧中擢第。

