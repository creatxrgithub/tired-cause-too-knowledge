《紀丰潤張學士馬江戰事本末》淸趙增禹

直隸丰潤張學士﹐名佩綸﹐字幼樵。其先世雨樵中丞﹐仕至安徽巡撫。學士以同治庚午辛未聯捷入翰林﹐年甫冠﹐未娶也。甲戌散館授編修﹐光緒丙子大考二等第二﹐擢侍講﹐旋轉侍讀。學士長身偉幹﹐天資聰穎過絕人﹐讀書目十行並下。初入塾﹐一日背誦魯論至泰伯第八。旣以丰才碩學﹐置身玉堂﹐職地淸曠﹐則日與張文襄之洞﹐寶竹坡廷﹐陳伯潛寶琛﹐黃漱蘭體芳諸蕓署名流﹐頡頑上下﹐究心經濟學﹐考核中外利獘﹐兼及東西洋輿地﹐交涉戰守機宜﹐期有用於當世。浙中吳子俊太史觀禮者﹐以名徳猷略負重望﹐夙贊畫左文襄軍務﹐歷任道員。文襄矜尙之﹐欲使署按察使事﹐太史不可﹐仍赴試春官﹐遂與學士同年入詞館。吳太史於齊年生中獨異目學士﹐琛爲偉器﹐凡所以琢磨道徳﹐惇厲事業者﹐恆期之第一流。學士亦傾心師事﹐敬憚效則﹐守繩尺維謹。吳太史丙子典四川試﹐旋沒於京邸。學士慟甚﹐喪車啟行日﹐與同志諸賢徒步泣送長安門外﹐都中人爲感動。學士初起家卽擅盛名﹐材智學術﹐跨越當代。自吳太史逝﹐學士每語所知﹐疇曩尊畏吳君。朋儕燕聚﹐吳君𨿽未在﹐斂意气都不敢發舒。今已失吳君﹐心之官多不自管攝﹐安得起吳君日匡我﹖學士生平聰明徹悟類如此。學士居淸秩﹐兼日講《起居注》官﹐則大感奮砥礪﹐以爲詞曹文學臣﹐幸獲侍天子帷幄﹐從容進議﹐寧當咕咕逐星雲月露﹐摩王逸少歐陽率更楷法﹐以小技陋後人。凡國家用人行政﹐積獘齊丘山﹐誠休戚相綴系﹐不得不據理糾彈。學士每上一疏﹐文辭淸麗﹐气剛而識明。諫艸傳流﹐遐邇爲聳企﹐一時風气嬗衍。諸言官摩厲鋒稜者﹐往往爭附淸流﹐聯章搏擊﹐掘株竟源﹐日以滌除當塗腐垢爲事。而學士所錚錚力詆﹐尢多與滿洲內府巨僚相鑿枘水火。猶幸慈禧太后臨朝﹐器學士曰能。恭忠﹑醇賢兩親王秉國政﹐亦雅與臭味沆瀣。在廷漢大臣﹐則有若朝邑閻文介﹑髙陽李文正﹐又皆欽遲學士﹐爭相汲引以爲才﹐用此故章奏朝聞﹐夕已報可﹐名位耀一時。而怨家仇人﹐久環布宮闕內外﹐未嘗去京師﹐日夜撫膺﹐側目抵掌﹐冀尋隙伺罅﹐蹈藉學士甘心焉﹐必置之死地而後快者﹐不可勝數也。天下深識者流﹐則以爲學士旣被荷宮廷識拔﹐令吳太史在﹐少鋤抑其盛气﹐益納之靜淡﹐以晦養其神明﹐𨿽仕進略紆乎遼綴者﹐歲月必大用﹐建設軒軒然不可阻。今猝發之﹐干將莫邪﹐鋒銳莫敢攖﹐其折決矣。己卯庚辰間﹐學士居生母太夫人喪﹐服闋補官庶子﹐時尙未進侍講學士也。適都察院左副都禦史缺出﹐疊補授王之翰等數人﹐命甫下﹐皆以庸鄙不稱職﹐被科道交章劾罷。朝廷爲之動﹐特欲以漢臣峻整有風骨﹐爲時流欽戴者蒞之﹐且以靖鎭百僚。環顧在列﹐無以逾學士﹐遂有署理副都禦史之命。學士自以授職僅十年﹐歷俸未五稔﹐辭不獲。謝恩折有云「對此柏臺霜肅﹐惜聖朝誤賞春華﹐際玆松棟云髙﹐在小臣願爲屈軼。」士大夫忻忻傳誦之。學士長臺綱日﹐奏事內廷﹐皇太后優加眷注﹐諸大政事疑未決者﹐率以學士一言裁斷。甄別貪鄙不職科道﹐一疏褫十二人﹐輦轂爲肅。性彊直﹐敢面折人。恭邸出軍機學士﹐乞病假數日。旣出﹐某親王慰之曰「幼樵先生偶有何不安者乎﹖」學士正色曰「某有手足之疾。」聞者爲悚息。是年知癸未科會試貢舉事﹐旋偕侍郎烏拉布按事陜西﹐綜核精明﹐風規甚烈。學士自念爲天子大臣﹐所接遇士大夫﹐每詳究邊情及四方民瘼。於時整理八旗宗室官學﹐請滿禦史一律考試後予記名。而內轉庶子﹐外簡口北道﹐爲籌升途。洗各衙門浮占冒銷之獘﹐皆擘畫精審﹐嶽嶽不可回。又屢奉醇邸命赴天津考察海口各炮臺鐵艦。霆軍舊部唐提督仁廉﹐疊被優獎﹐以金饋學士﹐勉以報國﹐還其贄。李文忠旣與學士款接﹐則大以爲偉人﹐崇敬之者良摯﹐又命諸公子執贄門下。諸瀛海情形﹐及戰陣防守機要﹐文忠盡以餉學士﹐無所隱。當是時﹐朝廷方憂苦彊敵憑陵﹐廷臣爲旰食﹐學士平日已孜孜講肄矣。迨爭天下事府怨多﹐愈專勤研軍事﹐慮倉卒被詔旨無以應﹐爲羣小所乘。其在廷議論﹐大率主力戰自彊。每參與密勿﹐侃侃無屈撓。泰西各公使傾聞風旨﹐頗嚴憚﹐異其人。或詣私第乞訂交﹐學士拒不納。嗟乎﹗朝廷當海宇澄淸﹐邊隙未起﹐以學士之才﹐誠假借事權﹐畀之訓練海陸軍重任﹐風行雷厲﹐整飭營衛﹐以爲緩急﹐一日備敵﹐氛必頓斂。卽不能﹐但解省內自護左右忠勁﹐任艱巨之才臣﹐俾無入於陷阱﹐借之以鼓舞豪傑﹐號召興起。山有虎﹐水有蛟龍﹐聲威所樹﹐豈惟人民利賴之﹖是豈不足以風乎﹖甲申之役﹐法人侵奪越南土地﹐劉永福起黑旗兵﹐屢與之角。中朝以我藩屬﹐臣順有年﹐間執遠人之口。中法失和﹐宣布決戰事﹐邊疆旣搖﹐閩海防務尢爲重要。諸京邸與學士爲敵仇者﹐知軍事起則大喜。蓋審知學士富才略﹐上結主知﹐交遊皆英俊。閣部封圻諸政務﹐胥不足使躓﹐且撥煩治劇﹐或益揚其聲。惟戰陣奇險﹐咄嗟生變幻﹐兼海疆冥邈﹐船炮深機﹐中人都未習。彊寇在門﹐眉睫患害﹐已不可爬梳﹐遽以責書生﹐不死敵﹐必死法﹐或咋而自裁。計已定﹐於是陰遣黨人用事者﹐語法使臣曰「中華主戰者﹐張學士一人﹐敗張某﹐和議成矣。」福建總理船政大臣者﹐專轄馬尾船廠﹐地方文武無所與﹐責重而權輕﹐浮游孤寄於海濱﹐不能稍展其戰事之能力者也。船廠之建置﹐創設於左文襄﹐左軍用兵西陲﹐沈文肅始以鄕紳任船政﹐規畫全局。立船塢於馬尾﹐去福州不數百里﹐山重水深﹐气象雄固﹐大抵如江之漩沱。海底暗礁棋布﹐鱗次環互﹐兵艦出入﹐徑越門扃﹐皆必紆徐展輪﹐購土著老漁人屈曲引導﹐始敢行。京中陷學士者﹐旣假推薦之策﹐進說宮廷﹐陰矢相賊虐﹐以船政大臣命學士往籌戰略。而外廷爭和之。愛學士者﹐噤塞不得發。學士知出羣小意﹐默自危﹐顧恥避危事﹐不敢言﹐亦不敢辭。而太后及醇邸殊不知﹐且以船政今得人爲可慶慰也。夫臨敵易將﹐古有炯戒。平日之擁厚糈爲蠱爲蠹﹐坐嘯而酣嬉者何人也﹖危波突震﹐乃別遣一人﹐曰汝往戰。入不可知之地﹐馭不可知之兵﹐用不可知之械﹐使之禦不可知之敵。而奉不可知之命﹐聯不可知之交﹐以求立不可知之功。此其咎朝廷任之乎﹖將士任之乎﹖此眞不得不爲當日身赴危機之勞臣痛哭者也。學士出京時﹐閻文介執其手曰「子殆爲晁錯矣。」旣取道赴閩﹐過津門﹐李文忠挽與深談﹐具告以中法兵力堅脆懸絕﹐勢不侔﹐必勿戰。且曰「玆行也﹐全中西大局以報國恩﹐悻悻者非﹐卽勝矣。乃益不可枝拄。」合肥太傅﹐建功名久﹐揚歷中外數十年﹐所言懇悃﹐學士不能無枝於心﹐於是乃亦有所徘徊矣。學士抵馬江﹐前大臣何如璋以事任卸﹐交兵輪十餘艦﹐海軍二千餘人﹐所治者如此。其時何制軍任閩浙總督﹐張中丞任福建巡撫﹐學士至﹐考詢閩疆防務﹐則水陸空虛﹐未嘗略警備。學士抵二人間以精神相促逼﹐某某則大愧。愧生憤﹐憤生忮﹐忮生毒﹐乃陰飭所屬僚吏將佐﹐凡營伍戰守事﹐無關張大臣﹐諸船塢所需﹐必多方撓宕以殺其勢。何制軍寄樞臣乞和電﹐某等只在須臾未死之間﹐不得不爲億萬生靈請命。報館或繪其朝服孔翠翎﹐紅寶石頂﹐手擎芙蓉膏一甌﹐鞠躬待盡狀以爲笑。學士躬理船政﹐則訓軍治器﹐獎能黜惰﹐勤勤課戰備。日與諸將弁學生﹐講明而練習之。整肅精妍﹐已堪一戰。戰後某武弁嘗語人曰「張欽使神人也﹐營中獘莫能欺﹐卽售矣﹐須臾符帖下﹐無不洞。」論者之言曰「秦白起甘受杜郵之戮﹐而不肯貿焉攻趙﹐以敗其名。學士人傑也﹐閩疆之事﹐卽兩軍相當矣﹐誠得兼地方疆寄之事權而並治之﹐文武可簡別﹐餉械可籌畫﹐水陸可援應。指麾董帥﹐以是效勝於元戎﹐海南邊務﹐其猶可挽也已。」法海軍大將之帥兵輪入馬尾也﹐散厚資﹐募漢姦爲先導。旣入泊﹐我軍以巨船滿載石﹐鑿舟底沈之﹐塞其出徑。法人惶懼甚﹐卑詞遣介乞學士念邦交縱使去。學士以泰西往事﹐兩國兵爭﹐先下辣手者勝﹐志有之﹐先人有奪人之心。欲專斷行軍﹐而朝旨所未測﹐乃電達軍機﹐請速戰。回電言和戰不可知﹐萬不可釁由我起。學士則大忿戰事無端倪。且素識京師諸大臣﹐意態巽懦爲揣測﹐大都決退讓。故𨿽日懸牌警策諸將官﹐朝夕飭戰具﹐候調遣分布﹐將士熟見之﹐皆不以爲意﹐心膽間亦稍稍侵尋渙弛矣。斯時也﹐我軍已錮法輪死海之中﹐將軍受命﹐鑿凶門而出﹐軍中聞將軍令﹐不聞天子詔﹐誠潛軍龠火﹐起炮艦環萃而驟攻之﹐法可使隻輪不返。法舶已入口﹐豈曰非戰地。𨿽後事交涉﹐西鄰有責言﹐軍勝則權彊﹐理直則气壯﹐又何所爲負﹖故學士之先後疑誤於掣肘之言﹐誰爲爲之﹐乃至於此﹖未戰之前夕﹐法兵船先爍炭﹐墨煙繚繞﹐乘風上空際﹐如墨蛇蜿蜒互作態﹐某將弁瞥見之﹐徧語同伍曰「法將戰﹐且起碇矣﹐我軍宜亦火。」某將則促所管船爲火﹐旁一舶隨之火。學士在中軍不知﹐無將令﹐故餘船皆未火也。法軍入中國﹐間諜極精﹐京外大僚﹐或亦與輸消息。福建疆吏﹐有憾於張學士﹐法營皆知之﹐約戰遞戰書﹐不逕致之船政大臣船塢﹐而轉致諸福建總督衙署也。何制軍閣半日許﹐不以付學士﹐有武人某鎭怒噪曰「此國事﹐胡忍爲﹖」電始發。學士譯畢﹐大驚曰「我軍輪未火﹐力不及﹐請電法約他日戰。」語未卒﹐巨炮聲隆隆﹐洞穿各艦鐵板﹐如漏屋上下徹。我軍惟已火者兩輪﹐得左右出與法戰﹐余盡壞。法大將孤拔﹐方緣繩升桅發炮﹐學生某擎炮前﹐測的準仰擊之﹐斷左臂﹐旋折下﹐遂以死。法兵船尋合圍麇至﹐兩船知不敵﹐皆鼓輪馳撞法艦﹐坼裂聲震天﹐遂與法兩艦並沈以死。學士聞炮聲﹐倉卒欲死不能得﹐一武弁挽之行﹐遂走。後事之訾學士者﹐皆曰敗不能死﹐且以法船之舉火﹐列將能言﹐而軍中不知警﹐以爲學士罪﹐固也。然樞臣密電遏戰﹐且曰「萬不可釁由我啟。」將與人仇殺﹐而必曰「彼梃我而我乃可梃之﹐彼刃我而我乃可刃之」﹐有是理乎﹖若夫學士之不能死﹐特其須臾不審耳。彼旣負非常之材幹﹐則自待者優。古之人若管敬仲之不恥幽囚﹐李少卿之不惜降虜﹐司馬子長之不辭腐刑﹐彼皆欲大有爲於後耳。蓋嘗有傾跌挫折﹐一旦遘機勢﹐出奇鑄偉謀﹐晚蓋而霞綺滿天者﹐乃亦事之常。況學士之挺挺爲國﹐而讒間貝錦之口﹐百方媒孽以蘄逞於一時。則其心固亦有迫欲眾白之幽思﹐而末甘沈沈終古者﹐又豈料後日之長此淪落也耶﹖學士在馬江時﹐請創設外海兵輪一疏﹐左侯相讀之嘆曰「此天下奇材﹐我輩不及也。」敗聲旣聞﹐李文忠電政府十四字﹕「船可壞﹐廠可毀﹐丰潤學士﹐必不可死。」學士旋褫職遣戍﹐李合肥爲代繳臺費﹐還贅文忠節署。文忠禮重學士﹐謂名位必復大振﹐言竟不酬。屢語人曰「愛其才﹐悲其遇。」又電達醇邸﹐爲學士謀起用。復電云「盛怒未歇。」然學士旣入北洋直督署中﹐皇太后微聞之﹐心弗善也。顰蹙言朝廷方新得一奇雋才﹐亦復羅致爲﹖方學士崇赫時﹐滿大臣有短學士者﹐太后輒怒曰「我揀得少年能事者代若曹子勞﹐都不足耶﹖」聯軍入京﹐鑾輿西幸時﹐學士從李文忠畱京辦事﹐還編修原職﹐入直政務處。文忠未幾沒﹐學士亦旋捐館捨矣。夫以學士躬負天下才﹐得文忠殊眷﹐身都將相﹐乾坤爲旋轉。其登進宜可券﹐而竟相左﹐令學士失職。後閉門韜練﹐朝廟久乏才﹐亦必收而復杖之﹐以拾秦穆孟明之遺業。國之大艱﹐別利器。棟僕而榱落﹐又相隨殞謝﹐可遇也終不遇焉﹐是則其命也夫﹗是則其命也夫﹗光緒己丑﹐余道出津滬﹐與閩縣葉孝廉﹐以世交聚語江舶中。馬江之戰﹐世之詬學士者﹐多爲學士仇家言所誤蔽﹐誣損其眞﹐而事後論成敗者﹐遂雷同相從。葉孝廉詳以語余﹐且爲天下悼惜學士者甚至。又馬江戰時﹐吾敍人有因事至閩者﹐備睹顚末﹐余考校而書之。竊嘆乎天下常不能無事﹐而任事者才﹐當日之雷轟電掣﹐狂瀾已矣。獨以爲天之生才不數覯﹐或才矣而﹛阿女﹜自媚﹐不敢一觸蚊蠅﹐則於世仍遠矣。有之而國家大勞怨﹐獨以身當之﹐彼宵人之嫉之者宜也。乃自謀旣拙而忠﹐謀特以報朝廷﹐有國者顧亦從而排屏摧陷之﹐切切然不啻代妒賢忌能者借泄其私忿。必使六合之人﹐皆引以爲戒﹐相欺相蝕﹐務欲朝廷上下﹐昏昏冥冥﹐頑霧布塞﹐羣入於黲黷亡滅之一途﹐則又何樂哉﹖矧夫用兵之道﹐臨陣決幾﹐生死存亡﹐判別於呼吸。苟萬里之外﹐必以廟謨遙制之﹐則失其命矣。故中樞不得人﹐彼海陸疆場﹐決無大將能制勝立功名之理﹐此尢國是之至可危者。余備論之如此﹐庶天下事求得其眞相﹐或亦愚者一得﹐足備芻蕘之采擇云。

