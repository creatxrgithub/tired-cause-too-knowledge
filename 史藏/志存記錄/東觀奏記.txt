東觀奏記﹝唐﹞裴庭裕

東觀奏記序上卷中卷下卷繆荃孫跋

東觀奏記序聖文睿徳光武弘孝皇帝自壽邸卽位﹐二年﹐監修國史﹑丞相﹑晉國公杜讓能以宣宗﹑懿宗﹑僖宗三朝實錄未修﹐歲月漸遠﹐慮聖績湮墜﹐乃奏上﹐選中朝鴻儒碩學之士十五人﹐分修三聖實錄。以吏部侍郎柳玭﹑右補闕裴庭裕﹑左拾遺孫泰﹑駕部員外郎李胤﹑太常博士鄭光庭專修《宣宗實錄》。庭裕奉詔之日﹐惕不敢易﹐思摭實無隱﹐以成一朝之書。踰歲﹐條例竟未立。國朝故事﹐以左﹑右史修起居注﹐逐季送史館﹐史館別設修撰官。起居注外﹐又置日曆。至修實錄之日﹐取信於日曆﹑起居注﹐參而成之。伏自宣宗皇帝宮車晏駕﹐垂四十載﹐中原大亂﹐日曆與起居注不存一字﹐致儒學之士擱筆未就。非官曠職﹐無憑起凡例也。庭裕自爲兒時﹐已多記憶﹐謹采宣宗朝耳目聞睹﹐撰成三卷。非編年之史﹐未敢聞於縣官﹐且奏記於監國史晉國公﹐藏之於閣﹐以備討論。

上卷孝明鄭太后﹐潤州人也﹐本姓朱氏。李錡據浙西反﹐相者言於錡曰「朱氏有奇相﹐當生天子。」錡取致於家。錡旣死﹐後入掖庭﹐爲郭太后侍兒。憲宗皇帝愛而幸之﹐生宣宗皇帝﹐爲母天下十四年。懿宗卽位﹐尊爲太皇太后。又七年﹐崩。以郭太后配享﹐出祭別廟。上性至孝﹐奉鄭太后供養﹐不居別宮﹐只於大明宮朝夕侍奉。親舅鄭光﹐卽位之初﹐連任平盧﹑河中兩鎭節度使。大中七年﹐自河中來朝﹐上因與光商較政理﹐光素不曉文字﹐對上語時有質俚。卽命宰臣別選河中節度使﹐畱光奉朝謁。後或以光生計爲憂﹐卽厚賜金帛﹐不復更委方面。憲宗皇帝晏駕之夕﹐上𨿽幼﹐頗記其事﹐追恨光陵商臣之酷。卽位後﹐誅除惡黨無漏网者。時郭太后無恙﹐以上英察孝果﹐且懷慚懼。時居興慶宮﹐一日﹐與二侍兒同升勤政樓﹐依衡而望﹐便欲殞於樓下﹐欲成上過。左右急持之﹐卽聞於上﹐上大怒。其夕﹐太后暴崩﹐上志也。懿宗郭太后旣崩﹐喪服許如故事。禮院檢討官王皞抗疏﹐請後合葬景陵﹐配享憲宗廟室。疏旣入﹐上大怒。宰臣白敏中召皞詰其事﹐皞曰「郭太后是憲宗春宮時元妃﹐汾陽王孫﹐迨事順宗爲新婦。憲宗厭代之夜﹐事出暗昧﹐母天下歷五朝﹐不可以暗昧之事黜合配之禮﹗」敏中怒甚﹐皞聲益厲。宰臣將會食﹐周墀駐敏中廳門以俟同食。敏中傳語墀﹕「正爲一書生惱亂﹐但乞先之。」墀就敏中廳問其事﹐皞益不撓。墀以手加額於皞﹐賞其孤直。翌日﹐皞貶潤州句容令﹐墀亦免相。大中十三年秋八月﹐上崩﹐宰臣令狐綯爲山陵禮儀使﹐奏皞爲判官。皞又拜章論懿安合配享憲宗﹐始升袝焉。上延英聽政﹐問宰臣白敏中曰「憲宗遷座景陵﹐龍輴行次﹐忽值風雨﹐六宮﹑百官盡避去﹐惟有一山陵使﹐胡而長﹐攀靈駕不動。其人姓氏爲誰﹖爲我言之。」敏中奏景陵山陵使令狐楚。上曰「有兒否﹖」敏中奏長子緒﹐見任隨州刺史。上曰「可任宰相否﹖」敏中曰「緒小患風痺﹐不任大用﹔次子綯﹐見任湖州刺史﹐有臺輔之器。」上曰「追來。」翌日﹐授考功郎中﹑知制誥。到闕﹐召充翰林學士。間歲﹐遂立爲相。時人咸嘆敏中亮直無隱﹐不掩人於上。上因讀《元和實錄》﹐見故江西觀察使韋丹政事卓異﹐問宰臣孰爲丹後。宰臣周墀奏﹕「臣近任江西觀察使﹐見丹行事﹐余風遺愛﹐至今在人。其子宙﹐見任河陽觀察判官。」上曰「速與好官。」持憲者聞之﹐奏爲侍禦史。加贈故楚州刺史﹑尙書工部侍郎李徳修禮部尙書。徳修﹐憲宗朝宰相吉甫長子也。古甫薨﹐太常謚曰簡。度支郎中張仲方以憲宗好用兵﹐吉甫居輔弼之任﹐不得謂之「簡」。仲方貶遂州司馬。寶歷中﹐仲方徵諫議大夫﹐徳修不欲同立朝﹝１０﹞﹐連牧舒﹑湖﹑楚三州。時吉甫少子徳裕任荊南節度使﹑檢校司徒﹑平章事。上卽位普恩﹐徳裕當追贈祖父﹐乞回贈其兄﹐故有是命。白敏中守司空﹑兼門下侍郎﹐充邠寧行營都統﹐討南山﹑平夏黨項。發日﹐以禁軍三百人從。敏中上論﹐請以裴度討淮西故事﹐開幕擇廷臣﹐不阻大吏。上允之﹐乃以左諫議大夫孫商爲左庶子﹑行軍司馬﹐駕部郎中﹐知制誥蔣﹝名與庭裕私諱同﹞爲右庶子﹑節度副使﹐駕部員外李荀爲節度判官﹐戶部員外李玄爲都統掌記﹐將軍冉昈﹑陳君從爲左﹑右都虞候。上親妹安平公主下嫁駙馬都尉劉異﹐上命宰臣與一方面﹐中書擬平盧節度使。上謂曰「朕只有一妹﹐時欲相見﹐淄靑去京敻遠﹐卿別思之。」宰臣乃奏邠寧節制﹐近於平盧。仍許安平公主歲時乘傳入京。劉異將赴鎭﹐安平入辭﹐以異姬人從。安平左右皆宮人﹐上盡記之﹐忽見別姬﹐問安平曰「此誰也﹖」安平曰「劉郎音聲人。」﹝俗呼如此。﹞上悅安平不妬﹐喜形於色﹐顧左右曰「便與作主人。」不令與宮娃同處。上之甄別防閒﹐纖微不遺如此。萬壽公主﹐上女﹐鐘愛獨異。將下嫁﹐命擇郎婿。鄭顥﹐相門子﹐首科及第﹐聲名籍甚﹐時婚盧氏。宰臣白敏中奏選尙主﹐顥銜之﹐上未嘗言。大中五年﹐敏中免相﹐爲邠寧都統。行有日﹐奏上曰「頃者﹐陛下愛女下嫁貴臣﹐郎婿鄭顥赴婚楚州﹐會有日。行次鄭州﹐臣堂帖追回﹐上副聖念。顥不樂國婚﹐銜臣入骨髓。臣且在中書﹐顥無如臣何﹔一去玉階﹐必媒孽臣短﹐死無種矣﹗」上曰「朕知此事久﹐卿何言之晚耶﹖」因命左右便殿中取一檉木小函子來﹐扃鎖甚固。謂敏中曰「此盡鄭郎說卿文字﹐便以賜卿。若聽顥言﹐不任卿如此矣﹗」敏中歸啟﹐益感上聰察宏恕﹐常置函子於佛前﹐焚香感謝。大中十二年﹐敏中任荊南節度使。暇日﹐與前進士陳鍇銷憂閣靜話﹐追感上恩﹐泣話此事﹐盡以示鍇。杜悰通貴日久﹐門下有術士李﹝失名﹞﹐悰待之厚。悰任西川節度使﹐馬植罷黔中赴闕﹐至西川﹐術士一見﹐謂悰曰「受相公恩﹐久思有效答﹐今有所報矣﹗黔中馬中丞﹐非常人也﹐相公當厚遇之。」悰未之信。術士一日密於悰曰「相公將有甚禍﹐非馬中丞不能救﹗」悰始驚信。發日﹐厚幣贈之﹐仍令邸吏爲植於都下買宅﹐生生之計無缺焉。植至闕﹐方知感悰﹐不知其旨。尋除光祿卿﹐報狀至蜀﹐悰謂術士曰「貴人至闕﹐作光祿卿矣﹗」術士曰「姑待之。」稍進大理卿﹐又遷刑部侍郎﹐充諸道鹽鐵使﹐悰始驚憂﹔俄而作相。懿宗皇太后崩後﹐悰﹐懿安子婿也﹐忽一日﹐內牓子檢責宰相元載故事。植諭旨﹐翌日延英上前萬端營救。植素辧博﹐能回上意﹐事遂中寢。武宗朝任宰相李徳裕﹐徳裕𨿽丞相子﹐文學過人﹐性孤峭﹐疾朋黨如仇讐﹐擠牛僧孺﹑李宗閔﹑崔珙於嶺南。楊嗣復﹑貞穆李公玨﹝庭裕親外叔祖。﹞以會昌初冊立事﹐亦七年嶺外。上卽位之後﹐嶺表五相同日遷北。以吏部尙書李玨爲檢校尙書右僕射﹐充淮南節度使。玨字待價﹐趙郡贊皇人。早孤﹐居淮陰﹐事母以孝聞。弱冠﹐徒步������舉明經。李絳爲華州刺史﹐一見謂之曰「日角珠庭﹐非常人也﹐當掇進士科。明經碌碌﹐非子發迹之路。」一舉不第﹐應進士。許孟容爲宗伯﹐擢居上第。釋褐﹐署烏重胤三城推官﹐調進書判髙等﹐授渭南縣尉﹐遷右拾遺﹐左遷下邽令。丁母憂﹐廬居三年不入室。免喪﹐諸侯羔雁四府齊至門﹐皆不就。牛僧孺爲武昌節度使﹐奏章先達銀臺﹐授殿中侍禦史﹑內供奉﹑武昌掌書記。徵歸禦史府。韋處厚秉政﹐一見笑曰「淸廟器﹐豈擊搏材乎﹖」擢拜禮部員外﹐攺吏部員外。李宗閔爲相﹐以品流程式爲己任﹐擢掌書命﹐攺司勛員外﹑庫部郎中。文宗召充翰林學士。玨風格端肅﹐屬詞敏贍﹐恩傾一時。累遷戶部侍郎承旨﹐許立相者屢矣。鄭注以藥術爲侍講學士﹐李訓自流人召入內廷﹐玨未嘗私焉。訓﹑注交譖﹐貶江州刺史。未幾﹐訓爲相﹐造假甘露﹐謀上左右﹐與王涯等十一人赤族伏誅﹐人方服玨守正之佑。徵爲戶部侍郎﹐與楊嗣復同日命相。上𨿽求理心切﹐終優遊不斷。同秉政者陳夷行﹑鄭覃請經術孤單者進用﹐玨與嗣復論地冑詞采者居先。每延英議政﹐率相矛盾﹐竟無成政﹐但寄頰舌而已。文宗將晏駕﹐以猶子陳王成美當璧爲託。建桓立順﹐事由兩軍。潁王卽位﹐貶昭州刺史。上卽位﹐累遷河陽三城節度使﹑吏部尙書。至是﹐崔鄲薨於淮南﹐輟之。撫理凡三載﹐薨﹔謚貞穆。上臨禦天下﹐得君人法。每宰臣延英奏事﹐喚上階後﹐左右前後無一人立﹐才處分﹐宸威不可仰視。奏事下三四刻﹐龍顏忽怡然﹐謂宰臣曰「可以閒話矣。」自是﹐詢閭裏閒事﹐話宮中燕樂﹐無所不至矣。一刻已來﹐宸威復整肅﹐是將還宮也﹐必有戒勵之言。每謂宰臣﹕「長憂卿負朕﹐撓法﹐後不得相見﹗」度量如此。趙國公令狐綯每謂人曰「十年持政柄﹐每延英奏對﹐𨿽嚴冬甚寒﹐亦汗流洽背。」李廓爲武寧節度使﹐不理。右補闕鄭魯上疏曰「臣恐新麥未登﹐徐師必亂。乞速命良將﹐救此一方。」上未之省也。麥熟而徐師亂﹐上感魯言﹐卽擢爲起居舍人。吏部侍郎孔溫業白執政﹐求外任。丞相白敏中曰「我輩亦須自檢點﹐孔吏部不肯居朝矣﹗」至理之世﹐丞相畏人也如此。上微行至徳觀﹐女道士有盛服濃妝者﹐赫怒﹐亟歸宮。立宣左街功徳使宋叔康﹐令盡逐去﹐別選男道士二十人住持﹐以淸其觀。上將命令狐綯爲相﹐夜半幸含春亭召對﹐盡臘燭一炬﹐方許歸學士院﹐乃賜金蓮花燭一作炬送之。院吏忽見﹐驚報院中曰「駕來﹗」俄而趙公至。吏謂趙公曰「金蓮花乃引駕燭﹐學士用之﹐莫折事否﹖」頃刻而聞傅說之命。侍禦使馮緘與三院退朝入臺﹐路遇集賢校理楊收﹐不爲之卻。緘爲朝長﹝臺中故事﹐三院退朝入臺﹐一人謂之朝長。﹞拉收僕臺中笞之。集賢大學士馬植奏論﹕「玄宗開元中﹐幸麗正殿賜酒﹐大學士張說﹑學士副知院事徐堅已下十八人﹐不知先舉酒者。說言﹕『學士以徳行相先﹐非具員吏。』遂十八爵齊舉。今馮緘笞收僕者﹐是笞植僕隸一般﹐乞黜之﹗」禦史中丞令狐綯又引故事論救之﹔上兩釋之。始著令﹕三館學士不避行臺。李丕以邊城從事奏事﹐上召至案前問系緒﹐丕奏系屬皇枝。上曰「師臣已有一李丕﹐朕不欲九廟子孫與之同名。」良久﹐以手畫案曰「丕字出下﹐平字也。卿宜攺名『平』。」舞蹈而謝。平後終於邠寧節度使。武宗好長生久視之術﹐於大明宮築望仙臺﹐勢侵天漢。上始卽位﹐斥道士趙歸眞﹐杖殺之﹐罷望仙臺。大中八年﹐復命葺之。右補闕陳嘏已下抗疏論其事﹐立罷修造﹐以其院爲文思院。上英睿妙理﹐尢長於納諫﹐從之如轉丸。李璲除嶺南節度使﹐間一日﹐已命中使頒旄節﹐給事中蕭仿封還詔書。上正聽樂﹐不暇別召中使﹐謂優人曰「汝可就李璲宅卻喚使來。」旄節及璲門而反。劉潼自鄭州刺史除桂州觀察使﹐右諫議大夫鄭裔綽疏言不可。中使至鄭﹐頒告已數日﹐卻命追制。納諫從善﹐皆此類也。馬植爲相﹐與左軍中尉馬元贄有亢宗之分。上初卽位﹐元贄恩澤傾內臣﹐曾賜寶帶﹐內庫第一者﹐元贄輒以遺植。一日﹐便殿對﹐上覩植帶﹐認是賜元贄者﹐詰之﹐植色變﹐不敢隱。翌日﹐罷爲天平軍節度使。行次華州﹐取植密吏董侔下禦史獄﹐盡聞植交通之狀﹐再貶常州刺史。杜濛授左拾遺﹐庭裕先父任左補闕﹐以濛家行不修﹐薄妻孥﹐爲眾所聞﹐不可處諫臣之列。丞相魏謩盛怒。頃﹐濛上事﹐先君見魏於政事堂﹐曰「必要任濛﹐乞先移他官。」丞相重違﹐卽攺授濛太常博士。上追感元和舊事﹐但聞是憲宗朝卿相子孫﹐必加擢用。杜勝任刑部員外﹐閣內次對﹐上詢其祖父。勝以先父黃裳﹐永貞之際﹐首排姦邪﹐請憲宗監國。上徳之﹐面授給事中。裴諗爲學士﹐一日加承旨。上幸翰林﹐諗寓直﹐便中謝。上曰「加官之喜﹐不與妻子相面﹐得否﹖便放卿歸。」諗蹈謝。卻召﹐上以禦盤果實賜之﹐諗卽以衫袖張而跪受。上顧一宮嬪﹐取項下小帛﹐裹以賜諗。諗父度﹐元和中君臣魚水之分﹐遂於諗恩禮亦異焉。上雅尙文學﹐聽政之暇﹐常賦詩﹐尢重科名。大中十年﹐鄭顥知舉後﹐上宣索《科名記》。顥表曰「自武徳已後﹐便有進士諸科。出鶯谷而飛鳴﹐聲華𨿽茂﹔經鳳池而閱視﹐史策不書。所傳前代姓名﹐皆是私家記錄。虔承聖旨﹐敢不討論。臣尋委當行祠部員外趙璘采訪諸家科目記﹐撰成十三卷﹐自武徳元年至於聖朝﹐謹專上進﹐方俟無疆。」勅﹕「宜付翰林﹐自今放榜後﹐並寫及第人姓名及所試詩賦題目﹐進入內﹐仍仰所司逐年編次。」術士柴嶽明洞陰陽術數﹐於公卿間聲名籍甚。上一日召於便殿對。上曰「朕欲爲諸子孫��院﹐卿宜相其地。」嶽明奏曰「人臣遷移不常﹐有陽宅﹑陰宅。入陰宅﹑入陽宅者﹐禍福刑尅﹐師有傳授。今陛下居深宮﹐有萬靈護衛﹐陰陽二宅不言帝王家﹐臣不敢奉詔﹗」上然之﹐賜束帛遣之。司封員外郎﹑充史館修撰權審﹐於衢路突尙書左僕射﹑平章事崔鉉。判曰「宰相之統庶寮﹐僕射之臨郎吏﹐豈有導騎已過﹐按轡橫衝﹖權審久在班行﹐合諳典故﹐便知素履﹐且舉舊條﹐送都省罰七直。」審以素履之言難�就列﹐尋左遷宿州刺史﹐自爾不復立朝矣。貶前鄕貢進士楊仁贍爲康州參軍﹐馳驛發遣。仁贍女弟出嫁前進士於瓌﹐納函之朝﹐有期國卹﹐仁贍不易其日。憲司糾論﹐遂坐貶。

中卷上每命相﹐盡出睿旨﹐人無知者。一日﹐制詔樞密院﹕「兵部侍郎﹑判度支蕭鄴可同中書門下平章事﹐仰指揮學士院降麻處分。」樞密使王歸長﹑馬公儒以鄴先判度支﹐再審聖旨﹐未識下落﹐抑或仍舊﹖上意貴近佑蕭也﹐乃宸翰付學士院﹕「戶部侍郎﹑判戶部事崔愼由可工部尙書﹑平章事﹐落下判戶部事。」宸斷如此。河東節度使劉瑑在內署日﹐上深器異。大中十一年﹐上手詔追之﹐令乘遞赴闕。初無知者﹐瑑奏發太原﹐人方信之。旣至﹐拜戶部侍郎﹑判度支。十二月十七日﹐次對﹐上以禦案歷日付瑑﹐令於下旬擇一吉日。瑑不諭旨﹐上曰「但擇一拜官日卽得。」瑑跪奏﹕「二十五日甚佳。」上笑曰「此日命卿爲相。」祕無知者。髙湜自集賢校理爲蔣系鳳翔從事﹐湜卽瑑舊僚也。二十四日﹐辭璩於宣平裏私第。湜曰「竊度旬日﹐必副具瞻之望。」瑑笑曰「來日具瞻﹐何旬日也﹗」湜驚﹐不敢發。詰旦﹐果奚立矣﹐始以此事畢泄於湜。旣入相﹐深有升平之望。與愼由議政於上前﹐愼由曰「惟當甄別品流﹐上酧萬一。」瑑曰「昔王夷甫當衰晉之末﹐崇尙浮虛﹐祖述流品﹐終致中原版蕩﹐晉室淪夷。今當盛明之朝﹐不能循名責實﹐使百吏各稱其職﹐上酧陛下﹐而遽以品流爲先﹐臣未知致理之由﹗」愼由不能對。因此﹐恩澤浸衰﹐罷爲東川節度使。魏國公崔鉉秉政﹐鄭魯﹑楊紹復﹑段瓌﹑薛蒙一時俊造﹐鉉所取信﹐凡有補吏﹑議事﹐或與之參酌。時人語曰「炙手可熱﹐楊﹑鄭﹑段﹑薛﹔欲得命通﹐魯﹑紹﹑瓌﹑蒙。」時魯爲刑部侍郎﹐鉉欲引以爲相﹐聖旨授河南尹﹐不測其事。赴後﹐上問﹕「鄭魯發後﹐除攺卿還自由否﹖」鉉驚恐﹐密以此事訪於左右﹐云「禦扆上題此四句。」鉉益畏。上聽政之暇﹐多賦詩﹐令翰林學士屬和。一日﹐賦詩賜寓直學士蕭寘﹑曹確﹐令繼和。寘手狀謝曰「陛下此詩﹐𨿽『湘水日千里﹐因之平生懷』﹐亦無以加也。」明日﹐召學士韋澳問此兩句。澳奏曰「齊太子家令沈約詩﹐寘以睿藻淸新﹐取方沈約爾。」上不悅﹐曰「將人臣比我﹐得否﹖」恩遇漸薄﹐執政乘之﹐出爲浙西觀察使。崔罕爲京兆尹﹐內園巡官不避馬﹐杖之五十四方死。上赫怒﹐令與遠郡。宰臣論救﹐上曰「罕爲京兆尹﹐鋤彊撫弱﹐是其職任。但不避馬﹐便杖之可矣﹐不合問知是內園巡官方決﹐一錯也﹔又人臣之刑﹐止行二十七﹐過此﹐是朕刑也。五十四杖頗駭聞聽﹗」宰臣又論救。上曰「與一廉察﹐奮梃者宜抵罪。根本輕﹐致罕過制耳。」宰臣益賀上無幽不察。罕止貶湖南觀察使。故事﹐京兆尹在私第﹐但奇日入府﹐偶日入遞院。崔郢爲京兆尹﹐囚徒逸獄而走﹐上始命造京兆廨宅﹐京兆尹不得離府。上以崔罕﹑郢並敗官﹐面召翰林學士韋澳﹐授京兆尹﹐便令赴任。上賜度支錢二萬貫﹐令造府宅。澳公正方嚴﹐吏不敢欺。委長安縣尉李信主其事﹐造成廨宇﹐極一時壯麗﹐尙有羨緡卻進。澳連書信兩上下考焉。韋澳爲京兆尹﹐豪右斂手。國舅鄭光莊不納租﹐澳系其主者﹐期以五日﹐不足必抵法﹔太后爲言之上。延英問澳﹐澳具奏本末。上曰「今日納租足﹐放否﹖」曰「尙在限內﹐來日卽不得矣。」澳旣出半廷﹐上連召之曰「國舅莊租今日納足﹐放主者否﹖」澳曰「必放。」上入告太后曰「韋澳不可犯也﹐且與送錢納租。」頃刻租足而放。先是﹐京兆府進士﹑明經解送﹐設殊﹑次﹑平等三級﹐以甄別行實。近年公道益衰﹐止於奔競﹐至解送之日﹐威勢撓敗﹐如市道焉。至是﹐澳榜曰「朝廷將裨教化﹐廣設科場。當開元﹑天寶之間﹐始專重明經﹑進士。及貞元﹑元和之際﹐又益以薦送相髙。當時務尙切磋﹐不分黨甲﹐絕僥幸請託之路﹐有推賢讓能之風。等列標名﹐僅同科第﹐旣爲盛事﹐固可公行。近日已來﹐前規頓攺﹐互爭彊弱﹐多務奔馳。定髙卑於下第之初﹐決可否於差官之日。曾非考覆﹐盡系經營。奧學雄文﹐例捨於貞方寒素﹐增年矯日﹐盡取於黨比羣彊。中選者曾不足云﹐而爭名者益熾其事。澳叨司畿甸﹐合貢英髦﹐非無藻鑑之心﹐懼有愛憎之謗。且李膺以不察孝廉去任﹐胡廣以輕舉茂才免官﹔況其管窺﹐實難裁處。況禮部格文﹐本無等第﹐府廷解送﹐不當區分。今年合送省進士﹑明經等﹐並以納策試前後爲定﹐不在更分等第之限。」詞科之盛﹐本以京兆府等第爲梯級。建中二年﹐崔元翰﹑崔敖﹑崔備三人﹐府元﹑府副﹑府第三人﹐於卲知貢舉﹐放及第﹐並以府列。蓋推崇藝實﹐不能易也。自文學道喪﹐朋黨道興﹐紛競旣多﹐澳不勝懼﹐遂此釐革。蓋救一時之獘﹐人多惜之。上至孝﹐動遵元和故事。以憲宗曾幸靑龍寺﹐命復道開便門。至靑龍佛宮﹐永日升眺﹐追感元和聖迹﹐悵望久之。上惇睦九族﹐於諸侯王尢盡友愛。卽位後﹐於十六宅起雍和殿﹐每月三兩幸﹐與諸侯王擊鞠合樂﹐賜賚有差。進士司馬樞爲《雍和殿賦》﹐詞𨿽不典﹐亦志一時之事實。牛藂任拾遺﹑補闕五年﹐頻上封事﹐上密記之。後藂自司勛員外爲睦州刺史﹐中謝﹐上命至軒砌﹐問曰「卿頃任諫官﹐頗能舉職﹐今忽爲遠郡﹐得非宰臣以前事爲懲否﹖」藂曰「陛下新有徳音﹐未任刺史﹑縣令﹐不得任近侍官。宰臣以是獎擢﹐非嫌忌也。」上曰「賜卿紫。」藂退謝畢﹐前曰「臣所衣緋衣﹐是刺史借服﹐不審陛下便賜紫﹐爲復別有進止﹖」上遽曰「且賜緋﹗且賜緋﹗」上愼重名器﹐未嘗容易﹐服色之賜﹐一無所濫。李藩自司勛郎中遷駕部郎中﹑知制誥﹐衣綠如故。鄭裔綽自給事中以論駁楊漢公忤旨﹐出商州刺史﹐始賜緋衣銀魚。沈詢自禮部侍郎爲浙東觀察使﹐方賜金綬。苗恪自司勛員外除洛陽令﹐藍衫赴任。裴處權自司封郎中出河南少尹﹐到任﹐本府奏薦賜緋﹐給事中崔罕駁還。上手詔褒獎﹐曰「有事不當﹐卿能駁還﹐職業旣修﹐朕何所慮﹖」上每孜孜求理﹐焦勞不倦。一日﹐密召學士韋澳﹐盡屏左右﹐謂澳曰「朕每便殿與節度﹑觀察使﹑刺史語﹐要知所委州郡風俗﹑物產。卿宜密采訪﹐撰次一文書進來﹐𨿽家臣輿老﹐不得漏泄。」澳奉宣旨﹐卽采《十道四蕃志》﹐更博探訪﹐撰成一書﹐題曰《處分語》﹐自寫面進﹐𨿽子弟不得聞也。後數日﹐薛弘宗除鄧州刺史﹐澳有別業在南陽﹐召弘宗餞之。弘宗曰「昨日中謝﹐聖上處分當州事驚人。」澳訪之﹐卽《處分語》中事也。君上親總萬機﹐自古未有。上校獵城西﹐漸及渭水﹐見父老一二十人於村佛祠設齋。上問之﹐父老曰「臣禮泉縣百姓﹐本縣令李君奭有異政﹐考秩已滿﹐百姓借畱﹐詣府乞未替﹐來此祈佛力也。」上默然﹐還宮後﹐於禦扆上大書君奭名。中書兩擬禮泉令﹐上皆抹去之。踰歲﹐宰執以懷州刺史闕﹐請用人﹐禦筆曰「禮泉縣令李君奭可懷州刺史。」莫測也。君奭中謝﹐宸旨獎勵﹐始聞其事。大理寺直王景初與刑部郎中唐技議讞不平﹐景初坐貶潭州司戶參軍。制下﹐景初撾登聞鼓稱寃﹐再貶昭州司戶。制曰「不遵嚴譴﹐輒冒登聞﹐以懲不恭也。」京兆府參軍盧甚升進士第﹐入官﹐甚孤貧﹐有文學。京兆尹遣巡館驛﹐左補闕崔瑄婚姻回﹐與甚長亭相遇﹐爭廳。甚以官𨿽卑﹐乃公行﹐略不讓瑄。瑄責其不遜﹐遂相詆訶。甚來﹐下禦史臺按問﹐吏云「當服白衫。」甚曰「非國卹﹐不素服。」上聞之﹐以甚言涉大不敬﹐除籍爲民﹐投之嶺表。行至洛源驛﹐賜死。瑄左遷河南府陽翟縣令。大理卿馬曙任代北水運使﹐代北出犀甲﹐曙罷職﹐以一二十領自隨。故事﹐人臣家不得蓄兵器。曙旣在朝﹐乃瘞而藏之。一日﹐奴有犯罪者﹐曙笞之﹐卽告於禦史臺﹐稱曙蓄兵器﹐有異謀。命吏發曙私第﹐得甲不虛﹐坐貶邵州刺史。諫官上論﹐以奴訴郎主﹐在法不治。上命杖殺曙奴於靑泥驛﹐曙貶嶺外﹐人臣無不感悅。司農卿韋廑夜令術士爲厭勝之術﹐禦史臺劾奏﹐貶永州司馬。優人祝漢貞詞辧敏給﹐恩傾一時。嗣朝王乾佑以金帛結之﹐求刺史﹐盡納賄矣﹐而未敢言。禦史臺劾奏﹐漢貞杖二十九﹐流天徳﹔乾佑竄嶺外。上雅重詞學之臣﹐於翰林學士恩禮特異﹐宴遊密召﹐無所間隔﹐惟於遷轉﹐皆守彜章。皇甫珪自吏部員外召入內廷﹐攺司勛員外﹐計吏員二十五个月限﹐轉司封郎中﹑知制誥﹔孔溫裕自禮部員外攺司封員外﹐入內廷﹐二十五个月﹐攺司勛郎中﹑知制誥。動循官制﹐不以爵祿私近臣也。廣州節度使紇幹﹛上自下豕﹜以貪猥聞﹐貶慶王府長史﹐分司東都。制曰「鐘陵問俗﹐澄淸之化靡聞﹔南海撫封﹐貪瀆之聲何甚﹗而又交通詭遇﹐溝壑無厭。迹固異於澹臺﹐道殊乖於吳隱。」舍人韓宗之詞也。書上﹐一朝不進用矣。工部尙書楊漢公前任荊南節度使﹐以不廉聞﹐公議益喧﹐左遷祕書監。制曰「考三載之績﹐爾最無聞﹔致多士之嘲﹐人言未息。旣起風波之論﹐難安喉舌之司。」舍人沈詢詞也。至大中十三年﹐漢公除同州刺史﹐給事中鄭公輿﹑裔綽三駁還制書。上自卽位﹐但聞諫官論執﹐左曹駁正﹐無不立從其奏。至是﹐惑於左右﹐三下漢公同州之命﹐不允所論。時屬寒食﹐內宴百寮。上因擊毬﹐巡班慰勞。至給事中班﹐謂公輿﹑裔綽曰「卿凡有駁議﹐朕無不允從。惟論漢公﹐事涉朋黨。」裔綽前曰「同州是太宗皇帝興王之地﹐陛下爲子孫﹐尢須愼擇牧守。漢公在荊南日﹐貪殘已經朝責﹐陛下豈可以祖宗重地﹐私於此人﹖」上變色而回馬。翌日﹐裔綽貶商州刺史。武昌軍節度使副使苗﹝名與庭裕家諱同﹞責童子嚴不避馬﹐擒至幕﹐笞其背。嚴母詣闕稱寃﹐苗貶江州司馬。制曰「避馬𨿽乖於嚴敬﹐鞭人合顧於簪纓。」舍人楊紹復之詞也。苗自此爲淸議所薄。髙品吳居中承恩澤甚厚﹐訪�術者﹐欲固其事﹐術者令書上尊號於襪。有告者﹐上召至﹐視之信然。居中棄市。藍田尉﹑直弘文館柳珪擢爲右拾遺﹑弘文館直學士﹐給事中蕭仿﹑鄭公輿﹑裔綽駁還﹐曰「陛下髙懸爵位﹐本待賢良。旣命澆浮﹐恐非懲勸。珪居家不稟於義方﹐奉國豈盡於忠節﹖」刑部尙書柳仲郢詣東上閣門進表﹐稱﹕「子珪才器庸劣﹐不合塵玷諫垣﹔若誣以不孝﹐卽寃屈爲甚。」太子少卿柳公權又訟侵毀之枉。上令免珪官﹐且在家修省。貞元﹑元和已來﹐士林家禮法嚴整﹐以韓臯﹑柳公綽﹑柳仲郢爲首稱。一旦子稱不孝﹐簪組嘆之。太尉﹑衛國公李徳裕﹐上卽位後﹐坐貶崖州司戶參軍﹐終於貶所。一日﹐丞相令狐綯夢徳裕曰「某已謝明時﹐幸相公哀之﹐放歸葬故里。」綯具爲其子滈言。滈曰「李衛公犯眾怒﹐又崔﹑魏二丞相﹝崔鉉﹑魏謩﹞皆敵人也﹐見持政﹐必將上前異同﹐未可言之也。」後數日﹐上將坐延英﹐綯又夢徳裕曰「某委骨海上﹐思還故里。與相公有舊﹐幸憫而許之。」旣寤﹐召其子滈曰「向來見李衛公精爽尙可畏﹐吾不言﹐必掇禍﹗」明日﹐入中書﹐具爲同列言之。旣於上前論奏﹐許其子蒙州立山縣尉﹝名與今上禦名同﹞護喪歸葬。翰林學士﹑駕部郎中﹑知制誥庾道蔚﹐勅曰「以藝文擢居近密﹐乖檢愼﹐難處禁林。宜守本官﹑續連州刺史。」鄭朗爲禦史大夫﹐道尉以事干之﹐乞庇罪人者﹐朗銜之。朗旣大用﹐積前事﹐盡聞於上﹐故及此罪。監修國史﹑門下侍郎兼禮部尙書﹑平章事鄭朗奏﹕「當館修撰﹑直史共四員﹐準故事﹐已通籍者爲修撰﹐未升朝者爲直館。伏以修史重事﹐合選廷臣﹐秩序或卑﹐筆削不稱。其直館伏請停廢﹐更添置修撰兩員。」勅曰「宜依。直館萬年縣尉張範﹑涇陽縣尉李節勒守本官﹐以戶部郎中孟穆﹑駕部員外郎李渙並充史館修撰﹐通籍爲四員﹐分修四季之事。」以左拾遺鄭言爲太常博士﹐鄭朗自禦史大夫命相。朗先爲浙西觀察使﹐言實居幕中。朗建議﹔「以諫官論時政得失﹐動關宰輔﹐鄭言必括囊形迹﹐請移爲博士。」至大中十一年﹐崔愼由自戶部侍郎秉政﹐復以左拾遺杜蔚爲太常博士。蔚亦愼由舊僚也﹐踵爲故事。至理之代﹐動循至公﹐後代方之難矣。以楚州刺史裴坦爲知制誥﹐坦罷任赴闕。宰臣令狐綯擢用﹐宰臣裴休以坦非才﹐不稱是選﹐建議拒之﹐力不勝坦。命旣行﹐至政事堂謁謝丞相。故事﹐謝畢﹐便於本院上事﹐四輔送之﹐施一榻﹐壓角而坐。坦巡謁執政﹐至休廳﹐多輸感謝。休曰「此乃首臺繆選﹐非休力也﹗」立命肩舁便出﹐不與之坐。兩閣老吏云「自有中事﹐未有此事也。」人多爲坦羞之。至坦主貢舉﹐擢休子弘上第。時人云「欲蓋而彰﹐此之謂也。」

下卷大中九年正月十九日﹐制曰「朝議郎﹑守尙書刑部郎中﹑柱國﹑賜緋魚袋唐技﹑將仕郎﹑守尙書職方員外郎裴﹐﹝庭裕先父﹞早以科名﹐薦由臺閣﹐聲猷素履﹐亦有可嘉。昨者﹐吏部以爾秉心精專﹐請委考覆﹐而臨事或乖於公當﹐物議遂至於沸騰﹐豈可尙列彌綸﹖是宜並分等符﹐善綏凋瘵﹐以補悔尢。技可虔州刺史﹐散官﹑勛封如故﹔裴可申州刺史﹐散官如故。」舍人杜徳公之詞也。吏部侍郎﹐兼判尙書銓事裴諗左授國子祭酒﹐吏部郎中周敬復罰二月俸﹐監察禦史馮顓左授祕書省著作佐郎﹔考院所送博學宏詞科趙秬等十人﹐並宜覆落﹐不在施行之限。初﹐裴諗兼上銓﹐主試宏﹑拔兩科。其年﹐爭名者眾﹐應宏詞選﹐前進士苗臺符﹑楊巖﹑薛訢﹑李詢﹑古敬翊已下一十五人就試。諗寬豫仁厚﹐有賦題不密之說。前進士柳翰﹑京兆尹柳憙之子也。故事﹐宏詞科只三人﹐翰在選中。不中選者言翰於諗處先得賦題﹐託詞人溫庭筠爲之。翰旣中選﹐其聲聒不止﹐事徹宸聽。杜徳公時爲中書舍人﹐言於執政曰「某兩爲考官﹐未試宏詞﹐先鎖考官﹐然後考��������文書。若自先得賦題者必佳﹐糊名考文書得佳者﹐考官乃公。當罪上銓爲宜﹐考官不合坐。」宏詞趙秬﹐丞相令狐綯故人子也﹐同列將以此事嫁患於令狐丞相﹐丞相遂逐之﹐盡覆去。初﹐日官奏﹕「文星暗﹐科場當有事。」沈詢爲禮部侍郎﹐聞而憂焉。至是﹐三科盡覆﹐日官之言方驗。上自黨項叛擾﹐推其由﹐乃邊將貪暴﹐利其羊馬﹐多欺取之。始用右諫議大夫李福爲夏州節度使﹐刑部侍郎畢諴爲邠寧節度使﹐大理卿裴識爲涇原節度使。發日﹐臨軒戒勵﹐稟奉宸威﹐絕侵奪之貪。邊方帖息﹐烽燧不復告驚矣。浙東觀察使﹐兼禦史中丞李訥爲軍士噪逐﹐坐貶朗州刺史﹐馳驛赴任。訥性褊狷﹐遇軍士不以禮﹐人皆怨之﹐遂及於難。監軍使王景宗責撫循無狀﹐杖四十﹐流恭陵。自此﹐戎臣失律﹐監軍皆從坐。宰臣鄭朗自中書歸宣平私第﹐內園使李敬寔衢路衝之﹐朗列奏。上詔敬寔面語﹐敬寔奏﹕「供奉官例不避。」上曰「銜天子之命橫絕而過可矣﹐安有私出不避輔相乎﹗」剝紫綬﹐配南衙。太常卿封敖於私第上事﹐禦史臺彈奏﹐左遷國子祭酒。故事﹐太常卿上日﹐庭設九部樂﹐盡一時之盛。敖拜太常卿﹐欲便於親閱﹐遂就私第視事。法司舉奏﹐遂薄責焉。上勵精理天下。一紀之內﹐欲臻升平。自大中十二年後﹐藩鎭繼有叛亂。宣州都將康全泰逐出觀察使鄭薰﹐湖南都將石再順逐出觀察使韓琮﹐廣州都將王令寰逐出節度使楊發﹐江西都將毛鶴逐出觀察使鄭憲。上赫怒﹐命淮南節度使﹑檢校左僕射﹑平章事崔鉉兼領宣﹑池﹑歙三州觀察使﹐以宋州刺史溫璋爲宣州刺史﹐以右金吾將軍蔡襲爲湖南觀察使﹐以涇原節度使李承勛爲廣州節度使﹐以光祿卿韋宙爲江西觀察使﹐只取鄰道兵送赴任﹐凶渠如期授首﹐皆不勞師﹐斬定誅鋤﹐盡副聖旨。李景讓爲吏部尙書﹐抗疏言「穆宗至敬宗﹑文宗﹑武宗四廟當遷出。以穆宗是上兄弟﹐文宗以下是上猶子。陛下拜兄尙可﹐拜侄可乎﹖使陛下得親事七廟﹐宜重升代宗以下入廟﹐以正三昭三穆之序。」事下百官集議﹐不定而止。時人以上方銜穆宗﹐深謂景讓希旨﹐多不直其事。劉臯爲鹽州刺史﹐甚有威名。監軍使楊玄價誣奏臯謀叛﹐函首以進。闔朝公卿﹐面折庭爭﹐上重違百辟之言﹐始坐玄價專殺不辜之罪。上晚歲酷好仙道。廣州監軍使吳徳鄘離闕日病足﹐已蹣跚矣。三載﹐監廣師歸闕﹐足疾卻平。上詰之﹐遂具爲上說羅浮山人軒轅集醫憗。上聞之﹐甘心焉﹐驛詔軒轅集赴京師。旣至﹐館於南亭院外庭﹐莫之面也。諫官恐害政﹐屢以爲言。上曰「軒轅道人﹐口不幹世事﹐卿勿以爲憂。」畱歲餘﹐放歸﹐授朝奉大夫﹑廣州司馬﹔集堅不受。臨與上別﹐上問理天下當得幾年﹐集曰「五十年。」上聞之慰悅。及遏密之歲﹐春秋五十。李景讓﹑夏侯孜偘偘立朝﹐俱勵風操。景讓爲禦史大夫﹐視事之日﹐以侍禦史孫玉汝﹑監察禦史盧狷﹑王覿不稱職﹐請移他官。孜爲右丞﹐以職方郎中裴諴﹑虞部郎中韓瞻俱聲績不立﹐詼諧取容﹐諴攺太子中允﹐瞻攺鳳州刺史。於延陵授建州刺史﹐中謝﹐上問之曰「建去京師近遠﹖」延陵曰「八千里。」上曰「朕左右﹑前後皆建人也﹐郡極不惡。卿若爲我廉潔奉公﹐綏緝凋瘵﹐長在我面前無異﹔或撓枉法度﹐遠人無聊﹐卽朕三尺階前﹐便是萬里﹐卿知之否﹖」延陵悸懾失序﹐上撫而遣之。越人仇甫聚眾爲亂﹐攻陷剡縣﹑諸曁等縣﹐浙左騷然。上用王式爲浙東觀察使﹐以武寧軍健卒二千人送式之任。式生擒仇甫以獻﹐斬於東市。始選前進士於琮爲婿﹐連拜祕書省校書郎﹑右拾遺﹐賜緋﹐左補闕﹐賜紫﹐尙永福公主﹐事忽中寢。丞相上審聖旨﹐上曰「朕此女子﹐近因與之會食﹐對朕輒折匕筯﹐性情如此﹐恐不可爲士大夫妻。」許琮別尙廣徳公主﹐亦上次女也。上委信宰輔﹐言發計從﹐就中於元輔恩禮稍異。白敏中赴邠寧行營﹐上幸興福樓送之﹐自樓上投下朱書禦札一副與敏中﹐言君臣注倚之分﹔崔鉉赴鎭淮南﹐幸通化樓送之﹐並賜詩四韻﹐以寵行邁。鉉刻其詩於宣化驛。僧從晦住安國寺﹐道行髙潔﹐兼工詩﹐以文章應制。上每擇劇韻令賦﹐亦多稱旨。晦積年供奉﹐望紫方袍之賜﹐以耀法門。上兩召至殿﹐上謂曰「朕不惜一副紫袈裟與師﹐但師頭耳稍薄﹐恐不勝耳﹗」竟不賜﹐晦悒悒而終。憲宗鼎成之夜﹐左軍中尉吐突承﹝下一字犯懿宗諱﹞實死其事。上卽位﹐追感承�死於忠義﹐連擢其子士﹝下字與今上禦名同﹞至顯貴﹐爲右軍中尉﹑開府儀同三司﹐恩禮始終不替焉。畢諴本估客之子﹐連升甲乙科。杜悰爲淮南節度使﹐置幕中﹐始落鹽籍。文學優贍﹐遇事無滯﹐在翰林﹐上恩顧特異﹐許用爲相。深爲丞相令狐綯所忌﹐自邠寧連移鳳翔﹑昭義﹑北門三鎭﹐皆綯緩其入相之謀也。諴思有以結綯﹐在北門求得絕色﹐非人世所有﹐盛飾珠翠﹐專使獻綯。綯一見之心動﹐謂其子曰「尢物必害人﹐畢太原於吾無分﹐今以是餌吾﹐將傾吾家族也﹗」一見返之。專人不敢將回﹐驛候諴意。諴又瀝血輸啟事於綯﹐綯終不納。乃命邸吏貨之。東頭醫官李玄伯﹐上所狎暱者﹐以錢七十萬致於家﹐乃捨之正堂﹐玄伯夫妻執賤役以事焉。踰月﹐盡得其歡心矣﹐乃進於上。上一見惑之﹐寵冠六宮。玄伯燒伏火丹砂進之﹐以市恩澤﹐致上瘡疾﹐皆玄伯之罪也。懿宗卽位﹐玄伯與山人王嶽﹑道士虞紫芝俱棄市。大中十二年﹐始用左諫議大夫鄭漳﹑兵部郎中李鄴爲鄆王已下侍讀。時鄆王居十六宅﹐夔﹑昭已下五王居大明宮內院。數日﹐追制攺充夔王已下侍讀﹐五日一入乾符門講讀。鄆王卽位後﹐其事遂停。武寧軍節度使康季榮不卹軍士﹐部下噪而逐之﹐投於嶺外。上以左金吾大將軍田牟曾任徐州﹐有政聲﹐特開延英殿召對﹐再命建節﹐往鎭一方﹐於是安帖。韋澳在翰林極承恩遇﹐自京兆尹出爲河陽三城節度使﹐當軸者擠之也。大中十三年三月﹐魏博節度使何弘敬就加中書令﹐上命宣徽南院使王居方往魏博賜麻制﹐假道河陽。上以薄紙手詔澳﹐曰「密飭裝﹐秋當與卿相見。」戒居方曰「過河陽以此賜澳﹐無令人知。」居方旣至﹐密以宸翰授澳。上七月寢疾﹐八月晏駕﹐遂中寢。命監察禦史楊戴往浙西道勘覆軍額。大中十二年﹐宣州叛將康全泰噪逐觀察使鄭薰﹐朝廷用宋州刺史溫璋問罪。時蕭寘爲浙西觀察使﹐地與宣州接連﹐遂擢用武臣李瑑代寘﹐特建鎭海軍節﹐鎭撫之﹐以張犄角之勢。兵罷後﹐謗者言瑑虛署官健名﹐廣占衣糧﹐沒入私家。上遂命戴往﹐按覆軍籍﹐無一卒虛額者。戴還條奏﹐謗者之言始不勝。度支奏狀言「漬污」疋段誤寫「淸污」﹐上一見覺之。樞密使﹑承旨孫隱中謂上未省也﹐添成「漬」字。及中書復入﹐上赫怒﹐勘添攺表奏者﹐罰責有差。大中十一年正月一日﹐上禦含元殿受朝﹐太子太師盧鈞年八十矣﹐自樂懸之南步而及殿墀﹐稱賀上前﹐聲容朗緩﹐舉朝服之。至十二年元日﹐含元受賀﹐太子少師柳公權年亦八十矣﹐復爲百官首﹐含元殿廷敻遠﹐自樂懸南步至殿下﹐力已綿憊﹐稱賀之後﹐上尊號「聖敬文思和武光孝皇帝」﹐公權誤曰「光武和孝。」禦史彈出之﹐罰一季俸料。七十致仕﹐舊典也﹐公權不能克遵典禮﹐老而受辱﹐人多惜之。太常卿髙銖決罰禮院禮生﹐博士李慤引故事﹐見執政﹐以禮院𨿽系太常寺﹐從來博士自專﹐事無關白者。所以太常三卿初蒞事﹐博士無參集之禮。今銖重罰禮生﹐有違典故。丞相以銖夙徳﹐唯唯而已。銖曰「吾老而不能退﹐一旦爲後生所辱﹗」遂乞罷。勅﹕「鄕貢進士溫庭筠早隨計吏﹐夙著雄名﹐徒負不羈之才﹐罕有適時之用。放騷人於湘浦﹐移賈誼於長沙﹐尙有前席之期﹐未爽抽毫之思﹐可隨州隨縣尉。」舍人裴坦之詞也。庭筠字飛卿﹐彥博之裔孫也﹐詞賦詩篇冠絕一時﹐與李商隱齊名﹐時號「溫李」。連舉進士﹐竟不中第。至是﹐謫爲九品吏。進士紀唐夫嘆庭筠之寃﹐贈之詩曰「鳳凰詔下𨿽沾命﹐鸚鵡才髙卻累身。」人多諷誦。上明主也﹐而庭筠反以才廢。制中自引騷人長沙之事﹐君子譏之。前一年﹐商隱以鹽鐵推官死。商隱字義山﹐文學宏博﹐牋表尢著於人間。自開成二年升進士第﹐至上十二年﹐竟不升於王庭﹐而庭筠亦恓恓不涉第����者。豈以文學爲極致﹐已靳於此﹐遂於祿位有所愛耶﹖不可得而問矣。山南西道觀察使奏﹕「渠州犀牛見﹐差官押赴闕廷。」旣至﹐上於便殿閱之﹐仍命月華門外宣示百僚。上慮傷物性命﹐便押赴本道﹐復放於渠州之野。上命左軍中尉王宗實治道﹐將幸華淸宮﹐兩省供奉官拜疏極諫。上謂宰臣曰「華淸宮是祖宗舊宮﹐又朝元閣聖祖現眞容地。朕一紀在位﹐未嘗瞻拜﹐深覺缺儀。今排比皆是軍司﹐不勞州縣﹐卿宜勉諭諫官﹐勿更論列。」宰臣奉旨而退﹐召兩省官宣諭﹔俄而諫表再入。上謂宰臣曰「諫官疏極懇切﹐且言﹕『自穆宗巡幸之後﹐列聖未嘗出宮。居安慮危﹐乞畱聖慮。』朕聞此語﹐決不爲華淸宮之幸矣﹗宣召兩省官﹐說我此意。」十二年七月十四日﹐三更三點追朝﹐惟宰臣夏侯孜獨到衙。以禦史大夫李景讓爲檢校吏部尙書﹐充劍南西川節度使。時中元休假﹐通事舍人無在館者。麻案旣出﹐孜受麻畢﹐乃召當直中書舍人馮圖宣之﹐捧麻皆兩省胥吏。自此﹐始令通事舍人休澣亦在館俟命。上自不豫﹐宰輔侍臣無對見者。瘡甚﹐令中使往東都太僕卿裴詡宣索藥﹐中使往返五日。復命召醫瘡方士﹑院生對於寢殿﹐院言可療。旣出﹐不復召矣。大漸﹐顧命內樞密使王歸長﹑馬公儒﹑宣徽南院使王居方﹐以夔王當璧爲託。三內臣皆上素所厚者﹐泣而受命。時右軍中尉王茂玄心亦感上﹐左軍中尉王宗實素不同。歸長﹑公儒﹑居方患之﹐乃矯詔出宗實爲淮南監軍使﹐宣化門受命﹐將由右銀臺門出焉。左軍副使丌元實謂宗實曰「聖人不豫踰月﹐中尉止隔門起居﹐今日除攺﹐未可辧也﹐請一面聖人而出。」宗實始悟﹐卻入。卽諸門﹐已踵故事﹐添人守捉矣。丌元實翼導宗實直至寢殿﹐上已晏駕﹐東首環泣。宗實叱居方等下﹐責以矯宣﹐皆捧足乞命。遣宣徽北院使齊元簡迎鄆王於藩邸﹐卽位﹐是爲懿宗。歸長﹑公儒﹑居方皆誅死﹐籍沒其家。晁美人薨﹐上震悼久之。美人上在藩邸時承恩遇。實生鄆王﹑萬壽公主焉。薨後﹐詔翰林學士蕭寘爲志文﹐皆刻其事。及夔﹑昭以下五王居內院﹐而鄆王獨還藩邸。大中末嗣位之後﹐人間切有擬議者。寘以此事言於公卿﹐方辧立長之順。鄆王嗣位後﹐美人追崇爲皇太后﹐太常杜宣猷獻謚曰元昭﹐配享宣宗廟室。

繆荃孫跋右《東觀奏記》三卷﹐唐裴庭裕撰。按庭裕一作廷裕﹐並有作延裕者﹐字膺余﹐聞喜人﹐官右補闕。其名見《新書。宰相世系表》﹐所謂裴氏東眷者也。王定保《摭言》稱其「乾寧中﹐在內廷﹐文書敏捷﹐號下水船。」其事迹則無可考。其書專記宣宗一朝之政績﹐書中事實頗具首尾﹐《通鑑》采及三十二條﹐《考異》一條﹐在唐朝雜史中最稱翔實。世固有商維濬《稗海》本﹑《唐宋叢書》本﹑《小石山房》本﹐均脫自序﹐《小石山房》本卷上末又脫二葉﹐未爲完善。昔年收得戈小蓮《半樹齋舊鈔》本﹐首有自序﹐字句亦較各刻本爲妥﹐並以《唐語林》校過﹐粗爲可讀。脫字三處尙無訂正之本﹐謹空如右。唐人雜史寥落如晨星﹐全書如《創業起居注》《安祿山事迹》﹐輯佚如《牛羊日曆》《廣陵妖亂志》﹐同此刊行﹐爲讀《唐書》者之一助。光緒戊申冬月長至日﹐江陰繆荃孫識。

