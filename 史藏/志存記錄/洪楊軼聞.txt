洪楊軼聞淸佚名◎傅善祥傅善祥﹐金陵女也﹐幼習文史﹐年二十餘﹐粵兵陷江寧﹐逼取民間識字婦女﹐納之僞官﹐充女簿書﹐代爲批判。善祥婉媚頗合意﹐後遂恃寵而驕。箋牒有不當﹐輒肆批罵﹐屢言首事諸酋﹐狗矢滿中﹐蓋極詆其不通也。語侵東王﹐王怒﹐乃借善祥嗜吸黃煙事﹐枷號女館。未幾善祥病﹐乃以箋呈東王云「素蒙厚恩﹐無以報稱﹐代閱文書﹐自盡心力。緣欲夜遣睡魔﹐致幹禁令﹐偶吸煙艸﹐又荷不加死罪﹐原翼恩釋有期﹐再圖後效﹐詎意染病二旬﹐瘦骨柴立﹐似此奄奄待斃﹐想不能復睹慈顏﹐謹將某日承賜之金條脫一﹐金指圈二﹐隨表納還﹐藉申微意。幸昭鑑焉。」東王閱箋﹐遽釋其罪﹐並令閒散養屙﹐各女館任意遊行無禁。善祥因是得漸愈﹐亦因是遂逸去﹐大索不得。噫﹐女亦狡獪矣哉﹗◎九妹東王自傅善祥逸去﹐主簿書無當意者﹐而於是九妹特聞。九妹姓朱氏﹐湖北人﹐年十九﹐能詩文﹐旣慧且艷。陷敵後﹐依僞百長。廣西某女館中某﹐與九妹意甚投﹐且憐其柔弱﹐屢次不以應選。初﹐粵兵殺人﹐必假名天父﹐鑿言某事以神其說﹐至是事微泄。東王遂作天父下凡狀﹐指出九妹﹐卽傳眾女官入王府羅跪。先問九妹曰「爾識字否﹖」對曰「不識。」問某百長藏爾否﹐則直折之曰「館中非我一人﹐何謂藏﹖」王怒﹐令杖﹐杖數折﹐血痕過膝﹐遂昏絕。又問某百長﹐對與九妹同﹐遂令挖目割乳﹐且剖其心而後梟首。謂是天父意﹐非此不足以儆眾也。九妹拘僞府月餘﹐創稍平﹐卽陰結某王娘﹐將以砒石毒東王。謀泄﹐遂被殺﹐同館九人亦與焉。◎趙碧娘同時又有趙碧娘。趙本良家女﹐丰姿秀美﹐年僅十五六﹐惜未詳其籍。初﹐被賊擄﹐三日不食﹐與同伴不交一言。或慰之曰「我輩所以忍死者﹐圖有完聚日耳。幸無自苦﹐可緩以求脫也。」碧娘頷之﹐始進食。未幾﹐選入繡館﹐乃爲賊精制二冠﹐而陰以穢布作襯﹐冀以魘之。卒爲同館者訐發﹐東王初令杖責﹐及取冠裂視﹐大怒﹐令於翌日旦點天燈示眾。點天燈以帛裹人身﹐漬油使透﹐植髙竿倒縛於下以火燃之也。時碧娘方杖暈﹐棄桂樹下﹐夜半始醒﹐醒乃自縊於樹﹐得免慘焚。賊怒無所泄﹐遂殺守者及同館知情不舉之數十人。夫碧娘一小女子耳﹐然其絕意偸生﹐蓄志復仇﹐是固九妹之同志。若善祥之媚賊求脫﹐不相去霄壤哉﹗◎華爾淸咸豐末﹐粵兵陷蘇常﹐分股竄松郡﹑靑嘉﹑川南等處﹐先後失守﹐滬城危如累卵。時有華爾者﹐美國人也﹐長於粵﹐嘗來申江貿易。乃招精壯數百人﹐以花布纏頭﹐服靑呢小袖短衣﹐狀類西兵﹐各執洋槍﹐教以進退布陣之法。凡八十人爲一排﹐挨次而進﹐步無錯亂﹐號長勝軍﹐人又呼爲洋槍小隊。其後攻城奪邑﹐長爲諸軍冠﹐賊甚憚之。時各國助剿兵未集﹐曾帥大軍亦未至﹐滬城實賴以安。迨賊棄松江﹐大憲卽飭華爾往守﹐廣招勤習。所謂洋槍隊者﹐共得四五千人。值賊勢方熾﹐浙之嘉湖﹑松之靑金奉皆爲賊窟﹐去郡又不及百里﹐而賊始終不敢犯。且嘗分軍協擊﹐所到必克﹐淸廷獎其功﹐授職總戎﹐卽鎭松江﹐蓋中國之煉洋槍實自華始。後以攻慈溪陣亡﹐松郡士民﹐思其戰守之績﹐無不悼惜。同時又有法蘭西提督卜羅徳﹐協剿柘林﹐受槍殞命。華爾旣沒﹐復有夷人白齊文統其眾﹐不久從賊﹐旋爲淸兵所獲﹐逐回本國﹐繼又私入中國﹐在漳州助逆﹐爲閩浙總督左帥宗棠所擒。時英國福州領事﹐仍請解回審辦﹐左帥不允。差官押赴蘇城﹐詎惡貫已盈﹐以舟覆蘭溪溺死。◎張阿寶洋槍隊之有統帶﹐蓋舉當地人領之﹐至教習進退坐作之法﹐以及臨陣督隊﹐則仍另雇西人。當江浙諸城克復時﹐頗得其力。然所招多無賴﹐易滋事﹐甚如聚黨搶掠﹐亦或不免。而於所謂統帶者﹐飄翠羽﹐乘暖轎﹐騎從如雲﹐人皆避道﹐本地風光﹐亦云至矣。乃亦有倚勢淩人﹐武斷鄕裏﹐意稍拂﹐卽帶勇嚇詐。有洋槍哨總擬保都司盡先守備提標右營下藍翎千總張鳳祥者﹐原名阿寶﹐以娼家子入隊﹐拔至哨總。而素行甚穢﹐無惡不作﹐不僅私設公案﹐錮人勒贖已也。經丁日昌訪聞屬實﹐飭縣出示招告﹐受其害者﹐紛紛呈控﹐提訊明確﹐請令正法﹐人皆快之。◎多隆阿之將略中興名將帥﹐隸旗籍者﹐必首數塔齊布及都興阿﹐天下無異詞。其驍果任戰﹐疊樹大勛﹐與兵事相始終﹐尢以多隆阿爲八旗勁旅中功第一。咸豐八年冬﹐公偕鮑超禦安慶援賊。一日粵軍犯鮑軍急﹐來請援﹐公辭不赴﹐特張樂宴諸將﹐酣呼達旦﹐敵偵知無備﹐遽捨鮑營乘夜來襲﹐公預伏兵要隘﹐賊至大敗之。十一年七月﹐粵軍由英霍趨太湖﹐連營數十里﹐公命佯敗以誘之﹐稱病甚不能督軍。敵至偃旗息鼓﹐閉關不出﹐敵大詈如弗聞也者﹐如是數日夕﹐敵終疑之﹐尋獲我間諜﹐謂公實大病﹐遂來犯。公預伏二十營於左右路﹐敵至夾擊﹐皆棄械奔桐城。嗣是追逐截擊﹐捷報日聞。一夕公登巢車遠眺﹐曰「賊眾十倍我﹐連戰皆挫﹐今知我所在﹐夜必來劫營。」乃潛徙其軍。敵夜至﹐得空營﹐大驚﹐自相踐藉﹐死無數﹐引去。安慶之克﹐公功最多﹐蓋天授將略﹐其神勇尢出塔公﹑都公上云。多治軍二十年﹐所得廉俸﹐悉以賞健士﹐卹傷亡。官文知公貧﹐郵寄三千金贍其家﹐公知之﹐馳卒追取﹐爲戰士購徵袍。方公周至受創時﹐淸帝發內府珍藥敷治﹐並命黑龍江將軍傳知其子雙全馳驛往視。而忠勇無家﹐其子絮衣葛屨﹐寄食親友﹐將軍資以行裝﹐始得上道。忠勇遣疏有云「不使家有長物﹐身有餘財。」確非虛語。◎張炳垣張繼庚字炳垣﹐江寧諸生。粵賊初破江寧﹐炳垣欲自盡﹐旣而曰「徒死無益。」遂降之﹐攺名葉子法﹐處之機匠館中。同郡吳畏堂﹐初客漢口﹐與漢陽令趙公徳轍故相識。至是吳亦陷賊﹐而趙公擢授江寧府﹐炳垣因與畏堂謀﹐賄守門賊﹐通書趙公﹐約內應。趙爲言於向公﹐許之。炳垣先後上書三十六函﹐初議入朝陽門﹐賊酋忽將守門賊調赴他處﹐而別遣廣西長髮者守之。乃更約取道後湖﹐以艸船伏人而進。賊酋微聞之﹐周湖築土城﹐防範甚密﹐於是計不果行。同謀有張沛澤者﹐廣西人﹐見事不就﹐背之去。炳垣乃復與張鴉頭約。鴉頭故無賴子﹐感炳垣意气﹐私結儕輩百餘人﹐願以一死相報。計定﹐炳垣托故出城﹐親謁向公﹐極陳江寧可破狀﹐約大兵夜集儀鳳門﹐則城內開門納之。公付以免死牌五千紙﹐定議待期舉行矣。沛澤故知其謀﹐見鴉頭炳垣數相語﹐曰「予我千金﹐不爾﹐當發其事。」炳垣曰「吾安所得千金者。」沛澤果以白賊﹐立逮炳垣﹐拷掠備至。同館人曰「內應首謀﹐實爲張氏繼庚﹐此葉子法﹐非爲叛者。」獄稍緩﹐而秀淸攺命賊酋胡元偉承審。元偉﹐故廬州太守﹐陷江忠烈公於死﹐而以城降賊者也。嚴刑酷法﹐至燒鐵烙體﹐刺豬鬣乳中。炳垣憤恨不能忍﹐曰「他人問﹐吾無可承公乃大淸堂堂四品官﹐吾亦公祖部民也﹐當以實供。內應事大﹐非一二江寧人所能﹐皆由廣西老賊首謀﹐且人多吾不能記﹐請以簿至。」胡顧左右取僞官冊﹐炳垣指一廣西人曰「此同謀者。」卽逮其人殺之。又指一人曰「此知情者。」又殺之。殺至三十餘人﹐秀淸曰「已也﹐墮其計矣。」彼所指皆老兄弟﹐非實情也。勿復問﹐遂用車裂法﹐系炳垣手足及首﹐鞭五馬而馳之﹐左手右足先斷﹐首次之﹐余體又裂爲二﹐觀者皆掩泣。鴉頭聞之曰「嗟乎﹐吾旣以死許張公﹐畏禍食言﹐非丈夫也。且張公以數言殺賊數十﹐而不一語及我﹐望我成其志耳﹐我必圖之。」時賊眾稽察嚴密﹐各城增設木柵數重。及期﹐鴉頭率其黨﹐殺守門賊七人﹐而無計越柵開城﹐官兵夜至不得入。明日賊中大索殺人者﹐久之無左驗﹐事將寢矣。鴉頭過所善沈獸醫飲﹐酒酣﹐大言曰「前日大難﹐七人者我所殺也。」獸醫首其事﹐復殺鴉頭。自是城中無敢謀內應者矣。後獸醫以事出城﹐鄕民戮之﹐沛澤卒亦見殺於賊云。天河生聞諸李芝生曰「張先生上軍書﹐率由芝生代傳﹐三十六函﹐存其廿四﹐他日謀爲刊之。當夫嚴刑逼供之日﹐豈不知一死無所逃免哉﹗然而骨肉齏粉﹐忍死不承﹐冀萬一獲全﹐猶有後望﹐卒用計殺賊多人而後罷﹐可不謂烈丈夫哉﹗」機事不密﹐英傑淪亡﹐又爽然失矣。◎王畹上李秀成攻上海策宋不用張元﹐而元昊用之﹐大爲中國患。人多咎宋之遺才﹐而不然也﹐此其中固有天存乎其間焉。同治元年春二月﹐上海中外諸軍﹐攻克粵賊七堡逆壘﹐獲蘇州諸生王畹上忠王書。其陳攻取上海之策﹐薛覲堂中丞閱之大驚﹐疏聞之朝﹐江南北大爲警備。幸賊不從其計﹐卒以無事。至四月後﹐李爵相督師來滬﹐以上海爲關中﹐戰勝攻取﹐遂奏廓淸之功。然當畹獻策之時﹐使賊稍聽其謀﹐上海一有失事﹐則後來李相無駐節之所﹐餉源斷絕﹐不知又多費若干經營矣﹗賊平後﹐畹遁入美利黑海書院以死。畹先時亦當謁吳曉帆觀察陳書﹐當事者不置意﹐遂往從賊。此亦張元之流亞也。國祚中興﹐彼昏不用﹖豈非天哉。畹書﹐陳子壯於薛中丞幕府中見之﹐洋洋數千言﹐略勸賊與洋人和﹐而藉其勢以圖中原。謂洋人遣使至金陵﹐以各國貿易所在﹐請無攻滬。而賊酋不許﹐洋人遂助中國城守﹐大爲失策。此時宜亟許其不攻﹐而要令不得以軍裝火藥資中國﹐再遣舟師渡江﹐分擾通泰及卜河完善之區﹐並於海道劫掠華商﹐使不敢劫運貨物。貿易不通﹐釐捐斷絕﹐官軍乏餉﹐洋人坐困﹐上海聚數百萬避難之人﹐無所得食﹐必且生變。而洋人生理旣絕﹐亦必俯首來求修好﹐然後脇之使獻上海﹐策之上也﹔若一時不能與洋人和﹐而先欲得上海﹐亦不必調集大兵也。蓋洋人嗜利﹐近以蘇浙二省避難人﹐麇至滬地﹐遂於夷場廣造房屋﹐重收租息﹐初不問人之來歷也。宜遣精兵數千人﹐僞作難民﹐賃洋屋以居。地系夷場﹐中國官無從稽察。中夜一呼﹐應者四起﹐縱火焚燒﹐遇人斥殺。洋人計惟登舟逃逸﹐而上海唾手得矣。上海旣得﹐然後招回洋人而厚待之﹐不攫其怒﹐而仍可爲用﹐策之次也。云云。其慮甚周﹐其計甚毒。故在上海者閱之﹐無不發指﹐無不失色。乃以梟雄之李秀成﹐如陳叔寶之昏庸﹐棄書牀下﹐此眞淸廷之大幸也。嗚呼﹐豈非天哉﹗按王畹攺名舀﹐字紫銓。其上書忠王一事﹐滬人多能言之。當時爲太平國大計﹐殆無逾是書所言者。竊怪忠王求賢若渴﹐優禮士夫﹐乃獨遺國士王畹﹐殆不可解哉﹗同時香山容先生閎﹐自美遊學回﹐謁秀全﹐獻外交購船二策﹐秀全亦不能用。語云「得士者昌﹐失士者亡。」然哉﹗然哉﹗◎義妓揚州朱九妹﹐年二十﹐才色雙絕﹐兼善書算。粵軍得之﹐獻於秀淸﹐寵愛備至。朱私誓不與俱生﹐暗以砒霜毒之﹐未遂而死。又金陵李氏女選入東王宮﹐藏寸許小刀於髻內﹐伺秀淸被酒酣睡﹐直刺其喉。秀淸適轉身﹐誤中左肩﹐立呼左右剝女皮﹐懸竿焚之﹐烈哉﹗閨閣之英也。秦淮妓女王憶香者﹐爲僞都督施姓所得﹐佯爲歡笑﹐醉以酒﹐抽刃殺之﹐而自經於後樓﹐則尢爲罕見者矣。◎考試女子粵軍脇令士子應試﹐亦分別鼎甲﹑翰林諸名目﹐花冠錦服﹐鼓吹遊街。少有知識者﹐輒逸去。後又考試女子﹐取傅善祥爲女狀元﹑榜眼鐘氏﹑探花林氏﹐招入僞府﹐令掌簿司批答。◎奇女子咸同間軍興以來﹐豪傑之士摩厲戎馬間﹐建功立名﹐人才輩出。而世間奇女子﹐不願以閨幃終老﹐若杜氏女者﹐乃亦以勇略著於時。杜名憲英﹐河南人。父爲名諸生﹐藏書數千卷﹐幼從少林學拳法﹐技擊絕精。及生女﹐愛若掌珠﹐盡以藏書及拳擊進退諸法授之。女亦聰穎﹐自輯古今兵事爲一編﹐藏之枕中。父病﹐戒之曰「吾晚得汝﹐不及爲汝訂姻事﹐汝母年老﹐須自具特識參決可否﹐百年事重﹐勿似人間小兒女羞澀不言也。」遂卒。母自外家見兩生﹐一周一鄭﹐才品相類﹐皆內親也。密商於女﹐女嘆曰「文武兼備﹐世罕其人矣。鄭當以文學進﹐而無大成就。周福較厚﹐特武功耳。」母曰「河決年荒﹐盜賊四起﹐武亦良善。」遂字於周。旣嫁﹐伉儷甚篤。逾年而粵兵北犯開封﹐以大隊攻城﹐而遊騎四出擄驚﹐開歸間囂然不寧。周集鄰村二百人﹐夫妻別爲二隊領之﹐二人者各分其隊爲二﹐二正二奇。敵至﹐初見數十人﹐易之﹐直撲女陣。女佯敗﹐退至叢林間﹐周突起大呼於林東。敵方錯愕﹐其西路銃炮又作﹐山坳木杪旗幟飛揚﹐不可數計﹐敵大驚潰。距叢林四里許﹐故有破廟﹐廟中伏兵伺賊過﹐復噪而出﹐倉皇追殺﹐如宰雞鵝。女縱騎獨追騎馬賊酋﹐戰數合﹐顧女而笑﹐女亦笑﹐乘間以長槍刺其腰﹐傷肋墜馬﹐憤而大吼曰「左山虎三十年驍勇﹐豈意死於女子﹐爲兄弟笑哉﹖」時眾賊去者已遠﹐日已近暮﹐鳴金收隊。而周生窮追不止﹐偵者謂馬陷泥淖﹐蹶而被執。察其眾﹐合少四人﹐女怒﹐率二十騎飛馳救之不及﹐敵已縛生入營矣。女乃返視山虎﹐創不勝﹐猶可支拄﹐急取創藥傅之﹐親裹其傷。又饋以酒食﹐而置毒其中﹐殷殷然勸餐者再﹐且曰「吾謂君泛常賊﹐今乃識其英雄﹐陣上不能相讓﹐君合諒我。」扶之馬上﹐使人送之。距敵營里許而後返。山虎歸營﹐極贊女賢﹐不恨而轉感之。以故釋周生縛﹐使掌薄籍﹐得不殺。明日山虎毒發死。村人請於女曰「縱之歸而又置毒何也﹖」女曰「飲我之刃﹐而虛言慰之﹐其感激可暫不可常﹐久而念怨﹐終殺吾夫﹐使之逾時而亡﹐則他賊不復措意矣。」皆服曰「非所及也。」女候生三年不歸﹐杜母又歿﹐乃以錢數萬買得一婢﹐闊面長身﹐膂力甚壯﹐教以武事。從己出遊阜城連鎭間﹐密訪甩生消息不得﹐又由皖北間道至江南。一日泊舟江港﹐有富室子弟﹐結商人賚資販運﹐而冒爲士人赴試杭州者﹐系纜於女舟之左。岸上一僧﹐寬衣大笠﹐趺坐擊木魚﹐別以短杖擔衣缽﹐置之身旁。目眈眈視女﹐轉視羣商﹐久之﹐太息去。遠聞栗數聲。已而岸上有二三士人﹐散步徘徊。羣商方欲結納士人﹐爲偸漏關稅計﹐揖而邀之舟中﹐煮茗閒話﹐各通姓名裏貫已。士人縱論天下事﹐雜以文字科名語﹑農商語﹑兵浯﹑靑樓諧謔語﹐羣商於賣買經紀外﹐瞪目不能發一辭。士人曰「我輩一見如故﹐意气亟相得﹐公等果將赴試者耶﹖」一商曰「實不相欺﹐薄有資貨﹐前途關多﹐擬仰藉大力庇蔭。苟得免稅金﹐抵浙必厚報也。」士人曰「飲啄前定﹐萍水因緣﹐此小事何論報乎﹖」拱而別﹐注目女舟。羣商返舟喜甚﹐各以言語相調笑﹐亦目女。時婢在後艙假寐﹐女怒自語曰「身死財喪之不知﹐猶竊視人家閨眷耶﹗」商大驚﹐密語久之﹐疑女爲盜船﹐長跽請救。女哂曰「吾船無盜﹐適與君等共語船中﹐及向之趺坐岸上者﹐乃眞盜也。君等家擁巨資﹐日處醉夢中﹐不見天日﹐豈知世路險哉﹗」眾諾諾。又曰「處世需才﹐卽兵戈擾攘中﹐挾資遠行﹐亦非大有才者不可。苟自度無其具﹐寧坐閨中弄稚子﹐毋以買命錢空餌虎狼也。今身死財喪之不知﹐猶竊視人家閨眷耶﹗」商曰「且爲柰何﹖」女呼婢出曰「此吾前鋒燕支將軍也﹐諸君畏怯者﹐請避岸上﹐否則安臥以待﹐愼勿露聲影﹐吾二人盡力當之﹐視諸君時命何如耳。」及夜﹐又聞栗聲甚近﹐女曰「是矣。」羣商不敢出﹐亦不能臥﹐急閉艙門﹐滅火屏息﹐團縮榻上。時下弦殘月初出﹐繁星麗空﹐略辧人影﹐兩岸蘆葦風瑟瑟作聲。女念迎斗則彼眾我寡﹐不易制勝﹐不如待其來﹐出不意以刺之。與婢約曰「昏夜不辧彼此﹐以髻上明珠映月光爲記。」未幾賊果先登商舟﹐前二人不可識﹐其第三人顯然僧也。昂首四顧﹐遽奪商船門。女手利劍﹐徑前刺之﹐應手而僕。其二人大叫曰「上。」則競趨女舟。女揮劍旋繞如練﹐婢手雙鐵椎﹐自女後突出﹐光耀上下如球。賊方避劍﹐不虞婢椎之出也﹐左右撲刺落水死。鏖鬥方急﹐商船後艙呼賊至﹐婢躍登篷頂﹐左臂適中賊槍﹐忍痛棄椎易刀連斫之﹐賊亦負痛狂奔東西分竄去。於是發火四照﹐船頭﹑篷頂皆血漬。諸商聞言始出謝﹐人人面土色。女叱之去﹐使婢裹創臥﹐而猶坐待旦以備之。明日將解纜﹐逆風大作﹐及午﹐有樓船十數﹐自上游乘風而來﹐亦泊港外。諸商大驚﹐謂賊眾復仇至。探之﹐始知某營總兵官王姓﹐帥師巡緝盜賊者也。軍士先詰商船﹐諸商曰「赴試。」曰「赴試何以載貨﹐毋乃盜乎﹖」商曰「我非盜﹐乃遇盜幸免者耳。」次詰女船﹐女未及答﹐商曰「是卽殺盜救吾屬命者。」軍士見兩女子﹐無一男丁﹐羣商又不類士子狀﹐疑其蹤迹﹐瑣瑣盤詰。女怒曰「何必多言﹐我乃手殺左山虎之中州杜憲英也﹐問我何爲﹖」語未畢﹐忽有一人自樓船躍而登女舟﹐問曰「杜家英娘何在﹖」女茫然無以應。其人又曰「英娘不識我乎﹖」女目之﹐方面偉軀﹐貌似相識﹐而有須矣。其人曰「我卽河南周生﹐與卿爲伉儷者也。今帥兵緝盜過此﹐不意遇卿。」女猶不敢遽應。周乃曰「卿不憶嵩山射虎時耶﹖」女曰「弓衣金彈何在﹖」周曰「置之洛水犀腹中。」蓋當時閨中隱語﹐問答旣合﹐女不覺淚下曰「妾爲君子﹐力已至矣﹐幸神明垂佑﹐相見於此。顧何以不周而王也。」周乃告以被虜後﹐說賊投降﹐主將王公愛之﹐使從己姓﹐授守備﹐從徵江皖﹐歷保今職﹐賞花翎賜勇號﹐且以提督記名矣。周問女何時渡江﹐婢爲何人。女言未半﹐諸商請見軍門﹐叩首船頭﹐謂受夫人活命恩﹐願獻五百金爲壽。女堅不受﹐謝之去﹐屬以後此小心﹐不能復遇我矣。諸商皆感泣。周生旣了巡緝事﹐卽日引疾解官﹐攜妻偕隱嵩山﹐讀書種菜以爲樂。婢歸﹐適某千總﹐勇過其夫。所稱鄭生者﹐以秀才終。◎賽尙阿劾駱秉章咸同間用兵﹐楚材蔚起。其識拔而獎成之﹐展轉推挽以應名世之期者﹐駱文忠公也。公鎭楚蜀﹐經畫儲胥﹐論者以蕭何關中﹑寇恂河內爲比﹐以湖南復湖北﹐以湖南北復東南諸行省﹐𨿽勛望不逮曾胡之赫赫﹐而功亦偉矣。當賽尙阿之授鉞也﹐軍過湖湘﹐供張獨薄﹐賽因奏湘撫吏治廢弛﹐駱遂奉命內召。時粵軍業已躪及轄境﹐暫畱籌防﹐嗣以力完危城。淸帝亦知公可倚任﹐仍畀封圻﹐有益於時局者甚大。設當日楚疆不警﹐文忠被劾入都﹐非列閒曹﹐卽淪廢籍﹐二三豪俊﹐未必盡出風塵。賽尙阿一言﹐不幾長城自壞歟﹖◎沈夫人佐守廣信沈葆楨以禦史典郡﹐咸豐六年﹐守廣信。楊輔淸由吉安長驅直入﹐所過輒陷。公激勵兵民登陴死守﹐城卒獲完﹐其受知大用﹐肇始於此。相傳當圍城岌岌時﹐林夫人撤內署金帛犒士﹐列巨鍋於大堂﹐親職炊爨﹐以飽饑疲。時公臥起睥睨﹐閒督士卒守禦﹐幕僚已星散﹐軍火芻薪﹐文檄判牘﹐咸出夫人手。士民感頌慈蔭﹐與章貢與長流。夫人林文忠公女也﹐蓋家教夙嫻已。按文肅夫婦守城事﹐曾文正公以之入告﹐亦歸美於文忠家法。◎包立身包立身﹐居紹興諸曁之包村﹐世務農業﹐而曾習奇門遁甲術﹐能料敵之進退虛實﹐而制其命。咸豐辛酉﹐粵兵擾浙﹐包聚村人﹐練兵籌餉﹐竟以一隅之地﹐當數十萬方張之敵﹐屢挫凶鋒﹐終不少屈。於是人始知其有異能﹐依倚者日眾。時吳曉帆觀察﹐方以蘇松兵備攝藩篆﹐吳亦浙人﹐聞其異﹐欲招致幕中﹐以爲己助。因於佐雜班中訪得包之姑表兄弟馮仰山﹐潛令蓄髮三月﹐乃備文書﹐攺衣裝﹐命赴包村致意。時浙境徧地皆賊﹐馮逡巡不敢遽入﹐適遇被擄逸出之素識某。探知前路賊守將性暴好殺﹐手下盤詰最嚴﹐斷難混過﹐惟包村有勇目某﹐常雜處賊中﹐現居某地﹐然必繞道二百餘里﹐始能曲達。馮晝伏夜行﹐三日夜至某所﹐旣見﹐卽述來意。某以此去包村𨿽不遠﹐然賊守甚眾﹐去必成擒﹐因藏馮密室﹐不令外出。一日謂馮曰「今已覓得路憑﹐且有賊卒二﹐賄令護送。然文書當畱此﹐斷不可帶。」卽日付憑促往﹐馮行﹐果有二賊前導。途中屢經要隘﹐鋒刃奪目﹐心膽幾碎。歷數日夜﹐去村不過二三里﹐二卒辭去﹐馮單身前進。遇村中巡勇﹐疑爲賊細作﹐欲殺之﹐馮以包某至戚告﹐遂引馮入見﹐各道艱苦。馮見眷族亦在包村﹐皆無恙﹐喜甚﹐因備述吳公所招意。包嘆曰「我亦知孤村無援﹐勢難久守﹐緣無長策﹐勉酬眾志耳。刻下軍糧僅支二月﹐幸有賊之通我者﹐私接濟﹐不然﹐斷已久矣。今承吳公美意﹐柰賊眾我寡﹐恐難突圍出也。」因與掌案某共議。某以賊勢甚大﹐媚賊者眾﹐馮某𨿽親﹐遠出已久﹐又無文憑﹐君𨿽信之﹐柰眾人何。必使人隨馮出村﹐取文書示眾﹐眾志旣堅﹐然後刻期衝圍﹐並約吳公統兵接應﹐始爲萬全。事關一村民命﹐斷不可艸艸從事。包是之﹐馮因暫畱包村。閱二旬餘﹐值夜大雨﹐包忽命護勇六人﹐身穿賊服﹐送馮出村。馮欲挈眷﹐包卜曰可﹐遂帶家屬冒雨行。黑暗中見無數皂衣紅帽人﹐僵立村外﹐似守護者﹐而寂無聲息。馮怯甚﹐私問送者此何兵﹐勇但搖手。遂繞小徑行﹐至舊處﹐卽取文牒付勇﹐囑包速定行期﹐而馮自歸。包旣得牒﹐邀眾密議﹐則皆願從。包大喜﹐卽布卦以占﹐卦成﹐又大驚﹐曰「細察卦象﹐惟今夜二鼓可出。若交子正﹐卽無可出之日﹐且有大禍。」眾皆失色﹐僉曰「今浙地四處皆賊﹐又未約有援兵﹐縱使突圍而出﹐將何所歸﹖」時有掌文案某曰「離此百二十里﹐地名岔河口﹐某處地僻﹐可以屯軍﹐河闊可通海道﹐聞無賊守。若暫紮營彼處﹐卽由海道通信吳公﹐使以輪船接應﹐或可轉危爲安﹐除此恐無良策。」包曰「我方寸已亂﹐不能自主。但今勢已至此﹐不出亦難持久﹐姑從某先生言﹐死生命也。諸族可速歸﹐各自收拾。」時已薄暮﹐雨方霽﹐而陰雲未開﹐村路尙濕﹐遙聽賊營寂靜﹐號炮無聲。卽傳集團勇四千人﹐按旗色分作五隊﹐隊各八百人﹐選勇敢者﹐入紅旗隊﹐爲前鋒﹐令酉初出隊﹐各帶衣糧鍋被﹐由西北方進攻賊北營﹐衝透賊圍﹐於某村取齊。白旗繼之﹐皂旗殿後﹐中權靑黃兩隊﹐保護眾家族。傳令旣畢﹐時值戌初﹐紅旗隊已發﹐遠聞金鼓震天﹐槍炮聲不絕。而一村之人﹐亦遽亂如潮湧﹐聚哭包門﹐曰「包君若去﹐我等從亦死﹐不從亦死﹐惟畱包君﹐或可苟延旦夕。」一時人聲鼎沸。包欲出而爲眾所阻﹐嘆曰「天乎﹐命耶﹗時將錯過﹐不能逃也。」因令後隊且勿進。時白旗隊亦已出村﹐以聞令欲退﹐致前後不相顧﹐隊伍遂亂。忽見四野火光燭天﹐殺聲動地﹐敵眾大至﹐亂拋噴筒火箭﹐槍炮齊發﹐鉛丸如雨﹐村勇各無鬥志。又值村眾擾攘之際﹐敵遂乘勢衝入﹐見屋卽火﹐逢人便刃﹐頃刻間煙焰滿村﹐屍如山積。時惟紅旗隊已衝圍而出﹐白旗生死參半﹐餘眾鮮有得脫﹐而包與同事諸人皆死於敵矣。先時賊患包甚﹐檄調各路精銳﹐誓破包村﹐是日調兵適至。入夜陡聞村中人聲四騰﹐賊慮乘夜劫營﹐方發號聚眾﹐而紅旗隊驟然衝至﹐敵賊素聞包有異術﹐且以月黑路滑不敢追逼﹐又意村人絕糧夜遁﹐村中必虛﹐因而並力進攻﹐致爲所破﹐然後知數之難逃有如此云。此皆聞之友人﹐友蓋得諸馮某及是日幸免者所述。並云﹐馮在村時﹐每晨起﹐見包必登髙望气﹐旣下﹐卽令眾曰「今日賊來自某處﹐將攻我某方﹐當撤他防﹐並力禦之。」繼而果然﹐屢試不爽。所練之勇﹐能禦敵者三千餘人﹐以五色旗按五方分五隊﹐進退有常﹐臨陣不亂。常邀馮共賊營﹐忽推馮倒﹐身亦伏地﹐方伏而霆震一聲﹐炮子簌簌從上飛過。旣免﹐謂馮曰「此炮在艮方﹐月神適犯我村﹐當去之。」馮見炮架前山麓﹐約遠四五里﹐有賊守衛﹐私忖如何可去。繼見包脫帽散發﹐跣足仗劍﹐如道家步罡狀﹐選勇目﹐衣皂隨行。包口喃喃若誦咒﹐其行如飛。將及而遙見一賊忽撲地﹐餘賊盡退﹐瞬息間炮已取歸﹐約重四五百斤﹐不知三人之力﹐何能勝任如此也。時方涉冬﹐天久不雨﹐包忽令眾曰「久不與賊戰﹐賊必謂我兵單怯敵。明日某時﹐當有大雨﹐賊守必怠﹐可衝破其西營﹐𨿽不能大勝﹐亦可殺敵數百﹐獲牲口器械﹐以挫凶鋒。」乃預傳令﹐何時出隊﹐何時攻營﹐何時收隊。明日果大雨﹐破敵一如所言。時敵欲由溫臺攻閩省﹐患包牽制﹐願以紹興府城與之﹐請其不助官軍。或言﹐若得府城﹐足資守禦﹐勸包姑從。包笑曰「此誘我也。無論江浙俱陷﹐孤城難守﹐且入城則如困囹圄﹐糧艸更易斷絕。扼吭之勢﹐恐無一人可逃也。」遂斬其使。馮嘗竊問包曰「弟與君自幼同堂共學﹐弟以薄宦﹐遠離鄕井﹐聞君素守田廬﹐罕至城市﹐何時得靈飛六甲十二眞傳﹐而道妙至此﹖」包曰「余於廿年前﹐曾遇異人﹐授我祕冊﹐𨿽非全帖﹐然上觀天象﹐能知風雲雷雨﹐時運變遷﹐下察地理﹐則可安營布陣﹐縮地驅山﹐而凡卜易算數之類﹐吉凶禍福﹐皆可預決。前取敵炮﹐卽六丁縮地法﹐故三人能得數十人之力。但我所學﹐不過顯易數端﹐若能盡其底蘊﹐則此小醜﹐指日可除﹐何至困於此耶﹖」馮又問賊勢至此﹐何日得平。包曰「我曾觀星象﹐兼占易數﹐江浙之賊﹐不久當滅。惟自占此村之吉凶﹐家族之安危﹐反不能了了﹐是豈學之不精耶﹖抑所謂馬前易數﹐近易明而遠難驗耶﹖」及包死﹐馮始知數有前定﹐故占不能明﹐因爲之嘆詫累日。後嘗以其所聞見者述於人如此。◎李紹熙咸豐庚申大營告潰﹐粵兵大股東下﹐旋陷蘇﹑杭﹑松﹑太等處﹐勢若飛蝗﹐江浙幾無完土。滬城僻處海濱﹐以形勢言﹐是爲絕地。而開軍府﹐通餉源﹐竟以一隅翻全局﹐卒爲江浙命根﹐此豈言思擬議所能及﹖且當敵初至時﹐曾帥援兵未集﹐西方亦未來﹐本城兵勇﹐以應調四散﹐城守惟招百姓﹐敵若力攻﹐勢難固拒。及聞李紹熙事﹐而後嘆其中自有天在焉。紹熙粵嘉應州人﹐癸丑之亂﹐本爲會匪頭目。旋投吉撫軍營﹐賞六品銜﹐效力軍前﹐後加都司銜﹐派守東壩。及爲敵陷﹐復降於敵﹐得據昆山。繼而又思反正﹐密遞降稟入城﹐由是臨陣每張虛聲﹐空放槍炮﹐延挨幾閱兩月。及爲僞李王所覺﹐殺紹熙﹐方飭下並力嚴攻﹐而我兵亦已雲集。夫事機之際﹐不能以寸﹐矧軍情至變﹐滬城苟失﹐則江浙之患﹐正恐未有窮期也。◎王壯武張宴九嶷山咸豐五年春﹐王壯武鑫由楚邊追敵於粵境﹐假道寧遠。張老人者﹐年一百十八歲﹐縣中不知有老人﹐饑寒鮮卹者。公入其縣﹐卽遣人存問﹐爲置田宅資其子使娶婦﹐且召飲之。比公破敵還﹐復途過省老人﹐老人卽已抱孫矣。乃邀之登九嶷山﹐合賓客部曲張宴山上。是日爲公封翁生朝﹐客以次奉觴遙爲壽﹐且慶公功。酒酣﹐公起望山東故里﹐不覺悵然曰「鑫常有三恨﹕恨任事太早﹐學業太淺﹐用心太苦﹐而多忤人﹐身遭時變﹐以士卒用力﹐人號爲勁軍。吾常恐世亂未已﹐將無以畢三恨﹐奉養二親﹐爲將柰何﹖」老人起﹐執爵﹐慰以大義﹐合席舉酒極歡。公班師回楚﹐卽乞假幕府省親。於時離家已四載矣。迹公九嶷張宴一會﹐覺驅車九折阪﹐置酒三垂岡﹐叔子遊峴首﹐梁公陟太行﹐前史風徽﹐猶可頡頏也。◎浙江亂後樂府浙江自辛酉遭賊攻陷﹐經左宗棠轉戰數年﹐至甲子歲﹐始行戡定。百姓辛苦流離﹐爲賊匪所殺﹐爲饑寒所殺﹐爲疾疫所殺者﹐不知凡幾。哀我人民﹐斯將無孑遺矣。幸爵相入浙﹐創立軍府時卽首爲賑濟﹐加意撫綏﹐出水火而登椎席﹐殘民始有更生之慶。蔣泉中丞佐之﹐興利除獘﹐各事極意講求。馬端敏公繼之﹐勞來安集﹐以養以教﹐民乃得息其居。浙之得以熙熙攘攘﹐漸臻富庶者﹐三公之力也。然當賊氛甫息之時﹐凋獘之情形﹐流亡之困厄﹐鐵人見之亦不免下淚。當時某君有《聞見篇》四章﹐古音古節﹐不減杜老之《哀江頭》諸作。因備錄之﹐俾吾浙人無忘「在莒時」也。《豬換婦》﹕「朝作牧豬奴﹐暮作牧豬奴﹐冀得牧豬婦﹐販豬過桐廬。睦州婦人賤於肉﹐一婦價糜一斗粟。牧豬奴牽豬入市廣﹐一豬賣錢數十千。將豬賣錢�買婦﹐中婦﹑少婦載滿船﹐蓬頭垢面淸淚漣。我聞此語生長吁﹐就中亦有千金軀﹐嗟哉婦人豬不如。」《屋劈柴》﹕屋劈柴﹐一斧一酸辛。昔爲棟與梁﹐今成樵與薪。市兒低價苦不就﹐行行繞徧江之濱。江風射人天作雪﹐饑腹雷鳴皮肉裂。江頭巡卒欺老人﹐奪柴炙火趨城關。老人結舌不能語﹐逢人但道心中苦。明朝老人無處尋﹐茫茫一片江如銀。」《娘煮艸》﹕「龍遊城頭梟鳥哭﹐飛入尋常小家屋﹐攫食不得將攫人﹐黃面婦人抱兒伏﹕兒勿驚﹐娘打鳥﹐兒饑欲食娘煮艸﹐當食不食兒柰何﹖江皖居民食艸多﹐兒不見﹐門前昨日方離離﹐今朝無復東風吹。兒思食稻與食肉﹐兒胡不生太平時﹗」《船養姑》﹕「月彎彎﹐動髙柳﹐烏蓬搖出桐江口﹐鄰舟有婦初駕船﹐亂頭粗服殊淸妍﹐船聲時與歌聲連。月彎彎﹐照沙岸﹐明月耿耿夜將半。誰抱琵琶信手彈﹐三聲兩聲摧心肝﹐無窮幽怨江漫漫。或言婦本江山女﹐名隸煙花第一部﹐頭亭巨艦屬官軍﹐兩妹亦被官軍擄。婦人無夫惟有姑﹐有夫陷賊音信無。富商貴冑聘不得﹐婦去姑老將安圖﹖嗚乎﹐婦去姑老將安圖﹐婦人此義羞丈夫﹗」◎肅順推服楚賢肅順於咸豐年間始爲禦前大臣﹐貴寵用事﹐後遂入值軍機﹐頗擅威福﹐以驕橫獲罪。然其人機警敏給﹐實爲滿大臣不可多得之人才。是時粵賊勢甚張﹐而討賊將帥之有功者﹐皆在湖南。朝臣如祁文端公﹑彭文敬公﹐多瞢焉不察﹐惟肅順知之已深﹐頗能傾心推服。平時以座客談論﹐常心折曾文正公之識量﹐胡文忠公之才略。蘇常旣陷﹐何桂淸以棄城獲咎。淸文宗欲用胡公總督兩江﹐肅順曰「胡林翼在湖北﹐措置盡善﹐未可挪動﹐不如用曾國藩督兩江﹐則上下游俱得人矣。」上曰「善。」如其議﹐卒有成功。左文襄公之在湖南巡撫幕府也﹐已革永州鎭樊燮控之都察院。而官文恭公督湖廣﹐復嚴劾之。廷旨敕下文恭密查﹐如左宗棠果有不法情事﹐可卽就地正法。肅順告其幕客湖口髙心夔碧湄﹐心夔告衡陽王運紉秋﹐運告翰林院編修郭嵩燾筠仙﹐郭公固與左公同縣﹐又素佩其經濟﹐傾倒備至﹐聞之大驚﹐遣運往求救於肅順。肅順曰「必俟內外臣工有疏保薦﹐余方能啟齒。」郭公方與京師潘公祖蔭同值南書房﹐乃挽潘公疏薦文襄﹐而胡文忠公上《敬舉賢才力圖補救》一疏﹐亦薦文襄才可大用﹐有「名滿天下﹐謗亦隨之」之語。上果問肅順曰「方今天下多事﹐左宗棠果長軍旅﹐自當棄瑕錄用。」肅順奏曰「聞左宗棠在湖南巡撫駱秉章幕中﹐贊畫軍謀﹐疊著成效﹐駱秉章之功﹐皆其功也。人才難得﹐自當愛惜。」再請密寄官文﹐錄中外保薦各疏﹐令其酌察情形辦理。從之。官公知朝廷意欲用文襄﹐遂與僚屬別商具奏結案﹐而文襄竟未對簿。俄而曾文正公奏薦文襄以四品京堂襄辦軍務﹐勛望遂日隆焉。此事爲髙碧湄所述。碧湄與紉秋﹐皆嘗在肅順家教其子者也。◎胡林翼之遠慮有合肥人劉姓﹐嘗在胡文忠公麾下爲戈什哈﹐旣而退居鄕裏。嘗言楚軍之圍安慶也﹐文忠曾往視師﹐策馬登龍山﹐瞻眄形勢﹐喜曰「此處俯視安慶﹐如在釜底﹐賊𨿽彊﹐不足平也。」旣復馳至江濱﹐忽見二洋船鼓輪西上﹐迅如奔馬﹐疾如飄風。文忠變色不語﹐勒馬回營﹐中途嘔血﹐幾至墜馬。文忠前已得疾﹐自是益篤。不數月薨於軍中。蓋粵賊之必滅﹐文忠已有成算。及見洋人之勢方熾﹐則膏肓之癥﹐著手爲難﹐𨿽欲不憂而不可得矣。閻丹初尙書在文忠幕府﹐每與文忠論及洋務﹐文忠輒搖手閉目﹐神色不怡者久之﹐曰「此非吾輩所能知也。」噫﹐世變無窮﹐外患方棘﹐惟其慮之者深﹐故其視之益難﹐而不敢以輕心掉之。此文忠之所以爲文忠也。◎溫紹原守六合記溫紹原字伯平﹐湖北江夏人﹐少負異才﹐性孝友。咸豐元年﹐權知六合縣事。下車﹐修城垣﹐屯義谷﹐期年集事。二年冬粵兵初犯武昌﹐公曰「六合𨿽小邑﹐然濱江屏蔽淮泗﹐賊乘風而下﹐日可千里。此要地不可玩也。」於是招募壯勇﹐制器械以備不虞。三年春﹐粵兵據江寧﹐陷揚州﹐果以千人犯六合﹐又分隊竄擾鳳﹑泗間。邑城四面受敵﹐公率眾與戰﹐敵少卻﹐繼以大隊夜至。或議閉城拒守﹐公曰「不出戰不能守城。」預戒兵勇﹐不及賊毋發火器﹐夜行宜靜毋嘩。遂出縱馬前行﹐眾請所之﹐公曰「惟予馬足是從。」賊初由長江鼓行東下﹐屢陷名城﹐大帥遇之輒潰走﹐勢焰方張。旣至﹐見城小﹐內外寂然﹐心易之。公忽由間道繞出賊後﹐銃炮競發﹐以暗擊明﹐敵眾驚潰。淸兵奮前追殺﹐無不鼓舞爭先﹐一以當十。敵自相衝擊﹐死者無算。四年﹐粵兵冒難民謀入城爲內應﹐公偵知﹐稽核市廛。凡城內士民﹐皆給符驗而出入﹐外至者問所投捨﹐守城兵引往質對﹐以故姦宄無所容。敵掘地道﹐公自內掘出﹐先發擊之。城圮﹐隨時堵塞。先後十數戰﹐賊屢挫衄﹐積功擢江寧府﹐加道銜。縣事委於李君守城﹐公獨任防剿。時紳士信公旣深﹐倚公爲柱石﹐居民客商及遠近避難入城者﹐皆助守﹐不願遷徙﹐誓與城爲存亡。六年﹐江北大帥徳興阿﹐以蜚語入奏﹐褫公職﹐敵釃酒相賀。七年﹐何制軍疏復原官﹐加運使銜﹐任事如故﹐一不以升黜爲念。八年八月﹐敵由廬州大舉東竄﹐城中兵只二千餘﹐請於制軍﹐益兵數千﹐而徳帥調赴浦口。甫至而大營潰﹐粵軍裹脇兵勇﹐直趨六合南關。公與宣化鎭軍羅玉斌等﹐晝出擊殺﹐夜入巡城﹐婦孺皆運磚石以助﹐歷二十餘日。都司王家幹力竭陣亡﹐糧盡援絕。公集紳士張位中等﹐曰「諸公爲紹原力已至矣。我死無憾﹐何以對闔境生靈﹖」語未畢﹐邏者報東城且破﹐公趨東城﹐而敵從西北隅入。格鬥良久﹐身受數創﹐旣僕﹐猶奮臂握拳﹐唾罵不絕﹐至胸腹破折﹐頂頸斷裂而歿。夫人王氏投水死﹐子輔才同時遇害﹐城中百姓死者以萬計。僅見宣化軍逾城東逸﹐餘者殲焉。先是公母就養署中﹐公使弟奉母出﹐而畱王與輔材不遣﹐曰「不令吾民婦子獨死也。」又陳桂伯云﹕賊之初犯六合也﹐孫寅三等率眾八千攻城。公令士卒飽食出戰﹐而預遷城南民於城內﹐空室中廣積薪艸﹐灌油其中﹐竈底皆布火藥。旣戰﹐歷數時﹐佯敗入城﹐追兵至城南餒甚﹐各就民捨炊飯﹐竈突火起﹐遠近同發。公急開城﹐截其去路﹐四面伏兵兜剿﹐饑疲不能拒敵﹐殺死溺斃者過半。自武昌以下﹐未有如此受創者。◎江南大營二次失陷王雪軒﹑方伯之擢任浙撫也﹐藩庫實存銀一百餘萬兩。代公者愛惜小費﹐探船偵騎皆汰減。時金陵大營﹐積欠軍餉甚巨﹐和帥慮補給無期﹐議每歲只發八月﹐遇閏減半﹐軍士大嘩。閏三月己酉﹐敵集諸路死黨﹐圍攻和營﹐前後同時火起。遺金及炮位兵械率賫寇﹐總統張公拒戰十晝夜﹐力不支﹐遂退丹陽。飛書調餉六十萬﹐冀以收拾人心﹐再圖進取。司財者只發六萬﹐眾志益攜。賊僞爲官軍裝束﹐數道並進。公冒雨出城﹐護築營壘﹐墜馬傷脇﹐而前敵提督王浚﹐總兵熊天喜力竭陣亡。公率小隊百餘人﹐禦擊良久﹐及橋﹐百姓爭涉者﹐擁塞橋口。公勒馬衛之﹐俟其去﹐躍入河死。和帥去之常州﹐常州無人﹐又去之滸墅關﹐乃卒。◎張國梁逸事張國梁謀勇兼優﹐戰無不勝﹐保障蘇浙郡縣垂七八年﹐吳越之人﹐至今屍祝。其後以兵餉大權﹐爲共事者所掣肘﹐功敗垂成﹐卒以身殉。其年少時逸事﹐有人所未盡知者﹐玆特采輯一二﹐以著英雄之气慨焉。公初名嘉祥﹐廣東髙要縣人﹐美秀而文﹐恂恂如儒者﹐然喜任俠﹐介馳不羈。年十五之粵西﹐從其叔父學賈﹐顧心弗喜也。日與輕俠惡少年遊﹐其黨有爲土豪所困者﹐公往助之。殺人犯法﹐官捕之急﹐遂投某山盜藪。盜魁奇其貌﹐以女妻之﹐女嫌其疏賤﹐不可。盜魁欲拔爲己副﹐其黨又不可。山中例呼魁爲老大﹐其支黨皆爲兄弟﹐稱自二﹑三﹑四﹑五以下。各以才能之大小﹐爲次之先後﹐乃呼嘉祥爲老麼。麼者﹐第十也。然每出劫必倍獲﹐抗官軍必告捷﹐羣黨皆驚服。一日山中糧匱﹐因往劫越南邊境﹐名爲借糧。越南人驅象陣來禦﹐盜馬皆奔。嘉祥使其黨捕鼠數百﹐明日復戰﹐擲鼠於地﹐縱橫跳踉﹐象見之皆懾伏不敢動﹐遂獲全勝﹐大掠而歸。頃之盜魁病死﹐羣黨推嘉祥爲盜魁。嘉祥有眾萬人﹐以兵法部勒之﹐與之約﹐曰「凡劫官商毋得殺人﹐財貨必畱還十之一﹐俾得爲商之資本﹐官民之旅費。」旣而官軍討之﹐山中倉猝無兵器﹐嘉祥使人揭一竹竿以禦兵器﹐戰益久﹐則愈削愈銳﹐以刺人﹐無不死且傷者﹐又獲大捷。然兵吏爲所執者﹐皆禮而遣之﹐且具書自陳不得已爲盜狀﹐苟蒙赦宥﹐願盡死力。及洪秀全反於金田﹐遣黨招之﹐嘉祥拒不往﹐曰「吾之爲盜﹐非得已也。豈從叛賊者哉﹗」向忠武公榮提軍廣西﹐使紳士朱琦爲書招之﹐嘉祥約官軍壓其巢﹐出禦而僞敗﹐乃悉招山中財物﹐散遣其黨﹐使歸爲良。而自降於布政使勞崇光軍前﹐攺名國梁﹐得旨賞千總銜﹐歸向公差遣。由此戰必爲士卒先﹐威名聞天下。蓋公年十八而作盜魁﹐二十八而折節從軍﹐爲國虎臣﹐三十八而致命遂志。生平大小數十百戰﹐善以寡擊眾﹐每出己意﹐坐作進止﹐率與古兵法暗合云。◎記張玉良與國梁同統江南大營﹐而戰功與之齊名者﹐厥惟張軍門玉良。張玉良者﹐四川人。由行伍從向忠武公﹐自廣西轉戰至金陵﹐積官至廣西提督﹐賞穿黃馬褂。短小精悍﹐驍勇善戰﹐威名甚著。咸豐庚申﹐杭城被圍﹐軍門奉檄來援。至則杭城已失﹐軍門以三十騎乘城而上﹐旣登則周麾而呼曰「大軍至矣﹗」賊狼狽奔逃。不費一矢﹐杭城遂復。於是聲望大振﹐浙省倚之有若長城。未幾金陵大營告急﹐檄之回救﹐杭人畱之﹐幾於攀轅臥轍。將軍瑞公﹑學政張公挽畱之切﹐竟至跪求。而軍門以令嚴不敢少止﹐遂率師去。乃到中途﹐大營已破﹐常州﹑蘇州均不能守﹐仍返於杭。所存親軍僅數百人。巡撫王壯湣公招集潰散﹐悉軍實以予之。俾進窺嘉興﹐以固浙江門戶。乃連戰失利﹐軍械遺棄殆盡。而所將之卒﹐均是敗兵逃勇﹐銳气盡墮﹐已不能軍。不得已復歸於杭。杭人已自輕之。兼所部不能斂戢﹐時有騷擾﹐杭人恨之詈之﹐至斥之爲通賊。巡撫亦不加以禮遇﹐任其飄搖江渚。庚癸頻呼﹐無人過問。較之前日跪畱之款密崇重﹐若天壤矣﹗未幾嚴州被陷﹐巡撫檄令往援。軍門率所部五千餘人﹐至闌溪之大洋鎭扼守。搜卒簡陣﹐力圖攻取。時陳子壯太守奉檄佐松百川太守辦理軍米糧臺﹐因時與軍門相見﹐談次每以兵勇不能用命爲恨。陳曰「何不重賞罰以激厲之﹖」軍門曰「此等屢敗之卒﹐一言及賊﹐卽心膽墮地﹐非獎勸所能振作。」因頓足痛恨﹐何制軍棄常州不肯守﹐不然同死於彼﹐豈不光明磊落﹗云云。又云「杭人謂我通賊﹐我以一走卒蒙拔擢﹐官至一品﹐花瓴黃馬褂﹐皆邀異數。就令降賊﹐安能如此﹖此時亦不必辧﹐正當一死報國﹐明吾心耳。」然其兵勇大率驕悍擄掠不可制﹐營官亦無如之何﹐商民怨之切齒。嗣後援金華復敗走﹐攻嚴州克而守之﹐旋又爲賊破﹐威名沮喪益甚。久之杭州被圍﹐奉檄回救。駐師江幹﹐餉援俱絕﹐人無固心。軍門志气銳厲﹐每日出隊擊賊。出必珊瑚冠黃馬褂以自表異。時陳子壯避居富陽﹐會掉小舟往見之﹐以髙敖曹旗盍爲戒。軍門槪然曰「力竭勢窮﹐杭城必失﹐我軍必潰﹐與其艸間求活﹐孰若先死於行陣之得所哉﹗會報賊出隊﹐卽麾眾持矛而去。」陳知其志在必死﹐太息而歸。越數日果爲賊炮攢擊﹐折其左股﹐舁至營﹐以軍事屬總兵況文榜而瞑。況統其軍﹐逾月城破﹐軍潰﹐況間行至上海﹐投李鴻章軍。鴻章用之擊賊有功﹐竟以功名終。聞軍門歿後三四日﹐中夜士卒忽聞號令出隊殺賊﹐一軍駕起﹐開營欲出﹐忽悟其死﹐皆大驚痛哭。同時將帥援浙有名者﹐曰江長貴﹑李定太﹑周天受皆不能成功。後江﹑李著績他省﹐周則戰死寧國。◎女將粵軍洪秀全自廣西竄長沙也﹐其妹洪宣嬌﹐稱元帥。常騎馬率粵之大腳婦出隊﹐服五彩衣﹐備極怪狀﹐官軍望之奪气。然第炫人耳目﹐其實不能衝鋒決鬥也。其時唐縣李方伯孟羣﹐有妹名素貞者﹐知書﹐工騎射。熟孫吳兵法﹐於天文占驗之學﹐靡不窮究。父兄皆奇之。咸豐四五年﹐方伯以知府奉楚撫胡文忠公檄﹐督師討賊。招女至軍中﹐女戎裝往﹐代爲畫策決勝﹐累建奇勛﹐殺賊逾萬。方伯嘗剿賊失利﹐被圍十餘重﹐他軍將皆不能救。女怒馬獨出﹐於槍林炮雨中突圍而入。手斬數十人﹐護方伯歸。甲裳均赤。賊眾萬目注視﹐驚爲天神。後胡中丞攻漢陽﹐城堅不能下。女與方伯謀夜襲之。孤軍深入﹐中伏。救兵不至﹐遂血戰而死。年二十耳。報至﹐舉軍皆哭。後二戰﹐方伯亦於安徽戰歿。女子從戎﹐百戰捐軀﹐軍興二十年來所僅見者也。陳子壯有詩弔之曰「百騎連翩襲賊營﹐紅汝血戰獨捐生。漢陽若舉褒忠祀﹐先拜英雄李素貞。」◎智女江寧黃婉黎女史﹐名淑華﹐早失怙。歲癸丑﹐發逆陷金陵﹐女甫五齡。兄乃邑諸生﹐以母老且病﹐弟妹幼﹐倉卒不及避﹐匿農圃以免。女天資聰穎﹐從兄讀﹐漸能文﹐間作韻語。稍長﹐有令姿﹐母兄深以爲憂。女曰「無慮﹐兒讀書頗明大義﹐決不貽父母羞。」甲子六月﹐官軍復金陵之前二日﹐有兵至﹐殺兄於庭﹐索女出﹐弟牽其衣﹐母跪哀之﹐並殺其母及弟﹐掠女行。女悲哭痛詈﹐求速死。兵笑曰「予愛汝﹐不殺也。」挾之登舟﹐屢欲犯之﹐以計免。有金姑眉壽者﹐亦被掠﹐被逼不從﹐躍江死。女念茫茫大江﹐非無死所﹐惟大仇未報﹐姑隱忍伺隙。至湘潭﹐捨舟登陸﹐女將因此殺之﹐適有與兵偕行者﹐不得間。夜投關王廟旅店﹐張燈哄飲﹐乃計誘使醉﹐殺兩兵﹐自縊於梁。明日見者﹐莫解其故。有旅人曰「昨有二男子攜一女止宿﹐飲酒嬉笑﹐雜以歌曲﹐夜半猶未止。旣聞若推拒聲者﹐俄而寂然。想三人之死﹐必有故也。」鳴諸官﹐驗而殮之﹐一中毒死﹐一被創死﹐女周身縫紉﹐懷中得一帛書﹐自述顚末﹐並附十絕。又一紙糊壁間﹐與帛書同。此同治甲子九月十八日事﹐時女年十七也。葛隱耕有長歌詠其事﹐載《寄庵詩鈔》中。余不奇官兵之死於女手﹐而獨奇女母及兄弟之不死賊手﹐而反死於官兵之手。而更奇女因計死官兵﹐遂縊而死﹐亦不啻死於官兵之手。然則當時官兵之爲官兵可知﹐而所以使之爲官兵者﹐更可知矣。◎智妓半截美人宋氏﹐甘泉人。歸某甲﹐甲粗蠢﹐貧不能養母。賴美人爲商家保母﹐得資奉甘旨。生有殊色﹐不施脂粉﹐不作時樣妝﹐以裙下雙趺﹐不作弓月樣﹐故人皆呼爲半截美人。其實卽淸季所謂黃魚﹐所謂門檻裏﹐又所謂大腳仙也。鹽商某﹐慕其容﹐厚值致之。所乳子多肥白﹐又善伺主人意﹐惑之深。主婦偶審之﹐逐美人﹐子輒呱呱啼﹐美人轉﹐子又咭咭然喜也﹐故得值恆倍於常。甲善博﹐資耗則索美人值﹐無怨也。咸豐三年粵軍踞金陵﹐揚州震恐﹐議降議禦﹐紛紛不能定。美人私說於主人曰「降禦皆非善策。揚俗奢﹐必遭災﹐盍早營兔窟乎﹖」已而城陷﹐美人先夕出﹐將奉姑遠徙。一黃衣賊目突至其家﹐殺姑及夫﹐擁美人上馬。鍵巨室中﹐將污之。美人含笑﹐甘語以媚之﹐曰「郎在天朝何官﹖」賊屈拇指示之曰「占天侯。」曰「位已列爵﹐尙未經人道耶﹖長夜漫漫﹐杯酒相樂﹐若白晝活祕戲﹐得毋爲將士笑乎﹖」賊大喜﹐開筵張樂。須臾月上﹐美人艷妝出﹐歌吳兪侑觴﹐韻可銷魂蕩魄。忽睹甲仗﹐手戰而股栗﹐賊醉睨曰「卿何怖﹖」曰「妾小家女也﹐見兵革﹐能勿驚乎﹖」賊立命撤卻﹐頃又抱賊耳語曰「麾下將士﹐耽耽虎視﹐霎時我兩人赴陽臺﹐渠等穴壁看﹐得毋大掃興﹖」賊卽傳令﹐各歸伍退三捨﹐不喚﹐汝不入也。賊醉﹐乃代弛褻衣﹐裸而仰臥﹐暱聲促美人寢。曰「少緩。」乃自注水於浴器﹐一絲不掛﹐徐徐濯下體﹐漬漬有聲。聽賊鼾息已十數轉﹐慮其詐﹐故試以褻語﹐不應。遂柳眉倒豎﹐粉黛生殺气﹐視窗前月朗﹐刁鬥遠鳴﹐急索剪刀就鞋底磨再四﹐跳登榻﹐跨賊身上﹐覷定咽喉椹之。賊目視美人﹐奮欲起﹐壓之不得起﹐血噴出滿茵褥﹐霎時斃矣。復拔劍刺其腹﹐腸出乃止﹐展衾覆之。聽漏已四鼓﹐潛浣手整衣出﹐戶宵遁。望門投宿﹐不敢言﹐第詭云逃難者。賊中繪圖索之﹐不可得。嘗讀元史至正年濮州薛花娘殺賊一事﹐如窺讒鼎﹐如玩祕戲﹐半截美人﹐何其不侔而合耶﹖因思揚州女僕果艷冶﹐傭於商家﹐憑官媒﹐寫靠身紙﹐必預書刻已身懷六甲﹐防後患耶﹖近日宴客多招以侑觴﹐否則座客不歡﹐纏頭之錦﹐竟多於纏足者。又一女﹐陳姓阿脆﹐眞州人﹐浪甚。寇陷時﹐女逸出﹐踽踽走西山﹐晝伏夜行﹐將奔大儀﹐尋伊姊妹行討生活。至秦欄鎭﹐以爲距城遠﹐放膽行。偶思遺﹐遂循大溪﹐意入蘆葦中私且憩。突一黃巾賊目﹐負槍佩刀﹐貿貿然從溪右來。兩面皆水不及避﹐反坐以待之。賊拉與亂﹐女正苦無川資﹐瞰賊腰纏累累﹐欣然就之。賊脫女衣﹐一絲不掛﹐仰臥溪岸﹐而己則僅捋窮褲。女佯笑曰「急色兒可笑。男女合歡﹐全賴裸抱﹐肌膚磨擦得趣﹐若此則終是隔靴搔癢耳。」賊笑從之。甫近身﹐尙未解鈴﹐女故作浪態﹐乘不意﹐遽摟之﹐滚入溪水中。女本江邊產﹐向習流而善泅者。賊入水﹐四肢浮泛﹐女力捺下沈﹐三冒而三捺之﹐已作尾生橋下死矣。女抽刀斷其頭﹐取臂上金跳脫﹐席捲囊中黃白﹐著衣打包﹐從容負之去。臨行復回顧水際﹐詈曰「狗賊快樂耶﹖」後入安宜﹐嫁一少年郎﹐頗稱伉儷﹐遂小康。移家秦郵﹐已爲子納粟﹐稱太母矣。又一周姓婦﹐吳縣東鄙人。自恃足大善走﹐難將及﹐先出囑良人挈子女潛遁﹐己則摒擋長物。甫就緒﹐郊外邊馬已四出。無已﹐懷一利剪出門﹐將覓小道﹐尋親串家暫避其鋒。忽一賊目自遠道瞰婦﹐似有風致﹐揚鞭追及。喝之止﹐婦亦不懼﹐含笑相迎﹐宛如舊識。下馬擁婦於地﹐將淫之。婦佯解褲帶﹐而笑露其齒﹐嗤形於鼻。賊問云何﹐曰「我惜子愚耳﹗子等跳梁﹐全賴驥足﹐設與我苟合時﹐馬遽逸柰何﹖」賊思其言頗近理﹐又能慰己。然四顧荒郊﹐無一樹一石可以攬轡﹐頗籌度。女云獻一策﹐然後爲所欲爲﹐賊求計甚急﹐大聲曰「急色兒﹐盍以韁系於爾足乎﹖」賊撫掌稱善﹐乃灣腰俯首﹐牢縛不稍松。時婦之剪刀已在手﹐乘不意﹐驀以剪刺馬股。馬負痛遽咆哮﹐拖賊塵奔﹐剪在股肉中﹐愈走愈搖﹐愈走愈痛﹐痛則狂奔如躡電﹐如追風﹐十里外猶不輟。而賊已膚裂額爛﹐骨折气竭﹐不似人形矣。婦徐徐整衣裙﹐拾賊遺之包裹﹐遙望馬拖賊去﹐覓路始行。及尋得良人﹐相與剪燈夜話﹐喫喫笑不休﹐眞快心哉﹗◎炊飯太守洪軍之初陷杭州也﹐有候補府者﹐著短衣﹐躡敝屣﹐將行被執。賊問何爲﹐詭曰「炊飯。」賊曰「善。」卽使炊飯。而守故紈絝子﹐不請烹庖﹐乃密使蒼頭代役﹐而太守獻之。及張提軍克復杭城﹐官吏多亡去﹐卽檄炊飯太守攝某篆。守感蒼頭惠﹐令其司閽﹐而苦不識字﹐復爲置一明黠小僮﹐代司文書出入﹐阿堵物一歸蒼頭焉。同時有觀察某﹐伏匿堂額上﹐賊至﹐戰栗墮地。問何爲﹐曰「種菜。」賊卽使種菜。已而備兵嘉湖﹐時謂之種菜觀察。◎曾文正公知人近世士大夫﹐多稱曾文正公能知人﹐非妄語也。江忠烈公忠源初謁公於京邸﹐旣別去﹐公目送之曰「此人必名天下﹐然當以節烈死。」時天下方無事﹐眾訝其言之不倫。後十餘年忠烈果自領偏師﹐戰功甚偉﹐嗣殉難廬州。公東徵時﹐滬上乞師。公奏請以相國合肥李公赴滬﹐而以參將程忠烈公學啟從。臨發﹐公送之登舟﹐拊忠烈背曰「江南人譽張國梁不去口﹐君去亦一國梁也。行聞君克蘇州矣。勉之﹗」李公至滬由下游進兵﹐自靑浦昆山轉戰至江蘇行省﹐拔名城殪大憝。𨿽嘗借助英法兵﹐而西人獨推忠烈功爲淮軍諸將最﹐其聲威殊不出張忠武下。嗣克嘉興﹐先登﹐中槍僕地﹐卒不救。其以死勤事﹐亦與忠武同。蓋升平之際﹐物色人才﹐危急之秋﹐激昂忠義﹐精神所感﹐誠至明生﹐文正儒臣﹐豈有相人術哉﹖嗚呼﹐洵天人矣﹗◎石達開異聞石達開被磔於成都﹐見諸駱秉章奏報。或云其實石固未死也。數年前浙人李君遊幕蜀中。一日﹐雇舟往他處。將解纜矣﹐突有一老者請與附載。李君見其鶴髮童顏﹐須眉其偉﹐許之。老者旣下舟﹐謂舟子曰「頃刻當有大風起﹐勿解帷也。」舟子亦老於事者﹐仰視天空﹐知所言不謬。談次﹐狂飈陡作﹐走石飛沙。歷一時許﹐始息。少焉﹐雲散月明﹐命酒共酌。老者飲甚豪﹐酒半酣﹐推篷眺望﹐喟然嘆息曰「風月依然﹐而江山安在﹖」李心疑之﹐叩其姓名。老者慨然曰「世外人何必以眞姓名告人﹖必欲實告﹐恐致核怪耳。李遂不敢再詰﹐而老者己酣然伏几﹐鼻息雷鳴矣。破嘵﹐欠伸而起。謂李曰「老夫行將告別﹐同舟之誼﹐極荷髙情。後如有緣﹐尙當再會。」遂舉足登岸﹐其行如風﹐瞬焉已遠。李旣送客﹐比返舟﹐則一傘遺焉。防其復來折取﹐爲之移置。則重不可舉。異之﹐視傘柄系堅鐵鑄成傍有「羽┆王府」四小字﹐始恍然知爲翼王也。茫茫天壤﹐今不知尙在否耳。◎陳玉成受擒記玉成旣爲苗沛霖所賺﹐解至勝保營。玉成入﹐勝保髙坐齶眙曰「成天豫何不跪也﹖」玉成曰「吾英王﹐非成天豫﹐奚跪爲﹖爾本吾敗將﹐何向吾作態﹖」勝保曰「然則曷爲我擒﹖」玉成曰「吾自投网羅﹐豈爾之力﹖吾今日死﹐苗賊明日亡耳。爾猶記合肥官亭﹐爾騎兵二萬﹐與吾戰後﹐有一存否乎﹖」勝保默然。予酒食﹐勸之降﹐玉成曰「丈夫死則死耳﹐何饒舌也﹖」乃殺之﹐死年二十六。玉成眼下雙疤﹐軍中號四眼狗﹐驍勇富謀略。十九當大敵﹐二十四封王。初爲檢點﹐善戰多能﹐湖北有三十檢點回馬槍之號﹐軍彊冠諸鎭。與國藩相持數年﹐國藩深畏之。秀成聞玉成死﹐嘆曰「吾無助矣。」時裕朗西在勝幕中﹐往見玉成﹐貌極秀美﹐長不逾中人。二目下皆有黑點﹐此四眼狗之稱所由來也。吐屬極風雅﹐熟讀歷代兵史﹐侃侃而談﹐旁若無人。裕舉賊中悍將以繩之﹐則曰「皆非將才﹐惟馮雲山﹑石達開差可耳。我死﹐我朝不振矣。」無一語及私。迨伏誅﹐所上供詞﹐皆裕手筆﹐非眞也。陳妻絕美﹐勝納之﹐寵專房﹐隨軍次焉。及勝被逮﹐甫至河﹐徳楞額截其輜重﹑侍妾而去。勝訴於多﹐始返其輜重﹐而畱其侍妾﹐謂人曰「此陳玉成賊婦也﹐不得隨行。」勝亦無如何。◎英國戈登事略戈登﹐英國名將﹐名查里斯若耳治﹐道光十二年春﹐生於烏利刺城。父爲禦軍炮隊大將﹐娶婦宴徳庇氏﹐名以利撒畢﹐生四子﹐戈登爲季。戈登之先﹐出於巴克邑之名族﹐卽今英國侯爵亨特利氏之支派也。戈登初在塘墩就學﹐年十四歲﹐進烏利刺武備館﹐十九歲授禦軍工營校。咸豐五年﹐英人伐俄羅斯﹐始從徵至俄國。圍西拔斯拖浦海口﹐在此晝夜守城濠督戰﹐自咸豐五年春至城陷始罷﹐嘗受微傷。先城南旣陷﹐戈登卽調赴梗盤﹐尋仍回西拔斯拖浦﹐城陷﹐令毀城中炮臺船廠。英俄事平﹐從勘定俄突新界。咸豐十年中外構釁﹐英人犯我順天﹐戈登從英軍陷京師﹐焚圓明園。事平﹐適中國粵匪亂。同治二年﹐江浙兩省上游在滬設洋槍隊﹐將校用歐美人﹐乃向英官商﹐使戈登領之﹐戈登遂與賊轉戰於江浙兩省。二年間凡三十三戰﹐克復城邑無算。江浙爲中土最富繁之地﹐數年經賊蹂躪﹐至是兩省彊寇始悉殲平。是役經時一十八月﹐僅費軍需一百萬金﹐人皆以爲奇功﹐稱戈登爲當時名將。戈登謙遜曰「平此烏合之賊﹐豈足稱耶﹖但緩以時日﹐中國官兵亦可以平賊也。然中國上官﹐急奏膚功﹐遂在上海招募外洋無業亡命之徒﹐欲借以平賊﹐不知此輩旣以利應﹐反復無常﹐幾將貽害中國﹐較土匪之禍尢烈耳。鄙人得統此輩﹐嚴加約束﹐事後設法遣散﹐不使爲患﹐此則鄙人所以有微功於中國也。」當時蘇州克復﹐江蘇巡撫今相國李公殺降賊﹐戈登不義之。中國賜戈登萬金﹐戈登辭之曰「鄙人效力中國﹐實因憫中國百姓之塗炭。鄙人非賣劍客也。」同治三年自中土回國﹐遊橐索然如故﹐尋擢補格列弗司恩海口軍領工程隊。居此六年﹐每於公餘之暇﹐籌給貧乏。遇有病疾者﹐施醫藥。民間流離無依小兒﹐皆爲收養﹐教之讀書﹐或薦至各船傭工﹐不使失所。先英俄諸國﹐議開漯扭河﹐準各國商船出入﹐各派使守河口。同治十三年﹐戈登解任﹐簡赴渤波勒卞利亞國﹐爲漯扭河河口使。光緒元年﹐戈登應埃及王之聘至蘇丹。先是埃及國沿尼羅河南邊近赤道之境﹐總名曰蘇丹﹐皆沙漠荒野之地。然此域土地寬闊﹐極南近又尋得大湖數處。埃及王曾令英人伯客沙謬往開辟﹐二年未竣事﹐辭職去﹐王聘戈登仍令往接辦其事。戈登在此煙瘴絕域三年﹐竭力任其事﹐凡地理之險阻﹐天時之惡劣﹐以及土人之悍梗﹐皆以堅心毅志勝之。沿尼羅河一帶﹐皆設汛兵。又自埃及定造輪船﹐使上駛尼羅河﹐遇灘水淺﹐卽將船折爲數段﹐過灘後﹐仍行合攏﹐於是蘇丹南境大湖曰亞勒伯坭恩捨﹐始有輪船行走。戈登在此苦心竭力任事﹐其意不在徒得土地之利。蓋此域土人之彊者﹐向劫掠人口販鬻爲奴﹐戈登至此﹐卽欲化其俗﹐禁販奴事。然蘇丹西境有二省﹕曰哥爾多番﹐曰達爾夫﹐此皆爲販奴者澤藪。兩省不歸戈登一人統轄﹐則販奴之事﹐實不能禁絕。埃及王乃不授此兩省﹐故於光緒二年﹐戈登遂辭職回國。光緒三年春﹐經埃及王再三重請﹐戈登乃復至埃及﹐授蘇丹全境總督。凡北自尼羅河之第二灘﹐至南境之大湖﹐東至紅海至西境又特湖諸水發源之處﹐皆歸戈登統轄。三年之間﹐徧巡諸地﹐居無定所。時或至東境﹐與啞比西尼亞國諸部勘定疆界。時或輕騎減從﹐驟至西境達爾夫省﹐捕拿販奴暴客。並以懾服部酋之倔彊者﹐常竟月在駱駝背上﹐未嘗解鞍。政令一出﹐志在必行﹐境內彊暴𨿽多﹐沙漠烈日𨿽酷﹐皆不能稍抑其堅力銳志。又四出無常﹐土人視之猶鬼神出沒﹐無所不至﹐故諸部蠻夷皆爲震服﹐而蘇丹境至此始有王法﹐政令行焉。當時外人在埃及獻說干預政事﹐王大臣不能鎭定﹐遂聽外人遊說﹐紛紛更攺法制﹐以致政令朝出而暮攺。於是戈登在蘇丹﹐覺事事制肘﹐於光緒六年﹐遂又解職回國。此年﹐英國簡命子爵黎本爲印度經略大臣﹐黎本辟戈登爲參軍記室﹐同至印度。無幾﹐戈登與經略幕僚﹐意見不合﹐卽請解任。適中國與俄國爲伊黎事牾﹐中國洋關總稅司赫徳﹐逕電請戈登至中國商量事件。戈登此行﹐英政府因戈登系英國職官﹐干預中俄軍事恐貽俄人口實﹐故電止戈登﹐令卽時回國。戈登復電曰「我至中國爲排難而已。如朝廷因我系職官﹐恐貽口實﹐請悉除銜職﹐則萬無誤事。」戈登至北京﹐見總理各國事務大臣﹐力陳中國武備不修﹐戰爭無力﹐不如遷就以擴大局。大臣問曰「如事決裂﹐肯相助否﹖」對曰「事如決裂﹐皇帝肯遷駕內地﹐鄙人當爲中國效力任疆場事。」後事遂解。當時戈登行至天津﹐見中國北洋大臣李文忠﹐文忠對外人怨北京諸大臣主戰誤國事。有某國公使﹐勸中國李文忠﹐借戈登力﹐擁兵至京師﹐黜諸大臣﹐廢皇帝﹐自立爲皇帝。戈登聞之嘆曰「鄙人𨿽一武夫﹐作事何肯鹵莽至此耶﹖」戈登回國。是時英國阿爾蘭島富豪世族兼並貧戶﹐私斂重於公稅﹐民庶困窮﹐亂人充斥。戈登因往徧歷阿爾蘭諸郡﹐目睹田疇荒蕪﹐農夫凍餓﹐遂條陳變田租法。朝議不可﹐然所建白皆切時獘。後數年英廷竟攺阿爾蘭田租法﹐本戈登意也。戈登條陳多忤朝臣意﹐自知在朝必不得大用。適英屬地毛裏西亞島統兵大將出缺。毛裏西亞﹐在印度洋大海中一孤島也。英人置戍兵﹐英官畏遠戍﹐皆不願往﹐戈登遂自請往署焉。戈登官斯島一年﹐軍民稱之。會阿非利加洲極南有英屬地﹐曰岌朴﹐或曰好望角﹐英人建埠頭﹐辟地利﹐英民與鄰境番部時有爭鬥﹐官吏不善處置﹐各部遂叛。英國駐岌朴大臣因請英廷特派戈登往調停其事﹐戈登卽由毛裏西亞航海至岌朴﹐檢察情由﹐卽上書大臣曰「番部之叛﹐皆由官吏不能約束本國人﹐使侵害番人。今擬先簡嚴正之員﹐令其約束本國人﹐然後可以服番眾而保無虞也。」乃條陳處置法。然所議皆爲大臣幕僚梗阻不行﹐戈登遂請解任回國。戈登旣在閒散之列﹐請假往遊猶太國。猶太昔西人教主耶穌生育行教之地﹐多古名勝。戈登至此﹐感古今興衰滄桑之迹﹐徧歷流覽一年始回國。是時埃及國南境之地﹐自戈登去後﹐官吏貪酷虐民﹐各屬回部皆叛起﹐殺官吏﹐攻官兵。有大酋自稱救世主﹐奉天命復回教﹐誅無道﹐埃及官兵竟被困在嘎墩城。於是埃及王乃說於英廷﹐借一大將使救出困兵﹐英廷仍派戈登﹐隨帶將校二員﹐至嘎墩城。時圍尙未迫﹐戈登卽欲率被圍官兵出城。然城中避難官吏及家屬老弱婦女萬餘人﹐戈登不忍棄之﹐故畱守﹐先將婦女二千餘人護送出境。逮及城圍旣重﹐英廷有電催戈登率部曲棄城。戈登復電曰「軍民爲我抗賊守城﹐今事迫乃棄之﹐此豈丈夫之所爲耶﹖」戈登在圍已五閱月﹐外援已絕﹐糧食將盡﹐然猶從容督率軍民拒守。於是英廷乃撥兵合埃及官兵溯尼羅河赴救。兩月後﹐救兵始至﹐然城已陷﹐戈登卒被害﹐時年五十三歲。噩耗至英國﹐官民皆哀傷之。英廷賜其家屬十萬金﹐並爲鑄銅像於都城﹐以志其忠烈云。

