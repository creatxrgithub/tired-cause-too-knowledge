

淸代野記﹝淸﹞梁溪坐觀老人著

目錄

例言

卷上

卷中

卷下

●例言一本記以咸﹑同﹑光﹑宣四朝之事居多﹐初名《四朝野記》﹐玆以四朝未能並包﹐故易今名。

一凡朝廷﹑社會﹑京師﹑外省事無大小﹐皆據所聞所見錄之﹐不爲鑿空之談﹐不作理想之語。

一所聞之事必書明聞於某人﹐或某人云。

一前淸之事有聞必錄﹐不分先後﹐故有咸豐朝之事而錄於光緒後者。

一此記中近三十年事﹐所聞所見﹐當時有所忌諱而不敢記者﹐今皆一一追憶而錄之。

一仿明代祝枝山先生《野記》而作﹐祝記言有明一代之事﹐此則爲有淸一代之事﹐而詳於咸豐已後。

●卷上

○親王秉政之始淸祖制﹐親王皇子等毋得干預政事﹔與大學士相見行半跪禮﹐稱老先生﹐如兼師傅者﹐或稱老師﹐自稱或門生或晚生﹐從未有稱大學士之別號﹐如嗣醇王載灃呼李文忠曰少荃者。當文宗崩﹐穆宗孩提﹐天下又不靖﹐慈安柔順不敢負重任﹐慈禧位卑又恐不孚人望﹐思得一重望之親貴佐理之﹐於是廷議推奕爲議政王﹐總理軍機大臣。此本爲權宜之計﹐非永遠定制也。

奕旣議政﹐本有百官總己之權﹐於是向之以老先生﹑老師稱大學士者﹐遂一變而爲官稱﹐如稱李文忠爲李中堂﹐左文襄爲左中堂﹐猶不敢龐然自大﹐直呼其別號者﹐而大學士之對於奕﹐則自稱晚生矣。奕去位﹐親貴執政爲定例﹐以迄於亡。

○文宗密諭淸文宗在熱河﹐臨危之際﹐密授朱諭一紙與慈安後﹐謂某如恃子爲帝﹐驕縱不法﹐卿卽可按祖宗家法治之。及文宗崩﹐慈安以之示慈禧﹐殆警之也。而慈禧忄栗忄栗危懼﹐先意承志﹐以事慈安﹐幾於無微不至﹐如是者數年﹐慈安以爲其心無他矣。

日者慈安嬰小疾﹐數日﹐太醫進方不甚效﹐遂不服藥﹐竟愈。

忽見慈禧左臂纏帛﹐詫之。慈禧曰「前日參汁中曾割臂肉一片同煎﹐聊盡心耳。」慈安大傷感﹐泣而言曰「吾不料汝竟如此好人﹐先皇帝何爲尙疑汝哉﹗」遂取密諭面慈禧焚之。嗣是日漸放肆﹐語多不遜﹐事事專權﹐不與慈安協商。慈安始大悔﹐然已無及矣。光緒二年春夏間﹐京師忽傳慈禧大病﹐不數日﹐聞死者乃慈安﹐而慈禧愈矣。或曰慈禧命太醫院以不對癥之藥致死之。喪儀甚艸艸﹐二十七日後一律除孝﹐慈禧竟不持服﹐大臣進禦者仍常服。國母之喪如此﹐誠亙古未有也。予時在京師﹐主光侍禦宅﹐故知之。

○滿漢輕重之關系淸初定鼎以來﹐直至咸豐初年﹐各省督撫滿人居十之六七。

自洪﹑楊倡亂﹐天下分崩﹐滿督撫殉節者有之﹐而敢與抗者無有也。會文宗崩﹐廷議請太后垂簾﹐恭親王輔政﹐乃變計汰滿用漢。同治初﹐僅一官文爲湖廣總督﹐官文罷﹐天下督撫滿人絕迹者三年﹐逮英果敏升安徽巡撫﹐亦碩果耳。當同治八﹑九年間﹐十八省督撫提鎭爲湘淮軍功臣占其大半﹐是以天下底定﹐各國相安﹐成中興之業者十三年。及恭王去位﹐瞽瞍秉政﹐滿人之焰復張。光緒二十年後﹐滿督撫又徧天下矣﹐以迄於宣統三年而亡。恭王可謂識時務之俊傑哉﹗○肅順重視漢人重漢輕滿者﹐非漢人也﹐滿人也。以肅順之驕橫﹐而獨重漢人文士﹐搜羅人材汲汲不可終日﹐亦不可解。其對於滿員﹐直奴隸視之﹐大呼其名﹐惡語穢罵無所忌。一見漢吏﹐立卽攺容致敬﹐或稱先生﹐或稱某翁﹑某老爺。其索賄也亦惟滿人﹐若漢員之一絲一粟﹐不敢受也。豈若後來奕劻﹑載洵輩無人不收哉。是以人心未去﹐同治初元﹐猶有中興之望也。

○文宗批答一咸豐季年﹐天下糜爛﹐幾於不可收拾﹐故文宗以醇酒婦人自戕。其時有雛伶朱蓮芬者﹐貌爲諸伶冠﹐善昆曲﹐歌喉嬌脆無比﹐且能作小詩﹐工楷法。文宗嬖之﹐不時傳召。有陸禦史者亦狎之﹐因不得常見﹐遂直言極諫﹐引經據典﹐洋洋數千言。

文宗閱之﹐大笑曰「陸都老爺醋矣﹗」卽手批其奏云「如狗啃骨﹐被人奪去﹐豈不恨哉﹗欽此。」不加罪也。文宗風流滑稽如此。予丙子在京﹐合肥龔引孫比部爲予言。龔亦狎蓮芬者。

○文宗批答二相傳殉難浙撫王有齡之父﹐爲雲南昆明知縣。伏法兩江總督何桂淸之父﹐卽爲王之簽稿門丁。有謂何實王之血胤﹐事屬曖昧﹐不敢妄斷。惟王有齡幼時讀書署中﹐桂淸亦伴讀﹐聰穎異常﹐十五歲所作舉業﹐老成不能更一字。欲就試而無籍﹐乃謀之昆明紳士﹐占籍就試焉。入泮食餼﹐鄕舉聯捷﹐成進士﹐入翰林﹐年甫十八耳。未幾﹐躋顯要﹐任封疆﹐亦僅三十餘也。

咸豐九年﹐何爲江督﹐王有齡亦由捐納鹽大使洊升至江蘇布政使﹐皆何力也。當杭城之初陷也﹐巡撫羅遵殿殉難﹐廷議難其人﹐何卽洊王可勝任。折初上﹐文宗朱批連書「王有齡﹑王有齡﹑王有齡」九字﹐不置可否。折再上﹐批云「爾但知有王有齡耳。」折三上﹐言王如負委任﹐請治臣濫保之罪。於是始簡爲浙撫。杭城再陷﹐竟城亡與亡﹐可謂不負舉主。然舉主竟不若也。漢陽陶新柏在何幕治折奏事﹐後嘗言之。

○詞臣驕慢胡林翼爲鄂撫也﹐治軍武昌。所部以鮑超一軍爲最彊﹐超壁城外。學使兪某﹐浙人而北籍﹐少年科第也。任滿將還京﹐林翼設筵餞之。以超功髙望重﹐婦孺知名﹐延作陪客。不意兪蔑視之﹐終席不與交一言。席散﹐超怒甚﹐跨馬出城﹐謂左右曰「大眾散了罷。武官眞不值錢﹐兪學使一七品耳﹐竟瞧不起我﹐這班人在朝中﹐我輩爲誰立功者。」正忿忿間﹐林翼馳馬至。林翼於席間情形已了然﹐故超之出也﹐林翼亦尾之。至是謂曰「兪某少不更事﹐明日我面公訓飭之﹐特設負荊筵﹐請公明午降臨﹐使愈某陪客﹐公不可卻。」超諾之。明日仍三人﹐超賓位﹐兪陪位。林翼用翰林大前輩面目﹐直言訓斥﹐兪唯唯聽受。席終﹐林翼又曰「所謂不打不成相識﹐我三人何妨換帖﹐結爲兄弟。」兪意猶躊躇﹐林翼怒視之﹐卽命具紅柬﹐各書姓名藉貫三代﹐而互易焉。胡爲長﹐鮑次之﹐兪又次之。林翼謂超曰﹔「如今兪某爲我輩小兄弟﹐卽有過可面訓﹐勿相芥蒂也。」超亦唯唯﹐气遂平﹐不萌他志矣。兪返京行至涿洲﹐投井而死﹐或曰爲其母所逼也。

○彭玉麟有革命思想安徽克復﹐彭玉麟權巡撫﹐遣人迎曾文正東下。舟未抵岸﹐忽一急足至﹐眾視之﹐彭之親信差弁也。登舟﹐探懷中出彭書﹐封口嚴密。文正攜至後艙。其時內巡捕官倪人塏侍側﹐文正親信者也。及啟函﹐僅寥寥數字﹐且無上下稱謂﹐確爲彭親筆﹐云「東南半壁無主﹐老師豈有意乎﹖」十二字而已。文正面色立變﹐急言曰「不成話﹐不成話﹗雪琴恃還如此試我﹐可惡﹐可惡。」撕而團之﹐納入口而咽焉。雪琴﹐彭字也。人塏﹐字爽軒﹐皖之望江人﹐後爲江蘇直隸州。言於歐陽潤生﹐潤生爲予言如此。

○天誅星使咸豐季年﹐胡林翼治軍武昌﹐不媚朝貴。有中以蜚語者﹐上遣錢寶靑查辦。錢挾大欲而來﹐以爲所參情節甚重﹐必可滿欲。及至鄂﹐胡照例待之﹐絕不使人關說。錢探之﹐胡曰「就地籌餉﹐就地練兵﹐不費國庫一文﹐不調經制一卒﹐請星使確查可也。」錢大恨﹐遂懷一网打盡之計。一日者﹐送供給委員至行轅﹐見星使員役皆皇皇﹐問何故﹐皆曰「大人昨晚燈下寫復奏﹐至今房門不開﹐而案上燈光仍閃爍﹐我輩不敢叩門也。」候至午﹐仍無動靜﹐乃報胡。胡率司道府縣皆至﹐命叩門不應﹐三叩仍不應﹐命斧以入﹐大駭﹐則見錢伏案死﹐一奏折尙未書畢﹐噴血滿紙。亟取出閱之﹐更大駭﹐蓋直誣胡﹑鮑等有反意﹐將割據湘漢而自王也。胡嘆曰「天有眼﹐天有眼。

」取血折藏於懷。以暴卒聞﹐上亦不追究也﹐此事遂罷。設錢章入﹐縱朝廷不信其言﹐而胡﹑鮑等之兵權削矣。胡﹑鮑一去﹐大事尙可問哉﹗其時天心猶佑大淸也。此儀徵張肇熊爲予言。

肇熊父名錚﹐字鐵夫。當胡治軍時﹐隨布政理軍餉事﹐故言之甚悉。

○滿臣之懵懂予戊寅之夏再入都﹐畱應鄕試。一日﹐有一滿人同學者邀飲萬福居﹐予後至﹐見首座爲一白須老翁﹐旁置一珊瑚冠﹐見予至﹐咸與爲禮。白須者吐屬舉止皆粗俗﹐不似大員身份﹐然甚謙﹐詢知予爲南省士子﹐則更謬爲恭敬。少間﹐突然問予曰「聞前十餘年南方有大亂事﹐確否﹖」予遂舉粵撚之亂略言之。彼大詫曰「如此大亂﹐其後如何平定﹖」予曰「剿平之也。」又曰「聞南方官兵見賊卽逃﹐誰平之耶﹖」予又舉胡﹑曾﹑左﹑李諸人以對﹐皆不知﹐但曰「奇哉﹗奇哉﹗此數人果眞能打仗者耶﹖」予思此公並胡﹑曾﹑左﹑李皆不知﹐豈山林中隱逸﹐不聞外事者耶﹖遂亦唯唯否否而罷。客散後﹐予特詢主人﹐始知此公名阿勒渾﹐在黑龍江爲副都統三十年﹐今告老還京。不識漢字﹐無論漢文矣。彼所行公牘除滿文外﹐他皆不閱﹐故懵懂如此也。其一生長技﹐惟騎射耳。異哉﹗然此猶武人之在邊者﹐固不足責。乃有開坊翰林﹐生長京師﹐且系世族﹐又爲國史纂修﹐亦不知咸豐間事。其人名麟趾﹐當時僅二十餘歲。在館校對史傳﹐閱至羅澤南﹑劉蓉等列傳﹐拍案大罵曰「外省保舉之濫﹐一至如此。羅澤南何人也﹐一教官出身﹐不三年竟保至實缺道員﹐記名布政使﹐死且請謚。劉蓉更豈有此理﹐一候選知縣﹐遂賞三品銜﹐署布政使﹐外省眞暗無天日矣。」時同坐者爲陽湖惲彥彬﹐見其愈罵愈烈﹐萬無可忍﹐遂耳語曰「愼毋妄言。若輩皆百戰功臣﹐若非湘淮軍﹐我輩今日不知死所矣。」麟曰「百戰何事﹖天下太平﹐與誰戰者﹖老前輩所謂湘淮軍﹐何物耳﹖歸誰將軍統之耶﹖」惲笑曰「卽與太平戰耳﹐南方大亂十餘年﹐失去大小五六百城﹐君不知耶﹖」麟大詫曰「奇哉奇哉﹗何以北方如此安靜﹖所謂與太平戰﹐更難索解。」惲曰「爾不知洪秀全造反﹐自稱太平天國耶﹖」麟又曰「賊之事﹐我如何能知道﹖」惲知其不足與言﹐遂不答而出。出卽逢人道之﹐一時傳爲笑柄。此聞之張小傳方伯者﹐亦惲告之也。

○白雲觀道士之淫惡京師西便門外有白雲觀﹐每年元宵後﹐開廟十餘日﹐傾城士女皆往遊﹐謂之會神仙﹐住持道士獲貲無數﹐然猶其小焉者也。其主要在交通宮禁﹐賣官鬻爵。總管太監與道士髙峒元﹐盟兄弟也。峒元以神仙之術惑慈禧﹐時入宮數日不出﹐其觀產之富甲天下。慈禧又封峒元爲總道教司﹐與龍虎山正乙眞人並行﹐其實正乙眞人遠不如其勢力也。凡達官貴人妻妾子女有姿色者﹐皆寄名爲義女﹐得爲所幸則大榮耀。有杭州某侍郎妻絕美﹐亦拜峒元爲假父﹐爲言於慈禧﹐侍郎遂得廣東學差﹐天下學差之最優者也。此不過舉其一端耳。舉國若狂﹐毫無顧忌。

觀中房闥數十間﹐衾枕奩具悉精美﹐皆以備朝貴妻女之來宿廟會神仙者﹐等閒且不得望見之也。

○敬事房太監之職務敬事房太監者﹐專司皇帝交媾之事者也。帝與後交﹐敬事房則第記其年月日時於冊﹐以便受孕之證而已。若幸妃之例則不然﹐每日晚膳時﹐凡妃子之備幸者皆有一綠頭牌﹐書姓名於牌面﹐式與京外官引見之牌同。或十餘牌﹐或數十牌﹐敬事房太監舉而置之大銀盤中﹐備晚膳時呈進﹐亦謂之膳牌。帝食畢﹐太監舉盤跪帝前﹐若無所幸則曰去﹔若有屬意﹐則取牌翻轉之﹐以背向上。太監下﹐則摘取此牌又交一太監﹐乃專以駝妃子入帝榻者。屆時﹐帝先臥﹐被不覆腳。駝婦者脫妃上下衣皆淨﹐以大氅裹之﹐背至帝榻前﹐去氅﹐妃子赤身由被腳逆爬而上﹐與帝交焉。敬事房總管與駝妃之太監皆立候於窗外。如時過久﹐則總管必髙唱曰「是時候了。」帝不應﹐則再唱﹐如是者三。

帝命之入﹐則妃子從帝腳後拖而出﹐駝妃者仍以氅裹之﹐駝而去。去後﹐總管必跪而請命曰「畱不畱﹖」帝曰不畱﹐則總管至妃子後股穴道微按之﹐則龍精皆流出矣﹔曰畱﹐則筆之於冊曰「某月某日某時皇帝幸某妃。」亦所以備受孕之證也。

此宮禁中祖宗之定制也。若住圓明園﹐則此等儀注皆廢﹐可以隨時愛幸如人家然﹐然膳牌之遞仍照舊也。所以帝皆住園時多﹐必至年終始回宮﹐一至二月中﹐又幸園矣。覺羅炳半聾爲予言。

炳言此猶沿前明宮之例﹐世祖因其可制子孫淫逸之行﹐遂因之。○糟蹋回歸回疆霍集占之滅﹐掃穴犁庭﹐獻俘京師﹐霍集占夫婦皆下刑部獄。帝夙知霍妻絕色。一日夜半﹐值班提牢﹑司員將寢矣﹐忽傳內庭有朱諭出﹐司員亟起視﹐則內監二人捧朱諭﹐命提叛婦某氏。司員大駭曰「司員位卑﹐向無直接奉上諭之例﹐況已夜半﹐設開封有變﹐且柰何﹗誰任其咎者﹖」內監大肆咆哮。提牢吏曰「毋已﹐飛馬請滿正堂示可耳﹐但得滿正堂一言﹐公可謝責矣。」乃命吏馳馬抵滿尙書宅﹐白其故﹐尙書立起﹐命吏隨至部﹐驗朱諭無誤﹐遂命開鎖﹐提霍妻出﹐至署外﹐蓋二監已備車久候矣。次日﹐召見大臣時﹐滿尙書將有言﹐帝知其意﹐卽彊顏曰「霍集占累抗王師﹐致勞我兵力﹐實屬罪大惡極﹐我已將其婦糟蹋了。」言畢大笑。嗣封爲妃﹐誕皇子數人。妃思鄕井﹐輒鬱鬱不樂﹐帝於皇城外建回回營以媚之﹐周二里﹐一切居廬風俗服用皆使回人爲之﹐特編二牛錄以統其眾焉。牛錄者﹐卽佐領也。又於皇城海內建寶月樓﹐爲妃子梳妝樓﹐髙矗墻外﹐俾得望見回回營﹐以慰其思鄕之念。光緒初年﹐予偕數友遊南海﹐曾一登樓﹐樓上通連九間﹐壁上皆貼洋法所繪回疆風景圖﹐極精細。別無陳設﹐僅一大銅鏡髙丈餘﹐寬五尺﹐以紫檀架陳之﹐如是而已。噫﹐異哉﹗帝之縱欲敗度﹐可謂甚矣。設霍妻於侍寢之際﹐而扼殺帝﹐將如何﹐此所謂貪色而忘身也。亦炳半聾爲予言。

○皇帝扮劇之賢否自古以來﹐皇帝好俳優者﹐頗不乏人﹐如陳後主﹑後唐莊宗皆是也。惟淸帝之演劇﹐可覘人格之髙下焉。當道光時﹐宣宗之生母尙存﹐帝於母后生日﹐則演劇以娛之﹐然只演「斑衣戲彩」一闋耳。帝掛白須衣斑連衣﹐手持鞀鼓作孺子戲舞狀﹐面太后而唱﹐惟不設老萊父母耳。此猶足稱大孝孺慕之忱﹐千載下不能責之。至同治間﹐穆宗所演則卑劣矣。穆宗好演戲﹐而又不能合關目﹐每演必扮戲中無足重要之人。一日演《打竈》﹐載澂扮小叔﹐載澂者﹐恭王奕之長子也。某妃扮李三嫂﹐而帝則扮竈君﹐身黑袍﹐手木板﹐爲李三嫂一詈一擊以爲樂。

等一演劇也﹐祖孫之人格相去天淵矣。

○詞臣導淫穆宗朝﹐有翰林侍讀王慶祺者﹐順天人。生長京師﹐世家子也。美丰儀﹐工度曲﹐擅諂媚之術。初直南書房﹐帝愛之﹐至以五品官加二品銜﹐毓慶宮行走﹐寵冠同儕﹐無與倫比。日者﹐有一內監見帝與王狎坐一榻﹐共低頭閱一小冊。太監僞爲進茶者﹐逼視之﹐則祕戲圖﹐卽丰潤縣所售之工細者。兩人閱之津津有味﹐旁有人亦不覺。此內監遂出而言於王之同列﹐同列羞之﹐相戒不與王齒。或又曰﹐帝竟與王同臥起﹐如漢哀董賢故事﹐是則未爲人見﹐不能決也。

○皇帝患淫創穆宗後﹐崇綺之女﹐端莊貞靜﹐美而有徳﹐帝甚愛之﹐以格於慈禧之威﹐不能相款洽。慈禧又彊其愛所不愛之妃﹐帝遂於家庭無樂趣矣﹐乃出而縱淫﹐又不敢至外城著名之妓寮﹐恐爲臣下所睹﹐遂專覓內城之私賣淫者取樂焉。從行者亦惟一二小內監而已。人初不知爲帝﹐後亦知之﹐佯爲不知耳。久之毒發﹐始猶不覺﹐繼而見於面盎於背﹐傳太醫院治之。太醫院一見大驚﹐知爲淫毒﹐而不敢言﹐反請命慈禧是何病癥。慈禧傳旨曰「恐天花耳。」遂以治痘藥治之﹐不效。帝躁怒﹐罵曰「我非患天花﹐何得以天花治﹗」太醫奏曰「太后命也。」

帝乃不言﹐恨恨而已。將死之前數日﹐下部潰爛﹐臭不可聞﹐至洞見腰賢而死。吁﹗自古中國帝王以色而夭者不知凡幾﹐然未有死於淫創者。惟法國佛郎西士一世亦患淫創而死﹐可謂無獨有偶矣。

○琴工張春圃琉璃廠有琴工張春圃者﹐其爲人戇直而朴野﹐以彈琴爲士大夫所賞。慈禧欲學琴﹐聞其名﹐召入宮﹐授琴焉。據云﹐授琴之處﹐似是寢殿﹐正屋七大間﹐慈禧坐於極西一間﹐距西廂房甚近﹐彈琴處﹐卽在西廂房。張於宣召時卽與內監約﹐不能跪彈﹐必須坐彈始成聲﹐皆許之﹐故不使之面慈禧也。設琴七八具﹐金徽玉軫﹐極其富麗﹐張取彈皆不合節﹐蓋飾𨿽美而材則劣也。旋聞慈禧云「可將我平日所用者付彼彈之。」內監以授張﹐一落指﹐覺聲甚淸越﹐連聲贊曰「好琴好琴。」慈禧聞之﹐卽命曰「旣他說好﹐卽叫他彈罷。」於是竭其所長﹐似聞隱隱有贊美聲。闋終﹐稍憩。忽見有若乳母服飾者數人攜一童子來﹐衣服極華美﹐約十歲上下﹐見琴卽以指撥其徽﹐或抽其軫﹐以爲戲。張阻之曰「此老佛爺之物﹐動不得。」童瞪目視。旁一婦卽責張曰「你知他是誰﹐老佛爺事事都依他﹐你敢攔他﹐你不打算要腦袋了。」更一婦人以目止之﹐遂不言。

張是日出宮後﹐更宣召﹐則寧死不敢入矣。此春圃親爲人言者。

春圃爲人狷介有志節﹐以貧爲廠肆傭﹐而琴法甚工﹐用是馳名於公卿間。當慈禧之召也﹐命內監傳語曰「你好好用心供奉﹐將來爲汝納一官﹐在內務府差遣﹐不患不富貴也。」自見童子後﹐絕迹不入宮。同輩問之﹐張曰「此等齷齪富貴﹐吾不羨也。」肅王隆勤在日﹐亦聞其名﹐召之至邸彈琴﹐月俸三十金﹐早來晚歸以爲常。張覺束縛不自由﹐亟欲擺脫而無策。

一日暮雨﹐王曰「爾勿歸肆﹐卽宿府中可也。」張不肯﹐王畱之再﹐張曰「肆主不知﹐將以我爲宿娼也。」王大怒﹐逐之出﹐從此不復召。張頗欣欣以爲得計焉。一子﹐不能世其業。

有姊寡居﹐張迎養於家﹐事之惟謹。姊善兒醫﹐亦工琴。光稷甫侍禦女公子曾延之教琴﹐午後來﹐一彈卽歸﹐並茶飯皆不沾唇也﹐其狷介如此。張后以貧死。嗟乎﹗不慕富貴﹐不趨勢利﹐賢於士大夫遠矣。吾故表而出之。

○畫史繆太太光緒中葉以後﹐慈禧忽怡情翰墨﹐學繪花卉﹐又學作擘窠大字﹐常書福壽等字以賜嬖幸大臣等。思得一二之代筆婦人﹐不可得﹐乃降旨各省督撫覓之。會四川有官眷繆氏者﹐雲南人﹐夫宦蜀死﹐子亦孝廉。繆氏工花鳥﹐能彈琴﹐小楷亦楚楚﹐頗合格﹐乃驛送之京。玆禧召見﹐面試之﹐大喜﹐置諸左右﹐朝夕不離﹐並免其跪拜。月俸二百金﹐又爲其子捐內閣中書。繆氏遂爲慈禧淸客﹐世所稱繆老太太者是也。間亦作應酬筆墨售於廠肆﹐予曾見之﹐頗有風韻。自是之後﹐徧大臣家皆有慈禧所賞花卉扇軸等物﹐皆繆氏手筆也。會慈禧六旬慶壽﹐先數日﹐忽問繆曰「滿洲婦人大妝﹐爾曾見之矣﹔我未見爾漢人大妝果何如。」繆對曰「所謂鳳冠霞帔是也。」慈禧曰「慶祝之日﹐爾須服此爲我陪賓。」繆唯唯﹐卽於是日購冠帔服之。

慈禧大笑不可仰﹐謂如戲劇中某某也。至壽中﹐置繆氏於眾所矚目之地﹐眾滿婦人入宮叩祝者皆見之﹐無不大笑失聲者。慈禧是日竟大樂﹐賞賚無算﹐而繆氏束縛直立竟日﹐苦不可勝言矣。滿人以漢人爲玩具如此﹐然當時朝中命婦聞之﹐莫不艷羨﹐以爲聖眷優隆﹐天恩髙厚也。繆氏名素筠﹐母家姓未詳。

○慈禧之侈縱光緒初﹐恭王奕當國﹐事無大小﹐皆謹守繩尺﹐無敢僭越。其時三海𨿽近在宮禁﹐自庚申後﹐不免小有殘破﹐亦未嘗興修。每當慈安﹑慈禧率帝﹑後等幸海時﹐恭王必從﹐慈禧輒以言探之曰「此處該修了。」恭王正色厲聲而言曰「喳﹗」

絕無下文﹐慈禧亦不敢再言。慈安則曰「空乏無錢﹐柰何﹖」

及慈安不得其死﹐遂內外交相媒孽﹐逐恭王出軍機﹐以瞽瞍繼任。於是迎合慈禧﹐先修三海﹐包金鰲玉蝀於海中。時閻敬銘爲戶部尙書﹐閻舉庫中閒款無多寡皆冊報。舊例﹐凡年終戶部冊報僅各項正款﹐他如歷年查抄之款﹑罰款﹑變價之款皆不呈報﹐一以恐正款有虧﹐以此彌縫﹐二堂上及庫官亦於此有小沾潤。閻掌戶部﹐此等雜款多報出七百餘萬。慈禧大喜﹐遂有興復圓明園之意。又有人奏言﹐修圓明園須三千餘萬﹐不如萬壽山地大而風景勝圓明﹐估計千餘萬足矣。乃定議修頤和園。設海軍衙門﹐以每年提出之海軍經費二百萬兩爲修園費﹐又開海軍報效捐﹐實銀七千兩﹐作爲一萬﹐以知縣卽選﹐又得數百萬﹐亦歸入修園費。不三年﹐園成﹐慈禧率帝後宮眷等居之。自移園後﹐每日園用萬二千金也。園中設電燈廠﹑小鐵道﹑小汽船﹐每一處皆有總辦幫辦委員等數十人﹐滿員爲多數。甲午之敗﹐李文忠常恨恨曰「使海軍經費按年如數發給﹐不過十年﹐北洋海軍船炮甲地球矣﹐何致大敗﹗此次之敗﹐我不任咎也。」

誠然。憶光緒二年﹐予畱京應試時﹐與友人遊三海者二次。三海以南海爲最﹐徧海皆荷花﹐海中有殿曰瀛臺﹐旁有儀鸞殿。

予初遊時﹐見儀鸞左偏﹐有人借地燕會﹐盤辮解衣﹐髙呼拇戰﹐殿門廊下卽砌行竈爲庖廚。予與諸友見之﹐不禁大笑。此亦禁地中亙古未見者也。瀛臺四圍皆水﹐一九曲板橋通之﹐壁上帖落皆淸初三王眞迹﹐又有成親王寸楷《赤壁賦》一大幅。房闥曲折數十間﹐頗精雅﹐卽戊戌變政後幽徳宗之處也。

○載澂之淫惡恭王奕之子載澂﹐淫惡不法。載澂病﹐奕大喜﹐日望其死﹐𨿽延醫治藥﹐不過掩人耳目而已。久之病革﹐左右以告﹐王曰「姑念父子一場﹐往送其終可耳。」及至澂臥室﹐見澂側身臥南坑上﹐气僅屬﹐上下衣皆以黑縐綢爲之﹐而以白絲綫徧身繡百蝶。王一見大怒曰「卽此一身匪衣﹐亦該死久矣。」

不顧而出。澂遂絕。當澂出入宮禁最密時﹐王深恐變作﹐會澂有劫婦事﹐遂囚之宗人府髙墻﹐意在永禁。無何奕妻死﹐澂請於慈禧﹐謂當盡人子之禮﹐奔喪穿孝﹐乃特旨赦出之。

○管劬安之寵幸管劬安者﹐陽湖人。父營賈業﹐生計不甚厚。劬安好遊蕩﹐淫朋狎友﹐頻年徵逐﹐累耗父貲。顧其人小有才﹐面目姣好﹐且善繪事﹐工小曲﹐能爲靡靡之音。父以其不可教訓﹐逐之。

劬安遂棄父母妻子﹐隻身隨同鄕入都。會如意館招考畫工﹐劬安應試﹐膺首選﹐遂入館供奉。內廷太監時至館索畫﹐獨賞劬安。劬安又善逢迎﹐極意結納﹐得內監歡﹐遂受知於李蓮英。

蒙慈禧召見祕殿﹐而試之畫﹐大稱後意﹐驟升如意館首領。時入宮禁﹐且以江南淫靡之曲爲慈禧奏之﹐此則北人爲有生以來所未聞也。後大喜過望﹐賞賚無算﹐命近侍爲之置家室﹐賞居廬於東華門外。劬安亦誓願鞠躬盡瘁以報﹐不南歸矣。十餘年來﹐積資數十萬﹐置商業於京師。及老畱須﹐遂不恆入宮。當其盛時﹐宮中園中隨駕往來無虛日﹐後常以「吾兒」呼之﹐外人遂訛傳爲慈禧干兒﹐其實非也。光緒季年﹐京師江蘇同鄕設畫會﹐劬安在會中﹐無錫吳觀岱曾見之。美須髯﹐疏眉朗目﹐頗有風致﹐令人想見張緒當年。

○慈禧之濫賞淸例﹐內外臣僚除內廷供奉如上南兩書房及內務府外﹐非官至二品﹐不得賜福字﹐非年至五十﹐不得賜壽字。儀徵阮文達歸鄕後﹐名其居曰福壽庭﹐志遭遇之隆也。乃慈禧不然。慈禧好觀劇﹐嫌南苑伶工無歌喉﹐徧傳外班﹐如譚鑫培﹑孫菊仙﹑汪桂芬﹑楊小樓先後皆入宮演劇。慈禧晚年最喜觀楊劇﹐每入宮﹐必攜其幼女同往。一日演畢﹐慈禧特召楊攜女入見﹐指案上所陳豬羊及一切餺飥之屬謂之曰「皆以賜汝。」楊跪地稽顙曰「奴才不敢領。」問何故﹐楊曰「此等物已蒙賞賚不少﹐家中無處存放﹐求老佛爺賞幾个字罷。」慈禧曰「爾欲何字﹐聯耶﹖扇耶﹖」楊曰「求賞福壽字數幅﹐卽感恩不盡。

」言罷﹐復稽顙不已。慈禧頷之﹐立命以紙墨進﹐書大福字大壽字數方以賜之﹐並前所指案上各物亦並賜之﹐且云「此賞汝小女孩可也。」楊乃率女謝恩出。嗚呼﹗一優伶耳﹐得臣僚所不易得之物﹐復稱家中無處存放﹐意若藐然﹐使臣下言此﹐卽以大不敬罪之矣。且率小兒女以覲九重﹐卽至親至近大臣﹐亦未易遇此。此等異數不施之於朝士大夫﹐而施之於伶人﹐宜乎身死而國亦隨之矣。

○毅皇后之被逼死慈禧好觀劇﹐毅皇后每陪侍﹐見演淫穢戲劇﹐則回首面壁不欲觀。慈禧累諭之﹐不從﹐已恨之﹐謂有意形己之短。後美而端重﹐見人不甚有笑容﹐穆宗亦雅重之﹐每欲親近﹐後見上則微笑以迎﹐慈禧卽加以狐媚惑主之罪。左右有勸後暱慈禧者﹐否則恐有不利。後曰「敬則可﹐暱則不可。我乃奉天地祖宗之命由大淸門迎入者﹐非輕易能動搖也。」有讒者言於慈禧﹐更切齒痛恨﹐由是有死之之心矣。然後無失徳﹐事事按禮﹐知不欲帝近己﹐則亦遠帝﹐慈禧無隙可乘。會穆宗病﹐慈禧往視﹐或見後未侍疾﹐則大罵妖婢無夫婦情。後曰「未奉懿旨﹐不敢擅專。」慈禧語塞﹐更恨之。及帝彌畱之際﹐後不待召哭而往﹐問有遺旨否﹐且手爲拭膿血。帝力疾書一紙與之。尙未閱竟﹐忽慈禧至﹐見後悲慘﹐手拭帝穢﹐大罵曰「妖婢﹐此時爾猶狐媚﹐必欲死爾夫耶﹗皇帝與爾何物﹐可與我。」後不敢匿。慈禧閱迄﹐冷笑曰「爾竟敢如此大膽﹗」立焚之。或曰言繼續事也。順手批其頰無數﹐慈禧手戴金指甲﹐致後面血痕縷縷。帝爲緩頰﹐慈禧乃斥令退﹐不使之送終也。須臾帝崩。

故後以片紙請命於父﹐父批一「死」字﹐殉節之志遂決。慈禧之殘忍淫凶無人理如此。

○親貴誘搶族姑載澂者﹐宣宗之孫﹐恭王奕之長子﹐羣呼之爲澂貝勒者也。年少縱欲﹐狂淫無度。一年復間﹐率其黨遊十剎海。海故多荷﹐沿岸皆有茶座﹐賣蓮藉者亦沿岸布地以售。澂見隔座有一婦甚妖治﹐獨座無偶﹐屢目澂﹐一若似曾相識而俗語者。澂見之﹐命其黨購蓮蓬一束贈之﹐且謂之曰「此大爺所贈﹐欲與爾相會﹐可乎﹖」婦曰「吾家人雜頗不便﹐請大父擇一地可耳。」澂聞大喜﹐遂約至酒樓密室相會。從此爲雲爲雨﹐已非一日。婦知爲載澂﹐澂不知婦爲誰也。一日澂謂婦曰「吾兩人情好如此﹐不得常相廝守﹐柰何﹖爾能歸我否﹖」婦曰「家有姑有夫﹐勢必不行﹐無已﹐惟有劫我於半途可耳。且大爺劫一婦人﹐誰敢云爾者。」澂大喜﹐乃置金屋﹐備器具﹐仍約婦於十剎海茶座間﹐率其黨一擁而上劫之去。道路沸揚﹐以爲澂貝勒搶奪良家婦女﹐不知其有約也。婦家甚貧﹐翁在日曾爲浙江布政使﹐辛酉杭城再陷﹐逃至普陀爲僧﹐而以殉難聞﹐得卹如例。子卽婦夫﹐闒冗不能自立﹐𨿽亦京曹官﹐然終身無希望者也。逮婦被劫﹐知爲載澂所爲﹐益不敢控告﹐因忿而癲﹐終日被髮袒胸﹐徜徉於衢路間﹐口講指畫﹐述其苦楚而已。有日炳半聾與予行西單牌樓間遇之﹐指謂予曰「此卽載澂所劫婦之夫也。」婦爲宗室女﹐論支派﹐當爲載澂族姑。奕聞之﹐囚澂於髙墻﹐卽此事也。蔑倫絕理﹐行同禽獸﹐皇室固當如是乎﹗

○皇室無骨肉情淸祖制﹐皇子生﹐無論嫡庶﹐一墮地﹐卽有保母持之出﹐付乳媼手。一皇子例須用四十人﹐保母八﹐乳母八﹐此外有所謂鍼綫上人﹑漿洗上人﹑燈火上人﹑鍋竈上人。至絕乳後﹐去乳母﹐添內監若干人爲諳達﹐所以教之飲食﹐教之言語﹐教之行步﹐教之禮節。至六歲﹐則備小冠小袍褂小靴﹐教之隨眾站班當差﹐教之上學﹐卽上書房也。黎明卽起﹐亦衣冠從容而入乾淸門﹐雜諸王之列﹐立禦前。所過門限不得跨﹐則內侍舉而置之門內﹐則又左顧右眄﹐儀態萬方而雅步焉﹐皆諳達之教育也。自墮地卽不與生母相見﹐每年見面有定時﹐見亦不能多言﹐不能如民間可以隨時隨地相親近也。至十二歲﹐又有滿文諳達教國語。至十四﹐則須教之以弓矢騎射。至十六或十八而成婚。

如父皇在位﹐則羣居靑宮﹐卽俗呼阿哥所也﹔如皇崩﹐卽率所生母並妻分府而居焉﹐母爲嫡後則否﹐蓋子已正位﹐卽奉爲太后矣。按﹕自𦇤褓至成婚﹐母子相見迨不過百餘面耳﹐又安得有感情哉﹗皇女得較皇子爲尢疏﹐自墮地至出閣僅數十面。更可詫者﹐每公主出嫁﹐卽賜以府第﹐不與舅姑同居﹐舅姑且以見帝禮謁其媳。駙馬居府中外舍﹐公主不宣召﹐不滿﹝﹖﹞共枕席。每宣召一次﹐公主及駙馬必用無數規費﹐始得相聚﹐其權皆在保母﹐則人所謂管家婆也。公主若不賄保母﹐卽有所宣召﹐保母必多方間阻﹐甚至責以無恥。女子多柔懦而軟﹐焉有不爲其所制者。卽入宮見母﹐亦不敢曲訴﹐勢分相隔﹐不得進言﹐卽言亦不聽。所以有淸一代公主無生子者﹐有亦駙馬側室所出。若公主先駙馬死﹐則逐駙馬出府﹐將府第房屋器用衣飾全數而入於宮中。除屋宇外﹐其入保母腰纏者﹐不可考也。大抵淸公主十人而九以相思死。淸之公主子女眾多而又夫婦相得如民間者﹐二百年來僅宣宗之大公主與其夫符珍耳。大公主之初嫁也﹐有所召﹐亦爲保母所阻﹐年餘不得見駙馬面﹐怒甚﹐忍而不言。一日入宮﹐跪宣宗前請命曰「父皇究將臣女嫁與何人﹖」帝曰「符珍非爾婿耶﹖」公主曰「符珍何狀﹖臣女已嫁一年﹐未之見也。」上曰「何以不見﹖」女曰「保母不使臣女見也。」上曰「爾夫婦事保母焉得管﹖爾自主之可也。」公主得命﹐回府立斥保母﹐召符珍﹐伉儷甚篤﹐生子女八人﹐可謂有淸以來﹐首屈一指。可見公主夫婦之相隔﹐帝並不知之。二百年來之公主﹐皆無此厚顏﹐故每每容忍﹐自傷以死。管家婆之虐待公主尢甚於鴇之虐妓。然宮中不授以照應之權﹐彼亦不能作惡﹐特因照應二字﹐推波助瀾耳。不亦大可畏哉﹗不亦大可笑哉﹗吾甚與大公主爲女中豪傑也。或曰此二者亦沿明制。

○翁﹑李之隙李文忠之督畿輔也﹐凡有造船購械之舉﹐政府必多方阻撓。或再四請﹐僅十準一二﹐動輒以帑絀爲言。其甚者﹐或且謂文忠受外人愚﹐重價購窳敗之船械而不之察。故文忠致劉丹庭書有云「弟之地位似唐之使相﹐然無使相之權﹐亦徒喚柰何而已。」按其實﹐則政府齮齕之者非他人﹐卽翁同龢也。同龢本不慊於文忠﹐因乃兄同書撫皖時﹐縱苗沛霖仇殺壽州孫家泰全家﹐同書督師﹐近在咫尺﹐熟視無睹。及爲人參劾﹐上命查辦﹐文忠時爲編修﹐實與有力焉。然亦公事公辦﹐並非私見也。同書由是革職遣戍。同治攺元﹐始遇赦歸而卒。然同龢因此恨文忠矣。使非文忠有大功於國﹐使非恭王知人善任﹐恐亦將以罪同書者羅織而罪文忠矣。所以光緒初年﹐北洋治海陸軍﹐皆文忠竭力羅掘而爲之。及甲午之敗﹐文忠有所借口﹐而政府猶不悟也。當時朝士無不右翁而左李﹐無不以李爲浪費﹐動輒以「可使制挺撻秦楚之堅甲利兵」爲言。頑固乖謬﹐不達時務﹐眾口一詞﹐亦不可解。至因優伶楊三之死而爲聯語云「楊三已死無蘇醜﹐李二先生是漢姦。」昌言無忌﹐不辧是非如此。所以梁鼎芬以劾文忠革職﹐同年故舊皆以爲榮﹐演劇開筵﹐公餞其行﹐至比之楊忠湣之參嚴嵩。其無意識之舉動﹐眞堪發笑。

可見當時朝士之昧於時局﹐絕無開通思想也。甲午之役﹐文忠已許給小村壽太郎銀百萬﹐令其退兵。小村已允。及小村入京﹐文忠不料其覲見時﹐對上言之﹐上大怒。翁又慫恿謂文忠賣國。

附翁者又謂日本小國何足畏﹐翁聽門生故舊言﹐一意主戰。臺灣之割﹐二萬萬兵費之賠﹐皆翁一人之力也。文忠憤激時對人曰「小錢不花要花大錢﹐我亦無法。」嗚呼﹗自古大將盡忠報國﹐未有不嘗爲羣小所忌者﹐文忠猶幸不爲嶽忠武第二也。

○李文史致謗之由當光緒初元﹐予以應試進京﹐但聞人言李文忠﹐無不痛詈之者﹐無論上下社會之人﹐眾口一詞﹐竊以爲怪。按﹕文忠得謗之由﹐自蘇紳起。當蘇州克復之日﹐大兵進城﹐僞忠王府有牌坊一座﹐上刊頌語﹐款列眾紳﹐如翁﹑潘﹑彭﹑汪等名﹐皆一時朝貴。合肥遣兵數百守之﹐不使拆。其實與名之人非建坊之人﹐無賴小紳借大紳之名以媚僞王。合肥不知﹐以爲若輩竟暗通反寇﹐將窮治之﹐後察知其實﹐遂聽其拆毀。然而蘇人竟因此恨文忠矣。所不恨者﹐潘文勤耳﹐文忠口無擇言﹐亦不能爲之諱。光緒攺元﹐恩科順天鄕試﹐適文忠因事入覲﹐公事畢﹐已請訓辭行矣﹐因榜期在邇﹐遂勾畱數日以候之。屆期﹐文忠於賢良寺設筵﹐邀同鄕顯貴數人﹐秉燭宵以候報﹐至天明無一來者。遣人至順天府閱榜﹐安徽竟無一人。文忠頗怏怏﹐卽大言曰「咸豐戊午﹐北闈不中吾皖一人﹐鬧出柏中堂大案﹐不要今年又鬧笑話罷。」卽登輿出城而去。此言傳於各主司之耳﹐豈能不恨乎﹖穆宗奉安之年﹐文忠照例辦皇差。內廷派出大臣有靈桂者﹐亦大學士也。而文忠之走卒輿夫等﹐皆以爲中堂僅合肥一人耳﹐又安知京中尙有無數中堂者。至尖站處﹐靈桂輿夫將靈桂大轎停堂中﹐文忠輿夫曰「此我們中堂停輿地﹐爾何人敢停此﹗」靈之人曰「我家亦中堂﹐且滿中堂﹐位在爾中堂上。」李之人不服﹐大罵曰「非我中堂﹐爾中堂尙有今日耶﹗」遂交哄。文忠聞之﹐命巡捕官傳語止鬥﹐且曰「讓讓他﹐讓讓他﹐不要惹動癲狗亂咬人﹐不是頑的。」此言也﹐非指靈桂﹐乃暗指諸禦史也。然靈桂聞之﹐豈有不恨之理。夫文忠尙能督畿輔二十年而不遭禍者﹐一由恭親王傾心相托﹐二由慈禧尙有舊勛之念﹐三由文忠每年應酬宮闈亦屬不貲﹐不然﹐危矣。予出入京師三十年﹐逮歸自泰西後﹐始漸聞京師人有信仰文忠者﹐然亦不過十之二三耳。可笑者﹐甲午之年﹐予於冬初到京﹐但聞京曹官同聲喧詈馬建忠﹐竟有專折奏參﹐謂馬遁至東洋﹐攺名某某一郎﹐爲東洋作間諜。蓋以馬星聯之事﹐而歸之馬眉叔者。星聯﹐字梅孫﹐浙江舉人。癸未以代考職事革捕﹐而遁至東洋。建忠﹐號眉叔﹐江蘇人﹐候選道﹐其時爲招商局總辦。言者竟合梅孫﹑眉叔爲一人﹐可笑孰甚。予逢人爲眉叔表白﹐人尙未信。予曰「眉叔現在上海﹐一電卽來﹐何妨試之。」及言於丁叔衡太史立鈞﹐始徧告其同館同年諸人。

卽黃仲弢太史紹箕亦聞予言﹐始知眉叔之爲人﹐然猶不深信也。

至謂文忠爲大漢姦﹐眉叔爲小漢姦﹐觀禦史安維峻劾文忠一疏﹐無一理由﹐眞同狂吠﹐此等諫艸實足爲柏臺玷﹐而當時朝野上下且崇拜之﹐交譽之。及獲罪遣戍﹐貫市李家騾馬店爲之備車馬﹐具餱糧﹐並在張家口爲之賃居廬﹐備日用﹐皆不費安一文﹐蓋若輩皆以忠義目安也。閉塞之世﹐是非不明﹐無怪其然。故有與文忠相善者﹐不曰漢姦﹐卽曰喫教﹐反對者則人人豎拇指而贊揚之。若執《孟子》「皆曰可殺」一語﹐則文忠死久矣。

所以然者﹐文忠得風气之先﹐其通達外情﹐卽在同治初元上海督師之日﹐不意三十年來﹐僅文忠一人有新知識。而一班科第世家﹐猶以「尊王室攘夷狄」套語﹐詡詡自鳴得意﹐絕不思取人之長﹐救己之短。而通曉洋務者﹐又多無賴市井﹐挾洋人以傲世﹐愈使士林齒冷﹐如水火之不相入矣。光緒己卯﹐總理衙門同文館忽下招考學生令。光稷甫先生問予曰「爾赴考否﹖」

予曰「未定。」光曰「爾如赴考﹐便非我輩﹐將與爾絕交。」一時風气如此。予之隨使泰西也﹐往辭祁文恪師世長﹐文恪嘆曰「你好好一世家子﹐何爲亦入洋務﹐甚不可解。」及隨星使出都﹐沿途州縣迎送者曰「此算甚麼欽差﹐直是一羣漢姦耳。」處處如此﹐人人如此﹐當時頗爲气短也。郭嵩燾之奉使英倫也﹐求隨員十餘人﹐竟無有應者。豈若後來一公使奉命後﹐薦條多至千餘哉﹗邵友濂隨崇厚使俄也﹐同年公餞於廣和居﹐睢州蔣綬珊戶部亦在座﹐竟向之垂淚﹐皆以今日此宴﹐無異易水之送荊軻也﹐其愚如此。及曾惠敏返國﹐又遣派十二遊歷官﹐徧遊泰西﹐朝士始知有外交之一事﹐又知外洋並不無故殺人。誰之咎歟﹗時文害之﹐科名害之也。因述李文忠致謗之由﹐遂拉雜書之。

○安維峻劾李文忠疏安疏旣發抄﹐予錄一通存之。竊怪語多不倫﹐何以朝野推重如此﹐誠不可解。觀此可以知當時禦史之伎倆﹐亦可知當時京官之錮蔽焉。疏云﹕奏爲彊臣跋扈﹐戲侮朝廷﹐請明正典刑﹐以專主權而平眾怒﹐恭折仰祈聖鑑事﹕竊北洋大臣李鴻章﹐平日挾外洋以自重﹐當倭賊犯順﹐自恐寄頓倭國之私財付之東流﹐其不欲戰固系隱情。及詔旨嚴切﹐一意主戰﹐大拂李鴻章之心﹐於是倒行逆施﹐接濟倭賊煤米軍火﹐日夜望倭賊之來﹐以實其言。而於我軍前敵糧餉火器故意勒扌肯之﹐有言戰者動遭呵斥﹐聞敗則喜﹐聞勝則怒。淮軍將領望風希旨﹐未見賊﹐先退避﹐偶遇賊﹐卽驚潰。李鴻章之喪心病狂﹐九卿科道亦屢言之﹐臣不復贅陳。惟葉志超﹑衛汝貴均系革職拿問之人﹐藏匿天津﹐以督署爲逋逃藪﹐人言嘖嘖﹐恐非無因。而於拿問之丁汝昌﹐竟敢代爲乞恩﹐並謂美國人有能作霧气者﹐必須丁汝昌駕馭。此等怪誕不經之說﹐竟敢陳於君父之前﹐是以朝廷爲兒戲也。而樞臣中竟無人敢爲爭論著﹐良由樞臣暮气已深﹐過勞則神昏﹐如在雲霧之中﹐霧气之說入而俱化﹐故不覺其非耳。張蔭桓﹑邵友濂爲全權大臣﹐未明奉諭旨﹐在樞臣亦明知和議之舉不可對人言﹐旣不能以死生爭﹐復不能以去就爭﹐只得爲掩耳盜鈴之事﹐而不知通國之人﹐早已皆知也。倭賊與邵友濂有隙﹐竟敢令索派李鴻章之子李經方爲全權大臣﹐尙復成何國體﹗李經方爲倭賊之婿﹐以張邦昌自命﹐臣前劾之。若令此等悖逆之人前往﹐適中倭賊之計。倭賊之議和誘我也﹐我旣不能激勵將士決計一戰﹐而乃俯首聽命於倭賊。然則此舉非議和也﹐直納款耳﹐不但誤國﹐而且賣國。中外臣民﹐無不切齒痛恨﹐欲食李鴻章之肉。而又謂和議出自皇太后意旨﹐太監李蓮英實左右之。此等市井之談﹐臣未敢深信。何者﹖皇太后旣歸政皇上矣﹐若猶遇事牽制﹐將何以上對祖宗﹐下對天下臣民。至李蓮英是何人斯﹐敢干預政事乎﹗如果屬實﹐律以祖宗法制﹐李蓮英豈復可容。惟是朝廷被李鴻章恫喝﹐未及詳審利害﹐而樞臣中或系李鴻章私黨﹐甘心左袒﹔或恐李鴻章反叛﹐姑事調停。初不知李鴻章有不臣之心﹐非不敢反﹐實不能反。彼之淮軍將領皆貪利小人﹐無大伎倆﹐其士卒橫被克扣﹐則皆離心離徳。曹克忠天津新募之卒﹐制服李鴻章有餘﹐此其不能反之實在情形﹐若能反則早反耳。

旣不能反﹐而猶事事挾制朝廷﹐抗違諭旨。彼其心目中﹐不復知有我皇上﹐並不知有皇太后﹐而乃敢以霧气之說戲侮之也。

臣實恥之﹐臣實痛之。惟冀皇上赫然震怒﹐明正李鴻章跋扈之罪﹐布告天下。如是而將士有不奮興﹐倭賊有不破滅﹐卽請斬臣以正妄言之罪。祖宗監臨﹐臣實不懼﹐用是披肝膽﹐冒斧鑕﹐痛哭直陳﹐不勝迫切待命之至。

奏上﹐奉旨革職﹐發往軍臺。時恭王再起秉政﹐適於是日請假﹐次日知之﹐斥同輩曰「此等奏折﹐入字藏可也﹐何必理他﹐諸公欲成安之名耶﹗」眾無言。此足見恭王之有識也。

○金梅生之鉆營金安淸﹐字梅生﹐浙之嘉興人。少遊幕於南河﹐由佐雜起家﹐洊升至兩淮鹽運使。工詩古文詞﹐尢長於理財。聲色服玩宮室之奉﹐窮奢極侈。當咸豐季年﹐江南全省淪陷﹐僅江北十餘州縣地﹐金以運使駐泰州﹐督辦後路糧臺﹐設釐捐以供南北防軍﹐歲有贏餘。所用綜核之員﹐其最著者曰杜文瀾﹐曰宗源瀚﹐曰許道身。當其開辦之初﹐傳所派重要各員於內室﹐詢其月需若干金始不絀。或曰多﹐或曰少﹐金頷之。次日授檄﹐則皆如其言而倍之﹐且謂之曰「諸君但計日用﹐未計有意外事﹐今得此﹐並意外事亦足辦矣。若此外更有一文染指者﹐軍法從事。」眾情踴躍。故以一隅之地而供給數萬大軍﹐無嘩餉之虞﹐不可謂非人才也。金思大展驥足﹐包舉一切﹐非入政府不可。

於是輦金入都﹐首結交劻貝勒。其時劻年甫弱冠﹐初入政界﹐爲之運動各當道﹐皆允保薦﹐內用京卿。軍機中惟文祥不受其賄。一日﹐文宗顧問大臣曰「金安淸究竟可內用否﹖」諸人皆極力揄揚﹐文宗未及答﹐繼向文祥曰「爾以爲何如﹖」祥曰「小有才具﹐心術不端。」文宗曰「心術不端﹐如何要得。」遂罷。未幾﹐遂有漕督吳棠密參營私舞獘四十餘款﹐奉旨革職查抄﹐此同治元年春間事。予時年十三﹐負笈於泰州﹐借居某宅。居停同寅王姓者﹐同巷居。忽一日夜半聞叩門聲﹐甫拔關﹐則見夫役數十人﹐舁皮箱數十具入﹐云是金宅奇存者﹐蓋查抄之信至矣﹐尙未發表耳。王姓者﹐亦金之爪牙也。如是者不下二十餘處。及旨到查抄﹐空宅而已。其機警如此。旋奉旨革職﹐永不敍用﹐遞解回籍﹐交地方官嚴加管束。金則一肩行李徑往本籍縣署投宿﹐縣令大異之。金曰「我奉旨交爾管束者﹐若不住署﹐何得謂嚴。」令知其無賴﹐歲致千金始免。

乃遊說於湘淮諸大帥﹐求復用。謁曾文正七次﹐不得見。人問之﹐文正曰「我不敢見也。此人口若懸河﹐江南財政了如指掌﹐一見必爲所動﹐不如用其言不用其人爲妙。」同治壬申﹐增淮南票鹽八十票﹐從金說也。曾忠襄撫浙時﹐金往說之﹐大爲所惑﹐專折奏保請起用﹐大受申斥。文正聞之嘆曰「老九幾爲其所累。」久之鬱鬱死。金性淫蕩﹐婦女微有姿﹐無不被污者。凡親黨之寡婦孤女就養於彼者﹐皆不能全其節。臣門如市﹐雜賓滿堂﹐河工鹽商之惡習﹐兼而有之。在泰州督餉時﹐軍書旁午﹐四面楚歌﹐金之宅無日不歌舞燕會也。同治癸亥﹐勝保逮問簿錄時﹐有奩具首飾百餘事﹐皆有「平安淸吉」四字﹐或小篆﹐或八分。譬如鏡函﹐四角包以黃金﹐則鑿此四字以飾之。馮魯川先生時在勝幕﹐見之不解。嗣有人謂曰「此皆金梅生所獻﹐『安淸』﹐其名也﹐卽所謂欲使賊名常達鈞聽之意。

」始恍然。其工於媚術如此。然其古文胎息腐迂﹐詩詞則揣摩唐宋﹐卽筆記小說皆卓然成家。惜乎不以文章气節取功名﹐而以側媚巧佞博富貴﹐其心術人品與其文大相徑庭﹐此聖人所以必聽其言而觀其行歟﹗杜﹑宗﹑許三人者﹐惟宗能儉約﹐不尙聲色。杜與許亦竟爲姬妾狗馬之奉者。及曾文正東下﹐制羊裘灰布袍﹐以爲見文正之用。許嘗謂人曰「吾脫羊皮胎已二十年﹐不圖今日復用之。」蓋文正東徵以來﹐力戒華侈﹐減衣縮食﹐以裕軍餉。故曾軍中無服綢緞者。迨金陵攻克後﹐始睹黼黻文章之盛。金之著述甚多﹐凡署名「金坡廢吏」者﹐皆其手筆。擬之古人﹐迨魏收﹑範蔚宗之流亞歟﹗○彊臣擅殺洋人岑襄勤總督雲南時﹐以英人馬嘉裏遊歷內地不受約束﹐遣人殺之﹐遂開公使出洋之例﹐此彰彰在人耳目者也。不知英果敏撫皖時﹐亦殺傳教士二人﹐至今人不知之﹐但訝教士失蹤而已。此事在同治丙寅秋﹐英初升皖撫﹐督師駐潁州。忽有英教士二人乘淮河船二艘﹐率通事侍者十餘人至﹐自言爲上海徐家匯總教士所派﹐來此傳教者﹐進謁巡撫取進止。果敏立卽延見﹐詞意殷勤﹐並云購地造屋一切﹐如百姓有阻撓者﹐我爲爾重懲之。兩教士欣慰無已﹐口頌賢中丞不置。及送客出﹐卽傳沿河二營營官至﹐謂之曰「今有洋教士二人來﹐汝知之乎﹖」對曰「知之﹐彼二舟卽泊營門外。」果敏曰「甚善。今夜三更﹐俟兩船人皆熟寢﹐爾率兵銜枚入﹐駢斬之﹐並舟子婦孺皆不畱﹐殺其人﹐火其舟﹐埋其屍﹐天明時須一律畢事﹐如逃出一人﹐爾罪死。」兩營官唯唯。是夜卽如法炮制﹐二舟男婦大小四十餘人盡矣。事後﹐上海教會行查二人蹤迹至皖﹐皖吏以未見復之。未幾雲南事發﹐果敏謂人曰「使我辦得不漧淨﹐亦如雲南﹐國家又不知賠卻若干矣。」嘗以此自鳴得意。或曰﹐裕庚之謀略也。兩教士固冤矣﹐兩船之合家大小不更冤哉﹗亂世人命如艸芥﹐信然﹐然亦不達外情所致也。

○場前中進士咸豐十年庚申科會試﹐各省士子到京者不及往年之半﹐皆以遭亂流離﹐無力成行也。邊省竟有全無一人者。惟雲南有一人曰倪恩齡﹐字覃園﹐乃早年畱京者。旣入場﹐不能不中﹐故場前親友皆向之稱賀云。此亦僅見之事﹐故記之。倪得館選﹐攺編修﹐後簡授知府以終。光景卿戶部云。

○萬曆媽媽淸祖制﹐每日子正三刻﹐東華門啟扉。首先入門者﹐布圍騾車一乘﹐不燃車燈﹐載活豬二口﹐車轅坐一老嫗﹐直入內東華門﹐循墻而行﹐不知何往。次則奏事處官員﹐有圓紗燈一提﹐隨其後者則各部院衙門遞奏官以及各省折弁﹐再其後則趨朝各官﹐蓋皆借奏事處燈光以行。定制﹐入朝者惟奏事處有燈﹐講官有燈﹐南書房有燈。陛見﹑引見各官員﹐皆靜候於東華門外﹐見有一燈來﹐則蜂擁隨之。予嘗詢炳君半聾﹐紫禁城內何得行車﹐何物老嫗敢如此。半聾曰「宮中祭萬曆太后也﹐每年三百六十日﹐每日豬兩口﹐使一老巫主其事。紫禁城東北隅有小屋三椽﹐供萬曆太后神牌焉﹐俗呼爲萬曆媽媽。」其掌故則當明萬曆間﹐淸太祖攻撫寧﹐爲明兵所擒﹐囚於獄﹐淸廷賄內監言於太后而釋之﹐故以此爲報。餕余則大門侍衛享之﹐二百餘年老汁白肉也。不設匕箸﹐各用解手刀片之。不準用鹽醬之屬﹐侍衛等以淡食無味﹐用厚髙麗紙切成方塊﹐以好醬油煮透而曬漧之﹐藏衣囊中﹐至食時﹐以一片置碗中﹐舀肉汁半盂浸之﹐以肉片蘸而食之﹐云其味之佳﹐較外間所賣逾百倍。半聾有侄在大門上行走﹐每逢值班卽得食﹐聞之皆垂涎也。○滿人喫肉大典凡滿州貴家有大祭祀或喜慶﹐則設食肉之會﹐無論識與不識﹐若明其禮節者卽可往﹐初不發簡延請也。至期﹐院中建蘆席柵﹐髙過於屋﹐如人家喜棚然。徧地鋪席﹐席上又鋪紅氈﹐氈上又設坐墊無數。客至﹐席地盤膝坐﹐墊上或十人一圍﹐或八九人一圍。坐定﹐庖人則以肉一方約十斤置二尺徑銅盤中獻之。更一大銅碗滿盛肉汁﹐碗中一大銅勺。每人座前又人各一小銅盤﹐徑八九寸者﹐亦無醯醬之屬。酒則髙梁﹐傾於大瓷碗中﹐各人捧碗呷之﹐以次輪飲。客亦備醬煮髙麗紙解手刀等﹐自片自食﹐食愈多則主人愈樂。若連聲髙呼添肉﹐則主人必再三致敬﹐稱謝不已﹔若並一盤不能竟﹐則主人不顧也。予於光緒二年冬﹐在英果敏公宅一與此會。予同坐皆漢人﹐一方肉竟不能畢。觀隔坐滿人則狼吞虎咽﹐有連食三四盤五六盤者﹐見予等皆竊笑之也。肉皆白煮﹐例不準加鹽醬﹐甚嫩美。善片者能以小刀割如掌如紙之大片﹐兼肥瘦而有之。滿人之量大者﹐人能至十斤也。是日主人初備豬十口不足﹐又於沙鍋居取益之﹐大約又有十口。蓋食者有百五六十人﹐除三之一無量者﹐其餘皆老饕也。主人並不陪食﹐但巡視各座所食之多寡而已。其儀注則主客皆須有冠﹐客入門﹐則向主人半跪道喜畢﹐卽轉身隨意入座﹐主人不安座也。食畢卽行﹐不準謝﹐不準拭口﹐謂此乃享神餕余﹐不謝也﹐拭口則不敬神矣。予肉量不佳﹐嗣是再有他會不敢赴矣。炳半聾遷居龍樹院時﹐亦曾一爲之。炳之會慘矣﹐蓋其家舊有食肉銅器全副﹐因貧已售於人﹐收其定銀矣﹐約期取物。半聾於未屆期之前﹐設一食肉會﹐以爲最後之舉。

是日到者亦五六十人﹐食肉百餘斤﹐他用稱是﹐而售器之資馨矣。爲貧而售器﹐器售仍無補於貧﹐其曠達玩世如此。此事在予到京之前一年﹐光稷甫侍禦爲予言之﹐笑其不知生計也﹐因並志之。

○費恭人全節壽州巨紳孫家泰爲苗沛霖所害﹐全家皆死﹐獨一妾居別墅幸免。妾姓費﹐河南人﹐美而有才﹐擅武勇。其父拳師也。當同治元年春﹐欽差大臣勝保率大軍解潁州之圍﹐气張甚。聞費氏之美﹐遣人往劫之。費聞﹐枕戈以待。勝使至﹐謂之曰「大帥左右豈少姬侍﹐而必辱及未亡人﹐何也﹖如不利免﹐我將挾刃以往﹐俾伏屍二人﹐流血五步﹐其無悔。」使者股栗歸報﹐勝乃罷。費得守節以終﹐撫一子爲後﹐膺四品封﹐故稱之曰費恭人云。

○太和門六庫太和門之左有明庫六﹐每年欽派滿大臣二員率司屬人等盤查一次。每查一次﹐卽盜一次。覺羅炳半聾曾隨其堂上官往。

有一庫皆簾幕衣履之屬﹐一珍珠帳幔寬長可八尺﹐皆用珍珠穿就﹐四圍則以紅綠寶石間之。小者如綠豆﹐大者竟如龍眼核也。

穿綫有朽敗處﹐一抖晾﹐則珠紛紛落﹐必一一拾而裹之﹐記於簿﹐加印花焉。然所裹皆贗鼎﹐蓋已爲匠役等易之矣。更有宮人繡履七八箱﹐嵌珠如椒﹐皆萬曆間物也。更有皮張庫﹐則皆郭矣。又有藥庫﹐內藏毒藥甚夥﹐有不知名者﹐相戒不敢動。

更有金庫銀庫﹐則歷年報空者。此亦前淸具文之一端也。○庫兵肛門納銀予初至京師﹐聞光景卿戶部言戶部銀庫庫兵事﹐不禁狂噱﹐竊以景卿之言爲太甚﹐及目睹始知之。戶部各差以銀庫郎中爲最優﹐三年一任﹐任滿﹐貪者可餘二十萬﹐至廉者亦能餘十萬。

其下司庫書役人等﹐無不肥美。皆滿缺﹐無一漢人也。其中尢以庫兵一項爲諸役冠﹐亦三年更替﹐亦皆滿人﹐𨿽有漢人亦必冒滿名﹐役滿人可餘三四萬金不等。每屆點派時﹐行賄於滿尙書及尙書左右﹐一兵須費六七千金。賄托旣定﹐然後滿尙書坐大堂﹐如演戲然﹐唱名派充﹐派畢﹐眾兵稽顙謝。一兵出﹐必有拳師數人圍護之﹐恐人劫也。蓋無力行賄之兵以及地榻等麇集數十人於大堂階下﹐見兵出﹐卽乘其不備劫之去﹐囚於家﹐並不加害﹐或三日﹐或五七日﹐必使誤卯期而後釋。蓋一誤卯﹐卽須另點矣。被劫者﹐必多方關說﹐贈以數千金始己。景濂爲戶尙時﹐正點派間﹐忽一兵爲人劫去﹐景熟視若無睹﹐不敢發一言也。卽退堂傳諭明日重點﹐蓋爲被劫者轉圜地也。每三年一次﹐僅四十人。旣上卯﹐則逢開庫日卽入庫服搬運之役矣。

每月開庫堂期九次﹐又有加班堂期多少不等﹐計月總有十四五次﹐或收或放﹐出入累千萬。每一兵月不過輪班三四期﹐每期出入庫內外者﹐多則七八次﹐少亦三四次﹐每次夾帶卽以五十兩計﹐若四次亦二百矣。月輪三期﹐亦六百矣﹐而況決不止此也。庫兵入庫﹐無論寒暑皆裸體﹐由堂官公案前魚貫入﹐入庫後﹐內有官制之衣褲取而著之。搬運力乏﹐可出而稍憩﹐出則仍赤身至公案前﹐兩臂平張﹐露兩脇﹐胯亦微蹭﹐更張口作聲如鵝鳴然﹐然後至彼等休憩室焉。所盜之銀則藏肛門中而出。聞之此中髙手﹐每次能夾江西圓錠十枚﹐則百金矣。予轉餉入戶部時﹐見庫門前一矢地有小屋一間﹐裱糊工整﹐門戶嚴密﹐距窗二尺皆以木柵圍之。初以爲必堂司官休息地﹐而惇知不然﹐乃庫兵脫衣卸贓之地﹐故四圍以木柵護之﹐防人近窗窺伺也。

爲數旣多﹐其運出之法更巧。蓋京師甚囂塵上﹐每逢庫期﹐必備淸水灑塵﹐庫兵乃置夾底水桶﹐藏銀於中﹐俟堂官散後﹐從容挑桶而出。祁文恪世長署戶尙時﹐忽見一桶底脫而銀出﹐不能不問﹐隨卽鎖拿庫兵數人﹐將於次日奏參嚴訊。人謂之曰「爾將興大獄乎﹖爾不顧身家性命乎﹖無論大獄不可興﹐卽若輩皆亡命徒﹐拚出一人認死罪﹐而半夜刺公﹐公何處呼冤者﹗」

文恪乃含糊了事。噫﹐異哉﹗相傳庫兵之業﹐各世其家。年少時﹐須覓嫪毐之具而淫之﹐繼則用雞卵裹麻油探討之﹐以次易鴨易鵝﹐久之門戶加大矣﹐更用鐵丸塞之﹐能塞十兩重之鐵丸十枚﹐則百金不難矣。十枚者甚鮮﹐六七枚者則普通之塞也。

故凡庫兵所盜﹐皆江西錠爲多﹐江西錠光滑無稜﹐俗所謂粉潑錠是也。其肛之嫩者﹐則用豬脬浸濕﹐裹銀而塞之。故庫兵至老年﹐無不患脫肛痔漏癥﹐以其納銀太多也。予曾見庫兵赤身對堂官時﹐陰莖隨身而搖動﹐不禁大噱。竊以爲國家事事講體統﹐此則成何體統﹗無怪外人聞之﹐圖於新聞以爲笑柄也。前淸財政之紊亂﹐卽戶部銀庫可見﹐庫款出入但有大數而已﹐無一定確數也。若詢以今日放出若干﹐應存若干﹐則張口結舌不能對也。外省京餉至部驗收之日﹐有專司劈鞘之役。其人世役也﹐無論堅極之鞘﹐三斧卽開﹐劈至尾鞘﹐則手法顯矣。第三斧下﹐則銀四散如噴。蓋尾鞘之銀﹐所以備補平補色之用﹐或正項之零數﹐皆碎塊也。旣四散噴出﹐則其手下人僞爲揀拾之狀﹐悉舉而納之囊中。時予一家丁在側﹐適一塊飛至足邊﹐亦俯拾而納之靴中﹐出而權之得八兩。堂上亦如未見﹐蓋各省解餉皆有部費﹐多寡不等﹐費旣納﹐卽小有過失﹐無人挑剔矣。

若領餉之費更甚於解餉﹐予曾代北洋綏鞏軍領餉一次﹐計十一萬有奇﹐納費千六百金﹐庫書允發山西寶銀五萬﹐俗謂之凹山西。蓋西銀爲天下冠﹐每一寶中有黃金錢許。若不與此千六百金﹐則潮色低銀盡以付爾矣。庫書之權如此。吾故曰﹐淸之亡﹐亡於內政之不修﹐不亡於新政之不善也。

○內監直言被誅光緒二十二年二月十六日﹐殺奏事處太監寇連才於菜市。

太監有兄在琉璃廠松竹齋紙店爲夥。予詢其故﹐寇曰「余弟違例上奏﹐條陳十事﹕請止演戲﹔請廢頤和園﹔請還宮辦事﹔請罷修鐵路﹔請革李鴻章職﹔請續修戰備與日本戰。」不倫不類者十條。奏上﹐慈禧疑有指使﹐嗣見其文理不通﹐且多別體字﹐乃信之。卽親訊之曰「爾不知祖制﹐內監不準言政事乎﹖」曰「知之﹐然事有緩急﹐不敢拘成例也。」慈禧曰「爾知此爲死罪乎﹖」曰「知之﹐拚死而上也。」慈禧太息曰「旣如此﹐不怪我太忍心矣。」卽命交刑部照例辦理。至菜市﹐脫一碧玉搬指贈劊子云「費心從速。」又以玉佩一﹑金表一贈同事內監之來送者﹐從容就死﹐神色不變﹐年甫十八也。

慈禧本甚愛此人﹐所以親訊者﹐冀其乞哀而生之也﹐而孰知其至死不變。彊哉矯﹐此眞所謂北方之彊歟﹖至其所爲﹐亦不免受小說及腐儒之激刺。其言或中肯或背謬﹐皆無足責﹐君子嘉其忠直焉而已。○八歲女生兒淸宣統二年﹐予在京師﹐有友人攜一照片示予﹐乃山西大同府鄕民子九歲﹑童養媳八歲﹐野合生子哺乳之象。云是知府事翁斌孫采訪所得﹐圖其形以上大府﹐謂是祥瑞也。予以爲是乃人妖﹐非瑞也。次年遂有革命之事。

○優伶俠義咸豐季年﹐京伶胖巧玲者﹐江蘇泰州人﹐年十七八﹐姓梅。

面如銀盆﹐肌膚細白爲若輩冠﹐不甚嫵媚﹐而落落大方。喜結交文人﹐好談史事﹐《綱鑑會纂》及《易知錄》等書不去手。

桐城方朝覲﹐字子觀﹐己未會試入京﹐一見器之。自是無日不見﹐非巧玲則食不甘臥不安也。其年方之妻弟光熙亦赴會試﹐同住前門內西城根試棺。方則風雨無阻﹐日必往巧玲處﹐𨿽無大糜費﹐然條子酒飯之費亦不免。寒士所攜無多﹐試資盡賦梅花矣﹐不足﹐則以長生庫爲後盾。始巧玲以爲貴公子﹐繼乃知爲寒畯﹐不知其衣服皆罄﹐遂力阻其遊﹐不聽﹐然思有以報之。

會試入場後﹐巧玲驅車至試館覓方﹐方僕大罵曰「我主身家性命送了一半與兔子了﹐爾來何爲﹖」巧玲曰「爾無穢言詈我﹐我來爲爾主計﹐聞爾主衣服皆入質庫﹐然否﹖」僕悻悻曰「尙何言﹐都爲你。」巧玲曰「質券何在﹖」僕曰「爾貪心不足﹐尙思攫其當票耶﹗」巧玲曰「非也﹐趁爾主此時入場﹐爾將當票檢齊﹐攜空箱隨我往可也。」於是以四百餘金全贖之﹐送其僕返試館而別。次日方出闈﹐僕告之﹐感激至於涕零。及啟笥﹐則更大駭﹐除衣服外﹐更一函盛零星銀券二百兩﹐媵以一書云「畱爲旅費﹐如報捷後﹐一切費用當再爲設法。場事畢﹐務須用心寫殿試策。俟館選後再相見﹐此時若來﹐當以閉門羹相待﹐勿怪也。」方閱竟﹐涕不可抑。同試者皆咄咄稱怪事﹐卽其僕亦眙咢不知所云﹐第云「眞耶﹐眞耶﹐眞的此好兔子耶﹗」方大怒曰「如此仗義﹐𨿽朋友猶難爾﹐尙呼爲兔子耶﹗」場事畢﹐方造訪﹐果不見。無如何﹐遂閉戶定課程﹐日作楷書數百字而已。榜發中試﹐日未暮﹐巧玲盛服至﹐跪拜稱駕。復致二百金﹐謂方曰「明日謁座師房師及一切賞號﹐已代爲預備矣。」方不肯受。巧玲曰「爾不受﹐是侮我也﹐侮我當絕交。」乃受之。方僕一見巧玲﹐大叩其頭﹐口稱﹕「梅老爺﹐小的該死﹐小的以先把爾當个壞兔子﹐那曉得你比老爺們還大方。」巧玲聞之﹐笑與怒莫知所可也。及館選﹐巧玲又以二百金爲賀。方曰「今眞不能再領矣﹐且旣入詞林﹐吾鄕有公費可用﹐不必再費爾資。」始罷。孰知館選後未匝月卽病故。巧玲聞之﹐白衣冠來弔﹐撫棺痛哭失聲﹐復致二百金爲賻﹐且爲之持服二十七日。人問之曰「爾之客亦多矣﹐何獨於方加厚﹖」巧玲曰「我之客皆以優伶待我﹐𨿽與我厚﹐狎侮不免。惟方謂我不似優伶﹐且謂我如能讀書應試﹐當不在人下。相交半年﹐未嘗出一狎語。我平生第一知己也﹐不此之報﹐而誰報哉﹗」從此胖巧玲之名震京師﹐王公大人皆以得接一談爲幸。遂積資數十萬﹐設商業無數﹐溫飽以終。子乳名大鎖者﹐京師胡琴第一也。譚鑫培登臺﹐非大鎖胡琴不能唱﹐月俸至三百金﹐亦奇矣哉。方之僕名方小﹐族人之爲農者﹐鄕愚也﹐故出言無狀如是。

○優伶罄貲助賑同治乙丑﹐庶吉士懷寧郝同篪字仲賡﹐散館攺吏部主事。

工駢體詩詞﹐書法亦秀勁﹐一時有才子之目。不知其大父乃優伶也﹐名郝金官。道光間名噪京師﹐晚年厭倦風塵﹐舉歷年所積五萬金捆載還鄕﹐雇鏢師數人護送之。行至山東﹐直大饑﹐人相食﹐官吏勸賑頗惶急。郝慨然以所有所大府﹐願賑活饑民。

大府義之﹐將奏獎以官。郝固辭曰「我優人也﹐卽得官亦不齒於同列﹐若蒙破例﹐準子孫與齊民一體應試足矣﹐他無所望也。」大府允之。郝遂返京師終焉。至同治攺元﹐孫同篪捷順天鄕舉﹐至乙丑遂成進士﹐入翰林矣。人爲賑荒之報也。

○蠢僕食黃瓜方朝覲之會試也﹐往往年內卽至京。一年丑月間﹐偶往前門買用物﹐攜僕行。日已晡﹐覺腹餒﹐遂人一小肆購食﹐並命僕亦另坐食之。且誡之曰「爾勿亂要菜﹐京師物價昂﹐不似家鄕也。」僕曰知之。乃食畢﹐給直﹐肆夥曰「內外共五十弔零。」方大詫曰「爾欺我耶﹖」夥曰「不敢欺﹐爺所食不足十弔﹐餘皆貴價食也。」方大怒﹐呼僕至責之。僕曰「可憐可憐﹐我怕老爺多花錢﹐連葷腥都不敢喫﹐只喫了四小盤黃瓜而已。」方曰「爾知京師正月黃瓜何價﹖」僕曰「至多不過三文一條可矣。」夥曰「此夏日之價也﹐若正月間則一碟須京錢十弔﹐合外省制錢一千也。」僕張口伸舌不敢言﹐呵呵從主人而出。○夏徵舒是先祖淸同治初﹐曾望顏爲陜西巡撫。首縣爲唐李杜﹐字詩甫﹐四川進士﹐善滑稽者也。有山西賈夏姓者﹐營業於陜西省城﹐頗殷裕﹐忽動官興﹐入貲爲縣令﹐分發陜西。人謂之曰「爾初入仕途﹐一切未諳﹐宜聘一富有經驗之通人而朝夕請益焉﹐庶不爲人所笑。」夏然之。到省之日﹐例須隨眾衙參。至撫署官廳﹐甫入門﹐眾見其舉止矯揉造作﹐已匿笑矣。忽首縣唐問曰「貴姓﹖」曰「夏。」唐乃上其手而作莊容曰「從前有位夏徵舒﹐是府上何人﹖」夏見鄭重而言﹐以爲必顯貴者﹐遂卒然對曰「是先祖。」唐一笑頷之。須臾衙參畢﹐歸寓﹐所延之友問曰「今日作何事﹖作何語﹖」夏曰「中丞未見﹐明日須再往﹐他無所語。惟在官廳有首縣問我夏什麼舒是府上何人﹖」言時作冥想狀。友曰「夏徵舒也。」夏曰﹕」然。」

友人曰「爾何答﹖」夏曰「我見其髙舉兩手﹐鄭重而出﹐卽對曰是先祖。」友曰「壞了壞了。那夏徵舒是一个龜子子﹐爾如何說是先祖﹖」夏大怒罵﹐卽欲赴首縣理論。友曰「明日仍須上院﹐必仍見之﹐何必急急。」次日一見唐﹐卽撲唐身﹐揪其領而罵曰「你爲何罵我龜子子﹖」唐曰「諸公皆在此﹐我何嘗開口﹐而彼謂我罵其爲龜子子﹐諸公聞之乎﹖」夏愈怒﹐欲揪之見中丞﹐眾勸不聽。揪至二堂口﹐文巡官遂以狀白中丞﹐命傳二人入。曾問唐﹐唐曰「請大人問夏令可也。」曾遂問夏﹐夏曰「唐令罵卑職龜子子。」曾曰「願聞其詳。」夏遂以昨所問答陳之﹐夏徵舒之徵字﹐終不能記憶也。曾笑曰「是爾自認﹐非彼罵也。」命巡官導之出。隨卽懸一牌示﹐大致謂夏某咆哮官廳尙可恕﹐胸無墨法﹐何以臨民﹐著回藉讀書云云。夏見之﹐气結不得伸﹐鬱鬱而已。人笑之曰「一聲龜子子﹐斷送一縣令。」此張悟荃茂才云。

○冒認丈夫光緒初年﹐吏部有兩雷姓司員﹐一浙江人﹐一陜西人﹐一進士﹐一拔貢也﹐同姓同官又同司。浙雷住南橫街﹐陜雷住魏染胡同﹐則一妾也。門榜皆書「吏部雷寓」。一日者﹐浙雷僕私語其僚曰「我主人置一妾矣﹐住魏染胡同也。」爲妻所聞﹐窮詰之。僕言「實見魏染胡同有吏部雷宅。訪之僅一妾﹐未知是主人外室否﹐不敢斷也。」妻聞大怒﹐立命驅車往﹐至則命僕婦大聲呼太太至。陜雷妾以爲有女客來也﹐出迎。妻一見大罵曰「淫婢無恥﹐爾竟敢私居於外﹐不來見我耶﹗」陜妾始茫然﹐繼始悟此必夫之妻也。正支吾間﹐陜雷歸﹐妾哭訴曰「爾初不言有大婦在京也。」陜雷大驚﹐及熟視曰「非我妻也。」妾大罵曰「何來潑婦﹐冒認我夫。」陜雷忽悟曰「夫人是浙江雷某妻耶﹖」妻點首﹐慚沮無人狀矣。陜雷曰「是乃誤會﹐可請歸﹐無介懷也。」妾不允﹐曰「旣認爲夫﹐則今夜必伴夫一宿始可。」妻乃大窘。陜雷再三勸其妾﹐始釋之去﹐歸卽逐其僕云。此事予其時在京親聞之﹐一時喧傳。以非佳話﹐姑諱其名。

○要錢弗要命北方風气剛勁﹐好勇斗狠﹐意有不惜傷殘支體以博金錢者。

光緒初﹐余在京目睹二事﹐記之以徵其俗焉。一年端午節前數日﹐余往琉璃廠﹐甫入廠西門﹐見一餅店前人如堵墻﹐異之﹐亦往觀﹐則見一少年裸上體臥地﹐一少年舉桿面大杖用力向兩■杖之﹐臥地者絕不聲。杖至五六十﹐臥地者突起﹐向餅店人曰「這遭喫定了。」店人曰「好小子﹐喫罷。」余大惑不解﹐詢之人﹐始知臥地者欠餅債甚巨﹐旣不償而復彊賒如故﹐故店主以大杖要之﹐謂如能受杖不呼痛﹐不但不索前欠﹐且從此不索直﹐是以臥地者任其痛擊而不聲也。又一年秋﹐信步至五道廟三岔路口﹐遇見一羣人皆黑綢夾衫﹐快靴從北而來﹐中有一人自袒服至外衣皆敞襟﹐而面上血淋淋由袒衣直流至足﹐隨行隨滴﹐及行近﹐見之﹐一目剜去矣。大駭。予適立於羊肉店外﹐遂問之。店人曰「此喫寶局者。」蓋開場聚賭爲犯法之事﹐而地痞土棍日索規費爲之保護﹐然非彊有力者不能得也。

惟能捨得傷殘支體者奉爲上客﹐日有例規。而傷殘支體﹐又分上中下三等﹐爲得費之髙下。此剜目者﹐則可享最上等之規例也。噫﹐異矣。

○野蠻時代之專利特許自來京師﹐各種貨物行店皆不止一家﹐惟紅果行﹝卽山楂紅也﹞﹐只天橋一家﹐別無分行﹐他人亦不能開設﹐蓋呈部立案也。相傳百餘年前﹐其家始祖亦以性命博得者。當時有兩行﹐皆山東人。爭售貶價﹐各不相下﹐終無了局。忽一日有人調停﹐謂兩家徒爭無益﹐我今設餅撐於此﹝卽烙餅之大鐵煎盤也﹐大者如圓桌面﹞﹐以火炙熱﹐有能坐其上而不呼痛者﹐卽歸其獨開﹐不得爭論。議定﹐此家主人卽解下衣盤膝坐其上﹐火炙股肉支支有聲﹐須臾起立﹐兩股焦爛矣。未至家卽倒地死﹐而此行遂爲此家獨設﹐呈部立案﹐無得異議焉﹐故至今只此一家也。

又無錫冶鍋坊系王姓世其業﹐其鍋發售徧江南北﹐蓋亦特許專利者也。相傳當淸初時﹐王與某姓爭冶業﹐相約煎油滿鍋至沸度﹐沈稱錘於鍋中﹐孰引手取出﹐卽世其業。時王姓店役某﹐年老矣﹐思效忠於主人﹐因卽代表王姓入手於沸油攫錘出﹐投錘於地﹐臂亦同脫﹐卽時殞命。遂呈部立案﹐王姓得世其業。

今王氏子姓分房殆數十家﹐各仰給於冶坊﹐歲時各祀此店役﹐爲報本之祭。此與紅果行事同一例。野蠻時代﹐往往有之﹐若律以人道主義﹐則以性命爲嘗試﹐在所必禁﹐復何有專利特許之報獎乎。

○考職之大獄凡旅京應試士子工於楷法者﹐每逢謄錄供事等試﹐必爲人代考﹐或數十金﹑或百金﹐視其人之名望分貴賤﹐寒士恃此爲旅費﹐以免借貨﹐此風由來久矣。在上者亦明知之﹐但不能說破耳。每逢新皇登極﹐例須參職一次﹝此試僅用佐貳﹐非若停科舉之考職也﹞﹐第一者注冊四十五日卽開選。故宦興濃者﹐必覓髙手代考﹐俾可速選也。光緒紀元考職﹐延至癸未始舉行。

是年有浙江蕭山縣舉人馬星聯者﹐楷書極佳﹐名震一時﹐所試無不前三名者。有人托其代考﹐馬曰「若肯費八百金者﹐包取第一。」其人允之﹐榜發果第一﹐得州同卽選。馬於是趾髙气揚﹐大會賓客於聚寶堂﹐設盛宴數十席﹐置獎品無數﹐徵雛伶而定花榜焉。是日所費千金﹐除所得外﹐尙揭債二百金也。

當興髙采烈時﹐謂同輩曰「諸公僅能包取耳﹐若我則包第一卽不爽﹐諸公視我遠矣。」言罷舉觴大笑﹐馬設席徧聚寶堂之正屋三進﹐其偏院不與焉。有禦史丁振鐸者﹐在偏院請客﹐適逢此會﹐亦竊窺之﹐聞馬語﹐詢於人﹐乃知其財之所由來﹐次日遂專折奏參﹐奉旨革拿﹐馬已聞風逃矣。蓋此等考試﹐皆習焉不察﹐以爲無傷大雅﹐逮一揭參﹐卽照科場舞獘治罪也。於是出結之京官﹐考取之人皆革職遣戍。馬則星夜返蕭山﹐其居與典史署緊鄰﹐典史某於黃昏時聞馬與母妻語﹐亟白於令﹐請速捕欽犯。令曰「爾偵之確耶﹖」典史曰「聞其聲確也。」

令曰「爾姑在此晚飯﹐飯畢掩捕﹐不慮其逃也。」隨命一心腹以百元贈焉﹐命速逃東洋。蓋馬爲令縣考所取案首﹐得意門生也。晚飯罷﹐令乃傳捕役兵壯等偕典史至馬家。已夜半矣﹐圍其宅而搜之﹐無有也。乃大怪典史妄言而罷。馬故貧士﹐幼失怙﹐母守節撫孤﹐得以成立。年十九中鄕舉﹐娶婦﹐至逃亡時﹐僅二十有一。舉業甚工﹐尢精折捲﹐可望鼎甲者也﹐人莫不惜之。先是壬午之冬﹐有學正學錄之試﹐陳冕時尙未中進士﹐爲人代考第一﹐獲三百金﹐以二百金葬其蒙師﹐以百金助其友畢姻﹐同輩皆重之﹐豈若馬以之定花榜哉﹗宜乎其獲譴也。陳子癸未大魁天下。

○權相預知死期大學士穆彰阿﹐道光朝當國﹐攬權納賄﹐避塞賢路﹐以計易浦城相國王鼎遺折﹐頗不滿於淸議。故文宗登極﹐卽首黜之﹐詔云「小忠小信﹐陰柔以售其姦﹔僞徳僞才﹐揣摩以逢主意。

如達洪阿﹑姚瑩等盡忠盡力﹐必欲陷之」云云。其爲人可知矣。

然其死也﹐則固有大異乎人者。死之前三日﹐折簡徧邀親友門生故吏﹐云定於某日某時辭世﹐屆期望屈臨一別。諸人如期至﹐穆則設盛宴數十席﹐一一把盞﹐相與飲啖﹐連舉十餘觥﹐並未有死法也。食旣半﹐顧日影曰「是時候矣。」謂眾曰「請諸君稍待﹐俟我沐浴更衣﹐再訣別也。」乃入內良久﹐朝服蟒衣出﹐據坑南面坐﹐拱手向眾曰「少陪少陪。」言畢閉目。

少焉玉箸雙垂五六寸許﹐視之逝矣。或曰﹐入內時卽已服毒矣﹐然服毒死者無玉箸也。豈果爲有道髙僧入世後而迷失本性耶﹗

奇矣。此炳半聾云。

○文字之獄新會梁任公輯《近世中國祕史》﹐於康雍乾三朝文字之獄﹐言之綦詳﹐而不及桐城戴潛虛及吾鄕《王氏字貫》兩事。戴名名世﹐字潛虛﹐安徽桐城人﹐年五十始登康熙四十八年己丑科進士﹐以一甲二名授編修﹐一時文名籍甚。其誅也﹐爲與弟子倪生一書也。書論修史之例﹐謂淸當以康熙元年爲定鼎之始﹐順治𨿽入關十八年﹐其時三藩未平﹐明祀未絕﹐若循蜀漢之例﹐則順治不得爲正統也云云。爲仇家所訐﹐遂罹慘禍。今《南山集》中不載此文﹐想其後人刪去矣。集署名曰宋潛虛﹐以戴姓出於宋後﹐故諱戴爲宋。蓋《南山集》爲前淸禁書中一種也。

至吾邑《王氏字貫》一書﹐亦全家被禍﹐著者斬﹐家屬遣戍。

其書因《康熙字典》之陋﹐乃增損而糾正之﹐坐是得罪。書尙未刻﹐聞其稿尙存。周文甫茂才道章云曾見鈔本。

○吳人知兵二則張曜孫金彪自春秋吳闔閭稱霸以後﹐二千餘年來﹐不聞蘇屬有諳軍旅者﹐故世人以吳人柔弱爲誚。然以張勤果論之﹐亦不得謂之無將才矣。公諱曜﹐字朗齋。𨿽浙之錢塘籍﹐實世居吳江之同裏鎭。聞其少年弛斥不羈﹐恆見惡於鄕裏。一日爲其戚陳某批其頰而訓之﹐乃大悔恨﹐走河南﹐投其姑夫州刺使蒯某。蒯以其少年無業不之禮﹐但月給數金豢之而已。勤果壯偉多力﹐食兼數人﹐署中兩餐不得飽﹐乃日私食於市﹐所得金輒不敷﹐而衣之藍縷不顧也。時發撚交哄﹐各省戒嚴。光之紳民募鄕兵爲捍衛計﹐請於州守﹐委一人統之﹐合署無願往者。勤果請行﹐蒯許之﹐遂部勒鄕兵壁城外。未幾有撚逆大股竄州境﹐勤果率所部遮擊之﹐斬獲無數﹐賊遂潰。蓋爲僧忠親王所敗﹐尾追而至此者。賊退而王至﹐勤果率眾跪迎道左﹐王壯之。詢擊賊狀﹐大喜﹐立畀五品翎頂﹐以知縣列保。不二年洊至河南布政使。

因得罪巨紳劉姓﹝劉爲禦史﹞﹐劾以目不識丁﹐奉旨攺南陽鎭總兵﹐仍統所部號爲嵩武軍者﹐累立功於河陜關隴間﹐擢提督。

光緒初年﹐入衛京師﹐膺帝眷﹐授山東巡撫。直歲大饑﹐勤果捐廉俸並募集巨資以賑之﹐全活無算。山東民至今感之如父母焉。劉禦史後爲知府﹐被劾歸﹐貧無聊賴﹐乃與勤果通殷勤。

勤果歲必以巨金貽之﹐其報書則鈐以「目不識丁」四字小印﹐亦謔矣。勤果書法﹐有顏之骨米之肉﹐頗秀健﹐尺牘亦雋語絡繹﹐不似彭剛直之翰墨﹐專以粗豪勝也。相傳其被劾後﹐延通人教之﹐發憤讀書﹐遂一旦豁然。

又有孫金彪者﹐字紹襄﹐吳江人﹐世居邑之盛澤鎭﹐勤果公之部將也。未達時﹐卽以勇俠稱。父曰孔七﹐精拳技﹐恃博爲生﹐有槍船四五十艘。槍船者﹐首銳棹雙櫓﹐瞬息百里﹐鷁首置大統一﹐中藏四五人﹐內河寇皆恃此爲利器。七有徳於鎭﹐鎭之人無貧富皆善之。七死﹐金彪年十四﹐已入武庠爲諸生。

羣槍船以奉七者奉之爲主﹐仍設博於鎭。金彪年𨿽少﹐獨能以兵法部勒其眾﹐刑賞無所私。當是時﹐蘇城爲粵賊所踞。鎭有富人黃某者﹐慮賊人鎭搜掠﹐密款於嘉興賊酋﹐得僞檄﹐民賴以安。於是江浙商販自上海出入萬賊中者﹐輒以盛澤爲樞筦﹐鎭益殷富。事無大小﹐皆陰決於黃。有小鬼法大者﹐鄰鎭巨猾也。聞盛澤繁盛﹐牽槍船百艘﹐蒞鎭設博局已﹐輒思大掠以投賊﹐已定期。黃聞之大恐﹐金彪之師沈玉叔謂黃曰「君欲除小鬼法大﹐非金彪不可。」黃大喜﹐設盛筵款之。金彪曰「敬諾。」會有皖北巢湖糧艘千人﹐避亂萃鎭上﹐金彪說其酋助己﹐遂與小鬼法大戰﹐擒而磔之﹐盡奪其舟。於是設保衛局﹐集槍船團練爲戰守計﹐事皆一決於金彪矣。初﹐金彪之滅小鬼法大也﹐舉盛澤附鎭﹐使巢酋設博局以爲酬﹐巢酋謂功髙﹐欲分盛澤博之半﹐弗得﹐則怏怏弗能平。金彪度巢酋終弗戢也﹐思並之。會巢酋生日﹐金彪載羊酒往壽﹐而陰伏槍船於蘆叢中以待之。飲博至暮﹐謂酋曰「今夜月色大佳﹐吾兩人駕小舟縱飲湖上﹐可乎﹖」巢酋從之。中流酒酣﹐金彪請以銃擊宿鳥賭勝負﹐巢酋三擊而不中﹐忿甚。金彪曰「我一擊便中也。」

遂洞酋胸﹐斃湖中。眾大噪。伏舟盡出﹐金彪手佩刀號於眾曰「若主欲爲盛澤患﹐故除之。若毋恐﹐從者聽約束﹐不者駕爾舟歸鄕裏﹐弗汝殲也。」眾皆降。於是金彪勢大盛﹐蘇賊睨之莫敢犯。同治元年﹐李文忠克吳江﹐金彪散其眾﹐以保衛功授千總。東南大定﹐生計日拙﹐張勤果返自河南﹐挈至陜﹐以功擢記名提督﹐授陜西漢中鎭總兵﹐賞黃馬褂。光緒壬辰﹑癸巳間﹐統嵩武軍駐山東之煙臺﹐爲東軍冠焉。當金彪之設保衛局也﹐一日﹐聞漁父詬曰「孰謂孫氏人守法者﹐乃取我大黑魚而不與直﹗」夜旣半﹐金彪忽呼庖人治黑魚鱠﹐庖人求魚不得﹐方咨嗟﹐一卒以魚獻﹐命漁父質之信﹐卽斬以徇。自是所部肅然﹐金鎭以安。此非吳人而知兵者哉﹗

○湘﹑淮軍之來歷湖南王壬秋孝廉闓運﹐著《湘軍誌》一書﹐敍軍之緣起與軍中瑣屑事﹐纖悉無遺﹐𨿽表揚功績﹐而劣迹醜態﹐曾不少諱﹐卽曾文正亦不免有微詞﹐何況其他。故湘軍將帥咸惡之﹐購其板而毀焉。以事皆直筆﹐非誣也。今上海已有小本翻板矣。厥後王定安又撰《湘軍記》﹐則一意諛頌﹐無足觀也。貴池劉薌林觀察含芳﹐官登﹑萊兵備時﹐亦嘗述淮軍之原委﹐欲作《淮軍志》﹐未果而卒。劉嘗曰「淮軍並不始於李氏。」亦猶壬秋先生云「曾之前已有稱湘軍者矣」。特二公起﹐繼續而擴充之﹐遂建大功﹐名聞天下也。

○李元度喪師李元度﹐曾文正部將也。喪師衢州﹐亡六七千人﹐文正劾之﹐並自請議處。軍中有作聯額誚李曰「士不忘喪其元﹐公胡爲攺其度。」額曰「道旁苦李。」然李𨿽不長於軍事﹐固長於文章也。觀其所選《小題正鵠》及所撰《先正事略》﹐非績學者烏能之。○不利狀元前淸一代狀元之最不利者﹐莫過於龍汝言矣。始也革職永不敍用﹐繼也特賞內閣中書以終。然其先遭際之奇﹐眷顧之渥﹐可指日望枚卜也。初﹐龍未第時﹐館某都統家﹐適逢仁宗萬壽﹐都統倩龍作祝詞備小貢。龍乃集康熙﹑乾隆兩朝禦制詩百韻以進。上大喜﹐召見某都統獎之。都統不敢隱﹐以龍名對。仁宗曰「南方士子往往不屑讀先皇詩﹐今此人熟讀如此﹐具見其愛君之誠。」立賞舉人﹐一體會試。次年春闈下第。總裁覆命﹐召見時﹐大受申斥﹐謂今科闈墨不佳。及出﹐密詢近侍太監曰「今科闈墨甚侍﹐何以不愜上意﹖」近侍曰「因龍汝言落第﹐不便明言耳。」於是朝臣咸識之。次科﹐卽嘉慶十九年甲戌﹐主司入場﹐卽將龍取中。上見題名錄大喜。及殿試﹐卽以一甲一名擬進﹐上私拆彌封視之﹐乃無言﹐仍封之。臚唱日﹐上喜曰「朕所賞果不謬也。」甫釋褐﹐卽派南書房行走﹑實錄館纂修等差﹐賞賚稠疊﹐舉朝羨之。龍妻素悍﹐龍幼孤而貧﹐賴妻父卵翼之﹐故懼內。一日與妻反目﹐避居友家﹐數日不歸。

適館吏送《髙宗實錄》請校﹐龍妻受而置之。越日吏來取﹐妻與之﹐龍始終不知也。忽一日革職之旨下﹐大駭﹐始知「髙宗純皇帝」「純」字﹐館吏誤書作絕﹐龍𨿽未寓目﹐而恭校黃簽則龍名也。仁宗見之大驚﹐惋惜良久﹐乃下旨曰「龍汝言精神不周﹐辦事疏忽﹐著革職永不敍用。」猶不忍宣其罪狀﹐亦不交部議﹐𨿽甚愛之﹐無如書生命薄而已。逮仁宗升遐﹐龍以內廷舊員﹐兼受大行非常知遇﹐例準哭臨﹐哀痛逾常。宣宗聞之﹐謂其有良心﹐特賞內閣中書。道光戊戌科﹐猶得會試同考官一次。未幾卒。龍﹐安徽人也。

●卷中

○京師志盜五則京師𨿽輦轂之下﹐而盜風最盛。然盜亦有道﹐玆就所聞見者匯記之。西河沿西頭有一民家﹐僅寡婦孤女二人﹐其先亦小負販也﹐微有蓄積。女將嫁﹐母罄所有備嫁資﹐爲賊所偵﹐一夜逾垣入將撬門矣。母聞之﹐呼女曰「外間有響動﹐莫非爾舅舅又來乎﹖爾舅舅以爲我有旨蓄﹐不知我寡婦孤兒之苦也。

今旣來﹐不可使其空過﹐爾將嫁衣擲一件與之﹐免我母子受驚也。」女如言﹐取新衣一襲裹而擲窗外﹐曰「請舅舅以之質錢爲賭本可也﹐我母子尙乞爾照應﹐勿迫我是幸。」賊不言﹐持衣去。越日﹐又聞逾垣聲﹐母復呼女曰「爾舅舅其以我爲魚肉耶﹐何不諒乃耳﹗」因啜泣。賊在窗外曰「非敢再擾﹐來還賬也。前日吾等不知冒犯﹐甚歉然。今物在是﹐我去矣。」

言畢而逝。天明視階下一紙裹﹐卽所贈嫁衣﹐確由質庫出者。

外一小紅封﹐簽書花儀二兩﹐下不署名。母女得之意外﹐喜可知也。南橫街堂子胡同有住屋一所﹐頗軒敞﹐且有亭矗出檐際﹐可以遠眺﹐惟後墻外卽南下窪﹐居此者時遭鼠竊﹐遂久無人居。

有王姓部曹者﹐家甚貧﹐貪其值廉﹐賃居之。一年夏間﹐獨坐棚下納涼﹐夜已深﹐尙未寢﹐忽見屋上火光一閃﹐如火刀擊火石狀﹐繼而忽聞屋上人語曰「火絨無矣。」俯視下有人﹐以爲必更夫或禦者庖人之類﹐遂悄聲曰「朋友﹐賞一火抽袋煙。

」王卽以紙拈燃火遞之。賊見王問曰「爾家主人寢乎﹖」王曰「我卽主人也。」賊大驚曰「小人該死。」王曰「無傷也﹐夜深不能寐﹐得君夜談甚佳。」因自述宦況﹐並所以賃居之故。賊曰「王老爺如此淸苦﹐我輩斷不敢擾﹐請放心可也。」王稱謝﹐且曰「君知之﹐君之儕輩未必皆知﹐設若光顧﹐無以敬﹐柰何﹖」賊曰「我所居卽去此不遠﹐凡南路朋友皆在此一方﹐我明日見之當徧告。」王又謝曰「無以爲敬﹐票十千﹐一茶可乎﹖」賊再三讓﹐不敢受。王曰「爲數本微﹐不過與君發利市耳。」賊乃受﹐道謝而去。自是王宅𨿽夜不閉門﹐亦不竊之者﹐人皆笑王有賊友焉。

光緒攺元﹐予入都應順天試﹐秋闈報罷﹐遂館於光稷甫侍禦家﹐以待再試。時正季冬﹐予臥室爲廳事之東廂。一夜﹐忽聞更夫與人語﹐但聞「不白借」三字﹐又聞答以「曉得」二字﹐以爲渠與同輩語耳。將黎明﹐忽聞院中有物墮地聲甚巨﹐亦不知何物。曉起﹐主人謂予曰「今日請爾啖賊贓。」余問故﹐主人曰「昨夜有賊屋上過﹐更夫喝之﹐賊曰借道者﹐更夫曰不白借。至天明﹐遂以此物爲借道費耳。」視之﹐玉田鹽肉一肘﹐重十餘斤。予乃恍然於所聞之語﹐乃更夫與賊語也﹐相與大笑。烹其肘﹐合宅徧享之。

京師有一種力役﹐名曰掮肩。凡人家移居或小家送嫁妝﹐皆若輩任之。一橫擔長不過尺餘﹐擔於肩頸之中﹐以方桌架其上﹐桌上陳設各物皆如故。彼能以一肩之力﹐絲毫不致撞跌﹐𨿽貴重之物置其上﹐皆不致遺失﹐亦北方一絕技也。由此達彼﹐𨿽經若干繁盛之區﹐流棍竊賊之徒﹐望卽卻步﹐匪特不竊﹐且助其憩息而上下焉。予嘗問其故﹐肩者曰「此物一上吾肩﹐若有失﹐吾輩力豈能償﹐若輩知竊物必害我遭官刑﹐故不竊﹐𨿽放膽置道旁﹐不懼也。」予由南橫街移居靑廠曾用一次﹐果如所言﹐此則外省所萬萬不能者。

左文襄初次入覲時﹐寓善化會館。忽一日﹐黃馬褂被竊﹐笥中朝珠及冬裘無數﹐且有銀數百兩﹐皆無恙。文襄大驚﹐乞步軍統領緝之。統領曰「此衣旣不能衣﹐又不能質錢﹐竊之何爲﹖」此必爾曾大言﹐故若輩顯其手段耳。不必緝捕﹐自當送還也。」不數日文襄出門歸﹐見榻上置一袱﹐黃馬褂在焉。

文襄舌橋不能下。

○賭棍姚四寶步軍統領俗呼爲九門提督﹐緝捕盜賊賭博是其專責﹐然京師徧九城皆有賭坊﹐歲有例規﹐不肯捉也。所捉者﹐偵得一二貴介子弟﹐或京外官之富有者﹐聚博於宅中﹐則彼宅自有通信之人﹐於是提督衙門番役出焉﹐至半夜﹐圍其前後門﹐一擁而入﹐無一人能逃者。累累鎖至署﹐署班房中﹐聲言明早候堂官蒞署嚴訊。被縶者乃以賄說大班﹐盈千累百﹐各具手條﹐畫押訖﹐付大班手﹐然後大班饗以盛筵﹐食畢﹐各款款而歸﹐天未明也。有皖人姚四寶者﹐名惇布﹐伯昂姚總憲猶子﹐湖南巴陵知縣革職者也。無以爲生﹐恃賭爲活﹐無不勝者。一至賭坊﹐博徒視其所向而隨之﹐坊主大困﹐願日奉規例﹐請勿下注。姚於是月得千金﹐享用擬貴官。凡京師之雛伶名妓皆父事之。一日者﹐博於某宅﹐爲番役掩捕﹐雜貴介中縶之提署﹐番役志不在姚也。會諸貴介納賄訖﹐饗盛饌﹐姚京在坐﹐僞醉而臥。須臾﹐見諸人紛紛提燈出門去﹐姚僞臥劓聲起。俄頃一役拍其肩曰「醒醒﹐可去矣。」姚曰「何往﹖」役曰「彼等皆去矣﹐爾亦可行。」姚曰「爾逮捕時﹐不云明日候堂官訊辦賭棍耶﹐何爲而釋之也﹖我乃賭棍﹐必俟明日候訊﹐且並爾今夜所得之賄﹐某某若干﹐皆陳於官。」役曰「爾傎也耶﹗」姚曰「我不傎也﹐公事公辦﹐固應如此也。」役恫嚇之﹐姚大聲曰「爾輩不聞姚四寶名耶﹗鼠子敢爾﹐我一俟官長至卽呼冤耳。」役大懼﹐求勿聲。姚曰「分肥乃可。」不得已分以千金﹐姚乃挾金歸。出謂人曰「公等爲大班所食﹐予乃食大班也。」由是京師無不知有姚四寶者。光緒初歸裏﹐會沈秉成撫皖﹐姚往謁。沈乃伯昂總憲小門生也﹐待以世叔禮。姚攜一僕﹐鄕愚也﹐撫署號房問姚字﹐僕以「賊形」二字示之。號房曰「無以此爲字者﹐爾誤也。」僕爭執良久﹐繼而詢姚﹐今字「賦彤」也。皖人傳爲笑談。

○吳可讀屍諫光緒己卯春三月下旬﹐予在京住潘家河沿。是日﹐天朗晴明﹐予正午飯﹐忽見空中有白片紛紛下。亟至庭中視之﹐六出雪花也﹐瞬息卽化﹐炊許始止。不知烈日中何以忽然落雪﹐甚異之。數日卽聞吳柳堂侍禦屍諫事。吳名可讀﹐甘肅人。由道光庚戌進士部曹轉禦史﹐以劾成祿言太激﹐左遷吏部主事。操行淸潔﹐不附權貴。是年穆宗梓宮永遠奉安﹐吳乞派隨扈行禮﹐人皆以爲吳貧﹐冀博此數十金之車馬費耳。不意至薊州﹐遂密奏穆宗立後事﹐自盡於所居寺中。折上﹐慈禧忽然天良發現﹐批云「以死建言﹐孤忠可憫。」云云。京師同官同年等爲設祭於文昌館﹐挽聯無數﹐惟黃太史貽楫一聯最灑脫﹐云「天意憫孤忠﹐三月長安忽飛雪﹔臣心完夙願﹐五更蕭寺尙吟詩。」

死時尙有絕命詩七律一首﹐云﹕回頭六十八年中﹐往事空談愛與忠。

抔土已成黃帝鼎﹐前星預祝紫微宮。

相逢老輩寥寥甚﹐到處先生好好同。

欲識孤臣戀恩所﹐惠陵風雨薊門東。

吳居南橫街﹐卽以宅爲祠祀之﹐其屍諫之疏錄左﹕吏部稽勛司主事﹑前任河南道監察禦史臣吳可讀﹐跪奏爲以一死泣淸懿旨﹐預定大統之歸﹐以畢今生忠愛事﹕竊罪臣聞治國不諱亂﹐安國不忘危﹐危亂而可諱可忘﹐則進苦口於堯舜爲無疾之呻吟﹐陳隱患於聖明爲不祥之舉動。罪臣前因言事忿激﹐自甘或斬或囚﹐經王大臣會議奏請﹐傳臣質訊﹐乃蒙我先皇帝曲賜矜全﹐卽免臣於以斬而死﹐復免臣於以囚而死﹐又復免臣於傳訊而觸忌觸怒而死。犯三死而未死﹐不求生而再生﹐則今日罪臣未盡之餘年﹐皆我先皇帝數年前所賜也。乃天崩地拆﹐忽遭十三年十二月初五日之變﹐卽日欽奉兩宮皇太后懿旨﹕「大行皇帝龍馭上賓﹐未有儲貳﹐不得已以醇親王之子承繼文宗顯皇帝爲子﹐入承大統﹐爲嗣皇帝。俟嗣皇帝生有皇子﹐卽承繼大行皇帝爲嗣﹐特諭。」罪臣涕泣跪誦﹐反復思維﹐竊以爲兩宮皇太后一誤再誤。爲文宗顯皇帝立子﹐不爲我大行皇帝立嗣﹐則今日嗣皇帝所承大統乃奉我兩宮皇太后之命﹐受之於文宗顯皇帝﹐非受之於我大行皇帝也。而將來大統之承﹐亦未奉有明文﹐必歸之承繼之子﹐卽謂懿旨內旣有承繼爲嗣一語﹐則大統之仍舊繼子﹐自不待言。罪臣竊以爲未然。自古擁立推戴之際﹐有臣子所難言。我朝二百餘年﹐祖宗家法﹐子以傳子﹐骨肉之間﹐萬世應無間然。況醇親王公忠體國﹐中外翕然﹐稱爲賢王。觀王當時一奏﹐令人忠義奮發之气勃然而生。言爲心聲﹐豈能僞爲﹐罪臣讀之﹐至於歌哭不能已已。儻王聞臣有此奏﹐未必不恕臣之妄﹐而憐臣之愚﹐必不以臣言爲開離間之端。

而我皇上仁孝性成﹐承我兩宮皇太后授以寶位﹐將來千秋萬歲時﹐均能以我兩宮皇太后今日之心爲心。而在庭之忠佞不齊﹐卽眾論之異同不一。以宋初宰相趙普之賢﹐猶有首背杜太后之事。以前明大學士王直之爲國家舊人﹐猶以黃厷請立景帝太子一疏﹐出於蠻夷而不出於我輩爲愧。賢者如此﹐遑問不肖﹔舊人如此﹐奚責新進。名位已定者如此﹐況在未定。不得已於一誤再誤中﹐而求一歸於不誤之策﹐惟有仰乞我兩宮皇太后﹐再行明白降一諭旨﹐將來大統仍舊承繼大行皇帝嗣子﹐嗣皇帝𨿽百斯男﹐中外及左右臣工﹐均不得以異言進﹐正名定分﹐預絕紛紜﹐如此則猶是本朝祖宗以來子以傳子之家法。而我大行皇帝未有子而有子﹐卽我兩宮皇太后未有孫而有孫﹐異日繩繩緝緝﹐相引於萬代者﹐皆我兩宮皇太后所自出﹐而不可移易者也。罪臣所謂一誤再誤而終歸於不誤者﹐此也。彼時罪臣卽以此意擬成一折﹐由前察院轉進﹐呈底奏底俱已就艸﹐伏思罪臣業已降調﹐不得越職言事﹐且此何等事﹐此何等言﹐出之親臣﹑重臣﹑大臣﹐則爲深謀遠慮﹔出之疏臣﹑遠臣﹑小臣﹐則爲干進希名。又思在諸臣中忠直最著者﹐未必卽以此事爲可緩﹐言亦無益而置之﹐故罪臣且畱以有待。洎罪臣以查辦廢員內蒙恩圈出引見﹐奉旨以主事特用﹐仍復選授吏部﹐邇來又已五六年矣。此五六年中﹐環顧在廷﹐仍未有念及於此者。今逢我大行皇帝永遠奉安山陵﹐恐遂漸久漸忘﹐則罪臣昔日所畱以有待者﹐今則迫不及待矣。仰鼎湖之仙駕﹐瞻戀九重﹔望弓劍於橋山﹐魂依尺帛。謹以我先皇帝所賜餘年﹐爲我先皇帝上乞懿旨數行於我兩宮皇太后之前。惟是臨命之身﹐神志瞀亂﹐折中詞意﹐未克詳明﹐引用率多遺忘﹐不及前此未上一折之一二。繕寫又不能莊正﹐罪臣本無古人學問﹐豈能似古人從容。昔有赴死而行不復成步者﹐人曰「子懼乎﹖」曰「懼。」曰「旣懼何不歸﹖」曰「懼﹐吾私也﹔死﹐吾公也。」罪臣今日亦猶是。「鳥之將死﹐其鳴也哀﹔人之將死﹐其言也善。」罪臣豈敢比曾參之賢﹐卽死其言亦未必善。惟望我兩宮皇太后我皇上憐其哀鳴﹐勿以爲無病之呻吟﹐不祥之舉動﹐則罪臣𨿽死無憾。

宋臣有言﹐凡事言於未然﹐誠爲太過﹐及其已然﹐則又無所救﹐言之何益。可使朝庭受未然之言﹐不可使臣等有無及之悔。今罪臣誠願異日臣言之不驗﹐使天下後世笑臣愚﹐不願異日臣言之或驗﹐使天下後世謂臣明。等杜牧之罪言﹐𨿽逾職分﹔效史鰌之屍諫﹐只盡愚忠。罪臣尢願我兩宮皇太后我皇上體聖祖﹑世宗之心﹐調劑寬猛﹐養忠厚和平之福﹐任用老成﹐毋爭外國之所獨爭﹐爲中華畱不盡﹐毋創祖宗之所未創﹐爲子孫畱有餘。

罪臣言畢於斯﹐願畢於斯﹐命畢於斯。再罪臣曾任禦史﹐故敢昧死具折﹐又以今職不能專達﹐懇由臣部掌官代爲上進。罪臣前以臣衙門所派隨同行禮司員內﹐未經派及罪臣﹐是以罪臣再四面求臣部堂官大學士寶鋆始添派而來﹐罪臣之死﹐爲寶鋆所不及料﹐想寶鋆並無不應派而誤派之咎。時當盛世﹐豈容有疑於古來殉葬不情之事。特以我先皇帝龍馭永歸天上﹐普天同泣﹐故不禁哀痛迫切﹐謹以大統所系﹐貪陳慺慺﹐自稱罪臣以聞﹐謹奏。

○眉壽鼎進士光緒己丑科會試之前﹐潘文勤公祖蔭爲同鄕設送場宴﹐在座惟吳淸卿中丞非應試者。公所邀有江寧許鶴巢中翰﹐年髙而鄕科又早﹐文名又籍甚﹐官中書﹐門徒甚眾。是日因腹疾辭。

席間文勤謂眾曰「我新得一鼎﹐考其款識﹐乃魯眉壽鼎也﹐特刊爲圖說﹐以就正博雅君子焉。」語畢﹐人各贈一紙﹐諸人亦不介意。吳淸卿攜歸置案頭﹐王同愈見而愛之﹐乞之去。及試期﹐文勤得總裁。二場詩經題爲《眉壽保魯》。得圖者咸大悟﹐撇去常解﹐以鼎話題。榜發﹐中式八人﹐同宴者七﹐元和江標亦在其中。王同愈本不與宴﹐且中亞元﹐得之意外。惟公所最屬意者在許﹐而許竟以疾不能赴宴。場事畢﹐公尙爲許惜也。許屢試不第﹐以內閣中書終。觀王﹑許之得失﹐可見凡事有定數也。

○挽聯匯志曾文正自詡善制挽對﹐玆錄其膾炙人口者。有門生婦死﹐公挽之云「親見夫子爲文學侍從之臣﹐𨿽死無憾﹔觀於人言謂父母昆弟無間﹐其賢可知。」深得老師口吻。又介弟國華陳亡三河﹐公挽云「歸去來兮﹐夜月樓臺花萼影﹔行不得也﹐楚天風雨鷓鴣聲。」公其時正在鄂治軍也。不著一字﹐自然沈痛。又某禦史挽伶云「生在百花先﹐萬紫千紅齊俯首﹔春歸三月暮﹐人間天上總銷魂。」此聯久已傳誦﹐然以之挽妓﹐亦無不可。不如李芋仙刺史一聯云「參不透絮果蘭因﹐結局竟如斯﹐逝水年華悲夢斷﹔拋得下舞衫歌扇﹐逢場今已矣﹐落花時節送春歸。」確切不移﹐的是才人之筆。柏文僖公葰因戊午科場事被誅﹐時有人挽以聯云「其生也榮﹐其死也哀﹐雨露雷霆皆主徳﹔臣門如市﹐臣心如水﹐皇天后土鑑愚衷。」於無可著筆之中﹐而落落大方﹐不著痕迹﹐可謂得體。

○殘忍之果報同治初﹐山東有餐館售生炒驢肉﹐味極鮮美。其法釘四木樁於地﹐以驢四足縛於樁﹐不宰殺也。座上有傳呼者﹐或臀或肩﹐沃以沸湯﹐生割一塊﹐熟而薦之。方下箸時﹐驢猶哀鳴也。

館名十里香﹐極言其香可聞十里也。時長賡爲山東按察使﹐惡其殘忍﹐執肆主而殺之﹐遂絕。又有淸江浦寡婦某者﹐富而不仁﹐嗜食驢陽。其法使牡與牝交﹐約於酣暢時﹐以快刀斷其莖﹐從牝驢陰中抽出﹐烹而食之。歲死驢無數﹐云其味之嫩美﹐甲於百物。吳淸惠公時爲淸河縣令﹐亦執而署諸法焉。噫﹐異哉﹗食品之佳者甚多﹐何必肆其殘忍之舉﹐而供一己之口腹﹐宜乎其不容於世也。

○回教之新舊派嘗見西史新﹑舊教之衝突﹐幾成莫解之仇。卒之﹐新教近人情﹐人皆向之﹐舊教亦不得不漸相混合。豈知回教亦有新﹑舊耶。回教有《天經》三十部﹐相傳穆罕默特所著﹐名曰《甫爾加尼》﹐凡三十卷六千六百六十六章。隋開皇時﹐始傳其教入中國﹐此舊教也。新教有《閔煞力》《毛魯的》兩經﹐言馬聖人爲華人鋸解以死﹐回民誦至此﹐則擗踴哭泣。甘肅河州有四大門宦之目﹐他屬所無。四大門宦者﹕一曰穆扶提﹐猶蒙古語之巴圖魯也﹐又名臨洮拱拜。一曰華寺﹐其中有舊教有新教﹐新教不薙鬢﹐令與須相埒﹐舊教則否。一曰白莊﹐以地得名。一曰胡門﹐以其始傳教者多髭﹐因以名其教。此外又有大拱拜﹐畢家湯拱拜﹐張門拱拜之屬。大拱拜最古﹐而胡門之起不過五十餘年。拱拜者以祀其始傳教之人﹐傳教者旣有拱拜矣﹐而其子若孫﹐因得世其業。核力法者﹐爲門宦子孫之通稱。一麻目爲寺中之領拜﹐而尕音夾自副﹐尕字字書所無﹐俗讀若歌甲切。胡門一名紅門。大淸順治五年﹐涼州回米喇印﹑丁國棟叛﹔乾隆四十六年﹐循化新教馬明心﹑蘇四十三以仇殺舊教﹐因而作亂﹔四十八年﹐其黨伏羗阿渾田五復叛﹔咸豐同治年間﹐西寧寧夏馬化龍﹑馬桂元叛﹔光緒二十一年﹐循化韓奴力叛﹔皆不久平定。回教中所謂罕植阿渾者﹐朝西域之尊稱。阿渾﹐猶言塾師也。考乾隆四十六年有諭旨禁習新教。

○平撚冒功同治六年十月﹐銘軍追撚賊於贛楡縣﹐有馬隊營官鄧長安者﹐其中表潘貴升久陷撚中﹐隸僞魯王任柱部下。月之上旬﹐逃歸鄧營﹐自矢刺任柱爲贄而投誠。鄧攜之見主帥劉銘傳。劉諭以不必剃髮﹐如能得手﹐保二品官﹐賞三萬銀。十七日下午﹐銘中軍駐西門外﹐左右軍駐東南﹑西南兩處。正造飯間﹐探報賊大隊由東南來﹐卽拔隊迎擊。任柱親率大隊順城根來迎﹐劉師卽於西門外順城根擊之。當未交綏時﹐潘見任柱來﹐馳馬先迎之﹐任柱曰「爾何以得回﹖」潘回﹕「有中表爲馬隊營官鄧姓者保畱得不死。」又問「何以不剃髮﹖」潘曰「我僞對劉帥言﹐畱髮以便出入兩軍間﹐勸大王降也。」任又問﹕「劉帥現在何處﹖」潘指從西來白龍長旗者卽劉帥坐營也。任卽傳令攻之。潘出不意﹐奮手槍擊其背﹐斃焉﹐遂急馳回陣報劉帥。

劉不信﹐以爲詐﹐將斬之。潘曰「且緩覘之﹐任柱死﹐其隊必嘩亂﹔若不嘩亂﹐則任未死﹐大帥殺我未晚也。」頃之﹐賊隊裏嘩囂而退﹐左右兩軍合擊大破之﹐追殺四十里﹐斬萬餘級。

有黃旗馬隊善慶者﹐舊隸僧王部﹐王薨﹐遂隸劉戲下。其時亦順城根迎擊者﹐爭潘功以爲己功﹐得上賞﹐而潘僅得三品官﹑二萬銀。若據奏報之言﹐則死任柱者善慶也﹐非潘貴升也。同時有僞魏王李永﹐僞遵王賴文光﹐皆被官兵擊散。永逃至舊縣投李世忠﹐世忠縛獻安徽巡撫斬之。賴文光逃至揚州﹐爲華字營統領記名道吳毓蘭擒斬之。

○外人羨我科第日本服部宇之吉﹐爲京師大學堂師範館教習。光緒三十四年戊申十二月回國﹐學部奏請賞給文科進士﹐奉旨依議。傳言服部自乞之也。猶憶光緒初年﹐總稅務司赫徳二子﹐仰慕中國科名﹐納監入籍順天﹐且延名師攻八股﹐以期應試。至鄕試年﹐爲北皿號生羣起而攻之﹐乃不敢入場。嗚呼﹗彼時若當國諸大臣能通權變者爲之奏請﹐特賜二舉人﹐一體會試﹐旣不占鄕試皿號中額﹐又使外人入我彀中﹐豈不大妙﹐乃竟聽其攻而去之。

厥後李文忠知之﹐嘆曰「朝中無人﹐朝中無人。」誠然。

○一夜造成之塔乾隆間﹐帝南巡至楊州﹐其時揚州鹽商綱總爲江姓﹐一切供應皆由江承辦。一日帝幸大虹園﹐至一處﹐顧左右曰「此處頗似北海之『瓊島春陰』﹐惜無喇嘛塔耳。」綱總聞之﹐亟以萬金賄帝左右請圖塔狀﹐蓋南人未曾見也。旣得圖﹐乃鳩工庀材﹐一夜而成。次日帝又幸園﹐見塔巍然﹐大異之﹐以爲僞也。卽之﹐果磚石成者﹐詢知其故﹐嘆曰「鹽商之財力偉哉﹗」園遭粵寇之亂﹐已成瓦礫﹐而此塔至今尙存。

○賣友換孔雀翎乾隆帝之幸江南也﹐有內侍江姓者﹐精拳勇﹐號萬人敵。

常侍帝遊幸﹐頗寵信。揚州綱總與通譜﹐結爲兄弟﹐骨肉至交也。帝還京後﹐江太監以竊宮中珍寶事逃去﹐敕下步軍統領五城查拿。江思匿我者惟揚州綱總江某﹐往投當得保護。旣至揚﹐綱總大爲歡迎﹐設盛筵款之。飲畢﹐邀至密室謂曰「君事大不妙﹐我處耳目多﹐藏匿非計﹐不如逃至海外爲佳。今奉黃金千﹐乘夜卽行﹐至某處海口﹐有我商號在彼﹐可設法也。」遂以金屬江圍腰中﹐導至後門出。門外乃甬通﹐夾墻皆髙三丈許。旣出﹐卽聞闔門聲甚厲。江心動﹐恐甬道中有埋伏﹐乃一躍登墻﹐孰知上亦伏勇士數十人﹐見江上墻﹐挺擊而顚﹐縛而獻於巡鹽禦史。奏聞﹐帝賞綱總布政使銜孔雀翎﹐同業中無不以爲至榮焉。蓋彼時鹽商中僅此一枝孔雀翎也。

○觴令之解圍乾嘉間﹐揚州鹽商豪侈甲天下﹐百萬以下者皆謂之小商﹐彼綱總者得嘻笑而呼叱之。有皖人方某者﹐名下士也﹐會試落第後﹐貧無聊賴﹐思得一館以糊口﹐遂有友人介紹於揚州鹽商汪姓家。念鄕誼﹐又爲京官所薦﹐𨿽畱之﹐不之異也。一日綱總家大宴會﹐汪亦在坐。凡諸商宴集時﹐必各攜一門客往﹐有觴政等事﹐可使之代也。是日主人行飛字令﹐以詩中有紅字者飲。至汪﹐汪曰「柳絮飛來一片紅。」眾大笑曰「此杜撰也﹐柳絮焉得紅﹖」舉罰觴以進。方曰「諸公毋然﹐此明人詩也。吾居停不憶上句﹐故不與君等辯﹐非杜撰也﹐上句乃『夕陽返照長堤外』也。」眾默然而罷。汪歸﹐謝以千金﹐謂非君解此圍﹐則我爲眾辱矣。由是尊爲上賓焉。

○城隍昭雪冤獄光緒初年﹐河南鎭平縣盜犯王澍汶臨刑呼冤一事﹐邸抄所載不甚詳。其時知鎭平縣者爲方某﹐少年進士而初任也。其事則尋常盜劫耳。案出時﹐見刑幕東塗西抹﹐與所供多不合﹐怪而問之。幕曰「我等皆老於申韓者﹐公讀書初出茅廬﹐不知其中玄妙也。」方卽不敢再問。獄上﹐決有日矣。是日縛澍汶赴市曹﹐監斬官撫標中軍參將並開封知府唐某也。澍汶一出獄﹐卽大聲呼冤。檻車道出城隍廟街﹐不由人馭﹐直趨入廟中庭下而止﹐而澍汶仍呼冤不已。廟距撫署甚近。其時六安塗宗瀛爲巡撫﹐聞之亟遣詢﹐乃命返獄中另鞫。始知王澍汶爲盜首﹐眞者早遠颺。捕者獲其孌童﹐紿之曰「官呼爾爲王澍汶﹐爾卽應之。」更教以供詞﹐且言澍汶已代爾謀出獄事﹐愼毋泄。及將斬﹐始知爲所欺﹐故呼冤不已。據唐太守云「是日事誠有異﹐禦檻車者二人﹐竟不能制一騾﹐騾直向廟中﹐亦不可解﹐豈冥冥中眞有鬼神在耶﹖」是案亦經刑部提訊。知縣方某﹐潘文勤門生也。文勤時掌刑部﹐詢其故﹐方因舉刑幕所言以對。

文勤大怒﹐命逮刑幕﹐方革職﹐省中承審各員皆獲咎有差。

○戊戌變政小記光緒二十四年歲次戊戌﹐淸徳宗皇帝銳意維新﹐用康﹑梁之言﹐設新政府﹐以圖攺革。天下之民莫不引領以觀厥成﹐竊以爲中國之彊可計日待也。不料四十日卽推翻矣﹐新章京被斬矣﹐徳宗被幽矣﹐西後復臨朝矣。漸至於庚子拳匪之亂﹐其不亡國者幾稀。余嘗舉戊戌變政之諭旨﹐及推翻後之僞諭﹐錄而存之﹐俾後來者知當日之梗槪焉﹕二十四年正月初六日上諭﹕「給事中髙燮曾奏請設武備特科一折﹐著軍機大臣會同兵部參酌中外兵制一並議奏。」

同日上諭﹕「總理衙門遵議貴州學政嚴修請設專科一折。據稱該原奏﹐一爲歲舉﹐一爲特科﹐先行特科﹐後行歲舉。特科約以六事﹕一內政﹐凡考求方輿險要鄰國利病民情風俗者﹔二外交﹐凡考求各國政事條約公法律例章程者﹔三理財﹐凡考求稅則礦務農功商務者﹔四經武﹐凡考求行軍布陣管駕測量者﹔五格物﹐凡考求中西算學聲光化電者﹔六考工﹐凡考求各物制造工作者。由三品以上京官及督撫學政各舉所知﹐無論已仕未仕﹐注明其人何所專長﹐在保和殿試以策論﹐嚴定去取﹐評列等第。覆試後﹐引見候擢。此爲經濟特科。以後或十年或二十年一舉﹐不拘常例。歲舉則每屆鄕試年分﹐由學政調取新增算學﹑藝學﹑各書院學堂髙等生監﹐錄送鄕試﹐初場專門﹐次場時務﹐三場仍四書文。凡試者﹐名曰經濟科﹐中貢士者﹐亦一體覆試殿試朝考等語。仍著該衙門妥議具奏。」

四月二十六日上諭﹕「徐致靖奏保薦通達時務人材一折﹐康有爲﹑張元濟﹐著於本月二十八日預備召見﹔黃遵憲﹑譚嗣同著送部引見﹔梁啟超著總理衙門察看。」

五月初五日上諭﹕「乃近來風气日漓﹐文體日敝﹐所試時藝大都隨題敷衍﹐罕有發明﹐而空疏者﹐每濫竽充選。若不因時變通﹐何以見實學而拔眞才。自下科始﹐鄕﹑會試及生童歲科各試﹐一律攺試策論﹐一切詳細章程該部卽妥議具奏。」

五月初八日上諭﹕「前因京師大學堂爲各行省之倡﹐特降諭旨﹐令軍機大臣﹑總理衙門王大臣會同迅速覆奏。」

五月十六日上諭﹕「總理衙門奏議覆禦史曾宗彥奏請振興農務一折。農務爲富國之道﹐是在地方官隨時維持保護﹐實力奉行。上海近日創設農學會﹐頗開風气﹐著劉坤一查明章程﹐咨送總理衙門查核頒行。其外洋農學諸書﹐著廣爲編譯以資肄習。」五月十七日上諭﹕「各省士民若有新書以及新法制成新器﹐果系足資民用者﹐允宜獎賞以爲之勸。所制之器﹐酌定年限﹐準其專利。有能獨立創建學堂﹐開辟地利﹐興造槍炮各廠﹐有裨於興國殖民之計者﹐並著照軍功例給予特賞。」

五月二十九日上諭﹕「孫家鼐奏原任詹事府中允馮桂芬校《邠廬抗議》一書最爲精密﹐著迅卽飭刷一千部﹐克日送交軍機處。」

六月初一日上諭﹕「張之洞﹑陳寶箴奏請飭妥議科舉章程一折。著照所擬﹐鄕﹑會試仍定爲三場。第一場試中國史事論五道﹐二場試時務策五道﹐三場試四書義兩篇﹑五經義一篇。

首場中額十倍錄取﹐二場三倍錄取﹐取者始準試次場。每場發榜一次﹐三場完畢﹐如額取中。其歲科試生童﹐亦以此例推之﹐先試經古一場﹐專以史論時務命題﹐正場試以四書五經義各一篇。至詞章楷法未可盡廢﹐如需用此項人員﹐自當先期降旨考試﹐偶一舉行﹐不爲常例。嗣後一切考試﹐不得憑楷法之優劣爲髙下。」

七月初三日上諭﹕「嗣後一經殿試﹐卽量爲授職。至於朝考一場﹐著卽停止。」

七月初六日上諭﹕「總理衙門代奏主事康有爲陳請興農殖民以富國用一折。卽於京師設立農工商總局﹐派直隸霸昌道端方﹑直隸候補道徐建寅﹑吳懋鼎等督理。端方著開缺﹐同徐建寅﹑吳懋鼎均賞三品卿銜﹐準其隨時具奏。」

七月十三日上諭﹕「湖南巡撫陳寶箴奏保人材﹐湖南候補道夏獻銘﹑黃炳離﹐前內閣學士陳寶琛﹑侍讀楊銳﹐禮部主事黃英采﹐刑部主事劉光第﹐廣東候補道楊樞﹑王秉恩﹐江蘇候補道歐陽霖﹑杜兪﹑柯逢時﹐江西候補道惲祖祁﹐湖北候補道徐家幹﹑薛華培﹑左孝同﹐均著來京預備召見。」

七月十四日上諭﹕「近日臣工條奏﹐多以裁汰冗員爲言。

如詹事府無事可辦﹐通政司﹑光祿寺﹑鴻臚寺﹑太僕寺﹑大理寺等衙門半屬有名無實﹐均卽歸並內閣及禮﹑兵﹑刑等部辦事。

外省如直隸﹑甘肅﹑四川等省皆系總督兼管巡撫事﹐惟湖北﹑廣東﹑雲南三省督撫同城﹐原未劃一﹐現在東河在山東境內者﹐已隸山東巡撫管轄﹐只南河河工由河督專辦﹐著將湖北﹑廣東﹑雲南三省巡撫並東河總督一並裁撤﹐均著以總督兼巡撫事﹐河督卽歸並河南巡撫。至各省漕運﹐多由河運﹐河運所費無多﹐應徵漕糧亦多攺折﹐淮鹽所引省分﹐亦各分設督銷﹐其各省不辦運務之糧道﹐及向無鹽場﹐僅管疏銷之鹽道﹐亦均著裁撤。此外如各省同通佐貳等官﹐有但兼水利鹽捕並無地方之責者﹐卽查明裁汰。其餘京外猶有應裁文武各缺﹐著分別詳議趕辦。至各省設立局所﹐名目繁多﹐虛糜不可勝計﹐著將各局所中冗員裁撤淨盡﹐並將分發捐納勞績人員﹐嚴加甄別﹐卽一月辦竣。」

七月十六日上諭﹕「懷塔布據稱禮部主事條陳挾制等語﹐朝廷廣開言路﹐前經降旨﹐毋得拘牽忌諱﹐稍有阻格。若如該尙書所奏﹐卽系狃於積習﹐致成壅蔽。懷塔布著交部議處﹐王照原呈著畱覽。七月十九日吏部議﹐禮部尙書懷塔布﹑許應登﹐左侍郎堃岫﹑徐會澧﹐右侍郎溥頲﹑曾廣漢均著革職﹐王照賞三品頂戴﹐以四品京堂用。」

七月二十日上諭﹕「著工部會同步軍統領衙門五城街道廳將京城內外河道一律挑挖深通﹐並將各街巷修墊平坦。款由戶部籌撥。」

同日上諭﹕「內閣候補侍讀楊銳﹑刑部候補主事劉光弟﹑內閣候補中書林旭﹑江蘇候補知府譚嗣同均著賞四品卿銜﹐在軍機章京上行走﹐參預新政事宜。」

七月二十四日上諭﹕「孫家鼐奏請設醫學堂﹐考求中西醫學﹐當令大學堂兼轄。」

同日上諭﹕「孫家鼐奏遵議徐致靖酌置散卿一折﹐酌置三﹑四﹑五﹑六品學士各職﹐遇有對品之卿並翰林對品缺出﹐一體開單請旨。」

同日上諭﹕「刑部代遞主事蕭文昭請設茶務學堂﹑蠶桑學堂﹐著各督撫迅速籌議開辦。」

七月二十七日上諭﹕「瑞洵奏南漕攺折並屯田裁並各折﹐交奕劻﹑孫家鼐會同戶部妥議。」同日上諭﹕「黃思永籌款設辦速成學堂﹐著卽如所請﹐籌款試辦。」

同日上諭﹕「都察院代奏四川舉人陳天錫所請﹐將大挑﹑教職﹑謄錄各項人員於會試薦卷中挑取﹐及科甲候補人員準其一體考差。」

同日上諭﹕「中書祁永膺奏請將各省教職攺爲中小學堂教習﹐著詳議。」

同日上諭﹕「刑部主事顧厚焜呈請郵政廣設分局﹐各省一律舉辦﹐著妥議。」

同日上諭﹕「瑞洵奏稱於京師創設報館﹐翻譯新報﹐卽著創辦以爲之倡。」

同日上諭﹕「國家振興庶務﹐兼采西法﹐牧民之政﹐中西所同﹐而西人考究較精﹐故可以補我未及。故日夜孜孜攺圖新法﹐豈爲崇尙新奇﹐乃眷懷赤子﹐皆上天所畀﹐祖宗所遺﹐非悉令其康樂和親﹐朕躬未爲盡職。加以各國交通﹐非取人之長﹐不能全我之所有。朕用心至苦﹐而黎庶猶有未知﹐咎在不肖官吏與守舊士夫﹐不能廣宣朕意。今將攺行新政之意﹐布告天下﹐使百姓咸諭朕意﹐上下同心以彊中國﹐朕不勝厚望。著查明四月二十三日以後所關乎新政之諭旨﹐各省督撫均迅速照錄﹐刊刻謄黃﹐切實開導﹐各省州縣教官詳切宣講﹐各省﹑藩﹑臬﹑道﹑府飭令上書言事﹐毋得隱默顧忌。其州縣官應由督撫代遞﹐卽由督撫將原封呈遞﹐不使稍有阻格﹐總期民隱盡得上達﹐督撫無從營私作獘爲要。此次諭旨﹐並著懸掛督撫大堂﹐俾眾共觀。」七月二十八日上諭﹕「卽著各省督撫傳知藩臬道府﹐凡有條陳﹐均令其自行專折具奏﹐毋庸代遞。至州縣等官言事者﹐卽由督撫將原封呈遞﹔至士民有欲上書言事者﹐卽由本省道府等隨時代奏﹐均不準稍有抑格。」

以上皆徳宗銳意新政切實講求之證﹐非若後來以新政塗飾天下耳目﹐藉便私圖也。至八月推翻之後﹐八月十一日僞諭﹕「著將詹事府﹑通政司﹑大理寺﹑光祿寺﹑太僕寺﹑鴻臚寺等衙門照常設立﹐毋庸裁並。又凡有言責之員﹐自當各抒讜論﹐其餘不應奏事人員﹐槪不準擅遞封奏﹐以符定制。又時務官報無裨政治﹐徒惑人心﹐著卽日裁撤。又所有官犯徐致靖﹑楊深秀﹑楊銳﹑林旭﹑譚嗣同﹑劉光弟﹑並康有爲之弟康廣仁﹐著軍機大臣會同刑部都察院嚴行審訊。」

八月十三日僞諭﹕「榮祿著軍機大臣上行走﹐裕祿著補授直隸總督。所有北洋各軍仍歸榮祿節制。」

八月十四日僞諭﹕「康有爲實爲叛逆之首﹐著各省嚴密查拿﹐極刑懲治。梁啟超狼狽爲姦﹐所著文字﹐語多狂謬﹐著一並嚴拿。康有爲之弟康之仁﹐禦史楊深秀﹐軍機章京譚嗣同﹑林旭﹑楊銳﹑劉光第等﹐與康有爲結黨﹐隱圖煽惑﹐情節較重﹐是以未候覆奏﹐於昨日諭令將該犯等卽行正法。」

八月十四日僞諭﹕「已革翰林院侍讀學士徐致靖著永遠監禁。編修徐仁鑄著革職﹐永不敍用。」

十五﹑六等日僞諭﹕「左都禦史著懷塔布補授﹐並授內務府總管。戶部左侍郎著徐會澧署理。」

二十日僞諭﹕「溥頲補授內閣學士兼禮部侍郎。」

二十一日僞諭﹕「湖南巡撫陳寶箴濫保匪人﹐著革職﹐永不敍用。伊子吏部主事陳三立招引姦邪﹑著一並革職。四品京堂江標﹑庶吉士熊希齡﹐庇護姦黨﹐暗通消息﹐均著革職﹐永不敍用﹐並交地方官嚴加管束。」

十九日僞諭﹕「李端棻卽行革職﹐發往新疆﹐交地方官嚴加管束。」

以上皆戊戌一歲中之事。至二十六年庚子夏﹐拳匪倡亂﹐親貴庇賊﹐致啟各國之釁﹐京師不守﹐兩宮播遷陜西﹐於是有十二月初十日敷衍變法之諭﹐去精神而求糟粕﹐愈變愈壞﹐人心愈失﹐以迄於辛亥十二月壽終矣。合觀前後各諭旨﹐前者令人歡欣鼓舞﹐後者令人怒髮衝冠。徳宗變法﹐何等懇切肫摯﹔西遷後之變法﹐僅欺飾人民而已。且不僅欺飾也﹐方借此破格之名﹐而大開賄賂之實﹐在彼親貴﹐方人人自爲得計﹐不知樹倒胡孫散﹐迄今日又從何處博得一文哉﹗尢可笑者﹐斥康﹑梁爲叛逆﹐爲姦邪﹐懸賞購之﹐恨不卽日磔之﹐孰知異日僞行新政﹐仍不出康﹑梁所擬範圍以外﹐自古有如此無恥之政府乎﹖

噫﹐異矣﹗按﹕戊戌新政𨿽未成﹐而徳宗名譽﹐已洋溢乎中外﹐泰西人至稱之爲中國大彼得﹐足徵其佩服深矣。愚以爲不有戊戌之推翻新政﹐必不致有拳亂﹔不有拳亂﹐革命事業無從布種。

凡事莫不有因果﹐辛亥之結果﹐實造因乎戊戌也。

○屬國絕貢之先後京師舊有會同四譯館﹐在正陽門東城根玉河橋﹐沿明舊地也。屋共三百餘間﹐專備外國貢使駐足之地﹐凡朝鮮﹑琉球﹑越南﹑緬甸﹑暹羅﹑廓爾喀諸國來者皆駐焉。以余所知而言﹐暹羅咸豐間尙入貢﹐嗣因粵寇作亂﹐海道不通﹐遂絕。琉球則於光緒六年滅於日本。越南亦於六七年間爲法人蹂躪﹐直逼其都﹐國主遣使臣入中國求援﹐居天津半年餘。時李文忠爲直隸總督﹐以其私訂條約﹐未曾請示天朝﹐不便保護﹐拒之﹐二使臣痛哭而歸﹐其實文忠不敢與法人開釁也。琉球尙世子亦在天津﹐每晨必長跪文忠轅門外﹐侯文忠輿出﹐則作秦庭之哭。文忠每遣武弁慰諭之﹐如是者數月之久﹐亦痛哭而歸。緬甸之役﹐在乾隆朝本系敷衍了事﹐並未掃穴犁庭執訊馘醜也。大兵僅達木邦而止﹐卽以木邦土酋爲王﹐與之訂十年一貢之例。至光緒八九年間﹐英人占據緬甸後﹐大爲整頓﹐至十三年遂與我駐英公使訂緬甸條約矣。朝鮮則歲有例貢﹐海道距山東一葦可航﹐然不準由海行﹐必須遵陸渡鴨綠江﹐出奉天﹐過楡關﹐而至京師。迂道千餘里之遙﹐不以爲苦。彼國商人﹐恆藉歲貢以獲大利﹐蓋以貨物雜貢品中﹐出入兩國之境﹐皆免稅也。以髙麗參爲大宗﹐布次之﹐紙發海味又次之。每十月來﹐次年七月歸﹐以爲常﹐及爲日本所滅﹐而貢亦絕。於是四譯館鞠爲茂艸矣。

惟廓爾喀與前淸相終始﹐至光緒季年﹐猶見邸抄中有入貢之事。

彼國亦十年一貢也。○琉球貢使淸同治四年﹐余在常州﹐喧傳有琉球貢使過鏡﹐偕眾往觀。

使舟泊西門外接官亭下。久之﹐見二役舁一方箱至﹐一騎持名帖隨之﹐立岸上﹐大呼曰「使臣接供應﹗」卽見使舟有二人出﹐如僕隸狀﹐跪鷁首﹐向岸叩頭﹐亦大呼曰「謝天朝賞﹗」

於是二役旣舁箱入舟中﹐亦不知何物。須臾﹐舁空箱隨騎者匆匆去。久之﹐武﹑陽兩邑令呵殿來﹐輿立河幹﹐兩令端坐不動﹐執帖者以名帖兩手髙舉﹐大呼使臣接帖。於是正副二使臣出﹐至鷁首﹐向岸長跪﹐以兩手各捧一邑令之名帖戴於頂﹐而口中自述職名焉。兩大令但於輿中拱手﹐令人傳免而已﹐不下輿也。

禮畢﹐使者入倉﹐兩令亦呵殿歸署矣。郡守位尊﹐不往拜也﹐兩令之名帖﹐以紅紙爲之﹐長二尺﹐寬八寸﹐雙折﹐居中一行﹐大書天朝文林郎知常州某府﹑某縣﹑某某人頓首拜。字大徑二寸許﹐此余所目睹也。至所聞則更可異矣。琉球貢道止準收福建海口﹐至閩後﹐卽須由內地前進。聞到閩後﹐浙閩總督有驗貢之例。是日總督坐大堂﹐司道旁坐﹐府縣則立侍案側﹐兩貢使手捧表文﹑貢單﹐至頭門卽跪﹐報名﹐膝行而進。至公案前﹐以表文﹑貢單呈驗﹐總督略閱一過﹐傳詢數語﹐卽令賜食﹐卽有一役以矮桌二置大堂口﹐酒肴亦續續至﹐二使者叩頭謝﹐乃就堂口席地坐而食之﹐各官仍坐堂上也。須臾食畢﹐復向上九叩首謝恩畢﹐乃鳴炮作樂掩門﹐無私覿之禮也。琉球服裝﹐衣寬博之衣﹐腰系大帶﹐寬尺許﹐以顏色分貴賤﹐冠亦如之﹐冠似僧冠而稍髙﹐惟足則中國之緞靴﹐蓋彼居本國皆赤足﹐惟入貢始靴也。其僕役則宛然戲劇中所扮蒼頭狀﹐一身皆黑﹐最易識別。考琉球全國之地﹐不過中國一大縣﹐本無國王也。明洪武好大喜功﹐賜其土酋金印﹐封爲國王﹐又賜閩人善操舟者三十六姓以爲之輔﹐於是儼然一國矣。其時日本正當幕府時代﹐列藩分封﹐不相統一﹐琉球遂幸延國脈四百餘年。及日本推翻幕府﹐力行新政﹐回顧臥榻之下﹐有人酣睡﹐又非條約之國﹐遂一鼓滅之﹐夷爲衝繩縣矣。聞亡國之王爲世子時﹐曾在京師國子監肄業﹐徐小勿孝廉爲其教習﹐授以試帖詩﹐居然能工﹐逮歸國爲王后﹐常與臣下聯吟﹐亦不廢政事。惟貧小而弱﹐無力豢兵﹐國之不國﹐不待日本之吞而始知也。

○馬復賁越南使記乾隆間徵越南﹐擬治阮光平篡弒之罪﹐復黎氏社稷。會王師大敗於富良江﹐阮光平懼中朝大舉復仇﹐遂卑詞乞降。帝因彼旣勝而降﹐遂亦許之。於是加封號﹐揮宸翰﹐恩禮稠疊。及光平來朝﹐復賜宴賜詩﹐賜遊三海﹐待以隆禮。光平歸國﹐仍復不靖﹐時以我國沿海盜舟供其指使﹐劫奪商民﹐且封海盜爲提督總兵諸官﹐海疆官吏無可如何。黎氏殘裔歸國後﹐復爲阮光平所殲﹐中朝亦不過問。至同治間﹐法人開殖民地至越南﹐見其地勢沿海﹐土肥人蠢﹐思久據之﹐始而通商﹐繼漸逼入內地。時越南王告急於中國之書不知凡幾矣。朝命李文忠派員前往﹐偵探實情。令下﹐無人應者。有桐城馬復賁者﹐以應試不第﹐依其兄居天津﹐兄爲操江練船管駕官﹐忠裔也。復賁請於兄﹐願應募往﹐兄遂爲介紹於文忠。文忠大喜﹐許以歸來後﹐必專折以薦﹐惟此時亦宜有職銜﹐乃立畀雙月候選同知執照以行。此光緒七年事。復賁少有大志﹐好酒任俠﹐弛斥不羈﹐好讀書而不工舉業﹐嘗作乘風破浪之想﹐此行而願遂矣。其行程由內地廣西出鎭南關﹐終日行深箐密林中﹐虎狼之叫嗥﹐瘴癘之惡毒﹐一無所恐﹐隨役死二人﹐而復賁且無恙也。旣間關至越南﹐達中朝君相意旨﹐畱其國者二年。於八年壬午冬﹐伴越南二使一範姓一阮姓者來天津乞援師。文忠卻其請﹐而越遂亡。

文忠旋丁內艱﹐朝命合肥張樹聲署直督﹐文忠以復賁屬之﹐張已奏請以五品京堂用。已屬稿矣﹐會有譖復賁於張者﹐言其酗酒狎妓事﹐遂不果薦﹐僅以同知終。文忠復蒞﹐亦無如何矣。

嘻﹗以復賁之勇俠﹐使將一軍﹐頗足以伍絳﹑灌﹐惜不遇知己﹐柰何﹗其在越南時﹐有致友人書一通﹐玆錄之以證當年之實事焉。書云﹕越土之廣古交阯無是也﹐實由乾隆中兼並占城﹑眞臘二國而然。自是分爲南北二圻。乃得之未久﹐而南圻極南海濱沃壤﹐爲法人侵占。同治十二年﹐法商以運械往雲南﹐道出北圻東京﹐羨其地之富﹐乘間攻取。法以數十人之力﹐數日之中﹐連下八省都會﹐越人無計禦侮。其時云廣與越交界隙地﹐土匪出沒於深山密箐中﹐劫殺邊民。內有劉永福者﹐廣東欽州人﹐素梟桀﹐有越官與相識﹐遂招其拒法。法受創﹐與越人成約而罷。因其地形險阻﹐民心未附﹐法遂幡然變計﹐陽尊以虛名﹐而陰收其利﹐越人爲其所愚。數年以來﹐察地撫民﹐根深蒂固﹐一二年前﹐時有侵侮之事。越人噬臍莫及﹐復欲乞援於朝廷﹐而私與法人立藥一節﹐顯背國法﹐自知未能蒙允﹐忍而不發﹐以至於今。劉永福自助越人擊退法兵後﹐該國授爲三省提督﹐駐紥宣光一帶﹐設關徵稅﹐裕餉練兵﹐𨿽未必忠於越人﹐而仇視法人﹐實其本願。雲南自普洱﹑臨安東至開化各府﹐皆與越交界。萬山重疊﹐路極崎嶇﹐內有大河三﹕一由蒙化東南流歷元江﹑臨安至蒙自境入越界﹐名元江﹐下流名洮江﹐東流六百里﹐歷越之宣光﹑興化﹑山西各省至其東京﹔一由蒙化南流﹐名李仙江﹐又名把邊江﹐歷普洱﹑思茅南入越之興化省﹐折而東流七百里﹐名陀江﹐亦至東京﹐北與洮江會﹔一由開化南流入安平﹐入越界下流﹐名宣江﹐歷越之宣光山南流四百餘里至東京。三江總匯﹐名爲富良江﹐一名珥河。又東南流三百餘里﹐分爲數十派﹐瀠洄而東入於海﹐此地形之大略也。劉永福所駐之地﹐卽洮江中流﹐云﹑越交界要隘。法之圖越也﹐實意在雲南礦產之富﹐若越之東京﹐則早已在其掌握中矣。第因永福積仇﹐扼守中路﹐道阻不通。從前法﹑越約中﹐原載明通商中國雲南一節﹐今法人以永福卽爲越官﹐礙其通商之路﹐卽系越人背約。去年八九月間﹐法人定議先攻越南﹐故賁於十一月奉差赴越﹐傳語國王﹐畱其都城二十日﹐反復筆談數萬言。今年三月初八日﹐法陡興兵將東京攻破。其時賁適在彼﹐身入其中﹐彼此商辦﹐法人亦知理屈﹐仍將城池交還越人。賁卽飛請速派大員來此﹐大可補救。適合肥丁艱﹐張公置任﹐遂將此事束之髙閣云。

據余聞人言﹐劉永福之棄越投淸﹐亦復賁之計畫﹐嘗詢之﹐而彼不承認也。嗟乎﹗以酗酒狎妓之微嫌﹐遂沒其困苦艱難之功業﹐中朝之賞罰不均﹐於此可見一斑矣。

○緬甸訂約之失敗緬甸旣敷衍了事後﹐遂定十年一貢之例。逮英人破阿瓦都城﹐逐其國酋﹐夷其宗社﹐而中朝尙復不知。於是有光緒十三年與英人定《緬甸條約》。玆錄之以證中朝自欺之笑柄焉﹕大淸國大皇帝﹐大英國大君主﹑五印度太后帝﹐因欲固存兩國友睦﹐歷久不渝﹐並廣開振興彼此人民通商交涉事宜。玆由大淸國特派管理總理各國事務衙門多羅慶郡王﹑總理各國事務衙門大臣工部左侍郎孫﹐大英國特派賞佩二等邁吉利寶星﹑前署駐華大臣﹑今美京頭等參贊大臣歐﹐將所議條款開列於左﹕一﹑因緬甸每屆十年﹐向有派員呈進方物成例﹐英國允由緬甸最大之大臣﹐每屆十年派員循例舉行﹐其所派之人應選緬甸國人。一﹑中國允英國在緬甸現時所秉政權﹐均聽其便。一﹑中緬邊界應由中英兩國派員會同勘定﹐其邊界通商事宜﹐亦應另立專章﹐彼此保護振興。一﹑煙臺條約另議專條。派員入藏一事﹐現因中國察看情形﹐諸多窒礙﹐英國允卽停止。至英國欲在藏印邊界議辦通商﹐應由中國體察情形﹐設法勸導﹐振興商務。如果可行﹐再行妥議章程。倘多窒礙難行﹐英國亦不催問。一﹑本約立定﹐由兩國特派大臣在中國京城將約文漢英各三分﹐先行畫押﹐蓋用印章﹐恭候兩國禦筆批準﹐再於英國京城速行互換﹐以昭信守。光緒十三年二月初八奉旨依議。欽此。

按﹕第一條具見英國外交手段﹐以虛名與中國﹐第二條則實利歸己矣。第四條更見狡猾﹐彼已與藏番連年開釁﹐藏恃城險﹐英恃炮利﹐互有勝負﹐未得便宜﹐意欲使中國飭令藏番降服﹐而又不肯明言﹐恐違公法﹐故隱約其辭﹐且示退讓﹐則中國與藏番不得不入其玄中矣。彼總理衙門羣豕烏得知之。○廓爾喀貢使乾隆間徵服廓爾喀事﹐載之《聖武記》中。逮至英倫﹐見使署舊日檔案﹐始知廓當日舉兵﹐實非抗中國也﹐乃欲伐印度也。印與廓有切齒仇﹐久欲得印而甘心焉﹐自顧力量不足﹐擬借上國以爲助。其時譯音不通﹐廓之語言又爲印﹑藏夾雜之音﹐愈不能解。及見兵起﹐邊吏倉皇入告﹐乃命福康安徵之﹐故一戰卽降。降後上書於福康安﹐詳述由廓入印山川道裏甚悉﹐請發大兵收印度﹐願爲向導。福據以上聞。乾隆帝忽疑廓此舉爲復仇之計﹐將引我重兵深入腹地聚而殲旃﹐不允所請。且其時正用兵西北﹐開辟新疆﹐亦無暇他顧。厥後英人之滅印度亦廓爾喀導之也。惜哉﹗使當日移徵新疆之師而收印度﹐而今日富甲地球矣﹐卽鴉片亦無由而興﹐何有於禁﹐九州鐵不能鑄此大錯也。自是廓亦定十年一貢之例。光緒元年冬﹐余在京候試﹐忽市上喧言有外國人入貢者﹐奇形怪服﹐非所常見﹐余亦隨眾往觀﹐見其由永定門大街過天橋﹐入正陽門﹐而至四譯館止焉。

貢品﹑行李﹑隨從及護送兵役約四五百人。其使臣二人皆衣滲金寬博之衣﹐皆紅紫色﹐冠皆如和尙所冠之毗盧帽﹐而中較髙﹐上似有金繡之飾。各手一素珠﹐乘四人肩輿﹐無蓋無帷﹐如廟中神轎狀。大惑不解。明日見邸抄﹐始知爲廓爾喀也。相傳四譯館中能廓語者﹐僅譯吏一人﹐語且不精。幸廓使能英語﹐遂以英語相酬答焉。至光緒三十一年﹐又見其入貢﹐絕不以中國貧弱而反顏﹐可謂有始有終矣。今則爲英之保護國﹐亦漸更其政俗﹐然其教則仍佛教也。

○哲孟雄之幸存印﹑藏之間又有小國名哲孟雄者﹐周遭僅中裏七十餘里耳。

本爲藏番部落﹐每由西藏入貢之期﹐亦附貢微物﹐聊以將意而已。英人欲通商西藏﹐必於達吉嶺開埠爲轉輸停頓之地﹐欲開達吉嶺﹐必道出哲孟雄﹐遂力爭哲孟雄於總理衙門﹐以爲本系印屬小國。總署函致駐英公使爭之﹐於是星使命隨員各抒己見。

有湖南新化人鄒代鈞者﹐爲鄒叔績太守漢勛之孫﹐輿地名家也。

援古證今﹐原原本本考據哲非印屬。呈星使﹐亦不置可否﹐以示總文案方培容。方字子涵﹐上元人﹐見鄒說﹐大聲曰「欽差如商量此等大事﹐不可委之書生﹐彼皆據《海國圖誌》及《瀛寰誌略》等書﹐妄騰臆說耳。中國古書﹐萬不足恃也。旣英人欲得哲孟雄﹐不如與之﹐中國何在乎此七十里小部落哉﹗」

星使亦不能決。方又曰「何不與馬參贊商之﹖」星使以爲然。

馬參贊者﹐英人馬格裏也﹐自郭嵩燾奉使時﹐卽授馬二等參贊﹐借以通兩國之情。馬𨿽英人﹐然忠於所事﹐並不助英以欺中﹐英人亦重之。及問馬﹐馬曰「容細查之。」卽登樓覓鄒曰「君輿地專家也﹐請據中國古書爲我考察哲孟雄究奚屬者。」

鄒曰「已進一說於公使矣。」馬卽詢星使。星使曰「方子涵雲中國古書恐靠不住。」馬曰「是何言﹐中國書論中國事猶以爲靠不住﹐豈外國書論中國事反靠得住耶﹗」取鄒稿去﹐卽據以譯成英文﹐而復英外部焉。英外部亦無異說﹐乃照租借例定議而已。方在八股時代﹐頗有文名﹐不料一入仕途﹐頓喪其天良如此。

○新加坡之紀念詔書余隨使泰西時﹐道出新加坡。其時中國總領事爲左秉隆﹐字子興﹐廣東人﹐京師同文館學生也。能通英﹑法﹑徳三國語言文字﹐研究外交﹐頗有心得。曾惠敏公攜之出洋﹐卽任以新加坡總領事。時觴余等於署中﹐見其書室中有畫龍竹筒十餘枚﹐皆長三尺許﹐兩端皆以蠟印封固﹐異而詢之。左嘆曰「此皆歷年中朝所頒暹羅﹑緬甸等國恩詔﹑哀詔也。制成後﹐循例頒寄﹐亦不計人之受與不受。代寄者大都皆中國海商﹐一至新加坡卽交與領事衙門﹐日積月累﹐遂有如此之多。使果寄至彼邦﹐彼亦必不承認﹐反生枝節﹐不如畱此以爲紀念而已。」繼又曰「英人已屢次請求一二幅爲博物院之陳列品﹐吾不敢也。」

○盜用巡撫印同治中葉﹐湘南盜用巡撫印文一獄﹐幾搖動大局﹐幸知縣某精細﹐未釀大禍。先是﹐長沙有名妓廖玳梅者﹐色藝冠一時。

省紳某位尊而多金﹐暱之﹐欲納爲妾﹐廖不允。有外縣紳某者亦暱之﹐其人家亦不貧﹐且年少美丰姿﹐廖久屬意矣。外縣紳每逢省中課書院必至﹐至卽宿寥所﹐而屏省紳於門外﹐省紳頗銜之。一日﹐外縣知縣某忽奉巡撫密札一通﹐謂該縣紳士某某等六人勾結髮逆餘黨﹐擬在省城作亂﹐已偵獲同黨多人﹐供證鑿確﹐卽將某某等六人密拿正法云云。令得此札大驚異﹐蓋此六人皆邑中淸白公正之士﹐其中皆舉人五貢之類﹐且家皆殷實﹐文名籍甚﹐何致有悖逆舉動﹐遂商之刑幕。幕將院札閱數過﹐拍案曰「此文僞也﹐焉有督撫印文而無監印官銜名者乎﹖公須親赴省垣﹐密商布政﹐取進止。」令乃行﹐謁布政﹐以情告。

布政亦細閱撫札﹐不能決。語令曰「爾明日毋出面﹐俟我上院詢明後﹐再商辦法。」次早布政入見巡撫﹐密問曰「如某縣某孝廉某拔貢者非公書院門生耶﹖」中丞曰「然。是皆髙才生﹐累列首選﹐吾甚刮目者﹐豈有所干求耶﹖」布政曰「否。聞公欲殺此數人﹐何也﹖」中丞大驚曰「何來此言﹖孰誑爾耶﹖」布政曰「有據在。」乃出印文授之。中丞面色如土﹐顫聲答曰「印則是也﹐我何嘗爲此﹖」布政乃述其由﹐中丞益駭曰「是不可不究。」因嚴鞫署中男女僕婢等。有夫人小婢曰「某日有某賣婆來﹐似曾向夫人乞印文焚疏事。」

亟逮賣婆至﹐初不承﹐繼將用刑﹐乃哭曰「是省紳某賄我求夫人者。」立命逮某紳﹐一訊而服。蓋省紳欲娶廖﹐廖意終不屬。省紳曰「爾屬意者如目前暴卒﹐則柰何﹖」廖曰「某若死﹐則嫁爾。」省紳乃出此毒計﹐思假縣令手而殺之也。彼五人亦因公事與省紳齟齬﹐結怨甚深﹐擬一並除之以爲快。於是案乃大白。廖逃至外縣﹐追捕監禁。賣婆與省紳皆擬斬。中丞夫人吞金死﹐中丞告病去。布政升巡撫。某令則調署大缺以酬之。中丞劉琨﹐雲南人。布政李恆﹐江西人。其餘人名﹑地名當日告者皆詳之﹐今忘之矣﹐僅憶一妓一撫一藩耳。

○巧對曩在京師見有屬對之工者﹐輒記之﹐以資談助。「麥秋至」

對「桑春榮」﹐「三白瓜」對「萬靑藜」﹐「靑龍棍」對「朱鳳標」﹐「陶然亭」對「張之洞」﹐「獅子狗」對「熊伯龍」﹐「烏須藥」對「黃體芳」﹐「李象寅」對「楊猴子」﹐「赤奮若」對「朱■然」﹐「杜鵑花」對「李鴻藻」﹐「老板」對「童華」﹐又「樹已半枯休縱斧」對「果然一點不相干」。以絕不相當之二語﹐集而成對﹐覺字字銖兩悉稱﹐可稱工妙絕倫。

○古今事無獨有偶二則吳翌鳳《遜志堂雜鈔》引《猗覺寮雜記》云﹐某縣有尉﹐夜半叩令門求見甚急。令請待旦﹐尉不可﹐不得已披衣起﹐延尉入。問曰「事何急﹐豈盜賊待捕恐失時耶﹖」曰「否。」

「豈有疾病倉猝耶﹖」曰「無。」「然則何急﹖」曰「某見春夏之交﹐農事方興﹐又使養蠶﹐恐民力不給。」令笑曰「然則君有何妙策﹖」曰「某見冬間農隙無事﹐不若移養蠶於冬爲便。」令曰「君策眞非古人所及﹐柰冬無桑葉何﹗」

尉瞠目不能答﹐久之長揖﹐曰「夜深矣﹐請安寢。」閱此不覺失笑。古今事眞有如出一轍者﹕光緒中葉﹐金陵有需次通判甘某者﹐司東臺縣釐稅﹐每夜必戎裝持械攜兵役徧巡城市。一夜巡至縣署前﹐已四更矣﹐叩署門請見甚急。令以爲火盜之警也﹐披衣起見之﹐問何事。甘曰「無他﹐適已出巡徧城闉﹐恐君更出爲勞耳﹐故來告﹐請安睡也。」今曰「吾早寢矣﹐公來始起也。」甘亦惘惘而去﹐古今事無獨有偶也如此。

寄園《寄所寄》所載﹐明山西喬禦中廷棟﹐起家進士﹐巡方三省。罷官家居時﹐每晨必具衣冠﹐升堂髙坐﹐命僕役呵唱開門﹐以次伏謁﹐或作控訴狀﹐喬一一爲之剖判訖﹐然後如儀掩門。每日如此﹐聞者無不匿笑。不意今時亦有相類者。光緒間﹐有皖人張傳聲者﹐入資爲河南候補道﹐加花翎二品銜。其面目臃腫有癡態﹐腹如五石瓠﹐食兼數人。需次汴省無差委﹐每日晨起盥漱早食畢﹐卽冠珊瑚冠﹑孔雀翎﹐數珠補服﹐由內室而出﹐中門置一云板﹐出則擊之﹐僕則髙呼大人下簽押房矣。

旣就坐﹐一僕進茗碗﹐一閽者持手版十餘如折扇式﹐口稱某某等稟見﹐其實並無一人也。張則手舉茗碗﹐作官腔曰道乏罷﹐閽者斜步出﹐則又髙呼曰﹐傳伺候﹐大人下來矣。張乃雅步登肩輿﹐出門拜客矣。亦每日如是﹐如演劇然。此葉孝廉士芬爲予言。葉﹑張之同鄕也﹐癸卯借汴闈報罷後卽館其家﹐初見此狀﹐不覺大笑﹐以爲此公殆官癡也。張丁外艱﹐奔喪歸﹐死於中途逆旅中。

○命名不可不愼士大夫命名不可不愼﹐或貽笑柄﹐或誤功名﹐皆由於此。

湖南遊子岱方伯智開﹐應鄕試時名於藝。中式後﹐主司喬勤恪公謂之曰「爾名當攺。」遊不悟﹐問何故。喬曰「爾歸閱《日知錄》便知。」遊閱至黃幡綽﹑鏡新磨故事﹐乃恍然﹐遂更名智開。江西勒少仲中丞應拔萃科時﹐名人璧。及選貢﹐學使者謂之曰「爾名當攺。勒人之璧﹐是何行止。且璧與逼同音﹐旣勒人﹐而又人逼﹐非義也。」乃更名方錡應朝考焉。武進王頌平大令國均﹐戊辰進士﹐書法甚佳﹐殿試已列入前十本進呈矣﹐及臚唱﹐太后聞之曰「好難聽。」蓋「王國均」之音與「亡國君」同也﹐遂抑置三甲﹐以知縣發安徽﹐被議攺教職﹐爲山陽教諭二十年。復以卓異選雲南某縣令﹐未之任而卒﹐潦倒終身。又曾文正公中鄕舉時﹐榜名子城﹐字居武。余在京曾見是科鄕試同年錄。會試時﹐座師命攺國藩焉。此事近三十年殆無人知之矣。若今之以「國」﹑「魂」﹑「俠」﹑「血」

等字命名者﹐更卑卑不足道矣。○驗方三則治咽嗝奇方﹐用老梗蘇泡水和麵粉﹐俟日食時﹐在日中搓爲丸﹐須卽日曬漧﹐丸皆中空﹐治咽嗝有神效﹐此理不可解。

光緒二十二年丙申七月朔﹐日有食之﹐余目睹武進王仲光孝廉在蘇州制此丸﹐中果空也。他時制之則不然。

龍眼核去黑皮﹐研極細末﹐治刀傷﹐立刻止血止痛。余見此方後﹐卽手制約三四兩許﹐久未有用。一日在金陵見一木工誤以斧傷小童面部﹐血流如注﹐憶及此﹐與敷之﹐頃刻血止﹐亦不疼﹐且能速愈。是亦不可解也。

小兒黃水瘡﹐潰爛出水﹐甚至不能坐臥。用風菱燒灰研末塗之﹐一二日卽愈。菱殼燒灰﹐愈陳愈佳﹐洞庭山所產尢佳。

此極不直錢之物也。昆山張敬夫﹑廣文芬傳余此方﹐愈小兒甚多也。

○光餅蘇州市上有賣一種小麵餅者﹐大如錢﹐中有孔﹐可以索穿之﹐微甘而脆﹐名曰光餅。予童時嘗食之。咸豐間﹐制錢一文可購十餅。曾舉以問塾師﹐餅何以光名﹐師曰「想系光福人所創始耳。」遂亦置之。不意越四十餘年﹐偶閱雷琳《漁磯漫鈔》載錢唐吳中林《詠光餅》詩﹐始知餅爲戚繼光行軍時所作也。一事一物﹐莫不有其原始﹐信乎開卷有益哉﹗

○誣妻得財光緒初年予畱京過夏﹐有友人邀飲於肆﹐同座皆過夏者﹐藏鬮行令﹐極其歡洽。座有一淮人曰「予不習酒令﹐今說一事﹐如諸君能解決者免飲﹐否則罰一杯。」眾曰可。淮人曰「吾淮某甲﹐一日晨起將赴茶社小食﹐於途中拾得銀券一紙﹐視之﹐固素所交往之錢肆也。欣然往取銀﹐甫入門﹐已聞失主央肆主注銷求止付﹐而甲仍從容取銀去﹐失主不敢認﹐肆主亦不敢阻。是操何術以致此﹖」諸人思之良久﹐皆不得其故。淮人曰「各飲一杯﹐予言之。當甲挾券入肆時﹐見失主在肆﹐卽僞爲怒容﹐洶洶入。肆主向之點首﹐亦不答。肆主曰﹕『先生淸晨何怒爲﹖』甲曰﹕『不可說﹐不可說﹐家醜也。然吾兩人交情﹐言之何傷。予昨以事赴淸江﹐今早歸﹐見予妻枕邊有銀券一紙。』隨說隨卽取券出﹐擲案上曰﹕『是必予妻之奸夫所贈者﹐予將得而甘心焉﹐今姑取此銀去﹐會須偵之。』肆主唯唯﹐目視失主亦無言﹐遂以銀與甲而去。」同輩聞之﹐皆駭嘆其狡詐而已。

○回回賣豬肉常州市有屠肆。一日﹐有回教阿轟自禮拜寺諷經歸﹐衣白布回衣﹐冠尖頂回冠﹐過屠門﹐適屠人拒巨斧據髙砧斫豬首﹐血濺其身。阿轟大怒﹐將撻之﹐經市人調停﹐命屠賠償﹐阿轟堅索銀餅十枚﹐將行矣﹐屠人曰「銀旣與爾﹐衣當與我﹐且已爲血污﹐爾亦不能服之歸家也。」遂脫而與之。屠忿甚﹐擲衣於地﹐足踐而口詈之。一秀才在旁睨之而笑曰「是奇貨﹐可使倍價而贖也。」屠猶怒不解。秀才曰「我非虛言﹐爾如聽我計﹐必能使之倍償。」屠曰「若然﹐我但得原價足矣﹐餘皆與君。」秀才曰「可﹐爾明早衣其衣﹐冠其冠﹐據案賣肉﹐渠聞之必來觀﹐可惟爾所欲。」屠如言。次日喧傳一回人賣豬肉﹐皆來觀。阿轟一見﹐更怒﹐勢將用武。屠曰「我以十圓買得者﹐爾豈能禁我不衣乎﹐何無理取鬧如此。」觀者如堵﹐皆謂屠言直﹐阿轟無如何﹐願將昨所得者還之﹐求勿衣。

屠不許曰「非十倍不可﹐」再三請﹐倍價贖歸。秀才曰如何﹐欣欣然持十圓而去。此武進余益齋工部爲予言。

○趙三姑娘昆明趙蓉舫尙書光﹐長刑曹二十年﹐且累得試學差﹐又累次查辦外省案件﹐積資至五六十萬。無子﹐只生三女﹐長﹐次皆早嫁早死﹐惟三女未字。趙沒後﹐尙遺財三十餘萬﹐皆三女掌之﹐嗣子所得甚微也。一日﹐三女謁萬藕舲尙書靑藜曰「侄女年已逾三十矣﹐求年伯爲我擇婿﹐一須元配﹐二須少年翰林﹐三須海內世家。」萬曰難。會有儀徵胡隆洵者﹐以赤貧士入都﹐聯捷授吏部主事﹐萬之門生也。聞胡未婚﹐謂三女曰「胡某已如爾所約之半﹐如爾不願﹐我亦不敢過問。」女不得已許之﹐遂涓吉成禮。胡一旦驟富﹐夫尊婦如帝天﹐婦視夫如奴隸﹐不待言矣。趙存日﹐有紅綠佩二事﹐皆大如掌﹐一則透水玻璃翠﹐一則雙桃紅碧璽也﹐朝中大老無不知之。及三女嫁後﹐二佩歸於胡矣。胡一日佩之入署﹐眾皆屬目﹐一少年滿司員謂眾曰「明日當揶揄之。」次日胡入署﹐此少年急趨至胡前﹐半跪請安曰「大人一向好。」胡以爲誤也﹐連稱﹕「不是﹐不是。」少年忽昂首曰「我適見雙佩﹐以爲趙大人復活矣﹐孰知是爾耶﹗」眾轟堂大噱。自是胡不敢佩矣。三女歸胡後﹐未數年死﹐無子。胡再娶亦無子﹐及卒﹐以弟之子子焉。

資財數十萬﹐米市胡同大宅﹐皆歸其弟矣。

○王玉峯三弦明秀水沈徳符《敝帚齋余談》所記﹐京師李近樓﹐幼以瞽廢﹐遂專心琵琶。其聲能以一人兼數人﹐以一音兼數音。嘗作八尼僧修佛事﹐經唄鼓鈸笙簫之屬無不並奏﹐酷似其聲﹐老雉髙下曲盡其妙﹐又不雜以男音﹐一時推爲絕技。不意淸光緒季年﹐京師有瞽者王玉峯﹐亦能以三弦作諸聲﹐並能彈二簧各戲曲﹐生旦淨丑﹑鑼鼓弦索亦各盡其妙。尢神者﹐則作洋鼓﹑洋喇叭﹑操兵步伐之聲﹐使遠處聞之﹐不知其出於三弦也。觀於明之李近樓亦爲瞽者﹐可知瞽人心細﹐能體會入神。此等絕技﹐必間世而生﹐非有師傳﹐亦不能教人。玉峯上距近樓已四百餘年矣﹐五百年名世挺生﹐卽微藝亦何莫不然。玉峯每於國忌齋戒等日﹐必奏技於正陽門外之廣徳戲園﹐蓋是日不演劇也。聽者較觀劇倍之﹐價亦倍之﹐因此致富云。

○麻瑞子空鐘京師兒童玩具有所謂空鐘者﹐卽外省之地鈴﹐兩頭以竹簡爲之﹐中貫以柱﹐以繩拉之作聲。惟京師之空鐘﹐其形圓而翩﹐如一軸貫兩車輪﹐其音較外省所制淸越而長。有覺羅旗人號「快手羅」者﹐精此技﹐久於金陵以此爲生﹐遂致小康。然猶不知麻瑞子之出類拔萃也。麻瑞子亦旗人﹐而有痘瘢﹐其姓瑞﹐以善空鐘得名。嘗奏技於東西兩廟集及新年廠甸中﹐余曾見之。

能以半段空鐘用繩扯之﹐飛髙躍低﹐左盤右旋﹐無不如志。西人極詫之﹐謂兩輪去一﹐重心力已失﹐何以能圓轉如意﹐不致蹉跌。百思不得其解﹐乃嘆中國人之絕技﹐固匪夷所思也。

○端忠敏死事始末淸宣統三年辛亥四月﹐鐵路國有之旨下﹐起長白端方爲候補侍郎﹐督辦川漢﹑粵漢鐵路事。先是﹐己酉之秋﹐端由兩江總督調直隸﹐正慈禧太后梓宮奉安之日﹐於隆裕後行禮時﹐端之左右有以攝影器攝行禮狀﹐後大怒﹐以大不敬罪端﹐革職﹐抵任甫百日也。至是以親貴及諸大臣薦﹐遂起用﹐豈料禍機卽伏於此哉。端旣受命﹐於六月九日抵武昌﹐建行臺於平湖門外﹐勘路召匠﹐期於九月朔興工。而川人以川漢鐵路已奉先朝諭旨﹐歸商集資承辦﹐懇川督趙爾丰代奏﹐收回成命﹐不報。再三請﹐則以格殺勿論恫嚇之。於是川之士民焚香環跪督署者數千人﹐大書徳宗皇帝神位﹐頂於首而泣求焉。爾丰大怒﹐命衛隊銃擊之﹐死者枕藉﹐而川亂成矣。事聞於朝﹐電旨命端方率鄂軍入川平亂。七月下旬﹐端發武昌﹐率三十一﹑三十二兩標兵以行。

至宜昌﹐按兵候消息。端之意蓋不欲臨之以兵也。無何﹐朝旨嚴迫﹐不得已進至重慶。至重陽日﹐聞武昌事起﹐民軍已據武漢二城﹐蔭昌率京軍南下﹐亦敗退。端大恐﹐亟率師進至資州駐焉。朝命革趙爾丰職﹐以端代之。端知事無可爲﹐欲入都面陳機宜﹐兵大嘩。時統兵者一爲曾廣大﹐一爲鄧某﹐皆端任鄂督時所拔之士也﹐於端皆有師生誼。又有營官董海瀾者﹐四川人﹐亦鄂之學生。當端之發武昌也﹐總督瑞澂力薦於端﹐謂可大用﹐端遂命董爲營官﹐隸曾廣大部下。當時廣大禁兵毋暴動。

至十月朔﹐端行有日矣﹐布告軍士謂已遣人至成都銀行借四萬兩發本月之餉﹐並爲眾軍辦歸裝﹐眾怒稍息。至初五日﹐端束裝待發﹐眾以銀未至阻其行﹐並要挾書券﹐端與之。至初七日黎明﹐銀猶未至﹐眾謂誑我﹐於是董海瀾倡議入行館﹐驅端至側屋云「我輩將假爾室開會議。」兵入室﹐徧搜行篋﹐無所得﹐卽欲殺端﹐曾廣大乃宣言曰「端某非誑人者﹐彼欲行卽聽其行﹐何必殺﹐如贊成者舉手。」乃舉者僅少數。曾又再三勸﹐兵皆洶洶﹐謂曾有異志﹐當先殺之﹐曾乃不敢言﹐大哭出。

謂端曰「曾某不能保護﹐罪萬死﹐然迫於眾﹐實無可解免矣。

」其時兵皆舉銃待發﹐曾亟止之曰「此中尙有漢同胞無數﹐若滿人不過端兄弟二人耳﹐何爲玉石不分耶﹗」眾乃逼端至行館大門一小屋中﹐亂刃交下。其弟端錦大罵﹐迫之跪﹐不屈﹐亦亂刃而死﹐皆斷其首。曾廣大備棺斂之﹐欲並斂其元﹐眾曰「是將函至武昌者﹐不得斂也。」乃卽日東下歸鄂矣。僚友僕從皆隻身分道遁。初八日﹐成都借銀至﹐已無及矣﹐遂爲紅十字會所得。先是﹐端之議行期也﹐尙未得成都獨立信。至初五日﹐資州牧以省電告﹐遂決意還京﹐資州眾紳環而請曰「公毋行。公若反正﹐則成都唾手可得﹐卽眾亦必以都督舉公﹐且公之兵所以嘩囂者﹐以公不反正也。若一變計﹐則皆爲心腹矣。」端不可。眾紳又請曰「公如慮成都不能容﹐則卽於資州樹白幟﹐某等可函致省紳來資州擁公爲主﹐公幸勿疑。」端嘆曰「我果如此﹐何以對慈禧太后﹑徳宗皇帝於地下哉﹗我計決矣﹐君等毋爲我慮也。」皆太息而散。端自入資州後﹐無日不作還京計﹐使早日行﹐亦可無事﹐乃一因借銀未至﹐二因有投誠土寇周姓約初四日率眾來降﹐遂待之。不料初五日一聞川省獨立之信﹐而禍不旋踵矣。端之至重慶也﹐凡南北公私函電﹐及從官信牘﹐皆爲軍士所遏不得達﹐是以沿江各省響應反正之舉﹐一無所聞﹐蓋至死僅知武漢之事而已。死事聞﹐贈卹如例﹐特謚忠敏。此殆淸廷最後之予謚矣。其監印官李寅生於十一月望日間關至上海﹐爲予言如此。又聞某君云﹐端方陰謀不測﹐革黨深忌之。當其督鄂督江時﹐凡黨中魁傑爲其所離間者﹐不知凡幾﹐屢欲起事﹐均爲所敗。使其久督畿輔﹐則革命事業﹐不得成矣。淸有長城如此﹐而顧以微瑕黜之﹐此淸之所以亡哉。端爲人無赫赫之威儀﹐好嬉笑諧謔﹐而中無城府﹐待故舊甚厚。好藏古物﹐生平宦橐皆耗於此。及罷官閒居﹐猶坐客常滿﹐尊酒不空﹐亦近代大吏中之風雅者。非某君言﹐不過以畢鎭洋﹑阮儀徵視之耳。嗟乎﹗瑞澂輩誤國殃民﹐罪魁禍首﹐竟逃顯戮。獨端方不保首領﹐豈天之欲成其名耶﹗

○阿肌酥丸京師黃教喇嘛治病之藥有所謂阿肌酥者﹐丸藥也﹐形如綠豆﹐作丹砂色﹐又名子母丸﹐分牝牡二種﹐以牝牡二粒置淨瓶中﹐嚴封其口﹐供養於淨室中﹐每日淸晨焚香咒之﹐至四十九日﹐則滿一瓶﹐取治百病﹐據云無不效者。余昔年寓光稷甫侍禦家曾見之﹐乃一宗室顯者所贈﹐光氏𨿽得之﹐亦不敢用也。○女統領淸同治初年﹐有皖人朱某者﹐讀書應試﹐年逾冠不能靑一衿﹐忿而從軍爲書記﹐展轉數年﹐隨大軍度關隴﹐隸統領陳姓麾下。統領者﹐記名提督巴圖魯也。朱年少美丰姿﹐爲人亦和藹﹐統領甚倚重之﹐諸同僚不如也。一日者﹐統領忽獨召朱夜飲﹐畱與同榻﹐朱不肯﹐拔刀將殺之﹐不得已﹐從之。及登牀﹐孰知統領乃女子﹐猶處女也﹐大樂。朱由是夜夜皆宿統領所﹐同僚皆鄙之﹐皆以朱爲統領龍陽矣。久之﹐統領腹漸大﹐將產矣﹐大懼無策﹐又不敢冒昧墮胎﹐商於朱﹐朱慫恿直言稟大帥。

時左文襄公督陜甘﹐朱且舉木蘭故事﹐謂必不見斥﹐從之。文襄得稟大驚異﹐將據實奏聞。幕僚曰﹐事涉欺罔﹐恐朝廷見罪﹐不如其已。於是命朱襲陳名﹐統其軍﹐而陳於是易弁而釵矣。

後朱從徵回逆﹐請歸宗﹐更納二妾。陳大怒﹐挾其資財與所生之子居甘肅省城﹐遂與朱絕。考陳之由來﹐則當同治初元間﹐將軍多隆阿由湘入陜時﹐道出荊子關﹐軍中募長夫﹐有童子應募而來﹐面黧黑而多痘瘢﹐且碩大多力﹐人不料其雌也。初入營牧馬﹐繼拔爲兵﹐屢建奇功﹐得洊升至記名提督巴圖魯。雄飛十年﹐一旦雌伏﹐奇矣。此江夏範嘯雲遊戎爲餘言﹐範其時亦從軍關隴間也。此事若付之管弦﹐播之聲歌﹐安見紅氍毹上不演出一剛健婀娜之佳人哉﹗誰復憶其黑而且麻之蠢女也。

○奇姓李文忠督直隸時﹐有部將姓者名貴﹐雲南人﹐生長於合肥。有知其歷史者﹐謂其髙﹑曾有因事發配至合肥﹐遂家焉。貴孩提卽失怙恃﹐亦不自知其姓。稍長應募爲兵﹐募者問其姓名﹐答以不知。募者笑曰「之乎者也皆可爲姓﹐爾卽姓者名貴可也。」以功洊至記名提督巴圖魯﹐補通州協副將。範嘯雲遊戎曾隸其麾下﹐爲餘言如此。從此萬姓統譜又增一奇姓矣。

○意外總兵淸同治間﹐湘﹑淮軍興﹐削平發﹑撚﹑回諸大亂﹐各路軍功所保記名提督﹐部冊所載近八千人﹐總兵則近二萬人﹐副將以下汗牛充棟矣。故提鎭大員欲得實缺﹐非督撫密保不可。有桐城人陳春萬者﹐農夫也﹐多力而膽大。同治初年入湘軍爲兵﹐隨大軍轉戰至關隴﹐亦保至記名提督巴圖魯黃馬褂矣。左文襄頗喜其勇﹐然以其無智慮﹐又不識字﹐十年來位不過營官而已﹐不但無簡任之望﹐並數營統領亦不可得﹐鬱鬱不得志。文襄旣出關﹐陳營又裁撤﹐更無聊賴﹐貧不能歸。迨文襄班師回任﹐陳欲往面求一差委。及見文襄﹐卽向之稱賀。陳曰「標下來求中堂賞飯喫耳﹐何賀之有﹖」文襄曰「爾尙不知耶﹖爾文印較我印大且倍也。」陳愈不解。文襄乃命設香案﹐陳跪聽宣旨﹐始知已特簡肅州鎭掛印總兵﹐廷寄到已數日﹐正覓其人不得也。淸制﹐掛印總兵﹐體制尊崇﹐與尋常總兵大異﹐準專折奏事﹐不受總督節制﹐如宣化鎭總兵﹐乃掛定邊左副將軍印之類。當時文襄頗疑陳密求李文忠而得此缺﹐甚忌之。蓋因肅州鎭出缺時﹐例由文襄奏報﹐卽隨折保二人以進﹐而皆未用故也。

後始聞內廷人言﹐是日軍機開單呈請簡放時﹐帝筆蘸朱太飽﹐未及見文襄所保之人﹐而朱點已滴於陳名之上。帝曰「卽此可也。」陳實得之意外。不二年謝病歸﹐終不能安於位也。亦範嘯云言。

○孔翰林出洋話柄淸光緒丙戌曾惠敏公紀澤由西洋歸國﹐忿京曹官多迂謬﹐好大言﹐不達外情﹐乃建議考遊歷官﹐專取甲乙科出身之部曹﹐使之分遊歐美諸國﹐練習外事。試畢﹐選十二人﹐惟一人乃禮邸家臣之子﹐非科甲﹐餘皆甲乙榜也。遊英法者﹐爲兵部主事劉啟彤﹐江蘇寶應人﹔刑部主事孔昭乾﹐江蘇吳縣人﹔工部主事陳爔唐﹐江蘇江陰人﹔刑部主事李某﹐山東文登人。命旣下﹐李與陳皆知劉久客津海關署﹐通習洋情﹐遂奉劉爲指南﹐聽命惟謹。孔獨不服﹐謂人曰「彼何人﹐我乃庶常散館者﹐豈反不如彼﹐而必聽命於彼乎﹖」隨行兩翻譯﹐皆延自總理衙門同文館者﹐亦惟劉命是聽﹐孔愈不平﹐所言皆如小兒爭餅果語﹐眾皆笑之。一日者﹐行至意國境﹐船主號於眾曰「明日有東行郵船往上海﹐諸君有寄家報者可於今日書之。」於是皆報平安。次日晚餐﹐席上忽無牛肉﹐蓋西行已浹旬之久﹐牛適罄也。

孔忽謂劉曰「船主私拆我家信矣。」劉曰「何以知之﹖」

孔曰「我家世守文昌帝君戒﹐不食牛肉已數代﹐及登舟﹐每飯皆牛﹐嘗不得飽。昨於家書中及之﹐今忽無牛肉﹐是以知其拆閱我家信也。」劉笑曰﹔「船主未必如此仰體尊意﹐公自視太尊貴矣﹐且船主未必識中國字﹐拆信何爲﹖況歐人以私拆人信爲無行乎﹐公何疑及此。」孔指二舌人謂劉曰「彼中國人也﹐何以能識洋字﹐安保船主不識中文耶﹖」劉嗤之以鼻。及抵英倫﹐以舌人不聽彼使令﹐徧訴於使館中人﹐初不知其有神經病也。凡遊歷各廠各要塞﹐皆劉語舌人﹐按路之遠近爲遊之先後。一日遊阿模司大炮廠﹐見所鑄炮彈有長三尺許者﹐羅列無數。孔問舌人﹐以炮彈對。孔大怒曰「爾以我爲童呆耶﹖

炮彈乃圓物﹐我自幼卽見之﹐此明明是一尊小炮﹐何云炮彈﹖」

舌人亦不答。凡經遊之地﹐其門者皆有冊請畱名﹐孔必大書翰林院庶吉士﹐劉每笑而阻之﹐孔謂是妒﹐大不懌。久之使館中人皆知其有神經病矣。彼所言或勸之﹐或不直之﹐孔郁愈甚﹐而病發矣。一日﹐忽具衣冠書狀呈公使﹐大聲呼冤。公使命人收其狀﹐而卻其見。視其狀則皆控劉語﹐大可噴飯。閱數日﹐見公使無動作﹐遂竊同伴之鴉片膏半茶甌全吞之﹐復至廚下覓冷飯半盂﹐咽而下之。人初不知﹐及毒發﹐眾詢之﹐自言如此。

急覓醫診救﹐已無及矣﹐至夜半斃焉。牀頭有遺書一通﹐上分使者﹐略云「劉將殺我﹐前日引我至蠟人館﹐指所塑印度野蠻酷刑相示﹐是將以此法處我也。我不如自盡﹐免遭其屠戮之慘﹐並乞公使代奏﹐爲之理枉。」云云。於是倫惇各報館大書遊歷官自盡﹐所言皆一面之詞。幸公使及眾人皆知其由﹐不然劉受其累矣。孔死後﹐公使奏請給卹如例﹐並函致其父述其情。

其父嘆曰「是兒素有痰疾﹐其鄕試落第時﹐亦曾作此狀﹐幸防護周至﹐獲免。今又犯此病而死﹐是乃命也﹐於劉乎何尢﹖」

時余亦隨使英倫﹐親見之﹐悉其詳。

○聯語無偶京師士夫好作聯語相謔﹐至今相傳有二聯無屬對者。大興劉位坦有婿三人﹐人爲之語曰「劉位坦三位令坦﹕吳福年喬松年黃彭年。」吳﹐錢塘人﹐道光乙巳探花﹐未開坊而卒。喬﹐山西徐溝人﹐由進士部曹歷任封圻﹐終於東河總督﹐謚勤恪。

黃﹐貴州貴築人﹐亦由進士歷官至江蘇布政﹐擢巡撫。三公皆顯貴﹐而當擇配時則皆未第也。又昆明趙蓉舫大司寇光之次女﹐爲桐城光稷甫侍禦繼室﹐京師爲之語曰「趙光之女光趙氏。」

二語皆無屬對者。

○謔吟召釁有泰州王某﹐同治甲子舉人﹐以部曹而爲軍機章京。一日入直至半途﹐忽摸項下忘掛朝珠﹐徧索車中亦不得。時已入正陽門﹐勢不得回宅﹐蓋夜半開城﹐只許入不許出也。不得已﹐憶東城有好友浙人汪某﹐可往假之。驅車往叩門。汪已寢﹐聞王至﹐亟起。王告以故﹐卽入取珠出﹐且曰「吾較爾長大﹐吾珠恐不合用﹐玆以內子所用者假爾用之。」王致謝﹐且戲吟曰「百八牟尼珠一串﹐歸來猶帶粉花香。」此乾隆間京師譏某相義女詩也。汪聞立變色﹐返身入內。王亦不俟其送﹐卽匆匆出。甫上車﹐見汪气洶洶手白刃出﹐大罵曰「爾如此污蔑我﹐誓與爾不共戴天﹗」王亦不解﹐急驅車去。汪猶追及﹐斫車尾而返。次早汪復握刀至王所居巷口俟之﹐晝夜不懈﹐致王誤班數日。王后詢於人﹐始知所吟詩卽當時刺其祖母之詩也。

嗣以汪尋仇不已﹐遂謝病歸﹐終身不入京。

○喫飯何須問主人揚州李某亦軍機章京也﹐每下班必至東華門外戶部王宅午飯﹐無論主人在家與否﹐蓋李與王同年至好也。一日李因病請假數日﹐假滿復入直﹐及下班﹐擬仍至王宅午飯。甫入門﹐一僕半跪擋駕。李曰「爾新來僕耶﹖爾不識我耶﹖」僕曰「誠新來者。」李曰「我李某也﹐爾主旣不在家﹐卽稟爾主母﹐備午飯我食也。」僕以告主母﹐意必夫之至交也﹐具盤飧焉。

李據案大嚼。未已﹐主人歸﹐李視之不識也﹐手一箸幾無置處﹐窘不可言。主人曰「久聞公名﹐公與前主人王某同年至好﹐我與王某亦至好﹐同姓同官又同司。前主人已於三日前移居外城﹐遂以此宅與我﹐我故一切門封門榜皆無須更換也。公旣可在前主人王某處午飯﹐何不可在我處午飯。」相與共啖甚歡。

嗣是下直午飯亦如曩例。前王聞之﹐大笑曰「不圖此宅乃爲李某啖飯所﹐奇矣。」

○旗主旗奴三則覺羅炳成﹐號半聾﹐八旗老名士也﹐與桐城光稷甫侍禦莫逆交。裕庚者﹐亦光之世交晚輩也。炳無三日不在光所。裕自英果敏罷廣督後﹐始攜眷居京師內城﹐亦偶至光宅。一日會食﹐光坐裕於炳之上﹐以裕疏而炳親也。食時﹐炳與裕不交一言。

食畢﹐炳忽謂裕曰「爾今日短一過節﹐我因在漢官家﹐不便挑眼。」裕唯唯謝罪。翌日﹐半聾語予曰「凡各項包衣並小五處旗人﹐或奴籍﹐或重臺﹐例不得與宗室覺羅抗禮。若必不得已﹐必先半跪請曰﹐求賞一座﹐然後坐﹐方爲合禮。裕庚乃漢軍小五處包衣旗﹐必先須請命而後坐﹐裕欺我不言﹐故詔之。

」予笑曰「公等旗人﹐過節太多。」半聾又曰「每有旗主貧無聊賴﹐執賤役以糊口﹐或爲禦者﹐或爲喪車杠夫﹐或爲掮肩者﹐若途遇其奴﹐髙車駟馬翎頂輝煌者﹐必喝其名使下車代其役﹐奴則再三請安﹐解腰纏以賄之求免焉。故旗奴之富貴者﹐甚畏見其貧主也。」

嘗聞道光間有旗人官兩淮運使﹐其妻與揚州知府妻往來。

知府﹐漢人也。一日知府妻欲宴運使妻於署﹐以不諳待滿人禮﹐覓一滿婦爲陪客。徧查同城官眷﹐惟參將標下中軍守備系滿人﹐且世家子﹐遂往拜致意﹐守備妻慨允之。屆期﹐盛筵以待。守備妻絕早至﹐日中運使妻至﹐守備妻據坑南面坐﹐傲不爲禮﹐主人訝之。運使妻一見﹐卽雙膝跪請安。守備妻曰「今日主人賞爾飯﹐不必拘禮﹐可坐下。」運使妻又雙跪謝﹐然後坐。

及席設﹐知府婦推運使妻首坐﹐守備妻曰「今日我在此﹐彼不便坐﹐我代坐可也。」運使妻爲之送箸斟酒﹐侍立於側﹐若奴隸然。守備妻曰「爾不可拂主人盛情﹐權坐下同啖可也。」

又請﹐又安始就坐﹐局促至不敢舉箸﹐而守備妻則據案大啖。

席散客去﹐守備妻欣欣然﹐運使妻悻悻然﹐知府妻則皇皇然﹐不明其故。繼聞人言守備妻爲旗主﹐運使妻旗奴﹐奴自不敢與主抗禮也。知府亟趨謝罪﹐而運使終以此存芥蒂焉。

又道光朝大學士松筠秉政﹐上甚倚重之﹐忽請假數日﹐上不之異也。次日軍機召見奏對畢﹐上忽問曰「松筠何事請假﹖」一滿軍機對曰「因該旗主家有白事﹐松筠照例前往當差。

」上曰「汝往視之﹐如無甚要事﹐可命其早日銷假。」滿軍機銜命往﹐至則見松筠摘纓冠﹐身白袍﹐坐大門外司鼓。滿軍機傳旨訖﹐次早﹐面奏情形。上大怒﹐該旗主有意侮辱大臣﹐卽日降旨換松旗﹐免其奴籍焉。○武英殿版之遭劫淸初武英殿版書籍﹐精妙邁前代﹐版書皆存貯殿旁空屋中﹐積年旣久﹐不常印刷﹐遂爲人盜賣無數。光緒初年﹐南皮張文襄之洞官翰林時﹐擬集資奏請印刷﹐以廣流傳。人謂之曰「公將興大獄耶﹖是物久已不完矣﹐一經發覺﹐凡歷任殿差者﹐皆將獲咎﹐是革數百人職矣﹐烏乎可﹖」文襄乃止。殿旁余屋卽爲實錄館﹐供事盤踞其中﹐一屋宿五六人﹑三四人不等﹐以便早晚赴館就近也。宿於斯食於斯﹐冬日炭不足則劈殿板圍鑪焉。又有竊版出﹐刨去兩面之字﹐而售於廠肆刻字店﹐每版易京當十泉四千。版皆紅棗木﹐厚寸許﹐經二百年無裂痕﹐當年不知費幾許金錢而成之者﹐乃陸續毀於若輩之手﹐哀哉﹗文淵閣每年伏日例須曬書一次﹐十餘日而畢﹐直閣學士並不親自監視﹐委之供事下役等﹐故每曬一次﹐必盜一次﹐亦有學士自盜者。惟所盜皆零本﹐若大部數十百本者﹐不能盜也。究其獘﹐皆以國爲私之病﹐不公諸民而私者官﹐不知官流轉無定者也﹐民則土著占籍累世不遷者也。觀東西洋各國博物院藏書樓等﹐皆地方紳士管理之﹐不經官吏之手﹐故保存永久焉。

○破題僅兩句河南懷慶府河內縣有郝姓者﹐爲糧店管事。店主有子以賄入泮﹐至鄕試年﹐復欲以賄鄕舉﹐命郝輦金至省城覓搶替焉。

郝因其資亦納監倩人代作。榜發﹐店主子落第﹐郝竟獲雋﹐復以金倩人覆試訖﹐不敢入禮闈也。三科後﹐大挑得知縣﹐簽分江蘇。嘗語人曰「我向不知破題做法﹐孰知僅有兩句耳。」

皆以爲笑談。光緒丁酉江南鄕闈﹐郝奉調簾差﹐大懼﹐星夜托病歸裏﹐從此不復業。此河內竇甸膏大令爲予言。

○瘍醫遇騙光緒中葉﹐金陵有外科王立功者﹐合城知名者也。設醫室於三山大街。一日晨﹐有人以銀餅二圓饋王﹐且曰「吾外甥爲綢莊學徒﹐遭人姦騙﹐致患臀風。吾今薄暮約其來求診﹐先以此爲贈。第外甥畏羞﹐請勿於人前說破也。」王允之。其人遂至綢莊購綢緞約三百金﹐謂莊主曰「請遣一學徒隨我往外科王先生處付銀。」市人皆知王﹐固無不信者﹐卽遣徒挾貨物隨之行。至王室門外﹐其人曰「以貨與我﹐在此坐候﹐爾隨王先生上樓可也。」王見其人偕一童子來﹐以爲必其外甥也﹐相諭無言﹐邀童子登樓。童子以爲必給銀也﹐孰料王謂之曰「爾有病勿害羞﹐請脫褲﹐我爲爾治之。」童大怒。王曰「爾母舅先言之矣﹐勿諱疾也。」童曰「孰爲我母舅者﹐其人來我肆購物﹐我隨來取資耳﹐何病之有﹗」王至此始悟遇騙﹐亟下樓視其人﹐已杳矣。乃訟於官。時湖南翁延年令上元﹐斷令王賠其半﹐綢莊亦認其半﹐而騙子終不可捕。

○方九麻子九麻子者﹐乾隆中直隸總督方勤襄公之族叔。勤襄名維甸﹐卽世所稱小宮保是也。九麻子名不著﹐少無賴﹐能以術攫人財﹐屢犯法﹐捕弗獲。富人畏之﹐貧人又甚喜之﹐蓋詐取之財﹐施與不吝也。中年﹐忽走保定投制府﹐自陳攺行﹐願爲走卒以自效。制府以族屬尊行﹐使佐內署會計事﹐月給數金而已。久之勤謹逾常人﹐且絲毫不苟﹐性復謙抑﹐合署之人皆善之﹐主計者亦屢譽之﹐制府以爲果攺行也﹐數倍其俸給﹐而勤謹謙抑如故﹐更重之。方無事不出署﹐偶出﹐必購舊皮箱歸﹐以爲常。

數年積皮箱百數十具。人問之﹐答曰「南方革貨甚名貴﹐北貸值賤而物堅﹐𨿽費舟車資﹐獲利猶倍蓰也。」皆服其心計。

忽一日謂制府曰「我離家三年矣﹐將歸省老母﹐乞假數月。」

制府允之﹐且厚贐之。方於是雇大車十餘輛﹐實其箱加鎖焉﹐亦不知中藏何物也。先是﹐制府尊人恪敏公出塞省親也﹐每歲徒步往返數千里﹐道必經沙河縣之伽藍寺。寺卽在大道旁﹐距保定百餘里。一年大風雪﹐凍餓僵寺門外。方丈僧夢有虎臥寺前﹐驚起集徒眾持械往視﹐則一死人也。衣履不類丐﹐撫之體尙溫﹐舁入救之蘇﹐更爲粥糜藥餌以養之﹐詢知爲孝子也﹐更贈裘與金焉。數日病已﹐將行﹐謂僧曰「我若得富貴﹐必大興爾寺﹐俾爲通省冠。」及公受特達知﹐不十年官直隸總督﹐加太子少保。公諱觀承﹐世所稱老宮保是也。公乃捐萬金修寺﹐於是合省官民布施無算。寺僧又善營運﹐有良田數千頃﹐跨三邑界﹐下院數十處﹐京師永興寺亦下院之一也﹐富果爲通省冠矣。九麻子夙知之﹐是日驅車出﹐將抵寺﹐日已西﹐謁方丈﹐謂受制府命﹐護衣笥還故里﹐距驛尙遠不得達﹐求假一宿﹐僧許之。乃積笥於僧之密室﹐更命沙彌備浴器﹐更命購皮紙數十張﹐麵糊一器﹐方以浴盆置密室中﹐以皮紙嚴封其窗隙。僧大異之﹐謂時正炎暑﹐何不憚煩乃耳。及入浴﹐僧竊窺﹐則見其坐浴盤中﹐作恨恨聲曰「皆是爾作怪﹐致名播全省無立足地。

」隨語隨拔其腿之毫毛。僧白之方丈﹐方丈曰「是矣﹐無疑也。」蓋數月前﹐有大盜號飛毛腿者﹐入京劫某邸﹐得贓甚巨﹐上命步軍統領懸重賞購之﹐期必獲﹐徧通都大邑皆懸有賞格﹐事頗急。至是僧乃密報縣﹐官遣兵役掩捕之。方至縣﹐自陳如告僧語﹐官不信﹐系方獄﹐遣人至保定偵虛實﹐信﹐乃大恐﹐延方上坐﹐盛筵請罪﹐且厚賄之﹐屬勿爲制府知﹐方曰「可。

但笥存僧寺三日矣﹐保無有遺亡者﹐須輦至縣署驗之。」官云然。笥至啟之﹑則殘破之袈裟經典﹐以及木魚鐘磬之屬。再啟﹑三啟亦如之。方怒曰「此必僧易之矣﹐豈有迢迢數千里而賫此歸哉﹗且督署中﹐安得有是物哉﹗」擲淸單出﹐命寺僧如數以償。僧大驚愕﹐無以辧﹐再三請﹐官命罰五萬金﹐俾方成行焉。方歸爲富人以終﹐不復爲馮婦矣。後制府知之﹐嘆曰「其才可愛﹐其心不可測也﹐今而後不敢遽信人矣。」後數十年有插天飛事。

○插天飛插天飛者﹐名亦不傳﹐亦方族也﹐才更勝於九麻子矣。其貌方頤廣顙﹐美須髯﹐望如天神。學問賅洽﹐熟諳宮廷掌故。

有徒黨數十人﹐周流各省﹐專伺察地方大吏以取財。有河南巡撫某﹐以事攖上怒﹐將罪之﹐未發也。忽喧傳有操北音者數十人來﹐賃居城外某巨寺﹐終日閉門禁出入﹐惟晨開片刻通樵汲而已。數日來合城文武皆皇駭﹐祥符縣令遣幹役終日伺之。一日薄暮﹐有人出似閹狀﹐手提壺將行沽﹐役尾之至肆﹐與語不答﹐提壺返﹐悄悄掩門入。次日又遇之﹐役代給直﹐初不肯﹐繼見肆主終不受﹐乃向役謝﹐役更邀之飲﹐詢之﹐閹曰「吾主今上大阿哥也﹐因爾巡撫於某某等案得賄枉法﹐故命密訪﹐如得實﹐聖怒不可測也。爾愼勿泄﹐否則我無命矣。」役唯唯﹐亟走報﹐皆皇懼失色﹐計惟有重賄以息事耳。次日﹐自巡撫以下皆具衣冠往謁﹐車騎喧寺外。叩門不應﹐但聞敲撲聲﹑呼號聲﹐久之寂然。門忽啟﹐有二人如校尉者﹐以筐舁一屍出﹐血肉模糊﹐役見之﹐卽昨日沽酒之內監也。皆大懼﹐懍懍然報名膝行而進。插天飛則黃馬褂珊瑚冠孔雀翎如侍衛大臣狀﹐指臺坐少年謂眾官曰「爺在此﹐可行禮。」少年欠伸小語﹐眾不聞。則代宣曰「明日回京也。」皆唯唯。至暮﹐巡撫括黃金萬兩密遣之。次日黎明﹐眾官祖道於城外。忽擲一紙裹與巡撫﹐命回署啟閱。歸視之﹐乃以巨幅大書「領謝」二字。始嗒然知遇騙。道光間﹐漕﹑河兩督皆駐節淸江浦﹐有山東巡撫署河督者抵任有日矣。忽有老者衣冠謁漕督﹐謂是新河督之封翁﹐接見暢談京朝事﹐皆原原本本。旣而曰「我先小兒一日行﹐計渠亦應到矣。頃見某骨董肆有古玉數事甚佳﹐議價三千金﹐立索不欠﹐故來挪借﹐俟小兒一到卽奉還。」漕督立命舁三千金出。

正酬酢間﹐忽報新河督至。老者笑曰「渠亦應到矣。」河督入﹐見一老翁冠服極品﹐傲然踞上座﹐不爲禮﹐不知誰何﹐不敢問。老者拈須微笑曰「爾來甚善﹐爾等當有公事﹐我暫退。

」漕督送之出﹐返﹐河督問曰「彼何人﹐何倨傲若是﹖」漕督大詫曰「非公封翁耶﹖」河督曰「家君病廢在京﹐幾曾出都門者。是騙也。」急命捕之﹐已不知所往。但見綠肩輿一乘﹑紅傘一柄擲河幹而已。他說部記此者微有脫誤﹐且不知爲方氏插天飛也。久之﹐案累累﹐京外交緝﹐邏者遇於蘇州﹐偵知居專諸巷逆旅﹐乃會同地方官捕之。兵役數十人﹐圍其居﹐將縛之。方曰「姑緩我﹐我罪不至死。諸君來﹐豈可空勞。我牀下有制錢五百緡﹐冬裘尙十餘笥﹐不如請諸君分之﹐免爲他人得也。」立命置酒﹐徵歌舞﹐數十人皆醉飽﹐分其裘各數襲﹐皆披於身﹐又各攜錢十餘緡圍腰際﹐挾方行。時正深秋﹐諸人裹重裘挾錢緡﹐重累汗下﹐幾不能步。至歧途﹐方乘其不備﹐奔而逸。諸兵役喘息不屬﹐不能追也﹐遂不知所往。論者以九麻子視插天飛﹐誠所謂小巫見大巫矣。具此奇才﹐而僅以騙術稱雄﹐不亦大可惜哉﹗

●卷下

○戕官類記同治庚午﹐予在揚州﹐聞丹徒嚴某官浙江嵊縣知縣﹐忽爲署中剃髮匠所戕﹐並殺其幼女及女之乳母﹐取縣印出﹐跳舞狂歌於市﹐似有神經病者。旋獲之﹐按律治罪。是年﹐山東靑州知府某亦被戕。靑州有城守參將﹐一兵以技勇﹑資格皆應拔補馬糧﹐忽爲人以賄得﹐大怒﹐思得參將而甘心焉。乃於朔日之夜﹐伏於武廟神座下待之﹐以參將是日必來拈香也。及黎明﹐見有一三品頂戴者跪拜神前﹐突出刺之而斃。諦視﹐乃知府﹐非參將也。須臾參將至﹐乃執而置諸法。至庚午秋﹐又有張文祥刺馬新貽事。

○刺馬詳情馬新貽﹐字谷山﹐山東荷澤人﹐世爲天方教﹐由進士分發安徽卽用知縣。咸豐間﹐皖北一帶粵撚交訌﹐馬以署合肥縣失守革職﹐帶罪立功﹐唐中丞委辦廬州各鄕團練。一日與撚戰而敗﹐被擒﹐擒之者卽張文祥也。文祥本有反正意﹐優禮馬﹐且引其同類曹二虎﹑石錦標與馬深相結納﹐四人結爲兄弟。與馬約﹐縱之歸﹐請求大府招降其眾。馬歸爲中丞言﹐允之﹐張﹑曹﹑石三人遂皆投誠。大府乃檄馬選降眾設山字二營﹐令馬統之﹐張﹑曹﹑石皆爲營哨官矣。至同治四年﹐喬勤恪撫皖時﹐馬已瀳升至安徽布政﹐駐省城﹐兼營務處。抵任後﹐山字營遣散﹐張﹑曹﹑石皆隨之藩司任﹐各得差委﹐甚相得也。無何﹐曹二虎眷屬至﹐遂居藩置內。時張已微窺馬意漸薄﹐大有不屑同羣之意﹐勸曹勿接眷﹐曹不聽。曹妻旣居署中﹐不能不謁見馬夫人。馬見曹妻﹐艷之﹐竟誘與通。又以曹在家﹐不能暢所欲爲﹐遂使曹頻出短差﹐皆優美。久之﹐醜聲四播。文祥知之以告﹐曹不信。繼聞人言嘖嘖﹐乃大怒﹐欲殺妻。文祥止之曰「殺姦須雙﹐若止殺妻﹐須抵償﹐不如因而贈之﹐以全交情。

」曹首肯﹐乘間言於馬。馬大怒﹐謂污蔑大僚﹐痛加申斥。曹出語張﹐張曰「禍不遠矣﹐不如遠引爲是。」曹不能決。忽一日馬檄曹赴壽春鎭署請領軍火。時壽春鎭總兵爲徐■﹐字心泉﹐懷寧人也。喬勤恪大營駐壽州南關外﹐徐爲總營務處。曹得檄甚喜﹐欣然就道。文祥謂錦標曰「曹某此去﹐途中恐有不測﹐我與若須送之。」蓋防其中途被刺也。於是三人同行﹐至壽州﹐無他變。石笑之﹐謂張多疑﹐張亦爽然若失。及投文鎭轅謁見﹐忽中軍官持令箭下﹐喝綁通匪賊曹二虎。曹大驚﹐方欲致辯﹐徐總兵亦戎裝出。曹大聲呼冤﹐徐曰「馬大人委爾動身後﹐卽有人告爾通撚﹐欲以軍火接濟撚匪﹐已有文來﹐令卽以軍法從事﹐無多言。」遂引至市曹斬之。張跌足大慟﹐謂石曰「此仇必報﹐我與爾須任之。」石沈吟。張又曰「爾非朋友﹐我一人任之可也。」曹旣死﹐張﹑石收其屍槁葬訖﹐遂分道去﹐不知何往。至九年﹐李慶翺爲山西臬司﹐統水陸各軍防河﹐駐軍河津縣。石錦標爲李之先鋒官﹐已保至參將矣﹐一日委石稽查沿河水師各營﹐凡十一營營官公宴石於河上﹐忽有大令至調石回﹐謂有江督關文逮石至兩江對案云云﹐蓋張文祥之難作矣。時馬新貽方督兩江﹐督署尙未重建﹐借首府署駐節。署旁有箭道﹐每月課將弁於此。馬被刺之日﹐正在閱課﹐甫下座﹐忽有一遞呈呼冤者﹐文祥乘此突出刺之﹐入馬左脇﹐刀未拔出﹐傷口亦無血。方喧嚷間﹐馬回首見張曰「是爾耶﹗」復回顧左右曰「不要難爲他。」遂倒地﹐舁回臥室遂死。

張旣刺馬﹐矗立不少動。時眾兵方執呼冤者拷訊﹐文祥大呼曰「毋冤他人﹐刺馬者我也。我願已遂﹐我決不逃。」於是司道府縣聞風皆至﹐藩司梅啟照命發交上元縣收禁。時道府爲孫云錦﹐上元縣令張開祁﹑江寧令蕭某卽於上元署中同訊。余等皆在屏後竊聽。文祥上堂﹐原原本本如數家珍。兩令相對眙咢﹐莫敢錄供通詳。次日﹐商於梅啟照﹐梅曰「不便直敍。」

須令攺供浙江海盜﹐挾仇報復﹐張不肯。其後種種酷刑﹐皆逼令攺供﹐非無供也。張又云「自曹被殺後﹐我暗中隨馬數年﹐以精鋼制匕首二﹐用毒藥淬之﹐每夜人靜﹐疊牛皮四五層以刃貫之﹐初不能入﹐二年﹐五層牛皮一刃而洞穿矣﹐蓋防其冬日著重裘也。馬爲浙撫時﹐曾一遇於城隍山﹐護從甚眾﹐不能下手﹐至今乃遂志耳。」梅言於護督﹐以海盜入告。護督者﹐將軍魁玉也。奏入﹐朝命鄭惇謹爲查辦大臣。鄭未來之先﹐朝命漕督張之萬就近查辦﹐張不敢問﹐托故回任﹐乃攺命鄭也。相傳張奉命後﹐自淮來寧﹐一日舟泊瓜州﹐欲登岸如廁﹐以小隊二百持械圍護之﹐時人傳爲笑談。鄭至江寧﹐張之供仍如在上元時﹐一字不攺。鄭無如何﹐乃徇眾官之請﹐以海盜挾仇定案。

司官有顏姓者﹐於讞定後棄官而歸﹐鄭亦引疾去。其年爲同治九年庚午鄕試之年﹐馬死之日在七月下旬﹐正上下江學使者錄遺極忙時也。次日上江學使殷兆鏞考貢監場﹐題爲《若刺褐夫》﹐諸生嘩然﹐相率請示如何領題﹐殷沈吟曰「不用領題﹐不用領題。」又次日補考﹐題爲《傷人乎》﹐蓋皆謔而虐矣。

馬死後數日﹐署中一妾自縊﹐並未棺斂﹐密埋於後園中﹐卽曹妻也。時上海戲園編出《刺馬傳》全本﹐皖撫英翰聞之﹐亟函請上海道塗宗瀛出示禁止﹐並爲馬請祠請謚﹐鋪張馬之功幾與曾﹑胡埒﹐裕庚手筆也。英與馬同官安徽﹐有休戚相關之誼云。

厥後喬勤恪有七律詠其事﹐末二句云「羣公章奏分明在﹐不及歌場獨寫眞。」案旣定﹐決張文祥於金陵之小營﹐馬四親自監斬。馬四者﹐新貽之弟﹐浙江候補知縣也。定制一刀一鉤﹐命劊子以鉤鉤肉而碎割之﹐自辰至未始割畢﹐剖腹挖心而致祭焉。文祥始終未一呼號也。子一﹐閹割發黑龍江爲奴。石錦標亦革職遣戍。案旣結﹐馬四後至浙江﹐爲眾指摘﹐上官亦不禮之﹐鬱鬱死。新貽旣葬數年﹐河決荷澤﹐墓爲水所衝塌。無子。

天之報施固不爽耶。

○妻控夫彊奸潘文勤公長刑部時﹐有婦人訴其夫彊奸者。文勤曰「是必有奸夫教之﹐欲以法死其夫也。」蓋淸律載﹐夫與婦爲非法交者﹐兩相情願以和姦論﹐若婦不肯而夫用彊﹐則照彊奸論。

然有律而無案。誠以閨闈之中﹐事屬曖味﹐孰知之而孰發之哉。

故文勤一見卽知有唆使之人﹐嚴鞠果然﹐遂並唆者而治罪焉。

此吳江範瑞軒比部爲予言﹐潘文勤門生也。因憶道光中葉﹐桐城方寶慶掌刑部秋審處﹐有告室女與表弟通奸者﹐驗之處女也﹐然形迹實可疑。堂上將釋之矣﹐方命承審官曰「可驗其後庭。

」驗之非完璧﹐乃以非法淫定奸夫罪﹐而判女折贖罰鍰﹐合署稱神明焉。女歸自縊死﹐男聞亦自盡於獄。蓋此女極愛其表弟﹐而幼已字人﹐表弟亦訂婚﹐不得偕婚媾﹐遂於無可聯合之中﹐而相愛焉。又不忍以破甑貽夫羞﹐此亦可謂發乎情止乎禮義矣。

若我爲刑官﹐卽明知而故昧可也﹐何必逞此精明而傷人命哉﹗

方後授福建漳州知府﹐以墨敗﹐三子皆流落以死﹐無後﹐妻於咸豐季年亦餓死﹐人以爲谿刻之報。光稷甫侍禦云。

○科場舞獘咸豐戊午科順天鄕試大獄﹐伏法者正考官大學士柏葰﹑同考溥安﹑士子平齡等﹐又場外傳遞之程某﹐而遣戍革職者不知凡幾。原參禦史孟傳金﹐初固不料如是之嚴懲也。蓋自道光以來﹐凡士子來京應試﹐遇同鄕京官之考差者﹐必向之索關節﹐謂之條子。不必一定爲利﹐亦有爲收門生計者﹐亦有博延攬人才名者。若不向之索條子﹐則其人必見怪﹐以爲此士瞧不起我﹐因而存芥蒂者有之。故熱中之士﹐亦樂得乞條子也。此風已久﹐昌言無忌﹐恬不爲怪。及戊午事起﹐而此風遂絕。事後執政諸大老皆覺殺人太多﹐追咎孟禦史多事﹐遂摭他事發回原衙門。

自是科場嚴肅者十年。己未會試﹐奉待旨加倍嚴搜﹐片紙隻字皆不敢挾入。光稷甫侍禦卽此科中式者﹐爲予言。至同治攺元﹐慈禧秉政﹐博寬大之名﹐凡派搜檢之王大臣請訓時﹐必諭之曰「勤愼當差﹐莫要多事。」卽隱示以勿搜也。而士子之懷挾﹐直可設一絕大書肆矣。至同治庚午科﹐江寧有劉汝霖者﹐時文髙手也﹐爲人代作而中。嗣是每科富貴子弟皆劉之生計矣﹐劉成進士始已。繼起者爲陳光宇﹐爲周鉞﹐皆江寧槍手之卓卓者﹐所代中不知凡幾。陳入翰林後﹐竟因此永不準考差﹐周後亦分發河南知府。繼陳﹑周而起者無數矣﹐直至停科舉之日止。蓋江南一闈﹐行賄於考官者尙無其人﹐惟代作者實繁有徒。北闈自光緒攺元後﹐此風亦盛﹐初猶鄕試爲之﹐繼乃會試亦分然爲之。戊戌會試﹐有寶應劉某者以一人而中三進士﹐且得一會元﹐執政知之﹐廷試時會元與劉皆抑至三甲﹐會元用中書﹐劉用主事。二人書法皆佳﹐皆可得翰林者也﹐當道不敢興大獄﹐聊示薄懲而已。至湖南主考楊泰亨﹑陜西主考周錫恩﹑浙江主考費念慈大張旗鼓出賣舉人﹐更卑卑不足道矣。此科場气運之所以終﹐而國之所以亡也。

○書楊乃武獄浙之上虞縣有土娼葛畢氏者﹐葛品蓮之妻也﹐艷名噪一時。

縣令劉某之子暱焉﹐邑諸生楊乃武亦暱焉。楊固虎而冠者﹐邑人皆畏之﹐劉之子更嫉之。楊欲娶葛爲妾﹐葛曰「俟爾今科中式則從爾。」榜發﹐楊果雋﹐謂葛曰「今可如願矣。」葛曰「前言戲之耳﹐吾有夫在﹐不能自主也。」楊曰「是何傷﹖」正言間﹐劉子至﹐聞楊語﹐返身去。楊聞有人來﹐亦去。

次日而葛夫中毒死矣﹐報官請驗﹐縣令遣典史攜忤作往﹐艸艸驗訖。聞楊有納妾語﹐卽逮楊﹐訊不承。令怒﹐詳革舉人﹐刑訊終不服。遂系楊﹑葛於獄﹐延至四年之久。每更一官﹐楊必具辯狀﹐皆不直楊﹐然又無左證﹐而劉令子又死福星輪船之難﹐浙之大吏將以楊定讞抵罪﹐而坐葛以謀死親夫矣。會有某國公使在總署宣言﹐貴國刑獄﹐不過如楊乃武案含糊了結耳。恭親王聞之﹐立命提全案至京﹐發刑部嚴訊。原審之劉令﹐葛品蓮之屍棺﹐皆提至京。及開棺檢驗﹐見屍有白須﹐且以絲棉包裹﹐兩手指甲皆修潔﹐旣不類窶人子﹐又非少年﹐又無毒斃痕迹。訊劉﹐劉亦無從置對﹐蓋始終未見屍也。於是劉遣戍﹐楊﹑葛皆釋放﹐案遂結。此案到京之日﹐刑部署中觀者如堵墻﹐幾無插足地。陸確齋比部﹐江西司司員也﹐亦往觀。據云葛氏肥白﹐頗有風致云。葛出後﹐削髮爲尼。楊則不知所之。或云當劉子聞楊語時﹐卽潛以毒置葛品蓮茶甌中﹐品蓮飲之致死﹔或又曰劉子常攜毒﹐備覬便毒楊者﹐未知孰是。要之劉子之死於海﹐似有天道。楊𨿽非佳士﹐此案似非所爲。又聞楊每於供詞畫押時﹐以「屈打成招」四字編爲花押書之。吾以爲楊必有隱匿﹐冥冥中特借此以懲之耳。

○死生有命光緒元年﹐上海招商局以福星輪船載海運糧米赴津﹐附舟者江浙海運委員三十餘人﹐又搭客數十人。行至黑水洋﹐遇大霧﹐適迎面一船來﹐未及避﹐被撞而沈。時當半夜﹐全船之人皆已寢﹐遂及於難。委員中有一滿人者﹐將自蘇起程時﹐夢有人持一文牘示之﹐大書「水府」二字於牘面﹐云有公事相邀會議。醒卽言於人﹐以爲不祥﹐將攺由陸行﹐聞者嗤之。其人亦以爲夢境無足憑﹐遂至滬附福星而死。此滿人予尙至其家爲人致賻金焉﹐今忘其名矣。中國鬼神之說甚不可解。又有一林姓者﹐亦海運委員也﹐動身之日﹐已薄暮矣﹐一犬橫臥於大門外﹐林未之見﹐誤踹犬身﹐傾跌傷足﹐不能行﹐攺期焉﹐竟免於難﹐莫謂此中無天道焉。

○海王村人物今京師之琉璃廠乃前明官窯制琉璃瓦之地﹐基址尙存。在元爲海王村。淸初尙不繁盛﹐至乾隆間始成市肆。凡骨董﹑書籍﹑字畫﹑碑帖﹑南紙各肆﹐皆麇集於是﹐幾無他物焉。上至公卿﹐下至士子﹐莫不以此地爲雅遊而消遣歲月。加以每逢鄕會試放榜之前一日﹐又於此賣紅錄﹐應試者欲先睹爲快﹐倍形擁擠。至每年正月初六起至十六日止﹐謂之開廠甸﹐合九城之地攤皆聚於廠之隙地﹐而東頭之火神廟﹐則珍寶書畫骨董陳列如山阜﹐王公貴人命婦嬌娃車馬闐塞無插足地﹐十日乃止。此廠肆主人所以皆工應對﹐講酬酢﹐甚者讀書考據﹐以便與名人往還者不知凡幾﹐不似外省肆傭之語言無味面目可憎也。予出入京師幾三十年﹐廠肆之人幾無不識予者﹐以予所知有數人焉。

有若琴師張春圃者﹐其志節髙尙﹐已紀於前矣。有若劉振卿者﹐山西太平縣人﹐傭於徳寶齋骨董肆﹐晝則應酬交易﹐夜則手一編專攻金石之學﹐嘗著《化度寺碑圖考》﹐洋洋數千言﹐幾使翁北平無從置喙﹐皆信而有徵﹐非武斷也。徳寶齋主人李誠甫﹐亦山西太平人。肆始於咸豐季年﹐僅千金資本耳﹐李乃受友人之托而設者。其規矩之嚴肅﹐出納之不苟﹐三十年如一日﹐今則其肆已逾十萬金矣。誠甫能鑑別古彜器甚精﹐潘文勤﹑王文敏所蓄﹐大半皆出其手。誠甫卒﹐其猶子徳宣繼之﹐亦如誠甫在日﹐猶蒸蒸日上也。有若李雲從者﹐直隸故城人。幼習碑賈﹐長益肆力於考據。當光緒初年﹐各衙門派員恭送玉牒至盛京﹐盛伯兮侍郎﹑王蓮生祭酒﹑端陶齋尙書﹐皆在其中。一日夜宿某站﹐盛與王縱談碑版﹐端詢之﹐王奮然曰「爾但知挾優飲酒耳﹐何足語此。」端拍案曰「三年後再見﹗」及歸﹐遂訪廠肆之精於碑版者﹐得李雲從﹐朝夕討論﹐購宋明拓本無數﹐又購碑碣亦無數。其第一次所購﹐卽郛休碑也﹐以五百金得之﹐羅列滿庭院﹐果不三年而遂負精鑑之名矣。雲從爲潘文勤所賞識﹐有所售輒如數以償﹐故雲從得以揮霍十餘年﹐終以貧死。

至書肆主人﹐於目錄之學﹐尢終身習之者也。光緒初﹐寶森堂之李雨亭﹐善成堂之饒某﹐其後又有李蘭甫﹑談篤生諸人﹐言及各朝書板﹑書式﹑著者﹑刻者﹐歷歷如數家珍﹐士大夫萬不能及焉。又有袁回子者﹐江寧人。亦精於鑑別碑帖﹐某拓本多字﹐某拓本少字﹐背誦如流。有若古泉劉者﹐父子皆以售古泉爲業﹐其考據泉之種類﹐有出乎各家著錄之外者﹐惜文理不通﹐不能著述爲可恨耳。至博古齋主人祝某﹐鑑賞爲咸﹑同間第一﹐人皆推重之。炳半聾時爲予言。予生也晚﹐不及見此人矣。及新學盛行﹐廠肆多雜售石印鉛板諸書﹐科學儀器之屬﹐而好古之士﹐日見寥寥。此種商業與此種人物﹐皆將成廣陵散矣。世運升降盛衰之故﹐不其然哉﹗不其然哉﹗予深惜闤闠中有如是之人﹐而無人傳之也﹐因拉雜書之。

○程堡殉難丹徒吳封翁啟﹐軍機章京臺朗﹑監察禦史臺壽之父也。咸豐戊﹑己間﹐由京攜家僑居蘇州﹐翁時年七十餘﹐形貌魁梧﹐白須渥丹﹐性復伉爽﹐能飲健談﹐座客常滿。日者有客自京來﹐翁觴之。客程姓﹐名堡﹐字鎭伯。先世亦丹徒人﹐惟堡官京師已三世矣。時以京曹截取道員發浙江﹐道出蘇州。年五十餘﹐無子女﹐僅攜老妻與一僕而已。居翁家數日﹐終日求寶刀名馬﹐翁笑之。程曰「今粵寇未靖﹐浙與賊鄰﹐豈必無戰事﹐吾今往當請纓自效﹐與長槍大戟相周旋﹐不願以毛錐子露頭角也。」

迨至浙﹐未三月﹐賊襲杭﹐陷之。會提督張玉良援師至﹐卽克復﹐前後僅三日也。而堡死矣。先是﹐賊之來也﹐爲徽寧之敗賊﹐僅三千餘人。堡所居去賊尙遠﹐聞賊入﹐大怒﹐發衝冠﹐髯奮張﹐揮刀出門﹐擊殺數十百人﹐賊麇集交刃之﹐遂殞﹐妻亦自縊。其僕於賊去後﹐殮其夫婦﹐而至蘇述其狀於翁。翁大哭﹐設位祭之﹐且歸葬其櫬於祖籍焉。嗟乎﹗堡一候補官耳﹐無守土之責﹐何必死﹖卽不出殺賊﹐亦無人責以不義者﹐更何必死﹖而堡也則深以未酬其志﹐必欲殺賊以死﹐死忠義也。杭城旣復﹐未聞當事有褒卹之者﹐是豈遺忘之耶﹖抑以死之無名﹐而不措意耶﹖予嘗聞先君子言之甚詳﹐故特表而出之。

○勝保事類記勝保﹐字克齋﹐滿州鑲藍旗人﹐以乙榜任國子監助教﹐轉翰林﹐開坊洊至侍郎﹐尙書銜太子少保而終。其居官事迹﹐載在國史﹐不必記。記其由皖豫入陜瑣事﹐皆聞之先君子者。先君子以咸豐十一年冬入勝保潁州戎幕﹐相從至河南至陜西﹐至同治二年春逮問而止。前後十六月中﹐所見甚夥﹐頗足記也。

豫有邢家寨者﹐附撚逆者也。寨主邢萬鈞﹐曾擄勝保弟恩保而污辱之。至是恩保爲翼長﹐潁州圍解﹐乘勝攻克邢家寨﹐捕邢萬鈞並捕其妻妾子女﹐恩保令兵士於白晝污而斬之。又制一刀﹐銘曰「斬邢萬鈞之刀」﹐用以磔之而泄忿焉。及勝獲罪﹐恩亦遣戍黑龍江﹐久之無以爲生﹐遂入馬賊黨﹐爲將軍銘安捕斬之。有張龍者﹐宿州人﹐亦撚首也。其妻曰劉三姑娘﹐美而勇﹐嘗披紅錦袍﹐插雙雉尾﹐乘駿馬舞雙刀﹐人莫敢敵。張龍有外寵﹐劉銜之次骨。勝知之﹐使人誘劉以爲義女﹐劉感勝﹐遂刺殺龍以眾降。勝又慮人之多言也﹐以劉配部將某。勝敗﹐劉復暗結苗沛霖圖舉事﹐爲蒙城知縣尹春霖所殺﹐並其夫斬之。

苗沛霖者﹐鳳陽諸生﹐性陰鷙慓悍﹐有兵略。以團練保衛功﹐洊至布政使銜四川川北道巴圖魯﹐又暗通粵寇洪秀全﹐封爲秦王。夜郎自大﹐目無餘子﹐獨服膺勝保﹐執弟子禮甚恭。僞英王陳玉成自安慶爲曾忠襄所敗﹐全軍皆沒﹐窮無所歸﹐走鳳陽投苗。苗匿而不見﹐使其侄天慶縛獻於勝。時勝駐軍於河陜之交﹐得陳大喜﹐克日親訊﹐盛設軍衛。陳立而不跪﹐大笑曰「爾乃我手中敗將﹐尙靦然髙坐以訊我乎﹗」因歷舉與勝交綏事。勝大慚﹐命囚之﹐鋪張入奏﹐冀行獻俘大典以矜其功。批答反斥其妄﹐並命就地正法。大失所望﹐遂切齒於曾氏矣。陳之囚也﹐有精舍三椽﹐陳設皆備﹐環以木柵﹐兵守之。先君子與馮魯川﹑裕朗西皆往見。貌極秀美﹐長不逾中人﹐二目下皆有黑點﹐此「四眼狗」之稱所由來也。吐屬極風雅﹐熟讀歷代兵史﹐侃侃而談﹐旁若無人。裕舉賊中悍將以繩之﹐則曰「皆非將才﹐惟馮雲山﹑石達開差可耳。我死﹐我朝不振矣。」

無一語及私。迨伏誅﹐所上供詞皆裕手筆﹐非眞也。陳妻絕美﹐勝納之﹐寵專房﹐隨軍次焉。勝性豪侈﹐聲色狗馬皆酷嗜。生平慕年羹堯之爲人﹐故收局亦如之。勝每食必方丈﹐每肴必二器﹐食之甘﹐則曰以此賜文案某﹐蓋仿上方賜食之體也。然惟文案得與﹐他不得焉。一日者﹐先君子報謁某於他所﹐忽奉勝召﹐遂亟歸。勝曰「大帥之文案﹐猶皇上之軍機﹐至尊貴至機密﹐不得與他員相往來者﹐爾何報謁之有﹖」勝豪於飲﹐每食必傳文案一人侍宴。初﹐先君子與馮﹑裕皆常侍宴者﹐繼以先君子不能飲﹐遂命馮﹑裕以爲常。一日軍次同州境﹐忽謂文案諸員曰「今午食韭黃甚佳﹐晚飧時與諸君共嘗之。」及就坐﹐詢韭黃﹐則棄其餘於臨潼矣。大怒﹐立斬庖人於席前﹐期明早必得。諸庖人大駭﹐飛馬往回二百餘里﹐取以進﹐其泰侈如此。馮魯川﹐山西進士﹐由刑部郎簡放廬州知府﹐出京赴任﹐道由河南﹐勝奏畱軍中司章奏。馮端人也﹐髙尙澹泊﹐不趨時習。一日與勝言論不翕﹐決然捨去﹐恐面辭不得﹐畱書別之。

勝閱書大驚﹐亟命材官賫狐裘一襲﹑白金二百﹐飛騎追馮還﹐戒之曰「如馮不歸﹐殺爾無赦。」並手書致馮﹐略曰「計此書達左右時﹐公度韓侯嶺矣﹐此卽『雪擁藍關馬不前』﹐昔退之咨嗟太息之地也。公於軍事𨿽非所長﹐然品望學問當代所重﹐所以拳拳於公者﹐以公之品學足以表率羣倫也。」云云。

馮得書卽返﹐勝大慰。先君子私詢於馮曰「公何以去而復返﹖」馮曰「勝𨿽跋扈恣睢﹐然能重斯文﹐言亦出於至誠﹐可感也。」勝之章奏往往自屬艸﹐動輒曰「先皇帝曾獎臣以忠勇性成赤心報國」﹐蓋指咸豐間與英人戰八里橋事也﹔又曰「古語有云﹐閫以外將軍治之﹐非朝廷所能遙制」﹔又曰「漢周亞夫壁細柳時﹐軍中但聞將軍令﹐不聞天子詔」。此三語時時用之。意以爲太后婦人﹐同治幼稚﹐恐其牽掣耳。而不知致死之由﹐卽伏於此矣。至西安日﹐入行臺﹐甫下輿﹐而冠上珊瑚珠忽不見﹐徧覓不得﹐識者已知爲不祥矣。及事敗年餘﹐有人於地肆上以錢四百購得之﹐可詫也。入陜後﹐各省督撫交章劾勝﹐有劾其貪財好色者﹐有劾其按兵不動者﹐有劾其軍中降眾雜出﹐漫無紀律者﹐惟河南巡撫嚴樹森一疏最刻毒﹐略曰「回撚癬疥之患﹐粵寇亦不過支體之患﹐惟勝保爲腹心大患。

觀其平日奏章﹐不臣之心已可槪見。至其冒功侵餉﹑漁色害民﹐猶其餘事。」云云。相傳爲桐城方宗誠手筆。是以慈禧震怒﹐立下逮問之旨﹐而獄成矣。初﹐勝之至陜也﹐軍機處有密書至﹐屬其日內切勿上言觸怒﹐因廷議將以陜撫﹑甘督二者擇一簡任﹐俾專力於西北軍事。勝得書示文案諸員曰﹕姑妄聽之。」逾數日無耗﹐又曰「是或有變﹐不得不上言利害以要之。」眾勸稍緩不聽﹐乃自屬稿﹐略曰「凡治軍非本省大吏則呼應不靈﹐卽如官文﹑胡林翼﹑曾國藩﹑左宗棠等﹐皆以本省大吏治本省兵事﹐故事半而功倍。臣以客官辦西北軍務﹐協餉仰給於各省﹐又不能按數以濟﹐兵力不敷﹐又無從召募﹐以致事事竭蹶﹐難奏厥功。若欲使臣專顧西北﹐則非得一實缺封疆﹐不足集事。」

奏上﹐大受申飭﹐至謂該大臣跋扈情形﹐已可槪見﹐不匝月而逮問矣。勝之爲欽差大臣也﹐與河﹑陜兩省巡撫皆朱筆札文﹐文案諸員嘗諫之﹐勝曰「爾輩何知﹐欽差大臣者卽昔之大將軍也。大將軍與督撫例用札﹐不以品級論也。」在陜日﹐有駐防副都統髙福者﹐出言頂撞﹐勝大怒呼杖﹐髙福曰「等二品耳﹐何得杖我﹖」勝曰「我欽差大臣也﹐以軍法且可斬﹐何止杖﹗」立命杖二百逐之出。後之劾疏﹐髙福亦其一也。又有徳楞額者﹐初幫辦陜西軍務﹐亦副都統也。勝至劾去﹐降參領﹐俾統一軍壁黃河岸﹐徳亦銜之。逮問之旨密交多隆阿自賫﹐卽代勝爲欽差大臣者。至之日﹐勝方置酒髙會﹐賓客滿座。有諜者報曰「灞橋南忽增營壘三十餘座﹐不知誰何。」蓋橋之北爲回逆所據也。須臾又報曰「來者聞爲將軍多隆阿也。」勝綽髯沈吟曰「豈朝廷命多來受節制乎﹖若然﹐則不待營壘成卽當入城進謁矣。姑飲酒﹐且聽之。」有登城見望者﹐而連營十餘里﹐刁鬥森嚴﹐燈火相屬﹐寂無人聲。歸而相謂曰「事不妙矣。」有潛行整裝待發者。甫黎明﹐忽報多將軍至。將軍下馬﹐昂然入中門﹐手舉黃封﹐髙呼曰「勝保接旨。」勝失色﹐卽設香案跪聽宣讀。讀畢﹐並問曰「勝保遵旨否﹖」勝對曰「遵旨。」多卽命取關防至﹐驗畢﹐交一弁捧之。謂從官曰「奉旨查抄﹐除文武僚屬外﹐皆發封記簿。」勝再三懇﹐多曰「與爾八駝行李﹐其餘皆簿錄之。」當卽摘去珊瑚頂孔雀翎﹐易素服待罪﹐遣兵百人守之。凡文武員弁兵卒役夫﹐皆遵旨投多軍矣。所不去者﹐幕中四人耳﹐一先君子﹐一馮魯川﹐一裕朗西﹐一丁友笙也。魯川尙作諧語曰「諸君不觀降者乎﹖明日皆將傲我矣。」勝於此驕容盡斂﹐淒然無色。平日庖人四十八人﹐僅存其二。紅旗小隊二百﹐並旗械皆不見﹐材官之便捷者皆亡去﹐所存者老僕三人﹐圉人二﹐皆勝官翰林時舊役也。是晚卽聞炮聲隆隆﹐徹夜不息。次日黎明﹐人報灞橋克復﹐回壘皆掃平矣。卽勝四十餘日所不能攻克者也。逾數日﹐文案舊員楊某﹐頭銜一新﹐欣欣然謂先君子曰「克復灞橋保案﹐已得知府銜直隸州矣。公等不入多軍﹐眞愚也。」一笑置之。

不數日﹐勝就道﹐例以鐵索纏輿杠﹐示鎖拿意。甫至河﹐徳楞額截其輜重侍妾而去﹐勝訴於多﹐始返其輜重﹐而畱其侍妾﹐謂人曰「此陳玉成賊婦也﹐不得隨行。」勝亦無如何。四人者﹐送至山西蒲州府﹐灑淚而別﹐勝猶人贈百金爲舟車資也。

於是四人遂分道矣﹐馮魯川往安徽赴任﹐裕朗西往江北寶應省親﹐丁友笙往河南﹐先君子由淸江至泰州﹐攜予返上海。魯川名志沂﹐山西代州人。朗西名庚﹐漢軍正白旗人﹐原姓徐。父聯翰庭﹐曾爲江蘇縣令。友笙名憲錚﹐懷寧人﹐後不知所終。

勝至京﹐系刑部獄﹐奉旨嚴訊﹐猶桀驁不馴﹐訊其河南奸淫案﹐答曰有之。河內李棠階﹑商城周祖培兩家婦人無老幼皆淫之。

周大怒﹐其後賜帛之命﹐皆周成之也。是時周值樞府﹐李掌刑部﹐死之日﹐周監刑。勝曰「勝保臨刑呼冤﹐乞代奏。」周曰「聖意難回。」遂死之。勝有印章二﹐一曰「我戰則克」﹐一曰「十五入泮宮﹐二十入詞林﹐三十爲大將」﹐皆生平得意事也。當庚申年﹐文宗北狩﹐洋兵入京﹐和議成﹐議建總理衙門以治外交事。大宴各國洋使於禮部堂上﹐英使巴夏理首座。

酒酣﹐勝笑謂巴曰「今日和議已成﹐誓約已定﹐然兩軍究未分勝負也。今將與君會獵於郊外﹐勝負無與國事﹐第請與君之士戲耳﹐可乎﹖」巴大恐﹐乞恭親王和解之。勝大笑曰「彼懼我矣。」蓋是時勝奉命總統各省援兵﹐位諸將帥上﹐當時援師至者十三萬﹐故巴恐也。八里橋之戰﹐勝一生最得意事也。

洋兵麇集﹐僧忠親王戰不利﹐大沽失守﹐近逼北塘。八里橋者﹐距北通州八里。洋兵欺我無人﹐長驅而入﹐至橋﹐勝扼之﹐炮彈破馬腹﹐頷受微傷﹐易馬與戰﹐卒敗洋兵。厥後和議易成﹐未受大累﹐未始非勝一戰之力也。當時勝裹創入見﹐故文宗獎之曰「忠勇性成﹐赤心報國。」豈知此二語卽長其傲﹐速其死哉。當洋兵之焚圓明園也﹐珠玉珍寶皆掠去﹐獨書畫古玩棄而不顧。有土寇二百餘﹐掠所餘而遁。至中途﹐遇勝﹐聚而殲旃﹐盡得其所有。簿錄京宅時﹐並其第皆賜兆公焉。兆公者﹐慈禧姊子﹐於穆宗爲中表行也。同治季年﹐兆公之母死﹐居喪不哀﹐慈禧大怒﹐命盡室所有爲皇老老焚之。皇老老者﹐卽其姊之俗稱也﹐焚三日夜始竟。焚之時﹐命護軍統領率千人監視之﹐於是勝所得與歷年禦賜物皆蕩然矣。聞勝所得者﹐有項墨林進呈之物數百種﹐他稱是﹐亦書畫之浩劫哉。此事炳半聾見之﹐爲予言。勝一子海某爲藍翎侍衛﹐以事遭斥﹐同治壬﹑癸間﹐飄泊至皖﹐英果敏憐之﹐爲集資納同知﹐分安徽。英去﹐亦不知所終。予隨侍先君子在皖南時﹐有揚州人馮繼昌者﹐曾在勝軍爲文案小吏﹐後爲皖北牧令﹐謂一日奉使至宿州﹐見旅捨有執泛掃役者﹐貌酷類勝﹐面亦半靑色﹐密訪之﹐知其母少時曾一度侍勝寢。蓋過境時﹐地方官所進之土妓也﹐而貴種淪爲下賤矣。故世之疵勝者﹐皆謂勝有應得之罪。惟曾文正有言﹐勝克齋有克復保衛之功﹐無失地喪師之過﹐𨿽有私罪而無死罪﹐人皆服其公允云。考勝所部惟雷正綰一軍二千人爲官兵﹐其餘則苗沛霖萬人﹐宋景詩八百人﹐長槍會也﹐又山東大刀會千人﹐合之不滿五萬千人。苗軍之餓﹐沛霖自稱報效者﹔雷軍則就餉於陜者﹔其餘則或有或無﹐不能按時按數也。卽如先君子在戎幕時﹐文牘所載皆號稱月二百金﹐實則月僅得六七千金耳。蓋各路協餉皆積欠﹐間有來者﹐必先盡勝揮霍﹐揮霍所餘﹐乃歸軍用耳。一日者方至同州﹐雷軍後至﹐猝遇賊伏﹐未及備﹐遂大敗﹐死傷枕藉。雷正綰痛哭入﹐求發卹賞﹐勝無以應。須臾負傷者累累舁至轅門下﹐徹夜呻吟﹐無過而問者。先君子謂人曰「實令人慘不忍睹也。」嗚呼﹗勝治軍如此﹐自奉又如此﹐焉得不敗。就逮之次日﹐苗沛霖率所部返皖北而叛。宋景詩驟馬挺槍而來﹐哭拜於勝前曰「沐恩不能終事公矣﹐世事尙有公道哉﹗」擲冠帶於階下﹐率八百人呼嘯而去﹐一渡河卽大掠﹐後爲宋慶所滅。大刀會亦返山東作亂。故曾國荃劾勝疏云「勝保軍營﹐降眾雜出。」誠哉是言﹐未之誣也。予嘗論勝之爲人﹐瑕瑜互見﹐然瑕多而瑜少﹐是殆不學無術之故哉﹗然固一世之雄也。

○冤鬼索命苗沛霖之叛歸皖北也﹐皖豫之交響應者大小一千六百餘寨﹐其中勝兵者不下四十萬人。有勸苗勾結張宗儒﹑任柱等大股撚逆直撲京津者﹐而苗逆必欲得蒙城爲根據地﹐圍攻月餘不下﹐蓋縣令尹某深得民心﹐竭力守禦也。會僧忠親王援師至﹐內外夾擊﹐苗大敗潰。沛霖乘肩輿夜遁﹐有步卒二尾之曠野﹐殺苗割其首﹐將以獻王。至中途﹐遇王萬靑率兵巡緝至﹐驗其首信﹐遂受其降﹐匿二卒於營﹐至夜殺之﹐而以苗首級赴王師報功。

王大喜﹐立賞萬金﹐翌日卽專折奏保提督黃馬褂﹑輕車都尉世職。萬靑家淸淮﹐旣思富且貴矣﹐不可不誇耀鄕裏﹐遂乞假﹐以巨舟載金而歸。將至家﹐忽瞪目變色﹐趨至鷁首﹐若與人撐拒狀﹐大呼曰「莫捉莫捉﹐我卽去卽去。我不合殺爾冒爾功﹐我知罪矣。」言畢噴血而死。其從者知其事﹐言於人﹐謂實二卒索命也。異哉﹗豈中國眞有鬼神哉﹗豈鬼眞能爲厲哉﹗西醫曰﹐肝經熱血妄行﹐則生平惡迹皆現象。是說也﹐然乎﹖否乎﹖然予必主爲厲之說﹐可以警世人之爲惡者。

○裕庚出身始末裕庚字朗西﹐本姓徐﹐爲漢軍正白旗人。父聯某﹐字翰庭﹐道﹑咸間任江蘇縣令﹐君子人也。庚貌岐嶷﹐幼而聰穎﹐讀書十行並下﹐過目成誦。有譽庚於其父者﹐聯曰「是兒聰穎自恃﹐不受範圍﹐愈貴顯愈不能保令名﹐吾料其必墮家聲﹐非福也。」太息而罷。庚年十二卽入國子監肄業。時勝保爲滿助教﹐亟愛之﹐遂由官學生入泮。十四食餼﹐十六選優貢。累應鄕舉不第﹐遂就職州同﹐從勝保軍﹐甫逾弱冠耳。下筆千言﹐倚馬可待﹐縱橫跌宕有奇气。凡奏報軍事﹐極鋪張揚厲之致﹐令閱者動目﹐故所至倒屣。勝敗後﹐裕回江北省親﹐旋丁父艱。會馮魯川已由廬州知府權盧鳳道﹐隨巡撫喬勤恪駐壽州。馮與喬同年同鄕﹐又京師舊好﹐言聽計從。裕得馮汲引﹐入喬戎幕﹐司章奏﹐喬甚倚重之。同治五年﹐喬調撫陜西﹐裕亦相從﹐已洊升知府矣。喬乞休﹐英果敏撫皖﹐又入英幕﹐而權勢愈盛。

甲戌歲杪﹐果敏擢廣督﹐裕以道員畱廣東﹐事無大小﹐一決於裕﹐英惟畫諾而已。粵有二督之稱﹐其信任如此。闈姓捐事起﹐英入奏﹐謂歲可益百萬﹐不待命下﹐卽布告舉行。巡撫張兆棟﹑將軍長善﹑都統果勒敏交章劾之﹐英﹑裕皆革職﹐未半年也。

英舉家返京﹐裕亦隨之。光緒三年﹐起英爲烏魯木齊都統﹐期年卒於任。裕侘傺無聊﹐有言於李文忠者﹐謂裕才可用﹐遂至津﹐文忠眾人遇之。適劉銘傳授臺灣巡撫﹐延裕往﹐得開復知府﹐發湖北。時鄂督爲張文襄﹐一見驚爲奇才﹐歷畀沙市﹑漢口釐稅事﹐皆鄂省美任也。復得道員﹐以明保送部﹐轉內閣侍讀學士。奉使法國﹐六年歸﹐升三品卿﹐而雙目瞽矣﹐以至於死。裕妻前死﹐遺一子曰奎齡。妻婢鳳兒者﹐赤腳婢也﹐裕悅之﹐寵專房。繼又納京師妓﹐不容於鳳兒﹐服毒死。及罷官入都﹐邂逅一洋妓﹐實洋父華母所生也。洋妓者﹐家上海﹐有所歡入京﹐追蹤覓之不得﹐乃遇裕﹐納之。鳳兒不忿﹐而洋妓陰狠﹐能以術使裕絕鳳兒且淩虐之。鳳兒不堪其虐﹐亦自經。於是洋妓以爲莫予毒也已﹐與裕約﹐不得再納妾﹐不得再有外遇﹐气日張﹐權日重﹐玩裕於股掌之上﹐而服從終身焉。久之立爲繼室﹐逼奎齡夫婦母之。奎齡不從﹐逃之蕪湖﹐匿縣令鄒雋之署中。雋之卽淸末外務部尙書鄒嘉來之父也。無何病死﹐鄒爲之殮。奎齡妻爲覺羅續慶女﹐締姻時﹐續方爲潁州守。續無子﹐僅一女﹐甚鐘愛﹐嫁後﹐續夫婦相繼亡。及奎齡逃﹐洋妓遂褫其婦之衣飾﹐斥爲爨婢﹐婦不從﹐鞭之。裕偶緩頰﹐則誣以新臺之恥。久之﹐裕亦與之俱化﹐而朝夕鞭撻矣。裕之鄰爲英教士居﹐常聞呼號之慘﹐得其情﹐甚怒﹐將與理論經﹐始稍稍斂其鋒﹐然續女亦傷重死矣。當洋妓之奔裕也﹐攜一子﹐小字羊哥﹐卽上海所歡之種也。繼又爲裕生一子二女﹐裕更視爲天上人矣。洋妓固有才﹐凡英﹑法語言文字及外國音樂技藝皆能之。

二女旣長﹐亦工語言文字之學﹐嘗夤緣入宮爲通譯﹐西國命婦之覲慈禧者﹐皆二女爲傳言﹐以故勢傾中外。會有外國女畫師者﹐慈禧命其繪油像甚肖﹐將酬以資。畫師以其爲太后也﹐不索值。而二女竟中飽八萬金。未幾爲慈禧所聞﹐逐之出宮﹐乃之津之滬﹐廣交遊﹐開跳舞會﹐泰西之巨商皆與往來。二子名勛齡﹑馨齡﹐皆入資爲道員﹐馨分湖北﹐勛分江南﹐皆爲端忠敏所擯﹐不知所往。及裕庚死﹐洋妓率其二女流寓上海有年﹐今不知所終﹐或曰隨洋人至歐洲矣。語云﹐知子莫若父﹐觀裕庚之結局﹐而聯翰庭之言驗矣。

○劉傳楨出身始末皖撫喬勤恪公駐軍壽州時﹐上元宗湘文太守源瀚薦一人來﹐曰劉傳楨。宗之未仕浙也﹐曾從事江北糧臺﹐勤恪時爲兩淮運使﹐管糧臺事﹐駐泰州﹐倚宗爲左右手。劉之來卽委內署文案﹐劉不能文﹐不稱職﹐以宗薦故耳。劉時年二十餘﹐美丰儀﹐衣幍蘊藉﹐風流自賞。馮魯川嘲之云「顧影翩翩劉太守」﹐卽指傳楨也。劉𨿽年少﹐已知府用直隸州矣。旣入幕﹐見裕庚爲喬所重﹐深相結納﹐師事之﹐率妻子與裕同居﹐裕亦不吝教誨﹐年餘﹐居然能爲公牘文字﹐卽書法亦酷似﹐其小有才如此。繼知先君子與馮魯川皆裕舊侶﹐亦過從甚密﹐厚貌深情﹐人皆不以爲忤。考其官之由來﹐則得之豫勝營。豫勝營者﹐李世忠歸誠後所統之軍﹐皆降眾也。劉入營後不一年﹐由白丁而至四品官孔雀翎。或曰李艷其貌﹐將以官爲餌而龍陽之。劉微窺其意不善﹐遂托故而逃﹐投勤恪也。迨勤恪入陜﹐繼之者爲英果敏﹐劉大見信用﹐管捐輸釐金諸要職﹐亦三品銜記名道矣。同治庚﹑辛間﹐揚州捐輸分局亦劉所轄也﹐故時來揚﹐藉稽核公事爲名爲治遊計。一日者遇李世忠於靑樓﹐劉莊客對之﹐李笑曰「爾勿作態﹐爾忘在營時爲我提虎子邪﹖」劉大恨次骨﹐從此不敢與李相見。在揚州以八百金購一小家女﹐年華碧玉﹐楚楚動人﹐畏人多言﹐不敢以捐局爲金屋﹐攜至炮艇中設陽臺焉。於是鬢影衣香掩映於長槍大戟間矣。劉時駐蕪湖管皖南釐政﹐歲必數遊揚州以爲常。無何﹐英果敏丁外艱。滿大員例持服百日卽視事﹐惟果敏父沒於京﹐須奔喪回旗守制﹐遂陳請半歲假。

當是時﹐議所以護撫印者。故事﹐惟布政合格。時布政爲張兆棟﹐按察爲裕祿﹐兆棟孤介不與諸人洽﹐而裕祿則與劉傳楨﹑裕庚皆結爲兄弟﹐情好甚密﹐劉乃與裕庚謀﹐慫恿果敏奏請裕祿護撫印。旣捨布政而取按察﹐則疏中於張不能無微詞﹐兆棟深銜之﹐粵東惡感﹐蓋根於此矣。假滿英回皖﹐張亦擢廣撫去﹐裕祿則坐升布政。同治甲戌冬﹐果敏擢粵督﹐裕祿又坐升皖撫。

傳楨﹑裕庚皆爲果敏所奏調。裕庚隨果敏先行﹐傳楨有未了事﹐約後期。不意次年五月﹐因擅開闈姓捐﹐英﹑裕皆劾革矣。於是傳楨仍畱皖﹐信用如故。繼而權安廬鳳潁等道﹐駸駸乎將膺簡命而大用焉。數年﹐裕祿擢鄂督﹐傳楨自以爲皖中老吏﹐新撫必倚重﹐忽爲禦史所糾﹐奉旨命江督查辦。勘云「劉傳楨有奔走肆應之才﹐無監守臨民之器。」降通判﹐賦閒年餘﹐夤緣李文忠﹐得管淮軍支應﹐駐金陵﹐於是舊院笙歌﹐秦淮風月﹐朝朝暮暮﹐老死於是間焉。李世忠之罷官閒居也﹐以演劇博簺爲樂﹐蓄優伶數十人﹐往來於長江商埠博纏頭資。又於安慶居宅設博局爲囊家﹐賭甚豪﹐勝負常巨萬﹐貴遊子弟趨之若鶩。

有吳通判弟某者﹐與博徒齟齬﹐爲眾毆辱﹐傷其臂﹐數日死﹐吳固不敢與李敵﹐又不甘隱忍﹐姑控於巡撫取進止。裕祿受其詞﹐意不決。傳楨進曰「李世忠怙惡不悛﹐屢奉亞懲之旨﹐猶不知斂迹﹐今又以賭博釀人命﹐當據實上陳﹐勿回護。」裕卽命傳楨屬艸。奏上﹐奉旨就地正法﹐以除後患﹐遂斬世忠於中軍參將署前。劉之疏稿蓋引用曾文正受降時語﹐有云「該逆𨿽已投城﹐其心叵測。嗣後各督撫當隨時察看﹐如果有不安分之處﹐一面奏聞﹐一面卽行正法。」李之死﹐卽死此數語也。

不然﹐以優柔無識之裕祿﹐安敢死李世忠哉﹗非劉之銜恨﹐又誰憶二十年前之曾疏而引之哉﹗謂李之死﹐死於劉也可﹐死於文正也亦可。李世忠初名兆壽﹐亦賊中僞王也。投誠後攺今名。

劉傳楨字文楠﹐江南上元人﹐家世微賤﹐至傳楨始以斜封貴。

子二﹐長名家怡﹐捐納湖北知州﹐爲瑞澂劾罷。次某﹐夤緣入泮﹐發放時﹐以衣冠不整爲學使者戒飭。傳楨死﹐家居蘇州﹐今式微矣。二十年優孟衣冠﹐居然富貴﹐槐柯一夢﹐不堪回首當年。吾猶爲傳楨幸也。傳楨有母弟曰傳林﹐幼失教﹐長傲飾非﹐好暱羣小﹐僞爲神經病﹐以抵觸正人。傳楨有客曰姚伯平者﹐桐城惜抱翁後也﹐好作諧語。傳林妻醜﹐見婦人有微姿者輒羨之﹐於是修容飾貌﹐冀有所媚。伯平戲謂曰「爾欲爲紅樓之寶玉乎﹖」傳林聞﹐初亦不覺﹐繼忽怒曰「寶玉曾盜王熙鳳﹐豈隱刺我盜嫂耶﹗吾必撲殺此獠。」紛呶竟日﹐闔局如沸﹐終使伯平謝過而後已。此在蕪湖事也。傳楨自以得官不正﹐必欲傳林博一第以光門閭﹐然傳林亦小有才﹐詩詞駢體皆可觀﹐獨八股不能就範。忽於光緒己卯捷南榜﹐人皆異之。後以通判官廣東﹐遇麻瘋女﹐幾死。補廣州通判﹐通省第一缺也。補十年始得蒞任﹐一年卽被劾歸﹐然宦囊累巨萬矣。後不知所終。

○雁門馮先生紀略馮志沂﹐字述仲﹐亦字魯川﹐山西代州人。中道光乙未舉人﹐丙申進士﹐分邢曹。篤行好學﹐手不釋卷﹐於刑律尢有心得。主秋審十餘年﹐以京察一等授安徽廬州知府。生平於財帛不苟取﹐聲色無所好。古文私淑惜抱﹐以上元梅伯言爲師﹐以仁和邵位西﹑洪洞董研樵﹑平定張石洲﹑滿州慶伯蒼爲友﹐皆當時攻經學﹑肆力於詩古文詞者。及出都﹐爲勝保奏畱軍中司奏牘。勝之治軍也﹐所至無壁矣﹐兵士皆散處民間﹐從官皆購良馬畱不虞﹐蓋賊蹤飈忽無定﹐一聞警﹐則騎而馳耳。公獨無馬﹐一帷車﹐老騾駕之﹐一牛車﹐載行李書笥而已。嘗謂人曰「吾不善騎﹐設有警﹐墮馬而死﹐不如死賊之爲愈也。」與人交無城府﹐性情相契﹐則肝膽共之。豪於飲﹐善詼諧。備兵廬鳳時﹐隨巡撫駐壽州﹐署中不攜眷屬﹐惟以座客常滿尊酒不空爲樂。喬勤恪重其資望﹐凡捐輸營務報銷皆命公總之﹐此在他人歲入且巨萬﹐公但稽核公事而已﹐羨餘皆涓滴歸庫。人曰「公則淸矣﹐其於後任何﹖」公曰「吾不能預爲後任作馬牛也。」同治乙丑夏﹐雉河告警﹐撚逆已渡渦﹐將逼壽州﹐大軍戒嚴﹐勤恪督師移駐南關外。剌史施照﹐良吏也﹐有應變才﹐檄鄕兵運糧入城﹐爲守禦計﹐詣公請登陴聽號令﹐公曰「吾於軍事未嘗學問﹐姑從君往﹐遠眺八公山色可也。一切布置君主之﹐勿以我爲上官而奉命也。」於是攜良醞一巨甕﹐墨汁一盂﹐紙筆稱是﹐書若干捲。人曰「登城守禦武事耳﹐焉用是爲﹖」公曰「我不嫻軍旅事﹐終日據城樓何所事﹐不如仍以讀書作字消遣也。」人曰「賊至柰何﹖」公曰「賊果至卽不飲酒﹑不讀書﹑不作字﹐又柰何﹗旣爲守土官﹐城亡與亡耳﹐我決不學晏端書守揚州﹐矢遁也。」言罷大笑。旣而大雨數晝夜﹐城不沒者三﹐渡舟抵雉堞上下。賊無舟不得至﹐又不能持久﹐遂退。公曰「此所謂一水賢於十萬師也。」有鹽城人孫某者﹐以鄕團功得縣丞﹐發安徽﹐挾吳淸惠書投勤恪﹐畱之軍中供奔走。孫自謂工詩﹐聞公有文名﹐挾一卷就正。予時居公署﹐受業於公。是日見公面客﹐捧一巨冊﹐作驚駭狀﹐大異之。客去﹐公手一冊至曰「諸公盍觀奇文乎﹖」及揭視﹐皆轟堂﹐公亦忍俊不禁。蓋其詩有「札飭軍功加六品﹐借印申詳記宿州」

等句﹐如此甚夥。公曰「彼欲我題﹐何以落筆﹖」旣而曰「有之矣。」遂書曰「讀大著五體投地﹐佩服之至﹐反覆吟誦﹐不覺毛骨之中﹐悚出一然。」眾又大笑。其風趣如此。一日會食時﹐有勸之迎夫人者﹐公曰「內子來﹐諸公皆將走避矣。」眾問故﹐公曰「內子身長一丈﹐腰大十圍﹐拳如巨缽﹐赤髮黑面﹐聲若驢鳴﹐那得不怕。」眾大笑。蓋公娶郝氏﹐同裏武世家也﹐父武進士﹐兄武狀元﹐夫人亦有赳赳之風。公通籍後﹐獨居京師﹐無姬侍﹐與夫人不相聞問者三十年矣。聞之公老僕云﹐蓋奇悍也。公事上接下﹐無諂無驕﹐人皆樂與相近﹐僚屬進見無拘束。遇文士則尢加禮。合肥徐毅甫﹑王謙齋皆博雅士也﹐二人至﹐必設酒食﹐酒酣﹐必爭論不休。一日者﹐謙齋誤引《西洲曲》「單衫杏子紅」爲「黃」﹐又引上句爲「海水搖空碧」﹐公大笑曰「此二句不連屬﹐『紅』不應作『黃』﹐罰無算爵。」勤恪嘗羨曰「公齋中乃常有文酒之宴﹐我則軍書旁午﹐俗不可耐矣。」項城袁文誠過臨淮﹐遣人以卷子索勤恪題詠﹐乃明季李湘君桃花扇眞迹也。扇作聚頭式﹐但餘枝梗而已﹐血點桃花﹐久已澌滅﹐僅餘鉤廊。後幅長二丈餘﹐歷順治至同治八朝名人題詠迨徧。勤恪命公詠之﹐公曰「言爲前人所盡。」但署觀款以歸之。予時年尙幼﹐寶物在前不知玩覽﹐可惜也。侯與袁世爲婚姻﹐故此卷藏袁氏﹐今不知存否。

公有客陳少塘者﹐故人楊見山所薦﹐斗筲也﹐能以小忠小信動人。公委司度支﹐大肆侵蝕﹐公知之。或勸公逐陳﹐公曰「見山端人﹐且不得意﹐吾不忍拂見山耳﹐且吾酒皆陳所掌﹐但能不竊吾酒足矣﹐財何足論。」公嘗曰「吾生平無他長﹐惟司文柄掌刑條或稱職﹐乃終身不得衡文﹐誠恨恨。」又權皖臬﹐平反冤獄無數﹐有頌其積陰功者﹐公笑曰「吾無子﹐畱陰功與誰﹖或天不靳吾年﹐俾吾多飲可耳。」同治丙寅﹐授皖南道。

丁卯四月﹐以酒病卒﹐年五十七。身後惟餘俸錢數百金﹐藏書數十笥而已。曾文正爲之理其喪焉。後之爲皖南道者﹐無不滿載而歸也。公淸廉出天性﹐非矯飾者比﹐尢恨錙銖必較之輩﹐以爲精刻非國家之福。誠哉名言﹗公官京曹時﹐頗嗜碑版書畫﹐及分巡廬鳳﹐則絕口不談﹐一日有屬吏以宋拓某碑獻者﹐匣以文梓﹐裹以古錦﹐公亟命還之。先君子曰「何不一啟視﹖」

公曰「一見則不能還矣。此著名之物﹐不啟視﹐尙可以贗本自解﹐若果眞而精者﹐我又安忍不受乎﹗受則爲彼用矣。不見可欲﹐其心不亂﹐故不如不見爲妙。」卒不受。公衣履朴質﹐除古書佳帖外﹐無值錢物。予時初學書﹐公顧而善之﹐教以用筆與臨摹之法﹐謂他日必成名家。迄今將五十年﹐言猶在耳﹐惜公不得見矣。公手書黃庭小楷一冊贈予﹐甚精妙﹐予居公署二年﹐得公書最多也。公𨿽膺甲榜官司道﹐而用非所學﹐常鬱鬱不得志﹐讀其詩﹐可知其大槪矣。公貌淸冷﹐長不滿五尺﹐口能容拳﹐酒酣輒引以爲笑。每飯必飲﹐每飲必健談。公嘗曰「吾幼失怙恃﹐不逮事親﹐君門萬里﹐不敢仰望﹐終鮮兄弟﹐夫婦失歡﹐平生所樂﹐惟友朋之聚耳。」有問公何以無子者﹐公曰「吾十七歲時﹐坐書齋手淫﹐適一貓驟撲吾肩﹐一驚而縮﹐終身不愈。此不孝之罪﹐百身莫贖也。」公著有《微尙齋詩》五卷﹐文一卷﹐皆已梓行﹐公牘若干捲未刻。身後書籍字畫衣物﹐皆爲其族子馮焯號笠尉者將去。予自有知識以來﹐所見文人學士達官貴人商賈負版之徒﹐其中才能傑出﹐性情伉爽者﹐頗不乏人﹐而揮金如土﹑不屑較錙銖者亦有之﹐惟口不言錢﹐不義不取﹐出納不吝﹐五十年來僅見公一人而已。豈不難哉﹗同治間﹐有與公同姓名者﹐由大挑補安徽天長知縣。學使景其濬以供張不丰﹐齮齕之。馮以地瘠民貧對。景大怒。景門生路玉階河南人﹐安徽已革知縣也﹐與馮故有隙﹐又從而媒孽之。馮已受債累﹐又不堪其辱﹐投淮河死。有三言絕命詩云「吾遭毀﹐驚嚇死。路玉階﹐傷天理。七尺軀﹐亡淮水。」事後英果敏爲景極力彌縫﹐馮冤終不得白。公言晏端書矢遁事﹐乃晏爲團練大臣時﹐守揚州﹐賊氛已逼﹐晏在城上思遁﹐忽曰「吾內逼須如廁。」眾曰「城隅卽可。」晏曰「吾非所習用者不適意。」匆匆下城出門去﹐不知所往。至今傳爲笑談。

○道學貪詐曾文正之東徵也﹐以大學士兩江總督治軍於安慶﹐開幕府攬人才﹐封疆將帥出其門者甚夥﹐一時稱盛﹐有所謂「三聖七賢」者﹐則皆口孔孟貌程朱﹐隱然以道學自命者。池州進士楊長年者﹐亦道學派也﹐著《不動心說》上文正﹐文正閱竟﹐置幕府案頭。時中江李鴻裔亦在幕中﹐李爲文正門人。楊說有「置之二八佳人之側﹐鴻鑪大鼎之旁﹐此心皆可不動」云﹐蓋有矜其詣力也。李閱竟大笑﹐卽援筆批曰「二八佳人側﹐鴻鑪大鼎旁。此心皆不動﹐只要見中堂。」至夜分﹐文正忽憶楊說﹐將裁答﹐命取至﹐閱李批卽問李白﹕「爾知所謂名教乎﹖」李大懼﹐不敢答﹐惶恐見於面。文正曰「爾毋然﹐爾須知我所謂名教者﹐彼以此爲名﹐我卽以此爲教﹐奚抉其隱也。」人始知文正以道學箝若輩耳﹐非不知假道學者。於是有桐城方某者﹐亦儼然附庸於曾門聖賢中矣。方某聞爲植之先生東樹之族弟。

先生得古文眞傳﹐品亦髙潔﹐與城中桂林望非一族。方某竊先生未刻之稿﹐遊揚於公卿間﹐坐是享大名。初客吳竹如方伯所﹐有逾墻窺室女事﹐方伯善遣之﹐不暴其罪也。嗣是橐筆爲諸侯客者十餘年。相傳客豫撫時﹐嚴樹森劾勝保一疏卽出其手。及文正至皖﹐爲所賞﹐延之幕府﹐執弟子禮焉﹐故與李文忠稱同門也。及文忠督畿輔﹐方某以知縣分直隸﹐補冀州屬之棗彊知縣。予累年奔走京師﹐與海王村書賈習。書賈多冀州人﹐能道方某徳政甚詳晰。有富室某獲賊送方某﹐乞嚴懲﹐方某曰「爾失物乎﹖」曰「幸未失﹐甫聞穴壁聲卽擒之矣。」方某曰「彼亦人子也﹐迫饑寒﹐始爲此。本縣不徳﹐不能以教化感吾民﹐吾甚慚。人非木石﹐未有不能感化者。爾姑將此人去﹐善待之﹐曉以大義﹐養其廉恥﹐飲食之﹐教誨之﹐爲本縣代勞也可﹐愼毋以爲賊也苛虐之。本縣將五日或十日一驗其感格否。

」富室不得已﹐將賊去。賊聞方某語﹐至富室家﹐頓以賓客自居﹐稍不稱意﹐卽曰官命爾何敢違。富室無如何﹐又不敢縱之去﹐懼其驗也﹐乃輾轉賄以重金﹐始不問。從此無敢以竊物告者。邑有少孀﹐無子女﹐有遺產千金﹐叔覬覦之﹐逼其嫁﹐不從﹐乃訟其不貞。方某逮孀至﹐謂之曰「吾觀爾非不貞者﹐爾叔誠荒謬。然吾爲爾計﹐日與惡叔居﹐亦防不勝防﹐設生他變﹐將柰何﹖」婦叩頭求保護。方某曰「爾年少又無子女﹐按律應再醮。」婦曰「醮則產爲叔有矣。」方曰「不然﹐產爲爾所應有﹐叔不得奪也。」婦叩頭謝曰「感公曉諭﹐願醮矣。」方稱善者再﹐回顧曰「命縫工來。」指婦謂曰「以此婦爲爾妻﹐如何﹖」縫工睨婦微有姿﹐婦視縫工年相等﹐皆首肯。方曰「佳哉﹗本縣爲爾作冰上人。」卽令當堂成禮﹐攜婦去。命隸卒至婦家﹐盡取所有至署中。明日縫工叩頭謝﹐並言及婦產﹐方曰「爾得人矣﹐猶冀得財耶﹖何不知足乃爾。

此金應入公家矣。」斥之退。縫不不敢言﹐婦亦懊喪而已。一日有省員至﹐方宴之﹐命行沽﹐乃薄劣無酒气。方曰「是沽者盜飲益以水耳。」沽者曰「此間酒無不益以水者﹐非關盜飲也。」立簽提酒家來﹐責之曰「凡人行事當以誠﹐誠卽不欺之謂。爾以水爲酒﹐欺人甚矣﹐且以冷水飲人豈不病﹖是乃以詐取財也﹐律宜重懲。」命將所蓄酒盡入官。酒家叩頭無算﹐願受罰。方曰「罰爾若干爲書院膏火﹐免爾罪。」乃已。縣月有集﹐來者麇聚。方於是日以少許酒食款鄕之耆老於堂上﹐畢﹐出所著語錄若干冊徧給之﹐且曰「此本縣心得之學﹐足裨教化﹐所值無多﹐爾曹可將去。按都圖散之﹐大有益於人心風俗也。」耆老以爲贈也﹐稱謝而去。翌日檄諸里長等按戶收刊資﹐每冊若干﹐又獲金無算。族弟雅南自故鄕來省兄﹐意有所白而未言。方一見﹐作大喜狀曰「弟來甚善﹐我薄俸所得惟書數十笥耳﹐將賫歸以遺子孫﹐無可托者﹐弟來甚善﹐其爲我護此以歸可乎﹖」越日﹐集空篋數十於堂上﹐命僕隸具索綯以待。方躬自內室取書出﹐皆函以木﹐或以布﹐往來蹀躞數十百次。堂上下侍者皆見之﹐有憐其勞欲代之者﹐方呵之曰「止。昔陶侃朝暮運百甓以習勞也﹐我書視甓輕矣﹐亦藉此習勞耳﹐何用爾爲。」裝旣竟﹐乃以繩嚴束之﹐卽置之廓廡間﹐非特僕隸等不知中之所藏﹐卽其弟亦茫然也。至夜分﹐方妻密語雅南曰「爾途中須加意﹐是中有白金萬也。」雅南大詫曰「吾所見書耳﹐非金也。」妻曰「不然﹐金卽入書中﹐函穴書入二大錠百兩也。」雅南大駭﹐恐途中有變﹐不欲行。妻曰「爾仍僞不知可也﹐苟有失﹐罪不在爾。我之所以詔爾者﹐俾途中少加意耳。」事乃泄。故事﹐帝謁陵﹐直隸總督治馳道成﹐須親驗。是日百官皆鵠立道旁﹐候文忠至。方亦列班中。

文忠一見卽握手道故﹐同步馳道上。文忠好詼諧﹐忽謂方曰「爾官棗彊有年矣﹐攫得金錢幾何﹖」方肅然對曰「不敢欺﹐節衣縮食﹐已積俸金千﹐將寄歸﹐尙未有托也。」文忠曰「可將來﹐我爲爾賫去﹐我日有急足往來鄕裏也。」方稱謝﹐卽摸索靴中﹐以銀券進。文忠曰「爾勿以贗鼎欺我﹐致我累也。

」言罷大笑。道旁觀者數萬人﹐皆指曰「冠珊瑚者﹐中堂也﹐冠銅者﹐方大令也。」皆嘖嘖驚爲異焉。久之以循良第一薦﹐例須入覲。去官之日﹐鄕民數萬聚城下﹐具糞穢以待﹐將辱之﹐爲新令吳傳紱所聞﹐急以敝輿舁方由他道遁﹐始免。方懼入都爲言官持其短長﹐乞病歸。置良田數百頃﹐起第宅於安慶城中﹐又設巨肆於通衢以權子母。三十年前之寒素﹐一變而爲富豪矣。

迨方死﹐子孫猶坐享至今日也。予旣聞書賈語﹐詢之曰「何邑人甘受其虐﹐竟無上訴者﹖」賈曰「彼與中堂有舊﹐訟亦不得直﹐且無巨室與朝貴通﹐何敢也﹖」相與太息而罷。棗彊者﹐直隸第一美任也﹐有「銀南宮﹑金棗彊」之謠。他人令此﹐歲可餘四萬金。方與文忠暱﹐旣無饋遺之繁﹐又善掊克之術﹐更以道學蒙其面﹐所入當倍之﹐蒞棗五年﹐不下四十萬金矣。

方仍布衣蔬食敝車羸馬以爲常。軍興以來﹐縣令皆有升階或四品或五品﹐無以素金爲冠頂者。方則始終七品服也。昔文正幕府人才輩出﹐軍旅吏治外﹐別爲二派﹐一名士派﹐如獨山莫友芝郘亭﹑武昌張裕釗廉卿﹑中江李鴻裔梅生輩﹐皆風流儒雅以詩文名者﹔一道學派﹐如徽州何愼修子永﹑程鴻誥伯旉﹐六安塗宗瀛朗軒﹐望江倪文蔚豹岑﹐桐城甘紹盤愚亭及方某輩﹐然何管蘇州釐政三十年﹐獘絕風淸﹐死無餘財﹐鴻誥以校官終﹐不求仕進﹐皆卓卓可風者。若塗者以大挑知縣受文正知﹐奏簡江寧知府﹐不數年而蘇松道﹐而江藩﹐而豫撫﹐而鄂督﹐解組歸田﹐百萬之富矣。又爲子納道員﹐分江蘇。宣統攺元﹐以侍妾盜其黃金忿而歸。倪以編修授荊州守﹐荊故鄂之美任﹐亦洊至豫撫﹐兼河督﹐富亦百萬﹐有巨宅在江寧城中﹐亦爲子納道員﹐分江蘇。子不才﹐受鴉片毒﹐不能事上﹐上官亦以其富家子置之。有黃金置篋中﹐子常枕之﹐不知中有金也。一日者爲僕挾之去﹐不知所往﹐覓枕不得﹐始悟中有金焉。塗﹑倪之相類﹐選物者有意揶揄之者。甘令江蘇﹐累權繁劇﹐沽名之事亦爲之﹐後以推諉命案爲沈文肅劾免﹐一孫病不能爲人﹐竟絕嗣。

京師諺云「黃金無假﹐道學無眞。」此之謂歟。

○滿員貪鄙穆克登布者﹐字少若﹐荊州駐防滿州旗人﹐前江寧將軍魁玉之第七子。魁玉隨徵粵寇有功﹐洊至專閫﹐死謚果肅﹐建專祠於鎭江﹐富爲荊旗冠。湖北鄕試駐防中額二﹐什之八皆賄得﹐穆亦其一也。丰姿俊美﹐長身玉立﹐見者莫不以爲善气迎人﹐和藹可親﹐不知其陰險忌刻也。以久經閱歷之歐陽霖﹐且墮其術中﹐況其他哉。初以道員至江南﹐劉忠誠蔑視之。穆與布政瑞璋善﹐瑞貪墨最著﹐爲穆道地無效。歐之名曾文襄震之﹐劉忠誠亦器之﹐穆遂以媚瑞者媚歐﹐果一言重於九鼎﹐歐任善後事﹐不一年調管釐政。歐家揚州﹐母年九十餘﹐歐性孝﹐不欲久虧溫淸﹐乞解釐政而就揚州堤工﹐堤工遠遜釐政也﹐並舉穆可當善後事﹐忠誠皆許之。未幾穆亦管釐政﹐而歐巳丁內艱回籍矣。穆初以歐薦得露頭角﹐旣見歐所造漸不如己﹐又加以嚴責其子﹐恨之﹐遂浸疏﹐然猶未肆其傾軋之技也。人有以穆之詞气語歐者﹐輒斥之。及服闋回江南﹐見穆子所爲加劣﹐復言於穆﹐迫使嚴束之﹐毋爲大吏聞。穆於是大恨﹐同官或有言其子惡者﹐穆皆以爲歐之播揚﹐然其時歐固未有職司﹐無所用其排擠也。會有謠傳通州張殿撰謇將條陳穆父子惡迹﹐屬言官糾之﹐穆大懼﹐遂乞退﹐忠誠許之﹐思釐政爲歐舊任﹐仍委歐﹐穆又以爲歐之陰謀。交替日﹐新舊令尹至不相見﹐歐亦未之覺也。未幾﹐剛毅來江南﹐搜括財賦﹐欲增釐稅﹐歐爲民請命﹐拂剛意。穆遂密言歲可增緡錢三十萬﹐歐陽霖欲見好於民﹐而不顧國計﹐非忠也。剛於是罷歐而任穆﹐而宿憾復矣。及剛去﹐復以民困苦狀白忠誠﹐以爲剛逼之使然﹐其實萬無可增之理。

忠誠本惡剛﹐頗然穆言﹐而不知穆之密言於剛也。穆之再管釐政也﹐大肆貪婪﹐二子尢縱恣﹐奔走其門者﹐皆借風月爲關說地。譚嗣同時已知府候補﹐挾貴人書求大勝關釐稅﹐穆嚴詞拒之。有唐光照者﹐以五千金賄穆子得之﹐譚一怒入都﹐致蹈康梁之禍﹐慘矣。穆且言於忠誠曰「唐某以徐中堂書來﹐不敢不奉教。」徐中堂﹐徐郙也﹐穆在京師﹐曾執贄門下﹐人皆知之﹐托言於徐﹐使人不疑也﹐其狡如此。有祿徳者﹐亦荊州駐防旗人﹐進士也。家甚寒﹐以穆故﹐由部曹攺知縣來江南﹐穆委之芒稻河﹑立法橋兩稅關﹐皆江北最優之地﹐更番六年﹐同僚莫不羨之。祿嘆曰「我僅淸宿逋耳﹐若計六年所獲﹐當可贏十萬餘金﹐皆爲鄴生﹑蜀生擲之花間矣。於取於攜﹐猶之外府。我與穆本爲親故﹐又受其培植﹐何敢與較﹐傷哉﹗我浪得虛名耳。」祿未至儀徵令之前﹐在江寧爲人言者。鄴生文達﹐蜀生文錦﹐卽穆之二子﹐皖人陳靜潭孝廉常以孽畜呼之者也。

朱寶森﹑張景祐皆暱於孽畜﹐凡孽畜冶遊之地﹐如鎭江﹑如揚州﹑如金陵﹐所費皆二人任之﹐任情揮霍﹐一擲千金以爲常。

此歐陽霖所以自恨無知人之明也。淮安稅關者﹐特簡內務府司縣爲監督﹐已二百餘年矣。新政行﹐爲外人所詬病﹐廷議攺歸江督委員監收﹐比武昌﹑蕪湖例﹐部議以淮揚道淮安府按年輪直。穆夤緣總督﹐請加派監司一員專司之。蓋言道府皆有專責﹐恐不能兼顧﹐反滋流獘。奉諭允﹐卽以穆當其任﹐於是者四年﹐皆相傳獲三十萬金也。乃起巨第於金陵﹐購物產土田於沿江繁盛之區﹐其他銀行鹽運皆有巨資﹐爲江南監司中首富矣。權徐州兵備年餘﹐丰﹑碭之鴉片﹐亦存儲數千斤。革命軍起﹐金陵光復﹐穆所存鴉片擲道旁無數也。歲丁酉﹐文錦以捉刀捷京兆﹐納知府發浙江﹐不二年﹐爲言官劾罷﹐永不敍用。至宣統二年﹐文錦又復職請覲矣。朝廷黜陟無權﹐親貴苞苴有價﹐可嘆哉﹗

穆初司釐政時﹐有韓某者﹐庸妄人也﹐管鏢捐事﹐上書言「歲比不登﹐稅不足額﹐蒙允移善地感甚。玆上盈餘千金﹐願充公用」云云。穆批答嘉許之。未幾﹐又上言「千金想蒙察收﹐久不見調﹐不知何故」云云。皆印文﹐非私函也。第二次書至﹐時正歐陽霖再任受事之日﹐霖一見大詫之﹐觀前書更怒﹐曰「安有苞苴橫行﹐居然形諸公牘者﹔安有正稅不足﹐而有盈餘者。」遂揭參革職。穆又謂霖揭其短﹐更恨之﹐及霖罷﹐遂與霖絕。辛亥八月﹐革命軍起﹐穆長兄札拉哈哩在鄂全家被劫﹐僅以身免。穆家江寧﹐亦率妻孥遁上海﹐城破之日﹐家盡毀﹐第宅爲墟。或云父子皆遁日本﹐不知所終。

○滿洲老名士炳成﹐字集之﹐五十後號半聾﹐以左耳重聽也。爲淸肇祖後﹐世貴顯。父桂昌﹐道光初爲浙江糧道﹐擢寧紹臺道。以治戰艦不如期﹐爲欽差賽尙阿所逼﹐自經死。伯父桂淸﹐以都禦史訊獄湖北道卒﹐謚文淸。家𨿽貴而貧。炳成幼好學﹐無貴介習﹐尢好金石書畫。童年見桐城吳康甫先生甚敬之。吳時年二十餘﹐爲杭州府知事﹐炳從其習篆隸﹐識鐘鼎字﹐學篆刻。年旣冠﹐遭家難﹐浙之人士憫桂昌淸貧﹐醵二萬爲賻﹐炳成遂奉母攜妻子還京師。以八旗貴冑浮薄無文采﹐不願與往還﹐而獨與漢人士相款洽。初居宣武門故第﹐極亭臺花木之勝﹐迨母沒﹐僅妻與子三人耳﹐又少僕從﹐遂貨其居﹐挾妻子賃居南城外龍樹院之東偏天倪閣。炳之返自浙也﹐菅葬畢﹐不事生人產﹐又座客常滿﹐尊酒不空﹐有古瓷酒杯三百器﹐號三百杯齋﹐不數年﹐裘敝金盡矣。以蔭爲都察院筆帖式﹐四十年不遷﹐鬱鬱以終。故事﹐戶部銀庫司員三年一更替﹐司庫一缺選各署資深之筆帖式爲之﹐歲可贏千金。其族子某爲某部筆帖式﹐資與炳埒﹐少數月耳﹐極力營謀不能得﹐而炳成適當選﹐炳不知其猶子之謀也。三年期滿始知之﹐盡舉所有以與猶子﹐弗顧也﹐人以是尢重炳。炳狂傲﹐嘗蔑視上官﹐以爲不足與語。國初故事﹐設有司屬與堂上論事久﹐得自挾坐具席地坐而言﹐此猶未入關時氈幕中舊習﹐而《會典》旣未刪除﹐亦未聲明。一日者﹐炳故擇一長言之事﹐挾坐具懷《會典》以往見都憲﹐立談良久﹐忽設坐具坐於地。都憲大詫﹐將斥之﹐炳以《會典》進﹐都憲瞠目以視﹐而無如何﹐同僚咸以爲玩世不恭也。子年十五﹐晝夜課之讀﹐舉《十三經》皆背誦如流﹐猶以爲未足﹐更以《國語》《國策》《史記》督責之。子不堪其苦﹐嘔血死﹐妻痛子亦殞﹐炳乃大悔。獨居龍樹院﹐踽踽涼涼﹐淒然寡歡﹐時止於光稷甫先生家。予初至京﹐卽於先生家見之者也。繪天倪閣圖冊以悼亡﹐徧徵題詠。其爲人也﹐一介不取﹐故舊資以金﹐皆不受﹐歲入俸四十條金﹐不足﹐則鬻書畫以益之﹐𨿽至交如光﹐亦不受其尺絲寸縷也。能飲健談﹐尢熟於國朝掌故。嘗言《品花寶鑑》小說﹐出於道光中葉﹐其時正隨父居杭州任所﹐著者挾貴人介紹﹐以稿本徧閱江浙諸大吏﹐所至以旬爲限﹐獲金無算。其書中人有身見之者。華公子者﹐崇華巖﹐父名玉某﹐兩任戶部銀庫郎中﹐集資百餘萬﹐有園林在平則門外。華公子死﹐貧無以殮。徐子云者﹐名錫某﹐六枝指﹐其園卽在南下窪﹐名怡園也。田春航者﹐畢秋帆制府也。侯石翁者﹐袁子才太史也。史南湘﹐蔣苕生也。屈道翁﹐張船山也。孫亮功者﹐穆揚阿﹑慈安後之父﹐嗣徽﹑嗣元﹐卽其二子四山﹑五山也。魏聘才者﹐常州朱宣初﹐卽江浙時文八名家中朱雪塍之父也。蕭靜宣者﹐或曰江愼修也。梅學士﹐或曰鐵保也。奚十一者﹐孫爾淮之子﹐爾準時爲兩廣總督也。潘其觀者﹐內城內興隆靴肆主人姓蘇也。梅子玉﹑杜琴言皆無其人﹐隱寓言二字之義。髙品者﹐名陳森書﹐卽著書之人也。伶人袁寶珠﹐則仍其姓名﹐雲南甘太史爲之自盡者也。其餘諸伶皆原姓名﹐未攺也。宏濟寺卽興勝寺。金粟者﹐卽桂竹蓀﹐曾權常州知府﹐遭吏議者也。

其餘如王恂﹑顏仲淸﹐皆隱當時名人﹐不可縷紀也。又言《紅樓夢》一書﹐實隱國初宮闈事﹐非明珠納蘭成徳之事也。其賅洽如此。光緒丁﹑戊間﹐京師有歌舞妓厭風塵﹐欲擇人而事﹐一日於座上見炳﹐大悅﹐以爲可偶﹐遂委身事之﹐生一子一女。

子名增篸﹐年十三﹐亦畢《五經》並《爾雅》《儀禮》皆成誦﹐爲國子監官學生﹐凡旗生無與匹者﹐及壯年時﹐選護軍。

乙未予出京﹐遂與炳長別矣。其子自炳沒後﹐奉母遷居內城﹐遂不知所終。炳好讀書﹐手不釋卷﹐凡有心得者輒手錄之﹐名之曰《我愛鈔》﹐積十餘年﹐得巨冊厚二尺許﹐沒時鬻藏書以殮﹐此手鈔者未知尙存否也。予時不在京﹐不能以重價易此﹐可惜也。炳有一可笑事﹐其妾言於光妾者。炳性僻﹐不能與人同衾臥﹐每晚飯時﹐必使其妾遞戒指﹐如宮中遞膳牌例﹐若畱侍﹐則畱其戒指﹐事畢﹐卽遣去﹐或天癸期則免遞。其可笑如此。光侍禦爲予言﹐皆不禁大噱。予戲曰「此龍子龍孫法乳也。」因附志之。○文章挾制懷寧有楊秉琦者﹐禮南學士秉璋之九弟也。幼隨兄官京師﹐從瑞安黃漱蘭學士體芳攻舉業。學士時文名家也﹐門墻甚眾。

同時有廬江人章玕者﹐字蘊卿﹐富室子也﹐以資爲戶部郎﹐亦負笈從黃遊﹐與秉琦有戚誼﹐叔之﹐至相得。凡學士所攺課作﹐彼此皆互相畱稿﹐以資揣摩。同治庚午科﹐秉琦恐兄入闈須回避﹐乃出京就本省試。是科順天首題爲「季氏使閔子騫爲費宰」

全章﹐黃曾攺秉琦課作極佳﹐章玕攜入闈錄之﹐得中第十名﹐刻入闈墨。玕父恐秉琦揚其事﹐手千金贈之。久之﹐學士死。

秉琦屢試不第。其爲人乖謬成性﹐好惡與人殊﹐妻死無子﹐遂隻身走金陵就章。先是章捷後﹐同鄕皆訕笑之﹐龔引生比部竟於宴會時面誚焉。章恐爲言官上聞興大獄﹐遂攺道員﹐分江蘇。

其時曾忠襄督兩江﹐章挾權貴書以往。未幾遂得管籌防局務﹐金陵城中道員第一美差也。當秉琦之造章也﹐謂章曰「我貧而病﹐又無子﹐將就養於爾﹐爾當能奉我以終也。」章唯唯﹐竊怪之﹐然不敢慢﹐辟精室處之﹐飲食起居﹐事事維謹﹐少不遂意﹐則必呼章面責之﹐如父之訓子然。章有婢美﹐秉琦欲之﹐卽遣事焉。日者章自上海返﹐攜廣東藤椅入﹐甚精美﹐秉琦見之﹐命畱其半。章曰「此我購以奉帥者﹐叔愛之﹐當別購以進。」秉琦曰「爾視我不如帥﹐何也﹖」章曰「非帥以一紙與我﹐安得此美任。」秉琦曰「我豈無一紙與爾耶﹗」章無言。如是將十年﹐秉琦死﹐章爲營喪葬焉。僕婢皆尢之曰「主人徒多此一策耳﹐而遂受挾制終身﹐何爲哉﹗」有榜下知縣周某者﹐貴州人﹐以初抵省謁章﹐諛之曰「職未第時﹐卽熟讀觀察闈墨﹐誠名家也。」章以爲誚己﹐大怒﹐變色而起﹐卽傳呼送客。周惶懼不解﹐及出﹐詢之皖人﹐始知其故。自是僚屬無敢以文章頌章者。

○肅順軼事淸咸豐十一年﹐各國聯軍入京﹐文宗挾后妃等走熱河﹐未幾崩。及梓宮還京﹐那拉後遂斬戶部尙書宗室肅順於菜市。淸祖制﹐凡宗室有罪﹐皆於宗人府賜自盡﹐不刑於市。此次不遵祖制者﹐以叛逆論也。肅旣伏法﹐京師人莫不以爲大姦之除﹐非那拉後不能有此剛斷﹐頌聲徹上下。嗚呼﹗豈知肅順有大功於國﹐實隱成中興之業哉﹗咸豐間﹐左文襄會試入京﹐伏闕上書﹐痛陳時事﹐多觸忌諱﹐文宗大怒﹐革舉人﹐命順天府五城逮捕治罪。旨未下﹐肅陰命文襄逸﹐次晨旨下﹐而文襄已出國門矣。肅與文襄初未謀面也。曾文正皖南之敗﹐退守祁門﹐劾者紛起﹐廷議將攺簡﹐肅大言曰「勝敗兵家之常﹐臨敵易帥﹐兵法大忌﹐不如使之帶罪立功可也。」文正遂得一心於兵事﹐卒平大亂。當欽差大臣向榮之沒於軍也﹐肅力舉張忠武國梁繼其後﹐文宗將許之。時長洲彭文勤蘊章在樞廷﹐文宗問彭曰「爾以爲如何﹖」彭曰「張國梁究系反賊投誠﹐其心叵測。」

乃簡和春繼向任﹐而江南軍事大壞。庚申大營潰敗﹐張忠武陣亡﹐和亦畏罪自盡﹐兩江總督何桂淸亦逮問伏法。向使從肅言﹐則張忠武必能支持﹐待曾軍南下﹐合圍金陵﹐決無江浙兩省之糜爛矣。肅之才識﹐非有大過人哉﹗直至今日﹐天下無知左﹑曾二公隱爲肅所用者。徙薪曲突﹐功人無功﹐千古傷心矣﹗世之罪肅者﹐以其盛气淩人﹐驕恣不檢﹐遂並其功而沒之﹐不知盛气驕恣﹐乃親貴之常態﹐但使有功於國﹐其他可未減也。肅極喜延攬人才﹐邸中客常滿﹐皆漢人也。湖口髙碧湄大令﹐會試在京﹐肅聘爲記室﹐欲以狀頭畀之。庚申髙式式﹐迨殿試﹐適肅奉命爲收卷大臣﹐慮有優於髙者﹐欲困之﹐遂下令曰「下午四時不交者撤捲。」乃未晡﹐卽有交者﹐視其名﹐鐘駿聲也﹐通篇七葉半﹐無一補綴。肅不覺大慍﹐卽受而置之靴中﹐旣畢事﹐亦忘之矣。歸邸脫靴﹐始見之﹐大駭﹐卽遣騎馳送閱卷處。閱卷大臣以爲必肅所注意者﹐遂以一甲一名進呈禦覽﹐而鐘竟得大魁矣。及徧覓髙捲﹐乃知亦在撤卷中。蓋髙作字甚緩﹐日將沒﹐猶未畢﹐遂一例被撤﹐而肅不知也。及朝考﹐又以出韻置未等﹐以知縣發江蘇﹐補吳縣知縣﹐有彊項聲。肅之愛才多此類﹐如陳孚恩﹑匡源﹑焦佑瀛﹑黃宗漢等﹐皆肅所舉也。而獨不喜滿人﹐常謂滿人胡塗不通﹐不能爲國家出力﹐惟知要錢耳。故其待滿人﹐不如其待漢人之厚﹐滿人深惡之。及文宗崩﹐穆宗幼﹐那拉後名位又卑﹐肅常藐視之。言者論其有窺竊大位之志﹐非無因也。肅隨文宗之幸熱河也﹐常戲坐寶位﹐謂人曰「似否﹖」那拉後甚忌之。肅每晨未起﹐坐帳中﹐卽飲人參汁一杯﹐有小內侍專司其事。杯爲和闐羊脂玉所制﹐文宗賜也。一日小內侍誤碎之﹐大懼欲逃﹐有老監某教之求陳尙書緩頰。陳尙書卽孚恩﹐與肅最莫逆者也。孚恩授以計而去。

小內侍歸﹐粘以膠﹐次晨仍貯參汁以進。甫揭帳﹐卽驚呼僕地而擲杯焉﹐肅怪之。對曰「適見爺兩鼻孔中有黃气二﹐如龍狀﹐長五六尺﹐故不覺駭而碎杯也。」因請死。肅曰「速起﹐毋妄語﹐何懼爲﹖」竟不問碎杯事。肅自是隱然以爲有天命焉。

故文宗晏駕﹐肅命攺元爲祺祥。穆宗立﹐始定同治年號。其舉動之躁妄如此。肅之臨刑也﹐穢語詈那拉後﹐劊子以刀築其口﹐齒舌皆糜﹐猶噴血有詈焉。自是朝中大治肅覺﹐凡爲所賞者﹐皆禁錮終身﹐然皆有文武才者也。相傳肅之生也﹐有冤業焉。

肅爲鄭親王烏爾棍布之孽子﹐母回女也。先是﹐王下朝﹐途見一女甚美﹐命心腹包衣趙姓者往探之﹐欲購爲妾﹐乃知女幼已字人﹐家粗給﹐無與人爲妾之理。王大懊喪﹐必欲致之﹐多金非所吝。趙請緩圖﹐王不許﹐予三月限。趙於是僞爲革退者﹐卜居於女之鄰﹐與女父締交﹐時助其緩急﹐誼若管鮑﹐女父母皆感之﹐然於女仍無術以致之也。期已迫﹐王忽奉旨管步軍統領事﹐受事三日﹐有以獲盜解署者。趙大喜﹐得計﹐賄盜使言回回爲窩主﹐於是女父與諸盜駢斬於市。趙厚爲之斂﹐且周卹其母女﹐又使人僞爲女父貸券﹐登門追索﹐趙又爲淸償﹐於是母女感之次骨。趙又陰使惡少時登門調女﹐又陰使人誣其不貞於婿家。婿乃退婚﹐而母女益大困﹐商於趙﹐趙曰「何不進女於王﹐不但母女得所﹐且可享富貴﹐計莫此之善也。」乃飾女以進﹐王大喜﹐重賞趙。次年卽生肅順。未幾﹐王患頸疽而死﹐如斬然﹐俗呼落頭疽也。使劊子縫其項﹐乃能殮。蓋京師惟劊子擅此技也。可異者﹐趙亦患頸疽而死﹐以至於肅順之斬﹐論者以爲有天道焉。吁﹗異矣。保全左﹑曾及舉張忠武﹑聘髙碧湄﹑碎玉杯等事皆炳半聾爲予言。其父誘買回女事﹐聞之江寧鄭受之部郎﹐轉聞之肅邸中者。

○楊查孽緣楊鼎來﹐字小匡﹐淮安山陽人。才子也﹐兼精拳勇﹐能百人敵。幼隨其父蘇州校官任﹐署鄰查姓者﹐浙江海鹽巨族﹐與校官至交﹐眷屬相往來。有女幼而有才﹐嘗來署與楊同嬉遊﹐兩小固無猜也。楊能詩﹐女亦能詩﹐唱酬無虛日。楊固未聘婦﹐而女則已字吳縣潘祖同矣﹐𨿽彼此有情﹐格於禮法﹐不能通婚媾。祖同父侍郎曾瑩在籍時﹐楊曾受業門下﹐及弱冠﹐娶彭氏﹐時爲京官﹐楊走京師就婚﹐遂館於潘氏。時女已出嫁﹐祖同亦入翰林。咸豐己未﹐楊中順天副榜﹐已與女通。至甲子﹐又中鄕舉。其年祖同因事革職遣戍﹐兄祖蔭又由侍郎降編修﹐驟失勢﹐楊遂無所顧忌。然其師曾瑩固在也﹐以侍郎退休﹐就養於京。一日見楊與女唱和詩﹐語多狎褻﹐逐楊出。次年﹐楊會試不第﹐竟夤夜逾墻入潘宅﹐負女遁。潘氏聘拳師五人﹐使於中途殺之。追至楊柳靑﹐見楊與女疊騎而馳﹐五人皆敗而還﹐楊遂安然歸故鄕矣。於是潘氏父子徧告同鄕故舊﹐聞者皆惡之。

朝臣相戒﹐如會試得楊捲﹐卽抽換﹐不使淫凶得志也。無何﹐楊竟於同治戊辰復入京就試﹐及拆彌封﹐楊名在第九﹐已進呈禦覽﹐不能易。遂更相戒於殿試時抑之。楊素工書﹐師米襄陽﹐人皆識之﹐至是楊變作率更體﹐眾果不察﹐進呈前十本﹐楊之捲又在焉。朝考時始抑入三等﹐猶得用主事﹐分工部。楊自知不容於淸議﹐不復作春明之夢﹐遂歸﹐築精室於淮之河下﹐與女居﹐日相唱和﹐享閨房之樂二十餘年﹐授徒以終。淮之人呼女爲湯夫人﹐蓋合其二夫之姓之半而謔之也。楊自書楹帖榜其門曰「文章有價﹐陰騭無憑。」女先楊數月死﹐楊挽以聯云「前世孽緣今世了﹐他生未卜此生休。」能於無可著筆之中﹐曲曲傳出心事﹐可謂才人之筆。淮之人述女贈楊會試送行詩云「淮水淸淸河水渾﹐安排行李送王孫。明年三月桃花浪﹐君唱傳臚妾倚門。」風致甚佳﹐然含蕩意﹐一望而知非貞婦也。

嗟乎﹗人禽之界﹐一念之間耳。楊具文武才﹐使其發乎情止乎禮義﹐則儒林也﹐名相也﹐大將也﹐楊皆優爲之﹔乃一念之差﹐縱欲敗度﹐遂入於衣冠禽獸之途﹐而不可救藥﹐吾甚爲楊惜也。

聞女並不美﹐且面有痘瘢﹐惟多才耳。自楊中會試後﹐朝中大老主會試者﹐得淮安捲輒擯之﹐如是者幾二十年﹐以爲淮之士人皆如楊也。有吉元者﹐亦山陽名下士﹐坐是困春明終其身﹐恨楊次骨。楊爲山陽世家﹐五世皆進士﹐亦難得也﹐然至楊斬矣。楊妻彭氏﹐與所歡查氏各生一子﹐皆不能繼楊業。聞之泗州祁頌蕓云。

○神經病能前知揚州謝夢漁侍禦﹐淸道光三十年庚戌科一甲三名及第﹐書法甚劣﹐二甲且不能望﹐竟問鼎焉。蓋是年殿試之日﹐猶在宣宗大行百日內也。士子皆素服入試﹐於策中照例擡寫處﹐多未畱意。惟謝捲遇擡寫皇上陛下之上﹐必加「當今」二字﹐通場所無。諸大臣以爲得竅﹐擬置狀頭﹐以字太劣﹐置第三﹐京師人呼爲兩字探花。惜仕途蹭蹬﹐終於禦史而已。謝之爲人無可議﹐惟似有神經病﹐多作可解不可解語﹐往往能前知。嘗一日謁一宗室﹐其人並非顯者﹐坐甫定﹐閽人進言靑麟傳到﹐宗室立命之入﹐謝意靑乃侍郎﹐且翰林前輩﹐彼豈能傳之﹐或另一人耳。及入﹐則卽侍郎而前輩也﹐皇悚避席。宗室曰「彼在我處無坐位﹐爾不必謙。」卽回顧靑麟﹐聲色俱厲﹐大加申斥而去。謝出謂人曰「我觀靑老前輩﹐將不得其死。」人曰「靑久蒙簡在﹐卽將外任封圻矣。」謝曰「放出去﹐更不得其死﹐不如死於旗主之逼﹐猶不害人。」眾以謝囈語也﹐置之。

未幾靑果得湖北巡撫﹐以粵逆陷城失守﹐伏法。謝之言竟驗。

咸豐壬子科順天鄕試﹐四月考差﹐謝不赴﹐人勸之﹐謝曰「我一生無差運﹐故不考。」至秋﹐同鄕京官宴士子於會館﹐甫入坐﹐空中有鴉飛鳴一聲而去﹐謝瞿然驚曰「今科我揚只中一人﹐可惜可惜。」人又以爲囈語也。及榜發﹐果中方鼎銳一人﹐謝言又驗。銀臺儀徵胡隆洵之入都也﹐並行李而無之﹐投會館﹐長班以無行囊不納﹐使之謁值年者取進止。時值年爲陳六舟中丞﹐胡往謁﹐陳細詢之﹐知爲諸生﹐遂畱宅中﹐司筆札﹐試以時藝﹐則不佳。陳曰「旣欲應試﹐非用功不可。」於是督課甚嚴﹐親爲攺削。一日謝至﹐熟視胡﹐問陳曰「此何人﹖」陳曰「吾鄕應試者﹐然不能望中也。」示以胡文﹐謝曰「此可中矣﹐在他人固無望﹐然在胡不必佳也﹐爾以爲必佳文方中乎﹖」相與拊掌。及謝出﹐陳謂人曰「謝老前輩戲言也﹐不可爲後生法。」是年爲同治攺元壬戌恩科﹐秋闈胡報捷矣。胡於是意得志滿﹐終日應酬奔走﹐無暇伏案﹐陳督責之﹐亦不聽。逮癸亥會試﹐首題爲《大畏民志此謂知本》﹐懷寧楊禮南學士爲同考官﹐已撤堂矣﹐同考中有孫觀者﹐與楊同鄕至好﹐得一佳捲﹐欲補薦﹐挽楊爲伴。楊不得已﹐隨手取一落卷﹐加一遊批陪孫上堂﹐孰知孫薦被擯﹐楊薦竟入彀﹐卽胡捲也。

照例於放榜後﹐各房考先自磨勘一次﹐楊勘至胡捲﹐大駭﹐惶愧萬狀﹐隨呼柰何﹗人問之﹐閱其中二比起句﹐皆不覺大笑。

蓋出比起句曰「蓋在夫子。」對比曰「而在民也。」又無法爲之攺削﹐惟不刻入同門錄而已。胡以爲我亦送板價與老師﹐而不刻我文﹐是輕我也﹐從此師生無感情焉。胡用主事分吏部﹐後升至通政司參議而終﹐謝之言又驗。謝居京三十年﹐宴客之事寥寥焉﹐將歿之前一月﹐忽折簡徧邀同年同鄕至好者﹐大宴於松筠巷﹐卽楊忠湣公祠堂也。眾異之﹐屆期往﹐則十餘席珍饈羅列矣。皆請曰「公今日何事盛設﹖」謝曰「我將與諸君永別﹐不得不痛飲一回以當離筵也。」眾笑曰「公何以知之﹖」謝指忠湣神主曰「此我故人也﹐昨夜入夢相告﹐故知我辭世不遠耳。」皆囅然盡歡而散﹐果不一月而訃至。謝歿後﹐囊橐蕭條﹐老妻以哭子早喪﹐侍禦有子﹐於粵寇陷揚州時﹐乳母攜之逃﹐遂相失。謝屬纊時﹐謂所親曰「他年吾子來京﹐望諸公善視之。」眾唯唯﹐然皆知其無子也。及歿年餘﹐忽有老媼攜童子來京﹐徧叩同鄕之門﹐謂是謝子﹐述避寇年月甚悉﹐以久不得主人消息﹐故未來﹐今聞人言主人在京﹐不料子來而主人死﹐並言謝家事甚悉﹐遂醵金教養之。及長﹐屢應試不售﹐就館職﹐得知縣﹐歷任順天繁劇﹐有能聲﹐宦橐甚丰﹐以道員卒於京﹐卽謝星庵也。吁﹐異哉﹗論謝之品學﹐皆爲人所稱許﹐獨其有先見之明﹐而故作不倫不類語出之﹐豈悟道者耶﹖抑其人果如佛家所云有來歷者耶﹖予在京﹐歷聞揚州人云﹐遂拉雜記之於此。

○貴女殺親夫榕興﹐字吉孫﹐滿州人﹐江蘇候補知府也﹐年三十一。妻爲前淸兵部尙書鐵良之侄女﹐年二十九。榕需次蘇州時﹐納一妾﹐極寵之﹐因是不與妻共枕席者五年。光緒三十四年春﹐奉委荷花池釐差﹐局在北岸瀕江﹐屬鎭江境﹐乃攜家居差次。有薦司事與榕者曰周鳳魁﹐無錫人。少年美丰姿﹐善修飾。五月始至﹐未浹旬卽與榕妻通。榕知之﹐懾於閫威﹐不敢言﹐忿而致疾﹐宿於外寢。榕有一子﹐妻出也﹐已六歲﹐將拜周爲假父﹐擇期六月二十六日設宴稱賀。先期妻謂榕曰「二十六日將大治具﹐汝能稍飲一杯否﹖」榕不答。至二十四日﹐榕覺疾甚﹐如瘧狀。次晨﹐妻忽造榻殷勤慰問﹐並勸之食。榕夫婦積不能已五年之久﹐至是人皆異之。是日慰問至八九次﹐至黃昏﹐又手粥一甌﹐力勸加餐。榕不忍卻﹐遂啜之。未三更死矣﹐七竅皆有血﹐舌紫黑。醫者以銀鍼探其喉﹐作黑綠色﹐皆知其中毒也。走告妻﹐妻若不經意者﹐猶手風琴而歌﹐周坐其旁﹐稚子倚周膝而嬉。妾聞之﹐奔至榕寢﹐撫屍大慟﹐爲之洗滌血污﹐手自含殮。而二十六開筵拜假父之舉不成矣。合局之人大動公憤﹐誘周至江南岸而痛撻之﹐並勒其供狀﹐歷述通奸謀斃始末。

有髙姓者﹐北人也﹐性愚直﹐將執狀控於官﹐尼之者謂不合法律而止。當道又礙於鐵良﹐不欲彰貴家之穢﹐僅遣人送其子與榕櫬回旗﹐卽周鳳魁亦幸逃法网焉。噫﹗大員之妻謀斃親夫﹐若斃一犬然﹐誠世界罕見之事也。淸律﹐凡捉姦者﹐必於姦所雙執之﹐又必其本夫或其父母始可﹐卽翁與伯叔兄弟皆不得而捉之也。又曰﹐指姦勿論﹐以其非親見於姦所也。若外人告姦者有禁﹐恐其妒姦或誣姦也﹐此髙姓之控所以不合法律也。

○名士遇鬼朱銘盤﹐字曼君﹐江蘇泰興人。記誦淵雅﹐文詞典贍。光緒癸巳舉孝廉。瑞安黃漱蘭學士督學江蘇時﹐拔髙才生﹐肄業南靑書院。廬江吳武壯長慶聞其名﹐聘爲軍中記室﹐與今張季直殿撰同掌機要﹐武壯賓師之﹐不以屬吏待也。會武壯卒﹐所部有欠餉未放者﹐朱代領萬金舁至舟﹐待發矣。蓋朱又爲駐旅順淮軍將領張某所聘﹐亦武壯舊部也。盜偵知之﹐亦附其所乘之輪舶而行﹐見其舁銀至家﹐遂往約他盜夜劫之﹐不知朱舁至家後﹐忽轉念不如舁往軍中爲妥﹐盜不知也。至夜﹐盜十餘人破扉入﹐覓銀無有﹐詢朱﹐朱曰「此軍餉也﹐已舁至營矣。」

一盜將刃之﹐前隨之盜曰「不可﹐我輩與朱某無仇﹐何必血刃。」遂劫其衣物少許而去。次晨卽報張緝之﹐獲七人﹐前隨之盜亦在其中﹐蓋亦武壯革退之兵也。盜直陳不諱﹐並云「我輩忌空過﹐故劫其少許物﹐計不直百金﹐無死法也﹐且我尙有徳於爾﹐爾亦當以徳報。」張回顧朱曰「如何﹖」朱曰「爾按軍法辦理可也﹐何必問。」張不得已﹐駢斬之。未幾﹐朱妾生子﹐彌月之期﹐大開湯餅宴﹐賓眾雜沓﹐朱抱子出示眾賓﹐時朱年已逾四十始得子也。抱而入﹐甫至廳事後﹐忽聞朱狂呼曰「勿傷吾兒。」旋聞兒亦狂啼一聲﹐戛然而止。眾趨入視﹐朱僵於地﹐兩目直視﹐歷敍殺盜事﹐又云「我錯我錯﹐乞恕我子。」須臾气絕。更視其子亦死矣。此甲午冬月事。予時客煙臺東海關道劉薌林觀察署中﹐有友人自旅順來言如此﹐皆以爲盜索命云。觀此與王萬靑二事﹐中國豈果有鬼神哉﹖所以近年西人之講哲學者亦皆主靈魂之說也。

○猴怪報怨前淸光緒季年﹐直隸鹽山縣令史某﹐杭之錢塘人﹐無錫王壯武公之孫婿也。署中庖人楊大者﹐有童養媳年十五矣﹐尙未成婚。忽一日﹐覺有人與同臥﹐始尙隱約﹐繼更近暱﹐詢其何氏﹐答曰「我侯氏女銀鍼也。汝三世前邵姓﹐爲錢塘令。我其時亦士人女﹐因見惡於賣花媼﹐彼遂誣予不貞。婿家聞之﹐遽退婚。父不服﹐訴之官。官受媼賄﹐誣予非貞體﹐予遂自盡。

此雍正間事。予死後﹐閻羅憫予屈死﹐命轉世爲男子﹐富且貴。

予不願﹐但思報仇。閻君謂『邵令已墮畜生道。爾恨亦可泄矣﹐不如轉世爲佳也。』乃投生中州貴人家爲人。旣長﹐迷失本性﹐無惡不作﹐及壯而夭。閻君怒﹐謂亦當墮畜生道。予大哭﹐但求復仇﹐遂轉世爲猴女﹐猴父母皆修煉成道去。予同胞尙有一弟一妹皆能修煉﹐先予得尸解﹐惟予以心懷復仇故﹐道念不及弟妹之堅﹐遲之數十年﹐亦得尸解。徧覓仇人﹐知爾今生爲楊氏婦﹐故來覓爾。然吾母與妹皆常來防守﹐不令我索爾命﹐以爲冤宜解不宜結也。」自是附婦體不去﹐闔署之人皆暱之﹐令之女兒輩呼之爲銀鍼姊﹐幼者姑之。與人接談﹐恭而有禮。母與妹亦時附婦而言﹐獨銀鍼有時作空中笑語聲也。令之諸女有欲見其面者﹐女曰「我一猴耳﹐何足觀。」再三請﹐女曰「無已﹐可於帷後觀予足可也。」則見一足弓鞋窄小如菱﹐履制亦精美﹐一足則大如蓮船盈尺﹐皆哄堂大笑。壯武之孫名恕字心如者﹐藎臣同守之第三子也﹐時在署﹐女亦常與款洽﹐一日恕問女曰「爾母爾妹則常來﹐爾弟何不來﹖」女曰「但聞其轉世爲大貴人﹐今在湖廣大衙門。亦不知湖廣爲何地也。」

問姓名﹐曰「不知﹐但知其爲湖廣最大之官耳。」忽一日戲謂恕曰「三舅老爺﹐我爲爾妾何如﹖」恕笑曰「我不慣看猴子面目。」女曰「我能變形也﹐然亦只能變一小時耳﹐不能久也。」楊大夫婦敬之如神明﹐稱爲仙姑。令有小奚奴謂楊曰「一猴怪耳﹐何足畏﹐爾俟其空中發聲時﹐循其聲抵於壁﹐我以棍擊之﹐可使其現形也。」語未畢﹐忽自批其頰無數﹐且自投曰「爾以後再敢狂言否﹖」奚奴大懼﹐跪而哀告乃已。

如是者五年而去﹐並不爲婦禍﹐惟婦體贏瘠耳。女作杭音﹐聲直而粗﹐其母妹皆然。此心如爲人言﹐蓋於鹽山署中親見之者。

據女言﹐則人云張文襄前身爲猴﹐非虛言矣。文襄之貌似猴﹐飲食男女之性無不似猴者﹐亦奇人也。予所紀不載虛渺神怪之迹﹐惟此乃近年事﹐且王君兄弟所目擊﹐言之鑿鑿﹐當非妄語﹐故記之﹐此吳騫《傳信錄》例也。

○前世冤鬼葉伯庚﹐江寧廩生也﹐頗有文名。光緒二十三年丁酉﹐各省鄕試之年也。其秋葉忽病﹐旬日不醒﹐嘗喃喃自語﹐作湖北鄕音。人問之﹐答曰「我周呂氏鬼魂也﹐嫁周鳳奎爲妾。道光中﹐周以甲榜爲福建閩縣令﹐因口舌細故﹐忿而縊於鳳凰山之銀杏樹下﹐山卽在縣署後。周知之﹐不使斂﹐致屍飽虎狼。

周轉世爲葉﹐今科將中江南第四名舉人﹐予得請於帝而索命焉。

」一家大恐﹐許度脫﹐鬼曰「我亦不能遽斃之﹐緣渠曾辦振饑事有微勞﹐上帝亦許貸其死﹐惟不使之入場耳。」家人環求不已。鬼又曰「祀我﹐並使某髙僧誦《楞嚴經》千徧﹐則我去矣。」如其言﹐至八月八日貢院封門﹐而葉病愈。訪之閩人﹐果有閩縣令周鳳奎其人者。逾年爲光緒二十四年﹐葉摒擋入閩﹐訪詢周呂氏事﹐竟無人知。至鳳凰山﹐果有銀杏樹﹐百年外物也﹐於其地招魂立冢而歸。其時余在金陵﹐葉親爲人言。此事甚可怪﹐葉不致造言以自污也。

○鬼捉酷吏時乃風﹐字萼卿﹐浙江仁和人﹐江蘇候補知府也﹐管閔行鎭釐稅。會幫辦委員倪祖謙家被盜﹐鳴官捕數人﹐內有護卡炮艇勇丁焉。艇有哨弁﹐素與時有隙﹐時遂誣以坐地分贓﹐言於撫院巡捕官申保齡﹐申白巡撫吳元炳﹐遂駢斬之。未幾﹐申權吳江知縣﹐甫匝月而病﹐病中喃喃辯殺盜事﹐遂死。死後數日﹐時又權松江知府﹐甫三日﹐一日送客出廳事﹐杭聲大言﹐若對客狀﹐僕以客去告﹐則大怒曰「我正與申大令言﹐何相混也。

」俄頃面目慘變﹐自投無數而死。此同治戊辰﹑己巳間事也。

石埭徐子靜言。○翰林不識字自科舉廢倡言新學﹐凡畱學日本三年畢業歸國者﹐送部應廷試﹐或賞翰林﹐或進士﹐或舉人﹐皆出於一榜焉。此從來科名未有之變局也。光緒末年﹐有粵人某廷試得翰林﹐呼何秋輦中丞爲「秋輩」﹐讀「姦宄」之「宄」爲「究」。予初以爲言者過甚耳﹐迨指其人而實之﹐始知不謬。吁﹗此亦國之妖異也﹐安得不亡哉﹗

○妖狐爲祟同治季年﹐蕪湖有釐卡委員兪某者﹐浙人而北籍也。婦爲狐所憑﹐夫入房﹐輒有物擊之﹐遂不敢近。在蕪湖時﹐一日淸晨﹐有僕婦入房灑掃﹐忽見一壯年男子﹐冠白氈冠﹐衣灰色繭綢袍﹐腰系大綠皮煙荷包﹐坐主婦牀上。大駭﹐欲詢﹐轉眼卽不見。兪自北南來﹐此狐卽隨之而至﹐歷有年所矣。婦日漸枯瘠﹐遂死。兪亦無子。予其時亦在蕪湖﹐一時喧傳﹐以爲怪事。

○方某遇狐仙事道光間方某﹐皖人﹐寒士也﹐入都應鄕試﹐館某旗員家。

書室在花園中﹐園故空曠﹐僅一館童作伴而已。一日月下﹐方仰天長嘆曰「家無儋儲﹐功名未遂。昨有家信來告匱﹐柰何﹖」忽空中有答者曰「公富貴中人也﹐何憂貧﹖公無患家計﹐我已爲公備銀二十兩爲家用﹐明日封寄可也。」方大駭﹐不敢應﹐遂歸寢。次晨﹐見案上封裹宛然。視之﹐銀也﹐權之﹐得二十兩﹐大喜﹐遂寄家焉。晚坐月下﹐望空稱謝。又聞人語曰「公長者﹐願與公爲世外交﹐可乎﹖」方曰「可。」叩其姓名﹐曰「胡某﹐爲大內管庫職司也。」是年方捷順天﹐胡又爲摒擋一切﹐費不貲﹐方深感之。次年會試後﹐遂移居試館﹐不復館旗員家矣。及聯捷﹐又助之﹐且時來與方談論今古﹐頗淹洽。惟不見形耳﹐方頗以不得一面爲恨。胡曰「無見面緣也。」方固請﹐胡曰「不得已﹐可於某日午後俟我。」屆期﹐戒閽者﹐凡有客來皆辭謝﹐以爲今日可以見我良友矣。至午後﹐忽座師傳喚﹐命卽至﹐方大恨﹐然座師命不敢違﹐怏怏行。甫出門﹐胡卽來﹐投刺而去。至晚方歸﹐僕曰「午後有一人白而頎﹐四品冠服來拜﹐素不相識也。」方頷之。至夜胡至﹐謂之曰「如何﹖我固謂無見面緣也。」久之﹐胡忽語方曰「我輩交誼可謂厚矣﹐欲附爲婚姻可乎﹖家有弱妹﹐貌頗不惡﹐堪備箕帚。」方曰「我有婦矣﹐胡可者﹖」胡曰「不妨﹐我輩世外人﹐不爭名分﹐公卽妾之可也。」方曰「容徐議之。

」次日﹐方出門後﹐有一李姓來拜﹐歸視名刺﹐不識也。至夜﹐聞空中有聲﹐非胡聲也。問爲誰﹐答曰「卽日間奉拜之李某也。某亦狐而仙者﹐久欲奉教﹐未敢唐突。今聞胡某欲以妹許公﹐明知交淺言深﹐公未必信。然視公之危而不救﹐實不忍。

胡妹𨿽美﹐而淫蕩﹐已蠱死多人矣。公柰何墮其術中﹐不如設詞拒之爲是。」方大驚謝。翌日胡又至﹐申前說﹐方絕之﹐胡詰其故﹐方曰「我𨿽貧﹐究人類也﹐豈可與君輩爲偶。」胡大怒曰「相交許久﹐猶以我爲畜類耶﹖」作恨恨聲而去。自是遂日作祟無虛日﹐或食物中置糞穢﹐或衣服無故自焚﹐或朋友求書之件污以墨水﹐種種惡作劇﹐不堪其擾。方恨之而無如何。李又至﹐教之曰「爾第焚疏於前門關帝廟﹐彼自懼而不敢祟矣。」方如言。至夜﹐夢一三十許方面壯夫﹐鋃鐺被體﹐戟指向方曰「爾受李某讒﹐控我於神。我待爾不薄﹐計我所毀爾之物﹐尙不敵贈爾十之一﹐爾何忍乃爾﹗爾知李某爲何如人﹐大內庫掌我爲正﹐李爲副﹐李久欲謀我缺﹐不得隙﹐今遇爾﹐亦天也。我不過發配陜西三年耳﹐三年後公亦須來京考散館矣。黃河岸邊相見可也。」方醒而大懼﹐請假歸﹐終身不復入京﹐此卽方朝覲之父也。聞朝覲會試後﹐夢一人﹐自稱胡某﹐與爾父相善﹐因爾父信讒﹐致我得罪充徒三年﹐今歸仍復舊職。

聞爾能繼父志甚喜﹐然爾命中無進士也﹐何必跋涉哉﹗方夢中大哭﹐求轉圜。胡曰「無已﹐以壽算準折或可。爾具一疏焚於前門關帝廟﹐我再於冥冥中爲爾謀之﹐惟中後卽不永年﹐勿悔也。」朝覲允之﹐故殿試後未匝月卽死也。朝覲爲光稷甫侍禦姊夫﹐於方父子事言之甚詳。予至京﹐主其家﹐茶余飯罷﹐輒以爲談資也。此豈中國人迷信之故哉﹗然而其事甚確﹐非空中樓閣也。

