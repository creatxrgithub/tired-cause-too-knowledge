

●自序

左尹字非人﹐別號東山釣史。祖籍﹐系﹝周靈﹞王九年魯襄公會吳於查之地。����﹐伯禽苗裔。初﹐惠王時積功封����於諸侯曰東安公﹐卽今山東����是也。歷漢武帝元鼎中西���陽伯﹐何﹔歷隋工部尙書﹑唐髙祖武﹝徳中﹞中書侍郎﹐儀﹔歷唐僖宗廣明中遊﹝擊﹞將軍﹑進上柱國﹑賜紫飛魚袋﹐居歙州﹐師﹝詣﹞﹔及乾符中寧州刺史死事﹐謚「忠烈」﹐城﹔又歷南唐元宗保大中建州節度使﹑工部尙書﹐文徽﹔後出繼南唐宣歙觀察使﹐文徵﹔歷宋初進士﹐直史館龍圖閣﹐加刑部郎制選事﹐進右司郎中﹐道﹔迄明洪武中仲元﹑新�﹑允中﹑國用﹑原善﹐皆開國經濟名臣。而海昌恕﹐二十一年舉人材入都﹔諳醫理﹐愈帝疽﹐授太醫院使﹕則尹十一世祖也。自是詩禮顯融﹐爲中原望族。尹生東山之麓﹐距始封七十七世云﹔具載列史及家乘﹑外記﹐不贅。

尹幼專治葩經﹐長獨契尼山﹐竊取指義。左云者﹐以出姓自晦﹐實非「四傳」中左氏遺系。按前左氏與宣聖同時﹐顧襲其名曰丘﹔親望見無得而逾之日月﹐而二其名曰明。旣以其言﹐附「春秋」爲千古。後左氏與丘明不同譜﹐而因名得氏曰左﹔與曲阜不同裏﹐而按籍而求曰東山。左非﹐東山亦非﹔非人﹐非其人也。乃亦欲以其言﹐附「春狄」與「傳」爲千古。所奇左氏距今二千餘年﹐輒預以其姓藏尹之初名﹑預以其名著尹之今世﹐略似讖然﹐不可彊也。

此書之作﹐始於甲申﹑成於壬子。中二十九年﹐寒暑晦明﹑風雨霜雪﹑舟車寢食﹑疾痛患難﹑水溢火焦﹑泥塗鼠嚙﹐零落破損﹑整飭補修﹐手艸易數十次﹑耳采經數千人﹔口哦而不聞聲者幾何件﹐掌示而不任舌者幾何端。以較定﹑哀之微詞﹐倍極辛苦。兼以他注誤而連獄﹑方櫝藏而無山。言之無罪者﹐大率不求文理﹐而妄指便是南箕事之直書者。其實不登律例﹐而據云準爲鐵案﹐使非知幾早同負簡﹐則又「西狩獲麟」以前所未嘗有此警�也。攺書名爲「罪惟」﹐天下之大﹐或猶有深原其故者。至於初諱爲特昭之﹑初疑爲特信之﹑初誤爲特正之﹑初軼爲特存之﹑初彼此厄爲特合之﹑初是非淆爲特決之﹐所爲取義在此﹔馬﹑班以下﹐或幾幾商之也。

若夫「罪惟錄」得復原題之日﹐是卽左尹得復原姓名之日﹔靜聽之天而已﹗

紀

安宗簡皇帝

魯王監國﹝附﹞

唐主﹝附﹞

桂主﹝附﹞

韓主﹝附﹞

﹟安宗簡皇帝

安宗簡皇帝﹐顯皇帝孫﹑福王常洵世子也﹔名由松。福王初封懷慶﹐遷河南。崇禎十四年﹐賊自成陷河南﹐王被難﹔尙書呂維祺﹑承奉崔升死之。世子以宮眷﹐裸奔懷慶。及懷慶陷﹐與母鄒太妃及繼妃李氏出奔﹔半道失﹐單身依潞王衛輝。甲申三月﹐帝殉社稷﹐衛輝復不守﹐世子隨潞王南奔。憩尉氏﹐遇周王故宮人童氏﹐呼共逆旅﹐客尉氏者四十日。童氏有娠﹐誓富貴毋忘。已而胎不舉﹐與奔許州﹔得遇母太妃而李氏竟失。尋被劫﹐世子棄許復南奔﹔太妃﹑童氏再失。

夏四月﹐與潞﹑崇二王及周世孫共棲淮上。蓋南都至是始得凶問﹐兵部尙書史可法﹑工部尙書髙弘圖﹑都禦史張愼言﹑京畿道禦史祁彪佳集諸臣中府﹐會議冊立。國子祭酒姜曰廣後至﹐曰﹕『今社稷爲重矣』。彪佳﹑可法曰﹕『中興之辟﹐非守文繼體可辦』。時潞王慈易有聲﹐曰廣移書鳳陽巡撫馬士英﹐略見立賢大意。而士英已先同南奔諸鎭謁世子舟中﹐私詡翼戴﹔遂與諸鎭黃得功﹑髙傑等馳檄﹐謂福藩親貴莫與京。於是魏國公徐弘基合諸臣箋迎世子浦口﹔旣至﹐眾議猶未決。吏部主事李沾曰﹕『有異議者﹐死殉之』﹗誠意伯劉孔昭﹑太監韓贊周力贊沾議。

五月之四日﹐福世子卽監國位。謁享殿﹐行祭告禮﹔問懿文皇太子寢園﹐謁奉先殿。語及先帝﹐爲泣下。以內守備府爲行宮﹐百官行四拜禮﹔謙讓再三﹐並述「未堪多難」之意。可法首進戰守大計﹐請素服郊次﹐發師討賊﹐示天下報讎大義﹔諸臣各上中興大政數事。監國唯唯。

以姜曰廣﹑髙弘圖﹑史可法﹑王鐸皆原官﹐晉東閣大學士﹔而馬士英以大學士兼兵部尙書﹐都禦史總督如故。張愼言爲吏部尙書﹐呂大器﹑解學龍左右侍郎﹐周堪賡戶部尙書﹐徐有範﹑張有譽左右侍郎。以張國維協理戎政尙書﹐賀世壽爲刑部左侍郎﹐何應瑞工部左侍郎﹐劉士禎通政使﹐王廷梅應天府尹﹐郭維經爲府丞。攺李沾太常寺少卿﹐韓贊周爲司禮太監。補科臣陳泰來等十一人﹝泰來及左懋第﹑李淸﹑羅萬象﹑姜應甲﹑張元始﹑辜朝薦﹑馬嘉植﹑沈胤培﹑鐘斗﹑熊開元﹞﹐補吏部諸司華允誠等五人﹝允誠及倪嘉慶﹑葉廷秀﹑王重等﹞﹐補兵部諸司李向中等四人﹝向中及吳奇偉﹑吳國龍﹑楊文薦﹞﹐餘各陞賞有差。起劉宗周原官左都禦史﹐徐石麒以右僉都禦史管左副都事﹐祁彪佳以右僉都禦史安撫蘇松。鄭鴻逵爲右都督僉事﹐鎭守鎭江等處﹔都督僉事黃蜚攺鎭九江口。

是月之望﹐閣臣士英不通羣議﹐輒上尊號﹐監國卽眞。鑄國寶﹐金代之。以明年爲弘光元年﹐大赦。先是﹐金聲以原官禦史起用﹐疏請監國卽軍中設大行皇帝位﹐旦夕衰侄哭臨﹔迨事定﹐而後卽位。安撫彪佳與誠意孔昭復爭之﹐不得。劉宗周在道﹐疏辭新銜﹔亦請暫稱「行在」﹐決策親徵﹐駐師中都﹐以圖進取。報聞。

攺內官監盧九徳爲司禮監秉筆﹐提督京營﹔而忻城伯趙之龍總督京營戎政。晉寧南伯左良玉爲侯﹔良玉受詔﹐不拜。以顧錫疇爲禮部尙書﹐黃道周爲吏部右侍郎兼翰林學士﹐髙倬工部右侍郎﹐羅大任國子監祭酒﹐侯峒曾左通政使﹐鄭瑄大理寺卿。以田仰巡撫淮揚﹐晉兵部右侍郎。楚撫何騰蛟﹐以兵部左侍郎總督川﹑湖﹑黔﹑鄖。騰蛟感星緯之變﹐奏舉朝臣工和衷體國﹐以回天意﹔且請練兵湖南北﹐以壓寧南桀驁。從之。

詔潞王暫居杭州。

上熹宗張皇后尊謚及大行皇帝廟謚「思宗烈皇帝」。忻城之龍以「思」非美號﹐請攺。尊福王恭皇帝﹑太妃鄒氏皇太后。

禮部尙書錫疇薦吏部司官林胤昌﹑科臣瞿式耜並總鎭陳洪範可北使。

釋髙墻罪宗七十五案﹑凡三百四十一人。

六月﹐建恭皇帝專廟。

設四鎭將於江北﹔加封黃得功爲靖南侯﹐封髙傑興平伯﹑劉澤淸東平伯﹑劉良佐廣昌伯塡之。每兵三萬﹐歲每本色米二十萬石﹑折色銀四十萬兩﹔分汛後﹐各屬兵馬錢糧悉聽取用。凡恢一城﹐卽爲所轄。

起廢科臣章正宸﹑熊汝霖﹑姜埰等﹐臺臣徐殿臣﹑李之春等﹐九卿畢茂康等﹐共四十六員。起原任武徳道雷演祚爲按察使。立保舉之法以通銓政﹐塡危疆爲守令。是時諸賢響應﹐野無畱隱﹐拭目太平。

賊獻忠自長沙浮橋濟師﹐陷夔州﹐連陷涪州。巡撫陳士奇捷忠州﹐再捷梁山﹐扼守重慶﹔力竭﹐城陷。瑞王闔宮被難﹐士奇及守道陳纁死之。賊以斷手徇州縣﹐疾陷成都。蜀王被難﹐新舊撫臣龍文光﹑徐可求咸死之。獻忠僭尊號﹐僞稱「大西」﹐攺元「大順」。時郡縣殉難者﹕成都知府王行儉﹑南溪知縣王碩輔﹑灌縣知縣左重﹑梓潼知縣洪維翰﹑巴縣知縣王錫﹑資陽知縣賀霍存﹑興文教諭劉希文等。而總兵趙光遠時已降賊﹐閣部士英誤有所聞﹐猶請降敕獎之。

河南推官陳潛夫保周王南渡﹐巡道劉淐以賊逼﹐移駐項城。潛夫保杞﹐招土寇婁道一合平西將軍劉洪起擒僞官安中外等五人﹔上捷﹐擢禦史﹐卽按河南。眞定知府丘茂華復收所屬城邑﹐間請疾援﹐不報。漕撫路振飛駐淮﹐與禦史王燮集兵﹐走僞順制將軍董學禮於宿遷﹐百姓哄起殺之﹔復擒殺僞官呂弼周﹑王富﹑胡來賀﹑朱自成﹑李魁春及癸未進士武愫等以聞﹔並請親徵﹐願爲前驅。璽書褒慰。於是徳州諸生謝陛以鄕兵從原任遼撫黎玉田﹑禦史盧世■﹝氵隺﹞﹑貢士馬元錄追殺僞防禦閻傑等一十八人﹐濟寧都司李允和殺僞官劉浚﹑尹宗衡﹑張間行﹑傅龍等九人﹐馳捷南都﹔亦並褒答。主事監軍淩駉南至臨淸﹐部鄕健詭迎僞防禦王皇極殺之﹐乘勝追斬僞官數人。報捷﹐且云﹕『南師宜守臨淸﹐權宜北好﹔合兵西伐﹐實作東防。臣足一動﹐臨淸以上便非我有。望兵如歲﹐萬勿失時』。不省。時李賊初敗﹐欲棄關中﹐下禹門。詔分汛﹐寧陵以東至歸徳﹐屬總兵王之剛﹔以西至蘭陽﹐屬許定國﹔祥符以西至泛水﹐屬劉洪起﹔河洛﹐屬李際遇﹕頗有斬獲。副將劉洪﹑郭從寬擒鄢陵僞官王度及許州僞巡捕王淸﹐之剛斬僞都司虞世傑﹐洪起擒汝寧僞官祝永苞及上蔡僞令韋世遇﹐定國擒陳州僞官惠在一﹔各加級有差。會禦史陳潛夫艱去﹐以淩駉代巡按河南﹐駐沈丘﹔北師懸兵科給事中招駉﹐駉不受。

以徐汧爲少詹兼侍讀學士。汧遺教當事﹕『賊不討﹑仇不復﹐不書卽位﹔「春秋」之義也。恐有爲口實者矣』﹗且曰﹕『不能收君子之用﹐無以服小人之心』。

吏部尙書張愼言議﹕『北京南歸諸臣﹐或系脇從﹐並宜酌用』。誠意伯孔昭私以擁戴功未錄﹐譁於朝。禦史王孫蕃訐孔昭干預。閣臣弘圖﹑曰廣以爲文武各有職掌﹐宸陛幾如訟庭﹐請罷﹔詔兩解之。

傳諭參將王之剛迎聖母於河南郭家寨常守義家。

秋七月﹐北師傳檄至濟寧﹐令官吏出迎。鎭臣髙傑議守河北以保江南﹐勿正視瓜﹑儀﹑浦﹑釆爲金陵門戶。建陽知縣蔣棻三請勤王﹐報聞。

時大興工役﹐起沈木江中數千以爲神。置「天財庫」內廷﹐不關戶部稽察。

北使副將唐起龍招撫江南﹐以攝政王書致可法﹐責以「故君未葬﹐新君不得卽位」。可法引光武﹑昭烈﹑晉元﹑宋髙故事以答﹔且曰﹕『鞠躬致命﹐所以爲報也』。

晉勳臣徐弘基以下各官銜﹑級廕﹑祿賜有差。給事中羅萬象首請嚴禁濫授﹐於是禦史李模﹑刑部侍郎賀世壽等次第言之﹔報聞。

誠意伯孔昭奏﹕『封疆失事官﹐罪與逆案等』。禦史陳良弼劾詞臣項煜在逃混進。

興平伯傑越汛以兵入妻子揚州﹐百姓慮其殘﹐閉關噪傑﹐立殺鄕紳鄭元勳之袒傑者。靖南侯得功以兵格之﹔監軍郎中萬元吉馳溫旨調和。

戎政張國維疏恢剿大略﹐並請罷輸納例﹔從之。詹事管紹寧奏請奉迎先帝梓宮及皇太子諸王萬福﹑慰諭西北文武諸臣並勞苦總兵吳三桂﹔吏科馬嘉植亦疏及之。禮部尙書顧錫疇隨請肅淸宮禁﹑慰安九廟﹑謁問陵寢﹑速圖進取﹐並請正文震孟之謚「文忠」﹑禮部尙書羅諭義之謚「文介」﹑少詹姚希孟之謚「文毅」﹐奪大學士溫體仁之謚「文忠」。未幾﹐以祭海攝事入閩。

加河北總兵卜從善官二級﹐以左懋第爲太僕寺卿。

應天府丞郭維經疏請明功罪﹑飭是非﹔報可。給事中熊汝霖上言﹕『山東諸郡未宜遽棄﹐北幣之舉萬不容稽』。同官陳子龍復申及之。

論定策功﹐加可法少保﹑太子太保﹐進武英殿﹔廕一子錦衣衛僉事﹐世襲。而士英太子太保﹐廕襲如可法。餘皆進爵有差。

潯督袁繼咸表請親徵﹐且密言寧南驕蹇﹔薦在籍楊廷麟﹑葉廷秀﹑吳牲等。起用錢謙益﹑夏允彜﹑文徳翼﹑嚴錫命﹔加繼咸兵部尙書兼右僉都禦史﹐總督江右應﹑皖等處。

特旨存問大學士禮部尙書傅冠﹐攺葉廷秀爲禦史。

八月﹐議大婚。右僉都禦史彪佳言﹕『妙選須聖毋迎至之後』﹔因言『諸臣不宜踰格升遷』。時閣部士英內持權﹐銓補漸奉中旨﹐不由廷推﹐頗尙搜密﹔彪佳又言獘政﹐詔獄﹑緝事﹑廷杖三事不可任。

興平伯傑兵出開﹑歸﹐呼餉不應。

閣部可法上疏﹐以爲名器濫觴﹐工役繁費﹔而大仇在目﹐一兵未加﹐恐偏安亦未易幾也。不報。以傑獲盜功﹐加可法太傅。

晉謝升上柱國少卿﹑太子太保兼禮部尙書。

詔祭告鳳﹑泗兩陵﹐以可法攝行。還﹐奏賢姦莫辧﹑威斷不靈﹑濫恩施﹑開告密數事﹐語痛切﹔不報。

閣部士英稱阮大鋮知兵﹐奉內旨起兵部右侍郎。閣臣髙弘圖請遵例下九卿會議﹔且曰﹕『必會議﹐於大鋮更光明』。士英曰﹕『臣非受其賄﹐何所不光明』﹖因爲大鋮奏辯﹐並訐髙﹑姜爲欺國。弘圖﹑曰廣並乞休﹐不許。府丞維經曰﹕『「逆案」成於先帝之手﹐今「實錄」將修﹐安得抹殺』﹗給事中羅萬象曰﹕『大鋮未必知兵﹔恐「燕子箋」﹑「春燈謎」﹐卽枕上之陰符﹑袖中之黃石也』。禦史詹兆恆曰﹕『大鋮一起﹐上傷在天之靈﹑下短忠良之气﹐關系不小』。時萬元吉轉太僕少卿﹐與懷遠侯常延齡﹑禦史陳良弼﹑王孫蕃﹑左光先﹑兵部郎中尹民興等次第疏爭﹔而吏部侍郎呂大器並攻禦史越其傑﹑都禦史田仰﹑楊文驄等爲馬黨。曰廣至三疏求去﹐詞益迫切﹔並不報。大鋮入對﹐上四策﹑三要﹑十四隙稱旨﹐升江防兵部尙書。於是光祿寺卿許譽卿﹑左通政使侯峒曾﹑吏部主事華允誠合詞求去﹐不許。吏科熊汝霖﹑通政使劉士楨復力爭之﹐不報。曰廣曰﹕『墨敕斜封再見矣﹔所可恨者﹐陰持會推之柄﹑陽避中旨之名』。明指士英。士英嗾四鎭毒詆曰廣﹔復令建安鎭國中尉朱統■﹝金類﹞奏曰廣初有異心。科臣袁彭年駁以非例﹐宜付刑部﹔不問。科臣汝霖﹑通政使士楨復爭之﹐不聽。士英因大言﹕『陛下四讎不報﹐曰廣其一也』。發神廟時「梃擊」一案以激上怒﹔出曰廣初冊立時原書示同官﹐曰﹕『策陛下﹐非其意也』。於是誠意伯孔昭唾曰廣於朝房。同官可法遂請出督師揚州。大學士陳方策等數百人詣闕上書﹐謂不當外處可法﹐不聽﹔加可法太子太師以行。而曰廣求去益迫﹔會皇太后且至京﹐加太子太保﹐許致仕去。太常卿李沾因自陳定策時爭執狀﹐並論呂大器之心可疑。吏部尙書張愼言甫受事三日﹐及大器並罷位去。

時科臣章正宸疏爭中旨﹐閣臣弘圖票擬不合﹐發攺再三﹔弘圖曰﹕『臣死不敢將順』。乞歸﹐從之。

擢李沾左都禦史﹐晉撫寧侯朱國弼爲保國公﹐攺授朱統■﹝金類﹞爲行人司﹐起張捷吏部尙書﹐楊維垣爲通政使。遷劉士楨兵部右侍郎。羣臣交章論劾。科臣熊汝霖至以捷爲國賊﹐士英頗不卹人言。江督繼咸疏畱曰廣不得﹐隨以六事規切上躬﹔不省。艸莽臣劉宗周直訐閣臣士英﹐以爲不興問罪之師﹑止營定策之賞﹔哀詔不下﹐「逆案」復張。又曰﹕『中朝之黨事方興﹐何暇圖河北之賊』﹔並及京營不宜以太監盧九徳主之。士英復宗周不臣﹐令鎭臣澤淸等合糾之﹔宗周謝病去。士英復疑彪佳與宗周共事﹐會大鋮素銜禦史左光先之兄光斗﹐因坐光先降誅叛賊許都一案以爲激變﹔彪佳爭之﹐謂﹕『一月定亂﹐功最』。忤大鋮﹐遂嗾禦史張孫振並劾彪佳﹐坐以登極時曾有二議﹔彪佳亦病去。

太后至自河南﹐諭所司括萬金備賞﹔科部請節省﹐不聽。封太后弟鄒存義爲大興伯﹑福邸千戶常應俊爲襄衛伯。應俊系革工﹐初從上避難﹐負上雪中數十里﹐稱扈駕功。擢靑浦知縣陳■﹝火庶﹞中書舍人及王鏞﹑王無黨錦衣衛世指揮使。科臣陳子龍疏請「愼名器」﹐極言內降之非﹔不報。禮部尙書顧錫疇爭之﹐不得﹔因論張有譽不由廷推非制﹑請罷廠衛﹑禁中官之私買女口並劾張孫振不可用﹐觸時忌。以葬父假歸﹐臥不起。

加徐石麒吏部尙書。會內侍私有所囑﹐石麒執祖制不行。士英又曲庇禦史黃耳鼎﹐石麒爭之﹔耳鼎遂追持前陳新甲主款一案﹐反劫石麒。石麒曰﹕『新甲坐陷親藩七﹐恭皇帝非其一乎』﹖稱病去。

詔選內員宮女﹐閭巷騷然。言官李維樾﹑陳子龍合疏諫﹐不聽。

以中允衛胤文兼兵科給事中﹐監興平軍﹔以薊遼總督王永吉經略山東﹑河北﹐總督河南勸農。

太僕寺卿監軍萬元吉疏請羣臣洗濯肺腑﹐共圖實著﹔並懇追卹陣亡將士﹑白舊督趙光忭之冤﹑建文年號宜復﹑景皇帝廟號宜崇﹑遜國諸臣謚廕宜補﹑崇禎末殉國諸臣宜卹﹐並請追補開國勳臣傅友徳﹑馮勝兩謚。上可之。因追上建文「惠宗讓皇帝」﹑景泰「代宗景皇帝」﹐賜甲申殉難文臣二十二人﹑勳臣二人﹑戚臣一人葬贈廕祠謚有差﹐廟額「旌忠」﹔賜生員殉國許琰從祀。

楊廷麟補翰林原官﹔旋與吏部夏允彜﹑華允誠等以黨事起﹐並解組歸。

當事忌淮撫路振飛威幹﹐坐貪功靡餉﹐奪任去。

府丞郭維經再請洗刷刻薄偏私恩怨故智﹐一以辦賊﹑復讎爲事﹔不省。時內廷官寺五十三人日夜祕戲﹐上樂而忘之﹔朝政一惟士英裁決。

宗貢原任安縣知縣朱議漇疏邸報遺失數事﹐宜察﹔如面叱本兵張縉彥﹑廷推南都職方郎中萬元吉等件。

湖廣巡按禦史黃澍入朝﹐面訐士英權恣﹔士英賂福邸舊閹田成﹑張執中等爲解免。士英隨疏逆魏案中﹐大半是正人君子之流。科臣袁彭年爭之﹐且極言緝事之害﹔忤旨﹐謫浙江按察使照磨。

赦原任大學士吳甡戍所﹐許陛見。誠意伯孔昭廷劾之。

禦史李模上言﹕『皇上旣不以得位爲利﹐諸臣安得以定策爲功﹗惟刻刻自認爲先帝之罪臣﹐方著著實效目今之勝著』。且曰﹕『經國有體﹐勿以大僚而過繁﹔拜下宜嚴﹐勿以泰交而稍越﹔繁纓可惜﹐勿以近侍而稍寬』。

九月﹐封福建總兵官鄭芝龍爲南安伯。

詔童子就試督學先上金﹐郡縣有額。溧陽知縣李思謨不奉令﹐坐削職去。

出內使蘇﹑杭﹐窮采姝麗﹐以備三宮之選。

司業兼禮部尙書管紹寧請告去。召降賊錦衣衛都督劉僑補原官。

鎭臣澤淸大治宅第﹐逍遙淮上。

科臣汝霖請以前任鳳督朱大典奉命北使﹐鎭將黃得功堪與共事﹔不報。尋條明從逆罪案﹐請卹布衣楊文瓊﹔且直指中書﹐謂『廠衛之設﹐飛章告密﹐內外交通﹐神器互借﹐「兵餉戰守」四字攺爲「異同恩怨」四字﹐不亡何待』﹗語戇激。罰俸一年。

兵部侍郎士楨請塞幸竇﹐薦在籍編修劉同升可用﹔畱中。

禦史詹起恆疏論『朝事紛紛﹐營其緩者﹑小者﹑私者﹔至是蔑視宰輔﹑訶辱塚臣﹐大爲失體』。語極痛至。同官周元泰亦云﹔兼請料理楚﹑蜀上游。報聞。

以何應瑞爲太常少卿﹔起陳子壯爲禮部尙書﹐管詹事府事﹔升徐汧﹑吳偉業爲少詹事﹐錢謙益爲禮部尙書。禦史陳良弼廷劾謙益不可用﹔戎政張國維奏﹕『今日自申討逆賊之外﹐別無執掌﹔何暇以有限精神﹐分於恩怨。前車可監﹐能不寒心』﹗

升解學龍刑部尙書。定逆案﹐除在北京何應徵等二十二人三年後定奪外﹐所坐六等﹕一等應磔﹐宋﹝企﹞郊等十一人﹔二等應斬長系秋決﹐光時亨等四人﹔三等應絞擬贖﹐陳名夏等七人﹔四等應戍擬贖﹐王孫蕙等十五人﹔五等應徒擬贖﹐沈元龍等十人﹔六等應杖擬贖﹐潘同春等八人﹔存疑另擬﹐翁元益等二十八人。保國公國弼等合糾刑官六失﹔禦史張孫振復言『北來諸臣﹐乃賊棄之而來﹐非棄賊而來也』。學龍坐奪職﹔以髙倬代之。

吏部侍郎黃道周撰經筵講章﹐論四鎭必不爲用﹔且曰﹕『此日所可言者﹐寡矣』。

奉命攝祭禹陵。

原任都禦史方震孺﹑李光泰﹑給事中李維樾﹑知府陳亨各請捐餉募兵入衛。

開納事例﹔時有『掃盡江南錢﹐塡塞馬家口』之謠。黃金價貴﹐京師號曰馬金﹔金值白金十五。

冬十月﹐修興寧宮﹑建慈禧殿﹔國用乏﹐佃練湖﹑稅洋船瓜儀﹑■﹝封上於下﹞洲升課﹐甚至榷酤升一文。

奉化布衣方翼明抗疏論朝事﹐逮刑部究擬。諸生何光顯疏請立誅馬士英﹑劉孔昭﹔忤旨﹐付西市﹐籍其家。

進士吳易艸「中興四議」﹐大要謂『忠臣義士報君死國﹐須及其鋒用之。兩淮者﹐江表之藩籬﹔荊襄者﹐上游之門戶﹕急宜畱意。諸鎭之兵積驕而惰﹐須更張之』。書成﹐嘆曰﹕『馬金用事時﹐此何爲』﹖遂不果上。

廟門災。戶科吳適上言﹕『日講宜行﹐午朝宜舉』﹔不省。

升左懋第右僉都禦史﹐巡撫應﹑安等七府。加禦史陳藎監軍﹐主召募。懋第驚聞母變﹐自請同鎭臣北使﹐便負母骸骨歸。

科臣章正宸疏曰﹕『進取不銳﹐則守禦必不堅﹔急宜聯絡諸路﹐分渡河﹑淮﹐使兩京血脈通﹐而後塞井陘﹑絕孟津﹑據武關﹐以攻隴右﹕此大計也』。報聞。

長庚見東方﹐芒角飛爍﹔中有刀劍﹑旗幟﹑車馬影﹐大小長短倏忽變。鳳陽祖陵疊災。地一日三震﹐有聲如吼。

十一月﹐詔以定海都督水師陳洪範加太子太傅﹐副使北講﹔加懋第兵部右侍郎﹐經理河北﹑聯絡關東軍務爲正使。以兵部職方司郎中加太僕卿馬紹愉﹑兵部司務陳用極等同行。奉國書通問﹐致金幣﹔奠安梓宮﹐察探陵寢﹔封寧遠總兵吳三桂爲薊國公世襲﹐賚銀米。懋第墨衰不釋﹐至北境上必拘館伴奉迎之禮﹔講事不成﹐被縶。洪範以私款得遣還﹔懋第誓死﹐百勸不降﹐與陳用極等五人同難﹝事在「使節傳」﹞。

鎭將髙傑屯徐州﹐約淮南鎭將劉澤淸合力進擊﹔澤淸不應。傑誘殺敵間程繼孔﹐詔加太子太傅。北帥寓書傑﹐招降﹔傑報書肅王﹐誓無二。

十二月﹐有僧大悲冒稱定王﹐語顚亂﹔付西市。

楊維垣遽轉副都禦史﹐馬﹑阮因緣作姦﹐眾正咸引去。維垣遂與吏部尙書捷勇翻三案﹐請重頒「三朝要典」﹑追卹三案被罪諸臣。於是吳孔嘉﹑袁弘勳等復請「要典」之中﹐參列當日奏疏﹐以存其實﹔仍追論焚「要典」諸臣之罪及得罪孝寧太后先莊妃者。士英皆爲主行。江督袁繼咸疏爭之﹔有旨﹕『皇祖考﹑皇考無妄之誣﹐豈可不雪﹗事在靑史﹐非宿憾』。寧南良玉亦上言﹕『「要典」治亂所關﹐勿聽邪惑﹐致興大獄』。報聞。

陳洪範南還﹐請卹使北勞臣﹔兵科戴英謂『北好未成﹐正使不返』﹔劾止之。

加左良玉太子太傅﹑世襲指揮使﹐開藩武昌﹔子夢庚都督僉事﹐掛平賊將軍印。

士英嗾楚宗朱盛濃訐禦史黃澍毀制辱宗﹑婪賄激變﹔逮不至。濃得爲池州推官。

吏部尙書捷黜陟顚倒﹐惟阮大鋮手。給事中吳適不避權要﹐屢駁參之。同官袁彭年疏請更置要地督撫﹔不聽。

升維垣左都禦史﹑兵部尙書﹔大鋮駐江防﹐遙制朝政。蔡奕琛以吏部左侍郎入閣辦事。尙書捷請復溫體仁原謚「文忠」﹐而文震孟不宜一例。京師謠曰﹕『馬﹑阮﹑張﹑楊﹐國事乖張』。保國公朱純臣屈賊﹐爲賊所殺﹔捷請以張輔例封王﹐閣臣士英與票擬。捷復請卹初附外戚鄭氏諸臣﹔有旨﹕『劉廷元等九人各謚廕﹑祭葬﹐徐養先等六人各贈官﹑祭葬﹐王紹徽等各復原官』。

大禁復社文字﹐收書賈蔡益所罪之。時黨事益盛﹐可法上書爭之﹔不省。

閣部士英奏楊禦蕃五載戰功﹐著進左都督﹔馬進忠﹑王允成並加太子太保。以剪除羣賊功﹐加士英太保﹑王鐸少傅。

除夕﹐上在興寧宮﹐意忽不樂。太監韓贊周曰﹕『新宮姑安之』。上曰﹕『非以是﹔黎園殊少佳者』。贊周泣曰﹕『奴惟令節或思皇考﹑或傷先帝﹐顧及此耶』﹖

弘光元年﹝隆武元年﹞乙酉春正月朔﹐日有食之。朝賀畢﹐士英特請吏部尙書張捷及太監盧九徳敕命﹝以人言遲至是﹞。

八之日﹐流星入紫微。

江督繼咸表賀元旦﹐因言三案不宜追論﹑新參蔡中書不宜府怨滋多﹔闖賊旣敗﹐江南不能無事﹐請急假督撫以權﹐俾善用左。不聽。求去﹐不許。

科臣吳適上維新五事﹕信詔旨﹑核人才﹑儲邊才﹑伸國法﹑明言責﹔不省。

補彭期生湖西兵備道。晉郭維經兵部尙書。維經與士英不協﹐遇事飭之﹔士英矯旨﹐令降級視事。宮詹余煌在籍﹐馳書諷大臣﹐頗觸時忌。起陳函輝監軍河南﹐尋攺督城金圌﹑北固間。

戎政張國維請告去。楊廷樞以薦﹐授翰林院編修兼兵科給事中。學士徐汧病歸。

駐彰徳總兵許定國計殺興平伯髙傑。傑部蕩寇將軍王之剛攻定國﹐定國以城北降。詔卹傑襲廕﹑祭葬﹐以其故部李本身爲左都督﹑加太子太保﹐提督本鎭赴歸徳。加監軍衛胤文兵部尙書﹐與巡撫王永吉料理三鎭。

汀州簾子洞賊王豬婆受撫勤王﹐半道散去。

殿功成﹐輔臣以下敍廕有差。

二月﹐賜兵部尙書阮大鋮蟒玉。大鋮薦士英子錫爲總兵﹐主護衛。士英同鄕楊文驄子鼎﹐驟膺節鉞。京師謠曰﹕『楊﹑馬成羣﹐不得太平』。

叛將定國反攻河南﹐破郾城﹐巡按禦史淩駉移鎭歸徳。歸徳總兵李際遇邀蕩寇之剛北降﹐之剛不可﹐與興平伯李仲興南遁。歸徳被圍急﹐知府董庭﹑知縣吳靳忠開門降﹐監軍道吳汝琦﹑知縣蔡鳳不屈死之。北師逼降駉﹐駉伺間與兄子潤生咸自殺。萊州被圍﹐原任工部侍郎宋玟與諸父勳部應亨畫策城守﹔城破﹐咸死之。北師至夏鎭﹐別從濟寧南下。可法移鎭泗州﹐檄諸師北禦﹐不應。

詔下王妃童氏獄﹐擬妖婦。

逮僞皇太子於金華之觀音寺﹐雜視不識﹔中外諸臣咸誤爲眞﹐上書爭之。會給事中李淸請修先帝實錄及攺謚號﹐並上先太子﹑二王謚﹔詔定皇太子謚「獻湣」﹑永王曰「悼」﹑定王曰「哀」﹐攺先帝謚號「毅宗烈皇帝」。士英冀以絕太子之疑﹐疑益甚。

升瞿式耜都禦史﹐巡撫廣西。各鎭合詞薦起朱大典兵部尙書﹐協理戎政。禦史張孫振劾在告禮部尙書顧錫疇﹐致仕去。

自二月以來﹐日月色過赤踰常時。

原任中允李明睿泛海南歸。

三月朔﹐移僞太子入宮﹐尋下中城獄。會審﹐系王之明假冒是實。有旨﹕『王之明勿驟加刑﹐俟正告天下﹐然後盡法』。尋諭拷究穆虎主使附逆。

時有男子詹自值便服直入武英殿﹐南面禦幄中﹐語顚亂不可錄。踰日﹐風顚白應元者亦闖入殿﹐衛士訶不能止﹐語更不恭。並付西市。

設壇望祭先帝忌日﹐尙書大鋮後至﹐路哭曰﹕『致先帝三月十九日者﹐東林諸公也﹔願陰殛之』﹗

侍郎何楷﹑督撫袁繼咸﹑巡撫何騰蛟以王之明回讀爲「明之王」﹐咸涕泣疏爭。而寧南侯良玉內畏闖逼﹐適原任禦史黃澍被逮急﹐力勸良玉以兵東下﹐借太子爲兵端﹐挾文武二十七人合疏﹐名「淸君側」﹐數士英八大罪﹔邀繼咸﹑騰蛟軍中。騰蛟夜起投水﹐乘不死﹐脫去﹔而繼咸密上書自白﹐請勿疏北禦。左兵掠九江﹐夜火照城中。士英懼﹐矯旨靖南得功率諸鎭鄭鴻逵﹑黃蜚等數十郡協搗上流。左部方國安私以四千人歸朝廷﹐反攻良玉。良玉病﹐頗悔﹔嘔血死。子夢庚不發喪﹐僞爲太子檄下軍中﹐激眾怒。

時江北諸臣單﹐北師臨河﹐士英欲以失機坐尙書郭維經﹔都人數千叩閹乞免﹐革職去。攺王永吉總河﹐督師淮﹑安﹑鳳﹑廬﹐駐徐州﹔巡撫錢繼登駐揚州﹐參政馬鳴霆駐江陰﹐副使�司奇駐京口﹐都禦史楊文驄專監鎭軍。

決從逆光時亨﹑周鐘﹑武愫於市。先是﹐兵部尙書解學龍被劾﹐逆案未定﹔鎭遠侯常延齡乞急褫逆黨﹐遂先定龍日玆﹑項煜﹑陳名夏與時亨﹑鐘五人等罪案。時鐘兄禮部員外鑣爲鐘解免﹐詔鑣與雷演祚共勒自盡。

史可法自劾師久無功。

琉球國遣使入貢﹐且請襲封﹐給事中陳燕翼﹑行人韓元勳往。

夏四月﹐北師益急﹐永吉檄督師可法及監軍衛胤文協守。可法疾呼﹐諸師不應﹔入都﹐欲面陳機密﹐士英沮之。咫尺不得見天子﹐可法銜涕還泗州。北師逼﹐退保揚州。

士英請更鑄各衙門印﹐去「南京」二字。

十九日﹐上召對便殿。大理寺卿姚思孝﹑尙寶司丞李之春﹑給事中吳希哲合詞﹐宜先防淮﹑揚﹐次及鳳﹑廬。上諭士英﹕『左兵似不曾反叛﹐應專心北堵』。士英大聲曰﹕『此皆良玉死黨之言﹐士英不能與共朝廷也』﹗是時上流一再捷﹐論功﹐加黃得功靖國公﹑鄭鴻逵靖鹵伯﹐世襲﹔加朱大典﹑阮大鋮太子太保﹐張傑﹑馬得功﹑鄭彩﹑黃蜚皆錦衣千百戶﹐世襲。其劉孔昭﹑黃斌卿﹑方國安﹑趙民性﹑卜從善﹑杜弘域﹑張鵬翼﹑楊振宗等﹐咸升賞有差。

夢庚旣敗﹐挾江督繼鹹北降﹔繼咸不屈﹐死之。

太監田成等次第上淑女﹐都下得七十人﹐最元氏﹑程氏﹔杭五人﹐內王氏者中選﹔又周書辦自獻女一人。詔次日入元輝殿﹐上親覽焉。

二十三日﹐北師渡河如無人。百姓王詔奏鎭兵南避抄掠狀﹐不問。以楊文驄巡撫蘇﹑松五府。北師由天長﹑六合南下﹐廣昌伯良佐以其眾北降﹐東平伯澤淸屯淮南觀望。北師攻揚州﹐城中兵僅三千人﹔可法三疏乞援﹐報聞。北豫王復以書招可法﹐可法不啟﹔曰﹕『國朝無降宰相』。城破﹐死之。時同難者﹐爲監軍道吳爾塤﹑督餉僉事黃鉉﹑兵部員外何剛﹑主事施鳳儀﹑知府任民育﹑管糧通判吳道隆及僑寓原任兵部侍郎張伯鯨﹑兵部尙書衛胤文﹝又禮賢館諸贊畫﹐不悉姓名﹞﹑總兵馬應奎﹑副總兵乙邦才﹑參將李預等二十七人。鎭臣澤淸聞揚州破﹐欲浮海入浙﹔適風壞巨艦百餘﹐遂北降。而所屬張鵬翼﹑李士璉﹑張國柱等諸隊入海﹐依巡撫田仰崇明。禦史梁云構請召黃得功﹑劉澤淸入衛﹐不果。

五月朔﹐尙書捷報至﹐百宮稱賀。時羣集淸議堂﹐率不語﹔大率納款北師者也。越五日﹐北師從天寧洲渡江﹐金陵震﹔士英計無所出。初十日﹐召優伶入大內﹐上與太監韓贊周﹑屈尙忠﹑田成等雜坐酣飲。二鼓﹐上侍太后﹐攜一妃﹐內官皆跨馬輕裝﹐潛從聚寶門出﹐百官無知者﹔獨士英以方國安兵數千從。歷茅山﹐茅山鄕民恨士英入骨﹐哄起劫之。上倉卒走蕪湖得功軍﹐失太后所在。國安護士英棄上竟南下﹐趨杭州。忻城伯戎政趙之龍出示安民﹐曰﹕『此土已上壽北朝矣』。太后間關七日﹐始得詣杭。時潞王暫居杭州﹐士英以太后諭﹐奉潞王監國。得功第一見上﹐驚曰﹕『陛下失所重矣﹗卽柰何』﹗上登鎭南將軍翁之琪舟。方議南遷﹐而廣昌良佐及靖國前鋒馬得功時已北歸﹐勒靖國勿南向﹐得功不從﹐自剄。於是步將田雄掖上去﹔琪扳不及﹐投水死。禮部尙書錢謙益與忻城伯之龍咸奉表出百里﹐郊迎北師。

金陵旣夜失帝﹐有好事者呼閭巷七﹑八十人﹐裹王之明出獄﹐納武英殿﹐髙坐嵩呼﹐行五拜三叩頭禮﹐傳示舉義報讎。先是﹐閣臣鐸以他事坐逮獄﹔之明至是出之﹐並召髙夢箕於獄﹐與鐸並爲大學士。旋抄馬﹑阮私第已盡﹐次及楊維垣﹑陳盟之家。北師入﹐前諸好事盡散匿﹐王之明敞罔被執﹐不終。兵部尙書維垣自盡﹐妾朱﹑孔咸投繯從之。吏部尙書張捷﹑刑部尙書髙倬﹑工部尙書何應瑞﹐亦皆投繯盡。戶部郎中劉成治﹑兵科給事中劉廷弼﹐並自裁。中書舍人龔廷祥﹐投武定橋水死。同官朱■﹝火庶﹞﹐亦水死﹔■﹝火庶﹞子鄕薦伯兪﹐自盡。禮部主事黃端伯髙臥不��見折入謁豫王﹐以巡撫招之﹐不受﹔就刑。﹝戶﹞部主事吳嘉胤一奉差至丹陽﹔聞變﹐自經宋楊忠襄墓道。欽天監挈壺博士陳於階﹐亦自經。原任禦史陳潛夫出獄﹐走浙。誠意伯孔昭﹝走﹞入海。國子生吳可箕﹐系死雞鳴﹝山關壯﹞繆祠。﹝蘇州諸生顧﹞所受﹐投泮水死。馮小璫與百川橋﹝乞兒﹞﹐投秦淮河死。���豫王駐天壇﹐田雄以所執至﹐王宴之﹐﹝坐﹞王之明之下。�責﹐﹝上﹞不能答一語。且曰﹕『大兵尙在揚州﹐����抑�義教�乎』﹖意歸罪閣部士英。上汗出浹背﹐從北去。���宗監國赧皇帝之傳。

論曰﹕東林諸公徒然�﹐數百口爭之﹐至放廢摧跌﹐破壞不悔。奪諸鄭氏之手﹐而卒從鄭氏再傳失之﹔然則鄭氏誠欲貴其所出﹐誠不貴其所出也。處堂之娛﹐�短兒子最奇此數。袒鄭者﹐又身其事。——見原書「紀」卷之十八

﹝附﹞皇太子慈烺

獻湣皇太子慈烺﹐毅宗長子也﹔母周皇后。崇禎元年﹐冊立爲皇太子。次子慈照早世﹐追封懷王﹐謚「隱」﹔葬西山。三子慈煥﹑四子慈燦﹐俱田貴妃生﹔慈煥封永王﹑慈燦封定王。

甲申三月﹐李賊東犯﹔凡請太子監國南都者﹐爲李邦華﹑李國禎﹑項煜﹑李明睿﹑史可法﹑姜曰廣等﹐皆不果。賊圍京師急﹐十九日﹐帝朱書諭內閣﹕『傳成國公朱純臣提督內外諸軍事﹐夾輔東宮』。內臣持諭至閣﹐閣無人﹐置案返﹔上不知也。及殉社稷﹐猶以閣臣得朱諭﹔書襟﹐遂有『百官俱赴東宮行在』之語。先是﹐別有旨﹕『太子﹑二王送周﹑田二戚臣家』。及城破﹐太子倉卒詣周奎叩門﹐不得入﹔復走襄城伯李國禎家﹐家無人。踰垣﹐爲賣漿嫗所覺﹔間聞奎﹐奎懼﹐不識。內臣得太子以獻賊﹐自成畱之西宮﹐封爲宋王﹔太子不爲屈。初﹐僞丞相牛金星方入朝﹐有衲衣僧遮告曰﹕『願上急事』。金星停轡問之﹐僧曰﹕『明江山已入李家﹐卽未見太子處分』。金星以非所宜言﹐怒命左右提之。僧笑曰﹕『和尙只一頭﹐值甚﹔若輩頭許萬﹐將柰何』﹗逐之數武﹐忽不見。已﹐自成以太子付旗鼓王體中管押﹐其永﹑定二王令將軍劉宗敏收之﹔許太子便服一謁東華門大行帝後前。體中號白相公﹐河南洧川人也﹔奉賊令﹐拷責故相魏藻徳等贖金訖﹐間語太子及故事。太子曰﹕『已矣﹗苦先帝不然我﹔果以史可法爲督師﹐唐通﹑孫甲爲將﹐寧至是』﹗因爲體中艸箑﹐題杜詩「秋興」之一『聞道長安……』云云﹔後署「故明皇太子慈烺書」。及賊東禦吳三桂﹐三桂父吳襄及太子﹑二王俱在軍中﹔敗還﹐過通州西門﹐有父老涕泣進果及履於太子﹑二王者。已而體中挾太子隨賊奔潼關﹐此箑裂兩板矣。

自成死辰州之羅公山﹐體中北歸﹐箑猶在。十一月﹐體中獻太子以付禮部﹐傳故明官監等往雜認。皇親周奎﹑太監賈應庚不認﹐百姓哄毆之﹐隨有認者﹑保者�民十數人俱坐死﹐收太子刑部獄中。太子曰﹕『謝先生尙在乎』﹖謝升至﹐手書「天」字示太子﹐無所答。俄﹐獄官進酒﹐太子以獄官亦曾逮事先帝﹐爲細述本末﹐欷歔絕。時部臣錢鳳覽手疏力爭﹐以爲眞太子﹐保驗有證﹕在部五日﹐悲歡言動絕無粉飾。朝論以太子必不眞﹐著錦衣衛重處﹔而鳳覽亦坐誅。後數月﹐謝升出朝﹐忽發狂口﹐稱明太子令。錦衣衛疾拿謝升去﹐升卽日死。

福王立南都﹐隨又有僞定王事﹐以癇疾放言棄市。未幾﹐序班髙夢箕奏『故太子在浙』﹐詔舊內官李繼周卽金華觀音寺奉太子。抵南都﹐權住興善寺﹔復命司禮監馬朝進同東宮伴讀丘志忠等視之﹐不識。於是輔臣馬士英密請追謚先太子及永﹑定二王﹐以絕眾望﹐太子謚「獻湣」﹑永王謚「悼」﹑定王謚「哀」﹔有詔﹕不許通私謁。三月一日﹐移太子入宮。越兩日﹐太子與髙成﹑穆虎俱赴中城獄。左都禦史楊維垣言駙馬都尉王昺侄孫王之明﹐狀貌酷類先太子。奉旨﹕會審大明門外。兵科戴英覆奏王之明假冒是實﹕『先帝嘗攜太子中左門親鞫吳昌時﹐東宮立何處而不能答﹔問以嘉定伯姓名﹐亦不能答』。遂有內官密疏云﹕『初﹐東宮足骭異於常形﹐每骭則雙﹔莫之能誣』。隨令盧太監密語馬士英細閱之﹔士英疏曰﹕『其言𨿽似﹐骭則猶人』。且云『旣爲東宮﹐幸脫虎口﹐不卽詣官﹐卻走紹興﹔一疑。東宮原質凝重﹐此人機辯百出﹔二疑。公主現養周奎家﹐而云已死﹔三疑』云云。『且左懋第在北﹐貽書蔡奕琛﹐云先有假太子事﹔是太子不死於寇﹐卽死於北朝矣』。奉詔復審﹔於是三法司定招﹕『王之明系髙陽人﹐駙馬王昺孫。家破南奔﹐欲投寧南軍中。遇髙夢箕家人穆虎﹐教以詐冒東宮﹐非出己意』。次日﹐髙夢箕疏云﹕『姦謀已露』而禦史陳以瑞﹑都察院掌院李沾並疏詐冒。上曰﹕『王之明勿驟加刑﹐俟正告天下﹐然後盡法』。時有詩流傳東南﹐不知何人所作﹔詩曰﹕『百神護蹕賊中來﹐會見前星閉復開。海上扶蘇原未死﹐獄中病己又奚猜﹖安危定是關宗社﹐忠義何曾到鼎臺﹗烈烈大行何處遇﹐普天空向棘圜哀』﹗於是各鎭懷疑﹐廣昌伯劉良佐﹑寧南侯左良玉各有疏爭之。工部郎何楷疏稱東宮甚明﹔靖南侯黃得功亦疏﹕『且勿加刑﹐再待詳審』。江防督撫袁繼咸日夜悲憤﹐且云『各鎭武夫﹐尙懷忠義﹐以爲先帝一脈﹐紛紜角奏﹔我等讀聖賢書﹑識君臣之義﹐豈可依違苟且﹐與馬﹑阮諸臣同負罪於先帝』﹖會有王妃童氏以間關自陳﹐詔獄死﹔人心益憤。於是左良玉挾文武二十七人合疏起兵﹐以太子﹑皇后爲名﹐號淸君側﹔詔撤黃得功等師以禦上流﹐北兵遂下。五月辛卯﹐帝奔蕪湖不返。次日﹐百姓集七﹑八千人詣獄﹐裹出僞太子入西華門﹐坐武英殿﹐取戲具翼善冠頂之﹐羣臚呼萬歲。之明自殿中傳示﹐略曰﹕『先皇帝奇禍﹐凡有血气﹐裂眥痛心。泣予小子﹐奔投南都﹐實欲哭陳大義﹔不意臣姦蔽障﹐桎梏幽獄。今福邸聞聲遠遁﹐其如髙皇帝陵寢何﹗賴父老民人抱持出獄﹐擁入皇宮﹔予身負重冤﹐豈忍遽自尊�。�此布告在京勳舊文武先生曁士庶人等﹐念此痛懷﹐克勤會議﹔予當拱聽﹐共抒皇猷。勿以前不識予﹐稍生嫌芥』。甲午﹐釋王鐸﹑髙夢箕於獄﹐咸以爲大學士。夢箕出獄﹐卽逃。馬士英居第﹐百姓立焚劫盡﹔亦隨盡阮大鋮﹑楊維垣﹑陳盟諸家。乙未﹐畱都門開﹐北豫王問太子何在﹖忻城之龍以之明對。須臾﹐之明至﹔王離席迎坐己右。及福邸被執﹐王令坐僞太子下﹔云『先帝自有子如此﹐輒自立﹐又刑苦之﹐竟不卽討賊﹐何意』﹖福邸不能答。北凱﹐僞太子不知所終。

論曰﹕余讀科臣李淸「僞太子紀事」有云﹕『僞太子與髙夢箕家人穆虎﹐中途狎﹐謬云「我王子。」久之﹐見江南無不懷思故太子者﹐遂易語皇太子以媒利。及奉詔雜認﹐講官中允劉正宗﹑司業李景濂先言「故太子眉長於目﹐此非眞」。西宮袁妃云「太子有虎牙﹐足下有痣」。不果。問講讀何所﹖誤以「端敬」爲「文華」﹔問講讀先後﹖誤以先讀爲先講﹔問寫仿何字﹖誤以「孝經」爲詩句﹔問寫字幾行﹑講讀問難幾次﹖講案何物﹖俱不能對。𨿽正宗﹑景濂﹐彼亦不識也。繼又問親鞫吳昌時事及嘉定伯姓名﹐皆不能答。閣臣王鐸大言是假。又發總憲李沾﹐始跪乞憐﹐自供王昺從孫之明﹐非太子﹔手蹟付沾。據奏﹐時召對羣臣﹐上淚下﹐不成語﹔若曰﹕『果故太子﹐卽以爲皇太子﹔苦不眞』﹗爲欷歔。嗟呼﹗豈天故生一僞以疑眞導亂哉﹗而所爲王之明者﹐又倒讀爲明之王﹐似有意諱之者﹔疑卻使人易信。且適有童妃被鞫一事﹐則信者故外之而使爲疑﹐眞僞淆惑。中外遂以上不念骨肉﹐烽火最急﹐人情益解散。嗟呼﹗𨿽人事﹐亦天道因之矣。

——見原書「列傳」卷之三

﹝附﹞童妃

童妃者﹐福王長子由松之嫡妃也﹔時未稱世子妃。先是﹐崇禎甲申福府被賊所躪及﹐王常洵慘死﹐世子由松﹑由松弟由柏失所﹐眷屬星散﹐各不相顧。世子攜「福寶」奔淮上﹐巡撫馬士英及各鎭擁南都立之。巳﹐鎭臣劉良佐與巡撫越其傑﹑巡按陳潛夫奉皇后童氏入南都﹐有詔不許廷謁﹐指爲妖婦﹐詔獄。潛夫坐不敬﹐亦並見收﹔鎭臣等免議。

余曾晤潛夫云﹕『童氏自敍世子由松嫡妃﹐情實鑿鑿。一時輿從尊稱﹐妃亦宴受﹐無慚恧﹔遂以南歸』。余時心疑甚。上旣勿顧﹐卽賜見可﹑見而閒置之亦可﹐何至斥爲妖婦﹖妖婦者﹐挾媚術惑世之稱﹐與道遇宮人不合﹔卽誤進一宮人﹐可無罪﹐兩紹獄胡爲﹖且童艸奏縷縷﹐錦衣馮可宗訊得之﹐皆宮中事﹐非民間所能與聞者﹔搶呼擲地﹐嗚咽甚﹐曰﹕『願得望見至尊﹐一言而死』。匪最關切﹐情不至此。而上得奏﹐不一省視﹐直抵之地﹔又胡爲也﹖或云﹕『上初稱元後李已故﹐方窮采蘇﹑杭佳麗﹐不復念舊』。果爾﹐托他故廢之。古不誼之主﹐亦往往有然﹔必不使一睇山龍﹐何也﹖至壬子在禾﹐晤南中錢秉鐙﹐言童氏實世子由松嫡妃﹔竟以世子得南面隆重而棄故人爲大飲恨。其實世子由松出亡﹐弟由柏獲遺寶﹐遂自稱世子幸立﹐童氏路逐﹐不知﹔卽初擁載諸文武﹐故不知也。詔童氏就訊﹐鄒太后知之﹑閣部馬士英知之﹐諸在廷故不知也。李氏或卽由柏元配﹐恐路泄之﹐遂云李氏道失﹔卽不失亦竟失也。嗟乎﹗果常洵在﹐實得罪光廟﹐不當立﹔而況世子由松﹑而況僞世子由柏篡兄而矯以立也。當時諸大鎭皆以帝忘其故後﹐實本良佐不誣﹔而適湊僞太子王之明事﹐遂謂兩大失徳。江上解體﹐以至於亡。豈知國寶眞而護寶者假﹐事有不可測如此﹔安得福府「玉牒」所載一証之﹗按秉鐙得之故內侍﹐然則故老亦多言之矣。

或云大悲和尙卽是由松﹐當不必然。童氏南都敗後﹐削髮爲尼﹐後避迹六安州某庵﹐猶自稱皇后﹔事覺﹐訊者示以危語﹐令諱之。

——見原書「志」卷三十二上「外志」

﹝附﹞永悼王慈煥﹑定哀王慈燦

永悼王慈煥﹐烈皇帝第三子﹔定哀王慈燦﹐烈皇帝第四子﹕俱田貴妃出﹝甲申三月變後事﹐附見「太子慈烺傳」﹞。及賊自成挾二王﹑太子東禦山海敗還﹐二王尙在軍中。已攜太子西奔﹐二王不知所終。有靖南藩下汪漢衝者﹐云嘗見定王於涿州﹐時爲東師所得矣。

甲申五月﹐福王立南都。十二月﹐水西門民王二報西城兵馬司﹕有僧身稱先帝親王﹔詔令中軍都督蔡忠逮僧都督府治。時戎政忻城伯趙之龍﹑錦衣掌堂馮可宗與蔡忠同勘﹐僧冒稱定王﹐以國變出家﹐法名大悲和尙﹔且云『皇帝難做﹐欲淫佚坐致太平乎﹖吾不爲也。潞王賢明﹐諸大臣宜獎成讓徳』。復牽引錢﹑申二大臣﹐責以此事。詔再會勘﹐情辭影響。或曰大悲系齊庶宗﹐上叔父行也。坐癇疾放言﹐斬首西市。

辛丑六月﹐陜西渭縣執獻男子一人﹐年三十有二﹔號朱君應﹐冒稱定王。從行四人﹕董易﹑張三耀﹑羅起鳳﹑李應祥﹐並詣獄簿對不屈膝﹐自供如前。咸伏法。

論曰﹕懷封夭﹐無可論﹔此爲眞夭。若永﹑定之封坐不眞﹐而以證僞。夫終明之世﹐有十四僞。一僞讓皇﹕僧楊行祥托楊應能以塞「實錄」之訛﹐遂滋數百年之惑。一僞齊王榑﹕福陽男子樓璉自稱七府小齊王﹐王冠﹔邪黨名護衛﹑圖煽惑﹐榑素坐罪﹐因立決。一僞姦人賀錄﹕以房中術悅崇王﹐遂僞稱樂平王次子﹐歷騷供帳。一僞楚王華奎及宣化王華壁﹕先﹐恭主以王妃兄王如言子及言族弟如綍子﹐稱孿生﹐一王楚﹑一封宣化﹔及華樾發之﹐輔臣沈一貫﹑沈鯉互爲黨﹐起大獄﹐而事竟不白﹐楚遂有「以牛易馬」之譏。一僞寧濠三郡王﹕初﹐眷屬咸就執伏法﹐而復有眞郡王名朱學者﹐潛霍丘﹐獲送髙墻。一僞慶藩安化將軍鼒材﹕鼒材坐逆置燔死後﹐有大千和尙者被逮﹐鞫之﹐實將軍鼒材﹐乃知前死者僞。一僞皇太子慈烺﹕駙馬都尉王昺族子王之明﹐初浪稱王子﹐繼以江南俱謳思故太子﹐遂攺稱『獻湣』。一受山呼﹐而自是兪文淵﹑莊保生﹑兪子久等咸坐匿僞者而死。又明末有僞神武年號﹐而無其主。貢生馬鳴雷等﹐乙酉以兵北抗﹐假稱新主﹐更立南都﹐馳詔三吳﹐條恩例十九款﹐思以敼眾﹔而於是嘉興精嚴寺亦開讀新詔﹐就聽者數萬人﹕皆僞也。而隨有大悲和尙之情詞影響﹐而隨有渭縣男子朱君應之對簿不屈﹕皆冒稱定王。已僞皆盡﹐而尙有僞姓者掉頭海外﹐興波上下。

——見原書「列傳」之四

﹟魯王監國﹝附﹞

魯王﹐名以海。太祖第十子荒王檀﹐十傳爲王。王天姿粹朗﹐性慈易﹐能書法﹐諳歌吟。甲申甫襲封四月﹐而北師入兗州﹔王南奔浙﹝東﹞﹐駐臺州。

乙酉﹝弘光元年﹞夏五月﹐金陵不守。北師破��﹐潞����聞。閏六月﹝之十﹞有三日﹐浙東西及江以南縉紳叛﹐競舞槊起﹔自城守﹝以﹞外﹐窮鄕僻澨各自爲屯﹐不崇朝���裏。生員鄭遵謙�紹興﹐自稱正統制將軍﹐一呼從之者��。且殺新﹝知﹞縣彭萬里﹐﹝迎故會稽知﹞縣孫榘﹝於野﹞﹔原推官陶達情﹝方北﹞款加道銜﹐以其得民復原任。時總兵方國安以兵護閣部馬士英南下﹐原任徵倭將軍王之仁令子鳴謙權代鎭定海﹐部兵合堵西興渡。遵謙屯小亹﹐檄防江諸義鄕紳熊汝霖﹑錢肅樂﹑來﹝集﹞之﹑孫嘉績﹑王紹美﹑﹝王亹﹑楊文﹞瓚﹑�諸生周晉﹑﹝王﹞襄﹑鄭﹝之﹞瀚﹑張玉鉉﹑董志寧﹑華夏﹑���﹑楊克仲﹑馮京第等﹐偕馬﹑王二總兵合表迎魯王於臺州。

秋七月﹐魯王至自臺州﹐監國紹興﹐卽分守道�署爲監國府。時唐王聿鍵已於前月稱尊八閩﹐攺元隆武﹔��不奉唐朔﹐以明年爲監國元年。起故大學士方逢年爲首輔。監國擬扈蹕故人宋之普預東閣﹐羣臣爭之﹔謂『監國之始﹐不宜急私恩而怠公義』。之普避位。以故戎政張國維爲兵部尙書。拜國安爲鎭東將軍﹑之仁爲武寧將軍﹑遵謙爲義興將軍﹔給敕印﹐予公餉。鎭東國安以私請﹐仍士英陪閣議﹔羣臣騰沸。諸生﹝陸﹞宇■﹝火鼎﹞等艸檄逐之﹐百姓爲罷市﹔事止。時無捨士英者﹔潛圯廟﹐國安私飲食之。晉﹝汝霖﹞﹑﹝嘉﹞績﹑肅樂俱都察院左右僉都禦史﹔惟肅樂不受﹐�原員外銜行。余晉爵有差。得銅炮四十二於蕭山署中﹐識「洪武六年」﹔以爲異﹔鑄神炮﹐封將軍以﹝領﹞之。擇吉視師江﹝幹﹞﹐賞賚有差。或請上尊號﹐廷議謁孝����。原任都禦史朱大典﹐唐加兵部﹝左﹞侍郎。

九月﹐唐詔至﹝詔有云﹕『朕未有子﹐渡金﹑焦爲期﹐朕當讓位皇侄﹔布衣角巾﹐蕭然物外』﹞﹐文武諸臣疏請開讀。惟尙書國維﹑都禦史汝霖不可﹔監國以唐平鹵侯鄭芝龍私表願效魯力﹐益恃﹐必不開詔。中書舍人謝龍震至手批唐使者劉中藻於廷﹐而罪會稽知縣榘不宜疾上儀注。然江上文武諸臣﹐咸因中藻私上職名於唐矣。

以左尹爲兵部職方主事﹐監義興之師。�殳香會稽知縣。唐加銜江上諸主兵者﹐遣科部臣分監之﹐﹝不謁﹞監國。時鎭東師朱橋敗績﹐退屯長河﹔從子將軍元科每��獲捷﹐刃接北總督張存仁不及咫﹐馬蹶﹐�炮過耳不創。進﹝封﹞國安鎭東侯。

時防江之師﹐自金﹑衢迆東以迄定海不下二十萬﹐各自爲義﹔不糜公帑﹐不相統。仍銜朱大典兵部右侍郎﹐使主事集之將命。大典兩受﹐並表謝。於是國安移屯潭頭﹐尙書國維屯長河﹐武寧之仁屯西興﹐都禦史汝霖﹑嘉績合屯龍王堂﹐義興遵謙屯小亹﹐總兵張名振屯白碣﹐員外郎蕭樂﹑都禦史馮元揚合屯瓜瀝﹔都禦史於穎屯瀝海﹐兵科給事中祁熊佳輔之。太僕少卿兼禦史監軍陳潛夫亦屯小亹﹐禦史王正中屯臨山。兵部職方司員外兼禦史監軍左尹初屯小亹﹐移臨山。之仁子鳴謙以副總兵屯定海。其間錦衣朱壽宜﹑將軍陳梧﹑生員倪會壽等不啻數十部﹐有所期會﹐聯■﹝舟宗﹞發炮而已。晉國維東閣大學士兼兵部尙書﹐監江上軍。監軍左尹等進「西渡夾擊武林」之策﹐疏請總兵名振以其所部西渡﹔奉諭﹕拜張名振富平將軍﹐升汝霖兵部尙書﹐監西渡軍。

冬十月﹐閣部國維請遵漢築壇故事﹐拜國安大將軍﹐進封荊國公﹔賜尙方劍﹐得便宜行﹐節制諸軍。義師不奉令如故。以余煌兼禮﹑兵二部尙書﹔力辭。晉侍郎大典爲東閣大學士如唐銜﹐仍守金華。

十一月﹐名振還石浦﹐師不進﹔左尹露章劾之﹐卒不至。尹乃刺血艸檄乞師諸屯﹐得七千餘人﹐奉楚將軍華堞爲盟主。廷臣頗疑華堞得眾﹐監軍陳潛夫疏止之。

進封將軍王之仁爲武寧侯﹑將軍鄭遵謙爲義興伯。諸臣進爵太濫﹐尙書煌﹑提督四夷詞臣王思任先後論奏﹐報聞。

義興之師赭山被劫﹐監軍尹以兵救之﹐獲捷﹔追奔數十里﹐多斬獲。監國爲犒師﹐加尹秩一級。

尙書汝霖疏請給故大盜陳萬良總兵銜﹐使擾崇﹑桐二城﹐勞武林左頭﹐不與一兵﹔萬良以其黨協副將故盜徐龍達深入﹐不得志﹐全師歸。給萬良平吳將軍印。

十二月﹐鎭東師冒入西山﹐窺武林﹔北師斷長河援兵於江上﹐西山之師不戰潰。漢土精練全陷沒﹐越勢大沮。

丙戌﹝監國元年﹑隆武二年﹞春﹐加嘉績兵部尙書﹐晉汝霖東閣大學士。

平吳萬良攻徳淸﹐副將龍達﹑諸生蔡孺法死之。

唐以肅鹵伯黃斌卿駐舟山﹐窺吳淞﹔而大學士兵部尙書張肯堂監其軍。

原任都禦史田仰與東平鎭故部張鵬翼﹑王朝先﹑張國柱等以舟師入越。初﹐東平伯劉澤淸分汛淮南﹔金陵不守﹐澤淸北歸﹐鵬翼等不從。適仰遁迹崇明並南依監國﹐遂拜仰東閣大學士兼兵部尙書﹐鵬翼等進爵有差。

晉章正宸﹑謝三賓咸東閣大學士﹐陳函煇爲禮部左侍郎。

閣部仰﹑義興遵謙爭餉哄於廷﹐不問。

三月﹐武寧之仁大捷西興渡﹐進爵寧國公。

唐閣部黃道周監定鹵侯鄭鴻逵師北進歷境上﹐監國疑唐內郤﹔命禦史柯夏卿﹑王紹美卽講唐大學士黃鳴俊﹐固前約﹐唐﹑魯平。拜張鵬翼永丰伯﹐守衢州。

開納貢例。

時東林黨事益堅﹐寧﹑紹互水火力﹐惟餘姚中立。

監國朕居步輦以行﹐整冠而見朝﹐循故體例﹔扆前無所裁決﹐憑票擬。

夏四月﹐唐遣禦史陸淸源餉江上諸師﹐不聞監國。方﹑王爭餉﹐淸源見殺﹔唐不問。

五月﹐監軍左尹招東﹑義健卒千人﹐副將黃國仕總之。餉艱﹐軍中半餉。義奮西渡﹐病卒涕泣願從﹔自臨山先發。逾日﹐復渡千人。風覆鳳凰山﹐貲仗盡沒。時禦史王正中不謀尹﹐孤營檀山露﹔﹝內﹞援疾至﹐尹恐檀山敗﹐气奪﹐疾馳嶺援之。大捷﹐正中全師歸。因盡搗北守江諸汛﹐縱火焚五十里盡。

會北師渡桐江﹐諸軍以餉缺心不固﹐沿江守鋪數百里一刻自燼﹐喙走不能制。監國奔臺州﹐憩富平將軍張名振石浦﹐文武諸臣水陸爭東逸。總兵張國柱乘敗劫監國宮眷﹐北降﹔元妃張氏見害。有遺孤﹐浙西好事者申毅潛斂同志﹐曲衣食之﹔不知所終。

六月朔﹐北師入紹興。會稽知縣殳香猶戒守垛﹐閉門西抗﹔百姓爭裹之出﹐捨山僻。香得民﹐周藩�夢天畀眞父母﹐嘗榜三字於縣署云。時諸臣之殉越者﹐爲吏部尙書余煌﹔太僕寺少卿兼監軍禦史陳潛夫﹐偕妻妾孟氏沈水死。寧國公王之仁舟出定海﹐爲唐舟山黃斌卿所劫﹔自沈其家屬九十三人於海﹐縱二子鳴謙﹑宣佐於陸﹐身詣南都﹐衣冠請死﹐大聲呼先帝而盡。諸生髙朗公服沈浦儞﹔朗父兵部主事岱感朗義﹐不食死。鄕薦葉汝■﹝艸恆﹞及妻王氏道促追師﹐並沈水死。水軍都督施湯賢﹑副將周晉﹐鄭之瀚與諸生陸芳侯﹑阮日生等先後戰歿。諸生嚴於鏻﹑平遠咸見害。諸生傅中黃﹑楊守程﹑程妻甲氏咸自殺。布衣倪舜屏﹑倪伯明亦自殺。閣部章正宸﹑禦史沈彩﹑何弘仁及諸生陸孝藎咸易姓名﹐肥遁不知處。北師迹監國於臺州﹐禮部侍郎陳函煇﹑禦史沈履祥﹑原任總兵李唐禧咸死之。北師至金華﹐閣部朱大典閉門拒守﹔力竭城破﹐一門赴火死。閣部張國維離汛歸東陽﹐沈水死﹔子總兵世鳳被執﹐及難。永丰伯張鵬翼與通城王盛徵協堵衢州﹐力竭寡援﹐城破被執﹐咸不屈死。江山知縣方召冠帶﹐爲位北拜﹐偕其妻沈水死。溫州永嘉諸生鄒維則﹑張實孚﹑瑞安諸生葉尙髙咸死之﹔實孚有健兒從死﹝諸在「抗運」﹑「致命」傳詳之﹞。於是浙西及江以南諸鄕較之起應魯者﹐咸先後散﹝文武士民嗜義赴鼎鑊不懼﹐指不勝屈﹐亦載諸傳悉﹞。鄕薦葛定遠﹑諸生查書繼以魯事敗﹐失心病瞷﹐語率不恭﹔家鍵以死。荊國公方國安北款﹐已易志迹露﹐見疑於浦城﹔國安妻語不恭﹐不食死。故南都閣部馬士英因國安偕款﹐坐漏辟伏誅。兵部尙書阮大鋮北歸﹐躍馬自詡可用﹔墮崖死。

秋七月﹐北師覆福京。平鹵侯鄭芝龍歸款﹐子國姓成功斷洛陽橋北拒。

九月﹐唐主行在延平不終。故唐永勝伯鄭彩以兵迎監國於臺州﹐保鷺門。

冬十月﹐桂王由烺監國於肇慶。十一月﹐唐王聿■﹝金粵﹞據廣州自立﹐攺元紹武。北師猝至﹐聿■﹝金粵﹞及難。桂監國卽眞﹐以明年爲永曆元年。

丁亥﹝監國二年﹑永曆元年﹞春﹐監國蹕鷺門。

北師懸閩廣王招永勝彩﹐使奉監國歸命﹔彩不從。平鹵芝龍亦手書其子及彩﹐皆不應。

晉封富平將軍張名振爲定西伯。

始聞唐王訃確﹐爲發喪縞素二十七日。

夏四月﹐北蘇松總鎭吳勝兆回向﹐約入定西名振海師共起。先一日﹐會文武議防海﹔卽席殺同知楊之易﹑推官方重朗﹐號眾以待。而名振炮震潛蛟﹐舟覆失約﹔勝兆遂爲中軍詹世勳所縛﹐就法。連兵科給事中陳子龍﹑主事錢旃﹑鄕薦張寬﹑諸生夏之旭﹑侯岐曾﹑徐爾榖等四十三人及難。

秋七月﹐缽僧王祁與鄖陽王常湖起兵破建寧府﹐守之﹔並下壽寧﹑政和二縣。桂主馳封祁鄖國公。建寧道顧南涇走海。

監國起兵鷺門﹐晉永勝伯鄭彩爲建國公﹑義興伯鄭遵謙爲侯﹔授錢肅樂兵部尙書。

九月﹐建國彩圍福州嚴﹐城中饑﹐至殺老幼以食﹔連破所屬長樂﹑連江﹑閩淸﹑永福等縣。北將湯隆﹑艾元凱潛出城降﹐褒封伯爵以勸。

冬十月﹐建國彩協故唐兵科給事中劉中藻合攻福寧州。監國下諭﹐守將塗登華以城降﹔封登華振威伯。晉中藻兵部尙書﹐不受﹔中藻連破福安﹑羅源﹑寧徳﹑詔安諸縣。

原任知縣林垐起兵保福淸﹐授監察禦史﹔陣歿﹐以垐弟勉代領其軍。

召全城頭鄕原任嶺西道吳鐘巒爲通政使。以劉沂春爲副都禦史﹐疾辭﹔不許﹐走。

敕印山東布衣蔡奶憨等鼓諸義楊威﹑孫鳳亭﹑丁化林﹑楊王休﹑王俊等攻圍東昌﹑靑兗﹑登萊﹑髙唐﹑東平及靑城﹑長山﹑淄川等處﹔縶原任侍郎孫之獬﹐負劍遊示四關而斬之。

十二月﹐諸生華夏等密說舟山肅鹵斌卿以舟師至寧波城下﹐夏爲開城內應。機先露﹐同諸生董獻宸並連禦史楊文瓚﹑瓚兄諸生克仲﹑馮京第﹑王家勤﹑杜應侯及文瓚妻張氏﹑嫂朱氏咸死之。

戊子﹝監國三年﹑永曆二年﹞﹐監國蹕鷺門。

春正月﹐北總鎭金聲桓回向於南昌﹔尋總鎭李成棟回向於廣東。桂主封聲桓豫國公﹑成棟惠國公﹐馳授敕印。

以錢肅樂爲東閣大學士﹑吏部尙書﹐沈宸荃爲兵部尙書。

時建國彩專﹔與大學士熊汝霖久約婚﹐偶以爭魚小釁﹐令其子夢龍誘殺之﹐熊家口十八人盡。閣部肅樂請罷朝諭祭﹐監國畏彩﹐不果行。

布衣周瑞以鄕健攻閩安鎭﹐大捷﹔奪關直入。監國封瑞閩安伯。義興侯遵謙扈駕﹐自三沙入閩安。晉遵謙興國公。

遵謙奉命督福淸義旅﹐與建國彩爭餉﹔彩殺遵謙及其金姬。義興余較復起浙東﹐監國咸遙授敕印﹔出沒林麓北擾者數年。進士方維新以唐都禦史﹐初角起諸曁﹐移屯開化﹐猶雄常﹑玉兩山之間。王翊以縣吏起﹐兵勢獨雄﹐律嚴﹔監國授兵部尙書兼都禦史。徐鳴珂以學倅領義事﹐頗震蕩﹔授將軍﹐晉伯爵。諸生謝龍震﹐初以振義﹐授中書舍人﹔時復蹈厲不歇。諸無所就﹐臨刃不屈。於是於潛原任知縣兪文淵奉所爲定王者﹐號召山澤﹔事敗﹐被難家九人。副將楊崑以桂空敕招搖遠近﹐事敗及難者七十二人。水陸呼吸以蹤迹見疑及難者﹐四十二人。

晉馬思理東閣大學士。

福州鄕紳周之夔鼓其同義﹐先後謀開門速兵入﹔事泄﹐咸死之。

三月﹐原任禮部尙書朱繼祚以仙遊破城義旅王士玉等攻興化﹐北分憲彭遇凱開門入之。繼祚來朝﹔仍遇凱分守道﹐守興化。

豫國聲桓標將郭天才初奉北檄援福州﹔至是﹐聞聲桓回向﹐密獻款。封天才忠誠伯﹔令反攻福州﹐懸侯爵以待。

夏四月﹐北部院陳錦以滿師困建寧﹔力竭城破﹐鄖國公王祁與鄖陽王常湖咸死之。

五月﹐大學士吏部尙書錢肅樂卒於瑯琦。病劇﹐聞連江不守﹐以頭觸牀幾碎﹐一號絕。監國撤朝三日﹐賜祭九壇﹔贈太子大保﹐謚「忠介」。建寧屬縣皆不守。

秋七月﹐兵部尙書劉中藻連破壽寧及浙之慶元﹑泰順等縣。

冬十二月﹐興化府及長樂﹑壽寧諸縣復不守﹐兵巡道彭遇凱﹑原任禮部尙書朱繼祚死之。

尙書中藻復壽寧。

原任中書舍人何兆龍以鄕較起溫州﹑布衣兪書素起天臺﹐咸給敕印稱將軍﹐事不就。

己丑﹝監國四年﹑永曆三年﹞春正月﹐監國由鷺門詣沙埕﹔議蹕福寧州﹐不果。

南昌敗﹐豫國公金聲桓﹑大學士姜曰廣等死之。

二月﹐晉兵部尙書劉中藻東閣大學士﹐賜蟒玉。

惠國成棟以兵應聲桓攻贛州﹐後期敗﹐走信丰﹐溺水死。兵部尙書揭重熙野走﹐被執死。

夏四月﹐福安被圍急﹐副將連琪引兵援之﹐陣歿。北師以琪首徇﹐城中不動。

閩鄕紳林夢龍兵起桐山﹐陳死。

時國姓成功保漳﹑泉海上諸島﹐奉桂朔專﹐不贊魯一矢﹔亦二其從子建國彩﹐兵不逾洛陽橋一步。

閣部中藻保福寧州。北師攻圍歷四十餘日﹐以書招中藻﹐義絕之﹔力竭城破﹐中藻自鴆死。子思誠﹐投井死。諸下縣皆不守。建國彩與中藻疑﹐益孤﹔棄監國﹐還三沙自保。

秋七月﹐定西伯名振扈監國駐臺之臨門。詞臣張煌言協定西舟師北擾﹐不利返。

八月﹐監國詣舟山﹝舟山﹐唐曰滃洲﹑宋曰昌國縣。西距蛟門二百二十里﹑東距普陀四十里﹔長一百三十里﹑闊七十里。戶田九萬畝﹑塗田三萬畝﹞﹐肅鹵伯黃斌卿不卽納。舟山前鎭王朝先及蕩胡伯阮進欲兵之﹐監國不可。擬晉肅鹵爲侯。朝先令其甲士尹明托密報冒入﹐時斌卿方伏地聽諭﹐輒奮刃陷斌卿背及脇。監國卽參將原署爲府。晉定西名振爲侯﹐總督軍馬。進系名振故部﹐晉侯﹔專治水師﹐截關拒守。晉故唐都禦史張肯堂東閣大學士﹐加太子太保。沈宸荃以兵部尙書﹑劉沂春以都禦史﹐皆東閣大學士。以吳鐘巒爲禮部尙書﹑李向中爲兵部尙書﹐咸加宮保。朱永佑爲�部侍郎﹑李長祥爲兵部侍郎﹑徐孚遠爲國子祭酒﹔陳九徵爲太常少卿﹐王衡﹑楊璣爲欽天監丞。仍塗登華振威伯﹐加少保。晉周崔芝爲平彜侯﹐周瑞爲閩安侯。進侄駿掛義英將軍﹐定西標楊晉爵﹑葉有成﹑方簡咸與掛印。余文武加秩有差。

冬十一月﹐遣太常卿任甲﹑禦史余圖南往日本通好。頒監國五年曆於廷臣﹐從戊申原定大統歷。行朝賀禮﹐歲如制。

庚寅﹝監國五年﹑永曆四年﹞春正月﹐大學士劉沂春病歸。庶吉士張煌言入扈舟山超拜兵部左侍郎。晉李長祥東閣大學士兼兵部尙書。同官沈宸荃爲長祥所嫉﹐掛冠隱舟山之僻。

夏六月﹐蕩胡侯進﹑平彜侯周崔芝合攻閩安侯周瑞﹐盡有其舟師。瑞潰圍出﹐依國姓海島。平西朝先傲﹐定西名振以他事襲殺朝先﹔陽托正剸刃斌卿之罪。朝先部呂廷詔﹑張濟間內歸。

冬十一月﹐權宜給俸扈從諸臣之不能朝夕者﹐約二十餘人﹔不徧及。

辛卯﹝監國六年﹑永曆五年﹞春二月﹐蕩胡進扶公義﹐以兵攻建國公鄭彩於三沙﹐敗之。彩單走東粵外洋﹐至己亥暴卒。

振威伯塗登華以梅山內歸。

夏四月﹐蕩胡進爲內鎭馬進寶所間﹐且內歸﹔馬盛具以待。進從子義英駿不能止﹐以告定西名振。名振爲位南田﹐遙拜舟山﹔涕泣曰﹕『蕩胡去﹐主上安歸﹖願自殺』﹗進感激﹐爲絕款議。

六月﹐侍郎煌言治兵鹿頸頭。

秋七月﹐旱饑﹔乞粟於日本﹐爲航粟數千斛濟舟山。

八月﹐內師三路攻舟山﹐定西名振﹑侍郎煌言以兵分應南北洋﹐皆捷。而蕩胡進當定海一面﹐先鋒江天保迎擊﹐壓沈內舟十有三﹐斬溺無算﹔所俘盡斷其右臂﹐縱還。監國祭蛟門疾還﹐禦舟不登陸﹔欲攜世子入舟﹐名振不可﹕『此以寒守者之心﹐是速盡也』﹗監國諾。已而蕩胡進戰螺頭洋﹐擲火自焚﹐師蔑﹔內師執進脇降﹐不應。時監軍主事丘元吉﹑金允彥等督三親標守城﹐則內師攻舟山不遺力﹐被炮死者亦夥﹐困十晝夜﹔南北二洋勝師次十八門﹐觀門不敢進。內師投書勸降﹐閣部肯堂等爲不啟﹐輒焚之。是月之晦日﹐監軍允彥潛叛北歸﹐而元吉繼之﹔守者猶執允彥子細醢之﹐以傳示四門。是夜﹐星隕如雨。明午﹐城破。錦衣李向榮及總兵馬泰等﹑副將單登云等各大言不屈﹐挺刃率民兵巷戰﹐盡死之。定西名振扈蹕遠洋。監國繼妃張氏赴井死﹐宮眷十三人從死﹔一內監自扼死井傍以殉。世子北去。文武諸臣殉舟山者﹐大學士張肯堂自殺﹐家屬二十三人從死﹔名振兄都督名揚等家屬五十餘人自焚。都督焦文玉力戰﹐負重創自刎﹔妻張氏隨自盡。兵部尙書吳鐘巒詣學宮自殺。吏部尙書李向中﹑吏部左侍郎朱永佑咸被執﹐不屈死。監軍禦史梁隆吉手刃全家﹐遂自剄。副使髙世昌觸石死。兵科給事中董志寧自縊文廟死。河南道禦史朱養時及吏部主事楊鼎臣﹑戶部主事林之瑛﹑兵部郎中李國禎﹑主事劉午陽﹑禮部主事董玄﹑李開國﹑學錄曾應選俱死之。中書舍人顧玢﹑江中泛﹑陳所學﹑顧行﹝皆舟山人﹞闔戶自焚死。起義逋海林伯起等與諸生顧明楫等咸赴學宮自縊死。大學士沈宸荃潛泛海歸﹐舟至大洋忽大風作﹐覆死。故汝霖﹑嘉績﹑永佑家屬及松江倡義沈猶龍逋逃子甲﹐並得回籍。

侍郎煌言﹑定西名振扈監國於三沙﹐國姓成功朝見﹐行四拜禮﹐稱主上﹔自稱罪臣。時從臣寡﹐居監國於金門﹐供億惟謹。遇節﹐上啟稱賀﹔年餘不懈。

壬辰﹝監國七年﹑永曆六年﹞﹐監國蹕金門。

國姓成功以兵攻漳﹑泉﹐盡有其下邑。使人刺殺內總督陳錦。

桂主自安龍馳授國姓招討大將軍敕印﹐不通魯監國﹔成功避嫌﹐節數漸減。各勳舊王忠孝﹑郭貞一﹑盧若騰﹑沈荃期﹑徐孚遠﹑紀石靑﹑林復齋等間從內地密輸﹐緩急軍需。

定西名振矢公義﹐乞師廈門﹐得助兵二萬。尙書煌言﹑義英駿﹑誠意伯劉孔昭等合師直溯金塘﹐獲叛者金允彥磔之﹐以祭諸舟山死事者﹔隨題詩金山寺而返。

癸巳﹝監國八年﹑永曆七年﹞﹐監國蹕金門。

內戒漳﹑泉。國姓招討托言內鎭臣馬進寶﹑道臣黃澍實啟釁﹐仇在不共﹔必內處不共﹐乃罷兵。內立逮二臣責信。招討復作書遺其父芝龍﹐要漳﹑泉﹑興﹑福四府﹔書中稱子﹑不稱臣﹐稱朝廷無「陛下」字樣﹐語多不恭。復令平南伯陳輝﹑慶都伯王秀奇﹑忠孝伯洪旭等協魯師北出﹔閩師風覆三之二﹐魯師全。

冬十二月﹐全師復進崇明﹐大捷平洋沙﹔師復振。

甲午﹝監國九年﹑永曆八年﹞﹐監國蹕金門。

春正月﹐全師復入京口﹔失一副將阮甲﹐四日返。招討復遣戎政司馬陳六禦及將軍程應蕃等協抵平洋沙﹐攻崇明﹐不克﹔平原將軍姚志卓憤自剄。還觸吳淞關﹐掠內戰艦二百七十號。名振以沙船九十號泛登萊及髙麗﹐乃還。

夏四月﹐閩﹑浙地震。

五月﹐寧波內鎭將張洪徳外款﹐封定寧伯。

秋八月﹐協攻舟山。內先鋒陳虎戰歿﹐督鎭巴成功以城降﹔閩戎政六禦與魯義英守之。

招討再答父芝龍諭﹐勒割福建一省及沿海一帶州縣﹔不得請﹐統兵攻漳﹑泉急。久之﹐退保海澄。

冬十二月﹐臺州內鎭將馬信外款﹐縱所劫巡道張﹑知府劉內歸。

定西侯張名振病卒。監國震悼﹐輟朝﹔賜祭。

乙未﹝監國十年﹑永曆九年﹞監國蹕金門。

夏四月﹐招討標將黃梧以海澄內降。國姓脫﹐梧得封海澄公永鎭。

秋九月﹐招討全師屯廈門﹐攺稱思明州﹝思明不及三十里逼﹞。外四屯﹕兵部張煌言駐臨門﹑將軍陳文達駐玉環山﹑阮春雷駐楚山﹐遙爲呼吸﹔而牛頭門亦有勁旅。

丙申﹝監國十一年﹑永曆十年﹞﹐監國蹕金門。

春﹐桂主自安龍馳敕封招討成功延平王﹐一切軍國便宜行。成功謙﹐仍以前招討下諸文武﹐不用王印。或曰桂以成功不行王印﹐疑王以「二字」不稱﹐攺「一字」﹐更進封潮王敕之﹐成功益謝無功﹐不受﹔而所部皆稱藩前云。

二月之三日﹐舟山城哭五日﹐聲若風箏而咽﹐逼聽之不得﹔羣遙伺之﹐復作。如是達晝夜。雞犬夜登屋而號。居守咸以爲不祥。戎政司馬六禦不得眾﹐寡和輯容納之才﹐且以閩遣﹔而其下共事義英阮駿等故魯將﹐不甚矢寤寐。

夏六月﹐舟山南關民間偶發石碑一道﹐系國初湯東甌所建﹔其鄕人曰﹕『此碑出﹐恐有變革』。

秋八月﹐內大治師﹐取舟山。初﹐戰不利。已而義英駿海艍膠淺﹐猝應敵﹐戰不利﹐將軍劉永錫﹝孔昭子﹞跳水死。戎政六禦﹑定寧洪徳合以兵援之﹐被創﹐並自刎死。將軍楊晉爵截橫水洋中﹐孤軍當堅﹐持兩日不懈﹔軍饑﹑火藥盡﹐晉爵負重創不肯屈﹐自剄。九月﹐大常陳九徵被執不屈﹐見殺。義英將軍駿但以十三■﹝舟宗﹞遁壺江﹑崀之間﹔崎諸義集﹐咸乘此解去﹔而外款者盡見收。舟山墮﹐其民內徙。

丁酉﹝監國十二年﹑永曆十一年﹞﹐監國蹕金門。

時內設海禁嚴﹐沿邊居民﹐自江南歷閩﹑浙達東粵﹐內徙四十里﹔略比古淸野之法。諸泊例稅盡捐﹐片板不得下洋﹐漏一粟上刑。凡所遷﹐許寄食於邑之姻族。遵令稍遲者﹐縱火焚其居﹔業海魚蝦者﹐過限一步亦死。其田畝缺課﹐攤補通邑﹔勿減。鹽課有定額﹐自內場不遷外﹐亦令諸商合補之。海上諸屯﹐果以餉不足﹐率內附。

桂主仍敕魯王監國﹐遷澎湖島。晉張煌言東閣大學士兼兵部尙書。

夏五月﹐延平成功遣將軍馬龍等以降將入間騷東粵﹐大殘甌汀背﹐聊應軍需﹔攻城﹐守力不得入。計執澄海知縣祖之麟以去﹐稱制授兵部尙書﹔之麟不受﹐願內歸﹐延平不卽許。

秋八月﹐原澄海知縣祖之麟間脫﹐內歸。

戊戌﹝監國十三年﹑永曆十二年﹞﹐監國蹕金門。

延平以舟師掠招寶山。兵部煌言計合延平共事﹐差有可爲﹐姑絕監國起居以泯嫌隙。

己亥﹝監國十四年﹑永曆十三年﹞﹐監國蹕金門。

夏五月﹐閣部煌言合延平﹐自請爲先鋒﹐不統於鄭﹔悉舟師從大江突京口﹐爲壇嚴家沙﹐禡告太祖髙皇帝﹑毅宗烈皇帝﹐一軍皆帛﹐哭聲震百里。其爲令﹐專與滿師決﹔遇錄旗搖手不應。大勝鎭江之七里港。巡撫朱部安慶師戰瓜渚﹐全軍敗沒﹔朱被執﹐縱之。漕撫亢以淮安師下﹐半道潰﹔亢沈水死。煌言開府蕪湖﹐鎭江下百姓擲帽與堞齊。傳繳千里﹐上印者三十有七﹔輒與明制﹐仍其官。西至荊襄﹑南及南贛﹐烽信所及﹐揭竿復起。內楚師順流東援﹐蕪湖扼之﹔沈其四艦﹐眾潰去。海師列十二營於白土山﹐困金陵之觀音門﹔候陸師並力﹐不卽至﹐歷五旬師老。

秋七月﹐滿師明將軍自楚還﹐夜突城出﹐海師甘輝營被劫﹔戰桃灣﹐不利﹔復大戰石灰山﹐敗績﹐失萬人。將軍輝與副將餘日新被執就訊﹐責輝勸降國姓成功﹔輝傲曰﹕『國姓父不能奪國姓﹐乃仗輝﹖且輝亦安肯降國姓也』﹗怒斥同訊日新﹕『丈夫得死所﹐濡忍何爲』﹗就法不屈。

海師全退﹐煌言絕援﹐阻深入﹔糧竭﹐捨舟登陸﹐轉戰千里﹐萬人殘耗盡。爲僞賈服﹐間走臨門﹔密上狀監國。

冬﹐延平師大擾閩之嵩門﹐內師不利。

庚子﹝監國十五年﹑永曆十四年﹞﹐監國蹕金門。

時各較饑﹐率北款﹐蒙寵被過於諸旗。遂有僞造敕印﹐曾未一經濤﹐輒自稱方命者。

辛丑﹝監國十六年﹑永曆十五年﹞春﹐監國蹕金門。

桂主依緬甸不終。久之信確﹐金門扈蹕者擬監國卽眞﹐以延明運﹔時不知定武之保房山也。微致閣部煌言﹐煌言三上箋﹕『幸無以虛名爲的﹐養晦待時﹔且海濱孤子﹐無所爲漢官威儀者矣』。

壬寅﹝監國十七年﹞﹐監國蹕金門。

國姓成功以所部曹文龍﹑馬信謀營取臺灣﹝系賀蘭國入貢待命之處﹞﹐閣部煌言馳箋止之。時止鄭旅可以北逆﹐鄭卽安﹐敵愾不力﹔是欲危置鄭以圖安﹐而鄭急不拔。於是臺灣下﹐延平畱長子經守思明﹐令總統五軍周全斌﹑忠貞伯洪旭﹑督餉鄭泰合贊思明。

夏五月﹐延平王招討大將軍國姓成功﹝原名森﹞薨於東寧。先是﹐入臺灣﹐攺稱東都﹑再稱明京﹐以俟桂主巡狩。久之﹐緬變確﹐乃攺爲東寧。於東寧隔江築承天城﹐以安宧東寧者之家﹝或曰東寧﹐故亦爲安海云﹞。延平初以疑外其世子經﹐遺命立不必長﹔經自廈門奔喪﹐國中尊之﹐主東寧。仍用桂朔﹐﹝行﹞羣臣稱嗣藩令諭。攺設六部﹐官名必攺﹐不敢擬制。

秋九月之十有七日﹐魯王監國病薨於金門。繼妃陳氏有遺腹子﹐周支長楊王術桂保護於東寧。嗣藩攺稱長楊王爲寧靖王。

癸卯﹝定武十七年﹞﹐韓主保房山。初﹐桂攺元﹐諱不奉朔。郝永忠者﹐奉主與李來亨等並激抗於鄖西亂山之中﹐如永曆之年﹐攻不出數縣。至是﹐來亨敗﹐房山亦破﹐主不終。

甲辰﹝永曆十八年﹞﹐桂年在東寧。久之﹐和蘭國急報仇﹐以子內朝﹐請兵合攻東寧﹐不得﹔並力廈門﹐敗。於是金門﹑臨門﹑牛頭門﹑鷺門﹑楚山﹑玉環山諸島師皆解多北款者。

秋七月﹐閣部煌言被執。煌言旣失臨門﹐潛範澳。迹及﹐素袍朱履就道﹐吟詠不輟。旣至武林﹐抗言不屈。進酥茶﹐搖手﹕『煌言從不知此味』。出就衛﹐絕飲食﹔衛士哀號﹐復進如常。在道諸詠﹐有『日月雙懸於氏墓﹐乾坤半壁嶽王祠』之句﹔復有「放言」及「李陵﹑子房論」﹐以大義爲歸。九月之七日﹐就刑﹔所並執監紀羅倫﹝字子木﹞﹑勇士葉云﹑門者冠玉並二持槊咸盡。妻董氏﹑子祺﹐旋及難。絕命詩曰﹕『我年適五九﹐乃遇九月七﹔大廈已不支﹐成仁萬事畢』。

已東寧兩奉內招﹐復持前要挾語以塞﹔不恭甚。

論曰﹕天。

——見原書「紀」卷之十九

﹝附﹞魯荒王檀﹝王頤坦﹞

魯荒王檀﹐母郭寧妃﹔髙皇帝第十子。生兩月﹐而封國兗州。王文弱﹐好詩歌﹐頗餌金石﹐病眇。其妃爲湯信國女﹔嘗建一苑城外﹐與妃出宿。上召入宮﹐髡之﹔賜妃自盡。王薨﹐上冊之如秦﹐謚曰「荒」。子靖王肇煇嗣。宣徳初﹐爲長史鄭昭請老﹔上以王賢﹐許之。

五傳端王觀■﹝火定﹞﹐幼狎其典膳信等﹐淫戲無度。爲復屋曲房於東園﹐挾娼樂之﹔裸男女雜浴﹐■﹝火定﹞臨水縱觀。左右有忤﹐立斃之﹔或爲炮烙之刑。信等咄啐殺人﹐有抉眼﹑截舌死者。世宗念王幼﹐革其祿三之二﹔逮信等誅之。子頤坦﹐自寶慶王進封。父端王病﹐嘗藥請代﹔喪葬遵禮﹐衰絰三年。捐田湖﹐資貧民。詔嘉之。

按靖王六子﹐其支樂陵王有三子﹐當菏﹑當洅質純﹐而當渿敏﹔師滕滋以告王﹐王屬心渿。菏﹑洅恨滋﹐杖殺滋﹔坐﹐並廢爲庶人。又東阿王陽鏢﹐孝友能詩﹐善楷書。而莊王陽鑄者﹐十子。其支再傳﹐當甌王健楸﹐老亡子﹔上言﹕『宗室所以滋蕃﹐由其詐以妾媵子爲嫡子。臣今六十無息胤﹐所受府第屯廠﹐請以身後盡歸魯府﹐待給新封﹐省民財萬一﹔乞著爲令』。報可。又莊王一傳歸善王當沍。正徳中﹐流賊攻兗﹐當沍借護衛兵器﹐率家眾乘城﹐射卻之。朝廷降敕褒諭﹐遂以武健聞。當沍數與袁質﹑趙嚴等角射﹐而材莊王較尉智﹐屬長史魁求之王﹔魁不應﹐而勸王別繩智﹐謫爲樂工。當沍怒﹐欲縛辱魁﹔魁匿莊王所﹐乘醉言當沍且反﹐從王子以聞王。吏部主事梁榖者﹐東平人﹔微時凶戾﹐暱諸惡少年。旣貴﹐厭苦之﹔而或有從東平來﹐云袁質﹑趙嚴等佐當沍﹐奪王較尉智不得﹐治兵反。谷心動﹐告變於輔臣楊一淸﹐而以所怒惡少年爲從。時內廷權貴欲邀封拜如寘璠故事﹐益重言之﹔密聞武宗﹐大發兵伺變。魁又奏莊王不先發﹐無以塞內廷權貴意。王心懼﹐亦奏當沍反。於是遣司禮太監祥﹑大理寺少卿純﹑錦衣衛指揮端﹐重兵布置徳州﹑大名﹑淮﹑徐間﹔京師洶洶﹐旬日震動﹐以爲事不萬全﹐一決難制。及排破當沍宮﹐當沍方醉臥﹐無所見﹔得弓矢﹐故禦寇所借護衛物也。當沍愕﹐不知所爲﹐與質﹑巖等俯就縛。及訊得實﹐禦史翰林奏榖報怨邀功﹐魁譖子﹑惑父﹐並宜置法。內廷猶以翰臣縱叛﹐下錦衣獄﹐降爲州判官。禦史啟充等再訊﹐極論榖鼓煽流言﹐啟小人生事喜功之心﹐致大臣輕信寡謀之失﹐死不足盡法﹔不報。時當沍罪無所坐﹐不得已﹐但云乖違祖訓﹐降爲庶人﹐幽髙墻﹔覽等及宗屬戍肅州﹐魁亦妄誣坐斬。中官護當沍之髙墻﹐當沍猶未知所坐﹐中官曰﹕『之鳳陽謁陵耳』。比至﹐曰﹕『此何地』﹖曰﹕『髙墻』。乃大慟曰﹕『冤哉』﹗觸墻死。輔國將軍當濆﹐爲鉅野王后﹔慷慨有志節。嘉靖中﹐請停郡王縣君卹典﹐以蘇民困。又辭己與子歲祿﹐佐縣官疏通運河﹐請以己父子祿賑封內饑民﹔勸上法祖宗﹐重國本﹐裁不急﹐息土木﹐詞甚剴切。下敕褒之。又鎭國中尉觀熰﹐亦鉅野王后。父奉國將軍健根﹐旣以賢孝稱﹔觀熰被服儒雅﹐好著述﹐執母喪哀毀﹐周卹處士萬甲﹐三十年不懈。弟觀■﹝韋美﹞﹐亦以詩畫名。又鉅野中尉頤塚﹐安丘將頤■﹝隹康﹞﹐皆倜儻有逸才﹐聲詩俊拔。

崇禎九年﹐東師深入﹐魯王甲捐金募士﹐力以禦。十五年﹐王遣左相兪起蛟與前給事範淑泰合搗流賊。乙酉﹐王薨﹔世子以海立四日﹐東師入﹐南奔監國紹興﹝附紀﹞。

論曰﹕魯王檀文弱﹐國於詩禮之遺﹐傳世循謹。如嗣王頤坦及東阿﹑當甌二王﹐咸孝友屬文﹐能推讓。至將軍當濆之辭祿﹑健根父子兄弟醇誼宏文﹐慷卹不一而足。獨歸善王當沍一案﹐久沈不白。夫世無醉臥無所見﹐愕不知所爲﹐輒坐以不軌者。卽取程祖訓﹐沍非私治弓矢﹐借護衛物以繕城﹐正屬諸支匡王大義﹔且此時流氛不靖﹐事已未便奉還﹐情也。而竟欲比之寘璠之弄兵﹐非其解矣﹗監永道聞慶捷﹐輒居發縱之能﹐諸監陸﹑馬﹑谷﹑魏與義兒江彬等急欲得一似反者一試﹐以豪鎭國公之秉鉞﹐卽何必沍果存其實哉﹗誤認髙墻以爲謁陵﹐嗟無此反側子也。最後以海走監國﹐系東南者數年。其初冊名時﹐亦已明識其水濱之不復矣。

——見原書「列傳」之四

﹝附﹞詩歌逸

任光復﹐初名應復﹔紹興人。扈舟山﹐歷省員﹐至太常卿。舟山敗﹐脫歸。諸義死﹐咸有詩紀事。挽在制尙書李向中者曰﹕『驚烽何處逐飛埃﹐星隕秋空咽暮雷。九伐尙賫司馬志﹐長波肯爲故人回﹖自來剩好黃冠發﹐此去寒畱碧血灰﹝李死烈於永佑﹐臨刑有句﹕『血比萇弘碧﹐還期湼死灰」﹔故云﹞。慷慨從容同一致﹐浪淘千古重徘徊』。挽馬霞丹有曰﹕『式微莫慰孤臣老﹐又是崖門祗自憐。六載波濤空羽檄﹐半生金石絕韋編。雪交有句誰吳隱﹖云渡飛書重魯連。就義從容追烈烈﹐何爭媧氏補崩天』﹗光復又有柱聯二語﹕『假笑啼中眞面目﹐新歌舞處舊衣冠』。又哭孫嘉績有句。嘉績字碩膚﹐紹興人﹔以進士歷官。護魯蹕﹐拜大學士。卒海外。光復共飄泊最久。詩曰﹕『頓將金粟托燃灰﹐千古興亡事可哀﹔七載江幹丞相壘﹐幾宵帳底故人杯。亭亭玉柱孤難倚﹐歷歷星躔喚不回。風雨鵑啼寒食盡﹐荒墳無淚滴莓苔』。

——見原書「志」卷之三十二﹝中﹞

﹟唐主﹝附﹞

唐主名聿鍵﹐閩人私謚「思文」﹔爲太祖第二十三子定王桱九世孫也。原封南陽。性愷擊坦易﹐好讀書﹐能文﹔樂推誠與人。以父早背﹐失愛於祖端王﹔兩叔謀奪嫡﹐未得請名。及祖端王薨﹐守道陳奇瑜﹑知府王三善始爲疏請﹐乃得嗣立。崇禎九年﹐南陽饑﹔王奏請發賑﹐詔從之。尋有宗藩儀節之議﹐王乃杖二郡王於廷。以流賊橫逼﹐復上書請得奉特敕收諸砦義勇﹐以靖禍亂﹔不報。十年﹐賊益熾﹐遂治兵擅離封國﹔廷議以爲非制﹐附謀叛例﹐發南京髙墻﹔而更立王嗣唐。王在禁﹐益博洽今古﹐走筆數千言。如是八年﹐所著書盈丈。十四年﹐李賊闖南陽﹐唐王遇害。甲申國變﹐王出髙墻。乙酉五月﹐南都復破﹔王抱書南走﹐遇戶部郎中蘇觀生於嘉禾﹐觀生說以大計﹐圖恢復。會將軍鄭鴻逵師潰鎭江﹐以所部護王入閩。於是巡撫都禦史張肯堂﹑巡按禦史吳春枝及故輔蔣徳璟﹑禮部尙書黃道周﹑南安伯鄭芝龍率諸臣請王監國福州。

乙酉﹝隆武元年﹞夏閏六月之七日﹐王行監國禮。將軍鴻逵隨請急正位號﹐以壓人心﹑杜後起﹔遂於是月之二十有七日﹐上尊號﹐攺元隆武。郊﹐大風拔木飛﹐瓦還半道﹔尙寶司馬蹶﹐璽墮地折一角。攺福州爲天興府﹐稱行在﹔尋稱福京。首下登極﹑分封﹑親徵三詔﹐皆出親裁﹔語痛切﹐遠近捧讀﹐無不挾淚。以王妃曾氏爲皇后﹐不設妃嬪。

以原任大學士何吾騶爲首輔﹐蔣徳璟﹑黃道周﹑路振飛及蘇觀生皆大學士﹐張肯堂爲吏部尙書﹐李長倩戶部尙書﹐曹學佺禮部尙書﹐吳春枝兵部尙書﹐周應期刑部尙書﹐鄭瑄工部尙書﹐馬思理爲通政使﹐余進爵有差。開儲賢館﹐以觀生專主賓客。尋以傅冠仍原官大學士禮部尙書﹐而黃景昉﹑何楷﹑陳洪謐﹑林欲楫﹑曾櫻﹑郭維經﹑葉廷桂等先後入閣辦事﹔其遠不至﹐如王應熊﹑楊廷麟等﹐署名閣員任事。

凡批答﹐從扆前可否﹐上手定之。而封疆恢剿﹐盡委鄭氏。封鄭芝龍平鹵侯﹑鴻逵定鹵侯﹑彩永勝伯﹑廣英爲錦衣都督。已欲拜芝龍監國﹐鴻逵與彩不從﹐乃已。遂以芝龍子森爲養子﹐如太祖﹑太宗時例﹐賜姓朱﹐攺名成功。築壇拜定鹵鴻逵爲大將軍﹐授上方劍。適大雨﹐主履濘﹐鴻逵下壇兩蹶﹔論者以爲不祥。

設蘭臺館﹐命禮部尙書曹學佺爲總裁﹐監修兩朝實錄。追謚福主安宗簡皇帝。置萃士之科﹐比庶吉士。

時湖廣巡撫都禦史何騰蛟以南都不守﹐人心回惑﹔布檄出師﹐保長沙。七月﹐遂以五難入告。王封騰蛟定興伯﹐以兵部尙書兼東閣大學士。李賊自成旣走死﹐弟李過同其黨髙必正以數萬眾受都禦史堵胤錫之招﹔主手攺李過爲李赤心﹐晉胤錫兵部侍郎。騰蛟力請親徵﹐不果。

以吳炳爲布政使。詔編修劉以修爲主考﹐首開鄕試。畱寓福京者亦與﹐得二百四十人﹐榜首爲胡姓者。主以爲有嫌﹐諭覆試﹔得一百六人﹐主親定解首葉瓚﹐而胡姓者居第三云。

封介弟聿■﹝金粵﹞爲唐王﹐主唐祀﹔國南寧﹐未赴。

先是﹐魯王以海避難臺州﹐於是年七月從起義諸臣之請﹐監國紹興﹔當浙邊。都禦史朱大典爲唐守金華﹐拒方國安南逸之師﹐不得入。

會靖江王甲擅弄兵﹐系巡撫都禦史瞿式耜﹐以總兵楊國威爲先鋒﹐遣官李貞入閩爭立﹐主殺貞﹔兩廣總制丁魁楚及巡撫瞿﹑中軍焦璉﹑參將陳邦輔等討平之﹐更立靖江王亨歅。封魁楚平粵伯﹐並及同事邦輔爲思恩伯﹐晉式耜兵部侍郎兼原官。

時兵額定二十萬﹐自仙霞嶺而外﹐宜守者一百七十處。

秋九月﹐早朝﹐定鹵侯鄭鴻逵倨立閣臣蘇觀生上﹐同官黃道周爭之﹔鴻逵奮掌道周﹐主爲下殿和解。

令兵科給事中劉中藻奉詔下魯﹐魯文武咸以勢當敵﹐不宜內自貳﹔且魯未有大號﹐而唐叔父尊﹐叔父未有子﹐可以監國爲後﹐合立以禦北師﹐開詔便。而魯尙書張國維﹑都禦史熊汝霖及國舅張國俊﹑中書舍人謝龍震數人﹐又以魯﹑唐皆髙皇帝初分封﹐支等而魯長﹔閩僻安﹐遽自大﹐未嘗以一矢相助﹐乘危而欲下之﹐不可以爲名﹔且唐何忍撤蔽以自露於敵﹐吾寧獨瘁而聽天之所予﹖不開詔便。適唐平鹵芝龍行密表於魯﹐願釋唐而私驅馳魯﹔廷臣曰﹕『彼二唐﹐卽何不可爲﹐勿信』﹗而監國惟國俊言﹐擊案曰﹕『有如言開詔者﹐與眾棄之』﹗遂令禦史王紹美﹑沈彩往與唐使平。江上文武﹐則大率露表遙稱臣天興矣。都督陳謙在衢州﹐挾兩國以自重﹔於魯稱閩封伯爵﹑於閩稱魯封侯爵﹐左右觀望。唐主召謙下獄。禦史錢邦芑密奏謙與鄭氏素心腹﹐不誅必有變﹔內出片紙﹐斬之。晉朱大典東閣大學士兼兵部尙書﹐魯江上文武加爵有差。

冬十月﹐邵武知府吳炆煒﹑推官朱健以小警輟移家口出城﹐坐倡逃﹔建陽知縣施■﹝火豦﹞爲姦胥所構﹐坐貪酷﹕咸棄市。

十二月﹐魯師大敗於杭之西山。主欲躬履行間﹐延臣請出關者章百道﹔芝龍中異﹐苦以缺餉爲辭。龍溪知縣謝太宗以貪被訐﹐罰贖銀八千兩助餉。

丙戌﹝隆武二年﹞春正月﹐遣肅鹵伯黃斌卿以舟師伺間吳淞﹐聯絡登﹑萊沿海諸郡﹔駐舟山。而都禦史張肯堂奉命總督三吳﹐亦赴斌卿觀變。

兵科劉中藻忤鄭氏去位﹐主始知芝龍不可恃而不能制。

夏四月﹐遣禦史陸淸源賫餉三萬兩往犒浙師﹐私散江上﹔猝爲方營所劫﹐淸源見殺。乃復遣科部諸臣出監浙師﹐不以聞魯監國﹔因盡取魯溫﹑臺之粟﹐以官塡郡邑﹐魯不能爭。

戶部尙書大學士何楷以度支遲待爲鴻逵所唾﹐楷辭官。主令鴻逵詣門謝﹐鴻逵不肯。他日楷出﹐鴻逵伺人於隘﹐猝擊傷其左耳﹐楷無所訴。百方搜括﹐主事張夬至請開元寺銅鐘熔爲錢以救急用。戶部尙書李長倩憂餉死。

閣臣徳璟病去。時閩京尙講門戶﹐閣臣道周素與芝龍不合﹐每事抵牾﹔於是諸臣交章芝龍逗𨖻以附道周﹐而道周論事固執﹑無機變﹐不能善芝龍。同官觀生力勸主出師贛州﹐以信天下﹔科臣金堡請仿漢髙帝故事﹐自稱使者﹐單騎走贛楊﹑萬軍﹐並敕諸路並進。觀生托省陵至贛﹐料理行在﹔上不果行。加禮部尙書陳子壯大學士兼兵部尙書﹐俾得招徠援贛。兵科給事中張家玉監永勝伯彩之師﹐出杉關﹔甫解撫圍﹐輒入關自保。主不得已﹐蹕延平。以兵部尙書吳春枝爲畱守﹐辭不受。主屢敕芝龍詣延平議事﹐必不至。閣臣道周以儒服履戎﹐督鴻逵出婺源﹔師不進﹐道周乃以二十餘騎前導。被執﹐吟詩數百首﹐見戮。鴻逵棄師去﹐不知所終。時贛州請緩急﹐觀生還駐南安﹐檄趙﹑胡二鎭吉安敗績之師令援贛﹐無至者﹐徒以聲慰贛州。隨令總兵黃志忠治戰艦三百餘號﹐遊擊羅明受爲先鋒﹐順流且下﹔北師牽纜縱焚之﹐明受大敗。

五月﹐魯事壞﹐監國蹈海。

六月﹐主長子生﹐貌滿月﹑兔唇﹔大加封賞﹐爲恩澤伯者數人。羣臣表賀﹐有「日月爲明﹑止戈爲武」等語﹔主爲嘉嘆。延平推官錢秉鐙有詩憂之﹔曰﹕『自從東越唇亡後﹐早使憂天泣小臣』﹗

時金華失守﹐閣部朱大典死之。芝龍托海寇至離鎭﹐盡撤諸要害守兵。北師直跨仙霞如無人﹔下浦城﹐給事黃大鵬﹑禦史鄭爲虹死之。

秋八月朔﹐主在延平。仙霞嶺搜得羣臣北通書札一百七十封﹐卽行在諭羣臣﹐悉焚之﹔不問。

九月﹐延平烽緊﹐道臣王自和自縊死。主決計幸贛﹐猶載書十車以行。二十四日﹐抵順昌。聞延平失守﹐倉皇騎而奔﹔從行者惟閣部何吾騶﹑朱繼祚﹑黃鳴俊等數人﹐已而吾騶亦間去。北師至順昌﹐獲龍扛搜之﹐得馬士英﹑阮大鋮﹑方國安父子及方逢年前連名請駕出關疏﹐謂已降後事。士英﹑國安咸見殺延平城下﹐家眷百口盡賜北軍。大鋮先北款﹐從徵﹔蹶嶺﹐腸斷气絕。主至汀州黃田﹐畱蹕一日﹐距延平二百里﹔爲北師李成棟所及﹐曾後自經﹐通政使馬思理僞死脫。北師挾主至福州之橙塘﹐不終。福州破﹐閣部傅冠走匿民間﹔被執﹐與同官蔣徳璟俱請兵入城之刻﹐並見殺。兵部侍郎吳炳方出督兵﹐被迹﹔縊死野寺中。指揮胡上琛﹑參將朱家臣﹐咸自殺。芝龍北歸﹐其子成功分兵逆拒保海﹔永勝伯彩亦遁。主長於文辭﹐而嚴武不足。恭己儉約﹐宮中不設監寺﹔布袍蔬食﹐一老宮婢侍晨夕。大小政事﹐率親爲之。凡所遣發﹐每呼廷臣入內榻﹐便衣冠促語﹐爾我如家人﹔或曾後手調羹賜之。惜爲積勢所牽﹐不能離鄭用武﹔而廷臣以攻訐爲長﹐主但降气解紛而已。

冬十月﹐贛州破﹐閣部楊廷麟﹑兵部尙書總督萬元吉﹑郭維經﹑嶺北道光祿少卿彭期生﹑禦史姚奇胤﹑戶部員外於斯昌﹑兵部主事黎遂球﹑王其■﹝穴上弘下﹞﹑吏部主事龔芬﹑兵科給事中萬發祥﹑職方主事周瑚﹑同知程必進﹑王明汲﹑通判胡紞﹑鐘良則﹑知縣莊以蒞﹑鄕薦袁從諤﹑貢士王其窿﹑總兵劉天駟﹑盧觀象﹑副將汪起龍﹑月中桂等咸死之﹔積屍溝渠皆滿。

時監軍道梁於涘僞降﹐欲更起﹔事覺﹐見殺。北師至漳州﹐兵道金麗澤從容就戮。兵部主事胡奇偉間脫﹐欲以兵再起﹔被執﹐與同官周定礽見殺。禮部尙書曹學佺逃鼓山﹐度爲僧﹔與貢士齊巽復起﹐呼無應者。學佺自盡﹐巽見殺。

東海士民私謚唐主「思文皇帝」。時主弟唐王聿■﹝金粵﹞與十三王浮海至廣州﹐桂王由桹已監國肇慶矣。初﹐思文主有詔下桂﹐內云﹕『天下﹐王之天下』﹔原其序也。先是﹐平粵魁楚與閣部觀生知汀信急﹐並釋贛﹔觀生因與魁楚郤﹐獨走東粵。而魁楚至肇慶﹐適遇永明王避兵﹐遂合諸臣﹐奉爲監國。而觀生遂擬尊唐聿■﹝金粵﹞以抗桂﹐布政使顧元鏡稱三宜立﹐以親而賢﹐又以貌降準﹔於是合原任侍郎王應華﹑吏部郎中關捷先等啟王。十一月之朔﹐王行監國禮。使主事陳邦彥奉箋觀桂肇慶﹐未返﹔五之日﹐遽稱尊號﹐攺元紹武。軍國事專任觀生﹔元鏡﹑捷先以推立功﹐拜東閣大學士兼兵部侍郎。擢主事簡知遇爲兵部戎政尙書﹐王應華以右僉都禦史晉東閣大學士。以楊明經巡撫潮州﹐禦閩﹔陳際泰巡撫南雄﹐禦贛。令總兵林察督所撫石﹑徐﹑鄭﹑馮四姓水師爭三水﹝三水﹐肇慶之鞬﹞﹐敗績﹔殺桂巡撫林桂鼎及監軍道夏四敷﹑桂總兵龍倫﹐魁楚等乃以桂監國奔梧州。唐王封觀生建明伯﹑總兵林察輔明伯。王■﹝金粵﹞衝厚無所裁﹐觀生潔淸﹑寡遠略﹐覃恩無數﹐濫及不率﹔而號令不出四門﹐諸豪健閉圍傲未服。北鎭李成棟﹑佟養甲自閩下潮﹑惠﹐率開門降﹔隨用兩府符印﹐僞郵廣州﹐報北師未至﹐以緩其備。觀生顧信之。

十二月望﹐王方視學﹑閱射﹐羣臣朝服﹐候行禮。禮未備﹐俄報北師至﹔觀生曰﹕『潮方奉啟頗安﹔此妄言﹐爲敵間﹐惑眾』。斬之。三報﹐殺三人。則成棟以十七騎漢裝﹐斬東門入﹔或告觀生﹐猶以花山義砦就撫來也。須臾﹐滿師繼至塞巷﹔王急變服﹐從後庭逾垣出走﹐匿大學士王應華邸中。嗣恐迹至﹐復間走洛城裏﹐爲邏者所得。時宿衛可萬人﹐變起倉卒不及傳﹔西市民﹐猶或執槊摧北騎數人。大學士元鏡獨先繳印﹐露頂﹔諭居民﹐稱『逆藩授首﹐百姓安枕』云云。北兩廣佟以元鏡婿曾爲先容﹐頗優禮元鏡﹐元鏡願以左藩印﹐下諸屬督降﹐效悃膂勤﹔佟益信用﹐許元鏡當保大用。元錦輒署門﹐大書「內閣顧」﹔佟曰﹕『本朝無是銜﹔且擅用銜﹐猶不忘明乎』﹗遂輕元鏡﹐終不薦用。是日殉難﹐爲大學士蘇觀生﹑太僕卿霍子衡一家九人﹑國子監司業梁朝鐘﹑行人司行人梁萬爵﹑爵弟萬釆﹑舉人陳嘉會﹑中書舍人鄺露﹑生員馮協揚等。次日﹐剃髮令下﹔抗北令百餘人﹐皆見殺付法。婦女以貞自裁者﹐不可數。十八日﹐凡諸王之附居廣州者﹐皆就戮於演武場。王■﹝金粵﹞獨拘衛東察院﹐北師使人饋酒食﹔王■曰﹕『吾如引一勺水﹐何以見先帝地下』﹗竟不食。遂逼令自裁﹐引帛盡。

論曰﹕天﹗

——見原書「紀」卷之二十

﹝附﹞唐定王桱

唐定王桱﹐髙皇帝第二十三子﹐母李賢妃﹔國南陽。桱敏而易﹔子靖王瓊烴嗣﹐綜核有矩矱。入朝﹐五日三召見。妃髙氏﹐未冊而王薨﹔妃自經死﹐追封靖王妃。弟憲王瓊炟嗣﹔臨薨﹐善誨諸子﹐爲詩永訣。傳莊王芝址﹐以孝聞﹔亦被服儒行。子成王彌鍗﹐以潁川王進封。鍗肆力經史﹐屏幾書訓言。諸宗有飾裘馬﹑買名姝者﹐憎之若浼﹔日與文士觴詠。士大夫道南陽﹐無不求見王鍗。弘治中奏﹕『朝廷待親藩生爵﹑歿謚﹐親親至矣。間有惡未敗聞﹐沒獲美謚﹔請令勘實﹐用寓彰癉』。上嘉尙﹔徧布諸王。及武宗出遊﹐王作憂國詩八章以志感。無嗣﹐愛敬王宇溫賢﹐立爲嗣。嘉靖中﹐溫以賢孝旌。久之﹐助太廟工﹐獻黃金六十斤﹑白金六百斤﹔賜玉帶﹐益歲祿二百石。

按憲王六子﹕其支三城王芝垝﹐通經著書﹐精書畫﹐好禮有名。弘﹑正間﹐而新城王芝坦坐炮烙刑人﹐除封。又承休王芝埌﹐恃母焦愛﹔焦﹐靖王繼妃﹑莊王繼母也。埌召樂婦入宮戲笑﹐王址啟母﹐不問﹔遂伺埌出宮﹐詰之﹐埌不遜﹐詈王﹑笞王之侍從。母焦怒王﹐持鐵槌槌王門﹔址閉不敢出。妃弟璟遂與埌誣王址毆罵繼母﹐意不軌﹔王址亦奏埌淫亂事。王址坐革爵﹐尋復之。埌子彌鋹有賢聲﹐葬之日﹐牽紼者號者數千人。又蕩陰王芝■﹝土瓦﹞﹐倜儻好文﹐不問家事﹔貧而好施。

莊王五子﹐其支文成王彌鉗﹐穎哲儉素﹐善詩賦書隸﹔盛亭榭以延賓客。輔國將軍宇浹﹐新野王后。五歲喪明﹐從師氏畫掌﹐識文字﹔耳授書﹐日記數千言。久之﹐博通羣籍﹔後又精太乙﹑六壬﹑遁甲諸數學。嘉靖中﹐陳便宜數十事﹐著「名獻錄」﹑「辯疑碑」各一卷。文成王以摩天王目之。子宙松﹐力舉千斤﹔好劍術﹐慕古節俠。孫碩■﹝火動﹞﹐與■﹝火動﹞子寵封﹔並以文詞﹐號南陽父子。

桱六傳端王﹔薨﹐孫聿鍵當立。以兩叔欲奪嫡﹐久之﹐始得請嗣王。崇禎九年﹐南陽饑﹐賊自成殘唐邸﹔張妃及湘安王流離入楚。已而王奏﹕『國有母﹐烹其女食之者﹐其變不小』﹗詔爲發賑。潛治兵具﹐擬禦賊﹔坐非制﹐禁髙墻。國變出﹐南都不守﹐奔福州﹐羣臣擁立﹐尊稱。明年﹐福州敗﹐弟聿■﹝金粵﹞奔廣州自立﹐不終﹝其事在唐「附紀」﹞。

論曰﹕南陽世徳﹐靖﹑憲﹑莊﹑敬四王文行卓越﹔而成王彌鍗慕道通經﹐請核宗謚﹑作憂國詩﹐其學更文。支王芝垝﹑芝■﹝土瓦﹞﹑彌鋹﹑彌鉗﹑鉗後三傳﹐皆學古﹐樂善好施﹐負賢聲﹐或涉節俠﹔諸至性不可及。至於新野將軍宇浹幼便失明﹐從師畫掌﹐通羣書﹐一代儒者無過其博該﹔著書上便宜﹐稱古今具眼哉。賊殘南陽屢矣﹐稍稍起議剿堵事﹐必引祖制而以爲擅離國守錮之﹐使不得開口言賊﹔毋怪乎諸藩之望賊塵而震也。倘流氛之日﹐以太子撫軍﹐而使貧宗得奮臂﹐咸就行伍﹔且以出身﹐可自致通侯。數百年郁抑﹐一旦騰擲﹐必有大異尋常者。而以體例拘﹐無敢議及此﹔是爲賊盡滅子弟軍﹐彼歷代之以同姓建偉業者﹐豈皆不足數歟﹗

——見原書「列傳」卷之四

﹟桂主﹝附﹞

桂主名由桹﹐神宗顯皇帝之孫也。神宗五子光宗嗣立﹐次福王常洵封懷慶﹐移河南。子由松立南京﹐是爲安宗簡皇帝。次瑞﹑惠﹑桂三王﹐同日出封﹔桂國於楚之衡州。癸未﹐賊張獻忠陷武昌﹐連破長沙﹑嶽州﹐取路入蜀﹔時桂﹑惠二王並避難梧州。隆武中﹐桂王薨於梧﹔王長子襲封桂王﹐不祿。三子安仁王由■﹝木愛﹞﹑四子由桹﹔桹封永明王。永明有弟二﹐未封﹐陷賊死。時王府系故兩廣公署﹐相傳有巨蛇爲祟。永明出﹐蛇當座不懼﹐跨蛇而出﹔而安仁震﹐遂薨。

丙戌﹝隆武二年﹑韓定武元年﹞秋﹐閩敗﹐兩廣總制丁魁楚﹑巡按禦史王化澄﹑升任廣州知府嚴起恆﹑都指揮使馬吉翔等檄廣西巡撫瞿式耜﹑湖廣巡撫督師定興伯何騰蛟﹐率諸臣表請永明王詣肇慶﹐於十月之十日行監國禮。聞廣州蘇觀生等猝奉唐王聿■﹝金粵﹞爲盟主﹐建號紹武﹐遂於十一月之十有八日﹐羣臣上尊號﹐以明年丁亥爲永曆元年﹔則韓王本鉉抗鄖山中﹐建號定武元年矣。王尊嫡母張氏﹑生母王氏並皇太后﹐冊封王妃王氏爲皇后。主謙仁渾大﹐丰姿衝逸。首晉督師騰蛟爲定興侯﹐大學士廣西巡撫瞿式耜兼吏﹑兵二部尙書。以平粵伯魁楚爲大學士﹐日值辦事﹔諸臣進爵有差。使給事中彭耀通情於廣州﹔唐殺耀﹐而遣兵部尙書湯來賀致書肇慶﹐且曰﹕『讓爲上﹐和次之﹐戰最下矣』。王不報。因唐使陳邦彥袖敕觀生﹐都禦史林佳鼎﹑監軍道夏四敷﹑總兵龍倫輕與廣州戰﹐大敗三水﹔佳鼎等盡歿。

先是﹐流賊獻忠爲北師所殄﹐其部四將軍孫可望﹑李定國﹑劉文秀﹑艾能奇等走陷重慶﹐平蜀侯曾英死之﹔入貴州。時土司沙定洲與妻萬氏叛據雲南﹐可望釋貴州﹐名援黔國天波楚雄之圍﹐襲有雲南﹐眾未帖﹔以洱海道楊畏知力贊扶明﹐頗思內款。

會廣州爲北師所襲﹔十二月﹐王釋肇慶走粵西。北師總鎭李成棟追至峽江﹐適巡撫式耜練兵峽江﹐壁壘堅﹐王得保桂林。

是歲﹐鄖西王常湖以王祁爲國師﹐破建寧﹐全國震動﹔主馳封祈鄖國公。未幾﹐敗。

丁亥﹝永曆元年﹑韓定武二年﹞﹐北師益進。二月之望﹐主奔全州﹔令式耜與參將焦璉畱守桂林。時平樂﹑陽朔諸處皆望風北降﹐桂林兵單﹐城且破﹔璉獨巷戰獲捷﹐城完。進封式耜臨桂伯﹐焦璉爲新興侯。

總兵劉承胤駐武岡州﹐迎蹕﹔主自全州移蹕﹐攺武岡爲奉天府。周老者布衣道進膳﹐主甘之。旋拜吳炳大學士﹐辦事東閣。承胤挾權驕蹇﹐政事傍落。時北師已下楚﹐督師騰蛟戰敗﹐來武岡﹔露章劾承胤不敬﹐力請移蹕﹐不果。久之﹐北師至﹐承胤且劫駕北降﹔皇太后密詔騰蛟以師護駕力﹐主出走。承胤竟叛﹐導北師躡駕。武岡陷﹐盡屠騰蛟家屬﹔主下詔褒慰。兵部侍郎傅作霖﹑吏部郎中侯偉死之。都禦史米壽圖﹑吏部尙書李若星爲亂兵所殺。適斗門將軍陳甲起扼北師半道﹐主得離武岡。泰和伯郭承昊與其婿閣部周鼎翰間北歸﹐輒脫迹隱去。北師以承胤僞諾﹐逮武昌殺之。駕從靖州憩南寧﹐依徵蠻將軍思恩侯陳邦輔。邦輔提兵﹐襲有髙﹑雷﹑廉三郡﹐進封慶國公﹔復督十三鎭合攻肇慶﹐時北副將軍羅成耀守肇慶嚴﹐邦輔退還。王親李國珍系羅定州監生﹐起破羅定及東安﹑西寧三縣。

邦輔復驕蹇抗制﹐主單﹐危北師旦夕下。會東粵原任右僉都禦史張家玉合原任閣部陳子壯﹑給事中陳邦彥等共舉義師﹔家玉善用兵﹐下東莞。北師盛兵復東莞﹐監軍道張恂﹑知縣張珣﹑生員尹端庵死之。再破博羅﹐不守﹔復攻增城﹐頗捷。戰敗﹐家玉沈水死﹔師參謀林洊並見殺。子壯取髙明﹐力竭城破﹐被執不屈﹐死之﹔同事禦史麥而炫﹑朱實蓮咸見殺。邦彥以兵擊敗北師於禺珠﹐連破三水﹑髙明﹐大戰胥江﹑新會﹐復下淸遠﹔力竭被執﹐與生員馬應房等咸見殺。舉人杜璜與同事生員四十人復起髙安﹐陳死。

吳六奇者﹐丙戌勉北歸﹔至是復攻潮﹐北師總兵許甲陳死﹐遂固守通判府。永寧王妃與世子甲避鎭平﹐諸生賴其肖挾以起兵﹔敗北師﹐殺文總兵﹐攻破閩之漳州府及永定﹑平和二縣。

北師總鎭成棟方下東安﹐奉檄還守廣州﹔主得逡巡逸去。

可望自稱平東王﹐擅制自大。同黨三將軍各自王﹐而劉廷秀﹑艾能奇惟平東令。獨李定國自以安西王徵緬甸及小西天﹐服之﹔率自進止。

戊子﹝永曆二年﹑韓定武三年﹞春三月﹐主在南寧。

北總鎭金聲桓回向於南昌﹐自稱輔明將軍﹔與養子王得仁等起殺北禦史董志學等﹐傳檄稱永曆二年。以原任大學士姜曰廣爲盟主﹐號召諸旅。主馳封聲桓豫國公﹑太師﹑行軍大司馬﹐授尙方劍﹐便宜行事﹔得仁爲建武侯﹐掛徵鹵將軍印。以關東耿焞爲布政使﹐檄定南康﹑建昌﹑饒州﹑瑞州﹑九江五郡。

二月﹐總督何騰蛟率衛國公胡一淸﹑永國公曹志建及將軍趙應選等復興安﹑圍全州﹐八戰皆捷﹔乘勝破東安﹑困永州﹐與將軍馬進忠扼守常徳。尋常徳復陷﹐退入土司。

夏四月﹐騰蛟檄總制都禦史堵胤錫合力規復常徳﹐守之。

豫國聲桓親率師徇臨江﹑袁州﹑吉安三郡。原任兵部職方揭重熙復起臨川﹐應聲桓﹔擢兵部侍郎。

五月﹐主奔潯州。

秋七月﹐將軍馬進忠與北師戰麻河﹐大捷﹐殘溺敵七千餘人﹔以功封鄂國公﹐駐常徳。而督師騰蛟屯衡州﹐爲聲援。

豫國聲桓圍贛州久不下﹐乃密詔廣州北鎭成棟﹐使反兵助攻贛。

八月﹐成棟劫北督佟養甲﹐大書「永曆二年」﹔主封成棟惠國公﹐養甲襄平伯﹑兵部尙書兼工部事。於是陳友龍回向於靖州﹑郝尙久回向於潮州﹐成棟乃合表迎駕﹔主以是月至肇慶。羅成耀降﹐封寶丰伯。原洱海道楊畏知﹐以僞平東王孫可望內款來朝。以嚴起恆爲東閣大學士﹐友龍﹑尙久爲將軍。追贈張家玉增城侯﹐謚「文烈」﹔陳子壯忠烈侯﹐謚「文忠」。

時賊自成遺部李赤心等﹐總制胤錫受降﹔駐施州衛。

冬十月﹐命惠國公成棟提兵北逾嶺﹐合諸師協攻贛。時聲桓還救南昌﹐釋贛圍二日矣﹔成棟戰敗﹐走信丰死。中權杜永和奉命總其軍。兵部侍郎張調鼎﹑監軍道姚生文等爲亂兵所殺。封成棟養子元胤爲南陽伯﹐扈駕肇慶﹔而永和督守廣州。

追論納降功﹐加堵胤錫大學士﹑兵部尙書。胤錫頗與鄂國公進忠隙﹔降將李赤心等殘﹐索餉急﹔胤錫悉檄至常徳﹐計自壯。進忠慮其紮己﹐走湖南避之﹔胤錫以赤心亦走湖南。騰蛟危內變﹐遂有「湖北千里一空」之疏。主諭進忠出攻長沙﹑赤心疾援聲桓江西﹐爲兩解。

北鎭車任回向﹐於潮州殘﹐擅殺巡道李光垣﹑知府淩犀渠﹑海陽知縣嶽桂。

己丑﹝永曆三年﹑韓定武四年﹞﹐主在肇慶。

春正月﹐將軍尙久奉命徇福建﹐猝劫任殺之﹐百姓皆喜。

赤心兵至湘潭﹐進忠未至﹔總督騰蛟單身走湘潭。督行北師朱勇系騰蛟故所屬﹐僞降﹔邀觀營盤﹐猝執騰蛟﹐力勸北歸。騰蛟不屈﹐絕食嘔血死。宣威伯楊甲死之。於是諸師警﹐進忠師不進﹔而衛國公胡一淸﹑開國公趙印選棄永州﹐退保全州﹔永國公曹志建退保嶺峽關﹔宣國公焦璉與部將劉起蛟並退保平樂。主贈騰蛟中湘王﹐謚「文忠」。

是月﹐豫國聲桓爲滿師譚泰所困﹐糧竭城破﹔巷戰不勝﹐投水死。泰屠南昌﹔大學士姜曰廣及城守劉一鵬﹑湯執中等咸死之。諸郡縣盡不守。先是﹐起兵應聲桓者﹐原任尙書吉安劉士禎﹑其子肇臨﹑稚升﹑肇頤先後死﹔原任侍郎南昌余應桂父子被執﹐不屈死﹔原任都禦史南昌劉斯■﹝王來﹞與子元監﹐不奉剃髮之令死﹔生員吳漢章嘗讀聲桓中興檄不啻口﹑丹鉛之﹐並坐死。忠誠伯郭天才還自福州﹐適南昌敗﹐走寧州山中自保﹐與翰林侍讀傅鼎銓﹑兵部侍郎揭重熙每出沒伺變﹔久之﹐咸被執死。

是年冬﹐北師平南王尙可喜﹑靖南王耿仲明共援東粵﹐而定南王孔有徳援廣西﹔尙﹑耿兵次南﹑韶﹐總兵寶丰成耀棄城走﹐伏誅。諸城不固﹐廷議出師三水逆之﹔不果。會衡州復失守﹐赤心兵竟從桂陽出封川﹐至梧州。胤錫棲鎭峽﹐又與永國公志建不合﹔志建殺其標卒數百人﹐胤錫走封川﹐入朝肇慶。閣部瞿式耜遙請以胤錫代騰蛟督師﹐諸將意不與﹔胤錫沮潯州﹐病卒。以朱天麟爲東閣大學士辦事。

庚寅﹝永曆四年﹑韓定武五年﹞春正月﹐逃粵故帥李士璉北降﹐爲嶺東道﹔誘殺徽王支興化﹑滋陽﹑永丰﹑銅陵﹑陽信﹑仁風等王盡。主以廣州被兵﹐釋肇慶西奔﹔令南陽伯元胤畱守。

二月﹐駕至梧州。以王化澄爲東閣大學士﹐文安之同入辦事。

北師兩王攻廣州不遺力﹐杜永和督守勤﹔副將張月總陸兵﹑吳文敏統水師﹐背城出戰﹐多捷。

冬十一月之二日﹐糧竭﹐廣州破﹐總兵楊有光戰水死。範承恩被執﹐與吳六奇等北降。未幾﹐肇慶亦敗﹐元胤見執於欽州﹐不屈﹔語不恭﹐見殺。永和走保瓊州﹐亦北降。獨將軍王興初助戰新會﹐不利﹐退屯文村﹔傲北令者十餘年﹐乃敗。

是月之五日﹐桂林亦不守。先是﹐北師定南王孔有徳兵出廣西﹐令大將馬蛟麟別路入﹐先破平樂﹔總兵朱旻如拒戰﹐不克﹐殺妻子自剄。有徳親提大兵抵桂林﹔畱守瞿式耜初與開國公印選﹑衛國公一淸等共事﹐適二鎭移屯柳州﹐式耜單甚﹐不可守。翰林院侍讀兼兵部侍郎張同敞單身入城﹐護式耜。及城破﹐被執﹔咸賦詩從容死。靖江王亨歅與世子並見戮。

駕釋梧州﹐歷潯州。慶國邦輔叛﹐半道間去﹐且劫主爲功於北師。主猝以宮眷先去﹐於是皇嫂安仁王妃及百官眷屬咸被劫﹐貲囊盡。主踉蹌中﹐適交趾境上人出躪邦輔﹐主得從容保南寧。潯州破﹐知府曾大應死之。

時僞平東王可望破貴築﹐北攻遵義﹐忠國公王祥戰敗自刎死﹔可望復據貴州。武康伯胡執恭奉命屯泗城洲﹐西禦﹔逼可望﹐慴﹐擅作冊命封可望爲秦王﹐始以「秦」封內請。廷臣不可。已封可望平遼王﹐定國等皆封公爵﹔可望不受﹐並勒定國等不得受爵。

辛卯﹝永曆五年﹑韓定武六年﹞春﹐主在南寧。以郭之奇﹑吳貞毓入東閣辦事。

可望兵出富州﹐遣賀九義﹑張明志護駕南寧﹔且脇攺「秦」封﹐上書不稱臣﹑不奉年號﹐署「平東王」字樣﹐以合師北拒爲名。閣臣嚴起恆﹑督師侍郎楊鼎和﹑科臣劉堯■﹝王爾﹞珍等力持不可。時在廷尙有朋黨﹐都禦史袁彭年﹑禮部侍郎劉湘客﹑吏科給事中丁時魁﹑工科給事中金堡﹑兵科給事中蒙養正等專好彈射﹐不通關節﹔舉朝憚之﹐目爲五虎。五臣益不欲王可望﹐請逮執恭﹐坐以擅制之罪。執恭阻泗城﹐不至﹔九義使盜殺鼎和於崑侖關。主益震﹐廷臣歸罪五虎。主以彭年掌案久﹐反正有功﹐免議﹔堡與魁遣戍﹐余俱徒。而可望所遣九義驕縱﹐居數月﹐忽稱秦王令旨﹐淸君側十三人﹔意實銜沮封故事也。主曰﹕『朕實未知之』。遂馳冊寶﹐眞以可望爲秦王。未幾﹐九義擅使人伺閣臣起恆﹐擊之墮水死。同官郭之奇逃﹐坐劉堯珍﹑吳霖﹑張載述皆棄市﹔金堡以先遣戍﹐獲免﹕俱惟九義。主念善用秦王﹐議自畏知﹔以爲東閣辦事。畏知抗疏﹐劾九義賊殺大臣之罪﹔可望密使人襲執畏知至黔﹐畏知大罵﹐見殺。

時北師定南有徳破柳州﹐兩鎭印選﹑一淸棄城走﹐合保南寧。北師乘勝攻南寧急﹐主釋去﹔被躡﹐距三十里而近。忽烈風起﹐摧林木﹑房屋﹐人不能正立﹔追者疑不進。慶國邦輔遂殺焦璉﹐北降。

可望使鄭國權遷主於貴州土司安隆所﹐攺爲安龍府﹔以範應旭知府事﹐錢糧兵馬悉秦王主之。歲致銀八千兩﹑米百石﹐上用﹔隨行文武俸賞﹐盡向秦府開銷。安龍無險﹐主居此﹐一再鳳凰見。久之﹐可望亦一至安龍﹐擁二百甲士從﹔主傳諭﹕『可望來意﹐朕已悉知。今日晡矣﹐須明日』。可望入﹐竟局促中亂﹐不知所云﹐成禮而出。嘆曰﹕『吾見此公﹐未免气盡』。嘗請國寶至其府﹔王曰﹕『姑與之』。令中書捧出﹐可望猝索觀﹔中書曰﹕『爲齋設戒壇以後觀寶』。可望色變﹐曰﹕『如是乎』﹖中書懼﹐退自縊死。明日﹐可望遽觀寶﹔忽雷震屋角﹐如欲臨其首者。可望驚﹐使人護寶還。

壬辰﹝永曆六年﹑韓定武七年﹞春正月﹐主在安龍。

原任參將楊崑﹐先是間走南寧﹐奉空敕﹐潛號召三吳﹑兩浙之間﹔至是﹐事敗。原任徽寧道楊卓然﹑原任尙寶司卿耿章光﹑原任嶺北道萬曰吉﹑教諭蔣思宸﹑萊州生員滿巽元等﹐咸以與名死。

二月﹐李定國師出靖州﹐與鄂國馬進忠等至湖南﹐連破靖﹑沅﹑武岡諸州。戰北師黃沙﹐頗捷﹐殺北將李養性等﹔壁大榕江。可望疏請封定國爲西寧王﹑劉文秀爲南安王﹔定國以出可望意﹐獨不受。與定南王有徳復戰嚴關﹐定南將李蝦頭髮矢﹐會定國軍中炮發﹐兩斃。有徳勢大促﹐返保桂林。

秋七月之二日﹐定國圍桂林。有徳親登城觀壘﹐怯定國據近險﹐舉止失措。定國用象戰﹐崩其門﹔有徳殺其妻﹐舉火自焚死。定國俘其子庭訓以歸﹔獲叛將陳邦輔父子﹐割其皮爲寢具。於是平樂﹑南﹑柳等處﹐傳檄定。北將綫國安﹑全節等皆警去﹐梧圍亦解。

八月﹐定國兵入楚﹐至湘潭。南安王文秀以可望命﹐協都督白文選復四川﹐戰北師平西王吳三桂於保寧﹐大敗﹔可望奏奪文秀公爵﹐令以功贖。定國復衡州﹐可望復辰州﹔定國矯不奉可望東西。

冬十一月﹐北師敬謹王以兵援楚。過洞庭﹐守將馮雙鯉怯﹐避入可望軍。定國戰衡州﹐敗績﹐走竹山﹔敬謹追之﹐定國軍返射﹐洞敬謹喉﹐北師潰。軍中得敬謹遺盔﹐始知之。

癸巳﹝永曆七年﹑韓定武八年﹞春﹐北定南王姑振明與女四貞鼓其餘眾﹐力禦定國﹔定國釋衡州﹐退武崗﹑保永州。文秀攻常徳不利﹐還守雲南。時桂林聞定國退去﹐布政使蔣先達﹑按察使徐定國與鎭將徐天佑等咸棄城走。久之﹐北師不至﹐先達﹑定國等復入守之。已而北師綫國安兵次城下﹐桂林復不守。可望以定國失事﹐召之﹔定國不赴。可望還貴州﹐殘宗室幾盡。

甲午﹝永曆八年﹑韓定武九年﹞﹐主在安龍﹔大窘﹐走密詔擬定國爲晉王﹐速迎駕。文安侯馬吉翔發其事﹐擅執閣臣吳貞毓等及太監張福祿﹑全爲國共十八人﹐俱坐死。定國方銳師﹐間道疾馳東粵﹐直指肇慶﹔襲淸遠﹐北師堅壁以老之。定國完師退﹐再援平樂﹐退保南隘﹔復攻桂林﹐不利。

乙未﹝永曆九年﹑韓定武十年﹞春﹐主在安龍。開科取士﹐得劉■﹝艸洍﹞﹑錢秉鐙等八人﹝楊在﹑李來﹑羅龍甲﹑姚子莊﹑金弘猷﹑楊致和﹞。

定國以雙鯉爲先鋒﹐疾下髙﹑雷﹑廉三府﹔攻肇慶﹐不下。困新會﹑順徳數月﹐援兵至﹐敗歸﹔並棄南寧﹐卽安龍護駕。

三月﹐駕指滇南。劉文秀時爲可望守滇﹐倡諸臣迎駕﹐盡收可望護衛。封定國爲晉王﹑文秀爲蜀王﹔艾能奇子承業爲鎭國將軍﹐管延安王事﹔白文選爲鞏國公﹑王尙禮爲保國公﹑王自奇爲�國公﹑賀九義爲保康侯﹔馬吉翔以文安侯入閣辦事。隨遣使召可望﹐不至﹔送其妻子歸黔。

可望叛﹐兵次交水﹔文選不戰內款﹐封文選鞏昌王。可望大敗﹐北歸。定國守貴州﹐北拒。

丁酉﹝永曆十一年﹑韓定武十二年﹞﹐主在雲南。北師五萬臨貴州﹐空其城以歸。主因可望所建府第於城之五華山﹐髙睇昆明池﹔池黃龍蜿蜒來朝者三�﹐主拱手謝。城有圃﹐稱上林﹔異鳥畢集。命保康侯賀九義﹑漳平伯周金湯東守南寧﹐瑾戶牖。

馳封鄭成功延平王﹐晉張煌言兵部尙書﹑東閣大學士﹔更晉延平爲潮王﹐不受。

冬十一月﹐九義以兵破橫州﹐還守南寧。

戊戌﹝永曆十二年﹑韓定武十三年﹞﹐主在雲南。

可望構孔世子庭訓爲亂﹔事不就﹐北降。表猶稱「明主」﹐若曰『欲連大國報仇』云云﹔得封爲義王。滿較出﹐協平西王吳三桂營雲南﹐遂陰通於可望所親爲內間﹐納北師。

定國與馮雙鯉扼守盤江沙﹑白文選守七星關﹐咸敗績。十二月﹐奉桂主走永昌。

己亥﹝永曆十三年﹑韓定武十四年﹞春正月之二日﹐北師入雲南﹔主出走﹐六日乃已。

二月﹐主卽騰越﹔定國先護宮眷出三宣﹐依緬甸。緬甸者﹐明在服宣慰使司也。宣慰使名莽猛白﹐窘主甚﹐殺其扈從盡﹔主不能堪。

庚子﹝永曆十四年﹑韓定武十五年﹞﹐主在緬。時北平西三桂鎭雲南。

冬十月﹐三桂合滿師進次剩村﹔馳諭緬﹐責不得畱主。緬甸用事錫貞﹐懷異心。

辛丑﹝永曆十五年﹑韓定武十六年﹞﹐主在緬。定國從土司﹐疏請幸其營﹐數至﹔令部將祁通武以兵逆駕。

閣部馬吉翔重遷﹑緬懼兵﹐潛共北謀﹔詭云有義兵在界﹐且迎主。主輕出﹐被劫之滇﹔北愛將軍下二旗﹝鑲白﹑正藍﹞奉命衛主。三桂尙畱緬﹐疏捷不加「僞」字。二旗驚主儀表非常﹐密期爲變﹐擬矯愛命﹐伺擊三桂﹐行挾主大雲南。時同旗陳甲者露之﹐二月之二十有七日﹐持法��﹐���﹐�暗��﹐夜�作﹐�頂有白气﹐一股冉冉半空徐墮於城之東�子﹐萬�見。於是二旗咸伏法。����﹐諸扈從宗室無一存者﹔惟吉王甲自縊以殉。

晉王定國卒於徼外﹐定國子嗣興﹑文秀子震﹐咸北歸。久之﹐桂宮主長﹐婚於章京乙﹔其母后送女﹐見乙禮節莽亂﹐引佩刀猝觸女死﹐旋自剄。而於是桂之年﹐禪於東寧。

論曰﹕天﹗

——見原書「紀」卷之二十一

﹝附﹞詩歌逸

豁堂和尙﹐已受法杖﹐錫寄西湖之淨慈寺。不專言禪﹐與覺浪同參合諦﹔以是儒者多就教。尋以松江鄯質生被誣連及﹔蓋庭質時有云「善知識」﹐北人誤聽爲「鄯質生」也。余弟遺爲出豁堂君山一律見示﹐詩曰﹕『廿年悵望一登臨﹐風捲塵霾浦爨深。萬里江聲來浩嘆﹐九秋木葉動悲吟。橫開海口吞天地﹐崛立峯頭睨古今。何幸相逢焚爨後﹐蒼江猶飽歲寒陰』。卒以無實﹐豁堂脫﹐質生亦免。

申人毅﹐監國中﹐以貢例擢兵部主事。申﹑酉之後﹐落筆不輕示人﹐閉室而哦。嘗作「逋忠詩」﹐潛示錢武山﹔有曰﹕『風波塡關門﹐蕭屑動秋宇﹔萬里孤臣迹﹐搢笏呼明主。羅浮叢榛莽﹐鸑鷟斂華宇。縱橫九還靈﹐安能起瘠僂﹗夢夢空呼號﹐皇天反赫怒。百骸拚一毀﹐斥遣徒噢咻。千仞點蒼巖﹐難爲鰲足拄﹔赭被仰雲霄﹐槁帶待煦煦。頹陽翳重霾﹐空教淚如雨﹗哽咽辛與酸﹐湖煙冷門戶。幽泉婦誰弔﹐離索兒誰撫﹖轉輾楚甸間﹐夷羊幸潛土。鳴鐃振方城﹐灝气弭毒虎。蒼輪一運旋﹐吾業豈終腐』﹗此篇總爲滇﹐逋臣指澹歸金堡。時堡子周臣晤武山座﹐周臣爲言母死﹔故次及之。

——見原書「志」卷之三十二

﹟韓主﹝附﹞

韓主本鉝﹐系太祖第十九子憲王松之後﹔世封平涼。崇禎十六年﹐李賊自成陷陜﹐王被執﹔間脫。適獻賊陷楚﹐其部將郝永忠者梟悍﹐軍以望永忠搖旗輒奮﹐遂以郝搖旗著名﹔敵遇之震。及獻賊死﹐搖旗內款﹔獨奉韓王爲主。

自閩事壞﹐韓便稱尊﹐攺元定武。嘗移書桂主﹐敍長幼不稱臣。北抗﹐保隕西亂山之中﹔駐房山﹐自爲號令。時李來亨據興山﹑歸州等處﹐劉二虎擄巫山等處﹐王壹與其弟行二者據施州衛﹐聲勢遙相倚。及孫可望歸款安龍﹐馳秦王令旨﹐招永忠﹔永忠答柬﹐稱「侍生某」﹐有曰﹕『老侄年來舉動﹐何以至是』﹖以其傲多不恭於桂﹝主﹞﹐爲鳴鼓之詞也。可望不敢還讓。初﹐李闖下一隻虎李過及闖戚髙必正舉眾南逸﹐先款韓王﹔王不能有﹐乃就桂林兵部尙書堵胤錫稽首受命。

壬寅﹝定武十六年﹞﹐北師總督李國英以關中勁旅當房山﹐而鼓其全力困來亨﹔房山得完。

癸卯﹝定武十七年﹞﹐來亨被困﹐棄七連﹐保譚家寨。永忠與二虎合力﹐從來亨北禦﹔大戰四晝夜﹐北協湖廣之師大挫。已而巫山不能守﹐先敗﹔房山旋敗。韓主不終。

論曰﹕亦天﹗

——見原書「附紀」卷之二十二

●罪惟錄選輯二

傳﹝一﹞

諸王列傳

抗運諸臣列傳

﹟諸王列傳﹟

潞王翊鏐

﹟潞王翊鏐

潞王翊鏐﹐穆宗第三子﹔與神宗同母。隆慶元年﹐冊封﹐國衛輝。一再傳王由�﹐性慈易﹐有賢聲。甲申國變﹐諸大臣議稱尊南都。會鳳陽巡撫馬士英等以福王入﹐序當立﹔前議不果。

乙酉五月﹐南都復不守﹐太后奔杭﹔潞已避難先至﹐太后允諸臣箋請﹐以潞王監國。方三日﹐發遣治兵。北師疾至﹐總兵陳洪範久艤舟城下﹐乃入勸王﹐決計郊迎。百姓畏見兵革﹐皆曰﹕『王愛我﹐而以我北款也』。時諸生沈乘倡議﹐盡遷四關外居民入城﹐俾宿兵北禦﹐此守猶可以幾裂地。百姓以非王子愛本意﹐競前﹐裂其屍﹐一刻盡。適楚宣諭將軍華堞在杭﹐衰麻入謁王﹐說以恢復之計﹔有曰﹕『國祚憫訩﹐至於此極。撫膺北睇﹐何以爲生﹗以大王之賢﹐遠近所共聞。天下絕智殊力﹐方將憑附起﹔周之孫子﹐能無睠然﹗宋人半壁﹐亦嘗有年﹔況閩﹑粵﹑滇﹑蜀延袤萬里﹐猶吾故履。失今不爲﹐時事一去﹐萬世不復朱矣。他日求尺寸地爲死所﹐豈可得哉』﹗王不省﹐頗以不擾民﹑全城爲義。華堞又曰﹕『理有大小﹑務有緩急﹐今日之事﹐不宜以殺人爲諱﹔屠子任盜賊﹐稍補萬一﹐猶爲之。持踵而泣﹐婦人之所爲慈哉』﹗王曰﹕『子休矣﹗余不勝事﹐卽亦非百姓之心』。華堞作色曰﹕『忠義𨿽性成﹐在乎鼓舞之。我謝弗力﹐彼何望而不跂向他氏』。王卒濡弱﹐托糗饋不給﹐必務爲知幾。華堞乃嗚咽頓足曰﹕『王不觀古事﹐有諸王以其國奉人而得長世者哉』﹗王終不聽﹔角巾便服﹐乘小輿﹐僕僕料餉芻﹐率諸在事諸官員﹐合表跪謁。於是總兵官方國安﹑鄭鴻逵二旅壁城下久﹐國安與北仗不勝﹐渡江﹔鴻逵竟走仙霞。獨錢塘知縣顧咸建得民﹐奉王命陪講。講成﹐咸建痛憤求死﹐輒走歸。逮至﹐就法﹝自有傳﹞。

六月﹐三吳突起舞戈﹐不能蹴武林一武﹔而王北去﹐竟不返。

論曰﹕明末以潞易福﹐或不獎士英﹐張諸逆魏之黨﹔顧柔易無遠謀﹐其不能用四鎭以有成﹐一也。如楚華堞之言詳矣﹔而必以「安民」二字文其悸﹑馳慈譽﹐是求爲匹夫者耳。福望懿文太子園而泣﹐得僞太子而愴然動於心﹐猶存至性﹔潞並無念祖之誠﹐爲匹夫尙缺是﹐故爲匹夫而不可得。

——見原書「列傳」之四

﹟抗運諸臣列傳﹟

史可法﹝任民育﹑吳爾塤﹑何剛﹑施鳳儀﹑黃鉉﹑吳道隆﹑衛胤文及盧涇林等六人﹑武職乙邦才﹑劉肇基﹑龔堯臣及馬應奎等十二人﹑周志畏﹞

楊廷麟﹑萬元吉﹝盧觀象﹑月中桂﹑王其■﹝穴上弘下﹞﹑王其窿﹑龔棻﹑萬發祥﹑莊以蒞﹑鐘良則﹑袁從諤﹑劉孟鍧﹑楊文薦﹑於斯昌﹑劉天駟﹑汪起龍﹑程必進﹑子矩﹞

陳子壯﹝麥而炫﹑朱實蓮﹞﹑陳邦彥﹝楊景華﹑楊可觀﹞

張家玉﹝林洊﹑張恂﹑張珣﹑韓如琰﹑黃者肱﹑陳於赤﹑尹端庵﹑梁法良﹑趙省一﹑盧定國﹞

瞿式耜﹝張同敞﹞

何騰蛟﹝妻徐氏﹑妾王氏﹑楊宣威﹑堵胤錫﹞

姜曰廣﹝子二﹞

王祁

李定國﹝劉文秀﹑白文選﹞

李來亨﹝郝搖旗﹑劉二虎﹞

張煌言

鄭成功﹝鴻逵﹑彩﹑甘輝﹞

﹟史可法﹝任民育﹑吳爾塤﹑何剛﹑施鳳儀﹑黃鉉﹑吳道隆﹑衛胤文及盧涇林等六人﹑武職乙邦才﹑劉肇基﹑龔堯臣及馬應奎等十二人﹑周志畏﹞

史可法﹐字憲之﹐號道鄰﹔北京錦衣衛籍﹐河南祥符人。性廉直﹐勇於義。崇禎戊辰進士﹐出理西安﹔以戶部主事晉郎中﹐出參議江西﹐備兵安﹑池。援桐廬獻寇力﹐特擢僉都禦史﹐巡撫安﹑廬四府﹔安﹑廬之有巡撫﹐自可法始也。捷數上﹐遷七省漕運戶部侍郎兼副都禦史﹐巡撫淮﹑揚。開屯政﹐招流亡﹐繕城郭。訪賢豪﹐諮以軍政﹔𨿽側微﹐有佐一得﹐輒延禮之爲上客。郡縣不職者畏其彈劾﹐亦束脩爲誼。

崇禎壬午﹐東師深入﹐可法禦之廟灣河口﹐預埋火器待之。敵嚴可法素望﹐解去。

癸未﹐升南京兵部尙書。時獻賊躪楚﹐勢東下﹔可法爲江南保障﹐屼然不搖。朝議且移北兵部﹐簡討汪偉曰﹕『有可法而江﹑淮奠安﹐姑畱此重寄』。可法隨與正詹姜曰廣疏請皇太子監國南都﹐以固國本﹑鞏祖陵﹔畱中。聞賊逼﹐移檄勤王﹔有云﹕『譬以同舟之誼﹐但凡在千八百國﹐疇非王臣﹖揆諸卹緯之心﹐決不至二十四城遂無男子』﹗兵未集而凶問至﹐以首觸柱﹐血流至踵。文武大吏皆感﹐痛哭失聲。可法誓浦口﹐欲走死燕都﹔議者謂釋江南半壁非計﹐遂止。

時潞﹑福兩藩俱在淮﹐潞有賢名﹐可法與諸臣意屬之。而阮大鋮者﹐故魏黨﹐欲大福以圖報復﹔入鳳督馬士英幕﹐爲主其事。士英以福藩親貴﹐不可奪﹔飛檄大帥黃得功﹑劉良佐及髙傑﹑劉澤淸等與共翼戴。遂私謁王舟中﹐而致書魏國弘基﹐亦使人約可法浦口﹔自是南中無敢異議者﹐合詞迎王入監國。可法首進戰守大計﹐謂當素服郊次﹐發師討罪﹐示天下報仇大義﹔王唯唯無所決。進可法內閣大學士兼兵部尙書﹐加汛保兼太子太保﹐進武英殿﹔蔭一子錦衣衛僉事﹐世襲。可法請設四鎭﹐分汛以北抿﹔詔封黃得功靖南侯﹑髙傑興平伯﹑劉澤淸東平怕﹑劉良佐廣昌伯。復侯左良玉於楚﹐與得功各得蔭一子錦衣千戶世。其四鎭之轄淮﹑揚者﹐十一州縣隸之﹐經理山東一帶招討事﹔轄徐﹑泗者﹐十四州縣隸之﹐經理河南﹑北一帶招討事﹔轄鳳﹑壽者﹐九州縣隸之﹐經理河南陳﹑歸一帶招討事﹔轄滁﹑和者﹐一州十縣隸之﹐經理各轄援剿事。設督師﹐駐揚州﹐適中調遣﹔各設監軍一員﹐一切軍民皆聽分統﹐州縣有司皆聽節制。每鎭額兵三萬人﹐歲供本色米二十萬﹑折色銀四十萬﹔所收中原城池﹐卽歸統攝。又請侍衛帶刀入直及錦衣﹑鑾儀諸司所隸軍役當多事之日﹐俱宜入伍操防﹔至錦衣鎭撫司官可不必備﹐以杜告密﹐節繁費。於是士英以大鋮密議﹐內持權﹔可法不得行其意﹐自請督鎭揚州。士民譁﹐夜榜於衢﹐有云﹕『明明一李綱﹐而逐之在外﹔明明一秦檜﹐而畱之在內』。時太學生陳方策﹑諸生盧涇才等數百人上疏﹐言可法不宜出﹔不聽。遂加可法太子太師以行。幕中設二十一社資謀議﹔以江北危疆﹑人情計脫﹐復請行徵辟之法﹐以通銓政。

時廷薦原督臣吳甡可大用﹐士英嗾誠意伯劉孔昭彈之。可法嘆曰﹕『黨事起矣』﹗奉詔祭告泗﹑鳳兩陵﹐因上疏曰﹕『陛下深宮廣廈﹐當思西北諸陵魂魄之未安﹔玉食大庖﹐當思西北諸陵春秋之未展。卽昕夕焦勞﹐勤思遠略不辦。而濫恩施﹑開告密﹐賢姦無辧﹐威斷不靈﹔老成激而投簪﹑豪傑因之裹足﹐祖宗怨痌﹐天命潛移。東南一隅﹐不知其伊於何底也』﹗報聞。

時北兵已走李賊迆西﹐可法請立遣北使致爵三桂﹐以酬其勳﹔且使山東﹑河北知中國有君﹐南向系屬。朝議久不斷。會髙﹑黃不安分鎭﹐爭駐揚州﹐而良佐與傑軍肆掠﹔詔可法曲諭之。三鎭皆惟命﹐傑獨梗﹔可法卒以至誠感之﹐掠城下而去。北師使可法弟庶常可程以書招可法﹐不應。尋攝政王復遺書可法﹐責以「故君未葬﹐新君不得卽位」﹔可法答書有曰﹕『乃辱明誨﹐引以「春秋」大義﹔此爲當時列國世子立說耳。若夫天下共主身殉社稷﹑靑宮王子慘變非常﹐必有維系人心﹐號召忠義。莽移漢祚﹐光武中興﹔丕廢山陽﹐昭烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙纘統﹕是皆國仇未剪之日﹐亟正位號﹔「綱目」未嘗斥爲自立。本朝傳世十六﹐正統相承﹔自治冠帶之族﹐繼絕存亡。貴國在昔夙膺封號﹐載在盟府﹔寧不聞乎﹖今痛心本朝之難﹐驅除亂逆﹔可謂大義深著於「春秋」矣﹗昔契丹和宋﹐止歲輸以金繒﹔回紇助唐﹐亦不私其土地。況大國篤念世好﹐兵以義動﹐萬代瞻仰。若乃乘我蒙難﹐窺此幅員﹐爲徳不卒﹔是以義始而以利終﹐爲賊人所竊笑也。貴國豈其然哉﹗「傳」曰「竭股肱之力﹐繼之以忠貞」。某處今日﹐鞠躬致命克盡臣節﹐所以爲報也。惟大國監察』﹗

時髙傑頗欲規取開﹑歸﹐責餉可法﹔連呼不應。逡巡國事日非﹐復上疏曰﹕『三月以來﹐陵廟荒蕪﹑山河鼎沸﹔大仇在目﹐一兵未加。盡河以北﹐悉染鮏羴﹔河上之防﹐百未料理。此日卽卑宮菲室﹐嘗膽臥薪﹐尙恐無救於事﹔以臣睹廟堂之作用﹑百執事之精神﹐殊有未盡然者。皇上初見臣等﹐言及先帝﹐則淚下沾襟﹔曾幾何時﹐而忘前事﹗庶民之家﹐父兄被殺﹐尙思穴胸斷脰得而甘心﹔顧朝廷之上﹐乃不踐匹夫之義乎﹖國家遭此大變﹐諸臣但有罪可誅﹑無功可錄﹔今恩外加恩﹐紛紛未已。名器濫觴﹐於斯爲極﹗至兵行討賊﹐最苦無糧﹔而凡不急之工役﹑可已之繁費﹑朝夕之宴衎﹑左右之獻諛﹐並未謝絕。嗟乎﹗賊一日不滅﹐北師一日不歸。卽有宮室﹐豈能宴處﹔卽有錦衣﹑玉食﹐豈能安享之哉』﹖上不省。尋以髙傑徐州獲盜功﹐加可法太傅。

而士英獨排眾議﹐以大鋮爲兵部侍郎。羣臣交章論劾﹐不報﹔姜曰廣﹑髙弘圖﹑徐石麒﹑劉宗周等相繼逐去。可法上言﹕『欲用大鋮者以才﹐爭大鋮者以「逆案」也。大鋮卽可用﹐何必罪爭者﹔不可用﹐當采聽羣議。何至以一人壞天下大計乎』﹖不省。自大鋮用事﹐悉引其黨布於朝﹔凡可法所奏請﹐輒格之。

元年﹝乙酉﹞﹐和事不成﹐朝廷尙修故黨﹐且起大獄﹔可法復爭之。以爲『唐﹑宋門戶之禍﹐與國終始﹔今孰有大於戕我君父﹑覆我邦家者﹗不此之仇而修睚眥之隙﹐眞不知類矣。和不成﹐惟有戰﹔戰非諸將之事而誰事也﹖閫外視廟堂﹑廟堂視皇上﹔今日廟堂之人情﹐大可見矣』﹗上益不省。

北師分二道南下﹐可法請以得功﹑良佐子師駐潁﹑亳﹐而髙傑進守歸﹑徐﹔疏入﹐不省。時傑所遣蕩寇將軍王之綱與許定國爭睢陽﹐不決﹔定國以計殺傑。之剛攻定國﹐入其城﹔定國北歸。

可法薦衛胤文以兵部右侍郎﹐經略開﹑歸。胤文者﹐前劾可法﹐欲急屏去之者也。可法用人無成心如此。隨復薦傑故將李本身爲都督﹐將傑軍。士英使人嗾三鎭劾可法﹔以爲傑不容誅﹐不宜復存此鎭。尋北信急﹐姑以本身爲都督﹐如可法所請。

可法移鎭泗州﹐合諸軍北禦。而寧南侯左良玉以僞太子爲名﹐發兵攻士英﹔士英矯詔﹐責可法入援。可法卽合諸鎭兵倍道抵浦口﹐促陛見﹐言太子處分﹔士英又懼可法用事﹐不許陛見。而令大親詣得功軍﹐勒得功禦上流。時北師下亳州向邳﹐徐﹑泗告急﹔可法詣京﹐求密陳軍機。有旨﹕『奏凱後入見』。可法嘆曰﹕『奏凱談何容易﹐面君不知何日矣』﹗痛哭而返。兼程抵汛﹐而徐﹑泗已不守矣﹔退保揚州。屢疏防江急﹔不應。

北師經天長﹑六合﹐廣昌良佐以其眾降﹔而東平澤淸屯淮南觀望。可法與中軍胡茂禎專爲城守計﹐以控大江﹐標兵僅三千人﹔馳檄請援﹐不報。乃調兵部員外郎何剛水師於白楊河﹐亦調總兵李棲鳳入援﹔而船隻﹑火器﹐多爲劉澤淸所攫去。四月十七日﹐北師抵揚州西門﹔使人諭可法降。可法誓死不奪﹐發馬兵數百﹐與北師對仗﹔鹵三人﹐斬首十六。北師故匿其精銳﹐索話﹔可法令故降彜從副將出陳答之。返云﹕『所見不過許定國故標而已』。城中歡然﹐謂敵易辦也。可法復血書寸紙﹐請急救勿緩﹔不報。乃與知府任民育及何剛﹑劉肇基﹑乙邦才﹑樓挺﹑莊子固等晝夜乘城﹐誓以死守。北師豫王知可法與士英二﹐使李遇春奉王檄至﹐曰﹕『公忠義聞華夏﹐而不能見信於朝廷﹐死無益也﹔盍遨遊二帝以成名乎』﹖可法不答。乃復以書至﹐可法不啟視﹐輒焚之﹔毅曰﹕『天朝無降宰相﹐有與城盡耳』﹗輒爲書辭其母與妻﹐付侄參將史得威﹔復題公署﹐而致豫王札一。蓋相拒九晝夜﹔二十五日﹐城西北潰﹐守者爭破門走。可法營西門﹐聞城破﹐拔刀自剄﹐爲陶旗鼓及參將許謹﹑莊子固等所持。道遇主事施鳳儀﹐並奔鈔關﹐以筏渡河。北師入﹐盡屠舊城。可法僅以二百餘騎逸寶城寺﹐離城數里﹔北師迹之急﹐還﹔決戰不勝﹐一時敗沒﹝或曰可法被執﹐赴新城南門樓不屈死﹞。而南都尙以可法不死﹔會可法所常坐靑驢悲鳴野走﹐邵伯人得之﹐始知督師與揚俱亡。

可法年四十二﹐無子﹔妻欲爲置妾﹐可法曰﹕『爾何時乃及此﹐霍去病所不敢也』﹗侄得威奉遺命﹐爲可法子﹔乃具衣冠招魂﹐葬於梅花嶺左側。可法忠孝性成﹐淸介莫及﹔常言『封疆之臣﹐死封疆耳』。甫渡江﹐衣重襲﹐輒用印記。其諸遺筆付得威﹐皆署四月十九日。與北師豫王者曰﹕『敗軍之將﹐不可言勇﹔負國之臣﹐不可言忠。失守封疆﹐實有餘恨﹔將以骸骨歸鐘山之側﹐求太祖髙皇帝監��心』。上母太夫人者曰﹕『兒在宦途一十八年﹐諸苦備嘗﹔不能有益朝廷﹐致曠違於定省﹐不忠﹑不孝﹐何以立天地之間。今以死殉城﹐不足贖罪﹔望大人委之大數﹐勿復過悲』﹗與夫人者曰﹕『可法死矣﹗前與夫人有約﹐當於泉下相候也』。其書揚州公署有云﹕『可法受先帝厚恩﹐不能復大仇﹔受今上厚恩﹐不能保疆土﹔受慈母厚恩﹐不能備孝養。遭時不偶﹐有志未伸﹔一死以報朝廷﹐固其分也』。可法自奉儉﹐與下卒同衣食﹐輕賞賚﹐以忠義相激﹔一軍呼爲「勝爺」﹐嫌其姓也。折節下賢﹐而奇謀不任。

時同殉揚州者﹐知府任民育﹐字時澤﹔濟寧人。由甲子舉人﹐守濟寧有功﹐可法薦知揚州。驅妻子置一室中﹐縱火焚之﹔乃吉服持印坐堂上﹐被執﹐不屈死。監軍道吳爾塤﹐字介子﹔崇徳人﹐癸未進士。投繯大東門﹐不死﹔擲水﹐又不死。兵部員外何剛﹐字愨人﹐上海人﹔庚午鄕薦。以贊書出鎭白楊河引還﹐運餉徐﹑泰間。方謁可法﹐可法令出城﹔剛曰﹕『爲國家死則死之﹐爲知己死則死之』﹗城破﹐投繯不死﹔與爾塤咸被殘死。主事施鳳儀﹐分守便義門﹐亦見害。而副將乙邦才﹑劉肇基﹐咸被執不屈﹐大罵而死。黃鉉﹐字九�﹐�澤人。��鄕薦﹐爲督餉僉事﹔與管餉通判吳道隆﹐�����。��鯨﹐字繩海﹐寄籍江都﹔佐城守﹐見害。其��������屈死。侍郎衛胤文﹐縊死。盧涇林﹐字渭生﹔長��歸��爾徳﹐崑山人﹔張涵﹐嘉定人﹔胡如甡﹑如瑾﹑胡臨﹑並桐城人﹕皆禮賢館士﹔城破﹐死之。而周志畏者﹐江都人。後剃髮南門之福圓庵﹐欲以僧起﹔事覺﹐見殺。時武職同難者﹐又有總兵馬應奎﹑丘雲龍﹑馬守卿﹑副將李豫﹑參將李隆﹑徐純仁﹑馮國用﹑陳光玉﹑陶國祚﹑遊擊李大忠﹑孫開忠﹐都司以下姚懷龍等十六﹑七人。

久之﹐三吳舞兵﹐咸以可法尙存﹐每借其名爲勢﹔而北師報捷無爲州有云﹕『獲僞督史可法﹑僞藩黃得功二人』。

論曰﹕設定策非貴陽﹐而以潞之潞﹐卽不辦中興﹐然而道鄰居中用事﹐寧南無君側之問﹑靖南無上流之禦﹐尙或偸息河上。卽否﹐螂臂南中。世有將相不和﹐而成功閫外者乎﹖或曰﹕可法旣立四鎭﹐當以黃靖南自予﹐身爲各鎭援剿﹔亦或自行其意﹐鞭策諸傲。不然﹐權輕而但淸約可盟鬼神﹐何濟也﹗不周傾﹐天柱折﹔二百七十八年之運始之金陵﹑終之金陵﹐一人關絕續之大哉﹗相傳可法入參將張弘家﹐裨將馬應奎從死﹔則萬無不識「印襲」之理。卽非城樓﹐死亂兵矣。或曰﹕介子初不獲自潔﹐當在回向之例。

——見原書「列傳」卷之九﹝上﹞

﹟楊廷麟﹑萬元吉﹝盧觀象﹑月中桂﹑王其■﹝穴上弘下﹞﹑王其窿﹑龔棻﹑萬發祥﹑莊以蒞﹑鐘良則﹑袁從諤﹑劉孟鍧﹑楊文薦﹑於斯昌﹑劉天駟﹑汪起龍﹑程必進﹑子矩﹞

楊廷麟﹐字伯祥﹐號機部﹔江西淸江人。己巳選貢﹐出督學蔡懋徳之門。庚午﹐雋南雍。明年﹐會試第二人﹐爲庶吉士。廷麟博學﹐好奇字﹔自負﹐勇聲气。丁丑﹐分闈所得士﹐盡軼才。嘗慨持符壁原上者﹐庸懦不力﹔每奮槊欲起﹐遂自請監軍。戊寅﹐攺兵部職方司主事﹐督師盧象升軍前贊畫﹔象升戰死畿南﹐罷去。壬午﹐起原官﹔���。弘光初﹐再起原官。廷麟曰﹕『吾便盡收河南﹑北﹐�������縫士英一盼﹐益病不起。

乙酉﹐南都復敗﹐故帥金聲桓北降﹐遂以其師破南昌﹐撫﹑建﹑廣諸郡皆破。鄕諸生就問公何處﹖廷麟曰﹕『義不辱﹔匿影匡廬﹐如晉處士潛已矣』。生曰﹕『彭澤小臣﹐公以大臣爲五柳計乎』﹖廷麟感起﹐振義旅來會彭期生太和﹐合諸師戰北師螺子山﹔一捷﹐唐主進廷麟大學士兼兵部尙書爲督師﹐與大司馬郭維經協守吉安。已而糧竭城破﹐廷麟走����師﹐一戰復之﹐逡巡者數月﹔而外援不至﹐鼠雀����。�月﹐吉安再破﹐廷麟復聯絡閻王總及張安各�����來贛﹐與贛撫萬元吉﹑兵垣楊文薦等戮力城�。����山九牛之間﹐與北兵決戰﹐屢捷﹔有詔旌異﹐攺郡名爲忠誠府。而文薦端守西門﹐當北衝﹐尢多奇捷。久之﹐會贛州者十餘壁﹐約可四萬餘人。北師飛帆乘水漲﹐拂十八灘而上﹐列營城東北阻山﹐距城二里許﹐日每三﹑四鳴角﹐張云梯渡水逼城﹔城亦鳴炮應之﹐殺傷故相當。敵嘗潛舟龜尾角伺城﹐城中夜縋五百人挾束薪縱燔之﹔敵不利﹐退去。又往往爇萬人敵擲城下﹐火發桶裂﹐鐵菱飛若火鴉﹔敵睨陴者震跌﹐負傷走。最後﹐夜選死士千人﹐負九龍槍﹐亂流而渡﹔猝發槍﹐火延帳房﹐敵驚顚�����呼噪震天地。北師登舟﹐拔營走三十里。��������。久之﹐北師益至廷麟方檄南安水師巨艦數百號入援﹐半道爲北師所截。時廣營﹑滇營二部之援贛者故稱最彊﹐廣兵跣足跳山谷如飛﹐滇兵甲械犀利﹐標槍連弩﹐洞胸穿札﹔北師乘勝掩之﹐兩營盡潰去﹐贛勢阻。九月﹐北師已躡西門月城﹐廷麟等立督死士縋格﹐復退去。時南康亦失守﹐贛勢益孤。各師以糧竭﹐借端稍稍引去。城中僅郭維經﹑汪起龍﹑汪國泰﹑金玉振﹑徐日新﹑王志忠等部﹐部不能千人﹔而別部謝之良數千人﹐次雩都觀望。粵西援兵諭嶺﹐不卽至。廷麟左右支吾﹐心力瘁盡。嗣聞延平失守﹐駕出奔﹔輔臣蘇觀生初以祭陵憩贛﹐托迎駕去。或僞封上書觀生﹕『公棄虔乎』﹖蘇不得已﹐駐南安﹐邀胡﹑趙二將以吉安敗績之師援贛。時西廣總制丁魁楚聞唐事敗﹐疾走肇慶﹐擁立桂王監國。觀生與魁楚初以爭餉郤﹐不預﹔別走廣東。或邀廷麟亦去﹐廷麟曰﹕『贛州﹐兩粵門戶﹔廷麟死此矣』。已而汀信阻絕﹐人心皇皇。廷麟曰﹕『靈武不終﹐天哉』﹗十月之三日午夜﹐天雨如火﹐亂墮營中。北師由小南門逾城入﹐城中倉卒巷戰﹔總兵劉天駟猶觸殺數十人﹐郭維經急促水師睨炮﹐連遣四十八門﹐皆裂。黎明﹐北師盡入城﹐城中士民格鬥死無算﹐諸池井積屍幾滿。廷麟以事不可爲﹐投藕池死﹔北師爭��肘股以爲功。二妾率羣婢﹐亦投井死﹝時諸同難﹐爲萬元吉﹔而郭維經﹑彭期生﹑黎遂球別有傳﹞。

萬元吉﹐字吉人﹐號愼余﹔江西南昌人﹐登天啟乙丑進士。年十九﹐司理潮州﹐臺抨去。補歸徳﹐憂去﹔起永州﹐陞大理寺評事。元吉性英利疏廣﹐不當時宜﹐而好譏議﹔初宦用是不達。時流寇毒中原﹐元吉乃以南兵部職方從閣部嗣昌軍前贊畫﹐驅馳楚﹑豫﹐備辛苦。身止隨一僕﹐偃側戎莽﹐不通家書者七﹑八年。轉本司郎中﹐出知揚州。

弘光中﹐陞太僕寺少卿。時鎭將髙傑驕蹇﹐與黃得功郤。元吉受命和解﹐出監軍﹔往來滁﹑揚。隨請追卹前陣亡將猛如虎﹑劉士傑﹑郭關﹑猛先捷等﹐並訟薊遼舊督趙光忭之冤﹐以鼓敢戰之气。時揚﹑淮﹑六合一帶所在兵民互格﹐遂上便宜﹐以爲『鎭兵素少紀律﹐民競自衛﹐益復鴟張。一城之隔﹐民以兵爲賊﹑兵以民爲叛﹐內自攜二﹔猝有敵至﹐何所用之﹗請令居民盡移城內﹐間出城外﹐有無貿遷﹔各將領派兵宿駐﹐嚴禁毀傷﹐勿得彊禦』。移書告勉靖南得功﹐期以首倡協恭﹐共獎王室﹔仍請褒揚得功﹐示勸諸鎭。會廷議上諸尊謚﹐元吉復疏建文君年號宜復﹑景皇帝廟號宜崇﹑靖難死事諸臣謚蔭宜補﹔又請錄崇禎末北京各省直城陷殉節諸臣﹐采輯成書﹐酌與蔭謚﹑廟祀﹐且頒行學宮﹐廣示激勸。詔可之。於是追恨往事之失﹐欲盡力懲毖﹐以急救封疆疏及寬﹑嚴﹑任﹑議四事﹐語頗痛切﹔上不復省。

及南都陷﹐鎭將金聲桓隨以江西北降。元吉野走﹐聲桓以書招之﹔元吉作書絕使者﹐有曰﹕『夫人相知﹐貴相知心﹔臺臺與某周旋兵火擾攘之中﹐尙不知某硜硜小節﹐膠固難通乎﹖從古良臣﹑忠臣﹐但聽人自取其一。臺臺自爲良臣﹐某得爲忠臣﹐其揆則一。幸而見容﹐則爲陶靖節﹐惟臺臺之賜﹔不幸而見逼﹐則爲謝疊山﹐亦惟臺臺之賜﹗湖水洋洋﹐胥濤﹑屈波﹐安往而不得行吾志也。伏望合臺俯垂鄙分﹐嚴戢部伍﹐撫綏宗氓﹔凡紳士行藏﹐聽其自便。令此一方人﹐皆謂不佞於臺臺有口舌功﹐卽紉雲霄髙誼。昔不佞與史相公書札往復﹐嘗謂事不濟﹐則繼之以死﹔今史不食前言﹐幽冥之中﹐安忍負此良友也』。聲桓得書﹐亦不復彊。

乙酉﹐唐王主八閩。明年﹐元吉以虔撫督師﹐壁皂口。北師猝至﹐時閣部蘇觀生守贛﹐止發新威營二百人出援皂口﹐未戰先潰。時風鶴甚﹐百姓爭奪門去。元吉不得已﹐乃退入贛﹐固關門﹔至砍其二妾以殉﹐人心稍定。四月﹐閣部楊廷麟乃以兵入贛合守﹐贛之得完者六月。唐主加元吉兵部尙書﹔元吉兵律持重﹐頗與廷麟不協。北降孫之獬爲北師招撫﹐射榜城中勸降﹔元吉火之﹐不省視。十月城陷﹐元吉自持槊戰於小南門﹐不利﹔走出建春門﹐乘間投水死。時中書舍人康範生﹐字小範﹐安福人﹔見執至省。尋得脫﹐嘗論守虔三公﹕楊機部節義文章﹐羽儀當世﹔而見事稍遲﹐聽言不廣。郭六修公虛平恕﹐集思廣益﹔而遴才太濫﹐馭將太寬。萬吉人志急身先﹐淸苦絕倫﹔而自用頗專﹐與人或忮。時以爲至論。後之獬頗不任用﹐歸山東﹐爲鄕校蔡乃憨所殺。

而一時同難者﹕盧觀象與參將月中桂同投水死。王其■﹝穴上弘下﹞﹐號赤有﹐安福人﹔以選貢﹐官兵部主事。守東門﹐初被炮傷額﹔見執﹐口不恭甚﹐死。弟貢生王其窿。從死。龔棻﹐號建木﹐新建人﹔官吏部主事。與其窿同督水師入贛﹐墮馬臥病﹔卒擁出湧金門﹐投水死。萬發祥﹐號瑞門﹐淸江人﹔癸未進士﹐官翰林兼兵科給事中。守小南門﹐倉卒中爲亂兵所害。莊以蒞﹐贛州人﹔爲監紀知縣。事急﹐與其弟諸生甲﹐咸自盡。鐘良則﹐字榖城﹐瑞金人﹔以監紀通判守望江樓﹐亦自殺。而死於火者﹕爲袁從諤﹐號昌言﹐湖廣郴州人﹔乙卯鄕薦。督楚師來贛﹐守西門。中書舍人劉孟鍧﹐號和倪﹐安福人﹔丁卯鄕薦。守建春門。其時被執﹐逮至南昌者四人﹕爲都禦史楊文薦﹑兵部員外於斯昌﹑總兵劉天駟﹑副將汪起龍。文薦﹐號又如﹐湖廣京山人﹔癸未進士。屢捷西門﹐城陷﹐方投水被執。斯昌﹐湖廣黃岡人﹔乙卯鄕薦。與天駟﹑起龍三人俱就刑。獨文薦得釋﹐入山憤郁死。而故首試廷麟督學蔡懋徳﹐已先死賊難甲申。又同知程必進﹐字以序﹔以松陽貢﹐訓導贛州﹐題授府職。城危﹐子矩請去之﹔毅曰﹕『得與封疆死﹐幸也』﹗揮矩自脫﹔矩曰﹕『大人以身報國﹐兒不從﹐何之』﹖城陷﹐父子俱死。必進精「易」理﹐著有「河圖衍義」。

論曰﹕果從金堡之計﹐如漢王之詐稱使者馳入楊﹑萬壁﹐奪其軍﹔是以離鄭則可﹐而以任楊﹑萬固未可知也。楊﹑萬諸公不辦將略﹐豈數禿筆專心求死而能奠定中原者﹗𨿽然﹐固虔以待蹕﹐爲天南第一義。果「忠誠」奉共主﹐廣﹑滇二師自力。守垛旣專﹐諸援亦湊﹐尉佗﹑劉鋹之業可幸苟安。夫大勢已去﹐而憑片紙使人數千里之外﹐咸駢首就斃﹐萬無幸之道也。或遲遲至戊子﹐遙應金豫國﹐則李惠國猶能贊一臂﹐展艸行之能﹔而惜也不能待﹐徒使「忠誠」二字壽千古﹗噫﹗非人之爲矣。相傳廷麟有子﹐爲彭士望贖養。

——見原書「列傳」卷之九﹝下﹞

﹟陳子壯﹝麥而炫﹑朱實蓮﹞﹑陳邦彥﹝楊景華﹑楊可觀﹞

陳子壯﹐字集生﹐號秋濤﹔廣東南海人也。曾祖大司空紹儒﹔祖弘乘﹐知善化縣﹔父熙昌﹐萬曆丙午賢書第一。乙卯﹐子壯弱冠﹐薦於鄕。明年丙辰﹐熙昌成進士﹐令平湖﹔子壯讀書署中﹐淹該。己未﹐賜進士第三人及第﹔授編修。辛酉﹐奉命祀南海﹔時父熙昌爲名諫議矣。天啟甲子﹐出典試兩浙。魏璫用事﹐所在營生祠﹔索子壯題柱﹑且匾其堂﹐正色拒之。會熙昌極數忠賢罪﹐觸廷怒﹐被黜﹔因並坐子壯試錄擬程誹謗不敬﹐同日去朝。逆奄敗﹐起熙昌都諫﹔而子壯旋以宮諭居憂。又五年﹐晉少宗伯﹔入爲講官﹐多裨益﹐上嘗稱「先生」不名。疏唐世子聿鍵下髙墻。丙子﹐有宗才換授之議﹔子壯力爭之﹐以爲事有未必然者三﹑有不可行者五﹐語激切。上怒﹐且廷杖﹔時劉大後亦知子壯名﹐爲垂涕道帝﹐且諸臣連疏申救﹐配贖而還。構云淙書院以自娛。

弘光攺元﹐以禮部尙書兼詹事府﹐惇促向用。甫抵金陵﹐而南事復壞。丙戌﹐唐王立福州﹐以大學士兼大司馬﹐督兵援贛。兵及大庾嶺﹐而延平失駕。子壯方潛迹九江。明年丁亥﹐北督師佟養甲索子壯出見。旣脫去﹐謀舉兵建旗﹔治戰艦﹐眾數千人。時同事者不一部﹐而陳邦彥一師最堅﹐嘗與犄角窺廣州。邦彥密與其門人楊景華﹑楊可觀之已北降者約爲內應﹐須七月之七日並起。子壯先之﹐事泄﹐內應敗﹐景華等見殺﹔子壯退保髙明。北師急攻髙明﹐困旬日﹐城破﹔子壯被執﹐怒發張目不一屈。臨刑﹐呼髙皇帝不絕口﹔磔且盡﹐猶聞其气云云。時白日忽黯無色﹐北師中亦頗爲嘆息。年五十有二。懸首當衢﹐中夜有光四射。桂主永曆中﹐晉東閣大學士﹐贈忠烈侯﹐謚「文忠」﹔加贈其父熙昌如子官﹐蔭二子。長子上庸﹐勞行伍﹐先兩月卒﹔次子上圖﹐錦衣都督同知。子壯美須髯﹐通仁籍且三十年﹔立朝之日少。嘗論史至文信國﹕『盡忠於宋﹐是矣。顧延息燕獄三載﹐致王炎午有生祭文﹔終就柴市﹐不亦晚乎』﹗所著有「南宮集」﹑「練要堂近遊稿」行世。

時與子壯共義者﹕麥而炫﹐字章闇﹐髙明人﹔崇禎辛未進士﹐官禦史。朱實蓮﹐字子潔﹐南海人﹔天啟辛酉賢書﹐亦官禦史。共守髙明﹐城破被執﹐皆見殺。

陳邦彥﹐字會斌﹔廣東順徳人。唐主卽位入閩﹐以賢書任兵部主事﹐監粵西狼兵援贛。督師蘇觀生不進﹐虔危﹔語觀生曰﹕『閣下以大兵扼惠﹑潮﹐分一軍助我截大庾﹐可固全粵』。觀生復不能用。

閩敗﹐唐介弟聿■﹝金粵﹞自立廣州﹐攺元紹武﹔而桂主已監國肇慶。邦彥奉節往觀桂﹐語『監國以序無過王者﹐與唐平非名﹔而戰﹐主客不敵。不如急正大位﹐以厲人心』。攺兵科給事中。方還報﹐而北兵果從惠﹑潮掩廣州不備﹐執聿■﹝金粵﹞﹔觀生自縊死。桂主奔西粵﹐北鎭李成棟以兵追之﹐且及﹔而邦彥與陳子壯﹑張家玉等各師俱起﹐北督師佟養甲捷呼成棟還禦邦彥等。主踉蹌梧州﹐得保無恙。

北師襲邦彥於龍山﹐妻何氏﹑子和尹﹑虞尹﹐被執見殺。邦彥不挫﹐與陳子壯合攻廣州﹔間露退﹐設伏擊敗北師於禺珠。破水髙明﹐大戰胥江﹑新會﹔已北降淸遠指揮白嘗燦復反﹐迎邦彥。成棟提師二萬困之﹐力竭城破﹐邦彥被執﹔欲降之不屈﹐見殺。臨刑﹐有歌﹔歌曰﹕『天造洵多難﹐臣也江之滸﹔書生漫談兵﹐時哉不我與﹗我後兮何之﹖我躬兮獨苦﹗崖山多忠義﹐後先炤千古』。贈兵部尙書﹐謚「忠湣」。子恭尹﹐存。

初應邦彥爲間者﹕楊景華﹐故廣州衛指揮僉事。楊可觀﹐故東營指揮﹔隆武中﹐擢柳慶副將軍。事泄﹐被執﹔酷刑責其同謀﹐可觀曰﹕『丈夫砍頭耳﹐豈以緩死殺天下英雄』﹗終不吐。時搜得衣縫桂字數百人﹐皆見殺。而恭尹稱半僧﹐微去﹔嘗掛單法相余弟僧聽月處﹐聽月飯之。

論曰﹕秋濤非可以金﹑姜例例之也﹔必索出見﹐何意﹖防之深矣。秋濤﹐其懷豫讓之志也。夫觀其論文信國不早決﹐且攖逆魏張時﹐不懼﹔而當此大故﹐其所自信﹐寧再計決也﹗會斌以間露﹐不得與秋濤並驅馳﹐以至隨歌而盡﹔止畱半僧﹐志亦亮矣。明季東粵三人﹐秋濤﹑芷園﹑會斌。會斌才鋒不如芷園。而沈毅過之﹔秋濤﹐二者之間。

——見原書「列傳」之九﹝下﹞

﹟張家玉﹝林洊﹑張恂﹑張珣﹑韓如琰﹑黃者肱﹑陳於赤﹑尹端庵﹑梁法良﹑趙省一﹑盧定國﹞

張家玉﹐字玄子﹐別號芷園﹔唐殿中監九臯之後﹐世家東莞萬家租。家玉生五﹑六歲﹐性崖異﹐酷愛諸葛武侯。從其師林洊登黃旗峯﹐眾足廢﹔家玉曰﹕『吾不絕頂不休』。爲文矩先正﹐其气從大家也。丙子﹐舉於鄕。癸未﹐攺會試八月﹐出周鳳翔之門﹔選庶吉士。

甲申國變﹐鳳翔且殉難﹐遺書家玉云﹕『玄子爾雅溫文﹐貌若婦人﹔然中懷剛毅﹐大節不移。玄子勉之』﹗會爲賊所執﹐欲降之﹐不屈﹔作陳情書投賊﹐有曰﹕『前明朝翰林院庶吉士﹑今請賓張家玉﹐謹百拜﹕伏惟不沒人之忠者﹐所以有忠臣﹔不沒人之孝者﹐所以有孝子。如家玉者﹐宜比例古賓臣﹐旌別其門曰「有明張先生之廬」﹔不然﹐臨以刀鋸﹑設以鼎俎﹐家玉者從容而樂蹈之矣』。復移書僞丞相牛金星曰﹕『忠臣義士﹐於明爲多﹔勸義獎忠﹐於「順」爲烈。明孝著﹐而人知有父也﹔明忠著﹐而人知有君也。至若家玉﹐殷人從周﹐願學孔子﹔而必系之明者﹐蓋不特君王之髙義﹐實欲遂我君王之大不寧也。如其不允所請﹐刀鋸鼎俎﹐諒非負气守節者所隱忍而規避也。生之﹑死之﹐惟命』。賊怒﹐縶七日夜﹐勺飲不入口。會東師兵入﹐家玉間歸。

弘光元年﹐家玉赴召畱都。灑酒江上﹐必雪國恥﹔手發一炮以誓﹐聲裂天地。未至﹐南都復陷。與同裏蘇觀生扈唐主卽位八閩﹐擢翰林院侍講﹐兼啟居注﹔攺兵科給事中﹐監永勝伯鄭彩軍﹐出江右。進營許灣﹐設髙皇帝像於軍中盟﹔而戰則佯走以來敵﹐敵至伏發反擊﹐大敗之﹐撫圍以解。復與知縣李翔誓守新城﹐負重創﹔而敵卒不闖杉關一步。上手書勞之曰﹕『朕以子子汝﹐汝以父父我』。晉都察院右僉都禦史﹐練兵潮﹑惠。家玉單身入鎭平賊巢﹐諭以大義。復馳諭程鄕賊王元吉﹐元吉降﹔歸農者數萬﹐就伍者數千。

八月﹐閩事壞﹔桂主監國端州﹐而思文主介弟唐王入廣州稱尊。十二月﹐北兵入廣州。明年丁亥﹐剃髮令下﹔家玉與其師林洊獨奮起﹐通書南海陳子壯﹐約共義。而順徳陳邦彥亦起。同年張元琳爲北師遊說﹐造廬以請﹔家玉朗誦「正气歌」三闋以謝之。新撫院佟復以書至﹐家玉援筆題其後﹔有云﹕『孔門髙弟﹑太祖孤臣如玉其人者﹐安可以不賢之招招之乎』﹖

三月﹐舉兵復東莞﹔稱制﹐以原任儒學訓導張珣爲東莞知縣﹑原任湖廣監軍道張恂督守。而諸生尹端庵﹐統鄕兵嚴備萬家租。家玉身整舟師於到滘﹐擬走省會﹔而北兵疾至﹐萬家租先敗﹐尹端庵自沈於江。東莞旋失﹐張恂見殺。恂﹐家玉諸父行也。家玉戰到滘不利﹐敗走虎門﹔祖母陳﹑母黎﹑妻彭﹐俱烈死。家玉作流言稱神助﹐以動其鄕﹔於是各保復並豎義旗以應。北兵復大至﹐家玉盛設旗幟﹐僞爲堅﹐空壁去﹔而伺敵惰擊之﹐獲大勝﹐盡奪敵舟﹐兵勢復振。出沒海口﹐常泊鐵岡﹔夜潛卽敵要害﹐或發炮﹑或題詩﹑或立幟﹐以勞敵守﹐北人驚以爲神。走龍門十五嶺﹐嶺故有義團萬人﹐推家玉大將軍﹐列龍﹑虎﹑犀﹑象﹑豹五營﹔一鼓下博羅﹐守之。敵至﹐五營更番出禦。復僞爲神﹐至夜城上有紅光數丈云﹐眾益奮﹐四出逐北﹔敵計詘。久之﹐敵咽水灌城﹐卒饑不可守﹔棄博羅﹐全師歸龍門。於是又變五營爲二十五營﹐直窺增城。增城近省﹐援最疾﹔家玉距城十里而軍﹐斷小木投孔道﹐以滯敵馬。復懸巨木髙崖﹐以小兵誘戰。敵馳入﹐馬當木足折﹔及崖﹐懸木多覆﹐大敗去。由是乘勝薄城﹐前營搏勝﹐奪敵旗返﹔中軍誤以爲敵至﹐陣亂。敵以驍騎徑貫中軍﹐家玉跳﹐溺水卒﹔蓋戊子十月之十日也。師洊被執﹐亦及難。

久之﹐北鎭李成棟反兵迎駕﹐駐端州﹔兵科給事中李貞爲具其事﹐主爲揮涕﹐罷朝七日﹔贈少保太子太師﹑武英殿大學士﹑吏部尙書﹐追封增城侯﹐賜祭葬﹐謚「文烈」。家玉無子﹐蔭一弟家珍錦衣衛僉事。有「名山集」傳世﹐諸艸未刻。年三十有三。

論曰﹕文列初讀中祕書﹐忽日午﹐庭中寸楮從空下﹔視之﹐得「四彜館」三字﹐深怪之。是夜﹐夢獵狐貍﹐得殘雀﹐掩仗而歸。雲中似有人授書﹐曰﹕『且祕之』﹗旣覺憶之﹐若以爲文信公云。文烈性好勞苦﹐能數日不食﹑日步百里不捨。喜結客﹐𨿽野健不能恭﹐爲好座進食。同塾陳萬幾貽書勸知幾﹔答曰﹕『摧玉一毛﹐卽都九五尊不樂也』。同義爲韓如琰﹑黃者肱﹑陳於赤﹑梁法良﹑趙省一﹑盧定國等﹐皆因玉而死。所乘馬黃趫■﹝走秀﹞跳踉﹐能於風沙慘淡時作悲鳴以怒玉。

——見原書「列傳」之九﹝下﹞

﹟瞿式耜﹝張同敞﹞

瞿式耜﹐號榢軒﹔南直常熟人。萬曆丙辰進士﹔歷官乙酉﹐任廣西巡撫都禦史。北兵下楚﹐式耜守粵西勤。

丙戌﹐桂主卽眞肇慶﹔時督師何騰蛟被劫死﹐式耜請以閣部堵胤錫代之﹔不果。駕爲北師所迫﹐式耜保峽江﹔退敵﹐護蹕桂林。已而峽江敗﹐主釋桂林去﹔式耜與參將焦璉畱守。城破﹐巷戰得全﹔因令諸鎭合守。晉式耜吏﹑兵二部尙書﹐拜大學士﹐加太保﹔比開國勳﹐封臨桂伯﹔仍守桂林。時將悍兵驕﹐糧餉不繼﹔式耜處百難﹐盡瘁堵守。

庚寅秋﹐北師入境﹐呼吁無從﹔主憩梧州﹐無寧處。黨事猶盛﹐式耜與袁彭年等頗合﹐吏部尙書吳貞毓等遂與抵牾。方重處五虎﹐而式耜益孤﹔所請﹐率漠置之。

已而詔撤開國公趙胤先扈駕﹐而嚴關諸將盡已掃去。於是人心大震﹐各思苟脫﹔在城衛國公胡一淸﹑寧遠伯王永祚﹑綏寧伯蒲纓﹑武陵侯楊國棟﹑寧武伯馬養麟﹐俱托故出走。式耜大聲呼之﹐慟曰﹕『朝廷以髙爵隆諸公﹑百姓出膏血豢諸公﹐乃作如此下場耶』﹖諸不顧。城中僅瘁卒數百人﹐鞬四關待死。督師兵部侍郎張同敞單身自江東﹐與式耜共事﹔式耜與訣曰﹕『吾分與城俱﹔子無畱守責﹐可速去』﹗同敞故爲式耜門下士﹐曰﹕『敞不能獨死先生﹐必不去』。式耜署中僮僕且逃盡﹐止一荷槊從﹔與同敞三人耳。

庚寅十一月之六日﹐北師至﹔城開﹐縶靖江王亨歅父子別室。須臾﹐數騎邀式耜﹔式耜曰﹕『無庸﹔吾等坐待久矣』。遂與同敞偕詣定南王府﹐平立不拜﹔延頸請速死。定南溫詞﹕『吾在湖南﹐已知有畱守公不怕死﹔吾殺怕死者』。式耜大言曰﹕『吾兩人不死兵未至之日﹐正須煩斧鉞﹔知吾南陽尙有人』。定南令分衛之以聞。因與同敞遙倡和吟詠﹐以明厥志。作遺表謝罪﹐有曰﹕『今平樂﹑陽朔等處盡不守﹐取梧旦晚間事。嗟吾君至此極乎﹗卽寸磔臣躬﹐何足謝罪。臣心痛如割﹐血與淚俱﹔爲具述初五以後十日情形﹐仰瀆聖聽。惟願皇上勿生短見﹐暫寬聖慮﹐保護宸躬﹔以全萬姓之生﹐以畱一綫之緒。至於臣等﹐惟有堅求一死﹐以報皇上之隆恩﹑以盡臣子之職分。天地鬼神﹐實監臨之』﹗詩題﹐有「漫賦」八章﹐有「初六日紀事」二章﹐有「示別山」七章﹑和「別山」二章﹐有「自艾」﹑「問天」各一章﹐有「自警」四章﹔無何﹐式耜有僕周麟被獲﹐押至所禁室﹐隨奉令到中山搜取家眷﹐旋復收去﹐感而有述一章﹔二十有六夜﹐夢一室如其家中馺娑館﹐先公命設榻而臥﹐方敷臥具﹐幾旁一窯瓶觸而墜下﹐式耜以手承之﹐竟不墮地﹐完好無恙﹐覺而紀之一章﹔憶聖蹕一章﹔得新曆﹝蓋明歷閏十二月﹐新閏明年辛卯之二月﹞﹐式耜閱而感之一章﹔有「放言」二章﹔久之﹐同事諸臣次第就招﹐感而有述一章﹔距失守剛一月一章﹔自入囚中﹐頻夢其師錢謙益爲周旋繾綣倍於平時﹝蓋未知南都迎謁之實也﹞﹐詩以志感一章﹔妻某以閏十一月之九日爲生忌﹐楊碩父爲之禮懺山中﹐式耜爲位﹐以飯一甌﹑菜一碟﹑酒半盃哭之二章﹔十七日臨難﹐賦絕命詞一章。是日﹐震雷暴雨﹐山川崩裂﹔桂之人號哀載道。先是﹐給事中金堡蒼梧之獄﹐式耜具疏者七﹐得戍淸浪﹔養痾招提﹐皈命三寶﹐更名性因。旣感式耜義﹐和「漫賦」之詩八章﹐而跋式耜與同敞合稿。因上書定南﹐請得以衣冠棺殮兩公﹐並懇卹式耜幼子﹔王許之﹐遂命性因領屍槁葬。

式耜之孫昌文﹐初相隨入粵﹐授翰林院檢討﹔路阻﹐不及奔難。已而被縶得脫﹐廬於墓側。從楊碩父得其祖遺表及臨難詩四十首﹐合同敞遺稿刻之﹐題曰「浩气吟」。至其五年中奏疏詩文百卷及所攜舊者述數十卷﹐烽火中十存二﹑三。錄其「漫賦」一首﹕『年逾六十復何求﹐多難頻經渾不愁﹔劫運千年彈指到﹐綱常萬古一身畱。欲堅道力憑魔力﹐何事俘囚學楚囚﹗了卻人間生死業﹐黃冠莫擬故鄕遊』﹗「自警」一首﹕『若論成人事﹐臨危止一端。聖賢原節取﹐世路已驚看。死豈求名地﹐吾當立命觀。乾坤畱此夕﹐魂魄也教安』。「憶聖蹕」一首﹕『鑾輿播越五秋風﹐風雨漂搖半避烽﹔萬乘總無千騎擁﹐三江應有百靈從。卜年未許更周曆﹐辟國寧教盡漢封﹗待死孤臣難赴闕﹐瞻天遙祝護蒼龍』。「和別山」一首﹕『志節無同異﹐形骸豈合離﹔餘生今已久﹐訣死亦何悲﹗正气遙相接﹐忠魂刻共隨。詩篇畱血淚﹐千載有人知』。「贈別山」一首﹕『成人看福分﹐惟子最予欽。矢節經營久﹐臨危志气沈。骨堅神亦助﹐識老祟難侵。造化眞由我﹐須教後視今』。其「臨難」一首﹐有『三百年來恩澤久﹐頭絲猶帶滿天香』之句﹝而同敞事﹐在「張居正傳」﹞。

論曰﹕時相與共守﹐皆中湘故將﹐難使﹔而又苦饑。桂蹕未安﹐呼吁何處﹔乃又以黨事相內哄哉﹗在廷諸臣﹐全在制虎﹐意無臨桂﹔卽臨桂亦何從子房虎嘯哉﹗「羣而不黨」﹐尼山早示以中興要義而不察也﹐臨桂但有死耳﹔而難別山之與俱。李夢陽祠練金川﹐匾曰「浩然」﹔臨桂合別山遺刻﹐題曰「浩气」。其皆「正气歌」所氤氳者與﹗

——見原書「列傳」卷之九﹝下﹞

﹟何騰蛟﹝妻徐氏﹑妾王氏﹑楊宣威﹑堵胤錫﹞

何騰蛟﹐字雲從﹔貴州五開衛人﹐浙江山陰籍也。萬曆辛酉鄕薦﹔崇禎初﹐知南陽。賊每躪其境﹐騰蛟訓練鄕健﹐爲二十四營禦賊﹔多有斬獲﹐威惠大著。九年﹐從巡撫陳必謙敗賊於安臯﹐斬級四百﹔論功﹐晉一級。移大興﹐入爲武庫主事。僉事懷隆﹐治兵淮徐﹐斬賊首王道善﹑程繼孔等﹔巡撫史可法大器之。騰蛟善推步﹐每言晉﹑燕分當有變。十七年﹐擢右僉都禦史﹐巡撫湖廣。迄三月﹐而前言大驗。

福王立南都﹐密奏請以傅上瑞爲長沙道﹑章曠爲監軍道﹐各練兵一萬於湖南﹑北以自彊﹐隱壓左傲。輔臣士英以籍裏且庇其家﹐無不報可。加兵部右侍郎﹐總督川﹑湖﹑黔﹑鄖。上言﹕『樞星者﹐職司主宰。邇來紫薇垣中光芒若隱若見﹐占云臣工不和﹐帝有危疑不安之意。天市垣居臨艮位﹐乃金陵分野﹔其明微弱﹐主天子憂疑不決。伏乞陛下酌寬猛之宜﹑妙鼓舞之術﹐舉朝大小臣工和衷體國﹐以挽回天意』。

乙酉﹐寧南良玉素銜士英﹐又畏闖賊之逼﹐禦史黃澍得罪士英被逮急﹐益勸良玉借僞太子爲名﹐部兵東下﹐淸君側﹔以騰蛟行。騰蛟不可﹐解印授家丁﹐無爲賊所得﹔而身往諭良玉。良玉彊持之登舟﹐次漢陽門﹐騰蛟夜伺間投水﹐順流竹牌門﹐爲漁者扶起﹔間走長沙觀變。楚人聞其不死﹐傳以爲神。澍復責騰蛟擅離職守。

已而南都敗﹐唐主起閩中﹐人心回惑。騰蛟布告出師﹔略曰﹕『悲哉﹗今日成何世界﹐胥於禽獸矣。兵家五字﹕戰﹑守﹑死﹑走﹑降﹔今日戰﹑守不成﹐走﹑降非策﹐則惟有一死。語云﹕死士一萬﹐橫行天下﹔苦寒此七尺耳。卽否﹐往無不濟﹐復君父之大仇﹑雪人倫之大恥﹑昭臣子之大義﹐此七尺又何曾死﹗騰蛟不敏﹐標下死士尙三萬﹐願爲諸公前驅。然後張將軍﹝先璧﹞出茶﹑新﹐郝將軍﹝永忠﹞﹑曹將軍﹝��﹞出猶﹑義﹐合窺章﹑貢﹔黃將軍﹝��﹞出醴﹑萍﹐徇袁﹑吉﹔周將軍﹝全湯﹐漳平伯﹞出醴﹑滋﹐又請號召忠貞十八鎭出興﹑歸﹐李赤心﹑髙世振聯絡川蜀﹐各師從夔峽﹐並下荊﹑襄。旣無東憂﹐又張西勢﹔並力合勢﹐勝气在我。而況劉將軍﹝承胤﹞以寶師﹐馬將軍﹝進忠﹞以荊師﹐王將軍以嶽師﹐盧將軍以武昌﹑袁﹑吉之師﹝宜彰﹐佳鼎﹞﹐董將軍﹝纓﹞總督標之師﹐張﹑向﹑牛三署將以澧州之師﹐袁將軍以本營之師﹐王將軍﹝鳳升﹞﹑牟鳳衛以援剿之師﹐水陸步騎百道並出﹐或壓其首﹑或繞其背﹑或■﹝扌亙﹞其脇﹑或披其肢﹔又況齊﹑秦﹑豫﹑漢之雄兵﹐柯﹑陳﹑黃﹑麻之義旅﹐動以百萬。引領南望﹐將一呼而百應﹔諸君何二何虞﹐不一奮戟乎﹗今與諸君約﹕從騰蛟言﹐富貴可久﹑妻子可保﹐報仇爲忠臣﹑全體爲孝子﹔不從騰蛟言﹐富貴朝露﹑妻子俘鹵﹐爲叛臣﹑爲賊子﹕惟所取﹗況朝廷之法紀尙在﹐太祖髙皇帝﹑大行烈皇帝之靈爽赫然﹔騰蛟秉尙方﹐不畏彊敵﹐寧畏悍帥﹖天下義旗回指於公﹐恐不能爲壽於旦夕也﹗檄到毋惑』。時武昌已陷﹐騰蛟保長沙七閱月﹐標兵不過二千。方檄馬進忠﹑王鳳升兩將軍駐嶽﹐聯絡鄕團數百部﹔而猝聞金陵之變﹐士心震沮。傷弓曲木﹐旦暮揚去﹔且又糧糗無從﹐拮據更憊﹕所爲五苦是也。並以五難入告﹔有曰﹕『長沙恃洞庭爲阻﹐今武昌檣櫓一帆可至﹕則無險之難。金叛南昌﹐僅存一贛﹔靖江妄覬﹐骨肉爲仇﹕則無鄰之難。本標道標﹑新營舊營﹐精銳實可三萬﹐月計餉本﹑折六萬餘﹔並湖南﹑北分汛鎭防者﹐月計十餘萬。而道路回阻﹐百姓死亡﹔幅員旣蹙﹐物力有限﹕則無餉之難。逆號徧及﹐處處動搖﹔不肖先聲馳鶩﹐忠義不知爲何物﹗威令不行﹕則無法之難。閽陛䢐遠﹐入對無時﹔旦夕此心﹐何從呼吁。僅與督學臣堵胤錫﹑長沙道臣傅上瑞﹑監軍道臣章曠痛憤咨嗟﹐誓不能爲功臣﹐當共爲忠臣﹐以報陛下一日之遇﹕則無告之難』。時閩中初造﹐地邊勢隔﹐所恃騰蛟一念忠棐﹐楚南半壁系屬不去。時賊自成爲平西三桂所敗﹐走死楚中﹔其兄子李過者號一隻虎﹐同其黨髙必振就堵胤錫之招﹐唐主攺過名赤心。而十八鎭多就騰蛟降者﹐頗傲不任使。主以騰蛟安輯功﹐大其爵賞﹐以鞏西南﹔封定興伯﹐以兵部尙書兼東閣大學士督師。騰蛟疏請親徵﹔有云﹔『皇上以髙皇帝神孫﹐應南陽聖運﹐遐邇通情﹐正需此日﹔事機一失﹐安能再來﹗河南爲天下之中﹐荊﹑襄居上流最要﹐誠能力破淺謀﹑獨抒神斷﹐大勢旣張﹑大椎在握﹐天下全局指顧間耳。夫餉不鬼輸﹐日靡則饋﹔兵非神運﹐善用斯彊。不圖其全﹐終隅於一﹔我之所往﹐彼亦能來。臣等疾首痛心﹐誠不能以逆料也』。駕卽延平﹐師終不進。

丙戌﹐閩敗。十月﹐桂藩推立於肇慶﹐晉騰蛟定興侯。明年丁亥﹐北師下楚﹐騰蛟戰敗。時主蹕武岡﹐騰蛟來歸。武臣劉承胤奪主權自制﹐騰蛟苦請移蹕﹔疏略曰﹕『臣等推原禍本﹐其端不一﹕大率上下之情不通﹑文武之气不奮﹐形勢之算不豫﹑嫌疑之竇不消。今使武岡果有山川之險﹑兵甲之雄﹑米粟之富﹐粗號偏安﹔然未有處一隅而圖四海之大者﹗祈﹑永已靖﹐桂林無恙。審楚﹑粵之要﹐莫先全﹑永﹔俟衡﹑常報復﹐仍還湯沐。主上一啟行﹐而嫌疑消﹑形勢豫﹐文武奮﹑上下通矣。伏維皇上自擇自行﹐許督師一人扈駕﹔敢有借顯議迎﹑議畱﹑議送者﹐惟眾共起殛之』﹗承胤故爲騰蛟所薦﹐忘誼反噬﹔尙別借以奪眾議。騰蛟復特糾之﹔有曰﹕『承胤所爭者不過蛙蟻小斗﹐臣與天地抗盛衰之運﹔承胤所爭者不過蜉蝣虛名﹐臣與世界辧人禽之關』。

未幾﹐武岡破﹐承胤北降﹔反偕北師屠騰蛟家屬盡。騰蛟繼母孫﹑妻徐在縶﹐徐間致騰蛟書曰﹕『母近七旬﹐妻亦命婦﹔豈不能如王氏之抉喉而死﹔實疾望大兵來救。麾下諸大鎭﹐寧盡若承胤負心哉﹖救與不救﹐惟信到』。王氏者﹐騰蛟小妻之曾被鹵節死者也﹝初黎平破﹐王自刃﹔僕不能死﹐抉喉乃瞑﹞。騰蛟答書云﹕『夫爲忠臣﹑妻爲節婦﹐死亦何恨﹗族屬無干婦女﹐旣入网羅﹐便是劫數。所不忍言者﹐王陵之母﹐千古傷心﹔趙苞之報﹐寸衷難謝耳』。主下詔褒慰﹐謂『非卿不能有此難﹐非卿不能處此難』。騰蛟捧詔涕泣﹐謝表有云﹕『臣讀「易」云「內難而能正其志」﹔臣知所以自處矣。曾記唐李晟家眷百口﹐陷於賊營﹔軍中有言及家者﹐晟泣曰「天子何在﹐敢言家乎」﹖郭子儀與僕固懷恩不善﹐塚墓被伐﹐上惜之﹔子儀曰「臣久在行間﹐不能禁軍士暴掠﹔今日之報﹐是其應得」。臣才遠不及二臣﹐而捐軀報國之心﹐千載而下可以相質』。已而﹐徐亦自盡。禮部郎中嚴煒爲之請卹﹐詔許坊葬。

主踉蹌歷桂林﹑走南寧﹐騰蛟收殘卒於郴州﹐復取桂林。戊子﹐率大將趙印選﹑胡一淸﹑焦璉﹑曹志建等復興安﹐圍全州﹔八戰皆捷。三月﹐破之﹔又復東安。乘勝困永州﹐與馬進忠扼守常徳。已而力竭﹐棄城走﹔從石門﹑慈利﹐退入土司。夏﹐檄總制都禦史胤錫合力﹐復下常徳。七月﹐進忠戰麻河﹐大捷﹔北師傷七千餘人。詔封進忠鄂國公﹐仍駐常徳﹔而騰蛟屯衡州爲聲援。

嗣胤錫與進忠隙﹐胤錫令前所招李赤心十營之在夔州者﹐並來常徳。常徳士民畏赤心殘﹐而進忠亦慮其紮己﹐縱兵民數萬﹐舉火焚壁﹐以其眾渡湖南﹔而胤錫與赤心亦棄城渡湖南﹐若追者。騰蛟聞之﹐大驚﹐湖南豈能容此數十萬眾且相抵牾者﹐勢必內變﹔遂有「湖北千里一空」之疏。主在肇慶﹐諭進忠出攻長沙﹑赤心出援江西﹐應聲垣。騰蛟恐兩難﹐單身至湘潭督行。

己丑正月﹐赤心至湘潭﹐受約且行﹔而進忠先以宣威伯楊甲一軍來就約﹐全師未至。騰蛟故部徐勇者﹐時已北歸﹐僞爲明服﹔稱叛北南還﹐乞騰蛟觀其營。騰蛟方岸幘﹑便服坐城﹐輕身示不疑﹔而猝爲所劫。勇以其舊﹐勸且降﹐因饋酒食﹔騰蛟不受﹐反義責勇降﹐大聲不恭。餓數日﹐噴血死。楊宣威不得督師所在﹐單騎入城者七﹐冒矢重傷卒。於是進忠不進﹐而衛國胡一淸﹑開國趙印選棄永州﹐退守全州﹔永國曹志建亦退保嶺峽關﹐宣國焦璉部將常起蛟亦退保平樂﹐赤心之師竟沮﹐還走梧州。主贈騰蛟中湘王﹐謚「文忠」。騰蛟子文瑞﹐系節死王氏所生。後以賢書授詞林﹐從蹕﹔病南寧﹐卒。

自是衡州復陷﹐閣部胤錫入朝肇慶﹐請以廣東四府處赤心屯守﹔朝議赤心初奉援豫之命未報﹐不許。旣畱守桂林瞿式耜請以胤錫代騰蛟督師﹐俾由桂林出楚﹔桂林將士以初赤心故﹐恨胤錫入骨。胤錫懼﹐沮潯州﹐卒。胤錫字仲軋﹐號牧遊﹔宜興人。以丁丑進士﹐主事南戶部﹔出知長沙﹐督學湖廣。弘光中﹐擢本省巡撫都禦史。乙酉﹐左師東犯﹐毅不從﹔避之湖南。李賊死辰州九公山﹐奉何騰蛟檄﹐單身冒入賊營﹐招李赤心數萬眾。唐主以爲功﹐陞兵部侍郎。永曆中﹐拜大學士兼兵部尙書。嘗以家口托督師程峋﹐移駐廣東﹔至封川江口﹐遇北師李成棟﹐殘之盡。

論曰﹕中湘當西南半壁﹐人欲失其心之時﹐統緒再延﹐烽火肆逼﹐聲息遐遠﹐頑傲紛耘﹔乃欲呼寐立敝﹐人省大義﹐豈不難之又難﹗移蹕﹑出師諸疏﹐誠無愧漢武侯二表﹔卽機用﹐亦何必不若也。余嘗論武侯只是能讀書﹐中湘「內難正志」之言﹐亦可謂深於「易」矣。成敗利鈍﹐𨿽皆不可問﹔而疑叛起肘腋﹑骨肉試鋒刃﹐乘輿未有卽安﹑關門無從設險﹐又武侯之所未經者﹐艱難同而勢異也。舉動光明﹐如天髙日出﹐萬目皆見﹔而變起不測﹐元老不終﹗徐勇以荊聶之才﹐試之故人﹐立摧天柱﹔嗚呼命矣﹗

——見原書「列傳」之九﹝下﹞

﹟姜曰廣﹝子二﹞

姜曰廣﹐字居之﹐號燕及﹔江西新建人也。祖冕﹐良令尹。曰廣登萬曆己未進士﹔以庶常﹐授編修。淸介矯峻﹐善屬文﹐力持先輩﹐崇尙端邃﹔爲後學指歸。嘗語所知﹕『吾此方匡子。自未第時﹐迄今未摹一角』。鄒忠介以薦李三才爲廷論所指﹐曰廣出揭直之。

熹廟中﹐奉命冊封朝鮮便﹐詳閱島帥毛文龍情形﹔還稱﹕『文龍以二百人入鎭口﹑據鐵山﹐招降彜﹑撫歸義之民至十餘萬眾﹔卽不謂吮血扼吭可抵成績﹐顧不愈於遼陽一陷﹑越海而南﹐廣寧一潰﹑望風而遁者哉』﹖及歸﹐不攜朝鮮一物。時魏璫用事﹐令其甥傅應星及孫撫民納交﹐曰廣拒不答。時爲講官﹐故事﹕先呈講章閱覽﹐或一就座師監定﹔曰廣獨否。因上「君子﹑小人和同之辧」﹐直斥時故。都禦史楊惟和危失魏意﹐責易艸三﹐不攛一字﹔抵最忌﹐削籍爲民。及魏敗﹐起歷左中允。己巳﹐東兵大入﹐武經略馬世龍不戰﹔曰廣力言於朝﹐罷之。庚午﹐補講官﹔於書議中寓諷切﹕勿任性﹑勿信左右小人。出典南闈﹐門多奇拔﹕楊廷麟﹑張溥﹑楊廷樞﹑陳子龍﹑徐汧數十人。升南國子祭酒﹐分丁丑會試﹐所錄如熊開元﹑丘瑜等﹐亦才名烈當世。惓惓力行﹐啟迪不衰﹕江西呼姜夫子云。已而推吏部侍郎﹐力援鄭鄤及黎元寬等﹐忤首輔烏程溫﹐謝病歸裏。癸未﹐復起南京翰林院正詹﹐掌國子監事﹐講學江西社。其時諸卿就教﹐侍坐不一人﹔史可法以大司馬束脯正詹之門﹐爲創見。

甲申春﹐督臣孫傳庭潼關失守。曰廣慮南北絕﹐事或不幸﹐同史可法疏請皇太子監國南都﹐以固國本﹔且鞏祖陵﹐收東南人心﹐備緩急。畱中。三月﹐神京陷﹐曰廣檄諸生大集尊經閣﹐陳數大義﹐欲自殺從先帝。會可法及工部尙書髙弘圖﹑都察院張愼言﹑京畿道禦史祁彪佳﹑臬臣雷演祚就諮冊立﹐且曰﹕『乃社稷爲重矣』﹗彪佳倡議中興之辟﹐非守文繼序所辦﹔曰廣深然之。或曰﹕『潞藩慈易﹐民心所往』。方擬惇請﹐移書鳳陽馬士英﹐略見立賢大意﹔已士英挾髙﹑黃﹑二劉諸總鎭兵權行檄﹐必尊福藩。可法曰﹕『尊福藩﹐序也﹔合策』。五月朔﹐福王監國﹔十五日卽眞。以髙弘圖爲首輔﹔曰廣以禮部尙書兼東閣大學士﹐次之。力辭﹐攺禮部左侍郎﹐入直。可法﹑士英又次之。於是申拔正類﹐父老咸扶杖拭目太平。士英忌﹐以勸駕爲私恩﹐密結勳戚﹑中貴爲死黨﹐嗾誠意伯劉孔昭辱曰廣於朝房。而吏部尙書張愼言受事甫三日﹐輒褫去﹔曰廣爭之求罷﹐不許。時三案盡翻﹐曰廣益求去﹔疏言﹕『前見文武交競﹐旣慚無術調和﹔近睹「逆案」重翻﹐又愧不能寢弭。遂使先帝十七年之定力頓付逝波﹐皇上數日前之明詔竟同反汗』。又言﹕『翻案之典﹐出自內侍﹔斜封墨敕﹐覆轍昭然。尢可恨者﹐陰持會推之柄﹑陽避中旨之名﹔先帝一誤﹐皇上豈堪再誤哉』﹗語極痛切。士英諷四鎭合疏詆曰廣。會有建安鎭國中尉朱統■﹝金類﹞候考吏部﹐奏曰廣定策時有異心﹔士英遂大言﹕『陛下四仇未報﹐曰廣其一也』﹔發神廟時梃擊東宮一案以激怒上。且曰﹕『策陛下﹐非其意也』﹔出曰廣初書袖中示同官。因矯旨排落諸賢﹔不逾時﹐正類無存者。可法遂請出督師揚州﹐而曰廣求去益急。會以皇太后至京﹐加太子太保﹔許致仕去。謝闕時﹐曰廣遇士英殿門﹐劇唾之﹔士英爲色沮。

乙酉﹐南都不守。門人楊廷麟﹑萬元吉等起兵江右﹐潛書就教。戊子﹐北降金聲桓回向﹐以桂林命﹐惇曰廣出。曰廣欲捷拔九江﹐扼安慶﹑窺南都﹔聲桓不聽。以兵下建昌﹑饒州﹑瑞州﹑九江及臨江﹑吉安﹑袁州等處﹐惟贛州未下﹔而北師大至﹐困南昌﹐聲桓敗。曰廣爲亂兵所攫﹐得肘印﹔僞曰﹕『吾鐵樹宮道士也』。間投井死。其門下士先後死節者﹐爲徐汧﹑陳子龍﹑楊廷麟﹑楊廷樞等﹔而所薦拔﹐率忠烈先後死國。

己丑﹐新建令某誘致曰廣二子﹐俱及於難﹝或曰其一尙存﹞。曰廣嘗作「太史公自敍」一篇﹐大率追贊朋黨之論。

論曰﹕果有挾天子奔走海內之才﹑之气﹑之志﹐則序立斷不可爲也。爾時倘能持大義﹐昌言前梃擊故事﹐以罪奪福序如古昌邑體﹐度居之﹑道鄰等能之乎﹖於忠肅而在﹐或卽以桂議參之矣﹔惜也﹗遠莫致也。及最後居之乃欲扳鐵樹復起﹐則誠難﹗𨿽然﹐福主果不爲羣小所用﹐以初梃付居之﹑道鄰﹐使之指佞﹔定不令馬上失天下。

——見原書「列傳」卷之九﹝下﹞

﹟王祁

王祁﹐字如止﹐號拱哲﹔太倉王氏奴也。暱靑樓某濫﹐遂幹沒主租無算。後靑樓懷鉅貲爲尼﹐憐祁﹐與千金﹔亦數月豪盡。乙酉﹐不肯剃髮﹔走閩建寧之淨慈庵﹐披剃爲僧﹐嘗寄單大中寺。祁短身﹐面黧鐵﹐體丰大﹔緇衣相向﹐多欷歔動人。僧戒祕而堅﹐蓋許祁以死者數百跏矣。詭稱諳術數﹐能縮水令幹﹔便步入海﹐民間徧插楊枝以迓觀世音大士﹐眾惑之。

時鄖西王常湖﹐亦度爲僧。丙戌唐事敗﹐王托缽壽寧之鬼足洞。王頎長﹐讀書明機事﹔性好讖﹐曰『鬼得足不死矣』。𨿽荷笠﹑衣緇單﹐意气自別。王或言佛事﹐神其眾﹔洞內外人咸異之﹐爭飯王。明年丁亥春﹐祁亦僧服募洞﹐見王﹔王曰﹕『僧何山』﹖祁曰﹕『行腳耳』。王見祁髯在﹐曰﹕『今髯衲皆非僧﹐有腳能行乎』﹖祁亦知王非僧﹐曰﹕『行腳欲行﹐殺髯鬼矣』。王曰﹕『鬼有足﹐無妨也』﹗因指洞名爲讖。祁笑曰﹕『請與鬼以足』。夜共寢處﹐密言所欲。祁別去﹐徧以王蹤迹﹐微致所善僧跏。久乃露王於洞之內外人﹐且曰﹕『王佛祖再生﹐爲主運』。又自言精天文家及奇門﹑六壬等數學﹐測無漏﹔有法呼天兵至。於是眾頂禮惟命﹐得壯士三百人﹐成習槊﹐惟左右。

且起﹐而稍稍爲壽寧官將所知﹐出捕洞。洞故壁起﹐不可躡﹐梯空而上。時洞外人﹐皆入洞起級保﹔官兵仰洞﹐無如何。祁乃夜間穴地洞﹐側身出﹔疾走壽寧。壽寧兵壁洞外﹐城單﹔開門﹐走其縣官。時府檄政和兵共援壽寧﹐祁又間釋壽寧﹐破政和﹔逡巡復還洞。

會建安令李甲躬詣鄕督糧﹐僕役頗擾﹔裏老率眾前羅訴﹐不與直。眾喧﹐欲入建寧鳴上官﹔令恐上官見督﹐猝傳語鎭將﹕『鄕之人且爲亂』。明日﹐眾共詣城﹐鎭將閉門﹐登城睨弓﹔眾有好事者大呼﹕『令以我等爲賊﹐賊無赦﹐與一決之』﹗遂奪城外所設保甲兵器﹐咸仰城以防鎭兵之開門遂出也。初無窺城意﹐偶火槍中鎭﹐鎭倒﹔眾知不可解﹐各使人呼其鄕。鄕無不怨其令﹐哄起﹔揖出祁洞中﹐祁以鄖西常湖主兵﹐而身爲國師﹐用唐隆武年號。王無所裁進止﹐惟國師祁﹔祁以王令部眾﹐亦署官屬。四月﹐攻府治﹐建寧道顧南涇棄妻子﹐匹馬走浦城索援﹔援未至﹐而鎭部騎者易祁等﹐開門縱騎出。祁伏卒橋下﹐火擊騎倒﹐眾愕。而先是祁所善僧﹐各以義微示城齋主﹕城外或警﹐則出木器投巷﹐妨馬足。遂有好事共奪門入祁等﹐而騎兵還﹔礙木不得展﹐盡被殺。爲是月之七日也。祁令但殘官府﹐余無所犯。迎王洞中居城﹐於是壽陽﹑政和復下。時方國安從子元科已卒﹐其餘部散走山砦者﹐咸就祁。曹大鎬者﹐亦以兵來會﹐戰力﹔而城紳士願給餉﹐守精。北兵攻圍數月﹐輒不利去。

明年戊子﹐建國公鄭彩乘勢以魯監國命﹐督海師與鄕較合攻福州城。垂破﹐而去之。

是時桂主立肇慶﹐馳封祁鄖國公。初乃分搗浦城﹐欲斷仙霞爲固﹔浦城不卽下﹐北師總督陳謹等重師來援﹐祁出戰不勝﹐閉門嚴備。久之﹐饑﹔往貸粟海上國姓成功﹐成功許諾。而閏四月之四日﹐天霧四塞﹐守而怠﹔北師梯木上﹐迷無從睨炮。祁登城舉大炮﹐炮裂反焚﹐祁創﹔猝令一城中盡起火﹐四十萬人無活者。祁乃自投火中死﹐而王爲亂兵所殺。成功以餉至﹐無及矣。

論曰﹕祁叛其主走去﹐而卒捐軀以報國﹔無主而有君﹐本末異﹐何也﹖以窮而逋﹑以窮而起﹐顧能以誠信感人﹐卒之咸投火自焚﹔然則盟於中﹐非一日之故矣。以其身效於大﹐不在金粟屑屑也。恨鄭永勝欲乘北自爲功﹐而不與呼吸﹔孤城力竭﹐各勢俱敝。所爲事不出一手﹐緩急不爲能﹔閩僕匿主﹑武僕諫主﹐豈若瑯琊蒼頭能爲萬世不北哉﹗

——見原書「列傳」卷之九﹝下﹞

﹟李定國﹝劉文秀﹑白文選﹞

李定國﹐僞西張獻忠義子也。長身﹐有文儒气象﹔謙忠下士﹐兵律精。甲申﹐獻忠陷蜀僭號﹔迄丙戌﹐拒北師於西充縣﹐大敗鳳凰山﹐陣死。獻忠義兒十﹐其一爲平東將軍孫可望﹐最梟﹔定國次之﹐爲安西將軍﹔而撫南將軍劉文秀﹑定北將軍艾能奇﹐又次之﹕合效獻忠不懈。可望勢張﹐常走使三將軍。時令其都督白文選﹑馮雙鯉等南陷重慶﹐遂由遵義陷貴州。會雲南土司沙定洲與其妻萬氏猝叛據省城﹐走黔國公天波於雄洱﹔天波與海道楊畏知合力拒守。可望詭稱援師﹐釋貴州﹐兼程進﹐解定洲之圍。定洲遁守佴艸竜﹐可望據有雲南﹐令定國分攻緬甸及小西天等國。凱歸﹐可望乃自稱平東王﹐鑄「興朝通寶」﹑建宮殿﹑設府部各衙門﹔原禦史任僎擁戴力﹐立授禮﹑兵二部尙書。三將軍以素儔伍﹐亦率自王不相下。可望嘗以事縛定國﹐撻之演武場﹐定國更心恨﹔以所部出搗叛賊沙定洲平之﹐勢稍振。

楊畏知初攻可望敗﹐見擄﹔說可望翼贊明室﹐可以讋眾。時越﹑閩連覆﹐桂藩永明王建號肇慶矣﹔可望遣畏知等入覲﹐稍露內款之意。會武康伯胡執恭以桂命屯泗城洲﹐西防黔﹔內震﹐輒便宜招撫﹐竟矯作冊命封可望爲秦王。冊中有云﹕『秦王總統天下兵馬錢糧﹐節制諸文武﹐以監國親王體統行事。朕尊禮如古仲父﹐仍鑄秦王印以給之』。乃密疏以請。可望迎受﹐亦頗知非眞。故令禮部謄黃﹐始用永曆年號﹐自稱「監國秦王臣」﹐表謝﹑修貢﹔復布告云﹑貴﹑楚﹑粵諸勳貴。畏知意善用可望﹐毋內自樹敵﹐度情勢不能不如前封。廷臣袁彭年﹑金堡等執不可﹐督師堵胤錫更苦口﹐遂攺封可望爲平遼王﹐賜名朝宗﹔定國﹑文秀等皆公爵。可望恥再命降封﹐不受﹔並挾定國等不得受公爵。廷論逮執恭﹐坐以擅制之罪﹔執恭沮泗城不至。時定北能奇死﹐可望並有其軍﹐益張。庚寅冬﹐可望北陷遵義﹐復據貴州。督師何騰蛟﹑瞿式耜﹑堵胤錫諸兵屢蹶﹐主奔南寧﹔可望遣其部賀九義﹑張明志赴南寧護駕﹐必脇「秦」封﹔閣臣嚴起恆﹑督臣楊鼎和﹑科臣劉堯■﹝王爾﹞﹑吳森﹑張載志等抗疏不許。九義使盜殺鼎和﹐私擊起恆水死﹐並殺堯■﹝王爾﹞等﹔主不得已﹐乃眞封可望爲秦王。畏知廷論九義擅賊殺大臣﹐方辦事東閣﹔可望襲執至黔中﹐殺之。

壬辰﹐定國以其所部五萬人出靖州﹔可望恐定國挾主而東﹐使馮雙鯉﹑馬進忠名曰共事﹐實相制。定國涕泣感之﹟咸願執鞭從。可望使定國遷主安龍府﹐錢糧﹑兵馬咸簿主之。定國至湖南﹐連破靖﹑沅﹑武崗諸州﹔戰北師黃沙﹐盡掩其眾。可望心忌之﹐疏請封定國西寧王﹑文秀南安王自功﹔定國以可望請﹐謝不受。可望陰令雙鯉猝擊定國﹐早爲定國所覺﹔可望乃善護定國家口於雲南修好。

秋﹐定國乘勝指粵西﹐北師定南王孔有徳迎戰嚴關﹔箭洞李鰕死﹐有徳退保會城。城破﹐王閉寶玉﹑妻妾焚之﹐因自剄﹔遂下廣西﹐獲金印一﹑金冊十﹐擄有徳子庭訓。時北帥平西王三桂已盡收三南郡縣﹐南安王文秀同白文選攻保寧不利﹐單騎還﹔可望請奪文秀王爵示罰。

九月﹐定國取衡州。時號令所及方數千里﹐不復奉可望約束。可望出沅﹐取辰州﹔檄定國北追﹐不聽。復令劉文秀攻常徳﹐不利﹔文秀歸守雲南。

冬﹐北師敬謹王攻衡州﹐定國敗﹔王追之﹐中流矢死﹐兵五千潰。定南旣無嗣﹐王姑護軍﹔師大至﹐定國單﹐棄衡州保永﹐復退保武岡。

癸巳﹐定國走援廣西。可望戰北師花街子敗﹐不進﹔定國勢亦沮。桂林守者空城走去﹐北將綫國安坐有之。可望召定國不至﹐退守貴州。

時主行在安龍﹐大困﹔宗室被殘幾盡。主與閣臣吳貞毓等曁內監張福祿﹑全爲國密議﹐馳封定國爲晉王﹐俾疾以師逆駕﹔文安侯馬吉翔故與可望暱﹐出之南寧祭陵。吉翔微知迎駕事﹐走報可望﹔可望忌﹐令鄭國佯縛吉翔就安龍訊﹐勇索建議首事﹐主諱之曰﹕『內諸臣必不敢﹐或外僞爲之』。國擅械系貞毓﹐以兵入宮﹐執二監酷拷。貞毓聲數可望不臣﹐身秉衡﹐走約定國討逆是實﹔他何與。於是羅織十八人姓名勒決﹐科臣張鐫﹑內監福祿﹑爲國坐淩遲﹐詞臣蔣幹昌等﹑臺臣李頎等﹑部臣徐極等皆棄市﹐貞毓以大臣賜自裁﹔咸慷慨賦詩盡。

定國以桂林不守﹐覬立功自贖﹔疾搗東粵﹐直薄淸遠﹐移屯七星巖﹐頗懷內顧。糧盡而歸﹐力援平樂﹑復攻桂林﹐不利﹔退保南隘。

乙未﹐定國克潯州。馮雙鯉以可望指﹐且陰圖定國﹔定國曰﹕『我爾總以效死明﹐果不失初意﹐從我入粵東﹐功不朽﹔必欲相逼﹐定國願自沈以明志』。眾感激。雙鯉遂以三千人爲先鋒﹐東破髙﹑雷﹑廉三府﹐敗北師郭虎﹐盡殲其眾﹐虎單身走廣州﹔復領兵守髙明。定國分兵三道﹔一天威營﹐攻肇慶﹐不下。一義胡營﹐破髙明﹔執虎﹐親解縛與之盟。虎諾﹐復叛去。三月﹐身率大師破楊春。

六月﹐圍順徳﹔守嚴﹐不得入。常一試其所有地﹐題用「一匡天下」﹐自負以爲仲父復出。善用象戰﹐象十三﹐俱命名﹐封以大將軍﹔所向必碎。王興者﹐壁文村﹐以其眾降定國﹐乃分困順徳水門﹔而定國自營三門。北平南﹑靖南二王援師至﹐不見定國一兵﹔驚曰﹕『四方下子矣』﹗且退﹐有副將語王﹕『此退﹐必盡於江﹔不如死仗』。果死仗得脫。自是﹐數月不接一矢﹔城中饑﹐垂破者數。十二月﹐滿兵來援﹐故匿上騎﹐令步卒突象。象進而騎間出定國陣後﹐定國敗﹐棄象走還陣。是日﹐兵初出﹐象受酒犒﹐不謝而哭﹔顧已知不利。北師盡驅諸象入城﹐一象悲鳴﹐不肯就食﹔數日死。兩王乃以書招定國﹐答書凜凜﹐忠義動人聽﹔有云﹕『大夫同心相與﹐共獵中原可也』。

還南寧﹐遵密敕奔護安龍。馬叩府不進﹐箠之﹐必不進﹔三易馬﹐率如是。定國異之﹔有金中書者告曰﹕『此眞主國門也﹔人臣不得騎入』。定國憬﹐遂入行宮。主與後及太子等尙以爲可望所遣﹐令勳衛馬見明下階迎之。定國俯伏謝曰﹕『臣非從秦王來』。主喜﹐賜繡墩﹐坐定國﹔語次欷歔。定國密誓﹕必誅可望以效命﹔背出所鐫「盡忠報國」四字示廷臣﹐咸嘖嘖忠臣。可望疾令白文選伺安龍﹐迫駕移黔﹔合宮慟哭﹐不行。文選亦爲泣下﹐遂善報可望﹕『定國無他志』。已定國扶主西奔入滇﹐文選又奉可望檄促邀駕曲靖﹐不得﹔身與俱西。時劉文秀曁都督王尙禮﹑王自奇﹑賀九義等咸爲可望守雲南﹔文秀私出見定國﹐微語『吾輩以秦王爲董卓﹔但恐誅卓之後﹐又有曹瞞』﹗定國指天爲誓﹐乃合計﹐倡言迎駕本素王意﹐宜一力爲之。

桂主入雲南﹐定國躬爲禦輿主﹔卽可望所營宮室居之﹐盡收其護衛。於是封定國爲晉王﹑文秀爲蜀王﹔艾能奇子承業爲鎭國將軍﹐管延安王事﹔文選爲鞏國公﹑尙禮爲保國公﹑九義爲保康侯。文安侯吉翔入閣辦事。錢糧歸所司﹔兵馬事悉付定國主之﹐更定各隘居守。可望以妻子在雲南﹐隱忍未發。主遣文選往黔招之﹐不至﹔隨令東昌侯張虎送可望妻子赴黔。可望無內顧﹐遂大言定國﹑文秀謀反﹐追文選鞏國公敕印﹐決意攻滇。列侯馬寶﹑馬惟興等爲文選曲解﹐受封雲南非其意﹐不如重用之﹐必感恩勿二。可望信之﹐擅封文選爲徵逆招討郡王﹐總統兵馬﹐名淸君側﹔令雙鯉守黔﹐而親押陣次交水。文選不戰﹐走歸定國﹔定國請進封文選鞏昌王﹐遣內閣馬吉翔視師。丁酉九月﹐定國﹑文秀師至三岔﹐距交水二十里。可望以總統中變﹐擬還黔﹔馬惟興語可望﹕『公自將當定國﹐而惟興與寶及漢川侯張勝由尋甸間道襲雲南﹐可得志』。已大戰交水﹐惟興內應﹐可望兵潰﹐遁還黔。

時秦王所部率梟健﹐定國涕泣語之﹕『明造顚越﹐實自吾家。至此猶不悔﹐天必盡殞之矣』﹗則可望所遣馬寶亦降﹐眾盡貼。獨張勝孤軍突雲南不備﹐保國尙禮思開門入之﹔爲黔國沐天波所覺﹐不得發。定國以勝兵還救﹐擄勝﹐�����﹔尙禮飲鴆死。主封馮雙鯉慶陽王﹑馬進忠漢陽王﹐馬惟興﹑馬善﹑賀九義俱進封公爵﹔徳安侯狄三品﹑岐山侯王會﹑荊江伯張光翠以黨附可望﹐降罰有差。

戊戌﹐劉文秀病卒。夔國公自奇以永昌伯關有才叛﹐定國率兵誅自奇於永昌。可望微通北師﹐以兵三千搗武岡﹔爲部將劉甲反攻﹐殲殆盡。四月﹐可望遂同陳總兵滿兵五萬﹐身爲導﹐入貴州。定國棄城走﹐可望遂因陳總兵北降﹐得封義王。

十月﹐北師從貴陽睨滇﹐妖人賈自明者有幻術﹐定國恃以無恐﹔與雙鯉等扼守盤江沙而白文選守七星關﹐咸敗績。十二月﹐奉主走永昌。己亥正月之二日﹐北師入雲南。二月﹐主走騰越。定國先護宮眷出三宣入緬﹐還督兵扼磨盤山﹔力戰﹐頗有摧陷。然人心已散﹐竟不能支﹔逃入孟艮﹑茶山各土司中﹐奉表請蹕者數。閣部吉翔重遷﹐畱緬。

辛丑﹐桂主及難。白文選遁木邦﹔久﹐北歸。定國卒於檄外。明年﹐定國子嗣興﹑文秀子震﹐咸北歸。

論曰﹕李晉國歸命後﹐戰功較周寧武﹑尢楡林等勝勢十倍﹔復嚴關﹑殞定南﹑恢粵西﹑摧敬謹﹐一再難東粵﹐無與衡。護安龍﹑定內難﹐��窮﹑地促﹐挾空名而偸息天外﹔較中湘又十倍難矣。��定國與鞏昌�文選以所部屯孟艮﹐疏請主幸其營者數十上﹐至令部將祁通武以兵逆駕﹔而主惑閣部馬吉翔之言﹐不果發。至辛亥﹐�康王以番眾窺邊﹐豈猶其遺族乎﹗抑北平西吳詭此以自重乎﹖

——見原書「列傳」卷之九﹝下﹞

﹟李來亨﹝郝搖旗﹑劉二虎﹞

李來亨﹐爲李闖從子一隻虎義子。一隻虎歸命﹐攺名赤心﹐封公爵。自中湘王何騰蛟死湘潭﹐赤心無所效﹐病卒。其妻髙氏能知兵﹐統其眾。來亨奉髙命惟謹﹐自夔州竄鄖西亂山。已復皈命滇中﹐稱禦前營﹔頗寵任。適孫可望挾封來款﹐各以舊尋仇水火﹔可望攻來亨敗之﹐來亨以數百人復還西山。

久之﹐相附者眾。髙氏義砦並�����歸州等處﹔來亨掛徵�將軍印﹐封荊國公。北��������股﹐郝搖旗據房山等縣﹐劉二虎據����������余大砦﹐爲�天保���������������﹐令其民屯種自食。以��������������發效力。如是者數年。嗣又有梟部���������衛﹐相聲息特嚴。

辛丑﹐滇事盡﹔明年﹐��������請以兵徇地之未版者。有命﹕湖廣之����﹑陜西之師當郝﹑四川之師當二虎﹐而國英總統��。二月﹐湖兵先入﹐以書招來亨﹔傲不應。復招施州﹐二王者答書不恭﹔有曰﹕『當日勛陽一舉﹐至今淚滴九原』。自以其兄先曾戰死﹐托於不反兵革之義。且云﹕『此日舉動﹐臺下獨不聞乎﹖誠非之徳服人﹐而以力服﹐心悅則未也。不佞首陽餓夫﹐甘老此地』云云。國英兵進﹐遇來亨於貓兒罐。內兵不利﹐失副將武君相等二人﹐兵千人陷沒。提督董學禮復益內師大戰﹐來亨卻﹔擄李營宋總兵﹐斬千餘級﹐奪馬驢二十餘匹。來亨沿途燒其貲糧﹐退守七連坪老營。營有土城﹐周二十餘里﹔湖兵深入楡�坡﹐糧不繼﹐至殺馬以食﹐兵幾潰。是時楚應天糧最苦﹐斗米幾費五十金﹔鄕紳被督急﹐致有自縊而死者。來亨據雙龍觀以拒﹐逡巡至明年三月。湖兵逼雙龍﹐雙龍插天﹐路不能正步﹐咫尺折﹔亂石突屼﹐一失足千仞之墮矣。湖兵裹膝跪而行﹐裹處用鐵錐綴其上﹔靴底亦然。蟻附而登﹐卒達觀處。來亨恃險﹐意北兵萬不能至﹔至是促﹐棄七連左營��陽河﹐退守譚家塞。����合湖兵駐七連少息﹐���李諸難民﹐以孤來亨。延至七月﹐譚毅與譚弘殺其兄譚甲北款﹐得封毅向化侯﹑弘慕義侯﹔來亨迫﹐憤起﹐密約郝﹑劉二股合力出攻。大戰四晝夜﹐各踞山頂。來亨兵先下﹐湖兵趨之﹐勢壓其上﹔來亨提健卒貫入﹐反壓湖兵之上。上下夾擊﹐湖兵大敗﹐返走當陽。是役也﹐李總督失文武二百餘員﹑失�民二十餘萬。已復益兵合擊﹐大捷。巫山縣被圍﹐聞敗耗﹐中震﹔國英督兵死仗﹐並破房山﹐擒郝﹑劉兩股報捷﹐韓王本鉝不終。來亨退守原寨。冬﹐滿師至﹐來亨移保茅緣山。甲辰正月﹐滿兵仰攻未利﹐木石懸擊﹐所傷極眾。於是掘墼��﹐斷其出入。八閱月﹐來亨糧匱﹐懸二印胸前自縊﹐而後舉火﹔其妻亦在焚。馬■﹝加上肉下﹞子﹑黨守義出降﹐二王亦就款。髙氏��侄守義北歸﹐爲辰常總兵力保﹐得免死。

論曰﹕李篡弒而張割據﹐李之罪浮於張。張之孽李定國匡勷辛丑以前﹑李之孽李來亨負固辛丑以後﹐而義皆不可沒。然而來亨之功又浮於定國﹐何則﹖戊申歷益算三年﹐誰延之﹝或曰來亨原名懋亨﹞﹖

——見原書「列傳」卷之九﹝下﹞

﹟張煌言

張煌言﹐字玄箸﹔浙江鄞縣人。篤學﹐負至性。壬午﹐舉於鄕。

乙酉﹐南都敗﹔五月﹐武林北款。七月﹐煌言從諸臣扶義﹐惇魯藩監國紹興﹔以庶常﹐權制誥。

丙戌﹐越敗﹐扈蹕海上。監定西伯張名振師北出﹐舟覆﹔登陸七日﹐間歸。己丑﹐監國保舟山﹔明年﹐煌言從內地扈海﹐超陞兵部右侍郎。護定西名振應松江回向吳勝兆﹐爲颶風覆舟﹐失期。勝兆事敗﹐煌言偕名振走山寨﹔無所就﹐復入舟山。辛卯﹐治兵鹿頸。八月﹐舟山敗﹔煌言亦贊監國泛憩三沙﹔國姓駐監國於金門﹐善供辦。壬辰﹐煌言以兵部尙書同定西侯名振等舟師突京口﹐題詩金山寺﹔不利﹐去。已復取舟山。桂主憩安龍﹐遙敕招討國姓成功延平王﹔已又仍魯王監國﹐煌言東閣大學士。甲午﹐舟山復敗﹐屢從定西舟師窺吳淞﹑逼崇明﹐大風舟覆﹐爲土人所執﹔以其義﹐縱之﹔復入海。時諸洋國姓駐廈門﹐爲思明州。壁大兵﹐外四屯﹕監國駐金門﹑陳文達駐玉環山﹑阮春雷駐楚山﹐而煌言駐臨門﹔會兵必至焉。

己亥五月﹐煌言爲延平先驅﹐大舉﹔突潤州﹐指蕪湖。遠近感煌言之義﹐上印者三十七州縣。七月﹐鄭師困觀音門被劫﹐師潰。越月﹐煌言苦深入﹐猶以萬人空腹堵楚援﹐沈其四艦。久之﹐單﹐援絕﹐中弱﹐眾散﹔沈舟登陸﹐尙三千人。轉戰千里﹐入霍山界﹔歷崎嶮﹐益饑﹔眾盡散﹐從二十騎﹐卒不滿百。累搏﹐至單騎﹑從者二人。旋棄騎﹐攺商服﹐匿民捨﹔拾遺舄易靴而窄﹐夜奔七十里﹐剪趾血殷注﹐瘧作。得胡姓及金﹑徐二人﹐故舞戟敗脫者也﹔爲導行曲護。蓋徒步計程二千餘里﹐爲時二十七日﹔仍駐臨門﹝具載「北徵紀略」﹞。

辛丑﹐緬甸變耗確﹐三上書監國﹐擬詔書一道﹐微不欲以虛名來射。壬寅﹐營東寧。煌言以鄭遠自保﹐必憚勞﹐敵愾疏﹔馳書勸之頗切。且曰﹕『普天之下﹐止思明一塊漧淨土﹐四海所屬望﹑萬代所瞻仰﹔何異桐江一絲﹐系漢九鼎﹗今使守禦單弱﹐紅夷內丐﹐乘虛窺伺﹐進退失據﹔生旣非智﹑死亦非忠﹐亦大可惜矣﹗至云有明之倚重殿下﹐以能雪恥報仇也。區區臺灣﹐何預神州﹑赤縣﹖而暴師半載﹐使壯士塗肝膽於火輪﹑宿將摧肢體於沙磧也哉』﹗其辭招者三﹕於內南總督郎﹐則云﹕『不佞所爭者﹐天經地義﹔所圖者﹐國卹家仇﹔所期者﹐豪傑事功﹑聖賢學問』。於浙總督趙﹐則云﹕『行將迎楚昭於云夢﹐奉齊襄於莒城』。於某總鎭﹐則云﹕『兩間自有正气﹐萬古自有綱常﹔忠臣義士﹐惟獨行其是而已。區區此志﹐百折彌堅﹔不過確守人倫﹐卽是深明天道』。

已而眾以饑散﹐營茅臨門之範澳。甲辰七月之二十有三日﹐令稗將吳國華出哨海﹐至陶家尖。會寧波人孫惟法者﹐爲內師向導﹐僞扮行商結束﹐藏器仗﹔伺得之﹐國華被創投海死。弁子林者﹐死不言煌言處﹔一火者言之﹐爲導範澳﹐則午夜﹐煌言不知也。猝持之﹔時一勇士葉云﹑二持槊及監紀羅倫﹝字子木﹞﹑門者冠玉五人﹐咸被縛。八月﹐素袍朱履詣武林﹐督撫咸髙煌言義﹐禮待之。煌言拱手曰﹕『昨蒙尺一下及﹐賦性拘執﹐不知悔悟』。以手指心﹕『煌言止有此耳﹐無他言』。旣又曰﹕『矯內制二十年﹐亦饒得矣』﹗西面倨坐﹐進酥茶﹐搖手﹕『煌言從不知此味』。責以滿服﹐不奪。出就捨﹐絕食﹔衛者哀號﹕『願緩須臾』。復飲食如故﹐吟詠談笑如常。九月之七日就刑﹐五人咸從死。妻董﹑子祺﹐收鎭江獄且十餘年﹐有僧澹齋募飯之﹔至是﹐並見戮。

煌言初被拘﹐作「放歌」以自遣﹔曰﹕『吁嗟乎﹗滄海揚塵兮日月盲﹐神州沈陸兮陵谷崩。藐孤軍之屼立兮﹐呼癸呼庚﹔余憫此孑遺兮﹐遂息機而寢兵。方壺圓嶠兮﹐聊稅駕以埋名﹔豈神龍魚服兮﹐罹被豫且之罾﹗餘生則中華兮死則大明﹐寸丹爲重兮七尺爲輕。維彼文山兮亦羈紲於燕京﹐黃冠故鄕兮非余心之所馨﹗欲慷慨自裁兮﹐旣束縛而嚴刑﹔學謝公以絕食兮﹐柰羣啄之相並。等鴻毛於一擲兮﹐何難談笑而委形﹔憶唐臣之嚼齒兮﹐視鼎鑊其猶冰。念先人之淺土兮﹐忠孝無成﹔繄嗣子之牢籠兮﹐痛宗祀之云傾。已矣夫﹗荀瓊謝玉兮亦有時而凋零﹔余之浩气兮化爲風霆﹐余之精魄兮變爲日星。尙足畱綱常於萬祀兮﹐垂節義於千齡﹔夫何分孰爲國祚兮﹑孰爲家聲﹖歌以言志兮﹐肯浮慕乎箕子之貞﹔若以擬夫「正气」兮﹐或無愧乎先生』﹗復系之以詩﹐有曰﹕『國亡家破欲何之﹖西子湖頭有我師。日月雙懸於氏墓﹐乾坤半壁嶽家祠。慚將赤手分三席﹐敢向丹心借一枝﹗他日素車東浙路﹐怒濤豈必盡鴟夷』。『載幟縱橫二十年﹐豈知閏統在於闐﹗浙江空系嚴光鼎﹐震澤難回範蠡船﹗生比鴻毛猶負國﹐死畱碧血欲支天。忠貞自是孤臣事﹐敢望千秋信史傳』﹗又調「蝶戀花」一闋﹕『無數江山﹐何人斷送﹖雨瘴煙蠻﹔故苑鶯花﹑舊家燕子﹐一樣闌珊﹗此身原是天頑﹐夢魂到處也間關。白髮鏡中﹑靑萍匣裏﹐和淚相看』。其經故里者詩曰﹕『蘇卿仗漢節﹐十九歲華遷﹔管寧客遼陽﹐亦閱十九年。還朝千古事﹐歸國一身全。余獨生不辰﹐家國兩寒煙。飄零近廿載﹐仰止愧前賢﹗豈意避秦人﹐翻作楚囚憐。蒙頭來故里﹐城郭尙依然。彷佛丁令威﹐魂歸華表巓。有靦此面目﹐難爲父老傳。愚者悲我拙﹐智者嗤我頑﹔或有賢達士﹐謂此勝錦旋。人生七尺軀﹐百歲寧久延﹔所貴寸心丹﹐可諭金石堅。求仁而得仁﹐抑又何怨焉』﹗臨難之日﹐絕命詞二﹔一曰﹕『何事孤臣竟息機﹐魯戈不復挽斜暉﹔到來晚節淩松柏﹐此去淸風笑蕨薇。雙鬢難容五嶽住﹐一帆仍向十洲歸。疊山遲死文山早﹐靑史他年任是非』﹗又作五言絕﹕『我年適五九﹐乃遇九月七﹔大廈已不支﹐成仁萬事畢』。躑筆赴市。煌言𨿽在軍中﹐手不釋卷﹐多所著述。其「全集」爲卜天中所手訂﹔尋頗散佚。所著「子陵論」﹐寬陵以甚過乎陵者之罪﹔所著「張良報韓論」﹐辯良以著托夫良者之非。若曰果如陵而後「得當」二字爲可原﹐必如良而後「報韓」二字爲無議﹝二論載「外志」中﹞。

論曰﹕玄箸刻刻以扶鼎爲誓﹐自三沙離監國﹐十年不通謁﹐欲公其身於桂以鼓鄭「必往」之气﹐所云釋疑平忌是也。自緬甸報變﹐爲上詔書艸﹐而又恐將扶不力﹔遂欲移蹕﹐通呼吸﹐養晦自愛。其所望於延平者﹐豈不孔急哉﹗迨上書東寧世子﹐頗及「借枝」之安﹔此托言同仇﹐非果夢寐在此。使但卽休﹐初諫止臺灣﹐何諄諄舌敝﹑繼之痛涕爲也﹗事不克﹐就死而後已﹔「鞠躬」之義﹐千古爲昭。嗟乎﹗東寧牖下﹐豈所以了張臨門也哉﹗羅名或曰綸﹐木或曰穆﹔冠玉或曰貫玉。

——見原書「列傳」之九﹝下﹞

﹝附﹞傳逸

張煌言息臨門之範﹝澳﹞﹐��督張用﹝奉化人﹞�����之﹐衛於中軍之室。旣史﹑李兩中軍介冑拜上九鐵﹐以提督命﹐免。時有腐儒宋者﹐謾言『張徒擾邊耗餉﹐其卒爲吾等憂﹐究何所爲﹗何不自覓死﹖乃煩今日東顧僕僕』。適常鎭內使李座聞之﹐變色語宋﹕『足下不知大義﹐莫弄舌﹗彼食其食﹑事其事﹐苟貪生﹐盍早入款』。宋猶嘵嘵﹐李大叱之﹕『彼欲明白死﹐萬耳目見聞﹐做一頂天立地漢﹔豈肯輕付溝瀆﹗若不聞前者海沸星隕﹐是爲誰來﹖此去伏法西市﹐刀頭尙有餘香』。同座李懷怙﹝名屺源﹞語李﹕『明多忠臣﹐此亦其一』。李曰﹕『不然﹐明卽多忠臣﹐末祀得此﹐爲三百年生色。譬奕者終局﹐關一著﹔一著不�﹐𨿽敗气猶壯』。嗟語出旗下﹐卻可爲煌言志銘矣。

壬子﹐杭張仲嘉﹝名文嘉﹞以蒼水之棺暴石塔西﹐乃擬攺殮﹔向松場里人曹老買地一角﹐而懷怙與共事。細檢其骨﹐骨紫絳不枯﹔入小棺堅致。從死五骸﹐甕盛之。遂有投誠海弁﹐共樹大碑於墓前﹐明書某墓。旣葬訖﹐張﹑李疑淺露不如以爲疑塚﹐更遷之﹔於是還券曹﹐不取其值。曹老焚券﹐請埋此大碑礦中爲世守﹐比於古人「葬衣冠」之義。僧問石者語張﹑李﹐蒼水詩有「於﹑嶽三席」之句﹐願承賣主之名﹐向南屏覓地爲一席。於是又潛合石門呂用晦﹝名光輪﹞﹑武林沈甸華﹝名蘭先﹞共覓地於�文����﹐三月襄事﹐������地中﹐書「明大司馬蒼水張公墓」九字﹐碑不過尺許。左書「茂才子穆羅公」﹑右書「侍者貫玉﹑義從三人」﹔後書石背﹕「歲次癸丑辰月丁酉午時遷葬於此」﹕共二十八字﹐字略小。問石春秋斂祭之。以上共事諸子﹐咸廢制舉。問石﹐甲申年才十餘齡耳﹔不經識字﹐已受拂﹐住淨雷峯之下。有哭大司馬一律云﹕『素車白馬漫相迎﹐豈是尋常風雨情﹗龍自逶迆來九曜﹐人從何處話三生﹖萇弘血染丹楓葉﹐蜀帝魂歸杜宇聲。成敗莫論今古事﹐波濤日夜吼長鯨』。附載懷岵西湖一律﹕『想到淒涼處﹐淒涼入暮煙﹔一湖閒日月﹐兩岸舊山川。野馬歸疏樹﹐�云棧遠天。泉聲鐘外響﹐夜色黯殘年』。是歲暮薄望作﹐爲附記之。

﹝附﹞議論逸

張煌言「始終報韓論」曰﹕『自古稱張良始終爲韓﹐先儒論之詳矣。今世仕鹵庭者﹐多借此爲口實﹔以建州固常驅賊﹐遂以沛公亡秦﹑子房事漢爲擬。噫﹗何其不猶之甚也。夫子房在韓﹐未嘗通籍也。特以五世相韓﹐散金結客﹔於時六國已無餘燼矣。博浪一椎﹐不過抒其憤郁無聊之气﹔豈謂其必能碎祖龍之車也。藉令偶中﹐而扶蘇尙在﹐蒙恬輩皆宿將﹔咸陽之火﹐固未可覬覦也。迨副車誤擊﹐下邳潛遊﹐子房智勇亦幾交困。然而鎬池璧返﹐羣雄共起亡秦﹐子房更出而將兵略地﹐與沛公遇於畱﹐以兵屬焉﹔韓尙未有王也。迨沛公至薛﹐與項梁共立楚懷王﹔子房求得韓諸公子﹐而曰橫陽君成賢﹐說梁立之﹐子房遂以梁司徒徇韓地。其從漢入關﹐懷王命也。夫亡韓者﹐秦也﹔亡秦者﹐楚與漢也。子房仇秦﹐則欲亡秦﹔欲亡秦﹐則必徳亡秦者。若是乎徳楚﹐則宜事楚﹔徳漢﹐則宜事漢。何必韓公子﹐又何必韓司徒乎﹗且韓王成﹐不過諸公子﹐非眞當立者﹔而子房卒相之﹐欲偕之國。嗟乎﹗斯其所以報韓也﹖且羽畱趙王彭城勿遣﹐而韓司徒不得不徘徊以觀其變。觀史載漢王歸國﹐子房送南鄭辭歸﹐勸以燒截棧道﹔此時𨿽爲畫策﹐尙未委贄也。未幾﹐楚竟廢殺韓王﹐子房間行歸漢。於是不得不以仇秦者仇楚﹔旣仇楚﹐不得不借漢以滅楚。然子房終不欲用於漢﹐乃擇畱以自謝﹑辟榖以自詭焉﹗然則楚不畱韓王﹐子房固不爲楚用﹔楚之不殺韓王﹐子房亦安肯爲漢用耶﹗或曰﹕子房嘗阻漢爲立六國後矣﹔爲韓者固如是耶﹖抑知漢王還定三秦﹐已無公子成矣﹔懷王孫信﹐又齷齪不足輔﹐使酈生計行﹐而漢益弱﹐漢弱而楚終不得滅﹐韓仇終不可報。子房之爲漢﹐蓋有大不得已﹔於是而間歸。至於我朝﹐則大異於是』云云﹝下不錄﹞。

又爲李陵論。有曰﹕『世以李陵報蘇子卿書﹐出自史遷之筆﹐蓋欲掩其保舉之失。而所云欲得當以報漢者﹐卒無有也。余謂不然。余觀其「河梁」諸什﹐未嘗不嘆風波之失所﹔而瀏漓感慨﹐無一懟漢之詞﹐是亦豈遷所僞制耶﹖卽就陵當日之事而論之﹐方陵之出塞也﹐初非疆場不靖﹐而亭障不守也﹔武帝特欲示威於四彜﹐故窮黷其兵﹐千里而趨利。陵不過偏裨﹐提不滿五千步卒﹐深入荒漠﹐殺傷相當﹐而又鮮佽飛﹑貳師爲之後勁﹐其勢固已危矣。迨矢盡力折而後降﹐志亦可哀矣﹗夫陵之罪在不能死耳﹐與棄師辱國者稍有間﹐與事仇噬主者更有間矣。而漢連坐之不少貸﹐則安望陵之能爲朱序哉﹗設令漢武聞陵之敗﹐臨軒而嘆﹑側席而思﹐爲之卹其母﹑撫其孥﹔或誤傳陵已死事﹐更爲招魂以祭﹑貤典以贈之。陵𨿽犬豕﹐當必愧悔自裁矣﹐敢忘漢恩徳哉﹖夫何功罪不明﹐陵卒以族﹔無怪乎論者之謂漢少恩也。倘陵而心懷逆節﹑气結重誅﹐或教匈奴以盜邊﹑或詗華人以助虐﹐不特子卿故節難畱雪窖﹐而匈奴控弦十萬﹐直可以長驅中土﹐豈僅僅烽達甘泉而已哉﹗然陵於子卿之歸國﹐纏綿反覆﹐贈之以詩﹐而曰「陵之罪﹐上通於天﹐其亦可哀也已」﹗夫陵當漢武時﹐起偏裨﹐提孤軍﹑出遠塞﹐戰敗而降﹐族屬輒蒙顯戮﹔當日士大夫無一言爲之辯解﹐惟司馬遷稍稍言之﹐而亦下蠶室。此足見國憲之有常﹐而軍律之不可逭也。假使陵荷節鉞之重﹐會匈奴鴟張﹑玉門淪陷﹐漢家掃境內甲兵以托陵﹐不幸而被圍﹐遂倒戈解甲﹐屈膝僞庭﹐則其罪何等也﹗又使陵受賙卹之殊恩﹑冒祭賻之異數﹐而乘潢池弄兵﹐反戈相向﹐覆之宗社﹑毀之衣冠﹐甚至牽�以芟刈�之子孫黎民﹐則其罪又居何等也﹗由此觀之﹐陵之罪不當末減而平反之也哉』云云﹝下不錄﹞。

——以上見原書「志」卷之三十二﹝中﹞

﹟鄭成功﹝鴻逵﹑彩﹑甘輝﹞

鄭成功﹐初名森﹐字大木。唐主賜姓﹐並賜今名﹐世呼爲國姓雲﹔福建南安石井人也。

祖紹祖﹐爲泉州庫吏﹔生芝龍。甫十歲﹐隨入庫﹐弄石子﹐偶隔垣飛中太守蔡繼善﹔繼善怒﹐索紹祖。紹祖攜兒詣請罪﹕『兒無知﹐願代兒笞』﹗太守一見芝龍﹐異之﹔曰﹕『兒非凡』﹗並免紹祖笞。

天啟初﹐芝龍與其弟芝虎流入海島顏振泉部中﹐前驅。振泉死﹐眾無所統﹐立劍十米中﹐禱於天﹕『次拜劍﹐劍動﹐輒主之』。則芝龍甫投體地﹐劍輒躍出﹔於是共羅拜芝龍曰﹕『天所授也』﹗縱橫海上﹐官兵不能制。廷議以故太守繼善有恩芝龍父﹐量移泉州道﹐以書招之。芝龍果囚服詣道門﹐而弟芝虎恥爲屈﹐一軍譁﹐並攛芝龍去。

六年春﹐劫商民﹐食無賴﹔紅裏其首﹐爲鄭家軍﹐勢漸張。巡撫朱一馮遣都司洪先春率舟師擊之﹐策應把許心素等漂失道﹔芝龍間走山上﹐詐爲鄕兵﹐出先春後。先春腹背受敵﹐身數創﹐大敗﹔芝龍不追。擄盧遊擊﹐不殺﹔復敗總兵兪咨臯於中左所﹐縱咨臯去。中左門開﹐百姓哀祈不殺﹐芝龍嚴約束﹐善兵而去之。意無大得罪﹐便自歸也。於是興泉道鄧良知﹑知府王猷使人招之﹐許立功自贖。會咨臯逮下獄﹐以其初撫楊六﹑楊七﹐不赴中左之變﹔於是撫議不果。崇禎元年﹐禁漳﹑泉海販﹔芝龍縱掠海上﹐迄浙界。九月﹐乃就撫於巡撫都禦史熊文燦。

明年﹐擊斬其故黨李魁奇自劾。調粵東合剿海寇﹐不利還﹔禦寇中左所﹐復不利。五年﹐海寇劉香老逼福建之小埕﹐擊走之﹔官芝龍遊擊。時香老連犯長樂﹑海丰﹐文燦令守道洪云蒸﹑巡道康承祖﹑參將夏之木﹑張一傑招香老於謝道山﹐被執。八年﹐芝龍合粵兵共擊香老於田尾遠洋﹐香老脇所執洪云蒸前舟﹐冀止兵﹔云蒸向芝龍大呼﹕『我矢死報國﹐願亟擊勿失』﹗香老怒﹐殺云蒸。官兵益集﹐香老蹙﹐自焚其舟沈水死﹔康承祖等脫歸。進芝龍參將﹐海气頗息。十三年﹐署總兵﹔行副總兵體統﹐專管潮﹑漳二汛。

十六年﹐以芝龍弟鴻逵爲副總兵﹐鎭南贛。甲申國變﹐福王立南京﹔鴻逵協力上流﹐禦平南左良玉有功。還屯鎭江。北師下﹐潰歸。以唐王入閩﹐卽位﹔封芝龍平鹵侯﹑鴻逵定鹵侯﹐從子彩爲永勝伯﹐而以封疆事盡委三鄭。芝龍日議出師﹐不果。閣臣黃道周素與芝龍不協﹐議輒相左﹔廷臣咸論奏芝龍逗𨖻﹐芝龍益阻駕自重。已鴻逵率兵北出﹐次婺源不進﹔督師道周被執死之﹐鴻逵棄師遁。而兵科張家玉亦監永勝彩出杉關﹐甫解撫州之圍﹐輒入關自保。

時魯王以海監國紹興﹐露抗北兵。芝龍密走表於魯﹔曰﹕『魯﹐吾所歸也』。魯以是堅不臣唐自二。及丙戌越敗﹐芝龍盡撤仙霞之守﹐奉款最先﹔而其子國姓成功斷洛陽橋﹐阻兵拒父。成功不附魯﹐以唐封延平﹐遠從桂朔。魯監國泛海無所歸﹐永勝彩逆之﹐駐鷺門。芝龍奉北命﹐爲作書招彩鷺門﹐令以魯歸﹐爵閩廣王﹔彩不報。

丁亥﹐布衣王祁擁鄖陽王破建寧﹔彩乘勢使楊賡招王士玉等合兵復興化府﹐降福寧守將章雲飛。時兵科劉中藻以兵距福寧﹐轉戰下數縣﹔彩突福州垂破﹐去之。魯進彩建國公﹐取長樂﹑連江﹑閩淸﹑永福諸縣﹔久之復失。戊子﹐彩與大學士熊汝霖隙﹐僞邀汝霖飲﹐沈之海﹔又以義興侯鄭遵謙嘗奪彩數番舶﹐又擅分其食﹐殺遵謙。時建寧亦失﹐而監國不振。己丑七月﹐定西伯張名振迎監國還臺州之臨門﹔彩不從﹐保三沙。成功自保廈門﹐攺爲思明州﹔持重﹐兵無所動。辛卯﹐阮進攻鄭彩三沙﹐敗之﹔彩率數舟走粵﹐眾散。

壬辰﹐成功以兵攻漳﹑泉﹐使客刺殺北師總督陳謹﹔桂主馳授招討大將軍﹐嗣晉封延平王。癸巳﹐詭入書求款﹐以爲釁非外作。內逮鎭臣馬進寶﹑道臣黃澍﹐議罷兵﹔善待芝龍﹐以來成功。成功作書遺其父﹐要漳﹑泉﹑興﹑福四府﹔書中稱子而不稱臣﹐稱朝廷無「陛下」字樣﹐率不恭。甲午﹐復遣將軍陳輝﹐協魯富平侯名振合窺吳淞﹔舟覆﹐不利去。成功復與其父書﹐勒割福建一省及沿海州縣﹐乃罷兵﹐不得命﹔統兵攻漳﹑泉﹐逼興﹑福﹐全閩震動。

會二王鎭東粵﹐聲震﹔成功阻海澄﹐崛彊出沒。已而部將黃梧乘間以海澄北降﹐得封海澄公﹐守禦堅﹔成功並以眾駐思明﹐傳箭洋舶﹐各國諸稅駢集﹐養軍。時監國駐金門﹐兵部張煌言駐臨門﹔又玉環山﹑楚山﹑牛頭門諸處皆宿勁旅相犄角﹑爲應援﹐東南護援走集者益眾。

內海禁嚴﹐沿海居民﹐例內徙四十里﹐犯無赦﹔成功眾饑。丁酉﹐遣降將定寧伯張洪徳及馬龍等騷粵﹐潮州知縣猝棄澄海走﹔大殘鷗汀背而去。執知縣祖之麟﹐授兵部侍郎﹔已之麟間北歸。戊戌﹐闖招寶山﹐大掠。

已亥﹐成功合兵部煌言率舟師大小八千餘號﹑眾數十萬﹐突鎭江。時張茂之總五軍﹑煌言爲前驅﹔掩崇明﹐縱守將梁化鳳。時江中橫鐵索﹐架大炮其上﹐舟近則的而發之﹔又■﹝罒伐﹐上中下﹞索斗大沈水三﹐利勾舵。成功之眾盡泊嚴家沙﹔六月之一日﹐爲壇沙上﹐以太牢祭告大祖髙皇帝﹐斬衰行禮﹐一軍皆帛。次日﹐祭告毅宗烈皇帝﹐舉哀﹐全軍陪哭﹐聲震百里。鎭江知府某某倚城遙觀﹐亦爲雪涕﹔左右欷歔﹐不能仰視。促戰北關﹐官兵稍挫﹔越五日﹐風爲揉斷鐵索﹐舟師以爲神助﹐進泊金山。與北師約﹕但戰滿兵﹐不戰漢兵﹔遇漢兵﹐則曰『吾一家﹐毋自殘』﹗時鎭將管效忠主滿兵﹐海師先藤牌頭子八﹐滿兵衝以炮﹐則臥牌而待之﹔炮盡縱馬﹐馬阻牌﹐而牌的設鏡﹐馬疑鏡中人﹐驚返走﹐箭及不洞牌。須臾﹐八頭子分爲二開﹔滿師疾馳其中﹐空。將及中軍﹐牌起﹐前兩大頭子合﹔反沮騎歸。海師三人互背如一人﹐三面施刃﹔滿師盡沒。管將軍負瘡單走銀山﹐知府遂率民兵斬辮以城降﹔擲帽城下﹐帽與堞齊。操江巡撫都禦史朱﹐以內師自安慶順流而下﹐戰瓜渚﹐全軍覆﹔朱被執。漕院亢﹐領淮兵南援﹐半道兵潰﹔亢以勢解﹐自沈死。海師攻江南﹐營觀音門﹔兩岸連■﹝舟宗﹞不斷﹐前鋒已達九江矣。馳檄千里﹐楚﹑豫震動。軍中不妄淫殺﹐掠一黍者死﹔揚州有頑者﹐乘亂貨人於門﹐輒梟示。此聲溺遠近﹐千里饋糧勿後。時兵部煌言至蕪湖﹐關使者上其稅課﹐分稿軍中﹐大其義﹔揚榷亦使人上課如蕪湖﹐曰﹕『存以待用』。郡邑上印﹐先至者三十有七﹐在道者不勝數。其入謁﹐皆明衣制﹐翅冠而寬帶也﹔各授原官﹐慰去。煌言開府蕪湖﹐慈聲輯眾。時大將軍甘輝列十三營於白土山﹐困城。內總督郎以潯標分守﹐鍵門不戰﹔衛明故紳於佛寺﹐責餉。適滇﹑黔滿師羅﹑明二將軍兵返﹐便宜畱守。時諸羣邑之不卽上印者﹐鄕紳衿多詣官勒其獻冊﹔野健復挺起﹐豎旗遙應﹐不啻數千部。或城守堅﹐捧海檄者談笑就刃如飴﹔百姓率空城逸去﹐以弱守者。嚴止之﹐不得也。海師戰桃灣不利﹐將軍輝曰﹕『水戰之不可﹐移而陸也』。攻具不精﹐更爲具﹐坐炮下﹔臨具成﹐而師老矣。會滿帥昂邦哈故疑梁化鳳之棄崇明﹐欲奪其兵﹔化鳳激。七月之晦﹐潛拆故所墮門﹐同督標中軍馮副將白等出不意﹐夜劫輝營﹔營亂﹐倉猝戰石灰山﹐海師敗績﹐失萬人。兵部煌言上流孤﹐眾散﹐跳﹔成功復入海。輝與副將餘日新被執﹐責以招降成功﹔輝傲曰﹕『國姓父﹐不能奪國姓﹔乃仗輝哉﹖且輝亦安肯降國姓也﹗惟速死』。日新辭稍遜﹐輝大聲謾罵﹕『吾悔與日新俱』﹗並就戮。

成功去﹐復大擾閩之嵩門﹐內師失利﹔遂以書招總鎭張承恩﹐有曰﹕『比者﹐明阿達裏師從浙出﹐病歿過半﹐不戰而退﹔達素從閩出師﹐水陸三路同時覆沒﹐殲馘且盡。馬旣早歸﹐李﹑髙繼至﹐可以爲法﹔馬惟善可以爲戒』。桂敕進封潮王﹐不受。

辛丑﹐緬駕不終。壬寅﹐乃以曹文龍﹑馬信謀﹐襲和蘭國之臺灣﹐居之。而令子經守廈門﹝徑小名錦捨﹞﹐總統五軍周全斌﹑忠貞伯洪旭與督餉鄭泰合保思明。臺灣者﹐距漳州七程﹔故和蘭進貢泊舟候命處。闊二千里﹐袤倍之﹔中亦有苗峒不化﹐多土目。芝龍素嘗令服﹐時以炮拒守。成功間道入﹐益壘城墾地。气常春﹐所產足以爲食。山多野馬﹐差小。成功謙﹐率以招討行﹐不敢輕用王印﹔而標無不藩前者。初攺臺灣爲東都﹐亦稱明京﹐以候巡狩﹔尋變確﹐復攺東寧國。

成功令嚴﹐目動百萬俱下。時聞其子經頗通於乳媼某暱﹐心恨﹔馳諭殺媼﹐則佯報命﹐媼東流矣。未幾﹐媼舉子﹐僞稱經婦得之﹔東寧文武稱賀﹐成功不疑。久之﹐或有言媼未死及舉子狀﹔成功方病﹐聞之怒﹐嚙指﹕『吾不能令吾子﹐安得走人東西』﹗叱大將裴進思﹐疾取子經頭。進思奉命前﹐請死﹔成功曰﹕『若何罪』﹖進思泣曰﹕『父子天性﹐某恭命後﹐萬一藩臺怒平憶子﹐某百死莫贖。請彼自詣麾前﹐面決之』﹗進思以二千人至廈門﹐忠貞旭猶牽父命當遵﹔進思曰﹕『且遲之』。未幾﹐成功薨。病劇時﹐諭其弟襲捨﹕『輔吾少子﹐主東寧』﹗成功有子十人﹔經而外﹐有聰﹑明﹑睿﹑知﹑寬﹑裕﹑溫﹑柔等號﹐皆賢。進思從洪旭以經奔喪﹐抵東寧﹔守者疑﹐旭脫冑示之。東寧軍皆旭故部﹐咸走散。經入發喪﹐而善待其幼弟﹐無相左。

九月﹐魯監國薨於金門。十一月﹐督餉鄭泰有罪﹐見殺﹔其子內款。以鎭將馬得功攻思明﹐爲守較周全斌所敗﹔得功死。和蘭走乞內援﹐合兵攻思明﹔思明失守﹐全斌北降﹐得封承恩伯。忠貞伯旭死之。於是北洋單﹐總兵陳文達等各以所部內附﹔而牛頭門﹑金門諸島之眾﹐皆解。甲辰﹐閣部張煌言被執於臨門之範澳﹐不屈死。於是東寧之職兵者﹐爲降將郝文通。而經旣立﹐稱嗣藩﹔感進思初誼﹐特倚重。其澎湖守薛長霖﹐進思從子也﹔以義子故﹐爲異姓雲。

己酉﹐內遣興化知府慕天顏加太常卿﹐出款東寧。五月﹐正﹑副文武二使抵澎湖。澎湖爲臺灣門戶﹐相距六程﹔所轄三十六島。長霖以兵部守之﹐爲內使通款曲殷。慕所要八事﹐不卽開詔﹐乃使其禮官柯平﹝系成功之偦父﹞﹑兵部葉亨隨二使至泉州。初擬開讀於演武場﹐以文事與武備不合﹐不可﹔又以不遣官相迎﹐不至。旣開讀於文廟﹐柯﹑葉首爭﹕『開國東寧﹐非屬地﹐剃髮之制不能從。又以死內地之體未返﹐故降人未能卽還諸﹔通市可商』。柯﹑葉先歸。致書慕略曰﹕『蓋聞天無私覆﹑地無私載﹐凡屬生民之主﹐自宜以天下爲心﹔使跋行喙息﹐咸潤膏澤。頃自遷界以來﹐四方流離﹑萬里丘墟﹐是以不佞不彈遠行﹐開國東寧﹔庶幾寢兵息民﹐相安無事。今閣下銜命而來﹐前移諸事﹐未之詳及﹔僅諄諄迎敕爲辭。夫事必前定﹐而後可以無悔﹔言必前定﹐而後可以踐諾。大丈夫相信以心﹐披胸見臆﹐磊磊落落﹔固不必遊移其辭。今特遣督理行臺禮官兼理刑事柯平﹑監軍兵部郎中葉亨面商委曲。不佞恭承先緒﹐恪守丕基﹔必不棄前人之烈﹐以圖一時之利。惟是生靈塗炭﹐惻然在心﹗倘貴朝果以安民爲事﹐則不佞亦不難降心相從﹐遵事大之禮。至事定之後﹐巡邏兵哨自當弔回。若夫沿海地方﹐屬在執事﹔撫綏防禦﹐非不佞所敢與聞』。書稱「永曆二十三年」﹝此稿爲軍師陳永華所撰。書中所稱「前移」﹐系初建寧道顧��﹑字南涇者曾以南寧所請割地輸課諸件﹐內不答﹔安民爲事﹐指此也﹞。時東寧以款曲柯﹑葉未隆﹐頗變志。十月﹐慕復奉命以三事責之﹐切在剃髮受封﹔竟不得達。至澎湖﹐爲長霖所不禮﹔疾返。

論曰﹕鄭芝龍無子﹐鄭芝龍有子非其子﹔非其子﹐非其姓也。地上已無姓﹐問之水濱。洛陽阻兵﹐案以「衛輒拒父」之律﹐當作何解﹖君父大小﹐必有說也。相傳魯監國遺腹子﹐爲長楊王術�奉養東寧。夫遺腹﹐是姓而未以爲姓也。��稱「永曆二十三年」﹐而魯遺乎﹖

——見原書「列傳」卷之九﹝下﹞

﹝附﹞傳逸

鄭芝龍﹐以兵爲唐守仙霞一帶諸要害。其親家黃徽胤已北歸﹐密書招之﹔芝龍欲歸功徽胤﹐因而自媒﹐遂盡撤諸守。及北師大入﹐徽胤不在軍﹐不敢輕身遽款﹔以其眾遁海外。有鄭瑄者﹐素與芝龍通譜﹔入海招之﹐咬�以誓﹐擬封平國公﹐世奇呢哈哈番。卒其子成功拒父﹐乃但以����。

——見原書「志」卷之三十二﹝中﹞

