金鑾密記

﹝唐﹞韓偓撰

陳尙君輯

昭宗召偓入院﹐試文五篇《萬邦咸寧賦》《禹拜昌言詩》《武臣授東川節度制》《答佛詹國進貢書》《批三功臣讓圖形表》。繳狀云「臣才不邁羣﹐器非拔俗﹐待價旣殊於櫝玉﹐窮經有愧於籝金。遭逢淸時﹐涵濡睿澤﹐峨冠振珮﹐已塵象闕之班﹔舐筆和鉛﹐更辱金門之召。擊缽謝捷﹐纂組非工﹐撫已循涯﹐以榮爲懼。」﹝《說郛》卷四﹑卷七五﹞

昭宗在鳳翔﹐宴侍臣﹐捕魚爲饌。李茂貞曰「本畜此魚﹐以待車駕。」又以巨杯勸帝酒﹐帝不欲飲。茂貞舉杯﹐扣帝頤頷﹐坐上皆憤其無禮。﹝同前﹞

汴人列十餘柵﹐圍岐城﹐掘蚰蜒濠攻城。城中大窘﹐燒人糞﹐煮人肉而食。李茂貞不肯與梁和﹐昭宗諭曰「全忠兵未退﹐城內窘急﹐十六宅諸王日奏三兩人下世﹐皆凍餓所致。在內公主﹑美人等﹐一日食粥﹐一日食不托﹐今已竭矣﹐願速與梁和。」﹝《說郛》卷四﹑《類說》卷七﹞

崔貽範於鳳翔圍城中﹐挾李茂貞起復作相。渥當艸制﹐抗疏論其不可。夜半﹐以授翰林院使。使﹐中人也﹐語渥曰「學士無以性命爲戲。」渥不答﹐扃戶而寢。明日﹐無麻制宣讀。茂貞曰「陛下命相﹐學士不肯艸制﹐與反何異﹖」昭宗曰「卿薦貽範﹐朕不敢拒﹔渥不艸制﹐朕亦不拒。其如道理分明何﹗」﹝《類說》卷七﹞

偓對昭宗云﹕當畱兵之時﹐臣五六度與崔胤力爭﹐胤曰﹕其實不畱兵﹐是兵不肯去。臣曰﹕其初何用召來﹖又胤云且喜岐兵只畱三千人。﹝《資治通鑑考異》卷二七﹞

二十日入直﹐隔夜﹐崔公傳語﹐明日請相看。侵早到門﹐崔出禦札相示。﹝同前﹞

十七日早﹐聞岐師昨夜二更卻回﹐云軍大衄。汴令有表迎駕﹐並述行止。汴軍在岐東下塞。十八日﹑十九日﹐白麻盧光啟可諫議大夫﹐參知機務。二十日﹐翰林學士姚洎兼知外制誥。二十四日﹐汴令有表﹐奉辭東去。二十五日﹐汴軍離發延英門。﹝同前﹞

五月三日﹐岐馬步軍敗﹐回戈傷中不少。八日﹐聞四面百姓盡般移入城內。二十一日﹐聞汴帥於郿縣築城及寶雞下寨。二十三日﹐聞汴帥至石鼻﹐又至橫渠。二十四日﹐聞汴帥至城南十里。﹝同前﹞

六日﹐誅全誨等。﹝同前﹞

是夜處置內官一十九人。﹝同前﹞

二十八日﹐處置第五可範已下四百五十人。﹝同前﹞

上曰﹕朕以濮王處長。﹝同前﹞

上執偓手涕泣曰﹕我勸你且和同﹐果如此﹐有何利益﹖苦殺之。﹝《說郛》卷三三《讀釋常談》引﹞

故例﹐翰林當直學士春晚人困﹐則日賜成像殿茶。﹝《全芳備祖後集》卷二八﹐《玉海》卷九○﹞

翰林有龍口渠﹐通內苑。大雨之後﹐必飄諸花蕊﹐經由而出﹐有百種香色﹐名不可盡﹐春月尢妙。﹝《永樂大典》卷五八三九﹞

九仙殿銀井有梨二株﹐枝葉交結﹐宮中呼爲雌雄。﹝《錦繡萬花谷後集》卷三七﹞

