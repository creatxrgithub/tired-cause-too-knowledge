大同平叛誌﹝明﹞尹耕撰

大同爲京師藩蔽﹐其北無亭障﹐又長城歲久浸壞﹐虜入卽至城下。巡撫都禦史張文錦議曰「虜直抵城﹐烽堠失也。失烽堠以鮮屯戍﹐墩卒懼攻圍﹐匿警也。夫鎭城下卽戰場﹐何以示武﹖虜倏忽往來﹐何以耕牧﹖且宣﹑大咸鎭也﹐虜犯宣不數日﹐不屢戰不能至城下﹐以葛峪﹑白陽諸堡爲之外蔽也﹐大同何以獨否﹖」於是城紅寺﹑臚圈﹑窯山墩﹑水盡頭﹑沙河堡﹐是嘉靖三年五月也。

初﹐文錦至大同﹐憤正徳末戒令弛廢﹐用法深嚴。七月﹐城五堡將成﹐遂議屯戍事﹐曰「發軍需二千餘﹐卽於橫兵內摘撥。」或勸文錦招募﹐不聽。指揮賈鑑者﹐故西路參將﹐以言事得幸文錦﹐立贊之。會總兵官﹑鎭守太監咸以爲言﹐文錦怏曰「是令不行也。夫令行自近始﹐三標下者非鎭撫親兵部曲乎﹖先以是往﹐軍中服矣。」三標下皆素遊惰﹐有良室家宅業者﹐聞當發﹐大恐。於是伍豪郭鑑﹑柳忠﹑陳浩﹑胡雄﹑郭疤子等百餘輩聚謀曰「五堡虜穴也﹐非人所居﹐我輩寧死不往。」時文錦薦賈鑑爲參將督工﹐而卽以所當發兵護役。鑑爲人多欲﹐行視美好水澤土田可禾稻碓磑者私之﹐役護役軍墾田﹑穿磑渠﹐且督工急。郭鑑等號於軍曰「都府城成卽置我輩於死地﹐首畫是策者賈鑑也﹐而又多自私重役困我﹐卽殺之﹐役可已。」因大呼曰「同噪噪而面不擁﹐聲不疾者殺之。」夜二鼓﹐擁至帳﹐殺賈鑑。遂叛出塞﹐營於焦山。使人請曰「必宥擅殺之罪﹐不然卽北去胡。」文錦聞變﹐不知所措﹐令都指揮徐輔﹑大同縣知縣王文昌出塞撫之。兩往﹐諸叛乃還﹐爲約曰「不可解散﹐聞炮聲則聚而堅壁。」由是率數十百人聚行衢市中﹐時橫劫﹐不可制。旣而文錦下令迹首謀殺賈鑑者﹐郭鑑等卽夜舉炮聚眾﹐攻都院﹐火其門﹐殺文錦﹐劫府獄兵仗庫﹐出罪人﹐奪諸城門自守之﹐且間使走胡求附﹐而出故帥朱振於獄﹐主軍事。朱振者山陰指揮也﹐先任宣府﹑大同總兵官﹐素機詐﹐敢大言﹐失職﹐怕怨望﹐時以贓罪系府獄。諸叛旣殺文錦﹐劫獄出之﹐推爲主。振因言不得已爲眾所迫﹐乃以三事約束諸叛﹐令不得犯親王宗室﹑損倉庫軍資及劫掠閭裏﹐且爲諸叛乞貸死。白後紛梗多其畫云。

八月﹐變聞﹐上命桂勇爲總兵官﹐蔡天祐爲巡撫都禦史。時諸叛屯結不解﹐人情益恟恟懼。天祐聞命就道﹐或沮之曰「城中不可測也。」天祐曰「蔡人尙吾人﹐況雲中乎﹖」疾馳至鎭。勇亦入城﹐與天祐共議撫處事﹐密捕首惡二十餘人﹐誅之。旣而參將李賢兵徵回夷過鎭﹐止宿郊外﹐諸叛復噪曰「屠城兵至矣。」聚眾殺知縣王文昌。於是﹐天祐密疏曰「事已至此﹐法不可不討﹐威不可不行。幸代藩業已出城﹐無以臣爲慮也。」勇曰「古人不以賊遺君父﹐吾輩已任事﹐而坐視賊子戕命吏乎﹖」乃僞召郭鑑等與計事﹐賜之食﹐令家丁桂全勝等卽食所斬之。又僞爲有所遺失﹐遣執旗官索於民捨﹐各卽其家圖之﹐凡斬三十餘人﹐函首以獻。其餘黨喧曰「鎭府賣我也。始言見原﹐而今盡殺之邪﹗」噪而攻勇。勇登門拒之﹐從旦至暮﹐矢盡被執。時天祐在病﹐聞變﹐輿至﹐斥諸餘黨曰「爾輩戕都堂﹐寧有不究之理﹖得首惡以獻﹐則餘者免矣。桂實活汝﹐汝仇之邪﹖」乃噪而解。勇因畱宿故總兵葉氏宅。諸餘黨數窺門﹐且曰「葉氏爲我拘桂公﹐不可使脫去也。」會有詔召勇還﹐勇間行赴京師。

初﹐天祐請兵﹐朝令戶部侍郎胡瓚﹑都督魯綱督薊遼京營兵進討。至是﹐諸叛復執勇﹐瓚﹑綱以兵進駐陽和﹐仍推振爲主。瓚﹑綱自軍中上書求解﹐詔以振爲總兵官﹐舊犯一無所問。至四年二月﹐叛兵伏誅。初﹐桂勇誅諸叛未竟﹐瓚﹑綱卽班師﹐故余惡及執勇者皆漏不誅。都禦史天祐乃付耳目於誠朴者﹐間以他事斃之。至是﹐逋逃郭雄輩見事寧﹐稍稍來歸。天祐知之﹐督親信捕斬﹐得四十餘人﹐隨下令曰「殺巡撫之首惡未盡﹐執總兵之再犯未究﹐𨿽爾輩可遂以爲安乎﹖今玆盡矣﹐究矣﹐其安生理﹐此後以變中事來告言者罪。」於是大定。

十一年九月﹐李謹爲總兵官。十二年四月﹐都禦史劉源淸來督軍務。十月﹐鎭兵殺總兵李瑾以叛。大同北迫胡﹐虜時至。舊將令寬慢﹐諸軍追虜有不至者﹑失期者﹐咸置不問。墩卒懼虜攻圍﹐或歇役﹐烽燧屢失﹐甚有受虜遺爲緩其烽者﹐比兵出則無及矣。又朱振之罷也﹐寓鎭城﹐代將有大區畫必與之謀。振以示惠於諸軍﹐結其雄長﹐伍中諸有心計及異能若織組技藝者﹐班下怕役於其家﹐時時巷議新政。瑾至軍﹐申令戒嚴﹐有警鼓於軍﹐曰期某刻至﹐某鼓竟﹐徑以親近往。虜退﹐索諸失期後至者﹐刑之塞下乃歸。烽燧失傳﹐𨿽微必治﹐置革鞭鞭之﹐曰「異於梃傷骨也」﹐又不咨詢朱振。於是﹐伍中及墩卒時出怨言﹐振因以微言動之。諸來役者泣訴法太嚴﹐則曰「李瑾生長右衛小城﹐無長人度。彼習知伊小城中軍伍易制也﹐豈知鎭城多傑者邪﹖」又曰「往年張文錦之變﹐軍人豈獨於總兵官不敢發邪﹖」於是﹐舊殺文錦脫漏未誅如王福勝輩咸憤曰「必殺之。」及是﹐有二邊之役。諸軍以給犒暫還。旣給犒﹐瑾令曰「來日黎明至工所。」其夜﹐有大星隕西北方﹐眾星隨之如雨。瑾自見之﹐嗟嘆就寢。夜二鼓﹐王福勝等喊噪集眾﹐得三四十人﹐共圍燒瑾廨門。始﹐瑾與諸將吏約﹐有急舉炮﹐則各以兵至。聞變舉炮﹐凡三舉﹐將吏不至﹐而諸凶悉集矣。瑾知事急﹐率弟月執弓矢登門拒戰。比明﹐盡矢數房﹐手殲十餘人﹐傷者數十人。至辰力疲﹐叛者一人從傍刺其弟墜﹐諸凶殺之。瑾知不免﹐免冑擲地曰「惡狗﹐吾爲大將﹐豈死汝手邪﹖」遂自刎﹐因墜門下﹐諸凶共斃之。遂共劫庫出仗﹐執都禦史潘仿。諸爲桂勇﹑蔡天祐所用禽捕首惡者悉殺之。奪門鑰﹐陳火器﹐嬰城以叛。遣人以金幣女伎遺北虜乞援﹐曰「中土富樂﹐可來自帝﹐勝沙漠也。」遠近大震。

初變聞﹐廷議以大同再變﹐士卒驕肆﹐不有大懲﹐終鮮戒心。詔源淸進兵﹐且命永爲提督。源淸乃檄問變故﹐兵駐聚落堡。永師趨鎭城南﹐宣聲誅殺總兵者。諸叛復擁振爲主﹐出庫仗火器﹐列置陴■﹝阝兒﹞﹐嬰城拒命。日劫掠諸富豪﹐搜殺諸定變有功者。一言不相入及素睚眥者﹐咸滅族矣。後永攻南關﹐破之﹐殺戮亦眾﹐然皆愚癡守裏閈不去者。永乃爲長圍守之。天旣寒凍﹐官兵■﹝竣﹐軍代立﹞疲。賊乘間出突戰﹐數不利。初﹐官軍始至也﹐遼東兵乘勝入其南城門﹐以永未至﹐令未下﹐馳而出。至是﹐咸惜之。振旣主軍事﹐乞赦叛者﹐請斬首惡以獻。縛乞丐者十餘人以至。源淸乃檄召振計事。先是﹐諸叛遣人賫金帛使北虜﹐邏繳獲其二人。源淸簿訊之﹐具得振受諸叛擁立及爲規畫城守拒命﹐使爲己請節鉞諸姦謀﹐振不知也。及至﹐源淸詰之﹐不服。出邏獲者証之﹐振震懼。是夜﹐仰藥死。

十三年正月﹐叛兵勾虜入寇。初變﹐諸叛卽使人以金幣啖北虜。有邢通事者﹐數盜馬塞外﹐頗知虜駐牧所﹐率數人往。虜初疑之。旣而知戕總兵事實﹐虜酋打來孫﹑吉囊﹑俺答﹑兀愼等以五萬騎至。官軍堅壁不敢戰﹐而餉道斷絕。源淸兵駐聚落堡﹐與虜角﹐不利。永屯城南﹐不能相援也。中外大震。諸叛以虜使十數人入城﹐指代王宮示之曰「此與汝王子居。」虜使咬指稱死。叩頭去。諸叛欲盡納虜入城﹐城中人不聽﹐乃止。已而虜自解去﹐或曰有陜西遊擊史俊潛出塞襲其輜重﹐虜聞之﹐乃退。

先是﹐戶部郎中詹榮以理儲至鎭﹐有父喪﹐值變﹐不克去。榮素充出納﹐且爲諸軍計供餉誠懇﹐故不爲所怨。至是﹐聞官軍戰數不利﹐諸叛復購虜將至﹐乃止哭離苫﹐奮然曰「君親並急﹐予何敢自附於執禮。矧父喪母氏俱在此乎﹖」遂潛使鎭撫王寧者詣軍前﹐呈儲牒。寧至﹐旣呈牒﹐督府三麾之﹐跽不去。督府悟﹐屏人與語。寧悉陳榮意﹐且曰「榮言不敢愛死以忘君父。今兵屯已久﹐外寇且復來﹐主上寬仁﹐徳音屢布﹐罪止渠魁﹐而爲凶惡所遏﹐城中人弗聞也。卽聞﹐弗信也。得片札爲徵﹐約爲內應圖之﹐不數日可辦。夫渠魁不數十人﹐而城中生齒且數萬﹐軍門忍盡殘之乎﹖」督府曰「善。」給印札。臨行﹐戒寧曰「爲我謝詹君。忠孝臣子事也﹐勉爲之。」寧還﹐榮乃以札示遊擊戴廉。時諸叛推指揮楊麟﹑馬升主軍事﹐廉曰「馬升亦治世能臣也﹐必得與謀。」榮曰「然。」遂召升告之。升曰「公生死骨肉我也﹐不敢避。」榮復欲有所計議軍前﹐使升揚言曰「自兵斷炭路﹐城中凍甚。詹郎中有信義﹐盍浼之一出乞軍門﹖」諸叛不疑也。榮至軍計事畢﹐出﹐遇兵部主事楚書於途手﹐榮曰「大事可就﹐願與君共之。」於是﹐榮復與書定謀﹐且曰「城中不知徳音﹐吾謀就公以天使賫詔人﹐一省慰之﹐則事濟矣。」書曰「諾。」榮入城﹐紿曰「炭路許通﹐然聞有天使賫赦至﹐闔城或可生也。」乃復密與升及素忠憤者二十餘人共盟於廨。升泣曰「有如圖事不諧而死﹐其以百口累公。」榮許之。升乃復揚言天使至。眾迎書入﹐宣慰畢﹐書出。是夜﹐升與同盟者分禽諸首惡二十餘人﹐斬之﹐函首軍前。次日﹐大軍退舍﹐諸脇從登城望見之﹐懼且喜﹐呼曰「是眞活我也。」榮令開諸城門﹐撤備具﹐迎巡撫都禦史樊繼祖以人﹐遂定。

聞之父老曰﹕官軍頓城下﹐戰不利﹐督府令爲地道。垂成﹐爲賊覺。後引水灌城﹐城土堅﹐不墮也。而傳言虜復至﹐人情洶懼。更五日不下﹐有他虞矣。於戲﹗有他虞則國勢危﹐虜再至則鎭人左衽矣。若詹公者﹐功眞再造也哉﹗

