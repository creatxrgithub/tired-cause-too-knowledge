《明季三朝野史》﹝淸﹞顧炎武撰

●明季三朝野史目錄

卷之一聖安紀略﹝上﹞

卷之二聖安紀略﹝下﹞

卷之三思文紀略

卷之四永曆紀略

附錄航海遺聞

●明季三朝野史卷之一

昆山顧炎武亭林氏編輯

聖安紀略﹝上﹞

帝諱由崧﹐神宗次子福恭王常﹝下缺﹞。

崇禎十七年甲申夏四月十二日﹐南��聞京師陷﹐先帝後崩﹐府部文武各��魏國公徐宏基第議立親藩討賊﹐時潞王﹝潞王常淓﹐神宗母弟潞簡王之世子也﹞﹑福王各避賊淮上。鳳陽總督馬士英言「福王﹐神宗孫﹐光宗侄﹐大行皇帝之兄﹐倫序當立」。兵部尙書史可法﹑署禮部事兵部左侍郎呂大器持不可。右都禦史張愼言﹑戶部尙書髙宏圖﹑詹事姜曰廣﹑吏部給事中李沾﹑河南道禦史郭維經﹑誠意伯劉孔昭﹑太監韓贊周等會議﹐獨大器後至﹐議未決。孔昭﹑沾﹑贊周力主之﹐如馬士英言﹐遂迎福王。

五月朔﹐王之南京。以內守備府爲行宮。初四日監國﹐十五日卽位﹐以明年爲弘光元年。史可法﹑馬士英﹑髙宏圖﹑姜曰廣﹑王鐸並爲東閣大學士。攺張愼言吏部尙書﹐士英掌兵部﹑宏圖掌戶部﹐進大器吏部左侍郎﹑沾太常寺少卿﹐贊周掌司禮監﹐可法督師江北。起徐石麒左都禦史﹔張國維兵部尙書﹐協理戎政﹔周堪賡戶部尙書﹔顧錫疇禮部尙書﹔黃道周﹑何楷﹑張有譽﹑王心一﹑何應瑞﹑髙琸﹑解學龍﹑賀世壽爲各部侍郎﹔劉士禎﹑侯峒曾﹑鄭瑄﹑許譽卿爲寺卿﹔建言科道章正宸﹑熊開元﹑姜采﹑莊鰲獻﹑袁愷﹑馬兆義﹑楊時化﹑詹爾選﹑李模﹑張瑄﹑鄭友立﹑喬可聘﹑李曰輔﹑李長春等原官起用。徐沂﹑曹勛﹑吳偉業﹐並以少詹事兼侍讀學士。

以左懋第巡撫應天﹑安慶﹐田仰巡撫淮陽﹐總兵官鄭鴻逵﹑黃蜚守鎭江﹐鄭彩管水師﹐吳志葵防吳淞﹐黃斌卿防上江﹐禦史祁彪佳等安撫浙﹑閩。

立四鎭﹕以總兵官東平伯劉澤淸轄淮海﹐駐淮北﹐經理山東一路﹔總兵官髙傑﹐封興平伯﹐轄徐泗﹐駐泗水﹐經理開歸一路﹔總兵官劉良佐﹐封廣昌伯﹐轄鳳壽﹐駐臨淮﹐經理陳杞一路﹔總兵官靖安伯黃得功﹐進爵爲侯﹐轄滁和﹐駐廬州﹐經理光固一路。每鎭設兵三萬人﹐本色米二十萬石﹐銀四十萬兩。傑﹐降賊也﹐號「翻山鷂」﹐從李建泰起兵。兵敗﹐南走揚州﹐大肆殺掠。及設四鎭﹐傑踞揚州﹐黃得功與爭﹔朝廷命萬元吉爲太僕寺少卿﹐監江北軍﹐往來開諭﹐以傑充史可法前鋒﹐始罷兵。

吏部尙書張愼言疏薦原任大學士吳甡﹑原任吏部尙書鄭三俊﹐詔赦甡罪﹐陛見﹔三俊候另議。是月二十三日早朝﹐劉孔昭約諸勛臣﹐呼大小九卿﹑科道於廷﹐大罵愼言﹐欲逐去﹔謂「雪恥﹑除凶﹑防江﹑防河﹐舉朝臣子﹐全副精神﹐宜注於此﹔乃今日講推官﹐明日講陛官﹐不及武臣﹐但知結黨行私﹐所薦吳甡有悖成憲」﹗又言「愼言原有二心﹐告廟定策﹐多方疑阻﹐不可不誅」﹗愼言立班不辯。禦史王孫蕃詰孔昭﹕「先帝裁文操江﹐歸武操江﹐亦未見作何事業﹔且吏部職司用人﹐除推官﹑陛官外﹐別無職掌」。髙宏圖曰「朝廷自有公論﹐何遽殿爭」﹖明日﹐孔昭補疏糾參。愼言具疏求去。李沾兩解之曰「孔昭擁戴有功﹐但因文臣啟事屢登﹐武臣封爵未定﹐所以爭耳」。於是髙宏圖﹑姜曰廣相繼乞休﹐言「文武官各有職掌﹐卽文臣中他部亦不得奪吏部之權﹔今用人乃愼言事﹐孔昭一手捉定﹐非其所私﹐卽謂之姦。臣等皆贅員矣﹗愼言薦甡﹐勛臣以爲不可﹐臣不能知﹔然票擬實出臣手。又三俊淸剛﹐系五朝人望﹐臣終以爲不可不用。是臣罪不減愼言。竊念朝廷之尊﹐尊於李勉﹐天子之貴﹐貴於叔通﹔臣忝輔弼﹐日見宸陛﹐幾若訟庭﹐愧死無地。請賜罷斥」。上慰畱之。

六月﹐封吳三桂薊國公﹐遣中書沈廷揚海運米十萬石﹑銀五萬兩濟其軍。

進原任閣臣謝升少師兼太子太師﹐原任遼東巡撫黎玉田兵部尙書﹐禦史盧世■﹝榷﹐氵代木﹞工部右侍郎﹐河南勸農兵部尙書丁啟睿復原官﹐安撫河南開封府推官陳潛夫爲江西道禦史巡按。河南寨勇李遇知﹑劉洪起充河南總兵官﹐故將邱磊充山東總兵官﹔皆起義擒殺山東﹑河南賊將﹐並擒僞官械送闕下者也。

馬士英薦逆案阮大鋮知兵﹐有旨賜冠帶陛見﹐舉朝大駭。髙宏圖請下九卿會議。士英曰「會議則大鋮必不得用」。宏圖曰「吾非阻大鋮。舊制京堂必會議﹐於大鋮更光明」士英曰「吾非受其賄﹐有何不光明」﹖宏圖曰「何必言受賄﹐一付廷議﹐國人皆曰賢﹐然後用之」。士英疏言「魏忠賢之逆﹐非闖賊可比。宏圖﹑曰廣諸人護持局面﹐於所愛﹐而登之天者﹐曰先皇帝原無成心也﹔於所惡﹐而墜之淵者﹐曰先皇帝定案不可翻也。欺罔莫甚」。姜曰廣疏言「臣前見文武紛競﹐旣慚無術調和﹐今見欽案掀翻﹐又愧無能豫寢﹐遂使先帝十七年之定力頓付逝波﹐陛下數日前之明詔竟成故紙。梓宮未冷﹐增龍馭之怨恫﹔制墨未漧﹐駭四方之觀聽。惜哉﹗維新乃有此舉﹐臣所守者﹐朝廷之典章﹐所畏者﹐千秋之公議而已」﹗郭維經疏言「案成先帝之手﹐今將修實錄﹐若此案不書﹐恐在天英靈必有遺憾。若書之﹐而起用大鋮﹐與前案違異﹐非陛下所以待先帝﹐並非輔臣所以待陛下也」。呂大器疏言「先帝骨肉未寒﹐爰書儼若日星﹐而士英悍然不顧﹐視陛下爲何如主」﹖給事中羅萬象疏言「輔臣薦用大鋮﹐或以愧世之無知兵者﹐然大鋮實未知兵。伏望許其陛見﹐以慰輔臣延攬之意﹔禁其復用﹐以杜姦人覬覦之端」。禦史詹兆恆疏言「逆案諸人﹐久圖翻局﹐幸先帝神明內斷﹐確不可移。陛下禦蹕龍江時﹐痛先帝異變﹐對羣臣慟哭﹐百姓聞之﹐莫不灑泣﹑搥胸﹐願雪國恥。近聞山東﹑河南士紳皆白衣冠﹐呼吁先帝﹑驅殺僞官﹐各守險阻以拒闖﹑獻餘黨﹐此誠先帝徳澤在人也﹗今梓宮壞土未幹﹐太子﹑二王安在﹖國讎未報﹐而忽召見大鋮﹐還以冠帶﹐豈不上傷在天之靈﹐下短忠義之气」﹖懷遠侯常延齡﹑太僕寺少卿萬元吉﹑禦史陳良弼﹑王孫蕃﹑左光先﹑兵部郎中尹民興等各疏諫不聽。大鋮召對﹐陳剿賊四事﹕曰聯絡﹑曰控扼﹑曰進取﹑曰策應﹔又陳長江防守之策。用爲江防兵部侍郎。

吏部尙書張愼言﹑工部尙書程注罷。以徐石麒爲吏部尙書﹑何應瑞爲工部尙書﹐劉宗周爲都察院左都禦史。

宗周疏論時事不署銜﹐但稱艸莽孤臣。首言大鋮進退﹐關系江左興亡。又言討賊之法。「一曰據形勝。江左非偏安之業﹐請進而圖江北。今淮﹑鳳等處各立重鎭﹐陛下當親統六軍駐蹕鳳陽。東扼淮徐﹐北控豫州﹐西顧荊襄﹐而南去金陵亦不遠。以此漸恢漸進﹐秦﹑晉﹑燕﹑齊當必響應。脇從者聽其殺賊自效。賊勢孤﹐賊黨自盡矣。一曰重藩屏。地方官見賊而逃﹐總由督撫非才。卽如淮陽數百里間﹐有兩節鉞而不能禦亂卒之南下﹐至淮北一塊土拱手而授之賊。尢可恨者﹐路振飛坐守淮城﹐遠移家口﹐是倡逃也。劉澤淸﹑髙傑尢而效之﹐有寄頓家屬之說。臣謂一撫二鎭﹐皆可斬也。一曰愼爵賞。今天下將悍﹑兵疲﹐已非一日﹔請陛下親徵所至﹐亟問士卒疾苦﹐而身與共之﹐漸資騰飽﹐徐張撻伐。一面分別各帥封賞﹐孰當孰否﹐輕則量與﹐重則並奪。軍功旣核﹐軍法益伸﹐左之右之﹐無不如命。夫以左良玉恢復焉而封﹐髙傑﹑劉澤淸敗逃也而亦封﹐又誰爲不封者﹖武臣旣濫﹐文臣隨之﹔外廷旣濫﹐中璫隨之。臣恐天下聞風而解體也。一曰核舊官。北京破﹐有受僞官而逃者﹐有在封守而逃者﹐有奉命中途而逃者﹐宜分別定罪。其受僞命南下徘徊於順逆之間者﹐尢當顯示誅絕。行此數事﹐討賊復仇﹐法具是矣」﹗宗周又疏言「賊兵由秦迄晉﹐進逼京師﹐大江以南二三督撫﹐曾不聞遣一人一騎北向以壯聲援﹐賊遂得長駈犯闕﹐坐視君父危亡而不救﹔則封畺諸臣宜誅者一。旣而大行皇帝凶問已確﹐敷天痛憤﹐奮戈而起﹐決一戰以贖前衍﹐當不俟朝食矣﹗乃爭言固圉之策﹐首圖定策之功﹐督撫諸臣仍安坐地方﹐不移一步﹔則封畺諸臣宜誅者二。猶或曰﹕事無稟成。迨新朝旣立﹐自應立遣北伐之師﹐不然卽馳一介使﹐賫蠟丸間道北追﹐或激燕中父老﹐或起塞上戎王﹐共激仇恥﹐哭九朝之靈﹐奉安梓宮﹐訪求太子二王﹔苟能效包胥之義﹐未必無濟於事。諸臣計不出此。不然則亟趣閩師鄭芝龍﹐以海舟直搗燕京﹔敕九邊督鎭﹐捲甲急趨﹐出其不意﹐事或可幾。諸臣又不出此。紛紛制作﹐盡屬虛文。幸寧遠鎭兵入關﹐一奏燕京之捷﹐置南人面目於何地﹖則舉朝謀國不忠宜誅者三。更有難解者﹐先帝升遐﹐頒行哀詔﹐何等大典﹗距今月餘未至﹔臣鄕在浙如此﹐遠省可知。時移事換﹐是不爲先帝報喪也。則今日典禮諸臣宜誅者四。至罪廢諸臣﹐量從昭雪﹐自應援先帝十七年春二月詔旨﹐乃一槪竟用新恩﹐翻先帝誅璫鐵案。夫君父一也﹐三年無攺之謂何﹖嗟呼已矣﹗先帝憂勤宵旰﹐念念可以對天地泣鬼神﹐一旦身殉社稷﹐罹古今未有之慘﹐而食報於臣下者﹐乃如此其薄也﹗仰惟陛下再發哀痛之詔﹐立興問罪之師﹐請自中外諸臣之不忠者始」。髙傑﹑劉澤淸列諸鎭名合疏﹐論宗周自稱艸莽孤臣﹐有無君之心﹔請加重僇。又言勸陛下親徵﹐以搖動帝祚﹐奪諸將封﹐以激變軍心﹐不仁﹑不智﹐獲罪名教。黃得功疏辯﹕「臣實未列名﹐亦未與聞」。馬士英寢其疏。

起錢謙益﹑陳子壯﹑轉劉宗周並爲禮部尙書兼翰林院學士。補華允誠吏部員外郎﹐夏允彜吏部主事﹐黃文煥﹑楊廷麟兼翰林院編修。

釋髙墻罪宗七十五案﹔凡三百四十一名爲庶人。

上先帝謚曰思宗烈皇帝﹐皇后周氏曰孝節皇后。忻城伯趙之龍言思非美謚﹐尋攺毅宗。追尊建文君曰惠宗讓皇帝﹐景帝曰代宗景皇帝﹔復懿文太子興宗孝康皇帝﹐尊皇考恭王曰恭皇帝﹐立專廟。予前大學士文震孟謚文肅﹐劉一燝謚文端﹐賀逢聖謚文忠﹐禮部侍郎羅諭義謚文介﹐詹事姚希孟謚文毅﹐兵部尙書呂維祺謚忠節﹐隨州知州王燾謚忠湣﹐湖南巡按劉熙祚謚忠毅﹐宣大總督盧象升謚忠烈。

禦史李模疏言「今日臣工能刻刻自認先帝罪人﹐方能爲陛下功臣。原夫南都擁立陛下﹐不以得位爲利﹐諸臣何敢以定策爲名﹖至於各鎭將濫膺封爵﹐事先帝未聞桑楡收效﹐事陛下未聞汗馬奏績﹐論其人亦在戴罪之列。儻謂勸進有章﹐足當夾輔﹐不思繁纓可惜﹐豈容輕假﹖伏乞敕諭諸臣﹐必大慰先帝在天之靈﹐庶無負國家延世之賞﹐一槪勛封俱辭免﹐以贖前衍」。

秋七月﹐遣總兵官王之綱迎太后於河南郭家寨常守義家。

湖廣巡按黃澍承﹑大守備太監何志孔辭朝﹐求召對。旣入﹐澍承面糾馬士英姦貪不法﹔志孔復前佐澍﹐言其無上數事。士英出以金寶﹐饋福邸舊閹田成﹑張執中等謂上曰「主上非士英不得立﹐遂之則爲背恩。且士英在閣﹐諸事不煩主上﹐可以優閒自在。士英去﹐誰復念主上者」﹖卽傳諭慰畱。澍連疏攻士英﹐上趨澍赴楚﹐乃已。

先是六月初二日﹐虜傳檄至濟寧。一﹑固山額眞石爲傳奉事﹕奉攝政酋令旨﹐各調兵馬前往山東等處﹐所過地方﹐官民出郭迎接﹐違者以抗師治罪。一﹑平西王吳爲安撫殘黎事﹕攝政酋率禁兵數十萬南下﹐爾山東等處軍民速速投誠。至七月初二日﹐有部文索取冊籍﹔時山東歸順﹐盧世■﹝榷﹐氵代木﹞降﹐齊王走死﹐李建泰﹑謝升﹑馮銓皆爲內院大學士。興平伯髙傑上疏言「目今大勢﹐守江北以保江南﹐人人能言之。然虜從曹﹑單渡﹐則黃河無險﹔自穎﹑歸入﹐則鳳泗可虞。猶或曰﹕有長江天塹在耳。若何而據上游﹐若何而防海道﹐豈止瓜﹑儀﹑浦﹑采爲江南門戶已哉」﹖傑發總兵李朝云赴泗州防守﹐參將蔣應雄﹑許占魁﹑郭茂榮﹑李玉赴徐州防守。

遣禦史陳藎募兵雲南。

廣西巡撫方震孺﹑松江知府陳亨﹑給事中李維樾與兄僉都禦史李光秦各措餉募兵入衛。建陽知縣蔣芬造火器﹑募勇士勤王﹐疏言「儻徼天幸﹐迅掃狂氛﹐指日奏凱﹐社稷之福﹔否則斷脰﹑決腹﹐瞑目地下﹐以報國家三百年養士之恩﹐以無負臣三十年讀書之志」。識者壯之。

以僉都禦史劉之渤巡撫四川﹐範礦巡撫貴州。起張寀禮部儀制司主事﹐熊汝霖戶科給事中﹐張正宸吏科給事中。

正宸上疏言「兩月以來﹐大吏秉樞矣﹐不聞獻俘﹔武臣私鬥矣﹐不聞公戰﹝時髙傑﹑黃得功舉兵爭淮陽﹐鎭江守將於永俊與浙營斗﹐殺守備李大開﹞﹔老成引遁矣﹐不聞勸駕﹔諸生捲堂矣﹐不聞請纓﹔如此而曰興朝气象﹐臣𨿽愚﹐知其未也。臣以進取爲第一義。進取不銳﹐則守禦必不堅﹐比者河北﹑江左忠義響應﹐各結營寨﹐多殺僞官﹐爲朝廷效死力﹔不及今電掣星馳﹐昌義申討﹐是劘天下之气﹐而坐失事機也。宜亟檄河北四鎭﹐分渡河淮﹐聯絡諸路﹐齊心協力﹐互爲聲援﹐使兩京血脈通﹐而後塞井陘﹐絕孟津﹐據武關﹐以攻隴右﹐賊不難旦夕殄也。陛下又何不縞素﹐親率六師﹐駐蹕淮上﹖豈必冒矢石履行陣哉﹗聲靈震動﹐人切同仇﹐勇憤百倍矣。陛下欲赫然爲中興令主﹐嚴飭諸大臣速簡爾車徒﹐備爾芻糗﹐選爾將帥﹐修爾戈矛﹐繕爾城塹。進寸則寸﹐進尺則尺﹐扼險據要﹔形勢已得﹐天下大矣﹗不患無人應運而出也」。

中旨以吏部左侍郎張有譽爲戶部尙書﹐有譽淸望素著﹐馬士英借以開轉升幸門也。

魏國公徐宏基薦起原任吏部侍郎張捷﹑禦史張孫振﹑劉光斗﹑工部主事鄒之麟。封太后弟鄒存義大興伯﹑福府千戶常應俊襄衛伯。補陳子龍兵科給事中。

吏部右侍郎呂大器﹐疏參馬士英賣官鬻爵﹐壞法亂紀諸罪﹐予告去﹝尋削籍提問﹞。大學士髙宏圖﹑姜曰廣﹑吏部尙書徐石麒﹑禮部尙書兼翰林院學士劉宗周先後論馬士英﹑阮大鋮朋姦誤國﹐各予告去。

八月﹐命錦衣衛都督馮可宗遣官旗緝事﹐禮科給事中袁彭年疏言「髙皇帝時﹐不聞有廠。文皇帝十八年始立東廠﹐內官主之﹐此事不見正史。嗣後一盛於成化﹐西廠汪直﹐東廠尙銘﹐當時已不得稱純治。再盛於正徳﹐邱聚﹑谷大用等皆依逆瑾煽虐﹐天下騷然。三盛於天啟﹐逆璫魏忠賢幾危社稷。廠衛之興廢﹐關世道之污隆。故當時無不營而得之官﹐中外有不脛而走之賄。逃网之方﹐卽在密网之地﹔作姦之事﹐卽系發姦之人。前鑑不遠﹐所宜深戒也」。疏入﹐謫彭年浙江按察司照磨。

論定策功﹐超遷太僕寺少卿李沾爲都察院左都禦史。南幸加恩﹐進史可法少傅﹐馬士英少保﹐進朱國弼保國公。

以祁彪佳爲右僉都禦史﹐巡撫蘇松。

虜兵連破李自成﹐爲我朝復仇。髙宏圖等議遣使通好﹐而難其人。應天巡撫左懋第請行﹐加兵部右侍郎與左都督陳宏範﹑太僕寺少卿馬紹愉偕往。命懋第經理河北﹐聯絡關東諸軍。懋第言「臣此行致祭先帝後梓宮﹐訪求東宮二王蹤迹﹐誼不敢辭。但旣充使臣﹐勢不能兼封畺重寄﹐請解臣經理職銜。且馬紹愉前爲臣劾罷﹐今不當與共事﹐乞停其行」。皆不許。懋第又言「臣此行生死未卜﹐敢效一辭。臣所望者恢復﹐而近日朝端行事似少恢復之气﹐願陛下時時以先帝仇恥爲心。瞻髙皇之弓劍﹐則思成祖﹑列聖之陵寢何存﹔撫江上之黎民﹐則思河北﹑山東之赤子誰卹﹗更望廷臣﹐時時以整頓士馬爲事﹔勿以和議爲必成﹐勿以和成爲足恃。必能渡河而戰﹐始能扼河而守﹔必能扼河而守﹐始能畫江而安」。眾韙其言。時賫白金十萬兩﹑幣帛五萬疋﹐以兵三千人護行。八月渡淮。十月朔﹐次張家灣﹐止許百人入都。懋第衰服往館鴻臚寺﹐以不得赴梓宮﹐卽於館所遙祭。是月二十八日遣還﹐甫出京﹐宏範密降於虜﹐請身赴江南﹐招諸將劉澤淸等降附。畱懋第等勿遣﹐乃自滄州追還﹐攺館太醫院。懋第處之恬然﹐讀書不輟。

以僉都禦史程世昌巡撫應天﹐巡按河南王爕巡撫山東。爕初任祥符令﹐三守危城﹐才識膽力﹐無不超絕。集民兵至二十萬﹐人共賴之。

以從逆來南兵科給事中時敏開屯大瞿﹐以中允衛胤文監興平伯髙傑軍﹐原未從逆來南原任薊遼總督王永吉經略山東河北﹐兵部尙書張縉彥代丁啟睿總督河南勸農﹐順天巡撫楊鶚爲兵部右侍郎總督川廣雲貴廣西軍務。

阮大鋮怨左光先﹐欲陷之。馬士英指稱許都餘黨復叛﹐罷浙江巡撫黃鳴俊﹐貶巡按任天成﹐追坐光先誘降激變﹐舉朝無敢言者。蘇松巡撫祁彪佳疏言「許都之變﹐突發於東陽﹐延及義烏﹑浦江。時光先以按浙差滿出境﹔聞變﹐念浙撫員缺﹐隨卽回省調兵﹑措餉﹐經營規畫﹐指示方略﹐不一月間﹐元凶授首﹐兩浙危而復安。今乃奉旨推求﹐忘其弭亂之功﹐坐以激變之罪。夫弄兵揭竿﹐破城據邑﹐罪不容於死。當日爲兵威所迫﹐賊黨窮蹙出降﹐非誘降也。必使光先誅鋤不力﹐養虎貽患﹐乃告無罪乎」﹖大鋮怒﹐命禦史張孫振劾彪佳姦貪﹐且定策有異議﹐辭連吳甡﹑鄭三俊﹑劉宗周﹔彪佳因罷去。

其傑﹐貴州舉人﹐馬士英妹夫也﹝其傑二字之上似有脫文﹞。

以解學龍爲刑部尙書﹐進劉澤淸東平侯﹐封鄭芝龍南安伯。

起逆案楊維垣爲通政使﹐起蔡奕琛吏部右侍郎。內批張捷補吏部左侍郎﹐張孫振河南道禦史。以易應昌爲左副都禦史﹐郭維經左僉都禦史。起葛寅亮太常寺卿﹐成勇福建道禦史﹐文安之詹事府詹事﹑翰林院侍講﹐趙士春翰林院編修﹐王志道戶部右侍郎﹐申紹芳戶部督餉侍郎。以賀士壽爲戶部倉場尙書。加大學士王應雄太子太保﹑總督川湖雲貴軍務﹐賜尙方劍﹑蟒玉﹐開府遵義。以張鳳翔爲兵部尙書﹑兼右副都禦史﹐巡撫蘇松。盧若騰爲右僉都禦史巡撫鳳陽。

予北京殉難諸臣謚﹕大學士範景文謚文貞﹐戶部尙書倪元璐謚文正﹐左都禦史李邦華謚忠文﹐副都禦史施邦曜謚忠介﹐戎政右侍郎王家彥謚忠端﹐刑部右侍郎孟兆祥謚忠貞﹐大理寺卿淩義渠謚忠淸﹐太常寺少卿吳麟徵謚忠節﹐右庶子周鳳翔謚文節﹐左諭徳馬士奇謚文忠﹐左中允劉理順謚文正﹐檢討汪偉謚文烈﹐太僕寺丞申佳胤謚節湣﹐戶科給事中吳甘來謚忠節﹐禦史陳良謨謚恭湣﹐禦史陳純徳謚恭節﹐禦史王章謚忠烈﹐吏部員外郎許直謚忠節﹐兵部郎中成徳謚忠毅﹐兵部員外郎金鉉謚忠節﹐觀政進士孟章明謚節湣﹐俱立祠﹐賜名旌忠。勛戚惠安伯張慶臻謚忠武﹐襄城伯李國楨謚貞武﹐新樂侯劉文炳謚忠壯﹐左都督劉文耀謚忠果﹐駙馬都尉鞏永固謚貞湣﹐太監王承恩謚忠湣﹐大同巡撫衛景瑗謚忠毅﹐宣府巡撫朱之馮謚忠壯﹐總兵官贈遼國公吳襄謚忠壯﹐總兵官周遇吉謚忠武。其餘踢祭葬贈官有差。然紀載不備﹐謚典尙有缺者。

以陳盟﹑謝徳溥並爲禮部侍郎兼詹事府詹事﹐進何騰蛟兵部右侍郎﹑巡撫湖廣。

馬士英奏童生捐免府州縣考﹕上戶納銀六兩﹐中戶四兩﹐下戶三兩﹐竟赴院試。

戶科給事中吳適疏言「國恥未雪﹐陵寢成墟﹐豫東之收復無期﹐楚蜀之摧殘彌甚。舊都艸創﹐一事未舉﹐萬孔千瘡﹐憂危叢集。畿南各省處處旱災﹐�鄰避禍﹐將相構釁。伏維陛下始終兢惕﹐兼仿祖制﹐早午晚三朝勤禦經筵﹐面諮時政﹐親近儒臣﹐朝期勿更傳免﹐而躬崇儉約﹐省工作以寬民力﹐愼爵賞以重名器。無爇之徵﹐一槪報罷。被災之地﹐酌量蠲賑。廉吏必獎﹐貪吏必懲。根本之計﹐莫急於此」。疏入﹐不省。

布衣何光顯上書請誅馬士英﹑劉孔昭﹐詔斬於市﹐籍其家。

●明季三朝野史卷之二

昆山顧炎武亭林氏編輯

聖安紀略﹝下﹞

冬十月﹐虜攝政酋遣僞副將唐起龍招撫江南﹐致書史可法云「予向在瀋京﹐卽知燕山物望﹐咸推司馬。及入關破賊﹐與都人士相接見﹐識介弟於淸班﹐曾托其手勒平安﹐拳拳衷緒﹐何時得達﹗比聞金陵有自立王者﹔夫君父之仇﹐不共戴天﹐春秋之義﹐有賊不討﹐則故君不得安葬﹐新君不得卽位﹐法至嚴也。闖賊李自成稱兵犯闕﹐肆毒君親﹐中國臣民未聞加遺一矢。平西親王吳三桂﹐介在東陲﹐獨效包胥之哭﹐朝廷感其忠義﹐念累世之夙好﹐棄近日之小嫌﹐爰整貔貅﹐驅除梟獍。入京之日﹐首崇懷宗帝後謚號﹐卜葬山陵﹐悉如典禮。親郡王﹑將軍以下悉仍故封﹐勛戚大臣咸在朝列﹐耕市不驚﹐秋毫無犯。方擬天气秋爽﹐遣將西徵﹐傳檄江南﹐連兵河朔﹐陳師鞠旅﹐僇力同心﹐以報爾君父之仇﹐彰我朝廷之徳。豈意南州諸君子﹐苟安旦夕﹐不審事機﹐聊慕虛名﹐頓忘實害﹐予甚惑焉。夫國家之定燕都﹐乃得之於闖賊﹐非得之於明朝也。賊毀明朝廟主﹐辱及先王﹐國家不憚徵繕之勞﹐悉索敝賦﹐代爲雪恥﹐何以報徳﹖乃乘王師暫息﹐卽欲江南﹐坐享漁人之利。豈謂江淮天塹不能飛渡也﹖況闖賊但爲明朝寇虐﹐未嘗得罪於國家﹐徒以薄海同讎﹐特申大義。今若擁稱尊號﹐便是天有二日﹐予將簡西徵之銳卒﹐轉旆東徵﹐且擬釋彼重誅﹐命爲前導。夫以中華全力﹐受制潢池﹐而欲以江左一隅﹐兼支大國﹐勝負之數﹐無待蓍龜矣。予聞君子愛人以徳﹐小人以姑息。諸君子果識時知命﹐切念故主﹐厚愛賢王﹐宜勸令削號歸藩﹐朝廷當待以虞賓﹐位在諸王侯上﹐不負興滅繼絕之初心。至於南州諸君子賁然來儀﹐則爾公爾侯﹐列爵分土﹐有平西王典例在。惟執事圖之。晚近士大夫好髙立名義﹐每有大事﹐輒相築捨。昔宋人議論未定﹐兵已渡河﹐可爲殷鑑。先生領袖名流﹐主持至計﹐必能貫察始終﹐取捨從違﹐宜早審定。兵行在卽﹐可東可西﹔南國安危﹐在此一舉。記有之﹐惟善人能受直言﹔故敢布腹心﹐佇聞大教。江天在望﹐延跂爲勞。言不盡意」。可法答書云「南中自接好音﹐隨遣使訊吳大將軍﹐未敢遽通左右﹔誠以大夫無私交﹐非敢委隆誼於艸莽也。今捧來諭﹐以逆成尙稽天討﹐爲貴國憂﹐法且感且愧﹗懼左右不察﹐謂南國臣民偸安江左﹐頓忘君父之仇﹐故爲殿下一陳之。我大行皇帝敬天法祖﹑勤政愛民﹐眞堯舜之主﹔祗以庸臣誤國﹐有三月十九日之變。法且待罪南樞﹐救援無及。師次江上﹐凶問突來﹐𨿽肆法於市朝﹐爲泄泄者戒﹐奚足慰先帝在天之靈﹖爾時臣民切齒﹐願悉東南之甲﹐立翦凶仇。而一二老臣謂國破君亡﹐宗社爲重﹐相與迎立今上。今上非他﹐神宗之孫﹐光宗猶子﹐而大行皇帝之兄也﹗名正言順﹐天與人歸﹐五月朔日﹐駕臨南都﹐羣臣勸進﹐僅允監國。迨臣民伏闕屢請﹐始於十五日卽位。命法視師江北﹐刻期西徵。忽傳我大將軍吳三桂借兵貴國﹐破走逆成﹐殿下入都﹐爲我先帝後發喪﹐掃淸宮殿﹐撫輯羣黎。此一舉動﹐凡我大明臣子﹐無不長跪頂禮﹐豈但感恩圖報已哉﹗前因遣使請命﹐連兵西討﹐是以王師旣發﹐復次江淮。乃辱明諭﹐引春秋大義來相詰責﹔推而言之﹐此爲列國君薨﹐世子應立﹐有賊未討﹐不忍死其君者言耳。若夫天下共主身殉社稷﹐靑宮皇子慘變非常﹐而拘牽不卽位之說﹐坐昧大一統之義﹐倉猝出師﹐將何以維系人心﹐號召忠義﹖是以莽移漢祚﹐光武中興﹔丕廢山陽﹐昭烈繼起﹔懷湣亡國﹐晉元紹基﹔徽欽蒙塵﹐宋髙嗣統﹔皆於大仇未報之日﹐先正位號。本朝傳世十六﹐正統相承﹐仁恩遐被。貴國夙膺封爵﹐載在盟府﹔而痛心本朝之難﹐驅除亂逆﹐春秋大義﹐復見於今。竊維契丹和宋﹐多輸以金繒﹐回紇助唐﹐原不利土地。況貴國篤念世好﹐兵以義動﹐萬代瞻仰。若窺此幅■﹝巾員﹞﹐爲徳不卒﹐是貴國以義始﹐而以利終也﹗語云﹕樹徳務滋﹐除惡務盡﹔今賊未伏天誅﹐惟願合師問罪﹐共梟逆首﹐以泄旉天之恨﹔兩國盟好﹐傳之無窮矣﹗法北望陵廟﹐無淚可揮﹔身陷大戮﹐罪應萬死﹔所以不卽從先帝者﹐爲社稷故也﹗伏乞殿下垂鑑」。

可法上疏曰「先帝以聖明罹慘禍﹐此千古未有之變﹔先帝崩於賊﹐恭皇帝亦崩於賊﹐此千古未有之仇。先帝大故﹐在北諸臣死節者少﹐在南諸臣玩賊者多﹐此千古未有之恥。庶民之家﹐父兄被殺﹐尙思穴胸﹑斷脰得而甘心﹐況朝廷乎﹖宜速下討賊之詔﹐責臣與四鎭悉簡精銳﹐直抵秦關﹐懸上賞以待有功﹐假便宜而責成效﹐庶忠義士聞而感奮也。陛下嗣承大統﹐與前代不同﹐諸臣但有罪之當誅﹐實無功之足錄﹔恩外加恩﹐名器濫觴﹐宜爲愼重。兵行乏餉﹐宜將內庫本折湊濟軍供﹐工役繁費﹐一切報罷﹐飲燕遊戲﹐一切謝絕﹔卽事關典禮﹐槪從儉約。願陛下念念思祖宗之大業﹐刻刻憤先帝之深仇﹐振舉朝之精神﹐萃四海之物力﹐以並於選將練兵一事。庶幾人心可收﹐天意可回矣」﹗疏入﹐不省。時星變地震﹐大旱饑﹐上居禁中﹐惟漁幼女﹑飲火酒﹑雜伶官演戲爲樂。修興寧宮﹐建慈禧殿﹐工費浩煩。賞賚不節﹐國用匱乏﹐搜括殆盡。佃練湖﹑放洋船﹑升蘆課﹐沽酒之家每斤稅錢一文。馬士英﹑阮大鋮用事﹔邊警日報﹐而上不知。

十一月﹐虜入宿遷﹐史可法赴援﹐拔營去。虜至夏鎭﹐別由濟寧南下﹐又從洛陽渡河﹐攻海州﹑圍邳州。史可法﹑髙傑﹑劉澤淸各告急﹐不省。

十二月﹐都督陳宏範南還。宏範盛稱虜旦夕南下。馬士英曰「有四鎭在﹐何慮焉」﹖

總兵劉宏起﹑許定國﹑王之綱擒獲河南州縣僞官﹐共斬賊三千二百七十六級。

進練國事兵部尙書﹐白貽淸太子太保戶部尙書。以李永茂巡撫南贛﹐張秉貞巡撫浙江。授左夢庚都督僉事﹐掛平賊將軍印。夢庚﹐寧南侯良玉子也。

追封故兵部尙書於謙臨安伯﹐遣官致祭。

刑部尙書解學龍上從逆諸人六等治罪﹕一等應磔﹐宋企郊等十一人﹔二等應斬﹐長系候決光時亨等四人﹔三等絞贖﹐陳名夏等七人﹔四等戍贖﹐王孫蕙等十五人﹔五等徒贖﹐沈元龍等十人﹔六等杖贖﹐潘同春等八人。保國公朱國弼等各疏參刑官恣意舞文﹐人人出脫﹐學龍革職﹐以髙倬爲刑部尙書。

除夕﹐上在興寧宮﹐忽忽不樂。太監韓贊周言「新宮宜歡」。上曰「梨園殊少佳者」。贊周泣曰「臣以陛下遇令節﹐或思皇考﹑或念先帝﹐乃作此想耶」﹖

宏光元年乙酉春正月乙酉朔﹐日食。初八日壬辰﹐立春﹐流星入紫薇垣。吏部給事中吳適上言五事﹕曰信詔旨﹐曰核人才﹐曰儲邊材﹐曰伸國法﹐曰明言責。疏入﹐不省。

都督陳際遇北降。髙傑率兵防河﹐至睢州﹐總兵許定國享傑﹐殺之席上﹐定國北奔。事聞﹐命本鎭兵馬仍聽傑妻邢氏統轄。加傑部將李本身太子太保左都督﹐提督該鎭。

以吏部左侍郎蔡弈琛爲東閣大學士。

通政使楊維垣請復位欽案﹐吏部尙書張捷請表章三案諸臣﹔從之。劉廷元﹑呂純如﹑王徳完﹑黃克纘﹑王永元﹑楊所修﹑章光嶽﹑徐大化﹑範濟世各予謚蔭﹑祭葬。徐揚先﹑劉廷宣﹑許鼎臣﹑嶽駿聲﹑徐卿伯﹑姜麟各贈官予祭葬。王紹徽﹑徐兆魁﹑喬應甲﹑陸澄原各復原官。唐世濟﹑楊兆升﹑吳孔嘉﹑郭如闇﹑周昌普﹑袁宏勛﹑徐復揚﹑陳以端各起用。維垣又請重頒三朝要典。

以通政使楊維垣爲左副都禦史﹐阮大鋮爲兵部尙書﹐瞿式耜巡撫廣西﹐王驥巡撫湖廣﹐馬幹巡撫四川。起朱大典爲兵部右侍郎。

戎政尙書張國維予告歸。禮部尙書顧錫疇致仕。

二月﹐姦僧大悲自稱定王﹐下法司審﹐系齊庶宗也﹐伏誅。

禮部請上先太子謚曰獻湣皇太子﹐永王曰永悼王﹐定王曰定哀王。

鴻臚寺少卿髙夢箕密奏太子在浙﹐命太監李繼周奉密札召之。

三月甲申朔﹐僞太子至﹐寓錦衣衛都督馮可宗家。徧傳朝官識認﹐各冠帶攜朝服往。其人南面坐。大學士王鐸指原任講官方拱幹問曰「此何人」﹖曰「方先生」。講官劉正宗趨上﹐不識也。拱幹問講讀先後﹐曰「忘之」﹔問書仿字句﹐曰「忘之」。給事中戴英問﹕「先帝親審吳昌時於廷東宮立何地」﹖曰「誰爲吳昌時」﹖英乃直詰之曰「汝是詐冒﹔以實告﹐當救汝」﹗其人卽跪求救。命授紙筆﹐供稱﹕「髙陽人王之明﹐駙馬王昺侄孫。家破﹐南奔﹐遇髙夢箕家人穆虎﹐教我冒詐東宮」。鐸等回奏。次日﹐劉正宗﹑戴英等奏言「王之明冒稱太子﹐非稚年所能辦﹐必有大姦挾爲奇貨﹐請敕法司根究」﹗中允李景濂言「太子的系假冒」。禦史陳以瑞言「愚民觀聽易惑﹐以爲諸臣有意傾先帝之子」。上命將王之明好生護養﹐勿驟加刑﹐俟正告天下﹐愚夫愚婦皆已明白﹐然後申法。集文武百官及紳衿耆老於午門外鞫問髙夢箕﹑穆虎﹐具服如王之明言﹔下之明刑部獄。左良玉﹑黃得功﹑劉良佐及湖撫何騰蛟﹑江督袁繼咸皆奏言「太子是眞」。諭法司錄供指示之。

殺故妃童氏。上爲郡王時﹐娶妃黃氏卒。及爲世子﹐娶妃李氏﹔以洛陽陷﹐遇害。童氏﹐周府宮人﹐逃亂至尉氏縣﹐依上於旅邸﹐生一子已六歲。上南奔﹐各不相顧。太妃與童氏亦各逃散。太妃自河南來﹐陳潛夫奏妃尙在﹔上不召。至是﹐自越其傑所詣宮﹐弗納。劉良佐言「童氏非假冒」。馬士英言「苟非至情所關﹐豈敢自詣﹖宜迎入宮。密諭河南撫按﹐護送皇子來京」。不聽。下童氏錦衣衛獄。獄中細書相遇月日﹐及離別情事甚悉﹐付掌衛馮可宗呈覽﹔棄不視。可宗辭審﹐上命屈尙忠嚴刑拷掠﹐斃之獄中。

炎武按﹕髙陽人王之明冒稱東宮﹐與湖人成方遂稱衛太子﹑邯鄲人王昌稱成帝子子輿﹑妖僧大悲稱定王﹐前後相同。不知者﹐以上無道﹐疑其傾先帝血胤。馬士英言「太子幸脫虎口﹐不卽到官說明﹐卻走紹興﹔一可疑。太子資稟厚重﹐此人機變百出﹔二可疑。公主見在周奎家﹐乃云已死﹔三可疑」。語頗透徹﹐不以人廢言也。童氏與上邂逅生子﹐蹤迹甚明﹐上昧心反以爲假。王之明實系假冒﹐道路籍籍﹐反以爲眞。夫不認妃可﹐殺之不可﹔認太子可﹐認之而以姦人冒國姓﹑永國統﹐其可乎﹖

加湖督何騰蛟兵部右侍郎﹐總督川湖雲貴廣西軍務﹔楊鶚回部管事。科臣吳適言「鶚與左良玉相得﹐共矢夾輔﹐酌定營制﹑經理屯田﹐已有端緒。一旦撤回﹐恐楚事遂不可爲﹐且彊敵在前﹐屢易大帥﹐軍法所忌」。疏入﹐不省。

虜入考城﹐破歸徳﹑睢州﹐巡按禦史淩駟死之。進逼江北﹐直下徐﹑穎﹔總兵李成棟南遁。

夏四月癸丑朔﹐左良玉南下﹐聲言討馬士英﹔又沿途傳檄﹑張榜﹐稱奉太子密旨﹐率師赴援。士英調黃得功﹑劉良佐離汛﹔遣劉孔昭﹑阮大鋮﹑方國安﹑朱大典同禦之。進大典兵部尙書﹑國安掛鎭南將軍印。劉澤淸托名勤王﹐率兵大掠而南。史可法疏言「良玉原不敢與君父爲難﹐若虜一至﹐宗社可虞﹐不知士英何以朦蔽至此」﹗不省。

時以選妃爲急﹐徧選不中﹔惟太監田壯國在杭州選陳氏﹑王氏﹑李氏三人﹐命入元暉殿。

從逆光時亨﹑周鐘伏誅。並殺原任武徳僉事雷演祚﹑禮部主事周鑣﹔二人與阮大鋮有隙﹐故借從逆殺之。

是月二十二日甲戌﹐虜渡淮。上召諸臣入問方略﹐諸臣皆請備淮陽。上曰「左良玉原非反叛﹐淮陽宜守﹐不宜撤江防兵」。馬士英厲聲曰「吾君臣寧死於虜﹐不死於左良玉手」﹗上默然。

丙子﹐虜至揚州﹐攻新城。丁丑﹐城陷﹐屠殺甚慘。史可法拔劍自刎。兵部職方司員外郎上海何剛﹑庶吉士崇徳吳爾塤﹑監守鈔關長洲盧渭﹑分守西門昆山歸昭﹑揚州知府濟寧任民育﹑同知遼東曲從直﹑鄞縣王纘爵﹑原任江都知縣鄞縣周志畏﹑新任知縣新諭羅伏龍﹑兩淮鹽運使臨海楊振熙﹑監餉知縣余姚吳道正﹑江都縣丞孝王志端﹑諸生髙孝纘﹑王土琇﹑王纘﹑王續﹑王績﹑醫人陳天拔﹑畫士陸楡﹑武生戴之蕃﹑義勇張有徳﹑市民馮應昌﹐皆死之。原任兵部尙書張伯鯨被執﹐自刎死。

炎武按﹕史閣部督師江北﹐開府維揚﹐矢志報效。經營伊始﹐又當嗣主淫昏﹐耽於酒色﹐權姦執國﹐命大帥﹐擅兵威。諫則不行﹐言則不聽﹐茫茫宇宙﹐無可爲之事。計惟收羅豪傑﹐訓練軍馬﹐激勸屬吏﹐拊循商民﹐布衣疏食﹐與士卒同勞苦。職分已盡﹐心血已竭﹐公以一死殉國﹐同事諸君子以一死殉公。嗚呼﹗烈矣﹗

上召羣臣問遷都計。禮部尙書錢謙益﹑工科給事中吳希哲等力言不可﹐乃止。

左良玉病死﹐其子夢庚至采石﹐爲黃得功所敗﹐引還。捷聞﹐封得功靖國公。加阮大鋮﹑朱大典太子太保。

五月壬午朔﹐五日丙戌﹐百官賀節﹐上不視朝。八日己丑夜﹐虜軍乘筏張燈向鎭江﹔而別由老鸛河渡。庚寅﹐開閘放舟﹐蔽江而南。鄭鴻逵﹑鄭彩棄鎭江東遁。辛卯﹐大內演戲﹐上與太監韓贊周﹑屈尙忠﹑田成等雜坐酣飲。是夜二鼓﹐開聚寶門出奔。黎明﹐馬士英率黔兵奉太后奔浙。宮女四竄﹐百官逃散。市民出王之明於獄﹐卽位武英殿呼萬歲﹐行四拜禮。

乙未﹐虜薄城下﹐忻城伯趙之龍出迎﹐豫酋卽封之龍興國公。

丁酉﹐豫酋受漢官朝謁。劉良佐請擒上贖罪。時上至太平府﹐百姓閉城不納﹐回走蕪湖。總兵黃斌卿已遁﹐匿中軍翁之琪舟中。良佐追及﹐且傳豫酋令召黃得功。得功單騎馳出﹐大罵良佐﹐伏弩中其喉﹐得功嘆曰「我無能爲矣」﹗乃自刎。良佐扶上去。之琪投江死。

附南都失守前後死難諸臣

刑部尙書髙倬﹑中書舍人陳爊及其子舉人陳伯兪﹑欽天監絜壺正上海陳於階﹑戶部郎中漢陽劉成治﹑戶部主事華亭吳佳胤﹑國子監生徽州吳可箕﹑武舉江寧黃金璽﹐皆自縊死。

禮部主事新城王端伯以不屈死。

中書舍人無錫龔廷祥赴秦淮河死。

貴池諸生吳應箕﹑常熟諸生徐守質﹑常州諸生張龍文﹑吳福之﹑徐安遠皆以起兵死。

徽州鄕紳金聲被執不屈死。義旅陳有功﹑余元宣﹑吳國楨﹑萬會﹑韋武韜﹑曹之玙皆戰死。

嘉定原任通政使侯峒曾及其子諸生玄演﹑玄潔﹑進士黃淳耀及其兄淵耀﹑舉人龔用圖﹑張錫胤﹐昆山貢生朱集璜皆以抗節死。昆山諸生陶琰自刎死。

故將王公楊年七十﹐戰死。原任狼山總兵官王佐才闔門被殺。

長洲諸生顧所受﹑原任少詹事徐沂﹑松江原任禮部主事夏允彜﹑原任兵科給事中陳子龍﹐皆投水死。

諸生夏完淳﹝允彜子﹞年十八﹐被刑死。貢生夏之仇﹝允彜兄﹞自縊死。原任中書舍人李待問﹑原任博羅知縣章簡﹑華亭教諭睦明永﹐皆以城陷死。

虜犯江陰﹐凡圍攻三月﹐城陷。典史陳明遇﹑原任典史閻應元﹑鄕紳戚勛皆闔門自焚死。

虜下嘉湖﹐原任吏部郎中錢棟戰死。原任吏部尙書徐石麒自縊﹔其僕祖敏﹑徐錦從死焉。石麒字寶摩﹐嘉興人﹐天啟二年進士。死時年六十八歲。

左懋第在北﹐聞南京失守﹐椎心痛哭。其從弟懋泰先降虜﹐爲吏部員外郎。至是來見勸降。懋第曰「此非我弟」﹐叱之出。閱六月十二日與從行兵部司務陳用極﹑遊擊王一斌﹑都司張良佐﹑劉統﹑王廷佐俱被殺。懋第萊陽人﹐崇禎四年進士﹐授韓城知縣﹐有異政。遭父喪﹐三年不入內寢。事母盡孝。考選戶科給事中。每敷陳時政﹐上皆佳納。南都立爲應天巡撫。

江浙旣失﹐豫酋遂以上及王之明北去。

●明季三朝野史卷之三

昆山顧炎武亭林氏編輯

思文紀略

帝諱聿鍵﹐初封南陽王﹐襲祖端王爵。崇禎九年﹐京師戒嚴﹐倡義勤王﹐以擅自出境治罪﹐錮髙墻。宏光卽位﹐赦出。南京失守﹐王卽位於福州。丙戌八月出奔﹐沒於汀﹐在位一年。

宏光元年乙酉夏五月﹐虜兵渡江﹐鎭江總兵官鄭宏逵﹑鄭彩撤師回閩﹐時潞王在浙﹐唐王亦至﹐會於杭州。唐王勸潞王監國﹐不聽。鴻逵遂奉唐王至福州﹐與福建巡撫張肯堂﹑巡按吳春枝﹑南安伯鄭芝龍﹑原任禮部尙書黃道周等會議。道周請上監國。鴻逵曰「不正位號﹐無以杜後起者」。遂定議。閏六月十五日﹐奉上卽位於福州﹐以布政司署爲行宮。是月嘉湖失陷﹐虜至杭州﹐浙江巡撫張秉貞以潞王出降。錢塘知縣昆山顧咸建被殺﹐懸首城上﹐暑月一蠅不集﹐顏色如生。臨安知縣達州唐自彩﹑原任邵武府同知錢塘王道焜﹑原任行人陸培﹑海寧舉人祝淵﹑周宗彜及其弟啟琦﹑進士兪元良﹐皆死之。

虜遣僞官招撫浙東。原任左都禦史山陰劉宗周絕食二十三日死。宗周字起東﹐萬曆二十九年進士﹐死時年六十八﹐學者稱念臺先生。原任蘇松巡撫山陰祁彪佳赴池水死。彪佳字宏吉﹐天啟二年進士﹐死時年四十四。原任大學士髙宏圖寓紹興﹐絕食死。會稽諸生王毓蓍受業劉宗周之門。杭州失守﹐宗周絕食未死﹔毓蓍上書云「今日死猶爲漧淨土﹐願先生早自決﹐毋爲王炎午所弔」。乃召故交歡飲﹐令伶人奏樂﹐酒罷﹐攜燈出門﹐投柳橋下死﹔鄕人私謚正義先生。同邑諸生潘集﹐懷石自沈渡東橋下死。山陰人周卜年赴海死。同邑醫人倪文徵﹐坐缸中﹐上覆一缸﹐命人掩土而死。鄞縣諸生趙景麟哭於文廟﹐赴泮池死。

秋七月朔﹐攺元隆武﹐以福州爲天興府。以張肯堂爲吏部尙書﹐李長倩爲戶部尙書﹐曹學佺爲禮部尙書﹐吳春枝爲兵部尙書﹐周應期爲刑部尙書﹐鄭瑄爲工部尙書﹐馬思理爲通政使﹐鄭廣英爲錦衣衛都督。

以天興﹑建寧﹑延平﹑興化四府爲上游﹐汀州﹑邵武﹑漳州﹑泉州四府爲下游﹐各設撫按。

封鄭芝龍﹑鄭鴻逵爲侯﹐鄭芝豹﹑鄭彩爲伯。芝龍﹐泉州人﹐弟芝虎勇冠軍﹐以徵劉香老沒於海。次鴻逵﹐次芝豹。

起蔣徳璟﹑黃景昉﹑黃道周﹑蘇觀生﹑陳洪謐﹑何楷﹑林欲楫﹑朱繼祚﹑黃鳴俊﹑曾櫻﹑何吾騶﹑郭維經﹑葉廷桂等﹐以次至﹐皆爲大學士。王應熊﹑楊廷麟﹑姜曰廣﹑吳甡﹑髙宏圖﹑鄭三俊等𨿽不能至﹐亦列其名。

上尙文學﹑博通經史﹐手艸文檄﹐下筆敏妙。批答章奏﹐皆自爲之。

大學士黃道周﹐以國勢衰微﹐政歸鄭氏。大帥恃恩觀望﹐不肯出關募兵﹐請自往江西聯結忠義﹐以圖恢復。優詔答之。是月道周啟行﹐僅賫一月糧。所至安撫遺黎﹐遠近景從﹐得義旅九千餘人﹐由廣信出衢州。

八月﹐廣西靖江王亨嘉自稱監國﹐不受上詔令﹔以徵蠻將軍楊國威爲大帥﹐據桂林﹑廣西。新任巡撫瞿式耜蒞梧州﹐卽移書總督丁魁楚﹐使爲備。魁楚檄思恩參將陳邦傅防梧。亨嘉親率兵至﹐執式耜﹐命易朝服見﹐不從。脇以兵﹐不爲動。遂奪其敕印﹐先以小艇載式耜回桂林。魁楚遣將趙千駟﹑嚴遵詰﹑馬吉翔及陳邦傅等邀擊亨嘉﹐敗之。式耜在城﹐陰結國威部將焦璉。守城皆璉兵﹐官軍至城下﹐陳邦傅縋而入﹐擒亨嘉﹑國威械送福州﹐斬於市。論功封魁楚平粵伯﹐加式耜兵部右侍郎﹑兼都察院右副都禦史。

上遣兵科給事中劉中藻頒詔浙東。先是魯王避難臺州﹐張國維﹑方逢年﹑熊汝霖﹑孫嘉績﹑鄭遵謙﹑柯夏卿﹑宋之普﹑陳函輝共謀立王﹐朱大典亦上表勸進﹐遂定議迎王於臺。六月朔﹐監國駐紹興府﹐以方逢年﹑張國維﹑宋之普﹑朱大典皆爲大學士。國維督師江上。封方國安荊國公﹐張鵬翼永丰伯﹐鄭遵謙義興伯﹐王之仁武寧伯。起禦史陳潛夫太僕寺少卿﹐監各鎭兵馬。會閩中頒詔至﹐魯王不悅﹐欲還臺州。國維上疏於上﹐言「國當大變﹐凡爲髙皇帝子孫﹐皆宜同心並力﹐共復國仇。功成之後﹐監國退守藩服﹐禮制昭然。若以倫序﹐叔侄定分﹐在今日原未假易。且浙東人心渙散﹐鳩集爲勞。一旦南拜正朔﹐鞭長不及﹐猝然有變﹐唇亡齒寒﹐莫可追。臣老矣﹗豈敢朝秦暮楚﹐有所左右於其間哉」﹗熊汝霖等皆曰「吾知奉吾君而已」﹗遂不受詔。

江西被兵﹐巡撫曠昭棄城走。南昌﹑瑞州﹑臨江皆陷。昭至萬安﹐副將白之裔叛﹐引兵入城﹐知縣梁於涘被執﹐不屈﹐死之。於涘字飲光﹐江都人﹐崇禎十六年進士。袁州府同知攝府事李時興﹐竭力守城。守將蒲纓戰敗﹐湖廣援將黃朝宣五營兵噪而歸。時興知事不可爲﹐自縊於萍鄕官舍。時興﹐福淸舉人。廣信府同知朝甲桂蒞任﹐袁州吉安已失﹐廣信孤危﹐效死不去。城陷﹐被執﹔不屈﹐死之。甲桂字秋卿﹐昆山人﹐崇禎十三年進士。臨川鄕官曾亨應﹐見南昌破﹐江西郡縣皆陷﹐與友人艾南英﹑揭重熙謀帥眾拒守。會永寧王慈炎招連子峒兵收復建昌﹑撫州﹐亨應起兵與相犄角。俄而虜至﹐部下士死者三百餘人。亨應被執﹐並執其長子筠。亨應顧謂筠曰「勉之﹗毋自負」。筠曰「諾」。於是父子同死。亨應弟和應曰「吾不死﹐何以見吾兄於地下」﹖急奉其父原任廣東左布政使棟﹐避之肇慶﹐乃赴井死。棟弟栻﹐爲蒲圻知縣﹐益爲貴州僉事﹐皆死難。

人稱曾氏一門五節。亨應字子嘉﹐崇禎七年進士﹐原任吏部文選司主事。江西按察司副使分巡建昌道王養正﹐與布政使夏萬亨﹑建昌知府王域﹑推官劉允浩﹑南昌推官史夏隆﹑奉益王起兵守建昌。叛兵內應﹐城陷。王走免。養正﹑萬亨﹑域﹑允浩﹑夏隆﹐皆被執。過南康﹐士民以養正前爲南康守﹐有恩﹐奔走號泣﹐請貸其死﹐不許。械至武昌﹐諭降﹕不屈﹐同日死之。養正字聖功﹐泗州人﹐崇禎元年進士。妻張氏﹐聞難絕食九日死。萬亨字符禮﹐昆山舉人﹐妻顧氏﹑媳陸氏﹑一孫﹑一孫女皆赴井死﹐僕婢從死者十餘人。域字符壽﹐華亭舉人﹐爲工部主事﹐榷稅蕪湖。都城陷﹐諸關差各攜稅銀遁去。域嘆曰「君父遭非常之變﹐爲君子者反以爲利乎」﹖悉歸之南京戶部。其操守如此。允浩掖縣人﹐夏隆宜興人﹐皆崇禎十六年進士﹝以上殉難諸臣事在乙酉年八月﹞。

馬士英欲謁魯王。張國維首論士英誤國十大罪。原任九江僉事王思任亦上書太后﹐請斬士英。又遺士英書﹐言「閣下誤國至此﹐無以自解。莫如明水一盂﹐自刎以謝天下。如或逍遙湖上﹐效賈似道故轍﹐千古笑齒已經冷絕。再不然如伯嚭渡江。吾越乃報仇雪恥之國﹐非藏垢納污之區也」﹗士英遂不敢入。

鄭芝龍遣給事中楊應奇入粵督餉﹐參遲誤官數十員﹐提問亦不至。芝龍又令各官捐助﹐又紳助﹑大戶助﹐又預徵次年錢糧﹐又大鬻官爵﹐倡﹑優﹑僕﹑隸盡列冠裳﹐拜謁官府﹐鞭打裏鄰。晉江令金允浩聽訟﹐兩造皆稱職官﹐挺立而語﹐互毆於庭﹐不可制。

小民受害﹐跂望虜至﹐爲之謠曰「淸行如蟹﹐何遲其來」﹗

冬十月﹐故妃曾氏至。初﹐上孤身南來﹐鄭鴻逵獻美女十二人﹐備後宮。至是﹐迎後至。後賢而知書﹐上敬重之。

上未有子﹐鄭芝龍有子森賜國姓﹐攺名成功﹐日侍左右。上意有所向﹐成功輒知之﹐以告其父﹐廷臣無敢異同者。何楷﹑劉中藻皆以杵芝龍去。

十二月﹐閣臣黃道周至婺源﹐遇虜兵﹐戰敗被執﹐一軍皆歿。執至江寧﹐虜內院洪承疇上疏﹐言「道周淸節﹐夙學負有重望﹐請貸其死」。不允。臨刑過東華門﹐坐不起﹐曰「此與髙皇帝寢陵近﹐可死矣」。監刑者從之。其幕下士中書賴雍﹑蔡紹謹﹐兵部主事趙士超等皆死。道周字幼元﹐漳浦人﹐天啟二年進士。精天文﹑歷﹑數﹑皇極諸書﹐所著三易洞詮﹑革蒙新書﹐學者窮年不能通其說﹐其後﹐家人於笥中得一小冊﹐乃道周自推終於丙戌年﹐年六十有二。明季人物惟劉宗周﹑黃道周爲士林儀表云。按﹕洪賊以道周同鄕﹐遣人申意。道周罵曰「洪承疇死久矣﹗松山之敗﹐先帝痛其死﹐賜祭九壇﹐親自哭臨﹐備極卹典。此必無賴小人冒名耳」﹗洪賊聞之﹐且爲上疏申救﹐可謂賢矣。

巡撫南贛劉同升卒於軍。同升字晉卿﹐吉水人﹐祭酒應秋之子﹐崇禎十年丁丑狀元﹐烈皇帝問年幾何﹖對曰「臣年五十一﹐老矣﹗恐無以報聖恩」。帝曰「爾尙似少年﹐勉之」﹗以論楊嗣昌﹐謫福建按察司知事。南都立﹐召用不起。隆武以同升爲詹事兼兵部左侍郎﹐巡撫南贛﹐拮據勞瘁﹐於十二月十日卒於贛州﹐贈東閣大學士﹐謚文忠。

隆武元年丙戌春正月﹐邵武人訛言寇至﹐知縣吳士煒﹑推官朱健並出奔。建陽知縣施鐻坐貪墨﹐有旨逮問﹐皆論死。大學士曾纓以爲罪不至死﹐力爭之。上不能用其言﹐而心嘉其忠直﹐以覃恩進太子太保。

芝龍知上欲出師﹐乃命鄭鴻逵爲大元帥出浙東﹐鄭彩爲副元帥出江西。上築壇﹐行推轂禮。旣出關﹐疏稱候餉﹐頻檄催之﹐逾關四﹑五百里而還。

大學士蔣徳璟引疾去。戶部尙書李長倩以憂憤卒。

二月﹐上下令親徵。楚撫何騰蛟﹑江西鄕紳楊廷麟﹐各奉表迎駕。芝龍不聽﹐駐蹕延平﹐以兵部尙書吳春枝畱守。

吳炳自江右至﹐命爲布政使充提調官。翰林院編修劉以修﹐充主考官﹐取中舉人葉瓚等一百名。

時虜招撫江南者爲內院洪承疇﹐招撫福建者爲禦史黃熙胤﹐皆晉江人。芝龍密遣使通款﹔上不知也。會都督陳謙奉魯王使命﹐偕行人林垐至關﹐趑趄未敢入。芝龍與謙有舊﹐以書招之﹐乃入陛見。啟函﹐稱皇叔﹐不稱陛下。上怒﹐下謙於獄。芝龍疏救不聽。謙﹐武進人﹐乙酉春﹐賫宏光詔﹐討芝龍爲南安伯。比讀券﹐誤書安南﹐芝龍不悅。

謙曰「安南則兼兩廣﹐南安僅一郡耳。請畱券﹐而易詔﹐更進伯爲侯」。芝龍大喜﹐厚贈而別。半途而南京陷﹐詔未易也。有陳邦■﹝艸已﹞者﹐鎭江人﹐以召對中旨﹐擢監察禦史﹐實出芝龍門下﹐蒙信任﹐密奏曰「陳謙爲魯王心腹﹐與芝龍至交﹔不急除﹐恐有內患」上卽命誅謙。或以告芝龍﹐芝龍曰「刑人於市﹐必經吾門﹐吾且命停刑﹐願以吾官職贖謙罪﹐當不死」。夜半﹐內傳別移謙斬之。芝龍奔赴﹐伏屍﹐哭極哀。出千金營葬﹐爲文祭謙﹐有「我𨿽不殺伯仁﹐伯仁由我而死」之語。流連悲涕﹐遂懷去志。因揚言海寇入犯﹐須往備禦﹐拜疏卽行。芝龍旣去﹐守關將施福盡撤兵還安平﹐仙霞嶺二百餘里﹐空無一人。

三月朔﹐虜開壩﹐驅船入江。王之仁統水師﹐從江心襲戰﹐卻之。

魯王遣使柯夏卿﹑曹惟才來聘。上加夏卿兵部尙書﹐惟才光祿寺卿。手書報王曰「吾無子﹐王爲皇太侄﹐同心戮力﹐共拜孝陵。吾有天下﹐終致於王。取浙東所用職官﹐盡列朝籍﹐無分彼此」。又遣都禦史陸淸源賫銀千萬兩﹐犒勞浙東軍士。至江上﹐方國安縱兵﹐盡奪其餉﹐殺淸源﹐且出檄文數上罪。張國維嘆曰「曲在我矣」﹗

夏四月﹐虜屯江上﹐以大炮擊南營﹐碎方兵廚竈﹝時有鄭兵﹑方兵之號﹞。國安曰「此天奪吾食也」﹗

五月﹐方國安拔營還紹興﹐偪魯王南行﹐江上諸軍俱散﹐鄭遵謙攜家入海﹐惟王之仁獨畱。張國維議抽兵分守﹔之仁曰「虜兵數十萬﹐倏然而渡﹐孤軍何以迎敵﹖吾惟有一死耳﹗公自爲計」。國維乃追扈監國﹐行至黃石巖﹐方國安已斷所過橋﹔不得追。禮部尙書余煌盡放城中士民出走﹔正衣冠﹐赴水死。

六月朔﹐虜渡江﹐至紹興﹐原任山西僉事鄭之尹﹑兵部侍郎陳函輝﹑禮部侍郎王思任﹑通政使吳存魯﹑大理寺少卿兼禦史陳潛夫﹑兵部主事葉汝蘅﹑髙岱﹐皆死之。岱子諸生朗﹐聞矱發令﹐投海死。葉汝蘅﹑髙岱﹐皆會稽人。

方國安﹑馬士英知紹興失守﹐議獻魯王以降﹐使人守之。會守者病﹐魯王得脫﹐浮海入舟山。

傳命張國維相機恢復。國維過東陽招兵﹐聞義烏破﹔眾勸國維且避﹐圖再舉。國維曰「誤天下者文山﹑疊山也﹐一死而已」﹗國維東陽人﹐天啟二年進士﹐崇禎朝兵部尙書﹐以破賊功﹐加太子太保。魯王監國﹐進少傅﹐武英殿大學士。死時年五十有二。

王之仁以舟載其妻子及兩子婦﹑幼女﹑諸孫沈於蛟門下﹐獨往見洪承疇﹐自稱﹕「仁系本朝大帥﹐不肯沒身波濤﹐今來投見﹐要死得明白」。承疇接以禮﹐命薙發﹐不從﹐斬於市。

虜兵至金華﹐督師閣部朱大典城守甚堅。用紅衣大炮擊城﹐破之。大典闔門自焚死。大典字延之﹐金華人﹐萬曆四十四年進士﹐崇禎四年爲山東巡撫﹐討李九成﹑孔有徳有功﹐進兵部右侍郎﹐總督漕運兼巡撫廬鳳﹑淮陽。宏光立﹐進兵部尙書﹐總督上江軍務。隆武立﹐進大學士﹑督師浙東。

虜兵至衢州﹐永丰伯張鵬翼拒守﹐部將秦登科等獻城。鵬翼及樂安王﹑楚王﹑晉平王皆被殺。巡按金衢二府﹑兼督學政吳江﹑王景亮﹐知府安福﹑伍經正﹐推官江陵﹑鄭巖忠﹐署江山知縣宣城方召皆死之。

馬士英遁入臺州山寺爲僧﹐搜獲之。阮大鋮﹑方逢年﹑方國安皆薙發降。北來軍馬從容過嶺﹐無一兵守關者。

秋七月﹐上視朝﹔羣臣將退﹐命內侍出一篋﹐置殿前﹐諭羣臣曰「吾初無利天下之心﹐賴諸卿擁戴﹐越在海隅﹐布袍疏食﹐曉夜焦勞﹐有何人君之樂﹖止是上爲祖宗﹐下爲百姓﹐惟恐負卿等立君之意。昨關上主事﹐搜得閩中出關迎降書二百餘封﹐今俱在此﹐吾不欲知其姓名。著錦衣衛官檢明封數對眾焚之﹐卿等宜無負初衷也」﹗上長身﹑丰頤﹐無須。性儉朴﹐傷國家多難﹐敕斷酒肉﹐衣大布衣。鄭氏獻美女﹐不欲卻﹐亦弗禦。後宮驅使惟老嫗數人﹐每出諭旨﹐辭气慷慨﹐舉朝感動。

八月﹐虜兵長驅直入﹐巡撫鄭爲虹駐浦城﹐縱士民出走﹐而自與兵科給事中黃大鵬等防守。城陷﹐百姓徳爲虹﹐擁之見虜帥﹐泣求保全。虜帥命跪﹐不聽。命薙發﹐爲虹曰「負國不忠﹐辱先不孝﹐死無分也」﹗明日復召見﹐責輸餉。爲虹曰「淸白吏何處得金」﹖百姓爭欲代輸﹐以贖其死。爲虹曰「民窮﹑財盡﹐決不可」﹗於是瞑目大罵﹐遂見殺。其僕陳龍從死。大鵬及都督陳祖烈﹑都司張翔鸞﹑千戶張萬明﹐同日死之。爲虹字天玉﹐江都人﹐崇禎十六年進士。死時年二十五﹐百姓爲之立祠。大鵬字文若﹐建陽人﹐崇禎十三年進士。

上自芝龍去後﹐決意幸贛。是月二十一日啟行﹐猶載書萬餘卷以從。抵順昌﹐聞追兵且至﹐騎而奔﹐大臣從行者何吾騶﹑郭維經﹑朱繼祚﹑黃鳴俊四人。已而吾騶﹑維經逸去。虜兵至順昌﹐搜龍杠﹐得馬士英﹑阮大鋮﹑方國安﹑方逢年連名請駕出關﹑臣等爲內應疏﹐按其出疏月日在已降後。時大鋮方遊山﹐自投崖下死﹐仍戮屍。士英﹑國安﹑逢年皆斬。兵至延平﹐知府王士和﹐召父老語之曰「吾受上知眷﹐𨿽一月郡守﹐義與此城存亡。爾等可速出城﹐勿使數萬生靈同歸於盡」。父老泣拜而去﹐士和自縊死。士和字萬育﹐金溪人﹐崇禎朝舉人。

駕至汀州﹐虜追及之﹐上被執﹐並執曹后﹐送福州﹐遇害於市。朱繼祚﹐勒致仕﹔黃鳴俊﹐授五品官﹐以疾辭免。禮部尙書曹學佺﹑通政使馬思理死之。侯官貢生元綸不食死。閩縣市民趙卯﹐拜辭父母﹐自縊死。從駕給事中熊緯﹐於帝後被執時﹐抗節不屈﹐殺於行宮。從駕總兵官胡上琛﹐自汀奔回福州﹔謂其家人曰「吾世臣也﹐不可苟活」﹐服毒死。緯字文江﹐南昌人﹐崇禎十六年進士。上琛字席公﹐世爲福州右衛指揮使﹐有文武才。

九月﹐虜入泉州﹐原任大學士蔣徳璟死之。原任南京戶部主事郭符甲﹐舉兵山中﹐謀恢復﹔戰歿﹐屍七日如生﹐鄕人義而葬之。符甲晉江人﹐崇禎十六年進士。

虜至汀州。

冬十月﹐虜至漳州。鄭芝豹自泉州奔安平﹝鎭名﹐芝龍築城以居﹞。時芝龍保安平﹐軍容赫然﹐戰艦齊備﹐炮聲不絕。外示威武﹐而內已通款。又撤守關兵﹐不以一矢相加遺。自恃有大功﹐意在要挾虜帥。貝勒聞泉州鄕紳郭必昌與芝龍善﹐使召之﹐且曰「今鑄閩粵總督印﹐以待將軍」﹐芝龍大喜﹐劫其眾出降。諸將力諫﹐其子成功及弟﹑侄皆痛哭﹐勸芝龍入海﹐曰「魚不可脫於淵」。不聽。遂奉表降。

是月初四日﹐虜破贛州。督師閣部楊廷麟﹑兵部尙書萬元吉﹐皆赴水死。廷麟字伯祥﹐淸江人﹐崇禎四年進士。乙酉六月﹐江西省九江﹑南康﹑饒州﹑南昌﹑瑞州﹑袁州﹑臨江皆陷﹐廷麟奔贛﹐乞援於巡撫李永茂﹐將圖恢復。旣而建昌﹑吉安亦陷。八月﹐隆武手詔﹔加廷鱗兵部右侍郎。與劉同升共謀舉事﹐復吉安﹑臨江﹐進廷麟兵部尙書﹑兼東閣大學士﹐命開府南贛。丙戌秋﹐水師諸營及四方援軍悉潰﹔圍久﹑絕糧﹐至是死難﹐城被屠。元吉字吉人﹐南昌人﹐天啟五年進士。崇禎時﹐監楊嗣昌軍﹔宏光立﹐爲太僕寺少卿﹐視師江北﹔隆武立﹐代劉同升巡撫南贛。丙戌五月﹐進兵部尙書﹐與廷麟同守贛州﹐禁婦女出城。城破﹐部將欲擁元吉去﹐元吉嘆曰「爲我謝贛人﹐使合城塗炭者﹐我也﹗我安得獨生」﹖遂赴水死。

兵科給事中楊文薦奉命往湖南﹐過贛﹐見時事危急﹐自任守禦﹐城中賴之。會汀州報上遇難﹐人情洶懼。又贛州被圍久﹐力不支。虜由小南門登城上發炮﹐炮炸﹐城遂陷。文薦被執﹐絕食死。文薦字幼於﹐京山進士﹐萬元吉門人。

吏﹑兵二部尙書兼都察院右副都禦史﹑總理湖廣﹑江西﹑廣東﹑浙江﹑福建軍務郭維經﹑監察禦史﹑巡撫廣東姚奇胤率師援贛﹐城陷﹐死之。維經字六修﹐龍泉人﹐天啟五年進士。奇胤字有僕﹐錢塘進士。太常寺卿管贛南兵備副使彭期生﹐坐矢石間未嘗安寢﹐城陷﹔自縊死。期生字觀我﹐海鹽人﹐萬曆四十四年進士。同時死者﹐職方司主事周瑚﹑參將陳烈﹐皆罵不絕口﹐磔死。通判王明汲﹑翰林編修兼兵科給事中萬發祥﹑吏部主事龔棻﹐戶部主事林琦﹑工部主事王其宏﹑黎遂球﹑柳昂霄﹑魯嗣宗﹑錢謙亨﹑中書舍人袁從諤﹑劉孟鍧﹑劉應泗﹐推官攝知府事吳國球﹐監紀通判郭寧登﹐臨江推官胡縝﹑贛縣知縣林逢春﹑總兵官劉天駟﹑副將王起龍﹑兵部主事於斯昌皆以不屈死。鄕紳盧觀象驅其家男婦大小皆入水﹐乃自沈。舉人劉曰佺全家同日死。

炎武按﹕文山﹑疊山皆起兵江西﹐忠義激發﹐君子稱之。廷麟﹐以皇太子講官直經筵﹐每奏對﹐帝爲之攺容。因張若琪﹑沈迅﹑朱充類讒構百端﹐貶秩﹑謫外﹐稍遷職方主事﹐未究其用。

迨夫兩都並陷﹐號召興復﹐踰年而敗﹐歷事諸君﹐誓與公同死﹐無一苟存者。江右人物﹐敻乎其不尙矣﹗

先是攝撫州府事髙蜚聲﹐先遣人賫印赴行在。城陷﹐死之。上聞之﹐悲悼﹐贈江西按察司僉事。蜚聲字允正﹐長樂舉人。

新城知縣李翔有才略﹔擒斬巨寇黃東來﹐百姓徳之。城陷﹐手殺十餘人﹐被執不屈而死。上贈翔光祿寺少卿﹐謚忠壯。鄕紳徐伯昌佐翔守城﹐亦死。翔字翊公﹐邵武貢生。伯昌字於期﹐由舉人授兵部主事﹐攺禦史。

十一月﹐鄭芝龍至福州﹐朝見虜帥貝勒﹐握手言歡﹐折箭爲誓。痛飲三日﹔夜半忽拔營起﹐挾之北去。從者五百人﹐分隸各旗﹐不得相見。芝龍言「吾弟子素非馴良﹐今擁兵海上﹐脫有變柰何」﹖貝勒曰「此無與爾事﹔亦非吾慮所及也」﹗芝龍旣行﹐鄭鴻逵﹑鄭彩﹑鄭成功各率所部入海。

附南方臣民以不薙發死者

六合諸生馬純仁﹑金壇木工楊士鰲﹑瑞安諸生鄒欽堯﹑永嘉諸生鄒之琦皆投水死。

祁門舉人馬嘉﹑歙縣布衣方國煥﹑武進布衣歐敬竹﹑蘇叟錢士鳳﹑無錫諸生嚴紹英﹑常熟諸生徐懌﹝史傳作徐澳﹞﹑浦江諸生張君正﹑晉江舉人劉應星﹐皆自縊死。

靖江布衣翟士元﹑昆山布衣陸幼安﹐皆自刎死。

宜興諸生盧象同﹑蘇州舉人楊廷樞﹑無錫原任吏部員外郎華九誠﹑吳江布衣陳宗道﹑新城諸生楊應和﹑楊存久﹑宣城諸生麻三衡﹑福淸貢生林熙﹐皆被執死。常熟諸生項志寧﹑壽州諸生謝一魯﹑武進諸生董元哲﹐皆發憤痛死。

福淸舉人林說絕食死。

寧都失守﹐兵士過其地﹐人皆走匿。諸生劉泰兆峨冠大袖﹐當戶而立。兵士問爾何人﹖曰「我明朝諸生也」﹗問﹕「何以不薙發」﹖曰「薙發惟若輩可耳」﹗眾兵士攢刀砍之而死。

●明季三朝野史卷之四

昆山顧炎武亭林氏編輯

永曆紀略

帝諱由榔﹐桂王常瀛第四子﹐神宗孫也。初封永明王﹐隆武旣崩﹐立於廣東。在位十三年﹐崩於緬甸。

隆武元年丙戌八月﹐帝旣及於難﹐廣西巡撫瞿式耜﹑總督丁魁楚﹑兵部尙書呂大器﹑李永茂﹐會議立君。式耜首言「永明王賢﹐當立」。遂於冬十月十四日立王監國。神宗第五子常瀛﹐封桂王。天啟七年﹐就國於湖廣衡州府。崇禎十六年﹐獻賊陷衡州﹐王走廣西﹐世子及兩弟並遇害。桂王居梧州。王薨﹐永明王方在哀疚中。式耜過梧﹐謁王﹐見其姿表非常﹐心異之﹐迎王居肇慶。隆武凶問至﹐式耜倡議立永明。

以肇慶府署爲行宮。丁魁楚﹑呂大器並爲大學士。瞿式耜爲吏部右侍郎兼內閣學士﹐掌銓事。魁楚兼戎政﹐大器兼中樞﹐原任兵部尙書李永茂終制。

太監王坤趨上還梧州。

炎武按﹕王坤於崇禎朝﹐監餉宣府﹐頗作威福﹔禮部主事周鑣嘗論及之。坤又疏劾周延儒﹐延儒求去。左副都禦史王志道言「內官不宜侵輔臣」﹐帝切責志道﹐而放延儒歸。宏光立﹐坤自北而南﹐攺名肇基。命督催閩﹑浙金花銀兩﹐以髙宏圖力諫而止。後入閩﹐隆武不用。入粵﹐事永曆﹐使永曆播遷無寧宇者﹐坤啟之也﹗𨿽爲定蠻侯劉承胤所逐﹐而病根未除﹐仍入武崗行在。國勢至此﹐猶聽命於中璫﹐以踵敗亡之轍﹐可慨也夫﹗

福建舊相蘇觀生﹑何吾騶遁回廣東。觀生過三水﹐聞王監國﹐恥已不與議﹔遂不赴朝。會唐﹑鄧諸王﹐自閩航海至﹔廣鎭將林察迎之海上。觀生與何吾騶﹑布政使顧元鏡等迎隆武弟唐王聿■﹝金粵﹞入廣州城。十一月初五日﹐聿■﹝金粵﹞卽位﹐攺元紹武。

此中監國之詔未達﹐彼中登極之詔先頒。魁楚乃迎上﹐自梧還肇。於是月十八日﹐正位號﹐以明年丁亥﹐爲永曆元年。

遣兵科給事中彭耀往諭聿■﹝金粵﹞。蘇觀生殺耀﹐卽日發兵來伐。永曆遣兵部右侍郎林佳鼎出師﹐與廣州兵遇於三水﹐全軍覆沒。佳鼎及僉事夏四敷俱死。

以巡按禦史王化澄爲兵部右侍郎。

時司禮監王坤用事﹐銓政﹑軍務任意顚倒。吏科給事中劉鼒抗疏糾坤﹐忤旨﹐瞿式耜疏救乃免。

十二月﹐虜總兵官李成棟率輕騎直入廣州城﹐殺周王﹑益王﹑遼王。紹武方幸學﹐聞變﹐卽易服踰垣出﹐匿王應華家﹐俄縋城走﹐爲追騎所獲﹐自縊死。蘇觀生亦自縊﹐何吾騶﹑顧元鏡降。成棟遣將取南韶﹐親統兵向肇慶。瞿式耜請督師駐峽口。王坤趨上西行﹐式耜爭之﹐不聽﹐遂乘輕舟上西峽。

永曆元年丁亥春正月朔﹐上至梧州。時丁魁楚在岑溪﹐王化澄在潯州﹐從行者止式耜一人。

李成棟分兵克髙﹑雷﹑廉三州﹐遂入梧州。上出奔廣西。巡撫曹燁降。成棟遣將閻可義等取瓊州。

二月﹐上至桂林。以吳炳爲大學士﹐瞿式耜肅殿陛﹐飭守禦﹐請都焉。

丁魁楚屯兵岑溪﹐虜招之﹐不聽﹐乃水陸設伏﹐戰於藤江。魁楚中箭死。

李成棟旣定廣東﹐趨桂林。王坤請上幸楚。瞿式耜請暫駐全州﹐疏言「半年之內﹐三﹑四播遷﹐兵心民心無不惶惑。我進一步﹑人亦進一步﹐我去速一日﹑人來亦速一日。若去而不守﹐愚者亦知其拱手送虜矣﹗請以身畱桂」。乃命式耜畱守。

三月﹐李成棟兵至桂林。值焦璉自全州回﹐從數人﹐控弦﹑捉刀接戰﹐稍卻之。入城﹐復出戰﹐大破虜兵。桂林得全。

夏四月﹐劉承胤自武岡州入衛﹐分兵援桂林。進封安國公。承胤惡王坤﹐逐之﹐頗尊朝廷。俄而跋扈不可制﹐劫駕幸武岡﹐攺州爲奉天府﹐政事皆決焉。承胤所遣援桂林兵﹐與焦璉兵主客不和﹐相擊斗。李成棟乘機復犯桂。

五月﹐李成棟薄城下﹐營於文昌門。焦璉﹑白貴﹑白玉等開城出戰﹐馬之驥隔江發大炮﹐助其聲勢﹔虜兵大敗。乘勝追擊﹐殺數千人。虜兵又一路從栗木嶺來。之驥疾馳迎戰﹐追奔數十里﹐自是不復窺桂林。

上在武岡﹐河南賊曹志寧等﹐率所部來降。封志寧保昌侯。以何騰蛟爲總督﹐治衡州﹔褚胤錫爲巡撫﹐治長沙。

焦璉復陽朔﹑平樂。陳邦傅復潯州﹑梧州。粵勢粗定。

秋七月﹐虜陷長沙。由寶慶直趨武岡﹐上從間道奔靖州。大學士吳炳被執﹐不屈而死。劉承胤以城降﹐亦見殺。上自靖州奔柳州。

前兵部侍郎張家玉﹑兵科給事中陳邦彥﹑大學士陳子壯﹐起兵攻廣州﹐不克﹐皆死之。

九月﹐上在柳州。總督何騰蛟﹑南安侯郝永忠﹑宜章伯盧鼎﹐各以兵至﹐分汛防禦﹐行在以安。

冬十月﹐柳州叛將覃鳴琦﹐與守道龍之明構釁﹐相攻殺﹐上奔象州。

十一月﹐虜總督佟養和攻全州﹑瓘陽。何騰蛟督焦璉﹑郝永忠兵﹐盧鼎率滇帥趙印選﹑胡一淸分路出擊﹐大敗之﹐養和僅以身免。諸將連營而軍﹐亙二百里。

十二月﹐上自象州還桂林﹐以瞿式耜﹑嚴起恆爲大學士。

焦璉兵與郝永忠兵不和﹐璉走平樂﹐永忠走興安。

永曆二年戊子春三月﹐忽傳虜兵前驅至靈川﹐上欲出奔﹐瞿式耜力持不可﹐言「督師警報未至﹐無大恐。若播遷不已﹐國勢愈弱﹐兵气愈難振。民心皇皇﹐復何所依」﹗不聽。式耜又言「俟督師還﹐背城借一﹐勝敗未可知。若以走爲策﹐則何地不危」﹖反復數百言﹐泣下沾衣。嚴起垣曰「明日當議之」。甫夜半﹐上已行矣﹗時郝永忠自興安奔回﹐滇營自靈川至﹐縱兵大掠﹐四面放火﹐公私塗炭﹐式耜亦被劫入船﹐行二日始脫。

三月﹐虜偵知桂林兵變﹐乘虛來襲﹐直抵北門。瞿武耜守城﹐何騰蛟遣焦璉及楚鎭周金湯﹑熊北佐﹑滇鎭趙印選﹑胡一淸分道出戰﹐虜兵大敗﹐遂渡甘棠港遁去。

是月初十日﹐上至南寧﹐式耜報捷行在﹐賜「精忠貫日」金圖書一方。

夏四月朔﹐上在南寧﹐世子生。

五月﹐督師何騰蛟復全州。

六月﹐李成棟﹑金聲桓各上表投誠。成棟復具疏迎駕。式耜請還桂林。疏言「駕若東幸﹐軍中將帥謂朝廷樂新復之土﹐成棟亦有邀駕之嫌。號令旣遠﹐人心渙散﹐臣不能制也」﹗再疏﹐令檢討蔡之俊往迎。又疏﹐令給事中蒙正發往迎。上竟由梧州入肇慶﹐諸疏俱不報。金聲桓本寧南侯左良玉大帥﹐降虜﹐用爲江西提督。副將王體中兵最彊﹐聲桓忌之﹐與其部將王得仁用計殺體中﹐命得仁領其軍﹐駐建昌。得仁以私憤殺巡撫童禦史﹐遂發兵反正。聲桓稱豫國公﹐得仁稱建武侯。廣東提督李成棟﹐自負取粵大功﹐一旦佟養甲爲總督﹐受其節制﹐不平﹐亦懷異志。是年三月十七日黎明﹐成棟令其兵齊集教場﹐聲言索餉﹐欲爲變。成棟請總督出城撫輯。養甲至﹐眾兵呼噪﹐同時割辮。養甲自割辮﹐出榜安民﹐用永曆年號﹐傳檄各屬。廣西巡撫耿獻忠於梧州聞信﹐亦率所屬割辮投誠。

封李成棟惠國公﹐佟養甲襄平伯﹐其餘升賞有差。

秋八月﹐上至肇慶﹐成棟釋甲冑﹐肅冠裳﹐跪拜如禮。加繕府城﹐爲駐蹕之所。回疏﹐請召式耜還朝。使者三四至﹐式耜固辭﹔乞骸骨﹐不允。

金聲桓﹑王得仁以寧庶人起兵不攻贛州﹐卒貽後患﹐遂並力攻贛﹐久不下。虜襲南昌﹐始還師。有僧言「擇時日出戰」﹗因閉城自守。虜築長圍困之﹐求戰不可得。

九月﹐李成棟率三萬人度嶺攻贛州﹐以援南昌。贛州守將髙進庫僞約降﹐以綴成棟之師﹐使南昌坐困。成棟信之﹐還軍嶺上。

永曆三年己丑春正月﹐上命李成棟再出嶺﹐攻贛州。成棟屯信丰。

虜破湘潭﹐執何騰蛟﹐不屈﹐死之﹗騰蛟出廣西﹐攻長沙﹐命馬進忠由益陽出長沙﹐下截永道。李赤心大隊亦至﹐虜兵四集。騰蛟死﹐百姓爲之舉哀。

二月﹐南昌破﹐王得仁不屈死﹐金聲桓赴水死。虜溯流援贛﹐直趨信丰。諸將欲拔營歸﹐李成棟不可。天久雨﹐召諸將議事﹐去者已大半。成棟慷慨命酒﹐痛飲。旣大醉﹐左右挽之上馬﹐渡水﹐水漲﹐人馬俱沈。三日後﹐見成棟植立水中﹐始知其死。

夏四月﹐雲南孫可望遣官楊畏知﹑龔鼎求封親王。給事中金堡以爲非祖制。朝議封可望景國公﹐遣冊使往。褚胤錫矯旨攺封平遼王﹐換給敕印。潯州鎭陳邦傅又攺封秦王﹐命中軍胡執恭間道先至。可望大喜﹐受賀三日。畏知等以平遼王敕印至﹐可望不受﹐曰「吾已封秦王矣」﹗畏知曰「彼僞封也」。召執恭面質。執恭曰「彼亦僞封也﹗原封景國公﹐敕印具在」。可望大怒﹐下畏知﹑執恭於獄。

六月﹐畱守瞿式耜請以戎政張同敞總督各路軍馬。同敞﹐張居正曾孫。有文武才。每出戰﹐輒躍馬爲諸將先。年四十無子﹐妻卒﹐蕭然一榻而已。

秋七月﹐畱守瞿式耜疏報虜來大帥﹐定南王孔有徳也。實抵衡州﹔水陸並進。一面發兵往寶慶﹐一面大隊來永州。滇帥普明等全軍覆沒。報至﹐總督張同敞馳赴全州。全爲廣西門戶﹐虜不卽深入﹐以曹志建兵屯龍虎關﹐爲衡永之左路﹐馬進忠兵屯瓜裏﹐爲武寶之右路﹐兩相犄角也﹗

福建詔安等處皆失陷﹐劉中藻在福寧﹐以勢窮﹐自縊死。惟延平所屬﹐處萬山中。虜兵旣回﹐土人立徳化王慈熠﹐據大將軍寨﹐出攻順昌﹑將樂。

冬十一月﹐虜至延平﹐獲慈熠﹐餘眾出降。

永曆四年庚寅春正月初六日塘報﹕南雄﹑詔州並陷﹐守將棄城走。初八日﹐上西奔。十三日過徳慶州﹐鎭將安定伯馬寶領兵扈駕。式耜馳疏請畱﹐不聽。

二月朔﹐上至梧州。始聞虜來者﹐僞平南王尙可喜﹑靖南王耿仲明﹐久頓江西吉安府。惠潮道李士璉﹑鎭將郝尙﹝久﹞密往投誠﹐導之入關矣。

時褚胤錫已死﹐戶部尙書吳貞毓等疏劾袁彭年﹑劉湘客﹑丁時魁﹑金堡﹑蒙正發把持朝政﹐罔上行私。皆下錦衣衛獄。大學士嚴起恆爲請不允。瞿式耜聞之﹐疏七上﹐申救備至﹔猶未許。先是李成棟首疏言「文武各還事權﹐言官正气宜獎﹐內侍不得干預機務」﹔上從之。言官又請正紀綱﹐愼名器。人多失意﹐造謗熒惑。有呂爾玙方爲馬吉翔門下士﹐冒入臺班。金堡劾之曰「臣何人也﹗爾玙何人也﹗以仁傑之袍﹐賭昌宗之裘﹐志士猶怏怏﹐顧且肆行無忌也」﹗言甚不倫。是日﹐禦史程源在舟側大言「金堡﹐卽昌宗﹑仁傑兩語﹐罪該萬死」﹗聲達慈寧舟中﹐慈寧者﹐上嫡母﹑皇太后也。於是錦衣衛張鳳鳴奉密旨﹐欲致堡死。故堡受刑獨酷。

曹志建戰敗。

虜入龍虎關﹐馬進忠敗於瓜裏﹐走入武岡。桂林大震。督師於元華﹐滇鎭趙印選﹑胡一淸各懷私憤。焦璉在平樂﹐呼之不至。虜長驅入全州﹐過嚴關﹐莫有禦之者。

冬十月初二日﹐寧遠伯王永祚及印選﹑一淸﹐俱以領餉入桂林。榕江一帶﹐遂爲空壁﹐諸塘盡掃。畱守瞿式耜命趙印選出城﹐爲戰守計。再促之﹐則已盡室行。武陵侯楊國棟﹑寧武伯馬養麟馳出小路﹐勒兵自潰。胡一淸﹑王永祚各奔竄。獨式耜危坐府中。總兵戚良勛以二騎至﹐請式耜速出﹐再爲後圖。式耜曰「爾去則去﹗我去﹐不過多活幾日。自古至今﹐誰不死者」﹖良勛去。總督張同敞自靈川回﹐聞知城虛無人﹐惟畱守在﹐卽過江見式耜﹐曰「事急矣﹗將柰何」﹖式耜曰「封畺之臣﹐身將焉往﹖子無畱守責﹐盍去諸」﹗同敞曰「死則俱死耳」。式耜呼酒與共飲。四顧惟一老兵不去。命呼中軍徐髙﹐以敕書劍印付之﹐諭令星馳上行在。張燈相向﹐坐至天曉﹐有數騎執二人去。至靖江王府﹐見定南王孔有徳。有徳舉手曰「誰是瞿閣部先生」﹖式耜曰「某是也。城旣陷﹐惟求一死」﹗有徳曰「吾斷不殺忠臣﹐何必求死﹖閣部毋自苦﹗我掌兵馬﹐閣部掌錢糧﹐一如前朝可也」。式耜曰「天朝大臣﹐豈爲犬羊供職」﹖有徳曰「我先聖之裔﹐勢會所迫﹐以至今日。閣部何太執」﹖同敞厲聲曰「爾不過毛文龍下走耳﹐毋辱先聖」﹗有徳怒﹐叱左右縛之。式耜曰「此官居司馬張同敞也﹗來與吾同死﹐不可辱」﹗有徳命釋縛﹐還其衣冠﹐命坐。式耜請死。有徳遣官守護﹐居於別第。令薙發﹐不可﹔令爲僧﹐亦不可﹔曰「爲僧者﹐薙發之漸也﹗發短命長﹐我不爲也」﹗遂死之。式耜﹑同敞死於十一月十七日。臨刑﹐天大雷電﹐空中震擊者三﹐遠近稱異。給事中金堡已爲僧﹐上書定南王﹐請葬式耜﹑同敞。吳江楊藝爲具衣冠收斂﹐葬二人於北郊之原。

時廣州亦以十月初三日破城。初十日﹐上自梧趨潯州。陳邦傅謀叛﹐有告者。十二日衝雨而過﹐諸臣在後﹐多被劫掠﹐大半墜水死。十六日﹐駕趨南寧﹐嚴起恆﹑王化澄﹑馬吉翔﹑龐天壽從。

永曆五年辛卯春三月﹐虜至梧州。陳邦傅殺焦璉於武靖州﹐函其首﹐乞降﹐盡獻潯南之地。自此干戈擾攘﹐道路阻塞。孫可望﹑李定國相繼稱雄﹐蹂躪於滇﹑黔﹑川﹑廣之間﹐流離播遷﹐無寧宇矣﹗

其後﹐上遁入緬甸﹐爲領兵官吳三桂所害﹐明紀云墜﹐嗚乎﹗

炎武按﹕永曆末造﹐殉國諸臣咸有列傳。如冷■﹝己上皿下﹞銋傳言﹕帝蹕安隆時﹐授兵部右侍郎﹐久之爲貴州巡撫。永曆十二年夏四月﹐虜偪安隆﹐馬進忠﹑馬惟興引兵遁入貴陽。馮雙禮乘平越虜騎大至﹐銋爲叛兵所執﹐獻虜營﹐諭降﹐固拒﹐被殺﹔贈兵部尙書﹐蔭一子。又王應龍傳言﹕駕自昆明西幸﹐應龍父子扈從﹐追至永昌﹐駕又西馳。應龍年老﹑力衰﹐謂其子曰﹕我本微賤﹐蒙恩食祿﹐官至大司空。前不能匡扶社稷﹐今不能護衛乘輿﹐何面目活於人世﹖惟一死報國耳﹗遂自縊。其子泣曰﹕父殉君難﹐子獨不可不殉父難﹐亦自縊死。又薛大觀傳言﹕大觀及其子之翰﹐昆明諸生也﹗居城北黑龍潭上﹐會城告�﹐駕幸緬甸。大觀嘆息曰﹕不能背城一戰﹐君臣同死社稷﹐乃欲走蠻邦求活邪﹖顧之翰曰﹕吾不惜七尺軀﹐爲天下明大義﹐汝其勉之﹗之翰曰﹕大人死忠﹐兒當死孝。大觀曰﹕汝有母。母適在傍﹔顧之翰妻曰﹕彼父子能死忠孝﹐吾兩人獨不能死節義乎﹖一小婢亦請從。於是五人共投黑龍潭。次日﹐屍相牽浮出﹐溯流而上﹐又那嵩傳言﹕永曆十三年﹐駕幸緬甸﹐沅江土司那嵩父子迎謁﹐供奉甚謹。設宴皆金銀器﹐宴畢﹐悉以獻曰﹕此行上供者少﹐聊以佐缺乏耳﹗已而﹐沅江破﹐嵩合門自焚﹐土人巷戰死﹐無一降者﹐蓋明季自闖逆入寇﹐烈皇帝殉社稷﹐太子﹑二王並陷於賊﹐吾明諸臣擁戴福藩﹐卽位之後﹐淫昏亂常﹐政歸馬﹑阮﹐不亡何待﹖隆武僻處閩海﹐而好學﹑愛士﹐有君人之度﹐然所倚者﹐鄭氏兄弟﹐無奇材﹑異能﹐又信讒殺陳謙﹐失芝龍意﹐關門不守﹐遂及於難。永曆𨿽有兩粵﹐旋得﹑旋失﹐丁亥至辛卯諸家紀事﹐傳聞互異﹔今止采其大略。若夫壬辰以後﹐己亥以前﹐及遁入緬甸﹑崩於南中事迹﹐月日槪無聞焉﹗請俟後之續國史者。

●航海遺聞

汪光復撰

沙壅錢塘﹐騎兵飛渡。丙戌六月初六日﹐荊國公方國安﹑蕩�將軍方元科﹑閣部馬士英﹑阮大鋮﹑方逢年等先走巡邊。閣部張國維護衛魯王監國﹐於十七日至臺州﹐進王府。

王諱以海﹐賦性寬厚﹐篤於孝友﹐多病喘。

初﹐元妃周氏聞警不避。王促之行﹐妃訣曰「勿以妾故﹐爲王累」﹐碎磁盤自刎。甲申冬﹐移封臺州。乙酉六月初三日﹐熊﹑孫﹑馮﹑鄭舉事﹐迎至蠡城﹐建元監國﹐鑄錢用「大明通寶」四字。

至是﹐有禦營總兵李唐熙謀同方﹑馬﹐欲縛王作投誠贄。王於寢夢中知送狀﹐夜起﹐密召閣部張國維﹑陳函輝﹑兵部侍郎谷文光﹝殿蜚﹐四明﹞﹑指揮總兵王朝鼎﹝澥門衛﹞﹑王有志﹑左右協張國忠﹑蔣應彪等襲斬之。

七月朔﹐駕次澥門衛﹐入參府。初七日﹐定西將軍張名振差中軍方簡迎駕出澥﹐王慟哭告廟﹐相向失聲﹐遮道逡巡。抵晚登舟﹐淸兵已隨至﹐方﹑馬亦預爲投降計矣。永丰伯張鵬翼﹝耀先﹐諸曁﹞被擒﹐不屈﹐斬之。忻誠伯顧勛﹝會稽人﹞鎭守嚴州﹐兵敗﹐紮營相拒累日﹐全家慘死。閣部朱大典﹐破城時赴火死。大司馬余煌投水死。武寧侯王之仁趨南京﹐慷慨就死。吏部尙書王思任入雲門山﹐數月卒。

魯王至舟山﹐威遠侯黃斌卿﹝虎癡﹐莆田﹞拒而不納。次普陀﹐惟督師閣部熊汝霖﹝雨殷﹐余姚﹐丁丑﹞﹑孫嘉績﹝碩膚﹐余姚﹐丁丑﹞﹑錢肅樂﹝希聲﹐鄞人﹐丁丑﹞﹑沈宸佺﹝彤庵﹐庚辰﹞﹑馮元揚﹝爾緯﹐慈溪﹐癸未﹞﹑盧若騰﹝牧舟﹐同安﹐庚辰﹞﹑翰林兼兵科給事中徐孚遠﹝闇公﹐壬午﹞﹑太常寺寺丞任文正﹝南陸﹞﹑禦史袁嘉彪﹝文虎﹐奉化﹞﹑大司馬馮京第﹝躋中﹐慈溪﹐庚辰﹞﹑熊督師﹑監軍職方郎中馬星﹝爾敏﹐余姚﹞﹑任穎眉﹑員外沈光文﹑禦史王翔﹝完勛﹐上虞﹞﹑主事梁隆吉﹑王浚﹑義興伯鄭遵謙﹝履公﹞﹑掛印總兵陳文達﹝匡侯﹐溫州﹞﹑沈時嘉﹝山陰﹞﹐朱岱瞻﹑王儀鳳﹝姚江﹞﹑金浚﹝上虞﹞﹑劉穆﹝公岸﹐會稽﹐丁丑﹞﹑侍講兼左給事中張煌言﹝玄著﹐四明﹐壬午﹞﹑推官黃雲官﹝揚州﹞﹑都僉事方端士﹝百里﹐六合﹞從焉。閣部荊本徹﹝太徽﹐丹陽﹐甲戌﹞帶兵﹐由淞江航澥抵舟山﹔其子元相欲襲斌卿﹐兵敗﹐全家慘死。馮元颩以和解﹐誤爲閩兵所殺。溫鎭總兵賀君堯航澥朝王﹐斌卿令朱玖劫殺之。平西將軍王朝先﹝省宇﹐蜀人﹞初與定遠將軍陳梧﹝虞公﹐上虞﹞俱奉命西徵者﹐擁兵蛟關。鎭倭將軍王鳴謙﹝益公﹐武寧侯子﹞共欲趨金塘岱山爲犄角勢﹐不果。富平伯張名振﹝侯服﹐山西籍南京人﹐以副將任石浦﹞迎駕﹐便謁斌卿﹐因締姻而重之以盟誓焉。前舟山亦系名振題借斌卿者﹐遂共守之。斌卿利朝先兵力﹐三書召之。朝先先率二艦渡橫水洋。斌卿標將朱玖﹑陸偉﹝閩人﹞以假迎劫之。朝先跳水得救﹐妻子死焉。隨見斌卿作標將﹐摘其印。名振一見朝先﹐卽解衣衣之﹐贈千金﹐爲之力請斌卿還其印。然斌卿殺身之禍實基之矣。

丁亥夏﹐鎭守吳淞提督吳兆勝謀叛淸﹐以血書通名振﹐結爲聲援。時魯王在溫澥中之玉果山。名振奏請敕印二百道﹐命張煌言監其軍﹐任文正副之。徐孚遠﹐賜一品服﹐充行人司。使聯■﹝舟宗﹞二千餘號﹑兵將五百有餘﹐舟次黃連港﹔以港名不美﹐令移白米沙。傳令洗炮。龍驚浪鼓﹐颶風大作﹐全軍盡覆。淸兵擒其弟名遠﹐斬之。徐﹑任以殿兵免。

永勝伯鄭彩同弟聯﹐因福寧守將徐登華﹝榮於﹐湖廣﹞叛﹐差中軍平南將軍陳輝奏迎監國。加輝平南伯﹐加彩建國公。

初﹐名振兵敗於洪濤中﹐遇煌言浮篷上﹐得不死。尋逼岸暗行二十里﹐遇一庵﹐名振叩之。僧號一泓者見名振﹐卽爲剃髮易服。飯罷﹐令卽走。名振貽印﹐囑以後騎會。緝兵驟至﹐搜捕之﹐得大領濕衣並印。僧賺以他路﹐追不獲。僧伏誅﹐名振得脫﹐遂歸舟山。朱玖必欲殺之﹐名振別斌卿﹐托言往南山屯田以避之。

監國入福寧州﹐封徐登華爲振威伯﹐命張寂惺總督軍務﹐在在皆揭竿以應。平陽侯周崔之﹝九元﹞﹑閩安侯周瑞﹝云麟﹞﹑太子少師掛印陳文達﹑禦史蔡昌登﹝幼文﹐三山﹞﹑大司馬林垐﹝子野﹐福淸﹐癸未﹞﹑主事林泌﹝道嶼﹐三山﹞各聚兵攻三山近州數縣﹐皆下之。城中人相食﹐餓死卽腹葬﹐有殺子弟食者。淸命總督陳錦﹑固山金﹑提督楊三部堂李﹑佟統兵克復州縣﹐魯王退壺江崎嶼。

戊子元旦朝賀畢﹐王問閣臣熊汝霖曰「數年顚躓﹐蹙蹙靡騁﹐春至矣﹐先生得有佳兆否」﹖汝霖對曰「臣向少夢﹐惟昨午夢。夢一道士﹐羽衣翩躚﹐揖臣而贈臣以詩。臣但記末二句云﹕可惜忠臣一片心﹐付與東流返故鄕」。監國聞之﹐默然﹔尋攺云「堪羨忠臣百折心﹐喜遂澄淸返故鄕」。汝霖頓首稱謝。

十七日﹐彩兵與熊兵偶競。質之彩﹐彩令送之霖。霖笞而逐之。夜分﹐賊黨百人破門縛熊﹐沈之江。監軍馬星得方簡救﹐得免。惟兵科左給事中陳希文﹝孝兼﹐三山﹞揭參鄭彩逆惡罪。給事中熊曰繪﹝遁木﹐黃州心開公文粲子﹞艸疏送督臣錢肅樂。肅樂浩嘆﹐勸火之。曰繪大慟竟日﹐去﹐嘗有詩云「一身如洗惟存發﹐隻字無成剩有心」。科臣鄔正畿﹝江左﹞﹑簡討崔相﹝介人﹐三山﹞﹑司李陳豸﹝豹叔﹞皆含恨星散。陳希文知不爲鄭彩所容﹐繳印披剃去﹐復以母病畱舟山﹐聞雨翁之變﹐絕食﹐哭數日﹐設祭﹐南向弔以詩云「數載風濤絕溯遊﹐驚聞砥柱折中流﹔半肩日月魂猶在﹐九族衣冠夢入泅。沙掩殘軀潮作淚﹐靈招窮嶼水爲愁﹔何時破浪乘風去﹐灑血橫戈易水頭」。傷哉﹗傷哉﹗常有烈風怒濤﹐折木揚沙﹐水師夜驚﹐咸謂英靈不昧所致。義興伯鄭遵謙不平﹐彩令人持帖請話﹐亦投之江。其妾金四姐大哭撞死。魯王大怒曰「殺忠義以斷股肱﹐生何益耶」﹗欲跳水。左右與彩力勸止。遂究首謀十餘人﹐磔之。熊子琦官甫六歲﹐卽彩婿﹐彩陽撫而陰賊之。惟熊之門人盧若騰申揭聲罪而已。督師閣部錢肅樂遇颶風破舟﹐披剃入山﹐卒於福唐葉宅。墳與葉閣下相鄰﹐復哭以詩云「眼中又見泰山傾﹐局促終知未可爭。霜雪滿天人在夢﹐荊榛匝地步難行。平原欲繡絲誰買﹐少伯無錢寫不成。落落束芻驅白馬﹐夜臺何處起先生」﹖視師閣部孫嘉績以憂卒。閣臣沈宸荃奉命入粵﹐遇風覆舟。至此而風虎雲龍之想﹐竟轉而爲珠沈玉碎之悲矣。惟禮部尙書吳鐘巒﹝霞舟﹐甲戌﹞﹑兵部尙書李向中﹝立齋﹐庚辰﹞﹑太僕少卿曹從龍﹝雲從﹞數人從王。

平西將軍王朝先經營數年﹐兵力頗足﹐結納蕩�伯阮進甚殷。進卽名振舊舵工﹐善水戰﹐拔爲水營將。嘗率一艦擒殺賊船三十餘號﹐以故水師多夙望。朝先之所以致敬盡禮者﹐正欲爲謀斌卿地耳。

七月﹐鄭彩自莆中送斌卿子如舟山﹐卽名振婿也。道經南山﹐名振畱十日飲。朱玖陽言名振殺公子﹐於是鼓眾鈔掠名振宅﹐凡名振標屬皆籍之。居無何﹐而公子至﹐備道名振情﹔斌卿惟負慚而已。

斌卿恆以降乩炫才能﹐示興復。一日﹐禮部尙書張肯堂﹑太常寺卿朱永佑﹑浙江巡按禦史李長祥﹑兵科徐孚遠﹑張煌言﹑任穎眉等俱在座﹐乩降思澀﹔煌言微笑之。斌卿叩所以﹐煌言曰「弟亦有仙﹐可不召而速」。斌卿虛席固請。煌言令斌卿出十題﹐限十韻﹐煌言援筆立就﹐妙思入神﹔一座嘆服。嗣此斌卿呼爲「張大仙」云。

十月初四日﹐名振船過昌國衛﹐守城官兵以炮擊名振臥牀。名振大怒曰「叛軍無禮乃爾耶」﹗因襲破之。搜捕城中少壯婦女二百八十有奇﹐令驅赴南山給賞軍士。適監軍職方郎中任穎眉自舟山過訪﹐名振語以昌國之捷﹐並謀以犒師事。任悉力議阻﹐竟日與名振大競。監紀推官陳劍鳴﹑同知黃鳴華等勸止之。明晨﹐名振以帖請議事﹐任仍抗論如前。名振禮謝之﹐立令出示放還。

己丑秋﹐王朝先取糧溫﹑臺。斌卿標將黃大振得罪逃﹐誑朝先曰「將軍家口及標屬盡被本爵所鈔沒﹐以將軍久假不歸﹐有懷二心故也。某以苦諫獲戾﹐故出亡耳」。朝先蓄恨已非一日﹐遂厲兵誓師﹐揭奏斌卿逆惡罪狀。王命朝先﹑阮進水陸並進。名振泣諫曰「臣與斌卿聯姻﹐路人所共知。今以朝先一言而加兵問罪﹐臣日待罪左右﹐其如物議何」﹗俯伏不已。王因手敕和解之。朝先得敕﹐先致溫旨﹐以緩其備。仲冬二十一日﹐朝先兵逼斌卿舟。斌卿備香燭﹐著冠服﹐手捧來旨大言曰「聖上有旨﹐誰敢誰敢」﹖時安昌王恭榥﹑義陽王朝■﹝王單﹞﹑錦衣李向榮俱環坐。頃之﹐旗鼓尹明以詐稟投見﹐揮刃斬斌卿﹐沈之舟側。其弟孝卿及家屬尙在﹐匍匐江灘。任穎眉差兵救之﹐令舁入名振府第。尋迎魯王至舟山﹐以參將府作行在。晉張肯堂東閣大學士﹕沈宸佺閣部﹔吳鐘巒﹑李向中宮保﹔朱永佑吏部左侍郎﹐掌銓政﹔李長祥﹑張煌言兵部右侍郎﹔徐孚遠祭酒﹔陳九徵太常少卿兼太常卿﹔任延貴禦史﹔兪圖南往日本﹔楊璣欽天監丞。晉名振定西侯﹔王朝先平西伯﹔徐登華太子太保﹔阮進太子少傅﹔進侄英義將軍阮美﹑阮騂﹑阮驥﹐俱左都督﹔定西水師總兵張晉爵﹑葉有成﹑朱鼎臣﹑方簡﹐俱掛印﹔馬龍﹑顧忠﹑羅蘊章﹑鮑國祥﹑鄭麟﹐俱總兵。陸師副將焦文玉﹝雅存﹐山西﹞﹐其人喜射﹐有膽略﹐後負重傷﹐自刎﹐屍不朽﹐妻張氏葬之畢﹐亦自刎﹐有夫忠﹑婦烈之褒﹔玆晉總兵。史文龍﹑王有才﹑馬泰﹑熊夢熙﹑楊復葵﹝山西人﹐後因剽將挾之歸誠﹐乃投水死﹞﹐俱總兵﹔李英傑﹑林世傑﹑李化龍﹑任麟﹐俱都督僉事﹔方剛﹑厲象幹﹑周鳴鳳﹑周昉﹑趙賢等六十餘人﹐俱副將。王朝先標下呂廷詔﹑張濟明﹑王文龍﹐俱總兵﹔範可師﹑萬時輅﹐監軍郎中﹔其餘大小文武﹐俱給賞紀錄有差。

朝先旣並斌卿之兵﹐威福日恣﹐而張濟明又從中鼓惑之。後漸與名振﹑阮進等勢同水火﹐爭糧爭汛﹐逞力誇彊。至庚寅九月二十四日﹐被名振襲殺之。嗟嗟﹗八千標鎗手﹝朝先標下俱川兵﹞﹐知無橄山輩矣﹝橄作撼﹔撼山易﹑撼嶽家軍難﹐用此語﹞﹗不期名振能以寸舌片紙收拾盡之。過剛則折﹐恃力者亡﹔揮刃斌卿之謀﹐自取之耳﹐又誰咎也﹗

張濟明跳城﹐奪哨船﹐投誠於淸﹐告以虛實﹐立軍令狀﹐願充先鋒定海氛。辛卯夏﹐淸命部院陳﹑固山金﹑提督田﹑梅勒吳﹑總鎭張﹑馬﹐提調江南﹑浙﹑閩三省水陸兵馬﹐分兵六出。七月﹐聞報﹐會議堵禦之策﹕阮進獨當定關﹔張名振督張晉爵﹑葉有成﹑馬龍﹑阮美﹑阮驥﹑方簡等遏南師﹔張煌言﹑阮駿率顧忠﹑羅蘊章﹑鮑國祥﹑阮騂﹑鄭麟﹑李英傑﹑符文煥等斷北洋﹔任麟監督﹔畱定西中軍金允彥﹑巡城主事邱元吉﹑安洋將軍劉世勛﹑中鎭馬泰三標營等守城。

八月﹐戒嚴甚。二十日﹐王攜世子欲登舟。名振諫曰「臣母耄年﹐不敢輕去﹐恐寒將士心。主上督率六師﹐躬擐甲冑﹐是爲有辭。世子豈可遽去﹐將爲民望耶」﹖遂不果行。惟太常卿任廷貴從焉。南北應敵師皆幸勝﹐惟定關大霧連日﹐咫尺眼迷。大兵於二十一日小出不利。二十二日早﹐以小船探水﹐尾戰艦渡橫水洋﹐突觸阮進舟上桅﹔以火礶擊之﹐反自焚﹐墮水被擒。督臺命舁進招撫守城將士﹐不從。攻之﹐不下﹐被炮傷以二千計。

九月初一日﹐金允彥以城中火藥盡﹐跳城降。邱元吉繼之。守城將士臠其子﹐傳示四門。初二日﹐知救兵到﹐攻益急。夜半﹐星鄖如雨﹐光芒燭天﹐遠近大駭。初三日午刻﹐城破。此時張﹑阮會兵火燒門外﹐離城止六十里﹐候午時潮長﹐卽可進發。在陸者自成兩顧之勢。又選甲士五千登陸牽制﹐事或可冀。突見城中煙焰燭天﹐知不可救﹐遁去。錦衣衛李向榮﹑總兵馬泰﹑副將單登云﹑杜芳﹑夏霖﹑解龍﹑朱起光﹑沈云﹑曹維周﹑韓紹琦﹑夏時霖﹑張聖治﹑薛之冑﹑任則治﹑童自齡﹑安洋將軍劉世勛率兵民巷戰死。宮眷投井死。世子被獲無覓。名振兄名甲﹝生員﹞﹑名揚﹐母李氏﹐妻馬氏﹐捧其舅氏少溪公木主赴火死﹔內侄馬呈圖﹑貢圖自刎死。大學士張肯堂冠帶焚香北謝﹐同夫人﹑二寡媳並僕婦二人投繯死﹔各用綾丈餘﹐尙餘數尺﹐適中書蘇兆殷至﹐肯堂曰「來得好﹗與同歸做一好人」﹗兆殷慨諾﹐遂次肯堂死之。肯堂大書絕命詩三十韻於院左之雪交亭。雪交亭者﹐以其滿院梨花交錯﹐素芬可掬﹐肯堂常居此讀書理琴處﹐亦澥國中一韻事也。其絕命詩有云「虛名廿載著人寰﹐晚歲空餘學圃閒。難賦歸來如靖節﹐聊歌正气續文山。君恩未報徒賷志﹐臣道無虧在克艱。寄語千秋靑史筆﹐衣冠二字莫輕刪」﹝部院臣以二十金購君遺詩﹐一人得之以獻。部院令與金﹐其人曰﹕我志在表揚忠義﹐豈爲金耶﹖亦奇﹞。太子太保禮部尙書吳鐘巒藏所著易經並尙書印於懷﹐就學宮下孟子一位﹐積薪自焚死。吏部尙書朱永佑被執﹐以方巾道袍見總督陳。陳曰「文丞相尙有黃冠歸故鄕之語﹐先生何不剃髮」﹖朱曰「頭可斷也﹐發不容剃」﹗遂口占詩曰「縱使文山猶在日﹐也應無發戴黃冠」。請死益力﹐卽趺坐受刃。兵部尙書李向中被執﹐大罵竟日﹐慘死﹐有「血化萇弘碧﹐相將燃死灰」之句。定西幕賓十年辭職順天府學生員顧朋楫﹝心服振之文字奏章皆出其手﹐多著作﹐惜不傳﹞衣巾走入太廟﹐題詩壁上﹐有「愁魂應傍孝陵歸」之句﹐對位大哭﹐扼吭死。吏部文選司主事楊鼎臣﹑禮部祠祭司主事董元﹑兵部職方司主事楊開國﹐俱先驅妻子入井﹐亦投井死。定西監軍禦史梁隆吉﹐手刃全家﹐自刎死。中書舍人顧玢﹑江中汜﹑陳所學﹑顧行﹑翁健﹑副使馬世昌﹐俱合門自焚死。任穎眉抱劍突圍得脫﹐遇舊友邵天牧免。故當日殉難諸公及戰死將士﹐俱所目擊﹐展轉思維﹐總是一場惡夢也。傷哉﹗痛哉﹗其餘聞見未的﹐不敢彊贅。惟鯢翁老師令孫﹐年十六﹐於十萬兵中跳城得脫﹐亦冥冥中之有知也。熊﹑孫﹑朱﹑沈各眷屬﹐發回原籍﹐並不深爲株連﹔网開一面﹐此淸朝曁督臺之寬政也。

舟山﹐唐曰滃洲﹐宋曰昌國縣﹐明曰舟山中左所﹐西隔蛟關二百六十里﹐東離普陀四十里﹐岱山屏其西﹐桃花劍列其北﹐長百四十里﹐闊七十里﹐戶田九萬七千餘畝﹐塗甲四萬餘畝﹐竹木桃梅榛栗魚塭之藪﹐淳朴之俗也﹐特兵燹重斂爲累耳。

壬辰春﹐魯王至廈門﹐賜國姓鄭成功朝見﹐行四拜禮﹐稱「主上」﹐自稱「罪臣」﹐贄千金﹑紬緞百疋﹐供應甚殷。從臣皆贈以厚禮。此時惟兵部右侍郎張煌言﹑曹從龍﹑太常卿任廷貴﹑太僕卿沈光文﹑副使馬星﹑兪圖南﹑少司馬兼大理寺卿蔡登昌﹑任穎眉﹑兵部主事傅啟芳﹑錢肅遴﹑陳藎卿﹑張斌﹑葉時茂﹑林泌﹑侍讀崔相﹑中書邱子章﹑賜蟒玉侍郎張衝符﹑行人張吉生﹑張伯玉﹑總兵張子先等﹑錦衣衛楊燦﹑內官陳進忠﹑劉玉﹑張晉﹑李國輔﹑劉文俊數人而已。成功隨見魯王至金門所﹐月饋銀米﹐遇節上啟。迨年餘﹐爲細人所譖﹐禮儀漸疏﹐猶賴諸勛舊洎縉紳王忠孝﹑郭貞一﹑盧若騰﹑沈宸佺﹑徐孚遠﹑紀石靑﹑林復齋等相資度日而已。

秋九月﹐太常卿任廷貴奉命北上﹐至北菱洋舟覆﹐以僧遁﹐貽絕命詩云「還將不二證西歸﹐未遂黃冠卽衲衣。力任四十餘載重﹐癡擔六十七年非。翩翩野鶴隨云適﹐點點寒梅鬥雪菲。夢破瞿然成正覺﹐澄潭明月自相依」。另有雜著未刻。

魯王棲金門七年餘。訊後事及後來諸人云﹐至己亥秋﹐受永曆手敕﹐仍命監國。成功遷之澎湖島﹐窘逼日甚。辛丑﹐成功因兵敗後﹐陡然悔悟﹐復迎歸金門﹐仍奉供給。壬寅五月初八日﹐成功沒。後十一月二十三日丑時﹐魯王薨﹐賴諸舊臣禮葬之。陳妃於是年二月二十三日生有世子。

舟山旣歸版圖﹐髙甲喇守貴鎭守之。未幾﹐以病告﹐中軍副將巴成功代之。

名振自兵敗後﹐收拾餘燼﹐往見鄭成功。成功大言曰「汝爲定西侯數年﹐所作何事」﹖名振曰「中興」。成功曰「安在」﹖名振曰「濟則徵之實績﹐不濟則在方寸間耳」﹗成功曰「方寸何據」﹖名振曰「背上可據」。卽解衣請視﹐上有「赤心報國」四字﹐長徑寸﹐深入肌膚。成功見之愕然﹐悔謝曰「久仰老將軍大名﹐柰多憎之口何」﹗遂出歷來謗書盈筐。名振立命火之。成功待名振以上賓﹐行交拜禮﹐指腹聯姻﹐贈以萬金﹑哆囉呢五十匹﹑日本刀一口﹑綢緞杯壺無算。秋日﹐拜名振總制﹐犯漳﹑泉。冬月﹐成功爲名振聘娶王氏女。癸巳春﹐名振請兵北上﹐成功卽與兵二萬﹑糧三艘。兵渡舟山大洋﹐哨船折桅。偵探副將趙賢令追漁船取桅﹐其船直奔金塘。人皆船載﹐內一人與趙相識﹐大言金大廳在此﹐遂報名振﹐令赭其山﹐獲金允彥。名振命磔之﹐遙祭死事諸公。遂札營崇明﹐破京口﹐截長江﹐名振登金山寺題詩﹐有「十年橫澥一孤臣」之句。於是平原將軍姚志卓﹑誠意伯偕男永錫俱依名振﹐立營號召舊旅。

冬初﹐名振被讒﹐撤回廈門。長陽王術桂力爲分晰。及見成功﹐語竟日﹐至夜分﹐暢甚﹐更益以三軍之眾﹐令平南伯陳輝﹑慶都伯王秀奇﹑忠孝伯洪旭﹑總兵周全斌﹑大小藍何役鎭督王欽﹑李英傑﹑林世傑等北行﹐至羊山遇颶風﹐折兵十之一﹐惟名振全軍無恙。九月﹐復札營平陽﹐糧絕﹐名振與士卒同餓﹐眾感甚﹐有「太師枵腹﹐我輩竟忘饑」之謠﹐軍得不散。是冬大凍﹐激浪推冰﹐兵船爲沈者數十。十二月朔寅刻﹐崇明駐防兵民萬餘﹑馬三百匹﹐乘凍涉江入平陽沙。時霜風凜凜﹐須髮皆冰﹐名振鼓眾迎之。浴日將軍王善良挺矛當先﹐姚志卓﹑任麟﹑王有才等內司三百餘人衝其左﹐張煌言﹑王浚等督裨將三百餘人突其右。官兵由澥塘直衝營壘﹐兩傍皆深溝﹐崇兵大敗﹐無一返者。兵勢復振。甲午春正月初六日﹐再入京口﹐至觀音門﹑儀眞一帶﹐擒斬參將阮姑娘。孟夏﹐南令競﹐成功敕僞戎政司馬陳六禦﹑武平將軍都督程應璠督率前兵次平陽﹐攻崇明﹐敗績。平原將軍姚志卓死之。旋犯吳淞﹐掠戰船二百餘號。名振令發沙船六十號入山東登﹑萊諸處﹐直抵髙麗乃還。

乙未五月﹐寧波府守城副將洪徳叛﹐攜眷來﹐名振養爲義子。八月撤兵﹐攻舟山巴成功﹐中軍陳虎力戰死﹐遂降。名振徒步入城﹐痛哭以祭其母﹐大作佛事七日夕﹐哀動三軍。十一月﹐鎭守臺州副將馬信反﹐投名振﹐不之信﹐遣李國寶﹑黑山光納母爲質﹐許之。陳六禦﹑張煌言﹑張洪徳﹑中軍虞允升﹑推官林潭等往迎名振﹐遂寢疾。馬信大肆劫掠﹐城中婦女財帛爲之一空。縣官某懷印﹐同妻自縊﹐巡道張﹑知府劉俱縛送舟山。二十八日﹐將入見﹐名振病重不果。戌末﹐有大星隕澥﹐光芒如雷﹐有聲。亥刻﹐名振起坐擊牀﹐連呼先帝數聲而逝。葬時有白鶴千羣﹐盤旋數日去。丙申正月﹐以陳六禦代名振任﹐士多散去。二月初三日﹐舟山城哭五日﹐聲若風箏而咽﹔雞犬上屋﹐日夕號叫。

六月﹐淸大將軍宜﹑提督田統兵恢復舟山﹐戒嚴甚。六禦請命成功。成功令平其城。至南門﹐得湯和信國公所埋碑。八月二十一日﹐六禦誕燕於岑港天妃宮﹐竟日罷。二十三日﹐大兵出哨不利。二十六日午刻﹐復戰。阮駿大舟膠淺﹐不得脫﹐駿與永錫跳水死。六禦﹑洪徳往救﹐自刎死。張晉爵乘名振大船﹐截橫水洋﹐大戰兩日夜﹐傷眾殊多﹐孤軍力竭﹐自刎而死。太常卿陳九徵﹑副使兪師範被執﹐不屈死。九月十三日﹐大敗﹐抵壺江﹑崀崎等嶼﹐以僞行軍司馬張英代六禦﹐破閩安鎭﹐焚掠南臺殆盡。

丁酉﹐予病臥壺江經年﹐幾死者數矣。戊戌之春﹐聞先君變﹐因作數語奉辭諸友﹐有「白骨久牽遊子恨﹐丹心暫緩故人思」。又「今日��相對笑﹐當年何事只長啼」﹗遂拜焚舊命﹐薙發歸誠於浙閩督院李﹐蒙許歸農。是秋設帳於陳大新署。大新者﹐諱士銘﹐舊督師何公標下總兵也。作詩自解曰「殘身安敢戀浮名﹖禿筆頑鋒亦類耕。病去略知饘粥好﹐亂來最覺水雲輕。碧天一笑當年夢﹐白骨初埋此日生。莫向淺中深索解﹐風檐古道足怡情」。

