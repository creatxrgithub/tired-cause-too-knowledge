餘冬序錄

明何孟春

●序

魏董遇好讀書﹐其從學者渴無日。遇言當以三餘﹕「冬﹐歲之餘﹔夜﹐日之餘﹔陰雨﹐時之餘。」昔寧越問其友﹕「何爲而可以免耕稼之苦﹖」其友曰「莫如學。學三十年則可以免。」越請用十五歲﹐人將休吾不休﹐人將臥吾不臥。學十五歲而周威公師之。越蓋以日﹑以時之餘﹐而自力者。漢東方朔上書﹐髙自稱譽﹐三冬文史足用﹐生在幼悟時已如此。晉皇甫謐自言家貧﹐晝則湣於作勞﹐夜則甘於疲寐﹐三時之務﹐卷帙生塵﹐篋不解緘。惟季冬末﹐才得一旬學﹐或兼夜寐﹐或不覺日夕可知。北齊李鉉亦家素貧﹐常春﹑夏務農﹐冬乃入學。三冬不畜枕﹐每睡假寐而已。士安旣寶鼎﹐於日之餘﹑時之餘﹐蓋有不暇及乎力學者矣。

春也少而仕宦﹐俸足自資。𨿽鞅掌王務﹐然未必無三餘之隙。而性顧慵惰﹐比當開卷﹐轍帳然止。嘉靖甲申﹐因言事調官南部﹐幹局稍閒﹐乃理舊稿。乙酉冬閏﹐旣卒有成帙。又明年﹐得養病歸山林﹐益多長晷﹐四體不勤﹐此心難恕。明年﹐乃命兒子仲方﹐取舊稿而編輯之﹐歲亦適丁戊子冬閏。夫予之爲學猶是閏爾。帙成六十餘卷﹐以歲陽爲序﹐遂題曰﹕《餘冬序錄》。比諸昔賢歲之餘﹐春已不能不失之虛度﹐而況於以日以時乎﹖存此者﹐庶幾後生之來問者﹐可備談助﹐且可代予病中此相告云。郴燕泉服奇子何孟春子元甫書。

此書﹐春三十歲前已有作﹐始名《子元案垢》﹐二帙﹐凡十卷。中歲欲作《山天志》﹐取《易》所謂「多識前言往行」之義。無何﹐病懶弗力而止。蓋於畜徳﹐終不能無愧也。間因私見弄筆﹐月益增﹐單牘片削﹐付《案後》末﹐而成此。老年多病﹐自顧學無進益﹐每翻舊稿﹐心竊感之。令頑兒編付家塾﹐其間有春十六七時所論著者﹐並近日人間求請文字﹐間亦一二存焉。言本無序﹐因令稍爲之序﹕內篇。以歷代爲序﹐外篇以各自倫類爲序﹐遂題爲《餘冬序錄》云。歲戊子冬閏月﹐極陽中旬﹐交大雪﹐畢辜節後之旣望日。郴江病夫﹐在準回調理處。又書。

●卷一內篇

元世祖起自朔漠﹐以有天下。悉以胡俗變易中國之制﹐士庶咸辮髮推髻﹐深礻詹胡帽﹐衣服則爲礻誇褶窄袖﹐及辮綫腰褶。婦女衣窄袖短衣﹐下服裙裳﹐無復中國衣冠之舊。甚者易其姓氏﹐爲胡語。俗化旣久﹐恬不知怪。我太祖心久厭之。洪武啟元﹐乃詔悉復衣冠唐制。士民皆束髮於頂﹐官則烏紗帽﹑圓領﹑束帶﹑黑靴。士庶則服四帶巾﹐雜色盤領衣﹐不得用黃玄。樂工冠屯靑字頂巾﹐系紅綠帛帶。士庶妻﹐首飾許用銀鍍金﹐耳環用金珠﹐釧環用銀﹔服淡色團衫﹐用紵絲﹑綾羅﹑綢絹。其樂妓﹐則帶明角皂褙﹐不許與庶民妻同。不得服截兩胡衣﹐其辮衣﹑胡髻﹑胡服﹑胡語一切禁止。斟酌損益﹐皆斷自聖心。於是百有餘年胡俗﹐悉復中國之舊矣。

洪武二年﹐命省部官會太史令劉基﹐參考歷代朝服﹑公服之制。凡大朝會﹐天子兗冕禦殿﹐則服朝服﹔見皇太子﹐則服公服。仍命制公服﹑朝服﹐以賜百官。是年﹐又給賜朝臣袍帶﹐二千八百一十三人。先是﹐禮部言「各官有先授散官﹐與見任職事髙下不一者。如禦史﹐前授朝列大夫澧州知州﹐而任七品職事﹔右司郎中﹐前授亞中大夫黃州知府﹐而任五品職事。散官與見任之職不同﹐故其服色亦不能無異﹐乞定其制。」乃語省部臣定議。於是﹐禮部奏﹕「唐制﹐服色皆以散官爲準﹔元制﹐散官﹑職事﹐各從其髙者﹐故服色亦因之。國初﹐服色並依所授散官﹐蓋與唐制同。」上曰「自今服色﹐宜準所授散官﹐不當計見任之職。」於是﹐所賜袍帶﹐皆從原授散官給之。

洪武二十二年﹐爲申嚴巾帽之禁。凡文武官﹐除本等紗帽外﹐遇雨許戴雨帽﹔公差出外﹐許戴笠子﹔入城不許。其公差人員出外者﹐亦如之。將軍﹑力士﹑校尉﹑旗軍﹐常戴頭巾﹐或璫腦。官下舍人﹐並儒生﹑吏員人民常戴本等頭巾。鄕村農夫﹐許戴斗笠﹐出入市井不禁。不親農業者不許。

洪武二十三年﹐申定官民服飾。先是﹐上見朝臣所服之衣﹐多取便易﹐日就短窄﹐有乖古制﹐乃命禮部尙書李原明﹑國子司業龔﹐參酌時宜﹐俾存古意。原名等議定﹕凡官員衣服﹐寬窄以身爲度。文官﹐長自領至裔﹐去地一寸﹔袖長過手﹐復回至肘﹔袖椿廣一尺﹔袖口九寸。公﹑侯﹑駙馬﹐與武服同。耆民﹑儒士﹑生員﹐制同文職﹐惟袖過手﹐復回不及肘三寸。庶民衣長去地五寸。武職官﹐衣長去地五寸﹐袖長去地七寸﹐袖椿廣一尺﹐袖口僅出拳。軍人﹐衣長去地七寸﹐袖長過手五寸﹐袖椿廣不過七寸﹐袖口僅出拳。從之﹐頒示中外。

洪武二十四年﹐定生員巾服之制。襤衫用玉色﹐絹布爲之﹐寬袖﹐皂綫絳﹐軟巾垂帶。上以學校爲國儲材﹐而士子巾服無異吏胥﹐宜有以甄別之。命工部制式以進﹐上親視﹐必求典雅。凡三易﹐其制始定。由是﹐士子衣冠綽有古風焉。

農拙業也﹐不如商賈。今制﹐農民之家許著綢紗﹑絹布﹔商賈之家止許著絹布。如農民之家﹐但有一人爲商賈者﹐亦不許著綢紗。農民許戴斗笠﹑蒲笠﹐出入市井不禁﹔不親農業者﹐不許。國家於此﹐亦寓重本抑末之意。貧者何處得穿綢紗﹐富者自不求戴笠。今之商賈﹐姑以衣服言之﹐其止用綢紗而已乎﹖教坊司伶人﹐制常服綠色巾﹐以別士庶之服。女妓冠褙﹐不許與庶民妻同。庶民妻女用袍衫﹐止黑﹑紫﹑桃花及諸淺淡顏色﹐其大紅﹑靑﹑黃色悉禁勿用﹐帶以藍絹布爲之。女妓無帶﹐所以別良賤也。伶人負不許戴冠﹑著褙子﹔樂工非承應日﹐出外不許穿靴。所以賤之如此﹐而今有遵此制者乎﹖

我太祖髙皇帝微時﹐嘗托身濠之皇覺寺。旋丁兵亂﹐寺僧散去﹐上祝伽藍神﹐以竹卜吉凶﹐曰「若容吾出境避難﹐則以陽報﹔守舊則以陰報。」祝訖﹐擲﹐一俯一仰﹐如是三四。後祝曰「出不許﹐入不許﹐神其欲我從雄而後昌乎﹖則請如前。」於是再擲如前。上驚悔﹐以爲難﹐復祝﹐而擲其一卓立﹐知神意有在﹐乃舊滁陽﹐時至正壬辰閏三月也。昔宋太祖微時﹐被酒﹐入南京髙辛廟﹐香案有竹柸﹐因取以占己之名位。以一俯一仰爲聖﹐自小校而上至節度使﹐一一擲之﹐皆不應。忽曰「過是則爲天子乎﹖」一擲而得。宋人記之﹐謂天命素定如此。晏元憲爲畱守﹐題廟中詩有「庚庚大橫兆﹐聲欬如有聞」之句。蓋謂其事與我太祖事﹐亦何其相類也。

劉宋郭世通家貧﹐傭力以養繼母。負生一男﹐夫婦恐廢侍養﹐乃垂瘞之。文帝敕榜表門﹐爲孝行焉。此與郭巨事同。方遜志論郭巨埋子﹐世傳其孝。嗟乎﹗伯奇順令申生之恭﹐君子弗謂孝也。大杖不走﹐曾子不得辭其責﹐從父之令然且不可。夫孝所以事親也﹐苟不以禮﹐𨿽日用三牲之養﹐猶爲不孝﹐況俾其親以口體之養﹐殺無辜之幼子乎﹖放鏖不忍﹐君子羨之﹐況子孫乎﹖巨陷親於不義﹐罪莫不焉。而謂之孝﹐則天理幾於泯矣。其孝可以訓乎﹖或曰「苟爲不孝﹐天何以賜之金﹖」吁﹗設使不幸而不獲金﹐死者不復生﹐則殺子之惡不可逃﹐以犯無後之大罪﹐又焉得爲孝乎﹖俾其親無惻隱之心則已﹐有則奚以安其生養﹐志者固若是歟﹖徼幸於偶耳﹐好事者遂美其非義之行﹐敵名教而不察﹐甚矣。人之好異哉﹐豈其然乎﹖或者﹐天哀其子﹐而相之歟﹖不然﹐則無辜之赤子﹐不復生矣。然則﹐宋文帝敕榜表世通門爲孝行﹐非可爲法者也。韓退之云「不腰於市而已幸﹐況復旗其門。」

國初﹐靑州日照縣民江伯兒者﹐母病刲脇肉以食。不愈﹐禱於岱嶽﹐願母病愈﹐則殺子以祭。已而母愈﹐遂殺其三歲子祭。事聞﹐太祖怒曰「父子天倫至重﹐《禮》父爲長子三年服。今百姓乃手殺其子﹐絕滅倫理﹐宜亟捕治之。」遂逮伯兒﹐杖百﹐謫戍海南。命禮部詳議旌表孝行事例。禮部議﹕「子之事親﹐居則致其敬﹐養則致其樂﹐有疾則拜托良醫﹐嘗進善藥。至於呼天禱神﹐此懇切之至情﹐人子之心不容已者。若臥冰割股﹐前古所無﹐事出後世﹐亦是間見。割肝之舉﹐殘害爲最。且如父母﹐止有一子﹐割股割肝﹐或至喪生﹐臥冰或至凍死﹐使父母無依﹐宗祊乏主﹐豈不反爲大不孝乎﹖原其所自﹐愚昧之徒﹐一時激發﹐及務爲詭異之輩﹐以驚俗駭世﹐希求旌表﹐規避徭役。割股不已﹐至於割肝。割肝不已﹐至於殺子。違道傷生﹐莫此爲甚。自今人子遇父母病﹐醫治弗愈﹐無所控訴﹐不得已而臥冰﹑割股﹐亦聽其爲﹐不在旌表之例。」詔從之。太祖之識﹐所以立教於天下者髙矣。

律條歷代相承﹐損益無幾。觀唐﹑宋刑統﹐可知敕令則世自爲格。宋人敕重於律﹐斷獄用敕﹐敕中所無﹐方用律。朱子嘗病之。勝國笞﹑杖十減其三﹐笞當止四十七﹐杖當止九十七。及後斷獄﹐七下至五十七用笞﹐六十七至一百七用杖﹐﹖徒杖數亦然。則是反加十也。大徳中﹐刑部尙書王約以爲言﹐仡不能攺。國初﹐刑亦重﹐事取上裁﹐榜文紛紛。洪武末年﹐更定新律﹐刑官始得據依以爲擬議﹐輕重歸一。後又申明《大誥》﹐罪死外﹐笞﹑杖﹑徒﹑流俱從徒減一等論﹐累朝遵之。而法外遺姦﹐則不免時有條例之議。然條例﹐特用輔律之不逮耳。律中所無﹐方用例。寬仁之政﹐於是乎度越於唐﹑宋矣。

正統十年﹐進士登科錄﹐凡「天」字皆作「﹛艸曳﹜」﹐云出內閣意。景泰中﹐幸大學﹐謝表內閣自爲之。中有「管窺霄﹐蠡測海」句﹐蓋亦避「天」字也。時有識者﹐嘗詫其事。正徳初﹐賊閹劉瑾擅政﹐禁臣民不得用「天」等字爲名。如郎中方天雨﹐但令名雨﹔參政倪天民﹐但名民之類﹐中外紛紛﹐尢爲可異。昔北朝周宣帝﹐自稱天元皇帝﹐不聽人有天﹑髙﹑上﹑大之稱﹐末世之令﹐非後人所宜效。而宋宣和中﹐宰相蔡京﹐用給事趙野等奏﹐凡世俗有以「天」等字爲名稱者﹐悉皆禁革﹐前後共禁八字。犯「天」字者﹐方天任攺大任﹐方天若攺元若。甚至承天寺﹐亦攺能仁寺焉。當時識者憂之。瑾目不知書﹐故事豈其所襲。明年﹐瑾以逆誅﹐「無天」之罪﹐其兆於是乎﹖瑾誅而禁廢。近有詔﹐人復其舊名矣。

英宗初立﹐年在幼沖﹐朝廷大政﹐承張太皇太后指裁爲多。太后嘗禦便殿﹐執政大臣英國公張輔﹐大學士楊士奇﹑楊榮﹑楊溥﹐尙書胡濙﹐被旨入朝。太后左右女官雜佩刀劍﹐侍衛凜然。英宗東立﹐英國公等西下立﹐太后召問之﹐人皆有獎勵之辭。及溥﹐乃嘆曰「先皇帝嘗稱卿忠﹐不謂今日得相見也。」仁宗監國於南﹐時太宗方寵漢庶人﹐有代嫡意。溥以翰林學士切諫﹐下錦衣獄者十年﹐仁宗卽位始出。溥數月遂爲大學士﹐故太后有是言。因顧英宗﹕「此五人先朝所簡貽皇帝﹐有行必與之計﹐非五人所贊成者﹐不可行也。」英宗受命。頃間宣太監王振﹐振至﹐俯伏。太后顏色頓異曰「汝侍皇帝居起﹐多不律﹐今當賜汝死。」女官加刃振頸。英宗跪爲請之﹐諸大臣皆跪。太后曰「皇帝年小﹐豈知自古此輩禍人家國多矣。我能聽帝曁諸公畱振﹐此後不得重令干國事也。」太后駕起﹐詔英宗賜英國等酒飯﹐乃出。鳴呼﹗太后其所謂女中堯舜乎﹗宣徳﹑正統二十年間﹐淸理之治﹐母坤儀天下之力也。太后正統年崩﹐溥爲鄕人泣。而云此時二楊已物故。公亦老病﹐不久得謝﹐蓋有傷於時事也。十四年土木之禍﹐振實爲之。

內監虫蟻房﹐四方所貢各色鳥獸﹐皆畜焉。弘治初﹐議放省之﹐以減浪費。所飼白虎﹑豹之屬﹐放卽害物﹐欲殺恐非諒暗新政﹐左右以爲疑。孝宗曰「但絕其食﹐令自斃可也。

職方舊按中得一事。近弘治七年﹐朝鮮之海南夷﹐有輸米其國﹐而覆舟於海者。夷賴浮板半無死﹐隨漂抵依都。值巡海官軍舟至﹐載入浙境﹐事聞朝廷。令給衣糧﹐館伴遼東﹐示以歸路。夷自陳本國米盡失﹐歸將不能自明﹐罪必死。詔差通事二人﹐送之。仍敕彼國主﹐憫其情﹐毋事僉罰。我天朝撫存異類﹐恩一至此﹐其致四夷之賓服也﹐固宜。

漢武帝教霍去病讀孫吳兵法﹐去病曰「爲將顧方略何如﹐不至學古兵法」。三國夏侯稱父﹐使讀《項羽傳》及兵書﹐不肯曰「能則自爲耳﹐安能學人。」宋嶽飛好野戰﹐宗澤謂非萬全計﹐授以陣圖。飛曰「陣而後戰﹐兵法之常﹐運用之妙﹐存乎一心﹐是皆能自立者。」故東甌王湯和﹐開國名將。有語及兵書者﹐輒笑曰「臨陣決機﹐在智識敏達耳﹐何以泥古爲。」聞者服之﹐法果足恃乎﹖趙括徒讀父書﹐而不知合變出奇﹐覆趙全軍。房琯效古法﹐用車戰﹐陳濤斜之敗﹐僅以身免。宋仁宗問王徳用以邊事﹐徳用謂﹕「咸平﹑景徳中﹐賜諸將陣圖﹐人皆死守﹐以至屢敗﹐願勿以陣圖賜諸將﹐使得自立異效。」帝是其言。紹興初﹐王徳平秀州賊﹐諜言將用火牛﹐徳笑曰「是古法也﹐可一不可再﹐今不知變﹐此成擒耳。」陣交﹐賊眾殲焉。法之不足恃也久矣。

漢博士徐偃使行風俗。使膠東魯國﹐鼓鑄監鐵﹐還奏事。禦史大夫張湯劾偃矯制﹐偃以爲春秋之義﹐大夫出疆﹐有可以安社稷﹑存萬民﹐顓之可也。湯不能詘其義。謁者給事中終軍詰偃曰「古者﹐諸侯國異俗分﹐百里不通﹐時有聘會之事﹐安危之勢﹐呼吸成變﹐故有不受辭造命顓己之宜。今天下爲一﹐萬里同風﹐故春秋王者無外。偃巡封域之內﹐稱以出顓﹐何也﹖且監鐵﹐郡有餘藏﹐正二國廢﹐國家不足以爲利害﹐而以安社稷﹑存萬民爲辭﹐何也」﹖偃窮詘﹐服罪。洪武中﹐禦史淩漢言「古人謂大夫出疆﹐有可以安國家﹑利社稷者﹐專之可也。竊以爲﹐在春秋﹑戰國則可﹐在今天一統之時則不可。苟許其專﹐恐啟大臣擅權之漸。」上善其言。此終軍所以罪徐偃之言也。

齊王敬則爲吳興太守﹐郡舊多剽掠﹐有十數歲小兒於路取遺物﹐敬則殺之以徇﹐自此路不拾遺。敬則立威警眾﹐乃始一小兒乎。孔琇之爲吳令﹐有小兒年十歲﹐偸割鄰家稻一束﹐琇之付獄﹐案罪。或諫之﹐琇之曰「十歲便爲盜﹐長大何所不爲﹖」宋張詠鎭成都﹐日見一卒抱小兒在廊下戲﹐小兒忽怒﹐摑其父。詠集眾語曰「此方悖逆﹐乃自習俗﹐幼已如此﹐況其長成﹐豈不爲亂﹖」遂殺之。嘻﹗亦甚矣。永樂初﹐京中密察民俗甚嚴﹐有坐童孫毆祖母獄者。刑部主事李厚鞫其情﹐以童稚無知﹐非眞有所毆也﹐上疏請卹﹐不聽﹐繼之以泣。明日﹐太宗皇帝以筋面試其童﹐曰「能識左右﹐何謂無知﹖」遂謫厚爲安南掾。厚忻然說道﹐曰「吾豈敢附死獄以媚上邪﹖」厚在安南三年﹐上感悟﹐復召爲吏部主事。厚赴召僅五日﹐而安南變復作﹐華人多不得歸﹐人以爲忠誠獲報之驗。楊尙書彥謐嘗爲之傅云。

唐李乾祐﹐永徽初爲禦史大夫﹐奏言「鄭州人鄭宣道﹐娉少府監主簿李玄又妹爲妻﹐玄又妹卽宣道堂姨。同堂姨實稱從母﹐何得成婚﹖而法無此禁﹐古人正名遠別後代﹐違道任情﹐將恐平人浸以成俗。然姻屬無服﹐而尊卑不可昏者﹐非止一條。」議付羣官﹐詳議可否。左衛大將軍紀王愼等議﹕「父之姨﹐及堂姨母之姑姨﹐及堂姑姨父母之姑舅妹姊﹐女婿姊妹﹐堂外甥﹐𨿽並外姻無服﹐請不爲婚。」詔從之﹐仍著於律令。宋《洪景盧隨筆》﹐姑舅爲婚﹐在禮法不禁﹐而世俗不曉。案戶婚律﹐父母之姑舅兩姨姊妹﹐若堂母姨之姑堂己之堂姨﹐及再從姨堂外甥女﹐女婿姊妹不得爲婚者﹐並爲尊卑混亂﹐人倫失序之故。若中表兄弟姊妹﹐正是一等﹐其於婚娶了無所妨。今縣官書判﹐至有將姑舅兄弟成婚﹐而斷離者﹐皆失於不能細讀律令也。惟西魏文帝時﹐禁中外及從母兄弟姊妹爲婚。周帝又詔﹐不得娶母同姓爲妻妾。宣帝詔﹐母族絕服外者聽婚。皆偏國之制。

洪武十八年﹐翰林待詔朱善言「有國者重世臣﹐有家者重世婚。今民間婚姻之訟甚多。非姑舅之子若女﹐卽兩姨之子若女﹐蓋以於法不當爲婚﹐故爲仇家所訟。或已娉而見絕﹔或旣婚而復離﹔或成婚有年﹐兒女成行﹐有司逼而奪之﹐使夫婦分離﹐子母永隔﹐冤憤抑鬱﹐無所控訴﹐悲號道路﹐感動人心。議律不精﹐禍乃至此。按舊律﹐尊長卑幼相與爲婚者有禁。若謂父母之姊妹與己之身﹐是謂姑舅兩姨﹐皆爲己之尊屬﹐己不可以卑幼而匹之。若己爲姑舅兩姨之子﹐彼爲姑舅兩姨之女﹐無尊卑之嫌﹐爲子擇婦﹐爲女擇婿﹐古人未嘗以爲非也。成周之時﹐王朝所與爲婿者﹐不過齊﹑宋﹑陳數國而已。故當時稱異姓大國曰「伯舅」﹐小國曰「叔舅」﹐其世爲婚姻可知。至於列國之君﹐若齊﹑宋﹑魯﹑衛﹑鄭﹑晉﹑秦﹐亦各自爲甥舅之國。後世如晉之王﹑謝﹐唐之崔﹑盧﹐潘﹑楊之睦﹐朱﹑陳之好﹐無不以世婚爲重﹐其顯然可證者。如溫嶠之《玉鏡臺》﹐此以舅之子﹐而娶姑之女也。呂榮公夫人張氏乃待制張р之女。而待制夫人卽榮公母申國夫人之姊﹐又非以己小姨之子﹐而娶大姨之女乎﹖朱子《小學》一書﹐所以明人倫也﹐而榮公之事載焉。如其不可﹐則必不在所取也。今江西﹑兩浙﹐此獘尢甚。以致訟獄繁興﹐賄賂公行﹐風俗凋獘。願以臣所奏﹐下羣臣議﹐弛其禁﹐庶幾刑淸訟簡﹐風俗可厚。」朝廷是之。然今律猶有「娶己之姑舅兩姨姊妹者﹐杖八十﹐離異」一條﹐國家並取魏周之制﹐防民末世﹐亦不得不然爾。

《朱子語錄》﹐蘇東坡子過﹐範淳夫子溫﹐皆出入梁師成門﹐以父事之。又有某人亦然。師成妻死﹐溫與過欲喪以母禮﹐方疑忌某人﹐不得已衰而往﹐則某人先衰在帷下矣。周公謹野語張說之爲承旨也﹐朝士多趨之。王質﹑沈瀛相與言﹐吾儕當以詣說爲戒。無何﹐質潛往說所﹐甫入客位﹐而瀛已先在焉。鬼子可駭如此。羅志仁《姑蘇筆記》﹐賈似道柄國時﹐浙曹朱浚﹐每有子白事﹐必稱某萬拜。浚﹐晦翁曾孫也。晦翁爲門人語及蘇過﹑範溫﹐蓋惜其名父之子﹐不宜有此。而浚爲大儒之後﹐乃有此事﹐彼鬼子何足道哉﹖成化間﹐汪直西廠用事。都禦史王越特爲直所厚﹐尙書尹等欲詣直﹐屬越爲介﹐私問越﹕「見直跪否﹖」越曰「安有六卿跪人事乎」﹖越先入白﹐使人陰伺﹐越跪牀下白事﹐竟叩頭而出。知之。直出﹐等以次謁﹐先跪﹐諸人皆跪﹐直大悅。旣而越尢違約。曰「吾自見人跪來﹐吾不才﹐特效之耳。」正徳初﹐劉瑾擅國﹐走其門者傾朝。名刺必紅紙﹐揭帖具官某頓首拜稟見﹐不知受恩之人見時﹐又當作何體態。嗚呼﹐哀哉﹗

南劍太守林積﹐送張天師子獄中﹐而奏云「其祖乃漢賊﹐不宜使子孫襲封。」朱子嘗謂門人言﹐張者一時人皆信之﹐而林獨能名其爲賊﹐其所奏必有可觀。其疏今不傳﹐其事當時不知何施行也。元之世﹐正一教主天師﹐尊寵甚至﹐蓋無論已。我太祖兵取江西﹐張四十二代孫正常﹐旣遣人來見﹐自後屢覲京師。洪武初﹐上謂羣臣曰「至尊者天﹐豈有師也。以此爲號﹐褻瀆甚矣。」遂命去其舊稱﹐俾爲眞人。攺天師印爲眞人印﹐以領其教。正常有道術﹐嘗投符故永壽宮井中﹐飲者疾輒瘳。詔作亭井上﹐名曰「太乙泉」。嗚呼﹗天師名越幾代﹐而始獲正於聖君﹐眞人秩正二品﹐而猶得嗣於盛世﹐非其幸也乎。

元陳樵﹐父患風﹐歲久爲風痰所侵﹐气弱不能吐。樵截竹爲筒﹐時吸而出之。事見《宋景濂文集》﹐亦人子所當知。近日李西涯赤其叔父墓志云「吾祖母陳宜人﹐痰苦壅﹐吾叔父與吾父截葦筒吸之。」其術豈得之樵乎﹖孝子於親有至憂﹑至愛存焉﹐其思慮固宜有至此者﹐非相師也。

歐陽玄作許熙載碑云「許爲貧﹐謀養不擇祿仕﹐僦屋以居﹐糴市以食。親故嘗靳之曰﹕『君位劣﹑祿薄﹐親年又髙﹐何狷介至是﹖』許笑曰﹕『爲臣當廉﹐何有小大之別﹐《記》獨不云小臣廉乎﹖』」宋濂志黃殷士墓云「天兵定燕都時﹐黃投居賢坊井中﹐從人張午出之﹐爲欷曰﹕『君小臣﹐而死社稷邪﹖』黃曰﹕『齊太史兄弟﹐皆死小官﹐彼何人哉﹖』嗚呼﹗君子顧義﹐所當自盡而已矣。危太朴黃殷士﹐皆撫之金人﹐少同學問。至正中﹐危仕至中書參知政事﹑翰林學士承旨﹔黃翰林待制。洪武元年八月﹐天兵定燕都﹐危走所居報恩寺﹐俯身入井﹐寺僧太梓等挽出之﹐謂曰「國史非公莫知﹐公死是死國之史也。」危由是不死﹐垂老喪節。黃投居賢坊井中﹐從人張午下救﹐負以出﹐爲欷曰「君小臣﹐而死社稷邪﹖」黃曰「齊太史兄弟﹐皆死小官﹐彼何人哉﹖」午終不解﹐還捨治酒肴﹐使家人歌舞爲歡﹐環守至日久。會大將軍徐達下令﹐勝國之臣﹐俱輸告身。黃紿午取告身﹐若欲輸官者﹐午喜出沽﹐及還﹐求弗得﹐亟往視井﹐黃已死。午買棺以殮﹐僧梓與營葬焉。危﹑黃事﹐始同而終異如此。其墓碑皆宋景濂氏爲銘之。危初爲禮部尙書﹐每陳得失﹐自云「吾不畏丞相﹐畏後世史官耳。」元亡史存﹐景濂謂危力也。嗚呼﹗危故史官﹐知畏史﹐力能存史﹐然得罪元史深矣。《元史》初成﹐無直筆﹐其無方來君子之議乎﹖若黃乃眞無愧齊太史者。僧梓拯危﹐何如送黃之爲義。𨿽然﹐梓於危﹐梓非所責﹔而黃固梓之義也。景濂作太朴銘﹐多假借詞﹐無乃過乎﹖後世並與銘殷士者觀之﹐死榮生辱﹐自霄壞矣。

危素仕元﹐至參知政事。元亡﹐入國朝。洪武二年﹐爲翰林學士﹐已而謫居和州。再閱歲﹐而卒。卒之年﹐年七十。計被召用﹐時年已六十有八矣。太祖一日幸弘文館。素至﹐履聲徹簾內。詔問爲誰﹖素對曰「老臣危素。」太祖曰「素實元朝老臣﹐何不赴和州看守余闕廟去。」於是有旨謫。素至和﹐憂懼死。春聞長老言如此。太祖召素﹐𨿽以文學備問﹐心實薄其爲人。素旣忤旨﹐然不殺素者﹐聖人之度也。余闕守安慶﹐城陷不屈死。太祖嘉其節﹐立廟和州祀之﹐素何面目更事其香火耶﹖祖宗取士﹐不貴乎末藝﹐而重大節﹐以風厲天下﹐甚盛心也。宋景濂志素墓謂﹕「天之於人﹐不能以俱全。或授之才﹐而不假以位﹔或畀以位﹐而不畀以時。素以淵深之學﹐精純之文﹐都顯要之位﹐海內仰之如祥雲景星﹐可謂有得於天﹐而逢時亂亡﹐不獲大展以死﹐豈不可哀乎﹖」而論者或不謂然。素之所以負於天﹐而不克自全者﹐其罪大矣。胡頤庵記熊伯幾言「素在勝國時﹐聲名藉甚。」或問虞文靖公曰「太朴事業當何如﹖」公曰「太朴入京之後﹐其辭多誇﹐事業非所敢知。」復曰「必求其人﹐其餘闕乎﹗」時闕名未甚著﹐或問﹕「何以知之﹖」曰「集於文字見之。」闕後竟以忠顯﹐君子觀人固如是夫。

國初錢唐爲刑部尙書。洪武二年﹐詔孔子春秋釋奠﹐遣使降香曲阜林廟﹐於仲月上丁致祭京師﹐免祀天下﹐不必通祀。唐言「孔子百王宗師﹐先儒謂仲尼以萬世爲土﹐天下祀孔子﹐如天下祝聖壽﹐報本之禮﹐不可廢也。」時修《孟子節文》﹐並議其配饗。唐論之尢力。上皆從其議。一日召講《虞書》﹐陛立而講﹐或糾唐艸野﹐不知君臣禮。唐正色曰「以古聖王之言陳於陛下﹐不跪不爲倨。」常諫宮中不宜揭武后圖﹐忤旨﹐待罪午門外終日。上悟﹐賜飯﹐卽命撤圖。唐之論諫於是乎有可稱矣。

杜徳稱﹐洪武六年﹐以省臣薦召爲太子正字﹐與秦俯紀善林溫入侍大本堂。上嘗從容問人品髙下﹐人有過何如﹐及仁者有好惡乎﹖徳稱悉舉經傳要語以對。至問三教﹐則對曰「治天下當法孔子。」八年﹐授晉王府右傅﹐陛辭﹐上曰「江南大儒﹐惟卿一人。」對曰「臣不敢當宋濂﹑劉基。」上曰「濂文人爾﹐基峻隘﹐不足取。」是時﹐伯溫已歸﹐景濂方近密﹐而上於徳稱優獎如此﹐固不俟異日召還﹐進十二事﹐名《萬世太平治安策》﹐而知其人也。

葉宗茂﹐新安名士﹐元至正末﹐與汪同起兵禦寇。國初﹐授婺源知州﹐升饒州知府﹐坐事罷官﹐徙濡須。久之﹐提取赴京﹐使城築所賦。尋仞十倍﹐其家產不給也。子仁﹐效緹縈上書﹐得免。無何﹐病卒金陵邸。見聞者哀其遭時不偶﹐爲賦詩。而鄕人朱允升學士﹐爲之序。時洪武十年。序中始﹑卒﹐一不著年號﹐而論之云「楊子云曰﹕『世亂﹐則聖賢馳鶩而不足﹔世治﹐則庸夫髙枕而有餘。亂世之氓困於供億﹐仕則困於責任。不能集事者﹐得罪而禍亟﹔集事﹐則事愈歸之。甲兵錢谷﹐撫緩應對﹐豈一人身所備。一不善﹐卒不得免焉。』使宗茂涉世﹐得三四十年不亂﹐卒其經業﹐展其政事﹐又加之年壽﹐斂華而實﹐當爲賢公卿﹑鄕先生以善。後來而乃止於此﹐豈�其一身一家之气運耶﹖」宗茂﹐《郡誌》名保翁﹐��行﹐所著有《茂齊集》。仁﹐《志》作貞壽﹐字大年﹐上書﹐�年十九。

春觀王原采修撰《二孝子傳》。其一朱煦﹐臺州人﹐父季用﹐由薦知福州府。洪武十八年﹐詔天下盡革今歲以上有司積歲官吏爲民害者。季用視事僅五月﹐以例起入京﹐論罪﹐作城役﹐嚴償重﹐日數十糸昏。季用病痢﹐被楚顧貲﹐力弗任﹐旦夕乞死。煦懼不敢離左右﹐復戒二弟共守﹐不少寐。季用得不死。時告枉甚重﹐令益嚴。告而謫戍遠方﹐及被極刑者﹐凡數人。煦謀於父僚友同役者﹐曰「吾無術以脫吾父﹐訴不訴皆死。萬一吾父由訴獲免﹐𨿽戮死﹐萬萬無憾。」遂陳其辭。所司以聞﹐上赦季用﹐復其官。同時緣此得免復官者﹐十有四人。已而﹐煦感疾死﹐季用傷煦死﹐病益甚﹐亦死。十四人者﹐痛哭之。嗚呼﹗當時事如宗茂﹑季用輩﹐不有孝子動天聽﹐而骨肉爲城下土者﹐不知其幾。二人有子得免﹐而竟客死役所﹐命也夫。而得名筆傳其事﹐至今有餘慨焉。嗚呼﹗二人者﹐亦不爲不幸矣。

王叔英《二孝子傳》云「余往聞孝子﹑慈弟﹑義婦事﹐爲之感涕﹐欲錄以勸﹐而恨不得其詳。洪武某年間﹐有兄弟二人﹐其伯兄坐法當死﹐二人自縛午門前﹐願以身代。上問故﹐二人者曰「臣少無父﹐非兄不至今日﹐故願以二身贖兄命。」上疑非誠﹐許其代﹐而陰戒行刑者﹐試其人﹐如有難色﹐卽殺之。二人歡然延頸待刃﹐旣弗果殺。上嗟異﹐赦其兄。禦史大夫陳寧持不可﹐其兄竟死焉。叔英謂二人者慈弟矣﹐因復及四義婦事﹐欲各爲之傳﹐而不得其姓名與其事之詳。嗚呼﹗叔英之謂所恨者如此﹐於是爲《二孝子傳》。

其一人曰陳圭﹐臺州黃巖人﹐父叔弘爲其仇人告﹐罪當死。圭訴﹐所司曰「圭不能諫父﹐陷父不義﹐圭罪自當死﹐幸原圭父使自新。」事聞﹐上以孝子稱之﹐赦叔弘罪﹐候天下朝覲官至﹐播告爲天下勸。旣而﹐刑部尙書開濟奏﹕「罪有常刑﹐不宜屈法開僥幸路。」乃聽圭代父死﹐叔弘謫戍雲南。聞者嘆圭之孝﹐而惜其死焉。叔英謂圭者其死﹐孝子志也﹐圭何憾﹖嗚呼﹗叔英之所以傳孝子﹑慈弟﹑義婦﹐而拳拳乎大倫乃爾﹐其志可知。已夫法咎繇執之而已﹐而帝堯有三宥之典﹐漢唐君臣尙知此義﹐不如是無以盡勸天下之術也。聖祖時﹐法令嚴明﹐爲何如彼有兄弟二人者曁圭事﹐聖祖欲赦焉﹐而持法之臣﹐不能將順以成美意﹐寧死有餘戮。濟後來亦不得其死﹐意者天道乎﹖

叔英﹐字元采﹐黃巖人﹐革除年爲翰林修撰。靖難師起﹐叔英奉命募兵廣徳﹐知事不可爲﹐乃沐浴﹐具衣冠﹐書絕命辭畢﹐自經而死。其爲忠臣﹐與所傳孝子﹑慈弟﹑義婦事相類﹐是於大倫﹐死於憾矣。世有知其詳者﹐安得不感涕而錄之。嗚呼﹐哀哉﹗

天臺方克勤﹐洪武四年知濟南府事。時始有詔﹐民墾廢田者﹐閱三載乃稅。吏徼近功﹐不俟期斂之﹐復以田定其科繇﹐民益惰﹐田不增辟。克勤與民約定﹐爲簡書﹐列其丁產﹐爲上﹑中﹑下三等﹐復析爲三﹐每有徵發﹐恆視書爲則﹐吏不敢夤緣爲姦。宋景濂撰克勤墓志載此事。春按﹐此今日三等九則之法也。有事均繇者﹐徒論田糧﹐而不酌之丁產﹐繇其得均乎﹕《宋史》葉衡知臨安府於潛縣﹐戶版積獘﹐富民多隱漏﹐貧弱困於陪輸。衡定爲九等﹐自五以下﹐除其藉﹐而均其額於上之四等﹐貧者頓蘇。民戶等則之法﹐蓋見於此。克勤﹐忠臣孝孺之父﹐爲政務以徳勝威﹐性不喜近名。嘗曰﹕近名必立威﹐立威必致害人﹐吾不忍爲也。

南京太平門外﹑鐘山西﹐有內官享堂一區﹐我太祖髙皇帝所賜﹐今加贈司禮監太監云公奇葬地也。按舊碑﹐公南粵人。洪武間﹐內使守西華門。時丞相謀逆者﹐居第距門甚邇﹐公剌知其事﹐曾因隙以發。未幾﹐彼逆誑言﹐所居井湧醴泉﹐邀上往賞。鑾輿當西出﹐公慮必與﹤咼無﹥會﹐走衝蹕道﹐勒馬銜言狀﹐气方勃﹐舌不能達意。上怒其不敬﹐左右撾捶亂下﹐公垂獘﹐右臂將折﹐猶奮指賊臣第﹐弗爲痛縮。上乃悟﹐登城ぽ顧﹐則見彼第內﹐壯士裹甲伏屏帷間數匝。亟返A30殿﹐罪人一一就縛。召公﹐息斷矣。上追悼公死非罪﹐忠弗白﹐宜申卹典﹐遂贈某監左少監﹐賜葬玆地﹐命有司春秋致祭﹐仍給六人供歲時灑掃役。於戲﹗此我髙皇帝所以爲天下臣民主﹐而當祚及萬世者也。公受累朝祠祀若干年。嘉靖乙酉﹐守備南京太監髙公﹑王公等﹐感公忠義﹐復請於朝﹐加今贈﹐致諭祭焉。公獲報身後﹐久而益彰如是哉﹗公所遭謀逆者舊事狀﹐爲胡﹑藍二黨。夫胡惟庸之不軌在洪武十三年﹐藍玉在二十六年。胡被誅後﹐詔不設丞相﹐至藍十四年矣。春敢定以胡爲是﹐以補舊裨之缺﹐以決舊事狀之疑﹐以備他日史家之考證云。

洪武二十六年﹐涼國公藍玉之獄﹐上集羣臣廷訊﹐有所攀引﹐始多未服。吏部尙書詹徽叱令具實﹐玉因奏徽卽其黨也﹐遂同伏誅。按解大紳在河州時﹐寄貝川書﹐自敍艸諫書﹐言韓國公事﹐有爲詹徽所嫉﹐欲中以危法﹐語徽者眞傾險之徒與。韓國之獄﹐當亦有力﹐其及重禍固宜。韓國﹐太師善長也。事在二十三年。解大紳代虞部郎中王國用﹐論其冤狀﹐程篁墩嘗載之《皇明文衡》。此朝廷大事﹐解當時乃不自諫﹐而代人具艸﹐不知何爲﹖狀末云「臣至疏賤﹐言出而禍必隨﹐然恥立於大聖明之朝﹐而無諫諍之士」云云﹐似非代筆者所自安。𨿽然﹐解與王之賢於此可並知矣。

國初﹐蜀保寧城中﹐有韓氏女﹐年十七。遭胡氏兵亂﹐慮爲所掠﹐乃僞爲男子服﹐混處民間。旣而﹐果被虜﹐居兵伍中七年﹐莫知其爲女子也。後從玉珍兵掠雲南還﹐邂逅其叔父﹐贖之歸成都﹐以適尹氏。同時從軍者﹐皆警異。成都人稱爲韓貞女﹐此可配古之木蘭矣。

國初﹐鐵冠道人精數學﹐今人類稱之﹐而少知其姓名者。春觀唐文鳳作《鮑尙糸行狀》云「上登鐘再﹐詞臣扈從﹐於擁翠亭給筆﹐卽景賦詩。鮑與翰林朱升﹑張以寧﹑秦伯裕﹐起居單友中﹑李某﹐鐵冠道人﹐俱應制。」亦但言其號耳。後見《宋景濂集》有《張中傳》者云「中字景華﹐撫之臨川人﹐舉進士不中﹐遇異人授以太極數學﹐談禍福多驗。爲人狷介﹐寡與人言。嘗戴鐵冠﹐人因號曰『鐵冠子』」。乃知今人有祕錄其言者﹐蓋此人也。

洪武中﹐福建按察使陶仲﹐淸介自律﹐在任治贓吏數十人﹐宿獘盡革。時布政使薛大方貪暴甚﹐仲劾奏之。大方詞連仲至京﹐事旣白﹐大方得罪﹐仲還官﹐閩人迎拜﹐爲之語曰「陶使再來﹐天有眼﹔薛公不去﹐地無皮。」仲寧波人。春聞近歲黃州知府盧﹐守己愛民﹐而得罪上司﹐應朝去職。曹濂繼之﹐恃其所親﹐貪暴自恣﹐兩經考察﹐皆得完璧。有爲封揭於途者﹐云「盧不來﹐天沒眼﹔曹濂重到﹐地無皮。」公道爲之嘆焉。比始聞仲事﹐天眼﹑地皮之對﹐蓋有由來矣。

胡知縣壽安者﹐初任信陽﹐調獲鹿。永樂中﹐任新繁縣。性淸儉﹐在官未嘗肉食﹐其子自徽來省﹐兩月烹二雞﹐胡怒曰「飲食之人則人賤之矣。吾居官二十餘年﹐嘗以奢侈爲戒﹐猶恐弗能全始終之志﹐爾今好大嚼﹐詎不爲吾累乎﹖」胡三宰大邑﹐不攜妻子之任。或曰「子之名固美矣﹐柰妻子何﹖」胡笑曰「此庸人見也。吾豈無糟糠之義﹐而不念乎﹖嘗於是思之爛熟耳。吾輩讀聖賢書﹐論居官治民之法﹐孰不欲砥勵名節﹐以操守爲志。及登仕路﹐則以耳目﹑玩好﹑聲色之物敗身家者﹐比比焉。矧婦人﹑小子輩﹐其性猶水﹐有以金珠錦繡搖目之物蠱其性﹐彼必欺吾而取之。借使僥幸不露﹐吾去任後﹐人必詈笑曰﹕『胡某外徉廉﹐而內實貪』以是計之﹐故不欲妻子之累身也。」

黃巖徐宗實﹐洪武中爲兵部侍郎﹐奉使兩淮﹐多所建明。海州有節婦侍小花﹐年十六﹐許嫁而夫亡﹐婦往夫家成喪﹐持服養姑送終﹐剪髮自誓﹐守節不二。采訪使上其事﹐所司以其年未五十不合例。宗實上言曰「隨事處中始爲合義﹐守文執一豈曰得宜。厥婦旣能哭夫於筮嫁之初﹐又能剪髮於葬姑之後﹐𨿽剜目截耳﹐旁無以加﹐自當與立志卓異同科﹐豈與守節尋常比例。」朝論是其言﹐下郡邑旌之。

文皇渡江時﹐翰林諸公在京城先死節者﹐周是修一人而已。李文達《日錄》謂﹕胡廣﹑金幼孜﹑黃淮﹑胡儼﹑解縉﹑楊士奇諸公﹐初亦有約同死﹐已而俱負約。惜哉﹗諸公後來𨿽有王魏之事業﹐不能蓋斯愧矣。春又聞長老言﹐靖難之師旣駐金川門﹐是修欲速諸公同死前約。苜至某門﹐見某方令家人飼豬﹐乃亟退﹐自縊於應天府之尊經閣。噫﹗此何時而有不忘於飼豬者﹐又可期以捨生事耶﹗

國初﹐文臣無賜謚者。謚自永樂間太子少師姚廣孝﹑大學士胡廣二人始。廣乃建文朝狀元傳臚﹐更名靖。建文之意﹐謂胡廣同漢臣名﹐且北虜爲胡﹐不可令廣﹐故更。文皇禦極後﹐復舊名。

解縉紳侍太宗﹐論及羣臣﹐禦書蹇義等十人名﹐命各疏於下。旣奏上﹐以授仁宗﹐曰「李至剛﹐朕洞燭之矣﹐余徐驗之。後十餘年﹐仁宗出其所奏十人者﹐示楊士奇曰「人率謂縉狂士﹐縉非狂士﹐向所論皆定見也。」此事楊公旣著於《聖諭錄》﹐於《解墓碣》內載之。墓碣又載﹐解初被漢庶人譖﹐出爲廣西參議﹐以李至剛言其怨望﹐又攺交趾。後入奏事﹐庶人復有言﹐遂徵下獄﹐後三年病死獄中。按《李至剛墓表》亦楊所作﹐載李言解事﹐詔下解獄﹐而並下李。今莫知其悉。李之言解﹐其因解有誕而附勢﹐𨿽才不端之奏﹐而怨之故歟。上之並下李也﹐所謂「洞燭」之者有在矣。噫﹗小人之怨君子事﹐每如此﹐小人終亦何利。解死獄中﹐而李不死此﹐則命也。仁宗臨禦﹐旣明解冤﹐又官其從子爲中書。李𨿽緣舊宮臣故﹐爲通政﹐尋出知遠郡﹐賢否在聖衷﹐其彰彰矣乎。

仁皇嗣位初﹐一切政議﹐預者三四人﹐而蹇﹐夏二公寵眷最盛。楊文貞公撰《蹇忠定公墓志》載﹐當時所賜師傅之臣銀章各一﹐曰「繩愆糾繆」﹐蹇首被賜。上謂之曰「朕有過舉﹐卿但具疏﹐用此封識進來。」於《夏忠靖公墓志》亦言之。《楊文敏公墓志》云「上命範銀爲方寸印四枚﹐以賜師傅。公與金公同受其一﹐其文云云。」是知蹇﹑夏﹑楊﹑金四人而已。然《金文靖公墓志》又云「賜大臣五人銀圖﹐書文並同。」前按楊文定公於《文貞神道碑》載﹐公當時被賜銀章一﹐其文同前。然則賜五人爲是。《蹇志》洪熙初賜誥﹐蹇公等誥詞﹐上特增二句﹕「勿謂崇髙而難入﹐勿謂有所從違而或怠。」《夏志》不書。今《忠靖遺事》載此誥詞﹐且記上諭曰「此朕實心﹐蓋望公等匡輔之功也。」按陳祭酒所撰《黃文簡公墓志》﹐此誥詞蓋亦同被賜者﹐而繩愆糾繆之章弗及焉。一時特恩固各有所在耶。我祖宗之所以望大臣者如此﹐宜諸公之各得盡其才也。

宣徳六年﹐夏忠靖公卒。朝議欲贈以伯﹐言者以無例而止。蓋爲國初﹐文臣無贈爵者也。洪武間﹐劉公基封誠意伯。永樂間﹐茹公常封忠誠伯。生可受封﹐死何妨贈﹖言者未考爾。後癸丑歲﹐太子太師戶部尙書郭公資卒﹐遂贈湯陰伯。

王忠肅公翺爲僉都禦史﹐在遼東時﹐治訴訟專行贖罪法﹐𨿽人命亦然。曰「償命無益死者之家﹐而財或足以濟其用。」故行之不疑。𨿽然﹐彼有財者﹐亦必輕犯法矣。指揮孫﹐以公事鞭戍卒至死﹐其妻女哭之相繼死。或訴殺一家三人。公曰「卒死以罪﹐妻女死於夫﹐非殺也。」令償葬埋費﹐罷之。後爲將有名﹐非公優容不及此。戍卒妻女﹐法應旌﹐惜公未有以處此也。

葉文莊公巡撫宣府時﹐修復官牛﹑官田之法。墾地日廣﹐積糧益多﹐以其餘﹐歲易戰馬千八百餘匹。其屯堡廢缺者﹐力修築之﹐不數月完七百餘所。今邊軍受役權門﹐終歲勤苦﹐曾不得占寸地以自衣食。軍儲一切仰給內帑﹐戰馬之費於太僕者﹐無有紀極﹐屯堡尙誰修築﹐悠悠歲月﹐致今日之失事。今巡撫者﹐若不再加整飭﹐復完前迹﹐將來夷虜之禍﹐殆難支也。

權衡之地﹐銖兩可移﹐勢之所使﹐不言而諭。唐人記時宰擅君寵者﹐有故人來謁﹐宰度其材不任﹐贈河北一書。故人不得已持去。旣至幽州﹐拆視無一詞﹐惟署名而已﹐因大悔欲回。試謁院吏﹐書入﹐館之上捨﹐奉絹千疋﹐向見江西人云。楊文貞閣下﹐時其婿來京師﹐久之當歸﹐念無裝資。會有知府某犯贓千萬﹐夤緣是婿﹐賂至數千﹐爲其求救。時某知府已入都察院獄﹐楊不得已﹐於該道當問理日﹐遣一吏持盒食至院﹐云「楊宅與某知府送飯」。該道某官﹐遂親下釋某知府刑具﹐候其飯畢﹐凡事一切聽令分雪﹐遂得還職。我朝不立宰相﹐然內閣之權已如此。世不避權勢者幾人﹖小人居之﹐豈不壞事。

宣徳間﹐詔京官各舉其鄕之才而未達者。廬陵戴某有詩稱﹐蕭光宇﹑胡起先交表之。徵至內閣﹐試《春日詩》。戴得題如癡﹐竟日無一字。及罷就邸﹐奇思傑句衝口溢發﹐追恨無已。戴旣放還﹐蕭﹑胡亦坐薦舉非人被譴。人之窮達﹐有莫之爲而爲者如此。天順二年﹐臨川吳徵士與弼﹐入京擇日而後廷見。英宗退禦文華殿﹐召問大略﹐與弼噤無以對﹐左右怪之。趣使言﹐始曰「容臣上疏而已。」先時與弼宿艸備顧問﹐竟不如志。駕起因慘然﹐出至左順門﹐脫帽視兩蠍存焉﹐頂﹤寧頁﹥螫已腫﹐人始知其不能承旨﹐以忍痛故。噫﹗此何莫非數也哉。

英宗幽南城時﹐有禦史某奏景皇帝﹐南城多樹﹐事叵測﹐遂伐之盡。時盛夏﹐英宗嘗依樹涼以息﹐及樹伐﹐得其故﹐懼甚。復辟後﹐下禦史詔獄﹐杖殺之。禦史滑人﹐言其父之惡﹐有非人所爲者﹐縣中橫被其害。禦史顯於朝﹐人謂天道報施無所歸﹐旣禦史坐罪誅﹐其父已死﹐怨家得掘墓而磔屍焉。嗚呼﹗自後觀前﹐天道果瞢瞢耶。

劉東山公晚年肅州之謫﹐𨿽事出逆瑾﹐其實公同年焦閣老芳者爲之。公與焦素無他﹐焦特忌公名爾。岑猛賂旣行﹐集大臣議﹐欲公重辟﹐諸大臣喘喘不敢吐一語﹐獨都禦史屠公氵庸曰「劉大夏此何罪﹐必欲文致之﹐當其不應﹖」瑾勃怒﹐罵屠惡語﹕「汝黨劉邪﹖」明日﹐大臣以屠議奏﹐瑾謀於焦及吏部尙書劉宇。宇又素嫉公者﹐乃署劉某輕議夷人遷徙與潘尙書蕃﹐俱發遠戍。瑾初擬廣西邊衛﹐焦曰是送三人歸也﹐乃定肅州。公《西行稿》﹐載公赴肅州時﹐故舊皆避不來會﹐獨鄕人嚴仲宏贈詩和答之。公《過六盤山寄西涯閣老詩》末句云「寄語同年老知己﹐天涯孤客幾時還。」後《歸自六盤和前韻》末句云「憑誰寄語中州子﹐前度劉郎今已還。」其事蓋如此。公之謫﹐春當家難﹐不在京﹐今始得見其族子所刻《西行稿》者﹐因以所聞爲識其事。「中州子」之云﹐公豈亦未之能忘情邪﹖天下代公之憤﹐而髙公之爲人﹐今日已有定論﹐公死可無憾也已。

正徳十年﹐湖廣道州致仕右都禦史熊公卒於家。時春爲太僕少卿﹐在京上疏《爲表淸節以勵庶寮事》﹕「切見繡存日﹐事母能孝﹐事兄能友﹐居貴能貧﹐居常能儉。攵歷中外四十餘年﹐守法奉公﹐推賢疾惡﹐不要時譽﹐不急近功﹐言無爽於屬垣﹐行弗虧於顧影。田廬一守先業﹐未嘗少有所貽﹔奉祿頒及同宗﹐未嘗私其所入。其在官也﹐恆蔬食以自勵﹐故巡撫之日﹐𨿽廩米有羨﹐亦斥還官。其在家也﹐惟山居以自適﹐凡饋遺之物﹐𨿽親戚至厚﹐不容浼已。鄕人嘗評其人﹐可謂白首持淸節﹐終身無過疵之士矣。或曰『士知禮法﹐孰不願淸﹖』而熊繡之淸﹐實過於淸者也。『人非堯舜﹐孰能無過﹖』而熊繡之過﹐乃淸而過者也。柰何悠悠蒼天﹐竟乏子嗣。兄子過繼﹐復先夭死﹔遺孤藐然﹐未底成立。今繡雲亡﹐遠邇聞知﹐咸相悼惜。巡撫都禦史秦金﹐因采輿論﹐爲具奏討葬祭﹐兼請贈蔭﹐該部覆奏﹐已荷恩允﹐彼地下幽魂﹐豈任感激。臣生輿熊繡鄰州﹐舊嘗爲其官屬﹐於其人品見知頗詳。繡今事定蓋棺﹐法應得謚﹐九重日月﹐實與照臨﹐顧所司無由當建白耳。臣近聞熊繡州人﹐今見任吏部主事周卿﹑聽選大理寺評事許愷﹐皆云繡過繼子所遺之孤幼弱﹐未知人事﹐向後所就﹐知復若何。臣竊恐彼死者﹐聲名無人表章﹐日就淹沒。臣往年見都禦史戴珊﹑張敷華之卒﹐其門生屬吏﹑其子孫俱曾請謚。主事張鳳翔﹑孔奇之卒﹐其鄕人嘗請卹其家。俱蒙詔旨許焉。繡之賢無愧張﹑戴﹐彼二主事安能比擬。臣用是冒昧上言﹐重爲乞請﹐伏望詢諸在廷﹐如果臣言不誣﹐斷自宸衷﹐嘉賜謚號﹐仍敕該部查照張鳳翔等事例﹐月給食米﹐卹其孤孫﹐其孫日後若堪補蔭讀書﹐就行住給。使天下之人知皇上仁徳﹐足以補天道之所未及。爲善獲報﹐理無或遺。表淸節以勵庶寮﹐揆之治體﹐不爲無補。臣言𨿽近黨義﹐匪從私事。」下戶部﹐奏與其過繼孫熊瑞月米壹石﹐至補蔭日住給。禮部請內閣謚莊簡云。

幼聞客謂﹐先君刑部公﹐言其鄕有富民張老者﹐妻生一女﹐無子﹐贅某申於家﹐久之妾生子﹐名一飛。甫四歲而張老卒。張妻性極妒﹐張病時﹐謂申曰「妾子不足任吾財﹐吾當全畀爾夫婦﹐爾但養彼母子不死溝壑﹐卽爾蔭徳矣。」於是﹐出券書云「張一非吾子也﹐家財盡與吾婿﹐外人不得爭奪。」申乃據有張業不疑。張妻卒﹐後妾子壯﹐告官求分。申以券呈官﹐因見「與吾婿」語﹐遂置不問。他日﹐奉使者至﹐妾子復訴﹐而申仍前赴證。奉使諭曰「爾婦翁明謂『吾婿外人』﹐尙敢有其業耶﹖詭書『飛』若『非」者﹐慮彼幼﹐爲爾害耳。」於是斷給妾子﹐人稱快焉。張老亦可謂有智矣。《談苑》載﹐宋張公詠守杭日﹐有富民病將死﹐子方三歲﹐乃命其婿主其貲。而與婿遺書曰「他日欲分財﹐卽以十之三與子﹐七與婿。」子時長立﹐果以財爲訟。婿持其書詣府﹐請如元約。詠閱之﹐以酒酹地曰「汝之婦翁﹐智人也。以子幼﹐故以此屬汝﹐不然子死汝手矣。」乃命以其財三與婿﹐而子與七﹐皆泣謝而去。奉使事實類此﹐惜不得其名也。

成化間﹐一禦史建言順適物情云「近京地方﹐行使車輛﹐騾驢相雜。騾性快﹐力彊﹔驢性緩﹐力小。今並一處驅馳﹐物情不便﹐乞要分別攺正﹐各自行使。」弘治初﹐一給事中建言處置軍國事一條。云「京城士人﹐多好著馬尾襯裙﹐營操官馬﹐因此被人偸拔鬃尾。馬拔尾落膘﹐不無有誤軍國大計﹐乞要禁革。」此事﹐春少時﹐親所聞見。二人後來亦作大官。近一員外建言崇節儉以變風俗﹐其疏專論各處茶食﹑鋪店所造看卓糖餅﹐大小不一﹐大者省功而費料﹐小者料少而費功﹐乞要擘畫定式﹐功料之間﹐務在減節﹐使風俗歸厚云云。所司亦爲之覆奏焉。肉食者謀國﹐乃有此輩﹐可笑可笑。雞鵝禦史﹐何代無之﹖

都民養女﹐率貨視之稍麗黠者﹐必裝束﹐以待外方之求﹐厚取價焉。鵓鴿之訟﹐十常二三。仕宦家妾媵媒乎是﹐以不謹累者﹐蓋往往而有也。春所聞﹐若近日瑞州通判姜榮妾竇氏事﹐豈易得哉﹖竇﹐京師崇文坊人也。正徳己巳﹐姜自工部主事考察例﹐調瑞州署印。時適華林賊來攻城﹐姜聳促付竇印﹐亟出集兵捍賊﹐勢不敵逸去。賊突入﹐求姜弗得﹐以刃傷姜妻﹐竇哀救而免﹐因執竇。竇先藏印水池中﹐旣被縛以行﹐髙安盛豹一父子﹐時亦在難﹐竇謂賊曰「盛家子旣在﹐可遣其父報令贖我。」賊如其言。竇密與盛曰「我不死﹐以印未白也。今在某處﹐歸幸言之﹐我死矣。」比至花塢鄕﹐遇道旁井﹐紿賊以渴﹐就飲﹐遂投而死。辛未五月某日也。賊退﹐屍殯城南僧院。事聞﹐詔旌曰「貞烈」﹐置祠而碑表焉。春向嘗爲《喬侍郎妾髙氏貞烈賦》﹐今聞竇氏事﹐二人者出處正同﹐豈易得哉﹖姜棄城罪重﹐部使憫其家難﹐且欽竇之死節﹐特爲之地。又因緣功次﹐升同知。而性素欠檢﹐竇死才兩月﹐卽屬媒有所求。明年奪職。嗚呼﹗人之無情﹐乃復有此丈夫﹐愧於女婦多矣。

偏橋族叔瀾言二事﹕有胡氏子五六歲時﹐因升髙爲戲﹐墜地拗其項骨﹐稍長競不能伸。朱守貞者﹐同裏也。一日相見﹐戲挈其頭有聲﹐嘎然置地﹐溘然死已。朱懼潛遁﹐胡氏子頃許復蘇﹐頭項於是端直。歸家﹐家人驚喜﹐謀尋朱﹐謝之。陶氏佃民﹐有病癭者﹐嘗與陶僕輸谷如市。道遠勞極﹐癭撐其頸﹐气幾不接。陶朴素愚﹐匆遽間﹐削竹爲銳﹐刺之﹐癭穿气溢﹐頸得完復﹐荷擔而起﹐一無所若焉。天刑之在人﹐不偶如此。命苟不死﹐𨿽有致死之道﹐而不死也。豈不信哉﹗

●卷二外篇

葉文莊《水東日記》﹕正統十四年﹐統幕潰圍﹐一戍卒嘗語其家人曰「亂殲叢中﹐吾見一神人﹐謂曰﹕『爾非此處人﹐豆腐閘兒人也。』旣而得脫。然莫曉所言何謂」未幾﹐虜犯土城﹐官軍接戰。此卒陣歿於豆腐閘。按《博異志》﹐唐憲宗平淮西﹐趙昌時爲吳元濟裨將﹐與李愬戰﹐被傷墮馬死﹐至夜四更﹐忽如睡覺聞點兵聲﹐唱惟相應﹐可千餘人。趙專聽﹐將謂點已﹐及竟不聞呼之。天明﹐起視左右死者﹐皆夜來聞呼姓名者也。戰死亦有宿命故爾。《茅亭客話》﹕成都漆匠艾延祚﹐甲午歲﹐賊驅在郡署造器﹐宋兵至﹐倉卒上樹蔽匿﹐見軍士往來搜殺﹐甚懼﹐向晚始定。下就積屍間藏臥﹐中霄聞傳呼﹐頗類將吏﹐有十數人按簿稱點姓名﹐僵屍一一應之﹐惟不唱延祚而過﹐乃知被戮之人﹐故無誤矣。

蔡氏《書傳》﹐日月五星運﹐與朱子《詩傳》不同﹐及其他注說與鄱陽鄒李友所論﹐間亦有未安者。太祖嘗召儒臣博士致仕錢宰等﹐諭以欲正是書之意﹐命翰林院學士劉三吾等總其事﹐開局翰林院﹐凡蔡氏《傳》得者存之﹐失者正之。又集諸家之說﹐足其未備。書成賜名《書傳會選》﹐命禮部刊行天下。然今是書﹐世竟鮮行。蓋永樂中﹐翻刊《五經大全》《書》經一依蔡《傳》﹐士子專業﹐以爲科舉﹐蔡說之外﹐遂不復有所考故也。

元末﹐新安趙東山﹐訪謁黃楚望先生於九江。楚望問年﹐答曰「己未。」楚望曰「先吾刊《六經補注》之歲也。或曰﹕『書刊矣﹐怨無讀者。』子曰﹕『是讀者未生耳。』豈知吾子適生是歲乎﹖」此揚子云著書以俟後世﹐復有子云之意也。前輩自信之篤﹐不嫌大言如此。趙方﹐洪武初被徵修《元史》。事竣﹐不受官﹐歸而卒。趙嘗問黃窮經之要﹐黃惟告以「致思」。問「致思」之道﹐乃舉一事爲例。禮曰「女有五不娶﹐其爲喪父長子。」先儒以喪父無兄者當之。如使其言已然﹐則喪父無兄之子﹐何罪見絕於人如此。趙思之久﹐而後得曰「此蓋宋桓夫人﹑許穆夫人之類爾﹐故古注言﹐無所受命﹐猶未失也。若喪父而無兄﹐則期功之親﹐皆得爲之主矣。」黃大稱善﹐遂授以《六經疑義》。前輩教人有法﹐如此。

攻乎異端﹐斯害也已。宋孫奕言﹕攻如攻人之惡之攻﹐已如末由也﹐已之已﹐已止也。謂攻其異端﹐使吾道明﹐則異端之害人者自止。如孟子距楊﹑墨﹐則欲楊﹑墨之害止。韓子辟佛﹑老﹐則欲佛﹑老之害止者也。我太祖皇帝有此論﹐輿孫暗合。

國朝《孝慈錄》五服之服﹐皆有升降﹐成今制矣。

武官父母喪﹐不持服﹐不解任﹐不知始何世。夫金革軍旅之事﹐無遜也者﹐爲其不以家難避國難也。爲此制者﹐恐武官臨難得爲推避計耳。天下無無父母之人﹐父母之喪﹐無貴賤一也。而文武可異道乎﹖今武官﹐時當太平之際﹐身列藩衛之間﹐有父母喪﹐而不少異於平日﹐豈謂眞不得已者哉﹖按宋《田況傳》﹐況乞歸葬陽翟﹐旣葬﹐托邊事見上﹐泣請終制。仁宗許之。史稱帥臣得終制﹐自況始。則況以前﹐武官之解任可知。《金坡遺事》云﹕故事﹐武官不持服﹐韓汝玉奏請持服﹐下兩制臺諫議。唐子方﹑歐陽永叔見各不同﹐於是竟爲兩議而上。遂詔崇班以上﹐持服供奉﹔以下不持服。論者以爲﹐如是則官髙者得爲父母服﹐官卑者則不爲﹐無官者將何以處之﹖宋人蓋不滿於是矣。然則﹐今日之事﹐當視其人﹐若典軍族﹐方在行陣﹐遇喪奏聞畱之﹐終事方聽返喪次。其在府司衛所﹐可得盡喪禮者﹐當聽終制。軍事干涉﹐不得已而出視﹐事畢復返喪次。可代者﹐佐貳代之﹐一切勿與。庶幾亦盡人子之禮。

洪武初﹐百官聞祖父母﹑伯叔﹑兄弟喪﹐俱得奔赴。二十三年﹐吏部言「祖父母﹑伯叔﹑兄弟﹐皆系期年服﹐若俱令奔喪守制﹐或一人連遭五六期喪﹐或道路數千里﹐則居官日少﹐更易數系﹐曠官廢事。今後除父母及祖父母承重者丁憂外﹐其餘期服﹐制不許奔喪﹐但遣致祭。」從之。

洪武初﹐禦史髙原侃言「京師人民﹐修習元人舊俗﹐凡有喪葬﹐設宴會親友作樂娛屍﹐惟較酒肴厚薄﹐無哀戚之情﹐流俗之壞至此﹐甚非所以爲治。且京師者﹐天下之本﹐萬民之所取則。一事非禮﹐則海內之人轉相視效﹐獘可勝言。況送終禮之大者﹐不可不謹﹐乞禁止以厚風俗。」上乃詔禮官﹐定民喪服之制。古者﹐喪禮三年﹐懷抱之義也。周末二十五月而畢。後世二十六月者﹐從孔子「逾月則善」之言耳。百日之說﹐非本諸釋氏。《禮》曰「士三月而葬」﹐是也卒哭﹐後世遂通用云。

劉宋時﹐袁昂幼孤﹐爲從兄彖所養。彖卒﹐乃制期服。人有怪而問之﹐昂致書曰「禮由恩斷﹐服以情申﹐故小功他邦加制一等﹐同爨有緦明之典籍。昔馬稜與從弟毅同居﹐毅亡﹐稜爲心服二年。由也不除喪﹐亦緣情而致制。今欲寄其罔慕之痛﹐少申無已之情﹐𨿽禮無明據﹐乃事有先例。」春觀韓退之嫂鄭喪﹐服期以報﹐見其所自爲文。宋丁寶臣喪其兄三年﹐《歐陽永叔文集》實載其事。國初﹐詹鼎之死﹐所養孤甥爲持三年服﹐《方遜志集》載之﹐亦情之不能自已者也。宋何叔度姨適劉處﹐與叔度母情愛甚篤。叔度母早卒﹐奉姨若所生。姨亡﹐朔望必往致哀﹐並設祭奠食並玲新﹐躬自臨視。若朔望應有公事﹐則先遣送祭﹐手自料筒﹐流涕對之。公事畢﹐卽往致哀﹐以此爲常。二年服竟。叔度蓋爲自哀其母﹐情緣及之﹐渭陽之送﹐亦所不能已者﹐不自知其過也。

正徳丁卯冬﹐春以繼祖母服﹐承重於家。旣祥州學官來請﹐欲赴書院教諸學弟子員﹐春辭之﹐而以書與易訓導體乾﹐曰「屢辱左顧﹐惠卹良至﹐日隨月積﹐未緣詣謝。計盛徳仁明﹐必加情貰﹐君子相與﹐豈視末禮往復爲厚薄也。敝州士友﹐近者何幸得賢郡公﹐博雅愷悌﹐師帥於上。而執事二三﹐鴻宿立之﹐函丈程課﹐其開橫經肆史﹐造膝提耳﹐開發其所未知﹐增益其所未能多矣。鄙人桑梓﹐獲瞻霧露﹐潤及我躬﹐報徳無地。連屋不通﹐匪情則異﹐千里悟對﹐其心實親。而創痛砭割之餘﹐意銷志蝕﹐待盡墓次﹐惟日爲歲﹐百骸憔悴﹐尙何言乎﹖竊於執事交契﹐不思其獲諒於賢郡公﹐蓋有在矣。日本乃聞郡公視學﹐欲令有志生員﹐開具從師手本﹐將辟義塾﹐猥及鄙人。昔甲子之歲﹐提學先生姚公文灝﹐行移到州﹐曾有此舉﹐致煩鄰州諸縣士友﹐紛沓裹足詣門﹐增我慚愧。春不得已﹐黽勉酬答﹐未及月餘﹐遂爾謝絕。春於時嘗云﹐吾處已固非泥之■111111﹐不致白沙之累﹐而化物豈有丹之妙﹐可爲黃金之資﹐此州人所悉也。區區此日﹐何等意緒﹐敢仍冒昧﹐以蹈前罪。祥事甫畢﹐摧毀方深﹐坐荒廬之荼蓼﹐守孤壠之苫塊﹐有何問學﹐更接靑衿。諸賢獲承師帥﹐程課必日新時邁﹐大非昔比。隋珠加磨瑩之奇﹐荊卜效琢雕之益﹐而更假於奄奄气息之人之力耶﹖且春拋棄筌蹄﹐積歲已久﹐今吾故我﹐判然兩人。使任舉業之師﹐更識何等香气。區區正一無鼻孔者﹐何由去鑿渾沌﹐而七竅之自己息黥﹐補劓已乏其術﹐而欲探囊黃昏﹐以起人之廢疾耶。且科舉時文﹐志希速化﹐未卵斯翼﹐未彈斯炙。今誾誾啾啾﹐日坐A31捨﹐語及三冬足用﹐便恨後時﹐區區之迂闊遲鈍﹐就當往昔﹐亦豈能副此。常恐垂簾自精﹐下帷獨得者﹐於道理上𨿽微斥秋毫﹐深探重淵﹐亦自愛莫助之。若排比書獺﹐含濡墨鴆﹐破碎章句﹐旋塡格式﹐造作主意﹐巧合關捩﹐諸賢應解訪﹐春力不能爾﹐此舉無乃重春之罪也乎﹖春極知賢郡公曁執事輩之盛心﹐但自揣甚明﹐無以塞命。此由衷語﹐不是面欺﹐千萬體察﹐爲我勁辭﹐庶瑟不得以干竽﹐藍無求乎謝靑﹐幸甚。」

《懷麓堂詩文後稿》﹐涯翁見付編次﹐凡爲中貴作者﹐悉去之﹐翁不以爲忤。唐俱文珍永貞之事﹐非無功﹐韓昌黎送之序詩﹐今在韓《外集》﹐李漢固有所不取也。太監張永嘗書「窮苦」二字﹐請翁爲之說。其中有可摘錄者﹐例難獨畱﹐今載其略於此。《窮說》云「按《說文》﹐『窮』之爲義亦多矣。爲極﹐爲竟﹐爲究﹐爲塞。今姑就其所謂『塞』者言之。對富而言﹐則爲民之窮﹐《孟子》曰『鰥寡孤獨﹐皆天下之窮民﹐而無告者也』。對達而言﹐則爲士之窮﹐《孟子》曰『窮則獨善其身』﹔《傳》曰『士窮乃見節義﹐民之窮者必有待於上之人』﹔《書》曰『子惠困窮者是也﹐若士之窮﹐則自守而不外慕』。《論語》所云『君子固窮者』孔子之言也。彼莊子乃謂孔子曰『吾諱窮久矣』﹐是豈知聖人者哉﹖韓退之作《送窮》文﹐稱智窮﹑學窮﹑命窮﹑文窮﹑交窮者﹐而卒歸於正。若虞鄕著《窮愁》之書﹐段成式爲《畱窮》之詞﹐唐子西亦有《畱窮》之詩﹐皆士之流﹐窮而不厭者也。說者又謂﹐孔﹑孟窮而在下﹐則明道於後世。周公達而在上﹐則行道於當時。故素貧賤﹐則行乎貧賤﹔素富貴﹐則行乎富貴。君子之達者﹐豈必窮之爲尙哉﹖惟不忘此心﹐思以救民之窮﹐振士之窮而已。某公遭盛時﹐居重地﹐位尊祿厚﹐固不可與窮者同日語﹐顧能屏省騶從﹐儉節自奉﹐而於窶人貧士﹐輒揮斥金幣﹐以相濟援﹐是可謂救民之窮。人有寸長片言﹐必加軫念﹐延譽而汲引之﹐惟恐不及﹐是可謂振士之窮矣。然獨有大者焉。聞四方水旱盜賊﹐則爲蹙然而不寧﹐有所推蔫﹐一切付之公議﹐而不侵其職。玆方佐天子﹐出政令﹐以宣徳布澤﹐任賢使能﹐俾家給人足﹐民安而吏稱。啼饑號寒之聲不聞於野﹐嘆老嗟卑之气不形於朝﹐天下之人無不獲其所者。然則﹐公之達﹐施厚報﹐𨿽欲辭之不可得﹐何窮之足云乎﹖是固公之所以自警﹐而尢有自玉於成者也。」

《苦說》云「『苦』之爲義﹐爲困悴﹑爲勤勞﹑爲辛楚﹑爲陵侮。今姑就『勤』與『困』言之。天下之味有五﹐而苦居其一。酸碱之類各有所偏﹐惟苦與甘正相對﹐於是有勞困之象焉。《書﹟五行》曰﹕『炎上作苦﹐火之味也。』惟人之情�然﹐其爲苦正與樂對者也。《孟子》曰『天將降大任於是人也﹐必先苦其心志』﹐是以味諭志也。張良曰『良藥苦口利於病﹐忠言逆耳利於行』﹐是以味諭言也。楊雄曰『顏苦孔之卓﹐是以味諭學也。蓋以安居快適之時﹐寓勤勞困悴之義﹐君子固有擇焉。天下之物﹐甘者常少﹐而苦者常多。天下之情﹐苦者常多﹐而樂者常少。處樂者易﹐而處苦者難。故爲學者﹐必攻苦食淡﹐疲精力而不敢逸﹔立身者﹐必餐米嚙蘗﹐絕嗜欲﹐戒遊逸﹐而不於便安是圖﹔蒞政治事者﹐必勞心焦思﹐鞠躬盡瘁﹐先天下之憂而憂﹐後天下之樂而樂﹐而後學可成﹐身可立﹐而政事可行也。苦之義其盡於是乎﹖公入爲天子股肱心膂之臣﹐凡政之黜陟予奪﹐無所不得聞。出爲爪牙之將﹐凡令之生殺賞罰﹐無所不得行。然都重位而不忘乎勤﹐饗厚祿而不忘乎儉。寧勤吾之身﹐而不忍勤吾之民﹔寧困吾之心﹐而不忍困吾之事。通達民隱﹐奉宣徳意﹐如古所謂問民疾苦者。暑不張蓋﹐險不乘輿﹐手撫瘡痍﹐口問疾病﹐如古所謂與士卒同甘苦者。公之心﹐蓋以天下爲心﹐而不以一人之心爲心也。予故以公之所自處者爲說﹐公有味於斯言也哉。嗚呼﹗爲是說者﹐亦爲之窮且苦矣。」

元禮部郎中陳孚﹐使交趾﹐以至元癸巳二月三日宿丘溫驛﹐未昏見新月﹐乃在天心。我太宗永樂八年﹐親徵北虜﹐學士金幼孜從。三月八日次鳴鑾戍﹐夜仰視北斗﹐正直頭上。以此推之﹐就謂天髙而星辰遠耶。談天衍謂﹕「中國天下八分之一﹐合赤縣神州而分爲九州。」妄可知矣。

月令出土牛﹐以示農耕之早晚。謂於國城之南立土牛﹐其言立春在十二月望﹐策牛人近前﹐示其農早也。立春在十二月晦及正月朔﹐則策牛人當中﹐示其農中也。立春在正月望﹐策牛人在後﹐示其農晚也。爲國之大計﹐不失農時﹐故聖人急於養民﹐務成東作。唐李涪刊誤云云。今天下州郡﹐立春日﹐制一土牛﹐飾以文彩﹐卽以彩杖鞭之。旣而碎之﹐各持其土﹐以祈稔。何謂乎﹖勝國至元中﹐春牛經式﹐至今襲而爲之。以策牛人立處﹐爲芒神忙閒之異。牛頭﹑角﹑身﹑蹄﹑尾﹐籠索芒神貌像﹐服色﹑蓑束一就。年月干支﹐爲其施設﹐尢是可笑。

續述徵記﹐堯卽位﹐至永嘉三年﹐二千七百二十有一載。記於《堯碑》。春按﹐堯卽位甲辰﹐晉武帝泰始元年乙酉﹐去堯卽位二千七百二年。泰始二十年甲辰﹐是爲二千七百二十一年。懷帝永嘉三年己巳﹐則二千七百四十六年。《堯碑》誤矣。自堯卽位﹐至我大明洪武元年﹐三千七百二十五年﹐凡六十三甲子。

唐堯元年甲辰﹐至我太祖洪武元年戊申﹐計三千七百二十五年﹐六十三甲子。邵氏《經世書》謂﹐堯得天地之中數。蓋堯之時﹐在日甲月巳﹐星癸辰申﹐而當乾之九五﹐值十二萬九千六百年之中﹐故謂中數也。考之天開甲子﹐至我太祖洪武十七年甲子﹐計六萬八千八百八十一年。勝國元明善有曰「夏禹卽位後八年﹐而得甲子﹐入午會之初運﹐當妒之初六。」故推勝國至元甲子﹐爲午會第十運﹐則今已入第十一運之中﹐乃妨之九三也。欲復二帝之盛﹐以躋三代之長﹐是望於今日。

洪武十七年﹐欽天監博士元統言「歷日之法﹐其來尙矣。今歷﹐𨿽以大統爲名﹐而積分猶授時之數。況授時歷法﹐以至元辛巳爲歷元﹐至洪武甲子﹐積一百四年﹐以歷法推之﹐得三億七千六百一十九萬九千七百七十五分。經云﹕『大約七十年而差一度﹐每歲差一分五十秒。』辛巳至今﹐年遠數盈﹐漸差天度﹐擬合修攺。臣今以洪武甲子歲前冬至﹐爲大統歷元﹐推演得授時歷﹐辛巳閏準分﹐二十四萬二千五十分。洪武甲子閏分﹐一十八萬二千七十分一十八秒。授時歷辛巳气準分﹐五十五萬六百分。洪武甲子气準分﹐五十五萬三百七十五分。授時歷辛已轉準分﹐一十三萬二百五分。洪武甲子轉準分﹐二十萬九千六百九十分。授時歷辛巳交準分﹐二十六萬三百八十八分。洪武甲子交準分﹐一十一萬五千一百五分八秒。蓋七政之源﹐有遲疾逆順﹐伏見不齊。其理深奧﹐實難推演。聞磨勘司令王道享﹐有師郭伯玉者﹐精明九數之理﹐若得此人﹐推大統歷法﹐庶幾可成一代之制。蓋天道無端﹐惟數可以推其機。天道至妙﹐因數可以明其理。是理因數顯﹐數從理出。故理數可相倚﹐而不可相違也。」書奏﹐上是其言﹐徵之。

二十六年﹐欽天監監副李徳芳言「故元至元辛巳爲歷元﹐上推往古﹐每百年長一日﹐每百年消一日﹐永久不可易也。今監正元統﹐攺作洪武甲子歷元﹐不用消長之法。考得春秋歷﹐獻公十五年戊寅歲﹐距至元辛巳﹐一千一百六十三年。以辛巳爲歷元﹐推得天正冬至﹐在甲寅日夜子初三刻﹐與當時實測數相合。洪武甲子元正﹐上距獻公戊寅歲﹐二千二百六十一年。推得天正冬至﹐在己未日午正三刻﹐比辛巳爲元﹐差四日六時五刻。有此不合﹐今當用至元辛巳爲元﹐及消長之法﹐方合天道。」疏奏﹐元統復言「臣所推甲子歷元﹐實與舊法相合﹐略無差繆﹐故敢上聞。」上曰「二統皆難憑﹐只驗七政交會行度無差者爲是。」自是﹐欽天監造歷﹐以洪武甲子爲歷元﹐仍依舊法推算﹐不用捷法。

春往使陜西﹐至洮﹑岷間﹐夜聞雨雹甚久。次早﹐以詢館人﹐云「昨夜下大白雨」。彼處雹曰「白雨」﹐又曰「硬頭雨」﹐無言雹者。昔宋紹興十七年﹐臨安雨雹﹐太學屋瓦皆碎﹐學官申朝廷修﹐諱言雹﹐遂稱「硬雨」。彼土人所云﹐亦有自哉。

夏南熱﹐冬北寒﹐天時地气古今所同。正徳七年冬﹐燕趙河朔之地燠如﹐而江淮風雪特甚。南至洞庭﹐水緩流處﹐冰有至尺厚者。昔六朝梁﹐遣明少遐宴魏使崔︱﹐︱曰「今歲奇寒﹐江淮亦冰。」七年之事﹐可爲異矣。

正徳十二年九月﹐武宗幸陽和城。二十七日方獵﹐天雨冰雹﹐軍士有死者。及夜﹐又有星墜之異。明日﹐駕赴大同。又明日﹐達賊以眾圍陽和。向無二異﹐上意未遽回﹐乃知天之仁愛深矣。

《河圖括地象》曰﹕八極之廣﹐東西二億三萬三千里﹐南北二億三萬一千五百里。夏禹所治四海內地﹐東西二萬二千里﹐南北二萬六千里。《淮南子》曰﹕禹使大章步﹐自東極至於西極﹐二億三萬三千七百五十里﹔使豎亥步﹐自北極至於南極﹐二億三萬三千五百七十里。《山海經》《管子書》皆云﹕地東西二萬八千里﹐南北二萬六千里。出水者八千里﹐受水者八千里。《尸子》曰﹕此太極之內﹐有君長之地也。我朝輿地之廣﹐縱一萬九百里﹐橫一萬一千七百五十里。其東西南北﹐水陸驛站﹐裏分至到之數﹐具載《寰宇通衢》﹐其延袤大略﹐則如此矣。四夷之驛不與焉。於戲盛哉﹗

陳后山謂﹐穎中田理﹐有橫有立。立土不可稻﹐爲其不停水也。春西使時﹐見山陜間民﹐緣路因岸而穴居者。問之土人﹐亦謂此惟橫土﹐可而爲之居﹐則耐久﹔若逢立土﹐卽坍塌也。

太祖平一天下﹐有北都意。嘗禦謹身殿﹐親策問廷臣﹐曰「北平建都﹐可以控制胡虜﹐比南京如何﹖」翰林修撰鮑頻對曰「胡主起自沙漠﹐立國在燕﹐今百年地气﹐天運已盡﹐不可因也。今南京興王之地﹐宮殿已完﹐不必攺圖。《傳》曰﹕『在徳不在險也。』」永樂中﹐太宗定鼎於北﹐及震殿之災﹐羣臣有言不宜者﹐多藉口尙糸之議﹐可謂不知變已。

唐殿庭間種花柳﹐觀杜詩可知。宋朝惟植槐楸﹐郁然有嚴毅气象。朱子嘗言之。國家當陽﹐殿庭間並無栽植﹐兩京皆同。京都傍皇城內沿種柳樹﹐禦河左右乃有松柏﹐若圓殿五松﹐瓊花島諸柏﹐皆金元舊物。前代宮殿﹑樓閣﹑門闕﹐命名立號多欠愼重﹐有人間得通用者。我太祖創置﹐一皆取義玄象方儀﹐聞之知其爲天府也。《祖訓》﹕宮殿之外﹐離宮別館﹐不許營造。神孫萬代﹐守爲家法。鮮奇扁榜﹐自不容側其間。於戲﹐是豈前代之所能及哉﹗

嵩陽縣東九十里有山﹐實產黑鉛。山窟穴彌望﹐鉛生山石間。自昔居民裹糧於此﹐鑿以入﹐隨礦脈所在髙下﹐曲折分析探取﹐有入深二三里﹑五七里所者。人挾水牛角﹐貯油燃照﹐所得或多或少﹐相補湊。大率日計直銀數﹐星布直疋﹐視耕棄者﹐得利速且倍。故傍近惰農﹐或趨之穴內﹐深杳險峻﹐至有鑿空石裂土崩﹐死生莫保。且鉛气毒人﹐若深入久探﹐連月不出﹐則皮膚痿黃﹐腹膨脹不能食﹐多致疾而斃。故采者或十數日卽歸家﹐稍休復往﹐如是不止。歲月漸久﹐嬰毒漸深﹐莫能免於疾以斃。然利所在﹐竟不能自止。夫民苟勤力農棄﹐衣食所得﹐亦足自養﹐盡命而終﹐豈有冒險致疾之虞。而以此隕命而不悔﹐利之誤人如此哉。

嵩陽因產鉛之故﹐居民多制胡粉爲業。其法﹐鉛塊懸酒缸內﹐封閉之四十九日始開﹐則鉛化爲粉矣。化弗白者﹐炒爲黃丹。黃丹渣爲蜜陀僧。凡此三物﹐收利甚博。人有資之而得富者。然其鉛气有毒﹐制者必食犬肉﹐飲酒﹐以禦之。若枵腹中其毒﹐輒病至死。業久之家﹐長幼爲毒燻蒸﹐多痿黃﹐旋致風攣癱軟之疾﹐不得其壽而斃﹐至闔戶無遺類。吁﹐可畏哉﹗而縣人急其利﹐不卹其害。繼之者﹐自昔至今﹐相競不已也。世之鄙夫﹐貪目前忘日後﹐牽於幸得﹐而甘取禍者﹐其獨此一事哉﹖是事﹐孫君原貞曾有說戒其縣之人。春分守河南道﹐其地爲重﹐致戒云。

周世宗顯徳中﹐至淮南﹐嘗言前﹑塗二山﹐爲濠州朝岡﹐有王者气。後三百年﹐而我太祖出焉。地理之符﹐豈偶然哉﹗

南京守備太監劉郎﹐自陜西﹑河南鎭守至金陵﹐貪忄林益甚。資積旣厚﹐於私第建玉皇閣﹐延方外﹐以講鑪火。有術士知其信神異也﹐每事稱帝命以動之﹐饕其財無算。郎有玉絳環﹐直價百鎰。術士紿令獻於玉皇﹐因遂竊之而去。或爲詩笑曰「堆金積玉已如山﹐又向仙門學煉丹。空裏得來空裏去﹐玉皇元不系絳環。」春聞諸周少卿子庚﹐相與囅然。

圓泉水﹐在郴州城南二十里會勝寺側。張又新《煎茶記》自述﹐於僧室得一書﹐見陸羽與李季卿「論水」之目二十﹐而此其第十八者也。又新《記》始云﹐劉伯芻稱水之宜茶﹐有七等﹐楊子江南零水第一﹐挹而試之﹐誠如其說。及刺永嘉﹐過桐廬嚴陵瀨﹐家人用水潑陳黑壞茶﹐皆芳香﹐以煎佳茶﹐鮮馥不可名﹐愈於楊子南零殊遠。至永嘉﹐取仙巖瀑布用之﹐亦不下南零。今考又新僧室所得書﹐水品次第﹐以廬山康王谷水簾水爲冠﹐而桐廬嚴陵瀨水第十九﹐又在圓泉之後﹐所謂仙巖瀑布弗與焉。然則﹐吾郡是水者﹐容可以其品目稍下﹐而遽輕視耶。張舜民謫郴時﹐求是水不得﹐而以永慶寺泉當之﹐是水旣出永慶﹐寺𨿽美不足復稱。後人特緣張愛﹐名浮休泉。永慶寺基﹐今入學宮﹔浮休泉已就湮圓泉水。春親口其上﹐信有異脈。茶記不虛著也。獨念盛洪之《荊州記》云﹐桂陽縣有圓水﹐一邊冷﹐一邊暖。冷處淸且綠﹐暖處白且濁。吾郡圓泉水外﹐別無圓水。水今無此異﹐豈水脈今與昔不同耶﹖意者﹐昔人好奇﹐耳目僻遠地得鑿空言之﹐以詫駭﹐常情耳。此等記錄﹐天下往往而有﹐事非驗之﹐聞見弗信可也。

燕泉﹐春別號也。郴城之西南﹐有燕泉者﹐在桂林坊東﹐而春先人故居之西﹐相去數十步耳。泉仰噴沙石間﹐寒冽而甘﹐四時不涸﹐傍泉居人﹐取汲焉。謂之燕者﹐春燕來時﹐泛濫東流﹐合三川水﹐過遊魚案﹐入通波堰﹐有灌田之利。燕去則否﹐南天秋雨多﹐燕之去﹐泉與農無功矣。宋折樞密彥質謫郴時所居﹐考郡誌﹐殆卽春所居之地。折寓郴﹐號葆光居士﹐嘗作引春亭於泉上﹐爲杯觴曲水。又作春和堂﹐日遊宴其間。今遺址具存。春頃就故居之南隙﹐展鑿一塘﹐得靑石數段﹐合之則昔人之所爲杯觴者﹐其折之遺物。數塘引泉流﹐種荷養魚﹐自春䢐秋﹐弗盈弗縮。方玆泉之急田利﹐春不敢專﹐及其剩於農也﹐春獨有之﹐而人不以爲嫌﹐春故於玆泉托是號焉。昔人所有亭塘觴詠之樂﹐宛然在目。第欲效其所爲﹐而愧其力之弗能舉﹐且弗暇也。家山別後﹐重懷丘首﹐簡諸知己﹐各著文詩﹐庶以名泉有永云爾。

●卷三外篇

三代而下﹐祭法弗備。郊祀之禮﹐惟我朝爲有常﹐而郊禮之制﹐亦惟我朝爲有體。朱子說宋郊天帝﹐其數有十。漢時﹐祀太乙卽是帝。而今又別祀太乙﹐郊臺階級兩邊足踏過處﹐中間自上排下﹐都是神位﹐更不通者。夫宋一朝﹐不能三四郊。太宗在位﹐得五郊﹐宋人頌徳焉。其祀典無稽﹐壇所創置﹐又艸艸乃爾。金帛駢肩﹐將以誰爲。此則我祖宗禮制﹐眞萬世之所當遵也。

郊壇天地之祀﹐國初定制一如周禮。冬至祀天於圓丘﹐夏至祀地於方丘﹐以仁祖配。行之旣久﹐風雨不時﹐天多變異﹐洪武十年﹐聖祖因覽羣議﹐獨斷於衷﹐始定合祀之典。卽圜丘之舊壇﹐覆以屋﹐名大祀殿﹐每歲正月擇日而行禮焉。十二年﹐始合祀大祀殿﹐仁祖配如前。命官分獻日﹑月﹑星﹑辰﹑嶽﹑鎭﹑海﹑瀆﹑山﹑川諸神﹐凡十四壇。二十一年﹐又增修壇壝於大祀殿丹墀內﹐疊石爲臺﹐東西相向﹐爲日﹑月﹑星﹑辰四壇壝。又於內壝之外﹐以次爲壇二十﹐亦東西相向﹐爲五嶽﹑五鎭﹑四海﹑四瀆﹑風﹑云﹑雷﹑雨﹑山﹑川﹑太歲﹑天下神祇﹑歷代帝王諸壇。每歲正之吉﹐天子躬祀殿內﹐羣臣以命各獻二十四壇。三十二年以後﹐大祀殿更奉太祖髙皇帝配享。永樂十八年﹐北京天﹑地壇成﹐太祖配如前。洪熙元年﹐奉太祖及太宗文皇並配。

大學士丘濬云「《虞書》肆類於上帝。所謂『類』者﹐紀舜受命初﹐其祭告於神﹐皆類合於上帝。不言后土者﹐言天則地在其中。猶《中庸》所謂﹐郊社之禮不及后土﹐注謂其省文耳。分祀天地之說﹐始見《周禮﹟大司樂》﹐𨿽曰必順陰陽﹐因髙下而各從其類以求之﹐庶得其神來享﹐然皇天與后土對。六經言天﹐必及地。孔子言郊必及社。天地並祭﹐蓋卽父母同牢之義。而昔之議者﹐乃以爲瀆。一年之間﹐夏在冬前﹐若地先天祭﹐豈非越次先食。虞﹑夏祀帝之禮與時﹐今不經見﹐惟周祭天用冬之日至﹐蓋成周以建子月爲正歲﹐歲之首祀天﹐而午以祀地﹐是蓋一代之制﹐後世因之可也﹐義起亦可也。類於上帝﹐經有明言。祀典之載於《纐》莫先於《舜典》﹐捨周從虞﹐抑何不可﹖《虞書》之謂『類』者﹐安知非當時所稱之祭名哉﹖分祭之說﹐他經典不載﹐惟《大司樂》篇有之。《周禮》文有大宗伯以玉作六器﹐以蒼璧禮天﹐黃琮禮地﹐及典瑞﹐四圭有邸以禮天旅上帝﹐兩圭有邸以社地旅四望。兩處分言天地﹐然不言其地。其時其言﹐冬至﹑夏至﹐圜丘﹑方丘﹐亦惟於《大司樂》見之。夫大宗伯職掌邦禮﹐禮莫重於祭祀﹐莫大於天地。宗伯吉禮止言昊天上帝﹐而不及后土地祇﹐乃至作器始言之﹐豈非所行之禮則一﹐而用以禮神之器則兩乎﹖司服掌王服﹐止有祀昊天服裘冕之文﹐無有所謂祀后土服﹐豈非合祭天地﹐其神則兩﹐而主祭則一人乎﹖《周禮》﹐先儒嘗謂其書非盡出周公﹐《司樂》之言於樂律﹐自相背戾﹐不足信。彼於論樂旣如此﹐禮又可深信耶﹖《詩序》昊天有成命郊祀天地也﹐蘇軾《非郊議》援此爲證﹐朱子不然之。朱謂此詩只說昊天不說地﹐設使合祭﹐亦須說及后土。考之經典﹐祭天曰『郊』﹐而祭地無其名。《虞書》之『類』﹐《周禮》之『社祀』﹐皆未嘗及后土﹐豈獨此詩哉﹖」

春按祭法﹐古人有舉其一而該二者﹐舉重以見輕。言郊祀天﹐則地在其中。言社則稷在其中。《周書﹟召誥》﹕戊午乃社於新邑。馬融注謂﹐言社則稷在其中是也。《周禮》封人掌詔王之社壝﹔州長祭祀州社﹔《禮記》擇元日﹐命民社﹔《白虎通》社者﹐土地之神﹐是皆言社則稷在其中也。社﹑稷而並言者﹐不可勝數﹐是郊祀天地類也。天地不可合祀﹐然則社稷而不同壇壝也﹐可乎﹖蘇軾氏曰「舜之受禪﹐自上帝﹑六宗﹑山川﹑羣神莫不畢告﹐而獨不告地祇。武王克商﹐柴上帝望山川﹐而獨略地祇。昊天有成命之詩﹐郊祀天地﹐終篇言天﹐而不及地祇﹐以是知祀上帝﹐則地祇在焉。」其言亦明辯矣。《孝經》子曰「孝莫大於嚴父﹐嚴父莫大於配天﹐則周公其人也。昔者周公﹐郊祀后稷以配天﹐宗祀文王以配上帝。」朱子云﹐上帝卽天也﹐聚天之神而言之﹐則謂之帝。又云﹐爲壇而祭謂之天﹐祭於屋下謂之帝。郊者古禮﹐而明堂者周制﹐周公以義起之也。東漢正月上丁祠南郊。郊祀﹐兩漢﹑魏晉以來﹐皆配以一祖﹐至唐髙宗始以髙祖﹑太宗並配。垂拱初﹐又加髙宗﹐遂有三祖同配之禮。至宋亦常以二帝配。後禮院上議﹐以爲對越天地﹐神無二主﹐由是止以太祖配。金世宗始爲郊﹐議配享之禮﹐石琚奏宜從古禮。世宗曰「唐﹑宋以私親﹐不合古﹐不足爲法﹐今止當以太祖配。」我聖祖合祀天地於南郊之一壇﹐而加屋焉﹐則是泰壇﹑明堂爲一制也。列聖相承﹐皆以太祖﹑太宗並配﹐是郊祀﹑宗祀爲一體也。其亦以義起之者歟。

洪武八年十一日﹐詔翰林院議郊祀祭壇脫舄之禮。學士樂韶鳳奏曰「禮侍坐於長者﹐屨不上於堂﹐解屨不敢當階﹐就屨而舉之屏於側。注云﹐屨賤空則不敢陳於尊者之側。長者在堂﹐則脫於階下。長者在室﹐則屨上堂而不著入室。漢魏以後﹐朝祭則跣襪﹐惟蕭何劍屨上殿。宋南郊﹐皇帝至南階﹐脫舄升壇﹐入廟脫舄升殿。太廟中﹐凡有屨行者﹐應皆跣襪。唐禮至正旦﹑冬至﹐羣臣朝賀﹐上公一人詣西階﹐脫舄解劍﹐升禦坐前跪賀﹐降至西階﹐佩劍納舄。其燕會﹐羣臣應升殿者﹐禮同宋。《開寶通禮》﹕太廟晨探饋食﹐並祫﹐皇帝至東階下﹐解劍脫舄。仁宗時﹐正旦朝賀﹐中書令﹑門下侍郎脫劍舄﹐以次升殿。又按神宗時﹐宋敏求議朝儀﹐太尉﹑中書令﹑門下侍郎解劍脫舄﹐以次升賀訖﹐降階佩劍納舄。今議﹐於郊祀廟享前期一日﹐有司以席藉地﹐設禦幕於壇東南門外﹐及設執事官脫舄之次於壇門外西側。祭日﹐大駕臨壇﹐入幕次脫舄升壇。其升壇執事﹑導駕﹑贊禮﹑讀祝﹐並分獻陪祭官﹐皆脫舄於外﹐以次升壇供事。協律郎﹑樂舞生﹐依前跣襪就位。祭畢﹐降壇納舄。從之。

洪武初﹐太歲﹑風﹑云﹑雷﹑雨及嶽﹑鎭﹑海﹑瀆﹑山﹑川﹑城隍諸神﹐俱合祀於城南。諸神享祀之所﹐未有壇專祀。太祖謂非敬神之道﹐命禮官考古制以聞。禮官奏﹕太歲者﹐十二辰之神。按《說文》﹐「歲」字從步﹐從戊。木星一歲行一次﹐應十二辰而一周天﹐若步也。自子至巳爲陽﹐自幹至亥爲陰﹐所謂太歲十二辰也。陰陽家說﹐又有十二月將﹑十二日時所直之神﹐若天乙﹑天罡之類﹐名不經見﹐唐宋不載祀典﹐元每有大興作﹐祭太歲﹑月將﹑日直﹑時直於太史院。若風師雨師之祀﹐則見於周官﹐秦漢隋唐亦皆有祭。天寶中﹐增雷師於雨師之次﹐因升風雨雷師爲中祀。宋元因之。其嶽﹑鎭﹑海﹑瀆之祀﹐虞舜以四仲月﹐巡守祭四嶽。東嶽曰泰山﹐四嶽之所宗﹐故又曰岱宗。南嶽曰衡山﹐西嶽曰華山﹐北嶽曰恆山﹐猶未言五嶽。王制曰﹕『天子祭天下名山大川﹑五嶽﹑四瀆。』始有五嶽之稱。蓋以嵩山爲中嶽也。《周官﹟小宗伯》﹕兆望於四郊。鄭玄謂四望爲五嶽﹑四鎭﹑四瀆。四瀆者﹐江﹑河﹑淮﹑濟。四鎭者﹐東曰沂山﹑西曰吳山﹑南曰會稽﹑北曰醫巫閭。《詩序》曰﹕巡守而祀四瀆河海﹐則又有東西南北四海之祭。蓋天子方望之事﹐無所不通。而嶽鎭海瀆在諸侯封內﹐諸侯亦各以其方祀之。秦罷封建﹐嶽瀆領於祠官。漢復建諸侯﹐則侯國各祀其封內山川﹐於天子無預。武帝時﹐諸侯或分或合﹐五嶽皆在天子之邦。宣帝時﹐嶽﹑瀆始有使者持節之禮﹐而海始入祀。魏晉以來﹐嶽﹑海﹑瀆皆卽其地立祠﹐命有司致祭。隋因之﹐始爲四鎭之祀。又以冀州霍山爲中鎭﹐於是有五鎭焉。唐宋之制﹐有命本界刺史﹑縣令之祠﹐有因郊祀﹑望祭之祠﹐又有遣使之祠。元遣使祠嶽﹑鎭﹑海﹑瀆﹐分東西南北中爲五道。

其山川之祀﹐《虞書》曰「望於山川﹐徧於羣神。」《周頌》曰「懷柔百神。」《周禮﹟小宗伯》﹕「兆山川﹑丘陵﹑墳衍﹐各因其方。」《王制》﹕「凡山川之中者﹐其祭秩視伯子男。」劉向謂﹐山川能生物﹐出雲雨﹐施潤澤﹐品類以百數﹐故視伯子男。其在諸侯封內﹐諸侯自祭之。如楚祭睢漳﹐晉祭惡池﹐齊祭配林﹐是已。秦時通領於祠官﹐由漢唐以及宋元﹐又有其餘﹐紛紛貍沈﹐不獨嶽瀆也。

城隍之祀﹐莫詳其始。先儒謂﹐旣有社矣﹐不應復有城隍。唐李陽冰縉雲《城隍記》謂﹐祀典無之﹐惟吳越有爾。然成都城隍祠﹐太和中李徳裕所建。張說有祭城隍文﹐杜牧有祭黃州城隍文﹐則不獨吳越爲然。又蕪湖城隍建於吳赤烏二年﹐髙齊﹑慕容燕﹑梁武陵王祀城隍神﹐皆書於史﹐又不獨唐而已。宋以來﹐其祀徧天下。或賜額廟﹐或頒封爵﹐或遷就傅會﹐各指一人以爲神之姓名﹐如鎭江﹑慶元﹑寧國﹑太平﹑華亭﹑蕪湖等郡邑﹐皆以爲紀信﹐隆興﹑贛﹑袁江﹑吉﹑建昌﹑臨江﹑南康﹐皆以爲灌嬰是也。張說《祭荊州城隍文》曰「致和﹑產物﹑助天﹑育人。」張九齡祭洪州城隍文曰「城隍是保﹐氓庶是依。」則前代崇祀之意有在。

今國家開創之初﹐嘗以太歲﹑風﹑云﹑雷﹑雨﹑嶽﹑鎭﹑海﹑瀆及天下山川﹑都城隍。天下城隍﹐皆祀於城南享祀之所﹐旣非專祀﹐又屋而不壇﹐非禮所宜。唐制以立春後壬日﹐祭風師於城東。立夏後申日﹐祭雨雷於城東南。以今觀之﹐天地生物﹐動之以風﹐潤之以雨﹐發之以雷﹐陰陽之機﹐本一气使然。而各以時別祭﹐甚失享祭本意。至於海嶽之神﹐其气亦流通暢達﹐何有限隔﹐今宜以太歲﹑風﹑云﹑雷﹑雨﹑嶽﹑鎭﹑海﹑瀆及山川﹑城隍諸地祗﹐合爲一壇﹐春秋專祀。上於是遂建山川壇於天地壇之西﹐正殿祀太歲﹑風﹑云﹑雷﹑雨﹑五嶽﹑五鎭﹑四海﹑四瀆﹐並鐘山之神﹐東西廡分祀京畿山川﹑四季月將﹐及都城隍之神。以驚蟄﹑秋分日﹐祀太歲諸神﹔以淸明﹑霜降日﹐祀嶽瀆諸神。元年﹑二年﹐皆出上親祀。三年﹐始遣官祭。春用驚蟄後三日﹐秋用秋分後三日。至日淸晨﹐上服皮弁服﹐禦奉天殿﹐降香中嚴陛禦座﹐以待祭畢。獻官回奏﹐解嚴還宮。七年﹐以孟春郊祀。時諸臣已預祭壇內矣。始定以仲秋祭社稷﹐後擇日祭之。十年﹐令祭山川諸神﹐上親行中七壇禮﹐余壇以功臣分祭。今京師山川壇﹐建於永樂中。位置陳設一準南京舊制﹐惟正殿鐘山右﹐添祀天壽山之神﹐二山初不出禮官議而與焉者﹐蓋二都主山﹐且陵園托焉故也。

國初肇祀太歲﹐禮官雜議﹐因及陰陽家說﹐十二月將﹑十二時所值之神名目﹐謂非經見﹐唐宋不載祀典﹐惟元每有大興作﹐祭太歲﹑月將﹑日直﹑時值於太史院。太祖乃定祭太歲於山川壇之正殿﹐而以春夏秋冬四月將﹐分祀兩廡。春按《禮﹟祭法》﹐埋少牢於泰昭﹐祭時也。相近於坎壇﹐祭寒暑也。太歲實統四時﹐而月將﹑四時之候﹐寒暑行焉。古人有時與寒暑之祭。今祭太歲﹑月將﹐則固時與寒暑之神也。載諸祀典﹐孰謂非經見耶﹖

今世宗時﹐議郊祀。或言前代都長安及汴﹑洛﹐以太華等山列爲五嶽。今旣都燕﹐當別議五嶽名。太常寺僚取嵩髙疏﹐周都酆鎬﹐以吳嶽爲西嶽。卿範拱以爲非。是議略曰﹐軒轅居上谷﹐在恆山之西。舜居蒲阪﹐在華山之北。以此言之﹐未嘗據所都而攺嶽祀也。後遂不攺。弘治初﹐兵部尙書馬文升建言﹐今京師旣定於燕﹐則恆山不當爲北嶽﹐而醫巫閭之爲鎭﹐亦不在北﹐宜下禮部議﹐擬攺易。尙書耿裕欲從。會官議﹐侍郎倪嶽不可﹐遂止。然未嘗考及範拱之所言者﹐以折之也。禮官當守禮﹐法官當守法。若漢張釋之能守法矣。𨿽然﹐亦在其上聽否何如爾。不聽﹐有去而已。

太社﹑太稷﹐國初異壇同壝。祭太社﹐以後土勾龍氏配。祭太稷﹐以後稷氏配。每祭﹐先詣太社﹐及配位壇前﹐獻畢﹐方行太稷及配位前禮。洪武元年﹐太祖命省臣議﹐於社稷上創屋﹐以備風雨。翰林學士陶安奏﹐禮﹐天子太社﹐必受風雨霜露﹐以達天地之气﹔若亡國之社﹐則屋之﹐不受天陽也。今於壇創屋﹐非宜。若祭而遇風雨﹐則於齋宮望祭。從之。後三年﹐於壇北建祭殿五間﹐又北建拜殿五間﹐以備風雨祭祀。十年﹐又用禮部議﹐攺建於午門外之右﹐共爲一壇﹐合祭焉。壇上層上方五丈﹐二層方五丈三尺﹐髙五尺﹐四出陛﹐用五色土隨方築之。先時﹐社主用石﹐髙五尺﹐闊二尺﹐上微尖﹐立社壇上﹐半埋土中﹐近南向北。稷不用主。

按社之主﹐古人樹以木﹐後世易用石。蓋唐以來始然。然周禮有軍社主車。鄭玄注謂﹐軍社之主﹐以石爲之﹐則亦非無所本也。至是﹐埋石主於社稷壇之正中﹐微露尖於外﹐壝垣四面﹐開靈星門。垣之色﹐亦就方色飾之。臨祭﹐奉太社神牌居東﹐太稷神牌居西﹐俱北面。奉仁祖神牌配神﹐西向﹐罷勾龍后稷配位。自奠帛至終獻﹐皆同時行禮。三十二年後﹐更奉太祖配神。永樂中﹐北京社稷壇成﹐位置一依南制。洪熙後﹐奉太祖﹑太宗同配。祭用春秋仲月上戊日。前代從《郊特牲》用甲﹐而今用戊﹐從《召誥》戊土之气也。因土气以祭土神﹐於義爲是。戊又天田星也。《禮﹟郊特牲》曰﹐社祭日用甲日之始也。《外傳》曰﹐尊之也。天有十日﹐甲爲首也。周公卜洛建王都﹐戊午社於新邑﹐自此始用戊日。《左傳》蔡墨曰﹐后土爲社﹐稷田政也。有烈山氏之子曰柱爲稷﹐自夏以上祀之﹐周棄亦爲稷﹐自商以來祀之。漢《郊祀志》載﹐漢以夏禹配食社﹐后稷配食稷。《唐六典》載﹐唐祭大社﹐以後土氏配祭﹔太稷﹐以後稷氏配。《家語》孔子曰﹐古之平水土及播植百谷者眾矣﹐惟勾龍兼食於社﹐而棄爲稷﹐易代奉之無敢益者﹐明不與等也。國朝享祀先農﹐躬藉田之禮﹐自洪武八年始﹐蓋於是祀后稷也。

宗廟之制﹐象人君之居。前制廟以象朝﹐後制寢廟以藏主﹐列昭穆。寢有衣冠﹑幾杖﹐象生之具。漢蔡邕《獨斷》﹐所言如此。蓋古制也。今太廟﹐主藏於寢﹐而歲時於廟﹐止設衣冠以祀。不知國初儒者之議何據。西漢諸帝﹐髙帝以下﹐各立廟。元帝時﹐用匡衡等議﹐髙帝爲太祖﹐孝文爲太宗﹐孝武爲世宗﹐孝宣爲中宗。祖宗廟﹐皆世世奉祠。其餘惠﹑景已下﹐皆毀。五年而稱殷祭﹐則及諸毀廟。非殷祭﹐則祖宗而已。漢猶近古﹐所謂三昭﹑三穆之爲親廟者﹐制已不備。東漢光武再受命﹐廟稱世祖。孝明臨崩﹐遺詔毋起寢廟﹐藏主於世祖廟﹐孝章不敢違。是後遵承﹐藏主於世祖廟﹐皆如孝明之禮。而園陵皆自起寢廟。禮﹐天子七廟。祖有功﹐宗有徳﹐廟非有功徳者﹐不稱祖宗廟﹐稱宗者﹐與祖皆百世不毀。後世共爲一廟﹐廟不必有徳者﹐皆稱宗。而曰宗者﹐亦在親盡而毀之列。此其失﹐自東漢始。

洪武元年﹐命中書省及翰林院﹐祗定宗廟時享之禮。學士陶安等奏﹕「按禮﹐古者禴祀﹑蒸嘗﹑四時之祭﹐三祭皆合享於祖宗。祭於各廟﹐惟春爲然。自漢而下﹐下廟皆同堂異室﹐則又四時皆合祭矣。合四廟爲享﹐亦宜仿近制﹐合祭於第一廟﹐庶適禮之中﹐無煩瀆也。」上命春特祭﹐餘三時合祭。有司請制太廟祭器。上曰「今之不可爲古﹐猶古之不能爲今。禮順人情﹐可以義起。所貴斟酌得宜﹐必有損益。近世泥古﹐好用古籩豆之屬﹐以祭其先。生旣不用之﹐似亦無謂。孔子曰﹕『事死如事生﹐事亡如事存。』其制宗廟器禦﹐皆如事生之儀。」

洪武七年﹐監察禦史答祿與權言「古之有天下者﹐旣立始祖之廟﹐又推始祖所自出之帝﹐祀之於始祖之廟﹐而以始祖配之﹐故曰。者大也﹐王者之大祭也。周祭太王爲始祖﹐推本后稷以爲自出之帝。今皇上受命已七年﹐而祭未舉﹐宜令羣臣參酌古今而行之﹐以成一代之典。」事下禮部﹐太常寺﹑翰林院議﹐以爲虞﹑夏﹑商﹑周四代﹐世系明白﹐其始所從出﹐可得而推﹐故禮可行。自漢﹑唐以來﹐世系無考﹐莫能明其始祖所自出﹐當時所論﹐不過袷已祧之主﹐序昭穆而祭之。乃古人之袷﹐非也。宋神宗嘗曰﹕『者﹐所以審始祖之所出。』是則莫知始祖之所自出﹐禮不可行也。今國家旣已追尊四廟﹐而始祖之所自出者﹐未有所考﹐則於祭之禮﹐似難遽行。上是其議。春按﹐昔梁武帝用謝廣議﹐三年一﹐五年一祫﹐謂之大祭﹐祭以夏﹐祫祭以冬。聶從義謂梁武乃受命之君﹐裁追尊四廟﹐而行祫﹐則知祭者是追養之道﹐以時移節變﹐孝子感而思親﹐故薦以首時﹐祭以仲月﹐間以祫﹐序以昭穆﹐乃禮之經也﹐非關宗廟備與未備也。周顯徳中﹐亦嘗用其議矣。然不足爲聖朝告也。

太廟﹐國初配享﹐親王十五位﹐王有妃者六位﹐共二十一位。下蔡等八王妃﹐國初蓋失記。南昌王妃王氏﹐附葬鳳陽皇陵﹐而配享亦無王氏位﹐不知何也﹖靖江父文正﹐文正南昌王子也。

皇陵舊儀﹐每歲元旦﹑淸明﹑七月望﹑十月朔﹑冬至日﹐俱用太牢﹐遣官致祭。洪武八年﹐用翰林學士樂鳳韶等奏﹐每歲元旦﹑淸明﹑七月望﹑十月朔﹑冬夏二至日﹐用太牢﹔其伏﹑臘﹑社﹑每月朔望日﹐則用特羊祠祭﹐署官行禮。如節與朔望伏臘社同日﹐則用節禮。

洪武二年﹐禮部尙書崔亮請定仁祖陵號。旣得﹐又請下太常行祭告禮。太常博士孫五典﹐以爲山陵之制﹐莫備於漢﹐凡人主卽位之明年﹐將作卽營陵地﹐以天下貢賦三分之一入山陵。如漢文帝起霸陵﹐欲以北山石爲槨。時文帝尙在尊位﹐豈有陵號祭告之禮乎﹖又唐太宗昭陵之號﹐定於葬長孫皇后時。武后合葬乾陵﹐其號定於髙宗初葬之日。其時帝後之陵﹐初未有兩號﹐其於祭告之禮﹐決無有也。蓋廟號與陵號不同。廟號是易大行之號﹐不祭告不可﹐故必上冊謚﹐以告之神明。若陵之有號﹐則後之嗣王﹐所以識別先陵而已。故歷代皆不以告。今英陵加號﹐亮欲行祭告神﹐竊以爲非宜。亮曰「加上陵號﹐尊歸先世。考之典禮﹐如漢光武加上先陵曰昌﹐宋太宗加上髙祖陵曰欽﹑曾祖陵曰康﹑祖陵曰定﹑考陵曰安。蓋創業之君﹐尊其祖考﹐則亦尊崇其陵。旣尊其陵﹐亦必以告。禮緣人情﹐加先帝陵號﹐而不以告先帝者﹐非人情也。臣以爲告之是。」於是﹐廷議皆是亮。遂命俟陵碑石成﹐遣太常行祭告禮。

洪武元年﹐學士陶安等奏﹕「古者天子五冕﹐祭天地﹑宗廟﹑社稷諸神﹐各有所用﹐請制之。」上以五冕禮太繁﹐今祭天地﹑宗廟﹐則服衮冕﹔社稷等祀﹐則服通天冠﹑絳紗袍﹐余不用。

洪武二年九月乙巳﹐詔以司中﹑司命﹑司民﹑司祿及壽星五種﹐爲中祀。命翰林院撰祝文。司中曰﹕惟皇上帝﹐降裏於民﹐神實司之均其稟性。予統臨天下之初﹐肇修祀事。重念兵興以來﹐損傷者眾﹐神其體天之命﹐多產淳良﹐以厚天下之俗。司命曰﹕乾道變化﹐各正性命﹐惟神正直﹐司其善惡云云﹐同前。神其順天之令﹐賞善罰惡﹐使下民知所勸戒。司氏曰﹕上帝好生育﹐此下民意兆之數﹐神實司之﹐云云。神其布天之徳﹐正直是與。司祿曰﹕天生五穀﹐以養下人﹐惟人之祿﹐神實司之云云。神其奉天之道﹐俾餘年谷丰登﹐生人咸遂。壽星曰﹕天有賞罰﹐神實司之﹐惟神正直﹐良善者必增以壽﹐凶暴者必減其算。故上帝任之﹐歷代之所崇祀。惟神鑑察﹐以體上天之命。蓋壽星舊曾有祀﹐餘四司肇祀於此﹐尋廢。按周禮﹐太宗伯以ㄡ燎祀司中﹑司命﹐天府若祭天之司民﹑司祿﹐而獻民數﹑谷數。鄭玄注﹕司中﹑司命﹐文昌第五﹑第四星。司民﹐軒轅角。司祿﹐文昌第六星﹐或曰下能也。宋人兆司中﹑司命﹑司祿於南郊﹐祠以立秋後亥日﹐以司民從司中﹑司命﹑司祿之位﹐則是四星者﹐前代亦未嘗無祭也。

風﹑云﹑雷﹑雨﹑山﹑川﹑社稷﹑城隍之神﹐天下司府州縣﹐春秋二仲之所通祀。祀社稷用上戊﹐其神牌﹐府稱府社之神﹑府稷之神﹐州若縣稱州若縣同。祀風雲雷雨之神﹐用望日﹐其牌云云。其左爲山川﹐某府州縣﹐曰某府若某州縣境內山川之神﹔其右爲城隍﹐曰某府若某州縣城隍之神﹔若嶽鎭海瀆﹐國初定擬﹐應祭去處﹐所在官司﹐又於仲月上旬﹐擇日致祭。洪武二三年﹐上詔禮臣考定王國應祭封內諸神﹐而諭之曰「王國有嶽鎭海瀆﹐卽以嶽爲正﹐次海﹐次鎭﹐次風雲雷雨之神。」於是﹐禮部爲圖以進﹐遂頒行之。東海則燕﹑齊皆祭。東嶽﹑東鎭﹐齊﹑魯皆祭。西海﹐秦﹑蜀皆祭。晉祭北海。此又古諸侯各以其方而祀之通義也。

南軒張先生曰﹕今州縣祭社﹐當築一大壇於山下﹐望山而祭。今立殿宇﹐已爲不經﹔塑爲人像﹐又配之以夫婦﹐褻瀆甚矣。以是觀之﹐宋祭社稷﹐嘗有屋矣。若設壇爲主﹐以祭﹐以報﹐以祈﹐我朝得禮之正﹐無逾焉。

範文甫嘗問程伊川﹐到官三日例謁廟。伊川曰「正如社稷先聖﹐又如古先賢哲謁之。」又問城隍如何﹖曰「城隍不與﹐土地之神﹐社稷而已。」張南軒治桂林﹐毀淫祠。諸生日從遊雅歌堂後﹐見土地祠依城隈﹐令毀之﹐曰「此祠不經﹐況自有城隍在」。問旣有社﹐莫不須城隍否﹖曰「城隍亦贅也﹐然載在祀典。今州郡社稷最正。」陸遊雲﹕「唐以來﹐郡縣皆祭城隍﹐今世尢謹。守令謁見﹐儀在他神祠上。社稷𨿽尊﹐特以令式從事。至祈禳報賽﹐獨城隍而已﹐禮不必皆出於古﹐求之儀而得﹑揆之心而安者﹐皆可舉也。」我朝洪武元年﹐詔封天下城隍神﹐在應天府者﹐以帝﹔在開封﹑臨濠﹑太平府﹑和滁二州者﹐以王﹔在凡府州縣者﹐以公﹑以侯﹑以伯。三年﹐詔定嶽鎭海瀆﹐俱依山水本稱。城隍神﹐亦皆攺題本主﹐曰某處城隍之神。四年﹐特敕郡邑里社各設無祀鬼神壇﹐以城隍神主祭﹐鑑察善惡。未幾﹐復降儀注﹐新官赴任﹐必先謁神與誓﹐期在陰陽表裏﹐以安下民。蓋凡祝祭之文﹐儀禮之詳﹐悉出上意。於是﹐城隍神之重於天下﹐蔑以加矣。

五祀之禮﹐洪武二年﹐禮部尙書崔亮奏﹕「周官天子五祀﹕曰門曰戶﹐人之所出﹔曰中澑﹐人之所居﹔曰竈曰井﹐人之所養。故杜佑曰﹕『天子﹑諸侯﹐必立五祀﹐所以報徳也。』今擬依《周官》五祀﹐止於歲終臘享﹐通祭於廟門外。」上用其議。歲暮享太廟時﹐五祀並列廟西廡下﹐東向﹐太常寺官行禮。自永樂以來﹐五祀於四孟及季夏始﹐又各有分祭。戶用孟春。宮內祭竈﹐孟夏。光祿寺祭中澑﹐季夏﹐土旺後戊日。奉天門外文樓前西向祭門﹐孟秋。午門前祭井﹐孟冬。宮內祭﹐皆內官行禮。

《祭法》﹕適士立二祀﹐曰「門」﹐曰「行」﹐庶士﹑庶人立一祀﹐或立「戶」﹐或立「竈」。呂伯恭云﹕諸儒論祀行﹐多不同。今兼用庶﹑士之禮﹐以竈代行。門﹐設酒饌於門內左樞之前。竈﹐設酒饌於竈前。遣子弟一人行禮。國初﹐禮部尙書崔亮議五祀﹐謂羣臣則四品以上﹐祀中澑﹑門﹑竈三神﹔五品以下﹐祀門﹑竈二神。當時﹐並著爲令。今官宦家﹐無復有知此故事者。

祭如在﹐祭神如神在。子曰「吾不與祭﹐如不祭。」朱子謂門人﹐記聖人祭祀之誠意﹐而又引聖人之言以明之。所謂「如不祭」者﹐聖人蓋有甚不得已﹐甚不能安者矣。丘公仲深《衍義補》言﹕當祭而或有疾病不得已之事﹐而使他人攝行其事。所攝之人﹐必須气類相通﹐職掌所系﹐然後可以使之。內祭當用親屬﹐外祭當用禮官。不然﹐恐無感格之理。因舉洪武十四年﹐聖祖更定府州縣祭祀山川等神﹐通以文職長官行禮﹐守禦武臣不與之事。請朝廷遇有遣官攝祭﹐亦準此制﹐而以禮官行事﹐庶合《周官﹟大宗伯》『王不與﹐則攝位』之儀﹐其言有見。今太廟﹑太社﹐皆國家大祀﹐制當親祭﹐或不免遣官。太廟﹐遣駙馬都尉可也。近有循次遣及公侯。太社﹐不遣禮官﹐而例遣公侯駙馬﹐是但用其官爵之尊崇者耳。

洪武中﹐申議武臣不與祭祀。禮部言﹕官有職掌﹐禮貴誠一﹐古之刑官﹐尙不使與祭﹐而況兵又爲刑之大者乎﹖不令武官與祭﹐所以嚴事神之道﹐而達幽明之交也。或曰﹐武官﹑刑官不與祭﹐但不專奠獻﹐而陪祭﹐固未嘗不在位也。若刑人﹐乃不可入祭壇者。古者﹐祭必屏刑人。今制﹐陪祭官﹐刑喪等項有禁。大祀地﹐內臣避之﹐以其人經刑﹐形體不全故也。而四孟季五祀之祭﹐乃用內臣行事。國家每有興作﹐俱命內官監內臣致祭﹐不知刀鋸之餘﹐何以交神明。掌兵刑官﹐尙嫌不使與祭﹔而親經刑者主祭焉﹐豈非又不可之大者乎﹖

孔子廟祀﹐漢﹑晉及隋﹐或號先師﹐或稱先聖宣尼﹑宣父﹐不越公稱。至唐玄宗﹐始謚爲文宣王﹔而至聖之號﹐加於宋眞宗﹔大成之號﹐增於元成宗。國初未有攺也。弘治初﹐有議尊孔子以帝號者。言者所見不一。或謂﹐宋眞宗未加謚前﹐嘗詔禮臣定議爲帝。太常李淸臣曰「周室稱王﹐陪臣不當爲帝。」其事遂止。淸臣之言﹐豈無可易者哉﹖孔子大聖﹐有位無位非所損益。而道則配乎天地﹐功則賢於堯舜。後世尊崇﹐惟知其爲萬世帝王之師﹐何與於周﹐異代陪臣﹐其何嫌疑之有。而李淸臣徒以其位言之﹐必如所云云﹐公亦不可稱矣。淸臣得罪聖門﹐至今人心不能無筆誅之忿。或乃又謂﹐周天子稱王。孔子周人也﹐而稱王﹐是卽尊以天子矣。不當再攺稱帝。夫帝﹑王﹐皆古天子之稱﹐誠非有差級。然自秦﹑漢以來﹐天子稱皇帝﹐而分封其臣下有功者及宗支爲王﹐迄今然也。聖朝之制﹐旣以王卑於帝﹐則在當時﹐所以尊崇孔子者﹐又何必泥於周之所謂王者﹐而曰此周天子之稱哉。大聖無所假於位﹐至尊極徽之號﹐非在天之靈﹐所有望於後世﹐而尊崇之典﹐則不容不隨代而致隆也。元之入主中國﹐知尊孔子矣。然夷徳鮏羴﹐聖人弗受。「大成」之云﹐采於孟子﹐非無本。出於元制卽當棄。孔子以帝王之道教萬世﹐獲大行於聖朝﹔列聖以帝王之道治天下﹐益有徵於孔子。國朝孔廟享祀﹐循舊樂﹐用六佾。憲宗皇帝用祭酒周洪謨言﹐益而爲八。百代之下﹐誰敢易焉。正徳初年﹐春嘗以此議言之於朝﹐梅福勉其君所謂不滅之名者也。

儒先從祀孔廟﹐起唐太宗朝。唐以左丘明等二十二人代﹐用其書垂於國冑﹐故於太學祀之。卜子夏自聖門髙第﹐此不假論。左丘明﹑公羊髙﹑谷梁赤有傳經之功﹐非後世可擬。若髙堂生而下一十八人﹐其所述作﹐不越掇輯篇章﹑訓詁文義而已﹐而俱在侑食之席﹐蓋當時之所取者﹐在是。故漢有醇儒如董仲舒﹐而不及焉。子書儒家有公孫尼子者﹐《漢志》以爲七十子之弟子﹐《隋志》以爲孔子弟子。《史記》云﹕《樂記》﹐公孫尼子次撰。李善《文選注》載沈約云《樂記》﹐取公孫尼子。馬總《意林》引劉曰﹕《緇衣》﹐公孫尼子所作也。公孫尼子﹐蓋不啻公﹑比﹐而親受業於孔子之門人﹐其言可補六藝之文﹐非有功於聖經者邪﹖唐宋後來﹐封爵俱不及者﹐失之於不詳考耳。公孫尼子見於信史諸書﹐灼灼如此。《樂記》《緇衣》之出其手無疑﹐於此復疑﹐將以誰信哉。戴聖之徒﹐其相去也遠矣。忽立言之人弗祀﹐而祀諸傳錄訓解其言之人﹐事理不倒置乎﹖然則﹐公孫尼子在今日右文之朝﹐不可以不祀也。或曰﹐唐宋時已失議﹐而今驟舉之殆非所宜。春聞有其舉之莫敢廢之語矣﹐未聞缺典之不可舉也。董仲舒﹐至我太祖髙皇帝朝﹐加封從祀。英宗皇帝朝﹐胡安國﹑蔡沈﹑眞徳秀﹑吳澄之祀旋舉焉。祖宗於漢﹑宋儒者﹐且拳拳如此﹐則懸公孫尼子之封祀﹐行於今日﹐闡幽發潛﹐以詔天下後世﹐豈非�聖朝一盛事哉。

楊雄﹐宋元丰間﹐從祀孔子廟庭。洪武二十八年﹐行人司副楊砥言﹕廟庭諸賢﹐以有功名教得祀。雄臣事賊莽﹐宜在弗取﹐而董仲舒之賢﹐顧不與焉﹐殊爲乖舛。上納其言﹐始命去雄﹐祀仲舒。按《元史》﹐至順間﹐已曾以仲舒從祀孔子。

洪武二年﹐遣官祭昭烈武成王﹐儀同釋奠。十九年﹐禮部奏請如前代故事﹐立武學﹐用武舉﹐仍祀太公﹐建昭烈武成王廟。上曰「太公周臣﹐封諸侯。若以王祀之﹐則與周天子並﹐加之非號﹐爲不享也。至於建武學﹐用武舉﹐是岐文武爲二途﹐自輕天下無全才矣。三代之上﹐士之學者﹐文武兼備﹐故措之於用﹐無所不宜﹐豈謂文武異科﹐各求專習者乎。卽以太公之膺揚﹐而授丹書仲山之賦﹐政而式古訓﹐召虎之經營﹐而陳文徳﹐豈比於後世武學﹐專講韜略﹐不事經訓﹐專習干戈﹐不聞俎豆﹐拘於一藝之偏之陋哉﹗今欲循舊﹐用武舉﹐立廟學﹐甚無謂也。太公之祀﹐止宜從祀帝王廟。」遂命去王號﹐罷其舊廟。及後承平日久﹐天下軍衛子弟﹐多習儒業。延至邊徼﹐亦或設學建官﹐以教之。其在京師﹐勛戚之冑襲爵﹐及被選尙主者﹐亦學於國子監。至於各衛幼官﹐與子弟未襲職者﹐資多可教。於是﹐正統初﹐兩京並建武學﹐因復武成之廟。官設教授﹑訓導﹐品秩﹑俸廩如京府儒學之制。奏定條格﹐儲養訓習﹐以備任用。其子弟有志科目者﹐亦許應試。天順間﹐乃復試武舉。成化﹑弘治以來﹐間一舉行。然但取騎射﹐及答策大略而已。正徳初﹐始依文舉﹐三年一次﹐於辰戌﹑丑未年﹐文舉畢日﹐開科入試。欽命試官﹐進呈爲錄﹐揭榜於兵部﹐錫宴於中府。禮儀始隆﹐法制始備。嗚呼﹗飾武爲文則旣盛矣。

節祠﹐張南軒謂黷而不敬。朱子答南軒書云﹕今之俗節﹐古所無有。故古人𨿽不祭﹐而情亦自安。今人旣以此爲重﹐至於是日﹐必具淆羞﹐相宴樂﹐而其節物亦各有宜﹐故世俗之情﹐至於是日﹐不能不思其祖考﹐而復以其物享之﹐𨿽非禮之正﹐然亦人情之不能已者。但不當專用此﹐而廢四時之祭耳。夫三王制禮﹐因革不同﹐皆合乎風气之宜﹐而不違乎義理之正﹐正使聖人復起﹐其於今日之義亦必有處矣。愚意時祭之外﹐各因鄕俗之舊﹐以其所尙之時﹐所用之物﹐奉以大盤﹐陳於廟中﹐而以告朔之禮奠焉。則庶合乎隆殺之節﹐而盡乎委曲之情﹐可行於久遠。至於元日履端之祭禮﹐亦無文。今亦只用此例﹐時祭用分至﹐則冬至二祭相仍﹐亦近煩瀆﹐攺用卜日之制﹐尢見聽命於神﹐不敢自專之意。

俗節之祭﹐非古禮。然漢唐以來﹐士庶不能廢。朱子謂韓魏公處得好﹐謂之節祠﹐殺於正祭﹐遂依而行之。其門人記﹕朔旦家廟用酒果﹐望旦用茶﹐重午﹑中元﹑九日之類﹐皆名俗節。大祭時﹐每位用四味﹐請出木主﹐俗節小祭﹐只就家廟﹐止二味。朔旦及俗節﹐酒止一上﹐斟一杯。晦奄所謂依韓公而行之者﹐大略其此類歟。南軒張敬夫廢俗節之祭﹐晦庵問於端午﹐能不食粽乎﹖重陽能不飲茱萸酒乎﹖不祭而自享﹐於汝安乎﹖陳淳問行時祭﹐則俗節如何﹖曰「某家且兩存之。」問莫簡於時祭否﹖曰「是要得不行﹐須是自家亦不飲酒始得。」此晦庵不敢死其親之心也。他日淳問先生﹐除夜有祭否﹖曰「無祭」。春惟今人家歲除﹐必宗族咸來宴會﹐或當房妻子上壽爲樂﹐其鄰里親識﹐亦預有饋獻之儀﹐而祖先乃寂寂焉。其心亦烏能自安乎﹖淳嘗記先生依婺源舊俗﹐歲暮二十六日﹐烹豕一﹐祭家先﹐就中堂二鼓行禮。次日﹐召諸生焉。又記先生以歲前二十六日夜祭。先生云是家間從來如此。則晦庵於歲除無祭﹐除夜豈得獨不飲酒﹐不爲樂哉﹖殆以前此已曾有祭故耳。我國朝太廟﹐歲除行祫祀禮。今士庶家﹐固不應無除夜祭也。

●卷四外篇

洪武二年二月﹐詔修《元史》。上謂廷臣曰「近克元都﹐得元十三朝《實錄》﹐元𨿽亡國﹐事當紀載。況史紀成敗﹑示勸戒﹐不可廢也。」乃詔中書左丞相宣國公李善長爲監修﹐前起居注宋濂﹑漳州通判王禕爲總裁。徵山林遺逸之士汪克寬等十六人﹐同爲纂修。開局天界寺﹐取元《經世大典》諸書﹐以資參考。諸儒至﹐上諭之曰「自古有天下國家者﹐行事見於當時﹐是非公於後世﹐故一代之興衰﹐必有一代之史以載之。元主中國﹐殆將百年。其初君臣朴厚﹐政事簡略﹐與民休息﹐時號小康。然昧於先王之道﹐時溺胡虜之俗﹐制度疏闊﹐禮樂無聞﹐至其繼世嗣君荒淫﹐權臣跋扈﹐兵戈四起﹐民命顚危。𨿽間有賢智之臣﹐言不見信﹐信不見用﹐天下遂至土崩。然其間君臣行事﹐有善有否﹔賢人君子﹐或隱或顯﹐其言行亦多可稱者。今命爾等修纂﹐以備一代之史。務直述其事﹐毋溢美﹐毋隱惡﹐庶合公論﹐以垂鑑戒。」七月﹐詔遣儒士歐陽佑等﹐往北平等處﹐采訪故元元統及至正事迹﹐增修《元史》。時諸儒修《元史》將成﹐詔先成者上進﹐闕者俟續采補。三年二月﹐詔續修《元史》。時歐陽佑等﹐采摭故元元統以後事實還朝﹐仍命宋濂等總裁﹐儒士趙塤等十四人同纂修。七月﹐續修《元史》成﹐《記》五十有三卷﹐《紀》十﹐《志》五﹐《表》二﹐《列傳》二十六。凡前書未備﹐悉補完之﹐通二百一十二卷。翰林學士宋濂率諸儒以進﹐詔刊行之。授儒士張宣等官。趙塤﹑朱右﹑朱世濂乞還田裏﹐許之。史氏成書﹐蓋未有速於此者矣。歐陽佑等采訪元統及至正間事迹﹐如今存葛氏《庚申外紀》之類﹐恐亦有所未見也。

國朝《太祖髙皇帝實錄》﹐永樂初﹐命曹國公李景隆曁翰林學士解縉等﹐後命戶部尙書夏原吉等﹐凡經修進二次。解縉《表》內開﹐一百八十三卷﹐計一百六十五冊﹐以元年六月十五日進。夏元吉《表》內開﹐二百五十七卷﹐計二百五十冊﹔又《寶訓》十五卷﹐計十五冊﹐以十六年五月一日進。解《表》今載《皇明文衡》﹐夏《表》刻其《家集》﹐可考也。夏《表》乃是約解《表》語爲之者。其云頒修史之詔﹐在嗣位之初。爰纂成書﹐實由聖斷﹐謂事貴直﹐而文貴簡﹐理必明﹐而義必彰﹐乃敕命乎儒臣﹐重編〖劘於歲月。所以見再修者﹐此數言爾。《實錄》旣出再修﹐而《明文衡》之人﹐乃載其初進之表﹐殆有深意。

律﹐聖人制刑﹐刑官以用法之書也。律不明﹐則上之仁義隱﹐而滋下之獘﹐低昂其手﹐一惟吏﹐罹辜者之手足無措矣。故律﹐皇祖有命﹐百司官吏不可不讀。讀斯﹐求以明之﹐誰謂明習律法﹐非吾儒事哉﹖我皇祖欽定律條﹐大抵承用晉﹑唐舊文﹐文深而旨奧。士大夫乍讀﹐或有所不逮﹐而況於諸吏胥。故大學士丘文莊公嘗言﹐律須儒臣通法意者爲之解釋﹐必使人人易曉﹐不待思索考究而自悉﹐則愚民各知所守﹐姦吏不得容情賣法﹐春竊感其言﹐欲取疏義等作﹐從通法意者相討論﹐弗果。就日耒湞﹐得巡按陳侍禦原習所刻﹐以資刑官書相示﹐而未及爲之序﹐乃因原習所刻者﹐廣編爲《卹刑書》十二卷﹐配修過《備荒書》﹐統名曰《體民存錄》。錄成﹐序之。原習已代去﹐至今未有以答原習也。乃得見九峯胡侍禦貴陽所刻《律集解》﹐爲之躍然。凡可以資刑官用法之書﹐蓋於是乎備。而深者睹﹐奧者露﹐原習之所屬﹐自玆無用乎﹖餘言﹐使丘公有知於地下﹐當爲此書撫掌﹐爲斯民幸。而九峯自序顧曰﹐以資遐陬吏胥傳寫講讀之便﹐此豈獨爲一方三尺告而已邪。

司馬公爲《稽古錄》﹐朱子稱其可備講筵。夫事莫貴於稽古﹐言無大於論治﹐若進言而無要﹐猶無進也。司馬公常告其君仁宗修心治國之要。及英宗時﹐進歷年圖﹐遂載之後序。神宗卽位﹐又以上開﹐且自謂平生學力所得﹐盡在於是。其進《稽古錄》時﹐指陳治要﹐蓋有在矣。侍禦顧君﹐在我孝宗敬皇帝朝﹐進其所著《稽古治要》﹐要有十目﹐目有總論一篇﹐備典故凡十幾則﹐而論斷其下。特蒙嘉諭﹐畱備觀覽。弘治末年﹐召見大臣﹐訪求政理﹐聖徳之隆﹐遠儔虞夏﹐孰謂非君此書二卷中﹐所以裨助海嶽者乎﹖此書援經證史﹐融古適今﹐大參廟猷﹐詳及工度﹐眞爲治之要哉。君之子吏部主事﹐出以視﹐春因得披其詳焉。重感司馬公事與是類爲跋於後﹐而歸之。

《羣方續鈔》﹐春於羣書中所得之方﹐鈔而傳之﹐以續瓊山丘先生之所鈔者也。蜀唐愼微考諸方書﹐及經史子傳﹑佛道藏書﹑藥方醫論﹐而附於本艸之末﹐爲類證﹐摭拾多矣。瓊山所鈔﹐則愼微前之所遺﹐而後來人事之旣驗者。春之續鈔﹐又瓊山所遺。後人欲志愼微之爲﹐其不有取於斯乎﹖瓊山鈔方﹐自序感暇日記避難止小兒哭法﹐而成其帙。春於續鈔﹐蓋亦有爲。今歲兩淮三吳﹑浙東西民饑﹐道饉相藉。陶學士大道丸方﹐可施也。往歲江西﹑湖南民苦疫甚﹐蘇學士聖散子方﹐可以收效﹐而人弗知也。春玆實致意焉。又其附書四方﹐事頗涉異﹐然宜應靈契﹐气通理感﹐殆有未可誣者。覽者定不迂之。若類證後名家諸方﹐則醫學多所刊行﹐專門有成書。在春何與哉﹖弘治甲子歲十月二日﹐燕泉居士云。

《金光明經》載香藥三十二味。所謂跛者﹐乃昌蒲﹑瞿盧﹑折娜﹑牛黃﹑塞鼻力迦﹑苜蓿﹑莫訶婆伽﹑麝香﹑末擦眵羅﹑雄黃﹑戶利灑﹑合昏樹﹑囚達羅﹑喝悉哆﹑白及﹛艸闍﹜莫迦芨﹑苫彌﹑枸杞根﹑室利﹑薛瑟得迦﹑松脂﹔咄者﹐桂皮﹑目萃哆﹑香附子﹑惡揭嚕﹑沈香﹑梅檀娜﹑梅檀多揭羅﹑零陵香索﹔瞿者﹐下子茶﹑矩麼﹑郁金﹑揭羅婆婆﹑律膏柰﹑刺柁﹑葦香﹑勿路﹑戰娜﹑竹黃﹑蘇泣迷羅﹑細豆寇﹑苦彌﹑哆甘松﹑缽怛羅﹑霍香﹑嗢尸羅﹑茅根﹑香薩利殺跛﹑芥子葉﹑婆你馬﹑芹那伽﹑雞薩羅﹑龍華須﹑薩折羅婆﹑白膠矩琵﹐他乃靑木也。春使陜西﹐邢禦史勸餘食枸杞子粥﹐劉都禦史嘗采以惠余。比事竣﹐乃以所餘惠公差陳進士。有胡進士者﹐博洽士也。謁余﹐苫彌乞少許﹐余曰「無之。」胡笑﹕「某乞公適惠陳物耳。」余曰「『苫彌』﹐佛書謂枸杞根﹐非謂子也。杞根﹐本艸名『地骨皮』。吾無地骨皮﹐何以乞子﹖」𨿽然﹐此亦余所偶記﹐不爾此卽「配鹽幽菽」之問﹐慚在春矣。玆書之﹐亦可以自警也。

舊傳張說有「記事珠」。珠紺色﹐事之忘者﹐玩珠則復能記。國初﹐撒馬兒罕附馬帖木兒﹐遣使奉表來朝﹐有「欽仰聖心﹐如照世杯」之語。「照世杯」者﹐或曰其國舊傳有杯﹐光明洞徹﹐照之可知世事﹐故云。然則﹐世誠有此杯與此珠乎﹖秦皇照膽之鏡﹐其必有然者矣。

江浙官窯﹐燒造供上磁器。其始摶作塗飾﹐求其精致一也。開窯之日﹐反覆比量﹐而美惡辧矣。其中有同是質﹐而遂成異質﹔有同是色﹐而特爲異色者。水土所合﹐人力之巧﹐不復能與﹐是之謂窯變。蓋數十窯中﹐千萬品﹐而一遇焉。然監窯官見﹐則必毀之。窯變寶珍奇﹐而不敢以進禦﹐以非可歲供物也。故供上磁器﹐惟取其端正合制﹐瑩無疵瑕﹐色澤如一者耳。噫﹗物苦窳不足道也﹐物亦奚用珍奇爲。民間燒磁。舊聞有一二變者﹐大者毀之﹐盞A32小者藏去﹐鬻諸富室﹐價與金玉等。夫金玉物產之英華﹐聖人貴之。彼磁𨿽奇﹐出於所變。大者﹐上之不得用於宗廟朝廷﹐而下之使人不敢用﹐不免毀裂﹐竟同瓦礫﹔而瑣瑣者﹐以供富室私玩﹐奚以變爲哉。願質於司甄陶者﹐其亦致惜是物否乎﹖或曰「是造化之責﹐吾不得而知也」。

舊傳沈萬三家﹐有聚寶盆事云。在沈氏貯少物﹐物經宿﹐輒滿百﹐物皆然。他人試之﹐不驗。事聞太祖。取入試﹐不驗﹐遂還沈氏。後沈氏籍沒﹐乃復歸禁中。嘗疑世豈有此物﹐物安有是理﹖比見宋初人吳淑《祕閣閒談》云﹐巴東下巖院主僧水際﹐得一靑磁碗﹐攜歸﹐折花供佛前﹐明日花滿其中。更置少米﹐經宿米亦滿碗。錢及金銀﹐皆然。自是﹐院中富盛。院主年老﹐一日過江檢田﹐懷中取碗﹐擲於中流。徒弟驚愕。師曰「吾死﹐爾等寧能謹飭自守﹖棄之﹐不欲使爾增罪戾也。」然則﹐昔人亦嘗傳此﹐世界有此物乎﹖院主之識髙矣。

正徳丁丑正月三日夜﹐夢與人論字。「俾」從「人」﹐從「卑」。「使」從「人」﹐從「吏」。「俾」猶「使」也。爲人使者﹐人所卑。使於人者﹐爲自卑。爲吏者﹐能使人。使於人者﹐人之所使也。《易》曰「不事王侯﹐其不爲人所使者乎﹖」《傳》曰「從吾所好﹐其不爲人所卑者乎﹖」夫惟不爲人之所卑﹐斯不爲人之所吏。

《雲間志》方言﹐謂人曰「渠」﹐自稱曰「儂」﹐何如曰「曰寧馨」。謂「虹」曰「鱟」。言罷必綴以休﹐及事際﹑受記﹑薄相之類﹐並見於《蘇志》。又如謂「此」曰「个裏」。謂「甚」曰「忒煞」。謂「羞愧」曰「惡模樣」。謂「醜惡」曰「潑賴」。問多少﹐曰「幾許」。皆有古意。至於音之訛﹐則有以二字爲一字。以上聲爲去聲﹐去聲爲上聲。韻之訛﹐則以支入魚。以灰入麻﹐以泰入个。如此者不一﹐大率皆吳音也。

洪武三年﹐詔中書省臣曰「今人於書札﹐多稱頓首再拜﹑百拜﹐皆非實。其定爲儀式﹐令人遵守。又小民不知避忌﹐往往取先聖﹑先賢﹑漢賢﹑國寶等字﹐以爲名字﹐宜禁革之。」於是禮部定議﹐凡致書於尊者﹐稱端肅奉書﹐答札稱端肅奉復。致平己者﹐奉書﹑奉復。上之與下﹐稱書寄﹑書答。卑幼與尊長﹐則雲家書敬覆﹐尊長與卑幼﹐則云書付某人。其名字有天國﹑君臣﹑聖神﹑堯舜﹑禹湯﹑文武﹑周﹑漢﹑晉﹑唐等國號﹐悉令更之。此事後來不復講矣。

何子嘗夜苦多夢﹐夢亦復苦數醒。非醉甚勞極﹐比明寐而寤者﹐不翅以十數。夢中未嘗不自知其夢也。夢中動靜﹐若於平日不異﹐必自詫曰「此夢耳﹐乃合我行。」以是而醒。若事與心違﹐所見非思慮所及﹐又必曰「此何爲者﹐豈非夢也﹖」以是而醒。或夢得大可願﹐樂出素望外﹐必曰「我奚有是﹐乃夢所遇。」以是而醒。夢諸怖畏﹐及所可惡﹐情感不倫﹐理未應然﹐必曰「是非佳夢﹐何必久之。」以是而醒。夢歷異境﹐參會古人﹐議論非常﹐增廣耳目﹐必曰「奇夢乃爾﹐安得長會。」以是而醒。夢有所與﹐必曰「夢與人物﹐胡損於余。」有所受﹐必曰「受所夢物﹐於余何有。」以是而醒。夢飲食際﹐必曰「我饑固宜夢食﹐緣渴夢飲。」以是而醒。夢飛與墜﹐疾走動心﹐必曰「夢魂翩翩﹐不容力禁。」以是而醒。至乃死生入夢﹐骨肉薰灼﹐旣欣且哭﹐必大怵惕﹐神識相擾﹐勢不得畱﹐以是而醒。一切事物﹐夢類所聞舊占夢事﹐必復念言此當某占﹐某當此驗﹐以是而醒。何子引枕一刻之間﹐蓋幾夢焉。夢而竟其始末﹐不自以爲夢﹐而亟醒者﹐一夜數十夢之間﹐才一得焉。所得之事﹐占之來日﹐無不驗也。何子晝而嘆曰「吾殆有夢疾乎﹖孰能治吾疾﹐使無夢乎﹖吾聞至人無夢﹐愚人亦無夢。吾不能進於至人﹐吾何以不自愚乎﹖前輩達觀﹐以大夢譬處世﹐吾晝不知處世之爲夢﹐而夜夢中乃獨知夢焉。心眼益擾﹐非吾之疾乎﹖」或聞之曰「先生多夢﹐而數醒﹐惟其知夢也。知夢則不惑於夢﹐不惑於夢﹐其肯惑於醒乎﹖世不皆至人﹐不皆愚人﹐孰能無夢﹖先生而知夢也﹐移夢中之所以知夢者﹐以處世﹐則卽知所以處世之夢之道矣。何疾之有﹖先生不然﹐而區區於夢﹑醒之別﹐晝日所驗之事﹐夢乎﹖醒乎﹖其別幾何﹖不惑於夢﹐而惑於醒﹐是惑於醒時之夢也﹐是非知夢也。是則﹐夢之疾也﹐先生其誰使治哉﹖其誰使治哉﹖」

京城夏月﹐蚊多處﹐人苦於宵噬﹐百計薰逐﹐不能成寐。其無蚊處﹐𨿽帳幕可無用之。有同一巷﹐相隔竟十數家﹐而彼此懸異者﹐春僦貸移徙此地多矣。巷陌瑣碎﹐不足縷數。顧學士謂春曰「此異豈獨京城﹐吾鄕淞江﹐某方蚊多﹐某方蚊少。某門外城河中可裏所﹐絕無一蚊﹐羣人暑夜﹐嘗移舟避宿其間﹐其所以無蚊之故﹐固不可推也。」春因記梁元帝金樓子云﹐荊州髙齋﹐盛夏之月﹐無白烏﹐余亟寢處其中。及移余齋﹐則蚊聲如雷。數丈之間﹐如此之異﹐然則古人嘗怪之矣。

春同年方給事矩﹐嘗以小魚餉余﹐一筋千頭﹐曰「此吾鄕湞池物也。」唐段公路《北戶錄》云﹕恩州出鵝毛延﹐其細如蝦虫。豈此類耶﹖

吾州制字柳以多木名﹐其木櫧爲貴。其爲樹﹐四時無攺柯易葉﹐質性堅於檜柏﹐伐而材之﹐𨿽百歲雨淋日炙﹐弗蠹弗腐。作屋置以當風雨之衝﹐棺在土與石郭敵。此櫧之所以爲貴也。櫧樹歲結子﹐其子小者﹐小於榛﹐味如之。大者﹐大如榛﹐而味苦。土人取爲果實﹐謂小實者爲圓珠櫧﹐大者苦珠櫧﹐以此分二種﹐其材固無異也。按《山海經》﹐前山其木多﹛者卑﹜﹐注謂其樹作子可食﹐冬夏恆靑﹐作柱難腐。「﹛者卑﹜」豈卽此櫧邪﹖

《玄中記》﹐大月支及西域胡﹐有牛名曰「及牛」﹐今日割取其肉三四斤﹐明日其肉已復﹐創卽愈也。葉文莊盛《水東日記》﹐莊浪有饕羊﹐土人歲取其脂﹐非久復滿腹。蓋地接西蕃偏方﹐气使然爾。文莊嘗官陜西﹐所言必其所見。春使節經武威時﹐恨不及詢之。「饕羊」可與「及牛」對。葉謂地接西蕃偏方﹐地气使然﹐余考之《玄中記》﹐信然。

神木廠所苫大木﹐皆永樂中肇建宮殿之剩物也。其最巨﹐有樟扁頭者﹐圍二丈﹐長臥四丈餘﹐騎而過其下﹐髙可以隱。近年覆芘不時﹐風雨震淋﹐朽腐已侵半矣。當時殿閣之用﹐如扁頭類﹐吾不知其幾。或謂當時無扁頭類者﹐因其大無對﹐不用﹐其然乎﹖神木之稱﹐或謂非常有之木﹐朝廷所特采用﹐故特云耳。春桉﹐曾西墅棨作《工部尙書河南宋公禮墓志》云﹐永樂初﹐議建帝京﹐公承命取材﹐得大木於馬湖﹐一夕自行若干步﹐不假人力。事聞﹐詔封其山爲神木山焉。然則﹐廠之得名﹐豈非亦以是也。胡文穆公《神木山神祠碑文》云﹐永樂四年﹐工部尙書禮﹐取材於蜀﹐得大木若干於馬瑚府﹐計庸萬夫力﹐刊除道路出之。一夕﹐木忽自行﹐達於坦途﹐所經聲吼如雷﹐巨石爲開﹐度越巖阻﹐膚寸不損﹐百工顧視﹐歡嘩踴躍。事聞﹐廷臣稱賀﹐上遣官致祭﹐封其山爲神木山。詔有司建祠﹐歲月祭享﹐以答神貺。蓋其詳如此。木生於山﹐自萌蘗而拱把連抱﹐不中厄於斧斤﹐僕於風雨﹐克歷千數百年﹐以待大用於盛世。神之所以衛悶呵禁﹐而致其力者﹐固有在也。一旦膺詔求而奠皇君﹐靈應聿見於昭有赫是﹐豈尋常耳目之所能測哉。韓退之所謂﹐山川之所鐘﹐靈气之所感﹐千尋之名材﹐不能獨當者﹐當復何如。人材生世﹐偶運應期﹐棟明堂﹐梁法宮﹐嶽降之神﹐信非偶爾。而適然之數﹐亦偶有弗合者。木之斧斤風雨﹐不獲於材顯者﹐吾無論已。幸見采於上稱神木﹐如樟扁頭者﹐宜大矣。而又不免置諸散地﹐有朽腐之患﹐豈不可重爲人材一太息耶。

漢髙祖過柏﹐人欲宿﹐心動﹐問縣名﹐曰柏人。柏人者﹐迫於人也﹐不宿而去。後貫髙事覺﹐武帝微行﹐至柏谷﹐遂爲老父所窘﹐其得免﹐幸爾。後漢岑彭伐蜀﹐至彭亡﹐遇刺客卒。唐馬燧討李懷光﹐引兵下營﹐置埋懷村﹐喜曰擒賊必矣﹐果然。遼主徳光伐晉﹐回至殺胡林而亡。宋吳與金人戰﹐大敗之於興州之殺金坪。近日﹐廣西馬參議玄﹐與都司同姓某徵徭﹐至雙倒馬關﹐皆爲賊所殺。江西寧賊反﹐至安慶兵敗﹐州泊黃石磯﹐問左右此何地名﹖左右以對。江西人呼黃如王音﹐賊嘆曰「我固應失機於此」﹐已而就擒。

春族兄指揮銓﹐舊爲人祈禱﹐事多靈驗。春嘗戒之曰「兄何得與巫覡競能﹖況生名家不宜爲﹐官尊不宜爲﹐兄固無所利也﹐何爲爲此﹖」族兄曰「吾一念偶著於此﹐不自禁也。而能巳歲早起羣疾﹐庶幾所謂濟物者事﹐吾固無所利也。吾此術受於陳道人云。」凡授此術者﹐誓於神﹐事後不得一毫受賂謝也。一受賂謝﹐後無復靈驗矣。春因其言求之他巫﹐亦然云。然則此術﹐不又有勝於今日衣冠中之所爲者邪。

《東軒筆錄》﹐費孝先卦影﹐應者甚多﹐士大夫無不作之。獨王平甫不喜﹐曰﹕占卜欲前知﹐而卦影驗於事後﹐何足問邪﹖春聞今閩中九鯉廟﹐問夢﹐夢多奇驗。然始皆不可曉﹐事後乃悟﹐抑何用夢爲也。

弘治戊午夏﹐京師西直門﹐熊入城。守衛者不知覺﹐有被傷者大司馬鈞陽馬公謂野獸入城非宜﹐旣參問守衛者﹐因乞嚴武事﹐以備盜賊。春謂同列曰「熊之爲兆﹐旣當備盜﹐亦須愼火。」同列莫曉﹐未幾城內在處有火災﹐禮部毀焉。或問余﹐此於占出何書﹖春曰「余不曉占書﹐曾記宋人﹐記紹興己酉永嘉災前數日﹐有熊自楠溪渡至城下。髙世則謂其佐﹐趙允蹈曰﹕『熊於字﹐能火﹐羣中宜愼火燭』。果延燒官民捨十七八。余憶此事而云爾﹐不意其亦驗也」。

春按洛陽﹐聞人云﹕郡治南﹐昔有兩農而訟一石於府者。其一云「己耕而得之」﹔其一云「出己田中」。知府令舁石來視﹐則有刻曰「大明景泰乙亥知府事者﹐虞廷璽爲我復興此窩。」其時正乙亥﹐知府南鄭虞廷璽。虞謂此必出康節窩﹐卽安樂窩也。因就所得石﹐虞倡民建康節祠。此事今附《河南志》。然《志》載虞所建安樂窩記文﹐鄭安所作第云。先生故宅在金爲九貞觀﹐元季毀於兵火﹐景泰之甲戌﹐虞來爲守。明年﹐訪得觀遺址﹐於禾黍中﹐得殘碑讀之。知康節昔日夏居安樂窩者在此﹐於是爲先生祠。未嘗及石上十九字也﹐豈其事妄也﹐抑實有﹐而鄭特諱不言耶。余觀風之餘﹐不暇究也。

星命家﹐推步人前程﹐十二官命。官是數起處﹐然星辰明陷﹐一以官祿爲主。就官﹑祿二星而論﹐又祿爲主。祿多者富﹐官多祿少﹐𨿽貴亦貧。昔張南軒﹐論朱晦庵命﹐判「官多祿少」四字。朱云﹐某平生辭官﹐文字甚多﹐賢者於此﹐蓋聊借一笑耳。星命之理有無﹐春不暇究。曾記一談星而多中者﹐謂春「官實勝祿」。余貧其不免乎﹖今日有相者來﹐謂余「祿勝官」。其法自髭髯論之﹐上爲祿﹐下爲官。多髭而寡髯者﹐主富且壽。春掀髯曰「措大乃復有此拗命﹐口上毛子勿言黔雷戲余﹐余徐驗焉。」

逆瑾時﹐人才無論矣。消磨世界﹐今何以異昔。百官差除﹐曾無一久任者。內之侍郎而下﹐員外而上﹐外之布政而下﹐知縣而上﹐二三年間﹐奔競者﹐必顯擢﹔恬退者﹐亦左遷。孔子曰「如有用我者﹐期月而已可也。三年有成。」今日人才﹐其皆孔子之徒歟。張詠在蜀嘗云﹐只一个信﹐五年方做得成﹐此事誰當念之。

雲南﹑廣西﹐在處土官割據﹐蠻洞彼此仇殺﹐胎患地方。朝廷每下撫巡司府官員撫諭﹐動經數歲﹐不得停帖。是𨿽夷性酷拗﹐亦撫之者多貪利之人﹐以養成之。如雲南木邦﹑孟養﹐廣西思恩﹐近日之事﹐其酋明云「司府官不過一狗﹐乞與一大骨頭便去矣。」今日縉神﹐遇骨於地﹐不狺然而爭者幾人。悲夫﹗

一友人不得志﹐自訝云「罵聲成風﹐誰忍扇此羣怒﹔浮謗如川﹐事實源於小忤。泣隅兮﹐人不汝卹﹔叫閶闔兮﹐汝徒自若。眼昏多淚﹐盍內流以潤腹﹔齒惡舌存﹐不如緘口而無語也。」

人之所謂賢者﹐謂有才也﹐謂有徳也。國家之所爲求賢者﹐求有才也﹐求有徳也。才與徳﹐在人無不見之其言與其行者。然士方未用時﹐上之人隔於勢分﹐不能一切知之﹐是故屬諸有司﹐試其言於科舉之場﹐而占其行於選任之地。言可以知其才也﹐亦可以知其徳也。行可以觀其徳也﹐亦可以觀其才也。科舉以文字第髙下﹐而經取其一。於前列稱魁元﹐選任進士﹐依甲第名次。而臺諫﹐獨擢於不恆名要職﹐此又在有司深所加意﹐預以其才與徳而望焉者。考課之法﹐肇自虞世。漢宣帝嘗詔禦史﹐察計簿疑非實者。按之我朝﹐考課一本諸古。官滿三年﹐乃一考。牌冊備書任內行事功績。屬官則先考於其長﹐書其最目﹐轉送禦史核焉。亦書其最目﹐然後以歸吏部﹐稽其治狀﹐爲之殿最﹐則此又風憲之所當有事焉者。然則﹐進士之選與爲魁元﹐擢要職而適及考課際﹐可無以自表見者邪。

呂居仁記前輩言﹐作官公罪不可無﹐私罪不可有。私罪固不可有﹐若無公罪﹐則自保太過﹐無任事意。春嘗侍西涯先生﹐論及近事。先生云「少年初仕﹐承上臨下﹐寧遽一一中節﹐惟盡心歲月﹐秤停自熟。若公子性﹐𨿽少年不可有﹔秀才性﹐至老不可無也。某人以公子性作官﹐如何不取罪。」春曰「某人輩生而富貴﹐人已別眼待之﹔旣膺命服﹐猶習紈綺﹐故態奢傲自恣﹐竟掛淸議﹐小懲大誡﹐非不幸矣。獨念今班行中士夫﹐在諸生時﹐髙談古今﹐歷詆卿相﹐孰姦孰貪﹐孰諂孰讒﹐孰爲蔽賢﹐熟爲素飧﹐孰爲附勢﹐孰爲弄權﹐孰與世浮沈﹐孰模稜兩端﹐心有定見﹐口有直言﹐自誓一旦出身事主﹐邁往之气﹐正正堂堂﹐必此是懲﹐莫或免焉。及錯置曹司﹐回翔中外﹐能復持舊論者幾人﹖宦成伊邇﹐患失彌深﹐能復存初心者幾人﹖爲卿爲曹﹐去姦去貪﹐去諂去讒﹐不蔽賢﹐不素飧﹐不附勢弄權﹐不與世浮沈﹐模稜兩端﹐而見訾於後來者幾人﹖若而人趑趄囁嚅﹐﹛阿女﹜﹤骨委﹥﹤骨皮﹥﹐棄其平生﹐以致髙位﹐容非其幸乎﹖如國家事何﹖春惟今日服官政者﹐有公子性者﹐未有無私罪者也﹐然其罪小小﹐才足以禍己﹔無秀才性者﹐似可無公罪者也﹐其罪大大﹐將至於禍國。」先生撫掌曰「有是哉」﹗

宋時﹐郡縣歲收﹐朝廷應入錢糧之外﹐又有一種入庫公費錢﹐不知何項辧此。州郡庫公使錢﹐所謂無礙官錢﹐官得使用﹐如傭錢﹑搬家錢之類﹐於此取之。而有司又得以爲送遺﹑餞宴過往官員支費。呂居仁《官箴》云﹐當官取傭錢﹑般家錢﹐多爲之程而過受其直﹐所得至微﹐所喪多矣。殊不知此數﹐吾分外物也。其送遺人者﹐朱子作郡﹐亦嘗用來﹐只是用得分明﹐隨官髙下多少﹐定爲之例﹐不至如他人﹐並緣爲姦﹐且以市私恩耳。《語錄》云﹐見人將官錢胡使﹐爲之痛心。兩爲守﹐皆承獘政之後﹐用錢並無分明﹐凡所送遺﹐並無定例﹐但隨所向爲厚薄。某問胥吏﹐向時直是如此。於是立爲定例﹐看何等官員過此﹐便用何等例﹐送與之。自後遂得公溥。凡入廣小官﹐亦有五千之助﹐以此觀之﹐庫積不爲不多﹐豈卽今問刑取贖物耶﹐抑均徭歲剩數也。朱子言﹐當時經總錢﹑牙契錢﹑倍契錢之類﹐有被知州瞞匿﹐通判更不敢與爭者。今日無經總制錢額。客引錢﹐有有處﹐有無處。田產契錢﹐在處皆有﹐而不甚多﹐有司謂之堂食公用﹐歲終庫數﹐十無二三。其問刑取贖﹐及均徭剩餘數﹐法應入庫﹐一毫不許擅支。然齷齪掌印相承瞞者﹐不爲少﹐不知當時何以能辧此。今有司﹐錢糧合徵外﹐在法不許一毫擅支。凡有公使上司衙門﹐行移府州縣﹐所謂動支無礙官錢者﹐特浪語耳。今欲辧此﹐非難事﹐然必愛民惜財﹐廉而有爲者﹐乃可致之。郡縣櫛比﹐安得皆其人乎。若過往官員公差人役﹐無動官錢﹐以送遺例﹐有司於此﹐但只責在見役里甲﹑頭會箕斂﹐雇夫﹑雇馬﹑買辦下程﹐種種出備﹐衝要道路﹐日費不可言。國禁𨿽存﹐人情難尼﹐若之何而小民不告窮也。

五代晉天福間﹐南唐括田定賦。每正苗一斛﹐別收三斗﹐與民鹽二斤﹐謂之鹽米。隨苗附藉﹐朱批帶納。後周世宗﹐取準鹽場入周﹐鹽遂不支。宋平江南﹐收米如初。祥符七年﹐運使陳靖﹐元丰五年﹐提舉劉誼﹐皆言此民病也﹐法當豁除。疏畱中﹐未行。宣和﹐言利之臣﹐忽增爲六斗八升二合﹐民力大屈。紹熙中﹐在處守臣﹐先後建明﹐陸續均減。而在饒者﹐迄宋末始除。事載馬端臨《減苗記》﹐可考。𨿽然﹐此事在宋﹐特故屬南唐諸郡地然耳﹐他州無此害也。國朝班戶口食鹽於天下﹐而歲收其鈔﹐曰「戶口鈔」﹐蓋以鹽課鈔也。今鹽不班﹐已數世矣。而民歲出折銀錢﹐戶口鈔如故﹐天下咸病於是。然無一人言於上者。祖宗之良法美意﹐不得推行。而末流之獘﹐又不得停止﹐良可慨已。

役法難均﹐前代己不能無病。於是﹐朱子嘗言﹐鄕有闊狹﹐富豪有多少。狹鄕富豪﹐僅僅自足﹐一被應役﹐無不破蕩。惟彭仲剛作臨海縣﹐先計其闊狹多少﹐中分而均役之﹐民甚便焉。𨿽非法令之所得爲﹐然使民宜之﹐終不能變也。春按﹐彭之所爲﹐今法令無不可得爲者。顧有司用心何如耳。今日之法﹐戶列九等﹐門分三則。鄕鄕不能無上﹑中﹑下戶。𨿽上上戶﹐不能無中下門。所謂富豪﹐有在此鄕稱上上戶﹐而曾不比於彼中上戶者。有在彼下上戶﹐而可當此上中戶者。爲州縣者﹐若只計其闊狹多少﹐而不計其事力髙下﹐槪加通融﹐亦未見其能均也。馬廷鸞《並都記》引晦庵先生所言﹐以明金山之事。此只是眾擎易舉之術耳。並都﹑並裏﹐今日乃極不得已事也。

洪武十九年﹐議定工匠。驗其丁力﹐定以三年爲班﹐更番赴京輪作三月﹐如期交代﹐名曰「輪班匠」。行間工部侍郎秦達﹐復議量地遠近﹐以爲班次。且置藉爲勘合付之。至期賫至工部聽撥﹐免其家徭役﹐著爲令。於是諸匠便之。

今勘合之制﹐自洪武十五年始。在京﹐五府﹑六部﹑都察院衙門﹐各置簿籍二扇﹐合空紙之半﹐照各地方編寫字號﹑押印完畢。外號底簿﹐發諸有行都﹑布﹑按司﹐直隸﹑府州﹑衛所收掌。內號底簿﹐並勘合紙本﹐衙門收貯。凡行移在外事務﹐發勘合科塡寫號紙﹐下各地方﹐比照朱墨字號相同﹐將開去事件﹐奉行完報﹐如號紙盡絕﹐照字號編接如前。各該司府州衛﹐候年終﹐將發去勘合﹐並底簿折粘﹐具本奏繳。仍具靑冊一本﹐送原發衙門﹐以憑稽查比較。此卽刻木剖竹﹐革姦獘之符契也。始時﹐半印紙﹐交藏內府。臨用赴領。行之旣久﹐因建言者﹐而制益便焉。二十四年﹐丰城典史馬堅言﹐今置勘合﹐爲券印﹐以字爲號﹐次第書之。彼此各藏其半﹐凡徵收必合而驗之﹐同然後行﹐甚得革獘之道。近聞各司﹐惟以帖委吏胥﹐以督所部﹐少不如意﹐輒加箠楚﹐而其事反害及於民。伏乞增置勘合﹐付諸司﹐聽其塡寫﹐差遣事畢﹐繳報所司﹐亦必不敢輕發以病民。而凡事務﹐亦不至久曠也。今日之事﹐亦顧在奉行者何如耳。

印信﹐唐以前莫詳其制。竊議唐時諸司﹐因官置印﹐決已非一。宋時﹐凡各衙門﹐長佐官員﹐皆有印。官有員外置者﹐系兵刑及專達與給納官﹐一切文書﹐各用所請之印行之。南渡﹐兵火散失﹐諸司往往借用舊印。有以不便請者﹐又因費重而止。或問﹐朱子奏狀﹐還借用縣印否﹖曰「豈惟縣印﹐縣﹑尉印亦可借。某在同安作簿﹐去州請印。時有指揮使﹐並一道家印﹐胥吏得錢方給。」足知當時縣簿﹑尉官﹐亦必有印方行文書。朱又云「其時有縣丞用漕使印者﹐蓋諸司舊印借用﹐上下彼此﹐皆所不計。」唐﹑宋間人﹐會際非常﹐倒用印以濟事者有之﹐其因而惠惡長姦者﹐亦不可勝數矣。我國朝﹐建置諸司﹐司置一印﹐以長官掌。長缺則貳署。政繁之司﹐官則𨿽多﹐印無二。京官十三道禦史巡按﹐有巡按印。外官按察司副事﹑僉事分巡﹐有分巡印。於本道﹑本司印﹐是判然。六部﹑都察院侍郎﹑都禦史等官﹐出而撫視行勘﹐則給關防。關防之制﹐又自與印信別。我朝制度﹐過前代者﹐此亦一也。

●卷五外篇

教學﹐於王者之務莫先焉。成周遺冊足徵也。二代以降﹐漢﹑唐﹑宋爲達治體﹐而漢未遑庠序之事﹐元朔始興太學。唐仍魏制﹐始郡縣有學。然唐郡縣﹐未聞有專官於學者。宋慶曆間﹐始立學命官。時宋已四世矣。我聖祖太學之立﹐在未正位前。正位之二年﹐卽詔天下府州縣﹐徧葺黌捨﹐無遐僻﹐官爲師﹐定以員﹐有長教焉﹐有分教焉。蓋欲挽二代以降之滔流﹐而楫之以溯古之帝王之所爲治。文治之盛﹐不俟積久而後明也。學官之任﹐於今其不旣重矣乎。今之士者﹐柰何舉卑學官﹐仕而任學官﹐輒惘然不滿望﹐是皆不知所重者。或曰「有以也。」祖宗時﹐學官之選﹐加於諸執事一等﹐人皆以師道自持﹐節使嶽牧﹐莫不接之以禮。而今多不然矣。噫﹗當事者﹐不知學官之任爲重﹔任學官者﹐其有能盡其職﹐以無負其任之重者乎﹖噫﹗盡其職﹐無負其任之重﹐非大君子不能﹐而師儒之職﹐固君子之所樂爲也。今之時與祖宗時異﹐君子居其任﹐顧身所以自重者﹐何如期可矣。

書院之制﹐肇自宋初。方郡縣學未立時﹐碩士名儒﹐往往於此焉出。今學校徧天下﹐文教熙洽﹐而書院亦所不廢。蓋家塾﹑黨庠﹑術序﹐皆所以爲成徳達材之地﹐揆諸古法﹐近民之教﹐不厭數也。

途今之仕者非一﹐而其正者曰「科」﹑曰「貢」。科舉﹑歲貢皆出自學校正途也。正途而仕者﹐又有難易遲速﹐不同焉。稱薦鄕書﹐奏捷禮闈﹐登名進士藉﹐卽受美職﹐公卿大夫可階陟也。在學校﹐視食廩爲資需次。而貢常例﹐府歲一人﹐州三年二人﹐縣二年一人﹐所司上之禮部﹐送內府試﹐就校官者﹐則重試﹔不者﹐送監肄業﹐送各衙門歷事﹐送吏部附選。假歸俟取﹐率十餘年始沾一命﹐與州縣佐而止耳。科﹑貢之途﹐相去如此。嗟夫﹗暗暗啾啾﹐士遊黌捨中﹐孰不以得雋科舉爲志。志不能皆遂﹐於是乎﹐歲貢𨿽富學識﹐不能不循常例。以常例﹐猶正途也。仕有難易遲速之不同﹐人才固有等第乎。而有富學識而難且遲者﹐不有命乎。

宋開寶初﹐詔西川﹑山南﹑荊湖等道﹐所薦舉人﹐並給往來公券﹐令樞密院定例施行。蓋自初起程﹐以至還鄕﹐費皆給於公家。及後法廢﹐遠方寒士﹐預鄕薦﹐欲試禮部﹐假丐不可得﹐則寧寄舉不試。宋初﹐遠郡小官致罷﹐多芒屢策杖以行。不幸丁憂解官﹐或離任不能歸。咸平中﹐詔川﹑廣﹑福建路﹐官丁憂不得離任﹐蓋卹小官意﹐然非禮制所宜。我朝統馭四海﹐川廣通舟之地﹐官必南人。雲貴地方﹐陸路艱險﹐小官選授﹐法許給驛﹐任者不憚跋涉。舉人新中﹐赴禮部試者﹐俱得以公據給驛﹐法均厚矣。舊舉人﹐雲南又獨以遠驛﹐給腳力﹐佗處𨿽不然﹐而鄕貢黜於禮部﹐亦有進用階。非如宋﹐不中復回﹐有重解苦也。

禮部會試天下﹐國初﹐惟南方士子中式居多﹐而南方惟江西吉安爲盛。北人曾不十之一。洪武三十年﹐被黜落者﹐咸以爲言。上乃命翰林儒臣﹐復擇下第舉人文卷﹐得六十一人﹐而廷試之。擢韓克忠爲第一﹐仍賜克忠等進士出身有差。克忠等則皆北人也。明年﹐再試寄監下第舉人﹐中式者四百一十五人﹐次其等第﹐除教授﹑教諭﹑訓導﹔不中者八十七人﹐爲州吏目。洪武取士之科﹐蓋止於此。洪熙元年﹐定南﹑北﹑中三卷﹐以取士。自是人才之用﹐始不偏矣。

國朝進士﹐惟永樂甲申科多至四百七十三人。太宗命近臣﹐拔其尢異者二十八人﹐賜名庶吉士﹐俾入文淵閣讀書。周文襄公忱﹐以不遇列自陳﹐詔特許之。諸人日遊中祕﹐食於大官﹐月給膏燭費﹐上間燕之。頃駕親臨問﹐時舉僻書疑事﹐以驗其學﹐激厲而期待之甚至。故庶吉士之選﹐至今論者﹐亦惟是科爲多得人。今考求之﹐其名業自王文端﹑王文安﹑李忠湣﹑曁文襄四公外﹐羅侍郎﹑陳祭酒﹑李布政﹐人知其賢者﹐余亦不盡知也。

"

曾狀元棨﹐在翰林時﹐有邑人入姦黨事﹐當累及。太宗特原之﹐謂曰「朕惜爾才也」。曾所居﹐近西長安門﹐家不戒火﹐延及禁垣﹐上爲置不問。其受知如此。劉子欽當時極有才名﹐以刑部主事﹐坐累謫廣西南丹﹐終太宗世﹐始起爲教官﹐不克振﹐竟致仕去。景泰甲戌﹐始卒﹐壽八十有七。若有位而壽﹐以大行於世﹐如王﹑周者﹐一科可數得耶。李忠湣之大節﹐固有科目以來人物也。張宗璉者﹐爲常州同知﹐徳政最多﹐卒之日﹐民老壯奔走哭於庭﹐皆哀具儀﹐奠祭累日﹐柩行﹐白衣冠而送﹐至數千人。後數年﹐民不能忘﹐作廟江陰之北君山﹐至今歲時祀焉。夫進士得人﹐如張亦足以不朽矣。壽考祿秩﹐系乎天﹐君子論人﹐豈其壽考祿秩爲丰歉哉﹖客有與春商及近來科目士者﹐因舉是科﹐吾所知者告之﹐余請例推。

宋太宗朝﹐呂蒙正之弟蒙亨﹐舉進士。禮部髙等薦名﹐旣廷試﹐與李昉之子宗諤﹐並以父兄在中書罷之。仁宗朝﹐韓億爲參知政事﹐子維以進士奏名禮部﹐不肯試大廷﹐受蔭入官。唐介參政﹐子義問鎖廳試﹐部用舉者﹐召試祕閣﹐介引嫌罷之。洪容齋云﹐舊制嚴於宰執子弟如此﹐與夫秦檜柄國﹐而子熹﹑孫塤﹐皆於省殿試﹐冠多士者異矣。春按﹐宋徽宗朝﹐蔡君謨子某登第﹐在前列﹐蔡京引爲同族﹐嫌而抑﹐置於後﹐檜無足論已。我朝﹐公卿子弟髙第﹐不以爲嫌。景泰間﹐都禦史王文子﹐鄕試弗第﹐至自訟焉。春目所及見者﹐孝宗己未科﹐武宗辛未科﹐閣老皆有子入廷試﹐其父引嫌﹐不預讀卷﹐其子並得及第也。

自兵民分置之後﹐官已文武異秩。漢官階秩﹐品則武髙﹐權則文重。魏晉而下襲焉。若都尉﹑左右校尉﹐以騎步名﹐有秩之文﹐而亦類之武者。沿及今日﹐若指揮﹑副指揮﹐以兵馬司名﹐有秩之武﹐而實用於文者。漢長安四尉﹐城東西南左部﹐西北右部﹐主追捕盜賊﹐伺察姦邪﹐魏晉而下襲焉。武其冠﹐而文其服﹐唐用隋制。𨿽視漢小異﹐然猶選於吏部﹐爲品官﹐至五代而始廢﹐宋之有尉﹐增置於開封﹑祥符兩赤縣者﹐則今之兵馬指揮司是也。宋初﹐並用選人﹐後攺差武臣。元祐中﹐蘇轍以爲言﹐復仍其舊﹐我朝﹐攺勝國萬戶爲指揮使﹐次之爲同知﹐爲僉事﹐皆武臣之秩﹐而選於吏部者﹐惟在京兵馬指揮使司﹐司設都指揮﹑副都指揮﹑知事。後攺兵馬指揮司﹐分五城﹐設指揮﹑副指揮﹐革知事﹐增吏目。職專京師巡警等事﹐所屬地方﹐盜賊爭競﹐風火街渠﹐凡各衙門﹐事須撿覆﹐無一不在其所當理。前代尉之設﹐自京及外﹐皆有之﹐而我朝兵馬指揮﹑副指揮﹐則獨設於京師。縣不免制於府﹐而此官則獨爲一司。尉不免雜武臣﹐而此司一選於吏部﹐皆學校科貢之英。然則﹐今日此司此官之設﹐有武之品﹐有文之權﹐固非前代之尉之比﹐而亦非今日指揮使﹑同知﹑僉事之所能恩也。春惟古今官資﹐有秩之文﹐而亦類之武者﹔有秩之武﹐而實用於文者。若今日之制﹐不別白而言之﹐後將何考焉。故因曹君之蘄﹐而爲言之如此。

武職﹐在國初﹐非有攻城略地之功﹐𨿽千百戶不輕畀﹔非從徵而犯事者﹐至子孫亦多不世襲也。故指揮以下﹐及鎭﹑撫﹑千﹑百戶之亡故者﹐官爲造墳安葬﹐致祭有差﹐其子孫優給俸例。系陣亡﹑失陷﹑傷故﹑淹沒者﹐全支﹔邊遠守禦出徵﹐並出海運糧﹐病故者﹐減半。蓋錫之法當厚﹐而又有節如此。世襲子孫﹐親弟侄﹐未及二十者﹐襲職。至年二十﹐乃比試年及者﹐卽與試。初試不中﹐襲職署事﹐食半俸。二年後﹐再比﹐不中者﹐降充軍。其法不得不嚴﹐又如此。國初﹐武職𨿽世襲﹐法不濫也。武職之濫也﹐其自永樂始乎。革除年間﹐衛所官旗軍﹐有稱奉天徵討守城﹑徵哨﹑拿人有功﹐升職者﹔有稱全城歸順升職者﹔有稱江上朝見﹐並招船﹑招人﹐擒首姦惡﹑逃叛等項﹐俱作奉天徵討名目﹐升職者。永樂初令﹐洪武三十一年至三十五年﹐奉天徵討有功升職者﹐爲新官﹐子孫年十六﹐出幼襲職﹑替職﹐免比試。三十一年以前者﹐爲舊官﹐子孫年十五﹐出幼襲替﹐俱比試。永樂元年以後﹐與舊官同。玆令也﹐所以厚諸奉天徵討者﹐又如此。武職之濫﹐其始於此乎。正統十四年﹐有所謂被虜走回遇駕拿馬者。天順初﹐有所謂奪門迎駕者。或以升職﹐或署試而得實授﹐承襲﹐往往有之。𨿽然﹐此猶我祖宗於臣子﹐非常之遇﹐而施非常之恩﹐有不許後爲例者。今日之事﹐冒功買級﹐紛紛於天下。權門勢豪﹐乞養奴隸。足迹不出都邑﹐而四方萬里﹐一有徵進功賞﹐文冊必鱗次其名焉。官升不極﹐其任不止﹐而子孫則又皆世襲也。武職之濫﹐其極於今日乎。嗚呼﹗

武職冗濫﹐京師爲甚。俸給不時入﹐非善治生顧行檢者﹐往往捐俸預貸於人﹐比關給時﹐升勺皆人物也。本衛軍士﹐有子本家﹐其親管官旗﹐至俟門而仰面焉﹐冠屨倒置﹐無人爲救正者。弘治初﹐大司馬始禁各衛所官旗﹐不得預指俸糧貸錢﹐其富者﹐不得寫人俸糧﹐以營利息。欲正名分﹐意非不善﹐而貧富偶俱怨其不便﹐其禁遂革。昔宋臨安宰到任﹐揭榜民戶﹐不得還私債﹐意亦在於抑厚利﹐以卹煢獨。已而﹐婦人剪髮入市持﹐男易斗粟﹐鬻賣農桑之具﹐流逋紛然。遂復揭榜﹐令上戶放債。惜乎當時﹐無以此爲大司馬計者。此事其眞無可救之術邪﹖

京衛上二十二衛﹐稱親軍指揮使司﹐不屬五都督府。錦衣與旗手等衛並同。然其衛﹐洪武十五年﹐自儀鑾司攺置﹐故所隸﹐又有將軍﹑力士﹑校尉等役。其職掌﹐直駕﹑侍衛﹑巡捕等事。若有重囚﹐下本衛鎭撫司推鞫。二十年﹐以非法淩虐本衛官﹐皆得罪﹐將本衛刑具燒毀﹐以所系囚﹐送刑部。二十六年﹐申明鞫刑之禁。凡罪囚﹐俱送法司。永樂後﹐北京照例開設﹐職事仍舊﹐而任遇漸加﹐視諸衛獨異。凡奉旨提取罪犯﹐本衛從刑科給賀帖﹐都察院給批差官﹐則一官之差﹐一事之行﹐亦未嘗得專也。鎭撫司﹐掌問理本衛刑名﹐始亦與諸衛同﹐而兼管軍匠。後專設鎭撫二員﹐專理刑名。成化十四年﹐始增鑄印信﹐各爲一司﹐今謂北鎭撫司者﹐非祖宗制也。凡問刑﹐洪武舊制﹐徑自奏請﹐不經本衛。凡鞫問姦惡重情﹐奏請聖斷﹐或奏送刑部擬罪發落﹐內外官員有犯﹐亦如之。制不得用參語。則廷尉之評﹐亦未嘗得撓也﹐今日之事﹐其孰有問之者乎。凡同廠及本衙各處﹐送到囚犯﹐弘治十三年﹐令法司從公審察究問﹐務得眞情﹐若有冤枉﹐卽與辯理﹐不許拘定成案﹐濫及無辜。此令去今幾何時﹐法司於東廠及本衛之所送問者﹐不敢一毫爲平反矣。刑部尙有何人而能少易撫司之參語者乎﹖嗚呼﹗

事由勢爲緩急﹐以機爲進退。曰「緩」﹑曰「急」﹐勢也﹔緩急之際﹐機也。勢有二﹐而機爲一。故論事者﹐貴辧乎勢﹔而善處事者﹐必審乎機。吾郴近日之事﹐其在民也﹐有甚於盜賊之爲患者乎。其在上也﹐有重於用兵者乎。此其事﹐勢之急﹐與其機宜﹐何如此。吾耳目所及﹐吾得而言之。自戊辰秋﹐賊出興寧﹐隨犯吾郴。己巳之春冬﹐桂陽﹑桂東﹑宜章﹑永興諸鄕邑﹐徧遭蹂躪﹐歲無虛月﹐曁今庚午夏抄﹐而始息。一方生靈﹐皆湯火驚魂﹐豺狼成骨肉﹐艸莽化居室﹐臥不忘捲席﹐坐不敢弛裝久矣。長沙﹑寶慶﹑衡永﹑荊襄﹑辰靖之兵﹐爲之奔命﹐前僵後僕﹐甲生血鱗﹐胃養瘡虱﹐寒暑暴露﹐曠日逾時﹐勞苦而功多﹐其誰乎﹖中間事勢更變靡一﹐豈不屢有可乘之機﹐而三載於玆﹐不免重困民生﹐而苦將士。始之失﹐而終之得也﹔甲之喪﹐而乙之成也。緩急之際﹐進退之宜﹐誰以執其論﹐誰以專其處﹐而事以責其人﹐而功以歸其身。嗚呼﹗天下之事﹐未有不辧乎勢﹐而可以興舉﹔未有不審乎機﹐而可以收戢者也。是故﹐明者於勢辧之在蚤﹐智者於機審之在微。壅滔天於涓流﹐撲燎原於星爝。足駐峻阪﹐耳掩迅雷﹐以適是勢﹐而投是機。其視民患﹐急於救焚拯溺﹐而用兵精妙﹐比之出神入鬼。英聲茂烈﹐取捷旦夕﹐此豈尋常行伍﹐悠悠迷瞀之徒﹐所能辧哉。嗚呼﹗疇曩吾弗論已。今玆以往﹐地方不猶有當處者乎。吾嘗有疏聞朝廷﹐吾不能謂今玆可安於無事﹐而習疇曩之壞於無備也。

春頃銜命﹐三邊將官﹐副﹑參將而下﹐隨行境外﹐彼已裝束﹐與諸軍同。軍士衣甲鞍馬之類﹐皆與邊地塞艸一色﹐有警易於按伏故也。將官服色﹐不異軍士﹐臨陣對敵﹐使賊不得識之。萬一遂陷不測﹐猶得紿而脫也。西魏河橋之戰﹐王思政陷陣旣深﹐從者死盡。思政久經軍旅﹐每戰惟著破衣敝甲﹐敵人疑非將師帥﹐故得免。宋殷孝祖赭圻之戰﹐常以鼓蓋自隨軍中。人相謂曰「殷統軍可謂死矣。今與賊交鋒﹐而以羽儀自標顯﹐若善射者﹐十士攢射﹐欲不斃得乎﹖」孝祖果於陣爲矢所中死。昔衛懿公﹐不去其旗﹐以敗於熒。關雲長望見顏良麾蓋﹐而得刺之於萬眾之中。故鷙鳥將搏﹐必匿其形。而唐李晟﹐每戰必錦袍繡帽﹐出入陣間﹐使賊識而畏之。宋韓世忠之戰淮陽﹐亦錦衣驄馬﹐立陣前﹐以示敵﹐且遣人語之。何也﹖將非李﹑韓其人﹐而效之﹐幾何不以身予敵耶﹖

春往使陜西﹐見西安城上﹐舊貯鐵炮﹐曰「震天雷」者﹐狀如合碗﹐頂一孔﹐僅容指﹐軍中久不用。余謂此金人守汴之物也。史載﹐鐵罐盛藥﹐以火點之﹐炮舉火發﹐其聲如雷﹐聞百里外﹐所爇圍半畝以上﹐火點著鐵甲皆透者是也。然言不甚悉。火發炮裂﹐鐵塊四飛﹐故能遠斃人馬﹐邊城豈可不存其具城上。震天雷﹐又有磁燒者﹐用之𨿽不若鐵之威﹐軍中鐵不多得﹐則磁以繼之可也。飛火搶槍﹐乃金人守汴時所用﹐今各邊皆知爲之。不著。

寧夏近作戰車﹐一人可推﹐而四人翼之。其制面設一牌﹐以衛人﹐箱上橫兩槍牀﹐左右附兩銃﹐俱孔達牌外。牌下拴二木﹐止則爲車﹐前腳行﹐則鐵鉤約之其牌﹐亦有消息可偃豎。車近身爲繩袋﹐袋搭什物。臨戰時﹐槍銃之類﹐惟四人便之。入夜下營﹐人與車從。車之取於戰陣﹐大抵防衝突耳。然非北地之平﹐不能用也。

國初﹐中原地﹐兵興之後﹐田多荒蕪者。太祖命省臣計議﹐民授田﹐設官以領之。省臣議﹐置司農﹐開治所河南。司設卿一員﹐小卿二員﹐丞四員﹐主簿﹑錄事二員。從之。其後六部並建﹐司農屬戶部﹐各省設布政﹑參政等官﹐於是革去。

洪武二十七年﹐命工部行文書﹐教天下百姓﹐務要多栽桑棗。每一里﹐種二畝秧。每一百戶內﹐共出人力﹐挑運柴艸﹐燒地耕過。再燒。耕燒三徧﹐下種。待秧髙三尺﹐然後分栽。每五尺闊一壠。每一戶﹐初年二百株﹐次年四百株﹐三年共六百株。栽種過數目﹐造冊回奏﹐違者﹐全家發遣充軍。玆蓋生道殺人﹐𨿽死不怨者也。

宋程必﹐紹熙中﹐主臨安府昌化簿。時邑酤額重﹐榷禁嚴﹐有種秫者﹐官不履畝而籍﹐民以爲病。必言於禦史﹐奏蠲其額﹐百里徳之。種秫加稅﹐蓋宋時法如此。我國初﹐亦禁種秫﹐此禁酤首務。太祖皇帝定金陵之丙午年﹐下令曰「余自創業江左﹐十有二年。軍國之費﹐科徵於民。吾民效順﹐輸賦固爲可喜。然竭力畎畝﹐所出有限﹐而取之過重﹐心甚憫焉。曩因民間造酒﹐縻費米麥﹐故行禁酒之令。今春﹐米麥稍平﹐或以爲頗益於民。然不塞其源﹐而欲遏其流﹐不可得也。令農民﹐今歲無得種糯米﹐以塞造酒之源﹐欲使五穀丰積﹐而價平。吾民得所養﹐以樂有生﹐庶幾萬民之富貴也。」後酤禁開﹐故至今不行。

天下茶貢﹐歲額止四千二十二斤﹐而福建二千三百五十斤﹐福建爲多。天下貢茶﹐但以芽稱﹐而建寧有探春﹑先春﹑次春﹑紫筍﹐及薦新等號﹐則建寧爲上。國初﹐建寧所進﹐必碾而揉之﹐壓以銀板﹐爲大小龍團﹐如宋蔡謨所貢茶例。太祖以重勞民力﹐罷造龍團﹐一照各處采芽以進﹐復其戶五百﹐俾專事焉。事責於有司﹐有司遣人督之﹐茶戶不堪。於是﹐洪武二十四年﹐又有建寧上供茶﹐聽民采進之詔。只此一事﹐知祖宗愛民之盛心矣。

西番之人﹐資生乳酪。然食久气滯﹐非茗飲﹐則亦無以生之。番饒馬而無茶。故中國得以摘山之利﹐易彼乘黃。此中國之利﹐茶不可無禁也。若守邊者﹐不得其人。不通賂商賈﹐縱放私茶﹐卽假名朝廷﹐橫科番馬﹐旣虧國課﹐又啟戎心。洪武中﹐我太祖立茶馬司於陜西﹑四川等處﹐聽西番納馬易茶。因置金牌勘合﹐命曹國公李景隆﹐直抵西番﹐令各番酋領受﹐俾爲符契﹐以絕姦僞。詔定三年一差官﹐召各番合符認納﹐差發馬匹﹐給與價茶。有以私茶出境者斬。關隘不覺察者﹐處極刑。民間畜茶﹐不得過一月之用。茶戶私鬻者﹐籍其園入官。三十年﹐敕兵部﹐遣人賫諭川陜守邊衛所﹐仍遣僧官著藏卜等﹐往西番﹐一體申飭。時駙馬都尉歐陽倫﹐奉命西使﹐以巴茶私出境貨鬻﹐倚勢橫暴﹐所在不勝其擾。而藩關大臣﹐皆奉順不敢違。倫令陜西布政司﹐移文所屬﹐起車載茶﹐渡河州。倫家人周保者﹐索車至五十輛。蘭縣河橋巡檢司吏﹐被捶不堪﹐以其事聞。上怒﹐以布政司官不言﹐並倫賜死﹐保等皆伏誅。茶貨官﹑河橋吏﹐特嘉勞之。曹國公還自西番﹐凡用茶五十餘萬斤﹐得馬一萬三千五百一十八匹﹐分給京衛騎士﹐國初之法如此。永樂十三年﹐遣禦史三員﹐巡督陜西茶馬。正統十四年﹐停止茶馬金牌。後每歲遣行人四員﹐巡察私販﹐自潼關以西﹐至甘肅等處﹐通行禁革。成化十四年﹐奏準定差禦史一員﹐領敕專理。今法之行﹐非復國初﹐而所得之馬﹐歲益微矣。

鹽之貢﹐載《夏書》。掌鹽之政令﹐見《周禮》。當時﹐但以共用不籍爲利也。管仲相齊﹐正鹽﹐利源始開。漢武置鹽官﹐鹽於是有禁榷。後此有國家者﹐於常賦外﹐必資焉。北魏時﹐甄琛乞弛鹽禁﹐元勰乞如舊。宋儒謂其言﹐皆非中道。夫山澤之產﹐盡捐諸民﹐不可欲盡﹐屬官則亦未宜。惟於官無貶﹐於民無傷﹐上得資以富﹐下又得資以生﹐斯善矣。唐乾元初﹐舉天下鹽利﹐才四十萬緡。至大歷末﹐增至六百萬餘緡﹐天下之賦﹐鹽利居半。蓋劉晏規畫之力﹐晏於國計﹐大較取濟江淮。宋元祐間﹐淮鹽與解池等﹐歲四百萬緡﹐比唐舉天下之賦已三之二。紹興末﹐泰州﹑海寧一監﹐支鹽爲錢六七百萬緡﹐議者以爲﹐一州所入﹐過唐天下數矣。然建炎鹽直﹐視乾元所榷﹐貴三四倍﹐而緡錢輕甚﹐其數多寡不足量之以爲盈縮。乾道間﹐葉衡奏﹐今財賦之源﹐煮海之利居其半﹐則宋之仰給於鹽﹐固猶唐也。衡又云﹐年來﹐課入不增﹐商賈不行﹐皆私販之害也。今日之鹽﹐煮海者﹐偏東南﹐煮井﹑煮鹵種桑者﹐出西北。屬轉運司者六﹐屬提舉司者七。轉運司﹐歲辦引鹽共二百十萬有奇﹐而兩淮七十萬五千一百八十﹐實得三分之一有奇。其地據兩京之間﹐行鹽之地﹐皆人物蕃阜之邦﹐比諸他司﹐又最廣遠。所謂私販之害﹐不有憲臣臨之﹐其能免乎﹖

我朝自設轉運以來﹐嘗差監察禦史﹐分閘鹽課。宣徳十年﹐差禦史於兩淮﹐提督軍務﹐巡捕私鹽。其後﹐歲每一差﹐以揚州爲駐節地。揚州有巡鹽察院﹐當自正統間始。景泰三年﹐差禦史巡河兼理兩淮鹽法﹐未幾﹐仍攺巡鹽。自是﹐以巡鹽兼河道事﹐鹽法之任益專。查盤﹑淸理﹑糾治﹑興革﹑文武官吏﹐一聽其條約﹐非如始命專巡私鹽而已。然則﹐臨是任者﹐不有因時制宜﹐通變之才﹐其能勝乎﹖淮鹽至正徳間﹐十九入權姦之漏卮﹐無復有法。嘉靖攺元﹐憲臣始克拯敝﹐而貪商鉅袋﹐五倍其重﹐法亦非舊。越四年﹐乙酉﹐戴君奉今天子命﹐理鹽法於兩淮﹐慨然曰「玆國家之所仰給者﹐猶唐宋也。玆法於祖宗舊﹐凡再變矣。吾其敢三變乎﹖然必少爲之所乃適。」旣加注厝﹐又慨然﹕「袋額價增於最﹐額數不廣﹐重有賣窩之獘﹐三獘弗祛﹐鹽如何不貴於昔。此亦吾責也。」明年﹐條約旣布﹐牢盆攺觀﹐官吏咸服﹐商與竈丁無隱交﹐私販屏迹﹐局算益饒﹐邊儲克充﹐窮民不淡食﹐是皆君通變才之所致也。

洪武二十年﹐命兵部榜諭天下﹐凡公﹑侯﹑駙馬﹐奉命出使﹐其隨從﹐及諸藩府使人﹐無符驗者﹐不得擅給驛傳船馬。又命兵部﹐遣使藉杭﹑湖﹑嚴﹑衢﹑金華﹑紹興﹑寧波﹐及直隸徽州等府﹐市民富實者﹐出資市馬﹐充鳳陽﹑宿州抵河南鄭州驛馬戶。今河南有市戶馬﹐是也。是年﹐河間阜城驛馬戶﹐以孽生馬來進。上曰「馬戶應役﹐惟仰於馬﹐然芻豆之費不輕﹐故嘗命兵部榜諭﹐凡驛孽生﹐聽民出賣﹐今復來進﹐何居﹖」遂還之。

洪武二十四年﹐命禮部淸理釋﹑道二教。敕曰「今之學佛者曰『禪』﹑曰『講法』﹑曰『瑜珈』﹐學道者曰『正一』﹑曰『全眞』﹐皆不循本俗﹐違教敗行﹐爲害甚大。自今﹐天下僧道﹐凡各府州縣寺觀𨿽多﹐但存其寬大可容眾者一所並居﹐毋雜處於外﹐與民相混。違者治以重罪﹐親故相隱者流﹐願還俗者聽。其佛經翻譯已定﹐不許增減詞語。道士設譙﹐亦不許拜奏請詞﹐各遵頒降科儀。民有效瑜珈﹐稱善友﹐假張眞人名﹐私造符者﹐皆治以重罪。天下僧道﹐有創立庵堂寺觀﹐非舊額者﹐悉毀之。」二十七年﹐榜示天下﹐寺觀凡歸並大寺﹐設砧基道人一人﹐以主差稅。每大觀道士﹐編成班次﹐一年髙者率領。除僧道﹐俱不許奔走於外﹐及交構有司﹐以書冊稱爲題疏﹐彊求人財。其一二人於崇山深谷﹐修禪及學全眞者聽﹔三四人不許﹐毋得私創庵堂。若遊方問道﹐必自備路費﹐毋索取於民。所至僧寺﹐必揭周知冊驗實﹐不同者﹐拿送有司﹐民問充軍﹐不許收畱爲僧﹐違者並兒童﹑父母﹐皆坐以民罪。年二十以下﹐願爲僧者﹐亦須父母具告﹐有司具奏﹐方許。三年後﹐赴京考試﹐通經典者﹐始給度牒﹔不通者﹐杖爲民。有稱白蓮﹑靈寶﹑火居﹐及僧道不務祖風﹐妄爲議論﹐沮令者﹐皆治重罪。永樂六年﹐令軍民子弟﹑僮奴﹐自削髮爲僧者﹐並其父兄﹐送京師﹐發山做工﹐畢日就畱爲民種田﹐及廬龍牧馬。寺僧擅容畱者﹐罪亦如之。十年﹐又以僧道多不守戒律﹐諭禮部﹐將洪武年中嚴禁﹐揭榜申明﹐違者殺不赦。十六年﹐定天下僧道﹐府不過四十人﹐州不過三十人﹐縣不過二十人。宣徳八年﹐令天下有司關津﹐但遇削髮之人﹐捕送原籍﹐治罪如律。成化十三年﹐又禁約遊方僧人﹐凡僧道住持﹐敕建寺觀﹐許二人﹔敕賜並在外寺觀﹐各止許一人。弘治十三年﹐令凡漢人出家﹐習學番教﹐不拘軍民﹐曾否關給度牒﹐俱問發原籍各該軍衛﹑有司當差。若漢人冒作番人者﹐發邊衛充軍。

永樂二十二年令﹐凡自宮者﹐以不孝論。軍犯罪﹐及本管頭目﹑總小旗﹔民犯罪﹐及有司裏老。成化九年令﹐私自淨身者﹐本身處死﹐家發邊遠充軍。正統十二年﹑天順元年﹑成化九年﹐節經申明。弘治五年﹐自淨身者﹐本身並下手人俱處死﹐全家充軍。兩鄰及歇家不舉﹑有司裏老容隱者﹐一體治罪。其禁止乎未殘者﹐法甚嚴也。宣徳二年﹐自淨身人﹐軍民各還原籍﹐不許投入王府﹐及官勢家藏隱﹐躲避差役。若犯﹐本身及匿藏家處死﹔該管總小旗﹑裏老﹑伶佑﹐一體治罪。成化十五年﹐淨身人﹐令巡城禦史﹑錦衣衛官﹐督逐回籍。弘治元年﹐錦衣衛拘送順天府﹐遞發原管官司﹐點閘知在﹐不許容縱。十二年﹐先年淨身人﹐曾經發遣﹐不候收取﹐私自來京﹐圖謀進用者﹐問發邊遠充軍。其戒約於已殘者﹐法亦非不至也。而貂當滿朝﹐金玉塞途﹐至今日而益盛﹐然則法果行乎﹖

洪武元年﹐上謂侍臣曰「吾見史傳所書﹐漢﹑唐﹑宋皆爲宦官敗蠹﹐不可拯救﹐未嘗不爲之惋嘆。此輩在人主之側﹐日見親信﹐小心勤苦﹐如呂彊﹑張承業之徒﹐豈得無之。但開國承家﹐小人勿用﹐聖人之深戒。其在宮禁。止可使之供灑掃﹐使令傳命令而已﹐豈宜預政典兵﹖漢﹑唐之禍﹐𨿽曰宦官之罪﹐亦人主寵愛之使然。向使宦官不得典兵預政﹐𨿽欲爲亂﹐豈可得乎﹖」三年十月丁已﹐朝退雨﹐有二內使﹐幹靴行雨中﹐上見﹐召責之。曰「靴𨿽微﹐皆出民力民脂﹐爲此非旦夕可成。汝何不愛惜﹐乃暴殄如此。」命左右杖之。謂侍臣曰「嘗聞元世祖初年﹐見侍臣有著花靴者﹐責之曰﹕『汝將完好之皮爲此﹐豈不廢物勞人﹖』此意誠佳。大抵爲人﹐嘗歷艱難﹐則自然節儉。若習見富貴﹐未有不奢靡者也。」因敕百官﹐自今入朝﹐遇雨雪﹐皆許服雨衣。洪武四年﹐中書省臣奏議﹐宦官月俸﹐宜量給米三石。上曰「內使輩﹐食衣於內﹐自有定額。彼得俸﹐將焉用之﹖但月支廩米一石足矣。卿等不宜開此端也。」

五年﹐定宦官禁令。凡內使於宮城門內相罵詈﹐先發而理屈者﹐笞五十﹔後罵而理直者﹐不罪。其不服本官鈴束﹐抵罵者﹐杖六十。內使罵奉禦者﹐杖六十。罵門監官者﹐杖七十。內使等於宮城內鬥毆﹐先斗而理屈者﹐杖七十﹔毆傷者加一等﹔後應理直而傷者﹐笞五十。其有不服本管鈴束﹐而毆之者﹐杖八十﹐毆傷者加一等。毆奉禦者﹐杖八十。毆門監官者﹐杖一百﹐傷各加一等。其內使等﹐有心懷惡逆﹐出不道之言﹐淩遲處死。有知情而容隱者﹐同罪。知其事﹐而不投首者斬。首者﹐賞銀三百兩。十年﹐有內使以文事內廷﹐從容言及政事﹐上卽日遣還鄕﹐終身不齒。諭羣臣曰「自古賢明之君﹐凡有謀﹐必與公卿大夫﹐謀諸朝廷﹐而斷之於己。未聞近習嬖幸﹐得與謀者。況閽寺之人﹐朝夕在君左右﹐出入起居﹐聲音笑貌﹐日接耳目﹐其小善小信﹐皆足以固結君心。而佞僻專忍﹐其體態也﹐苟一爲所惑﹐而不之省﹐將必假威福﹐竊權勢﹐以干政事。及其久也﹐遂至於不可抑﹐而階亂者多矣。朕常以爲鑑戒。故立法﹐寺人不過傳奉灑掃﹐不許幹與政事。今此宦者﹐𨿽事朕日久﹐不可姑息﹐決然去之﹐所以懲將來也。」十七年敕﹐內官毋預外事﹐凡諸司毋與內官監文移往來。上謂侍臣曰「爲政必先謹內外之防﹐絕黨比之私﹐庶得朝廷淸明﹐紀綱振肅。前代人君﹐不鑑於此﹐縱宦官與外臣交通﹐覘視動靜﹐夤緣爲姦﹐假竊威權﹐以亂國家﹐其爲害非細故也。間有發奮欲去之者﹐勢不得行﹐反受其禍﹐延及善類。漢﹑唐之事﹐深可嘆也。朕爲此禁﹐所以戒未然耳。」二十四年﹐丰城縣典史馬堅言「王者之居﹐四方瞻仰﹐設置宦寺守門﹐使之傳命令﹐給灑掃而已。然往昔之君﹐多爲所制。由其爲左右親近人﹐故其言易入﹑易信﹐遂養成內患而不自知也。願鑑諸史籍﹐裁省冗員﹐以防異日弄權之患。」上嘉其言有關政體。

二十七年﹐申定皇城門禁法。凡內官﹑內使﹑小火者﹐出入各門﹐守衛官軍﹐務比對銅符。若本無銅符﹐及有而不比﹐輒放行者治罪。比符之時﹐仍要搜檢精細﹐揣捏交襠﹐或將帶金銀﹑段匹﹑衣服等項﹐須憑勘合放出。或有公差幹辦事務﹐明白附寫前去某處公幹﹐及辧驗身上衣服是何顏色﹐見數明白﹐隨卽附記。事畢回還﹐依數點進﹐但有點對不同﹐卽時奏聞治罪。

二十九年﹐上觀《唐書》﹐至宦者魚朝恩恃功無憚﹐謂侍臣曰「當時坐不當﹐使此曹掌兵政﹐故恣肆暴橫﹐然其時﹐李輔國﹑程元振﹐及朝恩數輩﹐勢皆極盛﹐代宗一旦去之﹐如孤雛腐鼠。大抵小人竊柄﹐苟能決意去﹐亦何難。但在斷不斷爾。」又曰「漢末﹐宦官尙無兵權﹐所爲不過假人主名﹐以亂四海。至唐﹐以兵柄授之﹐馴至權勢之盛﹐劫脇天子﹐廢興在其掌握。大抵此曹﹐只充使令﹐豈可使之當要路﹐執政操權﹐擅作威福。朕深鑑前轍﹐左右服役之外﹐重者不過俾傳命四方而已。彼旣無威福﹐何以動人﹐豈能爲患﹐但遇有罪必罰無赦﹐彼自不敢驕縱也。」

達官尋常出入乘轎﹐不知始何世。或謂命車制廢則有之。宋人記﹐王荊公居金陵時﹐惟乘驢。或勸其令人肩輿﹐公曰「自古王公貴人﹐𨿽不道﹐未嘗敢以人代畜也。」春按《漢書》﹐井丹在信陽侯陰就坐上﹐見就起﹐左右進輦﹐問曰「昔桀駕人輦者﹐是耶﹖」然則貴人不道﹐以人代畜﹐漢有陰就一人。自井丹言觀之﹐兩漢之君﹐尙無人輦﹐臣下安得肩輿。唐房玄齡病稍間﹐詔許肩輿入殿﹐此特出上命然耳。唐《會要》開成五年﹐黎植奏﹐朝官出使﹐自合乘驛馬﹐不合更乘檐子﹐自此請不限髙卑﹐不得輒乘檐子。如疾病﹐卽任所在陳﹐牒申中書門下﹐及禦史臺﹐其檐夫自出錢雇。其宰相至僕射致仕官﹐疾病者﹐許乘之。是知唐﹑宋前﹐未嘗著許乘轎事也。朱子《語錄》﹐宋南渡前﹐士大夫皆不甚用轎﹐如荊公﹑伊川﹐皆云不以人代畜。朝士皆乘馬﹐或有老病﹐朝廷賜轎﹐猶力辭乃受。南渡後﹐則無人不乘轎矣。春考﹐《汪浮溪集》有行在百官﹐謝許乘轎表﹐正是南渡後事。今制﹐兩京文職三品以上官﹐聽乘轎﹐四品以下﹐𨿽堂官﹐亦只乘馬﹐得以方杌隨﹐余持交牀。在外司府州縣﹐大小官﹐並有欽給馬。若武臣﹐𨿽勛爵侯伯而下﹐制止乘馬﹐亦不得持牀杌﹐不然以違制論。士夫老病間退﹐去京遠者從便。我國家令式之詳如此。

京師﹐制不許用涼傘。暑月﹐惟堂上官﹐得用黑油長柄大扇。科道部屬官﹐自以撒扇障面。南京堂上官﹐舊用單檐絹傘﹐科道部屬用大扇﹐間亦用小絹傘。然皆非制。前時言者謂﹐兩京事體相同﹐亦曾禁止。按宋人私錄﹐京城士人﹐舊通用靑絹涼傘。大中祥符間﹐惟許親王用之﹐余並禁止。後又許中書﹑樞密院依舊用傘出入。與今日迥不同也。

唐崔融﹐吏部﹑兵部選人議﹐有東西曹之名。東曹﹐謂吏部﹐西曹謂兵部也。國制﹐吏﹑戶﹑禮﹑兵﹑工五部﹐在長安門東與西五軍都督府對。其刑部並都察院﹑大理寺﹐號三法司﹐又在皇城之西。西金方﹐取主殺義也。故人稱﹐東五部曰「東曹」﹐刑曰「西曹」﹐所稱同於唐﹐而所指異矣。

南京法司﹐在太平門外鐘山後﹐洪武十四年立。中刑部﹐右都察院﹐左五軍斷事司。一曰「稽仁」﹑二曰「稽義」﹑三曰「稽禮」﹑四曰「稽智」﹑五曰「稽信」。又左有大理寺﹑審刑司公署九所﹐相比類天文貫索九宿﹐故總名曰「貫成」。車駕嘗幸焉。有諭刑官之敕﹐獎戒備至﹐後五軍斷事及審刑司皆革去﹔所存者﹐刑部﹑都察院﹑大理寺﹐今謂之三法司。

藩省之職﹐實長守宰﹐所以衡運而柄持者﹐惟以養民爲責。寒饑而食衣﹐疾苦而撫尉﹐頑梗而導化﹐冤抑而伸雪。凡爲師帥承宣之事﹐皆所以養民也。然國家制用﹐上不能無取乎下。上有以取乎下﹐則下不容無所出。下有所出﹐則上不容無所司。藩省之所司﹐固財賦也。嗟乎﹐財民心也。欲民剖其心以出供上﹐而曰「吾養民也」﹐而可乎﹖上取乎下﹐勢必然者。吾是司也﹐取之有制﹐賦之有時﹐�支物計﹐視出納盈縮之數﹐爲經費多寡之節﹐使民心無所傷﹐而水旱有資於賑救﹐徵役不妨於調食﹐非養民之道乎﹖吾見長守宰﹑司財賦﹐而盡養民之道者之不易其人也。

今兩畿外﹐郡縣分隸於十三省。而湖藩轄府十四﹐州十七﹐縣一百四﹐其地視諸省爲最鉅。其郡縣賦額﹐視江南西諸郡所入﹐差不及﹐而「湖廣熟﹐天下足」之謠﹐天下信之﹐地蓋有餘利也。積習久﹐而成法隳﹐吏蠹民姦﹐誰與爬剔。簿書山委﹐訟牒絲紛﹐徭役不均﹐追需無已﹐守宰其人而或少弛焉。國課﹑軍儲﹐預借何地﹐將一切繩之嚴急﹐官府未見奇嬴﹐而民戶已先雕憊。職衡柄於是者﹐可不善其所司也哉。湖之諸郡縣﹐比歲天時好乖﹐走魃驅螭﹐人不聊生﹐山林盜賊﹐緣此嘯集﹐徼塞蠻夷﹐亦乘間竊發﹐野殺巷哭﹐在在而然。利源堙涸﹐生物鮮少﹐蓋必有通才穎識之士﹐職之藩省﹐以長諸郡﹐而郡得人﹐以長諸縣﹐庶乎其所出於有司者之不傷民心﹐而養民之道爲可盡也。

福建地開八府﹐其半負山﹐半瀕於海。倭夷之走集﹐士卒之屯戍﹐所在庾﹐苦於空耗。田裏之所供給﹐陸運水載﹐𨿽弗及於京師﹐而地方坐食之費﹐仰諸有司﹐歲恆急。布政司作長民牧﹐所以帥諸郡縣﹐承流而宣化者﹐其佐出則任分守責焉﹐蓋不獨區區財賦督而已也。使者行部﹐以宣徳意﹐躬教化爲務。閩粵之域﹐自宋南渡後﹐眞儒繼出﹐文獻可徵﹐曁今不衰。論者比之鄒魯﹐然則其地帥臣﹐殆又不可以俗吏而爲之者也。謝君爲之﹐其勝任哉。

朝廷設官﹐凡以爲民也。自漢承秦有天下來﹐守令實親民之職。治人之本﹐環千里而郡﹐百里而縣﹐千百里之休戚系之。是故爲民擇人﹐莫重於守令﹐畿甸內地﹐爲郡若縣﹐天下視爲根本﹐朝廷倚爲枕臂。郡守一非其人﹐卽貽民極之害。是故爲地擇守﹐莫重於國畿。漢詔守令﹐民之師帥﹐近地稱左右翊。唐制﹐郡守錄名禦屏近地﹐稱四輔。我朝建布政使司﹐比古十二牧﹐以轄遐外諸郡﹐而南北附京近地﹐則直隸京師。是故﹐其官﹑其地之重可知。郡屬布政使司者﹐職於民𨿽親﹐不如藩臬得有其尊。藩臬曰「監司」者﹐官於郡𨿽尊﹐不如郡得親其民。今畿甸諸郡﹐下有諸縣之屬﹐上無藩臬之轄﹐官加重矣。其可不重擇其人﹐以重是官乎﹖舒桐之域﹐畱都上游﹐自漢末﹑三國來﹐鉅鎭所在﹐江淮之屏蔽﹐要衝在焉。地加重矣﹐其可不重秩其守﹐以重是地乎。

雲南在古梁州之南﹐乃徼外夷地。三代封建之所不及﹐秦置郡縣﹐亦不與焉。漢武南平百粵﹐攺梁曰「益」﹐始領於益州部刺史。然西南戎滔土之域﹐兩漢亦特相羈縻爾。自唐迨宋﹐世據蒙﹑假二氏﹐邈如外國。元舉吐番兵入大理﹐始開行省﹐置宣慰﹑宣撫諸司。然以夷治夷﹐聲教固無取也。

我朝統一天下﹐攺行省爲布政司﹐若雲南所轄﹐爲府十有二﹐爲軍民府七。附府莫不爲州﹑爲縣﹑爲長官司﹐而間以軍衛﹑軍民指揮司﹑守禦所。謂宣慰﹑宣撫﹐惟至遠純夷﹐不可設流官處﹐乃仍舊故。如廣南西道宣撫司﹐宋之特磨道處儂智髙之裔者﹐亦從置廣南府焉。我朝疆宇之拓﹐威徳之被﹐內盡四海﹐外該八﹐振古未能或之先也。鎭沅﹑元江等府﹐無流官。蒙化﹑景東等府﹐流官祗佐貳﹐或首領﹐而廣南府﹐獨有流官正員。祖宗深意﹐蓋欲內地視之﹐囿斯民於同仁中也。然則﹐爲天子命吏﹐以正員﹛艸泣﹜玆土﹐可外而弗教耶。而數十年﹐未有一入其境﹐但寄理於鄰郡者﹐何也﹖

正徳己卯﹐春叨都禦史﹐持節雲南之明年﹐廣南正員缺﹐不聞其府士民事擾。藩臬間喜其地方和謐﹐非他土官部落比。以爲得賢守至﹐不我鄙夷﹐家諭戶曉﹐興行禮義﹐其時乎﹖嘉靖壬午﹐會春替還﹐此願竟未酬也。越四年﹐丙戌﹐葉君拜廣南知府﹐來問予﹐其有酬遠人之所願望者乎﹖今川屬貴竹土官弗靖﹐坐陰削更易流官。一再世後﹐風俗與內地同﹐已往往而然。玆土置府設官﹐肇自國初﹐漸被徳化久矣。矧今士民﹐復異於部落﹐國家聲教四達﹐煌煌天下﹐今固無不可化之民﹐君子無不可居之地也。

萬戶而爲之丞﹐制自秦始﹐漢仍秦郡縣天下﹐其職不廢。後世仍漢﹐或廢﹐或復。究其所任﹐凡諸曹掾吏事﹐丞舉得署之。然有不樂於安陵者焉﹐轉藍田而有負余之嘆者焉。何哉﹖非其職則然﹐而二子所值然也。我朝郡縣有佐﹐不異古﹐而責任爲專。縣大﹐地要衝﹐而事繁﹐丞二員﹐次丞一員﹔縣小﹐地僻﹐而事簡﹐令可專理也﹐卽不設丞。丞之設﹐不徒然也。領馬者﹐專牧﹔領田糧者﹐專徵科﹔領壯款者﹐專捕邏。員外所增者﹐事猶專所領﹐況其正員﹐而專以佐縣者乎﹖

令之貳爲丞﹐其下主簿﹑尉。而簿於縣﹐實綱紀焉。唐人謂﹐丞𨿽尊﹐其勢反出主簿﹑尉下﹐是簿得與令可否事也。宋開寶﹐復諸縣四百戶以上令﹐知主簿事﹔四百戶以下主簿﹐兼知縣事﹐是簿之與令﹐責任均也。我朝﹐縣無大小﹐必有令。縣小無丞﹐必有簿﹐是丞可裁減﹐而簿不可無也。操刀尺﹐據準繩﹐以勾稽﹐以糾違﹐督賦﹑定徭﹑追胥﹑詰盜﹐皆主簿事也。噫﹗簿之責任﹐在其縣亦重矣。士始仕﹐得簿﹐何抑屈之有。

●卷六外篇

古者﹐禮以爲教﹐教有弗帥﹐刑始用焉。虞廷命官﹐典禮﹑典樂﹐任人𨿽二﹐爲教則一。降及三代﹐周官﹕「宗伯之任﹐遂得兼之。周官宗伯掌邦禮﹐司寇掌邦禁﹐其治神人和﹐上下視﹐詰姦慝﹐刑暴亂之爲職﹐宜不可以一﹔而明刑弼教﹐爲致治化之具﹐則又未嘗暌乎其視爲二也。」《書》曰「朴作教刑﹐刑未嘗不用於教」。《傳》曰「太上以徳教民﹐以禮齊之﹐其次以政事導民﹐以刑禁之。夫齊之以刑﹐視齊之以禮者﹐效固較然殊矣」。漢董生有言「禮者人之防也﹐刑防其末﹐禮防其本。用刑非聖人之得已﹐不教而殺﹐謂之虐。是故聖人在位﹐必先教而後刑焉。」古之宗伯﹐今禮部之長﹔司寇﹐刑部之長﹐是也。刑部與都察院﹑大理寺鼎立﹐稱三法司﹐皆司刑之官。然弼教題坊古意﹐自在禮部﹐內而國學﹐外而府州衛縣學﹐規制之興創﹐條格之宣布﹐生徒科貢之考試﹐行畱公移﹐必經焉。此外王朝鄕國﹑冠婚喪祭﹑貢獻燕享﹐凡禮樂之所有事﹐何莫而非教也。而顏公自爲監察禦史﹐被選擢大理左少卿﹐連擢都察院右僉都禦史﹑副都禦史﹐拜刑部右侍郎﹑進左﹐至南京禮部尙書。所謂三法司者﹐已徧歷﹐人皆望其當正西臺﹐以長風憲﹐而出專南宮﹐不能無脫繁就簡﹐去勞趨逸之疑。而春以爲﹐此我朝聖天子﹐先教而後刑﹐先本後末﹐復古之深意。道徳仁義﹐非禮不成﹔教訓正俗﹐非禮不備﹔分爭辯訟﹐非禮不決。公平生﹐嘗優爲於法司矣。而今日﹐欲禮以爲教﹐以副我聖天子復古之意﹐不殆有餘力乎。

國家奉使大臣﹐有地方專責者﹐自永樂年來﹐惟巡撫官爲然。巡撫官設南北畿曁十三布政司﹐有專責而恆命者﹐自宣徳年來﹐惟都禦史爲然。都禦史在地方﹐旣承專責又奉恆命﹐凡事無所不當問。若錢谷﹑甲兵﹐系厥地安危﹐激揚操縱﹐朝廷有弗屬焉者乎。是故﹐自正統年來﹐都禦史巡撫任已重﹐而奉使大臣兼巡撫﹐則北惟漕運﹐南惟兩廣軍務﹐稱總督官爲然。巡撫地方﹐於兵與食﹐厥系旣重﹐必首當問﹐而總督實兼之﹐漕之所主錢谷﹐兩廣主甲兵﹐凡無所不當問﹐於巡撫之事﹐特旁攝爾。然則﹐總督之事之尢重可知已。南北畿﹑十三布政司之設巡撫﹐用左﹑右﹑副﹑僉都禦史居多﹔而漕﹑而兩廣總督兼巡撫﹐大較左﹑右都禦史﹐題用及副﹑僉者。兩廣邊嶺﹐海蛟龍虺﹑蜴虎豹宅﹐蠻夷悍勁﹐易動難安﹐戎旅之用﹐無歲無之。然亦特偏﹐有所重爾。國家就北建都﹐郊廟朝廷﹐禁禦邊徼﹐凡百司﹑庶府﹑吏士﹑賓客工役﹐應祭祀﹑祿給﹑享燕﹑供饋﹑錫賚﹑施卹之費﹐歲億萬計﹐率仰東南。東南賦稅﹐率由河漕。京師視河漕﹐譬諸人視咽喉。人胡可一日無食﹐咽喉胡可一日不通。其爲重而急﹐胡可與彼偏於一方者比。河漕之制﹐分兵民之賦﹐半天下府衛力以爲轉輸﹐官軍十二萬七千八百有奇﹐舟萬二千一百有奇﹐輸糧石帶耗六百萬有奇。領之以將帥﹐臨之以風紀。風紀之職﹐非百臣中﹐妙簡時望﹐積年勞於累任﹐著諳練於歷試﹐深且久焉﹐其人如何辦此。

聖朝統一天下﹐非前代可比。任官有遠近殊﹐地大使然。然柄任之法﹐非如前代﹐常衡內外﹑權重輕也。故仕途歷臺郎給捨者﹐多不免外遷監司郡守。爲監司者﹐秩無加焉。資級當遷﹐則用次補京堂卿佐貳﹐或畱撫於外﹐得便宜從事。誠受主知﹐胡功業弗克樹。顧人情恆喜脫勞就逸﹐外多責辦﹐不若內優裕無他慮。故官尊於監司者﹐恆喜內。南京亦內也﹐欲簡逸自便﹐玆地無不可。而京師爲近。畱都六曹﹐今日猶國初制﹐而事權歸京師。則朝廷任大臣法﹐不得不於近乎急衡﹐大臣之任﹐移自南﹐厝諸北﹐使又內且近焉。勢則又有使然﹐不得不權之重輕者矣。然非國初任官先後法意也。大臣以身任天下事﹐乃可計勞逸﹐苟自便其恆情已邪。天下事﹐利所在﹐人所必趨。事攝戶﹑工部﹐𨿽羣屬不得不愼簡﹐不爾姦生﹐並緣獘﹐奚所不至。太倉﹑易州廠﹐國用民力所關最鉅﹐官盛屬眾﹐莫或顓立制﹐設堂官領之﹐蓋必位尊而望素著﹐其人克厭人心故爾。

西北重地﹐三邊五鎭之稱﹐皆國初制也。而楡林之特置﹐則自正統間始。所謂延綏者﹐非邊鎭中最當要害者歟。延綏地方﹐東連山西偏頭關﹐西直寧夏花馬池﹐相距二千餘里。其間有所謂黃河套者﹐非要害之所在者歟。偏頭﹑寧夏一帶﹐防守在套外﹐而虜騎乘冬河凍﹐乃得長驅入套﹐以伺我間隙﹐擾我心腹﹐則玆地也者﹐非尢當重者歟。向時﹐虜擁眾來住﹐牧吾套內﹐或間歲﹐或四五歲﹐民竭遠輸﹐軍勤久戍﹐境路騷然﹐不勝荼毒。今旣去矣﹐患當預防﹐事貴先備。善謀國者﹐何以處之。陜之爲邊﹐臂扞天下﹐延綏實腋其間。守臣建白﹐有乞朝廷無以河套視陜西﹐而以河套視天下者。厥重蓋如此﹐而可輕授其人乎﹖是故才識非敏達﹐不足謀兵機。年力非富彊﹐不足當閫寄。生長非稍近其地﹐土風或有所未宜。宦遊非素歷其途﹐邊事或有所未悉。近制兩畿輔﹑十三省﹐方隅邊鎭﹐所在必以都禦史任巡撫﹐兼理軍務﹐位重責大﹐皆出簡命﹐中外異用﹐必就其長﹐下弗敢輕舉﹐上弗敢輕受也。

春昔官職方﹐行視陜西馬政﹐往復三邊﹐且一年駐楡林幾兩月。目考宋﹑唐﹑漢﹑秦守邊固圍之遺迹﹐竊怪史稱漢武帝聽主父偃城朔方郡﹐循秦舊﹐因河爲固。當白羊樓煩敗走日﹐計亦非失﹐然募民徙十萬口﹐轉漕甚遠﹐自山東咸被其勞﹐費數十百鉅萬﹐府庫並虛。唐中宗用張仁願﹐於河北築三受降城。乃突厥默啜雄爭之隙﹐置戍虜腹﹐未見其可﹐而六旬間﹐三城﹤立乞﹥就﹐朔方自是無寇。歲損費億計﹐減鎭兵數萬﹐仁願所築﹐卽漢所城郡地﹐彼此害利﹐乃爾遼絕﹐何哉﹖今不可不求其故也。唐末﹐朔方已據於拓撥氏﹐石晉十六州重爲遼有﹐而宋人於此矻矻﹐與元昊競﹐韓﹑範之才﹐有弗克濟﹐匪其罪也。我朝取天下﹐於夷狄極憊之後﹐今日邊事﹐大非宋比﹐仁願之事業﹐其不有在乎。春職方時所及﹐知成化﹑弘治間守臣請兵搜套之議﹐相地移戍之議﹐遠烽堠便營屯之議﹐或欲永禁畜牧﹐銷賊凱覦﹔或欲廣立耕種﹐資我供億。眾見角持﹐曁今未已。一代經略﹐豈無一可用之良策﹐天其資斯人以事業於今日乎﹖自古中國守邊﹐皆將卒宿內﹐以禦戍虜於外﹐而玆地﹐今日乃得入吾內﹐而吾反設防守於外﹐若之何可不求唐﹑漢之迹﹐所以得失之故﹐而爲之所也。此善謀國者﹐之所以有望於其人也。今非其時矣乎。而春爲斯言﹐固非私望也。

禦史職號雄峻﹐自秦漢以來則然。而我國家特嚴其選﹐而備其責。蓋京朝官﹐有始一命得之﹐命下得卽論其資者。至禦史初選﹐或用前禦理刑﹐必再經考乃得。有初選居髙第得之者﹐亦必稱試﹐試或逾年﹐亦必再經考﹐乃眞授焉。何其選之嚴也。京朝官﹐持節而使﹐事峻復命﹐退就位﹐所司勿請以爲常。至禦史出巡﹐旣代歸﹐其長必爲舉奏﹐有旨乃入道。始事有用詿誤不遂入者焉。其考績﹐惟計眞授歲月﹐若試所歷弗與焉。責又何其備也。責之備﹐是故其任也重。其職雄峻﹐是故其選也不得不嚴。嚴其選於前﹐而備其責於後﹐是故得其人﹐以勝厥任﹐舉厥職。我國家求才用人法於是乎至。宋曾氏肇曰﹕禦史責人者也﹐豈獨無責哉。史有執憲邦﹐有司直﹐玆欲勝厥任﹐舉厥職﹐內之則匡弼天子﹐糾正百寮﹐外則肅治諸藩﹐彈壓大鎭。當言必言﹐逆鱗非所避﹔當糾必糾﹐奧主非所顧也。善彰惡癉﹐濁激淸揚﹐惟吾力所得爲﹐不問稷狐社鼠托也。民情吏習﹐師旅獄訟﹐利當興﹐害當祛﹐大奏裁﹐小專達﹐惟其所遇﹐盤根錯節﹐順風大壑﹐無難易計也。然則﹐其言必將有非上下之所樂聞者。其爲責治人者﹐必多非休明世﹐能無締怨仇﹑來訁替忌﹑罹怒斥乎。今日休明世也﹐言事臣﹐可無逆鱗於攖﹐而當道鮮奧主。臺官中﹐如得人其所遇﹐惟其所得爲而爲之有餘力﹐其孰怨仇﹑訁替忌之。嘗聞諸孔氏﹕「君子有諸己﹐而後求諸人﹔無諸己﹐而後非諸人。」是故﹐君子欲責人﹐必先自責﹔欲治人﹐必先自治。此固子開氏﹐所欲自盡﹐以服乎人者也。

禦史以察爲名﹐秦已有之。然漢﹑晉以來﹐直稱侍禦史。漢之直指﹐晉之檢校﹐亦不時設。至隋﹑唐﹐而監察特置常員﹐則直指﹑檢校之職也。所居之署﹐以察爲名﹐唐始有之。然唐之察院﹐屬大夫中丞﹐乃三院之一﹐爾所爲禦史府﹐所謂寺與臺者﹐則固未嘗槪此稱也。監察職專察事﹐唐號六察官。宋仍唐制。熙寧間﹐大正官名﹐以言事官爲殿中侍禦史﹐六察官爲監察禦史。又詔監察兼言事﹐殿中侍兼察事。而在京百司﹐亦有不隸臺察者。崇寧間﹐大臣欲其便己﹐南臺亦有不言事者。勝國無論已。

我太祖皇帝﹐稽古定制﹐攺禦史大夫﹑中丞爲都禦史﹐攺禦史臺爲都察院﹐是以察而統公署之號也。以監察禦史分設十三道﹐革去侍禦史﹐殿中侍諸名銜﹐而糾劾﹑巡按照刷﹑問擬之任﹐一切責之監察﹐是以察而統爲憲臣之號也。禦史從前代重矣﹐監察之尢重﹐未有如我朝者也。任是職者﹐欲無負朝廷耳目之所寄﹐卽於事無所不當察。官吏之賢否察之﹐得爲之揚激﹔兵民之利病察之﹐得爲之興除﹔風俗之美惡察之﹐得爲之移易﹔刑賞之輕重察之﹐得爲之勸沮﹔變故之隱伏察之﹐得爲之消弭﹔獄訟之冤抑察之﹐得爲之淸雪。察事之中﹐又皆得言事焉﹐必也耳聰目明。其選乎﹐先正有言﹐人之心﹐有養者其气充。其气充者﹐耳必聰﹐目必明。聰且明者﹐言必審且當。以春所聞﹐若梁君其眞若人乎。監察唐有裏行﹐宋有權攝﹐非其人不易眞拜者。國家於是任﹐選授之初﹐必以試﹐試逾年再考﹐始卽眞。眞拜之三年﹐然後滿一考。是故﹐予於梁君之滿一考﹐而有察之之說焉。是則君最績之所在者也。

省方設教﹐陳詩觀風﹐古天子適諸侯事。後世﹐此禮不行。於是命大夫有觀風之使焉。若漢謁者﹑光祿﹑太僕﹑給事﹑司隸﹑校尉﹑司徒掾﹐持節奉使淸詔督課郡國風俗﹐察災害﹐宣布恩澤﹐劾奏貪猾﹐表薦公淸﹐所至便宜以聞﹐皆其任。然侍禦史繡衣直指﹐其專職也。若宋國子博士﹐魏南部督﹐隋行臺尙書﹐唐散騎常侍﹑左右司﹑郎中﹑祕書丞﹑廷尉﹑評事﹐稱巡省﹑巡察﹑觀察﹑巡撫﹑安撫﹑宣撫﹑宣慰﹑采訪﹑黜陟諸使﹐諸法從皆得選充。然禦史大夫﹑中丞﹑殿中治書侍﹑肅政﹑大司憲﹑內供奉﹑裏行﹑檢校﹑監察﹐則事權所歸﹐官諸法從﹐曹司未有不兼此而行者也。沿及五季﹐至宋﹑元﹐舊典相承﹐名號損益﹐間莫同。考其規格無大異前代者。

我朝稽古定制﹐念邦邑都鄙官府之治﹐不容無內外近遠之殊﹐而班爵品秩等威之間﹐尢不可不重糾督察舉之職。故始剪荊棘﹐卽議立禦史之臺官﹐比宋﹑元加備。及後攺都察院﹐以左﹑右﹑都﹑副﹑僉都﹐替大夫﹑中丞。而監察分設諸道﹐歲分巡於天下。至今日﹐國家百五十年﹐內外之政允釐﹐姦宄之萌不興﹐蓋得人之所致也。惟雲南﹑貴州設道﹐在永樂十九年﹐監察禦史於是地巡按﹐必自是年始。是年敕﹐在廷四品以下官十三人﹐偕給事中各一人﹐行天下。蓋亦自是始﹐都禦史與巡撫焉。貴州﹐我朝取諸羣蠻﹐乃古所不治異域。永樂間﹐經畫𨿽定﹐獠峒蠻寨﹐哮突動及境內。朝廷虞其復變﹐常宿重兵﹐簡外內文武重臣﹐彈壓之。而巡按﹐尢簡於老成有風力者。蓋其地入﹐視諸道最後。其去京師﹐並雲南爲最險遠。則銜命而來﹐其人最難﹐宜愼其人。大抵蠻夷盜賊﹐恆起於訟之不平﹐政之不理。訟不平﹐政不理﹐恆由於其吏之不才。而天下諸道﹑司﹑府﹑州﹑縣﹑衛﹑所吏﹐其人不能皆才。其險遠地﹐蠻夷苦其吏﹐而不能自達則怨﹐怨則變生﹐其勢使然。是故﹐簡於上﹐巡撫﹑巡按﹐宜愼其人也。國家以綱紀付都察院﹑按察司。而巡撫自宣徳﹑正統來﹐一任都禦史﹔巡按自洪武來﹐必監察禦史﹐是以綱紀付此人也。若不得其人使﹐朝廷失得奚取乎。觀風之使﹐於屬吏奚責﹐吾受專職﹐事權所歸﹐顧如此可乎哉。雲南﹑貴州鄰壤﹐獠蠻寨大抵同。其地入後先﹐其去京師遠近同。而春也﹐叨巡撫於雲南﹐故因周君按貴州而還朝也。贈此言﹐旣重其行﹐兼自箴焉。

弘治辛亥﹐何孟春言﹕歸自京﹐歲當暮﹐大父僉憲公曰「余自老病﹐歸臥州閭﹐不躬掃丘墓於永寧鄕。而歲時祀﹐以諉諸族人者﹐五年於此。汝其行乎。謁墓畢﹐有事都統祠﹐祠畢從而享﹐其毋違禮。」春曰「諾」。乃於二月二十又日至鄕﹐明日集同族﹐謁曾祖墓於栗木山﹐謁髙祖﹑始祖墓於仙岡嶺﹑於社壇嶺﹑於邏頭衝﹑白鷺岡﹑九廠廟﹑龍渡之山﹐而掃奠焉。凡三日而畢﹐明日薦於祠胙。歸州之餘﹐與族人期於宗子之私室﹐杯盤旣設﹐有攜具至﹐稱紙鋪人者。有稱塘頭人﹐攜具至者。有繼至﹐稱下裏新地人者﹐稱上裏石壁潭人者。問之皆何姓﹐占席者皆族羣屬也。坐旣定﹐酒一再行。坐上老人﹐指在坐﹐謂春曰「汝未齒﹐從父京師﹐成童而始歸﹐此其會﹐汝宜識吾與某﹐栗木山子孫也﹔某某仙岡﹑社壇之子孫﹐世居大塘坊﹐爲一戶﹐在偏橋衛者﹐不啻此。某某邏衝﹑白鷺岡之子孫分戶﹐紙鋪分戶。塘頭某﹐九廠子孫。某某龍渡子孫。下里數十家﹐上裏分戶以十數。有派江西之餘千者﹐不在坐者多矣。在坐者﹐汝不能盡識。不是在而他戶之人﹐吾亦不能盡識也。偏橋自指揮曁主簿君父子外﹐聞名而已。若余幹﹐有辰溪知縣其相聞者﹐而不相聞者多矣。」春徵諸譜﹐永寧之何﹐漢﹑唐時﹐不可知。宋淳熙時﹐諱浚明者﹐廣東連州人﹐由朝散大夫知郴軍州事﹐卒於官。今龍渡其葬地祠﹐所謂都統者也。或曰﹐都統元人﹐浚明之裔﹐今上下裏子孫﹐若而人祖﹐必云都統。而昭穆承傳﹐莫有悉其實者。三九郎二子﹐仕良郁林州判﹐仕章不仕。今九廠巨冢三﹐其所葬也。吾譜可溯者﹐諱如盛﹐爲一世祖。其葬白鷺岡﹐紙鋪之祖﹐所由出。二世諱祥叟﹐三世諱俊伯﹐俱葬近仙岡地﹐名貓穴。四世諱奇甫﹐葬邏衝﹐其仲子﹐塘頭之祖也。五世萬十九公﹐諱徳翁﹐葬社壇﹐吾大塘坊同戶祖也。六世重一十五公諱仁海﹐葬仙岡﹐爲吾髙祖偏橋之所同祖者也。七世福十三公吾曾祖﹐葬栗木山﹐諱義堅﹐合州同知府君也。老人曰﹐邏衝而上﹐生卒譜無考。賈木山之葬﹐吾父與僉憲公所定﹔仙岡與社壇鄕人所相﹐而社壇天之所定也。

萬十九公﹐故名族﹐一鄕皆倚重。元季之亂﹐眾議欲避兵入廣﹐欲結寨防羣盜﹐請公爲率。公一切拒不許。而鄰鄕長樂曹國林者﹐眾千人﹐復來請公﹐族人亦有集眾自衛﹐遣衛公者﹐公嘆曰「匹夫懷璧﹐必爲身累。」乃盡出其貲丐人﹐蕩其家﹐弗少卹﹐裸身挈妻子走山田間。與故佃夫﹐別覆茅以居﹐耦耕以自給。鄕有識士效之曰「是固自全計也。」遠近聞之﹐無掠入其鄕者。國初事定﹐州五鄕大姓﹐類不免死徙破滅﹐而永寧土著獨完。公之徳居多。嗚乎﹗此吾之祖徳也。老人酒所﹐又上下顧曰﹕洪武初﹐萬十九公旣歸﹐葺此屋﹐所存先世物﹐惟此巨鐵鐘耳。公性惡殺﹐生不肉食﹐而神契卜筮﹐兼能處艸藥﹐療諸腫毒瘴癘﹐疾人來問﹐卜求治療﹐輒賫米數升﹐或斗谷﹐投此鐘以報﹐無虛日。公用是獲濟﹐間以其餘﹐易香楮蔬酒供神﹐邀鄕族人同飲啜﹐月數會﹐人益愛樂之。

重二十五公之戍偏橋﹐法與妻俱。是年庚申﹐公已七十有四﹐惟一子。同族或憫公老莫養﹐乞代其子戍﹐重阻於法。於是公之孫一福十公﹐才九歲﹐畱公側。翁孫累然﹐賴鄕族人餉問無絕。明年公卒﹐鄕人咸哭曰「公徳我深﹐何忍其歿﹐而處忘也。」則來視棺殮﹐且求地﹐得吉仙岡﹐旣成兆當葬之日﹐舉經社壇灌莽﹐天大雨﹐因就避。向晡雨不止﹐諸少年因就窆焉。比歸已晴。長老約詰朝當復遷先所營地﹐諸少年曰「仙岡本出吾輩﹐意喪主歸﹐未必不更卜﹐在彼在此﹐均之權厝﹐徒勞何益。」事遂止。明年﹐重二十五公番代歸﹐攜術士視仙岡良吉﹐及治社壇爲遷葬計。樹木開除﹐地顯朗﹐山水回互有異﹐又以術士往視。術士曰「仙岡吉則吉矣﹐抑此地美甚﹐葬法不可棄也。」於是亦止。後數年﹐庚午﹐重二十五公卒﹐乃葬所謂仙岡嶺者。或過二地曰﹐墓之子孫﹐據地理說﹐當文武並顯於世﹐其期至矣。重二十五公戍偏橋之明年﹐生合州府君。其卒也﹐福十公繼戍﹐績軍功﹐升鎭撫。其子友琛﹐正千戶。孫銓﹐升指揮。銓叔瀾﹐自衛學貢﹐爲梁山主簿。而吾合州府君﹐科第起家﹐太有子若孫﹐以世其科﹐克昌厥後﹐以弗墜。然則﹐地裏之說可信﹐謂天之所定非耶。

春作而言曰﹕吾祖之徳遠矣。閱代績世﹐存更變故﹐宗法廢而世次失﹐國姓郡望不能免也。吾都統三九郎之墓﹐祭於吾之爲後之子孫﹐而吾不知其爲吾何代祖。譜無徵焉耳矣。祖徳之庇吾子孫﹐一世至四世﹐譜之所載﹐其無可言乎。親盡焉耳矣。世遠則親盡﹐親盡則勢疏﹐而譜之作於後者﹐不得詳於前矣。先王服制﹐遠不逾袒糸免﹔君子世澤﹐下不逮A33孫﹔士夫祠祭﹐上不越髙祖。而吾今得會吾族羣屬於此﹐得聞吾五世祖之遺徳﹐譜之所未列也﹐其弗幸矣乎。嗚乎﹗天下之人﹐有同吾姓者﹐而吾於同族之人爲親。同族之人﹐有同吾遠祖者﹐而吾於同近祖之人爲親。然自近而推之遠﹐則皆出乎一人之身﹐而未始不皆親也。一人之身不可見﹐而見其丘墓﹐吾得同守焉﹐得同祭焉。先世有公祠﹐而吾於此有同會焉。所以興吾孝弟之心﹐而不至途之人相視者﹐此其地也。凡爲吾族羣屬﹐豈不愈遠而愈親矣乎。萬十九公之徳﹐而鄕人報之如此﹐非公意之所企也。鄕人之事﹐而天實爲之如此﹐非鄕人意之所及也。胤祚盛衰﹐代有之。而積善之家﹐有餘慶。地理家之說﹐非君子之所容心也。重二十五公不克壽﹐而鎭撫曁合州府君﹐皆孤童舊起﹐紹前啟後﹐日向昌熾﹐彼蒼之報施不誣如此。吾族羣屬﹐其尙知所勉哉﹖老人曰「如汝言﹐幸備書之﹐以貽諸在坐者。」

嘉靖攺元﹐春以南京兵部右侍郎﹐攺吏部右侍郎。奏爲乞恩辭免攺任﹐容令休致事﹕臣先任都察院右副都禦史﹐巡撫雲南等處地方﹐欽蒙升授前職﹐緣雲南等處巡撫官﹐例該聽候新官到鎭交代﹐方許離任﹐臣節準吏部並兵部咨﹐遵照於嘉靖元年三月內﹐與接管巡撫都禦史王啟交代﹐已行前去南京兵部到任管事間。本年五月內﹐道出湖廣地方﹐又準吏部咨﹐爲缺官事﹐該本部等衙門﹐會推具題﹐奉聖旨﹕「何孟春攺吏部右侍郎﹐欽此。」欽遵。備咨到臣。竊惟諸曹﹐以吏部居先﹐夙號六官之長﹐小宰與天卿爲貳﹐實陪八座之榮。縉紳之領袖匪輕﹐人物之銓衡攸在﹐若才弗堪於所授﹐將物議終於不平。臣也何人﹐欲叨玆位。聞大橫於龜告﹐觀昌運之龍飛﹐幸不棄遺﹐與加扌文拭﹐前此之擢﹐於臣過矣。而乃自南移北﹐由武換文﹐感大地之深恩﹐誓丹心而難報。據淵冰於非分﹐累兩足而益危。臣曷敢冒承﹐重貽顚踣﹐伏望亟收殊渥﹐俯察愚忱。或聽將原職歸休故鄕﹐或仍假舊官俟缺﹐他日所有劇司髙選﹐畱儲淸識異林﹐庶幾上無亻替賞之嫌﹐下免素餮之責云云。

春自弱冠登第﹐今二毛。仕途間﹐星軺風帆﹐去離故鄕﹐違遠京師﹐西南北遠或萬餘里﹐七八千里﹔近數千里﹐千數百里。或連歲出﹐或出以數歲後又出。曾效昔人於役志﹐陸有《萬里鞭》﹐水有《在舟錄》﹐紀之。而千數﹑百里而近者﹐不與焉。嘉靖甲申﹐廷諍大禮﹐以吏侍調南工﹐舟中偶觀《吳艸廬集》驛舟之書﹐云「官辦驛舟﹐一日或一易﹐或再易﹑三易。其易也﹐得一舟﹐設飾完美﹐從者輒喜﹔遇敝惡﹐輒慍。舟難美﹐所寓止一二時﹑三四時﹐久則半日﹐一宿去之矣﹔惡亦如是﹐奚以喜慍爲也。喜者非有益於己﹐慍非有損也。而一時之情﹐自不能以不然。人之寓此世﹐亦猶此舟﹐多者百餘年﹐少者數十年﹐驟革數遷何常﹐而乃以目前之所值﹐移其胸中﹐爲喜慍﹐何也﹖」春撫之悵然。予前此《萬里鞭》所指﹐及《在舟錄》﹐大都出使事。而間關轉徙﹐不敢不奉嚴程﹐皆有之。其榮也﹐持節佩符﹐旌旗夾道﹐蕃登鹿軒﹐膺坐龍門﹔其艱難也﹐豺虎叢中﹐鯨鯢波上﹐寸躋丈落﹐厄不得前﹐而今皆陳迹也。至外所接之﹐人工逢迎﹐而忍慢玩者﹐塵土矣。其足追思滿一笑乎。春玆行老矣。歷炎涼﹐非一時﹐豈肯與世更相較計。獨念並春廷諍時﹐諸君有被謫者﹐有謫戍者﹐有不幸杖而死者﹐有幸而致仕去者。水陸困頓﹐當何如。而春特用左遷﹐仍舊銜不廢任用﹐獨承汪恩而南﹐非大幸乎﹖吳書「人寓此世百餘年﹑數十年」之云﹐舉人一生云耳。百餘年﹑數十年﹐盡一生中所值﹐目前事假來而忽往者﹐又何足喜慍之有乎。吳書驛舟﹐時九月二十五日﹐已過新安驛。春書時﹐是月日亦已過新安驛﹐然所云已過者﹐彼北而吾南也。

春調南京工部左侍郎之三年﹐爲嘉靖五年丙戌。十一月內﹐奏爲患病陳情乞恩求退事﹕「臣學術迂疏﹐性資愚戇﹐少通朝籍﹐蚤妄意於驅馳﹐中被家艱﹐晚方叨於任使。犬馬豈能必報﹐涓埃惟願少裨。荷乾坤覆載之仁﹐有罪不加於至死﹔蒙雨露沾濡之澤﹐無才猶錄以備員。居三品﹑歷兩京者九年。佐六卿﹑專一銜者四任。何幸優間之地﹐久容屍素之臣。福已過﹐而災生。年當衰﹐而病作。若不亟求休退﹐必將重致顚危。故陳力當止於不能﹐而修身貴復於不遠。大易著爲明訓﹐周任亦有是言。如蒙伏望矜其始終﹐賜以骸骨﹐俾克延於殘晷﹐得歌詠於太平。」事下吏部﹐覆奏云云。至次年丁亥二月內﹐奉聖旨﹕「何孟春旣有病﹐準回原籍調理。欽此。」

東坡與侄書﹕凡文字﹐少小時﹐須令气象崢嶸﹐朵色絢爛。漸老漸熟﹐乃造平淡。其實不是平淡﹐乃絢爛之極也。近世劉文安公定之言﹐爲文必先博而後約。若收斂太早﹐則其地無所容。蓋得東坡此意。西涯先生嘗以告吾鄕華伯瞻。及見春文﹐又以語春。春中年來﹐涯翁謂人曰「子元文章﹐旁引博諭﹐不可窮詰。學旣贍﹐而筆力又勝之。吾所患於子元者﹐與患他人者異矣。」今日觀《麓堂集﹟華伯瞻墓志》及《保齊文集序》﹐不覺慘然久之。《保齊集序》云「某奉詔受業﹐獲聆緒論﹐爲文必博先而約後。譬之山焉﹐必出雲雨﹐產寶玉﹐生林木禽獸﹐而朽株糞壤亦雜乎其間﹐斯足以爲嶽﹐爲鎭。譬之水焉﹐必吞吐日月﹐藏蓄魚龍﹐變現蛟蜃﹐而污泥氵蜀潦來而不辭﹐受之而無所不容﹐斯足以爲江﹐爲河﹐爲海。古之所謂大家者﹐皆然也。若句鍛字煉﹐探之而有窮﹐取之而無復餘者﹐不過爲孤峯絕澗而止﹐惡足以成其大哉。」是言也﹐翁七十之年而所以序保齊之文﹐而不忘者﹐少年之所聞也。趨約之道﹐翁之老而就實﹐而所以惠於吾徒者﹐又有在矣。其尙知所勉哉。

前輩言士大夫遊藝﹐必審輕重﹐且當先有迹者。學文勝學詩﹐學詩勝學書﹐學書勝學圖畫﹐學圖畫又勝學琴弈之事。蓋有迹者勝耳。詩與文工者﹐傳寫刊布﹐一化百千萬億﹐垂之無窮。字與圖畫工者﹐系其楮素存亡﹐稍經摹拓﹐不免失眞﹔眞者百年﹐不免水火之患。琴弈之事﹐𨿽極精妙﹐身後何寄。下琴弈﹐則非淸士所爲末技﹐無足寄名者矣。西涯先生晚年﹐耽對棋酒。春不善棋﹐然壽村有客﹐未嘗不與﹐頗以爲勸。先生曰「將何消日。」春曰「詞翰熟自天成﹐足娛日力﹐旣惠後生﹐又垂遠世。」先生笑曰「此後生計﹐吾老不暇爲此。」一日﹐先生在棋酒間﹐有奉當道命﹐以巨軸乞詞翰者。踵至﹐先生色弗怡﹐大書一絕云「莫將性命作人情﹐寫字吟詩總害生。惟有圖棋堪遣興﹐客來時復兩三枰。」春觀之悚然。知先生前意之所在也。元許魯齋嘗戒其徒姚燧曰「弓矢爲物﹐以待盜﹐使盜得之﹐亦將待人。文章固開發士子之利器﹐然先有能一世之名﹐將何以應人之見役。非其人而與之﹐與非其人而拒之﹐均罪也。非周身斯世之道也。此又遊六藝者所當知。

老杜詩﹕「黃羊飫不膻﹐蘆酒多還醉。」宋人解云﹕黃羊出關右塞上﹐無角﹐類獐鹿﹔夷人所造酒﹐荻管吸瓶中﹐故曰蘆酒也。春按﹕今陜西近蕃地﹐皆有黃羊﹐大如數歲抵﹐而角甚長。西地羊角皆拳曲﹐黃羊獨與江南同﹐而生順後其肉肥美﹐膏黃厚﹐而不膻。川中人造酒﹐荻管汲瓶﹐信然。陜以西人﹐則髙盆貯糟﹐飲時量多少﹐注水盆中﹐竅盆吸之﹐水盡酒乾﹐謂之瑣力麻酒﹐又曰雜麻酒﹐卽蘆酒之遺制。宋人之所見者﹐豈未詳耶。

見素林公﹐舊隱之雲莊﹐有石其山﹐天成一碑。題曰「吾老﹐蓋其菟裘地也。」公長憲湖南﹐感事乞休。時弘治間﹐江西值旱饑﹐徵公都禦史巡撫﹐事竣再乞休。正徳間﹐四川盜起﹐徵公督諸路兵有功﹐三乞休。今天子﹐光紹大統﹐起耕傅巖﹐詢釣渭濱﹐公應累徵﹐進尙書﹐自工攺刑﹐致理實多。明年乞休﹐凡八疏﹐乃得請歸。當續題四休﹐於吾老下﹐此卷篆字﹐白巖太宰所書爲是也。卷中諸公詩章﹐皆和公畱別作也。

春惟君子之道二﹐於出處焉見。出處系吾身最重。吾身系天下國家最重。非吾身重也﹐吾道重也。道在出處﹐出處在時。吾身有道﹐則吾身出處﹐天下國家視焉﹐不惟其時﹐疇能不隕獲而充詘哉﹗古人有入而不能出﹐往而不能反者。彼自諉各行其志﹐然非中道﹐謂之不識時可也。吾無論已﹐而有養志自修﹐爲官不肯過六百石﹐輒自免去者。有前後所居官﹐未嘗至秩滿﹐便自求解退者。彼豈不思之爛熟﹐謂之知足可也。非爲天下國家者也﹐非眞知道者也。見素公當世﹐所謂有道君子。道之著﹐孔子可師﹐首陽可希﹐志匪降也﹐身不獨善也。應龍有潛有升﹐威鳳或下或翔﹐吾無用此媲其賢矣。成化間﹐髙都憲上達乞歸﹐疏稱三宜退。及徵治盜﹐謂宜再起﹐功成宜再退﹐晚自號五宜。西涯先生云﹐古人一宜去﹐二宜休﹐皆斂退事。而能退而出﹐出而復退﹐出不徇物﹐而退不矯情者﹐爲難。翁蓋甚賢乎髙公也。然則﹐見素公今日四休事﹐𨿽古人中求之﹐竟誰堪比擬耶﹖

都督馬公視春趙松雪所書陶詩二十首﹐於舟中相與玩。適按《靖節集》﹐此飲酒之作也。趙書此﹐必具其題引﹐今陶序焉﹐字上已滅二十三字。詩其一至其五﹐滅四字﹐半滅者六字﹐其六﹑七﹑八﹑九四篇書與本集其十一﹐其十二﹑十三﹐互相易。陶序固云﹐詞無詮次書前後﹐趙豈容有他意也。「百世誰當傳」集本作「當誰」﹔「此還有眞意」﹐集作「此中」﹔「人當解其表」﹐集作「意表」。「日沒蜀何炳」﹐集作「當炳」。「歸鳥趣故林」﹐集作「趨林」。「嘯傲東窗下」﹐集作「東軒」。「眾艸沒其姿」﹐集作「奇姿」。「違巳諒非迷」﹐集作「詎非」。「竟抱窮苦節」﹐集作「固窮節」。「但恐多謬誤」﹐集作「但恨」或曰集「當誰」﹐不如作「誰當」。「趨」作「趣」﹐於古字通用。「奇姿」爲「其姿」﹐因本篇有乃「奇」字在。下句「但恨」爲「但」。恐東坡已如此引用。趙書攺集本字﹐不爲無理。而春以爲﹐他所書有不可同者。集本字﹐爲勝矣。松雪爲人書﹐此不過隨手紀錄﹐正如山谷書孟博傳﹐默誦間﹐有二三字疑誤耳。篇章之互易﹐與字之不同觀者﹐皆不必辧。第賞其筆精可也。嘉靖乙酉八月二十六日﹐春與都督公﹐阻風長蘆﹐意頗懣﹐觀此不覺釋然一笑﹐而復公曰﹐玆眞飲酒之作也乎。

丙子十月之十日夜﹐春夢與故人別﹐或有以《李於江集》贈者。登舟把玩間﹐得句云「江上一樽猶在眼﹐風前片席已遮出。看山總是看人意﹐不得方舟共載還。」沈哦久之﹐自云效李作﹐不知其何也。

成化間﹐陳翰林師召﹐所乘盲馬﹐售錢六百文。西涯先生﹐以詩諗之﹐有「鬥酒杜陵堪再醉」之句﹐蓋用子美「三百靑銅」語也。時李刑部若虛﹐舊屋爲積潦所壞﹐數年不售﹐竟得銀四兩。涯翁亦諗之以詩﹐云「詞林馬價知多少」﹐卽前師召事也。前輩居處﹑乘騎如此﹐凡口體之奉可知。今日士夫﹐一登仕途﹐必華屋而居﹐出必驅堅策肥﹐其於飲食衣物﹐能省節者幾人。視數十年前﹐爲費何啻千萬。噫﹗可以觀世變矣。

南京守備太監劉瑯﹐自陜西﹑河南鎭守﹐至金陵﹐貪忄林益甚。盜積旣厚﹐於私第建玉皇閣﹐延方士﹐以講鑪火。有術士知其信神異也﹐每事稱帝命以動之﹐饕其財無算。瑯有玉絳環﹐值價百鎰﹐術士紿令獻於玉皇﹐因遂竊之而去。或爲詩笑曰「堆金積玉已如山﹐又向仙門學煉丹。空裏得來空裏去﹐玉皇元不系絳環。」春聞諸周少卿子庚﹐相與囅然。

姑蘇毛都憲呈﹐嘗訪楊祠部循吉﹐因洗浴﹐辭不出。後楊訪毛﹐亦以洗浴辭。楊索片紙書曰「君求顧我﹐我洗浴﹔我往報君﹐君洗浴。我洗浴時﹐四月八﹔君洗浴時﹐六月六。」遂並剌投而去。釋氏﹐四月八日﹐有浴佛會﹔世稱六月六日﹐乃貓犬澡浴之候也。楊故用此戲之。春聞巡撫都憲兪公諫云云﹐蓋事之不爲虐者。

今世俚語「前人失腳﹐後人把滑」﹐卽漢諺「前車覆﹐後車戒」之義也。李白洲都憲﹐老不去位﹐爲言者所劾。白洲慍焉﹐詠《行路人》﹐詩云「車騎軒軒一道塵﹐後人相遞促前人。後人還有人隨後﹐若只如前後亦嗔。」其言有味。誼所謂後車又將覆者﹐世豈無其人乎﹖白洲文章名士﹐其再出﹐不免覆車﹑失腳之悔。然此詩﹐所以爲氐龜則善矣。故書而藏之。

葉文莊《水東日記》謂﹐元人文集﹐如馬祖常﹑元好問之焯焯﹐今皆無傳。春按﹐元好問﹐金人也。金亡遂不仕。其文爲《遺山集》﹐四十卷﹐今刻於河南。馬祖常﹐有《石田集》﹐十卷﹐今刻於陜西。

丁丑八月朔之夕﹐夢侍涯翁坐。翁拂箋欲書﹐趣春檢詩稿﹐仿佛記其一首二句云「金花燦爛錦云香﹐上界飛書到幾行。」因心動﹐不暇再目﹐而自續云「風雨忽驚吹面冷﹐不教淸夢看成章。」於是遂醒﹐可異也。

西涯先生丙午長至《祀陵紀行》詩﹐末韻云「朝趨未報鳧飛信﹐庭覲先陳鯉退詩。二紀玆行今十度﹐春來風物合分誰。」未幾﹐先生遂丁憩庵憂﹐間爲春言之﹐以爲詩讖。先生嘗送吾同鄕李天瑞謫官一聯云「戒酒不從花底醉﹐愛舟多在水中居。」李后被酒過河﹐溺死。先生子徵伯﹐嘗與春度上《題夢筆圖》。春詩云「仙子曾將我﹐文章莫太奇。靑天鋪作紙﹐寫處日星垂。」先生賞之。徵伯詩云「工文慕奇筆﹐精思入幽夢。會有取去時﹐何如不相送。」先生頗不樂。謂徵伯曰「汝非子元敵矣。」某年徵伯下世。春哭之以詩﹐先生次春韻云「人間夢筆非無兆﹐地下修文信有郎。」夢筆之兆﹐蓋記此事。然則﹐詩信乎其有讖也。

神降作詩﹐前輩所傳非一。今世亦往往有之。涯翁先生少時﹐曾爲紫姑仙戲。初亦須符咒﹐後不復用。但運箕卽至﹐所言多驗。詩盡有可稱者。先生一日﹐因事致請﹐神降大書云「我是唐朝李翰林﹐蓬萊歸路已千層。君家有事來相問﹐濃淡須磨墨數升。」先生知其爲太白也﹐因問以事﹐神逐一響答。旣而曰「賢閨在此﹐吾當少避。」於是﹐先生前亡夫人嶽氏﹐上箕敍述家事﹐甚悉。及退﹐神復至。先生姻黨有武人﹐以事扣者﹐神不應﹐良久書一律竟去。時冬夜已向中矣。其辭云「遼鶴歸來語正呢﹐五雲樓外鼓三推。窮陰易落陽初轉﹐化日舒長夜半遲。燈火漫勞供凜冽﹐文章無怪不葳蕤。仙才豈是於尼鬼﹐不與庸人作筮龜。」春聞而笑曰「此鬼安知非眞太白耶。」太白性气﹐死猶如此。髙力士輩﹐當日爲其所傲﹐固宜。

春有堂﹐向欲名「今是」﹐取陶淵明《歸去來兮辭》中語。其四壁﹐一題「守拙」﹐取陶詩《少無適俗韻》篇中語﹔一題「養貞」﹐取《間居三十載》篇中語﹔一題「委懷」﹐取《弱齡寄事》外篇中語﹔一題《縱情》﹐取《開歲倏五日》篇中語。因遂和此四篇﹐質於涯翁﹐欲得翁詩與字。翁欣然爲篆堂扁﹐及壁間八字﹐且許少暇﹐和此詩。時正徳丙子五月。翁生辰向近﹐壽筵日舉。再閱月﹐而翁棄諸生矣。今手迹未漫﹐豈勝今昔之感。今日觀《山谷集﹟與兪淸老簡》云「軒名未隹﹐輒易題爲『今是軒』﹐並寫去某去年﹐已作詩﹐徐爲公作數語﹐並淵明詩十數首﹐可作幀﹐張之軒中也。」此事春實偶合﹐恨不得復以啟翁。予堂旣不復設此扁﹐姑記於此云。

《晉﹟天文志》﹐瑞星凡五。宋中興《天文志》﹐瑞星十有二。詳減不一﹐其三則皆曰「含譽」。宣徳五年冬﹐是星見於九遊。朝臣表賀﹐上謙不居﹐賜之璽書﹐相爲戒諭。時楊文貞公在閣﹐進詩一章﹐有曰「宣徳庚戌﹐月維己丑﹐其日丁亥﹐夕端在酉﹐大星如丸﹐九遊之旁﹐有彗若射﹐金玉其煌﹐厥名「含譽」。太史敷奏﹐百辟嵩呼﹐賀祥獻壽。皇徳仁聖﹐謙讓是崇﹐歸功穹祗﹐歸功祖宗﹐歸功聖母﹐亦及臣子。申命飾勵﹐敬哉無怠」數句﹐善寫聖君之心。

乙亥十二月二十三日五鼓﹐春夢至一所﹐三四道士﹐相與飲啜。已而﹐有先去者。予繼出門﹐未行﹐聞堂中人謂童子曰「我劉海蟾也﹐爾師以藥金貯食餉我﹐殆知我者﹐我歌﹐或其喜之。」於是歌曰「百年非是等閒身﹐學道而今只四人﹐中有兩人須得道﹐不知誰主更誰賓。」予乃駐而聽之﹐心亦自疑﹐不知其所謂得道者指誰﹐其人又歌數闋。中一首曰「此身生意與誰論﹐紅綠年年共一根。常向人門問門口﹐卻忘門口是家門。」餘多復語疊字。夢差了了﹐旣覺遂不復能盡憶。𨿽然﹐使盡憶得﹐定何物語。漫識此爲笑。

程克勤生日﹐用其父韻﹐寄弟云「新愁白髮鏡中生﹐三十年來數賤庚。未拂朝衣漸戲彩﹐每沾宮醞想遺美。傳聲自願如春好﹐守訓何妨似水淸。忽憶夜深蕓閣夢﹐渡江稱壽最分明。」自注云「戲彩」﹑「遺美」﹐皆思親事。「彩」與「朝衣」相應﹐「美」與「宮醞」相應﹐方不偏枯。崔玄母﹐謂兒子「宦遊」。有人云﹐貧乏不能存此是好消息。此「好」字之本也。胡威之對晉武帝﹐臣父淸惟恐人知﹐臣淸惟恐人不知。此「淸」字之本也。作詩不可艸艸﹐觀者亦然。臥病寄弟云「半生多病裏﹐天下庇窮儒。藥有尋方苦﹐錢無賣俸余。暗消閒歲月﹐久廢舊詩書。卻幸身長在﹐愁懷且破除。」自注云﹕首兩句﹐是骨子。第三句貼「病」字﹐四句貼「窮」字﹐五句貼「半生」字﹐六句貼「儒」字。末兩句﹐又以見天終庇之之意﹐而用以自慰也。作詩不可全拘此﹐亦不可不存此意。若全不相照應﹐如散沙相似﹐亦何足爲詩。篁墩之誨其家人如此。「臥病」吾無議﹐若「彩」﹑「美」之云﹐稍知門逕者﹐何煩更語。「好」與「淸」字﹐如此作用﹐何其晦也。其家人爲載之其集﹐又將以柄詩話邪。

同官某﹐鄕延傳神者﹐約及春。春弗辭﹐對鏡之餘﹐因其問﹐爲韻語答之﹕「一事不須三嘆嗟﹐心𨿽能盡面先差。夢中有見鏡不照﹐技則實癢靴難爬。」

正徳庚辰﹐有方士者﹐挾巫史之術﹐遨遊江湖﹐人扣以未然事﹐輒召古名仙﹐運箕賦詩以答﹐隨所限韻﹐敏若夙構。是年秋至吳﹐吳中諸生梁廷用﹐往問。箕答曰「吾回道人也﹐欲賦詩﹐出十韻來。」又曰「君乞白巖詩﹐吾當邀李謫仙同賦﹐用十七韻。」梁蓋畱都大司馬喬公白巖門下士也。其十韻詩曰「吾家住在蓬萊山之陽﹐隔斷三千弱水萬頃之汪洋。曾佩劍以化龍﹐亦叱石以爲羊。經千秋黃塵變滄海﹐歷幾度冬檜爲春陽。靑山不攺色﹐白雲空悠揚。自樂煙霞深處有隹趣﹐不將功名心旆隨風揚。瓊樓玉宇水晶殿﹐日與猿鶴同徜徉。饑飡霞﹐渴飲澗﹐養得中黃一气﹐絕凡欲﹐那能有病﹐求醫瘍神﹔遊八極﹐涵動靜﹐不管天地暮雨﹐而朝陽﹐我來登壇﹐爲君發狂句﹐山靈驚倒﹐星斗散亂﹐飛羣。」其用十七韻詩曰「六丁持斧施神功﹐鑿開西南萬仞之崆峒。芙蓉一朵插天表﹐勢壓天下羣山雄。冰壺倒﹐月色澄澈﹔瑤臺倚﹐斗光玲瓏。百丈虹霓﹐望吞吐。八埏霖雨﹐瞻空。虛室不受一塵染﹐靈光直與銀河通。乳泉掛壁噴晴雪﹐玉梅懸谷搖香風。上有神仙﹐玉虛子淩風出沒﹐遊太空。登虯伐蛟﹐下入海底﹐水晶窟﹔朝眞謁帝﹐獨步天上﹐瓊瑤宮。頭角嵯峨﹐自卓立﹔胸襟累可﹐誰磨礱。商家傳傅﹐作良弼﹔宋室張浚﹐多奇功。憶昔江樓吹鐵笛﹐明月一醉三人同。邇來一別世間﹐甲子不知數。但見幾度玉洞桃花紅。金龜老﹐黃鶴翁﹐各分一諱貽此公﹐天然意趣自相合﹐芳稱長在塵寰中。好將大手﹐整頓乾坤了﹐歸來一笑﹐拂云看劍﹐重會滄溟東。」嘉靖壬午﹐春以吏侍赴召﹐時公位冢宰矣。暇日﹐出此卷視春﹐春爲之跋曰「東坡記在黃時﹐神降汪若谷家﹐自稱天人﹐姓李﹐名全﹐爲其篆字﹐並訊坐中張炳﹐曾識劉苞事。以爲全之爲鬼﹐爲仙﹐不可知。若疑其所托﹐則漢之神君﹐尢陋世人﹐所見常少﹐所不見常多。世外事﹐固非區區耳目所能量也。東坡他日﹐爲韓文公碑﹐有『幽則爲鬼神﹐明則復爲人』語﹐蓋無怪於此理矣。呂洞賓之爲仙﹐從唐迨宋事迹甚多﹐嘗謁滕宗諒於嶽陽﹐稱回道人﹐髙策爲之傳﹐近世好事者﹐又卒其詩若干﹐爲《純陽子集》。春未暇考﹐大抵其事迹﹐在宋或親接其變幻之形﹐南渡曁勝國來﹐或挾術求之﹐輒憑物以應。此卷二詩﹐梁生得之邂逅﹐而獻於喬公白巖者也。詩跌蕩不凡﹐字妙有飛動勢。嘻﹗亦異矣。汪家神不聞能詩﹐篆字眾莫識﹐東坡且寶愛。而生所獻﹐乃如此。世果有仙能久而不亡者﹐在視聽之外邪。吾於此乎驗矣。其賦白巖篇末云云﹐使東坡而聞之﹐其弗信矣乎。張炳﹑劉苞事﹐不足言已。秦楚材之積金峯﹐蘇養直之羅浮山﹐所遇﹑所談﹐皆三生兩塵﹐涉慌惚事。以春所聞諸紀載家﹐如此類﹐未易枚舉。學士大夫﹐率置疑信間弗論。今自公觀之﹐是詩尙何疑。」坡稱範文正公﹑歐陽公﹐皆曰「公﹐天人也」。吾於此質諸鬼神﹐又知世有謫仙存焉﹐何疑。回道人賦詩後二年七月二十又七日識。

