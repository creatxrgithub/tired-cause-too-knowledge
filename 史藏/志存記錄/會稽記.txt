會稽記

晉孔曄

●軼云蔽曰

四明山﹐髙峯軼云﹐連岫蔽曰。

●秦望

會稽秦望山﹐爲眾峯之傑﹐陟境便見。史記云﹕秦始皇登之﹐以望南海。自平地以取山頂七里﹐縣嶝孤危﹐峭路險絕。記云﹕扳蘿捫葛﹐然後能升山。上無髙木﹐當由地迥多風所致。山南有礁峴﹐峴裏有大城﹐越王無餘之舊都也。

●映發

會稽境特多名山水﹐峯崿隆峻﹐吐納雲霧﹐松栝楓柏﹐摧幹竦條。澄壑鏡徹﹐淸流寫注。

●白樓

江夏太守宋輔﹐於重山南白樓亭立學教授。沛國桓儼避地至會稽﹐聞陳業賢而往候之。不見﹐臨去入交州﹐畱書系白樓亭柱而別。

孫興公許玄度共在白樓亭。共商略先往﹐名達林公﹐旣非所關﹐聽訖﹐云二賢故自有才情。亭在山陰﹐臨流映壑也。

