《中日兵事始末》淸羅惇曧

朝鮮自前明隸中國藩服﹐修職貢甚謹﹐與日本並國於東海。明萬曆間﹐日本丰臣秀吉大舉入朝鮮﹐覆其八道﹐朝鮮幾亡。明竭中國兵力﹐不足救之。會秀吉死﹐兵遽罷﹐八道復入於朝鮮。滿淸入主中夏﹐鄭芝龍據臺灣﹐唐王魯王憑海隅以謀恢復﹐疊乞援日本﹐皆拒之。自康﹑乾以來﹐商舶東趨日益眾﹐日本乃設奉行三員於長崎以領華商。道﹑咸後﹐中國旣與泰西互市﹐立約開諸口岸﹐尙未與日本互市也。同治元年﹐日本長崎奉行遣其屬附荷蘭船載貨達上海。因荷蘭領事言於上海道吳煦﹐請依西洋無約諸小國例﹐專至上海貿易﹐並設領事官照料完稅﹐不敢請立約。通商大臣江蘇巡撫薛煥許之﹐聞於朝。是爲日本互市之始。三年﹐因英國領事巴夏禮﹐請許其商民自投吾海關完稅。七年﹐英國領事言請許其商民至內地﹐給護照驗行。皆其大將軍徳川時事也。同治三年﹐遣外務權大丞柳原前光﹐謁直督李鴻章於天津﹐請依泰西諸國例立約。總署僅許通商而拒立約。前光力請於鴻章﹐卒許之。十年﹐其大藏卿伊達宗城來議約﹐前光爲之副﹐與鴻章議於天津﹐定通商條約三十三款。而禁運貨入內地﹐與西約蓋殊焉。十一年﹐前光復來求攺約﹐鴻章卻之。是冬﹐復遣外務卿副島種臣爲全權大臣﹐要攺約﹐遂允之。十二年四月﹐攺約成﹐互換於天津。先是琉球船遇颶漂抵臺灣﹐死於生番者五十四人。日本商民四﹐亦漂至遇禍。種臣旣成約於天津﹐入都呈國書。令前光至總署﹐言生番事。總署大臣毛昶熙﹑董恂答之曰「番民皆化外﹐猶貴國之蝦夷﹐不服王化﹐亦萬國所時有也。」前光曰「生番殺人﹐貴國捨而不治﹐敝國將問罪於生番﹐以盟好故﹐使某來告。」昶熙曰「生番旣我之化外﹐伐與不伐﹐惟貴國自裁之。」前光歸報﹐日本遂有徵臺之役。同治十三年三月﹐日本以陸軍中將西鄕從道爲都督﹐徵臺灣生番。先命廈門領事致書廈門道﹐呈閩浙總督李鶴年﹐言去年副島大使得請於貴國﹐今將興師問罪於貴國化外之地﹐若貴國聲教所曁﹐則毫不敢犯。鶴年復語拒之﹐不聽。蓋自聞昶熙等答前光言﹐知中國不足畏矣。日軍薄社寮澳登陸﹐熟番迎降。熟番於生番﹐世仇也。導擊生番﹐敗之。進焚村落﹐深入至牡丹社。生番伏叢莽間﹐時起狙擊﹐日兵不敢進。從道退守龜山﹐建都督府﹐辟荒蕪屯田﹐爲久駐計。閩督聞於朝﹐詔海疆戒嚴﹐徵發旁午﹐命船政大臣沈葆楨爲欽差大臣﹐督福州水師赴臺﹐戒毋輕動。別遣閩藩潘﹛尉﹜﹑臺灣道夏獻綸﹐就西鄕從道議。至喬瑯灣﹐日兵露刃夾道立。﹛尉﹜等嚴詰從道﹐論辯久不決。﹛尉﹜作色行﹐從道挽之﹐謂「我國暴師海隅﹐爲貴國徵化外﹐辟荒穢﹐寧獨無報耶﹖」﹛尉﹜曰「若速退師﹐寧賞軍費。」與艸約三款而還。柳原前光以公使至京師﹐與總署議﹐久不協。將決戰﹐閩撫王凱泰率兵二萬五千將渡臺。日軍之屯龜山者﹐受暑瘴多死亡﹐思退兵。聞大軍至﹐益思言和。乃以內務卿大久保利通爲全權大臣﹐來議和約﹐辧番地界﹐兩月不決。英使威妥瑪居間﹐要賞兵費三百萬元。巡視臺灣大臣沈葆楨﹐電奏力爭﹐謂﹕「倭備𨿽增﹐倭情漸怯﹐大久保之來﹐中情窘急﹐而故示整暇﹐我當堅持之。」廷議不欲遽啟戰事﹐乃允賞金五十萬。九月﹐鈐印換約。日兵歸國﹐行凱旋禮﹐進從道爵。蓋自是益輕中國矣。

光緒元年秋﹐日本以兵艦突入朝鮮江華島﹐毀其炮臺﹐焚永宗城﹐殺朝鮮兵﹐掠軍械以去。復以兵艦駐釜山﹐要盟。方副島種臣之來議約也﹐乘間語總署﹐朝鮮是否我屬國﹐若爲屬國﹐則モ我主朝鮮通商事。總署答以「朝鮮𨿽我藩屬﹐而內政外交﹐聽其自主﹐我朝向不與聞」。當時大臣暗於國際法﹐對外惟知自大。洎屢遘英法之役﹐惕於兵釁﹐遇事退讓﹐凡所要求﹐無不如志。其明告日本以朝鮮自主﹐實圖省事也。至是﹐日本以兵脇朝鮮﹐而遣開拓使黑田淸隆爲全權大臣﹐議官井上馨副之﹐赴朝鮮議約。二年春﹐約定﹐認朝鮮爲獨立自主國﹐互派使臣﹐並開仁川﹑元山兩埠通商﹐日艦得隨時測量朝鮮海岸。中國視之漠然也。是年春﹐始派侍講何如璋充日本使臣﹐設橫濱﹑神戶﹑長崎等領事。三年﹐朝鮮以天主教事﹐與法國有違言﹐介日本駐釜山領事調停。書稱中國爲上國﹐言候上國指揮。日本以交際敵體﹐何得獨尊中國﹖如朝鮮爲中國屬﹐則大損日本國體﹐嚴詞詰責。朝鮮上其事﹐總署致辯日本﹐謂朝鮮久隸中國﹐其爲中國所屬﹐天下皆知。卽其爲自主之國。亦天下皆知。日本豈能獨拒﹖其語不倫﹐日人弗顧也。五年﹐日本入琉球﹐滅之﹐夷爲衝繩縣﹐虜其主而還。琉球久在藩服﹐職貢甚謹﹐其王卽位﹐輒命專使冊封焉。至是﹐詰日本滅我屬國﹐日人拒焉。是時以伊犁邊界與俄羅斯爭甚烈﹐方備戰﹐不能復與日本啟釁﹐琉球遂永爲日有。日人復以長崎假俄泊兵輪﹐中國不能引公法以爭也。泰西諸國﹐皆援日本通商朝鮮例﹐請通商朝鮮。中國諭朝鮮以相機因應﹐勿固拒。八年春﹐朝鮮遂與美國議互市之約﹐請蒞盟。鴻章派道員馬建忠﹑水師統領提督丁汝昌﹐率兵輪偕美國全權公使東渡。朝鮮國王先以國書致美總統﹐自明爲中國藩屬﹐所以請中國蒞盟之故﹐美使許之。乃定約於濟物浦﹐汝昌﹑建忠監之。約成﹐朝鮮命其臣賫美約﹐並致美國書﹐呈禮部轉總署備案。未幾﹐英法徳三國皆遣使先後東渡﹐建忠爲之介﹐皆依美國例﹐先後成約。日本亦遣兵輪至﹐訁約事。其駐朝鮮公使屢詰約文﹐朝鮮不之告。乃叩於建忠﹐建忠祕之。約文及與西使磋議﹐皆主於建忠﹐朝鮮奉行而已。日人滋不悅﹐然無可如何。

朝鮮國王李熙﹐以支派入繼。其父應柄國﹐號大院君﹐頗拒外交。及王年長親政﹐王妃閔氏﹐彊宗專柄﹐裁抑大院君﹐大院君恆鬱鬱思逞。六月﹐朝鮮軍士以軍糧蠹腐﹐殺倉吏﹐執軍士數人置法。軍嘩將變﹐大院君乘機使殺執政。率兵入宮﹐將殺閔妃﹐脇王及世子不得通朝士。遂殺日本練兵教師崛本以下七人﹐焚日本使館。有預告者﹐日使花房義質逃而免﹐走歸長崎。時建忠歸國﹐鴻章以憂去﹐張樹聲署北洋大臣。聞朝鮮變﹐命建忠會丁汝昌率三兵艦東渡觀變。抵仁川﹐而日本海軍少將仁禮景範已率兵艦先至。朝鮮惶懼﹐望中國援兵甚急﹐建忠上書樹聲﹐請迅入王京﹐執逆首﹐緩則亂深﹐而日人得逞﹐損國威而失藩封。汝昌內渡請增兵。是時日艦先後泊仁川﹐陸軍分駐濟物浦。花房義質將率師入王京﹐朝人大恐。樹聲命汝昌統七兵艦至於仁川﹐命提督吳長慶率所部三千人援東﹐便宜行事。朝命克五日期﹐以七月初四日航海﹐初七日抵朝鮮馬山浦。師旣濟﹐薄王京﹐長慶﹑汝昌﹑建忠入城﹐同候大院君﹐減騶從以示坦率。大院君來報謁﹐從者五百人﹐長慶命部將納其眾而守之。與大院君筆談﹐設食﹐禁從官不得輒白事。大院君疑焉﹐語長慶使召從者還取衣。長慶出朝旨宣其罪﹐執而致之天津。朝命安置保定﹐乃幽之於蓮池書院﹐凡四年。其王李熙再上書﹐請歸大院君﹐不許﹐仍許歲遣吏省問﹐熙亦不遣也。長慶旣平朝鮮亂﹐駐師漢城﹐日人大失望。花房義質要挾不遂﹐聲言決絕去。朝鮮懼﹐畏建忠之畱仁川﹐派全權就仁川議。朝鮮使請命於建忠﹐建忠授之辭﹐使磋議。乃朝人畏日甚﹐卒償金五十萬﹐開揚華鎭市埠﹐推廣元山﹑釜山﹑仁川﹑徵程地﹐宿兵王京﹐與長慶對鎭﹐若公同保護焉。

是年秋﹐給事中鄧承修﹑翰林侍讀學士張佩綸﹐請乘兵威﹐伐日本﹐責琉球事﹐付鴻章議。鴻章以海軍未備﹐渡遼遠徵非計﹐覆奏不果行。朝鮮志士﹐奮起言新學﹐號維新黨﹐目執政爲守舊黨﹐相持甚急。光緒十年﹐維新黨金玉均﹑洪英植﹑朴泳孝﹑徐光範﹑徐載弼等﹐謀殺執政而代之。玉均等曾遊日本﹐暱日人﹐至是倚爲援。英植時總郵政﹐延中國商務總辦。及各國公使﹐與朝鮮各官宴於郵署。日人預其謀﹐公使竹添進一郎不至﹐預運械入使館。酒間火起﹐亂黨入﹐傷禁衛大將軍閔泳翊﹐殺朝官數人於座﹐外賓驚散。日本兵排門入景宮﹐金玉均等直入寢殿﹐挾其王﹐矯令速日兵入衛﹐殺其輔國閔臺鎬等八人。次日﹐亂黨自署官﹐洪英植爲右參政﹐泳孝等管兵。議廢立﹐欲幽王使居江華島﹐而日使欲致諸日京。議未決﹐而勤王兵起。朝鮮臣民吁長慶靖難。長慶責日使撤兵﹐不答。其臣民固請長慶兵赴王宮。及闕﹐日兵發槍拒焉。長慶疑國王在正宮﹐恐傷王﹐未還擊。而日兵連發槍斃華兵甚多﹐乃進戰於宮門外﹐金玉均等皆出助戰。王乘間避至北闕廟﹐華軍偵知之﹐迎王於軍﹐斬洪英植及其徒七人以徇。泳孝﹑光範﹑載弼奔日本。而日使自焚使署﹐走濟物浦。朝民彌仇日人﹐長慶聚其官商妻孥﹐衛之出王京。朝鮮具疏告變﹐命吳大爲朝鮮辦事大臣﹐續昌副之﹐赴朝鮮籌善後。日本派全權大使井上馨﹐至濟物浦以五事要朝鮮﹕一﹑修書謝罪。二﹑卹日本被害人十二萬圓。三﹑殺其太尉磯林之凶手﹐處以極刑。四﹑建日本新館﹐朝鮮出二萬圓充費。五﹑日本增置王京戍兵﹐朝鮮任建兵房。朝鮮皆聽命成約﹐而日本怨中國乃愈深矣。光緒十一年春﹐日本遣宮內大臣伊藤博文﹑農務大臣西鄕從道﹐來津議朝鮮約。鴻章爲全權大臣﹐吳大副之。與議定約三款﹕一﹑兩國屯朝鮮兵﹐各盡撤還。二﹑朝鮮練兵﹐兩國均可派員爲教練官。三﹑將來兩國如派兵至朝鮮﹐須互先行文知照。當時鴻章左右﹐皆不習國際法學。有此巨謬﹐成公同保護之條約。鴻章不之知﹐舉國亦無人詰其謬誤﹐猶泰然曰朝鮮我屬國也﹐以至於甲午遂啟大爭﹐成中國之巨禍﹐皆此約成之也。

先是﹐俄人以伊犁界務糾葛﹐將失和﹐以兵艦駛遼海。英人亦以兵艦至﹐踞朝鮮之巨文島以泥俄人。及伊犁約成﹐英人慮擾東方大局﹐冀中國始終護朝鮮﹐屢爲總署言﹐總署漫不爲備。至是日人謀朝鮮益急。光緒十二年秋﹐駐英﹑法﹑徳﹑俄使臣劉瑞芬﹐致書李鴻章﹐謂朝鮮毗連東三省﹐一有動搖﹐震撼邊疆﹐宜乘其內敝﹐收其全國﹐攺建行省﹐此上策也。如以久修職貢﹐不忍削其土地﹐則約同英﹑美﹑俄列彊共同保護﹐亦足以保安全。鴻章韙之﹐上之總署﹐總署不可﹐事遂寢﹐鴻章亦深惜焉。光緒十五年﹐朝鮮饑﹐其咸鏡道觀察使趙秉式禁糶﹐日人詬焉。至明年禁弛﹐日人謂其元山米商折本十四萬餘元﹐責償於朝鮮。朝鮮爲罷秉式官﹐許償六萬元﹐不可﹐日人至三易公使以爭賞金。至光緒十九年﹐卒償金十一萬元﹐事乃寢。今總統袁公世凱時充朝鮮商務總辦﹐朝鮮倚中國﹐其執政尢善袁公﹐日人深忌之。償金之役﹐久乃決﹐日人疑袁公陰持之。朝鮮執政閔泳駿﹐閔妃之族也﹐素疾日本﹐而國中新進﹐厚自結於日人。朝鮮亂事﹐金玉均﹑朴泳孝等皆逃於日本﹐日人深庇之。朝鮮極欲得玉均等﹐李逸植﹑洪鐘宇乃分往刺之。鐘宇﹐英植子也。痛其父爲玉均所煽被誅﹐欲甘心於玉均﹐乃佯交歡之。光緒二十年二月﹐鐘宇偕玉均來遊上海﹐同寓於東和館﹐日人所設旅館也。鐘宇擊斃玉均於旅捨﹐滬官捕擊之﹐以詰朝鮮。朝人謂玉均叛黨﹐鐘宇其官也﹐請歸其獄自讞之﹐乃以鐘宇曁玉均屍歸於朝鮮。朝鮮戮玉均屍﹐以鹽漬其首﹐而擢鐘宇官﹐日人大嘩﹐乃爲玉均發喪﹐赴者數百人。李逸植亦刺泳孝於日本﹐未中﹐日人捕獲逸植斃之﹐朝鮮不敢問。朝日之隙日深﹐而日人怨中國亦愈甚﹐圖朝鮮之謀乃益亟矣。

洎朝鮮東學黨變起﹝疑有脫漏﹞﹐隸學者﹐起於崔福成﹐刺取儒家佛老論說﹐轉相衍授。當同治四年﹐朝鮮禁天主教﹐捕治教徒﹐並捕東學黨喬某戮之﹐其黨卒不衰。至光緒十九年﹐黨人詣王宮訟喬冤﹐乞昭雪﹐不許。請急益﹐乃捕治其魁數人﹐憤益思逞。民久怨政府﹐思暴發﹐黨人乘機煽之。光緒二十年春﹐乃倡亂於全羅道之古阜縣。朝主以洪啟勛爲招討使﹐假中國平遠兵艦﹑蒼龍運船﹐自乃川渡兵至長山浦﹐擊亂黨於全州。初戰甚利﹐亂黨逃入白山﹐朝兵躡之﹐中伏大敗﹐幾覆師。亂黨由全羅犯忠淸﹐兩道兵皆潰﹐城陷。揚言直搗王京﹐朝鮮大震﹐來乞援師。鴻章派直隸提督葉志超﹑太原鎭總兵聶士成﹐率蘆楡防兵東援﹐屯牙山縣。按光緒十一年條約﹐電諭駐日公使汪鳳藻﹐告日本外部﹐以朝鮮請兵﹐中國顧念藩服﹐遣兵代平其亂。日本外務卿陸奧宗光復鳳藻書﹐謂貴國𨿽指朝鮮爲藩服﹐而朝鮮從未自承爲屬於貴國。鳳藻以聞。日本旣聞中國出師援朝﹐亦以兵北渡。其駐朝公使大鳥圭介適歸國﹐因命其以兵八百先入王京﹐大隊繼至﹐前後八千餘人。命其駐京公使小村壽太郎﹐以出師平朝鮮亂﹐照約告於中國。總署復書﹐謂我朝撫綏藩服﹐因其請兵﹐故命將平其內亂﹐貴國不必特派重兵。且朝鮮並未向貴國請兵﹐貴國之兵﹐亦不必入其內地。日使復書﹐謂接本國復電﹐本國尙未認朝鮮爲中國藩屬。今照日朝兩國濟物浦條約及中日兩國天津條約﹐派兵至朝鮮﹐兵入朝鮮內地﹐亦無定限。朝鮮亂黨﹐聞中國兵至﹐棄全州遁。朝兵收會城﹐亂平。而日兵至大已﹐中國約日本退兵。日人要攺朝鮮內政﹐約兩國各簡大臣至朝﹐代其更革。駐日使臣汪鳳藻復書﹐謂整頓內治﹐任朝鮮自爲之﹐我中國不願干預。貴國旣認朝鮮爲自主之國﹐尢不應預其內政。至彼此撤兵﹐請稽和約專條行之。中國屢以朝鮮自主之文彰諸公牘﹐而又屢稱朝鮮爲藩服﹐背馳已極。而總署以及外交官﹐不悟其大謬﹐至啟大爭﹐以迄喪敗﹐國中尙鮮明此義者。日本堅不肯撤兵﹐復書謂﹕「中日兩國﹐同心預其內治﹐則朝鮮足以安全﹐萬不料中國槪置不講﹐而但要我國之退兵。英政府善意調停﹐而中國謬執殊甚。若因此而啟兵端﹐實惟貴國執其咎。」蓋其意已決用兵矣。日本以朝鮮請兵中國﹐皆閔族所爲﹐惡其執政閔泳駿﹐遂惡王妃。以執政親中國﹐疑朝鮮拒日﹐皆中國駐朝總辦袁世凱所爲﹐殊怨袁公。欲藉兵力攺革其內政﹐去泳駿等﹐收其國權﹐以遏中國﹐故堅不肯撤兵。日兵皆據王京要隘﹐而中國屯牙山兵甚單。袁公屢約志超﹐電請北洋發戰艦至仁川﹐並增陸軍駐馬坡以備日本。鴻章始終欲據條約﹐要日本退兵﹐恐增兵益爲日本借口﹐終不許。並戒志超勿以兵近王京﹐妨啟釁。各國使臣居間調停﹐皆無成議。日使大鳥圭介逼朝鮮完全自主﹐謝絕中國﹐朝鮮不敢從。鴻章屢議與日和﹐而日本索賠款三百萬﹐朝士大嘩。以日本蕞爾﹐敢抗大邦﹐宜大張撻伐。樞臣翁同握大政﹐修撰張謇﹐其門生最親者也﹐力主戰﹐並力言北洋軍之可恃﹐乃決備戰。而鴻章意謂不欲失和﹐朝鮮益詆鴻章﹐謂鴻章貳心於日本﹐其子經方久旅日本﹐曾納日婦。時論謂經方爲日本駙馬﹐鴻章與日本姻婭﹐乃始終言和。及喪敗賠款﹐猶謂鴻章有意賣國也。當海軍衙門建立時﹐醇親王奕誤爲總理。孝欽後大建頤和園﹐撥海軍經費三千餘萬﹐供建築費。奕訁向將順後﹐故後尢信任之。海軍費絀﹐設備多不完﹐惟鴻章知之深。朝野皆不習外事﹐謂日本國小不足平﹐故全國主戰。獨鴻章深知其彊盛﹐逆料中國海陸軍皆不可恃﹐故寧忍詬言和。朝臣爭劾鴻章誤國﹐樞臣日責鴻章﹐乃不得已而備戰。時日軍已久踞朝鮮矣。日兵旣據朝鮮王京﹐徧布水雷漢江口﹐以兵塞王京諸門﹐凡華人出入必搜索﹐華僑乃爭內渡。袁公赴仁川還國﹐駐朝華員均逃歸。六月二十一日﹐大鳥圭介率兵入王宮﹐殺衛兵﹐擄朝鮮王李熙﹐以大院君主國事。大院君於光緒十一年釋歸﹐方閒居也。矯王令流閔泳駿等於惡島﹐凡朝臣不親日本者皆逐之。事無巨細﹐皆決於日人。

袁公歸﹐力言於鴻章以不能不用兵之故﹐乃以大同鎭總兵衛汝貴﹐率盛軍十三營發於天津﹐盛京副都統丰伸阿﹐統盛京軍發於奉天﹐提督馬玉昆統毅軍發於旅順﹐髙州鎭總兵左寶貴﹐統奉軍發於奉天。四大軍奉朝命出師﹐慮海道梗﹐乃議盡由陸路自遼東行﹐渡鴨綠江入朝鮮﹐蓋迂遠甚矣。牙山兵孤懸﹐援師久不至。鴻章租英商輪髙升﹐載北塘防軍﹐輔以操江運船援械赴援。日人預賄中國電報生泄行師期﹐以兵艦預邀之﹐截操江船﹐操江懸白旗任掠去。日艦吉野浪速以魚雷擊髙升沈之。

初光緒十年﹐立海軍衙門於京師﹐建旅順﹑大連灣﹑威海衛炮臺。十四年﹐定海軍經制﹐以丁汝昌爲海軍提督。海軍大半閩人﹐汝昌淮人陸將﹐孤寄其上﹐大爲閩黨所制﹐威令不行。左右翼總兵以下﹐爭挈眷陸居﹐軍士去船以嬉。每北洋封凍﹐海軍歲例巡南洋﹐率淫賭於香港上海﹐蓋海軍之廢弛久矣。

朝鮮變起﹐鴻章令濟遠兵艦﹐率揚威﹑平遠往護朝鮮。及日本兵大集﹐濟遠管帶閩人方柏謙﹐以濟遠逃歸。鴻章方冀和﹐召諸艦悉歸。洎日本虜朝王﹐絕海道﹐乃命濟遠﹑威遠﹑廣乙先後赴牙山。遇日艦先擊﹐廣乙受殊傷﹐逃焉。濟遠繼逃﹐日艦吉野浪速追之急﹐方柏謙懸白旗﹐繼樹日本旗﹐仍追不已。有水手發炮中日艦﹐柏謙生還﹐以捷聞﹐塞威海東﹑西兩口。而朝鮮海上遂無中國艦隊﹐日艦縱橫海上﹐中國但爲防海計﹐不復能爭海上之權矣。湖南巡撫吳大﹐自請赴前敵﹐至威海衛炮臺﹐汝昌率全軍抵旅順﹐陸軍四大軍俱集平壤。海軍大發﹐集於大東溝鴨綠江口。汝昌自坐定遠爲督船﹐與日艦相見。戰旣酣﹐定遠擊沈其西京丸一艘﹐而中艦超勇沈焉。致遠最奮戰﹐與吉野浪速相當。吉野﹐日艦之中堅也。致遠藥彈盡。管帶粵人鄧世昌﹐素忠勇﹐閩人素忌之。致遠戰酣﹐閩人相視不救。世昌憤痛﹐決死敵﹐乃鼓快車撞吉野﹐思與同盡。吉野駛避﹐致遠中其魚雷﹐鍋裂﹐遂沈焉。世昌死之﹐全船皆殉無逃者。而濟遠方柏謙不戰而逃﹐轉舵誤撞揚威﹐壞其舵﹐行愈滯﹐日艦至﹐擊沈之。濟遠旣逃﹐廣甲從之。靖遠﹑經遠﹑來遠不能支﹐經遠管帶陣亡﹐日人擄焉。諸艦旣爭逃﹐惟鎭遠﹑定遠猛戰。日五艦繞攻之﹐定遠轟其松島艦﹐幾沈之﹐日海軍中將伊東亨坐船也。定遠亦受重傷﹐炮械俱盡。日旣暮﹐日艦解圍去﹐定遠等脫離歸旅順。濟遠已先歸﹐廣甲已抵大連灣﹐誤觸礁不得出。越日﹐日艦至﹐炮碎之。是役凡失五艦﹐致遠﹑經遠﹑超勇﹑揚威﹑廣丙也。其存者惟定遠﹑鎭遠﹑來遠﹑靖遠﹑濟遠﹑平遠﹑廣甲七艘﹐已不能軍矣。汝昌立定遠敵樓督戰﹐中彈傷腿僕地。管帶總兵閩人劉步蟾﹐聞戰震悚失次﹐洋員漢納根代其指揮﹐始能畢戰。汝昌歸於威海﹐鴻章命斬方柏謙於旅順。以鄧世昌死事上聞﹐得旨謚壯節。

葉志超軍駐牙山﹐聞髙升被擊沈﹐聶士成言於志超曰「海道旣梗﹐牙山絕地﹐不可守。公州背山面江﹐勢便利﹐戰而勝﹐可據守以待後援﹐不勝猶可繞道出也。」志超從之。日兵已逼成歡﹐士成率五營駐成歡。日前鋒至﹐獲迎擊勝。日兵大至﹐以無援敗﹐趨公州就志超﹐而志超已先棄公州行。士成追及之﹐以兵單恐與日軍遇﹐乃繞道渡大同江﹐至平壤﹐與大軍合﹐兩日始達。志超以成歡之戰﹐殺敵相當﹐鋪張電鴻章﹐乃據以入告﹐獲嘉獎﹐奏保員弁數百人﹐賞軍士二萬兩﹐遂拜總統諸軍之命。是時中國軍隊﹐並屯平壤﹐髙麗之舊京也。朝民素親中國﹐聞大軍至﹐爭獻酒漿餉軍。而軍士殘暴﹐奪財物﹐役丁壯﹐淫婦女﹐衛汝貴軍尢甚﹐朝民大失望。志超抵平壤﹐統諸軍。志超素庸懦﹐不足服諸將。汝貴尢貪縱﹐左寶貴﹑聶士成皆忠勇善戰。而志超漫無布置﹐大軍聚平壤﹐諸將日置酒髙會﹐築壘環炮爲固守計。日本偵探隊至大同江﹐華軍聚而殲之﹐繼至者均逐去。志超以屢獲大捷聞。盛軍夜出哨﹐與毅軍遇﹐互疑爲敵﹐相轟擊﹐死傷甚眾。志超聚全軍爲嬰城計﹐日本分道來攻。馬玉昆守大同江東岸﹐血戰久﹐汝貴援之﹐日兵敗去。而左寶貴扼元武門嶺﹐日兵大隊至﹐志超將冒圍北歸﹐寶貴不從﹐以兵守志超﹐防其遁去。日軍猛撲寶貴軍﹐酣戰久﹐卒不敵。寶貴矢必死﹐登城指麾﹐連中炮墮地猶能言﹐及城下﹐始殞。部將死數人。日兵占元武門﹐開城以納大軍。志超徧懸白旗﹐乞緩兵。馬玉昆聞元武門失守﹐奉志超令速撤軍﹐乃歸平壤。志超旣樹白旗﹐日人來議受降。志超乞率兵歸﹐日人拒焉。志超乃率諸將棄平壤北走﹐日兵邀之於山隘。兵潰﹐回旋不得出﹐槍炮齊擊﹐人馬枕藉﹐死二千餘人﹐被擄數百。而將領皆得生逃﹐軍儲器械﹐公牘密電﹐盡委之以去。朝鮮境內﹐華兵絕迹矣。

當大軍屯平壤﹐朝命諸軍繼發﹐爲後援。四川提督宋慶以毅軍發旅順﹐提督劉盛休以銘軍發大連灣﹐將軍依克唐阿以鎭邊等軍發黑龍江﹐皆會於東邊九連城。軍未集﹐而平壤軍已退。志超率殘軍萬餘人過安州定州﹐皆棄不守。聶士成時在安州﹐以安州山川險峻﹐宜固守以遏日兵。志超不聽﹐奔五百餘里﹐渡鴨綠江﹐入邊止焉。九連城與朝鮮之義州隔水相對﹐界鴨綠江。大軍旣先後集九連城﹐朝旨奪志超職﹐衛汝貴逮問﹐以宋慶接統諸軍。汝貴治淮軍久﹐以貪諂至提督。援朝時﹐年六十矣。其妻貽書曰「君起家戎行﹐致位統帥﹐家旣饒於財﹐宜自頤養。且春秋髙﹐望善自爲計﹐勿當前敵。」汝貴守婦誡﹐益避敵軍。敗逃後﹐日人獲其書﹐後引諸教科書以戒國人。

宋慶忠勇敢戰﹐然無調度﹐非大將才。與諸將行輩相若﹐驟秉節度﹐多不悅。故諸軍七十餘營﹐散漫無紀﹐又坐守江北一月以待敵。日軍全據朝鮮﹐軍實旣厚﹐乃渡江來攻。逮九連城不守﹐長驅之勢成矣。宋慶駐中路九連城﹐以聶士成守虎山。九連城﹐要隘也。日軍集於義州﹐作欲渡狀﹐中路嚴備之。而日軍乃潛襲上下游﹐其枝隊出東路渡安平河﹐依克唐阿棄防走東北奔寬甸。其義州軍﹐乘夜造浮橋達北岸﹐軍竟不覺。侵曉﹐日軍於南岸列炮隊護其軍﹐渡橋者數千人。銘軍潰﹐諸軍從之。獨聶士成尙保虎山﹐日軍環攻之﹐士成力不支﹐退而西。宋慶遣援軍來﹐而虎山已失﹐退渡河﹐擠而死者相藉也。宋慶棄九連城﹐北趨鳳凰城。日兵分隊東下﹐丰伸阿﹑聶桂林棄安東奔岫巖州。於是東起安平河口﹐至安東沿鴨綠江境﹐皆爲日據。宋慶以鳳凰城不可守﹐退據大髙嶺﹐以守遼陽州﹐日軍遂占鳳凰城。時旅順圍急﹐乃詔宋慶回援旅順﹐而大髙嶺之防﹐專屬於聶士成。日軍趨寬甸﹐依克唐阿遁。寬甸及蒲石河諸軍﹐望風潰。日軍分兵三路撲岫巖州﹐丰伸阿等棄城奔析木城。是時日第二軍已陷金州大連灣﹐進逼旅順。據東遼之第一軍﹐分兵出遼陽之西﹐與第二軍會﹐以斷大髙嶺後路。宋慶回援旅順之師﹐屯蓋平﹐屢搗金州不得進。而丰伸阿﹑聶桂林駐析木城。日軍駐牽馬河以綴宋慶兵﹐而分兵撲析木城。丰伸阿﹑聶桂林奔海城﹐日軍並逼之﹐復遁去﹐關外戒嚴。其東路聶士成駐大髙嶺之軍﹐直鳳凰城西北。依克唐阿之軍﹐直鳳凰城東北。呂本元﹑孫顯寅率盛軍守連山關。日軍至﹐本元等遁﹐遂逼大髙嶺。士成守備嚴﹐乃移向艸河口﹐依軍擊敗之。日軍乃棄連山關﹐聚兵黃河口﹐橫斷聶依兩軍。聶士成屯分水嶺﹐以拊日軍之背﹐依軍夾攻之﹐陣斬一中尉。鳳凰城日軍以大隊來援﹐依軍連戰勝之。日軍退守鳳凰城﹐依克唐阿遣軍會士成趨鳳凰城﹐大戰於國遠堡﹐死傷相當。依軍逼河而軍﹐日軍夜襲之﹐多傷亡。翌日大戰於一面山﹐右翼兵擊死日軍甚眾。左翼兵先潰﹐右翼兵不支﹐遂退。中途遇伏﹐馬隊統領永山死焉。安東之日軍已西陷海城﹐遼西危急﹐詔依克唐阿移軍援遼陽。吉林將軍長順會宋慶軍與日軍相持﹐互有勝敗。聶士成請自率精銳出敵後﹐往來遊擊﹐截其餉道﹐令彼首尾兼顧﹐敵乃可克也。諸帥不許。士成自率兵過通遠堡﹐逼雪裏站而陣。日軍至﹐伏兵起﹐擊走之。鳳凰城日軍大隊至﹐士成預伏兵﹐張疑軍以待之﹐復敗日軍。是時遼東金復海蓋盡爲日本有﹐山東之威海衛亦焉。依克唐阿﹑長順﹑宋慶﹑吳大諸軍﹐屢敗於海城﹐疆畿危迫。詔士成入關衛畿輔﹐以江蘇臬司陳﹐率湘軍二十營﹐代士成守大髙嶺﹑鳳凰城。日軍以兵單﹐故不復出兵西犯﹐而鳳凰城以北﹐遂鮮戰事矣。

鴨綠江之戰﹐海軍敗後﹐不復能軍。日軍以兵艦至金州東之貔子窩登岸﹐以襲旅順。旅順形勝之險﹐爲海疆最。自光緒六年﹐經營軍港﹐建炮臺﹐凡十六年﹐置重兵守焉。東事起﹐旅順守將宋慶﹐大連灣守將劉盛林﹐並率所部赴防九連城。鴻章別命提督姜桂題﹑程允和﹐募新兵守旅順。總兵徐幫道﹐以馬炮隊協守。銘軍分統趙懷益﹐募新兵守大連灣。日軍襲據花園港﹐餌土人導至貔子窩﹐運馬閱炮﹐十二日﹐海陸軍無阻者。徐幫道謂金州失﹐則旅順不可守﹐請分兵逆之。諸將各不相統﹐莫之應。幫道自率所部行。懷益部將請往備戰﹐懷益不許﹐曰「吾奉命守臺﹐不聞赴後路備敵也。」幫道至﹐固請兵﹐乃分步隊隨幫道行。日軍大隊至﹐兵單將不守﹐電懷益告急。懷益方督所部運輜重渡海作逃計﹐弗之應也。日軍遂占金州﹐進逼大連灣﹐懷益奔旅順。大連險隘蔽旅順後路﹐軍儲最厚﹐懷益預括飠襄逃。大炮百二十尊﹐彈炮槍械無算﹐盡資敵矣。日軍駐大連灣十日﹐始向旅順﹐旅順諸將皆倉皇備逃計。懲大連軍儲之資敵﹐乃先輦糧餉還煙臺﹐不復作守備矣。營務處道員龔照﹐聞金州陷﹐陸路絕﹐大懼﹐渡煙臺至天津。鴻章斥之﹐乃還旅順。自照之逃﹐軍民惶擾﹐船塢工匠奪庫款大掠而行﹐軍中弗問也。旅順六統領不相轄﹐乃共推姜桂題主之。桂題暗於調度﹐相顧無措。徐邦道率殘卒歸旅順﹐憤痛思自效﹐請增兵不許﹐請械﹐許之。乃率所部拒戰於土城子﹐大挫日軍。及大隊繼至﹐邦道軍饑疲無援﹐乃退兵。照先一日乘魚雷艇遁於煙臺﹐黃仕林﹑趙懷益﹑衛汝成先後遁。其部卒肆掠﹐奪民船而渡。日軍未至﹐而旅順墟矣。徐邦道孤軍再拒戰﹐傷殘幾盡。日艦已縱橫海面﹐其陸軍分踞炮臺﹐守兵皆逃。徐邦道﹑張光前﹑姜桂題﹑程允和四將﹐雜亂軍中而奔﹐旅順遂陷焉。宋慶與日軍相持於海城﹐日軍攻缸瓦寨﹐破之﹐宋軍退守田莊臺。旅順陷後﹐諸軍均奔復州依宋慶。宋慶命章髙元﹑徐邦道﹑張光前守蓋州﹐自率軍北援。日軍撲蓋平﹐與章髙元相持蓋平河上。髙元鏖戰甚烈﹐日軍乃繞攻鳳凰山。張光前聞敵至先潰﹐日軍遂占蓋平﹐分軍夾攻髙元。徐邦道方自牛莊移師還﹐合髙元拒戰﹐不敵﹐敗退。姜桂題率銘軍來援﹐邦道請夜搗蓋平謀克復﹐桂題辭焉﹐諸將皆退營口。宋慶自率徐邦道﹑馬玉昆﹐兵萬二千人屯太平山。日軍猛攻之﹐邦道玉昆皆力戰﹐卻之。日大軍並集﹐邦道等敗退﹐日軍據太平山。依克唐阿﹑長順﹐以兵三萬人﹐圖收復海城﹐屢戰不利。李光久以湘軍至﹐會邦道攻海城﹐皆不克。日軍據海城﹐僅六千人。而宋慶所部四萬人﹐益以提督唐仁兼駐奉兵萬六千人﹐凡五攻海城﹐不能拔。日軍堅守海城﹐綴中國大軍﹐以便海道擾山東也。自平壤敗後﹐朝廷慮淮軍不可恃﹐乃思用湘軍。故湘將魏光燾﹑陳﹑李光久等﹐皆令募軍北援。召兩江總督劉坤一至﹐授欽差大臣﹐督辦東徵軍務﹐駐山海關﹐湖南巡撫吳大及宋慶副之。大已先駐山海關﹐大率軍圖海城﹐環海城而軍者六萬餘人。日軍逼遼陽﹐依克唐阿托詞援遼東﹐移軍遁﹐長順隨之。魏光燾敗於牛莊﹐李光久棄軍逃。死二千餘人﹐虜八百餘人﹐軍械甚富。吳大棄田莊臺﹐夜奔入關﹐將士從風而靡。宋慶方以三萬人屯營口﹐而軍資皆在田莊臺。及大逃﹐宋慶回軍援之。畱蔣希夷守營口﹐希夷遽棄營口遁去。宋慶扼遼河北岸﹐日軍隊盡以所獲炮列遼河南岸﹐猛攻。守岸兵不支﹐日軍踏冰渡河﹐宋軍潰而西﹐而遼河以東﹐盡爲日有矣。

旅順陷後﹐海軍提督丁汝昌褫職﹐仍統海軍駐威海。兵艦旣弱﹐坐守而已。朝廷逮問汝昌﹐鴻章請以戴罪立功。日艦集大連灣﹐將襲威海﹐先攻登州﹐陷榮城﹐日艦二十五艘環威海口外。海軍方新敗﹐並匿不出。道員戴宗騫統綏鞏軍駐守北幫炮臺﹐以分統劉朝佩駐南幫炮臺。日軍奪楓嶺攻南幫後路﹐朝佩敗奔北臺。汝昌恐炮臺不能守﹐命卸巨炮機件以歸﹐免資敵﹐宗騫持不可。及南臺陷﹐宗騫奔劉公島。日軍踞炮臺﹐以臺之巨炮俯擊澳內兵艦。別以魚雷艇入口襲擊﹐中定遠﹐傷甚﹐駛泊劉公島沈焉。復以魚雷襲來遠﹑威遠﹐沈之。時來遠管帶邱寶仁﹑威遠管帶林潁啟﹐方登陸冶遊未歸也。魚雷管帶王登瀛﹐率雷艇十二艘欲逃出口﹐日艦追之﹐並擄焉。海軍水手並登岸﹐噪出﹐鳴槍過市﹐聲言向提督乞生路﹐劉公島中大擾。諸洋員請姑許乞降﹐以安眾心﹐汝昌不可。諸洋員與兵輪管帶等已密有成議﹐欲以眾挾汝昌降。靖遠已爲炮擊沈﹐汝昌駐鎭遠﹐軍士擁護軍統領張文宣至汝昌所﹐噪圍之。營務處道員牛昶炳及各管帶至﹐相向泣。乃集洋員議事﹐皆主降。徳員瑞乃爾入艙密告汝昌曰「兵心已變﹐勢不可爲﹐不如沈船毀炮臺﹐徒手降敵﹐計較得。」汝昌從之。乃令諸將候令﹐同時沈船﹐諸將不應。汝昌復議命諸艦突圍出﹐亦不奉命。軍士露刃挾汝昌﹐汝昌入艙仰藥死。牛昶炳乃集諸將推英員浩威作降書﹐仍托汝昌語鈐印。命廣丙管帶程璧光﹐乘鎭遠艇﹐懸白旗詣日軍乞降。日軍旣受降﹐乃以康濟艦載汝昌櫬送於煙臺﹐海軍掃地盡矣。

方東事初起﹐李鴻章已主和議﹐及諸城邑相繼陷﹐朝意亦思言和。十月﹐侍郎張蔭桓至津﹐就鴻章議﹐未決。鴻章命稅務司英員徳璀琳東渡﹐賫鴻章致日相伊藤博文書抵神戶。日官電達內閣﹐內閣謂私函非國書﹐徳璀琳非中國大員﹐非欽派不能與議。璀琳歸。日人謂議和須割地﹐並償兵費四萬萬元。由美國公使居間﹐乃命侍郎張蔭桓﹑巡撫邵友濂爲全權大臣赴日本會議﹐瑞良﹑顧肇新﹑伍廷芳﹑梁誠等從至廣島。日本命內閣總理大臣伊藤博文﹑外務大臣陸奧宗光爲全權大臣﹐互校敕書於廣島縣廳。日人謂中國全權之敕書﹐非全權通例﹐以書告絕。蔭桓等力爭不得﹐遂歸國。日人致書美使﹐謂中國如誠意求和﹐當派位望素隆之大員﹐畀以全權﹐仍可隨時開議﹐蓋陰指鴻章也。正月十九日﹐命鴻章爲頭等全權大臣﹐赴日議和﹐以王文韶代爲直督。美使函告鴻章﹐言日本來電云「除先償兵費﹐並朝鮮自主外﹐若無商讓地土及畫押全權﹐則使臣可無庸前往」。鴻章請諸朝﹐許之。鴻章乃行﹐挈其子經方﹐及美員福世徳﹑參贊羅丰祿﹑馬建忠﹑伍廷芳等﹐從抵馬關。日本全權伊藤博文﹑陸奧宗光等集馬關。以春帆樓爲會議所﹐互勘敕書。伊藤博文要以大沽﹑天津﹑山海關爲質﹐始允停戰。鴻章不可﹐伊藤執愈堅。鴻章謂若不允停戰﹐請勿攻大沽﹑天津﹑山海關三處﹐先議和約﹐伊藤不可。二十八日﹐鴻章自會議所歸﹐遇刺客小山丰太郎狙擊﹐彈傷顴﹐創甚。日皇深致歉意﹐遣醫慰治。歐亞輿論頗沸﹐乃允停戰﹐不索質地﹐訂停戰約。惟奉天﹑直隸﹑山東暫停戰﹐以二十五日爲限。伊藤以和約十款相要﹐限四日議復。鴻章電告總署﹐言日款最要者﹕一﹑朝鮮自主。二﹑奉天南邊各地﹐臺灣澎湖各島﹐均割棄。三﹑賠兵費二百兆兩。所索過奢﹐請密告英﹑俄﹑法三國公使調停。鴻章先復伊藤﹐一﹑朝鮮自主﹐須攺日本所擬約文。二﹑奉天南境難割棄。三﹑賠款三萬萬﹐非力所及。伊藤復書拒焉﹐仍促速議。鴻章乃允割奉天之安東﹑寬甸﹑鳳凰城﹑岫巖州四地﹐及澎湖諸島﹐賠款一萬萬兩。鴻章創已愈﹐復會議於春帆樓。伊藤再交約稿﹐於割地款內減去寬甸﹐賠款減至二萬萬兩﹐分六期﹐七年償淸。謂此次約稿﹐中國允不允﹐兩言而決﹐勿縻時日。鴻章辧久﹐伊藤持愈堅﹐且限四日復。鴻章電奏﹐得旨允可﹐乃互簽約。展停戰期二十一日﹐約互換於煙臺。約文大略﹕一﹑朝鮮完全自主。二﹑奉天南從鴨綠江溯江抵安平河口至鳳凰城﹐海城﹑營口﹑臺灣﹑澎湖及所屬島嶼﹐均割讓日本。三﹑割讓界務﹐限一年畢事。四﹑賠款二萬萬兩﹐分八次交淸。五﹑人民遷徙﹐限二年以內﹐逾期不遷﹐永爲日民。六﹑開沙市﹑重慶﹑蘇州﹑杭州四口通商。七﹑換約後三月內撤兵。八﹑暫占守威海衛﹐候賠款淸償後撤兵。九﹑俘虜不得虐待。十﹑本約批準互換罷兵。十一﹑定期在煙臺互換。旣簽約﹐鴻章還天津﹐稱病不入都﹐而遣伍廷芳賫和約至。當鴻章未發時﹐朝命諸臣議和戰。及割地議起﹐朝野大憤﹐臺灣臣民﹐爭尢力。及鴻章成約歸﹐中外諸臣章奏凡百十上﹐康有爲等數千人﹐上書尢激昂。朝意頗爲動﹐命鴻章攺議。鴻章以全權簽約﹐無更攺理﹐慮騰笑萬國﹐堅不從。樞臣孫毓汶﹑徐用儀﹐主速換約。主事何藻翔﹑羅鳳華上書請戮毓汶等謝天下﹐不報。和局之成﹐美國爲介紹﹐英人頗陰袒日﹐而俄﹑法﹑徳三國滋不平。日據遼東﹐俄引爲大害。三國駐日公使﹐力阻其議。而俄兵艦已紛集日本之長崎乃遼東﹐勢張甚。日本不敵俄﹐又新戰中國﹐斷無餘勇以戰俄﹐及隱忍還遼東。三國公使告總署﹐遼東地不悉歸﹐毋批準換約。時朝廷意猶豫﹐乃命王文韶﹑劉坤一﹐議決和戰。文韶等言沈陽京師兩地﹐所關重大﹐務策萬全。以直隸言﹐如提督聶士成﹑總兵吳宏洛﹑章髙元﹑陳鳳樓等軍﹐均堪一戰。其楡關以迄遼沈諸軍﹐未敢臆斷。今勢成孤注﹐與未議約前不同﹐乞飭下諸臣熟議。朝意乃決簽約﹐命道員伍廷芳﹑聯芳爲換約使﹐赴煙換約。日本換約使伊東美久治至煙﹐謂更易割遼條約﹐未奉國令﹐馬關約不可攺。俄艦泊煙臺十艘﹐將備戰﹐伊東恐﹐電請國令﹐乃從歸遼議﹐夜半換約。時王之春以赴俄弔賀專使歸﹐道出法京﹐說法干預和約﹐以臺灣質法﹐議無成。駐法使龔照瑗﹐密以電鴻章。鴻章慮破和約﹐乃電促伊藤博文﹐遂遽換約。四月二十五日﹐命李經方爲割臺灣使﹐日本以樺山資紀爲臺灣總督﹐於日艦中交割。時日兵尙據遼東﹐俄﹑法﹑徳三國嚴詰退兵。日乃索贖遼東費一萬萬兩﹐徐減至五千萬兩。八月﹐三國公斷爲三千萬兩。日人要贖款償淸後三月始撤兵﹐仍命鴻章與日使林董議還遼約。林董要約四條﹕一﹑償款三千萬兩。二﹑俄﹑法﹑徳永不得沾東三省﹐中國亦不得割讓。三﹑大連灣通商。四﹑大東溝﹑大孤山開商埠。議未定﹐而三國嚴責日本速撤遼東兵﹐乃僅償款三千萬﹐定約互換於京師。和議旣大定﹐乃先輸贖遼費二千萬兩。十月﹐日本撤遼東兵﹐交還奉天南邊諸城﹐兵事乃告終焉。

當中國盛時﹐日本不敢與抗。咸豐庚申中英之戰﹐敗釁﹐開五口通商﹐英法俄美並爲有約之國﹐日本不得與。及伊藤博文來議約﹐謁李鴻章於天津﹐李鴻章卑視日本﹐其倨貴之態﹐伊藤不能堪﹐不敢與較。至馬關議約時﹐伊藤爲廷芳言﹐猶有餘憤。海軍之力倍於日本﹐以將校驕淫﹐結黨以脇其帥﹐丁汝昌非習海軍﹐不足統馭。平時訓練不力﹐士卒嬉遊成性。臨戰不能調度﹐方柏謙輩遇敵先逃﹐一戰而海軍然。旅順﹑威海皆天險﹐經營十餘年﹐敵至皆委之以去。其後日俄之戰﹐殞士卒十餘萬﹐攻四閱月﹐僅乃克之。而是役失旅順僅數日﹐威海相繼陷。軍心先變﹐汝昌僅以一死免生降之辱。及海軍部立﹐乃鳩集當時生降逃竄之士﹐以謀海軍﹐率先請追卹汝昌﹐復其官。葉志超以便滑致統帥﹐屯師平壤﹐望風先逃﹐諸軍雲集遼東﹐散漫無紀﹐以成敵軍長驅之勢。鴻章始終主和﹐而樞臣翁同與鴻章不睦﹐軍事旣一以責鴻章﹐而樞臣又陰持其後。鴻章旣倉猝備戰﹐而將帥又皆非才。是役敗後﹐乃一蹶不復振矣。日人懾於俄法徳三國之威﹐忍辱以還遼東﹐全國引爲大恥。資中國賠款以興百政﹐培力旣厚﹐遂有報俄之役。俄法徳以仗義歸遼﹐責報殊奢﹐而中國復乖於應付。於是俄據旅順﹑大連灣﹐英據威海衛﹐徳據膠州﹐法據廣州灣﹐以互爲鈐制﹐均權之說昌﹐中國乃不國矣。﹐均權之說昌﹐中國乃不國矣。

