

灤陽錄

﹝朝鮮﹞柳得恭撰

●目錄

序

卷之一

卷之二

●序

我東人無從至熱河庚子使臣則至矣而自燕京出古北口復從古北口入而至燕考之前史髙句麗將葛盧孟光迎燕王馮弘至龍城命軍士脫獘袴取燕武庫精仗給之大掠城中而歸龍城者今朝陽縣也朝陽以西建昌平泉等地孟光之所未至也余是行自遼野之白臺徑涉奚地遊避暑山莊入古北口出山海關而歸閭山在一周之中長城歷萬里之半可謂未曾有也乙卯長至柳得恭書於古蕓齋中

●灤陽錄卷之一

漢山州柳得恭惠甫撰

鴨綠江

沈陽書院

周流河

新店

細河

義州

蠻子嶺

朝陽縣

喇嘛溝

夜不收

建昌縣

平泉州

紅石嶺

熱河

入宴

扮戲

餑餑

時標

滿洲諸王

蒙古諸王

回回諸王

安南諸王

南掌使者

緬甸使者

臺灣生番

○鴨綠江

泊汋城南漲綠波快船輕騎待離歌悤悤書付流星撥不向燕京向熱河

庚戌進賀副使奎章閣原任直提學徐公筵稟避辟書二員爲從官余與次修也是年五月二十四日余以廣興倉主簿換授司導寺主簿頒祿衙門不可久曠故也二十六日入侍於重熙堂賜豹皮二領水獺皮五領臘劑十種扇十柄二十七日又入侍賜菡萏銀鯽畫扇一柄具香墜教曰遼野禦暑特恩也是日差備門下直六月十一日到義州二十一日盛京將軍咨文到云本國使臣務於七月初十日前趕赴熱河入宴使旨初向燕京趁八月十三日入宴稍畱義州不卽渡江及見移咨非晝夜兼程不能及期熱河又是口外生路上副使具由馳啟二十二日自九龍淵渡江盛京將軍催行公文續到有日本國使臣務須星夜趲行刻期於七月初十日前徑赴熱河一路並無驛站恐其遲誤已飛敕義州旗民地方預備壯車健馬應付仍飛敕邊外朝陽赤峯建昌等縣一體照料辦備云云二十三日入柵派定一行人馬不緊輜重由山海關大路按站徐行向燕京余輿次修及上使幕客李綸庵書狀軍官前府使李敬進譯官三人寫字官一人隨使臣束裝趲程徑赴熱河

○沈陽書院

不見江南張秀才講堂深處獨徘徊當年別語工淒楚瀋水東流可再來

戊戌秋餘在沈陽書院與奉天府治中孫西京鎬西京女壻張燮教授裴振監生沈日﹖英宸日﹖英楓兄弟金科豫王瑗王志騏輩遊臨別贈詩者凡十七人屬余和之且問何時復來余拈筆題一絕云悠悠小別盡堪哀瀋水東流可再來記取今秋書院裏淡黃紙上筆談回座皆錯愕蓋余意不復渡鴨而西今又作此矣六月二十八日到沈陽與次修同車徑造書院舊遊無一人在有黃文橋者與之對話聞孫西京裴教授已作古人金沈諸人或作知縣去矣屈指十年前事不覺悵然後於路上有錦州人名沃什裏帽懸靑頂子同輩數人與上使軍官相遇舉余名問曰十年前書院中相識今可做官否答以官在內閣如今坐車在後其人相顧驚喜余在車中睡未遇沈陽錄中無沃什裏名曾遊書院多識遼瀋間秀才或有遺忘者

○周流河

周流河水動湯湯月黑星沈夜未央瞥見船頭人簇立滿天飛電紫金光

在沈陽時備聞熱河路程潦雨後絕險難行正副使棄雙轎書狀棄坐車余與次修亦棄驛馬雇太平車分乘之沈陽將軍嵩春已向燕京副都統成策備送任車三兩分載行李從人只帶四十名余又直送燕京兼程疾驅七月初一日夜半到周流河陰雲四布野與天合云縫中電光如金蛇西北風大作車燈盡滅時則暑天人皆車中索綿裘而著河只有二船往來載涉極其艱辛出周流河城西門外東方已白矣周流河者大遼水也

○新店

新秋小艇泛遼西分外微涼生柳堤水路朝天東曲在但聞紅袖唱淒淒

遼野之最泥淖者曰一板門二道亭才經秋潦都成積水七月初三日到二道亭使臣出令夜行首譯洪命福入白不可使臣以爲沮眾拿人欲決棍命福涕泣言曰小人知其必危𨿽死於棍下不敢奉行不得已畱宿平明出店門望之天水相映不知其幾里完船皆載沈陽將軍進貢物種而去只畱獘船二隻正副使奉表咨文擇乘其一書狀及余與次修乘其副水自船縫汨汨而入船中人諤【諤﹕愕】然欲跳下然無佗船可乘余笑而慰之曰吾近年爲水上船差員習知船事此不足憂也叱從者且舀且袽眾心始定與正副使船相﹖﹖並順流而下兩岸楡柳秋風瑟然相顧而笑曰此所謂水路朝天者耶到新店下船計程爲三十里

○細河

九輛輕車出白臺花兒樓好醉深杯恢恢斛裏浮將去慚愧虛名數斗才

新店南走小黑山爲山海關路西南走白臺子爲熱河路自白臺子以後遼野始盡漸見岡阜處處有廢煙臺遙望醫巫閭橫亙天際行九十里曰魏家嶺頗險狹廣寧義州之咽喉也有木柵自東而西綿絡不絕柵以外爲蒙古地方自此亂山環抱土人呼爲廣寧山其實醫巫閭之北支也又行十里曰花兒樓似是舊有樓而無之只見數三邨屋停車沽酒而飲又行二十里到細河河漲無船正副使積大櫃於車中登其上駕六馬亂流而渡書狀及余與次修借得方斛於村氓浮之水上端坐其中使善泅者四人各執斛耳泛泛而渡人皆大笑

○義州

大淩河外漲車塵秋柳蕭蕭愁殺人韓使何曾來過此滿城爭看折風巾

義州城在大淩河南岸山水明秀城中列肆又極繁華塞外雄府也按義州漢無慮縣地遼置宜州金攺義州元屬大寧路明置義州衛淸初以其地賜察哈爾康熙中察哈爾叛討平之設城守尉雍正十二年升州本國使客未嘗過此余適後渡河爲視者所擁不勝其酬答疾驅入城觀者踵至禦者爲褰帷而視之過白臺之日廣寧知縣張凱元送章京護行義州知州文良送騎探問行期致豚蹄沿道出引道人及騎步數十名荷鍤治道奔走扶護及到州城備待大車十三輛裝以蘆簟各駕騾馬五六疋一行分乘之罷送沈陽雇車自此以後所經州縣次次備車或仍舊車

○蠻子嶺

蠻子嶺南蠻子村妻𨿽纏腳柰夫髠自言家世非蒙古賜號爲蠻自大元

入朝陽縣界山路爲雨衝破車從山脊行數十里有大嶺俗號蠻子嶺嶺底居民百餘戶謂之蠻子村人或誤問曰爾是蒙古則搖頭曰不是我是蠻子妻女盈門而觀衣裳襤褸亦皆裹腳似是漢人之裔也元號漢人爲蠻子口外爲蒙古地故尙有此稱歟抑所謂土蠻之遺種歟蠻非美稱而渠反自矜可笑也蠻子與蒙古雜處蠻子耕蒙古地輸其稅於蒙古蒙古則畜牧而已其俗土墻茅屋方牕板扉宛然我國鄕村余之禦者逢人輒辧蒙古余怪而問之曰滿洲蒙古蠻子面目相似衣帽一樣汝何以知之禦者笑曰袴口闊大而倒垂之臍腹全露者蒙古也因此覺之我國俗亦然髙麗效元歟元效髙麗歟蠻子嶺以西絕無店房或終日饑困蠻子往往賣焦黍餅煎以�麻油買之三四噉略點饑肚則始覺�麻香不能復噉矣

○朝陽縣

吾行遲速柰天何洽【洽﹕恰】到朝陽看決河共向城南關廟宿合將杯酒灌佟哥

在沈陽時雇九車車主覘其急車貰比平日十倍鳳城將額爾恆額適在沈陽聞之欲生色於我人拘囚九車夫於店屋中平其價車主銜憾募一光棍號佟哥爲領車人一行莫知也佟哥每坐余車前打話略識字自稱正黃旗下作抨弓狀或微吟唱曲或垂頭而睡甚可憎眾車夫聽其頤使行則行住則住五里一餵馬十里再餵馬叱令快走則曰泥深拉不動牲口可憐誘以扇藥依舊頑惡兼晝夜而行或不過六七十里一行大窘扼腕無柰何正副使欲棄車而乘轎則轎已向山海關路矣各買一馬時或單騎馳走余亦借首譯馬馳及之七月初六日到義州大淩河黃濁大漲河岸沮洳數十里沒至馬腹往往布薥黍莖僅能過車城北店屋盡壞城西北門有河水出入之痕問諸土人則自去月二十七日大雨至今月初三日始霽漂沒人家百餘戶渰死數千人皆乘城仇關臺邊門水沖路斷不可行雲故從城南門歷崔家口由六臺出初九日到朝陽縣縣治之半爲河水所蕩洗縣舊有遼金時古塔三號三座塔廳蒙古話三爲古爾板塔爲蘇巴爾漢亦號古爾板蘇巴爾漢城至是一塔壞只有二塔居民渰死不知其數慘於義州是日宿縣之關帝廟廟卽遼靈感寺舊址有釋迦佛舍利塔碑太平九年柳城人梁氏兄弟守奇道鄰二人與塔像尙書都官員外郎遼西路錢帛判官張嗣初撰銘庭中花藥分列有垂柳兩株涼颸裊褭夜與次修綸庵坐柳下對月舉觴賦詩嘆曰此爲漢柳城慕容氏龍城唐營州都督府遼興中府孰料今年今月今日今夜吾三人者去國三千里在此飲酒哉話及佟哥事怳然而覺非此戲魔則六七日前洽【洽﹕恰】到義州朝陽之間必及於大淩河之厄矣爲之咋舌其人者或是神仙菩薩以救吾一行之命耶由此觀之人之所以欲害之者適所以利之悠悠恩怨都可忘矣舉以言於同行諸君莫不以爲然是歲大淩河上下流傍州縣舉被潰決之患民多蕩析流離關外之大變也知府知縣開奏被災旗民率皆減削嗟怨嗷嗷店人車夫輩言之如此宿朝陽縣之日沈陽將軍滿字公文到云使臣未經沈陽則進關向京裏已出邊外向熱河任地自去不必催領

○喇嘛溝

喇嘛溝樹暗如雲艸際虫聲正夜分出塞今年迷失道數奇人又李將軍

朝陽以西川路紆回徑路不明車有遲疾往往分散晝看轍迹夜望燈光正副使先入站則吹角而聚之七月初十日到喇嘛溝夜已三四更艸樹荒雜虫聲四起軍牢睡不吹角余過喇嘛溝十餘里至杏胡子東方已曙不知正副使所在處饑甚入店房買面而食有一蒙古夜自喇嘛溝至者曰髙麗大人在彼遲待少頃正副使馳馬而至吹角聚車不見李綸庵急令軍牢及馬頭一名四向探覓第三日始來迂回七八十里不食兩晝夜矣問失道狀則云車遲漸失前燈誤入一村村人以爲蒙古賊放炮大集圍困終夜始得脫歸一行爲之大笑余嘗問於口外居民曰爾不怕蒙古乎曰不怕余曰何故其人作打之縛之之狀曰不怕不怕蓋蒙古之俗獷猂無恥二十五部今𨿽歸順尙有剽竊之患大淩河冰合則豨突益甚云綸庵之被圍以此

○夜不收

主寢僧房古塞秋皇莊酒局抱河流駝羊百萬靑靑艸樂土無如夜不收

義州沙河之西有公主陵周以崇垣作虹蜺門垣內多大樹余問於土人曰何代公主答云老王公主嫁蒙古王葬於此如今萬歲爺姑母也口外梵宮朝陽縣石人溝之地藏寺最精灑有喇嘛僧住持出酥餅酪茶款接一行器玩濟楚壁掛皇六子永瑢對聯賫咨官之回才聞其長逝今見筆迹眞名士也非帝王家气象行到蟒牛營又有福寧寺見一老僧狀貌醜怪披黃衣在甓廳中負壁而坐左右各六僧列坐念咒其聲極可笑如眾蝦蟆唱諾鳴吻咆哮流汗淋漉方其唇焦之時一僧雛持椀水潑之而過諸僧以次伸指蘸水塗唇念訖擊鼓吹螺鳴鉦繞殿三匝而止云是西藏僧爲皇上祈福每日如此余問其老僧曰西藏距此幾里答曰六萬里又問曰班禪額爾徳尼喇嘛今又投胎奪舍否答曰是也如今九歲按藏僧自古稱有異術元世祖賜八思巴號天皇之下一人之上宣文輔治大聖至徳普覺眞智佐國如意大寶法王西天佛子大元帝師大明成祖賜哈立麻號萬行具足十方最勝圓覺玅智慧善普應佑國演教如來大寶法王西天大善自在佛領天下釋教乾隆庚子班禪額爾徳尼入見肖其所居札什倫布建須彌福壽之廟【紮什倫布釋華語】於山莊之北山以處之我國使臣亦見其體相絕大面黃金色後聞發痘死番人最畏痘已出痘曰生身生身不敢入內地然則班禪者一凡常之番人有何投胎奪舍之異術哉西北諸番崇奉黃教故中國因其俗而撫之其徒敢爲妄言不足信西藏距此又非六萬里之遠也藏僧衣或黃或紅以黃爲貴其制有領無袖掛肩掩背以雙肘擁之而行與我國所謂薦衣酷類薦衣者華音禪衣也無乃元俗之效也藏僧髙麗又從而效之者歟其冠又怪如小蒲團雜飾黃染羊毛戴之鬅鬙平泉州界內處處有皇莊宏宮大囿包絡川原朝陽縣之張家營又有燒酒局周垣之內穹然如大瓦窯者五六處云是官酤未至建昌縣六十五里站名夜不收平川曠野極目蒼然牛馬駞羊成羣散合地甚膏沃而無一畦都是丰艸畜牧之利大於稼穡可知也

○建昌縣

風動長河正落暉鱗鱗萬瓦鎖煙霏紅裙黑衛誰家女團扇遮人的歷歸

建昌縣城北門外見一女子容貌丰艷碧衫紅裙結束爲急裝扇遮斜日策驢而過驢疾如飛塞下風光亦自不惡然初十之限已過二日熱河尙餘三百六十里一行愁沮中堂和坤遣其從弟軍機章京某言使臣曰口外路艱初十之限縱未可及十六日筵宴不可不參數夜兼程必於十五日進熱河是日復議夜行

○平泉州

九邊風雨百年空河朔商車處處通口外繁華君聽取垂楊十里市樓紅

七月十四日到平泉州熱河漸近人物殷庶市肆繁華甲於口外蒙古部落男女僧尼往熱河叩頭而歸者𦇤續不絕於道按朝陽建昌平泉等地屬漢遼西郡唐屬營州及饒樂都督府遼金俱屬中京道元屬大寧路明初封寧王權成祖賜三衛酋長後爲土默特喀喇沁所據淸之興也蒙古諸部率先歸附插盟婚好顧漸奪其地而郡縣之環抱長城聯絡盛京爲口外藩籬於中國則得矣蒙古之心無乃不直之歟

○紅石嶺

靑峯亂插古幽州蕩盡關河萬里愁此處堪呼天下腦徘徊紅石嶺頭秋

未到紅石嶺數十里山上有石如疊甓或曰城也或曰煙臺也或曰石也紛紜未定漸見峯峯如此始知其爲石也及到紅石嶺穹窿際天陟其頂南望喜峯口潘家口古北口諸關阨皆可領略西北望蒙古地方雲山萬疊朔气森陰近年皇帝自熱河往沈陽修治嶺路峻阪可五里許捨車徐步而下路旁大石如城如塔如樓閣如虹霓之門不可形狀皆帶雄黃色可謂大觀石錄也嶺底有新建關帝廟少憩啜茶此嶺者處於長城之北而爲天下之頭腦故其石之奇且壯如此歟

○熱河

紅石嶺西灤水陽山川鬱鬱萬家藏大家微意知何似明白題來避暑莊

七月十五日到熱河授館於行宮南皇旨給熟供一行厭豬鴨畱六日按熱河漢置遼陽白檀二縣屬漁陽郡後魏爲安平密雲二郡邊界唐爲奚地遼置北安州興化軍及興化縣屬中京大定府金攺興州朔寧軍屬北京路元屬上都路明爲朵顏衛地康熙中建宮室號避暑山莊雍正十一年置承徳州乾隆升府文廟大成門左壁碑曰乾隆四十三年上諭京畿東北四百里熱河地方在古北口以北於禹貢爲冀州邊末而虞及殷周幽州之境也秦漢以來未及版圖元魏建安營二州唐有營州都督府然不過僑治於內地遼金及元始薌其名而歷祚未久故址旋荒明棄大寧視爲別域向曾設承徳州今宜升爲府卽以同知攺設其餘六廳如喀喇河屯廳攺爲灤平縣四旗廳攺爲丰寧縣八溝廳其地較廣攺爲平泉州烏蘭哈達廳攺爲赤峯縣塔子溝廳攺爲建昌縣三座塔廳攺爲朝陽縣淸一統志云熱河有三源一出府東北曰湯泉一出府北界曰墨裏河一出府西北曰十八爾臺河三水會流而南繞行宮又南流入灤河酈道元水經注曰濡水東南流武列水入焉乾隆禦制集云灤河卽濡水熱河爲武列竊觀熱河形勝山河周匝野衍而泉駛風气髙涼北壓蒙古右引回回左通遼瀋南制天下此康熙皇帝之苦心而其曰避暑山莊者特諱之也今皇帝卽位以來繼志述事肯堂肯構卽在於此五十餘年民物漸殷商賈輻湊酒旗茶旌輝映相望裏閭櫛比吹彈之聲徹宵不休康熙時萬家今不啻數倍不待遠方之兵而六七萬甲卒可以立辦富矣庶矣在位五十五年八旬萬壽番王蠻客四方畢集何其盛也熱河路程東人之所不知也故自新店爲始附錄於左新店過白臺子至正安堡五十里至望山鋪十里至四方鋪十里至四堡子十里至魏家嶺十里【東爲廣寧界西爲義州界有木柵】至花兒樓十里至黃土坎十里至細河十里至關至廟站五里至髙臺子二十里渡沙河過公主陵至廟口站二十里渡大淩河至義州城三十五里至崔家口二十里至頭渡河子十里至六臺邊門二十五里【朝陽縣界】到柳河至石人溝地藏寺五里至蠻子嶺二十里至水村子三十里過張家營燒酒局至蟒牛營福寧寺二十里再渡大淩河二十五里至朝陽縣十五里至大營子二十里過蝴蝶溝至三家兒三十里至喇嘛溝二十五里至杏胡子臺十里至擔杖溝梁三十里【建昌縣界】至公營子二十里至夜不收二十五里至張鬅子三十里至建昌縣三十五里至宋家莊三十里至雙廟二十五里至北宮四十里至楊樹溝三十五里【平泉州界】至大廟站二十里至平泉州三十里至鳳凰嶺三十里至七溝二十里至祥雲嶺十五里【有承徳府交界碑】至西六溝二十五里至黃土梁三十里過紅石嶺至平臺子三十里至熱河承徳三十里凡九百六十里自熱河至燕京路程庚子使臣之所經行亦罕有知者故此又附錄熱河過廣仁嶺至灤平縣四十里至王家營三十里至常山峪四十里至兩間房四十里至古北口四十里入南天門過洛迦仙境至石匣城四十里至密雲縣六十里至懷柔縣四十里至南石槽三十里至淸河六十里至燕京入徳勝門二十里凡四百四十里

○入宴

東廊西廡布花毛﹖瞿蠻使番王坐位殊日午機房傳內賜沈香如意鼻煙壺

皇帝禦正殿開宴東廡親王貝勒多羅郡王鎭國公輔國公諸宗室以次侍坐西廡蒙古王爲首次回回王次安南王俱前行侍坐回回頭目一人率甲士侍次本國使臣次安南陪臣次南掌使臣次緬甸使臣次臺灣生番俱後行侍坐連日賞賜緞疋繡囊磁椀牙盤沈檀飾玉如意玻璃鼻煙壺諸物皆自軍機處施行

○扮戲

淸音閣起五云端粉墨叢中見漢官最是天家回首處居然黃髮換朱顏

淸音閣者扮戲所也在正殿之前上下層俱貯伶人戲子戲子塗粉墨襆頭袍帶縣假須儼然漢官威儀逐隊繞欄而行或舉畫幡或捧彩幢簫鼓嘲轟歌唱酸嘶悠泛空外莫知其所謂也回回王子有持戲目小帖者取見之都是獻壽祝禧之辭其中返老還童戲曲名黃髮換朱顏其戲黃髮老人漸換假面變爲壯年以至童子

○餑餑

普洱茶殘果榼開柹仁淹蜜伴楊梅侍臣尙未從容退且等朝盤餑餑來

每日平朝宣賜赴宴諸王貝勒各國使臣果榼人各一形圓有間隔分盛龍眼荔芰幹葡萄楊梅茱萸蜜棗柹仁雜糖之屬茶則時時宣飲日宴始宣蒸豬餑餑彼以此爲朝供我則不然必使馬頭北斗裹飯而來

○時標

西洋小標暗中催趁卯朝天趁未回一對紅橋塵漠漠諸王車轂鬥風雷

王公以下皆佩西洋時標每日未明赴宮門至朝房中候卯入宴倦卽出憩看標標將指未則不敢復出憩未時至而樂止戲撤一齊退出皆疾步絕無喧嘩出宮門車如流水馬如龍矣

○滿洲諸王

和碩多羅貝勒公芝蘭玉雪四筵同金源本記畱神讀深恨年來變舊風

余所見諸王貝勒甚多眉眼妍秀皆玉雪人也佛寺市樓或見皇子皇孫筆多學文燻中州才子無以過之百餘年前在白山黑水時必不能如此異哉熱河朝房中識明安亦宗室公也年二十餘端雅如美秀才爲道其所居胡衕約相訪及到燕京悤悤未能也乾隆禦制集多引金世宗語嘆升平日久八旗子弟如鷹居籠日飽肉不能奮擊可謂深長慮也

○蒙古諸王

大元家世尙雄彊口外驚沙舊地方二十五王來獻壽琉璃瓶噴奶酥香

熱河正殿門外有朝房每日使臣到此候時赴宴余與次修具黑團領隨在朝房中或入觀戲而出蒙古回回諸王時時出憩故與之慣熟日久詼笑無所不至按蒙古二十五部曰科爾沁曰郭爾羅斯曰杜爾伯特曰紮賴特曰土默特曰札魯特曰阿祿科爾沁曰敖漢曰余曼曰喀爾喀左翼曰喀爾喀右翼曰喀喇沁翁牛特曰阿霸哈納爾曰阿霸垓曰髙齊特曰烏朱穆秦曰巴林曰克西克騰曰四子部落曰蘇尼特曰毛明安曰歸化城土默特曰鄂爾多斯曰吳喇忒五十一旗五等封爵有親王郡王貝勒貝子鎭國輔國等公其來熱河者六七王有曰科爾沁王喀喇沁王達爾漢王其餘不記老者沈雄如虎少者俊爽如鷹當今之世爲滿洲深憂遠慮非蒙古而誰也皇帝每年一至熱河撫摩之彈壓之烏可已乎有一老王指一少年王曰此王能畫余曰明日持東扇來王其爲我畫之乎少年王曰是也其翌日余與次修各持一扇請之則掉頭曰不能頗可訝後日達爾漢王來言曰君知不畫之意乎其日滿洲王在座故然耳余觀蒙古回回諸王所穿衣服卍字雲紋異樣紗羅極其華鮮皆蘇杭織造輦輸於塞外者哀哉蘚【蘚﹕蘇】杭之民也淸會典康熙十三年題準每年節科爾沁等十旗共十有二九計羊百八隻乳酒百八瓶鄂爾多斯六旗吳喇忒三旗共進九九計羊八十一隻乳酒八十一瓶餘二十五旗共進三九計羊二十七隻乳酒二十七瓶乾隆元年覆進蒙古各旗札薩克每年十二月各進羊一隻乳酒一瓶著爲定例以此觀之蒙古貢獻不過如幹羊酒中國賞賜銀緞以千萬計

○回回諸王

回回帽子兩頭尖个个鬅鬙倒豎髯卻愛回王多俊秀漢蒙淸話也能兼

回回狀貌深目綠瞳須髮猙獰其王皆俊少年也然或有肥如瓠壺者或有眉丰眼愁者衣帽與滿洲一樣而或辮髮或淨剃爲僧頭是可異也其頭所戴氈笠之檐前卷後卷左尖右尖如未展荷葉輕�可笑其在館裏者多著無檐白帽畫花紋有一種十餘人著兜鍪穿紅綠斑布衣緊束帶其頭目一人率而立班者按回回十二部曰哈密【漢伊吾唐伊州地】曰辟展土魯番【漢惇煌郡宜安縣地】曰拉色拉【古焉支國】曰庫車【古龜玆國】曰沙雅爾曰賽裏木曰拜【富厚之意】曰阿克蘇曰烏什曰喀什噶爾曰葉爾羌曰和闐一如蒙古之制設紮薩克理旗務哈密辟展置郡王哈拉色拉以西諸回城皆設伯克其來熱河者有曰哈密王烏什王與余最熟余謂之曰貴國距獘邦𨿽遠貴國人曾有來仕者二王驚問曰誰余曰有契遜者貴國之偰輦河人世仕元朝遜爲端本堂正字後歸髙麗封富原侯今其裔孫尙有在者二王相顧異之其王能爲漢蒙淸話每日相遇余爲本國話則回回王以回回字翻之回回王爲回回話則余以本國字翻之質以漢語其王甚聰悟一翻輒誦大抵滿洲蒙古回回諸王率皆爲各國話談次以某國話問之則以某國話答之頃刻變幻循環無窮以爲戲笑此天下之大務也東人於此甚魯莽無論回回蒙古滿洲話𨿽漢話亦不肯學無識者以漢話謂之胡話學胡話亦豈無可用之時乎回回話天曰阿思【華音】曼地曰脂【華音】民日曰苦【華音】雲月曰靉國曰社兒【華音】國王曰禾﹖罷【華音】社父曰阿陁母曰阿那兄曰握何弟曰郁何一曰飛【華音】乙二曰伊欺【華音】三曰由置四曰得【華音】淤五曰別【華音】氏六曰謁置七曰如置八曰朔可【華音】思【華音】九曰吐沃顆【華音】思【華音】十曰溫坐曰兀吐請坐曰兀吐籠前來曰朅【華音】乙起來曰姑邑喫飯曰阿陁阿睡覺曰於候羅年紀多少曰幹且邪施多爾名甚麼曰阿稱欺【華音】任又曰阿稱尼麻好曰若施好麼曰若施無平安曰眞置平安麼曰眞置無

○安南諸王

戈船萬舳振皇威南國君臣叩謝歸三姓如今都冷了阮家新著滿洲衣

阮光平初名惠安南世族也乾隆五十四年舉兵叛攻陷國都安南王敗死世子黎維祈與其母逃至廣西請救皇帝遣兩廣總督福康安將軍孫士毅將兵討光平光平敗走【李墨莊太史和孫中丞南徵詩注曰匪惠旣敗奉牛酒犒師公卻之】維祈嗣立請還師皇帝從之光平復攻維祈緣何事皇帝封光平爲安南王召維祈拜爲參領三品武職也見在京城裏親屬從官數百人漢軍旗下其實錮其君臣也大略如此事情莫得而詳燕中藉藉言光平輦輸金銀寶貨於康安遂得封王余與中州士大夫言及安南事皆傾者覆之植者培之此天道也更問之則曰今夕只可談風月終不肯言刑部郎中忘其姓名似是忼慨之士在朝房中與餘言見安南陪臣過去罵曰阮光平逆賊逆賊光平賂康安之說不過塗聽而光平之來熱河也遇和珅福長安於班行則惶忙半膝跪無人不見此滿洲俗賤事貴之禮也不敢與中朝大臣抗禮作此鄙諂之態可知其無所不爲光平君臣俱著滿洲衣帽或雲光平自請薙發皇帝不許只賜衣帽解髻而辮之得國之正與不正姑捨是旣曰創業之主疑其有異表屢察之略似淸秀別無異於人者乘金頂步轎揚揚而入作滿洲跪叩甚熟而已臣僚傔從凡一百八十四人云而出入之際只十餘人從之其一人手執折疊倒開畫鶴扇一柄造次不離入宮門則待於門外人欲借看堅握不許似是其國儀仗中不可廢之物也又帶樂工十餘人而來慶賀萬壽媚悅之道靡不用極其從臣吏部尙書潘輝益工部尙書灝澤侯武輝瑨二人軀材短小顏色焦枯齒疏而黑其餘從人亦皆瑣瑣以此觀之光平其國之傑然者也彼二人者艸剏危疑之際水陸萬里扈從入朝所謂善辭令足智謀緩急可仗之士歟外貌則固不足以動入每向我國使言其王廣南布衣於黎氏初無臣事之義又言卽今宮室皆仍黎氏之舊歸國後不可不攺其扁額又言此來進貢之物金鶴一雙金猉獜一雙外又有通犀肉桂許多對斤誇耀之言多可厭每於宴班其君在前其臣在後或有授受之物投之於其君之側其君偶問本國使臣曰日本國遠近使臣答之其君欲復言則輝益等瞅眼而禁之殊可駭也輝益輝瑨各以七律一首寄我正副使和送以縞紵以義贈扇子幾柄淸心元幾丸輝益等以蜜香胰子牙扇一柄報禮滿洲衣帽渠頗有羞愧之心自言歸國則不然十三日太和殿宴禮當以本國舊儀入參及至十三日又有所謂大司馬者臥病館裏始入參班立在輝益之上三人所著頓攺前觀襆頭金帶其袍或紅或碧有蟒龍文但袍耳過髙叩頭時突出兩肩之上儼然雙角网巾以絲結之其网太疏又不能緊裹第圍之而已余與次修在朝房中亦與輝益等相熟及至圓明園次修書五律二首於兩扇分贈之則使其翰林段阮俊者奉詩於使臣政省內書陶金鍾張嘉儼等和送次修詩隱然有待對之意潘輝益詩居邦分界海東南共向明堂遠駕驂文獻夙徵吾道在柔懷全仰帝恩覃同風千古衣冠制奇遇連朝指掌談騷雅擬追馮李舊交情勝似飲醇甘武輝瑨詩海之南與海之東封域𨿽殊道脈通王會初來文獻並皇莊此到覲瞻同衣冠適有從今制縞紵寧無續古風伊昔使華誰似我連朝談笑燕筵中二詩聲律未暢堪與日本相上下但李芝峯與馮克寬唱酬爲其國流傳勝事故輝益詩云爾竊料安南事彼黎氏者數世稔惡民怨神怒自絕於天光平果豪傑一國影附則阮之代黎猶黎之代莫莫之代陳無足異也不然而一朝易置君臣安南𨿽海外小國豈無忠義之士乎皇帝以八旗之眾因南徵餘威執其舊主招其新君賜衣賜帽撫之摩之寵而進之安南之士其將竦息帖伏而已乎黎氏三百年遺澤苟存必有扼腕雪涕傳檄聲罪羣起而攻阮氏者矣

○南掌使者

繡蟒衣裾拂地行赤冠如櫜望崢嶸問名不道低頭久但道官銜是一評

南掌凡十五人使者繡蟒衣紅氈冠冠形如袋垂其半於後飾以珠貝其副冠服同只無珠貝之飾從人所戴如浩然巾狀畫雲紋被雜彩衣南掌與緬甸狀貌略同短小黧黑其腳頑如木根不著襪老者个个如嫗渾身及手腕刺蛟龍虎豹花艸但南掌之髻近於腦緬甸之髻近於額此異耳南掌一人有頻來中國者略曉漢話問其使者名不肯道問其官名則一評二評似是一品二品之訛也余見蒙古王一人踞炕上俯視南掌人而微笑南掌人以狼眼仰視一則有鐵馬踏蹴之狀一則有深簀中放毒箭之牀南蠻北狄相遇可笑也南掌人甚毒古北口南天門上我國馬頭一人偶唾城下南掌人適過中其面發怒脫衣仰視喃喃其來熱河也禮部處之文廟之彜倫堂八月二十日皇帝命安南國王阮光平各國使謁聖大成門內三跪九叩禮訖升殿內奉審桌上彜鼎古器皆內庫物忽見南掌一人裸體跣足被髮蒙班布被貿貿然在殿內行可駭也

○緬甸使者

銀盒檳榔滿滿懷微吟俚曲踏天街未駝覺抓何官職石筆縈回看篆蝸

緬甸凡二十八人使者四人織金緞纏首繡花艸綠質赤文罽衣從人紅錦纏首雜彩衣穿耳輪插錫銅前後通明或貫黃木懸骨牌以纓珞繞首腕穿銀挑脫小銀盒盛檳榔扶畱藤葉蛤灰藏於衣領內時時探出以藤葉裹灰食之嚼檳榔微微唱曲步於庭中問其名則一曰芒蘭多才頭校連一曰芒知俚衰多翁後日見之呼之輒應及到圓明園過其館永昌府騰越戶撒土司姓賴者與緬甸使者二人在幕中蓋領來者也余入與賴土司話賴不識文字其從官一人略解之餘問使者名則搖頭不言問官名則書示曰便气未駝曰便气覺抓曰細立覺抓曰南達趄素問其國山名水名則曰無山都是平野水有金沙江便气未駝者開朱盒出示純金指環一个銜以靑寶石便气覺抓者伸指示銀環銜以紫寶石似是辧品之物也又探囊中出寶石屑如米粒者少許相贈余問何用則取旁人所持鼻煙壺以屑刮之玉石瑪瑙之屬皆爲所損水晶則不然寶石屑反碎持水晶壺者大快之似是治玉之具也余還贈之問有紙筆文字否答有出示一筆以銀爲管銜以滑石尖其末卽書於煤帖自左而右行如回回字石屑繚繞如蝸篆以手拭滅之又出一筆示之鐵管小刀也自去刻書於椶櫚皮文書示之字行分明森森可愛便气覺抓取余扇刻字橫連二寸長用筆甚捷余問曰此何語答曰髙麗大人細察之微有分界�者髙也�者麗也�者大也�者人也

○臺灣生番

畫冠雞羽插毰毸鈴子郎當步步催灣府生番�也好內山才縛匪人來

臺灣生番凡十人乾隆五十二年討林爽文之亂爽文兵敗入內山生番等縛而獻之有功熱河文廟大成門右壁碑記其事生番皆短小剪髮覆額發色黑漆眉間或頤上印烙若卦文著綠長衣外穿紅短衣緣以金綫緞冠前後檐崛起齟齬畫雲紋正中如穹窿梁列插雞羽冠左右懸小銅鈴各三行步丁當項懸木牌一面書名一面書其所居社名蓋不以人類待之也有曰中路多蘿大補社投旺南路望仔立社均力力北路末篤社囉沙懷祝北路屈鰲社也璜哇丹北路獅子社懷目懷其餘不記所著衣服臺灣府辦給云按臺灣明史稱雞籠山又稱東番永樂時鄭和徧歷東西洋靡不獻琛獨東番遠避和惡之家貽一銅鈴俾掛諸項蓋擬之狗國也其後人反寶之富者至綴數枚曰此祖宗所遺俗不食雞雉但取其毛以爲飾今見其人果懸銅鈴插雞羽

灤陽錄卷之一

●灤陽錄卷之二

漢山州柳得恭惠甫撰

灤平縣

古北口

圓明園扮戲

結彩

假山

西直門外

西山宮殿

堪達漢

珊瑚樹

紀曉嵐大宗伯

潘秋﹖﹖串禦史

李墨莊鳧塘二太史

衍聖公

羅兩峯

水屋

吳白庵

莊中書

劉阮二太史

熊蔣二庶常

鐵冶亭侍郎

福建將軍

還到新店

沈陽

鳳城

○灤平縣

灤平縣裏亂山秋喀喇河淸散漫流到此應無沙塞想蒹葭深處見漁舟

七月二十一日自熱河發向燕京承徳府備送大車十三輛車夫恭順路又坦夷疾如風雷到灤平縣縣東喀喇河卽灤河上流葭菼蒼涼見舴艋三四掠岸而過數月驅馳沙漠之餘心目爲開是日安南南掌緬甸諸國亦陸續治發蒙古自熱河歸各部回回王扈從到圓明園

○古北口

兩重關又兩重關秦代城邊漢代山晚向洛迦仙境憩碧紗窗映小孱顏

古北口關無敵樓入兩重關有衙門店屋登髙而望城堞隨山屈繚潮河自塞外流入滿目荒涼又入兩重關有南天門門右有關廟石柱牌樓康熙禦筆洛迦仙境有小軒乾隆禦筆攬勝軒紗窗窈窕軒後列植花木鋪磚潔淨人聞古北口意其雄險不知有此妍妙之境古北口外四十里曰兩間房有關廟亦瀟灑吏部尙書彭元瑞題壁一絕云春山如黛柳如煙罨畫樓臺小洞天容得踏雲雙短屐碧桃花裏訪臒仙按顧寧人昌平山水記自石匣東北行十里爲腰亭鋪又十里爲新開嶺又十里爲老王店又十二里至古北口古北口城在山上周四里三百一十步又三里爲潮河川守禦千戶所川之兩旁築垣立臺臺之東西因山爲城參差曲折千里不絕其衝處建空心敵臺或四五十步一臺或二百步一臺每臺百總一人五臺一把總十臺一千總每一二里鈴鐸相聞爲一墩每墩軍五人主瞭望每路傳烽官一人有警舉烽左右分傳數百里皆見大抵皆戚少保繼光之遺畫以此觀之自北入第一重關卽舊潮河川守禦千戶所統稱古北口兩關左右荒臺廢墩至今尙多

○圓明園扮戲

督撫分供結彩錢中堂祝獻萬斯年一旬演出西遊記完了升平寶筏筵

八月十三日皇帝萬壽節各省督撫獻結彩銀屢巨萬兩和中堂珅主管料辦內務府筆帖式言之如此兩淮商賈獻銀二百萬兩內務府奏之皇帝初批不必再奏以出於誠心批知道了見於塘報中兩淮如此他又可知皇帝七月三十日到圓明園自八月初一日至十一日所扮之戲西遊記一部也戲目謂之升平寶筏帝老矣中朝大臣阿桂最賢而又老矣漢閣老嵇璜王傑以下充位而已和珅權傾天下帶銜經筵講官禦前大臣太子太保議政大臣領侍衛內大臣文華殿大學士文淵閣提舉閣事管理吏部戶部理藩院戶部三庫事務總管內務府大臣教習庶吉士管理上駟院武備院禦船處向道處事務正白旗滿洲都統總理建銳營圓明園八旗內府三旗官兵大臣步軍統領三府等忠襄伯悉兼樞要滿洲之俗貴賤等威不甚分明而望見和珅坐者皆起立他大臣則未必然威已立矣和珅之子駙馬丰伸殷徳亦美少年於宴班走來問余曰本國有戲無戲答以有復問與中國同不同好不好余答以有同有不同有好有不好則笑而走去似是皇帝使問於我使也福長安等紛紛求扇藥於使臣長安又使通官求東髢欲爲戲子髯中朝大臣舉動如此帝方與番王蠻客扮孫悟空豬八戒不經之事而觀之未知其何如也大學士阿桂者滿州正白旗人曾以定西將軍平金川擒索諾木年今七十八歲瞻視凝重有大臣風不媚於和珅者惟桂一人云阿桂之子工部侍郎阿必達朝房中與語憒憒殊無父風工部尙書金簡者常明之從孫常明卽我義州人僉中樞徳云曾孫徳云墓在州南山碑刻雍正元年誥命奉天承運皇帝制曰國有爪牙之選極宣力於旗常朝頒綸綍之榮必勤思於水木用褒先世以大追崇爾徳云乃管理上駟院院務散秩大臣提督南海子總理鳥鎗兼佐領加二級常明之曾祖父樹徳務滋發祥有自惇詩說禮克垂樽俎之猷勇戰敬官早裕熊羆之略玆以覃恩贈爾爲光祿大夫錫之誥命於戲懋功有賞榮則遡於所生慶典欣逢恩不忘其自出加玆寵秩尙克欽承乾隆二十四年加贈太子太保領侍衛內大臣愨勤公餘聞於灣人徳云曾爲府通引云金簡厚待我人灣府刷馬驅人輩姓金者每伏謁道旁冀賞賜近頗厭之仕譯亦倚以爲重然其實平平宰相謹事和福者也

○結彩

桃綬柳絲總亂眞空中樓閣鏡中春西華門外西山路綠臭丹香醉殺人

自熱河至京城四百里已見處處結彩自西華門至圓明園三十里左右排比起假樓悉覆黃碧琉璃瓦或冒以文錦繡罽欄楯塗泥金結雜彩流蘇畫布爲城郭建碑樓作紋石沈香柱狀或爲鏡閣數百步車馬往來映其中或爲棕毛屋竹籬以瀟灑敵繁華前彩爲桃柳爛然深春丹綠之臭令人頭疼各省各部以至舉人立牌分掌又立牌書某戲某曲自某處起到某處止又立禁煙牌人莫敢煙市人舁水淨塵及至八月十二日皇帝自圓明園入京城左右彩樓中千百妖童塗粉墨曳羅縠騎假馬假鶴一齊唱曲而望之往往見癃老之人背懸天子萬年﹖﹖普扶杖喘喘而行雲是千叟余存者

○假山

城郭樓臺總可爲恨無天際數峯奇始知蘆簟含神變碧秀天臺雁宕姿

彩樓之側多以蘆簟撓折蹲蹜爲石塗以黃綠嵌空玲瓏太湖奇石也又作假山髙數十丈神仙白鹿獼猴之屬跂跂圍繞其尢奇者路轉深或作遠山一抹碧色又爲夕陽淡紅山白雲橫於兩山之間又不知何物鋪地如琉璃爲假水隔以紅欄望之漪漪然疑不可涉圓明園池邊仿作江天寺人以爲酷類

○西直門外

十里蘭風麝霧飄鈿車轣轆上紅橋癡人每說銷魂好試向西山處處銷

八月初七日燕京婦女傾城出觀彩樓到圓明園之昆明池邊逍遙而歸自西直門至圓明園路正中鋪石廣可並軌左車往而右車返兩行轣轆不絕車或隔紗或嵌琉璃車中紅粉或一或雙衣杏黃衫碧衫珠翠滿頭車前小婢多著繡花朵大紅衫蘭麝蕩越數十里餘於是日以紗帽靑氅乘車出圓明園車中婦人莫不指點而笑蓋剏見衣冠故也

○西山宮殿

番王蠻客載龍舟一簇黃旗是舵樓白塔靑峯延壽寺棹歌聲裏溯滄洲

圓明園之東南蓄水爲湖泊號昆明池植芙蓉楊柳東岸鎭以鐵牛有門曰罨秀門外煙波渺然駕十七虹橋望西山宮殿丹綠參差延壽寺白塔矗矗雲霄間八月初九日皇帝泛龍舟禦舵樓樓下載各國王使臣發棹歌至延壽寺前下船縱覽玉泉萬壽山諸勝燕都宮闕皆仍明舊而修飾致美者卽圓明園也余問於羅兩峯曰先生遊西湖否曰屢遊余曰圓明園比西湖何如曰安敢當天然山水余曰山水果天然樓臺未必勝又大言曰樓臺亦當勝

○堪達漢

親宣香醞玉杯雙鎭日梨園演北腔鐵鹿盧牽堪達漢天家舊壞黑龍江

皇帝引本國正副使至禦座前親舉玉杯酒宣賜之正副使以次飲而退前此賜使臣酒皇帝授近臣近臣授使臣今徑授使臣諸貝勒衍聖公外無當是禮者又命牽一獸示使臣似鹿蒼白色項下有肉囊阿桂來問曰貴國亦有此獸否使臣謝曰小國安有此奇獸今幸見之阿桂微笑而去莫知其名余曰堪達漢也鹿類出黑龍江地方其角可作射韘色如象牙詳見康熙乾隆禦制集及漢淸文鑑等書亦名四不相聞自山海關外�以鐵籠載來知爲黑龍江所進也

○珊瑚樹

螭鉤對對玉玲瓏金佛莊嚴瑣瑣同忽見珍柑承翠葉珊瑚一樹殿前紅

內而軍機內務府大臣外而各省督撫將軍競獻珍玩玉如意最多陳列殿陛觸目琳瑯小金佛一輦數十覆黃帕舁入宮門絡續不絕無慮萬軀珊瑚樹髙可三尺靑玉葉琥珀果爲柑橘狀植玻瓈盆中以金絲絡之晶光照人不知何人所獻也諸權貴亦乘時受饋遺余在圓明園偶入一觀音閣河南巡撫穆和�寓其中見吏目四五人擾擾裁紅紙修名帖物單堆積案頭就看之其人甚不喜也皇帝最愛玉嘗采於回部葉爾羌之蜜爾岱山駐剳大臣髙朴盜采被極律琉璃廠中筆洗硯屏苟其玉也價不下數百兩銀多爲進獻所用云我國私商挾笠鷺帶螭以入𨿽焦余之物莫不售重價羅兩峯處有人致書並一物大如拳微黑色兩峯摩挲審視曰是是可買可買其人不勝歡喜而去次修問其故兩峯曰有貴人欲買古玉疑而書問故吾辧之次修曰此何玉也兩峯曰漢軍飾價直銀千兩可見燕中習尙

○紀曉嵐大宗伯

海內詞宗藉藉名蕭然來訪兩書生朱輪駐處畱紅刺提督衙門半日驚

紀昀號曉嵐直隸獻縣人禮部尙書海內推爲詞林宗匠圓明園東門外接駕時見與侍郎沈初同坐序各國使就與略談及到城裏訪其第延之上座恪執賓主之禮余辭曰不佞後生小官不足以動長者曉嵐曰古禮如此國制亦然不必謙也余問曰遼金元明史及一統志俱重修云已完否曉嵐曰俱系奉敕重修甫畢遼金元官名人名地名翻繹多從徹底考正所以未卽刊行刊完當有以奉贈也又曰貴國徐敬徳花潭集已錄入四庫全書別集類中外國詩集入四庫者千載一人而已又曰朴次修攜泠齋集到已拜讀矣天骨秀拔與次修一時之瑜亮昨與次修集俱品以味含書卷語出性靈不勝佩服之至連日官政冗忙稍遲當赴館暢談後數日曉嵐命駕到館問柳朴兩檢書在否余與次修適出遊未歸提督通官惶忙酬接曉嵐畱紅紙小刺而去提督者提督會同四譯館禮部儀制司郎中兼鴻臚寺少卿來住館中通官輩附麗稱衙門妄自尊大及逢尙書惶忙膝跪之狀人皆見之以此爲恥半日盧喝未已後余與次修歸館首譯來見頗以爲憂余笑之曰吾不請禮部尙書來彼自來亦且柰何其後曉嵐書五律一首於扇以寄之曰古有雞林相能知白傅詩俗原嫻賦詠君更富文詞序謝三都賦才慚一字師惟應傳好句時說小姑祠自注云泠齋集悤悤未能作序又贈金日追儀禮正訛十七卷亦贈次修詩扇及史記考異泠齋集曉嵐云姑畱欲錄存副本竟不還也余更以二十一都懷古詩注贈之曉嵐贈余及次修詩檢書稱以檢理疑其誤書從羅允纘得灰拭之法將攺書尋與諸名士語多稱檢理或祕校始知其用文淵閣校理號爲之一笑遂不攺後聞羅兩峯言紀公最好古曾因得罪發遣烏魯木齊距京師萬里離巴裏坤尙有數千里帶回漢碑卽永和二年惇煌太守裴岑帶三千兵誅呼衍王紀功之碑隸書不過十六字余訪曉嵐時不知有此事未能索觀爲可恨四庫全書開局以來傍求軼書我東文籍流傳中國者想多獨花潭集收入爲可異圓明園宴班王中堂傑求東國祕史東國聲詩於副使本國無此二種又求圃隱牧隱二集徐公或慮有忌諱處並辭以無王中堂懇問他書不得已以韓久庵箕子井田圖說應之後竟筵稟校正付柳根許筬李瀷諸說名以箕田考印送東國聲詩者王漁洋詩話有曰記得朝鮮使臣語果然東國解聲詩未知何人選東詩摘此語名之也王中堂屢求東書亦欲收入於四庫中而然歟

○潘秋﹖﹖串禦史

人海人城擬一尋傳聞禦史禮觀音端門執手猜相覘誰識平生一片心

潘庭筠字香祖號秋﹖﹖串浙江錢塘人陜西道觀察禦史丁酉春家叔父入燕時序巾衍集戊戌夏懋官次修入燕定交又序洌上周旋集遂致書於余至是次修先訪之香祖方深居謝客掛觀音像朝夕頂禮言及時事果約彌深八月十三日太和殿宴禮與之相逢於午門前引席並坐談笑敍舊滿洲人來覘作初逢髙麗人問姓問名狀其實非冷人也

○李墨莊鳧塘二太史

周旋洌水總前塵涵海書燈照碧岷燕邸西風吹淅瀝驚看滄海夢中人

李鼎元號墨莊李驥元號鳧塘四川羅江人雨邨從父弟十餘年來信息相聞天涯舊識也墨莊曾寄洌上諸子詩云自從別後廢吟哦洌上周旋近若何幾度夢遊滄海上醒來猶自怯風波漢學士之憂畏如此墨莊翰林侍讀鳧塘編修兄弟同寓四川會館中余與次修再訪歡飲竟夕是年春自燕還者藉藉言彼中學士多求四家集集中之人卽某也某也余頗疑之問於墨莊墨莊雲雨邨兄撰刻涵海一部凡一百八十五種二十套中有楊升庵四十種雨邨亦四十種其詩話三卷李君淸脾錄及柳公佳句別來幾日非吳中和者無人又郢中之類皆收入甫刻就以事罷去板已入川惜此處無其本卽我輩逢人便說故知之者甚多而未得覩全集所以求之耳傳者之說果有所因太和殿賀班有候補舉人周立矩者亦言見洌上諸子詩問於墨莊周亦孝廉中才子也余觀墨莊鳧塘二集言雨邨罷官事語多憤慨秋﹖﹖串則指爲放縱所致未可知也過口外朝陽縣時關廟壁上見雨邨詩問於店僧云五年前李以通永道巡到題過及聞其歸田信筆書七絕三首托墨莊寄云魚雁沈沈二十年一天明月共嬋娟數行秋柳朝陽寺忽見羅江涴壁篇澹雲微雨舊詩情蕭瑟輶軒萬里行燕邸何人談竟夕滿盤愁對落花生挏酒沈冥緩客愁翰林詩思竟悠悠連綿一路秋山好磊落人歸磊落州涴壁吟雨邨集名竟夕談落花生皆有舊事見並世集中墨莊問余曰近有著作如歲時記之類否余曰沒有墨莊嘆曰一行作吏此事遂廢自古而然余觀墨莊兄弟俱居翰院而气象牢愁雨邨歸矣又聞祝芷塘以禦史妄論人革職方買舟南下墨莊輩所以多悵悵語潘藺公之深居禮佛有味乎哉

○衍聖公

定武蘭亭響搨眞春秋金鎖袖中珍秋山曲阜城南路金頂轎歸玉貌人

衍聖公孔憲培先聖七十二代孫年可三十餘笑貌善書余於圓明園及京城再訪之爲書泠齋號贈趙汸春秋金鎖匙一卷戴震考工記圖二卷聲韻考四卷蔡京州學碑黨懷英杏壇碑姜開陽摸刻定武蘭亭先聖墓上蓍艸五十本余以義興麔角寺碑謝之又贈五律一首偶問龜山蒙山公曰俱小小山仍謂余曰初入中國能作漢語何也余曰略解之公笑曰再入則可以無不通衍聖公乘金頂轎燕中人呼爲聖人

○羅兩峯

詩情畫筆總閒愁淸晝茶煙掩寺樓他日相思空悵望二分明月古揚州

羅聘號兩峯又稱花之寺僧江南揚州府人少年風流晚來奉佛攜其子允纘寓琉璃廠之觀音閣落拓可憐學畫於古杭金農農字壽門號冬心入畫徵錄中兩峯有出藍之妙世所傳冬心畫太半出於兩峯之手云兩峯爲鬼趣圖窮極譎怪海內名士如袁子才蔣心余程魚門紀曉嵐翁覃溪諸人莫不題詩又爲紅梅長幅繁艷可嘉詩又韶婉不爲畫掩妻桐城方氏名婉儀號白蓮女史亦能詩序刻兩峯少時效放翁體三十餘首號學陸集余與次修屢過兩峯偶數日未往寫余小照旁寫折枝梅題云驛路梅花影倒垂離情別緒系相思故人近日全疏我持一枝兒贈與誰余以蘇定方平百濟劉仁願紀功二碑謝之兩峯大喜卽付裝潢自言明春買舟南歸見餘懷古詩而喜之云與鮑以文爲密友他方續刻知不足齋叢書畱下一本與他自無不刻之理余已贈紀曉嵐尙書更無以贈也又爲余寫蘭添棘擲筆指棘曰自別君後滿目都是此物柰何余曰大江南北豈無桃李兩峯搖首曰沒有沒有允纘號小峯亦能畫人比之羅昭諫父子兩峯臨別贈詩云才逢欲別意遲遲後會他生或有期殘月曉風容易散柳耆卿對不多時余和之云楡關黃葉若爲情秋雨秋風信馬行記取當年腸斷處羅昭諫別柳耆卿兩峯藏唐韓混回鶻舞女圖戴尖帽辮髮繞首飾珠翠頗似東國婦女舞繡毛﹖瞿毛﹖兪上妖艷其頂過丰余見回回男子多大項女亦宜然軸尾有朝鮮安氏印記余驚問曰此人是誰兩蜂曰是雍正間人兄弟二人其兄名岐號麓村在王府內來揚州辦鹽務其人極雅收藏最富曾獻書畫於今皇上蒙收賜白銀一千兩本系朝鮮人不知從何入中朝進王府實未可詳久張已去世尙有子孫流落不復雅矣

○水屋

筆意淸狂未可刪喜爲金碧夕陽山大江南北交遊徧直到三韓洌水間

張道屋號水屋山西安邑人曾仕兩淮鹽務分司通州題其門云楊柳江城臨畫稿梅花官閣寄詩魂及去官有感興詩十首頗沈鬱慷慨兩峯處相識題扇見贈書畫放縱請余及次修去飲酒兩峯怒以爲奪客水屋亦怒一場大哄余畱而次修去以彌縫之後日余坐琉璃廠書肆中看書水屋與數人者掛瞹月﹖逮負手緩步而過見余大笑道好好數人者怪而問之水屋又撫掌大笑自詡曰我交遊徧天下非特海內而已海外亦有之君輩焉足以知之兩峯每短水屋水屋亦短兩峯以余所見水屋眞狂士也

○吳白庵

城南寺裏證交初先讀君家一亥書誰遣儒生知事體從今不作石湖漁

吳照字照南號白庵江西南城人以能詩知名爲嘉定王西莊錢塘袁簡齋所許學使翁覃溪方綱獎拔之海內稱爲得士云著有說文偏旁考二卷其書於五百四十部之首先說文次古籀次隸以考其源流手自摹寫刊行羅兩峯爲道余姓名便寄說文偏旁考後遂相識訪其寓軍機主事曾燠家滿壁篔簹又白庵筆也亦爲余寫竹於小帖書畫雙絕眞奇才也照南托兩峯父子爲石湖漁隱圖請次修擘窠題軸翁覃溪見而大驚卽抵書曰儒生不知事體聖世安得有隱照南惶忙攺裝題云石湖課耕圖中州士大夫之忌諱文字類如此

○莊中書

易知難忘是君家紫禁城西轉小車棕扇題詩淒別意無因再品雨前茶

莊復朝字植三號澤珊江南常州府人中書舍人余在圓明園時入中書朝房都是旗人有祇揖請坐者曰侍讀那琪滿洲正黃旗人又有瑚圖靈額者蒙古中書方寫蒙古字運筆如飛蓋滿洲中書治滿洲文書蒙古中書治蒙古文書漢字則不知亦可也與之筆談殆不成文理漢中書只有張經由一人湖南長沙人輕薄少年所談者不過娼女戲子男色婦人小腳褻不足答諸中書又請圍碁以不能辭閔閔沒趣之際有一中書自外而入眉眼如畫眄睞笑問其姓名卽澤珊也余問秦侍讀瀛在何處澤珊曰先生何以知之餘曰勞我江南十年夢綠楊春巷枇杷門其佳句也澤珊曰秦侍讀住宣武門外將軍教坊胡衕先生試訪之他出入軍機處在家時很少復曰此處不佳到京裏進館劇談余曰館裏亦不佳僕當就拜澤珊曰最好然坐屈未安仍書示曰僕住西華門內拜斗殿胡衕梁中堂宅內入城後一再過皆不遇云在衙門與其弟會琦談會琦字約亭號稚卿亦美秀才也所寓爲故大學士梁國治第梁之子卽澤珊妹婿也澤珊尋抵書深以未晤爲恨寄一扇題五律二首有曰獨憐塵事擾坐失劇談多又曰硬黃非舊搨乳碧試新茶余過澤珊時案上有張得天司寇落葉詩帖嘆賞之穉卿數數勸龍井茶故其詩云

○劉阮二太史

車制新編考據該已令先輩嘆奇才玉河無一桃花片那引天臺二客來

阮元字伯元江南儀徵人翰林編修劉鐶之字佩循號信芳山東諸城人翰林檢討余在館中二人同車而來徘徊庭際無人酬接怊悵欲返余請至炕上與語皆名士也云去歲供以庶吉士在間壁與使臣相識去歲人胡無一人來者乎余曰未必再來阮伯元著有車制考紀大宗伯亟稱其考據精詳余舉而言之則伯元色喜請見餘詩集余辭以熊翰林處有一本惜無見在者伯元曰往彼當索觀

○熊蔣二庶常

蓬海迢迢旅夢長畫欄紅樹禦河傍隔窗茶瓿松風似暇日論詩二庶常

熊方受廣西永康人蔣祥墀字丹林湖北天門人俱翰林庶吉士玉河館西壁爲庶常館余與次修屢往談詩熊是魁偉人蔣頗醇雅東還時熊贈詩曰摛文院裏靜揮毫滌盡胸襟韻始髙一卷新詩冰雪似前身合是柳儀曹隔院頻聞車馬音西風催客動離心東歸添得好詩料�島驪江秋正深熊庶常父任大名府知府府民聚黨作亂爲所害皇帝捕鞫叛民云知府實愛民欲舉大事故害之皇帝憐之錄遺孤特授翰林熊庶常自言如此

○鐵冶亭侍郎

滿漢文書盡日忙合門西轉是機房正旗黃下逢名士玉侍郎兄鐵侍郎

鐵保號冶亭滿洲正黃旗人禮部右侍郎李雨邨嘗稱之曰善書淳化帖旗下人不可多得余曾見其虛閒堂集冶亭亦聞余名熱河行宮合門之右有軍機房余與次修入其中有內閣學士玉保翰林章煦理藩院侍郎巴忠理藩院員外郎湛潤堂中書舍人文某魚某諸人據椅而坐與之語應接不暇諸中書或治文書或接京信開讀擾擾未已少焉有一人入來卽鐵侍郎敍話歡若平生歸寓後冶亭贈詩有曰公燕聯私覿新交識舊遊余亦和贈後聞之則玉保卽冶亭之弟亦有詩名兄弟俱以詞臣出入禁密冶亭又帶蒙古副都統寵榮方隆云

○福建將軍

福建將軍皙且須能彎五石學操觚中州學士休相笑我愛東丹獵騎圖

魁倫滿洲正黃旗人福建將軍余在熱河時與次修坐朝房中日熱搖扇滿洲宰相問曰何故持白扇余曰無人可書可畫諸宰相意欲畫之而互相推讓已而福建將軍入來狀貌丰碩皆驚喜曰魁將軍來一宰相下炕與之抱股若相搏欣欣不已分釋並踞絮絮而話聽之多是福建來時雨潦車陷馬沒艱辛狀也茶後有指吾二人扇而言者曰將軍可寫魁將軍便不辭呼取筆硯來寫次修扇菊花題余扇弄花香滿衣一首其所作也意气自若款云完顏魁倫題贈朝鮮檢書柳先生淸拂蓋金源遺裔也後持入京城諸名士見而擲之曰不好不好其實書畫自好其人又魁梧可喜

○還到新店

遲遲車馬返遼東小黑山頭萬里風古北口來山海出醫巫閭在一周中

一行還到新店後崗下馬而坐望見白臺子舊路憶雇車疾馳如隔世別人事自古遊燕無由北口者余則然矣到此醫巫閭山始周一匝計程爲二千七百餘里比諸三周華不注亦壯矣

○沈陽

嗚呼崇徳二年春牢記干支是甲辰歸到沈陽城外路斷煙秋艸弔三臣

曾見四庫全書簡明目錄中有滿洲源流考皇淸開國方略二書意其可觀入燕求之書肆中無有次修於刻字房見開國方略云是內版書三學士事曰倡義袒明敗盟構兵崇徳二年三月甲辰被害次修以小紙鈔來剔燈同觀爲之發豎嗚呼其所書八个字卽無愧乎天下萬世歸到瀋中益不禁竹如意擊石之思王貽上池北偶談多采入金淸陰先生朝天詩又載感舊集中意蓋微婉李廓羅徳憲使瀋不屈戊戌年間全韻詩出來然後彰著三學士卓然大節今又得信史矣東人多言淸太祖幼時爲寧遠伯甚愛之家僮一日伯據枕而睡其實未睡也淸太祖就拔枕邊寶劍三擬於伯腹還復置劍伯始開眼曰爾何故淸太祖跪曰安敢忘父兄之讎又安敢忘拳養之恩擬劍者報讎也置劍者報恩也伯知不可畱戒之曰我有駿馬爾知之乎曰知伯曰爾騎快走兒輩知之不好淸太祖叩頭泣辭騎駿馬走李提督聞之憤甚帶弓騎馬疾追已不可及矣余始疑此爲齊東之說開國方略中云太祖四歲養於寧遠伯家十五始歸次修亦見而書之東人之說始信矣爲其家僮擬劍等事諱而不言歟萬曆以後我人與中國人數相往來傳聞宜不誤附記於此以補方略之闕

○鳳城

無多歲月遠遊還城郭樓臺夢幻間長城餘殘三十里捲簾還有鳳凰山

鳳凰山三十里石峯平地羅列鳳城在其下東環鴨綠西窺遼瀋北扼建州南控大海形勝之地也遼置開州鎭國軍一統志據遼志以爲渤海大氏東京龍原府此則未然余曾有辧然髙句麗雄彊時必置名都出戰入守與天下抗衡今指其石城古址爲安市城者是也記曰善哉覘國乎余是行略有目擊而憂嘆在覘之道豈不在於耳目乎軍官譯官�西馬頭灣上跟役以至彼中通官皆臣使之耳目也此屬方且困窮無聊交相欺詐奚暇爲耳目乎哉彼中通官者皆我被虜人之裔也外示恭順內懷無狀熟知首譯官有公用銀與鳳城將符合遲開柵門或遏遊賞之路種種作爲可怒之事使臣怒則首譯棍棍怕而銀不足惜則銀歸於通官矣其在館裏也多布姦細覘知我人買禁物片角束毛﹖﹖瞿取聲張非銀莫可解也灣商輩亦多無狀愈見欺而愈買馬彼且佯若不知猶恐其不多買及至凰城而無得脫者前過沈陽時副都統成策送任車三輛白金五十兩助行李使臣報曰車則幸甚白金貨也不敢聞命使通官保徳還送之回到沈陽另遣人致色箋淸心丸於成策謝其厚意復舉前言成策始驚終笑曰使臣廉白可敬通官事鄙鄙不足道及出城門見一飛騎驅保徳去數日後保徳追到鳳城气色悵悵始知其從中隱匿成策銀敗露大窘假貸備納而歸也人皆笑之旣而鳳城甲卒十餘輩截路搜捉行中﹖﹖達馬不揀舊馬新馬駑駘病蹇凡二十餘匹並其所駄牽匿城中每匹責銀十五兩又徵兩日餵錢十貫然後出付此皆保徳嗾城將分其利兼沈陽之怨也彼中通官情狀如彼凰城將額爾恆額者云是覺羅貪鄙之類也門務悉委於甲軍姜大姜大者極姦黠巧於侵漁灣商皆切齒宣川島中拿魚遼戶駐舶不已至於結廬結廬不已至於種田近聞鳳城將潛收稅銀尢可駭也我國譯官則年來不能充包嗷嗷然望後市之罷後市旣罷而灣商窘灣商窘而物貨不集包愈不可充矣又嗷嗷然望後市之復徒手數千里所恃者賞銀而馬料房錢消融略盡貨用公貨愁嘆不眼妻子懸望親知勤托零銀碎錢無路稱塞帖裏曰文翎子爲武從前體面有不可顧潛帶馬頭四出騙買騙買盛而館商怨此等獘源不可不究也稱以正官馬死銀盡驢亦難雇車安敢望哉往往躡屩徒步而歸者見之閔然髙麗宣宗時中書侍郎邵臺輔奏令入遼使臣帶邊城將士爲傔從因互市之利得偵探之實今之關西馬頭似沿其遺意而此輩如西域吏士皆非孝子順孫夏去跋涉泥塗數千里冬行眠處甓地三兩月此豈人所堪哉官分賞銀不過十兩似不足爲聊賴之資而才來旋去屢去而不厭莫知其故也細察其情則此皆淸北賤卒遊食浮浪之徒距京師遠而彼地較近一入燕中則乘太平車遊歷都市繁華之場挾帶禁物發買假貨諸姦利事無不爲之以此之故至樂存焉赴燕之數有過三四十次者不可謂之平民也灣上跟役所有謂刷馬驅人者旣無氈笠又不裹巾頭髮鬅鬙敗絮離披貿貿然驅馬而去余見西南諸蠻夷多矣皆被錦罽無如刷馬驅人之醜陋者此屬一渡鴨綠則不怕彼人不怕我人偸竊酗罵毆鬭等事卽其所長也拿入欲棍之則曰生不如死固願死矣可謂無可柰何爲渠計者莫妙於馬斃皮肉可賣又無駄載之苦自有親族可以代立矣馬斃則例獻其耳以爲憑驗每見其跪於炕下作獻馘狀佯若涕泣其實喜甚也得此一耳水漬遞借或賣生馬以此來獻孰能辧之哉今行馬斃十七匹矣余過新民屯時有一刷馬驅人蒙敗羊皮旁車而過所駕馬創見如此醜陋之人噴鼻驚奔數百步莫可制止畢竟車翻馬倒左輈折余傷額幾危又過沙河堡時路險車遲宿店中夜半大鬧問之則一刷馬驅人泥醉怒馬不快走拔刀裂其吻血淋漓所駄兩籠落在河中持刀與店人鬭護行章京縛而載諸車中則云失幾貫錢於店人詬罵發作章京亦懼怯不知所爲餘言於首譯使之調停首譯謂章京曰吾自有處置之道爾且解縛章京曰吾則無可無不可爾好處置遂解之去首譯使馬頭輩終夜圍守待其醒而送之使臣所帶正官以下刷馬驅人大略如此不至於生釁幸矣烏足爲耳目哉十月初十日渡江

灤陽錄卷之二

