江南聞見錄

乙酉五月初十日﹐連日警報疊至。是日﹐趙忻城有演放大炮之示﹐不果。夜分﹐北風甚急﹐北兵渡江。由七里港進迫神京。時日將哺﹐宏光計無所出﹐召內官韓贊周問策。韓云﹕此番勢旣洶湧﹐我兵單力弱﹐守和無一可者﹔不若禦駕親徵﹐濟則可以保社稷﹐不濟亦可全身。上下其議﹐卽刻束裝跨鞍。時將二鼓﹐從通濟門出﹔攜帶惟太后﹑一妃及內相多人﹐文武絕少。或云往武林﹐或云往云﹑貴﹐或云往太平﹐紛傳不一。是舉﹐旬日間﹐嘖有人言﹐未嘗不叱其僞﹔至是果然﹐知其作計已非一日。究所從來﹐則馬士英實始之也。

十一日昧爽﹐哄傳上已出城。京中文武﹐一時隱遁﹔有不去者﹐將門首封示盡行洗去。男女蜂擁出門﹐扶老攜幼者不可勝數。間有嫵媚少艾﹐金蓮躑躅﹐跬步難行﹔見者心惻。旣出而復﹐十有八九﹔以路多兵也。已而閉門﹐欲返不得者十居二三﹐莫竟其終矣。

辰刻﹐忻城出示安民﹐有大駕播遷﹐本府死守﹔此土已致大淸帥﹐自有裁酌﹐爾民不必驚惶徙避等語。

副院楊維垣朱示云﹕天子出巡﹐乃古今暫避常理﹔本院惟有盡忠殉國一路等語。已卽自經。

各門旣閉﹐百姓數百人往中城獄﹐擁太子上馬﹐從西華門入宮﹐尙未櫛沐。圜中人悉自出﹐姦悍兵民乘機入大內﹐搶奪金帛甚多﹐大半爲彊者所得。太子𨿽爲百姓擁入﹐文武元老無一至者。百姓遂擒相國王鐸禁中城﹐拔須撏發﹐極其毆打﹔旋入其家﹐搶劫一空。

兩月以來﹐天气陰霾淒慘﹐日色罕見。是日﹐天淸日朗﹐晝夜明朗。

圖遷𨿽馬士英主之﹔其實﹐宏光埋怨士英勸其卽位﹐今值多難﹐仍著士英設法﹐故以出奔之說進。且士英之貲浮於宏光﹐士英之欲生亦甚於宏光﹔宏光存﹐士英不能獨去。迨旣出﹐置宏光於靖藩黃得功營﹔士英乃揚鞭挾貲﹐兵從擁護﹐竟作天外冥鴻矣。先是﹐馬士英調川兵三千﹐爲出奔捍衛計。去而不盡者若干人﹐作崇於城﹐方勇﹝﹖﹞協力一心﹐竟夜巡警﹐兵竟不敢�肆。秦淮兩岸燈光燭天﹐達旦如晝。

十二日早﹐開太平門﹐驅川兵出走﹔門外之民逐殺之﹐傷一﹑二十人。銃炮之聲﹐自朝至午少息﹐川兵無復存者。

城內柵門﹐盤詰甚嚴﹐獲姦細及馬士英中軍共八人﹐忻城立斬之。

阮大鋮家被搶﹐馮可宗﹑陳盟﹑王一心﹑周之嶼﹑馮夢禎﹑蔣鳴玉﹑張元始﹑姚士衡﹑沈應旦﹑吳希哲﹑陸康稷﹑申緒﹑葛含馨﹑羅志儒﹑黃哀赤﹑陳濟生﹑申演芳﹑吳適﹑顧繹詒﹑陶廷煜俱去﹐張捷﹑髙倬﹑張有譽俱死。

午後﹐太子傳示﹝告示用朱標﹐坐日空字﹐黃紙書之﹞曰﹕泣予先皇帝丕承大鼎﹐克壯前猷﹐凡諸臣庶同苦播著﹐中外罔不宣知。胡天不弔﹐慘罹奇禍﹗凡有血气﹐裂眥痛﹝心﹞。泣予小子﹐分宜殉國。思以君父大仇﹐不共戴天﹔皇祖基業﹐血汗非易﹕忍垢奔避﹐圖雪國恥。予惟先帝之哀﹐奔投南都﹐實欲哭陳大義﹐身先士卒﹔不意巨姦蔽障﹐致攖桎梏。予𨿽幽城獄﹐每念先帝﹐無一日不三痛三絕也。如今者﹐聞兵遠避﹐先爲民望﹐其如髙皇帝之陵寢﹑億萬倉之性命何﹗泣予小子﹐將歷請勛舊﹑文武諸先生念予髙皇帝三百年之鴻烈﹑先皇帝十七載之舊恩﹐助予振旅﹐扶此顚沛。何期父老人民圍抱出獄﹐擁入皇宮。予見宮殿披靡﹐踉蹌祖業﹐不勝悲涕。柰諸父老焉知予負重冤﹐豈稱尊面南之日乎﹗謹此布告在京文武勛舊諸先生士庶人等﹐念此痛懷﹐勿惜會議。予當恭聽﹐共抒皇猷﹔勿以前日有不識予之嫌﹐惜爾經綸之兆也。不念舊惡﹐垂諸訓典﹐非敢云赦﹔惟願卽臨﹐匡予不逮。謹此。

十三日早﹐開通濟門﹐放勇衛營兵人﹔城中乘間而出者甚眾。柵禁稍寬﹐店肆頗有開張者。文武臣僚集中府會議﹐安民﹑城守各有告示不等﹐然俱不及立新主事。太子敕封中城獄神蕭王周龍匣﹝﹖﹞差官奉敕﹐二人執金棍前行﹐至禁中開讀﹔兵馬司素服迎之﹐以其所居之室攺爲殿宇。傍晚﹐有雲間貢生徐瑜﹑蕭某謁忻城﹐面陳太子宜卽位﹔忻城立叱斬之。

十四日﹐北兵至城﹔忻城縋出見於營﹐議進城事﹐保國朱﹑鎭遠顧﹑駙馬齊等俱在。豫王問﹕爾等勛戚﹐爲太祖﹖爲成祖﹖一一問答有差。豫王喜忻城城守有功﹐加位興國公。手攜立保國有﹝﹖﹞賜金鐙銀鞍馬﹑貂裘﹑八寶達帽等物。進牛酒﹐席地共飲。問太子何在﹖忻城次日送至營。李喬攜進大淸告示﹐偏掛通衢﹐民心稍定。告示二道﹕大淸國攝政叔父王令旨﹐曉諭河南﹑南京﹑浙江﹑江西﹑湖廣等處文武官員軍民人等知道。爾南方諸臣﹐當明朝崇禎皇帝遭難﹐陵闕焚毀﹐國破家亡﹐不遺一兵﹑不發一矢﹑不見流賊一面﹐如虎藏穴﹕其罪一也。及我兵進剿﹐流賊西奔﹔爾南方尙未知京師確信﹐又無遺詔擅立福王﹕其罪二也。流賊爲爾大仇﹐不思徵討﹔而諸將各自擁眾﹐擾害良民﹐自生反側﹐以啟兵端﹕其罪三也。惟此三罪﹐天下所共憤﹑王法所不赦。予是以恭承天命﹐爰整六師﹐問罪徵討。凡各處文武官員﹐率先以城池地方投順者﹐論功大小各升一級﹔梗命不服者﹐本身受戮﹐妻子爲俘。倘福王悔悟前非﹐自投軍前﹐當釋其前罪﹐與明朝諸王一體優待。其福王親信諸臣﹐早知攺過歸誠﹐亦論功次大小。檄到之處﹐民人毋得驚惶奔竄﹐農商照常安業﹐城市秋毫無犯﹐鄕村安堵如故。但所用糧料艸束﹐俱須預備運送軍前。兵部作速發牌﹐出令各處官員軍民人等及早互相傳說﹐毋得遲延﹐致稽軍務。特玆曉諭﹐咸使聞知。順治二年五月日。欽命定國大將軍豫王令旨﹐諭南京等處文武官員軍民人等悉知。余奉聖旨﹐統領大兵勘定禍亂﹐順者招撫﹐逆者剿除。大兵到處﹐兵不血刃。官員賫捧敕印來降﹐不次優擢者有之﹑照舊供職者有之。民間秋毫無犯﹐產業安堵如故。昨大兵至維揚城內﹐官員軍民攖城固守﹔予痛惜民命﹐不忍加兵﹐先將禍福諄諄曉諭。遲延數日﹐官員終於抗命﹔然後攻城屠戮﹐妻子爲俘。是豈余之本懷﹗蓋不得已而行之。嗣後大兵到處﹐官員軍民抗拒不降﹐維揚可鑑﹗夫人皆天地所生﹐逆命之徒欲死﹐則宜自盡﹐何得貽累生靈﹗本朝承天之眷﹐遇戰必勝﹑攻城必克﹐諒爾等聞之熟矣。𨿽然耀徳必觀兵﹐仁義招撫﹐天時人事﹐洞然可鑑。今福王僭稱尊號﹐沈緬酒色﹑信任僉壬﹐生民日瘁。文臣弄權﹐只知作惡納賄﹔武臣要君﹐惟思假威跋扈。上下離心﹐生民塗炭極矣。予念至此﹐感嘆不已﹗故奉天伐罪﹐救民水火﹐合行曉諭。

十五日﹐太子出洪武門入營﹐豫王敬禮甚厚﹔畱之營中﹐衣以錦紫袍云。其眞假不能辧﹐須帶歸於北以明之。百官是日朝王﹐豫王始﹝﹖﹞。

十六日﹐百官遞職名到營參謁朝賀如蝟。時將無﹝﹖﹞禮部尙書錢謙益引大淸官二員﹑兵使五百餘騎從洪武門入﹐謙益向帝閻四拜﹐因下淚。北兵問故﹔謙益曰﹕我痛惜太祖髙皇帝三百年之王業﹐一旦廢墜﹔受國深恩﹐能不痛心﹗北兵嘆息。候開正陽門進﹐索鎖匙不得﹐引進東長安門﹐盤九庫錢糧。官兵俱住內﹐忻城��﹝﹖﹞搶掠大內。兵丁八人﹐遊於街市﹐傳令百姓設香案﹐俱用黃紙書「大淸國皇帝萬歲萬萬歲」並「風調雨順﹑國泰民安」等字﹐又大書「順民」二字﹐粘於門。午後﹑撥達兵五十名守通濟﹑洪武﹑聚寶三門。劉良佐兵爲祟南門外﹔百姓訴於豫王﹐發北兵三�趕殺﹐立刻降之。

十七日﹐文武各官爭趨朝賀﹐職名紅揭堆著五尺者十數堆﹐凡生監﹑候選﹑候考﹐無一不至﹔豫王不見。

十八日﹐文武官員及鄕保方長人等送幣帛﹑牲醴﹑米麵﹑熟食﹑茶葉﹑糖﹑酒﹑果﹑煙等物於營﹐絡繹塞道﹐舉國若狂。

忻城約各勛喚戲十五班進營開宴。逐出點演。正酣暢間﹐塘報各鎭兵至﹔忻城遞報於王﹐閱之漠然﹐又點戲四﹑五出。方撤席﹐發兵迎敵﹐卽刻就行。

鰣鱘內相進鰣魚二大籮﹐用龍旗龍袱﹐卑禮小心﹔豫王不受。

十九日﹐達兵八人搶小物於神樂觀﹐道士稟王﹐命縛斬之。差禦史王懩﹑小卿黃家鼒﹑禦史劉光斗等往淮安﹑寧國﹑蘇﹑松等處討取降順冊。

達兵搜不朝賀現任官陳盟等家﹐有收其家屬者。豫王出示﹐令前日入內搶劫金銀﹑緞疋﹑腰刀等物自行交還武英殿或江寧縣﹐免其前罪﹔仍令總甲逐戶搜有藏匿者梟示。

二十日﹐令文武各官將印信札付盡數交納武英殿﹐聽換給。又令大開南門﹐放出城三日。忻城剃頭起﹐是後﹐徐魏國﹑柳安遠﹑徐永康﹑湯靈璧﹑李臨淮等以漸俱剃訖。文官惟李喬﹑孫榘﹑葉應祖等實爲出家﹐適合時尙。

二十一日﹐合城百姓旣苦搬移﹐又恐五旗兵至﹐難免殺戮﹐惴惴不寧。三日之間﹐路不能行﹔而露宿與暴觀城市者﹐不可勝記。

二十二日﹐豫王念史閣部忠烈可嘉﹐令建祠坊﹐旌揚薦馨﹔仍令禮部尙書優卹其家眷﹐以示異數。

二十三日﹐中書龔廷祥義不臣服﹐投武定橋河死﹐浮屍二日。

二十四日﹐豫王進城﹐穿紅錦箭衣。乘馬人洪武門﹐官員紅﹑素服不等﹐分班兩旁迎賀。預一日﹐禮部紅榜徧粘城市﹐故無一不至。

二十五日﹐尋到宏光﹐暫停天界寺。豫王往接﹐舁以無幔小轎﹐首蒙包頭﹑身被藍布衣﹐以油扇掩面﹔百姓唾罵。太后及妃俱隨後。從正陽門﹐宏光易馬﹐衣一把撾。乘馬至靈璧侯家﹐設宴。太子上坐﹐宏光昭坐﹔豫王穆坐﹐從容向宏光曰﹕不爲先帝報仇﹐反將太子監禁﹐此是何意﹖宏光穆然。又曰﹕我大兵尙在揚州﹐爲何棄了陵寢﹑土地先去﹐以失民望﹖自主之耶﹖抑左右教之耶﹖宏光答語支吾﹐汗出浹背。餘言尙多﹐不能盡述。喚樂戶二十八人﹐歌唱侑酒。席散﹐發還﹔仍限二十日內著教師開戲一本﹐以便供應。

黃虎山兵約萬餘人﹐俱自薙發﹐隨達兵進城﹐向豫王求用﹔不收﹐止收其衣甲﹑兵刃。

二十六日﹐點印官及二十四衙門﹔內相三人到遲﹐要打百棍﹑沒其家﹐告道乃止。

二十七日﹐發兵三千往蘇﹑杭催討降冊。此時﹐尙未知楊文驄殺黃家鼒等官也。

二十八日﹐豫王出南門報恩寺拈香﹐觀者如堵。黃端伯抗節罵詈﹐左右欲兵之﹔豫王不思加刑﹐忻城送之獄。

傳淸朝八政﹐一曰求賢﹐二曰薄稅﹐三曰定刑﹐四曰除姦﹐五曰銷兵﹐六曰隨俗﹐七曰逐僧﹐八曰均田。互相傳說﹐尙無頒示。

二十九日﹐中﹑南﹑西三城百姓幸免於遷居﹐歸功忻城﹐踵門言謝。忻城勸令三城醵金犒兵﹐以絕窺伺﹔百姓從之。

