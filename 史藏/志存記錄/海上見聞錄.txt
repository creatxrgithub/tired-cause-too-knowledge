

海上見聞錄

卷一

阮旻錫撰甲申﹐崇禎十七年﹑淸順治元年。

三月﹐北京陷﹐崇禎亡。

五月十五日﹐誠意伯劉孔昭﹑司禮監韓贊周等立福王﹝諱由崧﹐神宗之孫﹞於南京﹐攺元弘光。

兵部尙書史可法請督師﹝江﹞北﹐鳳陽總督馬士英入專國政。

封福建總兵鄭芝龍南安伯﹐賜蟒衣。乙酉﹐順治二年﹑南京弘光元年。

封鄭鴻逵爲靖虜伯。

淸兵破楊州﹐史可法死之。

淸兵五月渡江﹐弘光走至蕪湖﹐降將劉良佐擒解豫王。

總兵扼江﹐鄭鴻逵﹑鄭彩擁舟師不戰﹐走還閩﹔至浙﹐於江口逢唐王﹝諱聿鍵﹞﹐鴻逵奉之至福州。巡撫張肯堂﹑巡按吳春枝﹝原刊爲枝春﹞﹑吏部黃道周﹑南安伯鄭芝龍等會議監國。鴻逵固請正位。以閏六月十五日卽位﹐攺元隆武。起曾櫻﹑何吾騶等入閣辦事。晉封芝龍﹝爲﹞平虜侯﹐尋封平國公﹔鴻逵爲定虜侯﹐尋封定國公﹔芝豹爲澄濟伯﹔鄭彩爲永勝伯。以平國公長子森賜國姓﹐攺名成功﹐封忠孝伯。

賜姓以天啟甲子七月十五日生於日本國﹐母顏氏。至七歲遣人取回。有志讀書﹐聰敏不羣。年十五﹐補南安縣學廩生。

封平國公部將施天福爲武毅伯﹐洪旭爲忠振伯﹐林習山爲忠定伯﹐張進爲忠匡伯﹐陳輝爲忠靖伯﹔定國公部將陳豹爲忠勇伯﹐林察爲輔明侯。

以鄭鴻逵爲大元帥出浙東﹐鄭彩爲副元帥出江西。旣出關﹐疏言缺餉﹐逗畱如故。於是黃道周請募兵江西﹐隆武爲給空札百函爲行資﹔爲淸兵所獲﹐送南都﹐不屈﹐與中書賴雍﹑蔡繼俱死之。

八月﹐隆武詔至粵﹐有靖江王者稱監國﹐不奉詔﹔總制丁魁楚﹑巡撫瞿式耜擒送至閩﹐斬之。

原任山西僉事鄭之尹之子鄭遵謙與張國維﹑陳函輝﹑熊汝霖等迎魯王於臺州爲監國﹐駐紹興。遣都督陳謙奉書至閩。謙前賫南安伯敕印與平國﹐因相善﹐平國邀之。及陛見﹐啟函稱「皇叔父」﹐不稱「陛下」﹐隆武怒。禦史錢邦芑密勸隆武殺之。夜半﹐內傳行刑﹐倉卒不及救﹐平國痛憤甚。先是﹐平國已密遣人通內院洪承疇﹑禦史黃熙胤﹔至是﹐又微聞監國錢塘信息﹐乃稱缺糧餉﹐檄守將施天福回﹔而閩兵無糧﹐逃散不守矣。

丙戌﹐順治三年﹑海上稱隆武元年。

三月﹐淸貝勒王駐兵錢塘北岸。

五月﹐江上兵潰。

六月初一日﹐淸兵渡江﹐江潮不至。方國安﹑馬士英欲獻監國爲投降計﹐遣人守監國﹔守者病﹐乃得脫﹐逃上海舶。督師張國維﹑興國公王之仁﹑兵部陳函輝﹑大學士朱大典俱死之。方逢年﹑方國安俱投降。馬士英逃至臺州小寺﹐淸兵搜獲後﹐與方國安父子方逢年俱斬於延平城下﹐家眷給賜兵丁。阮大鋮旣投降﹐過嶺自投崖死﹐仍命僇屍。

將移關﹐守將陳秀﹑郭曦投降﹐而仙霞無一守兵矣。隆武於八月定計幸贛﹐未至﹐曬龍鳳衣﹐陳謙之子率數十騎追至﹐遂及於難。

九月﹐淸兵至泉州。芝龍退保安平鎭。貝勒令泉紳郭必昌招之。芝龍以洪﹑黃之信未通﹐未敢迎師。貝勒與之書﹐略曰﹕『我所以重將軍者﹐以將軍能立唐藩也。且兩粵未平﹐今鑄閩粵總督印以相待』。芝龍得書大喜。賜姓力諫不聽。

十一月﹐芝龍至福州見貝勒﹐置酒甚歡。夜半挾之北去﹐從者皆不得見。至京﹐封同安侯。丁亥﹐順治四年﹔是歲桂王卽位於肇慶﹐攺元永曆。

初﹐芝龍撤兵﹐密諭賜姓﹐欲與俱往見貝勒﹔賜姓不從。定國陰令逸去。至是﹐率所部入海。芝豹獨奉母居安平鎭。鄭彩率舟師至舟山﹐迎監國魯王南下。魯王封鄭彩爲建威侯﹐尋晉建國公﹔其弟鄭聯爲定遠伯﹐尋晉侯。鄭彩及閣部熊汝霖進取福寧州﹐諸縣響應﹐遂入興化府。熊閣部鼓舞起義﹐諸起義者皆未給札﹐兵至數萬﹐多烏合﹔鄭彩謀奪其權﹐𨿽與之結姻﹐忌之﹐乘舟遣兵攻其舟﹐並全家殺之。於是義兵憤怒解體。時義兵所在蜂起﹐汀﹑邵並亂﹔據建寧﹐閩郵爲之阻。

夏﹐京中命王大人﹑陳錦﹑佟國器﹑李率泰督兵至﹐破建寧﹐屠之﹔所失州縣盡復。

鄭彩至海壇﹐復爲鄕兵所敗﹐遂同魯王至廈門。時鄭聯亦糾合浦南橋義兵楊重等攻入漳浦縣﹐以龔有楨爲縣令。然未幾縣破﹐有楨被執不屈﹐被剮。

鄭聯率義兵攻海澄縣﹐然見敵騎卽走﹐爭舟墜水死者甚多。

平和縣曾慶等與詔安等處義兵立徳化王慈燁﹐據將軍寨﹐陷大昌﹐攻順昌﹑將樂﹐皆爲淸兵所敗。

隆武之亡﹐舊相蘇觀生﹑何吾騶遁回廣東﹐與布政使顧元敬於十一月立隆武之弟聿■﹝金粵﹞爲監國﹐年號紹武。

十二月﹐淸總兵李成棟率兵襲廣城﹐副將杜永和襲紹武﹐並周王﹑益王﹑遼王等盡殺之。蘇觀生從死。吾騶﹑元敬皆降。

福省旣陷﹐兩廣總督丁魁楚與廣西巡撫瞿式耜會議監國。式耜首言永明王﹝諱由榔﹞賢﹐且爲神宗嫡孫﹐應立﹔乃桂王之子﹐初封衡陽﹐以寇亂徙梧州﹐會桂王薨﹐以■﹝糸衮﹞絰中於十月十四日監國。攺元永曆﹐以肇慶府署爲行宮。以魁楚﹐呂大器爲大學士﹐以式耜爲吏部侍郎兼閣學﹐掌詮事。封總兵陳邦傅爲思恩侯﹐尋晉慶國公﹝後廣西破﹐投誠﹐率兵追永曆﹐爲李定國所擒﹐父子俱死﹞。

時賜姓謀舉義﹐而兵將戰艦百無一備﹐往南澳招募。聞永曆卽位粵西﹐遙奉年號﹐自稱「招討大元帥罪臣」。有眾三百人﹐於廈門之鼓浪嶼訓練﹔委黃愷於安平鎭措餉。識者知其可與有爲﹐於是平國舊將鹹歸心焉。卽以洪政﹑陳輝爲左右先鋒﹐楊才﹑張進爲親丁鎭﹐郭泰﹑余寬爲左右鎭﹐林習山爲樓船鎭﹐進兵攻海澄。紮祖山頭數日﹐援兵至﹐洪政中流矢﹐與監軍楊期潢俱死之﹐遂退兵入粵。會定國公進攻泉州﹐列營於桃花山。淸提督趙國祚率數百騎衝營﹐張進﹑楊才迎戰。定國遣林順夾攻﹐大破之。別遣水兵破澑石炮城﹐斬參將解應龍﹐軍聲大振。泉紳郭必昌之子顯欲爲內應﹔國祚知而斬之﹐滅其家﹐並擊﹝﹖﹞故相黃景昉等。國祚酷虐﹐泉民不敢喘息。至漳州﹐王進遣兵來援﹐圍解。戊子﹐順治五年﹑海上稱永曆二年。

閏三月﹐賜姓攻同安。淸守將廉印﹝郎﹖﹞與知縣張效齡俱遁﹐遂取之。

七月﹐陳﹑佟﹑李援師至﹐遂攻同安城。八月﹐城陷﹔鎭將邱晉﹑林壯猷全軍盡沒﹐知縣葉翼云﹑教諭陳鼎死之。屠其城﹐殺五萬餘人﹐「同安血流溝」之讖應焉。先是﹐同安諸生陳姓者﹐綽號泥鰍﹐回至羅漢山中﹐所稱「生閻羅」者授以片紙云﹕『泥鰍死半途﹐同安血流溝﹐嘉禾斷人種﹐安平﹝海﹖﹞成平埔』。陳生果至小盈嶺而死。是後﹐凡獲滿兵﹐輒斷掌放回以應之。然後來安海城竟拆毀﹐而廈門竟遷空無人歷一紀云。

是歲大饑﹐賜姓及建國公鄭彩各發兵民船至髙州糴米﹔爲思恩侯陳邦傅所轄﹐賜姓船免餉﹐餘照丈尺徵糧。船有千餘﹐多是民船。閩中斗米近千錢。

時﹐海上藩鎭分駐於各島。監國魯王別將平夷伯周崔﹝原刊爲鶴﹞之﹑閩安侯周瑞﹑定西伯張名振﹑總兵阮美等守舟山至沙埕﹐鄭彩﹑鄭聯等守廈門。令定國公鄭鴻逵守安平之白沙﹐使其將陳豹守南澳。賜姓駐廈門﹐以親丁三百人遣其故錦衣衛鄭芝鵬護家眷。使張進守銅山所﹔太子太師鄭香守海澄之石尾﹐有眾數千人﹐後爲淸兵所破﹐二子鄭廣﹑鄭海死焉。然糧餉缺乏﹐取之民間﹔而鄭彩營將章雲飛等擾民尢甚。定國公遂率舟師至潮州﹐隨地取餉。己丑﹐順治六年﹑海上稱永曆三年。

廣東提督李成棟反正﹐迎永曆。

於是永曆有船使令﹐以爲恢復在卽﹐詔各勛鎭考試諸生赴廣省進場。賜姓遂送考生員葉後詔﹑洪初辟等十餘人同黃志髙賫本赴行在。舟至潮陽﹐遭風飄壞。餘人不能達﹐獨黃志髙至粵。詔以志髙爲兵部職方司主事﹐使監賜姓軍﹐命以舟師進取南都。其後賜姓入長江﹐承此詔旨也。詔使並賫秦王孫可望告示一張﹐其文云「秦王告諭天下」﹔中間敍『湖廣殺敬謹王﹑四川殺八固王之捷﹐入滇擒逆黔父子』云云。又檄文一冊﹐中有云﹕『恢復兩京者準封公﹐一省者封爲侯﹐四府以上者封爲伯﹔今無尺土之功﹐而擅封五等之爵』云云。又有定西王李定國告示一張﹐其文云「西寧王奉秦王令旨」﹔中間敍『破廣西定南王孔有徳焚死之捷』云云。

淸鎭守漳浦副將王起俸密赴軍門納款﹐謀泄﹐棄家由龜鎭至銅山投見。賜姓授以都督同知﹐掛「統練將軍」印﹐令管北標將。

十月﹐賜姓舟進雲霄港﹐由白塔登岸﹐分道並進。雲霄港守將張國貴迎戰﹐爲左先鋒部下副將施顯敗死。進軍攻城﹐中軍姚國泰拒守﹔城破﹐國泰身被重傷﹐獲之﹐令醫治送軍前收用。遂進攻詔安﹐紮營龍峯﹑磁竈等處。令中衝鎭柯宸樞﹑援剿左鎭黃廷﹑右衝鎭洪習山等守盤陀嶺﹐以遏漳援。漳鎭王邦俊﹑副將王之剛等調集各縣守兵﹐合攻盤陀嶺。是日大霧﹐諸軍各不相顧﹔柯宸樞同其弟中軍宸梅俱戰死。

十一月﹐賜姓解詔安圍﹐督兵由分水關入潮州﹐抵黃崗。時潮屬多土豪擁據﹐三吳壩有吳六﹝原刊爲大﹞奇﹑黃崗有黃海如﹑南洋有許龍﹑澄海有楊廣﹑海山有朱堯﹑潮陽有張禮﹑碣石有蘇利等。時武毅伯施天福同黃海如說成功取潮陽﹐資其富饒﹐且近海口﹐有海門所﹑達濠浦可以泊舟﹐通運糧米。但須由南海鱟灣過達濠浦﹐方可至縣﹐恐許龍﹑張禮爲鯁耳。成功遂令移兵南洋。許龍迎戰敗走。漢陽舊將陳斌來歸﹐授後勁鎭。楊廣﹑朱堯等降。遂移兵鱟灣﹐張禮拒敵﹔立破其兩寨﹐禮乞降。命援剿右鎭黃山督諸軍駐靖海衛﹐攻南山寨﹐破之。成功遂於揭陽會定國公﹐帶張禮往見﹔定國公夜沈之於水﹐成功悔之﹝成功卽賜姓﹞。庚寅﹐順治七年﹑海上稱永曆四年。

先是﹐淸兵破湘潭﹐何騰蛟被殺﹔破南昌﹐金聲桓赴水死。二月﹐破信丰﹐李成棟沒於陣。永曆皆追贈王爵﹐抆淚親祭。及報南雄不守﹐遂移徳慶﹐抵梧州。榕江兵潰﹐桂林陷﹐瞿式耜﹑張同敞死之。

三月﹐成功至潮陽﹐知縣常鳳出迎﹐令洪旭駐鎭。楊才攻破平和縣﹐屠之。陳斌破獅頭寨﹐寨主黃亮釆降。楊才病故﹐林勇代爲右先鋒﹐徵蘇利陣亡。

四月﹐移兵揭陽。定國公言新虛寨不服﹐攻之﹔用龍熕擊入其城﹐遂降。先是﹐海中放光﹐定國令人沒水求之﹐得大炮夾兩龍熕爲耳﹐用船車出之﹐號龍。所擊無不催破。後國軒用以攻泉城﹐火引不發﹐鞭之﹐口遂裂﹐城竟不破。

潮州守將郝尙文﹝久﹖﹞引馬步數千來援﹐成功令其下迎敵。陳斌躍馬入陣﹐獲其中軍陳祿。眾兵繼進追殺﹐尙文﹝久﹖﹞僅以身免。

五月﹐詔安九甲義將萬禮來附。

六月﹐遣兵攻蘇利﹐不克。蘇利據碣石衛﹐後平南王發兵討之﹐被殺。

成功議攻潮州。陳斌進曰﹕『潮郡東西環溪﹐只一浮橋通漳大路﹐必須斷橋以絕援兵﹐然後移紮西南攻圍』。從之。尙文﹝久﹖﹞出兵戰敗﹐浮橋﹑石橋一齊焚毀﹔進兵三面攻擊。漳州援兵至﹐久攻不下。會暑﹐士卒多病﹐乃退兵潮陽。

黃亮釆復叛﹐攻行營。甘輝迎擊﹐斬其父子﹐兵始散去。

成功殺定遠侯鄭聯﹐並其軍。建國公鄭彩逃於南海﹐將佐多降。

十一月﹐成功至潮陽。提塘黃文自行在來報﹐稱有旨詔成功入援。

時平南王﹑靖南王率滿﹑漢兵數萬來﹐次復廣州﹐西寧王望海兵救援甚切。

閏十一月﹐成功令各鎭兵在船聽令﹐南下勤王。時陳斌與施瑯不睦﹐遂逃據潮州投誠。

黃海如在達濠浦欲叛﹐令林習山致之死。

十二月﹐成功抵揭陽﹐與定國公議欲南下。定國回廈門。辛卯﹐順治八年﹑海上稱永曆五年。

正月﹐成功至南海。以蘇茂爲左先鋒代施瑯。至白沙河﹐颶風大作。至天﹝大﹖﹞星所﹐殺退思訓援兵﹐攻其城﹐下之。

閩撫張學聖同提督馬得功集各處民兵及船攻廈門。鄭芝鵬怯懦﹐載輜重下船。得功將數十騎飄至五通﹐遂登岸。阮引不戰而逃﹐百姓哭聲震天。成功董夫人倉皇落水﹐有居民負之登舟。是夜亂兵焚毀店捨﹐火光燭天。前大學士曾櫻在城中﹐家人掖之出城﹔公不從﹐夜自縊。公之門人阮旻錫聞之﹐與僧文臺及同門陳泰共議﹔天未明﹐文臺以僧龕擡公屍至僧歷灣下船﹐付其家人。鄕之紳士副憲王公忠孝以己所置壽棺斂之﹐而前司馬盧若騰﹑副院沈佺期﹑樞部諸葛倬等皆視斂。後兵部主事劉玉龍疏輔臣從容就義事﹔奉旨﹕『曾櫻身死經常﹐允宜優卹。追贈光祿大夫上柱國太師﹐謚文忠﹐賜祭葬。蔭一子中書舍人﹑一子錦衣衛百戶﹐世襲。其門人知縣陳泰冒險負屍﹐積勞殞歿﹐著贈鴻臚寺少卿』。

三月初一日﹐淸撫院張學聖同興泉道黃樹渡海﹐見島嶼孤懸﹐波濤環繞﹐驚爲絕地﹐卽先引回﹔令知縣張效齡安撫居民。初四日﹐馬得功行牌於各鄕居民﹐意欲據守。初八日﹐會定國公舟師至﹐截港圍之。命鎭將楊抒素登圓簹港與戰﹐互有勝負﹐副將吳■﹝孛殳﹞戰死。施瑯率陳塤﹑鄭文星百餘人登廈門港與戰﹐敗之﹔得功幾爲所及。於是得功求過海﹔張撫院差人至安平﹐挾平國太夫人囑定國公以船載馬得功三百餘騎及餘兵盡回。先是﹐定國公差都督鄭徳﹑翼將周全斌等到天﹝大﹖﹞星所﹐報稱馬得功陷島﹐請賜姓回師﹔乃於四月初一日到浯嶼﹐得功已渡海二日矣。賜姓怒甚﹐不許諸親與定國相見。定國移紮於白沙。初十日﹐賜姓駐廈門港﹐議失守功罪。先賞施瑯花紅銀二百兩﹑陳塤銀一百兩。斬鄭芝鵬及阮引等以徇眾﹔何徳捆責﹐藍登免罪。軍士皆踴躍歡呼﹐銳气百倍﹔以家在島上﹐人口遭其搶掠﹐得泄其憤故耳。命忠振伯洪旭管理中左﹝原刊爲右﹞﹐參軍潘庚鍾追鄕紳助餉銀。潘爲之加派﹐搜掠一空。

詔安﹑平和二縣俱復。

定西侯張名振﹑平夷侯周崔之﹑英毅伯阮駿等自舟山來歸﹐俱授水師鎭。

海澄守將郝文興密約納降。壬辰﹐順治九年﹑海上稱永曆六年。

正月初二日﹐賜姓督師至海澄港﹐潮大漲﹐直至中權關下。郝文興開城率將士出降﹐授前鋒鎭﹐掛印。以參軍黃維璟知縣事。

初十日﹐進兵江東﹐遣各鎭攻長泰縣。至溪西﹐擊敗漳城援兵。二十三日﹐援兵至﹐復敗之。二月初二日﹐遊兵營吳世珍奮勇登城﹐被炮擊死。賜姓令火器營何明鑿地道﹐用地雷以擊其城。三月初三日﹐報總督部院陳錦督馬步兵數萬來援﹐已紮同安縣。初十日﹐地雷發﹐不及城而止。是日﹐遂移兵九江東。陳錦安營於牛蹄山﹐相去五里。十三日﹐親來衝營。賜姓率眾將迎擊之﹔陳錦大敗﹐棄營盤而走﹐全軍俱覆﹐失衣甲﹑馬匹﹑輜重不可勝計﹐遂奔回﹐紮營於同安城外﹐被其家丁庫成棟所刺來歸。賜姓賞其功﹐以其弒主﹐陰令殺之。長泰縣淸守將楊靑棄城而走﹐以參軍馮澄世知縣事。以甘輝爲中提督﹑黃廷爲前提督﹑黃山爲後提督。

四月﹐進圍漳州。賜姓紮南院。五月淸浙鎭馬進寶﹝號金衢馬﹞率兵來援﹐縱其入城﹔復同王邦俊從東門出戰﹐敗回﹐遂攖城固守而不敢出。諸軍攻圍數月﹐不下。時張名振以地方事﹝﹖﹞﹐升萬禮爲前衝鎭﹑副將陳朝爲右衝鎭。賜姓移師金門後浦﹐紮營操練。

施瑯前在南澳﹐兵付蘇茂代將﹐意回日必復任﹔賜姓不與﹐遂請爲僧。賜姓諭令以舟募兵﹐許授前鋒鎭。偶有親兵逃亡﹐賜姓拔爲親隨﹐瑯將曾徳捉回立斬之﹐賜姓怒而不發。二十日﹐傳令諸將在船聽令﹔遂令右先鋒黃廷執施瑯及忠定伯林習山﹐拘在船中﹐令副將吳芳看守。瑯家人著人假稱賜姓令箭﹐調回審究﹔吳芳卽同登岸。至艸灣﹐瑯卽將吳芳及押人打倒脫走﹐逃於山穴中兩日夜﹐往投蘇茂。茂密以小舟載之渡海﹐依澄濟伯。賜姓怒甚﹐欲斬林習山﹐未果。殺吳芳妻子﹐令芳跟尋。二十一日﹐殺施瑯之父及其弟顯。以戎旗中協林勝爲援剿左鎭。

二十�日﹐賜姓督兵入漳州地方。二十七日﹐大破漳鎭王邦俊兵於磁竈。

六月﹐回師。舊將黃興來歸﹐授中權鎭﹔黃梧來歸﹐授副將。以監督陳六禦爲北鎭營騎兵。

九月﹐賜姓督師入漳浦地方。王邦俊來援﹐復大破之﹔追至龍井﹐降其將卒數百人而還。

李長病退﹐以黃昌爲戎旗鎭親隨營。

十一月﹐淸提督楊名髙自福州率步騎來漳應援。賜姓逆之於小盈嶺﹐大破之﹐追至馬厝港﹐名髙僅以身免。騎兵營楊祖爲首功﹐掛印﹐升營爲鎭。

十二月﹐舊將陳堯策前投淸﹐同淸將協守漳浦﹔至是獻地納降﹐以爲護軍前鎭﹐照舊鎭守。以參軍林其昌知縣事。議築鎭門象鼻山﹐截溪流不得入海﹐欲以灌城﹔而奔流迅急﹐堤不得合﹐費工甚巨﹐罷之。賜姓不攻城﹐築長圍困之﹐使其糧盡自降。而城中兵﹐盡括鄕紳富室百姓之粟。城中食盡﹐民相枕籍餓死﹐甚至殺人爲食﹐至有婦人羣聚擊男子而分食其肉者﹔毋論鼠雀及樹根﹑木葉﹑水萍﹑紙皮之屬盡食之。稀粥一碗﹐價值四金。自四月至十月﹐城中死者十八﹑九。後淸署守道周亮功收髑髏﹐凡七十三萬有奇﹔焚埋於東門外﹐名之曰「同歸所」。築庵其上﹐勒石記之。城外死者骸骨無數﹐不與焉。

五月﹐福省集水師數百隻來攻廈門。賜姓令陳輝督水師禦之﹐遇於崇武所。淸舟師敗績﹐棄船登岸而走。

九月﹐淸總兵固山金勵領浙直八旗滿﹑漢兵共萬餘﹐入閩來援。至泉州﹐駐紮養馬。二十六日﹐賜姓解圍﹔退紮古縣﹐據險以待。固山由長泰縣入漳。

十月初二日﹐固山率滿騎來衝營。是早西北風盛發﹐火箭﹑火炮皆被風打回﹐對面昏黑﹔滿兵乘煙衝突﹐諸將潰散。賜姓退紮海澄。後提督黃山﹑禮武鎭陳俸﹑右先鋒廖敬﹑親丁鎭郭廷﹑護衛右鎭洪承寵皆戰歿。癸巳﹐順治十年﹑海上稱永曆七年。

二月﹐賜姓駐廈門﹐遣前軍定西侯張名振等率水軍恢復浙直州縣﹐並遣忠靖伯陳輝等齊入長江。

四月﹐金固山調集水陸官兵船隻﹐欲攻海澄。賜姓遣水師左軍林察﹑右軍周瑞﹑後軍周崔之﹑阮駿﹑黃大振等前往堵截。後遇颶風﹐飄入興化港﹐被獲﹔至鄭﹑賈來議撫﹐始放回。二十八日﹐金固山紮營楓山頭。

五月初一日﹐賜姓至海澄﹐錮兵守禦。以前鋒鎭郝文興﹑戎旗鎭王秀奇﹑護衛前鎭陳堯策守鎭遠寨﹐前鎭衛萬禮幫鎭遠寨。又以前提督黃廷﹑中提督甘輝守關王廟前木棚﹐連接振遠樓。賜姓駐紮天妃宮﹐親行督戰。初四日﹐金固山率步騎數萬紮營天妃宮前﹐安大小銃炮數百號﹐日夜連擊不停。木柵崩壞﹐官兵多被擊死。初五日﹐後勁鎭陳魁﹑後衝鎭葉章各率精勇數百﹐合力乘炮煙衝進﹐遇炮銃齊發﹐葉章被銃擊死﹐陳魁打傷左足。賜姓令收兵固守。以周全斌管後衝鎭﹐楊正管後勁鎭。淸兵攻擊兩晝夜﹐營壘隨築隨壞。賜姓率諸將上敵臺觀望﹐張蓋而坐。淸兵見之﹐炮火齊發。甘輝翼賜姓下臺﹐而位隨擊碎矣。鎭遠寨新築籧篨﹐崩壞如平地﹐軍士無可站立﹔賜姓令掘地藏身。令神器鎭何明率洪善將火藥就夜分掘埋溝邊﹐藥心相續﹐候令而發。初六日黃昏﹐滿兵火炮﹑火銃連夜不絕﹐直至五鼓。放火炮兵頭疊﹑綠旗兵二疊﹐滿兵塡濠攀柵而上﹔兵皆穿重鎧﹐刀不能傷。城上俱持大斧擊之﹔墜則後列者乘其屍而登。三疊滿將鋒擁齊進﹐銳不可當。天色漸明﹐滿兵大半過河。遂暗發地炮﹐煙焰蔽天。過河者一炮盡死﹔其未過河者﹐甘輝截擊之﹐擒斬無遺。金固山精銳盡喪﹐連夜逃回。十二日﹐賜姓回廈門﹐於教場設宴﹐犒諸將士。論功行賞﹕以忠孝伯印付甘輝﹐輝不敢受。以擅離海澄城﹐殺知縣黃維璟及不用命軍士二人。著監督池士紳以蠟丸賫帛疏﹐由陸路詣行在﹐敍方曲破總鎭王邦俊﹑小盈嶺破提督楊名髙﹑江東橋殲總督部院陳錦﹑海澄敗固山金勵之功。行在遣兵部主事萬年英賫敕晉賜姓漳國公﹐封延平王。賜姓拜表辭讓﹐差監督張自新同萬兵部由水路詣行在回奏﹐以海澄破邊功請封各鎭爵賞。後永曆以帛詔甘輝爲崇明伯﹑黃廷爲永安伯﹑萬禮爲建安伯﹑郝文興爲祥符伯﹑王秀奇爲慶都伯﹑參軍馮澄世太僕寺卿兼都察院右僉都禦史。

築海澄城﹐所屬地方每家各出民夫一名。城髙二丈餘。舊有五都土城連而爲一﹐皆用灰石砌成﹐並築短墻﹐安大小銃三千餘號。周圍環以港水﹐巨浸茫茫﹐外通舟楫。內積米榖﹑軍器。據潮州之咽喉﹐與廈﹑金二門相爲表裏﹐以爲長守之計。命馮澄世督其工。

六月﹐賜姓以金固山回京﹐遂督舟師南下﹐進攻鷗汀壩。鷗汀在潮州港口﹐其民彊悍﹔有船百餘只﹐加十八槳﹐水上如飛。遇大船以繩絆其舵﹐牽之入港﹔小船卽攻殺之。海舟至潮者﹐往往被其劫掠﹐殺害甚多。賜姓至﹐攻其城。楊廣亦以兵來會。城厚而堅﹐從辰至午﹐攻打不下。賜姓被飛彈微傷足踝﹐遂退兵。次日﹐至華平貴嶼寨﹐入納榖﹐遂抽兵下船。

李定國差人致書。其書曰「西寧王致書國姓大將軍麾下」﹔言當同心協力﹐約以舟師直取江南也。

同安侯在京﹐遣家人李徳稱有詔書封賜姓爲海澄公。

九月﹐京中遣內院學士葉成格﹑理事官阿山同賜姓弟內侍下﹝音蝦﹞渡捨﹑蔭捨賫四府安插兵眾敕至。十九日﹐李徳﹑周繼武先到廈門。賜姓知先剃髮後受詔﹐只令周繼武持啟往請。二十四日﹐葉﹑阿二使到泉。

十月﹐賜姓發渡捨回泉復二使﹐約到安平鎭相見面言﹐先受詔而後剃髮。十七日﹐二使至﹐賜姓設帳供於報恩寺。二使只就布棚安供詔敕﹐賜姓不肯受敕。二十日﹐二使回泉州。二十九日﹐二使促渡捨﹑蔭捨等並顏夫人回京復命。撫事不成﹐遂置同安侯於髙墻﹑戍澄濟伯於寧古塔。

遣輔明侯林察﹑閩安侯周瑞﹑戎旗鎭王秀奇﹑左先鋒蘇茂統陸師﹐率五鎭營官兵﹑戰船百餘艘南下勤王。差效用官林云璇奉勤王表詣行在﹐並持﹝原刊爲特﹞書知會西寧王。

十一月﹐漳州千總劉國軒同魏標﹑朴世用以總鎭張世耀新任﹐兵卒未協﹐遣人來﹝約﹞期獻城歸降﹔賜姓遣洪旭﹑甘輝﹑林勝﹑戴捷等往。

十二月初一夜﹐直至南門﹐掛云梯。國軒令人牽引而上。張世耀倉卒不知所爲﹐乃降﹔知府房星曄﹑理刑王元衡﹑知縣周瓊等俱降。洪旭入城安輯。初四日﹐賜姓抵漳﹐以劉國軒爲護衛后鎭﹑魏標爲火武營﹑朴世用爲水武營﹑張世耀軍前任用﹐委戴捷鎭守。長泰縣守將楊靑來降﹐諸屬縣皆降。

賜姓遣諸將徇泉州諸屬縣﹐皆下之。惟府城爲副將韓尙亮堅守。乙未﹐順治十二年﹑海上稱永曆九年。

正月初五日﹐攻破仙遊縣﹐焚殺甚慘。明兵部尙書唐顯悅之子﹐乃賜姓之姻家﹑世子經之外父﹐死焉。

二月﹐設立六官﹐以潘庚鍾爲吏官﹑洪旭爲戶官﹑鄭擎柱爲禮官﹑張光啟爲兵官﹑程璠爲刑官﹑馮澄世爲工官。設協理各一員﹑左右都事各二員。以常壽﹝原刊爲爵﹞寧爲察言官﹐掌六卿印。鄧會﹑張一彬爲正副審理。設儲賢館﹐以前取考試諸生洪初辟﹑楊經﹑阮旻錫﹑陳昌言﹑陳鵬羽﹑楊芳﹑葉儒羽﹑呂鼎﹑陳繼明﹑林復明及薦舉薛聯桂﹑鄧愈等充之。設育冑館﹐以死事諸將及侯伯子弟林維榮﹑柯平等充之。

攺中左所爲思明州﹐以薛聯桂知州事。

四月﹐以郝文興爲左提督﹐萬禮爲後提督﹐王秀奇攺爲右提督﹐林勝代爲戎旗鎭﹐黃昌爲援剿左鎭﹐黃梧爲前衝衛。

築丙州新城。

五月﹐總督南徵林察﹑周瑞﹑王秀奇﹑蘇茂等班師回﹐稱西寧王戰敗退梧州﹐應援不及。賜姓大怒﹐降責有差。

委戶官洪旭任水師右軍﹐以吏官潘庚鍾兼管戶官﹐加都事吳愼爲協理佐之。

賜姓以撫局不就﹐分兵與定西侯張名振﹑忠靖伯陳輝等會師入長江﹐搗其腹心。以水師右軍洪旭爲總督﹐以原北鎭陳六禦爲五軍戎政﹐總制六師﹐率兵北上。

京中遣庶子王統率八旗滿兵及漢軍約有三萬入閩﹐先撥前鋒滿騎到省。賜姓盡抽福﹑興﹑泉之兵回漳﹔各屬縣城悉墜之。

以儲賢﹑育冑二館諸生監紀諸鎭﹐每月紀其功罪﹐匯冊上報。設領兵中軍二員﹐臨陣督戰﹐以候缺將爲之。又設餉司一員﹐後監紀兼之。

六月﹐墮﹝原刊爲墜﹞漳州城及各屬縣。

賜姓會諸鎭兵於漳之東門外蓮花浦合操﹐親自教演。月終﹐乃撥各鎭出徵。

七月﹐以中提督甘輝爲正總督﹑右提督王秀奇爲副總督﹐率二十鎭北上﹐與忠定伯林習山﹑縣制陳六禦相機而行。以前提督黃廷爲正總督﹑後提督萬禮爲副總督﹐率二十餘鎭南下。

八月﹐前提督黃廷等入揭陽港﹐紮營桃花山。淸潮州守將劉伯祿率兵來援﹐大破走之﹐擒其中軍將﹐斬殺甚多。二十四日﹐劉伯祿復集吳六奇及惠州兵列營鷹嘴埔。左戎鎭林勝揮兵渡濠至﹐斬木柵﹐攻破其營﹐擒其副將。諸鎭將乘勢追殺﹐遂進揭陽城。忠勇侯林察自南澳率師來會﹐運大銃﹑築土山攻之﹔淸守將﹑知縣棄城逃去。並取普寧縣﹐進添各鄕寨米。

中提督甘輝等北上阻風﹐就溫﹑臺二府取糧。臺州總鎭馬信欲降﹐忠振伯遣人招之。風順﹐遂發舟山﹐未果。

九月﹐左提督祥符伯郝文興病故﹐賜姓親臨祭奠﹐厚卹其家。

淸庶子王至福州﹐調集本省綠旗馬步一齊進發。賜姓令思明州居民搬移過﹝原刊爲邊﹞海﹐官兵眷口搬住金門﹑鎭海等處﹐空島以待。庶子王至泉州﹐駐紮東嶽廟。

十月﹐賜姓調回左戎鎭林勝守思明州。

甘輝﹑洪旭等至舟山﹐由岑江口登岸。州守以兵迎戰﹐敗走﹐遂進兵攻城。陳總制遣監督李化龍入城招降﹐淸鎭守副將巴臣功遂開城投順。張名振等出自長江來會。淸定關守將張鴻徳棄家來奔﹐授前鋒鎭。

十一月﹐賜姓差監督李長至舟山調兵北上。師回﹐以總制陳六禦督定西侯張名振﹑英毅伯阮駿等鎭守舟山﹔委林勝鎭守海澄﹐王元士知縣事。林其昌失入人罪﹐革職。

十二月﹐甘輝引巴臣功等入見﹐卽授驍騎鎭﹐攺名臣興。

洪旭入臺州港馬信棄城帶兵馬揭眷來歸﹐賜姓卽授中權鎭﹐掛「徵�﹝虜﹞將軍」印。丙申﹐順治十三年﹑海上稱永曆十年。

正月﹐淸平南王尙可喜撥騎兵同潮鎭劉伯祿來復揭陽﹐離城西二十瑞安營。左﹝原刊爲右﹞先鋒蘇茂統五鎭守西門﹐隔港據橋﹔橋外卽平埔。時平藩兵卽以數百騎挑戰﹐鎭兵追之卽走。是日援剿右鎭黃勝﹑殿兵鎭林文燦﹑左提督黃梧在埔上操兵﹐平藩兵大至。蘇茂欲出兵迎戰﹐金武營郭遂第諫﹐以爲橋狹難於進兵﹐不聽。進戰大敗﹐惟遂第兵先抽過橋無失﹔餘皆自相踐踏﹐擠橋墜港。黃勝﹑林文燦皆死於橋下﹐兵死者凡五千餘人。淸兵過橋﹐拆毀營盤﹐直逼城下。前提督黃廷在東門出兵接戰﹐淸兵乃退。報至﹐賜姓命五軍總制張英再督戰﹐期下潮。淸兵截港而營﹐難於攻擊﹐而各土堡堅守不納榖。

二月﹐賜姓差兵官張光啟入揭陽察戰敗情形。調蘇茂﹑杜輝﹑黃梧等回思明州。令黃廷﹑林勝及各鎭下廣﹐探聽行在消息。

三月﹐前軍定西侯張名振於正月病故﹐令陳六禦兼管前軍事﹐令水師前軍阮駿專守舟山。阮駿報稱定關造船五百隻﹐欲攻舟山﹐請撥兵防護﹔賜姓卽遣馬信﹑張鴻徳等督師北上協防。

四月﹐淸庶子王弔各灣船隻﹐令泉州城守韓尙亮統率﹐出泉州港。賜姓令諸鎭出圍頭迎擊。援剿左協王明銃擊沈淸船一隻。信武營陳澤等乘勢追殺。忽颶風大作﹐諸鎭舟收泊圍頭。淸船被風壓下﹐有收入圍頭被獲者﹐有飄入靑嶼﹑金門登岸乞降者﹐有飄至外洋黃海者﹐得收回泉港者不有一隻。由是不敢渡海。

五月﹐黃廷等至碣石衛﹐兵皆無糧﹐逃亡走散﹔遂回師。

六月﹐至思明州。賜姓議揭陽喪師罪﹕斬左先鋒蘇茂﹔杜輝捆責﹐黃梧記責﹐照舊管事圖贖。以周全斌爲左先鋒鎭﹔金武營郭遂第攺名華棟﹐爲後衝鎭﹔撥黃梧守海澄縣。

二十二日﹐黃梧同副將蘇明據海澄降淸。黃梧在揭陽﹐亡其鐵甲兵三百餘名﹐窘於賠補﹐而廈門住屋又爲定國公迫取﹐故得揭陽而叛。蘇明乃蘇茂之堂弟。淸封黃梧爲海澄公﹐鎭漳州﹔蘇明授精尼奇呢哈哈番﹐召至京爲內大臣。後黃梧請發鄭氏祖墳﹑株求鄭氏親黨﹑陷五大商﹐漳﹑泉之民大遭厥禍。賜姓令甘輝﹑林勝﹑洪旭等各鎭兵前往攻復﹔淸兵已入城﹐惟五都土城爲副將林明及領兵康熊所守。遂搬米粟﹑兵器下船﹐計濯城所貯糧二十五萬餘石﹑軍器銃炮及各將領私積無數。拔林明爲右戎旗鎭﹐拔康熊爲左戎旗鎭﹔領兵中軍﹔逮兵官張光啟﹑兵都事黃璋下獄﹐以其附同黃梧瞞借楊琦衣甲軍器應點之罪﹐又驚挾之致變之故也。

以黃元﹑華棟守銅山。時鎭將楊琦﹑鍾宇﹑陳鵬等多不法﹐爲各監紀所揭被責。甘輝言上以爲文武不和﹐乃聽諸監紀畱用。

七月﹐遣中提督甘輝﹑林勝﹑周全斌﹑楊祖等十五鎭官兵北上。甘輝等遂入閩安鎭﹐至省城南臺橋登岸紮營。賜姓諜知省城無兵﹐令取福州﹔而差船失其諭帖不至﹐甘輝遂掠南臺﹑潭尾等處。

八月﹐淸世子王抽兵赴省。賜姓以前提督黃廷鎭思明州﹐赦張光啟﹑黃漳戴罪管事﹔親率右戎旗鎭林明等至福州視師。

浙江定海外師來攻舟山。陳六禦﹑阮駿二船向前衝殺﹐被誘深入﹐水急﹐船收不回﹐炮矢如雨﹐俱赴海自焚而死﹔餘船奔散。淸兵至舟山﹐遷徙居民﹐拆毀城郭。張鴻徳亦戰歿。

九月初三日﹐賜姓至閩安鎭。相度地勢﹐令馮澄世築寨城鎭守﹔羅星塔亦築土城鎭守。賜姓駕駐壺江﹑定海﹑鳳埔等處。

中權鎭馬﹝原刊爲黃﹞信自北回﹐陳說失舟山之事。賜姓令優卹陳六禦﹝魯王都督陳謙之子﹞﹑阮駿二家。

取連江縣﹐守之。

十月﹐賜姓駐三都。初六日﹐世子王發兵攻銅山﹐被後衝鎭華棟﹑護衛右鎭黃元擊敗﹐退走。

以左提督王秀奇總督五軍戎務﹐中權鎭馬信管左提督事。

十二月﹐賜姓督船取羅源﹑寧徳等處。報入省﹐淸庶子王遂撥滿州梅章京﹑阿格商﹑巴都﹑柯如良等帶披甲綠旗兵數千赴援。時同安侯差謝表等來勸就撫﹐李率泰亦差人來說退兵以就撫局﹐賜姓令諸鎭兵皆退。甘輝斷後﹐至護國嶺﹐甘輝令抽兵過橋﹐至嶺下列陣﹔馬信已撥兵下船﹐顧謂甘輝曰﹕『吾聞公善戰﹐今日親視公退此一陣也』。滿州先鋒數百騎追至﹐見陣嚴整﹐不敢逼。甘輝再令抽兵度嶺﹐親督數十人在後。阿格商追至﹐揮兵欲蹙之﹔別將勸之止﹐格商曰﹕『此易取耳﹐當盡殲之』。格商至嶺下﹐身自下馬﹐諸將士俱下騎﹐皆步行上嶺。箭如雨發﹐路狹﹐兵不能成行。甘輝揮刀大呼﹐從髙趨下。兵殊死闘﹐滿兵崩壞﹐格商身中數刃﹐猶力戰﹐鄭兵爭砍之。馬信令斷其首﹐埋於田中﹔餘者殺死甚多。甘輝卽令收兵﹔而別鎭追者﹐爲滿騎所殺退。是役也﹐阿格商最驍勇﹐而巴都﹑柯如良皆稱善戰﹔及敗後﹐滿兵爲之奪气。於是撫事不成。丁酉﹐順治十四年﹑海上稱永曆十一年。

正月﹐賜姓駐三都。

二月﹐總制金張英﹑後提督萬禮督舟師至溫州﹐議攻金鄕衛。淸守將瞿永壽獻城降﹐遂取糧回。

三月﹐賜姓令萬禮督正兵鎭﹝原刊正兵二字顚倒﹞韓英﹑左衝洪善﹑右衝楊朝棟等輪守閩﹝原刊爲萬﹞安鎭﹑羅星塔等處。賜姓親率諸鎭兵北上﹐至鎭下灣阻風﹐遂回思明州。

初八日﹐定國公鴻逵本於金門所。

四月﹐遣水師後鎭施舉同李順往浙江等處﹐招集松門一帶漁民﹐以爲進長江向導。施舉行至定關遭風﹐坐船流入港內。淸兵攻之﹐陷歿。

五月﹐察言官常壽寧﹝原刊爲陸察常壽密﹞啟戶官鄭泰幹沒洋船銀一萬﹐查皆失實。泰言此人必系姦細﹐往往離間藩下左右用事之人﹔又聞其受賄形狀。賜姓大怒﹔念其嵩江世冑﹐一家四十餘口起義被殺﹐憐其年老﹐免刑﹐幽置而死。

六月﹐臺灣紅夷人長揆一遣通事何斌饋送外國寶物來求通商﹐願年輸餉銀五千兩﹑箭桴十萬枝﹑硫黃一千擔﹔許之。

七月﹐賜姓興師北上﹔委忠振伯洪旭督水路四鎭兵防守思明州。初十日﹐傳令在船開駕。督戎旗等鎭進紮興化﹑黃巖﹐分遣中提督甘輝進紮涵頭﹐取糧三日﹐遂抽兵進狼崎。親往閩安鎭﹐令前提督黃廷鎭守。廷言閩安鎭不可守﹐賜姓令守一月。以護衛前鎭陳斌守羅星塔。

八月初二日﹐賜姓入海門港﹐乘風直進黃巖縣。淸守將王戎戰敗﹐以城降。十八日﹐進攻臺州府﹐令馬信遣人招降。二十六日﹐淸總鎭李必出城降﹐知府﹝原刊爲縣﹞齊維藩﹑臨海知縣黎嶽詹俱降。

九月﹐太平縣﹑天臺縣守將俱降。初八日﹐遣萬禮攻海門衛。初九日﹐賜姓親到﹐閱其地勢頗險﹐令監督李繼寧入城招諭淸守將張捷﹔出遮身牌﹐以鍬鐝鑿掘城墻﹐列大熕齊發﹐崩之而入﹐男女無少長皆屠之﹐壯士數百人走免。其地遂空。

時永曆遣漳平伯周金湯﹑太監劉柱從海上至思明﹐賫延平王敕命至﹐晉封潮王。賜姓欲恢復南京﹐然後稱王﹐故文書告示只稱令旨。後金湯復命﹐雲南已破﹐死於廣海。

前監國魯王之科臣徐孚遠附海船至交趾﹐欲從交趾王借道歸永曆。王欲其臣禮賜見﹐孚遠不肯登岸而回。賜姓遂集南船﹐不許往廣南貿易。戊戌﹐順治十五年﹑海上稱永曆十二年﹝是歲永曆亡﹞。

正月﹐賜姓駐思明州。

二月﹐調回各提鎭﹐挑選壯勇者撥入親軍。

三月﹐賜姓築演武亭於廈門港練兵。以石獅重五百斤爲的﹐力能挺起者撥入左右武衛親軍。皆給以雲南斬馬刀﹑弓箭﹐帶鐵面﹐穿鐵臂﹑鐵裙﹐用鎖鎖定﹐使不得脫﹔時謂之「鐵人」。拔陳魁﹑陳鵬爲左右虎衛鎭。

賜姓令左武衛林勝同左右虎衛之兵南下攻許龍。港水忽漲﹐舟師直入﹐許龍率眾而逃﹐獲其輜重﹐焚其巢穴﹐淸海澄守將劉進忠等率兵獻城迎降。後衝鎭華棟逼前所﹐守將劉崇賢亦降。

永春義師林忠襲破永福縣。淸部院李率泰發兵來援。檄海澄公黃梧兵﹐未至﹐疑之﹔盡撥其轄下官兵分入八旗﹐黃梧大悔。

李率泰弔集漳﹑泉水哨﹐庶子王撥披甲下船﹐圍羅星塔。弔集民夫﹐自鼓山開路﹐直達鎭城。十四日﹐滿兵水陸齊攻。前提督右鎭余程﹝原刊爲程余﹞守頂寨﹐戰死﹐遂失閩安鎭。護衛前鎭陳斌﹑神器鎭盧謙守羅星塔﹐被困無援。施瑯在淸爲同安城守﹐在總督軍前﹐使人招陳斌降﹔時麾下兵欲降﹐斌遂降。後說李率泰﹐盡殺之南臺橋﹐凡五百餘人。賜姓恐閩安鎭有失﹐撥兵赴援﹐遂棄臺州﹔率師南下﹐已無及矣。卽以五軍陳堯策督數鎭守狼崎地方。二十四日﹐賜姓回思明州。二十八日﹐賜姓督師南下。

四月初一日﹐至南澳。忠勇侯陳豹言﹕『惠﹑潮破敗之餘﹐得其城無用﹔鷗汀壩一小寨﹐令數鎭攻之可克』。左戎鎭林勝願領兵攻寨﹐從之。各提鎭於潮陽取糧。賜姓回思明州。

提督黃廷﹑林勝等攻破鷗汀壩。時天旱濠幹﹐兵至城下﹐用人字牌病故﹝﹖﹞﹐以劉進忠管鎭事。華棟卽郭遂第﹐乃興化諸生也﹐因義舉﹐其母尙系府獄﹐故攺名。後賜姓以千金贖之﹐仍卹其子。

五月﹐以前提督黃廷防守思明州﹐與兵官洪旭同商機務﹐戶官鄭泰給發兵餉。其餘諸提督鎭衛俱北上﹐甲士五萬﹐伏兵凡十餘萬﹐船數千艘。

六月初七日﹐師至軍陽關。淸守將車任暹獻地投降。十三日﹐瑞安縣守將文﹝艾﹖﹞誠祥降。鐵騎鎭巴臣興病故﹐以黑雲祥管鎭事。十九日﹐至溫州﹐淸守將堅守不出。賜姓議取足糧餉﹐收兵下船。

七月初二日﹐賜姓開駕抵舟山。問引港官李順水程﹔順曰﹕『舟山至羊山﹐西南風一日便到。其山皆羊﹐並無人往。有大王廟甚靈﹔海中有蒙﹑瞽二龍﹐泊船不可金鼓獻紙﹐恐其驚動﹐翻覆不安』。賜姓不信。初九日午刻﹐到羊山候■﹝舟宗﹞。初十日﹐各提鎭來見﹐放炮鳴鑼。不移時﹐風起浪湧﹐迅雷閃電﹐對面昏黑不相見﹐但聞呼救之聲。管船都﹝督﹞陳徳與太監張忠等跪求賜姓上棚拜天﹔拜甫畢﹐風雨頓息﹐波浪稍恬。覆舟五千餘號﹐溺死數千人。賜姓中軍船打破﹐失六妃嬪﹑二公子﹑三公子﹑五公子﹐凡二百三十一人。十四日﹐賜姓因以兵船﹑軍器損失﹐回至舟山﹐議向溫﹑臺各港取餉。

九月初十日﹐至象山縣。知縣遣生員送豬﹑羊﹑酒來犒師﹐並具稟啟﹔遂傳令不攻。將北﹐兵皆怕風浪﹐多逃去。

有報援剿左鎭賀世明等船頭桅竿俱粉紅﹐又訛傳欲叛去﹐並北將盡失之語。賜姓遂盡撤賀世明鎭任﹝原刊爲住﹞﹐並命張五軍諭水武營朴﹝原刊爲卜﹞世用﹑火武營魏標﹝原刊爲操﹞﹑中權鎭李必﹑奇兵鎭張魁等解職。惟北鎭姚國泰補援剿右鎭。賀世明憤激气死。以總理監營翁天佑署左提督﹐隸﹝原刊爲肄﹞其兵。

十月初三日﹐賜姓至臺州港。

後衝鎭劉進忠叛入金門所﹔賜姓令攻打﹐隨棄城而走。以木武營黃招管後衝鎭。二十二日﹐賜姓至營﹐右衛守將不降﹐下令攻城。

十一月初七日﹐城破﹐擒殺無算。十二日﹐分各提督鎭就汛養民。

十二月十五日﹐賜姓駕駐沙門﹝﹖﹞﹝是歲淸兵攻破雲南﹐永曆亡﹞。

先是﹐秦王孫可望出湖南﹐與經略洪承疇對壘。永曆駐安龍﹐西寧王李定國奉之以入雲南﹐一路無阻。遂將孫可望家眷送至軍還之﹐途中輜重﹐又被劫掠﹐可望窮憤﹐遂投誠﹐至京﹐上優待之﹐封義王。其死也﹐親弔之。平西王吳三桂與洪承疇攻入雲南﹐李定國護永曆至緬甸。定國病死﹐吳三桂追至﹐緬甸人獻永曆﹔疏聞﹐築臺絞死。是日天地昏暗﹐有白龍升天之異﹔觀者莫不涕淚傷感﹐而明祚至此終矣﹝按三藩本末記事云﹕『永曆於辛丑順治十八年入緬甸﹐十二月﹐緬人獻永曆於淸﹔至次年壬寅二月﹐絞死於省城南門』﹞。己亥﹐順治十六年﹑海上稱永曆十三年。

正月﹐賜姓駐沙關。

二月﹐賜姓至盤陀橋。

三月﹐賜姓催各提鎭限本月二十五日到盤陀橋聽令。

四月二十八日﹐齊到定關。二十九日﹐至寧波港。

五月初一日﹐抽兵下船。初四日﹐至舟山烈港。十七日﹐賜姓至羊山。十八日﹐至崇明。十九日﹐差監紀劉澄密書通江南提督馬進寶。

六月十四日﹐賜姓至焦山。十六日辰時﹐進兵攻瓜州。淸操江軍門朱衣佐率遊擊左雲龍領滿﹑漢數千紮城外迎戰。賜姓督左右武衛居中﹑中提督居右﹑後提督抄瓜州之後西。陣西對隔一小港﹐銃矢交擊。水師進斷滚江龍。賜姓揮兵大進。滿兵列大銃守岸。左衝鎭周全斌揮兵渡水﹐直渡小港﹔水深鐵重﹐兵從水底行﹐沒頂﹐多溺死。突上岸﹐守兵不意驚駭﹐全斌直衝其陣。右協楊富﹝原刊爲當﹞陣斬十餘人﹐諸軍直逼而進﹐淸兵退走入城。諸軍乘勝豎云梯攻城﹔正兵鎭韓英先登﹐左先鋒楊祖繼進。巳時﹐遂克瓜州﹐陣斬左雲龍﹑生擒朱衣佐及所獲滿州兵盡殲之。是日﹐左提督馬信攻奪潭家大炮﹐兵官張光啟﹑羅含章等攻奪滿州木城三座。木城用杉木板釘平﹐豎柵其上﹐內各藏兵五百人﹑火炮四十門﹐火藥﹑火礶不計﹔從上流壓下﹐船遇之立碎。至是﹐殲焉。賜姓以全斌輕渡港﹑損兵多﹐欲斬之﹔諸將跪請﹐乃令戴罪立功。朱衣佐至鎭江﹐乞歸養親﹐賜姓賜路費遣之。以援剿後鎭劉猷鎭守瓜州﹑監紀柯平督理江防營﹐州事委張兵官。楊戎政督水師入蕪湖﹐牽其戰船﹐直逼金陵﹐以分其勢。

十九日﹐賜姓督師鎭江南岸七里港。二十日﹐登岸紮營。時淸滿﹑漢兵紮在銀山上一帶�﹐鄭兵紮在銀山對面山上﹐只隔一港。滿兵驚﹐移大路紮營﹐畱綠旗兵數百守銀山。二十二日二更﹐賜姓移營到銀山下。寅時傳令登山站隊。天明﹐滿兵見之大驚﹐分爲五路而來。賜姓親督右武衛周全斌﹑左虎衛陳魁迎敵。周全斌直衝其鋒﹐以長繩界陣後﹐有兵退至繩者斬。於是奮勇爭先﹐滿兵披靡﹔諸將繼之﹐道路狹而溝港多﹐自相踐踏﹐不計其數﹐餘皆遁走﹔遂令攻城。淸總鎭髙謙﹑知府戴可進獻城投降。周全斌身帶重傷﹐特令鎭守﹔以工官馮澄世爲常鎭道﹑兵都事李鳳爲知府﹐以監紀林若霖爲刑廳。

賜姓議取金陵。中提督甘輝請從陸路進兵﹐以爲『乘破竹之勢﹐一鼓可下﹔或攻取其外四州郡﹐以絕援兵﹐則孤城亦難守矣。若由水路﹐恐風信稽遲﹔若援兵入守﹐又費工夫』。諸將多以天時炎熱﹐久雨﹐溝河難過。賜姓遂令由水道進發。

七月初四日﹐諸軍下船。初七日﹐至觀音門。初八日﹐令左衝鎭黃安總督水師泊三叉河口。十二日﹐派前鋒鎭余新﹑中衝鎭蕭拱宸紮獅子山﹐堵鳳儀門﹔左提督翁天佑爲應援﹐中提督甘輝﹑後提督萬禮﹑左先鋒楊祖俱離前鋒鎭之第三大橋頭山上屯紮﹔右提督馬信﹑宣毅鎭吳豪紮旱西門。賜姓督左武衛林勝﹑左虎衛陳魁﹑右虎衛陳鵬﹑五軍張英屯紮後廟。時寧國﹑池州﹑和州﹑滁州等州縣俱降﹔杭州﹑江西九江等處俱有密謀舉議﹑前來給札者。遣監督髙綿祖﹑禮都事蔡政前往蘇松通提督馬進寶﹐約其會兵前來。江南總督管效忠弔集各府兵將齊備﹐謀欲衝營。

十七日﹐甘輝請總令攻城﹐恐援兵日至﹐師老無功﹔賜姓令二十一日安炮進攻。二十三日夜﹐城中覘知余新懈怠無備﹐請副將梁化鳳率兵夜出﹐從街坊居民捨中毀墻通道而襲其營。余新被擒﹐蕭拱宸泅水而逃﹐全軍覆沒。後提督萬禮紮在橋外﹐救應不及﹔滿兵遂蜂擁出城紮營。是晚﹐甘輝﹑林勝諫賜姓抽兵且回至觀音山。賜姓欲再決一戰﹐令楊祖﹑姚國泰﹑楊正﹑藍衍等紮在山上﹐甘輝﹑張英等伏在山內﹐林勝﹑陳魁等列在山下﹔賜姓督陳鵬﹑萬祿等在觀音門應援﹐萬禮﹑萬義等堵禦大橋頭大路﹐馬信﹑吳豪﹑韓英等由水路躡其後﹔黃安專督水師防江。是日﹐淸兵大隊抄出山後﹐直衝左先鋒楊祖之營。賜姓傳令﹐無令不許輕戰﹐而山上﹑山下又隔遠不相聯屬。淸兵炮火交擊﹐楊祖眾寡不敵敗走﹐藍衍戰死。賜姓遣陳鵬﹑萬祿往援﹐山髙不得上。滿兵山上蹙下﹐甘輝﹑張英等被圍﹐力戰不得出﹔張英陣亡﹐甘輝被捉。林勝﹑陳魁在山下戰敗﹐全軍俱歿。萬禮等在大僑頭﹐淸兵首尾合攻﹐被捉﹔萬義泅水而逃。賜姓見大勢已潰﹐先抽兵下船。淸水師蟻集來追﹐黃安禦之﹐擊沈數隻﹐防護諸眷姬﹔後載諸殘兵出港。查失將領中提督甘輝﹑後提督萬禮﹑五軍張英﹑親軍林勝﹑陳魁﹑鎭將藍衍﹑魏標﹑朴﹝原刊爲卜﹞世用﹑副將洪瑯﹑戶官潘庚鍾﹑儀衛吳賜等十二名。後甘輝等解至金陵﹐總督固山會審﹐萬禮﹑余新皆跪﹐甘輝以足蹴之曰﹕『癡漢尙欲求生乎』﹗大罵不屈﹐遂被殺。

海兵之入長江也﹐上議欲出京軍﹐召前海澄降將蘇明問之﹔對曰﹕『海兵不能持久﹐指日當有捷音』。後三日﹐江寧捷音至矣。

二十四日﹐賜姓至鎭江﹐分派各鎭將收拾官兵﹐補缺管事。二十八日﹐諸將領俱下船﹐駕入長江。

八月初一日﹐師回至狼山上沙。初四日﹐泊船吳淞江﹐遣蔡政往見馬進寶﹐入京擬撫。初八日﹐至崇明城﹐以作老營。十一日﹐開炮攻打﹐城崩數丈﹐淸守將梁化鳳死拒不退。正兵鎭韓英登梯﹐被銃打下﹐監督王起俸亦被銃傷﹐俱死。賜姓欲集諸將再攻﹐周全斌以爲城小而堅﹐難以驟拔﹔得之亦無用。適馬進寶差中軍官同蔡政來勸回師之說﹐以待奏請﹐看撫局成否﹔賜姓從之﹐仍遣蔡政往京。十八日﹐賜姓回師至浙江﹔以楊富﹝原刊爲當﹞管正兵鎭﹐分派各提鎭﹐就溫﹑臺﹑舟山各港口地方屯紮操練。仍撥數鎭屯紮蓁峽﹑三都﹑興化﹑日照﹑海南地方。

九月初三日﹐令開船﹔初七日﹐至思明州。

十月﹐援剿後鎭劉猷在溫州深入內地取餉﹐被誘戰歿。

十二月﹐蔡政自京回﹐云撫事不成﹑系同安侯於獄﹐並逮馬進寶到京問罪﹑遣滿州將軍達素帶披甲萬餘前來剿海﹐並令三省合剿。

卷二

阮旻錫撰庚子﹐順治十七年﹑海上稱永曆十四年。

正月二十一日﹐報滿州統兵將軍達素頭站兵至福州。

二月﹐賜姓調回北汛諸提鎭﹐候撥防守。

三月﹐報達將軍已到泉州﹐催促船隻配兵。賜姓弔回南下官兵﹐分派屯紮。

四月初二日﹐攺右提督馬信爲提督親軍驍騎鎭。又傳令各提鎭將領官兵眷口搬住金門所﹐委英兵鎭陳瑞保護﹐同戶官鄭泰一同照管。初四日﹐遣中衝鎭蕭拱宸等治崇武﹐堵禦泉港﹔委輔明侯林察爲水師總督﹐共商機宜。派援剿右鎭林順﹑禮武鎭林福防守海門﹐派右武衛周全斌﹑驍騎鎭馬信防治烈﹝原刊爲裂﹞嶼尾。派遊兵鎭胡靖﹑殿兵鎭陳璋爲陸師﹐守髙峙等處﹔援剿後鎭張志爲水師﹐拋泊髙崎應援﹔撥林福防守倒流寨。二十六日﹐泉州淸船二百餘號駕到洋芝澳﹔陸路兵山上紮營放炮﹐船依山邊而行﹐遂進至圍頭。賜姓令林察﹑蕭拱宸等泊劉五店﹐遏止圍頭淸船不得入同安港會合﹔行戶官鄭泰﹐將前派守圍頭官兵船隻一盡防守金門﹐拋泊城保角﹐以防廣海許龍等船﹔撥右虎衛陳鵬守五通﹝原刊爲道﹞﹑髙崎等東一帶﹐撥援剿前鎭戴捷守髙崎寨﹐殿兵鎭陳璋﹑前衝鎭劉俊﹑智武鎭顏望忠守澥保寨並赤山坪﹐遊兵鎭胡靖防守東渡寨。委戎政王秀奇總督髙崎等處﹑協理戎政楊朝棟總督東渡等處臨期商酌調遣各鎭管理外﹐又令神武營康彥邦紮崎尾﹐兼管神武一帶地方﹔更撥宣毅後鎭吳豪﹑後衝鎭黃昭﹑援剿後鎭張志並陳廣﹑吳裕水師應援髙崎﹑五通﹝原刊爲道﹞等處﹐堵禦邀擊。

五月初一日﹐賜姓駐演武臺。撥忠靖伯陳輝﹑閩﹝原刊爲同﹞安侯周瑞﹑援剿右鎭下楊元標銃船﹑前提督下方左榮等船泊海澄港﹐以截漳州大隊水師。初三日﹐賜姓親督前提督黃廷﹑右武衛﹝原刊爲鎭﹞周全斌﹑援剿左鎭黃昌﹑右鎭林順﹑正戎旗鎭楊富等在海門準備迎敵。初八日﹐漳州港內先遣大船一百號﹐配以漢兵﹐部院李率泰同海澄公黃梧督之﹐出海澄港﹑同安港收拾小船。滿將達素同同安總鎭施瑯﹐配以滿兵﹐橫渡髙崎。俱下船﹐約初十日進兵。

初十日﹐賜姓令五軍陳堯策傳諭陳輝等安泊中流﹐不許起舵﹐欲待漳州船出而乘其後。倏忽間﹐滿船乘風順流蔽江而下﹐以數船攻一船﹔用鐵鏈釘住﹐炮矢齊發﹐梯而登。陳堯策﹑周瑞一船及左方榮一船皆被燒殺。陳輝一船﹐滿兵蜂擁而上﹔輝走入官艙﹐發火藥從下衝上﹐船火飛烈﹐滿兵在船上者俱死。其船未沈﹐爲官兵奪回﹐陳輝得活。時賜姓坐熕船﹐繼令何義督之﹔而下八槳船﹐往來督戰。時滿兵乘潮直進﹐海船漸漸退走﹐直壓至廈門港口。將午﹐南風大發﹐海潮漸漲﹔黃廷﹑周全斌等奮力迎擊﹐同正﹑副龍熕兩船破■﹝舟宗﹞而入。龍熕受大彈子一丸﹝重十餘斤﹞﹑小彈子一斗﹔副龍熕照樣新鑄者﹐各以一船專載之。龍熕所及﹐船中之人頃刻不見形骸﹔遂奪滿先鋒昂邦章京紅眼二船﹑出橋侍衛一二等下十餘員並烏沙一船。黃廷擒梅勒耿勝一船。戶官鄭泰自金門率鳥船五十號乘勢衝入﹐宣毅鎭黃元從鼓浪嶼後衝出交攻﹔炮聲如雷﹐隱隱不絕﹐煙火迷江﹐咫尺不辧。共擒滿船十三號。滿先鋒三船被追至圭嶼﹐棄船登岸﹔馬信招之﹐皆降﹐夜溺殺之。惟畱紅帶梅勒士心秀隨身披甲二人。

是日辰時﹐達將軍總督滿﹑漢兵船至牟尼嶼赤山坪登岸。殿兵鎭陳璋揮兵於水中逆戰﹐兵少﹐漸不及支。守髙崎右虎衛陳鵬密通同安施總鎭﹐謀爲內應。其左營陳蟒﹐璋之侄也﹔見勢急﹐欲出兵救援。陳鵬止不許﹐總督王秀奇速令陳蟒赴之。滿兵見金龍甲兵至﹐以爲迎己也﹔及下水砍殺﹐始慌亂。而前協萬宏﹑領兵林雄﹑領協鎭劉雄繼至合擊﹐前衝鎭劉俊亦從東衝出﹐協力拒殺﹔俄而﹐吳豪趕至。滿船向前迎敵﹐諸水師分路衝下﹐擊沈數隻。滿兵先登岸者被殺及溺水者不計﹐生擒巨馬喇及披甲三百餘人﹐皆斷掌放回。將軍達素率殘兵回省。數日後屍浮海岸﹐長髮者十二三﹑短髮者十七八。賜姓磔陳鵬﹐並殺其家屬﹔以陳蟒爲虎衛右鎭﹐以何義爲虎衛左鎭。

六月﹐賜姓駐金門後浦﹐令思明州將領官兵眷口移駐金門﹔百姓搬移過海﹐聽其自便。撥諸提鎭分紮汛地取糧。

七月﹐命兵官張光啟往倭國借兵﹐以船載黃蘗寺僧隱元及其徒五十眾﹔時倭人惇請隱元﹐故載與俱往。賜姓書與倭國王而不及上將軍主國政者﹐故兵不發。

九月﹐詔兵民家眷俱回思明州。

十月﹐淸弔將軍達素回京問罪﹐素在省吞金而死。滿兵回京﹐水師船隻俱入港閣岸。

監國魯王殂於金門所。辛丑﹐順治十八年﹝是歲﹐順治駕崩﹐康熙登極﹞﹑海上稱永曆十五年。

正月﹐賜姓議取臺灣。其地在東南海中﹐延亙數千里﹐土番雜處。天啟年間﹐歐羅巴紅夷占居之﹐於港口築城﹐與中國﹑日本﹑廣南貿易。海邊貧民流寓者﹐種蔗煮糖爲業﹐殆數千戶。時紅夷亦恐海上動兵﹐故於庚子春復遣通事舍人何斌及其酋長再來議貢。何斌密進地圖﹐勸賜姓取之。賜姓陳兵自鎭南關至院東﹐依山布陣﹐凡十餘里﹐甲兵數萬﹔周全斌統轄戎旗兵七千﹐皆衣金龍甲﹐軍威甚盛﹔夷人震懾。至是﹐進兵。諸將𨿽不違阻﹐俱有難色﹔宣毅後鎭吳豪曾到其地﹐力言港淺大船難進﹐且水土多瘴癘。賜姓含之﹔惟戎政楊朝棟倡言可取﹐賜姓納之。

二月﹐賜姓駐金門﹐整理船隻。以兵官洪旭﹑前提督黃廷居守思明州﹐戶官鄭泰居守金門所。

二月初一日﹐祭江。賜姓督文武官親軍武衛周全斌﹑何義﹑陳蟒﹑提督馬信﹑鎭將楊富﹑蕭拱宸﹑黃昭﹑陳澤﹑吳豪﹑林瑞﹑張志等作首程先行﹐令守澎湖。遊擊洪暄引港﹐各船俱駕到料羅灣聽令開駕。二十二日午時﹐自料羅灣放洋。二十四日﹐各船齊到澎湖﹐分各嶼駐紮﹐賜姓紮營內嶼。二十七日﹐開船到甘吉嶼﹐阻風而回。三十日晚﹐風雨未息﹐賜姓以行糧已盡﹐傳令一更後開駕﹔三更後﹐晴霽風順。

四月初一日天明﹐賜姓至臺灣外沙綫﹐各船絡繹俱至鹿耳門綫外。此港甚淺﹐沙壇重疊﹐大船從無出入﹐故夷人不甚防備。是日水漲丈餘﹐賜姓下小船﹐由鹿耳門登岸。午後大■﹝舟宗﹞船齊進﹐泊水寨港﹐登岸紮營。令陳澤督虎衛將坐銃船紮鹿耳門﹐牽制紅夷甲板船﹐並防北綫尾。守赤嵌城夷長貓雞實叮發炮擊盤營並舵馬廏粟倉﹔賜姓恐焚及赤嵌衛﹐令楊朝棟督張志官兵防禦看守。初三日﹐陳澤紮營北綫尾。守臺灣城夷長揆一見官兵來齊﹐遣頭目拔鬼仔率鳥銃兵數百前來衝擊。陳澤迎戰﹐一鼓殲之﹐拔鬼仔戰死﹐余夷退走。初四日﹐亦嵌城夷長貓雞實叮以城孤救之﹐賜姓遣楊朝棟招諭之﹐遂率夷人三百餘民出降。賜姓令赤嵌夷招夷長揆一等來降﹐不從。時夷人尙有甲板船在港﹐令陳澤﹑陳廣等攻之﹐沈其一隻﹐焚其一隻﹐走回一隻。賜姓督師移紮昆身﹐築土臺駕炮攻臺灣城。揆一等於附城﹑銃城齊放大銃﹐頃刻土臺崩壞﹐官兵退回。夷人出城奪炮﹐馬信﹑劉國軒率弓箭手射之﹐乃退。賜姓遂令赤嵌降夷架銃擊城﹐崩之。派馬信等紮臺灣衛﹐固守不攻﹐俟其自降。

派各鎭分紮汛地屯墾。

五月初二日﹐二程黃安﹑劉俊﹑顏望忠﹑陳瑞﹑胡靖﹑陳璋等俱到臺灣。

賜姓集文武各營﹐審宣毅後鎭吳豪搶掠百姓﹑監匿米粟﹐斬之﹔右虎衛陳蟒同罪﹐捆責革職。以黃安管左虎衛。

攺赤嵌地方爲東都﹝原刊爲郡﹞﹐設一府﹑二縣。以府爲承天府﹐以楊朝棟爲府尹。一爲天興縣﹐委﹝莊﹞文烈知縣事﹔一爲萬年縣﹐委祝敬知縣事。

六月十六日﹐銅山守將蔡祿﹑郭義搶掠居民﹐脇忠匡伯張進投誠於淸﹔進詐許﹐置酒請會﹐欲發火藥與之俱焚﹔蔡﹑郭知之不赴﹐張進遂放火自焚。初﹐後提督萬禮密約海澄公黃梧﹐欲據思明州以叛﹐後隨徵南京﹐被獲而死﹐已祀忠臣祠矣。及事泄﹐賜姓出其木主。蔡﹑郭是其黨也﹐故懼而叛。淸兵入銅山城﹐兵官洪旭會向忠勇侯陳豹統水師擊之﹐蔡﹑郭同淸兵退走。報至﹐賜姓拔總監營翁天佑鎭守﹐而厚卹張進之家。

七月﹐紅夷會甲板船至。弔右武衛前協黃徳挈守臺灣衛﹐名其衛爲安平鎭。

張志﹑黃招等激變大肚社土番﹐楊祖與戰﹐中梁鎗死。土番圍張志營﹐黃安﹑陳瑞等攻破之。

八月﹐紅夷率甲板船來犯。賜姓令陳澤同戎旗左右協水師擊敗之﹐獲甲板船二隻﹑小艇三隻。自是甲板船退入臺灣﹐不敢復出。

京中命戶部尙書蘇納海至閩﹐遷海邊居民之內地﹔離海三十里村莊田宅﹐悉皆焚棄。先是﹐達素兵至﹐賜姓令思明州搬空﹐其先人來降者﹝﹖﹞﹐家眷乘隙皆渡海逃去。原任左提督慶都伯王秀奇逃回江南﹐埋名不出。原任漳州府知府房星曄者﹐爲索國舅門館﹐遂逃入京﹐使其弟候補通判房星曜上言﹐以爲海兵皆從海邊取餉﹐使空其土而徙其人﹐寸﹝原文爲十﹞板不許下海﹐則彼無食而兵自散矣﹔悉從其策。升房星曜爲道員﹐病死無嗣。至是﹐上自遼東﹑下至廣東皆遷徙﹐築垣墻﹑立界石﹐撥兵戍守﹔出界者死。百姓失業流離﹐死亡者以億萬計。

蘇納海歸﹐薦同安總鎭施瑯爲水師提督﹐移鎭海澄。

十月﹐同安侯鄭芝龍爲其家人尹文器出首通海。時﹐康熙新卽位﹐四輔蘇克薩與龍有隙﹐以初三日殛芝龍於柴市﹐又殺其子孫家眷凡十一人。報至﹐賜姓叱爲妄傳﹐中夜悲泣﹐居常郁悒。

十二月﹐守臺灣城夷長揆一等乞以城歸賜姓﹐而搬其輜重貨物下船﹐率余夷五百餘人駕甲板船遠去。

賜姓遂有臺灣﹐攺名東寧。時以各社土田﹐分給與水陸諸提鎭﹐而令各搬其家眷至東寧居住﹔令兵丁俱各屯墾。初至﹐水土不服﹐疫癘大作﹐病者十之七八﹐死者甚多。加以用法嚴峻﹐果於誅殺﹕府尹楊朝棟以小斗散糧﹐殺其一家﹔又殺萬年縣知縣祝敬﹐家屬發配。於是人心惶懼﹐諸將解體。壬寅﹐康熙元年﹑海上稱永曆十六年。

正月﹐賜姓嚴諭搬眷。鄭泰﹑洪旭﹑黃廷等皆不欲行﹐於是不發一船至臺灣。而差船來弔監紀洪初辟等十人﹐分管番社﹔皆畱住不往﹐島上信息隔絕。

三月﹐令周全斌調銅山﹑思明州兵攻南粵﹐欲擒陳豹。豹短小精悍﹐號「三尺陳」﹐守粵近二十年﹐許龍﹑蘇利皆畏之。豹驕傲專恣﹐數違藩令。兵至﹐倉卒率眾搬眷下船﹐不敢十分迎敵。揚帆入廣東投誠﹐封爲慕化伯。未幾﹐病疫而死。

四月﹐賜姓遣兵官楊都事到思明州﹐奉令箭欲殺董夫人及其長子經﹐以與乳母生子之故。洪旭等不肯奉令箭﹐殺楊都事。而訛傳周全斌奉密諭欲殺諸將十餘人﹐於是人人自危。洪旭等使周全斌船回廈門港﹐卽執而拘之﹔黃昌勸鄭泰殺之﹐全斌求救於董夫人。洪旭亦依回﹐乃得免。

五月初八日﹐國姓招討大將軍殂於東寧﹐年三十有九。提督馬信及諸鎭將黃昭等議以其弟鄭世襲護理大將軍印。未幾﹐馬信﹑黃安皆病故。世襲以黃昭﹑肅拱宸爲腹心﹐拔劉國軒管鎭事﹐謀自立。報至思明州﹑鄭泰﹑洪旭﹑黃廷﹑工官馮澄世﹑參軍蔡鳴雷等立長子經爲嗣﹐稱世子﹐發喪卽位。

時靖南耿繼茂移鎭福建﹐與總督李率泰遣旗中軍王明﹑賞功李有功至思明州。鄭泰等議照朝鮮國例復耿﹑李﹐使疏請﹐而泰遣中軍官楊來嘉同入京待命。後不報﹐釋來嘉回。

八月﹐京中遣戶部郎中賁﹝原文爲貢﹞岱﹑兵部郎中金世徳入閩安城招撫。凡海上文武官員投誠者﹐依例照品級升降補用。

十月﹐洪旭﹑鄭泰以兵千餘人配船﹐送世藩﹝名經﹞入臺灣。世藩以周全斌爲五軍﹑馮錫範﹝澄世之子﹞爲侍衛﹑陳永華爲咨議參軍。至澎湖﹐其將李思忠船飄至臺灣﹐知諸將有謀﹐逃回﹔世藩隨卽防備﹐因乘風入鹿耳門登岸﹐全斌令連夜伐木爲柵九﹝﹖﹞營。次早﹐黃昭會諸將出兵﹐值大霧﹐晝暝﹐跬步不可視﹐諸將多迷誤失期。惟黃昭兵先至﹐攻其前﹔劉國軒兵繼至﹐攻其後﹐破營而入。世藩兵卻擠﹝﹖﹞而前﹐黃昭攀木梯而登﹐爲流矢所中﹐墜下。全斌令斬其首﹐大呼示眾﹐軍士皆迎降。大霧忽晴﹐日已晌午﹔鍾宇等至﹐皆反戈而迎。世藩入安平鎭﹐請世襲至﹐待之如初。襲委罪於其僕蔡云﹐云自縊﹔收殺蕭拱宸﹑李應淸﹑曾從龍等﹐餘皆不問。諸將營兵﹐撥守汛地如故。

十一月﹐世藩率周全斌等同其叔世襲回思明州。後世襲入京歸命﹐授精奇呢哈番﹔顏夫人﹑鄭芝豹自戍所發回﹐準在京同住。癸卯﹐康熙二年﹑海上稱永曆十七年。

正月﹐世藩駐思明州﹐時洪旭守思明﹑鄭泰守金門﹑黃廷守銅山。世藩得鄭泰與黃昭往來書﹐欲襲取之﹔泰不自安﹐稱病不見。

三月﹐命周全斌督船入海澄港取糧﹐欲襲金門﹔見其有備﹐乃止。

四月﹐參軍陳永華謀以世藩將回東寧﹐詐徵鄭泰爲居守戶官﹐統轄諸鎭﹐資其餉給兵。鑄「居守戶官」印﹐遣吳愼賫至金門。泰使弟鳴駿入謝﹐世藩慰諭之﹔見陳永華﹐情款甚篤。鳴駿回﹐力勸兄行﹔泰遂於六月初六日帶兵船並餉銀十萬至思明。是晚入城赴席﹐世藩以通書黃昭事面質之﹔遂交與洪旭監畱。周全斌率兵並其船﹐獨蔡璋一船走脫。天未明﹐至金門﹐鳴駿倉卒與泰之子纘緒率將士八千餘人向總督李率泰投誠﹐全斌追之不及。鳴駿等至京﹐俱受封。泰聞之﹐自縊。

七月﹐以黃而輝﹝廷之子﹞爲思明知州。

八月﹐自鄭鳴駿降後﹐人心解散﹐鎭營多叛﹔武職楊富等﹑文官陳彭等皆先後投降。

九月﹐紅夷糾集甲板船十六隻﹑夷人數千﹐會靖南王﹑李總督約同攻兩島﹔候事定之日﹐求浯嶼築城貿易﹐如廣東香山�﹝澳﹞例。後準納貢互市。

十月﹐李總督定議﹐調陸路提督馬得功督鄭鳴駿等出泉州港﹐水師提督施瑯同海澄公黃梧出海澄港﹐靖南王耿繼茂同荷蘭國紅夷紮營於同安之劉五店﹐刻期渡海。守髙崎正兵鎭陳升先約降。

十一月﹐世藩率周全斌等會兵船於金門。紅夷船髙而大﹐一船有大小熕銃千餘號﹐橫絕中流。是日炮聲如雷﹐自辰至酉﹐相繼不絕。世藩見勢不敵﹐乘潮退出浯﹝原刊爲梧﹞嶼。周全斌等十三號船在後﹐迫於潮長不得出﹐遂繞夷船之後﹐衝大■﹝舟宗﹞而入﹔夷船發熕齊擊﹐無一中者。馬得功坐鳴駿中軍船﹐全斌以爲鳴駿也﹐直前攻之。值黃廷中軍將吳朝宰﹑世藩之親軍蕭乘龍前後夾攻﹐揮兵過船﹐得功親隨鐵甲精兵三百人﹐皆被殺下水﹐得功頓足投水死。再攻楊富船﹐焚之﹐富亦投水﹐遇救得免。所遇之船﹐多被攻沒﹐遂揚帆直出。日暮收兵﹔而海上不知馬得功之死﹐竟棄兩島﹐退守銅山。淸兵入島﹐島中民尙數十萬﹐多遭白刃﹔投誠兵復肆殺掠﹐其地遂空。甲辰﹐康熙三年﹑海上稱永曆十八年。

正月﹐世藩駐銅山﹐諸軍乏糧。周全斌率眾投誠﹐入京封伯。洪旭以杜輝守南澳﹐輝亦掠其輜重投誠。

三月﹐世藩率眾回東寧。工官馮澄世一船爲家丁所迫﹐赴海死。洪旭以二十舟候黃廷同行﹐而廷部下將士多不願行﹐遂率眾投誠。

八月﹐淸議取臺灣﹐遣施瑯掛「靖海將軍」印﹐卽以周全斌副之。整舟師﹐候風開洋。

乙巳﹐康熙四年﹑海上稱永曆十九年。

四月﹐淸官軍船出洋﹐颶風大作﹐各船飄散﹐不能相顧﹐皆引還。未幾﹐召施瑯入京﹐其降將多敍用。丁未﹐康熙六年﹑海上稱永曆二十一年。

部議分撥海上投誠官兵移駐外省﹐召周全斌入京歸旗。其標下官兵及別鎭兵各給行糧﹐分駐各省屯墾荒田﹔給以牛種﹐免其六年租稅。其將領或督墾﹑或撥各衙門效用﹔文官赴部候補。己酉﹐康熙八年﹑海上稱永曆二十三年。

世藩在東寧﹐以陳永華理政﹑馮錫範管侍衛﹑劉國軒等管兵。忠振伯洪旭病故﹐其子磊及永華之侄繩武等俱任用。

攺天興﹑萬年二縣爲州﹐置鳳山﹑諸羅二縣。課耕種﹐安撫土番﹐貿易外國﹐通魚鹽。向之憚行者﹐今皆爲樂土焉。

淸遣官渡海招撫。世藩請照朝鮮國例﹐不剃頭﹑不登岸﹔議竟不成。癸丑﹐康熙十二年﹑海上稱永曆二十七年。

十一月﹐吳三桂反﹐陷雲南﹑貴州﹑四川﹑河南﹑嶽州諸郡縣﹐僞稱大周元年。初﹐平南王疏請歸老遼東﹐畱子之信襲職鎭守﹔許之﹐並令舉家歸旗。時平西﹑靖南相繼疏請﹐俱報可。至是﹐平西反﹔乃命二王仍畱鎭。時耿繼茂死﹐精忠嗣王。三王交通逆命﹐反謀決矣。甲寅﹐康熙十三年﹑海上稱永曆二十八年。

三月十五日﹐耿王傳諭各官入府議事。總督範承謨﹑巡撫劉秉政至﹐伏甲士執之﹔知府王之儀﹑同知諭三畏走出﹐被殺。拘承謨於獄﹔以秉政爲統制使﹑鄕官蕭震爲布政使﹐自僞稱總統兵馬上將軍。移檄各府縣﹐俱望風而降。

十九日﹐檄至泉州﹐提督王進功縱兵焚劫﹐傳檄所屬皆降。興化鎭馬惟興﹑守備郭惟藩乘機劫掠。獨同安城守張學堯﹑晉江水師李尙文所部無犯。

初﹐耿王將拒命﹐遣王鏞往見世藩﹐請以舟師由海道出江南﹐而己統兵出浙江。鏞回言海上船不滿百﹑兵不滿萬﹐耿始輕之。

駐防漳海道陳啟太﹝泰﹖﹞合家殉節。漳浦鎭劉﹝原刊爲陳﹞炎﹑海澄鎭趙得勝俱降耿。福寧鎭吳萬福貪克失將士心﹐謀拒耿﹐眾不從﹔耿遣曾養性督兵至﹐誘殺萬福。乘勝長驅﹐溫﹑處二府俱下。

四月﹐潮州總兵劉進忠降耿﹔耿召王進功至﹐畱之﹐而徵其兵。調張學堯鎭泉州﹑化尙蘭守同安。

世藩遣柯平至閩﹐耿謾詞以應﹐由是遂隙。世藩侍衛馮錫範同劉國軒率舟師至廈門。

耿王徵各路兵出關﹐黃芳度遣黃翌引千人應命﹔趙得勝陰約降於世藩﹐不受耿令。世藩兵至同安﹐尙蘭迎降﹔質張學堯家眷﹐學堯亦降。

五月﹐世藩至思明州﹐以趙得勝爲左提督﹑張學堯爲左先鋒﹑化尙蘭爲仁武鎭。

耿王聞同安之失﹐遣王進引千人入守泉州﹐而提標五營兵將不肯應調。王進至﹐與城守賴玉相結納﹐用提標守備戴國用爲爪牙﹔勒王進功家口入省﹐耿王遣兵接應。兵將至﹐而進功之子錫璠與其屬楊靑等議誘賴玉﹑戴國用﹑李尙文等執之﹐率兵攻王進。進走登塗門樓﹐意气自若。提標兵無統帥﹐相持竟日。進恐海船至﹐更深整隊出城而去。

六月初三日。錫璠等殺賴玉﹐分其屍﹐絞殺戴國用﹐釋李尙文﹐迎世藩入城。以錫璠爲指揮使﹐暫理提督軍務。黃芳度殺漳州城守劉豹豹﹐耿所署也。芳度遂降世藩﹐而差人間道賫密疏入京。

七月﹐平南王遣兵圍劉進忠於潮州﹔耿王不能援﹐進忠求救於海上。世藩遣金漢臣率舟師援之﹐以進忠爲右提督。

九月﹐耿王復遣王進率兵三萬攻泉州。至惠安﹐肆行焚掠。世藩命劉國軒督諸鎭及五營兵拒之。對壘逾旬﹐進退屯楓亭﹐列營二十餘里。

十月﹐國軒兵至塗嶺﹐嚴陣會戰。王進見前陣皆新募之兵﹐直前擊之﹐兵皆懼怯死闘。國軒令許耀分兵攻其後﹐焚其營盤﹐進兵大敗。

十一月﹐吳三桂遣周文驥來和解。

劉炎在漳浦﹐不肯從世藩﹐密請救於耿。耿遣兵往援﹐世藩檄黃芳度擊走之。耿復遣親軍都尉徐鴻弼走間道入漳浦﹔世藩以馮錫範﹑趙得勝督諸軍攻之。炎﹑鴻弼會雲霄鎭劉成龍﹐合兵戰於羅山﹔右虎衛何佑擊之﹐炎等大敗﹐走回城。馮錫範﹝原刊爲璠﹞以紅夷衝天炮攻城﹐炎等大懼﹐同鴻弼﹑成龍出降。

十二月﹐趙得勝督軍援潮州﹐大破平南兵於黃岡﹔潮圍始解。

世藩分設六官﹐以陳永華爲總制畱守﹐兼管勇衛﹔馮錫範爲侍衛﹔二衛皆親軍。薛進思﹝原文爲忠﹞爲左武衛﹑劉國軒爲右武衛﹐何佑爲右虎衛﹐以施福爲五軍﹔其左右先鋒及諸鎭營皆聽五提督調遣。凡文武事宜﹐皆贊畫參軍陳繩武﹑侍衛馮錫範主之。

初﹐世藩之來思明也﹐兵餉取給於東寧。洪磊承其父旭遺命﹐助餉銀十萬兩。至是﹐兵多餉少﹐乃以六官督比紳士富民以充之。以鄭省英爲宣慰使﹐總理各府縣錢糧。百姓年十六以上﹑六十以下﹐每人月納銀五分﹐名曰「毛丁」﹔船計丈尺納稅﹐名曰「梁頭」﹔及設各府鹽引﹐分管鹽場﹐以給兵食。乙卯﹐康熙十四年﹑海上稱永曆二十九年。

正月﹐耿王遣使賀正議和﹐送船五隻。世藩遣使報聘﹐約以楓亭爲界。自是﹐二家交好。

二月﹐永春寨民呂華不服徵派﹔薛進思﹝原刊爲忠﹞圍之﹐三月不下。知縣鄭時英諭之出降﹐釘殺之﹐家族發淡水充軍。

續順公﹝原刊爲伯﹞沈瑞駐饒平﹐劉進忠攻之不下。廣兵來援﹐何佑遇之於百子橋﹐擊走之﹐瑞出降。

傳流洪經略之侄士昌﹑天倫﹑天恩及眷口於東寧之狼嶠。流前進士楊明瑯及眷口於狼嶠﹔以其過懷宗梓宮不下馬﹑其父修南安縣誌以海上爲海寇故也。後皆死於戍所。

五月﹐劉進忠請大師南下﹐從之。初六日﹐世藩入海澄。遣鄭斌入漳﹐慰諭黃芳度﹕「或束﹝原刊爲東﹞兵﹝身﹖﹞入見﹑或率兵隨徵」﹔芳度不受命﹐密調回黃翌之兵。耿王召之﹐亦以疾辭。

劉國軒率諸鎭兵至潮﹐與進忠規取屬邑之未下者。安達公尙之信悉力守禦﹐相持日久﹐糧乏兵病。之信調十餘萬眾盡銳來攻﹐國軒自新墟一日一夜退至鱟母山﹔以解糧露載車上﹐宣慰使洪磊懸金以待有功﹐軍心稍定。進忠與國軒議曰﹕『之信大軍必從小路而來﹐出我不意﹐須得勁將扼之。惟何佑可任﹔然不可明言其故﹐恐其心怯。子可嚴陣以待﹐而予將兵馬背城以爲應』。國軒從之。是夜大路上敵營中火光點點﹐進忠放大炮擊之﹐見火光不動﹐進忠曰﹕『是空營也﹐吾兵可安寢以待』。次日﹐之信率兵從小路而來。何佑見大隊突至﹐欲退不可﹐冒死奮勇以闘﹐無不以一當百。之信大敗退走﹐國軒等日夜追之﹐殺死者不計其數。是役也﹐以饑卒數千破數萬之眾。由是﹐何佑之名振於粵東。佑﹐綽號何錐子。

六月﹐世藩自海澄移檄萬松關﹔黃芳度令其下俱剃髮據守﹐令其兄芳泰入粵請援。世藩進攻不利﹐其將萬宏登梯中炮死﹐乃築長垣圍之。調何佑攻平和縣﹐守將賴升降。諸屬縣皆下之。

十月﹐海澄公標將吳淑以漳州降。初﹐淑投誠﹐屬公標下﹐黃梧待之厚﹔將死﹐囑之曰﹕『吾子年少﹐君可保全之』。及被圍日久﹐謂其弟潛曰﹕『吾本海上舊將﹐公𨿽待吾厚﹐吾負罪於先藩實深。今世藩待吾眷屬﹐恩尢有加﹐吾不可以負之』﹔遂以初六日開城。兵入﹐芳度投井死﹐擒其將黃翌﹑朱貴等殺之﹔沒其家﹐剖黃梧棺﹐戮屍斬首﹐及芳度首揭竿以徇眾。世藩以吳淑爲右提督。

十一月﹐令人往日本取回鄭泰所寄之銀。凡七十一萬﹐止得二十六萬而還。丙辰﹐康熙十五年﹑海上稱永曆三十年。

正月﹐世藩以右虎衛許耀﹑前衝鎭洪羽等率舟師會在潮諸軍攻取廣東州郡。

二月﹐平南王尙可喜昏病日甚﹐會僞周師克肇慶﹑韶州等處﹐廣州人人自危。駐潮諸軍聞報﹐燒營遁回。劉國軒﹑何佑﹑劉進忠等分南北兩路而進。碣石苗之秀軍程鄕﹐其妻在汛﹐遣人迎降﹔之秀納降款﹐世藩令其回鎭碣石。圍惠州﹑攻博羅不下﹐旋下長樂﹑龍門諸縣。之信窮蹙﹐因乞降於僞周﹔周封爲輔徳公﹐令其讓惠州於海上。之信檄提督等撤守兵回廣﹐遣使饋弓馬﹑幣帛通好。乃以國軒鎭惠州。東莞守將張國勛亦降﹐以爲後勁鎭。自是﹐與周分界而守。

五月﹐耿王調汀州鎭守劉應麟兵出關﹐麟不從﹐密來通款。乃遣吳淑提兵馳書與耿王﹐言欲假道於汀州。耿王遣兵防城﹐麟懼其圖己﹐率所部出掠瑞金﹑石城等處。吳淑兵至﹐麟與謀攻城﹐下之﹔以應麟爲�﹝前﹞提督。

耿王檄曾養性等自溫州航海入閩﹐朱天貴以舟師來降﹐其餘逃入福州。奇兵鎭黃應選﹝邀﹖﹞擊之﹐獲巨船數千號。

七月﹐調劉進忠出師﹐進忠稱疾不行。進忠自潮州定後來見﹐世藩待之禮意疏略﹔見左右用事者皆碌碌﹐知不與有爲。及攻﹝原刊爲攺﹞汀州﹐悔失計﹔至興寧﹐與諸將不協﹐流言日起﹐遂稱病回潮﹐陰爲自守之計。

九月﹐耿王師出浙江者爲總督李之芳所扼﹐多被摧敗﹐京中遣和碩康親王提兵乘機入閩﹔兵出江右者爲總督蔡毓榮及滿州兵移駐防兵拒之﹐失廣信﹐棄建昌。大勢已去﹔又聞汀州不守﹐益憂內顧。諸將遂密謀﹐詐作耿王投誠獻關。耿王聞變﹐收王進﹑範承謨﹑蕭震絞殺之﹔欲乘船奔海﹐爲都尉徐文耀所脇﹐不得出。遣王進功回泉取救兵﹐密囑曰﹕『吾忍死以待也』。延津已失﹐不得已於十九日剃頭迎康親王入城。耿王至京﹐國軒等日夜追之﹐殺死者不計其數。是役也﹐以饑卒數千破數萬之眾。由是﹐何佑之名振於粵東。佑﹐綽號何錐子。

六月﹐世藩自海澄移檄萬松關﹔黃芳度令其下俱剃髮據守﹐令其兄芳泰入粵請援。世藩進攻不利﹐其將萬宏登梯中炮死﹐乃築長垣圍之。調何佑攻平和縣﹐守將賴升降。諸屬縣皆下之。

十月﹐海澄公標將吳淑以漳州降。初﹐淑投誠﹐屬公標下﹐黃梧待之厚﹔將死﹐囑之曰﹕『吾子年少﹐君可保全之』。及被圍日久﹐謂其弟潛曰﹕『吾本海上舊將﹐公𨿽待吾厚﹐吾負罪於先藩實深。今世藩待吾眷屬﹐恩尢有加﹐吾不可以負之』﹔遂以初六日開城。兵入﹐芳度投井死﹐擒其將黃翌﹑朱貴等殺之﹔沒其家﹐剖黃梧棺﹐戮屍斬首﹐及芳度首揭竿以徇眾。世藩以吳淑爲右提督。

十一月﹐令人往日本取回鄭泰所寄之銀。凡七十一萬﹐止得二十六萬而還。丙辰﹐康熙十五年﹑海上稱永曆三十年。

正月﹐世藩以右虎衛許耀﹑前衝鎭洪羽等率舟師會在潮諸軍攻取廣東州郡。

二月﹐平南王尙可喜昏病日甚﹐會僞周師克肇慶﹑韶州等處﹐廣州人人自危。駐潮諸軍聞報﹐燒營遁回。劉國軒﹑何佑﹑劉進忠等分南北兩路而進。碣石苗之秀軍程鄕﹐其妻在汛﹐遣人迎降﹔之秀納降款﹐世藩令其回鎭碣石。圍惠州﹑攻博羅不下﹐旋下長樂﹑龍門諸縣。之信窮蹙﹐因乞降於僞周﹔周封爲輔徳公﹐令其讓惠州於海上。之信檄提督等撤守兵回廣﹐遣使饋弓馬﹑幣帛通好。乃以國軒鎭惠州。東莞守將張國勛亦降﹐以爲後勁鎭。自是﹐與周分界而守。

五月﹐耿王調汀州鎭守劉應麟兵出關﹐麟不從﹐密來通款。乃遣吳淑提兵馳書與耿王﹐言欲假道於汀州。耿王遣兵防城﹐麟懼其圖己﹐率所部出掠瑞金﹑石城等處。吳淑兵至﹐麟與謀攻城﹐下之﹔以應麟爲�﹝前﹞提督。

耿王檄曾養性等自溫州航海入閩﹐朱天貴以舟師來降﹐其餘逃入福州。奇兵鎭黃應選﹝邀﹖﹞擊之﹐獲巨船數千號。

七月﹐調劉進忠出師﹐進忠稱疾不行。進忠自潮州定後來見﹐世藩待之禮意疏略﹔見左右用事者皆碌碌﹐知不與有爲。及攻﹝原刊爲攺﹞汀州﹐悔失計﹔至興寧﹐與諸將不協﹐流言日起﹐遂稱病回潮﹐陰爲自守之計。

九月﹐耿王師出浙江者爲總督李之芳所扼﹐多被摧敗﹐京中遣和碩康親王提兵乘機入閩﹔兵出江右者爲總督蔡毓榮及滿州兵移駐防兵拒之﹐失廣信﹐棄建昌。大勢已去﹔又聞汀州不守﹐益憂內顧。諸將遂密謀﹐詐作耿王投誠獻關。耿王聞變﹐收王進﹑範承謨﹑蕭震絞殺之﹔欲乘船奔海﹐爲都尉徐文耀所脇﹐不得出。遣王進功回泉取救兵﹐密囑曰﹕『吾忍死以待也』。延津已失﹐不得已於十九日剃頭迎康親王入城。耿王至京﹐與徐文耀及諸將領皆伏誅。

興化守將馬成龍以城降﹐令許耀率兵守之。

十月﹐許耀進兵福州﹐駐師烏龍江﹔驕縱飲酒﹐諸將不服。淸兵渡江﹐或請於半渡擊之﹐不從﹔旣登岸﹐倉皇出戰﹐敗走。

十一月﹐邵武守將獻款於吳淑。淑赴之﹐移兵據守。

十二月﹐淸兵至邵武﹐吳淑禦之。時大雪嚴寒﹐諸軍涉溪拒戰﹐凍壞不能走﹔退紮汀州。淸兵至建寧﹐薛進思守汀﹐聞之﹐警懼失措﹔劉應麟願傾貲餉兵固守﹐進思猜疑不從﹐棄城而走。麟奔潮州依劉進忠﹐發病而死。

平南王尙可喜於九月病故﹐之信遣使報訃﹐並請其妹奔喪。妹﹐沈瑞之叔母也﹔許之﹐並遣使弔喪。

僞周封之信爲輔徳親王。丁巳﹐康熙十六年﹑海上稱永曆三十一年。

正月﹐淸兵至興化。時諸將銳气已喪﹐何佑又與得勝不睦。得勝出戰﹐何佑坐視不救﹐致得勝力戰而死。何佑奔回泉州。

二月初九日﹐淸兵至泉州。守將林定無備﹐城破﹔標將林孟﹑參宿營謝貴死之。林定素與民相安﹐逃於民間﹐剃髮走免。諸軍潰散。

十九日﹐淸兵至漳。世藩倉皇登舟﹔至海澄﹐棄而不守﹔至廈門﹐欲回東寧﹐百姓號泣攀畱。角宿營吳桂整兵防守﹐眾賴以安。祭趙得勝﹐斬薛進思﹔許耀捆責﹐數日而死。何佑﹑吳淑戴罪自效。命諸將眷口搬回東寧。王進功﹑沈瑞﹑張學堯陸續起行。劉炎投誠﹔至京﹐流寧古塔。

三月﹐諸將聚集思明﹔餉不給﹐乃分汛屯紮﹐措餉召募。

漳浦巫者朱寅詭稱三太子﹐聚海上殘兵二百餘人夜襲泉州﹐攀堞而入﹐鳴鼓揚旗。守兵以爲海兵復至﹐發一大炮。寅乃抽回兵﹐出城而去。人以爲神﹐附者日眾。屢屢取勝﹐蔓延於漳﹑泉之間。首裹白布﹐時人謂之「白頭賊」。

六月﹐劉進忠獻款於僞周﹔後投誠﹐殛死。

劉國軒守惠州﹐尙之信已投誠﹐孤城難守﹐乃率所部航海而歸。

淸封黃芳世爲海澄公。

僞周將韓大任守吉安﹐淸兵圍之經年﹐無援﹐乘夜潰圍走入閩界。旣以糧盡投誠﹔後從徵噶爾旦﹐衝陣而死。

康親王遣漳﹑泉二府知府﹐照朝鮮例﹐從海上招撫﹔海上不從。

十二月﹐淸兵圍吳淑於天成寨﹔朱寅率眾來援﹐吳淑突圍而出。戊午﹐康熙十七年﹑海上稱永曆三十二年。

正月﹐泉州提標兵巡界﹐與海上將陳升遇﹐擊破之。

二月﹐以劉國軒爲中提督總督諸軍﹐後提督吳淑副之。初十日﹐國軒督軍攻玉洲﹝原刊爲川﹞﹐守將劉宗降﹔三叉﹝原刊爲日﹞河﹑福滸皆下。十八日﹐進取江東橋。淸守將王重祿﹑呂韜等潰﹐遂燒斷橋梁以絕援兵。漳州援兵至﹐國軒分兵擊敗之。三戰三捷﹐軍聲大振。二十三夜﹐取石碼﹐獲淸守將劉�﹝茂﹞﹑楊朝宗﹐遂軍於祖山頭。淸副都統孟安等自潮來援﹐國軒退屯石碼﹐築垣拒守﹐仍分屯漳州郭外。淸提督段應舉自泉州來﹐寧海將軍喇哈達自福州來﹐平南將軍賴哈﹝塔﹖﹞自潮州來﹐先後應援。國軒倏水倏陸﹐滿﹑漢疲於奔命。

三月初一日﹐國軒列陣郡城之東赤嶺﹐淸兵背城逆戰。前虎衛林升一軍當其鋒﹐殺傷相當。朱寅率兵按天寶山﹐以牽漳州之勢﹐黃芳世擊敗之﹔寅遁入長泰。國軒樹柵雙橋一帶﹐離漳數里。滿﹑漢諸將會議﹐以一股同黃芳世紮水頭小灣腰樹﹑一股紮鎭門安炮﹐以斷其往來水路。國軒偵知之﹐十一日黎明焚營撤兵。漳州意其遁也﹐少頃﹐舉帆直抵水頭登岸﹐陟嶺進戰。芳世素不知兵﹐又與漢將不協﹔吳淑攻之﹐戰敗墜馬﹐遇救得免﹔走入漳州﹐病月餘死。自水頭之敗﹐海澄餉道阻絕﹐段應舉會綠旗兵及滿州將軍兵數萬﹐列營祖山頭。十八日下午﹐國軒兵至﹐應舉以兵迎敵﹐爲何佑殺退。江勝﹑吳淑等繞出祖山之背﹐國軒督勁卒登山﹐衝滿洲兵。滿兵敗走﹐其眾大潰。國軒又以勁兵截漳州大路。滿﹑漢兵棄輜重﹐自相踐踏﹐奔入海澄。國軒夜令軍士鑿塹﹐每人一丈﹔引江水環城繞之﹐外又鑿溝數里。沿堤兩岸﹐安銃守之。由是﹐內外阻絕。

是月初三日﹐吳三桂僣僞號於衡州﹐以周爲國號﹐攺元昭武。

四月﹐朝命總督郎廷佐﹝相﹖﹞入京﹐以布政使姚啟聖代之。勒巡撫楊熙致仕﹐以按察使吳興祚代之。調江南提督楊捷代段應舉。援兵四集﹐屯筆架山以救海澄。

五月﹐劉國軒以筆架山南小寨縣崖﹐狀如掛燈﹐俗呼「燈火寨」﹐下臨大溪﹐順流可通海澄﹐問誰可抗﹝扼﹖﹞守﹖吳淑請往。乘夜率兵進寨﹐天明﹐寨柵完備。初十日﹐滿營發炮攻擊﹐連夜不絕﹔淑令軍士穴地藏身﹐無死傷者。馳報國軒﹐以爲乘夜炮﹐意不在寨﹐當別防之。信至﹐滿﹑漢兵齊至祖山嶽嶺﹐破林彪﹑張鳳二營﹐鳳戰死。進攻林升營﹐國軒援兵至。姚啟聖之子姚義統領韓大任降兵﹐以牛載土囊滇溝﹐至第三重﹐國軒發大炮齊擊之﹐死者無數。滿﹑漢兵多塡於塹﹐遂退。時﹐京中傳上諭有能救海澄者及城中兵將有拔圍而出者﹐皆重賞。柰國軒鑿塹通潮﹐圍至數重﹐不可復救矣。

六月初十日﹐國軒攻入海澄城﹐段應舉﹑穆伯希佛自縊﹐黃藍不知所終﹔獲孟安﹑馬虎等滿﹑漢官三十餘員﹐皆釋之﹐授官給俸。滿兵千餘﹐遷之東寧。時城中滿州披甲二千﹑馬八千餘匹﹑綠旗兵與城守兵計二萬餘﹔圍八十三日﹐糧盡﹐殺馬而食﹔馬盡﹐屑馬骨而食之。死亡及泅水而出過半。閩省震恐﹐諸援兵退守漳州。

朱寅下海﹐封爲蕩寇將軍﹐攺名蔡元義﹔歲餘病死。

劉國軒議乘虛攻泉州。令吳淑分兵下長泰縣。國軒兵至同安﹐都統大雅裏走泉州﹐擒鄕兵總黃朝斬之。與何佑﹑江欽﹝勝﹖﹞﹑楊欽十數騎離隊伍至泉州城﹐循淸源山﹐於東嶽廟相視營地﹐城中兵不敢出。久之﹐隊伍始至﹐紮營於城外﹔城中兵終不敢出。

七月﹐國軒水陸並進。江欽﹝勝﹖﹞攻南安﹐殺守將。諸縣守兵相繼棄城而走﹐遂取南門銳﹝銃﹖﹞城。載龍熕及大銃數十號攻南門城﹐城崩壞數十丈﹐盡爲本地﹔城內再築短墻以守。淸城守馬勝等以釘釘船板鋪於地上﹐兵入城無踔足處﹐傷損甚多。會天大雨﹐城竟不拔。圍泉兩月﹐援兵四至。將軍喇哈達從漳平間道出安溪﹐巡撫吳興﹝原刊爲國﹞祚同浙右提督由白鴿嶺出永春﹐江南提督楊捷由廣橋進河市﹐皆未敢向前。淸提督調水師林賢﹑黃皓等出閩安鎭﹐遙爲聲援。

八月﹐水師提督蕭琛守定海。林賢等舟師至﹐琛戰船不先期整頓﹐議以舟寡且小﹐欲據上流牽制之﹔水師五鎭章元勛﹝原刊爲振﹞欲先發制人﹐率所部十舟進戰。林賢等共擊之﹐眾寡不敵﹐阻風逆流﹐一軍盡沒﹐被擒入福省殺之。蕭琛不設備﹐遇敵大潰﹐退舶海山﹐遂妄報福水師大至﹔世藩遂令國軒退兵守思明州。國軒於二十四日退兵下船﹐隔三日﹐城中兵始敢出。世藩召回蕭琛斬之﹐以援剿左鎭陳諒﹑後鎭陳啟明督朱天貴等水軍防禦北船。

僞周主吳三桂病死衡州﹐孫世璠立。其侄應奇守嶽州﹐驕而且貪﹔淸兵攻之﹐棄城而走。於是湖﹑廣﹑云﹑貴皆不守﹐遂亡。

九月﹐劉國軒入江東橋﹐至長泰﹔滿﹑漢兵遇之皆披靡﹐乘勝長驅。至耿精忠營﹐衝之﹐馬中炮﹐掀國軒墜地﹔有滿州披甲前蒙國軒放免﹐至是乃以騎授之﹐得脫﹔滿將知而殺之。國軒守汊河﹝﹖﹞﹐列營觀音山。

十月﹐時漳﹑泉屬縣盡棄﹐惟姚啟聖等欲得海澄﹐乃令人往議和。海上不從。己未﹐康熙十八年﹑海上稱永曆三十三年。

正月﹐劉國軒請停文武俸﹐自出糧餉兵三月﹔從之。

三月﹐姚啟聖以果堂寨逼盡江東橋﹐欲發兵據守。國軒偵知﹐令吳淑據其寨。漳兵至﹐敗之。

自定海失守﹐以朱天貴守海壇﹐陳諒爲水師總督。於二十九日早﹐各船乘南風迅發﹐進泊定海。福州集船百餘號﹐由五虎門出。陳啟明﹑朱天貴率熕船直衝而入﹐連破十餘船﹐獲大船一隻。值大風暴起﹐福船收入五虎﹝原刊爲號﹞﹐海船收舶海壇。

四月﹐陳永華請克■﹝臧上土下﹞監國﹐號「監國世孫」。

六月﹐鄭時英駐東石督餉﹐欲掘沿海鹽埕﹐則利盡歸於我。乃令楊忠率兵往潯尾﹐捨舟登岸﹐連掘兩晝夜。俄而大隊兵至﹐四面合攻。忠力戰而死﹐餘眾死亡過半。

七月﹐國軒築潯尾寨﹐一夜而成。同安兵至﹐擊走之。由是﹐同安船不敢出。

初﹐右武衛林升汛守東石﹐取給軍餉。及楊忠敗死﹐林升調兵隨徵﹐僅以散卒三百人委施廷﹑陳申守之。有叛兵入泉報知﹐城中發兵四面環攻﹐施廷被創﹑陳申戰死。寨破﹐兵民赴海死者過半。淸兵仍築三寨以守。

十月﹐國軒離漳城五里而軍。時援漳滿﹑漢兵十餘萬﹐國軒亦有萬餘﹔營壘咫尺相望﹐指揮自如﹐諸軍畏之如虎。國軒以果堂扼要﹐初八日率兵就果堂後版尾地方再築一寨。初九日﹐滿﹑漢將軍提督以兵數萬齊至﹐銳不可當﹔國軒與吳淑﹑何佑﹑林升﹑江欽﹝勝﹖﹞引千餘勁卒奮勇死闘。自午至申﹐敵皆退。斬章巴﹑石兒﹝﹖﹞等﹐死者無算。自是﹐不復出。

十一月﹐吳淑守版尾寨。淸兵築壘環攻﹐炮聲不絕﹐淑處之自如。身被重傷﹐復染病﹐不以爲意。時值陰雨﹐淑踞牀而臥﹐墻傾壓死。世藩痛哭﹐以淑次子天駟爲建威左鎭﹐統其兵。

十二月﹐姚啟聖﹑吳興祚大集舟師攻廈門﹐題請浙﹑粵水師克期協攻。世藩調各洋船私船配兵北上﹐以右武衛林升爲總督﹐左虎衛江勝﹑樓船右鎭朱天貴爲左右副總督﹐率諸軍禦之。庚申﹐康熙十九年﹑海上稱永曆三十四年。

正月﹐水師提督萬正色提師出閩安鎭﹐撫院吳興祚率兵沿海援之。林升分船三十號守海壇﹐自統六十號泊泉州臭塗灣。

二月﹐萬提督至海壇﹐海船俱至泉州迎敵。萬提督至圍頭﹐朱天貴以七船衝其■﹝舟宗﹞﹐所向無前。俄而海風大作﹐萬提督乘風收入泉州港﹐沿海岸上安炮﹐整師防守。海上各船無所取水﹐乃退至金門。世藩所親幸施福密通姚啟聖﹐欲爲內應。使授降兵數百人﹐挈眷來歸﹐欲乘機舉事。國軒諜知之﹐啟世藩收施福殺之。世藩議欲撥國軒兵三千﹐配小船直入泉州港﹐攻萬提督。使人持令箭抽兵﹔時兵久已無糧﹐盡皆退潰﹐國軒禁不能止。海澄守將陳昌以城投誠。國軒至廈門﹐知勢不可爲﹐收拾餘眾下船﹐百姓遮道攀畱。二十六日﹐兵變擄掠。世藩焚演武亭行營﹐盡率諸軍登舟。協理五軍吳桂收敗卒據廈門﹐以待淸兵。二十八日﹐萬提督入思明州。二十九日﹐世藩至澎湖。朱天貴守泊銅山﹐姚總督招之﹐遂投誠。

二月十二日﹐世藩至東寧。

五月﹐東寧有聲如驢鳴。半路店雨雹﹐大如雞子。

六月﹐總制陳永華晝坐﹐見衣冠甚偉者曰﹕『我行災使者﹐欲借公署三月』﹔永華設席張樂宴之。未幾﹐永華死。

承天府豬生子﹐四耳三目﹐前二足向上。

令每田一甲﹐出壯丁一名。

十月﹐劉國軒營中豬生子﹐豬身人面。

十一月﹐白气長數丈見於西方。辛酉﹐康熙二十年﹑海上稱永曆三十五年。

正月二十八日﹐世藩殂於承天府行臺。三十日﹐馮錫範﹑劉國軒調兵駐承天府﹐會六官議立嗣。董太妃與諸公子收監國印﹐克■﹝臧上土下﹞不肯與﹐擁兵自衛。公議以克■﹝臧上土下﹞乃乳母所生﹐姦生子也﹐非正嫡所出﹐乃縊殺之﹔妻陳氏亦自殺。二月初一日﹐董太妃率世子克塽襲位﹔時年十二﹐錫範之婿。百官朝賀畢﹐太妃起﹐出位﹐諭以誅監國故﹔以世子付托馮﹑劉等佐﹐竭力匡扶。涕淚沾襟﹐眾心大慰。封馮錫範爲忠誠伯﹑劉國軒爲武平侯。大赦國中。以二公子聰爲輔政公﹐領護衛。三月﹐以五公子智爲右武驤將軍﹐募兵。四月﹐以三公子明爲左武驤將軍﹐募兵。

五月﹐總督姚﹑巡撫吳﹑陸提諸﹑水提萬題爲報明事﹕『本年四月﹐臣等密探得僞藩病故﹐幼主嗣襲﹐文武解體﹔此天亡之時﹐不可失也。會同具題﹐請旨密示臣等遵奉施行』。

六月十六日﹐董太妃薨。時協理刑官柯平已病故﹐陳繩武閒住﹐國事錫範主之﹑兵事國軒主之。

八月二十八日﹐中軍營火。

九月初三日﹐塗輕﹝墼﹖﹞庭火。

十月﹐賓客司傅爲霖通淸事發﹐逃亡﹔二十八日﹐獲之。

十一月﹐誅傅爲霖及髙壽﹑陳國威等﹐盡殺其子弟。令沈瑞自經﹐家屬發配。

總督姚上疏請攻臺灣﹐力薦內大臣施瑯可任水師提督﹔萬提督言臺灣難攻﹐且不必攻。朝命召見施瑯﹐仍以靖海將軍充水師提督﹐攺萬正色爲陸師提督代諸遇。壬戌﹐康熙二十一年﹑海上稱永曆三十六年。

正月﹐施將軍出京至閩﹐於廈門各處調兵整船。劉國軒以銃船十九號﹑戰船六十餘號﹑兵六千人﹐撥諸將守澎湖﹔親身往來督視。

施將軍請命專徵﹐奉旨相機進取。

十二月﹐承天府災﹐沿燒一千六百數十餘家。米價騰貴﹐民不堪命。癸亥﹐康熙二十二年﹑海上稱永曆三十七年。

六月﹐諸將進攻澎湖。國軒禦之﹔列大炮﹐架巨艦數十以待。諸將皆望風而逡巡﹐惟提標藍理﹑曾成﹑張勝﹑正黃旗侍衛吳啟爵及遊擊趙邦試﹑許英﹑阮欽冒險深入鏖戰。海船齊出﹐已合圍﹔施將軍恐有失﹐急以坐駕衝入。內外合攻﹐敵小卻﹐將軍遂同七船隨流而出。時天色將晚﹐遂在西嶼頭洋中拋泊。

十八日早﹐舟次於八罩﹐以收諸軍。國軒聞而喜曰﹕『誰謂施瑯能軍』﹗蓋以澎湖數起大風﹐無三日晴朗﹔遇大風﹐舟立壞故也。然停泊數日﹐浪靜無風﹐亦天意也。

二十日早﹐穩至虎井。施將軍取小舟於內外塹峙間密覘形勢。於是再申軍令﹐嚴明賞罰。令總兵陳蟒領船五十號﹐從東畔峙內直入四角山﹔又令總兵董義領船五十號﹐從西畔內塹直入﹝牛﹞心灣﹐以爲疑兵﹐示若欲登岸者。將軍自率諸將士﹐部署大鳥船五十號﹐居中分爲八股排入﹔余舟以次而進﹐以爲後援。指畫旣定﹐俟風而發。

二十三日巳刻﹐南風大發﹐波濤洶湧﹐諸船揚帆而進。風利舟快﹐瞬息飛騰﹐據其上流﹐乘勢奮擊﹐以一當十。又令火器船乘風縱發﹐煙焰張天﹐海船相沿燒殆盡。國軒見勢敗﹐遂乘小舟逸去。淸前鋒林賢﹑朱天貴亦戰死。

國軒旣敗﹐羣情洶洶﹐施將軍又厚撫降卒以誘之﹔於是莫不解體。世子與錫範﹑國軒相對泣曰﹕『民心旣散﹐誰與死守﹖惟有求撫之計耳』。於是乞撫﹔不許。世子又令人求撫云﹕『惟命是聽』。明寧靖王術桂投繯而死。施將軍令侍衛吳啟爵等宣布徳意﹐於是俱剃頭歸順。侍衛還報﹐將軍喜曰﹕『不勞王師而傾國效順﹐朝廷之福也』﹔卽令侍衛馳驛入奏﹐並繳歸誠冊印。

九月初六日﹐侍衛至京﹐朝廷召見﹐特加慰勞。因問澎湖克捷事情﹐侍衛披圖指畫﹐備言將士用命血戰之苦﹔上爲之揮淚。因口諭部臣﹕『閩師遠涉海島﹐比滇﹑黔陸路不同﹐論功再加一等』。上又問歸降事﹐對曰﹕『僞主年幼未諳國事﹐盡委馮﹑劉﹔馮懦而無斷﹑國軒傾心歸命﹐可保無他虞』。上又問臺灣形勢﹐條對甚悉。上問﹕『提督重兵入險﹐有慮否』﹖對曰﹕『海上旣敗之餘﹐無與共亂者。但恐總督遲至﹐議論不一﹐或至中變耳。若總督與提督能一心共濟﹐事可萬全。今提臣系督臣保舉﹐必無異心﹐指日可定﹔如謂奔敗之餘﹐再奮螳臂﹐敢拒巨轍﹐必無之理』。上悅﹔自解所禦龍袍並賦詩以賜提督﹐加授靖海將軍﹑封靖海侯﹐以示酬庸焉。

八月十五日﹐施將軍統率大師至臺灣﹐百姓壺漿相繼於路﹔海兵皆預制淸朝旗號﹐以迎王師。十月十七日﹐侍衛自京回至軍前﹐銜命申告﹐軍民莫不以手加額。

部議以臺灣番民雜處﹑山海要津﹐設總兵一員﹑副將二員統水陸官兵一萬鎭守之。設道官一員﹑一府﹑三縣﹐以統治百姓及番眾。府曰臺灣府﹐附郭爲臺灣縣﹐南路爲鳳山縣﹐北路爲諸羅縣。建置旣定﹐經畫事竣。

十月﹐世子與馮﹑劉﹑何並眷口登舟。十一月初六日﹐至泉州。初七日﹐從省進京。

十二月﹐總督姚啟聖病故。克塽至京﹐封爲漢軍公﹔弟克舉準開牛錄﹐叔鄭聰等俱食三品﹑五品官俸﹐隨旗。馮﹑劉俱封伯。國軒隨補天津衛總兵﹔其子準開牛錄。

自丁亥永曆元年起至癸亥永曆三十七年止﹐海上始末俱載於此﹐以備采擇焉。取臺灣一節﹐行文多以敍事﹐而又多載諸人口中語﹐與本錄是兩樣筆﹔今兩存之。跋

是書爲金山錢鱸薌先生熙泰所藏﹐向無刊本。先生後裔選之茂才慨假錄副﹐俾付印刷﹐藉以流傳。全書行款悉仍原式﹐間有疑義﹐亦不敢竄易﹐所以存舊也。校者跋。

