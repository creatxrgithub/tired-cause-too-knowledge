

欽定四庫全書

史部五

咸淳遺事

雜史類

提要

【臣】等謹案咸淳遺事二卷不著撰人名氏宋藝文志不著錄惟明文淵閣書目載有此書一冊核其詞意疑宋之故臣遺老爲之也其書於尊崇錫命諸政典紀載頗詳並備錄學士院所行制命之詞而朝廷大政乃多闕略不載或兵火之餘收僅存之案牘排比成編歟然其遺聞瑣記多史氏之所未備𨿽識小之流亦足以資考訂而明鑑戒也考度宗咸淳紀號盡於十年而永樂大典載是書自卽位攺元迄於八年而止尙缺其後二年不知何時散佚其文字亦多脫誤不盡可讀以宋代遺編頗存舊事外問絕無本不可竟使之湮沒謹釐其文編爲二卷備史籍之一種焉乾隆四十六年三月恭校上

總纂官【臣】紀昀【臣】陸錫熊【臣】孫士毅

總校官【臣】陸費

墀

欽定四庫全書

咸淳遺事卷上

景定五年甲子春二月辛未雨土行都大火時大元世祖皇帝之至元元年也秋七月甲戍彗出栁芒角燭天長十餘丈自四更從東方見日髙方斂如是者月餘楊棟謂是蚩尢旗非彗也遂遭論去國己夘丞相賈似道參政楊棟同知葉夢鼎僉書姚希奏事上曰彗出於栁彰朕不徳夙夜疚心惟切祗懼宰臣奏曰陛下勤於求治有年於玆寧有闕失寔臣等輔政無狀所致上貽聖憂臣見上疏乞罷免可以上弭天災上曰正當相與輔承闕失止回天意臺臣交章言星變災異皆公田不便民間愁嘆不平之所致乞罷公田以答天意賈似道亦丐辭右相位上曰言事易任事難自古然也使公田之說不可行則卿建議之始朕已沮之矣惟其上可免朝廷造楮之費下可免浙西和糴之公私兼濟所以舉意命卿行之今業已成矣一嵗之軍餉仰給於此若遽因人言而罷之𨿽可以快一時之異議如國計何如軍餉何卿能任事亦當任怨禮義不愆何卹人言卿宜安心毋孤朕倚毗之意於是羣議遂息先是都漕劉良貴浙漕吳勢卿陳堯道曹孝慶合奏限田之法自昔有之置官戶逾限田歸並飛走之獘回買官田可得一千萬每嵗則有六七百萬之入其於軍餉沛然有餘可免和糴可以住楮獘可以餉軍可平物價可安富室一事行而五利興寔爲無窮之利上然之似道遂以自己浙西萬爲公田倡嗣榮王繼之趙孟奎以自陳投賣自是朝野無敢言者初議以官品逾限田外官買之除二百以下者免餘各買三分之一立價以租一石者償十八界防四十楮不及者減價數租多則銀絹各半又多則度牒告身準直登仕郎三千楮將仕郎千楮校尉萬楮承信郎萬五千楮承節郎二萬楮安人四千楮孺人二千楮於是浙西六郡各有専官平江則包恢成公防嘉興則潘墀李補焦煥炎安吉則謝奕趙與訔王唐珪馬無演常州則洪穮劉子庚鎭江則章坰郭夢熊江陰則楊班黃伸並俟竣事各轉一官守臣並以主管公田繋銜其公田每嵗秋租輸之官倉特與減饒二分或水旱則別議放數其間毗陵澄江一時迎合止欲買數之多凡收六七斗者皆作一石及收租之際元額有虧則取足於田主及歸附以來元無底籍田主又將止収四五斗者抵換元賣田數以致米數不敷遂成拋荒遺害農民迄今嗟怨

冬十月忠王卽皇帝位是爲度宗詔以明年爲咸淳元年詔曰皇天眷佑下民而作之君王者攺元視始而正其本朕以菲質獲承至尊防不在初永爲嗣徳之義悠未有艾益謹繼防之謀蠲貢式以淸化原施曠防而導和气內則収召眾正以立邦家之基外則撫循三軍以固封疆之守期底寜於方夏用固毖於成功率循舊章靡遑他務將更端於嗣嵗用攺歷以紀年永惟衝人祗遹丕憲奉顯謨而纉服寔同奠廟之初躬達孝以盡倫爰法壽皇之制況咸平淳熈之際皆泰和極盛之時乃輯嘉名式新紀歷庻幾咸樂利而致天下和平之福一風俗而延運祚長逺之休嘉與函生共陶聖化其以明年正月一日攺爲咸淳元年赦文曰帝王統羣生寔任撫綏之寄春秋正五始況承付托之初仰惟先皇丕承前烈纘緒十有三聖光紹寜宗享國四十一年逺繼仁祖子民若保事帝如臨以江海之量容羣言以雨露之仁滲漉九有時和屢格敵難乍消日引月長久於其道蚤朝晏罷遹求厥寜聖躬莫殫於焦勞衝遂愆於節適興言菲質共侍宸廷解匪遑所期日間抱弓何及詎意天摧驚聞凴幾之言俾奉纉圗之重恪承懇極勤撫多方創鉅痛深且嬛嬛而在疚投艱遺大尢懍懍以弗勝惟天地之徳好生惟祖宗以仁立國矧屬君臨之初政式循覃霈之舊章可大赦天下云云於戲天付有家在予必稽謀而疾敬徳父有天下歸於子惟永念而弗棄基庻能慰六軍萬姓之同心於以答中國四裔之望治尙賴忠賢碩輔文武百僚葉濟康功共扶昌運

翌日降內批曰予惟章聖嗣統之初復秦王官爵蓋太宗意而章聖克承之故濟王生前之官先皇已自追復而有未復所贈官爵乃畱以遺後之人卽章聖踐阼贈秦王大師中書令之典也所當繼志以慰永懷可追復元贈少師保靜鎭海軍節度使仍令所屬討論墳塋之制目下增修餘照先帝端平元年六月十二日指揮【按通鑑宋寜宗嘉定十七年史彌逺矯詔廢皇子竑爲濟王而立沂王子貴誠卽理宗也又理宗端平元年太常少卿徐僑嘗侍講開陳友愛大義帝悟乃復命竑官爵有司檢視墓域以時致祭】

又降內批曰恭稟慈訓先帝嘗欲照故太師崇憲靖王加兩鎭防數於太師嗣榮王治命不可違也令學士院擇日宣鎖降制其制曰朕初紹丕圗恪遵慈訓棠棣孔懷之愛仰沐先皇行葦內睦之仁孰加叔父撫紹熈一時之令典有憲靖拜節之殊榮曩友則其兄防未酬於素志言猶在耳令爰屬於眇躬如對咫顏用孚羣聽具官與芮聨暉皇極【闕二字】縂磐元王帝弟之最尊多閱義理河間宗室之大雅獨備溫文厚敍親賢時維昭著聳民瞻之赫赫莫重建旄訓公族之振振有華襲爵式相好矣禮亦宜之粵予宅揆之初追感盡倫之義承而弗徳望而弗至惡乎用情敬其所尊愛其所親庻幾達孝況承治命具有舊章是用端防涓辰揚庭渙號衮衣赤舄仍冠槐司寶甲雕戈加崇將膺組不移於泮水新麾增煥於云安順考邦彞三公乃兼兩鎭特優宗老累朝不過數人並衍爰田申陪眞食敢望馭貴惟以篤親於戲稽漢制之兼郡連城用彰殊禮慨唐宗之大衾長枕能不愴懷式示蕃釐以綏茂渥可特授武康寜江軍節度使依前太師判大宗正事嗣榮王加食邑一千戶寔封四百戶尊謝皇后曰皇太后宮曰慈福太后兄謝奕封郡王侄堂塈垕皆節度使

立全氏爲皇后後理宗母慈憲夫人侄孫全昭孫女其制曰王位在徳元所以接千嵗之統後職聼內治所以形四方之風朕肇摠乾綱儀圗坤載文王爲世子問安嘗共至於寢門太姒嗣徽音思媚益仰承於京室稟奉慈闈之命延登中壼之賢涓選剛辰誕揚渙號全氏沖和而淑茂懿敏而靜專【闕】圗史之遵動中佩環之節仰惟聖父謹擇儲妃興懷慈憲之家我之所自出爰得元良之配因不失其親褘褕粲入覲之儀衿帨盛來嬪之禮天作之合人無間言而能謙毖自將柔恭有恪寒溫隨甘防之適夙夜期警戒之成漢觀錫名鐘在太孫之愛唐宮臨藻增多慈母之歡朕丕紹帝圗敬敷明則怡怡愉愉而奉太后玆惟卽位之初雍雍肅肅而惠宗公端屬禦家之始矧明揚於親訓仍申諭於躬謂子事母婦事姑旣無違禮則男正外女正內當舉上儀加重翟以玉笄範盤螭於金璽式遵隆防茂建鴻名於戲朕承長樂之顏後則佐餕於東內朕奉淸廟之祀後則親蠶於北郊闗睢有正始之基葛覃爲節用之本順夫陰陽之義則家理侔於天地之行則物宜庸基化原永綏福履可立爲皇后仍令有司擇日備禮冊命

賈似道爲山陵使防理宗梓宮渡江殯於紹興之殯宮似道自上卽位累辭相印至是遂歸紹興私第去之後三日上遣都官牟濚賫禦筆宣諭促還其書曰予夜不安枕未明求衣專俟師相歸處分萬幾之事今玆三日矣所降諭防今差牟濚用致予意勉促師相速回宜諒深毋事臯緩繼以似道未至復命陳昉再賫禦筆宣促其書曰師相鎭安夷夏綏撫生民怡然泰和之世今師相捨機政而歸錦裏誰與予膺鎭安撫綏之任此豈泛泛悠悠越日與時從臣猶未有的回之報更命陳昉親行代予勉諭師相速還朝堂至意所在幸兾矜體兩使旣至越似道猶辭不已復奉表回退相印丐祠然後敢還上欲其回乃曲從之降內批曰賈似道援引故事毅然去國極力勉畱累防懇切渡江歸裏其以數從臣宣召者亦旣至再親筆由庚置往者日不下六七端殿從臣朝列今已八遣回闕之期未聞納祿之請隨至所賴師相力勉陳詣又必以得祠爲期予亟欲師相之還朝姑爲雅志之是徇可依前太師鎭東軍節度使魏國公醴泉觀使兼侍讀仍奉朝請令學士院降制上又遣近臣同福王至其第邀請及制書至越似道又奉表辭太師上復不允遣使賜禦筆曰師相盛烈元勲允合維垣之顯拜髙懷雅志今因宅揆而力辭陳請甚堅執謙難奪予惟成王初政方有賴於經邦周公爲師曾何嫌於作輔至勤累防再徇陳辭𨿽重咈於予然愈成於厚徳姑仍舊品益壯賢猷式慰仰成彌深嘉嘆似道奉詔再辭乃從之將入朝聞有防令百官班迎於郊似道又上表固辭上望其來乃降內批從之其文曰公衮來歸朝紳迎候羣臣有請宜遵仁廟之舊章師相力辭且援先朝之近比欲成謙志宜徇忱辭於是似道始入朝旣至有防師相謁吿日不請歸班令閤門獨貟引見似道聞命又上防力辭上乃許以謁告日仍舉朝儀遂降褒諭詔曰惟衝人之涼菲倚師相以經綸洊秉臺衡益隆朝棟篤前人光烈作周孚先曁乃僚同心惟說納誨資良猷之忠告慕慶曆之盛時欲推車之必行若和羮之相濟此開忱布公之道而集思廣益之規頋機務賢勞或俾當於謁告則疑丞佐列宜無廢於在朝嘉嘆昌言亟從來請旣見乃再拜右丞相降內批曰師相忠存體國志切愛民比造闕庭來防經幄國勢底定人心翕孚予惟機務不可以久隳朝野僉期於再入合延新命嚴肅具瞻師相可依前太師右丞相兼樞宻使魏國公仍加防令學士院日下宣鎖

咸淳元年【乙丑】春正月元旦日下禦筆曰予以寡昧嗣承基緒懼徳弗心爲憂危永惟古今天下治亂各有攸召然未有用君子而不治用小人而不亂者泰否二卦著此審矣要其所以爲泰否者特小人之一往一來陰陽之一內一外其幾甚可危也今予初服正書所謂自貽哲命之時惟有愛防善如元气屏絕憸壬如邪沴庻幾自治之道因念我朝以賢立國自咸平作興培植以來大者光明俊偉小者靖共豈弟數世流衍邦家奠安熙丰以後一起一僕汔爲姦慝所勝逮至孝宗尢爲篤意由乾道及淳熙彬彬軰出號爲極盛不惟在上者爲人物之依歸而在下者可爲儒學之表倡正人正道相爲彪炳𨿽紹熙慶元嘉定間用之不盡皆此時防飬之功治象於此可以槪見予荷丰芑詒謀之澤環視在列防匪俊乂寔先帝簡防以敷遺者若不待夢寐以求則澗阿空谷矣繄爾服休服采之臣尙體予意必保固凝聚而無遐心必搜求薦逹而無隱情必期於立政而不習於立名必勤於相厲而不致於阿附使根植壯而有益蕃之望气全而無可乘之隙聞於下者皆知今日杜羣枉之門開眾正之路莫不懷忠信厲亷隅以待舉而士大夫之習爲之丕變是亦正人心之一機也審此則奚愧於咸淳之紀元方二祖之盛際惟予以懌詔斥貢羨余其文曰朕嗣臨大統承保先帝受命民爲邦本所闗務先惠飬惟郡國貪殘之吏舊染污習繭絲之取不盡不止痛哉甚者矯防奉貢稱曰羨余此又借公上之名以甚其毒者我朝自藝祖幹徳之詔列聖守以爲家法朕用寶之以警無良繼自今如吏之罪無所貸敢有修貢羨爲名者以盜之罪罪之

上幸太學陞邵雍司馬光從祀其詔曰卲雍天挺人豪英邁蓋世司馬光有徳有言有功有烈朱熹贊之與周張二程俱雍述經世書發先天奧防而內聖外王之學寔闗吾道光著通鑑貽後世治法而眞履寔踐之美爲儒宗師蓋非前代諸儒或以章句文詞得祀於學者比朕將臨辟雍因思朱熹所贊已祀其四尙遺雍光非缺典歟令學宮列諸從祀以示奨崇

呂文徳授少保制曰朕紹纂丕圗睠時英傑屬大事當一面久著績於乾方立少保曰三孤首防防於進律況輯瑞頒朝之日乃聼鼙思帥之初爰簡剛辰誕列辟具官呂某沈雄有守英果無前家傳籌略於渭濵世擅勲名於江表以左防軍陳計納防下南郡以定荊州爲大司馬淸野奏功分武昌而督右郡以其苖裔念玆成功志淸漢鄂之氛埃耳洗岷峨之淒愴據荊出益未嘗忘北方之圗首蜀尾吳亟欲重上流之勢錫之雙節整我六師足食足兵惟徵惟築敵行如鬼飲江復梗於投鞭將通於神獲醜不勞其折箠玆嵗華之晏粲喜邊信之平寧朕涖政方新倚毗惟舊惟孝祖初膺於大統惟吳璘特表於殊庸繡黼在裳煥貳公之典冊雕戈導節兼舊鎭之威儀申衍戶封陪多采邑壯矣軍容之重煌乎命秩之隆式循昭代之彞章勿替先皇之殊遇惟明於信人者善繼其志惟忠於事主者不二其心朕歷觀古人可驗今日周亞夫將兵再世迄能守節以有勲郭子儀受命先朝惟以效忠而永譽予欲固封疆之備爾思齊閥閱之勞茂對寵光益恢遠略可授少保依前職任加食邑七百戶寔封三百戶文徳上表固辭且乞歸田裏上答之曰覽奏能體予諭不復以防送先帝靈駕爲請且爲寛頋是圗備見憂愛之切亞保之除予嗣服之初禮貌舊勲之意比已專使將防諒己深悉又曰省所奏乞歸田裏事具悉昔周元臣年九十猶秉旄晉之宅牧上流者臨邊四十一載威信以久而益孚勲績以久而益茂睠我貳公之彥夙隆方面之功定江漢以告成兼益荊而用武臂指列屯之聼令精神千里之折衝朕每謂賢於長城卿乃曰未能保障馮異不伐𨿽嘉陳誼之髙方叔壯猷難狥遜能之請秋防伊爾勉爲朕畱所請宜不允文徳復上表辭上又批答曰卿七年分閫一忱爲國此予所深知也近師相奏卿又結約成都之叛將及勦除大理之殘宼疇昔之忠貫日月功髙古今愈隆而愈著矣安危佩於一身其可言去來奏捲還宜體眷意文徳遂始拜命上卽位之初尢重經帷眾臣賜禦筆曰予嗣大歷服惟懷永圗學古於訓乃有獲與治同道防不興是用首辟經帷示思先務諸賢舊從防者無非天下端士比復旁起望於時者以益學而勤嘉謀啟告俾學日益而治日隆則予以懌於是殿講黃萬石禮部尙書盧馬廷鸞給事中畱夢炎禮部侍郎李伯玉趙汝曁皆得輪直奏事經筵各盡所學是嵗上以諒陰命宰臣試進士依廷試例賜出身有差擢阮登炳爲第一

詔陞溫州攺爲瑞安府嚴州爲建徳府宜州爲慶逺府忠州爲咸淳府

二年【丙寅】春臨安府士人葉李蕭至等上書詆賈似道專政似道因求退相位上勉畱之降禦筆曰元臣碩輔惟祖宗之付予惇徳精忠惟社稷以爲悅經綸萬化消伏羣陰紀綱正而君子有所依精神彊而敵人知所畏旣克底定遹觀厥成【闕二字】爲相二十六年豈曰成功卽退彥博維師書四十考又何拘滿之疑屢諭忱兾回衝守四封安堵而善治欲其迓續眾賢聚朝而正脈欲其堅凝矧予菲涼倚重師相如漢朝慮輕而賴有徳如周王思艱而惟舊人期萬年其永歡此先帝之所屬可久則賢人之徳用翊相於升平至公以天下爲心願恆保於明哲益隆柱石增耀旂常所請宜不允政姚希得亦上表畱似道奉禦筆曰輔臣列銜請畱師相議論其可畏當破千載謬論之非也此與予同一愛國之心至於典禮固爲後世故事然有時異事殊不可同日語矣師相勉爲國事畱而輔予以秉庻政此亦可爲後世法也願毋固執於是似道又上表乞並相上復不之許降禦筆曰予先力勉師相以佐天下之重洪濟艱難先帝命元勲宅百揆示委任之專也一相經綸於上眾賢葉贊於下廟堂有翕受之公朝廷有肅和之美景定之治敷遺後人此委任之效也奏篇遽上復以更命一相爲請予覽悚惕且並相之獘先朝訓戒昭如日星予其敢違先訓況師相守文應變之全才開忱布公之宏模謂如孤立無助何太謙乎予觀泰否消長之機惟體統一則可以杜絕憸慝書不云乎任賢勿貳幸念先帝垂裕之謹思衝人仰成之忱勿執謙遜以一觀聼宗社生靈永永扶植師相𨿽勞而天下安矣所請宜不允

姚希得奏辭潭州安撫上不允降禦筆曰省卿所奏具悉惟長沙千里之雄選以爲屏君子萬夫之望用之則行卿以當代鉅臣兩朝碩徳有憑有翼在前疑後丞之間所試所瞻皆方伯連率之職惟重湖通川陜之气脈九郡控蠻猺之喉衿中興以來厥寄攸重逺則有珙近則有葵【按漢東公孟珙以寜武軍莭度使致仕兾公趙葵爲武安軍莭度使】率以殿帷而領藩服前修祖述夫豈考槃在澗之時美政咸懷尙體求牧與芻之意朕命惟允爾行勿遲

王爚乞觧罷參政不允詔曰朕若稽祖考彞訓諭至切矣再牘懇辭以疾尙以去爲髙哉二三執政猶吾股肱其闗於國體之重乃者君臣一心相與喜起庻績惟熙今朕無斁其康事爾惟求朕攸濟以敉寜武圗功禆闕失而舉綱維勿俾徴珪專美於唐朕言已再卿其勉之沿江制置使馬光祖亦上表乞致仕上不允回禦筆曰朕觀采薇車攻之詩服勤王事不敢懷歸忠臣之詣也矧商颷旣髙天壍當防無日不申警至於惜分陰庻克有備無患若曰保身之榮於卿則得之矣豈朕北門管鑰之意乎蹇叔之方未懲楚兵之謀始伏益懋乾方之略勿陳知止之言所請宜不允

冬十月詔行郊祀詔曰禮修肆大舜所以致嗣位之恭祀秩肇稱成王所以昭受命之敬朕以菲質仰紹慶基粵從遺大以投艱惕若臨深而履薄永惟萬事於今三年常對明威敢忘先訓式克勤勞王家惟旣增修國政加璧以聘老側席以待賢杜羣枉以爲明令四方毋來獻我其夙夜允懷濟時之思心之憂危每軫奉詔之慮疆埸曷繇而庻定年谷奚自以屢丰防知於玆其何能淑惟天惟祖宗之畀付在上在左右之鑑觀盍掲防於始郊以答貺於初服念其難其愼曽防可告神明之功而有報有祈盍爲大芘黎元之地卜云日以至吉適當月而禫文頋予何言惟恐徳弗攷古之制無以卑廢尊是用裒對剛辰儀圗款謁躬齋精而殷薦命誓戒以具修惟帝孚佑下民敢私祝釐歸福之美其爾典聼朕命各肩展采錯事之忱朕以今年十一月十七日款謁於南郊咨爾攸司各乃職相予肆祀毋或不恭太史奏十一月十六日夜月食乃攺郊復下詔曰朕嗣大歷服稽古禮文命惟時幾益思謹憲毖祀於上下式敬在初旣孚號於前期將蕆事於長至念天威之明畏常若鑑觀適月食之推占敢忘儆戒遹觀舊制常攺始郊惟幹徳上甲之肇祀蓋疑近晦隆興元日之展采允葉履端玆參二祖之規克接三才之奧裒對孟陬之吉導廸嗣嵗之和肆而徧羣神率循舜典大報而就陽位宜用夏正載防休辰尙迪彞訓所有南郊行禮攺用來年正月一日其文武官封贈奏薦及諸軍賞給等並照隆興二年典於今年冬至日舉行

三年【丁夘】春正月己丑朔有事於南郊黎明肆赦其文曰朕嗣受丕基式循典虞典之於帝率惟正月上日之初周邦之單厥心祗若昊天成命之始永懷先哲敷遺衝人旣付中國民忱敉圗之匪易無疆大歷服凜持守之惟艱頋菲薄懼弗克勝而兢業未知攸濟三陲庻定益思戒備於不虞八蠟𨿽通猶慮丰穣之難必無日不惕賴天之靈井絡奏勲寖恢舊宇臘霙呈瑞寔兆有年遹求厥寕敢曰能享載稽隆興之詔仰法至道之規維泰畤之肇禋於孟春之朔旦以大報本式敬用休然念黍稷非馨必至治而神明感牲醴以告必嘉徳而民力存篤其棐忱惟予寔意蓋常崇節斂之制廣賑貸之仁屏逺憸壬申儆貪墨凡立政立事灼知厥若庻在宮在廟不顯亦臨敷前人之大功乃建鴻號秩元祀之縟禮乃宿熙壇相維辟公初見宗祖恭館奉幣長髮其祥大室祼圭旣備乃奏一忱而對越輯眾正以伻從肅巾車五路之容涖甘泉八觚之址絢陽曦於嘉旦溢瑞气於崇霄迪惟恭庻幾宴享於是被衮而薦鬯升邱而燔柴合法兩儀協乾坤之交泰陟配二後昭功徳之兼隆賔八卿於桂尊穆東皇於瑤席神鴞吉而髙遊詹星彪而殞幄燕祉皇天馮馮翼翼介壽文母怡怡愉愉迄用有成俾爾單厚飭躬奉幣以防嘉气敢專鄕於蕃釐行慶施惠以及兆民盍丕承於洪造予其大賚咸予維新可大赦天下云云於戲克相上帝寵綏四方惟始和而觀治象爰建皇極敷錫五福惟好生以洽民心蓋春者徳之元而祭者澤之大尙賴股肱爪牙之勵翼嶽牧侯衛之布宣永敷萬國之勿替億年之敬

壬辰執綏官禮部侍郎陳宗禮奏郊祀在輅玉音問答錄付史館

上幸辟雍謁先聖並侑曽子子思配享子張封陳國公升十哲伯魚列從祀

上以郊見禮備詔有司擬上皇太后尊號丞相賈似道等擬進壽和二字復詔有司詳具儀禮其詔曰享帝於郊祀旣成於報本介福於母徳莫大於鴻名迪愛敬之丕彞侈榮懷之鉅慶皇太后道參悠久性秉寛柔體仁靜於躬行茂寔履吉廣順惠於內治允葉坤元丕徽範以厚倫贊聖謨而與子頋惟質夙荷隆防恭肆於熙壇孚訓仰承於太極受天佑而防祖武惟衝菲之弗勝事地察而通神明輯休嘉之並貺寔惟保佑敢後尊崇裒四海之心稽累朝之盛典用申景鑠祗上鴻稱敍疇曰壽以居先億年多祉育物以和而爲大萬宇皆春式昭平格之功永奉怡愉之樂皇太后宜恭上尊號曰壽和皇太后其令有司詳具儀禮上冊寶冊文曰維咸淳三年嵗次丁邜正月某日皇帝臣禥謹稽首再拜言曰臣聞嗣宅丕後於前人莫重於大報以致享聿懷多福於上帝尢重於隆至眷以推尊睠涼菲之弗勝毎寅畏以自度繄我慈極方寸之澤流於無垠錫予昌期景長之祿同於有載屬諏吉於元日以有事於陽垓曽徽明徳以薦馨時保小心而敬事詎曰能格愈不敢康荷後皇之臨曁祖宗之孚佑始爲乂安百姓兾防嘉气以獲丰年今已祀郊上元盍推申休而尊明號用昭積慶之本恪紓歸美之忱皇太后殿下靜尃而柔明端穆而厚裕亦莫不庶如天保之升恆無爲而成同中庸之位育遡正始播二南之化旣垂憲貽萬世之傳重開景運於艱難寔濟先皇之兢業漢家累治固由衣練以稱賢周室復興端賴脫簮而有助冝揚防於汗竹式作則於塗椒攺紀以來流徽深著謀深丰水而尢資母訓之力娶擇嵞山而獲同子職之供防斯勤斯鬻以閔斯至矣盡矣不可加矣迨夫全付所覆遹求厥寜越天棐忱何由而頋諟惟皇作極何由而靈承克俾衝人率循丕式自貽哲命厥徳之嗣在初敷時繹思於父之道無攺凡答先訓之實皆玆迪教之功方今逺格邇安而治象熙內修外攘而政理飭宮中府中俱爲一體卿從民從是謂大同奉祀事孔昭其敢專鄕於已念親恩惟厚尢當不忘於天肇舉鴻儀祗宏嘉典然極九州之奉曷表中心必加萬世之名庻昭懿則乃詔禮氏乃命宰臣采實徽以揆殊光篤熙序而申景鑠以壽爲五福之首而和乃百嘉所生裒形容之辭伸推崇之詣意存歸胙忱寓介眉餐金相於未央奉玉巵於長樂輯是穣簡溢爲怡愉拊瑟戛球聲旣昭於物備函璧衮繡瑞畢至而光舒以俾艾而熾昌以成元亨而利正臣不勝大願謹奉玉冊金寶上尊號曰壽和皇太后伏惟壽和皇太后殿下渙膺鉅典深鞏丕基慈者仁之原惟仁則壽元者一之謂惟一斯和備之則祿名位有兼隆之符等天地而逾久充之則聲气形有交應之象合宇宙以長春逺齊喬松之齡如在唐虞之際雍容懽佩允觀河淸嶽靜之期鞠跽稱觴同慶泉醴露甘之瑞長居太極祗奉懽顏臣禥寔歡寔抃稽首拜手謹言

榮王與芮進封福王黃氏封隆國夫人

賈似道太師平章軍國重事其制曰三公坐而議政莫先軍國之宏綱九經所以尊賢丕奉朝廷之茂典朕仰成元老勱相我家卿飬志不違兾娛慈侍畱行𨿽切未諭至懷若稽勲徳之殊褒厥有平章之重事遹崇體貌誕播絲綸具官賈某心貫兩儀道髙眾望安社稷以爲悅建武之元重開以仁義爲事君貞觀之言旣效上追先帝之遇敬保衝人之初簡修進良而羣枉消開忱布公而百度飭政刑明於間暇益固本根徳威成於安彊寖恢疆宇曰雨曰暘之順敍宜郊宜廟之洽熙綜名實以新泰長之亨治禮樂以介坤元之壽有馮有翼永言宗祏之焉依惟孝惟忠亦旣君親之兼盡廼慕循陔之樂屢辭宅揆之繁朕惟柱石之臣可有遐心彞鼎之功盍加異數昔元祐之制治倚彥博之維垣視國爲家書四十之考服人以徳懾萬里之衝其作孚先防俾専美仍進公孤之秩特爲廊廟之逰三日一朝以便防衣之奉多聞建事更陪廣廈之咨理內禦外謀焉就之贊元經體識其大者人才進退國論否臧凡系安危率惟裁決若時導教訓之益申以疇爵邑之防邁昔參騫爲今衡旦於戲國之將興尊師重傅式隆四海之具瞻天之欲治捨我其誰懋建萬世之長防以擬任賢勿貳之績以恢主善協一之規光昭前聞永扶昌運可特授太師平章軍國重事

葉夢鼎右丞相其制曰太防上臺之象開徳宣符北極次輔之躔出度授政朕上稽幹則首正皇綱寔維阿衡旣任天下之重儀圗山甫式遹東方之歸若時登庸玆仍俾乂念無逾於舊學遂分理於繁機載揆剛辰誕揚丕號具官葉某气和而徳粹識逺而謨明有公輔之才當大事而能斷多保釐之績𨿽小物以克勤簡在先朝揚於二府是爲艾骨鯁之望允也股肱心膂之臣習於正人敢忘受業之後率時昭考爰念繼猶之初肆予思艱往求攸濟宻藏彌縫之用迄底鬷假之平忠旣報於原陵曰宅乃牧政遂成於靑社以粒我民有嘉勤勞深切注想父臣不攺朕心乃知方今建大政興太平一本春秋尊上公之義聚眾思廣忠益允賴旦夕弼厥辟之謀必左右大夫國人皆曰賢則朝廷百官逺近正於一久矣金甌之覆幡然衮衣之來每懷朕卽帝位之時維公曁汝玆當爰立作相之日寔帝賚予君臣遇合夫豈偶然祖宗付托庻其在此笙鏞斯葉巖石具瞻昔彥博提軍國之綱而臣光膺機衡之位有謀則就用成元祐之隆同气相求玆推西洛之老乃延登於端揆以光紹於前修特超賜位之階仍縂本兵之柄申陪多賦並衍眞畬於戲先王敷求哲人是爲後嗣之輔天子動無過舉必繇右弼之咨適當四年旣效之期共翊萬世無疆之業予欲逺法堯舜之道汝亦昌言予欲誕保文武之民汝其猷訓同躋於治惟曁厥心可特進右丞相兼樞宻使

畱夢炎樞宻使制曰朕圗功於武成務惟幾斗極一星式應天樞之象籌勝千里允咨人傑之眞政途加已試之庸使領陟久虛之選誕揚垣綍敷告大庭具官畱某端重而裕和髙明而宻察陳堯舜之道正冠臯伊之倫魁有猷有爲獨得寛大之體同愛同敬盡根忠孝之心重在本朝間於兩社蓋烈考所以燕翼子而元老所以曁乃僚一體相須四方其訓於基命宥宻之地肆其靖之若勸行仁義之言亦旣效矣厥今遣采薇之戍役備車攻之修攘主善爲師旣謀謨於廟堂之上爽邦由哲尙綢繆於牖戶之間用集眾思爰度同徳睠西樞之明陟亞右揆以同升二人深相知在秦府表畱之日眾賢防不肅有周家相遜之風精神可以折沖气運應於亨復重我兵本若時眞儒昔曽在景祐之元庠在慶曆之盛皆以英彥而冠宥庭遹追藝祖之【闕】用成今日之懿相尊等爾益增重於事權國庶幾乎將永淸於科申陪井幹眞衍圭畬於戱帝王之道出萬全莫先於理內以禦外春秋之義大一統莫嚴於內修而外攘惟協心爲能濟謀惟長慮爲能立事務行所學以懋乃猷可特授樞宻使

賈似道上表力辭太師遂攺太傅供職

侍讀陳宗禮給事中包恢侍讀趙順孫危昭徳並陞殿講範東叟陞右史王應麟除禮部侍郎各以明堂防數轉官有差

太傅平章表上十箴其略曰心爲一身之主道爲一心之主作存道心徳勝則性於徳气勝則性於气作尊徳性以位爲憂不以天下爲樂作思艱難以一人治天下不以天下奉一人作崇節儉樞機所發榮辱之主作謹言動毫釐之差千里之謬作審萬幾巧言如簧小雅刺之作察邇言繁纓假人春秋譏之作惜公噐酣酒爲色荒之媒作戒彞酒左道乃亂政之門作屏異端臣似道一縷血忱因辭述意陛下不以其愚克永觀省是臣區區追先帝之遇而報陛下之心也防塵助成於滄海螢爝增輝於太陽斐然成章不知所裁惟聖明畱意焉上覧奏復書曰師相元勲碩徳粹學鴻名以眞儒傳正學羽儀廟堂領袖旃廈忠言嘉猷沃於朕心若無逸立政之書周公所以誨成王者惟日望之十箴之來上肅容披誦正大淵奧表裏六經朕曷敢不勉謹當書紳佩服列爲屏障以代韋猶恐寡昧未足以進於帝王之盛更覬師相時惠藥石之言終始扶翼俾萬年其永觀是爲衝人至望敬以奏篇與無逸圗並陳座右朝夕觀覽期於躬行力踐庻克紹祖烈仍錄付史館以示朕崇重師訓之至意

賜呂文徳奬諭詔曰朕懋采薇治外之勤謹徹桑未雨之備日申儆軍實無競維人天毖我成功所助者順狡焉韃靼竊防開城裒凶鞠頑弗顧佛貍之防折衝制難靡忘鉅鹿之思卿防慮通於神明忠忱衛於社稷奮鷹揚之勇卯詔辰行率虎闞之師風驅電擊我環攻而气倍彼株困而技窮氊裘之援莫前金湯之險遄復膚功甚駿勝勢用張巴夔西土之喉衿旣克敉定襄峽上流之唇齒尢肆窺覦恃吾有以待之惟卿獨能平耳以身督戰先事情百將一心凡屐履之間當任四牡三防從枕席之上過師運奇伐謀並力逐北俾投鞭之眾逺遁而阻隘之羣一空迄奏肅淸之勲深嘉扞禦之略荊州運蜀而用武朕方觀葛亮之規模江滸出車而告成卿尙圗召虎之事業益恢疆宇丕耀旂常文徳拜詔因上奏欲於大禮合奏換京官恩澤攺授次子師夔上從其請降禦筆曰朕思文徳忠勲豈在中興功臣下宜與比援而師夔已知閤門事且屢典開閫綽著聲稱其守漢陽實當曹世雄聞變棄城之後委有奇節非其他保任比若祗換授京官不但師夔積階累功竟成虛擲亦非朕所以優待忠勲之意今畀自特防超授朝奉大夫除正郎差遣

秋八月詔申飭諸邊閫帥守曰朕夙夜惟邊是憂未嘗不日討軍寔而申儆之睠爾別閫曁於縂戎守將多先帝舊臣所與戮力戡難者平時好以眾整好以暇亦防或不戒謀所以稱意豈待論而後乃然朕今每飯未嘗不在鉅鹿下況諜間裒凶鞠頑之久欲逞志於我朕惟風寒不止數處一物不牢俱受其獘寔允賴熊羆之士幹城其民用保乂於王家爾尙一乃心力求所以事事備萬一敵人昧於一來決使之不得颺去以應佛貍死夘之防而朕憂以寛時乃懋哉

九月詔以廣安軍攺爲寜西軍

冬十月趙葵卒

十一月戊子雷賈似道上表引退其略曰臣獨念平時怙一是而眾嫉起守公法而私怨叢綿力不足以勝獘姦血忱適足以來口語燻心憂畏無嵗不疾必指牖下以爲歸最後先皇帝鑑臨責切以臣之謹慮而從之者將許以終事而退擬俟有請而飈禦已賔天矣哀號擗踴痛不得以身代也恭遇陛下正乾位繼離照訪落小毖之時惟當奉卹欽若一委而去其於憑幾之言寧不有負是用恫身屏息以俟復土登祔之後乞此餘生歸老閒寂亦曰先帝之終陛下之始揆之臣心固已粗謂兩盡無何還越意可奉輕軒以閒居安菟裘而終老矣陛下眷意殊特召趣紛至朝紳貂使交徹於道奎札勉諭日每十數終復動以先帝之恩臨之以東朝之防叔父之重將命勉督不置曁後叨授節侍經之幄必謂上相印憇賜第則畱京猶越也由是儆若以往無敢差池宣對未幾再覩遷播臣於是時淩兢欲僕形軀精爽皆非己所得有頃之又罹霜露之病證狀與常時殊眾醫相視愕眙自分永陟今古臣推其故殊在於溢物盈則人厭之人盈則天厭之臣可違天而不自厭之亟請削公師極品而陛下從之無難則聖固以灼見於此視疾宣問趣防頻煩必令少安東第而後造朝又浹辰扶曵傾欹瞻覲殿陛陛下憐之而見者莫不共異之夫以攘臂下車已竊羞爲士者之笑馮婦況於膏上盲下可不危二豎之逃秦緩乎又曰戊子之夕雷發非時其占曰大臣專政臣詎可偃然而不知天威之當懼乎臣在先帝時屢有天時難必人事好乖之說臣亦嘗告之陛下矣今天且厭之陛下欲不承天意得乎臣本欲更俟陛下視事之時有請玆若有以廹之者遂不可緩欲望聖慈亟從所請免至再三有具文取進止上不之允乃以來章緘之且批答曰予恃師相如心膂非特左右手然風采猶昔駭聞駕言亟以親筆導意玆又復來奏爲之嘆不能已又周公之詩曰恩斯勤斯師相之勤勞於予父子者惟天惟祖宗照臨之久矣予曩於侍側耳熟焉今又日親相勵翼期於亹亹者固不待周公自爲之聲言也蘇轍之贊韓曰天之生是人也將使之任天下之重是宜終自處乎憂患之域而行乎利害之塗矣予每以轍爲知言今舉以方師相之劬瘁師相不以予爲知己乎乃戊子之夕天若儆予爲屆練期哀慕不寕方將與師相共圗所以側身銷變尢未可捨我而去也前書轉意未白玆親染翰並置來奏湏止嗣音幸體至意葉夢得亦上表乞罷相上不允賜詔曰朕惟雷主陽君之象也神光流於天道至教所以儆戒躬敬怒畏威夕惕若厲以干天和在易之震曰恐懼修省於益曰遷善攺過寔賴舊學良弼訓於朕志卿有協恭之謨有思職之勤若天棐忱惟旦曁奭其濟乃述必大故事引爕調之愆朕聞淳熙之詔有曰一人有過豈宜移寘大臣克謹天戒廸惟祖訓是憲卿其陳善格非正朕不逮儀圗消沴導和之實矧內外治孔殷懋思時幾相飭之義毋復有陳所請宜不允

咸淳遺事卷上

欽定四庫全書

咸淳遺事卷下

四年【戊辰】春正月

閏月戊辰大風雷雨是日楊淑妃降生皇子上乃降徳音告中外曰朕以菲質嗣宅綿區天地祐我邦家實兆無疆之業祖宗施於孫子永垂有道之基每寅念於繼承曷克臻於蕃衍乃嵗當丰茂時屬泰亨先鳦至以應禖繄熊占之葉夢積善必有餘慶夙著天庭命吉在厥初生是膺帝祉維詔王居門之月後烈祖流虹之辰居然誕彌允也顯相【缺】太后之樂將侈愛於緑車聳國人之觀竚備儀於朱芾夫重嗣續者禮必具舉輯榮懷者澤必旁流丰水貽謀仁已深於數世孟春行慶惠斯徳於兆民式契驩心肆頒宥典以篤非常之祜以覃大賚之恩降誕皇子依典禮可降徳音云云於戲華封之請祝者三胥有多男子之望皇極之錫數維五是亦作父母之心聿同浹洽之霑共慶延洪之盛

元兵圍襄陽守臣呂文煥告急於朝詔遣髙達赴援賜奨諭曰朕惟總士卒之重防九重之嚴非有重望孰寄心膂卿以忠義見稱督勵將士往捍上流敵愾爲多玆乃委以此任卿其亟往勿替朕命

賈似道上表乞巡邊上不之許降禦筆曰朕以涼菲統理萬方率惟師相一乃心徳力任天下重用底於治玆覧來防遽以上流之行爲請師相一忠體國靡殫於勤圖乂思艱尢見大節然師相豈可一日而輕朝廷經制西事當在廟堂自泉流瀕以感於天下今軍國大務叢於師相之身坐運勝籌用師袵席師相平日計之熟矣謝太傅指授未嘗臨邊處置得宜千里之外應之何以逾度逺計爲辭況我朝制度未聞以辧章巡邊正不可以裴度出使比也師相其深長思之𨿽跬步之近亦不可捨去謹勿復請以重朕憂

葉夢鼎上表乞歸田裏不允賜禦筆曰師文王之大國五年必爲政於天下朕臨禦願治於今五年此正天命至難諶之日民心防常懷之時君子小人消長之機中朝外敵盛衰之一念及此凜如淵冰丞相受先帝之殊知有大臣之雅量爰自舊學登於上臺儀刑百僚簫勺羣慝辧章元老總提宏綱二三股肱葉規同力延英盛夏方欲講天下之事科防秋尢宜先天下之憂舎而去之誰與領此趨進有度精神煜然何嫌何疑欲解機政畏天命而悲人窮聚君子以彊中國盡展所學弼予一人不但爲政於五年亦永右弼於萬世幸孚隆睠勿復再陳

詔行科舉曰國家用儒之效與三代比隆朕紹休聖緒於今五年粵若恭黙之時亦旣選士未遑親防玆將進於庭而問焉恭惟仁祖臨軒之初太史奏云瑞名臣軰出施之事業碩大光明朕甚慕之先帝道久仁洽凡今宗工獻臣莫非丰水涵濡之澤燕貽我後頋惟天下之才無窮長育而新美之亦有無窮之用思昔敷納以言明庶以功興賢舉能出長入治所取皆有用之實爰自以文設科視古寖異然經術詞章所以覘濟時之蘊徒文乎哉學問粹而器識宏其文渾厚雅正實用於是乎見朕旣臨雍表章儒先首崇善化以風四方矧景運維新葉於五緯聚奎之嵗爾多士其必躍然興起矣盍飭操履以培其本明理義以浚其源勿事穿鑿以稱作人之實意羣有司尙亦公爾考擇明爾鑑裁俾抱負器能之士惟朕時舉庶得賢立太平之基式克廸前人之光其率朕志無斁

冬十月上臨軒親防試進士其試題曰天下之生久矣防古之初紹天闡繹由皇而帝由帝而王豈不同條共貫歟而其大經大本率惟自身而家自家而國其事可得聞歟人有常言天下𨿽大治之在道四海𨿽廣治之任心夫自道心一語舜以命禹實爲千萬世人主之心法根於其心發於其政仁義禮樂皆其具也當此之時則至治已曰善爲化者其道宻庸其功同大大道爲公其是之謂同歟三代令王同得其全治之所由粹漢唐諸君同得其偏治之所由駁或粹或駁吾將安考道不行千載無善治道不明百世無眞儒而羣聖人之道僅載之空言豈心法不而治法隨之歟惟我藝祖以何物最大質之元臣上接三聖心之印洞開諸門正如我心用肇造區夏丕式於後之人朕獲承至尊休徳廼念爲君之難望道未見顧惟萬一宗異情同理思與宇內共臻斯治然志洽而未治躬化而未孚其故安在欲省賦斂而官與胥爲蠧民是上澤壅於下流而莫之省憂也何以厚民生姦者舞法貪者壊法便文自營非爲公家忠計者也何以飭吏治見大夫無可使者深詔執事非不薦人才也應令者多序績者鮮抑徼幸之門戢浮競之俗非不正士習也而一私纒繞攘攘熙熙利往利來朕獨安取非不尊屏惡也今或以隨聲是非爲公論以縱釋有罪爲可喜非不賤貨貴徳也今或陰事於牟擷或嘗試於貢奉是人心獨未嘗古也闗楮本以權錢也獘輕多姦是奉吾詔不謹也今或官涎益饞有因之以爲利者矣推排本以平賦也旦暮吏來吾鄕並緣爲姦今或彊宗巨室有不可問者矣興言在玆未燭厥理朕所爲祗祗兢兢夙興晨慮於今五年每下詔書凡以爲民而未有恩志豈朕之心然而千萬人之心未之或然歟心猶慊於道故未能措時於理歟昔孝祖龍飛防士首及於循堯之道期於不下堂而治欿然於古之弗及必於綜核名實爲大務此朕家法也繄欲立治以道立道以心舉事事物物一是爲實之歸以庶幾乎二祖之道徳風烈何若而可今朕詳延四方之士始防於廷子大夫其據古以對靡有所隠用宏理本朕將親覧焉是嵗廷對之士五百三名擢陳文龍爲第一各賜出身有差

上以邊患召沿江安撫使朱禩孫赴闕引見禩孫上殿奏事上曰卿此來專欲以蜀事付卿禩孫奏臣職在馳驅敢不東西惟命上曰當今財用甚爲可憂禩孫奏曰祖宗時以全天下事力備西北二邊渡江以後半天下事力備三邊今日又以東南一隅之地備四邊事力可知上首肯復問曰蜀中境土如何禩孫奏曰六十餘州今止有二十餘州所謂二十餘州者又皆荒殘或一州而存一縣或一縣而存一鄕古人𨿽一成一旅尙能祀夏未嘗有不可爲之事然曰兵曰財一無所出內則仰望朝廷科降外則仰荊閫應援內外脈絡相通臣方展布上曰然朕甚以蜀爲憂欲復版圗得以無負先帝付托須卿一行禩孫曰陛下率寧人疆土憂顧如此臣敢不鞠躬盡瘁盡力以爲報塞至於成敗利鈍𨿽諸葛亮尙謂不能逆睹臣亦豈能自必惟知盡忠而已上曰云項淸居如何禩孫奏曰項已防並入成都今惟淸居最要須是淸居防去然後渠廣無憂夔路方可捍蔽上首肯曰卿爲朕一行旦晚便出命凡有申請卿可稟平章奏來朕當從行

五年己巳春正月皇子賜名降制曰受祉【缺】於子莫先名爵之榮立愛始於家莫大宮闈之慶荷皇穹之錫羨肆上聖之發祥屬逢嵗籥之周爰廸邦彛之懿其頒贊冊以告昕庭皇子賜名昰體性茂淳識知岐嶷金相玉質早占碩大之祥絡𦇤綺齠日奉怡愉之樂惟禮有冊名於外寢更宜屏植於勝衣曁考我朝之彛昉自神祖之盛初帶韣而祝式應於宮及在𦇤而封廼授以節蓋履常之兆載夙建侯之儀斯皇朕思宗廟之尊培本根之輔是用差谷旦錫嘉名言纁斯裳親秩杓星之位有鞗斯革陳儀壽軫之都封國若予之初與邑介爾之祿繄累聖之澤太母之慈衍厥慶源裒時茂渥於親親之重社稷玆率厥常防防以禦家邦必授之職有俶宗廟之建尙加徳器之成祗對榮懷永綏福履可授檢校太尉武安軍節度使益國公食邑三千戶實封一千戶丙子葉夢鼎去國

已夘以江萬里爲左丞相其制曰國家所以興尊師而重傅冡宰所以立佐王而經邦聞昔上公廸予明訓曰若稽於祖則胥對秉於國成猗我泰陵號稱盛際三賢謀政推重徳以總宏綱二人同心維名臣而居左輔睠時求舊視昔承休聿符考卜之謀曁登厥典之望誕揚贊冊敷告大庭具官江某髙卲而懷忠魁宏而廸哲其爲人好善有憂天下之風將以道覺民有思匹夫之志克篤賢人之蘊簡在聖考之知貽厥孫謀訪予落止尙記衣冠從遊之偉再陪帷幄決勝之籌爾有嘉謀嘉猷我其立政立事上下勤卹夙夜浚明告孺子以微言皆無逸七月之戒詔長者以理效猶神爵五鳯之時用則有成灼知厥若豈予防克謂督弗忘成湯初年蓋已得仲氏呂尙旣老盍入相有周矧元勲嘗曁於乃僚而國人亦望其來相體特勤於加旅式遄其歸義有賴於同舟實相以濟維大人之能文乃平生之素志徳無朋比無援其矯哉不倚政爲師教爲友其休焉如容防哉乃言觀其所麗是用登之端揆贊我辧章次乃分隸於治機總持乎樞柄爰陟文階之峻同陪表海之封丕紹前聞允副玆選於戲太平之輔常思爲國以持盈有道之君能使樂用而忘老气合則元祐之業可大識慮定則紹聖之禍不萌欲至萬年以遇交修之日各秉大節務培長治之基往奮厥庸同底於道可特授金紫光祿大夫左丞相兼樞宻使依前南康郡開國公加食邑一千戶實封四百戶

馬廷鸞右丞相其制曰星辰象官也輔弼所以佐北斗之政君臣同體也股肱所以成元首之功爰立聽朝率作興事咸有一徳旣主善以爲師篤棐二人尙敷心而悉命繄汝惟允於右實宜載布明綸於拱著具官馬某行應世表徳茂儒宗仁義與王言皆本朝忠厚之懿經術斷國論有前人淳灝之風蚤迪令猷式符昌歷祗遹文考化成以觀乎丈敷遺後人輔翼以歸諸道曁予小毖服在大僚共濟時艱用乂厥辟風雲之防得再時幾之奚窮惟予立武四鄙用寧豈忘綢繆之計惟予立政三隅用穆奚謹鬷假之求廼貳籌帷廼參政本職近則委寄彌大望隆故畀付甚嚴今春秋尊上公亦旣任重朝夕輔臺徳尙賴協恭思皇我家莫盛元祐咨師巖以大事分宰輔以繁機惟我有臣玆率厥典若時元老稱汝曰賢惟周公惟君陳所期同底於道之治舉臯陶舉伊尹玆爲不仁者逺之懲非正毋幹其間相遜乃和之至爰登次輔兼總本兵以增秩益封以同徳度義於戲開忱而布公道旣防君子之眞元謀政而階太平是陪國家之壽脈爾其穆穆乃位贊贊曰襄惟徳之明彰有常之吉惟識之裕受無疆之休勉思古人以稱朕意可特授正議大夫右丞相兼樞宻使依前鄱陽郡開國公

三月庚申上旣命並相乃賜賈似道禦筆曰今朕爲師相已命並相分理機務師相可自今六日一朝一月兩赴經筵此卽師相所謂畱而逸者也

陳緯直祕閣

九月辛酉有事於明堂升陪理宗配享禮畢上易服禦紫宸殿受百官賀黎明肆赦

賈似道等奏恭奉禦筆朕恭薦初禋升陪烈考袛奉慈極愈當尊崇合加上壽和皇太后尊號可令有司討論典禮以聞臣等恭惟壽和皇太后殿下克諧內治宻贊中興多壽多福膺萬年之至養極和極順爲六合之太平方犧牲玉帛之薦陳格神祗祖考之安樂況心存雝肅所以聖詠於詩徳備正中於其福著於易考二經之言論並四美以推崇今恭擬增聖福二字爲尊號更合取自聖裁於是命有司奉玉冊金寶加上尊號曰壽和聖福皇太后

楊棟侍讀學士

夏貴上表辭免防江制置副使上不之允賜詔曰充國之爲漢將已老而自謂亡逾亷頗之思趙人𨿽老而亦稱可用卿結髮百戰賈勇三軍夙負壯猷屢收多績輙從蜀右往鎭江幹防數處風寒可無索裘之慮第二層門戶玆爲擊柝之防亡逾老成奚用多遜

賈似道奏乞巡邊上不許賜手詔曰朕倚師相如左右手豈可輕去載覧親疏所請以三月相期機務之重𨿽一日不可曠況三月乎師相疇昔宣力四方至今邊陲之民諸大將已下固已憚威服徳制勝𨿽身在內其敢有越厥志況內外孰輕孰重朕惟內撫則外寧一身而二任則擇其重者且士大夫布滿中外詩書謀帥若縠也可師相一指顧間是矣何必逺役耶勿復重陳以副朕懷

冬十月己丑呂文徳除少傅寧武保康軍節度使進封崇國公其制曰周以宗祀來四方之儀漢以明堂受諸神之祀乃者躬飭厥典著定其常饗帝饗親允恊孝思之則盡情盡物迄臻熙事之成惟元祐有以分邊閫而均釐紹興有以督諸將而朌餕肆奨防用洽舊彛具官呂某忠毅沈雄耆龎福艾王事靡盬天地可對此心我武惟揚戎狄頓落其膽於蕃四國玆曰三孤屬以季秋禋於路寢皇矣上帝溥臨中壇戎有良翰越在外服予閱庶旄翠旌之仗則思秉節之勞予登鸞和鈴之車則思紀旂常之績肆敵王愾簡在朕心治外可告神明敢忘加勞除封斯致孝享疇實曰多用肇錫於國封仍申陪於邑采誕敷貺施特重褒康於戲有事於文武而賜齊侯爰受之胙來甸於江漢而賜召虎載揚於休上公於五列最崇師幹以三命維吉思答景貺益展壯猶可依前少傳寧武保康軍節度使京湖安撫制置大使兼屯田大使兼四川防應大使兼判鄂州軍州事兼管內勸農營田使兼湖廣總領兼侍衞馬軍都指揮使進封崇國公加食邑八千六百戶食實封二千九百戶文徳拜表辭曰臣叨承聖恩分閫十載力綿任重福過災生一病七月顧惟上流保障之重調度方殷實非可以臥治所合罄瀝忱悃仰乾天聽乞賜終惠時髦俾臣俯遂休致使便醫藥以畢餘生實拜天地隆厚之賜十有一月丁夘呂文徳特除少師依舊武寧保康軍節度使進封衛國公依所乞致仕其制曰經營江漢允懷召虎之勞圗定荊襄俄告呂防之病若將革矣良用惕然垂車之請莫回進律之恩宜厚其頒言綍以諗廷紳具官呂某忠義本於天資智勇謂之人傑蚤從在渭符非熊非彲非虎非羆之占亦旣歸周負有馮有翼有孝有徳之望曩自大將之召拜許先帝以驅馳險阻備嘗緩急可任戰城濮次於城濮克虎牢戍於虎牢八千防淮淝餘眾棄甲五月渡瀘水深入不毛今則畫郊圻固封守於方城漢水之間執鞭弭屬櫜鞬於夏口武昌之上掎角此防折衝如神用勣賢長城惟天助順取辟告廟社不日成功朕每動皷鼙之思深念旂常之績黃河如帶顧申誓之莫窮神武掛冠胡抗章之太遽營星未艾卓地若何是用遂爾雅懷緩其佚景孤卿之位陞以亞師列爵之封攺而大夏以旌其節以介其年於戲定邊事而角巾與歸東裏納侯印而加紼果瘉博陽尙體眷勤勉親醫藥可特授少師依舊武寧保康軍節度使進封衛國公致仕食邑食實封如故

十有二月壬申朔呂文徳卒遺表上上爲之慟奉防贈太傅依條與致仕遺表恩澤仍令戶部支賜贈銀絹一千兩疋戊戌降制書曰問將無逾老臣云倚乾方之略遺奏不及家事無忘納書之忠宜厚卹章誕攽恩綍具官呂某一身是膽束髮從戎計多兵權應獵遇渭濵之兆口占牋疏有撫定荊州之勞生聚十年守衛中國士卒同其甘苦艸木知其威名錫盾雕戈雙節掌總軍旅篆車絺冕貳公是爲孤卿居然防江面之風寒俄爾告營中之星隕良翰凋謝我心防傷以功名自終死且不朽而禭贈加厚禮亦宜然進之正一品之崇於以爲九京之賁噫熟知疾狀莫如前代之視衛公名墮涙碑徒使故人之思羊祐諒其英爽歆此寵靈可特贈太傅餘如故

六年【庚午】春正月詔曰繼今謹擇慈良分命牧養其有才堪選使各表章以聞內而侍從給捨外而制總監司各舉所知務撫其實有缺則選所舉縣令於民最近詎宜闕官比比皆然爲病甚矣監司其亟選辟茍非其人議各官舉者罪

甲寅呂文徳賜謚武忠誥曰秉節制軍事久宣維翰之勞聽鼓鼙思帥臣遽覧告終之奏蔽自朕志錫以美名具官呂某結髮從戎奮身許國入探虎穴盛年吳下之防出展龍韜晚嵗渭濵之望營壘信其號令艸木知其威名梯棧半空捫參歷井舳艫千里據水斷橋在洞庭則有掩虜之功在夏口則有益城之助扞我南國之紀寛吾西顧之憂惟能防數處之風寒於是有十年之生聚每思相度督戰授李愬入蔡州之方猶望汾陽果存庶回鶻知懷恩之詐將星俄隕予日慨思旣疏之以公圭之封復遂之以帝傅之秩厥推節惠可後渙頒曰武者謂禦侮以折衝曰忠者謂忘家而慮國合是二美賁於九原噫李繼隆之北伐有功始膺顯號韓世忠之中興佐命乃副徽稱尙其爽靈歆此休寵尋又進封和義郡王誥詞曰安邊在良將適中外之多艱封爵勸有功舉國家之盛典丕昭眷注防間幽明具位呂某沈毅有謀忠勇無敵挽天河而洗甲乃其夙心專方面而建麾次有威績間闗於百戰之際從容乎萬全之謀簡在先朝書於太史旣艸木之威名尙在豈山河之盟誓可忘功大難酬禮有闕典爰進王封之秩以隆上郡之名和以表其全師保勝之功義以明其殉國忘家之節萃玆二美賁於九原噫撫髀以思亷頗𨿽莫追於旣往圖形而頌充國克懋勸於方來英爽猶存寵光未艾三月詔禁珠翠銷金其文曰羣臣之言崇儉者屢矣朕聽其言而行之者亦屢矣其言尢不置是不容不周思熟慮求以置身於無過之地也然必自宮掖始斯可以息人言其珠翠銷金之飾實崇儉之大者逺而藝祖以至列聖家法可考一越乎此皆禍所伏近而先帝率而從之尢表表在人耳目朕烏可不仰遵詒謀其自宮禁敢以珠翠銷金爲首飾服用必罰無貸臣庶之家亦宜體悉工匠犯者一如景祐之制定從重典

江萬里罷相

重修成天歷成太史局序其事上奏曰咸淳六年王正月詔太史局重修新曆成賜名成天歷重授時也聖宋繼天立極寶歷無疆自建隆應天歷之造距至於今日凡更歷十有九列聖紹承是正歷紀若稽乾象爲之捐益迎送消息防有差忒夫歷者天施地生人事之紀也治歷者以气朔爲本立紀而推其復觀天而順其應定閏而歸其餘諏經稽千載可推漢志曰至朔同日謂之章至朔同在日首謂之蔀蔀盡六旬謂之紀嵗朔又復謂之元凡十九嵗曰章爲閏者七四章嵗七十六曰蔀爲閏二十有八蔀嵗一千五百二十曰紀三紀嵗四千五百六十曰元四分曆以八十章爲紀太初歷以八十一章爲紀曰統曰紀增減不同爲章則一自逺古以來章而蔀蔀而紀紀而元而嵗月日時俱復循環無窮必究其所起而後可言歷律起黃鐘歷起甲子嵗冬十一月甲子夜半朔旦冬至無大餘無小餘日月閏餘皆從所起章主於天九地十之合故十九章章數始於一故歷必起於三紀畢盡無大餘小餘之末由下而推上之數以極其初起於三紀畢盡之終由上而推下之數亦必起於三紀畢盡之始漢志曰以前歷一元太初四千六百二十嵗至於元封七年復得閼逢攝提之嵗仲冬十一月甲子朔旦冬至日月在建星是由元之始推而至於元之再建也歷數求於太逺則失之迂太近則失之淺盡十九章之一又四其章而蔀又二十而蔀者三於四千五百六十年究章蔀元之初與復不失之淺亦不失之迂矣章蔀紀元余分之所積以千百年計猶可運之掌上久則非巧歷所能計分至啟閉之遲速始也差於忽之際久則積日累月而不能正必觀天象稽中星順其所應以求气之正章至十九年七閏當畢蔀紀與元皆章之積二十四气有節有中中朔相承其月爲常有節無中其月當閏自一起數天之元也因天之歷天之則也以閏歸余天之成也天道不逺人事相貫恭惟聖上聰明憲天一似帝堯景緯淸明陰陽和理乃迎日推防調歷式序以前民用其年庚午當閏日官以歷來上屬以祕書省備前泰州通判元震言歷以無中爲閏中在月初則前月閏是嵗閏當十月越十有一月則至朔同日始與一章七閏之法合於是命局官鄧宗文譚玉章元徳劉茂祖審訂而釐正之君子以治歷明時取其革而當也故名成天實自庚午始爲將千萬年與天地相爲無窮矣臣嘗謂歷天地人之紀聖人又天地人之宗主也堯考星定閏在執中舜察文齊政在審已孔子作春秋系年系月系日紀二百四十二年之行事其意以天道乃人事之應不可不謹也如此臣待罪北門承詔爲之序序所以更歷之意臣不佞謹再拜稽首裁瀝愚忠以備一覧

夏六月賈似道以疾上表乞閒上不允奏凡四上賜禦筆曰天生師相助朕躬師相當以國家爲家天下爲身以安社稷爲悅藥餌有間時遊廟堂家居之樂無以異此若必釋辧章之【缺】而遂內祠之奉則朕與國人何所恃賴一日二日萬幾寧無曠弛之慮師相其念之重念之丞相馬廷鸞樞宻趙順孫給事中章鑑臺諌侍從宗室檢校少保節度使與【缺】等三十六員皆上奏乞畱平章似道乃止

七年【辛未】春正月詔曰朕欲耆壽俊在厥服寤寐以之湯漢洪天錫屢召不至頻以老以瞶辭朕亦諒其徳矣聽之輿論乃其未能諒朕之徳也年髙而徳愈卲聽重而心實聰奚其病疾驅以副朕藥石之意仍令郡守臣以禮勉諭俾勿固辭

皇子昰進封建國公制曰發祥帝武毓秀天支日角珠庭挺生嶷嶷之質畫堂甲觀時奉愉愉之懽若稽剪鬌之辰宜有植旄之典子授之職乃遲越於累年父尙於慈寧小卑於品秩惟名以徳命爲義道以謙尊而光美哉始基詒爾多福是用逺法祥符之正式近取紹興之徽章太微鉤陳之庭周廬以翼星紀須女之分燾後攸宜乃分金仗之班乃畀環圭之寵與之采邑實以租腴以成王室之彊以表人倫之厚於戲天被爾祿【缺三字】廸之蕃防養聖功遹觀育徳之茂欽承猷訓益迓恩榮可特授左衛上將軍進封建國公

秋九月上官渙上封事曰臣聞天下之患莫大於玩敵夫敵情叵測變詐不常彼之爲謀何嘗一日忘我哉時出以相困多方以見撓以伺吾可乘之隙夫茍幸其乍退而不思方來之憂熟於習見而姑爲苟安之計防慮疏略備禦單虛一旦出我不意潰裂四出使吾左支右吾之不暇而天下事去矣隋人取陳其爲計曰量彼收獲之際微集士馬聲言掩襲廢其農時彼旣聚兵我便解甲再三若此彼以爲常猶豫之頃我乃濟師後周謀吳議臣獻防亦謂江北可撓之地二千里備東則撓西備西則撓東但以輕兵撓之彼必大發以來應數大發則民困而國竭一不大發則我獲其利今之敵情何必異此其可玩而視之乎大抵事變之來出於創見則人情易以警接於習熟則人情易於玩警則操心危而慮患深玩則安其危而利其菑此勢之所必至也敵欲致吾之玩而不可得一或玩焉是墮其計中矣自洛師言旋敵警始烈破蕩荊襄蹂踐淮蜀江面震動國勢阽危此時此意凜凜乎朝不謀夕之憂矣我是以修浚城池申嚴備禦攻守之具多出新意而又堅壁淸野以待之故近年邊城僅僅自保然非泰山四維長城萬里之勢也朝廷之上但見邊烽𨿽警未幾而自息敵騎𨿽來未幾而自退遂謂黔驢之技僅止此耳而不知彼計愈深後憂方大前年縱橫於安黃之境去春盤旋乎舒蘄之郊曽不逾時襄又告警來則如入無人之境去則曽無後顧之憂我之將帥方以敗而爲功待其去而奏防最是間諜不明探報不的賊已入境猶未知其所向往往探聽於避敵之人況望其知軍戎萬里情乎疆風寒蕩無限隔闗隘險阻視若坦途邊民困於流離事力窘於酬應揆今事勢正如厝火積薪之下遇風中流之時茍非日夜警惕殫智畢力以爲拓裏撐表之計則隋周之謀彼將逞於我可不念哉今日守邊之務固非一端而其大者有三焉一曰固江防長江國之門戶也天限南北賴有此險每嵗哨騎之來徑至江濱江北諸路閉門自守無復藩籬之衛幸而敵謀止是劫掠萬一果有它志重兵臨江內地寧不震恐乎如京口如龍灣如采石舟師粗整尙堪調用池陽而上大槪疏鹵每隘不過二三千人船三四見之使人寒心卒有警急能拒敵乎近令上下三流措置逰擊一軍固得古人遊兵循江上下勦擊之意漢陽池口漸成規模然地分闊逺赴援良難兵船單寡且慮抽調謂宜將沿江閒慢隘口人船並歸要隘分俾之防托一處有警則令旁近隘分並力救禦更宜行下制閫相度上流事體不可茍簡塞責如或人船欠闕作急區處務要緩急可恃庶幾三流气勢增壯首尾掎角而江面可保矣二曰彊兵力兵者國之爪牙也本朝恃兵立國東南財賦大半耗於養兵尺籍伍符其數非不多也姑以兩淮言之官兵不下十七八萬每年防邊又調江上諸軍以赴之而常有敷布不周之慮蓋緣嘉定以來州縣往往增築城壁自謂備禦宻於先朝而不知備多力分反貽後患而況冗占旣多虛籍不補終嵗役使不休平時無以養銳一旦有警乃欲責其先登防陣之勇可乎宜嚴督制閫招塡缺額痛革役占精於簡練撫以恩意仍於中選一二萬人作一大屯專爲防應之用至如諸地流民亦可團結彊壯以助聲勢庶幾兵力稍震而攻守可恃矣三曰儲帥才帥閫國之藩翰也故將軍之遣禮重推轂良將之擇恃以安邊其責可謂重矣非有文武全材之望志慮忠純之人不在玆選是故有光弼以代子儀則气色爲之精明有仲淹以代範雍則西賊爲之破膽用得其人則必能討軍實厲將士必能運帷籌必能防保障一或非才寧不敗乃公事耶今之分閫於外者固不乏人而二矛重弓之備不可不早圖也謂宜平居無事預思儲防內而侍從臺諫外而藩臣各許薦舉如得深沈有謀之士曉暢軍事之人或置在上流或使鎭江面付以事任試其材能以爲登壇授之備庶幾緩急有人爲上所使亦不至仰勤拊髀之思矣江防固則根本安兵力彊則聲勢壯帥才得則事功集外治之事莫切於此皆今日之所當加意者也恭惟藝祖皇帝躬甲冑肇造區夏髙宗皇帝匹馬渡江克濟中興訪籌防於風雪盛寒之時閱邊報於夜分已寢之後艱難辛苦以爲子孫萬世之計其所望於陛下者深矣可不焦心勞思栗栗危懼以保有金甌之業哉今日君臣上下非不以憂邊爲職而未免視爲常程喜聽有內長江之言而幸以自寛厭聞事勢危廹之語而詆以譽敵樞庭本兵之地屬久而不除除而未至是豈祖宗別置防事以議邊事之意乎二三大臣每日上殿不過對細事數條而退是豈祖宗開天章召問禦邊大略之意乎幸茍安之嵗月無靠實之規模日玩一日嵗玩一嵗竊恐他日之患或出於防慮之所不及豈不大可畏哉臣願陛下日與二三大臣畱意邊事共惜分陰如立課程亟圖實政常若禍至之無日凜然大敵之在前念念在玆事事有偹敵𨿽彊不足爲吾患矣

是嵗上試進士張鎭孫以下賜出身有差禦制詩賜之詩曰臨軒再防匪虛文要語詒謀敢勿遵昭假天心惟致敬封培邦本在深仁詳延喜見洋洋對來譽知爲蹇蹇臣始進便當思逺到防須華國有儒珍

九月己巳全皇后降生皇子羣臣稱賀

詔淮西催造戰船上又以襄圍未解遣殿前指揮使範文虎帥師赴援

十有二月夫人兪氏降生皇子

八年【壬申】春詔曰朕惟有虞之時明功實以定徳公執量以程能官於其職者蓋終身不易而考察之法必於三載之後又積而三之至九載始進其有功者而其不能者退之玆萬世不易之典漢之爲吏者長子孫亦有遺意朕旣未能法於古而博聚賢雋制官授職甚有望焉比年吏習日偸人懷一切怠忽荒政乃防畏畏豈獨無一心勞職不懈於位如古之人哉咎在夫計日待遷而任事之日淺也夫任事日淺則功不能成計日待遷則人無固心以無固心之人而乏功能之可紀博觀內外胡可謂治天下之情樂進陟而苦畱滯僅習其事乃未克究則又望而之他於是吏胥習玩益得以執其柄而復有取足於願欲惟引去之爲急私爾忘公旣不可以訓𨿽欲任之其能久乎終亦相率而爲僞也若稽祖武自藝祖有罷嵗月序遷之制列聖相承一是不越如任中丞者十二年班尙書者十年典誥命者二十餘年居經筵三司者各十餘年守齊州者十七年前後守西山者二十餘年守河北者亦如之蓋不可一二數也嘉祐有察能久其官者元祐有再任乃陞一職資序之法以至紹興九年隆興元年之詔可謂深切著明當是時人無固滯之嘆國享得人之效何其盛也玆當正嵗率作興事繼今內而郎曹外而牧守以上更不數易以隳實政厥有治狀昭著自宜奨異固無嫌於久也凡未顯擢者固不以此限咨爾有位咸知朕意

夏馬廷鸞罷相

秋九月祀明堂詔曰崇節儉而國用猶屈斥貪殘而民瘼未蘇堅壁相持蟣虱生於介冑連營久戍牛馬疲於轉輸深惻於懷未燭厥理匪借髙穹之祐曷臻廣宇之安卜用辛之吉旣有典常戒先甲之期防不祗肅我將我享亦惟治內外而始憂勤有報有祈庶幾去災害而來福祉朕以今年九月有事於明堂咨爾攸司各揚乃職相予肆祀毋或不恭

是嵗賈似道爲大禮使胡美人之兄胡顯祖帶禦器械爲太常理直駕宿太廟之翌日壬戌質明上將升玉輅大雨如注顯祖檢討開禧登輅遇雨乘逍遙子典故上聞上於是冒雨乘逍遙子直入和寧門百官愕然莫知所以禮成肆赦似道奏臣充大禮使而陛下舉動不得預聞乞罷政卽出嘉防門待罪於浙江亭上遣中使降禦筆勉畱之曰乃者用辛大報款原廟祼大室气景晏溫神祗祖考之安樂於此可驗曁將事於總章質明而雨俄卽開霽至躬執圭幣以展孝思星月明潔天宇肅淸神旣介享端闈昕禦澤霈霶流朕方歸福東朝以奉怡愉之樂忽覧奏牘師相乃以遇雨引咎翩然出闗駭愕傍徨防知所措乃若避法駕而不禦此朕所以盡寅畏之實而不害其爲熙成矣師相豈可借此以言去耶其勉爲朕畱似道乞去不已三降禦筆勉畱仍鐫罷胡顯祖官及出其妺胡美人付妙淨寺爲尼似道乃還朝次日羣臣稱賀上曰合宮蕆事上天孚佑此皆二三大臣顯相之功似道奏曰熙事告成玆蓋陛下聖徳格天所致臣使領失職禮合引去陛下不惟赦之復使之畱上曰朕爲小人所誤今幸師相肯畱似道復奏曰臣深慮累犯天威之不可貸又以恩眷有加彊顏就列糜捐以報實惟素心保全末路更祈勿替最是赫然天斷勇決無疑遂使卻輅之譏轉而爲合辭之贊臣以爲懷姦防上之誅正於一時去防逺色之徳垂於萬世有君若此誰忍負之上亦再三遜謝而罷

咸淳遺事卷下

