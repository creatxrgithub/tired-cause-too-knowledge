

圓明園總管世家民國﹟佚名

王湘綺先生有《圓明園詩》﹐其追敍諸帝遊幸及西兵焚毀事實﹐感喟蒼涼﹐所謂詩史是也。又近人缽提氏有記﹐略備沿革近狀﹐讀之令人不勝景陽宮殿之思。至牘尾謂同治八年﹐禦史徳泰者﹐請按戶畝鱗次﹐捐輸復修﹐而大臣以侈端將啟﹐請旨切責﹐謫戍未行﹐忿悔自死﹐自此莫敢言園居者。至光緒中葉﹐那拉太后遂有移海軍費築頤和園之舉﹐永不復修故園﹐重違先朝戒也。據此似但懲一禦史﹐而太后畏祖訓﹐寧爲掩耳盜鈴之計﹐不知此中情事﹐正復多端﹐所以演成現狀者﹐有主有賓﹐有因有果。比嘗搜輯舊聞﹐聯綴各方面記載﹐內容變幻起伏﹐若白雲蒼狗﹐若雪花怒濤﹐大足令人驚喜。因攫其事入說部﹐而以人爲主﹐戲名其篇曰《總管世家》。

總管者﹐滿旗世僕鈕鉆祿氏文丰是也﹐先世職管園大臣﹐自其髙曾祖父﹐卽掌園務一切措注。至咸豐時﹐文丰繼之﹐故園中掌故極熟﹐嘗與某侍郎相契﹐因言乾隆間拓此園時﹐浚一方池﹐土中獲金銀珍寶數百萬﹐相傳系前明崇禎末諸奄所藏私產﹐此其窟宅耳。當時純皇帝以四海淸閒﹐庫帑丰足﹐此等倘來財物﹐幾無所用﹐因殫精構造﹐曲盡遊觀之妙﹐故園景富麗﹐爲三朝所無。其後歷仁宗﹑宣宗﹐俱循舊例﹐每歲以夏幸園中﹐冬初始還宮。有所修築﹐輒命總管承辦﹐事祕外人莫知也。文宗因東南太平軍起﹐中心憂焦﹐頗懷信陵君醇酒婦人意﹐常居園內﹐命宮監四出覓漢女充下陳。文丰有心腹奴二﹐皆漢人也﹐一走維揚﹐一去金閶﹐購得民女四人﹐皆艷艷﹐或云取自妓家﹐文宗爲特設四院以處之。亭館崇閎﹐隔雨相望﹐復道屬焉﹐卽世所傳杏花春﹑武陵春﹑牡丹春﹑海棠春是也。杏花春尢妖冶﹐系廣陵方氏女﹐幼曾鬻於倡家﹐心腹奴物色得之﹐以二千金脫其籍﹐號稱萬金。或贊之於文丰曰「彼狡童也﹐將陷子於罪戾。彼旣居爲奇貨﹐復敢近禁臠﹐將如呂不韋故事﹐非特欲炙之色已也。上苟覺之﹐禍且不測。」文丰怒﹐逐心腹奴﹐而畱杏花春於私第。久之﹐文宗密詔文丰﹕「苟得可人兒。𨿽倡亦可。」於是文丰始敢進獻。上大悅﹐立賜文丰金帛﹐兼管院中一切事務。時海棠春亦新自金閶來﹐文宗益樂甚﹐爲詩以賞文丰之能﹐賜賚重疊。未幾﹐心腹奴又獻牡丹春﹐上始命奴爲三院總監﹐權亞於文丰。牡丹春院中有鏤月開雲臺﹐那拉妃嘗遊此﹐女亦蘇人﹐善媚﹐工歌舞﹐文宗嘗攜那拉妃聽歌﹐妃頗賞之。其後寵眷愈隆﹐妃遂嫉忌﹐別遣心腹至粵江選花﹐得珠兒之麗者﹐以間牡丹之寵﹐卽武陵春是也。四春爭妍鬥媚﹐由文丰進者實居其三﹐故文宗朝文丰寵貴﹐比於內府。其簪珥衣飾眼玩﹐窮極侈靡﹐皆由文丰與各省富商交通﹐或藉端婪索﹐苞苴關節﹐由是爲之綫索﹐自所不免。故當時巧宦夤緣﹐往往結納豪商﹐通聲气於文丰﹐藉手過付﹐指求各缺﹐百驗無一失者。蓋自妃嬪以下居園者﹐無不染指。惟文丰爲取貨之囤﹐招權納賄﹐園居如漢靈之西府矣。四春又各自民間來﹐依其風俗習慣﹐因緣親故﹐有所徵求取與﹐輒以文丰爲媒介﹐憑其頤指所威福﹐一時權勢﹐莫與比倫。所交通者﹐大都以吳﹑越﹑閩﹑粵等省豪商爲多﹐尢善粵商李某﹐其子侄親故﹐無不夤緣得肥官美缺﹐所往來結納之金繒古玩﹐數以巨萬計。文丰亦時以其珍物列之四春院中佳勝地﹐文宗睹之﹐但賞其位置之得宜﹐不問其所由來也。李某艷四春之恃寵﹐各有所汲引﹐因圖珠兒之尢者﹐介文丰乘間進上﹐俟上決擇而後獻焉。中有麗姝﹐某之從子也。文丰恐幹上駁詰﹐不肯獻。李某乃取貝錦﹑明珠﹑犀角﹑香楠等珍奇之物價值巨萬者﹐求爲緩頰。文丰不得已﹐爲之遊揚。文宗方以那拉妃忌寵寡歡﹐許之。凡獻珠兒四﹐又蘇杭間美姬稱是。上大喜﹐立賜李某道銜﹐半許包辦修園工程。會廣東入城爭執案起﹐英人有違言。是年﹐英法聯軍犯天津﹐科爾沁王僧格林沁輕敵﹐敵兵長驅入京。時方盛夏﹐上召四春蕩舟福海﹐樂且未央﹐總監突報洋兵至﹐倉皇率后妃宮嬪幸熱河﹐四春從者僅杏花﹑牡丹﹐李某所獻之姬等均委園中﹐文丰誓以死守。

先是京中大猾曰李三者﹐常與內務府宮監等結納﹐亦居間行賄﹐出入宮廷如履閨闥。豪商巧宦爭趨之﹐積資巨萬﹐號召徒黨數千人﹐視滿漢王公大臣蔑如也。文丰嘗與論行賄事不合﹐遂成嫌隙。旣而李某與文丰直接周旋﹐三益大恨﹐欲甘心於文丰。蓋李某本以三爲東道主﹐粵中宦迹﹐幾無不逡巡於三之門下。三以同姓故﹐與某極意交歡﹐如家人昆季。及文丰招某往﹐某喜文丰之簡捷﹐可不繞從三之居間也﹐於是舍三不復往﹐三使人劫之。文丰白於上﹐令五城禦史收三﹐將置之法﹐而聯軍禍適至。時上已倉猝北狩﹐恭王主畱守事﹐亟議和。事且定﹐李三黨人破司坊獄縱三出。三卽引英兵至圓明園宮門。將入﹐文丰當門說之曰「禁內非駐兵之所﹐兩國和議且定﹐幸勿徒傷感情。且萬一引姦人入園﹐貴國乃爲傀儡﹐必於和議前途大有阻礙。祈三思之﹗」英兵聞其言直﹐遂退去。三聞之﹐率黨馳至﹐洶洶名索文丰。丰知不可理諭﹐使主事惠丰等徧召守衛禁兵﹐良久不至。及報反﹐則羽林諸營﹐除扈駕北行外﹐已逃散藏匿﹐無一存者﹐而三眾已破門入。文丰知不可免﹐亟令小黃門持所愛珍器﹐乘馬還宮內﹐徧告所委嬪禦諸姬﹐令自爲計。遙見宮門火起﹐知三黨縱烽劫掠﹐園且糜爛。馳至福海邊﹐下騎向北拜曰「奴才負恩﹐錦繡河山﹐送於姦徒之手﹐心力已竭﹐惟有一死而已」﹗拜畢﹐一躍入海中。主事惠丰亦從之﹐其他小黃門從死者三五人。李三眾遂大掠﹐二春及諸姬被擄﹐園中宮殿悉毀﹐火三日夜不絕。珍寶珠玉盡出﹐取其尢者以獻英法軍帥﹐餘皆捆載南去。李三竟據海棠﹐而斥賣其餘姬﹐或入勾欄﹐或爲妾媵。時粵商李某方在都中﹐亟以數千金贖其從子﹐且畢力媚李三﹐仍修舊好。會恭親王與英法訂約於禮部堂﹐英人許於賠償軍費項下扣還償圓明園費銀二十萬兩。復奏至熱河行在﹐但言兵燹所及﹐園屋被災﹐未嘗揭李三引狼之罪﹐投鼠忌器故也。於是文丰之殉﹐未蒙卹典﹐而李三亦逍遙法外矣。

逾年﹐文宗崩於熱河。穆宗幼﹐東西兩太后同垂簾。其初﹐東宮慈安太后有權﹐儉徳昭著。方文宗盛飾園居時﹐慈安曾有脫簪之諫﹐故當垂簾之際﹐常以東南未平﹐國家多故﹐不事興作﹐園遂荒廢。後西太后稍稍露頭角﹐干預政治﹐頗事華美。李三時正擁資居津﹑沽﹐往來南﹑北洋﹐與李某至新加坡及南洋各島弋利﹐富倍曩時。窺慈禧後之有隙可乘也﹐思藉修園以售其姦。蓋木植花石﹐旣爲黨人所能致﹐珍奇物玩﹐又可以前日所得影射圖利﹐是一舉而兩得矣﹐乃聚黨而謀運動之策。或曰宜趨內勝府某大臣門下﹐或曰宜從某宮監﹐獨粵商李某進曰「是皆不然﹐吾與三前皆爲入宮闈﹐黃門誰不知之。今𨿽滄桑變易﹐而舊人尙有存者。設有文丰餘黨﹐進讒於兩宮﹐豈非羅网自投耶﹖吾意不如擲數十金買窮禦史奏稿作敲門磚﹐試兩宮意果如何。如可動﹐吾輩進行未晚﹔如其否也﹐禦史爲我輩受罪﹐法無株連之理。此策較爲萬全。」李三鼓掌稱是。遂持金至京師覓喉舌﹐漢禦史絕無應者﹐最後得滿禦史徳泰﹐卽疏上得嚴譴者是也。事旣敗﹐李三垂翅返津﹐粵商李某亦南還﹐以爲鐵案鑄成﹐無可翻矣。粵商李某旣不得志﹐則時時漫遊京津間﹐仍行其結納中貴之故智。一日﹐遇中貴某出宮查辦事務﹐頗恣聲色﹐李某左右之。蓋李某居京久﹐凡菊部名伶以及南班名妓﹐無不稔悉﹐故中貴恃爲護符。喜甚﹐因與密談。宮中聞李三不法﹐圓明園焚毀案頗與有關﹐將徹究。親王端華﹑尙書肅順用事﹐如能行賄十萬以上者可免。李某以告三。三懼﹐因求李某紹介﹐得見中貴﹐厚賂之﹐尋探穆宗在宮起居嗜好。中貴因言上以太后約束﹐苦不得縱情聲色﹐恆鬱鬱﹐某小監曾導之微行﹐語津津有味也。李三因密語如聖心悅豫﹐小臣當有佳境圖報效。中貴頷之。三遂與李某商﹐覓某胡同築畱春精舍。署海棠春爲掌班﹐招集前諸姬之諳儀節者密藏其中。李某之從子與焉﹐三易姓爲王承恩﹐自言父爲某宮監﹐遭亂身殉。蓋逆知有王某者﹐身死無後﹐故冒稱之也。於是諸黃門及內府人物麇集其家﹐視爲行樂窩﹐日夜慫恿官家作宋徽宗夜訪師師之舉。穆宗數微行﹐俱不當意﹐聞之﹐躍躍欲試。是夕﹐秋月方明﹐銀河未曙﹐畱春精舍中忽傳有貴客至。三知有異﹐自率從者數人伏謁門左﹐見宮監五六人捧一少年郎從容入﹐冠涼纓小冠﹐紗袍褶氅服﹐宛如五坊遊俠子弟﹐面長一尺﹐目炯炯有光﹐望而知爲非常人。旣入﹐海棠春跽而進茶﹐雲鬟霧鬢﹐雅淡如藐姑射仙人﹐綽有徐娘風韻。少年遽命侍坐。海棠春回顧叱嗟﹐則四姬翩然自側室出﹐瘦燕肥環﹐並皆佳妙。海棠春命分拜左右。少年狂笑﹐贊嘆有加﹐歷問小名﹐曰玉雪﹐曰秦云﹐曰淡粉﹐曰輕煙。諦視其貌﹐玉雪瑩潔而霞暈﹐秦云嬌小而便娟﹐淡粉如小鳥依人﹐輕煙若鮮葩濯露。少年乃左縈右拂﹐大有應接不暇之勢。四姬或巧笑﹐或靦腆﹐神光離合﹐微波瀠洄。徐娘乃告退﹐少年悉屏左右﹐凡脫冠更衣﹐俱四姬周旋應侍。少頃﹐進酒饌﹐麟脂鳳脯﹐像白駝峯﹐無不畢具。四姬各弄絲竹以侑之。徐娘復入﹐奉觴爲壽。少年酒酣﹐亦障袖與徐娘嬉。徐娘固老於宮禁者﹐迎拒無不稱旨。少年曰「四姬盡妙矣﹐顧齒稚情怯﹐似未能恰到好處也。設有骨肉停勻﹑姿態兼備眾長者﹐則當以萬金買一笑。子﹐香國之酋長﹐能爲我廣辟溫柔鄕耶﹖」徐娘從容進曰「妾夫兼搜並蓄﹐人間尢物﹐一室之中具焉﹐以伺中貴人﹐殆無不垂靑者。今仙駕降臨﹐自當悉索敝賦﹐以博天顏之喜。惟有良家子曰秋雯者﹐身價自髙﹐輕易未肯款客﹐聞聖容嘉納﹐或者敬效趨蹌﹐已遣人捧之來矣」。是時李三在庭下與諸貴人雜沓酬應﹐不敢與聞室內事。徐娘傳語促秋雯入﹐庭下諾諾聲如潮。少頃﹐一婢捧美人入﹐珠香玉笑﹐光燭四隅﹐但覺室中人物﹐爲彼所拂﹐無不頓增其艷。侍婢亦慧美可人。少年左倚隱囊﹐右弄玉佩﹐笑看佳人﹐淩波微步﹐不覺遊神之惝恍也。秋雯旣伏謁如禮。少年觀之﹐果非四姬之比﹐乃作漢武語曰「吾老是鄕。」秋雯遂起爲壽。少年固豪於飲﹐不覺酩酊﹐至夜分﹐秋雯雪藕調冰﹐備極繾綣。旣而碧天如水﹐月朗星稀﹐並倚朱欄﹐數茉莉新葩﹐乍放幾朵。細語喁喁﹐深情旖旎。詠魏文非雲非雨之句﹐想見夜來丰神﹐而繁掾之香囊叩叩﹐不啻爲此際寫照焉。自是穆宗輒以夜至﹐至則不復回宮﹐呼徐娘爲阿奶﹐飲食言笑如家人婦子。李三與李某俱乘隙獻媚﹐上皆戲呼之爲卿。因絮問前事﹐海棠春自言曾爲宮娥。李三言從父入宮爲弄兒﹐曾受先皇帝摩撫﹐而隱去姓名及圓明園之交涉﹐海棠春亦不言武才人之嫌疑也。一日﹐穆宗倚醉談舊事﹐因及圓明園之興廢﹐上嘆曰「如此勝場﹐惜歸榛莽。不然﹐吾挾此一鳳四雛﹐徜徉終日﹐仙鄕何足道哉﹗今玆僕僕道途﹐致幹母后詰責﹐大臣交章論諫﹐皆失此園居之患也。」李三進曰「如天之福﹐一園區區﹐何難修復﹐而顧憚於興築耶﹖聖徳崇儉﹐固久著於天下。但中人之家﹐千金之子﹐猶必建亭館﹐聚花石﹐以娛耳目﹐節勤勞﹐況天子之尊﹐乃絕無遊觀之所乎﹖陛下苟欲興復﹐李某粵商﹐木植磚石皆可致﹐願量力報效﹐不費國帑﹐需時僅三月工可竣也。」穆宗有喜色﹐旣而曰「朕所患兩宮意不欲﹐而恭王宗室大臣借題諫阻耳」。三曰「是無患也。皇上以孝治天下﹐兩宮政躬勤勛﹐不可無頤養之所。先以此意頒示天下﹐而後奉兩宮入居之。若事旣大定﹐皇上惟所欲爲﹐則大臣不能借題諫阻矣。」穆宗頷之。是晚﹐盡歡而罷。李三遂與李某商進行之策﹐而圓明園恢復之動機﹐至是遂勃發而不可遏焉。

當文丰之投福海以殉也﹐事起倉猝﹐家人咸不及知。有子曰殷徳﹐聞變馳往﹐則以爲父或避匿他所﹐徧覓不得。議和旣定﹐始得老宮監問之﹐悉其殉難之由。泣訴於內務府大臣。時兩宮太后垂念往事﹐知文丰死節﹐深爲憫悼﹐因命殷徳仍守廢園﹐署管理大臣如故事﹐食祿有加﹐其屬有主事及參將之武職焉。殷徳恆以園務不能振興爲憾﹐且曰「吾祖父世理園務﹐及吾而鞠爲茂艸﹐寧不可羞﹖吾父在天之靈﹐當必以吾能復此園爲克肖也」。遂百計求通於兩宮﹐以修復爲言。時東南軍事方殷﹐撚﹑回尙熾﹐兩宮怵於淸議﹐不欲有土木之役。西太后亦爲端﹑肅兩姦敗興﹐方自處於憂讒畏譏﹐更不願多事娛樂﹐故殷徳之計﹐迄不得遂。一日﹐方於園中修理頹敗﹐有所謂天地一家春者﹐東太后舊居也﹐有所謂鏤月開雲臺者﹐西太后舊居也﹔有所謂朗吟閣雙鶴齋者﹐文宗遊憩翰墨之所也﹕俱遭兵燹﹐赭盈眸﹐惟雙鶴齋故屋猶存﹐亦復伊威在室﹐蛸在戶﹐不禁愴然今昔之感。忽報有客過訪﹐觀其刺﹐則粵東李某也。自駭素昧平生﹐胡爲突如枉顧﹖殆欲尋訪遺迹﹐以憑弔前朝邪﹖抑文人無俚﹐搜求故址以實掌故耶﹖但吾自愧榛蕪不復﹐顧以國恥揭示眾人﹐不如謝絕以俟異日﹐遂辭不見李某。李某不肯去﹐云「有要事啟白﹐斷不能默默以退。」殷徳不得已﹐遂見之。李某因陳己見﹐謂兩宮蕩平匪亂﹐民間被福﹐而擘畫多勞﹐必資頤養。皇上大孝﹐特以國帑未充﹐不欲興工役耳。商民無所報稱﹐願謹獻木植萬株﹐磚石器皿稱是﹐但求總管出奏﹐得旨允行﹐則事不足辦矣。殷徳竊喜﹐故詰李某何所求而出此。李某曰「先總管文公﹐不以商爲不肖﹐特蒙垂許﹐凡園中修理之役﹐商無不與焉。前塵舊徳﹐耿耿未忘﹐是以敢冒昧求請。」殷徳聞與其父有舊﹐因詳詢姓氏始末﹐果憶幼時之曾睹有是客焉。乃移之密室而語曰「恢復園居﹐吾先人之志事也。有宗室某大臣及某內監﹐均利上之園居。今子旣願捐輸木植磚石﹐則彼亦必願捐工貨。吾爲之撮合﹐更以工程易辦事言於上﹐則事必濟矣。惟太后左右或爲難﹐則非賄賂不可。」李曰「此亦易與耳。儲十萬金分灑之﹐尙何慮﹖」殷徳大悅。李某且引之至三家﹐宴於畱春精舍。適穆宗復臨﹐宣殷徳入﹐垂詢園事甚悉。明日﹐扈駕幸廢園﹐凡名勝處一一指示。上益心動﹐面語曰「但奏來﹐朕決意辦矣。」是夕﹐殷徳復與二李定議於畱春精舍﹐謂皇上已面允﹐則十萬可不勞出橐﹐但奉兩宮太后以珍奇數事可了。李三亦以爲然﹐並許事成﹐則贈殷徳以美姬﹑名馬。殷徳畱宿精舍旁室中數日﹐由李某具名進呈園總管﹐轉由內務府代奏。時內務大臣邁恆﹐西太后黨也﹐受呈後以告太后。太后意猶豫﹐蓋亦苦宮內拘束﹐不如園居之樂﹐遂遣內監安得海往視園務狀。安得海矯旨呼殷徳﹐怵以粵商牟利﹐須先獻二十萬﹐否則治朋比之罪。殷徳力辯無行賄事﹐蓋已與李三瓜分十萬﹐故力拒安。安怒﹐殷徳以告李﹐李請以五萬爲安壽﹐以五萬飠Й內務大臣。安不允﹐必得二十萬。三求他監緩頰﹐且宴之於畱春精舍﹐業以十萬定議矣。會穆宗不能忍﹐面詰內務大臣索原奏﹐立交軍機簽發。樞首恭親王聞之﹐徧示閣臣﹐大不謂然。髙陽﹑李相亦和之﹐言軍務方殷﹐瘡痍未定﹐而遽興土木﹐如天下何﹖且此必姦民覬覦圖利﹐破壞法紀﹐安可聽從﹖近日聞上屢出微行﹐大爲聖徳之累。今更濫聽儉人﹐遽興工役﹐大臣不言﹐上負祖宗﹐下辜民望﹐甚不可也。議未畢﹐太后適召見﹐兩臣因極言重修澱園之非計。太后諭以緩議﹐其意尙未決裂。恭親王退直﹐遂遣人訪查其事﹐盡得二李與殷徳勾通狀﹐且於上之微行畱宿﹐李三設艷不法事﹐具有端倪﹐止欲於召見時密奏太后。髙陽﹑李相已風臺諫力爭﹐侍禦沈桐甫淮者﹐骨鯁敢言﹐乃上書爭於穆宗前。穆宗怒﹐立命召見﹐諭以大孝養志之義。沈素口訥﹐靑蒲獨對﹐懾於天威﹐但期期陳興作非時﹐恐累聖徳而已。穆宗數責良久﹐怒猶未霽。及退朝﹐乃補疏再進﹐略謂﹕天子以天下養﹐凡可以博親歡者﹐何可顧惜帑項﹐然澱園之毀﹐非由天災。今時事艱難﹐外侮未息﹐卽庫藏充盈﹐亦不當據議興修。皇上之意﹐原爲兩宮頤養起見﹐但臣恐園工落成﹐兩宮入居其中﹐反覺愀然不樂。願皇上自彊不息﹐時時以繼志述事爲念﹐則所以仰慰文宗及兩宮皇太后者﹐於孝道尢爲光大云云。疏上﹐穆宗意猶未釋。兩宮聞之﹐召恭親王﹑李相入面詢。恭王因言「臣查訪已確﹐知此事起於廣東姦民李光照。光照前與管園大臣文丰相識﹐知園工歲糜巨款﹐有利可圖﹐遂復結納文丰之子殷徳﹐以捐輸木植爲報效之美名﹐實則彼乃窶人子﹐何來此等巨資。彼之野心詭計﹐將挾近悻爲護符﹐藉得遊歷川﹑楚﹑江﹑浙諸產木場﹐勒索規費﹐以肥私囊﹐而爲朝廷斂怨﹐實姦詭之尢。請下法司捕逮治罪﹐以杜覬覦之漸。」時西太后納安宦先入之言﹐尙依違兩可﹐獨東太后儉徳素著﹐聞言怒甚﹐立命逮李光照下獄。樞臣得旨將出﹐西太后召回﹐語之曰「須候皇上降旨﹐明日早朝頒發﹐勿泄可也。」旣退﹐西太后密召穆宗入﹐責以修園事應先告己。由己發旨﹐則其事順。今倉猝舉議﹐爲諸臣所格﹐又其事發於姦商之請求﹐不順。速罷成議﹐又有從諫如流之美名。穆宗不得已﹐無詞而退。明日﹐早朝﹐西太后使人覘之﹐則禦座虛無人焉。大駭﹐密詢諸樞臣﹐恭親王等因涕泣言「上數微行﹐或徹夜不返﹐或至累日。諸臣懷憂已久﹐恐傷太后聖慮﹐勿敢以聞也。」於是西太后亦泣下﹐無詞以白東太后﹐則以皇上不豫爲言。卽日降懿旨﹐逮捕姦商李光照﹐謂其藉端招搖﹐妄覬非分。殷徳則姑置勿問。又降密旨﹐大搜五城司坊胡同祕密淫窩所在﹐孰藏天子蹤迹。輦下大擾﹐三日不可得。乃徧考治侍從內監﹐或供出某處某處﹐迹之都非是。而李光照已就逮﹐鞫以主使黨羽所在﹐迄不肯承。西太后憂甚﹐樞臣洶懼不知所出。安得海密奏西太后﹐曰「殷徳曾與李光照侍上於某別館﹐聞其地縟麗如澱園之鏤月開雲臺也。苟詢殷徳﹐當可得其處。第勿操之過亟﹐亟則患將不測。」西太后乃召殷徳入﹐果不肯言﹐畱之宮中﹐賞以酒食﹐令安得海從容飠舌之。先是安得海納賄十萬﹐僅收二萬而事發﹐殷徳中飽其半﹐以爲安憾己﹐故羅織罪狀﹐憤不與語。安竭意媚之﹐使其下獻酒食﹐俟殷已微醺﹐乃詐謂之曰「太后不欲使主上暴愎諫之惡於天下﹐故勉從諸大臣議﹐取消修園事﹐實無意於殺李某也。但恭王及李相頗相逼﹐謂必徹究李某勾通奸詐底蘊。讞若成﹐吾輩皆殆矣。吾爲二萬金故﹐不寧。泣求於西後﹐故畱子於此﹐欲以塞諸臣疑竇﹐非有他也。今密議已定﹐吾將往京兆署縱李出﹐以子手書往﹐囑其速返帝所﹐勸帝還宮﹐則事可彌縫﹐以失囚對諸臣可耳。吾輩皆可無罪﹐子以爲何如﹖」殷徳信之﹐遂手書付安。安持書馳入京兆獄﹐矯旨釋李光照出﹐以殷徳書示之。安車馬已備﹐遂挾光照行﹐曲折達畱春精舍。時穆宗已染疾臥室中﹐四姬輪侍湯藥。蓋花柳毒發﹐從者皆懼罪不敢還宮。與三計議﹐拚匿帝捨中不復出﹐死則葬園內。聞光照歸﹐大驚﹐知事已露。亟覓安﹐已無有。李三乃挈海棠春及四姬連夜遁匿他所﹐光照亦挈秋雯去。委帝空室中﹐迨緹騎至﹐僅得扶帝還宮﹐則已病劇不可起﹐逾夕而殞。中外僅知爲痘疾也。西太后雜治侍衛數十人﹐竟誅殷徳。

李三贈殷徳之姬曰春云。殷徳旣誅﹐獨此姬未遁。殷徳妻痛夫之毒由禍水也﹐虐遇之﹐旣而以其有姿﹐將售諸勾欄。殷徳子曰大紳﹐頗有心計﹐常欲復父仇﹐且憤管園之世澤旣斬﹐祿不足贍家也﹐知朝廷方捕二李﹐乃謂母曰「請善遇春云﹐而以食指過繁﹐無以存活﹐求彼自爲計。但令吾家稍獲資助﹐斯得之矣。」殷徳妻從之。春云果作書與其家人﹐令措資贖己。越數日﹐有人來詢春云事﹐詰其姓名﹐支梧不盡告。大紳俟其去﹐尾而覘之﹐志其處﹐歸而紿春云曰「此家無男子而多婦女﹐恐系勾欄﹐不可自誤也。吾𨿽貧﹐不願陷子於煙花﹐以自贍養。且其人之姓名﹐屢問而屢不應﹐安知非歹人﹐子宜自愛。」春云愀然若感大紳之惠者﹐囁嚅曰「其人亦吾家族之一﹐請少主勿疑」。大紳曰「然則彼胡閃爍至此」﹖春云斂衽曰「感少主恩﹐不敢有忘。今將拜別﹐言之亦無害。吾幼失怙恃﹐鬻於族叔﹐卽來者之父是也﹐眾皆稱之曰李三。因有同姓李光照犯案亡命﹐恐爲株連﹐故易姓名﹐且不敢出門過市。今吾兄弟輩始稍稍露頭角﹐然家室猶屢遷其處﹐不欲令人知﹐以避禍耳。吾叔父多姬妾﹐非勾欄妓也。幸勿慮。」大紳姑作喜慰之狀﹐且曰「吾賀子得所歸﹐將市衣物以贐﹐明晨可送子行矣。」春云稱謝。大紳立赴內務府呈報﹐言欽犯已得。內務大臣遣衛士從之。悉捕李三全家及李光照家屬﹐惟光照子適返粵﹐得漏网。西太后命立誅諸犯﹐而以家產賜大紳﹐仍管圓明園遺址事務。春云聞之﹐自經死。西太后遂不復提修園事。後頤和園建築﹐大紳猶得行走差云。

指嚴曰﹕圓明園﹐其尢物哉﹗一代興亡﹐兩君生死皆系之。淸季政綱旣墜﹐輒以虛名欺世﹐借曰祖宗法度﹐有其廢之﹐莫敢舉也。然而禍胎妖孽﹐實產頤和園之跨竈子焉。李三𨿽大猾。竊鉤者而已。若李光照生於光緒中葉﹐安知不與小李者流﹐同膺慈眷耶﹖

