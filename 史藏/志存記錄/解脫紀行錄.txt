

解脫紀行錄﹝附錄﹕行吟雜錄﹞

﹝淸﹞金科豫撰

●目錄

敍

解脫紀行錄

附錄﹝行吟雜錄﹞

●敍

川江之險甲天下聞者色變比於譚虎勞人墨客詩狀其險者夥矣然詩而不記記而不詳老坡之遊石鐘所以嘆酈元之簡而笑李渤之陋也同年笠庵金君天下之壯士也年二十許宰黔中往時充神京鉛運使出峽江以解脫紀行記經而詩緯之累然成帙蓋其學贍故援據詳其才雄故論斷確偉哉笠庵使挾其所有出入侍從備天子顧問行祕書豈足道哉抑余所以奇笠庵不在此夫贍於學學人也雄於才才人也天下之大具笠庵之才之學者宜皆可以爲笠庵之記與詩然前乎笠庵者固未嘗爲笠庵之所爲而必待笠庵今日之自爲者何歟今夫乘舟於囿蕩而變色地非甚險而猶爾者膽弱故也今使履厚寸之木簸漾於驚湍飛澇中而又飌師怒號於其上猛獸奇鬼嵯岈逼伺於其旁危磯怪碣探頭露臂嚙噬橫梗於其下當此之時𨿽子建之才公幹之學亦必魂駴目昡瑟縮於一葉之中扃口戢手而莫敢動而笠庵獨申申然如如然搔首捋髭濡墨引褚而敍之而歌之而考證辯駁之而詼諧嘲笑之千里之遙三月之久無虛日無虛地是則笠庵之奇不奇於其才之雄學之贍而奇於其膽之壯也夫惟有如是之膽然後能爲如是之記與詩則是笠庵之才信非才人之才而壯士之才笠庵之學信非學人之學而壯士之學也昔謝疊山論文曰放膽劉靑田相人曰膽怯膽之於人大矣小用之於爲文爲有膽之文然後大用之於爲吏爲有膽之吏爲有膽之文故可以朝百賦而鬱怒暮千詩而緊遒坦然出沒於三千懸水之中而身不濡目不瞬是如卵之膽也非難之難者也爲有膽之吏則必能言人之所不敢言爲人之所不敢爲屹然山立於萬麋傾角之會而利不動威不惕是一身之膽也難之難者也今笠庵之爲吏也一如其爲文而且有大過乎其爲文者則是笠庵之心無罣礙故無恐怖放此四大還於一如夫亦安往而不如老坡之解脫也者區區出峽之解脫其亦小矣𨿽然吾黔之服官者率不免於是役則斯編也一切眾生方將倚爲苦海之航迷津之筏其庶幾涉川而嬉免於擿埴索途之苦矣於解脫乎何有

辛亥嘉平望日山右年愚弟孫希元序

●解脫紀行錄

錦州金科豫笠庵未定稿

解脫之義何仿乎曰仿乎峩眉之坡名峩眉之坡之名又何昉乎曰昔東坡遊峩眉峯出以解脫名坡蓋言峩眉之髙登者莫不躡虛履險魂驚膽裂始得躋其絕頂迨至出山後向之巉岏絕獻至此而盡而捨危就坦有解脫之樂焉余於丁未夏奉使之京由敍永至重慶赴巴東川江之險莫此爲甚而由巴東至東湖以下則江平水穩可計程而至其出險就夷不啻坡之由峩眉而解脫也爰取以紀吾行

夏六月己亥日向午自敍永城外鐵鑪灘登舟行三十里暝艤舟老君營庚子五鼓啟行四十里至大灘水勢急激然石少尙易下又十里許陡聞水聲如雷殷殷絕壁下夾岸怪石攢空奔濤競赴中才一綫可通舴艫倚篷窗遠望令人意怖詢之榜人知爲江門峽操舟者由髙趨下左旋右折不頃刻已出峽中蓋峽首尾長幾三十里兩山逼窄水勢激怒故其奔放也一發而不可收予有絕句云望裏雙峯峭插天江聲雷吼夕陽邊當門一落奔濤疾催送扁舟掠晚煙又亂石堆云怪且頑江流一綫響潺潺恍如十八灘頭水瀉作蠶叢九折灣予昔從家大人宦嶺南由昌樂歷十八灘其灘勢險惡與此相埒薄暮抵頭灘口辛醜行十餘里至納溪縣奔流泛溢附近低凹村居半沒水中傳說瀘州各處小河水漲故江水汪涵連成一片舟行迅疾不可停泊午夜卽抵瀘州計程二百餘里其它頭二三涇梁南田埧諸灘以水大過不之覺然余湍簸蕩舟行其上尙有髙下抑揚之勢近城有渡瀘亭說者以爲孔明五月渡瀘卽此地通誌外紀又謂瀘州古之江陽瀘水乃今之金沙江考金沙江在滇蜀之交一在武定府元江驛一在姚安之左郤左郤之外卽今孟姓土司所轄據沈黎志孔明所渡當在今之左郤非瀘州也壬寅停泊癸卯換舟行二百里過合江縣又六十餘里系舟石埧沱越次日巳刻過江津縣傍夕卽抵巴縣龍門皓以岸上石壁有舊刻龍門皓月四字故名乙巳卜居南岸覺林寺東偏寺爲重邑大觀由龍門福地至春秋樓山門前凡數百步皆以石板砌路由山門入二層門內有方池大可盈畝中種菡萏當五六月花時香聞數里稍上左右有月橋二座下通流水自西轉東晝夜不絕其聲潺潺如碎玉然正中爲關聖殿後一層爲西方如來殿東爲衣衛軒有空捨數十椽明淨可居卽予憩處西爲聞犀堂髙廠開闊便於遠望堂前有池大與二層門內方池等中養金魚百十尾每飼之擊梆爲號若策策堂堂故事堂後有大庭三楹可以演劇最後爲報恩塔髙九層玲瓏八面登絕頂可以眺城中詢爲本寺僧月江上人建以報母恩者也始於乾隆丁丑成於乾隆甲申其上下左右石刻題詠最多

丙午同事秦思齋明府來訪因共話丙午闈中事不覺已作來年契闊於此得少盤桓頗不苦寂戊申己酉連日小雨越庚戌霽偕思齋赴眞武山覽勝自東轉北歷石磴千百盤始至塗山一天門有石刻碑樓存焉由天門又幾百餘盤至降龍勝境有橋亭可憩行人復曲折百餘盤始達山門由山門至後殿凡三進正殿祀眞武像相傳舊祀大禹歲久傾摧明季眞武顯聖遂攺祀眞武而以眞武名山其廟基前後左右仍名塗山蓋夏禹塗後之故址也華陽國誌禹娶塗山今江州塗山是也寰宇記謂塗山在岷江南岸髙七里周回二十里東接石洞峽考石洞峽在縣東二里岷江在縣南門外入縣境東北流一百二十里至城東合涪江又東北流九十里入長壽縣界以峽與江現在形勢論之塗山當在此處左爲覽勝樓上有張橘州觀察題額放空眼界四字倚樓遠望諸峯環繞煙靄氤氳下瞰重城歷歷在目而江間渡艇往來如飄一笠洵壯觀也余與思齋俱有詩以志其勝左後有回廊淨室數十楹環列如堵中植花木內有老梅一株孤根蟠屈綠蘚叢生似數百年物恨未及花時舉酒來此一吟賞耳偏右多隙地僧人取以種菜如髙築樓居軒窗洞達當另有一番眼界薄暮悤悤下山與明府別越九日壬辰秦明府解纜赴鄂渚余造舟相送並贈以詩

歷十月甲寅余亦事竣舟居十二日於丁卯黎明開行九十里至班竹沱宿焉戊辰行九十里艤舟扇背沱己巳行十里至臺盤子灘余適晨餐過後方覺蓋仲冬水落與春夏自不同也十里至長壽縣土垣無城人家半居山上八里至不語灘俗云舟行過此人多言則水濆湧不語則平易余行過此未嘗無言殊不見其澎湃之狀豈灘亦有然有不然耶又九十里泊舟李渡庚午曉行二十里至橫石灘亦不甚險考通誌載後漢岑彭破公孫述將侯丹於黃石卽此俗名二石灘十里至涪州城水澑未及停泊又十里至羣豬灘奔湍沸湧亂石參差昔馬提幹過此有詩云灘急羣豬沸崖髙落馬懸味此二語其形勢可以想見又八十里泊舟作方沱辛未發十餘里過酆都縣余眠未起未審何狀又一百一十里至忠州城頗雄闊未及登覽又十餘里至菜園沱壬申行四十里至折尾子灘春夏水漫易過秋冬水落險甚巖北建張桓侯廟廟右巖半舊有石刻對我來三字字如斗大筆力遒勁不知爲何人所書後爲風雨墮巖下折作三節至今尙存蓋此灘之水由西轉東至廟前稍折爲灘而灘下多亂石水多濆激操舟者必對廟右急澑處放下然後撥轉往東始能無害故前人題對我來三字以警之近今灘水逾北折廟右水勢更急南面水勢稍緩放船者咸由西南直下東去頗覺平穩儻仍對廟上石刻三字行來當不知作何險異所以桓侯有靈默碎此石刻以救往來過客而愚人不之察也又四十里泊舟石鼓峽峽不甚長相傳上有石鼓云癸酉行五十里至抱母雞沱會風遂停泊甲戌行七十里至萬縣又東二里至使君灘寰宇記載晉楊亮爲益州時至此覆舟蜀人名使君灘又張騫奉使西域於此覆舟又名博望灘余有詩云奉使西來指益州使君灘爲使君畱張騫云外乘槎者博望何緣又覆舟蓋疑其爲傳聞之誤而後人遂附會其說以實之也又五十餘里至盤沱

乙亥行六十里至云陽縣又十里至靑軍子東風大作船不能進守至戊寅始風恬浪靜蓋前一日丁丑冬至一陽初生故隆冬亦有蘋末之占也十里至東陽灘五里至廟基灘水渴澑急下多峭石舟行其上少不用力便多失事十里至磁莊子灘亦險惡八十里抵夔關奉節縣候關吏查驗三日始行壬午行五里至灩澦石北岸卽白帝城樹木莽蒼四門舊址猶存下爲武侯八陣磧相傳有石八堆縱橫岸上水落則見水長則沒昔東坡有詩云平沙何茫茫髣髴見石岊縱橫滿江上歲久沙水嚙灩澦古作淫豫南史云淫豫大如朴瞿唐不可觸樂府云淫豫大如馬瞿唐不可下又類要云淫豫大如鱉瞿唐行舟絕蓋灩澦當兩峽之口髙可廿丈大數百圍春夏之間驚濤驅赴勢如奔馬而此石適當其衝險出萬狀下流舟楫往往觸之覆交冬水落石出則無害水經注有灩澦歌云灘頭白浡堅相持倏忽淪沒別無期白浡蓋言春夏逆浪同湍之險急也過此卽瞿唐峽長十數里水尙平穩通誌云秋冬水落爲瞿春夏水溢爲唐又二十五里至虎須灘灘甚惡老杜詩云瞿唐漫天虎須怒蓋指此也又五十里過巫山縣遙矚十二峯恍在天半氤氳飄渺不可指數昔蘇穎濱巫山賦有雲峯連屬以十二兮其九可見而三不知神女之說且不必辯其有無而峯巒之忽隱忽見離奇變幻已足以甲天下矣三里至空网沱由此入峽峽長百里兩岸峭壁如削迂回環抱直插雲霄傍晚猿聲淒楚不堪入聽故巴人歌之曰巴東三峽巫峽長猿鳴三聲淚沾裳巴東三峽猿鳴悲猿鳴三聲淚沾衣三峽謂巫峽歸峽唐瞿峽也抵暮行五十餘里泊黃艸城癸未大風甲申行九十里至湖北巴東縣界

乙酉曉發七十里至叱灘上有眞人廟江中時有烏鴉數十往來迎送行舟舟人以食飼之每不避凝眞觀紀傳載有云西王母之女稱雲華夫人助禹驅鬼神斬石疏波有功今封妙用眞人又數里至人鮓甕春夏險甚昔周洪謨有詩云蕩蕩東去幾迥灣虎頭狼尾如連環赤甲下映人鮓甕黃牛髙枕鬼門關黃牛蓋指黃牛峽也黃牛峽在歸州東二十里太白詩云三朝上黃牛三暮行太遲三朝又三暮不覺鬢成絲又歐陽公詩云朝朝暮暮見黃牛徒使行人過此愁山髙更遠望猶見不是黃牛滯客舟峽之迂阻難行大類如此傍午過葉灘灘甚陡峻又行十數里至歸州石門泊焉丙戌行十餘里過黃牛峽又十數里至新灘新灘起自天聖中山奔爲灘江水逆流舟楫不通至皇佑三年知歸州尙書都官員外郎趙誠聞於朝疏鑿之用工八十日而水始通前進士曾華旦勒碑記之至今𨿽通舟楫而奇險異常往來過者或換本地小船分受其載舟輕可保無患或賃人由崖次陸運至下流歸載傍崖居民不下數百家別無良田桑麻可以養生者惟恃此以謀朝夕噫嚱天豈以厄行人者拯貧人耶春夏水漲時洪流漫雞肝石可以放下交秋末冬初雞肝石露出則無論官私勢非起駁斷不可下蓋雞肝石髙一二丈橫亙中流水勢至此如山崩泉湧急不可遏而傍復多亂石回湍放舟者惟從正流巨浪中直下方可出不則打入亂石回湍中又將有出坎須臾之患矣下此數武卽二灘水勢亦惡然尙不敵頭灘之險至三灘則水勢稍殺矣左下爲黃靈廟廟宇嚴整碑碣羅列前人詩句如林丁亥起駁至己亥始得放灘抵黑巖子庚寅歸載辛卯開行十餘里至崆嶺峽土人謂之牛肝馬肺峽蓋兩岸石壁玲瓏蒼黃紫黑狀若牛肝馬肺故得名其下卽王﹖空玲灘水落時亦險必先遣人於淺處標識之然後無害

壬辰行五十餘里至斗船沱癸巳行五十里至黃荊藏又二十里至東湖縣覺江面廣闊水勢平穩眼界頓開矣是行也幸值冬初水落故凡有名諸灘皆歸平易倘際春夏之交洪流泛漲其險阻艱難當更有遠出萬端者其僅報部七十餘灘已哉余之紀是𨿽就一己之所見書之不嫌鎖亦以爲涉川者愼履冰之戒耳

小自變量句耳亦自有波瀾起伏具成邱壑所謂搏鼠亦用全力者【宮云心讀】

昔吾有先正其言明且淸卽此小引可謂參之太史以著其潔柳州衣缽乃在君處【希元拜讀】

浩浩三千餘言有起有結中間又復段落分明各有邱壑有字錘句煉處有典雅工致處有曲折峭拔處有蒼涼悲壯處有珠璣錯落處有渾灝瀏轉處令閱者如行山陰道上應接不暇極龍門之能事【云心識】

笠庵胸中貯有幾許異書故所向觸發傾囊倒篋而出之遂使癡水頑山頓增勝槪以作皇華紀聞讀可以作班掾地理誌酈元水經注讀亦無不可【年愚弟孫希元讀】

入險出險或以古人之言爲證或以土人之言相質又或辧其紀錄未確傳聞近誣考古之功深矣而於勝境豁開處以一二筆描寫於水勢險絕處以己意爲疏通直是一幅畫圖令人目覽神會如與登髙而望同舟而行【石泉石鴻翥評】

紀行一篇汪洋恣肆情景無遺鮑明遠登大雷岸書彷佛似之匪僅爲皇華指南也行吟諸體皆備尢欽五律之髙渾七律則香山坡翁兩擅其勝絕句韻格蘊峭虞揭諸公之亞五七古追蹤李杜【楚靑陸湘讀】

名士風流才絕世蓬瀛三島蟠胸次雲山邂逅動髙興況復長江如海勢先生潘陸舊知名皇華攬勝湧奇思風湍摭實費雌黃石磴尋幽挹空翠嚴詩賈筆拓新裁山海水經矜博識豁如瞿唐欲倒流妍似朝雲嚲仙帔窮形盡相入毫端魚龍偃蹇黿鼉戲疏鑿俶詭勞化工雕鎪無乃神鬼忌大峩仙人苦束縛登臨卻悟解脫義還應一偈作轉語萬劫千塵笑多事何如蠟屐山水窟覺者恢恢迷者悸底事沈吟蜀道難垇土﹖凸平陂同一致【世愚弟黃昌褆謹跋】

記兼道元注水經緣生述從徵之勝詩更不名一家上自大歷錢劉下迄明代李何王李皆能得其神似近日鐵宗伯法學士有滿洲四朝詩輯若作者其首選乎【北江弟洪亮吉跋】

東下岷峩蜀江險勢若建瓴問誰是模山範水著紙崢嶸筆底云嵐圍疊疊袖邊云浪擁層層只消他揮灑字三千頃刻成艱難路我亦經過灩澦歷空舲對秋窗展卷百感橫生談虎今朝仍變色聽猿當日已聞聲賴奇文讀罷轉欣然酒半醒題蜀江紀略後調寄滿江紅【費承勛拜塡】

解脫紀行錄

●附錄﹝行吟雜錄﹞

行吟雜錄

錦州金科豫笠庵撰

雨際楊湖巖司馬招飲署中歸遲有作

五日小雨登永寧城遠眺

舟次

卜居覺林寺漫興二首

登浮圖絕頂縱目

曉渡渝江

登眞武山覽勝二首

夏日小雨同人燕集覺林寺之聞犀堂分韻得七絕二首限十二文

新秋遣懷戲贈劉玉齋並柬秦思齋明府

覺林八景

秋曉卽事

送別秦明府

折尾灘祀張桓侯廟有作

白帝城懷古

武侯八陣磧疊前韻

新灘

雪際登黃鶴樓

初夏遊平山堂

舟居

雨際晚眺

八關中卽事

月夜泊汶上道中

立秋

新秋舟行玩月

秋日書懷贈蕭張二刺史

○雨際楊湖巖司馬招飲署中歸遲有作

陰鎖煙霾四望難永和橋畔雨雨﹖漫雨﹖漫孤星明認舟中火萬馬聲疑澗下灘嘈雜頃驚譙鼓斷淒淸偏惹夜虫酸誰知來往三更裏獨領山城五月寒

○五日小雨登永寧城遠眺

細雨經旬濕野蒲雙橋低壁水平鋪云連山色迷銅鼓【銅鼓山在貴州】風送灘聲下鐵鑪【城外灘名鐵鑪】照眼丹橊紅似火垂堤綠樹潤如酥夜郎【在今桐梓縣境內時予以桐梓任內奉使故云】咫尺峯巒峻蒼翠遙看淡欲無

○舟次

放棹中流任所之晚風吹散雨絲絲西南一帶山如畫貪看靑蒼對酒時

○卜居覺林寺漫興二首

王事遄徵六月間風塵假此暫停驂卜居正喜禪關靜覽勝親從禹穴探【相傳此地系古塗山】繞檻煙光淸人座當樓山色遠拖嵐晨昏多少林巒趣擬共髙人促膝談

綠樹陰森蔭佛廬塵襟滌盡旅懷舒臨風梵韻朝宣課隔院梆聲晝飼魚【西聞犀堂方池內養金魚數十尾每飼之必以擊�爲號魚紛紛至焉】曲徑云深花放後小亭舟上客來初就中贏得閒無數未許憑欄賦索居

○登浮圖絕頂縱目

突兀孤撐碧落中攀登一一想神工當檐日出長安遠搔首人來帝座通八面軒欞塵世外萬家煙火大江東臨風且漫舒長嘯空惹髙飛鶴唳空

○曉渡渝江

萬頃奔濤一葉舟日光初逗曉涼收遠江水落橫孤石極浦風輕下野鷗城市人煙依絕壁江天云影漾中流巴渝咫尺饒淸景雙槳頻來韻亦悠

○登眞武山覽勝二首

參差樓閣倚層雲取次登臨謝俗紛古剎人來僧未返上方鐘動日將曛巴渝水認雙流合【渝江流分內外】黔楚山看萬壑分【巴邑界連黔楚】八扇平開舒望眼曇花香裏淨塵氛

放空眼界【樓上有張橘洲觀察題額放空眼界四字】翠微巓遐邇同收碧牖間朱戶萬家巴子國【重邑本�子國】丹霞千縷縉雲山【江西北一帶大山名縉雲山】風淸竹嶼松花落日永莎階鶴夢閒指點塗村多勝境【相傳廟基前後左右舊名塗村】令人追憶杳難攀

○夏日小雨同人燕集覺林寺之聞犀堂分韻得七絕二首限十二文

廉纖細雨濕苔文古寺幽深鎖碧雲鎭日歡呼情未已隔窗誰遣暮鐘聞

涼飄曲院酒初醺滿眼林巒積翠分領取淸光塵境外催詩雨過一溪云

○新秋遣懷戲贈劉玉齋並柬秦思齋明府

天宇淸明入早秋碧梧涼吹雨初收楸枰一局頻頻換嬴得塗山月滿樓

下榻禪關百慮淸相逢隨意酒頻傾秋光已過巴江水莫爲鄕園系我情

第裏久傳江右盛琴書偶作錦城遊誰憐杜子貧如洗老向三川客未休【劉君江右人時從秦明府客川中】

一枕羲皇午夢閒醒來偏訝夕陽殷憑欄幾度舒雙眼貪看王維畫裏山

臭味芝蘭邂逅中異鄕離合幾秋風聞犀堂畔天香裏記取聯吟曲檻東

棋酒相逢樂不孤伯齡前此意何如自憐雅槪齊江左漫問當門折齒無

○覺林八景

曉月沒雲霄疏鐘傳水曲隔岸喚舟人立久明朝旭一葉入中流棹破江煙綠【曉鐘喚渡】

蓮峯向晚開馥鬱凝香霧夜半月華明隱約垂仙露滴滴慧珠圓飄落應無數【蓮峯垂露】

一水駕長虹依稀通月穴三五桂輪圓照耀波紋纈水月自年年淸光流不絕【龍橋夜月】

孤廈倚雲開修椽如筆立何年鐵鑄成挽運淩層級髣髴欲書空濡染煙霞汁【鐵筆淩霄】

花落自繽紛泉流足悠遠幽香逐水來九折緣莎阪汲取日烹茶甘冽傾蘭畹【遠泉流香】

遠山列畫屏翠積靑如澱晴開萬壑煙林木浮蔥蒨悠然見鳥飛坐對幾忘倦【屏山積翠】

丹崖似削成瀑布千尋落明如素練懸寒漾水晶箔紛紛濺沫余無數珠交錯【紫崖瀑布】

依依連理枝澗底飽霜雪不畏歲寒侵永作同心結淸陰自足珍何必花如綴【古澗連枝】

○秋曉卽事

秋光媚朝旭薄靄橫空蒙林木郁以秀蕭爽淩金風中有小山桂蘂放香潛通簇簇黃金粟掩映東復東依檻發遙矚翠重輕煙籠幽芬日飄拂坐對思無窮

○送別秦明府【明府關中人】

問效馳驅事君行我未行暫畱非得已相送倍關情落日秋聲壯空江月色明蕭森三峽裏休聽夜猿鳴

觸物興懷抱殷勤發浩歌水淸魚迹少秋老雁聲多山雨寒應峭風霜志不磨勉將詩酒意隨處寄吟哦

迢遞三川水應嗟行路難丹山牛肺峽【在湖北歸州界內】白浪虎須灘【在巫山縣界內】怪石兼天湧陰雲匝地寒吟髭霜幾許休對鏡中看

鸚鵡洲前路何時一系船浮蹤依漢水歸夢遶秦川地遠樓重倚山髙月再弦【明府以九月初旬開行計冬月初旬可到漢鎭予冬月初旬亦由此啟行】相思羈兩處凝望隔寒煙

○折尾灘祀張桓侯廟有作

千古威靈共水長江濱俎豆日馨香暗中回得狂瀾轉不使奔濤滯客航

巖頂煙雲郁不開江間波浪吼如雷從今寄語操舟者不必仍前對我來

○白帝城懷古

昭烈祠堂近水濱帝城西望莽荊榛千秋遺恨悲荒燹六尺宏謨托老臣延漢有心天不祚復讎無愧義終申至令【平聲】身後街亭役猶使英雄泣識人

○武侯八陣磧疊前韻

縱橫八陣古江濱歲久空堤長綠榛鞭石猶堪供漢役望氛應早怯吳臣聲傳萬馬機先伏气奪三軍志自申畱鎭云安三峽水年年風雨泣神人

○新灘

傳聞天聖中山崩歸峽口江波潺湲逆不流斷巘離披紛厄紐行人無計達重淵帆檣坐困迷津久迨歷皇佑三年初都官員外膺簡書用工累月殫全力疏通未盡遺崎嶇至今雞肝突江面孤峯轉向奔濤戰掀天白浪競喧豗扁舟直下疾如箭隨風旋折臨飛渱山鳴谷應聲漴漴回湍左右勢激蕩簸揚一葉輕飄蓬二灘三灘復在望鯨鯢怒捲遙相向榜人大叫聲力俱一揮掉破連天浪噫嚱危乎蜀道難衝破逆折如雲攢淪沒倐忽固天命使人對此生悲嘆君不見益州刺史晉楊亮使君灘下神怏悵萬里艱辛奉命來幾【平聲】將忠血埋寒漲我行正值朔風淒滿山雪壓猿猱啼布帆遙指幸無恙姊歸有客相招攜【時歸州判官茹承先招飲署中】滿斟黃柑且痛飲一任江聲汨汨吼空堤

○雪際登黃鶴樓

朔雪滿江上頻登黃鶴樓連檣迷鄂渚冥霧失鸚洲髙挹天花落寒飄玉蘂稠白雲仍在望臨眺意悠悠

○初夏遊平山堂

畫舫輕搖澹蕩中水波不動任西東我來正值春光暮花信猶餘第幾風

虹園花木倚云栽芍藥含紅半未開惆悵淸和晴復雨幾番辜負好樓臺

畫樓流影煥天街檀板笙簧處處皆一曲銅鞮歌舊事遊人爭說小秦淮

冶春詞社舊知名想象當年四座傾五日東風十日雨【用杜中句】詩成隨處譜歌聲

楊柳依依翠作灣每從深處聽綿蠻笙歌滿地知多少擾我詩腸句也慳

平山堂畔綠陰多籠罩晴輝漾素波爲問當年雙細柳可還依舊曬魚蓑

鎭日優遊載酒行催歸斜照半山橫鶯聲不解畱人醉廿四橋頭空月明

細細歌聲處處通夜船燈火半江紅隨風掩映波光裏多少樓臺月影中

○舟居

舟居苦逼窄溽暑相侵虐中天馭火輪赫赫悲爇燋煽炙水沸騰气熱殷湯鑊咫尺幾席間眠坐兩難著紈搖腕力疲汗濕身衣縛癡蠅逐不開撲面恣飛掠長晝愈綿綿縈纏方寸惡推篷眄遠村綠樹紛交錯心馳足欲隨境隔情空托豈無舶趠風吹來溫似灼安得雨如繩系彼火雲腳飄涼徧宇中頓使炎威卻心期一笑開趺坐資情酌

○雨際晚眺

遠樹蟬聲歇空堤燕影忙篷窗閒徙倚消受水風涼細雨浸莎岸人家半掩扉隔溪垂釣者猶自待船歸

○八關中卽事

南北流通細細潮金門低鎖浪痕消水當曲折迂偏急帆轉灣回近卻遙紅荻花繁殷極浦綠楊煙重嚲長條隨風最喜鳴蟬意次第聲傳破寂寥

○月夜泊汶上道中

深宵寂寂減朱炎野闊風涼露气沾兩岸淸歌蛙鼓吹一痕新月玉鉤鐮燈明林隙孤村遠浪打船頭晚漲添轉側無眠城畔路柝聲敲碎夜更嚴

○立秋

綠樹垂堤映水流一天陰雨報新秋涼飄金井梧初墮髙挹銅盤露乍浮風靜鉦聲傳甲馬【時泊武城縣甲馬營泛中】夜深云影望牽牛【時七夕前一日立秋】宵余檢點途中景得有淸光幾斛收

○新秋舟行玩月

西風漸颯颯林木聲蕭蕭白雲起四野舒捲淩層宵天髙气澄淡夜寂生淸寥新蟾時露影素練橫空飄流光徹榛樾涼意薄輕綃殷勤發遠矚依稀辧斗杓人家隔阡陌明滅燈光遙行行過夜半月落停雙橈

○秋日書懷贈蕭張二刺史【蕭公諱附鳳號梧岡辛巳進士貴州【脫人字】張公諱能佑號濟庵丁酉選拔四川人】

紛紛宦迹各天涯【蕭刺史前宦直隸張刺史前宦湖南今同宦雲南予宰貴州】此際相逢惜歲華猶憶東風啼睍睆忽驚秋水賦蒹葭【我輩同於丁未春自滇黔啟行至戊申秋始對通】思蒪漫擬鄰張翰落帽何須笑孟嘉【時當重九故云】就裏誰耽陶令癖鑪煙香靜對黃花

十年吏最著淸勤流譽燕都處處聞忽向天南歌作牧恐教冀北嘆空羣文章養到思成錦肝膽交深義薄雲鎭日追隨春座裏髙言頻挹惠風燻

七二衡峯憶舊遊輸君政治獨風流一庭訟靜堪羅雀萬卷書成欲汗牛芒部【張公作牧鎭雄郡名芒部】新聲棠蔭永錦囊佳句繭絲抽峩眉伊昔多鍾秀除卻髯蘇未許儔

尊酒論心臭味同夜深猶共話離衷快談且盡窗西燭底事休虞塞北翁千里金蘭萍迹外九秋風月鴈聲中無端邂逅成佳會記取燕山潞水東

笠庵舊從予遊性瀟灑詩文亦如之後登賢書宰貴之珍州上官識其能奉使入京出其詩文相質乃道經巴峽時作也夫黔險在陸蜀險在水舟車往來如行荊棘中未易擺脫生乃一一收之吟韻而又未嘗沾沾山水間視髯蘇峩眉名坡之義適有合焉余系官京師無由周走天下閱是集旣喜山川名勝如在目而尢喜其胸次浩落異乎俗吏之爲也儻謂乘險躡虛解脫自喜則又非敬愼居官之道斯亦淺之乎測笠庵已【友生石鵬翥手跋】

碧翁肖物賦形笠庵肖題成文賦形十全無苦窳物成文十全無苦窳題吾無以贊之每讀一章頷之而已【年愚弟孫希元拜注】

三年萬里載星軺剩有新詩破寂寥細比春蠶初引緒健如秋弩突回潮傳薪久繼鑪中火持論終殊水面瓢讀罷效嚬【嚬﹕顰】慚句拙佛頭著糞莫深嘲【濠梁宮綺岫讀】

由來邱壑胸中具自有風雲腕底開九折何妨呼馭至三秋誰與泛槎回玲瓏詩境崆嶺峽突兀江聲灩澦堆擬築髙樓增覽勝元龍百尺羨君才徵帆一幅畫圖中恍見峩眉翠掃空天與山川淩謝客人言官長媲文翁鯤鵬溟渤才思闊翡翠蘭苕格律工疏雨澹雲秋夜永三條燭憶昔年紅【時回校士年愚弟蔣攸銛拜題玉尺樓】萬頃波濤一葉舟琴書偶作錦城遊暗中回得狂瀾轉除卻髯蘇未許儔相逢隨意酒頻傾滿眼林嵐積翠分嘈雜頓驚譙鼓斷恐教冀北嘆空羣壬子仲秋校士黔闈笠庵三兄出示解脫紀行錄好語如珠目不給賞謹就尊作集成二絕卽以奉贈用志服膺【愚弟錢開仕拜題】

少讀酈經稱絕險黃牛靑艸秋燈下循環佳制益增唫嘯江漢西來波浪闊岷峩東下煙雲罩待從頭一路聽猿啼巴江道峯六六巫山峭灘七七瞿唐渺笑平生作客疲驢殘照【丙午至甲寅多慕遊燕趙】此日皇華諧壯志明年紅樹賡同調只滔滔下筆走蛟螭如君少【愚弟饒�慶拜稿】

解脫紀行附錄

