龍川別誌﹝宋﹞蘇轍

自序

予居龍川爲《略誌》﹐志平生之一二﹐至於所聞於人﹐則未暇也。然予年將五十起自疏遠﹐所見朝廷遺老數人而已﹐如歐陽公永叔﹑張公安道皆一世偉人﹐蘇子容﹑劉貢父博學彊識﹐亦可以名世﹐予幸獲與之周旋﹐聽其所講說﹐後生有不聞者矣。貢父嘗與予對直紫微閣下﹐喟然太息曰「予一二人死﹐前言往行堙滅不載矣。君苟能記之﹐尙有傳也。」時予方苦多事﹐懶於述錄。今謫居六年﹐終日燕坐﹐欲追考昔日所聞﹐而炎荒無士大夫﹐莫可問者﹐年老衰耄﹐得一忘十﹐追惟貢父之言﹐慨然悲之﹐故復記所聞﹐爲《龍川別誌》﹐凡四十七事﹐四卷。元符二年孟秋二十二日。

卷上

周髙祖柴後﹐魏成安人﹐父曰柴三禮﹐本後唐莊宗之嬪禦也。莊宗沒﹐明宗遣歸其家﹐行至河上﹐父母迓之。會大風雨﹐止於逆旅。數日﹐有一丈夫冒雨走過其門﹐衣獘破裂﹐不能自庇。後見之﹐驚曰「此何人耶﹖」逆旅主人曰「此馬鋪卒吏郭雀兒者也。」後召與語﹐異之﹐謂父母曰「此貴人﹐我當嫁之。」父母恚曰「汝帝左右人﹐歸當嫁節度使﹐柰何嫁此乞人﹖」後曰「我久在官中﹐頗識貴人﹐此人貴不可言﹐不可失也。橐中裝分半與父母﹐我取其半。」父母知不可奪﹐遂成婚於逆旅中。所謂郭雀兒﹐則周祖也。後每資以金帛﹐使事漢祖﹐卒爲漢佐命。後父柴三禮旣老﹐夜寐輒不覺﹐晝起常寡言笑。其家問之﹐不答。其妻醉之以酒﹐乃曰「昨見郭雀兒已作天子。」初﹐周祖兵徵淮南﹐過宋州﹐宋州使人勞之於葛驛。先有一男子﹑一女子﹐不知所從來﹐轉客於市﹐傭力以食。父老憐其願也﹐醵酒食﹑衣服﹐使相配爲夫婦。及周祖至﹐市人聚觀﹐女子於眾中呼曰「此吾父也。」市人驅之去。周祖聞之﹐使前問之﹐信其女也。相持而泣﹐將攜之以行。女曰「我已嫁人矣。」復呼其夫視之﹐曰「此亦貴人也。」乃俱挈之軍中﹐奏補供奉官﹐卽張永徳也。及周祖入汴﹐漢末帝以兵圍其第﹐今皇建院是也﹐盡誅其家。惟永徳與其妻在河陽爲監押﹐末帝亦命河陽誅之。河陽守呼永徳﹐以勑視之。永徳曰「丈人爲徳不成﹐死未晚也。」河陽守見其神色不少變﹐以爲然﹐𨿽執之於獄﹐所以餽之甚厚。親問之曰「君視丈人事得成否﹖」永徳曰「殆必然。」以柴三體夢所見爲驗。未幾而捷報至。周祖親戚盡誅﹐惟永徳夫婦﹐遂極富貴。

張永徳事周世宗爲殿前指揮使﹐性好道﹐道士多客其家。嘗有一舉子見之卽病﹐幾年乃愈。永徳所以待之旣厚﹐客欲辭去﹐永徳曰「吾待子不薄﹐何去之遽也﹖」曰「吾有小術﹐當一試之而去。」試之﹐其藥能乾水銀爲黃金。永徳大驚﹐欲學之。客曰「君自有三十年富貴﹐此術不足學也。」永徳畱之﹐不可。曰「後當見吾於淮上。」及周世宗用兵壽春﹐永徳從之。素善射﹐間出射於野﹐觀者如堵﹐見一僧﹐則昔之舉子也。與之歸﹐宿帳中。夜半﹐屏人問所以保三十年富貴者。曰「若見二屬豬人﹐善事之﹐則富貴可保也。」旦辭去。藝祖方以力戰有功﹐𨿽功名日盛﹐而出於側微﹐鞍馬服用未有以自給﹐永徳稍以家資奉之。藝祖旣天姿英特﹐問其年﹐復亥生也。永徳大喜﹐傾身事之﹐凡用物皆有副﹐須輒以獻﹐藝祖深徳之﹐而不知其故也。其後太宗當娶符氏後﹐謀於藝祖曰「符氏大家﹐而吾家方貧﹐無以爲聘﹐柰何﹖」藝祖曰「張太尉與吾善﹐弟往以情告之。」太宗持書往﹐永徳延之臥內。太宗姿表尢異﹐問其年﹐亦亥生也。永徳驚喜﹐傾家助之。太祖旣登極﹐以鄧州節鉞授永徳﹐許之終身。嘗有人告永徳謀反﹐藝祖曰「張道人非反者。」卽械而送之永徳。曰「爾敢告吾反﹐膽甚大。」破械﹐杖而遣之﹐藝祖聞之喜。及太宗嗣位﹐寵之不替﹐遂終於鄧。

周顯徳中﹐以太祖在殿前點檢﹐功業日隆﹐而謙下愈甚﹐老將大校多歸心者﹐𨿽宰相王溥亦陰效誠款。今淮南都園﹐則溥所獻也。惟範質忠於周室﹐初無所附。及世宗晏駕﹐北邊奏契丹入寇。太祖以兵出拒之﹐行至陳橋﹐軍變﹐旣入城﹐韓通以親衛戰於闕下﹐敗死。太祖登正陽門望城中﹐諸軍未有歸者﹐乃脫甲詣政事堂。時早朝未退而聞亂。質下殿執溥手曰「倉猝遣將﹐吾儕之罪也。」爪入溥手﹐幾血出。溥無語。旣入見太祖﹐質曰「先帝養太尉如子﹐今身未冷﹐柰何如此﹖」太宗性仁厚﹐流涕被面。然質知事不可遏﹐曰「事已爾﹐無太倉卒﹐自古帝王有禪讓之禮﹐今可行也。」因具陳之﹐且曰「太尉旣以禮受禪﹐則事太后當如母﹐養少主當如子﹐愼勿負先帝舊恩。」太祖揮涕許諾﹐然後率百官成禮。由此太祖深敬重質﹐仍以爲相者累年。終質之世﹐太后﹑少主皆無恙。故太祖﹑太宗每言賢相﹐必以質爲首。

楚王元佐﹐太宗之長子﹐將立爲嗣﹐堅辭不肯﹐欲立太祖之子﹐由此遂廢。故當時以爲狂﹐而實非狂也。

景徳中﹐契丹南牧。眞宗用寇萊公計﹐親禦六軍渡河﹐兵始交而斃其貴將。契丹有求和意﹐朝廷知之﹐使供奉官曹利用使於兵間。利用見虜母於軍中與蕃將韓徳讓偶在駞車上﹐坐利用車下﹐饋之食﹐共議和事。利用許之歲遺銀絹三十萬疋兩。利用之行也﹐面請所遺虜者﹐上曰「必不得已﹐𨿽百萬亦可。」及還﹐上在帷宮﹐方進食﹐未之見﹐使內侍問所遺。利用曰「此機事﹐當面奏。」上復使問之﹐曰「姑言其略。」利用終不肯言﹐而以三指加頰。內侍入白﹕三指加頰﹐豈非三百萬乎﹖上失聲曰「太多﹗」旣而曰「姑了事亦可耳。」帷宮淺薄﹐利於具聞其語。旣對﹐上亟問之﹐利於再三稱罪﹐曰「臣許之銀絹過多。」上曰「幾何﹖」曰「三十萬。」上不覺喜甚。由此利用被賞尢厚。然當時朝論皆以三十萬爲過厚﹐惟宰相畢士安曰「不如此﹐虜所願不滿﹐和事恐不能久。」眾未以爲然也。然自景徳至今將百年﹐自古漢蕃和好所未常有﹐畢公之言得之矣。

契丹旣受盟而歸﹐寇公每有自矜之色﹐𨿽上﹐亦以自得也。王欽若深患之﹐一日﹐從容言於上曰「此《春秋》城下之盟也﹐諸侯猶且恥之﹐而陛下以爲功﹐臣竊不取。」眞宗愀然不樂﹐曰「爲之柰何﹖」欽若度上厭兵﹐卽謬曰「陛下以兵取幽﹑燕﹐乃可刷恥。」上曰「河朔生靈始免兵革之旤﹐吾安能爲此﹖可思其次。」欽若曰「惟有封禪泰山﹐可以鎭服海內﹐誇示夷狄。然自古封禪﹐當得天瑞希世絕倫之事﹐然後可爲也。」旣而又曰「天瑞安可必得﹐前代蓋有以人力爲之者﹐惟人主深信而崇奉之﹐以明示天下﹐則與天瑞無異矣。」上久之乃可。然王旦方爲相﹐上心憚之﹐曰「王旦得無不可乎﹖」欽若曰「臣得以聖意諭旦﹐宜無不可。」乘間爲旦言之﹐旦黽勉而從。然上意猶未決﹐莫適與籌之者。它日﹐晚幸祕閣﹐惟杜鎬方直宿。上驟問之曰「古所謂河出圖﹐洛出書﹐果如何事耶﹖」鎬老儒﹐不測上旨﹐謾應曰「此聖人以神道設教耳。」其意適與上意會﹐上由此意決。遂召王旦飲酒於內中﹐歡甚﹐賜以樽酒﹐曰「此酒極佳﹐歸與妻孥共之。」旣歸發之﹐乃珠子也。由是天書﹑封禪等事﹐旦不復異議。時王旦爲相﹐材有過人者﹐然至此不能力爭﹐議者少之。蓋旦爲人類馮道﹐皆偉然宰相器也。道不幸生於亂世﹐生死之際不能自立﹔旦事眞宗﹐言聽諫從﹐安於勢位﹐亦不能以正自終﹐與道何異。

祥符末﹐每有大禮﹐輒奉天書以行﹐旦爲天書使﹐常悒悒不樂。上之初卽位﹐李沆爲相﹐旦參知政事﹐沆取四方水旱盜賊奏之。旦以爲細事﹐不足煩上聽。沆曰「人主少年﹐當使知四方艱難﹐不然﹐血气方剛﹐若不畱意聲色犬馬﹐則土木﹑甲兵﹑禱祠之事作矣。吾老不及見此﹐此參政他日之憂也。」及旦親見王欽若﹑丁謂等所爲﹐諫則業已同之﹐欲去則上遇之厚﹐不忍去﹐乃嘆曰「李文靖眞聖人也。」旣寢疾﹐欲削髮披緇以殮。素善楊大年﹐死後諸子欲從之﹐大年以爲不可﹐乃止。𨿽以富貴終身﹐而實不得志也。

眞宗初卽位﹐李沆爲相。帝雅敬沆﹐嘗問治道所宜先﹐沆曰「不用浮薄新進喜事之人﹐此最爲先。」帝問其人。曰「如梅詢﹑曾致堯等是矣。」帝深以爲然。故終帝之世﹐數人者皆不進用。是時梅﹑曾皆以才名自負﹐嘗遣致堯副溫仲舒安撫陜西﹐致堯於閤門疏論仲舒﹐言不足與共事﹐輕銳之黨無不稱快。然沆在中書不喜也﹐因用它人副仲舒﹐而罷致堯。故自眞宗之世至仁宗初年﹐多得重厚之士﹐由沆力也。

眞宗臨禦歲久﹐中外無虞﹐與羣臣燕語﹐或勸以聲妓自娛。王文正公性儉約﹐初無姬侍。其家以二直省官治錢﹐上使內東門司呼二人者﹐責限爲相公買妾﹐仍賜銀三千兩。二人歸以告公﹐公不樂﹐然難逆上旨﹐遂聽之。蓋公自是始衰﹐數歲而捐館。初﹐沈倫家破﹐其子孫鬻銀器﹐皆錢塘錢氏昔以遺中朝將相者﹐花籃火筒之類﹐非家人所有。直省官與沈氏議﹐止以銀易之﹐具言於公﹐公嚬蹙曰「吾家安用此﹖」其后姬妾旣具﹐乃呼二人問﹕「昔沈氏什器尙在可求否﹖」二人謝曰「向私以銀易之﹐今見在也。」公喜﹐用之如素有。聲色之移人如此﹗張公安道守金陵﹐二直省官有一人自南方替還﹐具爲公道此。

祥符末﹐王沂公知制誥﹐朝望日重。一日﹐至中書﹐見王文正公。公問﹕「君識呂夷簡否﹖」沂公曰「不識也。」退而訪之。呂公時爲太常博士﹐通判濱州﹐人多稱其才者。它日復見文正﹐復問如初。沂公曰「公前及此人﹐退而訪之。」具所聞以告。文正曰「此人異日與舍人對秉鈞軸。」沂公曰「公何以知之﹖」曰「余亦不識﹐但以其奏請得之。」沂公曰「奏請何事﹖」曰「如不稅農器等數事。」時沂公自待亦不淺﹐聞文正之言﹐不信也﹐姑應之曰「諾。」旣而許公自濱罷﹐擢提點兩浙刑獄﹐未幾置之侍從。及丁晉公敗﹐沂公引爲執政﹐卒與公並相。沂公從容道文正語﹐二公皆嗟嘆﹐以爲非所及。其後張公安道得其事於許公﹐故於《許公神道碑》略敍一二。

眞宗晚年得風疾﹐自疑不起﹐嘗枕宦者周懷政股﹐與之謀﹐欲命太子監國。懷政﹐東宮官也。出與寇準謀之。遂議立太子﹐廢劉氏﹐黜丁謂等﹐使楊億艸具詔書。億私語其妻弟張演曰「數日之後﹐事當一新。」稍泄﹐丁謂夜乘婦人車與曹利用謀之﹐誅懷政﹐黜準﹐召億至中書。億懼﹐便液俱下﹐面無人色。謂素重億﹐無意害之﹐徐曰「謂當攺官﹐煩公爲作一好麻耳。」億乃少安。準初爲此謀﹐欲遺使四方﹐宣示風指﹐誅異己者﹐使楊億爲詔書﹐遣其壻王曙出使。曙知其不可﹐力止之﹐意其必有禍敗﹐藏其詔書艸﹐使其妻縫置夾衣中。及劉后旣沒﹐朝廷方欲理準舊勛﹐曙出其書﹐文字磨滅﹐殆不可復識﹐由此贈億禮部尙書﹐諡曰文。李淑爲之辭﹐其略曰「自昔天僖之末﹐政漸宮闈﹐能協元臣﹐議尊儲極。」蓋準爲人忠亮自信﹐固無異心﹐然使之得志﹐必有恣橫失眾之事﹐未必不爲國之禍也。

楊文公晚年居陽翟﹐素厚楊瑋。瑋嘗辭赴舉﹐求貲糧而行﹐公命以千錢予之。瑋本責辦於公﹐旣得此﹐殊非本意﹐然亦不動。公熟視之﹐良久﹐亦無它。瑋辭去﹐公命乘驢於階。瑋不肯﹐公拊其背曰「子他日不可﹐今日可矣。子異日必爲吾此官。」旣而以錢百千貸之。瑋遂及第﹐名位率與文公等。

眞宗旣疾﹐甚殆﹐不復知事。李迪﹑丁謂同作相。內臣雷允恭者﹐嬖臣也。自劉后以下﹐皆畏事之。謂之進用﹐皆允恭之力。嘗傳宣中書﹐欲以林特爲樞密副使﹐迪不可﹐曰「除兩府須面奉聖旨。」翌日﹐爭之上前﹐聲色俱厲。謂辭屈﹐俛首鞠躬而已。謂旣退﹐迪獨畱﹐納札子。上皆不能省記﹐而二相皆以郡罷。允恭傳宣謂家﹐以中書闕人﹐權畱謂發遣。謂由此入直中書﹐見同列﹐召堂吏諭之﹐索文書閱之。來日與諸公同奏事﹐上亦無語。眾退﹐獨畱。及出﹐道過學士院﹐問院吏今日學士誰直。曰「劉學士筠。」謂呼筠出﹐口傳聖旨﹐令謂復相﹐可艸麻。筠曰「命相必面得旨﹐今日必有宣召﹐麻乃可爲也。」謂無如之何。它日再奏事﹐復少畱﹐退過學士院﹐復問誰直。曰「錢學士惟演。」謂復以聖旨語之﹐惟演卽從。謂旣復相﹐乃逐李公及其黨﹐正人爲之一空。將艸李公責詞﹐時宋宣獻知制誥當直﹐請其罪名﹐謂曰「《春秋》無將﹐漢法不道﹐皆其事也。」宋不得已從之。詞旣成﹐謂猶嫌其不切﹐多所攺定﹐其言上前爭議曰「罹此震驚﹐遂至沈頓」﹐謂所定也。及謂貶朱崖﹐宋猶掌詞命﹐卽爲之詞曰「無將之戒﹐深著於魯經﹔不道之誅﹐難逃於漢法。」天下快之。

丁謂旣逐李公於衡州﹐遣中使齎詔賜之﹐不道所以。李聞之欲自裁﹐其子柬之救之得免。謂因大行貶竄王欽若﹑丁度等﹐皆投之遠方。時王沂公參知政事﹐不平之﹐曰「責太重矣。」謂熟視久之﹐曰「居停主人恐亦未免也。」沂公踧然而懼﹐因密謀去之。

內侍雷允恭旣有力於謂﹐謂深徳之。及山陵事起﹐宦官多緣伏出在外﹐允恭獨畱不遣﹐自請於太后﹐太后終不許。允恭泣曰「臣遭遇先帝﹐不在人後﹐而獨不得效力於陵上﹐敢請罪。」太后曰「吾不於汝惜差遣﹐顧汝少而寵幸﹐不歷外任﹐今官品已髙﹐近下差遣難以與汝﹐若近上名目﹐因汝不知條法﹐妄有舉動﹐適爲汝累矣。」允恭泣告不已﹐乃以爲都監。允恭馳至陵下﹐司天邢中和爲允恭言﹕今山陵上百步﹐法宜子孫﹐類汝州秦王墳。允恭曰「如此何故不就﹖」中和曰「恐下有石若水耳。」允恭曰「先帝獨有上﹐無它子﹐果如秦王墳﹐何故不用﹖」中和曰「山陵事重﹐踏勘覆按﹐動經日月﹐恐不及七月之期耳。」中和曰「第移就上穴﹐我走馬入見太后言之﹐安有不從﹖」允恭素貴橫﹐人莫敢違﹐卽攺穿上穴。及允恭入白太后﹐太后曰「此大事﹐何輕易如此﹖」允恭曰「使先帝多子孫﹐何惜不可﹖」太后意不然之﹐曰「出與山陵使議可否。」允恭見謂﹐具道所以﹐謂亦知其非﹐而重違允恭﹐無所可否﹐唯唯而已。允恭不得謂決語﹐入奏太后曰「山陵使亦無異議矣。」旣而上穴果有石﹐石盡水出。沂公具得其事﹐以爲擅易陵地﹐意有不善﹐欲奏之而不得間﹐謂同列曰「曾無子﹐欲令弟子過房﹐來日奏事畢﹐略畱奏之。」謂不以爲疑。太后聞之﹐大驚﹐卽命差官按劾其事﹐而謂不知也。比知﹐於廉前訴之﹐移時﹐有內侍捲簾曰「相公誰與語﹖駕起久矣。」謂知太后意不可回﹐以笏叩頭而退。謂旣得罪﹐山陵竟就下穴。蓋謂所坐欲庇允恭﹐不忍破其妄作耳。然其邪謀深遠﹐得位歲久﹐心不可測﹐𨿽沂公以計傾之﹐而公議不以爲非。內臣張懷忠者﹐劉后閣下親信人也﹐慶曆中監書庫﹐爲張安道說此事。

章獻垂箔﹐有方仲弓者﹐上書乞依武氏故事立劉氏廟﹐章獻覽其疏﹐曰「吾不作此負祖宗事。」裂而擲之於地。仁宗在側﹐曰「此亦出於忠孝﹐宜有以旌之。」乃以爲開封司錄。及章獻崩﹐黜爲汀州司馬。程琳亦嘗有此請﹐而人莫知之也。仁宗一日在邇英謂講官曰「程琳心行不忠﹐在章獻朝嘗請立劉氏廟﹐且獻七廟圖。」時王洙侍讀聞之。仁宗性寬厚﹐琳竟至宰相﹐蓋無宿怒也。

王沂公爲相﹐兼玉淸昭應宮使﹐宮焚而罷﹐呂許公當國。是時太后臨朝﹐仁宗尙幼﹐公能以智輯睦二宮﹐無纖毫之隙。及許公薨﹐仁宗方視朝﹐慟哭久之﹐顧左右大臣曰「呂夷簡死﹐誰復能辦大事者﹗」及舉哀﹐哭之甚慟。遂以祭奠器皿盡賜其家。張公安道時攝太常卿﹐親見其事。其後奉勑撰《許公神道碑》﹐其家欲言和協二宮事﹐安道於上前質其虛實﹐上不喜﹐曰「吾不能復記此事。」良久乃曰「明肅章獻嘗自言夢周王佑眞宗子﹐早夭。來告﹐將脫生荊王宮中。時允初始生﹐允初﹐荊王少子﹐所謂五相公者。太后欲取入宮養之﹐呂夷簡爭之﹐乃止。」上所言如此﹐則許公信有力矣。

章獻皇后崩﹐呂公以後遺令﹐冊楊太妃爲皇太后﹐且復垂簾。士大夫多不悅。禦史中丞蔡齊將畱百官班爭之﹐乃止。許公嘆曰「蔡中丞不知吾心﹐吾豈樂爲此哉﹗仁宗方年少﹐禁中事莫主張者。」其後盛美人等恣橫爭寵﹐無如之何﹐許公之意或在是矣。然人主旣壯﹐而母后聽政﹐自非國家令典。𨿽或能整齊禁中﹐而垂簾之後﹐外家用事﹐亦何所不至﹖古今母后臨朝﹐如宣仁宗專奉帝室﹐不爲私計﹐蓋未有也。

章獻旣沒﹐或疑章懿之喪。仁皇遣李用和發其葬視之﹐容貌如生。使者馳入奏﹐仁皇於章獻神禦前﹐焚香泣告曰「自今大孃孃平生分明矣。」仁宗謂劉氏大孃孃﹐謂楊氏小孃孃。

章懿之崩﹐李淑護葬﹐晏殊撰志文﹐只言生女一人﹐早卒無子。仁宗恨之﹐及親政﹐內出志文﹐以示宰相曰「先後誕育朕躬﹐殊爲侍從﹐安得不知﹖乃言生一公主﹐又不育﹐此何意也﹖」呂文靖曰「殊固有罪﹐然宮省事祕﹐臣備位宰相﹐是時𨿽略知之而不得其詳﹐殊之不審﹐理容有之。然方章獻臨禦﹐若明言先後實生聖躬﹐事得安否﹖」上默然良久﹐命出殊守金陵。明日﹐以爲遠﹐攺守南郡。如許公保全大臣﹐眞宰相也﹐其有後宜哉﹗及殊作相﹐八王疾革﹐上親往問。王曰「叔久不見官家﹐不知今誰作相﹖」上曰「晏殊也。」王曰「此人名在圖讖﹐胡爲用之﹖」上歸閱圖讖﹐得成敗之語﹐並記志文事﹐欲重黜之。宋祁爲學士﹐當艸白麻﹐爭之。乃降二官知潁州﹐詞曰「廣營產以殖貲﹐多役兵而規利。」以它罪罪之。殊免深譴﹐祁之力也。

李文定與呂文靖同作相﹐李公直而疎﹐呂公巧而密。李公嘗有所規畫﹐呂公覺其非所能及﹐問人曰「李門下誰爲謀者﹖」對曰「李無它客﹐其子柬之﹐慮事過其父也。」呂公因謂李公﹕「公子柬之﹐才可用也﹐當授以事任。」李公謙不敢當。呂公曰「進用才能﹐此自夷簡事﹐公勿預知。」卽奏除柬之兩浙提刑﹐李公父子不悟也﹐皆喜受命。二公內旣不協﹐李公於上前求去。上怪問其故。李奏曰「老疾無堪夷簡慢欺。」具奏所以。上召呂而質之。時燕王貴盛﹐嘗爲門生某求官﹐二公共議許之。旣而呂公遂在告﹐李公書奏與之﹐久之忘其實﹐反謂呂獨私燕邸。呂公以案牘奏上﹐李慚懼待罪﹐遂免去。其後王沂公久在外﹐意求復用。宋宣獻爲參知政事﹐甚善呂公﹐爲沂公言曰「孝先求復相﹐公能相容否﹖」呂公許諾。宣獻曰「考先於公﹐事契不淺﹐果許﹐則宜善待之﹐不宜如復古也。」呂公笑然之。宣獻曰「公已位昭文﹐孝先至﹐於集賢處之可也。」呂公曰「不然﹐吾𨿽少下之何害﹗」遂奏言王曾有意復入﹐上許之。呂公復言願以首相處之﹐上不可﹐許以亞相。乃使宣獻問其可否﹐沂公無所擇。旣至﹐呂公專決﹐事不少讓﹐二公又不協。王公復於上前求去﹐上問所以﹐對如李公去意。固問之﹐乃曰「夷簡政事多以賄成﹐臣不能盡記﹐王博文自陳州入知開封﹐所入三千緡。」上驚﹐復召呂公面詰之。呂公請付有司治之﹐乃以付禦史中丞範諷。推治無之﹐王公乃請罪求去。蓋呂公族子昌齡﹐以不獲用爲怨﹐時有言武臣王博古嘗納賂呂公者﹐昌齡誤以博文告﹐王不審﹐遂奏之。上大怒﹐遂以王公知鄆州﹐呂公亦以節鉞知許州。參知政事宋宣獻﹑蔡文忠亦皆罷去。李公﹑王公𨿽以疎短去位﹐然天下至今以正人許之。

章郇公𨿽閩人﹐然其爲人厚重。少時有相工知人貴賤﹐公父以兄弟見之﹐相者曰「中有一人大貴。」公就位﹐捨去不復問﹐公弟從之不已。父曰「所謂貴者誰也﹖」相者曰「捨去者是也。」後以侍郎爲參知政事﹐呂許公鄙其爲人。宋宣獻時以尙書爲樞密副使﹐許公卽以爲參知政事﹐欲以逼公。公之親友皆勸公自引去﹐公不聽。久之﹐宣獻卒﹐乃求避位。許公深愧之﹐言於仁宗﹐畱公不遣。及許公薨﹐遂秉政。晏元獻﹑杜祁公﹑範文正﹑富鄭公更用事﹐公默默無所爲。然數公旣去﹐而公爲相如故﹐卒以老辭位而退﹐蓋亦有過人者。

張公安道嘗爲予言「治道之要﹐罕有能知之者。老子曰﹕『道非明民﹐將以愚之。』國朝自眞宗以前﹐朝廷尊嚴﹐天下私說不行﹐好奇喜事之人﹐不敢以事搖撼朝廷。故天下之士﹐知爲詩賦以取科第﹐不知其它矣。諺曰﹕『水到魚行。』旣已官之﹐不患其不知政也。昔之名宰相﹐皆以此術馭下。王文正公爲相﹐南省試《當仁不讓於師賦》﹐時賈邊﹑李迪皆有名場屋﹐及奏名﹐而邊﹑迪不與。試官取其文觀之﹐迪以落韻﹐邊以師爲眾﹐與注疏異﹐特奏令就禦試。王文正議﹕落韻失於不詳審耳﹐若捨注疏而立異論﹐不可輙許﹐恐從今士子放蕩﹐無所準的。遂取迪而黜邊。當時朝論大率如此。仁宗初年﹐王沂公﹑呂許公猶持此論。自設六科以來﹐士之翹俊者﹐皆爭論國政之長短。二公旣罷﹐則輕銳之士稍稍得進﹐漸爲奇論以撼朝廷﹐朝廷往往爲之動搖。廟堂之淺深﹐旣可得而知﹐而好名喜事之人盛矣。許公𨿽復作相﹐然不能守其舊格﹐意𨿽不喜﹐而亦從風靡矣。其始也﹐範諷﹑孔道輔﹑範仲淹三人﹐以才能爲之稱首。其後許公免相﹐晏元獻爲政﹐富鄭公自西都畱守入參知政事﹐深疾許公﹐乞多置諫官﹐以廣主聽。上方向之﹐而晏公深爲之助﹐乃用歐陽修﹑余靖﹑蔡襄﹑孫沔等並爲諫官。諫官之勢﹐自此日橫。鄭公猶傾身下士以求譽﹐相帥成風。上以謙虛爲賢﹐下以傲誕爲髙﹐於是私說遂勝﹐而朝廷輕矣。」然予以張公之論﹐得其一不得其二﹐徒見今世朝廷輕甚﹐故思曩日之重﹐然不知其敝也。大臣恣爲非橫﹐而下無由能動﹐其害亦不細也。使丁晉公之時﹐臺諫言事必聽﹐已如仁宗中年﹐其敗已久矣﹗至於許公﹐非諸公並攻其短﹐其害亦必有甚者。蓋朝廷之輕重則不在此。誠使正人在上﹐與物無私﹐而舉動適當﹐下無以議之﹐而朝廷重矣﹐安在使下不得議哉﹖下情不上通﹐此亦人主之深患也。可則從之﹐否則違之﹐豈害於重哉﹗西漢之初﹐專任功臣侯者如絳﹑灌之流﹐不可謂不賢﹐至使賈誼﹑董仲舒皆老死不得用。事偏則害生﹐故曰張公得其一不得其二﹐由此言之也。

範文正公篤於忠亮﹐𨿽喜功名﹐而不爲朋黨。早歲排呂許公﹐勇於立事﹐其徒因之﹐矯厲過直﹐公亦不喜也。自越州還朝﹐出鎭西事﹐恐許公不爲之地﹐無以成功﹐乃爲書自咎﹐解讎而去。其後以參知政事安撫陜西﹐許公旣老居鄭﹐相遇於途。文正身歷中書﹐知事之難﹐惟有過悔之語﹐於是許公欣然相與語終日。許公問何爲亟去朝廷﹐文正言欲經制西事耳。許公曰「經制西事﹐莫如在朝廷之便。」文正爲之愕然。故歐陽公爲《文正神道碑》﹐言二公晚年歡然相得﹐由此故也。後生不知﹐皆咎歐陽公。予見張公言之﹐乃信。

卷下

寶元初﹐元昊創立文法﹐故名吾祖﹐慢書始聞﹐朝廷爲之忿然。張鄧公爲相﹐卽議絕和問罪﹐時西邊弛備已久﹐人不知兵﹐識者以爲憂。吳春卿時爲諫官﹐上言夷狄不識禮義﹐宜且勿與較﹐許其所求﹐彼將無詞舉動﹐然後陰勑邊臣密修戰備﹐使年歲間戰守之計立﹐則元昊𨿽欲妄作﹐不能爲深害矣。奏入﹐鄧公笑曰「人言吳舍人心風﹐果然。」旣而和事一絕﹐元昊入寇﹐所至如入無人之境。後數年﹐力盡求和﹐歲增賂遺﹐仍攺名「兀卒」﹐朝廷竟不問。世乃以春卿之言爲然。

元昊旣叛﹐陜西四路置帥。夏英公竦爲總帥﹐居長安﹐不臨邊﹐精兵勇將畱寘麾下﹐四路戰守出入皆取決焉﹐旣遠不及事﹐而四路負敗﹐罰終不及總帥。知制誥張公安道爲諫官﹐言「自古元帥無不身對敵﹐𨿽齊桓﹑晉文霸主﹐亦親履行陣。至於將佐有敗﹐元帥必任其責﹐諸葛亮爲大將軍﹐馬謖之敗﹐降右將軍﹐此古今通義也。今夏竦端坐長安﹐未嘗臨敵﹐諸路失律﹐一皆不問﹐有總帥之名﹐而無總帥之實。乞據四路敗事﹐加以責罰而罷總帥﹐使四路帥臣﹐自任戰守之計﹐有事幹它路者﹐遞相關報﹐隨宜救應﹐於事爲便。」朝廷從之。英公降知別州﹐而四路各任其事﹐蓋始於此。

元昊久叛﹐邊兵屢屈﹐秦人困獘﹐而諸將恥於無功﹐莫敢言和戎者。𨿽夏人每入輙勝﹐而國小民貧﹐疾於點集﹐鹵獲之利不補所耗﹐而歲賜和市之利皆絕﹐一絹之直八九千錢﹐上下亦厭兵矣﹐而元昊悖慢已甚﹐亦難於款塞。張安道爲諫官﹐乞因郊霈﹐許諸帥納其自新之請﹐以安西界生靈﹐其言甚美。仁宗覽之大喜﹐退見許公政府﹐公亦喜曰「舍人有此言﹐社稷之福也。」是歲﹐勅書卽行之。自是邊臣乃敢受元昊降款﹐戎夏皆獲息肩。仁宗以至仁禦物﹐而許公審於安危之計﹐不狥虛名﹐不貪小利﹐故讜言正論﹐聞則能用﹐𨿽遭元昊之變﹐而不失太平之業﹐有以也夫﹗

賈昌朝始作國子監直講﹐孫奭判監。昌朝嘗候奭﹐奭不出﹐使人以《唐。路隨﹑韋處厚傳》示之﹐曰「讀訖乃相見。」旣見﹐奭曰「知此意否﹖足下異日以儒術作相﹐正如此二人。」世謂奭能知人。然其名位則類矣﹐而邪正則未也。若止論貴賤﹐此但相師所能耳﹗

慶曆中﹐契丹使劉六符求和親﹐賈昌朝館伴﹐未有以拒之。先是﹐宗眞之弟號大弟者用事﹐橫於虜中﹐因信使嘗通書幣。仁宗使昌朝謂六符﹐欲因今使答之。六符辭曰「此於太后甚善﹐然於本朝不便。」昌朝因曰「卽如此﹐欲以太子宗眞之子。求和親﹐皇帝豈安心乎﹖」六符不能答﹐自是和親之議頗息。

元昊未順﹐契丹要求無厭﹐範文正公以爲憂﹐乞城京城以備狄。眾惑其說﹐惟呂許公以爲非﹐曰「𨿽有契丹之虞﹐設備當在河北﹐柰何遽城京城以示弱乎﹖使虜深入而獨固一城﹐天下擾矣。」乃議建北都﹐因修其城池﹐增置守備﹐識者韙之。

劉從徳妻遂國夫人者﹐王蒙正女也。寶元中﹐出入內庭﹐或云得幸於上﹐外人無不知者。以此獲罪﹐奪封﹐罷朝謁。久之﹐復得入。張公安道爲諫官﹐𨿽以數論列﹐皆畱中焉。富鄭公時知制誥﹐制下復遂國封﹐鄭公繳還詞頭﹐封命遂寢。唐制﹐惟給事中得封還詔書﹐中書舍人繳詞頭蓋自鄭公始。安道見呂許公﹐猶以非舊典﹐不樂。二公之不相喜﹐凡皆此類也。

慶曆中﹐劫盜張海橫行數路﹐將過髙郵。知軍晁仲約度不能禦﹐諭軍中富民出金帛﹐市牛酒﹐使人迎勞﹐且厚遺之。海悅徑去﹐不爲暴。事聞﹐朝廷大怒。時範文正公在政府﹐富鄭公在樞府﹐鄭公議欲誅仲約以正法﹐範公欲宥之﹐爭於上前。富公曰「盜賊公行﹐守臣不能戰﹐不能守﹐而使民醵錢遺之﹐法所當誅也﹔不誅﹐郡縣無復肯守者矣。聞髙郵之民疾之﹐欲食其肉﹐不可釋也。」範公曰「郡縣兵械足以戰守﹐遇賊不禦﹐而又賂之﹐此法所當誅也。今髙郵無兵與械﹐𨿽仲約之義當勉力戰守﹐然事有可恕﹐戮之恐非法意也。小民之情﹐得醵出財物﹐而免於殺掠﹐理必喜之﹐而云欲食其肉﹐傳者過也。」仁宗釋然從之﹐仲約由此免死。旣而富公慍曰「方今患法不舉﹐方欲舉法﹐而多方沮之﹐何以整眾﹖」範公密告之曰「祖宗以來﹐未嘗輕殺臣下﹐此盛徳事﹐柰何欲輕壞之﹖且吾與公在此﹐同僚之間﹐同心者有幾﹖𨿽上意亦未知所定也﹐而輕導人主以誅戮臣下﹐它日手滑﹐𨿽吾輩亦未敢自保也。」富公終不以爲然。及二公迹不自安﹐範公出按陜西﹐富公出按河北﹐範公因自乞守邊。富公自河北還﹐及國門﹐不許入﹐未測朝廷意﹐比夜徬徨不能寐﹐遶牀嘆曰「範六丈﹐聖人也﹗」

京城舉人張彥澤事溫成皇后母﹐私作告身﹐事敗﹐陳升之鞫之。事連溫成母及公卿家﹐升之不敢窮治。獄具﹐朝臣杜樞請錄問﹐駁之。特旨不錄問﹐殺彥澤﹐公議枉之。未幾﹐張堯佐除樞密副使﹐禦史中丞包拯言其不當﹐未決﹐畱百官班爭之。樞在班中﹐出班問曰「樞密欲聞中丞所言何事而後敢畱。」以實告之。樞曰「以此畱樞可也。」人益壯之。宋公序頃亦預彥澤事﹐疾樞奏﹐言小臣不合越職妄言﹐責監江寧酒稅﹐未幾而死。識者哀之。

宋公序爲參知政事﹐仁宗眷之。許公當國﹐疾公序﹐陰欲傾之而不得其要。範希文在延安﹐擅焚元昊國書﹐而以私書復之。事聞朝廷﹐諸公議之﹐許公謬謂大不可﹐公序信之﹐亟於上前乞斬範公。許公徐救之。公序倉卒失措﹐相次以事罷去。範氏至今恨之。

富鄭公﹑韓魏公同在中書﹐鄭公母老矣﹐一日語及故事﹐宰相有起復視事者。魏公曰「此非朝廷盛事。」已而鄭公居母憂﹐朝廷屢起之。上章三辭﹐貼黃言「臣在中書日﹐嘗與韓琦言之﹐決不當起。」魏公曰「吾但以實言之﹐不料以爲怨。」自此二人稍稍有隙。

英宗皇帝﹐濮王十三子也﹐故本宮謂之十三使﹐母曰仙遊縣君任氏﹐或言幼時父兄不以爲子弟數。仁宗晚年無子﹐遣內夫人至濮宮選擇諸子﹐欲養之禁中。英宗初不預選﹐選者無一可。旣晚﹐內夫人將登車矣﹐英宗匍匐屏間﹐見之驚曰「獨此兒可耳。」眾皆笑。內夫人獨異之﹐抱之登車﹐遂養於慈聖殿中。時宣仁皇后以慈聖外甥﹐亦爲慈聖所養。稍長﹐將以進禦。仁宗曰「此後之近親﹐待之宜異﹐十三長成﹐可以爲婦。」慈聖從之﹐後卒成婚。英宗在藩邸﹐恭儉好學﹐禮下師友﹐甚得名譽。嘉佑末﹐仁宗不豫﹐大臣議選立宗室子。仁宗勉從眾議﹐立爲皇子。然左右近習多不樂者。帝憂懼﹐辭避者久之。及仁宗晏駕﹐帝卽位﹐以憂得心疾。大臣議請慈聖垂簾。帝疾甚﹐時有不遜語﹐後不樂。大臣有不預立皇子者﹐陰進廢立之計﹐惟宰相韓琦確然不變﹐參知政事歐陽修深助其議。嘗奏事簾前﹐慈聖嗚咽流涕﹐具道不遜狀。琦曰「此病故耳。病已﹐必不爾。子病﹐母可不容之乎﹖」慈聖意不懌﹐曰「皇親輩皆笑太后欲於舊渦尋兔兒。」聞者驚懼﹐皆退數步立﹐獨琦不動﹐曰「太后不要胡思亂量。」少間﹐修乃進曰「太後事仁宗數十年﹐仁聖之徳﹐著於天下。婦人之性﹐鮮不妬忌者﹐溫成之寵﹐太后處之裕如﹐何所不容﹐今母子之間而反不能忍耶﹖」太后曰「得諸君知此﹐善矣。」修曰「此事何獨臣等知之﹐中外莫不知也。」太后意稍和﹐修復進曰「仁宗在位歲久﹐徳澤在人﹐人所信服﹐故一日晏駕﹐天下稟承遺令﹐奉戴嗣君﹐無一人敢異同者。今太后一婦人﹐臣等五六措大耳﹐舉足造事﹐非仁宗遺意﹐天下孰肯聽從﹖」太后默然久之而罷。後數日﹐獨見英宗﹐帝曰「太后待我無恩。」公曰「自古聖帝明王不爲少矣﹐然獨稱舜爲大孝﹐豈其餘盡不孝也﹖父母慈愛而子孝﹐此常事﹐不足道﹔惟父母不慈而子不失孝﹐乃可稱耳。今但陛下事之未至耳﹐父母豈有不慈者﹖」帝大悟﹐自是不復言太后短矣。熙寧中﹐歐公退居潁上﹐轍往見之﹐閒言及此﹐公曰「古所謂社稷臣﹐韓公近之。昔上在潁邸﹐方人情疑貳﹐公招記室王陶﹐使之密勸王傾身奉事慈聖。王用其言﹐執家人禮﹐至親奉幾筵﹐進飲食。慈聖由是歸心﹐而大計始定。」

至和三年﹐仁宗始不豫﹐皇嗣未建﹐宰相文﹑富﹑韓三公方議所立﹐參知政事王公堯臣之弟正臣﹐嘗爲宗室說書官﹐知十三使之賢﹐卽言之。諸公亦舊知之﹐乃定議艸奏書卽欲上﹐而上疾有瘳﹐卽止﹐堯臣私收奏本。後二年﹐韓公當國﹐羣臣相繼乞選立宗室子﹐乃定立十三使爲皇子。及仁宗晏駕﹐皇子踐阼﹐賞定策之功﹐以韓公爲首。及元丰末﹐堯臣子同老上書繳進元奏。時諸公惟文公﹑富公在﹐皆歸老於洛。會文公入助郊饗﹐神宗訪之﹐公具奏所以﹐神宗悅焉。故一時諸公﹐例皆被賞。而韓氏諸子惡分其功﹐辧之不已﹐文公之罷平章重事﹐由此故也。然英宗之譽布於諸公﹐則始於堯臣﹔而其爲皇子﹐嗣寶位﹐則韓公之力不可誣也。

韓魏公用郭逵簽書樞密院事﹐眾多不服。公謂人曰「非不知逵望輕也﹐英宗欲置李端願於西府﹐每曰西府當用一武人﹐吾知端願傾邪﹐故以逵當之。」或曰「不然。英宗欲用張安道﹐知不附己﹐猥曰西府久不用武臣矣﹐宜補復舊。上督其人﹐無以應﹐乃用逵耳。」

治平中﹐韓魏公建議於陜西刺義勇。凡三丁刺一人﹐每人支買弓箭錢二貫文省﹐共得二十餘萬人﹐深山窮谷無得脫者。人情驚撓﹐而兵紀律疎略﹐終不可用﹐徒費官錢不貲﹐無人敢言其非者。司馬君實時爲諫官﹐極言不便﹐持札子至中書堂。魏公曰「兵貴先聲後實﹐今諒祚勢方桀驁﹐使聞陜西驟益二十萬兵﹐豈不震慴﹖」君實曰「兵之用先聲﹐爲無其實也﹐獨可以欺之於一日之間耳﹐少緩﹐則敵知其情﹐不可復用矣。今吾𨿽益二十萬兵﹐然實不可用﹐不過十日﹐西人知其詳﹐不復懼矣。」魏公不能答﹐復曰「君但見慶曆間﹐陜西鄕兵初刺手背﹐後皆刺面充正兵﹐憂今復爾耳。今已降勑牓與民約﹐永不充軍戍邊矣。」君實曰「朝廷屢失信﹐民閒皆憂此事﹐未敢以勑牓爲信﹐𨿽光亦未免疑也。」魏公曰「吾在此﹐君無憂此言之不信。」君實曰「光終不敢奉信﹐但恐相公亦不能自信耳。」魏公怒曰「君何相輕甚耶﹗」君實曰「相公長在此坐可也﹐萬一均逸偃藩﹐它人在此﹐因相公見成之兵﹐遣之運糧戍邊﹐反掌間事耳。」魏公默然﹐竟不爲止。其後不十年﹐義勇運糧戍邊﹐率以爲常﹐一如君實之言。及君實作相﹐議攺役法﹐事多不便﹐予兄子瞻與其事﹐持論甚勁﹐君實不能堪。子瞻徐曰「昔親見相公言﹐嘗與韓魏公言義勇﹐無一言假借之者﹐今日作相而不容某一言﹐豈忘昔目事耶﹖」君實𨿽止﹐實不喜也。未幾﹐子瞻竟罷役局事。

臺官蔣之奇以浮語彈奏歐陽公﹐英宗不聽﹐之奇因拜伏地不起。上顧左右﹐問何故久不起。之奇仰曰「此所謂伏蒲矣。」上明日以語大臣﹐京師傳以爲笑。

元佑中﹐蔡確坐弟碩事﹐謫知安州﹐作甑山公等詩﹐意有所譏切。諫官言之﹐未決。予兄子瞻方出守杭州﹐密奏言﹐若置確不問﹐則於皇帝孝治爲未足﹔若不少加寬略﹐則於太皇太后寬政爲少損。竊謂皇帝宜降詔推治之﹐太皇太后特加寬貸﹐確若稍知義理﹐當齰舌自殺。太皇大後深以爲然。兄已出城﹐時遣中使賜茶藥等。然文臣持確議不置﹐確遂南遷新州﹐時議者皆以爲用法太深。然確頃自小臣擢用﹐每遷皆以鞫獄被賞﹐眾以爲善惡之報﹐不可誣也。孫和甫時在樞院﹐予偶見之﹐問及新州事﹐予以所聞答之。和甫曰「固在西府親見神宗晚年﹐以事無成功當寧太息﹐欲召司馬君實用之。時王禹玉﹑蔡持正並在相位﹐相顧失色。禹玉不知所出﹐持正密議﹐欲於西邊深入﹐掠虜巢穴﹐以爲此議若行﹐必不復召君實﹔𨿽召﹐將不至。自是﹐西師入討﹐夷夏被害﹐死者無算﹐新州之命﹐則此報也。」蓋自西邊用兵﹐神宗常持淺攻之議﹐𨿽一勝一負﹐猶不至大有殺傷。至於西邊將帥﹐習知兵事﹐亦無肯言深入者。非禹玉﹑持正不歷外任﹐不習邊事﹐無敢開此議者。新州之禍﹐實出於此。

曹瑋之守秦州也﹐州之西﹐立文盈關。關之所在﹐最爲要害﹔關之左右﹐皆蕃俗也。瑋以恩信結之﹐咸爲之用﹐故秦州每歲出兵﹐以守文盈關而已。秦州所守旣寡﹐則州兵𨿽少而用足﹐糧艸可以自給。自後帥臣守其舊規﹐不攺增。文盈之西九十里﹐號張小哥族﹐亦名張遵。舊與鄰族有怨﹐而本帳兵馬衰耗﹐常乞納土秦州﹐前後帥臣皆以難守不許。及範翔作陜漕﹐權知秦州﹐遂許之﹐發兵城其地﹐建於古渭州。城旣立﹐知州劉漁與秦州商賈及居人二千餘家皆在城中﹐翔亦親至其地﹐犒設其族。蕃人相約出兵截殺漁﹑翔等﹐翔等微知其語﹐犒設之日﹐晚還文盈。次日兵起﹐求翔不得﹐遂於中路築城﹐截殺商賈及修城兵民共五六十人。道路隔絕﹐賊兵居其間﹐糧道斷絕﹐城中無食。朝廷使張昪知秦州﹐劉渙﹑郭恩領兵苦戰﹐攻破中路賊城。朝廷猶不能棄古渭﹐但罷不爲州﹐置寨主﹑監酒二人﹐每季輪一將兵守之﹐張氏世襲蕃巡檢。然自文盈至古渭九十里﹐其間但通一路﹐路旁卽是界濠。秦州每歲支移省稅應付古渭﹐而秦闕食則以貴價糴之﹐自是秦州始困矣。張氏旣與蕃族不和﹐讎秦之兵﹐日向秦州駐札﹐當與同其患難﹐於張氏則便﹐而秦州實無所利也。近歲患古渭之孤危﹐乃命郭逕築治平等寨以通秦﹑渭﹐招來蕃族﹐獻寨中地置弓箭手﹐古渭孤絕之患則除﹐蕃族旣盡﹐而所招弓箭手皆浮浪之人﹐無益於事。秦州親與李氏爲鄰﹐屯兵益分﹐糧艸益少﹐與曹瑋舊制絕異。有王安石郎中者﹐秦州白石人也﹐其言如此。予後見李師中待制問之﹐言與之同。師中在秦州﹐嘗乞將約蕃部地土上所築堡寨﹐付與蕃族守把﹐卻於曹瑋舊寨分屯重兵﹐以制蕃部。師中言﹕今寨柵旣多﹐屯兵分散寡弱﹐反爲蕃部所制﹐若但付與蕃部﹐卻令邊裏寨柵兵力完彊﹐則蕃部畏威爲用﹐其利害甚明。然未及行﹐而師中謫去。安石又言﹕秦州曹瑋舊城絕小﹐自韓魏公﹑文潞公作帥﹐各增築一面﹐今城比舊加倍﹐而緩急難守也。

李允則守雄州﹐以知術顯﹐世多能道之者。予從事北都﹐父老謂予曰「允則自雄入奏過魏。魏守﹐寇萊公也﹐謂允則曰﹕『聞君在雄﹐筵會特盛﹐能爲老夫作小會否﹖』允則曰﹕『方入奏﹐不敢畱﹐還日當奉教。』及還﹐萊公宴之﹐幄帟﹑器皿﹑飲食﹑妓樂﹐百物華侈﹐意將壓之。旣罷﹐謂允則曰﹕『君許我作會﹐來日可乎﹖』允則唯唯。公顧謂左右﹕『妓樂如今日﹐毋設百戲﹐幄帟﹑牀榻畱以假之。』允則曰﹕『妓樂﹑百戲皆如今日﹐其他隨行略可具也。』明日﹐視其幄帟皆蜀錦繡﹐牀榻皆吳﹑越漆作﹐百物稱是﹐公已愕然矣。及百戲入﹐允則曰﹕『恐外尙有雜伎。』使召之。則京師精伎﹐至者百數十人。公視之大驚﹐使人伺之﹐則牀榻脫卸﹐氈裹馳載﹐雜伎變服爲商賈以入。明日薦之於朝﹐極稱其才。雄之僚史尢之﹐曰﹕『萊公尙气﹐柰何以此勝之﹖』允則曰﹕『吾非誇之﹐示之以行軍出沒之巧耳。』」予後從事齊州﹐允則之孫昭敍爲兵馬都監﹐試問其遺事﹐昭敍曰「雄州諜者常告﹐虜中要官間遣人至京師造茶籠燎鑪。允則亦使倍與直作之﹐纖巧無毫髮之異﹐且先期至﹐則攜至搉場﹐使茶酒卒多口誇說其巧﹐令蕃商徧觀之。如是者三四日﹐知蕃官所作已過﹐乃收之不復出。虜中相傳﹐謂允則賂之﹐恐有姦變﹐蕃官無以自明﹐乃被殺。」

慶曆中﹐閤門使張亢知髙陽關﹐契丹方遣信使僥求諸事﹐沿邊皆驚。亢每遣諜者﹐厚以金帛﹐無所吝惜。閒處便坐﹐有弟子行首入﹐曰「願屏人白事。」亢慢罵久之。其人曰「所白機事也。」不肯去。亢爲屏人﹐乃曰「閤使錢如糞土﹐何故﹖」亢曰「何與汝事﹖」曰「閤使所與非其人也﹐如我乃可與耳。」亢復罵久之。曰「我非與閤使劇﹐我一外甥女﹐予自少教歌舞﹐甚妙麗﹐爲虜騎掠去﹐今幸於虜主﹐日夜居帳中﹐將相皆事之。今遣人有所市﹐閤使善結之﹐虜中情僞如指掌也。」亢曰「所市何物﹖」曰「某大王納女壻﹐須紫竹鞭﹐閤使所執可與也。其餘所市物非一。」亢皆從之。自是虜中動靜必告。時邊城多警﹐每一掛塔﹐所費甚厚﹐惟髙陽獨否。

富公知靑州﹐歲穣而河朔大饑﹐民東流。公以爲從來拯饑﹐多聚之州縣﹐人旣猥多﹐倉廩不能供﹐散以粥飯﹐欺獘百端﹐由此人多饑死﹐死气薰蒸﹐疫疾隨起﹐居人亦致病斃。是時方春﹐野有靑萊﹐公出牓要路﹐令饑民散入村落﹐使富民不得固陂澤之利﹐而等級出米以待之。民重公令﹐米谷大積﹐分遣寄居閒官往主其事。問有健吏募民中有曾爲吏胥﹑走隸者﹐皆倍給其食﹐令供簿書﹑給納﹑守禦之役。借民倉以貯﹐擇地爲場﹐掘溝爲限。與流民約﹐三日一支﹐出納之詳﹐一如官府。公推其法於境內。吏胥所在﹐手書﹑酒炙之餽日至﹐人人忻戴﹐爲之盡力。比麥熟﹐人給路糧遣歸﹐餓死者無幾﹐作叢冢葬之。其間彊壯堪爲禁卒者﹐募得數千人﹐刺「指揮」二字﹐奏乞撥充諸軍。時中有與公不相能者﹐持之不報﹐人爲公憂之。公連上章懇請﹐且待罪﹐乃得報。自是天下流民處多以靑州爲法。

儂智髙自邕州敗奔南詔﹐西南夷聞之﹐聲言智髙將借兵南詔以入蜀。時知成都程戡適罷去﹐轉運使髙良夫權知成都﹐得報大恐﹐移檄屬郡﹐勸民遷入城郭﹐且令逐縣添弓手。蜀人久不見兵革﹐懼甚﹐洶洶待亂。文潞公爲長安帥﹐知兩蜀無武備﹐卽車載關中器甲入蜀﹐蜀人益懼。朝廷遣張安道出帥成都﹐於道中見所運關中器甲﹐卽令所至納下﹐仍罷所添弓手。蜀人聞之皆安﹐歸田畝。公徐問智言入蜀之報﹐本雅州蕃牙郎號任判官者所爲。遂呼至成都﹐詰其敢虛聲動搖兩蜀情狀﹐將斬之以狥。任震恐伏罪﹐乞以舉家數十口系雅州獄﹐身自入蕃﹐窮問智髙詣實﹐通月不至﹐請舉家爲戮﹔公久之乃許。任如期至﹐得小雲南書﹐言智髙至南詔﹐復謀爲亂﹐爲南詔所殺﹔公乃釋任而奏其事。初﹐邕州之捷﹐朝廷未知智髙在亡﹐故未盡賞戰功﹐至是﹐乃命加賞將吏。

參知政事錢若水﹐少時讀書嵩山佛寺﹐有一童子﹐日來撓之﹐禁之不可。其師曰「此田家子。此寺﹐其家所建也。昨爲衙校﹐家破﹐死亡略盡﹐將死﹐以此子見屬。吾憐其幼﹐不忍禁也。」若水曰「然則試以經授之。」不數日﹐誦寺中所有經殆徧﹐遂去﹐不知所在。若水旣貴﹐護宗室葬事﹐轝者若干人﹐將宿﹐常失其一﹐行則復在。怪而閱之﹐則昔之童子在焉。若水曰「子乃在是耶﹗子實何人也﹖」對曰「世之如我者多矣﹐顧公不識耳。姑置我﹐我將食而復見。」置之﹐則走入眾中﹐不復識。

慶曆中﹐西羌方熾﹐天下騷動﹐仁宗憂之。余杭徐復者﹐髙人也﹐博通數術。有旨召之﹐上親臨問焉。復曰「今日气運﹐類唐徳宗居奉天時。」上驚曰「何至爾﹖」復曰「𨿽然﹐君徳不同﹐陛下無深慮也。」上問所以。復曰「徳宗性忌刻﹐好功利﹐欲以兵伏天下﹐其徳與凶運會﹐故奔走失國﹐僅乃能免。陛下恭儉仁恕﹐不難屈己容物﹐西羌之變﹐起於元昊﹐陛下不得已應之﹐𨿽兵連不解﹐而神人知非陛下本心﹐𨿽時與徳宗同﹐而徳與之異﹐運𨿽惡﹐無能爲也﹐不久定矣。」上稱善﹐欲官之﹐不願﹐賜處士號﹐罷歸。復少時學六壬﹐聞州一僧善發課﹐州有一衙校偶問之﹐僧曰「大凶﹐法當死於市。」校曰「吾幸無他事﹐安至此﹖」僧曰「君還家﹐夜漏將上﹐有一異姓親叩門﹐坐未定﹐外有馬相踶不解﹐取火視之﹐其一牝馬也﹐有胎已墮﹐駒三足。若有此﹐君死無疑﹐不然﹐亦不死也。」其人歸候之﹐皆如僧言﹐大驚﹐旦起問僧所以脫禍﹐僧曰「吾無禳除法﹐惟有遠行可以少解。」用其言﹐乞歸農﹐州將憐而許之。遂爲遠行計﹐旣登舟﹐適有事﹐當略還家﹐將登岸﹐與一人相遇﹐排之墮水死。州知其故﹐以可湣﹐讞之﹐得減罪。復從僧學其術。僧曰「吾術與君術無異﹐而所以推之者﹐則不可傳也。」復曰「姑告彼課日﹑時﹐我自推之。」僧曰「盡子思慮所至﹐子所不及﹐吾無如之何也。」復推之累日﹐盡得僧所見﹐而不見駒所墮三足。僧曰「子智止此﹐不可彊也。」終不復告。

乖崖公張詠家在濮州﹐少時尙气節﹐喜飲酒。每遊京師﹐寄封丘之逆旅﹐有一道人與之鄰房﹐初不相識﹐而意相喜也﹐日會飲酒。及將去﹐復大飲至醉﹐張公曰「與子傾蓋於此﹐不知何人﹐異日何以相識﹖」客曰「吾隱者﹐何用姓名﹖」固問之。曰「我﹐神和子也。異日見子成都矣。」至甲午歲﹐成都亂﹐張公爲成都守﹐始異其言。西行常以物色訪之﹐然一時入蜀﹐終無所見。後修天慶觀﹐以家財建一閣﹐榜曰望仙閣﹐每暇日輒出遊焉﹐屏騎從門外﹐步而登閣﹐燕坐終日﹐冀有所遇。如此者二年﹐代者將至﹐復一登之﹐將絕意於此。日暮﹐出東廡下﹐得一小逕﹐入﹐得一小院。堂中四壁﹐多古人畫像﹐掃塵視之﹐中有一道人﹐髣髴逆旅所見﹐題曰神和子。公悵然自失﹐所見正此也。按神和子﹐姓屈突﹐名無爲﹐字無不爲﹐五代時人﹐所著書亦以《神和子》爲名。

張安道知成都﹐日以醫官自隨。重九﹐請出觀藥市﹐五更﹐市方合而雨作﹐入玉局觀避之。至殿上﹐見一道人臨階而坐。往就之﹐相問勞已。道人曰「張端明入蜀﹐今已再矣。」醫曰「始一至蜀耳。」曰「子不知也。凡人元气重十六兩﹐漸老而耗﹐張公所耗過半矣。吾與之夙相好﹐今見子﹐非偶然也。」解衣裾出藥兩圓﹐曰「一圓可補一兩气。」醫曰「張公𨿽好道﹐然性重愼﹐恐未信也。」道人曰「所以二圓﹐正爲爾也。取一圓並水銀一兩納銚中﹐以盞蓋之﹐燒之良久﹐札札有聲﹐揭盞﹐以松脂末投之﹐當有異。三投而藥成﹐當如此非凡藥也。」醫徑歸白公﹐試之如其言。每投松脂﹐焰起先所坐小亭。至三投﹐焰如金色。傾出﹐則紫金也。乃服其一圓。而使醫徧遊成都﹐冀復遇焉。後見之孔明廟前﹐復得一圓藥﹐然服之亦無他異。

