呂氏雜記宋呂希哲●卷上王聖美嘗言「堯﹑舜﹑禹皆聖人也﹐而堯爲先覺﹝此下疑脫「伊尹﹑湯皆聖人也﹐而伊尹爲先覺」二句﹞。文﹑武﹑周公皆聖人也﹐而文王爲先覺。舜﹑禹﹑湯﹑武王﹑周公待堯﹑伊尹﹑文王覺之而後覺者也。」學有本末﹐循而下之至於末﹐循而上之至於本。灑掃應對進退﹐所以涵養浸潤而至於道也﹐但惡夫畫耳。思而得至於無思﹐行而得至於無爲﹐此所謂學而知之者也。《書》曰「思曰睿﹐睿作聖。」呂與叔《﹝中庸﹞口義》「君子中庸」。此章總論《中甫》之大體。《中庸》之書﹐聖門學者盡心以知性﹐躬行以盡性﹐始卒不越乎此書。孔子傳之曾子﹐曾子傳之於思﹐子思述所授之言以著乎篇﹐故此書所論皆聖人之緒言﹐入徳之大要也。《中庸》「鬼神之爲徳」章。王聖美言「此章說至誠也﹐而胡先生以鬼神說之﹐似見處淺矣。」呂與叔《口義》亦言此章論誠之本。《論語》「舉一隅不以三隅反﹐則不復也。」《易》曰「引而伸之﹐觸類而長之。」賜也聞一以知二﹐知之進也﹔回也聞一以知十﹐知之盡也。十﹐成數也。《老子》曰「道生一﹐一生二﹐二生三。」《易》曰「天一地二以至天九地十。」堯﹑舜﹐性者也﹐至俟命而已矣。汝洲云「堯﹑舜﹐性與道合者也。其於爲善﹐則無意於爲善也﹐如此然後與道合。湯﹑武則初未能盡合道﹐學而知之﹐反而至於此﹐然後爲聖人。性之比聖人者﹐荀子之說也﹔湍水者﹐楊子之說也。」喜怒哀樂未發之前﹐意必固我﹔旣絕之後﹝有脫文﹞。古之學者爲己﹐其終至於成物﹔今之學者爲人﹐其終至於喪己。田明之嘗曰「《詩》曰﹕『庶幾夙夜以永終。』《譽經》曰﹕『立身行道﹐揚名於後世﹐名譽不可以已也﹔但不可飾行以取名﹐曲意以避謗。與其有負於心而得譽﹐曷若直道受謗而無愧於心也﹖若使人受其謗而己取其譽﹐尢非君子長者之用心也。』」學道之人當自檢察今日以前所作不善﹐誠心懺悔﹐不可一向歸罪先世。祖孔子而宗孟軻﹐學之正也。苟異於此﹐皆學之不正也。先致其所知然後修身﹐爲功也易﹐蓋有知之而不能行者矣。𨿽然﹐不免爲小人也。先修其身然後求致其所知﹐其爲功也難﹐蓋有彊力而行而所知未至者矣。𨿽然﹐不害爲君子也。其所患者﹐誠身有道不明乎善﹐則有流而入於異於端者焉。知譬則目也﹐行譬則足也。君子直道而行﹐正其義不謀其利﹐明其道不計其功是也。爲學者﹐用力愈久則愈見其深。言學者當習不動。初習不動﹐則但違其心﹐及人之憎惡己﹐加之捶楚殺害﹐皆堅忍不動﹐久習自然不動矣。旣不動則曰我不動也。修身至於樂﹐修之至也﹐則樂生矣。和气薰蒸﹐戾气自消﹐煩慮定﹐心乃彊。爲學者須先得其要﹐閒邪然後能存其誠。孰不爲言﹐法言﹐言之長﹔孰不爲行﹐��﹐行之宗也。二程之學以聖人爲必可學而至而已﹐必欲學而至於聖人。橫渠張子厚之學以行而不能使人化之﹐則所行未至也。徐仲車之學以誠爲主。張載字子厚﹐修徳講道﹐所居而化﹐教學於橫渠﹐人謂之橫渠先生。每至京師必從之問學焉。其弟張戩天祺亦能自立﹐予亦友之。修己以正人謂之善政﹐修己以教人謂之善教﹐修己以化人謂之善化。以身化人者﹐吾見其人矣﹔以心化人者﹐未之見也。或問以身化人之人﹐曰「橫渠張先生其人也。言忠信﹐行篤敬﹐聞其風者﹐從之遊者﹐日遷善而不自知也。胡安定先生自慶曆中教學蘇湖之間﹐二十餘年束脩弟子前後以數千計。皇末﹐召先生爲國子直講﹐專管理太學數年﹐進天章閣侍講兼學正。其初﹐人未甚信服﹐乃使其徒之已仕及早有世譽者盛之僑﹑顧子惇臨﹑吳元長孜輩分治職事久。孫莘老覺說《孟子》﹐中都士人稍稍從之。一日升堂講《易》﹐音韻髙朗﹐義指明白﹐眾方大悅﹐然皆並立。不喜者謗議蜂起﹐先生偃然不顧也。彊力不倦﹐以卒有立﹐迄今三十餘年﹐循用其規不廢時﹐髙弟猶有不悅者﹐方之在湖學亦少屈矣。吳坦求在太學時嘗謁姜先生﹐先生時方閉門謝客。坦求從牖間窺之﹐見其儼然危坐﹐如對大賓﹐知其不爲無人而輟也﹐遂師事之。福建有陳烈季甫﹑周希孟公辟﹑鄭閎中穆﹑陳襄述古窮經苦節﹐以古人相期﹐故當時有「四先生」之號。章望之表民作《四賢》傳行於世。又其友人劉彜執中方佐胡安定先生興學校於蘇湖之間﹐及其歸也﹐鄕人謂之「五先生」﹐聞於天下。陳鄭劉三君﹐吾皆從之問道焉。季甫﹑公辟未嘗出鄕裏﹐故不得而識之。吾弱冠之年與紀常在太學時﹐王道粹學士﹑王才叔學士並轡來謁先生﹐且問貴遊子弟之賢者。先生答﹕「呂晦叔二子皆有父風。」二公卽先生所﹐染刺欲相見﹐先生召吾二人者同坐於首善堂久之。安定先生之治學校﹐𨿽規矩備設而不盡用焉﹐而以徳教爲主。關中﹝案﹕此下原本闕文﹞。紀常賦﹕好察爾言﹐虞舜其斯以爲舜﹔不恥下問﹐孔文是以謂之文。歐陽文忠公每爲文旣成﹐必屢自竄易﹐至有不畱本初一字者。其爲大文章則書而傳之屋壁﹐出入觀省之﹔至於尺牘單簡﹐亦必立稿。其精審如此。每一篇出﹐士大夫皆傳寫諷誦﹐惟睹其天然成﹐莫究斧鑿之迹也﹝曾於諸子學捨中與劉原父書﹐一書十數本﹞。範中發言吟詩有二害﹕招悔吝﹐損心气。予幼時有教學老人謂予曰「借書而與之﹐借人書而歸之﹐二者皆癡也。」聞之便不喜其語。後觀《顏氏家訓》﹐說借人典籍皆須愛護﹐先有闕壞就爲補治﹐此亦士大夫百行之一也﹐乃知忠孝者如此。《詩》曰「我思古人﹐實獲我心。」語助之字若都無意義﹐然不可相易也﹐則其意義深矣﹑遠矣。污俗之溺人也﹐甚於淵水。以謝安之賢而不能自拔於流俗﹐況不及安者。心術正者﹐𨿽遇不善之人﹑不善之政﹐不能化之使爲惡也。心術不正者﹐𨿽遇至善﹐不能化之使爲善也。是故擇術不可不愼。正者吾心也﹐不正者非吾心也﹐習焉而已矣。靜而觀之﹐則吾心可見矣。人固有一言而可以觀之者。今世俗喜道「無好人」三字﹐此可以觀其自處矣。孟子謂人皆可爲堯﹑舜者﹐以無他焉﹐觀於己而知之人。好言「無好人」三字﹐甚非也﹐是不知其祖父也﹐是不自知於其身也。孟子曰「堯舜與人同耳」﹐蓋以己觀之。京師人有以金銀繒錦實二篋﹐附放其相知﹐數年而死。彼人歸諸其子﹐子曰「我父平日未嘗一言及此﹐且無契券之驗﹐殆公之誤也。」其人曰「我躬受之爾父﹐豈待契券與﹖汝必嘗預聞哉。」兩人相推﹐無敢當。其人持以白於官﹐時包孝肅公尹京兆﹐驗究其實﹐斷與子。世俗之說皆謂今人無復良心﹐惟有利耳。聞是二人之風﹐可以釋一時之疑。豪傑之士𨿽無文王猶興﹐其次不遇堯﹑舜﹑文王而不盡其材﹐多矣。𨿽有堯舜之政﹑堯舜之教﹑堯舜之化﹐或能變其心﹑易其慮﹐或止能革其面矣。聖人在上﹐革道已成﹐乃僅能小人革面﹐非聖人之罪也。所以陷溺其心者﹐其有淺深也。旣有斗﹐不可復剖也﹔旣有衡﹐不可復折也。後世聖人因而爲之法度禁約﹐期於使民不爭而已矣。《老子》曰「古之善爲道者﹐非以明民﹐將以愚之。」《書》稱堯之徳曰「平章百姓﹐百姓昭明。」《記》曰「明明徳於天下。」老子曰「報怨以徳。」孔子曰「以直報怨﹐以徳報徳。」老子曰「知不知上﹐不知知病。」孔子曰「知之爲知之﹐不知爲不知。」蓋孔子未嘗師老子也。伊尹之耕於有莘也﹐說之築於傅巖也﹐太公之釣於渭水也﹐其於天下﹐非事事而究其利病也﹐非人人而竭其賢否也﹐明其在己而已矣。及乎得志﹐行乎天下﹐舉而措之耳。鳴條之事出於伊尹﹐牧野之事出於太公。伊尹﹐聖人也﹔太公﹐仁人也。《書》曰「伊尹相湯伐桀﹐武王伐殷。」又曰「惟尹曁湯﹐咸有一徳。」湯曰「聿求元聖。」武曰「旣獲仁人。」﹝王介甫謂仁人者指微子﹞或謂周公之功﹐人臣所不能爲﹐信乎﹖曰﹕聖人之爲人臣﹐盡臣道而已。伯夷叔齊叩馬諫武王伐紂﹐不聽﹐不食周粟。此莊周寓言也。孔子言餓於首陽之下﹐孟子曰「伯夷辟紂耳﹐盜跖橫行天下。」此莊周寓言也。孟子曰「雞鳴而起﹐孳孳爲利耳。」《六韜》兼權尙數﹐謀利計功﹐戰國陰謀之�﹐非出於太公也。呂吉甫曰「徳盛不狎侮。莊子乃不能克己復禮﹐如顏回所謂知及之仁﹐不能守之也。」程正叔曰「莊子若學佛而未至者。」王聖美嘗言「見介甫說老莊者﹐聖不足以言之。」《曹子方言》﹕「《列子》﹐僞書也。何以言也﹖其見於《莊子》者則甚善﹐其他則不足取﹐是以知之。」蘇浩然謂劉向不足以知《列子》。《楊朱》《力命》二篇﹐最其深者也﹐而謂非一家之言。《莊子》曰「道之眞﹐以治身﹔其緒餘﹐以治國家﹔其土苴﹐以治天下。」予以爲不然。聖人以其所治身者以治國家天下。誥誓不及五帝﹐盟詛不及三王﹐皆不然也。君子屢盟﹐亂是用長﹐但刺屢盟爲非。苗民罔中於信﹐以覆詛盟﹐但罪其覆詛盟﹐不以詛盟爲非也。周公之卜洛也﹐使曰「有徳者易以興﹐無徳者易以亡。」周公豈預恐後王之無徳者﹐而欲其易以亡乎﹖以爲知其所以易亡﹐則不敢不修徳也。晉文公之伐曹﹐令無入僖負羈之宮﹐則兵之所入者徧一國矣。聖王之兵弔民伐罪﹐故無復仇之師﹐無逞欲之師﹐能以眾正心於爲民而已矣。簞食壺漿以迎王師﹐曰「奚爲後我﹖何施而得斯於民也﹖」子犯恃表裏山河﹐不如吳起之言在徳也﹔其欲伐秦穆公﹐又不如文公之不背施也﹔謂子玉不可失﹐又不如先軫之言定人之謂禮也。然則何以爲霸者之佐也﹖能以民未知信﹑未知義﹑未知禮爲先務﹐謂師直爲壯﹐曲爲老﹐此其所以爲霸者之佐也歟﹖然王者之佐如之何﹖勿雜而已矣。旅泊三界﹐如晉公子重耳在諸國時﹐蜀先主在劉表處時﹐關侯在曹操處時。七教者﹐父子有親﹐兄弟有愛﹐夫婦有別﹐君臣有義﹐長幼有序﹐朋友有信﹐賓客有禮。君臣之義﹐父子之親﹐男女之別﹐百代所不易者。衣服之制﹐宮室之度﹐器皿之量﹐王者因時而損益之。故商因於夏禮﹐而有所不從也﹔周因於商禮﹐而有所不從也。爲士者當從今王之禮。禮之本出於人情﹐聖人因而道之﹔禮之器出於民之俗﹐聖人因而爲之節文耳。禮儀三百復三千﹐酬酢天機理必然。寒卽加衣饑則食﹐孰爲末節孰爲先﹖程正叔以爲自灑掃應對以至贊天地之化育皆常道也。子進云﹕聖人制祭祀之儀﹐祝以孝告﹐嘏以慈告﹐則人神之際往來有禮。制朝廷之儀﹐君南面﹐臣北向﹐則君臣之際往來有禮。用牲於郊﹐牛二﹐天地也﹔社於新邑﹐牛一羊一豕一﹐止祀社也。社不言配﹐則郊之二牛非祭配也。顧訁是天之明命﹐以承上下神祗﹐謂如晉之參﹑宋之火﹑楚之江漢沮漳也。世人以往來宴會書問爲徒費﹐曰「不若不講之愈是。」未知先王治人之意。人所以異於禽獸者﹐以有禮樂相交接之道﹐故曰﹕粲然有文以相接﹐歡然有恩以相與。此其所以講信修睦而免於爭奪相殺之患者﹐常消禍於未萌也。孟子曰「出入相友﹐守望相助﹐疾病相扶持﹐則百姓親睦。」言往來之不可以已也。《鄕飲酒》曰「吾於鄕飲而知王道之易易。」言宴會之不可以已也。《呂氏》曰「相接以禮讓則不相侵陵。」言書問之不可以已也。此三者﹐所以消禍福於未萌﹐而使民免於爭奪相殺之患也。竿牘請謁﹐君子所重﹐常人所輕﹐甚者至云可削而去之﹐蓋未之思耳。人之所以異於禽獸者﹐以有禮也﹐有禮則有交易。曰﹕天地交而萬物通也﹐上下交而其志同也。揚子曰「天地交萬物生﹐人道交功勛成。」夫能交則相敬﹐相敬則無害﹐此謙讓所以興﹐而爭奪相殺之禍不作﹐是以聖人重之。或曰「今之所謂竿牘請謁者﹐徒以爲文耳﹐而子重之﹐何也﹖」答曰「聖人之教有由中出者﹐樂是也﹔有自外作者﹐禮是也。由中出者﹐其文見於外﹔自外作者﹐其情動乎內。始則見其文﹐終則旣其實﹐其放小人也﹔始則革面﹐終則與之化矣﹐是教之也。𨿽未能化﹐不猶愈於直情而徑行者歟﹖而子欲投魚於淵﹐置猿於木乎﹖」安定先生嘗曰「今人家以鄭衛之樂教處女﹐於禮義無所取。鄭衛之音導淫。」﹝此下似有脫文﹞尹吉甫前妻子伯奇﹐後妻子伯封。後妻欲其子爲世子﹐言於吉甫曰「伯奇好妾﹐如不信﹐主上臺觀之。」乃取蜂去毒而置之衣領中﹐使伯奇掇之。吉甫見之﹐使讓伯奇﹐伯奇投於河矣。﹝此下當有脫文﹞曾點﹐聖人之所與﹐而書傳被以不慈之名﹐蓋出於寓言﹐非摭實也。年均擇賢﹐此語失之矣。兄弟﹐天倫也﹐先生一日卽兄也。族人𨿽貴﹐不敢以貴加於父兄尊長。至於道路﹐則或先或後﹐不同行也。惟他人有當回避者。吾家舊規﹕中表兄弟甥婿皆來﹐以長幼敍坐﹐惟妹婿則賓之。有年齒爵位之相遠﹐則不盡然。予少時詣見父執歐陽公﹑王荊公﹑司馬溫公。歐陽公拜則立扶之﹐旣再拜但曰拜多﹐其慰撫之如子侄﹔及傳達正獻公語﹐則變容唯唯。見荊公﹑溫公﹐皆先答拜﹐俟敍坐世契﹐然後扶之。凡致仕官與人相接﹐許以閒居野服相見﹐可也。不爲立法則郡縣官不識去就者﹐責望於人多矣。京路致仕官率以野服接人﹐外郡多不敢以不識去就者多也。又近日外郡公人聞新官受命﹐於申狀後粘一小扁封啟﹐長五寸﹐闊三四分﹐其中乃古啟也﹐數十年來不復見矣。冬至朔望亦然。大要前輩作事周詳﹐後輩作事多闊略。皇年前﹐舉人看謁﹐皆用封狀﹐面所謁爵﹐其中細書云﹕鄕貢進士姓某名某謹捧狀詣客次﹐祗候某官﹐伏惟尊慈﹐俯賜鑑念﹐謹啟。月日。鄕貢進士某姓啟。未得解者﹐稱應鄕貢進士舉。四五年來﹐止用名條﹐又不論曾豫薦與不曾豫薦﹐皆單稱進士。凡婦人相見﹐𨿽賤必答拜。旣當其主母拜﹐則其使令人拜﹐勿答焉可也。姨之夫長於己者﹐拜之﹔少者﹐答拜焉可也。妻之兄長於己者﹐拜之﹔少者﹐答拜焉可也。母之姊妹曰從母﹐妻之姊妹曰姨﹐今人稱呼多混。今人多喚妻之兄弟爲舅﹐或是隨其子之稱也。稱主母曰小娘子。﹝案此下疑有闕文﹞近世儒者有戒婦人不油發﹐不塗面者。詩曰「豈無膏沐」﹐自古而然。又有戒婦人不穿耳者﹐��子天子之侍禦不翦爪﹐不穿耳﹐則穿耳自古而然﹐但不務於姿耳。主上詣寺觀﹐至佛天尊像前﹐皆拜。問之耆舊﹐云「自仁宗至今﹐四世如此﹐其前不知也。」宋明道元年十月﹐攺崇政殿曰紫宸殿﹐長春殿日垂拱﹐滋福殿曰皇儀﹐會慶殿曰集英﹐承明殿曰靖明﹐延慶殿曰福寧﹐崇徽殿曰寶慈﹐天和殿曰觀文。二年十二月﹐攺天安殿曰大慶﹐端明殿曰延和。紹興十二年十一月庚子﹐命內使王晉錫作崇政﹑垂拱二殿﹐移諸司屋宇﹐共一百四十七間。昔日中書爲東府﹐密院爲西府﹐又謂之兩府。熙寧中始起東西府爲廨捨﹐中書居東位﹐密院居西位。太宗觀飛白書以榜學士之廳事曰「玉堂之院」﹐言此乃玉堂學士所居之院也。如唐制﹐天子居集賢殿而學士等官居集賢殿後書院﹐止謂之集賢院也。今便謂學士所居廳事爲玉堂者﹐誤也。元初﹐以蘇子瞻爲直舍人院。有司檢舉﹐自官制行﹐舍人院廢。今舍人職事乃在中書後省﹐於是攺權中書舍人﹐遂爲故事。元丰官制﹕中書取旨﹐門下省封駁﹐尙書省奉行﹐未始相干也。元初﹐始令凡取旨事﹐三省同上﹐進歸本省﹐各依官制奉行﹐從正獻公之請也。參知政事與副樞𨿽爲一等﹐然自副樞攺參政爲遷轉。𨿽自知院除參政亦爲任用﹐其或別以緣故。自參政攺副樞者須還官﹐惟慶曆六年吳育自參知政事以本官攺樞密副使。嘉元年﹐給事中參知政事程戡以宰相文潞公親轉兩官﹐爲戶侍﹑副樞。昭陵中年以後﹐簽書同簽書樞密院事﹐未全得執政官事體。熙寧中﹐王介甫欲用龍圖閣直學士樞密都承旨曾孝寬爲副樞﹐裕陵不許。堅請之﹐乃以爲樞密直學士簽書樞密院事﹐令所司盡用執政事體﹐然猶班在宣徽南院使王君貺拱辰之下。時王禦仙花帶﹐不佩魚﹔曾方團﹐帶佩魚﹝�例﹕簽書只禦仙花帶﹐不佩魚﹞。三司或爲一使﹐或分三使﹐自唐歷五代﹑國初以來﹐沿革不定﹐前賢記之詳矣。咸平六年﹐並鹽鐵﹑度支﹑戶部爲一﹐以寇萊公準爲使﹐自後不復攺。凡天下應干財賦事﹐皆主之。元丰攺官制﹐以財賦歸戶部﹐修造歸工部﹐衙司前歸都官﹐衙官帳目歸比部﹐河渠歸水部。後致府庫ㄨ毀﹐失壞官物。𨿽歸戶部尙書省之責﹐然工部不以時檢計﹐都官不以時差監役吏人。元時遂令應干財賦事皆關戶部尙書﹐尙書廳司之﹐侍郎以下不預。國家之制﹕宰相拜罷皆降麻﹔樞密使除拜則降麻﹐罷惟降制而已。韓魏公自節度使爲三司使﹐降麻﹐時方議大任而未也﹐故以爲特恩。孫文懿爲禦史中丞﹐彈糾其失。後馮當世罷樞密使﹐降麻﹐以樞密不復置使﹐亦以爲特恩也。又丁晉公罷相之時﹐止降制以責之﹐忽從中出﹐直院不及。知三事皆循故事。本朝樞密直學士序祿賜視閣學士﹐今與閣直學士同位諸行侍郎。樞�直學士呼「密學」﹐未攺前階。官至諫議大夫者呼「密諫」﹐轉給事中卽呼「密學」。左右諫議大夫﹑左右司諫﹑正言﹐只許輔弼上徳﹐其政事得失﹑人材可否﹐惟禦史臺官得言。元初方許諫官依臺官言事。本朝置通進銀臺封駁司﹐以侍從官知司﹐蓋給事中之職也。然舊制止出納文書而已。嘉中何郯聖從以待制領此職﹐詔令有不便者輒封還之。仁宗嘉其盡職﹐皆從之﹐自此始爲故事。英宗自藩邸入承大統﹐患宗室子孫教率無素﹐乃詔近臣薦經行修明可以爲人師表者﹐增至講讀大小學教授二十餘員﹐以分教之。又詔娶宗室女補官者﹐許應進士舉﹐其文臣子孫﹐並與文資焉。熙寧中﹐內出玉帶垂金魚以寵岐﹑嘉二王。神宗又令工琢玉魚袋﹐數年然後成﹐以賜二王。舊制﹕執政見任賜笏頭帶﹐親王使相及武臣任樞府﹐皆止賜荔枝帶﹝俗號球文爲笏頭﹐禦仙花爲荔枝。朝省文書亦多從俗焉﹞。舊制﹕自差除待制卽賜銀緋。昭陵晚年﹐張友正除待詔﹐賜銀緋﹐尋出補外﹐六年還朝。一日宴﹐從官班張下者皆金紫。上問之﹐有司以答﹐遂賜金紫。舊制﹕自差除知制誥卽賜銀緋。熙寧中﹐許門下衝元將著綠﹐除知制誥賜銀緋。王介甫以手柬問宋次道敏求云「知制誥有著緋者否﹖」宋答云「先公除知制誥賜銀緋。」蓋言先獻公綬也﹐遂許賜銀緋。元丰末年﹐蔡元長﹑王子發皆自著綠除中書舍人﹐賜銀緋。元年中﹐劉器之著綠除右議諫大夫﹐至紹聖中葉濤著綠除中書舍人。時章子厚爲相﹐以從官銀緋爲元故事﹐乃賜金紫﹐迄今爲例。●卷下李文靖公沆爲相時﹐眞廟嘗夜遣使持手詔﹐問欲以某氏爲貴妃如何。文靖對使者引燭焚詔﹐口附奏曰「但道沆以爲不可。」其事遂寢。《書》曰「成王畏相。」其此之謂乎﹖文靖公尹京時﹐梁丞相適爲掾屬﹐公語諸子﹕「梁君異日必爲輔相。」問何以知之﹐曰「府掾皆京官﹐他人方拜於廷下﹐皆有自恥之色。獨適容貌自若﹐以此知之。」凡公所以得士﹐皆以器度觀之﹐而世俗不知者﹐謂得學堂相法﹐蓋家世無傳焉。趙元昊反﹐有詔削職在身爵。募能生擒元昊若斬首者﹐卽以爲節度使﹐仍賜萬貫文。靖公時在大名﹐聞之驚曰「謀之誤矣。」立削奏曰「前代方鎭叛命﹐如此誥誓則有之矣﹐非所以禦外夷也。萬一反有不遜之言﹐得無損國體乎﹖」朝廷方攺之﹐已聞有指斥之詞矣。文靖公往嘗遊越州﹐有詩曰「賀家湖上天花寺﹐一一軒窗向水開。不用閉門防俗客﹐愛閒能有幾人來。」文靖公三入中書後有詩曰「政事堂前花盛開﹐去年春色又重來。主人𨿽在花應笑﹐鬢似秋霜心似灰。」﹝二篇盛傳於世﹐而傳寫多誤﹞李宮保初退居﹐眼猶未甚昏﹐大書終制以示子孫於無請謚﹐下書二聯曰「加之惡號重爲子孫之羞﹐假以美名亦無功徳可稱。」寇萊公準知開封府﹐張給事亻必判三司都勾院。眞宗欲用亻必爲三司使﹐辭以不能。帝曰「誰能之﹖」曰「理財之任﹐舉朝未見其人。姑取名望可以壓人﹐則寇準可。」乃以寇爲三司使知開封府。張亦卒不拜命。眞廟時﹐林逋隱居錢塘﹐累召不至﹐臨死爲詩曰「茂陵他日求遺稿﹐猶喜曾無封禪書。」先是古人詩云「茂陵遺稿惟封禪﹐始信相如死不忠。」蘇丞相言天聖中許公爲東參﹐言者言交趾以七十艘載兵就朱崖迎丁謂。朝廷頗動﹐乃召侍禁楊宏押內臣於彼﹐體諒其實﹐便欲除去之。召宏至政事堂﹐左相問﹕「交迎丁謂事﹐天使知之否﹖」宏對﹕「外人亦傳聞﹐不知其實。」左相云「朝廷之意﹐深憂其爲變。天使當體朝廷之意﹐無使至於亂也。」宏罔知所措。右相無語﹐將退。許公曰「分廳後卻請天使略到某本廳。」宏到﹐許公諭以朝廷遣使去﹐只爲有人上變﹐故專遣使按驗﹐欲知眞妄。「天使到彼﹐但據實事馳報朝廷。丁公𨿽得罪﹐然是舊相﹐若無他事故﹐不得輒驚動之。」宏意方釋然。宏旣過海﹐了無一事。時言者以時相有仇﹐欲希旨傾之耳。朝廷亦以宏所按問爲信﹐蓋蘇公親得之宏云。宋元憲嘗奏事而寬帶﹐誤墜文書數紙於地﹐不顧而行。仁宗呼內侍臣拾以與之。議者謂仁宗有人君體﹐宋公得大臣體。田宣簡公況爲三司使﹐時人目爲「照天臘燭」﹐以其明見物情也。楊宜懿公察繼其任﹐譽不減田公﹐人目之爲「水晶燈籠」。慶曆中﹐蔡君謨自福建轉運使召爲諫官。時王逵知福作詩送行﹐不記其破題﹐後六句云「好將公道口﹐去沃聖君心。民困魚思水﹐兵驕隼在林。天涯一樽酒﹐不爲別離斟。」翰林王狀元灝角時﹐從其父至官府。畢相士安時爲郡官﹐見其有異於人﹐又定目看便廳上書字﹐問其父曰「此子亦讀書耶﹖」曰「亦令就學。」又問曾學屬對否﹖曰「其師嘗教之﹐但某不知其能否。」乃指壁間字曰「此有一句詩無人對得﹐曰﹕鸚鵡能言爭似鳳。」灝應聲曰「蜘蛛𨿽巧不如蠶。」畢相大驚異﹐延之家塾﹐自教養之﹐卒成大名。魏公之官浙西也﹐馬少保亮爲兩浙轉運使﹐因公事過公而見文靖。馬少保好相人﹐見文靖公﹐大奇之﹐欲妻以女。其夫人怒曰「公常貴此女﹐柰何欲與黃面措大耶﹖」馬少保曰「是非而所知。」卒嫁之是爲秦國夫人。及文靖拜參知政事﹐馬夫人得見之。後馬少保作八座﹐文靖已拜相矣。呂文靖公﹐少保亮婿也。文靖甚貧﹐馬夫人使密置銀二笏於臥內﹐文靖視之如無物也。他日取去﹐亦不問。馬公益器重之﹐曰「呂郎必作太平宰相。」後親見其登庸。魏舒上寇萊公詩云「好去上天辭富貴﹐卻來平地作神仙。」萊公旣南貶﹐所過關津驛舍﹐皆題於窗壁。呂文靖公薨﹐侍讀公主家政﹐族人遊東園﹐正獻爲詩曰「桃溪不減舊﹐華萼又經春。」後惠穆公又遊東園﹐爲詩曰「今歲春光還婉娩﹐故時賓從亦蕭條。」正獻公守潁時﹐趙康靖公槪自宋訪歐陽公於潁﹐與公二人會燕於歐陽公第﹐因名其堂曰「會老」。後公守河陽﹐司馬文正公﹑範忠文公自洛來訪﹐因名所館曰「禮賢」。是二會皆有歌詩樂語盛傳於世。範淳夫寄詩紀其事曰「會老名堂淸潁上﹐禮賢開館大河濱。」蘇子瞻《和歐陽少師韻》﹕「一時冠蓋盡嚴終﹝次曰嚴助﹐終軍二子皆少年之貴﹞﹐舊徳年來豈易逢。聞道堂中延蓋叟﹝糸寅曹參爲齊相﹐嘗避正寢以延蓋公﹞﹐定應牀下拜梁松﹝漢馬援有疾﹐梁松候之牀下﹐援曰「我乃松父友也﹐𨿽貴何得失其序乎」﹞。蠹魚自灑開箱篋﹝糸寅《世說》郝隆以七月七日曬書﹞﹐科斗嘗收古鼎鐘﹝科斗詳見《石鼓詩》。汪子仁謂歐陽公收古鼎鐘銘刻最多﹐見《集古目錄》﹞。我欲棄官重問道﹐寸莛何以得舂容﹝糸寅東朔方《答客難》言「以莛撞鐘﹐豈能發其音聲﹖」韓詩﹕「東野不回頭﹐有如寸莛撞巨鐘。」援《札記﹖學記》「待其從容﹐然後能盡其聲。」注云「從讀若戈舂之舂」﹞。」嘉中正獻公言「君子當正其衣冠﹐尊其瞻視。王介甫之衣冠不整﹐亦一大病。」正獻公守潁日﹐嘗騎馬出渡橋﹐將至岸而橋壞﹐略無所傷。後數年人稍知之﹐皆云騎馬渡橋也。然家僚吏多﹐多不知。子進一日侍﹐語及之﹐問﹕「信有之否﹖」公曰「然以語邢和叔。」和叔曰「橋壞而神色不動﹐未爲難也。能不爲人言﹐此其難耳。」韓忠獻公治平中請退表曰「廊廟之言﹐有愧負薪之語﹔功名之減﹐難諧治郡之時。」又表曰「方今論道巖廊﹐悉臯夔之舊徳﹔宣威藩屏﹐皆方召之傑材﹔至於侍從之臣﹐咸富經綸之業。」歐陽文忠公請退表曰「居常碌碌﹐曾莫異於片言﹔一有紛紛﹐遂獨當於眾怒。」富文忠公之入相也﹐楊宣懿公爲承旨當察直﹐其制曰「上以對宗廟之靈﹐下以酬士民之望。」明年以水災求去﹐歐陽公在翰林爲批答曰「朕惟宰輔之司﹐朝廷所系。職或非稱﹐勢固易搖。比以連年厭於屢易﹐戒用人之勿審﹐致厥位之靡安。故於圖任之初﹐尢極精求之意。而議者謂卿有天下之譽﹐慶朕得非常之才﹐豈惟斷不惑於朕心﹐抑亦慰久郁之人望﹐則朕之用卿者至矣﹐鄕之自待者如何﹖方沃嘉猷﹐遽形退讓﹐豈廊廟之崇貴重者其憂難任﹐富貴之至位髙者則慮易危耶﹖朕嘗歷考往昔之人﹐其於進退之際﹐過計而全圖者﹐未必無患﹔忘身而殉國者﹐固多令名。惟爾之明﹐必知所擇。」富公與韓公並相位久之﹐又求去。歐公復爲批答曰「至於一二之臣﹐是爲同徳。下逮眾人之論﹐曾無間然。方將甄敍賢愚﹐修明法度﹐務究本根而更洽﹐不爲歲月之近功。期於有成﹐玆乃予意。」近世詔答之絕筆也。神宗初﹐陳易叔在樞府﹐求郡以便養親﹐正獻公時在翰林﹐作答詔云「退食委蛇﹐自足榮於就養。」易叔不悅﹐蓋惑於鄭說﹐以爲譏也。謂惠穆公曰「猶自不退食已爾。」公乃別準備一詔云「𨿽枋臣光寵之異﹐足以顯親﹔惟上國甘珍之多﹐尢宜就養。」蓋補成前詔之義也。未及用而易叔得請外補。範﹑富﹑韓三公自爲侍從時﹐天下皆稱爲公。先公每至歲首﹐令諸子各自言新年所進益。治平中﹐李常公擇數與朋友言「呂蔡州未嘗聞其疾聲﹐見其遽色﹐亦未艸書﹐學者當師慕之。其後惟範純父如此。」先公時知蔡州。歐陽公答先公書曰「修行能素薄﹐仰慕淸徳﹐夢寐之勤﹐自謂終身不可及。惟得托附髙名﹐以見後世。」滎陽公嘗曰「吾嘗夜而計過﹐然自閒居來﹐嘗自省己﹐頗無過事。」又曰「吾讀《荀子﹖非相篇》﹐然後知有相術也﹔吾讀韓氏《謝自然》詩﹐然後知有神仙也。予生五十有三年﹐苟欲極富貴之樂事﹐窮山水之勝遊﹐豈惟心力已有所不逮﹐於殘年晚日鋪排亦不能矣。若汲汲爲善﹐則亦未晚。要無虛日云耳。」惠穆公輔政﹐以薦士爲先務﹐其所薦達﹐後多顯於朝廷。嘗上《薦賢書》於英宗曰「自傾心膂﹐徒殫報國之小忠﹔廣致賢能﹐始盡事君之大義。」正獻嘗薦士於朝﹐後不如所稱﹐公以爲恨。程伯淳曰「寧可受人欺﹐不可易吾好賢之心。」晏元獻殊喜薦士﹐其得人爲多。其亡也﹐範忠文鎭爲挽辭曰「平生欲報國﹐所爲是知人。」行父兄嘗題壁云「但畏賢者之議論﹐不顧小人之是非。」範蜀公自爲《雜樂參考書傳》﹐躬親礱錯型範之事﹐亦已勞矣﹐費私財亦數千計﹐逾年然後成。然其磬聲響不發者﹐乃取石於陽翟縣山中爲之。計太常有泗濱磬璞﹐山積而人不知也。使蜀公平日請之朝廷﹐必不惜也。張康節公升長憲府﹐甚有直聲。常對正獻公言「中丞亦不難作。」但眾人以爲不是者﹐與他言耳。熙寧時﹐劉經爲《大學頌》曰「有四大儒﹐越出古今﹐王氏父子﹐呂氏兄弟。」荊公聞之﹐怒曰「我四分中只得一分。」熙寧初﹐吳衝卿問王介甫﹕「若見吳江小龍﹐怕耶﹖不怕耶﹖」介甫曰「亦怕亦不怕。若不怕﹐無以與民同患﹔若怕﹐無以退藏於密。」王荊公以《經義》成﹐自吏部尙書平章事遷左僕射門下侍郎﹐其子元澤以預修撰﹐亦自天章閣待制遷龍圖閣學士。元少保厚之絳時參知政事﹐作賀詩曰「詔書朝下未央宮﹐上相新兼左相雄。一代元勛金石上﹐三經髙義日星中。陳前輿服加桓傳﹐拜後金珠有魯公。東閣故人心倍喜﹐白頭扶病詠崧。」然元澤堅辭﹐竟不拜命﹐依前待制﹐荊公知江寧故也。王韶旣取熙河﹐裕陵親解玉帶賜王荊公。元厚之作詩賀曰「誰人更得通天帶﹐謀合君心只晉公。」王荊公在翰林兼修實錄﹐一日以詩題實錄院壁云「禦柳新黃染舊條﹐宮溝薄凍未全消。不知人世春多少﹐先看天邊北斗杓。」不數日遂參知政事。旣參知政﹐作《商鞅》詩曰「自古驅民在信誠﹐一言爲重百金輕。國人未可非商鞅﹐商鞅能令政必行。」自此遂拜相。後罷相﹐作觀文殿﹐知江寧府。有詩云「投老歸來一幅巾﹐尙私寵錄被藩臣。芙蓉堂下疏秋水﹐且與龜魚作主人。」其子元澤待制﹐和云「直須自到池邊放﹐今世仍多鄭稜人。」蓋指呂吉甫也。其後荊公再入相﹐吉甫自參知政事以本官知陳州。荊公爲相旣久﹐時吳正憲衝卿充爲樞密使﹐裕陵每於諸公進呈罷﹐多畱吳獨與之語。荊公作詩云「穰侯老擅關中事﹐常恐諸侯客子來。我亦暮年專一壑﹐每逢車馬便驚猜。」不久吳遂代荊公作相。荊公旣罷相﹐辭使相﹐判江寧府﹐復以大觀文領集禧觀使﹐仍居金陵﹐作詩云「乞得膠膠擾擾身﹐五湖煙雨替風塵。只將鳧雁同爲侶﹐不與龜魚作主人。」又作詩云「偶向松間覓舊題﹐野人休頌《北山移》。丈夫出處非無義﹐猿鶴從來自不知。」又作《謝公墩》詩云「我名公字偶相同﹐我屋公墩在眼中。公去我來墩屬我﹐不應墩姓尙隨公。」時陳和叔內翰繹知江寧府﹐就使衙作會召。荊公不喜﹐辭之以詩云「只喜往來相邂逅﹐卻嫌招喚苦丁寧。」其後東坡自黃州歸由金陵﹐荊公路見之﹐大喜﹐與之出遊﹐因贈之詩。坡依韻和云「騎驢渺渺入荒陂﹐思見先生未病時。勸我試求三畝宅﹐從公已覺十年遲。」至元元年春﹐荊公病篤﹐作詩云「老年無欣豫﹐況復病在牀。汲水置新花﹐取慰此流芳。流芳在須臾﹐吾亦豈久長。新花與故吾﹐已矣可望忘。」數日遂薨。荊公熙寧﹑元丰間旣閒居﹐多騎驢遊肆山水間﹐賓朋至者亦給一驢。蘇子瞻詩所謂「騎驢渺渺入荒陂」是也。後好乘江州車﹐坐其一箱﹐其相對一箱不可虛﹐苟無賓朋﹐則使村僕坐馬共載而行﹐其眞率如此。溫公熙寧三年辭樞密副使﹐不拜。四年自永興路安撫使遷京西北路安撫使﹐又辭不受。請西京閒局畱臺﹐許之。優遊多暇﹐訪求河南境內佳山水處﹐凡目之所睹﹐足之所歷﹐窮盡幽勝之處。十數年間﹐倦於登覽﹐於是乃與楚正叔通議﹑王安之朝議耆老者六七人相與會於城中之名園古寺﹐且爲之約﹕果實不過五物﹐飠肴膳不過五品﹐酒則無算﹐以儉則易供﹐簡則易繼也。命之曰「眞率會」。文潞公時以太尉守洛﹐求欲附名於其間﹐溫公爲其顯﹐勿納也。一日潞公伺其會﹐戒廚中具盛饌﹐直爲往造焉。溫公笑而延之﹐戲曰「俗卻此會矣。」相與歡飲﹐夜分而散﹐亦一時之盛事﹝亦曰平會﹞。溫公後與人曰「吾�知不合放此老入來。」章子厚嘗言釋氏戒妄語事﹐司馬君實曰「妄語莫大於釋氏﹐神通變化之事在理必無﹐而釋氏昌言之﹐非妄語而何﹖」司馬溫公卒﹐門人或欲遺表申入諫語。程正叔曰「此公平生來未嘗欺人﹐可死後欺君乎﹖」歐陽公居潁﹐日與正獻公及劉敞原甫﹑魏廣晉道﹑焦漧之伯彊﹑王回深甫﹑徐無逸從道﹐七人會於星聚堂。分題賦詩﹐得「癭木壺」﹐其詩曰「天地產眾材﹐任材謂之智。棟桷與楹弋﹐小大無有棄。方者以矩度﹐圓者中規制。嗟爾木之癭﹐何異肉有贅。生成臃腫姿﹐賦象難取類。隱栝所不施﹐鉤繩爲爾廢。大匠睨而往﹐惻然乃有意。孰非造化功﹐而終不朽器。刳剔虛其中﹐朱漆爲之外。阝漿挹酒醴﹐施用惟其利。犧象非不珍﹐金豈不貴。設之於楹階﹐十目肯注視。幸因左右容﹐及見爲奇異。人之於才性﹐夫豈遠�是。性𨿽有不善﹐在教之揉勵。才無不可用﹐由上所措置。飾陋就其長﹐皆得爲良士。執一以廢百﹐眾工何由備。是惟聖人心﹐能通天下志。」識者於是知公有輔相之器。初﹐歐陽文忠公舉蘇子瞻﹑沈文通舉蘇子由應制科﹐兄弟皆中選。時介甫知制誥﹐以子由對策專攻上身﹐及後宮封還詞頭﹐乃諭文通爲之詞曰「𨿽文彩未極﹐�貫靡究﹐朕知可謂愛君矣。」蓋文與介甫意正相反。子由謝啟云「古之所謂鄕原者﹐今之所謂中庸常行之行﹔古之所謂忠告者﹐今之所謂狂狷不遜之徒。」又云「欲自守以爲是則見非者﹐皆當世之望人﹔欲自訟以爲非則所守者﹐亦古人之常節。」歐陽公在翰林日建言﹕讖緯之書﹐淺俗誣怪﹐悖經妨道﹐凡諸書及傳疏所引﹐請一切削去之﹐以無誤後學。仁宗命國子學官取諸經及正義所引讖緯之說﹐逐旋寫錄奏上。時執政者不甚主張之﹐事竟不行。滕元發知鄆州﹐歐陽公經過﹐自作口號﹐有兩句﹕「韓愈文章名一代﹐霍光事業冠三軍。」﹝時魏公猶在﹞王樂道陶﹐裕陵之初﹐自禦史中丞罷爲樞密直學士﹐知陳州﹐鬱鬱不得志。先是﹐樂道嘗爲潁府及東宮官長﹐踐阼之初﹐上章言﹕當用某人爲某官﹐某人爲某官﹔惟闕集賢相﹐蓋以自處也。至是詩云「本自儲王羽翼客﹐今爲天子腹心人。」又詩云「殺吾賢相嗟何及﹐負此良朋嘆已遲。」及至陳州﹐《謝上表》云「誠欲尊獎主威﹐收還君柄﹐六鄕絕分晉之禍﹐三家無弱魯之彊。」又言「方幸君幼之足陵﹐豈思天戒之可畏。」又云「惟是眞宗久病﹐丁謂弄權﹐已去復畱﹐異時同惡。」又云「攀附舊僚翻作吠堯之犬﹐選揄新進皆爲媚竈之人。」熙寧七年﹐呂吉甫爲翰林﹐進《端午門帖子》曰「虛心淸暑殿﹐預戒一陰生。」蓋意有所指也。邵堯夫雍居洛下三十年而樂聖人之道焉。予屢造其隱居﹐堯夫言以未嘗皺眉爲自得。熙寧末﹐王元澤作待制﹐程公遜詩曰「潤色聖猷雙孔子﹐裁成天下兩周公。」西臺王大成稱左司云「堂堂君子貌﹐落落大臣形。」丰夫與左司書云「反本還原已深明於自己﹐入神致用將博濟於明時。」劉仲逢之爲郎也﹐緣修條事以檄召三帥。帥不肯來﹐封檄聞上。上使中黃門賜手札曰「朝廷待遇三帥﹐亞於二府﹐是何小臣輒敢呼召﹖」嘉定中﹐朝廷患榷貨務支百官諸軍月俸不繼﹐命從官二人計度事。其二人者﹐以禁帑有滯﹐貨久不發﹐乃奏大損其價以售民。數日之間﹐用度以給﹐人皆以爲善。獨三司老吏非之﹐眾不諭也。旣而榷貨常日所入甚虧縮﹐適與所得數合。蓋商賈所持錢本有常數﹐利其賤者則常所賣者無錢以售﹐理自然也。治平初﹐某監藥密庫出黃蘗供染紙處﹐其色甚鮮。近聞乃以紅花退水染紙﹐紙甘蠹聚﹐當益速壞矣。王嗣宗眞宗朝守州﹐舊有狐王廟﹐相傳能與人爲禍。福州人畏事之﹐歲時祭祀祈禱不敢少怠﹐至不敢道胡字。嗣宗至郡﹐集諸邑獵戶﹐得百餘人﹐以甲兵圍其廟﹐薰灌其穴﹐殺百餘狐。或云有大狐從白光中逸去﹐其妖遂息。後人有復爲立廟者﹐則寂然無靈矣。嗣宗後帥長安。處士種放﹐人主所禮﹐每帥守至﹐輒面教之。嗣宗不服﹐以言拒之﹐放責數嗣宗﹐聲色甚厲。嗣宗怒﹐以手批其頰。先是﹐眞宗有敕書令種放有章奏卽付驛﹐欲使卽乘驛。放乘驛﹐訴於上前。上特於嵩山陽置書院以處之﹐而不加罪嗣宗。去郡﹐有人送詩曰「終南處士威風減﹐渭北妖狐窟穴空。」嗣宗大喜﹐歸告其子孫曰「吾死﹐更無爲碑記﹐但刻此詩於石﹐立於墓傍﹐其爲榮也多矣。」皇中﹐張堯佐爲三司使。時堯佐兄女貴妃有寵。言事官王舉正﹑包拯﹑唐介等言「堯佐﹐妃之族叔﹐以恩澤進陛下﹐富之可也﹐貴之可也﹐然不可任以政事。」仁宗特爲詔﹕「自今後﹑妃之家及尙主者不得與政。」迄今爲故事。貴妃卒﹐贈溫成皇后。歐陽公爲學士﹐立春﹐進門帖子﹐其《溫成閣》詩曰「內助從來上所嘉﹐新春不忍見新花。君王念舊憐遺族﹐常使無權保厥家。」何郯《上仁宗論張堯佐不可進處二府》﹕「臣伏見三司使禮部侍郎張堯佐慶曆六年冬從開州來﹐是時猶作南宮散郎﹐自頃至今﹐不五六年間﹐遂歷盡要近﹐乃尹京邑及司籍。計緣堯佐𨿽由進士登第﹐歷官無他過﹐然驟被寵用﹐人情皆以止緣後宮之親﹐非復以才能許之。況三司使位望任使爲二府之亞﹐步便至。今堯佐充三司使已逾年﹐若大饗記事﹐眾議謂陛下以酬勞爲名﹐必當進用堯佐在兩府。果如眾議﹐命行之日﹐言事之臣必以死爭。當是之時﹐陛下欲決用堯佐則黜言者﹐聽用言者卽頃刻罷堯佐。酌之兩途﹐必難並立。然用堯佐而黜言者則累徳﹐聽言者而罷堯佐則傷恩。累徳則損歸聖躬﹐傷恩則怨起近戚。欲聖躬無所損﹐外戚無所怨﹐莫如富貴堯佐而不假之以權﹐如李用和處之﹐正得宜也。前古近戚成敗之間﹐其鑑不遠。崇寵過當則不免禍咎﹐抑損得所則必能安全。禍咎安全不惟其家系之﹐抑亦國隨而興衰也。此書傳所載﹐不可悉數。陛下聰明﹐固宜監觀往事以爲社稷之計。前歲陛下備禮﹐冊命貴妃﹐外廷紛紜﹐已有物議。然臣當時未嘗論列者﹐蓋以天子列嬪妃之位﹐明有典章﹐若不干預政事﹐置亦無害。今用堯佐至三司使﹐已是預政事﹐況於進處二府﹐則天下之議當以爲如何﹖堯佐進用與否﹐固亦未測陛下之意﹐然而已進用而後言﹐縱能追罷﹐在人臣頗獲直名﹐於陛下已損盛徳。固莫若先事而言﹐冀陛下審處其事﹐使無過差﹐則君臣上下之道兩得之矣。臣以言責在陛下左右周旋四五年﹐但事干朝廷大體及大姦大蠹﹐無不論列﹐蒙陛下多賜采納。今以親老方將外補﹐惟於堯佐一事心知不可而遂不建一言﹐則異時臣負懷情不盡之責﹐故於將行不敢默默而復布腹心焉。伏望陛下幸采臣章﹐俯從公議﹐不徇一時之愛﹐以全千古之名﹐則𨿽盡南山之竹﹐不足載徳之美盛。與夫寵一人而失天下之心者﹐不可同日而語也。」包拯《上仁宗論張堯佐除四使不當狀》﹕「臣伏觀張堯佐優異之恩﹐無有其比。竊以堯佐素乏材能﹐徒以夤緣後宮﹐僥幸驟進。國家計府須材以辦經費﹐堯佐猥屍其職﹐中外咸謂非據。近者臺諫繼有論列﹐陛下𨿽罷其任使﹐而復加崇寵﹐轉逾於前﹐並授四使﹐又賜二子科名。賢愚一詞﹐無不嗟駭。夫爵賞名數﹐天下之公器﹐不當以後宮疏戚庸常之材過授寵渥﹐使忠臣義士無所激勸。且堯佐居職﹐物論紛紜﹐固當引分辭避而晏然恃賴﹐曾無一言自陳﹐叨竊居位﹐日覬大用及異恩。旣出復托以假告﹐未卽只受其意尙。若不足繼有﹐邀求不虔﹐君命莫甚於此者。昔漢帝時﹐馮野王以昭儀之兄在位﹐多舉其行能﹐帝曰﹕『吾用野王﹐後世必謂我私後宮親戚。』本朝太宗皇帝孫妃之父止授南班散秩﹐蓋保全後宮戚屬﹐不令事勢借盛以取顚覆。伏望陛下遠鑑前古美事﹐近守太宗皇帝聖範﹐追取堯佐新命﹐除以一郡以熄中外之議。伏以陛下臨馭以來﹐孜孜勤政﹐無有失徳。今忽行此事﹐有損聖明。若濫賞必行﹐則朝綱威柄由此墮紊。四方駭任人之失﹐二鄙萌輕國之心。臣方叨司憲﹐適睹除命事干國體﹐不敢緘默。望聖慈開納﹐速降指揮。或臣言之不行﹐卽乞罷臣憲司﹐出補遠郡。」元符二年八月丙申﹐宣呂惠卿移鎭制﹐章子厚詣文徳押麻﹐詢許﹑蔡二公云「夔連三日畱身﹐又畱三子﹐莫是薦士否﹖」衝元笑云「必是大差除。」元度云「非也。」是日乃劉后滿月。九月丙午﹐召學士蔣之奇﹐入見﹐上指曰「座後文字付之奇立賢妃劉氏。」之奇奏云「封建妃嬪﹑諸王﹐皆中書具熟狀付學士院﹐惟拜相則面受詔旨。此不知是何文字﹖」上云「此皇太后所降手詔﹐亦不必進熟狀﹐只依此批旨。」之奇乃啟封﹐云「皇帝所咨近臣請建中宮事﹐劉賢妃柔明懿淑﹐徳冠後宮﹐誕育元良﹐爲宗廟萬世之福。今中宮將建﹐非斯人其誰可當﹖所宜備舉典冊﹐以正位號。」之奇讀訖﹐乃批云「九月七日內東門面奉聖旨﹐賢妃劉氏可立爲皇后﹐以今月八日降旨處分。」元符三年上皇踐阼﹐長樂垂簾﹐有詔命蔣樞密進入所降詔書。長樂乃云「初並不知﹐驗得乃是內侍劉友端書寫。」宰執方相顧詢問﹐章子厚遽云「是進入﹐先帝云已得兩宮旨令撰﹐大意云﹕非斯人誰可當。莫不指其大意否﹖」卞云「且不知有此因依。」之奇云「當時只道東朝語﹐故著之麻。」詢論及簾前﹐太母聞自認艸﹐再三嗟嘆云「當初將謂劉友端稍親文墨﹐恐友端所撰﹐卽不知是相公做。」之奇云「更不成人﹐無可議者。」略無怍色。元符二年九月八日﹐降制冊賢妃劉氏爲後﹐擇二十七日發冊。正言鄒浩自試院中出﹐乃以二十五日上殿論冊後事不當。是日批﹐出鄒浩勒停新州羈管﹐仍令開封府卽日差人押出門。二十六日習儀殿廬中﹐批付三省﹐以呂嘉問舉官不當﹐削一職﹐展三年磨勘。已而禦史左膚論開封遲畱浩不卽日出城﹐又於城外蟠畱累日。下嘉問狀﹐又送禦史臺﹐令原差人具析有何人祖送浩者。上至面諭輔國云「士大夫有易服自別門出往勞送之者﹐而所差人不能盡職﹐往還之人日盛。」安又乞根治﹐遂送禦史臺制勘﹐悉得姓名。都講王回乃吏部尙書葉祖洽所薦﹐與浩最爲密熟﹐首就逮系至臺中。詰之﹐乃能誦浩所上章千餘言。安等上章以爲回嘗預謀﹐先削籍編置。余出謁者皆衝替﹐有贈遺者皆追官敕停﹐惟舉人罰金。蔣之奇﹑呂嘉問﹑葉祖洽嘗通簡﹐皆落職小郡。未幾又攝浩弟沼就臺詰之﹐得朱紱﹑傅楫輩嘗贐以金者﹐亦皆追停。都水使者曾孝廣又以張商英曾對己言「鄒浩立如此大名節﹐豈肯要人物﹖」遂申尙書省陳告。崇政殿說書周種嘗對館閣方天若稱浩曰「難。」天若以告蔡京﹐京以上聞﹐種﹑天若皆貶。右丞黃履引劉禹錫﹑唐介等﹐欲徙之內地﹐罷政守亳州。國子祭酒周嘗對客稱終是好人﹐貶郴州監酒。又朝奉郎監進奏院曾誠素與浩友善﹐誠乃嘉問婿﹐浩本誠所引﹐亦送部與外任差遣。已而又遣廣西漕臣鐘正甫就勘問浩於新州﹐除已施行之人外﹐更有饋遺者否﹐未報而哲廟遺制已下矣。元垂簾故事﹕中書密院赴內東門﹐以次覆奏。元符末﹐上皇踐阼﹐欽聖垂簾﹐章恐獨對陳其誤國本末﹐遂呼尙書省禮房出子云「內東門覆奏須同奏﹐乃太常所定。」三省密院得旨﹐依乾興中丁謂欲獨奏事﹐眾以爲不可。此乃故事。西府云「密院獨班於簾前奏未決﹐豈可不商量後便如此定﹖」蔡卞云「須檢故事﹐要是密院乃以先定三省密院同奏事。」皇太后以與故事不同﹐令本房以貼子問三省門下云「不知原攺﹐因以尙書省﹐但檢坐故事回報。」中書云「請問太常寺。」遂下太常寺﹐答云「蒙門下相公指揮﹐攺覆字作同字。」旣呈上﹐云「三省亦呈來云﹕樞密院於簾前獨班奏事﹐固自以爲未安﹐然於皇太后禮數有所貶損﹐旣不曾與同列商量﹐又不曾面奏取旨﹐只暗地諭太常寺攺覆奏作同﹐以此不收不理會。」太母云「這里也不爭﹐卻是他朝廷事體﹐合攺正須攺正。」遂依故事攺正﹐作以次覆奏。卞云「章豈但此事不商量﹐於定宗廟社稷大計﹐亦不與眾人商量便啟口﹐眾莫敢異。」建中靖國元年五月﹐忽中批太常博士範致虛除右正言。是時蔡京猶以宮祠居錢塘﹐舉朝莫知所自。蓋範氏兄弟素與左階道錄徐知常相善﹐皆建陽人﹐亦露中表。知常出入溫成張后家﹐上皇踐阼﹐內中張賢妃進禦侍王氏﹐首見親幸﹐張妃蓋溫成侄也。知常旣因緣張門知名禁中﹐又以符水有效於元符﹐殿中黃冠之盛自知常始。致虛乃因知常達姓名於元符﹐且道其平日趨向﹐以非相蔡京不足有爲。時宮禁宦官合爲一辭以引京﹐外廷自宰執而下﹐拒之方眾。忽得一致虛﹐遂丞用之﹐以示好惡﹐故有是命。致虛就職未久﹐乃乞收用。安《蹇序辰疏》云「二臣之罪不除﹐則兩朝之謗終在外廷。不知結締已深﹐如吳材﹑王能甫皆致虛所引﹐猶欲痛貶致虛。」上𨿽黽勉從之﹐出爲郢州通判﹐尋復以起居舍人召矣。鄧洵武本蔡卞所引﹐元符末﹐卞去位﹐乃附蔡京。韓﹑李當國﹐自右史移少常。建中靖國六月﹐洵武進一《愛莫助之圖》﹐謂主上方紹述先志﹐朝中無人助者。其圖大抵如史書年表﹐列爲旁通﹐分左右﹐序中立﹐其目自宰執﹑侍從﹑臺諫﹑郎官﹑寺監﹑館閣﹑學校﹐分爲七隔﹐左曰紹述﹐右曰元﹐左序每隔三數人﹐宰執但溫益一人而已。右序自宰執而下舉朝士大夫皆在其間﹐又於左序別立一名﹐用小貼子﹐已揭去。其下注云「若欲紹述先烈﹐非相斯人不可。」出付溫益﹐乃欣然奉行﹐乞籍記異論之人。於是上決意用京﹐時事自此變矣。龍昌期少時爲僧﹐嘗上朱臺符詩曰「先硯書名紙﹐磨錢擲卦爻。侯門千萬仞﹐應許老僧敲。」臺符愛其材﹐勸之業儒。昌期博極羣書﹐而議論怪僻。蜀人張公之徒﹑知名士皆師事之﹐其徒甚眾。文潞公薦於朝﹐得官。仁宗詔給筆札﹐令進所撰經義。嘉書成﹐詣闕上進﹐賜五品服及金帛。其書謂﹕「詩無比興﹐如鴛鴦者﹐遂仰也。」大率如此。又以周公爲周之賊﹐於是臺諫交攻。昌期自詣登聞鼓院﹐還納所賜﹐聽之﹝景純家兄時判鼓院﹐今國史但言以人言追奪﹐誤也﹞。昌期過洛﹐�潞公責其不能爲己辯明。潞公曰「朝廷方崇尙周孔之教而先生非之﹐故至此耳。」昌期曰「某何嘗非孔子﹐但非周公耳。」潞公曰「亦足矣。」正獻守潁時﹐有誠大士在湖西薦福院講《華嚴經》。潁ヘ張隱之比部喜內學﹐舊與誠遊。一日誠爲素饌﹐召隱之。公聞之﹐使人語誠﹐欲掇坐。誠卽加籩豆之實﹐而隱之家亦備蔬俎甚丰。公又盛爲具以往﹐人言有此院來未有此盛會也。公問﹕「佛許十二時中﹐以二時外學﹖」誠曰「�醫卜之類歟﹖」隱之曰「外學者﹐學佛學法耳。然則不許其外學時﹐正念而已。正念者﹐無念也﹐曹洞所謂正位是也。宗師謂佛也﹐著不得。」嗚呼﹐今得二時內學﹐可貴矣。龐公曰「我貴剎那淨。」《金州書》所言道義往復﹐《書問》所談至理﹐往往箭鋒相注於郵中函﹐蓋合於半道﹐豈惟同道﹖方知抑亦同病相憂故也。安般三昧計日見功﹐一切時中凡資於人者﹐必非安樂﹐不以長﹝要人說話﹐要人相伴﹐要人娛樂﹐乃說至話。句似有誤﹞。須是自著力﹐受用始得﹝王泉老舉趙州云﹔「小便𨿽小事﹐須是老僧親去。」﹞古來禪人相見﹐撞著磕著﹐如電光石火﹐便識得破﹐作得主﹐正爲境界現前﹐時要如此。枝梧息觀﹐如何更須觀一切法空﹐念念不忘﹖得助成定力﹐又須於行住坐臥時系念不忘﹐則易熟。如來座者﹐一切法空﹐是祥師云「無我者﹐能宴坐。」學道之人﹐𨿽知一切法皆空﹐若臨事未能消遣﹐先須諦觀是身無常﹐是身無苦﹐是身無我﹐是身皆空﹐久自休歇。皆是漸門修。無量心其四曰「捨然後實﹐無我人眾生。」又曰「知再讀《般若》﹐甚善。」君子閒居﹐固當自彊不息。禮有小心外貌斯須之戒﹐況在困者﹐尢宜加意整勵﹐非獨禪誦爲然。飲食動靜﹐皆應自立﹐章程譬如女工﹐日有丈尺。《易》曰「利用恆無咎﹐未失常也」﹔報慈云「老僧百無所解﹐日日一般牧馬童子乘日之車」﹕皆此意也。稍或彷徨徙倚扌耆頤﹐則不期於憂而憂自至﹐豈惟旁觀有澤畔之容﹐亦不能使家人忘其貧矣。行歌拾穗猶是假修﹐彈琴讀書自有常樂﹐更若向上一路﹐則《契經》有一偈﹕「那伽行在定﹐那伽住在定﹐那伽坐在定﹐那伽臥在定。」盡大地是个自己﹐山河世界一切物象皆是自己建立﹐猶如晝夜云。旣知如是﹐則我人眾生壽者種種違順法非法相﹐莫不皆空。若向這里信得及﹐把得住﹐見得徹﹐便可隨緣消舊業﹐任運著衣裳﹐饑來喫飯﹐困來打眠﹐更有何事求﹖坐禪習定者﹐如牧牛人﹐瞥然在魔界﹐便謂牛已奔逸﹐起來作力﹐牽回系在舊處。如此不三兩回﹐已疲勞矣。若知只是妄想顚倒﹐夢見牛走﹐忽然驚覺﹐乃知牛本不動﹐常在舊處﹐自然不勞心力﹐通作一片。普安知藏道者﹐指大藏語人曰「如來說一大藏經教﹐大意欲人省事向裏來。」辭𨿽淺﹐語甚要。《大般若涅經》云﹕凡所引諭﹐不必盡取少分﹐或取多分﹐或復全取。如言如來面如滿月﹐是名少分。成實論之譬諭﹐不必令盡相似。如言乳貝﹐但取其色﹐不取其堅軟。言面如滿月﹐但取盛滿﹐不取形色。顧子惇奉使﹐北人嘗問學佛否﹐答曰「臨未從常事於此。」又言「王明叟不喜佛事﹑釋氏學。」二君皆儒臣也﹐其言如此﹐蓋儒學有所未至耳。北人有問子惇﹕「南朝爲重佛﹑爲重道﹖」子惇答曰「重儒。」爲世教者自當如此。江寧進士王令逢原少不羈﹐好爲狂詭之行﹐或跨驢入山﹐每以蒸餅十數掛驢項上。後攺節師事王介甫﹐介甫雅重之。時蔣穎叔亦在介甫之門。或問二人之行﹐以王令方申公﹐以蔣方劉原甫。王令旣卒﹐有詩云「行藏已許終身共﹐生死那知半路分。」後爲作傳云「王令《蝗子》詩其略曰﹕『始知在人不在天﹐譬如蚤虱生裳衣。魚枯生虫肉腐蠹﹐理有常爾夫何疑。』又長篇云﹕『至和攺元之一年﹐有蝗不知是何來。一蝗百子月再孕﹐恐漸髙厚塞九垓。』死時才二十三﹐早慧而夭。」逢原見器於荊公﹐公以夫人女弟妻之﹐爲嫁其遺腹女於吳師禮﹐後歷右司外郎。子說﹐其外孫也。魏野之門人潘閬欲往京師﹐其師止之不聽。旣至而後悔之﹐作詩曰「不信先生語﹐剛來帝裏遊。淸宵無好夢﹐白日有閒愁。」眞宗聞之不悅。他日自華山東來﹐倒騎驢以行﹐曰「我愛看華山。」其實不喜入京也。故當時有潘閬倒騎驢之說。治平中﹐見程正叔先生言「今之守令﹐惟制民之產一事不得爲之。其他在法度中﹐甚有可爲者﹐患人不爲耳。」伊川程正叔嘗言「史稱有人至西域﹐見嬰兒生木葉上﹐見人則笑﹐摘之則死。此妄也﹐理中無此事。」愚意以爲天地之間﹐苟人心之所能思﹐口之所能言者﹐皆有之。族父仲儀少卿曾獲一小蜃蛤﹐其中隱出蟄龍之形﹐頭角尾足鱗鬣﹐皆具龍之屈伸變化﹐信可驗也。其子希元至今寶之。李景弼性淳厚﹐嘗因話次觸人忌諱﹐是人勃然變乎色﹐厲然形乎言﹐而李不知是人之慍己也。少頃﹐復觸之如是者數四。人始諒其無他﹐顏色如故﹐而李卒不悟。李翰林宗諤﹐其父文正公秉政時﹐避嫌遠勢﹐出入僕馬﹐與寒士無異。一日中路逢文正公﹐前騶不知其爲公子也﹐遽呵辱之。自後每見斯人﹐必自隱蔽﹐恐其知而自愧也。有人請見武平﹐倉卒忘易巾幘﹐遂著帽以進。武平言色不動﹐相見如常﹐其人旣退始覺。子進居先公之喪﹐在舊第極北小堂中﹐誦經籬之外﹐卽李氏故宅。今眾家居之﹐歌哭鬥气與夫雞狗牛馬之聲﹐喧然雜入於耳。子進聽之如谷聽響焉﹐不以入心。所以能爾者﹐以我無預於彼之休戚故也﹐若夫室中之聲�﹐亦如是者。其得道之人乎﹖﹝戊寅年記﹞子進在潁﹐就叔弼借接籬﹐弼有詩曰「奉借山公舊接籬﹐最宜筇杖與荷衣。習家池上花初盛﹐醉後多應倒載歸。」子進以爲精絕﹐不可繼也﹐遂無和。劉庠彈歐陽修於英宗衰服下著緊絲花襖子﹐曰「細文麗密﹐閃色鮮明。衣於純吉之日﹐已累素風﹔服於大喪之中﹐尢傷禮教。」滎陽公爲郡﹐處分公帑蓄鰒魚﹑諸幹物及筍幹﹑蕈幹以待賓客﹐以減雞鴨等生命也。入內都知張畱後茂則凡上樽酒﹑太官膳﹑團茶﹐皆不食。食之美﹐不終食﹐命徹去。或曰「子不法王介甫乎﹖介甫之於飲食﹐精粗交進﹐而無所擇。」曰「安敢望介甫﹖介甫無心於飲食者也﹐故如是。如予者﹐朝食珍則暮不能糲食﹐是於飲食未能無心也。將以予之不可學介甫之可。」﹝壬申年書﹞八珍者﹐淳熬也﹐淳母也﹐炮也﹐搗珍也﹐漬也﹐熬也﹐糝也﹐肝骨也。先儒不數糝﹐分炮豚炮爲二﹐皆非也。蘇子瞻一日稱熟豬肉之美﹐淳夫曰「其柰發風何﹖」子瞻笑謂予曰「淳夫誣告豬肉。」士人多就禪剎素食﹐人或相勸﹐以素食恐虛人臟腑。有何道人震者在彼參禪﹐或以此說問﹐何答曰「有多少事不說﹐蒸餅飠飠乇豈解虛人臟腑者﹖」都城西南十五里﹐有地名鏖糟陂﹐土人惡之﹐自易爲好艸陂。鄕之人猶襲舊號﹐問彼方之民﹐僉曰「好艸陂也。」天漢臺橋西舊有鄧相公廟﹐世傳鄧通廟。近歲廟官自榜其前曰「此乃漢鄧禹廟﹐非鄧通也。」

