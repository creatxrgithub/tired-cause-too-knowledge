《秋水軒尺牘》淸許葭村

一﹑與王滄亭弟向獲締交於季方﹐因得聞元方之賢﹐思一見爲快。昨於會城邂逅遇之﹐覺大兄之才華器宇﹐更有勝於所聞者。正恨相見之晚﹐不期越宿分衿﹐又恨相違之速矣。別後初四日抵津門﹐初十日詣平舒﹐月未一圓﹐地經兩易。風塵僕僕﹐無非蕓人之田﹐自憐亦堪自笑。比值同人歸裏﹐館中惟我獨居﹔加以淸磬紅魚﹐直是修行古剎。而西風黃葉﹐洄溯時殷﹐雙鯉之頒﹐定不我棄。尊體復元否﹖嫁務紛勞﹐諸宜珍攝。因風寄意﹐不盡所懷。

二﹑與陳凝之別後駒光如駛﹐魚雁鮮通。三晉雲山﹐徒勞瞻企。孟冬旣望﹐從沈孟養處寄奉手書﹐不啻五年前風雨對牀之快。第以吾兄之才之品﹐早擬穎脫遂囊﹐何尙鬱鬱居此﹖芙蓉出匣﹐會當有時﹐祈耐心處之。弟自壬子夏五﹐由遼西而至析津。今春賦閒四月。旋以舊友沈聿新招赴平舒﹐相助爲理。頻年浪迹﹐到處因人﹐正不知上林多少樹﹐何緣獨借一枝耳。

三﹑與趙南湖久不見碧梧翠竹之姿﹐每於月白風淸﹐輒深神往。且以足下久不入直爲疑。近得阮昔侯札﹐知駕遊山左﹐種蓮楚丘者已非一日。淸萍結綠﹐到處爭售﹐所固然也。令弟才華意气﹐滿謂嵇山獨鶴﹐足以振采雞羣﹔何期牙琴一摧﹐墓艸已宿﹐令人感慨系之﹗弟初客遼西﹐旋遊津澱。今春復有平舒之役。年年壓綫﹐依舊幫傭﹐良由村女蛾眉﹐難爲時賞耳。

四﹑賀梅嶺傭壽小春十日﹐爲足下懸弧令旦。回憶去年﹐歌徴《金縷》﹐酒泛紅螺﹐諸同人濟濟盈盈﹐如集蓬壺仙侶。今以關山遠隔﹐未克趨陪﹐惟有遙頌九如﹐臨風拜手耳。

五﹑與陳天度枌鄕碩望﹐久切心儀。頃自永郡寄誦誨言﹐快同親炙。承示棄書讀律﹐竊以吾丈機云才藻﹐燕許文章﹐鯤化鵬遊﹐得時則駕﹐何遽無心靑紫﹐轉作抱牘依人計耶﹖湄浪迹六年﹐自慚駑下﹐不能作昂昂千里之駒。屈指辛亥之冬﹐就食遼西﹐去夏至津門﹐今春晉省﹐閱四月始就平舒。數年來館不過副席﹐俸不過百金﹐內而顧家﹐外而應世﹐探我行囊﹐惟有淸風明月耳。讀所寄舅氏書﹐責以捐職之命﹐遲遲未報﹐咎何能辭。念自家道中落﹐承舅氏逾格矜憐﹐蛇雀有知﹐豈敢忘徳﹖所以遲之又久者﹐限於力非盲於心也。一秩淸銜﹐矢報有日﹐尙祈吾丈婉曲言之﹐俾不至開罪尊親。幸甚﹗

六﹑復朱鶴汀手書遙賁﹐知足下適患河魚之疾﹐造化小兒﹐何不仁乃爾﹗近日定占勿藥矣。弟貧也非病。客自家鄕來者﹐道波臣爲虐﹐年谷不登。旅人無以自存﹐又重以內顧憂﹐如何﹗如何﹗足下作歸省計否﹖新涼入序﹐寄語加餐。

七﹑求南皮縣倪寫字人日拇戰累北﹐而閣下得心應手﹐灑脫不凡﹐始知仙吏自有眞也。別後時作碧天雲樹之想﹐柰以作嫁故﹐不獲趨瞻琴鶴﹐重整酒兵﹐悵結何似﹗法書聯幅﹐便望擲下。弟𨿽贈乏籠鵝﹐而大君子一諾千金﹐當不吝《黃庭》一卷也。

八﹑唁陳名山喪母西風落葉﹐正念故人。忽素簡遠來﹐驚知伯母大人仙逝﹐殊深感悼﹗吾兄孝思純篤﹐必以乍違色養﹐爲百身莫贖之愆。然伯母音容𨿽邈﹐懿範猶存﹔況乎生盡其歡﹐沒盡其禮﹐於子職無少缺憾﹐亦可稍釋臯魚之痛矣。弟以關河修阻﹐未獲親奉芻香﹐薄具楮儀﹐聊申奠醊﹐不足當徐生一束也。九峯綜理元城幕務﹐十年淬礪﹐穎脫一朝﹐以兄至戚投之﹐諒無不允。如弟碌碌﹐恐難恃爲聲援耳。

九﹑與黃封三一番風信﹐幾度花飛﹐瞥眼春光﹐增人離索。老表兄遨遊塞外﹐得令郎隨侍蓮帷﹐晨昏分籌筆之勞﹐詩禮習趨庭之訓﹔而賢喬梓應時介福﹐尢無事逼人贅頌也。弟因人成事﹐局促如轅下駒。刻思絕靷而馳﹐又無可爲昂首長鳴之地。兄固弟之伯樂也﹐苟不以駑劣而策之前焉﹐則千里康莊﹐騰驤有自矣。鞭長可及﹐望之望之﹗

十﹑托楊樾庵謀館春鴻絕影﹐芳訊稀通。頃晤香度﹐始知塞上靑油﹐已安徐塌。前以一餅金函致省寓﹐度在文旆啟行之後﹐祈急取之毋失。此間瓜代有期﹐行將解館﹐恃足下髙居首要﹐一推一挽﹐不復屬望他人矣。

十一﹑復陳樾亭並告喪子兄館永寧時﹐正弟混迹津門﹐一通魚素。此後駕遊山左﹐我滯雲中﹐驛使難逢﹐隴梅莫寄。昨手書遠及﹐乃知焦桐逸響﹐到處賞音。蓋素所挾持者﹐原自加人一等也。未知年來囊篋如何﹐三徑其就荒矣﹐得毋聽子規而情動乎﹖弟自甲午夏杪﹐移硯會川﹐以積累故﹐迄未少有儲蓄。近得家言﹐知小兒夭殤﹐天涯隻影﹐似續縈懷。回憶出門時之呱呱在抱者﹐其何能以太上忘之﹗重九後﹐本擬束裝歸裏﹐因居停維縶甚堅﹐勉待歲闌﹐再定行止。或明春接眷北上﹐免作苦行頭陀﹐未卜蒼蒼者﹐其見許否耶﹖

十二﹑與王滄亭癸秋獲親芝宇﹐適有平舒之行﹐匆匆賦別。旋投尺素於淸丰幕次﹐得陳煒光札﹐乃知抱恙南返﹐心竊系之。頃晤徐君養安﹐道文旆由邗江而之山左。平山風月﹐與齊甸鶯花﹐自必盡收吟篋。而出幹將於吳匣﹐售太璞於荊山﹐尢可爲兄操券也。弟去國八年﹐萍蹤遠托﹐白雲親捨﹐魂夢爲勞。祗以雞肋縻人﹐遽難割棄。惟有日誦「舉頭望明月﹐低頭思故鄕」之句已耳。

十三﹑復左宇眉閏春邂逅之遭﹐出諸望外。「乍見翻疑夢﹐相悲各問年。」此情殆有似之﹗時以館事相催﹐不獲暢敍爲恨。首夏復偕居停晉省﹐而兄已發潞河之棹。重午歸來﹐展誦手翰﹐意气勤勤懇懇﹔而述當前之境遇﹐溯疇昔之餘歡﹐益令人感懷無已。吾兄多文積學﹐久擬爲木天粉署中人﹐牛後之依﹐固不如雞口之爲得也。若論近時館況﹐比比皆然﹐一片靑氈﹐可久則久﹐惟足下審時而善處之。弟奔走有年矣﹗家慈垂暮﹐日切倚閭。乃以季子囊空﹐欲歸不得。當時豪興﹐多於冗場愁境﹐日漸消磨。寄呈近作四首﹐應亦訝其頹唐耳。

十四﹑復王禮園艸艸尊罍﹐正慚簡略﹔乃辱致書言謝﹐益厚吾顏矣。聞足下三宿而後出晝﹐金縷紅牙﹐流連不置。何故春光一綫﹐竟不漏泄人間耶﹖尊照命題極雅﹗「分明一樣淩寒骨﹐人比梅花韻更多。」附《滿庭芳》一闋﹐幸爲拍正。朱提已收﹐但何亟亟乃爾﹗

十五﹑向玉田縣李借銀閣下風淸載鶴﹐化恰鳴琴﹐幾於無口不碑﹐無腹不鼓。皆由經術素所蘊負﹐施爲本於摯誠。故民以蒙庥﹐而政聲四達也。弟自啟篆後﹐隨居停至郡至省。甫於望後歸來﹐鹿鹿塵蹤﹐竟不知柳眼花須﹐已過淸明百五。年華如駛﹐每念家慈垂暮﹐童乏應門﹐未嘗不切切於懷﹐冀效板輿之奉﹔以十年垂橐﹐迎養無資﹐徒有心旌一片耳。閣下意气如雲﹐弟所深佩﹐或不惜西江之水﹐一借潤焉﹐則他鄕遊子﹐不致悵隔慈輝﹔而前度度劉郎﹐兼得重諧仙侶﹐其拜賜爲何如耶﹗

十六﹑與陳菱舟不通尺素者匝歲﹐彼此於一齋齋書內﹐附致拳拳。嗣令叔往返會川﹐備審近狀。並得與令弟盤桓數日﹐旣叨竹林之雅﹐復親棣萼之輝﹐緣締三生﹐人逢千里﹐是亦友聲所難得者矣。弟挾策而來﹐初不作久安之計。近看世路﹐折節風稀﹐王前士前﹐持之有定﹐彼亦望而自卻﹐因姑與之周旋﹐非眞以彊項公作耐久朋也。

十七﹑與徐養安聞足下之名久矣﹐平生相慕切﹐而相遇終疎。不意淸和之首﹐得於會城客邸遇之。伏見大兄春云意气﹐秋月半裁﹐不啻雞鶩羣中﹐矯然一鶴﹐益令人心折無似。旋以蒲輪適館﹐分手匆匆。而弟自重牛歸來﹐日與管城子共晨夕﹐勞狀槪可想見。足下目無全牛﹐奏刀立解。當此輕衫團扇﹐一榻淸閒﹐知不與笨伯同其役役也。

十八﹑與王九峯嵇生懶慢﹐魚素久睽。而夢雨離雲﹐未嘗不依依在抱也。雪窗無事﹐近履何如﹖便希一音寄慰。弟八年旅食﹐雞肋虛縻。秋間母病子殤﹐正作南歸之計﹔適得家報﹐因知慈竹平安﹐遂爾中止。惟念一枝秀茁﹐幻若曇花﹐他日言旋﹐牽衣誰問﹖未免心爲之酸耳。

十九﹑還玉田縣李送程儀秋間猝有南旋之舉﹐閣下錫之兼金﹐壯其行色﹐以弟庸陋﹐猥荷摯懷。屢分鶴俸之餘﹐益切蛇珠之感。比得家報﹐欣知老母健康﹐是以半棹孤篷﹐欲行又止。饋贐之雅﹐不敢拜登﹐謹俟便羽東來﹐奉以歸趙。而閣下之稠情古誼﹐已與潭水俱深矣。

二〇﹑與龔甘林菊秋天假之緣﹐會逢其適。承足下愛我諄摯﹐歡若平生。古人傾蓋之交﹐當不是過。別後歸來﹐席尙未暖﹐以淸查事﹐脂車入省﹐長至前三日返館﹐板橋茅店﹐日僕僕於朔風寒雪中。依人況味﹐可想而知。歲杪作旋省計否﹖如有同心﹐則握手言歡﹐近在屠蘇入飲時矣。

二一﹑與孫香度客臘封篆﹐記與足下把酒言歡﹔今春返自都門﹐又剪西窗之燭。流光如駛﹐瞬息一年。翹首江云﹐企懷奚似﹗每致一齋書﹐必承垂詢﹐深感注存。乃以筆耒爲傭﹐冗懶相半﹐遂致南鴻嚦嚦﹐一紙未伸。歉甚﹗歉甚﹗足下安硯濮陽﹐噪聲油幄。行見大江南北﹐譽美紅渠﹔更喜地近鄕園﹐又與菱舟一方共事。福人福地﹐何造物之位置獨厚也。弟今歲晉省者三﹐晉郡者六﹐因人成事﹐何敢言勞。詎秋間母病子殤﹐事多拂逆﹐急擬治裝南返﹔而空囊羞澀﹐素手難歸。昨得家報﹐知老母安全﹐是以聽罷子規﹐又停徵棹。然而白頭有老﹐黃口無兒﹐千里鄕云﹐倍增縷縷矣。春初所失﹐追如其數。黃鶴去而復返﹐知我貧也。承念附及﹐不備不莊。

二二﹑勸韋秋漪戒嫖重門間阻﹐尺素鮮通。頃知駕就平安﹐從此拔幟而上﹐卽可自樹旗鼓﹐煙花逐隊﹐切宜愼之。蓋幕次不同寓次﹐出入跬步﹐有礙關防﹔況燈炧酒盡之餘﹐一覺揚州﹐思之亦甚無味耳。伯母寄到寒衣﹐藉便付去。遊子身上﹐慈母手中﹐當時時念及也。

二三﹑賀陳筠靑生女昨得手書﹐以弟夫人弄瓦而不弄璋﹐其辭若有憾焉。不知二五媾精﹐伉儷同功﹐是誰之過﹖而爲是怏怏耶﹖況雛凰之降﹐卽以開麼鳳之先﹔謝氏烏衣﹐不可無林下風以濟其美﹐正不必謂夢月之不如夢日也。

二四﹑復孫午橋問人懷孕同夢數月﹐正慚不能爲人﹔來書以笠山言﹐無而爲有﹐誠過聽已。養叔𨿽善射﹐或者俟之異日耳。

二五﹑賀李玉峯納妾金臺之遊﹐久不赴約。昨晤令弟﹐謂足下已賦小星。想見豆蔻初開﹐春風得意。第恐河東君未必「我見猶憐」﹔則龍丘居士難免貽笑髯翁耳。

二六﹑復胡筠坡查信朵雲垂賁﹔而祥符一函﹐求之不得。遺我雙鯉﹐僅獲一鱗﹐不知浮沈何處﹖祈詳查之。

二七﹑賀沈孟養父母雙壽足下以椿萱並慶﹐整策而南。弟誼屬知交﹐分同猶子﹐𨿽萍蹤遠托﹐不獲隨萊子之衣﹔而芹獻殊殷﹐竊願進安生之棗。謹將菲意﹐惟冀鑑存。

二八﹑與龔未齋吾黨傾心丰采﹐幾如士仰荊州。平時向往有心﹐而天緣不假﹐奉教無從。今春因藹堂而得見先生﹐卽荷忘年投分﹐垂愛逾常。頻飫郇氏之廚﹐屢醉公瑾之醴﹐銘心若篆﹐畱齒猶芬。兼以藹堂之將入省也﹐而假以一廛﹐安其片席﹐綢繆委屈﹐無微不至。先生之愛人以徳﹐更於此想見一斑矣。臨行雨絲風片﹐春到淸明﹐不知路上行人﹐幾問杏花村酒。想此日琴裝已卸﹐坐東閣而對殘梅﹐雅興當復不淺也。弟以鳩心之拙﹐謬作螳臂之當﹐橐筆素餐﹐正如南郭先生齊門混食﹐應不免爲當道所嗤。惟望玉律之頒﹐藉獲金鍼之度﹐則此感豈有旣耶﹖阮昔侯於廿一日赴磁州。破題兒第一夜﹐鐘情如先生﹐當亦爲之黯然也。

二九﹑復龔未齋一枝甫寄﹐雙鯉頻頒。正切停雲﹐捧朵雲而心慰﹔欣聯今雨﹐同舊雨之情殷。適來二字平安﹐喜葉金閨之卜﹔何異萬金鄭重﹐敢遲竹報之投﹖且也雅什如珠﹐香艷遠超班宋﹔髙情似水﹐色空悟徹邯鄲。𨿽細雨淸明﹐紅杏少村家之釀﹔而春風寒食﹐黃粱成客子之吟。此又達士曠懷﹐抑亦雅人深致。勉酬郢曲﹐乞運宋斤。應知哲匠之旁觀﹐難免小巫之气盡。至於淒涼客邸﹐原同寂寞禪關。如先生之百里而遙﹐尙慶團圞於歲序﹔若賤子之十年不返﹐空憐漂泊於天涯。所以王粲依人﹐登樓有感﹔縱使孟嘗愛客﹐彈鋏仍歌。然綠泛蓉池﹐庾景行之芳聲獨茂﹔靑開蓮榻﹐徐孺子之髙躅可風。況我未齋先生﹐品重琳瑯﹐才工月露﹐仰而企之﹐已非一日﹔樹而立者﹐誠足千秋。主善爲師﹐宜在立雪坐風之侶﹔予生也晚﹐敢附乘車載笠之盟﹖弟讀書讀律﹐竊愧無成﹔自西自東﹐徒勞何補。倚閭有白頭之老﹐誰修定省於晨昏﹔爭梨失黃口之兒﹐空聽笑啼於夢寐。加以陌頭柳色﹐絲絲牽少婦之愁﹔因而枝上鵑聲﹐夜夜起王孫之感。無如一囊秋水﹐顧影生寒﹔徒使萬縷春云﹐登髙雪涕。爰思完聚﹐極意經營﹐憑寄南金﹐冀共鹿車之挽﹔迎來北轍﹐用申烏哺之私。計維紅褪荷衣﹐劍當再合﹔遲則黃飄桂子﹐鏡見重圓。然而燕壘新營﹐已竭噙泥之苦﹔倘更鷯枝失寄﹐何堪無米之炊。情固出於權宜﹐事實嗤其孟浪。先生載將佳麗﹐久爲泛宅之遊﹔同此琴書﹐別有治生之樂。幸指迷之有自﹐知前事之可師。乞予良箴﹐不我暇棄。

三〇﹑復龔未齋換帖昔人謂﹕「得劉公一紙書﹐賢於十部從事。」讀寶章﹐字字情珠﹐行行意錦﹐一枝見寄﹐勝讀十年書矣﹐豈直十部從事哉﹖惟過承獎許﹐以燕石而荊璞目之﹐且感且慚﹗尢荷忘年之訂﹐而於藹堂書內三致意焉。將《詩》所謂「藹藹吉人」﹐《易》所謂「謙謙君子」﹐非兄其誰與歸﹖旣承許列雁行﹐弟又焉敢自外﹖豫氛不靖﹐黃河間之﹐此地尙無風鶴之恐﹐勿以爲念。藹堂爲吳橋錢明府所聘﹐文君新寡﹐又適長卿﹐作合有緣﹐不須待字矣。

三一﹑與龔未齋手書疊至﹐謂四月鴛池﹐夢蘭可卜。弟非神乎技者﹐方自笑其鳩拙﹐安所得珠而藏之櫝耶﹖昔侯夫人逾月而娩﹐以其時考之﹐宜爲震之長男﹔而爲巽之長女﹐良由當局者自失其期﹐遂令旁觀者難神其算也。令侄館事﹐屢謀屢失﹐降而就副﹐未免大材小用﹔靜以待之﹐自有碧桐千尺耳。寓函往復﹐何足云勞。而仁者用心﹐祝以多子﹐則兄之善頌善禱﹐積福尢宏﹐不更當老蚌生珠耶﹖

三二﹑與沈一齋日以綢繆家室﹐未雨勞心。來書謂我籌計裕如﹐此猶岸畔閒人﹐看春水行船﹐如坐天上﹔而抑知舟中人之支持甚苦也。蝸居𨿽已成交﹐大半貸諸戚友。牽蘿補屋﹐殊費周章。且白米紅鹽﹐一無籌備。當此山窮水盡不禁壯士牀頭之慨。幸居停爲我代謀﹐少可展布﹔否則幾類羝羊矣。五嫂臨月﹐定育長庚。弟𨿽遠隔數程﹐未獲聽啼聲於小鳳﹐而素知積善﹐要可卜充閭於祥麟也。

三三﹑復龔未齋托謀事小春之札﹐缺然久不報﹐正以爲歉。而手書續賁﹐反若忘其爲疏﹔卽此見忘情摯好﹐不沾沾於數行酬答也。令阮在瀛﹐所以暫安短馭者﹐原爲後圖。今鵲未離巢﹐而鳩先圖占﹐吾道非歟﹐可爲致慨﹗弟𨿽星星熒焰﹐分照爲難﹔設令推轂有緣﹐則曹丘一席﹐不敢辭耳。

三四﹑賀沈一齋得子時入淸和﹐日盼喜信。昨朵雲飛下﹐瑞色繽紛﹐知爲五嫂育麟之兆﹐開函快讀﹐果如所期。他年或爲荀氏之龍﹐或作薛家之鳳﹐胥於此卜之矣。賀賀﹗

三五﹑與余竹泉托謀事不通音問者數月矣。足下徜徉於津沽之間﹐采菊花宮﹐看帆柳墅﹐公餘逸致﹐罄無不宜。而樽浮竹葉之香﹐字寫梅花之帖﹐此又入幕之髙士﹐抑亦出世之散仙也。弟混迹金臺﹐忽忽已逾半載﹐月初賤眷北上﹐諸費綢繆﹐雙鯉久疏﹐職是之故。承囑令表弟館事﹐時時在抱﹐冀得一當﹐以報臺命。無如有心插柳﹐偏不成陰﹐致令抱空而返。然楩楠杞梓﹐到處見珍﹐亦不必楚材楚用也。

三六﹑復陳凝之別以久而情深﹐時值秋而感集。客窗涼月﹐動念故人﹐適奉手書﹐快同覿面。足下學深養到﹐久當不脛而馳﹐玆果名重靑油﹐爲三晉羣僚﹐爭相羅致﹐可勝忭慰。弟爲淸苑李明府延理髮審﹐一枝甫托﹐欲歸未能。因於秋初﹐接眷北上﹐僦居會城之倒座觀音堂前。他時若到金臺﹐奉一過訪﹐以話別來風雨之思。康樂云「引領冀良覿。」此意殊深切矣。令弟才華品學﹐卓爾不羣﹐將來綠水紅渠﹐定與元方媲美﹐不僅蜀得其龍也。

三七﹑與胡筠坡前詣尊齋﹐爲時過早﹐梅花紙帳﹐得毋有驚淸夢耶﹖孫友館事﹐已請居停面訂﹐不煩更作曹丘矣。

三八﹑與龔未齋歲雲暮矣﹐文旆定已言旋。「一年一度一歸來」﹐此語適堪奉贈。弟以李大尹卽轉司馬﹐無須入幕之賓。適鹽山鄧明府致信相招﹐風雪一肩﹐僕僕走數百里外﹐不獲以辛盤卯酒﹐博室家團聚之歡。嫁綫勞人﹐言之可慨﹗此地瀕海而居﹐白沙紅艸﹐一望彌漫﹐惟有獨擁寒氈﹐臥聽滿城爆竹聲耳。

三九﹑與淸苑縣李湄以菲材﹐濫分蓮實﹐承閣下垂靑格外﹐禮遇有加。年來頻叨惠於西江﹐每慚愧於南郭﹐感情矢報﹐日切於中。祗以聚散靡常﹐又作移巢之燕﹐捲簾人遠﹐能不依依﹖而揆諸進退之機﹐實有不當戀棧者﹐此意惟閣下爲能相諒耳。臨行走別﹐適值公冗﹐縷縷寸似﹐未能面謝。玆於十二日到館﹐側身西望﹐渺隔雲天﹐惟日祝閣下鳧舄髙騫﹐鴛階疊進。則𨿽暫違琴閣﹐而廣廈之庇﹐正自無窮也。

四〇﹑謝沈一齋賀母壽得報書﹐知前寄湖穎﹐已荷存銷。知己相關﹐有求必應﹐令人感泐無似﹗家慈之壽﹐以弟依人碌碌﹐不克稍博顯揚﹐爲寸艸春暉之報。乃荷吉詞遠賁﹐且感且慚。玆擬月初晉省﹐如足下有事會垣﹐可於中途連靮﹔若效巨卿之登堂拜母﹐則不敢請也。

四一﹑向陳笠山索信紅籀初啟﹐適館者皆著鞭就道矣。捨侄安州之薦﹐迄無音耗﹐豈非咄咄怪事﹖訒齋定仍其舊﹐傍人門戶﹐易地皆然﹐可以久則久﹐未始非時中之道也。聞霽堂有丰潤之訂﹐不知幹旌束帛﹐何日相招﹖弟僻處海隅﹐見聞多梗﹐足下非嵇中散一流﹐胡不以翩翩華札﹐惠及遠人耶﹖

四二﹑謝淸苑縣李賀母壽並請追失銀月前晉謁琴堂﹐飽飫郇饌。家慈壽日﹐尢荷錦詞璀璨﹐珍品駢羅﹔拜賜之餘﹐叨榮曷旣﹗別後餐風宿宿雨﹐幾歌行路之難。而芳艸斜陽﹐又來孤館。自嘆春光九十﹐不屬勞人也。家兄遊直十年﹐齒積匪易。且有他友寄存之項﹐似難以「塞翁失馬」譬之。閣下棠蔭所庇﹐百里蒙庥﹐定不使寒士錙銖﹐終歸烏有。連城返趙﹐不能不仰望望於神明之宰矣。

四三﹑與沈一齋在省晤令舅氏﹐道及足下華居已定。頃知漪園眷亦將到。「綠楊分作兩家春」﹐從可不慮孤立矣。

四四﹑賀沈漪園接眷頃聞接眷抵館﹐想錦堂瑞靄﹐雙佛皆臨。從此南國白雲﹐無勞企望。而齊眉人至﹐更不知舊畫春山﹐新添幾許矣。異日登堂﹐再圖申賀。

四五﹑送鄧三兄回裏流連官閣﹐極一時言笑之歡。不意迅賦驪歌﹐遽分衿袂﹔望春明之煙樹﹐結遐想於伊人。別時杯水之將﹐聊申折柳﹔手書言謝﹐益覺抱慚。榮歸近矣﹐當此短亭黃葉﹐曲岸丹楓﹐一路秋光﹐足供淸賞﹔而家庭之豫順﹐親故之交歡﹐更自有其樂融融者。結企之餘﹐尢深翹羨。弟自別後﹐一無營心﹐惟葉子戲學如不及﹐惜未與足下對壘﹐爲缺然耳。

四六﹑復邵南湖巧日得手書﹐乃六月初二日發者。詢之典簽﹐始知夾入故紙中﹐已非一日。𨿽遲之又久﹐猶幸其不作洪喬也。六兄品純學粹﹐當道傾心﹐自應有此遭際。而賓榻有紅渠之艷﹐朋簪聯舊雨之歡﹐此又瀕海故人﹐所聞而欽羨者也。日來一雨成秋﹐客緒自多佳勝。弟置身荒僻﹐伏櫪如常。前月幸舉一丁﹐差彊人意耳。

四七﹑復友買玉手示櫝有美玉﹐待價而沽。乃值予手拮據﹐無以爲計﹐徒使窮波斯低回不置也。

四八﹑謝龔未齋賀母壽花朝日蒲輪適館﹐弟爲母氏稱觴﹐不獲走送。駒光一瞬﹐已值三秋﹔想見酒賦琴歌﹐定於黃花並逸﹐可爲健羨。家慈壽辰﹐得荷鴻章寵賚﹐頓使萱室生輝。而且金母木公﹐同臨壽宇﹐交梨火棗﹐羅列仙珍﹐銘謝何可言諭﹗別後停雲在望﹐落月增懷。祗以時政綦嚴﹐未敢以通候尺書﹐輕付郵羽。而疏懶之嘲﹐要亦難以盡解也。弟羈身僻壤﹐幾同海外之人。差喜主人風月衿期﹐得以一觴一詠﹐破此岑寂。前月望日﹐內人幸舉一子﹐他日爲龍爲犬﹐未可預期。不過抱弄有人﹐博得家慈含飴一笑耳。

四九﹑與陳樾亭素心舊雨﹐七載睽離。不獲如天上雙星﹐一年一聚。讀陶令停雲之賦﹐少陵落月之詩﹐不禁感慨系之。弟遊直十年矣﹗天涯浪迹﹐顧影自憐。而家慈年邁﹐望孫尢切。玆幸荷月中浣﹐得舉一子。老人藉此開顏﹐想知己亦爲色喜也。此地僻處海澨﹐羈人難免蕭騷。喜居停降心相從﹐案牘而外﹐鬥葉聯吟﹐差解岑寂。惟距省稍遠﹐時覺寸心飛越耳。沈孟養以椿萱垂老﹐歸謀近席。不復作北遊計。煒光令侄久不得信﹐尊處音問無間否﹖

五〇﹑慰良鄕丘友被水猝聞中都水溢﹐深以爲念。得手書﹐知足下履險如夷﹐始信河伯有靈﹐自爲吉人默相也。他日之載膺多福﹐正未可量﹔少有耗折﹐不足介懷。

五一﹑應李徳膺借銀寄身海角﹐意興無聊﹐以故至好之前﹐久疏問候。手書告急﹐誼不容辭。乃自賤眷北上﹐酬應增繁﹐筆稅硯租﹐難供卮漏﹔而居停適以湊解糧賦﹐又在悉索摒擋之餘。因作微生乞憐計﹐札致八家兄照數匯付﹐不知其能否湊手耳。至僕十年漂泊﹐幸舉一子﹐非敢妄冀克家﹐不過膝下有人﹐俾六十萱慈﹐含飴一笑﹐豈曰「有子萬事足」哉﹖

五二﹑賀孫香育入幕關頭執手﹐橋上送行﹐欲別依依﹐此情如昨。而雁行一撒﹐階蓂六周。「人生不相見﹐動如參與商。」三復斯言﹐不勝悵惘﹗五月杪﹐由靜海寄到手書﹐知駕抵彭城﹐先詣丰邑。足下新硎所試﹐遊刃有餘﹐賢主嘉賓﹐自當珀合。而僕所尢快者﹐以盈盈帶水﹐一葦可航﹐定省不致疏闊。且與令兄及菱舟﹐各開幕府﹐鼎峙稱雄。班生此行﹐無異登仙矣。丰旣暫局﹐此時諒赴碭山。江南名勝甲天下﹐爲問燕子樓頭﹐雲龍山畔﹐猶有當年陳迹否﹖僕浪迹燕南﹐不能作市上壺公﹐縮地而覽江山之勝。或者假緣異日﹐亦得飄然而來﹐一醉錦天繡地中耳。

五三﹑復陳凝之去冬攜硯入省﹐久不通尺素於左右。望日得所惠書﹐感承存注﹐轉益歉懷。令弟閱歷有年﹐正可及鋒而試﹐招之使往﹐不特紅開王儉之帷﹐亦且綠暖姜肱之被。從此停雲在望﹐令人遙企二難﹐倍殷馳溯矣。弟以眷累﹐頗形衿肘。閏六月間﹐內人幸舉一子﹐他日剪燈促膝時﹐或能攜梨棗而牽長者之裾﹐當亦同爲欣慰者耳。

五四﹑賀復陳菱舟得河工差東南半壁﹐爲通漕利民計﹐莫如治河。聖天子宵旰勤求﹐出千百萬金錢﹐延攬羣英詔使疏鑿﹐足下乘時而起﹐挾其所長﹐以宣了勞於虹堤鳧堰之間﹐計日瓠子功成﹐桃花浪息﹐朝廷策勛行賞﹐定自加人一等。竊念處三千之列﹐而其才其略﹐可以脫穎而出者﹐非足下而誰﹖落拓如弟﹐聞之不勝愉快﹗將來錦韉北上﹐以一笠拜故人於馬前﹐尙肯追念舊遊﹐不惜朝鞭一繞﹐同醉峭帆亭下否﹖

五五﹑賀左宇眉納妾聞足下新納專房﹐值此繡帷涼月﹐正好睡穩鴛鴦。而楊柳蠻腰﹐櫻桃樊口﹐自比大如所願。風便略寄數行﹐不僅志喜﹐且卜宜男也。

五六﹑復友托謀事足下席珍已久﹐曹丘之任﹐弟何敢辭﹖惟愧無北海之交遊﹐鮮季路之然諾﹐恐鄙言不足重耳。容緩圖以報。

五七﹑與周又唐司曹判袂﹐不意送燕迎鴻﹐於玆七度。以鸞棲未卜﹐魚素難投﹐徒深落月停雲之想。昨晤胡令親﹐始知下榻蒲城﹐主賓膠漆。值此秋風落帽﹐載酒題糕﹐當不減孟參軍龍山髙致也。弟碌碌依人﹐幾更硯席。去春爲淸苑李明府延理髮審﹐致身於酬應之場﹐日形紛擾。歲闌以鹽山鄧明府招致﹐遂來海上。𨿽幸一氈未冷﹐而家立相如之壁﹐囊空季子之金﹐載詠北門﹐依然終窶﹐正不知送窮何策耳。

五八﹑與黃封三出門惘惘﹐作別離可憐之狀。向以爲辭家則然﹐昨與吾兄別﹐此情正復爾爾。蓋相愛切者﹐不覺相離之難也。行後杜林遇雪﹐茅店停車﹐至二十二日始抵館捨。一路凍雲殘日﹐觸目增懷。老表兄決計南歸﹐長行在邇。二十年食奔衣走﹐今得稍蓄余囊﹐息肩鄕裏﹐於以開五畝之宅﹐樹十畝之桑﹐朱履靑衫﹐悠然自適。此暮年之樂境﹐實吾道所難期。弟自武林奉教﹐卽承異目相看。值文旆北來﹐提之挈之﹐以有今日。𨿽獲穹蒼之佑﹐藉安傭鬻之身﹔而千里蓬飄﹐一家萍寄﹐盲人瞎馬﹐前路難憑。不知何時攬轡言旋﹐得追陪於稽山鏡水間也。

五九﹑勸陳筤亭勿出門以局外而參局中之事﹐自知不中肯綮﹔足下俯納芻蕘﹐竟止西行﹐或亦愚人一得也。緩急時有耳﹐所須又無多金﹐返館後措應勿念。

六〇﹑謝滄州諸友並索魚曩過蓮齋﹐備承款洽。酒來南國﹐勝黃嬌紅友之甘﹔饌出東廚﹐悉鱸膾蒓羹之美。故園風味﹐式食庶幾﹐飽徳銘心﹐深感一飯。歸程取道風化店﹐未克再登蓉幄﹐重擾郇廚﹐想亦朵頤之福﹐可一而不可再也。頃有濠梁之興﹐猶憶碧磁盆中﹐錦鱗潑潑﹐如蒙見惠﹐不啻雙鯉之遺矣。

六一﹑謝滄州刺史周道出花陰﹐載聆琴韻。承閣下稠情摯誼﹐竟日款畱。醉北海之淸樽﹐香分綠釀﹔仿西園之雅集﹐餅啖紅綾﹐至今猶津津齒頰間也。別後初四日到郡﹐初十日回鹽。因由風化店行走﹐不及再到槐廳﹐面申謝悃﹐歉甚﹗歉甚﹗

六二﹑復陳憲章九十春光﹐轉眼綠肥紅瘦。素心人遠﹐良會何時﹖足下重到樂城﹐駕輕就熟﹔惟試靑萍於存鐵﹐未免用違其長。弟伏櫪如故。而當此半簾花雨﹐孤館無聊﹐聽好鳥於枝頭﹐殊覺懷人之滋切耳。

六三﹑與單徳栽曩在保陽﹐得識荊於四家兄寓次。時弟塵裝甫卸﹐未獲通款曲﹐接殷勤之餘歡。洎二兄種蓮山左﹐弟仍伏櫪燕南﹐天各一方﹐莫通問訊。家兄每道二兄爲今人中古人﹐想見徳行道誼﹐取重一時﹐未嘗不慨焉慕之﹐而以不獲締交爲恨。玆聞幕開南翼﹐其地有子遊之弦歌﹐與蒙莊之漁釣﹐公餘尋勝﹐逸興揣飛﹐履祉之佳﹐自符心頌。三家兄字觀水者﹐頃由新城移硯淸泉﹐屬在幕下﹐乞以餘光分照及之﹐至禱﹗至感﹗

六四﹑戲復陳笠山新婚出門甫入東牀﹐又嗟南浦﹐此行殊難爲懷矣。江左之行﹐僕早知不果。今重以大阮之言﹐而又牽於細君之愛﹐心猿一片﹐少安毋躁﹐何如﹖

六五﹑復丁玉燾茅店談心之後﹐忽忽自冬而春。新正過謁尊齋﹐知爲文宴招畱﹐無緣握手。自看上元燈火﹐弟卽驅車出省門矣。正以瀛洲樓畔﹐吾與亭邊﹐時增秋水伊人之想﹔而手書適至﹐不啻「淸風來故人」也。浴蘭節近﹐作客者非無家室之思。無如籠鳥依人﹐每多牽縶。三春虛擲﹐重午空來﹐艾綠蒲香﹐惟有引觴獨醉耳。

六六﹑與袁精之﹑王敬之春去堂堂﹐今年花事盡矣。客中了無佳趣﹔惟前到津門﹐旣獲舊雨重逢﹐又得靑雲新契﹔此樂有不能言諭者。別後至會州﹐明府多情﹐停車一日。復與漪園輩歡然道故﹐快何如之﹗歸來兀坐斗室中﹐又作閉關老衲矣。聽彼好鳥﹐不禁悵然﹗

六七﹑謝陳贊勛遵海而居者兩載﹐昨到津門﹐竟似盆魚縱壑﹐眼界也之一開。尢荷摯愛﹐飲之食之﹐公瑾醇醪﹐令人心醉矣。初十日返館﹐客窗倚徙﹐聽綠樹陰中黃鸝喚友﹐輒神往於月沽鏡澱間﹐正不知何時再遊勝地也。聞丁觀察不病而逝﹐「人生若朝露」﹐足爲增慨﹗新任友延何人﹖風便以示。

六八﹑戲陳笠山娶妻前書以弟夫人麻而且肥﹐若有不足於心者。殊不知麻姑爲天上之仙﹐健婦乃女中之雋。然則麻與肥不足爲病﹐且足爲喜﹐何以此咎蹇修哉﹖吾恐閫內者正以足下爲不如城北徐公耳。

六九﹑賀沈一齋﹑沈漪園得子朵雲垂賁﹐知吾嫂誕育長庚﹐坎再索而得男﹐神乎技矣。然威鳳祥麟﹐挺生必偶﹔弟夫人弄璋之喜﹐當必接踵而來。可惜湯餅兩開﹐未得躬與其盛﹐爲爲缺然耳。另柬已收﹐永以爲好﹐敬聞命矣。

七〇﹑賀沈漪園得女力回奉手示﹐知弟夫人得育新雛﹐蓋闕如也。而足下以爲神乎其技﹐不能不心折一齋。豈知生子好﹐生女亦好﹐帨之設何必不如弧之懸也。「休嫌一片瓦﹐珍重亦千金。」戲言當賀﹐以博一粲。至僕半通之綰﹐未始無心﹐然緣木而求﹐正恐魚在於沼﹐未必落信天翁之口耳。

七一﹑賀黃舜音納妾塞外云深﹐倩鴻乏便﹐缺音問者一載余矣。去秋在省﹐得與尊翁數數過從﹐備稔近槪。頃晤粲亭﹐道足下抱衾有寵﹐以蓮幕而作鴛帷﹐此樂當難名狀。但不知天上長庚﹐已徵吉夢否﹖至戚關懷﹐風便示慰。

七二﹑托滄州諸友照應友人火雲如燒﹐思與諸君子一登朗吟之樓﹐看夾岸柳陰﹐風檣上下﹐以消煩溽﹔乃仙凡途判﹐咫尺千里﹐徒作五城十二樓觀耳。鹽邑張少尉﹐武林人也。近以年老乞休﹐月之二十九日﹐先遣眷屬赴滄﹐候船南下。幸推梓誼﹐飭役代覓妥寓﹐俾逆旅主人﹐不敢欺生慢視﹐此感弟實均之。

七三﹑復謝秀三上谷斗城耳﹐衡宇又隔數武﹐竟未一瞻丰采。春正過訪﹐彼此復相左﹐何緣之淺也。頃惠翰言﹐如對芝光﹐而聆玉屑。足下移踏蠡州﹐旣聯舊雨之歡﹐又屬舊地之遊﹐動定自多融鬯。如弟依人海角﹐徒以兩地神交﹐興「采葛采蕭」之詠。中秋擬一返省﹐不審桂香梧影之中﹐得奉雅人淸話否﹖

七四﹑復滄州諸友摩詰詩中有畫。復書謂朗吟樓畔﹐帆影連云﹐蟬聲送晚﹐覺新秋風物﹐恍然在心目間﹔則又兼摩詰之詩與畫﹐而備之尺牘矣。顧安得附米家船﹐載陶家酒﹐相與作十日飲耶﹖南物色色俱佳﹐惟此地鮮能知味﹔而親友挾貨來者﹐又已先打一网﹐故難爲力﹐祈諒之。

七五﹑復錢繩玆元夜連袂看燈﹐極一時徵逐之樂。流光如駛﹐忽屆新秋﹐節序懷人﹐何能已已﹗承寄家兄一函﹐爲理積牘﹐裁答久稽﹐或不罪其疏節耶﹖弟擬中秋返省﹐餅圓似月﹐藕大如船﹐三五良辰﹐何堪虛度﹖不知足下亦作思歸之計否﹖

七六﹑托鄭莘田代友謀事月之十一日﹐得六日之書於津邑郵筒﹐又得八日之書於郡伯公牘﹔正如庾嶺梅花﹐南枝先開﹐北枝後放﹐使探春者同時領取也。誡新席珍已久。曩以同人引去﹐擬卽相邀﹔適居停坐有東牀﹐蟬聯而下﹐無能爲其位置。閣下以屋烏之愛﹐切切相關﹐鄭當時之雅懷﹐齊孟嘗之髙誼﹐求之於今﹐何可多得﹗閒花一片﹐尙有賴於春風之噓也。

七七﹑復陳笠山前得靜海郵寄之書﹐乃返省時畱寄者﹐種種委曲衷情﹐讀之不禁三嘆﹗然丈夫懷才負異﹐何患無物色之加。柯亭椽竹﹐得蔡中郎而始著﹔其間顯晦遲早﹐有數存焉﹔而要之大器終無久掩耳。幸耐心安之以俟知者。僕處累年積困之餘﹐近以仕途已開﹐妄思取進﹐無羅求雀﹐自知想出非非﹐不過抱此隱衷﹐勉盡人事﹐成否未可定也。香育熱腸好友﹐不期送別南關﹐竟成永訣﹐聞之泣數行下﹗聞香度菱舟﹐尙在江左﹐昨以一函慰之。生芻一束﹐遠莫能將﹐不過藉數行作薤露耳。

七八﹑賀沈一齋得官足下榮選在邇﹐指日棄毛錐綰尺綬矣。弟事尙須集腋﹐駑下之才﹐敢不讓驊驑先步耶﹖賀賀﹗

七九﹑誡友勿欺人弟於阿堵物素不重視﹐然吾人相交以義﹐相與以信。今魚已就烹﹐尙作校人之語﹐僑𨿽不敏﹐豈竟貿貿耶﹖

八〇﹑慰阮昔侯喪女令愛玉折﹐聞之惋惜無已﹗猶幸弟夫人勿藥有喜﹐畱得母珠﹐不患無掌中明月也。

八一﹑唁李藹堂喪母夏間晤令弟﹐驚聞失恃之變﹗足下千里省親﹐遽遭大故﹐抱痛知不可解。然亦宜少自節哀﹐所謂「毀不滅性」也。刻欲作數行馳慰﹐道遠不能猝至。秋初得手書﹐不謂臯魚泣母﹐樹已搖風﹔而奉倩無妻﹐鏡還缺月。境之所值﹐情何以堪﹗亦惟曠達處之﹐省卻多少煩惱耳。弟宿累旣深﹐新累復積﹐始知北居不易。承示緩急﹐已囑昔侯匯寄。聞南湖亦去吳橋﹐賢尹多情﹐猶思求舊﹐卽其不忘於去後﹐何妨再締夫前緣。我輩流行坎止﹐似可不存成見也。

八二﹑與黃封三還銀緩期遙辱手誨﹐伏審起居健適。老表兄蔗境彌甘﹐松姿益茂﹔芒鞋竹杖﹐山水自娛﹐視勞勞異域者﹐判若仙凡矣。弟讀書未成﹐名心久息。近爲同人力勸﹐擬作援例之舉。亦以吾道卑卑﹐流而愈下﹐大都依艸附木﹐要結上游﹔而特立獨行者﹐率皆枯坐。如弟不工趨附﹐素乏黨援﹐三窟之營﹐未始非計﹐以故孟浪爲之。惠假一款﹐愆期未趙﹐自問此腹﹐不肯負人﹐來歲鯉魚風起﹐必使珠還合浦也。

八三﹑復沈漪園月明三五﹐共話淸樽﹔分手以來﹐不勝惘惘﹗吾儕棄書讀律﹐正途已矣。幸逢捐例重開﹐通籍自有﹔寄人籬下﹐誠不若自營一窟也。

八四﹑向順徳司馬李借銀司馬門庭﹐仍容韋布﹐春風如舊﹐飲徳何深﹗念弟十載燕南﹐三廁賓館﹐自慚襪綫﹐匡益毫無。惟以磊落光明﹐受知足下。數年來分以冰雪﹐寄以腹心﹐禮遇之隆﹐回逾恆泛。古所謂「感恩知己」﹐實於足下兼之。前以援例﹐不待將伯之呼﹐卽荷玉成之雅。在大君子樂成人美﹐加惠無窮﹐而弟屢沐厚施﹐未免受之增愧﹔以云投贈﹐所不敢當。惟需項過多﹐𨿽集千羊之皮﹐尙少一狐之腋﹐旣蒙眷愛﹐敢借一元。來年秋以爲期﹐必使連城返趙也。

八五﹑向陸緘之借銀節前冒雨而歸﹐節後戴星而出﹐視家庭如傳捨﹐伊人況味何如﹖弟爲援例﹐日呼將伯﹐詎意秋云世態﹐流水人情﹐平時惇气誼﹐重然諾﹐一語通財﹐反眼若不相識。蓋自告急以來﹐幾於「十扣柴扉九不開」矣。足下能急人之急﹐倘爲覓一監河﹐是出之涸轍﹐而縱之淸波也。應奉券利﹐惟命是從。

八六﹑托鄭莘田代友謀事鵲橋渡河﹐曾以數行奉答﹐度塵靑照。重陽近矣﹐賒子美之濁酒﹐賦陶令之新詩﹐緬想雅人﹐定饒逸趣。會垣薦出多門﹐聲气不通者﹐率皆枯坐。誡新株守半載﹐絕無過而問者﹔近復有母之喪﹐窮愁益甚。渠以津門傾蓋﹐夙承知愛之情﹐鷦鷯一枝﹐重望噓借﹔若憐其窮而汲引之﹐不啻潤枯荄以雨露也。

八七﹑謝順徳司馬李借銀重九前一日讀報章﹐慨然以緩急相周。昔鐘離意薦友入都﹐特贈治裝之費﹔今弟爲貧謀仕﹐閣下不責其非分之幹﹐而有求必應﹐在遠不遺﹐此種髙情﹐並足千古。且冰淸座上﹐琴鶴蕭然﹐乃以萊蕪之甑塵﹐潤漆園之鮒涸﹐不特飲情知感﹐更令戴徳難安矣。惟冀掣分直省﹐得於彤驂紫蓋間供其驅策。此實邀君之福﹐而卽弟之所以報也。

八八﹑謝滄州諸友送蟹重陽佳序﹐正以有酒無螯﹐空結臨淵之羨﹔何意楮生下賁﹐竟偕公子同來﹐卽命庖人﹐立烹介士﹐樽前風味﹐迥異尋常。昔王宏白衣送酒﹐千古傳爲美談﹔今諸君靑衣送蟹﹐未始非後先佳話也。屬饜之餘﹐曷勝銘謝﹗

八九﹑向陳含輝借銀近在一隅﹐而前書久未得報﹐豈驛路梅花﹐不到靑蓮幕裏耶﹖緩急之請﹐旣承假以整元﹐則它時歸趙﹐斷不以羊易牛也。券約呈納。

九〇﹑唁傅維章喪祖母及妻金臺話別後﹐遇東來友人﹐輒詢近狀。有謂足下畱山左未去﹔有謂足下遭家多故﹐轍已南矣。以傳聞異詞﹐不敢浪投尺素。家兄至保﹐始知令祖母去世﹔尊閫相繼而亡。記與足下別五六年矣﹐不意李密之西山﹐甫悲日落﹔而安仁之東閣﹐又悼鸞分﹐令人感嘆無已﹗道途修遠﹐莫致芻香﹔惟寬中順受﹐勿爲境遇所傷﹐此則千里遠人所望風切禱者也。僕遊直十餘年﹐猥以菲才﹐得安傭鬻﹔而舉事孟浪﹐先之以接眷﹐繼之以報捐﹐百級債臺﹐已層累而上矣﹐可柰何﹗

九一﹑代答密雲縣張借銀侄賦性介介﹐向不因人爲熱﹐誠以秋云世態﹐彼泛泛者﹐不可以緩急商也。前書所請﹐意謂陳情於長者﹐不同乞憐於他人。且夙諾未寒﹐諒不徒以教語春溫﹐作一時之口惠。手示見復﹐乃知兩袖淸風﹐難爲河潤。然相須無幾﹐尙不足以難百里之侯﹐季布一諾千金﹐毋使古人騰笑。

九二﹑與龔未齋霜葉飛紅﹐秋光可愛﹐不知晚香亭畔﹐增幾許淸興矣。敝眷北來﹐𨿽已艸艸安置﹐而紅鹽白米﹐大費經營。來書勗之以儉﹐而繩之於初﹐誠閱世已深之語。謹書諸紳﹐以當棒喝。

九三﹑與左宇眉一番聯袂﹐而三疊陽關﹐又歌折柳﹔側身南望﹐時切依馳。昨頒手翰﹐謂舊遊重到﹐對此茫茫。並知關盼樓頭﹐無復當年燕子。則桃花人面﹐更不知幾度低徊矣。弟潦倒燕中﹐幾將十稔﹐一廛寄托﹐無異浮萍﹔本非腸肥腦滿之時﹐而作海市蜃樓之舉﹐正恐硯田所入﹐難補漏卮耳。

九四﹑謝楊翊明惠潤筆蒲節前﹐準擬文旆晉省﹐而子不果來﹐未免獨鶴昏鴉之嘆﹗古人千金買賦﹐豈有定衡﹖前路所貽﹐或亦以少爲貴﹐取義禮經也﹖拜而受之﹐付之一哂。

九五﹑復薦長隨承薦長隨某者﹐老而禿﹐望之如牛山之濯濯也﹔脫帽露頂時﹐殊不雅觀﹐故遣之去。

九六﹑唁沈一齋喪母頃自舊縣回﹐案頭置有令叔手書﹐以爲尋常問候耳﹐展誦之下﹐驚知老伯母大人錦堂棄養﹐使弟書未卒讀﹐而淚下涔涔也。猶記乙夏同館會川﹐正值慈航北上﹐夢伯母飲之食之﹐視同猶子。今春登堂拜謁﹐猶得仰接音容﹔而今已矣﹗陶母之徽音遽渺﹐巨卿之雞黍難期。追念疇曩﹐能無嗚咽﹗閣下秉性純孝﹐哀毀自不待言﹔然罔極深恩﹐𨿽云莫報﹐而板輿迎養﹐蓮幕承歡﹐此數年中﹐亦自有其樂融融者。況此後之顯揚﹐方興未艾﹐則式憑之靈爽﹐屬望無窮。尙祈順便節哀﹐以慰泉壤。弟因館事羈身﹐不獲躬親扣奠﹐臨書含涕﹐悲與歉俱﹗薄具楮儀﹐伏冀鑑納。

九七﹑復陳憲章曩晤研凹於髙平旅邸﹐獲審喬棲有托。返館後﹐卽思以數行馳問﹔而病魔纏擾﹐欹枕慵書。適承手簡頒來﹐春風惠我﹐客病都捐﹐乃知隴上梅不異井邊橘也。五斗折腰之吏﹐古人恥而不爲﹐弟更況而愈下﹐何足云賀﹖祇益汗顏耳。

九八﹑與章又梁鶯花月露﹐雅懷多屬雅人﹔酒賦琴歌﹐韻事端推韻客。況離人去國﹐愁聽短笛之梅﹔遊子思鄕﹐魂斷長亭之柳。每低徊於當境﹐恆抒寫其無聊﹔情之所深﹐詩何能已﹖顧王仲宣登樓作賦﹐卻是懷歸﹔杜子美入蜀行吟﹐無非傷亂。他若囊將錦貯﹐盡披風抹月之詞﹔卽教題處紗籠﹐亦紅袖靑衫之句。鮮有不遑將母﹐陟屺興嘆﹔誰思無忝所生﹐吮毫增感﹖惟我又梁先生﹐浙水神駒﹐稽山獨鶴。搜奇二酉﹐邊孝先經笥常充﹔摛藻三都﹐江文通筆花欲謝。勵摶風之六翮﹐自宜有志竟成﹔困逐電之雙蹄﹐詎意懷才莫遇。爰棄書而讀律﹐出走燕南﹔旋適館而授餐﹐還遊塞上。采來蓮實﹐常遺考叔之羹﹔念此萱花﹐時下梁公之淚。曩者迥車桑裏﹐曾舞萊衣﹔惟時下榻金臺﹐又聽驪歌。遊有方也﹐寧知牽慈母之腸﹔心滋戚焉﹐無自釋終身之慕。於是繪成雅照﹐望切吳云﹔裁就新詩﹐調髙郢雪。四千里鞭絲帽影﹐載馳載驅﹔三十年別夢離魂﹐一憂一喜。言由中發﹐如聞五夜之鵑﹔孝本性成﹐欲斷三聲之狖。豈第班香宋艷﹐逞彼詞華﹐陸海潘江﹐抒其藻思哉﹖弟幼而失學﹐壯不如人。嘆瓶罄之無貲﹐冀傭書之有獲。始居人下﹐風動而帳豈容開﹖繼幸獨當﹐露少而硯將奚潤﹖𨿽慈航就養﹐稍遂烏私﹔而長鋏頻彈﹐空思鱸美。同此離鄕背井﹐心隨南去之鴻﹔何緣釣水遊山﹐笑共春歸之燕。僕非屠狗﹐感慨偏多﹔君是雕龍﹐聲華孰媲﹖記往歲拋磚鮫室﹐已叨滿斛珠璣﹔若今朝撾鼓雷門﹐何異重鳴瓦缶﹖此實自審其碌碌﹐非徒過飾其謹謹。乃兄謬以曾鞏爲能詩﹐遽令學步﹔而弟不效魏收之藏拙﹐漫而獻嚬。作者竟居之不疑﹐見者應莞爾而笑。惟望加以繩削﹐勞不憚夫運斤﹐庶期出自甄陶﹐用可供夫覆瓿。玆來別館﹐風雨爲勞﹐言念伊人﹐雲龍奚逐﹖話淸樽於北海﹐春衫尙帶雨痕﹔繼雅集於西園﹐秋士還陪末座。佳章讀罷﹐誤收行篋之中﹔便羽封還﹐仍入奚囊之內。所冀惠而好我﹐時頒錦鯉雙雙﹔莫嫌道之云遙﹐不寄梅花片片。

九九﹑謝胡峙齋轉寄家信弟以一枝之托﹐遠拋五口之家﹐盼切寓函﹐如殷霓望﹔幸荷垂情逾格﹐俾得音問常通。昔壺公以縮地法授人﹐謂可晤千里於一室﹔今則家言往復﹐使兩地懸懸﹐時得開函而如面﹐此術何臧壺公﹖而少陵所謂「家書抵萬金」者﹐兄眞不啻萬萬金之賜矣﹗玆又托致一函﹐恃足下不憚許子之煩﹐遂亦自忘其數﹐惟有臨風拜手﹐中心藏之耳。秋漪學優而遇窮﹐得波斯胡爲之拂試﹐是出焦桐於爨下﹐而起椽竹於亭中也﹐此感實與秋漪共之。椒平先生處﹐先乞聲致﹐另用專布。

一〇〇﹑問陳笠山生子久以依紅未定﹐尺素鮮通。近由靜海疊寄手書﹐知足下棄出關之繻﹐安入幕之榻。壯哉此行﹐從可大展厥抱矣﹗卽辰黃梅釀雨﹐寒燠不齊﹐塞外气候異宜﹐起居伏維珍攝。尊夫人麟胎將舉﹐未知覓得健媼否﹖竊以聿老閨中﹐蚌已就老﹐從未剖珠﹐恐倒繃孩兒﹐難以恃也。

一〇一﹑托周松濤索畫別後時以知己靑氈﹐縈我心曲。得手示﹐知有武邑之行。足下懷抱利器﹐久不得志於當道﹔此行出其所長﹐以佐百里侯鳴琴致治﹐必有相得益彰者。而履祉之佳﹐更無煩穎頌也。何愧人之畫﹐有董北苑筆意﹐弟愛之慕之﹐得狐一腋﹐已足見珍﹐正不必以多爲貴也。

一〇二﹑托胡峙齋轉寄家信足下翩翩書記﹐時及遠人﹐旣感且慰﹔而平安竹報﹐頻隨靑鳥飛來﹐則尢可感也。當此輕衫團扇﹐行樂及時﹐想見依紅泛綠之餘﹐定多雪藕調冰之雅。若弟幽居斗室﹐終日埋頭﹐轉覺照眼橊花﹐牽人意緒耳。玆又有寓信一函﹐以旅人之片紙﹐煩上介之頻投。賢主多情﹐僕人況瘁﹐其何以自安﹗秋漪屢有信來﹐道足下多方關照﹐自非愛屋﹐焉能及烏﹖椒平先生處﹐頃亦有札托之﹐無人乎繆公之側﹐終恐過而不畱﹔推之挽之﹐尙有賴於足下也。

一〇三﹑托順徳司馬李薦友綠莎廳遠﹐靑鳥音稀﹐屈指蟾圓五度矣。緬想鼎裀萃吉﹐華紱凝庥﹐知如鄙人之頌。鹽邑刁風日甚﹐控案接踵而來﹐因人成事者﹐不無虎尾春冰之懼﹐亦適見鉛刀之難佐盤錯耳。友人章秋漪﹐與弟爲莫逆交。其申韓之學﹐迥非管窺蠡測者所能企及。渠以閣下憐才下士﹐向有吐握之風﹐欲一登龍﹐增其聲價。伏維閣下器宇恢宏﹐前程無量﹐他日延賓東閣﹐夾袋貯名﹐方將舉天下賢才而汲引之﹐當不惜階前盈尺﹐爲布衣長揖之地。弟故與之書﹐使自達於左右。倘蒙賜以顏色﹐加以吹噓﹐俾鷦鷯一枝﹐得所寄托﹐則尢推屋及烏之盛懷﹐而非弟所敢請也。

一〇四﹑復王儆之桂花香裏﹐我駕扁舟﹔菊蕊黃時﹐君遺尺牘。捧霞牋而莊誦﹐恍挹芝眉﹔審蓮社之多佳﹐藕舒葵臆。伏維二兄以讀書讀律之餘﹐兼多藝多材之美﹔及鋒而試﹐幹將豈等於鉛刀﹖韞櫝而藏﹐太璞迥殊乎燕石。貯作王家之偉器﹐非徒盛府之元僚。如弟賦才碌碌﹐應世庸庸。前此援例納貲﹐本屬捕風捉月。且一官似芥﹐並無五斗之糈﹔而半職如匏﹐已負兩肩之債。譽眞過矣﹐愧何如之﹗

一〇五﹑復慶雲少尉項幽居斗室﹐視靑蓮幕不啻緇塵障也。得手書﹐頓開胸次。適以山左之警﹐文稟絡繹﹐未暇走管城子於哦松署裏。知我諒我﹐是所望於閣下。弟自分菲才﹐謬思筮仕。去秋勉捐未入﹐竟以累重難行。畱此系而不食之匏﹐已同棄而不甘之肋﹐如何﹗如何﹗五紋添綫﹐一陽生矣﹐香尉風流﹐定增勝槪。弟近在咫尺﹐不啻對宇望衡﹔乃君限花疆﹐我牽嫁綫﹐彼此間阻﹐餐夢徒勞﹐言念伊人﹐能無悵悵﹗

一〇六﹑勸陳誡新緩歸九峯信至﹐道足下有意南旋﹐何計之左也﹗足下駕遊冀北﹐七載於玆﹐曰歸曰歸﹐情固宜爾。第硯田久旱﹐甫幸有秋﹔一年之耕﹐諒無多獲﹐除卻歸程膏秣﹐所餘能有幾何﹖恐覓家園之樂﹐反貽困守之虞。不如再積錙銖﹐稍丰囊篋﹐然後扁舟歸裏﹐持紫蟹而剝靑菱﹐未爲晚也。恃愛直陳﹐伏維垂諒。弟爲捐事所累﹐敝廬業已轉售﹐魚轍本枯﹐雀巢又失﹐窘況可想而知矣﹗

一〇七﹑復沈孟養久阻雁行﹐乍開魚腹﹐喜故人之無恙﹐來兮淸風﹔舒賤子之相思﹐慰玆秋水。獨是三千客裏﹐我已匏懸﹔早期十九人中﹐君應穎脫。何圖落落﹐尙爾依人﹖豈竟寥寥﹐絕無知己﹖然金臺駿骨﹐曾相賞於燕昭﹔赤水驪珠﹐終見收於象罔。𨿽故國之雲山﹐堪縈蝶夢﹔而歸程之囊篋﹐宜蓄蠅頭。幸緩輕鞍﹐勿歌長鋏。弟才本譾陋﹐應世無方﹐運復顚連﹐仰天莫問。多累值多愁之境﹐同聲增同病之憐。目前涸轍枯魚﹐旣未得飽銜香餌﹔此後尋巢小燕﹐更不知飛傍誰家。所以酒酣耳熱之餘﹐狂歌當哭﹔雨晦風淒之候﹐搔首自灰也。知荷關情﹐敢攄近況﹔倘逢郵羽﹐時惠徳音。

一〇八﹑謝邵南湖夏杪舟過峭帆亭﹐非叨良友之光﹐幾爲惡役所阻。尢承摯誼﹐畱醉蘭軒﹔蠟炬龍團﹐贈遺稠疊﹐紉佩何可言諭﹗返館後﹐以居停作古﹐交案棼如﹐未遑泐謝。比來三徑黃花﹐一樽紅友﹐雅人深致﹐定將東閣作東籬矣。弟以鄧明府官淸似水﹐累積如山﹐已在彌畱﹐尙承顧托﹐以故滯畱三月。今稍稍就緒﹐計日東歸。將來半榻靑氈﹐不知寄向何處耳。

一〇九﹑賀署正定太守李並薦友新正快瞻五馬﹐猥蒙延置靑油﹔時以鄧明府維摯甚堅﹐正如梁燕依人﹐難辭故壘﹐有負閣下殷殷求舊之思。比想熊軾新臨﹐棠蔭徧樹﹐「郡人重得黃丞相﹐童子爭迎郭細侯」﹐可爲閣下載詠矣。弟因家兄迎養衰慈﹐挈眷同往﹐到東小住﹐仍返鹽山。捨甥楊翊明﹐賦閒日久﹐前以面承允薦。玆聞無極一缺﹐以原任曲陽公王宗枚題補﹐屬在宇下﹐但得九鼎一言﹐撮合易易。捨甥學優而行謹﹐不致貽薦者羞也。

一一〇﹑慰天津太守李被議薄遊津澱﹐借庇棠蔭者五六年矣。平日心維口頌﹐謂閣下之才猷治行﹐殆卽古所稱良二千石者﹔識拔有眞﹐旦晚定邀薦擢。得省抄﹐乃知閣下忽有意外之議。天生偉人﹐不能寄屏藩﹐持節鉞﹐以衣被羣生﹔卽此一麾出守﹐亦復中遭顚躓。此人人所扼腕﹐非獨傾心有素者聞而錯愕也。然皓魄當空﹐乍虧旋復﹐將來赴都引見﹐定荷殊恩。𨿽鵬翅之偶垂﹐豈鴻肩之就息﹖是則閣下所能自信﹐而亦湄可代爲操券者。刻由山左返館﹐塵硯久封﹐有需拂拭﹐未克躬趨鈴閣﹐一罄下懷﹔惟日祝熊幰重來﹐爲寒士大廈之庇耳。

一一一﹑賀天津太守李休官讀報章﹐示以不作入覲之舉。湄固知閣下澹泊爲懷﹐用捨行藏﹐不足攖其胸臆。從此五湖三徑﹐得賦遂初。泉石之優遊﹐遠勝薄書之鞅掌矣。惟是風流雲散﹐閣下卽不以仕已關情﹐而湄追憶疇曩﹐重邀靑睞﹐惟有舊恩忘不得﹐此心殊覺黯然耳。

一一二﹑戲陳笠山納妾足下爲尋鴛侶﹐不遠千里而來。正一齋喜續鸞膠﹐新人如玉。敬贈毛詩二句﹕「其新孔嘉﹐其舊如之何﹖」以告一齋﹐定均莞爾。

一一三﹑戲殷瑤圃負約迥車過我之約﹐日久杳然﹔委員王公來﹐始知駕已遄返。何故丱兮城下﹐竟不停驂﹖見首不見尾﹐足下其猶龍乎﹗

一一四﹑戲胡商彜歸裏「滯雨通宵又徹明﹐百憂如艸雨中生。」今日心情﹐正復爾爾。得手書﹐以弟東歸有阻﹐若爲稱快﹔豈知裴航仙度﹐自有藍橋。足下泛舟言旋﹐固不致望洋而嘆﹔所慮大呼小喚﹐應接不暇﹐轉不若客窗一枕﹐得以安其淸夢耳。

一一五﹑賀蔣鏡函會試旅食頻年﹐親朋久闊。頃於令妹倩處﹐詢知駕駐都門﹐爲來歲春闈計。足下以邊孝先之經笥﹐兼江文通之筆花﹐曳紫紆靑﹐自堪握券﹔轉盼杏花春暖﹐定作金鰲頂上人矣。弟碌碌依人﹐徒慚糊口﹔援例而謀薄秩﹐更不免爲大雅所嗤。會當赴都掣簽﹐不知赴選文結曾否到部﹖祈致貴居停代爲查示。此行若果﹐則對芝宇而聆蘭言﹐當在桂花淸影中也。

一一六﹑謝滄州刺史周惠物居停自省回﹐備稔顚末。頃知慶協元旋﹐益舒下念。惟是偶效寸管﹐何當重錫多儀﹖繅出三盆﹐絕好天孫之錦﹔攜將兩袖﹐還披君子之風。旣戴徳於彈冠﹐更邀榮於納履。拜登嘉惠﹐感與愧俱。異日傾襟﹐再圖面謝。

一一七﹑復胡商彜物價前已致明﹐何又找寄﹖是區區者而必償﹐不亦過乎﹖足下返省有日﹐秋風半舫﹐淸景宜人﹔欣羨私衷﹐不僅在調琴弄瑟間也。

一一八﹑賀陳笠山納妾並托薦友蓮幕藏嬌﹐其人如玉﹔倚香偎翠﹐樂何如之﹖前書遲遲不報﹐情至者返若忘情﹐良以肺腑至交﹐相契在雁息魚消之外﹐非敢慢也。新秋風月﹐動定何如﹖僕以家住山左﹐陟屺之思時縈寤寐﹐中秋前作計歸省﹐不知天假之緣﹐得以偸閒匝月否﹖懷淸捨侄﹐尙在株守。沽之沽之﹐是所望於足下。

一一九﹑謝張位金惠梨前承惠寄貨值﹐並貽家母棠梨﹐一諾不忘﹐可感可佩。令舅於更闌到郡﹐恐重門下鑰。當晚登舟﹐屈指行程﹐當距鄕關不遠矣。弟本擬重九前赴館﹐不意滿城風雨﹐黃菊畱人﹔以故佩得茱萸﹐始獲就道。敝車羸馬﹐行道遲遲﹔又以薄事﹐由濟南觀趵突泉而返﹔靑氈依舊﹐無善可陳。惟念披衿傾對﹐《碧雞》之雄辯紛來﹔踏月趨陪﹐紅袖之餘香共漬。甫聯晨夕﹐乍隔東西﹐未免有情﹐能無惓惓﹗

一二〇﹑與鄧馨圃一車一笠﹐道左相逢﹐數語分衿﹐不勝悵惘﹗屢荷手書遠及﹐意緒纏綿。感舊雨之多情﹐益停雲之在念。祗以公私憧擾﹐南北迢遙﹐雙鯉未將﹐良由於此。五兄制行立品﹐寓才華於醇謹之中﹐譬諸璞玉渾金﹐含章蘊秀﹐宜乎先聲所至﹐契合上游。客歲榮署下沙﹐調梅小試﹐已見一斑。而惠政所施﹐深入民隱﹐以故攀轅臥轍﹐父老畱連。大僚推重賢能﹐自必授以繁要之區﹐俾資展布。行見隆隆直上﹐造福於吾淅者﹐正未有艾﹐當不僅理鹺奏最已也。弟承令兄不棄﹐五載於玆﹐自愧庸庸﹐未能稍有匡益﹐惟實心實力四字﹐差堪自信。前歲謬思援例﹐本非腸肥腦滿之秋﹐而作赤手空拳之舉﹐支絀槪可想見。適家兄以弟北居多累﹐招之使往﹐因將眷屬移往東昌。每念髙堂垂暮﹐捧檄難遲﹔乃以力有未遑﹐依然雌伏。始信彊弩之末﹐卽魯縞亦莫能穿。以視吾兄快先著鞭﹐春風得意﹐相去奚止霄壤耶﹖西子湖頭﹐雲山如畫﹐公餘覽勝﹐逸興何如﹖

一二一﹑復龔未齋托寄詩音郵久疏﹐而公牘中時時得奉明教﹐則兩地猶一室也。昨貽居停詩﹐圓潔如秋露﹐舒捲若靑雲﹐自古名士從軍﹐才人入幕﹐靡不弄花月﹐紀山川﹐一時風流文采﹐後人讀其詩﹐猶想見其爲人﹔以方足下﹐何多讓焉﹖擬效館人之廋屨﹐恐蹈鄰子之攘雞﹔不得已浣誦再四﹐而始出獻。惟默記芳艸詩「池塘有夢生應早﹐庭院無人綠更多」一聯﹐如玉液瓊膏﹐津津齒頰間耳。

一二二﹑復周松濤秋杪返自山左﹐得七月間惠寄之書。足下千人而英﹐有庾杲﹑王仲宣之蘊負﹔加以長卿四壁﹐又極蕭條﹐是區區者何足以資展布﹖「自古稻粱多不足。」讀少陵詩﹐每爲感慨久之﹗賤眷於花朝後抵東﹐異鄕團聚﹐未爲不美﹔而日用應酬﹐所謂「彼善於此」則有之﹐未能大有所節。分發前已報捐﹐保陽廬舍﹐因此而去﹐又增百級債臺﹔捧檄遙遙﹐尙難以歲月計也。令兄有無就緒﹖近來得館難﹐而欲得上友之平心則尢難﹗亦惟引少陵「只今雞鶩亂爲羣」之句以自安耳。

一二三﹑與龔未齋客冬抱牘而來﹐旣費錦心﹐並飫珍饌。別後馬首東指﹐承歡匝月﹐卽又束裝。正擬探訪遊蹤﹐適秦含章有札致弟﹐道足下依紅仍舊﹐髙山流水﹐入耳同傾﹔旣非彈之不調﹐何必碎之遽去耶﹖津鹽帶水﹐驛使時逢﹐折柳贈梅﹐勿虛所望。

一二四﹑還陳友徐銀道經歷下﹐幾阻窮途。深荷惠假朱提﹐得以脂車遄返﹔而羔羊美酒﹐飽飫蓮芬﹐此誼猶時時在抱也。弟於臘盡至家﹐燈宵後仍當赴館。春盤甫醉﹐鴻爪難畱。嫁綫徵衫﹐不勝惘惘﹗借款奉繳﹐祈收入。

一二五﹑戲告滄州諸友前登蓉幄﹐輒擾郇廚。知己之誼隆矣﹐其如報瓊無日何﹗歸途至防家河﹐車陷泥淖﹐人亦墜入﹐無尺寸之膚不污焉。倘入畫圖﹐何殊墨潑﹖若申酒令﹐競類泥塑﹐諸君得毋啞然一笑乎﹖

一二六﹑與梁又章新正過擾春盤﹐旋卽攜眷出遊。浮雲一別﹐秋色將殘。老表兄撫階前之玉蘭﹐栽幕裹之芙蓉﹐把酒掀髯﹐快當何似﹗賤眷自抵東昌﹐日用𨿽可稍節﹔惟吾鄕親友﹐落落如晨星﹐愚弟兄負米遐方﹐不免勢處孤立。中秋歸省﹐適家兄自館而回﹐十餘年萍散蓬飄﹐小得團圓之樂。更喜慈幃康健﹐兒女平安﹐足以告慰戚愛。節後家兄回冠﹐弟亦仍返鹽山。五載賓朋﹐本相浹洽﹔祗以民俗好訟﹐而郡友又喜吹求﹐置靑氈於荊棘叢中﹐何復戀此雞肋﹖弟束髮遊燕趙﹐謬承當道推許﹐行屐所至﹐鮮不爲耐久之朋﹔今之遽思遠行者﹐誠不欲作轅下駒﹐與耽耽者實逼處此也。

一二七﹑又托謀事張別駕旋省﹐數行奉塵靑覽。孰意老表兄爲弟鳴其不平﹐先辱賜教﹐自非至情關念﹐曷克至此﹗弟素本寡諧﹐性復絕惡﹐求疵摘瑕﹐由此而來。究之山鬼伎倆﹐亦豈遂能爲祟﹖惟家慈年屆望七﹐又系病軀﹐問燠噓寒﹐需人侍奉。家兄負米百里外﹐勢不能晨夕相依。弟更隔省遙遙﹐經年一返﹐甫親色笑﹐旋駕徵驂﹔是以一度辭家﹐輒灑老人之淚。玆聞署歷城徐大尹攺調聊城。聊爲東郡首邑﹔而兄與徐公﹐夙有金蘭之契﹐彼處刑名﹐舊數名世﹐倘得仰借鼎言﹐近托一枝﹐俾衰慈免倚閭之勞﹐卽遊子釋望云之感﹐紉佩何可言諭﹗至此地有捨表舅馮璞山接替﹐不虞秦無人也。

一二八﹑慰北城兵馬司鄧喪兄士有被一日之容接﹐而榮逾登龍者﹐湄於閣下得之矣。湄生平碌碌﹐無所短長﹐承令兄春圃先生不棄﹐六載相依。昨至都門﹐閣下賜以階前盈尺﹐已爲萬幸﹔不意重蒙枉顧﹐飫以郇筵﹐靑睞所加﹐無微不至。自分賃傭覓食﹐報稱無由﹔惟日祝閣下不次超遷﹐一麾出守﹐而湄得以駑駘下乘﹐供奔走於光風惠露之中﹐則此日仰炙斗山﹐未始非天假之緣也。別後由潞河掛帆而下﹐洪流駭浪﹐幾作波臣。廿五日到館﹐不期令兄於廿九日逝世﹐牙琴絕響﹐流水無聞﹐追念平生﹐不勝感慨﹗閣下誼篤本支﹐自必倍深慘怛。然而荊枯鶴瘞﹐數實難回﹔況令侄繼起多賢﹐亦可稍釋雁行之痛矣。

一二九﹑謝朱松溪借銀雪泥鴻爪﹐遊轍無憑﹔五六年來﹐徒深契闊。昨於都門把袂﹐眞爲意外之緣。而足下意气殷拳﹐無間疇昔。瀕行幾以旅囊告匱﹐致嘆窮途﹐尢承惠借朱提﹐得免琴囊畱滯﹐私衷感戢﹐何日忘之﹗別後由潞河買棹而返﹐浮一葉於洪波急湍中﹐自分置身魚腹﹐欲繼靑簾招領﹐綺館烹鮮﹐恐此樂已成隔世﹔幸荷吉星遐照﹐得慶生還。記弟於六月廿五日到館﹐敝東於廿九日逝世。甫離蛟窟﹐又失鳩巢﹔而賓主多年﹐一朝永訣﹐未免人琴之感﹗計日交案完竣﹐卽擬東返﹔如山左不遇﹐仍作燕市閒人矣。挪項另容措繳。

一三〇﹑與梁又章鱗鴻往復﹐忽忽自春而秋。「冷煙疏雨菊花天﹐霜露螯肥酒十千。」像踞牀茂對之餘﹐別有一種髙致也。弟於仲夏入都﹐期得近省﹐以慰饑鳥投林之想﹔詎意事機不偶﹐簽掣陜西。風月空囊﹐勢難遠適﹔而余氛未靖﹐更不能投筆從戎﹐以故六月底乞假回鹽。乃甫洗塵裝﹐居停卽歸大化。一氈坐冷﹐未知席暖何時﹖擬俟交代畢後﹐暫一東返。前此聊城半塌﹐承倩陳贊老爲撮合之山﹐會以徐公阻調而止。將來或卽畱齊﹐或仍入燕﹐遊轍殊難自定耳。

一三一﹑與家芳谷同宗同裏﹐而弟在齠齡﹐兄已遠駕﹐不獲晤﹔卽晤亦不復省記。嗣弟饑驅出走﹐𨿽聞名若雷﹐而燕云齊樹﹐疆域攸分﹐又不獲晤。且不獲一致書於左右﹐歉滋切焉﹗月初自直來東﹐得聞古誼於家伯氏者甚詳﹔兼承休戚相關﹐時詢鄙狀。辱荷先施之雅﹐益增疏慢之愆。念弟自戊申北上﹐垂十四年矣﹗風塵浪走﹐無非藉不律以謀生。前歲川楚例開﹐謬捐未入﹐今夏簽分陜隴﹐關山戎﹐難以遠行﹐遂於六月內乞假回鹽。九月初又開新例﹐彊弩之末﹐無力過班﹐棄之食之﹐徒深雞肋之嘆。夏杪居停鹽山公病故﹐爲理交案﹐三月滯畱。因念老母年髙﹐原欲近依山左﹔頃以滄州周香谷刺史殷段招致﹐誼有難辭﹐已許月內就道矣。依人糊口﹐遠近不能自由﹐轉不如檀板芒鞋﹐行歌乞食﹐隨處皆堪一飽也。吾兄種蓮濮上﹐美葉東南﹐有庾景行之芳聲﹐無王仲直之寄慨。且聞來春南返﹐團聚有期﹔視弟久滯他鄕﹐未能一歸舊裏﹐回首駝峯竹月﹐獅嶺煙蘿﹐徒有寸心來去耳。

一三二﹑謝陳松亭雇車並托延醫魯連城下﹐浮宅如萍﹐正以門閭蕭條﹐時增內顧﹔幸荷八兄熱腸古道﹐遇事相關﹐求之於今﹐何可多得﹗瀕行幾似孟嘗門客﹐致嘆無車﹐復承鼎力代籌﹐得以整裝遄返﹔覺一路車塵馬足﹐無非戴徳而行也。弟子初五日抵館﹐案頭塵積﹐幾如身到山陰﹐有萬壑千巖﹑應接不暇之勢。因思庖丁解牛﹐一日而解十二牛﹐其批郤導竅﹐正不知若何遊刃也。朱竹村先生醫理精純﹐直追扁鵲﹐但家慈年衰病久﹐不堪伏枕呻吟。爲我致朱君﹕用藥如用兵﹐兵貴神速﹐出偏師以制勝﹐此其時矣。

一三三﹑代友致龔未齋告苦弟以風塵俗吏﹐荒落有年。承先生愛顧之隆﹐加以刮目﹔入座則香芬蘭茝﹐題箋則囊贈珠璣﹐數載以來﹐極聲气應求之樂。竊謂近依蓮幕﹐請教正長﹔詎弟弱體支離﹐眞元久乏﹐去冬別後﹐病益加身。六月中又轉脾泄﹐百藥罔效﹐延至二十九日﹐奄奄垂斃﹐自分殘燈無再焰之膏﹐枯荄絕重萌之蘗﹐隨風委露﹐夫復何言﹗念弟江右書愚﹐備員冀北﹐先署各缺﹐瘠苦異常。嗣補遂城﹐當疲敝之衝衢﹐值饑饉之歉歲﹐百端賠累﹐心力交枯。旋蒙量移髙城﹐亦屬民刁俗敝﹐展布爲難。而弟冰競自矢﹐又不敢稍存不肖﹐非剜新而補舊﹐卽借東以應西﹐虧累之深﹐實由於此。向荷郡伯獨加靑睞﹐滿冀獲遷善地﹐俾因公之逋負﹐得以逐漸彌縫。豈意恩重莫勝﹐災生不測﹐沈屙難起﹐水隔慈暉﹔家鄕無寸土之遺﹐兒女有窮途之泣﹔官場至此﹐當亦先生所聞而惻然者﹗然而茹苦誰知﹐含酸自咽﹐若向悠悠以申訴﹐徒謂咄咄之何來﹖惟郡伯以至仁之心﹐爲如天之覆﹐譬諸赤子﹐對慈母而有苦必號﹔恃有嚴君﹐見愛子而情無不動。用是幾回伏枕﹐不禁哀鳴﹗將來交代事宜﹐悉已瀝陳另稟。嗟乎先生﹐明冥異路﹐永從此逝﹐蚊負難償﹐狐丘莫返。倘憐而見卹﹐俾獲全已覆之巢﹐將死而有知﹐誓永結來生之艸。

一三四﹑謝龔未齋許元度出都﹐劉眞長九日內十一詣之。弟前日在郡﹐數數過晤﹐殆不止眞長之詣元度者。足下垂情舊雨﹐每相見必款接而飲食之﹐紅友一樽﹐白魚雙尾﹐風致何減蒓鱸。廿六日回車甫發﹐好雨偏縫﹐亟趨候亭﹐徵衫已濕。無非冷炙殘羹之丐﹐亦受櫛風沐雨之勞﹐靜言思之﹐此行殊不值耳。

一三五﹑酒醉與劉紉齋少飲輒醉﹐惟陶彭澤有此髙致。弟昨晚被酒﹐頹然一枕﹐不自知其爲葛天氏之民﹑無懷氏之民也﹐幾幾乎有羲皇上人之風。舉以自解﹐得毋粲然。

一三六﹑解龔未齋爲人謀館疑立秋前一日﹐得手書﹐謂省友以弟有赴補之舉﹐周公有另延之心﹐而欲浼足下爲曹丘生者。弟始聞而信﹐繼思而疑﹐蓋以長蘆案牘﹐如是其多且奇也。弟本短於才﹐疏於學﹐商蚷馳河﹐難以及遠﹔弟卽無攺圖之意﹐安知周公無易友之心﹖不然﹐何言者之鑿鑿也﹖故始聞而信。第周公平日之竭誠盡款﹐不以弟爲短於才﹐疏於學﹐而遠道以招之﹐虛己以聽之。相處九閱月﹐弟固不肯以叢脞負所知﹐周公亦未嘗以弟爲素餐而欲他求也﹐則又似傳者之非眞﹐故繼思而疑。及出手札示周公﹐公囅然笑曰「若而人者﹐可謂明於謀人﹐闇於謀己矣。夫以葭村之旣得一官﹐必使赴補﹐理也。滄州之不能無友﹐必需另延﹐亦勢也。揣之理與勢﹐而爲葭村與滄州謀者﹐豈不至周且備﹖獨不思葭村卽欲赴補﹐滄友卽須另延﹐其人亦宜懷瑾抱璞﹐爲席珍之待﹔從未有以龍斷之子叔疑﹐作入幕之庾景行者。彼不自愛而自媒﹐則其自謀之闇也﹐君何尢焉﹖」顧弟思之﹐物必腐而後虫生﹐今物不內腐﹐而虫自外入﹐足下以爲不可解﹐弟竊有以解之。蓋周公八年而十易其友﹐館於斯者﹐往往席不暇煖。弟自去冬迄今﹐已越半載﹐被必曰「以其時考之﹐則可矣。」遂貿貿焉求薦於足下﹐初不料足下之不肯貿貿以薦也。且彼亦知前去之友﹐如陳柳汀會試畱通﹐沈褧亭因病解館﹐孫位三爲舊東李峨洲所延﹐此數子者﹐皆有故而去﹐豈眞周公之不可爲耐久朋哉﹖𨿽然﹐鵲有巢而鳩思居﹐虎有穴而狐思憑﹔物類如此﹐人固宜然﹐信手答書﹐同博一笑。

一三七﹑答龔未齋索信嫫母遇西子而掩袖﹐拙匠見班氏而藏刀﹔非嫫母之不欲顯其形﹐拙匠之不欲奏其技﹐而故髙位置也。絕世之色藝在前﹐則陋質庸工﹐不敢自炫。而爲西子與班氏者﹐不自咎其色之美﹐藝之巧﹐足拒人於千里之外﹔乃反咎人之不呈其形而奏其技也﹐則過矣。足下辭令之妙﹐冠絕一時﹐每一披函﹐陸離滿目﹔弟卽枯腸搜盡﹐萬不能源源而來﹐故寧蹈疏節之愆﹐不作頻投之簡。足下不自咎﹐而以弟爲髙自位置﹐不猶西子咎嫫母之不呈其形﹑班氏咎拙匠之不奏其技耶﹖𨿽然﹐弟之計亦左矣。夫投李因以報瓊﹐拋磚乃能引玉﹔今因有西子班氏﹐而不敢呈其形﹐奏其技﹐則西子之芳澤不獲時領﹐班氏之神巧不能全窺。是嫫母拙匠之自暴也﹐自棄也﹐而非髙自位置也。足下見此﹐得毋曰﹕是故惡夫佞者耶﹖

一三八﹑復沈少堂嵇康思友﹐曾來千里之車﹔範式登堂﹐亦踐三年之約。月前錦檣適館﹐竟似東來紫气﹐潛度函關﹔幸而合並有緣﹐得以攀畱永夕。觴飛璧月﹐座接光風﹐小園叢綠中﹐凡卉爲了煥采。正以快逢荀令﹐定畱三日之香﹔不圖越宿解維﹐一葦竟去。盈盈帶水﹐結念何如﹗昨者五朵郇箋﹐忽與云外天香繽紛而下﹐臨風盥誦﹐深慰企懷。兼稔健履復元﹐則文酒琴歌﹐興復不淺﹔第不知黃花開日﹐肯再枉髙軒﹐勿負平原十日約否﹖

一三九﹑請陳松亭代照應慈櫬昔人謂得一知己﹐可以無恨。弟在東郡﹐落落寡儔﹐獨蒙八兄雅誼殷拳﹐頻垂靑盼﹐寸衷銜感﹐罄楮難宣。別後於月之十二日到滄﹐𨿽布帆無恙﹐而載主播遷﹐傷心滿目﹔浮雲遊子﹐已難爲懷﹐況甫遭失恃者耶﹗賤眷僦居州署之東偏﹐壘覆巢傾﹐經營伊始﹐苦狀槪可想見。所最難安者﹐白楊蕭寺﹐慈櫬孤懸。愚兄弟遠出依人﹐不克時時展謁﹔伏祈八兄代賜光照﹐妥先靈﹐此尢弟所望風而感泣者也。鶴橋所囑﹐刻未去懷﹐第燕趙多佳﹐今不逮古﹐容物色得當﹐再行奉報。

一四〇﹑答鹽山縣沈辭事客歲小春一別﹐星紀忽周。今夏在都﹐知臺從亦蒞律門﹐走謁未晤﹐帳然者久之﹗自此云停月落﹐道裏睽違﹐惟有側聽琴聲﹐私心向往耳。昨潘松亭至滄﹐出示手緘﹐承閣下殷殷垂愛﹐徵及菲材﹔兼恐家室難安﹐假以館捨。凡所以爲客子計者﹐無不曲盡綢繆﹔知愛之隆﹐感且不朽﹗惟湄承香谷先生推心置腹﹐相依年餘﹐揆之於情﹐似難恝置。捧徵書而卻拜﹐此意惟閣下諒之。然而龍門在望﹐攀附良殷﹐魚耶水耶﹖安知不天緣之後假耶﹖

一四一﹑向滄州刺史周索酒承許佳釀﹐久未見惠。「道逢麯車口流涎」﹐此情殆有過之。幸勿曰「前言戲之﹐則予忘之矣﹗」

一四二﹑代復鹽山縣沈失竊某公署內失物﹐遽以專房之二美﹐指爲胠篋之一流。弟廉得其情﹐婉爲請命。彼亦自知惜玉﹐不願還珠矣。

一四三﹑邀孫位三飲酒良友難逢﹐菊花依舊﹐滿城風雨﹐我懷何如﹗足下旣不肯命駕而來﹐弟等竊欲作造廬之請。刻卽扁舟訪戴﹐幸沽黃嬌﹐以當白衣之送。如獲同舟而返﹐尙疑笑把茱萸﹐重醉朗吟樓畔也。

一四四﹑慰陳笠山喪子良友迢迢﹐菊花寂寂﹐感懷時序﹐不禁憮然﹗前由漪園處寄示手緘﹐驚知令郎玉折﹐深爲惋悼﹗時有內控之案﹐居停奉檄星馳﹐僕亦與之偕往﹐慰問遲遲﹐良由於此。吾儕依人作客﹐惟是膝前愛子﹐相與爲歡﹔不意蘭芽甫茁﹐疾雨遽摧。西河北郭之傷﹐在足下情難自已﹔然達人知命﹐要不必以已然之事﹐作無益之悲。且二令郎令愛﹐先後出花﹐慶符吉相﹐雙珠在握﹐亦可藉以自寬矣。僕自遭失恃﹐百事俱灰﹐所最難安者﹐慈櫬孤懸﹐奉歸無力﹔每思入土爲安之義﹐無不夢寐系之。重九前二日﹐爲先毋小祥﹔秋霜春露﹐忽然一周。本擬匍匐東歸﹐稍申哀薦﹔乃因館務牽絆﹐未遂烏私﹐徒自望云灑淚耳。三女年已及笄﹐正當許字。祗以南方戚好﹐闊絕多年﹐千里聯姻﹐殊難擇偶﹔而北方作伐者﹐大都紈絝一流﹐又不當意。且內人母女情深﹐亦不忍以異日言旋﹐遠離割愛。向平之願﹐坐是因循。小兒隨館讀書﹐姿稟尙不甚鈍﹔惟是十寒一暴﹐作輟相尋﹐正如野馬籠頭﹐驟難馴致﹐恐景升兒終成豚犬耳。至於服官一念﹐心灰意冷。憶當年竭力報捐﹐原期借矮屋之微糈﹐供髙堂之祿養﹔而今已矣﹗未捧毛檄﹐先泣莪詩﹐僕復何心﹐尙圖進取﹗所冀稍餘資斧﹐扶柩南歸﹐俾得窀穸早安﹐不致久委風露﹐則此願爲已足矣。

一四五﹑慰龔未齋喪妾並答遲慰同志則相求﹐同病則相憐﹐此人之情也。弟謂同志者或有時而不求﹐同病者則無時而不憐﹔然憐於迹﹐究不若憐於心者爲尢摯。弟自去秋失恃﹐踉蹌而來﹐冬杪於冰天雪地中捧檄赴都﹐途次爲風寒所感﹐歸而病竟不止。履端後三日﹐仍服藥﹐閱今一載﹐日與倉公扁鵲爲友﹔又不能捨此毛錐﹐靜加攝養﹐每念疾苦﹐竊自憐之﹗春間聞足下病﹐繼又聞失寵。得耗之下﹐爲足下憐﹐更有甚於爲己憐者﹗蓋足下年屆賜鳩﹐非人不適﹔何意好花易落﹐好月難圓﹐傷桃葉之遽摧﹐感朝云之長逝﹐情之所至﹐其何能堪﹗況值衰病相侵﹐衾裯半冷﹐噓寒問燠﹐誰與爲懽﹖此尢足下所悲從中來﹐不堪回首者。每欲致書慰問﹐恐足下當頤養之時﹐處煩惱之境﹐一紙相投﹐徒亂心曲﹐故未致尺書於左右。此正弟之略於迹而憐於心也。來書以弟無一函致慰﹐謂是愛之乎﹖怒之乎﹖弟竊以爲子言過矣﹗夫君子有自反之道﹐無求人之理﹐愛之怒之𨿽在人﹐而所致愛致怒則在我﹔我而可愛﹐人必愛之﹐我而可怒﹐人必怒之。弟與足下相印以心﹐相要以久﹐愛之不暇﹐怒於何來﹖禮曰「君子之交淡以成。」弟之所以落落者﹐竊有味乎淡交之義﹐而欲自附於君子之末也。尺牘心折已久﹐付之梨棗﹐定當紙貴一時。以弟譾陋無文﹐亦蒙采入﹐恐因魚目而減夜光之價﹐削而去之﹐則爲我藏拙多矣。

一四六﹑應沈聿新借銀小窗剪燭﹐快慰渴思﹔滿擬信宿綰畱﹐不意歸興太濃﹐啟關而逸。開篆後﹐正以蒲輪適館﹐未蒙枉顧爲疑﹔頃得手書﹐始知一片巫云﹐尙未出岫﹐何返旆之匆遽﹐而辭家之濡滯也。承諭緩急﹐付去甘金﹐實由傾囊無多﹐故未如數﹐祈諒之。

一四七﹑向滄州刺史周借米家無儋石﹐已同臣朔之饑﹔廩有餘糧﹐定許魯公之借。乞諭司事一言﹐卽髮小米兩石﹐庶幾炊成巧婦﹐不致無米興嗟﹔豈惟饌食先生﹐僅曰授餐有禮已也。

一四八﹑復沈一齋﹑陳笠山爲女作伐多情月老﹐好主鴛盟﹐一紙紅箋﹐飛來天上﹔以弟與漪園﹐風有陳雷之契﹐宜聯秦晉之姻。弟在會川時﹐曾見漪園哲嗣﹐華實並茂﹐器宇不凡﹐相攸得此﹐允稱中選。惟以寒素之家﹐上聯華冑﹐竊恐蒹葭倚玉﹐有辱冰人耳。承示年庚﹐恰與小女配合。而內人尙欲覘其祿造﹔此𨿽女人見解﹐良以百年偕老﹐必期兩美同揆﹐弟故不肯拂其意而爲之請。「珠聯壁合」之奇﹐知必有以示我矣。

一四九﹑賀楊椿莊妾生女乍逢萍水﹐卽訂金蘭﹐古人傾蓋定交﹐應亦爾爾。別後云停月落﹐寤寐爲勞﹗昨聞蓮室宵裯﹐樣鐘玉女。旣雛凰之聿降﹐竚小鳳之聯飛。正擬馳賀一函﹐而朵雲飛下﹐果如所聞﹐明月入懷﹐益爲小星增耀矣。東君前諾﹐知被執訊者乾沒﹐會當有以報命也。弟傭鬻依人﹐客況如舊。小女定於歲內遣嫁﹐以弟秋水空囊﹐豈有明珠一斛﹖卽此練裳竹笥﹐亦已幾費經營。是以新例過班﹐逡巡不果﹔要知半通黃綬﹐兩翅烏紗﹐得失總由前定耳。

一五〇﹑復沈褧亭代攺稟稿前過小齋﹐正以晶鹽蔬食﹐有褻良朋﹔手書言謝﹐益增顏汗耳。寄示稟稿﹐細密周詳﹐具徵老手。中間僭易數語﹐猶之村婦修西子之容﹐俗子飾宋朝之貌﹐不足增妍﹐反致減色﹐殊自笑其不量耳﹗祈再酌之。

一五一﹑復沈一齋爲女定聘承示納采之期﹐擇於小春初吉。以弟寒素﹐豈有百兩之將﹖而裙布釵荊﹐在所難缺。擬承廟會﹐爲綠窗貧女粗整嫁衣﹐不知行聘時用何緞色﹐先乞探示。如謂求玉鏡之臺﹐間蘭田之壁﹐則失本意矣。

一五二﹑與滄州刺史周自依蓮宇﹐荏苒三年。蒙閣下寄以心腹﹐委以幾務﹐古人魚水之契﹐難以諭斯。臨行極承見愛之深﹐堅訂重聯之約﹐而出疆有導﹐饋贐有文﹐髙誼稠情﹐無微不至﹐古所謂感恩知已﹐殆於閣下兼之矣﹗卽辰起居何似﹖想九重丹沼詔﹐瞬教彩鳳銜來﹐西望矞云﹐曷勝企禱﹗弟以菲材而遭知遇﹐原圖日久相依﹐乃以猘犬橫噬﹐不得不作避地之舉。然望諸君去不忘燕﹐廉將軍老猶思趙﹐古人風義﹐弟嘗慨焉慕之﹔果使時地相宜﹐終當不負息壤也。別後沿途畱滯﹐十六日至沙河驛。因小女吉期在邇﹐是以徑至灤陽﹐先了向平之願﹐再登元禮之門。惟是甫別一旬﹐地逾千里﹐悵美人兮不見﹐托永好兮何如﹖追念前歡﹐殊難爲抱耳。

一五三﹑與周刺史辯辦命案弟聞﹕「得一知己﹐可以無恨。」此非徒遇合於一時﹐綢繆於當境也﹔必於形迹相暌之日﹐怨尢交集之中﹐獨能確然自持﹐不以遠疏﹐不以言間﹐斯其爲知也﹐乃足以千古。弟自辛酉之冬﹐承閣下延至賓館﹐殷勤款洽﹐禮遇有加﹐私心竊幸。自喜以爲閣下知我﹐然猶不敢必其爲眞知也。迨相處日久﹐相與日深﹐覺神情意气之間﹐誠有異乎庸眾之相待者。於是嘅焉興感﹐以爲閣下眞能知我﹐轉笑前此之將信將疑﹐乃淺之乎測閣下也。是以三載以來﹐竭其愚誠﹐效其綿力﹐屏書峻擢﹐如願而償。自問一副熱腸﹐一腔熱血﹐不肯稍負所知者﹔良以閣下知之如此其眞﹐而弟不以知己報之﹐是馬逢伯樂而不鳴﹐劍遇張華而自晦矣。去臘於冰天雪地中﹐隨赴涿鹿﹐讞定而返。弟以事遭無妄﹐攜硯來永﹐蒙閣下知遇益厚﹐繾綣於臨別之時﹐丁寧於繼見之約。且也出疆有導﹐饋贐有文。气誼之隆﹐於今罕見。猶憶瀕行畱句云「此身好似盧家燕﹐不忍拋紅過別巢。」可見弟之戀戀於閣下﹐有不以去就易其心者。自聞閣下解組對路簿﹐目不交睫者累夕﹐兩致書於左右﹐俱未得報。嗣柯明府除道東來﹐亟詢顚末﹐少慰下念。昨晤絅亭﹐道閣下旦晚回任﹐不禁喜極而狂﹗惟聞議者歸咎於原辦之失﹐則弟不能無辭也。蓋原驗本有縊痕﹐復檢又有血墜﹐且各犯所供自縊之狀﹐與初驗所塡自縊之痕﹐確相吻合。閣下窮力研究﹐又未訊有毆死招供﹐豈能捨有憑之明驗﹐而定無供之爰書﹖今議者不察﹐以成敗爲毀譽﹐閣下𨿽無一言見責﹐而眾口鑠金﹐積毀銷骨﹔聞之亦未免介然於中﹐此則弟痛心疾首﹐不敢隱默以任咎者也。明知孟嘗門下﹐已無取乎雞鳴﹔敢冀燕昭臺前﹐尙見收夫馬骨﹖特以閣下知之如此其眞﹐而猶未能確然自持﹐不以遠疏﹐不以言間﹐信乎知己之不可恃﹐而士之屈於不知己者﹐可勝慨歟﹗計秋差治道﹐車騎東來﹐尙可握手傾談﹐藉明心迹。先肅寸楮﹐用布區區﹐伏維昭察不旣。

一五四﹑答滄州刺史周以半年之契闊﹐接兩面之殷勤﹔甫罄離懷﹐又增別緒。回憶依棲蓮幕﹐晨夕追陪﹐覺人生聚散之緣﹐不殊海萍云鳥﹐言之可嘅﹗頃得沙河驛發寄手書﹐知臺旌取近而回﹐瞻望後塵﹐蘊結奚似﹗且以不腆將意﹐猶辱齒芬﹐則增我顏汗矣。

一五五﹑復陳笠山別來事多拂逆﹐意興蕭騷﹐春間兩奉書而未卽答﹐良由於此。頃又從秋漪處寄到芳訊﹐以千里之鱗鴻﹐寫三秋之情緒﹔先施者至再﹐益令稽答者增慚矣。閣下品誼卓犖﹐迥出時流﹐宜乎賓館蟬聯﹐朋簪志慶。然樹旗鼓於新曆之邦﹐究不若安筆硯於熟遊之所﹔況一家浮寄﹐照應乏人﹐徒使綠鬢靑眸﹐懸懸兩地﹐於計誠爲未得。至若援例加捐﹐有志者自應爾爾﹐異日千霄直上﹐爲仕途中第一流人物﹐較之仰人作繭﹐傍戶營巢﹐不幾有天淵之別歟﹖燦文自北而南﹐一路順境﹐正以乘時沖舉﹐遠大相期﹐不謂花萼摧殘﹐鴒原增感﹐聞之殊深惻惻﹗僕於二月杪送女灤陽﹐旋來永郡。雪鴻爪印﹐隨遇而安﹐尢喜賓主交孚﹐室家無恙﹐足以告慰知己。惟去冬涿鹿之案﹐上游以周刺史檢驗不實﹐參奏解任﹔繼又以誤會原情﹐請予開復。在當道自謂平反得當﹐而原驗縊痕血墜﹐一槪抹煞﹐且歸咎於捉刀之人。不知此案稟蒙傅廉訪許可﹐而始出詳﹔官驗之而官審之﹐幕中人不過依題作文﹐豈能任咎﹖因思廉訪若在﹐則手握智珠﹐必不另起波折。「翻手作云覆作雨」﹐吾道其尙可爲耶﹖

一五六﹑謝沈漪園惠酒蒙弟雅愛﹐屢以佳釀見貽。若問沽價於尼山﹐似乎涉泛﹔而醉醇醪於公瑾﹐未免多情。計惟畱待新年﹐共罄甕頭春色也。

一五七﹑勸陳浩如回裏寶三來﹐得手書﹐慰念無似﹗香谷先生﹐十年淬礪﹐今果雙熊五馬﹐擢守名疆。而轉計負累之深﹐逢時之晚﹐此離巢舊燕所爲一憂一喜也。承囑硯地﹐無不關懷﹐惟左近無機可乘﹐容緩圖以報。弟以孱弱之軀﹐寄勞形之地﹐宵燈晨硯﹐愁病兼之。回思二十年來﹐歷境何嘗不順﹐至今母柩未返﹐旅囊仍空﹐惟畱此半擔琴書﹐一肩風雨﹐作東西南北之人﹐每自尋思﹐不勝感慨﹗因念足下游歷燕豫﹐幾及廿年﹐蒼蒼者變而爲白矣。客中花月﹐諒已飽嘗﹐故國蒓鱸﹐豈終無意﹖況令郎克自樹立﹐則菽水無待己謀﹐何必以垂老多病之身﹐爲背井離鄕之客。昔放翁有句云「及身彊健得還鄕。」弟嘗三復斯言﹐低徊不置。自知苦累未滿﹐家食難安﹐而舉此以勸足下者﹐實緣數年知愛﹐一往情深﹐伸紙吮毫﹐不禁喋喋。如果鄙言可采﹐卽與香谷先生同舟南下﹐計橊紅蒲綠時﹐盡達家園。爾時回首風塵﹐得毋笑許子之明於謀人﹑拙於謀己耶﹖

一五八﹑復黃馥堂﹑秦云階訂盟鶯啼紅樹﹐求友聲殷﹔喜萍水之乍投﹐卽金蘭之交契。燈紅酒綠﹐飛觴則醉倒玉山﹔茗後香餘﹐聯句則敲殘蓮漏。每懷髙雅﹐殊愜心期。惟弟猥以菲材﹐謬承摯愛﹔𨿽附雞壇之列﹐彌慚驥尾之隨。所冀他時分道揚鑣﹐果獲仰副期許﹐則贈句爲不負耳。

一五九﹑與遷安縣王薦友頃得貴友兪君札﹐知渠鼓盆抱戚﹐解館而南。想前席已虛﹐別須延訪。且琴軒晉省﹐則蓮幕不可無賓﹔而秋水伊人﹐一時勢難遠致。因思槐卿章捨親﹐向曾受知於閣下﹐𨿽前緣之已判﹐詎繼見之無心﹖弟故不揣冒昧﹐重爲說項﹔如欲相延﹐則近在同方﹐羅致尙易。惟束芻不足以縻良驥﹐滴水不足以養尺魚﹐閣下固善將將者﹐度亦欣然樂從﹐以謂「多多益善」也。

一六〇﹑卻周松濤稱呼去歲閏夏之杪﹐曾致一函於北路廳署﹐正以未奉瓊報爲疑。嗣聞漪園言﹐乃知塞外靑油﹐已安徐榻。頃奉手翰﹐謂去夏曾頒雙鯉﹐而弟尺素之投﹐未識曾否達覽﹖豈往者來者﹐均付石頭渡口耶﹖足下以南金東箭之材﹐爲泛綠依紅之客﹐交孚鍼芥﹐福萃琴樽﹐此鄙人意計中事﹐得書爲欣慰者久之。弟來此孤竹﹐荏苒年餘﹐賓主相投﹐室家無恙﹐足以告慰知己。漪園才華意气﹐卓爾不羣﹐乃天不永年﹐一朝千古﹐可勝悼嘆﹗幸乃郎年已弱冠﹐華實兼之﹐可謂故人有後。柩屬現寄灤城﹐中秋前當料理南返也。至弟叨附蘭譜﹐齒列雁行﹐足下不以弟視而以兄稱﹐似乎謙非所宜﹐抑將拒而不納耶﹖此後幸勿乃爾﹗

一六一﹑復牛云洋海萍云鳥﹐聚散無端。「別時容易見時難」﹐每億髙情﹐輒深悵憫﹗卽辰起居納祜﹐不煩贅頌。獻邑政務紛繁﹐僚幕未免交瘁﹔且年來民刁俗敝﹐正如張長史論書﹐不無古肥今瘦之異。所願二槐先生早飛鳧舄﹐拾級連登﹐此則千里故人所昕夕頌禱者也。槐卿多才善病﹐恐其年少心性﹐服食靡常﹐諸望愛護及之。

一六二﹑謝張翼堂惠扇三年聚首﹐一旦分衿﹐手翰頒來﹐倍增離索﹗弟自別後﹐益復無聊﹐裹足斗齋﹐幾同老衲。回憶曩時徵逐﹐偶俱無猜﹐興酣則綠盞交飛﹔令到則紅牙細按﹐此情此景﹐如在目前。不意一曲驪歌﹐頓分雙袂﹐撫今追昔﹐能不依依﹗承貽畫箑﹐快挹淸風﹐香羅細葛之間﹐當奉揚於不盡矣。

一六三﹑謝獻縣馮惠物並慰被火兩奉華翰﹐深荷注存﹔頻來隴上之梅﹐益繞梁間之月。弟自分淺才﹐毫無贊益﹐正以有辜知愛﹐負疚良深﹔乃蒙厚貺遙頒﹐情文備摯﹐覺贈貽之非分﹐益愧歉之交縈﹐卻恐不恭﹐謹拜登受。獻邑政務之繁﹐甲於全直﹐一經大才展布﹐自必遊刃有餘。從玆譽望攸隆﹐聲華聿著﹐鶯遷鷺振﹐指顧可期。聞貴署偶遭火警﹐此蓋以炎上之象﹐預兆如日之升﹐小有耗折﹐當不在意也。

一六四﹑復牛云洋素心天各﹐歷春而秋﹐系念之私﹐無間兩地。中秋後三日﹐遠辱手簡﹐時弟正在冗場﹐未遑作答﹐知己其諒我耶﹖卽辰起居何似﹖聞慈竹有平安之報﹐維桑葉大有之占﹐此遊子他鄕所同爲欣慰者也。但不知昨歲言旋﹐曾徵熊夢否﹖盧龍交代﹐謬承二槐先生諄諄見委﹐誼無可辭﹐一切已詳彼信﹐定均賜覽。弟入秋以來﹐意興蕭索﹐旁觀者以爲錯情易意﹐太覺頹唐。弟亦不自解其何故﹐大抵勞與病俱﹐病與愁並﹐所自來也。小兒血癥未除﹐𨿽不廢學﹐徒虛名耳。家兄以姜伯約而佐劉阿斗﹐鞠躬盡瘁﹐動輒得謗。夏間葉君催賦至昌﹐適逢雨雹﹐其事與葉君渺不相干﹐乃彼以何公謂可魚肉也﹐冀得一中人產﹐飽其欲壑﹐因家兄梗之﹐遂懷怨望﹐而以不顧民瘼﹐飾稟憲聽。幸何公具稟在先﹐無甚譴責﹔晉省云云﹐其傳者之非眞也﹐或葉君之借題說法也。祝太守兩弟﹐同膺鶚薦﹐而沂齋獨遺﹐可爲扼腕﹗然一寸明珠﹐或不致終沈滄海耳。

—六五﹑答酈勷亭璧謝節敬前奉朱提﹐聊以獻歲。自笑菲同井李﹐豈污仲子之螬﹖何期饋等盤餐﹐槪返重耳之璧。辱在至威﹐似不宜介介若此。玆寄去例價一函﹐祈收入。

一六六﹑復馮璞山托謀事我畱燕市﹐君去閩疆﹐彼此播遷﹐瞬經六載。九月杪﹐忽荷郇云遙賁﹐知文駕仍爲冀北之遊﹐𨿽未獲卽奉淸光﹐而寄柳贈梅﹐從玆易易﹐良深慰忭。惟靑宇令弟﹐未展厥抱﹐賫志九原﹐不無瘞玉埋珠之恨﹗猶喜吾兄歸後﹐慶育長庚﹐藉慰遠人心素。弟自滄州接就北平﹐𨿽半氈未冷﹐而大事重疊﹐依舊空囊。以故先慈之靈﹐甫於去冬歸葬﹔又因行資莫措﹐未克親送還鄕﹐不孝之罪﹐擢發難數。小兒讀書﹐尙不甚鈍﹐惟放豚之性﹐馴致爲難﹐終恐秀而不實也。庾郎賓榻﹐無不關懷﹐所慮僻處邊陲﹐見聞甚梗﹔而左近諸館﹐又皆蒂固根深﹐是以潘松亭喬梓屢有信來﹐無詞以對﹐惟有中心藏之﹐力圖報命耳。葉三兄契闊多年﹐意興何似﹖猶憶酒酣耳熱﹐唱大江東去一闋﹐不覺燈影搖靑﹔曾幾何時﹐而駒光易逝﹐萍水難逢﹐可勝惘惘﹗希爲道候及之。

一六七﹑復永淸二尹何一別滄江﹐載逢上谷﹐流光轉睫﹐幾度春來。祗緣未息鸞棲﹐不獲一通尺素。頃奉手示﹐知以作楫之材﹐暫屈哦松之署。桃花漲息﹐慶利導於安瀾﹐鳧舄云騰﹐竚升恆於指日矣。弟乙丑仲春﹐蓬轉孤竹﹐𨿽一氈可煖﹐而春蠶作繭﹐亦徒爲人成得嫁衣耳。前此簽掣關中﹐旋以新例頻開﹐過班無力﹐已絕燃灰之想﹔要知黃綬靑袍﹐原非泥塗中所能希幸也。

一六八﹑慰袁引之被謗人如秋水﹐宛隔蒹葭﹔書寄春風﹐何來鸚鵡﹗正喜浴蘭應候﹐五絲葉戩榖之庥﹔頓教采葛抒懷﹐一枕釋相思之夢。伏維足下以機云之麗藻﹐擅庾阮之風流﹐綠泛蓉池﹐騰譽則羣推一二﹔靑開蓮榻﹐締交則美盡東南。況乎霽月衿懷﹐足消鄙吝﹔縱有翻云手段﹐何啟猜疑。乃細繹八行﹐似難甘於織貝﹔豈同居一室﹐尙施毒於含沙﹖默揣因由﹐莫尋端緒。惟是誣金不辯﹐古人之雅量可師﹔唾面自漧﹐此日之和光宜爾。無端之毀﹐安足縈懷﹖不敏之言﹐定蒙采納。

一六九﹑謝獻縣馮惠物足下郊寒島瘦﹐弟聞之稔矣。不意遠辱賜函﹐重蒙厚貺。念自納交以後﹐承閣下縞紵情殷﹐屢叨淸惠﹔曾乏涓埃之報﹐徒增銜結之私。玆復以筆墨纖勞﹐分裁冰玉﹐拜登之下﹐覺閣下之用情愈摯﹐而弟之抱愧益深矣﹗日來菊秀萸芳﹐人知秋澹﹐想見彭衙淸晏﹐奉侍增歡﹐足慰遠入企頌。弟勞勞金綫﹐鎭日埋頭﹐對此芳辰﹐莫開倦眼﹐「竹葉於今已無分﹐菊花從此不須開。」三復斯言﹐可勝悵惘﹗

一七〇﹑賀天津縣丁到任客夏魚雁往返﹐繼以嫁綫勞形﹐不獲寄遙情於尺素﹐閣下其諒我也。析津瀕海要區﹐帆馳轂擊﹐自非撥煩治劇如閣下者﹐不足以當斯任。今果載淸獻之鶴﹐而移宓子之琴﹐徳政所敷﹐上下交契﹔雙旌五馬﹐指顧超遷﹐可勝欣賀﹗弟筆耕墨耨﹐日埋頭於塵牘之中。近以秋霖爲虐﹐郡屬被澇者多﹐捉筆依人﹐同增勞攘﹐幾不知平分秋色﹐光滿銀蟾﹐亦適見鉛刀之難爲用也。灤陽交案﹐歷三年而未結﹐不知作何究竟﹖然閣下一議再議﹐款目已明﹐縱方伯有調算之文﹐要可不煩往復耳。

一七一﹑復永淸二尹何地方被水夏秋霪雨爲災﹐諸河並漲﹐報漫報決﹐時於邸抄見之。閣下任重宣防﹐正切杞人之憂﹐得手書﹐始悉安瀾有慶。此濟川巨手﹐上游拔擢異能﹐斷不久淹雙舄也。永屬處萬山之中﹐其水發源口外﹐所恃以達海者﹐惟一綫灤流﹐易致泛溢。幸災區十僅一二﹐雁戶無多﹐撫之尙易耳。汪君事當畱意﹐勿以爲念。

一七二﹑代托章鳳岐向友索賭債夏間署有家人﹐攜眷歸裏﹐因途資莫出﹐司閽者爲之集腋﹔而某別駕適在其位﹐手談不利﹐閽人已代爲之償。弟亦失馬之翁﹐本可作壁上觀﹐乃閽人不敢請命於別駕﹐數求緩頰。固思閣下時與往還﹐可否如菩薩說法﹐使天花繽紛自墜﹐是亦佛門中解脫之一道。若少露色相﹐難免金剛怒目矣。

一七三﹑托仇筆山賣酒弟性嗜酒﹐又生於釀酒之鄕﹐差喜與酒有緣。自饑驅北上﹐便覺渺不可狎。然通都大邑﹐有酒沽我﹐不過善價而售﹐或相倍蓰耳。及至北平﹐於萬山中覓歡伯﹐非直連城比價﹐且同乞自微生﹐偶一持杯﹐雙眉欲皺﹐直使未飲而心先酸矣。前聞足下以酸酒還飲酒主人﹐監使立盡﹐如此觴政﹐可謂不惡而嚴。今者小價自津運來南酒﹐色香味俱佳﹐當此黃花將吐﹐紫蟹初肥﹐正足以佐賢東南觴詠之興。其價每壇以八錢爲率﹐用卽來取﹐會須痛飲三百杯﹐掃除山陬酸气﹐如何﹖

一七四﹑托阮復齋照應友前接小婿之信﹐知履端晤教﹐兼承注問﹔刻下蒲輪返館﹐想紅蓮與紅橊齊開矣。署盧龍徐明府﹐系吾鄕包家山人﹐向以申韓遊歷幕府﹐上年大挑來直。其人才徳兼備﹐前在永年﹐與藹堂爲莫逆之交﹐今來孤竹﹐僕亦極相投分。因聞足下品詣卓越﹐常以不獲識荊爲憾。今奉檄治道佛耳門﹔道爲宛平所轄﹐喜得假緣過訪﹐晉接之下﹐必有相見恨晚者。惟徐公初次除道﹐而所派段落﹐又盤錯難施﹐如何代籌處﹐乞以近水之月﹐分光賜照﹐則友誼鄕情﹐於此交盡矣。

一七五﹑與余竹泉退酒薄暮歸程﹐春風料峭﹐不識據鞍顧盼者尙能禁耐否﹖忘年好友﹐每相見﹐輒依依不忍去﹔不自知其情之何以綿結也。尢喜足下雄飲善飯﹐矍鑠如平日﹐爲快慰者久之。昨攜靑州二從事﹐僕人用其一而返其一﹐彼以爲忠主也﹐獨不解白衣送酒故事﹔僕陋如此﹐主可知矣﹗計惟畱此黃嬌﹐遲足下於綠肥紅瘦中耳。

一七六﹑勸牛云洋納妾並代亡友告幫春杪承惠手書﹐時弟畱滯潞河﹐回郡始得展讀。蒙以遠人注念﹐兼知舊恙全捐﹐感慰奚似﹗惟思足下食奔衣走﹐滯迹遐方﹐旣不能接眷而來﹐又不獲依時而返﹐膝前蘭桂﹐似不宜遲。竊以名果旁生﹐嘉禾歧出﹐誕育初無二致﹐曷不早諧專寵﹐以應熊夢之占﹖想當局亦籌之熟矣。弟於月之六日回永﹐浪萍風絮﹐一任東西﹔嫁綫勞勞﹐槪可想見。夏初有假賤名誑賺者﹐幸已訪獲究治﹔似此詐諼難防﹐蓮花幕亦生荊棘﹐可不畏哉﹗槐卿之病﹐旁人咸以爲危﹐屢勸南還﹐絕無轉計。重九後﹐趙明府招之赴樂。明知殘燈就熄﹐尙謂餘燼可延﹔不意到館未及兼旬﹐卽於十月初一日丑時作古。弟於初八日馳往﹐已承趙明府妥爲備殮﹐所存行李﹐遣其僕人送省。少年浪迹﹐異地招魂﹐言之實堪酸痛﹗惟是槐卿數年幕橐﹐盡作捐資﹐身後所遺﹐僅數十金耳。上有白頭之母﹐下有綠鬢之妻﹐弱息孤兒﹐悉皆幼稚﹐其所恃以爲活者﹐惟指槐卿一路﹔今生機已絕﹐則待哺何來﹖恐死者不能復生﹐而生者行將就死。弟爲再三籌策﹐擬將遺存之銀﹐歲內寄回接濟﹔再於其戚好中﹐糾集二百餘十金﹐除明春送柩之外﹐存起二數﹐交其外舅沈君﹐代爲生息﹐每年存本動利﹔庶事可經久﹐而家以苟全。永屬如趙明府﹐並弟接薦之友﹐皆許佽助。此外可以告語者﹐亦甚寥寥﹐將來缺少幾何﹐計惟弟爲包貼。因思足下與二槐先生﹐古道夙惇﹐而與槐卿交情尢摯﹐念玆存歿﹐應亦惻然﹗在足下自處非寬﹐初不以有無分疏密﹐惟祈轉懇二槐先生﹐從厚賻蹭﹐俾得集腋成裘﹐拯其顚沛﹐卽不啻足下賜之矣。

一七七﹑托灤州刺史吳賣筆因人碌碌﹐浪走風塵﹔昨自潞河回郡﹐承示大作﹕詩追元白之神﹐賦擷徐庾之藻﹔雅人深致﹐仙吏風流﹐閣下兼而有之﹐心折殊難名狀﹗玆臺親寄銷湖穎數百管﹐試之尙屬精良。因思用必歸於適宜﹐物必投於相賞﹐閣下公餘嘯詠﹐珠玉滿懷﹐非有五色麟毫﹐不足以助淸興。用敢寄奉珊架﹐內三錢者六十管﹐二錢者二十管﹔倘蒙照數存銷﹐非惟志愛屋烏﹐亦爲管城子慶得所矣。

一七八﹑謝通州諸友萍聚而合﹐蓬飛而分﹐遊轍無常﹐動增別緒。承諸知己雅誼眞摯﹐飫以華筵﹐紅燭金樽﹐興酣徳飽﹐感謝何可言諭﹗卽辰起居納福﹐想見虛窗月白﹐梅影橫斜﹐好友圍鑪﹐興更不淺也。弟於初六日抵永﹐因槐卿章捨親病故﹐又有樂亭之行﹐昨始回館﹐埋頭塵牘﹐勞狀可知。而追念前歡﹐宛如昨夢﹐新交舊契﹐令人雲樹爲勞矣。

一七九﹑復劉少白交同傾蓋﹐誼切投膠﹐𨿽一面之微緣﹐亦三生之厚幸。正懷落月﹐忽捧朵雲﹐伏稔足下福萃琴樽﹐興酣歌嘯﹐紅蓮十丈﹐春生徐稚之牀﹔綠水一奩﹐淸映庾郎之榻。每欽欽其在抱﹐用惓惓以攄懷。弟自愧琉庸﹐猥存契愛﹐陳元龍之雅量﹐湖海同涵﹔孔文舉之髙情﹐交遊徧及。他山在望﹐正藉磨礱﹐帶水遽分﹐乍形間阻。馬將嘶面已懶﹐鶯欲別而頻啼。今朝消盡離魂﹐愁看旗亭之柳﹐他日寄將遠意﹐幸來驛路之梅。

一八〇﹑辭保定太守吳聘遊士傾心碩望﹐不啻仰泰山而瞻北斗﹐祗以韋布緣慳﹐未獲一親矞采﹔乃荷郇箋下賁﹐徵及菲材﹐捧誦之餘﹐欣感交集。伏惟閣下鴻猷夙著﹐茀祿沙崇膺。橫翠樓前﹐白鹿載郡朝之化﹔臨漪亭畔﹐紅渠生幕府之輝。竚看駿烈巫昭﹐崇階疊晉﹐翹瞻五馬﹐忭頌難名﹗湄硯食燕山﹐自慚譾陋﹐猥蒙閣下識諸儔類之中﹐俾廁賓朋之末﹐依紅有自﹐實所樂從。柰自三月以來﹐心神拂亂﹐百病糾纏﹐一切爲陳七兄所深悉。是以前奉大府徵召﹐亦竟坐此因循﹔若冒昧仔肩﹐恐以叢脞﹐負孫陽之顧。龍門咫尺﹐攀附未能﹐徒自向風昂首耳。

一八一﹑與陳笠山雙鯉迢迢﹐不通音問者數月矣。蒲節後﹐爲上谷吳太守相邀﹐下車造寓﹐始知駕已南行﹐未由一陳衷曲﹐悵怏何知﹗頃晤吳六兄﹐得聞近狀。足下以投效之餘閒﹐作賓僚之領袖﹐樊川名重﹐定借十年﹔宗慤風長﹐行看萬里﹐此大丈夫得志於時者之所爲也。遠途懷望﹐慰藉良深﹗僕自七小兒痘殤之後﹐大兒﹑八女﹑九女﹐均因出花而夭﹔四十日內﹐喪亡相繼。廿四年蓬飛萍蕩﹐向以貧也非病﹐所自慰者﹐膝前一塊肉耳。不期疾雨傾巢﹐竟無完卵﹗欲畱則門鮮五尺﹔欲歸則田乏十雙。而內人則思子情殷﹐病從心起﹐更無可解之術﹔每於燈昏漏轉時﹐覺人生泡幻﹐百念俱灰﹐早不知披髮入山﹐得以萬緣都淨也。此來迫於諸累相纏﹐又重以大府諄命﹐彊病治牘﹐忍淚看人﹐大非本懷所願。幸居停推誠相與﹐姑爲片席之安。惟是兩鬢添絲﹐一身如葉﹐風塵牛馬﹐究竟何爲﹖若金閶有硯可耕﹐誓不作燕市飄零之客。此非徒以杏花春雨﹐風物堪懷﹔實圖地近鄕園﹐俾老病荊妻﹐得與愛女往還歡聚﹐或可解其隱痛耳。推之挽之﹐是所賴於知己﹗福言潘君﹐在僕處勷理匝月﹐是亦鐵中錚錚者﹐足下羅而致之﹐益足增其聲價﹔挑燈共話時﹐細詢鄙狀﹐其謂我尙有生人趣耶﹖﹗

一八二﹑辭保定吳太守聘湄淺才薄質﹐碌碌無所短長﹐蒙大府盼睞有加﹐招致油幄﹐授餐適館﹐未始無文﹔椽竹爨桐﹐安敢自外﹖顧湄依人壓綫﹐垂廿五年矣。父母異穴﹐窀穸未營﹔兒女去懷﹐笑啼頓隔﹔加以中饋屬多病之體﹐鯫生當重累之餘﹐避債無臺﹐煮字爲藥。此而不圖歸計﹐夫復何爲﹗且心灰气沮之人﹐卽使勉力從公﹐亦恐有滋叢脞﹔退而蠖伏﹐正期不負所知。若以館榖爲去畱﹐湄𨿽寒索﹐何至等錙銖於性命﹐與公卿爲抗衡耶﹖要知《緇衣》之好﹐自古爲難﹐《黃鳥》之歌﹐於今滋戚。公言朝以入﹐則湄夕以出矣。區區之心﹐伏冀鑑察。

一八三﹑謝友惠火盆承惠火盆﹐是念範叔之寒﹐而煦以伯鸞之熱﹐覺几案間拂拂皆春气也。飲和食徳﹐令人每飯不忘矣﹗謝謝﹗

一八四﹑復宋柱川納妾津瀛一衣帶水耳﹐坐令三秋風月﹐半入孤衾﹔桃葉迎來﹐抑何濡滯﹖弟勉置一姬﹐絕不當意﹔以故宵衾𨿽抱﹐尙爲太璞之完。晚稼有收﹐還擬別尋嘉種也。

一八五﹑復任問松緣締三生﹐會疏一面﹐忽朵雲之飛彩﹐驚霽月之流輝。幾幅烏絲﹐擷宋艷班香而舒藻﹔數行淡墨﹐萃古肥今瘦以同工。才媲龍門﹐策投燕市。曾憶團焦亭畔﹐依紅畱庾榻之香﹔早期橫翠樓前﹐結綠長卞門之價。乃承過愛﹐謬以賤子爲知音﹔更荷先施﹐喜得孟公之尺牘。同爲彈鋏歌魚之客﹐鴻爪勾畱﹔幸此稽山鏡水面來﹐萍蹤鄰比。靑雲在望﹐謹志雅於盍簪﹔白雪當場﹐敢忘情於顧曲﹖

一八六﹑附任問松原札夙欽繡虎﹐雅慕登龍﹔分隔云泥﹐音疏鶬鯉。昨勞軒駕﹐未能擁彗以迎﹔再謁門墻﹐不克摳衣而見。𨿽阻瞻韓之願﹐彌殷慕藺之誠。欣惟先生徳望日隆﹐謙懷倍抑﹔愛才若命﹐舉善從長。自昔汝南擅品題於月旦﹔卽今冀北重聲價於驪黃。故皆引領髙山﹐而欲見知流水也。弟自惟陋質﹐久棄荒陬﹐素無王吉之交﹐彈冠罔慶﹔終鮮孔融之薦﹐懷刺靡投。倘九萬靑雲﹐許層梯而可附﹐則三千東海﹐登彼岸以匪遙矣。

一八七﹑復馮璞山謀事問松品格之雅﹐筆墨之超﹐誠如來緘所云﹔承囑自當在念。惟會城人滿﹐片席之謀﹐不啻十八灘前逆流而上﹐篙師無力﹐空自徬徨。頃爲家兄位置隆平﹐不知亂流急湍中﹐得以安穩一葉否﹖倘能銜尾而進﹐斷不能作壁上觀也。

一八八﹑向內翰祝索字景僑制府雅慕法書﹐欲窺全豹﹔閣下因先有締姻之議﹐誤認爲紅葉之媒﹐遂以赤繩別挽﹐不復相爾﹐何其左也。得信後﹐彼又諄問。刻卽書寄一冊﹐不然﹐轉似良賈深藏矣。

一八九﹑復楊研齋勸納妾僕少年得子﹐九歲而殤﹔中年所育﹐復連遭摧折。來書謂南蔗宜於倒啖﹐諫果可以回甘﹐諄諄以置妾爲勸﹐此意良厚。念僕早衰多病﹐及今而圖﹐猶虞其晚﹐況遲之又久乎﹗其所以悠悠至此者﹐始則津門訪麗﹐人或從而尼之﹔旣而選美金臺﹐又以失之冬烘﹐買來凡骨。自此所聞所見﹐大都北地胭脂﹐終異南朝金粉﹐恐未必能逢如意之珠。而東隅已失﹐桑楡難收﹐此念亦復灰冷耳。

一九〇﹑與原任淸河道吳去夏趨送行麾﹐彈指流光﹐倏逾一載。曾與小同先生公函布候﹔而相暌旣遠﹐相念益深。幸於二世兄處﹐時悉起居安泰﹐下懷藉以少慰。閣下才猷幹濟﹐超軼一時﹐自車騎東行﹐大府殷情念舊﹐無時不深眷注。蓋入而油幄襄勤﹐出而繡衣佐治﹐如閣下之練達有爲﹐足以倚任者﹐實難其選﹐安得不念玆在玆耶﹖鍰贖一事﹐聞由原藉楚省辦理﹐宅報自詳顚末。燕中僚友﹐無不翹首拭目﹐盼切元旋﹔若湄受知獨深﹐更不啻望云霓於大旱矣﹗要知丰城寶劍﹐晦無不彰﹔合浦明珠﹐去猶得返﹐其理有斷斷不爽者。客邸秋風﹐眠食諸祈自愛。湄兩載﹖﹖轅﹐勉操不律﹐而迂拘心性﹐尢在大府垂鑑之中﹐少得安其傭鬻。陳百泉先生時通音問﹐安適如常。秋蘭機有可乘﹐擬卽爲其陳請。此如常山之蛇﹐擊首則尾應﹐意蓋爲閣下開其先路也。

一九一﹑與李月潭隴梅兩至﹐以腕病慵書﹐稽答爲歉﹗足下富於才而謹於行﹐吾黨宜推爲白眉。此行小試﹐仍足以展夙抱﹖弟嘗謂處館如啖蔗﹐久乃其旨彌甘﹔況伯樂遇纖離﹐未有不顧而相賞者。一榻春風﹐朋簪慶洽﹐當不效王仲宣登樓作賦矣。弟眠食無恙﹐惟膝前寂寞﹐顧影自傷﹗刻𨿽徧處尋春﹐正恐萬紫千紅﹐無緣攀折耳。

一九二﹑賀狄小同六十壽梅雨黃時﹐一函郵復﹐度已久邀靑覽。荷月杪﹐爲足下六旬大慶﹐回憶蓮池雅集﹐木公與金母同來﹐雪藕與冰桃競獻。同人觥籌交錯﹐預祝長春。今以稍隔封圻﹐未獲躬與其盛。「遙知蓮幕開筵日﹐徧晉霞觴少一人」﹐翹祝之餘﹐且欣且妒﹗重九前﹐吳渭涯先生抵保﹐欣知道履沖和﹐閤眷安適﹔兼聞章奏度支而外﹐復掌爰書。足下才比枚生﹐正足資其遊刃﹔且硯租筆稅﹐藉獲加丰﹐亦計之得也。延陵寄語﹐深愜鄙衷﹔而於三年奉教之餘﹐猶尋千里結言之約﹐此誼益堪紉佩﹗弟重遊鈴閣﹐原非本懷﹐彈之不調﹐久作攺弦之想﹐其如花落無情﹐絲牽有意﹐行雲一片﹐復被勾畱。玆𨿽訂於來春﹐恐彼時仍難擺脫﹐則燕地之緣未了也。自惟碌碌﹐蒙中丞知遇之隆﹐足下挽推之雅﹐來克仰副厚願﹔卽便登龍﹐雪苑吹臺﹐徒勞夢轂﹐殊自恨天緣之不假耳。百泉先生定於月杪歸裏﹐歲內仍擬北上。渭涯先生以下石者多﹐未能托足。湘蕖亦以人滿出署。笠山旣未奏畱﹐又難投筆﹐勞甚累甚。當時舊侶﹐恨文君再適長卿﹐老興正復不淺也。聞衣云笛樓﹐各有就緒﹐出偏師以制勝﹐益足張吾軍矣。啟堂得侍蓉幄﹐日坐春風﹐自有「吾與點也」之契。子正前爲二豎所困﹐時在念中﹐統希一一道候。

一九三﹑謝衡水縣張惠物久不晤公瑾﹐時深采葛采蕭之詠。頃奉手翰﹐蒙以衡酒白菜相貽。紅甲淸腴﹐分雪圃霜畦之美﹔金波瀲灩﹐勝梨花竹葉之香。旣醉徳於飲醇﹔更銘情於每飯矣。

一九四﹑托原任淸河道謀事客秋捧襼﹐正幸舊雨重逢﹐追陪有自﹔不意旌麾南指﹐倏爾暌離。湄又坐昧先知﹐有失趨送﹐金臺柳色﹐猶黯然在念也。嗣聞閣下以繡衣之餘緒﹐佐鹽筴之鴻圖。固知盛府元僚﹐非公莫屬﹔而經綸巨手﹐要非一榻蓉池﹐卽爲鸞鳳長棲之地。素心契好﹐蓋無日不以光復前階﹐望天南而企視也。湄遊歷燕趙﹐幾及卅年﹐先人未奠松楸﹐後嗣尙虛𦇤褓﹐久離鄕井﹐計實非宜﹔且上谷人情﹐近尢惡薄﹐來春若能擺脫﹐準擬彈鋏而歸﹐不復作浪花風絮矣。惟是家無綠壤﹐囊乏黃金﹐則返岫閒雲﹐終當復出。所冀紅依綠泛﹐得與西子湖光﹐左右映帶﹐庶免遠道依人之慮。而浙中僚幕﹐素乏聲援﹐汲引之階﹐尙有藉於援手耳。

一九五﹑復馮璞山納妾選姬如選將﹐娘子一軍﹐實難其任。年來簡拔多疏﹐已如曹大夫將兵﹐三戰三北﹔今爲背城之借﹐若作壁上觀﹐再一蹉跌﹐餘燼不復燃矣﹗擬親執鞭弭以從事﹐君其遲諸三日之後。

一九六﹑再答馮璞山無錢納妾相馬者必於冀北﹐滿擬執策而來﹐與伯樂爲空羣之顧﹔其如市駿有心﹐而臺上黃金﹐猝難應手。且值敗興事﹐以故中止。往者不可追﹐來者不可續﹐殆天之不欲有後於予也。臨池作答﹐不禁歔欷﹗

一九七﹑賀祝廉訪升廣西按察使日前專力奉布一函﹐度邀靑盼。頃閱邸抄﹐欣知閣下恭膺簡命﹐秉臬粵西。溯自五馬宣猷﹐甫十五年﹐而赤幢繡蓋﹐峻陟外臺﹐應知桂陽荔浦之間﹐庇棠蔭者﹐猶思舊徳﹔歌黍雨者﹐竚沐新膏矣。入覲後﹐星旆卽當南指﹐值此長途溽暑﹐計惟一琴一鶴﹐尙易相隨﹐想不以桃葉牽情﹐擁香車而並邁也。弟夙叨知遇﹐倍切歡騰﹗固期歲報三遷﹐曳履自辰星而上﹔還念光依十稔﹐同岑惜形影之分。蓋欣賀之私﹐與睽離之緒﹐有不禁交縈而並集者﹐一闋驪歌﹐期相送於鳴騶過省時耳。

一九八﹑謝任問松惠帖潭城與上谷﹐猶邾魯也。兩奉書而未一答﹐𨿽冗病使然﹐實無解於疏節矣﹗屈計中秋合並﹐而子不果來。遂使廣寒深瑣﹐徹夜風淒雨冷﹐元亮懷人﹐益無聊賴。卽辰稻香菇熟﹐紫蟹初肥﹐拈殘金綫之餘﹐計惟酒賦琴歌﹐方足消此佳日也。前書云云﹐不無感慨﹗然緇衣風邈﹐黃鳥歌興﹐舉世茫茫﹐大率類此﹔吾儕生逢其會﹐以行雲流水處之﹐爲第一應世法耳。弟筆耕依舊﹐夏間非暑卽寒﹐竟無三日之健﹐入秋漸就痊可﹔而兩鬢絲添﹐亦復人隨秋老﹐如何﹗如何﹗承示《祭先儒王陽明公》文﹐極豪邁跌宕之致﹔當道以體裁未合﹐故易之﹐附錄呈覽。《秋碧堂帖》﹐惠賜良厚﹐謝謝﹗

一九九﹑問狄小同生子否夏初尺素往返﹐繼以公私魚鹿﹐牋候多疏﹔翹首梁園﹐時深依結﹗前得衣云信﹐道自足下抵豫後﹐親族望風而至﹐幾於溢平原之座﹐而盈姜氏之牀。固知推轂解囊﹐素非所靳﹐亦未免應接不暇矣。弟依人之況﹐無足告語。大抵主情似水﹐客興如秋﹐交以淡成﹐各行其素而已。入冬後﹐賤體時復多病﹔而求珠有願﹐種玉無田﹐嗣息之謀﹐尙在虛左。念自饑驅浪走﹐忽忽已將卅載﹐比來百事乖違﹐悉等雲翻水逝﹐無可再挽﹐祗增感嘆耳。聞閫內側席求賢﹐定已抱衾有美﹐未識夢蘭有兆否﹖念念。

二〇〇﹑復江西陳百泉久不見碧梧翠竹之姿﹐中心殷殷﹐思如山積。四月望後得手書﹐備承遠注﹐兼悉動定。時以查辦秋讞﹐繼復淸理積牘﹐裁答遲遲﹐歉難名狀。卽辰涼風初動﹐遙惟八兄道履沖和﹐祉隨秋爽﹐攬滕王之勝槪﹐供杜牧之閒吟。豈惟幕府勷猷﹐指揮如意﹔抑亦雅人深致﹐逸興遄飛矣。弟爲方來靑制府接延﹐仍司前席﹐況味亦復如初﹐無足告慰。而行年五十﹐嗣續尙虛﹐昨春𨿽置一姬﹐無非了此人事﹔其或田能種玉﹐或竟蚌不生珠﹐一任悠悠之數而已。直省烏紗一局﹐今昔殊觀﹔入幕諸公﹐亦多遷變。小同此來﹐極舊雨重聯之樂﹐孰意夏中猝得類中﹐調理百餘日﹐始可扶杖而行。其事以笠山別駕﹐李代郭將。子正則翩翩書記﹐同此依棲。梅溪別駕﹐因天津添設海防同知﹐裁缺候補﹐未免老驥伏櫪之感﹗此外落混飄茵﹐升沈不一。大抵出苦海而登彼岸者﹐則絕無僅有也。閣下在仕途﹐若行雲之出岫﹔其伏處﹐如止水之無波。視此行藏﹐具徵識力。而煙波畫舫﹐往來於吳楚之間﹐因以出其緒餘﹐佐中丞帷幄之謨﹐資哲嗣龔黃之治﹐於計實爲兩得。竊料燕中遊轍﹐未必重臨﹔如果攬轡而來﹐則燒髙燭以照紅妝﹐手談重有日矣。以此速駕﹐或亦欣然。

二〇一﹑復景庶庵粉荔初陳﹐忽來芳訊﹔紅橊乍啟﹐遂帶還函。感雅注之拳拳﹐益予懷之耿耿。玆者楡將舒莢﹐花已逢朝﹐朗月懷人﹐笛裏寫梅花之怨﹔春風求友﹐枝頭聽好鳥之音。緬藹吉於心交﹐溫生郤帳﹔傾聲華於耳食﹐譽溢王池。洵宜珀合而鍼投﹐允稱紅依而綠泛。十年歌唱﹐杜牧之名重揚州﹐千里逢迎﹐陸士龍才髙洛下。豈獨圭璋植品﹐人式儀型﹔抑且桑梓關情﹐誼隆推解。輸將客俸﹐旣十倍以從優﹐潤及寓公﹐眞百朋之莫諭。凡在我友﹐靡不同欽。弟守拙硜硜﹐締交落落。溯識荊之伊始﹐紅盒尋歡﹕泊賤旦之適逢﹐靑樽醉徳。從此燕南趙北﹐分揚客路之鑣﹔卽今艸長鶯啼﹐莫筮朋簪之盍。每懷舊雨﹐輒蝶夢之勞人﹔倘賦停雲﹐幸魚書之惠我。

二〇二﹑謝宋柱川惠酥糖前書發後﹐卽聞六兄有與五馬俱西之約﹐果爾﹐亦必取道保陽﹐可以一申折柳。得手示﹐乃知間行過省﹐已吹篪於伯氏之庭矣。官閣連牀﹐溫生薑被﹐益徵友於之愛﹔而東南濟美﹐魚水歡長﹐此尢平日之意气感人﹐久而彌固﹐不獨太守情殷維縶也。惟是一片停雲﹐忽分兩地﹐莫贈河邊之策﹐翻貽塞上之酥。施之者因物以寄情﹐受之者能無因情而抱歉耶﹖弟琴劍飄零﹐忽忽三十餘載﹐商瞿就老﹐伯道猶孤﹐每一思維﹐惄焉如搗﹐以故前書奉托及之。偏值馬首欲東﹐倉猝自難立辦。要知小星三五﹐亦有前緣﹐原不能遇之旦暮也。別諭敬銘心版﹐恐非綿力所及﹐柰何﹗

二〇三﹑慰某世兄喪父先於趙紀來省﹐猝得令尊大人騎鯨之信﹐不勝驚愕﹗頃接訃報﹐並奉手書﹐因玉樹而憶金蘭﹐益抱巨卿之慟﹗人勝泡幻﹐誰不其然﹗顧以令尊朗度衝衿﹐精神彊固﹐滿擬扁舟南去﹐領湖山之逸趣﹐尋松菊之閒盟﹐此疾—捐﹐大年可卜﹔詎料關頭分手﹐卽爲永訣期耶﹗素知世大兄誼篤天親﹐孝行夙著﹐當此乍膺大故﹐撫手澤而傷懷﹐睹遺容而雪涕﹐至性所發﹐必有萬難自已者。竊謂令尊髙才碩徳﹐名重靑油﹐當代公卿﹐咸相推服﹔他日之沐餘蔭以大顯揚﹐正未有艾﹐與其過深哀毀﹐曷若安妥幽明之爲得乎﹗湄等夙叨至愛﹐不敢慰以浮詞﹐惟望體先人未了之心﹐盡人子繼善之道。縱使杜回結艸﹐事近荒唐﹔要知考叔遺羹﹐古稱純孝﹐世兄必有以處之矣。玆乘使便﹐薄具楮儀﹐伏乞代奠靈幾﹐以當束芻之獻。

二〇四﹑賀祝方伯升雲南藩臺並謝惠袍套被褥別後兩奉手書﹐蒙閣下殷殷念舊﹐在遠不遺﹐感泐何可言諭﹗以道途迢遞﹐郵羽難憑﹐旣不能罄所欲言﹐徒以數語寒暄﹐上混淸聽﹐又非閣下所望於致書之意﹔缺然久不報﹐職是之故﹐不盡嵇生懶慢也。春間閱邸抄﹐恭悉恩承楓陛﹐秩晉薇垣﹐閱時曾未兩年﹐而隆隆直上﹐翼乎如鴻毛之遇順風﹔愉快私忱﹐有難舉似。滿擬橊花照眼時﹐騶從過保﹐於以仰卿月之瑩輝﹐話停雲之積愫﹔嗣知畱辦秋讞﹐於公治獄﹐民以無冤。而握手遲遲﹐下懷彌殷翹盼﹗洎六月廿六日﹐梁紀賫到郇箋﹐獲悉臺旌由武昌奉命赴滇﹐行次起居安適。特以半年未見之殷﹐翻增萬里懷人之感﹔緬彼雲樹﹐能不依依﹗寄惠大呢袍套﹐撞錦被褥﹐旣拜嘉於安燠﹐復被徳於室家﹐登受之眾﹐且感且謝﹗滇南爲古六詔之地﹐僰民接壤﹐撫戢爲難。閣下噓之以仁風﹐沛之以膏雨﹐想見下車敷理﹐徼外恬熙﹐以治績之懋昭﹐知帝心之簡在﹐碧幢翠節﹐特指顧間耳。湄風塵浪走。卅載於玆﹐今行年五十矣﹗先人未奠松楸﹐後嗣尙虛𦇤褓﹐茫茫前路﹐俯仰多虧。年來連置二姬﹐詎北人情性﹐迥非軟玉溫香﹐因已遣去其一﹔而畱者亦非淑質﹐難爲種玉之田。晚稼秋登﹐尙須別營沃壤也。接三令弟﹐簪筆淸華﹐譽流芳潔。宜亭令弟﹐署樂亭數月﹐政聲四播﹐足以繼軌元方。大令嗣學力深醇﹐下科定看拾芥。十一令弟之變﹐殊出意外﹔去夏眷屬過保陽時﹐值重門下鑰﹐次早遣伻追送至涇陽驛﹐不遇而返﹐至今耿耿﹗聞已繼二令郎爲嗣﹐則教養有人﹐亦省閣下兩地之念。湄自前歲爲方來靑制府接延﹐極相投分﹐然新交之繾綣﹐何如舊雨之綢繆﹖屢蒙閣下盼睞有加﹐不以愚鄙見棄﹐追維息壤﹐湄亦何敢忘懷﹖惟望閣下開府東南﹐而湄得以重遊政閣﹐仰贊鴻猷﹐此則駑馬有心﹐所欲酬知於伯樂者也。

二〇五﹑謝雲南祝方伯惠灰鼠褂﹑普洱茶滇南去燕八千餘里﹐徳輝愈遠﹐音問愈難。每於邸報中見所據以陳奏者﹐事事有條有理﹐無不報可﹔良由閣下明以燭物﹐勤以應務﹐故能措施咸宜﹐上孚一徳也。三月之望﹐廣刺史過保﹐拜奉手書﹐伏稔起居﹖福﹔並蒙惠賜灰鼠褂一件﹑普洱茶八桶。服之無斁﹐味之彌長。眷愛之情﹐有加靡已﹔惟是桃已再實﹐而瓊未一投﹐受之更增歉臆耳。宜亭補雄縣﹐已拜疏三月﹐部覆在旦晚間。彼不出以偏師﹐而堂堂布陣﹐未始非計﹔惜以淸寒而處衝瘠﹐不無捉衿露肘之虞。令嗣春闈未第﹐殊爲扼腕﹗然六月之息﹐卽看九萬之摶﹐鯤化鵬騫﹐要可操券俟之也。沂齋自開州解館後﹐僑寓天雄﹐潘嶽閒居﹐已將半載﹔其妾弄瓦而不弄璋﹐或亦先花後實之兆。銀函存俟覓便確交。徐杏墅一得咨文﹐卽可歸裏﹐官𨿽攺教﹐似此潔身以去﹐亦絕無而僅有者矣。別諭已轉告之。至湄硯席如常﹐而老境漸逼﹐眼昏手彊﹐息影無期﹔年來覓徧芳叢﹐仍乏一枝入手﹐是區區者而不予畀﹐又安望成陰子滿時耶﹖敝廬已爲業主轉售﹐如別無營置﹐秋涼遣眷先回矣。

二〇六﹑復候補京堂祝關頭話別﹐忽忽經年﹐衫影鞭絲﹐依然在念。前奉手翰﹐恭悉聖慈曲體﹐眷注彌隆﹐不禁於扼腕之餘﹐轉深愉快﹗閣下歷官廿余載﹐素不以宦境之炎涼﹐分宦情之欣戚﹐而簿書紛擾﹐實不如淸秋安閒﹐冷眼觀人﹐悠然自得﹔想一切等諸水流云行矣。聞瀛眷入都﹐諸凡安妥﹐定卜起居嘉鬯﹐與時皆春﹐足慰下懷系念。薇垣一席﹐接武者旣形其不足﹐更代者又過恃爲有餘﹐壁壘𨿽新﹐而躁釋矜平﹐未免李遜於郭。聽輿人之論﹐蓋不歌來暮﹐而轉切去思矣。家兄老與病兼﹐豈宜久客﹖因已資給秦關﹐於花朝後八日﹐買舟南下。惟湄後顧茫茫﹐尙爾飄泊﹐不知作何究竟耳。

二〇七﹑謝永平太守秦招入幕濫吹戟署﹐忽忽十餘年﹐平時仰企龍門﹐以迹嫌外交﹐未敢一親矩範。乃蒙郡伯大人﹐不以迂拘見屏﹐猥賁瑯函﹐捧誦之餘﹐益自咎其懶慢矣。伏維閣下以經術飭吏治﹐仁風惠露﹐潤徧北平﹔徳化所孚﹐久已民消雀角。而恢恢遊刃﹐立解全牛﹐此尢夙具之精能﹐無事仰贊於萬一﹔何意俯垂靑睞﹐徵及菲材。長聲價於卞門﹐慚非結綠﹔溯風流於儉府﹐願切依紅。惟湄年逾五旬﹐尙虛子嗣﹔瞬屆姬人坐蓐﹐寒家應照乏人﹐盧塞遙遙﹐乍難遠出﹐如可寬期適館﹐當煩妥友代庖﹐計河鼓宵明﹐卽是承顏奉教時矣。至於千金重幣﹐愧無以當。憶祝與亭方伯任永時﹐湄曾謬承招致﹐事同而修亦千焉﹐膳費月送廿金﹐不在其內。黃金市駿﹐定知企美前徽﹐顧以駑劣當之﹐爲負負耳。

二〇八﹑向深州刺史張索詩聽殘臘鼓﹐忽展瑤箋﹐公瑾醇醪﹐披函欲醉。惟佳章之見許﹐竟尺幅之未投﹔豈以塵俗鄙人﹐不解碧紗籠護耶﹖省城一雪﹐了卻春鐙。綠甕方酣﹐紅籀乍啟﹐磨牛陳迹﹐又將役此勞筋矣。

二〇九﹑謝深州刺史張贈詩朵雲先賁﹐尺璧隨頒。洵一諾之不渝﹐知八叉之夙擅。詩眞無敵﹐綜庾新鮑逸之長﹔字亦名家﹐極燕瘦環肥加之致。拋珠作唾﹐拭墨生香﹔勝拜賜予百朋﹐實銘情於五內。

二一〇﹑謝張南奏惠帽檐客春獲親芝字﹐快挹蘭芬。正遂景企之私﹐旋切離羣之感。一聲驪唱﹐彼此銷魂﹐至今猶依依在抱也。嗣於十月間﹐猥承手翰遙頒﹐並以帽檐寄贈。披簡則深情若訴﹐拜賜則搔首知溫。卽欲泐謝數行﹐因尊札有「堅辭歸省」之語﹐恐文旌已去隴西﹐未敢浪投尺素。今秋七月﹐由象可廖君寄到嗣音﹐始知三兄賓榻蟬聯﹐蓮祺鬯適。竊以那制府爲今時柱石﹐閣下實當代名流﹐盛府元僚﹐難以爲繼﹐宜乎兩賢相遇﹐詠白駒而維縶也。惟聞嫂夫人熊夢仍虛﹐尊寵亦蘭徵未兆﹐是誰之過歟﹖而爲是寂寂耶﹖吾儕身處其境﹐當知兵法所云「虛者實之﹐實者虛之。」乃能調停於閨閫之間﹐而泯其猜嫌之迹﹔若不小施權術﹐則懾以河東﹐隔花人遠矣。弟於壬午之春﹐由節署出就首府發審﹐事𨿽繁重﹐而進出自如﹐譬之海鳥林猿﹐適足安其逸性。尢喜浴蘭時序﹐姬人得舉一子。明知乳燕雛鴉﹐長成何日﹔而牽裾學步﹐對客呼名﹐頗解膝前寂寞。閣下努力爲之﹐正不難一索而得也。楊大兄﹑金四兄去直時﹐不以行期實告﹐走送都已後時。沈七兄由北平過保﹐更以潛度函關﹐望塵莫及。晤時並道惓惓。

二一一﹑與致仕太僕祝自違矩範﹐裘葛屢更。前者令嗣大世兄在都﹐尙得魚雁往還﹐略知梗槪。自癸未入夏以後﹐音耗頓絕﹐嘅想彌殷﹗伏維閣下道履沖和﹐潭府安吉﹐無聽漏鳴珂之擾﹐有撫松品菊之閒﹐視彼逐逐市朝﹑進退維谷者﹐相去奚啻霄壤﹗惟大世兄雋才碩學﹐滿擬衣缽相傳﹐不圖天不永年﹐可勝惋惜﹗猶幸二世兄英華秀發﹐瞬見飛騰。想問禮問詩﹐親承庭訓﹐自有日異月新之效﹔且聞小星耀彩﹐再獲祥麟﹐則二陸雙丁﹐亦足慰老年之懷抱矣。燕中民疲官苦﹐更甚於前﹐良由積重使然﹐無可補救。庫款屢次勾稽﹐已特大致報部核結﹐內有奉駁細款﹐登復卽可完案﹔第經一次淸查﹐愈形一次刻露﹐水窮山盡﹐上下皆難爲繼耳。湄屢欲南婦﹐輒被畱阻﹐非不知硯田可潤﹐其於老景日增﹐眼昏手顫﹔近年又得便紅之癥﹐愈覺精力難支。本擬勉待春回﹐卽便就道﹔柰小妾復經得孕﹐恐脂車遄返﹐當在吳江楓落時矣。小兒結實靈動﹐名之曰狗﹐取其易長﹐韓盧宋鵲﹐非所敢期﹔不過如景升兒娛玆晚歲﹐亦饒有融融泄泄之樂。曩承關愛﹐拜賜多金﹐路阻風稀﹐久未申謝﹐度摯好不以懶慢責之也。

二一二﹑托沈孟養爲壻謀事燕南分手﹐彈指卅年﹔路阻鴻稀﹐未由通候﹐想屋梁月落時﹐彼此同勞夢轂也。二月間﹐接小壻沈桂森信﹐藉悉二兄安硯皖江﹐履祺佳勝﹔並承重推蘭誼﹐許挹蓮芬。欣慰之餘﹐尢深銘佩﹗向聞幕遊之況﹐北遜於南﹐度頻年館榖所餘﹐於以拓田園而完婚嫁﹐出則交孚水乳﹐歸則庭有芝蘭﹐屈指朋儕﹐當以足下爲獨出矣。弟館鹽山六載﹐於鄧明府故後﹐接就滄州﹐旋赴永郡﹐並詣通永﹔至辛未秋間﹐謬爲節府所招﹐蟬聯數任。始於壬午之春﹐出就首府發審。依人蓬轉﹐𨿽幸片席未寒﹐惟中間接眷北來﹐因內人所生子女﹐都付噩夢﹐不得已納姬育子﹐今甫四齡。而比年手彊眼花﹐日形衰憊﹐白頭黃目﹐久客非宜﹐勉待秋涼﹐或俟春暖﹐準當料理歸去。明知難以坐食﹐冀在本省覓得一枝﹐差勝天涯浪走耳。小壻前在直省﹐歷就府司幕席﹐今初入仕途﹐諸未諳練。且資斧缺少﹐需次維艱﹐倘有可以汲引之處﹐務懇垂靑關照﹔但得旅食無虞﹐卽可安心自效﹐感叨云誼﹐實無涯量。

二一三﹑謝山西方伯王招入幕暌違矩範﹐幾度蟾圓。依慕私忱﹐時勞夢轂﹗頃奉臺翰﹐敬稔大人績履崇膺﹐勛祺懋介﹐溥郇膏於三晉﹐渥帝眷於九重。驤首薇垣﹐良符慰頌。湄識慙固陋﹐學愧迂疏﹐辱荷中丞知遇之深﹐並蒙大人吹噓之力﹐加以居停慫勸﹐極思一遂登龍。惟湄卅載浪遊﹐刻以先人窀穸未營﹐思歸綦切﹔且晚年得子﹐尙在孩提﹐捨之遠行﹐未免呱呱在念﹔挈之同往﹐又覺處處擔心。是以曩歲張蘭渚中丞﹐致信蔣相國﹐再四相招﹐未克應命﹔去冬那繹堂大府﹐情殷求舊﹐亦恐因此羈絆﹐婉爲之辭。恨相逢之已晚﹐非托故以辭徵。顧以駑劣而見賞孫陽﹐惟有昂首長鳴﹐自呼負負耳﹗

二一四﹑復任問松到山東就館樽酒未寒﹐驪駒載道﹐念我良友﹐每飯不忘。昨承手翰先施﹐知十丈紅渠﹐已與一泓潞水﹐交相輝映。而索居之感﹐亦復同之。追念疇曩﹐益增惘惘﹗弟以三生緣巧﹐適諧兩姓之歡﹔惟不唱《附舟》﹐而日演《水斗》﹐覺從容顧曲﹐周郎的是可人矣。

二一五﹑致在直同鄕官募捐資貼團拜經費會館之有團拜﹐仿古鄕飲以聯梓誼也。歲舉董事六人﹐各捐制錢十千經理之。其或倦遊歸裏﹐或遠就出疆﹐則董事少而捐又多焉。行之旣久﹐難以爲繼。今正吾鄕之仕於斯者家於斯﹐客於斯者咸集館捨﹐湄與家蘆塘謝信齋議﹕醵資生息﹐以垂久遠﹐同人皆以爲可。顧事必要於圖成﹐力難期於齊一﹐旣多多而益善﹐卽少少其奚嫌。惟望量爲慨捐﹐速行寄省﹐俾得早權子母﹐以備歲需。從此取之不竭﹐永修春社之歡﹔如其用之有餘﹐益見賓筵之盛矣。

二一六﹑復方秋槎鈴閣分攜﹐燕鴻七度﹐每懷丰采﹐昕夕系之。前歲奉到惠函﹐卽走晤蔡令親﹐略知勝槪。以因人碌碌﹐裁答久稽﹐想不咎其疏節也。頃復遠勞芳訊﹐益稔動定罄宜﹐載膺多福。以金張之門第﹐擅王謝之才華﹐下帷則拾紫可操﹐筮仕則紆靑尢易﹔何去何從﹐知必卓有定見矣。弟通方乏術﹐守拙自安﹐蒙以盧厚山中丞幕次需才﹐謬爲鄙人薦達﹐摯情念舊﹐感何可言﹗弟亦極願依紅﹐兼圖良覿﹐柰因晚年得子﹐尙在孩提﹐遠道依人﹐遽難割愛。且客燕已久﹐亦覺鄕井是故﹐不便挈眷而行。曩者張蘭渚﹑福久亭兩中丞﹐先後相招﹐弟卽未敢應命。九方幸遇﹐而伏櫪自甘﹐此意惟閣下爲能鑑諒耳。

二一七﹑賀河南糧道李生子相思結遠道﹐相見忽忘言﹔而閣下每過金臺﹐情文備至﹐覺餘歡之戀戀﹐更惜別之匆匆。正以尊事縈懷﹐擬泐數行奉候﹐適居停白太守出示手翰﹐敬悉育麟大喜﹗此閣下所殷盼﹐亦知好所共期﹐遙矚長庚﹐同深忭舞﹗惟湯餅筵開﹐不使殷羨老躬與其盛﹐良以瓜棉椒實﹐衍慶方長﹐補之欲俟異日耳。長日課閒﹐因時遣興﹐零紅剩綠﹐點也何如﹖

二一八﹑慰河南糧道李喪母去年秋冬之間﹐承惠包瓜﹐載頒大作﹔旋更歲籥﹐復錫兼金。叨隆貺之有加﹐實銘情於無已﹗新正恭值老大人宏開壽宇﹐方以一函將賀﹐卽聞鶴訃驚傳﹐得耗之餘﹐逾常錯愕﹗猶憶前歲﹐迎來鳩杖﹐無異神仙﹔喜接蓮趺﹐都稱生佛﹔何圖日月未幾﹐倏以香山之九﹐上歸瀛島之三。伏稔大人孝本性成﹐慕同孺切﹐乍驚心於風木﹐自痛戀夫春暉。顧老大人誥晉五花﹐壽躋八秩﹔而大人石渠望重﹐繡斧勛髙﹐木庭訓以大顯揚﹐亦已備極恩榮﹐無少缺憾。尙祈俯循中制﹐勉切哀思﹐以慰在天之望。湄因封圻遠隔﹐未獲躬詣靈幃﹐一申叩奠﹐湘波渺渺﹐愧悼俱深﹗肅泐布唁﹐並候素履﹐統惟垂鑑﹐不盡所懷。

二一九﹑賀方秋槎明府將得缺並復薦僕停雲在望﹐落月增懷。巧夕前潘紀賫到瑯函﹐藉悉二兄鼎祉彌隆﹐榮選在邇﹐紹名門之簪紱﹐奮皇路以騰驤。卽看一縣花明﹐春風先到﹔更卜九霄日近﹐濃露重霑。欣賀之私﹐有難筆述﹗弟氈還依舊﹐席尙可溫﹐惟是老大依人﹐息肩無日。而故鄕風景﹐亦復今昔殊觀﹐一片心旌﹐去畱莫定﹐令人目送歸鴻﹐羨彼自在矣。笠山病痊引見﹐奉旨以同知選用﹐一階頓阻﹐五馬不前。現尙裁減舊人﹐勢難薦用新進﹐潘紀另容畱意。

二二〇﹑復賀饒陽縣查午節久違芝範﹐時切葵悰。際彩縷之初懸﹐適瑤箋之遠賁﹔藉稔閣下政熙槐午﹐瑞集蒲辰﹐於攜琴載鶴之餘﹐饒沈李浮瓜之興。緬玆雅抱﹐曷勝頌私﹗捨侄恬園﹐謬邀靑及﹐欣遂紅依﹐乃曳殘韻於別枝﹐遽委香泥於舊巷﹐蟬聯難卜﹐燕睇彌殷。弟碌碌因人﹐勞勞故我﹐猥承記注﹐重丹謹志先施﹐敬壁撝謙﹐尺素還嫌後至。

二二一﹑謝滿城縣陳惠鴨雞酒筍歲內承惠多儀﹐正初復勞枉顧。鳧知水暖﹐剛逢江上之春﹐雉列山肴﹐不作鏡中之舞。更喜靑州從事﹐挾以俱來。並參玉版禪師﹐味之免俗。拜嘉志感﹐屬饜銘心。祗以日在冗場﹐未獲摳衣趨謝﹐叨在摯愛﹐定不以疏略責之也。

二二二﹑與章雨巖餳簫風暖﹐忽到淸明﹐伏稔履候勝常﹐足慰鄙人遐企。省僚更代﹐新政必多﹐因人成事者﹐又未識畫眉深淺矣。呂大尹相得有素﹐安陵五十里﹐而遽作荊州之請﹐則弟之未能免俗也。幸爲婉致﹐使璧歸而不失秦歡﹐感何如之﹗

二二三﹑與稅關司馬邵春云如粉﹐春雨如絲﹐久客乍歸﹐興當不淺﹗未識大弦嘈嘈﹐小弦切切﹐能和其聲而不狂否﹖蘇冶堂歸自完縣﹐囑將券據檢寄﹐子母並償﹔過此則花事闌珊﹐又將他適矣。

二二四﹑謝滿城縣陳惠食物槐綠成陰﹐淸浮芝簡﹔橊紅似火﹐艷映筠籠。豆豈能容﹖風味無殊麟脯﹔貂何須換﹖色香倍勝鵝黃。載烹天上之月團﹐非梅渴止﹔巧制人間之靈藥﹐與艾功侔。累飲徳於贈遺﹐益懷慚於報稱。數行申謝﹐再拜銘心。

二二五﹑辭謝馮璞山諸友擬刻信稿遠辱手翰﹐以僕平素筆札﹐有當英盼﹐猥欲付之梨棗﹐旣慚且感﹗顧僕幼而失學﹐壯而饑驅﹐傭食多年﹐文理荒穢﹔若以之問世﹐是寫無鹽之照﹐而圖螭魅之形﹐豈不供人噴飯﹖此舉萬萬不可﹐幸爲藏拙﹐則諸君之愛我多矣。

二二六﹑辭馮二槐回裏庚寅春杪﹐乘濮文霞司馬調赴糧臺﹐曾泐一函﹐托其由迪化州轉寄。嗣於十一月間﹐復奉手翰﹐知爲璧都護奏調﹐前往葉爾姜﹔未蒙提及前函﹐不知浮沈如何﹖今夏閱邸抄﹐又知隨赴喀城﹐伏想起居健適。儒生讀萬卷書﹐立功萬里外﹐此不遇而遇之時也。卽日仰沐恩綸﹐賜環復職﹐當不負故人殷盼矣﹗弟久離鄕井﹐日切思歸﹐年復一年﹐因循不果。玆以桑楡向晚﹐精力漸衰﹐幼子病妻﹐滯畱非計。且遇風吹別調﹐亦不肯以霓裳舊譜﹐翻作移宮換羽之音﹔因於六月間﹐固辭府席﹐準擬七月廿六日﹐買好挈眷南下。自念生平一無所長﹐惟視公如家事﹐待友以實心﹐官幕兩途﹐猶有餘戀。客遊四十四載﹐臨去不落聲名﹐到家可支饘粥﹐自慰以此﹐告慰亦以此。惟與閣下締交最久﹐相得最深﹐往歲折柳贈行﹐已難爲別﹐此日掛帆獨去﹐愈覺傷離。「人生不相見﹐動如參與商。」殆爲我兩人詠之矣﹗附呈俚句﹐聊志別懷﹔數行藉問近安﹐客次諸維珍重不旣。

二二七﹑謝丰潤縣歐陽送程儀頃得報章﹐並頒雅什﹐情眞語摯﹐意緒纏綿﹐奚啻陽關三疊﹗而數十年名士宰官﹐猶屈郎署﹐更不禁爲閣下增慨也。並荷綺情繾綣﹐遠賜贐儀﹐於郊寒島瘦之時﹐分飼鶴懸魚之俸﹐在與者不以爲惠﹐而取者得毋傷廉耶﹖弟去此而歸﹐半因家事縈懷﹐半爲事情異昔﹐得拋雞肋﹐轉覺心安﹐誠不欲以錚錚者作繞指柔也。從玆息影蓬廬﹐不與世事﹐燈紅課子﹐甕綠畱賓﹐於此亦稍得佳趣。所難忘者﹐平日流連文讌﹐徵逐歌場﹐爲不可復耳。專泐復謝﹐並侯升安﹐臨楮依切。

二二八﹑辭易州刺史陸回裏翩翩者書耶﹖披簡叨八行之贈﹔靑靑者柳耶﹖題衿感三疊之遺。承摯愛之殷拳﹐矢中藏而蘊結﹔祗以鳥飛已倦﹐未免思歸﹐兼之花樣異時﹐尢宜藏拙。數聲風笛﹐行矣言旋﹔半舫秋江﹐載將離恨。倘異日堂開綠野﹐擬相尋陸氏之莊﹔知君家門對靑山﹐更不憚許行之踵。專泐布復﹐並候升祺。

二二九﹑示恬園侄幕之有賓﹐卽古長史參軍﹐如昌黎所云溫生石生﹐爲烏大夫羅致者流﹔𨿽系辟佐藩鎭﹐間亦通籍於朝。近則以值相招﹐以力自食﹐等諸孟嘗門客矣。然道以人重﹐事在人爲﹔果使砥行植品﹐積學多才﹐彼印累而綬若者﹐未嘗不禮貌加之﹐腹心倚之。若不檢於行﹐不忠其事﹐骨肉尙難取信﹐衾影亦覺懷慚﹐無怪朝下榻而暮割席也。予遊食四十餘年﹐兢兢以此自勗﹔今將歸去﹐因汝尙知自好﹐故走筆及之﹐尢望汝終身行之﹗

