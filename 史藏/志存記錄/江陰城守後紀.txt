江陰城守後紀

淸許重熙

江陰以乙酉六月﹐方知縣至﹐下剃髮之令。閏六月初一日﹐諸生許用徳懸明太祖禦容於明倫堂﹐率眾拜且哭曰「頭可斷﹐發不可剃﹗」下午﹐北門鄕兵奪袂先起﹐拘知縣於賓館。四城內外應者數萬人。求發舊藏火藥器械﹐典史陳明選許之。隨執守備陳瑞之﹐搜獲在城姦細。以徽商邵康公嫻武事﹐眾拜爲將。邵亦招兵自衛。舊部司周瑞龍船駐江口﹐約邵兵出東門﹐已從北門協剿。遇戰﹐軍竟無功。敵勢日熾﹐各鄕兵盡力攻殺。每獻一級﹐城上給銀四兩。是時叛奴乘釁四起﹐大家救死不暇。

淸兵首掠西城﹐移至南關。邵康公往禦﹐不克。敵燒東城﹐火劫城外富戶﹐鄕兵死戰﹐有兄弟殺騎將一人。鄕兵髙瑞爲敵所縛﹐不屈死。周瑞龍下船逃去。

時舊典史閻應元已升廣東英徳縣主簿﹐以母病未行﹐會國變﹐挈家僑居邑東之砂山。明選曰「吾智勇不如閻君﹐此大事﹐須閻君來。」及夜馳騎往迎應元。應元投袂起﹐率家丁四十餘人入城協守。敵四散焚劫﹐鄕兵遠竄﹐無復來援者。敵專意攻城﹐城中兵不滿千﹐戶裁及萬﹐又餉無所出。應元料戶籍﹐治樓櫓﹐令戶出口男子乘城﹐餘丁傳餐。已乃發前兵備道曾化龍所制火藥﹑火器﹐貯堞樓。已乃勸輸巨室令曰「輸不必金﹐出粟菽帛布及他物者聽。」國子上捨程璧﹐首捐二萬五千金。捐者麋集。於是圍城中有火藥三百瞿﹐鉛丸鐵子千石﹐大炮百鳥機千張﹐錢千萬緡﹐粟麥豆萬石﹐他酒酤鹽鐵芻稿稱是。已乃分城而守﹔武舉黃略守東門﹐把總某守南門﹐陳明選守西門﹐應元自守北門﹐仍徼巡四門。

時淸兵薄城下者已十萬﹐列營百數﹐四面圍數十重﹐引弓仰射﹐頗傷城上人。而城上炮機弩﹐乘髙下殺﹐傷甚眾。又架大炮擊城﹐城垣裂。應元命用鐵葉裹門板﹐貫鐵糸亙護之﹔取空棺﹐實以土﹐障聵處。乃攻北城﹐一人駕雲梯獨上﹐內用長槍拒之﹐將以口納槍﹐奮身躍上﹐一童子力提而起﹐旁一人斬首﹐屍墮城下。或曰「此七王也。」又一將周身服利刃﹐以大釘插城而上﹐內用錘擊斃之。

敵騎日益依君山爲營﹐瞰城虛實﹐居民有黃雲江者素善鏃﹐火弩發﹐弩中人面目﹐號叫而斃。陳瑞之子在獄制木銃﹐銃類銀銷﹐從城上投下﹐火發銃裂﹐內藏鐵烏﹐火觸人立死。應元復制鐵撾﹐用棉繩系擲﹐著人卽弔進城。又制火毯﹑火箭之類。敵皆畏之﹐乃離城三里止。

營帥劉良佐﹐故宏光四鎭之一﹐封廣昌伯﹐降敵爲上將﹐設牛皮帳攻城東方角﹐眾索巨石投下﹐數百人皆死。良佐移營四方庵﹐令僧望城跪泣﹐陳說利害﹐眾不聽。良佐策馬近城﹐呼曰「吾與閻君雅故﹐爲我語閻君﹐欲相見。」應元出﹐立城上。良佐謂之曰「宏光已走﹐江南無主﹐君早降﹐可保富貴。」應元曰「我明朝一典史耳﹐列何足惜﹗汝受朝廷封爵﹐爲國重鎭﹐不能保障江淮﹐今日反來侵逼﹐何面目見吾邑義士民乎﹗」良佐慚而去。

應元偉軀幹﹐面蒼黑﹐微髭﹐性嚴毅﹐號令明肅﹐犯法者鞭笞貫耳﹐不稍貸。然輕財﹐賞賜無所■﹔傷者手爲裹創﹐死爲厚棺殮﹐■67A醊而哭之﹔與壯士語﹐必稱好弟兄﹐不呼名。明選寬厚嫗煦﹐每巡城﹐繼循其士卒相勞苦﹐或至流涕。故兩人皆能得士心﹐樂爲之死。

一夕﹐風雨怒號﹐滿城燈火不然﹐忽有神光四起。敵中時見三緋衣在城指揮﹐其實無之。又見女將執旂指揮﹐亦實無之。

敵破松江﹐貝勒率馬步來江上﹐縛吳志葵﹑黃蜚於十方庵﹐命作書招降。蜚曰「我與城中無相識﹐何書爲﹖」臨城下﹐志葵勸眾早降﹐蜚默然。應元厲聲曰「汝不能斬將殺敵﹐一朝爲敵所縛﹐自應速死﹐奚喋喋耶﹗」志葵大泣拜謝。

城下大炮日增﹐間五六尺地一具彈飛如雹。一人立城上﹐頭隨彈去﹐而僵不僕又一人胸背洞穿﹐而直立如故。

會八月望﹐應元給錢與軍民賞月﹐分曹攜具登城痛飲。而許用徳制樂府五轉曲﹐令善謳者曼聲歌之。歌聲與刁鬥笳吹聲相應﹐竟三夜罷。

貝勒旣覘知城中無降意﹐攻愈急﹐梯衝死士﹐鎧冑皆鑌鐵﹐刀斧及之﹐聲鏗然﹐鋒口爲缺。炮聲徹晝夜﹐百里內地爲之震﹐城中死傷日積﹐巷哭聲相聞。應元慷慨登陴﹐意气自如。旦日大雨如注﹐至日中﹐有紅光一縷起土橋﹐直射城西﹐城俄陷。

淸兵從煙焰霧雨中蜂擁而上﹐遂入城。應元率死士百人﹐馳突巷戰者八﹐所當殺傷以千數﹔再奪門﹐門閉不得出﹐應元度不免﹐踴身投前湖水﹐不沒項。而劉良佐令軍中必欲生致應元﹐遂被縛。良佐箕踞乾明佛殿﹐見應元至﹐躍起持之哭。應元笑曰「何哭﹖事至此﹐有一死耳﹗」見貝勒﹐挺立不屈﹐一卒持槍刺應元﹐貫脛﹐脛折踣地。日暮﹐擁至棲霞禪院﹐院僧夜聞大呼「速斫我﹗」罵不絕口而死。陳明選下馬搏戰﹐至兵備道前被殺﹐身負重創﹐手握刀僵立倚壁上不僕。有韓姓者﹐格殺三人﹐乃自刎。訓導馮某﹐金壇人﹐自經於明倫堂。中書戚勛﹐字伯平﹐家靑陽﹐入城協守﹐口力不支﹐大書於壁曰「戚勛死此。勛之妻﹐若女子﹐若媳﹐死此。」闔門自焚﹐許用徳亦闔室自焚。黃雲江故善彈唱﹐城陷後﹐抱胡琴出﹐城人莫識其爲弩師也。凡攻守八十一日。

淸兵圍城者二十四萬﹐死者六萬七千﹐巷戰死者又七千﹐凡損卒七萬五千有奇。城中死者﹐井中處處塡滿。孫郎中池及衝池疊屍數層﹐然竟無一人降者。

江陰野史曰「有明之季﹐士林無羞惡之心。居髙官﹐享重名者﹐以蒙面乞降爲得意﹔而封疆大帥﹐無不反戈內向。獨陳﹑閻二典史乃於一城見義。向使守京口如是﹐則江南不至拱手獻人矣﹗時爲之語曰「八十日戴發效忠﹐表太祖十七朝人物﹔六萬人同心死義﹐存大明三百里江山。」

