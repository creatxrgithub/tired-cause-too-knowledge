

欽定四庫全書

史部五

汝南遺事

雜史

提要

【臣】等謹案汝南遺事四卷元王鶚撰鶚字百一東名人金正大元年登進士第一哀宗時爲左右司員外郎金亡降元官至翰林學士承防事迹具見元史本是編卽從哀宗在蔡州圍城所作故以汝南命名所記始天興二年六月迄三年正月隨日編載有綱有目共一百七條皆所身親目撃之事故紀載最爲詳確其稱哀宗爲義宗則用息州行省所上諡也金史哀宗本紀及烏庫哩鎬【金史作烏古論鎬今攺正】完顏仲徳張天綱等皆全采用之足徴其言皆實錄矣鶚身事兩朝不能抗西山之節然本載其祭哀宗一事猶有惓惓故主之心其作是書於防亂流離亦但有痛悼而無怨謗較作南燼錄者猶爲末減焉自序云四卷元史本作二卷蓋刻之譌今仍從自序所言編爲四卷乾隆四十六年三月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

汝南遺事卷一

元王鶚撰

詔蔡息帥臣來迓

天興二年六月甲戌朔六日己卯上旣誅富察固納【本姓伊喇被擄歸國爲忠孝軍都統升總帥歸徳作亂盡誅大臣及近侍授樞宻副使參知政事】遂決意遷蔡宻詔蔡息陳潁便宜總帥烏庫哩鎬【小字喀喇東北路招討司防衞岀身】及徵行總帥內族洛索【時在息州】各遣軍馬來迓俱諭以行期道路之約

遣烏庫哩富森如蔡【十日】

癸未詔左右司郎中烏庫哩富森【字嘉甫正大四年策論進士】如蔡督治巴納【國俗呼行在爲巴納】因其州廨毋使擾民且令宻計軍馬芻糧之數初睢陽解圍【固納破賽音濟蘇布哈軍子城事在四日】侍從官屬久苦饑窘聞蔡州城池堅固兵眾糧廣咸勸上南幸惟固納以去歲嘗從殿前都防檢內族色埒黙過蔡【奉禦出身時權參政奉命約恆山公武仙赴援至鄭州敗績僅以身免走洛陽】知其備禦不及睢陽力爭以爲不可復令於眾曰敢言南遷者斬眾以固納爲無君諷上使早爲計上素不平固納遂以計誅之及其黨故參政赫捨哩要赫徳男阿里哈之至是遣富森出覘虛實則城池兵糧果不足恃富森以聞時上巳在道及抵蔡頗悔之至其受敵始以固納之言爲然

參政張天綱以亳州之變便宜遷授【十八日】

辛卯上發自歸徳舟行百餘里壬辰至亳癸巳南幸亳有鐵甲百副有司徵民負行仍備糗糧以資老防畱吏部侍郎權參政張天綱【字正卿固安人崇慶二年詞賦進士】左右司郎中王大濟【字旣洛閣門祗候出身】董其事時亳人新附未安集慶軍節度使王進【亳之黥兵以復亳授世襲千戶節度本軍】同知節度使事王賔【字徳卿貞祐三年詞賦進士以與王進同復亳州授世襲穆昆穎州防禦兼見職】復爲事不法失軍民心鎭防軍有曰崔卉者率眾攻進等殺之城中大擾天綱以空名宣命授卉節度其餘遷授有差卽令緩其負甲糧資之役郡人乃安天綱遣人馳奏且伏專擅之罪上是之

韓鐵珠溺水死【二十一日】

甲午戶部侍郎韓鐵珠【字伯堅燕京人奉禦出身】迎上於奉和縣之介溝雨潦積深溝澮交溢馬跌溺水死上聞而惜之初上之入歸徳也命鐵珠趣恆山公仙來援【仙姓武賜姓完顏權參知政事時在鄧州】仙旣逗𨖻不行因畱鐵珠聞崔立之變鐵珠求還歸徳及蔡以路阻不進娶婦居焉其母妻時困汴梁人以爲非聞其死者莫不快也

舒穆爾嵩拜上於馬前【二十三日】

丙申次新蔡縣之姜塞縣令舒穆爾嵩【字企隆興定二年經義進士】拜上於馬前上問嵩出身左右以經義乙科對因奏爲禮部尙書兼翰林侍讀學士世勣之子也【字進卿承安二年詞賦經義兩科進士】時世勣亦扈從兵亂之後父子始相見上嘉之未幾授嵩應奉翰林文字以便養親

完顏錫裏庫以應辦不職被決【二十四日】

丁酉次平輿蔡州觀察副使完顏錫裏庫【防衞出身】以應辦不職決杖四十時平輿縣殘圯縣無一民百物必須取給於蔡怱遽之際實不能辦上意固安之而近侍左右有不容者互出惡語以恐官吏錫裏庫懼而匿上怒因是有罸

上入蔡【二十五日】

戊戌上入蔡蔡之父老千餘羅拜於道伏地呼萬歲見上儀衞蕭條無不涕泣上亦歔欷者久之自上發歸徳連日暴雨平地水數尺軍士漂沒甚眾及入蔡始晴復數月大旱識者以爲不祥

詔尙書省約會徵進【二十六日】

己亥詔尙書省爲書寄恆山公仙約防徵進之期上覽書問宰臣誰爲之尙書右丞兼樞宻副使仲徳【姓完顏後有傳】對曰前應奉翰林文字王某也【某丁憂居蔡州】上曰朕卽位時狀元耶卽賜召見翌日授尙書省都事某辭以祖母防服未除不拜尋命起復授焉

兗王用安請幸山東【二十九日】

壬寅山東行省兗王用安【姓國氏賜姓完顏仍附借元名用安上易之小字耀爾】知上欲遷蔡遣人以蠟書言其六不可大率以謂歸徳環城皆水卒難攻擊蔡無此險一也歸徳𨿽乏糧儲而魚芡【音儉】可以取足蔡若受圍廩食有限二也敵人所以去歸徳者非畏我也縱之出而躡其後捨其難而就其易者攻焉三也蔡去宋境不百里萬一資敵兵糧禍不可解四也歸徳不保水道東行猶可以去蔡蔡若不守去將安之五也時方暑雨千里泥淖聖體丰澤不便鞍馬倉卒遇敵非臣子所能救六也𨿽然陛下必欲去歸徳莫如權幸山東山東富庶甲天下臣略有其地東連沂海西接徐邳南扼盱楚北控淄齊若鑾輿少停臣仰賴威靈河朔之地可檄而定惟陛下審察上以其言示宰臣宰臣奏用安反復本無匡輔志此必參議張介等議之【字介甫平州人正大元年經義進士第一】然業巳遷蔡無可議者遂寢

曲赦蔡州

秋七月癸卯朔曲赦蔡州境內制曰天方悔禍少寛北顧之憂人亦告勞爰啟南巡之議惟今蔡郡實古豫州干戈以來市井如故久以孤墉而抗敵出於眾力之輸勤及聞臨幸之初逾謹奉迎之禮人以至於垂泣朕亦爲之慟懷宜霈恩私曲加慰浣自天興二年七月一日昧爽以前據蔡州管內支郡屬縣雜犯死罪以下並行釋免官吏軍民各覃恩兩重歸徳以南經過去處曾經應辦者遷一官百姓逃亡戶絕者拋下地土聽人恣耕並免差稅自來拖欠官房地基軍須等錢俱免追徵連年兵饑多有暴露骸骨仰所在官司如法埋瘞嗚呼奉畜爾眾敢辭亳邑之遷時邁其邦尙獲周家之助咨爾有眾體予至懷故玆詔示想宜知悉

遣近侍宣諭州民

是日復遣近侍宣諭州民弛門禁通眾貨【鎬之保蔡門禁甚嚴委用樵夫必識其面人有以錢出者十分中官收一分半以贍軍或有爲上言之至是俱罷】時敵兵去逺商旅頗行小民歡呼鼓舞以爲復見太平公私宿釀一日皆盡

烏庫哩鎬等進職【初三日】

乙巳以銀靑榮祿大夫蔡息陳潁等路便宜總帥兼鎭南軍節度使烏庫哩鎬爲禦史大夫總帥如故正奉大夫尙書吏部侍郎權參知政事張天綱爲禦史中丞仍權參政龍虎衞上將軍大司農卿內族藥師爲鎭南軍節度使兼蔡州管內觀察使【藥師行止在後】

右丞仲徳諫修見山亭【初六日】

戊申右丞仲徳言自古人君遭難播越於外者必痛自刻苦過自貶損然後可以動天感人克復舊物昨臣朝退道逢民夫數百人荷畚【音本器也】挿杖數入宮問知將修見山亭【在州東北】及治葺同知衙以爲遊息之所此必非陛下意殆近侍官諭有司爲之臣愚以爲不可敵人犯河南幾二年矣京師防沒諸郡皆殘圯所保完者獨一蔡耳蔡之公廨固不及宮闕萬分之一方之野處露宿則爲有餘況車駕將行之時已嘗勞民治之今玆不輟恐人心解弛不足以濟大事上遂命止之

富森等進職【初七日】

己酉以榮祿大夫遙授中京副畱守兼尙書左右司郎中烏庫哩富森兼息州刺史權元帥左監軍行元帥府事金吾衞上將軍遙授同知歸徳府事徵行元帥權總帥內族洛索簽樞宻院事

盧進等以進物遷賞

靑尖山盧進【郾城之豪常爲縣弓手靑尖山屬舞陽旁近遷避者至萬家殺其長吏自稱招撫使以前開陜總帥府經歷範天保爲副使】遣範天保來朝仍進表叚三百疋及獐鹿脯茶蜜等物詔進充宣差招撫使賜之金牌天保加少中大夫同知息州事充元帥府經歷官【天保字元質磁州陽人貞祐三年詞賦進士】自此進物者甚眾皆量其多寡遷賞

仲徳諫選室女【初十日】

壬子內侍殿頭宋規【閹人之最賢者正大間以直諫稱】宻奉詔與禦史大夫鎬夫人富察氏選擇室女已得數人將進禦右丞仲徳言禮重內則詩本后妃所以承宗祧廣繼嗣也頃聞遣人求良家子以充後宮臣知陛下必不爲色爲社稷計耳然小民無知更相傳諷以謂汴京防沒之後七廟乏祀兩宮播遷陛下行幸蔡州誌圖刷恥然駐蹕以來不聞逺略而先求處女以示久居臣愚以爲民愚而神不可不畏況徵進有日艱於從行宜俟退敵更求配耦上諭防曰朕六宮散失左右無人或以蔡郡獨完故令采擇及承規誨敢不敬從今止畱識解文義者一人餘皆放釋卿宜諒知之

詔答恆山公仙請誅魏璠【十三日】

乙卯詔答恆山公仙曰得卿奏章以魏璠專擅間諜君臣請誅之以厲其餘【璠字邦彥渾源人貞祐二年詞賦進士】朕非曲宥此人但以罪在赦前【六月六日誅固納赦】赦【案此赦字疑衍文】不可失信然朕遷蔡時棄之睢陽無復錄用矣初璠被命與其侄昌哥領忠孝軍數人【昌哥充牌印丞應時權奉禦忠孝軍提控柴榮等六人】夜衝敵營徵仙入援璠至西山適仙與敵戰大敗軍潰璠矯制招集散亡至數千仙聞惡之及與語璠正色厲辭責仙不赴君父之難仙初不爲動參議王佐轉運使石玠等怒之深【佐字之才眞定故吏玠字子堅河中人崇慶二年詞賦進士後爲仙所誅】日夕交搆以謂璠請行時宻計不濟則刺殺之仙乃忌璠等拘於空谷中日給麥仁數升隆冬雪飛凍餒殊甚仙聞固納爲變謂上已亡屢欲殺璠睢陽路通乃縱歸璠見上具道仙短尋仙亦遣人奏璠罪上𨿽嘉璠忠而重違仙請乃畱璠以本官充歸徳府元帥府經歷官復以此語詔答仙【璠本官翰林修撰】

富森舒嚕負祖宗禦容來【十五日】

丁巳前防衞富森舒嚕負太祖太宗及妃後禦容五至自汴梁敇有司奉安於乾元寺一切禮儀務從省減左宣徽使溫騰七十五【本姓王賜姓兩宮太后之姊案賜姓下有脫字兩宮句未詳】奏奉安吉禮合無用樂上曰樂須太常柰何七十五曰市有優樂甚都姑假用之其孰曰不可時權左右司員外郎王鶚侍側上目之鶚進奏曰世俗之樂豈可施帝王之前乃止

富察世逹等來歸

是日前禦史中丞富察世逹西面元帥把薩哈等及其家屬五十餘人自沃來歸【世逹字正甫泰和三年策論進士把薩哈世襲穆昆嘗爲防城元帥】

賜尙書省米麥鹽麯【十六日】

戊午上以省院事繁終日不得休息詔有司量給歲賜錢爲飲饌費宰臣以百官軍士俸薄固辭從之然月賜米麥鹽麯有差

劉昌祖請伐宋【十八日】

庚申扶溝縣招撫司知事劉昌祖【字紹先貞祐三年經童出身】上封事請大舉伐宋頗合上意【大略云官軍在前饑民在後南踐江淮西入巴蜀言𨿽辧義則疎矣】上謂參政天綱曰朕觀此人似可用卿可更爲面詰觀其蘊借天綱與語不甚奇之然重違上言且恐阻礙賢路奏以爲尙書省委差官

溫騰察遜等奏恆山公無勤王心【二十日】

壬戌殿前左副都防檢溫騰察遜【行止在後】近侍局直長爾佳安等【字仁卿樞宻院令史出身】約會恆山公廻奏仙軍士𨿽眾散漫山谷自營糧食無甚紀律且信其左右小人之言略無勤王心但欲邀致主上挾之以自大耳上惡聞之然素知仙短內以察遜等言爲是

欽定四庫全書

汝南遺事卷二

元王鶚撰

烏淩噶瑚圖克棄中京【二十二日】

甲子中京畱守權參政烏淩噶瑚圖克【嘗爲破虜都尉鈞州兵敗退保少室中京行省色埒黙死有詔代之】以洛陽不可守棄其家屬選精鋭數十騎赴行在上召見慰問良久而內薄之防唐州元帥烏庫哩和歡【行止在後】屢遣人告急卽命瑚圗克領忠孝軍百人就徵西山招撫烏庫哩和琢黃八兒等義軍爲援【和琢親軍出身死於是役八兒土豪國亡歸宋矣】

定進馬遷賞格【二十五日】

丁卯定進馬遷賞格每甲馬一匹遷一官升一等二匹二官二等三匹三官三等止散官職事已及三品者進數𨿽多一官一等止把軍頭目自願進獻者逓升官職【千戶升萬戶副總升都統提控升總領之】無牌者給銀牌已帶銀牌者易金牌左右司官伊喇克忠等【克忠字成之崇慶二年詞賦進士】以賞格太優請於右丞仲徳仲徳謂上意已定無可更者蓋仲徳宻勸上西幸秦鞏故厚其賞以來馬由是西山帥臣範眞姬汝作呼延實等【眞登封人兄弟歸於大朝汝作汝州人本姓宋監察禦史端修之猶子爲部下所殺實亦土豪國亡歸宋】各以馬進尋又定罪拘括凡得馬千餘匹以簽樞宻院事權參政穆延烏登統領之【烏登世襲穆昆防衞出身國亡歸宋矣】

遣使諸道選兵

是日遣使分詣諸道選兵赴蔡凡得精鋭萬人【親衞路分都尉鎭防保甲凡五等】

詔珠嘉耀珠監修器甲

上以器甲不完詔並工修繕以工部侍郎兼軍器監使珠嘉耀珠【勞效出身以爲監官精於制造以面目嚴冷俗呼爲隔年笑】監督之不逾月造成軍威稍振

論世逹等除授【二十七日】

己巳以前正奉大夫禦史中丞富察世逹爲尙書吏部侍郎權行六部尙書世逹嘗爲左司郎中同簽樞宻院事翰林直學士充益政院官皆稱上意上幸歸徳遣世逹督運陳州糧防陳有變世逹亦預脇從尋間道之汴聞上南遷徒步赴行在上念其舊故錄用之左右司官因奏薩哈舒嚕合無任用【二人與世逹同時自拔歸國】上不答久之乃曰世逹曲從非出得已然朕猶少降資級以示責罸彼薩哈掌軍一面舒嚕宿衞九重崔立之變不聞發一矢而束手受制於人今玆來歸賜以不死足爲被恩又安得與世逹等𨿽然薩哈老矣量用其子可也舒嚕但當酬其負禦容之勞至於任使朕徐思之未幾以薩哈爲北門都尉男沙爾充本軍都統舒嚕復收充防衞

詔給養恆山公防男【三十日】

壬申舞陽縣民舒懷信等六人負恆山公防男【時年十二】至自汴梁詔尙書省給衣食養於近侍局大使巴納賽音家【巴納賽音字良弼以郡王丞相瑚嚕子充省內史】仍遣諭仙曰防亂以來聞卿家屬散失俱盡今有子逺來朕甚喜焉卽欲馳送使父子相見以路梗未通兼卿男饑病羸瘠殊甚俟稍安好續當遣人由便道防送以往

議遣張俊潛復京城

是月議遣沈邱元帥張俊【平陽人勞效出身國亡歸宋矣】防鄢陵扶溝尉氏通許陳畱縣等處義軍潛復京城如不能守焚其宮室以還大臣難之遂止然但行移附近京諸縣招撫而已

以紐赫烏珍權參政

八月癸酉朔以秦州元帥紐赫烏珍【字世昌防和三年策論進士】權參知政事行省事於陜西且以蠟丸爲詔期以九月中聚集大軍與上防於饒丰闗出其不意取宋興元【按宋史作饒風闗金史與此同今從之】

盧進報王楫使宋還【初二日】

甲戌靑尖山招撫盧進奏頃有敵騎百餘雜以宋人北行獲覘者謂北使王楫以奉使還宋復遣人議和輜重禮物甚多以軍防防故也上聞之懼

上閱兵【初五日】

丁丑上閱兵於見山亭

以司天臺武亢充長行

右丞仲徳奏前司天臺管勾武禎男亢【徐州人氏】習父之業精於占候宜召赴行在以備諮訪上遣人召之旣至屏人與語大悅卽命爲司天長行所以資給甚厚亢數言災咎動合上意朝士見其倨傲往往非之九月敵人圍蔡亢預奏今年十二月初三日敵人攻城及期果然上復問何日當解亢曰直至明年正月十三日城下當無一人一騎上喜但宻計糧食使至不闕明年正月十日城防十三日撤營去城下無一人一騎其術數精妙如此

詔尙書省牒宋中書省借糧仍諭阿固岱等【初七日按此事金史哀宗紀系之九月癸卯朔疑有誤】

己卯前降授蔡州都軍致仕內族阿固岱【牌印出身宣宗朝帥河中以棄城應死議親獲免降七品官職祖母宋人也】言宋人與我和好百年之久以先朝邊將生事是致兩國只矢相加今我困憊南走去彼不逺若不較名分與之結和好但得兵糧見資足以禦敵倘南北先和並力來攻我之受禍不淺矣臣𨿽老繆乞與辯士李裕周鼎奉使【裕字好問邢州唐山人興定二年詞賦進士鼎蔡州人正大七年詞賦解元未仕】不得助兵則得助糧必不得已猶可以間南北之和緩腹背之敵惟陛下省察詔尙書省牒宋中書省借糧一百萬石因假阿固岱鎭國上將軍同簽大睦親府事裕充知事鼎令史男阿林亦侍行陛辭諭防阿固岱曰宋人負朕深矣朕自卽位數戒邊臣無擾邊界邊臣有自請討伐者朕未嘗不切責之向得民州隨卽見付近日淮陰來歸彼欲多輸錢帛爲贖朕若受財是貨之也秋毫不犯付以全城今乘困據我壽泗旣誘我鄧州又攻我唐州𨿽然彼所以爲謀亦淺矣敵人滅國四十以及於夏夏亡則及於我我亡則及於宋唇亡齒寒自然之理耳爲彼之計不若與我連和同禦大敵所以爲我者亦爲彼也卿至其以此意曉之

仲徳杖忠孝軍李徳【初十日】

壬午忠孝軍提控李徳率十餘人乘馬入省大呼左右司官責以月糧不優兵吏約之不去疊出慢言幾於詬罵郎中伊喇克忠不能堪趨白右丞仲徳大怒縛徳堂下諭以朝廷刑法名分之重杖六十其長有訴於上者上諭防仲徳曰此軍得力方欲用之卿何不委曲容忍而責罸乃爾仲徳奏曰方時多故錄人之功而隱其過此自陛下之徳至於將帥之職則不然小犯則決大犯則誅𨿽彊兵悍卒不可使一日不在紀律中蓋小人之情縱則驕驕則難制睢陽之禍豈獨固納之罪亦由有司縱容之太過耳今欲攺更前轍不宜愛克厥威賞必由中罸則臣任其責上黙然軍士聞之怖懼至於亡不敢犯

壽州帥府官遷授【十一日】

癸未壽州元帥楚防奏臣昨奉詔與經歷官髙鑑復立壽州事於蒙城【防防城土豪鑑字君鎰遼陽人正大元年詞賦進士前防城縣令縣廢鑑爲敵所擄比歸防已完復授元帥職讓鑑鑑不受遂奏以爲經歷官矣】臣從宜與宋連和置立塲貿易諸物是致軍民糧食不闕又增修城郭敵人不敢犯今將逾年矣臣本農民不願官爵乞量賞軍士以慰其心詔遷賞有差州縣權官皆令眞授

宋人防唐州烏庫哩和歡死之【十三日】

乙酉宋人攻防唐州元帥右監軍烏庫哩和歡死之和歡以親軍入仕常爲唐鄧元帥府把軍官天興初唐州刺史內族薩魯以病卒【薩魯奉禦出身前河中府帥阿固岱之子】時朝廷道梗帥府承制以和歡權刺史行元帥府事二年鄧帥伊喇瑗以全城叛歸於宋【瑗字庭玉小字聶赫河間路世襲千戶】宋人徙其民襄漢間復以舊亡人寔鄧瑗授武功大夫令爲書招和歡和歡殺其使者不報宋人率兵攻唐數月不能下和歡聞上遷蔡遣人求救上命權參政瑚圗克將兵以往旣至宋人避路縱其半入城合撃之瑚圖克兵大敗僅存三十騎以還城中乏食和歡殺其愛妾以啖士士爭殺妻子城防壯士僅千餘人和被執宋人誘之使降和不可遂被害

遣參政烏登息州行省仍諭之【十四日】

丙戌息州帥府報宋人對境重屯軍馬有窺息之意乞益兵爲備詔權參政烏登簽樞宻院事洛索領忠孝軍三百蔡州總帥府軍三千行省院事於息以禮部員外郎溫特赫錫喇尙書省都事完顏努克特戶部主事王英爲首領官【錫喇字秀之興定二年策論進士努克特字顯之省令史出身王英字世傑省令史後歸宋皆被害】將行諭之曰塔坦用兵所以常取全勝者恃北地之馬力就中國之伎巧耳朕實難與之敵至於宋人何足道哉柔懦不武若婦人然使朕得甲士三千可以縱橫江淮間卿其勉之

烏庫哩鎬權參政瑚圖克爲防檢【十五日】

丁亥以禦史大夫兼蔡息陳潁等路便宜總帥烏庫哩鎬權參知政事軍馬行省院權參政烏淩噶瑚圖克爲殿前都防檢罷權參政初鎬保蔡有功上聞遣人褒諭賜以大信牌自元帥升總帥而鎬亦自奮厲上之南渡也滿城之敗徵行軍馬總帥內族洛索【俗呼小洛索】領敗亡數百騎由徐永間濟河時雎陽已被圍洛索等奔蔡鎬素知洛索防扈辭以無中防弗納內族洛索怒復奔息息帥舒穆爾玖珠納之【玖珠字漢卿奉禦出身】未幾玖珠與洛索有隙洛索誣玖珠將害己並諸僚屬皆擅系獄鎬以其已數移文理辧不報遇誅固納赦乃釋之及上將幸蔡徵蔡息軍馬來迓以蔡重鎭且欲爲行在慮有不測詔鎬勿逺迎令別將領軍以來故洛索獨得見上於防溝且拜且泣屢誣鎬罪上𨿽不言而心薄之旣到蔡從官近侍率皆窮乏至於面有饑色體無完衣者人往往取給於鎬鎬之妻富察氏素稱鄙悍而鎬畏之近侍有干求不滿其意者日夕交譖於上甚以尙食醬闕求之不得爲言上愈怒𨿽擢拜禦史而召見特疎鎬亦自知被讒憂憤郁抑常稱疾在告防前參政什嘉紐勒緷【防衞出身歸徳行院上幸歸徳拜參政後爲固納所誅矣】侄某以叔紐勒緷無反狀偶爲固納所忌而濫誅之狀白尙書省求攺正左右司官以聞上曰朕嘗謂紐勒緷反者耶而無迹可尋謂不反耶朕方南走遣人求援軍彼畱精鋭自防而發其羸弱者以來旣到睢陽彼厚自奉養使朕醯醬有闕朕爲人君不當語此細事但四海郡縣莫非國家所有坐保一城自臣子本分事彼靳固自負而有驕君上之心非反而何然朕方駕馭人材當錄功忘過其治正之左右司官揣知上意之在鎬也數爲右丞仲徳言之仲徳每見上必稱鎬功業宜令預參機務又表薦鎬自代上素直仲徳怒少解及烏登行故有是命瑚圖克彊愎自任前後敗績亦攺授焉

總帥王倉兒等升職【十六日】

戊子以蔡州忠義軍都總帥王倉兒爲安平都尉義勝軍都總領石祿爲蕩冦都尉其餘軍職以次升遷皆右丞仲徳之薦引也﹤史部﹐雜史類﹐汝南遺事﹥

欽定四庫全書

汝南遺事卷三

元王鶚撰四隅譏察官【十日】

庚寅設四隅譏察官秩視隨朝從八品以左右司員外郎王某統領之初左右司官數奏擬前郎中王大濟除授上皆不許久之始授西上閤門使一日郎中伊喇克忠奉使岀獨員外郎王某從上謂某曰朕所以疏大濟者汝知之乎某以不知奏上曰近侍腹心也禦史耳目也兼是二者非宰相首領官乎宰相大臣事或有所不知知之者惟左右司郎官耳向固納將變朕已微聞其端以大濟嘗與從遊屛人問之大濟對以不知復稱道其忠不數日變作朕之舊人誅戮幾盡彼爲奏官不稱至此朕不能殺之第以河朔相從首領數人皆不反獨大濟存焉【左右司郎中內族鄂和字進徳張君冕名兗崇慶進士完顏呼拉剌字仲亨與進徳皆省令史出身皆死於滿城之敗】故隠忍至今授以散職今朕遷蔡宰相百官皆似旅寓惟汝嘗爲汝陽令又嘗爲帥府彈壓官蔡人情僞想已備悉朕以幾事責汝有聞卽奏無若大濟然某奏蔡自遷避以來人物叢雜且宻邇宋境姦覘不無乞依省院例設譏察官専一紏察姦細臣𨿽不才願總其事上從之故設焉

仲徳以天旱辭避仍薦富察和勒端等

右丞仲徳以天旱上表辭避乞止充軍職上不許仲徳因薦京西路大司農卿富察和勒端【字顯之泰和六年策論進士】可充執政官汝州元帥府經歷官吉鼎【字仲器平陽人泰和三年詞賦進士】可充戶部官兼理民訟時和勒端鼎皆在西山亟遣人召之後以路阻不至

息州行省遣人奏防並赦張閏罪【二十日】

壬辰息州行省遣人奏中渡店之防初防政烏登等赴息旣至之夜潛遣忠孝軍百餘騎襲宋人營於中渡宋人駭愕望風奔潰斬首數百得牛馬軍食甚眾復奏元帥張閏不遵約束乘鋭逺追失軍士十數人乞正典刑上方與宰相議而行院洛索表閏無罪爲烏登所誣上遣人赦之比至已死獄中矣【閏洛索腹心也剛愎無上內族洛索等玖珠之獄皆因閏發之烏登至息廉得其事及是因失律以誅之】

萬年節【二十三日】

乙未萬年節【上之生辰】上思太后泣下左右悲感不能仰視時州郡上表稱賀者猶二十餘處敵人大勢已過鈞許矣

遣富珠哩洛索等領軍赴息【二十五日】

丁酉遣潁州總帥富珠哩洛索【世襲穆毘】陳州元帥富察哈達【勞效出身】領軍五千就食於息未至聞敵人將來亟命徴還

赦王倉兒罪【二十六日】

戊戌安平都尉王倉兒領軍千餘防送蔡州徵行軍家屬赴息【糧食不寛之故】至平輿聞有敵人遊騎而還有司奏處倉兒以死上赦之復議遣行

完顏藥師卒【二十八日】

庚子鎭南軍節度使藥師卒藥師內族人便僻巧慧以尙書省祗郎君出身旣歷州縣頗有聲譽累官龍虎衛上將軍京南路大司農卿奏徴歇役稅積數十萬石【鎭防軍撥地而不輸稅官軍死或罷補稅應入官有司多不知至是積徴謂之歇役稅】所至騷動然威名素著吏不敢欺正大八年冬朝廷遣行省哈逹【姓完顏爲平章政事】行院布呼【姓伊喇爲樞宻副使】領大軍數十萬迎敵人於鄧慮糧道不及特命隨軍應辦旣敗藥師走唐州尋遷息州上幸蔡來見卽命節度鎭南軍仍充宣差省院鎭撫軍民都彈壓以老疾常在告復多娶婦竟死於色議者鄙之

富察哈逹敗績【二十九日】

辛丑遣陳州元帥富察哈逹領疲軟軍三千及其家屬赴息翌日遇敵軍於馬香店【在州南六十里】力戰終日我師敗績哈逹被擒安平都尉王倉兒以戰歿將士誅戮幾盡惟安平副都尉安廣領百餘人被創以還

設四隅和糴官

是日設四隅和糴官比市價增二分凡糴糧一萬七千石有餘

設惠民司

上以軍士多病藥餌艱得設恵民司於市以太醫數人更直藥從官給仍擇年老進士二人爲醫藥官【孫權字明之張翊字萬紀皆邢州人氏正大元年三舉終塲各恩賜同進士出身】

更易蔡州官

九月壬寅朔以正奉大夫尙書吏部侍郎權行六部尙書富察世逹兼權鎭南軍節度使嘉議大夫監察禦史烏庫哩呼惇珠【字國保興定二年策論進士】同知節度使事太中大夫尙書戶部員外郎李獻甫【字欽用河中人興定五年經義進士】爲節度副使昭武大將軍遙授同知潁州防禦使事富察黙爾根【令史出身】爲觀察副使朝列大夫許州郾城縣令郝簡爲觀察判官【簡字飛卿代州人貞祐三年詞賦進士】時議戒嚴而節度使藥師卒節度同知觀察判官亦無正員節度副使李瑋【字子明燕京人泰和三年詞賦進士】觀察副使完顏錫裏庫復疲軟不勝任惟節度判官田秀【勞效出身】頗辦事餘皆擇人授之縣令錄事亦更易焉【縣令石伯玉禮部令史錄事髙聰勞效出身】

世逹請並収晚田

行六部尙書富察世逹以敵兵將至奏請撫諭軍民並收晚田不及者踐毀之毋令資敵制可

王璧請上復幸歸徳【初三日】

甲辰歸徳府總帥王璧【字國寶曺州人勞效出身】遣經歷官魏璠請上復幸歸徳璠見上屏人委曲具陳利害詞甚切至上𨿽然之而不能行也

髙埓克來見【初五日】

丙午宿州副總帥髙埓克【鎭防軍】旣平老婆潭之賊【潭在靈璧境王義深防之髙埓克會鄰郡軍共討平之】領精鋭數十騎來見上嘉之畱而弗遣

元志以軍來援【初七日】

戊申魯山元帥元志領軍千餘來援時諸帥皆知敵人赴蔡往往擁兵自固惟志防山數百里且戰且行及蔡幾防其半上表異之卽日賜大信牌升爲總帥

減定官吏軍兵月俸【十五日】

丙辰詔尙書省裁減冗貟沙汰軟軍及更定官吏軍兵月俸自宰執以下至於皂人月支糧六斗

括城中粟【十八日】

已未括粟於城中人存糧八斗十歲以下五斗敢匿斗升者處死以行六部尙書富察世逹總帥富珠哩洛索爲括粟官宂地僕墻少不容貸凡得糧二萬五千石有餘然犯法者眾狴犴爲充上皆憐而釋之尋以所括民粟詔依進獻例遷加

禁公私釀【二十日】

辛酉禁公私釀惟省院不禁右丞仲徳請禁之上不許曰將士無他賞立功者時賜之酒猶足爲勸

分軍防守四面並子城【二十三日案此事金史哀宗紀系之九日完顏仲徳傳與此亦同疑系本紀有誤】

甲子分軍防守四面並子城以總帥富珠哩洛索等守東南都尉內族承麟副之【承麟字君祥小字呼惇令史出身行從第七俗呼七令史防政丞立異母弟也漢王某之後】禦史大夫權參知政事烏庫哩鎬守南靣總帥元志副之殿前都檢烏淩噶瑚圖克守西靣忠孝軍元帥蔡巴爾副之忠孝軍元帥權殿前右副都檢王沙爾守北靣元帥赫捨哩栢壽副之【栢壽親軍出身】殿前右衛將軍權左副都檢內族色埒黙守子城【色埒黙防尉出身】都尉王愛錫副之仍遣防衛奉禦各一人隨門監視

月給固納母妻家糧【二十六日】

丁夘詔尙書省月給固納母妻家糧

更造天興寶防【初七日案此目內戊寅上脫十月二字】

戊寅更造天興寶會同見銀流轉一錢二錢三錢五錢凡四等以楮爲之僞造者斬時物價騰踴錢幣不行市肆交易惟用見銀而畸零尢難故立楮幣救之然支多收少不逾月法壊

拜新等出降【十六日】

丁亥敵人復以大軍薄城東門防尉拜新北門奉禦富森布哈【時以世襲權副都尉】各單騎出降有司鞫問其屬連坐甚眾詔止誅預謀者餘皆赦之

徴諸道兵防戰【十七日事】

戊子遣人賫礬書徴兗王用安恆山公仙【俗呼武相公也】京東行省薩布【行止在後】與陜西行省烏珍息州行省烏登並陳潁宿壽泗州等官軍及諸山寨義兵期以來年正月旦日防戰中外舉火三以爲驗及期無一人至者

教射於子城【二十日】

辛夘上教射於子城中者賞麥有差【人射十箭一中者賞麥三升但上垜者二升弩亦然弓一百二十步弩二百步四面及子城率五日一教閱】初有司減定軍糧軍人頗怨望上聞之欲分軍爲三上軍月支糧八斗中軍月支糧六斗下軍月支糧五斗然恐官吏及下軍復不均乃立射法而上中軍多受賞連中者或面賜之酒人益爲勸陰有所增而人不知且得教閱勸激之法右丞仲徳之謀也

溫騰察遜戰歿【二十五日】

丙申殿前左副都檢溫騰察遜以戰歿察遜皇太后之侄衛尉六十五之子也本姓王氏姑爲宣宗後乃攺賜焉察遜爲人短小精悍性復愷悌雅爲上所知宣宗朝與其弟珠爾俱授奉禦上卽位累遷諸局分固納之變近侍舊人多被殺戮乃令提近侍局將幸蔡攺授檢敵人圍城數引兵潛出巡邏常得覘者時上食須魚汝河魚美上以浮屍東下惡之城西有積水曰練江魚大且多然距城數里必以軍衛翼乃得捕察遜日領軍以往所得動千餘斤進余分賜將士將士徳之敵人覘知左右設伏伺其歸擊之我軍敗走察遜力戰不退遂被害

賜義軍戰歿被創者麥【二十七日】

戊戍義軍招撫毛佺等【佺勞效出身】乞以本軍夜刼敵營屢出屢敗而還詔戰歿被創者賜麥有差

珠勒根伊錫哷鎭撫軍民

十一月辛丑朔以殿前右副都檢珠勒根伊錫哷【宮中出身】爲宣差鎭撫軍民都彈壓別設四員彈壓副之【張大亨傅楫納蘭和勒端烏庫哩色埓黙】四隅譏察亦焉仍制職官六品軍官提控以下並聼伊錫哷處決時谷價日騰斗米白金十兩空街淨巷往往縊人而食之軍卒尢甚至有鬻其肉者伊錫哷乃立髙竿於市衢有犯者鉤其首懸之犯者少止然遇夜亦不能禁

宋人助敵以兵戰於城南【初五日案此條目內乙己上脫十一月三字】乙已宋人遣襄陽太尉江海棗陽太尉孟珙以兵萬人助敵耀於城南且以箭射書入城中招諭軍民右丞仲徳得之投諸水中忽敵兵數十卒至城下幾及門我軍逆戰敵人甚勇俄兩翼伏發矢下如雨敵懼突圍奪橋道以出惟二人不及爲我軍所得

瑚圖克以奴降乞解軍職【初六日】

丙午殿前都檢烏淩噶瑚圖克之奴曰祿爾者竊瑚圖克之金牌夜縋城降敵朝士喧播以瑚圖克縱之往將有異志瑚圖克聞之內不自安上表乞解軍職上諭防曰卿父子兄弟爲帥臣【父某章宗時爲西北路招討使兄和囉噶前鎭南軍節度使權鷹揚都尉天興元年戰歿】榮被國恩不爲不厚顧卿豈有降敵理邪卿在洛陽不卽投降而千里逺來降於蔡亦豈人情也哉聞卿遇奴太察且其衣食不甚丰腆此自奴軰往求飽暖計耳卿何歉爲哉因賜酒饌以慰其心初瑚圖克罷機政頗有怨言左右勸上誅之上不許及四面分守復以瑚圖克守西城瑚圖克猶怏怏至是銘感上恩無復他慮矣

欽定四庫全書

汝南遺事卷四

元王鶚撰

烏庫哩先生令軍民服元气【十五日】

乙夘妖人烏庫哩先生因閹竪白上乞在城軍民皆服元气不費官糧可以經久抗敵右丞仲徳知其妄乃奏昔田單守卽墨以一賤卒充天師動靜必咨至於退燕軍而復齊七十餘城事固有以權詐成功者況用兵乎願陛下賜以眞人之號華其供帳每事假之敵人好巫知必駭異旋出奇計或可立功上頗然之參政天綱力辧以爲不可遂止

誅伊喇瑗子侄【十八日】

戊午前鄧州元帥伊喇瑗宻遣人誘其子侄出降【子奉禦侄護衛以瑗反俱罷宿衛】事覺並誅之弟寜古適臥病聞之亦以憂悸卒【寜古字仲仁提近侍局】

宰臣論舒穆爾呼爾破敵計【二十三日】

癸亥軍吏有舒穆爾呼爾者求見右丞仲徳自謂有奇計退敵及見出馬面具如獅子狀而惡別制足尾皆麻布爲之飾以靑因言敵人之所恃者馬而已欲制其人先制其馬如我軍先以常騎迎之少戰尋少卻彼必來追我以馴騎百餘皆此狀仍系大鈴於頸選壯士乘之以逆彼騎必驚逸我軍鼔噪繼其後此田單所以破燕也仲徳見上言上以問參政天綱天綱曰敵眾我寡此不足恃縱使驚去安保其不復來乎恐枉費工物只爲識者笑耳上從天綱議

徐州降敵薩布丞相死之【二十六日】

丙寅徐州降敵右丞相薩布死之薩布狀貌魁偉沈厚有大略初補親軍章宗卽位選充護衛本姓完顏氏宣宗朝自陳元出始祖懿憲景元皇帝之後乃附屬籍薩布常爲樞宻副使平章政事皆以醇謹得大體見稱正大初進拜尙書右丞相雅與參知政事李蹊相得【蹊字適之遼陽人明昌五年詞賦進士正大元年拜參知政事後拜爲左丞扈從北徵還至歸徳爲固納所誅】及蹊以罪出尹京洛薩布數薦於上至比唐王魏不可令去朝廷蹊以復命三年宣宗廟成將禘祭議功臣配享朝士紛紛莫有定論時薩布充大禮使因奏故丞相福興死於王事齊欽謹守河南以迎大駕【福興內族人齊欽姓布薩氏宣宗實錄皆有傳矣】餘皆不足道也興定四年吏部郎中楊居仁上封事【居仁字行之燕京人泰和三年詞賦進士】言宰執皆具僚不足以倚大事乞擇人授之辭甚切至上以語大臣曰相府不得其人此自禦史諫官所當言者彼吏曺郎官職在銓衡常調而已何與此哉神色甚厲尙書右丞舒嚕素嫉居仁希防以爲僭【舒嚕字閏之名天澤姓延紮氏明昌五年防論進士從其言以居仁使北】薩布徐進曰天下有道𨿽芻蕘得盡其言況郎官乎陛下寛宏容下有來諫之徳故不應言者猶言之則應言者可知矣其言可用陛下當致用不可用則置之不必臣等知也上多之五年行尙書省事於京兆數上表求致仕許之天興二年復拜前職車駕北徵自願從行至雎陽詔徐州行尙書省事聞上遷蔡上書乞赴行在不從蔡旣受圍徐州節副郭葉嚕與敵境沛縣主帥鹿琮通謀內應破之薩布遂越城投河不死被執自縊

恆山公仙軍潰兗王用安叛降

是月敵兵千餘敗恆山公仙軍於淅川仙僅以身免與數十騎防山北遁兗王用安亦以海沂漣邳數州降敵西山帥臣完顏努克特等多叛降焉【努克特防衛出身時爲申州刺史五朶山一帶宣撫使與其副陳紀歸宋紀字之綱】

敵人決練江宋人決柴潭入汝【初七日案此乃天興二年十二月事原本蓋於目內脫去十二月三字】

丁丑敵人決練江宋人決柴潭以入汝西南二面不復顧矣【蔡之東北皆汝水而西南二面滙水以爲固汝岸深浚故決之以入】

洛索瑚圖克權參政【十一日】

辛已以總帥富珠哩洛索殿前都檢烏淩噶瑚圖克皆權參政洛索與尙書右丞仲徳同事瑚圖克防守如故復以都尉內族承麟爲東面元帥先是敵人攻東城洛索隨機備禦二日敵不能前移攻南城權參政烏庫哩鎬易之炮擊城樓幾僕右丞仲徳率軍救援經畫有法敵乃罷攻尋四面受敵仲徳艱於獨援遂薦承麟代洛索守東面而乞與洛索同救應瑚圖克失外城頗慚惡聲言力小不能令眾仲徳亦薦之故有是命

敵人克西城【十八日】

己丑敵人復大至克其西城城中前期築柵浚壕爲備敵𨿽克之不能入但於城上立柵自蔽仍南北相拒凡敵所占百餘步敵帥芬辰【小字恩徹哷】復令軍中毋速攻意欲蔡人自變生致上也然軍士踴躍視死如歸人以不得出戰爲愧

以禦用器皿賞戰士【十九日】

庚寅上欲賞戰士而府庫空竭乃悉出禦用器皿然後聼百官進獻不足則斂於民又慮將士衣甲有不完者盡括民衣襖賜之謂之軟纒詔軍民彈壓珠勒根伊錫哷辦其事伊錫哷素苛暴有犯必誅血流於市

殺妖人烏庫哩先生【二十一日】

壬辰殺妖人烏庫哩先生本貫人家奴婢喜學道爲全眞師大得房中之術居汴梁佯爲狂態祼頭露足綴麻爲衣自謂麻帔先生豪門大族率皆敬奉宣宗嘗召入宮由是益無畏懼常出入大長公主家【公主乃哀帝之姊駙馬都尉圖克坦阿哈尙之】殊有穢迹上防聞之勅有司掩捕則已逃去上恐惡彰使勿追正大末從烏庫哩鎬來官汝南鎬館於其家人皆知與鎬妻通而鎬不知生聞之不自安求出鎬爲營建道宇率在城官吏僧道耆老親爲出送生旣居外飲酒食肉靡所不爲上幸蔡生欲走避防敵兵梗路不能出蔡旣受圍因閹豎求進賴參政天綱言乃止至是復求入見謂有詭計可以退敵乃見上但長揖不拜且多大言無君臣禮其言大略妄自尊誇欲出說芬辰自爲脫身計生出上問左右司官識此人否郎中伊喇克忠貟外郎王某素丑生行具以向者麻帔爲奏上怒甚命縊殺之

殺尙廐馬分犒將士【二十四日】

乙未殺尙廐馬五十疋官馬百五十疋分犒將士尙廐飼馬止十疋百官惟執政四五人與都彈壓伊錫哷乘馬餘皆徒行矣

撤民屋

時西城上下增置呆樓硬棚公私材木俱罄大小雜樹斬伐亦盡乃撤民屋用之自城及市幾四五里相望空墻而已

仲徳禮覡僧以安人心【二十八日】

己亥有狂僧號菩薩自言能退敵有司問之但咍笑不答數日忽不見又有女覡亦作鬼語稱有救兵自西南來右丞仲徳皆遣人致禮以安人心

議誅忠孝軍之爲刼者

自敵人攻城晝夜相持幾月餘軍士皆喜戰而忠孝軍尢致死力宣差鎭撫軍民都彈壓伊錫哷嘗奉宻防忠孝軍罪應死者當具奏俄城中有巨刼七八人屠人之家而奪其食事覺連系有忠孝軍提控都統二人伊錫哷以聞上欲曲宥之其帥王沙爾奏曰法者天下之公共非人君所得以私況謀故刼殺罪在不赦國家蓄養若軰用在一日身死鋒鏑理固其宜豈可以一軍之私而傷天下之公乎𨿽陛下自以爲恩臣愚以爲過矣因泣下固請乃命誅之是月四城將士戰歿者總帥一元帥三都尉二總領提控以下不可勝紀

祭柴潭神仍賜號【初二日案此乃天興三年正月二日原本蓋於目內脫去正月二字】壬寅詔參政天綱祭柴潭神仍賜號曰護國靈應潭在城南水深長數丈【按汝南志曰潭有龍居遇嵗旱則蔡人多驅水牛以入謂之攪潭常得雨焉】宋人分攻南面決之潭幾涸一日雲霧障潭潭水暴漲至是及丈餘上神之後有是命

出宮中官承應人等守城【初五日案哀宗以八日戊申傳位承麟九日已酉城卽破故王鶚紀遺事止於此】

甲辰上以將士多戰歿盡出宮中官承應人等分守四面至令舍人牌印及省部令史拽炮上之使令數人而已有奉禦卓諾護衛紮魯等皆疏俊年少不任執役乘夜縋出投降上亦不知也

總論

義宗皇帝在位十有一年傷王室之浸防先朝之積吏政失於苛細也不破法以情【往興定間陳州防禦呂子羽因取會逃戶致秋稅有不足者丰衍庫官趙某以應入庫物未足寄民家罪皆怠慢的決追解而已有司附會丞相髙琪苛細生事以子羽不以軍儲爲意卽系不以社稷爲念某官物不卽入庫意望入已委曲生意皆處以死正大初赦文首一欵有司不得以私情破法自是無復寃獄矣子羽字唐卿大興人明昌二年詞賦進士】將士利於徵戰也不逞兵以忿【自興定初宋人歲貢不入宣宗連年出師徵討國家精鋭幾盡防而利歸將士義宗卽位一意約和十年無一兵犯南界者宋人亦未嘗見侵大朝兵入宋始侵矣】朝臣有罪則薄示降罸未嘗妄戮一人【丞相髙琪駙馬阿哈參政伊埓圖行院時全皆以將相大臣爲前朝所戮其餘不言可知正大天興未常有此大臣有犯但省會休閒出守外郡而已】母后無宮則略加補修未常輒營一殿【直左掖門有曰明俊殿者舊試進士因之爲壽聖宮慈聖太后仁聖太后合居焉廊廡階庭一切仍舊但易其名曰徽音】而又惇崇儒術【前政內外官及省令史參注吏員富察哈準王阿里李渙郭浩軰皆以傾險小人致位通顯遇正大攺元潛革其獘𨿽格法如常而不令小人驟進至於近侍亦必參用儒生如鄂吞阿古提近侍局完顏蘇哷爲近侍局大使賈庭楊充奉禦之阿古字舜卿故參政忠孝之子大定二十八年防論進士蘇哷字伯陽崇慶二年防論進士狀元庭楊字升之平定人正大四年經義狀元】遴選武臣【南渡之後軍政殊不修隨處𨿽設行院帥府而握兵柄者往往不得其人兵亦冗雜動輒失利正大中選近上把軍官十餘員充都尉秩視正三品每一都尉將萬人人各試補廩給有加故當時號爲得人司各有名如殄防破虜宣節折衝鷹揚安平之其將如完顏珠爾樊澤髙英內族大洛索皆勇鷙有謀戰無不克天興初皆死於王事】罷獵地以裕民【舊制附京百里禁捕獵扈邏官軍所至騷擾正大五年勅令罷之】開經筵而論道【正大三年設益政院取獻替有益於政之義以翰林學士楊云翼直學士完顏蘇哷富察世逹費摩阿固岱待制史公奕呂造六人充院官日以二員宮直或二日或三日或四日或五日進講尙書貞觀政要資治通鑑或以機事特賜訪問院官復編尙書要略大定遺訓萬年鏡錄三書以進皆摘取英華切於時政者上酷好之院以學士院兼經筵在仁安殿西楊云翼字之美平定人明昌五年經義狀元詞賦亦工蘇哷字伯陽崇慶二年防論狀元世逹字正甫泰和三年策論進士阿固岱字仲寕與世逹同年進士公奕字季宏大定二十八年詞賦進士造字子成承安二年詞賦狀元時云翼足疾每進見必賜之坐】以六事課縣令田野辟而賦稅均【辟舉縣令法自先朝已行之然隨朝七品外路六品已上官或有不識人材因私妄舉者正大間復立舉主法品秩𨿽應舉仍委司農司監察體究本官堪充舉主然後聼舉縣令縣令以此得人仍以縣令殿最升降舉主故舉主亦盡心焉六事爲田野辟賦稅均軍民和戶口增盜賊息獄訟止】分三路設司農善良進而姦邪退【大司農司兼采訪公事在京設大司農一員正二品多以宰職兼領京東西南三路各設卿一員正四品少卿一員正五品丞一員正六品卿已下疊出本路巡按察吏治臧否而升黜之每一經過姦吏屏息故所在官吏知所勸懲】是致家余蓄積戶益丁黃𨿽未洽於太平亦可謂小康小息者矣屬天開一統地入大朝遂至滅亡猶足稱頌曷嘗不親馭六轡撫巡三軍出器皿以旌戰功殺廏馬以充犒賞所以人百其勇視死如歸父旣受刄於前子復操戈於後大臣如仲徳義所感者幾千人近侍如經錫气不奪者以萬卒死於社稷上下一同書之簡編古今無愧某起繇冷族濫竊科名始以詞賦待罪於玉堂終以奏官承乏乎蘭省厚顏靦面誠爲我軰之羞鏤骨銘心懼泯吾君之善況承都元帥之命且惟大中書之言敢不追想前編直書實事【某在蔡已有目錄】謹以親所見聞撰成汝南遺事四卷計一百七事冗長不文故不足取庶幾他日爲史官采擇若夫正大天興本末之詳則天下自有公論非某陋儒所敢與知庸俟將來必有秉筆者焉

