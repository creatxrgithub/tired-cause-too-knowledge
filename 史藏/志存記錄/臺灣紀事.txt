《臺灣紀事》﹝淸﹞吳子光撰

卷一

紀諸山形勝

紀臺中物產

臺事紀略

紀臺地怪異

紀臺地盂蘭會

紀番社風俗

鄭事紀略

卷二

淡水義渡記

岸社文祠學捨記

滬尾紅毛樓記

竹塹建城後記

重建新埔街文昌祠記

遊大隘諸山記

金廣福大隘記

雙峯艸堂記

附錄一

羅校尉傳

呂茂才傳

謝國子傳

劉孝廉傳

醫者許一壺傳

吳星南先生傳

附錄二

臺地設頭人說

臺地設屯政說

臺地籌積貯說

與當事書

呈諸當事書

附錄三

淡水廳志擬稿

附錄四

禹甫公家傳

熊生公家傳

守堂公家傳

蔡太孺人家傳

蕓閣山人別傳

一肚皮集序

●臺灣紀事卷一

淡水吳子光蕓閣撰

紀諸山形勝

紀臺中物產

臺事紀略

紀臺地怪異

紀臺地盂蘭會

紀番社風俗

鄭事紀略

紀諸山形勝

大肚山無首無尾﹐如人臥地上﹐只一副腰腹空殼﹐別無精神血脈之畱。山以大肚名﹐肖甚亦陋甚。山長三十里有奇﹐寬二十里有奇﹐有村﹐有市﹐有田畝。有果蓏﹐多秀色﹐有艸木﹐多異香﹔臺山之最膏腴者也。𨿽然﹐吾病其平。今夫簣假山者﹐方將累土疊石﹐刻意爲懸崖峭壁﹐屈曲嶔■﹝山上欹下﹞﹐總不使人一覽可盡﹐謂咫尺中具萬里之勢也﹔至於平﹐則無一而可者也。以此理觀海﹐平則勢懦弱﹐民狎而玩之矣﹔以此理論文﹐平則蹈常襲故﹐未免爲老生常談矣﹔以此理通於觀人﹐平則甜俗無气骨﹐不能爲忠孝節義﹐有愧宇宙間第一流人物多矣﹐非所語於學士肚皮也。世有無實盜名者乎﹖吾以大肚山之說正之﹐恐將軍有負此腹耳。

由貓裏東行五里至坪頂山﹐昔有古榕五株可蔭暍﹐今萎。又六里至汛防﹐額設把總﹐駐兵三十名以禦番﹐今否。又一里至銅羅灣﹐有聚落﹐人煙稠密﹐約有數百家﹐宮廟市肆皆具。至此分路二。一由街西南行五里至樟樹林﹐五里至竹園仔﹐八里至三■﹝氵義﹞河﹐十二里至坑口﹐又八里至舊社﹔過此則爲淡﹑彰鴻溝矣。一由街東行八里至老雞籠莊﹐有小村﹐溪水環繞﹐左右人煙百餘家﹐書塾設焉﹔𨿽山徑蹊間﹐然路頗平坦﹐可以通轎馬者止此。又六里至彭家莊﹐莊傍山﹐以竹圍之﹐沿岸斷澗無數﹐支以獨木橋﹐卻之則絕往來路﹔路旁皆荊棘叢刺﹐石角攫拿﹐止容一二輩鱗次行耳。過此數里爲新雞籠莊﹐人煙漸稀疏﹐皆茅房﹐地忽凸忽凹﹐且多「之」字路﹐怪禽聲類鬼﹐暗樹影疑人﹐畫家所不到也﹔然毒霧頑云﹐籠■﹝冖八卓﹐上中下﹞嶺頭無虛日﹐仿佛浪泊閒風味矣。又十數里爲大湖﹐有小村落﹐居民百餘戶﹐多彊有力者。此處人迹罕至﹐奇峯陡嶺﹐林木疏密﹐大小不一狀﹐陰翳鮮見天日﹔更多深淵邃榖﹐天施地設之險隘﹐鹿鋌走險﹐鳶跕退飛﹐直以生番作比鄰﹐所謂徑路絕﹑風雲通﹐不知有漢﹑無論魏晉矣。

東隅大山﹐境與天接﹐蜿蜒千有餘裏﹐以達於海涯而止。其閒起伏隱見﹐蛛絲馬迹﹐相續不斷﹐若屬者嶧﹑獨者蜀﹑風雨晦冥﹑爭爲奇狀者不可勝數。山之極險極深且遠處﹐豫章千尋﹐怪藤一條條■﹝冖八員﹐上中下﹞樹枝間﹐蔓延以達於嶺榖﹐長不計數百丈﹐中多毒蛇惡蠍﹐聲喞喞如虫鳴﹐人觸之立死。若人偶語﹐則風雨驟至﹐冷气襲衣袂﹐膚欲裂。又有若欬且笑於澗榖中者﹐不知是禽鳥﹑是鬼怪也。物產則水晶碔砆石偶隨溪漲流出﹐番拾取之以鬻人﹐價值頗昂。寶之屬有珠﹑有磺﹐惟少玉一種﹔獸之屬有鹿﹑有豹﹑有熊﹐惟少虎一種爾。此俱大山極險且遠處﹐生番偶一問津﹔亦得之故老傳聞耳。

循大山西南境行﹐至山足﹐有深潭﹐水沸如熱湯﹐常遇金砂凝結石中﹐光熌爍不定﹐番采之且寶藏焉。按酈善長道元水經注﹐曲阿季子廟前井及潭常沸﹐故名井曰「沸井」﹐潭曰「沸潭」﹐與此相類。其餘船纜蠣殼之物﹐往往於髙崖邃穴間遇之﹐造物奇詭﹐不可測也。

濫泉正出﹔正出﹐湧出也。沃泉縣﹝同懸﹞出﹔縣出﹐下出也。氿泉穴出﹔穴出﹐仄出也。見爾雅釋水。田隘寮下數里至河頭﹐沿溪行﹐路轉峯回﹐啼鳥變聲﹐怪石屹立﹐千尺玲瓏﹐如壺滴﹑如鐘乳﹐懸滴處山花■﹝冖八員﹐上中下﹞之。溪源出大湖﹐合內外洞壑諸小水﹐皆匯此爲深潭﹐小魚游泳者以百數。渡石矼﹐不數武有懸崖如壁立。崖下有井泉滚滚﹐從石罅中流出﹐濁如油﹐作金黃色﹐嗅之有琉磺气﹔以少許置水上﹐光焰騰騰﹐聞者欲嘔。然價值廉於諸油﹐故貧家多以此代燈燭﹐稱利賴焉。數年前﹐■﹝口英﹞夷歲以千金購之﹐今否。按夢溪筆談﹐鄜延出石油﹔廣輿記﹐石油出肅州南山﹐頗與此相類。

內雞籠山麓有一石窟﹐方廣不能半畝﹐盡日間惟聞水嘈嘈響﹐作沸騰聲﹐聽久之﹐又作斧斤椎鑿聲﹐儵忽變幻無一定音響﹔且水不見所出處﹐亦奇。按此與雷在兜率天作歌唄音﹑閻浮提作海潮音相類﹐見西陽雜俎。土人目此水爲響水。廳志則曰響泉。桑欽水經﹑酈道元水經注所漏載也。水不流曰奴﹐斯近之矣。

由磺溪東行十餘里﹐山腰辟一穴。值陰雨時﹐有火焰從中出﹐騰騰如釜上气﹐久而不滅。兩旁艸木皆焦。按此與蜀中火井相類。

凡深山必有隘。土人目隘寮曰「銃櫃」﹐亦曰「銃庫」﹐總以火攻爲長技。諸處額設隘首與隘丁若干名﹐以資守禦。然生番常澑出爲民害﹐歲所殺不下數十百人﹐且有全家殄滅無遺育者﹔隘首皆置不問﹐惟知取糧肥私橐﹐致令缺額僨事。亦如近日營伍廢弛﹐兵有籍而無人﹐遇事不足供調遣。艸菅人命﹐非我聖主所忍聞也。故律例中惟此條處分極重﹐制撫以下皆同。畱心民瘼者念之哉﹗

郡誌云﹕臺山無正名﹐多從番語譯出。樹多異類﹐皆內地所無。且有百虫將軍﹐山海經與範成大桂海虞衡志所未載者。樹至大無過樟﹐有大至四五圍。樹老心枯﹐人剔其半以爲住房﹐中間牀﹑榻﹑廚﹑竈畢具﹐可謂自辟門戶﹐較諸申屠蟠因樹爲屋﹐有過之無不及矣。又一種樹﹐皮似楓而粗﹐質微肥﹐嗅之有異香﹐土人以此當薪蒸之用。嘻﹗爨下焦桐如故也﹔世無蔡中郎﹐𨿽琴材寧足恃乎﹖

郡誌云﹐朱文公登鼓山占地脈﹐有龍渡滄海之語﹐形家遂謂臺山胚胎於鼓山。不知臺山壁立萬仞﹐空諸依傍﹐獨辟海外乾坤﹐以鼓山擬之﹐直培塿耳。蓋閩中之有臺灣﹐猶粵中之有瓊州也﹔郡縣環繞相類﹐土產檳榔相類﹐番黎生熟相類。瓊人不聞指羅浮爲瓊山鼻祖﹐而臺人乃援鼓山爲臺山大宗﹐有負奇山水多矣。夫看山猶作文﹐文章須自成一家言﹐此種依傍門戶之見﹐山靈能無恫乎﹖

臺山髙匹五嶽﹐各成家數。有若天外飛來﹐呼吸可通帝座者﹔有如江南平遠﹐山頂寬廣數十里﹐儼具城邑規模者。至髙莫如玉山﹐四時積雪不消﹐故又名雪山。然此山之處所﹐言人人殊﹐志乘中亦大槪言之。曩者﹐嘉﹑彰兩邑士大夫各欲私之以入志乘﹐幾至聚訟﹔按此與安石爭墩相類。今淡水廳志亦以玉山在淡封境內﹐皆謬也。頗聞玉山巓際﹐窺見琉球﹑日本如指上羅紋﹐然且距生番窟宅不啻數十百重。落葉滿空山﹐何處尋行迹﹔欲攜謝朓驚人句以搔首問靑天也能乎﹖

山中居民﹐五方雜處﹐多以灌園爲業。因防番患﹐故每出必佩鳥槍﹐腰間橫利刀如雪。或與人嫌怨﹐卽隱伏暗陬﹐發火器擊之﹐力可及百步以外﹐無一能脫者。良由山藪藏疾﹐稍過雷池一步﹐卽習見生番凶惡﹐以炮火作護符﹐路險且阻﹐處處可分身外身爲逋逃計﹔風聲鶴唳﹐艸木皆兵﹐八公山景象寧有異同耶﹗臺中有「任反不成﹑任徵不平」之謠﹐習俗然也。總之﹐此地必不可治﹐緩則慮養癰﹐急則恐激變﹐卽伏波聚米爲山﹐猶是紙上談兵﹐蹈書生習气。至於搴旗獲醜﹑勒鼎銘鐘之事﹐則絳灌之屬優爲之﹐斷非畱侯借箸之才得口舌奏功者矣。

臺地山川入畫﹐人家尢入畫。奇峯邃榖﹑花村繡壤﹐無處無之。如劍潭﹑蓮座山﹑龍目井諸名勝﹐實足補祝穆之方輿勝覽之闕。惜少寺觀爲點綴耳。卽偶有之﹐所住皆俗僧﹐不過金鐃法鼓﹐借此爲酒食計爾。然此輩𨿽俗﹐猶可恕也﹔更有匪夷所思者﹐昨有僧至自補陀﹐謬稱化人﹐臺民趨之若騖﹐及後悟其姦也﹐卻之﹐僧气太索﹐越控郡守﹐守斥之﹐遞解回籍﹐邑人快焉。某髙士擬爲檄文﹐其略曰﹕『何物頭陀﹐托詞淨域。粲靑蓮之舌﹐顯露機鋒﹔參白足之禪﹐偏工刀筆。忽閩忽浙﹐數千里呼吸如聞﹔若弟若師﹐恆河沙通同作獘。視良民如魚肉﹐恃菩薩爲護符。須知微笑拈花﹐如來自有大弟子﹔已屬分庭抗禮﹐窮僧都是宰官身。非徒越境勒捐﹐大幹禁例﹔抑且沿門托缽﹐有玷淸規。歡喜因緣﹐翻遇冤家路狹﹔淸涼世界﹐何來劫火灰飛。傳衣而家法全忘﹐健訟而法輪善轉。倘遇援儒之墨翟﹐不嫌無佛稱尊﹔若爲護法之韋馱﹐合擬當頭喝棒』云云。此公據經典以立言﹐而參之梵語﹐非心非佛﹐亦莊亦諧﹐曉人不當如是耶﹖

大武山爲彰邑鎭山﹐雲霧常■﹝冖八卓﹐上中下﹞其頂﹐非天气晴朗﹐末由見廬山眞面也。自此層巒疊嶂﹐愈出愈奇。東南有九十九尖峯。此峯崱屴巉嶮﹐絕似火中飛焰﹑气騰騰欲灼人者﹐故又名火焰山。山以內卽生番窟宅也。過峽廿余裏﹐異峯矗立﹐是名八卦山。此山乃彰邑枕山。踞山巓以望﹐則全城景物﹐一覽無餘﹐故前人築壘其上﹐以爲城中掎角云。第此山廣衍散漫﹐平平無奇﹐若欲彊譽之﹐或宜於朝旭﹑夕陽二時﹐稍有幽曠之致耳。

珠湖在彰境內﹐距城四十餘里。湖方廣數千頃﹐水渟滀而奴深者可滅頂。中忽矗起小山﹐髙數丈許﹐亦如洞庭之有君山也。山頂居民數十家﹐書塾設焉。耕者以水際爲浮田。浮田者﹐編竹爲筏﹐上覆以土而種之﹐收獲視平田有加焉。地故濱水﹐遠方欲問津者舉火煙爲號﹐湖中人望見﹐卽掉小筏迎之﹔至則酒食問訊﹐雅有武陵源風味﹐眞海外別一洞天。惜余未至其處﹐徒得之傳聞耳。

臺郡海濱斥鹵﹐無髙山流水可紀。郡治西抱大海﹐終日潮汐聲相聞﹐殊平平無奇者。惟城內風景頗佳。入北門則邱阜突起﹐巨木千章﹐居然艸野气象。土人編小竹爲籬笆﹐用作護花。或樹刺桐十數株﹐俟枝葉扶疏﹐雞犬無得出入焉。其稍雅者﹐配以茆屋小齋﹐疏密有古致。若得白描髙手如李龍眠者臨之﹐是一幅幽居粉本也﹐惜居此者罔聞知耳。

傀儡山爲鳳邑鎭山﹐距郡城百餘里。澎湖人爲餘言﹕天初曉﹐遙望日從山後飛升﹐如人列眉﹐然亦只頃刻間可窺爾。傀儡山距澎島𨿽隔越重洋﹐然平曠無邱山之阻﹐如初日照見三神山﹐唐人以之命題﹐理或然也。按臺山名傀儡者﹐土俗稱生番曰傀儡﹐此山卽生番巢穴﹐故名。亦猶貓霧捒﹑■﹝冖八卓﹐上中下﹞霧﹐■﹝冖八卓﹐上中下﹞蘭諸處﹐皆從籠■﹝冖八卓﹐上中下﹞雲霧取義。以臺地山川﹐原無一定主名故耳。

「鯽潭夜月」爲臺郡八景之一。以潭產鯽魚﹐故名。聞此處風景殊佳﹐因地非孔道﹐每遊必費人徒之眾﹑■﹝食臭﹞■﹝糒﹐食代米﹞之多﹐董應舉所致慨於福廬也。況古稱名士如鯽﹐姑存其名可矣。

酒桶山在新竹縣境﹐山形如酒戶炊桶﹐故名。徑路險絕﹐謝客屐齒所不到處也。故老相傳﹐山腰有石洞﹐昔有野番射獵到此﹐遙見一物具體人形﹐目眈眈似怒似罵﹐意欲搏人而噬之者﹐番急拚命走避﹐遂以此地爲畏塗云云。一老儒爭辧其非﹐幾至攘臂。余曰﹕『子胡然﹖山精木客之說﹐前人已言之矣。臺山安得有此﹖諸所傳聞﹐存疑可也﹐誌怪可也。卽黨太尉﹑金眼睛之類﹐奚辧所不必辧哉』﹗

余自光緒紀年後﹐車塵僕僕彰﹑淡間﹐每見一邱一壑﹐雞犬桑麻﹐皆含畫意﹐謂此處人家﹐何修而獲居福地也。又遊歷園林﹐見園中樓臺花木極盛﹐一水一石﹐隨處俱徵巧思﹐意甚羨之。問所與居停﹐半勢利場中熱客。一二齷齪小儒﹐又無能爲園林生色﹔猶柴桑藝菊之夫﹑孤山植梅之叟﹐僅爲羣花作僮僕耳。此事於淵明﹑和靖二公無與也。董應舉謂富商大賈只逐繁華﹐山人韻士絕無實興﹔以若所云﹐孤負名園多矣。

福建續通誌多紀山川古蹟﹐有所謂霍童者﹐有所謂福廬者。霍童不詳其始末。福廬則葉臺山相國別業也﹐其地在福淸縣境。記中言其勝槪﹐𨿽虎邱﹑西湖無以過之﹐疑此記過涉鋪張。豈果天施地設﹐海角有此奇觀哉﹖董應舉與葉公書云﹕『福廬不遇閣下﹐畢天壤不見耳』。此言殊有理。山川顯晦原因時﹐如雁蕩顯於宋﹑黃山顯於明是也。山川顯晦亦因人﹐如攝山以沈隱侯傳﹑圭峯以範希文傳是也。然陳季常誇董以五嶽﹐董以八仙巖敵之﹔八仙巖者﹐董讀書處也。可見境𨿽小﹐貴能成家數耳。

臺地郡邑志所載番語番曲﹐處處各異﹐如聞禽言﹐如讀漢﹑魏樂府﹐音節錯落入古﹐惜非重譯不可通爾。按後漢書載張輔夷歌﹐以表漢家功徳﹐與此語略同。諸志似本範史﹐範史又本東觀漢記也。

紀臺中物產

粟米種類以百數﹐故名百榖。按星經﹐八榖星主黍﹑稷﹑稻﹑粱﹑麻﹑菽﹑麥﹑烏麻﹐星明則俱熟。周禮天官太宰﹐三農生九榖﹔注﹐鄭司農云﹐九榖﹕黍﹑稷﹑秫﹑稻﹑麻﹑大小豆﹑大小麥﹔一說九榖無秫﹑大麥﹐而有粱﹑菇。又天官膳夫﹐食用六榖﹔注﹐黍﹑稷﹑粱﹑麥﹑瓜﹑稌。又疾醫﹐五穀養其病﹔注﹐麻﹑黍﹑稷﹑麥﹑豆。又夏官職方氏﹐豫州其榖宜五種﹔注﹐黍﹑稷﹑菽﹑麥﹑稻。又西陽雜俎﹐九榖﹕黍﹑稷﹑稻﹑粱﹑三豆﹑二麥。爾雅翼﹕粱者﹐黍稷之總名﹔稻者﹐漑種之總名﹔菽者﹐眾豆之總名。三榖各二十種﹐爲六十﹔蔬果之屬助榖﹐各二十種﹔凡百榖。今按諸書所載﹐說多矛盾﹐卽三世老農﹐猶難詳晰﹐非特周子有兄﹐無慧不能辧菽麥已也。閩中諸榖﹐盛稱占城稻﹐分赤﹑白二種﹐有六十日可獲者﹐有百日可獲者﹐最宜於備旱。宋眞宗時﹐遣使求其種以歸﹐故名占城稻云。余謂糧食中似賤而實貴者莫如地瓜﹐有紅﹑黃﹑白三種﹐隨種隨獲﹐遇旱歲不爲害﹐且價廉工省﹐性甘溫無毒﹐可作糊塗羹﹐可作點心小品﹐臺人終歲賴之。東寧故膏腴地﹐徧處樹藝﹐四時相續不絕﹐所謂似賤實貴者也。余故援張燕公錢本艸之例﹐記其嘉種如此。夫以貌取則失之澹臺﹐以皮相則失之季札﹐天下事獨味也乎哉﹗

昔箕子之演疇也﹐以五味配五行。五味則鹹﹑苦﹑酸﹑辛﹑甘是已。獨蔗漿拔奇於酸﹑咸嗜好之外﹐𨿽自辟宗風﹐然非飲食中正味也。擬之人﹐頗似閹然媚世者流。鄕願爲徳之賊﹐蔗漿爲味之賊﹐豈有二道哉﹖糖出於蔗﹐蔗乃臺產。野史﹕宋神宗問呂惠卿曰﹕『何艸不庶﹐獨於蔗庶出何也』﹖對曰﹕『凡艸植之則正生﹐此嫡出也﹔甘蔗以斜生﹐所謂庶出也』。漢書郊祀歌﹕太尊柘漿析朝酲。廣志﹕甘蔗﹐其飴爲石蜜。容齋隨筆﹕自古食蔗者始爲蔗漿﹐其後爲蔗餳﹐後又爲石蜜。本艸亦言煉糖爲石蜜是也。唐書摩揭陀傳﹕太宗遣使取熬糖法﹐詔揚州上諸蔗拃瀋如其劑云。隋書﹕赤土國以甘蔗作酒﹐雜以瓜根﹐酒色黃赤甚甘美。今臺人釀酒﹐頗師此法。至俗有所謂「糖霜」者﹐按王灼糖霜譜﹕唐大歷間有鄒和尙者﹐不知所從來﹐跨白驢登傘山結茅以居﹐常書寸紙﹐系錢緡﹐遣驢負至市﹐市人知爲鄒也﹐至平值掛物於鞍縱驢歸﹔一日﹐驢犯山下黃氏蔗苗﹐黃請償於鄒﹐鄒曰﹕『汝未知因﹐蔗糖爲霜﹐利當十倍』﹐試之果信。自是遂流傳其法云。惟以糖制爲食品﹐蓋自周官籩人言糗粗粉餈始。楚辭招魂﹕粔籹蜜餌有■﹝食長﹞餭些﹔注﹕粔籹﹐環餅也﹐吳謂之寒具﹔蜜餌﹐方言謂之糕﹔■﹝食長﹞餭﹐餳也。按餳字見鄭氏簫管備舉箋。杜詩﹕粔籹作人情﹐此與韓宏男以人事物貽昌黎相類﹐則今俗亦猶古矣。總之﹐糖用廣利普﹐幾分食鹽之半﹐則和滋味﹑悅顏色之功誠大﹐寧以其出身庶孽也而薄之﹖

吳氏曰﹕天﹑地﹑人合以成三才。天覆物﹐地育物﹐人用物。物之數號萬﹐莫不有精液﹑有渣滓。人知棄其渣滓﹐取其精液﹐故一物得一物之用。油固物之精液也﹐種類最多。有魚油。淮南子﹕蚖脂爲燈﹐燒之﹐置水中﹐照見諸物。南海異物志﹕南方有魚多脂﹐照紡績則暗﹐照宴樂則明﹐謂之饞燈。此油﹐宮錦坊偶用之。一木油。山中有樹曰烏桕﹐取其子壓油﹐可爲燭。一麻油﹐以苣蕂子爲之﹐卽劉﹑阮入天臺所啖胡麻也。分黑﹑白二種﹔白者名香油﹐能調和食料。一菜子油﹐子大不如粒﹐拃油能佐貧女膏沐﹐拌食品﹐小家多旨蓄焉。此外又有瓜子油﹐遠方人貰之﹔磺油﹐引光奴用之﹔腦油﹐疥癬家賴之。然諸油𨿽佳﹐猶未若豆油之利普也。臺地除桐油﹑■﹝木茶﹞油所出寥寥外﹐獨有豆油﹐估客多居作奇貨﹐得價卽拏舟互市處﹐還之日獲貲輒數倍焉。

陸羽茶經﹕一茶﹑二檟﹑三蔎﹑四茗﹑五荈﹐亦互見爾雅云。金史﹕七品以上官方許食茶﹐仍不得販賣及饋獻﹔不知淸茶一串﹐陸宣公早思謝絕泛交矣。唐代最重紫筍茶。其茶產湖﹑常二州界。造茶時﹐兩太守祀泉神﹐乃造茶充貢﹔其品貴可想。茶故閩產也﹐以武夷峯爲第一﹐實因蔡君謨得名耳。臺灣產茶之區在淡北內港山內﹐其佳者往往不減武夷。每歲所出﹐不下數十萬緡。■﹝口英﹞夷久以奇貨居之。次則淡南貓裏諸處亦產茶無算。導引家云﹐解肌淸熱﹐明頭目﹐卓然佳品也。惟近日鬻茶者幾有買櫝遺珠之獘﹐且種類甚雜﹐恨不起陸鴻漸﹑玉川子於九原而問之。

魚之怪至南北溟鯤鵬止矣﹐然只莊子寓言耳。相傳魚最大者不穴漲海﹐止在海岸深淺適中之處﹐蓋漲海則狂風怒濤﹐顚簸震蕩﹐水族艱於寄頓故也。值天妃誕辰﹐大魚由外洋入內港﹐首浮沈作頂禮狀﹐猶人世之朝參然﹔且其游泳處輒多小魚爲扈從﹐噓气一噴﹐風起水湧﹐蒙蒙流白沫﹐數十里不絕﹐舟行者最畏此。或望見﹐急豎八卦旗於舵樓側﹐轟然鳴金鼓﹑焚楮鏹送之﹔不然﹐則有澹臺夾舟毀壁之患。又廣州記﹕鯨鯢目卽明月珠﹐故死不見有目﹔侯鯖錄所言海上三日並出之說略同。世謂魚目混珠信矣。然探驪龍頷下珠者﹐則又何說﹖造物之不可測也如是。有老漁者爲餘言﹐曩結网海濱﹐獲得一怪物﹐面目口鼻具體人形﹐見人則合掌嘻笑﹐如金裝彌勒佛狀。按此卽木華海賦所言海童塞路者是也。時伊心怯甚﹐因捏金紙替身並楮帛等厭勝之。不浹旬﹐釣舟覆﹐溺於水瀕殆﹐遇有同伴船相救﹐吐腥涎升許﹐良久始獲蘇云。昔人言察見淵魚不祥﹐信矣。更有魚名海豬﹐多脂﹐與羹宜﹐然味薄微腥﹐不及剛鬣遠甚。又余客彰時﹐曾見魚殼燭籠﹐色靑黑﹐渾身有鍼長寸許﹐尖銳能刺人﹐空其中以爲燈﹐形頗類壺甘﹐光怪陸離﹐竟索之枯魚之肆﹐亦可見山海間無奇不有﹑無怪不儲﹐徒挾甕裏醯雞之見以自滿足﹐奚可哉﹗又正字通﹐海■﹝魚叚﹞大者﹐土人脫殼﹐空其中﹐置燈望之﹐似龍形﹐頗與此相類云。

昔管子之治齊也﹐𨿽以子若女食鹽一升﹑半升之數﹐亦會計必周﹐人無不嗤其瑣屑﹔然齊日益富彊﹐功業到今賴之。漢興﹐桑﹑孔祖其術以筦利權﹐貽譏史冊。乃張平叔更欲官自鬻鹽。夫腰懸印綬而手握牢盆﹐類乎不類乎﹖鹽﹐種類最多。飴鹽﹑苦鹽﹑散鹽﹐見周禮。形鹽﹐鹽虎形﹐見左傳。所出之地﹐或在木﹐或在崖﹔然沃饒近鹽﹐總不若河東鹽池爲最著。池長七十里﹐廣七里。李唐時﹐韓滉上言鹽池生瑞鹽﹐實土徳之上瑞云﹐是貢諛也。第滉爲韓休之裔﹐休淸類宋璟﹐父子有功於王室﹐見唐書本傳。韓文公鹽法條件﹐多用案牘中語﹐幾與任昉奏彈劉整文相類﹐惟通達政體﹐事事可見諸施行﹐𨿽曰鹽莢之文﹐優於舍人官樣多矣。但唐代善治鹽者﹐劉晏一人已耳。兩淮鹽課﹐元﹑明皆倚爲軍國之需﹐本朝因之。獨江右距海遼遠﹐鹽不產於其鄕。向遇豫章人﹐爲餘言渠處食鹽之窘﹔蓋由豫入粵﹐必經大庾嶺﹐道阻且長﹐挑運維艱故也。臺地產鹽無幾﹐又內地濱海姦民多販私鹽至臺﹐隨處發賣﹐故鹽法不勝其獘。然愚民何知﹐只求赤米白鹽﹐世遂周彥倫之隱願而已矣。

臺山惟樟木最大﹐卽古稱豫章材。村人業樟腦者﹐起山寮﹐作土竈﹐偵樟樹堅光微臭者﹐削令成片﹐先浸漬一宿﹐拾置釜中﹐上覆以粗碙﹐其下以水火逼之﹐類人炊黍者﹐气騰騰上蒸令透﹐一晝夜取碙出視﹐四周凝結如霜﹐是爲樟腦。初﹐臺地所產樟腦﹐皆私販於夷人﹐價直最昂﹐每百斤值十金﹑十數金不等﹔後有网市利者開設匠館﹐以抽其稅﹐因遂歸官云。又故事﹐臺郡修造戰艦所需木料﹐歲由匠首配運﹐輸之官廠﹐不能無需於樟木﹐爲燒樟腦太多﹐則巨樟損剝必多﹐有誤辦公﹐故稅館曰「軍工料館」﹐亦古人徵商抑逐末法也。今錐刀之末﹐民爭恐後﹐牛山濯濯﹐頓攺舊觀﹔然因此故﹐生番失所憑依﹐且以山川好生﹐萌蘗猶存﹐此事於徳產仍無損焉。惟臺山樹木﹐自漢﹑唐以來﹐人迹未至﹐壽不可以年紀﹐偶因采木之故﹐遂戕斧斤﹐此非人之爲也﹐楚狂所謂山木自寇也。桂可食﹐故伐之﹐漆可用﹐故割之﹔人皆知有用之用﹐而莫知無用之用也。莊子亦云﹐周將處夫材與不材之間﹐有旨哉﹗

臺事紀略

封禪書八神﹐有天主之目﹐然中國從無以天主堂立教者﹔其作俑自利瑪竇始﹐今之西法爲其所授。余嘗以攝騰﹑竺法蘭比之﹐蓋白馬馱經實始漢明帝﹐而大秦鳩摩羅什遠在後代﹐史書可證也。獨洋藥制由■﹝口英﹞咭唎﹐此藥非人力所能爲﹐乃天生之以耗中國之金幣﹑毒萬姓之身命者。泰西人富彊由此。去冬﹐日本有瑯嬌之敗﹐被生番戕殺幾無孑遺。今夷船麇至﹐聲言復仇。我中國皇帝特遣船政大臣沈葆楨至臺﹐相機調度﹐專以安內攘外爲務。嘻﹗此廣陵散古調也﹐中國不彈久矣。初﹐林公則徐之督粵也﹝事在道光年間﹞﹐如趙鼎力辟和議﹐禁絕洋藥﹐將蕃舶貨物焚毀殆盡﹐夷人恚且恨﹐乘機煽亂粵境﹐幾不支﹔廣州有順徳縣士民﹐素懷義憤﹐銜之﹐請於大帥﹐願領精銳拔戟自成一隊﹐克日與夷人決戰﹐帥大懼﹐乃不果行。時承平日久﹐人不知兵革爲何物﹐諸藩鎭粉飾治平﹐日以四夷向化之詞爲嘉猷入告﹐決計調停﹐致命劗３發文身之徒﹐桀驁不馴至此﹐非肉食者之過而誰過與﹖今王赫斯怒﹐雷電之威聲一震﹐山鬼之伎倆立窮。迨告厥成功﹐余𨿽才非班掾﹐勒石燕然﹐銘大漢功徳於不朽﹔亦當援柳州平淮夷雅事例﹐謹制鐃歌十二曲以紀其盛。所謂思報國恩獨惟文章﹐魚魚雅雅﹐何遽出古人下乎﹖直濡筆俟之耳。第余僻處山村﹐鮮所見聞﹐矧軍機主密﹐閫以內語祕﹐外間莫能知。又是役也﹐主兵者日本﹐非■﹝口英﹞夷﹔■﹝口英﹞夷尢險毒﹐發短心長﹐是春秋盧蒲嫳一流﹐安知彼不觀鷸蚌相持﹐思於此中規取漁人之利哉﹖備豫不虞﹐古有明訓﹐司北門鎖鑰者愼之﹗

■﹝口英﹞夷立教﹐奉耶穌爲宗主﹐又與天主教異。余粗閱其書﹐多言因果事﹐略似釋家天堂地獄之說。耶穌源流不可考﹐若佛則約略可言。按暴秦時﹐沙門室利房等至﹐始皇囚之﹐夜有金人破戶以出。漢武帝時﹐霍去病過焉支山﹐得祭天金人以歸﹐帝置之甘泉宮﹔金人者﹐浮屠所祠﹐今佛像卽其遺法也。哀帝時﹐博士弟子秦景使伊存口授浮屠經以至﹐未之信。逮明帝夜夢金人飛行殿庭﹐以問於朝﹐傅毅對曰﹕『天竺國有佛﹐卽神也』。帝遣中郎蔡愔及秦景使天竺求之﹐得佛經四十二章﹑釋迦立像﹐並與沙門攝騰﹑竺法蘭東還。以是考之﹐則利瑪竇如暴秦室利房之流﹐若攝騰﹑竺法蘭﹐朝代相去遠矣。又劉向列仙傳﹑魚豢魏略與牟子所論皆大同小異。一說﹐春秋莊七年夏四月辛卯夜﹐恆星不見﹐夜中星隕如雨﹐爲佛出世之辰云云。余閱此﹐如七聖迷塗﹐茫然不得其指歸﹐徒費搜索耳。今二氏僞造遊言﹐慢黷殊甚。其尢賊道者﹐莫若比邱尼之語﹐正學不明﹐非聖無法﹐當亦韓吏部所太息痛恨於九原者也。獨怪傅氏﹐系由良弼﹐歷代多聞人﹐傅毅﹑傅奕﹐其翹楚也﹐乃或佞佛﹑或辟佛﹐先後一家之中﹐各立宗旨﹐何哉﹖惟無識故爾。然則傅武仲卑之無甚髙論可也﹐獨靑山白雲人千古不朽矣。

臺地東南半壁﹐以海水作藩籬﹐大小島嶼分峙於南北邊防者﹐如澎湖﹑瑯嬌諸處﹐水程一﹑二日不等﹐皆設重兵爲防守。今瑯嬌命作恆春縣﹐亦若斷匈奴右臂意也。地气分南北﹐中有小黃河界之﹐人目爲小中華﹐大山大海﹐屹立無儔﹐諸夷之覬覦也久矣﹗

雞籠積雪爲郡誌八景之一﹐亦傅會之辭。臺地稀見霜雪。一日之間﹐气候不同。如五穀﹑蔬菜﹑艸木諸植物﹐四時相續不絕。余遊園林﹐見有桃﹑梅﹑蓮﹑菊並作一處開花者﹐眞咄咄怪事矣。衣服不拘春﹑秋﹑冬﹑夏﹐惟視寒﹑燠爲節。有六月盛暑﹐而重繭衣裘﹐與薳子馮同病相憐者﹔有冬至飛灰﹐𨿽單衫半臂﹐在宋子京猶嫌多事者。至若廝役輩﹐直袒裼裸裎﹐惟柳下惠可與同羣耳﹔此禪家所謂一絲不掛﹐猶是階下漢者也。

各國皆有土俗﹐最怪者如回回之俗。小兒數歲﹐其父母買一牝驢縛置牀側﹐入夜﹐以小兒陽物導入驢陰中養之﹔俟此物壯偉﹐乃得婚娶云。暹羅之俗﹐兒幼時將陽物剖開﹐取珍珠嵌入深際﹐亦有因此斃命者﹐殊可哂也。中國婦女多喜裹足﹐蓋作俑於李后主逢場偶戲﹐寖成國俗。足纖小不及三寸﹐步履維艱﹐如杜牧詩鈿尺裁來減四分﹐爲衛風碩人一章別開生面﹐已屬無謂﹔乃唐人詠華淸宮云﹐窄窄金蓮露新月﹐詩用潘妃步步生蓮花事猶可言也﹔至取懸象著明之靈﹐下比婦人女子之足﹐冠履倒置﹐無過是者。按此句﹐與宋玉髙唐賦所言雲南陽臺事相類。今裹足之俗徧天下﹐好事者喜其狀如竹風搖曳﹐爲裊娜﹑爲娉婷﹐爭妍取憐﹐壹似五官百骸皆屬贅物﹐惟此處乃大關節目所在也﹐家家遂學淩波步矣。

易幹鑿度﹐上天將降嘉應﹐河水先淸云。臺地濁水溪亦稱小黃河﹐源出彰邑內山生番界﹐其水泥沙居十之二﹑三﹐終年水渾渾﹐不見有澄淸之日。惟戴﹑林盜兵時﹐溪水淸者彌月。河淸非瑞﹐昔人已辧之矣。一說﹐此水上流淺狹﹐其濁由泥土衝激所致。然何以流經數十里﹑百里﹐至出海猶濁也﹖因地鄰生番﹐難爲張騫尋源耳。

大甲溪出東勢內山生番界﹐其源可以濫觴﹐水潛行地中約十數里﹐他澗榖諸水始匯聚一壑以成洪流﹐非舟楫不得渡矣。此溪乃淡﹑彰二屬巨浸﹐每南風暴作﹐必夜吼﹐聲聞數里外不絕﹐卽風日晴和﹐亦水漲不可方物﹔且混濁如土色﹐至旬日始復常﹐亦一奇也。沿溪水土最惡﹐粗沙大石與風水相擊撞﹑遷徙無定所致。徒杠輿梁﹐功莫能施﹐蓋此非徳水也﹐乃畏塗爾。

或疑鄭氏辟國時﹐屏聲色﹑絕紛華﹐貽謀宏遠﹔後乃風同鄭﹑衛﹐何耶﹖余按陳太姬好巫覡﹐國人化之﹐今株林月出諸詩﹐猶可考證﹐所謂楚人鬼而越人禨﹐自古巫祝紛拏之地﹐未有不淫亂者。齊襄公姑姊妹不嫁﹐名曰巫兒﹐管仲女閭三百人﹐皆載在簡策。臺地多巫覡﹐卻少女冠子一流﹐蓋齋魚粥鼓﹑冷雨孤燈﹐非有根器者消受不得淸涼世界耳。近日文教覃敷﹐惇崇節義﹐遂有懷芳履潔如秦良玉之拔刀斷袖者矣﹑慷慨激昂如曹令女之截鼻誓心者矣。傭中狡狡﹑鐵中錚錚﹐此事不僅在魯男子也。

內地雨水多在三春﹐臺地則多在夏﹔然北路猶時發時止﹐獨南路至端午後無日不雨﹐土人謂之「騎秋」﹐此天時之異也。彰化以下﹐平疇沃壤﹐距山最遠﹐覓一小石不可得﹔若淡﹑彰之交﹐則野水病涉﹐無處非山﹐無山非石。且大肚山以內﹐居民頸多癭疾﹐如附贅懸疣﹐醫藥無一效者﹐此地气之異也。南路稱生番曰「傀儡」﹐故鳳邑山鎭曰傀儡山。北路或稱沙連﹐或直稱生番﹐此方語之異也。

臺山樹木﹐皆嵇含南方艸木狀所不載。一種色微黃﹐頗似黃柏﹐彰屬稱黃肉﹐淡屬稱柏﹐其實非柏也。一種色微赤﹐頗似紫檀﹐土人稱爲「加冬」﹐皆臆造也。比二木﹐匠石貴之﹐每勢家制椅案玩器﹐必取材焉。臺山佳樹如林﹐美不勝收﹐因司空見慣﹐遂覺不鮮耳。

臺俗貧人多重女輕男﹐所謂生男勿喜﹑女勿悲者﹔此非爲門楣計﹐爲一株錢樹子計耳。婦女白晰﹐善修容﹐諳刺繡﹐其工致不亞於蘇﹑杭﹔性尢慧黠﹐能會計持家﹐遠出男子右﹐故貿易之事多歸之。遇鄕村演劇﹐則結伴至戲場﹐男女雜沓﹐婆娑作態﹐乃桑間﹑濮上風味﹐頗不雅觀。漢圈稱作陳畱風俗傳時﹐寧有是哉﹗

爾雅﹕徒歌謂之謠﹐如郭茂倩樂府讀曲歌﹐柰何許石闕生口中﹑銜碑不得語是也。臺地村女頗善此﹐所歌非詞非曲﹐大槪皆淫辭﹐卽綠珠懊儂歌﹑劉禹錫竹枝詞之類﹐其聲如怨如訴﹐悲音促節﹐柔情古意﹐更闌燭炧後聽之﹐令人戲歔欲絕。白香山云﹐忽聞水上琵琶聲﹐江州司馬靑衫濕﹐其一往情深之處﹐惟老於溫柔鄕者知之﹔然總難以言語形容﹐所謂盈盈一水閒﹐脈脈不得語也。

禮﹕人死掘中澑而浴﹐毀竈以綴足﹐頗稱煩費。番俗學楊王孫裸葬法﹐死則瘞牀下﹐不封不樹﹐謂之「鬼室」﹔正气歌所云﹐陰房闃鬼火﹐春院閟天黑是也。夷狄畏鬼﹐故徙宅惟恐不速焉。

番俗有持贈而無乞貸﹐如無懷﹑葛天﹐老死不相往來。性又朴拙﹐故無倡伎﹑盜賊。𨿽結繩而事罔弗治。其時日﹐視月圓若干度爲準。眞羲皇以上人也。惟性嗜殺﹐不可向邇。按山海經﹐少咸之山有窫窳﹐咸山有合窳﹐皆人面獸食人﹔生番卽人面獸之類耳。

番女配人﹐則鑿當門一齒﹐以別於處女。又臉際必刻而黥焉﹐儼若中國刺配一流﹐怪矣﹗相傳番女之刻頰也﹐令有力者以綆縛女於樹上﹐一人持鐵鍼縱橫刺之﹐則女大聲痛呼﹐謈震山榖﹔亦有創甚至數月不愈遂死者。余聞此事未終﹐淚幾數墜﹐謂洛邑頑民﹐民頑由俗頑也﹐眞所謂刻劃無鹽者矣。

袁簡齋雜著有彰化縣雞爪番之說。按此卽生番下體無衣﹑無行縢﹐平平無奇﹐加以「雞爪」二字﹐則駭人聽聞矣。袁又有彰化內凹莊之說。按凹乃「山」字﹐訛作「凹」。臺地凡僻遠處﹐皆稱內山云。

吳子曰﹕四裔多番族﹐尢莫頑且劣於臺地之生番。歲殺人如麻﹐深爲臺民之害。第番處巖穴中﹐土產儉薄﹐皆非日用必需。凡鐵器﹑兵器﹐無不取給於人者。是生番之禍由姦民﹐若禁絕其源﹐則番之斃可坐而待也。至張奐言羌亦一气所生﹐謬矣。

紀臺地怪異

菑祥從古有之﹐要視官斯土者之徳政何如耳。自秦喜言祥瑞﹐炎漢復然。朱鷺﹑天馬﹐以之入樂﹔五鳳﹑神爵﹐以之紀年﹔粉飾治平﹐宣付史館﹐後世多讖緯術數之學者以此。按唐書百官志﹐禮部郎中員外郎掌圖書祥瑞﹐景星﹑慶雲爲大瑞﹐其名物六十四﹔白猿﹑赤兔爲上瑞﹐其名物二十八﹔蒼烏﹑赤雁爲中瑞﹐其名物三十有二﹔嘉木﹑芝艸﹑木連理爲下瑞﹐其名物十二﹔皆祥瑞之類也。漢書五行志﹐風俗狂慢﹐變節易度﹐則爲剽輕奇怪之服﹐故有服妖。劉向洪範傳﹐君嚴猛而閉下﹐臣戰栗而塞耳﹐則妄聞之气發於音聲﹐故有鼓妖。許愼說文﹐衣服﹑歌謠﹑艸木之怪爲妖﹐禽獸﹑虫蝗之怪爲孽。南部新書﹐唐安史之亂﹐法度隳絕﹐內臣戎帥﹐競治第宅亭館﹐力窮乃止﹐時號木妖。又漢志云﹐殺不以時有艸妖﹐云風■﹝夶上灬下﹞然而杳冥爲夜妖。皆所謂災異也。夫醉人爲市中之瑞﹐觀此則徳宗之政刑可知﹔九月非梨花之時﹐觀此則宰相之材具可知。姚元崇一生相業﹐半爲諛辭所掩﹐此舍人齊澣所以不言忠臣而言才臣與﹖

咸豐中﹐白沙墩有巨魚乘暮潮入﹐臥斃沙灘上。魚長十餘丈﹐髙二丈許﹐大稱是﹐黑質鱗鬣作刺蝟狀﹐巨口如辟雙扉﹔或舉木板置其口﹐取道入魚乙深際﹝爾雅﹐魚腸謂之乙云﹞﹐空洞若房室﹐可容數人起立﹐中有臂釧﹑辮髮及骷髏等物﹐蓋舟沈人溺死者輒被毒口吞噬﹐楚辭所謂葬江魚腹中者此也。其肉腥臊不可食﹐通身流黃金汁﹐臭味惡而遠聞﹐犬豕避之。有黠者取肉少許試煎﹐果獲油無算。遠近傳播﹐沿海十餘里﹐人爭屠割魚肉﹐輦載以去﹐至數十日乃盡﹐童叟疲乏。又有取魚脊骨爲臼﹑爲橋梁者﹐稱利用焉。

次年﹐後壠港漁者捕得一巨黿﹐頭大如五石匏﹐身橫二畝許﹔道傍見此者咸憆也。

漁人用牛車數輛﹐輦運至貓裏﹔市中人將依鄭子公異味故事﹐食指躍躍動矣。時劉修堂孝廉在貓﹐睹而心惻﹐急贖以金﹐募健兒十數輩﹐舁黿致之海。黿屢回首左右顧﹐微示銘感意﹐久之乃蠢蠢入水而沒。東海波臣與﹖河伯從事與﹖牛渚磯頭﹐水族萬狀﹐惜不復令溫嶠燃犀而徧照之。

道光中某月日﹐有星隕於北莊。莊距彰邑四十里。時余客畱彰地﹐有友人語余曰﹕『若欲遊星宿海乎』﹖余詫曰﹕『予非張騫鑿空才﹐何處得黃河源而一問津也』﹖曰﹕『落星耳』。遂邀與俱行。不數里﹐入一室﹐主人謝氏﹐天星名﹐史遷所謂農家者流也﹔揖而與之語﹐問星處所﹐則指案上所供石以對。諦視之﹐徑僅尺餘﹐色黝黑﹐中有小孔穴﹐璀璨剝落﹐頗與磁石相類云。當星隕時﹐舉家齊詣瓜棚坐月﹐倏有物﹐聲蓬蓬從空墜下﹐入田泥中﹐深至數尺許﹐羣舁出之﹐拂拭焉﹐供諸神座。聞主人奉祀頗虔﹐後因其無甚靈異﹐竟棄之﹐今無處覓生活矣﹐惜夫﹗吳子曰﹐觀此則昔人在天爲星﹑在地爲石之說益信。或謂此天星之譴謫者﹐世傳支機石﹐然與非與﹖

二十九年冬﹐薄暮﹐有三日並出如品字﹐良久始沒。考之史冊﹐十日並出﹐兩日並出﹐三日夜見﹐日再中﹐及日食或食盡﹑或不盡如鉤﹐或數日並行﹐皆紀異也。時三日現形﹐論者以爲日乃人君之象﹐故禮曰天無二日﹑民無二王﹔今天象若斯﹐固占驗家所深忌。幸是時日將入虞泉﹐非髙舂耳。逾年正月﹐成廟哀詔至﹔又發匪蜂起﹐竊踞江城者數年﹐後官軍分道徵討﹐縛渠魅至﹐盡誅之﹐南京平。

咸豐初﹐吞霄港口有鐵船隨風潮入﹐擱淺壩上。船首尾計九十餘步﹐闊三十餘步﹐髙三丈許﹐渾身皆鐵﹐無一板相間雜者間船式詭異。詢諸老洋客﹐謂此不特中國所無﹐卽東西洋諸國以十數﹐亦未見也。尢奇者﹐船中並無一人一物存﹐不知何代何國所制。觀此﹐楊素五牙大艦方之﹐蔑如矣。初﹐船之至也以丙夜﹐聲若山崩石裂﹐人不知何怪。日初上﹐始聞人言﹐海墘有船﹐巋然如邱阜﹐似不從人間得來。由是遠邇傳播﹐日數百人踵至﹐爭欲藉此以廣見聞。遂有二三鐵漢﹐以爲此儻來物也﹐捶之剝之﹐類混沌日鑿一竅者然﹔久之﹐無所得﹐乃鳩集良冶數十輩﹐鑪竈立焉﹐其橐龠似人房屋出入處﹐聲隆隆如雷鳴﹐烈焰蔽野﹐數里外艸木爲焦。好古者謂此幾於造化爲鑪﹐陰陽爲炭气槪﹐疑自歐冶子鑄劍後﹐久不復煽玆炎火。惜爾時裝炭擊橐者之猶爲凡夫耳。力專功深﹐除船腹底堅牢不可動﹐業將船兩傍鐵板逐層剝落﹐惟餘一舵一碇﹐沈重異常﹐乃乘鐵熔液時操大斧鏨卻使入海﹐然船底猶如故也。後因風濤衝擊﹐船漂流無定所﹐遂沒溺海中﹐蹤迹今無覓處矣。其鐵散入冶家最多。爲毒浪深嚙﹐故性頑而脆﹐不宜於制器。大冶以爲不祥之金﹐蓋指此種云。一說﹐船際或貯軍器﹑火藥﹐偶不戒於火﹐並人與物作灰燼﹐故爲虛舟。莊子所謂虛而遨遊﹐泛乎若不系之舟﹐知言哉。

是歲春夏之交﹐坪頂山有古榕五株萎死。山距貓裏五里。樹之植不知幾何年﹐蔭可數畝許﹐輪囷磥砢﹔遠望童童若車蓋。相傳樹有神靈憑焉﹐理或然也。其側立艸舍數椽用枝柯代陶瓦﹐茂密堪蔽風日。鬻糧食者依止其間。地故當通衢﹐往來行旅﹐相續不絕於道﹐皆賴綠陰以爲納涼之所。故國喬木﹐使遇錢■﹝浦上女下﹞畱﹐必錫以「錦樹將軍」之號無疑也。今大樹飄零﹐炎官火繖﹐欲借一枝之棲而不可得﹐從此消夏灣變作頭痛山世界矣。吳子曰﹕牛山之木勿論已﹐讀甘棠一詩﹐知召伯之徳澤遠焉。今萌蘗幸有存者﹐栽培易以爲力﹐柰何封植嘉樹﹐獨讓韓宣子專美前古也﹖噫﹗

咸豐壬戌春﹐彰邑姦胥戴萬生作亂。將亂前數月﹐彗星屢見﹐見輒旬餘。未幾賊起﹐嘉﹑彰之交陷爲逋逃藪﹐臺郡幾不支。幸淡水嚴兵壁﹐大甲守益堅﹐全屬始得安堵。逆賊困踞彰邑﹐久之乃伏誅。

同治甲子端午前四日﹐大雨翻盆﹐三晝夜不止﹐溪漲滔天﹐衝壞田園無算。又海潮挾溪漲爲患﹐怪風驟起﹐海水駭奔﹐凡港■﹝氵義﹞內所泊大小船隻﹐連■﹝舟宗﹞擊碎﹐無一完好者﹐漂溺百餘人﹐所傷損貨物倍之。是番沿海一帶﹐俱慘被風災不可言﹐而後壠尢甚﹐爲近年所未遘也。故謹書之﹐以綴於五行志之後。

是歲秋﹐有髙麗國漁人數輩出海捕魚﹐遇風漂流至臺灣之淡水港。時當闈試﹐適見於滬尾舟中﹐爲餘言所遭如此。夫髙麗至臺﹐計程萬有餘裏﹐以一葉浮萍﹐經如許怒濤毒浪﹐隨風飄蕩﹐自分萬死無一生理﹐卒能使行人安穩﹐布帆無恙﹐不至葬於江魚腹中﹐亦一奇也。但此事海上無歲無之。本年春季﹐有琉球國小船泊福州口岸﹐人數與姓名歷歷﹐皆那霸府人﹔某月日﹐以經紀往某處所﹐爲怪風所厄﹐舟幾碎﹐飄泊旬餘﹐始得見山﹐至海岸問之﹐爲福省海壇鎭所轄地。官給以需費﹐且覓便船﹐使舵工識水路者載歸伊國﹔卹難民﹐亦柔遠人也。見夷人公報﹐又云電綫一節﹐海濱人捉搦者眾﹐致工巧無所施﹐意似恚且恨者。蹤迹詭祕﹐官不得過而問焉。按藝事乃紅夷長技﹐遇萬里事緊急﹐一綫飛報﹐神速有若閃電﹐故名﹔唐代明駝使所不逮也。然鷹眼■﹝圭黽﹞聲﹐非我族類﹐實逼處此﹐夫豈中國之福哉﹗

光緒丙子冬﹐淡地奉檄開采煤油﹐役久而功不就﹐罷之。初﹐貓裏內山有石穴產煤油﹐可佐燈燭﹐歲鬻紅夷以爲常。久之﹐夷與夷交哄﹐幾釀大釁。上憲惡其生事也﹐封之。邇因開辟臺山﹐當事重議開采﹐起營汛﹐募夷人爲工師。其法﹕就該地鑿一井﹐徑僅尺許﹐鑄鐵管如煙窗﹐每段長丈餘﹐逐層銜接﹐用鐵錐重可千斤﹐旁以木架繩索爲轆轤轉之﹐令錐下擊﹐所遇粗沙大石﹐俱糜碎成泥﹐眞巧思也。其井深數十丈﹐油日所出數百斤。未幾﹐井底鐵管被敲擊逼切﹐气閉塞不復通一竅﹐水嚙石泐﹐鐵錐中斷﹐萬夫拔之莫能起。夷人目眙气結﹐口噤吤不能出一聲而休焉。後遂無敢問津者。吳子曰﹕是役也﹐甫施功﹐鄕愚皆知其妄﹐卽爲之亦必試可乃已﹝﹖﹞﹐於軍需始有裨益。不知者視作大工役﹐如時文家小題大做法﹐蕃漢伻來﹐歲縻金錢十數萬﹐旋開旋塞﹐勞而無功﹐猶幸考績者之從寬典耳。

紀臺地盂蘭會

東京夢華錄﹕中元節以竹竿斫成二﹐腳髙三﹑五尺﹐上織燈窩之狀﹐謂之盂蘭盆。按盂蘭盆經目連比邱事﹐天竺云盂蘭經﹐此言倒懸救器也。是會臺地尢盛。屆期﹐爲首者齋戒起燈竺﹐髙數尋﹐懸燭籠其上﹐光熒熒照徹四野。依廟爲壇﹐施彩結﹐四壁掛古人山水名蹟幾徧﹐旁置金鴨﹐爇沈水香﹐氤氳滿室。諸螺鈿椅桉﹐悉列縹瓷及古鼎彜玩器﹐甚潔淸。又假楮帛﹐飾金銀山與土地仙佛形狀。金迷紙醉﹐如入銀世界中。晚放水燈﹐或送王爺船。諸執事人等役惟謹﹐無敢譁失禮者。質明日昳﹐大陳給孤園﹐冥鏹山積﹐羊豕數十重﹐窮極侈麗。凡山海珍錯﹑糗■﹝米耳﹞果蓏之屬罔不備。禿子喃喃誦經咒﹐以喧雜故﹐語不復可聞。其壇外則梨園歌唱﹐百戲鏜鞳﹐緣橦者﹑弄猴者﹑吞刀吐火﹑喝雉呼盧者﹐各以技奏。但見萬人如海﹐豕突狼奔﹐算不盡恆河沙數﹐盛哉﹗夜漏三鼓﹐焚冥帛送神。將徹﹐惡少年三五成羣﹐奮臂奪神餕以去﹔稍拂之﹐則弩目視人﹐無敢攖其鋒者﹔謂之「搶孤」。若貧家﹐則儀文稍殺云。臺人惟此節縻貲財至廣﹐皆自謂發阿耨多羅三藐三菩提心者﹐周處風土記所未載也﹐故記之。

紀番社風俗

吳子曰﹕予故漢番君﹝諱芮﹞苗裔也﹐於今爲庶﹑爲淸門矣。番音婆。考國策﹑史﹑漢諸書﹐無有指夷人爲番者﹐惟周禮九畿有番畿﹐亦曰蕃服﹔注﹐蕃者其地最遠﹐藉以爲籓籬也。又夷﹑鎭﹑蕃三服﹐皆爲蕃國云。全臺皆番地。番分生﹑熟﹐風俗亦異。曩者﹐郡伯鄧公傳安著番俗近古說﹐傅會經義﹐痛抑紛華﹐欲使人反本復古﹔一篇之中﹐三致意焉。秦穆公之霸西戎也﹐其言以忠信爲質﹐以禮樂法度爲後﹐中國誇戎狄以此﹐由余意不滿中國亦以此﹐讀史者自知之。予寓岸里社數年﹐樂其俗多有在羲皇上者﹐泯泯棼棼﹐安得盡人而效之以復隆古也。作番社風俗通一則﹐以綴於應劭風俗通之後。

臺山皆番藪﹐莫知所自來。或以宋零丁洋之敗逃至此﹐恐未必然。羣棲巖穴中﹐臉際刺花紋如鬼﹐自稼自食﹐尢以射獵爲事。性嗜殺﹐每出必腰弓矢﹐手執鳥槍火器﹐伺人於險僻處斃之。仍用趙襄子於智伯故事﹐漆其頭以爲飲器。家無論富厚貧窮﹐總以此物多寡相雄長。其語音如博勞鴃舌﹐諸處不同。各有酋長統率﹐無淩奪也。所需以食鹽爲第一﹐鉛藥﹑刀戟居其次。有能譯番語通彼此之情者﹐則貿易之利歸之﹐謂曰「番割」。按周禮有閩隸﹑夷隸﹑貉隸﹐夷隸掌與鳥言﹐貉隸掌與獸言﹔春秋傳介葛廬聞牛鳴﹐亦其類云。

鹿產於臺山。番性嗜鹿﹐故常田獵。茸最珍﹐莖次之﹐皮肉又次之。鹿倒斃則生啖其血﹐以爲大補元气。余始不得其解﹔一日讀左傳襄公十四年﹐有我諸戎驅其狐貍豺狼之說﹔且云﹐譬如捕鹿﹐晉人角之﹐諸戎掎之﹐與晉踣之戎子數語﹐敍家世與戰功甚悉﹐始知其貽謀遠也。厥後魏絳和戎﹐所謂貴貨易土﹐土可賈焉者﹐於晉未嘗無小補云。

內山生番女﹐間有佳者﹐惟雕題鑿齒之風﹐百世弗攺。按題者額也﹐卽額也﹐見許愼說文及爾雅。雕題者﹐刻其額﹑涅以丹靑也﹐見史記越世家注。但古則刻於額端﹐此則刻於兩臉。不止頰上益三毫矣﹐更加之鑿齒﹐使狗竇中開口且戕口﹐是鬼方國一流人物﹐鐘馗小妹之思啖也宜哉﹝以上生番﹞。

方書有華陀五禽之術﹐詭祕異常﹐後惟李笠翁深得此意﹐固不假藥物爲醫也。今番俗亦有百道之說。其法令病者力疾出戶外﹐被髮正立東向﹔司禁魔者皆老番婦﹐亦散發﹐手樹枝禹步作咒語﹐喃喃不可曉﹐時以樹枝拂病者毛髮﹐若梳櫛然﹐約食頓飯頃乃畢。問之﹐有驗有不驗。卽番有竊盜之事﹐亦用此術治之。其術傳女不傳男﹐亦中國師巫之類耳﹝以下熟番﹞。

周禮首服有所謂副編次追衡笄者。副謂覆首之飾﹐編謂編列發爲之﹐若今假書然。次隨發長短爲之﹐所謂髢也。衡所以持髻﹐垂副之兩旁當耳﹐其下以紞懸瑱笄﹐所以卷髮﹐亦謂之簪云。此外又有金玉條脫﹑金玉步搖之類﹐世俗稱之曰首飾。番女斲雕爲朴﹐皆素面﹐但結束其發毋散﹐仍翦前發﹐畱寸許以覆額﹐頗有孟光椎髻風。嘻﹗發則猶是也﹐而倭墮盤桓﹑鴉鬟蟬鬢之儀﹐不可復睹矣。

漢書食貨志﹐千里負擔饋餉﹔春秋傳或言負擔﹐或言負荷﹔孟子﹐頒白者不負戴﹔晦庵注﹐負任在背﹐戴任在首云。今番俗有負而無擔。家制一竹筐﹐容三﹑四斗不等﹐以藤爲帶﹐長短視人肩膊。藤性柔而韌﹐故負重不墜落。凡薪米什物﹐舉置其中﹐行則負之而趨。近有學爲肩挑者﹐用夏變夷﹐是或一道也。

禮玉藻﹕日五盥沐稷而靧粱﹔注謂以淅稷之水洗髮﹐以淅粱之水洗面云云。番女皆赤雙趺﹐卻膏澤而性喜浣濯﹐頗有玉藻風味。日向溪中洗足及頭髮﹐浴竟則隨手綰之如常儀﹐此與古人慵來妝相類。一說﹐猴喜沐﹐故稱沐猴﹔嘲楚人者曰沐猴而冠云。獨楊妃當日賜浴華淸一段風情﹐今𨿽施之圖繪﹐恨不得生其時﹐借曹共公於晉重耳駢脇事例一薄而觀之。

衛侯效夷言﹐爲公孫彌牟所譏﹐見春秋傳。外國稱大人曰「那顏」﹝明史﹞﹐稱事事無礙曰「查卽兀該」﹝元史﹞﹐故遼﹑金諸史創立國語解一門﹐古史所無也。番語處處不同﹐聽之多作都盧與嗗■﹝口鹿﹞聲﹐或數十字爲一句﹐或二句而兼綜數事﹔語啁啾不可曉﹐正賴重譯通之。向有名無姓﹐今亦臆造漢姓。除岸社番姓潘外﹐余則趙﹑錢﹑孫﹑李﹐各自成一家數。按此與陸鴻漸筮易定姓相類。凡稱人名﹐必將其父名系屬其下﹐以示有別。家諱之謂何﹖當取昌黎諱辯使讀之﹐惜番不足與語文墨耳。

郊特牲﹕殷人尙聲﹐臭味未成﹐滌蕩其聲﹐樂三闋然後出近牲﹔聲音之號﹐所以詔告於天地之間也。番俗深得禮意。其祀先多雞鳴時﹐必夫婦親之。陳設皆如漢人﹐惟將焚鏹帛頃﹐則子姓兄弟咸出室門外狂叫﹐聲咻咻然噍殺而遠聞﹐大約是請祖宗饗食之意。按古禮﹐人死則將衣服升屋而號曰﹐臯某復﹐以招魂也。但古用之始死﹐番則用於祀時﹐微有不同耳。此惟元旦則然﹐平時不拘此例。

埤雅﹕獺取鯉於水裔﹐四方陳之﹐進而弗食﹔世謂之獺祭魚。蓋自祭其先﹐如貙豺然。或曰﹐獺一歲二祭﹐豺祭方﹐獺祭圓﹔言豺獺之祭皆四面陳之﹐而獺圓布﹑豺方布也。今番俗於祀先前二日﹐各出水濱捕魚兒一二枚貯筠筒中﹐歸則懸掛樹上風漧﹐俟次日取回家﹐當作祖宗供之甚謹。又於懸魚樹下煨榾柮﹐相向若圍鑪賞雪者然。新年爭以家藏葫蘆系之空間處﹐累累如懸壺﹐比戶皆然。此與陶榖依樣畫葫蘆何異﹖

古史稱飛廉善走。冊府元龜趫捷部有黃法■﹝奭毛﹞之名﹐亦見南史本傳。番俗元旦前一日﹐酋長使人立旗幟於十里外。旗皆紅羽毛爲之﹐仍分上﹑中﹑下三等。次早﹐令社中健兒拚命往搶奪﹐爲捷足者所得﹐急持歸﹐標諸己門首以表趫捷。按此與競渡奪錦標相類。足捷者謂之「馬達」﹐半少年無妻室者。凡奔走之役皆屬之。嗜飲博﹐暇則歌呼嗚嗚﹐通夕不寐如鰥魚。周禮所謂閒民無常職﹐髙麗方言所謂白日漢者也﹝見孫穆雞林類事﹞。

番婦衣服頗似漢人﹐惟上衣略異。衣以梭布爲之﹐色尙黑﹐似半臂而增袖﹐似對襟褂而短禿。暑天或以兜肚護其胸﹐比於楊妃之金訶。其下體則用花布數幅圍繞之﹐有殺縫而無襞積﹐略似裙然﹐與古犢鼻褌異﹐與金廚娘護垢■﹝君﹐弔代口﹞亦異。其他服物皆儉素﹐完且弗費﹐深得太古禮意。且不脂粉﹐如虢國夫人懼污顏色﹔不畫眉﹐𨿽有張敞筆札無所用之。此風賢於中國女子遠矣。

番俗重女輕男。子壯﹐則用暴秦事例出贅於外﹐如人之嫁女然。以曲櫱爲大禮﹐番眾飲數日始散﹐謂之「牽手」。男恆制於女。有犯淫者﹐酋長將奸夫淫婦所居棟宇毀之﹐使之家徒四壁立﹐頗有司馬氏與文君居成都時風味。

郡誌云﹐番女嚼米爲酒﹐非也。番俗釀酒﹐亦以曲櫱爲主。曩有潘君春文者﹐饒於財﹐慷慨好賓客﹐且精飲饌﹐爲海疆第一家。常招飲﹐席間見尊壺者面其鼻﹔余曰﹕『嘻﹗此敬君禮也﹐古矣』。已而出佳釀﹐有蔥白色與紅赤色者﹐卽周禮所謂盎齊﹑緹齊也﹔有澄而味芳冽與釀經歲始熟者﹐卽周禮所謂淸酒﹑昔酒也﹔又一種濁如油﹑似可匕筋夾而取者﹐卽東坡酒經所謂三投酒也。昔人謂見何次道飲﹐令人欲傾家釀﹐觀此乃信。其次則飣坐梨與棗■桃幹■﹝艸撩﹞榛菱芡之屬﹐罔不精且潔﹐爲目食者久之。自此以後﹐如入護世城郇公廚﹐無美不備﹑眞六經皆我注腳。有幹肉一種。按周禮﹐臘人所掌曰脯﹑曰臘﹑曰膴﹑曰胖﹐有去骨﹑帶骨﹑全體﹑半體之分。幹肉與濡肉異﹐一齒決﹐一不齒決﹔𨿽小事無糊塗也。有肴核一種。按曲禮左殽﹑右胾﹔注﹕肉帶骨曰淆﹐純肉切曰胾﹔周禮注﹕有骨爲臡﹐無骨爲醢﹔楚辭招魂注﹕有菜曰羹﹐無菜曰臛。又牛與羊魚之腥﹐有聶切﹑薄切﹑報切之別﹐觀少儀﹑內則諸書可見。此惟漢陸續之母足以語此耳。急就篇云﹐酸鹹酢淡辧濁淸﹔按酢卽古醋字。隋書長安語曰﹕寧飲三升酢﹐不見崔宏度﹐刺酷吏也。今以爲酬酢之用﹐失之矣。曲禮﹕毋歠醢﹔疏﹕醬主咸客﹐若歠之則是醬淡也﹐故以寠辭。又古骨董羹有三十六種﹐全在調和得宜爾。所制魚肉尢精﹐爲鱻者﹑槁者﹑膴者﹑鮑者﹑鱐者﹑炙者﹐見周禮籩人與左氏傳中﹐皆相以蔥薤姜桂醯醬諸物﹐使人得其味於酸鹹之外。烏魚子﹐臺產也﹐有回頭烏等名目﹐見郡誌。其餘點心小品﹐尢得婆羅門輕髙面法。如糗■﹝米耳﹞粉餈牢九寒具之類﹐一一和盤托出﹐奇思妙制﹐色香味俱絕﹐能使題糕客應接不暇﹔崔浩食經﹑韋巨源食單所未有也。亦豪矣哉﹗今聞其家式微﹐淸齋三韭﹐貧困比庾郎尢甚。此予舊館人也﹐淮陰一飯﹐報恩徒托之空言﹐悲夫﹗

史稱周靈王生而有髭。謝靈運美須髯﹐臨卒﹐施爲南海祗洹寺摩詰像須﹐誠韻事也。番輩無髭須﹐狀如宦者﹐亦奇。或曰﹐番未嘗無須﹐特日鑷之﹐無使滋蔓耳。聞古婦人有生須者。花無葉不妍﹐女有須亦丑。駙馬未能忘情於小女頤頷之間﹐髯奴何不解事耶﹖一笑。

禮器﹕曾子曰﹐周禮其猶醵與﹖疏﹕醵﹐合錢飲酒也。番俗亦有之﹐謂做節爲做典。典有大有小﹐屆期設虛座﹐酋長數人先入座﹐次則番眾男女雜沓如堵墻﹐各將木豆或筠籃攜食品至﹐以鹿肉爲主﹐無則幹脯代之﹔其餘魚肉﹑蔬菜﹑饆鑼之物﹐視家之貧富爲差。番眾四面圍繞﹐蹲踞在地﹐有原壤登木風。聚談久之﹐則主者將諸品物庋置一處臠切之﹐遂以歸之﹐所分物皆均平﹐無親疏厚薄之異﹐如陳孺子之分社肉然。此蓋仿伏臘而行之﹐亦亡於禮者之禮也﹐但不當以伏臘爲伏獵耳。

白樂天詠驃國樂云﹕玉螺一吹椎髻聳﹐銅鼓一擊文身踴﹐珠纓炫轉星宿搖﹐花鬘斗藪龍蛇動﹔讀之如見蠻姬小立氍毺上﹐嬌波斜轉﹐令淫人欲老且死於是鄕如無處覓生活者﹐眞神筆也。番俗亦偶一爲之。是日觀者如堵﹐夷女四﹑五輩﹐盡攺妝﹐滿頭珠翠﹐身被達戈紋甚都。達戈紋者﹐番婦析紅嗶吱爲絲﹐與木皮相錯成文﹐番服之最華美者也﹐故以爲舞衣。妝竟﹐各鵠立以俟酋長謹甚﹐旣至﹐起居畢﹐則持銅鉦冉冉爲淩波步﹐爲圈豚行﹐且行且擊﹐循環不絕聲。女頭容直微俯﹐舉足促狹﹐非所謂車輪曳踵與端行頤澑如矢者乎﹖如是者三﹐禮以三爲節也。旣事﹐各以銅鉦置座上﹐酋長則取赤仄數陌爲賞﹐謂之纏頭費。乃弁行剡剡起屨﹐一揖而去﹔禮難進而易退也。株離僸韎﹐自成家法﹐可作一篇王會圖讀﹝以上熟番﹞。

臺山髙且深﹐若大山宮﹑小山霍﹑小山別﹑大山鮮諸勝﹐不啻數十百重﹐皆生番窟穴。有問津者﹐客至﹐無元龍上下牀之別﹐男女同榻﹐惟不得私通﹔有犯者﹐番女形諸風謠﹐如古子夜四時歌之類﹐其兄弟聞知﹐則無生理矣。此寶兒憨態﹐良難以恆情測也﹝生番﹞。

番丁皆肉袒﹐無所謂油爲衣﹑瓦爲衣也。私處用木皮遮蔽﹐須眉畢現。番婦則以非衣非裳﹑略似裙者帷之﹐梅花漏泄春消息﹐柰何﹗古稱簾爲夏侯妓衣﹐此並一絲不掛﹐與郭舍人脫褲何異﹖記余少時觀劇﹐親見番婦溲戲場畔﹐與白晝露體浴於潭窟﹐視人了無驚猜﹐𨿽子桑戶劉伯倫之狂﹐不過爾爾。今則稍知愧恥矣﹝熟番﹞。

番性喜野祀。野祀者﹐宋子魚所言淫昏之鬼是已。行其庭﹐偶像布滿座上﹐間旬日﹐神降乩﹐巡歷某地﹐與過火爲厭。禳則舉國如狂。屆期﹐番族一隊隊鳴鉦鼓﹐舁諸偶像至﹐侯咒禁師焚籙畢﹐敕撤鹽抑火气使戢﹐跳躍者久之。事畢﹐如鳥獸散﹐是謂過火禮成﹝熟番﹞。

右所記皆番本俗。自言結繩以來﹐皆遵守不變。因同治中﹐■﹝口英﹞夷航海至者﹐以耶穌之說聒羣番﹐番大悅﹐遂將神主斧以斯之﹐竟至廢祀。按此事與辛有適伊川相反﹐其法七日一會講堂頌書﹐書中所載多因果事﹐而嗜者甚眾云。

鄭事紀略

鄭成功﹐倭產也。誕降之前一日﹐天晴霽無片雲。薄暮﹐忽有雷破土窟而出﹐煙霾漲天﹐人對面不可辧。少頃﹐狂風疾雨﹐拔古木且盡﹐屋瓦皆飛﹐平地水深數尺。正錯愕間﹐空中有聲﹐如天崩地裂﹐繞郭顚簸不止﹔眾相驚以地震﹐曰﹐弗去懼壓﹐則皆走﹐亟覓山村避之。天明﹐諜者言島中有鯨鯢長數十丈﹐夭矯起波間﹐金光閃爍﹐噓气如雷鳴﹐風濤暴漲﹐隱隱有金戈鐵馬之聲不絕﹐舟航糜碎﹐溺入海盡死﹐竟夜哭聲震天﹔雞鳴風始定﹐魚亦不見。相譁以爲妖怪云。是夕﹐成功生﹐人奇之。

自成功生後﹐倭視翁氏禮加謹。及長﹐據金廈﹐兵敗勢蹙﹐將以海外爲逋逃藪﹐乃決計東行。時臺地屬荷蘭左賢王﹐忽夜夢一偉人盛服騎鯨魚入鹿耳門﹐侍衛甲兵甚眾﹐道無阻者。及寤﹐異之。未幾﹐報鄭兵至矣。

成功性嚴重﹐通孫吳兵法。起兵時﹐年才弱冠。奉舊君正朔﹐申號令﹐明賞罰﹐知人善任﹐能各得其死力﹐誠奇男子也﹔人比之以田橫。不知今昔情形不同﹐彼此時勢又異。田橫﹐齊宗室﹐值四海鼎沸﹐其時有可爲也﹐已不能深明順逆之勢﹐輔漢誅無道秦﹐與韓﹑彭上下其功﹔又無髙才﹐捷足捕中原之鹿而踣之﹐以發憤其所爲天下雄。及至勢敗﹐乃與壯士五百人潛蹤荒島中伏劍以死﹐此與項羽天亡我之語奚異﹖豈不惜哉﹗成功以書生盜兵﹐一家肘腋齮齕者不少﹐民勞財匱﹐勢孤援絕﹐謹借區區之忠義以激厲將士﹐又值聖主當陽﹐神武無敵﹔其時自開國元勛至從龍將帥﹐禁旅一來﹐動輒十數萬﹐所謂喑嗚則山嶽崩頹﹑叱吒則風雲變色者﹐此其鋒銳﹐誰與敵矣。成功竟以螳臂之暮气﹐收拾餘燼﹐縱橫大敵﹐令出而眾不敢犯﹐卒能使紅夷遠避﹑海若效靈﹐辟地千有餘裏﹐南面稱孤﹐終其身鮮有敗衄事。嗚呼﹗可不謂人傑哉﹖

成功廟在臺郡城﹐香火甚盛。有明碩果﹐我臺民實式憑之﹐我國家實嘉賴之。何者﹖開辟之功﹐不容沒也。豈以朝代先後而疑之﹖

初﹐鄭氏兵起﹐深爲中國邊患。時有異僧某頗明因果。或問成功何許人﹖曰﹐此東海長鯨也﹔問何時可滅﹖曰﹐歸東卽滅矣。後果應其言。東海長鯨之說﹐亦鑿空無據﹔但聞成功每寢必東首﹐此必有其故﹐非如古人寢則首向東﹐取受生气之義也。又成功每至險要之區﹐湖水輒漲長數尺﹐以成風利不得泊之勢。故事集此二事﹐余得之稗官家言﹐蒐輯未徧﹐粗成艸稿﹐亦比於叔孫通之綿蕝而已﹔有博物君子出焉﹐持此就正之。

成功迹似洛邑頑民﹐誓不爲降將軍以隳忠義﹐能使長樂老一流人愧死無地。然爲數莖頭髮故﹐至一家骨肉罹於非辜﹑數十里桑梓爲墟﹐何與﹖忠孝不兩全之說﹐三代下始有之﹐是或一道也。

●臺灣紀事卷二

淡水吳子光蕓閣撰

淡水義渡記

岸社文祠學捨記

滬尾紅毛樓記

竹塹建城後記

重建新埔街文昌祠記

遊大隘諸山記

金廣福大隘記

雙峯艸堂記﹝一﹞

雙峯艸堂記﹝二﹞

淡水義渡記

義渡者﹐山陰婁公治淡時所建置者也。

先是﹐淡﹑彰之交有甌脫地曰大甲溪﹐遼闊可數里﹐野水縱橫﹐生番出沒爲民害。迨後開辟日廣﹐生番走十數里外避之﹐始有居民﹐然皆赤貧無聊賴者。溪發源自東勢角內山﹐一路曲折奔騰﹐以達於海。土產怪石﹐如虎牙﹑如劍鍔﹐與風水相擊撞﹔舟一葉行石罅中﹐亂流而渡﹐稍一失勢﹐則有性命之慮。比之灩澦堆﹑羅剎江﹑惶恐灘等﹐其奇險尢百倍﹐乃全臺第一畏塗﹐行者苦之。然在旱漧時猶可﹐一遇淋雨之際﹐兩涯不辧牛馬﹐溪流灑作十數道﹐茫茫水國﹐波浪掀天﹐或竟月不得渡。溪故險惡﹐舟子輩更桀獗異常﹐有問津者﹐則目睒睒作蒼鷹視﹐攘臂橫索﹐必至饜足而後已﹔否則﹐長江天塹﹐其能一朝飛渡哉﹗

婁公一日至其地﹐望洋者久之﹐慨然曰﹕『安瀾固自有術也』﹗下車日﹐捐鶴俸爲巨室倡﹔不足﹐更撥無礙官租共襄厥舉。舟子每季工食﹐皆官親自給發﹐無一絲一粒假手家丁與胥吏者。人隨到隨渡﹐不準需索片文。仍樹碑碣於渡頭﹐永著爲例。大甲溪規模已立﹐乃漸次而房裏﹑而中港﹑而咸水港等處﹐皆準大甲溪章程以垂久遠。由是行人安穩﹐布帆無恙﹐若忘其爲破冢者然。斯眞萬家生佛﹑苦海慈航﹐比諸乘輿濟人﹑苟且於權宜之術以博取聲譽者相去遠矣﹗

余讀宋史包拯傳﹐性峭直耿介﹐與人不苟合﹐不一毫妄取﹐平居無私書﹐故人親黨干謁一切絕之﹐然惡吏刻薄﹐務惇厚﹐於人未嘗不恕云。公之治淡也﹐剛正嫉惡﹐雅有孝肅風﹐而惠澤甚多﹐至今父老尙稱述之勿衰﹐謂公在淡時政聲爲海東冠﹐無少長咸屍祝曰﹕『父老苦苛法久矣﹐天乎﹗人乎﹗吾儕何修而獲此好官也』﹗公𨿽身處脂膏﹐不名一錢。離任日﹐行李瀟灑﹐身被萬人衣以行﹐羣吏則張萬人傘爲前導﹐金字輝煌﹐與日光相映照。部民捧香伏地﹐相與設祖帳如儀﹐數十里不絕於道﹐有哭失聲者。新任慨嘆久之﹐以爲僅見云。

余慕公賢名﹐欲爲立傳以行遠﹐然口碑𨿽載﹐文獻無徵﹐縱有班﹑馬良史才﹐豈能鑿空以爲文哉﹖噫﹗士大夫立功﹑立徳﹐卓然與古爲徒﹐若碑銘志傳不得作家之文以永之﹐則磨沒而不彰者多矣。此曾南丰與歐陽舍人書一篇之中﹐所以三致意也夫。

近聞義渡需費﹔因染指者眾﹐遂有名無實。夫口惠而實不至﹐周子得借爲口實﹐則無怪其然矣。史稱鮮於子駿爲一路福星﹐亦非黃金四目有異人之神采也﹐惟以實心行實政﹐弗忍令前賢徳意啜汁於捉錢令史數人者之手﹐以爲吏治玷﹐則兒童子弟有不齊聲頌君實者乎﹖予老矣﹐將扶策而觀徳化之成也。

岸社文祠學捨記

岸里社於麻薯屯爲酋長﹐故別稱大社。社昔富庶﹐有巡海禦史行臺﹐今廢。所居多番族﹐操蠻語﹐聽之半作都魯與嗗■﹝口鹿﹞聲﹐非重譯不能通﹔卽遼﹑金諸史國語解中故實也。

距社數百武有隙地﹐產竹木﹐左右溪水環之﹐風景絕似消夏灣。曩者﹐文英社呂耀初諸君就此地構祠宇以妥文昌神﹐禮也。謹按文昌屬天神。史記﹑漢書皆言斗魁戴筐六星﹐曰文昌宮有司中﹑司命等目。今所傳陰隲文絺章繪句﹐頗似俗筆所爲﹐然借因果之說爲薄俗痛下鍼砭﹐𨿽殊神聖口授﹐而其意固無惡於天下﹐非王欽若天書可比也﹐故士林亟稱之。

祠左右个爲學捨﹐極幽雅﹐遠近趨焉。室中髙敞處﹐畫棟飛甍﹐勢繚而曲﹐鳥雀憑之以爲棲。每亭午﹐輒出噪聒﹐與謳吟者聲相亂﹐予頗以爲苦。乃孔稚圭﹑戴仲若輩以此族擬諸鼓吹何耶﹖又張巡之守睢陽也﹐會糧匱﹐軍士羅雀掘鼠以爲食﹐何其憊也。今羣雀聚族居此﹐館童亦發菩提心﹐視作中牟之雉﹐不捕之﹑且不驚之﹐洵所謂鳥獸咸若其性者﹐蓋海宇之承平可知矣。

祠左側有菜畦﹐植梅﹑菊﹑素馨﹑茉莉﹑夜來香數十株。花開時﹐則摘取花瓣置哥窯中以供神。此皆吳氏吉人手植者。吉人行義甚髙﹐且事神謹甚﹐以主祠之役屬之﹐可稱得人。

是歲﹐予援宋代提舉宮觀之例﹐安榻此間﹐疑與帝君有香火緣。且室之中﹐風蟬露螢﹐皆詩料也﹔門以外﹐水光山色﹐皆天倪也﹔在人六鑿不擾﹐能自得師耳。遊余門者則呂﹑謝諸君﹐占卻程門四先生之半。余老矣﹐將爲劉安招隱計﹐因挾之以自壯焉。

滬尾紅毛樓記

鄭延平之據臺灣也﹐一切用人行政﹐槪以峻法繩之﹐𨿽親舊無少貸。故事集頗聞宮室車旗﹐多參用夷人之法。

臺地紅毛樓今存三座。郡城及安平鎭未嘗過而問津焉。淡水紅毛樓則在滬尾山巓﹐面瞰大海。由巓腳盤登﹐拾級而上﹐計數百武﹐卽至其處。樓正方﹐無門﹐中開一竇以出入。樓寬廣五丈有奇﹐髙稱是。墻厚五尺許﹐悉砌磚石成之。其頂平鋪﹐有下宇而無上棟﹐辟一小洞以漏天光﹐但懼雨耳。覆蓋處非瓦非石﹐頗似黑壤雜蜃灰所爲﹐望視不甚了了。下有一窟﹐空洞約數尺﹐窺之色黝然﹐而徑路殊狹且濕﹐苔痕狼籍﹐似有水相激注者。方駐視間﹐忽有陰風出於穴﹐其臭腥以穢﹐人對之輒寒噤﹐膚隱隱欲起栗﹐皆大驚﹐亟走避乃已。土人曰﹕『此荷蘭地道﹐相傳中設機關路﹐直達安平鎭﹐當日荷蘭避鄭氏兵亂恃此』。余曰﹕『此讕語也﹗荷蘭非鬼物﹐果能別爲養空遊與九幽使者相寒暄於地下否﹖玆地又濱海﹐所謂徑路絕﹑風雲通﹐鯤鵬扶搖直上九萬里﹐海運徙於南溟﹐有此狡獪耳。若奇肱氏則無所施其巧矣。臺士何工傅會耶』﹗然洞天福地﹐古蹟流傳﹐本屬荒誕。今郡邑志所輯名勝﹐非入莊子寓言﹐則出齊諧誌怪﹐皆此地道類也﹐又奚足怪乎﹖

樓額有怪榕一株﹐根倒生﹐枝葉一條條相糾結﹐覆樓前後幾徧﹐以爲此樓作護符然。土人曰﹕『此樹二百餘年物也﹐古矣』﹗

於時宿雨新霽﹐水天一色﹐遠望濤頭﹐一綫而至﹐聲隆隆如雷﹐令人作吞云夢八九之想。頃之﹐夕陽向西下﹐金光閃爍﹐气象萬千。所有兩崖之煙雲﹑竹樹﹑風帆﹑沙鳥﹐一齊收入樓臺中﹐層見疊出﹐不使人一覽可盡。洋洋乎奇觀哉﹗

然吾於此竊有感也。昔日本始居此地﹐荷蘭﹑鄭氏環視而起﹐皆徳薄不能遠有。我朝得坐而致之﹐豈非天施地設﹐以俟大一統之君出﹐乃取五帝三王以來﹐禹迹所未經﹑豎亥所未步﹑萬古神聖所未開辟之疆域授之不遺餘力﹖今海波如鏡﹐舉瀛堧一千八百里而遙﹐晏然如金甌之無缺﹔世界升平﹐山水之福﹐而人民從可知也。此豈徒恃地險哉﹖語曰﹕『在徳不在險』﹐觀乎此而治亂興亡之機決矣。

竹塹建城後記

春秋魯史﹐記事之書也﹔自朝聘﹑會盟外﹐惟修築之役爲多。莊公二十有八年冬﹐築郿。左傳﹕非都也﹐凡邑有宗廟先君之主曰都﹐無曰邑﹔邑曰築﹐都曰城。二十有九年﹐城諸及防。左傳﹕書時也。凡土功龍見而畢務﹐戒事也。火見而致用﹐水昏正而裁﹐日出而畢。定公二年冬十月﹐新作雉門及兩觀。公羊傳﹕其言新作之何﹖修大也。修舊不書﹐此何以書﹖譏。何譏爾﹖不在乎公室也。其城鄆﹑城杞﹑城防﹑城中城﹐築臺於郎﹑於薛﹑於秦﹐築蛇淵囿﹑築郎囿之類﹐特書屢書不一書﹐貽譏後世。叔孫昭子所謂無囿猶可﹐無民其可乎﹖又劉熙逸雅釋州國云﹕國城曰都者﹐國君所居﹐人所都會也。郡﹐羣也﹐人所羣聚也。縣﹐懸也﹐懸系於郡也。鄙﹐否也﹐小邑不能遠通也。四井爲邑﹐邑猶悒也﹐邑人聚會之稱也。左氏言渠邱城惡﹑莒城亦惡﹐浹辰之間﹐而楚克其三都﹐史冊書以爲戒。夫民保於城﹐有城斯有池。文王有聲詩﹕築城伊淢﹔注﹕淢﹐城溝。古樂府有飲馬長城窟行。惟築城必因其時﹐不時則欲安民﹐反至剿民﹔鼛鼓罔以成厥功矣。如春秋僖公十有九年書梁亡﹔左傳﹕初﹐梁伯好土功﹐亟城而弗處﹐民罷而不堪﹐則曰某寇將至﹐乃溝公宮。曰﹐秦將襲我﹐民懼而潰﹔秦遂取梁。釋例﹕民逃其上曰潰。可見大役不可以數舉也。

淡水昔隸彰化﹐後乃設廳治﹐居臺海上游﹐爲南北路往來通衢。康熙時已有竹塹之名。是時海濱斥鹵﹐山童而地不毛﹐所謂我泉﹑我池﹑夾皇澗與溯過澗者﹐皆在無何有之鄕﹐不知竹塹奚以稱也﹖由口頭爛熟﹑未悉塹字意義耳。於文﹐斬土爲塹﹐於六書爲會意。按左傳襄公六年﹐諸侯圍齊﹐齊侯禦諸平陰﹐塹防門而守之廣裏﹔注﹕平陰城南有防﹐防有門﹐於門外作塹﹐橫行廣一里。又昭公十七年﹐楚大敗吳師﹐獲其乘舟余皇﹐使隨人與後至者守之﹐環而塹之及泉﹐盈其隧炭陣以待命﹔注﹕環﹐周也﹐周四圍掘塹深至泉﹔隧﹐出入道也﹔炭﹐火也﹐置火滿於隧道以防吳人云。司馬遷史記有河渠書﹐班固易書爲志﹐且易河渠爲溝洫﹔第溝洫非漢制﹐而以名篇﹐史論糾之。

淡水自雍正年間始周圍植竹﹐起四門﹐皆借竹木爲質。按左傳﹐晉獻公使士蒍築蒲與屈﹐置薪焉﹔薪當是竹木之類﹐故不愼﹐爲晉侯所讓﹐士蒍乃有宗子維城之對。然自是塹城之胚胎略具矣。

洎道光六年﹐閩粵分類﹐淡疆尢不支。制府孫文毅公﹝爾準﹞渡臺駐淡﹐紳士請捐造城垣。孫公喜﹐奏聞﹐詔報可。時蜀中李公愼彜以通守署淡事﹐孫公奇其才﹐以城工屬之。城周四里﹐城垛以石不以磚﹐中則甃以蜃灰﹐極堅固。又慮臺石脆﹐特由內地采運至臺﹐其煩重類花石綱﹐然一以供玩好﹑一以樹藩屏﹐名實相去遠矣。

文毅公江左名士﹐有幹濟才。其在臺也﹐如魏子南面蒞政﹐知人善任﹐謹用士彌牟城成周故事﹐所謂計丈數﹑揣髙卑﹑度厚薄﹑仞溝洫﹑物土方﹑議遠邇﹑量事期﹑計徒庸﹑慮財用﹑書餱糧﹐韓簡子臨之以爲成命是也。夫役莫大於城垣﹐事莫艱於創始。孫公固徳位隆重﹐令出惟行。然必無秦皇瀕海造橋有神爲鞭石速走﹐與阿育大王役使鬼工可一夜造八萬四千寶塔也﹔不過淸愼克勤﹐合眾人之才力以襄厥事爾。時協恭和衷﹐無樂大心﹑宋仲幾受牒不受功一流。又有諸紳士成城集腋﹐相從者如驂之靳。亦二載底可績﹐且縻白鏹至十四萬七千四百兩有奇﹐則皇圖之鞏固與此邦之富庶﹐實嘉賴之矣。

或問李丞之興百堵也﹐聞將各紳董調派町畦﹐徐以考其勞績﹔如此不幾於分門別戶與﹖曰﹐不然。國家用人行政﹐不可有門戶之見存﹔獨力役則否﹐惟分門乃有專責﹐有專責乃有成功﹐此卽成周屬役賦文書以授帥事例也。

厥後道光中葉﹐因防彜復就城外植竹﹐間以樓櫓。其下有溝﹐溝寬二丈許﹐深半之。化竹爲城﹐以塹還塹﹐夫而後名與實相副。至今仡仡崇墉﹐偉然與河山並垂不朽。由此觀之﹐凡人地之命名暗合﹐類智巧所施設者﹐惟竹塹爲獨奇云。

重建新埔街文昌祠記

出塹垣北門一隅﹐地頗膏沃﹐爲南北路往來要津﹐故風景特奇。行不數里﹐有淸溪﹐篙師艤舟待客。登彼岸﹐則諺稱淡水天矣。時遇霾風殪雨﹐沙礫蔽空﹐石■﹝金夅﹞小而銳﹐善刺﹐礙輪蹄不得行﹐塗人畏之。又沿溪東行十餘里﹐峯回路轉﹐忽天開異境﹐雲樹空蒙﹐禾黍茂密﹐遠近村落相應接﹐如遊山陰道中。一望瓦屋睪如﹑人物秀美﹑洗盡黃茅白葦之陋習者﹐爲新埔街。街左右人家環繞﹐大小約數千戶﹐且闤闠鱗次﹐百貨山積﹐風味不減於五都﹐固淡北鄕市之極盛者也。惟北山之麓﹐境稍僻而气象獨佳。其上有文昌祠焉。

初﹐新埔儒者猶少﹐會陳學光先生設帳是間﹐一夕假寐﹐夢有古衣冠者辟闠曰﹕『起﹗起﹗吾文昌星也。苟立廟﹐吾助汝科名』﹗陳囈語應之。以爲噩夢耳﹐果是科舉於鄕。自後陳事神謹甚﹐率同志創立祠宇﹐𨿽無雕甍繡闥之觀﹐然艸昧經綸﹐美哉始基之矣。惟海堧地屢震﹐震則動搖﹐繼而破裂﹐未經補葺﹐無處所焉。故社中諸友厚集資斧﹐因舊基而恢廓之。金碧輝煌﹐非復從前朴陋。

祠成﹐問記於余。謹按文昌爲星宿﹐有禮經史漢可據。士人束書髙閣﹐徒執稗官荒遠之說與之證明﹐此史遷所謂文不雅馴﹐於神爲嫚黷﹑於學爲疏陋﹐過矣。又新埔「埔」字﹐乃俗書簡冊所未聞。可見天下事足以窮人神智者不少。世俗乃挾子陽井蛙之見以窺之﹐何耶﹖喜此地形勝佳絕﹐神又得所憑依﹐從此精靈呵護﹐山水鐘奇﹐當有經經緯史者出﹐以匡淺學之所不逮﹐如曩昔五星聚奎故事﹔𨿽天上猶在人間﹐盛矣哉﹗固山人日夜禱祝以求者也。於戲﹗豈惟山人哉﹖意斗魁戴匡六星之彪如在上者亦嘉賴之。

遊大隘諸山記

出竹塹南門二里許﹐爲巡司埔。自此折而東行三里﹐遂入山﹐爲十八尖﹔峯之數有二九﹐故名。山皆童無艸木﹐濯濯與牛山相類。沿尖山屈曲行十餘里﹐則金廣福大隘界矣。

初﹐臺山未辟時﹐番害直逼塹垣﹐居民危懼﹐走十數里外避之﹐一城哄焉。官乃檄鄕豪姜奠邦招墾設隘以禦番﹐頗有得力處。奠邦存日﹐余戲目爲姜太公﹐人皆絕倒。今生番遠徙﹐盡變磽確爲沃壤﹐姜氏之力爲多焉。

余遊山至此﹐見村落皆植■﹝艸﹝束刂﹞竹﹐隱然如大環﹐中則槿籬茆捨﹐人家畜雞犬爲隊﹐𨿽風雨不絕聲云。地近山﹐多粵產﹐其俗儉嗇﹐有唐﹑魏風。村女素面赤雙趺﹐夫畊則婦饁﹐自成一幅豳風圖﹐何樂如之﹗

爾雅﹕山有穴爲岫。凡岫皆有泉﹐發源自內山番界﹐經數灣曲折﹐始合流行地中。味極淸洌﹐可飲﹑可濯﹑可涉﹑可灌漑﹐𨿽甚旱不涸﹐故禾黍獨茂於所。一路花柳蕭疏﹐雲水飛動﹐可謂別一洞天。此中人云﹐不足爲外人道也。

噫﹗吾疑操觚家之瑰奇久矣。今觀此間佳趣﹐乃嘆造物者有意爲奇勝以顯名也。同一山而秀頑則異﹐同一水而涇渭又異。夫山水亦何與人事﹐而世人喜言奇山水何耶﹖惟化工因物付物﹐故中外名勝往往愈見愈奇﹐在好遊者領略之耳。甚矣﹐造物之才無復筆也﹔甚矣﹐學問之道無盡境也。

金廣福大隘記

臺灣三面負山﹐西向大海。然臺山最著者﹐面目猶在番境﹐混沌未鑿﹐而大璞尙完﹐𨿽好遊者無能窮其所至也。惟在外諸山﹐如爾雅所謂小山岌﹑大山垣﹑大山宮﹑小山霍﹑重岡絕巘﹑巉巖險阻﹑長爲生番出沒之區者﹐乃築隘寮以扼之。是隘募丁壯四十名﹐巖險爲諸隘冠﹐故名大隘云。

先是﹐臺山初開﹐生番殺人無算﹐淡防司馬潘公凱巡鄕﹐道出老衢崎﹐爲生番所害﹐輿從殲焉。此事載淡水廳志與趙雲松武功紀盛編。當道乃檄閩粵﹑二籍合力墾辟﹐番禍稍戢。又臺商俗例﹐爭取得金意義﹐凡會計簿多以金字蒙頭﹔廣謂廣東也﹑福謂福建也﹐故名金廣福大隘云。

大隘所轄﹐袤三十里有奇﹐廣則二三里﹑十數里不等。厥土惟塗泥﹐厥田惟上上﹐厥賦中﹐披圖籍如讀禹貢也。隘左右皆番藪。番性嗜殺﹐獨與姜氏相得甚歡﹐若作胡越一家者然。余初不解其何故。按五嶽眞形圖﹐西嶽姓姜名■﹝山屾土﹐上中下﹞。左傳周史謂姜大嶽之後也。又範宣子將執戎子駒支曰﹐來姜戎氏﹐戎子謂我諸戎是四嶽之裔冑也﹐故晉襄公遽興姜戎﹐敗秦師於淆云﹔可知古姜戎同族﹐物以類聚信矣。

隘旁有五指峯﹐形宛肖人掌﹐故名。指峯淩霄爲廳志八景之冠。擬之人則嶔崎歷落自成豪傑一家者流。惜峯險而深﹐生番憑之爲窟穴﹐人遂無問津者。

吳子曰﹕淡志八景﹐惟指峯淩霄略可采錄。至所謂隙溪吐墨者殊妄。問其溪源﹐流俱淺狹﹐水界淸濁之間﹐獨鑿至底則純黑﹐是以藏垢納污之區﹐作點綴升早之景﹐陋矣。堪輿家以五指峯爲廳治少祖山﹐地在大隘境內﹐本非一山﹐好事者彊合爲一﹐此如羅浮﹑風雨二山﹐雜合全在煙嵐點染﹑幻出奇觀爾﹐非天生就螺紋者比也。第此峯只宜遠視。余曩遊山﹐距五指僅咫尺地﹐廬山眞面頗擁腫不堪畱客。昔人云﹐山遠始爲容﹐理有固然。

雙峯艸堂記﹝一﹞

臺爲郡﹐固山海交錯區也。山髙亞五嶽。北路山最髙﹑且大蜚聲於志乘中者爲玉山﹐亦名雪山﹔次雞籠山﹐又次五指峯。由五指峯南分一支﹐勢獨尊者爲酒桶山﹐則入後壠境矣。雙峯在酒桶山南偏﹐距銅鑼灣不五里﹔峯勢峻如削﹐卽南偏諸山之魯靈光也。

山腰﹐則吳氏艸堂在焉。廣不踰田二畝半。堂中髙敞處﹐專設栗主以供祖先﹐不與彌勒同龕也。兩旁屋十數間。東爲坦坦蕩齋﹐西爲心休休軒﹔稍進爲古風今雨樓。最後爲一分屋﹐凡湢浴廚傳之屬皆取給其中﹐所謂繩樞艸舍﹐僅足蔽風雨而已。

艸堂外辟小池塘﹐水深淺爲羣魚極樂世界。置釣竿其側以供饌﹐非以放生云。堤上有楊柳數十株﹐隨風搖曳﹐如見張緒當年﹔此爲山人所手植者﹐可與金城柳步厥後塵矣。

距柳塘不數武﹐溪流有聲如沸﹐其源出雙連潭艸湖﹐經幾曲以達於艸堂外澗中。支以板橋﹐卽出入道所經處。水味淡﹐微寒﹐猶是在山本色﹔可煮茶﹐其次澣濯﹐又次灌漑﹐脈絡貫輸﹐論性理則與月印萬川相類。此山人容膝寄傲之所﹐卽一幅倪雲林水墨圖也。

噫﹗士君子志存利濟﹐已無力置萬間廣廈庇寒士以歡顏﹐乃僅爲一身一家之謀﹐卽水榭風亭比之玉山佳處﹐亦不過自了漢耳﹐而況艸艸蝸牛廬歟﹖第相士以居﹑相馬以輿﹐昔人原有明訓﹔且天地者萬物之逆旅﹑仁義者先王之蘧廬﹐正不必挾陋巷以窘我顏氏子也。是爲記。

雙峯艸堂記﹝二﹞

古今奇山水﹐皆不能自傳也﹐必藉畸人傑士以管領之。或山巓﹐或水濱﹐或行吟於澧蘭沅芷之鄕﹐或托迹於燕趙感慨悲歌之土﹐𨿽山村僻壤﹐得一二名流歌詠﹐其地遂流傳於千百世﹐令懷古者憑弔及之。

雙峯屹然崛起於萬山之中﹐顧影無儔。今海舟將入後壠港﹐遠望兩峯﹐如席帽隱隱出天末﹐漸近漸露眞面目者﹐卽此峯也。峯左右皆互鄕﹐俗尙武功﹑利誇詐﹐有齊桓創霸遺風。■﹝土毛﹞土之人醜﹐固異太平之人仁﹔然有是峯以表形勝﹐又得石隱者流日操管於天光云影之間﹐與山靈揖讓酬和﹐如同一鼻孔出气者然﹐幸矣。

昔蘇明允作木假山記﹐於人才顯晦﹑气數遇不遇之際﹐嘗三致意焉﹔況乎眞山水哉。然則艸堂之成﹐當與摩詰居士之輞川﹑司空表聖之王官榖﹑賀知章監湖三百里傳之不朽矣。昔人稱徐有功處濁能淸﹐其然﹑豈其然乎﹗

●附錄一

奉旨建坊人祀昭忠祠贈忠信校尉羅公傳

候補訓導邑庠生呂公傳

國子生運湖謝君家傳

直隸州知州銜賞戴藍翎甲午科舉人修堂劉公傳

醫者許一壺傳

郡庠生星南吳先生傳

奉旨建坊人祀昭忠祠贈忠信校尉羅公傳

公諱冠英﹐字福澤﹐姓羅氏﹔原籍廣東潮州人。祖某東渡至臺﹐世居彰化東勢角莊。莊處萬山中﹐山髙接云漢﹐俯視羣峯若部婁﹐磅礡鬱結之气﹐必有偉人應運生而備國家之用者﹐所謂地靈人傑也。

公自幼服穡力殊勤﹐慷慨多大志﹐遇道裏險夷﹑河山厄塞處﹐一一相度而指數之﹐能得其要領之所在。所煉火器極精﹐百步外無虛發﹐膂力兼數人。尢善謀略﹐料事多奇中﹐識者知其爲經濟才矣。

內山有某甲者﹐虎而冠也﹔頑嚚比黨﹐魚肉孱弱﹐深爲編氓害。公令健兒扼險設伏﹐連兵以決雌雄﹐賊敗走﹐捕其尢無良者擊殺之﹐餘黨釋不問﹐鄕人稱利賴焉。

居無何﹐有戴萬生之亂。戴萬生者﹐彰協衙門書胥也。借團練爲名﹐拜盟聚黨﹐橫行鄕裏間﹐人皆側目視﹐然無敢攖其鋒者。會臺澎觀察孔公昭慈巡海駐彰﹐檄淡水秋雁臣司馬治之。賊已蔓延不可制﹐率黨與數千人拒戰﹐官兵敗績﹐各鳥獸散﹐故司馬及於難。前後殺鎭道以下官十餘員﹐竊據城池。賊黨列中外幾滿。民情洶洶無所屬。自此華嚴婆娑洋世界﹐變作混混世界矣。

時賊鋒銳甚﹐略地至嘉邑﹐封拜僞官﹐日以羅致豪傑爲事。素聞公名﹐且愛公材勇﹐用金珠服物爲餌招之﹐公怒目裂眥大言曰﹕『羅某𨿽貧﹐豈作賊者』﹖乃械賊使而投其衣物於混中。賊大恚﹐然卒亦無如公何也。

當南北道梗時﹐有茂才梁星漢者﹐以蠟丸齎羽檄促公起義。公密與諸紳士謀﹐眾始有難色﹐公反覆曉以利害﹐謂﹕『賊兵𨿽眾﹐皆烏合﹐奚能爲﹖諸君籌餉無使缺﹐則徵戰事某當力任之﹐𨿽殺身不悔』﹗眾曰﹕『諾』。公遂結總理劉衍梯﹑邑紳呂炳南等募壯士數百人﹐駐大營翁仔社﹐復列營數十於外以爲犄角。部署定﹐由是人心思奮﹐始稍稍知順逆之勢。淡疆存亡干系﹐在此一舉爾。

戴逆聞義旗起﹐怒且恨﹐親督賊兵數萬人疊攻之。公明目張膽﹐大小數十戰﹐皆未嘗挫衄﹐守益固。自是賊計窮﹐遂不復有東顧意。是時淡水嚴兵壁大甲﹐上下聯絡﹐𨿽得張碩卿司馬駐軍中﹐然無糧﹑無兵仗﹐內外援俱絕﹐眾咸謂螳臂當車轍﹐鮮不敗。公以死自誓﹐若不知身家性命爲何物者﹐故屢戰輒勝。賊望見羅家軍旗幟﹐則人人無鬥志﹐爭走數捨外避之。由是威名日著﹐司兵者至比之楊大眼﹑王鐵槍云。

居久之﹐曾﹑林二提軍與丁觀察先後統兵至﹐內外夾攻﹐所有失守地方﹐以次收復。更厚集兵勢﹐戴逆乃伏誅﹐臺疆平﹐皆公倡義力也。

賊黨有啞狗隆者﹐桀驁尢爲羣凶冠。官軍圍攻年餘﹐弗克。當道檄公徵之。已至﹐周視各軍營壘﹐忽爲飛炮所中﹐遂亡。軍門震悼﹐賻白金一百﹐遣員弁護其喪以歸﹐終成其馬革裹尸之志。

賊平後﹐各憲臚列節次戰功以聞﹐奉旨建坊﹐入祀昭忠祠﹐贈以勇爵曰「忠信校尉」﹐蓋異數也。

祠成﹐余題楹帖云﹕『才奇卽肝膽亦奇﹐差同眥裂睢陽﹐十萬軍民齊下淚﹔身死而心魂未死﹐堪嘆數符李廣﹐畢生骨相不封侯』。言其忠義自性生﹐非碌碌因人成事者比。

公有丈夫子二人。長得勝﹐武生﹐以勇力著﹐可謂嚴挺之乃有此兒。余以本業世其家。嗚乎﹗公之卒﹐距今十餘年﹐臺人士猶頌公之忠義於勿衰。

吳子曰﹕宇宙間第一等人物﹐厥爲忠臣孝子﹐餘皆齷齪不足數也。當公禦冠時﹐咸謂萬死無生理﹐公獨以身許國﹐持益堅﹐此其心卽段太尉﹑顏常山之心﹐夫豈有所逼而爲之者耶﹖人生有一藝足稱卽傳﹐矧忠孝大節﹐惟天惟祖宗之靈實式憑之。嗚乎﹗可不謂奇男子哉﹖

戴逆之叛也﹐賊兵以全力攻大甲﹐城幾陷﹐幸羅將軍義兵起﹐乃解圍。不然﹐則大甲危於累卵﹐必至開門揖盜﹐降書出於袖中﹐將胥此邦而淪爲賊民矣。豹韜猿臂﹐老將談兵﹐碧血靑燐﹐沙場弔古﹐已事而論成敗﹐可謂海疆中有數人物。戴逆井底蛙耳﹐作亂時頗學宋襄公仁義﹐以不殺爲名﹐用樟木刻一僞印﹐徑數寸﹐四周爲交龍之形﹐文曰﹕『受命於天﹐旣壽永昌』。僞檄以黃紙書之。所穿服飾﹐盡取諸優伶。有軍師﹑有太監﹑有鹵簿﹐太奇。封拜僞官﹐有內閣﹑有六部﹑有將軍﹐又奇。其僭妄無恥﹐實因稗官之一言而誤﹝謂桃園結義事﹞。其所借箸﹐則星卜師巫之類居多。亦有邯鄲才人嫁爲廝養卒婦而不辭者﹐余欲作靖難錄以記其事﹐固江淹才躓﹐亦因仲宣體弱﹐尙有待耳。

史書以忠節稱者﹐首推張中丞。其守睢陽也﹐特彈丸黑子之地耳。一城奚關重輕﹐然遮蔽江淮﹐沮遏賊勢﹐復能使河山半壁﹐晏然如金甌之固﹐此其功豈在李﹑郭下哉﹗明乎此﹐而後知羅將軍之功爲不小也。

莊子﹕螳螂怒其臂以當車轍﹐不知其不勝任也﹔此語最善名狀。夫書生著短後衣從軍﹐非所謂螳臂者乎﹖然中孝節義之事﹐固吾輩血性已成﹐不待驅迫而始爲者﹐方正學所以稱讀書眞種子也。戴逆倡亂時﹐有子衿數輩﹐甘作賊鷹犬﹐眞楊光遠慚顏厚如十重鐵甲矣。當俟情緒稍淸時﹐特奮一枝直筆﹐以繼稗官野史之後﹐知我罪我無敢辭﹑亦不得辭﹐識者諒之。

戴逆之盜兵潢池也﹐舉國之人皆若狂﹐獨羅冠英以畊夫起義﹐奇矣。以田賦未練之羸卒﹐敵數十萬日益月盛之彊寇﹐而志不少挫﹐且無糧﹑無兵仗﹐無蚍蜉黑子之援﹐蒐乘補闕﹐以孤軍立於虎口間﹐𨿽甚危且殆﹐無一人有叛志者﹐不特器之眞鐵漢﹐卽行間士卒無一非龍逄﹑比干一流人物。嘻﹗可愛抑可敬也﹗腐頭巾空談無補﹐夜郎侯坐井自尊﹐俱愧死無地矣﹗

候補訓導邑庠生呂公傳

君諱炳南﹐字耀初﹐原籍福建詔安人也。祖選京公挈家渡臺﹐因隸彰﹐故今爲臺灣彰化人。居三角仔莊﹐家世業農。

至贈公世芳先生﹐善居積﹐不數載﹐家業大昌﹐而呂氏遂以富盛聞。捒東固功利藪﹐閩﹑粵錯處﹐凡雞虫得失﹑蠻觸紛爭之事﹐日三﹑四至。官苦其繁劇﹐置弗問﹐得公一語卽解。公爲人坦﹐中無畛域﹐且敏於才﹐故遇事能決斷﹐一時排難釋紛﹐人目爲今之魯仲連。

是時君生甫數齡﹐塾師授以經﹐皆成誦。稍長﹐風貌偉然﹐已能持躬若老成﹐無小家子齷齪態。未弱冠﹐補弟子員。自此聲譽日隆﹐都人士遂多爲羣拜紀矣。

洎贈公卒﹐君獨秉家政﹐恢廓規模。爲奉母故﹐新築第宅一區﹐樓臺花木﹐壯麗甲於海東。置書籍數萬卷﹐自經史子集以迄雀籙雞碑之類﹐皆羅列一室中﹐有顧阿瑛玉山堂風味。

初﹐贈公存日﹐家蓄梨園一部﹐每宴客則命作樂以侑觴。故君家精飲饌﹐遇倉猝客至﹐十數筵咄嗟立辦。坐上賓駭愕﹐謂護世城中美膳﹐非人間煙火所爲。豈知君家竈下婢皆能之﹐固未嘗借才於廚娘也。

當是時﹐君好客之名震海濱﹐四方文遊士樂得以爲東道主﹐縞紵訂交﹐各如其意以去。至於一技一藝﹑借伯通廡下作棲遲者﹐亦月無虛日。擬之鄭莊置驛請賓﹐殆有過之無不及焉。

裏中多大俠﹐有渠魁數人比黨爲閭閻害﹐勢岌岌乎動矣。君與諸富室倡建奠安社﹐專以抑彊扶弱爲事﹐用是匪類戢迹﹐鄕裏賴之。

歲壬戌﹐邑中姦胥戴萬生作亂﹐殺鎭道以下官﹐竊據城池﹐邑內外從風而靡。鄕鄰素徳君﹐爭詣君所決從違。君曰﹕『此賊也﹐有國法存﹐奚其聽』﹖於是眾心始固。然賊涎君富﹐且因前事久欲逞志於君﹐迫索軍餉。爾時蜚語洶洶﹐幾不測﹐賴君以智自全。陽與周旋﹐陰則備糧儲﹑兵仗﹐以俟大軍進剿﹐作恢復計﹐爲臥薪嘗膽者久之。會邑紳羅冠英﹑劉衍梯等奉檄起義﹐苦力弱寡助﹐乃暗結君爲聲援﹐籌積貯﹐募丁壯﹐恆枕戈寢﹐達旦不成寐﹐蓋心力於是交瘁矣。後官軍分道徵討﹐捕戴逆至﹐誅之﹐臺灣平﹔君扞衛之力爲多。賊平後﹐所有勤勞國事者﹐當道各以功上聞﹐惟君獨否。介子推不言祿﹐祿亦弗及﹐異哉﹗然君無幾微觖望意。

居久之﹐赴大比試﹐薦而未售。及東渡返﹐歸舟遠望螺髻數點﹐踰刻將登彼岸矣﹐忽颶風起天末﹐颿檣傾側﹐海水倒灌艙中﹐舟旋觸石碎﹐遂遭王子安之厄溺焉。海濱有習流者聞君名﹐用辛余靡故事急拯之﹔爲報其家﹐得載屍還﹐葬諸先人墓側。望其壙﹐睪如也。先是溺海者多叢葬魚腹﹐自曹娥還父屍後﹐傳記中蓋難其人﹐君何修得此﹐誠不幸中之幸事云。故余挽以句﹕『君眞海上成神﹐望寶筏﹑慈航﹐相與度眾生苦厄﹔我亦蘆中窮士﹐憶琴歌﹑酒賦﹐最難忘舊日交情』。時相傳君繼伍相爲濤神者﹐故云然。此事載諸史冊﹐理蓋有之。

君有丈夫子三人﹐松年﹑賡虞﹑賡年俱庠生﹐一門三秀才﹐談者擬之杜正倫云。

贊曰﹕方正學有言﹐國家可使數十年無才智之士﹐不可一日無气節之臣。人謂此語實先生寫照。夫艸莽儒臣似與守土之吏有間﹐獨能奮不顧身﹐誓報君父之恩於萬一﹐非所謂气節者乎﹖嘻﹗忠孝節義爲宇宙間第一流人物﹐卽以立萬世人道之大防。然則君𨿽卒﹐檁檁有生气存矣﹗

國子生運湖謝君家傳

君謝姓﹐樹棠名。原籍廣東大埔人﹐祖開勳公實始移臺﹐三傳至君﹐皆居東之田心莊。臺中鄕村皆曰莊﹐風頗古﹐以室廬二畝半當田中心﹐故以田心名。臺土膏腴﹐比秦陸海﹐產竹木。凡在稻畦築室者﹐多植竻竹於外﹐如環以爲屏蔽﹐堅固過於壁壘。信南山之詩所謂中田有廬者是也。

君先世皆食貧力作﹐至是習白圭什一之術﹐不十年﹐陡發家貲巨萬金﹐戶庭煥然。至今謝氏門中稱禮法者﹐猶於君家首僂一指云。

捒東爲閩﹑越錯處之區﹐功利誇詐﹐爭以勢力相雄長﹐𨿽睚眥小故﹐亦必尋仇報復捒﹐不稍畱餘地讓人。又甚則分類械鬥﹐焚蕩十數里﹐且有全家被殺無孑遺者﹐官不得過而問焉。此種惡習﹐歷百餘年至今﹐牢不可破。君力矯其獘﹔除老姦巨蠹﹑非口舌所能爭﹑不問外﹐遇鄕裏不平事﹐無親疏遠邇﹐皆居間爲調停﹐不解釋不已。蓋公性謹厚﹐而料事多億中﹐口未嘗言人臧否﹐然胸中涇渭辧白甚明﹐有褚季野皮裏春秋風味﹐士論歸之。

惟公所居之鄕﹐互鄕也﹐良莠不齊。已以方嚴取譏﹐復以懷璧召釁﹐爲宵小所側目而欲逞志於君者數矣﹔而莫危且險於戴萬生之變。戴亦舊家子﹐假團練爲盟會﹐有黨與十數萬人。官持之急﹐遂召羣不逞之徒作亂。當是時﹐賊氛惡甚﹐南北道皆梗塞﹐斷人行﹔鼙鼓之聲﹐相聞數十里不絕。僞官四出措餉﹐目閃閃作電光視﹐人畏之過虎狼。諸富室窘迫無計﹐有泣者。羣匪恨君懷寶﹐又以義首羅冠英屢主其家﹐故鉤考益酷。君聚一室謀曰﹕『賊鋒銳﹐難與敵﹐斯地終成戰場﹐吾將爲假人林回之逃亡矣。矧堂上二老人﹐年耄窘於步履。此何時﹐安所得有車馬者而借之﹖計惟有竊負一著耳』。君遂棄貲產不顧﹐躬率子弟輩舁龍鐘二老者走間道﹐至內山僻且遠處而休焉。時賊方以略地殺人爲事﹐其凶焰直達鐵砧峯以北﹑八掌溪以南﹐風聲鶴唳﹐艸木皆兵景象﹐與八公山相類。居久之﹐空榖足音﹐有蹤迹者至﹐則徙。久之﹐長人土伯﹐有掉磬者至﹐則又徙。如是者至再﹑至三﹐計蒼皇不知所出。幸孺人能燭姦﹐先事而爲之備﹐故無恙。

當君之逃虛空也﹐一家老弱十餘口﹐居停者不一處﹐常微服定省。時於夜間作踽踽行﹐狀類姦細﹐頗爲邏者所窘。一路荊榛滿目﹐轉徙流離之態﹐有非鄭俠流民圖所能曲盡者。朋輩慰藉之﹐君獨謂是役也﹐气數實使之然。且禍福無常﹐塞上翁之往事可監已。人服其曠達。

會張碩卿司馬駐軍翁仔社﹐義首羅冠英﹑劉衍梯戰最力。時賊已飽所欲而去﹐君乃挈家旋故里﹐重整門楣。𨿽知賊眾烏合﹐事無成﹐然猶鏖戰經年。一切軍儲火器﹐皆自備貲斧爲之﹐未嘗擾公家一錢﹐比於卜式諸人﹐有過之無不及也。賊平後﹐所有叛逆田產﹐例應抄沒入官。諸人爲肥私橐﹐計甚周﹐惟君獨否﹐曰﹕『吾𨿽渴﹐豈甘飲一盜泉哉』﹗其居鄕廉讓多此類。

嗣後以勞瘁故﹐一病遂不起﹐卒年五十四。君椿萱皆年登大耋﹐以壽稱﹐迹似爲親假齡者然。徳配江孺人﹐性莊雅﹐善持家。客至﹐則剡剡起屨﹐出所釀缸面酒觴之﹐務盡歡。哲嗣道隆﹐郡庠生﹐孝友雍睦﹐書聲徹夜聞戶外。其親賢愛客﹐蓋猶有父風雲。

吳子曰﹕習俗之於人甚矣哉﹗以機械爲多才﹐以橫騖爲巧計﹐至有倡忠厚爲無用別名之說者﹐其居心尙可問乎﹖王荊公云﹕『方今亂俗﹐不在於佛經﹐乃在於學士大夫沈沒利欲以言相尙﹐不知自治而已』。荊公學術𨿽偏﹐此語實至當不易。謝君起家橋門﹐聞其居鄕行義甚髙﹐所謂不踐迹而自然合道者﹐蓋棺日皆稱爲善人。噫﹗善人吾不得而見之矣﹗

直隸州知州銜賞戴藍翎甲午科舉人修堂劉公傳

公姓劉氏﹐諱獻廷﹐號修堂﹐原籍廣東平遠人。祖某公﹐移居臺灣淡南蛤仔市尖山莊。至贈公蘭斯太學善治生﹐累累集貲數萬金﹐門庭煥然﹐而劉氏遂爲此間望族。

公丰頤廣顙﹐白晰﹐發縷縷數十莖。其爲人光風霽月﹐與人言﹐喜怒不形於色﹐愈久愈令人心醉﹐意思深長﹐有吳郡陸伯言風味。距尖山五里許曰貓裏﹐公安樂窩在焉。貓爲淡南一村鎭﹐人煙稠密﹐頗具城邑規模﹐四方騷人遊屐至者﹐月無虛日。公以地主兼師範﹐客至皆容納之。其言曰﹕『範史黨錮傳中人物﹐三君最迂易得﹐八廚最豪難學。李膺以聲名自髙﹐士有被其容接者謂之登龍門﹐人求爲禦車不可得﹐此種夜郎習气﹐非惟人情不可近﹐亦賈禍之階已』。其言如此﹐其行可知。故公性謙和﹐未嘗嶷嶷立風骨。尢喜談詩﹐詩溫柔惇厚如其人﹐一藝出﹐爭先睹之爲快焉。

臺俗儇薄﹐招致任俠﹐與孟嘗封邑相類。又有刀筆吏起而構之﹐百金之產﹐旦暮間可盡。甚則報復尋讎﹐禍至常慘。公力矯其獘﹐事無鉅細﹐必悉心力爲排解﹐人亦感且愧﹐無違言者。由是貓俗以仁裏稱﹐論者比之陳仲弓﹑王彥方云。

先是﹐金匱孫文毅公開府浙閩﹐以主持風雅爲己任﹐一時名士趨之﹐如羣魚之赴大壑。公履朱門如蓬戶﹐𨿽爲大將軍揖客﹐除詩酒外終無一語及私﹐人嘉其有守。會有忌者興羅織之獄﹐飛語如雲而起﹔久之﹐上憲廉得其誣﹐事得釋﹐聲譽日著公卿間。凡鄕氓有疑獄﹐悉委任之﹐罔弗治。他如築城垣﹑請解額﹑戢械鬥與防夷﹑禦寇之舉﹐皆事體繁重﹐公獨以一肩荷之﹐無不迎刃解者。

公上燕臺者再。其過姑蘇也﹐有良家女某流落樂籍﹐席間述家世甚悉﹐淚潸潸墜﹐公出橐金援之﹐母子再拜去。鄕居時﹐有上捨張光祖爲公業師﹐晚景鬱鬱不得志﹐公先後資給之﹐意甚摯﹔此尢盛徳事﹐爲士林中所罕見。其存心仁厚多此類。

子男數人。長名翰﹐舉庚子科孝廉﹐內閣中書銜。次名翺﹐郡庠生﹐余援北齊幹阿嬭事例呼之爲幹甥﹔性謹飭﹐嗜讀書﹐脫盡五陵遊俠气﹐可謂何無忌酷似其舅。孫秉先﹐亦郡庠生。餘如韓嬰精悍以名聞。

吳子曰﹕學術之難也﹗士行卑鄙者無足論﹐其髙者如元龍湖海士意气自豪﹐胸中不能容一物﹐隘矣。餘生也晚﹐猶及見先生風采﹐如恂恂儒生。先生其有道者與﹖不然﹐何善气之襲人也﹗裏中有李朝勳者﹐以醫名﹐死數日而蘇﹐言見先生宦冥中﹐所司事殊繁劇云。語𨿽詭祕﹐亦可見幽明無二理﹐存吾順事﹑沒吾寧也。古之所稱鄕先生歿而可祭於社者﹐其在斯人與﹖

醫者許一壺傳

君名如棟﹐原籍海南人。父某諸生﹐居嘉邑之竹林莊﹐以善教聞﹐所與遊皆端士。家僅中貲﹐性揮霍﹐不知人間有功利事。晚年﹐家益窘﹐遂鬱鬱賫志以歿。母某氏﹐亦相繼亡。時君兄弟年才數歲﹐煢煢無所依。稍長﹐辭家遠出﹐走數百里﹐至孟津﹐爲人司會計事﹐循分供職﹐甚得肆主人歡。君故醇謹﹐且明敏﹐盡脫少年淫佚气。暇輒與方技家遊﹐凡葛洪肘後之經﹑華陀五禽之戲﹐極意搜尋﹐務得其要領之所在。如是者有年﹐遂精於治病﹔延請者戶外踵相接﹐時論以董仙杏林歸之﹐其名重可想。

是時艸昧甫辟﹐山嵐瘴气所蒸鬱﹐少不治殺人。間有私築藥室﹐詭市贗材﹐村僻愚氓﹐因藥物誤者累累相枕藉﹔人方歸咎於生之不辰﹐不知費長房仙壺固未易數數覯也。君慨然曰﹕『嗟乎﹗人命非可艸菅視者﹐柰何以飲羊登壠之故智﹐移而用之生死關頭也﹖無已﹐吾其爲韓伯休乎』﹗諸所備豫﹑蜀﹑楚﹑粵之物﹐非道地不采置。又精考神農本經﹑雷公遺法﹐罔不依古方泡制。其爲藥也精潔﹐價值廉﹐故速售﹐而活人無算。居久之﹐生計漸充﹐乃娶妻某氏。妻亦儉勤雍睦﹐內外無間言﹐世方以得內助賀。君復召弟歸﹐爲之授室﹐生子女數人﹐皆君所維持而調護者。子輿氏所云賢父兄也。

君旣以國手名於時﹐市上搖鈴輩暗忌君﹐微作捉搦狀﹔君推誠待之﹐略無芥蔕之見者存。居恆儉以自奉﹐一遇地方義舉﹐則傾囊倒篋出之﹐無少吝﹔守錢虜對此有愧色矣。孟津爲海隅巨鎭﹐四方文士多遊屐至者﹐君欣然樂爲東道主﹐飲之﹑食之﹑延譽之﹐無惰容﹑無徳色﹐有鄭當時置驛風﹔此尢盛徳事﹐爲人所難能者。其平居教子弟﹐以忠信廉潔爲本﹐而才華次之。晚乃以家政付子﹐隨賈隨施。自是隱山林不出者二十餘年。後無疾而終﹐壽七十四。

君有子數人﹐性耽讀﹐且慷慨好客﹐不作宋五坦率態﹐蓋有父風雲。

吳子曰﹕馬少遊有言﹐士生一世﹐但取衣食裁足﹐鄕裏稱善人﹐斯可矣。斯言也﹐似爲中人輩說法﹐不知素位不願外﹐宗旨卽寓乎其中﹔自古所推爲第一流人物﹐不過了此庸行耳。忠信廉潔﹐庸行也﹐卽至行也。世有倡忠厚爲無用別名之說者﹐皆沐猴而冠類也。行特患其不庸爾。庸﹐常也﹐常斯至﹐至斯傳矣。

郡庠生星南吳先生傳

先生姓吳氏﹐諱應臺﹐廣東嘉應州人﹐世居嵩山鄕墩上村。父光黼﹐爲名諸生﹐以善教聞﹐卽孝廉宋心珠先生之業師也。先生自幼讀父書﹐執子道甚謹。性倜儻﹐重然諾﹐有古烈士風﹐鄕裏多倚任之。與先君子交最洽﹐館余家者數年。其論文﹐以金﹑陳﹑章﹑羅諸大家爲主﹐坊間墨裁爲客气。凡題到手﹐必苦心孤詣﹐字字從單微一綫中冥搜出來。其髙者置之荊其章集中可以亂眞﹐然竟不偶。

先生家世淸貧﹐父子各以硯田代耕。甫弱冠﹐走粵東西千數百里而遙﹐以謀衣食﹐故蹤迹尢於五羊城中爲多。

初﹐元和陳厚甫觀察負經師名﹐主粵秀講席。先生親承指授﹐爲文髙古有法﹐常捫心自負堅且決﹐謂試當得意。孰知屢試屢刖﹐炫玉者竟淚涔涔數行下也。悲夫﹗

居久之﹐乃爲臺灣之遊。臺灣古毗捨耶國﹐所謂乾坤東港﹑華嚴婆娑洋世界﹐泱泱乎大風也哉。先生自言到臺後﹐天風海濤﹐大得江山之助﹐而文章益奇。故取靑紫如操左券﹐聲譽日起公卿間。是時先生以文名震海濱﹐外間讀先生文者﹐見其劖刻之筆﹑■﹝扌﹝勹外﹝玄去亠﹞內﹞折之思﹐疑爲前賢復生。乃鄕之人反熟視若無睹者﹐則貴耳賤目習气﹐自漢﹑魏至今﹐已數千百年猶牢不可破也。世無如吾鄕人愚也。

時余亦客臺中﹐如親戚﹐謦欬其側﹐意甚歡。始以吳發日短爲憂﹐余慰藉之。嗣後南北路相距數百里﹐天涯地角﹐覿面殊艱。已聞先生厭塵世無味﹐果應國語吳命短之讖矣。傷哉﹗

先生令子數人﹐其長者阿懿﹐不憚數千里渡海函父骨以歸﹐葬諸樂邱之原。孝子萃於一門﹐盍旌諸﹖次某﹐舉博士弟子員﹐以文學世其家。

贊曰﹕先生目望視﹐力不能及遠﹐故假後天補救之﹐佩靉靆如丹鉛不去手﹔人以爲寄傲﹐非也。余亦有望視癖﹐故知之﹔天下惟同病者能相憐﹐始能相諒耳。先生天倫惇篤﹐作事磊磊落落如靑天白日﹐可以式浮靡而扶名教。余欲追步芳躅﹐瞠乎後矣﹗此壽陵餘子學邯鄲而未得國能之說也。嘻﹗

鐘先生在粵時﹐有盧君同伯﹑桂君文耀爲先生所重﹔嘗集古句贈之曰﹕『盧橘夏熟﹐桂樹冬榮』﹐眞巧絕也。厥後盧成進士﹐選部曹﹔桂則入詞館﹐以名聞﹔可謂知者不失人。或問句出處﹔余謂上句出司馬相如上林賦﹐下句出曹子建朔風詩。

●附錄二

臺地設頭人說

臺地設屯政說

臺地籌積貯說

與當事書

呈諸當事書

臺地設頭人說

鈕玉樵﹝銹﹞物觚云康熙四十年七月﹐駕至索爾哈濟﹐有喇裏番頭人進彩鷂一架﹑靑翅蝴蝶一雙。上問此二物產於何地﹖頭人回奏﹐生穹榖山中﹔鷂能擒虎﹐蝶能捕鳥。天顏大喜﹐賜以金而遣之。此頭人所由稱也。考周禮典制﹐無一事﹑一物﹑一處所不設官。如萬有二千五百家爲鄕﹐一鄕之官三千二百五十五員﹐六鄕則七萬五千家﹐官一萬九千五百三十員﹐六遂亦如之。若比長閭胥等官秩𨿽卑﹐亦寓教導之意。漢有亭長﹑有嗇夫﹔範史百官志﹐鄕置有秩﹑三老﹑遊徼﹐皆治理一鄕者也。

臺地五方錯處﹐事雜言龐﹐是以有頭人之設。向例﹕惟家道殷實﹑素行端謹者﹐方準舉充。官課以考成之法而賞罰之﹐故於地方有裨。今也不然﹔以官戳爲護符﹐以文檄爲奇貨﹐竭良善之脂膏﹐適以飽豪彊之囊橐。卽有賢明有司﹐亦多墜其術中而不悟。吁﹗其可嘆也夫﹗

近日坊市鄕村﹐又有所稱某甲乙輩﹐皆頭人也。居恆崇祀者爲案牘爺。其神殊靈赫﹐惟性避科目而親徒隸。見有穿戴短襻帽﹑皂靴與缺襟袍子者﹐輒欣喜出望外﹐令其耦屈一足作商羊舞狀﹔聲喏曰﹐奴輩謹呈火腿﹐敬請恩主大老爺金安。禮甚謹。斯時祥雲靉空﹐再轉法輪﹐旋化身爲百千萬億褦襶子出入公人世界中﹐故舞弄文法頗工黔驢技。行𨿽賤﹐勢焰反出縉紳上﹐𨿽天生一副媚骨﹐亦衣缽傳授然也。嘻﹗頭人誠侈矣。古稱人頭而畜鳴者﹐然與否與﹖吳氏曰﹕太史公蕭相國世家﹐贊何於秦時爲刀筆吏﹐錄錄未有奇節﹔或以爲史遷故作抑揚之筆。余謂相國不可及處正在次句六字中﹐若捨庸碌而求奇節﹐則失之矣﹗

或問案牘有爺稱否﹖曰﹕非有先生﹐東方作論﹔子虛過奼﹑烏有先生﹑亡是公存焉﹐相如作賦﹐此例也。況援例核案﹐是舞文吏伎倆﹐奚爲不可耶﹖自爺之例一開﹐於是長隨中大爺﹑二爺﹑三爺輩﹐如雲而至。禿襟窄袖﹐目睫毛長寸許﹐善伸臂作貧兒乞錢狀﹐稍拂其欲﹐卽反眼不相識。其稍雅者﹐則托詞間阻﹐微示瑟歌之意以謝之﹐此是另一副狼貪鬼面臉﹔葉水心﹝適﹞所謂公人世界者也。王荊公差役之法﹐溫國取之而格於東坡之議﹐乃行雇役。自此以後﹐吏有窩缺而無士行﹐流品日雜﹐故吏治日壞耳。顧寧人謂後世官無封建﹑吏有封建﹐誠有慨乎其言之。黃黎洲明夷待訪錄亦有以諸生掌六曹之說﹐不爲無見。若王莊甫宦場一笑編﹐家人打跧爲賣火腿云云﹐則惡作劇矣。

臺地設屯政說

臺爲郡﹐固宇內逋逃藪也。山海阻深﹐𨿽步算者無能窮其蹤迹。又有野番千百輩﹐盤踞靈山﹐大爲臺民之害﹐而政教亦窮。經畫臺疆者﹐尙加之意哉﹗

按元紀﹐成宗元年春正月﹐以劉國傑爲湖廣平章政事。辰﹑澧地多溪洞﹐宋嘗選民立屯﹐免其繇役﹐使禦諸蠻﹔在澧曰「隘丁」﹑在辰曰「寨兵」﹐後皆廢﹐國傑悉復其制。更就盜出沒之地﹐置戍三十八所﹐分屯將士以守之。由是東盡交﹑廣﹐西亙黔中﹐周湖廣四境皆有屯戍﹐制度周密﹐諸蠻不能復寇云。今臺地設番屯﹐實本古法。仍仿漢代護羌校尉﹑護烏桓校尉之例﹐設別部司馬二人﹐分駐南北二路。又有屯千總﹑把總﹑外委等官亦備矣。

原設屯初意﹐謂全臺固番地﹐生番害人甚於寇賊﹐故以番治番﹐藉此爲招徠之計耳。不知臺地生番﹐與楚﹑粵﹑黔中之苗猺異。熟番何能爲﹖虛縻廩費﹐祗飽姦酋囊橐﹐胥吏亦有利益焉。似宜將屯丁派作隘丁﹐責以防禦生番﹐視其功過而行賞罰﹐毋濫毋縱﹐於臺事庶有鳩乎﹗然此徒托之空言爾。君之門以九重﹐艸茅微賤﹐安所得登聞鼓院而告之﹖矧上書言事之例﹐薄海遵禁已久耶﹗

臺地籌積貯說

周禮有倉人﹑廩人之職。按星經﹐天倉六星在婁﹑在倉﹐榖所藏也。西南四星曰天庾﹐積廚粟之所也。又天囷十三星主給禦糧﹐天廩四星主積蓄黍稷。王者法天敷政﹐以積貯爲天下之大命﹐而倉儲重焉。安石靑苗無論矣﹐若漢之耿壽昌﹑隋之長孫平奏設常平倉﹔此外又有社倉﹑義倉﹑黎陽倉﹑廣通倉﹑惠民倉諸目﹐可以平糴﹐可以備不虞﹔其爲斯民計慮者至深且遠。乃行之未久﹐百獘叢生﹐豈良法之難復與﹖抑行法者未得其人也﹖

臺海故膏腴地﹐熙熙穰穰﹐倚臺米爲生活計者歲不下十數萬人﹐似積榖一著無關輕重﹔獨嚴司馬紫卿思患豫防﹐毅然以積貯爲己任。美矣哉是舉也﹗所慮者奉行故事﹐空煩冊籍﹐小民之脂膏易竭﹐豪彊之谿壑難盈﹐有虛名而無實際﹐則無貴乎義舉矣。不然﹐夫豈不知粒米爲民命所關﹐而古法之宜遵守也﹐則崇實黜華﹐端俟諸有民社之責者。

吳子之論曰﹕三代下好談積貯﹐而興利適以滋獘﹐所謂有治人﹑無治法也。專事虛文末節以愚黔首於一時﹐所謂口惠而實不至也。

又曰﹕嚴公之意善矣﹐或慮受人欺。至於欺﹐則術亦絀爾。初﹐嚴公之蒞政也﹐气銳甚﹐檄各鄕頭人捐榖爲貯倉計﹐有不率則以聞﹐蓋欲效劉公一紙書﹐令在必行也。時紳士有援鄭國乘輿濟人故事以相詰者﹐公矢報國意﹐持益堅。諸頭人觀望良久﹐頗懼誅﹐間挾魚鱗冊雁鶩行以進驗之﹐則某也千﹑某也百字樣活現紙上﹐公則大喜出望外﹔殊不知蜃樓海市﹐宮闕皆在雲霧中也。久之﹐有褦襶子相與謀曰﹕凡委署者五日京兆耳﹐奚憚爲﹖旋聞郭威一到﹐新畱守已視事矣﹐諸頭人咸額手慶﹐因共制糊塗羹一盞飲之﹐則甘如飴﹐不惜褚公齒冷﹐並將禦史臺霹靂符俱付之咸陽一炬。再檄之﹐其人逃。嚴公至是始聞知﹐意頗悔。然令出難反﹐𨿽以舊令尹之政告新令尹﹐已成前後任齟齬之形﹐是以行之年餘而迄無成效。諸葛武侯有言曰﹕治世以大徳﹐不以小惠﹔信矣。蓋非爲政之難﹐爲政而能識大體之難。

按後漢書劉般傳云﹕明帝欲置常平倉﹐公卿議者多以爲便。劉般對以常平倉外有利民之名﹐而內實侵刻百姓﹐置之不便。帝乃止云。此條與鄙論互相發明。

與當事書

竊某於某月日接讀手諭﹐暢所欲言﹐不殊禦史臺霹靂符﹐恍有千軍萬馬之勢﹔始知麼麼鼠輩﹐鐘愛上游。爾時老子婆娑﹐勉用昔人乘暑渡瀘事例﹐深入不毛﹐幸奪趙璧而還。千鈞之弩﹐專爲鼷鼠發機。憊矣哉﹐此行也。

鄙人熟察形勝﹐山深險十數重﹐不止狡兔三窟。已理諭勢禁之俱窮﹐復金戈鐵馬之難及﹐欲求善後事宜﹐幾如子野聞歌﹐祗喚柰何不置爾。所遣紀鋼人等﹐踞住裏閭﹐茫然不知法紀爲何物﹔遂使石壕村裏有吏捉人﹐博浪沙中十日大索。一紙之票朝來﹐中人之產夕盡。昔人稱滅門縣令﹑破家知府﹐職是故耳。今鄕俗之敝難言矣﹐如某事云云﹐又某事云云﹐奇情醜行﹐恐起蕭何治律之才﹐亦未易了卻此重公案﹔疲軟者談何容易耶﹗某處地兼兩戒﹐尢屬梗化。甚至人倫慘變﹐口不忍言﹐天理滅亡﹐族將就赤。山中之魑魅罔兩現形白晝之中﹐海上之伏莽遊魂伺我蒼黎之隙﹔此亦官斯土者之隱憂也。

幸舊歲棨戟辱臨﹐社方稍見寧謐。行行且止﹐避驄馬禦史﹐豈非吾道可行之兆哉﹖第知己知彼﹑觀我觀人﹐古有明訓。若夫落拓書生﹐卽一身一家未知安插何所﹐乃敢昂首伸眉議論天下事得失﹐亦不自量之甚矣。然好善惡惡﹐人性皆同。手利劍以靖妖魔﹐欲吐者熱血﹔借淸議以維風化﹐未死者良心。世有詢及蒭蕘者乎﹐請用白香山樂府﹑杜牧之■﹝白上辛下﹞言事例﹐正襟危坐﹐談笑而道之。

一﹑絕光棍以肅法紀﹕昔人謂訪拿訟師﹐昉於子產之治鄭。臺地此風尢盛。翻百餘年之舊案以爲冤甚覆盆﹐聯數十輩之姓名以爲事出公論。樹空中之樓閣﹐筆快於刀﹔起平地之風波﹐身都是膽。豪惡中有犯此者﹐重則詳請褫斥﹐次則書其名字於街彈碑﹐以爲蠹民害政者戒。

一﹑禁私刑以培元气﹕臺俗﹕衙門凡涉命盜等案﹐有稟官而行羈禁者﹐亦有未稟官而私禁者。一到此地﹐則羅箝吉网﹐無處可覓生活。更有查館人役﹐借巡視爲名﹐其實劍樹刀山﹐閻立本所繪地獄變相﹐不是過也。夫小民之愛身家﹐不如其愛性命﹐箠楚之下﹐何求不得﹖斯時有不傾筐倒篋行賄以求免者﹐非人情矣﹗蓋文法愈密﹐則授受愈多﹐獘竇至不可究詰。嗟嗟﹗彼蚩蚩者亦人子耳﹐顧使血肉軀骸狼籍於鷹犬之手而無所控告也﹐亦忽聞此肉鼓吹哉﹖

一﹑禁株連以蘇民困﹕臺地五方雜處﹐父子兄弟異居者無數﹐更多同姓異宗﹐風馬不及。乃近日訟牒﹐慣以「房戶」二字爲一网打盡之謀。譬諸作文﹐有主意﹐有客意﹐有把鼻處﹐有包一切﹑掃一切處。詞中所列正犯﹐則主意也﹔列附從﹐則客意也﹔次列幹證﹐則把鼻處也﹔又次列房親甲乙輩﹐則包一切﹑掃一切處也。房戶不論親疏﹐而論貧富﹔家無半畝之田﹐卽同居兄弟﹐漠然不在此數中﹔橐有廿金之蓄﹐則閩﹑粵﹑漳﹑泉﹐一齊拖入渾水之內。於古語爲「羅織」﹐於諺語爲「牽扯」﹐𨿽漢之沈命法﹑明之瓜蔓抄﹐恐未必有此慘酷也﹗此臺中第一惡習﹐盍以我聖淸寬大之治滌之﹖

一﹑廣耳目以防壅蔽﹕古官不甚尊而士尊。馬文淵譏公孫述井底蛙妄自尊大﹐此語說盡鄙夫行徑。不知貴貴爲其近於君也﹐尊紳士亦以尊朝廷耳。況一邑中﹐豈乏端人﹑正士可以寄耳目﹑任心膂者﹖且隱以寓激濁揚淸之意﹐有裨風化不少。古之循吏﹐光風霽月﹐官與賢士大夫終日見﹐無纖毫瓜李之嫌﹐而境內大治﹐則官紳聯爲一體矣。善夫魯仲連之言曰﹕『所貴天下士者﹐爲人排患﹑釋紛﹐定禍亂而無取也』。集思廣益﹐請師武侯。

一﹑禁需索以安善良﹕古禮明等威﹐一毫踰越不得。讀遷史曹相國世家之文﹐惟相府稱正堂﹔今以之稱郡縣﹐僭矣。讀左氏子家子命適公館與禮雜記公館私館之文﹐惟國君居處稱公館﹔今以之稱邸第﹐僭矣。讀六韜大將設營而陳﹑立表轅門之文﹐惟元帥軍壁稱轅門﹔今以之稱閈閎﹐亦僭矣。又如「憲臺」二字﹐內惟都察院﹑外則按察使得以稱之﹐百官志﹑會要諸書可證也﹔今府﹑道亦稱憲臺。某爹﹑某爺之號﹐惟藩封方鎭徳位兼隆者得以稱之﹐南史始興王憺傳與宋史宗爺爺﹑嶽爺爺諸篇可證也﹔今具臣亦稱某老爹﹑某老爺﹐皆僭也。僭則未有不妄者。然諸多僭妄﹐獨胥役之僭妄爲尢甚。其假虎威以出也﹐駟馬髙車﹐儼然馬長卿乘傳諭蜀風槪。更糾合遊手無賴輩﹐若而人擾攘一室﹐索酒肉﹑索牀榻﹐甚且索洋煙﹑索金銀以十數﹑以百數﹐更有索至數百金猶未饜足者。小民飲泣吞聲﹐欲與絞訐﹐恐投鼠忌器﹐官或興問罪之師﹐一家無噍類矣。此輩人面獸心﹐幸災樂禍﹐如宗廟之中惟有事爲榮﹐日肆其梟鴟之吻以搏噬良善﹐是不待教而誅者也。又此輩甚貪﹑亦甚黠﹐其索詐也立气勢﹑作威福﹐專擇善良之家而魚肉之﹐若惡人則避之惟恐不速焉。昔嚴紫卿司馬深悉此獘﹐禁不得乘車與額外苛索﹐有犯者殺無赦﹐眞淸時循吏哉﹗

一﹑澄侍從以飭關防﹕古今循吏﹐以東京爲盛﹐然多受治於功曹﹐觀甘陵部黨所稱可見。今之幕友﹐頗類古功曹。吾鄕湯滋圃遊幕南陽﹐戲作聯句云﹕『勞形於詳驗關咨移檄牒﹐寓目在欽蒙奉準據爲承』﹐字字皆證佐也。地方官上有幕友﹐下有家丁﹐若輩垂手鞠■﹝月﹝氺上巴下﹞投門下者﹐意欲何爲﹖爲私橐計耳。最善伺顏色喜怒﹐以行其招搖撞騙之術﹔一墮術中﹐伯州犁上下其手﹐則小事﹑大事無一不糊塗矣。惟長吏之笑顰克謹﹐鬼蜮之伎倆立窮。今日之事我爲政﹐何畏乎巧言令色孔壬耶﹖此語願與坐堂皇者參之﹐毋怪丰幹饒舌也﹗

一﹑嚴反造以遏訟端﹕書盤庚云﹕『今爾聒聒﹐起信險膚﹐予不知乃所訟』﹐臺俗頗似此。乃習申﹑韓之學者動用某某字樣﹐傷哉﹗良工心苦乃至是耶﹗因此數字﹐害卻多少財命﹗又一種姦民於田宅已賣後﹐復飾詞誑官﹐官亦知其詐也﹐批而斥之﹐壹似斬盡葛藤然﹔乃忽用轉筆﹐如文家輕重抑揚事例﹐以姑候飭差查覆爲辭。此一官始則爲劉四之罵人﹐繼則爲鄧析之教訟﹐層波疊浪﹐徒爲胥吏生財。訟端開﹐民之皮肉盡矣。讀韓公藍田縣廳壁記所言『文書行雁騖進睨﹐丞丞涉筆署惟謹』﹐形狀如繪﹐眞化工哉﹗若輩文書習熟﹐乞加朱﹑乞判行與用印﹐旁觀以爲勤公事也﹔孰知項莊舞劍﹐意不在他人而在沛公乎﹗竊謂訟牒中有誣妄者﹐卽引反造之條以擬其後﹐庶姦人知懼﹐未必非移風易俗之一助云。

一﹑速聽斷以寬民力﹕周禮司寇有三百聽訟之文﹐蓋盛世無畱獄﹑治國亦無畱獄。史記匈奴傳與桓寬鹽鐵論言之矣。一人興訟﹐則數農失時﹔一案已成﹐則十家蕩產。攝牒者入手未盈﹐不令消見官之票﹔承刑者潤筆不飽﹐不肯懸聽審之牌。以全刁謀正案﹐以餘毒復小讎。帶一名於紙尾﹐遂成附骨之疽﹔受萬罪於公門﹐肉屬切膚之痛﹕異史氏又言之矣。除重大案件姑以俟諸異日﹐若一哄之獄﹐當幾立斷﹔何必翫時愒日﹐習爲公人世界哉﹗

吳子曰﹕三代下民之譎觚多矣﹐臺地尢甚。差役之貴過於縉紳﹐總董之權重如州縣﹐流獘可勝言耶﹖吾州戴太尊者﹐有官廨聯云﹕『窮秀才出身﹐何必十分官气﹖活菩薩度世﹐要存一點婆心』。袁簡齋明府云﹕『恩可使人感﹐不可使人狎﹔威可使人畏﹐不可使人恨』數語﹐可補入崔寔政論中。求和息者﹐可允則允之﹐不矯枉以過正﹔陳利病者﹐可采則采之﹐毋予智以自雄。直道行乎三代﹐不能欺一世之人心﹔賞罰本諸大公﹐總難動南山之鐵案。一人有罪﹐自在靑天白日之中﹔三尺刑章﹐不越天理人情之至。昔人稱陶公用法﹐每得法外意。又範滂登車攬轡﹐慨然有澄淸天下之志﹔範希文作秀才日﹐便以天下爲己任﹔亦此意耳﹝範孟博事﹐見後漢書黨錮傳﹔範希文事﹐見宋史本傳﹞。範文集中﹐多經世名言﹐若就文章而論﹐似遜歐九一籌﹐然胸貯數萬甲兵﹐絕大經濟﹔宋數名相﹐必曰韓﹑範者以此。讀嶽陽樓記﹐尢見饑溺由己襟懷。其子純仁能紹父志﹐終身誦先訓不忘﹐洵一代偉人哉﹗

呈諸當事書

爲大役丰功海疆關系﹑謹陳艸創善後事宜﹑吁請電鑑﹑是否可見施行事。竊臺灣古毘捨耶國﹐上達天津﹐外控四裔﹐爲東南七省門戶﹐實瀛堧第一奧區。我大行皇帝訏謨宏遠﹐睠念臺疆﹐特宣大小臣工開辟臺山後路一帶艸地﹐務使千里提封﹐臂指效應﹐長奠金甌。是役也﹐一事而三利存焉。

臺地廣於貴州一省﹐四通八達。曩者洋人美利士以大南澳非中國版圖﹐割據招墾﹐意實覬覦雷封﹔後因我軍力爭﹐乃逃出外洋避之。今通籌全局﹐辟國千里﹐從此臥榻之側﹐永息他人鼾睡。利一也。

臺山髙且深﹐何啻數十百重﹔中外爲民居﹐內則生番窟穴。獨人與番交界之處﹐多爲逋逃藪﹔光昔於廳志中已極言其獘。今通行開辟﹐由淺入深﹐所有兔窟蠶叢﹐盡變作康莊大道﹐則匪人失所憑依﹐而气類可望肅淸。利二也。

臺土膏腴﹐比秦陸海﹐物產所出利不貲。今開辟已後則壤成賦﹐課額坐故丰盈﹐所謂有土﹑有人﹑有財﹑有用﹐王政之規模畢具。利三也。

因斯三利﹐故國家不惜千數百萬金錢﹐以鞏固巖疆﹐爲億萬姓民生造福﹐何幸如之﹗惟是幅■﹝巾員﹞遼闊﹐工役浩繁﹐且開創與守成異勢﹐海邦與內地殊形﹐艸昧經綸﹐此中煞費籌畫。

查全臺郡縣所治﹐南北二千里有奇。若山後則道裏迂曲﹐更難以驛站計。緣山嶺崎嶇﹐林木叢雜﹐無處非生番淵藪。番形如野獸﹐性頑劣﹐依巖穴爲居﹐伺人於險僻處斃之﹐必截取首級以去。素嗜豕肉﹑酒﹑淡巴菇﹑嗶吱等物﹐餌之以利﹐歡聲動山榖﹔若稍拂其欲﹐則狼心頓起於一朝。約計臺山內外番族﹐不下百數十萬﹐又無君長統率﹐卽彼所稱頭目者﹐最大不過三數里相雄長﹐直夜郎王之不若耳。夫以番族之猖獗與徑路之險絕如此﹐故開辟此地﹐較諸他處鑿山通道﹑行所無事者﹐其利害勞苦﹐奚啻百倍。𨿽郡縣分治百餘年﹐人民數百萬﹐且處處設隘禦番﹐然番害仍不能絕。今辟地千里﹐僅藉區區兵勇之力以資鎭壓﹐將山愈遠愈深﹐愈深愈阻。頃因兵勇雲集﹐故覓蠅頭者趨如市﹔然聚散無常﹐勢難持久﹐不旋踵而人視爲畏塗矣。

夫有土地﹐必貴有人以實之﹐乃不鄰於息壤。按漢書髙帝紀﹐徙齊楚大族五姓關中﹔當日爲彊榦弱枝起見﹐計甚周也。竊謂律例中有軍流一條﹐其所發遣﹐皆置諸煙瘴地面﹐此古人投畀有北遺意。今臺地新辟﹐似當援引此例行之。凡直省配罪軍流者﹐請將海外爲安插之所。總視各衙門信票爲憑﹐隨到隨收﹐計口授田﹐仍以募兵舊價給之﹐購置畊具﹐俟數年田熟後﹐循例陞科。取有罪之民﹐以實空虛之地﹐合兵農爲一家﹐變客戶爲土著﹐足食屯兵﹐於地方實有裨益。此政已行﹐議令該處富戶畫地分墾﹐廣儲牛種﹐招募佃丁﹐俾得盡力南畝﹐永爲世業﹐照例納賦稅如故。此仿古勸農使之例行之﹐在今日尢爲當務之急。惜難得虛心實力﹑全肩任事者之一人耳。

戴記曰﹕地廣大荒而不治﹐此亦士之辱也。紳士中無論已仕﹑未仕﹐皆與國有休戚之誼﹐尢當激發天良﹐無一飯敢忘君父﹐卽無一息不思報效封疆﹐運籌決策﹐惟力是視﹐勿徒以具文塞責。精誠所詣﹐我大行皇帝之靈爽﹐實式憑之﹔新天子建極之福威﹐時敷錫之。錯節盤根﹐乃別利器﹔銘鐘勒鼎﹐以紀功勳。由是大小臣工之建樹﹐偉然與河山相終始﹐天下事大可爲也﹐又何憚於事體之繁重乎﹗不然﹐得尺得寸﹐𨿽屯守要害﹐暫可支持﹔萬一兵威不繼﹐則蕩平費力﹐匪特虛縻帑藏﹐且於國體有關﹔故當軸不可不念此至熟也。

或謂軍流人等﹐素非善類﹔今聚此林林者於僻遠之鄕﹐誠慮其桀驁難馴。不知邊遠充軍久矣﹐成例奉行﹐鮮聞自作不靖﹐重爲梗於塞外者。況流人已到﹐亦不令聚居一隅。又官府控制之所﹐棋布星羅﹐處處防範嚴密。果流人中有實意墾辟﹑化導有方者﹐不惟前罪豁免﹐且推恩獎勵﹐以田授之﹐仍著地方官給以文書﹐準伊等回籍搬眷來臺﹐以完室家。此卽口分﹑世業古法。民族盛則番患戢﹐將普天率土莫非王土﹑王臣﹐用夏變夷之術﹐賴有此一著爾。但地太遼遠﹐若擬通盤開辟﹐恐鞭長莫及﹐勢成騎虎﹐似宜就南北邊地施功﹔所餘中路﹐徐以俟諸異日。擬於匈奴之甌脫﹐然非竟棄地也﹐讀史者自能得之。

至臺地人民﹐籍有閩﹑粵。閩莊多依海堧﹐粵莊多近山而貧。故設隘禦番之舉﹑出險亨屯之役﹐粵民頗有得力處。閩籍最殷富﹐紳士急公向義﹐歷著成績﹐得之似可當一面之寄。房謀杜斷﹐因勢利導﹐是在平章軍國者加之意而已。

總之﹐舉大事﹑動大眾﹐固不當有急功近利之見﹐尢不可無遠撫長馭之圖。蓋處患民稠地窄﹐此邦患土曠人稀﹐兼之奇峯邃榖﹐形勢嶄絕﹐生番處處盤踞爲民害﹐非更得十數萬眾﹐相與劃界而守﹑分壤而治﹐縱鑿空勳符博望﹐恐亦難策後效﹐以收開辟之功﹗又事宜速﹑不宜遲﹐文移往返﹐動踰旬月﹐況此事非入告不可行。變通期於宜民﹐千慮庶幾一得﹐是亦蒭蕘之遺﹑涓埃之補也。光粵嶠儒生﹐躬逢郅治。文章報國﹐已慚具體而微﹔樽俎折衝﹐尢屬有志未逮。緣事關海疆重務﹐管窺蠡測﹐是否有當云云。

●附錄三

淡水廳志擬稿

職官序

典禮序

名宦序

藝文序

孝友序

節烈序

學校序

鄕賢序

屯政序

物產序

仙釋﹝闕﹞

方技﹝闕﹞

兵燹﹝分類附﹞

禦番

設隘

番族

社學

義民

海防

佛寺

道教

多男

人倫盛事

師巫

男女

犵狫客民

民籍

臺俗

職官序

眉山蘇氏之言曰﹐爲政在去三冗。其一曰冗吏。夫吏曷以冗稱﹖不稱職事之謂冗﹐虛縻祿糈之謂冗。冗則官非其官矣。然與其爲貪﹑爲酷﹑爲昏濁﹐則亦寧爲其冗﹔冗則不過闒茸已耳。夫闒茸豈足以飭吏治哉﹖我朝官方澄敍﹐大法小廉﹐吏才之多﹐南疆爲尢甚。臺地山川奇崛﹐獨辟海外乾坤﹔官斯土者﹐無論秩之崇卑﹑任之久暫﹐果潔己愛民﹐其政績與山川爭奇勝﹐卽爲山川增光釆﹐則官非冗矣。志職官。

典禮序

昔先王本天秩以制經﹑緣人性而作則﹐曲臺有記﹐宗伯名官﹐尙已。儀存綿蕞﹐叔孫多救獘深心﹔鼓制麟皮﹐鄭氏逞郊天臆說。書參讖緯﹐聚訟良多﹔堯作大章﹐一夔巳足﹔簡策可覆按也。祀戎者﹐國之大事﹔經曲者﹐政之楷模。所謂文物以紀之﹑聲明以發之﹐百官於是乎戒懼而不敢易紀律者﹐誠莫善於禮矣。志典禮。

名宦序

史遷創立循吏傳﹐只載孫叔敖﹑鄭子產等五人﹐歷代史因之。如龔遂治渤海﹑劉寵治會稽﹑黃霸治潁川﹑文翁治蜀郡﹐其政績幾與河山並壽焉。淡水例設同知一員﹐兵刑錢榖事大小皆屬。其間寬嚴異用﹐淸濁殊科﹐公道自在人心﹐口碑不蝕風雨﹐事赫赫在人耳目前也。所願賢司牧無於水監而於民監可矣。志名宦。

藝文序

藝文志昉於班掾﹐歷代史相仍不廢。後漢書及元史不志藝文﹐讀史者絀之。夫道﹑形而上者也﹐藝﹑形而下者也。若文以載道﹐則形下罔非形上矣。淡水僻在海陬﹐前此之流寓者﹐或雕虫小技﹐壯夫弗爲﹔百餘年中﹐可備覶縷者實寡。玆編惟有裨於山川形勝﹑風土民情者始登載一二﹐其他月露風雲﹐寧從割愛﹐庶不貽隋李諤所譏譙云。志藝文。

孝友序

宇宙間第一流人物﹐忠臣而外﹐厥爲孝子。孝則未有不友者﹐行固相類﹐事亦相因﹐宣聖所以稱行在孝經。我朝更合萬國之歡心﹐以事其親﹐治績所由邁前古也。天下無不是底父母﹐世聞最難得者兄弟。杖履夾持﹐彩服中自有眞樂﹔塤篪一气﹐門庭內皆無閒言。故君陳一冊﹐家政﹑國政一以貫之﹐無論智愚﹑通塞﹐皆宜佩服斯言。志孝友。

節烈序

富貴擬諸浮雲﹐形骸視如委蛻﹔上下數千百年間﹐只此忠孝節義檁檁有生气存耳。夫巾幗者流﹐似與須眉男子不可同日語矣。乃一念之貞﹐無難銘金石而誓山河﹔此其血性爲何如﹐𨿽欲不推爲第一等人物得乎﹖良由大化翔洽﹐𨿽婦女亦知顧名義﹑重綱常。後世聞風興起﹐猶且敬之﹑畏之﹐屍祝之不暇。而士之藐焉負七尺軀者﹐勉思存忠孝心﹐無爲兒女子所唾棄不屑焉﹐則無愧宇宙完人矣。志節烈。

學校序

周禮大司徒以鄕三物教萬民﹑考道藝﹑興賢能﹐禮至詳且盡。漢以科目取士﹐有察於州郡者﹐有升於學校者﹔而孝弟力田至與賢良方正並舉﹐蓋猶有鄕舉裏選遺意焉。我朝培養人才﹐取古制而變通之﹐教士有地﹐取士有程。稍知自愛者﹐類無不爭自濯磨﹐奮興於功名之路。矧是邦呼吸風潮﹐沐浴日月﹐磅礡鬱結之气﹐當有奇人傑士﹐如邱瓊山得正學之傳﹑海剛峯負勝朝之望者出﹐以應旁求而維風教﹐始無愧人傑地靈也。不然﹐井底秋蛙﹑遼東白豕﹐𨿽多亦奚以爲﹖志學校。

鄕賢序

周禮有鄕老﹑鄕大夫﹐儀禮戴記有鄕大夫﹑鄕先生﹐皆所謂賢也。今郡邑志鄕賢﹐則從蓋棺論定之例乃名焉。史稱陳仲弓﹑王彥方﹑陽亢宗輩﹐或聞其名而慚服﹐或薰其徳而善良﹔生爲善於鄕﹐沒可祭於社﹐豈徒文學已哉。是以君子當務其大者﹑遠者﹐不求名而名在其中矣。志鄕賢。

屯政序

今政事中有宜革不宜興者﹐如郡縣之教官與臺地之屯兵是已。官以宣教﹐旣無教何必設官﹖屯以養兵﹐旣無兵何必畱屯﹖初﹐林爽文之亂﹐土番著有微勞﹐福敬齋相國援古屯田事例﹐奏設番屯兵若干名﹐處處徵糧以給番﹐過矣。然使兵歸實用﹐猶曰補苴罅漏也。今徵糧如故﹐一經官吏染指﹑酋長侵漁﹐致屯有籍而無兵﹐關系豈細故哉﹖平心而論﹐與其竭庫藏贏餘以飽吏胥之橐﹐毋寧蠲數萬租賦以蘇涸轍之民。易象曰﹕云雷屯﹐君子以經綸﹔是所望於今之從政者。志屯政。

物產序

春秋時﹐晉人謀去故絳﹐諸大夫皆曰﹐必居郇瑕氏之地﹐沃饒而近鹽。此風自昔已然。及讀班固﹑張衡之兩京﹑三都﹐郭璞﹑木華之賦江﹑賦海﹐奇偉倜儻譎詭﹐誠廣矣備矣﹐詳且盡矣。惟假稱珍異以爲潤色﹐左思早駮正之﹔但思所作諸賦﹐仍未免此獘﹐甚矣載筆之難也。淡水爲臺海神臯﹐山則羽毛齒革﹐波及其餘﹔澤則蜃蛤魚鹽﹐源出不竭。於秦中爲陸海﹐於九州爲上腴﹐所謂有土﹑有人﹑有財﹑有用﹐卽可作炎荒食貨志觀也﹐寧以其海陬黑子而忽之。志物產。

仙釋﹝闕﹞

天下豈有神仙﹐盡妖妄耳﹔漢武帝悟道之言也。佛者﹐九流之一家耳﹔髙謙之持平之論也。若乃金身丈六﹐道徳五千﹐耶穌轉身毒之輪﹐菩薩以兒童爲號﹐孰非咄咄怪事哉﹗淡水開辟百餘年矣﹐民安其業﹑士篤於學﹐前此仙才﹑羽客﹐曠世無儔﹐甚盛事也。必求其人以實之﹐則請以亡是公﹑烏有先生之說進。

方技﹝闕﹞

昔劉歆總羣書而奏七略﹐有輯略﹑六藝略﹑諸子略﹑詩賦略﹑兵書略﹑數術略﹑方技略﹔後世因之﹐祖述無間。發植銀竿﹐衫披鐵布﹐無所取諸﹖取諸勇也。日者列傳﹐風角專門﹐無所取諸﹖取諸數也。上池飲水﹐五禽繪圖﹐無所取諸﹖取諸意也。玉裹於闐﹐劍談處女﹐無所取諸﹖取諸俠也。小道𨿽有可觀﹐壯夫俄然不爲﹔似是實非﹐寧缺毋濫。

此二條﹐謹照尙書汨作九共之例﹐姑存其目而已。或問﹕淡水以三百餘里之地﹑四十餘萬之生靈﹐且開辟至百餘年之久﹐豈無事可紀者乎﹖曰﹕誠有之。有非仙才而名仙者﹐如今世女巫力能召神面談﹐遂襲潛確類書何仙姑之號是也。有無道行而名道者﹐如今道家者流爲人治病驅邪魅是也。或謂野狐禪教主﹐卽此一家﹐不知道可道非常道﹐老子爲道教宗主者已言之矣。

兵燹﹝分類附﹞

四海皆同類﹐紀分類者何﹖懲黨禍也。曷言乎黨禍﹖唐之牛﹑李﹐宋之洛﹑蜀﹐明之崑﹑宣﹐皆黨也﹐禍亦烈矣。不謂編戶齊民﹐亦有覆蹈此轍者。蕞爾臺灣﹐閩﹑粵﹑漳﹑泉相錯居﹐始焉閩與粵爭﹑漳與泉爭﹐甚至泉與泉爭。一遇有警﹐界劃鴻溝﹐誓死鏖戰﹐焚蕩數十里無孑遺。惡習莫踰於此。夫有事會﹐卽有爭端﹐有爭端﹐卽有曲直。李延壽作南﹑北史編摩簡勁﹐司馬溫公以佳史目之﹔惟於兩國交兵處不欲詳載﹐蓋直書其事而義自見﹐無事深文曲筆爲也﹔此史家體例也。噫﹗習俗之於人甚矣哉﹗宋人詩曰﹕蟭螟殺敵蚊眉上﹐蠻觸交爭蝸角中﹔何異諸天觀下界一微塵裏斗英雄﹐而何類之分爲﹖所賴長民者型仁講讓﹐默化其此疆彼界之私心而歸之畫一﹐庶有豸乎。

禦番

張奐稱羌夷一气所生﹐故我朝之待番黎也﹐視漢人爲加厚。其酋長封以土田﹐使之食租衣稅﹐若古附庸然。其下給以口糧﹐一家無憂匱乏。國恩寬大爲何如﹗邇來番社爲墟﹐轉徙仳離﹐有非鄭俠流民圖所能殫悉者。余揖其酋長而問以故。酋曰﹕昔番全盛時﹐席丰履厚﹐歌詠太平﹐一切典禮﹐咄嗟立辦。迨其後﹐贌社有費﹑承應官府有費﹐尢酷者按季領餉﹐守候無常﹔衙蠹從中包攬﹐挖肉醫瘡。明知毒藥殺人﹐而不得不躬自蹈之者﹐番獨非人情乎哉﹐誠有大不得已也。余曰﹕是則然矣﹐請問郡誌中所載嘴琴﹑做典及番語﹑番曲之類﹐其流風餘韻﹐尙有存否﹖子盍揣懷中記事珠爲我言之。酋曰﹕番無所謂土著﹐貧則轉移無定所。今吾離逐居瓜州久矣﹐卽偶有存者﹐宮室﹑衣服﹑飲食﹐多與人同。凡百番語﹑番曲﹐半消歸於無何有之鄕﹐況典禮乎哉﹖余曰﹕昔衛侯效夷言﹐書之史冊﹐爲萬代羞。今子夷也﹐乃數典忘祖﹐將爲籍談分謗乎﹖何智出楚囚下也﹗酋嗒然無以應。余復詰生番所以嗜殺之故。曰﹕聞之故老﹐謂生番亦以爭地起釁。彼之言曰﹐全臺皆番地﹐乃被漢人割據﹐偏置吾輩於深崖峭壁之間而不得一安身所﹐是世仇也﹐不殺何爲﹖余聞其言愈悲。乃知堵禦生番﹐全恃各隘﹐如古人所謂居一障間然。計臺民被番戕殺者﹐歲不下千數百人。嘻﹗何虐也﹗然欲剿之﹐則密箐深林﹐英雄苦無用武之地﹔欲招徠之﹐則人面獸心﹐比之內地豺虎毒惡尢甚。觀此﹐𨿽管﹑葛亦窮於術矣。

設隘

淡水爲山海交錯地﹐然防山更急於防海﹐故遇險阻處必設立隘寮﹐以斷生番出沒之路。董其役者﹐惟隘首之責任獨重。故事﹕官上任﹐則隘首向官請給隘戮以昭憑準。有官隘﹐有民隘。官隘則額定隘丁若干名﹐需工食銀若干圓﹐皆由隘首向官支領﹐而後給與隘丁﹐無敢透𨖻者。民隘則取糧於農﹐以佃田之多寡爲等差。凡應隘丁募﹐先議定工價﹔倘遇不測﹐矢無悔意﹐不過給以殯埋薄貲而已。又隘之險夷無定﹐有昔險而今夷者﹐皆當因時制宜﹐總以防堵備禦爲上策。故隘首與墾戶事不相謀﹐而獘恆相因。惟各處墾隘交接﹐易啟爭端﹐多有得隴更望蜀者﹔中有利在﹐故也。或數少報多﹐或張冠李戴﹐其中頂替﹑包攬﹐百獘叢生﹔𨿽有淸官﹐其如猾吏何哉﹖凡隘皆設最要害處﹐人皆危懼﹐無敢問津者。獨隘丁履險如夷﹐暇則歌呼嗚嗚﹐不啻行所無事然﹐眞趙常山一身都是膽也。然以鬼門關爲武陵源﹐欲作老於是鄕之想﹐求其獲保首領以歿者﹐十僅得一二耳。況隘寮不過一寸室﹐辟其半爲樓居﹐寢食未嘗出門戶﹐土人號曰「銃櫃」﹐卽吳道子所繪地獄變相也。惟極危且險處﹐始置壯丁二名至三名而止﹔否則一匹夫耳。凡供此役者﹐多以射獵爲生﹔頻年羽毛齒革之物﹐獲金錢無算﹐洵利藪也。利與害相因﹐信夫。

番族

今熟番皆昔生番﹐因歸化後故名。猶然守其土風﹐𨿽久遠弗變。其族本無姓﹐近亦臆造姓氏﹐若漢人然。相傳土番未得姓時﹐有黠者欲用夏變夷﹐而未得其方﹔漢人紿之曰﹕姓未易討好也﹐惟潘字有水﹑有米﹑有田﹐姓莫如潘宜。番大喜。此與胡廣托胡蘆爲姓相類。

社學

曩番設社學﹐間有聰穎者﹐長官以其知讀書也﹐思所以振興之﹐因有佾生之例。今社學就湮﹐其中偶識字者﹐循例濫竽﹐輒循護身符爲淩轢眾番計。社中事無鉅細﹐必以聞﹐否則罰無赦﹔此眞夜郎王習气﹐豈得與茂才異等者同科乎﹖吳子曰﹕聞番童之弋舞佾也﹐試前先與米廩議明酬金﹐米廩又與學胥議明潤筆﹔及應試﹐番童倩一叉手者聊爲故事奉行﹐不數日﹐已聞佾生舞於庭矣。其獲也若操券﹐且價廉工省﹐僅費漢家露臺之貲耳。後壠社有吳某者﹐父子佾生﹔余偕數人詣之﹐戲言此家殊有士風。眾問故﹔余曰﹐此君兩喬梓皆佾舞生﹐士二佾﹐非士家風而何﹖皆笑喫喫不休﹐以爲雅謔云。

義民

臺灣﹐古毘捨耶國﹔至明中葉﹐始有臺灣之號。本朝因之﹐設郡縣﹐以次及於淡水。淡屬民气醇靜﹐內寇不作﹐𨿽偶苦兵﹐亦由邊境賊鋒闌入﹐方始戒嚴以備之﹔若蔡牽之出沒上淡水﹑戴林二逆之蹂躪大甲是也。卒之﹐卻彊梁﹑固疆圉﹐皆收功於義民。於是淡水義民之名爲最著。夫義民﹐卽古所稱募兵也。其人尙气槪﹐先勇力﹐遇險輒操蜂旗爲士卒倡﹐先登陷陣﹐故所向皆有功。又深明大義﹐官朝檄夕至﹐不啻得劉公一紙書﹑賢於十部從事者然。官兵千百﹐瞠乎後矣。然則兵其可廢乎﹖非也。兵無彊弱﹐亦視所以將之者何如耳。勤操演﹐同甘苦﹐明賞罰﹐誓忠義﹐則孫子十三篇兵法盡備其中﹔椒山自有膽﹐奚怯焉﹖角弓風勁﹐老將談兵﹔折戟沈沙﹐戰場弔古。𨿽無位曰民﹐然民以義稱﹐而千載下檁檁有生气矣﹝角弓四語﹐引芷灣先生句﹞。

義民宮亦曰褒忠祠﹐所有死王事輩﹐皆設主焉。復廟重檐﹐香火甚盛。每遇地方有警﹐則神燈四出﹐如螢火﹑如燭籠﹐靑蒼紺碧不一狀﹐人皆見之。凡問吉凶﹐則以杯筊示兆。徐樹人中丞有「爲國捐軀」匾存焉。余曾擬以「碧血丹心」四字制匾懸掛其上﹐因循未果﹐至今猶耿耿於心云。按演繁露﹐杯珓用兩蚌殼或用竹根。又石林燕語﹐髙辛廟有竹桮筊﹐以一俯一仰爲聖筊云。

海防

臺灣海外雄鎭﹐惟淡水實當其衝﹐形勢尢爲全臺冠﹐故防海最要焉。考諸史冊﹐漢有樓船﹑有戈船﹐有伏波將軍﹑構海將軍之號﹐故其擊朝鮮﹑定南越﹐皆舟師之力爲多。我朝徳洋恩普﹐波臣效貢﹐當無遊魂之慮矣。所慮者不在內寇﹐而在外夷。夷人性本獷悍﹐加之船堅炮利﹐名爲通商﹐實則窺伺土地。又我國姦宄之徒﹐深爲彼所愚弄﹐脇之以威﹑餌之以利﹐惟其意之所欲爲。倘異日邊釁一開﹐則沿海數千里﹐必有遭其蹂躪而不能安枕臥者﹐如前明倭寇之禍是已。此則履霜堅冰﹐宜防其漸耳。若夫愼封守﹑勤會哨﹑嚴紀律﹑計萬全﹐則胡宗憲籌海圖編﹑鄭氏萬里海防圖等書﹐愷切詳明﹐中才舉而措之裕如矣。志海防。

按紅毛﹑■﹝口英﹞咭唎﹑荷蘭諸國﹐或分或合﹐詮解不一。其人英鷙異常﹐多技巧。康熙﹑乾隆年間進貢表﹐猶稱藩臣禮甚謹。自道光中葉﹐遂有夜郎自尊之意﹐視作敵體然。更於要口築蝸居炮臺﹐飾詞爲互市計。性本慳吝﹐亦時散金帛以結人心﹐借聽講以演教術﹐竟有邯鄲才人嫁爲廝養卒婦而不辭者﹔冠履倒置極矣﹐不亦羞朝廷﹑辱當世之士乎﹗第彼國所恃者船堅炮利﹐故於水戰見長。若驅之陸地﹐易與耳﹔所賴有威望重臣。富國彊兵﹐首嚴內外之防﹐以陰消其桀驁不馴之心﹐使之不得逞﹐則夷人又何能國﹖第千軍易得﹐一將難求。有其人矣﹐又必假之以便宜﹐需之以歲月﹐凡百無所掣肘﹐使盡心力爲一勞永逸之計﹐於國事始有裨益﹐少穆舊師之事是已。昔人以玩寇比養癰﹐今之■﹝口英﹞夷卽癰類﹐其消釋也不可知﹐其潰裂也不可知。此則杞人憂天﹐不無鰓鰓過慮之處。第紙上談兵﹐仍未免書生習气耳。

■﹝口英﹞夷甚貪亦甚黠。其深可恨者﹐莫如鴉片煙一種。我中國歲縻金銀以數千百萬計﹐受彼荼毒者幾二百年。道光時﹐鴻臚寺卿黃爵滋以嚴漏卮﹑培國本事疏請禁煙﹐奉旨允行﹐而犯者如故。卒以此啟大釁﹐粵省幾不支。豈天心尙未厭亂與﹖抑肉食者謀國之未臧也﹖聞夷人制造此物﹐吸食者殺無赦﹐是彼國亦知此物害人﹐故厲禁嚴甚。獨中國愈禁愈犯﹐若是其湣不畏死者何以故﹖豈法制禁令可行於雕題鑿齒之域﹐而不可行於冠裳禮樂之邦與﹖抑積漸之勢使然與﹖

粵省禁煙時﹐內外禍交作﹔胥吏乘機詐騙﹐獄囚累累﹐五羊城中﹐勢如沸湯然。梅夢雄解元詩云﹕『誰遣貨通獅子國﹐更無兵駐虎門山』﹔『棄灰尙自難逃死﹐比戶居然盡可封』﹔『可憐粵海繁華地﹐城市荒涼似禁煙』﹔『怎怪牧豬屠狗輩﹐紛紛投筆請長纓』。

佛寺

嘗考志乘雲﹕閩王延鈞度三萬人爲僧。僧之盛﹐推閩中第一﹔豈神靈果式憑哉﹖由風气所趨故爾。昔崔浩不信佛法﹐曰﹕何爲事此胡神﹖故元魏盡誅沙門﹐毀諸佛像塔廟﹐至無孑遺。唐武宗時﹐天下所拆寺四千六百餘所﹐還俗僧尼二十六萬五百人﹐拆招提﹑蘭若四萬餘所。周世宗卽位﹐明年﹐廢天下佛寺三千三百三十六﹐毀佛像鑄錢﹔蓋古佛像皆範銅爲之﹐最下亦以鐵﹐非若今世木雕﹑泥塑﹑塗金爲也。又周武氏垂拱中﹐河南巡撫大使狄仁傑奏毀淫祠計共一千七百餘所﹐獨畱夏禹﹑吳太伯﹑季札﹑伍員四祠。今梁公尙存檄告西楚霸王文一篇﹐人爭傳誦。考閩有中寺﹐起於晉太康元閒﹐至唐有二百六十七寺﹑宋則有千六百二十五寺﹐寺多故僧多。福田所在﹐諸檀越不惜竭頂踵以奉之﹐亦世俗之常﹐無足怪者。今臺地寺觀寥寥﹐僅存香火之緣於一綫﹐此正學昌明之兆﹐當亦傅太史﹑韓吏部諸公聞之而心慰者哉。

道教

漢劉歆七略敍道家爲諸子﹑神仙爲方技。元魏泰常八年﹐立天師道場於平城東南。晉安帝隆安三年﹐孫恩寇陷會稽﹐內史王凝之世奉天師道﹐謂官屬曰﹕我已請大道借鬼兵守諸津要﹐不足憂也﹔恩遂陷會稽﹐殺凝之。又元史釋老傳﹕正一天師者﹐始自漢張道陵﹐其後四代孫日盛﹐來居信之龍虎山﹐相傳至三十六代孫名宗演。當至元十四年﹐世祖已平江南﹐遣使召之至﹐則待以客禮﹐命主領江南道教﹐仍賜銀印云。互見魏志張魯傳。

前彰邑戴萬生之亂﹐賊勢洶洶﹐鎭道敗亡。久之﹐有曾提軍至臺﹐賊以爲亞夫將軍自天而降也﹐頗驚疑﹐謀以城降者屢屢矣。偵者至﹐方悉提軍實未嘗攜一兵一卒﹐且無糧﹑無兵仗﹐欲援酈生下齊城故事﹐從容陳說﹐苟且爲招安計。於是賊益猖獗﹐遂以曾提軍爲兒戲矣。曾提軍者﹐前彰化副將﹐曾挾智術平一二劇盜者也﹔故在上憲前毅然以平臺爲己責﹐意气殊慷慨甚。至軍中﹐臺人士將觀其設施也﹐則大張文告曰﹕本軍門伐暴救民﹐起程伊始﹐已將臺變情節敬咨江西龍虎山天師府協同辦理﹔汝等能激發天良﹑皈依正果﹐則天師府與本軍門有光輝矣。檄到急急如律令。按此公與王內史請天師兵﹐同是一家眷屬。又梁元帝在江陵圍城中講老子﹐百官戎服以聽﹔遙遙數千載﹐更得曾提軍爲之殿﹐方成鼎足作後勁。何代無才﹐敢挾肉眼而相天下士哉﹗

多男

臺地戶口最盛﹐當由地气使然。如堯使九男事舜﹐語本孟子﹐豈因華封老人之祝而傅會之歟﹖文王則百斯男﹐特頌禱詞耳﹔好事者竟據此爲張本以惑愚魯﹐怪矣。然吾考之史冊﹐更有匪夷所思者。後漢書西南夷傳﹕哀牢夷之先﹐有婦人名沙壹﹐居於牢山捕魚﹐水中觸沈木﹐因懷■﹝任上女下﹞﹐十月﹐產子男十人﹐皆龍種也。小子名九隆。牢山下有一夫一婦生十女子﹐九隆兄弟皆娶以爲妻云。又髙辛氏女以畜狗盤瓠爲夫﹐經三年生子一十二人﹐六男﹑六女。盤瓠死後﹐因自相夫妻。今長沙武陵蠻是也。山堂肆考﹕鬼方氏左右脇生子六人。神仙傳﹕籛鏗娶妻四十九人﹐子五十一人。秦穆公有子四十人。田文有子四十餘人。田成子有子七十餘人。中山靖王有子一百二十餘人。後漢書﹕黎陽民妻產三男一女。永寧元年﹐南昌有婦人生四子﹔見唐檀傳。華陽國誌﹕南鄭人鄭宣妻杜泰姬生男女共十四人。後漢書﹕鄧禹有子十三人。博物志﹕陳成生十女。宋書﹕山陰公主面首三十人。後周書﹕李遷哲媵妾百數﹐男女六十九人。唐書﹕郭子儀諸孫數十人。皇古則蚩尢兄弟八十一人﹔黃帝之子二十五宗﹐其得姓者十四人。明武宗賜義子姓朱一百二十七人。我聖祖仁皇帝有皇子二十五人﹔此則祥麟毓慶﹐少海流芳﹐固磐石於億萬斯年﹐寧有艾哉﹝漢書﹕張蒼妻妾以百數云﹞。

人倫盛事

柳芳氏族論﹕三世有三公曰膏梁﹐有令僕曰華腴﹐蓋富貴足稱也。近日人倫盛事﹐如古所稱義門者﹐恆不多覯。按錄異傳﹐周時尹氏貴族﹐數代共居﹐食口數千﹔嘗遭饑荒﹐羅鼎鑊作糜之聲聞數十里中﹔臨食失三十人﹐入鑊中墾取鑊底糜飯﹐鑊深大﹐故人不見也。魏書﹕楊播一家之內﹐男女百口﹐緦服同爨﹐庭無間言。又博陵安平李幾﹐七世同居共財﹐家有二十二房﹑一百二十八口﹐長幼濟濟﹐風禮著聞。事文類聚﹕郭雋字宏文﹐太原人﹐家門雍穆﹐七世同居。又劉君良四世同居。南唐書﹕江州陳氏宗族七百口﹐每食設廣席﹐長幼以次坐而食之。唐書﹕張公藝九世同居﹐髙宗臨幸﹐書忍字百餘以進。宋史﹕陳兢安徳人﹐十八世同居﹐太祖旌其門曰義門。又李昉子孫數世﹐至二百餘口﹐猶同居共爨。漢書﹕樊重亦三世共財。元史﹕張閏八世不異爨﹐家人百餘口無間言。明紀﹕鄭濟家十世同居﹐謂不聽婦人言云。

師巫

山海經﹐有巫咸國。周禮﹐司巫掌羣巫之政令﹐又有男巫﹑女巫。漢書郊祀志﹕晉巫祀﹑巫社﹑巫祠﹐秦巫祀﹑巫保﹐荊巫祀﹑巫先﹔注﹕皆古巫神。地理誌﹕齊地始襄公淫亂﹐姑姊妹不嫁﹐於是令國中長女不得嫁﹐名曰巫兒﹐爲家主祠。又楚地信巫鬼﹐重淫祀云。此其作俑矣。今臺中女巫﹐彊半不假師授﹐至時輒有神附其身﹐常爲人家治病﹐與托訴幽冥事﹐有驗有不驗。鬼神以生人代之﹐理𨿽迂誕﹐惟事有徵信﹐故民間婦女奉祀尢虔﹐謹厚者亦復如之。按此與漢代宛若神君事相類。左傳有鐘巫﹑桑田巫﹑新城西偏巫﹐一時小巫﹑大巫﹐如雲而起﹐風俗之敝可知﹐總不若龜筮之近理也。龜巫有中不中﹑吉不吉。史記有龜筴傳﹐灼龜祝曰﹐今日吉﹐謹以粱卵焍黃。言以粱米雞卵祓去龜之不祥﹐令灼之不焦不黃﹔若色焦及黃﹐卜之不中也。按此卽今人詣巫家買卜需卵之濫觴。又墨子﹐夏后開使蜚廉折金於山川﹐而陶鑄之於昆吾﹐是使翁難雉乙卜於白若之龜曰﹐鼎成三足而方云云。蓋龜筮爲神聖所授﹐理與數畢萃其中﹐無古今一也。第左傳諸筮多假借億逆之辭﹐惟惠伯占黃裳元吉歸本忠信﹐與嚴君平垂簾賣卜多言孝慈相類。然則灼龜者庶知所務哉。

男女

昔人云﹕山气多男﹐澤气多女。按周禮職方氏﹐揚州民二男五女﹐荊州一男二女﹐豫州二男三女﹐靑州二男二女﹐兗州二男三女﹐雍州三男二女﹐幽州一男三女﹐冀州五男三女﹐並州二男二女云云。唐書倭奴傳﹕國去京師萬四千里﹐其俗多女少男。按倭卽今日本﹐其國有冉求算經存焉。地產銀殊佳﹐中有明治七年字樣﹐用中國書﹔四周又用夷書﹐如■﹝工上﹝工工﹞下﹞之類云。

犵狫客民

漳﹑泉﹑潮屬籍有犵狫之目﹐莫知所始。今西粵一帶土人﹐種類最多。田汝成炎徼紀聞﹕犵狫一曰犵獠﹐有花犵狫﹑紅犵狫﹑剪頭犵狫。又犵狫俗與犵狫同。又貓犵狑獠皆溪洞民。又蜀亦有■﹝犭各﹞■﹝犭鹿﹞云。至閩﹑粵﹑江右三省﹐本鄰境也﹐若閩之延建邵汀﹑粵之嘉應大埔丰順龍川﹑江右之南贛等處﹐謂爲客籍語﹐不知何據。豈因戶有主客之分﹐主則土著﹑客則行國﹐本其始言之﹐後遂一成不變歟﹖

民籍

周禮﹕孟冬祀﹐司民獻民數於王﹐王拜受之﹐登於天府﹔是蠢蠢者偉然與天球河圖並重矣。古者﹐民戶不若後世之眾﹐除臨淄七萬戶﹑戶三男子﹑可得勝兵二十一萬外﹐如西漢戶口千二百二十三萬二千有奇﹐東漢又增二十四萬四千八百九十八人。趙宋仁宗時﹐主戶六百四十七萬九百九十五﹑口千四百三十九萬九千九百五﹐客戶三百七十萬八千八百九十四﹑口六百十九萬五千四百二云。餘皆按籍可稽也。南粵王報文帝書﹐東有閩越﹐其眾數千人云云。閩越今爲福州﹐可見漢時民數無幾﹐故徙其民於江淮之間無畱難者﹔不然﹐安土重遷﹐恐難以兵威脇之矣。又內地戶口不若臺地之眾。會典﹕福建戶口四百七十餘萬。今淡水冊籍四十二萬千三百有奇﹔以淡籍例之﹐全臺不下三百萬人﹐可謂盛矣﹗

臺俗

繁欽云﹕都尉薛訪車子能喉轉引聲﹐自左■﹝馬頁﹞史妠謇姐名倡﹐僉曰詭異﹐未之聞也。臺人尙之。婦女餘閒﹐織作花勝事佩之屬﹐鮮艷類蘇﹑杭﹔臺俗最尙此﹐原異婦人同巷夜績﹐一月得四十五日也。總之﹐閩﹑粵各有土俗﹐自寓臺後又別成異俗。各立私廟﹐如漳有開漳聖王﹑泉有龍山寺﹑潮有三山國王之類﹔獨天妃廟﹐無市肆無之﹐幾合閩﹑粵爲一家焉。廟以嘉義北港爲最赫﹐每歲二月﹐南北兩路人絡繹如織﹐齊詣北港進香。至天妃誕日﹐則市肆稍盛者﹐處處演戲﹐博徒嗜此若渴﹐猊縻財至不貲云。蓋臺地最喜演戲﹐多以古人報賽田社之文﹐爲粉飾太平之具。然村野猶可言也﹐城市更豪侈相尙﹐遇吉凶大故﹐崇釋道而矜布施﹐傾家貲以悅耳目。虛文日重﹐則眞意日漓﹐此傷風敗俗之尢者。書生口吶﹐難以家諭而戶曉耳。

吳子曰﹕此編自禦番起至臺俗止﹐長短共十餘條﹐皆所擬志稿也﹐故附於修志試筆之後云。

●附錄四

先大父禹甫公家傳﹝大母附﹞

先伯父熊生公家傳

先考守堂公家傳

先妣太孺人家傳

蕓閣山人別傳

一肚皮集序

先大父禹甫公家傳﹝大母附﹞

公諱鳴浚﹐字維信﹐號禹甫﹐廣東嘉應州人﹐世居白渡鄕山村。父世祥公﹐生子三﹕長維恭﹐次維寬﹐又次卽公。先世皆勤本業﹐饒於貲﹔後稍替﹐然舊家風猶未湮也。

公自幼朴實無僞﹐與人言喜慍不形於色。性純孝﹐且友愛過人﹐一家皆誠服之。後以貧故﹐乃發奮曰﹕『男兒志四方﹐安能鬱鬱久居此哉﹖吾亦欲東耳』。於是有東都之行。始至﹐困憊殊甚﹐凡伯通賃寧﹑寧戚扣角之類﹐皆嘗試焉﹐以爲餬口資。久之﹐有田舍翁某甲說其朴厚﹐假以貲﹐每居積利輒數倍。如是者十餘年﹐累累積白金至五千有奇﹐爲束裝歸故里﹐乃娶余祖母立家室焉。祖母亦名家女﹐能持家﹐閫以內雍肅無閒言﹐而家道益昌。遂援漢代納粟事例﹐入國子爲儒生﹐置沃田自給。更念舊居湫隘﹐新築室於祖山之麓。丹楹堊壁﹐髙閎厚垣﹐罔弗整﹐顏之曰「垂裕樓」﹐宋君其琛爲題額﹐字徑三尺許﹐遒勁可愛﹐人擬之韋誕書淩雲臺。

是時世祥公已歸道山﹐惟母氏宋太孺人尙無恙。乃敕家事付書先君﹐而公仍作舊遊。全臺故蕃地﹐有某社者﹐富盛冠於諸蕃﹐其酋長數人獨與公交稱莫逆﹐故終歲義取之貲﹐不下數百金。乃納簉室陳氏爲娛老計﹐復營產業於社口等處﹐以作余家續命田﹐至於今不廢。

初﹐公之始遊臺也﹐攜猶子熊生公以行。公視侄如所生﹐左提右挈﹐意甚摯。亦家於臺﹐以醫術名世﹐皆公護持力也。

時公畱臺有年﹐獨先君勾當家務﹐性倜儻好客﹐由是日用飲食費不訾。公微聞﹐貽書規戒殊切﹐有馬伏波戒子風。故公間一歲則回家省親﹐兼視家政焉。

後宋太孺人至年九十始棄養。公聞訃﹐行奔喪禮。更依古制﹐摒擋大事甚謹﹐弔者咸感泣﹐以爲知禮。及終喪﹐仍如昔遊。未幾﹐以疾卒﹐時年六十。後數載﹐乃得函骨歸葬。墓在故鄕南樹坳山中﹐峯環水繞﹐形家稱爲吉壤﹔皆先君經營負土所成者﹐亦足見孝思云。

祖妣謝太孺人﹐羅寨謝公之次女也。幼穎異﹐有道韞解圍風﹔及笄﹐歸先祖﹐事姑嫜謹甚﹐有無錫範氏風﹔荊釵椎髻﹐不廢耕織﹐有梁家舉案風﹔先大父半生蹤迹多在東瀛﹐米鹽淩雜﹐全備母道﹐又有晉代陳夫人風。迨先君年長﹐娶余母成室家﹐始稍稍有餘力﹔然勤儉性成﹐除作麼生外亦未嘗一日事安逸也。

是時﹐餘生甫數齡﹐體質似太瘦生﹐太孺人得遂含飴之願﹐歡甚。且以愛憐故﹐嬌憨無匹﹐凡櫛發﹑盥浴﹑著衣履之類﹐事事皆倚賴太母。或夜讀稍倦﹐則侍寢於其側不去﹐至勺象時猶然。嗟嗟﹗挹袖拍肩﹐娓娓若前日事﹐顧此景象何可多得乎﹖

時禹甫公已亡﹐先君獨秉家政﹔性任俠喜客﹐竟以好名貧其家。至是以食漸不周﹐太孺人言笑自若﹐無一毫怨尢念。於是先君心稍安﹐乃得專力教子﹐爲進取計。居久之﹐貧病無聊﹐鶴髮飄蕭﹐饑寒交逼﹐只藉孫婦陳氏之力以爲食。至年七十二卒。是日適當除夕﹐椒酒虛供﹐靑陽逼歲﹐以是藐諸孤﹐竟不能哭視巾飯﹐少盡瞬息天親之誼。悲夫﹗一世■﹝浦上女下﹞心﹐依依猶昨﹔半根榔栗﹐節節成斑﹔此光所以仰天椎心而泣血也﹗今壞土尙在故鄕﹐欲求歲一至隴上稍展微誠﹐渺不可得。噫﹗餒而餒而﹐吾其爲若敖氏矣﹗

先伯父熊生公家傳

公諱象賢﹐字熊生﹐廣東嘉應州人也。幼習儒。善病﹐同裏有曾醫者﹐爲今時倉公﹐延之治病﹐病隨愈﹔因授以岐黃奧旨﹐遂深通醫理。弱冠﹐從季父禹甫公至臺﹐以醫術名世﹐臺人每喜述之。

公爲人廉潔﹐寡言語﹐與人交﹐初似落落難合﹐然愈久愈令人心醉﹐有周公瑾醇醪風。臺俗浮誇﹐借濟人利物之名以售其飲羊登壠之計﹐至交通市肆﹐眞贗混淆﹐爲庸醫所誤殺者歲不下數十百人﹐而醫道因之不振。就中惟痘疹一科﹐於生死關頭尢鉅。按痘疹不見史冊﹐獨文苑英華載陳黯痘花詩一首云。今毒流海內幾徧。公精於痘疹科﹐聞有禮請者﹐無近遠貧富﹐不俟輿輒往。至則男女壯稚﹐坐者﹑臥者﹑呻吟者﹐一家哭聲嗚嗚﹐幾無處覓生活者。羣醫方縮頸咋舌﹐斂手謝不敏﹐欲捲刀圭而出奔者﹐趾相錯也。公神行官止﹐目光炯炯上下視﹐與手左右摩■﹝扌沙﹞良久﹐各制一方授之曰﹕『此神農氏赭鞭所畱遺也』﹐甲飲之則病勢去﹔又曰﹕『此聚窟洲頭返魂香也』﹐乙飲之則病根拔。蓋以苦心調元气﹑以突陣驅病魔﹐殆周禮所謂醫十全不失一者。士類目爲韓伯休一流﹐不僅作董仙杏林觀也。

初﹐光遊臺時﹐公年七十三﹐與絳縣老人同歲生﹐其紀年則四百有四十五甲子﹐其日數則二萬六千六百有六旬也﹐猶矍鑠如少年。一日薄醉﹐語光曰﹕『余老矣﹐安得尻輪無恙﹐重裹糧至羅浮﹐登子日亭絕頂﹐觀海與日出處﹔且使羅浮四百餘峯﹐峯峯皆有吾輩屐齒﹐以補前遊之所不逮﹖此大蘇赤壁後遊事例也﹐未知斯願可復償否』﹖因掀髯大笑。其逸興可想云。

公性好施﹐衣食推解無靳惜﹐不獨親親﹐亦憐才﹐故尢嗜余筆墨。公家有小像﹐命光題贊額端﹐亹亹數百言﹐中有『竹林風味﹐酒家胡伯也﹐醉倒吾其扶之』語﹐公奇賞之﹐謂飄飄有仙气。囑其子姓祕藏此幅﹐以作傳家至寶焉。年八十六卒。

公次孫師廉﹐性謹飭嗜學﹐今舉一經博士。倘明徳達人之說有徵﹐則竹室銅盤之樂﹐當不減楊家風範也。臣叔不癡者﹐跂予望之﹗

贊曰﹕史遷言扁鵲名聞天下﹐過邯鄲爲帶下醫入咸陽﹐爲小兒醫﹐醫道如此其備也。若漢﹑唐兩書所云五禽之戲與按摩咒禁師之類﹐誕矣。夫範希文等良醫於良相﹐謂醫可濟人耳。士有侈談道學﹑思攫兩廡之餐推而納諸口中者﹐名非不髙也﹐然空談無補﹐譬之珠玉象犀﹐物𨿽美而不適於用﹐何如精通醫理﹐力能舉一世之民以登於仁壽之域﹐仁術不愈廣乎﹖此語未易爲迂儒道也。

先考守堂公家傳

公諱纘謨﹐字遠生﹔守堂者﹐其晚年自號也。選國子監學生。祖居梅州白渡鄕之磧坑村。家世務農﹐鮮有習制舉業者。自大父禹甫公始棄農就賈﹐弱冠後﹐爲臺灣之行﹐經紀生業﹐陡發義貲數千金。閱十載﹐囊貲歸﹐爲援例入太學﹐買腴田二百頃自給。更用仙人樓居故事﹐築數椽爲安宅﹐顏之曰「垂裕樓」﹐蓋借虺誥語以勉後昆意也。居久之﹐仍如昔遊﹐以勞瘁故﹐年六十卒於臺﹔後乃函其骨而歸葬焉。公席前人余貲﹐獨秉家政﹐性豪爽﹐有古俠士風﹔遇親族中貧困﹐輒傾囊篋相助﹐未曾宿一諾者﹐以故人多倚仗之。是時其長子生甫數齡﹐羣然有國器之目﹐公喜自負﹐遂於祖山之麓構啟英書室﹐爲教子肄業所。貯書數萬卷其中﹐延宿儒若吳﹑若湯﹑若宋諸先生以居﹐其致敬盡禮﹐𨿽孝子之事父母有所不逮。如是者歷十數年如一日。

初﹐公之辟書塾也﹐鄕裏輕薄兒咸反唇笑之曰﹕『是欲仿劉蛻破天荒事例乎』﹖及聞其子能通經矣﹐則駭﹔繼聞其子能成章矣﹐則愈駭。久之﹐諸先達有謬予推獎﹐謂此子必興吾宗者﹐而浮議始息。

公旣以好客聞於時﹐百里間能文之士﹐通縞紵﹑訂杵臼交者﹐延接無虛日。時人相與語曰﹕『鬻田宅買書﹑質衣物供客者﹐吳某一人而已』。

當是時﹐家已落﹐猶令其子效蘇章負笈故事﹐千里尋師。自是學業稍稍進﹐而家事漸不可問矣。磧坑多佳山水﹐凡豪士有遊癖者必來遊﹐遊必至其家。公輒具雞黍畱宿﹐兼通款曲﹐語至夜漏盡猶不少休﹐遂通靑烏之術。於先世墳墓﹐常自經營負土﹐不堅美焉不止。故公在日﹐所蓄靑囊玉尺諸書甚多﹔今手澤尙存﹐惜讀父書者之難其人爾。

某地有某氏者﹐富甲於一方。公累累負伊數百金﹐作秦皇大索狀﹐不得﹐欲興訟﹔及罄所有以償﹐其家遂不名一錢。居無何﹐遘厲足疾﹐困憊殊甚﹔幸太孺人賢﹐善佐理﹐乃敕家事付之。未幾﹐太孺人相繼染沈痾﹐輾轉牀褥間者數年﹐延醫購藥﹐費不貲。於是逋負山積﹐疾稍瘳而室愈罄。不得已辭家遠出﹐與其子先後至臺。彰﹑淡二屬﹐禹甫公舊遊處也﹐乃重至其所﹐雪泥鴻爪﹐彊借枝棲﹔遂以東都爲避債臺﹐暫作老於是鄕之想﹐亦時勢所迫故至此。

是時﹐其子縻餼臺庠﹐日有聲。然益困﹐轉徒流離﹐久之﹐至無卓錐地。猶聞公豪气咄咄逼人﹐恆言曰﹕『吾有能文子在﹐奚患貧』﹖人以其屢譽兒也﹐私擬之王家癖﹔公聞言﹐不顧而唾。淡食屢空﹐泊如也。自是隱居不出者十餘年。晚忽得鼓脹之疾﹐年六十卒。

公有丈夫子二人。其長者子光﹐後舉甲子鄕試﹐公竟不獲及其身親見之也。惜哉﹗不肖由一身罪孽﹐累及兩親﹐又家貧無術補救﹐至以痼疾苦其身﹐疚奚贖也﹗興言及此﹐中心愴而﹑慚而﹑而潸潸而﹗

先妣太孺人家傳

太孺人蔡氏﹐國學生慶軒公之長女也。蔡氏爲白渡名族。其地有崇山綿亙十餘里﹐產煤炭﹐采取者日數百人﹐喧雜如市﹐皆慶軒公一人爲之主持。故蔡氏一門富彊﹐公與有力焉。

太孺人年十七至余家﹐克儉克勤﹐聿修婦道﹐女黨皆師法之。是時予家尙隆盛﹐先君性故慷慨好客﹐喜施與﹐太孺人佐助其間﹐凡飲膳盤匜之屬﹐皆極精潔﹐坐上賓嘆服﹐賀先君以得賢內助。尢敬重館師﹐每有酒食必於先生是饌﹐歷十餘年愼終如始﹐無一毫厭斁與嫚黷心﹐洵巾幗中所罕見者。

其於兒女也﹐愛惜不啻掌珠﹐然課督甚嚴。日教之讀書立品﹐以無墜前人志。厥子頗聰明﹐文思日益富﹐有聲庠序間﹐人謂得力於母教者爲多雲。

居無何﹐先君遘足疾幾殆﹐太孺人衣不解帶﹑親侍湯藥者數年﹐疾乃痊。已而餘四弟生﹐聰慧可人﹐有揚家童烏之目﹐太母絕愛憐之。不幸遭痢疾殤﹐太孺人以哀毀故﹐遂罹沈痼﹔飲食衣履﹐一步須人。自是貧病交攻﹐家事益不可支矣。

先是﹐大父禹甫公經紀至臺﹐廣置產業﹐以惠後嗣。余家終歲用度﹐胥賴此作護身符子。年來彌見空乏﹐余父子不得已﹐復來臺爲生活計﹐流離轉徙﹐欲歸則無貲。先君乃函金貽媳陳氏﹐命奉太孺人來臺就養。舟已望臺山﹐若雲煙一抹﹐歷歷至目前矣﹔因舟子議泊船處未決﹐頃之﹐有怪風起東北﹐鷁首復西向。次日抵澎湖﹐爲守口武弁抑勒者久之﹐得風仍回金門鎭。時四山入雲霧中﹐舵工輩茫然不辧涯涘﹐忽聞砉然一聲若天崩地裂狀﹐舟觸巨石上碎焉。幾溺死﹐賴潮退舟涸出以免。復遇姦人百十成羣﹐乘厄劫奪﹐隨身衣物俱罄盡﹐欲自裁。有蔡姓者發菩提心﹐爲太孺人備粥烘衣﹐意甚摯﹔復資之至廈門。窮途中得此豪舉﹐殊足感也。余擬作佳傳以報其徳﹐惜倉猝未諳厥名字﹐至今以爲憾事云。時同舟者百餘人皆變作乞丐行徑﹐惟太孺人以步履受困﹐故借竹兜子爲坐具﹐用兩人舁之﹐經歷漳州﹑南靖﹑平和﹑永定﹑大埔﹐以次達於家鄕。一路風餐露宿﹐困頓流離之態﹐口不能言﹑筆不忍述。皆賴長媳陳氏一人之力﹐可謂憊矣。

當太孺人婆媳遇難之日﹐正不孝子假館曾氏之年。時已得舟中艱厄信﹐然鞭長莫及惟稽首禱之天與神與佛﹐數月無靈響。生平不解祈禳事﹐至是益信菩薩沈波果難救落水羅漢也。

嗣是太孺人畱居故里﹐仍藉陳氏爲之護持。未幾﹐陳氏復渡海尋夫﹐太孺人因前事心悸﹐不肯從行﹐暫依寡嬸何氏以居。約間歲﹐乃遣使來迎﹔未行﹐遽以疾卒﹐時年尙未六十也。慟哉﹗

昔歐陽文忠與蘇文忠兩公之母﹐俱以教子成材爲史冊光﹔不孝子𨿽才不及歐﹑蘇﹐然賢母教子之心﹐則未嘗少異。乃一榮﹑一悴﹐若是其懸殊者﹐何耶﹖余生平無大罪戾﹐獨於孝之一字﹐養生送死﹐俱有所虧。每一思維﹐輒膽裂心碎﹐恍有霹靂一聲繞余頭上飛來者﹐慮天譴也。嗚乎﹗死者長已矣﹐惟有矢淵明冥報故事﹐酬恩於來生耳。慟哉﹗

蕓閣山人別傳

山人姓吳氏﹐稱於鐵榜者曰子光﹐字於冠醮者曰蕓閣﹔今居臺北淡水廳雙峯裏。山人者﹐山中人也。楊置友夢置作龍首山人﹐謂山人無祿位之稱﹔見宋史本傳。韓﹑蘇集中亦有呂毉山人﹑雲龍山人之目﹐故仍之。不言列傳而言別傳者﹐列傳始於龍門﹐蓋史體也﹔惟李昉等太平禦覽所列書名有古人別傳數十種﹐以自別於史家﹐辭從謙爾。原籍廣東嘉應州人。世居白渡堡神崗社﹐社居村僻處。距村數里﹐界嵩山﹑白渡二鄕之間有山﹐曰烏羅嶂。髙接天﹐勢雄傑閎博﹐一覽羣峯羅列﹐若兒孫之護祖宗﹐屹然爲此方雄鎭。嶂左右﹐分脈絡兩支而下﹐形如銀鵝﹑如雲屏﹐起伏隱現﹐蜿蜒以達於山麓﹐將息仍頓起巒頭。於五行屬土﹐下微凹。南偏溪水屈曲流﹐潺湲有聲﹐其中自成安樂窩﹐則先人敝廬在焉。

祖禹甫公以家累﹐弱冠遊臺﹐集貲數千金以歸﹐乃築捨立家室﹐以傳其子守堂公﹐卽先君子也。山人生數歲﹐有任延之目。先君媾精舍三椽﹐極幽雅﹐聘同鄕宋﹑湯﹑吳諸先生教之﹐暖暖姝姝﹐意甚摯﹔語具本傳﹐存集中。

禹甫公之客遊海疆也﹐置腴田數百畝﹐歲收其租之入以贍家﹐故三世蹤迹多在臺。厥後山人家酷貧﹐鹿裘帶索﹐力不能具衣屨﹔史稱相如家居徒四壁立﹐予並無壁之可言。無俚時﹐思欲一攺气節﹐聊爲蕭何刀筆以逐貧﹔然性固耿介﹐苦守蘆中人本色﹐鄕先達皆刮目看之。嗟乎﹗窮者士之常﹔獨山人之窮﹐如天雨煙霾﹐夜昏黑﹐身獨遊叢葬祠中﹐陰風怪燐﹐狐鳴鬼嘯聲啾啾﹐令聞者毛髮窸窣﹐且走﹑且僵﹑且狂叫﹐不避之玉門關去中國數千里外不止﹐直是開天辟地﹑國史四千餘年中創局﹐而到人所不忍見聞之境。

先君素慷慨﹐好賓客﹐喜營造與陰陽家言。親友有乞助者﹐出橐金與之﹐不足則稱貸以益其數﹔千萬貫靑蚨飛去﹐十無一償者。尢敬禮塾師﹐竭情盡愼﹐如忠臣之事君﹑孝子之事父﹐純以眞意相貫注﹐無絲毫■﹝矢髙﹞飾其間。至今崇道重文諸行誼﹐嘖嘖士夫之口不衰。然卒以好名貧其家。會遭傾跌﹐足傷幾殆。余按賈生云﹐非徒病瘇也﹐又苦■﹝炙﹞盩至此﹐柰何。時疾甚﹐爲延醫購藥以治﹔資斧竭則貨田產﹐田產盡則質衣物。昔揚雄慮以一跌赤其族﹐先君則一跌累其身以及其家。傷哉﹗因是貧病交攻﹐逋負山積﹔恐翟公門可張羅﹑孔氏室無完卵﹐未必有此慘酷。其得延一日之命於不死者﹐幸也。至數年﹐乃漸瘳。居無何﹐先慈又意外染痼疾﹐手足痿痺﹐非𦇤負一步不可行。時於疾風甚雨﹑深宵中痛聲呼謈﹐則兒女輩環侍榻前﹐交手抑搔﹐恆達旦不成寐。易曰﹕剝牀以膚﹐切近災也。悲夫﹗

正惶遽間﹐聞守犬聲狺狺﹐則乞逋者至﹐復爲秦皇大索﹐目眈眈作虎狼視﹔欲不償趙璧不可得﹐乃罄奩資出付之﹐其家遂無一裙一釵存者。從此劫灰滿目﹐避債無臺﹐眞是森羅殿上﹑人鬼關所系﹐非復軟紅塵裏世界矣。計無所出﹐常擬恨賦一則以見意﹐摘句於下﹕『子野聞歌﹐柰何無柰﹔王郎斫地﹐哀哉莫哀』﹔『讀墜淚之殘碑﹐人臨峴首﹔織回文之錦字﹐春鎖眉峯』﹔『天奪柳州之巧﹐鬼憐韓愈之窮』﹔『眞宰訴而陰風慘淡﹐霹靂死而寒日無光』﹔『作禁體之詞章﹐嚴寒有粟﹔望天邊之貫索﹐肆赦無文』﹔『猿臂將軍﹐對獄門而愴地﹔鳳窠羣女﹐窺鏡匣以含顰』﹔『心字香銷﹐巫陽夢短』﹔『君之出矣﹐寒霜瘴雨之中﹔我所思兮﹐碧血靑燐之處』﹔『孤憤寫江郎之筆﹐僕本恨人﹔長門回漢徹之車﹐妾眞薄命』﹔『竹怨孤生﹐桐悲半死』﹔『洗塵劫之鮏羴﹐朱云請劍﹔聽蘇門之歌嘯﹐阮籍窮途』云云。讀者爲之泣下﹐謂自彭令昭唱人間可哀曲後﹐久不聞此變徵聲矣。悲夫﹗

當是時﹐太母老耄患心疾﹐非得人不煖﹔然缾罄壘恥﹐父子無所謀生。因思黃帝子名累祖好遠遊﹐後人以爲行神﹐吾亦欲東耳。遂相率爲稻粱之謀﹐制一羞沚囊﹐中貯靑銅數百﹐挈而走漳﹑泉﹑潮﹑汀之郊。破帽芒鞋﹐日行百里或數十里不等﹐睨之踵已裂。至鷺島﹐塗窮而錢亦盡﹐送君者自崖而返矣。及登舟一望﹐軒然大波﹐接天浴日﹔毒龍跋浪於前﹐奇蜃噓樓其側﹐洋洋乎巨觀也。舵樓危坐﹐因思昔人騎鯨釣鰲﹐乘風破浪之鴻才﹐與所謂談笑狎風濤者胸襟气象﹐坐之元龍百尺樓上固當﹐而豈尋常蠡測者比哉。不踰時抵臺﹐依女嬃以居﹐喜無申申詈予﹐且相得甚歡。後依伯氏熊生公﹐周親骨宍﹐相與慰藉者久之。臺灣海外荒徼﹐千古爲毘捨耶地﹐山人已作寄公﹐所見奇峯﹑邃榖﹑大澤﹑平原﹐惝恍離奇﹐一切可驚﹑可愕之境﹐悉達之於文。故山人到臺後﹐文章視昔日尢奇﹐識者比之東坡海外文字云。嗟乎﹗天下名山大川﹐載在輿圖地誌﹐彰彰可考。矧吾鄕山水奇秀甲海內﹐至著莫如羅浮﹐次則五嶺﹐每數百年而一泄其靈。昔惟韓﹑蘇二賢貶謫到此﹐教澤及於後世﹐不可謂非山川之幸也。今八百有餘歲矣﹐若山人則窶人子耳﹐謀猷功業﹐碌碌無所成就﹐已不能身侍廟堂﹐作雅頌以歌詠國家盛徳﹐乃卽雕虫小技﹐復不蘄至於古之立言者﹐是負此奇山水多矣﹐寧無懼哉﹗

山人性朴拙﹐淡然無所營﹔惟言及孝之一字﹐則淒愴欲絕﹐思作精衛銜木石爲塡海平之。初﹐先慈之避難來臺也﹐歸颿至金門﹐遇怪風﹐舟觸石上碎﹐幾溺死﹔幸攜媳陳氏與俱﹐遂覓竹箯爲車﹐分遣弟侄輩舁之﹑負之﹐沿途托缽﹐由鷺門繞道二千數百里之遙﹐以次達於家鄕。嘻﹗甚矣憊矣﹗時山人在臺島上﹐傳聞不一﹐疑信參半﹐每俟夜深人寂﹐則竭誠意露香禱天﹐願移禍己身以脫親於難。如是者數月﹐卒無驗﹐始信气數有定﹐𨿽靈山世尊亦不能拔苦海爲慈航也。後以奉迎未行﹐遽卒。此事抱撼終身﹐恆引爲百行莫贖之疚。嗟乎﹗人莫大焉無親戚。君臣上下﹐若倫紀有虧﹐猶抗顏而詫於眾曰﹐經師也﹐名士也﹐吾誰欺﹐欺天乎﹗

咸豐壬戌﹐彰邑姦胥戴萬生作亂﹔山人居逼虎口﹐賊黨以利刃脇之降﹐悍弗顧﹐且唾曰﹕『子胡然﹗吾戴吾頭來矣﹐又奚避』﹖賊亦奇之﹐以爲椒山有膽云。後得脫﹐走淡水﹐依弟侄以居﹐作舌耕鄙事。

乙丑科﹐受丁亦溪冏卿與湯四如明府兩公之知﹐遂舉於鄕﹐因得與名公鉅卿遊﹔有爲陶胡奴送米者﹑有爲閔仲叔饋豬肝者﹐然感恩有之﹐知己則未。當事中可稱知己者惟陳香根司馬一人﹔交好中可稱知己者惟呂君汝玉﹑汝修昆弟而已。司馬之言曰﹕『吾宦轍半寰區﹐欲因以陰求天下奇士﹐獨遇山人才品雙絕﹐蓋非陽山區冊之流﹐庾嶺以南一人爾』。因爲籌家計與身後名﹐且雲藏之名山﹐傳之其人。此種風味皆塵俗吏所厭聞﹐獨司馬破格爲之﹔卓然不冰山之是求﹐而泰山之是求﹐豈聞平津候東閣之風而興起者耶﹖何好士之殷且渥也﹗呂君事在義門厚贈記中﹐於此不贅云。

會朝歌裏有黠者興哄獄﹐作王拱宸一网打盡之謀﹐蜚語自外至﹐余笑謝之。人以爲怯﹐非怯也﹐意不屑也。今夫仙人居瓊樓玉宇﹐乘風馭气﹐與造物者遊於無何有之鄕﹐其去塵界不知其幾千萬里也。有語以蟭螟殺敵﹑蠻觸爭國之事﹐仙人必笑其語悖。何也﹖有人世則有滄桑﹑有雞虫則有得失﹐人與物苟墮於孽海火宅之中而不知覺悟﹐則水火刀兵之事起﹐所謂劫也。惟養空遊者能逃出劫外﹐泛乎若不系之舟﹐故謂之化人。化人者﹐周穆王欲與聯臂仙遊而不得者也。當道不察﹐乃以蝸角中物事箝制之﹐亦淺之乎視山人矣﹗

山人性明敏﹐諳識記﹐讀書能得其要。垂髫時爲敲門磚之學﹐爲說文篆隸之學。時文平奇濃淡﹐相題爲之﹐間亦喜學陳夏家數。詩則於西崑宮體﹐剖析源流﹐𨿽學古人﹐其中仍有我在。勺象後﹐更博涉古文經史﹑諸子百家以及稗官小說﹐遠觀而約取之﹐故深於古文之學。古文有二種﹕一種爲元結文字﹐如太古鐘磬﹐叩之其聲淸越以長﹔一種似東萊博議﹐根極理要爲之﹐故奇而法。敍事師史﹑漢﹐銘志師六一翁﹐記序師老蘇與王半山﹐小品師柳州﹐𨿽學焉有至有不至﹐然不可謂非豪傑之士也。嘻﹗古文之學微矣﹐安得素心人而有奇﹑爲之共賞乎﹖『生無可與語﹐死以靑蠅爲弔客』﹔讀虞翻自悼語﹐眞令千古有才無命者痛哭欲死。悲夫﹗

歲丙子﹐屆會試期﹐已束裝就道矣﹐爲海上罡風所勒﹐商舶杳然﹐不得已告歸去來。是山人終身未至燕臺﹐與四海九州之士一試薄技﹐以榮詞館。自維譾陋﹐經史之學勿論矣﹐卽一波﹑一磔﹑一切﹑一翻﹐亦窮流溯源﹐何嘗鹵莽滅裂﹑重爲漆圍吏所笑﹖此固可自信亦可共信者也。乃半世讀書﹐欲少伸其文章報國之志而不可得﹔前則自誤﹐後則姦人誤﹐固命之窮﹑非才之罪﹐亦司桂籍談陰隲者之深憂也。竊恐■﹝示殳﹞上酉下﹞濁一流﹐有不能不任其咎者爾。

計山人六歲就傅﹐在家讀書十四年。此後雪泥鴻爪﹐作客之日爲多。所居者苦縣﹐所對者畏壘﹐所遭逢者多褦襶子與中山狼諸家。其筋骨皆勞劇之餘﹐其學識皆閱歷之後﹐其功名得自心灰蔗老之際﹐其品誼鏈於攻苦食淡之中﹔迄今痛定思痛﹐未嘗不嘆。問天天泣﹐斫地地裂﹐如聞空中霹靂﹐令人神魂沮喪﹑心膽破碎﹐終其身以窮石爲鄕﹑鬼門關爲家者﹐何榮啟期三樂之足云乎﹖

當居福興街時﹐罄數年館榖金爲豚兒立室家﹐稍酬向平心願之一。不料方及瓜以產﹐厄致母子畢命﹐傷哉﹗弦已斷矣﹐復覓海外鸞膠續之﹐故阮修婚費支詘不可堪云。居久之﹐一索得孫男﹐風格秀整﹐咳而名之曰「壽椿」﹐全家視若掌珠。偶因痢疾失治殤﹐年才三歲﹐與白家崔兒同其厄﹐悲夫﹗

或疑山人頻年馳逐﹐突不黔而席不煖﹐何精進之可言。不知山人取長棄短﹐五官並用﹐無日非讀書之時﹑無事非讀書之地。遇胸中稍作惡﹐則牢籠雕刻﹐不擇境爲之。夫白玉蟾寂光國﹑陶彭澤武陵源﹐豈眞有其人﹑其事可遙遙相質證哉﹖不過奪酒杯澆塊壘﹐如南華經寓言十九類耳。

猶憶年少窮居時﹐見來客有科名者﹐則心敬之﹐以爲天上人﹔且顧影多避匿﹐如王霸兒之慚對賓客也。而今已矣﹐味如嚼蠟﹐橫陳無益﹐只取咎焉。且老境已逼﹐發種種而視茫茫﹐月食斗米不盡﹔一切富貴功名之想﹐淸夜中不作是夢矣。惟文字之緣未斷﹐譬諸繭室春蠶﹐直待僵死日絲始盡爾。嗟乎﹗容容多後福﹐今世間多壽﹑多富﹑多男子﹑全備華封人三祝之辭者﹐何可勝數﹖所難爲者﹐儒士耳。謀生計拙﹐先天已長病根﹔又風骨崚嶒﹐𨿽老且死不悔。親命因痼疾偕亡﹐父書以繁難失讀﹐身羈海島﹐目斷鄕關﹐事太傷心矣﹔重之以盜言孔甘﹐人事轇轕﹐骨肉蕭索﹐家道坎坷﹔楮墨所書﹐尙未及萬分之一。是山人無時﹑無事﹑無境﹑無地不與死爲鄰。夫死可言也﹐乃宜死不死﹐壹似忍死須臾始可徐施其摧折擊刺之術﹔但使山人稍有一絲之生路未絕﹐猶旁見側出多其途以厄之﹑挫之於至極無加之處﹐方爲大快人意者。嘻﹗其甚也﹗總之﹐聰明爲造物所忌﹐故一生以才窮﹑以命窮﹑以骨相窮﹐旣自慚﹑自憐﹑自訟﹑自艾﹐旋復自慰﹑自奮﹑自負﹑自解嘲﹐如揚子云謂鄭綮慣作歇後詩。山人因作歇後計﹐安知前世非古詩丐者流托生人世﹐命當以乞兒終﹐爲薄有文行﹐特破例予之浮名﹐俾得稍稍餬口﹐不至展轉溝壑與﹖司馬牛之禍足矣﹐又何求﹖是所謂作退一步想者也。第作歇後語之鄭五領取數年宰相矣﹐惟作退一步想之山人依然吳下阿蒙耳。曩自序云﹐未識天之生此一人者何意﹖由今思之﹐又未識天之不遽死此人者又何意也﹖言至此﹐墨痕與淚痕交流﹐筆亦僵且僕矣。然子厚斥不久﹑窮不極﹐必不能自力以致必傳於後世﹐無疑也。韓﹑柳洵千秋知己哉﹗願與士讀韓﹑柳之文者參之。時年五十又九。

一肚皮集序

咄咄窮措大﹐發星星其二色矣。歲月逾邁﹐一事無成﹐徒挾此藐焉者混迹於■﹝浦上女下﹞娑世界中﹐非罔則贅﹐惡用是握管嘐嘐爲﹖

予自六歲就傅﹐未舞勺﹐大經﹑中經﹑小經皆卒業﹐始學作科舉文字。鄕先達見而奇之曰﹕『此子必以古文名世﹐劉蛻天荒之事可徵矣』﹗予聞言竊喜自負﹐然屢試屢刖﹔不獲已爲臺灣之行。

臺灣古毘捨邪國﹐天風海濤﹑奇峯邃榖﹐奧博雄傑之勢甲天下﹐予得取資之以壯文瀾。自是胸次稍覺空闊﹐而余之文一變矣。間歲﹐遂受徐淸惠公之知﹐深以國士相待﹔追隨者久之。

同治壬戌有戴萬生之亂。時賊氛甚惡﹐鎭道相繼敗亡。以節義自奮﹐誓不爲賊所污﹔日惟披覽書史﹐密爲恢服計。凡哀鴻磔鼠﹑借劍請纓﹐胸中所欲言而不敢言﹑又不得不言者﹐悉於文焉發之。蓋事勢愈艱虞﹐閱歷愈廣﹐而挾以中憤不屈之气與英雄失路托足無門之悲﹐𨿽軍旅中無暇言文﹐而余之文又一變矣。乘間得脫﹐乃百里走淡郊爲賈逵舌畊事。

乙丑舉於鄕﹐因得與名公鉅卿遊。一時獻縞贈紵﹐若交臂失之﹐遂以詩文鳴縉紳間。會香根陳侯奉檄署淡水篆﹐旣至﹐政成民和﹐有議修廳志之舉。侯與僚友謀曰﹕『江淹有言﹐修史莫難於志﹔今郡邑志卽史之流派也﹐非才學識兼長與其人心術品行粹然無傾險側媚之習者﹐不足以膺厥任﹐微吳君吾誰與歸』﹖卽遣使幣聘﹐一見如平生歡。侯名培桂﹐髙要名士﹐屢司分校﹐有吏才﹐盡脫烏紗局俗套﹐爲余籌及家計與身後名﹔安邑豬肝﹐情意殷渥﹐𨿽令狐楚之待玉谿生﹐不是過也。嘻﹗此種風雅﹐其不可求之塵寰俗吏明矣。

今歲﹐僑居互鄕有再三掉磬者﹐余不報無道﹐一以南方之彊勝之。無聊時﹐將舊作蒐輯。方愧螿鳴虫吟﹐終日手一篇相對﹐偶有篇章﹐不過奪人之酒杯﹑澆自己之壘塊耳﹐惡在其爲文章報國乎﹖然數十年之行藏交際﹐已和盤托出矣。足迹則由梅而循﹑而潮﹑而漳﹑而八閩﹑而海疆﹐遭逢則由黨而序﹑而學﹑而名場﹑而友教﹐馬背船唇﹐歷歷可僂指數。蓋厄窮第一﹑卞潔第一﹑嗜讀書作文第一﹑意外遭口舌第一﹐未識天之生此人者何意﹖異日惇史家之位置果居何等也﹖有論世者當於唐子畏﹑徐靑藤數君子中求之。

光緒初元中秋﹐蕓閣吳子光自序於雙峯艸堂。

