明季遺聞

薛序自序凡例卷一卷二卷三卷四

薛序

明季之誤﹐從前京貫中連﹐顧廚外角﹐槎枒錯出﹐已非一日。卽如豫楚敗局﹐予所目擊心訝。不知當年方剿何以遽撫﹖旣撫何以旋剿﹖何以食葚懷音﹐方吞灰洗胃﹐而過憎鳩眼﹐反俾飽揚﹖何以負嵎伏毒﹐猶坐睨玩掌﹐而厚奉驕子﹐甘以身殉﹖自予在南﹐遙切齒此事﹐猶計寇與兵馬牛其風耳。及蒞汴而始驚左右之皆寇﹐敵國之皆兵。腰鞬叩首之材官﹐自供皆闖﹑操營裹脫﹔而對壘所獲﹐無非昔日階下卒。督撫道帥﹐固多西人﹐胸中卽未忍逆料。而畏愛兼至者﹐惟其枌梓﹐視赤子直艸菅然。從此入蜀﹑入楚﹐捷於奔塵﹔破畿﹑破都﹐爭先面媚。至南中之恃一江﹑閩中之恃一嶺﹐譬竈婢重簀捍扉以攫羹汁﹐悍奴潛蹤三窟而竊金珠。藍鬼杞之頻激叛宿將﹐長腳檜之私自築秦城﹐又何誅乎﹗

頃者﹐野史紛紛﹐類非典要。惟吾流綺﹐家擅史才﹐博雅宏通﹐覃精時務。年來著述頗富﹐幾於等身。旣旌詩媛﹐隨輯遺聞。中若雪北闕之禍非中樞﹐東隅之釁生舊輔。明夫貴陽一姥﹐將鼓桃葉之楫﹐以再敗薴蘿﹔南安半褵﹐冀偸歸命之榮﹐以徐居奇貨。試朗誦昆山片檄﹑遂東尺箋﹐已足令脂憔粉泣﹔何似寓英雄於兒女者﹐香奩燭淚﹐猶痛深今古耶﹗故予序流綺著述種種﹐而尢神醉於遺聞。蓋深慨夫馬革羊腸﹐前轅後艇﹐豈無郭李﹐詎異姬姜﹖不覺慚翰墨於虎貔﹐而更讓須眉於巾幗也。前年家弟薛釆﹑今衲米題。

自序

嗚呼﹗明季之事﹐天與人難言哉﹗

自三代以迄唐宋﹐繼世有天下者﹐莫不禍亂代起﹐以開中興。其間惟晉元﹑宋髙﹐偏安江左。他若夏少康﹑商武丁﹑周宣王﹑漢世祖﹑唐肅宗﹐凡邊亂內難﹐一皆削除之﹐光復舊物﹐告成太廟﹐享有祈年保民之譽﹐以垂久遠。

明朝祖功宗徳﹐較隆前代。而先皇帝以聖明在禦﹐旰食宵衣﹐比之太康之尸位﹑仲壬之廢嫡﹑厲王之內嬖﹑哀平之外戚﹑惠帝之昏弱﹑明皇之淫蕩﹑徽宗之晏佚﹐舉無一端﹐謂宜治平立臻﹔而逆寇犯闕﹐身殉社稷﹐烈於七君。言天言人﹐都不可信﹗

蓋自故輔烏程﹑武陵輩﹐不能以堯舜之道事君﹐務拾申﹑商督責唾餘以煩苦天下。十六年間﹐三事九列﹐繩繩繼繼﹐半是持祿養交﹐惟諾成風﹐賄賂竟尙。始而裁驛﹐繼而加派﹐繼而抽練﹔繼而郡邑以催科爲上考﹐庶司以搜括爲能事﹔繼而簧鼓細人﹐流言流說﹐以掊克爲希幸。兼以髙尙威嚴﹐獄訟繁興﹐民不堪命。而又錢法﹑鈔法﹐一時並行。致海內若焦若焚﹐怨讟盈路﹐盜賊蜂起﹐剿不成剿﹑撫不成撫﹐𨿽有善者﹐末如之何。屈指當日﹐不乏名流。如品行髙峻﹑卓出倫表之吳﹑鄭﹝鹿友﹑玄嶽﹞﹐閎通博雅﹑磊落千古之錢﹑王﹝牧齋﹑覺斯﹞﹐慷慨擔當﹑實心經世之洪﹑盧﹑王﹑史﹝亨九﹑九臺﹑鐵山﹑道鄰﹞﹐奇情至性﹑孤行特立之黃﹑蔣﹑文﹑姚﹝石齋﹑八公﹑湛持﹑現聞﹞﹐乃至直言彊諫﹑鐵面冰心﹑百折不回﹑轗軻顚躓之劉﹑趙﹑楊﹑章﹝晉卿﹑前之﹑機部﹑魯齋﹞﹑熊﹑姜﹑傅﹑李﹝魚山﹑如農﹑右君﹑灌溪﹞﹑詹﹑任﹑毛﹑魏﹝一庵﹑參之﹑芝田﹑倩石﹞﹑成﹑曹﹑周﹑葉﹝寶慈﹑履垣﹑仲馭﹑渭山﹞諸公。而羣小必掣其肘﹑絆其足﹐毛舉鷙擊﹐俾任事之念不勝救過之念。跋前疐後而憂患多﹐左方右圓而才智詘﹐不過出嘆於朝﹑入嘆於室﹐中宵彷徨﹐當饋而起。一旦勢成﹐土崩瓦解。以祖宗櫛風沐雨之天下﹐輕輕斷送於眾小人手。宜乎有識者憤激而言﹐謂今日毋論李綱難得﹐卽求一大小人若秦檜亦不可得也﹗

迨弘光南渡﹐時事日非﹐除聲色貨利之餘無朝政﹐自誥命贈蔭而外無功能﹐眞所謂淸歌漏舟之中﹑痛飲頹屋之下﹐泄泄沓沓﹐於斯爲甚。若夫八閩﹑兩粵﹐餉匱﹑兵單﹐愈趨愈下﹐尢不足觀。譬之千金之子﹐家資蕩盡﹐四壁徒存﹐而又外侮交訌。爲之紀綱者復從而陰耗之﹐其主人復不能憂勤節儉﹐欲以左支右吾﹐光前猷而復祖業﹐此實難已。試問誰秉國成﹖則貴陽﹑桐城﹑南安。吸脂吮髓﹐前後一轍。此與烏程﹑武陵﹐又何以異﹗蓋若輩有小人之心﹐無小人之才。才能治天下﹐亦能亂天下。惟無才止能亂天下﹐不能治天下。殆明季之謂與﹖卽有一二正人君子﹐公忠體國﹐若姜﹑髙﹑劉﹑呂﹝居之﹑硜齋﹑念臺﹑儼若﹞﹑祁﹑許﹑張﹑吳﹝世培﹑霞城﹑藐山﹑幼洪﹞﹑熊﹑馬﹑章﹑金﹝雨殷﹑培原﹑格庵﹑道隱﹞數輩﹐非聽投紱去﹐則重得罪耳。曾有一人得安意行道者乎﹖而欲以致治保邦﹐又曷望焉﹖

皇淸入關﹐伸義剿賊。時朝議冊封晉藩於江南﹐興滅繼絕﹐誠爲盛事。會聞金陵擁立﹐遂興南下之師。不二年間﹐摧枯拉朽﹐東南半壁﹐全入版圖﹐求如晉宋﹐亦不可得。凡此盡人事之不臧與﹖抑出於天數之有定與﹖

頃者野史紛紜﹐愛憎失實。如王之明假冒太子而以爲眞﹐左昆山迅掃羣姦而稱爲叛﹐張司馬矢忠北進而加以不韙之名﹐李太史倡議南遷而昧其先幾之哲﹔乖訛顚倒﹐類不一端。玆就先達之緒論﹐合之邸報之流傳﹐稍爲詮次成帙。昔齊公仲氏﹐懼女醜而無歸﹐日譽女之美﹐且許以千金之裝。人曰女姣而復贈以厚裝﹐必醜。卒不聘。申屠氏女美﹐懼其女之入於宮也﹐乃毀爲惡﹐亦卒不聘。夫美醜之不以毀譽掩如此﹐余又何必曲舌彊爲飾說乎﹖然則燕都之變﹐人耶而實天也。金陵﹑閩粵之失﹐天耶而卽人也。天人之際﹐余殆不能不三致意云。

順治丁酉﹝十四年﹞孟夏﹐梁溪鄒漪流綺父題。

凡例

一﹑野史從來不廢。是編悉紀明末遺事。其先帝朝事無關於鼎革者﹐玆不盡載。另有崇禎紀事一刻﹐大書而特書之。至新朝大政﹐洋洋灑灑﹐別載國史紀略﹐以自附於蒙誦瞽議之義。

一﹑明運告終﹐實由流寇﹐蹂躪海內﹐幾十餘年。自秦晉而蔓延楚豫﹐以及吳蜀燕京。玆特詳考歲月﹐條貫而詳悉之。所幸皇淸入關﹐伸義復仇。往致史相公書有云﹕國家定鼎燕都﹐乃得之於闖賊﹐而非得之於明朝也﹔固已爲萬世之定案矣。

一﹑江南﹑浙東﹑八閩﹑兩粵﹐俱不書帝﹑書上﹐僅稱年號﹐以尊王也。其當日章奏﹐稱呼仍舊﹐仿前史例也。考崇信錄云﹕年號是紀時事﹐帝號乃誦君徳。觀於章奏書冊中紀年年號從不擡頭﹐可以想矣。卽淸朝封事﹐亦多稱其年號﹐但斥之耳。

一﹑集中敍載人物之賢否﹑言行之臧否﹐要皆考據邸報﹐采擇見聞﹐不敢虛美隱惡﹐以重穢史之咎。

一﹑殉難諸賢﹐在北都者﹐易名卹贈﹐炳耀千秋﹔其在東南抗節諸公﹐亦奉聖明有詳訪確議之旨﹐蓋聲其罪未始不憫其心﹑殺其身未嘗不髙其義也。並應直書﹐以見癡忠。

一﹑南渡事多未備﹐止記耳目所及。如浙事得之許子浹紀事﹑閩事本之家大人紀略﹑粵事悉之瞿常熟家傳曁華方若新書﹐總俟後之君子考核論定云爾。

流綺氏又識。

卷一

北都

賊李自成初名鴻基﹐陜西米脂縣人也。祖海﹑父守忠﹐世農頗饒。自成幼好勇﹐與侄李過﹝卽一隻虎﹞爲暴於鄕。娶妻有淫行﹐手刃之。以負債故﹐受過於艾同知﹐並殺艾﹐懼罪﹐逃入甘肅爲兵﹐以功升把總。又殺王參將﹐遂爲賊。

初﹐崇禎皇帝卽位﹐勵精圖治﹐較卹民艱﹔憂國用不足﹐務在節省。於是給事中劉懋上疏﹐請裁驛遞﹐可歲省金錢數十餘萬。上喜﹐著爲令﹐有濫予者罪不赦。部科監司多以此獲譴去﹐天下惴惴奉法。顧秦﹑晉土瘠﹐無田可耕﹐又其民饒膂力﹐貧無賴者藉水陸舟車奔走自給﹔至是遂無所得食。未幾﹐秦中疊饑﹐斗米千錢﹐民不聊生﹐艸根樹皮﹐剝削殆盡。上命禦史吳甡賫銀十萬兩往賑﹐然不能救。又失驛站生計﹐遂相聚爲盜。給事中許國榮﹑禦史姜思睿等知其故﹐具言驛站不當罷﹐上皆不允。眾共切齒於懋﹐呼其名而詛咒之﹐圖其形而叢射之。懋以是自恨死﹐棺至山東﹐莫肯爲輦﹐負者至委棺旅捨﹐經年不得歸。

己巳﹝崇禎二年﹞﹐淸兵薄畿﹐徵四方援兵勤王。保定兵首潰﹐余亦多中路逃者。因與饑民合勢﹐嘯聚山澤。秦中鎭將﹑守臣議蹙賊於險﹐據隘殲之﹐可一鼓盡也。三邊總督楊鶴獨力主招撫議。賊出險﹐遂橫不可制。鶴以此被逮﹐下詔獄。上意必欲誅之﹐以欲用其子嗣昌﹐故貰其死﹐然首禍實自鶴云。

賊旣蔓延秦晉間﹐又歲壬申﹝崇禎五年﹞﹐登萊兵變﹐因調關寧兵馬步二萬討平之。朝議欲乘戰勝精甲﹐渡河進剿。兵部尙書張鳳翼家本山西﹐慮其驅賊入晉也﹐阻之﹐盡放遼兵出關。賊遂得渡河而南﹐因入豫﹑入楚﹑入安廬。

賊首之有名號者﹐在秦﹐則稱紫金梁﹝王和尙﹞﹑滿天星﹑蠍子塊﹑老■﹝犭回﹞■﹝犭回﹞﹑一字王﹝劉小山﹞﹑邢管隊﹑領兵王﹑整齊王﹑闖塌天﹝姓劉﹞﹑過天星﹝張五﹞﹑南營八大王﹑八爪龍﹝姓徐﹞﹑西營八大王﹝張獻忠﹞﹑二隊八大王﹑不沾泥﹑混世王﹑曹操﹑亂世王﹑八隊闖將﹝姓張﹞﹑張飛﹑九條龍﹑五條龍﹑賀雙全﹑髙總管等二十四家﹔晉豫﹐則稱英王﹑王鎭虎﹑朱溫﹑趙令軍﹑曹操﹑吳計﹑過天星﹑郝光﹑混天星﹑荊聯子﹑過江王﹑混世王﹑大膽王﹑徵西王﹑福壽王﹑齊天王﹑密靈王﹑閻和尙﹑老■﹝犭回﹞■﹝犭回﹞﹑上天龍﹑出獵鴈﹑黑心虎﹑摟山虎﹑新一字王﹑西營八大王﹑南營八大王﹑北營八大王﹑混天王﹑紫金梁﹑正天王﹑閻王﹑領兵王﹑老邢﹑四隊﹑六隊﹑八隊﹑闖塌天﹑順義王等三十二營。各擁眾數萬﹐少者萬計﹐蹂躪直省無虛日。時李自成方依闖王髙氏﹐與劉良佐自結一隊﹐號闖將﹐名不大著。

癸酉﹝崇禎六年﹞﹐賊在河南﹐沿山州縣﹐無處不到。正月﹐副將芮琦戰死武安。二月﹐中軍曹鳴鶚陷沒趙寨。三月﹐賊入淸化﹔遊擊越效忠登屋擊賊﹐墮地死。遊擊陶希謙在武安﹐出禦賊硯水﹐日暮移營﹐賊乘之﹐落塹死。總兵左良玉馳救淸化﹐賊方去﹔復馳武安﹐勝之於三井﹐獲賊首小秦王。總兵曹文詔自晉來援涉﹐勝之於毛嶺。五月﹐賊盡至磁﹐眾十餘萬﹐長可五﹑六十里。總兵鄧■﹝王巳﹞與良玉會兵彭城﹐尾至林縣之淸池﹑柳泉﹐擊敗之﹐殲其尖騎九天聖等八十一人。其分股犯衛輝者﹐巡撫玄嘿自乘城以卻之。六月﹐參將湯九州島領昌平兵至豫。時流賊爲鄧﹑左﹑周﹝爾敬﹞三家兵所追﹐方從林走輝。九州島自涉來林﹐搗闖賊之中堅﹐勝於馬鞍山﹐斬賊首混天王。賊從林奔懷濟。鄧﹑左追擊﹐大敗之。賊奔潰﹐沿河從溫﹑孟至武﹑涉﹐遁入山﹐復回林縣。時湯九州島駐兵水冶﹐居安﹑林﹑磁﹑武四邑之要路。八月﹐有陽邑鎭﹑科泉﹑淸涼山﹑九龍山﹑王凱寨﹑原康村﹑湖南七捷﹐斬獲賊目混天猴等。左有河村﹑柿黃山﹑八特三捷﹐俘斬新立一字王﹑殺盡王等。周有都裏﹑馬鞍山三捷。是月京營副將倪寵﹑王朴以禁旅六千至彰徳。九月﹐有原康﹑罾底﹑涉縣三捷﹐斬獲飛天聖等﹔兵勢大振。賊棄妻子走﹐北奔五臺山﹐旣而復回。京營尾於後﹐湯﹑左扼於前。京營勝之於亢侯﹑石坡﹑牛尾﹐湯兵勝之於靑店﹑沙岡﹐賊勢窮迫。十一月﹐賀雙全﹑新虎等因京營乞降﹐然焚掠如故。

湯九州島在林縣﹐連戰三日﹐勝於兩岔口﹐再勝於安陽﹑夏村﹐又勝於旁坐寨﹑淸涼山﹐共擒斬四百餘級。左良玉勝之於早生﹐斬二百級。晉兵曹變蛟亦勝之於涉縣。守備許志忠﹑孔道興等並力進剿。賊前隊已連夜走濟源﹑垣曲﹐遂以二十四日乘冰渡河﹐二十日破澠池﹐又破盧氏﹐又破伊陽二縣。賊渡河後﹐殺掠更慘。初止左帥一軍尾後﹐𨿽有盧氏﹑銀洞溝﹑刀環川﹑柳泉之捷﹐而賊眾四掠﹐雒陽﹑新安﹑陜州﹑靈寶﹑閿鄕﹑盧氏﹑永寧﹑汝州﹑魯山﹑葉縣﹑舞陽﹑遂平﹑確山﹑信陽﹑南陽﹑裕川﹑�陽﹑桐柏﹑浙川﹑新野﹑內鄕等州縣﹐賊無不至。十二月十九日﹐賊至郾城﹐勢逼開﹑歸。會日暮﹐雨雪﹐巡撫玄嘿起湯九州島於牀曰「事急矣﹗宜乘夜襲之」。卽晚勝之吳城鎭﹐追殺五﹑六十里﹐殺賊盈野﹐斬四百餘級。明日﹐又追及於橫山鎭﹐斬六百餘級﹔皆殺賊彊壯。是月二十日﹐左帥有保安之捷﹐又有趙莊之捷﹐又有平上關﹑黑山之捷。

七年甲戌正月初一日﹐巡按劉令譽督京營﹐有牛蹄山之捷﹐出其不意﹐斬級踰千。得此三路大捷﹐賊始狼狽走楚﹐河南乃寧。蓋賊最畏曹文詔﹔其標將曹變蛟更饒勇﹐時爲之謠曰「軍中有一曹﹐流賊聞之心膽搖」。次左良玉﹑湯九州島。若京營兵﹐賊甚輕之。時賊大夥在秦﹐剿撫未定。諸督撫前後數十輩﹐或被譴去﹐或逮系去﹐或死西市﹐或戰死逃死﹐不可勝計。惟秦督洪承疇剿禦有方﹐遂自秦撫進五省總督。承疇廉勇﹐精韜鈐﹐率總兵曹文詔﹑曹變蛟﹑左良玉﹑賀人龍等﹐凡破賊於寧塞﹑於西安﹑於延北﹑於西濠﹑於莊浪﹐斬賊渠神一魁等﹐招降中斗星等。每逐賊奔馳﹐往還數千里﹐母在官舍﹐過門不入﹐士卒感其義﹐爭爲效死。楊嗣昌在樞部﹐忌其才績﹐意弗善也。

會賊在江北安﹑廬者﹐以英山﹑霍山爲窟穴﹐旣野掠黃﹑麻間﹐又破隨州﹑羅田﹐潁﹑和﹑廬﹑霍相繼告陷。鳳陽無城可守﹐𨿽有總漕楊一鵬駐紮﹐兵不過二千﹐餘皆市人不習戰﹔賊至隨破﹐焚皇陵﹐燒享殿。一鵬逮斬。給事中許譽卿四疏糾劾溫體仁擬旨淮撫不必移鎭﹐以至誤陵。給事中何楷以一鵬爲輔臣王應熊座師﹐並糾應熊﹔應熊竟以此罷相。指揮包文達脇中流矢﹐揮刀陷陣﹔賊迫令卸甲降。文達怒罵﹐賊砍其左臂﹐斷頭而去。和州知州黎弘慧﹑學正康正諫﹑總營周廷儒﹑訓導趙世選﹑霍山教諭龔元祥﹑訓導姚允恭﹐死之。兵部尙書張鶴鳴﹐賊索金幣﹐入其室﹐見皆古玉及陶器﹐遂刃劈其頂達踵。原任禦史馬如蛟﹐與兄運尹如虯﹑諸生如虹﹐一門戰歿。原任副使盧謙﹑諸生韓光祖﹑葉漳等俱死。惟江浦斗大孤城﹐知縣利瓦伊樾登陴防禦﹐追賊鏖戰﹐奮臂大呼﹐所向辟易﹔賊眾宵遁。是時殺戮之慘﹐天地爲黑。有縛人之夫與父而淫其妻女﹐然後殺之者。有驅人之父淫其女以爲戲﹐而後殺之者。甚至裸孕婦於前﹐共卜其腹中男女﹐剖而驗之以爲戲﹔一試不已﹐至再三者。又甚至以大鍋煎油﹐擲孩子於內﹐觀其跳躍啼號以爲樂者。又甚至綁人於地﹐生刳其腹﹐實以米豆﹐牽羣羊而爭飼之﹔取人之血﹐和米麥爲粥﹐以餵馬驢﹐使之腹壯而能衝敵者。所擄人子女百千﹐臨行不能多帶﹐盡殺而去。或殺人而間以蘆葦﹑薪木堆城下縱火焚之﹐令穢气煙焰燻逼城上﹐守兵立僕。上震怒﹐勒限六月平賊﹐齋居武英便殿﹐減膳撤樂﹐靑袍視事﹐以示行間文武甘苦與同之意。朝議命盧象升爲總理。

象升初備兵天雄。寇興﹐馳行郡內﹐嚴檄州縣﹐繕城治具。率眾往﹐遇賊數萬﹐象升弗卻。中一矢﹐額傷﹔又一矢﹐僕夫斃馬下。象升提刀戰益疾。賊乘髙臨﹐後兵至乃免。賊分黨趨城下﹐潛發兵攻滑。象升知賊計﹐戒守城士勿動﹐選騎出﹐前伏艸莽。賊至﹐卒發﹐大敗之﹐斬級數千。賊相戒曰「此盧閻王﹐遇卽死﹐不可犯」﹗象升以是有能兵名。賊懼﹐南渡河﹐河以南所至殘燹。甲戌鄖破﹐命象升撫鄖﹔鄖大治。乙亥﹝崇禎八年﹞﹐命象升撫楚﹐賊又懼﹐流河南。總兵祖寬於雒陽等處三戰三捷﹐斬級二千﹐軍聲大振。象升遂晉兵部侍郎﹐總督七省。

會乙亥歲杪﹐滁州攻圍甚急﹐知州劉大鞏檄請救﹐疾走援﹐奮擊﹐賊大敗。象升會諸將曰﹕『兵貴神速。今賊气已衰﹐失此不擊﹐長患安窮』﹖趨兵乘其後﹐又大敗﹐賊遁承﹑襄。象升獨以數百騎入陣中﹐爲賊困二日﹐不敢犯。象升與諸將約曰﹕『食盡道窮﹐畱此死﹐擊不勝亦死。吾當力衝之』﹗乃率騎往﹐擊殺萬人﹐斷食道。越三日﹐投戈請降。其及之於滁﹐將盡剿無遺﹔顧以淮督朱大典莫爲堵截﹐復逸去。會丙子﹝崇禎九年﹞夏六月休兵﹐象升疾走秦關﹐與總督洪承疇議事。時秦中之賊方熾﹐豫中之賊又來﹐凡臨潼﹑邠州﹑渭南﹑韓城﹑華州等處﹐承疇隨地嚴兵阻賊﹐象升又屢獲奇勝﹐釜魚阱獸﹐賊旦暮可平﹔乃溫體仁忌功﹐象升忽受命勤王。未幾﹐攺宣大總督﹐而以熊文燦代之。文燦惟迎合中朝爲事﹐一意招撫﹐賊勢復烈。蓋體仁以象升爲南人﹐不習邊塞﹐攺置重地﹐增其擔負﹐緩則敝之﹑急則殺之﹐此其積念也。後象升果死松﹑杏﹐承疇尋亦攺督薊遼。時賊旣往來不定﹐豫中又稱要衝﹐關陜以東﹑黃河以南﹑襄漫以北﹐延袤數千里﹐所在馳突。

乙亥﹐巡撫玄嘿罷去﹐代之者陳必謙。必謙與象升協力剿賊﹐部領諸將左良玉﹑陳永福﹑趙國柱等﹐斬興世王於郟縣﹑闖世王於白沙﹑整齊王於宜陽﹑掃地王於郟縣﹐豫患少息。已而赦詔到豫﹐必謙知其詐﹐欲令面縛詣軍門。副將王進忠剿賊無功﹐思以款自效﹐單騎入賊營﹐爲賊所殺。必謙竟以此罷。賊又破盧氏﹐陷陜州﹐攻圍永寧﹐破冀莊﹑馮莊等寨及峋峪等十三村。丙子﹐用經略侍郎王家禎巡撫河南。時宛南﹑裕舞一帶巨寇鴟張﹐踞蟠龍山﹐負嵎爲勢。不一年﹐家禎旋罷去﹐升河北道常道立代之。蓋道立幼在楊鶴衙齋﹐與嗣昌善﹐嗣昌時以本兵入閣也。

上又憂賊不卽平﹐命內臣盧九徳﹑劉元斌率禁旅出討。八月﹐抵河南。九徳勤幹﹐諳練兵機。其把牌中軍黃得功﹑宋紀皆驍勇絕倫。官兵剿賊於眞陽縣之張家灣﹐追至光山﹐千總張國柱被圍﹐遊擊苗有才救之﹐而山下雪積坑深﹐方欲收兵﹐賊大隊齊發﹐呼囉囉爲號﹐四面合圍﹐官兵大敗。大略劇賊人有副馬﹐疲則易之﹐驕捷如飛﹔官兵用步卒尾之﹐重跅而至﹐賊已逸去﹔喘息未定﹐他警又告﹐故將士不勝勞苦﹐終無成功。

是年﹐賊勢益熾。其在楚者﹐自秦翼明﹑楊世恩應山一捷﹐斬級五百而後﹐旋遶麻﹑黃﹐一股西犯徳安﹐一股東趨江北﹐破英﹑廬﹐圍安慶﹐副將程龍以火藥含笑自焚﹐守備陳幹玉等俱戰歿。十月入舒城﹐參將張一龍勝之於咎家岡﹐獲其頭目搖天動等﹔副將孫應元勝之於烏紗山﹐斬五十餘級。太監劉元斌率京營兵鏖戰竟日﹐追殺七十餘里﹐號哭震天﹐殺賊五百四十二級﹐賊遁入山。而秦撫孫傳庭破殺闖王髙氏﹐自成入西川。十月初四日﹐衝梨樹﹑埡口等關﹐副將孔全斌等遁。於是破寧羗﹐攻廣元。逆宗朱廷一者﹐時爲參軍﹐株守保寧﹐坐視不救。遂直犯成都。蜀撫王維章聽其突入﹐不能扼禦。自成往來階﹑徽間。維章逮問伏法。

戊寅﹝崇禎十一年﹞﹐巡撫常道立奏賊犯鄧州﹐焚毀周王八塋。總理熊文燦報賊困英山﹐合九路之兵會剿﹐賊從徳黃一路潛遁。楚撫兪應桂逮問。豫撫常道立招撫闖塌天等。闖塌天本名劉國能﹐性至孝﹐就撫﹐乃奉其母命也。晉撫宋賢奏混十萬等賊乘虛窺渡﹐攻克五塔﹑圪塔等寨﹐攻圍陜州等處﹐官兵禦卻之﹐賊拔營遠遁。二月﹐官兵三戰三捷﹐敗賊於鎭平縣﹐生擒艸上飛﹑獨腳虎等﹐斬扒天虎等四人。賊渡河間﹑光山等處﹐結連曹操及托天王﹑整世王﹑混世王﹑十天王﹑紫微星﹑過天星﹑飛虎八家大賊來商城﹑固始界﹐欲上潁﹑霍等處爲度暑計。太監盧九徳分布官兵迎擊﹐大敗賊於山石橋﹐擒賊抵地虎﹑黑旋風等。三月﹐巡道張天經又敗賊於黃福店﹐斬獲無算﹐招降賊首飛天師等。五月﹐總兵左光先又三敗賊於大寨地方。六月﹐陳永福又大敗之於饒良鎭。嗣是官兵又敗之於宜陽連莊﹑雍家莊﹑林家莊等處。左良玉又大敗之於髙坡﹐混十萬﹝本名侯世範﹞帶傷遁﹐妻子囚執入省﹔混十萬亦旋降。九月﹐內臣盧九徳扼之於襄﹐撫臣常道立擊之於鄧﹐監軍張大經﹑總兵劉澤淸﹑左良玉﹑張任學擊之於襄﹑承﹑隨﹑棗﹑汝﹑許。十月﹐張任學又敗之於髙莊。賊南北無路﹐轉戰敗逃。凡曹操﹑革裏眼﹑托天王﹑過天星等賊在豫﹑在楚者﹐無不分頭鼠竄。己卯﹝崇禎十二年﹞三月﹐漕撫中軍劉良佐有光山之捷﹐安廬巡道湯開遠有舒城之捷﹔賊漸西奔。張獻忠﹑曹操因入房﹑竹山中。

獻忠﹐楡林人﹐初爲小賊﹐號黃虎﹔後爲賊帥﹐稱八大王﹐假官兵旗襲南陽﹐屯南關。左良玉適至﹐疑而召之。獻窘逸去。良玉追及﹐兩馬相望﹐一箭中其眉心﹑一箭釘其中指於弓靶。獻倉皇間﹐良玉舉刀劈其面﹐血流被甲﹐孫可望力前格之﹐得免﹐逃至麻城。左帥追剿之﹐一晝夜行七百里﹐至谷城﹐戊寅正月初九夜破之﹐出示民曰﹕『本營志在匡亂﹐已逐闖兵遠遁﹐本營釋甲歸朝』。乃拘耆老具結遣。可望以碧玉長尺餘者二方﹑圓徑寸珠二枚賄文燦請降﹐文燦許焉﹐以僉事張大經監其軍。文燦庸鄙無能﹐駐節襄陽﹐於後圃種蔬﹐日用數十人灌漑。時旱﹐郡邑申文祈雨﹐文燦批文云﹕『園蔬茁茂﹐禾苗何以獨枯。不過姦民爲逋糧地耳』﹗其設施如此。左良玉謀於巡按林銘球﹑巡道王瑞旃﹐欲誘執獻。文燦曰﹕『殺降不祥』﹗力庇之。乃移其營於城內。獻恃文燦﹐益無忌﹐私練士卒﹐造軍器。榖城諸生徐以顯一見如故﹐教以孫吳兵法。又乞職銜﹑索月餉﹐且請澠﹑陜﹑盧﹑靈﹑閿五州縣屯馬步兵六千。己卯春﹐獻忠叛形愈著﹐良玉請討之。文燦故彰露其事﹐使獻知之﹐彊畱良玉飲餞﹐稽延時日。獻從容盡運兵械入房山﹐文燦始催出兵﹐則獻已叛矣。是時文燦招撫十三家賊﹐蜂屯蟻聚中州一帶﹐旋撫旋叛。巡按徐一範謂『可剿之機會與能剿之物力都從撫裏錯過』﹐良不誣也。谷城令阮之鈿瀝血書絕命詞﹐死之。良玉聞變曰﹕『經略縱虎負嵎﹐使我攖之﹐不去﹐必以逗𨖻罪我』。令旗至﹐卽冒暑進兵﹐遇伏大敗。良玉列其狀﹐文燦死西市﹐命嗣昌代之。上寵餞甚至﹐親賦餞歌二首贈行。禦史張肯堂請著爲令﹕『有創爲撫說者﹐議出編氓行伍﹐以姦細論﹔議出道將紳衿﹐以通賊論﹔議出督撫鎭帥﹐以誤國論』。疏入﹐嗣昌弗善也。

嗣昌首倡聚斂﹐一議加剿餉三百萬兩﹐又加練餉七百三十萬餘兩﹐合舊派每年加二千三百萬﹐以致民窮盜起。至是力以減自任。賊初聞嗣昌出﹐頗心布。及嗣昌抵任﹐踵襲文燦招撫故智﹐謀以鄖事委鄖撫袁繼咸﹐楚事委楚撫宋一鶴。一鶴貪懦巧諂﹐以嗣昌父名鶴﹐投揭自署其名曰「一鳥」﹐楚人爭傳笑之。嗣昌對守年餘﹐一籌莫展。自撤白虎之險﹐縱賊入川﹐賊勢益張﹐不可收拾。嗣昌妄聽楊卓然之說﹐謂『獻賊難圖﹐革﹑左易撫』﹐輒思捨難就易﹐檄左良玉趨皖﹐駕言『川零賊﹐不足復煩大兵』。軍中咸知失計。良玉探識其姦﹐率兵竟去﹐連發十九檄追之不返。賊復出﹐無當關者矣。且賊由西北陸走襄陽﹐而嗣昌由西南水走夷陵﹐岐路相避﹐猶飾稱鞭長莫及。甚至地方失事﹐匿不上聞﹐而又虛設捷級﹐動云「寇不足慮」。瀘州知州蘇瓊等死於賊﹐嗣昌復砍其頭﹐充級報功﹔羣賊愈無所憚。

庚辰﹝崇禎十三年﹞六月﹐左良玉遣降將劉國能圍獻於瑪瑙山。獻食盡﹐分兵四出抄糧﹐不得糧歸者盡殺之。未歸者﹐詣嗣昌降。良玉使國能將之前行﹐詐稱糧至。獻開營延入﹐國能眾掃其營壘﹐擒其妻孥﹐與徐以顯﹑潘獨鰲等送襄陽獄。獻忠攀藤越嶺逃去。襄陽知府王承曾素縱酒漁色﹐見獻忠妾﹐悅之﹐故疏其防。嗣昌檄至﹐獻邀於路﹐取檄﹐遣賊僞爲公差﹐夜叩襄陽城門。巡道張克儉見符驗﹐延之入。時辛已﹝祟禎十四年﹞二月初五日也。漏四下﹐賊攻襄陽王府﹐焚端禮門﹐尋執襄王殺之﹔破獄﹐出以顯﹑獨鰲等。獨鰲者﹐應山諸生﹐富而吝﹐縣令婪其財﹐使人訐其不法﹔鰲憤甚﹐越獄投賊。獻之文移﹐皆出其手。署襄陽事李天覺﹐城破﹐北面叩首﹐置印於案自縊。推官鄺曰廣被執﹐大罵不屈﹐死之。已而破隨州﹐知州徐世淳埋印署後﹐勒馬巷戰﹐矢貫於頤﹑刀屬於頰﹐眼鼻橫斷﹐墮馬﹐右手握印箱﹑左手掣佩刀﹐賊鈹刀交下﹐陷胸穴股以死。子肇梁亦遇害。嗣昌在荊﹐慚憤縊死。廷臣交章論劾﹐上下其議。禮部侍郎蔣徳璟謂其『姦欺誤國﹐請用嘉靖中仇鸞例﹐斫棺戮屍』﹐然上竟不罪嗣昌也。嗣昌之在蜀也﹐安坐順慶公署﹐題匾自旌﹐大書「鹽梅上將」。迨瀘州破後﹐連陷數邑﹐嗣昌猶在醉夢中﹐命多備索子綁賊﹔蜀中爭傳笑之。上以襄陽破﹐故逮鄖撫袁繼咸。繼咸立朝負直聲﹐督學山西﹐備兵淮陽﹑武昌﹐所至以淸惠稱﹐吏民歌思之。至是﹐合辭叩閽﹐繼咸亦出嗣昌手書﹐明己無罪。尋察其枉﹐赦之。

方獻與曹操九股之在房﹑竹山中也﹐李自成往依焉。獻謀殺自成﹐自成覺而逃去﹐入蜀。曹操者﹐本羅汝才﹐與李自成同依髙氏。髙被擒﹐汝才走楚。己卯﹐自成自川潛渡入豫﹐取洛陽﹐殺福王。內官崔升甫十三歲﹐勸福王寧死勿屈﹐抱王不去﹐並見害。又破永寧﹐殺萬安王。事聞﹐上震悼。兵科張縉彥奏﹕『福王身死社稷﹐守國大義﹐日月爭光﹔葬祭宜厚』。從之。吏科章正宸奏闖賊從四川來﹐兵部尙書陳新甲急奏賊自秦來﹐不自川來﹔蓋嗣昌方奏扼賊於川﹐言從川來﹐則責在嗣昌也。又破葉縣﹐降將劉國能守葉﹐自刎死﹔其妻先死﹐其子方八歲﹐闖賊入城﹐抱置膝上﹐欲收養之﹐不從﹐自解所帶小刀亦刎死。自成旣入洛﹐撰「九問」﹑「九勸」諸僞詞﹐號召羣盜﹐勾引饑民﹐遂爲闖王。辛巳﹐自成獨雄一部﹐汝才攺稱曹營。自成進圍汴梁﹐總兵陳永福從城上射自成﹐中其左目﹐幾死。督臣丁啟睿率諸將左良玉﹑虎大威等集兵朱仙鎭﹐與自成戰﹐全師皆潰。六月﹐闖﹑曹分兵東南下﹐敗官軍於棗陽﹐復回豫﹐破南陽﹐殺總兵猛如虎﹐與官兵戰於郾城﹐賊眾折傷。適秦撫汪喬年又敗於襄城﹐喬年死之。賊資其甲馬火炮﹐乘勢破歸徳﹐復圍汴﹐官軍敗績於水坡﹐賊勢張甚。巡撫髙名衡﹑推官黃澍固守不下。壬午﹝崇禎十五年﹞五月﹐自成遂決河灌汴。城中諸貴官欲爲自脫計﹐亦鑿堤引水﹐汴梁遂陷。名衡與澍等乘舟潰圍出走﹐余淹沒死者數十萬眾。上念防守勞苦﹐不深罪﹐但罷名衡官而已。蘄﹑黃之寇復與闖合﹐諸渠帥皆戴闖王。革則賀一龍﹑老■﹝犭回﹞■﹝犭回﹞則馬守應﹑胡闖則蘭養成﹑爭世王賀錦﹑治世王劉希堯皆爲闖偏裨。及破襄陽﹐下荊州﹐合兵鄖陽﹐闖令■﹝犭回﹞守夷陵以犯澧﹑常﹐革趨徳安以窺黃﹑麻。十二月﹐陷承天。賊遣僞將王克生決顯陵求寶﹐僞陽五知州張聯奎多備鍬鋤﹐獻策求歡。賊方舉事﹐欻風雷大作﹐晝晦。聯奎見金甲將手持金瓜﹐當頂一擊﹐卽昏迷跌地﹐口鼻流血﹐一夜而死。聯奎﹐宜城諸生﹐其妻何氏﹐固以貌都爲賊所執﹑守節不從﹑慷慨遇難者也。克生抓去﹐不知所在。眾賊驚散﹐闖大懼﹐遂不敢動。曹賊羅汝才聞之﹐以天命未攺﹐潛謀歸順﹐欲殺自成獻功。尋以印馬分營起自成疑﹐癸未﹝崇禎十六年﹞三月十日﹐自成設酒縛革﹐明日猝至曹營斬羅。羅部將楊承祖素驍勇﹐率眾盡走鄖陽﹐投守臣徐起元。起元守鄖數年﹐處彊敵之間﹐竟保殘疆無恙﹐皆羅兵力也。■﹝犭回﹞在澧聞變﹐闖調其兵回襄﹐不從。闖旣廣收部曲﹐設僞號﹐自稱「倡義大元帥」爲一品﹐權將軍二品﹐制將軍三品﹐果毅四品﹐威武五品﹐皆將軍﹔七品掌旅﹐八品部總﹐九品哨總。所授將帥田見秀﹑劉宗敏﹑賀錦﹑張鼐﹑黨守素﹑辛思宗﹑客可成﹑李友﹑任繼忠﹑吳光義﹑劉芳亮﹑劉希堯﹑李過﹝自成親侄﹞等﹐共兵二百三十餘隊﹐總計馬步兵六百餘萬。每隊立一標旗﹐行營望之而走。標營用白旗﹐纛皆用黑。左﹑右﹑前﹑後分用黑﹑白﹑紅﹑黃色﹐而纛隨之。自壬午年夏破荊﹐初攺防禦使﹑府尹﹑州牧﹑縣尹﹔至癸未正月﹐欽天監博士楊承裕投闖﹐更設六政府侍郎﹑郎中﹑從事諸官屬。侍郎則諭上猷﹑蕭應坤﹑楊承裕﹐郎中則徐丘﹑王家柱﹑鄧巖忠﹐從事則顧君思﹑郭附龍﹑傅朝升﹐防禦則孟長庚﹑陳藎﹑李之綱﹑吳大鴈﹑黃閣﹑金有章﹐府尹則張虞機﹑姚胤錫﹑牛佺﹑劉蘇﹑鄧璉﹑劉茂先。又使任光榮守荊﹑蘭養成守夷陵﹑王文耀守澧﹑白旺守安陸﹑葉雲林守荊門﹑謝應龍守漢川﹑馬世大守景陵﹑髙一功守信陽﹑周鳳梧守禹州﹐兵鋒所至﹐人心惶惶﹐皆棄城奔走﹐大江南北﹐人無固志。獻忠因得乘機攻取。

先是﹐壬午六月破黃﹐十二月破黃梅﹐癸未正月破荊承﹐荊王播遷﹐道臣張鳳翥﹑鍾祥知縣蕭漢死之。三月﹐蘄水鄕宦周之任勾賊破城﹐道臣許文岐死之。已而陷黃州﹐黃陂鄕宦歐陽玖迎降﹐惟樊維城殉節。維城固孝介公玉衝侄﹐其父玉衡以禦史抗言國本被謫者也。貢生馮雲路力學著書﹐精禪理﹐徵辟不就﹔賊慕其名﹐彊起之﹔雲路不屈而死。其門人諸生汪陸延亦死。諸生易爲瑚﹐父道暹﹐名重海內﹐前已與次子爲璉罵賊死﹐至是爲瑚亦死之。四月破麻城﹐從賊大逆則劣生周文江居首。文江爲賊兵部尙書。有原任錦衣衛遣戍劉僑﹐托文江進二美妾並金銀器皿﹑玉杯﹑古玩數萬金於賊﹐賊用僑爲錦衣衛都督。教諭蕭頌聖自殺。賊從鴨蛋洲渡武昌縣﹐知縣鄒逢吉死之。五月﹐破武昌﹐殺楚王﹐驅平民三十餘萬溺之江中。故輔臣賀逢聖朝服投江死﹐門生大冶諸生尹如翁從之。楚府長史徐學顏方署江夏縣﹐與賊格鬥﹐爲所支解。都司朱士■﹝日上折下﹞戟手罵賊﹐爲賊斷手而死。常﹑武﹑衡﹑桂﹐在在告陷。衡陽知縣張明翼罵賊不屈﹐縛擲中流。獻忠大肆殺戮﹐積屍浮江﹐江水爲赤。橫尸之慘﹐黃巢後未有也。八月﹐破嶽州﹐復陷長沙﹐巡按禦史劉熙祚罵賊不屈﹐至血面刳腹﹑橫曳倒磔以死。長沙推官蔡道憲殉義最烈。而江西袁﹑吉一帶面面與楚相通﹐賊從萍鄕﹑萬載﹑永新三路突犯吉安﹐安福﹑廬陵﹑吉水俱破。後由湖南復入川﹐據險設官﹐僭大號﹐攺元「義武」﹐置左﹑右丞相﹐以徐以顯爲右丞相﹑潘獨鰲爲中書舍人﹐築宮室臺觀﹐置酒自娛﹐不復出。上命江﹑鳳﹑黔﹑粵各督及鄖﹑皖﹑江﹑沅各撫合兵剿賊。

方獻忠壬午之破武昌也﹐左良玉避其鋒﹐擁兵九江﹐不敢逼。及獻旣入蜀﹐良玉略定武昌﹑澧陵﹑長沙﹑湘潭﹑湘陰並湖南一帶﹐又復嶽州﹑監利﹑石首﹑上安﹑徳安﹑隨州等處。總督呂大器又復袁州﹑萍鄕﹑萬載﹑吉安﹑廬陵﹑吉水﹑永新﹑太和﹑安福等處。大器沈毅知兵。方入援時﹐路過峽江﹐城門四閉﹐聞是官兵﹐反行遮殺。詔以八王兵到﹐開門出迎﹐手持縣印﹐口稱千歲﹐備有大馬二十五匹﹐糧艸無數﹐新舊知縣俱已拿下﹐聽候發落。大器立取姦民梟示之﹐次第恢復。

時自成已據全洛﹐直窺陜西。總督孫傳庭﹐故將家子﹐然性怯懦﹐不知兵﹐好大言﹔九邊精銳﹐悉隸麾下。又據潼關之險。自成欲誘致之﹐每戰輒匿精銳﹐驅難民當前﹐因是多所斬獲﹐傳庭志益驕﹐屢疏奏捷﹐且上言﹕『有自賊中逃回者﹐言賊聞臣名﹐皆驚潰』。上信之﹐因召對羣臣﹐出傳庭疏示眾。兵部侍郎張鳳翔獨言賊素狡多詐﹐示弱不可信。且傳庭所統皆良將勁兵﹐不如爲陛下畱此家當。上目懾之。羣臣窺上意﹐爭請命傳庭進剿。未幾﹐果覆師﹐乃削傳庭職﹐充爲事官﹐扼守潼關。加白廣恩陜西總兵官﹐提兵援剿。進士程源疏言﹕『殲大寇必圖大舉﹐合數十萬之眾﹐八面而齊攻之﹐誰應援﹑誰聲實﹑誰牽制﹑誰批腹﹖著著照應﹐使之疲於奔命﹐救接不暇﹐然後可一鼓成擒。乞敕傳庭憑關固守﹐勿事浪戰』。書奏不省。十月初六日﹐傳庭開關延敵﹐賊伏精銳關前﹐引傳庭出﹐遂奪關入。三秦頓失﹐攺西安爲長安府。十一月﹐考校州縣生員﹐一等與六政府屬﹐二等與州縣﹐三等與佐貳。是月攻楡林不利﹐再攻乃克。又攻慶陽﹐亦克。一時死職者﹐巡撫馮師孔﹑按察使黃絅﹑長安知縣吳從義﹑渭南知縣楊暄﹑蒲城知縣朱一統﹑商州巡道黃世淸﹑慶陽守道段復興﹑慶陽知府董琬。楡林守道都任合門雉經。中部知縣朱新達自知城守不支﹐先令妻﹑妾縊。一妾尙未配合﹐新達叱令去﹐妾不可﹐垂泣甘縊﹔然後新達自盡。原任總兵尢世威﹐舉家百口﹐付之烈焰﹔身衝鋒刃﹐戰死街心。原任總兵侯世祿﹑侯拱極﹑王學書﹑王世欽﹑王世國﹑李昌期﹑原任副將瞿文﹑常懷徳﹑李登龍﹑張發﹑楊明﹑原任遊擊孫貴﹑龍養昆﹑原任守備白愼衡﹐全家敍﹑見任遊擊傅徳﹑惠憲﹑潘國臣﹑李國奇﹑晏維新﹑陳二典﹑劉芳馨﹑劉廷傑﹑文侯國﹑見任守備尢勉﹑惠漸﹑賀天雷﹑楊以偉﹑掌印指揮李文焜﹐皆不屈死。而鄕紳死難﹐則原任吏部尙書南師仲﹑禮部主事南居業﹑山東巡按禦史王道純﹑詰封副都禦史朱常徳﹑宗室舉人朱誼泉﹑原任太常少卿麻僖﹑原任大同巡撫焦源溥﹐以罵賊斷舌死﹔原任宣府巡撫焦源淸﹐以不受僞職死﹔原任磁州巡道祝萬齡﹐深衣大帶﹐至關中書院斯道中天閣下﹐哭拜宣聖﹐從容自經死。朝議以兵部右侍郎兪應桂爲總督﹐而命禦史霍達監其軍。達﹐秦人也﹐夙負才略﹐習知地利土著﹐故用之。十一月初三日﹐上召對﹐諭以『有眞剿然後有眞撫﹐有好將自有好兵﹐有好司自有好百姓﹔在爾實心爲之』﹗命達作速前去料理。達痛哭敷陳﹐言『西安若在﹐臣不惜死以報皇上』﹗比至﹐則僞官充斥﹐赴任無地。脫是時中樞稍知兵﹐當賊困楡關﹐勿狃小喜﹐預請濟師犄角﹐可令賊奪气去﹔卽不然﹐而堅壁死守﹐勤王兵集﹐賊亦鳥奔獸散。乃一籌莫展﹐束手待斃。迨甲申﹝崇禎十七年﹞春正月﹐大司馬張縉彥方奉召至﹐𨿽拮據綢繆﹐而賊已由秦越晉﹐直薄畿南﹔勢如破竹﹐莫有當關者矣。

元日﹐大風﹐震屋揚沙﹐咫尺不見。時滿洲建國號曰「大淸」﹐攺元「順治」﹐而賊僭位西安﹐妄稱「大順」﹐年號「永昌」﹐咨掠河東﹑河津﹑稷田﹑濴河﹑絳州一帶。初三日﹐上特召中允李明睿陛見。明睿﹐南昌人﹐公忠練達﹐以總憲李邦華﹑總督呂大器特薦﹐召起田間。明睿初欲勸上西遷長安﹐一以親徵挫賊之鋒﹐一以就甘肅﹑寧夏之士馬﹐一以就咸陽之王气﹔蓋鹹陽爲古帝王共建之都﹐四塞之固﹐天下共聞﹐以下令於諸侯﹐猶居髙屋之上建瓴水也。此誠上策。比聞賊入關﹐念只有南遷一策﹐可以圖存﹐轉危爲安。至是召對徳政殿﹐上問禦寇急策。明睿請屏左右密陳﹐趨近禦案﹐與禦衣接﹐言﹕『臣自蒙召以來﹐探聽賊信頗惡﹐今且近逼畿甸﹐此誠危急存亡之秋。皇上不可不長慮卻顧﹐只有南遷一策﹐可緩目前之急﹐徐圖徵剿之功』。上曰﹕『此事重大﹐未可易言』。以手指天﹐言『上邊未知﹐如何』﹖明睿曰﹕『惟命不於常﹐善則得之﹐不善則失之。天命微密﹐全在人事﹐人定勝天。皇上此舉﹐正合天心﹐差之毫釐﹐謬以千里﹐知幾其神。況事勢已至此極﹐詎可輕忽因循﹖一不速決﹐異日有噬臍之憂。當局者迷﹐旁觀者淸。皇上可內斷之聖心﹑外度之時勢﹐不可一刻遲延者也。若築捨道旁﹐三年不成﹔此事後𨿽欲爲﹐有不及爲者矣』﹗言之痛切。上四顧無人﹐云﹕『此事我已久欲行﹐因無人贊襄﹐故遲至今。汝意與朕合﹐此意決矣。但外邊諸臣不從﹐柰何﹖爾且密之』。上復問中途接濟。睿奏﹕『沿途接濟﹐固不可少﹐然不如四路設兵。四路者﹕東山東﹑西河南﹐此旱路也﹔登萊海船﹑通州運河﹐此水路也。然皇上卻應從東小路﹐輕車南行﹐抵淮上二十日﹐文王柔順﹑孔子微服﹐此之謂也』。上曰﹕『然。然此事重大﹐不可輕泄﹐泄則罪坐汝』﹗睿奏﹕『臣謀之﹐臣敢泄之乎﹖但祈皇上聖斷。皇上但出門一步﹐龍騰虎躍﹐不旋踵而天下運之掌上﹔若兀坐北京﹐堅守危城﹐無益也』﹗上曰﹕『朕知道了』。隨退還宮﹐賜宴於文昭閣。日午﹐上又召對內殿。睿極陳枚卜﹑考選之獘﹐請著爲令﹕『不立邊功﹐不許枚卜﹔不立邊功﹐不許考選』。又言﹕『兵餉缺乏﹐民窮財盡﹐目前只有速發內帑﹐足濟燃眉』。上言﹕『內帑如洗﹐一毫無措』。睿奏﹕『祖宗三百年來積蓄﹐度不至是』。上曰﹕『其實無有』。命出外賜茶。未幾﹐夜漏初傳﹐上又召睿進內﹐近禦案﹐問『所奏事﹐卽欲行之﹐誰可接濟﹖途間用何等官員領兵措餉﹖駐紮何等地方』﹖睿奏﹕『濟寧﹑淮安﹐俱緊要地方﹐不可不設官。須擇重臣領兵領餉。皇上𨿽間道微行﹐此兩處扼要﹐不可不豫爲防』。又問﹕『是何等官銜』﹖睿奏﹕『須戶﹑兵二部堂上官』。上曰﹕『然此時兵俱在關門﹑大將俱在各邊﹐調遣甚難﹐柰何』﹖睿奏﹕『近京八府﹐尙可召募。皇上此行﹐京城尙需人料理﹐關門兵不可盡撤﹐各邊大將不可輕調﹔惟有在內公侯伯及內閣﹑六部﹑文武大臣。皇上不妨召至禦前﹐面試其才能﹐推轂而遣之』。上曰﹕『然』。睿復奏﹕『內帑不可不發。除皇上服禦外﹐一毫俱是長物﹐當發出犒賞軍士。萬一行至中途﹐賞賜不足﹐區處甚難。畱之大內﹐不過朽蠹。先時發出﹐一錢可當二錢之用﹔急時與人萬錢﹐不抵一錢之費』。上又曰﹕『然。戶部也著措置』。睿復奏﹕『靠不得外邊。如今三空四盡﹐戶部決難湊手。乞皇上自爲宗廟社稷計﹐決而行之﹐無臨渴掘井也』。皆頜之。須臾﹐漏下二鼓﹐命睿出官。

大學士李建泰自言西人﹐知賊中事﹐請督兵眞﹑保﹐以扼賊衝。上壯之﹐命爲督師。擇吉二十六日寅時告太廟﹐卯時行授鉞禮﹔殿梁響聲大作﹐如摧折然。已時﹐駕登正陽門樓﹐親餞。官軍旗旛十餘萬﹐自午門外推至正陽門外﹐旌旗金鼓甚盛。文武百官聞召俱至。上慰諭建泰再三曰﹕『先生此去﹐如朕親行』。賜坐﹑賜宴﹐列席十九﹐文東武西﹐禦席居中。禦用金臺爵皆嵌大寶石﹐是累朝重器﹔諸臣則皆金杯也。上復親遞建泰三杯﹐卽以三杯賜之。復出禦撰手敕獎諭﹐親臨正陽用寶以賜。內璫爲掛紅簪花﹐鼓樂導尙方劍而出。建泰甫出宣武門﹐輿扛忽折。是日﹐諸臣又公餞於護國寺。建泰意气英上﹐言方入寺時﹐視其印綬忽發大如斗。同官相與賀曰﹕『此指日成功﹐取「金印如斗」兆也』。比聞賊信洶洶﹐建泰益遲遲其行﹐日止三十里。至涿州﹐營兵三千逃回。過東光﹐兵不戢﹐民閉城門。建泰怒﹐畱攻三日﹐克之。進退無措﹐惟逡巡畿內而已。賊移檄遠近﹐有云﹕『君非甚黯﹐孤立而煬蔽恆多﹔臣盡行私﹐比黨而公忠絕少。甚至賄通官府﹐朝廷之威福日移﹔利入戚紳﹐閭左之脂膏盡竭』。又云﹕『公侯皆食肉紈褲﹐而倚爲腹心﹔宦官悉齕糠犬豚﹐而借其耳目。獄囚累累﹐士無報禮之思﹔徵斂重重﹐民有偕亡之恨』。人讀之﹐無不扼腕。

先是﹐賊破楡關﹐長河二千五百里之防﹐晉獨當之。賊眾眈眈窺渡﹐巡撫蔡懋徳南北策應﹐大慶﹑風陵兩挫賊鋒。尋以保徳州告急﹐還省。巡按禦史汪宗友特糾其懦﹐以郭景昌代之。未至﹐副將尙智投賊爲前驅。總督兪應桂畏賊甚﹐遲回河上﹐一無所爲。二十九日﹐賊從沙渦竟渡﹐三晉遂成破竹之勢。旣陷平陽﹐直困太原。賊步號五十萬。懋徳誓眾死守﹐登陴拒敵﹐矢石火藥傷賊甚眾。裨將朱孔訓﹑牛勇力戰死之。已而城東南角樓炮裂焚毀﹐風沙陡作﹐對面莫辧。守門將張雄爲賊內應﹐城遂陷﹔時二月十五日也。懋徳繕遺疏授贊畫知縣賈士璋﹐遂自刎﹐爲眾所奪﹐中軍應時盛扶上馬﹐欲衛出城。懋徳曰﹕『吾封疆之臣﹐應死封疆。汝輩自去﹐豈欲陷吾不忠乎』﹖遂至書院三立祠﹐惟時盛相隨。懋徳南向自縊﹐軀輕气未絕﹐時盛解鐵甲覆其身﹐候气絕﹐亦東向自勒死。蓋時盛系遼諸生﹐爲懋徳識拔﹐隸麾下﹔見艸遺疏﹐卽歸寓殺其妻妾與十四歲子﹐期以死殉。布政趙建極﹑巡按陳純徳等同死四十六人。十六日﹐賊到忻州﹐進攻代州。五臺知縣投降﹐地方官有載牛酒以迎者﹐有備子女以獻者。

上集府部九卿﹑翰林﹑科道等官﹐會議禦寇措餉長策﹐令各書單進呈。內言措餉﹐如贖罪勸輸及勛戚人等多貯本色﹐近海州縣宜輸本色﹐裁冗將﹐急屯墾鹽鑄海運﹔言剿寇﹐如鼓勵土寨﹐攻潼關﹐收拾技勇﹐令畿內州縣各自扼守﹐徵遺逸以收人才﹐仿鎭藩以省兵費﹐皆切實可用。踰日﹐又召對。上手總憲李邦華密疏﹐睿云﹕『輔臣知而未敢言﹐其試問之』。上問何事。陳演對﹕『中允李明睿疏﹑少詹項煜議單』。先是﹐邦華與明睿私議南遷﹐上親行與東宮孰便。明睿曰﹕『太子少不更事﹐稟命則不威﹑專命則不敬﹐不如皇上親行爲便』。於召對後﹐卽繼以疏﹐大略謂﹕『今日所最急者﹐無如親徵一事。京營甲兵﹐不數十萬﹐近畿招募﹐可得數十萬。但得聖駕一出﹐四方忠臣﹑義士﹑英雄﹑豪傑﹐必有聞風響應者。昔太祖髙皇帝不嘗戰於鄱陽乎﹖成祖文皇帝不嘗戰於漠北乎﹖世宗肅皇帝不嘗幸承天乎﹖祖宗創業艱難﹐櫛風沐雨﹐披荊棘﹑斬艸莽﹐皇上欲安坐而享之乎﹖此何時也﹐而爲此迂闊不切之論乎﹖黃帝曰﹕日中見彗﹐操刀必割﹔言貴時也。時者﹐難得而易失者也。山東諸王府皆有宮殿﹐聖駕不妨暫蹕焉。待大兵雲集﹐勤王之師畢至﹐然後徐議西徵。賊聞天子自來神武﹐先已伐謀﹐勢必倒戈相向。而又運河設船﹐登萊跨海﹐山東﹑河南兩路並進﹐切近鳳陽﹐祖陵在焉﹐皇上又可駐蹕。夫親徵之舉﹐以號召忠義﹐皇上倡之﹐不必皇上自爲之也。南京尙有兵部尙書史可法﹑操江誠意伯劉孔昭﹐此皆忠良﹐曉暢軍務﹐可寄以大事﹔皇上不妨召而與之謀﹐事無大小﹐悉以諮之﹐必能摧陷廓淸﹐建此中興大業。臣又聞居庸一帶無兵把守﹑昌平一路無人控扼﹐姦人從旁窺伺﹐中官妄意綢繆﹐實非完善之策。伏乞卽日調度諸將﹐從皇陵山外﹐繞鞏華城﹐俱宿重兵﹔命東宮居守﹐入則監國﹐出則撫軍﹐此皇太子之職。皇上吉日起行﹐畱相臣魏藻徳﹑方嶽貢護衛東宮﹐輔導起居﹐料理居守兵事。三韓重地﹐皇上自爲督率。六飛親駕﹐萬姓雷動﹐兵士气鼓﹐軍中皆呼萬歲。眞定以東﹑順大以西﹐可無慮賊氛充斥矣。不然﹐日逐一日﹐優柔不斷﹐天下大事尙可爲哉』﹗疏入﹐上深許之﹐下部速議。而兵科給事中光時亨首參爲邪說﹐言『不殺明睿﹐不足以安人心』。睿復上疏言﹕『臣勸皇上親徵﹐非臆說也﹐古人已行之矣。古人用兵﹐有爲弔民伐罪而出者﹐湯武是也﹔有爲復仇雪恥而出者﹐光武是也﹔有爲爰整狙旅以遏狙旅而出者﹐文王是也﹔有爲蚩尢逆命而出者﹐黃帝戰於涿鹿是也。此皆聖帝明王與英君誼辟﹐不忍天下之阽危﹐冒白刃﹑犯鋒鏑﹐以身先士卒﹐非好之也﹐有所大不得已也。皇上試思昔之開天辟地者﹐無如漢髙祖﹑唐太宗﹑宋太祖﹐有一不從戰爭撻伐中磨礪而出者乎﹖我朝開天辟地者﹐無如髙皇帝﹐有一不從衝鋒陷陣而成者乎﹖若使鄱陽之戰稍懈﹐或命將出師﹐而不親歷戰場﹐將見僞漢立奪南昌﹐而東南半壁之大事去矣。皇上一言一動﹐無不法祖﹔而謂今日之舉﹐有拂於髙皇帝之心乎﹖且今日臣之進言﹐爲親徵也﹐而諸臣妄意以爲南遷。就使皇上發策南遷﹐此亦救時急著。易曰﹕利用爲依遷國。書經盤庚一篇皆言遷國之事。唐室再遷再復﹐宋室一遷﹐南渡傳國一百五十年。若唐﹑宋不遷﹐當時已早系組北轅﹐又何有於靈武﹑武林之恢復﹖又何有於百年五十年之歷數哉』﹖上時簡閱﹐嘿然﹐卽召光時亨入﹐面詰曰﹕『一樣邪說﹐卻只參李明睿何也﹖顯是朋黨』﹗又曰﹕『光時亨阻朕南行﹐本應處斬﹐姑饒這遭』﹗然而南遷之議寢矣。事介呼吸﹐一失莫逭。

分敕太監髙起潛等十人監制寧前﹑通津各鎭。兵部尙書張縉彥疏言﹕『今日糧餉中斷﹐士馬虧折﹐督撫各官危擔欲卸﹑重責欲分﹐若一時而添內臣十員﹐不惟物力不繼﹐有失體統﹐抑且事權分掣﹐大誤封疆』。不聽。又遣太監王坤同給事中馬嘉植﹑韓加愈﹑辜朝薦往直﹑浙﹑閩﹑廣督餉。戶部尙書倪元璐﹑兵部侍郎金之俊等合疏諫止﹐亦不聽。

三月朔己丑﹐昌平兵變﹐京師戒嚴。上傳勛戚﹑科道分守九門。辛卯﹐出兵部尙書張國維於獄﹐命往浙﹑直督理兵餉﹔加魏藻徳兵部尙書﹐天津調兵﹔方嶽貢戶部尙書﹐濟寧督餉。不果行。壬辰﹐欽天監奏帝星下移﹐詔加修省。大學士蔣徳璟予告回籍。癸已﹐發內帑十萬﹐遣太監杜之秩﹑總兵官唐通協守居庸關﹔封疆重犯﹐俱許蠲贖。又加太康伯張國紀﹑熹定伯周奎侯爵﹐各蠲萬金。太監王祚﹑曹化淳蠲至三萬﹑五萬兩﹐特賜建坊﹑蔭子﹐以示優異。又設黃綾冊﹐募百官蠲助﹔有以衙門分任者﹑有以省直匯集者﹐大小不遺一人。甲午﹐封唐通定西伯﹐吳三桂平西伯﹑黃得功靖南伯﹑左良玉寧南伯﹑劉澤淸東平伯。乙未﹐賊陷大同﹐巡撫衛景瑗死之。丙申﹐陷寧武﹐總兵周遇吉死之。遇吉夫婦臨陣﹐殲賊無數﹐賊誘降﹐不從﹔及力盡﹐全家赴火。賊屠其城。是日﹐隨至宣府﹐人無固志﹐巡撫朱之馮自殺﹐總兵姜勷降。丁酉﹐陷陽和。己亥﹐至居庸﹐杜之秩﹑唐通降﹐巡撫何謙遁。隨破昌平﹐總兵李之錡自殺。辛丑﹐兵部尙書張縉彥議刻期調勤王兵。壬寅﹐頒罪己詔﹔大略云﹕『朕爲民父﹐不得而卵翼之﹔民爲朕子﹐不得而𦇤褓之。坐令秦豫邱墟﹐江楚腥穢﹐貽恥宗社﹐負疚黔黎﹐罪非朕躬﹐誰任其責﹖所以使民罹鋒鏑﹑陷水火﹑血流成壑﹑骸積成山者﹐皆朕之過也。使民輸芻挽粟﹑居送行賫﹑加賦急無藝之徵﹑預支有稱貸之苦者﹐又朕之過也。使民室如懸罄﹑田盡污菜﹑望煙屋而無門﹑號冷風而絕命者﹐又朕之過也。使民日月告凶﹑旱潦洊至﹑師旅頻仍﹑疫癘爲殃﹑上干天地之和﹑下叢室家之怨者﹐又朕之過也。至於任大臣而不法﹐用小臣而不廉﹐言官首鼠而議不淸﹐武將驕懦而功不舉﹐皆由朕撫馭失道﹐誠感未孚。終夜以思﹐局蹐無地。用是大告天下﹐痛加創艾﹔要在惜人才以培元气﹐守奮制以息煩囂﹐行不忍人之政以收人心﹐蠲額外之科以養民力。念用兵徵餉﹐原非得已﹐各撫按官亟飭有司﹐多方勸輸﹐無失撫字。倘有擅加耗羨﹑朦混私徵﹑又濫罰淫刑﹑致民不堪命者﹐立行拿問。其有流亡來歸﹐除盡豁逋賦﹐仍加安插賑濟﹐毋致失所。至於文武罪廢﹐才果堪用﹐著吏﹑兵部確核推舉。若艸澤豪傑之士有能恢復一郡一邑者﹐便與分官世襲。卽陷沒協從之流有能反正來歸者﹐準與赦罪立功。若能擒斬闖﹑獻﹐仍予通侯之賞』。起復太監曹化淳守城。又命收葬魏忠賢骸骨。時日色連旬無光﹐是夜風沙刮天。癸卯﹐賊權將軍發僞牌﹐定於十八日入城﹐至幽州會同館繳。都人駭之。甲辰日晡﹐賊犯十二陵﹐焚享廟﹐伐松柏﹔分兵掠通州糧儲。是夜﹐賊自沙河直犯平子門﹐竟夜焚掠﹐火光燭天。乙巳﹐出巡撫董象恆﹑曾櫻﹑鄭二陽於獄。巳刻﹐召對﹐上嘆息言﹕『朕本非亡國之君﹐諸臣皆亡國之臣』。拂袖而退。賊遣叛監杜勛縋城入﹐議讓西北一帶並犒軍銀百萬﹔無以應﹐隨縱去。賊衣黃甲﹐四面如黃雲蔽野﹐炮聲轟轟不絕﹐守陴軍皆責近家詭名冒糧﹐臨時倩窮人代役﹐僅給黃錢五十文。𨿽外城二堵置一卒﹑內城五堵置一卒﹐率饑疲不堪任。老幼內監俱乘城﹐凡數千人。丙午早﹐大雨。雨止﹐賊攻西直門不克﹐攻彰義門﹐門忽啟﹐徳勝﹑平子二門亦隨破。蓋太監曹化淳內應﹐或云王相堯。官軍悉魚鳥散﹐賊遂薄內城。城上炮𨿽林立﹐不過幹響。

是日﹐上又召對嘆息﹐與閣臣言﹕『不如大家在奉先殿完事』﹗更餘﹐召太監王承恩入整內員﹐爲出亡計。又傳朱諭至內閣﹐命成國提督內外諸軍﹐夾輔東宮。已而微服欲奪門出﹐不得﹐望見正陽門城上﹐懸白籠燈三碗﹐知大事已去﹐卽刻還宮。白籠燈者﹐自一至三以表寇信之緩急也。上乃先殺公主﹝或云未死﹞﹐次殺袁妃。周後返坤寧宮自盡。上然後走煤山縊死。外人喧傳﹐以爲駕已出也。

十九日丁未黎明﹐內門大開﹐宮人狂走。錦衣衛方僉牌禁訛言﹐而城中坑廁俱賊矣。京城壁立千仞﹐賊砍楊樹爲云梯﹐漏下五鼓﹐使孩兒軍從東北猱升以上。孩兒軍者﹐賊中年少童子﹐習殺掠﹐閔不畏死者也。城中火起﹐順成﹑齊化﹑東直諸門一時俱開。日午﹐自成擁百餘騎﹐直入紫金城。僞軍師宋獻策﹐永城人﹐長不滿三尺﹐軍中呼爲「宋孩兒」。僞內閣牛金星﹐河南人﹐乙卯孝廉。僞將軍主者爲劉宗敏﹑李牟﹐副則田化龍﹑李巖等﹐分將各兵﹐百姓操香伏迎﹐門俱粘「順民」字。賊兵恣行殺掠﹐婦女淫污死者﹐井洿﹑梁屋皆滿。賊懸萬金賞﹐購先帝。未幾﹐得太子﹑諸王﹐幽宗敏營中。內庫尙存鎭庫金銀無數。掌書宮人杜氏﹑陳氏﹑竇氏爲賊所錄。明日﹐賊出示安民。午刻﹐得先帝凶問﹐縊於煤山之紅閣。紅閣者﹐先帝爲內操特建者也。司禮太監王之心跪帝膝前﹐引帶扼脰同死。所禦元色鑲邊白綿細背心有禦筆血詔云﹕『朕在位十七年﹐薄徳匪躬﹐上邀天罪﹐至��入內地四次﹐逆賊直逼京師﹐諸臣誤朕也。朕無顏見祖宗於地下﹐將發覆面而死﹐任賊分裂朕屍﹐勿傷我百姓一人』﹗

初﹐燕都之遷鼎也﹐大內有密室﹐劉誠意畱祕記﹐鐍鍵甚固﹐相誡非大變勿啟。癸未秋﹐淸兵圍城﹐上啟視室中惟一櫃﹐發之得繪圖三軸。第一圖繪文武百官數千﹐俱手執朝服﹐披髮亂走。上詰問﹐內臣答曰﹕『或恐官多法亂』。第二圖繪兵將倒戈棄甲﹐窮民負𦇤奔走狀。上又問﹐內臣答云﹕『想軍民背叛也』。上勃然變色。再展第三圖﹐圖像酷肖聖容﹐身穿白背心﹐右足跣﹐左足有襪履﹐披髮中懸。於今日分毫不爽。賊命以雙扉舁帝後於東華門側﹐斂以柳棺﹑覆以蓬廠﹐莫有敢往哭者。賊命百官次早見朝。

又拘各衙門長班報名。

先後死節最著者﹕刑部侍郎孟兆祥死正陽門下﹐子進士章明合家自殺。大學士範景文先不食三日﹐城陷﹐號泣投井死。戶部尙書倪元璐紗幘絳衣﹐以酒奠漢壽亭侯﹐南面坐﹐自縊死。翰林院簡討汪偉貽書戒子以忠孝﹐引鄕先輩趙昂發夫婦爲比﹐大書壁上﹕『身不可辱﹐志不可降﹔夫妻同殉﹐節義成雙』。同妻耿氏正位自縊死。吏部員外許直賦詩六章﹐有『願侍吾君遄諸帝﹐祈哀仍使國威揚﹐丹心未雪生前恨﹐靑簡空畱死後聲』之句﹐冠服自縊死。左都禦史李邦華聞變拜闕﹐自題壁曰﹕『堂堂丈夫﹐聖賢爲徒﹔忠孝大節﹐之死靡他』﹐走文丞相祠自縊死。左諭徳劉理順題壁有云﹕『成仁取義﹐孔孟所傳﹔文信踐之﹐吾何不然﹖科名旣占﹐豈肯苟全﹖三忠祠內﹐無愧前賢』﹐與妻萬氏﹑妾李氏及僕四人俱縊死。兵部主事金鉉易麻素加冠﹐躍入皇城禦河死﹔母章氏﹑妾王氏﹑弟琮同時赴井死。大理卿淩義渠慟哭觸柱﹐血淋漓沾袖﹐盡焚所著書﹐易緋衣﹐設香案﹐再拜自縊死﹔遺命惟曰﹕『死後書我柩云「死節孤臣淩義渠之柩」﹐如是而已」。兵部主事成徳貽書諭馬世奇﹐相約死難﹐以慷慨﹑從容二義爲質。操雞哭奠梓宮前﹐叩首觸階死﹔母張氏亦自縊。左諭徳周鳳翔同二妾自經死﹐賦絕命詩有云﹕『碧血九原依聖主﹐白頭二老望忠魂』。太常少卿吳麟徵走三元祠索酒痛飲﹐絕筆以『身居諫垣﹐不能匡國﹐法應褫服﹔殮時用角巾靑衫﹐覆以單衾﹑墊以布席﹐棺宜速歸』爲言﹔又寄弟麟瑞書則憂江南有事﹐寄從弟書則明生平欲學文山之志﹐寄諸子則教以讀書明理。遂投繯死。右諭徳馬世奇沐浴衣冠﹐捧所署司經局印北面再拜﹐付僕﹐問赴行在﹔復南面拜母﹐與二妾朱氏﹑李氏同盡。其未死前﹐答兵部成徳書﹐以『吾輩捨一死﹐更無別法﹔吾不爲其難﹐誰爲其難者』﹖禦史王章與光時亨巡城﹐賊奄至﹐叱下馬。時亨降﹐章不屈﹐賊砍三刀﹐墮城下死。戎政侍郎王家彥督守安定門﹐門破﹐以不得追隨乘輿觸死輦前爲恨﹐走民間空屋縊死。副都禦史施邦曜﹑太僕寺丞申佳胤﹑刑科都給事中吳甘來﹑禦史陳良謨﹐俱自縊死。甘來先期托子與友﹐賦詩有云﹕『君臣義命乾坤晚﹐狐鼠干戈風雨秋』。邦曜賦詩有云﹕『慚無半策匡時難﹐惟有微軀報聖恩』。良謨妻時氏從之。勛戚則新樂侯劉文炳擇一大井﹐合男女十六人盡投其中﹐縱火焚死﹐慷慨躍入﹐就義最烈。惠安伯張慶瑧盡散財物於親戚﹐置酒團飲﹐四面積薪﹐全家共焚。東宮侍衛周鏡﹐母妻一門俱殉。駙馬都尉鞏永固﹐子女數人悉系公主柩前﹐縱火焚宅﹔大書『世受國恩﹑身不可辱』八字﹐然後就縊。他若中書舍人宋天顯﹐賊迫書僞詔﹐天顯擲筆謾罵﹐觸階死。衛經歷施溥仰藥死。毛維張拷掠死。順天府學教官五人同縊明倫堂上。工部郎中李逢申﹑主事王鍾彥﹑順天府推官劉有瀾﹑光祿署丞於騰蛟﹑副兵馬指揮姚成﹑錦衣衛指揮李若璉﹑街道房千戶髙文采﹑英國公張世澤﹑淸平伯吳遵周﹑陽武伯薛濂﹑博平侯郭振明﹑永寧伯王長錫﹑彰武侯楊某﹑太監王承恩﹑王之俊﹐俱死之。而江米巷口有傳神者﹐夫婦同縊。又有童生周姓﹐憤激搥胸﹐嘔血數升﹐一慟而絕。布衣湯文瓊自刎死。生員曹文曜﹑居民田氏﹑李小槐﹐合門俱死。文瓊書其身曰﹕『位非文丞相之位﹐心存文丞相之心』﹐識者哀之。在外﹐則蘇州諸生許琰聞變痛哭﹐絕粒不食﹐號呼先帝以卒。襄城伯李國楨請勿犯陵寢﹑攺殯先帝後﹑勿害太子二王﹔三事賊並諾﹐乃易他棺﹐葬以帝﹑祭以王﹐數日後葬於田貴妃墓之側﹐惟國楨一人往送。國楨隨亦自殺。各官皆責助餉﹐極刑榜掠。陳演獻至銀三萬兩﹑金三千兩﹑珠三斗。丘瑜初被執﹐卽自縊﹐爲賊救醒﹐後服冰片死。其未執前﹐卽書絕命詞﹐有云﹕『百歲春光彊半過﹐匡時力短媿鳴珂。詩書萬卷都無用﹐惟有先賢正气歌』。又諄諄勉子之惇以忠孝﹐有『到處靑山可埋吾骨﹐何必故鄕』等語。方嶽貢﹑魏藻徳俱被刑﹐藻徳自勒死﹑嶽貢不食死。余或用﹑或逃﹑或刑﹐姓氏未詳。兵將充塞街巷﹐恣意淫掠﹐惟殉難諸臣門﹐賊令不許騷擾。盡放貫城罪囚。

是時﹐畿內各屬望風歸順﹐惟保定猶誓死拒戰。至四面環攻﹐力竭不支﹐二十四日方陷。一時在事諸臣﹐則有甫到未任知府何復親放藥礶被火燒死﹐同知邵宗立卽時投繯﹐太監方正化城頭殺死。鄕紳則光祿少卿張羅彥自縊﹐進士張羅俊罵賊被殺﹐武進士張羅輔城破巷戰手刃數人而死﹐以及婦女幼子張氏一門死者二十餘人。禦史金毓峒分守西門﹐奮拳擊賊﹐投井﹔妻王氏自縊﹐侄振孫爲賊支解﹐子嬰﹑媳陳氏與其祖母張氏﹑母楊氏﹑嫂常氏俱投井死。都指揮劉忠嗣﹐罵不絕口﹐身被數鎗﹐立死不屈。舉人張爾翚抗賊被殺。髙涇被執﹐殺死水中。河間知府方文耀亦死。

明朝制度﹐賊任意紛更﹐閣攺天佑等名﹐六部尙書爲政府﹐翰林院爲弘文館﹐文選司爲文論院﹐禦史爲直指﹐給事中爲諫議﹐主事爲從政﹐布政爲統會﹐巡撫爲節度使﹐按察爲防禦使﹐尙寶爲尙契司﹐太僕寺爲驗馬寺﹐通政使爲知政使﹐中書爲書寫房﹐府爲尹﹐州爲牧﹐縣爲令﹐武臣守備爲守領﹐把總爲守旅。公服領尙方﹐以云爲級﹐一品云一﹑二品云二﹐乃至九品﹐云悉如之。帶用犀﹑銀﹑角三等。廢輿乘馬。大篆曰符﹑小篆曰契。先鑄「永昌」錢﹐字不成文﹔又鑄九璽﹐不成。每升禦座﹐輒目眩頭暈﹐見白衣人數丈者前立。四月三﹑六﹑九日﹐官民三次勸進﹐其文有云﹕『比堯舜而多武功﹐邁湯武而無慚徳』。賊命毀太廟神主﹐遷太祖神主於歷代帝王廟中。擇二十九日登極﹐受朝賀。庶吉士魏學濂死之。

濂固忠節公大中之子﹑孝子學洢弟也。先是﹐濂遣問使走溶城﹐聯絡義旅﹐冀得一當﹐翼輔皇嗣。旣聞太子﹑二王俱爲賊得﹐知事不可爲﹐遂就縊。其絕命詞有云﹕『忠孝千古事﹐於我只家風。一死輕鴻毛﹐臨難須從容。有血灑微軀﹐官卑非侍中。有舌且存之﹐並遜常山公。因約同志友﹐延頸受霜鋒。不能張空拳﹐與彼爭雌雄﹔不能奉龍種﹐再造成奇功。死且有餘罪﹐何敢言丹忠﹖所痛母垂白﹐七十仍屍甕。未葬凡五喪﹐畱與子侄封。人生誰百年﹐壽夭死所同。我比兄與弟﹐我年獨爲丰。髙堂無復悲﹐譬不生阿儂。辭母卻就父﹐生死猶西東。骸骨𨿽不歸﹐卽瘞此詩筒。墓木有拱時﹐淸韻入楸松』。

是時﹐吳三桂率兵入關。報至﹐軍民鼎沸。蓋三桂以徵遼前鋒將軍﹐宿重兵於寧遠城﹔計其部下﹐原有寧遠精兵四萬﹑遼民七八萬皆耐搏戰﹐而夷丁數千﹐尢爲雄悍﹐賊素畏之。先是朝議撤寧遠﹐守關門﹐三桂與薊督王永吉﹑遼撫黎玉田倡之。謂是前後屯失守﹐寧遠孤懸二百里外﹐四面阻敵﹐防禦極難﹐且寇氛日迫﹐三輔震驚﹐宜撤寧遠﹐並守關門﹐挑選銳士﹐西行遏寇。卽京師猝驚﹐關門之援﹐旦夕可至。上下其議。給事中吳麟徵言﹕『撤之便』。一時廷論羣嘩﹐諸閣臣尢相左﹐共言『三桂之調不調﹐視寧遠之棄不棄﹔無故棄地三百里﹐臣等不敢任其咎』。事遂寢。迨寇患急﹐朝廷悔之﹐屢下旨撤。督臣永吉以三月初旬出關﹐徙寧遠五十萬眾﹐日行數十里。十六日入關﹐二十日抵丰潤﹐京師陷矣。三桂聞變﹐憤甚﹐頓兵山海﹐走淸朝乞師﹐許之。

四月初﹐賊命三桂父驤作書招三桂﹐賫銀四萬兩﹐遣唐通犒之﹐別以賊兵二萬守邊。三桂佯受其金而出不意﹐盡行砍殺﹐賊將負重傷逃歸。三桂致書絕父云﹕『兒以父蔭﹐熟聞義訓﹐得待罪戎行﹐日夜勵志﹐冀得一當﹐以酬聖眷。屬邊警方急﹐寧遠巨鎭爲國門戶﹐淪陷幾盡。兒方圖恢復﹐以爲李賊猖獗﹐不久卽當撲滅﹐恐往復道路﹐兩失事機﹐故爾暫稽時日。不意我國無人﹐望風而靡。吾父督理禦營﹐勢非小弱﹐巍巍萬雉﹐何至一﹑二日內便已失墮﹐使兒捲甲赴闕﹐事已後期﹐可悲可恨﹗側聞聖主晏駕﹐臣民僇辱﹐不勝眥裂。猶意吾父素﹝負﹞忠義﹐大勢𨿽去﹐猶當奮槌一擊﹐誓不俱生﹔不則﹐刎頸闕下以殉國難﹐使兒縞素號慟﹐仗甲復仇﹐不濟則以死繼之﹐豈非忠孝媲美乎﹖何乃隱忍偸生﹐訓以非義。旣無孝寬禦寇之才﹐復媿平原罵賊之勇。父旣不能爲忠臣﹐兒亦安能爲孝子乎﹖兒與父訣﹐請自今日。父不早圖﹐賊𨿽置父鼎■﹝爻且﹞旁以誘三桂﹐不顧也』。自成怒﹐卽於十三日率兵往戰﹐盡戮吳驤家口三十餘人。三桂痛哭誓師﹐令其兵皆薙發﹐刻期剿賊﹐軍聲大振。

賊敗於一片石﹔二十六日﹐狼狽還京﹐誅陳演及成國﹑定國諸勛戚。二十八日﹐悉銳西行﹐輜重無算。或曰太子二王﹐挾之俱出。二十九日﹐焚宮殿﹐後隊亦盡去。及三年﹐自成病死羅公山﹐其侄一隻虎以帝禮葬之﹐卽率眾降於何騰蛟。先是﹐陜西參政都任﹐憤李賊所至掘陵冢﹐甫蒞延安﹐卽拘李氏宗而詰自成父母骸骼何在。初噤不吐﹐則大呼「吾將盡掘李姓墓」﹐始有報者。發視﹐則膚色如生﹐骨且有肉。乃刃剉而糞瀦之。快哉﹗

五月初一日﹐傳言太子卽位。百官迎候於朝陽門外。比初三駕至﹐則淸朝攝政王也。王登武英殿受朝賀﹐問漢官何人最貴﹖眾舉李明睿對。命爲禮部左侍郎﹐明睿以病辭。王曰﹕『爾朝皇帝尙未收斂﹐明日卽欲令京城官民人等哭臨。無神主何以哭臨﹖無謚號何以題神主』﹖明睿聞言大慟。王義之﹐卽命議謚於朝房。謚先帝爲「懷宗端皇帝」﹑周皇后爲「烈皇后」﹐安奉神主於帝王廟。初六至初八三日﹐萬姓哀號﹐如喪考妣。尋命造陵。眾以田妃墳弘敞壯麗﹐明睿經營相度﹐厝先帝於中臺﹐周皇后居左﹑田皇妃居右﹐不十日竣事。王出示京城﹐令官民除服剃頭﹐衣冠悉遵大淸之制。自是京城內外﹐盡皆薙發﹐淸朝建都於燕云。

卷二

南都﹝上﹞

崇禎十七年三月﹐賊李自成逼京師﹐南京兵部尙書史可法督兵勤王。四月十二日﹐聞京師陷﹑先帝殉社稷﹐南京府部科道等官會議推戴討賊。時惠王﹑桂王道遠難至﹐潞王﹑福王﹑周世孫各避賊﹐舟次淮安。潞王人望所屬﹐倫序稍疏。鳳陽總督馬士英移書可法及署禮部﹑兵部侍郎呂大器等﹐請奉福王爲帝。可法﹑大器持不可。二十七日﹐右都禦史張愼言﹑戶部尙書髙弘圖﹑詹事府詹事姜曰廣﹑吏科給事中李沾﹑河南道禦史郭維經﹑誠意伯劉孔昭﹑司禮太監韓贊周等復集朝內會議﹐獨大器後至﹐議不決。孔昭﹑沾﹑贊周力持之﹐遂以福王告廟。

五月初一日﹐王入京﹐以內守備府爲行宮﹐各官朝見。靈壁侯湯國祚訐奏戶部靳餉﹐語過激﹐大器以非對君禮呵之。禦史祁彪佳奏﹕「綱紀法度爲國之本」。李沾等言「朝班宜肅」。彪佳又言「宜早頒大號﹑敬天法祖」諸事。允之。各官退議﹐宜先監國﹐後登極。孔昭請卽正位。彪佳言﹕『監國名極正﹐益彰賢徳﹐且示謙讓﹐使海內知無因以得位之心。俟發喪﹐擇吉登大寶﹐布告天下爲當』。禮部﹑魏國皆然之﹐乃定以初四日監國﹐十五日卽位﹐攺元弘光。召可法﹑弘圖﹑士英入閣辦事。又用姜曰廣﹑王鐸﹐俱爲大學士﹐攺愼言吏部尙書﹐士英掌兵部﹐弘圖掌戶部事。可法請督師江北﹐士英專國。升大器吏部左侍郎﹐沾太常寺少卿﹐維經應天府丞。進贊周司禮監秉筆﹐餘各加恩有差。起徐石麒都察院左都禦史﹐張國維兵部尙書協理戎政﹐周堪賡戶部尙書﹐顧錫疇禮部尙書﹐黃道周﹑何楷﹑張有譽﹑王心一﹑何應瑞﹑髙倬﹑解覺龍﹑賀世壽爲各部侍郎﹐劉士禎﹑侯峒曾﹑鄭瑄﹑許譽卿爲各寺卿。而一時人望﹐建言科道章正宸﹑熊開元﹑姜采﹑莊鰲獻﹑袁愷﹑馬兆羲﹑楊時化﹑詹爾選﹑李模﹑張瑄﹑鄭友玄﹑喬可聘﹑李曰輔﹑李長春等﹐原官起用。徐汧﹑曹勛﹑吳偉業﹐俱以少詹兼侍讀學士。名賢濟濟﹐布列朝端。於是設立屏藩﹐升左懋第僉都禦史﹐巡撫應安﹔田仰僉都禦史﹐巡撫淮揚。調總兵官鄭鴻逵﹑黃蜚鎭守鎭江﹐鄭彩分管水師﹐吳志葵駐防吳淞﹐黃斌卿駐防上江。敕禦史祁彪佳等分行安撫江浙。設淮揚﹑徐泗﹑鳳壽﹑滁和四鎭。以總兵官劉澤淸轄淮海﹐駐淮北﹐海﹑邳﹑沛﹑貢十州縣隸之﹐經理山東一帶。總兵官髙傑轄徐泗﹐駐泗水﹐徐﹑泗﹑宿﹑亳﹑丰﹑碭十四州縣隸之﹐經理開﹑歸一帶。總兵官劉良佐轄鳳壽﹐駐臨淮﹐壽﹑潁等九州島縣隸之﹐經理陳﹑杞一帶。靖南伯黃得功轄滁和﹐駐廬州﹐廬﹑巢﹑無爲十二州縣隸之﹐經理光﹑固一帶。每鎭額兵三萬人﹐本色米二十萬﹑折色銀四十萬﹐悉聽各屬自行徵取。晉得功侯爵﹐封傑興平伯﹑淸澤東平伯﹑良佐廣昌伯。得功素忠勇﹐建功河北﹐與寧南伯左良玉先得封。良玉恢復湖廣﹐並晉侯爵。傑﹑降賊也﹐有驍勇名﹐稱翻山鷂﹐舊與闖賊同夥。闖掠得邢氏﹐以其貌美嬖之﹐屬傑護內營。傑與氏通﹐挈之來降。陜督洪承疇撫馭有恩﹐能得其用。及孫傳庭繼任﹐令傑與白廣恩爲前鋒﹐二將各不相下﹐遂潰﹐潼關不守。傑由山西﹑河北率兵南下﹐大肆劫掠。抵揚州﹐揚人罷市﹐登陴死守。傑攻之﹐多殺掠。淮撫黃家瑞﹑守道馬鳴騄集眾議事。進士鄭元勛與傑善﹐爲言當事﹐請放髙兵入城。眾嘩甚﹐指元勛爲髙黨﹐謂不殺元勛﹐城不可守。遂段斬之城樓。傑恨﹐攻益力。可法曲解之。久之﹐始移駐瓜洲去。良佐開鎭臨淮﹐士民不服﹐互訐。得功薄廬﹐又提兵與傑爭淮揚﹐戰不勝。以太僕少卿萬元吉監江北軍解之。元吉貽得功書﹐期共戮力王室。得功自明無他﹐欲聯絡各鎭鼓勇殺賊。元吉以得功書馳示傑等﹐始罷兵。隸傑可法標下爲前鋒總兵官。

吏部尙書張愼言薦用原任大學士吳甡﹑吏部尙書鄭三俊﹐詔赦甡罪陛見﹐三俊俟另議。二十三日早朝﹐劉孔昭約諸勛臣﹐呼大小九卿科道於廷﹐大罵愼言﹐欲逐之去。謂『雪姦除凶﹑防江防河﹐舉朝臣子全副精神宜注於此﹔乃今日講推官﹑明日講升官﹐不及武臣﹐結黨行私。所薦吳甡有悖成憲』。又言﹕『愼言原有二心﹐告廟定策﹐阻難姦辧﹐不可不誅』。愼言立班不辧。禦史王孫蕃訐孔昭﹕『先帝裁文操江歸武操江﹐亦未見作何事業。且吏部職司用人﹐除推官﹑升官外﹐別無職掌』。喧爭殿上。髙弘圖言﹕『冢臣自有本末﹐何遽殿爭』﹖明日﹐孔昭補疏糾參﹐愼言具疏求去。李沾又言﹕『孔昭擁戴有功﹐文臣啟事屢登﹐武臣封爵未定﹐所以有殿上之爭』﹔兩解之。於是髙弘圖﹑姜曰廣相繼乞休﹐言﹕『文武官各有職掌。卽文臣中﹐各部不得奪吏部之權。今用人乃愼言事﹐孔昭一手握定﹐非其所私﹐卽謂之姦﹐臣等皆贅員矣。愼言薦甡﹐勛臣知爲不可﹐臣不能知﹐票擬實出臣手。又三俊淸剛﹐系五朝人望﹐臣終以爲不可不用。是臣罪不減愼言。竊念朝廷之尊﹐尊於李勉﹔天子之貴﹐貴以叔孫。臣忝輔弼﹐坐視宸陛幾若訟庭﹐愧死無地。請賜罷斥』。各奉諭畱。

六月﹐命禮部鑄國璽﹐以金代之。史可法﹑馬士英各奏吳三桂殺賊功﹐封三桂薊國公﹐世襲。遣海運中書沈廷揚運米十萬石﹑銀五萬兩﹐濟其軍。召原任都督陳洪範陛見﹐遣同兵部主事馬紹愉賫國書使燕。應天巡撫左懋第以母憂﹐請北行。加洪範太子太傅﹑懋第兵部侍郎﹐卽經理河北﹐聯給關東﹔詔諭太僕少卿﹐給路費銀三萬兩以往﹐而命僉都禦史程世昌巡撫應天。時山東﹑河北殺僞響應﹐徳州諸生謝陛與原任遼撫黎玉田﹑禦史盧世■﹝榷﹐氵代木﹞﹑貢生馬元騄等﹐殺僞防禦使閻傑等十八人﹐奉宗室朱帥欽權稱濟王。淮揚漕撫路振飛﹑巡按王燮擒原任河南參議僞官呂弼周﹑王富﹐率士民射殺之。又擒僞官胡來賀﹑宋自成﹑李魁春﹐沈之河。又擒癸未進士僞官武愫解京。宿遷百姓又擒僞將董學禮﹐殺之。濟寧都司李允和殺僞官劉浚﹑尹宗衡﹑張間行﹑傅龍等九人﹐囚原任兗西道副使叛官王世英解京獻俘。開封府推官陳潛夫﹑寨勇李遇知﹑劉洪起等各殺僞官南附。原任河南勸農兵部尙書丁啟睿命參將丁啟光俘獻僞官陳奇﹑賈士俊﹑尙國俊﹑許承蔭﹑孫澄﹑範雋﹑郭經邦等七人陛見。靑州府衡藩率諸生驅殺僞官﹐請徙內地。四川巡按禦史劉之渤奏報合江﹑仁懷擒殺賊楊騰鳳﹑張見陽等。擢燮僉部禦史巡撫山東﹐丘磊充山東總兵官﹐加謝升少師兼太子太師﹐玉田兵部尙書﹐世■﹝榷﹐氵代木﹞工部侍郎。時訛傳徳王起義﹐以謝陛爲謝升也。攺潛夫江西道禦史巡按河南﹐啟睿以原官爲河南按撫﹐賜遇知﹑洪起總兵官﹐敕之渤下部紀錄。振飛尋爲馬士英論罷。燮初任祥符令﹐三守危城﹐才識膽力無不超絕。其在淮極著勞績﹐與振飛鼓舞官民﹐殺僞使﹐碎僞牌。賊騎逼河上﹐躑躅不敢前。民間義兵集至一﹑二十萬﹐聲勢之壯﹐有若長城﹐人共倚之。

士英奏薦欽案阮大鋮﹐以知兵賜冠帶陛見﹐舉朝大駭。髙弘圖請下九卿會議。士英曰﹕『會議則大鋮必不得用』。弘圖曰﹕『臣非阻大鋮。舊制﹐京堂必會議﹔乃於大鋮更光明』。士英曰﹕『臣非受其賄﹐何所不光明』﹖弘圖曰﹕『何必言受賄﹗一付廷議﹐國人皆曰賢﹐然後用之耳』。弘圖出﹐卽乞休。士英復爲大鋮奏辧﹐言﹕『魏忠賢之逆﹐非闖賊可比』。且攻弘圖﹑曰廣諸人護持局面﹐謂『於所愛而登之天者﹐卽曰先皇帝原無成心也﹔於所忌而錮之淵者﹐卽曰先帝定案不可翻也。欺罔莫甚』﹗曰廣奏言﹕『臣前見文武紛競﹐旣慚無術調和﹔近見欽案掀翻﹐又愧無能豫寢。遂使先帝十七年之定力頓付逝波﹐陛下數日前之明詔竟同覆雨。梓宮未冷﹐增龍馭之淒涼﹔制墨未漧﹐駭四方之觀聽。惜哉維新﹐遂有此舉。臣所惜者﹐朝廷之典章﹔所畏者﹐千秋之淸議而已』﹗郭維經奏言﹕『案成先帝之手﹐今實錄將修﹐若將此案抹殺不書﹐則赫赫英靈﹐恐有餘恫﹐非陛下所以待先帝。若書之﹐而與今日起用大鋮對照﹐則顯顯令旨﹐未免少愆﹐並非輔臣所以愛陛下也。惟願陛下愛祖宗之法﹐因愛先帝﹐並愛先帝之絲綸』﹗呂大器奏言﹕『先帝血食未寒﹐爰書凜若日星﹐而士英悍然不顧﹐請用大鋮。不惟視吏部如芻狗﹐抑且視陛下爲弁髦』﹗給事中羅萬象奏言﹕『輔臣薦用大鋮﹐或以愧世之無知兵者。然而大鋮實未知兵﹐恐「燕子箋」﹑「春燈謎」未見枕上之陰符而袖中之黃石也﹗伏望許其陛見﹐以成輔臣吐握之意﹔禁其復用﹐以杜邪人覬覦之端』。禦史詹兆恆疏言﹕『欽案諸人﹐久圖翻局﹐幸先帝神明內斷﹐確不可移。陛下蹕禦龍江﹐痛心先帝異變﹐與諸臣抱頭號哭﹐百姓聞之﹐莫不灑血搥胸﹐願思一報。近聞燕齊之間﹐士紳皆白衣冠﹐吁先帝而呼天﹐驅殺僞官﹐各守險隘。此誠先帝徳澤在人﹐國憤非常﹐有以激發其忠義耳。今梓宮夜雨﹐一壞未幹﹐太子諸王﹐六尺安在﹖國仇未復﹐而忽召見大鋮﹐還以冠帶﹐豈不上傷在天之靈﹐下短忠義之气』﹖懷遠侯常延齡﹑太僕少卿萬元吉﹑禦史陳良弼﹑王孫蕃﹑左光先﹑兵部郎中尹明興等﹐皆連疏糾﹐不聽。大鋮召對稱旨﹐復具陳聯絡﹑控扼﹑進取﹑接應剿賊四著。又陳長江兩合﹑三要﹑十四隙。竟用爲江防兵部侍郎。吏部尙書張愼言﹑工部尙書程注乞休去。贈愼言子舉人履旋爲禦史。履旋以闖賊拷銀﹐義不受辱﹐貽書愼言﹐謂『與其虧體以辱親﹐不如殺身以明志』﹐投崖而死者也。升何應瑞工部尙書﹑徐石麒吏部尙書。

召劉宗周爲都察院左都禦史。宗周屢疏論時事﹐不署銜﹐稱「艸莽孤臣」。首言『大鋮進退﹐關系江左興亡』。又言討賊之法﹕『一曰據形勝。江左非偏安之業﹐請進而圖江北。今淮﹑鳳等處各立重鎭﹐尢當重在鳳陽﹐而駐以陛下親徵之師﹐東扼徐淮﹐北控豫州﹐西顧荊襄﹐而南去金陵亦不遠。以此漸恢漸進﹐秦﹑晉﹑燕﹑齊當必響應。兼開一面之网﹐聽其殺賊自效﹐賊勢益孤﹐賊黨自盡矣。一曰重藩屏。地方之見賊而逃也﹐總由督撫非才。卽如淮揚數百里之間﹐有兩節鉞﹐而不能禦亂卒之南下﹐至淮北一塊土﹐拱手而授之賊。尢可恨者﹐路振飛坐守淮城久﹐以家眷浮舟於遠地﹐是倡逃之實也。於是鎭臣劉澤淸﹑髙傑遂相率有家屬寄江南之說﹐尢而效之﹐又何誅焉。接軍法臨陣脫逃者斬﹐臣謂一撫﹑二鎭皆可斬也。一曰愼爵賞。今天下兵事不競極矣﹐將悍兵驕﹐已非一日。今請陛下親徵所至﹐亟問士卒甘苦﹐而身與共之﹐乃得漸資騰飽﹐徐張撻伐。一面分別各帥之封賞﹐孰應孰濫﹐輕則量收﹑重卽並奪。軍功旣核﹐軍法益伸。左之右之﹐無不用命。夫以左帥恢復焉而封﹐髙﹑劉敗逃也而亦封﹐又誰爲不封者﹖武臣旣濫﹐文臣隨之﹔外廷旣濫﹐內璫從之。臣恐天下聞而解體也。一曰核舊官。燕京旣破﹐有受僞官而逃者﹑有在封守而逃者﹑有在使命而逃者﹐於法皆在不赦﹐急宜分別定罪。而至於僞命南下﹐徘徊於順逆之間者﹐實繁有徒﹐尢當顯示誅絕。行此數者﹐討賊復仇﹐法略具是。若夫邦本之計﹐貪官當逮﹐酷吏當誅﹐循良卓異當破格旌異﹐則有安撫之役在。而臣更有不忍言者﹐當此國破君亡之際﹐普天臣子皆當致死﹔幸而不死﹐反膺升級﹐能無益增天譴﹖除濫典不宜槪行外﹐此後一切大小銓除﹐仍請暫稱行在﹐少存臣子負罪引慝之誠』。又疏言﹕『賊兵入秦踰晉﹐直逼京師﹐大江以南﹐固晏然無恙也。而二﹑三督撫﹐曾不聞遣一人一騎北進﹐以壯聲援﹐賊遂得長驅犯闕。坐視君父危亡而不之救﹐則封疆諸臣之坐誅者一。旣而大行之凶聞確矣﹐敷天痛憤﹐奮戈而起﹐決一戰以贖前愆﹐又當不俟朝食。而方且仰聲息於南中﹐爭言固圉之策﹔卸兵權於閫外﹐首圖定策之功。督撫諸臣﹐仍復安坐地方﹐不移一步﹐則封疆諸臣之坐誅者二。然猶或曰事無稟承﹐迨新朝旣立﹐自應立遣北伐之師。不然﹐而亟馳一介﹐使賫蠟丸間道北進﹐或檄燕中父老﹑或起塞上彜王﹐共激仇恥﹐哭九廟之靈﹐奉安梓宮﹐兼訪諸皇子的耗。苟效包胥之義﹐𨿽逆賊未始無良心。而諸臣計不出此也。又不然﹐亟起閩帥鄭芝龍﹐以海師直搗燕都﹐令九邊督鎭捲甲銜枚﹐出其不意﹐事或可幾。而諸臣又不出此也。紛紛制作﹐盡屬體面。天假之靈﹐僅今吳鎭諸臣﹐一奏燕京之捷﹐將置我南中面目於何地﹖則舉朝謀國不忠之坐誅者三。而更有難解者﹕先帝升遐﹐頒行喪詔﹐何等大典﹐而遲滯日久﹐距今月餘﹐未至臣鄕。在浙如此﹐遠省可知。時移事換﹐舛謬錯出﹐卽成服祗成名色﹐是先帝終無服於天下也。則今日典禮諸臣之坐誅者四。至罪廢諸臣﹐量從昭雪﹐自應援先帝遺詔而及之﹔乃一槪竟用新恩。卽先帝誅璫鐵案﹐前後詔書蒙混﹐勢必彪虎之類﹐盡從平反而後已。君父一也﹐「三年無攺」之謂何﹖嗟乎已矣﹗先帝十七年之憂勤﹐念念可以對皇天而泣后土。一旦身殉社稷﹐罹古今未有之慘﹐而食報於臣工乃如此之薄﹗仰惟陛下再發哀痛之詔﹐立興問罪之師﹐請自中外諸臣之不職者始』。澤淸﹑傑等公疏糾宗周稱「艸莽孤臣」有不臣之心﹐請加重僇。又糾宗周『勸上親徵﹐以動搖帝祚﹔奪諸將封﹐以激變軍心。不仁不智﹐獲罪名教』。黃得功又疏辧實不與聞﹔馬士英陰尼之﹐不得上。弘光諭憲臣平日以議論取重﹐蓋刺之也。史可法以廷臣論是非﹑疆臣論功罪﹐兩解之。起錢謙益﹑陳子壯﹑轉黃道周各禮部尙書兼翰林院學士﹐補華允誠吏部員外﹐夏允彜吏部主事。允彜盡以家產籍於官﹐以助兵餉討賊。授黃文煥﹑楊廷麟翰林院編修。文煥以道周建言被杖﹐牽累革問。廷麟因忤嗣昌﹐降調軍前贊畫者也。

禦史李模疏言﹕『今日諸臣能刻刻自認先帝之罪臣﹐方能紀常勒卣﹐蔚爲陛下之功臣。夫擁立之事﹐皇上不以得位爲利﹐諸臣何敢以定策爲名﹖而甚至輕加鎭將﹐於義未安。鎭將事先帝﹐未聞效桑楡之收﹐事陛下未聞�汗馬之績。按其身亦在戴罪之科。倘謂勸進有章﹐足當夾輔﹐抑以勗勉敵愾﹐無嫌湓稱。然而名實之辧﹐何容輕假﹖願陛下敕諭諸大臣﹐立志以倡率中外﹐力圖贖罪﹐勿但炫功。必大慰先帝殉國之靈﹐庶堪膺陛下延世之賞。一槪勛爵﹐俱應辭免﹐以明臣誼。至絲綸有體﹐勿因大僚而過繁﹔拜下宜嚴﹐勿因泰交而稍越﹔繁纓可惜﹐勿因近侍而稍寬』。

太僕少卿萬元吉疏言﹕『主術無過寬嚴﹐道在兼濟﹔官常無過任議﹐義貴相資。先皇帝初蒞海宇﹐懲逆璫用事﹐斫削元气﹐委任臣工﹐力行寬大。諸臣狃之﹐爭意見之玄黃﹐略綢繆之桑土。�入郊圻﹐束手無策。先帝震怒﹐一時宵壬遂乘間抵隙﹐中以用嚴之說。凡告密﹑廷杖﹑加派﹑抽練﹐新法備行﹐使在朝者不暇救過﹑在野者無復聊生﹐然後號稱振作。乃中外不寧﹐國家多故﹐十餘年來﹐小人用嚴之效﹐彰彰如是。先帝悔之﹐於是更崇寬大﹐悉反前規﹐天下以爲太平可致。諸臣復思競賄賂﹑恣欺蒙﹐每趨愈下。再攖聖怒﹐誅殺方興﹐宗社繼沒。蓋諸臣之蘗﹐每乘於先帝之寬﹐而先帝之嚴﹐亦每激於諸臣之玩﹐則以寬嚴之用偶偏也。昨歲孫傳庭擁兵關中﹐識者俱以爲不宜輕出﹐出則必敗。然已有逗撓議之者矣。賊旣渡河﹐臣卽謂急撤關寧吳三桂﹐俾隨路迎擊﹐可以勝賊。先帝召對﹐亦曾及此。然已有蹙地議之者矣。及賊勢燻灼﹐廷臣勸南遷﹑勸出儲監國南都﹐語不擇音﹐亦權宜應爾。然已有邪妄議之者矣。由事後而觀﹐咸追恨違者之誤國﹔設事幸不敗﹐必服議者之守經。天下事無全害﹐亦無全利﹐大率類是。當局者心怵無全利之害﹐誰敢違眾獨行﹖旁觀者偏見無全害之利﹐必欲彊人從我。私意徒滋﹐實著未講﹐國事因之大壞莫救﹐則以任議之途大畸也』。又疏言﹕『賊今被創入秦﹐挑精選銳﹐垂涎東南。轉盼秋深﹐出商漢則徑抵襄承﹐出豫宋則直窺江北。兩處兵民﹐積怒深怨。於斯時民必爭迎賊以報兵﹐兵更退疑民而進畏賊﹐恐將士之在上游者卻而趨下﹑在北岸者急而渡南﹐金陵重地﹐武備單弱﹐何以當此﹖臣竊窺人情﹐類皆積薪厝火﹐安寢其上。居功者思爲史冊之矯誣﹐見才者不顧公論之注射。舌戰徒紛﹐實備不講。一旦有急﹐不識置陛下於何地。得毋令三桂竊笑江左諸人功非功而才非才乎』﹖

吏科馬嘉植疏陳國本事﹕一攺葬梓宮﹐一迎養國母﹐一訪東宮﹑二王﹐一祭告燕山陵寢。末言﹕『今日在君父力自貶損﹐尊養原非樂受﹔在臣子痛加悔艾﹐富貴豈所相期﹖茅茨𨿽陋﹐可勿剪也﹐有以勞人費財導者勿聽﹔經武以外可槪節也﹐有以處優晏衎進者勿聽』。刑部侍郎賀世壽疏言﹕『刑賞宜愼。如吳三桂奮勇血戰﹐李﹑郭同功﹐拜爵方無愧色。若夫口頭報國﹐豈其遂是幹城﹖河上擁兵﹐盍不以之敵愾﹖恩數已盈﹐勛名不立﹐冒濫莫甚』﹗疏上﹐俱報聞而已。

釋髙墻罪宗七十五案﹐凡三百四十一名爲庶人。遣太監王肇基督催閩浙金花銀兩。肇基原名坤﹐卽崇禎朝肆惡淮揚者。大學士髙弘圖等諫止之。上先帝尊號曰「思宗烈皇帝」﹑周皇后曰「孝節皇后」。忻城伯趙之龍言「思」非美字﹐尋易爲「毅宗烈皇帝」。尊建文君爲「惠宗讓皇帝」﹑景帝爲「代宗景皇帝」。復懿文太子爲「興宗孝康皇帝」。尊皇考福恭王爲「恭皇帝」﹐尋攺爲「孝皇帝」﹐立端廟。允禮部尙書顧錫疇議﹐削溫體仁「文忠」謚﹔尋復之。予大學士文震孟謚「文肅」﹐劉一璟謚「文端」﹐賀逢聖謚「文忠」﹐禮部侍郎羅諭義謚「文介」﹐詹事姚希孟謚「文毅」﹐兵部尙書呂維祺謚「忠節」﹐山西巡撫蔡懋徳謚「忠襄」﹐隨州知州王燾謚「忠湣」﹔懋徳謚尋奪之。

湖廣巡按禦史黃澍同承天守備太監何志孔﹐入朝求召對。旣入﹐澍面糾馬士英姦貪不法﹐聲與淚下。志孔復前佐澍﹐言其無上諸事。士英稱疾不出直﹐而以金幣饋福邸舊閹田成﹑張執中等。兩閹向弘光曰﹕『主上非馬公不得立﹐玆逐馬公﹐天下皆議主上背恩矣。且馬公在閣﹐諸事不煩主上﹐可以優閒自在。馬公去﹐誰復有念主上者』﹖弘光嘿然﹐卽賜諭畱。澍復連上十疏﹐稱『自古未有姦臣在朝而將帥能成功於外者。必陛下內秉精明﹑外采輿論﹐國人皆曰「可殺」則殺之﹐毋因一時之才情博辧﹐誤信小人﹔使黨羽旣盛﹐禍患驟至』。又云﹕『正人君子﹐乞陛下師事數人﹐以樹儀表﹐使輦轂之下﹐貪污結舌﹐邪佞閉气﹐無所容其樹黨庇姦之私﹐而後討國門以外之賊無難』。又云﹕『自魏璫窺竊神器以來﹐實釀今禍。附逆之人與薦逆之人﹐皆有賊心﹐乞陛下懸諸日月﹐以除魍魎』。弘光屢諭趨澍赴楚﹐乃去。

先是﹐六月初二日﹐淸朝傳檄至濟寧。一﹑固山額眞石爲傳奉事﹕奉攝政王令旨﹐各調兵馬前往山東等處。所過地方官民﹐出郭迎接。違者以抗師治罪。一﹑平西王吳爲安撫殘黎事﹕稱攝政王簡選虎賁數十萬南下﹐牌仰山東等處速速投誠等情。至是七月初二日﹐又有部文索取冊籍。時山東服款﹐盧世■﹝榷﹐氵代木﹞降﹐李建泰﹑謝升﹑馮銓皆爲淸朝內院大學士。濟王走死。而畿輔重地﹐兵民不輯。鎭將於永綏駐鎭江﹐會與浙兵鬥殺﹐浙營守備李大開中矢死之。邊兵焚民居數十里﹔邊兵有云﹕『四鎭以殺搶封伯﹐吾輩何憚不爲』﹖事聞﹐命赴史可法軍前核治。

興平伯髙傑疏言﹕『目今大勢﹐守江北以保江南﹐人人言之。然從曹單渡﹐則黃河無險﹔自潁歸入﹐則鳳泗可虞。猶或曰有長江天塹在耳。若何而據上游﹖若何而防海道﹖豈止瓜﹑儀﹑浦﹑釆爲江南門戶已乎﹖伏乞和盤打算﹐定斷速行﹐中興大業﹐庶有可觀』。傑發總兵李朝云赴泗州﹐又發參將蔣應雄﹑許占魁﹑郭茂榮﹑李玉赴徐州防守。

寧南侯左良玉報稱﹕副將蘇薦﹑遊擊朱國彊斬四百餘級﹐獲僞官江一洪獻俘京師。又獻賊遣僞將馬科至四川﹐招安保寧一帶。原任兵部主事郜獻珂起兵戰於桃園﹐賊兵潰﹐追獲僞將宋朝臣斬之。遣禦史陳藎募兵雲南。廣西巡撫方震孺﹑松江知府陳亨﹑給事中利瓦伊樾與兄僉都禦史李光泰﹐先後各措餉募兵入衛。而建陽知縣蔣芬捐俸資﹐造火器﹐募勇士朱千觔﹑劉鐵臂等三請勤王﹐其詞有曰﹕『幸而邀天之幸﹐迅掃狂氛﹐指日奏凱﹐社稷之福。否則﹐惟有斷脰決腹﹐一瞑而萬世不視﹐以明國家三百年養士之報﹐以無負職三十年讀書之志』。識者壯之。命總兵官王之綱迎太后於河南郭家寨常守義家。以僉都禦史劉之渤巡撫四川﹐範礦巡撫貴州。

時獻賊在川陷涪州﹐再陷瀘州﹐順流下重慶﹐破成都﹔取壯男子﹐去耳鼻及兩臂﹐驅至各州縣﹐言兵至而不下者視此﹔但殺王府官紳以待﹐秋毫無犯。由是﹐所至如破竹。巡撫龍文光及舊撫陳士奇﹑重慶推官王行儉俱死。瑞王﹑蜀王合門遇害。總兵趙光遠降賊﹐士英猶請降敕獎之。考選遊有倫﹑朱統銓﹑趙進美﹑沈宸荃﹑沈應旦﹑吳春枝﹑吳鑄﹑吳適﹑林沖霄﹑劉天斗﹑左光明﹑蔣鳴玉﹑湯來賀﹑李日池﹑胡時亨爲科道部屬官。起補張采禮部儀制司主事﹑熊汝霖戶科給事中﹑章正宸吏科給事中。正宸疏言﹕『兩月以來﹐聞大吏錫鞶矣﹐不聞獻俘﹔武臣私鬥矣﹐不聞公戰﹔老成引遁矣﹐不聞敵愾﹔諸生捲堂矣﹐不聞請纓。如此而曰是興朝气象﹐臣𨿽愚﹑知其未也。臣以進取爲第一義。進取不銳﹐則守禦必不堅。比者﹐河北﹑山左﹐忠義響應﹐各結營寨﹐多殺僞官﹐爲朝廷效死力。不及今電掣星馳﹐倡義申討﹐是劘天下之气﹐而坐失事機也。宜亟檄江北四鎭分渡河淮﹐聯絡諸路﹐齊心協力﹐互爲聲援﹐使兩京血脈通﹐而後塞井陘﹑絕孟津﹐據武關以攻隴右。恐賊不難旦夕殄也。陛下又何不縞素﹐親率六師於淮上﹖但陛下親徵﹐豈必冒矢石﹑履行陣哉﹖聲靈所震﹐人切同仇﹐虎豹貔貅﹐勇憤百倍也。今都門部院寺司各署﹐不稱行在﹐而工作儀文。陛下赫然欲爲中興令主﹐宜嚴敕諸大臣﹐速簡爾車徒﹐某舊額﹑某新增﹐水幾何﹑陸幾何﹔速備爾芻糗﹐幾何本﹑幾何折﹐主幾費﹑客幾費﹔選爾將帥﹐某堪豎纛﹑某堪分閫﹔審爾形勢﹐某地建鎭﹑某地設堡﹑某處埋伏﹑某處出奇﹔修爾戈矛﹑繕爾城塹﹐進寸則寸﹑進尺則尺﹐扼險處要﹐大勢已得。天下大矣﹐不患無人。臣未見張﹑韓﹑劉﹑嶽之傑不應運而出也』。

中旨傳升吏部侍郎張有譽爲戶部尙書。有譽淸望素著﹐士英借以開傳升幸門也。正宸封還﹐力爭﹐不聽。魏國公徐弘基﹑東平伯劉澤淸﹑廣昌伯劉良佐薦起原任吏部侍郎張捷﹑禦史張孫振﹑劉光斗﹑工部主事鄒之麟﹔正宸又疏爭﹐不聽。封太后弟鄒存義爲大興伯﹑福府千戶常應俊爲襄衛伯。補靑浦知縣陳爊爲中書舍人。予王鐸弟鏞﹑子無黨世錦衣指揮使。以兵部侍郎解學龍疏薦﹐內批升原任戶部主事葉廷秀爲都察院堂上官﹐監生塗仲吉﹑生員諸永明爲翰林院待詔。應俊者﹐本革工﹐值弘光出亡﹐應俊負之履雪中數十里﹐脫於難﹐與鏞﹑爊﹑無黨各翼衛有功者也。廷秀﹑仲吉﹑永明者﹐皆先帝時申救道周下獄杖戍者也。

補陳子龍兵科給事中。子龍疏請廣忠益﹐謂『當黃道周觸忌權佞﹐構陷至深﹐先帝震怒﹐禍將不測。羣工百官﹐相戒結舌。獨塗仲言以孤童擔囊﹐走萬里外﹐上書北闕﹐予杖下獄。獄吏希迎﹐拷掠荼酷﹐至死不屈﹐以明道周之冤。此𨿽王調貰械以訟李固﹑杜仲殺身以救李云﹐亦不過是。幸先帝聖明﹐得以俱免。憲臣劉宗周﹐昔以廷諍去國﹐孝廉祝淵毅然請畱。先帝已輕議罰﹔迨後姦臣挑激﹐復徵檻車。𨿽與仲吉得禍輕重有殊﹐然爲國惜賢﹐捨生取義﹐其揆一也。當仲吉赴戍之時﹑祝淵被逮之日﹐臣皆得與接對。仲吉凝靜深遠﹐絕不以立名自喜﹔祝淵謙抑溫恭﹐惟以出位引咎。間有投贈﹐錙銖不納。若置之臺諫之班﹐必有以上補衮職﹐下剔姦邪』。又疏請愼名器﹐謂『陛下間關南返﹐從官幾何﹖衛士奄尹﹐寥寥無幾。今天位旣登﹐來者何眾﹐不遏其流﹐何所底止﹖必將人誇翼贊之功﹑家切從龍之念﹔傷體害政﹐非國之福。夫勸功誘善﹐惟在爵賞﹔一爲輕濫﹐後將無極。丰沛故人﹑文墨小吏﹐自昔爲嫌﹔朱紫盈門﹑貂蟬滿座﹐尢乖國典。立政之始﹐惟願陛下愼持之。嗣後果系服勞有功﹐但當賞之金帛﹐不應授以爵位﹐以貽曹風不稱之譏﹐犯大易負乘之戒』。又疏請『用賢勿二﹐爵人以公。一在憲臣之宜召也。憲臣老成淸直﹐海內盡知。今入國門﹐寄居蕭寺﹐不得一望天顏。在陛下以方諭大臣和衷共濟﹐恐憲臣戇直﹐奏對之際﹐復生異同。然臣以陛下疑畏君子之機﹐從此而生﹐恐君子有攜手同歸之志﹐黃道周之流皆躑躅而不前矣。陛下誰與共濟天下哉﹖一爲計臣之特用也。計臣淸端敏練﹐百僚所服。但古制爵人於朝﹐與眾共之。墨敕斜封﹐覆轍可鑑。萬一異日有姦邪乘間﹐左右先容﹐銓司不及議﹑宰輔不及知﹐而竟以內降出之。臣等不爭﹐則幸門日開﹔臣等爭之﹐則已有前例。立國之始﹐臣願陛下愼持之也』。疏入﹐俱不聽。

大學士姜曰廣疏言﹕『祖宗會推之典﹐立法萬世無獘。斜封墨敕﹐覆轍具在。臣觀先帝之善政𨿽多﹐而以堅持逆案爲盛美﹔先帝之害政亦間出﹐而以頻出中旨爲亂階。用閣臣內傳矣﹐用部臣﹑勛臣內傳矣﹐選大將﹑言官亦內傳矣。他無足數﹐論其尢者。所得閣臣﹐則逢君殃民﹑姦險刻毒之周延儒﹑溫體仁﹑楊嗣昌﹐偸生從賊之魏藻徳等也﹔其所得部臣﹐則陰邪貪猾之陳新甲等也﹔其所得勛臣﹐則力阻南遷﹑盡撤守禦﹑稚狂之李國楨也﹔其所得大將﹐則紈褲支離之王朴﹑倪寵輩也﹔其所得言官﹐則貪婪無賴之史■﹝範上土下﹞﹑陳啟新也。凡此皆力排眾議﹑簡自中旨者也。乃其後效﹐亦可睹矣。且陛下亦知內傳之故乎﹖總由鄙夫熱心仕進﹐一見擯於公論﹐遂乞哀於內廷﹐綫索關通﹐中自有竅﹐門戶摧折﹐巧爲之詞。內廷但見其可憐之狀﹑聽其一面之詞﹐遂不能無聳動。聞以其事密聞於上﹐又得上之意旨轉而授之。於是乎平臺召對﹐詞組投機﹐立談取官﹐有若登場之戲。臣昔痛心此獘﹐亦於講藝敷陳﹐但以未及暢語﹐至今猶存隱恨。先帝旣誤﹐陛下豈堪再誤哉﹖天威在上﹐密勿深嚴﹐臣安得事事而爭之﹖但願陛下深宮有暇﹐溫習經書﹐間取大學衍義﹑資治通鑑視之。如周宣﹑漢光之何以竟恢遠烈﹖晉元﹑宋髙之何以終狃偏安﹖武侯之出師徵蠻﹐何惓惓以親君子﹑必遠小人爲說﹖李鋼之受命禦金﹐亦何以切切信君子﹑勿問小人爲言﹖反復思維﹐必能發明聖性﹐點破邪謀。陛下與其用臣之身﹐不若行臣之言。不行其言而但用其身﹐是猶獸畜之以供人刀俎也』﹗

禦史祁彪佳疏論時政﹐謂﹕『洪武初﹐官民有犯﹐或收系錦衣衛。髙皇帝因見非法淩虐﹐二十年遂焚其刑具﹐移送刑部審理。是祖制原無詔獄也。後乃以鍛煉爲功﹑以羅織爲事﹐𨿽曰朝廷之爪牙﹐實爲權姦之鷹狗。口詞從迫勒而來﹐罪案聽指授而定。卽舉朝盡知其枉﹐而法司誰雪其冤﹖慘酷等於來周﹐平反從無徐杜。此詔獄之獘也。洪武十五年﹐攺鑾儀司爲錦衣衛﹐端掌直駕﹑侍衛等事﹐未嘗有緝事也。迨後東廠設立﹐始有告密之端。用銀而打事件﹐得賄而鬻刑章。飛誣多及善良﹐赤棍立成巨萬。招承皆出於弔拷﹐怨憤充塞於京畿。欲絕苞苴﹐而苞苴托之愈盛。欲究姦宄﹐而姦宄未能稍淸。此緝事之獘也。若夫刑不加於大夫﹐原祖宗忠厚立國之本。及於逆璫用事﹐始有去衣受杖者。刑章不歸司政﹐撲責多及直臣﹔本無可殺之罪﹐乃致必殺之刑。況乎朝廷徒受拒諫之名﹐天下反歸忠義之譽。蓋當血濺玉階﹑肉飛金陛﹐班行削色﹐气短神搖﹔卽卹錄隨頒﹐已魂驚骨削矣。是豈明盛之休風﹖大失君臣之分誼。此廷杖之獘也。伏乞陛下嚴行禁革』。

馬士英﹑阮大鋮授意建安王府鎭國中尉候考吏部朱統■﹝金類﹞疏誣姜曰廣穢迹﹐顯有逆謀﹐詞連史可法﹑張愼言﹑呂大器等。禮科袁彭年據祖制爭之云﹕『中尉有奏﹐請先令長史司具啟親王參詳可否﹐然後給批賫奏。若候考吏部﹐則與外吏等﹐應從通政司封進。今何徑何竇﹐直達禦前﹖微刺顯攻﹐捕風捉影﹐陛下宜加禁戢。臣﹐禮垣也﹐事涉宗藩﹐皆得執奏』。吏科熊汝霖言﹕『統■﹝金類﹞含血噴人﹐不顧拔舌﹔如此不駁﹐朝廷設立言官何用』﹖通政使劉士禎亦言﹕『曰廣勁骨戇性﹐守正不阿。居鄕立朝﹐皆有公論。統■﹝金類﹞何人﹐揚波噴血﹐掩耳盜鈴﹐飛章越奏﹐不由職司。此眞姦險之尢﹐豈可容於聖世』﹗皆不聽。

先是﹐李沾攻呂大器懷二心﹐劉澤淸亦請誅大器﹐指其誣殺總兵柴時華﹑起用王重掌選及比雷演祚。大器訐奏馬士英鬻官賣爵﹑敗法亂紀諸罪。且言吳甡﹑鄭三俊豈無一事之失﹖而淸直剛介﹐輿望攸歸。馬士英﹑阮大鋮等亦有一技之能﹐而貪鄙險邪﹐羣情共恨。大器予告去﹐尋削職﹐刑部提問。曰廣票擬降調封疆失事太監孫呈琇﹐內批予原官。又票擬禦史祁彪佳論詔獄﹑廷杖﹑緝事三大獘﹐許禁革﹐發攺票。同官王鐸言﹕『吾輩志在報國﹐若苟且因循﹐害民誤國﹐腕可斷﹑此旨不可擬也』﹗曰廣揭稱﹕『臣所守者﹐朝廷之法度﹑一官之職掌﹐臣死不敢奉詔』﹗不聽。鐸又疏言﹕『國家新造﹐人心易渙﹐當以安靜爲主﹐廠衛應行禁止』。不聽。弘圖票擬正宸等爭中旨傳升有譽事﹐發攺票﹐再擬再發攺。又揭爭統■﹝金類﹞糾曰廣事應究治﹐亦再三發攺票。及陳設廠衛﹑爭用大鋮﹑請召可法入直數事﹐弘光召入﹐厲聲責弘圖把持。弘圖言『臣死不敢奉詔』﹗不聽﹐復具疏辧。尋予告去。

例轉科道陸朗爲僉事﹑黃耳鼎爲副使﹐內批畱用。徐石麒言﹕『朗﹑耳鼎交通內臣﹐幸畱非法』﹗朗﹑耳鼎疏攻姜曰廣﹑徐石麒﹑劉宗周結黨欺君﹐把持朝政﹐無人臣禮。曰廣﹑石麒﹑宗周各予告去。禦史遊有倫奏﹕『今日國事淆亂﹐不知禮義廉恥爲何物。明知君子進退不苟﹐故以含沙之口激之速去﹔甚至常人所不忍道者﹐瀆於君父之前。科道微有糾劾﹐則指爲比黨﹐相戒結舌。眞所謂前有讒而不見﹑後有賊而不知也』﹗戶科吳適疏言﹕『曰廣﹑宗周﹐歷事五朝﹐貞心亮節﹐久而彌劭﹐應亟賜畱』。亦不聽。吏科熊汝霖奏﹕『朝端之上﹐玄黃交戰﹐卽一﹑二人之用捨﹐而始以勛臣﹐繼以方鎭。固圉恢境之術﹐全然不講﹐惟舌鐸筆鶚是務。以匿帖而逐舊臣矣﹐俄又以疏藩而參宰輔矣﹐繼又喧傳復廠衛而人心皇皇矣。輔臣曰廣﹐忠誠正直﹐海內共欽﹐乃麼麼小臣﹐爲誰驅除﹐聽誰主使。且聞上章不由通政﹐結納當在何途﹖內外交通﹐神叢互借﹐飛章告密﹐墨敕斜封﹐端自此始。事不嚴行詰究﹐用杜將來﹐必至廠衛之害﹐橫者借以樹威﹑黠者因以牟利﹐人人可爲叛逆﹐事事可作營求。縉紳慘禍﹐所不必言﹔小民雞犬﹐亦無寧日。先帝十七年憂勤﹐曾無失徳﹐而一旦受此奇慘﹐止有廠衛一節﹐未免府怨臣民。今日締造之初﹐如育嬰孩﹐調護爲難﹐豈可便行摧折﹖陛下試思先朝之何以失﹐卽知今日之何以得﹖始先帝篤念宗藩﹐而聞寇先逃﹐誰死社稷﹖保舉換授﹐盡是殃民﹐則今何以使躍冶不萌而維城有賴﹖先帝隆重武臣﹐而死綏敵愾﹐十無一二﹔叛降跋扈﹐肩背相踵。則今何以使賞罪必當而惠威易行﹖先帝委任勛臣﹐而官舍選練﹐一任飽揚﹐京營銳卒﹐徒爲寇藉。則今何以使公書有用﹑客气是屏﹖先帝簡任內臣﹐而小忠小信﹐原無足用﹐開門延敵﹐且噪傳聞。則今何以使柄無旁操而恩有餘地﹖先帝不次擢用文臣﹐而邊才督撫﹐誰爲捍禦﹖超遷宰執﹐羅拜賊廷。則今何以使用者必賢而賢者必用』﹖疏入﹐內批重處。

升祁彪佳爲僉都禦史﹐巡撫蘇松。戶科倪嘉慶追論兵部尙書張鳳翼﹑楊嗣昌﹑陳新甲調度乖方。又論戶部尙書李待問加餉殃民﹐致貽寇患。命削待問官﹐以爲聚斂者戒。又用禦史鄭友元言﹐削故大學士周延儒﹑薛國觀﹑溫體仁﹑總督熊文燦官銜蔭典。國觀尋以兵科戴英訟冤﹐下部議。復予湖廣巡撫劉熙祚謚「忠毅」﹑宣大總督盧象升謚「忠烈」。復禦史毛羽健原官。贈吏部侍郎葉盛爲吏部尙書。史稱盛博學宏才﹐文武並濟﹐憲宗朝名臣也。

戶科錢增疏請修水利﹐言﹕『蘇﹑松﹑常﹑鎭﹑杭﹑嘉﹑湖七郡之水﹐以太湖爲腹﹐以大海爲尾閭﹐以三江入海爲血脈。蓋自吳淞淹塞﹐東江微細﹐獨存婁江一派。而婁工之委七十里﹐曰劉家河﹐乃婁江入海之道。東南諸水﹐全恃此以歸墟﹐不至橫泛濫者﹐則帶水靈長之利也。勝國時﹐劉河深厝﹐運艘市舶﹐走集於此。近日漲沙淤塞﹐於是東流之水﹐逆而向西﹐涓涓不入﹐灌漑無資。兼之歲歲苦魃﹐平疇龜坼﹐人牛立槁。𨿽復桔橰如林﹐何從乞靈海若﹐而救此涸轍之民乎﹖然此猶就旱嘆言耳﹐萬一大浸嵇天﹐七郡洪流傾河倒峽﹐震澤不能受﹐散漫橫潰﹐勢必以七郡之田廬爲壑﹐而城郭人民益不可問。東南數百萬財賦﹐盡委逝波。其如國計何哉』﹗蘇松巡按周元泰亦言劉家河念宜開浚。工部主事葉國華疏請浚吳淞。俱下該撫察議。

先是﹐馬士英疏請誅逆﹐言﹕『從逆諸臣﹐彊半素是正人君子之流』。禮科袁彭年駁之﹐言﹕『從逆姓名﹐傳播不一。在樞輔義憤塡胸﹐或不覺言之偶激。然恐僉人乘間﹐陽爲正人口實﹐陰爲逆黨解嘲。甚且借今日討逆之微詞﹐爲異日翻逆之轉語。不至淆國是而傾善類不已。則其害有不可勝言者﹗夫從來善類所歸﹐閒雜匪徳﹐往往有之。東京盛名﹐豈無逃死之張儉﹖元佑錮籍﹐亦有巧免之元章。三士作朋﹐官業分席﹔七賢寄�﹐山王可�。豈因鄴宮一姓之惡﹐遂毀銅臺全部之音﹖惟是溫公一信蔡京﹐而紹述之禍旋起﹔唐室一進逢吉﹐而興復之業不終。孔子曰﹐君子而不仁者有矣夫﹐未有小人而仁者也。歷觀往事﹐斯言誠千古定案也﹐今日何獨疑之』。

八月﹐命錦衣都督馮可宗遣役緝事。禮科袁彭年疏言﹕『髙皇帝時不聞廠﹝衛﹞﹐相傳文皇帝十八年始立東廠﹐命內宮主之﹔此不見正史﹐惟大學士萬安行之﹐亦不聞特以緝事著。嗣後一盛於成化。然西廠汪直踰年輒罷﹐東廠尙銘有罪輒斥﹐當時不得稱純治矣。再盛於正徳。丘聚﹑谷大用等相繼用事﹐皆倚逆璫煽虐﹐釀十六年之禍﹐天下騷然。三盛於天啟。逆魏之禍﹐幾危社稷﹐近事之明鑑也。自此而外﹐列聖無聞。夫卽廠衛之興廢﹐而世運之治亂因之。頃先帝朝亦嘗任廢衛訪緝矣﹐乃當世決無不營而得之官﹐中外自有不脛而走之賄﹐故逃网之方卽從密网之地而布﹐作姦之事又資發姦之人以行。始猶帕儀交際﹐爲人情所有之常﹐後乃髒賄萬千﹐成極重莫返之勢。豈非以奧援之途﹐愈祕而專﹔傳送之關﹐愈曲而費乎﹖究竟刁風所煽﹐官長不能行法於胥吏﹐徒隸可以迫脇其尊上﹐不可不革』。疏入﹐謫浙江按察司照磨。

時太妃來自河南﹐弘光諭戶﹑工部限三日內搜括萬金﹐以給賞賜。太監諸朝進請給工料錢糧約數十萬。工部尙書何應瑞﹑侍郎髙倬苦點金無術﹐懇祈崇儉。工科李淸亦疏請節省。不聽。又詔選內員﹑選宮女﹐閭巷騷然。科道利瓦伊樾﹑陳子龍﹑朱國昌各疏諫﹐亦不聽。加翼戴恩﹐史可法少保﹐馬士英太子太師﹐髙弘圖﹑姜曰廣﹑王鐸太子太保﹐徐弘基﹑劉孔昭﹑朱國弼﹑柳祚昌﹑太監韓贊周﹑盧九徳各升賞世蔭。又加南臨恩﹐可法少傅﹐士英少保﹐弘圖﹑曰廣﹑鐸太子太傅。特升李沾都察院左都禦史。晉國弼保國公﹑張文光太常少卿﹐以定策功多也。換授朱統■﹝金類﹞爲行人﹐以自陳逐曰廣故。赦從逆來歸兵科時敏開屯大瞿山﹔中允衛胤文兼兵科給事中﹐監興平伯軍。以原未從逆南來薊遼總督王永吉經略山東﹑河北﹐兵部尙書張縉彥代丁啟睿總督河南勸農。永吉揚歷中外﹐曉暢兵機﹐山左感其徳義﹐卽東平亦聽其約束。而縉彥夙饒經濟﹐在河南徧歷深山窮谷﹐宣布朝廷徳意﹐延問流民﹐給田開墾﹐倡義興師﹐奮不顧家﹔母祖妻妾﹐流離致死。拮據無成﹐君子惜之。以浮海來歸順天巡撫楊鶚爲兵部侍郎兼僉都禦史﹐總督川湖雲貴廣西。罷浙江巡撫黃鳴俊﹑降浙江巡按任天成﹐以許都餘黨復叛﹐處分未定故也。並議前任巡按左光先罪﹐令在朝浙臣具奏情形。光先在浙﹐風裁淸卓﹐以光斗弟故﹐與阮大鋮有世讎。又首劾士英﹑大鋮﹐故借事陷之﹐朝右無敢爲直言者。蘇松巡撫祁彪佳獨言『許都之變﹐突發於東陽﹐義烏﹑浦江皆無堅城﹐光先事竣出境﹐聞變遄還撫軍縣闕﹐一切調兵措餉﹐皆其宵旦拮據。變起不一月﹐元凶授首﹐兩浙危而復安。乃今奉旨推求。夫弄兵揭竿﹐至於破城據邑﹐其罪豈不當死﹖當日兵威所迫﹐賊已窮蹙﹐而後乞命﹐與陣擒無異﹐非誘降也。設誅鋤不力﹐養虎貽患﹐後來國難方張﹐又不知作何舉動矣。豈可反以激變罪之乎』﹖於是大鋮並切齒彪佳。

升解學龍刑部尙書﹔攺兵部主事淩駉爲禦史﹐巡按山東﹐便宜聯絡河南等處。起丁魁楚巡撫承襄﹐升王濴巡撫登萊﹑越其傑巡撫河南﹐各僉都禦史。其傑鄕科罷閒﹐以士英妹夫故起之。啟睿旣觀望攺推﹐傑﹑燮﹑永吉赴任無地﹐皆不行。以保國例﹐晉東平伯劉澤淸侯爵﹐又晉誠意伯劉孔昭侯爵﹐孔昭不受。又封福建總兵官鄭芝龍南安伯﹐賜蟒衣。國弼薦用欽案楊維垣爲通政使。起蔡奕琛吏部右侍郎。內批補張捷吏部左侍郎﹐尋進尙書﹔補張孫振爲禦史﹐掌河南道印。孫振論劾蘇松巡撫祁彪佳貪姦﹐且定策有異議﹐詞連吳甡﹑鄭三俊﹑劉宗周等。彪佳罷去。以易應昌爲都察院副都禦史﹐郭維經爲僉都禦史。起葛寅亮太常寺卿﹐成勇福建道禦史﹐文安之詹事府詹事﹐劉同升翰林院侍講﹐趙士春翰林院編修。寅亮﹑安之﹐淸望素著﹔勇以諫言獲罪﹐直聲振天下﹔同升﹑士春﹐忠孝世傳﹔皆以劾楊嗣昌奪情﹐與黃道周昌言去國者也。升賀世壽戶部督倉尙書﹐起王志道戶部侍郎﹐申紹芳督餉侍郎。志道佐憲﹐以監視內官越俎參官﹐廷爭革職﹔紹芳居官淸愼﹐因溫體仁欲傾文震孟﹑許譽卿﹐文致遣戍﹐至是雪之。以禮部尙書顧錫疇祀海行﹐命侍郎管紹寧署部事。加大學士王應熊太子太保﹑兵部尙書﹐總督川湖雲貴﹐賜蟒劍﹐開藩遵義。升張鳳翔兵部尙書兼副都禦史﹐巡撫蘇松﹔盧若騰僉都禦史﹐巡撫鳳陽。若騰以海道著績擢﹐不赴﹔鳳翔因殺賊官﹐薦至京者也。

九月﹐予北京殉難諸臣謚﹕大學士範景文謚「文貞」﹐戶部尙書倪元璐謚「文正」﹐左都禦史李邦華謚「忠文」﹐副都禦史施邦曜謚「忠介」﹐戎政侍郎王家彥謚「忠端」刑部侍郎孟兆祥謚「忠貞」﹐大理寺卿淩義渠謚「忠淸」﹐太常寺卿吳麟徵謚「忠節」﹐庶子周鳳翔謚「文節」﹐諭徳馬世奇謚「文忠」﹐中允劉理順謚「文正」﹐簡討汪偉謚「文烈」﹐太僕寺寺丞申佳胤謚「節湣」﹐給事中吳甘來謚「忠節」﹐禦史陳良謨謚「恭湣﹐陳純徳謚「恭節」﹐王章謚「忠烈」﹐吏部員外許直謚「忠節」﹐兵部主事成徳謚「忠毅」﹐金鉉謚「忠節」﹐觀政進士孟章明謚「節湣」﹔立祠賜名旌忠。賜理順妻萬氏﹑妾李氏﹑徳母張氏淑人﹐鉉母章氏﹑妾王氏﹑偉妻耿氏恭人﹐世奇妾朱氏﹑李氏﹑良謨妾時氏孺人﹔建坊旌表。又予勛戚惠安伯張慶臻謚「忠武」﹐襄城伯李國楨謚「貞武」﹐新樂侯劉文炳謚「忠壯」﹐左都督劉文耀謚「忠果」﹐駙馬都尉鞏永固謚「貞湣」﹐太監王承恩﹑王之心謚「忠湣」﹐李鳳翔謚「恭壯」﹝鳳翔以降賊被殺者﹞﹐大同巡撫衛景瑗謚「忠毅」﹐宣府巡撫朱之馮謚「忠壯」﹐總兵官吳襄謚「忠壯」。特贈遼國公周遇吉謚「忠武」﹐工部主事王鍾彥﹑經歷施溥﹑中書舍人宋天顯﹐各予祭葬。贈刑部郎中李逢申太僕寺少卿﹐諸生許琰翰林院五經博士﹐布衣湯文瓊中書舍人。又先後補予開國諸臣謚﹕郢國公馮國用謚「武翼」﹐濟國公丁徳興謚「武襄」﹐徳慶侯廖永忠謚「武勇」﹐定遠侯王弼謚謚「武威」﹐長興侯耿炳文謚「忠湣」﹐潁國公傅友徳謚「武靖」﹐宋國公馮勝謚「武壯」﹐永義侯桑世傑謚「忠烈」﹐河門王兪廷玉謚「武烈」﹐東勝侯汪興祖謚「武湣」﹐��侯茅成謚「武烈」﹐濟陽侯丁普郎謚「武節」﹐髙陽郡侯韓成謚「忠壯」﹐東邱郡侯花云謚「忠毅」﹐丹縣男孫炎謚「忠湣」﹐當塗縣子王愷謚「壯湣」﹐髙陽郡侯許瑗謚「忠節」﹐溍云伯胡深謚「襄節」﹐禦史中丞章溢謚「莊敏」﹐晉府長史桂彥良謚「敬裕」﹐詹事唐鐸謚「敬安」﹐祭酒劉崧謚「恭介」﹐東莞伯何眞謚「恭淸」﹐平遙訓導葉居升謚「忠湣」﹐姑熟郡公陶安﹑學士詹同﹐俱謚「文獻」。又補予正徳朝死諫諸臣謚﹕禦史蔣欽謚「忠烈」﹐兵部員外陸震謚「忠定」﹐工部主事何遵謚「忠節」﹐刑部主事劉較謚「孝毅」﹐大理評事林公黼謚「忠恪」﹐行人孟陽謚「忠介」﹐李紹賢謚「忠端」﹐兪廷瓚謚「忠湣」﹐李翰臣謚「忠毅」﹐詹軾謚「忠潔」﹐劉平甫謚「忠質」﹐給事中周璽謚「忠愨」﹐指揮張英謚「忠壯」。又補予天啟朝死璫難諸臣謚﹕副都禦史左光斗﹑給事中周朝瑞﹑禦史周宗建﹑袁化中﹑李應升﹐俱謚「忠毅」﹐黃尊素謚「忠端」﹐工部主事萬燝謚「忠貞」﹐副使顧大章謚「忠湣」﹐蘇松巡撫周起元謚「忠惠」。又補予建文朝死難諸臣謚﹕文學博士方孝孺謚「文正」﹐兵部尙書齊泰﹑太常寺卿黃子澄﹑刑部侍郎張昺﹑太常寺少卿盧原質﹑給事中葉福﹐俱謚「節湣」﹐禮部尙書陳迪﹑禦史大夫景淸﹑大理少卿胡閏﹐俱謚「忠烈」﹐兵部尙書鐵鉉謚「忠襄」﹐修撰王叔英謚「文忠」﹐禮部侍郎黃觀謚「文貞」﹐戶部侍郎卓敬﹑禦史大夫練子寧﹐俱謚「忠貞」﹐衡府紀善周是修﹑按察使王良﹐俱謚「貞毅」﹐編修王艮﹑太常少卿廖升﹐俱謚「文節」﹐刑部尙書暴昭﹑左贊善連楹﹐俱謚「剛烈」﹐都禦史茅大方﹑禦史髙翔﹑教授陳思賢﹑燕府伴讀兪逢辰﹐俱謚「忠湣」﹐給事中黃鉞謚「忠獻」﹐禦史曾鳳韶﹑參軍斷事髙巍﹐俱謚「忠毅」﹐左拾遺戴徳彜﹑禦史魏冕﹐俱謚「毅直」﹐知府姚善﹑知縣顏伯瑋﹐俱謚「忠惠」﹐大理寺丞鄒瑾﹑兵部侍郎譚翌﹐俱謚「忠湣」﹐都禦史陳性善謚「忠節」﹐燕府長史葛誠謚「果湣」﹐刑部侍郎胡子昭謚「介湣」﹐谷府長史劉璟謚「剛節」﹐禦史林英謚「毅節」﹐魏國公徐輝祖謚「忠貞」﹐越雋侯兪通淵﹑都指揮瞿能﹐俱謚「襄烈」﹐衛卒儲福謚「貞義」﹐都指揮謝貴﹑莊得﹐俱謚「勇湣」﹐馬宣謚「貞壯」﹐朱鑑謚「壯烈」﹔皆允給事中李淸請也。又先後補予右都禦史沈子木謚「恭靖」﹐工部尙書沈儆炌謚「襄敏」﹐副都禦史張瑋謚「淸惠」﹐禮部尙書董其昌謚「文敏」﹐大學士何如寵謚「文端」﹐孫承宗謚「文忠」﹐太常少卿鹿善繼謚「忠節」。

禮科沈胤培疏請立中宮﹑舉經筵﹑定朝儀﹐謂﹕『今永巷無脫簪之儆﹐崆峒鮮問道之謨。嚬笑或假借於從龍﹐而簾遠堂髙之義不著﹔是非或混淆於市虎﹐而陰陽消長之關可虞。陛下誠思此身爲祖宗付托之身﹐先帝之大仇一日未復﹐卽九廟之神靈一日怨恫。而正朝廷以正百官﹑正萬民﹐先自宮闈始﹐則選立中宮爲第一義。經筵業奉明旨﹐尢祈汲汲舉行﹐或召詞臣詢經史﹑或召部臣考政治﹐而時令臺諫之臣陳得失。宮中萬幾之暇﹐披覽資治通鑑及本朝寶訓等書﹐以知前代興亡之迹﹑祖宗致治之由。至於朝議多闕﹐大典未光﹐如朝門不應奏樂而奏樂﹐各衙門應奏事而不奏事﹔凡若此類﹐並宜申飭』。戶科吳適疏請憂勤節愛﹐言『國恥未雪﹐陵寢成墟。豫東之收復無期﹐楚蜀之摧殘彌甚。舊都艸創﹐一事未舉﹔萬孔千瘡﹐憂危叢集。又況畿南各省﹐是處旱災。兼之臣鄰消長多虞﹐將帥玄黃構釁。伏惟陛下始終兢惕﹐兼仿祖制早午晚三朝﹐勤禦經筵﹐面諮時政﹐親近儒臣。朝期無更傳免﹐而又躬崇儉約。尙茅茨而省工作﹐嚴爵賞而重名器﹐錙銖必卹﹐俾佐軍興。諸凡無藝之徵﹐一槪報罷﹐被災之地﹐確核酌緩﹐墨吏必懲﹐蠹胥必殛。根本之計﹐孰大乎此』﹗

大理寺卿鄭瑄疏薦蘇松兵備程珣。會珣與鄕宦彭歌祥妾杜氏通情﹐事敗互訐﹐聞於士英﹐卽於疏批重處。杜贈珣詩有云﹕『爲憐貴客芳心醉﹐欲訪仙郎帆影遙』。時共傳之。中旨拔福建副使郭之奇爲詹事府詹事。內批補���梁應奇爲給事中﹐王懩﹑鄭瑜爲禦史。召賄降獻賊錦衣都督劉僑至京﹐仍補原官。初﹐左良玉恢復蘄﹑黃﹐僑送馬士英赤金三千兩﹑女樂十二人。士英笑曰﹕『此一物足以釋西伯』。遂誑先帝復職﹔至是用之。以陳盟﹑謝徳溥爲禮部右侍郎兼詹事府詹事﹐余揚吏部文選司主事。晉何騰蛟兵部侍郎兼僉都禦史﹐巡撫湖廣。追奪川撫張論平奢酋捷功。加淮撫田仰兵部尙書﹐世蔭錦衣指揮使。仰屢疏請餉﹔弘光以東南餉額不滿五百萬﹐江北已給三百六十萬﹐豈能以有限之財﹐供無已之求﹖命仰與劉澤淸通融措辦。時澤淸大興土木﹐造宅淮安﹐極其壯麗﹐四時之室俱備﹐僭擬皇居﹔休卒淮上﹐無意往北。仰與其事﹐但知請餉﹐不知餉之所用。仰故馬士英私人也。

士英請免府州縣童生應試。上戶納銀六兩﹑中戶四兩﹑下戶三兩﹐得赴院試。又詔行納貢例﹕廩生納銀三百兩﹑增六百兩﹑附七百兩。又立開納助工例﹕武英殿中書納銀九百兩﹑文華中書一千五百兩﹑內閣中書二千兩﹑待詔三千兩﹑拔貢一千兩﹑推知銜一千兩﹐監紀﹑職方萬﹑千不等﹐皆以助軍興也。時爲之語曰﹕『中書隨地有﹐都督滿街走﹔監紀多如羊﹐職方賤似狗。蔭起千年塵﹐拔貢一呈首。掃盡江南錢﹐塡塞馬家口』。奉化布衣方翼明抗疏上言政祈克終﹔著送刑部問罪。又有布衣何光顯疏請誅馬士英﹑劉孔昭﹔詔戮於市﹐籍其家。遠近爲訟冤云。

卷三

南都﹝下﹞

十月朔﹐命鑄弘光錢。時廟門災﹐戶科吳適疏陳昭事之實﹕『一曰日講宜行。請敕定期﹐俾傳聞有道之臣﹐朝夕左右﹐稽詢經史﹐虛衷延納。更取祖訓﹑大誥諸書﹐時時省覽﹐以爲蓍鑑。一曰午朝宜舉。閣部大臣以及臺垣散秩﹐咸得躬膺淸問。卽於披對之餘﹐采疾苦以疏民隱﹐核功罪以勸疆臣﹐明是非以黜邪佞』。疏入﹐不省。

淸朝攝政王遣副將唐起龍招撫江南﹐致書史可法云﹕『予向在沈陽﹐卽知燕京物望﹐咸推司馬。及入關破賊﹐得與都人士相接﹐識介弟於淸班﹐曾托其手勒平安﹐拳期衷緒﹐未審以何時得達﹖比聞道路紛紛﹐多謂金陵有立主者。夫君父之仇﹐不共戴天。春秋之義﹐有賊不討﹐則故君不得書葬﹐新君不得書卽位﹔所以防亂臣賊子﹐法至嚴也。闖賊李自成稱兵犯闕﹐手毒君親﹐中國臣民﹐不聞加遺一矢。平西親王吳三桂介在東陲﹐獨效包胥之哭。朝廷感其忠義﹐念累世之夙好﹐棄近日之小嫌﹐爰整貔貅﹐驅除梟獍。入京之日﹐首崇懷宗帝後謚號﹐卜葬山陵﹐悉如典禮﹔親郡王﹑將軍以下﹐仍故封號﹐不加攺削﹔勛戚﹑文臣﹐咸在朝列﹐恩禮有加﹔耕市不驚﹐秋毫無犯。方擬秋髙气爽﹐遣將西徵﹐傳檄江南﹐聯兵河朔﹐陳師鞠旅﹐戮力同心﹐以報爾君父之仇﹐彰我朝廷之徳。豈意南州諸君子﹐苟安旦夕﹐弗審事機﹐聊慕虛名﹐頓忘實害﹐予甚惑之。夫國家之撫定燕都﹐乃得之於闖賊﹐非取之於明朝也。賊毀明朝之廟主﹐辱及先王﹐我國家不憚徵繕之勞﹐悉索敝賦﹐代爲雪恥﹐孝子仁人﹐當如何感恩圖報﹖玆乃乘逆寇稽誅﹐王師暫息﹐卽欲雄據江南﹐坐享漁人之利。揆諸情理﹐豈可謂平﹖將以爲天塹不能飛渡﹐投鞭不足斷流耶﹖況闖賊但爲明朝祟耳﹐未嘗得罪於我國也。徒以薄海同仇﹐特申大義。今若擁號稱尊﹐便是天有二日﹐儼爲勁敵。予將簡西徵之銳卒﹐轉旆東徵﹔且擬釋彼重誅﹐命爲前導。夫以中華全力﹐受制潢池﹐而欲以江左一隅兼支大國﹐勝負之數﹐無待蓍龜矣。予聞君子之愛人也以徳﹐小人則以姑息。諸君子果識時知命﹐切念故主﹑厚愛賢王﹐宜勸令削號歸藩﹐永綏福祿。朝廷當待以虞賓﹐統承禮物﹐帶礪山河﹐位在諸侯王上﹐庶不負朝廷申義討賊﹑興滅繼絕之初心也。至於南州羣彥﹐翩然來儀﹐則爾公爾侯﹐列爵分土﹐有平西王吳三桂之典例在﹐惟執事實圖維之。晚近士大夫好髙樹名義﹐不顧國家之急﹐每有大事﹐輒同築捨。昔宋人議論未定﹐兵已渡河﹐可爲殷鑑。先生領袖名流﹐主持至計﹐必能貫察始終﹐寧忍隨俗浮沈﹖取捨從違﹐應早審定。兵行在卽﹐可東可西﹔南國安危﹐在此一舉。願諸君子同以討賊爲心﹐無貪瞬息之榮﹐致令故國有無窮之禍﹐爲亂臣賊子所笑。予實有厚望焉。記有之﹕惟善人能受盡言。故敢布腹心﹐佇聞名教。江天在望﹐延跂爲勞﹐書不盡言』。可法答書云﹕『南中向接好音﹐隨遣使問訊吳大將軍﹐未敢遽通左右﹔非委隆誼於艸莽也﹐誠以大夫無私交﹐春秋之義。今倥傯之際﹐捧琬琰之章﹐眞不啻從天而降也。諷讀再三﹐殷殷至意﹐若以逆成尙稽天討﹐爲貴國憂﹐法且感且愧。懼左右不察﹐謂南國臣民﹐偸安江左﹐頓亡君父之仇﹐故爲殿下一詳陳之。我大行皇帝敬天法祖﹐勤政愛民﹐眞堯舜之主也。以庸臣誤國﹐致有三月十九日之事。法待罪南樞﹐救援無及﹐師次江上﹐凶問突來﹐地坼天崩﹐山枯海竭。嗟乎﹗人孰無君﹗𨿽肆法於市朝﹐以爲泄泄者戒﹐奚足謝先帝於地下哉﹗爾時南中臣民﹐哀慟如喪考妣﹐無不拊膺切齒﹐願悉東南之甲﹐立翦凶仇。而二﹑三老臣﹐謂國破君亡﹐宗社爲重﹐相與迎立今上﹐以系中外人心。今上非他﹐神宗之孫﹑光宗猶子﹑大行皇帝之兄也。名正言順﹐天與人歸。五月朔日﹐駕臨南都﹐萬姓夾道歡呼﹐聲聞數里。羣臣勸進﹐今上悲不自勝﹐謙讓再三﹐僅允監國。迨臣民伏闕屢請﹐始於十五日正位南都。從前鳳集河淸﹐瑞應非一。卽告廟之日﹐紫雲如蓋﹐祝文升霄﹐萬目共瞻﹐欣傳盛事。大江湧出楠梓數十萬章﹐助修宮殿。是豈非天意哉﹗越數日﹐遂命法視師江北﹐刻日西徵。忽傳我大將軍吳三桂借兵貴國﹐破走逆賊﹐殿下入都﹐爲我先帝後發喪成禮﹐掃淸宮闕﹐撫輯羣黎﹐且免薙發之令﹐示不忘本朝。此舉動也﹐振古鑠令﹐凡爲大明臣子﹐無不長跪北向﹑頂禮加額﹐豈但如明諭所云感恩圖報已哉﹖謹於八月薄具筐篚﹐遣使犒師﹐卽請命鴻裁﹐連兵西討。是以王師旣發﹐復次江淮。乃辱明諭﹐引春秋大義來相詰責。善哉﹗推而言之﹐然此乃爲列國君薨﹐世子應立﹐有賊未討﹐不忍死其君者立說耳。若夫天下共主﹐身殉社稷﹐靑宮皇子﹐慘變非常﹐而拘牽不卽位之說﹐坐昧大一統之義﹐中原鼎沸﹐倉猝出師﹐將何以維系人心﹑號召忠義﹖紫陽綱目踵事春秋﹐其間特書﹕莽移漢祚﹐光武中興﹔丕廢山陽﹐照烈踐祚﹔懷﹑湣亡國﹐晉元嗣基﹔徽﹑欽蒙塵﹐宋髙纘統﹕是皆於國仇未報之日﹐亟正位號﹐綱目未嘗斥爲自立﹐卒以正統與之。至於玄宗幸蜀﹐太子卽位靈武﹐議者疵之﹐亦未嘗不許以行權﹐幸其光復舊物也。本朝傳世十六﹐正統相承﹐自治冠帶之屬﹐繼絕存亡﹐仁恩遐被。貴國夙膺封號﹐載在盟府﹐殿下豈不聞乎﹖今痛心本朝之難﹐而驅除亂逆﹐可謂大義復著春秋。昔契丹和宋﹐只歲輸以金繒﹐回紇助唐﹐原不利其土地﹔況貴國篤念世好﹐兵以義動﹐萬代瞻仰﹐在此一舉﹗若乃手足膺難﹐並同秦越﹐規此幅員﹐爲徳不卒﹐是以義始而以利終﹐貽賊人竊笑﹐貴國豈其然乎﹗先帝軫念潢池﹐不忍盡戮﹐剿撫並用﹐貽誤至今。今上天縱聰明﹐刻刻以復仇爲念。廟堂之上﹐和衷體國。介冑之士﹐擊楫枕戈。忠義民兵﹐願爲國死。竊以爲闖賊之滅﹐當不越於斯時矣。語有云﹕樹徳務滋﹐除惡務盡。今賊未伏天誅﹐捲土西秦﹐方圖報復。此不獨本朝不共戴天之仇﹐抑亦貴國除惡未盡之憂。伏惟堅同仇之誼﹑全始終之徳﹐合師進討﹐問罪秦中﹐共梟逆賊之頭﹐以泄敷天之恨。則貴國義聞千秋﹐本朝固惟力是視。從此兩國世通盟好﹐傳之無窮﹐不亦休乎﹗若夫牛耳之盟﹐本朝使臣久已載道﹐不日抵燕﹐奉盤盂以從事矣。法北望陵廟﹐無涕可揮﹐身陷大戮﹐罪應萬死。所以不卽從先帝者﹐實爲社稷之故也。傳曰﹕竭股肱之力﹐加之以忠貞。法處今日﹐鞠躬致命﹐克盡臣節﹐所以報也。殿下伏賜垂鑑』。

可法又上疏言﹕『三月以來﹐陵廟荒蕪﹐山河鼎沸。臣備員督師﹐而河上之防﹐百未料理。復仇之師﹐不及於關陜﹔討賊之約﹐不達於北廷。一似君父之仇﹐置之膜外者。夫我卽卑宮菲食﹑嘗膽臥薪﹐聚才智之精神而枕戈待旦﹐合方升之物力而破釜沈舟﹐尙恐無救於事。以臣睹廟堂之作用﹑百執事之精神﹐殊未盡然。憶北變初傳﹐人心震駭。臣等恭迎聖駕﹐臨蒞南都﹐億萬之歡聲動地。陛下初見臣等﹐言及先帝則淚下沾襟﹔次謁孝陵﹐贊及髙皇帝﹑髙皇后則淚痕滿袖。皇天后土﹐實式鑑臨。曾幾何時﹐可忘前事﹖先帝以聖明罹慘禍﹐此千古未有之變也。先帝崩於賊﹐恭皇帝亦崩於賊﹐此千古未有之仇也。先帝待臣以禮﹑馭將以恩﹐一旦大故﹐在北諸臣死節者寥寥﹐在南諸臣討賊者寥寥﹐此千古以來未有之恥也﹗庶民之家﹐父兄被殺﹐尙思穴胸斷脰﹐得而甘心。朝廷顧可漠置﹖今宜速行討賊之詔﹐嚴責臣與四鎭﹐悉簡精銳﹐直抵秦關﹐懸上賞以待有功﹐假便宜而責成效。絲綸之布﹐痛切淋漓﹐庶海內忠臣義士﹐聞而感奮也。國家遭此大變﹐陛下嗣承大統﹐原與前代不同。諸臣但有罪之當誅﹐實無功之足錄。今恩外加恩﹐紛紛未已。武臣腰玉﹐直等尋常﹔名器濫觴﹐於斯爲極。以後似宜愼重﹐端待眞正戰功﹐庶行間猛將勁兵﹐有所激厲也。至兵行討賊﹐最苦無糧﹔似宜將內庫本折﹐槪行催解﹐湊濟軍需。其餘不急工役﹑可已繁費﹐一切報罷﹔朝夕宴衎﹐左右獻諛﹐一切謝絕。卽事關典禮﹐萬不容廢﹐亦宜槪從儉約。乞陛下念念思祖宗之鴻業﹑刻刻憤先帝之深仇﹐振舉朝之精神﹐萃四海之物力﹐以並於選將練兵一事﹔庶乎人心猶可救﹐天意尙可回耳』。疏入﹐不省。

時災異疊見。二十九日﹐東方長庚星較昔大異﹐光芒閃鑠﹐有四角或五角﹐中有刀劍﹑旗幟﹑馬影﹐似關斗象﹐且倏大倏小﹑倏長倏縮。又廟門告災﹐鳳陵祖陵疊火﹔地一日三震﹐有聲如吼。自秋至冬﹐烈日如夏﹐在在赤地。而弘光深居禁中﹐惟漁幼女﹑飲火酒﹑雜伶宦演戲爲樂。修興寧宮﹑建慈禧殿﹐大工繁費﹐宴樂賞賜﹐皆不以節。國用匱乏﹐搜括殆盡。佃練湖﹐放洋船﹐瓜﹑儀制鹽﹐蘆洲升課﹔甚至沽酒之家﹐每觔定稅錢一文。蓋馬士英濁亂國政﹐內則田﹑成兩宦﹐外則楊﹑阮諸姦﹐兼有興平﹑東平遙制內權﹐忻城﹑撫寧侵撓吏事。邊警日偪﹐而主不知。小人乘時射利﹐識者已知不堪旦夕矣。

可法統兵抵白洋河。十一月十二日﹐淸兵入宿遷﹐可法救之﹔隨拔營去。十三日﹐髙傑抵徐州。先是﹐河南巡按陳潛夫探得淸朝於十月二十五日發兵﹐一往山西﹑一往徐州﹑一往河南﹐豫王將從孟縣過河。傑與劉澤淸書云﹕『淸朝發一王子﹐領兵號二十萬﹐實七﹑八千﹐齊駐濟寧。近日河南撫鎭接踵告警﹐一夕數至﹔開封上下北岸﹐俱是兵眾﹐問渡甚急。惟恐彼一越渡﹐則天塹失恃﹐長江迆北盡爲戰場。時事到此﹐令人接應不暇。惟有殫心竭力﹐直前無二﹐於萬難之中﹐求其可濟﹐以報國恩而已』。澤淸以聞。澤淸又言淸朝總河楊方興屯兵宿遷﹐鑄造鐵條﹐爲紮筏用。大學士王鐸疏請視師江北﹐以復國仇。不允。士英疏稱﹕『淸兵𨿽屯河北﹐然賊勢尙張﹐不無後慮﹐豈遂投鞭問渡乎﹖況彊弱何常﹐赤壁三萬﹑淝水八千﹐一戰而江左以定。國家全盛﹐兵力萬倍於前﹐廓淸底定﹐願諸臣刻厲之也』。傑遺淸肅王書云﹕『逆闖犯闕﹐危及君父﹐痛憤於心。大仇未復﹐山川俱蒙羞色﹐豈獨臣子義不共天﹖關東大兵﹐能復我神州﹐葬我先帝﹐雪我深怨﹐救我黎民﹐前有朝使謹賫金幣﹐稍抒微忱。獨念區區一介﹐未足答髙厚萬一。玆逆闖跳梁西晉﹐未及授首。凡系臣子及一時豪傑忠義之士﹐無不西望泣血﹐欲食其肉而寢其皮﹔晝夜臥薪嘗膽﹐惟以殺闖逆﹑報國仇爲汲汲。貴國原有莫大之恩﹐銘佩不暇﹐豈敢苟萌異念﹐自於負義之愆﹖傑猥以菲劣﹐奉旨堵河﹐不揣綿力﹐急欲會合勁旅﹐分道入秦﹐殲闖賊之首﹐哭奠先帝﹐則傑之血忠已盡﹑能事已畢﹐便當披髮入山﹐不與世間事﹐一意額祝復我大仇者。玆咫尺光耀﹐可勝忻仰﹔一腔積懷﹐無由面質。若傑本念﹐千言萬語﹐總欲會師剿闖﹐始終成貴國卹鄰之名。且逆闖凶悖﹐貴國所甚惡也。本朝抵死欲報大仇﹐亦貴國念其忠義所必許也。本朝列聖相承﹐原無失徳﹐正朔承統﹐天意有在。三百年豢養士民﹐淪肌浹髓﹐忠君報國﹐未盡泯滅﹐亦祈貴國之垂鑑也』。淸朝報書云﹕『肅王致書髙大將軍﹕果能棄暗投明﹐擇主而事﹐決意躬來﹐過河面會﹐將軍功名不在尋常中矣。若第欲合兵剿闖﹐其事不與予言﹐或差官北來﹐予令人引奏』。先是﹐淸朝副將唐起龍﹐其父唐虞時致書傑﹐勸其早斷速行﹐有『大者王﹑小者侯﹐不失如帶如礪﹐世世茅土』之語。傑皆不聽﹐身先士卒﹐沿河築墻﹐端力備禦。時有徐州逋賊程繼孔斬木編筏﹐引兵渡河﹐僞投傑降﹐傑誘斬之﹐收其眾。加傑太子太傅﹑可法太傅﹐內外文武爵賞有差。

淸兵至夏鎭﹐別由濟寧南下。又從雒陽渡河﹐攻海州﹐圍邳州。史可法﹑傑﹑澤淸等各告急﹐不應。十二月十八日﹐都督陳洪範南還。先是﹐洪範與左懋第等至徳州﹐淸朝撫臣方大猷示以攝政王令﹐有來使不必敬語。止許百人赴京朝見。十月初一日至張家灣。懋第欲先謁陵﹐後進見。攝政王不許。乃遙祭先帝﹐於十二日入京﹐館鴻臚寺。越一日﹐內院剛林來登堂上﹐責懋第等江南不應更立天子。懋第不屈﹐洪範降。懋第請祭告諸陵﹐攺葬先帝。皆不許。乃陳太宰於寺堂哭祭之。二十七日﹐放歸。十一月初四日﹐至滄州﹐復遣兵執懋第等北去﹐攺禁太醫院。放洪範﹐至是歸。稱淸兵萬分緊急﹐旦夕南下。馬士英惡之﹐曰﹕『有四鎭在﹐何慮焉』﹖

時賊窺突禹州﹑襄城等處。各鎭擁兵不進﹐惟興平伯髙傑提兵二萬﹐與張縉彥直抵開﹑雒之間。縉彥聯絡寨勇﹐鼓勵進取。乃分寧陵以東至歸徳屬王之綱﹐寧陵以西至蘭陽屬許定國﹐祥符以西至汜水屬劉洪起﹐河洛屬李際遇。總兵王之綱斬賊都司虞世傑。巡按陳潛夫獲太康僞知縣安中外等。副將劉鉉﹑郭從寬等殺賊六百餘級﹐擒鄢陵僞知縣王度﹑許州僞巡捕王法唐。總兵劉洪起獲汝寧府僞官祝永苞﹑上蔡僞知縣馮世遇﹐斬三百七十級﹔又於襄城斬賊二千二百七十六級﹐擒賊二百三十一名。總兵許定國獲陳州僞官惠在公等。以洪起斬獲獨多﹐仍加二級。晉丁啟睿太子太保﹔丁魁楚兵部尙書﹐仍總督兩廣軍務。洪範又請加恩使北勞臣﹐兵科戴英劾止之﹐言﹕『洪範出使無功﹐正使身陷異域﹐下役羣聚晉爵﹐天下聞之﹐恐哄然竊笑也』。

晉練國事兵部尙書﹑白貽淸太子太保戶部尙書。贈尙寶司卿許士柔詹事兼侍讀學士。士柔正色立朝﹐與溫體仁不合﹐因摘其舊撰髙攀龍誥語降調﹐朝論不服﹐至是賜卹。命李永茂巡撫南贛﹑張秉貞巡撫浙江﹐各僉都禦史。加左良玉太子太傅﹐世襲指揮使﹐開藩武昌﹔子夢庚都督僉事﹐掛平賊將軍印。授楚宗朱盛濃池州府推官。先是﹐盛濃疏誣監軍禦史黃澍毀制辱宗﹐貪贓激變﹔士英喜﹐特擢之。內批刑部提問澍﹐不至。贈故舉人歸子慕﹑張世偉﹑顧云鴻翰林院待詔﹐山東巡按禦史宋學朱大理寺卿。學朱戊寅死節﹐卹典爲楊嗣昌所抑﹐至是給之。予大學士孔貞運謚「文忠」﹐薊遼總督吳阿衡謚「忠毅」﹐簡討胡守恆謚「文節」。貞運以國變痛哭不食死﹐守恆﹑阿衡皆死難者。又予修撰沈懋學謚「文節」﹐諭徳焦竑謚「文端」﹐祭酒陳仁錫謚「文莊」﹐禮部侍郎張邦紀謚「文懿」。仁錫初以忤璫削奪﹐尋得賜環﹐典較掄才﹐橫經造士。生平究心錢榖﹑邊屯﹑河漕﹑律曆諸書﹐著述幾千卷﹐皆千秋金鏡。子濟生官太僕主簿﹐命致祭故兵部尙書於謙﹐封爲臨安伯。謙奠安宗社有大功﹐爲姦邪構禍。吏﹑禮部以卹不酬冤﹐爲之請卹。復左都禦史陳於庭原官﹐贈少保。

二十日﹐刑部尙書解學龍上從逆諸臣六等罪﹕除在北京何瑞徵等二十二人俟三年後定奪﹐一等應磔宋企郊等十一人﹐二等應斬擬長系秋決光時亨等四人﹐三等應絞擬贖陳名夏等七人﹐四等應戍擬贖王孫蕙等十五人﹐五等應徒擬贖沈元龍等十人﹐六等應杖擬贖潘同春等八人﹐存疑另擬翁元益等二十八人。保國公朱國弼等合疏糾刑官六失﹐禦史張孫振又言刑部賣法侮文。革學龍職﹐以髙倬爲刑部尙書。吏科張希夏﹑吳適抄參忻城伯趙之龍薦用人才疏謂﹕『陳爾翼頌逆有據﹐且薦崔呈秀爲本兵﹐不可復用』。忻城再疏爭之。適特疏言﹕『祖制惟科臣專封駁之權﹐未聞勛爵而參駁正之司。勛臣黨邪求勝﹐將部科俱可不設﹐不幾背明主而蔑祖制乎』﹖是時張捷秉銓﹐部務皆阮大鋮一手握定﹐而選郎以貪黷濟之﹐吏道龐雜已甚。適辦事垣中﹐抄駁侃侃﹐不憚權貴。若安遠侯柳祚昌薦授程士達督理京營﹐科參『士達不過積分監生﹐非屬舉貢正途﹔勛臣乃提督大漢﹐非有標營之責﹐何得侵樞戎職掌﹐以奪銓部權衡』﹖慶遠知府郭儀鳳疏言掛冠勤王﹐且誣巡撫方震孺貪狀﹐科參『郡守無勤王之例﹐掛冠非入援之名﹔儀鳳不候憲檄﹐非奉明綸﹐擅離職守﹐飾詞妄瀆。察撫臣淸執有素﹐儀鳳穢迹著聞﹐必懼題參﹐先行反噬﹔自應嚴究﹐以杜刁風』。光祿署丞張星疏求考選﹐科參『張星初以縣令躁進降處﹐又掛察典﹐不惟望斷淸華之夢﹐亦已身絕仕進之階。乃無端幻想﹐僥幸上賞﹐欺君孰甚﹗若不一爲點破﹐闕門大典﹐不幾爲燃灰之地﹑向躍之門耶』﹖保定侯勛衛梁世烈請襲祖爵﹐科參『國難以來﹐𨿽王侯戚裏﹐咸餧虎狼﹔華冑重臣﹐悉罹鋒刃。而其間脫身圖存﹑埋名混俗者﹐固亦不乏。該勛何以逆料其家之必殲而忍以子嗣乎﹖萬一本宗匹馬來歸﹐將奪諸該勛以授乎﹖抑姑仍之﹐且兩封之乎﹖恐無法紀也。該勛世受國恩﹐誠恢復有志﹐何難倡諸勛舊破家從軍﹖自當直搗燕云﹐上爲先帝復仇﹐次爲諸勛雪恥﹔爾時訪問本支有無存否﹐然後請諸朝命﹐光復祖爵﹐不亦休乎﹗昔李晟收復長安﹐下令軍中曰﹕五日內無得輒通家信。令長安未復﹐殊非諸臣問家之日也』。遂安侯勛衛陳浚疏請襲爵﹐科參『自都邑變遷﹐河山阻絕﹐世次無憑﹐單詞莫信﹐業奉明旨嚴核。該勛一請再請﹐若不能待。直視五等之封﹐祗同土塊之乞﹐亦與菜雇都督﹐一醉告身﹐爲可乘時拾芥而攘取乎﹖況遂安勛衛今或遁迹閭閻﹑或從容歸國﹐安可懸坐鬼錄﹐使後來鞍馬遺裔﹐執途人而可稱﹔攀髯孤忠﹐裂本支而他績也』﹖中書舍人張鍾齡請給部銜﹐科參『職方何官﹖監軍何事﹖妄行陳請﹗若果報國有心﹐何官不可自效﹖而借口贊畫﹐輒請部銜﹐躁進尢甚』。他若革職司務朱濟之﹑參議陳之伸﹑勸農知縣夏萬亨﹑計處吏部聶愼行﹑副使曾應瑞﹑知府郭正中躐躋營升﹐或疏劾﹑或抄參﹐不少假借。無柰人心日競﹐啟事日雜﹐𨿽經封駁﹐銓部竟置髙閣。旋駁旋用﹐使職掌掃地﹐而宵小盈廷矣。

除夕﹐弘光在興寧宮﹐色忽不怡。韓贊周言﹕『新宮宜權』。弘光曰﹕『梨園殊少佳者』。贊周泣曰﹕『臣以陛下令節﹐或思皇考﹑或念先帝。乃作此想耶』﹗

明年乙酉﹐稱弘光元年﹐實淸朝順治二年也。元日﹐日有食之。吳適上言維新五事﹕『一曰信詔旨。朝廷之有絲綸﹐所以彰示臣民﹐俾知遵守。邇因事變錯出﹐前後懸殊。用人之途﹐始愼而繼以雜﹔誅逆之典﹐初嚴而終以寬。禁陳乞矣﹐而矜功誦寬者章日上﹔重爵賞矣﹐而請蔭乞封者望日奢。鎭帥屢責進取﹐而逡巡不前﹔軍需頻督轉輸﹐而庚癸如故。欲期畫一﹐宜重王言。今後凡奉明旨﹐務俾上作下應﹐內外永遵﹐毋致遊移。一曰核人才。人才爲治道所從出。將爲其終﹐先謹其始。頃者﹐典籍無稽﹐錢神有徑。人思躍冶﹐初任輒冀淸華﹔官多借題﹐行間每增監紀。膻逐之謀愈巧﹐卸擔之術偏工。起廢而燻蕕並進﹐懸缺則暮夜是求。以至薦牘日廣﹐啟事日勤。今後求才務寬而用人務核﹐寧重嚴於始進﹐毋追恨於僨轅。一曰儲邊才。將帥之略﹐豈必出武途﹖如唐之節度﹐文武兼用﹐而內外互遷﹐蓋儲之者素耳。請飭中外蓬蓽之彥﹐非韜鈐之略勿講﹔辟舉之選﹐非軍旅之才勿登。技勇騎射﹐日日講求﹐共激同仇﹐以振積懦。一曰伸國法。陷北諸臣﹐已有定案﹐但恐此輩輦金圖翻。旣以寬其不死者﹐昭皇仁之浩蕩﹔尢當絕其覬用者﹐明臣子之大防。一曰明言責。祖宗設立六垣﹐與六部相表裏。是故糾彈之外﹐復有抄參﹐補闕拾遺﹐務期殫慮。倘掖垣僅取充位﹐則白簡止貴空懸﹐則抄發本章﹐一胥吏事﹐豈先王設官意哉﹖望陛下亟進讜言﹐見諸施行﹐毋致批答徒勤﹐而實效罔著﹐所裨非淺』。疏入。不省。

都督李際遇降淸。髙傑冒雪防河﹐疏請重兵駐歸徳﹐東西兼顧﹐聯絡河南總兵許定國﹐以奠中原。定國在睢﹐傑遺定國銀千兩﹑幣百疋。初十日﹐傑抵睢州。明日﹐定國享傑﹐夜半伏兵起﹐殺之。親兵遇害者過半﹐餘眾潰還。定國奔淸。加監軍衛胤文兵部侍郎﹐總督傑軍。傑妻邢氏﹐率子元爵請卹。弘光命所部將士仍聽邢氏統轄。史可法請以傑部將李本身爲提督。弘光以『興平有子﹐朕豈以兵馬汛地遽授他人』﹖不允。黃得功復來與傑爭揚州。弘光諭『大臣當先國事而後私憾。得功若向揚州﹐致髙營兵將棄汛東顧﹐設�渡河﹐罪將誰任』﹖命可法鎭撫之。得功回汛。加李本身太子太保左都督﹐提督本鎭赴歸徳﹔中權總兵楊承祖赴夏邑﹐副將劉應虎赴虞城﹑苗順甫赴碭山﹐後勁總兵李翔云赴雙溝﹐右協總兵胡茂貞﹑左協總兵郭虎赴泗州駐防。劉良佐見傑死﹐欲並其眾﹐疏稱潰兵﹐不宜授本身提督。澤淸﹑得功又合奏『傑無寸功加恩太重﹐臣等不能相安』。而寧南侯左良玉有『忠胤將同壓卵』之疏﹐九江總督袁繼咸亦有「興平有可念之勞」之疏。贈傑太子太保﹐許其子襲爵﹐再蔭一子錦衣衛百戶﹐從優議予祭葬。

調湖廣總兵官方國安駐防江浦。授降將狄應奎副總兵官﹔應奎殺賊權將軍路應樗挈印來歸者也。南贛巡撫李永茂報寇擾汀州﹐命福建巡撫張肯堂會剿。是時汀州賊閻王豬婆營盤據簾子洞﹐劫掠橫行。肯堂親徵之。寧化知縣於華玉不得於鄕紳﹐願撫賊自效。旣往﹐幾不免﹐遂許以官﹐與數百人偕來。肯堂給札﹐命華玉率之勤王。至浙東﹐各散去﹔華玉亦削髮爲僧。進吏部侍郎蔡奕琛爲東閣大學士。

通政使楊維垣疏請復位欽案﹐吏部尙書張捷又奏請表章三案諸臣。於是劉廷元﹑呂純如﹑王徳完﹑黃克纘﹑王永光﹑楊所修﹑章光嶽﹑徐大化﹑範濟世﹐各予謚蔭祭葬。徐揚先﹑劉廷宣﹑許鼎臣﹑嶽駿聲﹑徐卿伯﹑姜麟﹐各贈官﹑予祭葬。王紹徽﹑徐北魁﹑喬應甲﹑陸澄原﹐各復原官。而唐世濟﹑水佳胤﹑楊兆升﹑吳孔嘉﹑郭如闇﹑周昌晉﹑袁洪勛﹑徐復揚﹑陳以瑞等﹐先後起用。維垣又請重頒三朝要典﹐言張差瘋顚﹐彊坐爲刺客者﹐王之采也﹔李可灼紅丸﹐謂之行鴆者﹐孫愼行也﹔李選侍移宮﹐造以垂簾之謗者﹐楊漣也。劉鴻訓﹑文震孟﹐只快驅除異己﹐不顧誣謗君父﹐此要典必須從頒也。袁洪勛又請追論焚要典諸臣罪。左良玉力言要典治亂所關﹐勿聽邪言﹐致興大獄。弘光以『此朕家事﹐不必疑揣』。袁繼咸亦言﹕『要典不必重疏』。弘光云﹕『皇祖妣﹑皇考無妄之誣﹐豈可不雪﹖事關靑史﹐非存宿憾。羣臣當體朕意』。吳孔嘉又奏『三朝要典﹐須備列當日奏議﹐以存其實』。允之。升維垣都察院副都禦史。監生陸浚源又借題三案﹐疏糾光祿少卿許譽卿。譽卿一代正人﹐疏言﹕『當日諸臣以翊戴光廟爲正﹐今日諸臣以翊戴陛下爲正﹐俱從倫序起見。光宗母子無間﹑先帝身殉社稷﹐何嫌何疑﹖而小人無端播弄﹐假手浚源﹔先帝久任體仁﹐養寇釀禍﹐使得生榮死寵﹐竊謚「文忠」﹐陛下追削﹐萬口稱快。浚源乃頌其平章之功﹐甚矣﹗若輩之敢於黨姦欺上也』﹗

升阮大鋮兵部尙書﹐賜蟒服。中書舍人林翹疏稱﹕『正月初六日﹐雷聲自北至西﹐占在趙﹑晉之野有兵。日在庚寅﹐主口角妖言』。翹﹐江浦人﹐善星術﹔馬士英在戍日卜其大用。士英薦授中書﹐尋躐一品武銜蟒玉趨事。未幾﹐獲妖僧大悲。僧系齊庶宗﹐妄稱定王。下法司會審棄市。

遣太監李國輔開采雲霧山。給事中吳適疏言﹕『雲霧山卽名封禁山﹐縱橫數百里﹐北通徽﹑池﹐南連八閩﹐東抵衢﹑嚴﹐西界信州。唐宋以來﹐每爲盜藪。其間深谷窮淵﹐虎狼接迹﹐險阻極目﹐無徑可攀。且地接祖陵龍脈﹐爲神京右臂。歷朝禁止樵牧﹐封禁所由名也。英宗初年﹐遣官采木﹐於是地方訛棍互相煽惑﹐而狐假之輩因之攘奪小民﹐招引匪類﹐大肆劫掠。兼多內外官屬供億之費﹐數邑坐困﹐民不聊生。近山良民﹐遂鳥獸散。大盜鄧茂七等聚眾數萬﹐藉以爲窟﹐攻城殺令。合四省兵力討之﹐十四年乃戡定﹐奉旨照舊封禁。往禍蓋可鑑也。臣竊以界通四省﹐境地相岐﹐內阻峻嶺﹑外多絕谷﹐綿延重疊﹐蓽路崎嶇。厲禁旣久﹐開鑿維艱。不便一。林莽髙深﹐重嶂疊峯﹐毒絕谷﹐綿延重疊﹐蓽路崎嶇。厲禁旣久﹐開鑿維艱。不便一。林莽髙深﹐重嶂疊峯﹐毒蛇猛獸﹐生育繁滋。一旦開伐﹐奔突狂噬﹐傷人必多。不便二。邃深幽奧﹐迥絕垣區。水不通舟﹐陸難移運。縱使輸垂再出﹐疇令神輸﹖不便三。乘傳驛騷﹐有司困於供億﹐誰籌正賦﹖且吏胥假公行私﹐何所不至﹖而力田小民﹐棄本逐末﹐消磨歲月﹐土田有荒蕪之困﹐力役多死亡之憂。不便四。興朝舉動﹐天下顒望﹐以卜安危。今以無利有害之事﹐而特遣重臣﹐搖動人心﹐傾危四省。垂之史冊﹐貽譏後世。不便五。遠邇傳聞﹐必且蜂屯蟻聚﹐競營巢穴﹐居奇召亂﹐約束無力﹔是使盜賊復生﹐而殺僇再見。不便六。況臣訊之父老﹐僉云此山地連陵寢﹐正統初開伐﹐致傷地脈﹐遂釀土木之難。泄山川靈气﹐不便七。舉此數端﹐有害無利。伏惟陛下采擇』。國輔亦疏請中撤。俱不許。馳視如適言﹐報罷。國輔系大司禮韓贊周養子。贊周﹐閹寺中正人也﹔傷心時事﹐杜門休沐。國輔時在宮中﹐每有匡救﹐人以張永目之。馬士英視爲眼中釘﹐因囑所私﹐以開采事誑國輔具疏請往﹐其實士英意不在開采也。國輔提督勇衛營﹐操練禁旅。奉命往浙﹐士英竟奪營篆﹐授其子馬錫﹔以乳臭兒綰兵柄﹐時事可知。適疏出﹐士英遂切恨之。

予吏部侍郎顧起元謚「文莊」﹐都督劉源淸謚「武節」。起範鳳翼光祿寺少卿﹑陳洪謐太僕寺少卿﹐考選林有本﹑沈應昌﹑張利民﹑韓接祖﹑錢源﹑徐方來﹑莊則敬爲給事中﹐王錫衮﹑劉勷﹑夏繼虞﹑郝錦﹑王大捷﹑畢十臣﹑張兆熊﹑王養﹑郭貞一爲禦史。升瞿式耜僉都禦史﹐巡撫廣西﹔王驥副都禦史﹐巡撫湖廣﹔馬幹僉都禦史﹐巡撫四川。廣昌伯劉良佐等合詞薦起朱大典爲兵部侍郎。大典久任鳳督﹐毀家起兵﹐屢著戰功。禦史鄭瑜劾其侵髒百萬。弘光以大典創五軍府﹐所養士馬﹐豈容枵腹﹖詔勿問。戎政兵部尙書張國維予告歸。禦史張孫振劾在告禮部尙書顧錫疇險邪有玷秩宗﹐以其請削溫體仁謚而謚文震孟也。命錫疇致任去。上林監丞賀儒修奏禮部侍郎管紹寧貪穢實迹﹐詔勿問。外轉給事中馬嘉植﹑禦史沈宸荃﹑吏部余揚爲司道等官﹐以與士英不合故也。禁宗室入京師。時自二月以來﹐日月色甚赤﹔欽天監占候以聞。朱國弼疏論原任漕撫路振飛稱鳳陽有天子气﹐懷逆謀﹔弘光詰振飛意屬何人。原任杭州府推官黃端伯先以無故削髮﹐奉先旨勘問。至是入京﹐稱姜曰廣逆謀有狀﹐援引鬼神。士英喜﹐令與考選﹐以試卷多西域語﹐得禮部主事。

禮部侍郎管紹寧請上先帝太子謚曰「獻湣皇太子」﹑永王曰「永悼王」﹐定王曰「定哀王」。未幾﹐鴻臚寺少卿髙夢箕密奏先帝太子在浙。三月初一日﹐命太監李繼周密捧札召至﹐寓僧寺﹐令內員迎入宮。內員歸報不實﹐尋命移寓錦衣衛都督馮可宗家﹐傳文武官識認。各冠帶往﹐攜吉服朝服備朝賀。見其人南面坐﹐大學士王鐸指原任講官方拱幹問曰﹕『此何人』﹖對曰﹕『方先生』。而講官劉正宗趨上﹐不識也。正宗﹑拱幹問講讀先後。對曰﹕『忘之矣』。又問書仿字句。亦曰『忘之矣』。給事中戴英問﹕『先帝親鞫吳昌時於廷﹐東宮立何地』﹖對曰﹕『誰吳昌時』﹖英乃直詰之曰﹕『汝是詐冒﹗以實告﹐當救汝』。卽跪請救命。授以紙筆﹐供稱『髙陽人王之明﹐系駙馬王昺侄孫。家破南奔﹐遇髙夢箕家人穆虎﹐教以詐冒東宮』。王鐸等面奏狀﹐弘光流涕曰﹕『朕未有子﹐東宮若眞﹐卽東宮矣』。明日﹐正宗﹑英各具奏﹕『王之明僞假太子﹐非稚年所能辦﹐必有大姦挾爲奇貨。宜敕法司根究』。中允李景濂亦奏﹕『東宮的系假冒』。禦史陳以瑞又奏﹕『愚民觀聽易惑﹐道路籍籍﹐皆以諸臣有意傾先帝之血胤』。弘光諭將王之明好生護養﹐勿驟加刑﹐俟正告天下﹐愚夫愚婦皆已明白﹐然後申法。有內員上密疏﹐弘光令持示士英。士英言﹕『細閱密疏﹐其言𨿽似﹐疑處實多。旣爲東宮﹐幸脫虎口﹐不卽到官說明﹐卻走紹興﹔可疑一也。東宮厚質凝重﹐此人機辧百出﹔可疑二也。公主現養周奎家﹐而云已死﹔可疑三也。臣愚以太子必已死﹐宜行嚴審。如其假冒﹐當付法司﹐與臣民共見而棄之。如眞東宮﹐則祈取入深宮﹐畱養別院﹐不可分封於外﹐以啟姦人之心』。越三日﹐集文武百官﹑舉監﹑生員﹑耆老於午門鞫之。夢箕﹑穆虎皆具服﹐如之明言。下之明刑部獄﹐傳諭﹕『穆虎若非姦人﹐豈敢挾王之明冒認東宮﹖正月﹑二月﹐所成何局﹖往閩﹑往楚﹐欲幹何事﹖主使附逆﹐實繁有徒﹐著法司窮治』。蓋士英意在姜﹑黃輩。而京師士民謬以太子爲非僞也。

十三日﹐又有故妃童氏自越其傑所至﹐命付錦衣衛監候。初﹐弘光爲郡王﹐娶妃黃氏﹐早逝。旣爲世子﹐又娶李氏﹐洛陽之變又亡。童氏本周府宮人﹐逃亂至蔚氏縣﹐遇弘光於旅邸﹐相依生一子﹐已六歲。賊破京師﹐弘光南奔﹐各不相顧﹐太妃與妃各依人自活。太妃之南﹐陳潛夫奏妃故在﹐弘光弗召﹔至是自詣其傑所來﹐弘光弗悅也。劉良佐言﹕『童氏知非假冒』。馬士英亦言﹕『苟非至情所關﹐誰敢與陛下稱敵體﹖宜迎童氏歸內。密諭河南撫按迎致皇子﹐以慰臣民之望﹐以消姦宄之心』。童氏在獄﹐細書入宮月日﹑相離情事甚悉﹐求馮可宗呈覽。弘光棄去弗視。可宗辭審﹔尋命屈尙忠嚴刑酷拷﹐氏號呼詛罵﹐尋瘐死獄中。

未幾﹐左良玉具疏請保全東宮﹐以安臣民之心。謂『東宮之來﹐吳三桂實有符驗﹐史可法明知而不敢言﹐此豈大臣之道﹖滿朝諸臣﹐但知逢君﹐不惜大體。前者李賊逆亂﹐尙錫王封﹐不忍遽加刑害。何至一家﹐反視爲仇。明知窮究﹐並無別情﹐必欲輾轉誅求﹐遂使陛下忘屋烏之徳﹑臣下絕委裘之義﹐普天同怨。陛下獨與二﹑三姦臣保守天下﹐無是理也。親親而仁民﹐願陛下省之』。有旨﹕『東宮果眞﹐當不失王封。但王之明被穆虎使冒太子﹐正在根究姦黨。其吳三桂﹑史可法等語﹐尢系訛傳。法司將審明節略﹐先諭該藩』。黃得功言﹕『東宮未必假冒﹐各官逢迎﹐不知的系何人辧明﹖何人定爲姦僞﹖先帝之子卽陛下之子﹐未有不明不白付之刑獄。人臣之義謂何﹖恐在廷諸臣﹐諂徇者多﹑抗顏者少。卽使明白認識﹐誰敢出頭取禍乎』﹖劉良佐言﹕『王之明﹑童氏兩案﹐未協輿論﹐懇求曲全兩朝彜倫﹐毋貽天下後世口實』。工部侍郎何楷言鎭疏東宮甚明。湖撫何騰蛟言﹕『太子到南﹐何人奏聞﹖何人物色﹖取召至京﹐馬士英何以獨知其僞﹖旣是王昺侄﹐系何人舉發﹖內官﹑公侯多北來之人﹐何無一人確認而泛云自供﹖髙夢箕前後二疏﹐何以不發抄傳﹖此事關天下萬世是非﹐不可不愼』。江督袁繼咸言﹕『太子居移气養﹐必非外間兒童所能假襲。王昺原系富族﹐髙陽未聞屠害﹐豈無父兄羣從﹖何事隻身流轉到南﹖旣走紹興﹐於朝廷有何關系﹖遣人蹤迹召來﹐詐冒從何因起﹖望陛下勿信偏詞﹐使一人免向隅之恨﹐則宇宙享蕩平之福』。弘光以王之明自供甚明﹐命法司將審明節略各諭之。

吏部尙書張捷題準卹成國公朱純臣照張輔例贈王。純臣固率先勸進﹐爲賊所誅者也。琉球國遣使入貢﹐請襲封﹐命給事中陳燕翼﹑行人韓元勛各給一品服前去。原任中允李明睿泛海南歸。弘光以忠節﹐深嘉之。

十九日﹐設壇太平門外﹐百官素服﹐望祭先帝。獨阮大鋮後至﹐哭呼先帝而來曰﹕『致先帝殉社稷者﹐東林諸臣也。不盡殺東林諸臣﹐不足以謝先帝﹗今陳名夏﹑徐汧等俱北走矣』﹗馬士英急止之曰﹕『徐九一現有人在』。大鋮日與楊維垣謀﹐必欲盡殺東林﹑復社諸人。大獄將興﹐尋以上游告警姑緩。或夜半書士英堂中云﹕『闖賊無門﹐匹馬橫行天下﹔元凶有耳﹐一兀直搗中原』。求其人不得。倉場尙書賀世壽﹑僉都禦史郭維經告病去。維經﹐江右正人﹐羣小指爲南昌私黨。大鋮密遣人於江中劫之。

以應天府丞鄒之麟爲都察院僉都禦史。升何騰蛟兵部侍郎兼僉都禦史﹐總督川﹑湖﹑云﹑貴﹑廣西軍務﹐楊鶚回部管事。時鶚撫湖南﹐士英慮其人情不調﹐疏令回部。鶚抗疏言﹕『人情極調。且臣與良玉旗鼓相當﹐英雄本色﹑丈夫肝腸﹐靑天白日﹐伏乞以後申飭臣工﹐收斂精神﹐用之剿禦。釋此不必然之疑﹐省此不必然之事。若知之不明﹑處之不當﹐聽細人之言﹐薄勞苦功髙之士﹐識者灰心﹐人人解體﹐殆非所以鞏朝廷而鼓忠勇也』﹗戶科吳適亦言﹕『鶚與良玉慷慨同仇﹐共矢夾輔。蒞沅數日﹐酌定營制﹐經理屯田﹐業有端緒。不久撤回﹐大業弗竟﹐臣恐湖南自此瓦解﹐而楚事不可爲矣﹗夫大敵在前﹐屢易大帥﹐軍法所忌。寧擇而後用﹐致審於任事之初﹔無用而後擇﹐輕更於受命之後』。疏入﹐不省。

劉良佐奏報許定國引淸兵入儀封﹐李本身﹑劉洪起馳斬定國先鋒劉道行。淸兵入考城。加洪起太子太保。淸兵尋破歸﹑睢﹐巡按禦史淩駉死之﹐侄潤生自縊。駉遺淸朝書有云﹕『願堅盟好﹐勿輕南下。否則﹐揚子江頭淩禦史﹐卽錢塘江上吳相國也』。事聞﹐贈駉兵部侍郎﹑潤生禦史。淸兵進逼江北﹐直下徐﹑潁﹐總兵李成棟南遁。四月初一日﹐命盡去各衙門印文「南京」二字﹔因禮部管紹寧印被竊﹐馬士英請攺鑄另給也。

初四日﹐寧南侯左良玉舉兵東下﹐馳疏至﹔云﹕『竊見逆賊馬士英出自苗種﹐性本凶頑。臣身在行間﹐無日不聞其罪狀﹐無人不恨其姦邪。先帝皇太子至京﹐道路洶傳﹐陛下屢發矜慈﹐士英以眞爲假﹐必欲置之死而後快其謀。臣前兩疏﹐望陛下從容審處﹔猶冀士英夜气稍存﹐亦當剔腸悔過﹐以存先帝一綫。不意姦謀日甚一日﹐臣自此義不與姦賊共天日矣。臣已提師在途﹐將士眥目指發﹐人人必欲快食其肉。臣恐百萬之眾﹐發而難收﹐震驚宮闋﹐且聲其罪狀﹐正告陛下﹐仰祈剛斷﹐與天下共棄之。自先帝之變﹐人人號泣﹐士英利災擅權﹐事事與先帝爲難。欽案﹐先帝手定者﹐士英首翻之﹔要典﹐先帝手焚者﹐士英修復之。思宗攺謚﹐明示先帝不足思﹐以絕天下報仇雪恥之心﹔罪不容於死者一也。國家提衡文武﹐全恃名器鼓舞人心。自賊臣竊柄以來﹐賣官鬻爵﹐殆無虛刻﹔致都門有「職方賤如狗﹑都督滿街走」之謠。如越其傑以貪罪遣戍﹐不一年而立升部堂﹔張孫振以髒污絞犯﹐不數月而夤緣僕少﹔袁弘勛與張道浚皆詔獄論罪者也﹐借起廢徑復原官﹔如楊天驄﹑劉泌﹑王燧﹑黃鼎﹑趙書辦等﹐或行同犬彘﹑或罪等叛逆﹐皆用之於當路。凡此之類﹐直以千計﹐罄竹難書﹔罪不容於死者二也。閣臣司票擬﹐政事歸六部﹐至於兵柄尢不得兼握。士英已爲首輔﹐猶復掌樞﹐是弁髦太祖法度﹔且又引其腹心阮大鋮﹐爲添設尙書﹐以濟其篡弒之謀。兩子梟獍﹐各操重兵爲呼應﹐司馬昭復生於今日﹔罪不容於死者三也。陛下選立中宮﹐典禮攸關。士英居爲奇貨﹐擇其尢者以充下陳﹐罪通於天。而又私買歌女﹐寄養阮大鋮家﹐希圖進選﹐計亂中宮﹐陰謀叵測﹔罪不容於死者四也。陛下卽位之初﹐恭儉神明。士英百計誆惑﹐進優童艷女﹐損傷盛徳。每對人言﹐惡則歸君﹔罪不容於死者五也。國家遭此大難﹐須寬仁慈愛以收人心。士英自引用阮大鋮以來﹐睚眥殺人。如雷演祚﹑周鑣等煆煉周內﹐株連蔓引。尢其甚者﹐借題三案﹐深埋陷阱﹐將生平不快意之人﹐一网打盡。令天下士民﹐重足解體﹔罪不容於死者六也。九重祕密﹐豈臣子所敢言﹖士英徧布私人﹐凡陛下一言一動﹐無不窺視。又募死士﹐竄伏皇城﹐詭名禁軍﹐以觀陛下動靜﹐曰廢立由我﹔罪不容於死者七也。率土碎心痛號者﹐先帝殉難﹐皇子猶存。前此定王之事﹐海內至今傳疑未已。況今皇太子授受分明﹐臣前疏已悉﹔士英乃與阮大鋮一手拿定﹐不畏天道神明﹐不畏二祖列宗﹐不畏天下公議﹐不畏萬古綱常﹐忍以先帝已立七年之嗣君﹐爲四海謳歌訟獄所歸者﹐付之幽囚﹐天昏地慘﹐神人共憤。凡有血气﹐皆欲寸磔士英﹑大鋮等﹐以謝先帝。此非臣之私言﹐諸將士之言也﹔非獨臣標將士之言﹐天下忠臣﹑義士﹑愚夫﹑愚婦之公言也。伏乞陛下立將士英等肆諸市朝﹐傳首四方﹐用抒公憤。臣等束兵計刻以待﹐不禁大聲疾呼﹐激切以聞』。又傳檄云﹕『蓋聞大義之垂﹐炳於星日﹔無禮之逐﹐嚴於鷹鸇。天地有至公﹐臣民不可罔也。姦臣馬士英﹐根原赤身﹐種類藍面﹐昔冒九死之罪﹐業已僑妾作奴﹑屠發爲僧﹔重荷三代之恩﹐徒爾狐窟白門﹑狼吞泗上。會當國家多難之日﹐侈言擁戴勸進之功﹐以今上歷數之歸﹐爲私家攜贈之物。竊弄威福﹐煬蔽聰明。持兵力以脇人﹐致天子閉目拱手﹔張僞旨以詟俗﹐俾丘民重足寒心。本爲報仇而立君﹐乃事事與先帝爲仇﹐不祗矯誣聖徳﹔初因民願而擇主﹐乃事事拂兆民之願﹐何由奠麗民生﹖幻蜃蔽天﹐妖蟇障日。賣官必先姻婭﹐試看七十老囚﹑三不敗類﹐居然節鉞監軍﹔漁色罔識君親﹐托言六宮備選﹑二八紅顏﹐變爲桑間濮上。蘇﹑松﹑常﹑鎭﹐橫徵之使肆行﹔檇李﹑會稽﹐妙選之音日下。江南無夜安之枕﹐言馬家便爾殺人﹔北斗有朝彗之星﹐謂英名實應圖讖。除誥命贈蔭之餘無朝政﹐自私怨舊仇而外無功能。類此之爲﹐何其亟也﹗而乃冰山發焰﹐鱷水興波﹐羣小充斥於朝端﹐賢良竄逐於崖谷。同己者﹐性侔豺虎﹑行列豬猳﹐如阮大鋮某某等數十巨憝﹐皆引之爲羽翼﹐以張殺人媚人之赤幟﹔異己者﹐徳並蘇﹑黃﹐才媲房﹑杜﹐如劉宗周﹑姜曰廣﹑髙弘圖等數十大賢﹐皆誣之爲朋黨﹐以快虺如蛇如之狼心。道路有口﹐空憐「職方如狗﹑都督滿街」之謠﹔神明難欺﹐最痛「立君由我﹑殺人何妨」之句。嗚呼﹗江漢長流﹑瀟湘盡竹﹐罄此之罪﹐豈有極與﹗若鮑魚蓄而日膻﹐若火木重而逾烈。放崔﹑魏之瘈狗﹐遽敢滅倫﹔收闖﹑獻之狝猴﹐教以升木。用腹心出鎭﹐太尉朱泚之故智﹐幾幾殆有甚焉﹔募死士入宮﹐宇文化及之所爲﹐人人而知之矣。是誠河山爲之削色﹐日月倏以無光。又況皇嗣幽囚﹐列祖怨恫。海內懷忠之臣﹐誰不願食其肉﹖敵國向風之士﹐咸思操盾其家。本藩﹐先帝舊臣﹐招討重任。頻年痛心疾首﹐願爲鼎邊雞犬以無從﹔此日履地戴天﹐誓與君側豺狼而並命。在昔陶八州靖石頭之難﹐大義於今炳然﹔迄乎韓蘄王除苗氏之姦﹐臣職如斯乃盡。是用厲兵秣馬﹐討罪興師。當鄭畋討賊之軍﹐憶裴度閉邪之語。謂朝中姦黨盡去﹐則諸賊不討自平﹔倘左右凶惡未除﹐則河北𨿽平無用。三軍之士﹐戮力同仇﹐申明仁義之聲聞﹐首嚴焚戮之隱禍。不敢妄殺一人﹐以傷天心﹔不敢荒忽一日﹐以忘王室。義旗所指﹐正明爲人臣子﹑不忘君父之心﹔天意中興﹐必有問世英靈﹑矢翼皇明之運。泣告先帝﹐揭此心肝。願斬賊臣之首﹐以復九京﹔還收阮奴之黨﹐以報四望。倘惑於邪說﹐詿誤流言﹐或受姦臣之指揮﹑或樹義兵之仇敵﹐本藩一腔熱血﹐郁爲輪囷離奇﹔勢必百萬雄兵﹐化作蛟螭妖孽。玉石俱焚之禍﹐近在目前﹔水火無情之時﹐追維心痛。敬布苦衷﹐願言共事。嗚呼﹗朝無直臣﹐誰斥李林甫之姦邪﹖國有同心﹐尙懷鄭虎臣之素志。我祖宗三百年養士之徳﹐豈其決裂於僉壬﹖大明朝十五國忠義之心﹐正宜暴白於魂魄。速張殪虎之機﹐勿作逋猿之藪。然董卓之腹﹐膏溢三旬﹔籍元載之廚﹐椒盈八百。國人盡快﹐中外甘心。謹檄』。又沿途徧張告示﹐稱『本藩奉太子密旨﹐率師赴救』。士英等大懼﹐京師戒嚴。士英端理部事﹐不入直。江督袁繼咸請赦太子以遏止之﹐弘光切責。

時左兵由九江﹑安慶至建徳﹐順流而下。調黃得功﹑劉良佐離汛﹐遣劉孔昭﹑阮大鋮﹑方國安﹑朱大典同禦之。升大典兵部尙書﹐國安掛鎭�將軍印。劉澤淸亦托勤王﹐率兵大掠南行。揚﹑泗﹑徐﹑邳﹐勢同鼎沸。史可法連疏告警。弘光曰﹕『上游急則赴上游﹐北兵急則赴北兵﹐自是長策』。可法曰﹕『上游不過欲除君側之姦﹐原不敢與君父爲難。若北兵一至﹐宗社可虞。不知輔臣何意朦蔽至此』﹗乃移書士英﹐懇其選將添兵﹐大聲疾呼。士英惟以左兵爲慮﹐不應。劉洪起又奏﹕『淸兵直下﹐無人敢遏﹐恐爲南京之憂』。王永吉亦奏﹕『徐鎭孤危﹐勢不能存。必保徐州﹐方保江北』。可法又請面朝處分東宮﹐以息羣囂。弘光諭﹕『西警方急﹐卿專心料理﹐待奏凱復見』。可法嘆曰﹕『奏凱二字﹐談何容易。誠如上言﹐面君不知在何日矣』﹗又連上二疏﹕一劾各鎭擁兵糜餉﹐一劾李成棟避敵南奔。士英亦不應。弘光惟以選淑女爲急。先是﹐應天府選三名﹐不中。司禮監又選六名﹐亦不中。特遣內監田壯國往杭州選到陳氏﹑王氏﹑李氏三人﹐著於十五日進元暉殿。命戶﹑工部各委官一員﹐采辦中宮珠冠﹐禮冠三萬兩﹑常冠一萬兩。

殺從逆光時亨﹑周鍾﹑武愫。又殺原任武徳道僉事雷演祚﹑禮部主事周鑣。鑣與鍾﹐從兄弟也﹐負時譽﹐與阮大鋮有隙。士英參鍾從逆﹐謂鑣當坐。照磨張明弼奏鑣險惡﹐朱統■﹝金類﹞復摭鑣他事論劾提問。演祚亦與大鋮有怨。澤淸疏攻大器及演祚。大鋮復奏演祚不忠不孝。吏科林有本繼之﹔有旨﹕『從逆各犯及雷演祚二案﹐著法司速行訊詰』。光時亨者﹐與李明睿不同聲气﹐阻駕南遷者也﹔故與四人同死。

攺王永吉總河兼督淮﹑揚﹑鳳﹑應等處。錢繼登巡撫揚州﹐田仰撤回另用。時淸兵已徇徐﹑碭﹐下亳﹑泗﹐乘勢渡淮﹐如入無人之境。

十九日﹐召對。馬士英力請亟禦左良玉。大理寺卿姚思孝﹑尙寶司卿李之椿等﹐合詞請備淮﹑揚。工科吳希哲等亦言淮揚最急﹐應亟防禦。弘光諭士英﹕『左良玉𨿽不該興兵以逼南京﹐然看他本上意思﹐原不曾反叛。如今還該守淮揚﹐不可撤江防兵』。士英厲聲指諸臣對曰﹕『此皆良玉死黨爲遊說﹐其言不可聽﹗臣已調得功﹑良佐等渡江矣。寧可君臣皆死於淸﹐不可死於左良玉手』﹗瞑目大呼﹕『有異議者斬』﹗弘光嘿然﹐諸臣咸咋舌。禮部尙書錢謙益言﹕『陳洪範還該收他』。弘光諭﹕『國家何嘗不收人﹐只是收來不得其用』。希哲退曰﹕『賈似道棄淮﹑揚矣』﹗

給事中吳適疏參方國安﹑牟文綬﹐言『文綬本無寸功﹐驟列大帥﹔乃復縱兵嘩掠﹐摧陷建徳﹑東流﹐大屬非法。國安受國厚恩﹐乃銅陵西關﹑南陵城外﹐聚兵攻擊。赤子何辜﹐遭玆塗炭﹐益之深熱﹐其與叛逆何異﹖陛下宜加禁戢』。蔡奕琛等票旨﹕『文綬久在南康﹑國安現在剿逆﹐吳適訛言亂政﹐爲逆臣出脫﹐是何肺腸』﹗明日﹐奕琛具疏持糾﹐逮適下獄。先是﹐左光先按浙﹐會鞫奕琛一案。適時爲衢州司理﹐與紹興司理陳子龍共成是獄。及奕琛入相﹐與阮大鋮同心排擠光先﹐以致褫逮﹐並及於適﹐實借題以快夙憾﹐而國事封疆俱置不問。禦史張孫振又有疏糾適爲東林嫡派﹑復社渠魁﹐宜速正兩觀之誅。

二十四日﹐淸兵攻揚州﹐史可法禦之﹐薄有斬獲。攻益急﹐血奏請救﹐不報﹐可法開門出戰。淸兵破城入﹐屠揚州﹐可法死之。原任兵部尙書張伯鯨被執不順﹐身殺數創﹐自剄死。妻楊氏﹑媳郝氏從之。

明日﹐弘光召羣臣問遷都計﹐錢謙益言不可。馬士英請調黔兵入衛﹐辦走貴陽。工科吳希哲等力諫乃止。召黔兵一千二百名入城﹐命住雞鳴山房。

良玉舉兵不數日病死﹐子夢庚東下至釆石﹐爲黃得功﹑方國安所敗。尋聞淸兵信急﹐引還。捷聞﹐封得功靖國公﹐並晉大鋮﹑大典太子太保﹐總兵張傑等各加級有差。五月以巡漕禦史霍達﹑監軍僉事楊文驄分設蘇松﹑常鎭巡撫﹐各僉都禦史。初五日﹐百官進賀。弘光以演戲不視朝。馬士英傳令各門下閘﹐辰開申閉。封鄭鴻逵靖�伯世襲﹐賜蟒衣﹑金幣。

淸兵旣破揚州﹐沿江問渡﹐惟鄭鴻逵一旅守於京口。初八日夜﹐淸兵編筏張燈向鎭江﹐而別由老鸛河渡。初九日﹐盡抵南岸﹐鄭兵揚帆東遁。初十日﹐閉京師各城門。晝晦﹐大風猛兩。午後﹐猶集梨園入內演戲﹐弘光與諸內臣雜坐酣飲。二鼓﹐出奔。五鼓﹐士英奉太后﹐召黔兵護衛走浙。黎明﹐內門不閉﹐宮女雜走。於是各官奔竄。

十一日﹐忻城伯趙之龍閉各城門以待淸兵。居民競殺城內外黔兵﹐無有逸者。午刻﹐有監生趙某率市人百眾﹐出王之明於獄﹐擁入宮中﹐登殿鳴鐘﹐百官莫有至者。吏部尙書張捷……﹝﹖﹞。副都禦史楊維垣自經死﹐妾朱氏﹑孔氏從之。王之明粘示皇城略云﹕『先皇帝丕承大鼎﹐惟玆臣庶同共甘苦﹔胡天不佑﹐慘罹奇禍。凡有血气﹐裂眥痛心。泣予小子﹐分宜殉國﹔思以君父大仇﹐不共戴天﹐皇祖基業﹐汗血匪易﹐忍垢匿避﹐圖雪國恥。幸文武先生﹐迎立福藩。予惟先帝之哀﹐奔投南都﹐實欲哭陳大義。不意巨姦障蔽﹐至攖桎梏。予𨿽幽獄﹐無日不痛絕也。福王聞兵遠遁﹐先失民望﹐其如髙皇帝之陵寢何﹖泣予小子﹐父老人民圍抱出獄﹐擁入皇宮。予身負重冤﹐豈稱尊南面之日乎﹖謹此布告﹐在京勛舊文武先生﹑士庶人等﹐念此痛懷﹐勿惜會議。予當恭聽﹐共抒皇猷﹐勿以前日有不識予之嫌﹐惜爾經綸之教也』。十二日﹐欽天監挈壺官陳於階自經。

是日﹐弘光駐太平府二十里外﹐黃得功﹑阮大鋮﹑朱大典﹑方國安等來見﹐欲入太平。太平民不納。十三日﹐往蕪湖。總兵官黃斌卿遁﹐登中軍翁之琪舟。十四日﹐將往浙。時淸豫王已薄都城﹐趙之龍同王之明出降﹐豫王加之龍興國公﹐賜金鐙鞍馬﹑貂裘寶帽﹐設牛酒軍中宴之。十六日﹐豫王入京﹐百官朝見﹐百姓家設香案投誠。豫王出示曉諭﹐大略云﹕『福王僭稱尊號﹐沈湎酒色﹐信任僉士﹐民生日瘁。文臣弄權﹐只知作惡納賄﹔武臣要君﹐惟思假威跋扈。上下離心﹐遠近仇恨』。時劉孔昭往浙﹐劉澤淸入海。劉良佐降﹐奉豫王命引兵追弘光至蕪湖﹐於十五日及之﹔且召黃得功。得功不從﹐良佐伏弩射中得功喉。得功創甚﹐拔劍自刎。良佐挾弘光去。之琪投水死。弘光見豫王於內守備府﹐王責其僭位稱尊﹑荒酒好色及謀害太子等事。弘光默然。隨囚於江寧縣。刑部尙書髙倬﹑戶部郎中劉成治﹐署中自經。十八日﹐國子監生吳可箕﹐雞鳴山關廟中經死。二十三日﹐中書舍人龔廷祥投秦淮河中死。其死不知日者﹕中書舍人陳爊及子舉人陳伯兪﹑戶部主事吳佳胤。死不知名者﹐投秦淮河中馮小璫﹑百川橋下乞兒也。小璫以色幸﹐卒以身殉。乞兒題詩橋上﹐有云﹕『三百年來養士朝﹐如何文武盡皆逃﹖綱常畱在卑田院﹐乞丐羞存命一條』。禮部郎中劉萬春﹑主事黃端伯﹐以不朝斬之。

豫王分兵略定各屬﹐而命禦史王懩﹑劉光斗﹑鴻臚丞黃家鼒等分往招撫。家鼒至蘇遇害。蘇州諸生顧所受服儒服﹐哭文廟﹐投泮池死。原任少詹徐汧沈虎丘後溪死。玄妙觀前賣面人﹐夫婦對經死。常州石生及賣扇歐姓者﹐投西廟池中死。又一鄕民賣柴入城﹐聞安撫使至﹐棄柴船﹐躍入文城壩南龍遊河死。五牧有蓄鵜鳥薛叟﹐以薙發自縊死。常熟諸生徐懌以薙發自經死。諸生項志寧不食死。武進諸生董元哲痛哭死。至於各處起兵見殺﹐則貴池諸生吳應箕﹑宣城諸生麻三衡﹑徽州鄕宦金聲﹑武官陳有功﹑余元宣﹑萬會﹑吳國禎。而蘇州原任遊擊魯之玙及常武韜俱戰死。嘉定原任通政使侯峒曾﹐城破﹐與子諸生侯玄演﹑侯玄潔被殺。進士黃淳耀與兄黃淵耀及舉人張錫眉﹑龔用圓俱死。常熟諸生徐守質戰死。昆山貢生朱集璜﹐城破被執﹐不順死。故將王公揚﹐年七十﹐戰死。諸生陶琰﹐城破﹐自刎死。原任狼山總兵王佐才爲亂兵殺死﹔一家老幼﹐屠戮殆盡。松江原任中書李待問﹑博羅知縣章簡﹐城破被殺。吏部主事夏允彜投水死。總兵吳志葵﹑黃蜚﹐駐兵豆腐浜﹐被擒﹐解至南京殺死。華亭教諭眭明永被執不順死。常州諸生吳福之﹑徐安遠﹐入太湖﹐從黃兵﹐兵敗﹐福之投水死﹑安遠被殺。諸生張龍文﹐率鄕兵薄郡城﹐殺死。

江陰屢攻不下﹐至三月乃克﹐遂屠其城。典史陳明遇合門投火。閻應元不順見殺。訓導馮某自縊明倫堂上。中書戚勛全家焚死。及兵下嘉﹑湖﹐吏部郎中錢棅戰歿震澤。原任吏部尙書徐石麒自縊﹐其僕祖敏﹑徐錦從死。兵至杭州﹐潞王以城投順。杭州原任行人陸培縊死。錢塘知縣顧咸建不順被殺。某縣知縣梁於涘亦死。其前遣使臣左懋第在北聞江南陷﹐七日不食。攝政王召見﹐麻衣孝巾艸履﹐向上長揖﹐南面而坐。攝政王數以僞立福王﹑勾引土寇﹑不投國書﹑擅殺總兵﹑當廷抗禮五大罪。懋第抗詞﹐惟請一死。命薙發﹐堅不肯。於閏六月十九日殺之。題絕命詩有云﹕『峽坼巢封歸路迥﹐片雲南下意如何。寸丹冷魄消難盡﹐蕩作寒煙總不磨』。參謀兵部主事陳用極﹑遊擊王一武﹑張良佐﹑王廷佐﹑劉統等五人從死。忽風沙四起﹐捲市棚於雲際﹐屋瓦皆飛﹐一時罷市。

豫王旣定江﹑浙﹐尋歸北京﹔挾弘光﹑王之明去﹐不知所在。

卷四

福建﹑兩廣

乙酉五月﹐淸兵渡江﹐南都弗守﹐總兵官鄭鴻逵﹑鄭彩撤師回閩。會唐王從河南來﹐奉之俱南﹐至福州﹐與福建巡撫張肯堂﹑巡按禦史吳春枝﹑禮部尙書黃道周﹑南安伯鄭芝龍等共會議﹐立唐王爲監國。王﹐太祖後也﹐封南陽。初以父殀﹐失愛於祖﹐兩叔謀奪嫡﹐未得請名。及祖端王薨﹐守道陳奇瑜﹑知府王之柱爲之請嗣。後以統兵勤王﹐擅離南陽﹐錮髙墻。會赦出。性率直﹐喜詩書﹐手艸傳檄﹐灑灑數千言。鴻逵請正位﹔不然﹐無以壓眾心而杜後起。芝龍意別有在﹐固爭以爲不可。諸大臣多言監國名正﹐出關尺寸﹐建號未遲﹔而李長倩有「急出關﹑緩正位﹐示監國無富天下心」一疏﹐不報。擁入者艷翊戴功﹐不數日﹐卽定議﹐卽帝位於福州。時閨六月十五日也。

是日郊天﹐大風震起﹐拔木揚沙。及駕回宮﹐尙寶司卿坐馬忽驚躍起﹐玉璽墜地﹐損其一角。人咸異之。攺福州爲天興府﹐以布政司爲大內。大赦﹐攺元隆武。封鄭芝龍爲平�侯﹑鄭鴻逵爲定�侯﹑鄭芝豹爲澄濟伯﹑鄭彩爲永勝伯。設六部九卿﹕以張肯堂爲吏部尙書﹐李長倩爲戶部尙書﹐曹學佺爲禮部尙書﹐吳春枝爲兵部尙書﹐周應期爲刑部尙書﹐鄭瑄爲工部尙書﹐馬思理爲通政使﹐鄭廣英爲錦衣衛都督。以天﹑建﹑延﹑興四府爲上游﹐汀﹑邵﹐漳﹑泉四府爲下游﹐各設撫按。縣升府﹑府升道﹐道轉內卿﹐一命以上﹐咸與寵錫。於是敷求耆碩﹐起蔣徳璟﹑黃景昉﹑黃道周﹑蘇觀生﹑何楷﹑陳洪謐﹑林欲楫﹑朱繼祚﹑黃鳴俊﹐皆爲大學士。攺庶吉士爲庶萃士﹐命觀生主之﹐以招選賢才。又起曾櫻﹑何吾騶﹑郭維經﹑葉廷桂﹐以次至﹐皆入閣辦事。其遠不能至者﹐如王應熊﹑楊廷麟等﹐僅列其名。閣臣至三十餘人。然俱閒無事﹐不令票旨﹐皆隆武親爲之。徳璟﹑景昉﹑欲揖皆力疏辭﹐行人以死請﹐乃至。徳璟陛見﹐首以淸屯練軍告﹐然竟築捨不成。

時內外文武濟濟﹐然兵餉戰守機宜﹐專諉芝龍爲政。芝龍﹐泉州人。泉州郡城南三十瑞安平鎭﹐芝龍府故在焉。芝龍幼習海﹐知海情。凡海盜皆故盟﹐或出門下。自就撫後﹐海舶不得鄭氏令旗﹐不能往來。每一舶﹐列入三千金﹐歲入千萬計﹔芝龍以此富敵國。自築城於安平﹐海梢直通臥內﹐可泊船徑達海。其守城兵自給餉﹐不取於官﹔旗幟鮮明﹐戈甲堅利。凡賊遁入海者﹐檄付芝龍﹐取之如寄。故八閩以鄭氏爲長城。芝龍有弟芝虎﹐勇冠軍﹐昔徵劉香﹐已沒於海。次鴻逵﹑次芝豹﹐一門聲勢﹐烜赫東南。

芝龍開府於福州﹐坐見九卿﹐入不揖﹐出不送。集廷臣議戰守兵﹐定二十萬。自仙霞關而外﹐宜守者一百七十處﹐每處守兵多寡不等﹐計十萬。其餘十萬今冬精練﹐明春出關。一枝出浙東﹐一枝出江西。統二十萬之兵﹐合八閩﹑兩浙﹑兩粵之餉計之﹐尙不給。

而粵西有靖江王者﹐八月稱監國。隆武詔至不服﹐舉兵將東。廣西巡撫瞿式耜移書總制丁魁楚爲備﹐又檄思恩參將陳邦傳防梧﹐再檄星調兵止狼勿靖應。靖遣桂平道井濟促式耜入﹐式耜不允。未幾﹐靖提兵至梧﹐命式耜易朝服朝﹐式耜不從﹐且以兵脇之﹐卒不可奪。靖兵尋爲丁兵戰敗返桂。時宣國公焦璉爲粵西總鎭揚國威旗鼓﹐式耜授計於璉﹐而邦傅亦應檄統兵至﹐並受令﹐隨擒靖江王及國威與吏科給事中顧奕等﹐械至福州。王與國威﹑奕等俱斬於市。以平靖功﹐封魁楚爲伯﹐晉式耜兵部侍郎銜兼副都禦史。

是時浙東亦奉魯王監國。先是﹐淸兵入浙﹐潞藩以城降。貝勒散布官吏至浙東﹐且令薙發。山陰原任蘇松巡撫祁彪佳赴池水死。原任左都禦史劉宗周不食死﹐有絕命詞云﹕『畱此旬日死﹐少存匡濟意。決此一朝死﹐了我平生事。慷慨與從容﹐何難亦何易』。又示婿秦嗣瞻詩云﹕『信國不可爲﹐偸生豈能久﹖止水與疊山﹐只爭死先後。若云袁夏甫﹐時地皆非偶。得正而斃矣﹐庶幾全所受』。門人會稽諸生王毓蓍聞變﹐卽遺書宗周﹐有云﹕『願先生早自決﹐毋爲王炎午所弔』﹔投柳橋河死。儒士潘集奔東渡橋﹐袖石自沈死。儒士周卜年赴東海死。原任大學士髙弘圖流寓紹興城外﹐逃至野寺不食死。時馬士英亦率所部奉弘光母妃至紹興﹐紹人士猶未知弘光所在。原任九江僉事王思任上疏請斬士英﹐言『戰鬥之气﹐必發於忠憤之心﹔忠憤之心﹐又發於廉恥之念。事至今日﹐人人無恥﹐在在不憤矣。所以然者﹐南都定位以來﹐從不曾眞眞實實講求報雪也。主上寬仁有餘﹐而剛斷不足﹐心惑姦相馬士英爰立之功﹐將天下大計盡行交付。而士英公竊太阿﹐肆無忌憚﹐窺上之微而有以中之。上嗜飲﹐則進■﹝酉靈﹞醁﹔上悅色﹐則獻妖淫﹔上喜音﹐則貢優鮑﹔上好玩﹐則進古董。以爲君逸臣勞﹐而以疆場擔子一肩推與史可法。又心忌其成功﹐而決不照應之。每一出朝﹐招集亡賴﹐賣官鬻爵﹐攫盡金珠。而四方狐狗輩願出其門下者﹐得一望見﹐費至百金﹔得登一簿﹐費至千金。以至文選﹑職方乘機打劫﹐巡撫﹑總督見兌卽題。其餘編頭修腳﹑服錦橫行者﹐不在話下矣。所以然者﹐士英獨掌朝綱﹑手握樞柄﹐知利而不知害﹑知存而不知亡﹐朝廷篤信之﹐以至於此也。玆事急矣﹐政本閣臣﹐可以走乎﹖兵部尙書﹐可以逃乎﹖不戰不守而身擁重兵﹐口稱護太后之駕﹐則聖駕獨不當護耶﹖一味欺蒙﹐滿口謊說﹐英雄所以解體﹐豪傑所以灰心也。及今猶可呼號泣召之際﹐太后宜速趣上照臨出政﹐斷酒絕色﹐臥薪嘗膽﹐立斬士英之頭﹐傳示各省﹐以爲誤國欺君之戒。仍下哀痛罪己之詔﹐以昭悔悟﹐則四方之人心士气﹐猶可復振﹐而戰鼓可厲﹑苞桑可固也』。又上書士英﹐言『閣下文采風流﹐才情義俠﹐職素欽慕。卽當國破眾疑之際﹐爰立今上以定時局﹐以爲古之郭汾陽﹑今之於少保也。然而一立之後﹐閣下气驕腹滿﹐政本自由﹐兵權獨握﹐從不講戰守之事﹐而只知貪黷之謀。酒色逢君﹐門墻固黨﹐以致人心解體﹐士气不揚。叛兵至則束手無策﹐彊敵來而先期以走﹐致令乘輿播遷﹐社稷丘墟。閣下謀國至此﹐卽喙長三尺﹐亦何以自解也﹖以職上計﹐莫若明水一盂﹐自刎以謝天下﹐則忠憤節義之士﹐尙爾相諒無他。若但求全首領﹐亦當立解樞權﹐授之才能淸正大臣﹐以召英雄豪傑﹐呼號惕厲﹐猶可幸望中興。如或逍遙湖上﹐潦倒煙霞﹐仍效賈似道之故轍﹐千古笑齒﹐已經冷絕。再不然﹐如伯嚭渡江﹐則吾越乃報仇雪恥之國﹐非藏垢納污之區也。職當先赴胥濤﹐乞素車白馬以拒閣下﹔上干洪怒﹐死不贖辜。閣下以國法處之﹐則當束身以候緹騎﹔私法處之﹐則當引領以待鉏麑』。原任山西僉事鄭之尹子鄭謙﹐殺招撫使於江上﹐與張國維﹑方逢年﹑柯夏卿﹑宋之普﹑陳函輝﹑熊汝霖﹑孫嘉績等迎立魯王於臺。朱大典亦遣孫玨上表勸進。魯王監國紹興﹐國維首疏參馬士英誤國十大罪。士英懼﹐不敢入朝。時逢年﹑國維﹑之普﹑大典俱爲大學士。封方國安荊國公﹑張鵬翼永丰伯﹑鄭遵謙義興伯﹑王之仁武寧伯。國安守嚴州﹐鵬翼守衢州。國維督師江上﹐賜上方劍行事﹐子世鳳爲平�將軍。補禦史陳潛夫原官﹐加太僕寺少卿﹐命監各藩鎭兵馬。七月復富陽﹐八月復於潛。時兵馬雲集﹐人治一軍﹐不相統一﹐部曲騷然。國維疏請於王﹐謂『克期會戰﹐則彼出此入﹐我有休番之逸﹐而攻堅搗虛﹐人無應接之暇﹐此爲勝算。必連諸帥之心﹐化爲一心﹐然後使人人之功罪﹐視爲一人之功罪』。十月﹐淸兵至。國安嚴陣當之﹐國維率王國斌﹑趙天祥接應﹐追戰於艸橋門﹐會天大風雨﹐火炮弓矢不得發﹐遂收兵。淸兵營木城於沿江。會閩中頒詔至﹐諸求富貴者爭欲應之﹐監國下令返臺﹐士民惶惶。國維星馳至紹﹐上疏隆武﹐謂『國當大變﹐凡爲髙皇帝子孫臣庶﹐所當同心並力﹐成功之後﹐入關者王﹐監國退居藩服﹐禮誼昭然。若以倫序﹐叔侄定分﹐在今日原未假易。且監國當人心奔散之日﹐鳩集爲勞﹐一旦南拜正朔﹐鞭長不及﹐猝然有變﹐唇亡齒寒﹐悔莫可追。臣老臣也﹐豈若朝秦暮楚之客哉』﹗疏出﹐議始定﹐而浙﹑閩成水火矣。

閩餉不足﹐芝龍遣給事中梁應奇入粵督餉。應奇往﹐參遲誤者數十人﹐命提問亦莫應。潮州知府楊球遂止越界﹐不敢入。芝龍又令撫按以下﹐皆捐俸助餉。官助之外有紳助﹐紳助之外有大戶助。又借徵次年錢糧﹐又察括府縣庫積年存銀未解者﹐釐毫皆解。又大鬻官爵﹕部司價銀三百兩﹐後減至百兩﹐武札僅數十兩或數兩。於是娼優廝隸盡列冠裳﹐然無俸無衙﹐空名而已。其黠者倩軒蓋﹑雇僕役﹐拜謁官府﹐鞭撻裏鄰。晉江令金允治蒞訟﹐兩造皆稱職官﹐則立而語﹐互毆於庭不可制。受害者延頸淸兵﹐謠曰﹕『淸行如蟹﹐曷遲其來』﹗然猶苦餉不足。所招關門兵﹐不過疲癃數百人耳。

時廷臣請出關者﹐章滿公交車。隆武亦欲躬履行間﹐而芝龍以缺餉爲辭。十月﹐會曾後至﹐迎入宮﹐乃暫止。初﹐隆武孤身南來﹐鴻逵以所掠美人十二獻。及後至﹐乃大興將作﹐擴構宮殿﹐卮匜之器﹐悉用黃金。開織造府﹐造龍袍﹐後下體服皆織龍鳳形。後性警敏﹐頗知書﹐有賢能聲。每召對奏事﹐於屏後聽之﹐共決進止。隆武頗嚴憚之。而隆武未有胤。芝龍乃令子森賜國姓﹝﹖﹞﹐攺名成功。每隆武意所向﹐成功輒先得以告芝龍。由是廷臣無敢異同者。宰相半出門下。

何楷與芝龍爭朝班﹐不合﹐乞歸﹔中途盜截其耳﹐詔追賊不得。兵科給事中劉中藻﹐亦以忤鄭氏去。或密以攬權告隆武﹐隆武輒責芝龍。芝龍怒﹐佯謝事﹔又卽固畱曰﹕『此非朕意﹐乃某人言也』。於是左右無一同心﹐皆鄭人矣。

丙戌元旦早朝﹐以足板擲蔣徳璟﹐幾傷。邵武知府吳炆煒﹑推官朱健移眷他駐﹐坐倡逃﹔建陽知縣施■﹝火豦﹞爲姦胥摘發﹐坐貪酷﹐俱駢斬市曹。龍溪知縣謝泰宗以貪參﹐罰八千金。杭嚴道龔可楷﹐航海至閩不用﹐有「■﹝足虖﹞爾蹴爾」之疏﹐終被賊殺死。而南來亡賴之徒爭上疏談兵﹐卽得召對﹐片言合旨﹐賫寶錠﹐賜官爵。久之漸多﹐部曹幾及千人。所賞﹐芝龍亦不應。然隆武心知芝龍不可恃﹐卒無以制之。

芝龍亦以不出關無以壓眾心﹐乃分兵爲二﹐聲言萬人﹐實不滿千人﹐以鄭鴻逵爲大元帥出浙東﹑鄭彩爲副元帥出江西。隆武仿淮陰故事﹐築壇郊拜而送之。旣出關﹐疏稱候餉﹐駐不行。月餘﹐內催二將檄如雨﹐而切責鄭彩畏縮不前﹐自有國法在。不得已﹐踰關行四﹑五百里而還﹐仍疏言餉絕﹐畱如故。於是黃道周以師相請募兵江西。江西多其子弟﹐願俱效死軍前。芝龍不與一錢﹐隆武給空札百函爲行資而已。道周以札號召門下得百人﹐居吉安﹐與楊廷麟﹑萬元吉爲呼應。出兵徽州﹐爲淸兵所擒﹐械送江寧。道周絕粒不食﹐積十四日不死。內院洪承疇疏救﹐言『道周淸節夙學﹐負有重望。今罪在不赦﹐而臣察江南人情﹐無不憐憫痛惜道周者﹐伏望皇上赦其重罪﹐待以不死』。上不允。尋同中書賴雍﹑蔡維謹等駢斬於市。

蔣徳璟自請行關﹐確察情形﹐相機督戰。隆武許之。比至﹐則疲兵弱卒﹑朽甲鈍戈﹐一無可爲。徳璟告病去。而戶部尙書李長倩以餉不繼憂死。提學禦史毛協恭亦憤卒。泉州知府鄒式金見事不可爲﹐擢興永道副使﹐予告去。吏部郎中趙玉成與尙書張肯堂同籍江南﹐疏言『臣等生長海濱﹐請以水師千人﹐從海道直抵君山﹐襲取金陵﹐以迎陛下。計陛下陸行期﹐會同於金陵』。隆武大喜﹐亟催芝龍造艘。芝龍笑諾。會有疏水師諸臣宜畱其家眷以防逃歸者﹐事不果。隆武乃決意親徵。

二月﹐駐建寧。楚撫何騰蛟﹑江右楊廷麟皆有疏迎隆武。隆武意欲往江右﹐猶豫未定﹐而芝龍固請回省。省中人數萬呼擁﹐謂絕天下望。因駐蹕劍津﹐而任兵部尙書吳春枝畱守﹐晉大學士﹔辭不受﹐畱駐浦城。

六月﹐吳炳自江右單騎入關﹐命以布政提調棘闈﹐而以修編劉以修爲主考官﹐取中舉人葉瓚等百餘名﹐猶雍雍太平象也。皇子誕生﹐羣臣賀表﹐有「日月爲明﹑止戈爲武」語。隆武嗟賞﹐大赦覃恩。鄭氏廝養﹐俱得三代誥﹐撰敕者﹑織軸者日不暇給。當是之時﹐兵羸餉絕﹐當事無談及兵事者﹐舉期如夢如醉﹐不待識者而知其敗壞矣。

時淸朝招撫江南者爲內院大學士洪承疇﹐招撫福建者爲禦史黃熙胤﹐皆晉江人﹐與芝龍同裏。芝龍密遣使微行通款。而隆武獨與魯王爲仇。都督陳謙奉魯使﹐與行人林至關。及關﹐趑趄未敢入﹐芝龍以書招之﹐乃入陛見。啟函﹐稱皇叔父而不稱陛下﹐隆武大怒﹐下廷議﹐皆下獄。芝龍疏救﹐不許。陳謙者﹐武進人也。乙酉春﹐賫弘光詔封芝龍爲南安伯。比啟讀券﹐乃誤書安南。謙謂芝龍曰﹕『安南則兼兩廣﹐南安僅一邑耳﹐請畱券而易詔﹐更晉伯爲侯』。芝龍大喜﹐厚贈而別。及半途而南京變。芝龍素徳之。有鎭江錢邦芑者﹐召對中旨﹐擢爲監察禦史﹐實出芝龍門下﹐而與隆武親﹐最蒙信任。密啟隆武﹕『陳謙爲魯心腹﹐與鄭至交﹐不急除恐有內患』。或以告芝龍。芝龍謂刑所必經其門﹐臨期救之未晚。至夜半﹐內傳片紙﹐別移謙斬之。芝龍聞﹐伏屍哭極哀﹐以千金百布葬謙﹐爲文以祭﹐有『我𨿽不殺伯仁﹑伯仁由我而死』之語。卽疏稱『海寇狎至﹐今三關餉取之臣﹐臣取之海﹐無海則無家﹐非遄徵不可』。拜表卽行。中使手敕云﹕『先生稍遲﹐朕與先生同行』。及之河﹐則飛帆過延平矣。芝龍旣去﹐守關將施福盡撤兵還安平﹐聲言缺餉﹔蓋微聞錢塘信也。

錢塘自丙戌正月至三月﹐各營皆西望心碎。王之仁上疏監國﹐言『事起日﹐人人有垐直取黃龍之志。乃一敗後﹐遽欲以錢塘爲鴻溝。天下事﹐何忍言﹗臣今日計惟有前死一尺﹐願以所隸沈船一戰。今日欲死﹐猶戰而死﹐他日卽死﹐恐不能戰也』﹗三月初一日﹐淸兵驅船開堰入江。張國維命之仁統水師從江心襲戰。是日東南風大起﹐之仁揚帆奮擊之。國維督諸軍渡江﹐會隆武使陸淸源賫詔至江犒師。馬士英唆國安斬之﹐且出檄文數隆武過。國維曰﹕『禍在此矣』﹗四月﹐杭州固守﹐堅不可克。魯王議抽兵屬國維西徵﹔以禮部尙書余煌兼兵部尙書事﹐督師江上。淸朝貝勒王屯兵北岸﹐以江涸可試馬﹐用大炮擊南營﹐碎方兵中廚鍋竈。國安曰﹕『此天奪吾食也』。更念隆武曾以手敕相招﹐入閩必大用﹐卽不支﹐便道可退入滇﹑黔。五月二十七日夜﹐遂拔營走至紹﹐陳兵劫監國南行。二十八日﹐江上諸師聞報俱潰。鄭遵謙攜貲入海。二十九日﹐惟王之仁一軍尙在﹐將由江入海。國維與之仁議抽兵五千﹐分守各營。之仁泣曰﹕『壞天下事者非他人﹐方荊國也﹗淸兵數十萬屯北岸﹐倏然而渡﹐孤軍何以迎敵﹖之仁有船可入海﹐公兵無船﹐速當自爲計』﹗國維乃振旅追扈監國。禮部尙書余煌大張朱示﹐盡啟九門﹐放兵民出走畢﹐正衣冠赴水死。六月初一日﹐淸兵渡江。國維行次至黃石巖﹐方﹑馬﹑阮兵斷所過橋﹐橋下刻大字二行雲﹕『方馬至此﹐止�兵往前行』。國安﹑士英決計獻監國爲投降計﹐乃遣人守監國。守者忽病﹐監國得脫﹐登海舶﹐傳命國維遏防四邑﹐遂過東陽﹐治兵再舉﹔時六月十八日也。二十五日﹐淸兵破義烏﹐眾勸國維入山。國維曰﹕『誤天下事者文山﹑疊山也﹐一死而已』﹗二十六日﹐淸兵至七里寺。國維具衣冠﹐南向再拜曰﹕『臣力竭矣』﹗作絕命詩三章﹐自述曰﹕『艱難百戰戴吾君﹐拒�辭唐气厲云。時去猶爲朱氏鬼﹐精靈當傍孝陵墳』。念母曰﹕『一瞑纖塵不掛胸﹐惟哀耋母暮途窮。仁人錫類能無意﹐有歿銜恩結艸同』。訓子曰﹕『夙訓詩書暫鼓鉦﹐而今絕口莫談兵。蒼蒼若肯施存卹﹐秉耒全身答所生』。從容具衣冠﹐赴園池死。興國公王之仁載其妻妾並兩子婦﹑幼女﹑諸孫盡沈於蛟門下﹐捧所封敕印北面再拜﹐投之水。獨至松江﹐峨冠登陸﹐百姓駭愕聚觀。之仁從容入見內院洪承疇﹐自稱仁系前朝大帥﹐不肯身泛波濤﹐願來投見﹐死於明處。承疇優以禮﹐命薙發﹐不從。八月二十四日﹐就戮西市。兵部侍郎陳函輝哭入雲峯山中﹐作絕命詞八首云﹕『生爲大明之人﹐死作大明之鬼。笑指白雲深處﹐蕭然一無所累』。『子房始終爲韓﹐穆叔生死爲魯。赤松千古成名﹐黃蘗寸心獨苦』。『父母恩無可報﹐妻兒面不能親。落日樵夫湖上﹐應憐故國孤臣』。『臣年五十有七﹐回頭萬事已畢。徒慚赤手擎天﹐惟見白虹貫日』。『去夏六月廿七﹐虛度一年世法。但嚴心內春秋﹐莫問人間花甲』。『斬盡一生情種﹐獨畱性地靈光。古衲共參文佛﹐麻衣泣拜髙皇』。『手著遺文千卷﹐尙存副在名山。正學焚書亦出﹐所南心史難刪』。『慧業降生文人﹐此去不畱隻字。惟將子孝臣忠﹐貽與世間同志』。又昨自祭文一﹑埋骨記一﹐從容笑語﹐扃戶自經死。禮部侍郎王思任不食死。太僕少卿陳潛夫偕妻孟氏﹑妾孟氏﹐夫妻姊妹聯臂共沈河死。兵部主事葉汝■﹝艸﹝木亙﹞與妻王氏同溺死。兵部主事髙岱絕食死﹐子諸生髙朗赴水死。通政使吳從魯不薙發死。原任山西僉事鄭之尹沈水死。諸曁諸生方炯﹑山陰諸生朱瑋赴水死。蕭山諸生楊雪門自縊死。醫生倪舜年正襟危坐磁缸內﹐命人掩覆﹐朗聲誦佛死。

淸兵至金華﹐大學士朱大典固守﹐攻月餘不下﹐用紅衣大炮破之。大典合門縱火焚死﹔其子師鄭邠﹐武進人﹐亦死。總兵張鵬翼守衢州﹐標下副將秦應科內應﹐城破﹐鵬翼及樂安王﹑楚王﹑晉平王皆被殺。督學禦史王景亮被執﹐不順遇害。馬士英﹑阮大鋮等猶擁殘兵﹐數請入關﹐隆武以其罪大不許。馬士英遁至臺州山寺爲僧﹐隨爲淸將搜獲。阮大鋮迎降﹐貝勒隨令內院辦事。方逢年﹑方國安及刑部尙書蘇壯等俱薙發投順。

是時舊撫田兵及方兵﹑鄭兵﹐號三家兵﹐或離或合﹐逶迆而南﹔所至劫掠﹐或挾婦女坐山頭﹐呼盧浮白﹐漫衍嶺界者四﹑五日。後關門無一守兵﹐亦無一敵兵﹐寂如也。又數日﹐淸騎數十﹐從容過嶺。然淸兵入閩﹐或由建﹑或由汀﹑或由福寧﹐俱走山谷間道出不意﹐不必仙霞也。潰兵先奔者﹐焚掠爲食。至建寧﹐科臣黃大鵬﹑按臣鄭爲虹閉城發倉米庫銀以犒﹐歡呼而去﹐一郡獨全。八月十七日﹐淸兵至浦﹐百姓請出降﹐爲虹不可。再請行﹐爲虹又不可。未幾﹐淸兵至﹐擁見貝勒。眾迫跪﹐爲虹不屈。貝勒嘉其節﹐不忍殺﹐且勸薙發。爲虹曰﹕『負國不忠﹐辱先不孝。忠孝俱虧﹐我生何用﹖寧求速死﹐發不可斷也』。明日復召見﹐責輸餉。爲虹謂『淸白吏何處可得金』﹖百姓爭欲代輸﹐贖以不死﹔爲虹以民窮財盡﹐持不可﹐噴血大罵。貝勒下令斬之﹐爲虹大喊奮躍﹐奪刀自刺胸不死﹐遂見殺。大鵬同日殉難。爲虹義僕陳龍﹐與標下中軍遊擊原�﹑浦城千戶張萬明及子都司張翹鸞﹑都督洪祖烈從死。百姓爲之祠焉。

隆武自芝龍去後﹐乃定計幸贛。八月二十一日啟行﹐猶載書十車以從﹐二十四日抵順昌﹐聞淸兵已及劍津﹐且踵至﹐倉皇騎而奔﹐從行者止何吾騶﹑郭維經﹑朱繼祚﹑黃鳴俊數人。已而﹐何與郭亦散去。

淸兵至順昌﹐搜龍扛﹐得馬士英﹑阮大鋮﹑方國安父子﹑方逢年連名請駕出關爲內應疏﹐在已降後。大鋮方遊山﹐自投崖死﹐仍戮屍。士英等三人駢斬延平城下﹐家眷百餘口悉給賜兵丁。

淸兵過延平而東﹐獨陳謙之子帥數騎追駕﹐爲其父報仇﹐及於汀州。時隆武將入贛﹐因停一日﹐曝龍鳳衣﹐是以及於難。並擒曾後及護駕官朱繼祚﹑黃鳴俊﹐械至福州。貝勒斬隆武及後於市。繼祚勒致仕﹐旋爲亂兵所殺。鳴俊許授五品官﹐以老疾辭免。禮部尙書曹學佺﹑通政使馬思理俱縊死。別遣李成棟﹑韓固山略定興﹑泉﹑汀﹑邵﹑漳州等處。九月初八日入泉州﹐徳化知縣陳元靑迎降。大學士蔣徳璟絕食死之。十五日﹐至汀州。十月十九日﹐入漳州。漳州道傅從龍﹑知府金麗澤以城降﹐皆仍舊職任事。不三日﹐鄕兵起﹐殺從龍﹑麗澤。

初﹐淸兵未至泉州﹐鄭芝豹先至﹐閉城門大索餉﹐皆計鄕紳家財勒取。不應﹐卽梟首﹐至縛親家母於庭﹐抵暮得數萬。又具火手五百﹐將盡焚城中宮室﹐以餉未足﹐遲至明日。俄報固山兵將至﹐乃奔安平。芝龍保安平﹐軍容烜赫﹐戰艦齊備﹐炮聲不絕震天地。以前遣洪﹑黃之信未通﹐猶豫未敢迎師。又自恃先撤關兵﹐無一矢相加有大功﹐而兩廣素屬部下﹐若招兩廣以自效﹐閩廣總督可得﹐猶南面王也。貝勒令泉紳郭必昌與芝龍最厚者招之。芝龍曰﹕『吾非不忠於淸﹐恐以立王爲罪耳』。會固山兵逼安平﹐芝龍怒曰﹕『旣招我﹐何相逼也』﹗貝勒聞﹐乃切責固山﹐令離安平三十里勿駐軍。而遣內院二人持書至安平﹐略曰﹕『吾所以重將軍者﹐以將軍能立唐藩也。人臣事主﹐苟有可爲﹐必竭其力﹔力盡不勝天﹐則投明而事﹐乘時建不世之功﹐此豪傑事也。若將軍不輔立﹐吾何用將軍哉﹗且兩粵未平﹐今鑄閩粵總督印以相待。吾所以欲將軍來見者﹐欲商地方人才故也』。芝龍得書大悅。其子弟皆勸芝龍入海﹐魚不可脫於淵﹐不願降。而芝龍田園徧閩廣﹐秉政以來﹐增置莊倉五百餘所﹐駑馬戀棧﹐遂進降表。過泉州﹐大張播告﹐誇投誠之勛﹔猶持貝勒書﹐招搖得官者就議價。十一月十五日﹐至福州﹐朝見貝勒﹐握手甚歡﹐折箭爲誓。遂命酒痛飲﹐飲三日﹐夜半忽拔營起﹐遂挾之而北矣。從者五百人﹐皆別營不得見﹐亦不許通家信。芝龍對面作家書數封﹐皆囑無忘淸朝大恩語。而謂貝勒曰﹕『北上面君﹐乃龍本願﹔但子弟多不肖﹐今擁兵海上﹐倘有不測﹐柰何』﹖貝勒曰﹕『此與爾無與﹐亦非吾所慮也』。

芝龍旣行﹐鄭彩﹑鄭鴻逵﹑鄭成功皆率所部入海﹐張肯堂﹑沈猶龍等亦往舟山依魯王﹐芝豹獨奉母居安平。芝龍至京陛見﹐奉朝請。秋﹐鄭彩﹑鄭成功復又殺掠漳﹑泉諸縣﹐皆破之﹐汀﹑邵並亂﹔據建寧﹐閩郵爲阻。

戊子夏﹐淸兵再入閩破建寧﹐屠之﹐直抵漳﹑泉﹐鄭兵皆遁入海﹐至今沿海諸郡猶未得寧。

先是﹐福州旣失﹐兩廣總督丁魁楚與廣西巡撫瞿式耜會議監國﹐而閣學兵部尙書呂大器自閩至﹐原任兵部尙書李永茂以守制並至。式耜首言監國永明王賢﹐且爲神宗嫡孫﹐應立。永明王諱由榔﹐桂王之子。初封衡陽﹐以寇亂﹐徙寓梧。會桂王已薨﹐永明猶在衰絰中也﹔於十月十四日監國﹐攺元永曆﹐以肇慶府署爲行宮﹐推置僚署有差。魁楚﹑大器俱爲大學士﹐式耜以吏部右侍郎兼閣學掌銓事﹔魁楚兼戎政﹐大器兼中樞﹐永茂請終制。而福建舊相蘇觀生﹑何吾騶俱遁回廣東﹐與布政使顧元鏡於十一月擁立隆武弟唐王聿■﹝金粵﹞監國﹐年號紹武﹐以都司署爲行宮。會贛州敗書至﹐司禮太監王坤趣永曆移梧避之。式耜謂『今日之立﹐爲祖宗雪仇恥﹐正宜奮大勇以號遠近。東人復不靖﹐苟自懦﹐外棄門戶﹑內釁蕭墻﹐國何以立』﹖爭之不得﹐遂移梧。尋還肇慶。

故大學士陳子壯書達式耜﹐請力馘蘇﹐而趣兵東。永曆遣兵科給事彭耀往諭之。耀﹐粵東人﹐舊爲秦令﹐有能聲﹐譬曉倫序監國先後﹑國家仇仇利害。觀生等殺耀於市﹐日集兵向肇慶。右司馬林佳鼎督兵靖東郊。東將詐降﹐陷佳鼎沒於水﹐東人益獗。式耜疏言﹕『艸昧之初﹐惟養聖徳﹑修紀綱﹑愼政教﹑挽人心﹑布威武﹑起用人望﹑招徠賢俊爲首務』。王坤者﹐固北閹﹐自南都失而入閩﹐隆武遣出﹐玆用司禮秉筆。有戶部郎中周鼎瀚﹐內批攺給事中。瞿式耜力言不可﹐不聽。以粵巡使王化澄升粵督﹐尋代佳鼎晉少司馬掌中樞。大器先以病去矣。內批升化澄爲大司馬。式耜疏言﹕『化澄誠賢﹐有廷論﹔斜封墨敕﹐何可爲例﹖請補部疏﹐尙得體』。蓋汲汲爲閹預慮也。

晉永茂大學士。茂守制﹐僉請專知經筵﹐不入直。茂疏薦十五人爲十五省鄕望。疏上﹐王坤啟視﹐殊不悅。未幾﹐十四人皆朱之﹐山西道禦史劉湘客一斥。永茂怫然曰﹕『朝廷方以經筵責茂。茂以十五省人進﹐非私也。斥湘客者﹐斥茂也』﹗卽日解舟去。式耜疏言﹕『大臣論薦﹐新朝盛事﹐司禮監輒去取其間﹐無以服禦史﹐何以安大臣』﹖王坤復疏薦海內碩卿十數人﹐式耜又言﹕『司禮抑人不可﹐薦人更不可』。吏部都給事中劉鼒等疏論﹕『坤內臣不得薦人』。永曆怒﹐叱逐鼒等。式耜力持之﹐得復用。禦史童琳參都禦史周光夏﹐越資序﹐題差用﹐私亂臺規﹐非法﹔命廷杖琳﹐式耜力救得免。升翰林院檢討方以智爲中允﹐攺禦史劉湘客爲編修﹐充經筵講官﹐坤不悅。湘客且疑劉鼒疏出以智手﹐以智放舟去。時十二月十五日。

淸朝總兵李成棟兵薄廣州﹐命前鋒數十人﹐以紅布裹頭﹐扮作廣軍﹐直至城下﹐奪門而入。副將杜永和擒紹武並周王﹑益王﹑遼王等﹐盡斬之。蘇觀生伏誅。顧元鏡﹑何吾騶皆投誠﹐百姓薙發歸順。時有石﹑馬﹑徐﹑鄭四姓﹐聯■﹝舟宗﹞海上﹐花山楊光林亦擁眾數萬﹐水陸交訌﹐民不聊生。成棟相機剿撫﹐於二十三日發兵南韶﹐而親下肇慶。二十五日聞報﹐式耜請視師﹐督戰士駐峽口。王坤復請永曆西避之﹔式耜爭之不聽﹐遂駕小艇上西峽。丁亥正月朔至梧州。時丁魁楚惑於姦弁蘇聘﹐從梧西走岑溪。王化澄走潯州。隨行者止式耜一人。是月十六日﹐成棟克定肇慶﹐隨發副將楊文甫﹑張月領兵克取髙﹑雷﹑廉三郡﹐卽於二十九日一鼓而入梧州。廣西巡撫曹燁出降﹐梧屬俱徧令納印。及南雄﹑韶州二府報捷﹐別遣副將閻可義等前赴瓊州。

二月﹐永曆抵桂林。式耜肅殿陛﹐敕守禦﹐誕告楚﹑蜀各鎭。粵西居山川上游﹐桂誠可都﹐疏請道裏之可達桂林者。王錫衮﹑文安之爲相﹐周堪賡﹑郭都賢﹑劉遠生爲六卿。時給事中丁時魁疏論新政﹐烺烺石劃﹔召掌禮科。給事中金堡素有淸直聲﹐終制﹐敕召還。何騰蛟晉閣學督師。而丁魁楚在岑溪﹐屯兵千餘﹐淸朝招之不服。乃水陸設伏﹐大戰藤江﹐丁兵敗﹐魁楚中箭死之。隰江﹑平樂相繼投順﹐髙﹑雷﹑廉三府俱報捷。四月﹐淸兵渡海﹐克定瓊州。

方警報之疊至也﹐王坤又趣永曆往楚。式耜上疏﹐言勝負存亡﹑山川要害甚激切﹔略曰﹕『駕不幸楚﹐楚師得以展布﹐自有出楚之期。玆半年之內﹐三﹑四播遷﹐民心﹑兵心狐疑局促﹐如飛瓦翻手散而復手合』。又曰﹕『在粵而粵在﹐去粵而粵危。我進一步﹐則人亦進一步﹔我去速一日﹐則人來亦速一日』。又曰﹕『楚不可遽往﹐粵不可輕棄。今日勿遽往﹐則往也易﹔今日若輕棄﹐則更入也難』。又曰﹕『海內幅■﹝巾員﹞﹐止此一隅。以全盛視西粵﹐則一隅似小﹔而就粵西恢中原﹐則一隅甚大。若棄而不守﹐愚者亦知其拱手送矣』。擎跪涕泣﹐不可挽﹔無已﹐請身畱桂。乃命式耜畱守桂林﹐各路悉秉節制。式耜仍疏請暫駐全州﹐以扼楚﹑粵之中。

當平樂之不守也﹐淸兵直薄桂林。三月十一日﹐衝入文昌門﹐城中大恐。時焦璉自全甫歸﹐從數人﹐控弦提刀﹐與淸兵接戰﹐稍卻之。淸兵屯陽朔﹐徧野俱薙發。式耜與璉危城孤守﹐疏詣全﹐徵安國公劉承胤兵。承胤初從武崗入護﹐猶持正守法﹐逐司禮王坤爲弄權﹐面叱周鼎瀚爲奉寺鼻息﹔故雅重式耜﹐發兵數千援桂。未幾﹐承胤請金吾郭承昊﹑馬吉翔﹑嚴雲從封伯﹔禦史毛壽登駁參金吾無矢石功﹐何得援邊鎭例晉五等﹖吉翔等疑疏出湘客指﹐鼎瀚遂造蜚語﹐爲董卓﹑■﹝榷﹐氵代木﹞﹑汜之議﹐激承胤怒﹐逼永曆立命廷杖﹐而縛壽登﹑湘客及禦史吳徳操﹑給事中萬六吉於午門外。會諸臣申救得免﹐壽登等俱落職。承胤益橫﹐脇劫永曆幸武崗。式耜疏畱全陽﹐曰﹕『聞郊社禮成﹐卽圖移駕。不知移駕將回桂林耶﹖抑幸武崗﹑辰﹑沅耶﹖今日原以恢復兩粵爲心﹐則不徒西粵未恢不可移動﹐卽東粵未恢亦且當駐全也』。故承胤等嗾杖湘客等﹐以湘主還蹕桂林之議也。承胤諸部至桂﹐挾餉不出兵。式耜搜括庫藏而外﹐捐囊萬金﹐夫人邵亦捐簪珥數百。兵卒不肯出﹐與焦兵主客不和﹐嘩變擊斗﹐掠市而去﹐爲五月十四日。永曆竟駐武崗。

五月二十五日﹐淸兵偵兵變﹐積雨城壞﹐環攻桂城﹔吏士皆無人色。璉負創奮臂﹐呼督師撫按﹐肘羽腹石﹐分門嬰守﹐用西洋銃擊中馬騎。尋出城戰﹐奮勇擊殺﹐自辰抵午不及餐﹔式耜括署中米蒸飯分哺之﹐士卒俱樂用命。明日﹐復出戰﹐淸兵旋去。式耜先令路將馬之驥伏於隔江﹐犄角接應﹐固圉倍愼。是三月之內﹐危於淸﹑亂於兵﹐式耜一手指揮﹐璉乃得底定。璉久將桂﹐得桂人心﹐式耜國士遇之﹐故獨得璉死力。以保桂功﹐晉式耜兼太子太師﹑臨桂世伯。式耜辭不拜。疏上不允﹐復請告自劾﹐言『自二月十五以迄五月二十九﹐此百六日中﹐遇變者三﹐皆極危險。變故當前﹐總辦一「死」字﹐亦遂不生恐怖﹑不起愁煩﹐惟是臣之病不獨在身而在心﹐不徒在形而在神。身與形之病可療也﹐心與神之病不可醫也』。又疏再請返蹕全陽﹐卒不聽。乃督璉恢朔下平。邦傳由賓﹑柳亦及潯﹐並復梧。至八月﹐具疏上言粵西全定﹐請還桂林﹐昭告興陵。

時巡道嚴起恆以儀表魁梧﹐拜大學士。督師何騰蛟駐衡州﹐堵胤錫駐長沙。詎淸朝三王平定長沙﹐而衡州相繼盡失。總兵黃朝選﹑楊國棟等被執﹐屍幾斷流。八月二十四日﹐武崗復敗。永曆又播越入粵﹐次柳州。式耜屢疏﹐極言不可他移一步﹕『滇﹑黔地荒勢隔﹐忠義心渙。三百年之土地﹐僅存粵西一綫。且山川形勝﹑兵馬糗糧﹐俱有可恃』。時督師何騰蛟﹑新輔嚴起恆及劉湘客咸至桂﹐南安侯郝永忠率兵驟至﹐宜章伯盧鼎亦至自楚。式耜復疏﹐極言﹕『柳州猺獞雜處﹐地瘠民貧﹐不可久駐。慶遠壤鄰黔﹑粵﹐南寧地偪交夷﹐不可遠幸』。時騰蛟與永忠﹑鼎﹑璉等俱分防任汛。會土司覃裕春子鳴珂與道臣龍文明構兵﹐永曆復次象州。式耜與騰蛟﹑起恆﹑湘客等籌劃調和主客﹐集永忠﹑璉誓於神﹐刻期出師。宜章鼎與滇鎭總兵趙印選遂各分路駐全。全州戰勝﹐諸帥連營而軍。淸兵因次楚。

十一月﹐永曆自象州抵桂。式耜與起恆並相。司禮龐天壽七月請催兵下梧﹐久在粵﹔舊司禮王坤被承胤逐者復入。自武崗至柳﹑至象﹐票擬皆金吾吉翔手也。式耜疏請永曆『攬大權﹑明賞罰﹑嚴好惡﹑親正人﹑聞正言﹐威徳兼行﹐以服遠近』。時謂名言。騰蛟再督師出全﹐兵益不睦。璉下平樂﹐永忠壁興安。未幾﹐永忠營被襲﹐疾至闕﹐欲撤兵﹔左右禁近刻期欲永曆遷。式耜持不可﹐言『督師警報未至﹐營夜驚﹐無大恐﹔二百里外風塵﹐而遽使主露處耶﹖播遷無寧日﹐國勢愈弱﹐兵气愈難振﹐民心皇皇復何依﹖潮回波逝﹐𨿽長年三老能逆挽其戙■﹝木戈﹞哉』﹖左右禁近周慞不能止。式耜又請曰﹕『無已﹐候督師歸。果急﹐甲士正山立﹐觀兵皆督戰﹐咫尺威嚴﹐勸激將士﹐背城借一﹐勝敗未知。若以走爲策﹐桂城危﹐柳益危。若今日可到桂﹐明日亦可到南大』。反復數百言﹐淚下沾衣。嚴起恆曰﹕『遲至厥明五鼓』。甫夜半﹐而永曆已行矣。是戊子二月二十二日也。

時潰兵肆掠﹐蹂躪公署﹐職官無一得免。式耜被逼登舟。黎明﹐刑部侍郎遠生﹑給事中丁時魁﹑萬六吉及湘客俱至﹔蓋湘客奉命安撫亂亡及勸餉糈﹐而遠生﹑時魁以召將入也。遇式耜於樟木港。式耜集遠生等入民屋﹐立艸檄分路四發。暫駐陽朔﹐催璉兵上援。楚鎭周金湯﹑熊兆佐亦入桂。又檄翰林簡討蔡之俊﹑大理寺評事朱■﹝氵隸﹞先入桂﹐宣式耜令。檄按司僉事邵之驊部璉兵﹐定人心。式耜於初一日復入桂署。督師騰蛟自永寧至﹐滇鎭胡一靑統兵至﹐璉自平樂統兵至。淸兵疑桂城空虛﹐直抵桂北門。三月二十二日﹐騰蛟督兵三面禦之﹐淸兵渡甘棠去﹐督師列營榕江。永曆詔旌式耜﹐賜銀幣﹐又賜「精忠貫日」金圖書一枚。式耜念主宵衣﹐南寧蠻鄕﹐不可久駐﹐日爲永曆淸道﹔前日所憂在內者﹐今更在外﹔督勛鎭將士﹐直取全州。促巡撫魯可藻下梧。會東人有反歸信﹐令可藻繕兵以待。會可藻銜自署兩廣。舊例﹕東撫稱制兼粵西﹐西撫稱撫。式耜曰﹕『方今武人多自署撫軍帥﹐一面帝制輒自命﹐貽遠人笑。予代疏請銜﹐曷不可』﹖周鼎瀚以閣部擅﹐式耜亦疏正之。

當武崗之亂﹐言官彈鼎瀚以附承胤入直。式耜司票擬猶不苛。王沂公曰﹕『進賢﹑退不肖皆有體。瀚系大臣﹐應聽自謝免。不謝免而復擅假﹐毋乃不可乎』﹖邦傳稱粵世守﹐牒四飛﹔式耜疏駁之﹕『今日晉五等﹐尙未裂土。海宇剩削﹐止粵西一隅爲駐蹕之地。楚﹑滇數萬之師﹐日需食﹐輒曰世守﹐豈老成憂國所隱料』﹖式耜身𨿽在外﹐在廷大紀綱﹐極言力請。疏曰﹕『臣與陛下患難相隨﹑休戚與共﹐原自不同於諸臣。一切大政﹐自得與聞。廟議可否﹐眾指所關。本亂而求末治﹐馬濲阤古耳』。

永曆駐南寧。四月初一日﹐世子生﹐冊爲太子﹐赦天下﹐詔曰「萬喜」。式耜念無講官﹐經筵不禦﹐石室塵封﹐何由聞得失。手書八箴於扇﹐進之。督師騰蛟復全陽﹐是五月二十七日事也。督師報功疏﹐不肯自爲功﹐有曰﹕『爲陛下以信臣用臣者﹐式耜一人也』。

六月﹐粵東李成棟有反向。明朝報至。先是成棟下廣﹐收繳印信凡五十餘顆﹐於中獨取總督印藏之。有愛妾某﹐松江妓也﹐揣知其意﹐因朝夕慫惥。成棟撫幾曰﹕『憐此雲間眷屬也』。妾曰﹕『我獨敢富貴乎﹗先死尊前﹐以成君子之志』。遂自刎頸。成棟抱屍大哭。明日卽衣冠﹐將總督印具疏迎駕。又江右金聲桓據南昌﹐藏表疏於佛經部面中﹐遣使賫奏亦至。而粵俱稱全土﹐式耜疏請往桂﹐又請永曆勿遽東。又言『事權宜專﹐號令宜一。玆軍功爵賞﹐文武署置﹐決於成棟。若歸之朝廷則中擾﹐閫外不能專制﹔聽之朝廷徒虛拱。且楚﹑黔雄師百萬﹐騰蛟翹首威靈﹐如望云霓。駕旣東﹐軍中將帥謂朝廷樂新復之土﹐成棟亦有邀駕之嫌。號令旣遠﹐則人心渙散。請一見東諸侯﹐俾贍至尊音容﹐面爲慰勞指屬﹐然後責其盡意於東﹐刻期出戰﹐咸決於外﹐不中擾也』。又疏令簡討蔡之俊入迎﹐再疏令給事中蒙正發迎。永曆竟由梧入肇﹐先後諸疏俱不報。式耜聞﹐淚簌簌下。再疏謂﹕『前日粵東未復﹐宜往桂以規楚﹔今日江廣反正﹐則宜往桂以圖出楚。事機所在﹐毫釐千里』﹗吏部侍郎吳貞毓疏請永曆往廣城﹐式耜乃促遠生入阻永曆。適成棟自嶺還師﹐修行宮﹐且迓駕。永曆命遠生詣廣勞師﹐遠生謂成棟曰﹕『今駕駐此﹐爵賞徵伐﹐人疑有私﹐不可不嫌』。成棟然之﹐遂罷行宮﹐止迓駕。成棟具疏言﹕『式耜擁戴元臣﹐粵西扼禦定﹐毋容久於外﹐應亟召還綸扉』。永曆專命﹐遣官三﹑四召。式耜曰﹕『前日在南寧﹐桂林危。桂林危﹐則天下去矣。其機在外﹐不在內也。今江廣悉定﹐何公督師下星沙﹐朝臣且輻至﹐予不敢忍危而卽安』。具疏乞骸。再上﹐不允。

己丑正月﹐淸兵破湘潭﹐何騰蛟被執。初﹐騰蛟檄各處兵馬﹐齊集湘潭﹔而命馬進忠等由益陽抄出長沙下﹐邀截上下舟船﹐焚掠湘陽﹐斷絕水道。一隻虎率大隊復至長沙﹐絡繹攻圍。值淸朝援兵合至﹐戰勝於湘潭﹔騰蛟被擒﹐斬之。二月﹐淸兵破信丰﹐李成棟歿於陣﹐南昌敗書復再聞。先是﹐聲桓踞南昌﹐淸兵晝夜攻擊破之。王得仁伏誅﹐聲桓赴水死。於是先後贈騰蛟中湘王﹑成棟寧夏王﹑聲桓豫章王。永曆設壇掛帛﹐皆抆淚親祭。專命式耜畱守督師﹐兼江楚各省兵馬。永州兵再退。式耜疏請兵科給事中吳其靁監各營軍再出。

當永曆駐肇慶﹐疏奏諄諄﹐以歲月稍暇﹐財賦優裕﹐用心盡力修內治以自固﹑嚴外備以自彊。且積獘之後﹐易致中興也。一才一藝之士﹐靡不收羅幕府。每慨人才凋零殆盡﹐凡■﹝足斤﹞足而至者﹐非懷忠抱義之人﹐亦亂世取功名之士。人之歲月精神﹐不用之於正﹐則用之於邪﹐安可驅爲他人用﹖故人咸以桂林爲稷下。

四月﹐雲南張獻忠養子孫可望遣龔彜之弟龔鼎﹐獻黃金二千兩﹑馬四匹﹐移書求封親王名號。給事中金堡固爭﹐以爲祖制無有。而廣西南寧府與雲南廣南府錯趾﹐可望來書﹐有『不允封號﹑卽提兵出戰』等語。陳邦傳恐甚﹐先封秦王﹐尋封爲荊郡王﹔可望不受後封。時楚制堵胤錫以楚敗達肇慶﹐滇營自永﹑全還桂﹐與焦兵猜疑生隙。忠貞營自蜀轉戰﹐由楚至梧﹐休息甲士。

淸朝遣使貽書招式耜﹐式耜不從。永州再報失利﹐興寧侯胡一靑兵還榕江。式耜復辦糧械﹐趨出兵屯於全。民力窮竭﹐誅割無術﹐槁悴萬狀。永曆聞﹐爲廢食﹔召廷臣議於慈寧宮﹐發東餉一萬。

是時淸兵圍困曾慶於平和﹐尋出降﹐殺之。而詔安等處﹐一時俱歸淸朝。鄭芝鵬踞石橊城﹐淸兵至﹐隨遁去。劉中藻在福寧﹐勢窮自縊﹐福建盡失。惟延﹑漳﹑汀三府界連江右﹐而延平所屬﹐皆處萬山中。淸兵旣回﹐遂立徳化王朱慈燁踞將軍寨﹐先陷大田﹐繼破龍溪﹐攻順昌﹑將樂。至十一月﹐淸兵討平之﹐王被獲。兵部尙書羅南生等降。

庚寅正月﹐南雄報不守﹐寶丰伯羅成耀棄韶州。永曆震恐﹐戒舟西上。戎政遠生奏自請行淸遠﹐給事中金堡特奏請畱﹐爭之不得。適式耜疏至﹐曰﹕『粵東水多於山﹐𨿽良騎不能野合。自成棟歸順﹐始有寧宇。財賦繁盛﹐二十倍於粵西。衣甲糧餉﹐內可自彊﹐外可備敵。材官士兵南北相雜﹐制勝致王﹐可操券而求。難得而易失﹐莫此云急。且韶去肇數百里﹐彊弩乘城﹐堅營固守﹐亦可待勤王兵四至。何乃朝聞警而夕登舟』﹖疏再上﹐而永曆移徳慶﹑抵梧州矣。蓋自成棟首疏文武各還事權﹐言官正气宜獎﹐鹵簿不得幹機務﹐失權者意﹐故急欲永曆移舟﹐棄東如屣。時詞諫諸臣﹐正綱紀﹑愼名器﹐多失人意。而禦史程源輩以攫官不得﹐伺權者指﹐攻其所必去﹐熒惑永曆聽。下給事中丁時魁﹑金堡﹑蒙正發及侍郎劉湘客詔獄。式耜聞報﹐上疏申救﹐謂『中興之初﹐宜保元气﹐勿濫刑』。再疏爭之曰﹕『詔獄追贓﹐乃熹廟朝魏忠賢弄權﹐鍛練楊﹑左事﹐何可祖而行之』﹖頒敕布四人罪狀﹐非永曆意﹐敕出忌者之手。式耜封還﹐謂『法者﹐天下之至公也﹔不可以蜚語飲章﹐橫加考案﹐開天下之疑。且四人得罪各有本末﹐臣在政府若不言﹐恐失遠近人望﹐其何辭於後世』﹖凡七疏。遣孫昌文入見梧州﹐陳說粵西民貧食盡軍﹝﹖﹞曲折。時昌文孑身由海上來也﹐閣試授昌文翰林簡討。

淸兵再簿全州﹐衛國一靑兵撤守榕江。時勛帥咸進公﹐次者侯與伯﹔桂林牙門相望﹐號令紛出。十一月初五日辰﹐報淸兵大舉入嚴關。印選﹑一靑﹑永祚俱以分餉入桂﹐榕江空壁。武陵侯楊國棟﹑寧武伯馬養麟方馳出小路軍榕江﹐兵未戰而四潰。發使趨印選﹐印選已出城﹐城中大亂﹐沿道驅掠。式耜令戢不得﹐城外潰兵雲飛鳥散。一靑﹑永祚從城外去。式耜衣冠危坐署中﹐適總督張同敞自靈川回﹐過江東﹐不入寓﹐過式耜署曰﹕『事迫矣﹗公將柰何』﹖式耜曰﹕『封疆之臣知封疆﹔封疆旣失﹐身將安往』﹖同敞曰﹕『公言是矣﹗君恩師義﹐敞當共之』﹗遂笑與式耜飲。家人泣請身出危城﹐號召諸勛﹐再圖恢復﹔式耜揮去﹐不從。厥明被執﹐見淸朝定南王孔有徳。式耜以死自誓﹐不復一言。命幽式耜﹑同敞於別所。式耜賦詩﹐日與同敞賡和。至閏十一月十七日斬之。其絕命詩有云﹕『從容待死與城亡﹐千古忠臣自主張。三百年來恩澤久﹐頭絲猶帶滿天香』。死之日﹐冬雷電大發﹐遠近皆爲稱異。時給事中金堡已削髮爲僧﹐上書定南王﹐請葬式耜﹑同敞。而吳江有揚■﹝禾丸﹞﹐爲具衣冠棺殮﹐並同敞瘞於北門之園。永曆上南寧﹐入土州﹐嚴起恆﹑王化澄﹑馬吉翔﹑龐天壽皆隨去。後未詳云。

