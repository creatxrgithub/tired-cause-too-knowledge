朝野僉言宋佚名靖康元年丙午十一月二十五日﹐金兵至京城下﹐粘罕於城南靑城屯兵﹐斡離不於城北劉家寺屯兵﹐環城列柵分地﹐爲必拔之計。閏十一月初六日卯時﹐有大星東南落﹐流光數丈。初七日﹐不見斗二夜。初八日夜﹐遺火焚蔡京宅﹐火光亙天﹐鄰屋無所犯。明旦﹐士庶觀之﹐咸謂國家召禍﹐造端乃蔡爲首﹐宅焚無片木而不及鄰﹐實本﹝天意﹞。二十六日早﹐城南百姓相驚﹐云向北金兵下城﹐入五嶽觀。醴泉觀﹑陳橋﹑南薰﹑封丘門皆有金人下城﹐殺人劫取財物﹐城中百姓皆以布被蒙體而走﹐士大夫以綺羅錦繡易貧民枘襖布褲﹐以藏婦女﹐提攜童稚﹐於泥雪中走﹐惶急棄河者無數﹐自縊投井者萬餘﹐哭聲徹天。軍民逾城出走者十餘萬人﹐城外爲番兵殺死者居半。是夜﹐上在小殿中抱太子﹐內侍止三四人﹐餘皆遁。道君自龍徳宮徒行入大內﹐與諸王妃主相聚哭﹐亦有遁於民間者。二十八日夜﹐彗星見﹐其長亙天。二十九日﹐日出﹐赤如血。十二月初一日﹐帝出南薰門。初三日﹐見二酋。初四日﹐還﹐復入南董門。城中百姓父老捧香列拜﹐呼萬歲而泣涕者﹐不知其數。靖康二年丁未正月初十日﹐上出郊﹐至十五日方見二酋﹐士庶每日望車駕還內。時大雨雪﹐十餘日不止。王宗冫免自軍前﹐傳詔云元帥畱上打球﹐未得晴﹐俟打球畢卽還內。士庶聞之﹐各請僧道作道場﹐祈晴﹐又願車駕早還大內。自諸王﹑宗室﹑執政﹑侍從﹑寺監﹑省部官吏﹐在京百姓﹐各貼黃榜﹐自宣徳門至南薰門羅列道場﹐百姓忠義之士﹐然頂煉臂﹐跪於南薰門。父老持香鑪於雪中﹐跪拜哭泣。十餘日﹐百姓每日禦街上候駕。時雨雪大﹐凍餓死者無數。二十九日﹐軍前索教坊內侍等四十五人﹐露臺妓女千人﹐蔡京﹑童貫﹑王黼﹑梁師成等家歌舞及宮女數百人。先是﹐權貴歌舞及內人自上皇禪位後皆散去。至是﹐令開封府勒牙婆﹑媒人追尋﹐哭泣之聲徧於閭巷﹐聞者不勝其哀。二月初七日﹐上皇與諸王后妃以下﹐乘金銅車子至諸虜營。內人﹑宦官多相攜步從﹐諸王三十二人﹐駙馬四十七人。百姓見之﹐咸知將欲廢立﹐驚憂戰栗﹐心膽喪亂﹐皆不樂生。市井小人﹐張目相視﹐色若死灰﹐人心大擾。畱守司恐軍民亂﹐致金人縱兵﹐乃出榜曰﹕太上道君皇帝並妃嬪﹑諸王詣軍前﹐懇元帥乞車駕還內﹐軍士宜各體國﹐安業不得亂有驚疑。見者咸知其虛誕。

