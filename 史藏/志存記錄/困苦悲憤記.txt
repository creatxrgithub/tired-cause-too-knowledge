困苦悲憤記鮑廷薦撰序

且夫天地之否泰有常﹐國運之盛衰不易﹐亙古爲然﹐況一邑乎﹖惟吾瑞之困苦爲特甚耳﹗蕞爾巖疆﹐海滋僻地﹐鄰福閩﹐介昆陽﹐北環山﹐南繞海﹐民好華而無貯粟﹐兵𨿽眾而久枕戈﹐刁鬥不鳴﹐已經數載。忽閩靖南王耿貞忠變﹐而平邑之司參將乃脇叛之尢﹐遂引逆兵﹐出圍瑞邑﹐四十日之困城淒慘﹐兩三年之荼毒難稽﹐𨿽罄南山之竹﹐有莫述其萬一者。吾儕有廩膳生員鮑諱廷薦﹐字景生﹐素嫻四六﹐略敍二三。情同《古戰場文》之顚連﹐語無異致﹔苦若《皇陵碑記》之質朴﹐文不推敲。𨿽後輩未經被害者﹐閱之亦覺悲傷﹐而余身經此﹐鑿鑿可稽。今幸不憂皇天之無日﹐謹爲之序﹐以見否泰盛衰之代易耳。天也﹖數也﹖呵呵﹗時康熙十六年丁巳仲秋朔﹐中書舍人八十有九老者林宗弼序。困苦悲憤記歲在甲寅﹐耿靖南據閩以叛﹔耿王精忠爲康熙之姑丈﹐曾封爲靖南王﹐竟於康熙十三年倡行叛逆。月維孟夏﹐司參戎舉昆以從。平陽一名昆﹐參將司名從義﹐﹝司定猷﹞曾開門揖盜。師出桐山﹐浙﹑閩分水之交界。曾都督之令牌傳示﹔曾養性原任參將﹐從而爲都督﹐提兵出瑞﹐詐奉先帝而討之。帆揚蕭渡﹐蕭家渡口。朱將軍之戰艦遙臨。朱將軍名文煥﹐原爲福州下南水師。日際下弦﹐乃四月十六日。舡來江面﹔飛雲渡口。時當上午﹐寨紮河頭。臨江河口。火光燭天﹐鼓聲震地。白幔徧野﹐布蓬多也。如雪之壓靑山﹔異﹝黑﹞旗蔽空﹐耿以黑旗爲號。似云之沛驟雨。言其密也。兩岸之男女瓦解﹐分散也。千門之衣物瓜分。十六下午﹐僞兵上橫山﹐卽於西門外沙城頭交戰。只道王師奉先帝而討﹐以空絕﹝俱以空炮﹞來往﹐及兩下收兵﹐僞兵遂掠人家財物。城守戒嚴﹐城守副將吳公名三畏﹐武狀元﹝出身﹞。始於四月十九之日﹔僞兵屯札四圍城外北湖山﹑萬松山﹑白塔山等處﹐日夜攻城。渡江攻急﹐甚於五月二十之宵。戌刻攻城﹐至天明城亦無恙。中老﹝炮火﹞電光﹐城上兵民皆膽落﹔如電之光﹐膽因寒也。炮聲風嘯﹐家中老稚悉魂銷。炮飛如風﹐老幼皆懼。守垛待雞鳴﹐垛﹐城之齒也。喪身足憫﹔身在城頭﹐恐傷死也。居家俟天曉﹐殞命堪悲。坐以待旦﹐中炮死者甚多。幸也﹐吳狀元堵禦多方﹔狀元日夜在城周圍﹐每垛用艸薦遮上﹐將水澆濫﹐使炮子遇軟卽止。又用燈籠﹐每垛一盞﹐日安垛口﹐夜放半城﹐使賊望燈疑是垛口﹐照炮而攻﹐炮子俱打城下﹐垛因不壞﹐人皆無恙。又用米篩一面﹐內掛小鏡二枚﹐至晚﹐將行﹝篩﹞扡在城上﹐使炮影似眼光﹐賊夜從遠看﹐恰像赤身婦人﹐炮因俱放不出。賊亦以赤身立炮後破之﹐而炮竟連人俱壞。賊疑神明顯異﹐次日遂不攻城。又命值更人只許打二更而止﹐至天明﹐不許連打五更。快哉﹐於中軍私通泄計。右營姓於名安邦﹐與平陽﹝司﹞參將爲親家﹐相通私約五月初三開門揖盜﹐誰知箭書射入﹐被督標劉守備捉獲﹐守備因疑吳狀元有私。初三日﹐狀元鎭守小東門﹐忽見北門有炮轉打小東﹐狀元卽問「北門誰守」﹖僉稟「於安邦在」。遂召安邦至水心廟﹐會請各官同審﹐守備以書獻出﹐遂至泄計。幸甚﹗父子斬首﹐疇憐骨肉之非刑﹔安邦父子俱斬。轉入衙門﹐檢出黑旗及藤牌﹑刀槍等物﹐因將家眷卽行收禁。黨羽就擒﹐誰謂梟淩之可惜﹗時獲有一兵扒城送信於賊﹐亦斬之。由是守者益固﹐柰何援者偏遲。祖總兵名弘勛﹐意欲投降﹐不肯救援。而城守楊公彊撥溫兵七八个禦至城下﹐方知救兵。城外民屋盡成灰﹐狀元之血書徒急﹔城外民居﹑祠廟盡爲燒毀﹐僅畱城隍一廟。狀元因咬指血寫書﹐付兵丁繆有功夜出南門﹐浮江涉水至郡請兵。溫鎭祖弘勛坐視不發﹐孤城無計﹐危甚矣﹐而忠且苦惟狀元耳。繆有功﹐瑞安西垟人。山上浮屠忽起火﹐都督之謀略空施。東門外隆山塔夜半忽燒起來﹐曾養性以瑞城不下﹐計無所施﹐意欲回守桐山﹐再作別樣計策。相距四十餘天﹐枉斃百千多命。困城四十五日﹐損兵折將﹐死者不計其數。忽焉營移﹐夜半不聞金鼓之聲﹔竟爾師往﹐途中遙望旌旗之色。當時只知賊營援守桐山﹐不知祖弘勛書請至郡﹐賊營札巽山等處。

降書下郡﹐祖總兵首倡其謀﹔五月廿九日﹐弘勛請各官至大觀亭上酌議﹐而降僞之意未曾少少露出。身戮髙山﹐陳巡憲獨全其義。巡憲卽溫處道﹐諱丹赤﹐字秉忠﹐議曰「瑞安孤城﹐吳三畏能死守四十餘天﹐況郡城爲五縣之首﹐而鎭臺又爲一府之帥﹐豈可僞一至而遂降之乎﹖」言未畢﹐總兵從者在椅後﹐遂刀起首落﹐而巡憲實全義身亡。縣令身亡﹐妻兒綁縛。永嘉知縣姓馬名琾﹐厲聲而言「這反了﹗」卽斷其手。上轎回縣﹐隨從趕至轎側梟首。遂擄衙內﹐綁縛妻子﹐家奴因而解散。夜不收之自刎﹐流芳百世﹔蔡知府之屈膝﹐遺臭萬年。蔡太守名兆丰﹐見事不濟﹐屈膝祖弘勛﹐得免一命﹐後復仕僞爲太守﹐無恥極矣。不若陳巡憲下夜不收﹐名﹖姓﹖﹐﹤能﹥自刎而亡。現奉旨建陳﹑馬二祠於大觀亭側﹐祭祀以彰忠烈﹐而夜不收亦列其內。開城門而納款﹐舉國璽以投誠。割辮更旗﹐去淸朝之辮髮﹐梳髻以戴网巾而冠紗帽。且更綠旗而換黑旗。據城報捷。以溫郡之降城﹐報耿逆爲速得。緣是聲言瑞抗﹐言瑞之抗王師。欲興問罪之師﹔曾養性欲屠瑞安﹐祖弘勛跪求﹐言「瑞比四縣﹐已爲最苦﹐屠瑞安﹐恐郡城亦無用。」乃止。遂乃托意民頑﹐假言民心頑梗﹐不順王師。用行重罰之典。因設打餉以需運糧。彼時六月﹐恰值初三。飛檄入城中﹐用雞毛插文書上﹐謂之「羽檄」﹐欲其速飛走也。狀元失色﹔雄師滿市上﹐言閩兵入城滿街。百姓傍徨。城居不滿一千﹐罰餉定爲四萬。追餉四萬﹐以充軍需。選騎追餉﹐猛土雲從﹔會眾開單﹐姓名星列。時有許愼先﹑許聖苞﹑陳鳴引求榮希寵﹐攢入僞中﹐開單派餉﹐不顧親戚﹑宗族﹐害其析家蕩產。民心不服﹐擁入三家﹐拆毀房屋﹐將祖容及香火盡棄坑中。或以千﹐或以百﹐無論衿民﹔不計富﹐不計貧﹐任意派取。催餉之役甚於夜叉﹐追比之官酷同冥判。進士李宮墻﹐原爲溫郡海防﹐轉爲僞之逆憲﹐同目不識丁之劉文佩爲追比官﹐皆酷甚。紳衿咸受鞭撲﹐軍民同被杖刑。嗟乎﹐推命先生﹐隨班責比﹐學前算命人孫葉五亦同士民比其糧餉。獨不念雙盲之足卹﹔痛夫﹐庸工老子﹐按冊懲追﹐誰復憐煢獨之無依﹖趙阿三住林知公後門﹐父子皆代人粗工﹐年老困苦﹐亦依冊夾打徵追﹐可憐孰甚。一月惟聞叫號之音﹐滿城盡是顚連之貌。民皆兩腿打爛﹐或爬或拐﹐苦甚。百般拷逼﹐萬種悲傷。富兒悔不先貧﹐窮老恨多後死。餉至告竣﹐人無完膚。彼云罰罪弔民﹐豈知同驅淵之獺﹖我卽來蘇奚後﹐終無濟涸轍之魚﹗如水益深﹐似火愈烈。早禾皆爲戎馬食踐﹐晚禾兼逢亢旱焦枯。十室十空﹐人比鼠竄﹔百呼百應﹐一呼卽走﹐緩則加鞭。勢極狼吞。大師襲黃巖﹐追呼之檄頻下﹔師進黃巖縣﹐催糧文書時時下來。戶曹駐白鹿﹐戶曹猶戶房也﹐王下稱曹﹐周文選爲之﹐嘗坐溫州比糧﹐溫州城爲白鹿城﹐故云。科斂之條屢及。科派聚斂﹐各項皆加。不論田熟田荒﹐每畝徵四斗之谷﹔罔稽丁窮丁絕﹐按戶攢七年之銀。每一戶各先納七年丁銀。米有勸輸﹐兵多糧少﹐復派民間照糧額每兩納米五斗以濟軍輸﹐謂之「勸輸」。在城在鄕動盈萬﹔夫無寧日﹐爲士爲民取必千。甚至兵行捉夫﹐牀上之病人亦走﹔甲夫本已分兵﹐兵將甲夫私賣﹐臨行時﹐轉胡亂捉夫。從而挨家搜覓﹐房中之財物隨攜。選舉盛行﹐奴隸盡登仕籍﹔札付濫委﹐少壯皆豫參遊。參將﹑遊擊。黃口小兒賄叨訓導﹐平陽縣有周天瑞﹐年十五歲﹐用賄買爲瑞安學之訓導。時有不呼「老師」而呼「小廝」之刺﹔白丁童子謀作幕賓﹐溫州江外張小子未讀書過﹐亦充入僞營作幕賓之任。人無不曰「參謀」而曰「參政」之威。目無四角中﹐笑讀書之喪气﹔眼有三尺布﹐訝持戟之多榮。投入僞中﹐卽付包頭布三尺﹐手執刀鋸﹐皆自以爲得寵。及錢行佐眾﹐錢糧不敷﹐鑄錢以助軍餉。元稱「裕民通寶」﹔錢號「裕民通寶」﹐有一分﹐有一釐﹐又有一錢重﹐大小皆爲通用。逮銅責民出﹐每戶依額銀數一兩納銅十斤﹐櫃秤。詎云仁政攸宜﹖堪嗟禪寺之洪鐘﹐一朝盡廢﹔各官派銅﹐將寺院﹑廟宇一切銅鐘對號搗碎鑄錢﹐並無存畱﹐獨城隍顯異﹐銅鐘無恙。可嘆妝臺之明鏡﹐半月皆空。士民無銅應比﹐俱將古時銅器及婦女銅鏡上納﹐以救皮肉﹐銅因缺甚。正供與雜項交嚴﹐民夫﹝徭﹞同官差並迫。爰及乙卯之歲﹐康熙十四年。方當春作之時。取鐵炭﹐取錫鉛﹐俱爲火炮之需。何暇耕稼﹖買油麻﹐造戰船用。買豆麥﹐作馬料用。那曉鋤耘﹗差役僅取各項﹐每局只作七十斤交官。又必須先付差錢﹐再付房庫分利。遂致田半拋荒﹐乃使人皆失業。城中神廟半擠趕役之鄕人﹐市上民房﹝槪﹞住從軍之閩卒。背無號票﹐賣小菜而心驚﹔號票以白布一方蓋印﹐上書「某官家丁某某」﹐如無號票﹐賣小菜亦恐人搶奪。頭有包布﹐販大貨以膽壯。扛來扛去﹐非官亦官﹔街上所擡﹐本不是官﹐其盛勢儼若大官。弄棒弄拳﹐似卒非卒。兵丁半眞半假。民無寧晷﹐兵有餘閒。兵不出徵﹐終日賭牌著棋。市中貿易由他﹐鋪內開張任爾。兵皆占住大街店房﹐開張貿易。詎意八月﹐乙卯之八月。已屆中秋。忽傳臺郡師旋﹐言僞兵退也。委擲銀錢數萬﹔營盤銀錢俱棄而走。徐言大荊兵亂﹐拋殺男女盈千。爭渡甌江﹐驚同風鶴﹔哄居城市﹐怖似杯蛇。城守楊何辜﹖拆散妻兒﹐戮身示眾﹔曾養性兵退﹐溫郡失機之罪難逃﹐假陷城守「與淸內應」﹐斬其首而擄其家。江心僧奚罪﹐禍連徒弟﹐梟首傳聞。又誣江心和尙「寺內藏淸兵數千」﹐搜之並無形迹﹐枉殺其首。可憐﹐可恨﹗士民正在驚疑﹐郡縣還同鼎沸。孰知大雨暴作﹐倏逢洪水橫流。八月大雨﹐平地水滿丈餘﹐天也。不惟劫數難逃﹐一似皇天震怒。男女半埋於魚腹﹐兩港俱多﹔禾稻悉壓於泥心﹐各都獨甚。天災甫止﹐民命堪憐。水陸戰敗中塘﹐中塘﹐南溪羅浮對岸。淸僞交鋒﹐僞兵敗走。棄甲曳兵﹐半作魚沈之狀﹔弁兵撤回括寨﹐撇糧拋械﹐俱成蟻散之形。由是家多坐食兵丁﹐從玆城增防守弁將。統領後軍之都督﹐水師兩翼之總兵。外而爲都尉﹐爲副將﹐爲參遊﹐官多於兵﹔﹝下﹞而若親軍﹐若驍騎﹐若黃甲﹐家皆爲伍。彈丸小邑﹐竟屯無數之師﹔累卵危民﹐難供有窮之食。逃生乏路﹐控告無門。那知五鎭舡歸﹐水師總兵五姓﹕林﹑施﹑朱﹑張﹑李﹐時稱五鎭。沿江打糧﹐穀米豬牛﹐滿載而去﹔詎料三軍勢擁﹐分途守口﹐房屋林木﹐蕩伐罄空。兵守各處﹐搭蓋窩鋪﹐盡伐民房之木料。戍卒索糧﹐衙官遂同斗子﹔差員勒應﹐縣令竟是夫頭。怒則加鞭﹐遲必痛罵。當事不管求榮反辱﹐升堂止知作福行威。視士子甚﹝之﹞可淩﹐雜項齊追﹐若將以泄忿﹔遇兵丁無不怕﹐二三稟事﹐每見而嚬眉。衙爪有莫攖之鋒﹐書吏無不飽之壑。出入手中由已﹐擒縱目內無人。時際初冬﹐乙卯之冬。大淸師至﹔未臨郡郭﹐水陸魂銷。築寨築城﹐主帥之籌畫足矣﹔截路截橋﹐參謀之識見完矣。耕讀漁樵﹐咸極鳩工之苦﹔鰥寡孤獨﹐僉加運石之勞。築城﹐築寨﹐皆以民力運石﹐鳩工爲之。路東視爲丕基﹐河西的是敵國。是時﹐淸兵屯在瑞安一都李奧山後﹐僞軍彷徨﹐以塘河東岸許人來往﹐塘河西岸不許走﹐恐地連一都﹐人與淸兵通約﹐走漏僞機。山皆結壘﹐三都嶺﹑君子石﹑穗丰山﹑岑崎山﹑橫碧堂﹑帆遊橋﹑白巖橋等處﹐用民力壘爲泥﹝屯﹞﹖﹐守口以防淸兵。地盡開河。東門外﹝後﹞垟官騷頭起﹐至湧泉巷河口止﹐開如濠河﹐以防淸兵之臨城。附郭絕少民居﹐更無片石﹔鄕村總成荒土﹐約有空房。民力幾何﹐堪此交加之擾攘﹖地文﹝方﹞有限﹐奚當重疊之搜尋。梅花樁﹐每甲一戶派松木五株﹐發至營內﹐將營房圍各打五株﹐名「梅花樁」﹐以防淸兵偸營。木馬樹﹐又派各甲取松樹﹐喚木匠做木馬無數﹐用民夫扛至陣。一个夫扛一个﹐站齊﹐以抵滿漢馬兵之衝陣。茂林皆盡﹔舡桅柁﹐營寨欄﹐蔭木通完。黑夜索夫﹐寡婦猶疑有漏﹔連宵取釜﹐缺鐵澆炮子﹐每一家要出鑊二口。貧人竟至無炊。合夥包頭﹐拆來屋木爲柴﹐一錢一擔﹔成羣號背﹐拔將油菜並芥﹐兩束兩分。各將號票縫在衣上﹐去拔園菜﹐無人敢敵。且也兵賣供兵﹐兒女何曾染口﹔況乎日挨一日﹐熬煎焉得出頭。突來剃頭頂之查﹐頭皆生虱﹐暫將當中略剃幾許。柰刁官姦吏忽查剃頭﹐詐以「私通淸兵」之罪。隨極剝膚之禍。挨家搜驗﹐犯則擒拿﹔富者犯﹐用銀賣放﹔貧若﹝犯﹞﹐綁縛軍前。嚴鞭﹝鞫﹞加刑﹐重立正典。審問明﹐以軍法處之。李阿一之梟首﹐豈不痛哉﹖住大司後﹐以犯剃頭之禍﹐解出大東門外弔橋頭處斬首示眾。朱小二之搶家﹐良可悼也。住羅木寺前﹐亦犯剃頭之禍﹐綁到軍前﹐裏鄰力保﹐方得免死。閩兵竟至其家﹐盡搶財物。極至徐恭如之剖心﹐林鼎侯之責警。恭如住一都殿前﹐時淸兵屯在一都﹐鬲山人皆貿易淸營﹐恭如亦與其列。恭如有田﹐寄在林鼎侯戶內﹐那時恭如新婚七日﹐思城內錢糧緊急﹐以淸營賣來之銀將送城完糧。不知淸營之銀俱是傾錠﹐僞營之銀皆是餅銀﹐路過三都嶺平﹐被守口僞官搜出錠銀﹐欲取之﹐因問「其銀送何處」﹖恭如認「爲錢糧銀款﹐送付林鼎侯相公收賬」。僞兵卽將恭如解至馬都督處﹐都督看是錠銀﹐知必通淸而來﹐遂詐恭如﹑鼎侯相伴通淸﹐卽用僞兵去拿鼎侯至軍前﹐以軍法治之。學師召兩庠生員及左右鄰苦求力保﹐鼎侯方得免死﹐發下枷責八十棍﹐而兩庠又求﹐僅責四十。又以恭如解北門外梟首示眾﹐閩兵剖其心肝食之。眞馬牛之不相及﹐果燕雀之爲可危。城市畏懼靡寧﹐士民勞苦罔息。歲已云莫﹐依然東築西營﹔年將聿新﹐仍是南搬北運。少皆應役﹐十歲兒亦應作夫。士亦當夫。生﹑監各去。元旦僅﹝催﹞夫﹐忘卻丙辰之新歲﹔康熙十五年元旦王徵比較﹐認爲乙卯之舊徵。催麻﹑催棕﹑催炭﹑催木料﹐檄同雨下﹔追錫﹑追鐵﹑追銅﹑追靑鉛﹐票似雪飛。閩省忽來送死之兵﹐曾養性欲退淸兵﹐向福建請兵救助﹐福建兵少﹐卽以讀書少年子弟抽丁來瑞﹖營﹐手𨿽各執刀槍﹐口實多怨。甌郡促至催魂之思﹝鬼﹞。曾養性卽以此兵至溫州以與淸兵戰。爰於二月﹐越及望余。二月十六日戰。乘夜會戰新橋﹐溫州城外淨水地方。劫寨燒營﹐聲勢大震﹔平明敗奔淨水﹐投河中矢﹐膽气全消。僞將弁兵見淸兵來戰﹐因持刀抵當。橋頭不使僞兵逃竄﹐欲其回戰。因前不能進﹐後不能退﹐各跳入河中﹐溺水而死﹐僞兵因失其大半。參遊有馬無人﹐都督有人無馬。墜﹝洋洋﹞白水﹐浮沈似鄱陽湖之中﹝軍﹞﹔磊磊靑山﹐顚到如采石磯之旅。﹤遇﹥便宜僧道﹐日日春﹝招﹞魂禮懺﹐各自飽了銀包﹔虧殺弟兄﹐人人化紙燒香﹐從他費些錢子。懨懨殘騎﹐散處原營﹔落落餘丁﹐分布舊寨。旣已壘上增壘﹐自謂磐石之固﹐蔑以有加﹔矧乃城外添城﹐咸曰泰山之安﹐恃爲無恐。南面有道﹐福省南通江西雁門關外﹐淸兵屯守之處。耿千歲宜若泰然﹔東顧無憂﹐曾都督其能安否﹖百里足王﹐豈果是西伯之倫﹖言耿逆奪地不啻百里。單騎平羌﹐遂堪比令公之輩。言曾養性帶兵﹝六﹞十萬﹐不能到杭城而據。子之迂也﹐何以伐爲﹖趨而避之﹐期已久矣。不想誓師進旅﹐但思橫斂股民。鹽斤盡歸於官﹐不許私通﹐計口分給﹔每丁給鹽五十斤﹐著其出銀四錢。魚舡槪行作稅﹐毋容遺漏﹐拆本必償。蝦蟣取曰「供兵」﹐街中竟賣﹔雞鵝索云「犒賞」﹐席上充餐。欲制硝黃覓地皮﹐而差官家家索賄﹔行查逃卒徧路口﹐而營兵處處要錢。無利不營﹐有害罔救。城間剩些尿糞﹐鄕裏饒得泥沙。滿樹橊紅﹐徧村蒲綠。淸師及括﹐戍卒歸營。淸兵到處州﹐僞兵卽弔歸營。是皆名將之神籌﹐實系謀人之妙算。分疆劃土﹐東甌恃若金甌﹔錫爵加封﹐封曾養性爲越國公﹐祖弘勛爲定東伯。失地爭如得地。遂安心於城守﹐乃得志於敉寧。時屆暑天﹐閩省需援甚急﹔淸兵已至雁門關﹐因弔曾養性提兵至閩以救耿王之駕。日方初伏﹐甌營促駕尢嚴。移數萬之師﹐動百千之役。兵艱行旅﹐民苦肩擔。峻嶺崎嶇﹐壯丁倦撲於道左﹔關河險阻﹐老子斃棄於荒丘。向也士卒云屯﹐民苦供應﹔今玆煙居星散﹐市鋪蕭條。持籌慮糧餉之不敷﹐員役下隅都而尢密。瑞都五十有五﹐分都坐比﹐村村鞭撲聲聞﹔聚斂糧外徵糧﹐雜項齊追﹐處處熨拷血竭。四月不雨﹐稻禾半槁無收﹔三秋告荒﹐庫命全成失望。慨鄭圖之莫繪﹐哀汲詔之無聞。關隘更增收稅之官﹐鄕城反倍差提之役。私錢急於正額﹐拂則加懲﹔追比甚於平時﹐忤卽監候。儒生不敢陳說﹐裏道只有吞聲。幸賴三府張公﹐曲加撫字﹔公本姓屠﹐諱徳隆﹐淸﹝明﹞朝進士﹐任福寧知州。覲面阻變﹐寓溫郡﹐仕僞爲三府﹐攺姓張名繼良。專比瑞糧﹐目睹困苦﹐加意撫卹﹐人皆感之。是以四民赤子﹐稍慰催科。甫值立冬之期﹐頃奉璽書之報。耿二爺內應淸朝﹐開門歸順﹐頃刻﹤刻﹥間勢如破竹。剃頭歸順﹐已非漢制衣冠﹔辮髮迎師﹐仍屬淸朝官吏。藩兵掣回閩省﹐耿逆爲藩鎭王。全師經歷瑞途。溫州曾養性兵歸閩﹐路過瑞安。五日屯營﹐萬民罹毒。營紮瑞安小東門校場五日。行糧七百石﹐悉索民家﹔挑夫四千名﹐並勒紳士。鄕村肆行淫掠之事﹐更且拿夫﹔城市假托搜夫之名﹐專爲劫奪。皮存遺孑﹐那堪再值鷹擒﹖骨立殘黎﹐安可重遭虎噬﹗艱旣三載﹐苦復五天。哀哉雪上加霜﹐惜也薪中幘﹝積﹞火﹗然而蕩平戡亂﹐實仰荷聖天子之威靈﹔由是起死回生﹐端有望賢君侯之軫卹。叩閽有賴﹐罄竹難書。一邑流離﹐備受兵戈蕩擾﹔三年困苦﹐歷遭水旱災荒。聊識一二情形﹐洞見百千淒慘。半詳半略﹐見者不能恝然﹔一淚一言﹐聞之能無惻已。自從耿王歸順﹐曾養性﹑祖弘勛及水陸各弁於丙辰各俱回閩省﹐候旨發落。至丁巳八月﹐奉召進京﹐於戊午年旨下﹐將耿精忠﹑曾養性﹑祖弘勛俱問刳罪﹐刳肉丟下﹐付番犬食之。餘黨不追。彼時﹐耿王妻系康熙親姑﹐耿初謀逆﹐其妻力諫﹐不聽﹐因私進懿旨﹐先達康熙﹐始得免罪。至前有投充僞官﹑僞兵﹐期免夫卒者﹐今皆逃避﹐以求免殺。孰知康熙皇上宏恩大赦﹐餘黨不追。且念百姓三年困苦﹐於丁巳三月發帑萬餘賑濟窮民﹐而正供又屢蠲。仁徳之君無過於此。宜乎長享天位﹐使國祚綿延﹐永得升平之福也。謹識。

附錄題詞

永嘉林兆年題「婦女走兵」章安王拙庵題「困苦」永嘉張明薦題「滿洲擄婦女」永邑林枚生寵姬童姑﹐於丙辰冬被擄處州界﹐到淩源樓上﹐以行簪貫耳而死。章安後垟景先生題「被俘難婦」永嘉十四都許立先妻陳氏又題「夜逃貞婦」永嘉羅浮林文生妻吳氏又題「死節烈女」瑞安一都雲峯山王君玉妻阮氏又題「從兵淫婦」瑞安鬲山林﹖﹖妻陸氏永嘉某題「逃兵」徐都尉﹐名上朝﹐緝口﹝綽號徐﹞大鼻﹐帶妻隨兵屯桃花嶺﹐敗而逃去。王拙庵題「耿﹑闕」《瑞安藩亂記》跋孫詒讓右《康熙瑞安藩亂記》一篇﹐原題《困苦悲憤記》﹐瑞安鮑廷薦景生著。首有林宗弼《敍》﹐稱廷薦「廩膳生員」﹐事迹無考。此本不知何人重抄﹐字畫潦艸﹐幸首尾尙完具耳。所記皆康熙間閩藩耿精忠叛﹐使曾養性渡據瑞安及大兵平寇首尾之事。以駢文紀之﹐詞頗俚拙。其中若以耿藩名貞忠﹐又云江西有雁門關﹐皆傳聞之誤。惟所記本邑各事﹐則多出於目睹﹐故翔實足憑。自康熙距今二百餘年﹐文獻散佚﹐幸有流傳﹐固不必以文詞工拙求之矣。每句皆有小注﹐亦復甚詳。然林《敍》作於康熙丁巳秋﹐其舉廷薦名已稱「諱」﹐知作《敍》時廷薦已亡。而注中誅耿藩事﹐或他人所增益﹐抑或林《敍》「諱」字爲重錄者所竄入﹐莫能定也。冊末又附錄詩十首﹐內有後垟景先生詩四篇。後垟爲余邑北門外附郭小村﹐余居城內東北隅金帶橋﹐與後垟僅隔一雉堞﹐雞犬之聲相聞也。今余邑絕無景姓﹐而後垟鮑氏爲舊族﹐今尙蕃衍。竊疑廷薦卽居後垟﹐景先生當爲景生﹐此四詩卽廷薦作﹐故題居地及字﹐不著姓名也。重錄者不審﹐誤攺爲景先生﹐遂不可﹖﹖。此冊爲同邑老儒張﹖﹖得於故紙擔中﹐余假讀之﹐乃重抄校一過。原以其多存舊聞瑣事﹐﹖刻傳之﹐小注亦悉仍舊﹐惟原文隸事多淺近習見﹐注內亦間有詁釋﹐駢拇枝指﹐轉病弇陋﹐今略爲芟簡﹐余並存之。𨿽有舛誤及俚俗語﹐咸仍其舊﹐讀之自知﹐無俟糾校也。光緒壬寅六月。楊紹廉跋右《困苦悲憤記》﹐依孫氏玉海樓藏抄本錄副。按﹕《記》文體裁不合﹐詞亦鄙俚﹐惟所敍亂事情形﹐中多佚聞﹐可補郡邑志之闕。又原本小注甚繁﹐今擇其有關事實者存之。甲寅二月朔日﹐紹廉識。

