

蕉窗雨話淸佚名

◎記乾隆間吏部郎中郝云士諂事和�事郝云士者﹐揚州儀眞人也。乾隆之季﹐官吏部郎中﹐諂事和�。凡選人經其關說者﹐和得厚賂﹐郝舐其餘瀝﹐家日以富。一子蠢然如木石﹐妾李氏﹐生二女﹐長曰敖玉﹐次曰雛玉。敖玉嫁廣東藩司劉文波子。雛玉年十五﹐玉肌花貌﹐望之如仙。郝至愛重﹐將畱以嫁貴人。郝生平長於子平之術﹐祥苻呂鳳臺官給諫﹐郝頗與友善。泥呂出其甲子爲之推算﹐則官一品﹐其子亦貴﹐乃請見其子。呂子名笙﹐字晉齋﹐年十七﹐美如冠玉﹐能作褚河南書﹐已入邑庠。呂欲得佳婦﹐故久未論婚。郝遂通以媒介﹐願以女字笙。呂亦素聞雛玉美﹐允之。聘禮旣行﹐兩家過往甚密。呂座主爲髙郵王懷祖先生﹐以經學名海內﹐呂師事髙郵。一日論和�誤國﹐上耄﹐期益傾信和言﹐先生將具疏論列。呂曰「門生欲彈之久矣﹐已拾得和之大罪二十四﹐署稿已就﹐明日將薰沐上之。」王大驚曰「爾乃具此膽力耶﹖老夫之疏﹐亦且繼上。」呂歸﹐夤夜繕摺﹐明日甫上﹐已得旨﹐下詔獄。呂笙大哭求援於郝﹐郝笑曰「若翁大蠢蠢﹐致齋相國何仇於若翁﹖乃拾街談巷議﹐發此狂言﹐今朝廷怒不可測﹐得遣戍爲幸﹐吾亦何能爲力﹖且當日之婚事﹐予但憑命理﹐謂若翁可得貴仕﹐乃吾術未精﹐今復何言﹗」語已嘿然﹐笙告歸。尋得劉諸城爲之緩頰﹐戍烏魯木齊。呂自兵部質對後﹐遣發。笙哭送於道﹐請同戍。鳳臺怒曰「我爲直諫﹐自分必膏斧鉞。蒙天恩髙厚﹐得荷戈遠行。汝何爲者﹖善事爾母﹐讀書勵行﹐吾卽死邊﹐亦無所憾。」笙嗚咽送至城外﹐鳳臺力斥之歸。自是家直落﹐河南咫尺﹐乃不能歸。日爲人傭書﹐夜則研讀。金臺館課﹐屢冠其軍﹐得膏火贍母。如是二年﹐而郝漸萌悔婚之心﹐一日召笙至私宅﹐以溫言撫慰之曰「若翁近無耗﹐關外非善地﹐恐不能歸﹐賜環無期﹐吾甚爲若翁憂之。」笙應聲哭﹐襟袖淋漓﹐悲不自勝。郝又言曰「爾家糠秕不能具﹐焉能蓄吾愛女﹖老夫非悔婚﹐顧以貴家女﹐令其處貧薄﹐家室必不安﹐於吾子亦無所利。今請以五百金爲老嫂壽﹐子亦可得飠粥﹐以離婚書數行見賜足矣。」笙喟然曰「呂家世無棄婦之人﹐今先生意決﹐笙不敢弗諾。年來傭書﹐並得館課﹐膏火頗足自給﹐老母水菽亦不乏﹐先生可勿揮此重金。」顧侍者筆墨安在﹖郝顏色慚赧﹐然已無如何﹐卽令侍者出紙筆。笙方作數行﹐忽聞背後有纖履聲﹐疾近其前﹐指白如玉﹐力取離婚之書﹐顧生曰「我何罪於呂氏﹐而敢逐我﹗和氏以賄震天下﹐皇帝倦勤﹐吾翁彈之是也。楊椒山死柴市﹐朝貴尙有以女字其子者。吾翁大節﹐寧愧椒山﹖汝今逐我﹐不如應箕應尾遠矣﹗」力碎其紙﹐大哭不止。家眾震駭﹐郝夫人亦出曰「呂氏子非久賤長貧者﹐柰何不情如是﹗」云士羞憤遂反目﹐笙一笑告行。歸語其母﹐母泣曰「郝云士媚和�﹐聞不日且內禪。皇帝居潛邸﹐寧不知云士所爲﹖禍不遠矣。獨惜吾賢婦身陷其中﹐恐不卽脫柰何﹖」語未竟﹐聞有車聲停於門外﹐侍者入言﹐郝小姐至矣。母子大驚﹐出視﹐雛玉慨然以布衣入。見母卽拜曰「兒未成禮﹐然呂家人也﹐請越禮稱新婦。新婦不孝﹐不得老父之歡﹐今見逐矣。顧生爲呂氏之人﹐死卽呂氏之鬼﹐呂氏屍煩爾呂家收也。明知不行親迎﹐遽爾登門﹐於新婦爲無狀﹐於呂氏爲﹃人。顧姑賢而翁忠﹐新婦心曲﹐或能見諒於堂上。今日之事﹐去畱由母﹐卽不見收﹐新婦已挾白刃來﹐誓自剄於此﹐不更歸矣﹗」母曰「賢哉吾兒﹗兒貞淑如此﹐老身暮年﹐乃享奇福﹐請與老身同處﹐明日具禮矣。」懷祖先生聞之﹐令人以百金餉旨笙﹐明日親賓亦稍至矣。雛玉三日以後卽蒞廚次﹐煮糜蒸餅﹐匪所不能﹐顧家居時未見其躬自操作也。笙畏敬如天人。是年髙宗升遐﹐新皇禦極。王懷祖疏上彈和�﹐立褫和職﹐下獄論死。呂鳳臺赦歸﹐任太常少卿﹐逾年補侍郎﹐而郝氏籍矣。云士以罪戍鳳臺故地﹐妻挈其蠢子歸儀眞。雛玉泣送之城外。母曰「爾能識人﹐吾觀呂笙偉器也。後此幸無忘若母。」雛玉涕不可仰。是時呂笙以第二人捷北闈﹐連捷入詞苑。鳳臺亦升尙書﹐果如郝云士所言。

◎記杜文秀踞大理事自帕夏踞新疆﹐杜文秀亦踞大理﹐南北兩回教國﹐遙遙相對。文秀之�悍﹐不如帕夏﹐而內治過之。竊位一隅﹐歷三十年而後亡﹐則以得人爲之支柱故也。先是﹐慶陽回人穆眞者﹐牧羊兒也。關中兵起﹐眞更失其本業﹐飄泊無歸。聞新疆已建回教國﹐乃走新疆投帕夏麾下爲走卒。英人揚思哈班﹐遊歷東中亞細亞﹐帕夏遣護之行﹐眞與焉。揚思哈班獨愛眞靈敏﹐遂畱爲從者。入印度﹐居三年﹐竟通英語﹐且於英人治印政策﹐皆知其大凡。遂辭楊氏東出﹐橫緬甸野人山入大理。途中再遇猛獸﹐皆不死。旣至大理﹐封人以爲諜也。撿其篋中﹐復得蟹行書數十冊﹐以示眾﹐皆莫解﹐乃執之而送於文秀。文秀與語﹐奇之﹐卽用爲參謀。凡經營戰守﹐皆與籌議﹐眞後眾發言﹐陰采其長者推闡之﹐多中要。𨿽新進而權勢出諸將上﹐文秀倚之如左右手。回酋馬如龍與文有宿仇﹐投淸軍爲之將﹐以餉匱﹐使來乞糧。且言與淸將楊玉科不協﹐願爲同教人盡力﹐眾以爲詐。眞曰「渠詐否﹐信不可知﹐然不妨姑應之﹐而使能言者賫餉以往。卽入其營﹐宣布徳意。渠卽叛我﹐其兵亦必感激﹐不爲彼用也。且當明目張膽宣言之﹐以間之於淸。」杜文秀謀之於眾﹐眾不謂然。如龍前此與文秀哄奪其愛妾﹐文秀銜之刺骨﹐至是欲誘殺之。乃遣使誘如龍﹐爲言軍餉俱在﹐令以親卒來取。如龍睹使者目動而言速﹐疑有異﹐拔劍劫之﹐使者懼﹐遽吐實。如龍怒﹐殺使者﹐而貽書詬文秀﹐遂決意爲淸。時中原之戰事略定﹐而緬政方亂。眞度文秀終不能以一隅抗天下﹐乃勸之介英人以與淸和﹐歲時奉貢稱外藩。而西收野人山以圖緬甸﹐乃能得志於緬。席其米﹑棉﹑礦產之富﹐不難捲土重來也。文秀稱尊日久﹐聞言頗不樂﹐但日漸疏遠之。法人伐越南﹐謀通瀾滄江航路﹐滇西大警。文秀集其眾﹐眞請與法訂攻守同盟﹐結對等條約﹐以兵佐法﹐而從法購火器﹐聘其將爲訓練﹐且以使者自任。文秀亦不許。眞嘆曰「國其亡矣﹗」謀去之。會聞蔥嶺以西並於俄﹐而西域開隴之回勢皆日蹙﹐無可歸。又念文秀知遇﹐濡忍未決。文秀侍人某﹐受岑毓英金﹐令圖眞﹐日夕伺之﹐未得間也。庖人某受劉長佑賄﹐謀毒殺文秀。事先發﹐侍人因讒眞同謀。時眞已度大理必不支﹐方治裝去之印度。而捕者至﹐見其將行﹐益信爲畏罪而逃也。遂執之見文秀﹐文秀不問﹐卽命殺之。眞爲人短小精悍﹐好以智禦人。其見文秀自言爲帕夏款英使﹐不言其爲侍者也。大將某勇敢使气﹐惡其後來居上﹐揚言眞出身微賤﹐才幹無可使。其實第以虛辭恫喝﹐非眞知底蘊者。眞疑窺其隱﹐故因東犯﹐陷之死地。其他作爲多類此﹐以故輿論率不直眞。其在大理﹐終身以賓師自居﹐未嘗受職。故不免於間諜之嫌疑﹐被殺也﹐無冤之者。

◎記石達開老鴉漩被禽異聞曲江宓若琳﹐豪邁士也﹐生平足迹徧天下。乙卯之春﹐余晤之於皖江旅次。年七十餘矣﹐而神明不衰﹐筋力猶少壯。嘗見其曉起及夜眠之先﹐必作五禽之戲﹐蓋善於衛生者也。曾佐翼王幕﹐老鴉漩之敗﹐實從翼王脫於虎口﹐爲言其艱難始末甚悉﹐並言翼王義女四姑娘事﹐爰錄之以志英雄兒女之畸節焉。宓之言曰﹕四姑娘者﹐桂陽韓氏女也。名寶英﹐父一老貢生。寶英生而聰慧﹐三歲父授以唐人詩﹐瑯瑯上口。七歲解吟詠﹐鄕裏稱女神童。十四歲而洪楊之軍起﹐湘桂之間﹐遂爲戰場。兩軍而外﹐復有無數土寇竊發其間﹐當時流離荼毒之若﹐有不可勝言者。韓氏一家﹐倉皇出走﹐不幸與土寇遇﹐盡殞於兵。寶英匿艸間﹐亦被執﹐將迫以行﹐而翼王師至﹐遽捨之去。寶英稽首王馬前﹐慷慨陳家難﹐聲淚俱下。並詳陳土寇根株﹐乞爲剿除﹐以靖鄕裏。翼王大感動﹐使偏將以千人掩土寇山中﹐悉俘之﹐使寶英自辧其仇﹐而後屠之以祭。更令具棺木殯斂其父母兄嫂﹐使三百人任土工﹐半日而冢成。寶英感恩﹐願委身事王。王不可曰「吾戎馬中人也﹐兵以義動﹐若自犯之﹐所部必有因緣爲口實者﹐非所以兩全也。無已其以父女稱﹐而畱軍中﹐俟他日擇婿可乎﹖」寶英敬諾。於是爲王義女﹐行四﹐稱四姑娘云。四姑娘爲王掌文告﹐敏捷無匹。每軍書旁午﹐四姑娘中坐踞案﹐運三寸不律如風。左右幾二﹐各一書生伺焉。四姑娘手寫而口左右授﹐三牘並成﹐頃刻千言﹐文不加點。翼王平時﹐頗以文事自詡﹐至是亦深嘆不及也。翼王自金陵不得於當權者而出走﹐獨四姑娘以治軍書故從之﹐故翼王家人皆及於韋氏之難﹐獨四姑娘免焉。上饒馬監生貧極無聊﹐入翼王軍中﹐人極朴誠。然小楷以外無他長﹐惟貌似翼王﹐非觀其气宇﹐不能辧也。四姑娘一日告翼王願嫁馬生。翼王笑曰「此腐儒﹐何所爲而常識之耶﹖吾軍中不乏文武材士﹗屬以軍中倉猝﹐不暇議婚嫁﹐若何不早言﹐欲選婿奚難者﹐而必此人耶﹖」四姑娘曰「父言如是﹐然兒意有在﹐父他日或知之耳。」翼王亦不更詰﹐卽下嫁焉。馬生始願不及此﹐斯時驚喜以外﹐別無他言。夫婦二人﹐仍爲翼王治軍書如故。年餘﹐四姑娘生一女。翼王將入蜀﹐賂土司爲聲援﹐四姑娘聞之諫曰「夷性反復﹐恐不足恃。且蜀道巖險﹐進退不易﹐鐘﹑鄧之功﹐不可幸也。」翼王曰「是言吾亦知之﹐特以窮年用兵﹐勝敗得失﹐從無定局。近來朝廷於我猜忌旣深﹐而君臣亦自疑阻﹐恐非佳事。吾以爲從彼偕亡﹐不如別樹一幟﹐冀獲一逞。吾聞蜀西藏衛﹐外險而內腴﹐地廣而民懦﹐吾倘得據之﹐亦一扶余也。今並力疾走﹐過城不攻﹐不過一月﹐瀘雅之隘﹐皆爲我有。敵兵𨿽至﹐庸有及哉﹖」同時諸將﹐亦多諫阻者﹐翼王皆不聽。遂入蜀﹐初戰頗利﹐已而入險﹐土司果背約﹐相持於紫打地。翼王所部不悉途徑﹐首尾被截﹐翼王猶力戰潰圍﹐走老鴉漩﹐從者才二千人。淸軍合土司軍三萬餘急圍之﹐翼王度不支﹐謂四姑娘曰「不從汝言﹐今果困矣。」將自刎﹐左右急持之。四姑娘謂馬生曰「王平日厚吾儕﹐將何所爲﹖寧至今日﹐自惜身命耶﹖」馬生方躊躇﹐四姑娘曰「咄﹐庸奴﹗尙戀戀妻孥耶﹗」時手中抱兒﹐立投階下﹐呱呱一聲﹐兒碎其首。馬大錯愕﹐顧四姑娘刃自陷其喉﹐猶咽其將斷之聲曰「速與王易﹗」馬始悟﹐從王入帳後。少頃軍中傳呼王以眾降淸矣。其實王已偕心腹數人變服遁去﹐宓亦當時眾中之一也。王旣脫走﹐入邛雅山中﹐欲收集所部﹐圖再舉。聞馬及軍中健將數人﹐皆爲淸殪﹐餘眾潰散﹐不可復合。王嘆曰「事敗矣﹐柰何﹖」靑神山有老衲﹐年九十餘。王之來﹐迎門而候。王訝其前知﹐與語大契合。衲曰「虜運猶未也﹗再世後有豚尾而鼠首﹐白前而玄後者。斯物出﹐漢人其庶幾乎﹗」同時從王披剃者五人﹐獨宓與一劉姓者不與。謂宓尙有俗緣未盡﹐謂劉異日當爲大將﹐攘白狄塞外﹐勸王以後法授之。宓遂先去﹐求得四姑娘與馬遺骸﹐已殘矣﹐窆之峨眉山。宓之出也﹐其聘妻年十六﹑七﹐意謂不轉掠於人﹐則兵死耳。及歸故鄕﹐聘妻猶守貞未字也﹐年已四十有五﹐宓亦已四十八矣。聞鄕人述其誼﹐乃婚焉。劉姓者竟復立功南越﹐方知衲言﹐皆不謬也。然衲竟云﹐翼王是維摩後身﹐而四姑娘散花天女也﹐其信耶否耶﹖

◎記董琬欲從張申伯不果事蘇州張申伯﹐太平天國朝之解元也﹐當時見重於李秀成。時進謁﹐李有寵姬金陵董氏女﹐名琬﹐風流嫵媚女子也﹐見張頗有意。張謁李秀成時﹐董氏女左右立﹐秋波流盼﹐宛轉令人魂消。卒以內外隔絕﹐不得如願。中秋夜﹐張館子秀成府左側﹐忽有垂髫女子送詩一緘﹐署名曰薄命琬。啟而視之﹐五言律一章。其詩曰「秦淮無限恨﹐佳節況中秋。俠義梁紅玉﹐髙才秦少遊。花開三月暮﹐人到五更愁。相見不相識﹐長江滚滚流。」張得詩﹐思想無已﹐後不復見。李秀成至蘇與李鴻章決戰﹐董氏乘隙逃出﹐張亦時隨秀成在蘇。秀成敗﹐董氏尋至蘇州﹐寓金閶﹐訪張不遇﹐流落爲妓。後有人見之﹐自述此事。

◎記張申伯爲太平天國朝解元事「堪嗟服色隨張角﹐卻令聲名笑褚淵。」此兩句相傳爲蘇州孝廉張申伯之作。張於咸豐時補廩膳生﹐文名頗著。洪楊之季﹐蘇常州縣﹐相繼光復。張避世鄕居﹐讀史至元﹑明而後﹐輒感慨不已。西望烽煙﹐書空咄咄。時天王洪秀全下詔開科取士﹐張爲儕輩所推舉﹐雄心勃發﹐攺名褚維星﹐奉詔至金陵入場。題爲「平定江南」文﹐仿制藝體﹐張作頗雄壯﹐拔置解元。忠王李秀成待之甚厚。相傳其文之起講曰「東晉司馬之興也﹐南宋康王之渡也﹐長江數千里﹐莫不恃爲恢復漢族之基﹐豈以江南之人﹐獨具忠義哉。蓋其後由江南而擴張平寇之功勛﹐必其先由江南而手定皇都之鞏固。石馬無恙耶﹖鐵甕猶存耶﹖試一觀江上之風雲﹐覺東洛冠裳﹐西京鐘鼓﹐不啻天與之而人歸之已。」其起股曰「銅駝荊棘﹐吾民之苦深矣。自唐虞三代迄今﹐四千餘年﹐中原文物之邦﹐竟一息奄奄﹐如病夫之不起。堯舜禹湯文武﹐神靈之痛哭如何﹗問何時殺盡妖魔﹐上答天恩之髙厚﹖泥馬風波﹐吾君之厄至矣。自唐﹑桂二藩遷徙一萬餘里﹐故國衣冠之族﹐竟荒郊累累﹐爲異種所稱雄﹐燕趙韓魏齊晉﹐禾黍之淒涼奚似﹗問何日掃除鮏臭﹐重開一統之河山。」張於同治年曾﹑李諸人敗洪﹑楊后﹐逃歸故鄕﹐思復應秋試。有知其事者﹐羣起欲攻之。因作七律二章﹐明應太平天國試之非己志。其言隨張角﹐笑褚淵﹐引用恰合。惜全詩散失﹐不復記憶。旣而鄕試髙第爲名孝廉﹐然已不如應太平天國試之列第一﹐號解元云。

◎記王漁洋宋牧仲逸事新城王漁洋者﹐近代詩家之泰斗也﹐獨標神韻﹐籠蓋百家。在前淸康熙間﹐名傾海內﹐莫之與京。而當時之能詩者﹐恆以一識荊州爲快。求爲門下士者有之﹐請結文字因緣者亦有之﹐一經品題﹐身價十倍。流風所趨﹐欣欣向榮﹐故𨿽以宋牧仲之賢﹐猶不能不引以爲重也。牧仲黃州人﹐工詩﹐秀麗風雅﹐處處勝人。然衡之漁洋﹐大有逕庭之判。惟牧仲有才气﹐頗矜負﹐自謂己之詩境﹐足與漁洋媲美。人以其聲望素著﹐不便駁訐﹐只得漫應之而已。光陰苒苒﹐眾口囂囂﹐積月累日﹐一再傳播﹐而漁洋之耳鼓﹐已有所聞﹐因是乃發現一段佳話焉。蓋漁洋與牧仲納交有素﹐性情才識﹐均稱莫逆﹐雅不欲拂矯其意﹐使牧仲愧赧。時漁洋有門生某者﹐潦倒異鄕﹐乞漁洋爲之紹介於牧仲處。漁洋師弟情殷﹐慨允作書。復恐牧仲享之以閉門羹也﹐又爲詩以贈牧仲﹐卽本其自詡之意﹐而實眞自矜之言﹐藉博牧仲之歡心。某頻行時﹐漁洋囑之曰「宋公壽期在邇﹐此函當於彼時﹐在賓客前投之。」某唯唯應命而去。後至江南不數日﹐而牧仲幕府之中﹐羣賢畢至﹐大雅同登﹐咸手捧蟠桃﹐申獻之忱。牧仲正分班應客時﹐某亦欣然入賀。出漁洋之書﹐呈之於牧仲之前。牧仲展而閱之﹐喜不自勝﹐卽揚言於眾曰「吾嘗謂漁洋推我爲知己﹐君等多未之信﹐今請君等一讀其來詩﹐當知吾言之不謬也。」眾賓客取而讀之。其詩曰「尙書北闕霜侵鬢﹐開府江南雪滿頭。謹識朱顏兩年少﹐王揚州與宋黃州。」讀竟相顧嘆賞﹐益盡歌頌之能﹐而牧仲則笑逐顏開﹐若處無上尊榮之境矣。旣感贈詩之髙誼﹐又因來書之盛情﹐乃位置某以某職守﹐刮目相看﹐銀海常垂靑雲。

◎記說降洪承疇事孝莊文皇后者﹐淸太宗皇太極之妻﹐世祖福臨母也。有殊色﹐資質艷﹐气體芳馥﹐見者無不魂消。父母牧羊於伯都納﹐羣牧涎其女艷﹐爭以善艸地相讓﹐以故所牧蕃息冠全伯。崇禎初﹐淸帝皇太極將圖大舉﹐治兵伯都納﹐千乘萬騎﹐夾道爭弛﹐戈矛旌旗﹐蜿蜒數百里﹐輝煌耀日﹐軍容之盛﹐古未有也。皇太極纜轡徐驅﹐羣貝勒扈從﹐僉以諛辭相頌祝﹐謂吾主神武﹐行將統一夷夏。皇太極聞言﹐目左右顧﹐意甚得。瞥見山陬石壁下﹐一垂髫女子﹐辮髮蠻裝﹐容華絕世。停驂注視﹐魂爲之蕩。回顧羣貝勒曰「艷哉此雛﹐誰氏子也﹖」羣貝勒知旨﹐馳而前﹐挾女以反。是夜卽行營定情焉﹐寵壓一寨。女之乍至也﹐皇太極方據地胡坐﹐縱酒大嚼﹐見女張手曰「來﹐妮子坐此。」女低首弄帶不語﹐亦不前。諸寺人或後或前﹐彊納諸帝膝。女羞暈雙頰﹐色如雨後海棠﹐嬌艷欲滴﹐皇太極樂甚。酒闌﹐寺人導入寢帳﹐繡幕狐衾﹐備極華麗。女知不免﹐始婉轉陳辭。自言出身微賤﹐不足偶至尊。今蒙賞及蒲柳﹐獲采葑菲﹐固非所望。但慮天威不測﹐一旦色衰﹐恩移情替﹐使女蘿無托﹐秋扇見捐﹐此身渺渺﹐其何以堪﹖皇太極矢言不相背負﹐指誠日月﹐引諭山河﹐女始歡然。解衣之際﹐態有餘妍。低幃暱枕﹐極甚歡愛。皇太極飄飄如仙﹐自不知此身尙在塵世間也。由是夜無虛席﹐出必與俱﹐後宮粉黛﹐無復再邀顧盼者矣。女之獲寵也﹐不僅妖艷尢態﹐丰姿過人。其才智明慧﹐善巧便佞﹐每能先意承旨﹐有足多者。崇禎九年四月﹐皇太極稱帝攺元﹐建國號曰「淸」﹐立女爲後。於是牧羊賤女﹐正位中宮﹐母臨全國矣。皇太極四寇明邊﹐所獲玉帛錦繡﹐夥如山積。駝車橐載﹐相望於道﹐累月不絕。每行賞賚﹐後將士而先後宮﹐而軍士卒無變志﹐蓋胡後明眸善睞﹐一顧傾城﹐實足折服其心也。崇禎十四年﹐淸兵寇錦州﹐環城列炮﹐百道圍攻。並縱兵四掠﹐附近禾稼﹐刈割殆盡。城中屢出戰不利﹐守將祖大壽困甚。告急至京﹐詔經略大臣洪承疇援錦州。承疇調馬科吳三桂等八總兵﹐軍十三萬﹐次松山。皇太極聞之﹐親統驍騎善戰者﹐捲甲星馳﹐一晝夜行四百里。列陣松山﹑杏山之間﹐橫截大路。承疇令前哨三千騎略陣﹐相距百步。皇太極張黃蓋﹐親自督滿洲兵﹐勇气百倍﹐馳突益力。明師不能支﹐三桂遁。滿洲兵往來截擊﹐勢若飆風驟雨﹐承疇軍士皆奔竄。自杏山迆南沿海至塔山﹐赴海死者﹐不可勝計。明師敗績﹐承疇被困。明年二月﹐副將夏承徳獻城降﹐松山遂陷﹐皇太極獲承疇以歸。洪承疇者﹐中原才士﹐久歷行陣﹐負知兵名。中原之形勢﹐風俗掌故﹐均了了於胸。皇太極久欲蠶食幽燕﹐並吞華夏。於是遣賓客辧士﹐百計說之降﹐承疇心弗動也。絕粒引吭﹐誓以死殉。皇太極嘉其忠烈﹐愈欲降之﹐令於國中曰「有能出奇謀降洪經略者﹐受上賞。」當是時﹐貝勒﹑將軍﹑賓客﹑說士﹑文武以千計﹐瞪目搖首﹐卒無畫一策﹐舒主患者。承疇有狎僕曰金升﹐習主性最悉﹐獻計淸帝曰「我主人賦性沈毅﹐爵祿刀鋸﹐弗足動厥志。惟頗喜女色﹐粉白黛綠﹐滿貯金屋﹐後宮如夫人﹐蓋不止六人也。苟飾麗姝﹐婉辭相勸﹐或足稍動厥心乎。」皇太極於是大索國中﹐千紅萬紫﹐羣萃禁門﹐徧閱蠻花﹐無一當意者。喟然而吁﹐入宮長嘆。胡後進曰「國主虎長百蠻﹐威淩華夏。入宮發嘆﹐憂何深也﹖」皇太極曰「爾女子焉知國事﹖」胡後笑曰「察哈內附﹐朝鮮已平﹐錦州松山﹐名城疊克﹐長城而外﹐悉屬我矣。惟禹域塊土﹐未隸版圖﹐國主之意﹐其在斯乎﹖」皇太極瞿然曰「卿誠敏慧﹐悉我心曲。經略洪承疇﹐中邦傑士﹐我甚愛其才。蓋欲有事中原﹐非羅彼都人士爲鷹犬﹐何足展吾驥足﹐而渠矢志不降﹐柰何﹖」胡後曰「曷不動以利祿﹐威以刀鋸﹗」皇太極搖首曰「否﹗否﹗」乃以金升之言﹐並選擇未當事告。胡後悄然以思﹐有間﹐頻以目視皇太極﹐兩頰暈紅﹐似有所陳白。皇太極曰「愛卿亦有奇謀祕計﹐利吾國乎﹖」胡後秋波瑩瑩﹐未遑答奏﹐一若此中有難言之隱者。皇太極意殊不忍﹐擁之懷中﹐低語曰「苟利社稷﹐一切便宜從卿。」胡後附皇太極耳絮語良久﹐語祕莫聞。但見皇太極作色曰「朕貴爲國主﹐乃爲一頂綠頭巾壓殺耶﹗」胡後徐曰「主子勿怒妾﹐妾豈自謀﹐爲國計耳﹐聽否由主﹐妾弗彊也。」皇太極尋思半響﹐憮然曰「無已﹐從卿矣﹐好自爲之﹐毋令後人齒冷﹖」於是﹐胡後艷裝盛服﹐屏從人﹐至囚所。見承疇閉目危坐﹐道貌岸然﹐凜乎若不可犯也。悄問曰「此位是中朝洪經略否﹖」語音淸脆﹐宛似九囀黃鶯。吹气如蘭﹐芬芳沁鼻。承疇冥心待死﹐聞嬌聲頓觸素好﹐自不覺目之張也。胡後曰「先生﹐爾竟欲殉節乎﹖」承疇驚問﹕「爾何人﹖爾何由知我﹖爾之來﹐奉何人命﹖有何事﹖」胡後笑曰「我非食人者﹐何事恐怖﹗且先生矢志殉國﹐至怖事亦無過一死﹐何恐爲﹖」言時嫣然微笑﹐眉態撩人。承疇曰「吾非怯死者﹗卿來殊孟浪﹐獨不許一詢芳躅乎﹖」胡後曰「先生且弗問妾﹐此來實挾一片菩提心﹐欲拯救先生﹐脫離此苦海。」承疇曰「欲說我降乎﹗我心匪石﹐不可轉也﹐請閉口無多談﹗」胡後曰「先生勿輕視我﹐我𨿽女子﹐頗識大義。以先生一意死節﹐忠貫日月﹐義薄雲天。凡有血气﹐宜無不敬愛﹐而謂我忍奪先生志耶﹖」承疇曰「顯然子來必有所爲。」胡後曰「先生絕粒不食﹐非絕意求死乎﹖然而絕粒者﹐非經七﹑八日不能气絕。當將死未死之頃﹐餓火中燒﹐心緒潮湧﹐心昏目眩﹐其苦楚有百倍於死者。妾心慈善﹐忍令先生受此苦乎﹗因手煎猛毒湯藥一壺﹐來敬先生。先生所求者﹐死耳﹗絕粒而死﹐與服毒而死﹐固無甚殊異。先生畏死則已﹐先生而不畏死﹐請盡此壺。」言次捧壺以進。承疇此時身不自主﹐連呼好好。接壺狂吸﹐流急气促﹐不禁大吐。藥沫飛濺﹐胡後衣襟盡涇。承疇自慚孟浪﹐冰霜老臉﹐不禁飛上紅雲。胡後談笑自若﹐出繡帕徐徐拂拭。謂承疇曰「先生如是﹐不能死矣﹐似先生祿壽猶未盡也。」承疇急曰「是何言﹖我立志已決﹐不死不休﹗」接壺狂吸﹐霎時傾盡。胡後笑曰「壯哉先生﹗竟能視死如歸﹐曷勝欽佩。然而﹐妾還有一言相瀆﹐去家萬里﹐身喪異邦﹐逝者已矣。其如深閨少婦﹐秋月春風﹐夢想爲勞﹐此境此情﹐其何以堪﹖多情如先生﹐乃忍恝置若是﹗」承疇被胡後勾起心事﹐中懷酸楚﹐淚湧如泉。嘆曰「事到臨頭﹐何能復顧。」因吟唐人舊句曰「可憐無定河邊骨﹐猶是春閨夢里人。」胡後知渠心已少動﹐因復挑之曰「決志殉國﹐在先生自謂忠貞不貳﹐無愧臣節。由我觀之﹐殊不值識者一笑也。」承疇曰「子言何爲﹖豈降將軍反足稱識時俊傑乎﹖」胡後曰「先生中朝柱石﹐國家棟梁﹐棟折榱崩﹐國於何托﹖爲先生計﹐自宜忍辱一時﹐漸圖恢復﹐方不負明帝重托。不知務此﹐徒效匹夫匹婦﹐自經溝瀆﹐於國家究有何補﹖𨿽然﹐士各有志﹐我言贅矣。先生旣已服毒﹐其少安毋躁。」言次微笑﹐若不勝揶揄者。承疇旣醉其貌﹐又服其識﹐中心憧憧﹐莫知所之。胡後又曰「先生身後﹐亦有遺語詔家人否﹖我二人旣然相遇﹐靑鳥之職﹐後死者責也。願先生語我﹗」承疇聞言大戚﹐淚出如珠。胡後手繡帕代爲揩拭。且曰「先生勿悲﹗污矣先生之袍。」脂香粉气﹐馥馥襲人﹐承疇心不覺大動﹐潛引其臂﹐亦不甚拒﹐覺膚滑如脂﹐柔若無骨﹐斯時也﹐幾自忘身爲楚囚矣。是夜聯牀共話﹐引臂作枕﹐洛浦巫山﹐其樂無極。次日﹐而大明國經略大臣﹐竟與胡後連袂朝淸帝矣。蓋所謂毒藥者﹐老山參汁也。承疇旣降淸﹐擘畫朝政﹐部署軍事﹐謀之無不盡﹐行之無不臧。卒賴其力﹐得以兼並諸夏﹐統一寰宇。淩煙髙閣上﹐宜繪美人圖。孝莊後荏席之功﹐可泯乎哉﹖

◎記嶽大將軍平靑海事江寧嚴星標﹐常熟徐芝仙﹐皆以耆年佐年羹堯軍幕。胤禎竊位之初﹐靑海有羅卜藏丹津之役。年羹堯爲撫遠大將軍﹐嶽鐘琪爲奮威將軍﹐率兵討之。大功旣成﹐年亦不自安。二生恐爲所累﹐以年衰辭歸﹐年厚贈金幣送。還宿蒲州﹐有兩騎客﹐來狀虎猛﹐所肩行李擔﹐鐵也。天明隨行﹐晚復來宿﹐心綦悸之﹐卒無如何。又客館逢二僧﹐皆狷黠少年。二叟目之﹐一僧曰「誰無眷屬﹖何灼灼爲﹖」始知其一爲比邱尼而優婆塞者﹐急以他語亂之。出不敢按站驛﹐行十餘里卽宿。僧來排闥踞上座﹐揚其目血視之曰「我疑若書生也。乃亦盜耶﹗橐內之累累者﹐非二千之赤金乎﹖金從何來﹗幸爲我語其詳﹐否則恐非二君所能享有也。」二叟駭然曰「天下財必爲盜而後得耶﹖友朋之饋贐亦何妨。」僧曰「若然﹐二君必年大將軍客也。」曰「然。」曰「幾殺好人。」起挾女尼﹐走之東廂下﹐偎而飲﹐倚而歌﹐細聽之仿佛秦聲也。抵暮﹐兩騎客亦來﹐解鞍宿西捨。庭月大明﹐二叟閉門臥。僧獨步檐外﹐曰「好馬。」無何兩騎客去﹐僧闖然叩門﹐嚴窘﹐挺身出曰「事已至此﹐尙復何言﹐行李頭顱﹐都可將去。但有所請於和尙。」指芝仙曰「此吾老友﹐七十無兒。殺之耶﹖抑釋之耶﹖」僧笑曰「我不殺汝﹐先去之兩客﹐乃殺汝者也。」詰其故。曰「大凡綠林之豪﹐測客行囊﹐皆視馬蹄塵。金銀銅鐵分量﹐望塵卽已了然。然兩盜者特雛っ耳。𨿽日相窺伺﹐而眼終瞇誤﹐以多數之赤金﹐爲幾許之錢鏹。故遲之又久﹐延至今日﹐彼方以不值一下手也。然非我在此﹐二君殆矣。」星標詰僧自何來。曰「余亦從年大將軍處來也。公等曾諗大將軍平定靑海之功﹐是誰助之耶﹖余故吳人﹐少無賴﹐好勇﹐被仇人冤家所蔑誣﹐指爲太湖盜。不得已逃塞外﹐隨蒙古健兒盜馬久﹐性遂酷愛馬。亡何﹐見嶽將軍所乘馬﹐彪彪然名馬也。夜跳匿廏中﹐未三鼓﹐將牽其韁﹐而將軍適至﹐自飼其馬﹐四健卒秉燈﹐帶劍護之來。余不能隱﹐將以計狡脫﹐乃撲將軍前。將軍以一指點餘額﹐竟僕不能起﹐遂披擒。將軍上下視之﹐問﹕」行刺者乎﹖盜馬者乎﹖『曰「盜馬耳。』問﹕」白日闌入者乎﹖昏夜逾墻者乎﹖『曰「逾墻』。公微瞠﹐若有所思。秣馬旣訖﹐命入室﹐案上酒肴繁列﹐將軍飲巨觥﹐而以一盞見賜。隨解衣偃臥。有頃﹐天將遲明﹐公起盥沐畢﹐喚盜馬人同往大將軍行帳。將軍先入﹐良久聞軍門傳呼曰﹕」嶽將軍從者某﹐大將軍權給守備銜﹐效力轅下。『嶽旋出﹐上馬顧曰「壯士努力﹐將相寧有種耶﹖。』亡何﹐余以酗酒與材官角鬥﹐將軍怒賜杖﹐甫解褲﹐嶽將軍至。曰﹕」我將徵西藏﹐爲汝乞免﹐汝從我行。『時雍正二年二月八日也。將軍命副都統達西鼐寧﹑總兵黃喜林﹐各統所部。先自領五百人﹐約爲一隊﹐約某日會於靑海界之日月山。至期天暮﹐將軍立營門諭二將曰「此非徵西藏也﹐靑海羅卜藏﹐久稽天誅﹐昨其母與其弟紅臺吉二酋密函乞降﹐機不可失。』手珠寶一囊﹐金二餅﹐顧余曰﹕」先遣汝召賊母來。賊所住穹廬﹐外有綱城﹐系金鈴於上﹐動輒人知﹐非善逾墻者﹐此事不辦﹐以故屢嘆才難﹐而終無人能入也。賊營帳四﹐上有三紅燈者﹐其母也。對面帳居羅卜藏﹐左右居丹津紅臺吉二酋。珠寶與金﹐將以爲犒也。此極大事業﹐汝宜好自爲之。『勉勗再四﹐復解腰下佩刀授余﹐余受命叩頭出﹐將軍起身入。天大霧﹐余行三十餘里﹐至賊綱城﹐歷歷如將軍言。逆知將軍所遣偵使﹐必數臨是所。而將軍擒余時﹐目微瞠者﹐蓋久爲今日地矣。余騰身而入﹐果帳燭熒然。母上座﹐二酋侍側。母六十許﹐面方﹐發微白﹐披紅錦織金袍﹐叱余何人。余曰「年大將軍以阿娘解事﹐識順逆﹐故遣奴來問好﹐囊寶貝奉贈阿娘﹐金二餅分饋兩臺吉。』二人聞之喜﹐叩頭拜受﹐謝之至再。余知功將成﹐詐之曰﹕」嶽將軍在十里外待阿娘﹐阿娘速往。『三人相顧猶豫﹐余解佩刀﹐突插其座氈上。厲聲曰「去則去﹐不去我將復將軍﹐勿誤我事﹐我不久待也。』其母酋曰﹕」好蠻子﹐行矣。『上馬與二酋隨十餘騎行﹐不十餘里﹐將軍競迎來﹐殊非余之所能料也。方將軍未來時﹐將設衛辭紿之﹐恐失前言信也。公旣來﹐與三人款洽備至﹐叱余退居僕廁列。旋分置達﹑黃兩營﹐使二將分奉之。須臾前山火光陡起﹐夾道炮發﹐三人之首級﹐亦懸旗纛桿上矣。回入軍營﹐次日諜者來報﹐羅卜藏已逃入準噶爾部落矣。將軍命竽三頭﹐徇三十三家﹐臺吉皆震悚乞降。廿二日至年大將軍營﹐往返才十五日耳。三月朔凱旋﹐將軍首舉余功﹐大將軍賞遊擊銜。余詣軍門謝嶽曰「某杖此僅半月耳﹐大丈夫終不顧然受利祿﹐又何顏復來﹖願辭公歸﹐別圖所報。』將軍大笑曰﹕」咄﹐吾知汝終爲白首賊也。『厚賜而別﹐歸次涇州﹐宿回山王母宮﹐暱妓女金環﹐年餘資用漸盡﹐蕩不能歸。幼時習少林寺手摶法﹐因思彼地可棲﹐遂挾金環去。來此而彼擂死者三人﹐乃與金環同削髮﹐赴中州。苦無馬﹐今逢兩盜﹐騎皆善種﹐故奪之。「二叟曰﹕」彼不受奪柰何﹖「僧笑拉二叟出視廏前﹐則夜間已將所擔鐵擔﹐屈而圓之﹐束二馬首於內﹐不可開。二盜气奪﹐故遁去。言次輕挽其擔﹐竟舒直如尋常。挾女尼牽馬門外﹐拱手作別曰﹕」二君有戒心﹐勿北行﹐可南去﹐凡李衛﹑田文鏡兩總督所轄地方﹐毋憂也。「後三十餘年﹐二叟已亡。嚴之孫用晦過河南登封縣﹐有少林僧某與之遇。因論拳法曰﹕」雍正中有異僧﹐自遠地來﹐傳技尢精。然旣無俗姓﹐又無法名﹐好養馬﹐有支道林風﹐羣稱之曰「馬和尙』。後總督田文鏡禁令嚴察﹐僧轉授永泰寺環師。今環師已涅﹐其徒惠來者﹐能傳其術。」用晦心知焉﹐和尙卽此僧﹐環師卽金環妓也。欲訪惠來﹐以二寺相距十餘里﹐天會大雪﹐不果往。

◎記準噶爾與俄人戰事大小策淩﹐皆號準藹爾名將﹐特以後人不肖﹐卒隕其宗﹐並殲其族﹐故其材武遂湮沒不彰﹐亦可哀也。小策淩爲將﹐未嘗敗衄﹐惟額爾徳尼昭之戰﹐幾覆其師。然是戰以後﹐旋與俄羅斯有耳提施河之捷。俄於東方自雅克薩之役以來﹐所未嘗有也。耳提施之戰釁﹐起於尋金沙。喇嘛脫喇者﹐爲喀爾喀間諜﹐策妄知之。脫喇東歸不得﹐乃走俄﹐說以耳提施河金沙之利。俄探之果然﹐遣人往開﹐準部盡執殺之。乃以哥薩克兵一萬﹐土耳扈特兵六千來犯﹐小策淩禦之河上。俄軍恃其火器﹐蔑視準人。小策淩夜篝火於林﹐張疑軍﹐而悉所部觸土耳扈特兵。土耳扈特兵潰﹐乘勝崩之﹐俄陣亦動。俄將見事急﹐令並土耳扈特人擊之。小策淩見俄陣堅﹐乃少卻。中宵﹐使軍士衣俄死人衣入其壘﹐舉火大噪﹐遂環而傅之。俄火器不及施﹐皆短兵接﹐準人技擊﹐俄人所不及﹐遂大敗。俄人裒死傷者退﹐準人從之﹐入俄境五百里﹐不見一騎﹐疑有伏﹐乃行歸。自是哈薩克﹑布魯特諸部落﹐皆倚準人爲重。故中間百年﹐俄不得志於中亞。及其衰也﹐痘證盛行﹐戰士多病﹐準人不知醫藥﹐故殲於淸。東方斯巴達六十萬人﹐幾無遺種﹐亦古今來亡國者所未經見之慘也。

