東齋記事宋範鎭●自序予嘗與修《唐史》﹐見唐之士人著書以述當時之事﹐後數百年有可考正者甚多。而近代以來蓋希矣﹐惟楊文公《談苑》﹑歐陽永叔《歸田錄》﹐然各記所聞而尙有漏略者。予旣謝事﹐日於所居之東齋燕坐多暇﹐追憶館閣中及在侍從時交遊語言﹐與夫裏俗傳說﹐因纂集之﹐目爲《東齋記事》。其蜀之人士與其風物爲最詳者﹐亦耳目之熟也﹐至若鬼神夢卜率收錄而不遺之者﹐蓋取其有戒於人耳。●卷一劉尙書渙嘗言﹕宣祖初自河朔南來﹐至杜家莊院﹐雪甚﹐避於門下﹐久之﹐看莊院人私竊飯之。數日﹐見其狀貌奇偉兼勤謹﹐乃白主人﹐主人出見﹐而亦愛之﹐遂畱於莊院。累月﹐家人商議﹐欲以爲四娘子捨居之婿。四娘子卽昭憲皇太后也﹐其後生兩天子﹐爲天下之母。定宗廟大計﹐其兆蓋發於避雪之時。聖人之生﹐必有其符﹐信哉﹗太祖時﹐李漢超鎭關南﹑馬仁守瀛州﹑韓令坤常山﹑賀惟忠易州﹑何繼筠棣州﹑郭進西山﹑武守琪晉陽﹑李謙溥隰州﹑李繼勛昭義﹑趙贊延州﹑姚內斌慶州﹑董遵誨環州﹑王彥升原州﹑馮繼業靈武﹐管榷之利﹐悉以與之﹐其貿易則免其徵稅。故邊臣皆富於財﹐以養死士﹐以募諜者﹐敵人情狀﹐山川道路﹐罔不備見而周知之。故十餘年無西﹑北之憂也。太祖徵河東﹐絳州薛化光上言「凡伐木﹐先去枝葉﹐後取根柢。今河東外有契丹之援﹐內有人戶供輸﹐竊恐歲月間未能下矣。宜於太原北石嶺山﹐及河北兩界山東靜陽村﹑樂平鎭﹑黃澤關﹑百井社﹐各建城寨﹐扼契丹援兵﹔遷其部內人戶於西京﹑襄﹑鄧﹑唐﹑汝州﹐給閒田使自耕種﹐絕其供饋。如此﹐不數年間可平定矣。」其後卒用其策而下河東。化光﹐簡肅公之父﹐後贈中書令。

太祖一日禦後殿慮囚﹐內有一囚告﹕「念臣是官家鄰人。」太祖以爲燕薊鄰人﹐遣問之。乃云「臣住東華門外。」太祖笑而宥之。曹利用先賜進士出身﹐而後除僕射﹐乃知進士之爲貴也如此。景徳中﹐李迪﹑賈邊皆舉進士﹐有名當時﹐及就省試﹐主文咸欲取之﹐旣而二人皆不與﹐取其捲視之﹐迪以賦落韻﹐邊以「當仁不讓於師」﹐論以「師」爲「眾」﹐與注疏異說。乃爲奏具道所以﹐乞特收試。時王文正公爲相﹐議曰「迪𨿽犯不考﹐然出於不意﹐其過可恕。如邊特立異說﹐此漸不可啟﹐將令後生務爲穿鑿﹐破壞科場舊格。」遂收迪而黜邊。

蔡文忠公齊狀元及第﹐眞宗視其形貌秀偉﹐舉止安重﹐顧謂寇萊公曰「得人矣﹗」因詔金吾給騶從傳呼。狀元給騶從﹐始於此也。祥符中﹐楊文公以母疾﹐不俟報﹐歸陽翟。初﹐眞皇欲立莊獻爲皇后﹐文公不艸詔﹐莊獻旣立﹐不自安﹐乃托母疾而行。上猶親封藥﹐加以金帛賜之。眞皇時﹐置天慶觀。張鄧公士遜爲廣南東路轉運使﹐會詔天下置天慶觀﹐公因請卽舊觀爲之﹐以紓天下土木之勞。詔如其請。眞宗東封﹐放梁固以下進士及第﹔祀后土汾陰﹐放張師徳以下進士及第。固﹐狀元梁顥子﹔師徳亦狀元張去華子。魏野以詩賀曰「封禪汾陰連歲榜﹐狀元俱是狀元兒。」眞皇時﹐以任密學中正知成都府﹐代張尙書詠。或以爲不可。時王文正公爲相﹐上責問之。對曰「非中正不能守詠之規矩﹐它人往往妄有變更矣。」上是之﹐言者亦服王公之能用人也。天聖三年﹐漢州徳陽縣均渠鄕民張勝家﹐析木有「天下太平」字﹐因進上之。朝廷賜以茶﹑彩﹐乃攺鄕名太平。太平興國六年﹐司天言「五福太一﹐自甲申年入黃室巽宮﹐在吳分。」仍於京城東南蘇村作東太一宮。至天聖六年﹐又言「戊辰自黃室趣蜀分。」乃於八角鎭築西太一宮。春﹑夏﹑秋﹑冬四立日﹐更遣知制誥﹑舍人率祠官往祠之。一日﹐宋元憲公祠東太一宮﹐見殿廡欹倒疏漏﹐因問道士。答曰「孤寒太一幸舍人聞奏完修之。」時西太一宮新建﹐室宇宏麗﹐供具嚴飾﹐故道士因目東太一宮爲孤寒太一。天聖中﹐童謠云「曹門好有好好﹐曹門髙有髙髙。」其後﹐今太皇太后爲皇后﹐太皇太后姓曹氏。英宗皇帝卽位﹐而髙太后爲皇后﹐髙後﹐曹氏之所出。前史載謠言者﹐信哉不可忽也。賞花釣魚會賦詩﹐往往有宿構者。天聖中﹐永興軍進「山水石」﹐適置會﹐命賦「山水石」﹐其間多荒惡者﹐蓋出其不意耳。中坐優人入戲﹐各執筆若吟詠狀。其一人忽僕於界石上﹐眾扶掖起之﹐旣起﹐曰「數日來作一首賞花釣魚詩﹐準備應制﹐卻被這石頭擦倒。」左右皆大笑。翌日﹐降出其詩令中書銓定。祕閣校理韓羲最爲鄙惡﹐落職﹐與外任。

初﹐永興造磚塔﹐姜遵知府多采石以代磚甓及燒灰﹐管內碑碣爲之一空。得是石不敢毀﹐來獻。其石蓋榻狀也﹐書「山水」二字﹐之字可數尺﹐筆勢雄健。施枕簟其上﹐水流其間﹐潺潺有聲。蓋開元中所作也﹐今在淸暉殿。賞花釣魚宴﹐舊制﹐三館直館預坐﹐校理而下賦詩而退﹝按﹐孔文仲《談苑》亦錄此事﹐「賦詩而退」下云「太宗時﹐李宗諤爲校理﹐作詩云﹕『戴了宮花賦了詩﹐不容重見赭黃衣。無そ卻出宮門去﹐還似當年不第時。』上卽令赴宴﹐自是﹐校理而下皆與會也。」此處文義未了﹐當有脫落﹞。道家有《金龍玉簡》﹐學士院撰文﹐具一歲中齋醮數﹐投於名山洞府。天聖中﹐仁宗皇帝以其險遠窮僻﹐難賫送醮祭之具﹐頗爲州縣之擾﹐乃下道錄院裁損﹐才畱二十處﹐余悉罷之。河南府平陽洞﹑臺州赤城山五京洞﹑江寧府華陽洞﹑舒州潛山司眞洞﹑杭州大滌洞﹑鼎州桃源洞﹑常州張公洞﹑南康軍廬山詠眞洞﹑建州武夷山升眞洞﹑潭州南嶽朱陵洞﹑江州馬當山上水府﹑太平州中水府﹑潤州金山下水府﹑杭州錢塘江水府﹑河陽濟瀆北海水府﹑鳳翔府聖湫仙遊潭﹑河中府百丈泓龍潭﹑杭州天目山龍潭﹑華州車箱潭。所罷處不可悉記。予嘗於學士院取《金龍玉簡》視之﹐金龍以銅制﹐玉簡以階石制。天聖中﹐雄州民妻張氏戶絕﹐有田產。於法當給三分之一與其出嫁女﹐其二分𨿽有同居外甥﹐然其估緡錢萬餘﹐當奏聽裁。仁皇曰「此皆細民自營者﹐無利其沒入﹐悉以還之。」是時﹐王沂公爲宰相﹐呂文靖公﹑魯肅簡公參知政事﹐極贊美之。故事﹐翰林侍讀學士無帶出外者﹐張知白罷參知政事﹐授此職﹐知大名府﹐然非歷二府而出者不得焉。寶元中﹐梅詢始帶知鄭州﹐攺許州﹐自後兩制遂爲例也。景元年﹐仁皇感疾﹐屢更翰林醫不愈。李大長公主言許希者善鍼﹐遂召使鍼﹐三進鍼而愈﹐擢希尙藥奉禦﹐賜予甚厚。希謝恩舞蹈訖﹐又西向而拜。上遣人問之﹐對﹕「謝其師扁鵲。」乃詔修扁鵲廟。是時﹐山東顏太初作詩美其不忘本﹐而刺譏士大夫都貴位﹑享厚祿﹐而不知尊孔子。慶曆三年﹐澧州獻木﹐有文曰「太平之道」。予嘗於天章閣下觀瑞物﹐見棗木板有北斗文﹐仍有輔星﹐形勢曲折﹐文采燦然。後唐明宗置端明殿學士。太平興國中﹐攺端明爲文明﹐以程羽爲文明殿學士﹐位在樞密副使之下。明道元年﹐攺承明爲端明﹐二年﹐除宋宣獻公爲學士﹐與文明之職並存﹐而降其班序。是歲﹐又攺殿曰延和。慶曆七年﹐以眞宗謚號﹐攺文明爲紫宸﹐而丁文簡公度爲紫宸殿學士。旣而言者以爲紫宸非臣下所稱﹐乃以延和爲觀文殿﹐而以丁爲觀文殿學士﹐相繼以賈文元公昌朝爲大學士﹐仍詔自今非嘗爲宰相者勿除。

慶曆八年後﹐以茶﹑鹽﹑香藥﹑見錢爲四稅﹐沿邊用之﹔茶﹑鹽﹑香藥爲三稅﹐近裏州軍用之。議者謂四稅與見錢之法﹐皆不可常守﹐必視邊計之厚薄﹐與其物價之髙下﹐以時而變通之﹐乃可也。慶曆八年﹐南嶽瑞應峯前﹐一夕大雷雨﹐平地湧木若龜然﹐手足皆具﹐髙二尺﹐圍一丈。慶曆初﹐萬勝軍皆市井疲軟新應募者﹐西賊易之﹐而素畏虎翼。是時﹐麟府路兵馬鈐轄張亢修建寧寨﹐更其旗幟。賊見萬勝旗幟﹐不知其虎翼軍也﹐而先犯之。萬弩齊發﹐賊奔潰﹐斬首二千餘級。遂築建寧﹑淸塞﹑百勝﹑中候﹑鎭川五堡。亢之智謀﹐大率如此。

眞宗皇帝嚴於醮祭之事﹐其表章則用「昭受乾符之寶」。其後﹐大內火﹐寶亡﹐止用「禦前之寶」。慶曆中﹐下學士院定其文曰「皇帝欽崇國祀之寶」﹐醮祠則用之。慶曆中﹐興學。一日﹐判監諸學官皆會﹐石守道言於坐曰「蜀生有何羣者﹐只知有仁義﹐不知有寒餓。」遂館子家。是時﹐諫官﹑禦史言﹐以賦取士﹐無益於治﹐而羣尢致力助之。下兩制議﹐兩制以爲賦詩用之久﹐且祖宗故事﹐不可廢。羣聞之大慟﹐焚其生平所爲賦百餘篇﹐不復舉進士﹐又以戒其子云。其後何聖從薦之﹐賜號安逸處士。羣﹐果州西充縣人。慶曆中﹐廣南西路區希範以白崖山蠻蒙趕內寇﹐破環州及諸寨。時天章杜待制杞﹐自京西轉運使徙廣西。旣至﹐得宜州人吳香等爲鄕導﹐攻破白崖等寨﹐復環州﹐因說降之。大犒以牛酒﹐旣醉﹐伏兵發﹐擒誅六百餘人。後三日﹐始得希範﹐醢之以賜溪洞諸蠻﹔取其心肝﹐繪爲《五藏圖》﹐傳於世。其間有眇目者﹐則肝缺漏。是時﹐梅公儀摯爲禦史﹐言杞殺降﹐失朝廷大信﹐請加罪。朝廷錄其功﹐止加戒諭而已。其後﹐杞知慶州﹐一日方據廁﹐見希範等前訴﹐叱謂曰「若反人﹐於法當誅﹐尙何訴爲﹗」未幾而卒。殺降古人所忌﹐杞知之﹐心常自疑﹐及其衰﹐乃見爲祟﹐無足怪也。

皇末﹐邕州白气亙天﹐江水泛溢﹐司戶參軍孔宗旦言於知州陳珙宜備邊﹐珙不聽。未幾而儂智髙內寇﹐破邕﹑貴﹑橫﹑賀﹑潯﹑藤﹑梧﹑封﹑康﹑端十州﹐圍廣州﹐殺將吏張忠等數十人。最後﹐遣狄公靑以蕃落五百騎敗之邕州歸仁鋪﹐凡得首級五千三百四十一﹐築爲京觀。初﹐謠言云「農家種﹐糴家收。」至是爲狄公所敗。仁宗至和二年﹐封孔子四十七代孫孔宗願爲文宣公﹐尋攺封孔宗願爲衍聖公。﹝按﹐《宋史﹖仁宗本紀》至和二年三月丙子﹐封孔子後爲衍聖公。不載初封爲文宣公事。然《文苑傳》稱文宣公孔聖﹐則原封實爲文宣公﹐《本紀》據其後攺之名耳。﹞嘉元年五月二十四日昏時﹐二星相繼西流﹐一出天江﹐一出天市﹐劉仲更曰「出天江者主大水﹐出天市者主散財。」未幾﹐都城大水﹐居民廬室及軍營漂流者不知幾千萬區。天變不虛發也如此。嘉七年十二月二十三日﹐召近臣天章閣下觀書﹑閱瑞物。上親作飛白書﹐令左右笏以觀。又令禹玉跋尾﹐人賜一紙。旣而置酒羣玉殿﹐上謂羣臣曰「今天下無事﹐故與卿等樂飲。」中坐賜詩﹐羣臣皆和。又賜太宗時斑竹管筆﹑李廷墨﹑陳遠握墨﹑陳朗麝圍墨﹐再就坐。終宴﹐更大盞﹐取鹿頭酒視封﹐遣內侍滿斟徧勸。韓魏公琦一舉而盡﹐又勸一杯。盧公彥平生不飲﹐亦一巨杯。又分上前香藥增諸飠丁中﹐各令持歸。至二十六日﹐溫州進柑子﹐復置會﹐自臺諫﹑三館臣僚悉預﹐因宣諭﹕「前日太艸艸﹐故再爲此會。」其禮數一如前﹐但不賦詩矣。嘉中﹐交趾貢麒麟二﹐予嘗於殿庭中與觀﹐狀如水牛﹐身披肉甲﹐鼻端一角﹐食生芻果瓜。每飼之﹐必先以杖擊其角﹐然後食之。是時﹐中外言非麟者眾。田元均況爲樞密使﹐言非麟﹐又歷引諸書所載形狀﹐皆無此獸﹐恐爲遠人所欺。卒以爲異獸詔答之。予嘗見陳公弼言﹐榮州楊氏家水牛生子類此﹐蓋牛入水而蛟龍感之以生也。禮部貢院試進士日﹐設香案於階前﹐主司與舉人對拜﹐此唐故事也。所坐設位供帳甚盛﹐有司具茶湯飲漿。至試學究﹐則悉徹帳幕﹑氈席之類﹐亦無茶湯﹐渴則飲硯水﹐人人皆黔其吻。非故欲困之﹐乃防氈幕及供應人私傳所試經義﹐蓋嘗有敗者﹐故事爲之防。歐文忠公詩﹕「焚香禮進士﹐撤幕待經生。」以爲禮數重輕如此﹐其實自有爲之。

嘉中﹐進士奏名訖﹐未禦試﹐京師妄傳王俊民爲狀元﹐莫知言之所起﹐人亦莫知俊民爲何人。及禦試﹐王荊公時爲知制誥﹐與天章閣待制楊樂道二人爲詳定官。舊制﹕禦試舉人﹐設初考官﹐先定等第﹐復彌封之﹐以送覆考官﹐再定等第﹐乃付詳定官﹐發初考官所定等﹐以對覆考之等﹐如同卽已﹐不同﹐則詳其程文﹐當從初考﹐或從覆考爲定﹐卽不得別立等。是時﹐王荊公以初﹑覆考所定第一人皆未允當﹐於行間別取一人爲狀首。楊樂道守法﹐以爲不可。議論未決。太常少卿朱從道時爲彌封官﹐聞之﹐謂同捨曰「二公何用力爭﹐從道十日前已聞王俊民爲狀元﹐事必前定﹐二公恨自苦耳。」旣而二人各以己意進稟﹐而詔從荊公之請。及發封﹐乃王俊民也。詳定官得別立等自此始﹐遂爲定制。仁皇朝﹐內侍張宗禮無爲山燒香﹐得古柏圍數丈﹐中空可以施臥榻坐墩。予目爲自然庵。其上枝葉郁然﹐前有竹徑﹐設童子如迎客之狀﹐甚可愛賞。

仁宗朝﹐講讀官侍邇英者皆立﹐每問事則眾人齊對﹐頗紛紜。乃詔皆坐﹐惟當讀者以次立﹐而記注亦坐。石昌言﹑楊休奏﹕「記注官當立侍﹐密邇徳音以詳記錄﹐不可坐。」遂令立侍。崇政殿之西有延羲閣南向﹐迎陽門之北有邇英閣東向﹐皆講讀之所也。仁宗皇帝卽位﹐多禦延羲。每初講讀或講讀終篇﹐則宣兩府大臣同聽﹐賜禦書或遂賜宴。其後﹐不復禦延羲﹐專禦邇英。凡春以二月中至端午罷﹐秋以八月中至冬至罷。講讀官訁移門上賜食﹐俟後殿公事退﹐系奚以入。宣坐賜茶﹐就南壁下以次坐﹐復以次起講讀。又宣坐賜湯﹐其禮數甚優渥﹐𨿽執政大臣亦莫得與也。﹝按﹐延羲閣原本「羲」作「義」。考《宋史﹖本紀》亦作「義」﹐而《地理誌》俱作「羲」。按「義」爲太宗原名﹐不應閣名延義﹐今從《地理誌》攺正。﹞仁宗當暑月不揮扇﹐鎭侍邇英閣﹐嘗見左右以拂子祛蚊蠅而已。冬不禦鑪﹐每禦殿﹐則於朵殿設鑪以禦寒气﹐寒甚﹐則於殿之兩隅設之。醫者云﹕體被中和之气則然矣。仁宗皇帝好雅樂﹐又嚴天地宗廟祭祀之事及崇奉神禦﹐故中外言樂者不可勝計﹐置局而修制亦屢焉﹐其費不貲。宦侍建言修飾神禦﹐歲月不絕﹐然爲之終身不衰。慶曆中﹐陜西用兵後﹐有建請出田獵以耀武功﹐四方以鷹犬來獻﹐惟恐居後。然出獵者一再而止。帝王之好豈可以不愼哉﹗好雅樂祭祀之事﹐人爭以雅樂祭祀之事奉之﹐未必皆得其當﹐然好之終身不衰不害也。方下令校獵﹐而人爭以田獵鷹犬來奉﹐乃一再而遂止。仁皇帝誠知所好矣﹐不然者﹐何以廟號曰「仁」哉﹗仁皇末年﹐有鵲巢於宣徳門山棚上﹐毀而復累者再。識者咸以爲異。

正月十四日﹐上禦樓﹐遣中使傳宣從官曰「朕非好遊觀﹐蓋與萬民同樂。」翌日﹐蔡君謨獻詩紀其事。

治平三年春﹐有星孛出營室﹐歷於虛﹑危。術者占曰「營室衛分﹐濮水出﹐主宗廟祭祠事﹔虛﹑危齊分﹐上受命之國﹐主墳墓哭泣。」逾年﹐而熙寧攺元矣。天之告人﹐豈不昭昭然哉﹗

故事﹐郊廟讀祝冊官至禦名必起﹐上至郊宮更衣﹐詣壇下﹐百官皆回班迎向。英宗皇帝初告廟﹐詔讀冊官無起﹐及詣壇下﹐詔百官勿回班。所以見事宗廟之精意也。予嘗修《玉牒》﹐知國家慶緒之繁衍。治平中﹐宗室四千餘人﹐男女相半﹐存亡亦相半。親王置翊善﹑侍講﹑記室﹐余則逐宮院置都講教授。歲時有喜慶﹐則燕崇政殿或太淸樓。命之射﹐課其書札﹐或試以歌詩﹐擇其能者而推賜器幣﹐以旌勸之。景三年﹐始置大宗正司﹐以濮王及彰化軍節度觀察畱後守節領其事。有所奏請﹐不得專達﹐必經宗正司詳酌而後以聞。所以勉進其惇睦﹐而糾正其愆違也。其後增置講書官四員﹐別置小學教授一十二員﹐又增同知大宗正一員﹐而置官益多﹐其疏屬又聽其出外官﹐則自勵而向學者彌眾矣。●卷二漢斛之法﹐方尺而圓其外﹐旁九釐五毫﹑其實十斗﹐積百六十二萬分﹐二千龠之實也。不言深而言方者﹐無分寸之別也﹔圓其外者﹐亦相生之數也。其上爲斛﹐其下爲斗﹐左耳爲升﹐右耳爲合。云耳者﹐謂升合如耳形﹐附於斛之左右也。今胡瑗之升合皆方制之﹐而斛方一尺﹐深一尺六寸二分﹐是以方分置算而然也。龠其狀似爵者﹐謂圓如爵也。今之龠方一寸﹐深八分一釐﹐亦以方分置算也。上三下二者﹐謂斛在上並升合爲三也﹐斗在下並龠爲二也。圓而函方斛之形也﹐上下皆然也。今上以圓函方﹐下爲方斗而已。左一右二者﹐升在上而左﹐合在上﹑龠在下而俱右也。今合﹑龠俱在上而龠俯。自聶崇義失之於前﹐而胡瑗﹑阮逸踵之於後也。夫斛非是﹐而欲考正黃鐘﹐安可得也﹗燕龍圖肅判太常寺﹐建言﹕今之樂太髙。始下詔天下﹐求知音者。李照言樂比古髙五律﹐而胡瑗﹑阮逸相繼出矣。李照之樂﹐以縱黍累尺﹐黍細而尺長﹐律之容乃千七百三十黍。胡瑗以橫黍累尺﹐黍大而尺短﹐律之容千二百黍﹐而空徑乃三分四釐六毫。空徑三分四釐六毫﹐與容千七百三十黍﹐皆失於以尺而生律也。阮逸又欲以量而求音﹐皆非也。最後有成都房庶者﹐亦言今之樂髙五律﹐蓋用唐樂而知之。自收方響一﹑笛一﹐皆唐樂也。其法以律生尺﹐而黍用一稃二米。是時﹐無二米黍﹐據見黍爲律。𨿽無千七百三十黍之謬﹐與三分四釐六毫之差﹐然其聲才下三律﹐蓋黍細爾﹐其法則是矣。王原叔洙﹑胡瑗大不喜其說。朝廷但授庶試祕書省校書郎﹐不究其說而止。庶﹐玄齡之後﹐其爲人簡脫﹐嘗與鄕薦﹐然好音﹐宋子京祁﹑田元均況皆薦而召之。是時﹐丁正臣亦收牙笛二﹐與庶笛同。予嘗於雄州王臨處得北界笛一﹐比太常樂下四律﹑教坊樂下二律﹐猶髙於唐樂一律。又嘗於才元處得並州銅尺一﹐比太府尺長三分﹐以之定律﹐與唐樂聲同。太府尺定律與北界笛同﹐二者必有一得也。若得眞黍﹐用房庶法爲律以考之﹐其爲至當不疑矣。眞黍﹐一稃二米者。世嘗言王朴爲知樂﹐而不知樂之壞自朴始也。初﹐太常鐘磬皆無款志﹐朴用橫黍尺制律﹐命其鐘磬而志刻之。太祖患樂太髙﹐和峴用影表尺八寸尺也﹐故樂比唐爲髙五律矣。今太常鐘最大者﹐聲中唐之黃鐘﹐志刻乃雲林鐘﹐余鐘率皆如此。李照則多鑿舊鐘以合其律﹐而鐘磬又不如朴時﹐𨿽非本聲﹐而其器尙完也。惜哉﹗司馬君實內翰光於予莫逆之交也﹐惟議樂爲不相合。君實以胡璦一黍廣爲尺﹐而後制律﹔予用房庶一黍之起﹐積一千二百黍之廣爲律﹐而後生尺。律之法曰凡律圍九分﹐以尺而生律者﹐律爲十分三釐八毫矣。以其不合﹐又變而爲方分﹐其差謬處不可一二數也。以律生尺﹐九十分黃鐘之長﹐加十分以爲尺。凡律皆徑三分﹐圍九分﹐長九十分﹐積實八百一十分。自九十分三分損益之﹐而十二律長短相形矣。自八百一十分三分損益之﹐而十二律積實相通矣。往在館閣時﹐決於同捨﹐同捨莫能決﹐遂奕棋以決之﹐君實不勝﹐乃定。其後二十年﹐君實爲西京畱臺﹐予往候之﹐不持他書﹐惟持所撰《樂語》八篇示之。爭論者數夕﹐莫能決﹐又投壺以決之﹐予不勝。君實歡曰「大樂還魂矣﹗」凡半月﹐卒不得要領而歸。豈所見然耶﹐將戲謔邪﹐抑遂其所執不欲攺之耶﹐俱不可得而知也。是必戲謔矣。﹝按﹕《宋史》稱鎭於樂尢注意﹐獨主房庶以律生尺之說﹐與司馬光辧難﹐凡數萬言。神宗時﹐嘗詔鎭與劉幾定樂。鎭曰「定樂必先正律。」帝𨿽然之﹐而劉幾卽用李照樂加四淸聲﹐而奏樂成﹐詔罷局﹐並賜鎭。鎭曰「此劉幾樂也﹐臣何與焉。」至哲宗朝﹐乃請太府銅尺爲之﹐逾年成﹐比李照樂下一律有奇。帝及太后禦延和殿﹐召執政同閱視﹐下之太常。樂奏三日而鎭逝。﹞皇中﹐再定雅樂。胡瑗鑄十二鐘﹐大小輕重如一﹐其狀類鐸﹐爲大環﹐鑄盤龍﹑蹲熊﹑辟邪其上﹐謂之旋蠡﹐而平擊之﹐故其聲郁而不發。又陜西鑄大錢﹐民以爲患。是冬﹐日食心宿﹐劉羲叟謂予曰「上將感心腹之疾﹐是與周景王同占也。」予初不信然之﹐尋使契丹﹐還至雄州聞上得心腹之疾矣。歸問其故﹐羲叟曰「景王鑄大錢﹐又鑄無射﹐而爲大林﹐所謂『害金再興』者也。是時﹐日亦食於心﹐而景王得是疾﹐故曰與景王同占。」噫﹗羲叟而不言﹐則左丘明所載伶州鳩之語爲誣矣。是羲叟不獨爲知術數﹐其發揚丘明功亦爲不細。羲叟字仲更﹐澤州人﹐以修《唐書》授崇文院檢討﹐未及謝﹐瘡發背而卒。

《周禮》﹕「雷鼓鼓神祀﹐靈鼓鼓社祭﹐路鼓鼓鬼享。」康成云「雷鼓﹐八面鼓也。靈鼓﹐六面鼓也。路鼓﹐四面鼓也。」鼓之數不見於《經》﹐然神有尊卑﹐則其數有多寡隆殺﹐理或然也。必漢時尙然﹐所以康成云也。幾面鼓﹐猶言幾兩車﹑幾區宅﹑幾廛田也。而唐開元中﹐蜀人有繪圖以獻者﹐一鼓而爲八面﹑六面﹑四面﹐旣不可考擊﹐乃於縣內別置散鼓﹐國朝仍之﹐郊社宗廟設而不用。景中﹐馮章靖公言雷鼓﹑靈鼓﹑路鼓並當考擊﹐而散鼓請準乾徳四年詔廢不用﹐然不言鼓之制非是﹐甚可怪也。自唐開元時﹐父卒眾子在﹐嫡孫不傳重﹐以其不襲封也。然不知至於服紀則有所不齊。國朝亦著於禮令。景中﹐石資政中立卒﹐眾子在﹐嫡孫不傳重。未幾﹐而眾子卒﹐其家奏﹕「嫡孫合與不合傳重。」下禮院議。於是宋景文公判太常﹐不疑﹑次道與予爲禮官﹐景文公遂令三人各爲議狀。不疑曰「初當傳重﹐不傳重誤也。宜攺正之﹐使追爲服。」次道則用江都《集禮》以爲當接服﹐若曰「父死眾子在﹐嫡孫不傳重﹐眾子死﹐嫡孫接服﹐嫡孫死﹐眾孫接服﹐是一尊親爲兩等服也。」予謂﹕「石氏之孫宜依禮令不傳重﹐且爲本服。自今而後別著令﹐父死眾子在﹐嫡孫傳重﹐然後得禮之正。」又爲不疑難曰「石氏子當傳重﹐就令石氏子於服中犯刑﹐如何處之﹖必以見行法﹑見行禮處之也﹐豈可旋更禮法﹐使變期服而傳重﹐加以重刑也。」又爲次道難曰「眾子死﹐嫡孫接服﹐嫡孫死﹐眾孫接服﹐是何異家人共犯﹐止坐尊長﹐尊長方決而死﹐乃令次家長接續﹐足其杖數邪﹐是無此理也。」然景文從次道議﹐仍請著爲令。其後﹐眾子在﹐嫡孫請傳重者﹐聽傳重﹔其不請者﹐則不傳重。豈禮之意哉﹗

故事﹐武臣不持喪。韓玉汝奏請持喪﹐下兩制﹑臺諫官議﹐唐子方介爲禦史中丞﹐其屬皆不欲令持喪。是時﹐會議於玉堂後廊﹐子方曰「今日不可髙論也。」歐陽永叔勃然曰「父母死而令持服﹐安得爲髙﹗」孫夢得坐予旁﹐不覺嘆曰「俊人也﹗率然一言﹐亦中於禮。」兩制與臺諫官﹐竟爲兩議以上。遂詔閣門祗候﹑內殿崇班已上持服﹐供奉官以下不持。是則官髙者得爲父母服﹐官卑者則不爲服﹐無官者將何以處之乎。殿前司捧日﹑天武軍司﹐龍衛步軍司﹐神衛馬軍司﹐謂之上四軍。合左右廂﹐廂各三軍﹐每軍五指揮﹐各有都指揮使一員﹐都虞候副之。又有第四軍﹐以處所退年髙者﹐無都指揮使﹐止有都虞候。殿前司又有神勇﹑宣武﹑驍騎各上下軍二十指揮﹐又有寧朔﹑驍勝各十指揮﹐虎翼左右各三軍﹐軍各十指揮﹐並有都指揮使﹑都虞候。馬軍司有云騎﹑武騎各十指揮。步軍司有虎翼左右各三軍﹐軍十指揮﹐每軍各有都指揮使一員﹐都虞候副之。遇轉員﹐各以次遷補。凡遷至軍指揮使﹑遙領團練﹐員溢﹐卽上落軍職爲正﹑副使之本任。其老疾若有過﹐爲禦前忠佐馬步軍都軍頭﹑副都軍頭﹐隸軍頭司﹔甚者﹐黜爲外州軍馬步軍都指揮。禁衛凡五重﹕以親從官爲一重﹐寬衣天武官爲一重﹐禦龍弓箭直﹑弩直爲一重﹐禦龍骨釒朵子直爲一重﹐禦龍直爲一重。凡入禁衛一重﹐徒一年至三年止﹐誤者減二等。傅卞嘗誤入禁衛﹐定私罪﹐永叔再爲論奏爲公罪﹐得應制舉。周諫議湛善射弩﹐十發十中的﹐隔屋射亦然。嘗謂予曰「其法𨿽由審固﹐然亦自有神用。今以架服弩﹐施箭其上﹐往往不中﹐至於用神之專﹐無不向的﹐非神用而何。」元昊叛時﹐楊侍讀偕進神劈陣刀﹐嘗以步卒五百人試於殿廷。其法﹐外環以車﹐內比以﹐刻獸狀﹐設機使開闔﹐所以驚馬﹐亦以禦箭﹐當時人皆非笑之。其後王吉陣於兔毛川﹐賊以鐵鷂子束陣﹐弓弩不可施放﹐乃以劈陣刀披其甲﹑豁馬兼﹐馬奔逸﹐墮崖壑死者不可勝計。自陜西用兵﹐惟兔毛川勝捷者﹐由劈陣刀也。鐵鷂子﹐賊中謂之「鐵林」﹐騎士以索貫穿於馬上﹐𨿽死不墮﹐以豪族子親信者爲之。範恪在陜西亦爲有功﹐常挽一石七鬥力弓﹐其箭鏃如鏵﹐謂之鏵弓。箭羽間勒其官稱﹑姓名﹐往往一箭貫二人者﹐賊甚畏之。●卷三丁文簡公度嘗言「舉進士時﹐以知制誥爲贄捲。」旣而復自笑曰「是不揆也。」然其後爲知制誥﹑翰林學士﹑參知政事﹐蓋其所存者﹐從來有素矣。初﹐舉人居鄕﹐必以文卷投贄先進﹐自糊名後﹐其禮寢衰。賈許公爲禦史中丞﹐又奏罷公捲﹐而士子之禮都亡矣。薛簡肅贄謁馮魏公﹐首篇有「囊書空自負﹐早晚達明君」句。馮曰「不知秀才所負何事﹖」讀至第三篇

《春詩》云「千林如有喜﹐一气自無私。」乃曰「秀才所負者此也。」夏英公竦嘗言「楊文公文如錦繡屏風﹐但無骨耳。」議者謂﹕「英公文譬諸泉水﹐迅急湍悍﹐至於浩蕩汪洋﹐則不如文公也。」

王文正公之爲相也﹐王沂公爲知制誥﹐呂許公爲太常博士﹑知濱州。沂公嘗見文正公﹐問﹕「君識太常博士呂夷簡否﹖」沂公曰「不識也。」他日復見﹐復問之﹐沂公曰「見朝士多稱其才者。」凡三見三問﹐乃曰「此人異日當與公同秉國政。」是時﹐沂公旣有名當世﹐頗以器業自許﹐中不能平﹐因曰「公識之耶﹖」曰「不識也。」「然則何以知之﹖」曰「吾見其奏請爾。」沂公猶不信﹐彊應曰諾。其後﹐丁晉公旣敗﹐沂公先在中書﹐而許公自知開封府除參知政事﹐二人卒同秉政。沂公乃爲許公言之﹐問其當時奏請﹐乃不稅農器等事也。

李參自荊南召﹐欲以爲三司使﹐參政孫夢得固執不可﹐曰「此人爲主計﹐外臺承風刻剝﹐則天下之人益困獘矣。」由是遂攺授羣牧使。陜西路轉運使請永興軍﹑秦﹑坊﹑同﹝在京板無「同」字﹞等州官置醋坊﹐王沂公言「榷酤之法﹐蓋出於前代之不得已。今經費之廣﹐未能省去﹐官自造醋﹐細民益見侵奪也。」周諫議湛爲鹽鐵判官﹐三司文帳煩冗﹐吏胥蔽欺﹐若不可究者﹐爲之立勘同法﹐歲減天下設帳七千道。又括天下隱戶三十三萬﹐發其詭號凡十二種。

夏秋沿納之物﹐如鹽曲之類﹐名件煩碎。慶曆中﹐有司建議並合歸一名﹐以省帳鈔。程文簡爲三司使﹐獨以謂仍舊爲便﹔若沒其舊名﹐異日不知﹐或再取鹽曲﹐則致重復。此亦善慮事也。韓持國知潁川府﹐時彥以狀元及第﹐每稱狀元﹐持國怒曰「狀元無官耶﹗」自此呼爲簽判。彥終身銜之。馬涓巨濟亦以狀元及第﹐爲秦簽﹐亦呼狀元。秦帥呂晉伯曰「狀元者﹐及第未除也。旣爲判官﹐不可曰狀元。」巨濟愧謝。《湘山野錄》載﹕「胡旦乞入見﹐王沂公奏旦瞽廢﹐乞送中書問求見之因。至堂﹐沂公與諸相具門生禮﹐列拜﹐旦長揖而坐。」中書堂﹐宰相治事之地﹐表儀百辟者在是。外臣乞對﹐送中書引問﹐自有公禮﹐何暇講師生之私敬。旦於都堂﹐巍然受諸相之拜而不辭﹐決無此理。予於祕閣嘗見其《演聖通論》﹐甚有出於人者﹐而所爲如此﹐豈不惜哉。國朝言水利者﹐惟乾州刺史張繪﹝京板作張綸﹞爲有績效之最。天禧末﹐爲江淮發運副使﹐築髙郵北漕河長堤二百里﹐旁錮石爲距﹐分十闥以泄橫流。泰州有捍海堰﹐久廢不治﹐與範希文經畫修復之﹐遂命兼知泰州。堰成﹐復租戶萬二千七百。州人感之﹐爲立生祠。陳公弼知潭州長沙縣。部僧有海印者﹐多識權貴人﹐數撓政違法﹐奪民園池﹐更數令莫敢治。公弼捕笞之﹐以園池還民。又知虔州雩都縣﹐毀淫祠數百區﹐勒巫覡爲良民七十餘家。湖南之人掠良人﹐逾嶺賣爲奴婢。周湛爲廣東提點刑獄﹐下令捉搦﹐及令自陳﹐得男女二千六百餘人﹐還其家﹐而世少知之。蓋亦古之良吏也。仁皇初﹐薛簡肅知開封府﹐上新卽大位﹐莊獻臨朝﹐一切以嚴治﹐人謂之「薛出油」。其後移知成都﹐歲丰人樂﹐隨其俗與之語嬉遊﹐作《何處春遊好》詩十首﹐自號「薛春遊」﹐欲換前所稱也。薛簡肅公時﹐布一匹三百文﹐依其價﹐春給以錢﹐而秋令納布﹐民初甚善﹝一作「喜」﹞之。今布千錢﹐增其價才至四百。其後﹐轉運使務多其數﹐富者至數百匹﹐貧亦不下二﹑三十匹﹐而貧富俱不そ矣。鳳州貧民不能葬者﹐棄屍水中。雍愼微爲推官﹐以俸錢市曠地使之葬。愼微名明遠﹐閬州人﹐所至有惠政。其知櫟陽縣也﹐涇水舊釃三渠﹐置斗門若干﹐第六﹑第七門久廢而不治﹐而歲役百夫者凡三十年﹐白府罷之。粟邑鎭稅歲六十萬﹐不登者三十年﹐奏減四十萬。淸州戶絕絲歲千餘兩﹐代輸者八十年﹐斥賣之。此足以見其宿抱之所存。子子方﹐尙書度支員外郎。張職方其知江陰軍﹐吏盜錢三百萬﹐蓋二十年矣﹐發其姦﹐捕系數十人。轉運使趙廓謂曰「此應賞典﹔願竄吾名以聞。」其慘然曰「殺人以求賞﹐可乎﹖」悉召吏﹐諭以﹕「償錢則貸出之﹐不然則爾死矣。」吏之親屬聞者﹐爭出錢以償﹐十日乃足。乃推二人已死者爲首﹐余悉貸之不問。廓愧起嘆曰「公長者﹐非吾所及也。」其﹐簡肅公之婿。王景彜之父博文爲樞密副使﹐月餘而卒﹔景彜亦爲樞密副使﹐月餘亦卒。人甚異之。故事﹐初入二府者﹐三數月而後辦理事。景彜才到﹐卽點檢辦理。英皇甚注意體貌之﹐何天奪之速也。治平元年甲辰十二月﹐吳奎罷樞密副使。奎自嘉七年三月除樞密副使﹐累遷禮部侍郎。是年十二月﹐以父憂去位﹐在樞府凡三年。明年起復﹐奎子大理評事見於延和殿﹐面諭賫詔賜奎﹐而奎固辭﹐從之。王景彜與予同在《唐書》局﹐十餘年如一日﹐春﹑夏﹑秋﹑冬各有衣服﹐歲歲未嘗更﹐而常若新置。至綿衣﹐則皆有分兩帖子綴於其上﹐視其輕重厚薄﹐而以時換易。有僕曰王用﹐呼卽在前﹐冬月往往立睡於幄後﹐其不敢懈如此。一日﹐送食於其家﹐官中器具用悉典解使之﹐督索旬日而後得﹐景彜卒不知。是則效小謹者﹐不可不察其大過。嚴之蔽﹐惟小謹之悅﹐至於大過﹐則不聞。可不監哉﹗王景彜嘗謂予曰「立朝當以一人爲法。」予曰「君法何人﹖」曰「曾明仲。」然謹約爲近﹐而嚴過之﹐其福壽固弗逮也。水部郎中薛宗孺嘗舉崔庠充京官。後庠犯贓﹐宗孺知淄州﹐京東轉運司差官取勘。久之﹐會赦當釋。是時﹐歐陽永叔參知政事﹐特奏不與原免。議者以爲永叔避嫌則審矣﹐自計無乃過乎。使宗孺自爲過惡﹐𨿽奏不原可矣﹐今止坐失舉﹐而不原赦﹐亦太傷恩。故宗孺銜之特深﹐以爲一謫爭兩覃恩﹑兩奏薦。宗孺﹐簡肅公之侄﹐彊幹人也。蔡君謨嘗言「宋宣獻公未嘗俗談。在河南時﹐眾官聚廳慮囚﹐公問之曰﹕『汝與某人素有何冤﹖』囚不能對。坐上官吏以俗語問之﹐囚始能對。」又云「宋元憲公近之和气拂拂然襲人﹐景文公則英采秀發﹐三人者﹐久視之無一點塵气﹐眞神仙中人也。」王武恭公徳用﹐寬厚善撫禦﹐其狀貌魁偉﹐而面色正黑﹐𨿽匹夫下卒﹑閭巷小兒﹑外至遠夷君長﹐皆知其名﹐識與不識﹐稱之曰「黑王公」。皇末﹐仁宗以爲樞密使﹐而以富韓公爲宰相。是冬﹐契丹使至﹐公爲伴射。使者曰「以公爲樞密使﹑富公爲相﹐得人矣。」上聞甚喜。

狄武襄公靑初爲延州指揮使﹐與西賊大小二十五戰﹐每戰帶銅面具﹐被發出入行陳間。凡八中箭﹐累官至涇原路招討副使。上未識其面﹐欲召見之﹐會賊寇邊急﹐止令圖其形以進﹐其後爲樞密使。張鄧公嘗謂予曰「某舉進士時﹐寇萊公同遊相國寺﹐前詣一卜肆。卜者曰﹕『二人皆宰相也。』旣出﹐逢張相齊賢﹑王相隨﹐復往詣之。卜者大驚曰﹕『一日之內﹐而有四人宰相。』相顧大笑而退。因是卜者聲望日消﹐亦不復有人問之﹐卒窮餓以死。」四人其後皆爲宰相﹐共欲爲之作傳﹐未能也。是時﹐鄧公已致仕﹐猶能道其姓名。今予則又忘其姓名矣。其人亦可哀哉﹗

王章惠公隨﹐舉進士時甚貧﹐遊於翼城﹐逋人飯﹐執而入縣。石務均之父爲縣吏﹐爲償錢﹐又飯之﹐館之於其家﹐而其母尢所加禮。一日﹐務均醉毆之﹐王遂去。明年登第﹐久之﹐爲河東轉運使﹐務均恐懼逃竄。然隨豈有害之之意乎。至是事敗﹐文潞公爲縣﹐捕之急﹐往投隨﹐隨已爲禦史中丞矣。未幾﹐封一鋌銀至縣﹐葬務均之母﹐事少解。至隨爲參知政事﹐奏務均教練使﹐務均亦攺行自修。王公長厚﹐而不忘一飯之恩也如此。

石資政中立﹐好談諧﹐樂易人也。楊文公一日置酒﹐作絕句招之﹐末云「好把長鞭便一揮。」石立其僕﹐卽和云「尋常不召猶相造﹐況是今朝得指揮。」其談諧敏捷﹐類皆如此。又嘗於文公家會葬﹐坐客乃執政﹑貴遊子弟﹐皆服白衤闌衫﹐或羅或絹有差等。中立坐而大慟﹐人問其故﹐曰「憶吾父。」又問之﹐曰「父在時﹐當得羅衤闌衫也。」蓋見執政子弟服羅﹐而石止服絹。坐中皆大笑。石之父熙載﹝京板有「太宗時」三字﹞嘗爲樞密副使。景中﹐有輕薄子﹐以古人二十字詩益成二十八字﹐嘲謔云「仲昌故國三千里﹐宗道深宮二十年。殿院一聲《河滿子》﹐龍圖雙淚落君前。」龍圖者﹐王博文也。嘗更大藩鎭﹑開封知府﹑三司使任使。一日對上﹐﹝京板有「前」字﹞因敍揚歷之久﹐不覺淚下。殿院者﹐蕭定基也。爲殿中侍禦史﹐與韓魏公﹑吳春卿﹑王君貺同發解。開封府舉人作《河滿子》曲嘲之。因奏事﹐上問之﹐令誦一過。宗道者﹐王宗道也。爲諸宮教授及講書凡二十餘年﹐輒於上前自訴在宗藩二十餘年﹐求進用。仲昌者﹐章郇公之從子。論科場不公﹐郇公奏聞﹐牒歸建州。當時人以爲𨿽用古人詩句﹐而切中一時之事﹐盛傳以爲笑樂。●卷四成都府學有周公禮殿﹐及孔子像在其中。其上壁畫三皇﹑五帝及三代以來君臣﹐卽晉王右軍與蜀守帖﹐求三皇﹑五帝畫像是也。其柱鐘會隸書刻其上。其屋制甚古﹐非近世所爲者﹐相傳以爲秦﹑漢以來有也。殿下有二堂﹕曰溫故﹐曰時習﹐東西相對。堂各有碑﹐碑曰「左生某﹑右生某」﹐皆隸書﹐亦西漢時諸生姓名也。其門屋東西畫麟鳳﹐蓋取「感麟嘆鳳」之義。其畫甚精﹐亦不知何代所爲。

蔣密學堂謁廟﹐令圬墁之。莫測其所謂也。其西有文翁石室。其南有髙矢石室﹐比文翁石室差大﹐背有石像。「矢」或以爲「勝」﹐宋溫之璋洗石以辧之﹐乃「矢」字也﹝音持稟反﹞﹐相傳東漢人也。殿之南面有石刻《九經》﹐蓋孟氏時所爲﹐又爲淺廊覆之﹐皆可讀也﹝周公禮殿乃古之學﹐祀周公爲先聖﹐孔子爲先師。至唐明皇﹐始以孔子爲先聖也﹞。武侯廟柏﹐其色若牙然﹐白而光澤﹐不復生枝葉矣。杜工部甫云「黛色參天二千尺」﹐其言蓋過﹐今才十丈。古之詩人﹐好大其事﹐率如此也。工部詩及段相國文昌記石龕於廟堂中。大慈寺禦容院有唐明皇鑄像在焉﹐又有壁畫《明皇按樂十眉圖》。其地有瑞艸紋﹐謂之「瑞艸地」﹐亦謂之「花錦地」。張乖崖公嘗令劃平之﹐封其門戶﹐後五日開﹐復生如故。灩堆在夔州江中﹐傳者云「與成都石筍根相連﹐往時石筍下熾火﹐而灩水沸。」蓋妄也。或云出《圖經》。劍門山崖壁﹐相傳有志公和尙隱像﹐戴笠以拄杖擔經﹐望之宛然如眞。又傳有白檀立崖石上﹐若雪色然。予慶曆末得告歸﹐過劍門關。關使羅君天錫遺予香數兩﹐且言「有一卒曾爲井匠﹐由崖縫中以兩肘拐石而上﹐伐一巨枝﹐乃枯柏也。」其香酷烈﹐非常柏之類。二物者幾千百年﹐行人往來無不瞻仰﹐至天錫時始知爲柏﹐則志公亦可知矣。嚴仙觀卽嚴君平拔宅仙處。今其地可一二頃﹐陷尺許﹐謂之嚴仙觀。至今有拖腸鼠﹐相傳當時墮地者遺種。又云嚴卜眞人乘鶴上升之地。南宋元嘉三年﹐建有七星巖。初﹐孟氏時﹐蜀之邑裏常患盜﹐眉州陳氏常依靑神縣東山以避之。蜀旣平﹐公弼之祖母史氏議徙族於邑中﹐乃西過江﹐擲金釵中流曰「今聖天子在上﹐吾不復過此。」以與賊爲仇也。噫﹗婦人女子乃知喜治如此﹐況賢哲乎。可以見一方之人情也。淳化中﹐張鄧公士遜爲梓州射洪縣令﹐會歲旱﹐禱於白崖山陸使君祠﹐遂雨。公立庭下﹐若聽命然﹐須雨足﹐乃退。蜀人刻石記其事於祠中。

初﹐蜀人𨿽知向學﹐而不樂仕宦。張公詠察其有聞於鄕裏者﹐得張及﹑李畋﹑張逵﹐屢召與語民間事﹐往往延入臥內﹐從容款曲﹐故公於民情無不察者﹐三人佐之也。其後﹐三人皆薦於朝﹐俱爲員外郎﹐而蜀人自此寢多仕宦也。張尙書詠在蜀時﹐米斗三十六文﹐絹匹三百文。公計兵食外﹐盡令輸絹。米之餘者﹐許城中貧民買之﹐歲凡若干﹐貧民頗不樂。公曰「他日當知矣。」今米斗三百﹐絹匹三貫﹐富入納貴絹﹐而貧人食賤米﹐皆以當時價﹐於官無所損益﹐而貧富乃均矣。此張公之惠﹐於蜀之人懷思之不能已也。張尙書再任蜀﹐承甲午﹑庚子年後﹐戶口凋喪。久之﹐乃諭僧司﹐令作大會﹐集四路僧﹐以觀民心﹐與其登耗。是時﹐薦更亂離﹐人家稍復生業﹐公大喜。文潞公守成都﹐僧司因用張公故事﹐請作大會﹐公許之。四路州軍人眾﹐悉來觀看﹐塡溢坊巷﹐有踐踏至死者﹐客店求宿﹐一夜千錢。自張公至是﹐四五十年間﹐蕃滋不啻數千百倍。地不加廣而人眾如此﹐取之又日益多﹐可不慮哉。初﹐人家門前﹐各以闊狹管認僧眾茶湯。其一僧遺袈裟﹑笠子而去。行茶者至﹐眾皆以爲聖僧羅漢﹐爭分袈裟﹑笠子無孑遺者。頃之﹐僧還﹐乃登廁來。眾大笑﹐復集錢市袈裟﹑笠子償之。至今傳之爲笑。田元均密諫況﹐寬厚明辧﹐其治成都最爲有聲。有訴訟﹐其懦弱不能自伸者﹐必委曲問之﹐莫不盡得其情﹐故決遣未嘗少誤。蜀人謂之「照天蠟燭」。

蜀州江有硬堰﹐漢州江有軟堰﹐皆唐章仇公兼瓊所作也。鮮於惟幾蜀州人﹐爲漢州軍事判官﹐更爲硬堰。一夕﹐水暴至﹐蕩然無孑遺者。蓋蜀州江來遠﹐水勢緩﹐故爲硬堰。硬堰者﹐皆巨木大石。漢州江來近﹐水聲湍悍﹐猛暴難制﹐故爲軟堰。軟堰者﹐以粗茭細石﹐各有所宜也。自惟幾攺制﹐甫畢工而壞﹐前人之作﹐豈可輕變之哉。惟幾名享多學﹐能棋又善醫﹐其爲人自彊﹐人謂之「鮮於第一」。文潞公任成都府日﹐米價騰貴﹐因就諸城門相近寺院﹐凡十八處﹐減價糶賣﹐仍不限其數﹐張榜通衢。翌日﹐米價遂減。前此或限升斗以糶﹐或抑市井價直﹐適足以增其气焰﹐而終不能平其價。大抵臨事當須有術也如此。

蜀人正月二日﹑三日上冢﹐知府亦爲之出城置會。是時﹐薛公奎以是日會於大東門外。有戍卒扣鄭龍腦家﹐求富貴﹐鄭卽以銀匙﹑箸一把與之﹐旣出﹐隨以告人。至第二巷尾客店﹐升屋放火殺傷人。相次都監至﹐捕者益多。卒自知不免﹐卽下就擒。都監往白薛公﹐公指揮只於擒獲處令人斬卻。民以爲神斷。不然﹐妄相攀引﹐旬月間未能了得﹐又安其徒黨反側之心也。薛長孺爲漢州通判﹐戍卒閉營門﹐放火殺人﹐謀殺知州﹑兵馬監押。有來告者﹐知州﹑監押皆不敢出。長孺挺身叩營﹐諭之曰「汝輩皆有父母妻子﹐何作此事。元不預謀者﹐各作一邊。」於是不敢動﹐惟首謀者八人突門而出﹐散於諸縣村野﹐捕獲。是時﹐非長孺則一城之人盡遭塗炭矣。鈐轄司不敢以聞﹐遂不及賞。長孺乃簡肅公之侄﹐質厚人也﹐臨事乃敢決如此。

廣安軍俗信巫﹐疾病不加醫藥。康定中﹐大疫﹐壽安縣太君王氏家婢疫染相枕藉﹐他婢畏不敢近﹐且欲召巫以治之。王氏不許﹐親爲煮藥致食譜。左右爭勸止之﹐則曰「平居用其力﹐至病則不省視﹐後當誰使者。」王氏之子黎洵釒享﹐嘗與予同舉太學﹐爲予言之。儔亻先卽其孫也。蜀有孫太古知微﹐善畫山水﹑仙官﹑星辰﹑人物。其性髙介﹐不娶﹐隱於大面山﹐時時往來導江﹑靑城﹐故二邑人家至今多藏孫畫﹐亦藏畫於成都。今壽寧院《十一曜》絕精妙﹐有先君題記在焉。又有李懷衮者﹐成都人﹐亦善山水﹐又能爲木石翎毛。其常所居及寢處﹐皆置土筆﹐𨿽夜中酒醒﹑睡覺得意時﹐急起﹐畫於地或被上﹐遲明模寫之﹐則優於平居所爲也。又有趙昌者﹐漢州人﹐善畫花。每晨朝露下時﹐繞欄檻諦玩﹐手中調采色寫之。自號寫生趙昌。人謂﹕「趙昌畫染成﹐不布采色﹐驗之者以手捫摸﹐不爲采色所隱﹐乃眞趙昌畫也。」其爲生菜﹑折枝﹑果實尢妙。三人者﹐平生至意精思﹐一發於畫﹐故其畫爲工﹐而能名於世。又有王有者﹐漢州卒也。州將每令趙昌畫﹐則遣有服事供應之。久﹐其畫遂亞於昌。其爲人亦精潔有巧思﹐非卒之流輩也。黃筌﹑黃居き﹐蜀之名畫手也﹐尢善爲翎毛。其家多養鷹鶻﹐觀其神俊以模寫之﹐故得其妙。其後﹐子孫有棄其畫業﹐而事田獵飛放者﹐旣多養鷹鶻﹐則買鼠或捕鼠以飼之。又其後世有捕鼠爲業者。其所置習不可不愼。人家置博弈之具者﹐子孫無不爲博弈。藏書者﹐子孫無不讀書。置習豈可以不愼哉﹗予嘗爲梅聖兪言﹐聖兪作詩以記其事。

蜀有朝日蓮﹐蔓生﹐其花似蓮而色白﹐其大如錢。人家以盆貯水而植之﹐朝生於東﹐夕沈於西﹐隨日出沒﹐可以測候時刻。又是虞美人艸﹐唱《虞美人曲》﹐則動搖如舞狀﹐以應拍節﹐唱他曲則不然。予熙寧乙卯還鄕﹐見朝日蓮﹐日出則出﹐日沒則沒﹐無東西也﹔虞美人艸﹐唱他曲亦動。此傳者過爾。蜀江有咸泉﹐有能相度泉脈者﹐卓竹江心﹐謂之「卓筒井」﹐大率近年不啻千百井矣。每筒日產鹽數百斤﹐其少者亦不下百十斤。兩蜀鹽價不賤﹐信乎食口之眾。蜀之產茶凡八處﹐雅州之蒙頂﹑蜀州之味江﹑邛州之火井﹑嘉州之中峯﹑彭州之堋口﹑漢州之楊村﹑綿州之獸目﹑利州之羅村。然蒙頂爲最佳也。其生最晚﹐常在春夏之交。其芽長二寸許﹐其色白﹐味甘美﹐而其性溫暖﹐非他茶之比。蒙頂者﹐《書》所謂「蔡﹑蒙旅平」者也。李景初與予書言「方茶之生﹐雲霧覆其上﹐若有神物護持之。」其次羅村﹐茶色綠﹐而味亦甘美。蜀之蚊蚋惟漢州爲最著﹐瀕水處蛙聲亦爲多。唐相房公作西湖﹐無蚊蚋及蛙聲。《周禮》﹕「蟈氏掌去蛙黽﹐焚牡鞠﹐以灰灑之則死﹔以其煙被之﹐則凡水虫無聲。」殆用此術。然不載蚊蚋之禁如何﹐而同歷數百年﹐其術不衰。予熙寧乙卯宿西湖﹐𨿽無蛙聲﹐然有蚊蚋。或云近始有﹐或云誤傳。

●卷五英宗皇帝未生﹐濮安懿王夢二龍戲日旁﹐俄與日俱墜﹐以衣承之﹐大才寸許。將納於佩囊﹐忽失所在﹐久乃見於雲中。一龍人言曰「我非汝所有。」生之夕﹐又見黃龍數四出入臥內。豈不神異哉﹗仁宗朝﹐原國公承炳﹐冬至侍宴於崇政殿﹐仁皇數以酒屬之﹐不敢辭﹐遂醉。卽廷中賜輿﹐親視其升﹐敕禦士送還邸。明日﹐遣內人問起居﹐以輩行呼﹐而不名之。公好老氏之學﹐一夕﹐夢靑衣執雉扇前導﹐悟而告家人曰「吾數盡矣。」具冠帶﹐將朝而卒。有堂吏嘗夢火山軍姓劉人作狀元。閱火山軍解文﹐無姓劉人。明年﹐劉輝作狀元。輝能作賦﹐有聲場屋﹐人不以行許之。歷江寧﹑河中簽判﹐卒。馮當世參政之父式﹐爲左侍禁以終。當世幼時﹐取其所讀書﹐題其後曰﹕將仕郎﹑守將作監丞﹑通判荊南軍府事﹑借緋馮京。式旣沒十一年﹐當世狀元及第﹐爲荊南通判。視其所題﹐無一字差者。是所謂知子者矣。王母李氏嘗謂人曰「吾兒必貴﹐但未知所與遊者何如人。」異日﹐房玄齡﹑杜如晦到其家﹐李驚喜曰「二客公輔才﹐汝貴不疑。」自孟母擇鄰之後﹐無復有賢徳之母光於史牒。母乃以交之賢﹐卜其子之貴。噫﹗知子莫若父﹐未聞有母之知子也。異乎哉﹗

孫夢得參政﹐初名貫﹐字道卿。嘗語予曰「某舉進士過長安﹐夢見持一大文卷者﹐問之﹐云﹕來年春榜。索而視之﹐不可。問其有孫貫否﹖曰﹕無﹐惟第三人有孫。旣寤﹐遂攺名﹐因字夢得。又數日﹐至華陰﹐與數同人詣金天帝廟乞靈﹐且求夢。夜中夢明窗下艸制詔﹐諸人相慶曰﹕他日爲知制誥﹑翰林學土矣。𨿽未以爲信﹐然乃陰自喜。明年﹐第三人及第。其後爲集賢院知制誥﹐如其夢云。」又言「某初得此夢甚喜﹐及才作翰林學士﹐頗嫌之矣。」人心是無厭也。是時﹐夢得已爲參知政事﹐俸祿差厚﹐其與學士亦不甚相遠﹐但淸優不如學士﹐而勞貰過之。

蔡君謨知福州﹐以疾不視事者累日﹐每夜中卽夢登鼓角樓憑鼓而睡。通判有怪鼓角將累日不打三更者﹐因對﹕「數夜有大蛇盤據鼓上﹐不敢近。」君謨旣愈﹐與通判言所夢﹐正與鼓角將所說同﹐人遂以君謨爲蛇精。曾魯公生日﹐放生以顯蛤之類﹐以爲人所不放﹐而活物之命多也。一日﹐夢被甲者數百人前訴。旣寤而問其家﹐乃有惠蛤蜊數﹛奄﹜者﹐卽遣人放之。是夜﹐復夢被甲者來謝。李景初自蜀浮江而下﹐至荊湖間﹐家人市一巨鱉﹐而景初未知也。夜中夢皂衣姥告乞命﹐怪問家人﹐家人曰「此必所買鱉也。」卽遣放之。亦復夢皂衣姥來謝。然則太史公記宋元事若有之矣。古者﹐君子遠庖廚﹐聞其聲﹐不忍食其肉。𨿽然天地間生此所以養人﹐但不暴天物則可矣。沈文通以龍圖侍講知杭州﹐州人好食蝦蟆﹐文通一切禁之。終二年﹐人不敢食﹐蝦蟆亦不生。及文通代去﹐其禁遂弛﹐而復生如故。此物理之不可致詰者也。

三司副使陳洎旣卒﹐數下語處其家事。今三司使薛公向﹐洎大敕舉轉京官﹐居處密邇﹐因謂其子﹕「下語時﹐幸一相報。」一日﹐二更後來報薛。薛因往﹐才至廳上﹐洎卽云「薛殿丞在廳上﹐請入來。」薛遂入﹐謂之曰「以副使平生﹐且將享遐壽﹐至大位﹐何爲至此﹖」洎曰「有罰﹐惟犯上帝與不孝則然。」薛因謂曰「公平生未嘗有犯上帝與不孝事﹐何爲有罰﹖」曰「上帝則不犯﹐然三世不葬矣。」所憑而下語者﹐小婢才十二歲耳。嘉末﹐一婦人牽羊﹐羊有三口﹐其二近耳﹐亦能食物。以靑布幕之﹐得錢則褰以示人。魚逆水而上﹐鳥向風而立﹐取其鱗羽之順也。有時微風不知所從來﹐觀鳥之所向則可知矣。蜀有咼魚﹐善緣木﹐有聲如啼兒。孟子所謂「緣木求魚」者﹐以其不可得也﹐是亦未聞者矣。王崇班嘗言「治平中﹐京師有兩鮭魚墮於木上。」此爲異矣。江湖間築池塘養魚苗﹐一年而賣魚。插竹其間﹐以定分數﹐而爲價值之髙下。竹直而不倚者爲十分﹐稍欹側爲九分﹐以至於四五分者。歲入之利﹐多者數千緡﹐其少者亦不減數十百千。京師大水時﹐城西民家油坊爲水所壞。水定後﹐甕中得魚千餘斤﹐與油價相當。宋君垂嘗言「嘉陵江上見二雕﹐擲卵相上下以接之。蓋習其飛也﹐其胎教之意乎﹖」白子儀言亦然。又言「翅羽未成﹐則躍出巢穴﹐往往墜崖下死。蓋其天性俊勇。」予應之曰「是亦躁進之類也。」白子儀言「歸﹑峽間多虎﹐能役使鬼。一日﹐昏夜叩人門﹐作人言﹐出應之﹐攫之而去。人言者乃鬼也。旣食人又能攝其魂而役使之﹐或見其形﹐或聞其聲﹐皆彊魂也。」

白子儀爲予言「吉州有捕猿者﹐殺其母﹐皮之﹐並其子賣於龍泉蕭氏。其子號呼﹐數日不食﹐蕭百端求其所嗜飼之﹐乃食。又待旬月﹐示以母皮﹐跳躑大呼﹐又不食數日而斃。其天性也如此﹐況於人乎﹗蕭嘗舉進士﹐失其名﹐爲作《孝猿傳》。」予嘗於朝天嶺見猴數百千﹐連手而下﹐飲於嘉陵江。旣飲﹐復相接而上﹐周匝而後已。最大者二﹐其一居前﹐其一居後﹐若部將領然。甚小則母抱持而下。彼中言曰「每盜人麥禾﹐則以蔓纏其身﹐以插其莖稈。人有得其藏者﹐謂之『胡孫倉』﹐可以致富。蓋麥禾果實無不有者。」邛竹鞭以馬﹐則愈久而愈潤澤堅韌﹔以擊貓﹐則隨節折裂矣。鐵砧以鍛金銀﹐𨿽百十年不壞﹔以椎皂莢﹐則一夕破碎。王右軍帖嘗言「獨活無風則不動﹐石脾入水則幹﹐出水則濕。」出水則濕﹐可以見矣。入水則幹﹐何以驗之乎﹖

歸州民家﹐自漢王昭君嫁異域﹐生女者無妍醜必灸其面﹐至今其俗猶然。契丹之先﹐有一男子乘白馬﹐一女子駕灰牛﹐相遇於遼水之上﹐遂爲夫婦。生八男子﹐則前史所謂疊爲君長者也。此事得於趙志忠。志忠嘗爲契丹史官﹐必其眞也。前史𨿽載八男子﹐而不及白馬﹑灰牛事。契丹祀天﹐至今用灰牛﹑白馬。予嘗書其事於《實錄﹖契丹傳》﹐王禹玉恐其非實﹐刪去之。予在陳州時﹐志忠知扶溝縣﹐嘗以書問其八男子疊相君長時爲中原何代。志忠亦不能答﹐而云「約是秦漢時。」恐非也。

張文裕言「契丹嘗云其北室韋人皆三眼﹐見二眼者則驚怪之。」又言「有牛蹄突厥﹐今永寧軍﹐庫中有突厥腳二﹐皆牛蹄也。」然前史書《室韋》《突厥傳》並不載之。蕭慶嘗言「契丹牛馬有熟時﹐有不熟時﹐一如南朝養蠶也。」予問其故﹐曰「有雪而才露出艸一寸許時﹐如此則牛馬大熟。若無雪﹐或有雪而沒卻艸﹐則不熟。」蓋契丹視此爲丰凶。戎﹑瀘戎人謂掃地爲「沒坤」。坤﹐地也。宰沒﹐掃也。

●補遺錢ㄈ進寶帶﹐太祖曰「朕有三條帶﹐與此不同。」ㄈ請宣示﹐上曰「汴河一條﹐惠民河一條﹐五丈河一條。」做大愧服。仁宗皇帝將袷饗﹐韓持國爲禮官﹐建言「皇后廟孝章﹑淑徳﹑章懷神主﹐不當合食於太廟。」下待制以上議。議者凡十餘人﹐孫夢得﹑武平仲﹑楊侍講﹑向龍圖﹑劉原甫﹑王景彜﹑何聖從以爲當食太廟﹐歐陽永叔﹑楊叔子﹑華長文﹑唐子方﹑包希仁﹑錢資元﹑盧公彥以爲當從持國論﹐卒爲二議以上。朝廷以爲日迫﹐且依舊合食﹐須後別議。而武平仲當艸詔﹐其辭竟主其所議。自後亦不復議。皇后別廟者﹐以其不可入太廟也﹐合食而入太廟﹐又何必爲別廟哉﹗其議論之難合也若是。張尙書守蜀﹐人心大安﹐及代去﹐畱一卷實封與僧正云「俟十年觀此。」後十年﹐公薨於陳州。訃至﹐開所畱文字﹐乃公畫像﹐衣兔褐﹐系艸糸舀﹐自爲贊曰「乖則違俗﹐崖不利物。乖崖之名﹐聊以表徳。」遂畫像於府治及寺觀中。

曹太尉瑋知秦州﹐西番內寇﹐是時﹐公方灼灸才數壯﹐猝起應敵﹐指揮號令。及事定﹐灸瘡愈﹐瘢大數寸﹐蓋用气力使然也。曹公在邊﹐蕃部有過惡者﹐皆平定之。每以餞將官爲名出郊﹐而兵馬次序以食品爲節﹐若曰「下某食。」卽某隊發。比至水飯﹐則捷報至矣。大帥料敵如此。氈路金帶﹐俗謂之笏頭帶﹐非二府文臣不得賜。武臣而得賜者﹐惟張耆爲樞密使﹑李用和以元舅﹑王貽永爲駙馬都尉﹑李昭亮亦以戚裏﹐四人者皆兼侍中﹐出於特恩。範文正鎭靑社﹐會河朔艱食。時靑賦在博州置場收納﹐民大患輦置之苦﹐而河朔斛價不甚翔踴﹐公止戒民本州納價﹐每斗三鍰﹐給鈔與之。俾簽幕者挽金往幹﹐曰「博守席君夷亮﹐余嘗薦論﹐又足下之婦翁也。攜書就彼坐倉﹐以倍價招之﹐事必可集。賫巨榜數十道﹐介其境則張之。郡中不肯假廩﹐寄僧捨可也。」簽幕稟教行﹐及至﹐則皆如公料。村斛時爲厚價所誘﹐貿者山積﹐不五日遂足﹐而博斛亦衍。斛金尙餘數千緡﹐按等差給還﹐靑民因立像祠焉。

文潞公嘗言﹐初及第﹐授大理評事﹑知絳州翼城縣﹐未赴任﹐有客李本者﹐三見訪而後得見之﹐且言「某有婿爲縣中巡檢﹐幸公庇之。」又言曰「某非獨敢奉幹﹐亦有以奉助。某嘗知其邑戶口眾﹐人猾難治。」因出一策﹐文字皆影迹人姓名﹐其首姓張。比潞公至﹐姓張人事已敗﹐縣未能結正。簿﹑尉皆云「某等在此各歲餘﹐豈無過失爲此人所持﹖計君之來﹐必辧之矣。」於是盡得其姦狀﹐上於州﹐決配之﹐邑人皆悚畏。王安簡公奏﹕「河北﹐朝廷根本﹐而雄州河北咽喉。先朝用才如何承矩﹐護邊累年﹐官止諸司使。又刺史李允則﹐凡二十年﹐亦不過引進使。今用人太輕﹐而賞典過厚﹐非制敵之術。」公爲禦史中丞﹐嘗畱百官班﹐以廷爭張堯佐事。仁皇急遣使爲止之﹐罷堯佐官﹐充景靈宮使。太宗時﹐馬元方爲三司判官﹐建言「方春民乏絕時﹐豫給緡錢貸之﹐至夏秋輸絹於官。」預買絹﹑糸由﹐蓋始於此。契丹有馮見善者﹐於接伴勸酒﹐見善曰「勸酒當以其量﹐若不以量﹐如徭役而不分戶等髙下也。」以此知契丹徭役亦以戶等﹐中國可不量戶等役人耶﹖大戶小戶必以此出也。張文孝公觀﹐性沈靜﹐未嘗行艸書。自詠詩云「保心如止水﹐篤行見眞書。」人以爲著題。歐陽永叔每誇政事﹐不誇文章﹐蔡君謨不誇書﹐呂濟叔不誇棋﹐何公南不誇飲酒﹐司馬君實不誇淸節﹐大抵不足則誇也。

劉隨待制爲成都通判﹐嚴明通達﹐人謂之「水晶燈籠」。胡旦作大硯﹐可數尺﹐其旁曰「宋胡旦作《漢春秋》硯。」遺命埋冢中。

史中暉之母張氏能知人﹐觀其所爲而知其貴賤貧富。文潞公﹑張杲卿﹑髙敏之初舉進士時﹐皆館其家﹐張氏極禮待之﹐言「潞公﹑杲卿﹑敏之大貴﹐且有名」。及達﹐皆如其言。中暉﹐名﹐爲光祿卿。於彭年深於術數。一日﹐有報杜祁公作相者﹐彭年曰「百日宰相。」後如其言﹐彭年﹐名壽。周式贄薛簡肅所業《庭松詩》云「花前嫫母陋﹐雪裏屈原醒。」公大稱之。

王質知蔡州﹐毀吳元濟廟﹐立狄仁傑﹑李像﹐號「雙廟」。故老能道蜀時事﹐云「天兵伐蜀﹐蜀主大懼。合廷臣謀所以拒天兵者﹐費鐵觜越班而對。眾謂鐵觜不獨有口才﹐兼有膽勇。諦聽之﹐乃云﹕『是臣則斷定不敢。』於是眾笑而退。」

荔枝熟﹐人未采﹐則百虫不敢近﹔人才采﹐則百鳥蝙蝠之類無不殘傷。故采荔枝者﹐日中而采之。成都十邑﹐惟新繁稅平。初定稅時﹐有姓趙者﹐相地肥瘠﹐以爲稅入輕重之數。至今人謂之「趙均平」。有諫議周恂者﹐知安州時﹐一日之園﹐管園吏見一大蛇垂於欄之上﹐熟視之﹐乃周恂醉而假寐也。於壽亦嘗言「周恂於相法爲蛇精也。」世言棘能辟霜﹐蓬能碎砂﹐物理相感也。有蓬生處則砂不聚﹔花果以棘圍之則茂。世言疥有五徳﹕不上面﹐仁也﹔喜得於人﹐義也﹔令人兩手揩擦﹐禮也﹔生指罅骨節間﹐智也﹔癢必以時﹐信也。予嘗患此﹐自十一歲至於十九歲方愈。今六十有六﹐復患﹐知五徳爲最詳﹐故錄之。●輯佚太祖欲開惠民﹑五丈二河﹐以便運載﹐吏督治有承昭者﹐江南人﹐諳水利﹐使董其役。承昭宣以糸亙都量河勢長短﹐計其廣深﹐次量鍤之闊狹﹐以鍤累尺﹐以尺累丈﹐定一夫自早達暮﹐合運若干鍤﹐計鑿若干土﹐總其都數﹐合用若干夫﹐以目奏上。太祖嘆曰「不如所料﹐當斬於河。」至訖役﹐止衍九夫。上嘉之。又令督諸軍子弟池於朱明門外﹐以習水戰。後以防禦使從徵太原﹐晉人嬰城堅拒﹐遂議攻討﹐以革內壯士蒙之﹐爲洞而入。𨿽力攻不陷﹐師已老﹐上深憫之﹐且將視其洞﹐攜藥劑﹑果餌慰撫士卒。時李漢瓊爲攻城總管﹐挽禦衣以諫曰「孤壘之危﹐何啻累卵﹔矢石如雨﹐陛下宜以社稷自重。」遂罷其幸﹐止行頒賚而已。旣不克﹐又欲增兵﹐承昭奏曰「陛下有不語兵千餘在左右﹐胡不用之﹖」上不寤。承昭以馬策指汾﹐太祖遂曉﹐大笑曰「從何取土﹖」承昭乞紉布囊括土﹐投上流以塞之﹐不設板築﹐可成巨防。用其策﹐投土將半﹐水起一尋﹐城中危蹙﹐會大暑﹐復晉人間道求契丹援兵適至﹐遂議班師。﹝輯自《類苑》卷二二﹞

太宗居晉邸﹐知客押衙陳從信者心計精敏﹐掌官帑﹐輪指節以代運籌﹐絲忽無差。開寶初﹐有司秋奏﹕倉儲止盡明年二月。太宗因語之。從信曰「但令起程﹐卽計往復日數﹐以糧券並支﹐可以責其必歸之限﹐運至陳畱﹐卽預關主司﹐戒運徒先候於倉﹐無淹畱之獘﹐每運可減二十日。楚泗至京﹐舊限八十日﹐一歲止三運﹐每運出淹畱虛程二十日﹐歲自可漕一運。」太宗以白太祖﹐遂立爲永制。一歲﹐晉邸歲終籌攢年費﹐何啻數百萬計﹐惟失五百金﹐屢籌不出。一蒼頭偶記之﹕晉王一日登府樓﹐遙觀尋種者﹐賞嘆精捷﹐令某府庫取金五百與之﹐時從信不在﹐後失告之。﹝輯自《類苑》卷二二﹞錢若水爲同州推官﹐知州性褊急﹐數以胸臆決事不當。若水固爭不能得﹐輒曰「當陪奉贖銅耳。」已而果朝廷及上司所駁﹐州官皆贖論。知州愧謝﹐已而復然﹐前後如此數矣。有富民家小女奴﹐逃亡不知所之﹐奴父母訟於州﹐命錄事參軍鞠之。錄事嘗貸錢於富民不獲﹐乃劾富民父子數人共殺女奴﹐棄屍水中﹐遂失其屍。或爲元謀﹐或從而加罪﹐皆應死。富民不勝榜楚﹐自誣服。具上﹐州官審覆﹐無反異﹐皆以爲得實。若水獨疑之﹐畱其獄﹐數日不決。錄事詣若水聽事詬之曰「若受富民錢﹐欲出其死罪邪。」若水笑謝曰「今數人當死﹐豈可不少熟觀其獄詞邪。」畱之且旬日﹐知州屢趣之不能得﹐上下皆怪之。若水一旦詣州﹐屏人言曰「若水所以畱其獄者﹐密使人訪求女奴﹐今得之矣。」知州驚曰「安在﹖」若水因密使人送女奴於知州所﹐知州乃垂簾﹐引女奴父母問曰「汝今見汝女識之乎﹖」對曰「安有不識也。」因從簾中推出示之﹐父母泣曰「是也。」乃引富民父子﹐悉破械縱之。其人號泣不肯去﹐曰「微使君之賜﹐則某滅族矣。」知州曰「推官之賜也﹐非我也。」其人趣詣若水廳事﹐若水閉門拒之﹐曰「知州自求得之﹐我何與焉。」其人不得入﹐繞垣而哭﹐傾家貲以飯僧﹐爲若水祈福。知州以若水雪冤死者數人﹐欲爲之奏論其功﹐若水固辭曰「若水但求獄事正﹐人不冤死耳﹐論功非其本心也﹐且朝廷若以此爲若水功﹐當置錄事於何地邪。」知州嘆服曰「如此尢不可及矣。」錄事詣若水叩頭愧謝。若水曰「獄情難知﹐偶有過誤﹐何謝也。」於是遠近翕然稱之。未幾﹐太宗聞之﹐驟加進擢﹐自幕職半歲中爲知制誥﹐二年中爲樞密副使。﹝輯自《類範》卷二二。司馬光《涑水記聞》卷二並見﹞太宗時﹐王嗣宗以祕書丞知橫州。上遣武徳辛之嶺南訁ぁ察民間事﹐嗣宗執而杖之﹐械送闕下。因奏曰「陛下不委任天下賢俊﹐而猥信此輩以爲耳目﹐切爲陛下不取。」上大怒﹐命械送嗣宗詣京師。旣至﹐上怒解﹐喜嗣宗直節﹐遷太常博士﹑通判澶州。後知州事﹐有狐王廟﹐巫祝假之﹐以惑百姓﹐歷年甚久﹐舉州信重﹐前後長史皆先謁奠乃敢視事。嗣宗毀其廟﹐燻其穴﹐得狐數十頭﹐盡殺之。﹝輯自《類苑》卷一七﹞河東忠烈﹑宣勇鄕兵﹐結社買馬﹐以塡廣銳禁軍。陜西振武亦然。其後宣毅義勇﹐官助其價﹐使買馬髙大﹐亦以外塡廣銳。大中祥符七年﹐以歸義軍畱後曹賢順爲節度﹐又以其弟賢惠檢校刑部尙書﹑知瓜州。至天聖元年閏九月﹐始遣人貢方物來謝﹐遠人去來疏數﹐於中國無所輕重﹐有道亦任之而已。﹝輯自《類苑》卷七五﹞楊文公知舉於都堂﹐簾下大笑﹐眞宗知之﹐旣開院上殿﹐怪問﹕「貢舉中何得多笑﹖」對曰「舉人有上請堯﹑舜是幾時事﹐臣對以有疑時不要使。以故同官俱笑。」眞宗亦爲之笑。﹝輯自《類苑》卷六六﹞王文正公旦﹐相眞宗僅二十年﹐時值四夷納款﹐海內無事﹐天書薦降﹐祥瑞沓臻﹐而大駕封岱祠汾﹐皆爲儀衛使扈蹕。處士魏野獻詩曰「太平宰相年年出﹐君在中書十四秋。西祀東封俱已畢﹐可能來伴赤松遊。」世傳王公嘗記前世爲僧﹐與唐房太尉事頗相類﹐及將捐館﹐遺命剔發﹐以僧服斂。家人不欲﹐止以緇褐一襲納諸棺。然公風骨淸峭﹐項微結喉﹐有僧相。人皆謂其寒薄﹐獨一善相者目之曰「公名位俱極﹐但祿气不丰耳。」故旦𨿽位極一品﹐而飲舀全少﹐家亦不畜聲伎。晚年移疾在告﹐眞宗嘗密賚白金五十兩﹐旦表謝曰「已恨多藏﹐況無用處。」竟不之受﹐其淸苦如此。﹝輯自《類苑》卷一二﹞李文定公爲參知政事﹐時仁宗爲皇太子﹐文定兼賓客。一日﹐召對滋福殿﹐欲相之﹐固辭。俄而太子出﹐謝曰「蒙恩以賓客爲宰相。」眞宗顧謂曰「尙可辭耶﹖」乃拜吏部侍郎兼太子少傅﹑同中書門下平章事。久之﹐與丁謂爭事罷。天下之人皆以亮直許之。﹝輯自《類苑》卷一○﹞天聖中﹐新羅人來朝貢﹐因往國子監市書。是時﹐直講李畋監書庫﹐遺畋松子發之類數種﹐曰「生芻一束﹐其人如玉。」畋答以﹕「某有官守﹐不敢當。」復還之﹐曰「中心藏之﹐何日忘之。」於是﹐使者起而折旋﹐道不敢者三。新羅箕子之國﹐至今惇禮義﹐有古風焉。﹝輯自《類苑》卷七八﹞

袁州仰山神祠﹐自唐以來威靈頗著﹐幅員千里之內﹐事之甚謹。柔毛之獻﹐歲時相繼﹐故動以數百羊爲羣。祖擇之向以太常博士知宜春﹐公帑不甚丰﹐遇廚餼將匱﹐致奠於神﹐啟其故。命衙校持杯﹐校執羣羊﹐卜之﹐得吉告。卽已一禱必驅數十頭歸﹐垂盡﹐復禱﹐竟亦無他。﹝輯自《類苑》卷六九﹞梅公儀知滑州﹐夜中河決﹐卽部官吏兵卒走河上疊掃﹐掃不足﹐拆官私屋楗塞。俄有一白須翁﹐載一船稭稈﹐中流而下﹐佐助塡疊﹐遂定。平曉﹐不知白須翁所在﹐以爲神也。州民請爲公儀立頌功徳碑﹐朝廷止降詔以褒獎。﹝輯自《類苑》卷六九﹞魏侍郎初知廣州﹐忽子城一角頹﹐執得一古磚﹐磚面範四大字云「委於鬼工」。蓋合而成魏也。感其事﹐大築子城。才罷﹐詔還﹐除仲待制簡代之。未幾﹐儂智髙寇廣﹐其城一擊而摧﹐獨子城堅完﹐民逃於中﹐獲生者甚眾。賊退﹐帥謫筠州。朝廷以公有前知之備﹐加諫議﹐再知廣。二年召還。公築城之效﹐自論久不報﹐有感懷詩曰「羸羸霜發一衰翁﹐蹤迹年來類斷蓬。萬里遠歸雙闕下﹐一身閒在眾人中。螭頭賜對恩𨿽厚﹐雉堞論功事已空。淮上有山歸未得﹐獨揮淸涕向春風。」文潞公采詩進呈﹐加龍圖閣﹐尹京。魏詩甚精處﹐《五羊書事》曰「誰言嶺外無霜雪﹐何事秋來亦滿頭。」﹝輯自《類苑》卷二二﹐《湘山野錄》卷中並見﹞虞部員外郎張著通判潭州﹐春時祀於南嶽﹐舊制﹕設位於壇﹐敷席於地﹐列籩簋牲醴之品。當設席之際﹐著往往以一足指畫。祀罷還府﹐墜馬折足而卒。三司副使李壽朋奉敕祭西太一宮。李平生不能食素﹐是日五鼓奉祀﹐遂茹葷而往﹐方升殿﹐暴得疾﹐口鼻流血﹐左右扶下殿已卒矣。噫﹗然也慢神而速咎邪﹐何誅責之遽也﹐可畏哉﹗﹝輯自《類苑》卷六九﹞

嘉中﹐修睦親宅神禦殿。歐永叔言「祖宗廟貌﹐非人臣私家所宜有者。」劉貢父亦謂爲然。詔下兩制﹑臺諫官﹑禮官議。而引漢韋元成議《春秋》之義﹕「父不祭於支庶之室﹐君不祭於臣僕之家﹐王不祭於下土諸侯。」遂罷郡國廟。於是罷修神禦殿。﹝輯自《類苑》卷三三﹞寇萊公嘗知鄧州﹐鄧人至今廟祀之。熙寧中﹐侍讀學士陳和叔知州﹐下令閉廟﹐不得修祀。一日﹐陳方食﹐夾子忽就失之﹐已而乃見在萊公祠外土偶手中。陳大怖駭﹐立榜示百姓﹐依舊祭享。﹝輯自《類苑》卷六九﹞予嘗使契丹﹐接伴使蕭慶者謂予言「達怛人不粒食﹐家養牝牛一二﹐飲其乳﹐亦不食肉﹐糞汁而飲之﹐腸如筋﹐𨿽中箭不死。」﹝輯自《類苑》卷七八﹞仁宗時﹐書詔未嘗攺易。慶曆七年春旱﹐楊億甫艸詔﹐旣進﹐上以罪己之詞未至﹐攺云「乃自去冬時雪不降﹐今春太旱﹐赤地千里﹐天威震動﹐以戒朕躬。玆用屈己下賢﹐歸誠上叩﹐冀髙穹之降監﹐憫下民之無辜﹐與其降疾於人﹐不若移災於朕。自今避殿減膳﹐許中外實封言事。」﹝輯自曾忄造《類說》卷二二﹞天禧初﹐薛簡肅公爲江淮發運使﹐辭王文正公。王無他語﹐但云「東南民力竭矣。」薛退而謂人曰「眞宰相之言也。」﹝輯自李燾《續資治通鑑長編》卷九○﹞

洪州別駕王蒙正除名﹐配廣南編管﹐永不錄用。初﹐其父婢霍撾登聞鼓﹐訴蒙正誣其所生爲異姓﹐以規取財產。及置獄益州鞫之﹐並得蒙正嘗與霍私通事﹐故再貶之。其女嫁劉從徳﹐詔﹕「自今不得入內﹐及它子孫不得與皇族爲婚姻。」初﹐劉美爲嘉州都監﹐蒙正欲嫁女與其子從徳﹐蒙正父有才智﹐獨不肯。蒙正固請之﹐一日﹐以婚書告家廟﹐父大慟曰「吾世爲民﹐未嘗有通婚戚裏者﹐今而後必破吾家矣。」﹝輯自《續資治通鑑長編》卷一二○﹞知渭州﹑端明殿學士﹑禮部侍郎張方平爲戶部侍郎﹑知益州。方平初以父老不得迎侍辭﹐上曰「久知此條貫不便﹐但以祖宗故事不欲更變﹐因卿行便﹐可迎侍。去﹐當令中書罷此條貫。」方平惶恐奏﹕「祖宗著令﹐安可以臣故輕議更變也。」﹝輯自《續資治通鑑長編》卷一七六﹞賈直孺黯嘗言﹕襄州居喪時﹐家中若有人呼侍中云。一日﹐爲其父尋葬地﹐有人前引曰「侍中村。」其後﹐居京城之西﹐鄰婦心恙﹐逾墻言爲其夫所苦﹐我來告賈侍中。直孺益自信。未幾﹐爲侍讀學士﹑給事中﹐卒於城西第。其偶然乎﹖將鬼告之乎﹖果告之﹐鬼亦然戲謔矣。﹝輯自《永樂大典》卷三五七九﹞太祖時雷徳驤判大理寺﹐因奏事問以《律》﹐奴從良賜主姓如何﹐或以爲文誤是否。對曰「不然﹐蓋慮後世或通婚姻故也。」太祖拱手莊色曰「是也。」乃詔異日如衩衣不得奏事。﹝輯自孫逢吉《職官分紀》卷一九﹞

蔡子直識英宗皇帝於藩邸﹐爲最舊﹐旣卽位久之﹐以樞密直學士知秦州﹐英宗上仙不及見。一日夢宣召賜對﹐又賜茶﹐旣而辭出。因畱之曰「只住此﹐更毋得去。」寤而記憶乃靈駕發引日﹐因大慟哭﹐遂得疾﹐日中而卒﹐其幽冥之感有如此焉。﹝輯自《職官分紀》卷一五。《類說》卷二二並見﹞

