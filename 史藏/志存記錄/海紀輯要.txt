《海紀輯要》

﹝明淸﹞夏琳撰

●海紀輯要卷一

泉南夏琳元斌纂乙酉﹑隆武元年夏﹑閏六月﹐唐王聿鍵卽皇帝位於福州。

初﹐唐王統兵勤王﹐以擅離南陽﹐錮禁獄。及弘光立﹐赦出﹐而南都破﹔靖魯伯鄭鴻逵遇於嘉興﹐語合﹐遂奉以入閩﹐與其兄南安伯芝龍謀立之﹐於閏六月十五日卽位。福州爲天興府﹑布政司爲大內﹐攺元隆武。

晉南安伯鄭芝龍平國公﹑靖魯伯鄭鴻逵定國公。

芝龍字飛黃﹐南安石井人。兄弟四﹕長芝龍﹐次芝虎﹐三鴻逵﹐四芝豹。芝龍起家海上﹐崇禎戊辰歸誠。以平海寇功﹐累遷至南澳總兵。甲申之變﹐弘光主卽位南京﹐封南安伯。至是﹐以翊立功﹐晉芝龍平國公﹑鴻逵定國公﹑芝豹澄濟伯。

召見平國公鄭芝龍子成功﹐賜姓朱﹐封忠孝伯。

成功原名森﹐字大木﹔以天啟甲子年七月十五日生於日本。誕時萬火齊明﹐風儀秀整。七歲取回﹐俶儻有大志。年十五﹐補南安弟子員﹔試髙等﹐食餼。赴省試﹐有金陵術士相之﹐驚曰﹕『君非科甲中人﹐殆王侯相也』﹗時方銳志場屋﹐不以爲然。及隆武立﹐召見﹔奇其狀貌﹐封忠孝伯﹔撫其背曰﹕『惜無一女配卿﹐卿當盡忠吾家﹐無相忘也』﹗因賜姓朱﹑攺名成功。自是﹐中外稱國姓雲。

封平國公部將洪旭爲忠振伯﹑張進忠匡伯﹑林習山忠定伯﹑陳輝忠靖伯。

尋封施天福爲武毅伯﹝芝龍部將﹞﹑陳豹忠勇侯﹑林察輔明侯﹝鴻逵部將﹞。

以鄭鴻逵爲大元帥﹐出浙東﹔鄭彩爲副元帥﹐出江西。

二將旣出關﹐疏言餉缺﹐逗𨖻不前。

丙戌﹑二年春﹑正月﹐以忠孝伯成功爲禦營都督﹐賜尙方劍﹐儀同駙馬﹔尋命佩招討大將軍印﹐鎭仙霞關。

時軍國重事皆取決於芝龍﹔帝積不能平﹐常獨居愁嘆。成功進見﹐奏曰﹕『陛下鬱鬱不樂﹐得無以臣父有異志耶﹗臣受國厚恩﹐義無反顧﹐誓當以死報陛下』﹗帝嘉嘆﹐故有是命。秋﹑八月﹐鄭芝龍密撤回仙霞兵﹐縱淸師入閩。

芝龍以擁立非其本意﹐日與文臣忤。又度淸朝神武﹐必不能偏安一隅﹐有叛意﹔密遣人通淸內院洪承疇﹑禦史黃熙胤。至是﹐聞魯監國杭州失守﹐乃稱缺餉﹐檄守將施天福等回。

忠孝伯成功兵潰於仙霞關。

芝龍聞淸師將至﹐密遣親吏到淸帥軍前送降款﹔且授意於成功﹐令引兵還。親吏先密到淸帥納款﹐淸帥詰之曰﹕『吾兵未臨境﹐而先獻降書﹐豈非詐耶』﹖命縛出斬之﹔親吏呼冤﹐乃遣之回。至仙霞﹐入見成功﹐將以此告﹔語未發﹐成功曰﹕『歸語太師﹐速發餉濟師﹗吾妻妾簪珥﹐皆脫以供軍需』。因引入臥內﹐見夫人等皆布裙竹釵﹔噤不敢發一語。旣出﹐語所私曰﹕『向若道及納款事﹐吾頭已斷矣』﹗因疾回﹐見芝龍﹐備述前事﹔芝龍曰﹕『癡兒固執乃爾﹐吾不發糧﹐彼能枵腹出戰哉』﹗成功屢請﹐皆不報。關兵無糧﹐遂逃散﹔成功不得已引還。至延平﹐登城周視﹐嘆息而回。秋﹑九月﹐帝下詔親徵。師次延平﹐淸兵猝至﹔帝出奔﹐殂於將樂。

初﹐帝決意親徵﹔於南臺祭江﹐忽風雨驟至﹐旗幟盡拔﹐不能成禮。成功跪榻前﹐泣奏曰﹕『臣父已有異志﹐陛下當善自爲計』﹗因伏地嗚咽。帝掩袂揮淚﹐命之起﹔遂向延平。將幸贛﹐淸兵猝至﹐迫城﹔帝倉皇出奔將樂﹐淸兵追及﹐遂遇害﹝或云投井死﹑或云死於亂軍﹞。

淸貝勒王入閩﹐鄭芝龍退保安平鎭﹐尋降﹔忠孝伯成功遁入海。

淸兵至泉州﹐芝龍退保安平﹐軍容甚盛﹔以洪﹑黃之信未通﹐未敢迎師。貝勒以書招之﹐其略曰﹕『吾所以重將軍者﹐正以將軍能立唐藩也。人臣事主﹐苟有可爲﹐必竭其力﹔力不勝天﹐則投明而事﹐乘時建不世之功﹐此豪傑事也。若將軍不輔立﹐吾何用將軍哉﹗且兩廣未平﹐今鑄閩粵總督印以相待』﹗芝龍得書大喜﹐成功力諫不聽﹐遂降。十一月﹐將往福州見貝勒﹐成功又泣諫﹔知不可挽﹐乃遁入海。芝龍至福州﹐貝勒置酒﹐甚懽﹔忽夜半挾之北去﹐從者皆不得見。丁亥﹑永曆元年永明王由榔卽皇帝位於肇慶。

王爲神宗之孫﹑桂王之子﹐初封衡陽﹐以寇亂徙梧州。會桂王薨﹐兩廣總督丁魁楚與廣西巡撫瞿式耜擁立之﹔攺元永曆﹐以肇慶府署爲行宮。

明忠孝伯招討大將軍成功起兵。

初﹐芝龍旣歸淸﹐諭成功速降﹔成功泣曰﹕『父教子忠﹐不聞以貳』﹗卽逸去。及芝龍北去﹐乃與所厚數十人舉義﹐收兵南澳。時年二十四﹐文移稱「招討大將軍罪臣國姓」。旣聞永曆卽位﹐遣人間道上表﹐尊奉正朔。

大將軍成功屯兵於鼓浪嶼。

時廈門先爲建國公鄭彩及弟定遠侯鄭聯所據。賜姓自南澳回﹐舊眾稍集﹐乃移屯鼓浪嶼。以洪政﹑陳輝爲左右先鋒﹐楊才﹑張進爲親丁鎭﹐郭泰﹝或作郭新﹞﹑余寬爲左右鎭﹐林習山爲樓船鎭﹐進攻海澄。淸援兵至﹐洪政中流矢死﹐乃引還。秋﹑八月﹐大將軍會定國公鴻逵攻泉州。

鴻逵自芝龍歸淸﹐尙擁兵甲。至是﹐賜姓與合攻泉州﹐敗淸提督趙國祚於桃花山﹐追至城下。九月三日攻城﹐軍聲大振﹔淸漳州副將王進率兵來援﹐圍解。戊子﹑二年永曆在桂林。春﹑閏三月﹐大將軍攻同安﹐克之﹔以葉翼云知縣事。

賜姓引兵取同安﹐戰於店頭山﹐淸兵潰﹔追至城下﹐守將廉郎﹑知縣張效齡棄城遁。賜姓入據之﹐以葉翼云知縣事﹝翼云﹐廈門人﹐庚辰進士﹐由吳江知縣擢吏部主事﹞。秋﹑八月﹐淸兵破同安﹐知縣葉翼云﹑教諭陳鼎﹑守將丘晉﹑林壯猷皆死之﹔屠其城。

泉州之圍﹐自冬䢐春﹔郡邑戒嚴﹐所在蜂起。七月十三日﹐淸部堂陳錦援師至。八月﹐遂陷同安﹔丘晉﹑林壯猷戰沒﹐翼云及鼎死之。屠戮無遺﹐凡五萬餘人。先是﹐有「同安血流溝」之讖﹔至是﹐果驗。是歲大饑﹐斗米千錢。己丑﹑三年永曆在肇慶。春﹑三月﹐大將軍攻漳浦﹐克之。

自同安敗後﹐賜姓往銅山募兵﹐命柯宸樞﹑黃廷等攻漳浦﹐守將王起俸降﹔遂由雲霄抵詔安﹐移屯分水關﹐令黃廷﹑柯宸樞守盤陀嶺。

淸兵攻盤陀﹐中衝鎭柯宸樞死之。

淸漳鎭王邦俊與副將王之剛合兵來攻﹐廷不戰而遁﹔宸樞分兵拒戰﹐眾寡不敵﹐與其弟軍宸梅俱戰死。賜姓哀悼﹐厚卹其家﹐建祠祀之。秋﹑七月﹐永曆遣使晉招討大將軍忠孝伯成功爲延平公。冬﹑十一月﹐大將軍徇潮州。

是年﹐全粵俱奉永曆正朔﹐土寇隨在竊據。守潮者﹐永曆新泰侯郝尙久也﹔自鴻逵據潮之揭陽﹐兩家各相疑忌。初﹐潮人黃海如﹑陳斌爲巨寇﹐來歸﹔至是﹐導賜姓入潮﹐遂入南陽。分兵剿許隆﹑楊廣諸賊及達濠﹑新墟等寨﹐悉平之﹝是時尙久已有貳心﹐故與鴻逵兩相猜疑﹞。命太子太師鄭香守石尾城。

有眾數千。後爲淸兵所破﹐二子鄭廣﹑鄭海死焉。庚寅﹑四年永曆在肇慶。春﹑正月﹐大將軍入潮陽。

賜姓引兵將至潮陽﹐知縣常翼風以城降﹔令洪旭駐鎭其地。六月﹐攻潮州﹐不克。

遣甘輝殺賊黃亮釆﹐復敗廣東合提督軍於潮陽。秋﹑八月﹐大將軍旋師廈門﹐並定遠侯鄭聯軍。

時金﹑廈兩島尙爲建國公鄭彩﹑定遠侯鄭聯所據﹐肆虐不道﹐民不堪命﹔其將章雲飛尢橫。賜姓乃與陳豹等議曰﹕『兩島本吾家土地﹐彼兄弟虎踞橫行﹐大不堪』﹗乃嚴部署﹐自揭陽回軍﹐於中秋夜抵廈門。聯方醉萬石巖﹐報至﹐不得通﹔詰朝出見賜姓舟中﹐交拜甚歡。賜姓笑曰﹕『兄能以一軍相假乎』﹖聯未及對﹐諸執銳者前矣﹔唯唯惟命。於是麾軍過船﹐聯眾皆降﹐海上軍悉屬焉。惟彩率所部遁去﹔飄泊數載﹐賜姓招之還﹐以病卒於家。冬﹑十一月﹐大將軍南下﹐命鄭芝鵬鎭守廈門。

賜姓至潮陽﹐提塘黃文自行在來﹐稱有旨徵賜姓率兵入援。永曆在南寧。招討大將軍延平公成功起兵勤王。

時淸平南王尙可喜﹑靖南王耿繼茂率滿騎數萬攻復廣州﹐西寧王李定國望賜姓入援甚切。閏十一月﹐賜姓率各鎭官兵南下勤王﹔十二月﹐抵揭陽。辛卯﹑五年春﹑正月﹐大將軍成功率勤王兵至南澳。

施瑯進曰﹕『勤王固臣子職分﹔但瑯昨得一夢﹐甚不利。乞復細思』﹗賜姓默然﹐令將瑯所佩左先鋒印及兵將委副將蘇茂管轄﹐命瑯同定國公鴻逵回廈門助芝鵬固守﹔賜姓率師南下。二月﹐至白沙湖﹐颶風大作﹐船幾覆。三月﹐至大星所﹐殺退惠州援兵﹔攻其城﹐下之。二月﹐淸巡撫張學聖會提督馬得功襲廈門﹐文淵閣大學士吏部尙書曾櫻死之。

賜姓南下﹐舟次平海衛﹔學聖﹑得功乘虛來襲。時鴻逵棄揭陽回師未至﹐芝鵬不能守﹔得功先遣數十騎渡五通登岸﹐兵民望見﹐皆潰。時閣部曾櫻在城中﹐或邀之遁﹔櫻曰﹕『此一塊淸淨土﹐正吾死所﹐豈復泛海求活耶』﹗遂自經﹔時爲二月三十日。門人阮旻錫﹑陳泰冒險出其屍﹐鄕紳王忠孝殮之﹐殯於金門。奏聞永曆行在﹐追贈光祿大夫上柱國太師﹐謚文忠﹐賜祭刼﹔蔭一子中書科舍人﹑一子錦衣衛﹐世襲。夏﹑四月﹐大將軍旋師復廈門﹐承制誅鄭芝鵬。

先是﹐馬得功旣入島﹐張學聖及興泉道黃澍於三月初一至﹔見廈門孤懸海外﹐汪洋萬頃﹐愕然曰﹕『此絕地也﹗若有緩急﹐援兵豈能飛渡耶』﹖卽先引回。不數日﹐鴻逵至﹐截港圍攻。得功欲退﹐不得渡﹐窘甚﹔謂鴻逵曰﹕『公等家口皆在安平﹐脫得功不出﹐恐不利公家』﹗鴻逵患之﹐且不虞賜姓之猝至也﹐縱其歸。四月初一﹐賜姓旋師﹐得功已渡海二日矣。賜姓大悔恨﹐按芝鵬失守罪﹐請尙方劍斬以徇﹔諸將股栗﹐兵勢復振﹐凡六萬餘人。鴻逵退泊白沙﹐築寨居之。左先鋒施瑯得罪逃歸淸。瑯﹐晉汪人。其事賜姓也﹐年最少﹐知兵善戰﹔自樓櫓﹑陣伍﹑旗幟之法﹐皆瑯啟之。前在南澳兵付蘇茂代將﹐意回日必復任。賜姓旣不與﹐遂請爲僧﹔揚姓令再募兵﹐許授前鋒鎭。偶有親丁曾徳逃於賜姓營﹐瑯擒治之﹐賜姓馳令勿殺﹐瑯竟殺之﹔賜姓大怒﹐捕瑯並逮其家屬。瑯乘間逸去﹐密渡安平﹐依鄭芝豹﹔賜姓收其父大宣並其弟援剿左鎭施顯﹐殺之。五月﹐大將軍入南溪。

賜姓自回廈門﹐申嚴紀律﹐軍聲大振。率眾入漳之南溪﹐漳鎭王邦俊迎戰﹐大破之﹔復敗之於漳浦﹐降其將卒數百人﹐漳州戒嚴。冬﹑十一月﹐大將軍敗淸提督楊名髙於小盈嶺。

名髙自福州率步騎援漳﹐賜姓迎戰小盈嶺﹔名髙大敗﹐僅以身免。乘勝徇漳浦﹐守將陳堯策以城降。前定西侯張名振﹑平夷侯周崔之等來歸。

名振﹑崔之﹐魯監國之別將。至是﹐與英義伯阮駿等自舟山來歸﹐俱授爲水師鎭。壬辰﹑六年春﹑正月﹐大將軍攻海澄﹔淸守將郝文興以城降。

賜姓引兵向海澄。是日﹐潮乍漲﹐舟達城垣﹐守將郝文興降﹔以舉人黃維孑﹑馮澄世先後知縣事。三月﹐大將軍大敗淸總督陳錦於江東橋﹔乘勝拔長泰﹐漳州屬邑俱下。

賜姓遣中提督甘輝攻長泰﹐遇淸副將王進﹝號老虎﹞於北溪。兩人俱雄健著名﹐久念一決雌雄﹔乃奮戈傅矢﹐兩馬相當。自巳至午﹐縱橫跌蕩﹐觀者竦踴。旣而兩家兵至﹐乃解。進入長泰﹐輝日夜攻﹐弗克。淸總督陳錦來援﹐賜姓簡精銳逆戰於江東橋北。錦狃先年同安之捷﹐頗輕敵﹔全軍俱覆﹐奔回泉州。乘勝攻長泰﹐拔之﹔王進獨以數十騎遁入漳州城﹐屬邑俱下。夏﹑四月﹐大將軍攻漳州。

賜姓引兵圍漳州。五月﹐淸浙鎭馬逢知﹝原名進寶﹞率兵來援﹐縱其入城﹔引兵出戰﹐連敗之﹐遂嬰城固守不出。賜姓累攻不下﹐乃壅鎭門之水以灌之﹐堤壞不浸﹔復列柵圍之。城中食盡﹐人相食﹐枕藉死者七十餘萬人。秋﹑七月﹐淸庫成棟弒其主總督部院陳錦來歸﹐誅之。

錦軍於鳳尾山﹐慚於江東之敗﹐號令峻刻﹔爲其僕庫成棟所刺﹐持首來歸。賜姓嘆曰﹕『僕隸之人而戕其主﹐是大逆也﹔大逆何以勸後』﹗命斬以徇。成棟呼曰﹕『陳錦暴戾不仁﹐眾心已離﹔寬我一死﹐必有望風續至者﹐八閩可不勞而定也』。眾咸爲之請﹔賜姓曰『得八閩者﹐一時之私利也﹔誅叛逆者﹐萬世之公義也。吾終不忍以一時之私利而廢萬世之公義』﹗命亟斬之。冬﹑十月﹐戰於古縣﹐敗績﹔解漳州圍﹐退守海澄。

漳州久圍﹐中外隔絕。淸固山金礪來援﹔時賜姓久頓堅城﹐師老糧匱﹐退屯古縣﹔迎戰累敗﹐收兵退保海澄。永曆在安隆。

是時﹐封李定國爲西寧王﹔敗淸定南王孔有徳於桂林﹑敬謹王尼堪於衡州。癸巳﹑七年春﹑正月﹐大將軍遣定西侯張名振率水師恢復浙直州縣。夏﹑五月﹐淸固山金礪攻海澄﹐大將軍親督兵擊卻之。

金礪旣解漳圍﹐悉滿﹑漢精銳進攻海澄。城壞百餘丈﹐賜姓親立雉堞防禦﹔張蓋而坐﹐與諸將飲敵樓。淸兵望見﹐矢炮雨集﹔賜姓益治軍﹐指揮自若。方易坐﹐而原座爲炮擊碎﹔賜姓大呼曰﹕『天佑孤臣﹐諸將無虞也』﹗眾各奮气十倍。淸師臨城﹐蜂擁而上﹔有廝養卒鄭仁舉巨斧以砍﹐眾從之﹐登者悉墜﹐積屍塡壕。甘輝復率兵截擊﹐擒斬無遺﹔固山宵遁。是役也﹐論功行賞﹐以忠孝伯印授甘輝﹐輝不敢受﹔召鄭仁﹐拜都督。乃更築短城﹐而澄守益固。永曆遣兵部主事萬年英齎敕晉成功漳國公﹐封延平王﹔成功表辭。

成功旣破固山金礪﹐遣監督池士紳以蠟表奏永曆行在﹐並敍破提督楊名髙及殲總督陳錦之功。永曆乃命年英齎敕晉成功漳國公﹐封延平王﹔成功拜表辭讓﹐請甘輝﹑黃廷等各鎭封爵。秋﹑九月﹐大將軍率師南下剿鷗汀貝﹔尋引還。

淸兵攻潮州﹐郝尙久乞援﹔遣陳六禦先率兵救之﹐尙久不敢納。潮破﹐尙久自焚死。賜姓尋破鷗汀貝土賊而還。初﹐鷗汀貝恃其土城險固﹐聚眾剽掠﹐海上商船多被擒截﹔抽腸刳腹﹐慘酷非常。至是﹐攻破之﹐屠其城﹐丁壯無遺。甲午﹑八年春﹑二月﹐淸遣官來議撫﹐以海澄公印封大將軍﹔弗受。

初﹐芝龍在京密令李徳回勸賜姓就撫﹐陽許之﹔淸遂封芝龍爲同安侯﹑芝豹左都督﹐遣鄭﹑賈二官齎詔及海澄公印敕授賜姓﹐且封鴻逵奉化伯。賜姓不受。十月﹐再遣內院學士葉成格﹑理藩院阿山及鄭度﹝芝龍少子﹞齎敕至﹐許以漳﹑泉﹑惠﹑潮四府安插兵眾﹔賜姓堅執不從。李徳泣請曰﹕『將軍弗聽﹐恐太師﹝卽芝龍﹞禍且不測』﹗賜姓戚然久之﹔謂曰﹕『非不知淸朝待我厚﹐但我受明室厚恩﹐義不可屈』。因泣﹔揮之去。葉﹑阿回奏﹐淸朝怒置芝龍於髙墻﹑戍芝豹寧古塔。冬﹑十月﹐大將軍成功遣兵勤王。

遣輔明侯林察﹑閩安侯周瑞督水師﹐戎旗鎭王秀奇﹑左先鋒蘇茂督陸師﹐率官兵戰艦百餘艘南下勤王。差效用官林浚奉勤王表詣永曆行在﹐並持書會西寧王李定國。十二月﹐大將軍復漳州。

十二月晦日﹐賜姓自廈門入海澄。夜嚴部署﹐四鼓直抵漳州﹔入其城﹐兵不血刃。於是﹐守將卜世用﹑魏標等及知府房星燦﹑知縣周瓊皆降﹔十縣俱下。泉州屬邑望風而潰﹐獨泉帥韓尙亮固守泉州不下。乙未﹑九年春﹑二月﹐招討大將軍延平王成功承制設六官。

初﹐賜姓以永曆行在遙隔﹐軍前所委任文武職銜一時不及奏聞﹐永曆許其便宜委用﹕武職許委至一品﹑文銜許設六部主事。賜姓復疏請﹐以主事七品銜卑﹐難以彈壓﹔永曆乃賜詔許其軍前所設六部主事秩比行在侍郎﹑都事秩比郎中﹑都吏秩比員外。於是設六官﹕以潘賡鐘﹝壬午舉人﹞爲吏官﹑洪旭爲戶官﹑陳寶鑰爲禮官﹑張光啟爲兵官﹑程璠爲刑官﹑馮澄世爲工官﹐設協理各一員﹑左右都事各二員。以常壽寧爲察言司﹐鄧會﹑張一彬爲正副審理﹝寶鑰﹑澄世﹐俱丙戌舉人﹞。設儲賢館。

以前所試諸生洪初辟﹑楊芳﹑呂弼﹑林復明﹑阮旻錫等充之。先是﹐永曆開科粵西﹐諸生願赴科舉者﹐賜姓皆給花紅﹑路費遣之。島上衣冠濟濟﹐猶有升平气象。

設育冑館。

以死事諸將及侯伯子弟柯平﹑林維榮等充之。

攺中左所爲思明州。

中左所﹐卽廈門城。至是﹐攺稱思明州﹔以薛聯桂﹑鄧會先後知州事。

奉魯王居金門。

時監國魯王及寧靖王諸宗室避難至廈門﹐賜姓皆禮贍優給﹐奉之居金門。

給避難縉紳盧若騰﹑王忠孝﹑辜朝薦﹑徐孚遠等銀幣。

時縉紳避難入島者甚眾﹐賜姓皆優贍之﹔歲有常給﹐待以客禮﹐軍國大事時輒咨之﹐皆稱爲老先生而不名。若盧﹑王﹑辜﹑徐及沈佺期﹑郭貞一﹑紀許國諸公﹐尢所尊敬者。

誅餉鎭黃愷。

賜姓自興名以來﹐軍律嚴明﹐禁止淫掠﹔犯者立斬。破城之日﹐諸軍𨿽爭取財物﹐遇婦人在室﹐則卻退不敢入﹐遠近稱爲三代之師。以餉饋不足﹐命愷爲餉鎭﹐供給軍需。愷克剝不堪﹐怨聲載道﹔賜姓怒﹐收斬之。

夏﹑五月﹐總督勤王師林察﹑周瑞﹑王秀奇﹑蘇茂等無功引還﹔大將軍怒﹐貶責有差。

察等回軍﹐稱西寧王李定國戰敗退入梧州﹐應援不及﹔賜姓大怒﹐將斬之。以其夙著戰功﹐各降黜﹑捆責有差。因致書於李定國﹐其略曰﹕『敝員以臺命至﹐知老臺臺內急君父之憂﹐外切仇讎之痛﹔某恨不能徵帆倏忽直指珠江﹐同挈故土﹐以迎乘輿。詎意船師未到﹐而大軍已先班回﹗勝負兵家之常﹐不足深憂﹔但敝船逗𨖻﹐旣不能先期會師﹐又不能奮圖後援﹐使某實與有罪焉。已將水陸各將領審定功罪﹐重行捆責﹔乃念其有功﹐不然已正法矣。今援粵之精銳已悉來閩﹐且檄全粵水陸與某爭衡﹐則粵東勢必空虛﹔乘機襲取﹐正其時也。幸迅旆入粵直取﹐某處定有摧枯拉朽之勢﹗從此長驅破竹』。遣忠振伯洪旭﹑北鎭陳六禦督師北徵。

六禦等揚帆進取舟山﹐守將巴臣興降﹐以六禦守其地﹔旭等攻溫﹑臺等處﹐臺州鎭馬信﹑寧波鎭張弘徳出降﹐空其城而歸。六月﹐毀安平鎭。

安平距泉郡六十里﹐芝龍置第其中﹔洋船直通城外﹐人煙繁華勝於郡城。至是﹐聞淸貝子王統兵將至﹐乃墮其城﹔並毀漳州及惠安﹑南安﹑同安三邑﹐斂兵回廈。秋﹑七月﹐遣中提督甘輝﹑右提督王秀奇統兵北上。

以輝爲正總督﹑秀奇副之﹔率二十餘鎭往北﹐與忠振伯洪旭﹑總制陳六禦相機進攻。遣前提督黃廷﹑後提督萬禮統兵南下。

以廷爲正總督﹑禮副之﹔率二十餘鎭南下。八月﹐廷等攻揭陽﹐淸潮鎭劉伯祿來援﹐連破走之﹔忠勇侯陳豹復自南澳率兵來會﹐遂拔揭陽﹐並復普寧縣。冬﹑十一月﹐淸定遠大將軍庶子王入閩﹔大將軍回思明州。

庶子王至泉﹐遣人持諭至廈門招撫﹐不納﹔復易函稱書﹐賜姓答之。令廈門居民搬移過海﹐官兵眷口搬住金門﹑鎭海等處﹐空島以待。丙申﹑十年春﹑正月﹐淸平南王尙可喜遣兵攻揭陽﹐左先鋒蘇茂敗績。

可喜撥騎兵同潮鎭劉伯祿來復揭陽﹐茂率左衝鎭黃梧等迎戰﹐大敗﹔淸兵追至城下﹐前提督黃廷出兵接戰﹐乃退。三月﹐淸庶子王遣水師攻兩島﹐遭風引還。

庶子王大集各澳船隻﹐令泉鎭韓尙亮督率﹐出泉州港﹔賜姓令林順﹑陳澤等迎擊。忽颶風大作﹐淸船飄散沈壞﹐收回者不滿十舟。由是﹐不敢渡海。夏﹑五月﹐誅左先鋒蘇茂。

茂﹐原爲左先鋒施瑯副將﹔瑯之逸去﹐茂實密縱之﹐因補其職。至是﹐同前衝鎭黃梧喪師於揭陽調還﹐遂按軍法斬之。六月﹐大將軍督師北上﹔前衝鎭黃梧以海澄叛歸淸﹐淸封梧爲海澄公。

賜姓將北上﹐而畱儲蓄於海澄﹐以左提督王秀奇統黃梧﹑蘇明等守之﹔克日解纜。時淸貝子王入閩﹐泉﹑漳屬邑皆下﹔獨澄未復﹐百計誘降。黃梧以揭陽失利懼誅﹐遂挾蘇明據城叛﹐降於淸﹔淸封爲海澄公﹐命駐漳州。先是﹐淸遣官賫海澄公印欲封賜姓﹐賜姓弗受﹔淸總督上書曰﹕『懸此印於國門﹐彼中豈無內應者』。至是﹐梧降﹐卽以此爵封之﹔別調蘇明入京﹐授爲哆理機昂邦內大臣。其後﹐梧獻平海策﹝黃梧當殺可恨﹞﹕請發鄭氏祖墳﹑誅求親黨﹑沒五大商及遷界等事﹔害及五省﹐人罹其禍。秋﹑七月﹐大將軍克閩安鎭﹐進逼福州。

時淸貝子屯重兵在漳﹐賜姓議率兵北向以綴之。旣解纜﹐忽報黃梧以海澄叛﹔或勸旋師爭之。賜姓曰﹕『吾欲圖大事﹐海澄何足惜哉』﹗遂揚帆進攻閩安鎭﹐破之﹐福州大震﹔攻之不克﹐乃城牛心塔﹐以陳斌等戍之。八月﹐淸師復舟山﹐總制陳六禦﹑英義伯阮駿死之。

浙兵攻舟山﹐陳﹑阮率兵迎擊﹔被誘深入﹐水急收船不回﹐俱赴海自焚死﹐餘船奔散。淸兵遂毀舟山城郭﹐遷居民。

冬﹑十月﹐淸世子王發兵攻銅山﹐後衝鎭華棟﹑護衛鎭黃元擊敗之﹔世子王引兵還福州。

華棟﹐原名金燧第﹐興化諸生也﹔舉義﹐其母尙系府獄﹐故攺名﹐賜姓以千金贖出之。後棟歿﹐仍卹其子。

協理禮官陳寶鑰歸淸。

寶鑰常懼得罪﹔至是﹐以賜姓在北﹐遂挈其家人入泉投誠﹐淸以爲貴州驛傳道。事聞﹐賜姓以黃開泰﹝丙戌舉人﹞代爲禮官﹔後亦歸淸爲河南睢陳道。

十二月﹐大將軍復羅源﹑寧徳﹐淸世子王遣梅勒阿格襄率兵來援﹐中提督甘輝擊斬之。

阿格襄率滿將巴都﹑柯如良等襲輝軍﹐滿將見陣整﹐不逼﹔格襄恃勇直前﹐甘輝迎擊﹐揮戈攝其首。是役也﹐格襄最驍勇﹐而巴都﹑柯如良等皆善戰﹔及俱敗沒﹐滿兵爲之奪气。

淸同安侯鄭芝龍遣謝表來勸大將軍就撫﹐弗聽。

淸復遣芝龍命謝表來勸就撫﹐部院李率泰亦令人說暫退兵以就撫局﹔賜姓弗聽。表等日夜涕泣﹐謂無可回覆爲憂﹔賜姓因復書於芝龍﹐其略曰﹕『謝表賫父親手諭忽然而至﹐疑信參半﹐情能不傷﹐而勢無可如何耳﹗吾父存亡禍福﹐兒料之已熟。淸待投誠之人﹐猜忌多端﹐有始無終﹐總是「挾」之一字﹐而兒豈可挾之人乎﹖自淸朝入閩以來﹐喪許多人馬﹑費許多錢糧﹐百姓塗炭﹐赤地千里﹐已驗於往時矣。玆世子傾國來閩﹐將歷三載﹔殊無奇謀異能﹐只是補葺破地﹐淫掠焚殺﹗一弄兵於白沙﹐而船兵覆沒﹔再弄兵於銅山﹐而全軍殲滅﹔閩安爲福省門戶﹐遽爾遂破﹔阿格襄等盡喪﹐其力量亦可見矣。乃損無數之甲兵﹑費無稽之錢糧﹑死億萬之生靈﹐區區爭此數根無用之頭髮﹐不特大失策﹐亦何量之不廣也﹗淸朝誠能略其小而計其大﹐俾地方安插我兵﹐彼無詐﹑我無虞﹐如此則奉淸朝之正朔﹐無非爲生民計而爲吾父屈也。將兵安插得宜﹐淸朝自無南顧之憂﹗中左﹝卽廈門﹞在海外別一天地﹐兒效巢﹑許﹑嚴光輩優遊山林﹐髙尙其志耳。淸朝多疑﹐不便差人再往。兒至此﹐心已盡而言尢實。伏祈鑑照』﹗賜姓義不就撫﹔然父子之情﹐恆於中夜起立北向﹐私自哀慟。丁酉﹑十一年永曆在雲南。春﹑三月﹐定國公鄭鴻逵卒於金門。

鴻逵自其兄芝龍北去﹐與賜姓起義兵﹔同攻泉州﹐入潮州。辛卯退泊白沙﹔丙申淸兵攻之﹐不克﹐移居金門養病。至是卒﹐年四十五。時賜姓在北﹐聞之﹐回思明州。

夏﹑六月﹐臺灣紅夷酋長揆一獻方物﹐求通商﹔許之。

揆一遣通事何斌貢外國珍寶﹐求通商﹔願年輸餉銀五千兩﹑箭坯十萬枝﹑硫黃一千擔﹐賜姓許之。秋﹑七月﹐大將軍率師北上﹔命忠振伯洪旭等守思明州。

賜姓旣北向﹐八月﹐進攻黃巖﹐淸守將王戎以城降﹔乘勝攻臺州﹐淸總兵李必﹑知府齊維蕃﹑臨海知縣黎嶽詹俱降。九月﹐下太平﹑天臺﹐守將俱降。九月﹐淸師復閩安鎭。

淸世子王及總督李率泰合兵破閩安鎭﹐前提督右鎭余程戰死﹔護衛前鎭陳斌率五百餘人守羅星塔﹐不得出﹐淸遣人招降﹐盡殺之於南臺橋。賜姓棄臺州來援﹐閩安已失﹐乃引回思明州。冬﹑十一月﹐永曆遣漳平伯周金湯晉招討大將軍延平王成功潮王。

初﹐永曆癸巳遣萬年英封賜姓成功爲延平王﹐成功表讓﹐爲諸鎭請封爵﹔永曆以帛詔封甘輝爲崇明伯﹑黃廷永安伯﹑萬禮建安伯﹑郝文興祥符伯﹑王秀奇慶都伯﹑張煌言兵部左侍郎﹑馮澄世太僕卿兼僉都禦史﹐餘各封拜有差。至是﹐復差周金湯及太監劉國柱從海道賫延平王敕印至﹐晉封潮王﹔成功謙讓不敢當﹐仍稱招討大將軍。

前監國科臣徐孚遠至自交趾。

孚遠﹐字闇公﹔幾社六子之一。避難入島﹐奉永曆命使安南﹐爲交趾所得﹔欲要以臣禮見﹐孚遠不屈而還﹝有「交行摘錦」傳於世﹞。賜姓怒﹐遂禁商船﹐不許往交趾貿易。戊戌﹑十二年春﹑三月﹐大將軍築演武亭練兵。

亭在廈門院東﹑澳仔嶺之交﹐賜姓築以操練軍士。以石獅重五百筋爲的﹐力能舉者﹐撥入左右虎衛親軍﹔皆戴鐵面﹑著鐵裙﹐配斬馬大刀﹐並帶弓箭﹐號曰「鐵人」。命左武衛林勝督兵南下攻許龍﹐破之。

許龍爲南陽巨寇﹐出沒反覆﹐負固不服﹔賜姓命林勝合左右虎衛之兵攻之。師至﹐港水忽漲﹐勝等直入﹐許龍率眾遁﹔獲其輜重﹑船隻﹐焚其巢穴。澄海守將劉進忠等迎降。夏﹑五月﹐招討大將軍延平王大舉北圖江南。

初﹐永曆己丑開科於廣省﹐詔各勳鎭考送諸生赴試。賜姓遂送生員葉後詔﹑洪初辟等十餘人﹐令洪志髙賫本詣行在﹔舟至潮陽﹐遭風飄壞﹐餘人不得達﹐獨志髙至粵﹔詔以爲兵部職方司﹐監賜姓軍﹐命以舟師直取南都。賜姓承此詔旨﹐至是議欲大舉直攻南京。諸將請曰﹕『南京地遠城堅﹐非數十萬人不可﹐不如近取爲得計』。賜姓曰﹕『入據長江﹐則江南半壁皆吾囊中物矣』﹗乃以黃廷爲前提督﹑洪旭爲兵官﹑鄭泰爲戶官﹐畱守廈門﹔而自率甘輝等北上。甲士十七萬﹑鐵人八千﹑戰船八千揚帆而進﹐號八十萬。六月﹐大將軍徇浙江﹐平陽﹑瑞安諸縣降。

賜姓引兵至浙﹐平陽守將車任暹﹑瑞安守將艾誠祥降。七月﹐次羊山﹐爲暴風飄沒八千餘人﹔次子從軍﹐溺焉。泊滃州修理戰艦。九月﹐至象山﹐知縣令父老賫羊酒犒師﹔命勿攻。十月﹐至臺州港﹐後衝鎭劉進忠叛入海門所﹔令攻之﹐棄城走。己亥﹑十三年春﹑正月﹐大將軍駐沙關。夏﹑五月﹐永曆在永昌。大將軍至崇明。

賜姓次崇明﹐諸將請先取之以爲老營﹔不聽。乃遣監紀劉澄密通淸江南提督馬進寶。六月﹐大將軍破瓜州﹐尋克鎭江府。

賜姓舟至焦山﹐謂諸將曰﹕『瓜鎭爲金陵門戶﹐須先破之』﹔乃授諸將機宜。值南風盛發﹐各率所部進據瓜州上流。十六日﹐自督親軍及甘輝等將直搗其柵﹐淸操江軍門朱衣佐﹑城守左雲龍率滿﹑漢騎兵迎戰。陣方交﹐賜姓麾軍大進﹐右武衛周全斌率其部將浮水先登﹐直衝其陣﹐身中五矢﹐气益厲。諸軍繼之﹐淸兵大敗。斬雲龍於橋下﹐擒朱衣佐﹐遂克其城﹔命援剿左鎭劉猷守之﹐以柯平爲江防同知。召見朱衣佐﹐將欲用之﹔以有母在﹐哀懇求歸﹐給資斧縱還。二十日﹐移兵趨鎭江﹐淸提督管效忠率滿﹑漢官兵夾擊﹐奮勇死戰﹔賜姓親督諸軍﹐大破之﹐積屍塡濠﹐效忠僅以身免。知府戴可進等開門出降﹐令周全斌守之﹔屬邑皆下。遣兵部侍郎張煌言﹑督理戎政楊朝棟招撫江南﹐兵部主事袁起震﹑徐長春招撫江北﹐軍聲大振。於是﹐太平﹑寧國﹑滁﹑和﹑徽﹑池諸郡縣俱欲迎降﹔卽杭州及九江等處﹐亦有密謀舉義﹑前來給札欲爲內應者。秋﹑七月﹐大將軍進逼南京。

瓜鎭旣破﹐甘輝進曰﹕『瓜鎭爲南北咽喉﹐但坐鎭此﹐斷瓜州﹐則山東之師不得下﹔據北固﹐則兩浙之路不通﹕南部不勞而定矣』﹗賜姓不聽。將進兵﹐甘輝又請從陸路﹐以爲『乘破竹之勢﹐一鼓可下﹐或破其附近州郡以絕援兵﹐則南京勢孤必難守﹔若由水路﹐恐風信稽遲﹐援兵四集﹐又費工力』。諸將多以從水路利便﹐賜姓遂率師揚帆﹐直指南部﹔傳檄四方﹐有『六月興師﹐敢云趨利﹗十年養稅﹐正欲待時』之語。

招討大將軍延平王晉封潮王成功遙祭太祖髙皇帝孝陵。

成功由鳳儀門登岸﹐屯軍嶽廟山﹔望祭太祖孝陵﹐再拜慟哭﹐哀動三軍﹐諸將士無不感奮。遣禮科都事蔡政﹑監督髙綿祖會淸提督馬進寶進師。

進寶心戀明室﹐密有通款﹔賜姓師次崇明時﹐曾遣監紀劉澄賫密函通之。至是﹐復遣政等前往﹐訂其進師來會。大將軍列營圍南京﹐敗績﹔中提督崇明伯甘輝死之。

賜姓師迫南京﹐甘輝進曰﹕『兵貴神速﹐宜急攻城﹐乘其勢未定而拔之﹔否則﹐彼援兵畢集﹐難於仰攻﹐君必悔之﹗』不聽﹔乃列營圍之。方下令示期攻城﹐會淸援師四集﹐有千騎薄前鋒營﹐爲余新擊敗﹐遂輕敵無備。淸從城上覘其軍懈﹐是夜崇明副將梁化鳳由鳳儀門穴城十餘道﹐率兵從街坊房舍中毀墻而通﹐復薄新營﹔眾不及甲﹐倉皇出拒﹐副將董延中﹑蕭拱柱死焉﹐新遂就擒。賜姓聞警﹐遣翁天佑馳援﹐已無及矣。淸盡出騎兵列於城下﹐賜姓自率親軍擊退之。淸援兵雲集﹐四面合攻﹐賜姓督諸將接戰﹐累敗﹔始麾軍退﹐登舟而渡。淸水師擊楫來追﹐令黃安禦之﹐沈其數船﹐淸不敢迫﹔徐渡諸殘兵而趨鎭江。是役也﹐甘輝且戰且走﹐單騎擊殺數十百人﹔馬躓被獲。入金陵見淸帥﹐戟手罵不屈﹔令幽之﹐徐使人說降﹔輝怒罵﹐求速死﹔數日水漿不入口﹐乃引出殺之﹐神色不變﹔懸其首於市﹐靑蠅不敢近﹐淸帥以爲忠義所感﹐函而刼之。五軍張英﹑親軍林勝﹑陳魁﹑提督萬禮﹑總鎭藍衍﹑魏標﹑卜世用﹑洪復﹑戶官潘賡鐘﹑儀衛吳賜等皆陣歿。八月﹐大將軍攻崇明﹐不克﹔遣禮科都事蔡政往北京議和。

是月四日﹐回師至吳淞港﹔遣蔡政往見馬進寶﹐入京議和。八日﹐至崇明﹔十一日﹐攻城﹐崩數十丈﹐淸守將梁化鳳固守不下。周全斌以爲孤城狹隘﹐得之無益﹔適進寶差中軍同蔡政來勸賜姓退師﹐以待奏請﹐徐觀和局成否。從之﹐仍遣蔡政往北京。九月﹐大將軍旋師至思明州。

賜姓旣還﹐建忠臣廟祀死事諸人﹔以甘輝爲第一﹐入哭盡哀﹐曰﹕『吾早從甘將軍言﹐不至此也』﹗以女妻其子孟煜﹐厚卹其家。冬﹑十二月﹐禮科都事蔡政至自北京。

政至京﹐淸世祖皇帝特賜一品袍褂﹐命回江南與督﹑撫﹑提會議。甫出都﹐而言官卽劾賜姓無禮﹐請戮來使﹐飛檄追捕﹔政聞﹐卽晝夜兼程﹐由間道奔回。賜姓嘉其才智﹐親酌卮酒勞之﹐禮待有加﹔始知和議不成﹐擊同安侯於獄﹑逮馬進寶入京問罪及遣滿州將軍達素督兵三省會剿之由。

庚子﹑十四年夏﹑四月﹐攺右提督馬信爲提督親軍驍騎鎭。

賜姓聞淸師將合攻廈門﹐令各提鎭官兵眷口搬住金門﹐命英兵鎭陳瑞同戶官鄭泰保護。五月﹐淸滿州將軍達素合兵攻廈門﹔大將軍迎擊海上﹐大破之。

淸以江南旣定﹐乃命將軍達素﹑總督李率泰大蒐兩島。五月﹐部分滿﹑漢軍大船出漳州﹑小船出同安﹐檄廣東投誠許龍等引兵來會。賜姓以陳鵬督諸部守髙崎﹐遏同安﹔鄭泰出浯洲﹐遏廣東﹔自勒諸部﹐扼海門。初十黎明﹐漳船乘風逼海門﹐賜姓遣五府陳堯策令諸舟按軍勿動﹐俟其齊出擊之﹔呼吸間﹐漳船乍至﹐諸船奉令莫敢先發﹐閩安侯周瑞先爲漳船擊破﹐與堯策皆死焉。繼攻陳輝船﹐輝發火藥燒之﹐滿兵躍退﹐且戰且卻。賜姓自駕八槳板舟﹐往來視師。向午﹐潮湧風發﹐乃親率巨艦衝之﹔鄭泰復自浯嶼引兵合擊﹐北兵大敗﹐橫屍滿海。有滿兵數百乘船登圭嶼死力拒戰﹔馬信招降之﹐夜溺諸海。是日﹐同安船趨髙崎﹐陳鵬約降﹐飭所部勿動﹔北兵恃有內應﹐船未及岸﹐涉水爭先。鵬部將陳蟒不與謀﹐曰﹕『事急矣﹐當決一死』﹗麾其屬與殿兵鎭陳璋合擊之﹐北兵披靡﹐蹈海死者十七﹑八﹐生擒首領呂哈喇﹐殺滿兵一千六百餘人。賜姓收鵬斬之﹐以蟒代其職。許龍等後二日至﹐知淸兵已敗﹐奔回﹔達素率殘兵回福州﹐自殺。

冬﹑十月﹐監國魯王殂於金門。辛丑﹑十五年春﹑正月﹐永曆在緬甸。三月﹐大將軍興師攻臺灣。

臺灣﹐在東南海中﹐延亙數千里﹐土番雜處。天啟末﹐紅夷據其地﹔築二城﹕一曰赤嵌﹑一曰王城﹐與中國﹑日本﹑廣南貿易。以夷長揆一鎭之﹐立法甚嚴﹐土番皆聽約束﹐歷三十餘年無敢犯者。至是﹐賜姓以淸世祖新薨﹑未暇戰徵﹐遂決意取之。諸將咸有難色﹔通事何斌固請曰﹕『臺灣沃野千里﹐四通外洋﹐橫絕大海﹐足與中國抗衡。土番受紅夷欺淩﹐每欲反噬﹔以天威臨之﹐如猛虎逐羣羊也。得其地足以廣國﹐取其財足以餉兵﹐進戰退守﹐勿踰於此』﹗且陳可取狀甚悉﹔協理戎政楊朝棟亦主取之。賜姓悅﹐以忠振伯洪旭﹑前提督黃廷居守思明州﹐戶官鄭泰居守金門所﹐自率文武官﹑親軍﹑武衛前進。夏﹑四月﹐大將軍入臺灣。

賜姓舟次澎湖﹐下令曰﹕『視吾鷁首所向』﹗至鹿耳門﹐水驟漲丈餘﹝港道紆回水淺﹐不能渡巨舟﹐至是驟漲﹞﹐大小戰船銜尾而進﹐縱橫無礙。紅夷大驚﹐以爲從天而下。賜姓以手加額曰﹕『此天所以哀吾而不委之壑也﹗天憐孤臣﹐必有寧宇矣』。引兵登岸﹐先取赤嵌城。紅夷敗﹐退保王城﹐酋長揆一死守不下﹔乃列營環圍以逼之﹐俟其自降。六月﹐銅山守將蔡祿﹑郭義叛歸淸﹐忠匡伯張進死之。

進守銅山﹐恩威並著。蔡祿﹑郭義畏往臺灣﹐據城以叛﹔脇進同行﹐進不從。曰﹕『吾守土﹐有死而已』﹗密置火藥於署中﹐欲俟祿﹑義來﹐並焚之﹔祿等偵知﹐不赴﹐遣人促行﹐進遂舉火﹐闔室自焚。淸兵遂入城﹐兵官洪旭會忠勇侯陳豹統水師復之。報至﹐賜姓感嘆﹐命厚卹進家﹔遣總監營翁天佑守其地。是役﹐原思明州知州薛聯桂亦同祿等歸淸﹐授爲江西督糧道。秋﹑八月﹐紅夷率甲板來犯﹐大將軍擊敗之。

先以甲板接戰﹐陳澤﹑陳廣等攻之﹔擊沈頭�﹝舟宗﹞﹐焚其次�﹝舟宗﹞。至是﹐復會甲板至﹐令陳澤督水師擊之﹔獲其巨艦二並小艇諸舟。自是﹐甲板不敢復出。冬﹑十月﹐淸棄同安侯鄭芝龍於市。

初﹐芝龍在京屢以書諭賜姓就撫﹐不則恐見誅戮。賜姓復書有云﹕『兒昔者再三苦諫而吾父不聽﹐今事已差池﹐言之何益﹗設有不幸﹐兒當縞素復仇以結忠孝之局而已』﹗然淸亦不之罪也。至是﹐世祖薨﹑新君嗣位﹐執政者與芝龍有隙﹐遂促殺之﹔以十月初三斬於燕京之柴市﹐子孫在京者皆與焉。淸遷界﹐徙沿海居民於內地。

閩海以賜姓故﹐歷年用兵﹐捐師縻餉﹐淸患之﹔蘇納海等議曰﹕『蕞爾兩島得遂猖獗者﹐恃沿海居民交通接濟。今將山東﹑江﹑浙﹑閩﹑廣濱海人民盡遷入內地﹐設界防守﹐片板不許下水﹑粒貨不許越疆﹐則海上食盡﹐鳥獸散矣』。從之﹔分遣滿員督遷。各省千年生聚﹐一旦流離﹐死亡疾病﹐慘不可言。十二月﹐紅夷酋長揆一降﹔縱其歸國﹐臺灣平。

賜姓督攻王城﹐平其炮臺﹔揆一懼﹐乞降﹐許之。凡珍寶﹑輜重﹐聽其搬回本國。揆一泣謝﹐率殘夷五百餘名歸荷蘭。壬寅﹑十六年春﹑正月﹐永曆在滇城。二月﹐大將軍開創臺灣府縣。

臺灣旣平﹐賜姓攺爲安平鎭﹐赤嵌城曰承天府﹔設縣二﹕曰天興﹑曰萬年﹔總號曰東都。聞淸遷界﹐賜姓憮然曰﹕『舉數省幾萬里魚鹽之地無故而棄之﹐塗炭生民﹐豈得計哉﹗淸之技亦窮矣。吾養精蓄銳﹐天下事未可知也』﹗於是辟艸萊﹑興屯聚﹑嚴法令﹐犯者𨿽親不貸﹔或諫以用法宜稍寬者﹐賜姓曰﹕『子產治鄭﹑孔明治蜀﹐皆以嚴從事。況立國之初﹐不加一番整頓﹐則流獘不可勝言矣』﹗眾皆拜服。三月﹐遣周全斌擊忠勇侯陳豹於南澳。

豹﹐精悍雄壯﹐守南澳近二十年﹐許龍﹑蘇利不敢犯﹐畏之如虎﹔但性傲﹐人多忌之。至是﹐爲飛語所中﹐賜姓命全斌攻之。豹倉卒不敢自明﹐又不敢迎戰﹐乃舉家入粵投誠﹔淸封爲慕化伯。夏﹑四月﹐大將軍遣官至思明州殺世子經及董夫人﹐弗果。

賜姓治家嚴肅。世子居思明與乳媼通﹐生子。賜姓聞之大怒﹐命黃昱至島諭鄭泰監殺世子及世子母董夫人﹔以教子不嚴也。諸部大驚﹐忠振伯洪旭不肯奉命。五月庚辰﹐明延平王招討大將軍晉潮王國姓成功殂於東都。

五月朔﹐賜姓感冒風寒﹔文武官入謁﹐尙坐胡牀談論﹐人莫知其病。及疾革﹐都督洪秉誠調藥以進﹐賜姓投之地﹔嘆曰﹕『自家國飄零以來﹐枕戈泣血十有六年。今日屏迹遐荒﹐遽捐人世﹗忠孝兩虧﹐死不瞑目﹗天乎天乎﹗何使孤臣至於此極也』﹖頓足拊膺﹐大叫而殂。時年三十有九﹐爲五月八日也。賜姓初倡義時﹐無兵將﹑又無糧餉﹐徒以忠貞自矢﹐眾遂日附。治軍嚴整﹐臨陣身先士卒﹐信賞必罰。北將來歸﹐推心置腹﹐故一時智勇咸效死樂爲之用。𨿽位極人臣﹐猶以未能恢復境土爲罪﹐終其世不敢稱王。將卒之年﹐遙傳永曆遇害﹐有勸其攺年者﹔泣曰﹕『皇上西狩﹐存亡未卜﹐何忍攺年』﹗終身尊奉正朔。以兩島抗天下全力﹐威振宇內﹐從古未有也。

六月﹐審理所正兼賞勳司蔡政奉潮王冠袍至思明州﹐世子經發喪嗣位。

賜姓殂﹐其弟世襲護理大將軍印﹔以世子得罪於父﹐遂欲陰謀自立。蔡政抗聲折以大義﹔遂奉賜姓所遺冠袍赴廈門。世子經發喪嗣位﹐文移稱「嗣封世子」﹔以周全斌爲五軍都督﹑陳永華爲諮議參軍﹑馮錫範﹝澄世子﹞爲侍衛。淸靖南王耿繼茂﹑總督李率泰遣官至思明州招撫。

耿﹑李知賜姓殂﹐遣中軍王明﹑賞功李有功持書入廈門議撫。鄭泰與洪旭﹑黃廷﹑蔡鳴雷議曰﹕『先王東徵之日﹐猶有權宜通好意。今沿海遷移﹐慘至此極﹔縱不爲他省計﹐獨不念桑梓乎』﹖因請於世子﹔世子曰﹕『先王開國東都﹐艸創未半﹐遽爾崩殂﹐予將東承遺緒﹔諸君苟能息兵安民﹐無墜先王一生孤忠苦節﹐甚善』﹗泰等議照朝鮮例﹐遣楊來嘉﹝泰中軍官﹞入京待命﹔不報﹐驛來嘉回。世子復繼茂書云﹕『日在鷺﹑銅﹐多荷指教。讀「誠來誠往﹑延攬英雄」之語﹐𨿽不能從﹐然心異之﹗頃承惠書﹐尙襲遊說之後談﹐豈猶是不相知之論乎﹗東寧偏隅﹐遠在海外﹐與版輿渺不相涉﹔𨿽夷落部曲﹐日與爲鄰﹐正如張仲堅遠絕扶余﹐以中土讓太原公子﹔閣下亦曾知其意乎﹖閣下倘能以延攬英雄﹑休兵息民爲念﹐卽靜飭部曲﹐慰安邊陲﹔羊﹑陸故事﹐敢不勉承﹗若夫疆場之事﹐一彼一此﹐勝負之數﹐自有天在﹔得失難易﹐閣下自知﹐亦無容贅也』。

淸遣戶部郎中賁岱﹑兵部郎中金世徳入閩﹐安插投誠各官。

淸旣遷界﹐遣滿漢兵部﹑戶部郎中各一員﹐安插海上投誠官。上下相蒙﹐眞僞莫辯。武職率眾降者﹐照原銜議敍﹔隻身降者﹐降四級﹔文官亦降二級補授。又有武攺文之例﹕都督攺副史﹑副將攺僉事﹑參遊攺同知。或目不識丁﹐謬膺監司﹔力無縛雞﹐濫授總兵。其時﹐幸功名者多藉此爲捷徑。冬﹑十月﹐招討大將軍世子入東都。

賜姓旣殂﹐黃昭奉世襲爲護理﹐謀卽眞﹔世子乃偕陳永華﹑馮錫範﹑周全斌率兵東渡。十月晦﹐世子至﹔十一月朔﹐黃昭會諸部來攻。值大霧晝冥﹐諸將皆迷失道﹐獨昭先至﹐破營而入﹐世子潰﹐幾爲所窘﹔周全斌率左右數十人力戰﹐昭中流矢﹐全斌斬以徇。忽而云消天朗﹐日向午矣。其眾驚潰﹐皆曰﹕『吾君之子也』﹗悉投戈降。世子慰諭之﹐遂入安平鎭﹔收殺李應淸﹑蕭拱宸﹑曹從龍等﹐餘皆不問。曰﹕『令反側子自安』﹗遣人請世襲至﹐待之如初。

●海紀輯要卷二

泉南夏琳元斌纂癸卯﹑十七年春﹑正月﹐招討大將軍世子至自東都。

世子��內難﹐祭合先王﹐調諸將分守各汛﹔自率周全斌等及其叔世襲回思明州。是年﹐永曆訃至﹔世子猶奉其正朔﹐稱永曆十七年。以審理所正蔡政兼攝思明州事。夏﹑六月﹐世子執戶官鄭泰幽之﹔泰自殺。

泰守金門﹐貲以百萬計。世子自東都回﹐得泰與黃昭往來書﹐疑其有異志﹔泰不自安﹐稱病不入謁。世子欲襲之﹐或勸其�兵見世子自白﹔泰曰﹕『吾今救死而已﹔若稱兵﹐適重��也』。又勸其投淸﹔泰曰﹕『平國公已誤﹐豈容再誤』。艤舟�命。陳永華謀以世子將歸東都﹐命泰居守﹔鑄居守戶官印﹐遣協理吳愼賫至金門授之。泰猶豫未敢入謝﹐弟鳴駿力贊其行﹐遂帶兵船及餉銀十萬赴思明州進見。世子慰勞畢﹐托更衣以入﹔永華卽榜泰十罪﹐並出所與黃昭往來之書示泰。泰欲向辧﹐洪旭曰﹕『無庸也』﹗挽至別室館榖之。周全斌率兵並其船﹐獨蔡璋一船逸出金門。鳴駿倉卒與泰之子纘緒率諸將及眷口下船﹐入泉港投誠。船凡二百��﹑精兵八千人﹑文武官數百員﹐全斌等追之不及。泰�之﹐遂自縊。淸封鳴駿爲遵義侯﹑纘緒爲慕恩伯﹐同降文武官﹐班賞﹑敍用有差。遣協理刑官蔡政使日本。

先是﹐宮傅鄭泰有銀巨萬寄日本國。世子遣政往徵以佐餉﹐倭酋已將原銀付政包封。適泰弟鳴駿亦遣人持勘合至﹐倭以其有據也﹐將欲與之﹔政告倭酋曰﹕『鄭泰﹐我國故司農也﹐糧餉由其掌握﹔所寄乃我主國帑﹐於義取之固當』。倭人韙之﹔乃皆不發﹐而收貯以待後命。秋﹑七月﹐以黃而輝爲思明州知州。

而輝﹐黃廷之子。自鄭鳴駿投誠﹐鎭營多叛﹕右武衛楊富﹑左武衛何義﹑忠靖伯陳輝﹑參軍蔡鳴雷等皆後先歸淸。八月﹐前提督黃廷自銅山入見﹐世子慰諭之。九月﹐荷蘭紅夷入寇。

紅夷糾集甲板船十六隻﹑夷兵數千﹐會靖南王及總督同攻金﹑廈兩島﹔約事定之日﹐築城浯嶼貿易如廣東香山澳例。總督李率泰遂議平島。冬﹑十月﹐淸靖南王耿繼茂﹑總督李率泰督滿﹑漢投誠官軍及紅夷甲板破思明州。

繼茂﹑率泰調投誠官兵船隻同甲板出泉州﹐以陸路提督馬得功統之﹔自引小舟從同安出﹐海澄公黃梧﹑水師提督施瑯出海澄。世子部分死士﹐令周全斌逆戰。十九日﹐遇得功於金門烏沙。時甲板十四隻﹑泉州戰艦三百餘號﹔全斌以十三船直衝其�﹝舟宗﹞﹐往來攻擊﹐剽疾如馬﹐紅夷炮無一中者。淸船望見﹐披靡不敢前﹔得功殿後﹐爲全斌所破﹐赴海死﹐舉船兵眾皆沒。已而﹐繼茂﹑率泰﹑黃梧﹑施瑯各濟師﹐世子眾寡不敵﹐遂棄思明及金門﹐退守銅山。淸兵入島﹐男婦童稚擄掠一空﹐遺民數十萬靡有孑遺﹔遂墮城﹑焚屋﹑棄其地而回。先是﹐有「嘉禾斷人種」之讖﹔至此﹐果驗。十二月﹐世子至銅山。

金﹑廈旣破﹐世子收餘眾至銅山﹔而兩島之舊將﹑殘兵﹑官員﹑紳士無船可泛海者﹐或投誠﹑或逃遁﹐流離失所﹐死亡殆盡。甲辰﹑明朔永曆十八年春﹑正月﹐五軍都督周全斌叛歸淸。

世於駐銅山﹐諸軍乏糧﹐周全斌欲襲忠振伯洪旭而並其船﹐旭亦防之。值海風大作﹐船各飄開﹐全斌遂率所部入漳投誠﹔淸封爲承恩伯。而洪旭以杜輝守南澳﹔輝亦掠旭輜重歸誠。三月﹐世子棄銅山﹐退守東都。

世子見眾叛糧乏﹐難於久駐﹔偕陳永華﹑馮錫範等率餘眾歸東都。工官馮澄世別駕一船從行﹐爲其僕所迫﹐自投海死。

前提督永安伯黃廷歸淸。

世子旣東歸﹐洪旭以二十舟邀黃廷同行。廷所部兵將多不願行﹐欲使其子而輝﹑婿吳朝宰率眾投誠﹐而已挈眷與旭東行。適黃梧遣官招安﹐廷遂降﹔淸封爲慕義伯。招討大將軍世子至東都。

世子至東都﹐以諮議參軍陳永華理國政。攺東都爲東寧﹐置天興﹑萬年二州。分諸將土地﹐課耕種﹑徵租賦﹑稅丁庸﹑興學校﹑通魚鹽﹐安撫土民﹐貿易外國﹐儼然別一干坤。秋﹑七月﹐協理刑官蔡政至自泉州。

政出使日本歸﹐將至廈﹐值世子兵敗還東寧﹔政爲舟人挾入泉州﹐淸遵義侯鄭鳴駿設館禮待﹐而防衛甚密。是時﹐淸朝方隆招撫之命﹐凡投誠部職量與監司﹔政名素著﹐督﹑撫卽會鳴駿繕疏具題﹔命將下﹐而政以計脫歸東寧。旣至﹐世子大喜﹐命爲協理禮官﹐寵遇日隆。

乙巳﹑明朔永曆十九年夏﹑四月﹐淸加水師提督施瑯靖海將軍﹐統舟師進攻東寧﹔遭風引還。

總督李率泰上疏﹕命施瑯攻東寧﹔報可。乃加瑯靖海將軍﹐總率官兵﹔以周全忠孝﹐字愧兩﹔崇禎戊辰進士﹐淸忠貞毅。明室旣亡﹐不避艱險﹐舉義兵復興化﹔尋避難入廈門﹐居曾厝垵。十三年﹐永曆遣官賫敕陞爲兵部左侍郎﹐忠孝疏辭﹔永曆復賜敕曰﹕『王忠孝孤臣亮節﹐久鑑朕心。新銜未足示�﹝酉守﹞﹐尙宜祗受﹐以資聯絡。俟閩疆克奠﹐卿卽馳赴行畿﹐用展壯猷』﹗忠孝感泣﹐日望恢復。至是﹐卒。癸丑﹑明塑永曆二十七年冬﹑十一月﹐招討大將軍世子率舟師次澎湖。

初﹐平南王尙可喜疏請歸老遼東﹐而畱其子安達公之信襲鎭廣州﹔許之﹐並令舉家歸旗。於是平西﹑靖南二王相繼疏請如平南例﹐俱報可﹔遣內大臣促行。靖南王耿精忠蓄逆謀﹐密令黃鏞入東寧﹐請濟師爲聲援﹔世子許之﹐率師次澎湖以待。

是月﹐平西王反於雲南﹐盡有川﹑湖﹑云﹑貴之地﹔耿精忠停其歸旗﹐復使人辭世子回師。

甲寅﹑明朔永曆二十八年春﹑正月﹐淸靖南王耿精忠據福州反﹐自稱總統兵馬上將軍﹔馳檄七閩﹐皆下之。

是時﹐淸以吳三桂反﹐命直省督撫增修武備﹐精忠益不自安﹔乃於十五日傳各官議事﹐總督範承謨﹑巡撫劉秉政至﹐伏甲執之。移檄各府縣﹐皆望風而降。其檄文略云﹕『共奉大明之文物﹐悉還中夏之乾坤。髙皇大業﹐必畱隆準之遺﹔明室中興﹐斷有舂陵之瑞﹗誓當推誠翌戴﹐戮力匡勷。申李﹑郭再造之功﹐振晉﹑鄭相依之業﹔會周師而反商政﹐除新法以復漢儀﹗非惟日月重光﹐直令河山攺色』云云。上將軍耿精忠遣黃鏞入東寧﹐請濟師。

精忠旣反﹐遣黃鏞往東寧﹐請世子以舟師由海道取江南﹐且以戰船相許﹔曰﹕『世藩將水﹑吾將陸﹐江﹑浙不足平也』。鏞回言海上船不滿百﹑兵不滿萬﹐精忠始輕之。招討大將軍世子遣禮官柯平入福州報聘。

精忠將反﹐慮下游郡邑不服﹐故遣黃鏞會師。乃不一月而全閩降附﹐浙之溫處﹑江右廣信﹑粵之潮州亦相繼納款﹐聲勢大振﹔及見柯平來報聘﹐意甚輕之﹐謾應曰﹕『世藩來甚善﹐各分地自戰可也』。由是﹐兵端遂起。侍衛馮錫範﹑右武衛劉國軒督兵入思明州﹔海澄總兵趙得勝以城來歸。

鄭﹑耿會師有成議矣﹐世子乃令錫範﹑國軒率兵先至廈門。時海澄鎭趙得勝降於耿﹐封爲威遠將軍﹔徵其兵出關﹐得勝不從﹐乃以城約降世藩﹐與錫範深相結。及柯平至自福州﹐知耿意變﹐遂將兵進攻同安。侍衛馮錫範克同安。

時張學堯守同安﹔耿王徵提督王進功入省﹐調學堯守泉州﹔以化尙蘭代之。錫範引兵至﹐尙蘭迎降。學堯聞變趨回﹐家眷已獲入海矣﹔不得已﹐亦降。

夏﹑五月﹐招討大將軍延平王世子至思明州﹐傳檄四方。

世子將濟師﹐以參軍陳永華爲總制﹐畱守東寧﹔自率兵官陳繩武﹑吏官洪磊等奉永曆二十八年正朔渡海西來﹐傳檄直省。其略曰﹕『洪惟二祖列宗﹐丰功偉業﹐澤潤民生﹔踐土食毛﹐世承君徳。卽有亡國之禍﹐非有失道之主﹔而煤山龍馭﹐死守社稷﹐尢忠臣義士所椎心而感泣者也。今平西倡義於滇南﹐靖南反正於閩中﹐秦﹑黔﹑楚﹑蜀莫不騷動﹔人懷逐鹿之心﹐家思執箠之逐。予組練數萬﹑樓船數千﹐陸戰而兕虎避易﹐水陣則蛟龍震驚﹔願與同志之士共崇故主之恩﹐雪國家之恥﹐救民生之禍。凡諸官員﹐不論滿﹑漢﹐有能以城邑﹑兵馬反正來歸者﹐各照原職加陞委用﹔其有前系故將﹑中道離去者﹐悉赦不究﹐一本收錄。師之所過﹐秋毫無犯﹔非得罪社稷及抗我戎行者﹐一無所問。嘉與士民﹐同建匡復之勳﹐永快升平之樂』。旣至廈門﹐敍海澄功﹕以趙得勝爲左提督﹐封興明伯﹔敍同安功﹕以張學堯爲左先鋒蕩魯將軍﹑化尙蘭爲仁武鎭。鄧麟彩仍知縣事﹐以鄭省英知思明州。尋遣人至耿王處﹐議撥船及地方安插兵眾﹔耿不答。於是﹐鄭﹑耿交惡。六月﹐招討大將軍世子入泉州。

初﹐提督王進功降於耿﹐封爲平北將軍﹔徵之福州﹐畱之。遣都尉王進率兵鎭泉州﹔進至﹐與城守賴玉深相結﹐勒進功家眷入省﹐精忠復遣兵接應﹔進功之子藩錫懼﹐議先發以制之﹐乃誘執賴玉殺之﹐率兵逐王進﹐遣官迎世子入城。慰勞藩錫﹐以爲指揮使﹐命暫理提督事務﹔道﹑府﹑廳縣﹐各仍其舊。淸海澄公黃芳度以漳州降世子﹐封爲徳化公。

初﹐精忠反﹐海澄公黃梧降精忠﹐封爲平和公﹔尋病疽死﹐子芳度襲封。精忠徵其兵﹐使劉豹守漳州。及世子入泉﹐芳度懼不免﹔世子遣人慰諭之﹐乃襲殺劉豹﹐具啟請降。其略曰﹕『某荷恩早世﹐依蔭今玆﹔宜負弩以前驅﹐敢乘塵而後至。緣罪在誅殛﹐非喪面所得自寬﹔卽量加優容﹐然捫心安能無愧﹗旣爲天壤間無所容之罪﹐竊比魚鳥之飛潛﹔自計百十口凡有生之年﹐總望雷霆之生育﹗拜遣涓弁﹐奉奏微虔﹐祈伏宏開覆載﹐廣布包荒﹗退補過而進盡忠﹐豈僅將於事大之小﹔生捐軀而死結艸﹐期少圖於贖罪之勳』﹗啟進﹐世子封芳度爲徳化公﹐授前提督﹐漳屬錢糧聽其徵給。芳度終不自安﹐遣人間道賫密疏入京﹐請援。秋﹑七月﹐潮州總兵劉進忠以城來降。

進忠先以潮州降耿﹐封爲寧粵將軍。至是﹐爲安達公尙之信所圍﹔精忠以泉﹑漳之變不能援﹐進忠乃以潮來降。世子遣援剿後鎭金漢臣率舟師援之﹐以進忠爲右提督﹐封定魯伯。九月﹐上將軍耿精忠遣都尉王進攻泉州﹐世子命右武衛劉國軒督諸軍禦之。

王進自泉州奔回﹐精忠令鎭興化﹐發兵從上游入漳浦會劉炎協攻泉州。進鼓行至惠安﹐肆行焚掠﹔世子乃命劉國軒督軍禦之。冬﹑十月﹐右武衛劉國軒破耿都尉王進於塗嶺﹐追至興化而還。

王進﹐號老虎﹐素輕南兵﹔泉州之役﹐以眾寡不敵爲辭。至是﹐請攻泉州自效﹔精忠益以步騎二萬﹐直抵惠安﹐兵勢甚盛。劉國軒嚴陣待之﹐對壘逾旬﹐進不能前﹔退屯楓亭﹐列營二十餘里。國軒率輕騎覘之﹐猝遇於塗嶺﹐進引兵出戰﹔自辰至巳﹐兩軍殊死穽。進潰走﹐國軒追至興化郭外﹐宿三日而還。十一月﹐周遣禮曹員外周文驥來聘。

平西王吳三桂旣舉兵﹐國號周﹔遣使賫帛書入東寧會師﹐世子遣推官陳克岐﹑副將陳文煥報之。三桂復遣禮曹錢點通問﹔值鄭﹑耿構兵﹐點回報。三桂乃遣文驥來和解﹐大意以「同室操戈﹐貽笑敵國」爲言。招討大將軍世子遣興明伯趙得勝﹑侍衛馮錫範督諸軍復漳浦。

漳州旣約降﹐諸邑皆下﹐獨劉炎附耿據守漳浦。精忠遣兵援之﹐至平和﹐黃芳度守將擊卻之﹔精忠復遣其親軍都尉徐鴻弼從間道入漳浦。世子令錫範﹑得勝由海澄攻之﹐鴻弼﹑炎會雲霄鎭劉成龍迎戰於羅山嶺。左虎衛何佑揮軍邀擊﹐鴻弼等大敗﹐退入城﹔錫範﹑得勝督兵環攻﹐以紅夷衝天炮擊之。劉炎懼﹐與鴻弼﹑成龍俱出降。招討大將軍世子設六官。

以洪磊爲吏宜﹑楊英戶官﹑鄭斌禮官﹑柯平刑官﹑楊賢工官﹐各名曰協理﹔不設兵官﹐以陳繩武爲贊畫兵部﹔仍置六科都事﹑都吏及察言﹑承宣二司﹑中書舍人本科等官。初﹐賜姓𨿽承制設六官﹐文書僅稱卑職﹔至世子中年﹐文武官具啟始稱臣。軍國事宜﹐皆主決於贊畫陳繩武﹑侍衛馮錫範。以鄭省英爲宣慰使。

初﹐世子率師西來﹐兵餉皆取給於東寧。及得泉﹑漳﹐兵將日多﹐轉運不給﹔乃議徵餉﹕百姓年十六歲以上﹑六十歲以下每人月納銀五分﹐名曰「毛丁」﹔船計丈尺納餉﹐名曰「梁頭」。以省英爲宣慰使﹐總理各郡錢糧﹔各縣令以齊六科都事爲之。又設鹽運司﹐分管鹽場﹔以陳廷章爲泉州鹽政﹑馮錫珪爲漳州鹽政﹑李景爲潮州鹽政。每石鹽價二錢﹐徵餉四錢。又設餉司科雜稅﹐以給兵食。以鄭得瀟爲中書科。

得瀟﹐明諸生﹔博洽羣書﹐方正澹雅﹐與陳永華交厚。世子至思明時﹐永華以書聘得瀟與其侄兵部繩武同計事﹐以老辭﹔已而﹐世子徵爲從事﹐則又辭﹔乃以爲中書科﹐供筆札﹑掌箋奏﹐一時推爲文辭巨手。

乙卯﹑明朔永曆二十九年春﹑正月﹐上將軍耿精忠遣少卿張文韜來聘﹔世子遣禮官鄭斌報之。

精忠以董一奇﹑王世瑜議和未成﹐再遣張文韜來賀元旦﹐且送船五隻以踐前約﹔世子許之﹐命鄭斌報聘﹐以楓亭爲界﹐各不侵犯。自是﹐鄭﹑耿交好。二月﹐左虎衛何佑大破粵兵於饒平﹐淸續順公沈瑞降。

沈瑞駐饒平﹐劉進忠攻之不克。廣兵來援﹐何佑遇之於百子橋﹐破走之﹔瑞出降﹐世子封爲懷安侯。三月﹐流淸經略洪承疇眷屬及前進士楊明瑯於狼嶠。

淸祀洪承疇於學宮。世子毀祀破主﹐攺祀故相黃道周﹑忠毅蔡道憲﹔流其胞侄洪士昌﹑士倫及家屬於東寧極邊之狼嶠。並責楊明瑯「甲申之變過崇禎梓宮不下馬﹑且斥爲眞亡國之君」﹐亦流之於狼嶠。後皆死於竄所。禮送淸南安縣知縣劉佑北歸。

先是﹐將修南安縣誌﹐鄕紳以賜姓與承疇二家爲請﹔劉佑曰﹕『洪不可太褒﹑鄭亦不可太貶』﹗世子聞其語而感之。精忠之變﹐佑逃匿山谷。至是﹐世子遣人致聘﹐將欲官之﹔辭曰﹕『吾向者所言﹐乃公義在人不容泯爾﹐豈爲今日地耶﹖吾官受之本朝﹐城破不能死﹐已有餘罪﹔何忍苟降以貪生』﹗世子義之﹐遣兵護送北歸﹐禮之甚厚。夏﹑五月﹐招討大將軍世子帥師次海澄。

黃芳度𨿽受封﹐其志未嘗忘淸。饒平之捷﹐劉進忠請世子南徵﹐許之﹔乃自泉率師次澄﹐實欲圖漳。芳度不敢出謁﹐乃遣鄭斌入漳慰諭﹕『或率兵從徵﹐或束身入覲』﹔芳度終不受命。耿精忠移檄召之﹐亦以疾辭﹔世子始定計攻之。左虎衛何佑大破安達公尙之信於鱟母山。

劉國軒自塗嶺捷後﹐率諸鎭入潮﹐同劉進忠規取屬縣之未附者。安達公尙之信調兵十餘萬盡銳來攻﹔相持日久﹐國軒等食盡﹐退至鱟母山。之信率兵來追﹐何佑奮勇衝擊直貫﹐驍騎出其左右﹔國軒繼之﹐之信大敗﹐奔回。是役也﹐以饑卒數千破勁敵數萬﹔自是﹐何佑名振粵東﹐廣兵望見旗幟皆遁。六月﹐招討大將軍世子攻漳州。

世子師次萬松關﹐芳度令其將俱削髮據守﹔遣其兄芳泰入粵請援。世子進攻不利﹐乃築長垣圍之﹔調何佑從潮州先攻平和縣﹐芳度守將賴陞降﹐諸屬縣悉下。英圭黎及暹羅國貢方物﹐乞互市﹔許之。

先是﹐廈門爲諸洋利藪﹔癸卯破後﹐番舶不至。至是﹐英圭黎﹑萬丹﹑暹羅﹑安南等國貢方物﹐求互市﹔島上人煙輻輳如前。

冬﹑十月﹐招討大將軍世子克漳州﹐夷黃芳度家。

自六月圍漳﹐芳度悉力拒守﹔世子數攻不下﹐列營而困之。初六日﹐芳度標將吳淑獻城降﹑芳度方登北門巡視﹐聞變﹐踉蹌投開元寺井而死。獲其將黃翼﹑蔡龍﹑朱武﹑張濟﹑戴麟﹑陳驥﹑黃琯等﹐斬之。剖黃梧棺﹐戮屍﹐梟芳度首以徇﹔梧親屬無少長﹐皆肆諸市﹕報發塚之仇也。有請欲毀梧祖墳者﹐世子曰﹕『罪止其身﹐與其祖何與』﹗不許。時芳泰往廣求援﹐會其兄芳世率廣兵由汀州入﹐亦以是日破永定縣﹔聞漳城陷﹐乃大掠而遁。初﹐吳淑自海上投誠﹐撥歸梧標﹐梧待之厚﹔將死﹐呼淑托曰﹕『吾兒年少﹐君可善輔之』﹗及漳圍日久﹐淑謂弟潛曰﹕『梧𨿽待我厚﹐顧負先藩實深。今世藩恩待芳度有加﹐反圖逆命﹔吾其以私恩廢公義也』﹖遂決計約降﹔世子封爲平魯將軍﹑後提督﹐潛爲戎旗鎭。招討大將軍世子禮葬淸殉難巡海道忠烈陳啟泰。

啟泰﹐字大來﹝遼東人﹞﹔爲政豪敢有威。甲寅之變﹐會海澄公黃梧疽發背﹐漳兵亂﹐啟泰先令闔家二十餘口自縊﹔親爲排列﹐從容引僚屬入視﹐皆相顧失色﹔啟泰談笑自若﹐乃朝服望闕再拜﹐自經以死。至是﹐世子入漳﹐髙其節﹐以盛禮葬於漳之阪。十一月﹐遣龔淳取回日本銀。

故戶官鄭泰所寄也。泰先事芝龍﹐隆武立﹐加宮傅﹔賜姓起兵﹐以爲居守戶官。有心計﹐善理財﹐積貲至百萬餘﹔別以四十萬寄日本國﹐以備不虞。癸卯泰死﹐弟鳴駿歸淸﹐遣人往取﹔適世子亦遣刑官蔡政至﹐力爭之﹔倭酋居奇﹐乃兩不聽載還。至是﹐世子入泉﹐而泰原委寄銀之人龔淳持獻勘合﹐乃遣淳往取﹔倭人混開支銷﹐僅得二十六萬而回。丙辰﹑明朔永曆三十年春﹑正月﹐世子遣右虎衛許耀﹑前衝鎭洪羽徇廣東州郡。

世子駐漳﹐念廣東州郡未下﹐乃遣許耀﹑洪羽等率師會在潮諸軍分道進取。二月﹐右武衛將軍劉國軒入惠州。

平南王尙可喜昏病日久﹐會周師克肇慶﹑韶州等府﹐廣州人人自危。乙卯除夕﹐駐潮兵燒營遁回﹐劉國軒﹑何佑等分道而進。碣石鎭苗之秀軍程鄕﹐其妻在汛﹐遣人迎師﹐之秀不得已﹐遂降﹔世子封爲滅魯將軍﹐命仍鎭碣石。國軒圍惠州﹐分攻博羅﹐不利﹔尋下長樂﹑新安等縣。安達公尙之信勢蹙﹐遂降周﹔吳三桂封爲輔徳公﹐令退讓惠州與世子。之信檄提督嚴自明撤惠州兵回廣﹐遣使通好﹐饋弓馬幣帛。乃以劉國軒鎭惠州。時東莞守將張國勳亦降﹐封爲徵鹵將軍。自是﹐與周分界而守。以中書舍人許明廷提督泉﹑漳學政。

時考拔武生隨軍﹐有「考武不考文」之謠﹔乃命明廷提督泉﹑漳學政﹐考校生童。夏﹑五月﹐世子遣後提督吳淑襲汀州。

時劉應麟爲淸副將﹐守汀州﹔耿精忠反﹐封爲懷遠將軍。至是檄其出關﹐應麟不從﹐密來獻款。世子遣吳淑督兵觀變﹐馳書精忠﹕言欲假道汀州以出江右﹔精忠遣兵防城﹐應麟懼見圖﹐率所部掠瑞金﹑石城。吳淑兵至﹐見汀州有備﹐欲回﹔應麟勸淑攻之﹐一鼓而下﹐汀屬邑皆降。報至﹐世子以應麟爲前提督﹐封奉明伯。秋﹑九月﹐總統兵馬上將軍耿精忠降淸﹐遣原提督王進功回泉州。

初﹐精忠來修好﹐實欲以全力出圖江﹑浙。至是﹐師老無功﹐大勢已潰﹔復聞失汀州﹐益憂內顧。諸將遂密謀歸淸﹐引康親王入閩。精忠聞變﹐知爲王進等所謀﹐乃收進並範承謨﹑蕭震等﹐皆縊殺之。欲乘船奔海﹐爲都尉徐文耀等所脇﹐不得出﹔遣王進功回泉取救兵﹐密囑曰﹕『吾忍死以待也』﹗進功至﹐世子授爲中提督﹑匡明伯﹐竟不發兵。淸師遂入延﹑建﹐精忠勢困﹐不得已於九月十九日削髮待罪﹐迎康親王入福州。耿精忠興化守將馬成龍以城來歸。

精忠旣投淸﹐馬成龍以興化城來降﹔世子令許耀率兵赴之﹐以成龍爲援剿左都督﹐封殄魯伯。冬﹑十月﹐右虎衛許耀與淸師戰於烏龍江﹐敗績。

耀入興化﹐遂督諸軍進取福州﹐駐師烏龍江﹔狃於塗嶺之捷﹐驕縱嬉戲﹐諸將不服。淸兵渡江﹐或請半渡擊之﹔不聽。旣濟成列﹐耀倉皇出戰﹔前鋒少卻﹐耀卽引兵先遁﹐委棄輜仗不可勝計。世子乃調趙得勝﹑何佑代守興化﹐勩耀罪﹐使將兵自效。奇兵鎭黃應督水師敗耿舟師於定海。

耿精忠檄曾養性等自溫州航海回閩﹐黃應等邀擊之﹐獲巨艦數十號﹔餘船且戰且走﹐逸入福州。十一月﹐耿精忠邵武守將楊徳以城來歸。

楊徳守邵武﹐精忠所署將軍也。聞耿精忠降淸﹐獻款於世子﹔時吳淑駐汀﹐疾馳赴之﹐遂入其城。十二月﹐後提督吳淑敗績﹐棄邵武。

淸兵來攻邵武﹐吳淑督兵禦之﹔時大雪嚴寒﹐諸軍涉溪拒戰﹐皆凍不能支﹐遂潰。淑棄邵武﹐退屯汀州。左武衛薛進思棄汀州﹐奔回。

初﹐吳淑以汀屬閩﹑贛要地﹐請重師彈壓﹔世子遣進思守之。及淸兵復邵武﹐進至建寧縣﹐距汀數程﹔進思聞之﹐倉皇失措。劉應麟願傾家貲餉軍固守﹐進思猜疑不從﹐棄城宵遁。應麟奔潮州﹐依劉進忠﹐發憤病死。安達公尙之信遣使報訃﹐並請其妹回粵﹔許之。

淸平南王尙可喜於九月病故﹐之信遣使訃聞﹐並請其妹奔喪﹝妹卽續順公沈瑞叔母也﹞﹔世子許之﹐仍遣使弔喪。時周主吳三桂封之信爲輔徳親王。

丁巳﹑明朔永曆三十一年春﹑正月﹐淸兵入興化﹐何佑棄城奔泉州﹔左提督興明伯趙得勝死之。

烏龍江之敗﹐諸軍銳气已喪。佑又與得勝不睦﹐淸兵至﹐縱反間﹐佑疑得勝貳於淸﹔得勝拔劍指天自誓﹐佑猶不信。戰之日﹐佑擁兵坐視﹐得勝力戰死之﹔佑奔回泉州。二月﹐淸兵入泉州﹔世子棄漳州﹐遁入島。

興化旣失﹐兵心渙散。淸師至泉﹐守將林定無備。初九黎明﹐淸兵攻城﹐一鼓而下﹐標將林孟﹑參宿營謝貴死之﹔定素與民相安﹐削髮爲僧﹐脫走。世子駐漳州﹐報至﹐倉皇登舟﹐至海澄﹐棄而不守﹐遂遁入廈門﹐欲回東寧﹔百姓號泣遮畱﹐角宿營吳桂斂兵拒守﹐眾賴以安。繼而諸將稍集﹐調水師防衛﹐分汛而守﹐賞逃回各將。祭趙得勝﹐世子親臨哭之﹔以女妻其子。世子誅薛進思﹐杖許耀﹐釋吳淑﹑何佑﹐責令圖功贖罪。

各處失守﹐進思與耀同系﹐諸將爲之力請圖功贖罪﹔不許。於是數進思不戰而逃﹐罪浮於耀﹐斬之﹔杖耀百﹐釋吳淑﹐溯何佑前功﹐奪其所佩將軍印﹐各令戴罪自效。不數日﹐耀病痢死。論曰﹔自甲寅渡海而西﹐奄有泉﹑漳﹑惠﹑潮﹐連和吳﹑耿﹐聲勢豈不赫哉﹗及襲汀州﹐兵端一起﹐北騎隨至。許耀挫衂於峽山﹐吳淑繼敗於邵武﹐趙得勝戰死興化﹐何佑棄城而遁﹔土崩瓦解﹐莫可如何﹗薛進思親信宿將﹐專制汀郡﹐曾未一矢相加﹐踉蹌逃遁﹔眾心一搖﹐棄興﹑泉﹑漳如敝屣﹐伊誰之咎歟﹖使早明許耀之罰﹐進思未必敢棄汀州﹔速正進思之典﹐何佑必不敢棄興化。入島處分﹐惜哉﹗至許耀之罪﹐不死法而死病﹐人猶以爲憾。移北將家眷入東寧﹔劉炎奔碣石衛。

令王進功﹑沈瑞﹑張學堯等各搬眷住東寧﹐陸續起程﹔劉炎以母老病﹐至外洋勒兵劫船﹐乘風下碣石衛﹐依苗之秀。三月﹐分水陸汛守。

時諸將退集廈門﹐兵餉不給﹔乃分汛南北地方措餉﹑召募。布置周密﹐人始有固志。

夏﹑六月﹐右提督定魯伯劉進忠據潮州叛﹔降淸。

進忠素悍﹐性叵測。乙卯世子破漳﹐進忠來謁﹐世子坦率迎之﹐禮意甚厚﹔及回﹐意望甚奢。比各郡失守﹐輒擁兵觀望。世子遣官至潮徵餉﹐不應﹔遣舟買運﹐又閉糴﹔遂獻款於吳三桂。至是歸淸﹐封爲徵逆將軍﹔後逮入京﹐殛死。右武衛將軍劉國軒自惠州引還。

國軒﹐武平人﹐淸漳州千總。甲午漳州破﹐歸賜姓﹔累遷至右武衛將軍。入潮﹐屢有戰功﹔鎭惠州﹐粵人畏之。諸郡失守﹐進忠據潮﹐尙氏據廣﹐國軒一軍攝其間﹐布置安閒﹐兩家俱不敢逼。未幾﹐之信﹑進忠相繼歸淸﹐聲問隔絕﹔世子遣舟迎之﹐乃率所部從容航海而歸。

冬﹑十二月﹐淸和碩康親王遣興化知府卞永譽﹑泉州知府張仲舉來議撫﹔世子弗從。

初﹐慕天顏之入東寧也﹐議照朝鮮例﹐稱臣納貢﹔不成。至是﹐康親王遣興﹑泉二府同鄕紳黃至美﹑吳公鴻等再申前議﹐世子弗從﹔亦無報使。

戊午﹑明朔永曆三十二年春﹑二月﹐招討大將軍世子以右武衛劉國軒爲中提督﹐總督諸軍﹔後提督吳淑副之。率師徇海澄。

自七郡之失﹐世子頓兵島上。淸總督郎廷相﹑海澄公黃芳世﹑副都統胡兔按兵漳州﹐黃藍鎭海澄﹐分防玉洲﹑石碼等堡。初十日﹐國軒督諸軍至海澄﹐克玉洲﹑三叉河﹑福滸﹔尋取江東橋﹐守將王重祿﹑呂韜奔潰。適漳﹑泉兵至﹐國軒分兵迎擊。是日﹐三戰三捷﹐軍聲大振。廿三夜﹐取石碼﹐獲守將劉符﹑楊朝宗﹐遂軍於祖山頭﹐以逼海澄。滿州副都統孟安等自潮來援﹐國軒退屯石碼﹐浚濠築垣拒守﹔遂分兵屯漳州郭外。是役也﹐國軒部將蘇爵戰卻﹐立斬以徇﹐諸將股栗﹔又能身先士卒﹐有被傷者輒出己貲賞之﹐故眾心悅服。三月﹐周主吳三桂僣號於衡州﹔遣使來聘。

三桂在衡州﹐以三月初二日僣稱帝﹐攺元昭武。適世子遣官賫書至﹐三桂乃遣使來致書﹐署曰「大周皇帝致書鄭世子殿下」。中提督劉國軒大破淸海澄公水師提督黃芳世於水頭。

自江東橋之斷﹐漳﹑泉隔絕。淸提督段應舉自泉州來﹐寧海將軍喇哈達自福州來﹐平南將軍賴塔自潮州來﹐先後率兵應援。國軒倏水﹑倏陸﹐滿﹑漢兵疲於奔命。初二日﹐國軒列陣漳郡東赤嶺﹐淸兵背城迎戰﹐互有勝負。時朱寅率兵紮天寶山﹐以牽淸兵之勢﹔黃芳世擊走之﹐乃移屯水頭灣腰樹及鎭門﹐以斷海兵往來水路。國軒偵知﹐僞焚營壘﹑撤兵爲遁狀﹔少頃﹐舉帆直抵水頭﹐登岸鏖戰。芳世素不知兵﹐又以天寶驟勝而驕﹐與滿將不相下﹔一戰而潰﹐驚惶墜馬。奔回漳郡﹐抱病數月而死。國軒兵勢﹐由是日盛。中提督劉國軒大破淸提督段應舉於祖山頭﹐遂圍海澄。

應舉及滿州將軍兵數萬列營祖山頭﹐十八日﹐國軒兵至﹐應學揮兵迎戰﹔何佑少卻﹐江勝﹑吳淑等繞出左山之背﹐國軒督勁卒衝滿州營﹐滿兵敗走﹐眾遂潰。又以疑兵截漳州大路﹐滿﹑漢兵望見﹐棄輜仗自相踐踏。應舉等率殘兵奔入海澄﹐國軒追至城下﹐連夜鑿塹引江水環城圍之﹔外又鑿溝數重﹐沿堤兩岸安銃守之。由是﹐內外阻絕。別遣昂宿營張雄乘間取平和﹐副將黃瑞鑣取漳平﹐皆下之。夏﹑五月﹐淸兵援海澄﹐中提督劉國軒擊敗之。

時淸總督郎廷相入京﹐以布政姚啟聖代之﹔勒巡撫楊熙致仕﹐以按察使吳興祚代之﹔尋調江南提督楊捷代段應舉﹐援兵四集﹐屯筆架山﹐以救海澄。劉國軒以山南燈火寨下臨大溪﹐順流可通海澄﹐恐淸兵據之﹔問誰敢扼守﹖吳淑請往﹐乘夜率兵進寨。初十酉刻﹐淸營發炮攻擊﹐連夜不絕﹔淑令軍士穴地藏身﹐無一傷者。馳報國軒﹐以爲乘夜發炮﹐意不在寨﹔當別防之。信至﹐淸滿﹑漢兵已齊抵祖山嶽嶺﹐破林彪﹑張鳳二營﹔鳳戰死﹐進攻林陞營。適國軒援兵至﹐發火炮齊擊之﹐死者無數﹐滿騎多塡於塹﹔遂退走﹐海澄援絕。六月﹐中提督劉國軒破海澄﹐淸提督段應舉死之。

海澄素無蓄積﹐被圍八十三日﹐滿甲二千﹑馬八千餘匹﹑合各鎭兵計三萬人﹐至是食盡﹐屍骸枕藉。劉國軒初十日進攻﹐眾力不支﹐城遂破﹔段應舉從容自縊於敵樓﹐穆伯希佛自焚死﹐黃藍戰歿﹐獲孟安﹑魏赫﹑田香五等﹐滿﹑漢兵將無一遺者。國軒入城厚殮應舉﹐付其家人舁還。所獲諸將﹐世子皆釋之﹐授銜給俸﹔滿兵千餘﹐遷之東寧。

招討大將軍世子晉中提督劉國軒爲武平伯徵北將軍﹑吳淑定西伯平北將軍﹑其餘鎭營各陞賞有差。

世子以恢復海澄﹐或戮力行間﹑或著績守禦﹐水陸諸將咸有功次。旣晉正﹑副總督劉國軒﹑吳淑﹐仍升左虎衛何佑爲左武衛將軍﹑前虎衛林升爲右武衛將軍﹐俱授左都督﹔鎭營各加級有差。朱寅率眾來歸﹐世子封爲蕩魯將軍。

丁巳之敗﹐漳浦人蔡寅挾左道惑眾﹐詭稱朱三太子﹐聚集海上殘兵。於三月十九日夜襲泉州﹐攀堞而入﹔率二百餘人從西門至開元寺街﹐鳴鼓揚旗﹔守泉兵昏夜出不意﹐以爲海師復至﹐多驚竄。至雙門前炮發﹐寅乃抽兵出城﹔淸兵來追﹐按軍徐退﹐無一死者。自此﹐人益以爲神﹐歸附日眾﹐屢戰皆捷﹐蔓延於泉﹑漳屬縣﹐聚眾至萬人﹐頭裹白布爲號﹐時人謂之「白頭賊」﹐海上亦藉壯其聲勢。至是﹐率眾來歸﹐世子封爲蕩魯將軍﹐攺名蔡明義。歲餘﹐病死﹐其黨猶以爲尸解云。中提督劉國軒率兵攻泉州﹐屬縣皆下。

海澄之破﹐閩省震動。諸援兵皆退守漳州﹐國軒議乘虛搗泉州﹔吳淑分兵復長泰縣﹐國軒自率諸軍取同安。時都統雅大裏自浙調援海澄﹐至同安而澄破﹔聞國軒至﹐棄城走保泉州﹔國軒督水陸並進﹐遂圍泉州。遣左虎衛江勝攻南安﹐克之。於是﹐惠安﹑安溪﹑永春﹑徳化諸縣守兵皆相繼棄城遁。秋﹑八月﹐淸舟師攻定海﹐樓船中鎭蕭琛敗績﹐水師五鎭章元勳死之。

泉州圍急﹐淸以林賢﹑黃鎬等督舟師出閩安鎭﹐遙爲聲援。蕭琛守定海﹐不及設備﹐以舟寡且小﹐欲據上流牽制之﹔元勳欲先發制人﹐率所部十舟進戰。林賢等擊之﹐元勳眾寡不敵﹐一軍盡沒﹔蕭琛大潰﹐退泊海山。召中提督劉國軒旋師﹐所復諸縣皆棄。

國軒攻泉州﹐閱兩月不下﹐援兵四至。七月﹐淸寧海將軍喇哈達間道出安溪﹐學士李光地練鄕壯爲向導出同安﹐巡撫吳興祚由仙遊出永春﹐提督楊捷由興化下惠安﹔國軒對壘相持﹐援兵皆未敢前。會蕭琛失定海﹐妄報福州水師大至﹔世子恐廈門有失﹐檄國軒解圍退守。二十四日﹐國軒退兵下船﹐淸兵不敢追﹔越三日﹐城中兵始敢出。國軒旣退﹐所得諸縣皆失。世子召回蕭琛﹐斬之﹔以援剿左鎭陳諒﹑後鎭陳起明﹑樓船左鎭朱天貴等督水軍防禦北船。僞周主吳三桂殂﹐孫世璠立。

三桂病死衡州﹐其孫世璠立﹔年甫十二﹐攺元洪化。侄應奇守嶽州﹐驕而貪﹔淸兵攻之﹐棄城遁回。於是﹐湖南﹑云﹑貴皆不守﹐馴至於亡。九月﹐中提督劉國軒與淸師戰於漳州龍虎山﹐敗績。

國軒自泉州退師﹐復率諸鎭入漳﹐軍於溪西。滿﹑漢兵盡銳來攻﹐力戰擊敗之﹔乘勝長驅﹐衝至耿精忠營。精忠故仇海上﹐揮兵迎擊﹔親自督戰﹐大呼馳驟。諸軍繼進﹐國軒奔潰﹐遂棄長泰﹐出江東﹐退屯觀音山。冬﹑十月﹐淸總督姚啟聖遣中書張雄入思明州議和﹔弗從。

時漳﹑泉屬邑皆爲淸所復﹐獨海澄未下﹔啟聖等難於復命﹐乃遣漳州進士張雄賫公書來議和。略云﹕『昔令先王震動天南﹐亦不忍父老怨嗟﹐靜處臺灣﹔今貴藩誠能體會先志﹐念井裏瘡痍﹐翻然解甲息兵﹐天和人順﹐榮華世世﹗數月來徒勞士卒﹐塗炭生靈﹐亦何益於貴藩哉﹖卽從貴藩下游者﹐恐今昔人心不同﹐事變難測﹔能不顧念及此﹗近悉貴藩大有惻隱桑梓之念﹐故修章布悃﹐惟望息心畢論﹐並遣使偕臨』﹗世子弗從﹐禮遣雄歸﹔復書云﹕『頃承明教﹐以生民爲念﹔不佞亦正以生靈塗炭﹐不忍坐視﹐故修矛整甲相與周旋﹐億萬生靈所共亮也。天心厭亂﹐殺運將回﹔苟可休息﹐罔不如命。禮應遣員奉教﹐但貴使之纜未解﹐而諸將之戈已揮。彼此差池﹐未及如願』。雄回﹐淸督﹑撫復遣泉州鄕紳黃志美賫書來議﹕終以必得海澄﹐乃可通好。世子竟不從。十二月﹐淸再遷界。

甲寅之變﹐閩省居民遷入內地者﹐悉還故土。丙辰冬﹐八閩歸淸﹐復議遷界﹔康親王奏言遷界累民﹐罷之。至是﹐督﹑撫請再遷﹐報可。值破海澄﹑圍泉州﹐事暫停﹔及泉圍解﹐遂行遷界之令。上自福寧﹑下至詔安﹐沿海築寨﹑置兵守之﹔仍築界墻﹐以截內外。濱海數千里﹐無復人煙。己未﹑明朔永曆三十三年春﹑二月﹐援剿左鎭陳諒督水師敗淸舟師於定海。

自定海失守﹐世子調樓船左鎭朱天貴守海壇﹔以陳諒爲水師總督﹐進泊定海。淸遣戰船百餘號出五虎門迎戰﹐朱天貴及陳起明率熕船衝�﹝舟宗﹞而入﹐淸船望風披靡﹐擊破十餘舟﹐獲大鳥船一隻。值大風暴起﹐淸船逃入五虎門﹐海船收泊海壇。報至﹐世子加諒﹑天貴統領﹔餘各陞賞有差。三月﹐以李景知思明州。

時軍需浩大﹐議派殷戶﹐富民﹑洋商炤上﹑中﹑下派取﹔以知州李景任其事。令未下﹐樊門寡婦辛氏先輸銀三百兩﹔世子嘉其尙義﹐賜金花﹑彩緞旌獎。景任事苛刻﹐島民怨之。中提督劉國軒辭俸自餉其兵。

自丁巳之變﹐島民月輸米一斗佐軍﹔久之﹐多藉力廕免。乃命鑾儀衛陳慶淸查漏口﹐每月加米二斗。國軒請停文武官月俸﹐自餉轄兵三月﹔從之。夏﹑四月﹐參軍禦史陳永華請以世孫克�﹝臧上土下﹞監國﹔許之。

甲寅世子西徵﹐畱總制陳永華守東寧。至是﹐以世孫克�﹝臧上土下﹞長成﹐請循「君行則守」之例﹐立爲監國﹔從之﹐鑄印曰「監國世孫之章」。克�﹝臧上土下﹞﹐永華之婿﹔時年十六。秋﹑七月﹐中提督劉國軒築潯尾寨。

潯尾﹐與廈門髙崎咫尺一水﹐癸卯淸兵從此入島。國軒請築寨預防之﹐一夜而成﹔同安守將率兵來爭﹐擊卻之。復築�﹝氵丙﹞州城。由是﹐同安八槳船不敢窺伺廈門﹐西北藉以無虞。淸康親王命中書蘇礦來議和﹐世子遣賓客司傅爲霖報之。

前後議和不就﹐蘇礦致書再申前議﹔康親王復遣礦至廈門﹐請遣官修好。世子乃命傅爲霖入省﹐沿途府縣迎送供應﹐巡撫﹑布政各遣官至興化接待。至省﹐見康親王﹐面議海澄及往來之禮﹔爲霖曰﹕『區區海澄﹐議成之後爲彼此公所。若親王在閩﹐藩主並行往來﹔親王在京﹐各設官往來』。總督姚啟聖以非出己意﹐力阻其事﹔遂止。冬﹑十月﹐中提督劉國軒大破淸兵於阪尾寨。

時國軒離漳州五里列營﹐淸援漳滿﹑漢兵共十餘萬﹐營壘咫尺相望﹔國軒僅萬餘人﹐指揮自如﹐淸兵畏之如虎。以果堂扼要重地﹐就其後阪尾再築一寨。工未就﹐淸提鎭將軍及耿精忠率兵數萬來爭﹐鋒銳不可當﹔國軒與吳淑﹑何佑﹑林升﹑江勝等兵不滿二千﹐奮勇死穽。自午至申﹐衝擊數次﹐國軒依寨﹐且戰且守﹔每炮發﹐無不披靡﹐陣斬章京巴石兔等。淸兵死傷數千﹐始引回。自是气奪﹐兵不敢出。國軒恆遣卒數百持鹿銃﹑鳥槍﹐渡河衝擊﹔身登士阜﹐據胡牀張蓋而觀之。滿﹑漢兵遇之﹐皆摧破。又善用間諜﹐敵人情狀纖悉必知。十一月﹐後提督定西伯吳淑卒於軍。

淑守阪尾寨﹐淸兵築壘環攻﹐炮聲日夜不絕﹔淑處之晏如﹐身被傷﹐復染病﹐不以爲意。值陰雨﹐新築壘墻多壞﹐揮左右避之﹔自據牀而臥﹐墻崩壓死。舁至廈門﹐世子親臨哭之﹔以其子吳天駟爲建威右鎭﹐統其兵。十二月﹐世子遣右武衛林升督舟師北上。

淸督﹑撫姚啟聖﹑吳興祚大集舟師攻廈門。世子乃調文武官私船及洋船配兵北上﹐以右武衛林升爲總督﹑左虎衛江勝﹑樓船左鎭朱天貴爲左右副總督﹐率諸軍往禦﹔臨行宴之。禮遣淸死節巡海道陳啟泰子汝器北歸。

汝器﹐故巡海道啟泰子。丁巳夏﹐自京來運父骸﹐爲東石守將所執﹔羈於東寧﹐命水師鎭林亮監之。亮以其忠臣之子﹐待之甚厚。至是﹐淸督﹑撫以萬金來贖﹔世子憫啟泰忠烈﹐卻其金﹐禮遣汝器回﹝汝器至京﹐授右通政﹔尋擢安徽巡撫﹞。庚申﹑明朔永曆三十四年春﹑正月﹐淸水師提督萬正色入海壇。

正色督舟師出閩安鎭﹐巡撫吳興祚率兵沿海援之﹔林升等退泊泉之崇武﹐正色入海壇。二月﹐右武衛林升與淸提督萬正色戰於崇武。

正色至圍頭﹐朱天貴以七舟衝其�﹝舟宗﹞﹐所向無前。偶海風大作﹐正色船收於泉州港﹔吳興祚督陸師沿海濱放炮﹐林升等船無所取水﹐乃退之金門。報至﹐思明驚皇﹐以爲戰敗﹔各思逃竄﹐眾心遂搖。世子召中提督劉國軒退守思明州﹐遂棄海澄。

二月二十二日﹐世子聞林升退屯金門﹐以爲戰敗﹐急馳諭令國軒回﹔有云﹕『思明旣失﹐海澄何用』﹖國軒不知﹐以爲實然﹐遂棄澄入廈。比至﹐見林升啟事﹐嘆曰﹕『右武衛戰勝﹐若此驚怖﹔苟敗﹐何所逃生﹗壞誤大事﹐貽笑千古矣』。招討大將軍世子棄思明州﹐遁回東寧。

時劉國軒全師引回﹐猶欲據守廈門﹔然兵心已變﹐不可收拾。諸文臣如楊英﹑洪磊等已先攜眷登舟﹐諸軍乘間擄掠﹔國軒禁止不得。世子懼爲人所圖﹐焚演武亭行宮﹐輜重﹑寶玩悉毀於火﹔踉蹌下船﹐遁回東寧﹝時爲二月二十六日﹞。廿九次於澎湖﹐諸文武士民俱接踵而至﹔總制陳永華啟請回國﹐許之。淸兵入廈門。

世子旣遁﹐海兵乘機劫掠﹔協理五軍吳桂調兵禁戢﹐民賴以安。尋渡江請師﹔廿八日﹐淸總督姚啟聖﹑巡撫吳興祚﹑水師提督萬正色率兵入島﹐秋毫無犯﹐百姓歡呼。三月﹐世子至東寧。

世子於十二日至東寧﹔董太妃召責之曰﹕『若輩不才﹐莫如勿往﹔今觀此舉﹐徒累梓桑﹑苦生靈﹐何益』﹖夏﹑五月﹐東寧雨雹。

東寧地鳴﹐聲如驢﹔尋雨雹﹐大如雞子。淸總督姚啟聖招降樓船左鎭正統領朱天貴。

廈門之棄﹐朱天貴率所部全軍屯南澳﹔船凡百餘只﹐軍容甚盛﹐進退未決。姚啟聖累遣官致書招之﹐乃進泊銅山﹐於五月率眾入海澄投誠。總制陳永華辭解勇衛軍﹐許之。

永華畱守東寧﹐兼領勇衛軍。侍衛馮錫範知思明之棄﹐眾咸歸咎於己﹔非握重兵﹐不足以壓服。及至東寧﹐察諸鎭兵﹐惟勇衛軍最驍壯﹔詭謂永華曰﹕『自慚護駕西徵無效﹐擬欲辭職』。永華私念曰﹕『彼武夫也﹐尙能謙退﹔吾儕文士﹐豈可久戀重權』﹗卽具啟乞解兵柄﹐並辭總制﹔錫範密贊世子許之﹐以其軍歸劉國軒﹐而己仍任侍衛如故。籍民兵自衛。

甲寅耿變﹐世子頃國西徵。至是﹐棄思明東歸﹐兵將多叛去﹐隨回僅有千餘﹔恐淸師乘虛來攻﹐乃籍文武官田甲與百姓丁壯﹐每十人抽一名﹐訓練自衛。秋﹑七月﹐諮議參軍右都禦史陳永華卒。

永華﹐字復甫﹔明諸生﹐孝廉陳鼎子。鼎爲同安教諭﹐死節﹔賜姓憐永華爲忠臣之後﹐延與世子伴讀。及世子嗣位﹐授爲參軍﹐甚見親信。甲寅西徵﹐擢總制﹐畱守東寧﹔戢兵撫民﹐供給軍需﹐具有成規﹔尢愛惜士類。爲政佐以儒雅﹐東寧賴以又安﹔爲世子文臣第一。至是﹐卒﹔而大權盡歸馮錫範矣。

冬﹑十月﹐遣右武衛林升率兵墮雞籠城。

雞籠在東寧之北﹐居淡水上游﹐其澳堪泊數百舟。先是﹐呂宋夷竊建此城﹐與土番貿易﹔因遠饋不給﹐棄去。後紅夷及賜姓據臺灣﹐皆不守其地。癸卯﹐淸總督李率泰約紅夷攻兩島﹐許並力取東寧歸之﹐後僅許其就省交易﹔紅夷知爲所紿﹐於乙巳年重修雞籠城﹐謀復東寧。丙午年﹐世子命勇衛黃安督水陸諸軍攻之﹐親隨鎭林鳳戰死﹔紅夷無外援﹐遁還。至是﹐傳淸師欲從此飛渡﹔恐被其據爲老營﹐乃命林升督兵北巡﹐並毀其城。世子委政於監國世孫克�﹝臧上土下﹞。

世子素不親政﹐在東寧則委於參軍陳永華﹐西徵時則委於贊畫陳繩武﹑侍衛馮錫範﹔至是﹐乃委監國克�﹝臧上土下﹞。凡文武啟章裁決呈覽﹐咸稱世子意。其賦性剛方果決﹐頗有賜姓遺風﹔諸公子及馮錫範深忌之。

●海紀輯要卷三

泉南夏琳元斌纂辛酉﹑明朔永曆三十五年春﹑正月壬午﹐明延平王招討大將軍世子薨。

世子諱經﹐字賢之﹔工詩賦﹑善弓馬﹐推誠待人﹐禮敬明室遺宗。嗣王位十九年﹐𨿽得七府﹑雄據一方﹐而終身稱世子﹐奉明正朔不少變﹔輿論稱之。惜性柔懦﹐怠於政事﹔自廈門敗歸﹐溺於酒色﹐無復西意﹐而東寧之業遂衰。至是﹐殂於承天府行臺。時年四十﹐爲正月二十八日。侍衛將軍馮錫範與諸公子共廢監國克�﹝臧上土下﹞﹐縊殺之。

初﹐世藩未有子﹐嬖妾產女﹐密取他人子代之﹐卽克�﹝臧上土下﹞也。其事甚祕﹐世藩莫知﹔甚愛之﹐立爲監國。世藩臨薨﹐授以劍印﹐命中提督劉國軒善輔之。錫範以克�﹝臧上土下﹞非世藩子﹐且欲立其婿克塽﹐乃與國軒及諸公子請於董太妃﹐收還劍印。尋縊殺之。二月﹐董太妃命世孫克塽嗣延平王位﹔仍稱招討大將軍世子。

克塽﹐世藩子也﹐時年十二。諸文官上啟勸進﹐董太妃乃下教會諸臣立之。事無大小﹐皆取決於侍衛馮錫範。

頒國憂令﹐諭於諸將。

其略曰﹕『气運邅回﹐我父藩規恢未就﹐薪膽自勵﹔不幸於正月十三遘疾﹐至二十八日遐登於寢殿。惟玆臣庶悲號﹐旣攀髯而莫逮﹔遙念將軍暴露﹐倍摧肝以震傷。文到之日﹐諸大小將領洎諸兵士掛孝三日﹐釋服辦汛。嗚呼﹐先徳在念﹐知臣心之愛無窮﹔小子告哀﹐惟匪躬之報是望』。世子克塽以其叔鄭聰爲輔政公。

聰﹐賜姓次子。世子初立﹐以太妃命封爲輔政公﹔授以令諭﹐其略曰﹕『屬當家造之離披﹐遺我末嗣以艱大﹔未知臧否﹐罔克負荷。幸奉太母之慈訓﹐爰命叔父以匡扶。爲賢爲親﹐水木篤原本之誼﹔維城維翰﹐廈棟獲磐礎之安。繄予小子﹐寵承我祖我父之洪庥﹔抑亦太叔﹐克惇爲子爲弟之大義』。然聰庸懦﹐事少決斷﹔惟馮錫範是聽。晉中提督武平伯劉國軒武平侯﹑侍衛馮錫範忠誠伯。

世子以翊戴功﹐晉國軒武平侯﹑錫範忠誠伯﹐兼參贊機務。命戎旗四鎭董騰守澎湖。

自棄廈門東歸﹐澎湖不設守備。至是﹐以國難﹐恐淸乘釁來攻﹐乃議撥兵汛防﹔以董騰系國戚﹐令往守之。

以鄭明﹑鄭智爲左右武驤將軍。

明﹐賜姓第三子﹔智﹑第五子也。時有爲鄭氏謀者﹐以大權歸臣下﹑教諸公子募兵爲羽翼﹔明﹑智以聞﹐乃授是職。夏﹑四月﹐承天府災。監國克�﹝臧上土下﹞妻鄭氏自經。

初﹐克�﹝臧上土下﹞被收﹐顧謂陳曰﹕『耳目非是﹐恐不能相保』。陳曰﹕『夫在與在﹑夫亡與亡﹐必不相負』。及克�﹝臧上土下﹞見殺﹐董太妃猶以陳父永華爲國之望﹐禮待撫慰﹐詢其所爲﹔陳泣曰﹕『昔爲箕帚婦﹐今爲罪人妻。願出別室﹐待亡夫卒哭﹐卽相從地下耳』。許之。陳旦夕臨﹐日啜苦茗數勺﹔旣卒哭﹐沐浴自經於柩側。上招討大將軍延平王晉潮王國姓成功謚號﹐曰潮武王。

初﹐永曆封賜姓爲延平王﹐尋晉潮王﹔賜姓謙讓不敢當﹐終身僅稱大將軍。至是﹐世孫乃拜表請謚爲武王﹐具啟告廟﹔其略曰﹕『伏以手辟乾坤﹐大猷聿昭於百世﹔忠扶日月﹐流芳永被乎萬年。我顯祖武王﹐忠孝性成﹐智勇天授。賜姓決休戚之與同﹐分王卜苗裔之及永。漢業將成﹐毀敗難逆睹也﹔天夢未醒﹐英雄得自由乎﹖於是式辟東寧﹐劃除戎醜。取殘山剩水爲宗社﹐點綴春光﹔事綠畝靑疇爲匡復﹐培植本根。垂我父藩﹐猥及藐躬。爰稽古典﹐勘亂之武維揚﹔請命天朝﹐顯忠之譽克允。敬上廟號﹐尊稱武王。得位則得其名﹐寧虛尊而無當﹔可大亦因可久﹐將奕世而彌光』。上世藩謚號﹐曰文王﹔妃唐氏﹐曰文妃。

唐妃﹐乃兵部侍郎顯悅孫女﹔貞靜有禮﹐不苟言笑。世子惑於嬖妾﹐久不見答﹐郁抑而卒。及世子病革﹐乃追悔前非﹔遺命合刼。至是﹐謚爲文妃﹔世孫嫡母也。六月﹐潮武王妃董氏卒。

妃乃招討大將軍賜姓夫人﹐世子母﹐泉郡鄕紳董用先侄女也。性方正端雅﹐凡理家政﹑處媵妾﹐俱以賢徳見稱。辛卯馬得功入島﹐妃獨懷其姑木主以行﹔賜姓嘉其識大義﹐尢加敬禮。居常無事﹐深戒子孫以撫卹民瘼爲念﹔至七郡之失﹑廈門之棄﹐每云『若輩不才﹐徒苦生靈。今百姓流離至此﹐須加軫卹』。凡難民得免丁役者﹐皆妃之賜也。秋﹑八月﹐中軍營火。

時災異數見﹔九月﹐塗塹庭火。冬﹑十月﹐誅賓客司傅爲霖。

爲霖﹐先同鄭纘緒投誠﹐淸授爲湘江通判﹐革職歸。甲寅之變﹐世子入泉﹐以爲賓客司﹐甚見親幸。及世子薨﹐爲霖卽以密書通淸總督姚啟聖云﹕『東寧主少國疑﹐權門樹黨﹐人心怏望﹐可乘時進取之機也』﹔約爲內應。事發﹐乃收爲霖礫之﹔其子弟黨羽皆斬。侍衛馮錫範殺懷安侯沈瑞。

瑞在淸襲父職續順公﹔鎭潮州﹐爲劉進忠所迫﹐出屯饒平﹔世子遣何佑攻之﹐不得已﹐降﹔卦爲懷安侯﹐遷至東寧。至是﹐錫範利其財﹐誣其與傳爲霖謀﹐令自經﹔其祖母及母皆自縊。瑞夫人鄭氏﹐禮官鄭斌女﹔斌欲全之﹐鄭氏守義﹐亦自經以殉。修葺戰船。

時聞淸將內侵﹐議修戰船﹔命水師鎭林亮董其役。命武平侯劉國軒總督諸軍守澎湖。

先是﹐以右武衛林升代董騰守澎湖。至是﹐復命劉國軒爲總督﹐率諸鎭代戍﹔授以令諭﹐略曰﹕『惟武平侯聲塞宇宙﹐義炳日月。電掣風驅﹐膽落望劉之幟﹔虞張機駭﹐气奪撼嶽之山。艸木已知其名﹐樓船更壯其烈。玆特命爾總督諸鎭﹑營官兵﹐駕我大小戰艦﹐前往扼守澎湖﹐遏截魯船。魚龍隊裏﹐獨髙殺气之英騰﹔霹靂聲中﹐倏見敵舟之齏粉。詎不休哉』﹗

以天興州知州柯鼎開爲贊畫中書舍人。

鼎開﹐刑官柯平子﹑大將軍儀賓也﹔秀美能文﹐尢工詩賦。爲知州時﹐愛惜士類﹐民亦戴之。至是﹐以爲贊畫中書﹔諭曰﹕『爾性質潤朗﹐气度溫藹。由其式榖能似﹐謝家固自有以鳳毛﹔以故公姻夙連﹐柴氏亦分榮夫蟠李。蒞方州而歌其襦�﹝穴上叫下﹞﹐瞻气宇足資乎棟梁。玆升爾某官﹐爾其朝夕詔媺﹐繩愆紏謬。以無怠左右弼直﹐塈茨丹艧﹔而必周休戚攸關﹐崇報未艾』。以萬年州知州張日曜爲天興州。

日曜﹐忠匡伯張進子。由長泰知縣擢至天興州﹐諭之曰﹕『立政端在養民﹐辟築室先厚其址﹔良材足以治劇﹐如遷鶯乍出於喬。爾某從忠孝以起家﹐著神明而茂宰。謠興買犢﹐慈惠已播於萬年﹔兆合夢刀﹐明陟正及乎三載。玆轉授爾爲天興知府﹐治眾有如治寡﹐適應輕車熟路之材﹔保赤卽爲保民﹐無待攀轅臥轍之勞。爾尙益懋前修﹐悉布中悃﹕勸相惟求安靜﹐將歲計而有餘﹔禔福徧及氓萌﹐行剔歷而大受。敬哉無忽』﹗命左武衛將軍何佑督諸軍守雞籠﹑淡水。

淡水與福州相對﹐天色淸明﹐山勢可以望見。恐淸師從此潛渡﹐乃命佑督諸軍防禦﹔以左先鋒李茂副之。

稅鄕社民居間架。

東寧府街民居﹐原有稅間架之科﹔惟鄕村茅舍無稅。至是﹐工官楊賢建議徵之﹔百姓患焉﹐自毀其居﹐十去其三。然事終不行。壬戌﹑明朔永曆三十六年春﹑二月﹐遣監紀陳福往淡水取金。

淡水通事李滄願取金自效﹔乃遣陳福偕宣毅鎭葉明同往。未至產金之處﹐其土番執銳扼險以待﹔曰﹕『吾儕累世恃此爲活﹐若漢人來取﹐不特害生﹐且爲受勞﹔不回﹐必決一死』。譯者以告﹐福等乃引還。雞籠山大疫。

時值疫气盛行﹐汛守官兵死者過半。以儀賓甘孟煜知天興州。

孟煜﹐崇明伯甘輝子﹔善屬文﹐性明敏。爲州時﹐民有欠糧者﹐數限不能完﹐皆貸其責﹔民奮然曰﹕『後期當照數全輸』。至而果然。孟煜察其色淒愴﹐詰其故﹐民泣曰﹕『鬻女所得也』。孟煜憫之﹐出俸金贖還。其仁恕﹐類如此。以吏官洪磊兼理戶官事務。

磊﹐忠振伯洪旭子﹔事世子爲吏官﹐親信亞於馮錫範。至是﹐命協理戶官事務﹔諭曰﹕『掄才以適用爲宜﹐寇平仲不循例簿﹔筦計非淸修不可﹐房玄齡兼領度支。惟其至明出於至淸﹐故知馭貴卽能馭富。念爾淸操兼有良才﹐是用授爾爲吏官﹑兼協理戶官事務。爾其合內外而酌盈虛﹐道有無以準輕重。但能不畜聚斂之臣以阜吾民﹐則用人﹑理財合而爲一﹔更念旣富方榖之義以植國本﹐則養賢﹑致民道亦在中矣。敬哉』。三月﹐白虹貫天。秋﹑七月﹐武平侯劉國軒歸自澎湖。

國軒撥諸將守澎湖﹐聞淸總督姚啟聖官兵回汛﹐暫還東寧。是月﹐安平鎭火。八月﹐北路諸社土番反﹐命宣毅前鎭葉明討平之。

雞籠城之守﹐凡軍需﹑糧餉悉著土番沿途接遞﹔男女老稚﹐均任役使。督運弁目酷施鞭撻﹐土番不堪﹐乃相率倡亂﹔新港﹑竹塹諸社皆應。於是遣葉明等會剿﹐土番盡逃入山﹔尋請降﹐許之。冬﹑十一月﹐中提督劉國軒赴澎湖。

時聞淸水師提督施瑯題請專徵﹐相機進取﹐報可﹔國軒乃往澎湖視師。十二月﹐承天府火災。

是時歲饑﹐米價騰貴﹐民不堪命。承天府火﹐沿燒一千六百餘家。劉國軒歸自澎湖。

癸亥﹑明朔永曆三十七年是歲﹐明朔亡。春﹑正月﹐以忠誠伯馮錫範爲左提督。

時值歲饑﹐民多餓死。復聞淸將來攻﹐乃以錫範爲左提督﹐備兵鹿耳門。夏﹑四月﹐鱷魚登澎湖島﹐死於民家。

澎島素無鱷魚﹐忽一日從海登岸﹔長丈許﹐四足﹐身有鱗甲火炎。百姓驚異﹐以冥鈔﹑金鼓送之下水。越三日﹐復乘夜登山﹐死於民間廚下。安撫司楊秉模具啟以聞。五月﹐中提督劉國軒率師至澎湖。

