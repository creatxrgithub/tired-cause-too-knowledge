戴案紀略

著者傳略

公諱靑筠﹐字耕云﹐號耕耘﹑菜耘﹑靑筠主人﹑耕云主人﹐齋號綠香居﹔鄕裏間稱之曰阿正或阿靜。同治七年﹝戊辰﹑公元一千八百六十八年﹞﹐生於鹿港。幼而好學。稍長﹐習醫術﹔而詩文﹑書法﹑擊技皆稱著一時。曾入臺灣文藝社爲社友。民國十六年卒。遺著詩文﹑雜記﹑自傳若干種﹐篇目未詳。

六男懋棠謹志。

戴案紀略

戴萬星作亂三年﹐臺灣道﹑鎭皆殉難﹐知府洪毓琛亦積勞病故。爾時﹐北至大甲﹑南至嘉義三縣之交﹐盜賊蜂起﹔官軍分中﹑南﹑北三路進剿﹐始克蕩平。其害較林爽文尢甚。光緒甲午﹐全臺纂修「通誌」﹐爰取林卓人「東瀛紀事」以爲參考﹔但林於北路攻戰之事頗詳而迆南之事或有闕。蓋戴﹑林二逆之亂始於彰化﹐而曾鎭駐鹿港招撫義民﹐如白沙坑之二十四莊﹑快官之三十五莊﹑綫西之嘉寶潭莊﹑武東之牛牯嶺莊等處之戰事則略﹔故再采陳陶村之「詩稿」所載「三忠」及丁觀察曰健之「治臺必告錄」所紀斗六等處之殉難義民及積勞病故之官弁凡入昭忠祠者皆附下卷﹐斯忠臣義士得以流傳而不與艸木同腐焉。

咸豐十一年﹝辛酉﹞冬﹐臺灣彰化縣人戴潮春結曾作亂。

戴小名萬星﹔祖名神保﹑父松江﹐捒東堡四張犁人也。世爲北協署稿書﹐家巨富。先有北路協夏汝賢以貪酷聞﹐偵潮春之富﹐羅織其罪﹐肆意勒索﹔戴遂卸職回家。其時﹐盜賊孔多。春之兄嘗結土地公會﹐後又倡八卦會﹔初意只爲糾眾以爲爭田租之計。及兄死﹐春更結天地會。時適內地發逆未平﹐臺地亦人心惶惶﹐故入會者漸多﹔富戶至挾巨資方得與會。其入會之法﹐皆夜間舉行﹔每人會資五角。環竹爲垣﹐垣分四門。中設香案三層﹐上置花亭﹐中供五祖神位。香案前大書戴之長生牌﹐並有「奉天承運天命大元師」之號﹔旁另一幾﹐書朱一貴﹑林爽文等人﹐尊爲先賢。凡先入會者﹐謂之舊香。首包紅布﹐披髮跣足﹐在場供執事﹔以十人爲一行﹐以導諸新香。新香叩門欲入﹐必詢其『從何處來』﹖答﹕『從東方來』。問﹕『將何爲』﹖答﹕『將尋兄弟』。舊香導新香跪於案前﹐斬雞立誓曰﹕『會中一點訣﹐妻子不能說。若對人泄漏﹐七孔便流血』。宣示戒約﹐然後出城﹔牽白布爲長橋﹐由橋下穿過。問﹕『何不過橋』﹖曰﹕『有兵守之』。問﹕『何以能出』﹖曰﹕『五祖化小路導出』。諸事畢﹐然後授以八卦及會中隱語﹐方出。故會中人相呼﹐曰「紅英兄弟」。由是轉相招納。途遇彊劫﹐若隱語相符﹐皆免。計香簿上多至十餘萬眾﹐聲勢日大。時彰令髙廷鏡飭春自備練勇三百名保路﹐亡命者藉其勢聚黨相應。迨髙罷﹐新令雷以鎭接篆﹐仍以春爲右臂。黨羽日眾﹐截途劫掠﹐春亦不能制﹐地方遂搖動焉。

海外散人曰﹕會盟結黨﹐法之宜禁。戴之初意﹐不外倡此會以聚眾﹐陽爲保路﹐陰實拒夏汝賢之勒索。而禍水一杯﹐風波頓起﹔城狐社鼠﹐藉以楊威。亡命之徒﹐肆其劫掠。有識者宜禁止招搖﹑散其黨羽﹐或可弭患於未萌。乃計不出此﹐反倚其聲勢﹐仗之爲臂指﹔卒戕官破城﹑殃民害事﹐誰爲民牧而職爲厲階﹖當事者所不能辭其咎也﹗防微杜漸﹐故君子所貴也。

同治元年﹝壬戌﹞春正月﹐雷起大成殿﹐災異疊見。明倫堂時聞鬼哭﹐牝雞化雄。縣署之鼓夜鳴﹐署中人以爲有鳴冤者﹔及視之﹐寂無所睹﹕如是者數夕。濁水溪之水﹐忽澄淸數日。此卽「五行志」之所謂雞妖﹑鼓妖者歟﹗有識者早知地方之將有大變者矣。

當戴逆之創立天地會也﹐原藉聯莊保路爲由﹔各處效之﹐各爲雄長。同安寮十二莊大總理曰陳慶安者﹐薄有名望﹔陽受官令﹐陰亦效戴所爲。有陳肉鳳﹑黃淸溪﹑陳老秦等爲其羽翼﹐聲勢甚張。適雷以鎭接髙令之篆﹐聞陳之行爲﹐遂帶兵勇百餘人親到同安寮究辦﹐欲提陳慶安訊問。陳不見﹐雷派差弁跟究。陳肉鳳怒謂差弁曰﹕『請問汝本官頭顱若干斤』﹖雷頗解土語﹐詢值堂者是何言﹖黃淸溪則曰﹕『雷鳴雨便到﹐難逃漧淨身』﹗雷令心爲所懾﹐懾气而回﹔而賊勢遂愈焰矣。

臺灣兵備道孔昭慈﹝字云鶴﹐進士出身﹔山東人也﹞﹐先曾任鹿港同知﹐旋升知府﹔至是﹐已攝臬司篆。狃於承平之嘻恬﹐無所備。及聞大突莊陳啞九弄等揭竿而起﹐徧地萑苻﹐始馳蒞彰化﹐猶思撫輯。無如賊鋒已肆﹐打家劫舍﹑截餉殺兵文書片雪﹐始檄召淡水同知秋曰覲來彰會辦。因秋前曾任彰化縣令﹐捕盜以威武聞﹔牒聞賊勢浩大﹐思作擒王散黨之計﹐銳身出戰。金萬安總理林明謙舉薦林日晟﹝卽戇虎晟﹞帶兵四百﹑林奠國帶兵四百﹐偕北路協林得成﹑守備遊紹芳出徵。三月初九日到大裏杙遇賊﹐敗之﹔小戰皆捷。十五日﹐至東大墩﹐與戴逆部下大股交綏。林晟素與奠國有切齒之恨﹐卽於秋亦有隙﹝因秋任彰時﹐曾捕晟下獄故也﹞﹔故兵戈甫接﹐晟遂反戈相向﹐官兵大敗。

奠國退歸霧峯之本居地﹐官兵退駐民間竹圍﹔賊環攻甚急。十六日﹐秋丞視勢不佳﹐率親丁奮勇殺出。爲首一賊名貓仔鹿﹐前充縣署跟丁﹐被秋斥革者﹔故從賊復仇﹐手舞尖刀來犯。秋丞揮雙鐵鐧擊之﹐大戰二十餘合﹐眾寡不敵﹐兵漸靡﹔秋始思逃﹐陷濘淖中。羣賊環攻之﹐遂遇害。僕從顏大漢爲主報仇﹐舞雙刀如片雪﹐殺賊九人﹔中箭而僕。幼僕小黃以身蔽秋﹐代受賊刃而死。北協林得成被執﹐囚之﹔守備郭得升﹑把總郭秉衡皆死焉。把總莊奇軒身被十餘創﹐臥死屍中﹔俟賊退﹐逃村中得活。貓仔鹿提秋丞頭獻功﹐戴見秋首級良久﹐不忍﹔責之曰﹕『汝爲人僕而殺其主﹐大不忠也』﹗以數金賞之﹐揮令遠去。時羅冠英帶兵四百人欲往救﹐至半途聞變﹐始回。

耕云曰﹕孔道𨿽仕臺有年﹐然平日徵歌選色﹐未膺巨艱﹔其所爲形迹﹐故老類能言之。觀其用人之柄鑿﹐可見其識之昏庸。況乎全師盡出﹐曾無後顧﹐其敗也宜。獨惜秋公以精明彊幹之材﹐而蹈輕敵妄出之獘﹔𨿽曰盡忠﹐無補國事。至能使賊人見而不忍﹐則平日政績可知。雄才未展﹐歿於小醜﹐惜哉﹗

三月十七日巳刻﹐戴潮春率賊攻彰化城。城中自秋丞之敗﹐精壯都盡﹔都司胡松齡﹑千總呂騰蛟率老弱營兵三百餘名守城。幕友汪寶箴勸孔道退出鹿港﹐以圖後效﹔孔不廳。先﹐孔之任鹿港同知也﹐寵任一勇首曰施九挺者﹔意以施之族大丁多﹐可資倚畀。及至是﹐令施回鹿召勇﹐經旬日無一應者。賊踞八卦山﹐俯瞰城內﹐纖毫畢悉。十八﹑十九兩天﹐銃子如雨﹔城內空虛﹐艸木皆兵。千總楊奪元請『乘賊眾新集﹑眾心未固﹐縋城出戰﹔苟幸得勝﹐事尙可爲。否則﹐守死無益』。孔亦不之許。城內姦民王萬勾結匪黨﹐謀欲內應﹔顯與兵勇爭鬥﹐形迹昭然。林明謙又保其率眾助守﹐將功贖罪。然時城中之胥役兵勇入賊會者不少﹔王萬請縋城與賊議和﹐孔又許之。萬竟與賊密謀﹐佯約日詐降﹔而城中之虛實﹐賊盡知之矣。林明謙又言『賊旣就撫﹐各督隊官可稍休息』﹔守備稍怠。十九夕三更﹐姦民王滿與黨匪何有章﹑陳在等開東門引賊入城。賊皆披髮紅巾﹐口稱「紅英兄弟」。各兵皆脫號褂﹑投兵器以降﹐混雜至極﹐死者甚眾。陸提兵李得志率十餘人巷戰﹐力竭被執。賊問『銀庫何在』﹖李佯爲導﹐竟引入火藥庫﹐奪賊火龍擲火藥桶中﹐炮火轟發﹐聲震數里﹐斃賊百餘人﹐血肉紛飛﹔後至者猶多焦頭爛額﹐李亦碎屍焉。

明早﹐賊安民﹐令各門前置香案﹐以紅布纏身卽免殺。旋以鼓樂迎戴潮春入城。官兵被執﹐皆囚﹝金﹞萬安局內﹔凡拿見戴潮春皆得釋﹑拏見鄭玉麟皆被殺。南投縣丞鈕成標亦在城內被拏﹐見鄭玉麟﹐不屈死。幕友經歷姚玆﹑隨員軍功戴嚴厚﹐均不屈死。前任知縣髙廷鏡﹑馬慶釗﹐潮春親書「淸官放回」四字送之。鹿港知縣雷以鎭持齋﹐身帶金剛經逃入菜堂﹐幸免。蓋潮春舉事之時﹐其寡嫂羅氏嘗極諫﹔及聞城陷﹐羅泣求「無傷百姓﹐保護菜堂」﹐然後自縊死。故凡逃入菜堂者﹐皆得免。北協夏汝賢以貪酷激變﹐一家受辱而死。當城圍之亟也﹐孔道見外援不至﹐寄書問汪李銘﹐汪答「朝聞道夕」四字﹔及城陷﹐孔嘆曰﹕『施九挺誤我矣』﹗仰藥死。營兵林紹芳等戰死者九十七人﹐胥役黃彬等四十三人亦死之。

鹿港貢生蔡廷元﹐家資數十萬﹔感孔道之知拔﹐自募勇士百五十名欲衝圍入城救孔﹐以途梗﹐迆邐轉戰﹔以四莊﹑山寮等處皆賊巢﹐苦戰不得達。及聞城陷孔歿﹐大哭誓師﹔回鹿破家募勇﹐以爲孔報仇。時內地發逆未平﹐政府方注重大局﹐以臺灣海外﹐不暇顧及﹔故民心愈渙。莊民爲自保計﹐𨿽非甘心從賊﹐亦與入會。賊給紅旗﹐賊來樹之﹔賊退官到﹐又揭白旗﹕其心亦良苦矣。上自大甲﹑通霄﹑下及斗六以下及至嘉義之屬﹐皆音聞不通﹔𨿽有各處守義之士團眾﹐亦僅足自固而已。鹿港爲中路之衝要﹐舟檣林立﹐以備海盜﹔舟中皆置斗煩。鹿總局長舉人蔡徳芳﹑貢生蔡廷元﹑富戶陳慶昌及各郊商糾合施﹑黃﹑許三大姓之族長等﹐誓同報國﹐練兵守禦。凡有義民莊眾到鹿告急﹐皆得火藥﹑餉項多少周濟﹐將船中斗煩布置要害﹔故賊未敢輕犯。

戴逆之入城也﹐身穿黃馬褂﹐頭包黃巾﹔馬前數十賊露刃前驅﹐羣賊隨馬后簇擁。踞縣署中﹐眾賊稱賀﹐呼僞大元帥﹔以戴彩龍爲二路副元帥﹑鄭玉麟僞大將軍﹑鄭豬母僞大都督﹑陳有福僞國師﹑黃阿狗副國師﹑外甥餘紅鼻僞左丞相﹑余烏鼻僞右丞相。陳啞九弄𨿽別爲一股﹐亦尊戴爲主﹐遙稱兵馬元帥。蔡知僞戶部尙書﹑魏徳內閣中書﹐辦總局事務。鄭大柴僞保駕將軍﹑盧裕飛虎將軍﹑陳在鎭港將軍﹔黃丕建及弟飛龍﹑葉虎鞭﹑陳大戇﹑林大用﹑逆叔戴老見皆稱將軍﹑都督名號﹐許慕爲國舅。設應天局於書院﹐設迎賓﹑招賢等館於各寺廟。羣賊肆掠不相統屬﹐𨿽曰安民﹐人心惶惶。又漳﹑泉之人各分種類﹐百姓挈眷逃鄕﹐漳人通行無礙﹔泉人出則被掠﹐僅得身免。葉虎鞭﹑陳大戇﹑林大用皆泉人﹐心不能平﹔謂黃丕建曰﹕『大哥前約連和﹐二屬不相欺淩﹐方可協衷共濟﹐庶免分類之變。今乃如是﹐如前約何﹗兄粵人﹐可居中調停之』。黃無能爲力﹐泉人被掠如故。二十九日﹐葉虎鞭帶泉人數百人按劍踞東﹑南二門﹐泉人方得向白沙坑﹑鹿港等處逃生﹔城內泉人遂空。

海外散人曰﹕彰邑之失﹐其故有三。一則升平日久﹐人不知兵。一旦有變﹐倉皇失措﹔𨿽遇烏合﹐儼如大敵。二則糧餉克薄﹐兵備單弱。營兵半皆爲商﹐平日全無訓練﹔一臨戰事﹐拋戈而逃。且秋丞敗後﹐精兵已盡﹔所餘者老弱三百餘人﹐何濟於事。一則姑息容姦﹐以肉飼虎。知王萬輩之有異圖亟當斬徇﹐以儆餘黨而肅軍紀。何乃赦罪﹐許其效力以贖﹗又許縋城講和﹐俾虛實盡被賊知﹕所謂﹕「墜軍實以長寇仇」﹐其不敗者幾希﹗孔道之來彰也﹐猶未審賊勢之熾也﹐尙謂可以坐致懾伏。貢生陳捷魁以蠟丸告變﹐轉囚其使於獄﹔又不聽汪寶箴之言﹐株守孤城﹐拚於一擲。致百姓流離﹑城邑傾陷﹐咎將誰屬﹗

林豪字卓人﹐金門舉人﹔著有「東瀛紀事」﹐於戴案頗有采取。惟言林天和與林奠國﹐則事實稍異。當時𨿽有數家筆記﹐傳聞異詞﹐姑志之以俟博聞者之就正焉。

林戇虎晟與林奠國𨿽曰同姓﹐實夙深仇﹐分前後厝。淸朝官紀紊亂﹐弱肉彊食﹐各處彊豪互爭雄長﹔膾肝殺越﹐行所無事。秋丞敗後﹐奠國率眾死守霧峯﹔林晟竭死撲攻﹐相持不下。

橫山有張橫者﹐武勇多力﹐膽量過人。嘗從林文察軍屢著戰功﹐軍中人皆稱之曰「靑馬橫」﹔以其臨陣猛進﹐有旁若無人之槪。善用大刀重二十斤﹐團練自固﹔賊犯之﹐輒敗。賊中有許存﹐自負許癡後身﹔慣用釘鈀﹐亦賊中之最健者。聞羣黨屢見敗於橫﹐恥之﹔將率親丁與張搦戰﹐互約不用火器。初猶鬥械﹐繼竟捨械鬥拳﹔閱五天﹐不分勝負。張有幼女曰雲英﹐諫曰﹕『賊勢方盛﹐暫守以觀後圖﹔何苦效匹夫之勇﹗賊人無信﹐萬一被所暗算﹐悔之何及』﹗張不聽。越日再戰﹐許詐敗﹔俟張追近﹐暗發手箭傷其左目﹐張遂失手陣亡。賴雲英死力衝殺﹐奪回父屍﹐痛哭回營。甫三更﹐見其父告之曰﹕『予不聽汝諫﹐果罹毒手。然賊人爽約﹐以姦詐害我﹐旣乖英雄之道﹐予心殊不甘。明日汝出戰﹐代予復仇﹐當有所得也』。雲英蘇而志之。明日﹐傳令出戰﹔佐兵皆勸阻﹐雲英不聽﹐列陣以待。許以殺張﹐志滿驕矜﹐羣賊稱賀。聞雲英搦戰﹐大笑而出。賊中僞參謀程有智諫曰﹕『古云凡婦女﹑頭陀﹑僧人出戰﹐爲兵家三忌﹔君須防之』﹗許曰﹕『候我捉此女回﹐君當賀我』﹗遂與女交戰。雲英報仇心切﹐初尙勉彊﹐後遂漸漸不支。許喜甚﹐思此美女﹐當活捉﹐不可殺也。窺得一破綻﹐伸手扭女腰間帶。忽然左目大痛﹐略失手﹐被女斫斷左臂﹐大呼倒地﹔被雲英拏歸剖心﹐以祭其父。是則厲鬼報冤﹐確有其事﹐不能盡謂荒唐也﹝羅冠英慕雲英武勇﹐求婚﹐未果。羅歿﹐雲英未知誰屬﹐亦一憾事﹞﹗

彰城之失也﹐距鹿只二十里﹐然沿途聯莊守望相助﹔故賊𨿽垂涎鹿港之富﹐無可逞也。惟同安寮與鹿毗連﹐只一水之隔﹔兩岸皆立壁堡﹐斷橋爲守。黃丕建使黃淸溪射箭書於鹿之黃姓﹐願任保衛之責﹔且云『慕鹿諸彥之名﹐渴思會晤』云云。鹿紳得書﹐開市民大會。有黃小二﹑黃五味﹑許貓賀﹑許任等皆該姓之巨子﹐聳言當徇其請﹐否必不利﹔蔡徳芳曁諸郊商阻之不住。黃姓擅遣人導黃丕建入鹿至泉郊會館﹐諸局紳﹑富商皆躲逃不與會面。方傍徨間﹐突聞黃丕建之隨匪在米市街掠搶典鋪﹔百姓大嘩﹐爭出殺賊。𨿽婦孺﹐莫不擦拳揎袖。壯者執戈前驅﹐弱者助運磚石﹐各處鳴鑼聚眾。衝西港在泊帆船百六十餘艘﹐船夥千餘人持戈從泉州街衝殺而來。蔡廷元率練勇四百人本屯龍山寺﹐亦出截殺﹔民兵齊出相助﹐各處隘門盡堵閉。黃五味知勢不佳﹐急掖黃丕建從菜園之乞食寮口涉溪而逃﹔比甫過港﹐銃子隨其後而至矣。丕建至同安寮﹐驚魂甫定﹐轉大怒﹔恨徒入寶山﹐空手回也。遂傳令﹐號召賊眾攻鹿港。鹿紳商早爲之備﹐令各角頭大姓各率子弟兵防守﹐布置甚嚴﹐賊未敢驟犯﹐遂各相持未決。

鹿海防分府殷紹光官囊甚裕﹐平日頗事貪婪﹔見彰城失守﹐卽思遁去。局紳挽畱﹐勸以維系人心。及軍事孔亟﹐又慳吝無一錢犒賞﹔更嚴召內勇﹐爲防內署。一夕﹐方與妻妾置酒解悶。門丁入曰﹕『外有勇首稱要事面稟』﹔殷拒之。突有許任等十四人露刃排撻入﹐殷無可逃﹐戰栗求饒﹔賊傾囊倒篋﹐盡其所有﹐並殷臂上所帶之金手鐲亦脫以去﹝許任亂其子婦楊氏蘭﹐其子自縊﹔故人呼曰「大豬任」﹞。

鹿水師遊擊江國珍﹐本標下原有營兵五百人﹔乃虛兵實餉﹐平時見慣﹐所存百餘人而已。及事發倉猝﹐亦難招募﹔𨿽募﹐亦未相信。當黃丕建之入鹿也﹐賊黨四處窺伺。江遊擊公服升堂﹐妻子環侍於後﹐親丁勇役再侍於後﹔案上朱提堆積甚髙﹐案前列火藥數桶。大堂以下﹐營兵挺侍。大門左右﹐各置大煩四尊﹐實藥置子﹐待令舉火。羣賊遊弋往來﹐終不敢犯﹔塗城竟護保全。

自彰化破後﹐逃脫官吏皆駐足鹿港﹔以鹿商船之多﹑人心之固故也。戴逆以鹿皆泉屬之人﹐知黃丕建之失敗﹐令林大用爲僞鎭北將軍﹐來鎭撫鹿港﹔蓋冀有香火情也。詎大用傳檄至鹿﹐鹿人嚴拒之。

臺灣知府洪毓琛﹝字潤堂﹐進士出身﹔山東人也﹞聞變﹐集紳商議戰守。設籌防局於郡城﹐以舉人黃景祈﹑吳尙震﹑拔貢生黃應淸爲局長﹔修備器械﹐爲戰守計。及聞賊勢蔓延﹐日夜軍書旁午。洪知府焦灼至極﹐籌借洋商十五萬兩﹐以關稅抵還﹔委署知府馬樞輝﹑臺防同知秦煦﹑知縣章覲﹝文﹞﹑候補同知圖塔本﹑通判王恆修﹑蕭澈﹑王衢等率佐貳二十餘員分守城池﹐各司巡察稽查姦細﹐各要隘均以兵守之﹐設腰站以傳遞急報﹐下戒嚴令。旋獲姦民李刣狗﹑羅海洋﹐誅之。

臺﹑嘉交界之蕭壠莊﹐有黃文滔等豎旗作亂。南路許夏老﹑李從等﹐亦據岡山爲叛。嘉屬之北埔亦有呂仔梓﹑吳仔墻﹑黃豬﹝知﹞羔﹑嚴辧等﹐皆揭旗以應﹐互爲雄長。大甲王和尙﹑中港王江龍﹐聚眾應戴。上下音信遂隔﹐訛言日起。

四月﹐戴逆同林日晟攻阿罩霧。因戴逆之兄萬桂嘗與林奠國爭田租﹐夙有仇讎﹔至是﹐欲雪舊恨。而林文察及弟文明皆從徵發逆﹐家中惟林奠國﹑林文鳳在。知莊若不保﹐必無噍類﹔於是協力抗拒。賊致死狂撲﹐幾破者屢矣﹔賴文鳳少年勇銳﹐每伺賊之隙﹐乘夜率壯士襲擊之。閱十餘日﹐賊受創始退。

逆首潮春捏造讖語﹐埋於八卦城樓上﹐使令掘獻之﹔假托前彰邑令楊桂森所作。其文云﹕『雷從天地起﹐掃除乙氏子﹔夏秋多湮沒﹐萬民靡所止』。愚民無知被惑﹐轉相告語﹔謂「眞天命」矣﹗其旨趣﹕雷卽前令雷以鎭﹐懲辦天地會起手也。乙氏子﹐指孔道臺也。夏汝賢﹑秋丞﹐皆歿也。萬民靡所止﹐潮春又名萬生﹐終至家破身亡﹔至妻子流離﹐不知所止。蓋𨿽讖語﹐似亦有定數焉。「洪範」「五行志」所謂詩妖﹐其斯之謂歟﹗

四月﹐賊以鹿港抗命﹐陳啞九弄集眾圍攻鹿港﹔鹿人早已爲備﹐開戰數陣﹐互有勝負。賊不得不休﹐環攻不退。三十五莊陳大戇﹑二十四莊葉虎鞭﹐先亦天地會中人﹔因漳﹑泉之黨派不相能﹐又見諸賊所行非正﹐遂相率反汗﹐皈依白旗。知鹿港圍急﹐僉議曰「鹿港﹐母也﹔諸莊﹐子也。皮之不存﹐毛將安傅』﹗於是各率數千人來援。適是日賊分三路進攻﹐鹿紳蔡徳芳﹑林淸源﹑蔡媽胡﹑黃季忠各統丁壯抵禦﹔方大戰﹐各莊丁勇拊賊背橫擊之﹐賊遂不支。是役﹐三十五莊民壯一人陣亡﹐合港紳商爲之服喪﹐江遊擊親自祭奠哭拜。越二日再戰﹐二十四莊陣亡一人﹐祭奠如前。人心感奮﹐皆以殺賊相詡﹔各莊之眾遂畱鹿助守﹐鹿人供給其糧餉。賊猶未甘退也﹐飛檄號召﹐大舉而來。偵者見衝西坪至泉州街一帶皆穿白褂之兵勇﹐旗甲整齊﹑兵戈耀目﹐漫山徧野不知其數﹔駭告賊首﹐遙望良然﹐中心震懾﹝其實﹐衝西並無兵丁。當事之未亟也﹐鹿民飼雞者﹐一夕雞之羽翅咸失﹐若利剪所削者然。方稱奇異﹐旋見此事﹐亦不可謂不異也﹞。又聞淡水新莊賊黨楊貢糾眾爲亂﹐被艋舺縣丞郭志緯斬殺。知未可得志﹐始收兵退去。

四月﹐安平協副將王國忠奉總兵林向榮之令﹐回本居地嘉義防堵。至柳仔林﹐逢土匪黃豬羔﹑黃萬基等豎旗爲亂﹐遂相鏖戰﹔眾寡不敵﹐隨行僅剩親兵百餘人。忽水師遊擊顏常春帶五百人馳至﹐始得衝出。沿途轉戰至嘉義﹐入城固守。賊遂圍攻嘉義城甚急﹐矢石如雨。大戰浹旬﹐顏常春以火藥燔賊無算﹐圍始解﹔然猶焚掠各鄕莊﹐淫殺至慘。紳士陳熙年會百姓至城隍廟﹐焚香設誓﹐聯絡各莊同心殺賊。自是﹐人心稍得固結。

夏五月﹐臺灣掛印總兵林向榮統兵三千人﹐以都司陳寶三爲統帶﹑同知淩長敬爲糧臺﹐鼓勇而前。初九日軍次枋埤﹐聞賊踞南靖厝等處﹐不能進﹔遂結五大營與戰。賊首嚴辦﹑戴彩龍﹑陳啞九弄﹑黃豬羔﹑王新婦等合萬餘賊來犯﹐相持於八掌溪交界各有勝負。二十八日﹐別股賊來助﹐分踞白沙墩﹔截斷鹽水港糧道﹐官兵前後受敵。水師左營守備蔡安邦﹑都司﹝周﹞允魁﹑外委李連生﹑周得榮均戰敗﹐被迫投溪死。義勇首林有才來救﹐亦敗歸。林鎭憂憤交集﹐夜統死士劫賊寨﹐斬八十七人﹐賊小卻﹔遂相持不下者閱數月之久﹐林向榮退守安溪寮待救。會綿雨﹐餱糧﹑火藥皆濕。途窮援絕﹐所統屯番二百人遂生異心﹐通賊內應﹔林總兵殉節﹝情由詳敍於後﹞。洪本府已升道臺﹐𨿽有調度﹐然鞭長莫及﹐中路數百里皆賊之勢力範圍﹔𨿽有忠義鄕團﹐僅足自守而已。

淡水紳士鄭如梁﹑翁林萃﹑鄭秉經﹑陳輯熙先聞秋丞之凶耗﹐公推候選通判張實卿世英﹝紹興人﹞權視淡水廳事。世英素識紳士鹽運使司浙江卽用道林占梅有奇气﹐乃與諸紳聯名稟請徐中丞宗幹舉占梅總辦臺北軍務。檄到﹐占梅慷慨受命﹐出家資募勇﹑備器械﹐設保安局於臺北城中。以蔡宇爲勇首﹐紀律嚴明﹐人民賴之﹔臺北一帶始略有規模。中港王江龍統賊上犯新竹﹐蔡宇遣眾殺退之。占梅見淡水部署略定﹐遂回新竹籌劃剿賊之策﹐曉夜不遑矣。

時有舉人蔡廷魁﹐鹿港貢生蔡廷元之弟也﹔出徐宗幹門下。英年有爲﹐甚蒙靑眼﹔面稟中丞﹐備陳機宜。徐甚韙之﹐檄其兄廷元以同知銜﹐帶兵報效。廷元方以救孔道不及爲恨﹐至是益奮﹐遂提兵屢與賊戰。惟身體胖大﹐不良騎馬﹐乘轎臨陣﹔賊則視爲朵的﹐矢石皆集之。嘗被銃子穿左右股而過﹐曾無忤色﹐眞壯士哉﹗

鹿港端防廳水師千總李臣居﹐武勇過人﹔以地方密邇於賊﹐恐有姦民勾通竊發之事﹐常微服袖雙鐵鞭夜訪﹐見有不逞卽捕之。有施倆者﹐綠林之尢也﹔慣以劫船爲生。短小精悍﹐日則佯爲傴僂﹐瞞人耳目﹔夜則矯捷如飛﹐人鮮能及。李素聞其名﹐欲捕之未得。偵知其巢穴在艸厝仔﹐僞裝村人售雞﹐到艸厝仔停歇﹔腰有銀四元余﹐故意炫露。倆聞知﹐遂出斜徑相值﹐藉端起釁爭鬥﹐卽欲奪其所有﹔比交手﹐知村人無此武藝﹐駭而思遁。數步外﹐李飛流星錘擊僕之﹐遂拿歸囚之﹔宵小皆望風斂迹﹐鄕井稍安﹝丙戌年﹐余隨父遷宮口﹐作盈昌杉行。施倆已七十餘﹐尙健存﹐嘿嘿似不能言者﹔孰知其當日之雄桀若斯哉﹞。

鹿港戶口有十二萬餘人﹐外莊避難者麇至﹐糧米﹑蔬菜皆仰給外村。灣仔口有李桃﹐時有「百萬」之稱﹔鹿人多向之采運米糧。賊知之﹐設伏於毛剪溝邀截。一日﹐米商中有蔡克昌謂同行曰﹕『予臨行心動﹐此去不無有警﹖曷迆別路乎』﹗眾咸非之﹐蔡獨從他路行。曾未數武﹐賊伏發﹐銃聲大作﹐喊殺連天﹔回頭遙視﹐則諸米客已中伏斷肩折足﹐屍骸狼藉。蔡駭悸之餘轉自慶幸﹐獨抵灣仔莊。李桃已先聞警﹐見蔡慰曰﹕『君大幸哉﹐後福未可量也』﹗許肥殿者﹐安平鎭人﹔以李臣居緝之急﹐亦從紅旗。毛剪溝之役﹐許亦與焉。米商中有一吳木﹐與許有姻婭親﹔及見面﹐若不相識。吳知不免﹐委其資以遁﹐心大不甘﹔遂亦投入賊中。一日﹐值許於途﹐呼之曰﹕『前日之事﹐何太不情面』﹗許傲應之。吳乘許不備﹐拔刀斫之﹔許挺刃與鬥﹐吳不敵﹐竟爲所殺。後曾鎭剿賊﹐許見勢將敗﹐又投誠於官兵。越十四年﹐方死﹔則擾亂之秋﹐其不道徳如此﹐殊亦不可以理解者。

大甲土豪王和尙聞彰城已破﹐率其黨莊柳﹑陳再添﹑王九螺等豎旗應賊。大甲城本有洪守備及吳巡檢﹐均先事遁去﹔賊愈橫﹐勒逼鋪戶﹑苛派鄕民。惟賊首互爭利權﹐各不相服。戴逆遣蔣馬泉來守大甲﹐蔣又以王和尙爲耳目。王﹑陳諸姓恃勢逼脇﹐全無紀律﹔白晝通街公然劫掠﹐百姓苦之。五月﹐林占梅差蔡宇﹑陳緝熙偕張世英乘賊無備﹐於端午日率兵闖東門而入﹔賊大駭﹐逃奔回彰。王和尙知官兵僅數百人﹐糾集潰黨及其族人前來爭城。潮春以蔣馬泉失機﹐立斬以徇﹔命掃北元帥何守﹑僞將軍戴如川及副將陳佛﹑劉安﹑陳在﹑陳梓生﹑陳狗武﹑林尙﹑趙戇等大股賊眾﹐以楊大奇爲先鋒﹐聯紮二十七營﹐蜂擁進迫﹔圍困城池﹐並絕水道。大甲城中無水﹐素汲溪水爲食﹔一旦水道梗絕﹐炊煙不舉﹐人心惶惶。節婦余林氏靑年苦守﹐至是年六十餘矣。置香案﹐當天叩首禱雨﹐甘霖立降﹔萬民歡呼﹐以爲天助﹐勇气百倍。十三日﹐林占梅檄召翁仔社羅冠英﹑廖世元﹑千總曾捷步﹑把總周長桂率師來援。戰方酣﹐城中蔡宇﹑陳緝熙開城夾擊﹐張世英親登埤擂鼓督戰﹐士气振奮﹔賊大敗﹐生擒賊渠戴瑞必等十二人立斬示眾﹐陣斬賊三百餘人﹐大甲圍解。陳緝熙素與王和尙諗﹐招之降﹔王九螺遂自拔來歸。時軍費浩大﹐新竹總理林願辦理安撫局抽釐助餉﹐迄不足﹔陳緝熙同該地紳士向富戶懇捐以助﹐猶不足﹔則林占梅出己資以應。

海外散人曰﹕淡水之於大甲﹐「傳」所謂「輔車相依」也﹐唇亡則齒寒。大甲如破﹐則藩屏已失﹐賊可席捲北上﹔故林占梅﹑張世英欲守臺北則必爭大甲﹐亦事勢所必然者。所幸翁仔社羅冠英輩爲之援﹐俾危城失而復得﹑竹塹危而獲安﹕謂非林占梅之力歟﹖論者以林翩翩佳公子﹐平日詩酒琴書﹐極雅人之深致﹔一旦投筆從戎﹐竟能出奇制勝﹑奠安桑梓。果大其用﹐必有可觀。至余林氏之禱雨﹐而雨立降﹔官禱之不應﹑民禱之不應﹐獨氏禱之立應﹐是天之欲全大甲﹐卽所以彰節婦之功也。苟其不然﹐則萬民塗炭﹐不知凡幾﹔節婦之功﹐不亦偉哉﹗宜其萬古而不湮也。

有秀才陳化機者﹝本名王鹿養﹞﹐原籍泉州同安縣人﹔以桑梓關系﹐故同安寮一帶十二莊之眾皆舉爲大總理。及天地會起﹐陳亦預焉。惟甚狡﹐蟄伏馬路故宅﹐陽奉陰違。李臣居欲捕之急﹐乃乘夜泅溪以遁。抵彰﹐見戴逆再拜稱臣﹐進「朝儀」一冊﹔戴封爲僞知府﹐然府城未得也。陳見諸賊將擁兵擅權﹐子女玉帛已僅空銜﹐心常怏怏。嘗說戴以嚴禁劫掠﹐以買人心。並獻策『開通後山山路以收利源﹐並可結生番爲用﹐北取後壠﹑南窺嘉義以圖全島。鹿港彈丸之地﹐不徵自伏。倘無遠圖﹐徒以百里爲雄﹐恐官兵一集﹐大事有礙』等語。戴當進見之時已薄其爲人﹐諸賊將復惡其禁制劫掠之言﹐遂咸潛潤之﹐力駁其策之非﹕謂後山之路不可通﹐生番不可用﹔鹿港富裕近在肘腋﹐不可不取。且加以沮喪軍心之罪﹐將收之。陳知賊心無成﹐窺便偕其親隨數人及其叔陳福逃牛牯嶺陳越獅處暫避﹐尋思自新之路焉﹝陳越獅﹐卽陳捷元。陳化機﹐人呼爲「春先」。妻本娼家﹐亦名枝﹐人稱「枝公子」﹔未知所自。陳國盤﹑陳康棋﹑陳義﹑陳禮等皆其後﹐咸有祖父風﹔可怪﹞。

同五月﹐僞副元帥戴彩龍率眾南犯﹐西螺廖談﹑打貓嚴辧﹑埔心陳弄等皆從行。至柳仔林﹐黃豬羔﹑黃萬基﹑埤堵莊羅豬羔引眾來會﹐勢益猖﹔遂進攻嘉義城﹐四面圍困環攻。城中聲息不通﹑糧餉將竭﹐紳士陳熙年﹑殷戶許山率民壯助守﹐日夕苦戰不少輟﹔賊架云梯仰攻﹐民壯燃炬卻之。許山恐被圍日久﹑樵蘇將竭﹑貧民或懷貳志﹐遂發倉粟﹐按口數均給﹐勉以忠義﹔兵民感奮﹐眾心遂固。彩龍圍久﹐度嘉義終不可得﹐拔隊回彰。

廷旨以提督軍門固勇巴圖魯曾玉明提兵平賊。曾本泉州人﹐民風土俗備悉﹔隨行兵丁六百人﹐於五月十三日由鹿港登岸﹐以前令髙廷鏡權視彰邑篆。接見紳士﹐招撫各莊義民。發書招戴﹑林二逆歸誠﹐皆不報﹝曾公前作彰化北協時﹐潮春爲其稿書﹐已是舊識﹔卽林晟與林奠國分前﹑後厝械鬥時﹐曾亦嘗爲兩家和解。故書招之﹐冀蘇民困也﹞。曾帥見賊頑固﹐知不可以理諭﹔遂招二十四莊總理拔貢生陳捷魁﹝字汝梅﹞﹑廩生李華文﹝字如淸﹞﹑生員陳宗庭﹝字憲章﹞﹑嘉寶潭職員陳耀﹝卽鹿港舉人陳宗潢長子﹞以及和美綫一帶延海濱之地凡屬泉人皆應命﹐赴鹿大營領「義民」白旗。嗣飭葉虎鞭﹑陳大戇隨營聽差﹐所部畱鹿助守﹔自是﹐民心恃以無恐。又得舉人蔡徳芳﹝香鄰﹞﹑貢生林淸源﹝正本﹞﹑蔡媽胡辦理總局﹐抽釐助餉。洪道臺知鹿爲平賊中心之點﹐亦遣候補知縣淩定國由海道運餉濟接。惟海上風波難定﹐故每愆期﹔洪道臺再遣澎湖副將陳國詮﹑參將陳寶山﹑千總龔朝俊﹑從九品陸晉等帶兵二百及屯番五百人護解餉銀。途至安溪寮﹐賊首向朝江率眾劫奪﹔陳國詮等列陣對敵。惟賊聞是運餉之官﹐竟漫山徧野而來﹐遂被所困。先是﹐國詮亦以途梗爲患﹐先命陸晉率所帶二百人褙銀間道而行﹔詎該兵丁竟殺晉﹐瓜分餉銀而逃。國詮得訊﹐焦急非常﹐揮兵出戰﹔賊眾破後營而入﹐繼焚輜重。屯番四散﹐國詮自刎而亡﹐寶山力戰死。

賊中首領﹐惟林日晟最彊﹔本是族大丁多﹐且又夙嫻武備﹐𨿽小埔心之陳弄猶遜之。及接曾玉明之書勸其「殺戴投誠﹐自能反罪爲功」﹔猶豫不能決。密與林協得成商議﹐得成力勸其降﹔意略動。會潮春遣送黃馬褂並劍印﹑令旗等物至﹐晟乘機帶親兵百餘人入彰以見戴。所帶之人皆壯健之死黨﹐每欲圖戴﹐覺汗流浹背﹐心悸手栗﹔如是者數次。正躊躇間﹐忽江有仁來見。有仁者﹐曾從徵發逆﹐甫自漳州來者﹔說晟以發逆勢大﹐天下已破十三省﹐淸政府兵盡糧竭﹐斷無餘力到此﹐實不足畏。晟惑之﹐反意遂決﹔令死黨刺字於面﹐以示決心。林得成見晟終無反正之日﹐自伏劍死﹝夏汝賢死後﹐以林得成署北路協。成先與林晟至契之交﹐故輕身來說﹐冀晟感悟自新﹐則轉禍爲福﹔乃因此並及於難。林晟入見戴潮春曰﹕『自古帝王﹔皆南徵北伐﹐方成帝業﹔豈有安坐一城﹐能成大事﹗況鹿港近在肘腋﹐二十四莊及各地白旗皆作對頭﹐正枕戈之日也。願大哥思之』﹗戴旣畏晟之迫﹑又思其言亦是﹐遂辭歸四張犁﹔名曰提調﹐實避之也。林晟遂獨據彰邑﹐以北協衙署爲帥府﹐自稱「千歲」。以林貓爲值殿將軍﹑江有仁爲軍師﹑巨盜康江中爲大將軍﹐以弟林狗武爲都督﹐以何守﹑何有章﹑王仔萬皆僞將軍﹐分守城門。使茄投莊陳佛聯絡趙戇﹑陳九毋據大肚山仔腳﹐蔡通據牛罵頭﹐陳大奇據西堡等處﹐紀番朝據葫蘆墩﹐廖有譽﹑廖安然據捒東﹐皆封僞將軍﹔封洪欉僞元帥﹐據北勢湳﹕賊勢益張矣。

菜耘曰﹕戴案始末﹐距今六十年﹐當時故老尙有存者﹐故事迹爲實。蓋彰邑人民本有漳﹑泉之分﹐勢不相能。所以亂由漳起﹐泉人必助官滅之﹔亂由泉起﹐漳人亦如是也。觀於朱一貴﹑林爽文之反﹐皆泉人之致力也﹔如嘉忠公福由鹿登岸﹐則林振嵩等出而效力﹐未幾而大難削平﹐得膺懋賞。陳周全之反﹐彰城失於顧指間﹔都司焦光宗在八卦城被賊執﹐則漳人林國泰救之匿於家﹐而巖邑旋亦恢復也﹝國泰﹐後官至處州府﹞。故曾軍門之貽書於林晟﹐宜乎莫之應也。惟曾公以兵卒出身﹑洊升提鎭﹐且曾蒞彰化北協之任。故彰邑風俗﹐明如觀火﹔傾身接物﹐遂得盡泉人之力。否則﹐所帶六百人兵單餉絀﹐奚能削平巨寇之蔓延哉﹗倘林晟從林協之言殺戴投降﹐則葉﹑陳亦降﹐羣賊定見冰銷﹔乃有江有仁之諫﹐遂使負嵎莫反﹐至糜爛三年之久﹗𨿽天未厭亂﹐黎民不幸﹔抑亦林晟之不幸也。正所謂「惡不積﹐不足以滅身」﹐有識君子﹐尙其戒諸﹗

戴逆之退四張犁也﹐心甚憤懣。自知見藐於林晟﹐暫以彰城讓之﹐究非所甘。自顧威武﹐亦知不足以懾服羣凶﹐乃問計於莊天賜﹝捒東人﹐先嘗在縣署充書辦﹞。莊本弄法舞文﹐狡詐非常﹔遂勸戴行耤田之禮以惑愚民。先勒鄕民修治道路﹐上以黃土鋪敷之。克期傳諸賊來會﹐莊天賜自爲丞相﹐繡衣朱履﹐騎馬佩劍前導。潮春黃袍黃帽﹐彩轎亦飾黃色﹐壯士數十人執戈前護﹐赤腳婢數十人喬妝宮娥﹑內監隨轎後﹔轎前懸「風雨免朝﹑神鬼免參」八字。行至水沙連﹐僞丞相引戴祭告天地﹐於田間執犁﹐播種五穀﹔鼓樂喧天﹐觀者如蟻。時水沙連劉三均﹑五城吳文鳳﹑廉交厝許丰年﹑石橊班張竅嘴﹑張光毅﹑朴鼎金﹑宋田市皆率賊來會﹐聲勢大振。戴逆遂引眾取斗六門﹐進攻嘉義以圖臺南﹔在嘉之大股賊匪嚴辧﹑柳仔林黃豬羔﹑大侖坑呂仔梓﹑鰻魚寮黃丁﹑靑埔莊何萬基﹑何錢鼠﹑水崛頭黃豬﹑八掌溪黃番仔﹐皆據地豎紅旗以應戴逆﹕徧地皆賊﹐不可向邇。戴見聲勢旣振﹐封諸賊皆以都督﹑將軍之號。以賴阿矮爲僞先鋒﹐進規臺南﹔馳檄僞大元帥林日晟進兵大甲﹐上略臺北。陳弄﹑嚴辧又各率所部﹐分徇遠近鄕村﹔從則抽餉﹐違則攻之。民無所告﹐日望官兵之來矣。

逆眾之攻斗六也﹐有萬餘人﹔斗六本無城垣﹐惟官兵結壘自固。都司湯得升嚴兵自守﹔遣鎭標右營千總蔡朝榮引兵出戰﹐被賊包圍﹐身被數創﹐馬倒被殺。賊方猛攻﹐適副將王國忠引援兵至﹐陣斬十餘賊﹔賊始退。

六月初三日﹐嘉義義勇首林幸成率義民黃知等三十四人﹐解運油﹑米等物欲入城濟急﹐途至好修莊﹐遇賊截劫﹔成與知等力戰不敵﹐三十四人皆遇害。義民李章慈同打鐵山李利引眾救嘉城﹐至詔安厝與賊戰﹐賊勢甚凶﹔城賊又分眾夾攻﹐章慈陣亡﹑李利逃回。先是﹐五月初七日嚴辧﹑陳弄引大股賊圍攻總兵林向榮﹐林不敵﹔退守安溪寮﹐糾合敗卒﹐嚴守待救。適其弟林向臯新自廈門募精兵五百人來救﹐賊數接皆敗。店仔口吳墻﹑柳仔林黃知羔皆大股賊首﹐聚眾以萬計。初入天地會﹐與賊響應﹔後漸覺諸賊所行皆不義﹐惟知劫掠﹐毫無計劃﹐識其無成﹐遂相約反正﹐向官自首﹔官兵勢遂大振。嘉城自被困至此已三閱月﹐樵蘇早罄﹔𨿽有許山給發糧米﹐亦將不繼。日募綫索﹐賫蠟丸告急。林總兵以林有才﹑王飛虎爲先鋒﹐守備龔朝俊﹑把總寧長泰﹑外委柯必從﹑勇首李志揚﹑李得龍帶精兵救嘉﹐把總段得壽亦引屯番三百人來會﹔遂與嚴辧﹑陳弄等大戰數日﹐生擒匪首黃房﹑王新婦斬之﹐賊陣動搖。城中紳士王朝輔﹑陳熙年亦率兵開城夾擊﹐賊不支而退﹔嘉城圍解。舉人陳尙恭以積勞﹐病歿。

六月十三日﹐提督軍門曾玉明率金門左營守備黃炳南﹝金門人﹞帶水師四百人﹑臺勇千人次破四莊。因二十四莊民眾皆白旗﹐每向鹿港解運鉛彈﹑火藥﹐紅旗恆踞馬鳴山﹑山寮等地截搶﹐曾軍門乃調陳大戇﹑葉虎鞭同黃炳南引兵紮大營於秀水﹔同月十七日賊攻番婆莊﹐都司胡松齡﹑遊擊遊紹芳爲左師﹐葉虎鞭﹑陳大戇﹑黃炳南爲中隊﹐三路齊進﹐協攻四莊。該莊本王姓爲大族﹐故賊倚爲中堅﹐以偵彰﹑鹿之消息﹔及見官兵銳進﹐始退屯後港仔﹑莿桐腳等地﹐離彰城咫尺而已。官兵攻入莊﹐縱火焚賊屋爲平地﹐而大侖莊一帶方稍平靜。六月十九日﹐賊副帥戴彩龍﹑大將軍鄭玉麟往燕霧派餉。是夜﹐宿於大莊武舉賴登雲家﹔隨行二百餘人﹐咸夢見鬼吏燃炬照視其臉。及覺﹐所言皆符。二賊知不祥﹐遂欲急退。而橋仔頭莊李炎亦引賊到陳茂才宗文家勒賄﹐備極橫逆﹔彊迫良家閨女出爲把盞。茄苳腳拔貢生陳捷魁﹐密約唐允文﹑白培英曁二十四莊之眾﹐當天立誓「效命報國」﹐遂各密爲準備。俟諸賊退至半途﹐莊中丁壯盡出﹐鳴鑼截拏﹐銃聲如雷﹔賊懼潰散﹐陣伍遂亂﹐然諸賊首皆有精悍死黨相隨不散。唐允文恐與力鬥﹐未免俱傷﹔遂令莊眾圍困之﹐使其不得逸﹐意令其將自斃。俄﹐大雨傾盆﹐火繩﹑火藥皆淋濕﹐銃遂無功。莊民見賊無所恃﹐競上前截殺﹔短兵肉薄﹐血雨橫飛﹐生擒李炎於陣。戴彩龍突陣逃出﹐足爲莿竹刺所傷﹐跛而行﹔亦爲追者所拏。鄭玉麟恃其梟勇﹐手舞雙刀衝殺傷數人。莊丁大怒﹐咸攢刺之﹔格架不及﹐亦被殺。餘賊死者十有八﹑九﹐逃者十隻一﹑二而已。戴如璧潛伏竿艸岸中﹐亦被搜出。翌日﹐陳捷魁等解李炎﹑戴彩龍﹑戴如璧等及鄭玉麟首級到鹿港曾軍門處獻功。李炎已先被該莊之人割去耳鼻﹐亦有以鍼刺或小刀挖割者﹐到鹿已奄奄一息﹔曾皆令斬以號令﹐並令每首級各賞銀二元。莊民復將賊屍斬首或溺水者皆取頭來鹿領賞﹐共有二百五十餘級。自是﹐賊與二十四莊之人誓不兩立﹐恨之徹骨。以大岸頭﹑浦尾等處與官兵毗連﹐皆嚴整壁壘以守﹔而白沙坑﹑口莊等處皆官兵孔道﹐亦嚴兵以防。

陳捷魁少年英偉﹐膽略過人﹔曾公甚器重之﹐時邀之計議剿賊之策。陳慷慨敢言﹐頗以平賊自負﹐有王景略捫虱之風﹔請曾帥『北聯和美綫﹑泉州厝等莊﹐南聯二十四莊及社口等之三十五莊以爲左右臂﹐腳跟立定﹐則可專心進取』。且詳陳當時致亂之由﹐以『各村與會者初未必皆有叛心﹐不外事勢漸迫所致。勿論漳﹑泉區域﹐若剃髮自拔投誠﹐皆許自新不究﹝當時賊立天地會﹐與會之人均畱一短髮於外層以爲別﹞﹔苟效力立功﹐另有拔擢之獎』。曾然之。不旬日﹐反側之徒果紛紛投到﹐並給領白旗﹔緣是散賊之勢甚多。時署彰化縣淩定國頗剛果﹐嘗與陳論事不合﹐遂生齟齬﹔陳作「酷吏論」以嘲之﹐淩陰銜之﹐無可如何也。

戴逆與陳弄﹑林晟等凡有凶狠之酋﹐皆取優人衣冠而穿服之﹔侍者服色亦然。自表面上視之﹐固儼然也﹔有識者則謂其沐猴也。戴自鑄獅鈕銀印﹐文曰「受命於天﹐旣壽永昌」﹐乃「受」字誤作「授」字﹔印成﹐鈐而行之﹐竟無有能識辧之者。且潮春嘗爲稿書﹐𨿽非舉業﹐文理卻有粗通﹔乃並此不識﹐豈粗心不察歟﹑抑先機之兆歟﹖自曾軍門給發白旗﹐各地遂漸見白旗之樹﹔則滅賊之機﹐基兆於此矣。

六月二十一日﹐賊聞彩龍﹑李﹑鄭之敗﹐咸切齒﹔遂大舉復仇。二十三日﹐進攻口莊﹔壁壘堅固﹐攻不入莊。義民黃南率親丁追殺五人﹐賊始退。同時賊分隊攻白沙坑三家春﹐以路多埋伏﹐又聞前隊不利﹐亦退卻。

七月十九日﹐僞千歲林日晟率鎭北將軍林大用﹑陳九毋﹑趙戇等攻柑仔井﹑湳仔莊﹐義民助戰﹐相持未下。潮春以泉人村莊多梗命助官﹐心大恨﹐調大股賊眾助戰﹔義民不支退卻﹐被賊縱火﹐連破柑仔井﹑湳仔二莊。至嘉寶潭﹐義民首領陳耀引精壯邀擊﹐退之。先是﹐鹿港富戶慶昌號主人戶部主事舉人陳宗潢長子陳耀﹐短小精警﹐膽量過人﹔乃不甚讀書﹐好畋獵﹐武技甚精﹐鳥銃亦極準。人以其輕佻也﹐頗易之﹐呼之爲「加走耀」。及紅旗起事﹐耀知賊勢浩大﹐必有一番糜爛﹐遂先爲之備。於查某潭之別墅積屯器械﹐募集壯勇﹐開濠溝﹑結銃櫃﹐分紮李厝莊爲犄角之勢﹐再邀湳仔阮姓﹑柑仔井林姓聯盟拒賊。潮春亦知此爲勁敵﹐別遣林大用由中寮別分一股絆陳﹐使不得相救﹔果中賊計﹐林﹑阮之眾皆潰﹐二莊遂被攻破。賊乘破竹之勢﹐席捲而來﹔北至竹仔腳番社﹑西至和美綫街數莊爲燼﹐如入無人之境。陳耀見事急﹐遣親丁來鹿告急﹔曾軍門命蔡廷元偕葉虎鞭﹑陳大戇引兵由頂廖莊來救﹐遇賊鏖戰。陳大戇之妻蔡氏圓尢勇敢﹐身佩長刀﹐親赴陣頭督戰﹔背後女兵數人﹐皆攜磁夜壺貯火藥﹐在陣分給戰士﹐矢石如雨弗顧。官兵見女流如此﹐士心益奮。陳耀知鹿已來救﹐亦自出督戰﹔柰救尙未至﹐且賊旣涎其富﹐又與中寮平時有械鬥挾怨﹐故林大用﹝本中寮莊人﹞攻之尢力。戰二日不利﹐退守壁堡﹔馳書與陳九武﹑趙戇詐言願降。因陳之田產在大肚甚多﹐陳﹑趙皆其佃戶﹐故得通音信﹔賊使先獻五千金﹐方許降。陳僞約三日﹐準備先獻所乘馬匹爲信﹐遂豎紅旗﹔賊輟攻。陳急使人來鹿﹐催救並索鉛彈﹑火藥﹔又召三家春勇首陳淸泉所帶之二百人來助。又令陳快往新港召募柯﹑姚二姓丁壯二百五十人﹐半入助守﹑半潛入李厝莊與鹿港救兵知會﹐克日出擊。甫三日﹐部署已定﹐收下紅旗﹐再豎白旗。賊大怒﹐翌早開仗﹐致死而來﹐有不得不休之勢。兵甫交﹐各路鼓聲如雷﹐白旗揚搖而至。阮﹑林之眾收集餘兵﹐亦出夾殺﹔陳耀親舞利劍﹐斬賊三人。陳姓親丁隨後﹐皆奮不顧身。會鹿港由商船扛到大煩四尊﹐遙燃擊賊﹔賊不及避﹐屍骸狼藉﹐遂漸敗退而圍解。使非陳耀之勇敢﹐此戰不捷﹐則沿海附近之村落必爲灰燼﹐𨿽鹿港將亦動搖而不能髙枕矣。

菜耘曰﹕聞之故老云﹕陳宗潢淸才俊逸﹐書畫皆名於時﹔一妻七妾﹐詩酒逍遙﹐乃皆無所出。陳耀﹐其螟子也﹔富貴豪華﹐不事耕讀事﹐人頗不之重。詎一旦有警﹐竟能措置從容﹐玩賊人於股掌﹔奠安桑梓﹐助官救民。𨿽家產破耗﹐而其功誠不可沒也﹔人烏可因器量淺視之哉﹗又聞當事之起也﹐甘仔井及查某潭﹑湳仔適成鼎足之勢﹔而查某潭尢衝要﹐爲賊所必爭者。蓋查某潭若失守﹐則彼二處亦均難保。是以林﹑陳﹑阮三姓聯盟﹐共負擔軍費﹔事由陳耀董率﹐阮﹑林皆立有約文﹐付陳掌執。詎賊至三年始平﹐軍費計約二十餘萬元﹔此因彼三姓均意想之外也。迨事平﹐林﹑阮知將攤巨款﹐竟募偸兒潛盜與陳之約書以去﹔而此條遂爲陳之獨當﹐計亦狡哉﹗

林總兵向榮旣解嘉義之圍﹐卽思與曾玉明會師以攻彰化﹔柰糧餉不足﹐且降賊村莊甚多﹐知難遽達﹐擬向就近富戶勸捐﹐再結聯海口泉人村落爲聲援。兵備道洪毓琛早中蜚語﹐謂林勒捐百姓﹐忌之﹔飛檄促令出師。林向榮不得已﹐灑淚進兵。至六斗﹐僞軍師劉仔屘率嚴辧﹑陳弄﹑許丰年等眾二萬餘截途劫殺﹐大戰數日﹔石橊班賊首張竅嘴﹑張公毅復率賊四千餘人來助﹐林不支﹐敗退斗六門﹐就街中都司衙屯紮。副將王國忠以爲不可﹐請屯街外番社等處以爲犄角﹔林謂分則勢愈孤﹐不從。秋七月﹐戴潮春復遣賊來助﹐遂將斗六四面圍困數重﹔王國忠率部下衝突數次皆不得出﹐外援斷絕。洪道臺派員調塗庫義首陳澄淸帶莊勇數百人來援﹐杯水車薪﹐終不濟事。嘉城紳士王朝輔等亦遣兵護運糧餉來救﹐賊知糧運重要﹐爭出拒戰﹐竟不得達。店仔口吳墻亦思引眾來救﹐見賊勢大﹐恐孤掌難鳴﹐亦懾而止。林鎭憂憤無地﹐賴王國忠曉夜親督巡視﹐尙得支持﹔而彈藥又將盡矣﹐乃掘土壁煮硝﹑燒木爲炭﹐制爲火藥以救燃眉之急。

秋七月﹐候補通判張世英與東勢角羅冠英﹑翁仔社廖廷鳳﹑廖細元﹑林傳生等同結刎頸之盟﹐練勇殺賊。見賊方經略南路﹐乃商議由翁仔社進兵﹐旣爲新竹大甲之聲援﹐且居上流可斷捒東一堡之水﹐順勢以圖彰化。所帶之兵皆山內之人﹐行山路如平地﹐捷走如飛﹐非賊可及﹔且平素與生番鏖戰﹐鳥銃極準﹐視戰場如遊戲。百折不撓之士﹐林占梅厚幣聘致之﹐使助世英﹔羅﹑廖﹑林諸人又皆協力﹐所以所向有功﹐諸賊咸畏之﹐惟林日晟能與角逐而已。

八月十五日﹐林日晟大會賊渠於彰邑之大聖王廟歃血祭旗﹐大興賊黨二萬餘人以攻二十四莊﹔蓋欲報戴﹑鄭之仇也。白沙坑有福徳祠﹐其神甚靈﹔自紅旗起事以來﹐賊欲來犯﹐輒先降乩指示莊民﹐歷驗不爽。當十六日賊之大舉而來﹐莊民尙不知。是早﹐忽有一白髮老人由茄苳腳至三家春等處﹐鳴鑼討救。陳捷魁﹑李華文﹑陳宗文等急引壯丁馳至﹐比到白沙坑﹐竟寂寂無睹﹐方羣訝其誑﹔甫少歇﹐擬午飯而回﹐突接急報﹐大股賊分三路而來。林晟率林貓由大岸頭大路﹐攻白沙坑﹔鄭知母欲報其弟玉麟之仇﹐獨攻口莊﹔王萬同江有仁由福人坑山路﹐攻虎山巖﹕勢甚銳﹐殺聲震天地。陳捷魁與陳宗文親出陣頭督戰﹐鉛子如雨﹐手中所執令旗凡三易﹐皆爲鉛子所碎﹔而身體屹無一傷﹐膽气亦愈壯。自辰至申﹑酉之交﹐兩邊皆無少輟。忽葉虎鞭引所部之眾由口莊竹巷橫截殺出﹐各莊中外來避亂之人不下萬餘人﹑中有丁壯數千人﹐亦奮勇助戰。戇虎晟登觀音山遙望白沙坑﹐見檳榔樹森列﹑雜以竹木﹐參差茸茂﹐全不見屋宇。顧江有仁嘆曰﹕『路徑叢雜﹐守禦得法﹐無異鐵國﹔誠未易著手也』﹗江有仁亦以爲然。會日夕﹐方鳴金收兵。越日再戰﹐不利﹔議退兵。獨鄭知母曰﹕『今玆再退﹐何日能拔﹗且此勁敵不拔﹐終爲肘腋之患』。林晟從之﹐連攻四日。忽賊營中毒蛇甚多﹐騷擾不安﹐被傷者多死﹔始退回彰化。是役﹐賊人死四百餘人﹐傷者千餘人﹐大受創傷﹔始未敢輕視二十四莊之人。

彰城中有一婦人﹐忘其姓﹐人呼之「南嫂」﹐蓋其夫名南﹔年已五十餘歲。夫婦皆以拾字紙爲業﹔夫死﹐婦猶依舊業彌篤。見有字紙在穢﹐必以鐵鉗夾出﹐於淸水滌淨曬漧﹐然後納於籠中。及城陷﹐賊踞諸官衙或民間華屋﹐常以字紙拭穢蹧蹋四野。婦見之心傷﹐挑二布袋各處收拾﹔無柰多不勝收。憤甚﹐罵曰﹕『輕聖迹﹑悖道理﹐如此之賊﹐不死何待』﹗語爲逆晟所聞﹐令提之來﹔令之拜﹐不屈。問何惡言相罵﹖直認不諱﹔且與辯駁侃侃。賊怒﹐以白刃脇之﹐亦不懼﹔賊怒﹐遂殺之。頭落﹐而屍猶疾走十餘步﹔賊盡駭馳。

有陳熊者﹐薴仔潭莊民也。立武館﹐以拳技﹑槍法教村之少年。當賊之大侵﹐陳耀邀之出戰﹔熊與其弟陳豹並其徒十八人﹐自當一面。賊輕之﹐分數十人與戰﹐敗退﹔後隊二百餘人繼至﹐迆邐圍之。賊中攜有銃器﹐陳之徒柯從中銃先亡﹐余始駭欲退。已陷重圍﹐陳熊當先奪路﹐手雙刀重十餘斤﹑長各二尺五寸﹐當者輒靡﹔手斬七賊﹐身被十七傷。回視其徒未出﹐復殺入救之。羣賊爭前斫殺﹐陳熊措手不及﹐被一刀自腮邊而過﹐頸將半斷﹐猶回斬其賊而逃。獲妙藥以療﹐竟獲全愈。其弟陳豹沒於陣﹐賊眾提其頭見潮春獻功﹔其首級竟怒目張牙作切齒狀﹐潮春大懼﹐命覓其屍合葬。夜有賊經墳旁過者﹐常有鬼形倏現﹔遂相戒不敢犯其墳﹐且致祭焉。

海外散人曰﹕神道設教﹐科學之士每嗤爲妄。觀白沙之役﹐則誠確然有可信者也。當賊相持之時﹐凡有警﹐必先乩示。嘗有一次明示「賊排長蛇陣而來﹔明日﹐當以蜈蚣陣勝之」。莊民信仰遵行﹐遂獲勝仗。又﹑賊遣姦細潛入﹐匿於廢墳荒壙之中﹐將於夜間縱火內應﹔神立降乩﹐令人擡神輿前導﹐直詣匿處﹐盡搜擒之。自是﹐賊恨神至極﹐募有能得神像入城者賞五百金。時有姦人貪利﹐密盜福徳神金身置米籃內﹐上置他物﹐再以笠覆之﹐已將瞞脫﹔乃行至莊腳斥堠之所﹐忽大風揚塵﹐笠先吹去﹑籃索亦斷﹐籃傾而神像遂見。斥堠者拏而訊之﹐確是賊探﹐遂囚之付曾軍門處治。故後賊平﹐曾上奏其事﹐賜立匾額。凡此靈應﹐人所共知。予時舞象﹐避亂莊中﹐親見其事﹐則未可謂神道全非也。又可笑者﹐賊以福徳神之靈顯也﹐思奉之而不可得﹐乃異想天開﹐凡欲出戰亦將南瑤宮之天上聖母裝於神輿﹐擡之陣頭﹐妄冀感佑﹔則其愚﹐誠有不可及者矣﹗

菜耘曰﹕聞白沙坑之土地神像﹐所服袍帶異於他處之土地﹔則此拒賊顯靈﹐有旨褒獎故也。卽賊營之毒蛇縱橫﹐未必不非土地神之靈也。請以一事証之﹕光緒二十二年﹝丙申﹞春﹐勝記與林朝棟合資設置南港山之栲寮﹐於龍眼林設金萬和公館董栲務之事﹔伊時毒蛇肆橫﹐腦丁多被所傷﹐作業不安。不得已﹐徇栲丁之請演「官音」二■﹝木臺﹞﹐殺豬﹑羊各二﹐金錢紙帛稱是﹐以祭該山之土地神﹔自是蛇遂潛蹤。此予親睹而與其事者。誠如是﹐則賊營之蛇﹐卽謂白沙坑土地神之靈也﹐亦無不可。

秋八月﹐候補道區天民﹝廣東香山縣舉人﹞督辦北路軍務。時內地發逆未平﹐糧餉不足﹐諭令就地捐餉﹔淡水舉人陳維英﹑竹塹紳士鄭如梁﹐首倡出捐巨金助餉。武生陳捷元﹝乳名陳越獅﹞﹐英年武勇﹐曾在內地從徵發匪﹐積功官遊擊﹐原籍牛牯嶺山人﹔聞戴逆倡亂﹐自請回臺協剿﹐部下四百人皆敢戰之士。故凡武西堡一帶之民﹐皆深賴之。

提督曾玉明見各處義民已多效順﹐遂令守備陳毓恩紮侖仔頂﹑葉虎鞭與陳大戇紮秀水莊﹐自紮大營於安東﹐與賊相距咫尺﹐鹹有戒心。林晟自危﹐乃率黃丕建進攻秀水﹔進戰三日﹐曾﹑陳之師皆被別股賊所絆。八月十五日﹐虎鞭因賊攻甚力﹐恐固守受困﹐乃引眾出戰﹔賊勢大﹐葉已不能敵﹐肩又中銃﹐血流徧體。黃丕建本與葉結生死之盟﹐見葉危迫﹐率親黨佯爲追逐﹐陰縱之逸﹐營遂陷。賊復乘勝攻安東﹐官兵抵敵不住﹐得虎鞭敗信﹐士心不固﹐將退﹔毓恩手斬退縮者五人﹐自挺長矛﹐奮呼當先。陳大戇與妻蔡氏圓繼之進﹐兵勇隨後聲援﹐退者均再反斗。俄見二十四莊之義民來救﹐勢同驟雨﹔賊乃收兵。

閏八月﹐快官義省張俊標豎白旗應官兵﹐賊屢攻之﹔思山路蠶叢﹐救兵未能速至﹐恐致誤事﹐乃商於陳捷魁﹑李華文等﹐議從虎山巖山後開通快官之路以靈通消息。陳﹑李皆然之﹐遂將工事委白沙坑總理黃開安及五品銜吳登健設法。吳乃來莊避亂者﹐雄武多技﹔年已六十﹐能舞十八斤大刀旋轉如風﹐十餘人不能近。滅賊心急﹐親率莊丁開路﹐曉夕督工不懈﹔嘗手殺十一賊。林晟恨乏次骨﹐懸五百金購其首級。

閏八月十四日﹐羅冠英率義民克寮腳﹔二十二日﹐克葫蘆墩。廖細元進拔圓寶莊﹐乘勢同攻圳寮。二十八日﹐林晟由彰化帶眾來爭﹐乘夜肉薄﹐圍包營壘﹐以火藥擲攻﹔廖細元兵少不能敵﹐引部下棄圓寶莊﹐衝圍出﹐身中十餘槍。張世英救之歸﹐至翁仔社而歿。張世英收其餘眾﹐以弟江峯領之。

九月﹐臺澎兵備道洪毓琛遣守備許黃邦解餉銀一萬圓欲赴斗六交林鎭﹔黃邦分五隊而行﹐每隊二千元。行至柳仔林﹐黃知羔已偵知﹐率賊伏要路截劫。外委黃金城驍勇有膽略﹐先行出哨﹔遇大股賊與戰﹐眾寡不敵陣亡﹐一軍皆痛惜之。千總許炳見事急﹐獨帶所部帶銀二千元從間道殺奔嘉義城求救﹔許黃邦力屈被執﹐所帶銀盡被所劫。及嘉義出救﹐已無所及﹔林鎭坐是益困矣。

臺灣掛印總兵林向榮自坐困斗六﹐日久無援﹐糧食皆盡﹐艸根樹皮雜龍眼核﹑鞋皮混煮充饑。一日﹐集所部議突圍﹐人皆菜色﹔林曰﹕『與其坐以待斃﹐曷如背城借一﹐猶冀一濟』﹗遂殺所乘馬﹐以充一飽。屯番把總潘永壽已懷異志﹐先已潛與賊通﹔所部屯番見殺馬﹐咸思一臠染指。詎乃不及預﹐銜之。九月十三夜﹐密縱火焚斗六民居﹐街閭爲燼。諸軍士無可棲宿﹐不得已共退守土城﹔副將王國忠請退守海丰侖﹐向榮信卜者之言﹐謂退守海丰侖不利。遣弟林向臯突圍求救﹐自率所部猶死守土城。向臯沿途轉戰至海丰侖﹐兵已無多﹐不能進﹐暫駐紮﹔賊大至﹐力屈被擒。戴逆命之降﹐不屈﹔怒欲殺之。賴戴逆之妻哀求﹐暫免一死﹔遂囚之。十七日﹐王國忠知勢危﹐作死裏求生之計﹐率所部親隨三十二人衝圍而出﹔被賊包圍。然此三十二人皆百戰勇士﹐一以當十﹔柰眾寡不敵﹐先後陣亡﹐所存翁洸等十八人傷重難支﹐始被擒。皆以罵賊不屈﹐盡被寸磔於北斗溪埔﹔賊封其屍以爲京觀﹐至今人呼爲「十八將軍墳」。是夜﹐潘永壽與所部皆叛﹐與賊約插香爲號﹐引賊入土城﹔士卒枵腹多日不能抵敵﹐林鎭仰藥死。同殉難者﹐有管理糧臺同知淩長敬﹑遊擊顏常春﹑署斗六都司噶瑪蘭都司劉國標﹑本任建寧守備石必得﹑北中營千總沈登龍﹑右營千總王光春﹑安平水師千總鄭添祿﹝臺灣縣人﹞﹑臺協左營千總趙基英﹝詔安人﹞﹑艋舺陸路把總黃忠泰﹑臺協中營把總李朝華﹝彰化人﹞﹑臺鎭中營把總李靑﹑臺協左營把總林朝來﹝同安人﹞﹑蕭壠屯把總段得壽﹑城守營左營外委葉榮魁﹑臺協中營外委孫朝榮﹝南澳人﹞﹑臺協中營外委鄭朝龍﹝閩縣人﹞﹑臺協右營額外許祥光﹑城守營頭司外委黃捷升﹑外委郭天賜﹑麻振輝﹑稿書葉長靑等﹔皆巷戰短兵奮鬥﹐力竭而亡。林向榮長子林張成偕勇首陳大舌﹑陳束初思逃生﹐及見諸人戰死者狼藉﹐痛切心髓﹐義與偕亡﹔遂皆憤呼殺賊﹐陣亡。林向榮之妻在署聞訊﹐仰藥殉夫盡節。王飛虎爲僞丞相所救﹐得不死。米戶林森素爲向榮解運糧米﹐賊恨之切骨﹔至是被捉﹐亦盡節。義首林有才被捉﹐賊素耳其名﹐思降之﹔有才不屈﹐賊不害﹐囚之。幕友黃吉生及從軍參謀舉人王獻瑤皆被執﹐戴逆愛其才﹐令襄辦總局事。瑤及吉生佯狂﹐不理。浙江補用同知林廷翰因在原籍﹐與其子林竣辦理總局練勇等事﹐亦因赴救斗六之難﹐父子殉難。北路協林得成之子候選同知林上達痛父之亡﹐募勇報仇﹔兵敗﹐亦陣亡。俠士劉安因欲救劉國標不克﹐亦同罹於難。敗耗一傳﹐全臺恐栗。以王國忠﹑王飛虎﹑淩長敬皆表表人物﹐謀勇素著者﹔乃一网打盡﹐精華摧殘﹐戰士無色﹐賊人揚眉矣。嗚呼惜哉﹗迨事平﹐範希溥乃據實奏請﹐奉旨予建專祠。

海外散人曰﹕斗六之形勢﹐東面一帶雄負髙山﹐北則東螺溪以繞其旁﹐西南則虎尾溪以纏其面﹐離諸羅縣治四十餘里。風俗彊悍﹐故羣賊常出沒其間﹔一旦有警﹐糧餉難以飛渡﹑兵勇難以徵召。林鎭手握兵符﹐爲全臺之元首﹐實三軍之司命﹔烏可拚孤注於一擲﹐至使瀛島震驚﹗此古者不明地利﹐不可爲將之過也。然觀其灑淚出師﹐亦知鄕村未聯絡﹑糧餉未充足﹔無如當道羽檄頻催﹐軍書趣促。揣林鎭之心﹐直以逆賊未平﹐則己有將帥之職者﹐亦一日不可虛生﹔故不顧成敗利鈍﹐遽興師旅﹐困守土圍﹐茹艸飯皮﹐枵腹力戰。一家之內﹐子殉其父﹑妻殉其夫﹑將殉其帥﹑兵殉其將﹑弟殉其兄﹐忠義萃於一時。獨王副將身經百戰﹐胸饒韜略﹔向使林鎭言聽計從﹐何至全軍撓敗﹗乃所謀不遂﹐猶不忍負其主帥﹔𨿽力竭成擒﹐尙眼眥欲裂﹐罵賊受害﹐直以「頭可斷﹑膝不可屈」也。其烈矣哉﹗嗚呼惜哉﹝此段議論﹐皆泛詞常談﹐可以不必﹔且所敍事處﹐亦欠气脈聯絡﹞﹗

曾軍門玉明之提師平賊也﹐兵單餉薄﹐全賴紳士﹑郊商爲之臂助。有勇首林老成﹐常向街市商民賒取貨物﹑亦嘗挪借銀錢﹐約餉到淸還。其始數次﹐卻亦淸楚﹔民漸信用。詎至後來﹐遂疊拖欠。新興街人蔡克昌﹐排錢櫃棹營生﹐被林欠百餘元﹐生機坐是不轉﹐想到營尋老成索討﹔時兵荒馬亂﹑道徳淪亡﹐有謂之曰﹕『軍營重地﹐非索逋之所﹔恐到彼無益有損』﹗蔡不聽﹐貿然往。林老成無以應﹐導之見曾帥﹔曾極口婉慰﹐約過五日餉到卽可付還。突有藍旗來報﹕前鋒與賊開仗﹔曾恐前軍力薄﹐急引親兵出陣﹐揮蔡使退。蔡亦少年有膽勇﹐欣然願從之出。方立門旗下觀戰﹐忽艸叢中賊伏發﹐數十人驟馳出擊﹔曾揮刀親戰﹐蔡亦挺長刀助戰。遊擊隊蔡廷元聞報來救﹐伏賊皆殪之。曾公喚蔡克昌來﹐獎勵備至﹔飾以五品軍功﹐欲畱帳前聽用。蔡以親老不能畱而回﹐所該債務盡支以回。感曾公之知遇﹐逢人輒道所以然﹔聞者亦感嘆。故曾平賊之勞﹐事半功倍﹐率都此類。收買人心﹐曾公得其道焉。附之以爲將兵者勸。

九月﹐候補知縣淩定國署理彰化縣﹐權用木戳。定國乃原任副將淩競光之子﹐洪道臺差其運餉到鹿﹔以彰化縣久虛其缺﹐以淩才幹明敏﹑遇事勇敢﹐故特委署理。惟銅章久失﹐暫以木戳頒行。定國夙知地方利獘﹐請於曾玉明﹕凡有爲賊姦細﹐擒卽殺之。鹿港有姦民施戇東者﹐梟雄出眾﹐與賊通聲气﹐大爲民患。淩欲捕不得﹐乃僞誘來見一面﹐勒施姓族長跟追。東被迫不過﹐始出首﹔然猶懷挾刀銃並其死黨數十人來見﹐思設有變﹐卽劫奪亦可及。淩因彰城未復﹐暫設公館於鹿港福興街﹔戇東先使人偵視﹐見公館內毫無動靜﹐乃怛然入。比到廳事﹐淩出見﹐問『知罪乎』﹖東答不遜﹐淩使快役收之﹔東揮雙刀如雪﹐門外黨又洶洶然欲入援﹐與把門兵役戰。淩見事急﹐親挺斬馬大刀劈戇東於階前﹐斬其首擲出﹔餘眾見首級﹐方駭散。又有許朝城﹑黃九誠﹐皆悍剽之賊﹔淩親帶兵勇夜撲其巢﹐均擒殺之﹕反側子始斂迹﹐鹿港近村地方至是方安靜。

同月﹐鹿港生員楊淸時與總理許行義帶義勇四百人欲赴斗六援林鎭﹐至半途聞向榮覆沒凶耗﹐遂停兵不前﹐屯紮北斗之小埔心。大股賊渠陳啞九弄率眾來戰﹐楊﹑許之眾𨿽銳﹐終是寡不敵眾﹔嚴辧又引賊來助﹐義勇力不能支﹐且退且戰。至湖仔內﹐幸楊淸時之族傾羣出援﹐擊賊退。

土庫街有五品銜義首陳澄淸者﹐富而俠﹐識見逾常人。當戴逆初倡亂時﹐澄淸卽令附近鄕村多種地瓜﹐所有要害路徑皆築土墻﹐密排莿竹﹑陷坑﹑蒺藜皆徧﹔且於家中積粟數千石﹐火藥﹑軍械充足。及賊勢蔓延﹐恐自孤立﹐又結聯鹽水港﹑埔姜侖等處之義民﹐互爲救應。於是附近數十莊倚陳爲長城﹐相爲犄角。故土庫街安堵如故﹐且有外來避亂者﹔生理比常時倍加鬧熱。陳之頒約鄕人﹐首先禁賭。有少年遊惰者﹐必苦言勸導。聯莊規則﹐有功必賞﹑有過必罰。故遠近之人咸敬憚之﹐莫敢違其節制者。當林鎭之困於斗六﹐澄淸輒爲運糧。又時引兵與賊戰﹐嘗一日襲賊營三次﹐殺賊百級﹔故賊人恨之次骨。及林鎭覆沒﹐陳弄﹑嚴辧率黃丕建等以乘勝之眾來攻土庫莊﹔眾欲與戰﹐澄淸授以計﹐使人迎陳弄入街。澄淸之弟陳必湖來見﹐啞九弄列隊伍﹐刀戟如林﹐然後見﹔必湖面不攺色﹐嘲曰﹕『吾始以大哥爲英雄﹐故歸思爲用。今乃猜忌張皇﹐使人觖望﹐是使豪傑裹足也﹐將誰與圖大事哉』﹗弄攺容﹐乃以禮接待﹐予以將軍銜﹔授令箭一技﹐使得提調。問進取之計﹐必湖答以『徐當再議』。僞使人向各村催餉。賊喜﹐且以爲澄淸兄弟旣降﹐可以髙枕﹔遂松兵備。詎入夜四鼓﹐突聞喊殺震地﹐街尾火起﹐兵壯包擊而來﹔賊知中計﹐狼狽爭逃﹐隊伍遂亂。混戰達旦﹐各有所傷。越數日﹐黃丕建誘新民莊陳廷順之眾七百餘人再攻土庫﹐澄淸領壯士吳阿傳﹑吳戇獅﹑吳瑞基﹑王明﹑張飛龍﹝此五人﹐皆驍勇善戰﹐時號「土庫五虎」﹞並各莊丁壯抄包夾擊﹐賊敗逃。丕建由海丰奔埔姜侖收餘黨﹐爲復仇計。澄淸再聯埔姜侖生員劉丰慶及鹽水港蔡朝駿﹑紀萬力等互相爲援﹐藩籬愈固﹔遂與賊相持三年之久﹐大小數百戰﹐終至賊滅而後止。洪道臺詳其功績﹐授陳澄淸以斗六都司。

海外散人曰﹕陳澄淸之行軍﹐機事甚密。偵騎百出﹐迨得各處報告類集﹐始集同事人員僉議﹐詢諸人意見﹐然後以己意擇妥善而行﹔故鮮大敗。且當出兵﹐非臨陣之際尙未知其所向。其機警類如此。故所轄十餘莊﹐賊不能窺伺﹔𨿽屢次來犯﹐迄不得逞其鋒。林卓人稱其有古名將之風﹐洵有所自也。予嘗造其家﹐池亭水閣﹐構造簡潔﹔臺榭屋宇﹐鮮麗奪目﹔竹圍堵壁﹐迆邐盤行。觀現在之遺址﹑睹先時之戰績﹐亦足見其「謀定後戰」之嘉猷。其子孫亦讀書入泮﹐蔚然名家。鄰村故老談昔日之軍興﹐猶津津稱道弗衰。使此翁置之大用﹐必更有大可觀者。何地無人才﹐顧其遭遇之如何耳﹗僅得一都司﹐似未竟其用﹔吾爲陳君惜﹐且爲國家惜也﹗

是年冬十月﹐賊嚴辧引向朝江諸賊攻鹽水港﹑陳弄同王仔屘等力攻塗庫﹐不克。羣議先取鹽水港﹐旣可分官兵之勢﹐且可乘勢以窺郡城﹔蓋鹽水港距郡城僅五十里﹐市街繁昌﹑居民稠密﹐故賊深涎之也。然該地富戶甚多﹐先已未雨綢繆﹕市街外周築土墉﹐環以深濠﹔分四門出入﹐各設守備。入夜﹐則弔橋提起﹐瞭望臺更番輪值。糧艸充足﹑軍械整齊﹐故屢與賊戰﹐少所失利。是役因見賊攻甚力﹐義首陳志寅﹑李志鏞引莊兵開西北二門出戰。戰二日﹐麻豆義首李成龍﹑李朝魁及查某營舉人劉達元各率精兵馳至﹐遂相夾攻。向朝江逞勇舞雙刀傷數人﹐李成龍大怒﹐舉渾鐵耙重二十斤當頭擊下﹐朝江招架不住﹐腦碎立死﹔賊始駭退。

十一月初十日﹐林日晟傾羣攻大甲。先遣諜貽南埔莊姓重金﹐囑勿出救﹐於是一帶十八莊之人皆叛應之﹔官兵猶未知也。十一日開仗﹐羅冠英先出戰﹐林占梅遣千總曾捷步來救﹐大戰於大安莊﹔吳算﹑黃腰陣亡﹐義兵退守入城。越日﹐賊詐退﹐埋伏水尾溪﹔另一股由頂店以窺北門﹐守備鄭榮出城追之。伏發﹐鄭榮奮勇衝殺﹐斬賊四十三人﹔義勇首林生牛﹑柯宗茂皆陣亡﹐蔡俊傷腹流腸﹐猶斬三賊始僕。十八日﹐曾﹑鄭帶兵出東門﹐義首黃定安﹑陳此出西門﹐羅冠英出中路﹐大戰於水汴頭。林晟藤牌軍繼至﹐橫衝直撞﹐勢如驟雨﹔東西二軍皆潰。羅冠英被困﹐左衝右突不能出﹔方危急﹐幸柯九﹑柯興死力衝殺﹐方透重圍收兵﹐死傷甚多。又偵知南埔等莊背叛﹐人心惶惶﹐遂堅守待救。賊四面環攻之﹐城中水道又絕﹐計無所施﹔不得已﹐姑請節婦林氏再出祈雨。在官民之意﹐亦未必遂敢有應﹔蓋至此已三次矣。詎林拜於香案下﹐俯伏未起﹐黑雲陡合。適巨賊何守以火箭從南門射入﹐燒毀近城民居﹐諸賊乘之攀登﹔外以掘子軍穿城﹐墉垣崩數丈﹐勢已危。適雨至﹐鄭榮歡呼﹐引兵冒雨堵禦﹔曾捷步繼之﹐百姓皆持楯矛相助。賊方退出﹐林占梅遣曾捷步之弟捷升解運鉛彈﹑火藥並精兵三百名來救﹐大戰城下﹔鄭榮急開城﹐援之入。賊見救至﹐又聞朝命水師提督吳鴻源統兵三千人抵郡﹐又聞鹿港亦有兵由帆船抵衝西港登岸﹐軍威大振﹐始懾﹔解圍而退。

十二月﹐吳提督抵郡見道府﹑紳士﹐以鎭﹑道皆殉節﹐乃擇吉招魂致祭﹔吳帥親拜泣奠﹐感動軍民。旋得鹽水港軍報﹐遂集各官計議進取之策。同時有吳豬哥者﹐龍巖產也﹔飄流來鹿﹐時炫異術﹐自誇習奇門﹑遁甲﹐且能役驅神鬼﹑撒豆成兵。有薦之於曾玉明﹐曾笑置之。林淵源諫曰﹕『吳誠有術﹐公乃輕之不用﹔萬一爲賊所得﹐又生巨患﹐悔之何及』﹗曾公曉之曰﹕『從來戰陣﹐皆憑天命﹔從無見邪術成功者。果術士有用﹐則謀臣勇將無足貴矣』﹗卒屏之。吳乃夜奔彰城﹐得引見林晟﹐誇其所能﹔晟令遣鬼兵殺敵帥。值曾玉明與蔡徳芳議事﹐將散歸寢﹐燈下有影幢幢﹔初疑近侍﹐不甚介意。比諦視﹐覺其不倫﹐知有異﹔遂握劍僞寐而覘其變。果三鼓甫盡﹐見有物非人非獸﹐揭帳登牀﹔曾以劍刺之﹐中其腹。怪大啼﹐血流牀席﹔急起逐之﹐方逾戶欲遁﹐急斬之帳外。兵聞聲咸至﹔灼之﹐則一黃狗徧體符籙﹐頭戴紙制鬼臉﹐狀極猙獰﹐已受劍而倒。眾皆栗然﹐謂術士果亦可畏﹔曾獨晏然笑曰﹕『技只此耳﹐何能爲哉』﹗及夜﹐親隨兵丁已有戒心﹐燈火輝煌﹔曾公命撤去之﹐使不攺常度。經二夕不異﹐眾亦謂無他矣。一夕﹐曾接吳鴻源軍報有夾攻之約﹐聚標下計議﹐三鼓方散。甫歸帳﹐覺心跳不寧﹔乃呼親兵二人同行搜檢﹐則於艸堆內搜出一人﹐身帶短銃一柄﹑利刃二枝。訊之﹐乃術士令作刺客也。問﹕『何愚﹗供其差使』﹖刺客稱『有掩身符可恃﹐所以貿然來耳』。曾大笑曰﹕『予固言其技止此﹐誠哉』﹗羣欲殺之﹐曾憫其愚﹐割斷腳後跟筋並去一耳﹐然後放之去﹔意蓋謂已成殘廢﹐放去亦不能有爲也﹝此段似近滑稽﹐第就所聞﹐姑筆記之﹞。

同治二年﹝癸亥﹞正月﹐署水師提督朴勇巴圖魯吳鴻源出師平賊﹐進紮鹽水港。以店仔口降將吳志髙﹝卽吳墻﹞爲鄕導﹐同知張啟煃﹑鹽大使秦培恩﹑守備徐榮生﹑蘇吉良進屯鹿仔艸。蓋戴逆之倡亂﹐以店仔口爲郡﹑嘉交通孔道﹐使巨賊盧大鼻領大股賊黨鎭守之。吳志髙生有機警﹐曾應童子試不售。該莊附近固村愚無知﹐以吳有識﹐羣聽其指揮﹔且吳族大丁多﹐家資又裕﹐故一帶五十三莊推之爲大總理。戴逆封以大將軍名號﹐吳亦受之﹔迨林向榮出師﹐吳以計殺盧大鼻反正﹐且爲林運糧。初﹐解嘉義之圍﹐吳與有力﹔及林鎭敗沒斗六﹐吳嚴飭聯莊﹑深溝髙壘﹐賊未柰之何。其不能進窺臺南者﹐亦恐吳中梗故也。吳帥知之﹐故令爲鄕導。十五日﹐鎭中遊擊洪金升﹑鎭標左營遊擊葉得茂﹑守備徐榮生帶兵四百名由鹿仔艸進兵至埔心之南靖厝﹐賊兵由後襲之﹔二重溝呂仔梓引賊抄包﹐路徑雜沓﹐軍心慌亂﹐遂敗散。遊擊葉得茂﹑千總黃茂生力戰﹐陣亡。

海外散人曰﹕店仔口吳志髙﹐予嘗造其家。其人身材五短﹔頗溫文﹐無粗浮气。平時以教讀爲生﹐曉暢事機﹐一呼百諾。郡﹑嘉之縉紳﹐無不徧交。園林頗盛。詢當日之戰績﹐猶津津樂道之也。蓋所居店仔口之後山﹐卽嘉義城文廟之尖峯﹔開屏列帳﹐直趣抵莊。北面又有北隙諸小山﹐西南有上﹑下茄苳諸土埠﹐羅列環拱。淸晨遙望﹐了然眉宇﹐宜乎人傑之出﹔殆亦由於地靈之所鐘歟﹗余與盤桓多天﹐故心見其性情之眞也﹝此段評語﹐頗有所袒。以余所聞﹐似未必然。故王允不許中郎續史﹐職是故也﹞。

菜耘曰﹕戴逆之役﹐從徵諸將如吳鴻源﹐後實授臺灣鎭﹔蘇吉良﹐至甲申中﹑法之戰亦來澎湖防堵﹐實授澎湖鎭﹔鄭榮則至戊子施九段之事起方去職﹐其來任鹿港水師遊擊者多年﹕與該地紳商交情甚洽﹐是皆余之所認識者也。鄭榮字子開﹐善書﹐艸法尢擅長﹔循循然儒雅﹐非武夫驕厲之气。其去官也﹐亦以卹民情而嫉李嘉棠之愎﹐故爲蜚語所中而去之也。當地百姓時猶念之﹐其徳澤亦足都者。

正月十八日﹐林逆戇虎晟復糾眾再圍大甲﹐候補同知王楨率義首林盛出兵與晟戰於磁磘莊。林晟穿黃馬褂﹑張黃蓋督戰﹐方相持﹐賊忽大至﹐勢如驟雨﹔官兵不敵﹐王楨幾爲所獲﹐賴蔡俊竭死力救之出﹐喊殺震天地。賊縱火燒民居﹐又斷絕水路﹐將大甲四面合圍。城內姦民王發與賊約梯屋以應﹔事泄﹐爲王此所獲﹐送官誅之。時城內大困﹐僞鎭北大將軍何首與大甲有切密關系﹐本有緩急相救之盟﹔縛箭書射入城內﹐令安心勿潰。越二日﹐林晟登鐵砧山﹐相傳延平王昔嘗屯軍此山﹐軍兵乏水﹐渴甚﹔延平乃拔劍插山上﹐甘泉湧出成巨井﹐劍遂畱井中。每月朗風淸﹐劍气沖霄﹔卽午節﹑中秋諸佳日井水澄淸﹐劍亦可見云云。於是林晟乃造井拜祝﹐云﹕『若己有大福﹐劍當湧出。否則﹐一炮相遺』等語。祭畢﹐遂與官兵戰於水尾社莊。方興髙采烈﹐忽一炮飛來﹐折其當門兩齒﹐魂不附體﹔餘賊亦漸敗退﹐何首亦乘勢而退。林晟喪气﹐乘夜紆途從鰲頭山後逃回四塊厝老巢﹔大甲城遂得安堵如故。

二月﹐紳士陳捷元﹑義首蔡宇克復鰲頭﹑梧棲街等處。先是﹐二處之土匪應賊﹐官兵勢力未逮﹐該地遂爲賊所踞。顧以對岸向邇﹐可得交易貨物﹐故不焚毀﹔然蟠踞如故也。迨林晟敗後﹐鰲頭紳士蔡懷斌﹝字時超﹞密遣人請官收復﹐己統鄕子弟兵應之﹔賊渠陳在敗走﹐鰲頭克復﹕時六﹝﹖﹞月朔日也。初四日﹐蔡懷斌爲前導﹐引官兵乘勝攻梧棲﹔郊戶楊璉﹝字玉器﹞引官兵入街﹐陳在與紀﹑林等猶擁兵巷戰不退。紳士楊淸珠﹝字誨我﹞率鄕兵夾擊之﹐義民蔡新光鳴鑼殺賊﹔賊方不支退走﹐梧棲亦克復。

大甲張世英及羅冠英﹑廖廷鳳等攻馬公厝﹐克之﹔遂進攻新廣莊﹑埧仔等處﹐皆克之。時戴潮春已往嘉義四張犁老巢﹐使陳梓生守之﹔官兵連攻數次﹐賊黨死守望樓﹝俗謂銃櫃樓﹞﹐死傷甚多。羅冠英絕其水道﹐賊黨涸渴慌亂。二十七夕﹐先由地道穿入﹐埋火藥爆之﹐賊屍飛空亂舞﹔兵乘之﹐遂克四張犁﹐所得器械﹑糧米甚多。旋出兵﹐收復附近鄕村。林晟自敗後﹐蟄伏家居﹔及聞老巢有失﹐統死黨陳狗毋﹑廖安然之眾死力來爭。然張世英與羅冠英屯翁仔社﹐已據四張犁之上游﹔且聞各處豪傑效順﹐日有捷聞。賊勢遂漸衰﹐將成困獸矣。

二月十二日﹐水師提督吳鴻源接到諸路軍報。蓋諸軍次第攻破上樹頭莊﹑馬稠後莊﹐各殺賊數百級。戴逆自率悍賊圍攻嘉義已閱數月﹐其間互有勝敗﹔然賊存必得之心﹐故猛撲不休﹐外救依然不至。吳帥遂使洪金升分紮白沙墩﹐通判楊興邦﹑同知張啟煃進紮水堀頭街﹐自以吳志髙爲鄕導引兵下茄苳﹐先定鼎足之勢。自將遊擊周逢時﹑守備蘇吉良等統鎭標諸軍攻破後寮仔莊﹐生獲僞元帥﹑將軍等十八人。賊渠王祿拔據守馬稠後莊﹐與官兵力戰。洪金升與楊興邦各分兵躡其左右﹐王三面受敵﹐始慌亂﹐請救於陳弄﹔弄令書記陳吉生覆書﹐囑拔堅守﹐約三更救兵決到。陳吉生本從林鎭隨營人員﹐林覆沒﹐陳被執﹐陳弄惜其才﹐與認宗誼﹐勸之降﹐使掌文報書類之職。至是﹐吉生攺其詞﹐謂「彰化三更已失﹐大眾四處逃散」等語﹔又陰令人詐報彰化已失之訊。王祿拔接書大驚﹐棄軍而走。陳弄聞拔敗﹐又聞彰化失守﹐亦狼狽退歸﹔所遺輜重器械無數﹐皆爲官兵所有。官兵旣得馬稠後莊之要隘﹐軍威大振﹔集合諸軍﹐自店仔口長驅抵嘉義。城中而九月被困至此﹐兵窮糧盡﹔𨿽紳富傾貲助餉﹐總不能濟。許山最好義﹐自以龍眼核杵粉和米麥混食﹐傾囊濟軍﹐民皆感泣。守將湯得升晝夜督戰﹐衣不解帶﹑目不交睫﹐勉勵軍士皆以至情至理之言﹐聞者無不感奮忘死﹐故得抗守不失。賊於城外築土堡﹐髙與城齊﹔日夜嬲戰﹐架云梯以登。官兵初運巨石碎之﹐登者盡死﹔後賊由土堡緣攀登城﹐官兵以利矛俟近刺之令墜。賊來林晟處召藤牌兵薄城址﹐城上以糖煮油潑之﹐燒者皆爛。數月之間﹐窮竭心力。比聞吳帥救至﹐如大旱得雨﹐軍聲歡呼﹐開城夾擊﹔陣獲逆叔戴老見﹐嘉義解圍。從前義首林義﹑總理林維銘﹑林大約﹑林榮貴等均以解圍陣亡﹐鄕勇死者四十四人﹔吳提督皆親祭奠拜﹐奏旨請獎﹐予建祠宇﹐春秋二祭。

海外散人曰﹕前次林鎭解圍﹐已備嘗辛苦﹔比聞林帥覆沒﹐斗六淪陷﹐人心徨駭﹐風聲鶴唳。況戴逆銳志而來﹐聲勢十倍﹔糧道旣盡﹑外援又絕﹐而能堅守五閱月餘者﹐則參府湯得升與士卒同甘苦﹑紳士許山等又復向義相勉勸﹐竟能轉敗圖功﹐皆緣君上無窮之仁恩淪肌浹髓﹐非一朝一夕之故也。非然者﹐則內地發逆方張之際﹑兵單餉竭之秋﹐縱有頗﹑牧﹐未必爲功。倘嘉垣有失﹐則賊得長驅直進﹐郡城亦難保守﹔則不獨臺地未易收回﹐黎民不知若何塗炭矣﹗語云﹕『百姓足﹐君孰與不足』﹔信哉﹐斯言也。執政者一隅亦知三反焉。

陳吉生之依陳弄也﹐本非誠意﹔初思逃走﹐後見陳弄頗見信﹐遂思乘機圖賊立功。及陳弄困嘉義日久未拔﹐檄召賊眾﹐吉生司文檄﹐一依陳弄所命﹐照數檄召﹔而於科派糧食﹐則暗中減少。羣賊見糧食不充﹐逐漸散歸。吉生又作箭書射入城中﹐細告減糧散眾之故﹐囑城中務必堅守﹔及王祿拔討救﹐又故攺軍報﹐且云彰垣已失﹐賊心離渙。陳弄敗歸小埔心﹐查知吉生所爲﹐召而詰之﹔吉生面不攺色﹐大言曰﹕『吾世受國恩﹐肯從汝作賊耶﹗所以暫棲止者﹐蓋欲尋機會爲林鎭報仇也。事之不成﹐天也﹗縱死﹐亦爲忠義之鬼。汝等艸木腐鼠﹐何足以知哉』﹗陳弄大怒﹐以銅鐵燒烙之﹔弄妻亦以女鞋擊其頭。吉生始終自承﹐不供一人﹐竟以殉節﹔哀哉﹗時六﹝﹖﹞月二十日事也。

同月﹐朝命以曾玉明署臺灣掛印總兵。時曾紮秀水﹐與賊對壘數月。賊首黃阿起踞後港仔莊﹐所處賊巢岸髙如墻﹐竹圍密箐編排如城﹔且徧埋竹簽﹐掘陷坑。圍內再築髙墻﹐四方各架築銃樓﹐曉夜瞭望。莿竹之堅硬如鐵﹐刀斫不斷﹑火燒不透﹐比城尢堅固﹔是以不能猝攻。官兵以艸把卷立竹簽﹐肉薄過之﹔賊於銃樓發射﹐旋以大釘補釘之。玉明造孔明車﹐上蒙濕水綿績於車上﹐壯士伏其下﹐迫攻之﹔賊用銅銃子以油炒之﹐且制如兩頭尖﹐射透綿績及孔明車兵士死三十餘人。玉明又造土堡髙四丈餘﹐以安大煩擊之﹐柰準頭不能中的﹔賊又挖土坑以避之。是以蕞爾之地﹐致攻三年之久。當道有謂曾之擁兵不進﹐蓋未知其中事實耳。惟葉虎鞭﹑黃炳榮克烏瓦厝以攻湳尾莊。

按陳吉生之事實﹐或有傳是海帆者﹔殊未知孰是﹖抑同時有王﹑陳兩人共謀者﹖惜無確知可考。姑兩存之﹐以志忠義之士姓名可以長存也。

同年四月孟夏﹐鹿港海防分府興廉﹝字宜泉﹐滿洲人﹞﹐以曾玉明累攻不克﹐詳請閩浙總督耆齡﹐請添兵。督委遊擊蕭瑞芳﹑守備陳啟祥解運大炮十餘尊﹐由衝西抵鹿﹔再命記名副將北路協曾元福﹝泉州晉江人﹞帶兵千人由鹿港登岸。旋進兵白沙坑﹐駐紮觀音山前敵﹐距城只四里許﹔賊紮大岸頭及湳尾以拒。元福分二路進兵﹐一令五品藍翎梁徵辰率把總林逢照﹑林淸輝與賊酣戰﹐一由虎山巖後壙底以攻待人坑﹐一由烏瓦厝以攻大岸頭﹔又約曾玉明進攻後港仔及湳尾﹐以分其勢。時軍中主兵者兩曾姓﹐故人以玉明爲「大曾」﹑元福爲「小曾」以相分別。二十四莊紳士陳捷魁﹑李華文﹑陳宗文等各引莊兵助戰﹐計十餘陣不能取勝。大曾令陳大戇﹑葉虎鞭進紮水返橋﹐令蕭瑞芳﹑遊紹芳﹑胡松齡攻湳尾﹔賊堅守﹐瑞芳以大煩轟之。柰竹圍甚密﹐𨿽彈丸所中﹐祗折其半﹔而竹尾蒙葺﹐仍倒垂覆敵﹐轉以護銃樓之墻壁﹐僉爲障護難倒。故猛攻數陣﹐亦不可拔。

四月二十八日﹐彰化舉人陳肇興﹝字伯康﹞﹑邱位南﹝字石莊﹞﹑沙連舉人林鳳池﹝字文翰﹞﹑生員陳上治﹝字熙朝﹞﹑永春生員廖秉均﹑南投堡義首陳雲龍﹑吳聯輝﹑牛牯嶺義首陳捷三﹝字月三﹞﹑北投堡舉人簡成化﹑義首林錫爵﹑沙仔侖廩生陳貞元等皆會同聯盟﹐約六莊同日樹白旗以應官兵。集集義首陳再裕招屯番力戰﹐家眷在城內﹐賊目陳永明﹑陳輝﹑黃丁目殺入其家﹐再裕之妾吳信娘﹑子陳番﹑陳天成﹑陳祥﹑婢菊花及莊丁計二十八人﹐俱被殺。再裕聞訊﹐痛切心髓﹐急欲報仇﹔孤軍深入﹐被困不脫。賊擄之到斗六獻功﹐不屈﹐仰藥死。許厝寮義首陳耀及生員廖秉均﹐本在沙連辦局﹔賊致之﹐廖﹑陳戰敗﹐皆被執。戴逆欲使之跪拜﹐皆不屈﹐大罵﹔遇害。武東堡背約﹐賊渠蕭金泉率眾攻許厝寮。義首陳耀山拒之﹐連戰數日﹔救不至﹐賊乘風縱火﹐耀山兵潰被執﹐賊刮面爬背而寸磔之﹐死狀最慘﹝陳耀﹑陳耀山是一是二﹖俟再考之﹞。陳貞元兵敗﹔在沙仔侖之家宅樓閣連云﹐亦被賊所毀。時民軍疊敗﹐賊鋒愈熾﹐所到人心惶駭﹔沙連陳上治把守不住﹐孤身逃脫﹐家產一無所有。林克柳驚悸而死。北投堡水道被賊堵斷﹐五穀無收﹔林錫爵以忠義撫循鄕兵﹐僅足自守﹐然家資已罄於軍火矣。陳雲龍﹝後至斗六都司﹞﹑陳捷三﹝後至鹿港水師遊擊﹞引兵惡戰經旬﹐賊始稍戢其鋒﹐而武東山頂及沙仔侖﹑沙連﹑南北投等處方能支持﹐引領日望官軍之來矣。陳肇興﹑邱石莊因避亂逃居南北投堡﹐該莊人頗尊崇之﹔軍事提調﹐大都二人指揮。賊恨之次骨﹐數命刺客殺之﹐每不能遂意。一日﹐邱議事夕歸﹐傍路有大樹﹐忽見樹杪火光閃閃﹔邱疑之﹐以詢從者﹐僉云不見。命搜之﹐發見二怪漢﹐各有利刃短銃﹔訊所欲爲﹐不答。縛而徧示村中人﹐竟無識者﹔知爲刺客﹐遂活埋於溪洲之荒坪。

吳鴻源旣解嘉義之圍﹐遣蘇吉良﹑徐榮生進攻劉厝莊﹑小定厝﹑上塗溝﹑下塗溝等處。賊渠呂仔梓﹑羅彭胡拒戰﹐官兵小卻﹔藍翎都司陳康泰陷陣戰歿。忽曾元福救兵到﹐蘇﹑徐之兵回頭力戰。呂仔梓之妻素親臨陣鏖戰﹐勇悍過男子﹔見陣勢小挫﹐欲率親兵略陣。忽一炮飛來﹐碎其頭而死﹔賊大震。官兵乘勢奮進﹐連戰二晝夜﹐陣捉僞元帥葉新婦﹑僞大將軍何錢鼠。嚴辧見勢急﹐逃匿新港﹔呂仔梓投降﹐導引官兵攻破大侖莊。時吳帥諸部將惟蘇吉良﹑徐榮生功績最多﹐前後三百餘戰﹐生獲賊酋二十餘名。乃淸莊通道﹐嘉義一帶之路途始通行無阻。

吳帥懲林鎭之敗﹐欲先淸道﹐搜剿餘匪﹐然後出師﹔乃洪道輕信蜚語﹐迫令出軍。吳往返辯論不已﹐洪道愈忌﹐竟責以「擁兵滯逗」之罪﹔謂二重溪呂仔梓一竹圍之地﹐何以連攻兩月之久尙不能下﹖吳帥接到公﹝﹖﹞﹐卽日班師而回。時曾元福紮白沙坑﹐軍士多染時疫﹔忽接到督憲檄文令代統吳鴻源之眾﹐乃紆海道至麥寮港登岸﹐接篆軍事。

洪道自戴逆亂起﹐以知府坐升兵備道﹐卽以平賊爲己任﹔每日集羣僚﹑紳士討論剿賊之計﹐至深宵乃罷。時內地發逆未平﹐財政困難﹐巡撫徐宗幹許洪就地籌餉﹔計捐有十餘萬元﹐不足需用。乃盡出其玩器﹑首飾珍品﹐售以贍軍﹔再不足﹐權用鈔票﹕牽蘿補屋﹐日坐愁城。每論時政痛切﹐輒泣下沾襟。坐是抱疾不起﹐六月卒於任﹔彌畱之際﹐手書示羣僚﹐皆剿賊事宜。臺郡進士施瓊芳﹑福州贊善趙新﹐僉聯名疏請「洪毓琛毀家紓難﹐保障全臺﹔請於郡治建專祠﹐在官事迹宣示史館」。巡撫徐宗幹亦奏請從優議卹。後旨贈太常寺正卿﹐蔭一子入監讀書﹔並飭地方官將靈柩妥爲照料﹐運回原籍安葬。

時賊渠楊目丁引賊黨各處蹂躪鄕村﹐凶無人理。陳捷三合義民數千紮沙仔侖﹐與賊大戰。六月十六日﹐戰於濁水溪﹐炮彈衝天。陳貞元引莊兵出助﹐未勝﹔幸水沙連陳上治引兵由南面包抄夾擊﹐賊始不支。捷三乘勝衝鋒﹐遇楊目丁於陣﹐舉刀劈之﹐生擒以歸﹔斬首摘心﹐以祭其兄。陳再裕斬賊首四十餘級。餘賊敗歸﹐猶蟠踞南投﹐攻打諸義莊﹔陳捷三與陳雲龍率義兵數千人進剿﹐南投紳士吳聯輝內應﹔南投收復﹐殺賊八十五人。捷三等遂進攻北投﹐林錫爵亦自北投助攻﹐吳聯輝又引兵來會﹐軍聲大震﹔賊連日出戰皆敗﹐遂退屯施厝坪。其地與牛牯嶺相去僅數里之遠﹐陳捷三人地熟識﹐夜遣人放火攻之﹔賊駭潰﹐遂克施厝坪﹐與陳雲龍分兵徇收附近鄕村。七月二十二日﹐陳雲龍攻克集集﹐斬賊百餘級。時埔里社諸賊聞六堡之民樹白旗﹐大駭﹔麇聚集集﹐圖大舉。陳雲龍知之﹐與陳捷三率義民五千餘人進攻之﹐咸死戰不退﹔忽水沙連舉人林鳳池引兵來助﹐賊大敗﹐退紮水社。

八月﹐羣賊再圍集集街﹐以圖與鬥六通消息。林﹑陳諸將各出兵與戰﹐賊拚死而來﹐勢頗銳﹔陳捷三之兄陳捷元﹝後任水師遊擊﹞引六堡之眾來助。牛牯嶺本髙山﹐以髙臨下﹐勢如驟雨。且捷元兄弟素得士心﹐器械精良﹑糧米充足﹐故守則無缺﹑戰則有功﹔自軍興以來﹐大小數十戰﹐少有敗衄。是役殺賊三百六十餘人﹐溪水盡赤。

九月﹐僞鎭北大將軍林大用詣曾玉明軍營投降。因大用本居中寮﹐族大丁多﹐平昔與嘉寶潭陳耀有隙﹐常相攻殺﹔柰陳耀雄於財﹐恆爲所侮。故紅旗事起﹐轉投賊﹐冀伸夙憤﹔諸賊甚重之﹐倚爲北門筦鑰。及是﹐陳耀已故﹐賊勢又漸衰﹔知不能久持﹐始向曾軍反正。羣賊偵知﹐駭且憤﹐相率圍攻之﹔大用逃匿於柑仔井。賊躡至﹐大用與親隨二百人竭力拒戰﹔曾軍旋救至捒﹐賊方退。城中巨賊陳梓生﹑陳鮄﹑王萬等知中寮歸官﹐距城不滿三里﹐知難久守﹔爰將酷斂財物潛運歸四塊厝﹐林晟亦潛守老巢﹐思所以抗拒官兵之計﹐只畱江有仁﹑林貓等守彰城。江有仁於賊中亦狡黠異常﹐蓋亦識朝不保暮﹔惟族微眾寡﹐難逞其欲﹐故欲乘此機一伸其貪壑﹐然後別籌生路耳。

羅冠英﹑廖廷鳳攻東大墩﹐守賊廖安然竭力死守﹔連日惡戰﹐不克。張世英乃分兵進攻棋盤厝﹐適風大作﹐官兵縱火焚之﹔賊不支﹐敗走。十九日﹐官兵乘勝攻破東大墩﹐通阿罩霧﹐廖安然猶作困獸之鬥﹔忽後甲心中炮﹐遂死於陣中。附近之莊如石崗仔﹑枋寮﹑土牛﹐以次恢復。職員林文鳳﹝字儀卿﹞﹑副將林文明率親丁分頭迎殺﹐新莊仔至鳥銃頭﹑番仔寮等處之賊皆肅淸。

冬十月﹐現任泉州陸路提督烏納思齊巴圖魯林文察﹝字密卿﹞以家屬在阿罩霧﹐桑梓之邦情形熟識﹐故閩浙總督左宗棠令帶兵抵臺助剿﹔武狀元王世淸爲先鋒﹐餘部下屬員皆東及貓羅堡之人爲多﹐由帆船入麥寮港紆途回本居阿罩霧。新任兵備道丁曰健﹝字述安﹐安徽舉人﹞帶兵三千人抵竹塹﹐旋進駐牛罵頭。先是﹐巡撫徐宗幹檄催林占梅總辦團練﹐占梅上書略陳臺灣情形﹐且云『賊倚竹圍爲靠﹑於途爲梗﹐所有大軍皆由鹿港登岸﹔北路當有大員統馭﹐而後聯絡鄕兵南下﹐則爲功較易』。故徐中丞會左總督題奏﹐以丁曰健由北路順搗﹐以主事周﹝懋﹞琦﹝字子玉﹐拔貢生﹞爲參謀﹑副將關鎭國爲先鋒﹐帶兵三千人﹐會同林占梅克日進兵﹐由大甲抵牛罵頭﹔令張世英﹑陳捷元﹑羅冠英由捒東攻林戇虎晟老巢﹐令王楨﹑鄭榮輔之﹐攻其後路。令紳士蔡懷斌﹝字時超﹐後以軍功保知府﹞同舉人蔡鴻猷﹝字際卿﹞率山腳人林尙及其兄林山引鄕兵攻福州厝﹐拔之﹔賊酋蔡通﹑楊大旗皆降。下令戒軍士﹕凡鄕民襟間有掛白布條者卽爲良民﹐脇從者不究﹔軍聲大振﹐民間歡聲載道。十月十六日﹐林占梅率生員﹝翁﹞林萃﹝新竹人﹞﹑陳尙惠﹑義勇首蔡宇﹑林忠藝﹑林南山﹑鄭義等共引兵三千人進紮山腳。大軍所到﹐旌旗鮮明﹑戈戟耀日﹔大旗上書「保順安良」四字﹐凡未投順﹐秋毫無犯。地方父老見之﹐咸舉手歡呼曰﹕『今日方得再見天日』﹗至有泣下者。亦足見皇恩淪浹之深也。所有脇從﹐皆革面洗心﹐簞食壺漿以迎王師。獨趙戇據大肚﹑何首據水師寮﹑陳鮄據茄投﹐各集死黨數百人堅守銃櫃﹐憑險負嵎﹔𨿽疊次猛攻﹐不能速下。二十七日﹐林占梅偕蔡懷斌﹑蔡鴻猷進兵梧棲港﹐別令王楨﹑鄭榮協攻海埔厝。懷斌夙嫻兵事﹐地方又熟﹔分鄕兵爲三路﹐進攻水師寮及何厝莊。諸賊初懼難免﹐故拚孤注之擲﹔及聞降者不死﹐皆大喜﹐薙發投降﹐何首亦軍前乞哀投降。趙憨﹑陳鮄均不降﹔茄投莊總理陳烏秋勸之不從﹐自率莊中子弟赴二蔡軍前泥首乞命﹐林占梅許其自新﹐各處之賊聞風歸順。林忠藝﹑林尙奮勇進攻﹐趙憨拚死拒戰﹔忽蔡宇﹑鄭榮﹑王楨引兵從後路衝入﹐賊狼狽奔逃﹐斬首百餘級﹐奪僞印﹑文檄﹑令旗﹑糧米﹑器械甚多﹐呈繳丁道臺營中獻功。是時官兵屢勝﹐規復地方甚多﹔賊勢愈衰﹐遂成困獸之形矣。

同十二月初三日﹐提督曾玉明親督諸軍剿賊﹔辰刻﹐遂攻復彰化城。時戴潮春久駐斗六﹐林日晟自回四塊厝老巢﹐惟籌抗拒之策﹔彰城內惟江有仁﹑鄭豬武﹑盧江等把守﹐聞官兵節節前進﹐咸徨急無計。林占梅前部林尙﹑林忠藝迫攻大肚﹐趙憨﹑陳鮄戰敗﹐赴彰求救﹔羣賊畏懼﹐莫敢出戰。初四晡﹐提督林文察由阿罩霧進兵﹐經﹑烏日莊進紮市仔尾﹐勢如破竹。羅冠英由捒東進兵﹐收復各處村鄕。降將林大用知賊勢已去﹐請令曾玉明差人入彰城頒給白布條﹐並約降賊定初三早入城。初二夜﹐趙憨﹑陳鮄﹑陳九毋﹑陳在﹑盧江開東門逃奔四塊厝﹔越早﹐林大用爲前鋒﹐引兵由北門而入。城中百姓齊薙發投誠﹐城上髙插白旗。曾玉明禁兵不許妄殺平民﹐違者以軍法從事。從賊村莊聞之﹐皆剃髮來降。午刻﹐丁曰健﹑林占梅亦渡大肚溪入城。大軍所到﹐秋毫無犯﹔脇從之人重見天日﹐歡聲震地。蔡廷元獲到僞糧官蔡豬﹐丁曰健令劊子寸磔之。鄭豬毋﹑江有仁飽懷金珠﹐匿於東門情婦黃氏腰家﹔亦搜出斬之。是日﹐大享將士﹐拜表報捷。蔡廷元﹐同安馬巷同知﹔其弟廷魁補山東莒縣尹﹐蔡徳芳賞戴花翎。

海外散人曰﹕考廈門舉人林豪著有「東瀛紀事」﹐所載克復彰城乃林占梅先入。然其時予已舞象之年﹐親隨先伯父入城者﹔故親見曾軍之捷足之詳也。惟林占梅竹垣首富﹐棋琴書畫皆精絕﹐平日詩酒風雅﹔以丁艱在籍。一旦聞警﹐自備餱糧養軍﹐延攬英雄﹐空懷若谷﹔臺北一帶倚爲長城。且復大甲﹑破茄投﹑克彰化﹐軍興以來﹐無役不從﹔若使之握大軍﹑居重任﹐詎得以書生目之者哉﹗

林豪曰﹕觀戡定戴逆之亂﹐以城狐社鼠之技﹐而棘門灞上之師抗拒至三年之久﹐其戰績殊無足稱。第以無知愚氓徧地皆起﹐王師微弱﹔所賴當地義士隨在奮起﹐則艸莽效忠亦有足多者。總由皇恩沾渥之深﹐故能飲水思源﹐知恩報本。所謂「濡體泥足之中﹐定有人焉」﹔未可槪以海外目也。

菜耘記﹕嘗聞之先輩﹐言戴逆𨿽略有識字﹐然懦柔不斷﹔賊中惟林晟最彊﹐然凶狠成習﹐驕傲不能容物。故三年之久﹐南不能越白沙坑﹑西不能逾嘉寶潭。葉虎鞭﹑林大用﹑陳大戇諸巨子先後反正﹐猶不知悟﹐卒以敗亡。𨿽曰漳﹑泉之分﹐要亦庸材無能﹔乃斯時一呼百應﹐艸木皆兵﹐曷不可怪﹗

戴逆潮春自踞斗六﹐威福自恣﹔設有僞官監﹑宮娥﹐日事淫佚。迨官兵收復彰城﹐丁道檄吳鴻源﹑曾元福﹑關鎭國﹑陳捷元等會攻斗六﹐連戰數日不克﹔林文察繼至﹐登髙瞭望﹐告眾曰﹕『附近各村接濟不斷﹐烏能破賊』﹗乃令四品軍功洪廷貴賫檄招撫彰﹑嘉交界諸鄕村﹐許其自新不究。僞總制許丰年﹑石橊班張竅嘴﹑黃豬羔皆薙發投誠﹐聞風歸附者百二十餘莊。林文察令其弟副將林文明引兵斷水沙連諸路﹐他裏霧﹑溪州各莊盡來請領白旗。二十一日﹐潮春見眾已散﹐乃挈家眷及死士數十人夜逃七十二莊總理張三顯家。曾元福前任陸路北協﹐潮春充其稿書﹐本是舊識﹔乃令苦苓腳廩生邱萃英往張家說之。張懼罪﹐力勸潮春自首﹐許保護其妻子﹔春妻許氏懼誅﹐亦共勸之。戴自度﹐亦知不免﹔乃允諾。是日﹐三顯以轎舁潮春到北溝﹔曾﹑吳諸帥共議擬照朱一貴之例﹐解送京師。及到北斗﹐丁道坐堂審問﹐春立不跪﹔且云『起事惟本藩自己﹐與百姓無干』。問以『汝世充稿書﹐亦受皇恩﹔何喪心乃爾』﹖春出言不遜。陳捷元自後以靴踢其腿﹐使跪﹔丁道令推出斬首。捷元以其兄全家三十餘口皆死於亂﹐割啖其肉報仇﹝陳化機藉捷元之力﹐得以滌罪不究﹞。是夜﹐張三顯迫淫其妻女﹔春妻許氏自經死﹐子亦死。凡戴世積及起事以來所有聚斂奇貨﹑珠寶﹑玩器﹐皆爲張所掠奪。丁道拜本報捷﹐詳敍僞東王戴潮春已誅﹐各官賞賚有差。越日﹐西螺解到廖談火之妻蔡氏邁娘到北斗。先是﹐廖欲降﹐蔡曰﹕『勢敗而背人﹐是不義也﹔寧死紅旗下﹐目始願瞑』。及斬﹐目睜睜如生。有知其故者﹐割紅旗覆其面﹐目乃瞑。

林豪曰﹕戴逆之稱僞東王﹐事實有之。諸賊中惟林戇虎晟稱千歲﹐余則槪稱將軍﹑元帥而已﹐無所謂王號也。蓋諸賊皆蠢然如牛﹐其心中豈不欲爲至大無耦﹐無如不諳文理﹑不知所謂。乃閱文報﹐竟有稱逆弄爲西王﹑逆晟爲燕王諸名色﹐則皆他人所贈﹐旣非其實﹔兼之主筆者捏造誇張﹐以詡其功。古今通例﹐大都如此。

同治三年﹝甲子﹞春﹐提督林文察偕其弟副將林文明﹑遊擊王世淸進兵四塊厝。賊首林日晟自大甲敗後﹐歸四塊厝老巢逞其淫威﹔以彰城付江有仁等。忽所生四子作數日間齊暴亡﹐疼慟至極﹐垂頭喪志﹔遂延僧侶作功果七晝夜﹐焚化楮帛無數。迨彰城旣陷﹐諸賊逃歸﹐始大恐﹔商議拒守之計。林帥以文明躡其後﹐以王世淸爲左翼﹑林文鳳爲右翼﹐自以精兵直搗中堅﹐連攻三日不克﹔五品軍功林赤中銃陣亡。晟弟林狗毋率陳鮄﹑陳梓生﹑劉安等拒守外寨﹐以王萬﹑林貓等心腹死士拒守內寨。林帥與逆晟𨿽系同宗﹐本分前後厝﹐積有世仇﹐先曾械鬥數年未決。嗣林帥以平發匪﹐積功至泉州陸路提督﹔此次奉旨回鄕剿賊﹐公義私仇急於星火﹐以故將士用命﹐無不以一當十﹐竭力撲戰。

林文鳳少年英勇﹐尢爲矯捷﹐自幼卽與林狗毋不相能﹔及攻要害﹐挑狗毋出戰﹐約不用他人幫助。狗毋不甘屈伏﹐遂與力鬥五十餘合﹔被文鳳一刀劈其右臂﹐倒地而死。賊勢大沮﹐多有乘黑夜來降者。逆晟恐有變﹐令王萬把守內門﹐不許人擅進出。陳梓生等連日拒戰﹐親冒炮火﹔見事勢漸急﹐皆生悔心﹐潛以釘塞釘大炮火門。林晟知不免﹐盡陳珠寶財帛於中庭﹐令諸賊恣取﹐取酒痛飲﹔俄報外寨已破﹑內寨亦危﹐逆晟令人縱火自焚﹐火藥桶爆發聲如巨雷。晟妾蕭氏﹐本良家女﹐爲晟所彊污者﹔見火發逃出﹐逆晟猶追出力挽以入﹐意圖同死。晟妻及王萬等逆黨二十四人皆血肉紛飛﹐林晟亦爲火藥燒其面半焦﹐獨蕭氏無恙。林帥乘勢攻入﹐救滅餘火﹐搜剿伏匪﹔斬逆晟屍爲六段﹐分各地示眾。旋有茄苳莊生員洪鍾英生擒僞丞相莊天賜至﹐又員林張大彬同義民捉黃丕建至﹔葉虎鞭與丕健生死之交﹐詣林帥哀求﹐代丕建請命。林帥不許﹐皆令斬首。凱旋回阿罩霧﹐拜表報捷﹐詳稱僞燕王林日晟﹑僞丞相莊天賜﹑僞都督黃丕建授首等款﹐開筵慶功。

春三月﹐張三顯反。先是﹐三顯世居七十二莊﹐以雄武霸一方。及獻戴潮春﹐自以謂莫大功勞﹔及賞薄﹐大失所望﹐怏怏觖望。紅旗餘孽陳梓生﹑陳湳等逃死無所﹐遂勸三顯反﹐樹靑旗爲號﹔大肚陳狗毋﹑趙憨﹑北勢湳洪欉及紅旗殘黨陳在﹑葉中﹑葉淸﹑王壽等﹐皆引眾來應。三月二十七日﹐靑旗賊數千人據八卦山﹐俯攻彰城﹐聯紮市仔尾。時諸軍初退﹐城內空虛﹔事變倉猝﹐知縣淩定國聞變﹐先命五品銜吳登建奔二十四莊討救﹐再派四城總理率民壯登城固守﹐自引親兵數十人分巡各地﹔又請在城紳士助守﹐嚴密稽查。賊來攻城﹐嚴守待救﹐不敢出戰。吳登建同陳捷魁引二十四莊義勇千三百餘人先至﹐與賊戰於八卦山腳﹔鹿港練勇繼至。同知蔡廷元引自募四百人衝鋒而來﹐勢如風雨﹔林大用由茄苳腳一路殺來。林文察方攻小埔心未下﹐聞報﹐急抽兵先殺散屯市仔尾之賊。諸路夾攻﹐斬百餘級。賊乃烏合之眾﹐見敗﹐遂四散奔逃。諸軍進城﹐與淩令會見﹐遂分路搜剿餘匪。張三顯爲其族人捕解來獻丁道﹐誅之。其海丰侖一帶粵莊未平者﹐淩定國同遊擊陳啟祥﹑把總淩定邦﹑義首葉虎鞭﹑楊金簡﹑生員楊淸時各引兵分路進剿﹐海丰侖賊首邱阿福﹑江秋卽死拒竹圍﹐官兵攻破之﹐各捕斬示眾﹐其餘脇從各莊皆罰捐軍餉贖罪。大體始平﹐旋師彰城報捷。上諭﹕丁曰健加二品頂戴﹐林占梅加按察使司﹔虎鞭攺名葉保國﹐授都司現職﹔林大用隨林文察內渡﹐平漳州發匪。其餘賞賚有差。

夏四月﹐林文察率曾元福﹑王世淸﹑張世英諸軍進攻小埔心﹐逆首陳啞狗弄死拒老巢﹐布置嚴密﹐急不能下﹔官兵以大炮擊塌其土堡﹐棟瓦橫飛。賊不能守﹐開地窟伏匿﹔官兵引水灌之﹐賊不能支。陳弄有妻妾數人﹐皆猛悍勝男子﹔與官兵戰﹐無役不從﹔在陣頭指揮﹐勁不可抗﹐𨿽陳弄亦畏之。及事急﹐引死黨衝殺而來。羅冠英引勇士廖廷鳳﹑林豹等當頭截殺﹐弄妻作粵語誘羅冠英﹐懇暫退兵﹐願自縛出降﹔羅不及防﹐被賊妻以短銃潛擊﹐碎首而死。親近急救﹐復被擊斃二十餘人﹐官兵大亂。藍翎把總王榮升奮力抵敵﹐受貫通傷﹐陣亡。幸林文察援兵大集殺退﹐賊始守舊寨。冠英之弟羅坑統其兄舊部報仇﹐日夕猛攻﹔張世英痛冠英之亡﹐亦與賊不兩立。越夕﹐破其外寨﹔賊知不能支﹐於內寨縱火﹐乘亂由地道逃出別墅。所謂別墅者﹐鹿港富戶陳慶昌之租館也﹔堡壘堅固﹑糧米充足﹐爲陳弄所據已三年餘。陳弄冀圖妻子脫罪﹐令人間道持書於慶昌﹑陳宗浚﹐自云羈占租館﹑糜費銀米甚多﹐願供獻功﹔且求保護妻子等語。慶昌恐有後患﹐不報。陳弄再馳書與馬興莊陳益源﹐詞同前。益源許之﹔遂請於林文察﹐以轎擡陳弄來獻﹐立斬以徇。弄妻自焚﹐妾逃亡。林帥﹑丁道會銜上表報捷﹐稱僞西王陳啞九弄伏誅﹔並爲羅冠英請卹﹐奉旨準建專祠。

冬十一月﹐丁曰健攻北勢湳。逆首洪欉亦賊中之梟雄﹐素與潮春﹑林晟契密﹐聲勢烜赫﹔拆彰縣衙杉木﹐蓋僞太子樓﹐輪奐巍峨﹐雕鏤精致。及二賊敗﹐餘黨王春﹑吳金龍﹑李萬祿輩皆逃歸之﹔蓋所處地勢險惡﹐足以拒守故也。丁道令知縣王禎﹑遊擊鄭榮﹑副將林文明引兵環攻之﹐南投貢生張春華亦率義勇來助﹔柰銃樓重重﹐路徑屈曲﹐不能急攻。淡水義首六品軍功李光輝﹐林春奮勇進攻﹐中伏陣亡。鄭榮以林錫爵爲鄕導﹐掘地道數丈﹐回近其宅﹐兵士伏行而進﹔柰不能相見﹐莫明要害之處。遙測地勢﹐經數日夜之功﹐安火藥炸之﹔墻屋傾圮﹐死屍相屬﹐賊始懼。洪欉之兄密與鄭榮通款﹐謀內應﹔事爲洪欉所知﹐遂殺其兄。未幾﹐洪欉暴死﹐以兵困於外﹐乃潛埋屍於豬欄下。丁道恥日久無功﹐督所部親冒矢石﹔賊窺伺發射﹐丁道親兵林篇等二十九名陣亡﹑施淩等十八人受傷﹐鄕勇死者五十二人﹑傷者無可考。丁道大憤﹐調諸軍集攻﹐日夜不輟。王春大懼﹐誘洪欉之弟洪番妾劉氏縛洪番投降﹔丁道斬之﹐並掘洪欉之屍梟首示眾﹐上表報僞南王洪欉伏誅。

同治四年三月﹐賊渠嚴辧豎旗於二重溝﹐煽誘紅﹑靑旗之餘匪作亂﹐僞將軍王新婦之母﹐刻「一品夫人」印佩於胸前﹐招新婦舊部以應嚴辧﹐旗書「爲子報仇」。僞保駕將軍鄭大柴以攻龜殼莊中銃死﹐其妻謝秀娘亦稱「爲夫報仇」﹐引眾來應。嚴辧本賊中最悍惡者﹐前困嘉義﹐北路諸賊數萬人齊集﹐所需糧米軍資皆辦一人苛派支給之﹐一紙所到﹐無敢違遲﹔故戴逆倚爲長城。及張三顯敗亡﹐自思無路自新﹐乃決意作亂。呂仔梓亦引眾來合﹐又得諸路賊兵互應﹐勢遂復震﹔令謝秀娘爲前敵﹐出兵以窺嘉義。王新婦之母尢悍潑﹐挺十八斤長刀作旋風舞﹐壯士二十人不能近。聞官兵中有陳大戇之妻蔡氏員善戰﹐有「女飛將」之名﹔特馳函約蔡氏員決戰。員以書呈曾玉明﹐曾不許而止。同時有女將甚多﹐皆驍勇勝男子。蓋天地之戾气沖激所生﹐黎民之塗炭亦應運使然也。

林豪曰﹕觀紅旗之亂﹐勢力最盛者﹐惟林晟﹔凶悍最著者﹐推陳弄與嚴辧。惟陳﹑嚴二逆之所以著名者﹐則二逆之妻尢悍。余友蕭子壽從軍﹐前敵無役不從﹔數親與兩婦交綏﹐覺其悍厲實勝健男﹐有百折不撓之槪。二婦每遇敗陣﹐必親統死士殿後。陳弄嘗被官兵所困﹐賴其婦衝圍救出﹔是以賊婦相率效尢﹐自詡得意。若輩惜用非其材﹐倘能移作逆之性作忠﹐使之執干戈以衛社稷﹐未始非蛾眉之生色。乃愚昧無知﹐終至身亡名裂﹐爲世所嗤﹔則梟雄適足以自殞耳。觀此﹐可爲暴戾者戒。

羅冠英亦當代猛將﹐溯起義以來﹐民軍立功推羅爲首。大甲之役﹐非羅據翁仔社之上流﹐未能操其勝算。乃功名未立﹐身攖毒手﹐良不可惜﹗陳弄之妻銃不虛發﹐陳弄且爲其婦牽馬恬不知羞﹔衣冠道喪﹑廉恥盡廢﹐宜乎不得令終也。

夏四月﹐嚴辧與呂仔梓等豎旗於二重溝。臺澎兵備道丁曰健遣知縣白鸞卿﹑參將徐榮生﹑都司葉保國引兵四千分三路討賊﹐賊亦分三路抵敵。呂仔梓首出挑戰﹐徐榮生由左﹑葉保國由右﹑白令居中﹐猛勇衝擊﹔賊佯敗﹐先令賊黨假官兵旗號伏於要害﹐乘機截出。官兵不辧眞僞﹐大駭﹐陣伍遂亂。嚴妻侯氏名「大腳甚」﹐引悍賊盡力追殺﹐官兵死四百餘人﹔幸吳志髙引義勇來救﹐又值狂風揚塵﹐賊始退。丁道聞敗﹐再檄林文明催兵助戰。越三日﹐官兵大集﹐四面環攻﹔嚴辧死拒銃樓﹐官兵以大炮炸倒銃樓﹐肉薄而進﹐遂斬嚴辧。生擒「大腳甚」﹐置囚車欲歸獻俘﹐沿途見者以磚石投之﹐頭面破損。至嘉義﹐寸磔之﹔一息相屬猶未絕﹐劊子以豬毛插入乳房攆之﹐始大叫而絕。呂仔梓當事急﹔潛偕妻子奔布袋嘴蔡沙處﹔及賊敗﹐蔡沙懼株連﹐誘與共逸漳州而拏沈於海。獨謝秀娘殺奔血路逃出﹐不知去向。王新婦之母偕謝秀娘爲前敵﹐恃勇猛進﹐殺人甚多。適林文明前部林烏狗衝到﹐截任廝殺﹐烏狗不敵﹐將欲逃﹔忽聞嚴辧已死﹐軍气大振。新婦之母覓秀娘不得﹐方思逃走﹐被義兵許朝祿一槍刺倒﹐斬其首級。白鸞卿催軍截殺﹐掃蕩餘匪。淸村三日﹐剿撫兼施﹐於是一體蕩平。諸將凱歌﹐會銜報捷﹐升賞有差。

海外散人曰﹕天生逆賊﹐必生逆婦以濟其惡﹔天生義士﹐必生義婦以濟其美﹕故謂之應運而生。如陳﹑嚴之婦﹐銃不虛發﹔新婦之母﹑大柴之妻﹐殺人如艸菅﹐臨敵身先﹐不避炮火﹕此逆婦濟惡也。余節婦三次求雨皆應﹐拾字紙婦﹝南嫂﹞從容就義﹐激烈堪嘉﹕此義婦濟美也。獨戴潮春世爲北協稿書﹐頗識大義。其先嘗捐千金創建文廟﹐卽戴天定﹑戴松江皆以行誼稱﹔潮春之嫂柏舟苦節﹐當逆謀將發﹐氏跪求泣諫﹐及知燎原已成﹐猶求勿殺百姓﹑勿犯菜堂而後自縊盡節﹕則一門之中﹐猶有足稱如此。乃潮春喪心病狂﹐妄覦非分﹐卒致斬宗絕祀﹐身首不保﹐遺臭萬年﹐貽世所嗤﹔寧不悲哉﹗書曰「惠迪而吉﹐從逆則凶」﹐其斯之謂歟﹗

大難平定﹐有評「戴案」人物者曰﹕萬生﹐庸材也﹔席累世之餘貲﹐席丰履厚﹐不思飲水思源﹑盡忠報國。乃因其兄與林姓爭田﹐結黨呼羣﹐樹立羽黨﹔萬生踵乃兄之惡習已錯頭道﹐又因夏協之迫勒﹐更倒履逆施﹐一潰難收﹐殺官戕卒﹐沐猴而冠﹐稽三年之天誅﹑墟萬家之井裏﹐其罪曷可勝誅哉﹗曾玉明到鹿港﹐師不滿千﹑糧不隔宿﹐所賴以支持者﹐則憑忠義激勵人心﹐使彊賊無所逞其凶﹑良民藉保其身家﹐其功又何讓哉﹗葉虎鞭﹑陳大戇﹑林大用﹑吳志髙諸人若不网羅投誠﹐旣不足資臂助﹐且無以折賊勢﹔而當道者且咎其玩寇遺殃﹐稽遲至三年之久﹕是亦未審當時之情境耳。語云「坐而言者﹐起而行焉」﹔斯言也﹐誠非易易也。

張三顯﹐天地間之最愚者也。當戴之盛﹐則藉其威以肆橫﹔及其敗﹐又利其貨財而圖之﹕其陰險之心已不可問。且又迫淫其妻女﹐不特無以質鬼神﹐且亦不可對朋友。网漏吞舟﹐幸逃法外﹐已屬萬幸﹔乃怨薄賞﹐竟生異心﹐效破車之覆轍﹑妄死炭之復燃﹐一舉而蹶﹐身首異處﹐則較戴尢爲卑劣矣﹗嗚呼﹗璧存外府﹐徒惹唾罵。潮春有知﹐必俟之夜臺以評是非﹔未知張又將何詞以對哉﹝菜耘附評﹞﹗

葉虎鞭官至都司﹐陳大戇有子洛書亦遊泮水﹐林龜尙﹑陳狗武以橫惡之人皆得考終﹐劉安一再從賊﹑自稱「三朝元老」﹐陳梓生反復偸生﹐皆不足齒數之傖。事後二十餘年﹐猶時舉往事以傲人津津而談﹐若甚得意者﹔恬不知羞﹐可嘆可鄙﹐甲午之夏﹐余從事於汴﹐猶識陳九武粗鄙無文﹐言語撲拙﹔乃當時竟能作斯舉動﹐誠亦出人意外者﹝耘附﹞﹗

戴逆之亂﹐距今適六十周年﹐故老尙多存者。偶有道及﹐猶娓娓不倦﹔余本就所聞﹐筆記大略。今春臺南日報刊有吳徳功「戴案紀略」﹐與所聞小有異同﹔間有脫節者﹐藉爲補續之。惟官階﹑姓名﹐則吳記較詳﹔次則各地戰績﹐吳之闕亦較多。用以扯合﹐頗可彌縫。惜吳記每節必附自己議論﹐自稱「海外散人」﹔重疊複雜﹐矛盾甚多。姑就其所原文參考所聞見類串之﹐似較一气﹔若云「攘美競能」﹐醉翁之意不在酒也。蓋本土人記本土事﹐爲日無多﹐尙虛誕若此﹔可見宇宙間之記述﹐未必盡可能信者也﹗以其尙須串合﹐故不憚煩而爲艸集之﹐以待兒曹輩稽古之一助云爾。

癸亥﹝民國十二年﹞孟夏初浣﹐靑筠主人拭筆於綠香居。

嘗聞先大人言﹕嚴辧反後﹐又有曾圭角者反﹐僅旬日而敗。風聞戴逆蕩平﹐朝命召曾玉明回平發匪﹐曾憚行﹐故密令圭角樹旗﹔迨後捕獲匪首﹐又以從賊冒充等語﹕頗紛紜未確。及餘十四歲時﹐親見一僧甚偉梧﹐額角生一肉疣﹐年約五旬餘﹐名刺「僧奎國」﹔有或以曾圭角訊之者﹐則笑而不答。是耶﹖非耶﹖豈當日逃亡幸免耶﹖抑假托名色藉爲募化之快捷方式耶﹖無從考其眞僞﹐殊爲憾事。

甲子﹝民國十三年﹞麥夏﹐讀連雅堂所輯「臺灣通史」﹐所記「戴案」亦與此類同﹐所闕略亦多。如同安寮陳慶安等聚十二莊立天地會與及蔡廷元勇救孔昭慈等節﹐皆略焉﹔蓋亦有未周者歟﹗

