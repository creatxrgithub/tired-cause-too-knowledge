

●燕都日記

馮夢龍原本

莫釐山人增補

己丑三月初一日﹐昌平兵變﹐京師戒嚴。

昌平民噪﹐焚劫官民捨一空。初二日﹐何謙以變聞﹔命謙帶罪安職。

張鑻請監國南京﹝補﹞。

陳川諸生張鑻來中左門。鑻陳三策﹔首請太子監國南京﹐擇重臣輔之。

宣府告急﹐命鎭朔將軍王承﹝允﹞偵賊所向﹝補﹞。

魏藻徳請自出京議餉﹐不允。命黃希憲﹑路振飛籌兵餉﹝補﹞。

按藻徳之請﹐爲脫身計耳。帝諭以在閣佐理。則其計不行。

命遣戍有罪內官朱晉等俱釋罪閒住﹝補﹞。

按斯時大臣有罪在獄者尙多﹐帝不之釋而獨釋內官等﹐何歟﹗

庚寅初二日﹐始聞全晉破陷﹐楡林鎭亦破。

馮夢龍曰﹕闖賊之犯燕都﹐自楡林始也。九邊之兵﹐楡林最勁﹔曾一破賊﹐殺數千人。賊恚甚﹐悉眾來攻。設令中樞有稍知兵者﹐勿狃小勝﹐豫請濟師爲犄角﹐可令賊奪气去。而一籌莫展﹐束手以俟其敗。楡林旣失﹐而眞﹑保﹑河間諸郡風靡矣。

召對百官﹝原本注初四下今依北略攺﹞。

上召府部錦衣﹑詹翰﹑科道等至中極殿﹐問禦寇之策﹔奏對者三十餘人。有言守門乏員﹐當今之急﹐無如考選科道﹔餘皆練兵﹑加餉套語。賜茶而退。

馮夢龍曰﹕使滿朝盡科道﹐能以白簡擊賊否﹖

命內監及各官分守九門﹐稽出入﹝補﹞。

諭文武官輸助﹝補﹞。

初﹐議僉民兵﹔魏藻徳曰﹕民畏賊﹔如一人走﹐大事去矣。上然之﹐禁民上城。

淮撫路振飛練義勇﹐各保坊村﹝補﹞。

辛卯初三日﹐都察院左都禦史李邦華請東宮撫軍江南﹐兵科給事中光時亨諫阻之﹝原本注初六日﹐今從北略攺﹞。

先是﹐李邦華與左庶子李明睿私議南遷﹐上親行與東宮孰便﹖明睿曰﹕太子少不更事﹐稟命則不威﹑專命則不敬﹐不如皇上親行爲便。至二月二十六日﹐上命府部大臣各條戰守事宜。邦華﹑明睿與少詹事項煜各言南遷及東宮監撫南京﹔上驟覽之﹐怒甚﹐曰﹕諸臣平日所言若何﹗今國家至此﹐無一忠臣﹑義士爲朝廷分憂﹐而謀乃若此﹗夫國君死社稷﹐乃古今之正。朕志已定﹐毋復多言﹗至初三日﹐李建泰上書請駕南遷。上召對平臺﹐大學士苑景文及李邦華﹑項煜請先奉太子撫軍江南﹔給事中光時亨大聲曰﹕奉太子往南諸臣﹐意欲何爲﹖將欲爲唐肅宗靈武故事乎﹖景文等遂不敢言。上復問戰守之策。諸臣默然。上嘆曰﹕朕非亡國之君﹐諸臣皆亡國之臣爾。遂拂袖起。

計六奇曰﹕當自成逾秦入晉﹐勢已破竹﹔惟南遷一策﹐或可稍延歲月。而光時亨以爲邪說﹐其事遂寢﹔天下恨之。然景泰時乜先入寇﹐徐有貞亦倡此說﹐時不之用﹔卒能固守卻敵﹐宗社晏然。亨亦持是說耳。但當時將相﹐豈有能如於忠肅者﹖不能則遷國圖存﹐未始非救變之良策也。且帝旣身殉社稷﹐假使時亨罵賊而死﹐𨿽不足贖陷君之罪﹐尙可稍白始志之靡他﹔而竟躬先後賊﹐𨿽寸斬亦何以謝帝於地下乎﹗是守國之說﹐乃欲借孤注以要名﹐而非所以忠君也。邦華以身殉國﹐是南遷之議乃所以愛君而非以避死也。獨是南行之策﹐亦有未盡善者。使上驟行於賊未至時﹐則人心駭懼﹐都城勢將瓦解﹔後世必謂輕棄其國。若上遷於賊之將至時﹐則長途荊棘﹐未免爲賊所伺而有狼狽之憂。故爲上計﹐不如死守社稷﹐得君道之正。若太子者﹐天下之本﹔宜及賊未近畿甸時﹐令大臣默輔南行﹐以鎭根本之地﹐以系天下之心。設北都有急﹐亦可號召東南﹐爲勤王之舉。且非獨太子宜南行﹐卽永﹑定二王亦宜分藩浙﹑粵﹐伏意外之圖。柰何一堂聚處﹐如燕巢於幕﹐禍及而不知也哉﹗且明睿謂太子之行有專命﹑稟命之礙﹐不知天下事有可權者。昔唐元宗避蜀﹐卽使肅宗收兵靈武﹐亦以安﹑史勢急﹐恐一旦不測﹐父子同盡耳。崇禎之末﹐何以異此。竊謂上宜守北﹑太子宜南行﹐似爲兩得。𨿽然﹐謀之善不善﹑計之成不成者﹐人也﹑亦天也。

壬辰初四日﹐欽天監奏帝星下移﹐詔百官修省﹝補﹞。

命李國楨練京營兵﹐守西直門﹝北略注初五日﹞。

京城武備積弛﹐禁兵皆南徵﹐太倉久罄。至是﹐命國楨提督城守西直門﹐各門勳臣一﹑卿亞二。

封諸將﹝原本注初六日﹞。

詔封各總兵﹐吳三桂平南伯﹑左良玉﹝寧﹞南伯﹑唐通定西伯﹑黃得功靖南伯﹐給敕印。

福﹑周﹑潞﹑崇四王各棄藩南奔﹝補﹞。

癸巳初五日﹐督師李建泰病﹐兵逃亡。

按建泰以正月二十六日出師﹐行遣將禮。寅時﹐命駙馬都尉萬煒以特牲告太廟。卯時﹐上臨軒﹐廷授建泰節鉞。忽殿梁響聲大作﹐如催折然。時已備法駕﹐禦正陽門﹐親餞官軍﹔旗幡十餘萬﹐自午門排至正陽門外。百官俱至﹐列席十九﹐文東武西﹐禦席居中。禦用金臺爵﹐皆嵌大寶石﹐是累朝重器﹔諸臣則皆金杯也。上親遞酒三杯曰﹕先生此去﹐如朕親行。卽以三杯賜之。復出禦撰手敕獎諭﹐用寶以賜。鼓樂導上方劍而出﹐上目送之﹔良久返駕。是日﹐大風揚沙。占曰﹕不利行師。建泰乘肩輿出宣武門﹐輿柱忽折﹔識者憂之。建泰出都﹐聞山西烽火甚急﹐益遲其行﹔日行止三十里。師次涿州﹐營兵三千逃回。至廣宗﹐紳衿城守不納﹔攻破之﹐殺鄕紳王佐﹐笞知縣張﹝宏﹞基。二十九日﹐建泰聞家被焚﹐爲之奪气。兵過東光﹐城閉不納﹔建泰怒﹐畱攻三日﹐破之。三月初五﹐建泰病﹐其兵潰。程源謂魏藻徳曰﹕建泰何爲尙住河間﹖其標下總兵馬稔﹐有兵萬人﹐令速赴居庸﹐與唐通協守﹐猶可以鎭撫萬一。不聽。京師破﹐建泰入城﹐賊禮遇之。一云建泰在保定臥病﹐城破執建泰﹐取敕書﹑劍印焚之﹐三金杯亦取去。一云建泰在保定﹐早與賊通﹐城破而降。

封疆重犯﹐俱許捐贖。又設黃綾冊﹐募百官捐助﹝補﹞。

甲午初六日﹐始棄寧遠﹐徵吳三桂﹑王永吉率兵入衛﹝補﹞。

又徵唐通﹑劉澤淸率兵入衛﹝補﹞。

澤淸前命移鎭彰徳﹐因縱掠臨淸南奔。惟唐通以八千人入衛﹐命同太監杜之秩協守居庸關﹐賞通銀四千兩﹑大紅蟒衣﹑紵絲二表裏。其官兵八千八十二人。內庫發銀四千五百兩﹐每兵五錢。

大同告急﹐命內官謝文舉火速赴任。

始聞陷﹝寧﹞武﹐總兵周遇吉死之﹝補﹞。

周遇吉號萃庵﹐錦州衛人﹔鎭守山西總兵官。夫人劉氏﹐驍勇。賊勢■﹝目匿﹞猖﹐請益兵二千﹔朝議以副將熊通統之。及河﹐叛將陳尙志迎賊﹐卽令熊通歸鎭說降。公怒曰﹕爾領兵二千﹐不能禦賊﹐反爲賊作說客﹗我受朝廷厚恩﹐肯效爾輩叛逆乎﹖立斬之。令標下都司楊志榮傳首京師﹐並請救兵——時甲申二月十二日也。十五日﹐賊薄﹝寧﹞武﹐傳檄五日不下且屠。蓋賊自破太原後﹐乘勝席捲﹐勢如破竹﹔其視﹝寧﹞武一關﹐直摧枯拉朽耳。公晝夜練兵﹐選壯勇數十人﹐激以忠義﹐迎而邀之。賊不及備﹐搗其中堅﹐殲賊精銳。賊鋒𨿽挫不卻﹐屢戰薄城下。公日則列兵城外﹐以戰爲守﹔夜則收兵入城﹐登陴擊炮﹐賊死無算。會火藥盡﹐賊舁大炮擊城。援兵不至﹐或言賊可款也。公曰﹕戰三日﹐殺賊且萬﹐若輩何怯耶﹗且勝之一軍皆爲忠義﹔萬一不支﹐縛我以獻可耳。於是﹐密令健兵伏巷﹐開門誘賊。賊進城及萬餘﹐卽將城門閘下﹐伏兵四起﹐殺之無噍類﹐傷其四驍將。又開門奮擊﹐殺賊數千人。闖賊大恨﹔或爲賊計曰﹕我眾彼寡﹐但使主客分別﹐以十擊一﹐蔑不勝矣。請去帽爲識﹐見戴帽擊之﹔遞出戰可殲也。從之。我兵遂敗。賊擁步兵環攻四日﹐城遂陷。公揮短刀力斗﹐傷重被執﹐罵不絕口。賊縛於市﹐磔焉﹝或曰自刎﹞城中兵感公忠義﹐𨿽兒童婦女無一人受屈者﹐悉爲賊屠。夫人劉氏﹐率家中婦女數十人據山頭公署﹐登屋而射﹐每一箭斃一賊。賊不敢迫﹐縱火焚爲灰鑪。二十五日﹐賊計曰﹕﹝寧﹞武𨿽陷﹐受創已深。自此達京﹐尙有大同兵十萬﹑宣府兵十萬﹑居庸兵二十萬﹑陽和各鎭兵合二十萬﹐盡如﹝寧﹞武﹐豈有孑遺哉﹗已刻期班師﹐回陜休息。忽有大同總兵姜鑲差人賚降表至﹐賊喜甚。已而宣府總兵王通表亦至。賊遂一意長驅。亡何﹐居庸及各鎭總兵白邦正﹑劉芳名等並昌平文武相次乞降﹐迎表飆集。及賊陷京後﹐見有半面失手足者﹐皆﹝寧﹞武所砍傷﹔告人曰﹕周總兵眞好漢﹐殺我等數萬人。若再有此一鎭﹐我主安得到此﹗楊志榮出揭備陳顚末﹐都督陳宏範上其事﹐贈太保﹐謚忠武。

計六奇曰﹕抄本載三月初一﹝寧﹞武陷。遺聞載三月初八丙申陷。編年載陳演乞休後。甲乙史載三月初九丁酉﹐﹝寧﹞武。他本第云三月﹐而不志日。獨本傳載二月二十四五﹐屠﹝寧﹞武。以楊志榮出揭陳顚未﹐則本傳似爲有據。按遺聞云﹕相持半月﹐則宜以三月初一日爲據。

乙未初七日﹐大同陷﹐巡撫衛景瑗死之﹝補﹞。

李自成至大同﹐總兵姜鑲以城降。執景瑗去﹐見自成﹐不屈﹔曰﹕此膝不跪第二人﹐卽當殺我。據地坐﹐大呼皇上而哭。自成曰﹕忠臣也﹐勿殺。公起以頭觸石﹐血淋漉。賊拘之營中六日﹐公自經於海會寺﹔冠服南面哭﹐稽首而絕。延安推官顧咸正爲之志曰﹕綱目書劉公韐自經於金軍﹐以爲金不能以威屈韐﹐而韐自經云爾。衛公有老母﹐又當賊方陽慕公﹐不殺﹐若可以無死﹔而公持義益決﹐從容自裁﹐可不謂之得正矣乎﹗若夫封疆之故﹐蓋難言之。其時邊兵缺餉已八月﹐而鎭臣內叛﹔𨿽有善者﹐亦無如之何矣。公字仲玉﹐號帶黃﹐陜西韓城人﹔南都贈兵部尙書﹐謚忠毅。

賊陷大同﹐知府董復﹑鄕官韓霖俱降。文學李若葵﹐合家九人自縊﹔先題曰﹕一門完節。

丙申初八日﹐宣府陷﹐巡撫朱之馮死之﹝增下句﹞。

時叛將白廣恩以書約總兵姜鑲降﹐監視太監杜勳緋袍八騶出城三十里迎賊入城。之馮懸賞勞軍守城﹐無一應者。三命之﹐咸叩頭﹕願中丞聽軍民納款﹐可保一城性命。公獨行巡城﹐見紅衣大炮﹐曰﹕汝曹試發之﹐可殺數百人。賊𨿽殺我﹐無恨矣﹗眾又不應。公不得﹝已﹞﹐自起燃火﹐兵民競挽其手。公憤甚﹐乃奪士卒刀自刎。軍民俱降於賊﹐監軍霍達走回京﹝甲乙史云﹕賊執撫臣朱之馮﹐殺之﹞。

本傳云﹕字樂山﹐號勉齋﹐順天大興人﹐天啟乙丑進士。甲申三月﹐賊逼畿輔﹐宣鎭總兵王通已遷騎迎賊﹐而公尙勞苦登陴﹐與通分城而守﹐畫東西爲界。賊信急﹐飛章上告。城中或布訛言﹐謂公疑宣人謀叛﹐請兵屠城﹐人心大懼﹔而又傳賊秋毫無犯﹑發帑賑貧﹐眞若沛上亭長﹑太原公子復出矣﹐兵民望賊愈急。十二日﹐全隊抵城下﹐公方登城扞禦﹐見左右皆星散﹐惟存七﹑八人﹐環守公側﹐意叵測。俄報賊從南門入﹐滿城結彩或帛﹑或布﹐百姓胸中皆粘順民字。公憤甚﹐令將大炮舁轉﹐欲向城中擊賊﹐眾不應。公乃自起曳炮﹔見藥綫空牢下鐵釘﹝﹖﹞﹐知事不可爲﹐卽索佩刀自盡﹐亦爲左右所匿——意在擒公獻賊﹐居爲首功也。公南面仰天大哭曰﹕太祖髙皇帝﹑成祖文皇帝﹑今上皇帝﹐臣不意天命人心﹐一旦至此﹗臣當爲厲鬼殺賊﹐以報國恩。哭已﹐五拜﹐以繩系頸﹐遂縊死城樓檐下﹔眾棄屍於濠中。次早﹐賊大肆淫掠而去。十四日﹐有義士收殮之。濠邊多狼犬﹐屍經宿﹐無不傷﹔惟公已兩日夜﹐無恙。未幾﹐而李監兵起。李監﹐成都人﹐由進士擢宣撫﹔尋罷﹐以公代。時尙畱宣﹔賊旣破城﹐僞權將軍檄紳弁大姓﹐貫以五木。酷索金錢﹔監亦不免。四月杪﹐聞賊爲吳三桂借兵殺敗﹔監因眾怨﹐糾集數千人。五月初五昧旦﹐圍各衙門﹐立擒權將軍﹑果毅將軍及防禦使﹑州牧等僞官。卽設大行皇帝位﹐發喪哭臨﹔將僞官梟首刳心﹐祭饗先帝。眾皆瀝血﹐飲酒誓師。乃奉公柩入察院攺殮﹐易以厚棺﹐顏色如生。哭奠三日﹐築墳葬之。南都贈公兵部尙書﹐謚忠壯。

計六奇曰﹕前載初八宣府陷﹐而此傳云十二賊抵城下。前云初一賊至大同﹐姜鑲以城降。此云初八日﹐白廣恩約鑲降。朱之馮之死﹐一云自刎﹐一云賊殺之﹐一云縊死﹐似各不同。要之﹐善讀書者﹐不論時日之錯﹐死法之殊﹐只問事之有無﹑品之忠逆耳。

大風霾﹐晝晦﹝補﹞。

劉澤淸殺兵科韓如愈﹝補﹞。

兵科韓如愈奉差往省催餉﹐行至山東東昌府戴家廟﹐劉澤淸遣兵殺之﹔曰﹕尙能論我主將否也﹖

淮撫路振飛坐河岸﹐以令箭約避難船魚貫進口﹐預給鋪行供應﹝補﹞。

丁酉初九日﹐陽和陷。

陽和堡﹐卽在大同之西﹔道臣於重華出城十里迎降。重華者﹐靑城人﹐

兵信屢至內閣﹐或蹙額相向﹑或談笑如常﹔範景文數舉南遷之議﹐方﹑魏以爲惑眾﹐方止勿言。本兵張縉彥別無布置﹐但出示沿街擺炮﹑各胡同口設兵札營﹑城上懸簾以待賊至而已。

諭諸臣及鄕紳富室積粟﹝補﹞。

上諭戶部﹕寇氛孔急﹐京邸糧糗宜備﹔目前米價甚平﹐尢當乘時勸糴。凡勳戚﹑內臣及鄕紳﹑富室﹑賈人等積粟私家﹐上報數目儲存﹐不必納入公庾﹔以千石爲率。有好義之家積至三千石以上者﹐從優旌敍。遇有緩急﹐照原價發糶﹐不系捐輸。

諭進馬﹝補﹞。

上諭﹕援兵需馬甚殷﹐勳戚文武各家有彊壯馬匹﹐不拘數目﹐連鞍轡進助﹔事平優敍。

給太監王國治火藥﹝補﹞。

戊戌初十日﹐撥馬飛報賊信益急﹐百官相率議助餉。

上按籍﹐令勳戚﹑大璫助餉。進封戚臣嘉定伯周奎爲侯﹐遣太監徐髙宣詔求助。謂休戚相關﹐無如戚臣﹐務宜首倡﹐自五萬至十萬﹐協力設處﹐以備緩急。奎謝曰﹕老臣安得多金﹗髙泣諭再三﹐奎堅辭。髙拂然起曰﹕老皇親如此鄙吝﹐大事去矣﹐廣蓄多產何益﹗奎不得已﹐奏捐萬金。上少之﹐勒其二萬。奎密書皇后求助﹐後勉應以五千金﹐奎匿中宮所畀二千金﹐僅輸三千金﹐太監曹化淳﹑王永祚助至三萬﹑五萬。王之心﹐富第一﹐僅獻萬金。後賊拷夾王之心﹐追十五萬﹐金銀器玩稱是。周奎抄銀五十二萬﹐珍寶稱是﹕人皆快之。惟太康伯張國紀輸二萬﹐余不及也。按王者欲攬天下之利權﹐莫如舉天啟中惠世揚行鈔之說而善行之。然行之於崇禎初年則可﹐乃至十六年而議行之﹐尙何及哉﹗此倪元璐所以不能行﹐而蔣徳璟深論其不可也。觀此時助餉情形﹐未嘗不嘆前此理財之無術矣﹗昔人云﹕富人之子﹐不知其祖父所積窖金一發百萬﹐而從昔所使令之人丐貸爲生。不行明太祖鈔法之制﹐而求助餉﹐與此何異﹖眞篤論也。

劉澤淸虛報捷﹝補﹞。

山東總兵劉澤淸虛報捷﹐賞銀五十兩。又詭言墮馬致傷﹐復賞藥資四十兩﹑蟒衣紵絲二表裏。命卽扼眞定﹐澤淸不從﹔卽於是日大掠臨淸﹐統兵南下﹐所至焚劫一空。

淮口擒僞官鞏克順﹐按臣王燮斬之。燮自守河﹐撫臣路振飛守城﹐民賴以安﹝補﹞。

己亥十一日﹐頒罪己詔。

詔曰﹕朕嗣守宏緒十有七年﹐深念上帝陟降之威﹑祖宗付托之重﹐宵旦兢惕﹐罔敢怠荒。乃者﹐災害頻仍﹐流氛日熾。忘累世之豢養﹐肆廿載之貪殘。赦之益驕﹐撫而輒叛。甚至有受其煽惑﹐頓忘敵愾者。朕爲民父母﹐不得而卵翼之﹔民爲朕赤子﹐不得而懷保之。坐令秦﹑豫邱墟﹐江﹑楚腥穢﹔罪非朕躬﹐誰任其責﹗所以使民罹鋒鏑﹑蹈水火﹑血流成壑﹑骸積成山者﹐皆朕之過也。使民輸芻挽粟﹑居送行齋﹐加賦多無藝之徵﹐預支有稱貸之苦﹐又朕之過也。使民室如懸罄﹑田盡污萊﹐望煙火而無門﹑號冷風而絕命者﹐又朕之過也。使民日月告凶﹑旱潦薦至﹐師旅頻仍﹑疫厲爲殃﹐上干天地之和﹑下聚室家之怨者﹐又朕之過也。至於任大臣而不法﹑用小臣而不廉﹐言官首鼠而議不淸﹑武將驕懦而功不奏﹐皆由朕撫馭失道﹐誠感未至。終夜以思﹐局蹐前地。用是﹐大告天下﹕朕自今痛如懲艾﹐深省夙愆。要在惜人材以培元气﹐守舊制以息煩囂﹔行不忍人之政以收人心﹐蠲額外之科以養民力。念用兵徵餉﹐原非得已﹔各撫按官亟飭有司多方勸輸﹐無失撫字﹗倘有擅加耗羨﹑朦混私徵﹐又濫罰淫刑﹑致民不堪命者﹐立行拏問。其有流亡來歸﹐除盡豁逋賦﹐仍加安插振濟﹐毋致失所。至於罪廢諸臣﹐有公忠正直﹑廉潔幹才尙堪用者﹐不拘文武﹐著吏﹑兵二部確核推用。艸澤豪傑之士﹐有恢復一郡﹑一邑者﹐分官世襲﹐功等開疆。卽陷沒脇從之流﹐能捨逆反正﹐率眾來歸﹐準許赦罪立功。若能擒斬闖﹑獻﹐仍予通侯之賞。於戲﹗忠君愛國﹐人有同心﹔雪恥除凶﹐誰無公憤﹗尙懷祖宗之厚澤﹐助成底定之大功。思勉厥愆﹐歷告朕意。

按此詔﹐或載在二月十二日﹐陳濟生載在三月十四日。一說詔有三。今從馮本及北略載於此。

召對翰林院等官﹝原本注在十二日﹞。

時賊乘勢直下﹐人心震懼。朝廷日日召對﹐皆練兵﹑接餉套語﹔大僚且挾持羣下﹐欲使箝口不言。而庶臣猶有因召對﹐欲希冀者﹔每對﹐大僚但稱待罪庶臣﹐多默然。上見舉朝無人﹐對罷﹐未嘗不痛哭回宮。在廷諸人﹐惟議閉門不許人出入﹐一無所爲。馬世奇每罷朝﹐輒嘆曰﹕事不可爲矣﹗

命秉筆太監王承恩提督內外京城﹝補﹞。

是時﹐李國楨每事遜王承思﹐科臣戴明說劾之。

給城軍半歲之糧。

庚子十二日﹐陷昌平﹐總兵李守鑅死之﹝原本注在十六日﹐下句增﹞。

賊破昌平州﹐諸軍皆降。總兵李守鑅罵賊不屈﹐手格殺數人﹐人不能執。諸賊圍之﹐守鑅拔刀自刎。

順天巡撫楊鶚出巡﹐易服遁﹝補﹞。

督學陳純徳臨遵化﹐中道走回京。

辛丑十三日﹐增各門兵。

各城門分設紅夷大炮﹐給守門兵黃錢一百。

壬寅十四日﹐孝陵夜哭﹝補﹞。

南京孝陵夜哭。自三月初一日起﹐日色兩旬無光。

起復內臣曹化淳﹐密旨收葬魏忠賢遺骸。

化淳昔事忠賢﹔奏言﹕忠賢若在﹐時事必不至此。上惻然﹐傳諭收葬忠賢骸首。嗚呼﹗此眞謬舉矣。

癸卯十五日﹐報居庸關陷﹐總兵唐通﹑太監杜之秩叛降﹐撫臣何謙僞死遁﹝增下二句﹞。

賊自柳溝抵居庸關。柳溝天塹﹐百人可守﹐竟不設備﹐以唐通﹑杜之秩志在降也。總兵馬岱自殺其妻子﹐疾走山海關﹐謂王永吉曰﹕事勢如此﹐何以自安﹗遂度關投吳三桂。

按賊自大同來﹐宜先破居庸而後及昌平。北略言十二昌平陷﹐則居庸之陷當更在其先﹐特於十五聞報耳。

賊僞檄至﹝補﹞。

僞權將軍劉宗敏移檄至京師﹐定於十八月入城﹐至幽州會同館暫繳﹔京師大震。又自成行牌郡縣云﹕知會鄕村人民﹐不必驚慌﹗如我兵到﹐俱各公平交易﹐斷不淫污搶掠。放頭銃﹐要正印官迎接﹔二銃﹐鄕官迎接﹔三銃﹐百姓迎接。

甲辰十六日﹐報賊焚十二陵﹝補﹞。

十二陵享殿悉焚﹐伐松柏﹔分兵掠通州糧儲﹐傳檄京師。上方禦殿﹐召考選諸臣﹐問裕餉安人。滋陽知縣黃國琦對曰﹕裕餉不在搜括﹐在節愼﹔安人系於聖心﹐聖心安則人安矣。上首肯﹐卽命授給事中。余以次對。未及半﹐忽祕封入。上覽之﹐色變﹔卽起入內﹐諸臣立候。移刻﹐命俱退﹐始知昌平失守也。

計六奇曰﹕甲乙史載十二李守鑅死﹐十六昌平陷。予謂十二殺守鑅﹐則昌平之破可知。載於十六者﹐十六始報上耳。

賊犯平則門。

是夜﹐賊自沙河進﹐直犯平則門﹔竟夜焚掠﹐火光燭天。京師內外城堞凡十五萬四千有奇。時登陴守城止羸弱五六萬人﹑內閹數千人。守陴不充。又無炊具﹐市飯爲餐﹐無不解體。而賊潛遣其黨輦金錢飾爲大賈﹐列肆於都門。更遣姦黨挾資充衙門掾吏﹐專刺陰事﹐纖悉必知。都中日遣撥馬探之﹐賊黨卽指示告賊﹐賊掠之入營﹐厚賄結之﹐撥馬無一騎還者。有數百騎至齊化門﹐迆平則門而西﹐營兵屯近郊者詰之﹔曰﹕陽和兵之勤王者——實皆賊候騎也。時人心洶洶﹐皆言天子南狩﹐有內官數十騎擁護出徳勝門矣﹔守門皆內官爲政。

乙已十七日﹐賊圍京師。

上早朝﹐召文武諸臣商略。上泣﹔諸臣亦泣﹐束手無策。或言馮銓當起﹐或言霍維華﹑楊維垣當用﹐方﹑魏請封劉澤淸爲東安伯﹔上皆不應﹐俛首書禦案十二大字﹐有「文武官个个可殺﹑百姓不可殺」語﹔密示司禮監王之心﹐隨卽拭去。

出董象恆﹑鄭二陽﹑曾櫻於獄﹝補﹞。

復章正宸﹑瞿式耜冠帶﹝補﹞。

丙午十八日﹐賊攻西直門﹐不克﹝補﹞。

是早﹐喧傳勤王兵到﹐蓋唐通叛兵詭言索餉也。時黃沙障天﹐忽然淒風苦雨﹐良久冰雹雷電交至﹔人情惶懼。九門禁守不通來往﹐道無行人。賊攻城益急﹐炮聲益甚﹐軍民皆無固志。緣城廨捨傾圮﹐流矢雨集﹐墜城中如蝟。賊仰語守兵曰﹕亟開門﹐否且屠矣﹗守者懼﹐空炮向外﹐不實鉛子﹐徒以硝焰鳴之。猶揮手示賊﹐賊稍退﹐炮乃發﹐惟有空響而已。賊驅居民負木石塡濠急攻﹐我發萬人敵大炮﹐誤傷數十人﹔守者驚潰﹐盡傳城陷﹐闔城號哭奔竄。賊駕飛梯攻西直﹑平子﹑徳勝三門﹐勢甚卮急﹔太常少卿吳麟徵累土塡西直門﹐賊攻之不克。

封劉澤淸東平伯﹝補﹞。

時左諭徳楊士聰﹑衛﹝允﹞文入直﹐語閣臣曰﹕左良玉﹑吳三桂俱封而遺劉澤淸﹐且臨淸地近﹐可虞也﹗揭上﹐封澤淸東平伯。

降賊太監杜勳﹑申芝秀縋城入見上﹝補﹞。

李邦華至正陽門﹐欲登城﹐中貴拒之。是日﹐上又召對﹐嘆息﹔與閣臣言﹕不如大家在奉先殿完事。李自成對彰義門設座﹐晉王﹑代王左右席地坐。太監杜勳侍其下﹐呼城上人莫射﹐我杜勳也﹐可縋下一人以語。守者曰﹕畱一人下爲質﹐請公上。勳曰﹕我杜勳無所畏﹐何質爲﹗提督太監王承恩縋之上﹐同入大內﹔盛稱賊眾彊盛﹐鋒不可當﹐皇上可自爲計﹗遂進琴弦及綾帨。上怫然起。守陵太監申芝秀自昌平降賊﹐亦縋上入見﹔備述賊犯上不道語﹐請遜位。上怒﹐叱之。諸內臣請畱勳﹔勳曰﹕有秦﹑晉二王爲質﹐不返則二王不免矣。乃縱之出﹐仍縋下。勳語守璫王相堯﹑褚憲章輩曰﹕吾黨富貴自在也。初聞勳殉難﹐贈司禮監太監﹐蔭錦衣指揮僉事﹐立祠。至是﹐方知勳固從賊爲逆也。城下攻益急﹐王承恩炮擊之﹐連斃數人﹔王化成等飲酒自若。

是日﹐大風驟雨﹐冰雹雷電交至。

午後﹐賊犯彰義門﹐破之。

時﹐上欲親徵﹐召駙馬都尉鞏永固﹐謀以家丁護太子南行。對曰﹕臣等安敢私蓄家丁﹔卽有之﹐何足當賊﹗乃罷。賊攻彰義門﹐申刻﹐門忽啟——蓋太監曹化淳所開。得勝﹑平子二門﹐亦隨破﹝或云王相堯等內應也﹞自成率羣賊大隊疾馳入﹐沿途殺掠﹐官軍悉鳥獸散。前大學士蔣徳璟宿會館﹐被創。上亟召閣臣入﹐曰﹕卿等知外城破乎﹖曰﹕不知。上曰﹕事亟矣﹐今出何策﹖俱曰﹕陛下之福﹐自當亡慮﹗如其不利﹐臣等巷戰﹐誓不負國﹗上命之退。

計六奇曰﹕諸本俱云十八﹐彰義門啟。惟甲乙史云十七夜漏半﹐曹化淳開彰義門迎賊入﹐守城勳衛盡逃。外城已陷﹐更餘傳入大內﹐似覺眞確。而從十八者多﹐故姑仍之。

夜﹐周後縊坤﹝寧﹞宮﹝補﹞。

上聞外城破﹐徘徊殿庭。是夕﹐上不能寢。更餘﹐一閹奔告內城陷。上曰﹕大營兵安在﹖李國楨安在﹖答曰﹕大營兵散矣﹐皇上宜急走﹗其人卽出﹐呼之不應。上卽同王承恩幸南宮﹐登萬歲山﹐望烽火燭天﹐徘徊逾時。回幹淸宮﹐諭內閣﹕命成國公朱純臣提督內外諸軍事﹐夾輔東宮。內臣持至閣。因命進酒﹐與周後﹑袁妃同坐﹐痛飲數金杯﹐慷慨訣絕﹔嘆曰﹕苦我民爾﹗以太子﹑永王﹑定王分送外戚周﹑田二氏。語皇后曰﹕大事去矣﹗各泣下﹐宮人環泣。上揮去﹐令各爲計。皇后頓首曰﹕妾事陛下十有八年﹐從不聽一語﹐至有今日。拊太子﹑二王慟甚﹐丁﹝寧﹞再三﹐遣之出﹔隨返坤﹝寧﹞宮﹐自經。上視之﹐曰﹕好﹗好﹗召長公主至——年十五矣﹐公主號哭不已。上嘆曰﹕汝柰何生我家﹗左袖掩面﹑右手揮刀﹐主以手格﹐斷左臂﹐悶絕於地﹐未殊死﹔手栗而止。宮中喧傳﹕皇爺動刀矣﹗上又巡西宮﹐命所寵袁貴妃自經。繩斷﹐墮地復蘇﹔上拔劍刃其肩﹐三砍而上亦手軟。因徧召所禦妃嬪數人﹐俱親殺之。復遣宮人逼張太后速死。乃召王承恩入語移時﹐對飲﹔命亟出整內員﹐爲出亡計。少頃﹐微服﹐易承恩靴﹐出中南門﹔時已三更矣。手持三眼槍﹐雜內監數十人﹐皆騎持斧。出東華門﹐至齊化門﹔內監守門者疑有內變﹐將炮矢相向。不得南奔﹐乃從胡同繞出城上﹐望見正陽門城上已懸三白籠燈。白籠燈者﹐自一至三以表寇信之緩急者也。知大事已去。時成國公朱純臣守齊化門﹐因至其第問計﹔而純臣猶在外赴宴﹐閽人辭焉。上嘆罵而去。走安定門﹐門堅不可啟﹔天將曙矣﹐乃回。

丁未十九日﹐帝崩煤山﹝補﹞。

五鼓﹐上禦前殿﹐與二人手自鳴鐘集百官﹐無一至者﹔遂散遣內員﹐手攜王承恩入內院﹐登萬壽山之壽皇亭——卽煤山之紅閣也。亭新成﹐先帝爲閱內操特建者。時上逡巡久之﹐嘆曰﹕吾待士亦不薄﹐今日至此﹐羣臣何無一人相從——如先朝靖難時有程濟其人者乎﹖已而曰﹕想此輩不知﹐故不能遠至耳。遂自經於亭之海棠樹下﹐太監王承恩對面縊焉。時宮中沸哭如雷﹐狂奔無門限。比曉﹐太子雜宮人走叩周奎府門。奎臥未起﹐門役不肯傳報﹔乃走匿內官外舍。初﹐上之出至南宮也﹐使人詣懿安皇后所﹐勸後自裁﹐倉卒不得達。兩宮已自盡﹐宮人號泣出走﹐宮中大亂﹔懿安皇后靑衣蒙頭﹐徒步走入朱純臣第。尙衣監何新入宮﹐見長公主斷臂僕地。與宮人救之而蘇。公主曰﹕父皇賜我死﹐我何敢生﹗何新曰。賊已將入﹐恐公主遭其辱﹔且至國丈府避之﹗乃負之至周奎家﹝按吳偉業詩注﹐謂賊見公主已死﹐授屍國戚﹐與此不同﹔似此爲確﹞。

是午﹐白光起東北﹐閃爍久之﹝補﹞。

人皆以爲帝之靈气達於天也。

賊李自成入北京內城。

是日昧爽﹐陰雲四合﹔城外煙焰障天﹐微雨不絕。俄﹐微雪﹐城陷。或謂﹕先有人伏內﹐通太監曹化淳弟曹二開門內應。一云﹕太監王相堯率內兵千人開宣武門﹐出迎賊。一云﹕兵部尙書張縉彥坐正陽門﹑朱純臣守齊化門﹐一時俱開二城﹐迎門拜降。京城壁立數仞峻甚﹐賊將劉宗敏﹑李過斫楊樹爲云梯﹔漏下五鼓﹐使孩兒軍從東北猱升以上——孩兒軍卽所云翦毛賊﹐皆賊中年少童子習殺掠﹑閔不畏死者也。是日﹐喧傳襄城伯被擒﹐聖駕出城﹐百官謀易服遁。城中人往來疾馳﹐哭聲動地﹐守城者俱下。賊登陴﹐兵部侍郎張伯鯨走匿民捨。賊騎塞巷﹐大呼民間速獻騾馬。時閣臣魏藻徳﹐方斂犒兵銀於各官。賊千騎入正陽門﹐投矢令人持歸﹐閉門得免死。無錫張朴聞賊呼云﹕百姓不許開門﹐開門者殺。眾遂閉戶。已而﹐賊大呼開門。開門者不殺。於是﹐士民各執香立門﹐賊過伏迎﹐面貼順民二字﹐門上大書永昌元年或書順天王萬萬歲﹐以冀免禍。然免者十無二﹑三。無恥縉紳亦面貼順民字﹐雜處長班家中苟延一息。賊經象房橋﹐羣象哀鳴﹐淚下如雨。午刻﹐李自成氈笠縹衣﹐乘烏駁馬﹐擁精騎百餘由得勝門入﹐轉大明門﹐遂進紫金城﹔賊軍師宋獻策﹑賊相牛金星及宋企郊等五人從之。自成從西長安門入﹐彎弓大笑﹐自恃能射﹔指長安牌坊祝曰﹕射中中間字﹐天下太平。一箭射中瓦楞內﹐宋獻策慰之曰﹕射在溝中﹐以淮爲界。其實爲空虛之處﹐乃必亡之兆耳。自成貌奇陋﹐眇一目。至承天門﹐顧盼自得。見「承天之門」四字﹐欲藉以惑眾﹔乃大聲語諸賊曰﹕我能爲天下主﹐則矢射中四字中心。射之不中﹐中天字下﹐俯首不樂﹔牛金星趨進曰﹕中其下﹐當中分天下自成喜﹐投弓而笑。太監王徳率內員三百人先迎於得勝門﹐自成令照常管司禮監。各監局印官迎﹐亦如之。

戊申二十日﹐賊入宮。

李自成入宮﹐問帝所在﹐大索宮中不得。僞尙璽郎黎某進曰﹕此必匿民間﹐非重賞嚴誅不可得——今日大事不可忽也。乃下令獻帝者賞萬金﹑封伯爵﹔匿者夷族。劉宗敏﹑牛金星出﹐仰明朝文武百官俱以次旦入朝。先具手本﹐靑衣小帽赴府報名﹔願回籍者聽其自便﹐願服官者量才擢用。抗違不出者﹐罪大辟﹔藏匿之家﹐一並連坐。禁民間諱自成等字。賊先差人赴五府﹑六部並各衙門﹐令各長班俱將本官報名﹔因此﹐無一人得脫。太監杜之秩﹑曹化淳等率眾爲賊前導﹐自成責之曰﹕汝曹背主獻城﹐皆當斬。秩等叩首曰﹕惟能識天命﹐故如此。

內臣獻太子﹝補﹞。

賊大索先帝太子﹑二王﹐搜得太子﹑定王於內官外舍﹔太子送劉宗敏收視﹐定王送李牟收視。永王不知所在。賊封太子爲宋王﹑定王爲宅安公。

魏宮人﹑費宮人殉節死﹝補﹞。

時宮中大亂﹐諸賊帥率其騎執兵先入﹐諸宮人逸出﹐遇賊復入。宮人魏氏大呼曰﹕賊入大內﹐我輩必遭所污﹔有志者早爲計﹗遂躍入禦河死。頃間﹐從死者積一百八人。費氏年十六﹐投眢井﹔賊鉤出之﹐見其姿容﹐爭相奪。費氏紿曰﹕我長公主也﹐若不得無禮﹗必告汝主。羣賊擁之見自成。自成命內官審之﹐非是﹔賞部校羅賊。羅攜出﹐費氏復紿曰﹕我實天潢之胤﹐義難苟合﹗惟將軍擇吉成禮﹐死生惟命。賊喜﹐置酒極歡。費氏懷利刃﹐俟賊醉﹐斷其喉﹐立死。因自刎。自成大驚﹐令收葬之。

己酉二十一日﹐賊得帝屍。

是日午刻﹐得先帝凶問縊於煤山﹐乃以雙扉同皇母后二屍出﹐送至魏國公坊下。上以發覆面﹐服白袷短藍衣﹑元色鑲邊﹐白綿紬背心﹐白紬褲﹔左足跣﹐右足綾襪﹑紅方舄。衣前有禦筆血詔云﹕朕自登極十七年﹐致逆賊直逼京師。𨿽朕薄徳匪躬上干天咎﹐然皆諸臣之誤朕也。朕死無面目見祖宗於地下﹐去朕冠冕﹐以發覆面﹔任賊分裂朕屍﹐無傷百姓一人。又墨書一行雲﹕百官俱赴東宮行在。蓋上未崩時﹐朱書諭內閣托成國公朱純臣輔太子﹐故上書此﹐猶謂閣臣巳得朱諭也。不知內臣持朱諭至閣﹐閣臣已散﹐置幾上而反報﹐上已不知所在矣。文武羣臣無一知者﹐外人喧傳駕已出也。賊見墨詔﹐因此有疑於純臣﹔立命誅之﹐籍其家。

按甲乙史﹐詔云﹕因失江山﹐無面目見祖宗於地下﹐不敢終於正寢。日星不晦錄云﹕上嚙指血書於衣袂曰﹕朕之失天下﹐皆因文官不合心﹑武官不用命﹐以致如此。文武可殺。百姓不可殺﹗

賊斂帝屍。

未時﹐逆賊發錢二貫﹐遣太監市柳木棺﹑枕以土塊﹐停於東華門外施茶庵﹐覆以蓬廠。有兩僧誦經﹐老太監四﹑五人。王太監極薄一棺﹐亦在其旁。百官莫敢往哭﹔惟襄城伯李國楨與兵部郎成徳﹑主事劉養貞撫棺大慟哭﹐求諸臣公疏請葬先帝成禮。適賊臣顧君恩自內出﹐呈稿求其上達。君恩答云﹕諸公半屬沽名﹐豈盡爲舊朝廷起見也。碎其疏擲之。已而殿上靑衣持一朱批云﹕帝禮葬﹑王禮祭﹐二子待以杞宋之禮。百官又求以帝禮祭﹔少頃﹐靑衣傳云﹕準行了。二十三日辛亥﹐乃攺殯帝後。出梓宮二﹐以丹漆殯先帝﹑黝漆殯先後﹔加帝翼善冠﹑衮玉滲金靴﹐後袍帶亦如之。設祭一壇﹐自成亦出四拜﹐垂淚。順天府僞尹行昌平州撥夫造壙﹐於四月初三日發引﹐初四日安葬﹔擡柩止二﹑三十人﹐賊數騎從得勝門送出﹐艸艸掩於田貴妃墳內。皇太子及二王俱出拜﹐但不令易服。凡從逆官往拜﹐賊亦不禁﹔然至者甚少。諸臣哭拜者三十人﹐拜而不哭者六十九人﹐餘皆睥睨過之。惟主事劉養貞﹐以頭觸地大慟。

大事記云﹕槁葬西山長陵之斜﹐惟襄城一人往送。是時天地昏慘﹐大風揚沙如震號﹐日色黯淡無光﹐皇極殿作白色。沈國元大事記云﹕先帝後殮葬﹐其易棺也﹐一言太子爭之﹐一言李襄城爭之。一言賊初用菲棺﹐露頓東華門外﹐路傍諸僚無一言者﹔次早﹐有武官及運糧官百餘人向賊哭訴﹐賊始易以梓官﹐移頓僧人施茶蘆蓬內。及柩暗從徳勝門出﹐諸僚無一送者。與諸本所說賊允百官請用帝禮及不禁人哭拜﹐令人押東宮出城往送﹐葬於長陵之斜者﹐又皆不同。以理推之﹐襄城世臣﹐固應有哭諍自刎之義﹐而未必眞也。儲王爲賊所忌﹐勢不能守喪送葬。此時人情異向﹐其爲默默艸艸﹐成無誣焉。按李國楨﹐南都曾以其死節賜謚﹔而魏禧嘗力辧其非死節而降賊被戮﹐則非能爭大義於賊者也。或初與百官共請而後被戮﹐亦未可知。姑存其說。

文臣殉節﹐自大學士範景文以下二十一人﹝補﹞。

按範景文﹐二十九日城破﹐拜闕投井﹐死最早﹔其外﹐若戶部尙書倪元璐﹑兵侍郎王家彥﹑右都禦史李邦華﹑副都禦史施邦曜﹑刑侍郎孟兆祥及子孟章明﹑左諭徳周鳳翔﹑右諭徳劉理順﹑中允馬士奇﹑檢討汪偉﹑大理卿淩義渠﹑吏給事吳麟徵﹑戶給事吳甘來﹑太僕丞申佳允﹑禦史王章﹑禦史陳良謨﹑禦史陳純徳﹑吏員外許直﹑兵郎中成徳﹑主事金鉉。按此二十一人﹐其最著也。此外尙有殉節者﹐若戶郎中周之茂﹑工主事王鐘彥﹑戶主事範方﹑光祿寺於騰蛟﹑中書舍人宋天顯﹑滕之所﹑阮文貴﹑經歷毛維張﹑順天府知事陳貞達﹑經歷施溥﹑張應選﹑錦衣衛指揮王國興﹑指揮同知李若璉﹑兵馬指揮姚成﹑千戶髙文采﹑百戶王某﹑太監王承恩﹑庠生曹文耀﹑儒士張世禧﹑童生周某﹑菜傭湯文瓊﹑民李小槐及武氏之僕﹐皆都城中殉節者也。

勳戚殉節者﹐劉文炳﹑周鏡﹑鞏永固﹑張慶臻﹑衛時春五人﹝補﹞。

此五人﹐皆最著者。此外﹐尙在傳疑之列。

計六奇曰﹕勳臣之死﹐多不可信﹔蓋爲襲爵地也。況主其事者﹐宗伯爲吾郡之某某乎﹗黃金有靈﹐靑史無色矣。

諸臣投職名於賊。

百官報名者甚眾﹐以擁擠故﹐被守門長班用棍打逐。早起﹐承天門不開﹐露坐以俟。賊卒競辱之﹐竟日無食。賊初入時﹐縉紳以冠裳賈禍﹐悉毀其進賢冠。及見賊報名﹐賊主頓開笑口﹐乃從梨園中覓冠﹔一冠之費﹐逾三﹑四金。戶侍郎黨宗雅﹑給事介松年﹑禦史柳寅東﹐各方巾色衣﹐自西長安騎馬入內﹔蓋黨﹑柳在通州降﹐介在保定迎降也。督輔李建泰亦於是日入城﹐賊禮遇之。

庚戌二十二日﹐叛監杜秩亨選擇內臣﹐以供賊使。

先是﹐有劉貢士﹐江西吉水縣人﹔往來京師。授徒二十年﹐中貴多出其門。甲申聽選﹐寓門生杜秩亨家。三月﹐與秩亨夜登園中髙阜﹐仰視天象﹔連呼曰﹕不好﹗不好﹗主上有難。秩亨問曰﹕門生趨避何如﹖劉怒曰﹕汝曹食君之祿﹐應盡忠報國﹗乃問吉凶﹐得毋有異心乎﹖吾未受職﹐猶可遠遁免禍。次日﹐出平子門。不知所之。至是﹐秩亨果叛。

辛亥二十三日﹐諸臣聽賊點名。

百官囚服立午門外﹐約百四十餘人﹔凡遇賊黨﹐咸彊笑深揖。及矮宋至﹐數人晡跪問﹕新主出朝未﹖宋漫罵曰﹕汝曹不戮爲幸﹐些時豈不耐耶﹗眾恧然﹐卻步。日晡﹐自成出據黼座﹐牛金星﹑劉宗敏﹑李過﹑白廣恩﹑官撫民﹑梁甫﹑董天成﹑馬岱﹑婁襄並宋企效﹑張璘然﹑鞏焴﹑侯恂﹑黎志升﹑葉初春等左右兩班坐。初﹐侯恂下獄﹔三且二十﹐賊出之。都司董心葵亦自獄出﹐備言中國情形及江南勢要﹔自成大賞之。時﹐董心葵爲首﹐率領百官朝見。自成呼心葵再三﹔稱慰畱聽用。聞迎降者皆系李賊代爲賄買得官﹐而心葵諸人爲之通綫者也﹔故率先降賊。牛金星坐於殿右﹐鴻臚以次唱名﹐由西而東。魏藻徳首向自成叩頭求用﹐言罪臣某參謁﹔臣三載新進書生﹐叨任宰輔﹐大明主不聽臣言﹐以有今日。自成旁揖之。牛金星將舊縉紳一冊置於地下﹐執筆任意花點﹐應遲者用軍法。怒詞臣衛允文﹑楊昌祚﹑林增志﹑宋之繩等削髮﹐令人盡拔其餘毛﹔詈曰﹕旣巳披剃﹐何又報名﹗自成對劉﹑李﹑牛﹑顧諸賊云﹕各官於城破日﹐能死便是忠臣。若身體發膚﹐受之父母﹐不敢毀傷﹔削髮之人﹐不忠不孝﹐畱他何用﹗至晚﹐金星令人摩官之頂曰﹕一雙二雙﹐以核其數。旣點訖﹐獨拔九十二名﹐遣兵士押送僞吏政府宋企郊聽用。人分三等﹐授官大都新科者居多﹐人物丰偉者爲上。不入選者﹐每官用馬兵二人﹐執刀押候。忽傳僞旨云﹕押往西四牌坊去。卽用鐵鏈串鎖﹐每五十一串﹔各兵馳馬驅逐﹐如羊豕然。行稍遲者﹐刀背亂下﹐至有僕地暈倒﹑踏作肉泥者。

賊榜示所用降臣。

是日﹐點名完﹐凡用者分付在外聽候榜文。下午出榜﹐選授宏文館掌院何瑞徵﹑編修周鐘﹑大理卿劉大鞏﹑寺丞項煜﹑兵諫光時亨﹑禮政府從事韓霖﹑吳文幟﹑國子學錄錢位伸等﹐共九十二名。第二榜﹐特選兵政府左侍郎左懋泰鎭守山海關等處地方。第三榜﹐特授宛平縣歸順舉人王仙芑山東濰縣令。第四榜﹐補選各省州牧吳篪﹑傅學禹等﹐各省縣令朱國壽﹑王之鳳等﹐共五十名。

大學生及秀才求朝賀。

賊尙書宋企郊叱曰﹕朝賀大典﹐安用若輩﹗速回讀書﹐候新天子頒行考試。壬子二十四日﹐闖賊攺明制度。

大事記云﹕二十四日﹐賊欲僭位﹐才上座﹐卽呼頭疼如劈﹔昏絕﹐輒顚下。後三上殿﹐皆如前。又見數丈長白衣人前立﹐華蓋蟠龍﹐髯爪俱動﹔乃止。明朝制度﹐任意紛更﹕攺閣爲天佑等名﹐六部尙書爲政府﹐翰林院爲宏文館﹐詹事府不用﹐行人司爲文諭院﹐禦史爲直指﹐給事中爲諫議﹐主事爲從政﹐布政爲統會﹐巡撫爲節度使﹐按察爲防禦使﹐尙寶爲尙契司﹐太僕寺爲驗馬寺﹐通政使爲知政使﹐中書爲書寫房﹐府爲尹﹐州爲牧﹐縣爲令。凡銓選﹐皆宋企郊主之。

賊殺勳衛武臣。

自二十一日百官投到日﹐凡勳衛懿戚等暫令精兵押出﹐聽住民房﹔仍聚一隅﹐不許星散。有信宿不見米粒者。二十四日﹐賊點勳衛武職官五百餘員﹐綁至平子門外斬首。

癸丑二十五日﹐賊拷夾百官。

午後﹐喚諸文官進內點名。幽閉饑餓一日夜﹐至次早點過﹐共綁八百餘員﹐五人一摙俱押﹐鎖至田皇親府中﹐著劉宗敏用夾棍拷打﹐招認贓銀﹔凡十晝夜。又拏京城富商居民﹐極刑追逼﹐死者千餘人。一云諸臣黎明候起﹐日中﹐劉宗敏始出﹐逐一唱名﹐坐贓重者數萬﹑輕亦及千。有沈學錄最貧﹐亦迫招至五百金﹔餘可知矣。輸不及數﹐押令稱貸於前門官店。店主人卽無一面﹐券立﹐不敢不應。有見其券者﹐書云﹕某官同妻某氏﹐借救命銀若干。凡追贓皆劉敏政﹑李牟主其事。自二十二至二十六日﹐滿街徧提士大夫﹑拘系行路之人﹐如湯雞在鍋。凡追贓輸納﹐見銀加二﹑首飾十不當一﹑珠玉玩好一槪擲棄。衣服極新者準價錢﹐大緞匹不及兩。門前商鋪﹐凡有鄕親株連﹐無不搜括立盡。

賊恣奸淫。

賊初入城﹐先拏娼妓小唱﹐漸次良家女。良子弟臉稍白者﹐輒爲拏去。婦女淫污死者﹐井洿梁屋漸滿。安福胡同﹐一夜婦女死者三百七十餘人。降官妻妾俱不能免﹐悉怨悔欲逃。惟殉難諸臣家眷﹐賊兵悉不敢犯。

甲寅二十六日﹐降賊臣朱純臣﹑陳演率百官勸進。

其表有云﹕比堯舜而多武功﹐邁湯武而無慚徳。周鐘自侈爲得意之語。乙卯二十七日﹐吳三桂入山海關﹐賊將不能禦。

北略云﹕自成入京﹐劉宗敏系吳襄﹐索三桂姬陳沅不得﹐拷掠酷甚。三桂聞之﹐益募兵至七千。三月二十七日﹐將自成守邊兵三萬盡行砍殺﹐止餘三十二人。賊將負重傷逃歸﹐三桂遂據山海關。報至﹐自成遣叛將唐通往禦﹐又遣叛將白廣恩統兵往永平敍援。

丙辰二十八日﹐賊復嚴比百官。

是日﹐爲賊用者髙冠鮮服﹐揚揚道上。不用者夾逼金錢﹐號哭之聲慘澈街坊﹔凡服首飾玩物等﹐俱載入僞府。

賊黨宋企郊點官﹐三日一選。

凡隨賊西來生員及僞將﹐俱移送吏政選用。諸降臣候選官見宋企郊﹐求授衙門﹔企郊曰﹕諸職銜俱前朝所考授﹐新主另有一番規制﹐不能盡循舊例。以予爲諸公謀﹐不如歸去爲上。諸人旣絕望﹐於是以漸逃歸。

丁巳二十九日﹐闖賊使唐通持銀四萬賚吳襄﹐手書招吳三桂。

戊午四月初一日﹐賊黨宋獻策請停刑。

宋矮子陳民間病苦﹐宜加寬卹。又云﹕帝星失明﹐速宜登位。初三日﹐鴻臚官在系者悉復原官﹐習儀以候卽位。牛金星雲﹕大位未正﹐恐事有中變﹔勸自成命禮政府鞏焴出示﹐定十七日舉此大事﹕百官十二日午門前演禮﹐十三日皇極殿演禮。十五日﹐領詔。十六日﹐幸學宮行釋菜禮﹐文武百官俱往圓邱候郊天﹑加衮冕並行祀廟﹑定功等禮。遷太祖神位於歷代帝王廟﹐其餘太廟神主盡行燒毀。此示一出﹐降臣鞏焴不俟臨期﹐竟於初四日入太廟﹐將太祖神主捧出﹐送入帝王廟﹔其餘立時燒去。京師無不唾罵。

辛酉初四日﹐賊黨鞏焴毀太廟神主。

闖賊命其黨牛金星﹑宋企郊考選舉人。

牛金星吉服至吏政府﹐同宋企郊考舉人。出「天下歸仁焉﹐蒞中國而撫四夷也﹐自天佑之﹐吉無不利」等題﹐搜簡封門。就試者約七﹑八十人﹐大率本地舉人居多。又有云﹕各省鄕試﹐候旨定期﹐卽於中秋舉行。初五日﹐僞相府揭曉﹐取實授舉人五十名﹐余俱革退。三考﹐吏員及監生紛紛告考﹐俱不準。一云﹕順天僞尹考試童生﹐出「天與之」及「大雨數千里」﹔考生員﹔「若大旱之望云霓也」。次日﹐卽發案。

癸亥初六日﹐闖賊召父老至武英殿﹐問民間疾苦。

乙丑初八日﹐闖賊盡釋諸系官。

賊將各官銀兩造冊匯送﹐有夾未死者﹐暫放歸家。於是﹐吳履中﹑張鳳翔等﹐盡數南歸。

丙寅初九日﹐賊令工匠鑄九璽﹐定十七日卽位﹝補﹞。

賊得吳三桂絕父書﹝補﹞。

吳襄手書招三桂曰﹕汝以身恩特簡﹐得專閫任﹐非眞累戰功﹑歷年歲也﹔不過爲彊敵在前﹐非有異恩激勸﹐不足誘致。此管子所以行素賞之計﹔而漢髙一見韓﹑彭﹐卽予重任﹐蓋類此也。今爾徒飾軍容﹐徘徊觀望﹐使李兵長驅直入﹐旣無批吭搗虛之謀﹐復乏形格勢禁之力﹔事機已去﹐天命難回。吾君已逝﹐爾父須臾。嗚呼﹗識時務者亦可以知變計矣。昔徐元直棄漢歸魏﹐不爲不忠﹔子胥違楚適吳﹐不爲不孝。然以二者揆之﹐爲子胥難﹐爲元直易。我爲爾計﹐不若反手銜璧﹔負鑕輿棺﹐及今早降﹐不失通侯之賞﹐而猶全孝子之名。萬一徒恃憤驕﹑全無節制﹐主客之勢旣殊﹐眾寡之形不敵﹔頓甲堅城﹐一朝殲盡﹐使爾父無辜並受戮辱﹐身名俱喪﹑臣子均失﹐不亦大可痛哉﹗語云﹕知子者莫若父。吾不能爲趙奢﹐而爾殆有疑於括也。故爲爾計﹐至囑至囑。是書本牛金星作﹐使吳襄書者。三桂得書﹐怒曰﹕逆賊如此無禮﹐我三桂堂堂丈夫﹐豈肯降此逆賊﹐受萬世唾罵﹐忠孝不能兩全﹗叱左右將來使斬之。參將馮有威進曰﹕吾輩願效死殺賊。今不如收其金幣﹐散賜士卒﹔然後起兵﹐使彼不及備。何必殺此僞官﹖三桂遂佯喜曰﹕願一見東宮而卽降。報書復命。賊計以定王往﹐卽日遣賊將挈定王赴唐通營﹔而三桂已往乞師於大淸。四月初四﹐三桂破山海關﹐唐通乞降﹐定王已至三桂營。三桂檄自成曰﹕必得太子而後止兵。致書絕父云﹕不肖男三桂泣血百拜上父親大人膝下﹕兒以父蔭﹐熟聞義訓﹐得待罪戎行﹐日夜勵志﹐冀得一當﹐以酬聖眷。屬邊警方急﹐寧遠臣鎭﹐爲國門戶﹐淪陷幾盡。兒方力圖恢復﹐以爲李賊猖獗﹐不久卽當撲滅﹔恐往返道路﹐兩失事機﹐致爾暫稽時日。不意我國無人﹐望風而靡。吾父督理禦營﹐勢非小弱﹔巍巍萬雉﹐何至一﹑二日內使已失墜﹗使兒捲甲赴闕﹐事已後期﹐可悲可恨﹗側聞聖主晏駕﹐臣民戮辱﹐不勝眥裂。猶意吾父素負忠義﹐大勢𨿽去﹐猶當奮椎一擊﹐誓不俱生不則﹐刎頸闕下以殉國難﹐使兒縞素號慟﹑仗甲復仇﹐不濟則以死繼之﹔豈非忠孝媲美乎﹗何乃隱忍偸生﹐甘心非義﹗旣無孝寬禦寇之才﹐復愧平原罵賊之勇。夫元直荏苒﹐爲母罪人﹔王陵﹑趙苞二公﹐並著英烈。我父嚄唶宿將﹑矯矯王臣﹐反愧巾幗女子。父旣不能爲忠臣﹐兒亦安能爲孝子乎﹗兒與父訣﹐請自今日。父不早圖﹐賊𨿽置父鼎俎之旁以誘﹐三桂不顧也。男三桂再百拜。初九﹐自成得書﹐大怒﹐卽盡戮吳襄家口三十餘人﹐下令親徵。

戊辰十一日﹐闖賊殺勳戚大臣﹝原本作十三日﹐玆從北略攺﹞。

賊聞大淸兵日進﹐懼甚﹔躬叩劉宗敏﹑李牟﹐求其出禦。劉﹑李耽樂已久﹐殊無鬥志﹔逆闖乃下令十三日親徵。至是﹐東行之期已定﹐取勳戚﹑大臣皆殺之。於是﹐陳演﹑魏藻徳﹑徐允禎及諸戚畹官都指揮以上﹑錦衣堂上官俱死﹐以戚畹女婦配給散卒﹝按原書言十三日黎明﹐賊首忽傳密諭將陳演﹑魏藻徳等立刻梟斬。然賊旣以十二日啟行﹐則誅戮當在十一日也﹞。

己巳十二日﹐闖賊率師四十萬東行。

自成出正陽門﹐太子衣綠隨後﹐馬尾相銜。劉宗敏繼後﹐惟畱李牟﹑牛金星守京師。

壬申十五日﹐闖賊至密雲。

癸酉十六日﹐賊黨載金入秦﹝補﹞。

賊拘銀匠數百人﹐凡所掠金銀俱傾成大磚﹐以騾馬﹑駱駝載往陜西。

甲戌十七日﹐闖賊大隊至永平﹝補﹞。

是時﹐三桂兵頗少﹐與自成對陣﹐日昃不遑暇食﹔遂結虛營於關外﹐使百姓詭爲軍士﹐多執旗鼓守之﹐私易士卒入城飲食。頃之﹐自成薄外營﹐將營中老弱盡行殺死﹐長驅城下﹐圍之數匝﹔又從門西一片石出口﹐東突外城﹐薄關內。三桂見自成勢大﹐難與爭鋒﹔先已請兵滿洲﹐至是趨之﹐凡使者往返八次﹐而大淸九王統全軍至﹐共十四萬。三桂知大淸兵已在關外﹐遂突圍出外城﹐馳入大淸壁中﹐見九王稱臣﹐遂剃頭﹐以白馬祭天﹑烏牛祭地﹐折箭爲誓。於是﹐三桂復入關﹐盡髡其民﹐開關延大淸兵。然迫於戰期﹐兵尙未盡剃髮﹐恐無以辧﹐夜半密令軍士以白布裂爲三幅﹐闊如三指﹐纒之於身﹐以爲暗計——然布亦不能猝辦﹐卽以裹足布裂用﹐﹔約大兵見三指布者卽勿殺。蓋三數與白色者﹐取三桂及長白兵縞素之意也。

丙子十九日﹐吳三桂與闖賊大戰於關內一片石﹐日暮方罷﹝補﹞。

時﹐大淸九王使三桂爲前鋒﹐先與賊戰﹐一以覘自成之彊弱﹑一以觀三桂之誠僞。日暮﹐戰罷。

丁丑二十日﹐大淸兵助吳三桂與闖賊戰﹐闖賊大敗。

是日﹐三桂與自成復合戰。戰方酣﹐九王使鐵騎數萬﹐以白標爲號﹐繞出吳兵之右﹐銳不可當。自成隨數十騎挾太子方登廟岡觀戰﹐有僧進曰﹕此非吳兵﹐必東兵也﹔宜急避之﹗已而﹐見白標軍如風發潮湧﹐所到之處無不披靡。自成狼狽遁。𨿽劉宗敏勇冠三軍﹐亦中流矢﹐負重傷而回。

戊寅二十一日﹐闖賊駐兵永平。

三桂使人議和﹐並請太子。自成命張若騏奉太子赴三桂營中﹐請各止兵。三桂允之﹐約自成回軍﹐速離京城﹐吾將奉太子卽位。自成遂旋師。

癸未二十六日﹐闖賊回京。

甲申二十七日﹐闖賊縱其下大肆淫掠。

吳三桂傳帖入京﹝補﹞。

言義兵不日入城﹐凡我臣民﹐爲先帝發喪﹐整備迎候東宮。

丙戌二十九日﹐闖賊僭稱帝。

午後﹐運艸入宮﹐處處皆滿。

丁亥三十日﹐闖賊西奔。

戊子五月初一日﹐太子在三桂軍中傳諭至京。

大淸九王檄吳三桂西行追賊﹝補﹞。

三桂夜送太子於髙起潛所。或云潛逸於民間﹐陰導之入皇姑寺。

己丑初二日﹐吳三桂追賊至定州淸水河下岸﹐斬賊將谷大成﹑祖光先。

庚寅初三日﹐大淸九王入京城﹐居武英殿。

卽攝政王也。

癸巳初六日﹐攝政王傳令爲崇禎帝設位帝王廟﹐哭臨三日。

甲午初七日﹐大淸封吳三桂爲平西王﹝補﹞。

壬寅十五日﹐攝政王登武英殿﹐受朝賀﹔出示京城﹐令官民除服剃頭﹐衣冠悉遵大淸之制﹝補﹞。

自洪武戊申至此﹐凡二百七十八年云。

