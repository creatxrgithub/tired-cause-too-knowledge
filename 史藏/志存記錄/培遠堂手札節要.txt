手札節要

同治七年楚北崇文書局開雕

原敍

爲政者不在多言顧力行何如耳然交遊往還時地間隔有時必藉簡札相通則亦不得已而爲是言也而俗尙浮靡無端贈答毫無實意不過爲通候之巵詞其有畱心古道又率彊爲矜煉取其詞句之鏗鏘求所爲實心相與之誠勸善規過之眞無有也噫人之相知貴相知心友朋酬答專事虛文已成薄俗至賢人君子出人仕途爲中外所仰望而顧亦相趨浮薄其於崇實黜華之謂何﹐桂林相國以醇儒之學術發爲名臣之經濟歷邀

帝眷備承

寵渥自郡守洊歷督撫晉司

綸閣轍迹幾徧於天下碩望實重於中朝其設施政迹悉本仁心爲質已詳紀文集中風規凜凜人自莫敢幹以私及接人待物又復藹然可親如坐春風則養醇而徳裕也間有簡札贈答往復論議殷殷懇懇望人爲善之心溢於楮墨間卽因事稱許品藻時賢亦復不忘規勸直使言之者無罪而聞之者足以戒�猶是尙力行不尙多言之微肯而已故當時士大夫莫不樂於納交而布衣士庶亦莫不願瞻望顏色聞其謦欬迄今匯考其言大都虛心觀理平心處物早已窺濂洛之心傳札中所云養富以安貧動事以止刁視官事如家事體民心以已心諸語皆本經術以經世言近而指遠非同恆泛贈答之文不第治身治家可以奉爲龜鑑卽推之治國平天下道不外是也今節錄手札之要者得若干捲而予預爲序言以待剞劂後之覽是書者其亦可開拓心胸增長識力恍如與公晤對於一堂奉教於座右則有益於人心風俗者豈淺鮮哉時乾隆戊子春月定齊陳法拜撰

陳文恭公手札節要卷上

培遠堂偶存稿

寄四侄鍾燦書

京中浮華須立定主意不爲所染�天下惟誠朴爲可久耳吾家世守寒素豈可忘本讀書見客事事檢點卽學問也

又

在京在途一有刻間便當看書古人遊處皆學不過爲能收放心耳驕傲奢侈一點不可沽染卽會客說話固須周旋然不可套語太多多則涉於油滑而不眞矣

又

夷方風俗化導不易今將各處義學官田淸出作爲束脩於各鄕設立義學卽令本地生童訓誨書𨿽不能通文而語言服物漸可變易又刊發朱子治家格言萬餘本分發各學並刊家禮四禮翼等書總之不知者以爲迂而知者以爲此根本工夫我之本意總望化得一人是一人耳

寄曹貢九錀書

把晤未幾又別萬里拳拳之誼寸心志之吾兄處事詳細周到素所佩服惟沾滯少決遂動多懊悔壁間養气尊聞聯語楊侍禦似有苦心望畱意如此得力將來仕途便有把握不致作兩截人也

寄王罕皆步靑書

邊方節孝不比中土而匹夫匹婦慕義無窮人性皆善豈可一槪抹煞乃向來數年竟不舉一人今已諄激通查此刻報到合例者不下數十人其餘兵火之際玉石無分同遭慘戮或自縊投水者不一而足此種難有證據亦無事迹惟詳請於被難之處建廟置主並表其墓以慰幽魂總之表幽貞於天末𨿽以迂緩而人心風俗未始不因此各有感觸此亦化導移易之一端也

又

吳門是非之地不宜久處然竊謂士人有不容巳於瓜田李下之遊則瓜李之嫌原不能盡避倘事在可巳則並此不遊豈不更明心迹未知髙明以爲何如也滇中年來所發各書約千部以外自知蠻煙瘴雨之鄕難以驟語貫通而以此爲傳世之物庶後起者知世間有此種書得所稽考此至迂至拙之婆心也

寄張灝書邊方與中土不同書院義學所謂多其教之之地廣其教之之人登髙呼莫切於此書院則拔一省之俊髦造就人材惇崇實學其掌教宜加遴選務得學有根柢爲之學徒則取其資質可以造就者不必盡系老師宿儒也義學宜城市與鄕村並設以詩書之气化其器競之風千百人中培植得一二人此一二人又可轉相化導流風餘韻收效𨿽遲其功實可久遠

寄楊星亭嗣景書

鄕前輩�志以歿未遂首邱聞之甚爲悵悵應盡之情當致之家中以作安葬之費此老向在都門家鄕靈柩之不能歸裏者無不罄力相助卽就弟到京後而論成全者不下十餘柩據理而論今日之柩斷無不能歸粵者況又得諸位之主持自易易耳

又

衙門公費爲偶代者用去實無情理此等事只合以大度處之眼前虧損無多向後思之愈有滋味稍涉聲口未必大有裨益而使衙門中因此些須畱一爭執之迹貽人口實亦覺不雅五十金𨿽多亦有時而盡耳老兄以大方排解足徵遠見弟竊謂人生境遇本無一定心以爲不足則常不足心以爲有餘則常有餘十年前每年月俸不滿百金入口衣食均給於此有不足之時亦有有餘之時今者過蒙﹐恩遇歲將萬金而逐月公私事務有有餘之時亦有不足之時可見人之一生可以終身在有餘之中亦可以終身常在不足之中矣所以一切服食酬應終不脫寒儉本色貽笑大方非其力有所吝抑此心有不敢自昧者耳

又

吾鄕捏報之田不下數十餘萬畝今欲搜出欺隱以圖抵補自不肯卽爲開除彈丸瘠土生計無多復添如許之新糧田不加多而賦將益重粵民何堪且以粵民之餘田作爲外省廢員得官司之捐費於情於法均未得平不識議者以此事爲何如也

寄劉含章新翰書

吾兄邃於學問識見超脫他日展布必大有可觀惟是性气宜平心思宜專平則不偏專則不雜不偏則事理得不雜則可免始動終怠之獘非如世俗之以退縮爲平以固執爲專也迂闊之言惟兄畱意焉

寄葛洵天正笏書

此間應賑者十四處借種者十餘處應賑之處窮民多不願領有領去隨繳還者細詢其故以一經領賑終身不能發迹用爲可恥至今從無一人告求賑濟者此以見滇民�朴勝於他省耳

寄王文鼎書

大凡吾輩苟心存利濟便覺功業無有盡期而世間事事物物亦到處形其缺陷惟事事求其有益念念矢之無愧庶幾日計不足月計有餘此種境界在身體力行後當自領之耳

寄尹元長繼善書丁巳

行旌北指捨侄尾行於後今接途中寄來家書備述經過沿途上下無擾仁廉體卹爲自來所未有可知士大夫舉動均關風气在前人未必有心驚擾不過視爲泛常稍不體察遂有許多不急之舉𨿽一無所取而下巳不勝其擾矣大人此行不啻障百川而東之回狂瀾於旣倒者也

寄張之頊書

邊方土習半多平蕪鮮有根柢其獘總由先儒根本之書鮮得寓目卽偶一有之又乏明師指授咸以功難速效未免望而疑畏所示論言策問酌古宜今堪爲後學津梁

寄周埰書報滿後升用與否難以懸定惟應靜聽功名定數食祿有方以此汲汲勿遑之心用之於遙遙莫必之地亦覺無益不如就現在所居之位行現在應辦之事將來奉旨超擢固可欣慶卽鵬飛稍待而奉職克勤亦可問心無愧況太守官不爲卑歷任至十八年在當局者覺其淹滯而由半生蹭蹬難涉黃堂及甫經涖任旋卽罷去者看之又不啻在天上矣隔山相望山之髙低不在山也在乎人之心耳試看四境士民所仰望者何事上下同寅所倚藉者何事乘此抖擻精神鼓其餘勇凡可以造福瀘民之事竭力籌辦本任應歸結之案逐一淸釐當今切要之務卽將來超擢之機也迂闊之言惟髙明畱意焉

寄內弟楊晦叔聲顯書

髙堂無恙努力宦途爲地方做些好事以展素蘊不枉﹐朝廷恩遇亦不枉讀書一場也所謂好事者如百姓苦累處設法調劑減得一分民受一分之益至於地方水利田工讀書化導之事尢當隨時措注者上司交際似亦禮所不廢然過求艱貴亦覺不必上司未必以此責望屬員卽屬員之敬上司亦不盡在於此平日恪守上憲功令凜遵上憲訓諭凡有檄行悉心辦覆地方情形據實上聞此正所以敬上憲故不盡在儀物間也

又

一介之士存心利物於物必有所濟況堂堂百里侯耶總之下情必在上達倘奉上行必就本處民情土俗據實上聞於詳盡之中寓委婉之意則於事有濟而上下得體也地方𨿽云簡僻然一處有一處之風俗一處有一處之利獘隨處籌畫方爲盡心於民幸無以事不到前卽爲無事可辦也

寄廣西府書戊午

牧民之道不過教養二端就滇言滇夫役私派之累早已革除可以稍紓民力惟地土瘠薄出產無多兼之食指浩繁米糧艱貴養之一字惟有興修水利勸諭墾種力行社倉是其急務每年多種幾畝田地多收幾石糧食卽爲窮民資生之計而村寨多積幾石社谷則籽種有賴遇有荒歉有備可以無患矣教之一字則惟勤宣化導力行義學廣發書籍學校爲風俗之原士習端則民風亦厚矣以上各條均奉憲行釐定條規三令五申不遺餘力甚望切爲經理庶幾觀效有日也

寄陳韶書

凡事不顧公事之有益與否而先持一自以爲是之意見是已者樂之非已者惡之此爲剛愎自用滿盈招損不但於公事無益卽自已亦受虧損淺迂闊之論未知諸君以爲何如也

寄顧用方琮書

永定河築堤建壩不但補偏救獘徒費帑金兼恐養癰遺患愈久愈難調治以棄爲取以不治爲治之說人人知之而卒不言者迹涉更張重於攺作耳惟憲臺宏才卓識久有此議彼時大部所駁止以民間田園墳墓難於遷徒爲言此外別無異議卽鄂相國以遙堤爲萬不可行亦止雲河水突然而來截然而止非比黃河云云究竟突然截然何以不便於遙堤之處未曾道破似非確論正惟其突然截然之水而限之以堤束之以河則隨處衝激若聽其遊衍於寬廣之區亦斷無不平不順之理竊恐議論日多一日河患日深一日卽有再爲以棄爲取之議者亦因日前之旋奉旋攺而以爲事不可行多此一層駁案矣細詢與論無不以澱淤爲直省將來之大患而澱之淤與不淤則在永定之治與不治是永定一河有關全直利害也今奉﹐聖明詢及一勞永逸之法此眞千載一時天以棄爲取之說突然及之本屬紛更今旣奉有﹐明問若再輕描淡寫了此公案明年汛期安保其水不爲患是﹐上再四有一勞永逸之旨而司事者終不免作補偏救獘之圖也況事勢之須逆難易本難一一預料惟視其關系如何耳所關不甚緊要則逆而難自不如其順而易如所關者大而且遠則與其順而坐失機宜毋寧逆而幸其有濟卽不克濟於今日或者濟於將來也夫成大功者不顧小嫌建遠略難期近效竊以爲永定河一勞永逸在今日此舉

又

遠築遙堤作爲東西保障中間河身寬廣汛水漲發四處漫衍勢緩則無衝決之患水淺則無淹沒之虞而且淤積於地止餘淸水仍歸澱中不致淤澱尾閭不塞卽可達海水落之後地愈肥饒正可種麥不與水爭地而地之所獲倍丰不築堤衛民而民之安堵愈固堤外村莊或可塡髙地基或可遷移堤內卽按戶賞給遷移銀兩亦不過一年搶修築堤之費在小民𨿽有一時遷移之勞而可以永獲麥收之益又可免年年衝決之患日計似乎不足月計卽已有餘

寄王者輔書巳未居嘗謂天下之大得百自了漢不如得一熱腸人自了漢只知有已不知有人而斯世斯民何所依賴熱腸者隨時隨地必期於世有益有此熱腸然後可以言措施言利濟於一已之得失反覺無足介意也

寄儲觀察之璠書

待罪藩宜爲國薦賢原屬公義每見世俗官司場一經薦舉便以師生稱謂心竊非之自返歷任以來歷荷上官知遇受知最深者如尹如程均蒙列薦然俱未有師生之稱惟司農髙公則以爲諸生時文章受知收入書院肄業人在弟子之列又不同官司場矣吾輩道味相親久而彌篤惟當彼此勸勉共勵公忠又不在此形迹間也

寄徐徳裕書

同僚相遇豈能人人盡如己意惟虛公而又體之以恕常覺在巳未必盡是而在人未必盡非則自然少所滯礙籌畫地方利獘不可止圖目前在任一日須盡一日之心而經手倉庫錢糧則又須作刻刻可以交盤之想如是而已

寄尹元符會一書

本朝魏環溪先生居家立朝俱能克已力行不愧有用眞儒寒松堂集惟稼書先生三魚堂集與之後先輝映其有益於後學不淺也近來蒙養一節絕少畱意裏閈無佳子弟朝堂焉得有好人才久欲輯弟子學則一書以古人嘉言懿行有益於弟子者勒成一書第所采取廣而決擇須精非一時所能卒業故取朱子白鹿洞揭示諸條明白顯易者輯爲養正遺規卷帙不多易於流布適已山在此相商編輯業已付梓矣

又

凶年興工窮民藉以食力比之賑濟原覺均平無爭但必須工價稍寬使民於口糧之外可以養贍家口若如直隸代賑之工止給飯食其價止平時十分之三是反於凶年而派民大差殊非代賑之意今歲各工已詳請槪照帑修一例給價小民踴躍已有明效明年亦照此辦理也天津爲眾水歸海之區被潦者十年而九皆由於水不行地中盈尺之水四境漫延非水之能災人乃人不能畱餘地以容水也但節節而爲之消於此者溢於彼終不免以鄰爲壑必得相其髙下審其脈絡使水有所歸乃爲一勞永逸𨿽爲費甚距而以三四年捐賑之費爲之有餘與其年年仰食於官不若此舉藏富於民也。

寄蔣一鳴書

巡歷地方所至與父老子弟課晴雨話家常宜教化藉以洞悉風土物宜體察民間疾苦凡民間有爭角田土之事隨處勘明速予審結訟不停畱民無冤累實牧民者隨時可行之善政卽四民實受之愷澤

寄張侍禦考書

居官者惟以缺地之美惡定宦途之順逆旣涖其地遂疾視其民不以爲民不知恩則以爲民不畏法而士民亦從而腹誹之上下交疾而治道不可問矣夫一門之內尙復頑良不一何況邑何況一省正惟人有頑良也故設官以治之官其地者當與其地之人情苦樂風俗美惡有不容已之情誼有必當盡之職守早夜孜孜求所以轉移化誨之道戒之用休董之用威善政於是乎出國奢示儉示禮善教於是乎興所謂有不忍人之心斯有不忍人之政也動謂民不知恩盍先問已之有恩與否動謂民不奉法盍先問立法之善與否居常持此以自勉並勵僚屬大率解此者猶不失爲循良之吏其餘則均不以爲然其立意可知其居官更可知邊方民多朴陋鮮知大體本非敢於玩官實畏官而不知所以敬官之道耳

寄陸福宜書

吾輩處不如意之事遇不如意之人惟益返躬自責靜气平心以求一至是無非之道弭謗在此免禍亦在此捨此而別生角抵之計恐無益而有害也

寄尹元長先書

翰苑爲儲才之地兵農禮樂皆才也他若風雲月露之章冠冕堂皇之句粉飾徒多無裨世事組織𨿽巧何益身心大人以眞至之胸襟裕切實之學問平時落筆不尙浮靡隨意評品力黜偏僻今番定有振作引繩切墨俾後進英俊羣淬勵於根柢之文章而奮發於有用之事業此所爲遙望而生慶者也

寄馮光裕書楚南半壁其風固悍其民亦貧所知者舵桿之役尢爲勞民傷財之最本爲利濟而設究於利濟無甚實效得大賢爲之保釐定能撫摩噢咻俾三湘日有起色也

寄孫雋書

吾輩居官當事事從民生起見計久遠不計目前尙實事不飾虛文方不負朝廷爲民設官之義亦不虛此生讀書濟世之本意至於緩急輕重隨宜變通則又當虛心審度以求其中平气遇物以協於眾然後事克有濟也

寄石達沂書

士人以徳行爲本而門以內尢爲根本切要之地此處認眞培養根深木茂源遠流長正不可量

寄楊星亭書

江蘇吏治頗有因循之病一事到官遷延不結窮者守候失業富者管求蕩產一波未平一波復起訟棍從中把持胥蠧因而飽索訟庭日擾催駁盈帙及至結案仍是海市蜃樓未彰公道去冬曾徹底淸查未完之案有二千餘件統列一單按月匯催並令將承辦吏姓名塡於文尾擇其最玩者指名提究法在必行上下衙門持此一單懸於心目起新除舊一月一查半年以來已完過半再得三四月積案可以全完每月新案無多隨手可辦矣至於人尙智巧事多變幻有一事卽有一獘一日未結卽有一日之獘逐事出堤防力有未勝惟有遇事速結庶幾稍省

寄徳松如先生書

承朂以無倦二字實惟切要有恆可以基作聖而無恆不可以作巫醫夫子論近仁剛而兼毅曾子論士宏必及毅�恆者常人之心毅者定力之謂皆無倦之謂也且以觀天下古今之事愈遠大則愈非旦夕可以觀效而有旦夕可以觀效者決非遠大利害固久而後見是非亦久而益明有識者計久還不計目前爲民物不爲一已當時或以爲迂而久大之業恆基於此苟有倦心則稍有挫折便生消淚其何以濟

寄家聖泉法書

生平無他嗜好每處一地臨一事卽就其地其事悉心講求以期稍有裨益然志廣願奢百未如願事𨿽未成心實難已有時過於勞悴而亦不覺覺亦不復惜也年來精力漸不如前而又當此煩劇之地隨事經理已苦難支若遇有疑難心要如此而力有不能者則寢食作止常懸心目不能擺脫不以事累心役物而不役於物捧讀明訓益服知我之切而愛我之深也諸儒語錄不免偏勝有疵一經朱子悉歸醇正有如布帛菽粟可以療饑可以禦寒近世言學亦知遵尙朱子而用功只憑口耳逞技惟在詞章終日讀書作文未知所讀之書於已何益所作之文於世何用其業居然讀書人亦未嘗不以讀書人目之究之於身世毫無所益甚有所行所存與書全相反者使世人謂書可以不讀讀書不必有用皆由於此是當以聖門知行合一之語因人指點隨時印證庶幾挽頹風於萬一耳

寄程元朴書

官至兩司事權不輕責任尢重人心風俗最爲本務藩司不僅以會計管鑰爲了事猶之臬司不僅以刑威搏擊爲了事僅求免處分完故套於事何益於心何安三吳士習浮而鮮實民風亦狡而多欺地方官畏其難治也未免有所因循或以姑息出之不知因循則事多遷延株連無已姑息則姦人竟爲法所不及而善良反無以自全每事涉官無論大小不分是非展轉變幻動至破家皆由於此

寄汪槐堂灝書

制義取士義取闡發精蘊囊括古今而沿習旣久遺本逐未談聲調工剿襲幅無心得之語人尙空衍之文於古今事全不關會於聖賢之言本意亦鮮發明士人習爲口頭禪而世亦遂以敲門磚目之時文之頹敝而學術之空疎大半由此

寄宮怡云爾勸書

吾輩居官制事惟問義理之是非不問時地之久暫庶幾近之竊以吏治之不古若而生民不受其福在位不能及民皆坐此苟焉而已之念誤之耳津署書屋題曰恆齋其記略云人人視官衙如傳捨朝廷安所得百年不去之官而任之卽此意也

寄胡承璘書

官場之事論舉行則當局自易於旁觀論是非則旁觀較明於當局�當局者不但人多蒙蔽卽自心先不免於蔽故可畏也能當局而時作旁觀之想則得之矣

寄朱南湖奎楊書

吾人一生安所得盡如我意之地而處之安所得盡如我意之人而與之惟有虛心觀理理之旣得然後盡其在我恕其在人母矯激母因循總期於事有益卽或事出意外而返已無愧心亦安之諸葛武侯以吾心如權不能爲人輕重者理旣得也

寄周人驥書

聖天子明目達聰廣開言路爲臣子者惟有知無不言言無不盡庶爲盡職又不必問之部議之準行與否也人告之體事須關系尢須著實關系而著實尢須平心靜气以出之詞不必已甚意不必過激乃爲得體於事始克有濟古人所以致嘆於立說之難也建言者執其一二動以所見不謬極其形容初不知情態不一知有此說而不知更有一說以此動難相服反啟齟齬皆此故耳

寄倪象愷書

此番主持監政酌盈劑虛自有一番妙用天下之大熙熙攘攘爲利來往以此爲生人日用所必須信賞必罰體國經野皆所以利之也聖經以義爲利又云用之者舒可見此利字原不可廢顧所以用之者何如耳來翰及此益徵經畫有素比來之因利乘便化無用爲有用商民之享其利而不知者益可想見矣

寄顧用方書

寒素書生家無長物幾歷仕途豈不知動帑之難豈不念賠累之苦而事屬應行費當不惜有時不費固省有時多費而亦省惟熟計其事之有益與否不能懼一巳之後累而忘國家之遠圖也

寄周開捷書

國家培養百年羣才競奮不少隨分供職之人所少者實心任事之人實心任事者計久遠不計目前顧大體不拘小節國家爲重凡一時之得失一已之功過皆不暇顧其迹似乎迂闊近於好事而防患未然慮周事後月計不足歲計有餘

寄王者相書

盜賊皆起於貧窮貧窮皆由於無業自來以保甲爲弭盜之計不知防之使不敢爲盜不若養之使不心爲盜也所云編查隋民誠得此意惟編造之法不患其遺濫而患其紛擾安插之法不患其疎虞而患其失養尙宜通盤籌及方可就地施行

寄孫雋書

樂邑時有命盜之案此作令第一要事亦第一難事總在不憚煩勞於勘驗時悉心推鞫初情卽以後便有把握且隨時完結可省無數拖累常有假命案盜案而含胡不結兩造俱傷不顧終訟因而有諱命匿盜之事皆初勘不實有以釀成也至於地方利獘做得一件是一件自古迄今言政無過教養二端勤化遵於先嚴勸懲於後皆教也廣開地利毋奪民時皆養也就直隸各屬而論俾各水均有去路則窪地之涸出者必多必早而種植亦必多此卽藏富於民也惟勉之。

寄宮怡云書

國家之事計久遠不計目前當費者則不必惜可惜者竟不必費司庫者皆以愼於出納免於侵那爲能事勢必作不終日之計費小時不肯爲必至害大費重而後爲之聖人以出納之吝列於四惡之末初以爲何至於此年來悉心體察始得此意此可爲知者道耳。

寄潘銘山書

士人身人士途歷登顯要非不極其遭逢之盛而叩其所行不過熟習彌文了此套數於斯世斯民毫無裨益揣分何安問心滋愧寶山空歸正可嘆也

寄徳松如先生書辛酉

爲國理財節愼爲要量人爲出自是正論然愚見當問所用之爲何事倘事在可已無關利害費𨿽少亦所當惜若事關民物久遠厲害者𨿽重有費亦當不惜就大學生財大道而言如此經久有益之費乃在爲之者疾生之者眾之內不在用之者舒之內也況事勢成敗各有其漸當然之事惜費不行後𨿽多費而不及行或能及行而所傷已多矣在司計有多一事不如少一事旣可免目前駁詰又可少日後干系實於私計甚便第恐人人如此事事如此地方諸事日就廢棄亦非長策也。

寄楊星亭書

國家興舉當計有益與否費多而有益日計不足月計有餘費猶不費也費少而無益並此少者亦枉費可惜徒滋擾攘耳司計者多主節愼一說未爲上策也

寄托庸書士人惟身心最爲切近其用功亦惟存心克已二者最爲喫緊此處用得一分工夫便有許多得理之事所謂所操者約而所及者廣也然官場中所汲汲講求以爲要務者卻不在此但須儀文習熟機緣湊合便爲得手程子云世人事事要好惟自己一个身心卻不要好待事事好時此身心先已不好了今日官場內所謂待好正所謂身心先已不好者也。

寄桐城相國張文和公書

州縣官一舉一動與百姓息息相關不獨貪廉爲小民身家所系卽勤惰明昧之間緩急寬嚴之別亦爲小民體戚所系現在隨時勸勉戒飭冀其各發天良咸思朝廷設官爲民之義而不復存自利自私之心庶幾隨其才分之短長漸著其爲民之實效

寄黃廷桂書

津海兩年晨夕過從披瀝敍談奉教最深知經濟識見俱從克已閱歷中來故有根柢不同任一時之气𨿽有可觀觀不皆合理者可比也竊以恩怨太明古人所戒稍有成見則於事遂不得其平吾輩仕途幾經層折尢宜將夙昔芥蒂消歸何有以示公溥且身當鉅任土酬﹐恩遇下副民望平心付物尙恐或先區區恩怨非惟不可亦有所不暇矣每時時以此自檢質之髙明以爲何如也

寄徳濟齊先生書

古聖賢之微言精義散在典籍惟讀書可以通其解亦惟讀書可以踐其實如止以詞章爲學雕琢𨿽工無關性情卽或矯語性命又未免談空說幻墮人理障旣無益於身心更何裨於民物書自書而我自我世人所以目讀書爲口頭禪謂作文爲敲門瓦負此書亦重負我矣大人實踐錄從孟子大體小體句獨得眞諦指黠親切曲暢旁通格物者格此也致知者致此也修齊治平亦卽此而推也大體立而小體無權天理流行人欲返聽克已卽所以復禮也大體立而小體效用天君泰然百體從令踐形卽所以復性也

論江西各府

官場陋習最講揣摩西江人情尢喜造謗一官之陟不以爲某人囑托所致則以爲某事迎合所致一官之黜不以爲某人中復使然則以爲某事拂意使然至於斷案平反尢易有捕風捉影之事百凡惟知責人不思返已惟趨風气不按道理不但士民有之官場亦正不免本都院無他技能所講求者是是非非之定理所主持者善善惡惡之公論揣摩二字總用不著果能事事求其至是而力於爲善便是工於揣摩

又

人不易知知人亦不易言而操守一節尢爲難知亦最爲要緊人鬼關頭旣要看得破又要把得定有平持義論矯矯而財利當前或以爲人不及知或以爲事無大礙或以爲如何巧取尙可抵飾在本人旣不能自保旁人又豈可輕信

又論廣信府

書院專祀朱子宗仰甚正固諸生之奮志向學亦見守土者之雅意振興也匾額發來望諸生以鹿洞學規爲宗立志勵行於誦讀中切已返求勉爲有用之實學不僅以口耳詞章畢讀書之能事乃能不愧紫陽宗泒也比來師席自然得人凡與諸生相見時當以此意語之

寄戴修永書

安命卽所以守正仕途無百年不去之官吾輩有不可一日失守之道惟足不裁之

寄劉含章新翰書

教士惠民懲惡安良之大政任勞任怨勢所不免有初行或難驟服而久之乃覺相信者若初行旣覺欣感則久之更易浹洽有恆可以作聖論政益以無倦移風易俗非一朝一夕之故也

寄吳湘�書讀書專爲窮理則職見日增作文發自中心則根柢自厚多讀一書卽得一書之益多作一文卽見一文之效舉業事功同出一原文風士習駸駸日上樂育之功良不淺鮮

寄冷節臣時松書

揚郡風气最講打黠又善營求夜長則夢多事久必獘生官司耐一時之煩勞則小民受無窮之福澤凡事只宜就事論理不必問其人之地位若何若以避嫌爲髙矯情取譽必多不得其平之處來札謂鮏羴之地而以冷性處之此言已得要領亦近日居官中第一義也

寄朱南湖書

經此波折益知吾輩官場中𨿽極應爲之好事尢須腳踏實地詳愼出之乃爲得策�人心不同如其面焉能必世人皆我知卽或知矣能必知我者卽皆信我而爲我也惟有事事求其自信稍有不信不敢自欺至於人之肯信與否則竟可不計此吾輩所宜審端而用力也

寄王文鼎書辛酉仕途順逆百兒皆有定數只能盡其在我自求無愧不必尢人亦不可尢人也平心而論𨿽或事出意外亦必所處不善有以招之返觀內照其理自見其气自平

寄邵其徳書

詞苑爲國家儲才之地玆當教習之時經以膏火優以安居正可專意下帷屏絕酬應以取日知之益至於館閣文章首先藻麗不得不爲著意而學須有根柢內而身心外而經濟皆宜隨時用力非徒在鏤月雕云也

寄王鍾陵恕書

自維此身一官本非天賦世襲之物升沈通塞數之所遭隨時有應盡之職隨事有不昧之心不敢稍存退阻有負﹐恩遇惟知已有以信我亦惟知已有以策我也

寄宮怡云書

吾輩與物相接難必人人在情理之中惟自反不愧此外俱當聽之而身在仕途尢宜委曲以濟公家之事稍有直遂𨿽在我可以自信而於公事無濟卽便與之分過若每事自己認回幾分不是又替別人原諒幾分不是庶無難與之人亦無難處之事近常以之自勉並時以此告知已當不以爲迂也

又連次把手具見反躬克已腳踏實地有一番切實工夫責已而人自不我咎恕人而人樂爲我用以此推行經世緯業皆不外此

寄周人驥書

邇來漕政半由於例之太多偶有未善卽設一例究竟法立獘生所除者一二人之獘而所若者多矣卽如糧船食米余米原可聽其沿途得價變賣旣有益於旗丁亦有資於沿河民食乃竟視爲來歷不明之物層層查禁其所以禁之之故不過曰盜賣漕米試問自有漕以來通倉果皆掛欠否偶有掛欠果皆無追否不此之審而惟以賣米苦爲禁例究竟旗丁所帶余米豈甘置之無用不過徒爲一路弁兵所利耳於事無益也

寄宮怡云書

來札以變化气質津津有味乎其言之良足欽佩愚見立言之緩急當以所事爲斷中有所見而事無關系緩言可也不言亦可也不然恐難一槪以含容出之�事大則所爭者事也事明而止於已何有

寄儲起綸書

邊地民愚猺獞尢甚然凡民具有天良恩信所孚自能不勞而理每見官蒞其地輒先有厭薄之心甚則有嫉惡之意父母斯民之謂何﹐朝廷設官爲民之謂何果能休養化導有一段實心實力而民頑如故然後責民未晚也

寄徐本仙書。。。。。來札於讀書爲學之是非利獘暢切言之語語從體認中來循環展誦實獲我心試思國家何所需於文藝而以此取士耶�謂能作文者必曾讀書能讀書者必能明白道理變化气質耳不謂揣摩術工讀書者自讀書而於道理不求甚解卽心能解之而言與行背以致不能變化其气質又焉能澤及於民物今日欲救讀書之獘而收取士之效惟有講求身心格致之學知在此行亦在此以此學卽以此仕庶幾近之

寄王罕皆書

近日士子非盡作文之不如法也實由看得文章不過空言無關實事摭拾成文原自有餘講求義理考核實事則十無一二視此文爲敲門之瓦無珠之櫝者非一日矣

朝廷考言詢事明知文不足以定人而捨此亦無憑以試士竊以爲言者心之聲聖人察言先於觀行今日士子之交卽士子之言也固不敢謂卽文以定其素行亦當就文以觀其識見莫如將先輩名文擇其襄括史事暢切人情物理有關世道人心者𨿽不應舉亦可當格言一則如黃陶庵方靈�諸公之文爲之選擇加以評點別爲一冊重在有議論有見解有質實以救空言剿襲之獘於學校人才不無裨益

寄楊星亭書

古人位益髙則心益下原非故示謙抑實見得顯秩難於相副大業貴於及時此中欿然未敢自以爲是耳髙明定已見及於此望回光返照益勵虛中以宏遠略也

寄吳湘�書壬戌

江西文章多有貌爲古奧故作艱深人不能解直至已亦不能解說幾於自欺欺人文章關乎心術此種習气最宜澄汰

寄家聖泉書

官場習气已深每日自上及下忙忙鹿鹿𨿽有治民之排場實無及民之實事官執法以及民民亦卽玩法以欺官官日多法日密而民益無以自全風俗人心之壞其機自上其流及下也

寄張楞阿若震書

交代事竣便可掛帆旋裏南陔之日月彌長膝下之晨昏可戀依依色養樂有餘權實爲淸門盛事況以壯盛之年而得優遊林下奉親讀書可謂士林佳境

陳文恭公手札節要卷中

培遠堂偶存稿

寄宮怡云書辛酉

昔人謂人不可以世務妨讀書只當以讀書通世務弟竊謂苟以理道之心應世則世務正無妨於讀而且有益於讀書也每見人於世情能覷破一分於身心有一分體貼則於古聖賢言語便覺津津有味同一書籍而或則以爲迂遠或則以爲親切且卽一人之身而前視爲迂遠後又視爲親切皆此意也遺規數種刻成附寄自顧本無一知半解可以問世惟就眼前所見覺切於時而利於病者卽爲采人不取過髙難行之論其文詞之淺深以及人之或古或今或遠或近或窮或達均可不論髙明閱之必有以教我也

寄馮敍九元惇書

嘗謂士君子於境遇則極其恬退而於事業則極其勇往勇往者盡其在我爲世之熱腸也恬退者安命之實學聽其在天也其迹在近似之間而其理在是非之界官場以躁進爲勇往以委靡爲恬退未免錯看惟髙明可以語此故及之

寄周人驥書壬戌

邊方風气未開民俗朴陋其待治比中土更切而見恩亦比巾土爲易榮涖未幾保甲義學次第設施想見約束與化導兼施不同於俗史之爲也有一分實心自有一分實效規模旣定持之以久自克觀成有日也

寄家聖泉書

久滯間曹未獲展布深爲悒悒此中遲速自有定數惟望就其時地之可爲出其學識之所及有一分眞精神卽有一分眞事業韓魏公滯於管庫於職事未嘗苟且然推官理事不倦王府尹以要路在前而治民如此目爲遠器可爲千古觀人確論且吾輩盡其在我以異於俗吏之隨時俯仰者正在於此耳目前吏治患在有名無實有初鮮終𨿽極利民之政而行之反以病民其所以然之故則以條例太多拘牽太甚苟非於民物有不容已之心孰肯破例以干罪譴況自古凡關國計民生人心風俗之事皆未可以克期有有成其可以克期而成者多系粉飾耳目之舉必非眞有關於國計民生人心風俗者也

寄唐莪村綏祖書

州縣自理詞訟不過戶婚田土在官視爲無關考成動不經意而小民一身一家之計卽關於此一紙人官兼旬不卽批出及批準出票又聽其自然不作速審之計未幾又屆停忙故準而不審審而不結者甚多官衙無法紀艸野安有公論刁民無顧忌良善卽難自全至於涉訟之耗費傾家廢時失業又其次焉者矣官場所謂民刁俗悍者�未可盡咎之民也

寄程扶南書

家務榮心自未能一意讀書然立定課程每日偸暇爲之無致間斷久之亦必有得況當此家計零落心力不齊之時曲加體察隨宜布置亦自有理得心安之處此中亦大有學問古人以治家卽爲學不僅作米監瑣屑觀良有深意更望勉力於此也

寄王后村書

地方官視民事全無關切之意故𨿽有良法美意多不能行勉彊行之亦見其害不見其利益見有治人無治法之非虛語也然所謂治人才調猶次其最要者此一點不容已於斯民之心有此心則才之大小可以隨事見功否則𨿽有長才亦足爲害又況無才也一年以來肫肫以此啟導各屬要在動其天良然後程以事功近𨿽覺於民事漸知喫緊而心之果能如所云云則尙未之知也益信居官作人心地最要未有無好心而能爲好事者學約中立志一段內略抒此意未知當否幸荷指誨

寄衙哲治書

沿海要區事不甚繁而地多曠土今司牧其地可以徹始徹終爲之擘畫一時無可見之功經久有及民之效在此一舉且免首邑無謂之應酬聚精會神無非爲窮民身家之計縱極煩苦無非樂境知必見及於此也

寄唐莪村書

所有興舉寧畱寬余庶幾事易集而官民兩無所累官之潔已愛民者固不乏人而欲其捐資以爲民勢有所難累官一二累民何啻八九累官則上司知之因累官而累民則上司不得而知甚有官不自以爲累而民愈不勝其累矣此官場中所謂名實兼收者尢可慮也

寄彭靑原家屏書癸亥行已接物以直爲主不直則道不見原未可以委蛇將事事之是非人之賢否局外而觀亦自有不偏之公論而一人官場得失念重止顧目前遂多不情之舉昧心之談總緣自反者難自反而自責者更難古人於勤愼之外復有取於和緩而彊恕之道可以終身行之正爲此也臨歧之贈幸諒之

寄君元符書

呂新吾先生學問經濟俱可見之施行非空談性命者可比此公間亦有偏處而一腔憂國憂民之意發於本心而不可遏其不可及處正在於此先儒云無忠做恕不出有此不容已之心所以每事有一番安排使各得其所俱有至理非偶然也

寄沈子大起元書

所論我見一語尢爲切中士大夫之病一有我見則或憑意見或顧利害甚至以我之行止爲理之是非不難彊事以就我更不難苦天下人以遂我皆此有我之見爲累也

寄張綸書宦海無定經一番波浪增一番閱歷古人於橫逆之來必三自反非空空引咎也正可卽此以爲熟察人情克治身心之地耳

寄張文和公書

關中民情愚而多朴較南方爲易治然亦當憫其愚朴而思所以教之�朴則易教非朴則可以不教也

寄鄂文端公書

人之聰明才力不相上下業事詩書亦無不明白義理辧別路徑及至臨事稍涉利害則每每止圖目前不顧久遠止顧一已不顧天下良由看得一身之富貴太重故看得君民之事較輕耳年來嘗以此觀人卽以此自責昨聞名論以萬物皆備之我爲我人有不協皆我之之賢愚上下千古參贊位育無非我分內之事迹似待我者輕其實待我者極重先儒以西銘一章爲仁字源頭卽此意也

寄徐徳裕書

教化固不專事刑罰而就刑罰中未嘗不可以寓教化遇事平心靜气執法持平姦惡者無能幸免則良善者有以自全官衙有公論艸野自成風俗近有一聯云欲求政簡心常苦到得刑淸夢亦間惟髙明畱意焉

寄雷翠亭鋐書

來札戒懼愼獨說得如許親切大學八條目無非一層緊似一層治平事業總歸根於誠意正心中庸放之彌六合而捲之退藏於密亦卽此意所云愈嚴密愈廣大已將大學中庸之層次主腦該括無遺非實在於此等處痛下克治苦功不能道此

寄歸少宰宣光書

官場陋習上下衙門終日忙迫究竟實在及民者甚少官有事於民而民反不之知民所切望於官而官又不之知官民情意不通𨿽法良意美行之難免滋獘甚至因偶一有之之獘而廢經久常行之法皆官司苟安自便奉行不實之故而州縣尢爲親切交關故州縣得人則一州一邑受福

寄衛廷璞書聖主勤政愛民公聽並觀臣工條對意美法良不一而足有言之可聽而行之甚難亦有名𨿽奉行而實未曾行者卽如每奉部文層層轉行上下衙門案將成帙似乎已經奉行而士民則尙不得知地方何從受益總由上司以轉行爲了事州縣以發房爲了事卽出告示亦只於城門通衢遠鄕士民何能徧觀盡識出示之後官亦全不照應及至士民或有違犯不曰事不可行則曰民不肯行而不知實未曾行也地方官果肯事事從民生起見每奉行一事體察民情逐處計畫利在何處害在何處惟求有利於民並防有累於民行之而利多獘少而當救獘以全利不可因獘而廢利如此則𨿽法未能卽效亦可補偏救獘漸收其益

寄葛其恕書以官場爲利藪惟計出息多寡不問民生休戚惟求上司刮目看顧不問自己能否盡職此官場人鬼關頭來字覷破及此且有夷然不屑之意卽此便見立志從玆奮勉所進正不可量至於物力艱難世情變幻見過則易見功則難又須自己立定腳根從艱苦中做去語云儉可養廉又云惟忍乃克有濟不儉必不能淸寧耐而持重非隱忍而恝置也勉之

寄雷翠亭書

事關久遠之計均非可以常例相拘亦未可以旦夕見效而行之稍有疑難便成話柄旁觀者不謂作事之無恆動謂事不可爲日趨於苟且旦夕之圖以爲穩著此近日居官之通病也

寄徳松如先生書

以官養民如以民養民日計不足歲計有餘言之似涉迂闊行�實可久遠自古如斯在今日尢爲切中

寄馮敍九書

職掌無多而就所得爲勤勤懇懇洞中體要有一分心思卽造一分福澤不必以事小爲嫌先儒所謂存心愛物於物必有所濟者也

寄托庸書盛朝休養曰久齒殷繁縱盡水濱山涯皆爲民業猶恐有限之地不足以養滋生之民顧坐視其地有餘力而不爲之所輒曰事無近效也或曰無動爲大也以官養民而不以民養民力所不及勢有所窮此司土者所不能不展轉於心懼無以仰副﹐聖天子子惠元元之意閱邸抄知有招墾荒之奏實有一片愛養實心從民生根本起見方能如此可勝佩眼

寄徐本仙書仕途遲速關乎時數非吾輩所宜置計惟現在所居之地有可以有爲之權而能卽心卽事推已及人上副

主知下孚民望中可以告知已此卽刻刻所當致力者耳至於道理不可移易而時事或多阻難則又少不得委曲調劑庶幾人已兩得可以澤被乎民物總之天下人自反難自知更難能自知自反而又肯自屈則更難持已之是以折天下人之非鮮能相服況自持者未必至是而無非也始信古人所云平易近人者其中原有作用未可竟作俯仰隨俗看也

寄張考書服官無分京外總不外乎國計民生二者之中理有相因事難偏廢京官則能言而不能行外官則可以言卽可以行所見未到固多偏著所見已到而出之不善亦滋其獘迨至獘也而或咎所事之不可爲後更無可爲者也素稔以義爲質備具丰裁惟望善其所以行之出之者

寄崔元善書官民𨿽有尊卑而天良原所同具居官者倚勢作威不以良心相感徒以法術爲籠絡𨿽可欺於一二人不能欺於千萬人無論內地邊方此心此理均屬相同也

寄朱陵書近來功利詞章之習流而不反讀書者所在不乏顧書自書而我自我每見讀書之人與未讀書者無以異讀書之後與未讀書時無以異竟似人不爲科第則無取乎讀書讀書已得科第則此書可以無用矣居當窺見及此耿耿於懷學約中偶一發明而筆墨荒疎詞多淺率竊恐未足爲多士則也諸君重刊各撰序文獎許過甚心竊愧之然士者四民之倡而官司者又多士之倡也各持此意自勉勉人化行自上教成於下羣務於有用之實學使境內士子以讀書爲克治身心之事毋以文章爲敲門之瓦則士習由此而端民風由此而厚治化出其中人材亦出其中此又吾之所厚望也

寄周力堂學健書

居官者平時於民生無一點休戚相關之意語及化導轉移則以爲迂闊而不切於事情籌及有備無患之道則又以爲難而有累於已遂覺民生疾苦毫無可以置力惟待其迫切有犯則從而峻法及之上有﹐仁聖之主而下不蒙至治之澤守土官之咎百啄難辭矣

寄家雨泉浩書

年來所辦之事未及觀成殊切耿耿然事理之是非審之於已而事勢之成敗聽其在天又不能逆料後來之或有異詞而置不爲理也伏讀﹐上論居是職者暫不忘久卽一日而爲數十年之計久不生倦數十年常如一日之心大哉﹐王言其訓示天下臣工親切有味吾輩惟宜以此自勉他非所知矣

寄家聖泉書

大凡有益於世之事其始也不能不有所難迨其後則又不能一無所累畏其難懼其累必至視天下事皆可以已不但已不可爲且勸人之不爲且忌人之爲見有爲之者則又卽其小疵以議其大醇使卒無以自解此所以驅天下之人皆趨於苟安自便之一途而鮮有人焉出而任天下之事也

寄馬金門書

昔人論治以不取爲與以不擾爲安而於苖民尢爲切要動謂苖民知畏威而不知懷徳者恐非持平之論孫合河所上撫苖事宜似爲得之

寄雷翠亭書

士大夫言之可聽行之不力者皆由心腸太冷之故冷則於斯世斯民皆覺不甚親切不曰毋動爲大則曰何苦乃爾年來鹿鹿止不肯將此腸變冷所苦者才識淺陋心有餘而力不足不免竭蹶跋疐之患

寄孫文定公書

仕途遭際有時竟不可知士君子惟有信其在我其他付之適然然究之日久論定不可知者數而可知者理也

寄範九池咸書

每讀大�皆關吏治民生之要誠可謂務其大者遠者近來民窮可慮而官窮亦可慮朝夕不給中材何以自勉曰復一日流獘不小大疏所陳增添養廉切中肯綮亦振興吏治之一端也

寄徳濟齊先生書

立心行事惟論理之是非不計數之得失一切功名利祿久已置之度外眞所謂知有國而不知有家者

寄劉含章書甲子

縣令一職於民最親及民甚速一切利獘風俗惟縣令知之最悉行之甚便遇上司有所興除其當者固可推廣而力行之卽未當者亦可酌劑而變通之故一言一動皆關民生休戚其他自府道以上位非不尊而於民不甚親切卽於事多所滯礙歷來由縣令起家漸歷臺閣者甚多要其聲望政迹當爲縣令時已不同俗吏之爲者矣

寄馮敍九書

所示條議俱關地方要務吾輩孜孜講求惟期有裨民物可行則行不能行則言之吾盡吾心耳切不必以越位爲嫌且安知上臺之不聞而見信卽不遽信而逆料其不信而不言亦非推誠事上之道近有一聯云爲之在我當如是樂夫天命復奚疑每日玩味不覺前後之累均可聽之惟求在已無愧於心耳

寄常靑嶽書乙丑

竹邑介在萬山地闊人稀淸寂之況可以想見然朝廷之設此官以爲民也吾輩之有事於此官亦爲可以及民也就所管之地土人民爲之整頓經理行其有利於民者去其有害於民者況地僻事少則案牘應酬可以不致紛擾土廣民貧則休養化誨可以有所措手捐官場無益之俗套與紛煩之俗念專一勤懇爲此地圖永久之利濟就目不而論淸苦寂寞中有許多滋味有許多樂趣而人不知異日事有就緒遺惠在人更覺不虛此行不負此官所得多矣歷考前輩名臣盛名偉望率多起於淸苦艱難人所畏避不居之地其事業實始基於此而得力亦在於此猶之登程者志在千里萬里不必一出門便有好路偶有崎嶇便以爲苦難而裏足不前皆非有千里萬里之程者也

寄吳謙誌書丙寅

天河二郡在在水鄕無所謂水利也惟不受水害卽爲水利矣多開河渠遙築堤岸順水之性而不與水爭地迹似棄地其實正所以收水利而廣地利也

寄朱厚堉書

教習𨿽覺忙迫而弟子之工課卽先生之學業教學相長人已交修理本同原事亦相因好學者處此必有一段鞭辟近裏返躬克已工夫決不至如村師訓蒙應酬句讀而已

寄楊秋水應琚書

吾輩居官不擇地不擇官惟就可以盡心措手之處理頭做去此外升沈遲速均非所知淡於仕進切於措施寧靜致遠義取諸此彼連歲遷擢者每歷一官不及察民生之休戚更不暇辧地方這境界又復遷去他人羨其赫赫而循名責實返躬內問悤悤虛度不堪回首者不知凡幾矣此可爲賢者道耳

又爲已一賦具見抱負古之學者爲已聖人垂訓人多囫圇讀過不肯體認已字如自私自是好逸惡勞趨利避害樂安忘危自以爲爲已之道當如是而不知已字看錯所學豈復可問程子云爲已者其終至於成物爲人者其終至於喪已實抉千古爲已爲學之精蘊

寄周人驥書

法禁於已然教施於未犯就鞫獄中得其致此之由而隨事指點因人化導一時似難見功久之必有移易平時視教字爲迂闊動謂人不可化誨殊不知世間不可化誨者原自有人而可以化誨者畢竟爲多司牧之官平時無一點懼民不善之心又無一句勸民爲善之語直待事犯從而加刑未刑之先如何不至誤犯旣刑之後如何不至再犯均未之計終非弻教之意

寄家元若仁書

自古爲治得人比行政更爲切要以行一善政利在一時一隅而得一善人則可以行無數善政利無數地方所云地方官鼓舞振興又從得人之先一著用功實爲探本之論

寄朱浚伯亭衍書

身世之事幾可知者皆理也凡不可知者皆數也理本可知而不求知數本不可知而彊欲知之卽云巧中徒亂心意何裨實事來示正復相同卽此當吾輩講學一則何如

寄楊淸江錫紱書

來諭以欲正民風先端士習眞探本之論而謂百般風俗自上及下而轉移之機全在於上欲端士習先端仕習仕途中人懷便利之私每遇一事爲已之念重爲民之念輕明知其於民有益而於已無益亦不肯爲若更於已有累則動色相戒其所謂累亦不必重大勞費卽眼前費些心思去籌畫費些口語去開導非盡不能爲已不肯不曰何苦乃爾則曰不如其已耳先儒云古之學者爲已其仕也爲人今之學者爲人其仕也爲已文申子云古之仕也養人今之仕也養已而呂叔簡云變民風易變士風難變士風易變仕風難此風不變流獘何窮仰惟﹐聖人在上愛民課吏事事期於實在要於久遠而行之鮮效此吾輩奉行者之責也

寄曹涵書凡地方有富厚之家乃無業貧民所賴以衣食者也遇有訟事是非一準於理如鑑之空如衡之平乃能服民亦足杜姦俗吏因富避嫌或摧富以袒貧均屬偏見最長刁風安富正所以卹貧也

寄尹元符書

本躬行心得之餘端士習文風�本按試所經必有聞風興起者不獨水壺朗映譽徹公明從此人惇實學士重躬行薰陶涵育爲多士講明根本之務爲國家造就有用之才知大儒之所成就必多也

寄劉含章書

吾輩一行作吏此心無不要作好事之理全仗一點眞精神貫注其中不以難而阻不以易而忽不以久而懈庶幾行必有效況此時此心爲合邑所托命尢爲當畱意也

寄徳濟齊先生書

朝堂之正气卽生民之元气也正气常伸則元气自厚大人忠誠蘊結國體民瘼時刻在念至於遇事不激不隨擇可而語以調劑爲主持委婉以求有濟尢非學養深邃不足以語此

寄周人驥書湖南風俗素稱刁悍年來訟牘日減刁徒斂迹自是執法明允訟無畱牘之效上下孚信可以想見至於上蹙凡有興舉下吏勉彊粉飾全無實際反多擾累人爲官場必有之積習所見誠是然當此生齒曰繁生計曰蹙凡可以有資衣食者自當切爲計及其間驟然獲利者民自爭先爲之何俟於官其一時不能有利小民力薄計短難於興舉須官爲導引官爲籌畫者亦自不少預存一必有之見彊官民以必行此好事喜功固屬不可而竟視世間無可爲之事亦未免因噎廢食惟相其地土所宜行之有漸相宜者爲之不宜者聽之旣不苦以所難亦不至擾累也天下凡百事體有一利必有一獘決無百利而無一獘之事始事或難觀成則易決無甫行而卽易成之事朱子所以有七分利三分害或利久而害暫卽當行之三分利而七分害或害久而利暫則不當行之之說呂新吾有毋執偶然之獘而訾常然之法毋驚偶然之利而貽經久之害之說也

寄黃秉直明懿書

近世士人窮年矻矻不可謂無志亦何嘗不爲已無如把已字看得小看得私了似乎爲已而適以喪已非無志也所志者謬也記云官先事士先志官非無志也業已官矣所重者在事不可徒有其志託之空言也方其爲士原不能遽有所事而不可不有其志範文正公做秀才時以天下爲已任志也亦卽事也孟子所云尙志而大人之事備孔子所云隱居求志皆此意也

寄尹元長先生書

邊方寒土歷官多年一絲一粟無非天家所賜然生平志趨頗有所向用財一道亦自講求不肯妄用亦不肯一無所用

寄張照乘書地當煩劇民刁訟若預存刁訟之心未免有畏難苟安之念官惡民刁而民益得逞其刁官畏事煩而事益以難理積疲之習咸由於此欲加整頓卻又不可太驟惟有徹底淸查提起綫索逐事經理完者漸多新案自少民知官有分曉主持刁者無所施其技善良有所恃而安所謂刑罰得中卽刑罰中教化而大易所謂不畱獄者也

寄劉含章書

自來不朽循績無不從艱難勞怨中做成所謂好事多磨好人難做者正謂此也切望不可以此稍隳乃心且此種意外之遭正所以磨礪吾輩爲善看其力與不力耳趙明遠云寶愛其一刻可作人世之百年嘗有味乎其言之今以此相質或不以爲迂也

寄家兩泉書

人生在世事親讀書課子三者最爲切要最爲難得年來知必有一番切已返求工夫有益於身心有益於民物有益於家有益於國以視奉職在官更爲實在

寄宮怡云書

銅務重大經費浩繁知必一一淸楚乃能起行足見愼重公項隨處腳踏實地克已恕人此中已見學識居常謂骨肉至親一經交代互相責望鮮能相好如初者皆由恕已太甚求人太苛耳

寄家聖泉書

此行諸凡自克無幾微不豫言色良由學養非可彊致自古聖賢處患難無不如此者選擇守令不必遽求徳盛化神之效亦無事解衣推食之恩能於小民有一番關切之意有事到官是是非非還他一个明白官衙有公道鄕裏卽爲風俗平時之化導有時不如隨事之整飭足以感動人聖人所云道以徳齊以禮而政刑正所以輔徳禮者捨政刑亦無從見徳禮惟無徳禮全事政刑則如今日之掛壁告示全無一點道民眞意俟其罹罪從而刑之受刑之人旣覺其苦而其餘無所懲警何以使人人有不敢犯之意

寄方望溪先生苞書

自古政以人行得人爲要人之賢否髙下先觀心術再觀其才識學問如心術之邪者自不必論卽正也而視斯民之休戚時事之得失如秦越之肥瘠漠不相關縱潔已奉公保守祿位於斯世何補近日官場於人材一節旣多諱言而於人之存心又多不及講究皆可潔歡也

寄張照乘書

吉安地廣民稠鮮不以刁詐好訟爲言來書以爲尙存三代直道中土遺風足見平心化理無疾視斯民之意官斯土者徳教未施在我者未盡絲毫動言民刁俗獘無論四境之內民未必皆刁風未必盡獘卽果有刁獘在﹐朝廷之設官官之所事正爲此等今全不思所以及民者而動以刁獘爲言似乎人皆不可化誨者此等語意欺人乎實自欺耳居嘗以此爲言來宇所及更見化理有餘行之有效也

寄孫文定公書

古人窮經足以致用凡不能致用者不可謂之窮經然窮經而不能求其切於身心倫物者亦必不能致用近見人畢生讀書而不能有用皆坐看得書中所方不甚親切之故而經義尢甚也

寄金貴書兵民名目𨿽殊而身家之休戚則一也倫理之厚薄則一也民不可無教不教則無知而易犯相習成風兵丁何獨不然訓練二字不可偏廢而訓更先於練平日不知甘苦不明道理𨿽膂力方剛適足以恣其傲慢不平之气有勇必兼知方有自來矣

寄家元若書

儲糧重地顆粒均資民食舉動卽關利獘常有在官視爲無甚緊要而施之於民卽爲苦樂關頭者一年以來定已體察及此多所釐剔也

寄朱厚埴書戊辰

官場淸況此意中事也然以其才識志向經此一番艱難必有一番磨礪他曰漸人佳境以宏展布則今日未始非得力之候也

寄王喬林書

遠略婆心曰歷災傷之區目擊顚連之狀知病卽樂必有拯救善策建白施行仰報知已以世俗而論未有職守而僕僕道途原多苦累然吾輩視之正可藉局外之見聞以濟事中之補救知同此結念也

寄靖果園道謨書

丰川未歷宦途而於官場之利獘政治之得失言之親切有味世人動謂讀書人不諳世務無裨世用閱丰川作可以破俗說之謬而得通儒之眞矣

寄程掌如兄弟書

士人惟功名得失可以聽之於數至於學問器識全由人事有一分工夫便有一分進益處可以用工之境值可以用工之時而因循錯過不但他人見輕卽自己亦不免於後悔古人云學問要看勝過我者境遇要看不如我者二語實爲萬金良劑隨時隨事以此著想則無自足自棄之病亦省卻多少希冀妄想矣至於門內之行總要看得骨肉貴重難得則財物自皆落後一層匪惟不可計較且不必計較也

寄宋邦綏書離秦一載地方吏治已多不同力屏成見益勵虛公就事論事因物付物藏身者恕而後可以諭人反已者誠而後可以集事此固不敢一刻稍懈也

寄楊星亭書

官場習气有一番去畱卽有一番趨向是已非人趨新厭故此中幾不復有眞是非殊可歡也

寄輝觀察色書

米糧非犯禁之物賤糴貴糶貿易之常處處有米處處可買人人有米人人思賣不但不宜禁亦不可禁卽果能令行禁止矣而秋成之後人人奉法不敢收米一遇靑黃不接民米日少若無民間積存之米圖價出糶將四境之民盡仰給於有限之官倉其何能濟兼官有減價勒糶之行商賈裏足客米不至卽本地有米之家當此歉年人人希圖貴價而乃官爲勒賣誰肯輕糶惟有緊閉不出耳米日少而價日昂貧富相持地方日不安靜皆由於此

寄李侍禦元直書

本期魏環溪湯潛庵二公罷官以後家居二十餘年讀有用之書行無媿之事爲政於家式化鄕裏言動舉止與古昔聖賢相印證隨所閱歷筆之於書卽爲範世之大文與經生家吚唔誦讀吟詠風月迥不相同

寄家聖泉書

塞外嚴寒風景落寞聞之令人生畏隨遇而安無往非學之趣知二年以來凡所見聞形之紀述皆足發抒名理可以傳後理得者心安見遠者身泰昔賢謫居貌加丰而食加飱時時以此爲遠人祝耳

寄鄂敏書小學一書巨細畢該知行並進先儒謂爲做人榜樣近世學者視爲應世階梯並有標題列刊者毋怪人以小學爲可讀可不讀之書卽讀小學者亦不知其所以必須讀是書之義大序所云精其理踐其實化民成俗於是乎在眞得是書之義以此提倡化得一二人卽一二人實受其益矣

寄方望溪先生書

周官一書後儒多疑少信幾同無用之陳言析疑出而後天下後世知此書爲經世之典不可少之書也

又

米貴民窮當今通患致患者非一端則補救亦非一策大要不外大學所云生財之大道孟子所雲開源節流而已

寄楊方起兄弟書

家計之有餘不足乃一時境遇所遭貧而失學與貧而力學則存乎其志古人處艱難困苦之境而仍有讀書稽古之樂且以收動心忍性曾益不能之效正見無地不可以學無時不可以學也

寄朱曉園書

中祕書多心得在人爲詩詞歌賦而讀書者風雲月露之學也縱極富麗何裨民物爲身心性命而讀書者經世服物之學也似乎迂遠終歸實用果能從身心性命上用工考古證今心有所得措之身世則爲不朽之事業敷之詞翰則爲有用之文章以云詩賦莫髙於此近日多以身列詞苑不得不專重詩賦爲言者似文章事業看成兩橛殊非﹐聖主教育人材之至意

寄屠杏村祖�書

近日士風華而鮮實讀書行已判然兩途士子不獲收讀書之效而世亦以讀書人爲無用此通病也

寄唐近仁秉剛書

仕宦廿年至無以爲家其情良苦然論理固宜如此吾輩立志亦正如此此難與俗人言言亦不信惟有隨遇而安仍守吾寒素之故步耳

寄周人驥書

捲牘中畱一分精神卽可爲百姓主持一分公道官衙之是非卽裏�之從違境內二三頑惡有所警懼良善得以保全者不少矣能令州縣官時時事事存一點惟恐冤民累民之心人人作釜底抽薪之計日積月累庶可望教化興行風俗移易也

寄黃程萬瑞鵬書

牧令之事煩雜難理江左較多蘇常二府尢甚而訟獄其大端也大抵人多智巧好事喜爭理曲者彊詞奪之尙易辧白或將無作有或欲揚先抑或欲取姑與官司聽之急則不暇致詳輕喜易怒稍有失平民得持柄而搖以聳上司之聽緩則日久變生狡計百端莫可究詰以致一案化爲數案小事釀成大事逆料其詞不可信置之不理則虛實難明繁者益見其繁刁者愈逞其刁矣惟有先之以鎭靜繼之以虛公而又終之以迅速民知其官不可欺法不能逃事人官衙是是非非確乎不爽則身受者折服無言卽聞風者亦知誑詞無益釜底抽薪庶幾近之古人所謂刑罰得中卽刑罰中教華正謂此也

寄朱曉圖書

項聞﹐新命進秩臺諫實慰素心官不尊於詞垣亦不離乎淸淡而喉舌是司風紀重地則倚任尢重非間曹可比司馬溫公云當志其大捨其細先其急後其緩而汲汲於名者深戒焉此爲臺諫樹之的也臺中言事自以事在可行方不虛建白之意然果有關於國計民生倫常風俗或足以彰幽微而明公道𨿽一時格於時議不盡施行而言爲人人心中所欲言事爲近今所共見自不失爲人告嘉謨且一時不能盡行其言而存此一議安知異日不施行耶此又不在乎一時之從違而在乎情理之不易也常有事在必行而行之無益且不如其不如其不行者則又不如其已矣

寄葛洵天書

別後兩月將行笥書籍次第檢閱分別存畱髮書院者約有百種府州縣誌畱在衙門幾同廢紙亦並發書院爲諸生本地之文獻其本地先儒文集如康南阿呂涇野之類亦然兩月以來頗與古籍相親覺連年空攜此書到處相隨而不會與之一面空負此書多矣大凡少年讀書不能領略意義只能記誦詞句其不能領略者識見未開也能記誦詞句者性靈猶在精神尙足也中晚以來閱歷漸多識見已開頗能領略而又不能記誦則以性靈漸減精神不足耳有志讀書者乘精神充足之時明知未能領略只要勉彊記誦將古人語句飽貯於胸中迨後見識漸長而語句現在口頭一加玩味意義自見如逢故物如獲新義平日彊記之書皆爲我有皆爲我用所謂溫故而知新者卽此意也尹公素日從不攜書而行而心性志向俱在上一等擬將貞觀政要一書致送此公閱之必有益也

寄朱曉園書

待直稍暇正可開編玩味先儒嘉言善行考究古今因革大政就此得其理道時勢之所趨培養補救之所急每閱一篇設身處地悉心體認便見得學問經濟同條共貫不僅掇記詞事以供詩文作料而已嘗謂士人有不費物力而得之書齊靜室埽地端坐是也有不煩縞紵而得之良師益友展捲誦習是也長安道中不能槪卻酬應每日必得撥冗靜坐一二時與古聖賢相晤對偶有所得或有疑難隨時登記以待質證比之逐日奔突拜會不關切之人講說不由中之話所得多矣況逐日往還有損無益且滋指摘更無謂耳

寄黃秉直書

凡有著述只就考之於古得之心者筆而書之寧爲布帛菽粟之言風土物宣之記可以坐言而起行兼可信今而傳後杜歐諸公當尢虞險阻之時落筆命意無非一腔忠愛至今傳頌言者心之聲非矯飾也時時守義安命事事責已恕人則心境如平一切牢騷憤激自無所用之況﹐聖徳如天雨露無非至教吾輩居易俟命之學正於此時此地見之

寄宮怡云書

銅廠一節年來淸釐已云巨細必周今得處膏不潤履險而安非腳踏實地焉能有此吾輩因此益有把握不恃人之不事苛求而恃我之無可苛求未始非學問之進境至於躬涉險阻方寸不亂益徵年來所持者正所養者純也

寄朱南湖書

首郡殷繁表率不易寓精詳於愼重備費苦心人以此爲郡伯見長之地吾實以此爲黃堂種徳之基登斯民於又安慰萱幃之玆念早膺榮擢又其次矣

寄初元方書紳土刁玩惟宜開誠布公漸次整頓常有同一勸懲而稍有意見則未免過激流於已甚非保全之善策也

寄顧鴻書

一切靡文陋例無裨於公而有累於民者及官有些須之益而民受無窮之累者次第淸釐去其太甚爲百姓省一分擾累卽爲百姓培養一切元气

寄楊潮觀書

每見讀書萬卷下筆千言而一行作吏非拘泥鮮通卽迂疎寡效使人謂能讀書作文不能居官理事其實事非其事仍是學非其學耳眞讀書人定必有眞事業四境之民生利獘風俗美惡習罔非行吾學之地也

寄靖果園書

處善循理之功夫卽爲安身立命之學問

寄尹元長先生書

事業日隆物望日重百凡舉措益見敬愼責已恕人期於有濟此官場所不肯爲所不能爲者語云行百里者半九十晚節綦難惟有堅其素志守以定力始終精白一心維持國是仰副﹐君恩自問𨿽不足以語此而亦不敢不以之自勉也

寄程扶南書

家道興衰原有定數身爲家督全在努力向前寧耐處之不但讀書不可懈弛卽一切處境立身尢須立定志向毋少頹惰語云無往不復常有身處艱虞人所難堪之境而其後卒能樹立動心忍性增益其所不能貧賤尢戚未始非天之成就一切勉之相期甚切也

寄靖果園書

丰川著作必傳於後無疑其推尊朱子而又並取陸王良以二公學能實踐事功卓然後儒罕及故爾節取不肯以門戶分短長初非以調停爲兩可

寄楊星亭書

語孟之書問答各別道本一貫但於字句間比附聯絡畢竟牽彊先儒編纂此書未必先有成竹故學而爲政只拈首二字爲篇名而全篇原未嘗俱言學言政也所論語孟一气聯貫實爲見道之言而以學字仁字相承遞說未免滯於字句以此附商何如

寄�舒書

苖民刀種火耕最愚最苦而恩信又其天性地方官撫之以恩示之以信當無不傾心悅服者語云以不取爲與以不擾爲安爲治苖良策楚南尢要

寄屠嘉正書

楚中居民與水爭地古所云上策中策已不可施惟從下策補偏救獘庶幾少罹災患條議圖說規全局以立言亦目張而綱舉慘淡經營良非泛泛

寄定長書貧瘠之鄕田土而外別無生計秋收稍歉靑黃不接倍形其絀接濟之法不出借糶二事借宜迅速不令守候糶宜就近不令性返窮民已沾實惠矣

寄羅文思書吾輩一日有一日之功惟思每日必有及民之事乃不虛此一日趙淸獻每日焚香告天正此意也

寄成徳書官場中處拂逆之境固難處順適之境更難時時回光返照痛切警省始無縱不及持之患知近來眼界更進一層功夫更切一層至於事關有益地方則又當直抒所見一味引嫌又覺自爲之念太重爲人之念太輕此中機宜又須講求耳

寄尹元長先生書

會勘河道備見籌慮周詳首尾一气如此節節疏浚水性就下原系窪地𨿽仍不免漫溢而水有去路上游減得一分卽減一分之災被水之區早消一日卽免一日之復盡人事以耶天災治水於水鄕捨此更無他策也

寄宋邦綏書

年來使節所經士習民風吏治虛實閭�休戚注目經心無不洞悉從此見之文章罔非實情實理不同浮鄕又時時開編以古人之言証之今日之事一字一句皆有著落審同辧異披沙見金以心人之以身歷之文章事業同條共貫

寄胡姪倩徳球書

人生境遇順逆難齊功名遲早各有定數士君子惟有素位而行盡其在我其他皆�聽之於數古人云境遇要看不如我者學問要看勝過我者數十年前卽佩服此二語至今益覺切當不可移易�境遇看不如我則世間不如我者甚多眼前逆境無非順境心气不抑而自平學問看勝過我則一得未敢自矜愈學愈見其不足又焉有矜世傲物之見出乎此則人乎彼此處關頭所系甚重望以明理者治心卽以安命者立命也

陳文恭公手札節要卷下

培遠堂偶存稿

寄家聖泉書

士風不古學無實用皆由義利不明學堂中無人爲之講究一人仕途隨波逐流其才識本可以爲君子時位亦能爲君子而計得失不計是非一念之差終爲小人之歸明儒馮恭定所以有士大夫諸事不妥皆坐不講學之論也

寄家雨泉書

講理必透其根源遇事必求其實在來札所云地方官謹飭有餘親切不足切中近時官場之病所以事皆不可爲而民生卒無所賴也

寄陳文組兄弟書

學問無窮文章亦無盡境愈學則愈覺其不足先輩佳文出經人史無一語無來歷無一意不懇切原不僅從時文討生活也

寄陳錫輅書纂修郡誌水利河渠正應載人詞句當不蔓不支據事直書方爲傳後信史每見地方官修志多將本任之事粉飾鋪張竟成自己一部文集一卷治狀目下亦自有人贊誦轉眼難以垂後徒滋訾議耳

寄許菼書

近世論者皆云某某長於文章某某長於政事似乎分道揚鑣理難兼擅不知名目𨿽殊事理本一合之則皆是分之則皆非也未有眞文章而無政事者古人所以重文章通乎政事也

寄莊滋圃有恭書

三吳煩劇甲於直省老先生精心密慮擘畫周詳事無小大犂然有當於人心有從容暇豫之休無迫促煩苦之態儒術之不迂疎於今日見之矣

寄馬大用書

所云輯兵馭將之道寬猛互用之施具見返躬修已之學稱物平施之用非同紙上空談更不類官場冠冕套語孔門論政以勸足則曰舉善教不能以服民則曰舉直錯諸枉天下之人中材居多全材則少一事之善一事之直皆在所舉而教則難拘一格放勲勞來匡直輔翼振徳只完得一教字因事因人隨時隨地一切引人於善禁人爲惡及止惡於未然懲惡於已犯無非教中之能事所以發彊剛毅之中具有忠厚惻但之意近世論治動以主寬主嚴立論主則不免於偏常至積重難挽矯枉過正寬而有制嚴而不苛守此二語庶幾胸有把握也

寄尹亭山書

從此畱心部務事無巨細精心密慮講求乎至當不易之理斟酌於不激不隨之道不以事涉苦難而稍有諉卸之思不以事易見好而稍露爭先之態其於同官則宜開懷相示婉曲相商不分彼我更不可分滿漢讓美任勞目前於事有濟久更足以增識見廣器量爲異日展布之地矣

寄楊秋水書

粵西民窮而愚士朴而陋自來當事持議俱云安靜覺鄙夷厭薄之意多而體卹振興之意少竊以有民人則不可無勸懲有土地則皆可以墾植一省之大未有無利可興無獘可畢者酬知遇於﹐九重繼芬芳於三代益大前�用符民望數月期年知必有不容已於粵民之心必大有造於粵民之事惟預爲父老子弟慶幸耳

寄常靑嶽書

人之心思物力只有此數於浮文上多一分卽於實事上少一分居官者能以周旋上臺之心力致之於民地方民生自實受其惠至於上臺之喜怒好尙不能一律信理而行盡其在我揣摩迎合均所不必究竟凡事莫逃乎實動物不外乎誠步步腳踏實地不患無知音也

寄靖果園書

天下不乏博學能文之士然往往書自書而我自我文則是而人則非皆由讀書時只圖作文抒寫不會把書中道理研究一番更不會在自己身上體認一番敲門瓦口頭禪於已何益於世何益今日講學只須辧別何爲有益何爲無益正不必分門別戶另立宗主至於制義原以發明四書而四書之理有因制義而晦者皆由作文不肯認淸書理之故文字𨿽佳柰不切題何

寄白河師鐘山書

中州河勢大堤足資捍衛惟河灘寬廣溝�及堤外之坑窪在在有之平時水所不到原無妨礙一經彌漫便成河勢有大堤不能堵禦者河員於近堤者尙知防禦其餘多不經見或見而以爲離堤尙遠視爲泛常水溝年來爲患皆由此致全河兩岸類此者多迂愚之見未知當否

寄莊未齊有信書

宛南書院別後時以爲念自來好事每多磨折吾輩所自主者時有可爲力所能爲不敢稍懈事之成否又有數焉存乎其間也此舉規模闊大布置周詳創始已艱樂成較易人之好善誰不如我踵而行之必有樂觀其成者拭目企之矣唐風儉勤地無遺利又無他省奢靡遊惰之習惟視利太重則視義太輕國儉示禮所宜加意耳

寄胡書巢徳琳書

在內在外同一宣猷而縣令爲親民這官惠之下逮也速得行其志一邑之民均被其福所關非細也

寄尹元長先生書

工程浩大新舊變更淸釐整飭已非易事自來利獘言人人殊有言之可聽而按之實在情形有不可行者有目前小有不便而甫經施工未得究竟旋來指摘者非詳愼熟籌於先不能得其實在利獘而非堅忍力持於後亦不能觀成以收實效此中機宜知倍費心神也

寄朱曉園書

監司原佐兩司所不及錢谷專任於藩刑名專任於臬與聞易致越爼不聞又覺屍曠不卽不離最難妥適此中須有一番體察講求設誠致行委曲求濟俾兩司喜其相助爲理而不以挽越爲嫌庶爲得之

寄朱佐湯書

南北分袂後會爲難惟望於修已治人之道切實體察理所當爲力所能勉者設誠致行漸次推廣毋負生平所學宦境榮悴時會偶然吾輩不必計亦不暇計也

寄張奎祥書札來知所事易竣不致因人受累而心境恬適一種盡其在我隨遇而安之意已溢於楮墨之間足徵所見者大每見官場中因現在順適稍有不如意者便生見少觖望之想究竟天下事豈能盡如吾意徒增��耳吾輩學力正於此等處見之

寄朱曉園書

通省監驛又兼巡務於民生利獘風俗官習才守髙下政治勤惰講求一番相聞院司次第舉行以惠民生以彰公道皆監司力所能爲不爲越爼惟辧一點不容已之心耳

寄周人驥書

屬員中能於民事勤勤懇懇不肯膜視者皆有志向上𨿽所行未盡愜而路數不差自當鼓舞而振作之至於凡事只圖自占地步不顧民生苦樂者𨿽才具敏捷或自負老到究於地方無益嘗有上司交口推爲能員而體訪與論竟大不然者三代直道至今在人公聽並觀考言詢事庶是非黜陟上下相孚舉直錯枉則民服此可爲知者道耳

又

遙聞海水爲災籌辧賑卹／卹尢關重要主持摒擋大費心力道遠未悉底裏耿耿在懷吾輩肩此重任惟有身先作則持平秉公隨事隨人懲勸互施不復稍存成見不敢自弛擔荷公可服人誠能動物爲之在我當如是他非所講也願共勉之

寄謝壻溶生書

升遷者一時之遇合爵位者一已之遭際而是是非非則天下之公論而千載之定評也

寄陳玉亭輝祖書

度支重地片紙隻字皆關國計民生隨時贊畫定能裨益部務恢宏器識門閥旣髙先型在望於勤愼之中更思接武前人是所望耳

寄富提刑勒渾書

浙中多訟之區�牙雀角似無關系宮不早爲淸理小事釀成大事一案幻爲數案上官多不及知牧令𨿽知之以爲得過且過何苦乃爾此近日之通病惟賢者當有道以處此也

寄楊繼白方起書

聞賢昆季居家奉母極惇孝愛此士君子根本之地亦讀書人切要工夫近𨿽析居而友於之愛必不稍間人家兄弟析居無非爲各自立業成家以省家庭詬誶所分者因地房屋耳而兄弟關切之至情友愛之天性固終身不可分亦不能分者天下無百年不分析之人家而千古有一日不可解之至性若云業已分居矣一切兩不相顧當下卽如路人何以爲父母地乎望賢姪輩勉之

寄雷翠亭書

向聞楚風刁悍今歷其境所云似不盡然釜底抽薪消於未然懲於未犯其責仍在上而不在下竊謂只求天下有良心之官終不怕無良心之百姓也

寄胡泰舒寶瑔書

自昔有一種泛而不切之文章卽有一種泛而不切之吏治以不切之文章爲冠冕是處可通不切之吏治爲穩妥不耽干系學術日非事功因以不振老先生眞所謂近裏著已體用一原者也

寄李觀察根云書

觀後賢之繼起綿書香於奕禩裕後光前老先生實在樂境卽實在事業正不必居位行政乃有事業也嘗見士大夫致仕家居非絕意人寰矜言髙踏則求田問舍與俗人爲伍於現在所處之地當行之事漫無決擇似乎不居官則一無所爲且可以無所不爲聖賢素位之學決不如此老先生仁心二說早已看透及此故附質焉

寄朱曉園書

大差告竣正可經理地方行一二有益民生之事竊謂居官不費心思物力一說便就者必無好事縱好亦不能經久凡經久好事必有許多阻難必受許多熬煎官場所動色相戒以爲何苦乃爾者我能看透機關力任不辭乃能於事有濟迨至事成從前之波折皆爲磨厲之具自古如斯又不獨今日也

寄胡泰舒書

夙昔讀書大半浮慕自人仕途遇事搖惑胸無把握始覺淺陋空疎所謂平時不學用時悔也卽欲退而言學實已無及然偶一開編或。繹向所記誦者參之時事未嘗不隱隱觸發可相印證益信仕途不振皆由所學之非動謂仕可不由於學學亦無補於仕者尢其同壯而各夢也

寄雷翠亭書

魏環溪總憲家居奉親將古今嘉言善行可法可傳者稱述膝前並令子弟家人環列而聽日以爲常上以娛親心下以訓子孫兼以式化鄕裏刊之集中爲世師法異日立朝事業皆基於朝事業皆基於此湯文正公由監司告養家居十餘年與孫夏峯講學有心得課子姪以守正立志至今稱巨儒名臣咸以爲得力於養親家居時爲多年老先生積學力行根只純厚行道甚篤聞義勇爲自此潛修醞釀眞堪坐言起行方之魏湯二公竊以爲過之無不及也

寄宮怡云書

老長兄平昔於義命二字見得甚明年來備受磨折於人情世態更已覷破素位而行盡其在我定多心得孟子所云動心忍性增益不能者他人𨿽明其理未歷其境老長兄身受其困亦卽實受其益試驗未有此患難以前與今患難旣平之後見聞胸次必有大不相同者卽此可以徵所得力矣

寄黃徳培元基書

親民之令一身之喜怒勞逸均關百姓身家苦樂況當劇要煩雜之區尢易生厭煩苟安之計一切平心靜气以心人之以身先之不辭勞苦不厭煩瑣縱極煩難必易就理久之上下信孚循良之譽孔邇之頌均在斯矣

寄張松亭之浚書

易�所云事業可久可大悉由易知簡能愚見易有變易之意亦有平易之意簡有簡要之意亦有簡明之意吾輩作文治事均不外此知年來於此定有得力也

寄成徳書

歷一番煩難增一番識力受一番艱苦見一番勞績此官場安身立命之實學均須努力

寄朱曉園書

賦性原本孱弱自幼讀書勇猛不復愛惜及人仕途事體煩雜至親好友時以節畱精神爲勸而迂愚之性樂此不疲幾片紙隻字倘不寓目經心便覺過不去年來責大任重益覺此心不敢稍懈與其圖一時之暇逸而耿耿不安於心不如寧耐煩勞以求此心之稍安實非好爲煩勞原有一段不煩不得不勞之情況質之賢姪以爲何如

寄張廷桂書軍事未息一切委辦之事自所必有毋問難易苦樂惟有腳踏實地勉力支持而又出之以和平自責處不妨於多責人處不妨於少不但遠怨亦且止謗

寄志館範九池歐陽瑤罔兩先生書

湖南省誌拽羅編纂備費苦心發凡起例具仰卓識鴻才卷帙已有過半每接緒論佩教良多竊以爲志者記其事也記荒遠之古事不妨從略記近今之時事不可不詳不盡在文詞之髙古惟取其情事之切要一統志及兩湖志大槪采之陳編舊事居多今事則少今應載之舊事自以兩志爲主而近今之事正須廣諮博采稍有關系卽應輯人方可信今傳後如各屬所送新舊志必得徧閱有可采者卽摘人各門之後近年更定之幅�宮制攺撥之糧賦增裁之驛遞兵馬新建之城署其古迹名勝有新修者均須查案編人有未可盡馮舊志者則如每案動兵攺流則必有一案之善後事宜再就各事宜中事涉某門卽摘人某門一門之中或前或後或分縣而敍或匯敍於府亦須斟酌至於事關政事風士人民者無不奉有﹐上諭或系通飭各省或系爲楚南﹐特綸正復不少各省修志有將凡系﹐上諭冠於卷首者前曾相商修志非比文集以﹐上諭冠首反恐掛漏而匯列一門不如分列各門之爲切要似應於歷年刊奉﹐列朝聖諭中擇其事涉某門者摘人某門以見事關政典無一不奉有﹐綸綍上垂典則下昭信從此尢爲不刊之令典允爲千秋之文獻也偶於各縣誌書內恭讀﹐上諭有前此所未見者益知﹐上諭𨿽系通飭各省而各省誌書均宜載人也至於沿革兵制關隘兵防山川水利等門事本相因不妨互見而孰宜從略孰宜從詳則定有一番剪裁風俗不妨美惡互見使後來采風問俗者有所采擇對癥發藥以施其因革之美政所謂齊其政不易其俗也惟善善長而惡惡短善者從長而惡者則渾含書之不宜近於刻露耳水渠河道名當從古而形勢利害今昔不同則宜以今時爲論如前代史傳主名人文集所載水經所注可以載可以不載更不必拘於異同亦不必辯駁深論舊志藝文當擇其有關興革利獘風俗者載人一切風雲月露之詞詩文𨿽佳可以不載人𨿽古可以不列近來有送到文集家刻者無論佳否亦須徧閱擇其有關利獘風化或實學經濟者爲之載人重其人因取其言之有關系耳吾於於全省誌原未卒讀各屬誌書亦未暇徧閱每讀纂本提要鉤元心竊佩之而走馬看花不敢謬參末見百忙中或有附商亦就偶然所見及之掛漏且不止萬也因思與其逐處請商有煩指示不如就愚見所及先陳梗槪更有業已如小札所言因未及偏閱復有所陳者亦有所云未當者則亦不必定以鄙言爲是更徵至愛也誌書乃一省之公物文章尢千古之公器一人所見前後尙且不同必須竄攺今以眾人之所見前後參攺由不同以歸於同由不一以求其至一自必更見精當生平最愛方望溪制義所云兩相薄而其精出焉之句因附質之

寄楊星亭書

生齒日繁農田所人止有此數牧民之官苟有可以資生者自當竭力圖之況出於地而無窮如礦利者尢爲因民美利更與移緩就急此盈彼絀者不同也乃地方官只求於已無事罔顧民食艱難倡爲礦不可開之說多一事不如少一事之議且以防患生事爲深謀遠慮而塞養民者之口在在皆是而楚南尢甚不知聚集多人姦良不一全在彈厭稽查之得人不能因噎廢食也

寄屠太守用中書

楡郡軍務未竣又被旱災度支撫綏必更難於往昔所可信者太守以民心爲己心視民事如家事以心人之以身先之救得一分是一分造福之事心有歷可指者賢勞並著公論在人拭目以企好音矣

寄慕豫生書

大凡作令未有不望繁劇而厭簡僻者未得官者尙思得一繁劇況已任繁劇而攺用簡僻中心觖望亦人情之常來札不以爲觖望而以爲喜幸卽此虛心自知矢志恬退已覺難得年來心有宜民惠政以造福此方也

寄謝壻溶生書

主上聖明日下淸議可畏聞譽而懼聞毀而思吾輩自修之道奉職之方均不外此動以人言爲不足畏悍然不顧全不思所以自反之道終不免成終身之悔縱時事或有畸重而是非終有定理常作此想庶幾不亂腳步

寄王介子太嶽書

連年奔忙皆時事之所值吾輩正於此處用一番心思盡一番力量乃見素位而行之實學所謂米監瑣屑無非學問工夫也

寄陳文緯書

食祿有方遲速有時耐心靜守自有機會此時在京相興正人日聞正論愼重行走次於邸報中畱心吏治民生爲將來措施臨民之地不將時日空擲最有益也

寄歐陽瑤輔正煥書

近日舉業講機調不講道理尙冠冕不尙親切襯貼太多實理反晦以詞掩義者往往而是愚以爲古今論文以載道爲貴朱子指道爲日用事物當然之理何等切實若看道字爲談元鑿空似乎另有器物可以遞相授受者舉業家不必畱意於此畱則於舉業有礙如此立論可以有好文章者未必有眞人品亦未必有眞事業也買櫝還珠古今同慨今以談理之文卽載道之文能爲載道之文卽可爲有道之士於人情物理知得眞說得出引經據古觸類旁通其於人品事業定有不同也五經四書無一字一句不在人情物理之中心思眼界無一人一事不載聖賢經傳之內讀書及作文均講求及此此士習文風轉移之機關卽人才盛衰之機關也

寄唐植本書

民社重寄在任一日卽有一日之責成一已之貲財興闔邑之民命孰輕孰重一時之費用與一生之功名孰多孰少吾輩一登仕版穿衣飯養莫非﹐皇恩張�乘輿無非民力所給養廉原爲任內辦理公事之用非可視同不急之費而欲捨不捨以民事爲嘗試也

寄戴瀚書

吾輩宦海升沈總屬幻境惟求其心之所安將無往而不自得值此拂逆之境而處之泰然屏迹鍵戶養親著書此中得力自必益臻嘉善古人不朽之業未始不在拂意時也

寄崔太守乃鏞書

世多明於責人而暗於自責一人官場得失心重此病更甚張子所謂以愛已之心愛人則盡仁以責人之心責已則盡道此二語返躬體認隨處有益正不可作口頭語讀之也

寄羅文思書

攺修新路極爲平坦行旅賴之閱修路記知所費不少在商一日定有一日之措注利無不興害無不除名列﹐禦屏而遷除尙未無非畱此竟其設施滿其善量耳

寄紫陽書院掌教董之誠先生書

制義之無關於人才者其病在不尙理而尙辭學問之無關於身心者其病在求知而不求行程子所云知一字便行一字其異於俗學正在於此

寄劉紹聞公子書

襄事已竟正宜奮志讀書以成先志日親正人日聞正言尊聞行知學業不患不成家庭一切言動皆關學問善事髙堂篤愛兄弟最爲根本所在不可不畱意也

寄李漢三世傑書

江南訟獄煩多固由士民好訟亦由地方官耽於疲玩毫無振作淸理之意以畏事爲安靜以含胡爲老成每遇一事非疑則畏苟可推延那肯急辦以此舊事日積新案日增一案變爲數案小事釀成大事不得不望賢太守之時加警策也

寄髙澹齊先生晉書

生平於富貴利達不肯著熱於國計民生不肯放冷未必事皆有濟而此心自不容已至於河工水利合之則皆是分之則皆非有司河員聯之則爲公議歧之則爲私見惟力破眾議掃除積習一視同仁身先作則始覺攺觀寄齊斌書

天下誠能動物君子和而不同𨿽不同而無傷於和所以爲君子也

寄劉參戎連捷書

理所當爲事在得爲自當以心人之以身先之惟宜平心靜气求其有濟盡其在我而已

寄喬光烈書

宮場陋習不問事之是非惟以官之去畱爲向背故𨿽極有益於民之事而終不果行民卒不受其益反致滋爲口實懲是而一切置之不爲不曰毋動爲大則曰何苦乃爾惟務虛文了此故套轉爲穩著至於居官者性情好尙不同其治理民事亦各因其性之所近語云齊其政不易其俗所謂不易民而治惟期於民有益顧乃以一已之好尙而欲部下官民皆如我之所爲如此則喜不如此則怒此則所謂彊民以從我不但勢有不行而於已亦未必有益

寄許鶴齊道基書

農曹度支均關﹐國計民瘼但二者事屬一气合之則相濟有益歧而視之則不免兩傷老先生卓見鴻才必有正本培源規其大不務其細計久遠不計一時者

寄顧汝修書

論語一書理則精粗上下無所不該人則賢愚貴賤無所不宜眞有耳得之而成聲目遇之而成色仁者見之謂之仁知者見之謂之知來序云道理渾淪莫如詔曾子之一貫工夫喫緊莫如答顏子之四勿二語括全部之要旨至於聖門論知論仁論禮乃就一時所重而名之後人斤斤就字面上分別異同離合便生出許多穿鑿捏合今云仁具於心禮徵於事自其心之純粹無間謂之仁自其事之恰當不易謂之禮仁禮交關同原共貫可云直截了當昭然發蒙卽張子所云理虛而禮實也老先生平日於四箴有一段切實體認工夫以此詔示來學不媿見道之言竊以勿視勿聽原有思明思聰工夫果能非禮勿視勿聽則尢悔之寡更不待言復禮之功不外明健不必以寡尢寡悔爲明禮實境顏子於博文約禮之後欲罷不能正是精進著力之候以爲其覺察也若有意若無意其用力也亦不易亦不難浮雲點空天風�埽大段著力不得轉未免無可捉摸反疑近於二氏耳

寄陸廣霖收

堅持初志寧耐煩勞凡有益於民生之事不以小而忽不以難而陰四境之內精神處處周到卽處處造福矣邊方僻陋詞訟本少然一縣之大不能全不告狀向聞赴縣告狀竟至二三十日尙不批出所批仍出所批仍屬含胡似準不準應拘不拘有拘不審偶審不結以致鄕民皆以告亦無益非政簡刑淸也

寄蔣一嗚書

巡歷地方所至土父老子弟課睛雨話家常宣教化藉以洞悉風與物宜體察民間疾苦凡民間有爭角田土之事隨處勘明速予審結訟不停畱民無冤累實牧民者隨時可行之善政卽四民實受之愷澤

寄莊滋圃書

蘇松水渠通體疏浚積久淤淺之劉河尾閭多阻爲患不少已屆十年大挑之期而工長費巨眾欲難調未易興舉今於半載之內挑深至丈餘寬有十餘丈黃浦江而外又增此人海尾閭太湖迆東之水得以暢流趨海非等尋常宜泄實爲江浙莫大之利且海船銜尾而進商買通利更不待言此弟年來幾欲疏浚而未得肯綮者

寄李杏圃綬書

近日條奏釐正禮經愼重義易實窺經學之實際竊以向來頭場書藝三篇兼試經義四篇原令士子各出機杼展其素蘊而風檐寸晷時候迫促試官知難求全所以經義止就擬題所有者命題諸生得以浮泛剿襲僅求篇數不缺其中經旨未明經解錯謬者不少今將二場屏去表判專考經義無非欲士子平日熟讀全經講求經肯參考經解方能有題有文若仍止就擬題命題士子仍不肯講讀全經參考經解肯且不能明何問經學乎會憶定例之初士子猶有勉讀全經以圖應試者近來不過就舊日擬題敷衍卽可幸中鮮有究心經解者二場經義又爲虛設矣每與主司談及場屋竊謂總不應仍出熟擬之題士子先明經解方有經文庶不負﹐聖主崇尙經學另爲一場之盛典

寄耿壽平書

察吏卽所以安民除獘卽所以興利不肯藉口差務置民事於不問尢爲及民切要之務地方官實惠及民不外自理詞訟每日有之能速理一件持平一事積久計之雨造卽受無窮之福

寄費廷珍書

太守體統較州縣爲崇境地較州縣更廣而於百姓則較州縣不免疎遠務視州縣之事皆切已這事上下文移悉心核閱毋以率轉率行了承上起下之故套且不時輕騎減從同歷屬境得以體訪境內土俗民情並以察州縣之畱心地方與否詞訟之疑難積蠧之把持均可就近提究闔屬士民必以太守之惠至爲利益惟恐太守之不常至者如此乃不愧領郡之職守在郡一日卽有一日之實迹

寄曹立齊槐書

卽仕卽學閱歷有得一經出守見之施行凡關吏治民生之事官場所視爲迂而且勞者設誠致行必有實效也

寄熊繹祖書

地方官勤政秉公體民心以已心籌民事如家事官有平政理訟之實功民自收移風易俗之實效教養出其中化導亦出其中

寄陶孚中其愫書

理訟正所以息訟民刁皆由於官疲保富正所以濟貧官衙可啖之家爲擾索之場未免傷元气而昧公道

又

地方有司每日審理詞訟是非虛實皆關小民身命始於至微成於至鉅涓涓不塞將成江河民情𨿽刁果能有審有斷折服其心自不至鋌而走險

寄中丞圖爾炳阿書

楚南吏治較之北省似覺著實民風尙稱�朴若得地方官勤於理事嚴於馭役民少冤累地方自然寧謐苖人久沐﹐聖化幾與中土無異惟在撫綏化誨轉移不可過爲隔絕堅其負固前有奏準苖民與內地民人通聯婚姻建立市集嚴禁兵役騷擾是爲綏苖之要策

寄家雨泉書

近日牧民之官其最關於民瘼者莫如埋訟伸冤緝匪安良屢奉﹐上諭嚴敕以此定其功過有功破格獎勵而其中樞紐旋轉全在太守此一官也由內出守者似有才能而試之民事終少諳練由外保升又不免就一二事之急公一時之應對卽爲保升終難得人自奉﹐特綸於丞佐州縣內保舉堪勝知府之員原就現在親民理事著有成績之員卽令表率各屬又不拘於參罰似屬擢用太守之一途初行時原不之歷練之員迨後漸覺徇濫所以猶不見得人吏治民生未見裨益此種獘習久在﹐聖明洞鑑之中愚見旣系現任之員自須將所行政績逐一臚列則憑空臆取者或少其甄別州縣之能否理事則知府而外專責巡道稽核督催如兩官交卸接任官將前官已未完詞論若干通報後來者亦復如此則凡官在任內理訟勤惰自己皆有責成上司亦有查考試用者一委暫署卽可以此而定其能否勝任矣

寄楊朴園景素書

愼選房長族正分別勸懲敬宗卽所以睦族立教不外乎明倫臨以祖宗教其子孫其勢甚近其情較切以視法堂之威刑官衙之勸戒更有大事化小小事化無之實效直省惟閩中江西湖南皆聚族而居族皆有祠此古風也卽禮教也昔於江西酌定�規列示祠中選立祠正予以化導約束之責族中有口角爭訟之事傳集祠正秉公分剖先以家法勸戒當時已覺悚動若久久行之自能去其積習以收遠效近因祠族有不法之事遂爲拆毀祠宇追取譜牒之舉凡城鄕祠堂必有一番滋擾祠正無人承充卽有其人亦不可問矣因偶然之流獘而廢長久之良法大率如此

寄家聖泉書

人看道字似另有一物如古董玩器之類不曰自某傳之於某則曰此爲某之的派無非從字句迹象上講究是古是今絕不於人情物理上講究是眞是假道字看不眞則論文不過皮相耳糟粕耳朱子解中庸率性之謂道卽云道者曰用事物當然之理學者多視爲淺近語是以求之愈杳去之愈遠

寄劉藻書滇黔萬里邊鎭布列民苖雜處風俗尙稱愚朴地土大半貧瘠一切非中土可比治之者不可無恩尢不可無信官亦無事解推之惠以不取爲與以不擾爲安於邊地廟疆尢爲切要

寄張鋌書

大抵閩中下南風气彊悍自負地方官惟以勤敏理其事以恩信結其心庶恃彊淩弱糾眾抗法之惡習可以潛移默化此釜底抽薪之本計尋常爭角若先期不爲分剖治理遇有不逞縱嚴刑峻法愚民已追悔不及官於心亦不免抱歉也

寄陳韋齊之銓書

官場一切當局恆不如旁觀之淸此時用心體察可備將來之設施上司亦正以此覘屬員之畱心與否也

寄朱南湖書

繁劇之地人情變幻喜事好訟讞決難於折服物議易起亦惟有就事論事平心靜气秉公持正久後自有公論著不得一毫已見瞻顧更著不得一毫矯枉過正

寄王九溪文淸書

竊以天下士子皆有志於讀書讀書者皆知講習作文只恐文與題不甚眞切更恐讀書作文者於身心識見全無觸發長進書自書而人自人所作之文便如敲門之瓦讀書𨿽多得其糟粕遺其精液良可慨耳

又

舉業不講明書理如何能作好文章今日書館無眞文章異日廟堂如何有眞事業

寄髙澹齊先生書

河工積習浮靡事尙趨承工非靠實非積一腔開誠布公之眞心又有一番本身作則之實事必不能上下潛孚風气爲之丕變宜防皆臻實效也

寄張墨莊若溎書

士子實學全在講究於平時非可剿襲於臨試近揣其獘似有二種一則作文不解書理師生案頭止守時下講章一部不問精切與否於經書語句略觀大意卽欲敷衍爲文於本題語意全無體認親切之處文不足以載道學何能以經世一則秀才讀書惟知學古不知居今應試文策考據𨿽詳記誦𨿽博然多泥於古而戾於今及人仕途未免拘迂鮮通方枘圓鑿迥不相人世人以讀書人爲無用皆由於此其故總緣不畱心邸報之故黃陶庵先生因館於某當事家每日備閱章疏抄報故爲文皆切實不浮可以坐言起行可歌可頌愚意城鄕學館中俱令看邸報或寒生力有不能則同邑同館數人同看費亦無多凡近日﹐朝廷用人行政及內外諸臣工條奏皆得見聞此中亦增許多識見見之文策自更親切不愧通儒矣

寄鄭大進書

天下萬水皆歸於海濱海之地首以疏泄爲上築堤防護則水多河少一時不能容納致有潰溢之害大槪江南山東直隸情事相同古人防河先通尾閭眞確論也

寄申夢璽書吳中訟牒之煩皆由於喜事逞刁地方官畏其多事而事愈多忿其逞刁而刁益甚有司有告卽審有審卽斷官衙有是非之公民間自著勸懲之效訟者知其無益訟必漸少刁者慮其受法刁必漸斂惟望所屬縣衙每日皆有應審之事卽釜底抽薪之策

寄楊朴園書

廉使一席主持平反申理冤滯然刑以弻教究非以刑卽教也境內風土人情邨莊疎密關隘險要必得見見聞聞更好因地設防隨俗立教於平反中寓化導之意臬臺無巡歷之例所辦一切究系暗中摸索紙上空談詢及地方官亦未必人人畱意熟悉今有辦臺之行往來楚直每過一處畱意咨詢觸目驚心見景生情無巡歷之心而收巡歷之益有心人決不作遊歷空過然此可爲畱心經濟者道耳

寄鍾聞軒音書

在官在民物力艱難均屬一體少一分繁文卽增一分實事禁無益之酬應省太甚之浮靡於崇�返朴之中自著移風易俗之效

寄田錫莘書

內地民人畢竟惡人少而善人多官司分別勸懲不難丕變也

寄白參戎云上書

設兵所以衛民也幸際﹐升平巡緝姦匪卽其衛民之實事爲營伍中正經職守操演之外隨地隨時盡一番心力卽有一番功效匪黨斂迹地方士民陰受其福而不知久之亦未有不知者寄崔升吉應階書

閩中風土彊勁气矜是尙引之於正見義勇爲一人於邪負固不服所以常有糾眾械�毆差抗官之案惟令地方官勤理民詞凡有忿爭爲之剖結以平其心不至激而滋事懲刁卽所以止刁理事正所以息事也

寄歐陽永琦書

海疆要地宣﹐上徳而達下情無非爲國計民生之重務屬員才識短長不齊習尙亦別惟有一秉中正立之標準好民好惡補其偏而救其獘凡檄行之文告批答之札稟相間之談論矢以眞誠示以公溥勵以淸白將以坦易有長必錄有善必獎有過必原有必懲始而相知繼而相信久則畏而服矣

寄陳焱書

長沙亦有刁詐健訟之名然細加體究亦不盡然地方有司如肯諸事爲之經理隨時剖結速彰公道亦自帖服未必皆喜於上控自取罪戾尙不至如三吳之人喜訟糾纏不已省會已近湖口湖身日就淤窄不可不急畱容水之區每有懇求築圍成田得利者不過數十家每遇水漲湖不能容倒漾爲患所傷實多此近年長沙湖河情形所謂多築圍圩以廣地利在他處則然卻非此地所宜

寄鄭大進書

吾輩只求於地方有益不必名自己立功自己成然可爲有心斯世者道耳

寄錢相人琦書

有司司牧之官以民心爲已心視官事如家事自能勤於治理切於興除𨿽無大興大革之事而積少成多弭患未然陰受其福者不知凡幾孟子論得民心之道不外欲與聚而惡勿施與聚勿施正積少成多漸而除之謂也

寄楊仲興書

巡道名爲監司則刑名錢谷皆其所管分巡所至事事可以稽查平反故兩司所不能親歷者巡道皆得親歷官役有所顧忌士民有所倚賴此官不同虛設出巡不同�遊今奉新例每年親歷秋審則刑名之大者以身先之以心人之不特重囚冤滯可以平反凡大小案件民間利獘有一番體察卽有一番措施

寄王介子書

楚南臬務原不甚繁而命盜案之株連詞訟之翻覆總應督率僚屬設法淸理夜長則夢多畏事轉致滋事民情之變幻刁詐亦地方官有以釀之而招之也州縣自理之詞訟因未告上司而上司亦無從稽核民有屈抑積不能平乃始上控未免槪以翻腔控擲之亦非釜底抽薪之計近來極小之案動告部狀民刁益甚而地方官動輒得咎皆以始辦之罅漏耳竊嘗以孔子之使無訟仍從善於理訟處漸以致之非槪不理訟而可以使之無訟也

寄同信玉瑞書

平心靜气事事爲地方經久之計可以問心可以問民卽所以獲上也

寄查儉堂禮書

蜀風悍野五方雜處不似粵中醇朴平時所謂啯嚕子者不僅懲創於已犯必須解散於未然平時依艸附木呼朋引類遇事便隨聲附和故散之則見其少聚之則見其多也保甲之法在他省或難見效在川省則易於見功此輩於到川之處有所稽查庶不至猖獗爲害矣

桂林陳文恭公手札三卷於往來酬應中隨久隨地隨事隨時動其不容已之心指其必當盡之分一片濟人利物之意洋溢筆端當與五種遺規並傳不朽者也博平明府蔣梯山十弟以其鄕人所刻本惠余余向未得見此因與梯山捐貲重刻以公同志滇南李文辦謹識於泰安郡署

