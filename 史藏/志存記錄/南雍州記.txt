南雍州記

晉王韶

●太和山

武當山﹐山髙巄峻﹐若博山香鑪﹐苕亭峻極﹐幹霄出霧。學道者常百數﹐相繼不絕。若有於此山學者﹐心有隆替﹐輒爲獸所逐。

●粉水

蕭何夫人漬粉處也。

●酒泉

福祿城﹐謝艾所築。下有金泉﹐味如酒。有人飲此泉水﹐見有金色從山中照水﹐往取得金。故名。

●辛居士家

辛居士名宣仲﹐家貧。春月﹐鬻筍充腸。酌﹐截竹爲罌﹐用充盛置。人問其故﹐宣仲曰「我惟愛竹好酒﹐欲令二物常相並耳。」

●諸葛故宅

隆中諸葛亮故宅﹐有舊井一﹐今涸無水。盛弘之記云﹕井深五丈﹐廣五尺﹐堂前有三間屋地﹐基址極髙。云是孔明避暑臺。宅西山臨水﹐孔明常登之鼓琴﹐以爲梁父吟。因名此爲樂山。先有人家居此宅﹐衰殄滅亡。後人不敢復憩焉。齊建武中﹐有人修井﹐得一石枕﹐髙一尺二寸﹐長九寸。獻晉安王﹐習鑿齒又爲宅銘。

●樂善臺

髙齊之後有堂﹐堂西有射堂五間。射堂南有大池﹐池上有臺﹐名曰樂善臺。

