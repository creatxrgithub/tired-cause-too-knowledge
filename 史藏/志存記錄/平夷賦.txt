

平夷賦﹝明﹞趙輔撰平夷賦有序趙輔建州三衛世爲女直東方之黠虜也深處萬山林障天晴晝如晦恃險負固巳有年矣永樂間開原降虜楊木答戶者悖逆率眾數百騎往投之其黨類遂滋日浸彊悍會我太宗文皇帝靖難之初憫生民之艱不卽加兵姑撫綏之彼狼子野心縿懷覬覦乃者守邊將吏弗能制禦以致猖狂莫遏一歲間寇邊者九十七次殺虜人口十萬餘皇上震怒乃興問罪之師以輔掛靖虜將軍印授以成命總統戎師復以太監黃順少監張林監督軍務左都禦史李秉提督兵戎副參厥事則都督王瑛武中總督糧儲右僉都禦史張岐督陣紀功則監察禦史孫珂崔讓呂雯邊鋪往來遊擊則都督王鈴都指揮韓斌協同遊擊則都指揮黃欽分兵出奇則遼東副總兵都指揮裴顯左右參將孫璟周俊摧鋒破敵則都指揮楊玙柯中曹廣載廣楊海榮楊玉孫龍文寧崔勝焦貴白欽盛鑑指揮閻斌冀輝李讓宋守忠等綜理營陣則都指揮曹浩劉通傅海王鍇護遞饋餉則都指揮信郭瑄通得京營於遼東漢漢蕃官軍五萬餘眾各秉忠赤咸奮敵愾俱以成化丁亥秋九月二十日有四日兵分五路深入虜地左掖右哨出渾河柴河越石門士木河至分水領右掖右哨由鴉■﹝胃鳥﹞關喜昌口過鳳凰城黑松林摩天嶺至潑豬江中軍目順撫經薄刀山粘魚嶺過五嶺渡蘇子河至古城期以是月二十有九日大兵起烽時則有若朝鮮國亦遣中樞府知事康純魚有沼南怡等率兵萬眾以助官軍皆如約抵虜巢無一後期者勢撼山嶽聲振天地虜寇望風披靡譬之破竹迎刃而解擒斬俘獲虜酋指揮苦女等目千數賊屬牛馬無算巢穴蓄積蕩然一空收其被虜者歸厥家門有遺寇奔遁深山以保殘喘一月之內虜境蕭然時積雪盈尺塞風裂膚不可久居乃整兵凱還尋有遁寇指揮張額的裏率其妻赴軍門哀詞乞降且曰吾所處之地自唐以來人迹罕到太宗東徵至鳳凰城而止亦未嘗入吾境土今上兵卒然至此使我父母不相顧兄弟妻子盡被擒戮家產巳盡死亡無日豈非天也遂具奏納之予惟建州之地東南接鴨綠江朝鮮正南則三江月虎城正東則毛憐衛七姓野人黑龍江奴兒幹諸夷東北泊北率皆海西四百餘衛野人女直■此又泰寧富峪朵顏三衛之虜賊也而建州實處其中左右前後盡爲夷狄相去聯絡犄角應援五嶺喜昌石門又咽喉之地人不得並行騎不得成列乃一夫當關萬夫莫開之險今王師一舉直搗其中長驅席捲所向無敵誠我皇上徳動天地威播華夷神謨妙算之所致也其萬萬載太平無彊之休又系乎此矣予覩成功不勝雀躍謹拜手稽首而作賦曰成化丁亥仲夏旣望上禦奉天端拱南向金印白麻授鉞命將帝曰建州之虜酋世受國恩之曠蕩玆乃悖逆荼毒我邊寔罪大而惡極宜天討以殄殲惟渠魁則罔赦在脇從而悉蠲臣拜稽首天子萬年臣聞建州女直東夷猾虜食肉衣皮山居林處藉弓矢以憑陵恃山林之險阻其心校黠其力彊圉蛇突豕奔倐來忽去曰漢曰隋且綏且撫偉矣唐之太宗乃奮東徵之舉僅勒馬於鳳凰之山敢肆志於豺狼之所玆行斷出於宸衷廟算敢乞於當寧帝曰兪哉汝其䢐徵閫外便宜付托在卿臣拜稽首載歡載競爰整其旅於焉啟行徵車彭彭以載道旗旐央央而嚴程發津通而出山海歷義錦而抵廣寧覽滄海之浩翰濟閭山之崝巆遼河一水而三岔襄城百里如砥平乃營細柳乃屯大兵帶甲千萬鑯騎如雲弓刀鱗次旌旗蔽空將士賈勇如彪如■﹝魚能﹞精忠烱烱兮貫日膽气堂堂兮如虹揮金戈兮止白日擊鼉鼓兮轟雷霆威信洽而士心一賞罰公而號令明列八陣布五軍紛鳥蛇而變龍虎配天地而合風雲左哨出柴河而掩乎東極右哨襲太行而搗乎老營左掖右掖前軍後軍中營掘機總掌權衡發撫順而長驅五領由喜昌而席捲古城潑豬江之巨浪洶湧摩天嶺之羣鋒嶙峋雅鶻關險踰於蜀道鳳凰城髙並於嵩衡黑松林之森森當白晝而如晦石門山之矗矗峙積雪而如銀樹木蒙密蠛蠓過而猶礙鳥道懸絕猿猱俱而愁捫蠢彼虜賊負固並吞剗絕壑爲濠湟樹巨木爲城郭晝則拒戰夜則衝突羽鏃蝟飛兵刃相薄移日之間轉戰百合𨿽周之玁狁漢之匈奴未有能過之也於是我兵鼓勇敵气奮發怒髮衝冠目眥盡裂乃陳三軍乃召五丁伐鄧林碎昆侖刷渤澥墳東溟馳龍■﹝馬某﹞以蹴踏驅虎賁而咆哮揮倚天之長劍彎滿月之烏號神鎗發而火雷迅擊信炮舉而山嶽震搖盡虜酋之所有罔一夷而見逃剖其心而碎其腦粉其骨而塗其膏彊壯就戮老稚盡俘若土崩而火滅猶瓦解而冰消空其藏而豬其宅杜其穴而空其巢又有朝鮮之一國率兵萬眾以效勞搜天門與地角刮海底而楊濤甫及旬日之內虜境以之蕭條外有毛鄰彊虜七姓野人四百餘種之海西三衛朵顏之天驕無不心驚而气喪膽落而魂消王師全勝以大捷徵夫凱還而歌鐃猶夏啟之伐有扈如帝舜之徵有苗也由是遼左之門迎拜道邊簟食壺漿舉手謝言昔遭虎狼荼毒萬千今我得生如解倒懸我得衣衣天子之賜我得食食天子之與況此更生不可枚舉乃是天威遠播廟算如神拓其彊而廣其宇誅其罪而弔其民陋漢唐之黷武昭當代之施仁神武大振於凶荒聖徳光被於四表車書由此而會同華夷以之而一統桓桓猛士糾糾虎臣振旅回朝陛謁紫宸天顏怡悅海宇咸春報功行賞兮世其祿分茅胙土兮崇其勛雨露均沾兮九天降風雲慶際兮爲萬方寧蕭韶九成兮百獸舞干羽兩階兮四夷賓耕田鑿井兮利其利出作入息兮堯舜民熙熙皥皥兮俗化美巍巍蕩蕩兮而天下莫知所云也廣信府同知鄒潘推官方重臨江府推官袁長馭上饒縣學教諭余學申對讀湖州府後學吳仕旦覆訂

