《天祿閣外史》舊題漢黃憲撰

●卷一

○巡幸

天皇幸於蒼梧。楊秉諫曰「臣聞聖辟不徹政而玩世﹐哲主不輕權而荒體﹐非有碩功駿烈銘諸人心﹐而可以觀諸侯也。昔禹治水壤﹐區畫萬國﹐以鎭民神﹐故巡狩諸侯﹐百姓若捧太陽之餘光﹐瞻候云之潤气。故臨九河而頌禹烈﹐躡會稽而懷禹功。夫先王之於巡狩﹐亦不得已﹐驅馳車駕﹐經越山川﹐祀之以歲月者﹐豈荒於遊觀哉﹗陛下龍飛﹐初躬勤於政﹐天下想太平之風。日食則赦﹐地震則省﹐此初政之勤是矣。安﹑順之朝﹐貴戚怙寵以賣威福於天下﹐延及今日﹐海內愁困﹐相尋以兵。市無商賈﹐陛下則以爲淸淨之治。饑民號泣﹐陛下不悟其姦﹐而髙拱無爲﹐以聽其亂。又爲巡幸之舉﹐駐畢蒼梧﹐輕玩萬乘﹐涉不測之地﹐匱楚國之財﹐通奸臣之隙。而宮闈若壘﹐臣恐蒼梧之云向陛下而增悲也﹗請聖駕還宮﹐以慰邦畿臣民之望﹗」天皇納其言。

是歲﹐京師三輔地震。

洎曰「危言激論﹐可爲諫君之法。」

○燕言

徵君遊古息國﹐寄慨焉呤。有燕憩於枯楡而言曰「息國無君﹐吾子奚爲此遊也﹗」徵君聞而怪之﹐乃叩曰「汝燕也﹐何以能言」對曰「吾乃桓﹑靈之鬼也﹐是爲幽﹑厲。炎炎之室﹐其將頹乎﹗汝其輔諸侯﹗」言畢而泣﹐遂飛於冀州之墟。

徵君語弟子曰「其怪也若是﹐此亡國之象也﹐小子其識之哉﹗」乃以杯酒酹地而誓曰「漢室不靖﹐柰蒼黔何﹗燕言息國楡之柯﹐負君之靈﹐曰﹕『吾乃幽厲﹐炎炎者傾﹐汝其輔之﹗』憲也狷介﹐不敢以徵。天道悠悠﹐物有信然﹐其怪也耶其靈也耶若天假於言﹐靈假於物﹐憲敢不惟命竭股肱之力﹐以報所天﹗」

徵君旣作息而歸﹐見郭泰立於庭。郭泰問曰「子焉適而至暮也」曰「甫釣於汝水之濱﹐樂而忘歸﹐是以暮也。」曰「然則子何爲而有憂色耶﹖」曰「不得魚則樂﹐得魚則憂。」曰「子何以不得魚爲樂乎﹖」曰「甫亦樂魚之樂﹐而亦憂魚之憂也。不得則縱﹐得之則烹﹐魚樂於縱而憂於烹。今吾之憂﹐是魚得其餌而吾得其魚也﹐故憂。然則今之爲士者﹐皆得餌之魚乎﹖」郭泰笑曰「子其縱矣﹗窺子之意﹐將王室以爲壑﹐諸侯以爲池﹐洋然縱之而赴於壑﹐是子以王室爲憂乎﹗」曰「微子不吾知也﹐子且休矣﹗」乃取琴而歌。郭泰喟然曰「子之琴於斯也﹐其箕子《麥秀》之歌而托諸琴乎﹗」遂合榻﹐移日而去。

○交情

李膺訪徵君於衡門﹐雪甚。道遇郭泰而問曰「子得見叔度耶﹗」曰「泰也以布衣交﹐安得不見﹗子以軒冕交﹐亦軒冕者謁之耳﹐安得見﹗」李膺有慚色﹐乃稅駕於野﹐與郭泰乘蹇驢而造焉。有樵者臨溪浣足而歌曰「衡門之雪霏霏兮﹐有客袍。寒溪澹而無聲兮﹐木落遠臯。」二子聞而淒然。

時童子候門﹐見二子來﹐振衣長嘯而入。徵君及階迎之﹐復見郭泰而喜﹐謂李膺曰「甫久不見元禮也﹗」

李膺再拜而道曰「膺以羈故﹐不能仰挹淸範﹐戾也。久處僻壤﹐每聞令音﹐私自暢滌。往歲發使者﹐瀆以咫尺之書﹐穢以不腆之饋﹐亦惟是夢寐以相達也。子何辭吾以饋﹐而報吾以書乎﹗」

徵君答曰「憲也聞之﹐貧者不報人以幣﹐故辭於使﹐猶報也。夫饋甫以幣﹐分君祿也。以君之祿而饋人﹐故亦以君之祿而完也。完祿而報書﹐均無得焉。憲之卜廬於斯也﹐春秋之期﹐有牲醪足以供祭﹔一日之餐﹐有蔬食足以爲嘗。晝則杜門﹐有琴籍足以爲娛﹔夜則寄臥﹐有蒲榻足以爲安。豈復余乎﹗夫受而不報﹐恥也。不能報而受之﹐亦恥也。故君臣以全義﹐兄弟以全愛﹐夫婦以全禮﹐朋友以全恥﹐古之道也。」

李膺曰「膺也陋﹐不能測子之度﹐若漢室結難﹐𨿽整步之儒﹐咸效驅馳之勞﹔章句之士﹐咸奮鉛刀之力﹐而況子之偉乎﹗」

郭泰隱幾而臥﹐徵君謂曰「林宗已卜車於夢寐中。」泰應之曰「聖軌賢轍﹐一行一藏。時哉﹐各努力也﹗」

是歲﹐梁冀作亂。

○兵法

有巨盜攻冥厄之關﹐一郡大恐。居民遁逃﹐而無所歸。賊有名司馬龍者﹐力敵三軍﹐勇冠百萬﹐懸千錢千百步之外﹐箭九發而九破﹐以此擅譽。時羣盜將陷關﹐司馬龍曰「吾聞郡有黃叔度﹐未可攻也。」乃結營於關外。

有司聞之﹐匍匐詣於徵君之廬﹐以綺輿迎之。徵君辭曰「憲﹐汝南鄙人也。未嘗入簿書之室﹐遊刑罰之庭﹐是以不諳國家大議。盍訪諸奉髙乎﹗」有司詣曰「徵君﹐王佐才也﹐何足辭讓﹗賤令不職﹐不能靖安土壤﹐使男女愁嘆﹐父老奔走。羣盜以殺掠爲名﹐屯於冥厄﹐聞徵君之賢﹐故未敢驟攻﹐而勢已破矣。誓不往﹐是絕百姓以乘冠也﹐徵君奚安乎﹗」遂行。

徵君以綸巾玄服﹐乘輿至關下﹐謂諸將曰「聞賊中有司馬龍﹐其人勇而能射﹐所向無不殘滅者。必誅之爲利﹐若以計卻之﹐猶開道而放熊﹐終爲人患。夫靖一郡而貽患於他﹐胡可忍也﹐且以動王室﹗故以計死之者安﹐以計禦之者半。」有司及諸將謝曰「民之福也﹐敢問計安所出。」徵君曰「敵善射﹐則不可輕用其將。敵負勇﹐則不可輕用其卒。故兵家設機於虛實之間﹐是以決勝。夫敵之所謀者在內而不在外﹐吾之所謀者在外而不在內﹐此兵之所緣而虛實也。」諸將曰「何謂謀在外而不在內。」徵君曰「試之。」

乃令壯士百人執戟守關﹐以文武四臣攝之。諭以兵情﹐間道而出﹐遠近埋伏﹐騎卒遊其間。令關吏登堠舉烽﹐關外鳥雀皆驚﹐使賊眾不疑伏兵在外。又令關下勿擊柝﹐示以懈禁。

徵君鼓琴帳中﹐司馬龍聞之﹐笑曰「此必叔度作閒態也﹐吾知其弱矣﹗」遂急攻關門。賊眾曰「關不擊柝而鼓琴﹐此詐也﹐內必有伏﹐且勿攻﹗」司馬龍曰「吾聞黃君多謀﹐而默以《六經》爲文﹐《六韜》爲武。今吾眾臨關﹐彼優然鼓琴而戲敵﹐計誠詐也﹐且待其畔。」

徵君謂諸將曰「賊中矣﹐擒之何有﹗」復令壯士舉烽火﹐後隊伏兵亦舉火應之﹐大呼曰「救至﹗」賊眾駭﹐亦舉火以視。延燒空捨﹐火光燭云。徵君令關內勿舉烽。煙气昏慘﹐壯士守關者皆寂杳不喧﹐成列而不敢動。司馬龍曰「救至而內不應﹐吾料伏兵疲矣﹐救必懼而不逼﹗」遂躍馬彎弓而前擊之。其後隊步卒且進且退﹐火遙不相接。欲勒馬而歸營﹐前隊伏兵鼓之而起。司馬龍橫戈馬前﹐向眾呼曰「得火尙可戰也﹗」賊眾亂﹐步卒與騎馳其後而襲之。司馬龍失火不能戰﹐自刎而死。賊眾追及﹐見纓污血中﹐哭曰「司馬將軍死矣﹐吾輩何以生爲﹗」皆自殺。一郡悉平。

徵君之是舉也﹐不傷一民﹐不匱一庫﹐而措汝南於枕席之上﹐可謂奇矣。君子曰﹕運籌帷幄﹐決勝千里﹐其叔度之謂乎﹗

○祝頌

天皇封徵君以愼陽之田﹐又以蒲輪玄聘之。

徵君上表辭曰「臣昧死言﹐向者﹤豸幹﹥﹤豸八﹥之勞﹐奚補於社稷哉﹗以天皇之明﹐不察臣之菲劣﹐而聽左右之譽﹐賜臣以愼陽之田﹐寵臣以蒲輪﹐榮臣以玄﹐竊以爲禮遇之過也。昔者許由抗志於唐堯﹐務光執節於殷湯﹐二子者﹐亦遭際聖世而蒙隆禮殊錫之光﹐竟辭而不就﹐以窮困其身。天下不以堯湯爲棄賢也﹐且有令名。臣賢非許由﹐智非務光﹐而有堯湯之遇﹐極寵錫之榮﹐以嘉菲臣﹗故艸木落於待黃之秋﹐而衡門之蒿獨茂﹔塵礫沸於會風之候﹐而寒谷之云不飛。亦以休風之宣暢﹐而聖情之凝郁也。臣實恧焉﹐是以荷日月之餘輝﹐而流汗交襟﹐惕然而怖栗者﹐有以也。臣自揣不能從事於輔弼之列﹐而廁於吁弗之廷矣。臣願天皇聖明﹐愼刑罰﹐躬節儉﹐禮儒臣﹐放佞人﹐以疏骨鯁忠言之路。容臣於艸莽歌詠﹐鼓琴以揚仁風﹐擊壤以鳴聖澤﹐此臣之所以仰祝於天皇也。臣北面稽顙﹐彌增感激﹐待命艸間﹐無所逃遁。謹上表以聞。」

天皇深允其奏﹐然卒不能用也。是歲﹐命丞相以下講《老子》於太淸殿。匈奴寇雍﹑冀二州﹐南人叛。

○去惡

梁冀之誅﹐徵君謂袁閎曰「甫聞去惡木者易﹐去惡根者難。」袁閎曰「子何不效斧斤之力而去其根乎﹗」徵君曰「間者國家多故﹐典刑蕩然。得意而遷善﹐𨿽忌忠而必賞﹔失意而渝怒﹐𨿽寵佞而必誅。薄賞厥忠﹐故厚誅之。薄誅厥佞﹐故厚賞之。異賞而同誅﹐殊勞而同辱﹐是賢﹑不肖淆也。夫淆不可以致士﹐淆則賢者難爲淸﹐不肖者難爲濁﹐故賢者死於憂患﹐而不肖者死於安樂也。淆其臣﹐卒以自淆。淆主在上﹐則潔之在下﹐孰可致也﹗夫上林之材﹐非無惡木。淸渭之流﹐非無濁波。有道之朝﹐非無佞臣﹐顧明王之馭耳。是以舜誅四凶﹐賢類顯焉。紂戮比干﹐佞臣用焉。此皆不淆之主也。戮賢而近不肖﹐其過也ウ﹐猶可悔也。以賢﹐不肖而淆之﹐其過也辭﹐不可理也﹐故秦以淆而亡。愼到曰﹕『得馭者謂其駁﹐失馭者逸其驥。』其是之謂乎﹗」

韓洎曰「梁氏旣誅﹐單超﹑徐璜﹑左﹑唐衡﹑具瑗等嗣亂其後﹐曹節﹑王甫之徒﹐惡浮於梁冀。五邪流衍朝廷﹐而黨錮之難作。梁氏之誅﹐果何益於漢室哉﹗」

○機論

韓王見徵君。徵君方耕而歸﹐望韓王之軒﹐棄鋤而隱之。韓王返國。他日又見﹐親以幣將於庭﹐徵君乃就載以歸﹐謀甫王室之策。徵君是以不能辭於諸侯。

韓人有善奕者﹐以奕說徵君曰「子知奕之道乎﹖」徵君曰「不知也。」奕者曰「吾與子奕之﹐可乎﹖」曰「夫奕以機勝﹐以不機敗。吾不能機﹐何奕之爲﹗」曰「子惡機而不奕﹐不知子之機過於奕乎﹖」曰「何爲其然也﹗」曰「奕之機﹐虛實是已。實而張之以虛﹐故能完其勢。虛而擊之以實﹐故能制其形。是機也﹐員而神﹐詭而變。故善奕者能出其機而不散﹐能藏其機而不貪﹐先機而後戰﹐是以勢完而難制。𨿽然﹐此特奕之道耳。若機之流於眾妙也﹐肆而淵乎﹗羲皇得之而畫其卦﹐神農得之而藝其穡﹐軒轅得之而奠其兵﹐勛華得之而禪其器﹐夏禹得之在驅其澤﹐殷湯得之而陳其网﹐周武得之而奮其鉞﹐蒼頡得之而泄其文﹐女媧得之而煉其石﹐許由得之而洗其耳﹐儀狄得之而制其酒﹐造父得之而神其禦﹐后羿得之而精其射﹐伊尹得之而負其鼎﹐公輸得之而云其梯﹐寧戚得之而扣其角﹐伯牙得之而鼓其琴﹐老聃得之而守其谷﹐孔子得之而擊其磬。昔有抱甕者﹐惡桔橰之機而不用﹐然烏知抱甕之爲機乎﹗由此觀之﹐天地萬物皆機也。機其運於應物之所﹐動於無形之源乎﹗今子之出也﹐將以仁義爲機﹐而運諸侯於掌上﹐銘兆民於軌物﹐經之綸之﹐弛之張之﹐吹之噓之﹐若噫气之雄風﹐而解駭乎萬竅。其機也如是﹐奕何有哉﹗夫聖人以仁義爲機﹐賢者以禮信爲機﹐謀士以術數爲機﹐辯士以縱橫爲機。此機者﹐皆利於諸侯而顯名者也。吾子其握聖人之機以遊說諸侯﹐則漢室可舉矣。當今之時﹐得機者顯。得聖賢之機者﹐貴不可限。子翕而不張﹐亦何取於機也﹗盍奮而張之﹐噫仁義之气﹐而解眾庶之郁哉﹗」徵君曰「吾將機乎﹗」

○形勢

徵君說韓王曰「夫諸侯之國有爲天下樞者﹐莫如韓。韓固戰國也﹐宛穰襟其東﹐大乘峙其南﹐武關亙其西﹐成臯鎭其北﹐韓之形勢﹐足以四面之敵﹐通諸侯之盟﹐而中臨天下。呼則諸侯應﹐招則諸侯來﹐若長江盤紆於中﹐而九派之流爲之爭赴而下注也。以韓之壤地視諸侯之疆﹐孰廣焉韓之人民視諸侯之眾﹐孰勇焉以諸侯之譽望視賢王之聲﹐孰美焉是三者皆無出於王之右矣。自大禹創業於夏﹐申伯受封於周﹐楚子設險於方城﹐秦人用武於南陽﹐故韓之國實英雄致王定霸之壤也。漢興﹐凡南陽之勢﹐遠控乎西京﹐以爲羽翼。新室翦漢﹐二雄割據﹐光武倚舂陵而發迹﹐更始臨氵育水而建號﹐皆韓之南陽也。

賢王承九葉之運﹐當天下之樞﹐昭之以令徳﹐修之以文武﹐暢之以禮樂﹐可以會盟諸侯﹐而光濟王室。夫南陽﹐智士之所出也。賢王能折節下士﹐而選豪俊於南陽之眾﹐與之謀國而靖民﹐以顯其業﹐無使百里奚之事於秦﹐而範蠡之謀於越也。賢王據此而不圖﹐臣恐天下之形替矣。夫擁成臯之固以爲金湯﹐采析邑之鐵以爲劍戟﹐登魯門之關以揮勁戈﹐過淮水之流以飲疲馬﹐臣固知賢王之無功也。夫王室之盈虛系於韓﹐王室之彊弱系於韓﹐王室之安危系於韓。王若不修徳﹐則王室必虛﹐必危﹐必弱﹔王若修徳﹐則王室必盈﹐必彊﹐必安﹐自然之勢也。賢王欲輔王室而不修徳﹐是猶大舟之濟江河而焚其楫也﹐其不能濟亦明矣。此臣所以爲賢王計也。臣布韋之士﹐蒙賢王二顧之殷﹐遇臣以不次之禮﹐是以披素露膽於賢王之前也。王其圖之﹗」

韓洎曰「此篇乃徵君說諸侯王第一策。忠義之气﹐激揚慨切﹐藹然於言外。其視戰國蘇秦﹑張儀之輩﹐眞霄壤矣乎﹗」

○災異

桐柏山崩﹐淮水潰決﹐棗陽之民死者大半。韓王憂﹐命左右告於徵君曰「桐柏﹐韓之臣鎭也。今崩﹐王室必有難﹐其若之何﹖」徵君不答。左右返見韓王曰「臣以君之命告於黃徵君﹐傲而不應﹐是無禮於君也﹐請逐之﹗」韓王曰「國有大咎而又逐士﹐寡人之戾益矣﹗是寡人不能恭﹐而使左右以寄命﹐能無傲乎﹗」遂命駕而見徵君。

徵君方鼓琴﹐韓王詣其館而謂曰「叔度其涼哉﹗何不弔寡人而乃鼓琴以娛也﹗」徵君對曰「臣聞之﹐國之修短吉凶卜於龜﹐士之兆卜於琴瑟。今臣之鼓琴也﹐始彈《白駒》﹐其聲戾以殺。繼而彈《關雎》﹐其聲婉以和。臣故得禮於賢主也。請問何憂﹖」韓王曰「寡人不徳﹐不能舉職於山川﹐遺戚王室﹐寡人是懼。敝邑三歲無稔﹐邑將爲墟。今桐柏告崩﹐淮水潰決﹐以溺我人民﹐蕩我禾黍﹐傾我廬舍。寡人𨿽象不能施號於敝邑﹐亦先君所封也。寡人是以邀福敝邑之山川﹐而天賜之以禍﹐何以示民﹗玆賴徵君之明徳﹐以庥寡人﹐幸毋棄也﹗」徵君曰「有是乎哉憲也未之信也﹐請與王觀焉。」

遂涉淮而登桐柏。水溢於境者﹐方數百里。林不露巢﹐城不見堞。男女之屍﹐矯如巨魚﹐被髮而浮於波瀾之莽。王嘆曰「自孔子觀呂梁以來﹐未有此水也﹗」徵君斂容而對曰「彼猶得蹈水之術﹐今之蹈者﹐其無術乎﹗不然﹐何傷之多也﹗豈惟韓國之禍﹐王室其必有難乎﹗」

是歲﹐匈奴寇邊。黑霧三日如夜。君子曰「幽厲之气彰矣﹗」

○問兵

韓王問兵於徵君。徵君辭曰「臣禮樂之士也﹐不能以軍旅對。」韓王曰「寡人聞之﹐治世則用文﹐亂世則用武﹐用武之世﹐奚事禮樂哉﹗」徵君對曰「夫君子修文徳於用武之世﹐寓陽道也﹐故百姓和而易霸。修武徳於用文之世﹐寓陰道也﹐故王室備而易隆。今以用武之世而不修文﹐則諸侯皆雄﹐鄰國無釁﹐何以樹伯王之功哉﹗若以武﹐𨿽彊弱殊效﹐而百姓之殘均也。王何緩禮樂而急戎事乎﹗臣是以不敢對也。」

韓王曰「昔齊桓陳師於召陵以聲楚﹐而遂建九合之績。秦王出兵於函谷以迎敵﹐而足收六鼎之形。孰非用武之明效哉﹗春秋戰國以迄於今﹐談兵者雲集﹐角武者舉。上則折衝於帷幄﹐下則覆軍而殺將。當此之時﹐禮樂無有也。夫制敵者非揖讓之化﹐彊國者非威儀之容﹐故禮樂不可治於用武之世也﹐明矣。徵君奚隱厥術而不以誨寡人歟是使寡人無奮也。」

徵君對曰「禮﹐兵之紀也。樂﹐兵之精也。其紀如梯﹐其精如醴。故禮以制其容﹐樂以導其气。列之以行伍﹐作之以金鼓﹐飾之以旌旗﹐明之以弓劍。節而後舉﹐利而後動﹐故能克敵而定戰。桓﹑文之兵昧禮樂﹐而猶足以節制﹐是以霸其身﹐而天下謂齊﹑晉能諸侯。若兼之禮樂而節制﹐奚翅乎霸﹗且賢王不聞有苗之格乎虞廷之舞﹐聞其干羽矣﹐而未聞以其兵也。豈有苗之悍不若今之胡虜哉亦干羽者乃有虞之所以爲兵也。至春秋戰國之君﹐以百姓爲蠛蠑﹐以刀鋸爲金帛﹐苟有匹夫髙枕而寐者﹐天下皆以爲樣。其殘也如此﹐臣願賢王之勿效也。」

韓王曰「昔晉文之伯﹐不以兵車﹐而爲諸侯之盟主﹐又納天子以示義﹐伐原以示信﹐大以示禮﹐曹﹑衛﹑楚﹑宋﹐不勞而歸服﹐是晉文亦禮讓之主﹐而不黷於武﹐特未能樂焉。由此觀之﹐豈惟節制之師哉﹗」

徵君對曰「召襄王於河陽者誰乎臣而召君﹐非義也。淩諸侯之盟﹐非信也。以此而號諸侯﹐非禮也。一舉而三非﹐《春秋》責之﹐若桓公﹐其庶乎﹗以韓之疆﹐以賢王之風馭之﹐伯不足圖也。乘是時而懈禮樂﹐𨿽用力十年﹐臣固知王之止幹伯而已矣﹐且以後於晉文。夫晉文之伯﹐猶節制而當之以權也。今賢王之權在天皇﹐於王何有﹗若淵默而修徳﹐則賢王之權歸矣。」

韓王曰「善。」

○寵幸

韓王有玉壺紫英二姬﹐寵冠千宮。二姬聞徵君之賢也﹐求韓王聘之。

徵君見韓王於黃翼之樓﹐二姬隱於雕屏﹐窺而巧笑。徵君謂韓王曰「隱屏者誰歟﹖」韓王曰「此寡人寵姬也﹐慕徵君之令名﹐故隱屏而窺耳。」徵君曰「笑臣者誰與﹖」韓王曰「卽隱屏之姬也。」徵君作色而對曰「臣𨿽猥士﹐不能笑諸侯﹐而乃爲二姬笑﹐臣何以賓於王乎﹗」韓王曰「徵君何固之甚也﹐寡人之愚妾不以一笑而辱徵君。夫笑﹐妾婦之庸態也。徵君以妾歸之庸態而罪寡人之姬﹐何弗裕也。」徵君默。

韓王乃命二姬出見徵君﹐二姬又隱袖而笑。徵君曰「夫以王之二姬﹐猶能辱憲﹐況諸侯乎臣敢辭矣。」二姬寤其意﹐乃向屏而泣。徵君曰「二姬尙弱﹐是笑也﹐不以臣累﹐臣於其泣而見也。」韓王解容﹐置醴酒以宴之﹐命二姬奏樂於屏﹐五舉而樂不奏。韓王又命之﹐二姬對曰「妾恐辱徵君也。樂之音重於笑﹐徵君之辱亦重於笑﹐是妾有笑罪﹐君不命妾之贖而又重之﹐妾以爲徵君無所報於韓矣。」

徵君曰「嗟乎﹗二姬之用智﹐臣不若也。王能馭之﹐則韓國必彊﹐不然﹐王其荒乎﹐何以能國。」韓王曰「寡人命二妾奏樂﹐以徵君無命﹐故懼而弗樂也﹐焉用智哉﹗」

徵君對曰「昔者周幽王之姬曰褒姒﹐美面不笑。然國之危也﹐卒由於笑﹐故諸侯之不可笑猶士也。今二姬之笑﹐有褒姒之所不爲者﹐而反無周之危﹐故笑而知其侮﹐泣而知其弱﹐辭樂而知其智。」韓王曰「寡人命之樂而罰之所達旦﹐何智之敢用也。」於是玉壺況瑟﹐紫英彈箜篌﹐以觴奉徵君﹐酒激於地。徵君曰「臣不敢飲。」韓王曰「何以不敢﹖」曰「以賢王之尊﹐不能使二姬觴﹐反代二姬以觴臣﹐何王之自卑而崇寵也﹐臣故不飲。」韓王曰「寡人命二姬觴﹐徵君疑而不飲﹐寡人是以觴之﹐意者寡人取二姬之觴﹐徵君又疑耶。取觴而飲﹐寡人亦惟是解疑於徵君耳﹐豈崇寵而自卑乎寡人得二姬﹐實美而貞淑﹐又飾之以音。寡人是密非以偕樂也﹐而徵君疑之﹐且以難使二姬懟寡人﹐是徵君之捐過矣。」

徵君辟席而對曰「噫﹐王之二姬﹐臣實不知其美也。臣之所美與王不類﹐有名曰『仁』﹐狀若慶雲﹐容若幽蘭﹐藕若陽春。使之輔諸侯﹐則百姓懷之而頌﹐音作九夷﹐八蠻皆來朝。有名曰義﹐狀若凜霜﹐容若靑松﹐厲若秋宇﹐使之輔諸侯﹐則禁淫慝﹐誅暴亂﹐使盜跖可化爲伯夷。此二姬者﹐臣之所美也。若王之姬﹐朝不過絲竹之奉﹐夜不過枕席之安﹐弛庶政﹐棄百姓﹐禍是以亡國。故珠玉爲塵﹐錦煉爲灰﹐綺幕鏤牀棲於浮雲﹐寶瑟箜篌寂於煙露﹐富貴之樂於王﹐何有哉﹗王不寵仁義而暱冶容﹐臣竊以爲賢王之蠱也。」韓王有慚色。徵君辭酒下階而出﹐韓王送於宮門﹐顧左右曰「寡人今日得聞仁義之美也。」二姬怨而讒之。

○智論

徵君憂二姬之讒﹐復說韓王曰「夫尺蠖蜉蝤同出於陽﹐而不爲尺蠖之鳴﹔黃雀靑蜓同翔於空﹐而不爲黃雀之舉﹔鯤魚蝮蛇同潛於水﹐而不爲鯤魚之化。若此者﹐豈限於物力哉气使然也。故蜉蝤之安於默﹐蜻蜓之限於飛﹐蝮蛇之困於遊者﹐彼亦烏知。尺蠖之鳴﹐黃雀之舉﹐而鯤魚之化也﹐惟不知﹐故以類羣而不毒。是萬物之淑慝﹐皆以無所知而能相安也。使其有所知則必慕﹐慕則必傾焉。惟人靈覺於物﹐故無大愚亦無大智﹐無大智故有知而不慕﹐有慕而不傾﹐有傾而不殆﹐有殆而不窮。窮則必復﹐若玄王素主之於凡庶。惟無所大知﹐是以賤而莫知其所以貴﹐貧而莫知其所以富﹐陋而莫知其所以揚﹐勞而莫知其所以逸﹐困而莫知其所以亨。變化若神﹐動靜若運﹐凡庶惟君處﹐囂囂然以之爾矣。昔傲﹑象之於重華也﹐無大智﹐故得以靖而不夷﹔﹑虎之於仲尼也﹐無大智﹐故得以康而不隕﹔項籍之於髙祖也﹐無大智﹐故得以興而不復。𨿽徳與智合﹐以光耀於天下而銘偉功﹐亦命使之然也﹐豈惟玄王素主之異於凡庶哉。今有愚夫﹐老於田野﹐與子孫守十金之產﹐而盜賊不攘其室者﹐亦盜賊無大智也。況於受命之主乎﹗

今賢王居必伯之國﹐受世昌之封﹐膏腴之沃壤七百餘里﹐𨿽周之申伯鄧侯未有若賢王之隆也。夫南陽𨿽封於先王﹐而實天之所賜﹐賢王欲乘而興之甚易也。以賢王之明﹐而失可伯之時﹐是使齊桓晉文笑於前﹐秦孝公齊威王議於後﹐無乃棄天之賜而削先王之封乎。願王恭禮天下之士﹐以結其心﹔遠內嬖之讒﹐以淸其志﹐則天下士必奮然樂爲之用﹐而賢王之名尊矣。此鄙臣所以婉奕而長嘆也。王其熟慮焉。」韓王曰「善。」

○讒說

二姬以計去徵君﹐讒於韓王曰「妾聞諸侯皆寧﹐則不可畜士以養釁﹔百姓皆贍﹐則不可逞志以求危。今王室無東遷之弱﹐藩籬無犬吠之儆﹐君何慮之過也。以君之賢﹐而安享大國﹐天皇之寵賜﹐日盈於君身﹐𨿽河間東平之寵﹐不能加於君也。君之倉廩﹐蓄以百萬﹔宮室之麗﹐積以蜀靑﹔玩好之器﹐來自絕國﹔鐘鼓簫瑟之聲﹐畢陳於前﹐妾得侍於君之掌下﹐以供娛樂﹐是諸侯之安富尊榮﹐亦莫有加於君者也。君享千歲之祿﹐而爲終身之樂﹐以昌後胤﹐不亦善乎。今遊說之士﹐不顧君之後胤而取耀於目前﹐非忠也。不憂王室之亂而勤王﹐以圖伯謀不測之功﹐非義也﹐而且不智﹐是以磨舌於諸侯以要顯﹐譽釣空業而爲賢﹔進而若悃﹐退而若憂﹐得齊之情而泄於楚﹐得楚之計而通於秦。在路則禦者爭之而不恥﹐在國則順者揖之而不顧。吐譚縱橫﹐乍喜乍怒﹐似蘇秦蔡澤之詭行也。以妾料之﹐不過假諸侯之顏色而求創於四方﹐豈能益人之國家哉﹐君速布令於國中﹐以屏遊士之迹﹐且無潛於鄰壤﹐是絕釁也。逐說而絕釁﹐則君與妾均是福也。幸無忽壽。」

韓王曰「子素不暱﹐故說士不遊於國。向者徵君謁子而諷以汝二姬﹐故汝不忘疇昔之泣﹐而加惡耶。夫徵君非口舌之士也﹐其徳足以馨於天子﹐其才足以賓於諸侯﹐其志足以瀾於百姓﹐其謀足以安於社稷﹐不可惡也。予共亮於是﹐汝二姬毋佞。」

明年﹐韓王遊雲夢之山﹐與徵君同車。二姬怨王﹐作別鸞之歌﹐歌曰「雙鸞遊兮紫庭﹐朝兮春陽。鳳舉兮云夢﹐悵寂寞兮哀鳴。」歌竟﹐遂縊於宮樹而死。

○愛憎

韓王與徵君遊雲夢之山﹐將遊鹿臺﹐韓王聞二姬死﹐謂徵君曰「咨乃命左右旋駕。」徵君因問韓王曰「王之歸爲二姬乎﹐不然何返駕而罷鹿臺之遊也。王若歸則二姬生矣﹐臣不能從王以歸﹐而待王於鹿臺﹐可乎﹖」韓王流涕而道曰「寡人不敢匿所愛也﹐寡人處宮﹐二姬不疏於側﹐宴則忘酣﹐臥則忘夢﹐是二姬之事寡人﹐若影之附於形色。今寡人之出不謀﹐二姬以寡人是懟﹐遂哀歌而死﹐是寡人皆行陰雪中而不覺形影之離也。」徵君對曰﹕王爲云夢之遊也﹐何不捨臣而攜二姬乎臣以爲王之忍也。」韓王曰「寡人辟暑乎丰山﹐二姬進淸冷之泉﹔寡人遊丹水之上﹐二姬進丹魚﹔寡人泛於伊洛﹐二姬進魴鯉﹔寡人田於狼臯﹐二姬時雉羹﹐是寡人與二姬亦嘗爲此樂也。今云夢之遊﹐寡人以徵君在﹐二姬不得侍。二姬死﹐寡人𨿽有畫眉之妾五七﹐捲髻之女二八﹐亦無以爲也。」

徵君對曰「王以二姬之死﹐猶郁而戚﹐而繼之以涕。今有賢者﹐爲飯牛之歌﹐而不得君﹐死於國門之內﹐王聞其士之死﹐亦戚然而垂涕乎﹖」韓王曰「然。」徵君曰「使王之遊﹐旣無從士﹐又無寵姬﹐王荒而弗返。士與姬怨﹐姬死於宮﹐士死於境﹐王聞之﹐將憂士乎﹐抑憂姬乎﹗」韓王曰「士與姬皆寡人之腹心也﹐其生也偕樂﹐其死也偕戚﹐寡人奚擇焉﹗」

徵君曰「夫從事於王者﹐內則姬焉﹐外則士焉﹐士必懼其讒﹐姬必憎其狷。由此觀之﹐王之左右﹐士與姬不能並也。王命駕而遊﹐姬在﹐爲士者憤而死之。苟達於王﹐王亦能以寵士之情訴於姬而垂涕乎王𨿽憂士之死﹐必不向素憎之姬而涕也。夫涕哀之迹也﹐小哀則戚﹐大哀則涕﹐不可僞也。王之於姬﹐臣以哀而知王之戚﹐以涕而知王之信﹐何王之寵士不如姬乎。臣今從遊於云夢之山﹐王以臣之故而捨姬﹐姬亦以臣之故而怨王﹐是二姬爲臣而死也。不然﹐何王向臣而涕﹐有悔用臣之心﹐臣其危乎﹗」

韓王默然﹐良久而言曰「寡人豈以二姬之死而遂謝天下士乎徵君其無疑寡人也。」遂遊鹿臺而還。

○論學

韓王好淮南之學﹐問於徵君曰「淮南之學﹐其博於孔子乎﹖」徵君曰「臣未之敢聞也。」韓王曰「昔有東方之客曰無閭生﹐七歲而雋﹐讀書於無閭之嶽﹐容若處女﹐東人皆以爲玉龜也。寡人覯之﹐問以學﹐其言曰﹕『臣有淮南之學﹐而去其智則善矣。』是以寡人好之﹐夫無閭生學於無閭﹐必其以孔子爲師也﹐而乃稱淮南之學﹐可謂不博於孔子乎﹖」徵君對曰「無閭生卽臣之弟子李玄也﹐今從臣於王之國。臣聞其以庖希之學孔子之道而宗之﹐若淮南則固蔑之矣。何取於博﹖」韓王軒然仰笑而墮冠曰「徵君果以無閭生爲弟子耶寡人親聘之以論古學。」徵君曰「王𨿽得無閭生不能用也。」韓王於是益遇無閭生。無閭生謂韓王曰「王何忘臣之言乎﹖」韓王曰「何爲其然也﹗」

無閭生曰「昔者﹐王以淮南之事問臣﹐臣曰「淮南﹐漢之宗室也。讀書三璧﹐文如貫虹﹐然卒以滅身而亡國。此非君臣之義不明也﹐由學博而貪生﹐智陋而昧時勢也。若淮南之學﹐博而約於哀﹐聘而歸於性﹐成章而潤於質﹐則令名昭揚而可以帝漢矣。不然﹐亦足以延子孫而光輔乎漢室﹐於今猶賴焉。此臣之昔日之論也﹐而王忘之﹐非所謂善用其言者也。昔有越人行舟而遇低梁﹐望之乃石梁也﹐溢於潮梁﹐不沒者三尺﹐舟不得進。越人鑿其梁﹐力竭而斃﹐頃之潮涸。後有涉梁者又待潮而不進﹐有漁者曰﹕『子何不逾梁而待潮乎﹖』若不逾梁而待﹐是使越人笑於梁﹐烏得爲善用其舟乎今王用臣之言﹐而復爲越人鑿梁之計﹐謂其賢於鴟夷﹐而忽漁者之論也。臣竊惑焉。」

韓王附髀嘆曰「善乎﹐子之諷也﹐寡人將委心於子矣。」無閭生曰「臣師徵君﹐以二姬故﹐而王疏之﹐何也﹖」韓王曰「寡人何敢疏徵君哉﹐二姬失亡實戚寡人。子事徵君﹐寡人亦不以子諒﹐又不能以子而諒徵君﹐故寡人三陳宴而徵君不享也。子幸教寡人﹐敢不勉矣。」

是歲﹐日食旣﹐君子曰「易明式微。」

○難進

徵君七日不見韓王﹐王謂左右曰「徵君以二姬之故﹐七日不臨﹐何捐棄也﹖」左右告徵君﹐徵君答曰「甫欲見王﹐竊恐王之心未解也。夫人之所交﹐其易合者必易絕﹐故孔子去衛。其難合者必不易絕﹐故寧戚曲幹乎齊。而後相難易在君﹐士因之而潔名﹐以保身焉爾矣。𨿽然﹐夫賢士行一志也﹐亦視其所向而爲之舉。憂樂者﹐吾道之門也﹐故愛其士則不輕用其道﹐樂其士則不驟違其志。不輕用其道則士益尊﹐不驟違其志則士益忠。士益尊故寵有所不能移也﹐士益忠故讒有所不能間也。甫見王之蠱於前而哀於後﹐是耗气徇志之端也。耗气而未絕者﹐必乍明而乍忄昏﹔徇志而未匱者﹐必乍彊而乍弱。此之謂失經﹐失經則政事不平﹐刑罰不當﹐天下士豈復有樂爲之用哉所以鼓琴七日﹐而杜迹於王之庭也。夫君子虛以照物﹐弘以納機﹐倜以出滯﹐公以應化﹐故能保其國家。今王之心度實有尼焉。召而後見﹐特或舉二姬於心﹐況不召而往見﹐胡可暢也﹐得無惡乎﹗」

左右以其言復於韓王﹐王以牢享之。侍而問政﹐期月而韓國無冤民。有司廉﹐道不拾遺。楚人進羅氏之女倚風於王﹐王立爲姬而寵之。

○妖孽

徵君遊崆峒之山﹐見一老者祭一古冢﹐祝曰「炎炎之室﹐其棟將頹﹐田爲戰場﹐姦雄啼。」

徵君聞而怪之﹐命從者訊其故。時陰風南來﹐黃雲夕暝﹐二老號哭﹐遂化爲鳩﹐飛於巖木之顚。

從者匐匍而告﹐曰「此何異也﹖」徵君曰「吾聞國將亡﹐聽於神。今二老之謠﹐非人之言也。又化而爲鳩﹐其怪也甚矣。夫九陽之窮也﹐依鳥而爲鳩。鳩有利口﹐是傾國之象也。由是觀之﹐王室其將亂乎今外戚盛而主柄移﹐羌虜獗而皇威伏﹐賦斂急而頌聲息﹐災異虐而徳音乖。云擾之禍釀於朝夕﹐可坐而待也。諸侯之賢者﹐及是時布徳而施惠﹐招賢而下士﹐分祿帛於無告之眾﹐以固懷其心﹐窺王室之動靜而陰鎭之。弱則單力而扶﹐危則倚名而舉﹐誅戮愛臣﹐翦滅污吏。攘外夷而固中原﹐盟諸侯而定雄業﹐此誠一時之策也。今以韓國之勢﹐乘而舉之﹐若飄雲之遇風﹐奔流之赴壑﹐孰能禦之哉此二老所以號哭而寒心也。」言未卒﹐二鳩長鳴而逝。

徵君顧從者曰「昔子房受書於圯上之老人﹐而知漢賴以興。余聞謠於崆峒之二老﹐而知漢因以亡﹐小子其識之乎。」

○世子

韓王世子卒﹐徵君哀其賢而哭之。左權周岑曰「子哭世子也﹐爲其賢乎﹖」徵君曰「然。」曰「子之賓於韓﹐世子未有重焉﹐又弱而好音色﹐日與左右鬥鷄走犬以爲遊狎之樂。此薄徳也﹐子奚賢之。」曰「韓王暑而求凍饌﹐世子以私財作冰室﹐取羹饌而藏之。旣凍﹐乃進於王。韓王說﹐爲之賦懷冰﹐美世子也。及世子卒﹐倚風去冰室而命築鏡妝之臺﹐甫是以悲爾。」周岑曰「子何不諫」曰「玄也其在乎﹗玄也其在乎﹗」

○賢妃

韓王夢二姬與之遊﹐王驚。倚風侍寢﹐而撫曰「君寐弗寧﹐何謂也﹖」王曰「吾方與玉壺紫英遊於香團﹐臨翠華之池﹐二姬乘舟采荷而墮﹐吾是以驚。嗟乎﹗二姬死矣﹐猶與夢寐何婉孌也。」

倚風出幃﹐秉燭而諫曰「妾以爲君之夢﹐商巖也。而君云云﹐是二姬旣死猶不愛君﹐況其生乎妾亦臣僕也﹐不敢以色誤君﹐生不願爲二姬佞﹐死不願爲二姬遊。君之明徳﹐胡可障也妾今得幸於君﹐苟不自善﹐則天下亦必以妾之故而笑君﹐猶二姬也。妾聞二姬有固寵之過﹐有毀善之愆﹐而又有怨君之戾﹐以怨而死﹐何徳焉今又蠱君於夢寐﹐妾以爲君之思必深也。以是心而思士﹐其髙宗乎妾昧死瀆君﹐君其念之。」王笑曰「吾有汝以佐內﹐徵君以佐外﹐夫奚憂乎﹖」

倚風曰「妾聞《關雎》之詩﹐何義也﹖」王異之﹐曰「汝聞殆及此乎吾聞徵君云﹕夫風始於《關雎》﹐基風化也。哀窈窕而不淫其色﹐思賢才而不傷乎善。以之風諸民而民化﹐以之和諸樂而樂隆﹐周之王業原始要終﹐罔非善也。是故《關雎》者﹐禮樂之原也。文王以懿睿之徳﹐猶不自聖﹐惟后妃是求﹐以佐陽政。故正王宮而風天下﹐則文王之爲也。吾誦《關雎》而思文王乎﹐事殷之心不渝於夫婦﹐而化洽中國﹐此所以爲文王也。夫是之謂《關雎》。」倚風曰「君奚不哀窈窕而思賢才乎﹖」王怒曰「汝烏知吾之不哀而思也。」倚風頓足而言曰「二姬怨於君﹐而君哀之。其死也負於君﹐而君思之。妾是以謂君未能也。」王乃嘆曰「吾不谷﹐天賜以諍姬﹐是吾福也。」遂置酒作樂﹐命左右歌《關雎》之章﹐堂下﹐韓王與倚風撫瑟而和之。

王謂左右曰「寡人無句踐之恥﹐而竊有志焉。」乃酹酒於楹﹐左右皆觴之。謝曰「臣不敢盡命也。」

是歲﹐韓國大稔。

諸侯聞韓王得懿姬﹐咸以千金購於四方如韓之倚風者。於是國人薦於市﹐農舉於野﹐布令累月﹐饋美女者乘載於路。韓王聞之﹐笑謂左右曰「寡人得羅氏之女﹐方諸二姬何如﹖」左右皆曰「二姬美而未仁﹐若倚風則仁美兼之﹐豈惟傾韓之宮哉﹐𨿽吳越燕趙之產不能匹也。故諸侯咸以千金索其姬﹐必欲如君之倚風而後爲美。是以國鄙之女有一目一眉之麗者﹐悉進於宮。𨿽然﹐如倚風者﹐臣未之聞焉。夫倚風﹐天下之寶也﹐而君得之﹐諸侯流聞皆慕君之詠《關雎》也﹐君亦惟是儀刑於宮閫﹐毋荒其色﹐毋耽其宴﹐毋淹其鄭聲以勤樹公室﹐不亦顯乎。且徵君有顏回墨翟之賢﹐賓於玆國﹐諸侯若失重負。由此觀之﹐雌雄之形決矣。況諸侯之富皆埒王室﹐求如倚風者易﹐而求如徵君者難﹐君勿忽焉。何以明其然也昔者文王拘之時﹐凡迎紂之欲以釋文王者﹐豈皆后妃之力耶﹐賢佐之謀不可誣也。君得倚風而委之宮﹐若國之大議必賢者佐於外﹐然後可。今君之得徵君也﹐不能虛腹以下之﹐委政以隆之﹐坐謀以詢之﹐使諸侯倚藩籬而觀笑。此臣等所以不忘君之誓﹐而隳肝膽於前也。君有其國﹐而無其土壤﹐不可謂完﹐有諸侯之爵﹐而無其人民﹐不可謂貴。是勢不在君﹐君安得而守之。王室將有累卵之危﹐苟一日謝於天下﹐又何所恃乎。周公之攝﹐非篡也﹐成王弱也﹔桓文之興﹐非逆也﹐周室替也。故聖人權時而體運﹐豈能與繩墨之士同哉﹐君不可不熟計也。」王不聽。

是歲﹐楚人求睦於韓﹐韓王問於徵君﹐將以辭使以楚書﹐有盟意也。徵君謂韓王曰「諸侯相睦﹐禮也。禮不可失於諸侯﹐失則鄰國之使不入於韓之疆矣。不入則韓必孤﹐柰諸侯何﹖」韓王乃享其使而報之。

○嫡庶

韓王欲以倚風爲夫人。莊白諫曰「不可。夫先王因名以定分﹐使尊卑貴賤無相瀆也。是故內有後妃繽禦以佐內政﹐宣陰鬱也。外有公卿大夫郎官之屬﹐以贊外務﹐暢陽蔚也。故天子以諸侯爲級﹐有級而後有序﹐有序而後有則﹐和斯交焉。故天子之於後﹐猶諸侯之於夫人也。聘以示禮﹐宴以示好﹐居正以示位﹐告廟以示宗﹐親蠶以示勤﹐故能爲天下母﹐諸侯亦然。禮有之曰﹐諸侯耕助以供粢盛﹐夫人蠶繅以爲衣服﹐惟齊體於君。是以光佐於內﹐而致享於神祗也。由此觀之﹐嫡庶者﹐禮之經也﹐不可亂也。故嫡有庶而無降﹐庶有寵而無隆﹐寵之以色則不可逾於恩﹐寵之以賢則不可瀆於禮﹐夫禮名之防也。天子以禮防兆民﹐諸侯以禮防國卿﹐大夫以禮防家士﹐庶人以禮防身﹐皆所以防乎名也。瀆禮則名潰﹐名潰則不尊﹐不尊則悖﹐悖則淫﹐淫則狎侮刑罰﹐而爲天下辱﹐此國家危亡之形色也。昔桓公葵丘之會﹐曰以妾爲妻﹐則伐之﹐非私典也﹐所以尊王禁也。今倚風處君之宮﹐執庶之職﹐賢聞諸侯﹐君之明亦孚矣。倚風美而有娠﹐君之寵亦孚矣。夫美而賢﹐端也﹔執庶﹐恭也。君欲一朝而隆之﹐無乃不可乎。執是名也﹐不足以爲君重﹔而隆是名也﹐亦不足以爲姬重。且以玷姬之名﹐累姬之美﹐而返譽於諸侯﹐卽臣見韓國之日卑也﹐君其愼之。」

王不聽﹐乃訪於徵君﹐對曰「臣何必言。」韓王曰「何謂也﹖」曰「臣聞莊子諫王﹐是也。臣故不言。」韓王曰「然則寡人爲何如也﹖」曰「以王之所爲﹐子其晉文乎﹖」王悟而悔之。

○奪嫡

徵君見韓王﹐坐而論政﹐乃設五諭以動王。王喜而飲酒。倚風鼓琴於宮﹐學《關雎》之音。徵君聞之﹐叱曰「是琴也﹐始作有仁雞之聲﹐繼而有此喬捕物之聲﹐誰其鼓之﹐誰其鼓之﹖」韓王笑曰「此寡人之寵姬倚風也。」徵君曰「然則何爲而琴《關雎》之詩乎﹖」曰「此其所嗜也。」徵君曰「不可﹐夫《關雎》之詩詠后妃也﹐亦惟后妃得而琴之。若倚風𨿽賢妾也﹐妾何得而述關雎乎下淩上﹐卑越尊﹐不可謂順。臣聞倚風之好爲《關雎》久矣﹐王以爲賢﹐臣竊以爲憂也。夫瑟以發音﹐音以昭志﹐志伏於內﹐則瑟之音平以和﹔志戰於外﹐則瑟之音激以乖。今姬也有戰志﹐王之夫人其將殆乎以姬之淑而播釁於瑟﹐非祥之徵也。夫釁不可長﹐以寵而長釁﹐是玩百姓而瀆諸侯﹐且以倍盟誓﹐王何利焉。王若從其所誓﹐則四鄙之諸侯皆欲無禮於王﹐而天下之謀士去矣。昔周之東遷也﹐猶依晉鄙以爲固。今王室微弱﹐所望而依者﹐諸侯也。以韓之彊﹐王將修政之不暇﹐而驟以一寵隳其紀綱﹐則千歲後王室卒不能向韓而依矣﹐何韓之大國而不晉鄙也。臣不佞﹐寄食於諸侯﹐亦視王之此舉以爲去就﹐弗敢阿也。」

倚風聞之﹐嘆曰「事不立矣。」徵君出﹐有嬖人讒於倚風﹐曰「以夫人之賢而處卑位﹐𨿽有懿徳婉行不能範於國﹐竊爲夫人惜之。今乘君之寵幸而弗自圖﹐恐華落不再榮﹐而婕妤之怨踵矣。徵君固賤士也﹐聞夫人之鼓琴而驟諫﹐彼將以二姬待夫人﹐恥孰孔焉。夫人欲得志於宮﹐必去徵君而後可。」倚風曰「君今聽其計爲之柰何﹖」嬖人曰「夫人尙可爲也。君嘗與夫人宴碧華之池﹐夫人是時宜窺君之酣﹐而泣於前曰﹕『妾處幽獨﹐被日月之未光﹐得奉箕帚之役﹐舉宮無聞言﹐妾何幸有此譽也。君亦不以妾之賤而殘其寵﹐欲舉妾有不次之恩﹐以爲君重妾實菲薄﹐不敢仰手而承也。側聞徵君短妾於前﹐而結君之左右﹐君信以爲讜﹐是妾罪也。然以君之明﹐不能照妾﹐而使爲士者謗於道路﹐以傷君之明﹐君何以一妾而自累也。願君賜妾以死﹐無使賢士曠於市朝﹐以爲君辱﹐昔二姬之死﹐愛君也﹐不可謂怨。妾欲與二姬遊於泉下﹐以觀多士之集韓圖也。』夫人以此說君﹐君必啟前之心而去之﹐此堅寵隆愛之計也。」倚風曰「然﹐計其中矣。」

明日﹐王果與倚風宴遊碧華池﹐倚風如嬖人之言以訴。倚風泣﹐王亦泣﹐遂議立倚風爲夫人﹐是歲﹐徵君行。

●卷二

○辭受

徵君去韓﹐魯聘先諸侯而至﹐乃不入魏而之魯。

宿於濟陰﹐有盜者竊其笈。從者曰「子窮矣。」徵君曰「是何足以窮我哉﹐夫君子達於內而窮於外﹐樂於心而困於迹﹐此負道者之爲也﹐如是甫焉往而不窮。故遊諸侯而不得志﹐是吾窮也。」

頃有韓使至﹐饋百金以爲贐﹐徵君不受。從者曰「若子﹐其矯者也。子欲以忠信爲笈﹐仁義爲贐﹐則弟子之從子也﹐安能食子之忠信﹐飲子之仁義﹐而免其饑餓耶吾聞君子出而不行其素﹐則寄口於諸侯﹐以爲資身之策。故仲尼有絕糧之窮﹐孟子有受贐之義。窮則執﹐饋則受﹐禮也。子奚狷介而自困其身乎智者不爲也。」徵君曰「噫﹐是何言之陋也﹗汝不能食甫以忠信﹐飲甫以仁義﹐而欲寄口於諸侯以免死於道﹐是從遊者皆乞人之徒也。乞人一日不得食﹐則餓死溝壑﹐是欲寄口而不可得也。汝必爲乞人之計﹐則簞食豆羹之間﹐殆有甚於乞者。汝亦畏死而取之耶充以乞人之心﹐則盜跖之貪爲是﹐而伯夷之廉爲非﹐是盜跖何智而伯夷何愚也。今有伯夷爲師而盜跖爲弟子﹐可乎汝以仲尼之絕糧爲窮﹐孟軻之受贐爲義﹐而病甫也。不知仲尼獲麟﹐出涕曰﹕『吾道窮矣。』又曰﹕『欲仁而得仁﹐又焉貪。』孟軻曰﹕『萬鐘於我何加焉。』由是觀之﹐仲尼亦未嘗以絕糧爲窮﹐而孟軻未嘗以受贐爲義也。且孟軻之受贐於宋﹐蓋有故矣。當是時﹐宋之君於孟軻未疏也﹐在國無嬖人之讒﹐去國非簡賢之故﹐是以受宋之贐而不辭也。不然何卻齊之兼金﹐辭齊之萬鐘﹐而綽綽乎有餘裕哉。今韓之遇甫也﹐以好色之心好士﹐而無悃誠。內蔽於讒﹐外障於佞﹐若之何就之。甫是以去韓而賓魯。不幸遇盜﹐日中無餐﹐僕有饑色﹐車不接羣﹐空笈而往。韓王適饋甫以金﹐此稱義之福塗也﹐甫之不受﹐又何疑焉夫失志於韓而受其饋﹐是猶魚之失水於淵而又吞其餌也。受饋者傷於義﹐吞餌者傷於舌﹐其貪均也。汝欲甫受韓王之饋﹐而自同於吞餌之魚﹐死則免矣﹐其如義何﹖」

韓使爲之於邑﹐乃棄馬而還。魯人聞而饋粟﹐徵君受之。曰「義也。」

○辟邪

天皇祀老子於宮中﹐自謂紫微玉眞帝君。羣臣上表稱賀。李固諫曰「臣聞陛下以聖徳自崇而仰建玄極﹐此不可以爲號也。昔我孝武皇帝誕求神仙﹐興肆土木﹐六經表章而未旌﹐是以方遊之士踵迹而進﹐以師事之。及其䢐落﹐天下稱武﹐而不稱眞者﹐以天子無遠民以自崇也。陛下卽位以來﹐國無寧歲﹐匈奴諸種雁行而八寇﹐雨雹﹐日食﹐地震﹐太白熒惑。水旱之變不及奏﹐宮廟陵關之火不及聞﹔負比干之忠者或幽於請室﹐張如簧之巧者或臥於廟堂﹐臣竊思之可爲寒心哉。陛下誠宜恢裕徳化﹐振肅綱紀﹐以消污穢郁濁之气﹐朝夕儆惕﹐居之以恭敬無怠﹐然猶未能挽漢室之隆也。今又崇禮老子﹐表立玄號﹐惰萬幾之憂﹐易百姓之望﹐非所以熙光於祖宗而垂聲於後世。臣以菲劣之才﹐忝列三朝﹐顧無尺忠寸直以報陛下﹐亦無訁皮媚之行以爲陛下辱。然臣隱忍於質帝之秋﹐而欲效忠於陛下之朝者﹐亦有待也。臣今吐心裂腹以覺悟陛下﹐陛下不以爲然﹔老子不能爲陛下忠﹐陛下反屈膝而師之﹐以重爲權姦之竊笑﹐此微臣所以憤懣而流涕也。使老子有知﹐必以臣言爲是﹐而亦不享陛下之祠矣。夫陛下疏周孔之道而親老氏之術﹐臣恐天下紳之士翕然向風﹐皆捨儒而崇老以瀆朝廷﹐此非陛下之福也。」

書奏﹐帝不納。徵君聞之﹐謂李玄曰「嗟乎﹗難日至矣。」

洎曰「李玄此疏﹐考之《漢書》皆無所據。若爲漢之遺史﹐則範蔚宗失之多矣。大抵外史所載﹐往往不可考﹐陸宣公獨謂此《史》疑晉人所記而述者﹐不無見也。然李公此疏校諸《漢書》諸議﹐文更雄雅。」

○時勢

徵君見魯王﹐魯王築五丈之臺以延賓客。賓客聞而來者揚眉洗舌﹐各負霸王之策﹐持長短之譚﹐而求得志於魯。

魯王大賓客﹐奏樂於臺下。賓客以卮爲魯王壽而言曰「今日之會﹐臣等何幸而廁於大王之末也﹐王以爲天下之勢﹐孰彊孰弱﹔天下之國﹐孰大孰小﹔天下之士﹐孰智孰愚﹔天下之民﹐孰眾孰寡﹖」魯王默然久之﹐乃答曰「寡人處蕞爾之國﹐不能揣天下之形情。我先君封於魯﹐非周公之子孫而享其茅土。然先王之化至今賴之﹐寡人是以修過於四方之士﹐借光於藩封之列﹐宣揚文武以夾衛王室﹐無使豪傑之議﹐其後爲天下戮笑﹐此寡人之願也。今者築臺以延士﹐而天下士歸焉﹐不以寡人是棄。寡人辱以五鼎之宴﹐而天下士樂焉﹐不以寡人是誹。以魯之民人寄於不谷之一人﹐亦惟朝夕懼栗﹐而求四方之規寡人也。先王其若之何。」

客曰「大王知食葉之虫乎有數仞之木﹐其葉扶疏﹐油然而陰﹐人皆以爲值寒而凋﹐待黃而落也。方其五六月之間﹐虫生其下﹐以枯葉綢繆而爲巢。附絲於枝上﹐潛飲朝露﹐以爲無傷其木也﹐不知旬日之內﹐其葉稀稀﹐其木濯濯﹐向也扶疏而成陰﹐今則頹然而無葉矣。其所傷者﹐卽其所棲而爲蔭者也。夫虫依乎木而亦傷乎木﹐豈其心哉﹐所食在此﹐固不能捨木而求食也。然則一虫之微﹐非能傷乎數仞之木﹐一木之傷亦非一虫之力也。木之質不彊﹐而所蔭之葉徒足以資餓虫耳﹐故葉欲榮則虫益附﹐葉欲凋則虫益食﹐其勢然也﹐豈惟食葉之虫乎。有三寸之魚畜乎方渚﹐憑依乎茂藻之間﹐蕩漾乎回瀾之際﹐以爲是魚之所逝而息也。不知苑囿潰於淫雨﹐而方渚之波通於川瀆﹐而魚皆掉尾而去﹐遐逝乎江湖﹐旁泛乎藪澤﹐而東躍乎滄海﹐若鯤之變化而飛翔焉。雲行雨施﹐周流八埏﹐而鼓動宇內之萬物﹐是其在渚也﹔安於渚而不知海﹐其在海也﹐又安於海而忘渚也﹐亦其勢然也。

吾聞聖人觀魚虫之所靜﹐而知其所動。故一弛一張﹐或柔或剛﹐伸縮無迹﹐動靜無方﹐亂世則爲魚虫﹐治世則爲侯王。吸而爲秋陰﹐呼而爲春陽﹐其變化也莫知其涯﹐故聖人之顯烈無窮焉﹐王何不爲聖烈之迹﹐而忍魚虫之舉也。

夫天下之勢皆彊而吾獨弱﹐則弱者持其勝﹔天下之國皆大而吾獨小﹐則小者固其患﹔天下之士皆智而吾獨愚﹐則愚者保其名﹔天下之民皆眾而吾獨寡﹔則寡者守其要。魯小國也﹐勢弱而民寡﹐有君子而無智士﹐不能起釁於大國﹐大國方以藩屏之職是效﹐而無事於攻伐。乘此而修徳何民不服﹐乘此而畜眾何民不彊﹐乘此而治旅何兵不銳﹐不於此時圖昌後之策﹐陰修仁義﹐非乘時之雄也。大王其熟慮焉。」

魯王曰「昔齊桓有葵丘之會﹐晉文有踐土之盟﹐彼二君者皆尊周而攘夷﹐遂爲霸王。寡人欲修桓文之絕業﹐不亦可乎﹖」客曰「夫以大王之賢﹐附天子之光﹐擁魯國之地﹐有徐兗之饒﹐河濟之利﹐龜蒙之限以爲固﹐修徳而舉桓文不足爲也﹐其柰大王何。」魯王不能對。

徵君拂纓而前曰「何爲其然也昔周室旣畢﹐封建之國皆爲戰場﹐商鞅範雎儀秦之徒相踵而入﹐弄轉圜之舌以遊說諸侯﹐天下莫當焉﹐彼得行其說者亦時也。今天下烏可比肩而語哉﹐子欲以儀﹑秦之術行於成康之世﹐猶膺隼之羣而爭於鸞鳳之林﹐其不然亦明矣。且憲也聞之﹐識時者不先乎眾﹐成事者不謀於家﹐此豪傑之用心也。以若所云不足以重魯而適足以重釁﹐又何賴焉﹖」魯王稽首再拜曰「都﹐寡人今日得聞先生之誨﹐敢密厥志矣。」

○樂論

魯王享徵君於南宮﹐陳六價之樂﹐魯王問曰「今日之宴得無欣乎。」徵君謝曰「可以娛臣之耳矣。」

徵君乃命樂工舞於階﹐其儀蹌蹌﹐其羽揚揚。魯君曰「韶舞何加焉。」

徵君謝曰「可以娛臣之目矣。夫樂至於娛心而後和﹐和而後化。干羽格苗﹐鳳凰儀韶﹐淫魚聽瑟﹐孟嘗泣琴﹐豈耳目所能感哉。今王以耳目之樂爲心娛﹐臣是以不敢隱也。」魯王曰「敢問娛心之樂﹖」徵君避席而對曰「駿哉﹗王之問也。夫王人者營政。三年而作禮﹐積徳十年而作樂。樂也者﹐禮之極也﹐形於舞蹈而合乎性﹐和於上下而合乎治﹐雍容而合乎徳﹐無言而合乎化﹐使歌者忘其聲﹐舞者忘其態﹐觀者忘其揖讓。和而不淫﹐怡而不縱﹐故禮極而樂隆。是故郊社之樂所以和神祗也﹐宗廟之樂所以和昭穆也﹐宴饗之樂所以和諸侯而洽賓旅也。和之以心﹐暢之以八音﹐如春陽之鼓萌蘗﹐明雨之沐萬物﹐此之謂娛心之樂。」魯王曰「善。」

○士論

魯王疑士﹐問於左權曰「士之遊於諸侯﹐利歟否歟﹖」左權對曰「得其士則利﹐不得其士則替。故諸侯之不可失士﹐猶嬰兒之不可失乳也。失乳而生者有矣。未有失士而利者也。臣聞陳軫云﹕『夫諸侯以士爲體﹐故動無異形。以士爲心﹐故謀無異慮。好士者如飲甘羹﹐擇士者如調亂弦。』此言士之重於諸侯也。」魯王曰「士不同與﹖」曰「𨿽可以利諸侯者﹐亦不同焉。臣聞得賢士者與﹐得謀士者固﹐得辯士者達﹐得勇士者彊﹐得藝士者揚﹐五者可以定利諸侯之士也。昔孔子以道遊諸侯﹐墨翟以仁遊諸侯﹐魯仲﹑季札﹑端木賜﹑孟軻﹑荀卿以禮義遊諸侯﹐範文子﹑趙衰﹑晏嬰﹑範蠡﹑樂毅﹑魯仲連以智遊諸侯﹐商鞅﹑毛遂﹑荊軻﹑藺相如之徒以信術遊諸侯﹐廉頗﹑趙奢﹑孫臏﹑吳起﹑司馬攘苴﹑李牧﹑養由基﹑孫武子之徒以兵術遊諸侯﹐蘇秦﹑張儀﹑公孫衍﹑蔡澤﹑陳軫﹑代﹑厲之徒以縱橫遊諸侯。以道遊諸侯者﹐諸侯師之﹔以縱橫遊諸侯者﹐諸侯役之。士役於諸侯﹐則馳辧無端策﹐發慮無忠謀。故曰一激之怒炎於火﹐三寸之舌芒於劍﹐是以身危而功不成﹐夫焉利於諸侯哉。」魯王曰「寡人得徵君﹐果利於魯乎﹖」曰「徵君﹐師也﹐臣不敢譽。」曰「荀爽何如﹖」曰「爽臣之甥也﹐使之輔賢王﹐可以膺一面之寄﹐盜賊不敢棲蒙山而窺魯﹐王其聘之。」魯王嘆曰「舉不諱親﹐忠也﹔不譽其師﹐惇也。子之器足以輔寡人矣。」

是歲﹐魯王田於曹南﹐獲驅以歸。

○玉論

魯王愛玉﹐有楚人持玉鼎以進﹐曰「此荊山之美玉也﹐君能愛乎﹖」

魯王笑曰「寡人聞荊山之玉﹐卞和得之而獻楚王﹐其後也﹐秦人復得之﹐奚其爲荊山乎夫地不再產﹐胡能復得耶﹗」

楚人曰「夫荊山之所生者﹐非特和氏之一璧也﹐君何以荊山爲無玉乎荊玉之鼎﹐楚產也﹐而君疑之。若夫出於魯﹐昔有倚頓﹐得之以爲鳧杯﹐其妾視之﹐誤毀諸地﹐是魯無倚頓之杯久矣。有人持璞以進﹐君亦以爲魯無璧﹐可乎夫地之所產不盡出﹐王之所藏不盡用也。豈惟荊魯之玉爲然哉﹐若魯國賢士之藪也。今君以爲地不再產﹐則展禽之後魯無孔子﹐孔子之後魯無顏淵﹐顏淵之後魯無閔損﹐閔損之後魯無子羽﹐子羽之後魯無秦非﹐秦非之後魯無曾點﹐曾點之後魯無子思﹐子思之後魯無孟軻﹐孟軻之後魯無叔孫通﹑戚麟﹑髙堂生﹑孔安國﹑韋賢﹑疏廣﹑匡衡﹑曹褒之屬矣。是今之生於魯國者﹐皆魯之沙也﹔遊於魯國者﹐皆荊山之石也﹐奚玉之爲。臣請完鼎而返楚﹐無使魯庭有刖足之刑﹐而荊山有泣王之士也。」

魯王慚﹐乃命左右以千金價之。左右曰「昔者燕昭王以千金致士﹐今君以千金致玉﹐臣恐天下懷寶之士皆倚昭王之臺而笑矣。致玉而笑士﹐國何利焉。」王不聽。

洎曰「此等文章全是《戰國策》﹐其一篇主意又絕類李斯《上秦皇書》。更出一機局﹐便覺文气奇逸。但內有展禽之後一段文字﹐頗類滑稽體。學古者當自識之。」

○重賢

魯王得楚人之玉﹐謂張裘曰「昔卞和獻玉於楚王﹐楚王卻又刖其足以示眾。夫卻玉不明也﹐刖士不仁也。今寡人好玉﹐楚人以荊山之玉進﹐寡人賞以千金﹐是卞和不幸而遇楚王也。由此觀之﹐寡人其優乎﹗」

張裘對曰「王不如也。」魯王曰「何爲不如。」曰「臣以爲楚王之明也﹐故不如。夫得玉不足以彊國﹐王知之乎知彊國者不以玉﹐則楚王之卻不可謂不明也﹔刖士而絕佞人﹐不可謂不仁也。當是時﹐使和氏進一荊山之士於楚王﹐則亦不待三獻而三卻也﹐況刖之乎。今魯國之士﹐袍器而進於王﹐非特楚人之玉也﹐而王不賞之﹐獨何與王自以爲遇玉之禮過於楚王﹐待楚人之禮過於和氏﹐而不知王之戮於天下士也﹐有甚於刖足﹐士之抱器而嘆﹐亦有甚於和氏者乎﹗何王之明於玉而喑於士也故曰﹕臣以爲王不如也。」

魯王勃然變色而言曰「子何以寡人訕也寡人好士﹐築五丈之臺而延賓客。叔度不至﹐寡人聘之﹔叔度至﹐寡人饗之﹐何謂不遇哉﹗」曰「王之遇叔度﹐特楚人之遇耳。遇楚人﹐而猶寵其玉﹐今遇叔度﹐而不能寵其道﹐可謂遇乎哉臣竊謂賢王不取也。」

魯王曰「子不誨﹐寡人終沒沒矣。」遂以楚玉賜之。

○論《易》

徵君將見魯王﹐驟雨至﹐居而讀《易》﹐周岑﹑左權﹑朱儒﹑孔紹祖侍坐。

朱俊曰「俊聞之﹐古之豪傑不以章句而媚時﹐故有志者往往得奮其策而樹功於天下﹐刊名於竹帛﹐此豪傑之所爲也。夫子賓於魯﹐魯王師之﹐出不爲寧戚之窮﹐進不爲馮ん之乞﹐動不爲子方之驕﹐語不爲韓非之激﹔溫裕足以率其人民﹐忠恕足以達其政事﹐貞亮足以光其社稷﹐而修多難之朝﹐遭忄昏蝕之世﹐此誠豪傑得志之秋也。今夫子疏疏然﹐開而若拙﹐默而若愚﹐終日端居而讀《周易》﹐不亦鈍乎﹗」

徵君曰「汝惡知哉。昔者吳起以兵機見魏文侯﹐得顯其身﹐而卒以自斃。商鞅以刑名說秦孝公﹐秦國治彊﹐封商於之地﹐秦是以有窺周室之心。蘇秦以縱術說六國諸侯﹐得相其身﹐然二子卒蹈車裂之禍﹐民無思焉。至於韓非﹑李斯﹑劉淮南之徒﹐皆明智而通達﹐博文而延譽﹐然猶不免於顯戮﹐此由昧《易》之道也。故知《易》者﹐善爲巧拙愚智之間﹐隨時而動﹐緣機而流﹐宜柔宜剛﹐宜弛宜張﹐宜行宜藏﹐宜圓宜方﹐此之謂知《易》。故曰『知變化之道者﹐其知神之所爲乎』。」

朱俊出﹐周岑﹑左權﹑孔紹祖疑而問曰「子之論《易》﹐予小子不識所謂也。敢問今何時哉曰「蠱」。曰「今漢室𨿽亂﹐其子孫猶蕃於有商﹐皆據必爭之國﹐守膏腴之壤﹐相與而輔佐之猶可濟也。何謂蠱哉﹖」曰「是則然矣﹐汝獨不見蛛﹐之結网於屋梁之隅﹐中坐而待食﹐自以爲安﹐及棟梁朽而懷榱傾﹐蛛乎𨿽欲寄一絲以聊適﹐不可獲矣﹐當今之世何異斯夫。」

洎曰「讀此﹐可與論《易》理﹐且文思不羈。」

○嶧山

嶧山崩﹐魯王問徵君曰「天禍敝邑﹐嶧山崩焉﹐此何象也。」徵君對曰「昔者秦始皇東遊鄒嶧﹐刻石頌功﹐意者﹐天惡其侈乎﹖」魯王曰「自秦以來﹐幾數百載﹐何及於寡人之身﹐嶧山始崩寡人惟是請罪於天皇﹐以求附庸﹐除顓臾之垣而棲也。」

徵君對曰「昔者伯禽之爲魯公也﹐有民辟於莘﹐魯公不能理﹐周公聞之而憂﹐以書誡魯公曰﹕『我先王之末造也﹐有狄之難﹐去邑岐﹐履涉艱阻。及我文考宣揚令徳﹐以受休命﹐作邑西土﹐猶共侯職。汝伯考嗣休﹐奄有天下﹐恢祖宗之烈﹐耿光被於民神﹐實汝文考伯考之績也。鎬人曰﹕予輔之﹐自汝封於魯邑﹐予夙夜憂懼﹐汝亦無怠厥徳﹐以忝我先王及汝文祖伯考。汝叔父在郜﹐其封不遐﹐汝亦式之﹐以毋貽叔父戚。洛邑旣營﹐遂荒鎬丰﹐予又受汝伯考之命﹐至於今不復﹐以汝有髦志﹐委汝以魯之社稷﹐以攺其故舊人民﹐汝其念前言。今莘土之人不靖﹐捨其桑業﹐弛其禮讓﹐流言於國﹐無乃故舊﹐不親大臣﹐不以求備於一人﹐以致是咎。予日念玆﹐若隕深淵﹐汝惟克勤毋怠﹐以鎭綏莘土之人﹐予言不再。』魯公因是以修其禮讓﹐裕其桑業。故舊益親﹐大臣益遇﹐薄刑而弛禁﹐信民而文俗﹐行之三年﹐而魯國化。山不崩坼﹐水不濫溢。若此者﹐以國之政魯公出之﹐國之民魯公治之﹐國之官魯公用之。以魯公之賢﹐當周室之盛﹐而委國之責不辭﹐魯焉得而不治哉﹗若今之諸侯﹐有祿而無壤﹐有壤而無民。政有司出也﹐民有司治也﹐臣天皇之命也﹐三者王不得而權之﹐是諸侯寄於國也﹐非寄於諸侯者也。寄於國﹐則魯之安危﹐王無與焉。間者嶧山之崩﹐豈王之有戾政於國﹐而欲任其責與此臣之所未諭也。夫古者諸侯有罪﹐則削其壤地﹐以暴過於鄰國﹐民亦懟之。今王畏漢室之必削﹐而求附庸之壤﹐苟與之以顓臾﹐亦漢室之自削耳﹐何足爲賢王辱。無壤而求削﹐無民而惡辱﹐臣以爲賢王之計過矣。漢室昏亂﹐山崩川竭之災﹐無諸侯之國無之﹐豈惟一魯國之嶧山乎。王若請罪而求削﹐不可以示諸侯﹐王其圖之。」

魯王曰「嗟乎﹗寡人小心是以請耳。」

洎曰「此篇有周公誡伯禽書﹐與經之《訓》《誥》何異然乃不見於《尙書》﹐豈秦火之失與若失於秦火﹐則《外史》又何自而述也竊爲後學擬之。

○君賜

魯王以鹿羹饋徵君﹐徵君謂使者曰「憲有疾﹐不能陳謝﹐亦不敢嘗。」使者曰「君有羹惠於子﹐豈辭一謝乎。」徵君曰「子知羹之爲重﹐而惡知有重於羹者哉。夫鹿羹𨿽美﹐固獸也﹐魯王烹而薦之以鼎﹐非士不饋﹐饋士而使士不及嘗﹐奔走詣庭而謝﹐何王之待士不如待一獸乎﹗」使者出。

明日﹐使孔紹祖謝魯王。魯王曰「子之師奚不悅寡人也寡人饋以鹿羹之鼎﹐受而不報﹐又辱其使﹐是以寡人之饋爲非禮也。」孔紹祖對曰「臣之師也有疾﹐適過鼎饋之榮﹐憂欣交洽﹐敢不拜嘉﹐特以疾﹐故令臣代詣於賢王之庭而陳謝焉。王毋以爲簡也。」

魯王解容而道曰「叔度無深恙乎﹖」對曰「﹤梟臭﹥王之羹﹐疾瘳其十之五﹔嘗王之羹﹐疾瘳其十之九﹐其一未瘳﹐是以不克履也。」

魯王喜曰「鼎之馨香足以瘳疾與﹖」對曰「豈惟瘳疾哉。臣聞之﹐天子諸侯以士爲鼎﹐以仁義爲羹﹐其馨香足以薦之上帝﹐達之祖考﹐蒸之社稷﹐布之民人。夫鼎之有英也﹐猶士之有仁義也。鼎之馨香則王知之﹐何仁義之爲美不如羹乎是羹也﹐惟王與臣之師嘗之矣﹐魯國之民不聞其美也。若仁義之美﹐烹一心而暢百順﹐調太和而育庶物﹐若睹淵泉之洋沛﹐而渴者不及飲﹔觀五穀之丰茂﹐面饑者不及爨也。賢王何不徹其鼎﹐而舉其士﹐捨其袱味﹐而陶仁義之羹乎。」

魯王嘆曰「吾聞聖人之後﹐必有賢者繼焉﹐其子之謂矣。」

○出處

魯王田於谷成。徵君謂大夫韓韜曰「魯王二田矣﹐甫其歸乎﹖」韓韜對曰「子之遊﹐豈爲一魯王哉。是以二田棄諸侯之望也﹐子其磯矣。」

徵君曰「今諸侯好田﹐其不爲魯王者亦寡矣。蓋歸乎哉吾有先人冢廬鄰於勢族﹐將以我侵乎有桑田十畝﹐災不時﹐酣政不息﹐將以我傷乎衡室其幽﹐蘭蕙扶疏﹐蔭庭之臯雜桂與槐﹐蔚然而林﹐將以我伐乎風雅典謨﹐左右陳之﹐以琴以瑟﹐左右張之﹐將以我毀乎南望中山﹐實馳所心﹐盍歸來乎﹗」

曰「噫﹐子何戚之孔也且子何莫爲仲尼之遊乎畏於匡﹐厄於蔡﹐微服於宋﹐擊磬於衛﹐接淅於齊﹐絕祿於陳﹐故在陳嘆曰﹕『歸與﹐歸與。』夫仲尼之歸志必無所遇而作也。今子一就於魯﹐魯王以國士遇之﹐是子未有在陳之厄﹐而動歸與之嘆﹐非仲尼志也。子欲辭魯而行﹐請復遊於諸侯﹐可乎苟漢室分崩﹐諸侯不輔﹐相尋以兵﹐肥饒之壤皆爲戰場。老者赴深壑﹐壯者流四方﹐當是時也﹐子將奚歸乎此羈戍之所爲﹐而老馬之所以惋望而流嘶者也。吾子勉矣。」

徵君曰「不然﹐吾聞聖人達權﹐賢者執經﹐子徒淹予之歸﹐勉予之遊﹐而不知明哲者之議其後乎。昔殷將滅而微子逝﹐周旣衰而接輿狂﹐秦世虐而四皓棲﹐新室亂而薛方遁。易曰﹕不事王侯﹐髙尙其事。此之謂歟今王室有新之漸﹐而無方之舉﹐吾恐老馬亦掩嘶而竊笑矣。嗟乎﹗東京爲諸侯憂。」韓韜喟曰「子固矣。失昔酒傭負羹而殷舉﹐屠叟漁渭而周獵﹐五投秦而繆霸﹐寧子千齊而桓興﹐孫卿遨遊於楚趙﹐子輿馳騖於梁滕﹐範公顯越而鳴夷﹐張郎佐漢而辟穀﹐此數子者豈無冢廬之思﹑躬耕之樂哉﹗誠知立功爲不朽也。諺曰﹕『荷鋤候雨﹐不如決渚。』言時不可緩也。」徵君顧其弟子曰「知權乎﹗知權乎﹗」

○天文

徐淵遊於蜀山﹐見蒼禽集西岡之坡﹐順風而交鳴。徐淵異之﹐歸而問諸徵君曰「此何禽也。」曰「其蒼鳥乎鴉之孕不精而感﹐不交而生﹐其感也以風﹐其生也以睨﹐此之謂气化其鳥﹐載於《爾雅》者也。子不聞觚竹之荒有鳥曰鳥﹐翼生於股﹐熒惑見則孕﹐是以禽而感於星也。嘉陵之墟有鳥曰鳶﹐鳶臨溪而啄影則孕﹐吐於口而生﹐是感於水也。扶桑之野有鳥曰搖光﹐感日之精千歲一孕﹐其形如龜﹐是感於日也﹐此三禽者﹐爾雅不得而載焉。由此觀之﹐凡海外之荒國﹐其不名之禽﹐無稱之獸﹐惡可窮哉。是地無窮而物亦無窮也。」

曰「然﹐則天地果有涯乎﹗」

曰「日月之出入者﹐其涯也。日月之外﹐則吾不知焉。」

曰「日月附於天乎﹗」

曰「天﹐外也﹔日月﹐內也。內則以日月爲涯﹐故躔度不易而四時成﹐外則以大虛爲涯﹐其涯也不睹日月之光﹐不測躔度之流﹐不察四時之成﹐是無日月也﹐無躔度也﹐無四時也﹐同歸於虛﹐虛則無涯。是以日月之外﹐聖人不能範圍之而作歷﹔日月之內﹐聖人不能損益之而成歲﹐故歷者循其迹而作者也。」曰「天之旋也﹐左耶右耶﹗」曰「淸明不動之謂天。動也者﹐其日月星辰之運乎是故言天之旋﹐非也﹐規天而作歷﹐猶非也。驗諸運焉﹐云爾已矣。」

曰「何謂分野﹖」曰「上古之世﹐壤地無紀﹐不貢不賦﹐穴居而野處。後聖爲之經畫九州島﹐以鎭其民人﹐奠其山川﹐頒其貢賦﹐地於是乎有紀。由此觀之﹐聖人別九州島而紀地﹐所以配天之文也﹐非緣星而紀也。夫星辰之茫昧﹐亦未嘗屑屑然而爲之分。是故象緯者天之文也﹐九州島者地之施也﹐天地異位而合化﹐故聖人之烈照於天。若分野之所謂﹐則六經之未述者﹐吾奚徵」曰「淵也聞魯王好天文﹐譚星之士四方輻輳而進﹐子何隱厥藝哉﹗」曰「懈人紀而貪天文﹐惑孰甚﹗吾未之學﹐不敢進也。」

洎曰﹕此《外史》之《天文志》也。

○名器

徵君將如齊﹐魯王賜以黃金百斤﹐徵君謝而不受﹐乃以所乘之輿賜之。

徵君出魯之疆﹐對魯使而言曰「素聞。先王辯物以章軌﹐光耀一世。故車服有等﹐爵賞有度﹐使諸侯士庶無相瀆也。今魯王之輿﹐諸侯之器也﹐而賜布衣之士﹐瀆也大矣。夫禮以防瀆﹐瀆則僭﹐僭則淫﹐淫則亂﹐亂則滅﹐《春秋》之鑑固不遠也。諸侯之欲親上﹐豈無彜器而必以輿乎焉可瀆也昔我漢祖翦彊秦之緒﹐而光有天下﹐封建同姓﹐割土而諸侯之。魯得以徼福於周公﹐伯禽以庇其子孫﹐保其宗廟﹐而恆有其國。朝覲以懷之﹐宴享以親之﹐錫命以榮之﹐此天子所以寵綏諸侯者也。然諸侯不能有其民人﹐食其廣土﹐以述其職事﹐有封建之形業而無其權命。以魯國之弱﹐不於此時躬修仁義﹐以懷其民神﹐則百歲之後魯其爲墟乎而況瀆其器以自同於徒行之旅﹐是失其所載﹐神弗也。夫爲士者猶策驢以代勞﹐況於諸侯乎今去魯而出疆﹐朝歷山川﹐夕犯霜露﹐士之勞也。若乘魯王之輿而見齊王﹐則齊王之輿猶魯也。齊王以爲魯不能禮而瀆之以器﹐士不能貞而瀆之以躬﹐是輕鄰國而恥士﹐又何達焉。夫天子以輿載命﹐諸侯以輿載職﹐士以輿載道﹐今以載職者而載道﹐弗可行於諸侯也。子爲我辭。」

魯使返其輿而告魯王﹐魯王嘆曰「齊其得士乎﹖」

是歲﹐魯王俘其弟妻以寵妾易之﹐君子是以知魯之不能禮也。

●卷三

○待士

齊王饗徵君以牢﹐次及李玄﹐爲其齊國之東鄙賢士也﹔次及孔紹祖﹑魯狷﹐爲其魯爲齊之一壤也。

左權獨恥之﹐乃據楹而嘯﹐謂齊王曰「昔者楚趙會兵之際﹐有按劍絕羣﹐一言而定楚趙之盟者﹐王以爲誰乎﹖」齊王笑曰「此非平原之食客毛遂也。」曰「毛遂爲趙之長城﹐而王輕之﹐何也﹖」曰「寡人聞之﹐醜女不能冶時盛則變﹐醜士不能忠恩盛則激。若毛遂者﹐特激於恩之所感耳﹐故曰﹕戰國無默默之士﹐亂世無優優之臣﹐其是之謂乎﹖」曰「噫﹐何王之懷抱不明也夫口舌長短之士﹐使之在定國則默矣﹔爭利怨戚之臣﹐使之在治世則優矣。孰謂士有不易之行哉宜王之席臣於末光而不能激也。且夫以齊魯之士則親之﹐非齊魯之士則疏之﹐是臣之後於三子宜矣。苟有士產於絕國者﹐聞王之風而歸之﹐其視臣猶臣之視齊王之士也﹐王將何以待之乎臣與徐淵﹑張裘﹑失俊四臣者﹐皆食客之徒。無重於齊國﹐恐一辱之後﹐天下之賢俊必以臣之故而逝矣。由此觀之﹐臣𨿽食客﹐未嘗不爲齊重也。」

齊王有慚色﹐自是宴饗﹐齊王獨加禮焉。

○齊姬

齊有閽者通於齊王之姬﹐姬譽其閽者於王﹐乃使人代其閽職﹐以閽者能歌舞而美﹐故得暱於左右。在王之宮歲餘﹐閽者畏誅而避於市﹐姬以甲索之﹐謀泄於宮。齊王方與姬飲酒﹐命姬鼓瑟﹐姬以目窺於庭﹐瑟音不和﹐齊王撫觥而吒曰「汝有瑟技而寵於前﹐今鼓瑟而音不和﹐汝何爲者﹖」

姬跪而進曰「妾之幸於君王﹐猶魚之狎於江海也。江海不爲一魚而深其流﹐君王不爲一妾而深其恩。妾之寵寄於瑟﹐妾之戾亦以瑟諭也。君以瑟之故而戾妾﹐妾自以爲必誅而無悔。𨿽然﹐吾君負伯王之器﹐操英雄之柄﹐何明於鼓瑟而閽於謀國耶今全齊之民其不爲瑟者亦寡矣。苟鼓瑟可以和民﹐是罪戾在妾也﹐不和於民而和於瑟﹐瑟何利於國哉﹗和瑟之音在妾﹐和民之性在君。君誠以妾之寵寵於眾﹐以瑟之和和於民﹐則妾𨿽就鼎鑊之戮﹐而諸侯皆以明歸君也。」

王曰「汝欲吾以和民﹐亦猶汝之和瑟歟吾𨿽爲東藩﹐主民無責焉。治撫全齊之民﹐皆天子有司也。吾是以朝則耽宴﹐夜則寢﹐無憂於心﹐無勞於力。故飲酒而鼓瑟﹐無事於民。吾欲汝相諧而被於音樂﹐其寵祿以終吾天年﹐而況天下一統海內一王。禮樂𨿽未暢洽﹐而典刑尙存焉﹐故諸侯藉天皇以行樂。𨿽空其國中﹐而外無敵國之釁﹐內無大臣之爭﹐此吾所以樂也。若齊民之弗和﹐固有司責也。今之諸侯朝覲則不得述其職﹐交鄰則不得尋其盟。𨿽夷狄作難﹐而諸侯之兵不徵﹐亦以靖諸侯也。吾何爲哉﹗」

姬因泣於王曰「妾聞諸侯接壤﹐光輔王室﹐千秋之後﹐安知不爲戰國乎今亦季世也﹐權降於下﹐國無綱紀﹐災異紛﹐苛网橫騖鄰國之諸侯﹐豈無勞心焦思而謀其國者哉是以周室削而桓文伯﹐二世暴而髙祖興﹐故智者不失時而守默﹐伯者不逆民而從欲﹐願君熟計而勿與俗羣也。」

徵君聞之曰「吾聞智婦多淫﹐淫婦多藻﹐其齊姬之謂乎﹖」

○將才

有燕將亡於齊﹐能爲云梯之術﹐善舞戟以好鬥﹐殺二人於燕市﹐遂奔齊。齊人畱之﹐因進於王。王曰「寡人非用將之秋也。請卻之。」次日復進於王﹐歷試其藝。王曰「寡人非任將之才也。請捨之。」

燕將恥不得見於齊王﹐乃訪徵君於會臺。載拜而告曰「僕﹐燕之鄙人也﹐以薄技遊於齊﹐一見齊王而不能用﹐僕是以進不得揚於國﹐退不得耕於野﹐年二十而無所成名﹐固薄技之累也。先生以仁義之策幹諸侯﹐齊王禮事之以爲上賓﹐光被鄰國﹐而天下士趨風焉。僕以亡命之徒﹐不能自飾﹐竊欲謬附於靑雲之末﹐苟得以片時假譽於王﹐僕之榮也。昔鮑叔薦管仲而霸桓公﹐蕭何進韓生而興髙祖。今先生有鮑蕭之明﹐而僕無管韓之略﹐所以屢黜而不悔也。僕聞大廈之朽棟﹐以之削而爲椽﹐則不知其爲朽也﹔髙岡之枯竹﹐以之織而爲籠﹐則不知其爲枯也﹔藪澤之賤士﹐以之汲而爲臣﹐則不知其爲賤也。僕𨿽抱朽棟枯竹之資﹐亦可以爲良工之一用﹐願先生其汲之。苟有小裨於國家﹐無忘報也。」

徵君對曰「先生之言善矣﹐如得用於齊﹐則何如哉﹖」燕將曰「僕將以兵術說也﹐今漢祚不振﹐夷狄內侵﹐國無良輔﹐郡無循吏﹐重賦斂。十室而九空﹐熾刑罰﹐十夫而九怨﹐何岌岌也。得一賢王而圖之﹐起桓文之絕業﹐盟會諸侯﹐以誅姦爲名﹐而尊王室﹐安兆民﹐衰則扶而翼之﹐危則繼而興之﹐此霸王之權也。今爲諸侯患者無他﹐有國而無士﹐有位而無民。無士則不能辟其國﹐無民則不能尊其位。諸侯晏然﹐以爲百世不易姓而化也。故無事於富彊其國﹐不知異姓之夫提劍而步﹐翦諸侯如決囊。當此之時﹐𨿽欲求一錐之壤以爲安﹐亦不得已﹐而況舉桓文之業耶。此僕所以荷戟而寒心也。昔子產圖鄭而晉不慮其彊﹐範蠡謀越而吳不知其霸。弱不忘恥﹐小不忘釁﹐故能保社稷而懾諸侯。今齊國地方千里﹐限之以岱嶽﹐經之以漯河。南有濟兗之利﹐北有徳景之饒。堂邑之戰場足以講武。三面而臨馭諸侯﹐又多智謀之士﹐皆擬於ツ子﹔機變之儒﹐皆侔於晏嬰。昔齊王樹徳而懷仁﹐務農而講武﹐委僕以攻戰之任﹐隆先生以帷幄之責。而國之權在齊王﹐誅一不軌﹐曰天皇誅之﹔討一淫國﹐曰天皇討之﹐應運而舉王。霸不足爲也。」

徵君喟然嘆曰「憲聞之﹐天下有道則英雄偃迹而髙臥﹐天下無道則英雄吐气而齊聲。由今觀之﹐王室其將卑乎﹗」燕將曰「昔我漢祖虎變於前﹐而創不拔之業﹔光武龍翔於後﹐而建中興之功。劉氏之天下﹐二祖豈能自爲哉﹐謀臣猛將云合而舉﹐被見失策﹐神懾而鬼驚﹐故二祖一朝而成帝業。今齊王失士而求諸侯﹐是何異於失网而求魚乎。夫王室將卑謂之隆﹐諸侯無權謂之雄﹐僕誠所未諭也。何則王室隆重﹐而諸侯謀權者必危其身﹐王室卑﹐而諸侯無權者必絕其統。今齊王之權何有哉僕是以知諸侯之不能扶漢也。」

徵君曰「先生有良將之才﹐苟得志於齊﹐二年而修武﹐五年而積粟﹐齊其霸乎﹗」

○封禪

齊王將遊泰山﹐問於徵君曰「敝邑有封禪之山﹐非天子不能舉也。秦始以諸侯之國而舉之﹐非僭與﹖」

徵君對曰「憲也聞之﹐古者天子巡狩﹐朝諸侯於明堂﹐祀羣神於岱嶽﹐觀民風以布王政﹐未聞有封禪之舉也﹐不經孰甚矣。天子一日有萬務﹐其勤惕也如是﹐豈能懈其萬務﹐率之以臣庶﹐曠之以時月﹐而侈心於封禪﹐勒功徳於無知之石哉。自古迄於秦﹐好爲封禪者七十有二﹐然茫昧而不可述﹐大抵皆侈心之主也。炎漢重離﹐我二祖光耀前後﹐丰功令徳不能殫紀其盛﹐然亦未嘗蹈前王之陋規而舉封禪。文景紹厥休烈﹐海內幾刑措之風﹐固盛王素主也﹐至於封禪則恥之。及孝武卽極﹐玩武隹兵﹐傾海內之命﹐運府庫之積﹐而肆伐匈奴。使百姓去家室之樂﹐而身顯功烈之名。致符瑞求神仙﹐茂舉封禪以建榮號﹐是以漢祚中替﹐卒不能休隆於前也。歷至於今﹐譚封禪之事者猶昌而未熄﹐豈非貽謀之慮與若秦之始皇又何道哉。今以大王之賢﹐而光濟王室可以跨秦而登周也﹐誠能偃泰山之碑﹐摧梁父之碣﹐毀云夢之銘﹐修明堂之典﹐以臨天皇而招八國之諸侯﹐是王之顯功逾於桓文也。何必慕狂秦之侈心﹐追七十二君之陋軌哉﹗」

齊王曰「先生幸教不谷﹐美矣﹐駿矣﹐雅矣﹐玄矣。」乃命左右紀之。

○畱賢

齊王蠱色不能恭禮賢士﹐徵君將行。關吏聞於王﹐王使五臣畱行。姬侍於王之前﹐以紈掩面而問曰「君命五臣畱行者誰耶豈非徵君爲乎﹖」齊王曰「然。」姬乃叩頭而諫曰「君能愛士而不能與之謀﹐若以妾故﹐是妾得戾於齊之社稷。妾𨿽菲薄不敢以色蔽士。夫徵君﹐志士也﹐何君之愛士不如愛色耶請賜妾以死﹐無使爲諸侯笑。」齊王曰「汝且休矣﹐吾將禮而用之。」

明日﹐謂左右曰「寡人將築臺以拜士﹐可乎﹖」左右曰「吾聞築臺以積民怨﹐何士之爲﹗昔髙祖拜韓信而興漢﹐未聞築臺也。君今傾心於愛士﹐而驟爲築臺之役﹐吾恐天下之豪傑解襟而怠也。若不得已﹐或宴之醴酒而賓之﹐未爲簡士也。君其宴焉。」齊王哂曰「然已寡人其醴乎。」左右曰「今齊民已聞築臺之命﹐而不聞醴酒。士聞此言﹐亦展心而疑君也。昔楚威王有寵姬通於閽人﹐楚王不知也﹐而庭有鸚鵡寤於王。此事𨿽鄙﹐可以諭理。故王言之出不可不密也。」

徵君聞之﹐遺齊王曰「夫上爲天下靖紛排難﹐而立功於國家者﹐豈徒受人之爵﹐謀人之祿而利其子孫乎哉忠不可隱﹐道不可沒﹐故去一壑之樂而羈於斯也。以士之初心﹐得天下之賢王﹐而建明之﹐何功之不成。然士之所以必俟賢王之禮貌而定去就者﹐豈飾戒於世哉士之委身於君﹐猶女之結髮於夫也。禮不具而求媾﹐則女恥之﹔恭不崇而求遇﹐則士恥之。孟子曰﹕『君子豈不欲仕哉﹐又惡不由其道。』夫士﹐國之幹也。木無干則根抵朽壞﹐而葉無所依﹔國無士則綱紀陵夷﹐政教蕩然﹐而民無所附﹐故賢王之待士﹐不可苟也。臣聞之﹐聖哲之處巖穴也﹐諷以詩書﹐陶以禮樂﹐被短褐而不戚﹐甘藜藿而不悔。故四皓有采芝之歌﹐楚狂有鳳兮之詠﹐彼豈樂於遺世耶﹐亦其所處之然也。賢王知其然﹐隆之以禮貌﹐養之以厚祿﹐聲色不蠱於其志﹐讒佞不姦於其心﹐則天下士亦傾肝膽以報於上﹐效牛馬之勞﹐履難死節而不辭也。臣𨿽不才﹐數奉謁於王之左右矣。今左右無椒蘭之讒﹐而臣蒙不禮之辱﹐𨿽給發於賢王而朝夕以心事之﹐恐四方之諸侯皆以妾婦畜臣也。畜臣以妾婦﹐其如賢王何此臣所以必行而不可畱也。漢室告季﹐王知之乎權姦弄柄﹐王聞之乎臣行之後﹐願王其畱意焉﹐無以臣言忘也。臣將遊秦楚魏晉﹐以告諸侯陳王室之故﹐請諸侯戮力而輔王室﹐臣之願也。王其圖之。」

是歲﹐徵君入衛。

●卷四

○入梁

徵君入大梁﹐說魏王曰「今天下之義士皆髙賢王之名﹐賢王何修而致此哉﹗夫以王之賢﹐而據大梁以爲固。大梁天下之衝也﹐地盤乎中原﹐勢臨乎四鄙﹔虎牢以爲關﹐河洛以爲渠﹐嵩山龍蟠﹐二崤虎踞﹐名山巨川﹐髙臺麗苑﹐不可勝數﹐四民之務悉會於此。誠哉﹐帝王之業也﹗周以此營﹐漢以此興﹐諸侯𨿽彊﹐可以四面而制效﹐大梁之國﹐天下莫盛焉。今王之賢過於信陵﹐大梁之士優於劇孟﹐廣武之場﹐足以練眾﹐葵丘之地﹐足以盟諸侯﹐乘此而興霸﹐功必倍之。夫賢王固漢室之親王也﹐再傳之後﹐必歸賢王﹐坐享富貴之樂﹐以待其授﹐不亦美歟臣聞﹐王之宴也﹐楚姬舞於前﹐吳姝歌於後﹐趙女鼓瑟於左﹐秦娥泛箏於右﹐賢王之樂埒於天子﹐而又有仁義之髙名﹐此諸侯之所宗也。𨿽然﹐臣以爲當今之勢﹐不如中葉之盛亦明矣。夫得時者勿怠﹐得士者勿失。故智者料於必然﹐仁者謀於無形。願王先必然之料﹐決無形之謀﹐而後享富貴之樂﹐則漢室復隆於賢王也﹐王何默然而揖讓於諸侯哉。」

魏王變色而言曰「噫嘻﹐此寡人之所諱也。」徵君對曰「王何諱之爲也。今漢室有周赧之漸﹐齊民有倒懸之危﹐老氏請於宮禁﹐胡馬牧於王畿。賞僭而刑濫﹐民凋而師疲﹐盜賊已相呼於州郡。而英雄未奮者﹐亦畏吾王之賢明也﹐王何諱焉宜急修守戰之具﹐復葵丘之盟﹐以爭雄天下﹐則上足以扶漢室﹐下足以立桓文之功﹐此諸侯之盛節也。今秦晉楚三國之諸侯﹐其樹霸之心久矣﹐彼皆大梁之雄鄰也。此時一失﹐至王不能掩帷而臥﹐𨿽孟門太行之險﹐奚足恃乎﹗」

魏王曰「先生以佐皇之器﹐臨於敝邑﹐幸誨寡人﹐寡人蒙鈍怖栗而不審所謂也。及玆暇日請交榻而譚﹐可乎﹖」徵君對曰﹕臣聞謀密者事無釁﹐名完者身不戮﹐臣願王密焉。」魏王曰「寡人行此謀也﹐苟諸侯不從﹐柰何﹖」徵君對曰「今爲王計﹐亦不過尊王而已矣。以尊王之名而勸諸侯﹐何諸侯之不盟﹔以尊王之名而誅匪臣﹐何匪臣之不靖﹔以尊王之名而刈夷狄﹐何夷狄之不賓﹔以尊王之名而綏黔黎﹐何黔黎之不懷。此一動而名實歸也﹐王盍圖之。」

○圖霸

魏王觴徵君於平臺。魏王問曰「寡人之邑與秦晉何如﹖」徵君對曰「臣方遊齊魯而未及秦晉﹐不敢以虛辭奉王也。」魏王曰「然則齊魯與寡人之邑何如﹖」

徵君對曰「齊魯地方千里﹐猶大梁之國也﹔齊魯之山川﹐猶大梁之山川也。齊魯以吳楚幽燕爲鄰﹐猶大梁以韓秦三楚爲鄰也﹔周召之所封﹐世有餘澤﹐亦猶大梁之所造也。四者無弗均焉﹐然則王奚不問臣曰﹕『諸侯之修徳與寡人何如﹖』而乃以國問也且大梁之國﹐賢王得而封之﹐賢王不得而號也﹔大梁之眾﹐賢王得而安之﹐賢王不得而役也。何則以有國而無權也。無權則政令不出﹐賦稅不貢﹐是寄之以藩封﹐而實與祿食之臣一也。昔周之封諸侯不過百里﹐皆得以有其民神﹐出其政令﹐貢其稅賦﹐而述職焉。今諸侯無職之述﹐故封國之制過於周﹐而實不及。否則天子之於伯子男﹐今皆去其壤地﹐而何獨優裕於諸侯也夫諸侯以祿﹐故國𨿽大而不能惠﹔諸侯無權﹐故民𨿽眾而不能威。此諸侯之所宜恐也。諸侯宜恐而不恐﹐宜憂而不憂﹐如是﹐非王室之治安則不可。王室危而諸侯不憂﹐何也今之爲諸侯者﹐未有若王之賢而愈懈厥徳﹐賢王之足以爲盟主﹐天下士皆已決之矣。賢王誠能陰施仁義﹐延天下智謀之士﹐而充其庭。練兵於講武﹐屯粟於敖山﹐而盟會諸侯﹐以靖王室﹐揚義聲於海內﹐建丕業於無窮也。以王之賢豈能倚視王室之傾乎。夫賢王爲宗國謀也﹐𨿽握之以權而不爲畔﹐臨之以勢而不爲僭﹐張之以形而不爲逆﹐何則俟其治亂而爲之詘伸也。治而不順﹐則諸侯之舉也﹐必蒙天子之典刑﹔亂而不圖﹐則王室之繼也﹐必在異姓之豪傑。此時運與人謀同。而順之者昌﹐逆之者殃﹐不可怠也。臣今得侍賢王於平臺之宴﹐幸無以一觴之寵而忘天下計。」

遂叩頭陳謝。魏王避席亦叩頭而謝﹐酒酣﹐歌《鹿鳴》之章﹐君子是以知魏之必霸。

○辭爵

徵君居大梁三月﹐國中弦歌而治﹐有司欲聞於天皇而爵之。

徵君謂國人曰「予向也舉以孝廉﹐辭而不就﹐今遊玆國﹐豈復求仕耶苟有仕進﹐予惡不以孝廉就也。今朝廷之賢佐﹐有陳﹑竇﹑張﹑李之屬﹔巖穴之潔士有郭﹑徐﹑袁﹑周之徒﹐皆予善也。吾欲進則必達其志﹐退則必樂其身而享其名﹐是進退無累於憲也﹐而又何眷眷乎然所以踽桓而不就者﹐以朝廷之權寵盛而名幹衰﹐憲紀弛而刑辱濫﹐不數年而王室之難將日至矣。吾寧蹈海避世而潔名於漢廷﹐以免龍逢比干之辱﹐不亦可乎。今憲也遊譚諸侯﹐諸侯析節而賓之﹐不可謂辱也﹔抱伊管之志﹐非押非闔﹐非從非衡﹐非堅非白﹐非刑非名﹐不可謂術也﹔勸諸侯以獎王室﹐不可謂譎也。苟王室大壞﹐而諸侯不扶﹔羈名者爲河陽之召﹐滅義者爲秦政之吞﹐則予當結居於南山之坡﹐被褐鼓琴以詠先王之遺風﹐使諸侯鼓鼙之聲無相聞也。昔者周道末﹐仲尼歷說諸侯而不遇﹐伐木削迹﹐其困甚矣。今予智不及仲尼﹐而無伐木削迹之困﹐是以私自揣度﹐而信吾志之必有亮也﹐若軒冕之榮﹐何足以警予哉。」

國人曰「自徵君之入國也﹐農不怠耕﹐女不怠織﹐有司刑平而不貪﹐徵君之風一何淑也。今欲捐我而往﹐必有憤志﹐一國之眾將投命於徵君矣﹐其若之何﹖」徵君曰「予憲也﹐何以重於魏哉﹐國多溫民故俗易化﹐上多靖吏故刑易平﹐非憲之力也。」言未終﹐國人爲之作康歌。

是歲﹐魏饉﹐首山崩﹐黃河無風而波。徵君嘆曰「民作康歌柰山川何﹐區區大梁﹐其無以爲漢室乎﹖」

○繼立

徵君入見魏王﹐長揖而言曰「魏國﹐天下之中原也﹐人民以守之﹐山川以鎭之﹐自先王以來國無大警﹐而生民之業日饒﹐固鼎地也。今國凶於饑饉﹐民無所賴﹔山崩而河震﹐民無所寧﹐其憂在王乎。」

魏王曰「寡人﹐王室之叔父也﹐社稷之安危﹐寡人共之。今天旣敝國﹐寡人之戾也。寡人𨿽處中土﹐不能修徳蹈義﹐徼福於社稷之神明﹐以恐王室。然寡人亦惟是泣血之﹐故實無有愆於羣臣百姓。天不賜寡人以刑﹐乃饑饉我人民﹐崩溢我山川﹐憂患我社稷﹐蕩搖我王室﹐寡人之顯戾不可拯也。寡人有母﹐結髮於先君而生寡人﹐先君之側室生寡人伯兄。先君曰﹕『側室之子𨿽長非嫡也。』寡人是命﹐先君之側室亦捨長子伯兄而命寡人﹐告我先君曰﹕『君無以妾之子爲長而命以國﹐使妾有他釁。惟嫡子仲氏立﹐妾之福也。』先君曰﹕『立嫡之命﹐出吾意也。而議未布於外內﹐以汝長子之故。今汝以一婦而能禮讓且智﹐吾之內釁由汝熄矣。』遂議立寡人。先君之侍臣謂寡人曰﹕『公子可以避矣﹐如不避必有內言﹐是難基也。公子其圖之。』寡人對曰﹕『此吾君之側室意也﹐何難之爲。』侍臣曰﹕『公子誤矣。側室之請﹐惡知其不以心測君也。君若謝國於宗廟﹐千歲之後﹐彼將挾其長子而與公子爭﹐則何如是挾長以爲名﹐而爭公子以爲釁也。若讓而後受﹐𨿽有釁而附令譽焉。且公子不聞伯夷叔齊之事乎﹐孤竹君以愛易長而命立叔齊﹐國人疑之﹔伯夷怨慕而逃盾﹐國人哀之。叔齊若可以幸國者﹐乃遜而不與﹐天下稱仁焉。今公子先爲叔齊之舉﹐而後伯夷之心﹐奚不可乎﹖』有嬖人曰﹕『不然﹐伯夷叔齊皆嫡產也﹐故能相遜其國而有令名於後。今捨庶而立嫡﹐其能遜乎夫公子有申生之賢﹐而君無獻公之惑﹐側室無驪姬之讒﹐公子宴然而居之﹐至順也。又奚慮哉﹗』侍臣曰﹕『不然。昔丹朱之於舜﹐商均之於禹﹐彼皆異姓也﹐而猶避焉。今公子𨿽以嫡庶固同姓也﹐豈必皆嫡子而後爲夷齊之事乎若驪姬以讒而禍﹐晉國則獻公之爲也。當是時﹐驪姬非特亂嫡也。以弟而侵其兄﹐而況驪姬之讒得濟者﹐獻公在也。使獻公死而申生立﹐𨿽百驪姬豈能亂嫡庶之名﹐而致新城之難乎今君之側室﹐其子𨿽庶﹐兄也﹔公子𨿽嫡﹐弟也﹐其名不完﹐故有後釁。公子以嫡﹐則不可避﹔以弟而遜人﹐孰不然。是公子有遜兄之名﹐而不失得國之利﹐且無釁於後﹐名全於叔齊﹐而智髙於申生也。』寡人是以行。先君之側室聞之而憂﹐告先君曰﹕『夫人之公子行矣﹐君何不聞妾之子不可奪也。意者﹐君以妾之故而遷其前言乎不然﹐何公子捐國而行也。若公子罪妾﹐妾將攜其子而假君子所以賜妾與子也。妾與國孰重﹐妾與宗廟孰重﹐妾與公子孰重﹐妾在而公子行﹐妾安能一日求活耶願君亟反之﹐非爲妾也﹐爲公子也﹐爲國與宗廟人民也。不然﹐妾𨿽萬死而不足贖君之心﹐胡可明也。』先君遂返寡人於國。寡人之母不能亮先君之心﹐又不能以寡人之返國而亮側室告先君之心﹐以爲中讒也﹐而側室死焉。先君有疾﹐寡人之兄亦不食而死。先君將薨﹐執寡人之手而命曰﹕『汝毋悖戾﹐禍莫大焉﹐𨿽及黃泉﹐無相見也。吾子勉之。』寡人是以朝夕泣血﹐一目玷明﹐固寡人之惡也。今天之爲敝國禍﹐小心畏忌無敢諱也。若王室討敝國之罪﹐柰辱宗廟何﹖」

徵君對曰「王之是心也﹐足以察庶物而和諸侯乎𨿽然﹐今之災害﹐其王室之憂也。憂在王室﹐則饑饉崩溢﹐豈惟降於王之一國哉。臣爲王道之﹕夫今之諸侯﹐朝而不貢﹐無壤也﹐故山川之崩溢不必懼焉﹔貴而不親﹐無民也﹐故百姓之饑饉不必咎焉。王無是職﹐又何以爲宗廟辱臣故曰王室之憂也。」

魏王曰「然則列國之壤地人民苟有饑饉崩溢之禍﹐亦不足以爲諸侯憂乎﹖」曰「四方有難﹐則王室憂﹔王室有難﹐則諸侯憂。由此觀之﹐諸侯𨿽無職﹐亦安得而無憂也﹐惟賢王密厥志而已。諺有之曰﹕『農勤於朝﹐女勤於宵。』宵必顧杼﹐朝必望雨﹐言得時母怠也。王其圖之。」

○桃林

徵君以桃林之事說王曰「臣遊誇父之山﹐瞰桃林之野﹐每喟然嘆息曰﹕武王﹐商之諸侯也﹐一舉而移商命﹐非篡也﹐以有道而易無道也。及紂死﹐武王仗黃鉞而不誅﹐祭以天子之禮﹐諸侯稱仁焉。乃修文偃武﹐放牛於桃林之墟﹐歸馬於華山之谷﹐桃林者其在於玆乎夫以武王之賢﹐當紂之厲﹐從而奮之﹐是猶水之赴絕壑﹐石之下崇岡﹐孰能禦哉。當是時﹐紂𨿽欲爲一旅而不可得﹐至於牛馬反畜而縱之何紂以天子而不如牛馬也。」徵君曰「賢王以臣言爲過乎﹗」魏王曰「非也。寡人之於王室﹐愧不能效牛馬之勞﹐是以不答。夫牛馬之賤勞於人﹐而必思愛畜之。紂以天子之貴﹐仇於兆民﹐而不如牛馬之畜乎寡人而今而後知天子之勞與牛馬同﹐故能守其貴也。」

徵君曰「王之一言﹐可以能圖矣。夫爲天子而有牛馬之勞﹐則天子益尊﹔爲諸侯而有牛馬之勞﹐則諸侯益彊﹔爲大夫而有牛馬之勞﹐則大夫益顯﹔爲庶人而有牛馬之勞﹐則庶人益義﹐此臣所以有桃林之感也。昔虞舜殛鯀而誅有苗﹐伯禹掘壤而疏洪水﹐伊尹負鼎而幹湯﹐周公吐哺而求士﹐寧戚飯牛而興齊﹐句踐臥薪而霸越﹐墨翟九拒而存宋﹐曹沫三敗而復魯﹐毛遂歃血而楚動﹐蘭生完璧而秦靡。夫以聖賢而有牛馬心﹐故勛徳流於海內﹐馨香覆於民神﹐而民至於今不替﹐是皆效牛馬之勞者也。王其勞之。」

魏王曰「寡人何勞﹖」曰「賢王欲固諸侯而彊公室﹐豈必獨運其勞哉。尊賢而撫眾﹐寬明而仁恕﹐不遺牛馬。使君子勞心﹐小人勞力﹐故君子小人投肝膽於中原﹐而慷慨談笑而不辭也。昔秦穆公舉百里奚牛口之下﹐勞不坐乘﹐暑不張蓋﹐是以樹聲於諸侯而伯其國﹐非牛馬之力乎哉。夫君視士如腹心﹐故能顯其徳﹔士自視如牛馬﹐故能盡其心。此百里奚所以勞於秦而逸於虞也。今之士豈無牛馬之心乎顧其君之任與不任耳。賢王有彊公室之志﹐而使士無牛馬之心﹐何哉爲賢王計﹐誠宜以腹心結天下英雄之士﹐不時舉之牛口而已也。如是﹐則士孰不盡心而奔走於殿下哉﹖」魏王慚而謝曰「於此寡人之責也。」

○諫獵

魏王獵於圃田之澤﹐徵君聞而追之﹐見魏王曰「賢王欲公室之彊乎﹖」魏王曰「寡人欲彊公室柰諸侯何﹖」徵君曰「是賢王畏諸侯之張羅而獵其後也。𨿽然﹐賢王不欲公室之彊則已﹐苟得奮其志﹐諸侯何畏焉。今賢王旣不能彊其公室﹐而又以微行蔽諸侯﹐何也憲聞之﹐山林藪澤﹐士之與鳥獸羣而棲者也。故獵士則彊﹐獵禽則荒。惟賢王能得其士而失其禽﹐庸主能得其禽而失其士。夫士﹐國之雄也﹐其潛隱於藪澤之間﹐亦欲望賢王之獵也。今王輕千乘而爲此遊﹐將欲獵士乎抑欲獵禽乎獵士﹐則士必振羽翼而爭投於王之羅﹔獵禽﹐𨿽鸞鳳騶虞不能益於國也。王何不念賢士之藪澤﹐張仁義之网羅而田獵哉昔文王獵於渭﹐國人皆以文王爲獵禽也﹐而不知惟士之獵。故一獵而得呂尙﹐天下稱明焉。今以王之賢﹐而不效文王之獵﹐宜士之不遊於國也。」

魏王乃止其田而還。

○受饋

魏王使人饋徵君以桑落之酒﹐徵君受而不拜﹐嬖人曰「君以敬先生之故而饋之以醴酒﹐潤先生之令徳﹐且欲先生之無忘君也。今受而不拜﹐豈君之有簡於先生而躁其默耶僕恐君之敬自玆弛矣﹐殆不可乎夫先生﹐四方之英賓也﹐不得於玆國則之於他﹐然諸侯敬先生之心一也﹐先生事諸侯之心亦一也。苟諸侯之饋先生﹐亦受而不拜﹐是敬弛於諸侯而先生卒無所遇矣。夫諸侯之饋﹐士禮也﹔饋而不拜﹐是忽君也。士而忽君﹐不可以聞鄰國﹐且以暴君之過於諸侯。諸侯亦以士之忽﹐而笑吾君﹐其若之何﹖」

徵君乃鼓琴歌《簡兮》之詩。嬖人不悅曰「先生以王人之佐﹐不擇吾君﹐館諸敝國﹐今傲君之饋而及使先生其不能禮矣﹐何以行道於諸侯乎﹖」

徵君笑曰「居﹐吾語汝。夫古諸侯之待士也﹐宴之以太牢﹐崇之以師禮﹐故不以爵祿而瀆士。晝則同席﹐與之肆而議﹔夜則合榻﹐與之密而謀。必行其志﹐無疏之以讒﹐無曠之以迹﹐故士能竭其肝膽以忠於公室。憲聞之﹐天子之萬乘可以屈臣庶﹐而不可以屈士﹐況於諸侯乎。周之興也﹐賢才輻輳於朝﹐諸侯星拱於位﹐故周室彊﹐則諸侯述職而覲天子。周室弱﹐則天子下堂而見諸侯。夫士之系於國家如是﹐而可以犬豕畜哉﹗此憲之所以受而不敢拜也。且魏王之譽於鄰國者﹐以得士之心也﹐今以犬豕畜士﹐諸侯孰譽焉是長釁也。無譽則孤﹐長釁則亂﹐公室其危乎夫長釁而危公室﹐士孰輔之﹔士不輔而求霸﹐猶病者不用醫而求愈也。以憲之猥劣不能勉事賢王﹐以至於簡憲﹐何戚焉。子以忽而罪憲﹐非所以爲聲也﹐請以憲言達於王乎。」

是歲也﹐魏王復獵於圃田之澤﹐徵君去魏如秦。

○卜諫

徵君去魏﹐魏王方田於圃田﹐命虞人卜之。虞人三卜其田﹐而告曰「君之田也﹐小獲而大損。」魏王曰「旣獲﹐而損何也﹖」對曰「是卜也﹐得《兌》之三﹐其辭曰﹕田獲三狐﹐得黃矢。再卜得《漸》之上﹐其辭曰﹕鴻漸於逵﹐其羽可用爲儀吉。今臣之卜田也﹐有獲狐之功﹐而非羽儀之美﹔有漸鴻之逸﹐而蒙得矢之名。夫黃矢﹐賢士之象也。鴻旣舉矣﹐何以羽儀於國﹔狐𨿽獲矣﹐何以黃矢爲功由是言之﹐君之賢士失矣。將無田乎﹖」

左右曰「向也﹐君遊於圃田之澤﹐徵君以田諫﹐今君復田於玆﹐徵君不諫。是徵君去矣。意者﹐黃矢旣黃憲乎夫憲也﹐以直聲動於諸侯﹐言必符則﹐行必蹈素﹐不臣天子而賓諸侯﹐不求榮爵而安韋布﹐不謀爵祿而甘薇霍。懷廣裕之度﹐負淸皓之風﹐遇於時則揚眉若飄雲﹐不遇於時則拂衣若振葉﹐此許務之耿光﹐而顏蘧之淑節也。君幸而得之以爲賓﹐國人私慶於市﹐三月而盜不欺﹐商旅不爭價﹐郡無暴吏﹐野無啼民﹐此皆徵君之隱績也。而君以田故﹐諫而不從﹐臣慮其必行矣。君得禽於田﹐而失士於田﹐其利孰重若徵君未行﹐君猶可圖也。」魏王不聽。

是歲﹐魏王觀甘露於譙﹐明年魏王薨。

○取謗

初﹐徵君去魏﹐魏人怨王﹐流言道路。左右告王曰「國人有辱君者﹐請誅之﹐可乎﹖」魏王曰「何爲辱寡人也。」左右曰「辱君以遠士﹐毀而謗者千人﹐怨而譏者一國。國有謗聲﹐君何以結諸侯。」

魏王悔曰「辱寡人之故﹐其黃憲乎寡人𨿽無令聲於國﹐亦諸侯爵也。失一士而辱寡人﹐寡人其不勝辱矣。寡人有失士之過﹐有惠寡人者﹐速諫而返之﹐寡人惟是嘉其能諫﹐賞其鑑賢﹐且以績譽於諸侯。今不諫而遂謗﹐以寡人是辱﹐無乃不可乎寡人聞之﹐眾口歸譽不勝一夫之毀﹐今毀寡人者徧於國中﹐而又使寡人誅之。免遠士之謗﹐而先誅謗之刑﹐不亦悖哉﹗嗟乎﹗寡人老矣﹐王室告難而諸侯不輔﹐非寡人之憾也。」

君子曰「悔而遁﹐其無終乎﹗」

○去就

徵君過魏國之疆﹐周舉邂逅於道﹐而問曰「自吾子之入魏也﹐諸侯咸傾耳以納令聲﹐是子有殊遇於魏王﹐而海內之士悉欲負策而入魏﹐此誠展志之秋也。今吾子出魏疆而托於一旅﹐衣之以敝褐﹐乘之以蹇驢﹐弟子七人﹐童僕二人﹐執禦者三人﹐蕭然於國門之外﹐何淪落如此哉意者﹐魏王之器不足以輔飭歟今漢祚遭季﹐權雄角立﹐賢者屏迹於艸莽﹐以痛王室而觀望諸侯。若徐稚砥節於豫章﹐吾子髙步於汝南﹐周ギ守操於樂安﹐吾子振美於漢庭。今之賢士子其卓矣﹐而猶皇皇不遇﹐況繩墨中之數子﹐豈能學邯鄲之步耶。嗟乎﹗嗟乎﹗吾子行矣﹐何國之如。」

徵君莞爾笑曰「甫之所如者﹐子之所去﹔子之所去者﹐亦甫之所如也﹐又何問乎﹖」乃揚綏而別﹐周舉挽其袂﹐悵而不言。從者曰「夫子將如秦。」

○去魏

徵君旣去魏﹐魏人告王曰「徵君卻魏而奔秦﹐必有無禮於魏。請行間於秦王﹐以疑其心。可乎﹐不可乎﹖」

魏王曰「可。寡人欲執其所主而後間。彼賓於敝國﹐不告寡人而私縱之﹐不惟有納賂之辜﹐且以導釁於鄰藩﹐而笑同列。刑在先王之明典﹐不可宥也。」乃命左右執之。

館人懼而赴秦﹐告徵君曰「君以夫子去魏之故﹐不聞予君﹐君將戾僕以僕爲夫子賂也﹐又導釁於鄰以爲諸侯笑﹐欲聲我以罪戾﹐加我以典刑。僕其若之何夫子之令徳英誼日夜結於君心﹐若返駕於魏﹐陳以去故﹐豈惟宥僕而君亦以棄賢是悔﹐且無惡於諸侯。夫子亦可以往來於其國﹐而車馬之從繽紛於秦魏之郊﹐夫奚不可乎吾聞之﹐聖哲之出將以仁諸侯而撫百姓﹐今以一館人而不能使其庇﹐僕死之後﹐恐夫子無所主矣。夫賢者之於諸侯﹐先所主也。無所主而賓諸侯﹐人孰信之。」

徵君答曰「魏王之賓也﹐素無國士之遇﹐甫之館於魏也﹐亦無待人之辱﹐可以去而不就﹐是吾裕也﹐魏王何爲𨿽然﹐諸侯之懈徳﹐未有甚於魏王也。色荒於宮﹐禽荒於田﹐吾數諫而不聽﹐是竊效宮奇之愚﹐而不爲百里奚之智也。幸而魏王無逐客之令﹐以戮天下士﹐憲也得以翺翔而逝焉。吾子義不矣﹐子欲吾返駕而就﹐吾亦何聲以辭秦之聘哉若不得已﹐惟是奉尺簡於魏王﹐陳吾所以去之故﹐明吾所以不返之故﹐宜吾所以假館無妨於子之故﹐子必免矣。」乃遺魏王書﹐館人歸魏。

是歲﹐魏人求盟於秦。

●卷五

○遇樵

徵君入秦﹐倚歌於渭橋。有負薪者過而問曰「子何人﹐斯倚歌於渭水之梁乎﹖」徵君對曰「甫漢室之徵君也﹐弔古於秦﹐悲而倚歌﹐非汝所測也。」負薪者曰「今遊秦之士﹐接迹於渭橋﹐不徒遊觀以爲樂也﹐皆挾策懷珍以干秦王﹐而士無遺於鄰國﹐秦號爲得士。子以漢室徵君下臨藩壤﹐使一見秦王﹐秦王必以子爲上國之賓﹐富貴可立而俟也。子奚洋洋然倚渭橋而悲歌乎﹖」徵君曰「非甫之志也﹐故慷慨悲歌以自激耳。憲也豈寧戚之流乎﹖」

負薪者曰「吾秦人也﹐以負薪爲職﹐比秦之名山﹑廣谷﹑遺基﹑故苑﹐吾皆得而樵焉。子欲弔古於秦﹐以釋厥志﹐吾爲子肆言可乎﹖」徵君輾然而仰笑曰「出於機﹐入於機﹐同遊於機﹐浩浩乎磅礡於機﹐而忘於機。」負薪者曰「吾惡知人忘於機乎﹐機忘於人乎﹐人與機相忘乎夫機發於無極之原﹐智者覺之﹐愚者忘焉。故萬物緣機而生﹐緣機而動﹐天地如之﹐而況於物乎。吾與子遇﹐機也﹔吾與子言﹐機也﹐子以吾爲忘於機﹐而不知吾以子爲忘於人乎﹖」徵君不能對﹐旣而曰「子言秦之狀也﹐憲也願聞之。」負薪者曰「吾忘於機﹐子忘於人﹐而奚不忘負薪之子乎﹖」徵君曰「吾始知忘於機者化於機﹐覺於機者忘於人乎。𨿽然﹐吾以仁義爲機而得其名﹐子以斧斤爲機而得其薪。薪者得於斧斤而不得於子﹐是亦忘於子也。而子亦豈忘於機者。」

負薪者曰「噫﹐嗟乎﹗吾與子之爭於機乎鉆焉鑿焉﹐而不得其源乎﹗吾已矣哉﹐今日暮﹐重關渭水東流﹐秦嶺蒼然﹐烏憩云木﹐有廬在焉。請與子偕歸﹐以薪爲榻﹐舉瓦觴餐鬼艸﹐聊以娛子懷也。」負薪者曰「子如不言﹐吾請言其略﹐以竦子之遊。夫秦﹐四塞之壤也﹐𨿽偏鎭於西隅﹐而國之形勢實爲天下雄固﹐帝霸之業也。若夫盤互而秀於南者﹐則終南﹑太乙焉﹔隆隆乎陰於西極而東望潼關者﹐則華嶽焉﹐東注乎咸陽則灃水之所導也﹐其境有蘭池阿房之宮。咸陽之南﹐周之鎬京也﹐茫茫四陵﹐南北相望﹐秦宮所營灃其郁焉。豈惟涇水之望陵哉。西北臨乎豳國﹐而奕奕者其梁山也。鳥而蒼蒼﹐內有離宮別館﹑昆明西陂﹑輦道紆曲而相屬者﹐秦之上林也。郁然起於雩之東南者﹐有紫閣峯焉﹐其周之靈臺﹐廢也久矣。橫亙乎藍田者﹐有秦嶺焉。霸水之所出﹐關之所鎭也。絕於西域﹐而嫖姚之所開者﹐其玉門之關乎環於漢陽而微茫者﹐其鳥鼠乎。限於北漠之陲﹐匈奴倚垣而窺者﹐此秦之長城紫塞也。蔽乎朔方﹐而胡笳戰馬之所集者﹐其賀蘭之山乎聲下龍門﹐景入太華而浩蕩者﹐黃河也。積雪千里而瀑布之漭漾者﹐則太白焉。荊山峙於河﹐則大禹鑄鼎之墟也。若夫太液曲江之池﹐樂遊細柳之原﹐驪山之溫泉﹐新丰之粉社﹐隴山之九阪﹐長安之章臺。又有博望西郊﹑芙蓉﹑未央﹑長樂﹑建章﹑甘泉之宮不可勝數。其近而羅列者﹐皆鐘秀於雍州﹔其遠而環帶者﹐皆隱耀於關中也。子之遊秦其知已乎﹖」

徵君謝曰「幸教甫矣﹐今王室多事﹐而秦晏然。一日不能藉﹐𨿽藩籬四塞﹐吾恐胡人整步而過藍關之險﹐平於九衢太華之限﹐豁於戰場﹐則秦人安得而峙乎所以慷慨而悲歌也。」負薪者永嘯而去。徵君嘆曰「國有隱士﹐甫已知秦王之不能好賢也。」

洎曰「此入秦第一篇

﹐文勢錯綜變化﹐不可仿佛。中兼賦體﹐讀之令人手舞足蹈﹐太史公後罕見此文。」

○待樵

徵君復遊於渭橋﹐待負薪者來。左權不悅曰「昔者夫子倚歌於渭上﹐遇負薪者與之鄙談﹐今又俟其至﹐何褻身於野人而失期於諸侯哉竊以爲夫子不惇也。」徵君曰「汝未之達乎。吾如秦三日矣﹐而秦王不聞﹐是左右之佞者眾也。秦王招我以禮﹐蔽我以佞﹐則賢主之負薪者眾也。吾欲去秦﹐是揣佞於左右﹐而忽禮於秦王。議者必曰﹕『無故而驟去﹐非孟氏三宿之意也。』吾是以寄傲於斯乎﹖」

乃假爲漁者﹐倚梁而釣於渭水之流﹐有漢使翟過而訊曰「僕久不見叔度﹐何落魄如此耶﹖」徵君對曰「夫貧賤者﹐士之素也。用之則爲春陽﹐不用則爲秋陰﹔達則萬鐘而不加喜﹐窮則一瓢而不加憂。故仲尼聖矣﹐不能爲夷吾之霸齊﹔孟軻賢矣﹐不能爲子產之興鄭。何則遇與不遇耳。今漢室將蔽﹐賢士淪落﹐黨錮之釁方殷﹐權姦之謀已奮矣。有志者其憂患乎﹗秦以千乘之國﹐當世叔之季﹐桓文之功烈可一舉而樹也。然而玄謀深識之士不集於國﹐潛韜策之雄捲迹於路者﹐豈秦之利祿不足以供天下之賢才乎﹐亦以左右之讒使之然也。夫秦王﹐帝室之同葉﹐而宗盟之首系。不以此時富彊其國﹐陰結諸侯﹐而扶漢室之危﹐吾恐天之歷數必授於異姓之手﹐以帝海內﹐則秦王安得以藩封之爵而傳諸子孫耶。吾之遊諸侯﹐爲漢室也。使秦王宴然而不顧其後﹐則士亦佛塵而往矣。吾之不去﹐尙冀秦王之遇也。三日而無聞﹐吾豈咎於秦王哉。憲也不仕天子而遊諸侯﹐亦仲尼之衛之陳之宋之所爲也。終不獲志﹐則卜居於山林以諷先王之典謨而已矣﹐豈自同於羈旅之徒乎。」

翟曰「夫秦恃百二之固以輕賢士﹐其不能爲漢室賴也﹐亦明矣。以子之才﹐上不臣於天子﹐下不交於諸侯﹐而猶偃仰當世﹐是洗巢由之耳﹐而負伊尹之鼎也。今漢室之難﹐發於鉤黨﹐此亦諸君子之激也。制羣小而自制﹐不亦悲乎夫﹗陳仲舉﹑竇遊平﹑李元禮﹑郭林宗﹑範孟博之屬皆子友也。今天子方髙子之名﹐盍亦就蒲輪之聘﹐淸朝廷之路﹐而解諸君子之憂乎。奚必以意气賓侯王訁單笑﹐輕爵祿而若是恝也。且吾聞之﹐鯉遊於百川﹐不如江海之深逝﹔朱鳥遊於山澤﹐不如雲漢之髙飛﹔賢俊遊於諸侯﹐不如一王之殊遇。子其愼所遊也。」

徵君答曰「是則然矣。先生獨不聞﹕江海之逝者﹐不能棲遲於芳藻﹔云漢之飛者﹐不能飲啄於淸流。一王之遇者﹐不能詘伸於爵网。名羈之外乎﹐鉤黨之議非諸君之憂也。王道壞而重臣危﹐不可以濟。先生其行矣乎。」遂送別於茂陵道。翟登車﹐悃然遙謂徵君曰「時哉﹐各努力也﹐於其矣。」

○誅賞

秦王聞徵君入秦三日不得謁﹐誅左右之蔽者五人﹐令國中弦歌以逆徵君。秦王侍於宮門﹐軍武執戟﹐庶人執旗﹐車馬輻輳。觀者慰曰「今日得見徵君也。」徵君至秦宮﹐秦王欲爵之﹐授以冠舄。

徵君辭曰「不可受也。夫先王之爵祿﹐自畿甸而頒於侯國﹐太宰掌之﹐天子不得而私其臣﹐諸侯不得而私其士。故詔爵以徳﹐詔祿以功﹐皆天子之明制也。至於衰世﹐庸王廢滅先王之法﹐爵祿無紀﹐軌物不經。挾權據寵之家﹐珠玉以爲淵﹐丹靑以爲谷﹐羅綺絲竹之樂交陳於前﹐亙以長夜。若此者豈皆君之賜乎。賣寵幸於士庶﹐措威福於人主﹐無徳者爵﹐無功者祿﹐百姓怨困於下﹐而國病矣。人主疑而不能悟﹐湣也﹔悟而不能振﹐弱也。主弱則臣彊﹐彊則侵﹐侵則毒。臣毒於內﹐則諸侯毒於外。其始彊也﹐亦以爵祿而私士﹐遂至浸溢而不可救。故勢合則戰﹐勢分則盟﹔力合則戰﹐力分則盟﹔謀合則戰﹐謀分則盟。此七雄之所以相持其勝也。而況當是時以爵祿役天下之士者﹐皆有國之諸侯﹐其權可得而爵﹐其地可得而役﹐其民可得而兵﹐其士可得而臣也。然帝秦而爲民﹐魯仲連猶恥之。是士非不欲臣於諸侯也﹐無道之國安得而臣哉。今諸侯有位而無國﹐其勢又難矣。無國是無民也﹐而遽爵其士﹐士必蒙戮﹐況諸侯乎。夫漢室𨿽弱﹐未有周赧之窮﹐宜以扶漢室爲名而謀其國﹐則諸侯之業光矣。賢王封千乘之爵﹐而有萬乘之勢。士之日夜望秦而驅馳者﹐亦欲以漢室之故而陳於王也。若賢王有其國﹐而國之人民土壤皆奉職於王﹐則士亦不必至矣。士至而爵之﹐亦不辭也﹐賢王惟無國﹐故不可爵一士而使之謀秦。何則漢室之君臣﹐猶議禮於庭﹐而攬天下之地圖﹐頒諸侯之爵祿﹐建榮號於海內﹐行賞罰於郡縣﹐而一統之形未剪也﹐賢王欲謀秦而扶漢室﹐豈必爵一士乎故曰﹕得民之心者不以威武﹐得士之心者不以爵祿﹐得諸侯之心者不以山川﹐亦自得其心而已矣。臣之入秦也﹐月始受魄。而臣之見王也﹐月已幾望。賢王以爲左右之蔽而誅之﹐求士誠急矣。柰漢室之典刑何也﹐誅一人猶不可﹐況其餘者耶。夫蔽士不可以爲律也﹐蔽而誅之﹐使有讒於王者則如之何不達於王而殺其士﹐於秦國之境者又如之何賢王誅左右以蔽戾﹐榮臣以爵祿﹐賞臣以冠舄﹐皆非典也﹐臣故不受。夫死五人而得一士﹐賢王何利焉﹐是以一誅賞而動漢室也。且以迫秦後不可以爲盟主。王其圖之。」

秦王憮然曰「然則﹐寡人爲之柰何﹖」對曰「𨿽然﹐猶可爲也。今秦之有司﹐天子之臣也﹐王宜以爲情告於天子之有司。聲以私進美女之律﹐蓋其罪與蔽均也。令有司亦以其情達於天子﹐則王之慮必釋﹐而親親之恩堅矣。」嬖入史綱曰「何必然則君之計宜以誅左右之威而收秦民﹐乘士之歸秦而速伯功﹐倚秦國四塞之險而會諸侯﹐當漢室累卵之危而布文徳﹐此一時之顯名盛舉也。五伯之功皆謀於速而鉆於機﹐故名顯而功集。今天下初啟難也﹐以誅賞之小瑕而詭掩曲飾以求媚於時﹐臣恐天下事謝矣﹐何以達聖哲之權﹐昭鴻駿之業。竊爲君不取也。」秦王笑曰「何言之易﹐何言之易。寡人方與徵君遊禮樂中﹐惡及玆也﹗」

是歲﹐少微見於秦。

○盟會

韓臣將尋盟﹐秦王問於徵君曰「韓將與寡人盟﹐何謂也﹖」徵君對曰「夫諸侯親睦﹐以寧其社稷﹐以懷其人民﹐使軍旅之士不相加也﹐於是乎有盟之禮。夫盟﹐信之輿也﹐諸侯盟會以示好﹐宴享以示睦﹐故諸侯貴盟而賤役。大國盟而不役小國﹐役而不盟弗信﹐則盟必潰。弗盟則無以彰信也﹐盟以彰信﹐故潰盟者春秋惡之﹔求盟而不直者﹐春秋恥之。夫求盟者信詐之機也﹐是故諸侯未盟而戰﹐將以養其戰也。旣戰而盟﹐將以防其救也。故怠則乘之﹐釁則動之﹐窺怠而乘﹐是吾以盟怠也﹔觀釁而動﹐是否以盟釁也。以盟怠者﹐敵必乘之﹔以盟釁者﹐敵必動之。故曰「信詐之機也﹐必欲盟﹐故樹之以信﹔必欲潰盟﹐故寓之以詐。盟而守信者﹐若葵丘之會是也﹔盟而守詐者﹐若河陽之會是已。夫天子與諸侯不言盟而河陽之會﹐則晉文之守詐於諸侯以侵周室。孔子曰﹕『晉文公譎而不正﹐齊桓公正而不譎。』此之謂也。今王欲爲葵丘之會而樹信於天下﹐則韓之首盟不可辭也。受韓之盟﹐則諸侯皆響應而盟秦﹐齊桓之盛復轉於今矣。不然﹐則諸侯背秦之心猶韓之盟於秦之心也。韓之土壤﹐秦不能過﹔韓之山川﹐秦不能過﹔韓之謀士﹐秦不能過﹔韓之人民﹐秦不能過﹔韓之精兵﹐秦不能過﹔韓之車馬器械﹐秦不能過。夫以不能過之韓﹐而求盟於秦﹐固天以葵丘之烈賜賢王也。王其盟之。」

秦王悅﹐遂與韓人盟於錫谷。

○琴論

徵君燕居﹐中夜鼓琴而歌《豳風》﹐秦王使左右伺之﹐通於館人。館人覺﹐私告於從者曰「子之師也﹐鼓琴詠歌其聲鏗鏗﹐然是歌也果無心乎﹗」從者對曰「夫心以生聲﹐聲以成歌﹐歌以惕志。若夫子之歌也﹐何謂無心。」館人曰「然則所謂歌者﹐何詩也﹖」對曰「《豳風》。」曰「奚取《豳風》也﹗」曰「《豳風》﹐王化之紀也。夫子思周室之隆治而詠歌焉。秦其望矣。」曰「無刺乎﹖」曰「鼓琴而音婉以和﹐歌《豳風》而聲雍以舒﹐又何刺焉﹖」館人謂秦王之左右曰「先生無勞﹐竊也請復於君﹐可乎﹖」

左右返。徵君理琴顧從者而言曰「吾鼓琴至《豳風》之亂﹐琴不起﹐必有疑者感之﹐其秦王乎﹖」從者對曰「館人哉﹗」徵君曰「館人何爲而疑也﹖」對曰「館人聞夫子鼓琴而歌﹐卒爾問曰﹕『鏗鏗者歌其有心乎』弟子應之以心。又問曰﹕『何國之風﹖』弟子告之以豳。又問曰﹕『有刺乎』弟子告之曰﹕美。是以知館人之疑也。」徵君曰「甫有心而鼓琴﹐君無心而疑琴﹐琴亦應吾以疑滯。吾以情何感而至此哉。嗟乎﹐夫人寄於幻化﹐有有心者﹐有無心者﹐有有心而無心者﹐有無心而有心者。無其所無而未嘗無﹐有其所有而未嘗有﹐無亦疑也﹐有亦疑也。疑則機也﹐機則感於機而應於機﹐機之流於物也。無一無萬﹐無巨無杪﹐無遠無近﹐無陰無陽﹐鼓舞化育。若知其存若風之﹐噫噓而物竅皆鳴日之照臨﹐而物狀皆朗。不行而赴﹐不疾而馳﹐此之謂機。故禹產於石英﹐契產於燕卵﹐頡皇悟於鳥迹﹐傅說報於夢寐﹐乞人哀而感申喜﹐介子歌而泣文公﹐瓠巴鼓瑟而魚出﹐魯陽揮戈而日反。其有心乎﹖」其無心乎其感於機乎﹐其應於機乎今吾鼓琴而館人疑﹐館人知也﹐吾弗知也。館人疑而琴蹇﹐吾知也﹐館人弗知也。吾是以有感乎物機之變易﹐如館人之疑而觸者亦多矣﹐小子識之。」

從者出告於館人﹐館人異其所云﹐入曰「夫子鼓琴於堂﹐而有琴玷﹐以爲僕疑也﹐夫子殆得其疑而失其人乎。」徵君曰「此弟子之言也。」館人曰「否。頃有秦王之左右二人伺夫子於牖外﹐以犯夫子之琴﹐此左右之疑也﹐從者其誤矣。」夫徵君撫琴而哂曰「左右之伺王命也﹐則疑在秦王也﹐於左右何疑夫疑﹐鬼之門也﹐明神之庭也﹐吾聞君子去疑而存明﹐未聞汨明而畜疑也。故君子遵禮樂以昭明其心﹐遠淫邪以昭明其性﹐躬政事以昭明其動﹐辯忠佞以昭明其志﹐濟煢獨無告之民以昭明其徳﹐猶懼其未廣也﹐察誹謗以昭明其過﹐納諫諍以昭明其虛﹐修蒸嘗以昭明其敬﹐光庇國家以格於上下神﹐是以世享其榮﹐子孫必興﹐此後稷文王之所以光裕也。秦王以漢室之子孫貴而無輔﹐富而無民﹐恃大而不修徳﹐疑士而不謀政﹐後有興者亦始皇二世之爲也。惜乎﹗吾不得見左右而論於王。」

館人出﹐從者侍而問曰「夫子何屑與之論大道也﹖」曰「吾聞君子無傲﹐以傲而陵人﹐人亦侮之﹔以傲而陵君﹐君亦賤之﹔以傲而陵長﹐長亦擊之﹔以傲而陵弟﹐弟亦狎之﹔以傲而陵友﹐友亦遠之。是以替名而善﹐身必戮焉。吾知免於今矣。」

○燕居

徵君燕居﹐與七子講業﹐七子問曰「孟軻﹑孫況之後﹐由道者可得而聞乎﹖」徵君曰「道﹐人之路也﹐愚夫愚婦皆由之﹐孔子盜跖皆由之﹐何謂無道﹖」曰「是路也﹐非道也。以路而爲道則可﹐以道而爲路可乎以道而爲路則亦指仁義而爲塵埃乎﹖」曰「汝何以道爲道﹐以路爲路乎吾觀其由於人者云爾﹐夫路也者﹐緣仁義而名者也﹐非緣路而名仁義也。汝知仁義之非路﹐而孰知塵埃之爲道乎﹔知塵埃之爲塵埃﹐而孰知仁義之爲塵埃乎。天地庶物皆塵埃也﹐則皆路也﹐安得不謂之道。故君子仁義以爲路﹐是亦仁義以爲塵埃也。仁義以爲塵埃﹐是亦塵埃以爲道也。道衰於春秋﹐亦隆於春秋。若孔子及顏淵﹑曾參﹑子貢﹑蘧埃﹑季札﹑子產是已。道熄於戰國﹐亦鳴於戰國﹐若孔﹑孟軻﹑墨翟﹑列禦寇﹑莊周﹑荀卿是已。其餘嗽然噓其術於當時﹐以立一家之言者﹐殆不可紀。若鄒衍﹑虞卿﹑愼到﹑山環﹑關尹喜﹐庚桑之徒﹐皆顯名諸侯而列儒者之林﹐使孔子出必取而裁之﹐以納於道﹐𨿽商鞅﹑蘇秦﹑張儀﹑公孫衍﹑申不害﹑韓非之流﹐其學不出於縱則由入於橫﹐不入於刑則出於名﹐馳其辭氵議以頌諸侯而坑天下之民﹐然數子者﹐亦皆辯慧博聞之士﹐使其遊於孔子之門﹐孔子必不拒。蓋辯慧者﹐考業之資﹔博聞者﹐達性之塗也。如是則儀﹑秦無縱橫﹐而韓﹑商無刑名矣。夫人之性不相遠也﹐其質饒以懿﹐而文之以詩書﹐閒之以禮義﹐則性成焉。放性猶璞也﹐不琢則不成。今夫對藪之人多鄙﹐市井之人多娓﹐非理也﹐其習使然也。性固無間於熙藪市井之人也。故循其習之謂情﹐宰其情之謂性﹐因性而導之謂學。不因性而學是助傲而飾巧也﹐何取於學故博學而無禮﹐君子以爲求性之泛禮者﹐所以規厥性也。學而禮則令名昭焉﹐名昭而辱遠矣。故居上而能靖﹐居下而能默。世有遽墨氏者﹐則以爲陋﹔有慕莊生者﹐則以爲僻﹔有譚荀卿者﹐則以爲曲。噫。三子者無盜跖之行﹐遵仁而處﹐遵智而達﹐遵禮而動﹐孔子之所必取也。互鄕之童子無異於市井之人﹐孔子猶與其進﹐而況於三子哉。故曰﹕世俗不可與論古﹐拘儒不可與論道﹐其是之謂乎﹖」

○仙論

秦王好仙﹐將築臺於宮﹐以望終南﹐徵君諫曰「不可。夫有國者﹐將以遠欲而親民也。故封建一國﹐則一國之民賴焉﹐不敢棄也﹐民亦不能棄其所牧而求治於鄰。故天子遠欲以親兆民﹐諸侯遠欲以親百姓﹐百姓懷之﹐是以能有其國。昔者太公封於齊﹐而齊民頌﹔周公封於魯﹐而魯民說﹐以齊魯之民獲其所賴也。今賢王受先王之遺業﹐而爲秦之諸侯﹐幾二百載﹐而百姓日蕃﹐田野日閽﹐死難效節而無離心者﹐豈民性之本然哉﹐亦爲人牧者有以城其民也。

臣始入秦之境﹐野無肥民﹐市無丰賈﹐乞者載道﹐倉廩不﹐臣疑以爲無諸侯也。及賢王得臣﹐百姓歡悅﹐咸望臣之吐忠而諫也。臣愧不能有益於秦﹐而賢王亦亮臣之不能忠於前也。故欲築臺以求仙﹐窮觀於華嶽﹐騁望於終南﹐而爲遠民之舉﹐以彰其欲。何賢王之勤勞若此哉﹐臣竊以爲過矣。昔燕昭王欲致天下士﹐欲民力以築千金之臺﹐燕民猶病之﹐況築臺以求神仙乎。

夫仙者非臣非民﹐潛於山澤之間﹐垢衣應形﹐飲水食艸﹐得山澤之精以延年保身﹐窮莫甚焉。黃綺曰﹕爵祿不及﹐而竊吁吸之術以自榮者﹐世之所謂眞人也。𨿽臥薪不足以諭其窮﹐嘗膽不足以諭其苦﹐左無吹簫之妾﹐右無鼓瑟之姬﹔珍羞異膳不得陳於前﹐文武侍從不得列於後﹔播棄父母﹐割絕子孫﹐不表於卿黨宗族﹐此海島之鬼羣也。由此觀之﹐綺隱於商山以結爲名﹐其論神仟則恥之。故當時避秦之士﹐往往皆明忠信﹑樹廉恥﹐識君臣之分﹐審出處之節﹐如黃綺者亦良可述也。彼豈淪於神仙哉。

今賢王捐千乘之樂﹐而爲此遊﹐以自悴其身﹐孰爲利乎夫爲百姓而築其臺﹐𨿽勞而不怨﹐棄百姓而勞民﹐民孰勞之﹐是築怨也﹐社稷之神不福焉。

昔我先王建國﹐伯子男皆無封壤﹐惟諸侯是親。今秦以如繩之國﹐自賢王而絕之﹐無乃不可乎。嗟乎﹗賢王特不寤云爾。崇爵丰祿亞於天子﹐雄藩沃壤﹐據四塞而誰何﹐賢子孫世守其業﹐𨿽值亂世而不與王室同危﹐且足以樹霸。若王運在﹐又可以興其延年也。如是何希乎喬松﹐何慕乎韓羨﹐寂寞而枯稿哉。彼且悔之矣﹐賢王復希慕而爲之﹐是使松喬韓羨延領於竅谷﹐而笑賢王之不智也。臣願王罷築臺之役﹐以爲人民社稷計。」王不聽。

是歲﹐秦饑﹐匈奴寇潼關。天王使中尉采金於秦。

○黨錮

曹節亂王室﹐秦王問於徵君曰「王室有黨錮之難﹐何爲其然也﹖」徵君對曰「仁哉問乎。夫豪傑結難禍及於國家者﹐豈一朝之故當其負天下之駿望﹐則人主倚之以社稷﹐孰不以爲豪傑慶﹐而不知發難之端亦萌於玆矣。自甘陵之黨興﹐天下已知今日之禍。若陳蕃﹑李淑﹑李膺﹑竇武﹑張儉﹑郭泰﹑範滂之屬﹐一時號爲三君﹑八俊﹐名莫盛焉。而竇武﹑陳蕃以執政爲朝廷重﹐讜議合如應響﹐忠謀奮如疾霸﹐然諾相許﹐確如太山﹐其自負也如此﹐而竟不就。故名顯而望隆﹐君子之幸也。小人因其名而乘之﹐其難愈激而不可解﹐以至於危國家﹐可畏也。

憲聞之﹐豪傑之出﹐必有英毅明懿之君﹐以成其志﹐則謀裕而不激﹐功順而不挫﹐以輯定社稷﹐民人以寧。故舜不遇堯﹐則歡兜不能放﹔周公不遇成王﹐則飛廉不能戮。今數子者無舜與周公之遇﹐而爲此謀﹐不亦哀乎﹗夫治世則陽明聞﹐而小人爲泥沙﹔亂世則陰濁濫﹐而君子爲魚肉。今王室無綱紀文章﹐使豪傑弄於羣姦之手﹐海內塗炭者十有餘年﹐是威福移於下﹐而主權不明也。故豪傑錮而爲黨﹐罪以危社稷之名﹐豈天道也哉。若數子不死﹐猶可以鎭王室﹐不然﹐諸侯不能髙枕於藩籬之內矣。夫彼以小忿而構大難﹐鉤黨之變﹐臣其寒心。天如祚漢﹐錮賢者必誅﹐仇民者必戮﹐正其典刑以舒直亮忠貞之士﹐則王室之隆﹐若振翼也﹐何爲而使其幽憤哉。自李固﹑李喬不得伸於前﹐致黨議不得明於後﹐臣以消息之勢觀之﹐必不免矣。悲夫﹐以王之賢偉當千乘之國﹐而失髙枕之安﹐此臣所以爲賢王患也。王宜以誅節等爲名﹐盟集諸侯﹐肅淸王室﹐培植善類﹐蘇活蒼生﹐攺元以新天下。若王上不從﹐則周公伊尹之舉在賢王也。臣竊念安帝之世﹐內戚用事於朝﹐諸羌橫馳於郡國﹐天下咸怨。然帝有好賢之明﹐常以禮幣徵天下孝廉之士﹐臣亦與焉﹐猶以爲未可仕也﹐故辭而不就﹐淹詣於今。主昧臣虐﹐國命大謬﹐善類盈朝而無尺寸之功﹐徒以淸譽激揚。而問畫者蓋寡﹐竟罹禍難﹐臣實痛之。今黨錮紛紜之際﹐猶可援也。賢王爲王室計﹐奮然速舉以延漢祚﹐則臣𨿽不得仕漢亦足以報矣﹐王其圖之。」

秦王感慨﹐泣數行下﹐左權劍歌﹐以挑秦王。歌曰「西溟有劍﹐其離照之﹐可以燻黔黎。」秦王於邑而言曰「寡人寤矣。徵君﹐寡人師之﹔子﹐寡人友之﹐將協謀以輔王室﹐不敢避也。」左權對曰「徵君入秦二年﹐以心奉於王久矣﹐而王方悟耶今天下之諸侯﹐皆欲以首盟爲功﹐以靖禍爲勞﹐以得士爲彊﹐以收民望爲張﹐而王不聞﹐何也﹖」秦王謝曰「系子之幸教﹐寡人其利普哉。」

左權出語秦人曰「吾數諷秦王﹐而王不謀﹐𨿽得徵君亦不足乎。」

○見幾

陸續追師至秦﹐謁徵君﹐而喜曰「續也得師矣﹐願終身受業焉。」徵君問曰「子見元禮乎﹖」陸續答曰「嗟﹐與元禮去國矣。」曰「黨難解乎﹖」曰「霍子之力也。」

徵君嘆曰「𨿽然﹐閹寺執政﹐直臣必危。元禮之去其能久乎吾嘗與林宗論漢室之事﹐憂形於色﹐移榻不寤﹐獨何心哉是以堅不仕之﹐意遂山藪之樂。林宗與吾偕是心也。彼猶擇交而獎訓﹐故及於黨。若憲也﹐無譽無毀﹐潛葆厥素﹐躬料以養妻子﹔鼓琴讀書﹐以訓來學。有兄伯庸﹐哭母失明而亡﹐吾獨廢冢三年﹐遭漢不靖﹐佞臣竊權﹐匈奴稱命﹐惠政不沾子民﹐斂術結网於國﹐吾是以堅志而避世。及讀孔氏《春秋》﹐嘗曰﹕『仲尼之道﹐至作《春秋》而尊也﹐知周無盛王﹐不可以輔﹐乃歷說諸侯以行其道。得志則攝相事而誅正卯﹐不得志則權褒貶而作《春爲》。吾亦樂仲尼之道。周漢之東皆季世也﹐故考風於列國﹐聞政於諸侯﹐諸侯不以爲賤而賓之﹐豈爵祿以臣而凝滯於進退哉。吾始遊齊﹑魯﹑韓﹑魏之諸侯也﹐四君皆愛士而不能謀﹐盟會而不能信﹐將如晉而國有警﹐乃遙涉於秦。秦王明毅而好問﹐分祿而養賢﹐積秦之粟﹐盟諸侯而扶漢室﹐疏黨錮而淸王塗﹐誅讒佞而撫黎庶﹐卻匈奴而歆社稷﹐則穆公孝公之業不足爲也。今閹寺執政者二世矣﹐黨錮𨿽釋而主疑未愈﹐何以熄釁若數子不爲逢梅之舉﹐必爲後憂。孔子曰﹕『邦無道﹐危行言遜。』數子其未從事於斯乎﹖」

是歲﹐秦國地震。大雨雹。

○上林

有五色鳥集於上林﹐秦王喜而問曰「寡人享西土之祿﹐未有功徳於敝邑之百姓﹐而致珍禽﹐寡人以爲鳳也。不然﹐則太液之池非無鳧雁之鳥﹐上林之苑非無鸚鵡翡翠之禽﹐奚五章之若斯也。寡人聞之﹐西方之鳳曰﹐意者其乎若以爲然﹐寡人將發私廩致百匠以修上林﹐則何如﹖」

徵君對曰「吾聞淮南有鳥﹐其名曰鷂﹔南越有鳥﹐其名曰﹐皆五色也。昔者﹐文王爲西伯﹐修徳行仁﹐澤被南海。是時也﹐有鳥鳴於岐﹐名曰鳳凰。百姓陳路而歌﹐羣臣埋庭而頌。文王曰﹕『奚爲鳳乎是爾臣庶飾其所聞以重予過。』夫以文王之懿﹐而讓岐山之鳴﹐卻臣庶之頌﹐愼懈徳之愆﹐是以光昭於西土﹐恩懷乎諸侯﹐而爲受命之主。世載厥休以茂﹐有天下則文王之爲也。今王之心度不類﹐然臣恐指鹿爲馬之臣復面於秦庭矣。夫上林苑﹐秦之廣圖也。我漢祖滅秦入關中﹐三望上林之苑而不入﹐豈復畏秦之餘威哉﹐亦項氏以爲憂也。至孝武皇帝﹐始鑿昆明之池以習水戰﹐民不得休息﹐而天下大困矣。然猶賴文景之遺澤也。及世祖遷於東京以來﹐上林遂爲廢苑﹐今欲興之﹐非帝王之業不可。𨿽然﹐斂四海之財﹐發百年之稟﹐竭百姓之力﹐以修亡國之規﹐仁者不爲也。且以供子孫盤遊之樂﹐爲二世竊笑﹐是秦之民又黔首也﹐不亦悲哉。願王察臣之言毋忽焉。」

秦王乃止上林之役﹐左右因是以嫉徵君。

○觀雪

秦王與徵君飲﹐觀雪於庭。有姬臥貂帷﹐賦《白雪》之歌﹐起而覓瑟不得﹐倚帷而詠之﹐聲繞殿閣﹐積雪倒飛。秦王甚異之﹐乃鼓缶而和﹐命左右以觴進徵君。徵君曰「王亦止缶乎﹖」秦王曰「何謂也。」曰﹕『夫物不可過盛﹐音不可過揚。過盛則亢﹐過揚則淫。今王之缶淫矣﹐不可鼓也﹐臣是以請止之。」秦王曰「嗟乎﹗先生欲以寡人之姬諭﹐是寡人有淫姬也﹐於缶何有焉﹖」遂不悅而罷酒﹐左右附秦王之耳告曰「王請烹之。」秦王曰「烹一士而動諸侯﹐不可謂武。」

徵君佯醉而出﹐秦王解白狐裘賜之以禦寒。徵君謂李玄曰「秦未可去也。」

○污吏

弘農太守金垣虐﹐郡人怨之﹐訟於秦王曰「金垣之守弘農也﹐殘虐日甚﹐陽廉而陰貪。嬖者五人﹐噓於左右﹐借威行姦﹐貧富有訟必以賂而後達﹐有未達者則以聲劫於訟。幸而訟理﹐則曰是予力也。夫一室而樹私門者百出﹐一守而舞文墨者千人。故民有立錐以爲安﹐則倍其地而結訟﹔貨殖以爲贍﹐則隱其田而蠲役。貧益貧﹐富益富﹐𨿽積屍於囹圄﹐委命於溝壑﹐而不聞也。是以飲憤懷冤赴君之門﹐而愆左右以求直﹐如是者三矣。君之仁恕﹐戴之如慈父﹐君之明懿﹐仰之如日月﹐西土之民咸賴焉﹐豈惟一郡哉。我皇天命有司撫攝西土﹐將以禪君之勞﹐詢民之欲﹐以自靖也。今虐下而仇眾﹐素祿而養位﹐寵嬖而行私﹐夤緣而釣譽﹐不受君之明仁﹐而肆然爲民牧﹐是蔑君也﹐君奄有西土﹐而威不加於一郡﹐以剪虐除殘﹐竊恐遠邇雷同﹐國如空捨﹐而君其孤矣。何以示彊於鄰國耶爲弘農之民而其父母﹐固罪也﹐然隱忍而不言者亦多矣。君其先循良之察﹐而後誹謗之誅﹐無悔也。是以朝夕待死於殿下﹐賤臣惟命焉。」

秦王得其訟而憐之﹐乃命左右按其郡太守金垣﹐坐贓下獄。其妻素淫﹐乃詐爲嬖女以千金賂秦王之左右﹐左右有通之者﹐是以得入宮闈﹐有寵於秦王。王欲釋之﹐不知其爲太守妻也。是時﹐有漢使至秦﹐秦不禮漢使﹐以其事聞於朝﹐罰秦王之祿二千石﹐事竟不釋。太守及左右犯法者﹐皆徙於邊郡無赦。

是歲﹐紫微山崩而移。君子曰「漢室不久﹐天下其方崩乎﹖」

○三軍

秦初作三軍﹐徵君上秦王書曰「臣聞王之作三軍﹐竊以爲驟矣。夫諸侯撫千乘之國也﹐五年而修徳﹐三年而勤政﹐二年而修武﹐故功施有漸而民不勞。今百姓未寧而遽作之。諸侯未盟而先動之﹐釁必壅於秦。昔者文王以百里之壤﹐修令徳而創王業﹐況千乘之大國哉。夫文王之撫岐邑也﹐薄其賦稅﹐弛其刑罰﹐矜卹鰥寡﹐懷保孤獨﹐扶植聲瞽﹐寧輯離散﹐必興之役不及貧弱﹐無赦之罪不及子孫﹐仕有賢嗣則祿之﹐山澤之利有不貢﹐則疏之﹐安則同其樂﹐患則同其憂。是以王業隆而頌聲作﹐獄室空而不閉﹐田野密而相聞。市無啼老﹐道無斗民﹐和气昭而四時寧﹐諸侯歸仁焉。

今賢王治秦也﹐分祿於宗﹐解裘於士﹐賜食於左右﹐威暢於弘農﹔罷築臺之役﹐納遠人之諫﹐慈惠而毅恭﹐彰彰甚矣。然仁澤未沾於四境﹐紀法未布於一國﹐能使弘農之民負堅荷銳於前﹐而不使舉秦之民抱饑寒之困而驅馳也。是三軍之作﹐其三釁乎昔晉文公納襄王於周﹐以示民義﹐伐原以示民信﹐大於被廬以示民禮。然後作三軍﹐伐曹衛﹐出谷戍﹐釋宋圍﹐敗楚師於城濮﹐遂霸諸侯。今欲用其民而去禮信﹐何三軍之作也

賢王若修徳而勤政﹐以保王室﹐苟王室可輔﹐則委力以事之﹐而不爲詘﹔王室之難成﹐則據秦以圖之﹐而不爲篡。何則以同姓之賢王而假臂於塗人﹐使諸侯乘於蕃林之上﹐蟬飲蠶食向西枝而流旣也。當此之時﹐秦之三軍徒足以爲諸侯資耳﹐安能重於秦哉

臣之在秦﹐無所匡益﹐夙夜憂懼﹐懸心如鐘。進不得盡言以規王﹐退不能豫謀而越眾﹐臣竊恥之。𨿽然﹐賢王親艸莽之疏﹐加不次之遇﹐臣敢不殫厥心以報賢王乎夫秦之所欲盟者晉也﹐以晉之彊而盟於秦﹐並力以樹之﹐則諸侯之雄固己在秦矣。秦不盟晉﹐是失諸侯之雄也。臣聞之﹐諸侯同盟則聽於士﹐諸侯同勞則聽於民﹐諸侯同徳則聽於天。欲晉之盟﹐秦非臣不可也。晉警方戢﹐臣將說其賢王以結秦之心﹐王勿以臣爲縱橫之士也。王室凋薄﹐不能以徳庇諸侯﹐諸侯亦不能以力輔王室﹐故歷說四君而及秦晉也。秦晉能相結以信﹐相樹以徳﹐徼福於文武成康及我髙文武宣之明烈﹐如是而作三軍﹐綏百姓﹐制諸侯﹐一海內﹐其孰禦之。願王追治岐之政﹐紹居鎬之業﹐則漢之天下非特卜年八百而已。賢王其熟計焉。」

秦王感悟﹐遂罷三軍。

○去秦

秦王送徵君於渭橋﹐冠蓋載陌。秦王觴而言曰「徵君之交盟於秦晉之鄙﹐若媒之導於婚姻乎﹐晉若不禮﹐徵君其無違寡人也。」徵君曰「臣不能以報秦﹐而在晉則可以報秦﹐在晉而不報﹐臣亦不能以秦而報晉﹐是臣之復與不復在此遊耳。臣有弟子八人﹐皆能顯諸侯而鎭國家﹐固霸佐之才也。王如惑臣﹐臣弟子有陸續者﹐使之事王﹐則何如﹖」秦王默然久之﹐曰「寡人將聘之。」對曰「續也﹐今日在王之左右而又聘之﹐何也。」秦王笑曰「寡人所欲者﹐誠在徵君耳。徵君不自用而進陸續﹐何重於晉而輕於秦耶﹗」

徵君不悅曰「憲也﹐乞食於秦﹐二年未嘗重秦也﹐今又進陸續於王﹐亦未嘗輕秦也。王必欲得臣以爲秦重﹐則王之左右賢於臣者眾矣﹐而王以爲輕何也臣始入秦﹐有負薪者觀於渭之梁﹐臣與之議﹐如探九淵﹐其際無有。夫以一負薪之士﹐王不能屈而用之﹐而況臣不如負薪者﹐反欲重於秦﹐恐秦人之竊笑非特負薪者而已。且王不聞陸續之賢乎。續也嘗以孝廉之名爲諸侯重﹐豈輕於一秦國哉。愛士而不能用﹐重土地而不能謀﹐是徒知士之重於國﹐而不知國與士之均重也。士懷珍而待價﹐修名而待聘﹐不亦重乎。惟自重其器﹐而後可以重人之國。王必欲用臣﹐是不亮士之所重也。𨿽然﹐王不以士之所重者重﹐而士不以王之所重者輕。由此觀之﹐士不能輕重於秦也。亦惟是信與不信耳。故伊尹在夏則輕﹐在商則重﹔百里奚在虞則輕﹐在秦則重。今秦之輕重在王也﹐臣與陸續何有戰。」徵君遂行。

●卷六

○適晉

徵君適晉國之疆﹐匹驢小車四乘。徵君驅驢﹐左權禦之。七人以車﹐周岑﹑陸續後﹐有寇追﹐續謂岑曰「前無塵﹐不能及矣。遇寇吾與子何﹖」周岑曰「命也。」旣而寇至﹐欲攀車而取笈。陸續告曰「笈無贐﹐有夫子敝裘在也。」曰「何謂夫子﹖」曰「汝南叔度。」曰「非黃徵君與﹖」曰「然。」曰「則吾不忍俘也。」反以囊金一斤爲贐以饋之﹐受而陳謝。寇去﹐周岑謂曰「受之義乎受而謝之﹐禮乎﹗」曰「顚沛之間不能辧禮義也﹐姑受之以謝。」

暮赴於關﹐徵君待而問曰「來何遲﹖」曰「阻寇」。曰「無傷乎﹖」曰「賴子不傷也﹐且有饋。寇饋不可謂贐﹐女受之乎﹗」曰「非所殖而饋受﹐奚不爲贐也。」曰「然是誠非殖也。」朱俊曰「吾聞寇以禦人﹐未嘗以饋。若寇者饋人﹐是不禦也。𨿽然﹐充禦人之心﹐二子其不免乎。彼以是心而猶饋﹐豈以爲非殖也。且其所饋者﹐以子饋乎以名饋乎抑饋以義乎饋以義﹐焉往而不受﹐饋以名﹐胡可受也。若以子饋而受之﹐子亦無報之云乎受則必謝﹐子亦無揖之云乎不報則受之心﹐不如饋也。不報而謝之﹐是感子以信而應若以僞也﹐殆不可與。」陸續曰「於斯時也﹐彼以其饋至﹐亦惡測其禦人之心乎孔子曰﹕『人潔已以進﹐與其潔也﹐焉保其往也。』今寇也不禦而饋﹐是以饋潔﹐奚而不受卻饋而受其潔﹐無及自傷乎受而報禮也﹐受饋於寇而報之﹐非禮也。不可報而謝之﹐夫奚僞。」

徵君曰「俊乎言﹐厲而矯可以揚乎治世﹔績乎言﹐婉而恕可以免於亂邦。吾其試矣。」

○逆旅

徵君過河曲﹐晉人不識爲徵君。有酒徒數十人偶語於市曰「皇皇九旅﹐一何寒也﹗」左權謂晉人曰「夫子假道於此﹐有司不聞﹐汝莫以告﹐偶語者何也﹖」晉人曰「何夫子爲關吏猛而容人﹐是若之幸也﹐豈復聞於有司乎。有司不能待寒旅也﹐讓我以偶語酒徒之性亦將肆矣。」左權叱曰「汝以百夫之眾﹐挾酒徒之名﹐而搖亂一市﹐何有司不汝戮也﹖」

晉人怒而捕﹐有解衣而求斗者數人﹐呼於市曰「先捕驢上之子乎。」左權以身翼之﹐乃與左權斗﹐左權舉商人之棟木二丈﹐橫行於晉人之國﹐晉人皆靡﹐遂分道而去。

有司已聞徵君至﹐出郭追之﹐徵君使左權謝曰「夫子遠矣﹐不可淹也。以晉王有惇聘﹐故遙涉乎冀壤﹐假道於令邑﹐夫子欲下車而禮﹐以徵服故﹐是以不敢相達﹐且無費明宰之腆惠也。」有司曰「某之守是土也﹐無令譽於百姓﹐是以聚爲酒黨﹐以暴吾惡也。徵君其無警乎﹖」乃再拜謝罪﹐饋黃金百斤爲贐。左權辭曰「夫子有命﹐請復之﹐權不敢專也。」遂不顧而行﹐以其情告於徵君。徵君喜曰「才大而不仕於亂﹐智也﹔從遊而忘勞﹐恭也﹔力舉梁木而不聞﹐淑也。權乎﹐可以使蠻貊矣。」

○傷時

徵君見晉王﹐王曰「寡人掃敝國以待夫子久矣。千里而至﹐得無勞乎﹖」徵君對曰「臣聞賢王之求士也﹐內有側枕之恩﹐則外有載質之勒﹔內有岌岌之憂﹐則外有皇皇之望﹐其相求之殷然也﹐豈惟士之勞乎今賢王五聘臣而臣始至﹐是賢王之恩士甚於側枕也。臣之在秦﹐聞晉鄙有彊胡之難﹐而士不至。是賢王之憂甚於岌岌也。王若以晉難旣輯﹐而未暇用士﹐則臣之勞又甚於王矣。𨿽然﹐晉猶未靖也。長城若頹堵﹐雄關若敝甕﹐𨿽以四塞爲襟﹐而烽煙之警﹐每舉衽席之上﹐歲無暇日。且地瘠於蕪莽而不知屯﹐兵弱於私役而不知戰﹐馬疲於驅馳而不知畜﹐將委於執政而不知廉﹐財困於空幣而不知信﹐武玩於餌虜而不知馭﹐是故以晉國之彊臨之﹐以賢王之略鎭之﹐而不能安乎四境之外﹐亦以漢室有此六蠹也。夫六蠹在漢室﹐而獨爲晉憂者﹐亦胡虜爲之衝也。其次則秦及之﹐秦人是以日夜登垣而窺晉。由此觀之﹐秦晉固唇齒之國也。唇亡則齒寒﹐齒寒則唇壓。今秦方以晉爲唇也﹐而先有寒齒之心﹐故諳練梟藝之士招延於國而謀﹐習以備胡。秦王一夜而三起﹐茫如覓遺。臣嘗與秦王臥﹐懸燭殿中﹐秦王以衾擁臣而起﹐失其一襪﹐欲笞其左右﹐及索之﹐二襪貫於一足﹐其急也如此。是皆晉之所宜用心也﹐而秦先之。晉又嘻然而不備﹐臣恐秦將取其唇而護其齒﹐無乃爲王之懟而百世之辱乎。爲晉之計﹐亦惟以秦之心謀於晉﹐則晉可鼎足而定也。而又有扶漢室之名﹐則晉文之功烈由此舉矣。王其圖之。」晉王曰「善。」

○謀國

匈奴寇雁門﹐晉王憂﹐問策於徵君曰「晉邑荒矣﹐其何能且不可守也。先生何以教不谷﹖」

對曰「臣聞大國無備﹐𨿽聖人不能樹功﹔諸侯無權﹐𨿽謀士不能定難。今晉國之壤地﹐臣以爲賢王未有也﹔晉國之人民﹐臣以爲賢王未有也﹔晉國之守令﹐臣以爲賢王未有也。此三者﹐王皆無之﹐而又爲晉之諸侯﹐何也如是﹐則賢王𨿽欲彊國而防胡患﹐不可得也。夫雁門﹐晉國之巨關也﹐而王不能閉﹐匈怒之患則共之﹔三軍之眾戰於晉之鄙也﹐而王不能制﹐匈奴之患則共之﹔三軍之餉運於晉之邊也﹐而王不能頒﹐匈奴之患則共之﹐是名附而實離﹐誠晉之所獨憂也。臣何策焉或者﹐其盟於秦乎王若修政亦何盟之爲﹐然盟亦諸侯之所賴也。王欲謀晉而親秦者無他﹐尊漢室而已矣。秦晉旣盟﹐則以身荷其國﹐而陳情於天皇﹐以塞佞臣之路﹐求庇民之托﹐乞備邊之權﹐而陳以必然之故。然後陰惠可民﹐則民樂爲用也﹔崇禮於有司﹐則有司樂爲譽也﹔向士而嘗膽﹐則士樂爲謀也﹔臨軍而分士﹐則軍樂爲役也。墾其蕪壤而使之耕﹐鑑其重池而使之漑﹐收其牧苑而使之畜﹐柔其商賈而使之業﹐飾其兵甲而使之震﹐熟其戰陳而使之奮﹐捨其老弱而使之安﹐拔其銳卒而使之厲﹐尊其謀士而使之忠﹐以漢室爲之倚﹐而謀晉國﹐以秦爲之應﹐而制匈奴。比翼而治﹐則晉國皆王之有矣﹐又何憂乎﹖」

晉王再拜稽首曰「寡人聞命﹐惜乎力不勝也。」曰「王餒於是乎王勿餒也。臣觀天令﹐胡運必興﹐悠悠漢室﹐將爲墟乎麥秀之歌﹐臣又聞箕子矣。」晉王憮然而泣曰「漢移斧柯﹐柰寡人何﹖」

是歲﹐黃巾亂。

洎曰「黃叔度與晉王論經國大體﹐𨿽伊﹑管之志不過是也。惜其生於漢季紛紛之秋﹐𨿽嘗以孝廉舉﹐而經濟之學曾不少見於世﹐徒托諸空言。當世諸侯王皆坐視漢室之亂﹐亦莫能展叔度之志﹐悲夫﹗」

○防胡

晉王與徵君宴於平胡樓﹐晉王嘆曰「茫茫胡壤﹐黃河其波﹐翔風舉礫﹐當關者何寡人守此敝邑﹐能不悲乎。」徵君避席而對曰「臣竊以爲王之徒悲耳。昔太王居﹐狄人寇之﹐事以皮幣﹐犬馬猶不得免。今賢王無以事敵﹐而欲免其患﹐臣見晉國之日蹙也。夫胡虜入寇﹐寇王室也﹐而實有寇晉之名﹐賢王亦何辭焉。且王不見夫之追雀乎﹐翔薄於霄際而下視其雀﹐雀仰睹其之追也﹐而伏於巖垣之側﹐乃垂翼而下之﹐有蛛网張於巖垣﹐涉之而敝﹐是欲捕其雀也﹐非爲其蛛网也﹐而网涉焉。是也﹐實有捕蛛之名﹐又何辭乎由此觀之﹐胡虜也﹐王室雀也﹐晉國蛛网也﹐寇王室而及晉﹐不猶捕雀而及蛛乎臣是以勸王之爲也。」晉王不答。

頃之﹐晉王問曰「國人有黨錮之難﹐何爲其然哉﹖」對曰「臣聞明仁之主﹐國無錮忠﹔幽厲之主﹐國無錮佞。今主昏於上﹐忠錮於下﹐外則烏孫之種驕而入寇﹐內則黃巾之屬叛而不寧﹐又甚於竇憲﹑梁冀之世矣。自西京以來﹐未有此難也。天下之侯王皆南面﹐而待敝於藩屏之內﹐臣痛心焉。願王審處而熟計可也。」

晉王酒酣擊劍而歌﹐命徵君和之。對曰「臣不能和。臣有左權者善劍﹐有陸續者善歌﹐有周岑者善辯﹐有張裘者善策﹐有孔紹祖者善藝﹐有朱俊者善守﹐有徐淵者善矢﹐有李玄者善天文﹐王能用數子以謀國﹐其庶矣乎。」晉王曰「寡人將謀諸父兄伯叔父﹐而從夫子之明誨﹐可乎﹖」對曰「不可。謀出於臣﹐故臣亦與焉﹔若是謀不出於臣﹐則臣亦不可用也。今屏左右而與王謀者﹐豈不善於王乎。吾聞﹐古之豪傑議天下事也﹐機密而謀獨﹐故能奮其功。謀未定於心而先卜於口﹐是召釁也。故曰謀難盡者設其諭﹐機難達者張其形。今日之宴﹐臣之謀不能盡於王也﹐王其密之。」晉王曰「善」。

○一難

徵君設五難說晉王。一難曰「今有谷生於千仞之岡﹐其葉如雲﹐其幹如虹﹐蔭於春夏﹐不知秋冬﹐沐之以芳雨﹐暢之以燻風﹐受天澤之寵﹐而根蒙葺乎一壑。其靑松朱桂之樹﹐不得雨露而槁悴者三匝。下有萬艸凋零在陰﹐其孤蘭與眾英皆不得被乎陽春﹐有牧者頓足於北陵之坡而ツ之﹐欲系則無修繩﹐欲伐則無斧斤﹐使山之艸木離披偃蹇﹐垂榮而待於幽﹐焦萌而聽於谷。當是之時﹐臣不知收者之何所解也﹗」

晉王曰「是谷也﹐必凋於歲寒﹐柰春夏何意者﹐其伐之乎﹐牧者無斧柯﹐請謀於樵蘇。」

洎曰「第一難諭漢室黨錮之禍﹐以牧者諷晉王也。」

○二難

「今有宗族巨室子孫﹐保之西疇千畝。百農耕之﹐以門爲闕﹐以堤堰爲垣﹐以溝澮爲池﹐漑彼千畝﹐深耕獲而望畬﹐若無患也。一夕﹐北風拂塵﹐驟雨衝界﹐侵犯我疆場﹐崩潰我堤堰﹐播蕩我藩籬﹐浸淫我溝澮﹐污濁我妻孥﹐傾覆我廬舍。此巨室之憂也﹐出守者可爲寒心哉。當是之時﹐農夫荷鋤而流嘆﹐結笠而增哀﹐如欲修其疆﹐其災﹐以鎭撫其巨室﹐阜丰其民財﹐培沃其土膏﹐疏導其津埃﹐使西疇蒼然允茂﹐嘉禾﹐優遊於樂歲﹐恬淡於康塗﹐領巨室之托者﹐得無策乎﹗」

晉王曰「風雨之虐﹐固災之厲農也。禦則巨室安。玩則巨室危﹐𨿽出守之責而爲巨室者﹐其亦不能豫患哉。」

洎曰「第二難言漢封晉王以爲西北宗藩﹐每歲受胡虜之患﹐漢室重寄﹐何以副之晉王又歸笞巨室﹐此亦漢誠失計。」

○三難

「今有妖狐成羣﹐遊於大苑之中﹐憩於金穴之內。其容足以媚太陽之光﹐其氛足以侵雷霆之聲。貪如﹤鼠石﹥鼠﹐矯若雄鷹﹐狀如狒狒﹐巧若猩猩。其突如羝﹐其蠱如廉﹐倏忽萬態﹐莫知厥機。足蟠乎魑魅之域﹐迹風乎魍魎之墟﹐飾之以冶容﹐粲之以文皮﹐能禮北而弗惠乎黔黎﹐何以爲黨﹐其名曰貍﹐此皆獸苑之所不畜者也。今肆然而馳據以要路﹐使麒麟不遊於郊﹐騶虞不躡於囿﹐羣﹤豕厄﹥憑威以噬人肉﹐而入苑者不可勝數。肝腦積丘陵﹐膏脂致洲藪﹐誠欲彎弓而射狐﹐設綱而驅﹤豕厄﹥﹐以廓淸其苑囿﹐豢畜其騶虞。若此者果何術以制哉﹖」

晉王曰「狐也養禍於苑﹐藏富於穴﹐何忍肆也﹐欲亟制之﹐子其問諸虞人。」

洎曰「第三難語意較顯。」

○四難

「今有探不死之藥者﹐五遊方嶽﹐十涉濱洲﹐窮合靈之壑﹐掘產秀之兵﹐披羽服而履赤﹐譚眞訣而煉丹砂。或呼吸而漱精﹐或偃仰而飡霞﹐自以爲安期﹑羨門之倫﹐松子﹑王喬之屬。天子不能爵﹐諸侯不能祿﹐寢迹於艸野﹐寄傲於流俗﹐與浮圖並軌﹐老子同谷﹐趨而事之者﹐若攀軒轅之逸駕﹐徼彭聃之遐福也﹐其名孰美焉。然周穆馳而犬戎叛﹐秦始遊而二世亡﹐此二主者﹐寧無利於民﹐而憂身之不壽於羲黃﹐寧無利於子孫﹐而恥國之不延於陶唐。卒有替羲黃之憂﹐後陶唐之恥。意者﹐力之不逮乎﹐或虛詞詭術無徵於世﹐無禪於身國乎何嗜之而不疲也。」

晉王曰「夫周之鑑﹐秦所觀也﹐而始皇不寤﹔秦之鑑﹐漢所觀也﹐而武王又不寤。是以海內淫於方術﹐而棄力穡者三十餘年。然則玄奚益於國哉﹗」

洎曰「第四難意顯而辭激。是時﹐桓帝好浮圖﹑老子之學﹐故此篇專諷漢室﹐而實欲感悟晉王。」

○五難

「今有酒徒十人﹐羣居而飲。有客請曰﹕『今日之宴﹐毋隱厥技以爲劇﹐可乎﹖』其一人進曰﹕『吾善於簫。』有二人曰﹕『吾善於歌。』又有二人曰﹕『吾善於舞。』二人善於奕﹐二人善於壺。』客曰﹕『若之藝咸聽於酒。』謂簫者曰﹕『吾忽焉舉觴﹐而簫不應者罰忽焉投觴﹐而簫不節者﹐罰。』頃之﹐簫者醉而不能罰矣。又謂歌者曰﹕『吾忽焉舉觴﹐而歌不應者罰忽焉投觴﹐而歌不節者﹐罰。』頃之﹐歌者又醉而不能罰矣。至於舞者亦然﹐奕者壺者亦然。客笑而喜曰﹕『吾一觴而困九人﹐其亦善罰矣乎﹐何取於藝也。』九人曰﹕『何子之能忽於罰而不能忽於賞也﹐無亦罰吾以酒﹐而罰子以名乎。夫酒﹐可以罰可以賞﹐是酒不爲厲也﹐人猶惡醉而辱之。今有司罰人以錢谷﹐刑人以刀鋸﹐是猶簫旣罰而斷其指﹐歌不賞而鉗其唇﹐不亦甚乎。若是而訟於諸侯﹐以昭漢室之典刑則何如﹖」

晉王斂容而長嘆曰「嗟乎﹗豈惟敝國爲然﹐若不出敝邑之境﹐亦無待寡人治之。寡人欲告於天皇。則畿內之有司亦是罰也﹐布於同列則鄰國之有司亦是罰也。寡人耄矣﹐先生其輔寡人之子﹐以興漢室﹐無爲社稷憂。」

是歲﹐有蝮蛇數千自參井而出﹐墜於潞城。黃巾破南郡﹐殺方伯及令。

洎曰「第五難發論甚怪。」

○修徳

徵君遊於呂梁﹐左權從之。徵君喟然曰「壯哉﹗大禹之治也。治於唐﹐崩於春秋﹐壞禹之功亦晉邑之戾也。今晉無大釁﹐諸侯不役。然而有晉之憂者﹐其漢室乎夫諸侯之傳國也﹐山不崩﹐水不涸﹐是謂載徳之國﹔山不再崩﹐水不再涸﹐是謂修徳之國﹔水涸山崩而繼焉﹐是謂載厲之國﹔山始崩﹐水始涸﹐是謂替徳之國﹐此山川之徵也。晉王明惠而愛士﹐可以興業﹐然短於籌略﹐拙於弘毅﹐故天下之士不能盡心於晉﹐吾又後矣﹐𨿽然﹐吾豈求辱於晉王乎。夫晉﹐天下之彊國也。以晉王之明而國尙儉﹐無鄭之寵族﹐故士亦樂爲之用也。苟晉王不於此時奮劍於叢臺之上﹐以謀晉﹐則𨿽有恆山大河之阻﹐井陘雁門之固﹐亦烏足以彊罷敝之晉哉。夫明而不能籌者﹐難以料遠﹔惠而不能毅者﹐難以舉大﹐是吾所以憂晉王也。吾嘗五難晉王﹐晉王五對而無沮﹐以此而籌﹐則晉必爲盟主﹐而王室亦有利焉。利王室而主盟七國之諸侯﹐其晉文之業乎是載徳之國由今而始﹐由晉而興。東制齊魯﹐西威秦蜀﹐南服三楚﹐中綏韓魏﹐諸侯其誰不盟是吾之所以望晉王也。」

左權問曰「黃巾之亂﹐孰能制之﹖」曰「古之得天下而帝者﹐其謀於艸莽之初﹐猶盜也。及其得一郡﹐拔一邑﹐傾一城﹐秋毫無所攘﹐美女無所淫﹐從善而納策﹐順如崩石﹐疾如厥流﹐然後知其爲帝王之器也。今黃巾之眾淫毒海內﹐殘虐生民﹐天下共逐之﹐此特犬彘之雄耳﹐孰不能制哉﹗權也﹐有烏獲﹑田詹之勇﹐是三軍之任也﹔有孫武穰苴之略﹐是三軍之帥也。必五倍之敵而後禦之﹐若黃巾者﹐敢當於子乎﹗」曰「陸續何如﹖」曰「續也﹐使遊於孔氏之門﹐其閔子騫之儔乎。吾使之仕﹐則黃巾之亂﹐吾知免夫。」

○董卓

董卓謀篡﹐晉人告王曰「漢室將授於董氏矣﹐爲之柰何﹖」晉王聞之懼﹐謂徵君曰「董卓造亂﹐將傾我王室﹐駑其大臣﹐芥其百姓﹐𦇤其天子。意者﹐董氏之亂其浮於黃巾乎﹖」對曰「黨錮之去國﹐臣已知漢室之無臣矣﹐董氏之亂不亦宜乎﹖」曰「王允執政﹐安謂無臣。」曰「允也﹐名起於布衣﹐而業墮於鐘鼎﹐是以執政而無權。苟容於朝﹐與羣小浮沈。其子賣爵於市﹐日累千金﹐是允也積毀於家﹐養禍於國﹐而民失望焉。故董氏乘而竊之﹐謀篡漢室﹐允爲丕戾﹐其何能輔相耶若黨錮而死﹐柰漢室何﹖」

晉王出涕曰「嗟乎﹗以亂臣一人﹐天皇不能討﹐大臣不能﹐寡人亦何有於敝邑﹐將赴王室而抱祭器﹐藏於原陵﹐是寡人之願也。天王室﹐則天皇討之﹐天假敝邑﹐則寡人討之﹐是討亂在天也。寡人敢不勤於王室。」曰「漢祚若替﹐則諸侯不能驟復﹐諸侯弗盟﹐則一晉不能獨舉。王何疏諸侯而懈徳業乎及是時也﹐修徳而飾政﹐樹盟而固援﹐必靖厥難。夫以王之賢而棄諸侯之盟﹐春殆失時乎﹖」晉王不答。

徵君出謂弟子曰「晉其殆哉﹗非天遠於晉王﹐惟王遠於百姓﹔非天棄於晉邑﹐惟晉棄於諸侯﹐晉其殆哉﹗」

○蟾臺

晉人築蟾臺以居徵君﹐周岑進曰「蟾臺非晉王之所築也﹐而子居之﹐何乃自簡若是哉﹖」徵君曰「是臺也﹐晉人得而築之﹐若諸侯者﹐豈能下交於士乎。諸侯而下交﹐則失其勢﹐故諸侯以勢交者也﹐非交以徳也。士無勢﹐亦安得而交諸侯乎﹗」

曰「昔者﹐朱俊之行也﹐問臨民之道於子﹐子告之曰﹕『守而無智﹐不可以保身﹔威而匪仁﹐不可以臨民。』陸續之行也﹐問臨民之道於子﹐子告之曰﹕『續乎﹐孝可以勸百辟﹐智可以安諸侯﹐仁可以懷百姓。』張裘之行也﹐問臨民之道於子﹐子告之曰﹕『汝盍醫乎﹖』曰﹕『何謂也﹖』曰﹕『世將無道﹐則天子有虛眩之疾﹐諸侯有怠荒之疾﹐百姓有饑餒之疾﹐大臣有貪蔽之疾﹐有司有夤緣侵漁之疾﹐受黜之臣有要君附權沽舉之疾﹐夫國家如寄也﹐而有上下之險疾﹐擾而效之﹐國焉不危。子欲臨民﹐醫是而已矣。』曰﹕『何以醫也﹖』曰﹕『子能以仁義爲藥﹐以政教爲湯﹐先瘳乎主疾﹐而後瘳乎諸侯臣庶﹐不亦善乎。』曰﹕『此夫子之醫也﹐弟子何敢逮﹖』曰﹕『畏黨吾將醫諸侯﹐若諸侯瘳﹐國亦不危。諸侯不瘳﹐豈惟藩籬之禍﹐亦國之災也。』由此觀之﹐士之交乎諸侯﹐猶醫者之交乎疾﹐不能離也。而夫子云云﹐無欲以晉人之故而自釋與﹖」

曰「子何以爲士交於諸侯乎昔鄭人有膏肓之疾﹐三年而不出戶。或告之曰﹕子之疾危矣﹐求良醫以瘳之﹐可乎曰﹕市無良醫﹐何以求爲曰﹕有良醫者﹐在於楚﹐子以百金致之﹐彼必不遠千里而赴。鄭人果得楚之良醫以瘳其疾。是醫者未嘗求疾而治也﹐醫在而疾者求之耳。然則爲士者﹐亦諸侯之求之也﹐豈求諸侯而交與。吾受晉王之聘﹐猶楚醫受鄭人之金也。鄭人得之而瘳疾﹐晉王得之而不瘳﹐吾豈不若楚人之醫乎亦信與不信也。今黨錮又告難於朝﹐王室之疾殆甚於晉﹐吾已矣哉。」

○貽書

陸續歸吳﹐貽徵君書曰「續也佩先生之訓﹐竊榮一職﹐私激所心﹐欲試於當時﹐而效犬馬之勞也。不圖漢室罷敝﹐諸賢錮戮﹐董氏造亂﹐肆謀不軌﹐海內器喁有新室之風﹐此豪傑之所以怨慕而盤桓也。續賴先範﹐得奉諸賢之淸塵﹐每與元禮接論﹐稱先生以王佐之才﹐續實望焉。若內難不復﹐諸賢盈朝﹐濟濟戮力﹐以樹中興之功﹐挽孟世之威﹐則先生奚捨蒲輪而就衡榻﹐去王國而賓藩籬乎。續嘗負笈從遊﹐觀風壤以志之﹐蹈山川以紀之﹐八馳孔轍﹐九遊禹川﹐續之願也。及館於秦邑﹐將執酒掃﹐辱主上以孝廉之舉﹐先生命續曰仕﹐遂許身於漢室﹐亦惟先生是賴。

嗟乎﹗漢室已矣﹐自竇憲﹑梁冀之徒制其命﹐侯覽﹑單超﹑左﹑唐衡﹑王甫﹑曹節﹑趙忠﹑張讓之屬玩其權﹐南單於﹑西羌﹑北匈奴之羣削其勢﹐黃巾張角之眾殘其民﹐而又劫之以董氏﹐禍亂相仍﹐國家塗炭﹐內無比干之忠﹐外有箕子之嘆﹐天地災﹐宗廟社稷宮闈之禍﹐慘於春秋。夫漢室之敝也﹐若是何能輔之。續是以逃祿避難﹐家於吳中﹐與鴟夷子遊濯纓五湖之濱﹐流憩長洲之野﹐漁釣而歌﹐以卑吾志﹐是亦先生之訓也。

續去國以來﹐寒暑二謝﹐每念漢室多故﹐未嘗不慷慨而赴之以泣也。先生在晉﹐令徳日彰﹐垂聲於九夷八蠻﹐諸侯賓之﹐百姓懷之﹐此隱功於漢者也﹐其柰國家何哉。

夫先生之出爲漢室也﹐而漢室不能自爲﹐殺戮豪傑﹐分立鉤黨﹐而國無社稷之臣﹐則先生亦捲道而弛志﹐可乎以先生之明哲﹐固已亮矣。而又淹驅馳之踵﹐理必亡之緒﹐勸諸侯而持漢室﹐誅姦雄而安海內﹐屏左道而正朝廷﹐皆欲望諸侯而爲之。𨿽檀繆復興亦不獲已﹐然而先王之淹於此遊者﹐無亦以負鼎爲心而置其利鈍耶﹖然則仲尼棲棲幹宋衛﹐子與濡遲於齊梁﹐信乎大賢之爲也。

續也﹐復欲從事於未﹐竭菲薄之軀而不敢以吳晉爲遠。朝夕講徳﹐恭敬無怠﹐此續之所以事先生之心也。柰婚姻未畢﹐疚癘久作﹐又無餘粟以養老母﹐躬耕薄疇聊以卒日。

邇來東南告饉﹐而吏不加卹﹐稅役繁興而民不加供﹐盜賊充路﹐關市惟識﹐是吳之危甚於晉﹐續又安能捨父母之邦而遊也。往歲歸吳﹐假道於汝南﹐廬家有司守之﹐春秋有司祀之﹐義陽之出耕而不賦﹐麒山之臺藏琴而不毀。雀巢於衡﹐愼陽之人皆不弋﹔艸蕪於徑﹐愼陽之人皆不樵﹐此耕桑之所楫讓也。是以元禮竭忠﹐林宗潔身﹐公偉不渝節﹐蔚鄕不辱命。其仲舉﹑遊平﹑子幹﹑孟博﹑公孝﹑元節﹑光有皆附徳音而興者也。續不敏﹐進無毛焦之諫而忠於主﹐退無陳蔡之從而信於師。不自砥礪以遠令名﹐而厚爲天下戮笑。所以中夜感激﹐長嘆而不寐也。道裏遼阻﹐朔風其寒。行者歌授衣﹐居者歌蟠蟀。時雲暮矣﹐君子悠悠﹐悠悠無期。抗情於辭﹐不盡種種。」

徵君以書示李玄曰「傷哉﹐中原之書達矣。」

是歲﹐徵君去晉。

洎曰「此篇文气慷慨﹐情意懇惻。」

●卷七

○至關

徵君如蜀﹐逾棧道至關﹐關吏譏而不納。從者慍﹐徵君曰「國有禁﹐是也。」乃館於國門之外﹐子髙私與之贐﹐徵君覺而徉臥﹐關吏請入。子髙喜以告。徵君曰「國無禁﹐吾不入矣。」子髙曰「先生未至蜀之關﹐驅馳於道路﹐將以赴也。旣至將以入也﹐關吏譏﹐則曰﹕『有禁。』關吏請入﹐則曰﹕『無禁。』岑也惑焉。」

徵君笑曰「子惡知哉﹗夫先王之設關也﹐以戒不虞﹐故負關擊柝皆以其職而事於王。四民非關不由﹐非譏不入﹐此先王之明禁也。今吏曰不可入則止﹐吏曰請入則行﹐是由吏也﹐非由禁也。吾聞先王以禁爲閥﹐未聞以吏爲關也。出入於吏之口﹐乞人猶惡之﹐況賢士乎。夫賢士﹐國家之巨關也﹐不軌而遏佞人﹐驅曠民而制淫族﹐鎭百姓而寧諸侯﹐不倚爵而貴﹐不恃祿而富﹐其尊莊而顯厚也。如是﹐汝徒見諸侯之關而不見賢士之關乎﹖」

子髙曰「夫賢士之顯於時也﹐必先由諸侯之關﹐而後使諸侯由其關。不然﹐𨿽厲敬義之禁﹐擊仁智之柝﹐諸侯不聞焉。不聞於諸侯﹐何關之爲。昔仲尼以仁義爲關﹐周流列國﹐然猶絕糧於陳﹐削迹於宋﹐而不能扼諸侯之關﹐故退而設關於六經﹐以防名教。老子以道徳爲關﹐猶騎靑牛而過函谷﹐以避周亂。史之文曰﹕周太史耳﹐西出函谷關﹐遇關令尹喜﹐曰﹕周將亡乎。蘇秦﹑張儀以縱橫爲關﹐而顯諸侯﹐諸侯役之如妾婦。商鞅﹑申不害以刑名爲關﹐而制黔首﹐諸侯待之如雞豚。夫蘇﹑張﹑申﹑商之徒皆干謁於諸侯﹐而後能聘其術也。系先生之道術﹐陋蘇張而黜申商﹐諸侯慕之若酷火之求濟於水﹐危疾之求瘳於扁鵲也。使先生不由諸侯之關﹐而資左右以流譽﹐則𨿽欲效蘇張之揚眉﹐而談笑於傾蓋之際﹐不可得也。今士庶之遠涉者皆擁於關﹐關吏拒之以待先生﹐恭亦甚矣。先生以爲悍而不入﹐何弗恕也抑且以爲固。弟子不遠千里而從遊﹐爲道計也。今遇國不入﹐宿於關外﹐是輕身而賤道也。賤道則曲﹐輕身則戮﹐先生其若之何﹖」

徵君曰「是則然矣﹐使爲士者懷道而見諸侯﹐諸侯拒而不見﹐士將去諸侯﹐又求之於斯時也﹐士亦復見耶。吾之遊於諸侯﹐非無交也。魯招以玉﹐齊聘以玄﹐魏招以駿馬﹐韓招以方圭﹐秦聘以幣及旌﹐晉聘以白貂﹐其交也殷矣。故去巖穴之樂﹐而與諸侯遊也﹐今蜀招我以寶劍﹐其文曰利用之器。吾入蜀之疆﹐與羈旅羣﹐蜀使過而不識﹐故不得返命﹐韓王遂不出郭而逆吾﹐亦惟是好遊而不相聞﹐恐擾其土地﹐走其耆老。是以潛至於蜀國之關﹐而關吏辱我以不納﹐瀆我以無信﹐迹其所爲﹐諸侯聞之必罪焉。後有治關者﹐必以吾一人之故而怠其譏﹐無乃亂禁乎﹐所以待而不入也。」子髙不能對。

徵君曰「吾將就駕﹐棲於太白之崗﹐以觀蜀國之政﹐待漢室之淸﹐不亦可乎汝愛其師而不愛義﹐吾其沒身已哉。」

館人以其情通於關吏﹐關吏匍匐叩頭而告曰「僕﹐賤吏也。不能旌大賢之履﹐實以不恭﹐久淹髙駕﹐且獲戾於左右﹐賤吏惟命。蜀王若聞之﹐以爲小人蔽賢者於外﹐罪無宥﹐賤吏亦惟命。若夫子忘賤吏則生﹐不忘則死﹐是賤吏之禍福在夫子也。」徵君笑而不應﹐關吏知從者之私賂也﹐出謂子髙曰「僕命寄旦夕﹐不敢荷子之惠以重罪戾。」乃反之。

時蜀王將田出關﹐遇徵君之館﹐徵君鼓琴而歌。蜀王聞之曰「吾國有賢者至乎﹖」遂獲徵君以歸。

○招賢

徵君疾﹐使徐洲說蜀王曰「今天下之王﹐蜀爲雄矣﹐而士不至於國者﹐豈賢王有遺行與﹖」

蜀王怫然曰「蜀國有名山廣川﹐賢豪明智之士悉產於玆﹐奚待天下士乎﹖」

徐洲曰「賢王欲以蜀之士爲士乎哉此秦始皇逐客之意﹐而李斯所以彊諫而難者也。夫蜀之士﹐其賢於洲者或眾矣﹐然天下士豈無有賢於蜀者乎以洲之不才而棄天下士﹐何賢王之待蜀重而待天下輕乎。此言非所以安蜀壤而匡漢室也。賢王爲宗室之首﹐祿倍於三公﹐爵貳於天子﹐勢埒於諸王﹐據蜀之雄藩以爲固﹐而不能當天下之一面﹐扶漢室之危弱﹐其故何與。董氏以陶廁之夫﹐登廟堂之上﹐陵劫天子﹐號令臣庶﹐污濁社稷﹐輕蔑王侯。漢室之形譬如垂瓦﹐扶則暫安﹐不扶則速危﹐不告難於諸侯﹐傳檄於天下﹐坐使漢賊陰謀以竊神器﹐是以農不暇耕﹐女不暇織﹐皆拱手以聽董氏之命。若此時倚望而不舉﹐臣竊謂賢王無輔漢之日矣。夫漢室之於賢王﹐不可謂薄也。宜以此時傳檄天下﹐告難諸侯﹐發私廩之財﹐收英雄之士﹐先誅漢賊之黨﹐以靖東南﹐則西北之陲不勞而定矣。然後洗甲於二川﹐流凱於三峽﹐倒戈於棧道﹐功孰逾焉。漢室之安可倚牖而待也﹐王其圖之。」

○問疾

蜀王得徵君而喜﹐聞有疾﹐忽焉而蹙﹐乃以單車造其門。徵君知蜀王至﹐掩帷而臥﹐命李玄候於階。蜀王見李玄而問曰「徵君不能出與。」曰「不能。」曰「寡人入以見﹐可乎﹖」曰「旣臥矣。俟寤然後請入。」曰「徵君得無﹤疒┆﹥乎﹖」曰「﹤疒┆﹥不爲疾也。」曰「然則何爲﹖」

曰「玄聞之﹐天以薄蝕爲疾﹐地以崩溢爲疾﹐天子以幽厲爲疾﹐王侯以驕泰爲疾﹐士以貧蹇爲疾﹐大夫以酷佞爲疾﹐庶人以饑寒爲疾。今徵君之疾﹐蹇也。國不舉賢﹐使士有蹇疾﹐羈於道路。軒冕者多豺狼之羣﹐膏梁者多犬豕之輩﹐由此觀之﹐士安得而無疾也。夫疾以薄蝕崩溢﹔故天地以聖人爲醫﹔疾以幽厲驕泰﹐故天子王侯以賢士爲醫﹔疾以貧蹇﹐故士以夢此爲醫﹔疾以酷佞﹐故大夫以明主爲醫﹔疾以饑寒﹐故庶人以循吏爲醫﹐然則徵君之疾﹐藥石有所不制﹐鬼神有所不虐﹐寒暑有所不侵﹐微於色而不見其槁﹐動於聲而不見其戚﹐歌於鼓琴而不見其樂﹐嘆於臨川而不見其憂﹐此徵君之所以爲疾也。」

蜀王頓足而嗟曰「寡人處西海之僻壤﹐奚敢當徵君乎得子足以安矣。」曰「得臣﹐蜀可以霸﹔得徵君﹐蜀可以王。漢室其隆乎。王若欲安蜀﹐則賢有司職也﹐奚必得臣哉。」

蜀王慚﹐顧謂左右曰「寡人得徵君﹐若桓公得夷吾也。寡人得仲默﹐若桓公得寧戚也。周末而齊霸﹐其二子之功乎。」

○尊王

蜀王問興國之策﹐李玄曰「昔我光武皇帝之中造也﹐以天下封諸侯﹐功臣皆固守藩鎭之地﹐而寧社稷。是故其功臣之先戮力艸莽之際﹐驅馳險阻以立百戰之功﹐而定大業。子孫嗣武﹐世守丕基﹐進可以輔漢﹐退可以全國﹐何謀而不成﹐何功而不立哉。邇來國步多艱﹐內變陳而外釁作﹐謀將戮而諫臣刑﹐左道倡而王政熄﹐百姓離散有思亂之心。此誠明侯效忠輸髀之秋也。今天下同姓之諸侯﹐皆欲抗憤以報漢室﹐修會盟之典﹐徵君是賓﹐此其志不末矣。明侯此時不以誕告諸侯﹐靖寧國步﹐以爲功首﹐至於肝腦塗函谷﹐麋鹿棲銅駝﹐乘輿蒙沙﹐而中原流於左衽﹐然後圖之﹐是猶火旣及薪﹐而後覓井以救﹐不亦鈍乎。臣不敢以詭術說明侯也﹐亦以漢室無必亡之勢﹐而明侯有可爲之資耳。昔者西京亂於王莽﹐當是時﹐非特諸侯弱也﹐𨿽異姓之功臣亦莫有效忠而輸悃者﹐豈背漢哉﹐由髙帝以殺戮爲武﹐而不畱功臣於子孫﹐故王莽之亂不待云擾而新室立矣﹐此皆養亂之禍也。使當時有藩封之臣皆韓彭之後﹐必能感激功臣之心以忠於社稷﹐則西京至於今而延也。我光武皇帝以寬仁易殺戮﹐故二十八將皆裂土而封﹐世守而不替者﹐亦憤西京之覆轍﹐劇新室之禍鑑﹐是以全功臣之名﹐與諸侯並翊皇漢而永業也。今漢室紛紛﹐權臣荷鼎﹐威炙蒼生。王察而好戮﹐使諫臣結舌而不敢言﹐危亡之禍固已形矣。而功臣之救不至﹐抑何與。明侯自以爲宗室之疏而土壤之僻﹐無效於漢室也﹐獨不念先皇之恩乎今主上之遇明侯未疏也﹐宗室之諸侯王莫加焉。巴蜀之地﹐以秦楚爲羽翼﹐而棧道達於中原﹐未僻也﹐諸侯之土壤莫加焉乎﹐困富貴之樂而忘社稷計耶。」蜀王曰「善」。

洎曰「蜀侯以興國之策問李玄﹐而玄之對無一言及於所問者。其經綸天下之志﹐又隱然於事辭之外。故全篇要意大抵述西京之故事﹐反復論之﹐而引諷當時﹐以尊漢室﹐�諸侯爲要﹐又假功臣以激發當時之諸侯。此《外史》傳心之法也﹐唐之藩鎭其未識此義者乎﹖」

○自彊

蜀王以太牢饗徵君。徵君問曰「巴蜀之國接壤於關中者也﹐而民不知戰﹔巴蜀之民齊風於中原者也﹐而國不知禮﹐豈有司之過與抑賢侯之不遑於斯也﹖」蜀王避席而對曰「夫爵﹐寡人受之﹔邑﹐有司載之﹐不敢董也。」徵君曰「然夫有司﹐所以導禮而教戰也。今之爲有司者﹐論酷不廉而急於名﹐故不能導民以禮。循苟簡而樂安佚﹐故不能教民以戰。夫今之成都﹐古之蠶叢也﹐賢侯以成都爲幕﹑山川之固雄於秦晉﹐而守無民之爵﹐禮也。然有司不能靖其土壤﹐訓其民人﹐以弱西藩之勢﹐賢侯坐而不告﹐何爲其然也。」蜀王不能對。

徵君曰「今王室弱矣﹐王室弱則藩鎭亦弱﹐因其弱而彊者謂之勇毅之傑﹐因其彊而弱者謂之柔恭之臣。弱而不彊非毅也﹐彊而不弱非恭也。今王室旣弱﹐諸侯又守之以恭﹐而待其敝﹐民何賴焉臣聞之﹐牛牧於農而役於農﹐故效並耕之勞﹔馬畜於人而乘於人﹐故收並戰之績。諸侯爵祿於國而不能捍於國﹐何歟今天下諸侯之富者莫如賢侯﹐積粟成林﹐委珠成洲﹐有數百萬之餘業。若養兵而待戰﹐民而待勞﹐可以供十年之費。則江南之賦不盡斂﹐百姓之脂不盡剝﹐山澤之利不盡出也。且以茂賢侯之功而長享其爵祿﹐不亦善乎哉。易曰﹕利用爲大作。願賢侯作之無怠焉。」

蜀王曰「先生其社稷之士乎寡人將傾心以事﹐而幸教之。蜀之民惟先生所用﹐蜀之士惟先生所舉﹐寡人遠讒以安賢士﹐無使爲諸侯笑。是先生與寡人百執事咸有錫也。」

是歲﹐天皇使郎中令采丹靑於蜀。

○平刑

蜀王問徵君曰「今廷尉平乎﹖」徵君對曰「夫平刑者﹐必先平其心﹐是以刑淸而人說。今之爲廷尉者﹐刑不當其罪﹐罰不當其過﹐以貨爲權衡而折刑於民﹐民以輕過而受重刑﹐微罪而得厚罰。故笞者多桎梏﹐不赦者多無刑禁弛﹐而暴者多縱逸。囹圄成市﹐彊弱相欺。暇則羣淫戲以爲樂﹐讞則垢衣穢面而乞憐﹐累之以日月﹐淪之以年歲﹐而終莫之平也。自廷尉不平﹐而郡縣之有司皆效其刑罰﹐亦以貨爲權衡﹐是故刑之不平以貪致也。貪則餒而訁皮﹐廉則剛而直﹐故貪者若明﹐廉者若愚﹐此刑之所緣而疑晰也。是故郡縣之失刑於民者﹐其起於廷尉之不平乎𨿽然﹐廷尉之不平﹐亦視乎國之誅賞黜陟焉爾矣。今無罪者誅﹐無功者賞﹐無過者黜﹐有過者陟。由此觀之﹐廷尉安得而平哉龔勝曰﹕『人主正而廷尉平﹐廷尉平而郡縣理﹐郡縣理而萬民治﹐刑措之風其庶矣乎。』」

蜀王曰「善」。

洎曰「此《外史﹖刑法志》也。

○黜陟

蜀王問徵君曰「今有司寡廉而多貪﹐將誅之乎﹐抑黜之乎﹖」

徵君對曰「黜而不誅﹐則貪者希進而忘其恥﹔誅而不黜﹐則貪者希退而忘其忠。旣黜而賞非以勸廉也﹐旣陟而誅非以勸能也﹐宜黜者黜﹐宜陟者陟﹐宜賞者賞﹐宜誅者誅﹐然後貪鄙化而廉能勸。典刑明於上﹐政教暢於下﹐則黎民又安而優於惟正之供。故農者樂爲農﹐工者樂爲工﹐商賈者樂爲商賈。無流徙之患﹐無鬻貸之憂﹐無怨ゥ之悖﹐而信讓行焉。夫君者﹐大臣之表也。故明主有擊壤之歌﹐則大臣有與人之誦﹐上有畫一之諺﹐則下有五之謠﹐此表樹而影必從者也。楚人有言曰﹕大臣無貂裘則有司寒﹐大臣無甘饌則有司瘠﹐大臣無私門則有司廉。今之大臣﹐好畫一之諺﹐而惡聞楚人之言﹐憲也其惑乎﹗」

蜀王曰「功臣與大臣異與﹖」曰「內則大臣﹐外則功臣。大臣在內猶在外也﹐功臣在外猶在內也。近君則榮﹐近民則泰﹐其勢均也。𨿽諸侯亦然。王請無泰可乎﹖」蜀王有恧色。

徵君出謂魯狷曰「蜀王耄而富﹐弛而亢﹐民其玩矣哉。」

洎曰「此《外史﹖百官志》也。

○請金

蜀民赴幕請金﹐蜀王發五十萬鎰﹐蜀民請倍。蜀王命左右告曰「勿以爲貸﹐爾眾其克勤於利﹐越蜀之境若博而狎以播吾財者﹐刑罰之﹐爾眾毋惰哉。」蜀民皆唯唯而去。左右問曰「向也﹐發庫稟以賑蜀民﹐君皆倍之﹐今何以無倍。」蜀王笑曰「邑有賢者﹐吾方式之﹐不敢以爭於民﹐故賑而不倍﹐所以修吾譽也。」左右曰「君所謂賢者﹐其徵君乎夫徵君﹐叔度一羈士耳﹐其寓蜀也亦欲乞饋於幕﹐與蜀民羣也﹐豈足爲賢者與﹖」蜀王曰「不然。吾聞士非孝廉不徵﹐非賢良不舉﹐其髙蹈而不爲臣者﹐夫是之謂徵君。今天下公侯者什伯﹐而徵君者奇﹐不亦尊乎懷王室而激諸侯﹐不亦賢乎。故賢者有無爵而爵﹐無祿而祿﹐不恃軒冕而貴﹐不待鐘鼎而富﹐不以國存而安﹐不以國亡而危﹐其徵君之謂乎吾幕無士﹐一獲而﹤是帚﹥諸侯師﹐惜乎吾耄矣。吾將讓爵於徵君﹐以利巴蜀﹐王室亦賴焉。吾𨿽不恭﹐亦世載厥譽﹐知吾之能侯而好賢也。徵君避爵而往﹐吾又有令名於時。今將季世也﹐王室嘗混時無靖寧﹐則諸侯猶不忍侵蜀﹐是吾一舉而安﹐全蜀之民不亦可乎。」

左右曰「臣蜀之鄙人﹐不識徵君之賢若是。𨿽然﹐爲諸侯師﹐其志必氵孛君﹐安得而淹之。宜厚爲之禮以謝徵君﹐天下髙君之義者亦多矣﹐豈必讓爵乎夫棄先皇之澤﹐以替其業﹐不可謂仁﹔以爵而縻賢﹐不可謂義﹔悖明典以自殖﹐不可謂恭。徵君誠賢者﹐則君之所舉瀆矣。賓賢以干名﹐臣竊惑焉。」

○辭爵

蜀王薨﹐蜀人迎徵君於幕。徵君避靑城﹐左權曰「子以萬言說諸侯﹐孰若享益州之富哉今蜀之父老﹐皆杖策而迎﹐民心歸矣。子固辭之﹐智者不爲也。」

徵君曰「吾聞之﹐行一不義﹐君子所憂。況天皇之爵祿﹐所以寵諸侯者﹐而士受之﹐不義孰甚焉﹗昔介推辭祿﹐仲連避爵﹐是皆諸侯之賜﹐猶未至於讓國也。而二子卻而不受﹐吾以不命之爵受之。是便介推仲連攘臂而笑於地下﹐誠不能一朝攝也﹐且有不次之戮。夫士不遇於時﹐而徉狂以自樂﹐則蔬食飲水甘於八珍﹐敝裘麻屨逸於五乘。何則義與不義也。易曰﹕捨車而徒﹐信乎徒不爲恥已。」

左權曰「柰蜀人之望何哉﹗」曰「汝不聞莒人有犭旬人而忘身者乎以千金遊於天下﹐必求其悅已者﹐有不悅者﹐則分金而惠之﹐悅已者不盈千人而金竭﹐遂憾而死。今吾潔其躬﹐而失蜀人之望﹐非固也。竊慮莒人之金不足以勝悅己之眾耳。故曰﹕愚者不謀﹐羣聚若立﹐智者決策﹐朝不得食。以此觀之﹐蜀人之望易成﹐而羣易合也﹐何足眷眷哉。」

左權曰「權也陋﹐微子啟之﹐弗章。」

○火災

李玄觀象於軒轅之臺﹐有星數丈流於冀州﹐其光如旦。李玄喟然曰「胡運其興乎又有宮闈之災﹐內外樹難﹐漢室其將爲周之東乎﹗」

越明年﹐夷人寇玉壘之關﹐洛陽玄眞宮災﹐天皇與太乙眞人方祠浮圖老子﹐火圍宮苑﹐煙焰蔽空﹐宮女悲泣﹐相枕而焚﹐天皇幾不得脫。太乙眞人猶以符咒祝之﹐火迫亦奔﹐而出見百官擁列於銅駝陌﹐惶懼掩面。京師爲之語曰「玄宮火﹐不得出。」太乙眞人焦頭爛額﹐又訛言董氏以兵權劫天皇。天皇憂懣﹐問於相國王允﹐允對曰「臣聞老子善用兵﹐𨿽有匪臣﹐老子必爲陛下卻之矣。陛下益宜躬修玄默﹐勿以爲憂。」又問曰「朕之敬神﹐可謂露心矣﹐何以致災﹖」允對曰「宮闈之火﹐實陛下輝光之徳所致﹐況聖澤以火徳王﹐此中興之象也。」天皇大悅。

王允少有雅望﹐善屬文﹐時輩皆以允有國士之風。及爲相﹐舉動猥陋﹐惟與時浮沈。外飾體貌﹐而內懷姦妒﹐又交通宦官以固寵祿。百官有司進士皆倚其門﹐有稱允爲父﹐令妻妾問寢饋養一如家人禮﹐以此樹富﹐凡考績所去者﹐皆夤緣而進。天下士大夫始壞廉恥﹐而鼓舞於聲利矣。故一時寵渥者﹐若太乙眞人﹐次及董氏﹐其次及相國王允﹐僅勢黨類分爲三穴﹐播聞蠻夷。是以豪傑益解體而議漢室﹐匈奴累歲紛擾邊境﹐以誅一邪二佞爲名。東南虛匱﹐海內罷敝﹐𨿽桓帝荒於遊畋﹐國步多艱﹐未有極於此者也。是歲﹐太子驟疾﹐中外頗疑﹐天皇乃殺閹宦七人﹐以塞其咎。

洎曰「此篇如史臣紀事之體﹐其所述漢廷時政﹐考之《漢書》往往不合。至於所云太乙眞人﹐又《漢書》所不載者。故《外史》疑晉時文云。」

○避難

益州守徐嵩坐贓系獄﹐有武陽令文龜齡亦坐贓於獄中﹐乃相國王允門人﹐以孝廉舉髙第。時禦史按獄以死論﹐益州守搗額乞憐密以千金賂之﹐乃免刑﹐遂問戍雲中。武陽令以中倚之故﹐獨揚聲抗辭於前﹐其獄竟釋。蜀人爲之語曰「益州太守徐仲髙﹐坐贓論死克嫖姚﹔武陽令尹文壽伯﹐坐贓譚笑挾相國。」

後龜齡遷爲左馮翊﹐又與相國王允之子橫掠良家女婦百人﹐克於閫室﹐爲鄭衛之聲﹐以奉相國。京師醜之﹐𨿽髻童輩皆呼爲糞中郎﹐以其污濁士林爲淸論所鄙。

及董卓暴虐﹐相國王允亦俯仰其門﹐每與卓論國家機務﹐必以袖﹛代巾﹜口侍側供惟諾﹐無敢疑者。文龜齡亦恥相國奴於董氏﹐私謂相國之子曰「董氏懷趙盾之謀久矣﹐若一舉而敗﹐必及令公﹐吾屬安所附乎﹖」曰「何爲其然也﹖」曰「令公以相國之尊﹐負海內之望﹐權侔天子﹐富埒王公﹐此人臣之滿者也﹐又奚枉迹於董氏之門乎董氏弄柄﹐淫惡日彰﹐其禍可抱足而待。令公宣潔名於廟堂之上﹐效李﹑杜之忠﹐而密之以謀﹐鑑陳﹑竇之禍﹐而濟之以才﹐使國家無虞﹐而同享封祿﹐不亦可乎﹖」曰「吾翁必有見﹐汝勿復言。」

文龜齡還家謂妻子曰「吾受相國之恩﹐無及報矣。」遂謝病免爵﹐斂金玉斗乘以歸﹐客於荊州。董氏果作難。君子曰「《傳》云﹕『至貪者明﹐至佞者殺。』其文龜齡之謂乎。」

洎曰「此亦記事之體也﹐其文絕類《史記》。」

○岷山

徵君登岷山﹐望汶江﹐思禹之績﹐而嘆曰「浩乎汶江﹐岷山鎭之﹐茫茫禹功﹐險於梁岐。」

孔紹祖曰「吾聞王國有難﹐則諸侯告於山川。今漢室難矣﹐而諸侯不告﹐何以徼福﹖」

徵君曰「夫諸侯修徳﹐則告於山川社稷之靈﹐以肅其民人。民人於是乎怵恩而不敢侮﹐可以勤事而捍難﹐其山川社稷之靈亦庇焉。故旱溢之不侵﹐崩竭之災不虐﹐瘴厲之戾不淫﹐嘉谷丰而民人洽。故君子入其國也﹐觀風於山川﹐而料民人之丰阜凋悴﹐以回革其政﹐觀氛於社稷﹐而知土壤之郁昭明以節制。其宜是以民無爭心﹐俗無悖志﹐王道成焉﹐然後知先王之報勛徳於社稷之神也。故生則爵祿以榮之﹐車服以錫之﹐宴饗以親之﹐賞賫以勞之。死則褒之以嘉謚﹐祀之以五鼎﹐養之以世祿﹐紀之以文章﹐其耿光懿節﹐昭乎上下﹐配乎山川﹐以主其陰職﹐而降休咎於民也。是以駿顯之烈與江漢同流。詩云﹕『荷天之禎﹐徳音振振﹐垂厥景福﹐君子神明。』此之謂也。」

○黽山

徵君遊黽山﹐道遇猛虎。徵君倚磬而坐﹐謂左權﹑徐洲曰「猛虎當道﹐吾死矣夫。」

頃之﹐虎近於磬﹐左權以臂當之﹐虎懸尾叫嘯﹐左權執其尾而倒馳﹐逾黽山之岡。徐洲挾弓矢追之﹐見巨壑中羣虎食一樵者﹐徐洲臨穴而發矢﹐弦絕﹐徐洲以弓擊虎﹐傷臂趨伏於林。左權負虎皮以救。徐洲曰「徵君安在。」曰「鼓琴於磬。」「吾子搏一虎而羣虎皆出﹐吾以矢射之﹐其弓不揚﹐爲虎所﹐而傷其臂。子𨿽勇不能制羣虎之猛也。」左權莞爾而笑曰「制之何者﹐昔者與客涉瞿塘之峽﹐卽徵君歡之楚遊道也。舟覆得楫而渡﹐有猛虎羣飲於峽﹐一搏而獲斃者二。客曰﹕『吾與子將赴於峽下之流﹐得一楫而俱免。』又搏羣虎於峽上﹐如制嬰兒。是渡二峽也﹐虎不制則後涉者或免於峽﹐而烏能免峽上之虎乎若子之勇可以倒峽而西矣﹐今之所遇奚足悲哉﹗」遂歷黽山之壑而援之﹐羣虎皆斃。

徵君顧謂二子曰「汝其奮於黽山乎夫猛虎憑威於山﹐猶猛臣憑威於國﹐不可逸也。故猛虎在山﹐勇者制之﹔猛臣在國﹐仁者制之。昔虞有猛臣曰﹕兜﹐虞舜驅之﹔周有猛臣曰飛廉﹐周公戮之﹔魯有猛臣曰少正卯﹐孔子誅之。此皆制於仁者也。嗟乎﹐今國之猛虎逸矣﹐而仁者不制﹐豈無仁者與﹐抑仁者在下位而不能制與吾是以鼓琴﹐於磬而悲歌也。小子其勉乎哉﹗」

左權曰「黽山之虎苟無以制﹐夫子尙能倚磬而鼓琴乎﹖」

曰「仁﹐可恃也﹔勇﹐則敵不可以恃。故曰﹕柔能制剛﹐弱能制彊。故不善勇者制於勇﹐善勇者制於仁﹐遇虎而倚磬鼓琴﹐汝徒見吾弱也﹐而不知仁者有無聲之威﹐有無形之兵乎﹖」左權曰「唯唯﹐吾今而知善勇之術也。」

○去蜀

漢錮範滂﹑李膺﹑陳藩﹑竇武﹑劉叔殺之﹐徵君嘆曰「漢室死難之士有五人焉﹗」李玄曰「昔者三仁戮而殷滅﹐今五仁錮而漢存猶﹐未若紂之當罪也。意者﹐尙有待於繼乎﹖」

徵君曰「何以測其然也﹖」曰「執命之臣虐而未播﹐畏主察也﹔殘民之臣貪而未弛﹐希主祿也。畏察者謀必疑﹐希祿者志必弱。弱者懷榮恩﹐疑者懷刑戮。是以張角黃巾之眾﹐提劍於郡邑﹐而卒無全踵以懷刑﹐戮者之未附也。故漢室之形必繼統而後亡﹐《詩》云﹕『𨿽無老成人﹐尙有典刑。』其是之謂乎吾聞過盛之期﹐災不消﹐以憂其過也﹔臨亡之國﹐災亦熄﹐以無庸於警也。故災之象﹐恆集於過盛將亡之際。由此觀之﹐漢室其鄰於亡乎﹖」

徵君曰「誠哉﹐是言也。夫磯將潰﹐則不可與网罟之﹔夫謀國將亡﹐則不可與章句之徒議。今漢室之形危矣﹐而章句之徒猶執簡以從事﹐掩牖而呻吟﹐弄文墨以求一帛之賞﹐而飾譽於流俗﹐機巧驚愚﹐志意駭眾﹐自以爲儒林之雅蹈也﹐距知測危睹形之士﹐已慵慨於巖壑﹐懷鷹揚之具﹐蓄洲默之謀﹐而天下調如也。」

李玄問曰「自黨錮旣戮﹐漢室無主﹐董氏乘之﹐總百官而制朝廷﹐殫徭賦以荼毒天下﹐諫者輒誅而陳展於市朝﹐盧子幹以八尺之軀而任社稷之重﹐夫豈守章句者哉﹗然而不能制董氏之柄﹐是以抗議於漢廷﹐而無所建白﹐何謂也﹖」

徵君曰「子幹欲以А土而塞濁涇﹐以握石而補崩山﹐其不戮也。幸矣。使子幹有林宗之風﹐則翻然而去﹐誰不善之。自桓帝不君﹐荒怠無度﹐政移中官﹐天下貢獻者先入私窟﹐而後以羨余貢於廷。天子爲塗旅﹐犀象麋鹿棲於乘輿。是以宗室不靖﹐江漢云擾﹐咸以圖漢室爲名。然而未亡者﹐刑未及於諫臣﹐而忠憤者鱗次而出﹐猶不能起塗炭之禍﹐以濫觴於今﹐濟之以殺戮﹐困之以徵輪﹐匈奴暗於雍冀之境﹐而內外之勢成。故漢室虛獘而天下無綱紀文章﹐甚矣。所以豪傑奮庸之士﹐寧沒齒於溝壑﹐而不忍盡言也。今以一子幹而欲挽漢室之危﹐不可得已。」

是歲﹐徵君去蜀。

●卷八

○去就

徵君之楚﹐桂陽守逆於雲門﹐拜而道曰「僕守桂陽土壤﹐日曠三載匪績。竊聞徵君之風﹐鄙心浹暢﹐沐披拂之餘馨﹐遂爾弛簿書﹐輟錢谷﹐洗訟庭﹐以曹溪之波潔陋室﹐以韻山之石爲徵君淹也。仁駕義軌﹐軌得無暫稅乎僕從長者之後而行矣。」徵君曰「伊々與癉癉與時不可以止與甫是以徵也﹐將南謝楚王以歸來與﹖」

曰「徵君何郁伊而弗�也。愚聞聖人之規曲世﹐若火之規曲竹﹐治其節而削其枝﹐其幹而裁其根﹐然後商販而爲利﹐工斫而爲器。今漢室之形若曲竹﹐何不筒而規之﹐以匡輔其傾乎﹐坐而策之﹐以宣裕其業乎﹐爲之禮樂以順導其民乎夫物曲則棄﹐人曲則獘﹐世曲則傾﹐惟智者睹形而知影。是以規其所曲而全其所直﹐遊乎自然之原﹐此仲尼之志度而管孟之爲也。徵君方效乎孔孟﹐而有捐時之﹐旣信於諸侯而流歸與之嘆。是徵君之奮艸莽而就采聘﹐意者﹐欲揚空名而不顧其實耶﹐何落落而不羣也如此。」

曰「子徒知曲竹之可規﹐而烏知曲棟不可以使之直乎﹔知曲世之可規﹐而不知曲主不可使之庭乎。鷹隼爲鳳﹐狐貍爲鱗﹐葭爲﹛艸鞠﹜﹐蒺藜爲蘭﹐故賢士之處世﹐明主求焉﹐常主忽焉。是故放勛以之讓﹐后羿以之棄﹔髙宗以之夢﹐帝華以之剖﹔周公以之握﹐穆公以之殉﹔句踐以之謀﹐祖龍以之坑。由此觀之﹐賢士之顯戮﹐時也。故負鼎而幹湯﹐伊尹不知其爲顯﹐及授之以阿衡而伐夏﹐則顯矣。歷說十二諸侯﹐孔子不知其爲戮﹐及絕糧而削迹﹐行不稅冕﹐則戮矣。若甫之所遇﹐不可謂不戮也。惟楚聘就而未報﹐故爲此遊以待其戮﹐胡可淹也。憲也﹐非敢傲子之命﹐實惟不懌苟處而淹吾豢譽也﹐亦何功之爲。「遂不入桂陽郡﹐南郵於長沙。

○時勢

徵君見楚王﹐楚王曰「今王室卑而諸侯弱﹐何策以待之。」對曰「天下勢也﹐合策者順﹐合謀者成﹐合意者固。以縱橫之策合者﹐事成而名敗﹔以縱橫詭詐之意合者﹐機固而業頹。是以齊桓之霸﹐策於信義而已矣。守信而文於禮﹐執義而通於智﹐守信以盟﹐執義以聲﹐故能尊周室而雄諸侯﹐道路無怨旅﹐中原無廩塵。當是時﹐桓公爲五伯首功﹐而號令可以一海內者也。然猶以服事周得顯永厥業而不替﹐終桓公之身而齊無有干戈於境上者﹐故諸侯稱義焉。夫信義者﹐王伯之門也。求策術而棄信義﹐不可以爲諸侯。」

楚王欣然而言曰「徵君﹐不谷之管仲也﹐惟幸教而輔相之。」徵君回難曰「楚之山河與楚之人民孰固﹖」楚王曰「不谷聞之﹐國以山河城郭爲固﹐家以垣籬畏閥爲固﹐未聞以人民也。」曰「山河之固孰與守之﹖」曰「信義哉。」曰「守信義者﹐王欲委諸山河乎抑委諸人民乎﹖」楚王無以對。曰「王何以山河爲固也﹐苟無人民之眾﹐則楚之山河其爲猿雁之棲乎﹗」

楚王問曰「昔者齊桓公陳師於召陵以伐楚﹐屈完諫曰﹕『君若以徳綏諸侯﹐誰敢不服君若以力﹐楚國方城以爲城﹐漢水以爲池﹐𨿽眾無所用之。』然則楚之所以爲固者﹐方城﹑漢水也﹐是以能輕齊之眾﹐可爲固國之勢﹐非山河矣乎﹖」徵君對曰「夫齊之陳召陵之師也﹐豈不聞楚有方城﹑漢水之險者。當觀兵之際﹐屈完以徳動桓公﹐而又及諸侯會盟以示信﹐故全齊之眾遂捲師以旋﹐而不欲耀武於南海之陸﹐豈方城漢水足以卻齊而存楚乎使屈完不盟﹐則齊楚之得失﹐未可知也。」楚王有慚色。

徵君曰「賢王以宗室之英﹐而楚國之民不懷﹐又靖安而無外忠﹐宜賢王之以山河爲固也﹐王亦不熟慮乎今天下舉貢者一室﹐漕運者一渠﹐皇圖之藉尙負於畿甸﹐徵討之命尙系於天皇﹐故諸侯未爲戰﹐國而得以靖安無虞也。𨿽然﹐諸侯將勞矣﹐誠宜布信而宣義﹐以懷楚國之民﹐而告王室之難於諸侯。結之以盟誓﹐飫之以宴享﹐使四鄰親睦而同姓密於婚姻。然後告諸天皇﹐代其誅罰驅遏戎騎﹐翦滅姦雄﹐烹炙貪虐﹐顯巖穴之士與之謀國。𨿽無會稽之恥﹐而有嘗膽之心﹔無報吳之舉﹐而有霸越之績﹐是謀策之徽聲﹐而文武之烈光也。王其圖之。」

○田獵

楚王問徵君以田﹐曰「古之諸侯﹐好田何爲也﹖」徵君對曰「臣聞﹐諸侯之田﹐所以靖民﹐非以禽荒也。故社以示之禮﹐振旅以示之威﹐文章以示之武。於春﹐宣陽气也﹔苗於夏﹐嘉萌也﹔於秋﹐順休令也﹔狩於冬﹐導陰滯也。四時之田獵﹐皆所以廣仁也。禮曰﹔諸侯旣田﹐則齊明盛服告於宗廟﹐惴惴翼翼﹐若有臨鑑而不敢淫縱其身。有獲狐者﹐則命之曰制爾以媚﹔有獲虎豹者﹐則命之曰制爾以猛﹔有獲梟者﹐則命之曰制爾以逆。使百官皆懼而奉職不懈﹐然後論其田功。虞人而多獲者賞之﹐獲而失其髦者罰之﹐私養而不獻於廷者杖之﹐玩田而傷鞠﹐相格而厲弱者刑之。又爲之訁燕以勞其考﹐爲之揖讓周旋之禮以平其志﹐爲之歌詠舞蹈之樂以和其气。於是乎知先王講武之有紀也。至於春秋戰國之諸侯﹐淫荒傾於酒色﹐殺戮極於臣民﹐以田之心﹐行田之事﹐布田之政﹐畋遊而無厭﹐縱欲而不武﹐搜狩而失時﹐出不治兵﹐入不振旅﹐是焉取於田哉。如是而爲諸侯者﹐國必亡。夫先王以殺一不辜之心而田獵﹐故仁昭而業顯﹐後世之君以田獵之心而驅百姓﹐故身戮而國亡。此無他﹐敬逸之塗異也。今王欲田﹐亦舉先王之心而已矣。」

○恥辱

楚王問曰「賢士之處貧賤也﹐富貴者可以辱乎﹖」

徵君對曰「昔者仲尼之釣於沂也﹐季孫過其車﹐耕者皆遁﹐男女不得。有從者引仲尼之衣而叱之﹐仲尼揚竿而行。從者撫其竿曰﹕『勿揚。』仲尼乃負竿而歌﹐從者裂竿而擊之。魯人曰﹕『此孔丘也。』從者曰﹕『吾知孔丘﹐故擊之耳。以魯國之眾﹐辱一賤士﹐奚足道哉。』及孔丘攝相於魯﹐魯人與其從者斗。從者將死﹐季孫聞而怒﹐遂捕從者百人﹐桎梏以見孔子。當是時﹐魯人皆相率而往﹐以觀孔子之政﹐爲從者之有怨﹐季氏之執魯命也。旣而從者死﹐孔子曰﹕『吾聞訟之窒者﹐折於天刑﹐君子之幸也。罪未成而桎梏﹐小人之幸也。』由此觀之﹐貧賤者奚辱於富貴哉。夫貧賤而不辱﹐則進而無黨﹐出而無求﹐獨行其志而盡天者乎。故舜不以耕稼爲辱﹐禹不以誅鯀爲辱﹐文王不以拘爲辱﹐周公不以流言爲辱﹐仲尼不以裂竿爲辱。聖人之心﹐盡於天而奚迹之爲。」楚王曰「善﹗」

○漁論

徵君自以不得志於諸侯﹐燕居而嘆。客有諷徵君曰「以子之智﹐何不知楚磯之漁乎﹗」徵君曰「奚爲不若哉﹗」客曰「夫楚磯之漁也﹐擊竿而歌﹐隱笠而臥﹐自謂無懷子。棲於洞庭之渚﹐磯於七澤之畔﹐吞云吸霞﹐浩浩乎與太虛同流。羨魚而無心於鉤﹐倚磯而無迹於物﹐臨洞庭而望瀟湘﹐窺九溪而瞰七澤。旁矚乎武陵之源﹐和飲乎滄浪之水﹐終日坐而得魚﹐大釣無空网﹐小釣無空鉤。𨿽五溪三ㄛ之魚皆慕餌而投其鉤﹐故能爲魚之司命。今漢之七國猶楚之七澤也﹐七國之封建乎諸侯﹐猶七澤之棲息乎魚也。七澤倚洞庭而爲固﹐不猶七國倚漢室而爲藩離乎子何不以洞庭之渚爲棲﹐以七澤之畔爲機﹐坐而得諸侯以顯其業﹐使國家又安﹐海內殷庶﹐九夷八蠻不毛之類者皆慕義而賓乎何必遠漢室而棲藩離﹐辭王命而就侯聘﹐濡七國之路而終爲匹夫之羣乎﹗」

徵君撫琴而釋﹐諷曰「甫聞聖人達權﹐賢者完節﹐故士欲奮而無君﹐則造夷狄而替諸夏﹔時旣晦而懷忠﹐則釋耒耜而負鼎俎﹐是以旁擇乎諸侯﹐歷聘乎四方﹐譚笑而策功烈﹐布韋而歸故鄕﹐此士夙夜之願也。昔務光遁而伊尹幹﹐伯夷隱而呂尙出﹐接輿狂而孔子遊﹐介推蹈而狐偃翊﹐莊周疏而孟軻毅﹐四皓棲而毛焦激﹐此皆得志於諸侯者也。子徒見無懷子漁傲於楚磯﹐而烏知有心氏擊磬於衛國﹐是猶睹山雞之垂翰於樊籠﹐而烏睹鳳凰之翺翔於霄漢乎﹗何所規之不廣也﹗」

客曰「夫知興者疏其津﹐知亡者閉其名﹐知亡知興與時偕行﹐知興知仁與時偕藏。故聖人不能背時而達權﹐賢者不能失時而完節。今漢室蕪穢﹐王運頹湮﹐賢士蹇蹇﹐佞臣煎煎﹐國之頑民勝。我歷數以歸所天懷琛之儒﹐屠釣而棲巖﹐貞亮明哲之臣﹐佯狂而去國﹐是伊尹爲務光而呂尙爲伯夷也。故太史出函谷以避周﹐魯連蹈東海以避秦﹐彼一聖一賢者豈不能輔衰周之諸侯﹐理亡秦之亂政﹐而樹功業於無窮哉﹐亦時不可處也。且子不聞乎﹐國將興﹐聽於民﹔國將亡﹐聽於神。今之時又替於周秦矣。子顧眷伊尹之幹﹐而忽太史之出﹐不亦戮乎﹗」

徵君曰「然﹐是或一道也。子又不聞郢人之歌乎﹐其辭曰﹕『故憂將類兮﹐柰良工何榱題媛兮﹐斫而爲窩。』昔周室顚而榱題媛者﹐齊晉也﹔斫齊晉之榱題而治公室者﹐則管仲﹑鮑叔牙﹑寧戚﹑狐偃﹑趙衰﹑叔向﹐皆良工也﹐是以能伯諸侯而彊公室。夫齊晉不以周衰而失其伯﹐管狐不以時危而失其材。故賢士之嫁也﹐非刑戮之國則就之﹐非篡殺之朝則就之。若是而蹇﹐必內有讒姬﹐外有譖臣。二网張國﹐仁者潔身不待塵而舉﹐不待逐而行﹐引之不浮﹐垂之不沈﹐君子時屯﹐一經一綸﹐補前覺之明職﹐馳玄同之令軌﹐故晉儒之名翁翁焉。子何泥聖賢之寓迹而病厥心乎﹖」客慚而謝。

○色荒

楚王田於云夢﹐俘野女爲姬。徵君追而諫曰「臣聞國有六愼者興﹐有六荒者亡。今王日載其荒﹐國焉不亡。」楚王曰「咨﹐何言之厲也。」徵君曰「臣不能佞﹐是以厲於王乎﹖」楚王曰「何謂六荒﹖」曰「獸而無度則荒﹐色而無度則荒﹐味而無度則荒﹐役而無度則荒﹐音而無度則荒﹐棄賢而事鬼則荒﹐愼此六者﹐國其不亡。」

楚王曰「寡人兼乎﹖」曰「兼。夫王輕身遊於云夢之藪﹐春不振旅而﹐秋不治兵而﹐九月不返國﹐荒於獸也。王之宮﹐粲姬盆幕融如陽春﹐今又得野女而狎之。荒於色也。酬以香茅之醴﹐飽以湘波之魚﹐文羞珍饌郁乎穰穰﹐日夜沈湎而不知疲﹐荒於味也。歌姬倚瑟﹐舞姝臨纛﹐鐘鼓﹐管嚶嚶﹐長夜不輟﹐荒於音也。築倒景之臺而眺衡嶽﹐望祝融﹐臺髙九壘﹐猶以爲望而茫也﹐又襲其土木﹐標其棟宇﹐渥其丹靑﹐雕其錦石﹐懸十年之廩﹐一朝而虛之﹐荒於役也。景臺之下﹐繪以浮圖﹐列仙師事遊方乞食之徒﹐采藥以煉之﹐巫覡以淫之﹐而無變楚之俗﹐荒於鬼也。此六者﹐皆諸侯之敗徳也﹐而王兼之﹐其何以存國昔后羿荒於田而有窮亡﹐太康荒於酒而不返國﹐孔甲荒於鬼而諸侯畔﹐紂荒於靡靡之樂而殷亡﹐幽王荒於褒姒而周亡﹐始皇荒於土木兵革之役而秦亡。夫帝有天下者以荒而亡國﹐況諸侯哉﹗有一其荒﹐亦不免於亂亡之禍﹐況其兼哉。臣不敢謗王也。俘女於云夢﹐楚國之民皆以王爲色荒﹐而又見襄王之故事矣。臣今日諫而王不聽﹐則王之追遊於田罪也。臣欲解佩而行﹐諸侯方以臣爲得志於楚﹐故至不命臣﹐而王追之﹐使無以云夢之遊爲諸侯笑﹐是亦臣之勞於楚也。王毋惡焉。」

楚王悔而言曰「此不谷之失也。」乃命左右刖其女。

徵君諫曰「不可。夫云夢之女不求於王﹐而王寵之﹐不愆於王﹐而王刖之﹐是以臣之諫而寄戮於色也。王欲刖一女以示遠﹐則王之宮有歌舞之姬百人﹐王亦豈能盡刖乎王不能刖﹐則云夢之女刖之何爲﹖」楚王乃逐云夢之女﹐而作《田誓》。

洎曰「楚王淫荒於田﹐因徵君之諫而作《田誓》﹐此亦諸侯之賢者也。惜其不克奮厥志﹐以匡扶漢室﹐而《田誓》一作之後竟無聞焉﹐且《田誓》不載其文﹐豈文不如其誓﹐抑《外史》失之歟﹖」

○晉使

晉使如楚聘徵君也﹐抱關者告楚王。楚王問曰「非間乎。」曰「非也。」曰「徵君聞乎﹖」曰「賤臣不察君意﹐未敢以聞也。」楚王喜而勞之。乃密令左右醉晉使以酒﹐與之臥﹐竊晉王書進於楚王。

其文曰「徵君履下﹐不谷處北海之側﹐日庥令音。昔者蒙以黼黻臨照敝邑﹐不谷無戚於徵君﹐戮以亞賓之禮。凡我同列以爲不谷喬﹐咸逾藩而弔之。徵君是以播棄﹐不谷益殞ㄈ志﹐至於今是咎。徵君其稅前之愆﹐以返我敝邑﹐偕我宴好﹐使不谷徼福於敝邑之社稷﹐而新譽於諸侯﹐不亦善乎。自徵君之別﹐塞樹五霜﹐朝聘將繼﹐不谷每南望楚甸﹐悠悠我心﹐繼以夢寐﹐彌不自仰。敝邑之民若荷耒望時雨﹐有司賦懷徵而詠之﹐一何悃也。徵君其亮哉。昔聞徵君自蜀之楚﹐楚入鑿嶺以平其道路﹐作錦繡之流蓋三十餘里﹐坐以雕乘﹐賓於陽春之宮。時峒蠻稱亂﹐徵君與李玄﹑左權之徒殫智陳力﹐有五大夫之勞﹐而功之舉猶遄﹐是徵君固楚望也。夫楚以微難﹐其勞也若是﹔敝邑猶楚也﹐匈奴之警甚於峒蠻﹐土壤之饒不及荊楚﹐而又有巡狩之遺烈﹐徵君何重楚而輕敝邑哉﹖敝邑若替﹐𨿽爲不谷辟﹐徵君無亦忍敝邑之民人而置諸溝壑﹐且以隳望於鄰國﹐仁者能無儆惕乎﹖今胡馬秋勁寇我井陘﹐又寇我雁門﹐又寇我郎嶺﹐郎嶺戰卻﹐折我銳兒五千。又寇我鋏關﹐余種皆起﹐遂寇我雲中﹐據獲婦女數十餘萬而淫。我邊境師憤空冀而戰﹐又折我銳兒萬餘﹐僅獲黃羝二千。又寇我上黨﹐破馬陵之關﹐獵火通九京。敝邑之危若垂石﹐其勢莫當。是以藉徵君之怒而剿滅之﹐則名垂汾沁﹐功銘恆霍﹐義顯於介山﹐風髙於首陽﹐此不世之休烈也。頭徵君就余駕﹐毋憚千里﹐不谷率敝邑之有司候於境上﹐命使以符犭旬於鄰國之壤而達其關﹐使毋有譏者﹐發壯士三百獲乘於道﹐使毋有妨者。若徵君與不谷均是心度勉撫敝邑﹐肅揚仁風﹐以化狼跋﹐薦社稷之馨香﹐不谷惟是剖心而索報及玆﹐臣庶無忘徳也。徵君其深惟無忽焉。」

楚王旣得書﹐命左右曰「有泄之者誅。」晉使寤﹐檢而不獲﹐其旅十人與館人鬥。楚王聞而囚之﹐晉使遘徵君告以晉難。徵君曰「奚爲不書。」曰「館人盜哉。聞於王﹐王不罪館而戮其鄰﹐僕非以修睦也。意者其王之計乎﹖」徵君謂李玄曰「楚與晉隙矣。」翌日﹐謁王。王料徵君以晉使之故而謁也。講至日昃﹐徵君不及晉故。楚王疑之﹐問於徵君曰「先生知晉之聘乎﹖」對曰「聘而不書﹐晉難必遄﹐臣將赴矣。若聘臣以書﹐是飾難也﹐臣何就焉﹐是以憂其無書也。」楚王有慚色﹐謂﹕「信乎晉之飾難也﹐聘以書﹐晉使失酒﹐誤投於寡人。寡人誦之﹐有不利於王室﹐故囚其使不敢以聞徵君。寡人隘宇得無疑乎﹖」對曰「晉果不利於王室而有使於楚﹐𨿽不犯王﹐亦楚之累也。豈惟臣之罪禍。王其釋晉之使而歸之。夫晉之謀寄於臣﹐臣不就聘則晉之謀謝矣﹐又何囚乎﹖」楚王乃釋晉使﹐徵君因難曰「王釋晉使而歸之﹐楚必有釁。」楚王曰「何哉﹖」曰「鄰國之使不可戮也﹐旣戮而歸﹐晉人必報之﹐臣是知其釁也。」楚王曰「然則爲之柰何﹖」曰「晉之聘﹐殷矣。王若修戮於晉使﹐而臣不就﹐亦釁也。臣請爲王聘晉﹐可以替晉使之讒﹐而臣亦無辱於晉﹐且以善楚。王其虞之。」楚王曰「戮使而客士﹐釁在敝邑。如晉而淹﹐釁亦在晉﹐是鄰國交釁﹐胡可盟也。若不得已﹐則徐淵亦足以當晉﹐徵君其命之行。」曰「王不可以輕鄰也。徐淵亦義﹐豈能就不聘之國哉夫晉無釁於楚﹐則臣之行爲晉也﹔晉與楚釁﹐則臣之行爲楚﹐非爲晉也。憲也聞之﹐難而不援不可謂仁﹐援難而解釁又爽信於賢王﹐不可謂義﹐故臣援晉之難﹐必以王爲歸矣。不然﹐釁其登乎。」

徵君遂行﹐與晉使出楚之關﹐左權﹑李玄﹑孔紹祖﹑魯狷從之。楚王使二壯士要境﹐執晉使以質。徵君弗然曰「憲也﹐韓國之士﹐楚王若疑﹐是在韓人也﹐何以晉人是執憲有徐淵﹑周岑二子佐王之側﹐是有二質於楚﹐夫奚患乎﹖」乃以書報楚王。楚人返命﹐徵君是以得諸侯之心。

○龜丘

初﹐徵君宿於龜丘﹐李玄曰「有孛南流犯客星甚迫﹐其在楚分乎難將至矣。」及晉人與蜀人盟﹐練刺士以報楚王﹐假爲謁者以進。楚王據牀而問曰「汝何國之陪臣也。」謁者曰「吾聞鄰國之交﹐不可辱以陪臣﹔諸侯之交﹐不可疏以牀下﹐今君處雕牙之牀﹐而疏諸侯之交﹐擲陪臣之禮﹐而辱諸侯之命﹐君何不疑臣爲刺客而固如此也。」楚王懼而避席﹐命左右搏之﹐以驗其匕首﹐謁者疾馳而上﹐將短刀刺之﹐夢王傷其面﹐左右護王。遂搏謁者﹐曳於殿下﹐知其爲晉人計也。於是楚王始疑晉人之仇楚。

頃之﹐徵君書至。楚王怒曰「此必黃憲設刺客計也﹐不然﹐書奚值哉﹖」遂殺其謁者及二壯士﹐又收徐淵﹑周岑於獄﹐亦大招刺客以報晉。徵君聞之﹐謂從者曰「嗟乎﹗玄之言徵矣﹐將未及晉而晉爲之詭﹐謀不足以復晉﹐恥而又導釁於楚﹐其無已乎。若漢室旣替﹐則晉楚二國不能爲盟主矣。夫報楚王而值晉釁﹐命之厄也甚。甫將避難以歸故邗﹐豈復就晉耶。」魯狷曰「子之歸善矣﹐其如岑淵何晉難戢﹐莫若返楚以調二國之釁﹐而又釋楚王之疑﹐如是而歸﹐至完也﹐子若畏於楚﹐則狷也能死之﹐而左生之武又足以耀楚於掌上﹐夫何患焉﹖」徵君曰「汝不見出穴之蟻﹐上垣籬而扛百足之虫。有稚子臨穴而憎蟻﹐以泥覆其上﹐𨿽欲返穴而安之﹐亦不得已。今楚之疑非特稚子之憎也﹐疑覆於國而距後至之士﹐非特覆穴之泥也﹐而欲返楚以求鳴﹐是何丘蟻之弗若乎。汝又不見遊魚之逝千仞之藪﹐而無患者﹐以其能與水相信也﹐故浮沈得揚其意﹐出入得暢其情﹐是水益深則魚益逝﹐君益信則士益歸﹐而況士之於諸侯哉。使遊魚遇無水之壑﹐則偃蹇而困於泥﹐求咫尺之遊亦不可得已。今楚無水之壑也﹐欲以藪澤之魚而遊之必蹇矣。故魚不厭深﹐士不厭信﹐或止或行﹐其知幾乎﹗」

魯狷曰「楚不可返﹐以疑故也。無疑於晉﹐奚爲而不就哉﹖」徵君曰「晉國不待士而忿謀﹐又以培釁﹐𨿽士至其國﹐亦何所奮也夫疑志者難與決策﹐忿謀者難與定交﹐楚疑而晉忿二難也。士焉得而就乎昔趙殺鳴犢而孔子去楚﹐其似矣。南望郢關﹐長虹蔽之﹐痛乎﹗蒼天其斯人與。」

○遇漁

徐淵獄中上書﹐暴楚王之過﹐楚王焚其書而殺之。周岑放浮於湘江﹐有漁者並揖而問曰「子何方上國之士﹐而浮於斯乎﹖」周岑曰「吾叔度氏之徒也﹐寄客於楚﹐瀟瀟是浮﹐以濯以漁﹐棹彼中流﹐懷我君子﹐湘水悠悠。」漁者曰「子奚不追師而爲此遊也﹗」周岑喟然嘆曰「師安所追乎﹗漢道其亡﹐王業其茫﹐姦雄攘臂﹐賢者無廬﹐流於四方。之晉者浮河﹐之楚者浮湘。吾將逝洞庭而憩云夢﹐窺九嶷而望衡陽﹐撫雄劍以嘯荊門﹐濯長纓以歌滄浪﹐吾進與子而偕釣﹐退與子而偕狂。幽吾於鷗鳧之渚﹐棲吾於蘭社之鄕﹐羌邂逅而猜予﹐迷聖賢之弛張﹐信不可乎﹖」

漁者曰「吾聞無巢之林﹐其下必廬﹔無漁之藪﹐其上必磯。子乃洋洋然悲歌慷慨﹐浮而不歸﹐敝褐垢體﹐爲時所疑﹐之楚遊者能不懷噫。是子之智不如魚之遠磯而虛其藪﹐鳥之畏廬而廢其巢乎﹐何子之不能廣也﹗」

周岑曰「昔者箕子仁而蒙難﹐文王順而拘﹐展禽和而魯黜﹐子胥毅而吳兪﹐仲尼能而陳厄﹐墨翟智而宋囚﹐史魚直而晉辱﹐屈平忠而楚流。古之聖哲賢彥之士﹐豈不欲避憂患而潔身哉心有所激則諤而不緩﹐心有所憤則矯而不難﹐心有所忄亢則慨而不暢﹐心有所惕則郁而不曠﹐其逸樂足以育其眾庶﹐其憂患足以哀其民人。渥以鐘鼎之祿﹐而不爲富﹐擁以環堵之室而不爲貧。其羣也迹化﹐其獨也道榮﹐一毀一耀﹐而天下蒙如也。子徒見夫魚不潛緣磯之藪以爲能逝也﹐而時遇漁人之罟﹐又逆鱗而入﹔鳥不巢覆廬之林以爲能舉也﹐而時遇獵者之网又解翅而投乎。」

漁者仰笠而歌曰「瀟湘秋兮水﹐芙蓉落兮雁南賓。期美人兮江渚﹐歲暮兮蒼梧。」云如是者三闋。周岑憑而聽之﹐曰「噫嘻乎﹗噫嘻乎﹗何楚聲之婉變也。」

是歲﹐楚王索徵君於晉。徵君奔秦﹐秦人納之。

○陽山

陽山崩﹐楚王問於左右曰「晉人有釁於楚﹐國夙夜憂惴。況徵君不復﹐徐淵囚而死﹐周岑乞食於楚市﹐乘桴於湘江﹐不知其所矣。是以海內賢士皆棄楚而實鄰﹐國無以南捍﹐寡人柰何今陽山告崩﹐楚國無所鎭﹐是寡人之禍彰矣。無亦詭於晉者﹐或不得求與﹐聊王室之故也。」左右對曰「君以晉釁﹐而日夜求徵君﹐用心疑之﹐是君之勞過矣。夫徵君遊諸侯﹐諸侯皆信之﹐而楚獨疑﹐使楚國不能爲盟主﹐以光耀王室。陽山之崩不其疑乎﹖」

楚王長息而言曰「寡人將修好於晉﹐而聘徵君﹐則楚之禍庶乎爾眾爲寡人畫之。」左右對曰「鄰國之好可以修也﹐若徵君之聘夫奚就乎。死其弟子而困其師﹐露其詭計而飾﹐其聘不可爲也。」

楚王遂修好於晉﹐晉人殺楚使﹐懸其首於關門之木。

楚王聞晉人無禮於楚﹐謀諸左右曰「梟鄰不睦﹐賊我使臣﹐何以報之﹖」左右稽首而謝曰「釁其分矣﹐又何報焉。願君毋忘仇於晉也。」楚王怒﹐寵姬陽華諫曰「不可。妾聞之﹐寤口之言若﹛羔火﹜﹐寤心之言若冰。今左右之諫𨿽不甘君之口﹐其亦寒心哉。夫寤口者求譽而養禍﹐寤心者忍恥而奮功。是以明君樂聞寤心之言而去其寤口之士﹐故功施昭明而令聞廣譽也。君若誅左右而擁其心﹐無乃嗜其之疾乎。楚之使晉人戮之罪也﹐君誠怒矣。君獨不思晉之使猶楚也﹐不告於天皇而私戮之﹐亦與晉均也。而君則欲晉之不怒﹐何君之遠恕耶﹗」楚王慚而釋之﹐遂田於四望。

明年﹐楚王飲毒而卒。

○歸韓

徵君歸韓﹐張儉策杖而訪﹐徵君飫之。張儉問曰「子之譽溥矣﹐而功不白漢室諸侯﹐一何拙也﹗」徵君對曰「憲聞之﹐智失則求之巧﹐信失則求之拙﹐巧者亂﹐拙者矩。今諸侯𨿽蔑智而寡信﹐亦足以國。若漢室不替﹐諸侯其無戰乎。」張儉曰「儉也﹐聞晉楚有釁﹐予何以靖之﹖」徵君曰「晉之爲諸侯也﹐詭楚之爲諸侯也﹐暴其世子又淫如是﹐而釁不可靖也。甫是以浣褐而歸﹐得與子飫。惜乎元禮﹑林宗逝也﹐哲人不作﹐王室其凶﹐吾道之寄﹐微子誰與﹖」乃臨風鼓琴而弔之。

張儉曰「夫道欲行寄於人﹐道欲廢寄於天。當三代之盛王﹐是道也﹐寄於君臣而偕暢之﹐若舜之於禹﹑稷﹐湯之於伊尹﹐文武之於周公﹑箕子﹐君臣一徳﹐其道流行﹐身履休烈﹐是以能永厥治。三代旣沒﹐春秋紛﹐是道也寄於臣而不寄於君。若孔仲尼歷於諸侯而不遇﹐乃述經於泗水之濱﹐身不履盛而世載其烈﹐故春秋亂而不治﹐是亦寄於天者也。及春秋毀﹐戰國嗣亂﹐以縱橫爲賢﹐是道也亦寄於臣而不寄於君。若孟軻﹑荀況﹐譚王道濟之以辯﹐遊說於梁楚之間﹐而無所合﹐故戰國亂而不治﹐其猶寄於天乎﹗夫周東之後﹐寄於人者何窮﹐而寄於天者何嗇也。西京而來﹐若董子亦寄之矣。今天下左道亂厥內﹐夷狄亂厥外﹔大臣貪﹐小臣諂﹐民無廬﹐士無襦﹐名器淆混﹐蕩之以綱紀﹐隕之以文章﹐諸侯驕侈而無戮於王室。由此觀之﹐道何所寄哉﹗儉也﹐從薦紳之末﹐不能輔導以至於錮﹐爲國玷焉。天之戮民又不能死﹐而苟淹於艸莽溝壑之中。若吾子者﹐名隆而志髙﹐道完形超﹐固天之所厚者耶。而子之道又若有寄於天者然。悲夫﹗《北門》之詩﹐昔人所哀。世道交傾﹐天其鑑乎﹗」

是歲﹐恆山崩。君子曰「其幽﹑厲哉﹗」

○感時

初﹐徵君將歸韓﹐出疆﹐哭林宗於野。魯狷問曰「狷也聞之﹐聖人不私﹐故應物而能化﹐智者不累﹐故抑情而能達。子是之哭﹐其有私乎﹐其無私乎﹖」

徵君曰「甫之遊也﹐不覺暮矣。遠托七國﹐ㄈ返南甸﹐彥人凋殪﹐誰與扶植是以感而欷也。」

魯狷曰「漢室其終卑乎﹖」曰「今逝者七人﹐惟爾與甫猶路也。黃巾亂﹐朱俊死之﹐陸續隱於長洲﹐李玄隱於華嶽﹐張裘隱於天臺﹐周岑隱於云夢﹐左權蹈海﹐徐淵死於楚﹐孔紹祖俘於秦。狷乎﹗甫與爾歸矣。」

乃據地而歌《薤露》﹐魯狷和之。旣而曰「吳越之聘子﹐弗報乎﹖」曰「昔者﹐林宗與甫言曰﹕『今諸侯王敖惰而不知禮﹐大夫污濁而不知義﹐有司貪殘而不知仁﹐士虛濫而不知恥﹐民巧詐而不知信。』吳越之士民﹑有司殆甚焉﹐又多淫疾﹐胡可革也夫聖人不易素習之性﹐不化至頑之俗。詩云﹕『匪我則頑﹐匪我則端。』此之謂歟﹖」

魯狷遂從徵君於韓而返魯。徵君曰「嗟乎﹗禮樂東矣。」

