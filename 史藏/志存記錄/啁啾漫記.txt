《啁啾漫記》淸佚名

◎畢秋帆制軍軼事

畢秋帆制軍沅﹐好儒雅﹐敬愛文士﹐人有一藝一長﹐必馳幣聘請﹐惟恐不來﹐來則厚資給之。開府秦豫﹐歲以數萬金徧惠貧士。以故江左名流﹐及故人之罷官無歸者﹐多往依之。其時孫星衍﹑洪亮吉輩﹐畱幕府最久﹐後皆擢第始散去。星衍喜謾罵人﹐一署中疾之若仇﹐嚴侍讀長明等輒爲公揭逐之﹐末言如有畱孫某者﹐眾卽捲堂大散。公見之不悅曰「我所延客﹐諸人能逐之耶﹖必不欲與共處﹐則亦有法。」因別構一室處衍﹐館谷倍丰於前。諸人益不平﹐亦無如何也。後移節兩湖﹐其愛姬某﹐善音律﹐解吟詠﹐與幕客某孝廉潛遁。公聞之亦不慍﹐徐遣騎士持百金﹐追而贈之於途。二人拜受﹐感泣而去。其豪曠如此。公歿﹐符保森挽詩有云「杜陵廣廈今誰繼﹖八百孤寒淚下時。」蓋道實也。公生平酷好金石﹐撫陜時重修省城﹐秦漢瓦頭及磚之有字者﹐搜羅殆盡。如長樂﹑未央﹑蘭池瓦當長無相忘之類﹐拓碑者撫摩以爲奇貨﹐傳重藝林﹐銅雀瓦更不足言矣。其幕下某客用古人澄泥之法﹐手自埏埴﹐土細工精﹐出窯時其堅如玉﹐與眞者無少異。再埋土中數月﹐曾具隻眼者莫能辧也。

◎金堡

金堡字道隱﹐浙江仁和進士﹐官禮科給諫﹐剛直敢言﹐滿朝側目。爲權貴所中傷﹐被杖下獄。崇禎末﹐避亂至新寧﹐寓居茅坪巷。每面壁痛哭﹐人問不答﹐竟莫測其故也。尋聞永曆建號﹐欣然曰「中興之機﹐其在斯乎﹖」乃走端州從桂王。復以言事獲譴﹐遂披緇入桂林山中﹐又入羅浮﹐自號澹歸上人。後移遷於仁化之錦崖﹐攺額曰丹霞山。酒酣耳熱﹐則對崖大哭﹐與鳥聲泉聲相應﹐人以顚僧目之。二子亦祝發﹐武進趙繼鼎語以金氏不可無後﹐堡惻然﹐乃聽其長子鎬還俗。著有《借山遣興詩集》。嘗以書貽定南王孔有徳﹐乞葬明故臣瞿式耜﹑張同敞遺骸﹐云「山僧﹐吳水之罪人也﹐承乏掖垣﹐奉職無狀﹐系錦衣獄﹐幾死杖下。今夏編戍淸浪﹐以道路之便﹐養屙招提﹐投軀浮屠﹐四閱月於玆矣。車駕至桂﹐咫尺階前﹐而不欲通。蓋以罪人自處﹐亦以廢人自棄﹐又以世外之人自恕也。今且有不得不一言於左右者﹕故督師大學士瞿公﹑總督學士張公﹐皆山僧之友也﹐已爲王所殺﹐可爲得死矣。敵國之人﹐勢不並存﹐忠臣義士﹐殺之而後成名。兩公豈有遺恨於王﹖卽山僧亦豈有私痛惜於兩公哉﹖然聞遺骸未殯﹐心竊惑之。夫成大業者﹐表揚忠節﹐如出天性﹐殺其身而敬且愛其人﹐若唐祖之於堯君素﹐周世宗之於劉仁瞻是也。卽我太祖之下金陵﹐於元禦史大夫福壽﹐卽葬之矣﹐復立祠以祀之。其子犯法當死﹐又曲法而宥之。盛徳美名﹐於今爲烈。至於元世祖祭文天祥﹐伯顏卹汪立信之家﹐豈非欲興起禮教﹐共植彜倫者耶﹖山僧蓋嘗論之﹐衰國之忠臣﹐與興朝之功臣﹐皆受命於天﹐同屬砥柱乾坤之人。天下無功臣﹐則世道不平矣﹔天下無忠臣﹐則心術不正矣。事𨿽殊軌﹐理則同源。兩公一死之重﹐豈輕於百戰者哉﹖王旣已殺之﹐則忠臣之忠見﹐功臣之功亦見矣。此又王見徳之時矣。請具衣冠﹐爲兩公殮﹐瞿公子孫宜存卹﹐張公無嗣﹐益可哀矜﹐並當擇付親知﹐歸葬故里。則仁義之譽﹐王且播於無窮矣。如其不爾﹐便許山僧領屍﹐隨緣槁葬﹐揆之情理﹐亦未相妨。豈可視忠義之士如盜賊寇仇然﹐必滅其家﹐狼藉其支體而後快其心耶﹖夫殺兩公於生者﹐王所以自爲功也﹐禮兩公於死者﹐天下後世以王爲徳也﹐惟王圖之。物外間身﹐不辭多口﹐旣爲生死交情﹐不忍默默。然於佛氏冤親平等之心﹐王者澤及枯骨之令﹐聖人維持綱常之教﹐一舉而三善備焉。」有徳覽之﹐遽令殯葬。

◎紀周昌發竊出江忠源遺骸事

周昌發字盛侯﹐沅陵人﹐性豪爽﹐喜擊刺。咸豐二年﹐新寧江公忠源募楚勇﹐昌發允親兵。三年冬﹐忠源巡撫安徽﹐入盧州被圍﹐命昌發縋城促援師﹐未反而城陷﹐忠源死焉。湖南援軍統領江忠浚者﹐忠源弟也﹐謀以死士入城覓其兄屍。昌發慷慨請行﹐詢其術﹐對曰「出入百萬敵軍中﹐事貴臨機應變﹐其術豈能預定耶﹖苟不濟﹐請以死報。」忠浚壯其言。乃著所獲敵軍號衣牌入城﹐爲邏者所執﹐將誅之。遇黃衣某帥﹐故其鄕人也﹐得釋﹐使居營屋中﹐勿許之出。久之﹐與一卒狎﹐時引出坐一老人所﹐閒語及忠源。老人曰「江公死古塘側﹐就掩泥中。」昌發故不信﹐老人引至塘側﹐指示忠源屍所。夜分潛往掘得之﹐負屍瘞城間﹐解衣覆之去﹐然而未有隙也。越夕﹐黃衣帥大醉﹐急趨屍所﹐負之逃。城內屍山積﹐又大風雨﹐黑雲四垂﹐咫尺不能見﹐鬼聲嗚嗚然。舉足非踐屍﹐卽陷泥淖中﹐敵軍巡警踵相接﹐昌發乃禱神求佑。適有阮得勝者﹐新陷敵中﹐昌發告之故﹐啖以金﹐遂同縋屍於城下。城外竹簽密布﹐昌發且行且拔﹐過敵卡無覺者﹐竟夜達援軍大營﹐往返蓋八日云。賞千金﹐辭﹐彊之﹐受其半﹐又分半與阮。於是湘楚諸軍﹐無不知周勇士者。五年移師三河﹐中炮額傷﹐逾年創發遂卒。同時有江忠信者﹐忠源之族弟也﹐驍果善戰﹐從忠浚援盧州。敵軍圍厚﹐援軍𨿽日搏戰﹐不得近城﹐城中餉盡。募能入城饋餉者﹐眾將噤莫敢應。忠信憤然﹐獨以所部六十人往﹐人懷白鏹﹐夜半逾敵壘﹐敵驚覺則已入矣﹐因畱守城﹐未幾城陷﹐從忠源不去。忠源曰「吾守土者﹐義當死。城亡﹐敵必以全力撲援軍﹐援軍勢單。君速出佐吾弟﹐徒死無益也。」忠信大慟﹐逃歸本營﹐卒完其軍。嗚呼﹗忠源倉卒臨難﹐而神志不亂﹐其雅量誠不可及也矣。其後二年﹐忠信攻桐城中炮亡。余以其行事與昌發類﹐故並紀之。

◎劉峴莊制軍軼事

新寧劉峴莊制軍坤一﹐性機警﹐權奇自喜。少時家貧甚﹐食常不給。一日友人招飲﹐設有佳饌﹐舉座皆熟識﹐公大喜。又慮人多不得飽﹐佯爲捫虱足間﹐揚其敝襪﹐拂之者再﹐塵垢飛落撙俎﹐座客無敢下箸。公則徐起大饞﹐果腹而去。

庚子之變﹐公力持和約﹐以保東南。時長江欽差李秉衡者樹異議﹐公竊憂之。一日詭語李曰「今聯軍攻天津﹐京師危甚﹐老夫受國深思﹐志在勤王﹐願以此席畀公﹐何如﹖」李憤然曰「僕有懷久矣﹐微公言亦欲以死報國﹐勤王之舉﹐僕身任之﹐無煩公也。」後數日李卽率師北上。公語人曰「李公此行﹐社稷之福也。」或問其故﹐笑而不答。未幾﹐李戰敗死綏﹐而東南半壁﹐賴公獨全。

◎紀趙申喬父子

趙申喬者愼旃﹐江蘇武進入也。康熙九年成進士﹐歷官至尙書﹐以廉名顯於世。顧惟苛刻﹐不能容物﹐遇僚屬詞色甚厲﹐稍不稱意﹐輒登白簡﹐人皆畏之。晚歲尢酷虐﹐喜興大獄﹐如戴名世案﹐無辜株連者三百餘人﹐天下共冤之﹐而申喬悻悻不顧也。聖祖嘗諭曰「辦事當於大者體察﹐不可刻意苛求﹐寬則得眾﹐信則民任焉。治天下之道﹐以寬爲本﹐若吹毛求疵﹐天下人安得全無過失者﹖爾前任浙江巡撫時﹐民多怨之﹐後任湖南巡撫﹐大小官員﹐無不被參﹐豈一省之內﹐竟無一好官耶﹖爾爲大臣﹐不可徒肆意气。」申喬不知省﹐暴厲如故。其子鳳詔授山西太原知府﹐會車駕西巡﹐駐蹕龍泉關﹐帝謂鳳詔曰「汝父官聲淸廉﹐汝當效法。」鳳詔對曰「微臣所自信者﹐不受賄而已。居官受賄﹐無異閨女失節﹐臣實恥之。」帝笑曰「爾言𨿽鄙陋﹐然如此存心甚佳。」五十四年﹐山西巡撫蘇克劾鳳詔受賄三十餘萬﹐帝震怒﹐詔鳳詔立正法﹐其贓銀照數追取入官。申喬大懼﹐求賜罷斥﹐帝以其疏忿激﹐失大臣體﹐嚴旨詰問。申喬奏稱﹕「臣一念愚誠﹐誓不欺君﹐惟皇上始終矜全。」帝怒曰「汝如不欺君﹐汝子貪贓數十萬銀兩﹐汝何以不先陳奏﹖」申喬語塞謝罪﹐尋卒於位。

◎魏叔子軼事

魏叔子先生自言生平未嘗蹈邪淫事﹐而淫念觸地而發。又數有天幸﹐不使成就。其客吳門時﹐曾靑藜暱一娼﹐其兄庭聞未之知也﹐叔子偶與娼笑語﹐頗欲狎之。旣以爲不可﹐而念不能絕。翌日晨起﹐庭聞使僕來請速往﹐至則迎門而嗄曰「吾得奇夢﹐夢君與吾弟共輿一﹤豸婁﹥豬淫之﹐豈君近有遺行耶﹖」叔子聞之汗下。後每舉以戒子弟﹐其不自欺如此。

◎王綱

王綱字乾維﹐樂平人。生有夙慧﹐讀書過目成誦。知天下將亂﹐益結友言兵事﹐與歐陽斌﹑彭士望爲刎頸交。務實學﹐恥言章句﹐每夜分辧論古今兵農諸大政﹐輒達旦以爲常。往復呼叱﹐意气激昂﹐鄰人睡﹐驚起﹐以爲斗詈﹐而綱舌鋒滔滔自若也。甲申燕京陷﹐莊烈帝殉社稷﹐綱痛哭不欲生﹐乃就史閣部可法於維揚幕府。公待以殊禮﹐奏疏文牘﹐皆綱起艸。未幾淸攝政王致書招降﹐公大怒﹐屬綱復書駁之﹐多爾衮气奪。或傳是書爲侯朝宗筆者﹐誤也。綱數以奇策進﹐公未嘗不贊嘆﹐然竟不能用﹐遂辭去。無何﹐淸師南下﹐史公殉節維揚﹐南都繼陷。綱聞之﹐竟鬱鬱死。

◎錢牧齋軼事

虞山錢牧齋歷事明淸﹐再至尙書﹐好延引後進。晚歲委蛇﹐望物頓減。平生喜聚書﹐所居紅豆山莊絳雲樓上﹐牙簽縹軸﹐分別部居﹐珍如拱壁。性復嗇吝﹐凡世間孤本﹐輒祕不示人。所撰《絳雲樓書目》﹐凡載宋元善本﹐皆是中乘﹐絕佳之品﹐則並書目亦不存。其後中夜乳媼抱其幼女嬉樓上﹐剪燭炮﹐落紙堆中﹐延燒櫥櫝﹐牧齋驚起﹐已不及救。所藏古書﹐悉付一票。惟割成《明臣志傳》數百本﹐當時備撰﹐明史在樓外﹐未及於難。曹倦圃溶﹐藏書亦富。遊長安時﹐牧齋得暇﹐便過從﹐翻檢架上﹐得奇書﹐便借抄。曹因請南歸後﹐借其路振《九國誌》﹐劉恕《十國紀年》﹐牧齋慨諾。及曹寓蘇州﹐晤牧齋﹐言及前約﹐牧齋疾應曰「我安有此書﹖曩者言妄耳。」曹以其先輩﹐不敢詰。及弔樓災﹐談次﹐牧齋忽嘆曰「我昔有惜書癖﹐誠畏因借轉輾失之﹐子前欲借《九國誌》《十國紀年》﹐我誠有之﹐今此書已成廣陵散矣﹐使鈔本尙在﹐予可轉鈔也。」其生平作僞多如此﹐宜其出入兩朝﹐首鼠靡依也。

◎紀陳侍禦

鄞上陳侍禦紫芝﹐有聲臺垣。一日﹐在友人酒坐。時明珠官大學士﹐坐中譽伯揆無虛口。侍禦被酒大言曰「諸君奚爲者﹖吾方有封事。」眾皆愕然。翌日﹐具疏劾湖廣巡撫張恃勢貪暴﹐且請罪其舉主﹐張乃明珠所私也。奏入﹐聖祖語之曰「滿朝爲所賄﹐爾小臣胡獨敢言﹖」侍禦頓首曰「臣秩𨿽微﹐臣言責重。知而不言﹐實負陛下。」帝頷之﹐諭九卿卽與四品卿﹐侍禦益感激思報稱。一日﹐於朝房值明珠﹐延坐甚恭﹐並進茗飲﹐歸寓暴卒。盈廷皆疑之﹐然無敢言者﹐其威權可想見矣。

◎江忠烈公遺事

江忠烈公忠源﹐微時遊京師﹐謁曾文正公國藩。曾時官左庶子﹐刺入﹐曾慍曰「此新寧秀才江岷樵﹐素無賴﹐善辭遣之。」門者出﹐謝曰「主人敬謝客﹐客新寧無賴秀才﹐平生工喝雉耳﹐主人不暇與若輩遊也。」公正色大言曰「事誠有之。𨿽然﹐天下豈有拒人攺過曾國藩邪﹖」門者復入告﹐曾驚起﹐迓入。時朝野承平久﹐公獨以爲將大亂﹐侃侃言天下事﹐聲震屋瓦﹐手指擘畫﹐袖拂茗盞墮地﹐公談自若﹐絕不顧﹐曾深敬禮之。及去﹐曾目送之﹐退謂人曰「平生未見如此人。」旣而嘆曰「此人𨿽名滿天下﹐然當以節烈死。」聞者亦莫測其旨。而二公之遠識深慮皆不可及也。同客舉人鄒柳溪名興愚﹐陜西人也﹐公以其溫雅士﹐厚遇之。鄒病羸喀血﹐又貧不能賃僕﹐公親爲量水稱藥﹐數月不少懈﹐而鄒竟死。時公之師鄧鐵松名鶴齡﹐湘鄕舉人﹐亦喀血垂殆。公旣爲柳溪治喪﹐屬其族人傳霖送歸陜﹐而身護師南歸﹐未至亦卒。又爲任棺斂﹐而致其喪湘鄕。其後同年生曾春田名如礱死京師﹐公又歸其喪。當是時﹐公之義聲已震京師矣。其送人詩曰「人生無憂患﹐誰知性情厚﹖淪落不及悲﹐此行當不朽。」蓋其气節養之有素也。公才气浩瀚﹐所著有奏議六卷行世﹐其遺詩一卷﹐初刻於長沙﹐郭意城爲之序﹐謂其忠肝義膽﹐照耀千古者﹐原不必以詩傳。而其性情所寄﹐長篇短幅﹐皆有浩然不可遏抑之气﹐誠非虛語。集中於三喪之歸﹐皆有詩以紀其事﹐藹然仁者之言也。悉錄於此﹐以志髙義。其《爲鄒柳溪驅病詩》云「陰陽寒熱鄒魯哄﹐熱似探湯寒似凍。鄒生爾病果何辜﹖綿歷三春過夏仲。我欲乘風上九天﹐手扣天關如鑿空。謁見玉皇借六甲﹐斬除二豎淸惡夢。須臾天仗森排列﹐大開閶閹受朝貢。臣愚昧死再拜言﹐願霽天威聽輿誦。臣友鄒生狷者徒﹐安貧久抱漢陰甕。奇骨例爲百神欽﹐運艱偏被羣魔弄。髙堂有母下無兒﹐萬一不虞臣實痛。東陵壽考天寧論﹐原壤不死聖不諷。鄒生淸耿獨扌勾患﹐一身那敵三彭眾﹖願假神農艸木兵﹐岐伯專徵禦飛控。盧扁和緩受節制﹐四面圍攻無一縫。窮追邪賊繕榮衛﹐只有三焦畱霧露。廓淸膏下與肓上﹐從此攻伐長不用。鄒生爾病合當蘇﹐蟣虱小臣言必中。病鬼不與窮鬼殊﹐昌黎有文尙能送。」《哭鄒柳溪》云「昂藏意气薄雲煙﹐病裏猶思著祖鞭。宛馬未酬千里志﹐海鵬難訴九重天。蘇韶詎有回生望﹖向秀空傳思舊篇。或喜修文君不愧﹐一生孤憤未妨宣。半月論文病卽侵﹐無方起死愧交深﹐良規尙在人何往﹖遺篋親收淚不禁。褥暑蒸雲天慘ポ﹐淒風送雨气蕭森。黃金臺畔桑乾水﹐嗚咽聲聲助客吟。」《哭鄧鐵松師》云「異鄕見同气﹐生死誓相依。嗟我鄧夫子﹐至性終不移。去年客京輦﹐有弟捷南闈。春明試將迫﹐盼弟來如期。弟來亦何暮﹖兄望亦何癡﹗癡望忽焉到﹐喜極不自持。憂喜互相攻﹐嘔血倏盈卮。形容日枯槁﹐行路知難醫。誰謂試事畢﹐阿弟已先歸。旅館嗟誰伴﹐惟有二豎隨。欲歸囊無錢﹐插翅安得飛﹖曾蕭古君子﹐解橐時其虧。謂我舊及門﹐鞍馬護南馳。南馳未數日﹐奄及死別離。臨危執我手﹐欲語淚交頤。謂余死不恨﹐永與同气違。妻孥誰不念﹖所重在連枝。子歸余語季﹐念我毋過悲。此語誰復聞﹖沈痛摧心脾。憶昔甲午歲﹐吾師來夫彜。數月生春風﹐早得窺樊籬。謂當貢玉堂﹐勛業媲龍夔。次亦宰百里﹐膏雨潤瘡痍。豈謂天難問﹖用行終無時﹐潦到五十年﹐一朝隕路歧。從遊實無狀﹐萬咎安所辭﹖異鄕惡死人﹐見輒走避之。逐客今屢下﹐安望持其危﹖典衣買柳棺﹐鬻者尢居奇。送終禮數缺﹐淒惻徒涕Д。可憐春生子﹐古誼厚不漓。知我方寸亂﹐籌畫不少遺。哀哀路三千﹐素車指湖湄。吾師有二子﹐頭角聞嵌崎。扶柩到其家﹐義當惇切亻思。達人後必大﹐庶幾紹裘箕。《東明阻雨》雲﹕「天公似憎我行速﹐巽雨濺泥止歸軸。我畱京華逾兩載﹐不惜此間一再宿。男兒進退本寬綽﹐早歸固願遲不惡。不緣情事有匆遽﹐逆旅何妨且尋樂。長安故人骨未返﹐白髮倚閭嗟道遠。哀哀吾師死他鄕﹐萬里一棺何日窆﹖我欲乘風叩天閶﹐喚取羲和鞭朝陽。朝陽一出宿雨止﹐靈乎歸來返蒿裏。」《哭曾春田》云「十載走名場﹐觸事多感愴。豈惟嗟沈淪﹖漸復悲死喪。前年鄒與鄧﹐艱難已萬狀。曾侯我同年﹐裏復相望。行年五十三﹐發白心彌壯。慷慨走幽燕﹐談笑輕波浪。同行竊相謂﹐此老不可量。何期近國門﹐一病天不相﹖淒涼路道間﹐桐棺等槁葬。邸寓始得聞﹐尙冀傳者妄。癡奴走告我﹐涕泣聲輒放。經營易其棺﹐麥飯聊相餉。謂我稍得志﹐南歸片帆揚﹐送汝轉故鄕﹐免遭赤日煬。不才已擯斥﹐定省難久曠。孤棺戰烈日﹐萬里寧無恙﹖良由我不徳﹐念之徒自悵。可憐妻若子﹐按日計臚唱。不知成死別﹐猶復盼歸舫。痛哭長途長﹐火雲燒萬嶂。何時到其家﹐白骨就黃壤。」

◎記朱生

大興朱生永慶﹐字長源﹐修幹美髯﹐才名籍甚。乙酉淸豫王下江南﹐生起義﹐兵敗被執﹐隸正黃旗﹐僦宣府人姜納吾居。王奇其貌﹐嘗賜以婦人﹐輒辭不受。時都諫楊兆升死於難﹐其妾姚氏被擄﹐王又以賜生﹐生沈思良久始諾﹐遂以姚氏歸納吾家。向夕﹐閉戶長揖姚氏曰「夫人忠臣側室也﹐吾何敢非禮﹖其所以僞聚者﹐爲全夫人節耳。」是時納吾伏童僕數輩偵兩人﹐而生據椅誦佛﹐燭且跋﹐聲益髙﹐至曉不輟。童僕報納吾﹐納吾異之﹐不言。抵夜復令童僕以班伺﹐生誦如初﹐納吾又不言。三夕伺之﹐又復如初。納吾晨起問曰「君旣不近婦人﹐何贅此一受爲﹖」生曰「此紳妾﹐吾非欲妻之﹐欲完若璧以歸。恐機泄﹐弗果如願﹐故且同室。然非誦佛﹐無以明心﹐不意爲君偵得﹐幸祕之﹐勿敗乃公事也。」納吾曰「君誼動鬼神﹐毋弗夕夕苦君。」爲治別室﹐遣老媼侍姚氏﹐家人咸敬之。久之聞於王﹐王髙其誼﹐以資遣姚氏歸家﹐而生竟以鰥夫終老。

◎淸徳宗西狩瑣聞

淸徳宗久制於孝欽太后﹐鬱鬱不得志。拳亂之始﹐帝心非之而不敢言﹐且朝貴咸黨於太后﹐𨿽言亦不得從。及西狩﹐恆思援各省督撫以自助。勤王之師﹐陜西藩臣某最先﹐某故先朝舊勛之裔﹐帝頗重之﹐擢陜西巡撫。一日招某入﹐叩頭畢﹐帝甫有言﹐而太后適至。帝色變﹐某亦汗下流背﹐乃亂以他語而罷﹐太后未之審也。

帝之西狩﹐衣履敝垢。一日﹐內侍以新制襪進呈﹐式劣﹐帝不悅。有頃﹐太后至﹐問襪佳耶﹖帝曰「然。」太后又曰「差長否﹖」帝曰「然。」太后乃笑。

帝初蒞長安﹐在行宮二重殿召見臣工。門作圓月式﹐垂棉布帷﹐王夔石相國趨入﹐輒爲門限所阻﹐僕於室內﹐趙尙書舒翹繼之。帝大笑﹐趣內侍扶起之。

回鑾計定﹐帝命將新制二轎試坐﹐太后促之﹐帝躅曰「不敢。」太后笑曰「汝略坐無妨。」帝面赤﹐乃作半跪式略坐卽下。

◎朝鮮越南文獻一斑

我國文化﹐遠播殊域﹐東方如日本﹑朝鮮﹐南方如越南﹐皆最著者。自越淪於法﹐文獻邱墟﹐論者惜之。而朝鮮復入於日本﹐典章文物﹐亦將墮地盡矣。咸豐戊申冬﹐桂林龍翰臣先生典試湖北﹐適越南副使王有光道出武昌﹐以彼國大臣詩集求刪訂﹐翰臣選其越國公綿審及潘並二君詩詞若干首﹐爲《越風合鈔》﹐並題《慶淸朝詞》一闋紀其事。詞曰「蠅楷書成﹐烏絲界就﹐天南幾帙瓊瑤。茶江印水﹐人佳景偏饒。曾記畫屏圍枕﹐春山淡冶似南朝﹝「茶江春水印山云﹐畫屏圍枕看春山」﹐皆兩人集中佳句也﹞。風流甚﹐錦囊待媵﹐彩筆能描。摹到盛唐韻遠﹐但宋元人後﹐比擬都超。知音絕久﹐今番來入星軺。一自澹雲句邈﹐使臣風雅總寥寥。同文遠﹐試登樂﹐聊佐咸韶。」﹝「澹雲微雨小姑詞」乃康熙朝朝鮮使臣詩也﹞。其評論詩格﹐頗以盛唐相許。今各略錄數首﹐亦以見文化之遠﹐而傷國威之喪也。綿審字仲淵﹐集名《倉山詩鈔》﹐其《秋懷用遺山均》云「夢落寒山暮雨聲﹐一樽倚醉坐來淸。長風扌戚扌戚迎秋至﹐古意茫茫入夜生。賓客病多黃葉散﹐江湖計晚白鷺驚。村南煙捨遙相約﹐擬買扁舟釣月明。」《送別》云「落日照衰艸﹐送君多苦吟。窮愁歸故里﹐垂老負初心。驛路寒山瘦﹐關門秋露深。中途逢九日﹐相望碧雲岑。」仲淵又有《倉山詞鈔》《浣溪沙》曰「料峭東風曉暮寒﹐飛花和露滴闌干﹐蝦須不捲怯衣單。小飲微醺還獨臥﹐尋詩無計束吟鞍。畫屏圍枕看春山。」潘並有《菊堂詩鈔》﹐其《工部杜郎中往沱氵襄枉道見訪﹐敉館把酒奉慰》一首﹐頗有唐音。詩云「奠江滚滚下沱洋﹐相見伊人水一方。萬里君門悲賈誼﹐十年郎署老馮唐。井閭日接文章气﹐几案風生笑語香。蓮酒滿斟聊共醉﹐風流記得在他鄕。」《一雁同叔明賦》云「儔侶幾時到﹖江湖何處居﹖一聲天地外﹐孤影雪霜餘。歲晏愁看汝﹐吟成獨笑予。只應附歸翼﹐遠寄故鄕書。」《寄綏和縣知縣杜敍甫》云「相思那得日相聞﹖獨夜裁書酒正醺。遷客風流君識否﹖茶江春水印山云。」古風如「風騷久淪靡﹐微言誰嗣音﹖天稷挽頹波﹐百一有遺吟。三唐富傑作﹐名聲猶至今。翩翩陳拾遺﹐感遇意何深。煉服已千歲﹐不見蓬萊岑。團團三株樹﹐攀企獨勞心。」亦不落凡響者。光緒年間﹐朝鮮金君準與翰臣先生哲子松琴友善﹐持其鄕人《松穆館集》相贈﹐松琴有東海奇才﹐恨不並世之嘆。今亦錄數首於後。松穆館者﹐李虞裳﹝名彥塡﹞之所居也。李曾於元陵癸未﹐隨通信使入日本﹐日本詩人率爲難題﹐彊均以窮之。李左酬右應﹐筆飛墨舞﹐日人皆瞠目吐舌﹐詫爲希有。其才气如此。集中如《日本道中所見》數詩皆佳。詩云「野鳧毛﹐如繡緞﹐山鵲毛﹐有金翠。嵐吐起紺碧﹐云花染成胭脂水。」又﹐「袖口引粘蝶粉﹐帽頂坐懸蛛絲。先生賞花深處﹐茶煙如縷枝。」又﹐「樹十圍﹐皮如蟒﹐橋一彎﹐背如駝﹐网散水銀鱗躍﹐棹穿花漆齒歌。」他如《山寺題壁》云「老衲幽居只樹林﹐石橋苔徑入春尋。虛潭驟雨垂龍气﹐碧幛遊雲帶鶴心。竹裏疏燈僧院靜﹐花間淸磬佛樓深。百靈來聽無生偈﹐每夜松窗月色陰。」又﹐「碧天樓閣帶春星﹐檻外飛泉坐倒聽。樹色濕云諸洞黑﹐磬聲搖月數峯靑。院中宿鳥參禪定﹐池上游龍學佛靈。頓覺前身金粟是﹐懸燈蘿幌獨翻經。」皆卓然大家﹐置之吾國名家集中﹐眞不辧識。嗚呼﹗古人錄良友遺詩﹐尙徘徊痛悼﹐不能自已﹐況喪社之邦﹐遺風墮雅﹐安可不亟表揚之哉﹖吾於錄是篇而不禁有重慨焉。

◎紀康熙己未博學宏詞科

康熙十七年戊午﹐聖祖特開制科﹐以天下之文詞卓越﹑才藻瑰麗者﹐召試擢用﹐備顧問著作之選﹐名曰博學宏詞科。敕內外大臣﹐各薦舉來京。於是臣工百僚﹐爭以网羅魁奇閎達之士爲勝。宰輔科道題薦八十三人﹐各衙門揭送吏部七十二人﹐督撫外薦三十一人﹐都一百八十六人。於次年己未三月朔考試﹐中選者五十人。一等﹕彭孫﹑倪燦﹑張烈﹑汪霖﹑喬萊﹑王頊齡﹑李因篤﹑秦松齡﹑周淸原﹑陳維崧﹑徐嘉炎﹑陸﹑馮勗﹑錢中諧﹑汪楫﹑袁佑﹑朱彜尊﹑湯斌﹑汪琬﹑邱象隨。二等﹕李來泰﹑潘耒﹑沈珩﹑施閏章﹑米漢雯﹑黃與堅﹑李鎧﹑徐釩﹑沈筠﹑周慶曾﹑尢侗﹑範必英﹑崔如嶽﹑張鴻烈﹑方象瑛﹑李澄中﹑吳元龍﹑龐塏﹑毛奇齡﹑錢金甫﹑吳任臣﹑陳鴻績﹑曹宜溥﹑毛升芳﹑曹禾﹑黎騫﹑髙詠﹑龍燮﹑邵吳遠﹑嚴繩孫。皆授翰林職﹐入館纂修明史。王方谷﹑朱鐘仁﹑申維翰﹑王嗣槐﹑鄧漢儀﹑王昊﹑孫枝蔚七人﹐則年老入試未選者﹐特旨授內閣中書舍人。傅山﹑杜越﹐辭病未與試﹐亦授內閣中書舍人。其未試丁憂者﹕曹溶﹑戴王綸﹑汪懋麟﹑王谷韋﹑陸隴其﹑惠周惕﹑錢芳標﹑陳學夔﹑張貞﹑柯崇朴﹑柯維楨﹑黃虞稷﹑彭桂﹑林以畏。其未試病故者﹕葉舒崇﹑陳九勝。其未試致仕者﹕祝宏坊。其患病行催不到者﹕應謙﹑稽宗孟﹑黃宗羲﹑李容﹑魏禧﹑張九徵﹑張新標﹑顧豹文﹑王追騏﹑範髙阝鼎﹑陸舜﹑顧景星﹑蔡方炳。其與試未用者﹕趙進美﹑畢振姬﹑王岱﹑孫﹑上官鑑﹑法若眞﹑王紫綬﹑楊毓蘭﹑張能鱗﹑王孫蔚﹑潘揚言﹑張瑞徵﹑張含輝﹑王廷璧﹑田雯﹑馮云驤﹑傅﹑嵇永福﹑章貞﹑程必升﹑李念慈﹑俟七乘﹑毛際可﹑徐之凱﹑徐而芳﹑葉封﹑王鉞﹑林堯英﹑趙延錫﹑陳宏﹑劉瑞遠﹑魏學渠﹑顧鼎銓﹑田茂遇﹑宋實潁﹑董兪﹑江﹑徐懋昭﹑李開泰﹑李芳廣﹑陳玉琪﹑任辰旦﹑儲方慶﹑王祚興﹑髙向臺﹑趙驪淵﹑馬駿﹑白夢鼐﹑許孫荃﹑許自俊﹑張英﹑程大呂﹑髙層雲﹑李瑞徵﹑王含眞﹑金居敬﹑陶元淳﹑李大春﹑葉灼棠﹑譚吉璁﹑施淸﹑陸次云﹑潘藩大﹑張霍﹑趙廷揚﹑宋維藩﹑朱培﹑陸元輔﹑吳雯﹑李良年﹑徐林鴻﹑陳莢﹑吳農祥﹑葉奕苞﹑閻若璩﹑郎戴瓚﹑馮行賢﹑鄧林梓﹑王宏撰﹑楊還吉﹑羅坤﹑朱士曾﹑徐咸淸﹑夏駟﹑陳僖﹑宋涵﹑葉方蔚﹑成其願﹑紀炅﹑程易﹑戴茂隆﹑許先甲﹑周起莘﹑黃始﹑陳恆貞﹑宋﹑邵允彜。凡此一百八十六人者﹐𨿽趨捨各殊﹐然皆才髙學博﹐著述裴然可觀﹐近代能文之士﹐未能或之先也。當徵試時﹐有司迫諸遺民就道﹐不容假借。惟李容﹑黃宗羲﹑應抽謙﹑嵇宗孟﹑顧景星﹑蔡方炳以死拒得免。其他類脇以威勢﹐彊舁至京﹐如驅牛馬然﹐使弗克自主。而猶美其名曰﹐聖天子求賢之盛典也﹐其然豈其然乎﹖

當戊午正月大科詔下﹐閣臣爭欲以遺民顧炎武薦。炎武預令諸門人之在京者辭曰「繩刀俱在﹐無速我死。」眾乃止。或曰「先生盍亦聽人一薦﹖薦而不出﹐其名愈髙矣。」炎武笑曰「此所謂釣名者也﹐吾豈爲之哉﹖」同時有魏裔介者﹐罷相家居﹐恆謂人曰「吾不羨東閣輔臣﹐而羨公車徵士。」柏鄕縣令聞之﹐稱於監司﹐將之﹐監司曰「焉有元老而赴詞科者﹖」遂不敢薦。迷哉﹗裔介釣名猶不可﹐而況垂涎乎﹖人之度量﹐相越遠矣。

李容被徵﹐自稱廢疾﹐長臥不起。陜撫怒﹐檄周至縣令迫之。遂舁其牀至西安﹐撫臣親至榻前慫恿﹐容遂絕粒﹐水漿不人口者六日。而撫臣猶欲彊之﹐容拔刀自刺﹐陜中官屬大驚﹐乃免。

黃宗羲聞掌院學士葉方藹將薦己﹐寓書拒之。葉不從﹐竟薦於帝前。門人陳錫嘏知之﹐大驚﹐詣葉曰「公如是﹐是將使吾師爲疊山之殺也。」葉愕然﹐乃又以老病奏聞﹐事遂得解。

魏禧被徵﹐又疾辭﹐寧都州尹不聽﹐彊舁至南昌。贛撫疑其詐﹐以板扉舁之入署。禧絮被蒙頭臥﹐稱疾篤﹐乃放歸。

傅山年七十有四﹐大吏彊徵之﹐固辭不可﹐遂稱疾。大吏令役舁其牀以行﹐至京師三十里﹐以死拒不入城。大學士馮溥首過之﹐公卿畢至﹐山臥牀不起﹐問之不答。魏象樞乃以老病上聞﹐詔免試放還。特加中書舍人以污之﹐馮溥詣山彊入謝﹐不可。令賓客百輩誘說之﹐稱疾篤。仍使役舁以入﹐數人彊掖之跪﹐山力拒不勝﹐僕於地。魏象樞進曰「止﹐止﹐是卽謝矣。」遂放歸。山嘆曰「自秦政以來﹐未有辱士如是之甚者也。」

孫枝蔚被徵﹐以老辭﹐亦不許。授官日﹐吏部集驗於庭﹐枝蔚獨臥不往。已而役至﹐彊擁之去。主爵者見其須眉皓白﹐勞之曰「君老矣﹐幸自愛。」枝蔚瞠目曰「公何言也﹖我前以老求免試﹐諸公必以爲壯。今我不欲以得官﹐諸公又以爲老﹐何耶﹖」主爵者語塞﹐卒以金鷺補彊加之﹐然後放歸。

李因篤被徵﹐以母老辭﹐閣臣聞其名﹐必欲致之。大吏承風旨﹐加意迫促﹐因篤將以死拒。其母勸之曰「兒死固佳﹐七十老人﹐將何依乎﹖」不得已﹐始泣涕就道﹐應試人翰苑﹐與朱彜尊﹑潘耒﹑嚴繩孫稱四布衣。授官後卽上疏乞養﹐情詞懇惻﹐詔許放歸。疏中有曰「內閣學士臣項景襄﹑李天馥等﹐旁采虛聲﹐先後以臣因篤姓名聯鏖薦牘﹐獲奉諭旨﹐吏部遵行﹐陜西督撫促臣應詔赴京。臣自念﹐臣母年逾七十﹐屬歲多病﹐又緣避寇墜馬﹐左股撞傷﹐晝夜呻吟﹐久成廢疾﹐困頓牀褥﹐轉側須人。臣年四十有九﹐兒女並無﹐母子煢煢﹐相依爲命﹐躬親扶持﹐跬步難離。隨經具呈哀辭﹐次第移咨吏部﹐吏部謂稱親援病﹐恐有推諉﹐一槪駁回。而臺司郡邑絡繹遣臣長行﹐急若風火。臣趨朝之限﹐𨿽迫於戴星﹐而問寢之私﹐倍懸於愛日。然呼天不應﹐號泣就途﹐心緒荒迷﹐如墜雲霧﹐低頭轉瞬﹐輒見臣母﹐寢食俱廢﹐肝膽進裂」云云。足證當時官吏促迫之苦也。

召試之日﹐侍衛諸近臣環列左右﹐眾方濡墨屬稿﹐作囁嚅瑟縮狀。惟喬萊則展捲疾書﹐數千言立成﹐起顧日晷猶未昃也。同試汪琬等﹐旁睨其所爲﹐不覺嘆服。

三月二十日折捲﹐帝謂閣臣曰「朱彜尊捲有『杏花紅似火﹐菖葉小如釵』之句﹐菖葉安得似釵﹖」眾對曰「此句不佳。」帝曰「斯人固老名士﹐姑略之。」又問﹕「汪琬賦中有『或問於予曰﹐及唯唯否否』之語﹐豈以『或』指朕﹐『予』自指也﹖」李天馥對曰「賦體本有子虛亡是之稱﹐大抵皆寓言﹐似不必有實指也﹖」帝曰「毛奇齡賦中有女媧補天事﹐信否。」馮溥對曰「在列子諸書有之﹐似乎可信。」帝曰「朕憶楚辭亦有之﹐但恐《齊東野語》不宜入正賦。」溥曰「賦本浮會﹐與銘頌稍異﹐似可假借作鋪張者。」帝曰「如此則其文甚佳﹐今在何等﹖」眾對曰「已置二等之末矣。」帝命稍移在二等之中。

塡榜將畢﹐帝忽於二等捲斥出一卷﹐命閣臣擇一有名者補之。於是馮溥以吳農祥﹑徐林鴻﹑王嗣槐對﹐杜立徳以白夢鼐﹑施淸髙﹑尙臺葉對﹐方藹則以其弟奕苞對﹐且曰「渠﹐臣弟也﹐若不舉﹐當恨臣刺骨。」帝不懌﹐遂悉罷不用﹐自取嚴繩孫捲補之。繩孫召試日﹐以目疾﹐僅成《省耕詩》八韻﹐閣中閱卷已不錄﹐帝素重其名﹐得置榜尾。

彭孫﹑朱彜尊﹑毛奇齡﹑汪琬等﹐皆以績學雄文﹐負海內重望﹐虎視蛟騰﹐傲睨一世。每逢校藝論文之會﹐同館以科目進者﹐率面內慚﹐噤不能發一語。遂懷忌嫉﹐詆之爲野翰林。故五十人者﹐時有野翰林之目。

◎傅星巖相國逸事

聊城傅星巖相國微時﹐徒步赴江南謁伊公子密之﹐相見不及他語﹐遽曰「山左傅以漸聞公子侍姬中有素云者﹐艷傾宇內﹐願一平視﹐公子其許之否乎﹖」密之逡巡謝曰「勞君遠涉﹐請少休﹐容後徐議。」星巖怫然作色曰「某數千里跋涉而來﹐無他冫賣也﹐公子幸許我﹐誠當少俟﹐否則無過畱。」密之欣然諾﹐命酒款之。數巡後﹐環佩鏘然﹐侍女十餘輩擁素云出見。星巖微睨嘆曰「名不虛也﹐此來不負。」因卽告別。密之堅挽之﹐星巖曰「得睹傾城﹐私願已遂﹐豈爲飲食哉﹖」不顧徑去。密之怏快﹐如有所失。旣而曰「吾何愛一婦人﹐而失國士﹖」卽乘駿馬追及三十里外﹐挾以俱歸。引之入曲室﹐錦綺華縟﹐供張悉備。乃揖之曰「君旣屬意素云﹐吾卽以贈君。此室卽洞房﹐今夕卽七夕也。」星巖曰「吾何敢奪公子所愛﹖」曰「僕以君爲丈夫﹐故有是舉﹐乃效書生羞澀態耶﹖」語未畢﹐侍女已導素云出拜。星巖驚喜過望﹐卽畱月餘﹐密之又爲之治裝奩物外﹐更資以數千金。星巖歸裏﹐安然爲富人矣。無何滿淸入關﹐明社遂墟。星巖值順治丙戌開科﹐由大魁歷淸要﹐十餘年間﹐遂躋宰輔。會密之以事入獄﹐曩昔故舊﹐莫肯援手。素云聞之﹐謂星巖曰「君不能脫密之於難﹐富貴何爲﹖」於是星巖爲之營救﹐其事乃解。密之旣出獄﹐星巖譴使邀之入都﹐密之復書峻卻﹐謂某昔日之施﹐君今日之報﹐前後之事旣奇﹐彼此之心交盡。自玆以往﹐君爲熙朝重臣﹐某爲勝國逸士﹐兩無所憾﹐不在相見也。星巖與素云得書﹐嘆想不置。

◎大臣不跪見諸王之始

淸初﹐貴冑勢甚盛﹐閣臣見之必跪白。𨿽丰功偉績如洪承疇者﹐亦未嘗不屈膝也。其後康熙二十六年﹐太皇太后崩﹐詔王大臣議喪禮於永康門外。時親王﹑郡王﹑貝勒﹑貝子等以次環坐﹐大學士九卿長跪其前。自晨至午﹐議未決﹐大學士王熙年老气衰﹐膝痛不可忍﹐屢踣地﹐康親王桀書叱之。給事中髙層雲憤然曰「是苛制也。」卽日抗章彈劾﹐謂大學士爲輔弼大臣﹐諸王宜加以禮接﹐不可驕恣倨慢﹐坐受其跪﹐失藩臣體。奏上﹐舉朝震駭﹐皆爲髙危。尋詔下﹐嗣後會議政事﹐大臣不得向諸王長跪﹐著爲令。

◎書任侍禦

康熙時任侍禦宏嘉﹐巡視北城﹐某錦衣駿馬者突其前﹐叱侍禦讓道。侍禦問何人﹐眾役對曰「此某親王所嬖千金旦者也。」侍禦命執之﹐眾皆目謝不敢。侍禦大怒﹐身逐之。旦跳入王府﹐侍禦坐府門﹐呼必得旦乃已。王曰「是申申者何也﹖卽出敢若何﹖」旦出﹐侍禦叱縛之﹐予杖四十。王大恚﹐入奏﹐聖祖曰「任宏嘉所行者國法﹐非淩若也。若庇優不自懼﹐而來訴乎﹖」王觳觫稽首退。當是時直聲震朝野﹐滿大臣相戒﹐勿任侍禦者。尋以內艱歸﹐服關不出﹐終於家。

◎文字獄之一

淸初﹐文字之獄大興﹐姦人乘之﹐紛然投匭告訐﹐富家世族﹐被其構陷者﹐鋃鐺載道。嘗有告人作詩觸時諱者於刑部﹐他司官將白堂官移訊﹐主事李可見之曰「此非某詩﹐乃唐人薛逢作﹐題曰《開元後樂》﹐大槪言天寶亂後事者﹐有何觸忌﹐而移訊耶﹖」明日李復攜唐詩鼓吹﹐言於堂官﹐由是被控者方得免。羅織前代人詩以人人罪﹐二千年來所未聞者。使無李可爲之昭雪﹐其人辧之無可辧也。𨿽然﹐此不過苦海中之一勺耳﹐當時有千百倍於是者﹐可勝嘆哉﹗

◎允衤題遺事

固山貝子允衤題﹐於康熙五十七年﹐以撫遠大將軍督西陲邊事。時有武弁康績者﹐運食至半道。會歲饑﹐民乏食﹐無以自存﹐績盡以所運賑貸之﹐歸白其狀。允衤題愕然﹐而重其義﹐軍法當斬。乃上狀云「績法宜死﹐而心宜生。」聖祖異而赦之。允衤題畱績帳中﹐參機宜事。績每遇允衤題宴飲﹐輒諫﹐允衤題攺容謝之。一曰﹐復以紅裙侑觴﹐績聞之﹐排闥直人﹐流泣而諫﹐允衤題悚然。績指羣侍飲者曰「皆若導諛耳。」持拳縱擊之。眾恨績刺骨﹐屢讒之於允衤題。允衤題笑曰「績﹐吾之諍臣也﹐去績﹐吾過亦多矣。」卒不從。世所傳允衤題淫虐事﹐乃世宗造詞以誣之者﹐非實錄也。允衤題𨿽非賢哲﹐然其闊達大度﹐有世宗所不及者。

◎沈歸愚軼事

沈歸愚尙書﹐服官數十年﹐旅進旅退﹐毫無建樹。髙宗徒以其捉刀之故﹐獨寵眷不衰。《乾隆禦制詩集》半爲歸愚之作﹐其他亦必歸愚潤色者也。一日﹐帝以所作《大鐘歌》賜之閱﹐歸愚讀至「道衍儼被榮將命」句﹐疑「榮將」二字未安﹐易爲「榮國」。帝曰「若以道衍爲榮國公﹐故易『榮將』二字耶﹖不知榮將乃黃帝時鑄鐘人﹐若誤會塗之﹐無異點金成鐵。然古書讀不盡﹐有我知若不知者﹐亦有若知我不知者﹐我固不以此罪若也。」歸愚旣退﹐帝顧侍臣曰「沈徳潛今日乃被我難倒矣。」言罷拊掌。歸愚卒後﹐帝聞其泄捉刀事於外﹐不覺大怒。乃借徐述夔詩案﹐追奪階銜祠謚﹐撲其墓碑。

◎海蘭察遺事

乾隆名將以海蘭察爲冠。海生有神力﹐矢無虛發﹐中者輒死。用兵由天授﹐善以少擊眾。其徵西藏科爾喀時﹐至吉龍兩大山間﹐隔深溪﹐溪岸劣﹐容一足。駕橋則敵爭之﹐雷石雨下﹐聲如雷鳴。將軍福安康計無所出﹐問策於海﹐海笑曰「此易攻耳。予我五百人﹐八日糧﹐勿問我所往。」乃囑翼長某速備橋材﹐八日後駕之﹐當無一人敢爭者。海令故嚴﹐及駕橋敵爭如故﹐皆曰「不意海蘭察今乃妄語﹐賊滿山來﹐何謂一人﹖」正疑慮間﹐敵亂﹐左右奔﹐山上火發﹐見我兵矣。羣指曰「彼巖間端坐者﹐非海耶﹖」急渡﹐合而殲之。福安康設酒問其故﹐曰「用兵無他﹐在善思耳。此澗水也﹐非江非河﹐源近。發源山必相連﹐沿澗行﹐流漸細﹐百里外﹐果得山梁。逾梁行兩山﹐望見賊營﹐眾伏艸間待期﹐如獸遇獵不敢動。戒士卒勿語﹐恐邏者聞。五百人塊然如木石﹐顧度長日如年耳。糧盡而期至﹐賊空營以爭橋﹐吾據其營﹐斬守營賊。以上攻下﹐𨿽賁育不敢抗﹐況驚蛇亂竄哉﹖」福不勝嘆服。海貌恂恂如儒生﹐口不能道辭。然負气好勝﹐與權貴齟齬。和┞嘗訐其在隴西收受毛皮等物﹐髙宗笑曰「海蘭察能殺賊﹐皮物收以禦寒﹐何必訐責﹖汝輩旣不能殺賊﹐亦豈能謝絕人情乎﹖」和大慚沮。

◎書羅愼齋事

湘潭羅愼齋少卿典致仕後﹐主講嶽麓書院﹐以程朱學誨人﹐造次必於禮法。諸生心向之﹐而苦其拘。時錢塘袁簡齋過湘﹐聞愼齋名﹐訪之。愼齋薄其爲人﹐拒不見。袁去﹐愼齋命僕擔水﹐洗門前階石。僕怪之﹐曰「勿使穢迹污吾地也。」聞者傳以爲笑。愼齋嘗著有《讀易管見》《讀詩管見》等書﹐沾沾自喜﹐恆謂人曰「能過我一讀吾書乎﹖吾書若傳世﹐兩廡冷肉﹐當分我一席矣。」其後《讀詩管見》一書﹐爲新寧周怙盜去。周時就學嶽麓﹐亦能文﹐愼齋雅重之﹐而不意其負心也。愼齋尋其書不獲﹐憤惋不自聊。乃延僧道建醮﹐對神誓曰「盜吾書者﹐其後不昌。」因以郁卒。周得書祕不示人。尋暴死。其後轉鬻於李某家﹐李亦暴亡。其家懼﹐賫之求忠書院﹐今不知其所在矣。余聞之於故老者如此﹐而深慨愼齋之不達也。

◎宣宗重視淸語

淸制﹐滿蒙人員﹐凡遇謝恩請安﹐皆用淸語。道光八年﹐盛京副都統常文回京﹐在隆宗門外謝恩﹐以漢語陳奏。宣宗大怒曰「淸語爲滿洲根本﹐若偶爾奏對﹐尙且不能﹐非忘本乎﹖」卽命革職。

◎書胡穆孟事

胡穆孟者﹐侯官世家子也。善騎射﹐應武科﹐捷鄕試﹐與同年生連江沈廷棟友善。甲寅﹐耿精忠亂﹐徵武甲武科以爲車騎驍騎諸常侍﹐穆孟堅辭其命﹐逃之連江﹐就廷棟家。廷棟房師某﹐爲某邑知縣﹐以事至省﹐廷棟具書幣修候﹐已入緘未發也。穆孟竊視其書﹐中述靖南舉動乖亂﹐人心不屬﹐難成大事。駭曰「此何等語﹐豈可形之筆札間耶﹖往必獲咎。」因取書潤色之﹐稍隱約其詞﹐爲更書入故緘。而廷棟未之知也﹐以付使人﹐至城下﹐爲門者所詰﹐索得其書。涉誹謗﹐發書刑曹﹐逮廷棟窮治﹐誣伏論死。穆孟聞之﹐謀諸其婦王氏曰「沈七罪固當然﹐其母妻老艾﹐煢煢未有後﹐若敖之痛可念﹐爲之柰何﹖」婦曰「沈母髙見﹐愛子受戮﹐必無生理﹐其妻寡無所依﹐亦必偕亡。是沈一人死﹐而三人俱斃也。君素善沈君﹐安容坐視﹖」穆孟曰「然則惟吾可出代沈君死耳﹐吾呱呱者在膝下﹐𨿽死猶有後﹐孰與沈君有滅族之慘耶﹖」婦曰「殺身取義﹐此烈丈夫事也﹐君爲奇男子﹐妾其甘守愚婦乎﹖君勉之﹐毋以妾爲念也。顧策將安出﹖」穆孟因語之故。卽赴刑曹﹐具狀自伏。刑曹疑之﹐召廷棟與質﹐廷棟實不知易書由﹐爭死甚力。穆孟曰「書實吾所爲﹐此易辧耳。今第使兩人各具書迹﹐同者坐﹐復何辭﹖」刑曹然之。使書﹐果穆孟筆﹐乃釋廷棟而辟穆孟。論決之日﹐王氏設奠西市﹐哭極哀。取其首而縫之﹐具衣冠斂﹐且市兩棺﹐屬其子於廷棟﹐令撫視之﹐而自刎其屍側。觀者數千人﹐莫不感激泣下。嗚呼﹗死生之際大矣哉﹗若穆孟之代友受戮﹐世俗所譏爲至拙者非耶﹖夫自知其拙﹐而毅然爲之不少避﹐可不謂賢哉﹖新化有張進者﹐富室張尙禮之僕也。土寇王進才之亂﹐尙禮命進往偵﹐被執﹐逼言其主所在﹐進紿曰「主固有在﹐但卻之以眾﹐恐驚竄耳。」信之﹐遣二卒同往。至則大呼曰「主速避﹐緩則無及矣﹐我只辦一死耳。」尙禮家遁去。頃之賊眾至﹐二卒言其故﹐械赴賊營﹐割舌抉眼﹐拔筋抽腸而死。進椎魯不讀書﹐而其樹立乃卓卓若是。嗚呼﹗此又士君子之所難也矣。

◎犬寄詩

納蘭峻徳工詩畫﹐豪放不羈。嘗寓盤山天城寺﹐與水月庵僧然西以詩往還﹐系於小犬之項﹐云「相望一峯隔﹐相呼恐不聞。寄詩馮小犬﹐好去度深云。」僧答詩有「昔有鴻傳信﹐今馮犬寄詩」句﹐犬寄詩則古所未有者﹐可爲廖融添一詩奴。

◎紀鮑廷博藏書事

鮑廷博者﹐字以文﹐號淥飲﹐世爲歙人。以文攜家居於浙﹐故又稱仁和鮑氏云。年二十三﹐補諸生﹐屢試不售﹐遂絕意進取。竭力購求典籍﹐皆收藏家所罕有者。乾隆三十八年﹐髙宗詔開四庫館﹐采訪遺書﹐海內藏書家﹐踴躍進獻。廷博家藏善本六百餘種﹐命其子士恭進呈一覽。廷博之書﹐大半宋元舊板﹐舊寫本﹐又手自校讎﹐一無訛謬﹐故爲天下獻書之冠。四十年復奉詔還其原書。其書內《唐闕史》及《武經總要》﹐皆禦制詩題之﹐一時傳誦。廷博旣因進書受知﹐名聞當世﹐遂以所藏古書善本﹐付之梨棗﹐公諸海內﹐而以《唐闕史》冠諸首﹐名曰「知不足齋叢書」。朝夕讎校﹐寒暑不輟﹐數十年如一日。仁宗嘗題內府《知不足齋詩》﹐有「齋名沿鮑氏﹐闕史禦題詩。集書苦不足﹐千文以序推」之句﹐蓋指廷博所刻叢書二十餘集﹐用周嗣興千文以次排編也。嘉慶十八年﹐方受疇巡撫浙江﹐帝問鮑氏叢書續刊何種﹐受疇以續刊之二十六集進。奉上諭﹕生員鮑廷博於乾隆年間恭進書籍﹐其藏書之知不足齋﹐仰蒙髙宗純皇帝寵以詩章﹐朕於幾暇﹐亦曾加題詠。玆復據浙江巡撫方受疇代進知不足齋叢書第二十六集﹐鮑廷博年逾八旬﹐好古績學﹐老而不倦。著加恩賞給舉人﹐俾其世衍書香﹐廣刊祕籍﹐亦藝林之勝事也。廷博於是又欲刊竣廿七廿八兩集﹐親自校對﹐廿七集將刊成﹐忽患心痛。顧士恭曰「若繼志續刊﹐無負乃翁意。」言訖而瞑﹐時手中尙執捲未釋也。廷博生平﹐酷嗜書籍﹐每一過目﹐卽能記其某卷某頁某行某訛字。有持來問者﹐不待翻閱。見其板口﹐卽日此某氏板﹐某卷刊訛若干字。案之歷歷不爽。儀徵阮元聞而異之﹐訪諸其家﹐故問以海內鮮見之古本﹐及其書之美惡所在﹐意旨所在﹐見於某代某家目錄﹐經幾家收藏﹐幾次鈔刊﹐眞僞若何﹐語刺刺不休。而廷博答之無不矢口而出﹐滔滔不竭。文達嘆曰「古人云讀書破萬卷﹐鮑君所讀破者﹐奚翅數萬卷哉﹖」

◎陳玉成遺事

故老言英王陳玉成用兵如神﹐往來飄忽﹐如健鷹搏空﹐一瞬千里﹐敵莫測其所至。其識略實爲諸王冠﹐每臨陣橫槊馬上﹐覽山川脈絡﹐舉鞭示部將於某所設疑﹐某所誘故﹐某所設伏。及勝﹐卒如其言。或問其故﹐則亦不能盡道也。倘所謂天授者歟﹖性忌惡如仇﹐與洪仁達有隙﹐而沈桂者﹐洪秀全之寵臣也﹐權勢炙手可熱﹐幸進者紛集其門。玉成貽書諍之﹐桂恨刺骨﹐與仁達譖之於秀全﹐秀全數譴責之﹐玉成恆忽忽不樂。安慶之陷﹐秀全手詔讓之曰「不復此城﹐毋相見也。」玉成捧詔泣曰「臣敢不竭股肱之力﹐繼之以死。」左右聞之者皆流涕。未幾﹐盧州繼失﹐益憚秀全不敢東﹐故敗。其受苗沛霖之紿也﹐拔刀欲自刎﹐不獲﹐顧沛霖大罵曰「駿奴反覆﹐我死行及若﹐何哉﹖」沛霖於是囚之﹐之潁州﹐獻勝保。勝保命馮沂說之降﹐語次及秀全將覆亡事﹐玉成仰天笑曰「某起匹夫﹐拜王爵﹐手提百萬軍。縱橫數千里﹐乃且爲降鹵哉﹖且國之存亡﹐天也﹐豈一二人畱去所能決哉﹖」不聽。沂以其言聞勝保﹐勝保自鞫之﹐髙坐軍帳﹐盛威儀﹐諸囚皆俯伏震栗﹐莫敢抑視。玉成獨昂然入﹐堅植不拜。勝保叱之﹐玉成厲聲曰「某生不知拜跪爲何事﹐而乃欲以若所習者污我耶﹖」勝保復問生平所遇﹐誰善用兵者﹐玉成笑曰「李續賓尙不足當吾鞭之一擊﹐況餘子哉﹖」勝保大慚﹐命左右擁之去﹐不復見。越數日﹐檻送京師﹐至延津﹐詔磔死。顏色不變﹐屹立受刑﹐肉盡而屍不僕。其妻某氏﹐亦不屈﹐殉焉。論者謂秀全不忌玉成﹐則玉成𨿽敗﹐猶可渡江而東﹐捲土重來﹐以圖恢復﹐斷不致西奔壽州﹐以就死也。而卒自壞其長城﹐以速滅亡﹐佞人之肉﹐可足食哉﹗玉成與秀成善﹐秀成好以恩信結民心﹐玉成則壹恣權略﹐嘗曰「忠王所爲﹐此天下大定事也。今海內紛紛﹐日相攻殺﹐且欲事煦仁孑義爲哉﹖」及被縶﹐坐舟中﹐所部三千人伏河畔痛哭。玉成命左右啟篷﹐面之﹐流涕曰「公等皆去﹐二十年可相見也。」三千人者皆大哭失聲。死後二年﹐其舊將某卒刺殺沛霖於蒙城壕上﹐以復玉成仇。

◎紀石侖森獄事始末

康熙初﹐三藩平定﹐有詔蠲免丁糧﹐湖南過軍之地﹐所當免者十數年﹐銀谷累千萬。大吏格沮上意﹐徵斂如故。時天下初定﹐民惴惴畏吏如虎﹐無敢言者。湘潭貢生石侖森獨憤曰「此明季之苛政﹐今世乃有此乎﹖」卽走京師﹐訟諸守土者。詣合部﹐莫敢爲通﹐乃懷奏俟車駕出﹐伏道旁稱冤。聖祖覽其詞﹐交刑部訊狀﹐給勘合馳驛送歸武昌﹐令督撫案問﹐事得直。當是時﹐石侖森之名動天下。自湖南巡撫以下﹐疾之若仇﹐而侖森意气激昂自若也。會武昌夏逢龍亂﹐湖南撫臬密諭湘潭縣令楊篤生﹐假交通叛黨收之﹐家人皆散走﹐子觀逃徐淮間﹐欲依從妹婿陳鵬年。而鵬年亦屢陷大獄﹐歸京師。觀還覲侖森獄中﹐吏並捕觀﹐論殺侖森。縣商民聞之﹐皆憤恨﹐聚數百人欲劫出之。侖森告刑者曰「卽殺我﹐當於城中﹐出城不可得殺矣。」倉皇就城垣間刃之。先是侖森在武昌聞亂﹐先走從蜀中﹐間道還湘潭﹐所宿盡題名﹐後記日月。及被收﹐持之自雪。有司不能傅之罪﹐𨿽殺之﹐祕不具獄。而益恐嚇石氏﹐三年奔避不得葬。及部選侖森學官﹐乃厚賂其家﹐令具呈報病死焉。楊篤生以殺侖森博大吏歡﹐得擢知府。三湘間人﹐莫不哀侖森而詈楊﹐然卒無如楊何也。侖森自著《陳情紀事》﹐述官吏貪虐甚詳﹐乃控京後返鄂所作者。略云﹕

從來事屬於公﹐𨿽在下非爲越分﹐理持其平﹐卽獨鳴不禁陳言。三楚原屬一省﹐從古於玆。湖南明末先遭土寇闖獻荼毒﹐國朝定鼎四年﹐始入版圖。然猶兵來賊去﹐旋失旋復﹐邑裏邱墟﹐閭閻榛棘。至順治十八年經略洪平定﹐僅見十年生聚。今上禦極之三年﹐龍陽彭之鳳納賄﹐題疏南北分撫。時值山西用兵疲困﹐撫軍某作俑於前﹐某踵迹於後﹐誅求之事漸起。至康熙十三年﹐吳三桂蹂躪﹐死徙流亡﹐不可勝道。十八年恢復民控拋荒田地﹐撫軍韓世琦疏請恩免六年﹐業已停徵三載。忽於二十年﹐始而追荒費﹐繼而折荒糧。且徵荒餉﹐蕩平已久﹐事出無名﹐橫徵暴斂﹐較前更甚。一閱月而江蘇所空之庫餉旣周﹐再閱月而長安所記之逋欠又足﹐未半載鼎盛行鹽之重資﹐渤海發動﹐輒數十萬金﹐索取搬運﹐昭明彰著﹐何一非小民之膏脂。如此者四載﹐湖南之民力竭矣。每見朝廷有公事﹐視爲奇貨。卽如南杉木植功令各官捐助﹐湖南派在裏民﹐按糧加派﹐延及煙戶﹐計口出金﹐殃民且以肥己﹐一邑數萬。追比啼號﹐不忍聽聞。𨿽經排夫控部題疏﹐然而全情未楚。又如戶部行查荒糧﹐止淸數也﹐而湖南藉以丈荒派費。皇上嶽麓賜匾﹐以重道也﹐而湖南亦因之科費。如此之類﹐不堪枚舉。今二十載計之﹐某某苛剝於民﹐然猶重儒術也﹐今則斯文掃地矣。某之害止於苛派糧裏﹐今則羅鉗吉网﹐令州縣訪士民之饒裕者﹐動稱院訪﹐拘禁講價﹐一网打盡矣。某之縱貪﹐於穢迹著聞者﹐間有參罰之時﹐今則苞桑孔固﹐不動不搖矣。某於士民之呼號者﹐𨿽不申冤﹐亦不加害﹐今則阿堵入手﹐任其肆虐矣。某猶勉彊顧名﹐一年之前﹐某則饕餮橫行於下車之日﹐益深益熱。愈趨愈下。𨿽後恩浩蕩﹐湖南不沾涓滴﹐百姓反罹苦害。漕糧每石﹐價止徵四錢﹐每石解折二兩二錢﹐一倍五倍。況荒熟並徵﹐新舊交迫﹐爲禍更烈。卽今督憲仁廉﹐諸如禁鄕保﹐革裏役﹐停詞訟﹐懲濫取﹐不許承差下屬種種大澤﹐上及湖北。獨湖南洞庭阻隔﹐全無忌憚﹐竟成鬼域﹐民有冤情﹐一控督憲。卽觸撫怒﹐底死不釋﹐如安鄕劉永昆﹑潘士進﹑鄒海揚﹑王中公﹐至今尙幽囹圄。卽督憲屬駁行提﹐而鍛煉如故。大抵養鷹遺患﹐南楚之害﹐未必非楚人爲之。侖世居湖湘﹐耕讀爲業﹐情屬同室之斗﹐敢爲不平之鳴。思範文正公爲秀才時﹐以天下爲己任﹐侖才不能逮公﹐心竊同患。忍令湖南一隅地﹐若越人視秦人肥瘠﹐而漠不相關者乎﹖

