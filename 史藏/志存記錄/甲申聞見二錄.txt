隨手雜錄甲申聞見二錄補遺宋王鞏

隨手雜錄／甲申聞見二錄補遺

先公任諌官時﹐大旱﹐請對﹐乞駕出祈雨。仁宗曰「太史言﹕『月二日當雨。'月一日當出。」先公曰「臣謂是日無雨。」上曰「卿何以知之﹖」曰「陛下旣知有雨﹐則安用祈求﹖知有雨而求﹐非誠也。天非至誠不格﹐臣是以知無雨也。」上曰「明日當出。」先公曰「臣乞傳旨合門。」上卽召近璫諭曰「明日於醴泉觀等處祈雨。」先公曰「何不遠出﹖豈憚熱乎﹖凶歲百姓衣食將不給矣。」上每意動則耳輪先赤﹐厲聲曰「待去西太一宮。」先公曰「乞傳旨。」上曰「卿不知典故﹐出城不預告也。」先公曰「此國初以來防不虞耳﹐今太平久矣﹐人渴望淸光﹐預使知之﹐不過村落觀駕者多爾。」上乃諭旨。翌日﹐特召先公隨駕﹐非例也。是日熾日﹐塵埃徧空。上色不怡﹐及歸至瓊林苑憩蹕﹐有雲煙起西太一宮上。上瞻顧間﹐雷霆大震﹐遂雨。至鄭門﹐自逍遙輦易平頭輦﹐且徹蓋以承雨入內。傳旨先公﹐明日入對。及對﹐上喜甚曰「此雨卿所致也。」先公曰「陛下盛徳格天﹐天下之幸。」上曰「昨日歸內不敢寢於殿下﹐設香案焚生龍腦十七斤以謝天﹐左右進傘亦卻之﹐立至三更﹐自頂至踵無不沾濕。」先公曰「陛下𨿽答天之誠如此﹐盛徳之至也。然陰气不可不防﹐宜爲社稷自重。」上曰「當無雨之際﹐恨不身爲犧牲﹐何暇自愛也。」

先公尹京兆﹐一日﹐以府事對仁宗。畱之曰「朕有一事要與卿議﹐今待命一相﹐誰人爲可﹖」先公曰「臣在諫院﹐不避嫌疑﹐人指爲朋黨。今陛下命相臣﹐安敢薦人。」上曰「卿事朕久﹐何所形迹。」先公曰「臣安敢言其姓名﹐但不因內臣言﹐宮女不知姓名者﹐是好宰相。」上曰「除是富弼也。」先公再拜曰「陛下得人矣。」數日﹐鎖院富文忠拜相﹐又數日﹐先公再對。上曰「前日與卿議富弼作相﹐果慰人望﹐當麻出時﹐朕遣十數小璫伏朝堂﹐及麻出﹐百僚皆曰好宰相﹐朕喜累日﹐卿有事﹐無問如何﹐但奏取來。」因諭曰「卿在諫院日﹐章疏有可以爲朕規戒者﹐一一錄來﹐要畱觀禁中。」先公再拜而退﹐遂以諌疏槁悉上之。

馮當世爲樞密使﹐三司火﹐神宗禦右掖門視之﹐顧近璫曰「急促馬步司就近差兩指揮兵士救之。」當世奏曰「故事發兵﹐須得樞密院宣旨﹐內臣傳宣發兵﹐此事不可啟。」上深然之。卽於榻前出宣付近璫而去﹐神宗數嘉之﹐時以爲得體。

仁宗在春宮乘間時﹐畫馬爲戲﹐內臣多乞之。張文懿爲太子諭徳﹐亦從乞之。上曰「師父豈可與馬也。」乃大書「寅亮天地﹐弼予一人。」八字﹐以遺之文懿。奏聞﹐內中交賀。要璫周懷政﹐上嘗戲爲哥哥﹐懷政走詣上乞書﹐上大書曰「周家哥哥斬斬」時以爲戲也。其後退﹐傅三入中書爲相﹐懷政竟處極刑。

劉瑾元忠知眞定﹐入寺見僧坐禪﹐以爲不敬﹐執赴有司。僧告吏曰「願少憩供答。」吏可之﹐僧卽跏趺而化﹐眾甚異之。他日﹐有僧以事至府﹐元忠急呼杖之﹐且曰「少緩又坐化矣。」

王荊公領觀使歸金陵﹐居鐘山下﹐出卽乘驢。予嘗謁之﹐旣退﹐見其乘之而出﹐一卒牽之而行。問其指使﹕「相公何之﹖」指使曰「若牽卒在前﹐聽牽卒。若牽卒在後﹐卽聽驢矣。或相公欲止卽止﹐或坐松石之下﹐或田野耕鑿之家﹐或入寺隨行﹐未嘗無書﹐或乘而誦之﹐或憩而誦之﹐仍以囊盛餅十數枚﹐相公食罷﹐卽遺牽卒﹐牽卒之餘﹐卽飼驢矣。或田野間人持飯飲獻者﹐亦爲食之﹐蓋初無定所﹐或數步復歸﹐蓋近於無心者也。」

京師舊未嘗食蜆蛤﹐自錢司空始﹐訪諸蔡河﹐不過升勺﹐以爲珍饌。自後士人稍稍食之﹐蜆蛤亦隨而增盛。其諸海物﹐國初以來亦未嘗多﹐有錢司空以蛤蜊爲醬﹐於是海錯悉醢以走四方。

蔡君謨重鄕物﹐以子魚爲天下珍味。嘗遺先公﹐多不過六尾云。所與不過諌院故人二﹑三公耳。今子魚盛﹐至京師遺人﹐或至百尾﹐由是子魚之價減十倍。

郭后之廢也﹐孔中丞道輔範文正﹐而下論不已。一日﹐時相曰「此事已然﹐其將如何﹖夫婦不容有間也。萬一復位﹐公等能保後於上無他否﹖」諸公曰「我之所議論也﹐不知其他爾。」

仁宗將修東華門﹐太史言「太歲在東﹐不可犯也。」上批太史狀曰「東家之西﹐卽西家之東﹐太歲果安在﹖」卽日修之。禁中殿梁當易﹐而材無適中者﹐三司奏有大枋可截用之。太祖皇帝批其狀曰「截你爺頭﹐截你娘頭。」其愛物如此﹐諸綱有廚船﹐今則爲押綱廚船矣。故事置廚船者﹐爲全綱。諸船不得動火﹐惟廚船造飯﹐以給諸船﹐一無火燭之虞﹐二無盜米之獘。

錢若水因撰《昭應宮碑》成﹐賜之玉帶﹐上令服之而謝﹐三日而止﹐至今被賜者合門以爲例。

太宗皇帝常欲自宰臣至侍從官﹐等第賜帶﹐且批旨曰「犀近角﹐玉近石﹐金百煉不變眞寶也。」遂作笏頭帶以賜輔臣﹐其餘未及頒﹐而上寢疾﹐乃已。奉宸庫至嘉佑中尙有﹐當日選擇將賜犀帶﹐仁宗上仙﹐賜從官爲遺畱者是也。

錢公若水詣陳希夷﹐畱數日不得辭。一日﹐召錢至圍鑪見一僧。據榻而坐﹐希夷甚敬之。希夷曰「此子疑有仙骨。」僧顧視曰「急流中引退者也。」錢公退問﹕「何人也﹖」希夷曰「白合道者。」後錢爲樞密副使﹐時呂相端罷﹐太宗明日謂輔臣曰「聞呂端命下﹐哭泣不已。」錢公厲聲曰「安有此﹖」退語諸公曰「我輩眷戀爵祿﹐爲上見薄如此。」遂力請罷。

先晉公之謫華州也﹐一日﹐召伯祖叔祖同詣陳希夷。希夷不出戶而接之﹐坐久不語﹐忽問曰「更有子乎﹖」公曰「仲子在捨。」希夷召之。及至門﹐希夷出門迎﹐顧先文正曰「二十年太平宰相。」顧伯祖曰「進士及第。」叔祖曰「倚兄作官。」或問希夷﹕「此君鼻偏如何﹖」希夷曰「今日拜相﹐明日鼻正。」又懇文正曰「他日至此﹐願放此地租稅。」其後卒如其言﹐及眞宗西祀汾陰﹐文正以前言啟之﹐上卽詔釋雲臺租稅。

蔡君謨始作小團茶入貢﹐以仁宗嗣未立﹐而悅上心也。又作曾坑小團﹐歲貢一斤。歐文忠所謂兩府共賜一餅者是也。元丰中﹐取揀芽不入香作密雲龍茶﹐小於小團而厚實過之﹐終元丰時﹐外臣未始識之。宣仁垂簾始賜二府﹐及裕陵宿殿﹐夜賜碾成末茶二府兩指許﹐二小黃袋﹐其白如玉。上題曰「揀芽。」亦神宗所藏。至元佑末﹐福建轉運司又取北苑槍旗﹐建人所作鬥茶者也﹐以爲瑞雲龍﹐請進不納。紹聖初﹐方入貢﹐歲不過八團﹐其制與密雲等而差小也。

笏頭金帶惟見任執政前宰相乃賜之﹐張文定造朝﹐神宗始欲與王荊公同執政﹐文定欲引進諸公﹐與上意不諧。又欲俾爲樞密使﹐文定復請罷將官。上曰「其理如何﹖」文定曰「兵行詭道﹐若古人以十萬號百萬之類是也。今五千人爲一將﹐出兩將則敵知其萬人爾。」上曰「卿是不欲任事矣。」乃以宣徽使畱視職﹐文定辭。上曰「畱卿非爲此職﹐時有訪問及諸典故耳。」歲餘﹐文定堅請去。上甚眷眷﹐及辭﹐賜以笏頭帶﹐且以前宰相禮遇之。其後﹐或以爲例﹐非始意也。嘗見宋次道云「一日﹐夜二鼓﹐樞旨張誠一以小紙批問前執政﹐有無賜笏頭帶例﹐次道答以無之。」不知其意在張公也。

張文定自陳徙宋﹐召入覲﹐旣見。神宗禦崇政殿﹐將引詔明日前殿引﹐及見卽召對﹐賜坐啜茶。上諭曰「卿宿徳﹐前殿始禦靴袍﹐所以昨日輟崇政引見﹐退而諭合門﹐今後前執政官見日﹐不以班次引前殿﹐著於令。」

張文定與趙淸獻同除參知政事﹐前此韓公絳除參知政事﹐邵公亢除樞密副使。故事﹐執政官以先後入爲班次﹐明日﹐立班韓次宰臣﹐曾魯公邵次韓文定﹐又次之淸獻居下列。上旣坐復起﹐屏後召合門令張某次曾某﹐韓某次張某﹐趙某次韓某﹐邵復居下列。及對﹐畱文定曰「早來班次﹐可見朕意﹐卿舊徳﹐暫除參知政事﹐爲資級爾﹐行且大用。」方六日﹐而文定以憂去。

文潞公守蜀﹐一日宴飲﹐夜深雪作﹐諸卒輒毀馬屋五間爲薪﹐指使入白潞公曰「更毀五間。」與之酒﹐竟不輟﹐卽諭取佗屋補之。

慶曆中﹐仁宗親除先公﹑歐陽文忠﹑蔡君謨﹑余安道四公爲諫官﹐先公實居其長﹐三公曰「公宰相子﹐且不貧﹐朝廷責之﹐必不至嶺外﹐縱遠亦可行﹐我輩疏遠且貧﹐凡論事必期先之。」先公以爲然。當時號先公曰「獨打鶻」﹐三公曰「一棚鶻」云。

仁宗初﹐獨聽政範文正以進擬資敍班﹐簿圖上之﹐冀曉上心﹐使執政者不得越次欺罔﹐執政以事危之﹐遂調知饒州。諸公出餞﹐語文正曰「前黜已光﹐今更光矣。」文正謔曰「今回光後回光﹐直待上牢了仲淹﹐方是了期耶。」眾大噱。

慶曆中﹐範文正﹑富文忠﹑韓忠獻執政﹐議斬邊帥。範文正力爭之﹐至論上前。退之殿陛﹐文忠厲聲曰「六丈無過待作佛。」文正曰「上富春秋﹐公等教上殺人﹐行看劍在吾輩頭上矣。」其後文忠﹑忠獻咸以爲不及。

張文懿爲鄧國公﹐旣致政還鄕﹐時範文正守鄧﹐置酒髙會﹐軍校皆命坐。文懿旣至﹐卽據主席而客文正﹐席中駭之。文懿徐曰「公知鄧州﹐蹔守此土耳﹐老夫開國於此﹐所以主席無嫌。」識者是之。明日﹐文懿復置會﹐揮金甚盛﹐以帛三百端爲文正壽﹐時人榮之。﹝右聞見近錄﹞

進士張夢龍嘗與家人悉臥病﹐張病極﹐覺神气冉冉自身出﹐湏臾﹐有吏卒導至天官府﹐立庭下。上有被衣冠儼然而坐如王者問之﹐曰「張某也。」吏前趨白曰「張某昨因父病﹐曾刺心血和藥﹐當增福壽。」王者令亟遣之回﹐二人送之以歸﹐見其屍臥﹐張驚知其死矣﹐欲投其屍﹐百方不能入。二人曰「我注生注祿判官也﹐許我燃塔燈二座乃可入。」張驚諾。二人去引一道士至﹐二人曰九天司命﹐司命復問曰「當許我一醮。」張請俟有力酬之﹐司命唯唯﹐乃持劍步罡﹐咒噀之際﹐以劍割其腹而納之﹐恍然復蘇。﹝右甲申雜記﹞

乾道四年夏六月﹐以同捨吳君一能本校聞見甲申二錄﹐所闕凡二十六事﹐錄如右。從續記。

