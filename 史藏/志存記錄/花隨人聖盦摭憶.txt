《花隨人聖盦摭憶》淸黃濬

淸徳宗選後事

光緒十三年冬﹐西後爲徳宗選後﹐在體和殿﹐召備選之各大臣小女進內﹐依次排立﹐與選者五人﹐首列那拉氏﹐都督桂祥女﹐慈禧之侄女也﹝卽隆裕﹞。次爲江西巡撫徳馨之二女﹐末列爲禮部左侍郎長敍之二女﹝卽珍妃姊妹﹞。當時太后上坐﹐徳宗侍立﹐榮壽固倫公主﹐及福晉命婦立於座後。前設小長棹一﹐上置鑲玉如意一柄﹐紅繡花荷包二對﹐爲定選證物。﹝淸例﹐選後中者﹐以如意予之。選妃中者﹐以荷包予之。﹞西後手指諸女語徳宗曰「皇帝﹐誰堪中選﹐汝自裁之﹐合意者卽授以如意可也。」言時﹐卽將如意授與徳宗。徳宗對曰「此大事當由皇爸爸主之。﹝據宮監謂﹐當時稱謂如此。﹞子臣不能自主。」太后堅令其自選﹐徳宗乃持如意趨徳馨女前﹐方欲授之﹐太后大聲曰「皇帝」﹐並以口暗示其首列者﹝卽慈禧侄女﹞﹐徳宗愕然﹐旣乃悟其意﹐不得已乃將如意授其侄女焉。太后以徳宗意在徳氏女﹐卽選入妃嬪﹐亦必有奪寵之憂﹐遂不容其續選﹐匆匆命公主各授荷包一對與末列二女﹐此珍妃姊妹之所以獲選也。嗣後徳宗偏籠珍妃﹐與隆裕感情日惡﹐其端實肇於此。

以上皆宮監唐冠卿所言﹐蓋深知內事者﹐其人至今或尙存也。庚子拳匪時守西陵貝子奕謨﹐告逃難西陵之齊令辰曰「我有兩語﹐賅括十年之事。因夫妻反目而母子不和﹐因母子不和而載漪謀篡。」謨貝子爲淸宣宗胞侄﹐其言如此﹐合上宮監言觀之﹐晚淸宮廷之內幕﹐可以槪見。

淸之當亡﹐固有必然。而其演於外者﹐爲新舊之爭﹐和戰之爭﹐郁於內者﹐爲夫妻之釁﹐母子之釁﹐此四者﹐庶可以賅之矣。﹝戊申袁項城之被放﹐爲監國之載灃兄弟﹐借此逐之﹐以便攬權﹐非翻戊戌舊案也。楊叔嶠之子﹐不知其隱﹐亟取徳宗賜其父密詔﹐上書求雪冤﹐隆裕執不可﹐其始終憾徳宗之情可見。﹞

汪鳴鑾長麟

光緒二十一年十月﹐吏部右侍郎汪鳴鑾﹐戶部右侍郎長麟﹐並以召對妄言褫職。汪長召對何語﹖諸家筆記﹐皆莫追詳。以文蕓閣聞塵偶記考之﹐汪長二人必帝黨爲西後借題所斥者。汪柳門爲浙之名士﹐前記楊乃武案﹐汪卽力主平反。至長麟﹐字石農﹐爲滿人﹐晚近乃不常觀述之者。比見舊京吳介淸君所記﹐殊可供史料。吳云﹕

「長石農能文善書﹐與淸秋浦總憲銳﹐均爲翻譯界出色人物。任右翼總兵時﹐年僅廿八九歲﹐短小精幹﹐英爽俊偉。陛見日﹐奏對稱旨﹐聖眷因之日隆。﹝時慈禧已撤簾﹐徳宗銳意圖新﹐喜用靑年。﹞甲午事起﹐失利疊聞﹐不得已起用恭忠親王督辦軍務﹝在內設督辦軍務處﹞﹐特簡長隨同辦事。一日因某事與王爭執﹐抗辯不少屈。退出後﹐王顧左右云﹕『後生可畏。聖上喜用靑年﹐吾輩暮气深沈﹐不足任重致遠矣。』不意進銳退速﹐乙未十月竟以離間宮庭﹐不知大體﹐與吾鄕汪柳門先生鳴鑾同日罷黜。先是和議成﹐大學士六部九卿翰詹科道﹐齊集內閣大堂﹐恭讀朱諭﹐汪讀至賠款兩萬萬﹐與其師髙陽相國﹐均痛哭失聲。自是嬰心疾﹐早蓄歸計﹐至是得遂初服。但是日緣何致觸上怒﹐疑莫能明。其後曾有人追述此事經過﹝似是時報駐京記者汪中翰康年﹞﹐事隔多年﹐今亦忘之矣。甲午十月﹐豫撫裕寬入都祝嘏﹐覬覦蜀督﹐先謀之李閹﹐所索奢﹐未能滿其欲。裕故與珍妃母家爲近淵﹐乃輦金獻之珍妃﹐俾伺便言之上前。未及行﹐爲李偵知﹐憾裕捨己之珍﹐遂以告孝欽。孝欽果大怒﹐立召珍親詢之。妃直自承不諱﹐且曰﹕『上行下效﹐佛爺不開端﹐孰敢爲此乎﹖』孝欽怒﹐杖之百﹐賴先朝諸妃嬪﹐及大公主﹝恭邸女﹞﹐環跪乞恩﹐乃與瑾妃並降爲貴人。翌年十月﹐長麟罷黜﹐不數日竟復二妃封位﹐此在魯伯陽案之前﹐外間多不之知。謠傳種種﹐均謂長麟與珍案有關﹐然宮闈祕密﹐莫得究竟也。」

案吳所言校以史乘及他筆記﹐似極可置信。就前後情節觀之﹐汪長必爲珍妃被黜進言﹐以爲應復其位﹐以泯帝後之嫌隙﹐故觸上怒。而此事又不能明言﹐故以「離間宮庭﹐不知大體」八字﹐籠統揭布。意其情形﹐汪柳門有借此求去之隱衷﹐長石農則年少敢言﹐自恃八旗子弟。其同遭淪謫不復起﹐則緣徳宗始終抑鬱﹐故帝黨一蹶不振也。

吳名汝廉﹐舊官吏部﹐亦儒雅能記舊聞者。原籍杭州﹐故與柳門爲同鄕。

文廷式革職驅逐事

文道希革職驅逐一事﹐實爲戊戌政變之先聲﹐當時帝後齟齬中一大公案也。由今觀之﹐徳宗必挫﹐事機之危﹐了然有數﹐惜當時衮衮諸公﹐熟視無睹耳。考翁文恭日記﹕

「光緒二十二年二月十七日﹐楊崇伊參文廷式折呈慈覽﹐發下﹐永革驅逐。楊彈文與內監文姓結爲兄弟﹐又聞前發黑龍江之太監王有﹐聞得興﹐均就地正法﹐聞卽楊折所謂文姓者也。上年有奏事中官文徳興者﹐攬權納賄﹐久矣﹐打四十﹐發打牲烏喇。聞有私看封奏干預政事語﹐蓋慈聖所定也。又聞昨有太監寇萬才者﹐戮於市﹐或曰上封事﹐或曰盜庫﹐未得其詳也。」

松禪此記﹐於寇連材﹐筆誤作萬才﹐當日已知其罪爲上封事﹐則亦可見得訊之早。考連材事﹐與道希事﹐頗有關連。那拉後之杖瑾珍二妃﹐在乙未十月﹐而逐道希斃連才﹐則相去不過三閱月﹐今節舉近人筆記言二事﹐以見大凡。

野史云﹕初珍妃聰慧得上心﹐幼時讀書家中﹐江西文廷式爲之師﹐頗通文史。廷式以庚寅第二人及第﹐妃屢爲上道之。甲午大考翰詹﹐上手廷式捲﹐授閱卷大臣﹐拔置第一﹐擢侍讀學士﹐充日講官。遼東事急﹐廷式合朝臣聯銜上疏﹐請起恭親王主軍國事。太后素不喜恭王所爲﹐上力請而用之。內監或構蜚語﹐譖妃干預外廷事﹐太后怒杖之﹐囚三所﹐僅通飲食。妃兄禮部侍郎志銳﹐謫烏裏雅蘇臺﹐上由是挹挹寡歡。

又考﹕寇連才﹐直隸昌平州人也﹐年十五﹐以奄入宮事西後﹐爲梳頭房太監﹐甚見親愛﹐舉凡西後室內會計﹐皆使掌之。少長﹐見西後所行者多淫縱事﹐屢次幾諫。酉後以其少而賤﹐不以爲意﹐惟呵斥之而已﹐亦不加罪。已而爲奏事處太監一年餘﹐復爲西後會計房太監。乙未十月﹐西後杖瑾珍二妃﹐蓄志廢立﹐日逼徳宗爲摴蒲戲﹐又給鴉片煙具﹐勸徳宗吸之﹐而別令太監李蓮英﹐及內務府人員﹐在外廷肆其謠言﹐稱徳宗之失徳﹐以爲廢立地步。又將大興工木﹐修圓明園﹐以縱娛樂。。連材大憂之﹐日夕皺眉﹐如醉如癡﹐諸內侍以爲病狂。丙申二月初十日﹐晨起﹐西後方垂帳臥﹐連材則流涕長跪榻前。西後揭帳﹐叱問何故﹖連材哭曰﹕國危至此﹐老佛爺卽不爲祖宗天下計﹐獨不自爲計乎﹖何忍更縱遊樂生內變也。西後以爲狂﹐叱之去。連材乃請假五日﹐歸訣其父母兄弟﹐出其所記宮中事一冊﹐授之弟。還宮﹐則分所蓄與小璫。至十五日﹐乃上一折﹐凡十條﹕一請太后勿攬政權﹐歸政皇上。二請勿修圓明園﹐以幽皇上o其餘數條﹐言者不甚了了﹐大率皆人之不敢開口言者。最奇者﹐末一條﹐言皇上今尙無子嗣﹐請擇天下之賢者﹐立爲皇太子﹐效堯舜之事。其言𨿽不經﹐然皆自其心中忠誠所發﹐蓋不顧死生利害而言之者也o書旣上﹐西後震怒﹐召而責之日﹕「汝之折﹐汝所自爲乎﹖抑受人指使乎﹖」連材曰「奴才所自爲也。」西後命背誦其詞一徧﹐無甚舛。西後曰「本朝成例﹐內監有言事者﹐斬﹐汝知之乎﹖」連材曰「知之﹐奴才若懼死﹐則不上折也。」於是命囚之於內務府愼刑司﹐十七日移交刑部﹐命處斬﹐越日遂有驅逐文廷式出都之事。連材不甚識字﹐所上折中之字體多錯誤訛奪云。同時有王四者﹐亦西後梳頭房太監﹐以附徳宗﹐發往軍臺。又有聞古廷者﹐徳宗之內侍﹐本爲貢士﹐雅好文學﹐甚忠於徳宗﹐爲西後所忌﹐發往寧古塔﹐旋殺之。丙申二月﹐禦史楊崇伊劾文廷式疏中﹐謂廷式私通內侍聯爲兄弟﹐卽此人也﹐崇伊蓋誤以聞爲文云。

合兩事觀之﹐南皮之「斜陽煙柳傷心後」卽指珍妃被杖。松禪日記之疑聞徳興者﹐亦可恍然矣。以予所聞﹐道希被革出於那拉後授意。其時後與帝不相容﹐已如水火﹐道希在當日﹐則於外交內政﹐已極有主張。葉緣督日記﹕光緒二十年九月八日﹐道希木齋約赴謝公祠﹐議聯銜奏阻欵議﹐及邀英人助順。又道希主稿﹐請聯英徳以拒日。此可見常熟一系﹐當日之政策。又某筆記載﹕徳宗戇直﹐上書房總師傅翁同龢亦頻以民間疾苦外交之事誘勉徳宗。徳宗常言﹐我不能爲亡國之君﹐語侵慈禧﹐而廢立之說興焉。時坤宮與徳宗弗睦﹐頻以讒間達慈禧﹐故事機益迫。甲午淸兵潰﹐軍艦被擄﹐吳大澄魏光燾督師關外﹐劉坤一督師關內﹐李鴻章議約多損失﹐幾定約焉。翰林學士文廷式﹐習聞宮中諸事﹐知內憂外患交乘﹐國將覆﹐往見坤一﹐請力爭約欵。坤一未會意﹐謂弱國無權利可言。廷式請屏左右﹐以廢立之說相告。且謂宮中蓄謀久﹐榮祿以疆臣督兵將不應恫之。慈禧有所作﹐每詢疆臣等意思若何﹖是宮中滋忌疆臣﹐疆臣資髙負宿望者今惟君。某知爭約必不成﹐俾內廷因齗齗爭約﹐知廢立之難實行﹐則曲突徙薪之效見焉。坤一屬廷式代起艸﹐而廢立之謀以止。據此﹐道希爲徳宗謀不爲不忠﹐從權應變不爲不智﹐西後必去之心﹐已躍然愈急﹐論者乃以大考通關節事﹐並誣其才﹐非知言也。

大抵淸流黨以後﹐所謂名士﹐意气皆淩厲無前﹐前之張繩庵以此遭忌﹐後之文蕓閣亦然。王湘綺所以恨閭面者﹐以與蕓閣有違言故。考王日記﹕「光緒十三年五月七日﹐文廷式道溪來約會談﹐至則已出遊矣。與長者期﹐約而不信﹐未必自知其非也。」又光緒十四年三月二十日﹐「重伯會文道溪召星海陳伯嚴羅順孫飲啖。重伯言﹐文道溪無禮﹐眾皆不然之﹐未知何如也。陳子浚來言﹐文以餘言彼與醇王倡和﹐疑其譏己﹐故盛气相淩。則余戲謔之過﹐談中其隱﹐故耳。」是王之憾文﹐亦在其盛气淩人也。

文廷式聞塵偶記中掌故二則

文蕓閣聞塵偶記云﹕

「貝勒載澄﹐恭邸之嫡子也﹐卒後有外婦所生子﹐或勸恭邸收養之﹐恭邸不允。蓋宗室定例﹐非妻妾生子﹐不能入屬籍﹐卽成立﹐亦別姓覺羅禪氏。況貝勒素不謹﹐外室甚多﹐故恭邸之不錄﹐是也。慶邸以罪人子﹐本不應繼近支襲爵﹐乃先行過繼別房﹐然後轉繼。其初由恭邸援引時﹐繆爲恭敬﹐光緒九年以後﹐事權漸屬﹐遂肆貪婪。又與承恩公桂祥爲兒女姻親﹐所以固寵者﹐無所不至﹐召戎致寇﹐其罪浮於禮親王世鐸云。」

又云﹕

「恭邸退閒時﹐知慶親王之貪黷﹐嘗與志伯愚侍郎言﹐輔廷﹝慶邸字﹞當日貌爲淸節﹐凡有人饋送者﹐不得已收一二小物﹐皆別束置之﹐謂予曰﹕『此皆可厭﹐勉爲情面畱之﹐槪不欲用也。』予故援引之。今貪劣如此﹐若國家責以濫保匪人﹐予實不能辭咎。及恭邸起用﹐亦竟與之委蛇而已。」

此二節早揭奕劻之誤國﹐可謂有識。又有云﹕

「乙丑冬間﹐翁叔平尙書﹐嘗語余云﹕上禦毓慶宮﹐一日忽於馬褂上重加馬褂﹐尙書詢其故。上曰﹐寒甚。尙書曰﹕上何不衣狐裘﹖上曰﹕無之。蓋上平日便服甚稀﹐狐裘羊裘各一﹐適狐裘裂縫﹐修治未畢﹐故也。尙書曰﹕內庫存料甚多﹐上何不敕制進﹖上曰﹕且徐圖之。尙書述此時﹐謂余曰﹕世家子弟﹐冬衣毛溫﹐孰知天家之制﹐其儉如此。」

此則顯言那拉後虐待徳宗﹐可與後之先弒徳宗而後死﹐得一蓄意已久之旁證也。

珍妃得罪慈禧之原因

庚子七月﹐都城陷﹐珍妃爲那拉後令總管崔閹以氈裹投於井﹐其事絕淒慘。朱彊邨王幼遐﹐所爲庚子落葉詞﹐皆紀此事。八國聯軍入京﹐日本軍守宮門﹐紀律甚嚴﹐宮人乃出妃屍於井﹐淺葬於京西田村。以予所聞﹐珍妃初得罪之由﹐實不勝太監婪索﹐奔訴那拉後﹐太監恨之﹐因悉舉發魯伯陽等事﹐以有乙未十月之譴。考翁文恭日記﹕

「光緒二十年十月二十九日。太后召見樞臣於儀鸞殿﹐次及宮闈事﹐謂瑾珍二妃﹐有祈請干預事﹐降爲貴人。臣再請緩辦﹐不允。是日上未在坐﹐因請問上知之否﹖諭云﹕皇帝意正爾。次日上語及昨事﹐意極坦坦。又次日﹐太后諭及二妃﹐語極多﹐謂種種驕縱﹐肆無忌憚。因及珍位下內監髙萬拔﹐諸多不法﹐若再審間﹐恐興大獄﹐於政體有傷﹐應交內務府撲殺之。卽寫懿旨交辦。」

事勢昭昭如此﹐而道希猶效忠孱主﹐必待踰春遭譴始行﹐見幾不亦晚乎﹖然予又聞某公言﹕當時前之松禪道希以及後之長素任公等﹐皆明知徳宗必無幸﹐欲竭天下豪傑力﹐一與那拉氏搏耳﹔非不知不敵﹐乃知其不可而爲之。揆以諸賢當時﹐皆少年盛气﹐理或然也。

珍妃死狀

那拉後之殺珍妃﹐其時聯軍已入城﹐四野傳烽﹐九衢喋血﹐而於煙塵霾蔽﹐萬眾倉皇中﹐龍樓鳳陛﹐乃有老婦豺心﹐權璫助虐﹐至今想象﹐晦冥號厲﹐宛轉蛾眉之狀﹐眞帝王家末路孽冤。若播之管弦﹐固亦一驚心慘劇也。珍妃死狀﹐今可徵者﹐惟有景善之庚子日記。記稱﹕

「二十一日。文年告予﹐老佛寅時卽起﹐只睡一个時辰耳﹐匆匆裝飾﹐穿一藍布衣服﹐如鄕間農婦﹐蓋太后先預備者﹐梳一漢頭﹐此太后生平第一次也。太后曰﹕『誰料今天到這樣地步﹖』用三輛平常騾車﹐帶進宮中﹐車夫亦無官帽﹐妃嬪等皆於三點半鐘齊集。太后先下一諭﹐此刻一人不令隨行。珍妃向與太后反對者﹐此時亦隨眾來集﹐膽敢進言於太后﹐謂皇帝應該畱京。太后不發一言﹐立卽大聲謂太監曰﹐『把他扔在井裏去。』皇帝哀痛已極﹐跪下﹐懇求。太后怒曰﹕『起來﹐這不是講情的時侯﹐讓他就死罷﹐好懲戒那不孝的孩子們﹐並教那鴟梟﹐看看他到羽毛丰滿的時侯﹐就啄他母的眼睛。』李蓮英等﹐遂將珍妃推於寧壽宮外之大井中。皇帝怨憤之極﹐至於戰栗。」

此段所記﹐揆情斟理﹐皆必甚可信。珍妃幽廢已久﹐那拉後易服欲逃際﹐未必遽記及之。乃妃挺身言帝當畱京﹐則一剎那間﹐乙未之案﹐戊戌之案﹐怨妬驚忿﹐並湊而燃﹐陰機動矣。故妃之死﹐自在發言之不擇時。然爾時戎馬崩騰﹐間不容髮﹐妃若不言﹐又安可得也﹖所惜者﹐那拉後神志未昏﹐﹝考景善日記亦言﹐當此危急之時﹐惟老佛一人﹐心神不亂﹐指揮一切。﹞若使稍瞀亂﹐或從妃言﹐則西後逃後﹐帝與珍妃畱京﹐此局必大有可觀o景善爲載瀾之師﹐曾爲內務府大臣﹐記中之文年﹐卽當時內務府大臣﹐每日入直﹐蓋可以灼知宮中事者﹐故自可信。其後二十七年十一月﹐以「隨扈不及﹐殉難宮中」八字﹐追贈皇貴妃﹐則皆以此掩世人耳目。記淸末某筆記有云﹕推妃墜井﹐乃內監崔某意。西後且云﹐予向言遭亂莫如死﹐非必死珍妃﹐乃予一言﹐崔遽墮之井﹐子見崔輒怦怦然﹐乃黜革之﹐時宮中見鬼故爲此言云云﹐尢爲事後之飾詞﹐或畏鬼之曲說。蓋妃之死﹐全在帝畱京一言﹐此語含意義至多﹐故後必死之也。

又案故宮於十九年五月﹐曾於周刊中﹐特出珍妃專號﹐其照片洵罕覯﹐而文字敍述﹐終恨疏短。其傳略﹐卽采淸史稿原文﹐旣嫌過簡﹐後僅錄百煉盦談故一節﹐於近人歌詠所舉者﹐祗朱彊村聲聲慢等三闋﹐李希聖湘妃一首﹐曾重伯落葉十二首﹐亦嫌太少。以予所知﹐王病山﹝乃徵﹞落葉七律四首﹐李孟符﹝嶽瑞﹞無題八首之第二首﹐王半塘庚子秋詞乙捲﹐調寄漁歌子﹐範肯堂庚子秋題婁賢妃所書屏翰二字七律一首﹐惲薇孫﹝毓鼎﹞金井一葉落五律一首﹐吳絅齋淸宮詞趙家姊妹共承恩一首﹐其中托詞寓諷﹐率指玆事。卽鄭叔問楊柳枝詞﹕「雨洗風梳碧可憐﹐秋涼猶咽五更蟬。誰家殘月滄波死﹐夜夜漁燈网碎鈿。」一首﹐蓋亦庚子秋傷時諷事﹐有感於此也。至文道希﹐爲珍妃之受業師﹐挽詞𨿽不敢作﹐而歌以當哭﹐必有異於他人者。今考其集中﹐落花八詩﹐皆爲玆事作。如「華表鶴歸猶彷佛﹐木門燕啄自逶迆。」如「愁絕更無天可寄﹐恨深才信海能塡。銅仙熱淚銷磨盡﹐況感西風落葉蟬。」如「有情湖畔三生石﹐無用樓東十斛珠。」如「月缺尙應憐顧兔﹐云深何處覓靑鸞。」備極沈痛。又擬古宮詞二十四首﹐均敍景仁宮事﹐由授讀內廷以至被幽墮井種種俱全﹐可當珍妃一部小傳讀。後十二首﹐𨿽詠頤和園及西苑瑣事﹐而亦有縈憶及者。如雲﹕「畫省髙才四十年﹐暗將明徳起居編。獨憐批盡三千牘﹐一卷研神記不傳。」等皆是。其詞中寄意者﹐如滿江紅之簪素柰﹐歌黃竹。又如憶舊遊庚子八月詠秋雁之「天遠無消息﹐問誰裁尺帛﹐寄與靑冥。遙想橫汾簫鼓﹐蘭菊尙芳馨。」念奴嬌之「聞說太液波翻﹐舊時馳道﹐一片靑靑麥。翠羽明璫飄泊盡﹐何況落紅狼藉」。咸可謂此中有傷心語﹐甄錄均未及。又以半塘及疆邨金明池詠扇子湖荷花﹐指爲諷此事﹐細翫詞意﹐卻似未盡然。本來文人比興﹐論定最難。吾人所舉﹐亦嫌掛漏﹐但旣敍抉此題﹐闕略過多﹐畢竟有憾。

專號後刊「宮人中語」四則﹐敍稱爲「本院得諸舊宮監及白頭宮女之口」。計舊宮監唐冠卿言二則﹐白姓宮女言一則﹐劉姓宮女言一則。案此等口述材料﹐須分別觀之。太監宮女學識皆中人以下﹐平日奔走給事﹐趨奉顏色﹐伺察隱微﹐必有見聞獨到處。至政治上進退刑賞之繇來﹐或變起倉皇加膝墜淵之心事﹐則決非彼輩所知。況世人心目中﹐僉以爲椒房阿監﹐必深諳內事﹐例相叩質﹔彼亦決不肯諉爲不知﹐於是粉飾過甚之詞﹐什必七八﹐此皆辧別史料者所當知也。大抵所言關於平日者﹐多可信。如言徳宗與隆裕感情日劣﹐隆裕之妬珍妃﹐唐白兩人言皆同﹐情理事實﹐皆釐然可見。劉女言﹕珍妃照片﹐乃光緒二十一年二十二年之間所照﹐所著衣服﹐長袍爲洋粉色﹐背心爲月白鑲寬邊﹐乃光緒二十一年最時髦裝束﹐系於宮中另做者。珍妃每早於慈禧前請安畢﹐卽回景仁宮﹐任意裝束﹐並攝取各種姿式﹐此像則於南海所照云云﹐皆必可信者。至臨難情形﹐則言各殊。白言﹕

「入井前一夕﹐慈禧尙召妃朝見﹐謂現今江山已失大半﹐皆汝所致﹐吾必令汝死。妃憤曰﹐隨便辦好了。」

唐監則言﹕

「聞珍妃至﹐請安畢﹐並祝老祖宗吉祥。後曰﹐現在還成話麼﹖義和拳搗亂﹐洋人進京﹐怎麼辦呢﹗繼語音漸微﹐噥噥莫辧。忽聞大聲曰﹐我們娘兒跳井吧﹗妃哭求恩典﹐且云﹐未犯重大的罪名。後曰﹕不管有無罪名﹐難道畱我們遭洋人毒手麼﹖你先下去﹐我也下去。妃叩首哀懇﹐旋聞後呼玉桂。桂謂妃曰﹕請主兒遵旨吧﹗妃曰﹕汝何亦逼迫我耶﹖桂曰﹕主兒下去﹐我還下去呢﹗妃怒曰﹕汝不配。忽聞後疾呼曰﹕把他扔下去吧﹗遂有掙扭之聲﹐繼而砰然一響﹐想珍妃已墜井矣。」

唐此段言﹐繪聲繪影﹐如目擊者﹐而與白言已相迕刺。但故宮附注﹐白姓宮女﹐曾侍珍妃﹐惟於珍妃在南海被責後﹐卽爲慈禧逐出﹐則庚子墜井之變﹐白何由知之﹖唐言縱較近似﹐而旣自稱僅爲屬垣之耳﹐前後終成揣摩。退一步言﹐事事屬實﹐而殿上噥噥之語﹐亦莫能辧。以予意度之﹐所謂請帝畱京者﹐殆盡在此噥噥數語中﹐其談話非極中後之怒﹐極有筋力者﹐後不致決心了之。故終以景善日記中言﹐爲可憑也。

妃被禁處爲鍾粹宮後北三所壽藥房﹐窘辱備至。死後﹐那拉後追封爲神。又夢妃搤其喉﹐盡腫﹐因設神位祀之。推妃入寧壽宮井者﹐爲崔玉桂﹐此皆北都舊人所習聞者。

慈禧之仇外心理

淸之亡﹐自當以那拉後爲首功。其殘忍酷妬﹐奢驕褊很﹐諸惡徳俱備﹐才亦足以濟之。屢謀廢立﹐𨿽不敢行﹐然先弒慈安﹐繼摧光緒﹐膽力福命﹐皆過於雉曌矣。予前談文道希﹐因而談及珍妃致死之前後﹐妃固死於後手﹐然若謂壹如徳宗珍妃之意﹐卽可以不亡﹐亦爲過論。珍妃得寵﹐卽出賣差缺﹐魯伯陽一案﹐是其顯例﹐使其得志﹐未必有以逾西後也。珍妃於庚子臨難時﹐言帝當畱京﹐此亦可作兩種看法。深言之﹐欲圖變政﹐淺言之﹐則冀脫西後絆挾帝以自重耳。且帝畱京之語﹐乃爲妃嬪暱帝者所恆言。當英法聯軍之役﹐西後方爲貴妃﹐文宗出奔熱河﹐西後乃力主帝當畱京﹐與珍妃如出一轍﹐謂非宮中婦寺遇變時必有之議論﹐不可得也。今撮舉前此西後言﹐與後此珍妃言﹐相印證﹐可見歷史事實宛成對耦﹐而際遇不同﹐後來菀枯遂若霄壤﹐亦所謂有幸有不幸。

吳柳堂罔極篇中記咸豐庚申事﹐云﹕

「庚申七月﹐自慈親得病起﹐五六日間﹐卽傳夷人已到海口﹐所有內外一切奏稟﹐槪不發鈔﹐以致訛言四起﹐人心惶惑﹐然猶未移徙也。時皇上方病﹐聞警擬狩北方﹐懿貴妃與僧王不可﹐且謂洋人必不得入京。」

此懿貴妃﹐卽那拉氏﹐後來庚子時挾帝西奔之慈禧也。又一節云﹕

「初七日﹐我軍與夷兵戰於齊化門外。我軍馬隊在前﹐且均系蒙古兵馬﹐並未打過仗﹐一聞夷人槍炮﹐一齊跑回﹐將步隊衝散﹐自相踐踏﹐我兵遂潰﹐夷人逼近城邊。先是親王及禦前諸公﹐屢勸聖駕出巡﹐聖意頗以爲然﹐但格於二三老成﹐並在朝交章勸止﹐故有並無出巡之旨﹐且明降諭旨﹐有『能殺賊立功﹐立見賜賞』等語﹐故人人皆以爲出巡之舉已中止矣。初八日早﹐聞齊化門外接仗失利之報﹐聖駕倉皇北巡﹐隨行王公大臣﹐皆狼狽莫可名狀﹐若有數十萬夷兵在後追及者。然其實夷人﹐此時尙遠﹐園中毫無警報﹐不知如何如此舉動﹖當皇上之將行也﹐貴妃力阻﹐言皇上在京可以鎭懾一切﹐聖駕若行﹐則恐宗廟無主﹐恐爲夷人踏毀。昔周室東遷﹐天子蒙塵﹐永爲後世之羞﹐今若遽棄京城而去﹐辱莫甚焉。」

據此﹐則當時懿妃所主帝當畱京之理由﹐視後來珍妃尢堂皇而詳切。後又有一節云﹕

「有禦史某上奏﹐言姦人熒惑帝聽﹐倉皇北狩﹐棄宗廟人民於不顧﹐以致淪陷於夷﹐請速回鑾﹐云云。自初間起﹐日日聞得與夷換和約未成﹐或由恭邸不肯出見﹐或因夷人所說難從﹐總未定局﹐居民愈覺不安。初六日﹐英夷來照會云﹐我國太無禮﹐致將伊國人虐死五人﹐索賠銀五十萬兩。適俄夷亦來照會云﹕聞得夷人索賠五十萬金﹐伊願說合﹐令我們少賠。恭邸以此事卽使說合﹐亦不過少十萬八萬﹐又承俄國一大人情矣﹐隨托言『已許不能復攺』謝之。俄夷又來照會云﹕旣已許賠五十萬﹐自不必說﹐惟英國焚燒園亭﹐伊亦願賠一百萬兩﹐前索二百萬﹐減去一百萬﹐只需一百萬﹐便了事矣。恭邸答應﹐於初九日送去銀五十萬兩。是時夷人所添十六條﹐無一不從者﹐當事者惟求其退兵﹐無一敢駁回﹐於是夷人大笑中國太無人矣。嗚呼﹐尙忍言哉﹐尙忍言哉。懿貴妃聞恭王與洋人和﹐深以爲恥﹐勸帝再開釁端。會帝病危﹐不願離熱河﹐於是報復之議遂寢矣。」

末段數言﹐則知那拉氏在彼時不但主張帝當畱﹐且當畱而力戰。一可見其仇外之心理﹐早伏庚子之禍機﹐二可見其於當時之國力﹐實不甚了了﹐徒知報仇﹐而不肯細察原因比較力量﹐此處卻與徳宗珍妃不同。徳宗非必甚明﹐然至少已知國力不如人﹐不應戰而應畱以講理。使珍妃畱京之策得行﹐則與當年那拉後畱文宗之結果﹐必當大異也。

嗚呼﹐惟爾時不當戰而戰﹐其終也所貽於國家民族者﹐乃爲後來之當戰而不能戰。夫至當戰而不能戰﹐則其痛苦﹐寧能量計。溯而言之﹐假使咸同光宣以來﹐稍有明白算盤﹐早知不如人而自媿奮﹐十年教養﹐十年生聚﹐則今日又何至如是﹖由今言之﹐那拉後之昏悍﹐士大夫議論之檮昧﹐愈當永爲炯鑑﹐正不能以頌其復仇二字﹐掩其愚闇之貽戚也。記此節竟﹐爲之掩卷三嘆。

淸徳宗遺事

前記珍妃事﹐引景善日記﹐妃稱帝當畱京一語﹐友輩或有以爲疑。按當時徳宗實欲畱京﹐與妃意欣合﹐在當時不失爲一策﹐則無可疑。曩癭公旣爲庚子國變記﹐酬鳴又爲書後一篇﹐有云﹕

「憶扈從某官云﹐西後自出險﹐恆語侍臣云﹕『吾不意乃爲帝笑。』至太原﹐帝稍發舒﹐一日召載漪剛毅痛呵﹐欲正其罪。西後曰﹕『我先發﹐敵將更要其重者。』帝曰﹕『論國法﹐彼罪不赦﹐烏論敵如何。』漪等顙亟稽。時王文韶同入﹐西後曰﹕『王文韶老臣﹐更事久﹐且帝所信﹐爾意謂何﹖』文韶知旨﹐婉解之。帝退猶聞咨嗟聲﹐漪等出﹐步猶栗栗也。未幾剛毅恚而死。已定議再西﹐帝尢憤。抵潼關﹐帝云﹕『我能往﹐寇奚不能﹖卽入蜀﹐無益。太后老﹐宜避酉安﹐朕擬獨歸﹐否則兵不解﹐禍終及之。』西後以下﹐咸相顧有難色﹐顧無以折帝辭﹐會晚而罷。翌晨﹐乃聞扈從士嘈雜戒行﹐聲炮﹐駕竟西矣。帝首途﹐淚猶溢目也。」

又新城王晉卿先生所序王小航述徳宗遺事﹐第七節

云﹕

「太后之將奔也﹐皇上求之曰﹕『無須出走﹐外人皆友邦﹐其兵來討拳匪﹐對我國家﹐非有惡意﹐臣請自往東交民巷﹐向各國使臣面談﹐必無事矣。』太后不許。上還宮﹐著朝服﹐欲自赴使館。小閹弈告太后﹐太后自來﹐命褫去朝服﹐僅畱一洋布衫﹐嚴禁出戶﹐旋卽牽連出狩矣。」

又第九節

云﹕

「駐蹕太原多日﹐上仍求獨歸議和﹐太后及諸臣堅持不放。其實是時早歸﹐賠款之數可少﹐而外人所索保險之各種條件﹐皆可因倚賴聖明﹐而無須提出﹐公論昭然﹐懷湣徽欽之禍﹐萬萬不容擬議﹐其理至顯。而諸人因識見腐陋﹐不知此者﹐十之九﹐明知而佯爲不知者﹐十之一﹐則爲太后榮王岑諸人也。時岑幕中有張鳴岐者﹐年少銳敏﹐力勸奉皇上回京﹐收此大功。岑詞窮而不語。」

此兩書所記皆同。大抵淸之亡﹐𨿽有多因﹐而那拉氏實一力成之。牝晨專恣﹐帝後相讎﹐光緒中葉以後﹐一切政潮皆爲此事。西後以其侄女爲徳宗後﹐卽以箝之﹐徳宗遂惡後而與珍妃謀。終徳宗之身﹐𨿽疊受淩辱﹐中猶崛彊﹐故西後彌畱時﹐隆裕與崔玉桂等遂有置帝於死地之必要。此一段因果相乘﹐亦事勢有必然者。

按徳宗之非善終﹐戊申以來﹐世皆疑之﹐顧莫得左證。近日私家記乘疊出﹐旁證見聞﹐此事乃七八可信﹐當別詳之。王小航﹝照﹞雜事詩一本﹐皆述徳宗軼事﹐邇別有輯其注單行者﹐卽上述之徳宗遺事。其記珍妃事﹐與諸說稍有不同﹐今附錄之。徳宗遺事第六節

云﹕

「外兵逼京﹐太后將奔﹐先命諸閹擲珍妃井中。諸閹皆不敢行﹐二總管崔玉貴曰﹐都是松小子呣﹐看我去。於是玉貴拉珍妃赴井口。珍妃跪地﹐求一見老佛爺之面而死。玉貴曰﹕沒那些說的。一腳踢之入井﹐又下以石。辛丑回鑾後﹐上始知之﹐惟懸妃之舊帳於密室﹐不時徘徊帳前飲泣而已。」

按王言珍妃死前未嘗見西後﹐及徳宗辛丑始知妃死﹐與各家說及宮監口述﹐皆不符﹐又無左證以自圓之﹐良有臆測之嫌。惟崔玉貴之凶悍﹐與徳宗之淒戀﹐則於玆可見眾口所同。異時有效陳鴻之傳長恨者﹐或可別備一故實也。﹝按癭公撰國變記﹐以湘鄕李亦元之日記爲藍本。民元二間﹐癭晨起訪友﹐午後必涉足歌場﹐夜九時以後﹐始兀坐撰筆記﹐至二時始休﹐引證浩博﹐而語皆有本原。酬鳴是當時朋輩所署筆名﹐未憶爲何人﹐度是惲薇孫麥孺博陳翼年章曼仙之流﹐倉卒不可考矣。﹞

光緒之死

淸徳宗之非令終﹐當戊申十月﹐已有此傳說。蓋西後與帝一生相厄﹐而帝畢竟先後一日而殂﹐天下無此巧事也。當時羣疑滿腹﹐而事無左證。其所以使眾且疑且信之繇﹐則以徳宗臥病已久﹐而醫者僉斷其不起﹐事理所趨﹐一若徳宗之死﹐勢所必至﹐西後之死﹐轉出意外者。其實徳宗正坐西後暴病﹐遂益趣其先死﹐此則純爲累年之利害與恩怨﹐宮中府中﹐皆必須先死徳宗也。當時後黨之魁﹐內爲隆裕﹐外爲項城﹐二者始終握大權﹐噤眾口﹐故𨿽易代﹐亦無人爲此孱主鳴冤。迨至民國十年後﹐故宮易主﹐項城勢力亦漸盡﹐私家筆記間出﹐宮女太監﹐亦能道之﹐事實始漸露。王小航雜詠中﹐徳宗遺事云﹕

「袁世凱入軍機﹐每日與太后宮進奉賞賜﹐使命往來﹐交錯於道。崔玉貴更爲小徳張介紹於袁。小徳張﹐隆裕宮之太監首領也。三十四年夏秋之交﹐太后病卽篤﹐又令太醫日以皇上脈案示中外﹐開方進藥﹐上從來未飲一口﹐已視爲習慣之具文。﹝原注﹐下均同﹕『當日江侍禦春霖向李侍禦浚言曰﹕上知防毒﹐彼輩無能爲。豈料彼輩之用意﹐不在於方藥中置毒哉。』﹞其前歲肅王會謂余曰﹕『我所編練之消防隊﹐操演軍械﹐無異正式軍際﹐以救火爲名﹐實爲遇有緩急保護皇上也。』至是余自保定來﹐題及前話﹐謂『倘至探得太后病不能起之日﹐王爺卽可帶消防隊入南海子﹐擁護皇上入升正殿﹐召見大臣﹐誰敢不應﹖若待太后已死﹐恐落後手矣。』王曰﹕『不先見旨意﹐不能入宮﹐我朝規制﹐我等親藩較異姓大臣更加嚴厲﹐錯走一步﹐便是死罪。』余曰﹕『太后未死﹐那得降旨﹖』王曰﹕『無法。』余曰﹕『不冒險﹐恐不濟事。』王曰﹕『天下事不是冒險可以成的﹐你冒險會冒到刑部監裏去﹐中何用來﹖』余扼腕﹐回保定﹐又百餘日而大變釀成﹐淸運實終矣。﹝家必自毀﹐。國必自伐﹐所謂自作孽﹐不可活也。﹞

又云﹕

「隆裕自甲午以前﹐卽不禮皇上﹐𨿽年節亦無虛文﹐十五六年中皆然。上崩之數日前﹐隆裕奉太后命﹐以侍疾來守寢宮。﹝是時崔玉貴反告假出宮﹐小徳張之名尙微﹐人不注意也。﹞上旣崩﹐隆裕仍守牀畔﹐直至奉移幹淸官大殮後﹐始離去。赴太后宮﹐太后已不能語﹐承嗣兼祧之事﹐問諸他人始知之。自上崩至奉移大殮﹐親王大臣﹐以至介弟﹐無一人揭視聖容者﹐君臣大禮﹐蓋如是之肅也。吾聞南齋翰林譚君﹐及內伶教師田際云﹐皆言前二日尙見皇上步游水濱﹐證以他友所聞﹐亦大槪如是。昔穆宗之以瘍崩也﹐尙殺內監五人﹐此則元公負扆﹐休休有容﹐粉飾太平﹐足光史冊﹐𨿽有南董﹐無所用其直矣。」」

小航此言﹐大致不謬﹐繹此﹐似徳宗之死﹐死於隆裕之手者。案惲薇孫﹝毓鼎﹞崇陵傳信錄云﹕

「十月初十日﹐上率百僚晨賀太后萬歲壽。起居注官應侍班﹐先集於來燻風門外。上步行自南海來﹐入徳昌門。門罅未闔﹐侍班官窺見上正扶奄肩﹐以兩足起落作勢﹐舒筋骨﹐爲跪拜計。須臾﹐忽奉懿旨﹕『皇帝臥病在牀﹐免率百官行禮﹐輟侍班。』上聞之大慟。時太后病泄瀉數日矣。有譖上者﹐謂帝聞太后病﹐有喜色。太后怒曰﹕『我不能先爾死﹗』十六日﹐尙書溥良自東陵復命﹐直隸提學使傅增湘陛辭。太后就上於瀛臺﹐猶召二臣入見﹐數語而退。太后神殊憊﹐上天顏黯澹。十八日﹐慶親王奕劻﹐奉太后命往普陀峪視壽宮﹐二十一日始返命。或曰有意出之。十九日﹐禁門增兵衛﹐譏出入﹐伺察非常﹐諸奄出東華門淨發﹐昌言駕崩矣。次日寂無聞﹐午後傳宮中教養醇王監國之諭。二十一日﹐皇后始省上於寢宮﹐不知何時气絕矣﹐哭而出﹐奔告太后﹐長嘆而已。」

據此﹐西後旣發毒語﹐云我不能先爾死﹐則徳宗之死﹐似又在西後前二日﹐又似西後命內監死之者﹐譖之之人﹐度是隆裕崔玉貴之流。蓋從惲記之「諸奄昌言駕崩矣」一語﹐可知徳宗之命早系於諸奄手﹐西後與隆裕之意﹐欲何時了之﹐皆可﹐固不必問出於何人手也。其時朝野﹐皆疑西後與項城及隆裕諸奄合謀酖徳宗﹐予意項城未必預此事﹐隆裕諸奄足矣。英人濮蘭徳所著之慈禧外紀一書﹐頗爲西後張目者﹐其中述及此事﹐亦可相證發。今節錄之﹕

「皇帝賓天之情形﹐及其得病之由﹐外間無從知其詳﹐此事亦與其它諸祕密事﹐皆埋藏於李蓮英及其親信小監之腦中﹐卽北京滿漢諸大臣﹐亦言人人殊﹐關於太后及皇帝同時相繼賓天﹐各持一說﹐互相矛盾。然欲考查其眞相者﹐亦非無綫索之可尋。日處憂危之域之皇帝﹐若一旦得以總攬大權﹐其必爲彼李蓮英輩所不利﹐固一定之勢也。且當時頤和園中深密之計劃﹐或尙有爲太后所不知者﹐亦意中之事。太后之所以不知者﹐蓋當時諸人以爲太后將先皇帝而薨﹐故不得不密爲布置﹐此乃東方歷史中之特別情形也。據目擊當時情形者論之﹐此或亦理勢之所有﹐然欲搜求其確據﹐處處相合﹐則極不易也。下所記載﹐乃由兩大臣所陳述﹐一滿人﹐一漢人﹐皆當時在朝者﹐其所言大槪與較可信任之報紙所載相合。此等報紙所載﹐亦由官場中傳出也﹐吾等皆收存之。然此最大之疑案﹐終莫能明﹐或此同時賓天之事實出於天然之巧合﹐亦未可定也。但言者又云﹕聞之於太后親信之侍從﹐謂皇帝賓天之後﹐太后聞之﹐不但不悲愁﹐而反有安心之狀。」

此段匣劍帷燈﹐彌極深刻﹐𨿽力言最大疑案終莫能明﹐而其明蓋如鏡也。淸社久屋﹐徳宗順受全歸與否﹐更不足辯。傳後之史﹐例必以事證爲憑﹐故此祕將長此終古。抑古之專制宮闈類此之事至多﹐正不必引爲詫也。

張蔭桓

癭公數爲予言﹐伶人秦稚芬銳身送張樵野事。癭公之鞠部叢談﹐及近人常惺惺齋筆記皆述之﹐稚芬者﹐五九也。祭丑春﹐予常與癭公訪五九於韓家潭﹐談移晷。五九爲淸徳宗所眷惟一之伶﹐予見之時﹐徳宗歿已四年﹐國祚亦移。五九談及景皇帝喜自撾鼓諸事﹐涕猶熒熒然﹐不久病狂易﹐入醫院矣。予爲散釋題菊部叢譚校誧詩﹐有「摘鼓憐孱帝」﹐卽指此。張樵野之生平﹐則極關政局﹐爲甲午至戊戌間之幕後大人物﹐祁景頤鞠谷亭隨筆所述頗詳﹐今全錄之﹐以存史料。﹝節錄首段﹞

