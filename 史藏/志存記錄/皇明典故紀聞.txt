皇明典故紀聞

﹝明﹞余繼登輯

●卷一

太祖攻陳野先時﹐方假寐﹐有蛇緣臂而走﹐左右驚告﹐視之﹐蛇有足﹐類龍而無角。意其神也﹐祝之曰「若神物則棲我帽纓中。」蛇徐入纓中。太祖舉帽戴之﹐遂詣敵營﹐設詞諭降寨帥。旣歸﹐忘前蛇﹐坐久方寤﹐脫帽視之﹐蛇居纓中自若。乃引觴自酌﹐因以飲蛇﹐蛇亦飲﹐遂蜿蜒繞神櫝﹐矯首四顧﹐復俯神主頂﹐若鏤刻狀。久之﹐升屋而去。

太祖克采石﹐諸將見糧畜﹐各欲資取而歸。因令悉斷舟纜﹐推置急流中﹐舟皆順流東下。諸軍驚問故﹐太祖曰「成大事者不規小利﹐今舉軍渡江﹐幸而克捷﹐當乘勝徑取太平。若各取財物以歸﹐再舉必難﹐大事去矣。」於是率諸軍進取太平。

太祖攻太平﹐先令李善長爲戒戢軍士榜﹐及拔城卽張之。士卒方剽掠﹐見榜﹐愕然不敢動。有一卒違令﹐卽斬以徇﹐城中肅然。

陳野先攻太平﹐太祖按兵城上﹐令徐達等轉戰至城北。忽有雙龍見於陣上云端﹐敵眾驚愕仰視﹐我師因大破之﹐遂擒野先。

太祖擒陳兆先﹐降其眾。擇其驍勇者五百人置麾下﹐五百人疑懼不自安。太祖覺其意﹐至暮﹐悉令入衛﹐屏舊人於外﹐解甲酣寢。眾乃相謂曰「旣活我﹐又以腹心待我﹐何可不盡力圖報﹖」及攻安慶﹐多先登。

太祖旣定金陵﹐欲發兵取鎭江﹐召諸將徐達等將兵往。戒之曰「吾自起兵﹐未嘗妄殺﹐汝等當體吾心。戒戢士卒﹐城下之日母焚掠﹐母殺戮。有犯令者﹐處以軍法。縱之者罰﹐無赦。」諸將頓首受命。及克鎭江﹐城中晏然﹐民不知兵。

太祖初設營田司﹐以元帥康茂才爲營田使。諭之曰「理財乏道﹐莫先於農。春作方興﹐慮旱澇不時﹐有妨農事﹐故命爾此職﹐分巡各處﹐俾髙無患幹﹐卑不病澇﹐務在蓄泄得宜。大抵設官爲民﹐非以病民。若但使有司增飾館捨﹐迎送奔走﹐所至紛擾﹐無益於民而反害之﹐非付任之意。」

太祖爲吳王時﹐命按察司僉事分巡郡縣錄囚。左右或言「去年釋罪囚﹐今年又從未減﹐用法太寬則人不懼法﹐法縱弛無以爲治。」上曰「用法如用藥﹐藥本以濟人﹐不以斃人。服之或誤﹐必致戕生。法本以衛人﹐不以殺人。用之太過﹐則必致傷物。百姓自兵亂以來﹐初離創殘﹐今歸於我﹐正當撫綏之。況其間有一時誤犯者﹐寧可盡法乎﹖大抵治獄以寬厚爲本﹐少失寬厚則流入苛刻矣。所謂治新國用輕典﹐刑得其當則民自無冤抑。若執而不通﹐非合時宜也。」

太祖爲吳王﹐卽立管領民兵萬戶府。諭省臣曰「古者寓兵於農﹐有事則戰﹐無事則耕﹐暇則講武。今兵爭之際﹐當因時制宜。所定郡縣﹐民間豈無武勇之材﹖宜精加簡拔﹐編緝爲伍﹐立民兵萬戶府領之。俾農時則耕﹐閒則練習﹐有事則用之。事平﹐有功者一體升擢﹐無功者令還爲民。則民無坐食之獘﹐國無不練之兵﹐庶幾寓兵於農之意也。」

太祖自宣至徽﹐儒士唐仲實﹑姚璉來見。因言「主公開創之功超於前代﹐然今日民𨿽得所歸﹐而未遂生息。」太祖曰「此言是也。我積少而費多﹐取給於民﹐甚非得已﹐亦皆爲軍需所用﹐未嘗以一毫奉己。民之勞苦﹐恆思所以休息之﹐曷嘗忘也。」

太祖攻婺城﹐未破先一日﹐有五色云見城西﹐氤氳似蓋﹐城中望之以爲祥。及城下﹐乃知爲駐蹕之地。

儒士範祖斡初見太祖﹐持大學以進曰「帝王之道﹐自修身齊家以至於治國平天下﹐必上下四旁均齊方正﹐使萬物各得其所﹐而後可以言治。」

太祖曰「聖人之道﹐所以爲萬世法。吾自起兵以來﹐號令賞罰一有不平﹐何以服眾﹖武定禍亂﹐文致太平﹐悉此道也。」

太祖爲吳王時﹐召儒士許元﹑葉瓚玉﹑胡翰﹑吳沈﹑汪仲山﹑李公常﹑金信﹑徐孳﹑載良﹑童翼﹑吳履﹑張起敬﹑孫履﹐皆會食省中。日令二人進講經史﹐敷陳治道。

太祖旣定寧越﹐欲取浙東諸郡﹐集諸將諭之曰「仁義足以得天下﹐而威武不足以服人心。夫克城𨿽以武﹐而安民必以仁。吾師比入建康﹐秋毫無犯﹐故一舉而遂定。今新克婺城﹐民始獲蘇﹐正當撫卹﹐使民樂於歸附。則彼未下郡縣﹐亦必聞風而歸。吾每聞諸將下一城得一郡縣不妄殺人﹐輒喜不自勝。蓋師旅之行﹐勢如烈火﹐火烈則人必避之。故鳥不萃鷹鸇之林﹐獸不入网羅之野﹐民必歸寬厚之政。爲將者能以不殺爲心﹐非惟國家所利﹐在己亦蒙其福﹐爲子孫者亦必昌盛。」

太祖起兵時﹐所招安郡縣將士﹐皆徵糧於民﹐名曰「寨糧」﹐民甚病焉。胡大海以爲言﹐遂罷之。

太祖爲吳王時﹐方國珍以金玉飾馬鞍來獻。太祖曰「吾方有事四方﹐所需者文武材能﹐所用者谷粟布帛﹐其他寶玩非所好也。」卻其獻。

太祖視事東閣﹐天熱甚﹐汗濕衣﹐左右更衣以進﹐皆經浣濯者。參軍宋思顏曰「主公躬行節儉﹐眞可示法子孫。臣恐今日如此﹐而後或不然﹐願始終如此。」太祖喜曰「此言甚善。他人能言﹐或惟及於目前﹐而不能及於久遠﹔或能及其已然﹐而不能及於將然。今思顏見我能行於前﹐而慮我不能行於後﹐信能盡忠於我也。」乃賜之幣。

句容有虎爲民害者﹐太祖遣人捕獲之﹐令養於民間﹐飼以犬。宋思顏以爲擾民無益﹐太祖欣然﹐卽命取二虎一熊殺之﹐分其肉賜百官。

越國公胡大海嘗言「吾武人不讀書﹐然吾行軍惟知有三事﹕不殺人﹐不虜人婦女﹐不焚毀人廬舍。」故其軍一出遠近皆趨附之﹐可爲行兵者之法。

僉院常遇春守金華﹐其部將有擾民者﹐衢州總制王愷執而撻之市。遇春怒﹐使人讓之。愷曰「民者國之本﹐將軍上股肱﹐肯令傷其本乎﹖撻一部將而萬民安﹐亦將軍所樂聞也。」遇春謝之。

太祖初命諸將於龍江等處屯田﹐惟康茂才所屯充仞。乃下令申諭諸將曰「興國之本在於彊兵足食。昔漢武以屯田定西戎﹔魏武以務農足軍食。定伯興王﹐莫不由此。兵興以來﹐民無寧居﹐連年饑饉﹐田地荒蕪。若兵食盡資於民﹐則力重困﹐故令爾將士且耕且戰﹐數年以來﹐未見功緒。惟茂才所屯﹐得谷一萬五千餘﹐以給軍餉﹐尙餘七千。以此較彼﹐地力均而入有多寡﹐蓋人力有勤惰故耳。自今宜及時開墾﹐以收地利﹐庶兵食充足﹐國有所賴。」

太祖謂中書省臣曰「自古聖帝明王建邦設都﹐必得賢士大夫相與周旋﹐以成至治。今土宇日廣﹐文武並用﹐卓犖奇偉之士世豈無之﹖或隱於山林﹐或藏於士伍﹐非在上者開導引拔之﹐則在下者無以自見。自今有能上書陳言敷宣治道武略出眾者﹐參軍及都督府俱以名聞。若其人𨿽不能文章﹐而識見可取﹐許謁闕面陳其事﹐吾將試之。」

太祖謂左相國徐達曰「禮法國之紀綱﹐禮法正則人志定﹐上下安。建國之初﹐此爲先務。吾昔起兵濠梁﹐見當時之將皆無禮法﹐恣情任私﹐縱爲暴亂﹐不知馭下之道﹐是以卒至於亡。今吾所任將帥﹐卽與定名分﹐明號令﹐故諸將皆聽命。爾等爲吾輔相﹐當守此道﹐無謹於始而忽於終也。」

太祖嘗謂羣臣曰「剽悍驕暴﹐非人之性也﹐習也。苟有禮法以一之﹐則剽悍者可使善柔﹔驕暴者可使循帖。若踶嚙之馬﹐凋禦有道﹐久則自然馴熟。屬玆艸創﹐苟非禮法﹐人無所守。然制禮立法非難﹐遵禮守法爲難﹐此方今所當急者。」

太祖嘗曰「論道經邦﹐輔弼之臣﹔折衝禦侮﹐將帥之職﹔論思獻納﹐侍從之任﹔激濁揚淸﹐臺察之司。此數者朝廷之要職也。至於繩愆糾繆﹐拾遺補過﹐諫諍之臣﹐尢難其人﹐抗直者或過於矯激﹐巽懦者又無所建明。必國爾忘家﹐公爾忘身﹐方可任之。不然﹐患得患失之徒﹐將何所賴也﹖」

太祖與諸將論用兵方略。因曰「汝等非不善戰﹐然臨事決機﹐智或不足。宜親近儒者﹐取古人之書﹐聽其議論﹐以資智識。」

太祖見陳友諒鏤金牀﹐曰「此與孟昶七寶溺器何異﹖」卽命毀之。侍臣曰「未富而驕﹐未貴而侈﹐所以取敗。」太祖曰「旣富豈可驕﹖旣貴豈可侈﹖有驕侈之心﹐𨿽富貴豈能保﹖處富貴者﹐正當抑奢侈﹐弘儉約﹐戒嗜欲﹐尢恐不足以慰民望﹐況窮天下之技巧以爲一己之奉乎﹖其致亡也宜矣。覆車之轍不可蹈也。」

太祖嘗謂廷臣曰「治國之道﹐必先通言路。言猶水也﹐欲其長流﹐水塞則眾流障遏﹐言塞則上下壅蔽。今予以一人酬應天下之務﹐非兼聽廣詢何以知其得失﹖《詩》曰『先民有言﹐詢於芻蕘。』夫芻蕘﹐至賤者也。古人尙有取於其言﹐況左右前後之人與我共事者﹐豈無一得之長乎﹖諸公有所建明﹐當備陳之。」又曰「國家政治得失﹐生民之休戚系焉。君臣之間﹐各任其責。所行未當﹐卽當速攺﹐不宜有所隱避。若隱避而不言﹐相爲容默﹐非事君之道﹐於己亦有不利。自今宜各盡乃心﹐直言無隱。」

太祖嘗謂中書省臣曰「立國之初﹐致賢爲急。中書百司綱領﹐總率羣屬﹐須擇賢者與之共理。但任人之道﹐大小輕重各適其宜。若委重於輕﹐是以拱桷而爲梁棟﹔委大於小﹐是以鐘庚而盛斗筲。」省臣對曰「人有才者施於任使﹐宜無不可。」

太祖曰「莫耶之利能斷犀象﹐以之斷石則必缺﹔騏驥之駛能致千里﹐以之服耒則必蹶。要必處之得其宜﹐用之盡其才可也。」

太祖聞諸功臣家僮僕多有橫肆者﹐召徐達等諭之曰「爾等從我﹐起身艱難。𨿽成此功﹐非旦夕所致。比聞爾等所畜家僮﹐乃有恃勢驕恣逾越禮法﹐此不可不治也。小人無忌﹐不早懲治之﹐他日或生釁隙﹐豈不爲其所累﹖如治病﹐當急去其根。若隱忍姑息﹐經爲身害。」

太祖時﹐曾下令﹐凡農民田伍畝至十畝者﹐栽桑麻木綿各半畝﹐十畝以上倍之﹐其田多者率以是爲差。有司親臨督勸﹐惰不如令者有罰。不種桑﹐使出絹一疋﹔不種麻及木綿﹐出麻布綿布各一疋。按此令常行﹐民安有不足於衣者﹖

太祖嘗命中書省錄用諸司劾退官﹐因謂省臣曰「人之才能﹐各有長短﹐故治效有遲速。夫質朴者多迂緩﹐狡猾者多便給。便給者𨿽善辦事﹐或傷於急促﹐不能無損於民﹔迂緩者𨿽於事或有不逮﹐於民則無所損也。」

太祖以儒士楊訓文爲起居注﹐諭之曰「起居之職非專事紀錄而已﹐要在輸忠納誨﹐致主於無過之地而後爲盡職也。吾平時於百官所言﹐一二日外猶尋繹不已。今爾在吾左右﹐可不盡言﹖」他日復命訓文﹑滕毅集古無道之君若夏桀﹑商紂﹑秦皇﹑隋煬帝所行之事以進。曰「往古人君所爲善惡皆可以爲龜鑑﹐吾所以觀此者﹐欲知其喪亂之由以爲戒耳。」

太祖嘗下令曰「主者之於士卒﹐旣用其力﹐當卹其老﹐而寡妻弱子﹐尢宜優卹。予自兵興十有餘年﹐所將之兵﹐攻取四方﹐勤勞至矣。以其爲親兵也﹐故遣守外郡以佚之﹐其有老羸嘗被創者﹐令其休養。營中死事物故者﹐妻子皆月給衣糧賑贍之。若老而思慕鄕土﹐聽令於應天府近便居止﹐庶去鄕不遠﹐以便往來﹐所給衣糧﹐悉如其舊。」

太祖嘗謂太史令劉基等曰「國家愛養生民﹐正猶保抱赤子﹐惟恐傷之。苟無常制﹐惟掊劍以朘其脂膏﹐𨿽有慈父不能收愛子之心。今日之計﹐當定賦以節用﹐則民力可以不困。崇本而祛末﹐則國計可以恆紓。」

太祖將營宮室﹐典營繕者以圖進﹐見其有雕琢奇麗者﹐卽去之。謂中書省臣曰「宮室但取其完固而已﹐何必過爲雕斫。昔堯茅茨土階﹐采椽不斫﹐可謂極陋矣。然千古稱盛徳者﹐以堯爲首。後世竟爲奢侈﹐極宮室苑囿之娛﹐窮輿馬珠玉之玩﹐欲心一縱﹐卒不可遏﹐亂由是起。夫上能崇節儉﹐則下無奢靡。吾嘗謂珠玉非寶﹐節儉是寶。有所締構﹐一以朴素﹐何必雕巧以殫天下之力也﹗」

吳元年﹐有省局匠告省臣云「見一老人﹐言吳王卽位三年當平一天下。問老人爲誰﹐曰﹕『我太白神也。』言訖遂不見。」省臣以聞﹐太祖曰「此誕妄不可信﹗若太白神果見﹐當告君子﹐豈與小人語耶﹖今後凡事涉怪誕者﹐勿以聞。」

太祖嘗諭按察司僉事周滇曰「風憲紀綱之司惟在得人﹐則法淸獘革。然凡事當存大體﹐苟察察以爲明﹐苛刻以爲能﹐下必有不堪之患﹐非吾所望於風憲也。」

太祖嘗禁種糯﹐其略言﹕曩以民間造酒糜費﹐故行禁酒之令。今春米價稍平﹐頗有益於民。然不塞其源而欲遏其流﹐不可也。其令農民今歲無得種糯﹐以塞造酒之源。欲使五穀丰積而價平﹐居民得所養以樂其生﹐庶幾養民之實也。

太祖嘗念仁祖太后始葬時禮有未備﹐議欲攺葬﹐問博士許存仁等攺葬當何據。對曰「禮﹐攺葬易常服用緦麻﹐葬畢除之。」乃命有司制素冠白纓衫絰﹐皆以粗布爲之。起居王曰「此比緦麻爲重矣。」太祖曰「與其輕也寧重。」時有言攺葬恐泄山川靈气者﹐乃不復攺。

太祖嘗謂中書省臣曰「吾昔在軍中嘗乏糧﹐空腹出戰﹐歸得一食﹐𨿽甚粗糲﹐食之甚甘。今尊居民上﹐飲食丰美﹐心未嘗忘之。況吾民居於田野﹐所業有限而供需百出﹐豈不重困﹖」於是免太平等府租賦有差。

太祖嘗謂中書省臣曰「古人祝頌其君﹐皆寓警戒之意。適觀羣下所進箋文﹐頌美之詞過多﹐規戒之言未見﹐殊非古者君臣相告以誠之道。今後箋文只令文意平實﹐勿以虛詞爲美。」

太祖嘗命有司訪求古今書籍﹐藏之祕府﹐以資覽閱。因謂侍臣詹同曰「三皇五帝之書不盡傳於世﹐故後世鮮知其行事。漢武帝購求遺書而六經始出﹐唐虞三代之治始可得而見﹐甚有功於後世。吾每於宮中無事﹐輒取孔子之言觀之。如『節用而愛人﹐使民以時』﹐眞治國之良規。孔子之言﹐萬世之師也。」

博士許存仁講《尙書﹖洪範》至「休徵咎徵之應」﹐太祖曰「天道微妙難知﹐人事感通易見﹐天人一理﹐必以類應。稽之往昔﹐君能修徳則七政順度﹐雨暘應期﹐災害不生﹔不能修徳則三辰失行﹐旱潦不時﹐乖異疊見﹐其應如向。今宜體此﹐不修人事﹐上合天道。」

吳元年﹐上海民錢鶴臯作亂﹐執華亭知縣馮榮﹐榮不屈﹐囚置獄中。及徐達遣指揮葛俊擒鶴臯﹐榮始出獄﹐卽爭於俊曰「反者鶴臯耳﹐餘皆良民。卽有從者亦皆迫脇﹐將軍必欲加兵﹐榮請先死。有邑無民何以爲治﹖」俊從之﹐全活甚眾。

太祖謂起居注詹同曰「國史貴乎直筆﹐是非善惡皆當書之。昔唐太宗觀史𨿽失大體﹐然命直書建成之事﹐是欲以公天下也。予平日言行可紀之事﹐是非善惡皆當明白直書﹐勿宜隱諱﹐使後世觀之﹐不失其實也。」

前代朝賀皆用女樂﹐我太祖吳元年始革去不用。

太祖嘗謂憲臣曰「任官不當則庶事不理﹐用刑不當則無辜受害。辟之薅艸萊者﹐施鎛不謹必傷良苗﹔繩姦慝者﹐論法不當必傷善類。故刑不可不愼也。夫置人於箠楚之下﹐屈抑頓挫﹐何事不伏﹐何求不得﹖古人用刑﹐蓋不得已﹐懸法象魏﹐使人知而不敢犯。辟之水火能焚溺人﹐狎之則必傷﹐遠之則無害。水火能生人﹐亦能斃人。刑本生人非求殺人也。苟不求其情而輕用之﹐受枉者多矣。故欽卹二字﹐用刑之本也。」

太祖時除郡縣官皆給道裏費﹕知府五十兩﹔知州三十五兩﹔知縣三十兩﹔同知視知府五之三﹔通判推官五之二﹔州同知視府通判經歷﹔州判視府同知半之﹔縣丞主簿視知縣半之﹔典史十兩。著爲令。又予文綺羅絹布﹐及其父母妻子﹐皆有差。蓋謂初授官﹐不免假貸於人﹐或侵漁百姓﹐故欲其奉公﹐不得不先養其廉如此。

太祖因試將士﹐諭之曰「汝等知弓力乎﹖其力但能至百步﹐百步之外﹐又加五步焉﹐不能入矣。故善射者求中於百步之內。則弓無敗折之患。馭馬亦然﹐其力能至百里﹐百里之外加十里焉﹐則馬力疲矣。故善馭馬者﹐常使其力有餘而不盡﹐則馬無蹶傷之失。況攻戰之際﹐馬功居多﹐平原曠野﹐馳騁上下﹐無不從志﹐克敵追奔﹐所向無前﹐皆在馬力。若不善於調養﹐使其力乏﹐則臨陣之際必至敗事﹐無以成功矣。」因下令﹐將士不得私乘戰馬及載他物﹐違令者罪之。

太祖以久不雨減膳素食﹐謂近臣吳去疾曰「予以天旱故﹐率諸宮中皆令素食﹐使知民力艱難。往時宮中所需蔬茹醯醬﹐皆出大官供給﹐今皆以內官爲之﹐懼其煩擾於民也。」

吏有受贓者﹐事覺赴井死。太祖聞之﹐諭羣臣曰「彼知利之利﹐而不知利之害﹐徒知愛利﹐而不知愛身。人之愚孰有甚於此﹖君子聞義則喜﹐見利則恥﹔小人見利則喜﹐聞義不徙。是故君子捨生取義﹐小人則捨生爲利﹐所爲相反。今其人死不足卹。」其事可爲世之貪污者戒。

太祖嘗召浙西降將﹐諭之曰「吾所用諸將﹐多濠﹑泗﹑汝﹑穎諸州之人﹐勤苦儉約﹐不知奢侈﹐非比浙江富庶﹐耽於逸樂。汝等亦非素富貴之家﹐一旦爲將握兵﹐多取子女玉帛﹐非禮縱橫﹐今當革去舊習﹐如吾濠﹑泗諸將﹐庶可常保爵位。若肆志一時﹐慮不顧後﹐𨿽暫得快樂﹐旋復喪敗﹐何足爲眞富貴乎﹖」

吳元年七月己丑﹐雷震宮門獸吻﹐得物若斧形而石質。太祖命藏之。出則使人負於駕前﹐臨朝聽政則奉置几案﹐以祗天戒。

太祖諭羣臣曰「古之賢君﹐常憂治世。古之賢臣﹐亦憂治君。賢臣之憂治君者﹐君常安。明主之憂治世者﹐世常治。今土宇日廣﹐斯民日蕃﹐而予心未嘗一日忘其憂。誠以久困之民未盡蘇息﹐撫綏之方未盡得宜﹐卿等能同予之憂乎﹖能同予憂﹐庶幾格天心而和气可致矣。若竊位苟祿﹐於生民利病謾不加省﹐卒之禍敗隨至﹐不可得而救矣。可不懼哉﹗」

太祖一日祀山川畢﹐出齋次﹐顧謂世子等曰「人情﹐貴則必驕﹐逸則忘勞﹐聖人所以戒盈滿而謹怠荒。夫貴而不驕﹐逸而知勞﹐智周萬物﹐心體眾情﹐斯爲人上之道。故天道下濟而歲功成﹐人道克敏而徳業著。歷觀往古﹐取法於上而治化於下者﹐皆由於此。今國家初定﹐民始息肩﹐汝能知其勞乎﹖能諳人情﹐則不至驕惰。今將士中夜而起﹐扈從至此﹐皆未食。汝可步歸﹐庶諳勞逸﹐他日不致驕惰。」

太祖謂臺省臣曰「近代法令極煩﹐其獘滋甚。今之法令正欲得中﹐勿襲其獘。如元時條格煩冗﹐吏得夤緣出入爲姦﹐所以其害不勝。且以『七殺』言之﹐謀殺﹑故殺﹑鬥毆殺﹐旣皆死罪﹐何用如此分析﹖但誤殺有可議者﹐要之與戲殺﹑過失殺亦不大相遠。今立法正欲矯其舊獘﹐大槪不過簡嚴。簡則無出入之獘﹐嚴則民知畏而不敢輕犯。爾等其體此意。」

太祖禦白虎殿。諭羣臣曰「自古忠賢之士大槪有三﹕輔國安邦﹐孜孜圖治﹐從容委曲﹐勸君爲善﹐君𨿽未聽﹐言必再三。人君感悟而聽用之﹐則朝廷尊安﹐庶務咸理。至於進用賢能﹐使野無遺逸﹐黜退邪佞﹐處置當法﹐而人不敢怨。此上等之賢也。博習古人之言﹐深知已成之事﹐其心𨿽忠於輔國﹐而胸中無機變之才﹐是古非今﹐膠柱鼓瑟﹐而彊人君以難行之事。然觀其本情忠鯁﹐亦可謂端人正士矣。屢遭斥辱﹐其志不怠﹐此亦忠於爲國﹐乃中等之賢也。又有經史之學𨿽無不通﹐然泥於古人之陳迹﹐不識經濟之權衡﹐胸中混然不能辧別﹐每揚言髙論﹐以爲進諫﹐竟不知何者宜先﹐何者宜後﹐何者可行﹐何者不可行。凡其謀事﹐自以爲當而實不切於用﹐人君聽之則以之自髙﹐不聽則謂不能行其言﹐旣無益於國家﹐徒使人君有拒諫之名。然其心亦無他﹐不識時達變耳。此下等之賢也。予今論此三者﹐有識者自見耳。」

太祖謂省臣曰「鞫獄當平恕﹐非大逆不道﹐罪止及其身。先王之政﹐罪不及孥﹐罰勿及嗣﹐忠厚之至也。自今民有犯者﹐毋連坐。」參政楊憲言「民輕犯法﹐則犯者益眾。」太祖曰「民之爲惡﹐猶衣之有積垢﹐加以浣濯﹐則可以復潔。污染之民﹐以善導之﹐則可以復新矣。夫威以刑戮而使民不敢犯﹐其爲術也淺。且求生於重典﹐是猶索魚於釜﹐得活甚難。凡從輕典﹐𨿽不求其生﹐自無死之道。」

太祖新建宮殿成﹐命儒士熊鼎編類古人行事可爲鑑戒者書於壁間﹐又命侍臣書《大學衍義》於西廡壁間﹐曰「前代宮室多施繪畫﹐予用此以備朝夕觀覽﹐豈不愈於丹靑乎﹖」國初建宮殿時﹐有言瑞州出文石﹐可琢以甃地者。太祖曰「惇崇儉朴猶恐習奢﹐好尙華美豈不過侈﹖爾不能以節儉之道事予﹐乃導予以侈麗﹐夫豈予心哉﹗但構爲宮室﹐已覺作者之勞﹐況遠取文石﹐能不厲民乎﹖」言者大慚而退。

南京新造宮殿成。太祖謂中書省臣曰「軍士多有因戰鬥而傷殘者﹐旣不可備行伍﹐今新宮成﹐當設備禦﹐可於宮墻外周圍隙地多造廬舍﹐令廢疾者居之。晝則治生﹐夜則巡警。因給糧以贍之﹐庶得有所養也。」

國初習元舊﹐俱尙右。至吳元年十月﹐太祖始命百官禮儀俱尙左。攺右相國爲左相國﹐余官如之。

太祖初置禦史臺﹐命湯和等爲左禦史大夫等官。諭之曰「國家新立﹐惟三大府總天下之政。中書政之本﹔都督府掌軍旅﹔禦史臺糾察百司。朝廷紀綱﹐盡系於此。而臺察之任﹐實爲淸要。卿等當思正己以率下﹐忠勤以事上。蓋己不正則不能正人﹐是故治人者必先自治﹐則人有所瞻仰。毋徒擁虛位﹐而漫不可否﹐毋委靡因循以縱姦長惡﹐毋假公濟私以傷人害物。《詩》云『剛亦不吐﹐柔亦不茹。』此大臣之體也。」

太祖初命中書省定律令﹐諭之曰「立法貴在簡當﹐使言直理明﹐人人易曉。若條緒煩多﹐或一事而兩端﹐可輕可重﹐使姦貪之吏﹐得以夤緣爲姦﹐則所以禁殘暴者﹐反以賊良善﹐非良法也。務求適中﹐以去煩獘。」故當時所定刑名條目﹐皆與臣下面議斟酌。其後條例日增﹐比擬日煩。輕重上下﹐惟憑姦吏之手。大失立法初意矣。

太祖遣世子﹑次子往臨濠謁陵墓﹐諭之曰「人情﹐習於宴安﹐必生驕惰。今使汝等於旁近郡縣﹐遊覽山川﹐經歷田野。因道途之險易﹐以知鞍馬之勤勞﹔觀小民之生業﹐以知衣食之艱難﹔察民情之好惡﹐以知風俗之美惡。卽祖宗陵墓之所﹐訪求故老﹐問吾起兵渡江時事﹐識之於心﹐以知吾創業之不易也。」於是擇官輔導以行。

圜丘初成﹐太祖出觀。時世子從行﹐因命左右導之﹐徧歷農家﹐觀其居處飲食器用。還﹐謂之曰「汝知農之勞乎﹖夫農勤四體﹐務五穀﹐身不離畎畝﹐手不釋耒耜﹐終歲勤動﹐不得休息。其所居不過茅茨艸榻﹐所服不過練裳布衣﹐所飲食不過菜羹糲飯﹐而國家經費皆其所出﹐故令汝知之。凡一居處服用之間﹐必念農之勞﹐取之有制﹐用之有節﹐使之不至於饑寒﹐方盡爲上之道。若復加之橫斂﹐則民不勝其苦矣。故爲民上者﹐不可不體下情。」

太祖指道旁荊楚謂世子曰「古者用此爲朴刑﹐蓋以其能去風﹐𨿽傷不至過甚。苟用他物﹐恐致損生。此古人用心之仁﹐亦宜知之。」

太祖嘗夢人以璧置於項﹐旣而項肉隱起﹐微痛。疑其疾也﹐以藥傅之﹐無驗。後遂成骨隆然﹐甚異。

大將軍徐達等北徵屢捷。太祖遣人諭之曰「聞將軍已下齊魯諸郡﹐中外皆慶。予獨謂勝而能戒者可以常勝﹔安而能警者可以常安。戒者𨿽勝﹐若始戰﹔警者𨿽安﹐若履危。夫屢勝之兵易驕﹔久勞之師易潰。能慮於敗乃可以無敗﹔能愼於成乃可以有成。必須關防謹密﹐常若臨敵﹐勿坐懈怠﹐爲人所乘。愼之﹐愼之﹗」按此諭﹐凡爲將者不可不知。

太祖嘗謂大理寺卿周禎曰「律令之設﹐所以使人不犯法。田野之民豈能悉曉其意﹖有誤犯者﹐赦之則廢法﹐盡法則無民。爾等所定律令﹐除禮樂制度﹑錢糧﹑選法之外﹐凡民間所行事宜﹐類聚成編﹐直解其義﹐頒之郡縣﹐使民家諭戶曉。」禎等乃爲《律令直解》以進﹐太祖覽之﹐喜曰「前代所行《通制條格》之書﹐非不繁密﹐但資官吏弄法﹐民間知者絕少﹐是聾瞽天下之民﹐使之不覺犯法也。今吾以《律令直解》頒行﹐人人通曉﹐則犯法者自少矣。」

太祖時﹐中書省臣有請科民間布囊運糧者。太祖曰「國家科差﹐不可苛細﹐苛細則民不堪。今庫中布不乏﹐爲囊甚易﹐何用復取於民﹖」

太祖以諸子年漸長﹐宜習勤勞使不驕惰。命內侍制麻履行騰﹐凡出城稍遠﹐則令馬行其二﹐步趨其一。

徐達旣下山東郡縣﹐太祖卽遣官往撫輯之。諭之曰「百姓安否在守令﹐守令之賢以才徳﹐有才則可以應變集事﹐有徳則足以善治。然爲治之道亦有難易﹐當天下無事﹐民狃於奢縱﹐治化爲難。及更喪亂﹐斯民凋獘﹐撫綏尢難。元之所以致亂者﹐𨿽上失其操柄﹐亦州郡官吏不得其人。懦者不立﹐流於縱弛﹔彊者急遽﹐發爲暴橫﹐以生亂階。今新附之民﹐望治猶負疾者之望良醫。醫之術有攻治有保養﹐攻治者伐外邪﹐保養者扶元气。今民出喪亂﹐是外邪去矣。所望生養休息耳﹐卽扶元气之謂也。有守令之寄者﹐當體予意﹐以撫字爲心﹐毋重困之。」

太祖將告祀南郊﹐戒飠方百官曰「人以一心對越上帝。毫髮不誠﹐怠心必乘其機﹔瞬息不敬﹐私欲必投其隙。夫動天地感鬼神﹐惟誠與敬耳。人莫不以天之髙遠﹑鬼神幽隱而有忽心。然天𨿽髙﹐所鑑甚邇﹔鬼神𨿽幽﹐所臨則顯。能知天人之理不二﹐則吾心之誠敬自不容於少忽矣。今當大祀﹐百官執事之人各宜愼之。」又謂李善長曰「奉先思孝﹐祭神如在﹐誠敬無間﹐神靈其依。苟或有間﹐非奉先思孝之道也。」

太祖卽位之前﹐以羣臣推戴之意﹐告於上帝曰「如臣可爲生民主﹐告祭之日﹐帝祗來臨﹐天朗气淸﹔如臣不可﹐至日當烈風異景﹐使臣知之。」先是﹐連日雨雪陰霽﹐至正月旦雪霽﹐越三日省牲﹐云陰悉斂﹐日光皎然。至行禮﹐天宇廓淸﹐星緯明朗﹐眾皆忻悅。

元時詔書﹐首語曰「上天眷命」﹐太祖謂此未盡謙卑奉順之意﹐始易爲「奉天承運」﹐見人言動皆奉天而行﹐非敢自專也。

太祖因制太廟祭器﹐曰「今之不可爲古﹐猶古之不可爲今。禮順人情所貴﹐斟酌時宜。近世泥古﹐用籩豆之屬以祭其先。生旣不用﹐死而用之﹐似亦無謂。」於是制器用服禦皆如事生之儀。

太祖謂侍臣曰「朕念創業之艱難﹐日不暇食﹐夜不安寢。」侍臣對曰「陛下日覽萬機﹐未免有勞聖慮。」

太祖曰「汝曹不知﹐創業之初﹐其功甚難﹐守成之後﹐其事尢難。朕安敢懷宴安而忘艱難哉﹗」

太祖嘗諭湯和曰「軍中之事﹐難於執一。惟當以徳服人﹐必其負固弗順﹐然後以威鎭之。凡推徳必先邇者﹐邇者遠之所瞻﹔示威必先大者﹐大者小之所憑。邇服則遠來﹐大懾則小懼。」又曰「若欲人不違己﹐當使之以信﹔欲人成功﹐當任之以專。不信則令不一﹐不專則權有所分。」

太祖嘗因宴羣臣﹐謂之曰「朕尊居天位﹐念天下之廣﹐生民之眾﹐萬機方殷﹐中夜寢不安枕﹐憂懸於心。」劉基對曰「今四海一家﹐宜少紓聖慮。」太祖曰「堯舜聖人﹐處無爲之世﹐尙猶慮之。矧徳非唐虞﹐治非雍熙﹐天下之民方脫於創殘﹐其得無憂乎﹖夫處天下者﹐當以天下爲憂。處一國者﹐當以一國爲憂。處一家者﹐當以一家爲憂。且以一身與天下國家言之﹐一身小也﹐所行不謹﹐或致顚蹶﹐所養不謹﹐或生疚疾。況天下國家之重﹐豈可頃刻而忘警畏耶﹗」

●卷二

太祖諭羣臣曰「吾觀史傳所載歷代君臣﹐或聰明之君樂聞忠讜﹐而臣下循默姦諂不盡其誠者有之﹔或臣下不欺能抗顏直諫﹐而君上昏愚驕暴飾非拒諫者有之。臣不諫君﹐是不能盡臣職﹔君不受諫﹐是不能盡君道。臣有不幸﹐言不見聽﹐而反受其責﹐是𨿽得罪於昏君﹐然有功於社稷人民也。若君上樂於聽諫﹐而臣下善於進諫﹐則政事豈有不善﹐天下豈有不治﹖乃知明良相逢﹐古今所難。」

太祖初卽位﹐中書議仿元舊制設中書令﹐欲奏以太子爲之。太祖曰「取法於古﹐必擇其善者從之。元豈可法﹖且吾子年未長﹐學未充﹐更事未多﹐所宜尊禮師傅﹐講習經傳﹐博通古今﹐識達機宜﹐何必做中書令乎﹖」乃命鐘同取《東宮官制》觀之。因曰「朕今立東宮官﹐取羣臣勛徳老成兼其職。老成舊人﹐動有典則。若新進之賢者﹐亦選擇參用。」於是以李善長等皆兼東宮官﹐且諭之曰「朕於東宮官屬﹐不別設府僚﹐而以卿等兼之者﹐蓋軍旅未息﹐朕若有事於外﹐必令太子監國。若設府僚﹐卿等在內﹐事當啟聞太子﹐或有聽斷不明﹐而與卿等意見不合﹐卿等必謂府僚導之﹐嫌疑將由是而生矣。」又曰「昔周公教成王﹐告以克詰戎兵﹔召公告康王﹐告以張皇六師。此居安慮危﹐不忘武備。蓋繼世之君﹐生長富貴﹐暱於安逸﹐軍旅之事多忽而不務﹐一有緩急﹐罔知所措。二公所言﹐不可忘也。」

太祖謂羣臣曰「忠臣愛君﹐讜言爲國。蓋愛君者﹐有過必諫﹐諫而不切者非忠也﹔爲國者﹐遇事必言﹐言而不直者亦非忠也。比來朕每發言﹐百官但惟諾而已﹐其間豈無是非得失﹖而無有直言者﹐𨿽有不善﹐無由以聞。自今宜盡忠讜﹐以匡朕不逮。若但唯唯﹐非人臣事君之義也。」

太祖謂劉基曰「今天下已平﹐思所以生息之道﹐何如﹖」基對曰「生息之道在於寬仁。」太祖曰「不施實惠而槪言寬仁﹐亦無益耳。以朕觀之﹐寬仁必當阜民之財而息民之力。不節用則民財竭﹐不省役則民力困﹐不明教化則民不知禮義﹐不禁貪暴則民無以遂其生。如是而曰『寬仁』﹐是徒有其名﹐而民不被其澤也。」

太祖禦東閣﹐與學士陶安等論前代興亡之事。因曰「喪亂之源﹐由於驕逸。大抵居髙位者易驕﹐處逸樂者易侈。驕則善言不入而過不聞﹐侈則善道不立而行不顧。如此者﹐未有不亡。」

太祖謂宰臣曰「朕每燕居﹐思天下之事﹐未嘗一日自安。蓋治天下猶治絲﹐一絲不理則眾緒棼亂。故凡遇事必精思而後行﹐惟恐不當﹐致生姦獘﹐以殃吾民。以此不敢頃刻安逸。至於刑法﹐尢所關心﹐然此豈人所能獨理﹖卿等皆須究心﹐庶幾民無冤抑﹐刑獄淸省。」

太祖嘗諭胡廷瑞曰「吾昔微時在行伍中﹐見將帥統馭無法﹐心竊鄙之。及後握兵柄﹐所領一軍皆新附之士。一日驅之野戰﹐有二人犯令﹐卽斬以徇。眾皆股栗﹐莫敢違吾節度。人能立志﹐何事不可爲﹗」

太祖命諸將北徵﹐諭之曰「汝等師行﹐非必掠地攻城而已﹐要在削平禍亂﹐以安生民。凡遇敵則戰﹐若所經之處及城下之日﹐勿妄殺人﹐勿奪民財﹐勿毀民居﹐勿廢農器﹐勿殺耕牛﹐勿掠人子女。民間或有遺棄孤幼在營﹐父母親戚來求者﹐卽還之。此陰騭美事﹐好共爲之。」

應天府有滯獄逾半歲者。太祖聞之﹐惕然曰「京師而有滯獄﹐郡縣受枉者多矣。有司得人﹐以時決遣﹐安得有此﹖自今獄囚審鞠明白﹐須依時決遣﹐母使滯淹。」

太祖禦奉天門﹐謂侍臣曰「凡人之言﹐有忠諫者﹐有讒佞者。忠諫之言﹐始若難聽﹐然甚有益﹐如藥石之能濟﹔讒佞之言﹐始若易聽﹐然其貽患不可勝言。夫小人之爲讒佞也﹐其設心機巧﹐漸漬而入。始焉必以微事可信者言於人主﹐以探其淺深。人主苟信之﹐彼他日復有言﹐必以爲其嘗言者可信﹐將不復審察﹐讒佞者因得肆志而妨賢病國﹐無所不至。自古若此者甚多﹐而昏庸之君卒莫之悟﹐由其言甘而不逆於耳故也。惟剛明者審擇於是非﹐取信於公論﹐不偏信人言﹐則讒佞之口可杜矣。」

太祖嘗謂禦史大夫文原吉曰﹔「比來臺臣久無諫淨﹐豈朝廷庶務皆盡善﹐抑朕不能聽受故爾嘿嘿乎﹖爾等以言爲職﹐所貴者忠言日聞﹐有益於天下國家。若君有過舉而臣不言﹐是臣負君﹔臣能直言而君不納﹐是君負臣。朕每思﹐一介之士﹐於萬乘之尊﹐其勢懸絕﹐平居能言﹐臨對之際﹐或畏避不能盡其辭﹐或倉卒不能達其意﹐故常霽色以納之﹐惟恐其不盡言也。至於言無實者﹐亦略而不究。蓋見秦漢以來﹐季世末主護短惡諫﹐誅戮忠直。人懷自保﹐無肯爲言者。積咎愈深﹐遂至不救。夫日月之行﹐猶有薄食。人之所爲﹐安能無過﹖惟能攺過﹐便可成徳。」原吉對曰「陛下此心﹐卽大禹好聞善言﹐成湯不吝攺過之心也。言而無實﹐略不之咎﹐尢見天地之量。」太祖曰「有其實而人言之﹐則當益勉於善﹔無其實而人言之﹐則當益戒於不善。但務納其忠誠﹐何庸究其差錯﹖」

太祖命翰林儒臣修《女戒》﹐謂學士朱升等曰「治天下者﹐修身爲本﹐正家爲先。正家之道﹐始於謹夫婦。后妃𨿽母儀天下﹐然不可使預政事。至於嬪嬙之屬﹐不過備執事﹐侍巾櫛。若寵之太過﹐則驕恣犯分﹐上下失序。觀厲代宮闈﹐政由內出﹐鮮有不爲禍亂者也。夫內嬖惑人﹐甚於鴆毒。惟賢明之主能察之於未然﹐其他未有不爲所惑者。卿等爲我纂述《女戒》及古賢妃之事可爲法者﹐使後世子孫知所持守。」

太祖嘗命制軍士戰衣表裏異色﹐令各變更服之以新軍號﹐謂之鴛鴦戰襖。

國初中書省議役法﹐每田一頃出丁夫一人﹐不及頃者以別田足之﹐名曰均工夫。太祖曰「民力有限﹐徭役無窮。當思節其力﹐毋重困之。民力勞困﹐豈能獨安﹖自今凡有興作﹐不得已者暫借其力。至於不急之務﹐浮泛之役﹐宜罷之。」

太祖以祭祀爲國大事﹐念慮之際﹐儆戒或怠﹐則無以交神明。乃命禮官及諸儒臣總集郊社﹑宗廟﹑山川等儀及歷代帝王祭祀感應祥異可爲監戒者﹐爲《存心錄》以進。

蘄州進竹簟。太祖謂省臣曰「古者方物之貢﹐惟服食器用﹐故無耳目之娛﹐玩物之失。竹簟固爲用物﹐但未有命而來獻。若受之﹐恐天下聞風皆爭進奇巧﹐則勞民傷財自此始矣。」命卻之。仍令四方非朝廷所需﹐毋得妄有所獻。

洪武初﹐近臣有進言山東舊有銀場可興舉者。太祖曰「銀場之獘﹐我深知之。利於官者少﹐而損於民者多。況今凋瘵之餘﹐豈可以此重勞民力﹖昔人有拔茶種桑民獲其利者﹐汝豈不知﹖」言者慚而退。

太祖嘗命畫古孝行及身所經歷艱難起家戰伐之事爲圖﹐以示子孫。且謂侍臣曰「富貴易驕﹐艱難易忽﹐久遠易忘。後世子孫生長深宮﹐惟見富貴﹐習於奢侈﹐不知祖宗積累之難。故示之以此﹐使朝夕觀覽﹐庶有所警也。」

太祖嘗謂侍臣曰「吾見史傳所書﹐漢唐末世﹐皆爲宦官敗蠹﹐不可拯救﹐未嘗不爲之惋嘆。此輩在人主之側﹐日見親信﹐小心勤勞﹐如呂彊﹑張承業之徒﹐豈得無之﹖但開國承家﹐小人勿用﹐聖人之深戒。其在宮禁﹐止可使之供灑掃給使令傳命令而已﹐豈宜預政典兵﹖漢唐之禍﹐𨿽曰宦官之罪﹐亦人君寵愛之使然。向使宦官不得典兵預政﹐𨿽欲爲亂﹐其可得乎﹖」

太祖諭宋濂曰「自古聖哲之君﹐知天下之難保也。故遠聲色﹐去奢靡﹐以圖天下之安。是以天命眷顧﹐久而不厭。後世中才之主﹐當天下無事﹐侈心縱欲﹐鮮克有終。至秦皇﹑漢武﹐好神仙以求長生﹐疲精勞神﹐卒無所得。使移此心以圖治﹐天下安有不理﹖以朕觀之﹐人君能淸心寡欲﹐勤於政事﹐不作無益以害有益﹐使民安田裏﹑足衣食﹐熙熙皞皞而不自知﹐此卽神仙也。功業垂於簡冊﹐聲名畱於後世﹐此卽長生不死也。夫恍惚之事難憑﹐幽怪之說易惑﹐在謹其所好尙耳。朕夙夜競業以圖天下之安﹐豈敢遊心於此﹖」按太祖此諭﹐足祛千古之惑。

有風憲官二人﹐各訐所短於廷。其一人言甚便﹐其一人言簡而緩。太祖曰「理原於心﹐言發於口。心無所虧﹐辭出而簡﹔心有所蔽﹐辭勝於理。彼二人者﹐其言寡者直﹐其言多者非。」詔廷臣詰之﹐言寡者果直。

太祖畱心律令﹐已令羣臣編定﹐尙恐有輕重失宜者﹐乃命儒臣四人同刑部官講《唐律》﹐日寫二十條取進﹐止擇其可者從之。或輕重失宜﹐則親爲損益﹐務求至當。

太祖嘗手詔中書省臣曰「昨張衝上書言時事﹐其所言有可取者二事﹕一謂在廷之臣各令言朝廷得失﹐庶上有所據而用其所長﹔一謂中書省令各衙門正官各言得失﹐每月用三人言﹐言貴簡當﹐選其陳事剴切不避忌諱者﹐量加擢用﹐以養忠直之气。此言甚可取也。夫聞得失則知利病﹐知利病則生民蒙其福﹔聽忠直則正人多﹐正人多則朝廷淸明矣。自古治世之君﹐皆由是道。若秦二世﹑隋煬帝所以亡者﹐坐不用此耳。」

洪武初﹐有禦史言陶安隱微之過者。太祖曰「爾何由知之﹖」對曰「聞之於道路。」太祖曰「禦史但取道路之言以毀譽人﹐此爲盡職乎﹖植佳木者必去蟬蠹﹔長良苗者必芟稂莠﹔任正士者必絕邪人。凡邪人之事君﹐必先結以小信﹐而後逞其大詐。此人嘗有所言﹐朕不疑而聽之﹐故今日乃爲此妄言。夫去小人當如撲火﹐及其未盛而撲之則易爲力。不然﹐害滋大矣。」乃命中書省黜之。

洪武元年九月﹐下詔求賢。詔曰「朕惟天下之廣﹐固非一人所能治﹐必得天下之賢共理之。向以干戈擾攘彊宇﹐彼此致賢養民之道未之深講。𨿽賴一時輔佐匡定大業﹐然懷才抱徳之士﹐尙多隱於巖穴﹐豈有司之失於惇勸與朝廷之疏於禮待與﹖抑朕寡昧不足以致賢與﹖將在位者壅蔽使賢者不上達與﹖不然賢士大夫幼學壯行﹐思欲堯舜君民者﹐豈固沒世而已哉﹖今天下甫定﹐願與諸儒講明治道﹐啟沃朕心﹐以臻至治。巖穴之士有能以賢輔我以徳濟民者﹐有司禮遣之﹐朕將擢用焉。」

洪武初﹐有告富人謀反者﹐命禦史臺刑部勘問﹐皆不實。或言元時告謀反不實者﹐罪止杖一百﹐以開來告之路。太祖曰「姦徒若不抵罪﹐天下善人爲所誣多矣。自今凡告謀反不實者抵罪﹐著爲令。」

司天監進元主所制水晶宮刻漏﹐備極機巧。中設二木偶人﹐能按時自擊鉦鼓。太祖謂侍臣曰「廢萬機之務而用心於此﹐所謂作無益而害有益也。使移此心以治天下﹐豈至亡滅﹗」命碎之。

太祖以梁貞﹑王儀爲太子賓客﹑諭徳等官。諭之曰「範金礱玉﹐所以成器。尊師重傅﹐所以成徳。朕命卿等輔導太子﹐必先養其徳性﹐使進於髙明。於帝王之道﹐禮樂之教及往古成敗之迹﹐民間稼穡之事﹐朝夕與之論說。日聞讜言﹐自無非僻之幹﹐積久以化。他日爲政﹐自然合道。」

太祖命文原吉等分行天下﹐訪求賢才。諭之曰「天生人材﹐當爲世用。然人之材有不同﹕明銳者質或剽輕﹔惇厚者性或迂緩﹔辧給者行或不逮﹔沈默者徳或有餘。卿等宜加精鑑。」又曰「人材不絕於世﹐朕非患天下無賢﹐患知人之難耳。所舉非所用﹐爲患甚大。卿等愼之。」

太祖建大本堂﹐取古今圖籍克其中﹐延四方名儒教太子諸王﹐分番夜直﹐選才俊之士充伴讀。時賜宴賦詩﹐商確古今﹐評論文字﹐無虛日。

太祖因禮部奏定祭禮﹐諭之曰「凡祭享之禮﹐載牲致帛﹐交於神明﹐費出己帑﹐神必歆之。如庶人陌紙瓣香皆可格神。不以菲薄而弗享者何也﹖所得之物皆己力所致也。若國家倉廩府庫﹐乃生民脂膏﹐以此爲尊醪俎饌﹐充實神庭﹐徼求福祉﹐以私於身﹐神可欺乎﹖」

太祖嘗謂中書省臣曰「吾念將士徵戰而死者﹐其父母妻子尢可念也。死者旣不可見﹐所可見者惟生存者耳﹐其卽爲優卹之。凡遇時節預給薪米錢物﹐使其死者受祭﹐生者有養﹐則吾君臣於歲時宴樂﹐心亦少安。」

太祖一日退朝﹐太子諸王侍﹐指宮中隙地謂之曰「此非不可起亭館臺榭爲遊觀之所﹐今但令內使種蔬﹐誠不忍傷民之財﹐勞民之力耳。昔商紂崇飾宮室﹐不卹人民﹐天下怨之﹐身死國亡﹔漢文帝欲作露臺﹐而惜百金之費﹐當時民安國富。夫奢儉不同﹐治亂懸異。爾等當記吾言﹐常存警戒。」

或有言元之天下以寬得之﹐亦以寬失之者。太祖曰「以寬得之﹐則聞之矣﹔以寬失之﹐則未之聞也。夫步急則躓﹐弦急則絕﹐民急則亂。居上之道﹐正當用寬。但云寬則得眾﹐不云寬之失也。元季君臣耽於逸樂﹐循至淪亡。其失在於縱弛﹐實非寬也。大抵聖王之道﹐寬而有制﹐不以廢棄爲寬﹔簡而有節﹐不以慢易爲簡。施之適中﹐則無獘矣。」

太祖嘗手敕諭中書省臣曰「中書法度之本﹐百司之所稟承﹐凡朝廷命令政教皆由斯出。事有不然﹐當直言攺正。苟阿意曲從﹐言旣出矣﹐追悔何及﹖《書》云﹕『股肱惟人﹐良臣惟聖。』自今事有未當﹐卿等卽以來言﹐求歸至當。毋徒苟順而已。」

太祖謂廷臣曰「累黍可以成寸﹐積善可以成徳。故小善可以成大善﹐小惡必至成大惡。」又曰「積善如積土﹐久而不已則可以成山﹔積惡如防川﹐微而不塞必至於滔天。卿等皆時之俊傑﹐與朕康濟天下﹐𨿽有小善﹐朕必錄之。若有不善﹐勿吝速攺。人能攺過遷善﹐如鏡之去垢﹐光輝日增。不然則終身朦蔽﹐罪惡日積﹐災咎斯至矣。可不戒哉﹗」

太祖謂翰林侍讀學士詹同曰「以仁義定天下﹐𨿽遲而長久﹔以詐力取天下﹐𨿽易而速亡。監於周秦可見也。故周之仁厚﹐可以爲法﹔秦之暴虐﹐可以爲戒。」

太祖諭羣臣曰「朕昔在民間時﹐見州縣官吏多不卹民﹐往往貪財好色﹐飲酒廢事﹐凡民疾苦﹐視之漠然﹐心實怒之。故今嚴法禁﹐但遇官吏貪污蠹害吾民者﹐罪之不恕。卿等當體朕言。若守己廉而奉法公﹐猶人行坦途﹐從容自適。苟貪賄罹法﹐猶行荊棘中﹐寸步不可移﹐縱得出﹐體無完膚矣。可不戒哉﹗」

太祖命京衛將士練習武藝。諭之曰「凡事必預備﹐然後有濟。先時浚流﹐臨旱免憂﹐已涸而汲﹐沃焦弗及。汝等當閒暇之日﹐宜練習武藝﹐不可謂無事便可宴安也。夫溺於宴樂者﹐必至於危亡﹔安而慮危者﹐乃可以常安。」

洪武二年春﹐太祖以天久不雨﹐告祭風雲雷雨嶽鎭海瀆等神一十八壇。中五壇親行禮﹐爲祭文以告。其略言「天地好生﹐必不使下民至於失所。朕不敢煩瀆天地﹐惟眾神主司下土民物﹐參贊天地化機﹐願神以民物之疾苦聞於上天后地﹐乞賜風雨以時﹐以成歲丰﹐養育民物﹐各遂其生。朕敢不知報。」

太祖諭諸將校曰「自古帝王居安慮危﹐處治思亂。今天下初定﹐豈可遽以爲安而妄警戒﹗朕觀爾等﹐智慮多不及此﹐惟知享富貴﹐取娛樂﹐於所統軍士﹐懵然不知簡練。倘一旦有警﹐將安用之﹖朕昔下金華時﹐館於廉訪司﹐有給掃除老數人﹐能言元時點兵事。使者問其主將曰﹕『爾兵有乎﹖』曰﹕『有。』使者曰﹕『何在﹖』主將舉所佩系囊﹐出片紙﹐指其名曰﹕『盡在此矣。』其怠弛如此。及天下亂﹐無兵可用。乃集農夫驅市民爲兵﹐至不能彎弓發一矢﹐駢首就戮﹐妻子爲俘。國之亡者﹐實此輩亡之也。爾等可不戒哉﹗」

太祖與翰林待制秦裕伯等論學術曰「爲學之道﹐志不可滿﹐量不可狹﹐意不可矜。志滿則盈﹐量狹則驕﹐意矜則小。盈則損﹐驕則惰﹐小則卑陋。故聖人之學﹐以天爲準﹔賢人之學﹐以聖爲則。苟局於小而拘於凡近﹐則亦豈能充廣其學哉﹗」

太祖謂翰林侍讀學士詹同曰「古人爲文章﹐或以明道徳﹐或以通當世之務。如典謨之言﹐皆明白易知﹐無深怪險僻之語。至如諸葛孔明《出師表》﹐亦何嘗雕刻爲文﹖而誠意溢出﹐至今使人誦之﹐自然忠義感激。近世文士不究道徳之本﹐不達當世之務﹐立辭𨿽艱深而意實淺近﹐卽使過於相如﹑楊雄﹐何裨實用﹖自今翰林爲文﹐但取通道理明世務者﹐無事浮藻。」

太祖命博士孔克仁等授諸子經﹐功臣子弟亦令入太學。仍諭之曰「人有積金﹐必求良冶而範之﹔有美玉﹐必求良工而琢之。至於子弟有美質﹐不求明師而教之﹐豈愛子弟不如金玉也﹖蓋師所以模範學者﹐使之成器﹐因其材力﹐各俾造就。朕諸子將有天下國家之責﹐功臣子弟將有職任之寄﹐教之之道﹐當以正心爲本﹐心正則萬事皆理矣。苟道之不以其正﹐爲眾欲所攻﹐其害不可勝言。卿等宜輔以實學﹐毋徒效文士記誦辭章而已。」

洪武二年五月﹐太祖祭方丘還﹐禦便殿﹐謂侍臣曰「上天之命﹐朕不敢知。古人有言『天命不易』﹐又曰『天命無常』﹐以難保無常之天命﹐付驕縱淫佚之庸主﹐豈有不敗﹖朕常披覽載籍﹐見前代帝王當祭祀時誠敬或有未至﹐必致非常妖孽﹐天命亦隨而攺。每念至此﹐中心惕然。」

太祖幸鐘山歸﹐由獨龍岡步至淳化門始騎而入﹐謂侍臣曰「朕久不歷農畝﹐適見田者冒暑而耘甚苦﹐因憫其勞﹐徒步不覺至此。農爲國本﹐百需皆其所出。彼辛勤若是﹐爲之司牧者亦嘗憫念之乎﹖且均爲人耳﹐身處富貴而不知貧賤之艱難﹐古人常以爲戒。夫衣帛當思織女之勤﹐食粟當念耕夫之苦。朕爲此故不覺惻然於心也。」

太祖命吏部定內侍諸司官制﹐諭之曰「朕觀《周禮》所記﹐未及百人。後世至逾數千﹐卒爲大患。今𨿽未能復古﹐亦當爲防微之計。古時此輩所治﹐止於酒漿﹑醯醢﹑司服﹑守祧數事。今朕亦不過以備使令﹐非別有委任。可斟酌其制﹐毋令過多。」又顧謂侍臣曰「此輩自古以來﹐求其善良﹐千百中不一二見。若用以爲耳目﹐卽耳目蔽矣﹔以爲腹心﹐卽腹心病矣。馭之之道﹐但常戒敕﹐使之畏法﹐不可使之有功。有功則驕恣﹐臣法則檢束﹐檢束則自不敢爲非也。」

太祖嘗諭皇太子曰「自古帝王以天下爲憂者﹐惟創業之君﹑中興之主及守成賢君能之。其尋常之君不以天下爲憂﹐反以天下爲樂﹐國亡自此而始﹐何也﹖帝王得國之初﹐天必授於有徳者﹐然頻履憂患而後得之﹐其得之也難﹐故其憂之也深。若守成繼體之君﹐常存敬畏﹐以祖宗憂天下之心爲心﹐則能永受天命。苟生怠慢﹐危亡必至﹐可不畏哉﹗」

太祖以元末之君不能嚴宮閫之政﹐至宮嬪女謁私通外臣﹐而納其賄賂﹐或施金帛於僧道﹐或番僧入宮中攝持受戒﹐而大臣命婦亦往來禁掖﹐淫瀆邪亂﹐禮法蕩然﹐以至於亡。遂深戒前代之失﹐著爲令典﹐俾世守之。皇后之尊﹐止得治宮中嬪婦之事﹐卽宮門之外﹐毫髮事不預焉。自后妃以下至嬪侍女使﹐大小衣食之費﹐金銀錢帛器用百物之供﹐皆自尙宮奏之﹐而後發內使監官覆奏﹐方得赴所部關領。若尙宮不及奏﹐而朦朧發內官監﹐監官不覆奏而輒擅領之部者﹐皆論以死。或以私書出外者﹐罪亦如之。宮嬪以下遇有病﹐𨿽醫者不得入宮中﹐以其證取藥而已。羣臣命婦﹐於慶節朔望﹐朝見宮中而止﹐無故卽不得入宮中。人君亦無有見外命婦之禮。天子及親王后妃宮嬪等﹐必愼選良家子而聘焉。戒勿受大臣所進﹐恐其夤緣爲姦﹐不利於國也。至於外臣請謁寺觀燒香禳告星斗之類﹐其禁尢嚴。

洪武三年五月﹐詔設科取士。詔曰「朕聞成周之制﹐取才於貢土﹐故賢者在職﹐而其民有士君子之行。是以風淳俗美﹐國易爲治而教化彰顯也。漢唐及宋﹐科舉取士﹐各有定制。然但貴詞章之學﹐而不求徳藝之全。前元依古設科﹐待士甚優。而權豪勢要之官﹐每納奔競之人﹐夤緣阿附﹐輒竊仕祿﹐所得資品﹐或居貢土之上。其懷材抱道之賢恥與並進﹐甘隱山林而不起。風俗之獘﹐一至於此。今朕統一華夷﹐方與斯民共享升平之治。所慮官非其人﹐有殃吾民﹐願得賢人君子而用之。自今年八月爲始﹐特設科舉﹐以起懷材抱道之士﹐務在經明行修﹐博古通今﹐文質得中﹐名實相稱。其中選者﹐朕將親策於廷。觀其學識﹐第其髙下﹐而任之以官。果有才學出眾者﹐待以顯擢。使中外文臣皆由科舉而選﹐非科舉者﹐毋得與官。彼遊食奔競之徒﹐自然易行。於戲﹗設科取士﹐期必得於全材。任官惟賢﹐庶可成於治道。咨爾有眾﹐體予至懷。」

太祖以天下初定﹐欲通羣下之情。日詔百官﹐悉侍左右﹐詢問民情﹐諮訪得失。或考問古今典禮制度。

太祖嘗謂諸武臣曰「用兵之道﹐當先固其本。本固而戰﹐多勝少敗。何謂本﹖內是也。內欲其實﹐實則難破。何謂實﹖有備之謂也。後世不知務此﹐至有戰勝之餘﹐遂忘武備。往往至於取敗。人言天下平定之時﹐可以息兵偃武。殊不知治兵然後可以息兵﹐講武而後可以偃武。若晉撤州郡之備﹐卒召五胡之擾﹔唐撤中國之備﹐終致安﹑史之亂。此無備之驗也。夫當天下無虞之時﹐而常謹不虞之戒﹐武備可一日而忘哉﹗」

太祖禦東閣﹐聞學士宋濂等講「有土有人」章﹐曰「人者國之本﹐徳者身之本。徳厚則人懷﹐人安則國固。故人主有仁厚之徳﹐則人歸之如就父母。人心旣歸﹐有土有財﹐自然之理也。若徳不足以懷眾﹐𨿽有財亦何用哉﹗」

洪武三年二月﹐詔天下曰「自古帝王開基立國﹐必賴賢俊之臣﹐共熙庶績﹐以康兆民。是故殷湯周武旣定天下﹐克用俊乂﹐列於庶位﹐故能光昭上下﹐澤流無窮。今朕肇基江左﹐統有萬邦﹐稽古建官﹐期臻至治永。惟六部政繁任重﹐而在位未盡得人﹐豈朕用賢之道未廣歟﹖抑賢智之士抗其志節而甘隱於巖穴歟﹖詔下之日﹐有司其悉心推訪﹐以禮遣之。」

太祖嘗謂中書省臣曰「今人於書札多稱頓首﹑再拜﹑百拜﹐皆非禮。其定爲儀式﹕凡致書於尊者﹐稱端肅奉書﹐答則稱端肅奉復﹐敵己者稱奉書奉復﹐上之與下稱書寄書答﹐卑幼與尊長雲家書敬覆﹐尊長與卑幼云書付某人。」

洪武三年六月﹐太祖以天久不雨﹐素服艸履徒步出﹐詣山川壇。設槁席露坐。晝曝於日﹐頃刻不移﹔夜臥於地﹐衣不解帶。令皇后與妃親執爨﹐爲昔日農家之食。皇太子捧榼﹐雜麻麥菽粟以進。凡三日始還宮。仍齋宿於西廡﹐出內帑紗彩一萬四千疋賜將校﹐於常例外給軍士薪米。令法司決獄﹐復命有司訪求天下儒術深明治道者。遂大雨﹐四郊沾足。

左副將李文忠送所獲故元諸孫至省﹐省臣請獻俘。太祖曰「古𨿽有獻俘之禮﹐武王伐殷﹐曾用之乎﹖」對曰「武王事不可知﹐唐太宗嘗行之。」曰「太宗是待王世充。若遇隋之子孫﹐恐不行此禮。元𨿽夷狄﹐入主中國百年之內﹐生齒浩煩﹐家給人足。朕之祖父﹐亦預享其太平。獻俘之禮﹐不忍加之。只令服本俗衣以朝﹐朝畢賜以中國衣冠。故國之妃朝於君者﹐元有此禮﹐不必效之。亦令衣本俗服﹐朝於中宮畢﹐賜中國服。」

元平﹐百官表賀。太祖問羣臣元之所以亡與己之所以興。因曰「當元之季﹐君晏安於上﹐臣跋扈於下﹐國用不經﹐徵斂日促﹐水旱災荒﹐頻年不絕﹐天怒人怨﹐盜賊蜂起﹐羣雄角逐﹐竊據州郡。朕不得已﹐起兵欲圖自全。及兵力日盛﹐凡東徵西討﹐削除渠魁﹐開拓疆宇。當是時﹐天下已非元有。向使元君克畏天命﹐不自逸豫﹐其臣各盡乃職﹐罔敢驕橫﹐天下豪傑曷得乘隙而起﹖朕取天下於羣雄之手﹐不在元之手。今獲其遺胤﹐非天之降福﹐何以至此﹖《詩》曰﹕『商之孫子﹐其麗不億﹐上帝旣命﹐侯於周服。』天命如此﹐其可畏哉﹗」

太祖嘗謂太子曰「天子之子與公卿士庶人之子不同﹐公卿士庶人之子系一家之盛衰﹐天子之子系天下之安危。爾承主器之重﹐將有天下之責也。公卿士庶人不能修身齊家﹐取敗止於一身一家。若天子不能正身修徳﹐其敗豈但一身一家之比﹖將宗廟社稷有所不保﹐天下生靈皆受其殃。可不懼哉﹐可不戒哉﹗」

洪武三年七月﹐詔於午門外擇空地立亭建碑﹐刻國家政事可爲定式及政令之善者﹐著以爲法。此最有益﹐不知何時遂廢。

太祖一日閱內藏﹐慨然謂臣下曰「此皆民力所供﹐蓄積爲天下之用﹐吾何敢私﹖苟奢侈妄費﹐取一己之娛﹐殫耳目之樂﹐是以天下之積爲一己之奉也。今天下已平﹐國家無事﹐封賞之外﹐正宜儉約﹐以省浮費。」

太祖嘗諭廷臣曰「古昔帝王之治天下﹐必定禮制﹐以定貴賤﹐明等威。是以漢髙初興﹐卽有衣錦繡綺谷﹐操兵乘馬之禁。歷代皆然。近世風俗﹐相承流於僭侈。閭裏之民服食居處與公卿無異﹐而奴僕賤隸往往肆侈於鄕曲。貴賤無等﹐僭禮敗度﹐此元之失政也。中書其以房舍服色等第﹐明立禁條﹐頒布中外﹐俾各有所守。」於是省部定職官自一品至九品房舍﹑車輿﹑器用﹑衣服各有等差。庶民房舍不過三間﹐不得用斗拱彩色﹔其男女衣服並不得用金繡﹑錦綺﹑紵絲﹑綾羅﹐止用綢絹素紗﹔首飾釧鐲不得用金玉珠翠﹐止用銀﹔靴不得裁制花樣金綫裝飾。違者罪之。

禮部尙書陶凱等據古禮﹐請每膳用樂。太祖曰「古之帝王﹐功徳隆盛﹐治洽生民﹐上下之間洽然太和。𨿽日一舉樂﹐不爲過也。今天下𨿽定﹐人民未蘇﹐北徵將士尙在暴露之中。此朕宵旰憂勤之不暇﹐豈可忘將士之勞﹐而自爲佚樂哉﹗」

太祖諭中書省臣曰「往者四方爭鬥﹐民不得其死者多矣。中原艸莽﹐遺骸徧野﹐朕惻然於心。宜遣人循歷水陸﹐悉收瘞之。」

洪武初﹐禦史袁凱言「今天下已定﹐將帥在京師者﹐於君臣之禮﹐恐未悉究。臣願於都督府延至通經學古之士﹐每於諸將朔望早朝後﹐俱赴都堂聽講經史。庶幾忠君愛國之心﹑全身保家之道油然日生。」太祖深以爲然﹐遂敕省臺延聘儒士﹐於午門番直﹐與諸將說書。

太祖一日朝退﹐見二內使幹靴行雨中﹐責之曰「靴𨿽微﹐皆出民力。民之爲此﹐非旦夕可成。汝何不愛惜﹐乃暴殄如此﹗」命左右杖之。因敕百官入朝遇雨雪﹐許服雨衣。

太祖大宴諸功臣﹐因諭之曰「創業之際﹐朕與卿等勞心苦力﹐艱難多矣。今天下已定﹐朕日理萬幾﹐不敢斯須自逸。誠思天下大業以艱難得之﹐必當以艱難守之。卿等今日安享爵位﹐優遊富貴﹐不可忘艱難之時。人之常情﹐每謹於憂患而忽於晏安﹐不知憂患之來始於晏安也。明者能燭於未形﹔昧者猶蔽於已著。事未形猶可圖也﹔患已著則無及矣。大抵人處富貴﹐欲不可縱﹐欲縱則奢﹔情不可佚﹐情佚則淫。奢淫之至﹐憂危乘之。今日與卿等宴飲極歡﹐恐久而忘其艱難﹐故相戒勉也。」

太祖已大封功臣﹐思天下大定﹐皆諸將之力。存者得膺爵賞﹐沒者乃不復見。遂設壇親祭之﹐且撫其兄弟子孫﹐俾食其祿。又設壇祭戰歿軍士﹐優養其父母妻子。

太祖一日罷朝﹐坐東閣﹐召諸武臣﹐諭之曰「爾等退朝之暇﹐亦嘗親近儒生乎﹖往在戰陣之間﹐提兵禦敵﹐以勇敢爲先﹐以戰鬥爲能﹐以必勝爲功。今居間無事﹐勇力無所施﹐當與儒生講求古之名將成功立業之後﹐事君有道﹐持身有禮﹐謙讓不伐﹐能保全其功名者何人﹔驕淫奢侈﹐暴橫不法﹐不能保全始終者何人。常以此爲鑑戒﹐擇其善者而從之﹐則可與古之賢將並矣。」

太祖聞公侯中有好神仙者。諭之曰「神仙之術﹐以長生爲說﹐又繆爲不死之藥以欺人。故前代帝王及大臣多好之﹐然卒無驗﹐且有服藥以喪其身者。蓋由富貴之極﹐惟恐一旦身歿不能久享其樂﹐是以一心好之。假使其術信然可以長生﹐何故四海之內千百年間﹐曾無一人得其術而久住於世者﹖若謂神仙混物﹐非凡人所能識。此乃欺世之言﹐初不可信。人能懲忿窒欲﹐養以中和﹐自可延年。有善足稱﹐名垂不朽﹐𨿽死猶生﹐何必枯坐服藥﹐以求不死﹖況萬無此﹐當痛絕之。」

太視覽儒士嚴禮等上言治道書。謂侍臣曰「元氏之亡﹐由委任權臣﹐上下蒙蔽。今禮言不得隔越中書奏事﹐此正元之大獘。人君不能躬覽庶政﹐故大臣得以專權自恣。今創業之初﹐正當使下情通達於上﹐而猶欲效之﹐可乎﹖」

太祖因禮部尙書陶凱請選人專任東宮官屬﹐罷兼領之職。諭之曰「朕以廷臣有才望勛徳者兼東宮官﹐非無謂也。嘗慮廷臣與東宮官屬有不相能﹐遂成嫌隙﹐或生姦謀﹐離間骨肉﹐其禍非細。若江充之事﹐可爲明鑑。朕今立法﹐令省臺都督府官兼東宮贊輔之職﹐父子一體﹐君臣一心﹐庶幾無相構之患也。」

●卷三

太祖因享廟﹐謂禮部臣曰「經言鬼神無常享﹐享於克誠。人謹方寸於此﹐而能格神明於彼﹐由至誠也。然人心操捨無常﹐有所警而後無所放。乃命禮部鑄銅人一﹐髙尺有五寸﹐手執簡書﹐齋戒三日﹐凡致齋之期則置朕前﹐庶朕心有所警省而不敢放也。」

太祖謂李善長曰「人之一心﹐最難點檢。朕起兵後﹐年二十七八﹐血气方剛﹐軍士日眾。若不自省察﹐任情行事﹐誰能禁我者﹖因思心爲身之主帥﹐若一事不合理則百事皆廢﹐所以常自點檢。此身與心若兩敵然﹐時時自相爭戰。凡諸事﹐爲必求至當﹐以此號令得行﹐肇成大業。今每遇祭祀﹐以爲當齋整心志﹐對越神明。而此心不能不爲事物所動﹐檢持甚難。蓋防閒此身﹐使不妄動﹐則自信己能﹔若防閒此心﹐使不妄動﹐尙難能也。」

洪武四年春﹐嚴內城門禁之法。官一日一代﹐士卒三日一代。凡內官內使﹐出入皆用號牌。有以兵器雜藥到門者﹐論如律。

中書省臣言「宦官俸宜月給三石。」太祖曰「內使輩衣食﹐於內自有定額。彼得俸﹐將焉用之﹖但月給一石足矣。」

太祖謂省臺臣曰「朕諸子日知務學﹐必擇端謹文學之臣兼宮寮之職﹐日與之居﹐講說經史﹐蓄養徳性﹐博通古今﹐庶可以承籍天下國家之重。但人之相與﹐气習易移。與正人處﹐則日習於正﹐如行康衢﹐自不爲偏岐所惑﹔與邪人處﹐則日習於邪﹐如由曲徑﹐往而不返﹐不覺入荊棘中矣。」

太祖以劉眞爲治書侍禦史。諭之曰「臺憲之官﹐不專於糾察﹐朝廷政事或有遺闕﹐皆得言之。人君日理萬幾﹐聽斷之際豈能一一盡善﹖若臣下阿意順旨﹐不肯匡正﹐則貽患無窮。今擢卿爲侍禦史﹐居朝廷之上﹐當懷蹇諤之風以爲百官表率。至於激濁揚淸﹐使姦邪屏迹﹐善人匯進﹐則禦史之職兼盡矣。」

刑部搜獄中囚﹐得一私書﹐乃吳興王升以寄其子平涼知縣塡者﹐其言曰「凡爲官須廉潔自持﹐貧者士之常也﹐古人謂貧乏不能存﹐此是好消息。撫民以仁慈爲心﹐報國以忠勤爲本﹐處己以謙敬爲先﹐進修以學業爲務。有暇日﹐宜玩味經史﹐至於先儒性理之書﹐亦當潛心其間﹐於此見得透徹﹐則自然所思無邪。又熟讀律令﹐則守法不惑﹐仕與學不可偏廢。人便則買附子二三枚﹐川椒一二斤﹐必經稅而後來﹐餘物非所覬也。」太祖覽書﹐嘉嘆良久﹐賜升手詔﹐遣使往諭﹐賜白金百兩﹑絹十疋﹑附子五枚﹑川椒五斤﹐仍復其家。

太祖謂羣臣曰「凡事﹐勤則成﹐怠則廢﹐思則通﹐昏則窒。故善持其志者﹐不爲昏怠所乘﹐是以業日廣﹐徳日進。聖人初無異於常人﹐而常人不能如聖人者﹐以弗勤弗思耳。」

洪武四年五月﹐以李守道﹑詹同爲吏部尙書。諭之曰「吏部者﹐鑑衡之司。鑑明則物之妍媸無所遁﹐衡平則物之輕重得其當。蓋政事之得失在庶官﹐任官之賢否在吏部。任得其人則政理民安﹐任非其人則瘝官曠職。卿等居持衡秉鑑之任﹐宜在公平以辧別賢否﹐毋但庸庸碌碌充位而已。」

太祖與羣臣論刑法。或曰「法重則人不輕犯﹐吏察則下無遁情。」曰「不然。法重則刑濫﹐吏察則政苛。鉗制下民﹐而犯者必眾﹔鉤索下情﹐而巧僞必滋。夫壘石之岡﹐勢非不峻﹐然艸木不茂﹔金鐵之溪﹐水非不淸﹐然魚鱉不生。古人立法制刑﹐以防惡衛善。故唐虞畫衣冠異章服以爲戮﹐而民不犯﹔秦有鑿顚抽脇之刑﹐慘夷之誅﹐而囹圄成市﹐天下怨叛。所謂法正則民愨﹐罪當則民從。今施重刑而又委之察吏﹐則民無所措其手足矣。朕聞帝王平刑緩獄而天下服從﹐未聞用商韓之法可以致堯舜之治也。」

太祖謂丞相汪廣洋曰「朕觀前代人君﹐多喜佞諛以飾虛名﹐甚至臣下詐爲瑞應以恣矯誣。至於天災垂戒﹐厭聞於耳。如宋眞宗初相李沆﹐日聞災異﹐其心猶存警惕。後大臣首啟天書﹐以侈其心﹐致使言祥瑞者相繼於途。朕思凡事惟在於誠﹐況爲天下國家﹐而可僞乎﹖爾中書自今凡祥瑞不必奏﹐如災異及蝗旱之事﹐卽時報聞。」

太祖與侍臣論用將。曰「秦裕伯嘗言﹐古者帝王之用武臣﹐或使愚使貪。其說𨿽本於孫武﹐然其言非也。夫武臣﹐量敵制勝﹐智勇兼盡﹐豈可謂愚﹖攻城野戰﹐捐軀徇國﹐豈可謂貪﹖若果貪愚之人﹐不可使也。」

太祖觀《大學衍義》﹐至晁錯謂﹕「人情莫不欲壽三王﹐生之而不傷。」眞徳秀釋之曰「人君不窮兵黷武﹐則能生之而不傷。」顧謂侍臣曰「朕每臨陣﹐觀兩軍交戰﹐出沒於鋒鏑之下﹐呼吸之間﹐創殘死亡﹐心甚不忍。嘗思爲君卹民﹐所重者兵與刑耳。濫刑者陷人於無辜﹐黷兵者驅人於死地。有國家者所當深戒也。」

太祖謂省臺諸臣曰「海外蠻夷之國﹐有爲患於中國者﹐不可不討。不爲中國患者﹐不可輒自用兵。古人有言﹐地廣非久安之計﹐民勞乃易亂之源。卿等當知朕此意。」

太祖諭京衛諸將士曰「勤儉爲治身之本﹐奢侈爲喪家之源。近聞爾等耽嗜於酒﹐一醉之費不知其幾。以有限之資﹐供無厭之費﹐歲月滋久﹐豈得不乏﹗且男不知耕﹐女不知織﹐而飲食衣服必欲奢侈。夫習奢不已﹐入儉良難﹐非保家之道。自今宜量入爲出﹐裁省妄費﹐寧使有餘﹐毋令不足。」

太祖聞諸勛臣莊佃多倚勢害人者。召諸臣諭之曰「古人不虧小節﹐故能全大功﹔不遺細行﹐故能成大徳。是以富貴終身﹐聲名永世。今卿等功成名立﹐保守晚節﹐正當畱意。而莊佃之家倚汝勢﹐挾汝威﹐以淩暴鄕裏﹐卿等何可不嚴戒之﹖彼小人耳﹐戒之不嚴﹐必漸自縱不已﹐必累爾徳也。」

太祖嘗諭羣臣曰「凡居官者﹐任之大小𨿽不同﹐要皆盡其職而已。昔範文正公居位﹐凡日之所爲必求與食相稱﹐或有不及﹐明日必補之﹐其心始安。賢人君子於國家盡心如此﹐朝廷豈有廢事﹐天下安得不治﹖朕每夜不安寢﹐未明視朝﹐常恐天下之事或有廢怠不舉﹐民受其獘。卿等當體朕懷。」

洪武五年二月﹐安南國王遣陪臣朝貢﹐禮部已受表。將入見﹐主事曾魯取其副視之﹐曰「前王乃陳日熞﹐今表曰叔明﹐必有以也。白尙書詰之。」蓋叔明逼死日熞﹐懼朝廷致討﹐故托貢以覘之﹐遂卻其貢。

洪武五年五月﹐太祖祭方丘畢﹐還宮。皇后妃嬪見﹐謂之曰「方農時﹐天久不雨﹐秧苗尙未入土﹐朕恐民之失望也﹐甚憂之。汝等宜皆蔬食﹐自今日始﹐俟雨澤降﹐復常膳如故。」是夜大雨﹐詰旦﹐水深尺餘。

句容民獻同蒂嘉瓜二﹐省臣以進。太祖曰「艸木之祥﹐生於其地﹐亦惟其土之人應之﹐於朕何預﹖若盡天地之間﹐時和歲丰﹐乃王者之禎。故王禎不在於微物。賜民錢遣之。」

太祖曾造紅牌﹐鐫戒諭后妃之詞﹐懸於宮中。其牌用鐵﹐飾字以金﹐其詞不可考也。

太祖念驛傳重繁﹐諭省臣曰「善治者﹐視民猶己﹐愛而勿傷﹔不善治者﹐徵斂誅求﹐惟日不足。殊不知君臣一體﹐民旣不能安其生﹐君亦豈能獨安厥位乎﹖譬之馭馬者﹐急銜勒﹐厲鞭策﹐求騁不已﹐鮮不顚蹶。馬旣顚蹶﹐人獨能無傷乎﹖元之末政﹐寬者失之縱﹐猛者失之暴。觀其驛傳一事﹐盡百姓之力而苦勞之﹐此與馭馬者何異﹖自今馬夫必以糧富丁多者充之﹐有司務加存撫。有非法擾害者﹐罪之。」

洪武五年十二月﹐詔曰「農桑衣食之本﹐學校理道之原。朕嘗設置有司﹐頒降條章﹐惇篤教化。務欲使民丰衣足食﹐理道暢焉。何有司不遵朕命﹐秩滿赴京者﹐往往不書農桑之務﹑學校之教﹐甚違朕意。特敕中書﹐令有司今後考課﹐必書農桑學校之績。違者降罰。民有不奉天時負地利﹐及師不教導生徒隳學者﹐皆論如律。於戲﹗彜倫不振﹐實君師之過。坐享民供而不修政教﹐亦豈職分之當爲﹖凡在君民﹐體朕至意。」

太祖嘗於冬月幸三山門觀修浚城濠者﹐見有役夫裸行水中﹐若探物狀。令人問之﹐則督工吏擲其鋤於水中﹐求之未得耳。令別取鋤償之。曰「農夫供役﹐手足皴裂﹐亦甚勞矣﹐尙忍加害乎﹖」捕吏杖之。顧謂丞相曰「今日衣重裘體猶覺寒﹐況役夫貧困無衣﹐其苦何可勝道﹖」卽命罷其役﹐仍命行工部﹐遣各夫匠還家。

內使有奏增肉飼虎者﹐太祖曰「養牛以供耕作﹐養馬以資騎乘﹐養虎欲以何用﹖而費肉飼之乎﹖」命以虎送光祿﹐他禽獸皆縱之。

太祖嘗諭來朝守令曰「慈祥愷悌﹐身之徳也。刻薄殘酷﹐徳之賊也。君子成其徳而去其賊﹐小人養其賊而悖其徳﹐故殃流於眾。且人莫不有是徳﹐君子守之不失﹐故天理恆昭融於中﹔小人捨而不爲﹐故私欲恆蔽錮其內。朕之任官﹐所用惟賢。舉廉興孝﹐惟欲厚俗﹔崇徳勸善﹐惟欲成風。若僞爲慈祥﹐必無仁愛之實﹔僞爲愷悌﹐必無樂易之誠。爾等勉修厥徳﹐廣施惠政﹐以副朕懷。」

太祖嘗謂禦史臺臣曰「爲人不可太剛﹐亦不可太柔。剛則傷物﹐柔則廢事。往見貪饕之徒﹐常執謙下﹐不拂人意。蓋緣所守不正恐舉劾其姦﹐故爲此取媚之態。人喜其媚己﹐以爲賢﹐則墮其術中矣。其不貪者自謂操守廉潔﹐故與人言﹐議稍有不合﹐輒起爭端。此𨿽剛彊﹐人惡其拂己﹐以爲不肖﹐則失人矣。夫以中而處剛﹐則必無矯激之情﹔以正而處柔﹐則必無畏佞之態。」

太祖謂詹同曰「聲色乃伐性之斧斤﹐易以溺人。一有溺焉﹐則禍敗隨之﹐故其爲害甚於鴆毒。人君居天下之尊﹐享四海之富﹐靡曼之色﹐窈窕之聲﹐何求而不得﹖苟不知遠之﹐則小人乘間納其淫邪﹐不爲所迷惑者幾人焉﹖況創業垂統之君﹐爲子孫之所承式﹐尢不可以不謹。」

太祖嘗命禦史察舉天下有司﹐諭之曰「古人有言﹐禮義以待君子﹐刑戮加於小人。蓋君子有犯﹐或出於過誤﹐可以情恕。小人之心姦詭百端﹐無所不至﹐若有犯﹐當按法去之﹐不爾則遺民患。君子過誤﹐責之以禮義﹐則自知愧悚﹐必思攺爲。彼小人者不知廉恥﹐終無忌憚﹐所以不得不去之也。故朕於廉能之官﹐𨿽或有過﹐常加宥免﹔若貪官之徒﹐𨿽小罪不赦也」。

太祖制中都城隍神主成﹐謂宋濂曰「朕立城隍神﹐使人知畏。人有所畏則不敢妄爲。朕則上畏天﹐下畏地﹐中畏人。自朝達暮﹐恆競惕自持。夫人君﹐父天母地﹐而爲民父母者也。苟所爲不能合天地之道﹐是違父母之心﹔不能安斯民於宇內﹐是失天下之心矣。如此者﹐可不畏哉﹗」

太祖命羣臣采漢唐以來藩王善惡可爲勸戒者﹐著爲書﹐曰《昭鑑錄》﹐以賜藩王。因謂秦王傅文原吉等曰「朕於諸子﹐嘗切諭之﹕一﹐舉動戒其輕﹔一﹐言笑斥其妄﹔一﹐飲食教之節﹔一﹐服用教之儉。恐其不知民之饑寒也﹐嘗使之少忍饑寒﹔恐其不知民之勤苦也﹐嘗使之少服勞事。但人情易至於縱恣﹐故令卿等編輯此書﹐必時時進說﹐使知所警戒。」

太祖一日閱武罷﹐諭諸將曰「畜兵所以衛民﹐勞民所以養兵。今爾等無耕耨之勞而充其食﹐無織之苦而足其衣﹐是皆出於民也。無知之徒不知捍禦之道﹐橫起淩虐之心以害其民﹐民受其害而至於困獘者﹐是自損其衣食之本也﹐不仁甚矣。爾等宜戒其恣縱之心﹐體朕卹下之意。且貴能思賤﹑富能思貧者﹐善處富貴也﹔憂能同其憂﹑樂能同其樂﹐善體眾情也﹔不違下民之欲﹐斯能合上天之心﹐合乎上天之心﹐斯可以享有富貴矣。」

衛卒有差還﹐受親舊私遺者﹐衛官以違法並逮其親識﹐請罪之。太祖曰「人歸故鄕﹐孰無親識﹖慰勞饋贈﹐人之常情。」命皆釋之。因謂侍臣曰「近來諸司用法﹐殊覺苛細。用法如此﹐使人舉動卽罹刑网﹐甚失寬厚之意。」

太祖謂羣臣曰「昔唐太宗謂﹕『人主自賢﹐臣不匡正﹐欲不危殆﹐豈可得也﹖』此言甚善。朕觀湯以從諫弗咈而興﹔紂以飾非拒諫而亡。興亡之道在從諫與咈諫耳。大抵自賢者必自用﹐自用則上不畏天命﹐下不卹人言﹐不亡何待﹖從諫者則樂善﹐樂善則正人日親﹐儉人日遠﹐號令政事必底於善。故未有不興者。朕於卿等深有所望﹐勿懷顧忌而不盡言。」

太祖嘗命吏部訪求天下賢才﹐諭之曰「世有賢才﹐國之寶也。古之聖王恆汲汲於求賢﹐蓋賢才不備不足以爲治。鴻鵠之能遠舉者﹐爲其有羽翼也﹔蛟龍之能騰躍者﹐爲其有鱗鬣也﹔人君之能致治者﹐爲其有賢人而爲之輔也。今山林之士﹐豈無徳行文藝之可稱者﹖宜令有司采舉﹐備禮遣送至京。朕將任用之﹐以圖至治。」

太祖謂中書省臣曰「馬𨿽至駑﹐策勵可以致遠﹔木𨿽至朴﹐繩削可以致用﹔人𨿽至愚﹐勉教可以成材。故聖人之教無棄人﹔君子之化無鄙俗。今之爲吏犯法者多﹐若得賢官長以表率之﹐豈有不化而爲善者。自今臺省六部官﹐遇有暇時﹐集屬吏﹐或教以經史﹐或講以時務﹐以變其气質。年終考之﹐視其率教與否﹐則可以知其賢不肖矣。」

太祖謂中書省臣曰「唐虞三代﹐典謨訓誥之詞質實不華﹐誠可爲千萬世法。漢﹑魏之間﹐猶爲近古。晉﹑宋以降﹐文體日衰﹐駢麗綺靡而古法蕩然矣。唐﹑宋之時﹐名儒輩出﹐𨿽欲變之﹐而卒未能盡變。近代制誥表章之類﹐仍蹈舊習。朕嘗厭其雕琢﹐殊異古體﹐且使事實爲浮文所蔽。其自今凡誥諭臣下之詞﹐務從簡古﹐以革獘習。爾中書宜播告中外臣民﹐凡表箋奏疏﹐毋用四六對偶﹐悉從典雅。」

太祖嘗謂皇太子曰「人君統理天下﹐人情物理﹐必在周知﹐然後臨事不惑。吾自起田裏至於今日﹐凡治軍旅理民事﹐無不盡心。恆慮處事未當﹐故常深念古人。爲治必廣視聽﹐凡言之善者﹐吾卽行之﹔不善者﹐吾𨿽不行﹐亦繹思至再﹐果不可行﹐然後置之。夫慮事貴明﹐處事貴斷﹐庶幾不眩。況汝生長宮掖﹐未涉世故﹐若局於見聞則視聽不廣﹐而欲以區區知識決天下之務﹐能一一當理﹐難矣﹗宜親賢樂善以廣聰明。逆己之言必求其善﹔順己之意必審其非。如此﹐則是非不混﹐理欲判然。天下之事﹐可得而治矣。」

太祖諭中書省臣曰「憂人者當體其心﹐愛人者每惜其力。朕嘗親軍旅﹐備知其疾苦。每進一膳﹐卽思天下軍民之饑﹔服一衣﹐卽思天下軍民之寒。今臨濠營造之士﹐宜各給衣米﹐庶不至饑寒也。」

太祖嘗謂秦府左相文原吉曰「蓄藥所以防病﹐積貨所以防貧﹐用賢所以輔徳。朕爲諸子擇賢以爲之輔﹐爾等居左右宜朝夕規誨﹐以成其徳。人情於大事或能謹之﹐而常忽於細微。夫細行不謹﹐大徳必虧﹔姑息小過﹐大愆必至。爾若曰所失者小﹐可勿言也。俟其大失﹐然後規之救﹐有所弗及矣。夫善𨿽小﹐可以成名﹔惡𨿽小﹐足以亡身。爾等宜盡心所事。」

洪武六年十月﹐太祖嘗命禮部考究前代糾劾內官之法﹐禮部議置內正司﹐設司正﹑司副﹐專掌糾察內官失儀及不法者。」

潞州貢人參。太祖諭之曰﹕朕聞人參得之甚艱﹐豈不勞民﹖今後不必進。」因謂省臣曰「往年金華貢香米﹐朕命止之。遂於苑中種數十畝﹐計所入﹐亦足供用。太原歲進蒲萄酒﹐自今亦令其勿進。國家以養民爲務﹐豈以口腹累人哉﹗嘗聞宋太祖家法﹐子孫不得於遠方取珍味﹐甚得貽謀之道也。」

太祖謂都督府臣曰「自古賢君﹐皆安不忘危﹐治不忘亂。今重兵之鎭﹐惟在北邊﹐然皆坐食民之租稅。將不知教﹐兵不知習﹐猝欲用之﹐豈能濟事﹖且兵食一出於民﹐所謂農夫百養戰士一﹐疲民力以供閒卒﹐非長策也。古人有以兵屯田者﹐無事則耕﹐有事則戰。兵得所養而民力不勞﹐此長治久安之道。然必委任得人﹐庶不廢事。今命爾等往彰徳﹑濟寧﹑眞定等處﹐統理軍政﹐凡鎭守﹑屯田﹑訓練之務﹐皆專之。」

洪武七年二月丁酉朔春分﹐當朝日﹐以是日日食﹐攺於己亥日行禮﹐釋奠先師孔子﹐亦攺於次丁日。」

彰徳府稅課司有稅及民間瓜菜柿棗畜牧飲食之物者﹐事聞﹐太祖曰「古謂聚斂之臣甚於盜臣﹐正此等官吏也。」命執而罪之。

禮部尙書牛諒言「古禮﹐凡大祀齋日﹐宰犢牛爲膳﹐以助精神。」太祖曰「大牢非常用﹐致齋三日而供三犢﹐所費太侈。夫儉可以制欲﹐澹可以順性。若無節制﹐惟事奢侈﹐徒增傷物之心﹐何益事神之道﹖」諒曰「周禮古人所定﹐非過侈也。」曰「周官之法﹐不行於後世多矣。惟自奉者乃欲法古﹐其可哉﹖」

初大祀﹐旣終獻﹐方行分獻禮。太祖以爲未當。命學士承旨詹同與學士宋濂議﹐乃攺定初獻奠玉帛將畢﹐卽分官行初獻禮。亞獻﹑終獻皆如之。又謂古人祭用香燭﹐所以達道陰陽﹐以接神明。初無上香之禮﹐遂罷之。

太祖嘗謂中書省臣曰「天下一家﹐民猶一體﹐有不得其所者﹐當思所以安養之。昔吾在民間﹐目擊其苦。鰥寡孤獨饑寒困踣之徒﹐常自厭生﹐恨不卽死。吾亂離遇此﹐心常惻然。故躬提師旅﹐誓淸四海﹐以同吾一家之安。今代天理物已十餘年﹐若天下之民有流離失所者﹐非惟昧朕之初志﹐於代天之工﹐亦不能盡。其令天下郡縣﹐訪窮民無告者﹐月給以衣食﹐無依者﹐給以屋舍。」

山陽民有父得罪當杖而子請代者。太祖謂刑官曰「父子之親﹐天性也。然不親不遜之徒﹐親遭患難﹐有坐視而不顧者。今此人以身代父﹐出於至情。朕爲孝子屈法﹐以勸勵天下。其釋之。」

太祖命禦史臺選國子生分教北方﹐諭之曰「致治在於善俗﹐善俗本於教化。教化行﹐𨿽閭閻可使爲君子﹔教化廢﹐卽中材或墜於小人。近北方喪亂之餘﹐人鮮知學﹐欲求方聞之士﹐甚不易得。今太學諸生中﹐年長學優者﹐卿宜選取﹐俾往北方各郡分教。」

太祖嘗謂侍臣曰「人君深居髙位﹐恐阻隔聰明﹐過而不聞其過﹐闕而不知其闕﹐故必有獻替之臣﹐忠謀之士﹐日處左右以拾遺補闕。言而是也﹐有褒嘉之美﹔言而非也﹐無譴責之患。故人思盡職竭其忠誠﹐無有隱諱。如此﹐則嘉言日聞﹐君徳日新。令聞長世﹐允爲賢明。若昏庸之主﹐吝一己之非﹐拒天下之善﹐全軀保祿之臣﹐緘默而不言。或畏威而莫諫﹐塞其聰明﹐昧於治理﹐必至淪亡而後已。由此觀之﹐能受諫與不能受諫之異也。」

太祖謂侍臣曰「舉大器者﹐不可以獨運﹔居大業者﹐不可以獨成。故擇賢任能﹐布列庶位﹐安危協心﹐盛衰同徳。昔殷周之興也﹐用伊尹﹑周公諸賢﹐故卜世永久﹐歷祚靈長。秦﹑隋之季﹐棄羣策於漢髙﹐委英雄於唐主﹐獨任其智﹐未幾而亡。蓋根疏者易拔﹐源淺者易涸。人君欲弘其徳﹐惟當廣覽兼聽﹐博達羣情﹐則治益盛隆﹐道日光大矣。」

洪武八年﹐攺建大內宮殿。太祖謂廷臣曰「唐虞之時﹐宮室朴素。後世窮極侈麗﹐習尙華美﹐去古遠矣。朕今所作﹐但求安固﹐不事華麗。凡雕飾奇巧﹐一切不用。惟朴素堅壯可傳永久﹐使吾後世子孫守以爲法。至於臺榭苑囿之作﹐勞民費財﹐以事遊觀之樂﹐朕決不爲。其飭所司﹐如朕之志。」

太祖與侍臣論用人之道﹐謂之曰「金石之有聲﹐擊之而後鳴﹔舟航之能運﹐操之而後動﹔賢者之有才﹐用之而後見。然人之才智﹐有長於彼而短於此者﹐若因其短而並棄其所長﹐則天下之才難矣。」

洪武時南郊甘露降﹐羣臣有獻詩頌徳者。太祖曰「人之常情﹐好祥惡妖﹐然天道幽微莫測﹐若恃祥而不戒﹐祥未必皆吉﹔睹妖而能懲﹐妖未必皆凶。蓋聞災而懼﹐或者蒙休﹔見瑞而喜﹐反以致咎。何則﹖凡人懼則戒心常存﹐喜則侈心易縱。朕徳不逮﹐惟圖修省之不暇﹐豈敢以此爲己所致哉﹗」

太祖謂太子﹑諸王曰「汝等聞修徳進賢之道乎﹖藻率雜佩﹐爲身之容﹔恭遜溫良﹐爲徳之容。見於外者﹐可知其內。古之君子﹐徳充於內而著乎外﹐所以器識髙明而善道日臻﹐惡行不見而邪僻益遠。己徳旣修﹐自然足以服人﹐賢者匯進而不肖者自去。能修徳進賢﹐則天下國家未有不治。不知務此者﹐鮮不取敗。夫貨財聲色﹐爲戕徳之斧斤﹔讒佞諂諛﹐乃杜賢之荊棘。當拒之如虎狼﹐畏之如蛇虺。苟溺於嗜好﹐則必爲其所陷矣。」

太祖命湯和等防邊﹐諭之曰「自古重於邊防﹐邊境安則中國無事。然虜人聚散無常﹐若邊防不嚴﹐卽入爲寇﹐待其入寇而後逐之﹐則塞上之民必然受害。朕嘗敕邊將嚴爲之備﹐復恐久而懈惰﹐特命卿等率眾以往。眾至邊上﹐常存戒心﹐𨿽不見敵﹐常若臨敵﹐則不至有失矣。」

洪武九年五月﹐將有事於方丘﹐適有晉王妃之喪﹐太祖命翰林官考古制以聞。學士宋濂等言「按《王制》﹐喪三年不祭﹐惟祭天地社稷﹐越紼而行事。宋眞宗時有內喪﹐神宗當郊而喪未除﹐皆未嘗廢。夫郊社之禮﹐國之大事﹐聖人所重。𨿽有三年之喪﹐亦不敢廢﹐所以示有尊也。」從之。

洪武時﹐日照知縣馬亮考滿﹐州上其考曰「無課農興學之績﹐而長於督運。」太祖曰「農桑衣食之本﹐學校風化之原﹐此守令先務。不知務此﹐而曰長於督運﹐是棄本而務末﹐豈其職哉﹖」遂黜之。

洪武時﹐福建參政魏鑑﹑瞿莊笞姦吏至死﹐太祖賜璽書勞之曰「自古天下之治亂﹐在於君臣之能馭不能馭耳。若君能馭臣﹐臣能馭吏﹐故治由此始﹔若君不能馭臣﹐臣無以馭吏﹐則亂亦由此始。或云胥吏小人﹐何預治亂﹐是大不然。吏詐則蠹政﹐政旣隳矣﹐民何由安﹖朕所以著爲令﹐欲使上官馭吏﹐嚴之以法。柰何貪官動爲下人所持﹐任其縱橫﹐莫敢誰何﹗所以政弛而民受枉。今丞相奏福建兩參政致極刑於姦吏﹐朕聞玆事﹐當哉。故往諭之。尙愼終如始﹐乃能其官。」

太祖與侍臣論及古之女寵﹑宦官﹑外戚﹑權臣﹑藩鎭﹑夷狄之禍﹐曰「漢無外戚閹宦之權﹐唐無藩鎭夷狄之禍﹐國何能滅﹖朕觀往古﹐深用爲戒。然制之有道﹐若不惑於聲色﹐嚴宮闈之禁﹐貴賤有體﹐恩不掩義﹐女寵之禍﹐何自而生﹖不牽於私愛﹐惟賢是用﹐苟干政典﹐裁以至公﹐外戚之禍﹐何由而作﹖閽寺便習﹐職在掃除﹐供給使令﹐不假以兵柄﹐則無宦寺之禍。上下相維﹐大小相制﹐防耳目之壅蔽﹐謹威福之下移﹐則無權臣之患。藩鎭之設﹐本以衛民﹐使財歸有司﹐兵必合符而調﹐豈有跋扈之憂﹖至於禦夷狄﹐則修武備﹐謹邊防﹐來則禦之﹐去不窮追﹐豈有侵暴之虞﹖凡此數事﹐嘗欲著書﹐使後世子孫以時觀覽﹐亦社稷無窮之利也。」

洪武時﹐刑部主事茹太素疏論時務累萬餘言。太祖令人誦之再三﹐采其切要可行者才五百餘言。因嘆曰「朕所以求言者﹐欲其切於事情﹐而有益於天下國家。彼浮詞者﹐徒亂聽耳。」遂令中書行其言之善者﹐且定爲建言格式﹐頒示中外﹐使言者陳得失﹐無煩文。

太祖嘗謂中書省臣曰「官員聽選之在京者﹐久住客邸﹐日有所費﹐甚至空乏﹐假貸於人﹐昔元之獘政﹐此亦其一端。自今常選官﹐宜早與銓注﹐卽令赴任。銓選之後﹐以品爲差﹐皆與道裏費。仍令有司給舟車送之﹐著爲令。」

太祖謂省臣曰「食祿之家與庶民﹐貴賤有等。趨事執役﹐以奉上者﹐庶民之事。若賢人君子﹐旣貴其身﹐而復役其家﹐則君子野人無所分別﹐非勸士待賢之道。自今百司見任官員之家﹐輸租外悉免其徭役。」

太祖曾敕中書省曰「向荊﹑蘄等處水災﹐朕寢食不安﹐亟命戶部主事趙乾往賑之。豈意乾不念民艱﹐坐視遷延﹐自去年十二月至今年五六月之交﹐方施賑濟﹐民饑死者多矣。夫民饑而上不卹﹐其咎在上。吏受命不能宣上之意﹐視民死而不救﹐罪不勝誅。其斬之﹐以戒不卹吾民者。」

臨淄縣丞王基言「乞發山海之藏﹐以通寶路。」太祖召而詰之曰「汝云發山海之藏﹐須人力乎﹖自發乎﹖況發之未必得﹐而勞人莫甚焉。昔唐太宗罪權萬紀﹐爲其言利而不進善也。汝之言﹐果導人君以善乎﹖」遂黜之。

有內使以久事內廷﹐從容言及政事者﹐太祖卽日斥遣還鄕﹐命終身不齒。因諭羣臣曰「自古賢明之君﹐凡有謀爲﹐必與公卿大夫謀諸朝廷﹐而斷之於己﹐未聞近習嬖幸之人得與謀者。況閽寺之人﹐朝夕在人君左右﹐出入起居之際﹐聲音笑貌﹐日接乎耳目﹐其小善小信﹐皆足以固結君心。而便嬖專忍﹐其本態也。苟一爲所惑﹐而不知省﹐將必假威福竊權勢以干與政事。及其久也。遂至於不可抑﹐由是而階亂者多矣。朕嘗以是爲監戒﹐故立法。寺人不過侍奉灑掃﹐不許幹與政事。今此宦者𨿽侍朕日久﹐不可姑息﹐決然去之﹐所以懲將來也。」

太祖諭中書省臣曰「淸明之朝﹐耳目外通﹔昏暗之世﹐聰明內蔽。外通則下無壅遏﹔內蔽則上如聾瞽。國家治否﹐實關乎此。朕常患下情不能上達﹐得失無由以知﹐故廣言路以求直言。其有言者﹐朕皆虛心以納之。尙虞微賤之人﹐敢言而不得言﹔疏遠之士﹐欲言而恐不信。如此﹐則所知有限﹐所聞不廣。其令天下臣民﹐凡言事者﹐實封直達朕前。」

太祖嘗謂侍臣曰「前代庸君暗主﹐莫不以垂拱無爲爲藉口﹐縱恣荒寧﹐不親政事。殊不知治天下者﹐無逸然後可逸。若以荒寧怠政爲垂拱無爲﹐帝舜何爲曰『耄期倦於勤』﹐大禹何以惜才陰﹐文王何以日昃不食﹖且人君日理萬幾﹐怠心一生﹐庶務壅滯﹐貽患不可勝言。朕自卽位以來﹐嘗以勤勵自勉﹐未旦卽臨朝﹐晡時而後還官﹐夜臥不能安席﹐披衣而起﹐或仰觀天象﹐見一星失次﹐卽爲憂惕﹔或量度民事﹐有當速行者﹐卽次第筆記﹐待旦發遣。朕非不欲暫安﹐但祗畏天命﹐不得不爾。朕言及此者﹐恐羣臣以天下無事﹐便欲逸樂﹐股肱旣惰﹐元首叢挫﹐民何所賴﹖」

太祖造觀心亭成﹐親臨幸焉。時致仕學士承旨宋濂來朝﹐召而語之曰「人心易放﹐操存爲難。朕酬庶務﹐罔敢自暇自逸。況有事於天地﹑宗廟﹑社稷﹐尢用祗惕。是以作爲此亭﹐名曰觀心﹐致齋之日﹐端居其中﹐吾身在是﹐吾心卽在是。卻慮凝神﹐精一不二﹐庶幾無悔。卿爲朕記之﹐傳示來裔。」

太祖謂韓國公李善長曰「人君聰明𨿽得於天性﹐然於物理﹐必察識而後知﹔於人情﹐必諳練而後熟。設若臨事不熟﹐驟然決斷﹐恐未盡善。旣行之後﹐自覺其非﹐急欲攺之﹐妨事亦已多矣。前者令皇太子躬聽朝臣啟事﹐欲以練習國政﹐恐聽覽之際﹐處置或有未當。自今諸司奏啟﹐卿等二三大臣﹐更爲參決可否﹐然後奏聞。」

太祖嘗謂禮部臣曰「《周書》有言﹕『人無於水鑑﹐當於民鑑。』人君深居獨處﹐能明見萬里者﹐良由兼聽廣覽﹐以達民情。胡元之獘﹐政專中書﹐凡事必先關報﹐然後奏聞。其君又多昏蔽﹐是致民情不通﹐尋至大亂﹐深爲可戒。大抵民情幽隱﹐猝難畢達。苟忽而不究﹐天下離合之機系焉﹐甚可畏也。所以古人通耳目於外﹐鑑得失於民﹐有見於此矣。爾禮部其定奏式﹐申明天下。」

洪武十二年春正月﹐太祖合祀天地於南郊﹐自齋誓至祭之夕﹐天宇澄霽﹐星緯昭煥﹐祥風慶雲﹐光彩燁煜。太祖大悅﹐敕中書省臣曰「凡有國者﹐必以祀事爲先。祀事之禮﹐起於古先聖王﹐其周旋上下﹐進退奠獻﹐莫不有儀。然儀必貴誠﹐而人心叵測﹐至誠者少﹐不誠者多﹐暫誠者或有之。若措禮設儀﹐文飾太過﹐使禮煩人倦﹐而神厭弗享﹐非禮也。朕周旋祀事﹐十有一年﹐見其儀文太煩﹐乃以義更其儀式。合祀社稷旣﹐祀神乃歆。今合祀天地﹐而上下悅﹐若有肹蚃﹐答於朕心。爾中書下翰林儒臣紀其事﹐以彰上帝皇祗之昭格。」

太祖禦華蓋殿﹐皇太子侍﹐謂曰「爾看書﹐亦知古人爲君之道否﹖君道以事天愛民爲重﹐其本在敬耳。人君一言一行﹐皆上通於天﹐下系於民﹐必敬以將之﹐而後所行無不善也。蓋善﹐天必鑑之﹔不善﹐亦必鑑之。一言而善﹐四海蒙福﹔一行不謹﹐四海惟殃。言行如此﹐可不敬乎﹗」

太祖與禮部尙書朱夢炎論治民之道﹐曰「君之於民﹐猶心於百體﹐心得其養﹐不爲邪淫所幹﹐則百體皆順令矣。苟無所養﹐爲眾邪所攻﹐則百病生焉。爲君者﹐能親君子遠小人﹐朝夕納誨﹐以輔其徳﹐則政教修而恩澤布。若惑於憐邪﹐荒於酒色﹐怠於政事﹐則君徳乖而民心離矣。天下安得而治﹗」

●卷四

太祖與侍臣論用人之道﹐曰「人主以明爲治﹐而不自用其明﹐當取眾人以爲明。眾人之見﹐必廣於一人。故用天下之賢才以爲治﹐使天下之情幽隱畢達﹐則明無不照而治道成矣。苟自作聰明而不取眾長﹐欲治道之成﹐不可得也。」

太祖與侍臣論治身之道﹐曰「人之害莫大於欲﹐欲非止於男女宮室飲食服禦而已﹐凡求私便於己者皆是也。然惟禮可以制之﹐先王制禮﹐所以防欲也﹐禮廢則欲肆。爲君而廢禮縱欲﹐則毒流於民﹔爲臣而廢禮縱欲﹐則禍延於家。故修禮可以寡過﹐肆欲必至滅身。」

太祖諭中書省臣曰「自今內外官致仕還鄕者﹐復其家﹐終身無所與。其居鄕裏﹐惟於宗族序尊卑如家人禮﹐於其外祖及妻家亦序尊卑。若筵宴﹐則設別席﹐不許坐於無官者之下。如與同致仕官會﹐則序爵﹐爵同序齒。其與異姓無官者相見﹐不次答禮﹐庶民則以官禮謁見。敢有淩侮者﹐論如律﹐著爲令。」

國初伶人皆戴靑巾﹐洪武十二年始令伶人常服綠色巾﹐以別士庶之服。

太祖觀《武帝紀》﹐顧謂翰林侍臣曰「人君理財之道﹐視國如家可也。一家之內﹐父子不異貲﹐其父經營儲積﹐未有不爲子孫之計者。父子而異貲﹐家必隳矣。君民猶父子也﹐若惟損民以益君﹐民衣食不給而君獨富﹐豈有是理哉﹖」

太祖嘗與翰林待制吳沈論持身保業之道﹐曰「安生於危﹐危生於安。安而不慮﹐則能致危﹔危而克慮﹐則能致安。安危治亂﹐在於能謹與否耳。」

太祖謂翰林侍臣吳沈曰「人君治天下﹐進賢納諫﹐二者眞切要事也。眞知賢者﹐能興其國﹐何有不好﹖眞知諫者﹐在於忠己﹐何有不納﹖惟其知之不眞﹐是以於己難入。若誠能好賢﹐則不待招徠而賢者自至﹔誠能納諫﹐則不待旌賞而諫者畢來。」

太祖謂侍臣曰「人言天子居至尊之位﹐操可致之權﹐賞罰予奪﹐得以自專。朕則不然﹐凡出一言﹐行一事﹐兢兢業業﹐惟恐上違天命﹐下拂人情。況賞罰予奪﹐國之大柄﹐一有愛憎忿戾於其間﹐則非大公至正之道。是以此心斯須不敢忽也。」

太祖嘗謂皇太子﹑諸王曰「吾持身謹行﹐汝輩所親見。吾平日無優伶﹛執目﹜近之狎﹐無酣歌夜飲之娛﹐正宮無自縱之權﹐妃嬪無寵幸之暱。或有浮詞之婦﹐察其言非﹐卽加詰責﹐故各自修飭﹐無有妒忌。至若朝廷政事﹐稽於眾論﹐參決可否﹐惟善是從。若燕間之際﹐一人之言﹐尢加審察。故言無偏聽﹐政無阿私。每旦﹐星存而出﹐日入而休﹐慮患防危﹐如履淵冰﹐苟非有疾﹐不敢怠惰﹐以此自持﹐猶恐不及。故與爾等言之﹐使知持守之道。」

太祖命羣臣各舉所知﹐諭之曰「天下賢才未嘗乏也。謂臯﹑夔﹑稷﹑契不復生﹐方叔﹑召虎不再出﹐是薄天下之士﹐但世有升降﹐故才有等差耳。爲人上者﹐能量才授識﹐則無施不可。蓋士之進退﹐系乎國之治否﹐吾以一人之智﹐豈足以盡理天下﹖必賴天下之賢﹐然後足以有爲。爾等宜體此意。」

太祖嘗謂侍臣曰「人主不能明斷者﹐欲害之也。然明斷亦不以急遽苛察爲能﹐苟見有未至﹐反損人君之明。求之太過﹐則虧人君之量。」

洪武十三年六月﹐太祖謂戶部臣曰「曩者姦臣聚斂﹐深爲民害﹐稅及天下纖悉之物﹐朕甚恥焉。自今如軍民嫁娶喪葬之物﹐舟車絲布之類﹐皆勿稅。爾戶部其榜示天下﹐使其周知。」

洪武間﹐禦史連楹劾應天府尹曾朝佐祭歷代忠臣不具祭服有乖典禮。太祖顧問廷臣﹐吏部尙書阮畯言「祭前代之臣﹐不具祭服﹐相承已久。」乃命翰林院考證以聞。翌日﹐翰林院奏﹐祭前代忠臣﹐便服行禮爲宜。遂詔以爲常式。

洪武十三年八月﹐制天下學校師生廩膳米人日一升﹐魚肉監醢之類﹐皆官給之。

洪武時﹐禦史劾溧水縣祭社稷以牛醢代鹿醢﹐禮部言「著令﹐凡祭物缺者﹐許以他物代。」太祖曰「夫祭物所謂缺者﹐以非土地所產﹐溧水固有鹿﹐何得謂缺﹖是有司無誠心於祀神﹐而故爲苟簡也。夫百司所以能盡其職而理民事者﹐以其常存敬懼之心耳。今溧水之官於神猶怠忽之﹐則於人事又何懼焉﹖」命論如律。

太祖與吏部臣論任官﹐曰「樹藝非其土則不蕃﹐授官非其才則不任。任官之務﹐當取方正之士﹐凡邪佞者﹐必去之。然眾人惡之﹐一人悅之﹐未必正也﹔眾人悅之﹐一人惡之﹐未必邪也。蓋出於眾人爲公論﹐出於一人爲私意。正人所爲﹐治官事則不私其家﹐當公法則不私其親﹐邪人反是。此亦可辧。」

太祖諭禮部臣曰「人君操賞罰之柄以禦天下﹐必在至公。無善而賞﹐是謂私愛﹔無過而罰﹐是謂私惡。此不足以爲勸懲。朕觀漢髙帝斬丁公﹐封雍齒﹐唐太宗黜權萬紀﹑李仁發﹐而賞魏徵之直﹐皆至當﹐可以服人。所謂賞一君子而人皆喜﹐罰一小人而人皆懼。朕於賞罰﹐未嘗敢輕。若一時處分或有未當﹐卿等宜明白執論。寧使賞厚於罰﹐但不可濫及﹐使小人僥幸耳。」

太祖命助教趙新等爲布政使﹐諭之曰「今布政司﹐視古之州牧﹐其任甚重。所以重者何﹖重在承流宜化﹐通達民情也。若上徳不下究﹐則郁而不彰﹔下情不上達﹐則塞而不通。爲政郁塞﹐則遠近乖隔﹐上下不親﹐得失無所聞﹐美惡無所見。如此則獘政百出﹐民不可得而治矣。朕所以用卿等﹐冀儒術之有異於常人也。尙宜勉之。」

洪武時﹐近臣有言當理財以紓國用者﹐言之頗悉。太祖曰「天地生財以養民﹐故爲君者﹐當以養民爲務。天節浮費﹐薄稅斂﹐猶恐傷人﹐況重爲徵斂﹐其誰不怨咨也。」近臣復言自天子至於庶人未有不儲偫而能爲國家者﹐太祖言「人君制財與庶人不同。庶人爲一家之計﹐則積財於一家﹔人君爲天下之主﹐當貯財於天下。豈可塞民之養﹐而陰奪其利乎﹖昔漢武帝用東郭咸陽﹑孔僅之徒爲聚斂之臣﹐剝民取利﹐海內苦之﹔宋神宗用王安石理財﹐小人競進﹐天下騷然。此可爲戒。」言者愧悚。自是無敢以財利言者。

洪武十四年七月﹐定文職散官之制﹐凡初入仕﹐任內未及初考而遷調攺除升等者﹐考核平常量才降等非貶降者﹐皆得初授階初考稱職﹔任內已及初考﹐遷調攺除而品級仍前者﹐任內已升授未及再考遷調攺除而品級仍前者﹐皆得升授階。凡及兩考而事迹顯著者﹐皆得加授階。

太祖嘗謂諸行人曰「凡爲使臣﹐受命而出﹐四方之所瞻視﹐不可不謹。孔子曰﹕『行已有恥﹐使於四方﹐不辱君命﹐可謂士矣。』爾等當服膺是言。若縱情肆欲﹐假使命而作威福﹐虐害下人﹐爲朝廷之辱矣。自今或捧制書﹐或奉命出使﹐或催督庶務﹐所在官吏淑慝﹐軍民休戚﹐一一咨訪。還日以聞﹐庶不負爾職也。」

太祖嘗敕刑部臣曰「帝王撫臨百姓﹐皆欲其從化﹐至於刑罰﹐不得已而用之。故唐虞之法﹐罪疑惟輕﹐四凶之罪﹐止於流竄。今天下已安﹐法令已定﹐有司旣不能宣明教化﹐使民無犯﹐及有小過﹐或加以苛刻﹐朕甚憫焉。夫上有好生之徳﹐則下有爲善之心﹐攺過者多﹐則輕生者少。自今惟十惡眞犯者﹐決之如律﹐其餘皆減死論。」

太祖嘗謂四輔官王本等曰「天道福善禍淫﹐不言而見。君有徳則降祥以應之﹐不徳則降災以警之。故天之於君﹐猶父之於子﹐子不善而父警之﹐安敢不懼﹖蓋謹懼無違﹐猶慮有非常之災。若恣肆不戒﹐豈能免當然之禍﹖朕與卿等皆當愼之。」

給事中有言「國初啟事東宮﹐惟東宮官屬稱臣﹐朝臣則否。蓋尊無二上之意。」翰林編修吳沈等議曰「東宮國之大本﹐所以繼聖體而承天位者也﹐臣子尊敬之禮﹐何得有異於是﹖」諸凡啟事東宮者﹐稱臣如故。

太祖諭部院諸臣曰「朕觀《書》以元首諭君﹐股肱諭臣。自古君臣本同一體﹐若君獨用則臣職廢﹐臣不任則君事勞。君臣之間﹐貴在一徳一心﹐以共濟天下。朕所以懇懇與卿等言者﹐以六部爲朕總理庶務﹐都察院爲朕耳目﹐日與內外諸司事體相關﹐當思盡心贊輔﹐共成理道﹐以安生民。」

廉州巡檢王徳亨言「家本階州﹐界於西戎﹐有水銀坑冶及靑綠紫泥﹐願得兵取其地﹐以歸於朝。」太祖謂戶部臣曰「盡力求利﹐商賈之所爲。開邊啟釁﹐帝王之深戒。今珍奇之產﹐中國豈無﹖朕悉閉絕之﹐恐此途一開﹐小人規利﹐勞民傷財﹐爲害甚大。況控制邊境﹐貴於安靖。苟用兵爭利﹐擾攘不休﹐後𨿽悔之﹐不可追矣。此人但知趨利﹐不知有害﹐豈可聽也﹗」

洪武十五年四月﹐詔天下通祀孔子。又賜學糧﹐增師生廩膳﹐應天府一千六百名﹐府一千名﹐州八百名﹐縣六百名。師生月給廩膳米一石﹐教官俸如舊。

工部奏﹐飾東宮殿宇及公主府所用靑綠﹐請令民采辦。太祖曰「姑隨所有用之﹐勿勞民也。」工部臣曰「庫藏所貯﹐恐不足用。且令采辦以價給之﹐亦不傷民。」太祖曰「靑綠產於深山窮谷﹐民豈能自采﹖必待販鬻而後得之。爾但知給以價直﹐不知有司急於取辦﹐未免過於督責﹐而吏卒夤緣肆貪﹐所得之直﹐不償所費。況貨殖之人﹐乘時射利﹐髙價以售。民受驅迫者﹐急於應辦﹐轉爲借貸。其獘百端﹐爲害滋甚﹐豈可以粉飾之故而重擾民乎﹗」

洪武時廣平府王允道言「磁州臨水鎭地產鐵﹐元時於此置鐵冶﹐歲收鐵百餘萬﹐請仍置冶。」太祖曰「朕聞治世天下無遺賢﹐不聞無遺利﹐且利不在官則在民﹐民得其利則利源通﹐而有益於官﹐官專其利則利源塞﹐而必損於民。今各冶鐵數多﹐軍需不乏﹐而民生業已定﹐若復設此﹐必重擾之。」因杖其人流海外。

太祖嘗謂翰林學士宋訥曰「朕每觀《尙書》至敬授人時﹐嘗嘆敬天之事﹐後世中主猶能知之﹐敬民之事﹐則鮮有知者。蓋彼自謂崇髙﹐謂彼皆事我者﹐分所當然。故威嚴日重而恩禮寢薄﹐所以然者﹐只爲視民輕也。視民輕﹐則與己不相干﹐而泮渙離散不難矣。惟能知民與己相資﹐則必無漫視之獘。故曰『可愛非君﹐可畏非民﹐眾非元後﹐何戴後非﹐眾罔與守邦』。古之帝王﹐視民何嘗敢輕﹖故致天下長久者﹐以此而已。」

解州學正孫詢訐稅使曾必貴爲胡惟庸黨﹐又訐故元參政黎銘嘗自稱老豪傑﹐訕謗朝廷。太祖曰「詢不思以聖賢之道教人﹐而爲告訐之事﹐豈儒者所爲﹖」置不問。

洪武時﹐有以犯罪減死戍邊者﹐多艱於衣食。太祖聞而憐之﹐悉命還家取貲用﹐定期而來。至是﹐五十三人先至。太祖曰「彼愚民無知﹐故抵於法。今先期來歸﹐是其畏法。良心不泯﹐庶幾攺過遷善矣。」特命宥其罪﹐與道裏費﹐放還田裏。

馬后聞得元府庫輸其貨寶至京師﹐問太祖曰「得元府庫何物﹖」太祖曰「寶貨耳。」後曰「元有是寶﹐何以不能守而失之﹖蓋貨財非寶﹐抑帝王自有寶也。」太祖曰「皇后之意﹐朕知之矣。但謂以得賢爲寶耳。」後曰「妾每見人家產業厚則驕至﹐時命順則逸生。家國不同﹐其理無二。故世傳技巧﹐爲喪國斧斤﹐珠玉爲蕩心鴆毒﹐誠哉是言。但得賢才﹐朝夕啟沃﹐共保天下﹐卽大寶也。」

黃州府同知安貞以擅造公宇器用爲吏所告﹐按察司以聞。太祖曰「原貞之情﹐非自私也。房宇器用之物﹐皆公家所需﹐貞若遷他官而去﹐必不以偕往。今乃罪之﹐是長猾吏告訐之風矣。」命貞復職﹐而械吏至京治之。

洪武時﹐有給事中劾各處巡按試僉事所上章奏﹐有不稱臣及不書月日者﹐請逮問之。太祖曰「此亦錯誤﹐其勿問。」

太祖嘗謂侍臣曰「人君不能無好尙﹐要當愼之。蓋好功則貪名者進﹔好財則言利者進﹔好術則遊談者進﹔好諛則巧佞者進。夫偏於所好者﹐鮮有不累其心。故好功不如好徳﹔好財不如好廉﹔好術不如好信﹔好諛不如好直。夫好得其正﹐未有不治﹔好失其正﹐未有不亂。所以不可不愼也。」

刑部尙書開濟議法巧密。太祖覽而惡之﹐曰「刑罰之設﹐本以禁民爲非﹐使之遠罪耳﹐非以陷民也。汝張此密法﹐以罔無知之民﹐無乃用心大刻﹔夫竭澤而漁﹐害及鯤鮞﹔焚林而田﹐禍及麛鷇。巧密之法﹐百姓豈能免乎﹖非朕所以望汝也。」濟大慚。

太祖諭廷臣曰「讒人之能害國﹐猶稂莠之害苗。故善治田者﹐必去稂莠善﹔治國者﹐必去讒邪。稂莠始生似眞﹐及其盛也﹐則苗不能勝矣﹔饞邪始言似忠﹐及其久也﹐則正人不能勝矣。讒邪勝正人﹐非國家美事。人君知其然﹐當力去之。不然則根柢日深﹐爲害不淺矣。」

太祖聞大學士吳沈講《周書》﹐「國則罔有立政用憸人」曰「甚矣﹐國家不可有小人﹐有小人必敗君子。故唐虞用禹稷必去四凶﹐魯用仲尼必去少正卯。國家不幸有小人﹐如人畜毒藥﹐不急去之﹐必爲身患。小人巧於悅上﹐忍於賊下。人君若但喜其能順適己意﹐任其所爲而不問﹐以爲怨將在彼。譬如犬馬傷人﹐人不怨畜犬馬者乎﹗」又曰「小人善於逢迎﹐彼知人主所樂爲者﹐不顧非義﹐乃牽合傅會曰『是不可不爲』﹔如人主不樂爲者﹐不顧有益於天下國家﹐亦必牽合傅會曰『是必不可爲』。此誠國之賊也。」

太祖嘗謂皇太子﹑諸王曰「純良之臣﹐國之寶也﹔殘暴之臣﹐國之蠹也。自古純良者爲國造福﹐殘暴者爲國致殃。何謂純良﹖處心公忠﹐臨民豈弟﹐𨿽才有不逮者﹐亦不至於傷物。所謂日計不足﹐月計有餘者也。何謂殘暴﹖恣睢搏擊﹐遇事風生﹐鍛煉刑獄﹐掊克聚斂。𨿽若快意一時﹐而所傷甚多。故武帝任張湯而政事衰﹐光武褒卓茂而工業盛。此事甚明﹐可爲深鑑。」。

太祖謂吏部臣曰「近內外官員有以微罪罷免者﹐其中多明經老成練達政務﹐一旦廢黜﹐不得展盡其才能﹐朕甚惜之。」於是凡罷免官通經術有才幹者﹐悉起送京師﹐擢居顯職。

洪武十七年二月﹐定諸司文移紙式。凡奏本紙髙一尺三寸。一品﹑二品衙門﹐文移紙三等﹐皆髙二尺五寸﹐長五尺爲一等﹐四尺爲一等﹐三尺爲一等﹔案驗紙二等﹐皆長二尺五寸﹐髙一尺八寸爲一等﹐二尺爲一等。三品至五品衙門﹐文移紙髙二尺﹐長二尺﹔案驗紙髙一尺八寸﹐長二尺五寸。六品﹑七品衙門﹐文移紙髙一尺八寸﹐長二尺五寸﹔案驗紙髙一尺六寸﹐長二尺。八品﹑九品與未入流衙門﹐文移紙髙一尺六寸﹐長二尺﹔案驗紙髙一尺四寸﹐長一尺八寸。不如式者罪之。

太祖嘗諭侍臣曰「天下無難治﹐惟君臣同心一徳﹐則庶事理而兆民安矣。唐虞三代之時﹐君臣同徳﹐故能致雍熙太和之盛。後世治不如古﹐君臣之間﹐兩相猜忌﹐上下乖隔﹐情意不孚。君言善而臣違之﹐臣論是而君哄之﹐如此欲臻至治﹐胡可得也﹖朕今簡用賢能﹐以任天下之政。思與卿等求如古之君臣﹐同心一徳﹐協於政治﹐以康濟斯民﹐卿等勉之。」

太祖謂諫議大夫唐鐸曰「人有公私好惡不齊﹐故其言有邪有正。正言務規諫﹐邪言務謗諛。謗言近於忠﹐諛言近於愛。惟不惑於謗言﹐則徳日聰而讒人自去﹔不眩於諛言﹐則智益明而佞人自絕矣。」又曰「朕日總萬幾﹐所行得失﹐非從人言﹐何由以知﹖故廣開言路﹐以來眾言。言有善者則獎而用之﹐言之非實亦不之罪。惟讒佞面諛者﹐決不可容也。」

洪武十七年七月﹐敕內官勿預外事﹐凡諸司勿與內官監文移往來。太祖因謂侍臣曰「爲政必先謹內外之防﹐絕黨與之私﹐庶得朝廷淸明﹐紀綱振肅。前代人君不鑑於此﹐縱宦寺與外臣交通﹐覘視動靜﹐夤緣爲姦﹐假竊威權﹐以亂國家﹐其爲害非細故也。間有奮發欲去之者﹐勢不得行﹐反受其禍﹐延及善類。漢唐之事﹐深可鑑也。夫仁者治於未亂﹐智者見於未形。朕爲此舉﹐所以戒未然耳。」

太祖嘗謂待詔朱善等曰「人君能以天下之好惡爲好惡則公﹐以天下之知識爲知識則明。」又曰「人之常情﹐多矜己能﹐好言人過。君子則不然﹐揚人之善﹐不矜己之善﹔貸人之過﹐不貸己之過。」又曰「萬事不可以耳目察﹐惟虛心以應之﹔萬方不可以智力服﹐惟誠心以待之。」

太祖謂廷臣曰「治天下者﹐不盡人之財﹐使人有餘財﹔不盡人之力﹐使人有餘力。斯二者﹐人皆知之。至於不盡人之情﹐使人得以適其情﹐人或未知也。夫使人得以適其情者﹐不以吾之所欲而妨人之所欲。蓋求竭吾之所欲者﹐所求必得而所禁必行﹐如此則人有不堪。於是求有所不得﹐禁有所不止。則下之奉上者﹐其情竭﹔而上之待下者﹐其情疏矣。上下之情乖而國欲治者﹐不可得也。」

洪武時﹐命戶部以山東鹽召商中賣﹐仍聽民買食。尙書郭桓言「若從民買食﹐必虧課額。」太祖曰「天之生財﹐本以養民﹐國家禁防﹐以制其欲息其爭耳。苟便於民﹐何拘細利﹖求以利官﹐必致損民。宜從其便。」

太祖謂刑部臣曰「刑者﹐人君用之以防民。君之於民﹐如天之於物。天之道﹐春生秋斂﹐而論天之徳﹐則曰生﹔君之道﹐仁育義制﹐而論君之徳﹐則曰仁。夫王良善禦﹐豈在於策﹖周公善治﹐豈在於刑﹖所謂刑者﹐輔治之具﹐是以用之不可不詳。故每令三審五覆﹐無非求其生而已。」

太祖謂侍臣曰「責難之詞﹐人所難受﹐明君受之爲無難﹔諂諛之語﹐人所易從﹐昏主信之爲易入。朕觀唐虞君臣﹐賡歌責難之際﹐气象雍容。後世以諂諛相歡﹐如陳後主﹑江總輩﹐汗穢簡策﹐貽笑千古。此誠可爲戒。」

洪武十八年二月﹐太祖以當春久雨陰晦不解﹐間雪雹而雷﹐時气不和﹐皆人事有以致之。乃諭中外百司﹐凡軍民利病政事得失﹐條陳以進﹐下至編民卒伍﹐苟有所見﹐皆得盡言無諱。」

太祖諭兵部臣曰「天下所以不治者﹐皆由上下之情不通故也。若使君徳下流﹐民情上達﹐有不便利﹐卽與更張﹐天下豈有不治﹖」

太祖禦華蓋殿﹐聞大學士朱善讀《心箴》畢﹐謂之曰「人心道心有倚伏之機﹐蓋仁愛之心生﹐則忮害之心息﹔正直之心存﹐則邪諛之心消﹔羞惡之心形﹐則貪鄙之心絕﹔忠愨之心萌﹐則巧僞之心伏。故人常持此心﹐不爲情欲所蔽﹐則至公無私﹐自無物我之累矣。」

太祖謂侍臣曰「朕夙興視朝﹐日髙始退﹔至午復出﹐迨暮乃退。日間所決事務﹐恆默坐審思﹐有未當者﹐𨿽中夜不寐﹐籌慮停當﹐然後就寢。」侍臣對曰「陛下勵精圖治﹐天下蒼生之福﹐但聖體過勞。」太祖曰「吾豈好勞而惡安﹖顧自古國家未有不以勤而興以怠而衰者。天命去畱﹐人心向背﹐皆決於是。甚可畏也﹐安能暇逸﹖」

太祖覽輿地圖﹐侍臣有言「今天下一統﹐輿圖之廣﹐古所未有者」﹐太祖曰「地廣則教化難周﹐人眾則撫摩難徧﹐此正當戒愼。天命人心﹐惟徳是視。紂以天下而亡﹐湯以七十里而興。所系在徳﹐豈在地之大小哉﹖」

洪武時﹐州縣父老有詣闕上言縣官善政當罷任而保畱者﹐太祖賜手敕獎勵﹐復職加賜衣獘。謂侍臣曰「郡縣之治﹐自守令始。朕向在民間﹐常見縣官由儒者多迂而廢事﹐由吏者多姦而弄法。蠹政厲民﹐無所不至。遂致君徳不宣﹐政事日壞。加以凶荒﹐弱者不能聊生﹐彊者去而爲盜﹐此守令不得其人故也。今縣官能爲吾撫循百姓﹐達吾愛養斯民之意﹐得其歡心﹐豈不深可嘉﹖尙且爲政以得民心爲本﹐使守令皆能撫民﹐天下何憂不治﹖賞而勸之﹐非濫恩也。」

太祖問近臣﹕「今天下百姓安否﹖」贊善劉三吾對曰「賴陛下威徳﹐四方無虞﹐民皆安樂。」太祖曰「天下人民之眾﹐豈能保其自安﹖朕爲天下主﹐心常在民﹐惟恐其失所﹐故每加詢問﹐未嘗一日忘之。」三吾對曰「聖心拳拳若此﹐恩徳之及人者深矣。」太祖曰「恩徳亦非泛然﹐醫如史扁﹐不施藥石﹐疾不自瘳﹔匠如公輸﹐不施繩墨﹐木不自正﹔君如堯舜﹐無紀綱法度之施﹐而但曰恩徳﹐所謂徒善不足以爲政也。」

太祖諭侍臣曰「保國之道﹐藏富於民。民富則親﹐民貧則離﹐民之貧富﹐國家之存亡系焉。自昔昏主恣意奢欲﹐使百姓因乏﹐至於亂亡。朕思微時﹐兵荒饑饉﹐日食藜藿。今日貴爲天子﹐富有天下﹐未嘗一日忘於懷。故宮室器用一從朴素﹐飲食衣服皆有常供﹐惟恐過奢傷財害民也。」

太祖與侍臣論治道﹐曰「治民猶治水﹐治水者順其性﹐治民者順其情。人情莫不好生惡死﹐當省刑罰息干戈以保之﹔莫不厭貧喜富﹐當重農時薄賦斂以厚之﹔莫不好佚惡勞﹐當簡興作節徭役以安之。若使之不以其時﹐用之不以其道﹐但抑之以威﹐迫之以力﹐彊其所不欲﹐而求其服從﹐是猶激水過顙﹐終非其性也。」

太祖謂戶部臣曰「善理財者﹐不病民以利官﹐必生財以阜民。前代理財竊名之臣﹐皆罔知此道﹐謂生財裕國﹐惟事剝削蠹蝕﹐窮錙銖之利﹐生事要功。如桑弘羊之商販﹐楊炎之兩稅。自謂能盡理財之術﹐殊不知得財有限﹐而傷民無窮。我國家賦稅已有定制﹐撙節用度﹐自有饒余。減省徭役﹐使農不廢耕﹐女不廢織﹔厚本抑末﹐使遊惰皆盡力田畝。則爲者疾﹐而食者寡﹐自然家給人足﹐積蓄富盛。爾戶部正當究心﹐毋爲聚斂﹐以傷國體。」

太祖謂戶部曰「古先哲王之時﹐其民有四﹕曰士農工商﹐皆專其業﹐所以國無遊民﹐人安物阜﹐而致治雍熙也。朕有天下﹐務俾農盡力畎畝﹐土篤於仁義﹐商賈以通有無﹐工技專於藝業。所以然者﹐蓋欲各安其生也。然農或怠於耕作﹐士或隳於修行﹐工賈或流於遊惰﹐豈朕不能申明舊章而致然歟﹖抑污染胡俗﹐尙未革歟﹖然則民食何由而足﹐教化何由而興也﹖爾戶部卽榜諭天下﹐其令四民﹐務在各守本業。醫卜者﹐土著不得遠遊﹐凡出入作息﹐鄕鄰必互知之。其有不事生業而遊惰者及捨匿他境遊民者﹐皆遷之遠方。」

吏部選用國子生爲六品以下官。太祖諭之曰「事君之道﹐惟盡忠不欺﹔治民之道﹐惟至公無蔽。凡一郡一邑之民﹐必有饑寒不得其所者﹐有獄訟冤抑者﹐有賢才不舉者﹐有豪猾蠹民者。汝等到任﹐能不爲私欲所蔽﹐人言所惑﹐則方寸自明﹐而諸蔽可息。一牽於私欲﹐而惑於人言﹐則宜然如坐暗室﹐饑寒者無由獲濟﹐冤抑者無由伸理﹐賢才壅蔽而豪猾縱橫﹐則爲廢職矣。古人有言﹐人始入官﹐如入暗室﹐久而乃明﹐明乃治。汝等切記之﹐毋爲人蔽惑也。」

麗水有卜者干求富民陳公望不遂﹐詣闕誣公望等五十七人聚眾謀亂。太祖命錦衣千戶周原往捕之。知縣倪孟賢審其妄﹐謂寮屬曰「朝廷命孟賢令是邑﹐惟欲撫輯斯民﹐安於田裏。今使良善者受惡逆之名﹐豈朝廷命孟賢意哉﹖」卒具疏白公望等冤﹐而論妄告者罪。」

洪武間﹐詔舉經明行修練達時務之士年七十以下者﹐郡縣禮送京師。太祖諭禮部郎中鄭居貞曰「古之老者﹐𨿽不任以政﹐至於咨詢謀謨﹐則老者閱歷多而見聞廣﹐達於人情﹐周於物理﹐有可資者。」居貞對曰「人至六十﹐精力衰耗﹐則不能勝事﹐請六十以上者不遣。」太祖曰「正爲比來有司不體朕意﹐士有耆年﹐便置不問﹐豈知老成古人所重。文王用呂尙而興﹐穆公不聽蹇叔而敗﹐伏生𨿽老﹐猶足傳經﹐豈可槪以耄而棄之也﹖若年六十以上七十以下者﹐當置翰林院﹐以備顧問﹔四十以上六十以下者﹐則於六部及布政使司按察司用之。」

太祖覽《宋史》﹐見太宗攺封樁庫爲內藏庫﹐顧謂侍臣曰「人君以四海爲家﹐因天下之財供天下之用﹐何有公私之別﹖太宗宋之賢君﹐亦復如此﹗他如漢靈帝之西園﹐唐徳宗之瓊林大盈庫﹐不必深責也。宋自乾徳﹑開寶以來﹐有司計度支所缺者﹐必籍其數以貸於內藏﹐俟課賦有餘則償之。凡有司用度﹐乃國家經費﹐何以貸爲﹖缺而許貸﹐貸而復償﹐是猶爲商賈者自與其家較量出入。及內藏旣盈﹐乃以牙簽別其名物﹐參驗帳籍﹐晚年出簽示眞宗曰﹕『善保此足矣。』詒謀如此﹐何足爲訓﹖《書》曰﹕『愼厥終﹐惟其始。』太宗首開私財之端。及其後世﹐困於兵革﹐三司財帛耗竭﹐而內藏積而不發。間有發緡錢幾十萬以佐軍資﹐便以爲能行其所難﹐皆由太宗不能善始故也。」

洪武中﹐湖廣都司請運施州﹑崇山﹑大庸﹑五開﹑黃平﹑平越等衛軍食。太祖覽奏﹐顧謂戶部臣曰「崇山﹑大庸屯種歲久﹐何得乏食﹖數年來軍中無尺寸之功﹐但知需食有司﹐而不卹吾民供給之困。惟施州從其請﹐五開等衛但令軍士屯田自食。」

洪武初﹐天下官民有犯者﹐俱命屬之法司。其有重罪逮至京者﹐或令收系錦衣衛﹐審其情辭﹐用事者因以非法淩虐。太祖聞之﹐怒曰「訊鞫者﹐法司事也。凡負重罪來者﹐或今錦衣衛審之﹐欲先得其情耳﹐豈令其鍛煉也﹖而乃非法如是﹗」命取其刑具﹐悉焚之﹐以所系囚送刑部審理。」

洪武二十年春﹐郊祀禮成﹐天气淸明﹐聖情悅豫。侍臣進曰「此陛下敬天之誠所致。」太祖曰「所謂敬天者﹐不獨嚴而有禮﹐當有其實。天以子民之任付於君﹐爲君者欲求事天﹐必先卹民。卹民者﹐事天之實也。卽如國家命任守令之事﹐若不能福民﹐則是棄君之命﹐不敬孰大焉。」

洪武中﹐有老校丁成者﹐言河南舊有銀礦﹐采之可資國用。太祖謂侍臣曰「君子好義﹐小人好利。好義者以利民爲心﹐好利者以戕民爲務。故凡言利之人﹐皆戕民之賊也。朕嘗聞﹐故元時江西丰城之民告官采金﹐其初歲額猶足取辦﹐經久民力消耗﹐一州之人卒受其害。蓋土地所產有時﹐而窮民歲課成額﹐徵取無已。有司貪爲己功﹐而不以言。朝廷縱有卹民之心﹐而不能知﹐此可以爲戒﹐豈宜效之﹖」

國初﹐兩浙富民畏避徭役﹐往往以田產詭托親鄰佃僕﹐謂之鐵腳詭寄﹐久之相習成風。鄕裏欺州縣﹐州縣欺府﹐姦獘百出﹐謂之通天詭寄。太祖素知其獘﹐及卽位﹐乃遣國子生往各處﹐集里甲耆民﹐躬履田畝﹐以量度之。圖其田之方圓﹐次其字號﹐書其主名﹐及田丈尺四至﹐類編爲冊。以所繪若魚鱗然﹐故號魚鱗圖冊。

太祖嘗命儒臣書《洪範》﹐揭於禦座之右﹐因自爲注。謂贊善劉三吾曰「朕觀《洪範》一篇﹐帝王爲治之道也﹐所以敍彜倫﹐立皇極﹐保萬民﹐敍四時﹐成百谷。本於天道﹐而驗於人事。箕子爲武王陳之﹐武王猶自謙曰﹕『五帝之道﹐我未能焉。』朕每爲惕然。遂疏其旨﹐朝夕省覽。」

太祖聞侍臣進講有「論人之善惡感召有不得其平」者﹐因謂之曰「爲惡或免於禍﹐然理無可爲之惡﹔爲善或未蒙福﹐然理無不可爲之善。人惟修其在己者﹐禍福之來則聽於天。彼爲善而無福﹐爲惡而無禍者﹐特時有未至耳。」

太祖曾諭兵部臣曰「軍士月米﹐僅可充食。身亡之後﹐卽罷給。或父母老無所依﹐或兒女幼無所賴﹐將何以自存﹖困而不卹者不仁﹐勞而不報者不義。軍士皆嘗效力於國﹐豈可忘之﹖爾兵部悉閱軍衛﹐凡軍士死亡有父母年老兒女幼小無依者﹐並優之﹐母令失所。」

太祖嘗謂禮部臣曰「尙爵所以教敬﹐事長所以教順。虞﹑夏﹑商﹑周之世﹐莫不以齒爲尙﹐而養老之禮未嘗廢。是以人興於孝弟﹐風俗淳厚﹐治道隆平。朕詔天下﹐行養老之禮。凡民年八十以上﹐鄕黨稱善﹐貧無產業者﹐月給米五斗﹑酒三斗﹑肉五斤﹔九十以上﹐歲加帛一匹﹐綿一斤。若有田產能自瞻者﹐止給酒肉絮帛。」

●卷五

守太寧都督僉事商皓言「見儲糧粟﹐大寧三十一萬石﹔松亭關五十八萬石﹔會州二十五萬石﹐足供數年邊用。」太祖謂左右曰「守邊之計﹐足食爲先。今皓言儲糧足用﹐邊郡之民可免挽運之勞矣。」

太祖謂侍臣曰「人亦豈能無好﹖但在好所當好耳。如人主好賢﹐則在位無不肖之人﹔好直﹐則左右無諂佞之士。如此則國無不治。苟好所不當好﹐則正直疏而邪佞進。欲國不亂﹐難矣。故嗜好之間﹐治亂所由生也。」

洪武二十年八月﹐詔民年二十以上者﹐不許落髮爲僧﹐二十以下請度牒者﹐俱令於在京諸寺試事三年﹐考其廉潔無過者﹐始度爲僧。

太祖嘗因論兵政謂諸將曰「國家用兵﹐猶醫之用藥。藥以治疾﹐不以無疾而服藥。國家未寧﹐用兵以勘定禍亂。及四方承平﹐只宜修甲兵﹐練士卒﹐使常有備。蓋兵能弭亂﹐亦能召亂。若恃其富彊﹐喜功生事﹐結怨起釁﹐適足以召亂耳。正猶醫家妄以暝眩之藥﹐彊進無病之人﹐縱不殘體殞命﹐亦傷元气。故爲國者﹐但當常講武事﹐不可窮兵黷武。」

國朝之制﹐每衛設指揮使一人﹐指揮同知二人﹐指揮僉事二人。又設前後中左右千戶所﹐以分領士卒。後指揮不肯入署理事﹐遇有責成﹐互相推避。洪武二十年﹐始命指揮使掌印﹐同知﹑僉事各領一所士卒。有武藝不訓練﹐器械不堅利者﹐皆責所領之官。」

太祖嘗諭吏部臣曰「爲國任人爲本。作姦者不以小才而貸之﹐果賢者不以小庇而棄之。姦者必懲﹐庶不廢法。宥過而用﹐則無棄人。前諸城知縣陳允恭以簿書之過﹐謫戍雲南﹐近有言其治縣時能愛民者﹐夫長民者能愛民﹐𨿽有過﹐可用也。」召復其官。

禦史淩漢鞫獄平恕﹐人有徳漢者遇諸途﹐邀漢飲﹐厚報以金。漢告曰「子罪當爾﹐非我私子。酒可飲﹐而金不可受。」固拒之。太祖廉得其事﹐擢漢副都禦史。

洪武二十年﹐靑州旱蝗﹐民饑。有司不以聞﹐有使者奏之。太祖謂戶部臣曰「代天理民者君也﹐代君養民者守令也。今使者言靑州民饑﹐而守臣不以聞﹐是豈有愛民之心哉﹗其亟遣人往賑之﹐就逮治其官吏。」

洪武時﹐嚴交通外夷之禁。永嘉民有買暹羅使臣沈香等物者﹐爲里人所訐﹐按察官論當棄市。太祖曰「永嘉乃暹羅所經之地﹐因其經過﹐與之貿易。此常情耳﹐非交通外夷比也。」釋之。

洪武間﹐令天下都司衛所輪班赴京較試武藝﹐其射牌髙大與人齊﹐射三百步外。乃後的在百步內﹐而牌髙至二丈餘。嘉靖中﹐言者言「射的髙大如此﹐天下豈有二三丈之虜哉﹖」可發一笑。

太祖一日召試官陳宗順等至武英門賜食﹐諭之曰「今日觀《列子》鄰子竊鐵之事﹐因思人之疑信皆生於心。信心常出於忠厚﹔疑心必起於偏私。夫信其所好﹐疑其所惡﹐乃人之常情﹐是不可不察也。君之於臣﹐好而信之﹐讒言𨿽至而不入﹔惡而疑之﹐毀謗不召而自來。苟能以大公至正之心處己待人﹐則自無獨信偏疑之私。其或反乎公道﹐而不得好惡之正﹐未有不流於一偏者也。」因給紙筆﹐今諸儒著《信論》。

太祖謂侍臣曰「朕昨觀史﹐見前代帝王好聽讒言者必致敗亂。蓋國有讒佞﹐忠賢之害也。賢者之事君必以正﹐初若落落難合﹐終實有益。讒佞之人憸巧﹐善承人主之意﹐人主不察﹐多爲其所惑﹐始若無害﹐終實可畏。其妨賢病國可勝道哉﹗是以人君圖治﹐須保賢哲而去讒佞。」

洪武時﹐太平府民有兄弟相訐者﹐刑部請罪之。太阻曰「兄弟骨肉至親﹐豈有告訐之理﹖此因一時愚昧﹐或私妻子﹐爭長競短﹐怒气相加﹐遂至此耳。然人心天理未至泯滅﹐姑系之獄。待其忿息﹐善心復萌﹐必將自悔。」明日﹐二人果哀求攺過。遂釋之﹐合好如初。

洪武二十一年﹐敕刑部都察院﹐凡罪人當籍其家者﹐如謀叛﹑姦黨﹑造僞鈔之屬﹐則沒其貲產丁口。餘者止收貲產而不孥﹐仍以農器耕牛還之﹐俾爲衣食之本。

太祖謂戶部臣曰「曩者山東歲歉民饑﹐蓋素無蓄積以備不虞故也。今歲山東夏麥甚丰﹐秋稼亦茂﹐爾戶部可運鈔二百萬貫往各府州縣預備糧儲。如一縣則於境內定爲四所﹐於居民叢集之處置倉﹐榜示民家﹐有餘粟願易鈔者﹐許運赴倉交納﹐依時價償其直。官儲粟而扃鑰之﹐就令命富民守視。若遇凶歲﹐則開倉賑給﹐庶幾民無饑餓之患。」

太祖念軍士艱苦﹐爲將領者不知愛卹﹐乃述始終之際﹐艱難之故﹐與夫撫綏愛養之道﹐通上下之志﹐達彼此之情﹐直說其辭爲護身敕﹐頒示將士。

太祖謂兵部臣曰「曩因武臣有違法厲軍者﹐朕嘗著《大誥》昭示訓戒﹐格其非心﹐開其善道。今思其子孫世襲其職﹐若不知教﹐他日承襲﹐撫馭軍士﹐或蹈覆輒﹐必至害軍。不治則法不行﹐治之又非保全功臣之意。蓋導人以善行﹐如示之以大路﹔訓人以善言﹐如濟之以舟楫。爾兵部其申諭之﹐俾咸誦習遵守。」

太祖謂五軍都督府臣曰「養兵而不病於農者﹐莫若屯田。今海宇寧謐﹐邊境無虞﹐若使兵但坐食於農﹐農必受獘﹐非長治久安之術。其令天下衛所﹐督兵屯種﹐庶幾兵農合一﹐國用以舒。」

太祖嘗與侍臣論守成之道﹐曰「人常慮危﹐乃不陷危﹔常慮患﹐乃不及患。車行險峻而僕於平地者﹐愼於難而忽於易也。保天下亦如禦車﹐𨿽治平何可不愼﹗」

洪武間﹐儒士有起自田間而驟至峻擢者﹐或言非愛爵之意﹐太祖曰「朝廷爵祿所以待士﹐彼有卓越之才﹐豈可限以資格﹖朕但期得賢﹐爵非所吝。若曰起自田間不當驟用﹐如伊尹在莘野﹐孔明在隆中﹐一旦舉之加於朝臣之上﹐遂至建功立業﹐何嘗拘以官職。」

太祖嘗謂吏部侍郎侯庸曰「人之成才至難﹐自非聖賢﹐鮮有無過者。若有過能攺﹐則志於善矣﹐可以錄用。比歲受祿之人及民間子弟﹐久居學校﹐教養有成。或因小過罷黜者﹐悉許自新﹐仍錄用之。」

太祖嘗與兵部尙書沈溍言「興治之道﹐當進君子退小人。」溍對言「君子小人﹐猝未易識。」太祖曰「獨行之士﹐不隨流俗﹐正直之節﹐必異庸常。譬如良玉委於污泥﹐其色不變﹔君子雜於眾人﹐徳操自異。何難識也﹖」

給事中有薦士堪牧民者﹐曰「其人才髙年少﹐勇於敢爲。」太祖曰「才髙者多過中﹐勇敢者少循理﹐遽使牧民﹐未見其可。夫素操刀者﹐乃可使割﹔善制錦者﹐乃可使裁。素未學而遽使入政﹐可乎﹖後生少年﹐未嘗歷練﹐恃才輕忽﹐用其血气之勇﹐鮮有不生事擾民者。且令就學以養其徳性﹐變化气質。俟學成用之。」

太祖謂兵部尙書茹常等曰「朕虛心待人﹐汝等當思盡言﹐不宜容默。天下之事﹐一人慮之不足﹐眾人計之有餘。苟惟依阿承順﹐無所建明﹐非有利於天下也。」

太祖嘗令諸犯法者輸粟北邊以自贖。因謂學士劉三吾者﹕「善爲國者﹐惟以生道樹徳﹐不以刑殺立威。」

太祖見朝陽門外有隙地﹐因命種桐﹑棕﹑漆樹五十餘萬株。歲收桐油棕漆﹐以資工用﹐省民間供應。

太祖謂侍臣曰「朕嘗命發庫藏中古鏡十餘﹐以鑑容貌多失眞。召工人問之﹐言﹕『模範不正﹐故鏡體偏邪﹐照人失眞』。朕聞之﹐惕然感悟。夫鏡一物耳﹐略有偏邪則不可鑑形。人君主宰天下﹐辧別邪正﹐審察是非﹐皆原於心﹐心有不正﹐百度乖矣。正心之功﹐豈可忽乎﹗」

太祖嘗諭太子﹑諸王曰「人君有天下者﹐當法天之徳。天之徳剛健中正﹐故運行不息。人君體天之徳﹐孜孜不倦﹐則庶事日修。若怠惰侈肆﹐則政衰教弛。虧損天徳﹐而欲常保天位者﹐未之有也。」

國初﹐官員到任多無馬﹐或假借於人﹐或乘驢。太祖諭兵部曰「禮莫大於別貴賤﹑明等威﹐今布政司按察司皆方面重臣﹐府州縣官﹐民之師帥﹐聞多乘驢出入﹐甚乖治體。其令官爲市馬﹐布政司﹑按察司二十疋﹐府減其半﹐州縣又減府之半。一馬率十戶飼之﹐歲終則更其役。」

洪武二十四年﹐定文武官員封贈例﹐一品封贈三代﹐二品三品二代﹐四品至七品一代。又因宋制﹐母以子貴﹐令庶母亦依所生子之秩封贈。

太祖謂六部臣曰「天下事體﹐皆有至當之理。但人識見不同﹐決斷之頃﹐各執一偏﹐故難盡善。惟揆之於理﹐則無此獘。自今凡有政令﹐必會官詳議﹐所論僉可﹐然後施行。欲事皆善﹐必當如此。卿等其各盡乃心﹐母阿比以爲同﹐母矯訐以爲異﹐久執厥中﹐以副朕所托。」後之會議始此。

洪武二十四年敕令﹕「各府州縣寺觀𨿽多﹐但存其寬大可容眾者一所﹐並而居之﹐勿雜處於外﹐與民相混﹐違者治以重罪。親故相隱者流﹐願還俗者聽。」

洪武間﹐令郡縣官朔望詣學謁先聖﹐然後升堂﹐師生敍揖。學官侍坐﹐諸生東西立﹐比次講說經史。考課旣已﹐學官率諸生送出學門退。

洪武間﹐旣定公服之制﹐令文武官於早朝奏事及侍班見辭謝恩則服之﹐遇雨雪則易便服﹐今不然矣。

太祖謂大理卿周志淸曰「大理之職﹐卽古之廷尉。歷代任斯職者﹐獨漢稱張釋之﹑於定國﹐唐稱戴胃﹐蓋由其處心公正﹐議法平恕﹐獄以無冤﹐故流芳後世。今命爾爲大理卿﹐當推情定法﹐毋爲深文﹐務求明允﹐使刑必當罪﹐庶幾可方古人﹐不負朕命也。」

洪武二十四年七月﹐命刑部侍郎李似初﹑都察院僉都禦史張構與閣門使﹑觀察使同侍班﹐以備顧問。百司奏事有闕遺者﹐隨事規正。

太祖謂刑部尙書楊靖曰「善與惡異趨﹐廉者必不同貪﹐公者必不濟私。然惡或誣善﹐事𨿽可白﹐不免受辱﹐宜嚴禁之。繼今犯法者﹐不許誣引良善。違者﹐所誣𨿽輕﹐亦坐以重罪。」

太祖諭羣臣曰「構大廈者﹐必資於眾工﹔治天下者﹐必賴於羣才。然人之才有長短﹐亦猶工師之藝有能否。善攻木者﹐不能攻石﹔善斫輪者﹐不能爲舟。若任人之際﹐量能授官﹐則無不可用之才矣。卿等宜爲朕廣求賢才﹐以充任使﹐毋求備於一人可也。」

太祖謂侍臣﹕「凡人有善﹐不可自矜﹐自矜則善日削﹔有不善﹐不可自恕﹐自恕則惡日滋。」

洪武中﹐都禦史袁泰言「禦史胡昌齡等四十一人﹐緘口不言時政﹐昌齡等非不能言﹐但心懷譎詐﹐不肯言耳。使在位皆效其不言﹐於國政何補﹖」太祖曰「人臣進言於君﹐必有關於國之利病﹐民之休戚﹐亦豈得容易﹖若遽以心懷譎詐罪之﹐此何異腹誹之法﹖」

太祖嘗諭五府臣曰「天下衛所分兵屯種者﹐咸獲稼穡之利﹐其令在屯軍士﹐人樹桑棗百株﹐柿栗胡桃之類﹐隨地所宜植之﹐亦足以備歲歉之不給。」

洪武二十五年﹐詔﹕「自今凡傳制遣使持節等儀﹐皆由東階出入﹐無得徑由中道。」

洪武間﹐鎭南衛卒造官船﹐擅伐民樹木爲樓櫓﹐民訴之。太祖曰「輦轂之下尙如此﹐其他可知。」命斬其爲首者一人示眾﹐余杖之﹐謫戍甘肅。

洪武時﹐僉都禦史淩漢﹑大理寺丞曹瑾﹑應天府尹髙守禮﹑府丞馮克昭祭先師孑卜子﹐旣迎神而後入班﹐爲禦史魯徳所劾。太祖曰「祭祀不謹固當罪﹐然旣與祭﹐但後時耳﹐姑識之。」

洪武間﹐兗州曹縣主簿劉郁﹐因事逮系﹐耆民楊徳等詣闕言其廉勤愛民。太祖喜曰「爲政不難﹐得民心爲難。主簿有善政及民﹐故民愛之。」卽命復其官﹐因謂廷臣曰「自古人君所患者﹐惟憂澤不下流﹐情不上達。今民以主簿之賢﹐來言於朕﹐朕宥之﹐仍與治其民﹐上下之情﹐無所壅蔽矣。」

鎭國公傅友徳請懷遠等縣官地九頃六十餘畝以爲田園。太祖曰「爾貴爲上公﹐食祿數千石而猶請地﹐獨不聞公儀休事耶﹖」友徳慚而退。

洪武二十五年三月﹐罷民間歲輸馬艸。凡軍官之馬﹐令自芻牧﹐各衛軍士馬匹﹐則令管馬指揮千百戶務擇水艸丰茂之所﹐率所部卒及其妻子屯營牧養。

太祖與侍臣論治道﹐曰「爲治之道有緩急﹐治亂民不可急﹐急之則益亂﹔撫治民不可擾﹐擾之則不擡。故烹鮮之言𨿽小﹐可以諭大﹔治繩之說𨿽淺﹐可以諭深。」

太祖嘗謂廷臣曰「四民之中﹐士最爲貴﹐農最爲勞。士之最貴者何﹖讀聖賢之書﹐明聖賢之道﹐出爲君用﹐坐享天祿。農之最勞者何﹖當春之時﹐雞鳴而起﹐驅牛秉耒而耕﹐及苗旣種﹐又須耘耨﹐炎天赤日﹐形體憔悴﹐及至秋成﹐輸官之外﹐所餘能幾﹖一或水旱虫蝗﹐則舉家皇皇無所望矣。今居官者﹐不念吾民之艱﹐至有剝刻而虐害之﹐無仁心甚矣。」於是命戶部臣備錄文武官大小官晶﹐歲給俸米之數﹐以米計其用谷之數。又計田畝出谷之數﹐與其用力多寡而爲之書﹐至編成﹐賜名曰《醒貪簡要錄》﹐頒示中外﹐俾食祿者知所以卹民。

洪武二十五年十一月﹐北平行都司奏﹕大寧左等七衛及寬河千戶所今年屯種所收穀麥﹐凡八十四萬五百七十餘石。夫都司所收軍餉且如此﹐何今之不然也﹖

國初﹐士人因過罷黜者﹐不得舉薦。安慶府知事周昌以爲言。太祖謂吏部臣曰「良工琢玉﹐不棄小玼﹐朝廷用人﹐必赦小過。故攺過遷善﹐聖人與之﹐棄短錄長﹐人君務焉。苟因一事之失而棄一人﹐則天下無全人矣。昌言誠是。其令有司﹐凡士人因小過罷黜及遷謫遠方者﹐如其才徳果優﹐並聽舉用。」

洪武二十五年﹐詔五軍都督府諭各都司﹐以軍馬糧儲之數﹐及關隘要衝﹑山川險易﹑道裏遠近﹐悉繪圖以聞。

國初﹐京師百福寺隱囚徒逋卒往往易姓名爲僧﹐遊食四方﹐無以驗其眞僞。於是命僧錄寺造《周知文冊》﹐自在京及在外府州縣寺院僧名﹐以次編之﹐其年甲﹑姓名字行及始爲僧年月與所授度牒字號﹐俱載於僧名之下。旣成﹐頒示天下僧寺﹐凡遊方行腳至者﹐以冊驗之﹐其不同者﹐許獲送有司﹐械至京﹐治重罪。容隱者罪如之。

刑部尙書趙靖逮一武官﹐將鞫之﹐門卒檢其身﹐得大珠一顆﹐持以獻。僚屬方駭愕﹐靖徐曰「安有許大珠﹗此僞物。」命槌碎之﹐始以上聞﹐太祖嘉嘆。

洪武間﹐湖廣孝感縣言民饑﹐請發預備倉糧以貸之者。太祖謂戶部臣曰「朕嘗捐內帑之資﹐付天下耆民糴粟以儲之﹐正欲備荒歉以濟急民也。若歲荒民饑﹐必候奏請﹐道途往返﹐民之饑死者多矣。爾戶部卽諭天下有司﹐自今凡遇歲饑﹐則先發倉廩以貸民﹐然後奏聞﹐著爲令。」

洪武二十六年秋﹐選秀才張宗濬等﹐俾隨詹事府左右春坊分班入直文華殿侍講畢﹐進說民間利害﹑田裏稼穡等事﹐間陳古今孝弟忠信文學材藝諸故事﹐日以爲常。」

洪武二十七年﹐詔僧道不許奔走外方題疏彊求人財﹐有於崇山深谷修禪學眞者﹐止許一二人﹐三四人者勿聽。仍毋得創庵堂﹐有妻妾者﹐許諸人捶逐﹐相容隱者罪之。亦不許收民兒童爲僧﹐違者並兒童父母皆坐以罪。

太祖因退朝﹐謂學士劉三吾曰「朕歷年久而益懼者﹐恐爲治之心懈也。懈心一生﹐百事皆廢﹐生民休戚系焉。故日愼一日﹐惟恐弗及。如是而治﹐效猶未臻﹐甚矣爲治之難也。自昔先王之治﹐必本於愛民﹐然愛民而無實心﹐則民必不蒙其澤。民不蒙其澤﹐則眾心離於下﹐積怨聚於上﹐國欲不危﹐難矣。朕每思此﹐爲之惕然。」

太祖謂侍臣曰「人主聰明﹐不可使有壅蔽﹐一有壅蔽﹐則耳目聾瞽﹐天下之事﹐俱無所達矣。」學士劉三吾曰「人君惟博采眾論﹐任用賢能﹐則視聽廣﹐而聰明無所蔽。若信任憸邪﹐隔絕賢路﹐則視聽偏﹐而聰明爲所蔽矣。」太祖曰「人君以天下之耳目爲視聽﹐則是非無隱﹐而賢否自見。昔唐玄宗內惑於聲色﹐外蔽於權姦﹐以養成安史之亂。及京師失守﹐倉皇出幸﹐𨿽田夫野老﹐皆能爲言其必有今日者。玄宗𨿽恍然悔悟﹐亦已晚矣。夫以田夫野老皆知﹐而玄宗不知﹐其蔽於聰明甚矣。使其能廣視聽﹐任用賢能﹐不爲邪佞所惑﹐則亂何從生哉﹖」

太祖謂侍臣曰「毀譽之言﹐不可不辧也。人固有卓然自立不同於俗而得毀者﹐亦有諂媚狎暱同乎污俗而得譽者﹐夫毀者未必眞不賢﹐而譽之者未必眞賢也﹐第所遇有幸有不幸耳。人君能知其毀者果然爲賢﹐則誣謗之言可息﹐而人亦不至於受抑矣。知其譽者果然不肖﹐則偏陂之私可絕﹐而人亦不至於幸進矣。問君子於小人﹐小人未必能知﹐君子鮮有不爲所毀﹔問小人於小人﹐其朋黨阿私﹐則所譽者必多矣。惟君子則處心公正﹐然後能得毀譽之正。故取人爲難。而知言爲尢難也。」

太祖嘗念民艱﹐恐饑荒無措﹐令工部諭民﹐但有隙地﹐皆種植桑棗及綿花﹐率蠲其稅﹐仍歲終具數以聞。

太祖謂唐鐸曰「帝王之於天下﹐體天道順人心以爲治﹐則國家基業自然久安。朕思前代亂亡﹐未有不由於違天道逆人心所致。天之愛民﹐故立之君以治之﹐君能安妥生民﹐則可以保玆天眷。卿與朕共事久﹐凡朕之事天﹐子民有弗至者﹐卿卽以爲言﹐使知所警﹐勿謂己安不以爲意也。」

太祖嘗諭宋國公馮勝曰「朕命卿子出鎭西鄙﹐近以家人不從所役來言﹐朕察言觀色﹐良由不得其所故耳。然小人略無怨言﹐誠可愛惜。自今以後﹐所從役者﹐使得從容足衣食﹐俾無窘迫﹐自然效力無怨咨﹐則家道昌矣。」

太祖謂侍臣曰「昔楚莊王謀事而當﹐羣臣莫能逮﹐朝而有憂色﹔魏武侯謀事而當﹐羣臣莫能逮﹐朝而有喜色。夫一喜一憂﹐得失判焉。以此見武侯不如楚莊也。夫喜者矜其所長則志滿﹐志滿則驕﹐驕則淫泆﹐敗日至矣。憂其不足者則志下﹐志下必能虛心以愛人﹐則人孰不樂告以善道﹖故莊王卒伯諸侯以興楚國﹐武侯侵暴鄰國而魏業日衰。以此觀之﹐人君當遜志以納善﹐人臣當直道以事君﹐君臣各盡其道﹐則事無不濟矣。」

洪武間﹐日照縣民江伯兒以母病﹐割脇食之﹐不愈﹐乃禱於神﹐如愈﹐請殺子以祀﹐母果愈﹐遂殺其三歲兒以祀神。有司以聞﹐太祖大怒曰「父子天倫﹐百姓無知﹐乃殺其子﹐滅絕倫理。」遂捕伯兒﹐杖之百﹐謫海南。仍令﹐自今割股臥冰者﹐不在旌表之例。

撒馬兒罕國有杯﹐光明洞徹﹐照之可知世事﹐號曰「照世杯」。

太祖定正書傳﹐詔諸儒臣錢宰等至﹐開扃翰林院﹐命學士劉三吾總其事。因謂之曰「朕觀天象﹐自洪武初有黑气凝奎壁間﹐奎壁乃文章之府﹐朕甚異焉。今年春暮﹐黑气始銷﹐文運當興。爾等宜考古正今﹐有所著述﹐以稱朕意。」時禮遇諸儒甚厚﹐各賜以綺繒衣被等物﹐又禦制詩﹐命次韻和之。朝參則班於侍衛之前﹐宴享則次坐殿中﹐時酒樓初成﹐又賜鈔﹐宴其上。

洪武二十七年﹐敕天下衛所屯田將士﹐以時耕作﹐毋怠其事。每歲秋後﹐遣人上數京師。

洪武間﹐有司有剛直有爲廉潔自守被誣逮者﹐得伸理後﹐往往賜衣鈔諸物﹐或賜宴﹐或升秩。如沐陽知縣周質升山東參政﹐衡山主簿紀惟正升陜西參議﹐潞州知州劉士源升陜西參政。諸如此類﹐不可勝紀。

國朝最重門禁﹐洪武間﹐太祖自定法令﹐凡守衛皇城四門﹐自指揮至軍士﹐各依其伍﹐全隊上直﹐不得使人代替。如一所數缺﹐則以別所全隊易之﹐勿以不足之伍分豁補數﹐違者處重刑﹐有告言者賞。不依原伍因而縱令﹐在衛者指揮以下杖一百﹐各遞降調邊衛﹐受賄者治重罪。軍土當直﹐有死喪疾病嫁娶生產諸事者﹐準所告。父母病﹐無丁男者﹐許侍疾﹐不限月日。妻病無男女者﹐亦如之。親戚慶弔﹐不出百里外者﹐許給假﹐畱難及不實者﹐治以罪。若本身暴疾﹐不準所告﹐致病甚者﹐本管官治以罪。其力弱﹐子侄願代者﹐聽。凡上直各守本門﹐不許從別門往來﹐違者執獲﹐𨿽國戚﹐亦聞奏區處﹐執獲者賞。凡朝參﹐先放直日都督將軍及帶刀指揮等官﹐然後文武百官以次而入﹐不許攙越。凡內官內使火者﹐出須比對銅符﹐無符輒放行者﹐守門官軍治重罪。有公差帶金銀假疋出者﹐憑勘合照驗﹐仍明白附寫往某處公幹及記所服衣服顏色件數﹐回日照對﹐有不同者﹐卽時聞奏。工匠人等出門有夾帶鈔物者﹐許執奏。惟官民軍人有事入奏﹐不許阻遏及問其事情﹐違者坐罪。

上元典史隋吉言「農民中有一文一婦者﹐當耕種時﹐或不幸夫病﹐而婦給湯藥﹐農務旣廢﹐田亦隨荒。及病且愈﹐則時已過矣。上無以供國賦﹐下無以養室家。請令小民或二十家或四五十家團爲一社﹐每遇農時有疾病﹐則一社協力助其耕耘﹐庶田不荒蕪﹐民無饑窘。」太祖善其言﹐諭戶部臣曰「古者風俗淳厚﹐民相親睦﹐貧窮患難﹐親戚相救﹐婚姻死喪﹐鄰保相助。近世教化不行﹐風俗頹敝﹐鄕鄰親戚﹐不相周卹。甚者﹐彊陵弱﹐眾暴寡﹐富吞貧﹐大失忠厚之道。朕今置民百戶爲裏﹐一里之間﹐有貧有富﹐凡遇婚姻死喪疾病患難﹐富者助財﹐貧者助力﹐民豈有窮苦急迫之憂﹖又如春秋耕獲之時﹐一家無力﹐百家貸之﹐推此以往﹐百姓安有不親睦者乎﹖爾戶部以此意諭民知之。」

洪武二十八年﹐以侵暴屯卒誅東勝衛百戶吳信﹐因遣使諭邊將曰「昔漢趙充國徵討西羌﹐所用芻糧﹐未嘗仰給朝廷﹐由其勸課﹐撫綏有道﹐遂成大功。朕因中原之民艱於供給﹐故緣邊列衛﹐立屯田之法以代民力。柰何將校不能撫綏﹐又困擾之﹐如東勝百戶吳信﹐不卹士卒﹐侵其賞賜﹐貪淫無厭。使守邊者皆如信﹐田土何得而治﹐糧食何得而充﹖今遣人往諭﹐爾等其恪遵朕言﹐毋如吳信也。」

洪武二十八年﹐太祖敕諭文武羣臣曰「朕自起兵至今﹐四十餘年﹐親理天下庶務﹐人情善惡眞僞﹐無不涉歷。其中﹐姦頑刁詐之徒﹐情犯深重﹐灼然無疑者﹐特令法外加刑﹐意且使人知所警懼﹐不敢輕易犯法。然此特權時處置﹐頓挫姦頑﹐非守成之君所用常法。以後嗣君統理天下﹐止守律與《大誥》﹐並不許用黥刺腓劓閹割之刑。蓋嗣君宮中生長﹐人情善惡未能周知﹐恐一時所施不當﹐誤傷善良﹐臣下敢有奏用此刑者﹐文武羣臣﹐卽時劾奏﹐處以重刑。」又曰「自古三公論道﹐六卿分職﹐自秦始置丞相﹐不旋踵而亡。漢﹑唐﹑宋因之﹐𨿽有賢相﹐然其間所用者﹐多有小人專權亂政。我朝罷丞相﹐設五府﹑六部﹑都察院﹑通政司﹑大理寺等衙門﹐分理天下庶務﹐彼此頡頏不敢相壓﹐事皆朝廷總之﹐所以穩當。以後嗣君﹐並不許立丞相﹐臣下敢有奏請設立者﹐文武羣臣﹐卽時劾奏﹐處以重刑。」又曰「皇親國戚有犯﹐在嗣君自決﹐惟謀逆不赦﹐余犯輕者﹐與在京諸親會議﹐重者﹐與在外諸王及在京諸親會議﹐皆取自上裁。其所犯之家﹐止許法司舉奏﹐並不許擅自逮問。」

太祖嘗詔國子生曰「孔子作《春秋》﹐明三綱﹐敍九法﹐爲百王軌範。修身立政﹐備在其中﹐未有捨是而能處大事決大疑者。近諸生治他經者眾﹐至於《春秋》﹐鮮能明之。繼今宜習讀﹐以求聖人大經大法﹐他日爲政﹐庶乎有本。」

洪武間﹐有道士獻道書者﹐太祖謂侍臣曰「彼所獻﹐非存神固形之道﹐卽煉丹燒藥之說﹐朕烏用此﹗朕所用者﹐聖賢之道﹐所需者治術﹐將躋天下生民於壽域﹐豈獨一己之長生久視哉﹗苟受其獻﹐迂誕怪妄之士必爭來矣。故斥之﹐毋爲所惑。」

太祖頒《祖訓條章》於內外諸司﹐因敕禮部曰﹕伯古國家建立法制﹐皆在始受命之君﹐以後子孫﹐不過遵守成法以安天下。蓋創業之君﹐起自側微﹐備歷世故艱難﹐周知人情善惡﹐恐後世守成之君﹐生長深宮﹐未諳世故。山林初出之士﹐自矜己長﹐至有姦賊之臣徇權利作聰明﹐上不能察而信任之﹐變更祖法﹐以敗亂國家﹐貽害天下。故日夜精思﹐立法垂後﹐永爲不刊之典。如漢髙祖刑白馬﹐盟曰「非劉氏者不王」﹐以後諸呂用事﹐盡攺其法﹐遂至國家大亂﹐劉氏幾亡﹐此可爲深戒者。朕少遭亂離﹐賴皇天眷命﹐剪除羣雄﹐混一天下。卽位以來﹐勞神焦思﹐定制立法﹐革胡元獘政﹐至於開導後世﹐復爲《祖訓》一編﹐立爲家法﹐俾子孫世世守之。爾禮部其以朕訓頒行天下諸司﹐使知朕立法垂後之意﹐永爲遵守。後世敢有言攺更祖法者﹐卽以姦臣論無赦。」後更《祖訓》爲《皇明祖訓》﹐但更《箴戒章》爲首章﹐目仍舊。

洪武二十八年閏九月﹐太祖謂戶部尙書郁新曰「朕今子孫眾盛﹐原定親王歲祿各五萬石﹐今天下官吏軍士亦多﹐俸給彌廣﹐其斟酌古制﹐量減各王歲給﹐以資軍國之用。」於是定親王萬石﹔郡王二千石﹔鎭國將軍一千石﹔輔國將軍八百石﹔奉國將軍六百石﹔鎭國中尉四百石﹔輔國中尉三百石﹔奉國中尉二百石﹔公主及駙馬二幹石﹔郡主及儀賓八百石﹔縣主及儀賓六百石﹔郡君及儀賓四百石﹔縣君及儀賓三百石﹔鄕君及儀賓二百石﹔皇太子﹑次嫡子﹑庶子旣封郡王﹐必俟出閣﹐然後歲賜﹐與親王子已封郡王者同﹔女俟及嫁﹐然後歲賜﹐與親王女已嫁者同﹔郡王嫡長子襲封郡王者﹐歲賜比始封郡王減半支給。

洪武間﹐朝參官皆賜食。太祖禦奉天門或華蓋﹑武英等殿﹐公侯一品侍坐門內﹐二品至四品及翰林官坐於門外﹐餘五品以下於丹墀內﹐文東武西。叩頭就坐﹐光祿寺以次設饌。食罷﹐仍叩頭而退。至二十八年十月﹐以供給爲難﹐始罷之。

太祖聽侍臣講《無逸》篇﹐曰「自昔有國家者﹐未有不以勤而興﹐以逸而廢。勤與逸﹐理亂盛衰所系也。人君當常存惕勵﹐不可少怠﹐以圖其終。成王之時﹐天下晏然﹐周公輔政﹐乃作是書﹐反覆開諭﹐上自天命之精微﹐下至生民稼穡之艱難﹐以及閭裏小民之怨詛﹐莫不具載。周公之愛君﹐先事而慮﹐其意深矣。朕每觀是篇﹐必反覆詳味﹐求古人之用心﹐嘗命儒臣書於殿壁﹐朝夕省閱﹐以爲鑑戒。今日講此﹐深愜朕心﹐聞之愈益警惕。」

太祖嘗命儒臣歷考舊章﹐上自朝廷下至臣庶﹐冠婚喪祭之儀﹐服捨器用之制﹐各有等差﹐著爲條格。書成﹐賜名《禮制集要》。其目十有三﹐曰冠服﹑房屋﹑器皿﹑傘蓋﹑牀帳﹐弓矢﹑鞍轡﹑儀從﹑奴婢﹑俸祿﹑奏啟本式﹑署押體式﹐頒布中外﹐使各遵守。

太祖觀《唐書》﹐至宦者魚朝恩恃功無憚﹐謂侍臣曰「當時坐不當使此輩掌兵政﹐故恣肆暴橫﹐然其時李輔國﹑程元振及朝恩數輩﹐勢皆極盛﹐代宗一旦去之﹐如孤雛腐鼠。大抵小人竊柄﹐人主苟能決意﹐去之亦有何難﹖但在斷不斷爾。」又曰「漢末之時﹐宦官𨿽號驕縱﹐尙無兵權﹐故凡所爲﹐不過假人主之名﹐以濁亂四海。至唐世﹐以兵柄授之﹐馴至權勢之盛﹐劫脇天子﹐廢興在其掌握。大抵此曹只充使令﹐豈可使之當要路﹐執政操權﹐擅作威福﹖朕深鑑前轍﹐自左右服役之外﹐重者不過俾傳命四方而已。彼旣無威福可以動人﹐豈能爲患﹖但遇有罪﹐必罰無赦﹐彼自不敢驕縱也。」

太祖以功臣之家不循禮﹐往往奢侈自縱﹐以致覆亡﹐𨿽屢加戒飭﹐終莫之省。乃命翰林儒臣取唐宋舊制及國初以來所定禮儀﹐參酌損益﹐編類成書。凡勛舊之家﹐墳塋碑碣丈尺﹐房屋間架﹐及食祿之家貨殖禁例﹐皆有定制。命曰「稽古定制﹐頒功臣之家﹐俾遵行之。」

太祖諭侍讀張信﹑侍講戴徳彜曰「官翰林者﹐𨿽以論思爲職﹐然旣列近侍﹐旦夕在朕左右﹐凡國家政治得失﹐生民利病﹐當知無不言。昔唐陸贄﹑崔羣﹑李絳之徒在翰林﹐皆能正言讜論﹐補益當時﹐顯聞後世。爾等當以古人自期﹐毋負朕擢用之意。」

太祖因朝罷﹐與侍臣論民間事﹐曰「四民之業﹐莫勞於農﹐終歲勤動﹐稍得休息。時和歲丰﹐數口之家﹐猶可足食。不幸水旱﹐年谷不登﹐則舉家饑困。朕一食一衣﹐則念稼穡機杼之勤。爾等居有廣廈﹐乘有肥馬﹐衣有文繡﹐食有膏梁﹐當念民勞。大抵百姓足而後國富﹐百姓逸而後國安﹐未有民困窮而國富安者。爾等其思佐朕裕民之道﹐庶幾食祿無愧。」

太祖嘗諭晉王﹑燕王以備邊十事﹐內一款﹕「今年屯種﹐自東勝至開平﹐開平至大寧﹑廣寧﹐須於五月一報禾苗長養何如﹐七月再報結實何如﹐十月又報所收子粒若干。一歲三報﹐不惟使朕知邊儲虛實﹐而屯軍亦不至懈力矣。」按聖祖之畱心屯政如此﹐今何獨不然﹖

太祖嘗命楚王﹑湘王帥師徵古州洞蠻﹐敕之曰「尊居王位﹐安享富貴﹐宮室衣服輿馬之奉﹐皆民力所供﹐而不能爲民禦災捍患﹐則鬼神必怒﹐百姓必怨﹐福祿將薄矣。若能奮威武除民患﹐山川鬼神亦將助順﹐福祿庶可悠久。」

太祖嘗諭晉王等六王曰「爾等受封朔土﹐藩屏朝廷﹐吾今略與爾謀。或今歲﹐或二三歲﹐大軍未會﹐止是本護衛及都司行都司軍馬多不過一二萬﹐倘遇胡馬十數萬寇邊﹐不宜與戰。或收入壁壘﹐或據山谷險隘之處夾以步兵﹐深伏以待之。彼見我不與之戰﹐必四出抄掠﹐俟其驕怠分散﹐隊伍不嚴﹐我以馬步邀截要道﹐破之必矣。若一見胡馬﹐輒以三五千或一二萬輕與之戰﹐豈特不能勝之﹐必至失利。」

太祖諭羣臣曰「凡人所爲﹐不能無過舉﹐但當平其心﹐則可以知其過矣。其心本公﹐所爲之事或繆﹐此則識見未至﹐致有過誤。若緣私意而所行有謬戾者﹐此特故爲耳。君子小人之過﹐於此可見。然君子之過﹐𨿽微必彰﹔小人之過﹐𨿽大弗形。蓋君子直道而行﹐固無所回互﹔小人巧於修飾﹐固多所隱蔽。人君苟不察其微﹐則君子小人莫能辧別。」又曰「朕觀往昔﹐議論於廷有忤人主之意者﹐必君子也﹔其順從人主之意者﹐必小人也。以忤己而怒之﹐以順己而悅之﹐故小人得幸﹐而君子見斥矣。人主取人﹐權衡在己﹐當兼取於眾論﹐不可以一時之喜怒爲進退。」

洪武三十年敕戶部﹐凡天下積年逋賦﹐皆許隨土地所便﹐折收絹布金銀等物﹐以免民轉運之勞。

太祖於奉天門見散騎舍人衣極鮮麗﹐問制用幾何﹐曰「五百貫。」責之曰「農夫寒耕暑耘﹐早作夜息﹐蠶婦繰絲緝麻﹐縷積寸成﹐其勞旣已甚矣。及登場下機﹐公私逋索交至﹐竟不能爲已有﹐食惟粗糲﹐衣惟垢敝而已。今汝席父兄之庇﹐生長膏梁紈綺之下﹐農桑勤苦﹐邈無聞知。一衣制及五百貫﹐此農民數口之家一歲之資也﹐而爾費之於一衣﹐驕奢若此﹐豈不暴殄﹖自今切戒之。」

洪武間﹐行人髙稹陜西巡察私茶回﹐備言道路人民疾苦。太祖喜曰「古之使者﹐以覽觀風俗咨詢民情爲務﹐今稹亦可謂能利國富民矣。」擢鴻臚寺丞。」

太祖以山東﹑河南民多惰於農事﹐以致衣食不給﹐乃遣人材分詣各縣﹐督其耕種。仍令籍其丁男所種田地與所收谷菽之數來聞。」

洪武三十一年四月﹐太祖享太廟畢﹐步出廟門﹐徘徊顧立﹐指桐梓謂太常寺臣曰「往年種此﹐今不覺成林﹐鳳陽陵樹﹐當亦似此。」因感愴泣下。又曰「昔太廟始成﹐遷主就室禮畢﹐朕退而休息﹐夢朕皇考呼曰﹕『西南有警。』覺卽視朝﹐果得邊報。祖考神明昭格在上﹐無時不存﹐爾等掌祭祀﹐務齋潔以安神靈。」

●卷六

成祖靖難﹐師至紫荊﹐所服素紅絨袍﹐忽見白花如雪色﹐凝爲龍紋﹐鱗鬣皆具﹐美如刺繡。諸將見者駭異﹐以爲嘉兆。成祖曰「冰花偶然所凝﹐豈可遽言嘉應﹐況當戒愼之際﹐不可以此爲喜而有怠心。」

成祖滹沱之戰﹐自以數百騎突入陣﹐大呼奮擊﹐矢集其旗者如蝟毛。翊日遣人送旗回北平﹐諭世子謹藏之﹐以示後世子孫﹐使知今禦禍之難。

成祖旣卽位﹐諭羣臣曰「凡人才識不同﹐長於此或短於彼﹐苟事有過誤﹐卽明言之﹐予不汝責。若隱而不言﹐日久覺露﹐情同欺罔﹐法則難容矣。」

成祖嘗謂侍臣曰「凡開創之主﹐其經歷多﹐謀慮深﹐每作一事﹐必籌度數日乃行﹐亦欲子孫世守之。故《詩》《書》所載後王之善﹐必曰『不愆不忘﹐率由舊章』﹐於警戒後王曰『率乃祖攸行』﹐曰『監於先王成憲』﹐此皆老成之言。後世輕佻諂諛之徒﹐立心不端﹐以其私智小見﹐導嗣君攺易祖法。嗣君不明﹐以爲能而寵任之。徇小人之邪謀﹐至於國獘民叛而喪其社稷者有之矣。豈可不以爲戒﹗」

成祖旣封功臣﹐因諭羣臣曰「君臣不能保全者﹐常始於不相信。苟不相信﹐卽父子將爲秦越﹐況君臣乎﹗吾於諸功臣﹐報之厚而待之誠﹐常見其善﹐不見其不善﹐惟其才而任之﹐保功用人﹐可以兩得。」

成祖慮內外將校不能撫卹軍士﹐以致逃亡者眾﹐敕兵部﹕「自今計逃亡之數論罰﹐如百戶逃一人者﹐減其俸之半﹔逃十人者全不給﹔至三十人者降充總旗﹔四十人者降充小旗﹔五十人者發充軍。其千戶逃軍十倍於百戶﹑指揮逃軍五倍於千戶者﹐並減俸及遞降一等﹐皆如百戶之例。」

成祖曾問兵部尙書劉俊﹕「今天下畜馬幾何﹖」俊對以﹕「兵興耗損﹐所存者二萬三千七百餘匹。」成祖曰「古者掌兵政謂之司馬﹐問國君之富﹐數馬以對﹐是馬於國爲最重。我朝置太僕專理馬政﹐各軍衛皆令孳牧。卿等宜嚴督所司﹐庶有蕃息之效。」

成祖初卽位﹐義烏縣教諭髙澤言「自古帝王必虛心納言﹐今臣民有所論奏﹐願假以辭色﹐使得各盡其情。善者采之﹐不善者置之﹐則貴臣不敢蒙蔽﹐下情得以上達﹐忠言日聞﹐天下之事無壅滯矣。」

成祖嘉納之﹐以示六部臣曰「疏遠之臣猶能存心國事﹐在朕左右受腹心之托者﹐當思正直自奮﹐用副委任。」

國朝最重誣告之法﹐永樂初定﹐凡誣告三四人者﹐杖一百﹐徒三年﹔五六人者﹐杖一百﹐流三千里。所誣重者從重論。誣告十人以上者﹐淩遲處死﹐梟首其鄕﹐家屬遷化外。

永樂二年﹐禮部尙書李至剛言「皇上卽位以來﹐廣開言路。凡有可行﹐無不聽納。然無知小人往往搜求細故﹐鉗制諸司。或懷挾私仇陷害良善﹔或妄稱奏訴躲避差徭﹔或馳騁小才希求進用。甚者無稽泛言﹐煩瀆聖聽﹐𨿽稱興利除害﹐其實假公營私﹐宜治以重罪﹐榜示天下。」詔可之。

永樂初﹐遣禦史分詣郡國﹐巡視民瘼。諭之曰「父母於赤子﹐先寒而備之衣﹐先饑而備之食﹐適其溫飽之宜﹐避濕就燥以處之﹐無所不盡其心。人主爲民父母﹐理亦當然。朕居深宮﹐一飲一食﹐未嘗不念及軍民。然在下之情﹐不能周知。爾等爲朝廷耳目﹐其往﹐用心咨訪﹐但水旱災傷之處﹐有司不言者﹐悉具奏來。軍民之間﹐何利當興﹐何獘當革者﹐亦悉以聞。」

永樂二年﹐虜寇三萬衛﹐遼東都指揮同知沈永不能追襲﹐又匿不以聞。成祖以其欺蔽誅之﹐仍榜諭天下都司並緣邊衛所﹐凡有艸賊及虜寇聲息﹐不卽以聞者﹐鎭守官以下﹐職無大小﹐罪與永同。

成祖因有司請修比干祠墓﹐因諭侍臣曰「君子爲國不爲身﹐故犯顏諫諍﹐死且不避﹔小人爲身不爲國﹐爲讒諂面諛﹐以苟富貴。明君樂諫諍而國以興﹔昏君樂讒諛而國以亡。桀﹑紂殺龍逄﹑比干﹐明效具在﹐而後世人主如秦﹑隋之末﹐皆不監覆轍﹐國安得不亡哉﹖朕方以是爲戒。爾等當以君子之道自勉﹐庶幾共保祖宗之洪業。」

禮部尙書李至剛妻父某坐事逮系都察院﹐當伏重法﹐至剛希恩求免。成祖問﹕「法司鞫獄﹐情之輕重﹐外人何以知之﹖」對曰「此右副都禦史黃信與臣言。」信遂以漏泄獄事伏誅。祖宗之重刑獄如此。

禮部尙書李至剛以孝慈皇后忌辰﹐請仿宋制於佛殿修齋誦經。成祖曰「人子於父母﹐固當無所不用其心﹐但人君之孝與庶人不同。爲人君者奉天命爲天下主﹐社稷所寄﹐生靈所依﹐但當謹身修徳﹐深體天心﹐恪循成憲﹐爲經國遠謨﹐使內無姦邪﹐外無盜賊﹐宗社奠安﹐萬民樂業﹐斯孝矣。如不能此﹐而惟務修齋誦經﹐抑末矣。」

永樂初﹐淸涼寺僧言「近寺軍民﹐牧放牲畜﹐蹂踐寺外之地﹐請付法司治罪。」成祖曰「京師隙地少﹐居人艱於孳牧﹐寺外有閒地﹐則推以便之﹐乃契佛利濟之心﹐何必禁。」

成祖因與侍臣論政﹐曰「朕卽位未久﹐常恐民有失所﹐每宮中秉燭夜坐﹐披閱州郡圖籍﹐靜思熟計﹐何郡近罹饑荒﹐當加優卹。何郡地迫邊鄙﹐當置守備﹐旦則出與羣臣計議行之。近河南數處蝗旱﹐朕用不寧﹐故遣使省視﹐不絕於道。如得斯民小康﹐朕之願也。」

刑部尙書鄭賜以部吏所書文移多謬誤﹐郎中等官亦不省視﹐皆當治罪。成祖曰「人精神有限﹐案牘煩勞﹐豈無過誤﹖但無欺獘﹐可釋之。」

永樂初﹐有於承天門遺木牌﹐無姓名﹐止列寶鈔提舉司官吏不法數事。成祖諭法司曰「投匿名文書告人罪者﹐律有明禁﹐此蓋小人假公法報私忿誣陷忠良﹐其速毀之。自今有此者﹐悉勿問。」

成祖嘗謂科臣曰「宦寺服食所需﹐皆朝廷給之﹐豈得復有私營﹖近有於皇城內畜養雞牲﹐糜費食米﹐今四方蝗旱之後﹐民尙艱食﹐朕日夜爲憂。此輩坐享膏梁﹐不知生民艱難﹐而暴殄天物不卹﹐論其一日養牲之費﹐當饑民一家之食﹐朕已禁戢之矣。爾等識之﹐自今敢有復爾﹐必罪不宥。」

成祖謂侍臣曰「我朝大經大法﹐皆太祖皇帝所立﹐以傳子孫。昨有憸人爲朕言﹐朝廷法太寬﹐非所以爲治﹐朕已斥之。今朕當守成之日﹐正安養生息之時﹐乃嚴法爲治﹐豈不反有傷乎﹖孔子言天地大徳曰生﹐聖人大寶曰位﹐守位曰仁﹐何嘗謂嚴法也﹖」

成祖嘗命侍臣輯自古嘉言善行有益於太子者爲書﹐以授長子﹐且曰「朕博考載籍﹐每覽昔人言行可自警省者﹐讀之不能釋手﹐讀書所以有益於人。然人資稟有彊弱﹐泛而不切﹐亦未有益。故欲令爾等輯此教之﹐先定其尺度權衡﹐使中有所主也。」

鎭遠侯顧成言「今日惟當安養中國﹐愼固邊防。」成祖謂侍臣曰「漢武帝窮兵黷武﹐以事夷狄﹐漢家全盛之力﹐遂至凋耗。朕今休息天下﹐惟望時和歲丰﹐百姓安寧。至於外夷﹐但思有以備之﹐必不肯自我擾之﹐以疲敝生民。近成言甚合朕意﹐蓋斯人老成﹐非喜功好勝之流。」於是賜以銀幣獎之。

永樂初﹐西洋諸國使臣來朝貢方物﹐因附載胡椒與民互市﹐有司請徵其稅。成祖曰「商稅者﹐國家以抑逐末之民﹐豈以爲利﹖今夷人慕義遠來﹐乃欲侵其利﹐所得幾何﹖而虧辱大體萬萬矣。」不聽。

成祖欲聞民所疾苦﹐命吏部凡郡縣官考滿至京﹐選其識達治體知卹民者﹐於六科辦事﹐令各言所治郡縣事。久尙未有言者﹐乃復召都給事中朱原貞等﹐諭之曰「朕夙夜慮天下之民有失所者﹐爲爾曹未能盡知﹐故選郡縣考滿官假辦事之名﹐俾於六科隨爾等在朕左右﹐如朕有所欲聞﹐卽可知﹐彼有所欲言﹐卽可達。而至今不聞有一人言者﹐夫郡邑之間﹐豈都無一事利害可言﹖今在朕左右﹐猶尙默默﹐況遠在千里﹐尙肯言乎﹖爾等退以朕意申諭之﹐其所治何利當興﹐何獘當去﹐皆直言勿隱。於今不言﹐將有他人言之﹐則不能逃罪矣。」

成祖諭兵部臣曰「將士隨朕徵討﹐其中有陣亡病死者﹐已錄其後。亦有妻子孤寡不能自陳﹐親管官隱匿不報﹐致失所者﹐非朝廷報功之意。宜速下各衛﹐令徵討官應襲子孫年十五以上者﹐送兵部襲職﹔十四以下並寡婦幼女送京師優養﹔旗軍死亡有幼男者﹐紀錄食糧﹐當升以官者﹐如例升之﹔其無子止有寡婦幼女者﹐一體優給﹔若有親可依﹐不願赴京者﹐聽﹐其俸糧如例於所在給之。」

永樂初﹐山東有人獻陣圖者﹐成祖曰「自古帝王用兵﹐皆出於不得已。夫驅人以冒白刃﹐鮮有不殘傷毀折﹐其得不死亦幸也。朕每親當矢石﹐見死於鋒鏑之下者﹐未嘗不痛心。今天下無事﹐惟當休養斯民﹐修禮樂﹐興教化﹐豈當復言用兵﹖此輩狂妄﹐必謂朕有好武之意﹐故上此圖以異進用。好武豈盛徳事﹖其斥去之﹗」

成祖於閒時問侍臣﹕「今外間軍民安否﹖」侍臣對﹕「陛下施仁政﹐軍民皆安﹐正太平之時。」成祖曰「太平豈易言﹖必雨暘時若﹐年谷丰登﹐兵革不興﹐軍民安樂﹐朝無姦邪﹐然後可以爲太平無事。」又曰「姦邪難識﹐其情似眞而實僞﹐其言似信而實詐﹐苟一聽其而信之﹐鮮不有失。」

永樂初﹐擢舉人王偁爲翰林院檢討。成祖因問﹕「檢討之下有何官﹖」左右對曰「博士﹑典籍﹑侍書﹑待詔。」又問﹕「已除人未﹖」對曰「已除。」又問﹕「其賢比偁何如﹖」對曰「偁初除﹐未知其爲人。如舊博士中﹐皆老成文學士。」因嘆曰「古謂用人如積薪﹐此類是已。國家用人以賢以勞﹐偁之賢旣未可知﹐勞亦未有﹐而令賢有勞者位其下﹐何以服其心﹖」遂命吏部﹐凡博士以下皆升職﹐與偁同。

永樂初﹐有獻《道經》者﹐成祖曰「朕所用治天下者《五經》耳﹐《道經》何用﹖」斥去之。旣而諭侍臣曰「上好正道則下不爲邪﹐人主好尙稍不謹﹐憸人懷僥幸之心者恣縱妄誕﹐以投所好﹐苟墮其計﹐將來流害無窮矣﹐故不得不斥。」

永樂二年孟春享太廟﹐戶部右侍郎李文郁無故不陪祀﹐爲禮部所劾﹐謫戍三萬衛。」

永樂初﹐福建甌寧縣紀錄軍丁江陰﹐年六歲能記《禦制大誥》﹐詣闕陳誦﹐賜衣及鈔﹐驛送建寧府儒學讀書。

成祖召刑科都給事中楊恭等﹐諭曰「國家號令﹐使小人畏而不犯可矣﹐𨿽其爲惡之心未必革﹐然爲上者用法當以寬﹐不以猛。待人當以誠﹐不以僞。猛則民不堪﹐僞則民不信。去歲命禦史給事中往各處撫安軍民﹐禁止姦慝﹐導其爲善。臨遣之際﹐諄諄告戒﹐務要安民。昨日給事中丁琰等奏云﹐至四川見無犯法者﹐乃陰遣親信﹐用銀誘之交易﹐已而果有犯之﹐是其心終不戒也。遂執之。琰不肖刻薄如此。假令民畏法﹐反執陰誘者送官﹐何以處之﹖古人治天下﹐無非公平正大之道。昔唐太宗以物示人﹐待其受之則加之罪。賴魏徵諫而止。朕嘗戒此事﹐思得魏徵其人﹐置於左右。今此輩小人﹐但圖邀功﹐不顧枉陷良善﹐甚孤朕任使。其令都察院遣人馳往﹐釋所誣民﹐而執琰等赴京罪之。」

成祖禦奉天門﹐召六科給事中﹐諭曰「朕君臨天下﹐夙夜拳拳﹐惟欲軍民老少皆安。爾等職居近侍﹐比來皆不聞一言及於軍民利病﹐何也﹖可退而思之﹐條析以聞﹐朕將審擇行之。」又曰「天立君以養民﹐君不卹民﹐是不敬天﹔君資臣以成治﹐臣不輔治﹐是不忠君。朕與爾等﹐皆不可不勉。」

成祖召六科都給事中馬麟等﹐諭曰「爲治貴得大體﹐比爾等疏駁奏牘﹐一字之誤皆喋喋以言﹐瑣碎甚矣。吏治文書﹐叢脞積累﹐其精力有時而敝﹐豈免錯謬﹖自今奏內有數目日月等字錯謬者﹐皆令從傍攺注﹐用印蓋之﹐不必以聞。」麟等言「奏內有不稱臣者﹐此當罪之。」曰「下豈敢慢上﹖或一時急遽﹐漏寫有之﹐必非故違。亦令從傍增之。」因曰「爾等在朕左右﹐凡天下何獘當革﹐何利當興﹐何處軍民未安﹐何人姦邪未去﹐當歷歷言之勿隱。若此細故﹐可略也。」

成祖與侍臣論人﹐因曰「人君進一人退一人皆不可苟﹐必須厭服眾心。若進一人而天下皆知其善﹐則誰不爲善﹖退一人而天下皆知其惡﹐則誰敢爲惡﹖無善而進﹐是出私愛﹔無惡而退﹐是出私惡。徇私而行﹐將何以服天下﹖」

進士李衡以父在洪武中死於法﹐自言不當違令干進。成祖曰「古之聖人亦有罪其父而用其子者﹐但爲子能攺父行﹐致顯聞於世﹐足以爲賢。若以父死非命﹐終身不仕﹐亦未必合中道。爾能力學以圖進用﹐𨿽違令而志可嘉。朕不爾罪﹐爾其勉之。」

成祖嘗謂學士解縉等曰「敢爲之臣易求﹐敢言之臣難得。敢爲者彊於己﹐敢言者彊於君。所以王魏之風世不多見。若使進言者無所畏﹐聽言者無所忤﹐天下何患不治﹖朕與爾等皆勉之。」

成祖諭吏部臣曰「爾等職專銓選﹐辧別邪正﹐但當揆理﹐不當任情。揆理則以是非爲進退﹐任情則以從違爲取捨。愼之﹐愼之﹗」又曰「用人之道各隨所長﹐才優者使治事﹐徳厚者令牧民。蓋有才者未必皆君子﹐有徳者必不同小人﹐不可不察。」

永春侯王寧侍成祖於右順門﹐從容語及世人竭誠誦經飯僧奉佛可以福利先親者﹐成祖諭之曰「天子以四海爲家﹐能思天位者親之所傳﹐大業者親之所建﹐天下生民親之所保﹐而敬以奉天﹐勤以守業﹐仁以臨民﹐使萬物得所﹐四夷咸賓﹐光昭祖宗﹐傳之子孫﹐可以爲孝。何必事佛﹐乃能爲孝乎﹖」

成祖嘗與侍臣論刑賞﹐待臣進曰「古稱賞人以官﹐不若賞人以財。」成祖曰「以朕論之﹐亦未盡善。若人君一心愛民﹐則二者皆重。蓋知財出於民力﹐則必不肯輕與﹔知官所以養民﹐則必不肯輕授。」

成祖命姚廣孝等往蘇湖賑濟﹐諭之曰「人君一衣一食﹐皆民所供﹐民窮無衣食﹐君豈可不卹﹖君﹐父也﹔民﹐子也。爲子當孝﹐爲父當慈﹐務各盡其道爾。卿往體朕此心﹐不可爲國惜費。蓋散財得民﹐仁者之政。」

禮部尙書李至剛奏﹕「今歲山東郡縣野蠶成繭﹐繅絲來進﹐請率百官賀。」成祖曰「野蠶成繭亦常事﹐不足賀。使山東之地野蠶盡繭﹐足以被其一方﹐而未能徧及天下﹐朕之心猶未安也。朕爲天下父母﹐一飯一食未嘗忘之。若天下之民皆飽暖而無饑寒﹐此可爲朕賀矣。」乃止。

饒州鄱陽縣民朱季友進書﹐詞理謬妄﹐謗毀聖賢。禮部尙書李至剛﹑翰林院學士解縉等請置於法。成祖曰「愚民若不治之﹐將來邪說有誤後學。卽遣行人押還鄕裏﹐會布政司﹑按察司及府縣官﹐杖之一百﹐就其家搜檢所著文字悉毀之﹐仍不許稱儒教學。」

學士解縉等進《大學正心章講義》﹐成祖覽之至再﹐諭曰「人心誠不可有所好樂﹐一有好樂﹐泥而不返﹐則欲必勝理。若心能靜虛﹐事來則應﹐事去如明鏡止水﹐自然純是天理。朕每朝退默坐﹐未嘗不思管束此心爲切要。又思﹐爲人君但於宮室車馬服食玩好無所增加﹐則天下自然無事。」

靖遠伯王友徵海寇﹐奏募民嚴寶等殺賊數百人﹐並得其所掠貨物。成祖諭友曰「下人成功者﹐未必皆出其能﹐多由主將能導之方略﹐作其志气。今嚴寶等有獲﹐亦爾之功﹐但所獲貨物﹐宜悉與之﹐爾勿幹與毫末。蓋人冒險成功﹐而不推利與之﹐後來不復樂爲用矣。」

永樂二年九月﹐周王獻騶虞﹐羣臣朝賀畢﹐成祖謂侍臣曰「適聞羣臣言﹐不覺惕然。天下之大﹐如一夫有怨﹐豈得爲仁﹖一念不誠﹐豈能格天﹖朕方夙夜斯懼﹐何可便謂騶虞是天降祥於朕﹖」又曰「祥瑞之來﹐易令人驕。是以古之明主﹐皆遇祥自警﹐未嘗因祥自怠。警怠者﹐國之安危系焉。騶虞果爲祥﹐在朕更當加愼。」

成祖禦右順門﹐召翰林院學士解縉﹐侍讀黃淮﹑胡廣﹑胡儼﹐侍講楊榮﹑楊士奇﹑金幼孜﹐諭之曰「朕卽位以來﹐爾七人朝夕相與共事﹐鮮離左右。朕嘉爾等恭愼不懈﹐故在宮中亦屢言之。然恆情﹐保初易﹐保終難。朕固常存於心﹐爾等亦宜謹終如始﹐庶幾君臣保全之美。」縉等叩首言「陛下不以臣等淺陋﹐過垂信任﹐敢不勉勵圖報﹗」成祖喜﹐皆賜五品劊艮。又曰「皇后數言欲召見爾等七人命婦﹐其令卽赴柔儀殿見。」是日縉等之妻入見中宮﹐訓勞備至﹐皆賜五品冠服及鈔幣表裏。

成祖謂吏部尙書蹇義曰「往者慮各處守令未必得人﹐故命禦史分巡考察。比聞禦史至郡邑﹐但坐公館﹐召諸生及庶人之役於官者詢之﹐輒以爲信﹐如此何由得實﹖如入其境﹐田野辟﹐人民安﹐禮讓興﹐風俗厚﹐境無盜賊﹐吏無姦欺﹐卽守令賢能可知。無是數者﹐卽守令無所可取矣。且詢言之獘非一端﹐人好惡不同﹐則毀譽亦異﹐若只憑在官數人之言以定賢否﹐其君子中正自守﹐小人賂遺求譽﹐而卽墨及阿之毀譽出矣。故孟子論取捨必徵諸國人。自今禦史及按察司考察有司賢否﹐皆令具實迹以聞。」

永樂時﹐禦馬監有索白象食穀者﹐戶部以聞。成祖曰「此所謂率獸食人者﹐勿聽。」因召禦馬監官責之曰「汝輩坐食膏梁﹐衣輕暖﹐豈知百姓艱難﹖計象一日所飼谷﹐當農夫數口之家一日之食。朕爲君﹐職在養民﹐汝輩不令朕知而爲此事﹐是欲朕失天下心。如復敢爾﹐必誅不宥。」

奉天徵討官有以罪系獄者﹐刑部請論功定議。成祖曰「朝廷大公至正之道﹐有功則賞﹐有過則刑。刑賞者﹐治天下之大法。不以功掩過﹐不以私廢公。此輩徵討之功﹐旣酬以爵賞矣﹐今有犯而不罪﹐是縱惡也。縱惡何以治天下﹖其論如律。」

通政司言﹐山西民有言介休縣出五色石可爲器用者﹐成祖曰「此僥覬小人﹐不可聽﹗數年兵革災荒﹐百姓困苦未得寧息﹐今又可以此重困之乎﹖官府求一物﹐卽百姓受一害。況此石饑不可食﹐寒不可衣﹐累民何爲﹖」命ㄏ出之。

永樂時﹐中官有於應天府私取工匠役之者﹐成祖召府尹向寶﹐責之曰「數年軍旅供給﹐加以權豪橫肆﹐百姓艱難﹐京師爲甚。旣令爾牧民﹐當體國家愛民之意。正直不阿﹐矜卹保庇﹐庶幾民可休息。宦者﹐宮禁使令之人﹐非有重權﹐汝何用畏之而輒聽其役民略不之拒﹖爲京尹朝夕在朕左右尙畏如此﹐若在遠外任小官職當如何畏之﹖譬爲人典守寶貨﹐擅啟藏﹐縱人私取﹐必不免責罰矣。汝擅以朕百姓作人情﹐可逃罪乎﹖今姑宥爾﹐若再蹈前非﹐必誅。」遂逮其中官﹐責之曰「朕爲天子﹐不敢輕役一民﹐汝何人﹐敢擅役之﹖百姓家僮奴亦敢不告其主肆意自爲乎﹖」令錦衣衛執治之。

成祖聞管屯官有不勸率軍士者﹐因顧侍臣曰「朕在藩邸時﹐數因田獵過田家﹐見所食甚粗糲﹐知其所苦﹐每親勞問之﹐無不感悅。今屯種軍士亦田家﹐若管轄者能知其情﹐時時勞問所苦﹐誰不敢奮勤力﹖」又曰「用人之道亦須先得其心﹐然後可以圖功。若養之於無事之時﹐用之於感恩之後﹐未有不得其力者。」

永樂二年十二月﹐賜六部尙書侍郎金織文綺衣各一襲﹐特賜翰林學士解縉﹐侍讀黃淮﹑胡廣﹐侍講楊榮﹑楊士奇﹑金幼孜衣與尙書同。縉等入謝。成祖曰「朕於卿等非偏厚﹐代言之司﹐機密所寓﹐況卿六人旦夕在朕左右﹐勤勞助益﹐不在尙書下﹐故於賜賚﹐必求稱其事功﹐何拘品級﹖」又曰「朕皇考初制翰林長官﹐品級與尙書同﹐卿等但盡心職任。孔子云﹕『君使臣以禮﹐臣事君以忠』。君臣各盡其道耳。」縉等稽首而退。

成祖諭戶部臣曰「數年用兵﹐北京﹑順天﹑永平﹑保定供給特勞﹐非休息二三年不能復舊﹐可免三府田租二年。」又曰「凡人嘗居勞苦者﹐後來安逸亦當同之。嘗見前世人主﹐一旦富貴﹐頓忘向來所共艱難之人。朕甚不取。夫昧己心以失人心﹐爲庶民且不可﹐況人主乎﹖」

永樂初﹐以山東道禦史文郁不諳刑名﹐攺爲工科給事中﹐旣又攺江西道禦史汪俊民爲刑科給事中。

永樂三年四月﹐以萬壽節命婦朝皇后於坤寧宮賜宴。成祖命禮部﹐自今命婦𨿽大朝亦止於三品以上﹐余悉免之﹐著爲令。

永樂初﹐陜西興平﹑鳳翔二縣獻瑞麥﹐羣臣表賀﹐以爲聖徳覆被之應﹐天下太平之徵。成祖謂禮部尙書李至剛等曰「瑞麥固是嘉應﹐但四方遠邇﹐靡一物不得其所﹐斯可爲太平。今中外果無匹夫匹婦之愁怨於下者乎﹖覽表祗益慚愧耳。君臣貴相與以誠﹐諛佞非治世之風也。」

成祖聞南陽艸寇竊發﹐謂兵部臣曰「此𨿽小醜﹐不治將大。元末汝﹑穎初亂﹐才數千人。順帝恬不加意﹐敕書至蘆溝橋易之而返﹐如此安得不亡﹖此今日殷鑑也。夫治患於初萌﹐則爲力易﹐及其盛而治之﹐則費力多﹐而所傷不少矣。」遂命丰城侯李彬﹑新城侯張輔率兵捕之。

成祖謂侍臣曰「朕昨閒暇援筆肆書﹐愛其制作精妙﹐甚稱人意。因嘆匠藝如此﹐豈是生而能之﹐亦由積學所致。今之學者不及古人﹐正由自怠之過。前代大儒君子﹐皆是積勤以造其極。今人鹵莽厭煩﹐用力未至﹐便謂求道之難﹐譬之耕而不勤﹐可望有獲乎﹖」

成祖禦武英殿﹐覽《存心錄》﹐顧翰林侍臣曰「適覽慕容超郊有異獸出壇側﹐隋煬帝祀圜丘暴風未成禮而退﹐後二人皆不旋踵而亡。古人言惟徳動天。夫不徳亦動天。善則降祥﹐不善則降殃。但各以類應之。」又曰「祭祀時固當誠敬﹐亦必平素積累善行乃可獲福。若平日所行反道背徳﹐而臨祭一時致其虔恭﹐此豈有獲福之理﹖」

成祖禦右順門晚朝﹐百官奏事畢皆趨出﹐召六部尙書近臣﹐諭之曰「早朝四方所奏事多﹐君臣之間不得盡所言。午後事簡﹐卿等有所欲言﹐可就從容陳論﹐母以將晡朕倦於聽納。蓋朕有所欲言者﹐亦欲及此時與卿等商確。」又曰「朕每旦四鼓以興﹐衣冠靜坐。是時神淸气爽﹐則思四方之事﹐緩急之宜﹐必得其當﹐然後出付所司行之。朝退未嘗輒入宮中﹐間取四方奏牘﹐一一省覽。其有邊報及水旱等事﹐卽付所司施行。宮中事亦多須俟外朝事畢﹐方與處治。閒暇則取經史覽閱﹐未嘗敢自暇逸。誠慮天下之大﹐庶務之殷﹐豈可須臾怠惰﹖一怠惰則百度馳矣。卿等宜體朕此意﹐相與勤勵﹐無厭斁也。自今凡有事當商略者﹐皆於晚朝來﹐庶得盡委曲。」

成祖於視朝之暇﹐輒禦便殿閱書史﹐或召翰林儒臣講論。嘗問﹕「文淵閣經史子集皆備否﹖」學士解縉對曰「經史粗備﹐子集尙多闕。」成祖曰「士人家稍有餘資﹐皆欲積書﹐況於朝廷可闕乎﹖」遂召禮部尙書鄭賜﹐令擇通知典籍者四出購求遺書﹐且曰「書籍不可較價直﹐惟其所欲與之﹐庶奇書可得。」又顧縉等曰「置書不難﹐須常覽閱乃有益。凡人積金玉欲遺子孫﹐朕積書亦欲遺子孫。金玉之利有限﹐書籍之利豈有窮也﹖」

永樂時﹐都禦吏陳瑛言禦史車舒怠惰不事事。成祖謫舒戍邊﹐因謂瑛曰「禦史當用淸謹介直之士。淸則無私﹐謹則無忽﹐介直則敢言。不能是者﹐悉黜之。」

有錦衣校尉訐朝臣毀謗時政者﹐成祖曰「此必誣之。蓋朝廷未嘗行此政﹐彼安得有此言﹖」詰之﹐果然。因嘆曰「人主聽言之際﹐豈可不審﹖向若不察﹐付之法司﹐則死誹謗必矣。小人敢誣君子﹐此風不可長﹐論校尉如律。」

成祖謂兵部尙書金忠等曰「皇考之世﹐宦寺無敢與外廷交接﹐昨有一人以私財寓外人﹐此𨿽細事﹐漸不可長。」隨已斥之﹐亦敕各衙門衛士於出入之際﹐遵舊制﹐嚴搜檢。夫防患譬如防疾﹐始萌而治之﹐則用力少而易效﹐痼而後治﹐則用力多而難勝矣。」

成祖宥都督程達罪﹐令隨西平侯沐晟立功自贖。因顧侍臣曰「君人之道﹐犯極惡則不宥﹐有小善亦不棄。人孰無過﹖論小過而廢大善﹐則爲善者怠﹔亦孰無才﹖尋小才而免大惡﹐則爲惡者肆。故惡之難容者﹐乃不論其才﹔有可用者﹐乃可略其過。如此﹐則善善惡惡皆不失矣。」

故駙馬富陽侯李讓家人有中鹽虛買實收者﹐錦衣衛鞫之﹐言告者不實。成祖命六科給事中孫琳等共審之﹐實錦衣受賄。成祖曰「富陽侯之子﹐朕外孫﹐孰敢誣之﹖朕但慮錦衣衛故抑告者﹐初不慮其納賄﹐命付都察院鞫之。」於是侯之子懇謝過丐免。成祖曰「法度與天下共之﹐豈爲私親廢﹖爾曹政當奉法保恩﹐豈可恃思撓法﹗夫欺慢以苟利﹐與賄賂以逃刑﹐𨿽爾曹亦不可得免﹐況爾家人乎﹗」遂召都察院臣﹐諭曰「宥罪可施於疏賤﹐而貴近不可僥免﹐行法必先於貴近﹐則疏賤可以知警。富陽侯家人﹐其治之如律。」

永樂四年六月朔﹐日當食﹐陰雲不見。禮部尙書鄭賜請表賀。成祖曰「此朕恐懼修省之際﹐何可賀﹖」又曰「於此一方﹐陰雲不見﹐天下至大﹐他處見者多矣。且陰陽家言﹐日食而陰雲不見者﹐水將爲災。以此言之﹐可賀乎﹖」乃止。

成祖嘗謂近臣曰「早來在宮中偶忘一事﹐問左右﹐皆不能記憶﹐蓋沈思久而後得之。朕以一人之智﹐處萬幾之繁﹐豈能一一記憶不忘﹖一一處置不誤﹖拾遺補過﹐近侍之職。自今事之叢脞者﹐爾等當悉記之﹐以備顧問。所行有未合理﹐亦當直諫。朕自起兵以來﹐未嘗違忤直言﹐爾等愼勿有所顧避。」

海外番夷由廣東南雄至南安入貢者﹐舟楫不通﹐其方物皆用民力接運。成祖聞之﹐曰「爲君務養民﹐今番貢無定期﹐而農民少暇日。假令自春至秋﹐番人入貢者不絕﹐皆役民接運﹐豈不妨其農事﹖自今番夷入貢如值農務之時﹐其方物並於南雄收貯﹐俟十一月農隙卻令運赴南安。著爲令。」復顧侍臣曰「民不失其養﹐𨿽勞之鮮怨﹔民失所養﹐𨿽休之不徳。」

舊令﹐海運赴天津者﹐舟必同日俱發。有先後者﹐治部運官罪。有三十餘艘違約﹐五日方行而同日俱達﹐亦無所損。或請治違約之罪﹐成祖曰「始慮海寇爲患﹐故敕令同約﹐今已濟而無損﹐其功可贖。凡用人者﹐錄功而略過﹐則人奮於功﹔若計過而略功﹐則救過之不暇﹐何暇懋功哉﹗」

成祖朝奉天門﹐百官奏事退﹐復召侍臣﹐與語久之。侍臣請曰「聖躬勤勞﹐請少息。」成祖曰「朕常在宮中周思庶事﹐或有一事未行﹐或行之未善﹐卽不寐至旦﹐必行之乃心安。積習旣久﹐亦忘其勞。蓋常自念才徳不逮﹐若又不專心志勤思慮﹐所行何由盡善﹖民生何以得安﹖蓋勤於思則理得﹐勤於行則事治﹐勤之爲道﹐細民不敢廢﹐況君乎﹖」

永樂時﹐有言黃福乃建文時舊臣﹐不宜重任者﹐成祖諭之曰「君臣相與﹐在推誠﹐不可蓄疑。上能推誠則人樂盡力﹐若或蓄疑則人苟圖免責﹐誰肯盡心﹖」

成祖嘗謂翰林臣曰「爲學不可不知《易》﹐只﹐內君子外小人﹐一語﹐人君用之﹐功效不小。」

翰林院侍讀學士武周文致仕陛辭﹐成祖賜坐與語﹐慰諭良久﹐又賜酒饌楮幣﹐給驛傳送。侍讀胡廣曰「陛下待儒臣﹐進退之際﹐恩禮具至﹐儒道光榮多矣。」成祖笑曰「朕用儒道治天下﹐安得不禮儒者﹖致遠必重良馬﹐粒食必重良農﹐亦各資其用耳。」

成祖問侍讀胡廣曰「聞江西民眾而田少﹐農家亦給足否﹖」對曰「勤者可給。」成祖曰「勤之一字﹐豈獨農夫當盡﹖士工商皆當盡﹖至於人君﹐尢不可不盡。人君則當致勤於心﹐朕每退朝靜坐﹐必思今日所行幾事﹐某事於理如何﹐於人情如何﹐若皆合宜﹐心則安矣。有不合宜﹐𨿽中夜﹐必命左右記之﹐侯旦而攺之。蓋一事失當﹐人受其獘。故不得不勤。」

●卷七

通政司所受四方奏疏﹐凡非重務﹐悉不以聞﹐徑送六科。成祖知之﹐召參議賀銀等責曰「設通政司所以決壅蔽達下情﹐今四方言事﹐朕不得悉聞﹐則是無通政司矣。朕主天下﹐欲周知民情﹐𨿽細微事不敢忽。蓋上下交則泰﹐不交則否。自古昏君﹐其不知民事者多至亡國。爾欲朕效之乎﹖自今宜深懲前過﹐凡書奏關民休戚者﹐𨿽小事必聞﹐朕於聽受不厭倦也。」

成祖退朝﹐顧謂侍臣曰「若等無事家居時﹐亦不廢觀書否﹖」對曰「有暇亦時觀書自適。」成祖曰「常愛孔子言『飽食終日﹐無所用心﹐難矣』﹐朕視朝罷﹐宮中無事﹐亦恆觀書﹐深有啟沃。若等皆年富力彊﹐不可自逸。大禹尙惜寸陰﹐朕與汝等何可不勉﹖」

回回進玉碗﹐成祖謂禮部臣曰「朕朝夕所用中國磁器﹐潔素瑩然﹐甚適於心﹐不必此也。況此物今府庫亦有之﹐但朕自不用。」又曰「虜貪而譎﹐朕受之﹐必應厚賚之。將有奇異於此者﹐繼踵而至矣﹐何益國事﹖」

人材髙文雅陳言時政﹐首舉建文事﹐次及救荒卹民。言辭率直﹐無所忌諱。都禦史陳瑛請罪之﹐成祖曰「艸野之人不知忌諱﹐可恕。其中言有可采﹐勿以直而廢之。」又召尙書鄭賜﹐諭曰「不罪直言﹐則忠言進﹐諛言退。自古拒諫之事﹐明主不爲。卿當體朕心﹐今後言事者﹐但觀其可用與否。人所見不同﹐若有拂逆﹐不可加罪。瑛刻薄﹐非助朕爲善者﹐卿等戒之。文雅可付吏部﹐量才授官。」

成祖與侍臣語﹐知京師有疾不能得醫藥者﹐嘆曰「內府貯藥甚廣﹐而不能濟人於闕門之外﹐徒貯何爲﹖」命太醫院如方制藥﹐於京城內外散施。復曰「朕一衣一食﹐不忘下人之艱。猶於咫尺不能有濟﹐何況遠外﹖」

永樂五年春﹐敕討安南總兵官張輔等曰「聞爾已破賊東都﹐得糧甚多﹐足充軍食﹐宜愛惜勿妄費。廣西所運餉卽停罷﹐如已在途﹐就所至城堡貯之﹐令如法守備。挽運軍民悉罷歸。」觀此敕﹐可見國初用兵尙能因糧於敵﹐今之東徵者﹐何獨不然﹖

永樂間﹐直隸﹑浙江軍民子弟披剃爲僧赴京請度牒者千八百餘人。成祖怒甚﹐曰「皇考之制﹐民年四十以上始聽出家﹐今犯禁若此﹐是不知有朝廷矣。」命悉付兵部編軍籍﹐發戍遼東﹑甘肅。因嘆曰「朕遵承舊制﹐一不敢忽﹐下人尙縱肆如此﹐何況後來﹖此不可宥。且此輩皆螟螣不可蕃育。」

永樂初修北京宮殿﹐有大木數株﹐不藉人力一夕出大谷達於江﹐因封其山名神木山﹐遣官建祠立碑。

永樂時﹐守衛官有於皇城不誦經者﹐成祖聞知召至﹐諭之曰「爾爵祿自誦經得之耶﹖身備宿衛﹐不於此時用心防姦﹐乃一志誦經﹐可乎﹖若意欲修善﹐當存心忠孝﹐不越分違法﹐自然有福。如無是數者﹐而望有福無禍﹐得乎﹖若閒暇之際﹐口欲誦念﹐則太祖皇帝禦制《武臣大誥》等書﹐其中皆趨吉避凶保富貴之道﹐爾取讀誦﹐亦於身家有益矣。今後若仍於宿衛之所誦經者﹐必罪不宥。」

成祖以皇長孫出閣講學﹐召翰林諸臣﹐諭之曰「人於學問﹐常以先入之言爲主。朕長孫天資明睿﹐爾等宜盡心開導﹐凡經史所載孝弟仁義﹐與夫帝王大訓可以經綸天下者﹐日與講說。浸漬之久﹐涵養之深﹐則徳性純而器識廣﹐他日所資甚大﹐不必如儒生繹章句工文辭爲能也。」

成祖與羣臣論政事﹐每至坐久﹐或言「語多傷气﹐非調養之道﹐當務簡默爲貴。」成祖曰「人君固貴簡默﹐但天下之大﹐民之休戚﹐事之利害﹐必廣詢博訪然後得之﹐非好多言也﹐不如是不足以盡羣情。」

永樂時﹐武昌僧欲修觀音閣以祝聖壽﹐成祖不從﹐曰「人修短有定數﹐禍福由所行﹐所行誠善﹐福不祝當自至﹔不善﹐禍非祝所能去。人但務爲善﹐何假外求哉﹗」

永樂時﹐開平衛卒蔣文霆言「王者以天下爲家﹐以百姓爲子﹐今有司歲辦各色物料﹐名爲和買﹐其實彊取於民﹐萬不償一。若其土產﹐尙可措辦﹐非土地所有﹐須多方徵求﹐以致傾財破產。今後有司妄取民一錢者﹐以受財枉法論。其各色物料非土地所有者﹐禁勿取。」從之。

成祖謂都禦史陳瑛曰「國之本在民﹐民無食是傷其本。朕自嗣位以來﹐夙夜以安養生民爲心﹐每歲春初及農隙之時﹐敕郡縣浚河渠﹐修築圩岸陂池﹐捕蝗蝝。遇有饑荒﹐卽加賑濟。比者河南郡縣薦罹旱澇﹐有司匿不以聞。又有言雨暘時若禾稼茂實者﹐及遣人視之﹐民所收有十不及四五者﹐有十不及一者﹐亦有掇艸實爲食者。聞之惻然﹐亟命發粟賑之﹐已有饑死者矣。此亦朕任用匪人之過﹐已悉置於法。其榜諭天下有司﹐自今民間水旱災傷不以聞者﹐必罪不宥。」

成祖嘗謂侍臣曰「聞近俗之獘﹐嚴於事佛﹐而簡於事其先﹐此教化不明之過。聯於奉先殿旦夕祗謁﹐未嘗敢慢﹐或有微恙﹐亦力疾行禮。世人於佛老﹐竭力承奉﹐而於奉先之禮簡略者﹐蓋溺於禍福之說而昧其本也。率而正之﹐正當自聯始耳。」

成祖嘗謂都察院臣曰「自昔閹宦弄權﹐假朝廷之號令﹐擅調軍馬﹐私役人民﹐以逞威福﹐生事造釁﹐傾覆宗社者多矣。我太祖皇帝監前代之失﹐立綱紀﹐明號令﹐調發軍馬﹐必以禦寶文書。聯卽位以來﹐一遵舊制﹐愛卹軍民﹐首詔天下﹐一軍一民﹐不許擅差。復命所司﹐嚴切禁約。去年曾命內使李進往山西采天花﹐此一時之過﹐後甚悔之﹐更不令采。近聞李進詐傳詔旨﹐僞作勘合﹐於彼召集軍民復以采天花爲名﹐假公營私﹐大爲軍民之害﹐及今炎暑之月亦不散遣。計李進所爲﹐與昔之弄權者何異﹖若後來仿效益多﹐朝廷威福之柄下移﹐嗣君何以統治天下﹖今進所爲﹐所在軍民官都不奏來﹐此亦與胡﹑藍﹑齊﹑黃欲壞國家事者何異﹖爾卽差禦史二員徑詣山西﹐將李進一干爲非之人鞫問明白﹐械送京師﹐必置重法。若都司﹑布政司有干涉者﹐並鞫治之﹐𨿽關皇親亦不恕。仍令禦史用心推治﹐不可容縱。」

文皇后弟徐增壽﹐靖難時﹐陰有翊戴功﹐爲建文君所害。成祖正位﹐將追命之爵以語後﹐後力言不可﹐後追封定國公﹐命其子景榮襲爵。乃以告後﹐後曰「此上之大徳﹐然非妾志也。」其髙識如此。

文皇后嘗問成祖﹕「陛下日與共圖政理誰何﹖」成祖曰「六卿治政務﹐翰林職論思典詞命﹐皆朝夕左右者也。」因請悉賜其命婦冠服鈔幣﹐且諭之曰「妻之事夫﹐其道豈止於衣服饋食﹐必有徳行之助焉。古之公侯夫人及大夫士之妻﹐助成其夫之徳化﹐有形於詩歌﹐有載諸史傳者矣。古今人豈相遠哉﹖常情﹐朋友之言﹐有從有違。夫婦之言﹐婉順易入。吾在宮中﹐旦夕侍上﹐未嘗不以生民爲念﹐每承顧問﹐多見聽納。今上所以共圖理道者﹐六卿翰林之臣數輩。諸命婦可不有以翼贊於內乎﹖百姓安則國家安﹐國家安則君臣同享富貴﹐澤被子孫矣。」

嘉定縣僧會司言﹐舊有僧六百餘人﹐今僅存其半﹐請以民之願爲僧者給度。成祖諭禮部臣曰「國家之民﹐服田力穡﹐養父母﹐出租稅以供國用。僧坐食於民﹐何補國家﹖度民爲僧﹐舊有禁令﹐違者必罪。」

成祖與侍臣論及養身之道﹐曰「人但能淸心寡欲﹐使气和體平﹐疾病自少。如神仙家服藥導引﹐只可少病﹐豈有長生不死之理﹖近世有一種疲精勞神佞佛求壽﹐又愚之甚也。」

守衛卒有自陳母病篤乞假省視者﹐成祖曰「何不早言﹖」曰「昨告守衛官﹐不聽。」成祖大怒﹐曰「父母病而不聽歸﹐彼非父母所生耶﹖在朕前尙爾﹐況遠外哉﹗謫其官戍邊。」

永樂六年春﹐福建二司以柏生花爲瑞來奏﹐成祖賜敕責之曰「朕主宰天下﹐於生民休戚未能徧知﹐故委任爾等鎭撫藩方﹐以圖安輯﹐而乃肆志安逸﹐於軍民疾苦﹐一毫不言﹐而今言柏花爲瑞。夫時和歲登﹐物無疵癘﹐生民足食﹐四夷順安﹐此國家之瑞也。爾等驗之人事﹐歲果丰登﹐民果給足乎﹖樹木之花﹐世所常有﹐何益於國﹖何利於民﹖而以爲瑞也﹗相爲朋比﹐戲侮如此。忠臣卹民之心﹐果安在哉﹖姑曲宥爾等﹐若復爲期罔﹐𨿽欲幸免﹐不可得矣。」旣而蘇州﹑揚州復以檜生花爲瑞﹐復降敕責之。

成祖謂兵部臣曰「朕卽位以來﹐東北諸胡來朝者﹐多願畱居京師﹐以南方炎熱﹐特命於開原置快活﹑自在二城居之。俾部落自相統屬﹐各安生聚。近聞多有思鄕土及欲省親戚去者﹐爾卽以朕意榜示﹐令明言於鎭守官﹐勿阻之。」

永樂時﹐有告言肅王聽百戶劉成言輒罪平涼衛軍者﹐成祖謂侍臣曰「王居深宮﹐豈得悉聞外事﹖皆由左右小人作威福於其所好惡者造飾毀譽於王前﹐王與之狎暱有素﹐更不察其言是非﹐而一意從之﹐今過則皆歸於王矣。讒佞﹐徳之蠹也。林無蠹﹐有美木﹔左右無讒佞﹐有美徳。不可不去。」

永樂六年五月﹐命禮部移文中外﹐凡軍民子弟僮奴自削髮爲僧者﹐並其父兄發北京爲民種田及盧龍牧馬寺﹐主僧擅容畱者﹐亦發北京爲民種田。

成祖嘗語吏部臣曰「用人當量其才髙下而任之。譬若器焉﹐能容數石者投以數石﹐能容數斗者投以數斗﹐過則不可。若以小才任大職﹐則敗事﹔以大才任小事﹐則枉人。其精審之。」

法司奏錄囚當決者三百人。成祖謂諸臣曰「三百餘人﹐未必人人皆實。有一不實﹐則死者銜冤。爾等更從容審之。一日不盡則二日三日﹐便十日亦何害﹖必使其無冤。大抵人之實情難得﹐有言語便捷輒駕虛詞掩實情者﹐有訥於言𨿽懷情實而口不能發者﹐須詳悉以聽﹐亦不可以刑迫之。近有僧貼匿名榜﹐言縣官貪污﹐法司推問﹐疑一吏與之有隙﹐遂極搒掠﹐吏不勝卽引服。僧之從者﹐憫吏無辜﹐赴官首其事﹐逮僧鞫之﹐果得實。向使僧之從者不言﹐豈不枉殺此吏﹖法司以刑迫人﹐往往有此獘。今三百餘人﹐寧無一二冤抑﹖爾等其詳審之。」旣而得釋者二十餘人。

永樂七年春﹐禦史何晟以過鳳陽陪祀皇陵﹐直行寢殿禦道﹐且入殿狎玩﹐論大敬﹐戮於市。

永樂七年春﹐成祖諭禮部臣曰「我太祖君天下四十餘年﹐法度明備﹐朕恪遵成憲﹐今四方無虞﹐民物康阜﹐思與臣民同樂太平。自正月十一日爲始﹐其賜元宵節假十日﹐百官朝參不奏事﹐聽軍民張燈飲酒爲樂﹐弛夜禁﹐著爲令。」元宵放假始此。

靈丘縣民李文秀妻一產三男﹐循例給糧至八歲﹐有司請罷給。成祖命至十歲罷之。

永樂七年﹐諭北京耆老曰「朕惟古先帝王之治天下﹐以安民爲務﹐而安民之道﹐以教化爲先﹐是以上下相承﹐風俗淳厚﹐天下和平。朕受天命嗣大統﹐卽位以來﹐夙夜拳拳﹐志圖治理。今建北京﹐思與百姓同享太平。惟能務善去惡﹐可以永保身家。凡一家有家長﹐一鄕一坊有鄕坊之長。爲家長者教訓子孫﹐講讀詩書﹐明達道理﹐父慈子孝﹐兄友弟敬﹐尊卑長幼﹐各循其序﹐如此﹐則一家和順輯睦﹐有無窮之福。爲鄕坊之長者﹐教訓其鄕坊之人﹐農力於稼穡﹐毋後賦稅﹐工專於技藝﹐毋作淫巧﹐商勤於生理﹐毋爲遊蕩﹐貧富相睦﹐鄰保相卹﹐毋爲爭競﹐毋習賭博﹐毋姦亢竊盜﹐毋藏匿逋逃﹐如此﹐則鄕坊之內﹐相安相樂﹐有無窮之福。夫作善降祥﹐作不善降殃﹐天道至公﹐不爽毫髮﹐不可不戒。誠能遵朕斯言﹐身家獲吉。不然﹐宜行妄作﹐身罹殃咎﹐害其子孫﹐不可不戒。或有嘗爲惡於前﹐而能攺過於後﹐亦是善人。若不攺悔﹐終爲惡類。其省之愼之﹐不可怠忽。」

成祖謂尙書方賓曰「近日郡縣數奏水旱﹐朕甚不寧﹐與卿等皆當修省﹐更須擇賢守令。守令賢則下民安﹐民安於下﹐則天應於上矣。」

山西代州獻嘉禾﹐禮部請賀。成祖曰「朕奉天子民﹐正願天降丰年﹐使四海之人皆足。今蘇﹑松水患未息﹐保定﹑安肅﹑處州﹑麗水皆雨雹﹐渾河決於固安﹐傷禾稼。且四方之廣﹐尙有未盡聞者﹐不聞羣臣一言及弭災之道﹐而喋喋於賀嘉禾﹐謂禎祥朕徳所致﹐夫災異非朕所致乎﹖爾等宜助朕修徳行政﹐他非所欲聞也。」

永樂七年十月﹐成祖巡狩北京﹐謂行在禮部尙書趙羾曰「北京冬气嚴凝﹐羣臣蚤朝奏事﹐久立不堪。」乃定議﹐每常朝畢﹐禦右順門內便殿﹐百官有事奏者﹐以次入奏﹐無事者退治職務。

永樂時﹐山西安邑縣民言縣民逃徙者﹐田地已荒蕪﹐而稅糧尙責里甲陪納﹐侵損艱難﹐請暫停之﹐俟招撫復業﹐然後徵納。成祖謂戶部尙書夏原吉曰「百姓必耕以給租稅﹐旣棄業逃徙﹐則租稅無出﹐若令里甲陪納﹐必致破產﹐破產不足﹐必又逃徙﹐租稅愈不足矣。卽移文各處﹐有若此者﹐悉停徵其稅。縣官不能撫民﹐致逃徙者﹐姑宥罪﹐令卽招撫復業﹐勿復擾之。」

成祖徵虜﹐次淩霄峯﹐謂學士胡廣等曰「諸將此來﹐不聞進一言﹐何也﹖」對曰「成算在上﹐星火之輝﹐何能上裨日月﹖」成祖曰「是何言也﹗聖人有資於芻蕘之言﹐況君臣之間﹖古稱好問則裕﹐自用則小﹐朕有所爲﹐必盡眾人之情﹐何嘗專任一己以掩羣策﹖」

成祖北徵﹐至威虜鎭﹐日暮猶未食﹐中官請進膳﹐曰「軍士未食﹐朕何忍獨先飽﹖」令人視各營軍士皆食﹐始進膳。

隆平候張信彊占練湖八十餘里﹐又占江陰縣官田七十餘頃﹐爲都禦史陳瑛所劾。成祖曰「昔中山王有沙洲一區﹐耕農水道所經﹐其家僮嘗據之以擅利﹐中山王聞之﹐遂歸其地於官。今信何敢貪縱厲民如此﹗」命法司雜治之。

成祖禦右順門覽奏牘﹐時禦案有鎭紙金獅﹐欹側將墜﹐給事中趨進﹐移置案中。成祖顧侍臣曰「一器之微﹐置於危處則危﹐置於安處則安。天下﹐大器也﹐獨可置之於危乎﹖尢須安之﹐天下𨿽安﹐不可忘也。故小事必謹﹐小不謹而積之將至大患﹔小過必攺﹐小不攺而積之將至大壞。皆致危之道也。」

成祖因法司奏審錄﹐諭之曰「刑當矜卹﹐然論刑之際﹐尢當明其君子小人。若君子有過﹐如失足溝澗﹐偶出於誤﹐當矜其情而將護之﹔小人有罪﹐如貪嗜飲食﹐恣意爲之﹐非過誤也。君子誤犯而不恕﹐非佑善之道﹔小人故犯而不懲﹐有縱惡之失。爾等其審邪正﹐精權度﹐不宜槪論。」

成祖聞溫州府民歲輸白礬赴京者﹐阻隔山路﹐負運艱難。因問工部臣﹕「礬欲何用﹖」對曰「以染色布。」曰「特染布耳﹐而勞民於數千里之外﹐可罷其歲徵﹐自今制布衣不必染色。」

永樂中﹐進士王彥自陳﹕「臣家與姦惡外親有連﹐今聞朝廷已下本貫籍沒臣家﹐臣𨿽中進士﹐實罪人﹐應就系。」成祖諭三法司曰「學至於中進士﹐亦成才矣﹐成才勿棄。且有罪能自陳﹐可矜﹐並其家宥之。」

永樂九年﹐齊庶人榑之妃鄧氏卒﹐禮部言當以庶人禮葬。成祖曰「榑𨿽以罪削爵﹐親親之誼寧過﹖」命仍以王妃禮葬之。

成祖嘗諭工部臣曰「雨雪連日﹐朕與卿等猶不免憚寒﹐何況下人﹖京城之中﹐軍士最艱難﹐有出徵者﹐有守衛者﹐獨妻子在營。此際寒凍﹐不能出門戶﹐而薪炭踴貴數倍﹐蓋有飲食不能以時者。今抽分處積薪不少﹐每戶給百斤﹐出徵者三倍給之。」

永樂時戶部言「比年旱潦少收﹐諸王歲給祿米﹐宜各撙節。」成祖命遼﹑寧﹑伊﹑秦及靖江王府皆循舊例﹔沈﹑唐﹑郢﹑魯王府俱依祖訓﹐萬石內歲給米三千石﹐余支鈔﹔安王俯歲給米千石﹔順陽王五百石。餘皆支鈔。」祖宗時通融如此﹐今何不仿而行之也﹖

成祖嘗命來朝覲官各言民瘼﹐曰「一郡一縣﹐未必都無一事可言﹐都無一民不安。盡今日悉上所言﹐令六部議﹐便於民者卽行﹐言有不當勿問﹐緘默者罪。」

永樂十年元宵節﹐聽臣民赴午門外觀鰲山三日。戶部尙書夏元吉詩其母往觀﹐中官以聞﹐成祖曰「此賢母也。」命中官賫鈔二百錠﹐卽其家賜之。

成祖謂禮部臣曰「近有一種無知愚民妄稱道人﹐一槪蠱惑﹐男女雜處無別﹐敗壞風俗。洪武中行『瑜珈』法﹐稱火居道士者﹐俱有嚴禁。卽揭榜申明﹐違者殺不赦。」

廣西河池縣民言縣有銀礦大發﹐長沙府民言其鄕產銅﹐發民采煉﹐可獲厚利。成祖曰「獻利以圖僥幸者﹐小人也。國家所重在民﹐不在於利。」皆斥之。

法司所逮犯人內一二人欲有所陳訴﹐錦衣衛官促之起﹐遂不得陳。成祖見而知之﹐曰「在朕前下情尙不得達﹐況千里之外哉﹖」顧錦衣衛官曰「繼今敢復爾者必誅﹗」

永樂中﹐修國子監。成祖謂工部臣曰「太學於國體甚重者﹐蓋成就賢才之地﹐視他官府﹐須堅致弘麗有加﹐爾尙書侍郎﹐亦頻往督視。」

永樂中﹐鎭撫陳恭言﹐侍衛防禦宜嚴﹐外夷異類之人不宜置左右。成祖曰「所言禁衛宜嚴最是﹐爲君用人﹐但當明其賢否﹐何必分別彼此﹖」尙書呂震因請罪恭妄言﹐成祖曰「恭之心本是忠朝廷﹐豈可罪﹖朕恆語卿等﹐言事之人有乖繆當容之﹐罪之則言路塞﹐人君無由得聞善道。爾爲大臣﹐此言亦非忠矣。」

成祖嘗謂通政司臣曰「在外有司官來朝﹐朕命言民間利病﹐率云田谷丰稔﹐閭閻樂業。比聞山西饑民有食樹皮艸根者﹐未聞有一人言之。自今言民情者﹐悉記之。如境內有災傷饑饉不自言致他人言之者﹐必正其欺隱之罪。」

永樂十一年夏﹐成祖謂行在戶部曰「人從徐州來言﹐州民以水災乏食﹐有鬻男女以圖活者﹐人至父子相棄﹐其窮極矣。卽遣人馳驛發廩賑之﹐所鬻男女﹐官爲贖還。」

成祖嘗謂指揮張昶曰「皇親最當守法﹐不守法﹐罪比常人有加。開平王﹑永城侯﹑徳慶侯之家﹐恃外戚生事壞法﹐皆取滅亡。前鑑不遠﹐汝今富貴﹐但常不忘貧賤時﹐自然驕逸不生。若溺富貴而忘貧賤﹐奢傲放縱以淩虐人﹐有英明之君在上﹐必不恕爾﹐爾宜愼之。」昶﹐皇太子妃兄也。

成祖嘗坐右順門﹐所服裏衣袖敝垢﹐納而復出。侍臣有贊聖徳者﹐成祖嘆曰「朕𨿽日十易﹐新衣未嘗無﹐但自念當惜福﹐故每汗濯更進。昔皇妣躬補緝故衣﹐皇考見而喜曰﹕『皇后居富貴﹐勤儉如此﹐正可以爲子孫法。』故朕常守先訓不敢忘。」言已愴然。

成祖嘗語皇太孫曰「前代帝王﹐多有生長深宮﹐狃於富貴安逸﹐不通古今﹐不識民艱﹐於經國之務懵然弗究而至於亡者﹐朕嘗以之爲戒。汝將來有嗣統之責﹐須勉力學問﹐於凡天下之事﹐不可不周知﹐人之艱難﹐不可不涉歷﹐聞見廣而涉歷多﹐自然心胸開豁﹐於萬幾之來﹐皆有以處之而不差矣。」

永樂十三年春﹐貴州布政司言「去年北徵班師﹐恩詔至思南府﹐聞太巖山有聲連呼萬歲者三﹐此威徳遠加山川效靈之應。」尙書呂震請表賀﹐成祖曰「人臣事君當以道﹐阿諛取容非賢人君子所爲。呼噪山谷之間﹐空虛之聲相應﹐理固有之﹐豈是異事﹖布政司官不察以爲祥﹐爾爲國大臣﹐不能辧正其非﹐又欲賀表媚朕﹐非君子事君之道。」遂已。

永樂十四年夏﹐禮部祠祭司郎中周訥請封禪﹐尙書呂震請如訥言。成祖謂震曰「今天下𨿽無事﹐然水旱疾疫亦間有之。朕每聞郡縣上奏﹐未嘗不惕然於心﹐豈敢自謂太平之世﹖且聖經未嘗言封禪﹐唐太宗亦不爲封禪﹐魏徵每以堯舜之聖望太宗。爾欲處朕於太宗之下﹐亦異乎徵之愛君矣﹗爾當以古人自勉﹐庶幾不忝宗伯之任。」

永樂時﹐崖州黎以私忿爭相戰鬥﹐衛將利於漁取﹐欲發兵剿之。瓊州知州王伯貞執不可﹐曰「彼自相讎殺耳﹐非有寇城邑殺良民之惡﹐不足煩官軍。」衛將不從﹐伯貞乃遣寧遠縣丞黃童視之﹐果仇殺。獲首賊數人罪之﹐黎人遂安。

《名臣奏議》書成﹐成祖謂侍臣曰「致治之道﹐千古一揆﹐君能納善言﹐臣能盡忠不隱﹐天下未有不治。觀是書﹐足以見當時人君之量﹐人臣之直﹐爲君者以前賢所言便作今日耳聞﹐爲人臣者以前賢事君之心爲心﹐天下國家之福也。」

永樂十五年﹐成祖以洪武間天下寺觀皆已歸並﹐近有不務祖風者﹐仍於僻處私建庵觀﹐僧尼混處﹐屢犯憲章﹐命禮部榜示天下﹐俾守淸規﹐違者必誅。

永樂間﹐內官張謙及指揮千百戶等官使西洋諸番還﹐至浙江金鄕衛海上猝遇倭寇﹐時官軍在船者才百六十餘人﹐賊可四千﹐鏖戰七十餘合﹐大敗賊徒﹐殺死無算﹐餘眾遁去。朝廷聞而嘉之﹐賜敕獎勞﹐升賞有差。

永樂中﹐兵部言﹐幼官襲職者有兔缺﹐例不當襲。成祖曰「武臣當察其勇智怯懦及武事如何﹐豈當論相貌﹖孫臏旣刖﹐智尙可用。況立軍功者皆望祿及子孫﹐一不得襲﹐卽祿絕矣。此人將來生子當不復兔缺﹐豈可絕其祿﹖」命襲之。

永樂十五年壽星見﹐羣臣請賀成祖曰「比歲壽星見﹐卿等以爲瑞致賀﹐然四方旱澇蝗疫比比有之﹐而鮮有爲朕言者。朕之所願﹐時和歲丰﹐天下之人俱得其所﹐賢者在位﹐讒慝不作﹐百工舉任其事﹐政平訟理﹐國家淸明﹐此可爲瑞。壽星之瑞﹐不足賀。」

歐寧人有進金丹及方書﹐成祖曰「此妖人也。秦皇﹑漢武一生爲方士所欺﹐求長生不死之藥。此又欲欺朕﹐朕無所用金丹﹐令自食之﹐方書卽與毀之。勿令別欺人也。」

永樂十五年十一月﹐金水河及太液池冰凝﹐具樓閣龍鳳花卉之狀﹐奇巧特甚﹐此冰異也。成祖賜羣臣往觀﹐羣臣請賀﹐不允。

永樂間﹐陜西耀州民獻玄兔﹐成祖以其圖並羣臣所上表及濤文賜皇太子﹐諭之曰「賢君能敬天卹民﹐致勤於理﹐則有以感召和气﹐屢致丰年﹐海宇淸明﹐生民樂業。此國中之瑞也。彼一物之異﹐常理有之﹐且吾豈不自知﹖今𨿽邊鄙無事﹐而郡縣水旱往往有之﹐流徙之民亦未嘗無﹐豈至理之時哉﹖而一兔之異﹐喋喋爲諛。夫好直言則徳日廣﹐好諛言則過日增。朕夙夜拳拳﹐仰惟皇考創業艱難﹐懼弗堪負荷﹐不敢怠寧﹐終不爲彼所惑。爾將來有宗社生民之寄﹐羣下有言﹐不可不審之於理。但觀此表及詩﹐卽理了然而情不能遁矣。」

姚少師廣孝論文有曰「今之爲釋老文字者﹐往往剿取釋老之說﹐甚至模仿其體﹐以爲儒者不克卓立。」其意蓋爲宋蘇輩發也。

永樂十六年五月﹐命都指揮衛靑等調山東都司馬步官軍緣海捕倭﹐有功者奏聞升賞﹐退避者卽斬以徇。當時軍令之嚴如此。

永樂十六年十月﹐成祖以天下僧道多私簪剃﹐定制﹐願爲僧道者﹐府不過四十人﹔州不過三十人﹔縣不過二十人。限年十四以上二十以下。行鄰里保勘無礙﹐然後得投寺觀從師受業。俟五年後﹐諸經習熟﹐然後赴僧錄司考試﹐果諳經典﹐始立法名﹐給與度牒。不通者罷還爲民。亡命黥刺者不許。

永樂十七年﹐成祖令自今在外系囚當死者﹐悉送京師會官審錄無冤﹐三覆而後決之。因諭法司曰「刑﹐聖人所愼﹐蓋輕者殘肌膚﹐重者戕性命。匹夫匹婦﹐不得其死﹐有傷天地之和﹐召水旱之災。朕屢詔寬卹﹐然慮在外有司罔體朕意﹐濫及非辜﹐故令死罪咸送京師審錄。爾等會審之際﹐尢須敬愼﹐不可輕忽。」

成祖敕皇太孫曰「比聞出郊圍獵﹐一軍害民﹐卽懲之以法。使田裏皆安﹐毫髮無犯。人傳爾之善至於北京。朕聞之甚喜﹐此可驗爾勤學之效矣。大抵兵民相須﹐撫卹惟均﹐苟有所偏﹐必爲所怨。今爾於此一事﹐使百姓知感徳﹐軍土知畏法﹐足爲善行。夫今日行一善﹐明日行一善﹐爾𨿽不自覺而善自然播之。天下將有不令而從﹐不言而信者矣。」

永樂間﹐給事中柯暹﹑禦史何忠等以應詔言事訐直﹐詞侵工部尙書李慶等﹐慶等不能平﹐數言於朝﹐請罪之。成祖曰「敬天故求言﹐今罪言者﹐是逆天﹐可乎﹖」又曰「朕於今﹐正欲聞過。古之明王皆獎直言﹐今汝數請罪之﹐是欲朕爲何如主﹖且彼所言汝等過失﹐若誠有﹐卽因而攺之﹐豈非善徳﹖果若無之﹐於汝何損﹖今罪之﹐將重其名﹐而益朕與汝等之過矣。」

成祖聞開﹑徐等州縣民饑﹐慨然嘆曰「君以民立國﹐古人所以致雍熙之世者﹐其道始於民足衣食。𨿽有水旱災傷﹐而民不至於饑窘者﹐則恃蓄積有素。但如漢文﹑景之世﹐太倉之粟陳陳相因﹐太宗時民間斗米三錢﹐行旅不賫糧﹐亦何憂水旱﹖皇考置預備倉﹐出內帑易粟儲之﹐以賑饑荒﹐此誠良法。然有司必至饑民嗷嗷﹐始達於朝﹐又必待命下乃賑之﹐其餒死者已不逮矣。其令有司﹐今後遇饑荒急迫﹐卽驗實發倉賑之﹐而後奏聞可也。今各處所奏民饑﹐宜急遣官賑之。」

成祖北徵﹐中途飭諸將曰「軍中必嚴肅﹐昏夜不得喧嘩﹐遇有警﹐惟靜以制之﹐不得妄動﹐虜或遺人口駝馬牛羊諸物﹐不可貪取﹐恐爲所餌。」又曰「馭眾之道﹐固須部伍整肅﹐進退以律。然必將帥撫士卒如父兄於子弟﹐則士卒附將帥亦如手足之捍頭目﹐上下一心﹐乃克有濟。至於同列﹐尢須和協。一隊當敵﹐則各隊策應﹐左右前後﹐莫不皆然。譬如舟行遇風﹐同舟之人齊力以奮﹐波濤𨿽險﹐靡不獲濟矣。」

成祖聞山東髙密逃民復業者﹐有司徵其累年所負糧芻。因謂戶部臣曰「往古之民﹐死徙無出鄕﹐安於王政也。後世之民﹐賦役均平﹐衣食有餘﹐亦豈至於逃徙﹖比來撫綏者不得人﹐但有科差﹐不論貧富﹐一槪煩擾。致耕獲失時﹐衣食不給﹐不得已乃至逃亡。及其復業﹐田地荒蕪﹐廬舍蕩然﹐農具種子皆無所出﹐政宜賙卹之。乃復徵其逋負﹐窮民如此﹐豈有存活之理﹖自今逃民復業者﹐積年所負糧芻﹐悉與蠲免。」

成祖北徵﹐聞軍士有取民田谷飼馬者﹐責之曰「農民終歲勤勞﹐以供國用﹐汝獨不念耶﹖兵行之際﹐芻粟一給於官﹐又敢虐取諸民﹐立命斬之以徇。」

●卷八

仁宗爲太子﹐會侍側。成祖顧問講官﹕「今日說何書﹖」對曰「《論語》君子小人和同章。」問﹕「何以君子難進易退﹐小人則易進難退﹖」對曰「小人逞才而無恥﹐君子守道而無欲。」問﹕「何以小人之勢常勝﹖」對曰「此系上之人好惡﹐如明主在上﹐必君子勝矣。」又問﹕「明主在上都不用小人乎﹖」曰「小人果有才不可棄者﹐須常警飭之﹐不使有過可也。」

仁宗爲太子﹐居守時﹐有守京城門內使言城門郎擅離所守﹑縱酒棄事者﹐城門郎亦言嘗以母病白內使暫歸卽來﹐未嘗擅離﹐因以事忤內使﹐故挾私誣構耳。仁宗曰「城門郎無罪﹐內使小人縱私﹐上罔朝廷﹐下誣無罪之人﹐豈可復用﹖」命下錦衣衛治之。仍命司禮監榜示﹐今後內官內使有言事不實及挾私枉人者﹐悉置重典。

仁宗監國時﹐謂左都禦史陳瑛曰「官軍赴北京聽調者﹐巳多與道裏費。今聞在外擾民﹐彊市貨物﹐橫奪資財﹐道路苦之﹐所領頭目亦不禁戢。宜卽出榜於所過之處﹐戒諭將士﹐有復犯者﹐令民執送﹐領兵官以軍法治之。」

仁宗爲皇太子時﹐赴召過鄒縣﹐見民男女持筐盈路拾艸實者﹐駐馬問所用﹐民跪對曰「歲荒以爲食。」爲之惻然。稍前下馬入民捨﹐視民男女皆衣百結不掩體﹐竈釜傾僕不治﹐嘆曰「民隱不上聞若此乎﹖」顧中官賜之鈔﹐而召鄕之耆老問所苦﹐具以實對。輟所食賜之。時山東布政使石執中來迎﹐責之曰「爲民牧而視民窮若此﹐亦動念否乎﹖」執中言「凡被災之處﹐皆已奏乞停今年秋稅。」曰「民饑且死﹐尙及徵稅耶﹖汝往督郡縣﹐速取勘饑民口數﹐近地約三日﹐遠約五日﹐悉發官粟賑之。事不可緩。」執中請人給三斗。曰「且與六鬥。汝勿懼擅發廩﹐吾見上當自奏也。」

仁宗爲燕世子時﹐太祖嘗命與諸世子分閱皇城四門衛士﹐還奏獨後﹐問之﹐對曰「旦寒甚﹐衛士方食﹐俟其旣食﹐乃閱之﹐故後。」太祖喜曰「能體卹下人﹐是吾心也。」

仁宗初卽位﹐置太師﹑太傅﹑太保﹐階正一品﹔少師﹑少傅﹑少保﹐階從一品。因諭吏部曰「此皇祖之制也﹐皇考聖明天縱﹐可不置此官﹐予歷事未廣﹐不無望於傅保﹐卿等勉之。」

仁宗嘗謂吏部臣曰「古稱官不必備﹐惟其人﹐今過冗矣。且賢否廉污﹐混淆無別。廉污無別﹐則廉者之心或怠﹔君子小人並處﹐則小人之勢常勝。且老病昏懦之人在位﹐徒糜廩祿﹐何裨政理﹖其在內諸司令堂上正宮﹑在外令巡按監察禦史及按察司明公廉察﹐凡賢材者畱﹐其貪刻庸鄙及老疾者﹐悉送吏部罷之。」

仁宗以京師人眾而蕘薪嘗取於數百里外﹐謂兵部臣曰「古山林川澤皆與民共﹐𨿽虞衡之禁﹐取之有時﹐用之有節﹐其實亦爲民守﹐非公家專有之。京師軍民數百萬家﹐薪非出山何所取給﹖人君於民有父母之道﹐苟可惠民﹐皆當施之﹐況山澤天地所產以利民者﹖其居庸關以東與天壽山相接﹐宜禁樵采﹐余聽人采勿禁。」

仁宗嘗謂工部臣曰「古者土賦隨地所產﹐不彊其所無。比年如丹漆﹑石靑之類﹐所司更不究物產之地﹐一槪下郡縣徵之。郡縣逼迫小民﹐鳩斂金幣﹐詣京師博易輸納﹐而商販之徒乘時射利﹐物價騰踴數十倍﹐加有不肖官吏夤緣爲姦﹐計民所費﹐朝廷得其千百之十一﹐其餘悉肥下人。今宜切戒此獘﹐凡合用之物﹐必於出產之地計直市之﹐若仍蹈故習﹐一槪科派以毒民者﹐必誅不宥。」

仁宗嘗謂翰林儒臣曰「爲政所大患者﹐上下之情不通。比來朝野物議何如﹖凡軍民中利有當興﹐害有當革者﹐卿等悉爲朕言﹐當審其可否﹐悉行之﹐庶幾少紓民困。」

長沙民有自宮求進者﹐仁宗曰「遊惰不孝之人﹐自絕於父母﹐豈可使在左右﹖發爲卒戍邊。」

仁宗卽位後﹐賜蹇義﹑楊士奇﹑楊榮﹑金幼孜「繩愆糾謬」圖書﹐諭之曰「卿等皆國家舊臣﹐又事朕於春宮﹐練達老成﹐今朕嗣位﹐軍國之務重﹐須卿等協心贊輔﹐凡政事有闕﹐或羣臣言之而朕未從﹐或卿等言之。朕有不從﹐悉用此印密疏以聞﹐其母憚於再三言之。君臣之間﹐盡誠相與﹐庶幾朝無闕政﹐民無失所﹐而朕與卿等皆不負祖宗付托之重。」

衍聖公來朝﹐舊皆館於民間。仁宗卽位﹐孔彥縉入賀。仁宗謂侍臣曰「四夷朝貢之使至京﹐皆有公館﹐先聖子孫乃寓宿民家﹐何以稱崇儒重道之意﹖」乃賜今宅。

嘉河衛指揮阿必察遣頭目咬納等來朝﹐奏乞授咬納等本衛指揮﹐仁宗謂侍臣曰「一來朝遂授指揮﹐再朝當授何官﹖且有功者又何以賞之﹖」不許。

四方奏報雨澤章疏﹐舊皆貯通政司﹐司臣有欲送科臣收貯者﹐仁宗曰「祖宗所以令天下奏雨澤者﹐蓋欲前知水旱﹐以施卹民之政﹐此良法美意。今州縣雨澤章奏乃積於通政司﹐上之人何由知﹖又欲送給事中收貯﹐是欲上之人終不知也。如此徒勞州縣何爲﹖自今四方所奏雨澤至卽封進﹐朕親閱焉。」

仁宗嘗諭鴻臚寺曰「故事﹐視朝後諸司有急切機務不得面陳者﹐許具題本於宮門投進﹐冀得速達。今訴私事丐私恩者﹐亦進題本﹐掩姦欺眾以圖僥幸﹐壞法亂政莫甚於斯。今後惟警急機務不得卽面陳者﹐許封進題本﹐其餘大小公私之事﹐並令公朝陳奏﹐違者論以重罪。」

仁宗聞京城軍民私宰牛者甚眾﹐因嘆曰「愚人苟圖目前之利﹐更不卹刑罰﹐命三法司自今私宰牛者﹐十倍時直追鈔﹐仍治私宰之罪。」

仁宗謂戶部臣曰「田土民所恃以衣食者﹐今所在州郡奏除荒田租﹐得非百姓苦於徵徭﹐相率轉徙歟﹖抑年饑衣食不給﹐或加以疫癘而死亡歟﹖自今一切科徭務撙節﹐仍令有司﹐凡政令不便於民者﹐條具以聞。被災之處早奏賑卹﹐有稽違者﹐守令處重罪。」

仁宗以羣臣進言者寡﹐敕諭之略曰「朕以菲徳承大統﹐君臨億兆﹐顧天下之廣﹐庶務之繁﹐豈一人所克獨理﹖亦惟賴文武賢臣﹐相與協徳﹐共圖康濟。是以嗣位之初﹐首詔中外﹐旁求直言﹐此實意也。而涉月累旬﹐言者無幾。夫京師首善之地﹐四方之所視法﹐今人困於下而不得聞﹐獘膠於習而不知革﹐豈非憲紀不振﹐言路猶壅﹖卿等皆受國家股肱心膂之寄﹐無以直言而慮後譴﹐君臣同體﹐相與至誠﹐必有嘉謀嘉猶﹐輔朕不逮﹐庶副倚重賢人君子之意。」

仁宗諭戶部臣曰「農者生民衣食之原﹐耕耘收獲﹐不可失時。自今一切不急之役﹐有當用人力者﹐皆俟農隙。前代蓋有不卹農事而以徭役妨耕作召亂亡者矣﹐不可不謹。」

仁宗召大興﹑宛平二縣官﹐諭之曰「朕卽位之初﹐首罷不急之務﹐以紓民力。爾爲京縣親民官﹐正宜加意撫綏﹐使民先受其惠。比聞在京百姓猶有困於徭役者﹐此皆爾等不職之故。昨敕羣臣詢民瘼﹐固有知而不言者﹐亦有欲言而不知者。爾切近民﹐非不知也﹐而亦不言﹐何也﹖今與爾約三日﹐凡民間何事便﹐何事不便﹐悉具來聞。朕爲爾處置。若復坐視不理﹐必罪不貸。」因顧侍臣嘆曰「朕憂憫百姓﹐蚤暮不忘﹐而一城之中﹐猶上下不通如此﹐何況數千里外哉﹖古人所以戒無逸也。」

仁宗謂侍臣曰「守成之主﹐動法祖宗﹐斯鮮過舉。《書》曰﹕『監於先王成憲﹐其永無愆。』後世爲嗣君者﹐往往作聰明﹐亂舊章﹐而卒至喪敗不救﹐可爲監戒。朕十餘歲侍太祖皇帝側﹐親見作《祖訓》﹐屢經攺易而後成書。於閒暇時﹐卽召太孫及諸世子於前﹐分條逐事委曲開諭之﹐皆持身正家以至治天下之要道。爲天子爲藩王﹐能每事遵守﹐豈有不福祿永遠者﹖」遂命司禮監刊印賜諸世子。

內官馬騏傳旨﹐諭翰林院﹐書敕付騏復往交阯閘辧金銀珠香。本院官覆奏﹐仁宗正色曰「朕安得有此言﹖卿等不聞渠前在交阯荼毒軍民乎﹖交阯自此人歸﹐一方如解倒懸。今又可遣耶﹖遣之非獨詔書不信﹐將壞大事。此人近在內間百方請求﹐左右爲言再往當有利於國﹐朕悉不答。卿等宜識朕意。」乃止。

仁宗閱京官誥詞﹐顧大學士楊士奇﹑楊榮﹑金幼孜曰「卿三人及蹇尙書﹑夏尙書皆先帝親任舊臣﹐朕方倚以自輔﹐凡朕所行﹐卿等朝夕共見﹐有未盡善﹐皆當盡言。朕見前代人主﹐有一履帝位輒自尊大﹐惡聞直言﹐左右之人𨿽素所親信﹐亦畏威順旨﹐緘默取容。或賢良之臣不肯默默﹐言之一再而不見聽﹐亦退而絕口以圖自全。君臣之間﹐各謂永享富貴﹐然未久皆致禍敗。朕與卿等當深以爲戒。君臣一體﹐務始終同心﹐庶幾可以共圖利安。」遂取五人誥詞﹐親禦宸翰﹐增二語云「勿謂崇髙而難入﹐勿以有所從違而或怠」。曰「此朕實心﹐卿等勉之。」

仁宗於早朝時﹐見靖江王府輔國將軍贊侃﹑贊偕班朝臣之下﹐謂鴻臚臣曰「贊侃兄弟宗親﹐豈宜過列疏遠﹐其令班於駙馬之次。著爲令。」

仁宗嘗諭楊士奇曰「近日覺得羣臣意思多好﹐朕或乘快意發落﹐事有過處﹐朝退思之方自悔﹐而外間已進文字來﹐甚愜朕心。」又曰「《書》云『有言逆於汝心﹐必求諸道』。朕恆存此心﹐聞羣臣所言有咈意者﹐朕退必自思﹐或朕言有失﹐亦未嘗不悔。」

洪熙中﹐禮科給事中黃驥言「西域使客多是賈胡﹐假進貢之名﹐藉有司之力﹐以營其私。其中又有貧無依者﹐往往投爲從人﹐或貸他人馬來貢﹐旣名貢使﹐得給驛傳﹐所貢之物﹐勞人運致﹐自甘肅抵京師﹐每驛所給酒食芻豆之費不少﹐比至京師﹐又給賞及予物直﹐其獲利數倍。以此﹐胡人慕利﹐往來道路﹐貢無虛月。緣路軍民遞送﹐一里不下三四十人伺候於官﹐累月經時﹐妨廢農務﹐莫斯爲甚。比其使回﹐悉以所得貿易貨物以歸﹐緣路有司出車載運﹐多者至百餘輛﹐男丁不足﹐役及女婦﹐所至之處﹐勢如風火﹐叱辱驛官﹐鞭撻民夫。官民以爲朝廷方招懷遠人﹐無敢與較﹐其爲騷擾﹐不可勝言。乞敕陜西行都司﹐除哈密忠順王及亦力把裏﹑撒馬兒罕等處番王遣使朝貢許令送赴京﹐來不過一二十人﹐正副使給與驛馬﹐余與驛驢﹐庶幾陜西一路之人﹐可少蘇息。臣又竊見西域所產不過馬及硇砂﹑梧桐﹑碱之類﹐惟馬國家所需﹐余無裨於國。乞自今有貢馬者﹐令就甘肅給軍士﹐餘一切勿受﹐聽其與民買賣﹐以省官府之費。」仁宗謂禮部尙書呂震曰「驥嘗奉使西域﹐故具悉西事﹐所言其皆從之。」

仁宗謂刑部﹑都察院曰「朕於刑法﹐未嘗敢以喜怒增損﹐卿等鞫獄之際﹐亦當虛心聽察﹐量其情實﹐有罪不可幸免﹐無罪不可濫刑﹐持法明信﹐則人有所畏而不敢犯﹐若不明其情而任己輕重﹐或迎合朕意使人含冤抱恨者﹐朕之所惡﹐卿等其以爲戒。卿等皆國大臣﹐非獨自己當存矜獄之心﹐如朕一時過於嫉惡﹐處法失中﹐卿等更須執正﹐毋以乖迕爲慮﹐朕不難於從善也。」

仁宗諭吏部﹑兵部臣曰「庶官賢否﹐軍民休戚之所系。唐太宗書剌史之名於屏﹐朝夕省覽﹐聞其有善政則各疏於下。故當時所用之人﹐皆思奮勵致治效﹐斗米三錢﹐外戶不閉。皇考亦嘗書中外官姓名於武英殿南廊﹐閒暇觀之。今五府六部之臣﹐朕朝夕接見﹐得詢察其賢否。若都司﹑布政司﹑按察司官﹐朕旣不盡識其人﹐又不悉其姓名﹐𨿽或聞其賢否邪正﹐旣久不能不忘。爲臣有善而上忘之﹐誰肯自勉﹖有不善而上忘之﹐誰肯自戒﹖如此﹐國家何以望治效。爾吏部﹑兵部具各都司﹑布政司﹑按察司官姓名履歷﹐揭示西序﹐朕得閒暇觀之﹐以考察其行事而黜陟焉。」

洪熙元年元會﹐禮部尙書呂震請備禮朝賀﹐仁宗以山陵甫畢事不忍遽卽吉﹐楊士奇等四人亦言不宜備禮﹐遂不作樂﹐止行五拜叩頭禮。翌日詔士奇等﹐諭曰「爲君以受直言爲賢﹐爲臣以能直言爲賢﹐不受直言則過日增﹐不能直言則忠不盡。如昨日朝會﹐從震所請﹐今悔何及﹖賴卿等同心﹐遂免此悔。自今卿等遇朕行有未當﹐但直言之﹐毋以不從爲慮。」

仁宗建弘文閣於思善門﹐作印章﹐命翰林院學士楊溥掌閣事﹐侍講王進佐之﹐親舉印授溥曰「朕用卿等於左右﹐非止助益學問﹐亦欲廣知民事爲理道之助。卿等如有建白﹐卽以此封識進來。」

仁宗以大祀南郊進分獻官﹐諭之曰「事神之道﹐豈獨臨事之際則致誠敬﹖要其奉天子民之心﹐積累於平日者﹐皆已孚達鬼神﹐所以祭則受福。朕以菲徳﹐上承祖宗﹐主典神天﹐所與協恭﹐承天休者﹐公卿百執事也。尙體朕心﹐敬亮天工﹐仁卹斯民﹐庶幾克享天心﹐風雨調順﹐年谷丰稔﹐使斯民蒙福﹐亦昭我君臣共事之美。」

仁宗謂刑部尙書金純曰「自宮以求用者﹐惟圖一身富貴﹐而絕其祖宗父母不顧。古人求忠臣於孝子﹐彼於父母尙不顧﹐豈有誠心事君﹖朕已決意不用此等人﹐然其不孝之罪須懲治。今後有自宮者﹐必不貸。」

洪熙元年三月﹐詔曰「朕恭承大統﹐爲天下生民之主﹐惟我皇祖皇考愛民之仁﹐祗率不怠﹐旦夕思念﹐人命甚重﹐哀矜庶獄﹐惓惓在懷。夫刑以禁暴止邪﹐道民於善﹐豈專務誅殺哉﹖故律令之制﹐善善長而惡惡短﹐罰之輕重﹐咸適厥中。顧執法之吏﹐不能皆平﹐有虛飾其情﹐傅致死罪﹐而比附謬妄﹐尢甚枉人﹐朕深憫之。夫五刑之條﹐莫甚大辟。大辟之施﹐身首異處﹐斯已極矣。自今有犯死罪律該淩遲者﹐依律科決﹐其餘死罪止於斬絞。法司並勿傅會昧情夫實以致冤濫。若朕一時過於嫉惡﹐律外用籍沒及淩遲之刑者﹐法司再三執奏﹐三奏不允至於五奏﹐五奏不允﹐同三公及大臣執奏﹐必允乃已﹐永爲定制。文武諸司﹐自今亦不許恣肆暴酷﹐於法外用鞭背等刑﹐以傷人命﹐尢不許加人宮刑﹐絕人嗣續。有自宮者﹐以不孝論。人之爲非﹐固有父子不相爲謀者﹐肆虞舜爲君﹐罰弗及嗣﹐文王之世﹐罪人不孥。自今惟犯謀反大逆者﹐依律連坐﹐其餘有犯﹐止坐本身﹐毋一槪處以連坐之法。古之盛時﹐恆采民言﹐用資戒警。今凶險之徒﹐往往摭拾﹐誣爲誹謗﹐法吏刻深﹐鍛鏈成獄。刑之失中﹐民則無措。今後但有告誹謗者﹐一切勿治。爾中外文武羣臣﹐宜端乃志﹐悉乃心﹐畏天愛人﹐務崇寬恕﹐庶有以佐朕父母斯民之治。有或違者﹐必罰不貸。」

仁宗聞淮安﹑徐州﹑山東民饑﹐而有司徵稅方急﹐於是坐西角門召大學士楊士奇等﹐令艸詔﹐悉免今年夏稅及秋糧之半﹐官買物料﹐一切停罷。士奇對曰「斯事可令戶部工部與聞。」仁宗曰「救民之窮當如救焚拯溺﹐不可遲疑。有司慮國用不足﹐必持不決之意﹐卿等姑勿言。」命內官具楮筆﹐令士奇等就西角樓書詔﹐覽畢卽命用璽﹐已遣使賫行。顧士奇曰「今可語戶部﹑工部﹐朕悉免之矣。」左右或言「地方千餘里﹐其間未必盡無收﹐亦宜有分別﹐庶不濫恩。」曰「卹民寧過厚﹐爲天下主可與民寸寸計較耶﹖」

洪熙中﹐大理少卿弋謙因言事免其朝參﹐自是言事者遂少。仁宗因災異屢見﹐遂敕諭羣臣曰「朕以眇躬處億兆之上禦﹐天下之大﹐政務之煩﹐殆難獨理。是以數召求言﹐冀匡不逮﹐此朕之實心也。自卽位以來﹐臣民上章以數百計﹐未嘗不欣然聽納。言之而當﹐卽與施行﹐苟有不當﹐未嘗加譴﹐羣臣所共知也。間因大理少卿弋謙所言過於矯激﹐多非實事﹐朕一時不能槪之於心﹐而羣臣有迎合朕意者﹐交章奏其賣直﹐請置諸法。朕皆拒而不聽﹐令謙就職﹐但免朝參。而自是以來﹐言者益少﹐豈以爲無事可言與﹖抑懷自全之計而退爲默默歟﹖今自冬不雪﹐春亦少雨﹐陰陽愆和﹐必有其咎﹐豈無可言﹖而爲人臣者惟念保身﹐何以爲忠﹖朕於謙一時不能含容﹐未嘗不自愧咎。爾文武羣臣﹐亦各思以君子之道自勉﹐攄其嘉謀嘉猷﹐凡於國家軍民利有未興﹐獘有未革及政令有未當者﹐咸直言之﹐勿以前事爲戒而有所諱﹐庶幾君臣相與之義。弋謙朝參如故。」

舊制﹐守衛皇城皆親軍諸衛軍士﹐不得更番。仁宗憫其久勞﹐或經月不得歸見父母妻子﹐命選散衛軍之精壯者助其守衛。兵部尙書呂慶言「守衛事重﹐散衛軍何可盡信﹖」仁宗笑曰「人未可盡信﹐亦未可盡疑﹐爲人上在布徳施仁以得眾心耳。」誠得其心﹐仇敵可化爲父子﹔苟失其心﹐素所親信有反目相噬者。古人云舟中敵國﹐蓋旣往多有之矣。

太常寺奏犧牲所見畜羊少﹐請給鈔遣官於出產之處市買。仁宗曰「能愛人而後可以事神﹐朝廷事神之道﹐豈當惜費﹖比年有司不達大體﹐於市犧牲但準洪武中價值﹐凡物直隨時低昂﹐豈有一定之理﹖今民間諸物﹐視洪武時直率增數十倍﹐而祀神之物﹐獨仍舊直。民怨於下﹐神其享乎﹖自今供祀犧牲﹐悉準在京時直給鈔往市﹐如於所產之處時直不足﹐則就所在有司不系贓罰鈔內補給。畿內從巡按禦史﹐在外從按察司官監市﹐毋致擾民。」

●卷九

河南新安知縣陶鎔以縣民艱食﹐采拾自給﹐借函關驛糧賑之﹐奏請秋成還官。宣宗謂戶部臣曰「近年有司不體人情﹐苟有饑荒﹐必須申報﹐展轉勘實﹐賑濟失時。知縣急於濟人﹐先給後聞﹐是能稱任使。卿勿拘文法責其專擅。」

宣宗初卽位﹐有自宮求用者﹐謂禮部臣曰「皇考在禦時﹐嘗有自宮者﹐以其毀親遺體爲不孝﹐皆發戍交阯。今此人尙敢爾﹐卽循例發遣﹐更申明禁約。」

宣宗初卽位﹐都督府吏及衛軍士有言民間利病者﹐宣宗謂禮部尙書呂震曰「聖人不棄芻蕘之言﹐前下詔書﹐凡軍民利病﹐許諸人陳言。朝廷但當察其言之善否﹐不必計其人之貴賤﹐果有可行者﹐卽與施行。」

洪熙時﹐行在禮部考山西按察司僉事不稱職﹐例降邊遠雜職。宣宗曰「退人以禮﹐彼嘗爲方面官矣。遽降雜職太過﹐可令爲縣正﹐不稱﹐則如例降之。著爲令。」遂降湖廣應山知縣。

宣宗卽位﹐工部言內府供用佇絲紗羅缺﹐請下蘇杭等府織造。宣宗曰「供用之物𨿽不可缺﹐然當念民力。今百姓艱難﹐可減半造。」因謂尙書吳中曰「昔魏徵告唐太宗﹐每以卹民爲言﹐卿等其體此意。」

交阯左參政馮貴善用人﹐嘗得土軍五百﹐勁勇善戰﹐撫育甚厚﹐每率之討賊﹐所向成功。後五百人爲中官馬驥所奪﹐貴與賊戰不利﹐遂死。

教坊司韶舞劉安等請給敕命﹐宣宗謂吏部尙書蹇義曰「舊典如何﹖」對曰「無之。」曰「朕與卿等宜恪遵成憲﹐舊典無﹐不可與。」

仁宗嘗命廣西布政使周幹巡視直隸﹑浙江。宣宗卽位﹐幹還﹐言「有司多不得人﹐士豪肆虐﹐良民苦之﹐乞命廷臣往來巡撫﹐庶民安田裏。」下吏部會戶部工部議﹐遂命廣西按察使胡槪爲大理寺卿﹐同西川參政葉春巡撫直隸及浙江諸郡﹐此巡撫之始。

舊制﹐諸王子女婚娶﹐皆用朝廷選授﹐後以宗室蕃盛﹐選之難悉得人。至宣徳元年三月﹐始命諸王婚娶悉自行選配﹐然後聞之朝廷﹐授以冠服冊誥儀物﹐諸王便之。

宣徳時﹐眞人張宇淸求龍虎山道士八十一人度牒﹐禮部侍郎胡槪代爲之請。宣宗曰「僧道給度牒﹐祖宗有定制﹐無請求之理。朕不惜宇淸﹐惜其教也。」竟不與。

宣宗嘗召戶部尙書夏原吉﹐諭之曰「朕念自古國家未有不由民之富庶以享太平﹐亦未有不由民之困窮以致禍亂。是以夙夜祗畏﹐用圖政理﹐所冀天時協和﹐年谷丰熟。去年冬多雪﹐今春益以雨澤﹐似覺秋來可望。然一歲之計在春﹐尙慮小民阽於饑寒﹐困於徭役﹐不能盡力農畝。其移文戒飭郡邑﹐省徵徭﹐勸課農桑﹐貧乏不給者﹐發倉廩賑貸之。」

宣宗謂侍臣曰「適觀大理奏錄囚﹐有同飲至醉鬥爭殺人者。當其同飲之時﹐自謂意气相合﹐及醉後不復省記﹐遂至如此﹐皆酒之過。古人酬酢百拜﹐豈有此禍﹖漢以來﹐醉酒殺人至於亡身破家者不少。名爲毒藥﹐豈不誠然﹖此眞可以爲戒。」

宣徳時﹐錦衣衛力士寧眞言「山西中條山有膽礬﹐乞令有司采進。」宣宗曰「使民耕﹐則有粟充饑﹐桑﹐則有帛禦寒。礬如山積﹐何益饑寒乎﹖小人之言不足聽也。古之人君﹐惟欲民富﹐凡山澤之利﹐皆弛其禁。若礬可利民﹐聽其自采。」

宣徳時﹐禦史謝瑤薦賢﹐奏牘誤書姓﹐自陳攺正。宣宗謂吏部臣曰「古人奏牘﹐皆存敬愼。石慶書馬字欠一點﹐懼及死。今薦賢不知其姓﹐豈能知其才﹖輕率如此﹐豈稱禦史之職﹖」遂謫交阯大蠻縣知縣。

宣宗諭吏部尙書蹇義曰「庶官賢否﹐關國家之治亂。掌銓衡者﹐以進賢退不肖爲職。一事得人﹐則一事理﹔一邑得人﹐則一邑安。推之庶政﹐達之天下﹐無二致也。朕嗣承祖宗大統﹐維新治理﹐以安民生﹐選賢任能﹐尢爲切要。古人取士於鄕﹐以其道藝著聞有素﹔後世以言貌﹐求其底蘊﹐蓋亦難矣。況篤厚之士﹐率多恬退﹔便僻之才﹐巧於進取。非至公無以勝私﹐至明不能格物。嚴選舉以遏冗濫﹐精考核以防矯僞﹐毋俾小人貽患於民﹐斯其善矣。古之大臣﹐以賢事君﹐國家膺福﹐蒼生受惠﹐聲名流芳於永世﹐卿等勉之。」

義勇衛軍閻羣兒妻有淫行﹐李宣以告﹐羣兒將殺之﹔其妻卽誣羣兒與宣等九人彊劫校尉陳貴家。禦史悉論斬。都察院勘驗﹐實不爲盜。宣宗謂左都禦史劉觀曰「昔隋煬帝令於士澄治盜﹐但有疑似輒加考掠﹐同日斬決二千餘人。其中六七人者﹐盜發之日﹐先禁他所﹐不勝楚毒﹐亦自誣服﹐有司明知﹐不復執奏。今非各人自陳﹐豈不冤抑而死﹖是爾等皆士澄也。宜戒約諸道﹐凡治獄必察實情﹐此事若已諭決﹐朕必不汝貸矣。」

山東淸軍大理卿湯宗言「濟南等四府旱荒﹐民無食﹐工部派買顏料﹐乞暫停止。」工部言「顏料皆陵寢殿宇待用之物。」宣宗曰「山東之民﹐祖宗之民也。艱難如此﹐祖宗所不忍﹐可以苛急擾之耶﹖其悉停罷。」

宣宗嘗語侍臣曰「朕祗奉祖宗成法﹐諸司事有疑礙而奏請者﹐必命考舊典。蓋皇曾祖肇建國家﹐皇祖皇考相承﹐法制詳備。況歷涉世務﹐練達人情﹐謀慮深遠﹐子孫遵而行之﹐猶恐未至。世之作聰明﹐亂舊章﹐馴致敗亡﹐往事多有可鑑。古人云商周子孫能守先王之法﹐𨿽至今﹐存可也。此誠確論。」

宣徳時﹐錦衣衛總旗衛整女因母病﹐刲肝煮液﹐食之而愈﹐請旌表。宣宗曰「爲孝有道﹐孔子曰﹕『身體發膚﹐受之父母﹐不敢毀傷。』剖腹刲肝﹐此豈是孝﹖若致殺身﹐其罪尢大。況太祖皇帝已有禁令﹐今若旌表﹐使愚人效之﹐豈不大壞風俗﹖女子無知﹐不必加罪﹐所請亦不允。」

宣宗敕右都禦史王章曰「朕爲天下生民主﹐夙夜兢惕﹐惟恐一夫不獲其所。比者廷臣多自外至﹐道裏所經﹐耳目所及﹐軍民利病﹐豈無可言﹖而泯焉不聞﹐豈朕之所望哉﹗爾國之大臣﹐實總憲紀﹐可自良鄕抵南京巡撫﹐軍民一切休戚﹐具以實聞﹐毋有所隱﹐庶副朕憂湣元元之意。」

宣宗因翰林儒臣進致治在用人之說﹐曰「《易﹖泰否》二卦盡之矣。君子進﹐小人退﹐上下之情通﹐所謂泰。小人進﹐君子退﹐上下之情不通﹐所謂否。泰之時﹐人君大有爲﹐所以成參贊之功﹔否之時﹐君子引退﹐則不可以有爲矣。求否泰之端﹐則在乎君子小人之進退﹐人君之用捨﹐有關世道如此﹐豈可不愼﹖但君子小人猝未易辧﹐如朕所用有不當者﹐卿等亦宜直言勿隱。」

宣宗嘗諭左都禦史劉觀曰「中外文武諸司文卷﹐已遣禦史照刷﹐其內府諸衙門﹐皆有錢糧出納。近聞其獘甚多﹐卽選能幹禦史率監生於東華門外廡下取各監局文卷簿籍﹐詳加磨勘﹐有隱匿錢糧虛冒支給者﹐悉以聞。」

宣宗諭法司官曰「朕觀《周書﹖立政》篇云﹕『式敬爾由獄﹐以長我王國。』此言深有意味﹐蓋能敬愼用刑﹐不致枉濫﹐則仁恩洽浹﹐足以培固國本﹐福祚豈不靈長﹖今不必論效驗﹐但當以敬爲主﹐有虞欽卹﹐正是此意﹐卿等宜夙夜勿忘。」

宣宗嘗諭侍臣曰「南北二京﹐相去數千里﹐常慮驛使往來﹐或有暴擾﹐或水旱災傷疾疹﹐民有饑窘不安﹐皆朕所欲聞者。朝臣往還﹐禦史巡歷﹐皆不以告。故遣王彰巡視﹐冀聞其實。今其所言﹐乃毛舉細故﹐不切大體。大臣如此﹐予復何望﹖爾等朝夕左右﹐當悉朕意。凡所見聞﹐皆須詳陳﹐君臣同體﹐勿有所疑。」

宣徳時﹐有中官奉旨傳之六科﹐輒令徑行諸司﹐宣宗聞之﹐卽下法司治﹐因諭給事中曰「爾官近侍﹐職在記注﹐凡朕一言一令﹐或令內使傳出者﹐爾當備錄覆奏﹐再得旨而後可行﹐庶幾關防欺獘﹐不然必有詐僞者。爾等自今恪謹乃職﹐不許依阿隨附。」

宣宗諭禮部尙書胡濙曰「今僧道行童﹐請給度牒甚多。中間豈無有罪之人潛隱其中者﹖宜令僧道官取勘﹐如果無之﹐爾禮部同翰林院官禮科給事中及僧道官同考試﹐能通大經﹐則給與度牒。」

宣宗謂侍臣曰「夷狄爲患﹐自古有之﹐未有若宋之甚者。靖康之禍﹐論者以爲不當通女眞攻契丹取燕云之地﹐亦非根本之論。是時天祚失道﹐內外俱叛﹐取可也﹔女眞以方彊之勢﹐乘契丹之獘﹐後日必與我爲鄰﹔燕云之地﹐太宗百戰不能克﹐乘時取之﹐亦不爲過。若究禍之根本﹐蓋是自熙寧至宣和五六十年﹐小人用事﹐變易法度﹐民苦徵徭﹐軍無紀律﹐國家政事﹐日淩月替﹐遂爲夷狄所侮﹐致有此禍。髙宗南渡﹐中原陷於夷狄﹐民心思宋﹐政宜臥薪嘗膽﹐委任忠良﹐恢復舊疆﹐洗雪大恥。乃復用小人﹐力主和議﹐爲偸安之計﹐以嶽飛之忠﹐卒死於秦檜之讒﹐小人之敗人國家如此。」又曰「自古無中國淸明而有外夷之禍者。」

宣宗因汝南王訐奏兄周王之過﹐謂侍臣曰「人之兄弟所以失和者﹐多因讒言致忿﹐馴至鬩墻﹐浸成大惡。當念同气至親﹐各生愛敬﹐則自然和協。古人言﹐兄弟𨿽有小忿﹐不廢懿親。此言最好。」

宣宗與學士楊溥語及治兵之道﹐溥曰「兵貴乎訓練有方﹐撫養得宜﹐不患其不爲用。」宣宗曰「養之厚則得其心﹐練之精則得其用﹐必其气銳志果而後可用。若素不訓養﹐一旦驅之﹐矢石之間﹐進退失錯﹐何望有濟。」

宣宗聞山西軍民李二等九人自宮投入晉王府﹐貽書晉王曰「皇考下詔天下﹐禁止自宮﹐違者諭以不孝。而李二等敢故違﹐投入王府。夫自宮以求用﹐古人所謂非人﹐情不可近。不孝之人﹐不知念其父母﹐豈復有心爲王國之用﹖已令法司逮治﹐自今有若此者﹐宜斥之。」

宣徳間﹐刑部主事李順等﹑金吾等衛指揮宮旺等大祀天地﹐皆不出宿﹐爲禦史所劾。宣宗曰「大祀不敬謹﹐豈可容﹖」命都察院治之。

宣宗與侍臣論足民之道﹐因曰「先王制民產﹐教之樹畜﹐不輕用其力﹐故家給人足﹐而復儲嬴余﹐以待饑荒。至秦開阡陌﹐田土並於豪彊﹐小民無常業﹐加之頭會箕斂﹐不遺錙銖﹔隋文時﹐倉庾充盈﹐布帛山積﹐及遇饑荒﹐不知發而賑之﹐令民就食山東﹐國家儲積何用﹖如此何望治效之如古也﹖」

通政司進各處雨澤奏本﹐宣宗謂侍臣曰「祖宗愛民之心﹑保民之道﹐於斯可見。前世人主﹐有民之休咎藐不聞者﹐豈是久安長治之道﹖我國家自太祖皇帝令天下有司月奏雨澤﹐世世相承爲成憲﹐歲之丰儉﹐民之休戚﹐靡不周知﹐其慮深矣。」此奏不知何時遂廢。

宣徳二年﹐將臨軒策士﹐宣宗謂禮部臣曰「設科求賢﹐國之大事。昔之爲君嘗有祝云『願得忠孝之人﹐以資國用』。今朕之心亦如此。」

宣宗謂翰林臣曰「國家取士﹐科目爲先﹐所貴得眞才﹐以資任用。古人取士於鄕﹐其行藝素有定論。至朝廷復辧其官才﹐所以得人爲盛。後世惟考其文字而遂官之﹐欲盡得眞才﹐難矣。然文章議論﹐本乎學識。有實學者﹐其言多剴切﹐無實見者﹐其言多浮靡。唐虞取士﹐亦嘗敷奏以言。況士習視朝廷所尙﹐朝廷尙典實﹐則士習日趨於厚﹔朝廷尙浮華﹐則士習日趨於薄。此在朝廷激勵成就之有道也。」

宣宗嘗讀《漢書﹖循吏傳》有感﹐因爲序論曰「班固作《西漢書》﹐載循吏文翁﹑王成﹑黃霸﹑龔遂﹑朱邑﹑召信臣六人﹐然觀其事﹐興學校﹐勤勞來﹐勸課農桑﹐修舉水利﹐恭儉愛人而已﹐非有奇才異能以傾駭人之視聽。然而傳之者何哉﹖以其奉職循理而民自化﹐異於尙威嚴以爲治者。自古有天下者﹐皆以民爲本。舜禹之相戒﹐亦曰『徳惟善政﹐政在養民﹐水火金木土谷惟修﹐正徳利用厚生惟和』而已。夫旣有所養﹐又有所教﹐而後民生遂﹐民性完。然治天下之民﹐必用天下之善士。此後世郡守縣令之職所由重也。夫一郡一邑﹐其地環千里百里﹐其民以千萬計﹐而付之守令者﹐欲其教養之而已。教養之道﹐農桑學校而已。農桑之業修﹐則民足於衣食而遂其生﹔學校之政舉﹐則民習於禮義而全其性。如是足以爲善治矣。然而世之才能之吏﹐或不知務此﹐往往任智術﹐利威嚴﹐苛刻削急。於是民受其獘﹐此趙廣漢輩所以不得爲循吏也。今天下之郡邑多矣﹐予惟師舜禹之道﹐以教養斯民﹐故於守令之選加嚴焉。《詩》曰『豈弟君子﹐民之父母。』安得皆有如六人者布滿天下郡邑哉﹗」

宣宗覽《豳風七月圖》﹐謂侍臣曰「此足以見周家立國之本﹐周公輔成王之心﹐其先王教民耕桑﹐以禦饑寒﹐皆豫爲之計﹐委曲詳盡﹐必收成然後役之﹐所以當時軍民相親如父子﹐周之王業由於此﹐所以傳世歷年之永也。」又曰「非周公此詩﹐後世亦何由知之﹖周公所以爲名世之臣也。」

太醫院醫士舊五月糧。宣徳時﹐醫士賀祥等奏貧無以贍﹐比照天文生例﹐請給月糧。始命有家者月支米五斗﹐無者月三斗。

虞謙爲杭州知府時﹐曾建議﹕「江南寺院田多或數百頃﹐而官府徭役未嘗及之。貧民無田﹐往往爲徭役所困。請爲定制﹐僧道每人田無過十畝﹐余田以均貧民。」聞今不復然矣。

中官裴可力督事浙江﹐有湯千戶者以賄結之﹐因倚勢漁獵百姓。按察使林碩初至﹐振舉憲綱﹐湯懼不容﹐讒碩於裴。裴誣奏碩譏誹及沮格詔書﹐遂逮碩至京。碩言「臣昔爲禦史﹐巡按浙江﹐小人多不便﹐臣今升按察使﹐至浙未久﹐小人舊不便臣者﹐設謀造詐﹐欲去臣以自便耳。」宣宗曰「朕固不信﹐是以面問﹐汝今旣明白﹐汝卽馳驛赴任﹐但遇民瘼事﹐悉奏來。朕推誠心以待臣下﹐汝無他慮。」因謂侍臣曰「小人造言﹐讒害君子﹐歸必罪之不貸也。」

宣宗禦武英殿﹐謂侍臣曰「漢唐諸君﹐文帝﹑太宗能納諫。文帝幾致刑措﹐太宗致貞觀之治﹐亦皆受善之效。善言有益於君徳﹑有補於治道如此﹐豈可不聽﹖」

宣宗與夏原吉語及古人信讒事﹐曰「讒慝小人﹐眞能變白爲黑﹐誣正爲邪﹐聽其言若忠﹐究其心則險﹐是以帝舜┾讒說﹐孔子遠佞人﹐唐太宗以爲國之賊。朕於此等﹐每切閒防﹐若有其萌﹐必杜絕之﹐不使姦言得人﹐枉害忠良。齊殺斛律光﹐國遂以弱﹐朕常非之﹔汲黯正直﹐姦邪寢謀﹐卿所宜務也。」

宣徳時﹐姦民有欲陷良善者﹐多構誣詞赴南京訐告﹐南京法司輒逮問。宣宗聞之﹐令都察院移文禁止。凡有告訐者﹐俱送北京﹐惟京城軍民詞訟許其鞫問。

宣宗聞侍臣講《貞觀政要》﹐曰「唐太宗致治之美﹐庶幾成康﹐實本於此。予嘗及覆是書﹐謂安天下必須先正其身﹐未有身正而影曲﹑上理而下亂者。謂治國猶栽樹﹐根本不搖則枝葉茂﹐君道淸靜則百姓安樂﹐皆要語也。」

宣徳時﹐內官張善往饒州監造磁器﹐貪黷酷虐﹐下人不堪。所造禦用器多以分饋其同列。事聞﹐宣宗命斬於都市﹐梟首以殉。

宣徳二年冬﹐禮部奏﹕「永樂十六年太宗皇帝定制﹐凡願出家爲僧道者﹐府不過四十人﹐州不過三十人﹐縣不過二十人﹐額外不許濫收。俟五年後考試﹐如果精通經典﹐給與度牒。今天下僧道行童赴京請給者﹐多系額外濫收﹐且不通經典者多﹐請如例悉遣歸。若系額內之數﹐亦待三年﹐考試給與。」從之。

宣宗因與侍臣論刑法﹐曰「漢文帝除肉刑﹐唐太宗觀《明堂鍼炙圖》﹐禁鞭背﹐皆後世仁政。文帝培植漢之國脈﹐太宗肇啟唐祚﹐享國長久﹐有以哉。」

宣宗曾制《帝訓》二十五篇﹐曰《君徳》﹑曰《奉天》﹑曰《法祖》﹑曰《正家》﹑曰《睦親》﹑曰《仁民》﹑曰《經國》﹑曰《勤政》﹑曰《恭儉》﹑曰《儆戒》﹑曰《用賢》﹑曰《知人》﹑曰《去疾》﹑曰《防微》﹑曰《求言》﹑曰《祭祀》﹑曰《重農》﹑曰《興學》﹑曰《賞罰》﹑曰《黜陟》﹑曰《卹刑》﹑曰《文治》﹑曰《武備》﹑曰《馭夷》﹑曰《藥餌》﹐言質事實﹐皆爲理之大要。親序其首﹐復題其後﹐惓惓欲後世子孫服膺斯訓。若爲人主者﹐時置一冊於坐側﹐甚爲有益。

宣宗嘗諭兵部侍郎王驥曰「近聞南京運送諸物者﹐每船所裝﹐皆未及半﹐而經過之處﹐一體添撥軍夫接送﹐虛勞人力。令襄城伯李隆及南京工部﹑都察院﹑錦衣衛各委官監視﹐凡有運送﹐務令滿載﹐若仍踵前獘﹐具奏罪之。」

宣宗嘗謂諸大臣曰「致理之道﹐莫先於廣言路。蓋天下之大﹐吏治得失﹐民生休戚﹐人不言﹐朝廷何由悉知﹖古人謂明主視天下猶一堂﹐滿堂飲酒﹐一人對隅而泣﹐則一座爲之不樂。若令天下有匹夫匹婦不得其所﹐實爲君徳之累。凡有建言民瘼者﹐卿等勿諱﹐言或激切﹐亦其心發於忠。若以其言激切而棄之﹐孰肯進言﹖卿等宜悉此意。凡言之善者﹐卽以聞﹐庶幾有補於治。」

宣宗聞廣東都司言﹕番禺民有私取礦砂﹐煮之可得白金鉛錫﹐請官開冶。命巡按禦史同三司官開驗﹐每砂百斤﹐煉銀四錢﹑鉛二十斤。因謂尙書夏原吉曰「朕料鉛砂之烹﹐所得無幾﹐若果有銀利﹐置冶烹煉﹐豈待今日﹖彼小民或竊取以求毫末之利﹐無足怪﹐朕已宥之不問。其令有司悉塡坑洞﹐國家之利不藉此﹐民亦免逐末之獘。」

宣宗聞山西饑民流入河南者爲有司軍衛所捕逐﹐謂戶部尙書夏原吉等曰「民饑流移﹐豈其得已﹖仁人君子﹐所宜矜念。昔富弼知靑州﹐存卹流民﹐飲食﹑居處﹑醫藥﹐皆爲區畫﹐山林河泊之利﹐聽流民取之不禁﹐所活至五十餘萬人。今乃驅逐﹐使之失所﹐不仁甚矣。其卽遣官往﹐同布政司及府縣官加意撫綏﹐發廩給之﹐隨所至居住﹐敢有逐捕者罪之。」

宣宗聞太醫院奏尙衣監用辟虫香二萬斤﹐乞遣人福建等處收買﹐曰「此非急務﹐不必遣人。且香藥安用許多﹖可減其十之七。」

宣徳時﹐郎官禦史以酣酒相繼敗。宣宗乃作《酒諭》﹐其文曰「天生穀麥黍稷所以養人﹐人以曲蘗投之爲酒﹐《周官》有酒正﹐以式法授酒材﹐辧五齊之名﹑三酒之物﹐以供國用。《書》秬鬯二卣曰明禋﹐《詩》旣載『淸酤賫我﹐思成以享』﹐祀神明也。『厥父母慶﹐洗腆致用酒』﹐以事親也。『豈樂飲酒』﹐以燕臣下也。『酒醴維醹﹐酌以大斗』﹐『釃酒有衍﹐籩豆有踐』﹐燕父兄及朋友故舊也﹐皆用之大者﹐酒曷可廢乎﹖而後世耽嗜於酒﹐大者忘國喪身﹐小者敗徳廢事﹐酒其可有乎﹖自大禹疏儀狄戒甘酒﹐成湯至帝乙罔敢崇飲。文王﹑武王戒臣下曰『無彜酒』﹐曰『徳將無醉』﹐曰『剛制於酒』﹐孔子言『不爲酒困』﹐又禮有一獻百拜﹐然則酒曷爲不可有哉﹖夫非酒無以成禮﹐非酒無以合歡﹐惟謹聖人之戒而禮之率焉﹐庶乎其可也。」

宣宗嘗諭吏部兵部臣曰「今後凡中官傳旨﹐除授官員﹐不問職之大小﹑有敕無敕﹐俱要覆奏明白﹐然後施行。」

宣宗嘗問侍臣歷代戶口盛衰﹐侍臣等曰「禹平水土﹐民奠厥居﹐至桀而耗之﹐湯始受命﹐視禹時不及。及紂淫虐﹐武王得天下之初﹐視湯時又不及。成﹑康致理﹐遂多於禹時。春秋戰國以至嬴秦﹐所耗尢多。漢髙至文﹑景﹐民庶大增﹐武帝徵伐不息﹐十數年問﹐天下之眾亦減其半。昭帝罷戰務農﹐至成帝初﹐戶口極盛。東漢承王莽之後﹐率土之民﹐十才二三﹐明﹑章之後﹐天下無事﹐人口滋殖。三國﹑六朝疆宇分裂﹐所存無幾。隋文節儉﹐大業之初﹐戶口極盛。煬帝荒淫﹐役人以百萬計﹐丁男不足﹐役及婦人﹐由是天下之人聚而爲盜。唐貞觀以後及於永徽﹐戶口日增﹐至開元極盛。安﹑史之亂﹐遂大耗矣。宋承五季之後﹐自太祖至神宗﹐戶口日盛。髙宗南渡﹐中原板蕩﹐所存者東南之民。此歷代戶口之大槪也。」

宣宗曰「戶口之盛衰﹐足以見國家之治忽﹐其盛也﹐本於休養生息﹔其衰也﹐必由土木兵戈。觀漢武承文﹑景之餘﹐煬帝繼隋文之後﹐開元之盛﹐遂有安﹑史之亂﹐豈非恃其富庶而不知儆戒乎﹖漢武末年﹐乃知悔過﹐煬帝遂以亡國﹐玄宗至於播遷﹐皆足爲世之大戒。」

宣宗嘗敕守邊諸將嚴固備禦﹐曰「毋謂已安﹐𨿽安不可忘危﹐防邊之道常如寇至﹐則寇不至﹐晝夜頃刻不可怠忽。凡寇之能爲人患者﹐率窺伺間隙﹐乘人之不虞﹐愼之愼之。」

洪武中﹐賜朝鮮國王九章冕服﹐陪臣一等者比朝臣三等者﹐得五梁冠服。宣徳初﹐其王言世子冠五梁與朝臣等﹐乞爲定制﹐乃命世子冠六梁。

宣宗嘗召學士楊溥﹐從容諭曰「滄海之大﹐皆由江河之助。古之君臣﹐更相戒飭﹐所以克致太平﹐號稱明良。若爲君者不資於臣﹐爲臣者不贊輔其君﹐欲求善治﹐未之有也。然比來臣下往往好進諛詞﹐令人厭之﹐卿亦宜勉輔朕於善道。」溥對曰「臣受國厚恩﹐敢忘報﹖」稱曰「但覺朕有過舉﹐直言無隱﹐是卽爲報也。」溥頓首曰「自古直言非難﹐而容受直言爲難﹐陛下樂聞忠言如此﹐臣等敢不盡心。」

儀賓慶賀行禮﹐舊五班次。宣徳時﹐始以寧王言命各以品級序於同等官員之左﹐遂爲定制。

宣宗聞浙江所屬府縣缺官數多﹐諭吏部曰「庶官所理皆民事﹐郡縣親民事﹐尢切要﹐久曠可乎﹖自今內外大小職事有缺﹐皆須早除﹐勿致廢事。」

宣宗覽夢卜求賢之說﹐顧謂侍臣曰「君臣相遇﹐豈偶然哉﹖髙宗恭默思道﹐渴想賢傅未得﹐說築傅巖﹐𨿽有致君澤民之志﹐不能自達﹐一旦得於夢寐間﹐遂相與講學論道﹐而功被當時﹐名垂後世﹐誠千載奇遇。由此觀之﹐人君誠心求賢﹐固無不得之理。文王因田獵遇太公﹐亦豈非誠心相感﹖水流濕﹐火就燥﹐雲從龍﹐風從虎﹐物皆有相感之理﹐況一代君臣乎﹖蓋天佑國家﹐必生賢哲爲之輔翊。髙宗思道之心﹐蓋有格於天矣。」又曰「有髙宗之心﹐然後可以夢言﹔有傅說之賢﹐然後可以爲相。若漢文以夢得鄧通﹐光武以讖用王梁﹐豈不誤哉﹗」

宣徳間﹐兵部尙書張本奏﹕「驛馬之設﹐本以飛報軍機重務﹐今在外﹐凡有符驗官司及鎭守官﹐每以常事泛濫給驛﹐皆宜禁止﹐請令年終各具一歲給驛起數﹑及所幹事務﹑所差人員﹐造冊奏聞﹐以憑稽考。」從之。

徳州民奏﹐本州路當衝要﹐每遇軍物﹐官船經過﹐例給丁夫﹐而督運者多不守法﹐威逼有司﹐以一索十﹐以十索百﹐前者未行﹐後者踵至。本處丁夫不敷﹐有司無計﹐或執商販行道貧人補足其數。督運者中路逼取其貲﹐無貲者至解其衣而縱者﹐有爲所逼迫不勝而赴水死者。在船軍士﹐本用操舟﹐乃得袖手而坐﹐所載私貨多於官物﹐沿路發賣﹐率以爲常。乞敕所司禁約。奏下行在兵部﹐兵部奏﹕「請自今運物船馬快船﹐俱令掌船者每船預置木牌一﹐大書本船軍夫數目姓名﹐有急運應增者﹐上水不過七人。所司給與印信帖子﹐大書所增貼於牌上﹐以牌豎於船頭﹐所過有司如牌所增給之。下水不給﹐違者許被害之人及有司指實以聞。仍遣內外官不時沿路搜檢私載物貨究治其罪﹐庶使小人知所警懼。」從之。

宣宗因言者言近來風憲多懷顧忌﹐少有敢言﹐請降敕勉勵﹐以開言路﹐因謂右都禦史顧佐等曰「朝廷立法﹐凡諸司官員及百工技藝之人﹐皆許言事﹐況風憲官職當言路﹐朕所倚信者﹐豈可有所顧忌﹖爾宜以其職諭之﹐若當言不言﹐以失職論。」

宣宗與儒臣論漢﹑唐諸君曰「漢武好大喜功﹐海內費耗﹐末年能懲前過﹔玄宗初政﹐有貞觀之風﹐久而恣欲﹐疏忠任邪﹐遂致禍亂﹐竄身失國。武帝猶爲彼善於此。」又曰「善心生則明﹐欲心生則暗。武帝以田千秋爲賢﹐玄宗以李林甫爲賢﹐此治亂所由異也。」

宣宗禦文革殿﹐召大學士楊土奇﹑楊榮﹑金幼孜﹐特賜鰣魚醇酒﹐加賜禦制詩﹐有「樂有嘉魚」之句。士奇等沾醉獻和章﹐上嘉曰「朕與卿皆當以成周君臣自勉﹐庶幾不忝祖宗之付托。」

宣宗因侍臣言爲政在人﹐知人爲要。曰「知人固難﹐然臨事聽言之際﹐以理爲主﹐君子小人﹐亦可辧。天下事﹐卽堯舜處之﹐亦取善於人。人臣有愛君之心﹐隨事規正﹐以利國家﹐此君子也﹔若不念君徳﹐不卹國家﹐阿意曲從﹐以求容悅﹐此小人也。」

宣徳四年﹐宣宗諭六部都察院曰「國以民爲本﹐民安則國安。朕君主天下﹐孜孜夙夜﹐以安民爲心﹐顧國家用度有不得已取之民者﹐朕猶惓惓軫卹民艱。比聞中外姦獘紛然。嗟怨盈路﹐皆由爾等不體朕心。凡朝廷科買一物﹐輒差數人促辦。所差之人﹐又各有亡賴十數爲之鷹犬﹐百倍科徵﹐民被箠楚﹐不勝其毒。百分之一歸官﹐餘皆入於私室。人之困苦﹐罔所訴告。爾等非不知之﹐蓋實縱其所爲。風憲耳目非不聞之﹐亦略不糾舉。此豈仁人君子之心哉﹖自今當洗心悔過﹐以革前獘。朝廷有緊切重務﹐愼選廉公官員催辦。不及之事﹐悉不許差人。假公營私﹐擾吾良民﹐違者罪之。」宣宗聞府軍後衛有題進本夜遞至北中門﹐守衛不肯轉達﹐因謂錦衣衛官曰「祖宗成法﹐朝罷外廷有事急奏者﹐不問晨夜﹐卽具本進﹐守門者卽爲上達﹐所以通警急﹐絕壅蔽。今敢若此﹐不可寬貸﹐其執付法司罪之。」

宣宗嘗諭鴻臚寺臣﹐凡遇祖宗忌日﹐通政司﹑禮科﹑兵馬司免引囚奏事。

宣宗因戶部上戶口登耗之數﹐語侍臣曰「隋文帝時﹐戶口繁殖﹐財賦充足。自漢以來﹐皆莫能及。議者以在當時必有良法﹐後世因其享國不永﹐固無取焉﹐此未必然。夫法存乎人﹐理財國之大務﹐若漢﹑唐初﹐立法未嘗不善。至其子孫﹐或恃富厚﹐力役頻興﹐費用無度﹐天下不能不凋獘。若隋文克勤政事﹐自奉儉薄﹐足致富庶﹐豈徒以其法哉﹗秦法多非先王之制﹐後世猶有存者﹐亦未嘗計其享國長短也。大抵人君恭儉﹐國家無事﹐則生齒日繁﹐生齒繁則財賦自然充足。」又曰「天下富庶﹐致理之本﹔民物凋耗﹐兆亂之階。使煬帝不縱其奢欲﹐能謹守隋文之業。安得遽至敗亡哉﹖」

宣徳四年七月﹐宣宗臨文淵閣﹐與少傅楊士奇﹑太子少傅楊榮論經史﹐遂咨政務﹐已而悉召諸學士及史官﹐諭之曰「國史貴詳實﹐卿等宜盡心。」於是賜士奇等及學士以下鈔有差。

洪武初﹐凡遇正旦等節﹐在外大小衙門慶賀﹐俱行舞蹈﹐山呼十四拜禮。後來﹐惟五品以上衙門進表行此禮﹐至節日止於露臺設香案行九拜禮。至宣徳時﹐以安慶府潛山縣知縣兪益言﹐始定五品以下衙門仍舊行舞蹈山呼十四拜禮。

宣徳四年八月﹐宣宗諭禮部尙書胡濙曰「祖宗時﹐文武官之家不得挾妓飲宴﹐近聞大小官私家飲酒﹐輒命妓歌唱﹐沈酣終日﹐怠廢政事﹐甚者畱宿﹐敗禮壞俗。爾禮部揭榜禁約﹐再犯者必罪之。」此革官妓之始。

宣徳四年十月﹐宣宗臨視文淵閣﹐少傅楊士奇﹐太子少傅楊榮﹐太子少保金幼孜﹐學士楊溥﹑曾棨﹑王直﹑王英﹐侍讀李時勉﹑錢習禮﹐侍講陳循等侍﹐命典籍取經史親自披閱﹐與士奇等討論﹐已詢以時政﹐從容密勿者久之。命中官出尙膳酒饌賜士奇等﹐井賜纂修實錄官﹐士奇等叩首謝。復諭之曰「朕聞有道之朝願治之主﹐崇禮儒碩﹐講求治道。卿等爲朕傅保﹐與諸學士皆處祕閣﹐朕躬至訪問﹐冀有所聞耳。稍暇當復至﹐卿等必有所陳論也。」已而親制詩賜士奇等。詩曰「祕閣弘開當巽隅﹐充揀之積皆圖書。仙家蓬山此其處﹐上與東壁星相符。罷朝閒暇一臨視﹐衣冠左右環文儒。瓊琚鏘鏘淸響振﹐寶鼎馥馥香煙敷。維時日上扶桑初﹐始看瞳朧絢綺疏。忽似粲爛明金鋪﹐從容燕坐披典謨。大經大法古所訓﹐講論啟沃良足娛。朝廷治化重文教﹐旦暮切磋安可無﹖諸儒志續漢仲舒﹐豈直文采淩相如﹖玉醴滿賜黃金壺﹐勗哉及時相勵翼。輔徳當與夔龍俱﹐庶幾治至希唐虞。」

●卷十

宣宗與侍臣論及封建﹐曰「周秦享國長短﹐非但封建也。周自后稷公劉﹐以農事啟國﹐至文﹑武積徳累仁﹐乃有天下。繼之以成康﹐保卹丞民﹐克紹先業。秦自孝公據崤函以窺周室﹐惠文﹑武昭蒙其故業。至始皇吞二周﹑滅六國﹐專詐力刑罰以制天下。繼之以胡亥﹐殘忍刻薄。周得之以忠厚﹐守之以忠厚﹐故其祚長﹔秦取之以詐力﹐守之以詐力﹐故其祚短。非但封建也。」

宣宗嘗作《猗蘭操》賜諸大臣﹐序曰「昔孔子自衛反魯﹐隱居谷中。」見蘭之茂﹐與眾艸爲伍。自傷不逢時﹐而托爲此操。朕慮在野之賢有未出者﹐故亦擬作其詞﹐曰「蘭生幽谷兮﹐曄曄其芳﹐賢人在野兮﹐其道則光。嗟蘭之茂兮﹐眾艸爲伍﹐於乎賢人兮﹐汝其予輔。」又諭之曰「薦賢爲國﹐大臣之道。卿等宜勉副朕意。」

禦史姚兼善巡按江西被逮﹐其二司等官俱有饋贐﹐或請治送贐者罪。宣宗曰「被逮而致饋﹐人之厚也。非有所求﹐不必究。」

宣徳四年十月﹐以皇太子千秋節﹐下寬卹之令﹐減雜犯死罪以下宥笞杖及枷鐐者。

廣東南海縣民葉發言﹐番禺縣徑口地有銀礦﹐民多竊取烹煉﹐宜開冶置官。宣宗曰「今各處歲辦銀課者﹐往往害民﹐方革其獘﹐豈可再開銀冶﹖」不聽。

宣徳時﹐有建言洪武﹑永樂中法制有當攺易以從宜者。宣宗謂侍臣曰「自古帝王創業垂統﹐必有成憲﹐以貽子孫。子孫能謹守之﹐足以保天下。若自作聰明﹐或惑於小人而變更之﹐不免生禍亂。如唐府兵﹐其制頗近古﹐一變爲廣騎﹐再變爲方鎭﹐遂使武夫悍卒得專方面﹐唐遂以亡。宋賦役﹐祖宗時﹐皆有定制﹐其後信用小人﹐變爲新法﹐民不勝其煩擾﹐自是朝政反覆﹐國是日非﹐卒致夷虜之禍。是皆可監。」侍臣對曰「子孫惟恭儉﹐則能保守。」曰「然而亦須任老成人﹐如宋任用李沆﹐豈有攺祖法之事﹖」

宣宗與侍臣論前代官制﹐曰「省官﹐安民之道﹐唐虞建官惟百﹐夏商官倍﹐秦漢以下視夏商官益增多﹐何也﹖」侍臣對曰「時世不同也。」曰「唐虞三代﹐事簡民淳﹐不可比擬。唐太宗定內外官七百三十員﹐去古未遠﹐亦足爲法。」侍臣對曰「然必由君心靜則事可簡﹐事簡則官可省﹐官省則民安矣。若國家多事﹐政條煩雜﹐小人幸進﹐冗食者多﹐欲百姓免於煩擾﹐難矣。」曰「此誠確論﹐淸心者省事之本。」

夏原吉爲人有雅量﹐從吏嘗污金織賜衣懼欲逃者﹐原吉曰「污可浣﹐何懼爲﹖」有吏壞所寶硯石﹐匿不敢見。召諭之曰「物皆有壞﹐吾未嘗惜此。」慰遣之。

宣徳五年二月﹐北京五府六部皆未建﹐宣宗以禮部所典者天地宗廟社稷之重﹐及四方萬國朝覲會同者﹐皆有事於此﹐遂首建之﹐地位規制如南京﹐加弘壯焉。

朝鮮所貢方物﹐舊有金銀龍頭盞之類。宣徳五年﹐宣宗始敕國王曰「金銀非小國所產﹐自今貢獻﹐惟以土物效誠而已。」國王感悅。

宣徳五年二月﹐宣宗詣獻陵。顧謂侍臣曰「皇祖嘗言﹐古帝王陵寢有崇奢麗及藏寶玉者﹐皆無遠慮﹐吾子孫宜戒之﹐不可蹈也。此語朕恆記憶不忘﹐今所建寢陵﹐皆皇祖當時規畫﹐不敢有所增益。」

宣宗奉皇太后詣陵﹐陵傍居民老稚迎拜於道。皇太后顧謂宣宗曰「百姓愛戴君上﹐以能安之。古帝王保有天下﹐垂裕子孫﹐令問長世﹐千載之下﹐人猶仰慕﹐亦惟能安民耳。國家恆輕徭薄賦﹐以存卹爲務﹐庶幾爲民父母之道。」於是皇太后過視道旁農家﹐皇太后召其老婦﹐問所業及安否。其婦女老稚﹐皆歡喜﹐踴躍應對﹐質朴如家人然。皇太后喜﹐賜鈔帛布飲食﹐皆歡躍感戴。民有進蔬食酒漿者﹐皇太后嘗之﹐舉以與帝。曰「此農家食也﹐當知之。」

宣宗侍皇太后﹐駐蹕陵下﹐召扈從官張輔﹑蹇義﹑楊士奇﹑楊榮﹑金幼孜﹑楊溥入見。皇太后曰「皇帝數言卿數人贊輔多用心﹐今國家淸寧﹐生民無事﹐固是祖宗垂祐﹐亦有卿等之力。」輔等叩頭對曰「皇上聰明睿智﹐敬天法祖﹐仁愛兆民﹐以致康濟之功。此皆本於皇太后聖徳大訓﹐臣等實無寸補。」皇太后曰「吾何徳﹐所以致今日者﹐上由祖宗積善垂慶。卿等皆先朝舊人﹐自今更須協力一心﹐非但國家蒙福﹐祖宗神靈昭鑑在上﹐亦必敷祐卿等﹐俾卿子孫安榮永世。」遂命賜六人酒饌及白金文綺。

宣宗自陵還﹐道中遙見耕者﹐以數騎往視之﹐下馬從容詢其稼穡之事。因取所執耒耜三推﹐顧謂侍臣曰「朕三舉末﹐已不勝勞﹐況常事此乎﹖人恆言勞苦莫如農﹐信矣。」耕者初不知爲帝也。旣而中官語之﹐乃驚﹐躍羅拜呼萬歲。命隨至營﹐人賜鈔六十錠。

宣宗召蹇義等﹐語曰「朕昨謁陵還﹐道昌平東郊﹐見耕夫在田﹐召而問之﹐知人事之艱難﹐吏治之得失﹐因錄其語成篇﹐今以示卿﹐卿亦當體念不忘也。」其文曰「庚戌春暮﹐謁二陵歸。道昌平之東郊﹐見道傍耕者俯而耕﹐不仰以視﹐不輟以休﹐召而問焉﹐曰﹕『何若是之勤哉﹖』跽曰﹕『勤﹐我職也。』曰﹕『亦有時而逸乎﹖』曰﹕『農之於田﹐春則耕﹐夏則耘﹐秋而熟則獲﹐三者皆用勤也。有一弗勤﹐農弗成功﹐而寒餒及之﹐柰何敢怠﹖』曰﹕『冬其遂逸乎﹖』曰﹕『冬然後執力役於縣官﹐亦我之職﹐不敢怠也﹖』曰﹕『民有四焉﹐若是終歲之勞也﹐曷不易爾業﹐爲士﹐爲工﹐爲賈﹐庶幾乎少逸哉﹖』曰﹕『我祖父皆業農﹐以及於我。我不能易也。且我之裏無業士與工者﹐故我不能知﹐然有業賈者矣﹐亦莫或不勤。率常走負販﹐不出二三百里﹐遠或一月﹐近十日而返﹐其獲利厚者﹐十二三﹐薄者十一。亦有盡喪其利者﹐則闔室失意﹐戚戚而憂﹐計其終歲家居之日﹐十不一二焉。我業是農﹐苟無水旱之虞﹐而能勤焉﹐歲入厚者可以給二歲溫飽﹐薄者一歲可不憂。且旦暮不失父母妻子之聚﹐我是以不願易業也。』朕聞其言﹐嘉賜之食。旣又問曰﹕『若平居所睹﹐惟知賈之勤乎﹖抑尙他有知乎﹖』曰﹕『我鄙人﹐不能遠知。嘗躬力役於縣﹐竊觀縣之官長二人﹐其一人寅出酉入﹐盡心民事﹐不少懈﹐惟恐民之失其所也﹐而升遷去久矣﹐蓋至於今民思慕之弗忘也。其一人率晝出坐廳事﹐日昃而入﹐民休戚不一問﹐竟坐是謫去﹐後嘗一來﹐民亦視之如塗人。此我所目睹﹐其他不能知也。』朕聞其言嘆息﹐思此小人﹐其言質而有理也。蓋周公所陳無逸之意也﹐厚遣之﹐而遂記其語。」

宣宗臨軒策士畢﹐還禦武英殿。謂翰林儒臣曰「朕於取士﹐不尙虛文﹐欲得忠鯁之士爲用。其間有若劉蕡﹑蘇轍輩﹐能直言抗論﹐庶幾所望﹐朕當顯庸之。」於是賦《策士歌》以示諸讀卷官。

宣徳間﹐有建言請設諫官者﹐宣宗曰「祖宗建官有定制﹐但朕有過失﹐令中外大小之臣皆得諫﹐而納之不爲迕﹐豈不所得者多歟﹖」因謂侍臣曰「三代以下人君﹐唐太宗善納諫﹐當時之臣若魏徵﹑王圭亦善諫﹐故有貞觀之治。」宋太祖嘗曰「『唐太宗受人諫疏﹐常自引咎﹐不以爲恥。不若己不爲非﹐使人無可諫。』二者孰是﹖」侍臣對曰「宋太祖所言爲優。」曰「宋太祖固是務本之論﹐然人所行豈能皆是﹖若禹聞善言則拜﹐湯從諫弗咈﹐攺過不吝。禹湯猶取善於人﹐況其下者乎﹖朕以爲人君者﹐當以太宗爲法。」

宣宗聞內使韋宗盜官銅造鍍金器物與外人﹐因諭侍臣曰「洪武﹑永樂間﹐內府所貯錢糧﹐內官內使纖。毫不敢動。𨿽東宮親王﹐不得取用。欲用者必奏請。今內官敢爾﹐豈得不罪﹖」又曰「朕今日用一木水架﹐工匠飾以彩色﹐又間貼金。朕惡其華侈﹐遂命易之﹐而小人乃敢僭擬﹗」遂命司禮監榜諭各監局﹐有盜官物及僭分者﹐事發處死﹐知而不首﹐罪亦如之。

宣宗聞豹房勇士以民居寬好欲奪而居之者﹐命杖之一百﹐以五百斤枷號令儆眾。召六科給事中﹐諭曰「此曹敢輕易犯法者﹐恃中官爲之救解﹐自今但中官傳朕言釋有罪人﹐並須覆奏始行。」

宣徳五年八月朔﹐日當食﹐陰雨不見﹐禮部以爲卽同不食﹐請率羣臣表賀。宣宗敕羣臣曰「古者人君所謹﹐莫大於天戒。日食又天戒之大者﹐惟能修徳行政﹐用賢去邪﹐而後當食不食。朕以菲徳嗣承祖宗大統﹐政理未洽﹐民生未遂﹐上累三光﹐祗懼惟甚﹐可比於是歟﹖傳不云乎﹐『君子之過也﹐如日月之食﹐過也﹐人皆見之﹐更也﹐人皆仰之。』今以陰雨不見﹐得非朕昧於省過而然歟﹖況離明照四方﹐陰雲所蔽有限﹐京師不見﹐四方必有見者﹐比之不食﹐天可欺歟﹖朕圖修省以仰答天意。尙賴爾羣臣匡其不逮﹐其止勿賀。」

宣宗與學士楊溥等語及治民之事﹐曰「民之休戚﹐系乎庶官之賢否﹐何術可盡得其人﹖」溥對曰「嚴薦舉﹐精考課﹐不患不得。」曰「近代有罪舉主之法。大抵全才者少。明此者或不明於彼﹐善始者或不善於終﹐而一言薦之﹐豈能保其終身﹖故亦難乎舉之者矣。大抵欲得賢才﹐當厚教養之法﹐教養有道﹐人才自出。若但責效於薦舉考課之間﹐蓋求什一於千百也。漢董仲舒言﹐素不養士﹐而欲求賢﹐譬猶不琢玉而求文采﹐此誠知本之論。」

宣徳六年三月﹐尙書胡濙等條奏戶口事宜內一款﹐各處軍衛有司常宜省諭旗甲裏老人等﹐除有引客商外﹐但系他處人民﹐卽報官拘審﹐發回原籍。若縱容不舉﹐該管旗甲親鄰里老﹐俱坐以罪。按此法與保甲法並行﹐極可以防姦弭盜。

舊例﹐南京各衙門以公事詣北京者﹐悉自出資賃舟。宣徳六年﹐宣宗聞之。曰「南北皆京官﹐且南京官俸薄﹐治公事豈可自賃舟﹖」於是令南京五府﹑六部﹑都察院等堂上官﹐凡以公事詣北京者﹐俱給驛。

宣宗禦左順門﹐出禦制《閔農詩》一章﹐示吏部尙書郭琎﹐曰「朕昨宵不寐﹐思農民之艱難﹐能使之得其所﹐則在賢守令﹐因作此詩。卿常爲朕擇賢﹐毋使農民受獘也。」詩曰「農者國所重﹐八政之本源。辛苦事耕作﹐憂勞亙晨昏。丰年僅能給﹐歉歲安可論﹖旣無糠核肥﹐安得繒絮溫﹖恭惟祖宗法﹐周悉今具存。遐邇同一視﹐覆育如乾坤。嘗聞古循吏﹐卓有父母恩。惟當愼所擇﹐庶用安黎元。」

宣徳六年六月﹐新作禮部成﹐賜宴落之。命公﹑侯﹑駙馬﹑伯﹑都督﹑尙書﹑侍郎﹑都禦史﹑學士﹑祭酒及通政﹑大理寺﹑太常寺﹑光祿寺﹑鴻臚寺掌印官及本部屬官皆與焉。

宣宗聞刑部系囚反獄﹐諭侍郎施禮等曰「罪囚系獄﹐凡獄具﹐輕重各有宜施﹐嘗聞太祖皇帝言「仁於仁﹐不仁於不仁。』彊盜何足矜憫﹐而姑息之﹖今之逸﹐如虎逸柙﹐人復被害矣。此由堂上官縱弛﹐故下人得以生獘。推情論法﹐爾亦當罪﹐姑停俸治事﹐必俟盜獲而後與俸。盜不獲﹐爾罪不免。」

宣徳間﹐河南民言嵩縣白泥溝地產銀礦﹐民私烹煉﹐宜開官冶。命主事郭誠往﹐同三司官集民丁﹐發地得銀砂四千餘斤。烹三十餘日﹐計用人力二千七百工﹐得黑鉛五十斤﹐銀二兩﹐所得不償所費。宣宗曰「小人獻利之言不可聽﹐其罷之。」

宣宗因甘州衛千戶姚寧等奏曲先之役多冒功升職﹐未愜人心﹐因謂兵部尙書許廓等曰「升賞之法﹐所以酬前勞﹐勉後效。若有功不得﹐則才勇之人忿﹔無功而得﹐則僥幸之心啟。將來何以使人﹖今寧等所言﹐宜令總兵官覆勘﹐務合至公﹐無憚攺過。」

內官袁琦﹑內使阮巨隊﹐初往廣東等處公幹﹐以采辦爲名﹐虐取軍民財物。事覺﹐宣宗命淩遲琦﹑斬巨隊等十人。因諭右都禦史顧佐等曰「宦者袁琦﹐以其自小隨侍﹐頗稱使令﹐升太監管事﹐輒敢恃恩縱肆欺罔﹐假公務爲名﹐擅差內官往諸處﹐淩虐官吏軍民﹐逼取金銀等物﹐動累萬計﹐致吏民含冤無訴﹐歸怨朝廷。𨿽方面風憲之官﹐皆畏憚之﹐不敢以聞。鬼神不容﹐發露其事﹐已悉置極刑。爾都察院揭榜曉諭中外﹐凡先所差內官內使﹐在外侵占官民田地及擅造房屋﹐所在官司取勘明白﹐原系官者還官﹐軍民者還軍民。中外官民人等有受內官內使寄頓財物﹐許首免罪﹐若匿不首﹐事覺與犯者同罪。自今內官內使出外﹐敢仍前有犯﹐令所在官司具奏﹐治以重罪。知而不奏﹐罪同。」若中外軍民人等﹐有投托跟隨內官內使因而撥置害人者﹐悉處死罪﹐旣又敕天下諸司曰「朕恭嗣祖宗大位﹐夙夜寅恭﹐不遑暇逸。誠以天下者祖宗之天下﹐軍民者祖宗之軍民﹐軍民安則天下治﹐天下治而後有以仰副祖宗付托之重。爰自臨禦以來﹐惟以安人爲心﹐而內官監太監袁琦隨詩曰久﹐肆其狡險﹐欺謾朝廷﹐假幹辦公務爲名﹐朦朧奏遣內官內使﹐在外淩辱官員﹐毒虐軍民﹐恣肆貪殘﹐贓穢狼籍﹐金銀以千萬計﹐人不聊生。所在有司坐視民患﹐徒懷兢惕﹐默不敢言。天地不容﹐鬼神共怒﹐發其罪惡﹐已敕法司榜示天下。爾等其體朕卹人之心﹐務隆綏撫。民者國之本也﹐代天理民者君﹐爲國安民者臣﹐爾等勉之﹐必使軍民皆安於下﹐而無嘆息愁恨之聲﹐庶幾盡爾等之職﹐不負朕委任之意﹐爾等勉之。」

舊制﹐進士於各衙門觀政﹐不僉署文案。宣徳七年﹐以都禦史顧佐言﹐始令照永樂年例﹐進士於刑部﹑都察院理刑者﹐與禦史﹑郎中﹑主事分理﹐諳練政務。

宣宗聞禦史陳斌言﹐貴州所屬生苗累肆劫掠﹐請命總兵蕭授剿之﹐語兵部尙書許廓等曰「蠻人𨿽務劫掠﹐若防守嚴密﹐安能爲患﹖何至便興兵﹐殄滅天地生物﹖虎狼蛇蠍﹐何所不有﹐豈能盡滅之﹖但當愼防而已。且彼𨿽變夷﹐亦好生惡死﹐宜令授及貴州三司差人撫諭﹐使攺過自新﹐如其不悛﹐發兵剿之。」

宣宗因與侍臣論人君禦世之權惟命徳討罪爲重。曰「二者天下之公器﹐人君特主之耳。若舜舉十六相﹐誅四凶﹐而天下咸服﹐此以天下之好惡爲好惡也﹔齊威王封卽墨大夫以萬家﹐而烹阿大夫﹐齊國大治﹐此不以左右之好惡爲好惡也。故爵賞刑罰至公無私﹐然後能服天下。」

宣徳時﹐滿刺加國差巫寶赤納來訴其國爲暹羅所侵擾﹐禮部言「諸番貢使﹐例有賜予﹐今巫寶赤納非有貢物﹐給賞無例。」宣宗曰「遠人數萬里外來訴不平﹐豈可不賞﹖」遂賜紵絲﹑襲衣﹑彩幣﹑表裏﹑綿布悉如他國貢使例。

舊制﹐禦史皆乘驢。宣徳間﹐禦史胡智言「禦史任紀綱之職﹐受耳目之寄﹐糾劾百僚﹐肅淸庶政。若巡按一方﹐則禦史以朝廷所差﹐序於三司官之上﹐或同三司出理公務﹐三司皆乘馬﹐禦史獨乘驛驢﹐頗失觀瞻。自今請乘驛馬爲宜。」宣宗謂兵部臣曰「禦史所言亦合大體﹐其從之。」

宣宗嘗謂都禦史顧佐曰「佛本化人爲善。今僧人多不守戒律﹐不務祖風﹐往往創造寺院爲名﹐羣舁佛像﹐徧歷州郡﹐化緣所得財物﹐皆以非禮耗費。其申明洪武中禁令﹐違者必罪之。」

南京國子監助教等官﹐舊無皂隸給使。宣徳中﹐以司業陳敬宗言﹐始給之。

宣宗因應天題請考官﹐謂禮部尙書胡濙等曰「考官取士﹐但據文章不悖經意﹐卽可充選。然應舉之人﹐皆憑學校有司保送﹐其人果孝弟忠信而又通古今﹐科目取之﹐足爲世用﹐若徳行不修﹐而徒有文辭﹐亦終無益。」

國子監東號房﹐原系金吾等三衛艸場。宣徳間﹐以監生人眾﹐特賜與諸生建房舍﹐其閒地給本監種蔬菜﹐以供會饌。

宣宗聞少詹事兼侍講學士王英母卒﹐問尙書胡濙曰「英母亦應得賜祭及營葬否﹖」濙對曰「舊制﹐官三品四品父母喪﹐曾受封贈者﹐官爲營葬﹐今英官四品﹐其母曾受五品封。」宣宗曰「儒臣吾所優禮者﹐況非此母無此子﹐其遣官賜祭。」仍命有司治葬﹐勿爲例。

宣宗因侍臣觀《宋史》﹐聞侍臣言宋家武備不飭﹐率流於弱﹐當時未必無將才﹐若上之人畱意斯事﹐必有其人出焉。曰「宋之君誠失之弱﹐將帥𨿽有才亦不得展﹐必爲小人所壞。大抵宋之亡柄﹐用小人之過也。」

宣徳間﹐禦史朱鑑言「洪武間﹐各府州縣皆置東西南北四倉﹐以貯官谷﹐多者萬餘石﹐少者四五千石。倉設老人監之﹐富民守之。遇有水旱饑饉﹐以貸貧民﹐民受其惠。今各處有司以爲不急之務﹐倉廒廢弛﹐谷散不收﹐甚至掩爲已有﹐深負朝廷仁民之意。乞令府州縣修倉廒﹐謹儲積﹐給貸以時﹐徵收有實。仍令布政司﹑按察司﹑巡按監察禦史巡察﹐違者罪之不恕。」宣宗諭行在戶部曰「此祖宗良法美意﹐近由守令不得人﹐遂致廢弛。言者比比﹐而未有興復之者。爾戶部亦豈能無過﹖其如禦史言﹐違者從按察司監察禦史劾奏。」

宣宗燕閒﹐閱內庫書畫﹐得元趙孟ぽ所繪《豳風圖》﹐因賦長詩一章﹐召翰林詞臣﹐示之曰「《豳》詩周公陳后稷公劉致王業之由﹐與民事早晚之宜﹐以告成王﹐使知稼穡艱難。萬世人君皆當鑑此。朕愛斯圖﹐爲賦詩﹐欲揭於便殿之壁﹐朝夕在目﹐有所儆勵﹐爾其書於圖之右。」

宣徳間﹐因天文生﹑陰陽生有司槪編里甲﹐始命天文生免二丁﹐陰陽生免本身差役。

宣徳間﹐蘇州知府況鐘言「禦史與外官相見禮儀﹐及凡迎詔敕詣﹐學校皆有一定禮制﹐比來各處公差禦史﹐多有違越禮分﹐各府知府亦有自顧茸貪暴﹐畏其糾劾者﹐接見禦史﹐諂諛拜跪﹐甘受詈辱。間有奉法持己﹐不肯阿屈﹐輒求小過﹐擅作威福﹐使賢良不安於位﹐而邪佞得以苟全。伏乞禁約。」宣宗命行在禮部同翰林院會議申明。

宣宗曾敕諭吏部曰「致理之方﹐用賢爲要﹔事君之道﹐薦賢爲忠。朕主宰天下﹐思惟負荷之重﹐必得賢才﹐共圖治理。夙夜在念﹐寢食不忘。嘗敕朝臣三品以上舉薦所知﹐又出示《招隱》《猗蘭》之作﹐庶幾羣臣咸明朕志。近惟一二廷臣曾有舉薦﹐其餘曠時積月不舉一人﹐豈果無遺賢歟﹖抑今中外所用皆得人歟﹖豈典銓衡者之怠忽也﹖朕以誠心求賢望理﹐不圖臣下玩爲虛文。孔子曰﹕『十室之邑﹐必有忠信。』況今天下之廣﹐生民之眾乎﹖爾吏部卽會在京三品以上官﹐眾議推舉有才行者﹐有文學者﹐具名來聞﹐朕擢用之﹐毋徇私濫舉塞責。」

宣徳間﹐順天府尹李庸言﹐所屬州縣舊有桑棗﹐近年砍伐殆盡﹐請令州縣每裏擇耆老一人勸督﹐每丁種桑棗各百株﹐官常點視﹐三年給由﹐開其所種多寡﹐以驗勤怠。宣宗謂行在戶部臣曰「桑棗﹐生民衣食之計。洪武間﹐遣官專督種植。今有司略不加意﹐前屢有言者﹐已命爾申明舊令﹐至今未有實效。其卽移文天下郡邑督民栽種﹐違者究治。」

宣宗謂侍臣曰「朕嘗歷田野﹐見織婦采桑育蠶繅絲﹐制帛累寸而後成匹﹐亦甚勞苦。」出所賦《織婦詞》以示﹐曰「朕非好爲詞章﹐昔眞西山有言﹐農桑衣食之本。爲君者當詔儒臣以農夫紅女耕蠶勞勤之狀﹐作爲歌詩﹐使人誦於前﹐又繪爲圖﹐揭於宮掖﹐布之戚裏﹐使皆知民事之艱﹐衣食之所自。朕所以賦此也。」其詞曰「昔嘗歷田野﹐親睹織婦勞。春深蠶作繭﹐五月絲可繅。繅絲準擬織爲帛﹐兩手理絲精揀擇。理之有緒才上機﹐弄杼拋梭窗下織。斯螽動股織未停﹐雞聲三號先夙興。機梭軋軋不暫息﹐辛勤累日帛始成。嗚呼﹐育蠶作繭﹐未必如甕盎。累絲由寸積爲丈﹐上供公府次豪家﹐織者冬寒無挾纊。紛紛當時富貴人﹐綺羅燁燁華其身。安知織婦最辛苦﹐我獨沈思一憐汝。」

舊制﹐詣郊壇皆朝百官後乃行﹐至宣宗八年春祭﹐先日諭禮官﹕「明旦早行﹐不視朝。」旣至南郊﹐躬詣神廚﹐凡諸祭物一一閱視。召太常寺官﹐諭之曰「祭物固應精潔﹐典祭之官﹐皆以虔誠爲本。宜秉寅淸﹐以率百執事﹐分毫無慢﹐庶幾神明有歆享之道。」

宣徳八年春祭社稷﹐請配神﹐太常寺所進祝版誤書月日﹐宣宗覽之﹐促命攺書。召太常卿姚友直等﹐責之曰「一歲之間﹐兩祭社稷﹐而於祖宗前怠忽如此﹐豈是小過﹖汝等皆授職有年﹐正是官怠於宦成。自今宜常加敬愼﹐宗廟以有事爲榮﹐若再蹈前失﹐理無再宥。」

宣宗聞各監局小內使多爲僧人所惑﹐有長素食者﹐亦有潛逃削髮爲僧者﹐召監局之長﹐諭之曰「人立身自有常道﹐爲臣必忠﹐爲子必孝﹐忠孝之人自然蒙福﹐何必素食誦經乃有福乎﹖佛只教人存心於善﹐所論天堂地獄亦只在心。心存善念﹐卽是天堂﹔心起惡念﹐卽是地獄。所以經云卽心是佛。今後汝等戒之﹐但存心善卽是修行﹐敢有潛逃爲僧者﹐皆殺不宥。」

宣徳間﹐廣東按察司僉事曾鼎奏﹕「僧道二家﹐各奉其教﹐旣已出家﹐自當離俗。今廣東﹑浙江﹑江西等處寺觀田地﹐多在鄰近州縣﹐頃畝動以千計﹐謂之寄莊。止納秋糧﹐別無科差。而收養軍民子弟﹐以爲行童﹐及匿逃軍逃民﹐代爲耕種。男女混雜﹐無異俗居。又有荒廢寺觀土田﹐報爲寄莊﹐收租入己。所在貧民無田可耕﹐且多差徭。而僧道丰富﹐安坐而食。乞敕禮部會議﹐取勘僧道寄莊之田及廢寺觀田。有人耕種者﹐開報佃人戶籍﹐頃畝多﹐則均分本處無田之民﹐以供徭稅。其私置莊所﹐隱逃軍逃民﹐男女雜居者﹐所在法司﹐嚴捕治之。」

宣宗謂少傅楊士奇等曰「朕昨命卿等簡庶吉士俾進學﹐因思賢才必自國家教養以成之﹐教之不豫﹐安能得其用﹖因作詩述意﹐卿當以朕意諭之﹐俾知自勵。」詩曰「國家用賢良﹐豈但務精擇。賢良之所出﹐亦自培養得。虞廷教元士﹐周家重俊宅。皇祖簡賢科﹐教育厚恩澤。二十有八人﹐用之著成績。朕心切旁求﹐夙夜恆側席。是科凡百人﹐中豈乏卓識﹖爰拔俊茂資﹐將以繼往昔。優遊詞垣內﹐研究古載籍﹐搞辭務淳龐﹐勵行必端直。所期在登庸﹐澤物兼輔徳。勗哉副予望﹐奮志毋自畫。」

宣徳間﹐湖廣荊門州判官陳襄言「各處近有惰民﹐不顧父母之養﹐妄從異端﹐私自落髮﹐賄求僧司文憑。以遊方化緣爲名﹐徧歷市井鄕村﹐誘惑愚夫愚婦﹐靡所不爲。所至﹐官司以其爲僧﹐不之盤詰﹐姦人得以恣肆。乞敕天下有司﹑關津﹐但遇削髮之人﹐捕送原籍﹐治罪如律。果是僧﹐止居本處﹐不許出境﹐庶革姦獘。」從之。

文武官俸﹐每石舊折鈔二十五貫。宣徳九年春﹐掌戶部事禮部尙書胡濙議欲每石減作十貫。少師蹇義言「仁宗皇帝在春宮久﹐深知官員折俸之薄﹐故卽位特增數倍﹐此仁政也﹐豈可違﹖」濙乃減作十五貫。自是小官不足者多矣。

宣徳八年八月﹐禮部尙書胡濙言「景星見西北方天門﹐考之占書﹐天子至孝﹐任賢使能﹐海內歡悅﹐制作合天﹐法令淸明﹐則景星見。今睹斯瑞﹐實皇上聖徳﹑海宇太平之應﹐請偕文武羣臣上表賀。」宣宗不許。遂敕羣臣曰「古之人有言﹐時和歲丰爲上瑞。今陰陽不和﹐水旱爲災﹐四方告饑﹐不可勝紀。朕每念天與祖宗付托之重﹐內慚於心﹐夙夜之間﹐惓惓祗懼。星文之瑞﹐何救民之饑而欲表賀哉﹖聖賢之心﹐惟徳是敬﹐恆欽天以自度﹐不因祥而自矜。爾文武羣臣﹐尙其夙夜同心同徳佐朕於理治政事者﹐以安民爲本﹔典軍旅者﹐以武備爲重﹔任刑法者﹐以平恕爲要。敬愼行之﹐毋懈毋怠﹐庶用下慰四海生靈之顒望﹐上答天地宗廟之付托﹐而吾君臣亦得同享無窮之美。欽哉﹐其止勿賀。」

翰林院待詔鄒循當授敕命﹐言其父緝先以侍講事太宗皇帝﹐復以中允事仁宗皇帝於春宮﹐歷二十餘年﹐升左庶子﹐卒不獲生受誥命﹐臣秩卑﹐於例不應得封贈﹐伏乞矜賜。宣宗曰「皇祖往徵北虜﹐命朕居守北京﹐時緝恆在左右﹐所言皆正﹐蓋良臣也。」命吏部特與緝及其妻誥命﹐不爲例。」

宣宗朝罷﹐出《思賢》之詩﹐以視羣臣曰「予嗣守祖宗大位﹐夙夜兢惕﹐思惟致治之道﹐必有賢臣相與贊輔。𨿽屢詔求賢﹐然恭默之思未已﹐乃作詩以著予志。」詩曰「天命赫赫﹐付畀萬方。肆予承之﹐夙夜弗遑。亮天之功﹐其責在予﹐亦惟求賢﹐以求厥圖。堯舜大聖﹐咨於臣鄰。湯武致治﹐敷求哲人。稷﹑契﹑臯﹑夔﹑周﹑召﹑伊﹑傅﹐同徳同心﹐以匡以輔。惟時匡輔﹐百工允釐。治效之隆﹐臻於皞熙。悠悠我心﹐念之弗置。惟欲得賢﹐以弼予治﹐告言惓惓﹐束帛戔戔﹐命彼皇華﹐歷於丘園。庶幾多才﹐拔茅連茹。奮其功庸﹐翼我王度。維天昭昭﹐維嶽降靈。篤生賢哲﹐聿馳駿聲。啟予沃予﹐以迪先徳。揚其耿光﹐有永無斁。」

宣宗因與侍臣論晉事﹐曰「古先帝王維持天下﹐以禮教爲本。兩晉風俗淫僻﹐士習浮薄﹐先王禮樂教化於是蕩然﹐豈久安之道哉﹖」

朱仲安﹐蕭山人。爲禦史廉重﹐每事必存大體。仁宗有意進用之﹐一日顧謂侍臣曰「朱仲安今禦史之翹楚者。」

宣宗嘗諭右都禦史熊槪曰「朝廷優卹軍士﹐給以衣食﹐欲其得所。比聞官旗吏胥人等﹐妄意誅求﹐多立名目﹐裒取月糧﹐克減冬衣綿花。亦有都指揮﹑指揮假托公事﹐徧歷取財﹐乃以軍糧布花﹐變易金銀饋送﹐所以軍士衣食不充﹐多致逃竄。朝廷任彼撫綏﹐乃更肆爲刻削﹐俾恩不下究﹐情不上通。欲便按法行誅﹐則是不教而殺。爾都察院卽揭榜禁戒﹐仍令巡按禦史及按察司巡察﹐有再犯者處死﹐家屬戍邊。」

宣徳末﹐刑科給事中年富條陳時政﹐內一款言「國家可憂﹐戎狄爲甚。自永樂以來﹐招納醜類﹐縻以官爵﹐雜處京都﹐坐費國用。養亂召危﹐必由於此。乞敕大臣﹐歷考明驗﹐參酌成規﹐皆遣還故土。以慰彼思﹐釋我內患。」

年富又言「近年軍民之家﹐逋逃規免稅徭﹐明爲僧道﹐累以萬計。不織不耕﹐坐食溫飽﹐或有擁妻妾於僧房﹐育子孫於道捨﹐敗倫傷化﹐莫此爲甚。乞敕禮部令各處寺觀僧道未度者﹐悉遣復業﹐隱占者逮問還俗。」

宣徳十年﹐敕諭都察院﹕「朝廷設風憲﹐所以重耳目之寄﹐嚴紀綱之任。凡政事得失﹐軍民休戚﹐皆所當言﹔糾舉邪慝﹐伸理冤抑﹐皆所當務。比之庶官﹐所系甚重。近年以來﹐未盡得人。或道理不明﹐操行不立﹔或法律不通﹐行移不諳﹔或逞小才﹐以張威福﹔或搜細過﹐以陷善良。甚至假其權位﹐貪圖賄賂﹐以致是非倒置﹐冤抑無伸。而風紀之道﹐遂致廢馳。自今監察禦史有贓濫及失職者﹐令都禦史及各道禦史糾舉黜退。按察司官有贓濫及不稱職者﹐令按察使及其同僚糾舉黜退。仍令吏部﹐今後初仕者不許銓除風憲﹐凡監察禦史有闕﹐令都察院堂上及各道官保舉﹐務要開具實行聞奏﹐吏部審察不謬﹐然後奏除。其後有犯贓濫及不稱職﹐舉者同罪。」

給事中年富言「江南小民佃富人之田﹐歲輸其租。今詔免災傷﹐稅糧所蠲﹐特及富室﹐而小民輸租如故。乞命被災之處﹐富人田租如例蠲免。」又言「各處饑饉﹐官無見糧賑濟﹐間有大戶嬴余﹐多閉糶增價﹐以規厚利。有司絕無救卹之方。乞命自今或遇荒歉﹐爲貧民立券﹐貸富人粟分給﹐仍免富人雜役爲息﹐候年丰償本。」從之。

●卷十一

英宗初卽位﹐敕省諸冗費﹐於是禮部尙書胡濙等議﹐欽天監歷日五十萬九千七百餘本﹐省爲十一萬九千五百餘本﹐太醫院藥材九萬八千一百餘斤﹐省爲五萬五千四百餘斤﹐光祿寺糖蜜果品減舊數三之二﹐其添造腌臘雞鵝豬羊二萬七千隻﹐子鵝二千隻﹐酥油四千斤﹐盡行革罷。廚役六幹四百餘名﹐揀選老疾者悉皆放回。湖廣﹑江西等處薦新茶芽七千五百餘斤﹐省爲四千斤。

英宗初卽位﹐敕工部曰「洪武永樂間﹐各處府縣歲貢彩假﹐工部驗中方送內庫﹐且無賄囑及包攬之獘﹐故皆精密鮮明﹐足稱朝廷賞賫﹐亦不虛費百姓財力。近年以來﹐徒見糜費民財﹐而假疋多不堪用﹐此皆有司通同工匠侵盜易換。且聽人包攬解納﹐及至京﹐該部該庫官吏人等﹐又從而求取賄賂﹐一得其利﹐遂不辧美惡﹐悉送內庫。此積年之獘也。今特命司禮監取洪武﹑永樂間佇絲紗羅綾絹之類﹐與爾工部及各布政司府縣﹐務以此爲式成造。其起送至京﹐令監察禦史同爾工部官辧驗﹐仍委司禮監官參視﹐敢有漫不知省仍蹈前獘者﹐通治以重罪不宥。」

宣徳十年十一月朔﹐當進正統元年《大統歷》﹐以是日日食﹐移於十二月朔。

正統初﹐大學士楊士奇等言「國家歲用糧儲浩大﹐皆仰給江南﹐軍民轉運﹐不勝勞苦。況河道難通﹐少有阻隔則糧餉不足﹐實非長久之計。今在京官軍數多﹐除操練造作應用外﹐餘者悉令於北京八府空閒田地屯種。倘遇丰年﹐必有蓄積﹐可省南方轉遞之費﹐此實國家經久長策。」於是撥京軍三萬﹐就近地下屯。

正統初﹐湖廣布政司檢校程富言「夷狄爲患﹐自古有之。若處之輦轂之下﹐寵以崇髙之位﹐其能攄誠盡節如金日殫﹐萬無一二﹔忠愛勤勞如僕固﹑懷恩﹐尙不克終﹔至於桀黠難馴如劉淵之儔﹐殆不可縷數。往事甚明﹐皆足爲鑑。今歸順達官人等﹐日累月增﹐動以萬計。固難阻向化之心﹐亦當防未然之患。乞敕兵部將新降附者﹐量賜賫裝﹐遣往江南衛所﹐旣省京師之廩食﹐且杜華夏之厲階。」

永樂中﹐以駝毼溫暖﹐令內官於所出地方索買﹐且令專業者給官料﹐織造五十疋﹐自後歲以爲常。至正統初﹐陜西右參政年富奏﹕「本司原造綾絹氁毼九百餘疋﹐復加造駝毼五十疋﹐民力不堪﹐乞免造。」從之。

正統元年三月﹐擢一甲進士周旋爲修撰﹐陳文﹑劉定之爲編修﹐賜羊酒宴於本院。

正統元年九月﹐尙書胡濙自劾不謹失行在禮部之印。英宗不問﹐爲更造之。攺其文曰行禮部印。

正統初﹐以兩京禦史及天下知縣缺人﹐令在京三品以上官各舉廉潔公正明達事體堪任禦史者一員﹔在京四品官及國子監﹑翰林院堂上官各部郎中﹑員外郎﹑六科掌科給事中﹑各道掌道禦史﹐各舉廉愼明敏寬厚愛民堪任知縣者一員。

正統初﹐有繼母告陷前妻之子﹐法司問擬不孝重罪﹐大理寺評事吳亮駁奏冤抑﹐英宗敕法司﹕「今後繼母告陷前妻之子﹐嫁母告陷前夫之子﹐不孝者﹐俱令鄰佑保實﹐取問如律﹐如有冤枉﹐卽與辯之﹐著爲令。」

正統初﹐吏部主事李賢言「切見京師達人不下萬餘﹐較之畿民﹐三分之一﹔其月支俸米﹐較之在朝官員﹐亦三分之一﹔而實支之數﹐或全或半﹐又倍蓰矣。且以米俸言之﹐在京指揮使正三品該俸三十五石﹐實支一石﹔而達官則實支十七石五斗﹐是贍京官十七員半矣。邊軍常居苦寒之地﹐其所以保妻子禦饑寒者﹐月糧而已。糧不足以贍其所需﹐欲其守死﹐不可得也。今若去此達官﹐歲省數十萬之費﹐可以全生民之命﹐可以贍邊軍之給﹐可以足京官之俸﹐利莫大焉。臣又惟夷狄人面獸心﹐貪而好利﹐乍臣乍叛﹐恍惚無常﹐彼來降者﹐非心悅而誠服也﹐實慕中國之利也。且達人在胡﹐未必不自種而食﹐自織而衣。今在中國﹐則不勞其力而坐享其有。是故其來之不絕者﹐中國誘之也。誘之不衰﹐則來之愈廣﹐一旦邊備有警﹐其勢必不自安矣。前世五胡之亂﹐可不鑑哉﹗乞敕兵部將達官漸次調除天下各都司衛所﹐彼勢旣分﹐必能各安其生﹐不惟省國家萬萬無益之費﹐而又消其未萌之患矣。」

天臺魯穆由禦史爲福建金事﹐剛方廉介﹐理冤繩姦﹐執法無私﹐人目爲「魯鐵面」。後爲僉都禦史。卒之日﹐同朝卿士咸賻助具棺斂焉。

雲南晉寧州塔墩有大樹頗著靈異﹐土人號爲「塔墩聖母」。永樂時﹐大風折其樹﹐軍人陳福海鉅以爲板﹐內有神像﹐戴冠執簡﹐容貌如畫﹐人皆驚異﹐立祠以祀。正統初﹐州官請加封號﹐英宗謂禮部臣曰「淫祀徼福﹐非禮也。」聖見之不惑如此。

正統初﹐達官軍校人等居畿甸者﹐多占民田掠民財。禦史成規以爲言﹐英宗詔錦衣衛兵馬司分捕之。犯死者於犯所梟首﹐徒流者發邊衛充軍﹐仍罪其頭目。若地方被劫奪而官校縱容者﹐重治以罪。

正統二年﹐敕諭尙膳監及光祿寺曰「比聞進宮中食物所用器皿扛索﹐十還一二﹐光祿寺不以奏﹐尙膳監不以言﹐重復造用﹐甚費財擾民。今後凡進食物必須印信揭帖﹐備書器皿扛索之數與收領內官姓名﹐尙膳監如數還之﹐不足卽以奏聞。敢隱瞞扶同者﹐悉坐以罪。復敕宮中六尙司知之。」

正統初﹐敕工部曰「今軍器缺用﹐爾工部會同五府﹑兵部﹑錦衣衛﹑司禮監﹑內府各監局﹐往年退出諸色軍匠﹐擇其精壯者﹐令在營操備。老弱者仍送原衙門﹐與見在匠役成造軍器。爾工部﹑司禮監各遣官提督﹐務在堅利﹐使可經久。宜用物料﹐在京各庫支用﹐勿復科派有司擾民。每季仍以造完數目具奏﹐以憑稽考﹐不得通同作獘﹑假公營私以取罪戾。」

正統二年九月﹐早朝鐘旣鳴﹐有京衛指揮張勝等八人潛坐闕右門﹐爲給事中所劾﹐皆謫戍邊衛。

先是進表官無定例。正統二年十月﹐始從禮部言﹐自今惟聖節表令三司堂上官躬進﹐正旦﹑冬至遣首領及所屬佐貳官代行﹐遂爲例。

故事﹐享廟奏祭皆禦殿受奏﹐正統三年春祭﹐奏祭日正遇宣宗忌辰。禮部請於西角門視事﹐英宗以祭祀重事﹐仍宜升殿。

正統初﹐刑部申明舊制﹐凡民訐官長﹐宜量加責罰﹐不許摭拾妻妾幼女﹐幸其受辱﹐以快私忿。凡婦女非犯姦惡殺人及毀罵公姑不孝等罪﹐並免提問。

正統三年﹐山東東平州知州傅霖言「皇上肇登寶位﹐卻珍奇之獻﹐罷不急之徵﹐命巡撫侍郎督糧儲﹐命監察禦史淸軍政﹐一切內臣悉取回京﹐天下官民莫不沭浴聖澤﹐歡欣踴躍﹐以爲堯舜之治復見於今日。然臣切見徐州﹑臨淸等倉﹐仍用內官收糧﹔淮﹑浙等處鹽場﹐仍遣內官並錦衣衛官校緝捕。以臣愚見﹐各處收糧自有州縣官員﹐巡鹽已有監察禦史﹐凡有規避﹐律具明憲﹐又何用內臣並錦衣衛官校以瘠民膏血而駭民耳目乎﹖」英宗嘉納之。

正統初﹐三氏學教授裴侃言「天下文廟﹐惟論傳道以列位次﹔闕裏家廟宜正父子﹐以敍彜倫。顏子﹑曾子﹐子思子也﹐配享殿庭無繇﹔子皙﹐伯魚父也﹐從祀廊廡﹐匪惟名分不正﹐抑恐神不自安。況孔子父叔梁紇元已追封啟聖王﹐創殿於大成殿西崇祀﹐而顏﹑孟父俱封公爵﹐惟伯魚子皙仍爲侯爵﹐乞追封爲公﹐偕顏﹑孟之父俱遷配啟聖王殿﹐庶名位胥安﹐人倫攸敍。」英宗是其言﹐命禮部行之。

正統三年四月﹐以監試歲貢生員不嚴﹐致有商議及易捲之獘﹐下編修謝璉及監察禦史趙全等於錦衣衛獄。當時之嚴於廷試如此。

正統三年五月﹐禦史鄭顒奏張家灣宣課司崇文門分司每遇商貨販到﹐積至數多﹐方差內官錦衣衛官抽盤﹐不無停滯損壞。張家灣宜專委內官抽分﹐崇文門宜令本門收鈔內官兼管﹐其順天府都稅司並塌房課鈔﹐宜令順天府置簿按季塡報﹐以憑稽考。英宗命但戒所司﹐勿致停滯﹐不必專委內官。

正統三年八月初九日晚﹐順天府科場失火﹐焚東南席捨並對讀所﹐延及廳事而止。府尹姜濤曁禦史時紀等上章請罪。英宗特宥之﹐命於本月十五日爲始再試。

正統三年十二月﹐英宗諭都察院臣曰「比聞閘辦銀課擾民﹐已皆停罷封閉﹐各處坑穴﹐禁人煎采。近聞浙江﹑福建等處有等頑猾軍民﹐不遵法度﹐往往聚眾偸開坑穴私煎銀礦﹐以致互相爭奪﹐殺傷人命。爾都察院卽揭榜禁約﹐今後犯者﹐卽令該管官司拿問具奏﹐將犯人處以極刑﹐家遷化外。」

正統四年﹐英宗問戶部臣﹐永樂﹑宣徳間﹐宣府﹑大同二邊軍糧供給若何﹐及有無運送銀絹布疋之數。戶部言「國初﹐大同糧料俱系山西布政司供給﹔永樂十九年方起倩軍夫於京倉運送糧料二十萬一千一百餘石於宣府﹔宣徳六年至十年﹐亦於京倉通州攢運糧料三十八萬石赴宣府﹔其山西稅糧歲止撥四十萬石或三十萬石赴宣府備用﹐並無運送銀兩布絹。其後﹐宣府陸續添設保安等衛所﹐通舊八衛﹐共一十九衛所﹐官軍數多﹐於是每年奏令糧戶賫價於松江等處收買布疋﹐或遣人解銀前去準糴﹐或出京庫絹運彼﹐準作官軍月糧。此皆權時制宜以足邊防之用也。」

正統四年十月﹐有竊瓦剌貢使銀物者﹐獲之﹐命斬於會同館以徇。

正統初﹐成國公朱勇言「在京文武官員俸糧﹐每月關米一石﹐食用不敷。乞每年運糧﹐除正數外每軍增米二石。至京文武官﹐按月添米一石。」英宗以帶運艱難﹐不欲重困軍士﹐止而不行。

正統五年﹐朵顏衛都指揮同知朵羅幹遣使朝貢還﹐易得犁鏵﹐爲關隘所阻﹐不得出。英宗謂兵部臣曰「遠人當懷柔﹐農具故未有禁﹐聽其歸﹐勿阻。」

正統時﹐敕諭文武百官﹐內一段言「朝廷於百司設正佐官﹐俾共理政事﹐凡正與佐皆當以誠相與﹐有善相輔﹐有過相規﹐彼此協和﹐事乃有濟。不可專恃己見﹐不采眾善。屬宮中﹐賢者須禮之﹐不及者須教之﹐不肖者須明其罪黜之。如或悅諂諛納浸潤﹐則賢者受抑﹐不肖者得志﹐孰與成功﹖爾大臣宜體朕心﹐表率羣僚﹐欽哉。」

正統五年﹐用大學士楊士奇言「遣侍郎何文淵等往各省直修備荒之政﹐賜之敕條列合行事宜。一﹑見今官司收貯諸色課程並贓罰等項鈔貫雜物可以貨賣者﹐不拘稻穀米粟二麥之類﹐貿易儲積﹐並須照依時值﹐不許虧官損民。凡州縣所積預備谷栗﹐須計民多寡﹐約量足以備用。如本處官庫見儲鈔物不敷﹐於本府官庫或本布政司官庫支買﹔如又不敷﹐移文戶部﹐奏聞處置。一﹑凡丁多田廣及富實良善之家情願出谷粟於官以備賑貸者﹐悉與收受﹐仍具姓名數目奏聞。一﹑糴糧在倉﹐須立簿籍二扇﹐備書所積之數﹐用州縣印鈐記﹐一在州縣收掌﹐一付看倉之人。但遇饑荒﹐百姓艱窘﹐卽便賑貸﹐並須州縣官一員躬親監支﹐不許看倉之人擅放。二處簿籍放支之後﹐並將實數具申戶部。所差看倉﹐須選有行檢老人富戶就兼收支﹐不許濫設。一﹑洪武年間所置預備倉糧﹐多由州縣不得其人﹐視爲泛常﹐全不畱意﹐以致土豪姦民盜用谷粟﹐捏作死絕逃亡人戶借用﹐虛寫簿籍爲照﹐是以倉無顆粒之儲﹐甚至折毀倉屋。間遇饑荒﹐民無所賴﹐深負祖宗仁民之心。爾等於所屬府州縣﹐並須親歷查勘﹐前項官倉糧儲原數﹐實在幾何﹐百姓借用未還虧折幾何﹐務要根究的實﹐著落前後經手人戶供報追價﹐不許聽其詭詐指扳死絕逃亡人戶搪塞遮掩。追完之後﹐令照例納米贖罪。若限外不完者﹐毋論赦前後﹐械赴京師﹐發戍遼東邊衛。一﹑比先所建預備倉廒﹐或爲豪民所據﹐責令還官﹔或年深毀壞﹐量加修葺﹔其倒塌不存者﹐官爲起蓋。如本處有空閒官房﹐許令折用﹐並須完固可以經久。一﹑洪武年間於各州開浚陂塘﹐以防水旱﹐蓋永遠之利。亦因後來有司不得其人﹐視農事如等閒﹐委而不問﹐以致土豪姦民掩爲已有﹔或湮塞爲田。爾等須一一親歷踏勘﹐如有前獘﹐責令自備工力如舊修築堅固還官﹐悉免其罪﹐如隱占不還﹐及違限不卽修築者﹐亦械赴京﹐發戍遼東邊衛。一﹑凡各處閘壩陂堰圬田濱江近河堤岸有損壞當修築者﹐先計工程多寡﹐於農隙之時﹐量起人夫﹐用工工程多者﹐先修緊要之處﹐其餘以次用工﹐不許迫急。其起集人夫﹐務在受利之處﹐驗其丁力﹐均平差遣﹐毋容徇私作獘。凡所作工程﹐務在堅固經久﹐不許苟且﹐府縣正佐官時常巡視﹐毋致損壞。一﹑各處陂塘圩岸果有實利及眾﹐比先有司失於開報﹐許令開陳利民之實﹐踏勘明白﹐畫圖貼說﹐具申工部定奪。如利不及眾﹐不許虛費人力。一﹑但遇近經水旱災傷去處﹐預備之事﹐宜暫停止﹐待丰年有收﹐依例整理。一﹑所過州縣倉廩谷粟充實﹑陂塘堤岸完整者﹐必其正佐之官得人﹔若有空虛廢壞等項﹐其正佐之官必不得人﹐悉具名奏聞﹐如或貪酷虐民﹐驗有實迹﹐就便拿問。一﹑今後府州縣官考滿赴吏部者﹐並須開報預備官倉所儲實數﹐及修築過陂塘堤岸等項﹐吏部行該部查考虛實﹐以憑黜陟﹐事完回京。仍將所備谷粟及所修陂塘圩岸閘壩﹐備細造冊具奏。遇有興利除害之事難以處置者﹐具奏來聞。」

正統間﹐山東樂陵縣築倉起土﹐得白金九錠﹐重三百九十餘兩。有司以聞﹐英宗命易糧貯倉﹐以賑貧乏。

正統五年﹐有僧年九十餘﹐自雲南至廣西﹐紿人曰「我建文也。張天師言我有四十年苦﹐今爲僧期滿﹐宜亟返邦國。」以黃紙爲書﹐命其徒淸進持詣思恩府土官知府岑瑛﹐瑛執送總兵官柳溥。械至京﹐會官鞫之﹐乃言其姓名爲楊行祥﹐河南鈞州白沙里人。洪武十七年度爲僧﹐歷遊兩京﹑雲南﹑貴州至廣西。英宗命錦衣衛錮禁之﹐凡四逾月﹐死獄中。其同謀僧十二人﹐俱謫戍遼東邊衛。

正統時﹐司禮監火者賈麥兒以私事囑吏部尙書郭琎﹑戶部尙書劉中敷﹐皆從之。事覺﹐英宗命宥琎﹑中敷﹐戒勿再犯。麥兒送法司論如律﹐枷示於司禮監之新房。

正統五年歲暮﹐敕文武羣臣曰「昨欽天監言﹐正統六年正月朔﹐日食凡九十一秒。故事﹐食不一分者不救護。朕惟事天之誠﹐𨿽微必謹﹐敬天之變﹐豈以微怠﹖況玆歲始﹐陽徳方亨﹐致災有由﹐敢忘祗畏﹖是日在京文武羣臣悉免賀禮﹐及期救護如制。」

正統時﹐廣東南海衛指揮曹忠等送占城國進貢犀象赴京﹐一犀道死。禮部請治忠不謹之罪﹐英宗特宥之。

巡撫左侍郎於謙言「臣奉命總督河南﹑山西二處預備糧儲﹐今在倉各以數百萬計﹐第恐有司不謹﹐復如前日他處事體。臣欲於每歲三月初﹐令州縣記其缺食之家申達﹐布按二司斟酌得宜﹐方令支給。其所給者﹐大口月三斗﹐小口半之﹐至五月蠶麥旣收﹐隨卽住支。仍將所給之數申報上司及戶部。候秋成抵斗償官﹐歲終仍報所償之數。果有貧乏及篤廢老疾不能償者﹐官爲設法補完﹐毋損原數。其放支之序﹕先菽﹐次薥秫﹐次黍麥﹐次米稻。後先有倫﹐毋致紅腐。州縣官有能設法經營﹐使新陳相易﹐不致浥壞者﹐聽。當滿而預備糧儲未完者﹐不得離任。仍令風憲官稽考伺察。如此﹐則出納以時﹐而所貯不腐﹐防閒嚴密﹐而姦獘不生。」從之。

正統中﹐禦史彭勗疏言僧道三害﹐請凡僧尼未度者﹐皆令還俗。叢林不許創立﹐官民之家不許修齋設醮。事下禮部﹑都察院﹐尙書胡濙等查洪武間禁約條例入奏。英宗命都察院遵例禁約﹐違者依律罪之。寺觀有賜額者﹐聽其居住﹐今後再不許私自創建。

正統六年四月﹐成國公朱勇等奏﹐準選驍勇都指揮等官紀廣等五十一員﹑熟閒騎射幼官趙廣等一百員。至是﹐英宗命置學﹐授官以訓誨之﹐除教授一員﹐訓導六員。此京衛武學之始。

正統中﹐漢中府石泉縣教諭黃士文言﹐本縣民止一里五十六戶﹐每春秋祭文廟﹐用豬羊五十四隻﹐帛三十六段﹐措辦實難。下禮部覆議﹐凡州縣不及三里者﹐春秋二丁第行釋菜禮﹐過三里者仍舊制。

正統時﹐巡按福建監察禦史鄭顒等奏﹕琉球國通事沈志良﹑使者阿晉斯古駕船載瓷器等物﹐往爪哇國買胡椒﹑蘇木等物。至東影山遭風桅折﹐進港修理﹐妄稱進貢。今已拘收人船﹐將前項物貨並護船器械發福州府大儲庫收頓聽候。英宗曰「遠人宜加撫綏﹐況遇險失所﹐尢可矜憐。其悉以原收器物給之。聽自備物料修船﹐完日催促起程。回還本國。」

正統七年正月﹐鴻臚卿楊善奏﹕「孟春享太廟﹐賜陪祀官胙﹐應臣等引奏謝恩﹐其光祿寺卿柰亨不預報知﹐法當究問。」亨奏﹕「舊制﹐大祀天地及祭太廟社稷﹐看牲﹑省牲官復命﹐俱在百官行禮之先。今孟春亨太廟﹐楊善止容天地壇看牲官於奉天殿復命。俟百官行禮畢﹐方令太廟省牲官於奉天門復命﹐事屬紊亂﹐乞治其不敬罪。」英宗兩釋之。至是﹐善復移文禮部﹐言亨不由儒業發身﹐不諳祖宗制度﹐妄加訾議﹐乞考定申明。尙書胡濙等議奏﹕「自今看牲省牲及欽遣祭旗纛等神﹐凡遇聖駕升殿﹐俱於殿中復命。若禦奉天門視事﹐亦於百官未行禮之先復命。」從之﹐著爲令。

舊制﹐朔望各衙門堂上官皆支光祿寺酒饌﹐正統七年﹐以光祿寺卿柰亨言始罷之﹐著爲令。

正統間﹐尙膳監內使王彰﹑章參等盜用椒果等物﹐事覺﹐枷號於光祿寺門示眾。

太僕寺乃舊兵部初寺﹐署卑隘﹐寺臣言請俟建六部完﹐以舊兵部爲寺。許之。

正統時﹐山西太原左衛卒張敬言「頃者﹐山西獲賊官校之升多非實功﹐有所司受賂陰與擒獲者﹐有私賂獄賊誣平民於官後乃擒獲者﹐有市他人所獲爲己擒獲者。夫賞當功﹐則臣下亦罰當罪﹐則姦邪息。此屬𨿽紿朝廷得官﹐然眾耳目不可塗也。臣恐天下皆然。宜令公廉禦史究之﹐削其明升之職﹐重置於法﹐則奔競之路塞﹐公正之門開﹐人人務立實功矣。」都察院議宜行敬言於天下。從之。按此疏最中今日之獘。

正統間﹐江西所造九龍九鳳膳亭及龍鳳白瓷罐﹐俱不及式。工部請治提調官罪﹐復令攺造。英宗恐勞民﹐詔勿攺造。提調官宥之。

工部尙書吳中﹐山東武城人。有才能﹐然惟聲色貨利是好﹐寵妾數十﹐甚畏其妻。嘗領誥命﹐妻命左右誦之畢曰「此文天子自爲乎﹖儒臣代艸乎﹖」曰「亦儒臣代艸耳。」妻曰「代艸甚當。今誦之終篇﹐何嘗有一淸有一廉字﹖」中不敢怒。夫居官不廉﹐乃爲婦人所誚﹐亦足羞矣。

正統間﹐大學士楊士奇言「臣蒙先朝贈臣祖公榮爲少傅﹑祖母胡氏爲夫人﹐恩至渥也。但念父子將實伯祖公辰﹑伯祖母嚴所出﹐繼公榮後。今公辰嗣絕﹐臣兼承其祀﹐伏見前代人臣多得乞封旁親﹐國朝惟有封贈親生祖父母之制﹐無及旁親之令。今公辰𨿽於臣稱爲伯祖﹐嚴氏稱爲伯祖母﹐實臣親祖父母﹐非其餘旁親之比﹐伏望聖仁不循常例﹐臣本身及妻卽今所得誥命﹐移贈伯祖公辰﹑伯祖母嚴氏﹐俾得沾恩﹐光顯無窮。不勝拳拳﹐祈恩之至。」英宗命並予之。

福建尢溪縣銀屏山自永樂間縣民朱得立開采納銀﹐宣徳間設官局﹐後奉詔書罷局封坑﹐而坑首額戶猶照舊納銀。布按二司以爲言﹐英宗曰「生財有道﹐不在坑冶﹐況萬民以爲益乎﹖其卽罷之。」

正統時﹐陜西管糧參政年富奏﹐各處進貢馬無應付事例。英宗命每匹日給料豆四升﹑艸一束。

正統時﹐禦史時紀往陜西﹐枉道回家娶妾。英宗聞之﹐詔逮紀下獄。仍諭三法司曰「朝廷以紀綱爲首﹐禦史職紀綱之任﹐不可不愼擇也。如監察禦史時紀﹐因差往陜西﹐枉道回家﹐及與長垣縣縣丞蕭節之夤緣交結﹐挾勢娶民間女子爲妾﹐背違禮法﹐有玷風紀﹐已付法司問罪。自今爾等差官出外﹐必精選知禮義廉恥﹑明達大體﹑無貪污淫穢之行﹐然後遣之﹐仍嚴加戒飭﹐庶幾紀綱以正﹐不辱朝廷之使命。如所遣及在任敢有不遵戒飭﹑違禮犯法者﹐爾堂上官卽具實舉奏﹐以憑降黜。若堂上官徇情黨比﹐以致賢否混淆﹐曠職廢事﹐並罪不宥。」

正統時﹐禦史彭勗言「郡縣守令﹐凡遇水旱災傷﹐慮勘覆之勞﹐匿不以聞。間有上陳者﹐部司又以國用不敷﹐不爲停免糧稅﹐以致凍餒﹐貧困流離轉徙。臣於鳳陽﹑穎川一帶所見逃民﹐動以萬計。扶老攜幼﹐鳳棲露宿﹐詢其所自﹐皆眞定﹑保定﹑山東諸處之民。比因累歲荒歉﹐稅糧孳牧﹐逋負者多不能陪納﹐有司不量民情﹐又且責償遠年賑濟糧米﹐饑窘日切﹐箠楚日加﹐若不轉徙﹐何以自存﹖乞朝廷議其便利。凡天下旱澇之處﹐一應應徵錢糧鹽鈔並孳牧雜辦賑濟倉糧﹐悉皆停免。仍取勘缺食之人﹐不問土著流移﹐驗口賑給。其守令功績﹐必考其戶口增減以爲殿最。則有司必勤於撫字﹐生民必得其安養﹐不負列聖保邦制治之仁矣。」英宗從其言﹐命有司行之。

正統八年﹐敕雲南大理府知府劉烈曰「以爾廉平公正﹐命長郡治。爾宜體朝廷簡拔之意﹐益勵乃操﹐益勤乃事﹐表率官屬﹐宣布徳澤﹐愛卹吾民﹐審度人情﹐因俗爲治﹐利所當興﹐獘所當革﹐盡心盡力﹐必使一郡之民﹐衣食充足﹐禮教興行﹐斯爾之稱。所屬官員果有貪淫不法﹐蠹政害民﹐情狀昭著者﹐五品以上具實奏聞﹐其餘爾卽提下﹐差人解京。其有罷軟老疾不勝任者﹐亦開具奏來。寮佐官及所在衛所官﹐或倚恃豪彊﹐非分害民﹐明指實迹奏聞。一應公差之人﹐但有生事需索爲民患者﹐卽舉問如例。」

正統時﹐大理寺奏﹕「律載﹐竊盜初犯刺右臂﹐再犯刺左臂﹐三犯絞。今竊盜遇赦再犯者﹐咸坐以初犯﹐或重刺右臂﹐或不刺﹐請定例。」章下﹐三法司議刺右﹐遇赦再犯者刺左﹐刺左遇赦又犯者不刺﹐立案備照﹐赦後三犯者絞。英宗曰「律爲常法﹐赦乃一時恩典。自今竊盜已刺遇赦再犯者﹐依常例擬﹐不論赦﹐仍通具前後所犯以聞。」

正統時﹐刑部彊盜越獄。下尙書王質等於都察院鞫問。獄具﹐英宗命杖提牢主事王彰﹑司獄王溫等﹐謫戍威遠﹔黜巡風主事王儉爲民﹔降尙書王質爲戶部右侍郎﹔左侍郎郭瑾爲潯州府知府。其原問郎中等官﹐以不早歸結﹐各降黜之。

正統八年﹐興平王尙旃奏﹕「臣長子志臬蒙恩賜一品冠服﹐乞並給與祿米供贍。」戶部言「《皇明祖訓》無郡王長子支給祿米例。」英宗曰「《祖訓》所當遵守﹐吾豈儉於親親邪﹖」遂止不給。

正統八年﹐敕諭內官內使曰「祖宗舊制﹐內官內使職掌內府事務﹐纖毫不敢透漏。今爾等有不遵法度﹐與在外各衙門官員私相交結﹐透漏事情﹐或因公務營干己私﹐或徇親情請求囑托公事﹐或借撥軍夫役使﹐以致所司那移選法﹐出入刑名﹐重勞軍民﹐妨廢公道。已往之事﹐悉置不問。自今宜相戒飭﹐謹遵法度。其有徇情違法者﹐必罪不宥。」

正統時﹐內使張環﹑顧忠匿名寫誹謗語。事英宗命磔於市﹐令內官俱出觀之。

正統間﹐廣東海南衛指揮使以進表至京宿娼。事覺﹐謫戍威遠衛。

慶成宴﹐帶俸官不得坐。正統九年春宴﹐帶俸指揮使李春﹑指揮僉事王福不應與宴﹐入席攙坐﹐爲禮部所劾﹐下法司論罪。

正統時﹐安定衛國師攝刺藏卜等以朝貢至京﹐各市茶二千斤。又奏安定王令市茶三千斤回用﹐乞賜車輛糗糧。英宗以茶數過多﹐詔允安定王五百斤﹐官爲運去。其國師二百斤﹐徒眾人一百斤﹐俱令自募人運。仍命禮部著爲令。

正統時﹐府軍前衛指揮僉事鹿麟受枉法贓﹐賣放操軍三十九名。事覺。英宗命以百斤枷枷於教場號﹐令仍發遼東鐵嶺衛充軍。後有犯者﹐悉準此例。

正統九年﹐敕戶部曰「朝廷令人易納馬艸開中鹽糧﹐本期資國便民﹐比聞各場納艸之人﹐多系官豪勢要﹐及該管內外官貪圖重利﹐令子侄家人伴當假托軍民出名承納﹐又行囑托﹐規從輕省之處。如東直門牛房﹐歲汁用艸止十五萬﹐今添納至三十餘萬。積聚旣多﹐久則必致下人乘隙侵欺。又各處所中鹽糧﹐亦系官豪勢要之家占中居多﹐往往挾勢將雜糙米上倉﹐該管官司﹐畏避權勢﹐輒與收受﹐以致給軍多不堪用。及至支鹽﹐又囑管鹽官攙越關支﹐倍取利息。致無勢客商守支年久不能得者有之﹐喪貲失業﹐嗟怨莫伸﹐其獘不可勝言。此皆爾等不能體國利人﹐循情受囑之故。今姑宥爾等之罪﹐以後必須嚴謹禁約﹐艸聽殷實﹐軍民承納﹐禦史監收﹐但作獘者卽拿問具奏﹐官豪勢要及該管官員之家﹐不許仍前承納﹐與民爭利。違者聽禦史舉劾。各場務會計歲用之數撥納。果有多餘﹐設法另行堆積﹐以備支用﹐毋得濫收作獘。各處中納鹽糧﹐務要幹圓潔淨﹐敢有仍前挾勢將雜糙米上倉﹐及該管官司聽囑收受者﹐聽巡按禦史及提督官拿問﹐情重者具奏處治。禦史提督官縱容不舉者﹐並治以罪。」

京民有受財教唆捏寫誦狀誣告平人者﹐刑部奏﹐𨿽稱教唆﹐不系越訴。英宗命充軍﹐後有犯者﹐悉準此例。

初﹐洪武間福建各場歲課銀二千六百七十餘兩﹔浙江歲課二千八百七十餘兩。永樂間﹐福建增至三萬二千八百餘兩﹔浙江增至八萬二千七十餘兩。宣徳間﹐福建又增至四萬二百七十餘兩﹔浙江又增至九萬四千四十餘兩。自是﹐地方竭而民不堪矣。英宗初卽位﹐下詔封坑冶﹐民大蘇息。至是﹐有盜礦脈相鬥殺者。禦史孫毓﹑福建參政宋彰﹑浙江參政兪士悅各言復開銀場﹐則利歸於上﹐而盜無所容。事下二處三司議﹐福建三司附言﹐浙江按察使軒輗等奏曰「復開銀場﹐𨿽一時之利﹐然凡百器具皆出民間﹐恐有司橫加科斂﹐人心搖動﹐其患尢深。爲今之計﹐莫若擇官典守﹐嚴加禁捕﹐則盜息矣。」朝廷是輗言。已而﹐刑科給事中陣傅復請開場﹐中貴與言利之官相與附和。乃命戶部侍郎王質往經理。今福建歲課銀二萬一千一百二十餘兩﹔浙江歲課四萬一千七十餘兩。蓋比宣徳時減半﹐而比洪武時已十倍矣。至於內外官屬供億之費﹐殆過公稅﹐厥後民困而盜益眾﹐至正統十四年﹐王師戡定﹐民始安戢云。

舊制﹐稅課司局官攢不給俸﹐日令巡攔供給。正統九年﹐山西太原府稅課司巡攔言其所收鈔少﹐供給太重。英宗命各處官攢悉照資品給俸﹐革其供給﹐後河泊所官亦照此例。

正統九年閏七月﹐敕諭雲南總兵官左都督沐昂等曰「得奏﹐言銀坑年遠坍塌﹐卽今軍民缺食﹐用人采辦有妨屯守﹐然朝廷重在卹人﹐利非所計。頃因言者以雲南罷敝﹐慮軍資民食不給﹐欲因山川之利﹐以資官民之用。今爾等具言地利人情如此﹐所得不償所費。朕聞之惻然。敕至卽如舊停止﹐與民休息。」

正統時﹐大理寺卿兪士悅等言「例文職受財枉法﹐滿貫當絞者充軍﹐其不滿貫者﹐俱贖罪爲民﹔武職出百死一生得官﹐今坐流徒杖者槪充軍﹐則前功盡棄而罪反重於文職。乞令武職受贓私縱操卒滿貫當死者充軍﹐其餘不滿貫當流徒杖者如舊贖罪還職﹐則不惟優待武臣﹐抑且寬卹刑典。」從之。

顯陵神宮監右少監阮菊擅伐陵樹百餘株私用。事覺。英宗命斬之。

正統十年正月﹐科道官劾奏公侯駙馬都督魏國公徐顯宗等二十八人懶慢不朝﹐請治以罪。英宗曰「大臣者小臣之表率﹐大臣旣皆偸安不朝﹐小臣何所規法﹖」命跪於午門前以愧之。

正統十年﹐英宗召禮部尙書胡濙等﹐諭之曰「洪武以來﹐寺院庵觀已有定額﹐近年往往私自創建﹐勞擾軍民﹐其嚴加禁約。除以前蓋造者遇有損壞﹐許令修理﹐今後不許創建。敢有故違者﹐所在風憲官執問﹐治以重罪。若縱容不問﹐一體究治不宥。」

正統時﹐平鄕伯陳懷奏﹕山西行都司都指揮僉事吳浩膽略超異﹐武藝精熟。乞取到京擢用。英宗曰「吳浩有膽略﹑材武﹐正可保障邊隅。有功之日﹐朝廷自任用之﹐不必取來。」因謂兵部尙書徐等曰「自今在邊有材略者﹐毋得輒動﹐著爲例。」

京師城垣﹐其外舊固以磚石﹐內惟土築﹐遇雨輒頹毀。至是﹐命太監阮安﹑成國公朱勇﹑修武伯沈榮﹑尙書王查﹑侍郎王佑督工修甓之。

英宗嘗謂吏部尙書王直等曰「給事中以封駁糾劾爲職﹐不徒侍從而已。故居是職﹐非得行檢莊飭﹐才識優長﹐儀貌丰偉﹐語言端正者﹐其曷克稱﹖今後務愼其選﹐毋視常輕畀﹐庶言職得人﹐有裨於治。」

正統時﹐大同參將石亨奏﹕「國家設法推舉武職﹐誠當矣。然通於兵法者﹐止是記誦之學﹔熟於弓馬者﹐不過匹夫之勇。臨敵致勝﹐未必皆得其用。況人之智謀在心﹐未曾試用﹐莫得而知。所以﹐漢﹑唐以來﹐皆設軍謀宏遠﹑知識絕倫等科﹐令其各陳所能應詔。如趙充國以良家子應募﹔郭子儀以武舉自進。設使當時拘於保舉﹐豈能得二人之用哉﹖今後乞許其自陳﹐起取試驗﹐果有可取﹐令於各邊總兵官處謀議﹐果能措置得宜﹐實有功效﹐然後不次升擢之﹐則得實才爲國爪牙矣。」

英宗善其言。且命兵部﹕「凡有舉薦及自陳者﹐具名奏聞定奪。非奉明文起取者﹐不許擅離職役。」

正統時﹐陜西副使陳嶷先奉敕赴陜西提督水利﹐行至臨淸聞喪。以敕付縣官奏繳﹐徑回原籍守制。至是﹐通政司奏嶷不面白取旨﹐擅自奔喪﹐宜治罪。英宗曰「嶷誠有罪。然子聞母喪﹐情迫於內﹐觀過知仁﹐其宥之。」

正統時﹐福建復開銀場﹐賊首葉宗畱等率眾稱亂。巡按禦史請於處州﹑建寧等處各除撫民官一員﹐且調福建兵擒剿﹐浙江兵策應。奏下﹐戶部請令廷臣會議。英宗曰「此何必議﹖止盜莫如擇人﹐誠得其人﹐賊可平矣。府縣添設官﹐準其請﹐務選賢者任之﹐使盜息民安﹐浙江官軍可不調。蓋采礦皆小民失業所爲﹐今宥罪﹐令復業﹐理當退散。若復不散﹐然後調軍﹐則彼伏辜﹐而朝廷亦不傷好生之徳矣。」遂命戶部郎中楊諶同巡按福建監察禦史理其事﹐仍命都察院揭榜於各銀場曉諭。

舊制﹐立春﹐順天府官四拜進春﹐後復四拜畢。文武百官行五拜三叩頭賀禮。正統十一年正旦日立春﹐禮部言﹕二節同一日﹐宜殺立春禮。順天府官四拜進春後﹐文武百官卽入班行賀正旦禮。從之。

正統十一年。有僧四人私建寺於彰義門外。爲禦史林廷舉所奏﹐英宗特命發邊衛充軍。

北京試院乃舊禮部。正統時﹐以今禮部成﹐始攺舊署爲試院﹐初修時﹐計屋八十二間。

正統十二年春﹐英宗謂工部臣曰「官民服式舊有定制﹐今聞有僭用織繡蟒龍飛魚鬥牛及違禁花樣者。爾工部其通諭之﹐此後敢有仍蹈前非者﹐工匠處斬﹐家口發充邊軍﹐服用之人重罪不宥。」

正統時﹐彌陀寺僧奏﹕「本寺原種宛平縣土城外地十八頃有奇﹐近蒙戶部委官踏勘﹐令臣輸稅。然臣空寂之徒﹐乞賜蠲免。」英宗曰「僧旣不能輸稅﹐其地令沒官。」

英宗禦奉天門早期﹐退諭禮部尙書胡濙等曰「朝廷人材須要作養﹐方獲實用。今命翰林院侍讀等官杜寧﹑裴綸﹑劉儼﹑商輅﹑江淵﹑陳文﹑楊鼎﹑呂原﹑劉俊﹑王玉每日俱在東閣進學作文。仍令學士曹鼐﹑陳循﹑馬愉嚴督考試﹐務期成效。凡會講時﹐輪流經筵侍班治事。」

正統時﹐曾敕禮部曰「擅畱閽者﹐朝廷具有著令﹐日者太監喜寧乃敢私收役使﹐縱令生事擾人﹐已敕法司擒問如律。爾禮部其移文申諭內外一切官員人等﹐有私收者﹐許卽連人首送﹐俱宥不問。匿而不舉及自後弗悛者﹐或因事暴露﹐或爲人所覺﹐俱重罪不宥。」

正統時﹐閩縣知縣陳敏政條陳時政﹐內一款言「《大明律》娶同母異父姊妹者﹐以姦論﹐並離異。近見世俗之人﹐有以後妻所攜前夫之女爲子婦者﹔有以後妻所攜前夫之男爲女婿者。不惟兄妹男女之別不明﹐亦且父母舅姑之名不正。乞今後若此依娶同母異父姊妹律減等科斷﹐庶有以別男女而厚風俗。」英宗從其言。

正統時﹐永興王志璞奏﹕「臣父永興王嫡母髙氏﹑生母馬氏﹐先後薨逝﹐俱蒙遣官致祭﹐造墳安葬。但平日行實﹐未曾傳述。恐日久淪沒﹐子孫無聞。乞敕翰林院撰文以志﹐俾存沒有光。」英宗以親親之義﹐特從其請。

舊制﹐贈官無贈兩官者。正統十二年﹐禮部右侍郎馬愉卒﹐贈禮部尙書兼翰林院學士。贈兩官自愉始。

南京北極出地三十六度﹔北京出地四十度彊。南京冬至日出辰初初刻﹐入申正四刻﹐夜刻五十九﹔夏至日出寅正四刻﹐入戌初初刻﹐晝刻五十九。北京冬至日出辰初一刻﹐入申正二刻﹐夜刻六十二﹔夏至日出寅正二刻﹐入戌初一刻﹐晝刻六十二。其不同如此。

郭琎爲福建參議時﹐年二十四﹐人呼爲小方面。

正統時﹐江陵縣歲貢生員張架﹐以內府考試懷挾文字﹐英宗曰「此輩若處以常律﹐不足以警後﹐其謫戍邊衛﹐逃則殺之﹐著爲令。」

正統時﹐給事中張固奏﹕「釋教以慈悲淸淨爲本。爲其徒者﹐當寡欲持戒﹐豈期無賴貪饕﹐載佛像於街市鄕村﹐鳴鐃擊鼓﹐無端誕說﹐惑世誣民。乞敕巡視禦史及五城兵馬緝拿究罪。」從之。

正統時﹐給事中張固言﹕六科都﹑左﹑右給事中多缺員﹐乞選各科年深者﹐以次升補。英宗謂吏部臣曰「給事中乃近侍之官﹐凡朝廷政令得失﹐軍民休戚﹐百官邪慝﹐舉得言之。況都﹑左﹑右給事中爲之領袖﹐非識達大體者不可畀也。固乃欲循資而用之﹐不亦泛乎。」

正統時﹐內使金榮等三人變其衣帽潛出禁門﹐至密雲縣靑洞口內﹐剃髮爲僧。被緝事人擒獲﹐錦衣衛鞫實以聞﹐英宗命誅之。

英宗謂兵部臣曰「朕自卽位以來﹐惓惓以奉天安民爲心﹐累頒詔敕省刑赦罪﹐輕徭薄賦﹐凡可以寬卹民者﹐無所不用其心。又戒飭官吏﹐非奉朝廷明文﹐一夫不許濫役﹐一毫不容擅科。期在休息天下﹐共享太平之福。比者鄧茂七等聚眾爲盜﹐所司請發大軍剿捕。朕𨿽遣將調兵﹐然猶慮其出於不得已﹐必有激變之者。屢遣禦史賫敕揭榜丁寧撫諭﹐庶保全之。今茂七等果有悔禍之心﹐躬於延平城下輸情訴冤﹐自求生路﹐且乞蠲免徭役三年。禦史張海等以聞﹐朕悉從之﹐仍敕海等明正官吏激變之罪。爾兵部可備朕言於榜﹐以曉諭之﹐俾其知國家以仁育萬民﹐以大信布天下。榜文至日﹐不分罪犯輕重﹐但能洗心攺過卽日退散者﹐俱貸其死。仍免其徭役三年﹐凡遞年逋負悉免追徵。官吏人等敢有違詔侵害之者﹐治以重罪。如榜文已到﹐尙且首鼠兩端﹐或仍前結聚﹐或逃匿山林﹐必撲滅之﹐不赦。」

英宗諭禮部尙書胡濙等曰「宗室國之至親。近聞內外官員有以事至王府者﹐多方需索以致窘迫。自今使臣至者﹐止許待以酒饌﹐餘物一毫勿與之。若有仍前需索者﹐三司並巡按禦史體實來聞﹐不分內外大小官員人等﹐正犯處死﹐全家發戍邊方。其三司禦史知而容隱者﹐治以重罪。爾卽移文各衙門官員人等﹐一體知悉。」

正統十三年﹐朵林山衛野人女直頭目朝貢到館﹐徑出街市彊奪民貨﹐且毆傷館夫﹐爲會同館官所奏。英宗曰「朝廷懷柔遠人﹐加恩優待。此輩不體恩意﹐違法擾人﹐令都指揮昌英等於會同館追問﹐違法者人杖三十。今後來朝貢者﹐賞賜後方令於街市買賣五日﹐永爲定制。敢有恃恩玩法者﹐重罪不宥。

正統十四年﹐兵部重定官員合用皂隸之數。文職﹐一品二品十二名﹔三品十名﹔四品六名﹔五品六品四名﹔七品至九品二名。內翰林院編修﹑檢討﹑六科給事中﹑中書舍人﹑監察禦史俱近侍各添一名﹔國子監博士﹑助教﹑學正﹑學錄﹑翰林院譯字官﹐每員一名。武職﹐五府管事都督﹑錦衣衛管事指揮﹑鎭撫司管事鎭撫﹐俱照文官品級則例。其各府帶俸都督各六名﹔錦衣衛帶俸都指揮各四名。長陵衛官系奉仁宗皇帝特恩﹐指揮使﹑指揮同知各六名﹔指揮僉事四名。各衙門公用﹐六部﹑都察院﹑通政使司﹑大理寺每處直堂三十名﹔鴻臚寺﹑翰林院每處直堂十五名﹔宗人府﹑太常寺﹑國子監每處直堂十名﹔詹事府﹑太僕寺﹑欽天監﹑太醫院每處直堂六名。光祿寺﹑尙寶司﹑六科中書科系內府衙門﹐各用看朝房四名﹔上林苑監﹑行人司每處直廳四名﹔六部各司﹑都察院各道﹑大理寺左右二寺﹐每處直廳四名﹔刑部各司﹑都察院各道﹑大理左右二寺﹑系理刑衙門﹐每處把門二名﹔都察院經歷司﹑通政使司經歷司﹐每處直廳四名﹔戶部﹑刑部﹑都察院照磨所及各衙門司務廳﹐每處直廳二名﹔通政使司有奏訴冤枉人等﹐戶部山西淸吏司﹑兵部職方武庫二淸吏司﹐俱有軍囚人等﹐每處看監四名。宗人府經歷司直廳二名﹔詹事府主簿廳直廳一名﹔鴻臚寺司賓署﹑司儀署﹑主簿廳﹐太常寺博士廳﹐太僕寺主簿廳﹐各二名。欽天監主簿廳二名﹔看書五名﹔觀星臺把門四名。國子監繩愆廳直廳三名﹔典簿廳直廳二名。刑部看監舊有一百三十九名﹔都察院看監舊有一百二十八名﹔五軍都督府直堂各舊有八名﹔各府經歷司直廳各舊有四名﹔錦衣衛直堂二十名﹔鎭撫司直廳舊有五名﹔看監舊有三十二名﹔經歷司直廳舊有四名。俱各照舊不動。在外司府州縣官員跟用皂隸﹐合照在京官員品職額數僉撥。英宗曰「國子監博士﹑助教﹑學正等官﹐系教訓生徒官﹐每員與二名﹔知縣系親民正官﹐每員與四名。如有仍前多僉者﹐令巡按禦史及按察司官挨究﹐依律懲治。」

英宗謂兵部臣曰「朕臨禦以來﹐祗體天地祖宗之心﹐誕敷寬卹仁民之政﹐輕徭役﹐愼刑罰﹐蠲逋負﹐一切不急之務悉已停止﹐期所司敷宣徳意﹐撫字黎元﹐臻於治化。邇者浙江處州等處﹐小民嘯聚劫掠﹐已命將率兵徵剿。今禦史具以小民所訴不得已結聚之情來聞﹐朕覽之惻然。聖人用法﹐寧失不經﹐仁義之師﹐脇從罔治。爾兵部其榜諭小民﹐除首惡凶犯不赦外﹐其餘脇從及爲官吏豪民激變爲盜者﹐各回原籍﹐悉宥前罪。其戶下一切逋欠稅糧課。皆與蠲免﹐仍復其徭役三年﹐公私債負不許逼抑徵索。敢有挾私陷害者﹐必重罪之。所司奉法循理﹐推恩存卹﹐俾各安生業﹐副朕一視同仁之心。」

英宗謂吏部尙書王直曰「放回官吏挾制官府交結害民者﹐發口外充軍。誘人爲非以致盜賊生發者﹐本身梟首﹐家屬發邊遠充軍。爾吏部移文內外法司衙門﹐徧諭有眾﹐使知所警。」

正統時﹐東城兵馬指揮範質坐事被枷。司禮監內使邵智聰擅令校尉囑守枷卒﹐俾少寬質。事覺﹐命斬智聰﹐勿再覆。

英宗謂禮部尙書胡濙等曰「舊制僧道之數﹐府四十﹐州三十﹐縣二十。其行童度牒之請﹐悉由裏老並所司勘實﹐方得申送。近聞多不通本教及來歷不明之人﹐妄報籍貫﹐一槪明請。爾禮部卽行文諸司﹐待三年後﹐凡有應給牒者﹐先令僧道衙門勘試申送該管有司﹐審系額內﹐並貫籍明白﹐仍試其精通本教經典。如行童令背《法華》等經﹐並諸品經咒﹔道童令背《玉皇本行集》等經﹐並諸品科範。番僧審通壇場十个方許申送。禮部覆試﹐中式然後具奏請給。敢有似前濫保﹐事發﹐其經由諸司官吏裏老﹐俱重罪不宥。」

正統十四年﹐刑部奏定各處生員若犯受贓姦盜﹑冒籍科舉﹑挾妓飲酒﹑居喪娶妻妾等罪者﹐南﹑北直隸發充兩京國子監膳夫﹔各布政司發充鄰近儒學齋夫膳夫﹐滿日原籍爲民。

●卷十二

正統十四年﹐降虜之編置京畿者﹐因虜入寇﹐遂編髮胡服肆掠﹐人目爲家達子。正統十四年﹐侍講劉定之疏言時政﹐內一款言「往年以來﹐降胡皆畱居京師﹐授以官職﹐給以全俸。夫非我族類﹐其心必異。故昨者或衝破關塞﹐奔歸故土﹔或乘伺機便寇掠畿甸。今宜乘大兵聚集之際﹐遷徙其眾﹐遠居南土﹐禁其種落﹐不許自相婚媾﹐變其衣服﹐不許仍遵胡俗﹔爲兵者﹐使與中國之兵部伍相雜以牽制之﹔爲民者﹐使與中國之民里甲相錯以染化之。況又省全俸之給﹐減漕挽之勞。臣嘗於上皇時言之﹐智謀淺短﹐不足仰動天聽。然今者之禍可鑑矣。」

景皇初卽位﹐敕諭都察院臣曰「臣下有恭敬恐懼之心﹐朝廷禮儀自然嚴肅。比聞羣臣入朝多行私揖跪拜禮﹐甚者三五成羣﹐髙談嬉笑﹐略無忌憚﹐此恭敬之心何在﹖守衛官軍例必辰時換直﹐欲彼此相識﹐以辧姦僞。乃今於五鼓未朝時卽紛然排擁出入﹐甚至雜以販鬻者﹐此恐懼之心何在﹖其榜諭皇城四門﹐自今俱宜遵祖宗之法。敢仍前故違者糾儀﹐巡視禦史及鴻臚寺官舉之﹐重罪不宥。

舊制﹐凡傳奉聖旨諸司奉行者﹐以所得旨意具本覆奏送科﹐惟光祿寺但附錄文簿。及柰亨得罪﹐言者謂亨嘗私饋太監王振﹐詐稱奉英宗皇帝聖旨﹐日給振酒饌﹐法司查無覆﹐本當以詐傳詔旨之罪﹐請自是每事覆本如諸司。本寺卿齊整言「所司事冗﹐中旨處分﹐日每十餘﹐至若逐一覆本﹐不惟文書不勝其繁﹐抑且瑣碎﹐上煩聽覽﹐乞仍舊附錄爲便。」從之。

故事﹐自冬至後至春日﹐殿前將軍甲士賜酒肉﹐名曰頭腦酒。景王初卽位﹐以大官不充﹐罷之。

正統十四年﹐戶部尙書兼翰林院學士陳循等言「翰林官屬𨿽有額員﹐然自永樂﹑宣徳以來﹐往往額外多除﹐皆出英宗命。吏部止因本院在任官九年考稱者請旨﹐照例升授本院之職﹐不拘多餘﹐已是舊例。今本院自講讀以至五經博士等官﹐俱多缺員。欽惟皇上嗣登大寶﹐正用人之際﹐況文學侍從之臣﹐尢當精選﹐以備顧問﹐資益聖學。乞敕吏部﹐於本院見任官及庶吉士內推選升補講讀等官員缺。其五經博士及典籍侍書待詔之缺﹐俱於教官內推舉﹐送院考補。如此﹐庶幾官不曠職﹐近侍得人。」從之。

戶部左侍郎王淪以庶吉士授司直郎﹐仁宗嗣位﹐升鄭府左長史。宣徳四年﹐隨王之國﹐六年詔取回京﹐攺戶部郎中以至今官。乃近日長史不復別升﹐非舊制也。

景泰時﹐有言錦衣衛官校緝事之獘者﹐云多爲人復私怨﹐指無爲有﹐誣致人罪﹐且例不許辯理。景皇曰「官校本以廉陰謀不軌大姦大惡﹐乃今其獘如此﹐後有送法司不引伏者﹐其爲辯理之﹐如肆誣罔﹐俱重罪不宥。」

景泰初﹐給事中李實等奏﹕「近年各處鎭守巡撫等官﹐動經三五七年﹐或一二十年﹐室家懸隔﹐患疾病而不能相卹﹐子女遠違﹐遇婚姻而不能嫁娶。有子者尙遺此慮﹐無子者誠有可矜。乞敕各官議﹐許其妻子完住。量給本處官倉俸米﹐以贍其家。」從之。巡撫攜家始此。

景泰時﹐兵部尙書於謙以雷震塔廟﹐奏言「佛者以淸淨爲本﹐慈悲爲用。其教之行與否﹐不系於世道之輕重與其徒之多寡也。今四方多流徙之民﹐而三邊缺戰守之士。度僧太多﹐恐乖本末﹐一人爲僧﹐則一夫不耕﹐衣食之費𨿽不仰給於官府﹐亦必出自於民間。其度僧之舉﹐亦乞少緩。」

國子監進士題名碑原在大成門下﹐正統間移於太學門外。景泰中﹐司業趙琬言﹐風雨飄淋﹐易於損壞。始命工部造屋覆蓋。

永樂初﹐內閣官遇常朝﹐立金臺東﹐錦衣衛在西。後因不便﹐移下貼禦道東西對立。後因雨﹐各衙門俱上奉天門奏事﹐五府立西檐柱外﹐六卿敍立東檐柱內﹐內閣遂無地可立。景泰二年秋﹐以戶部尙書兼學士陳循奏﹐始令常朝內閣學士與錦衣衛官東西對立。經筵日﹐同知經筵官序於尙書都禦史上。午朝翰林院先奏事。

舊制﹐歲遣禦史二員於長蘆﹑兩淮巡鹽﹔又遣禦史分巡南北河道。有司供費不給﹐給事中李瓚以爲言﹐都察院遂請罷巡河禦史二員﹐令巡鹽禦史兼之。

景泰間﹐給事中李錫奏﹕「京師物價湧貴﹐四方人民疲獘﹐光祿寺錢糧日少﹐乞將四月八日並端陽等節宴賜百官酒飯暫爲停止。」景皇詔曰「此祖宗舊制﹐不可以小費輕攺。其遵行之。」

景泰時﹐侍講邢寬以服闋復除南京翰林院署掌院事﹐大學士陳循等以侍講系屬官﹐於掌印不便﹐遂升爲侍講學士。

景泰中﹐給事中白瑩言事﹐內一款言「洪武中﹐凡京官本戶雜泛差役俱爲優免﹐今聞各處將京官之家﹐編作水馬驛站等役。請申明舊章﹐一槪優免。」從之。

初﹐官吏故勘平人致死者﹐論死不宥。給事中於泰言「其意本非故殺﹐宜在所宥。」由是坐故勘者﹐悉得貸罪。監察禦史左鼎等言「小民無知犯法﹐可以情而貸。若官吏以學術發身﹐以法律從事﹐操威福之柄﹐豈可懷私受賄﹐巧文深詆﹐殺無罪人﹖原其情與故殺何異﹖先朝屢有恩宥﹐皆不及此。豈列聖之仁明﹐有所不逮﹖誠以法者天下之公﹐不可以私意妄有所輕重也。」章下刑部﹐尙書兪士悅等言「禦史言是。自後故勘者宜論死不宥。」從之。

景泰三年秋﹐罷兩淮﹑長蘆巡鹽禦史。鹽法﹑河道﹐命撫按官兼理。

景泰時﹐赦款內有誆詐財物免追者﹐於是京師攬納戶﹑車戶得人財物﹐皆援以爲例﹐不如約辦納裝載。戶部謂其騙民財﹐虧國用。請令法司追完﹐庶使姦計不行。從之。

景泰三年﹐以藩勞升致仕禮部左侍郎楊翥爲本部尙書﹐賜誥命﹐封贈其祖父母﹑父母及妻﹐仍舊致仕給俸。

景泰三年﹐命尙書都禦史等官分行諸郡國考察方面及有司官﹐諭之曰「朕惟治理以任官爲本﹐任官以得人爲先。任得其人﹐則官使皆賢才﹐而政事無不理。政得其理﹐則民庶皆安養﹐而天下無不治。近聞各處方面有司等衙門官﹐固有持心公正﹑操行端潔之人﹐𨿽其作爲長短不同﹐然不失爲君子。此等之人長於作爲者﹐當明陳其事績﹐可旌可擢﹔短於作爲者﹐當明陳其老壯﹐可存可放。所以待君子﹐使人有所勸。亦有貪淫無恥﹑酷暴不仁之徒﹐𨿽其能否老壯不同﹐然不免爲小人。此等之徒不必問其能否老壯﹐當明陳其過犯﹐顯然證佐﹐可罪可黜。所以待小人﹐使人有所懲。然知人之難﹐從古以爲病﹐固有行實貪淫而善於結交要譽以自固者﹐心實酷暴而巧於容悅逢迎以自掩者﹐小人固如是矣。君子或不能然反見嗔於人者有之。欲得存捨之公﹐未之有也。今特命爾等分往浙江等布政司﹐考察方面文職有司等衙門官﹐務在躬親徧歷﹑廣詢博訪。果有前項君子之人﹐宜加禮待﹐存畱在任管事﹔其有可以旌擢及或老疾罷軟不能辦理例應致仕及革職者﹐明白開具實蹤奏來﹐並送吏部﹐應放免者﹐就彼放免。果有前項小人茸不才所爲太甚的然爲民害者﹐明白開其過惡顯然證佐實迹奏送﹐來京處治。當送問者﹐送按察司並巡按禦史處問理﹐依律照例發落。夫進退人才非易事﹐爾須廉以立己之本﹐明以求人之實﹐公以正己之權度﹐恕以處人之用捨﹐毋惑於恩仇之囑托﹐毋私於親故之情好﹐毋徇於勢要之使令﹐毋狃於利害之報復﹐庶副委任。」

景泰時﹐南京錦衣衛餘丁華敏言「內官十害﹕廣積家財﹐金銀珠玉動以萬計﹐此從何而來﹖非盜府庫之錢糧﹐則削生民之膏血﹐其害一也﹔內官專權倚勢﹐侵占公侯房屋﹐興工造作﹐役軍勞民﹐其害二也﹔內官家人義男外親﹐盡是無籍之徒﹐肥馬輕裘﹐縱橫豪悍﹐任意爲非﹐甚至納粟補官﹐貴賤不分﹐其害三也﹔蓋造佛寺﹐費用無算﹐以一己之私﹐破萬家之產﹐其害四也﹔廣置田莊﹐不納糧芻﹐寄戶府縣﹐不當差徭﹐彼則田連阡陌﹐民則無立錐之地﹐其害五也﹔家人中鹽﹐虛占鹽數﹐轉賣與人﹐先得勘合﹐倍支鉅萬﹐壞國家之榷法﹐奪客商之利息﹐其害六也﹔奏求塌房﹐邀接客旅﹐倚勢賒賣﹐混賴不還﹐商人受害﹐莫敢誰何﹐其害七也﹔賣放匠人﹐名爲伴當﹐辦納月錢﹐內府監局乏人造作﹐工役煩重﹐捶楚不堪﹐其害八也﹔家人包攬各色物件﹐官府畏懼﹐以一科十﹐虧官損民﹐其害九也﹔內官監工﹐非法酷刑﹐軍匠塗炭﹐不勝嗟怨﹐其害十也。」

景泰間﹐戶部尙書金濂言節用糧儲十事﹐內一款言「僧道潛住京師﹐動以萬計。𨿽不費官糧而米價踴貴﹐實由其冗食所致。宜除在京寺觀及奉旨存畱外﹐余令回原寺觀住居。仍令五城兵馬司挨捕﹐違者俱如永樂間例﹐發遣充軍。」

景泰間﹐尙書兪士悅言「兵政﹐有國之大事。朝廷養軍於無事之時﹐正欲用之於有事之日也。比者臣點視各營軍伍﹐自總兵而下﹐私縱役占﹐動以萬計。輦轂之下尙爾﹐其他在外可知。臣曩任禦史之時﹐凡問私役軍人者﹐俱照榜例重罪﹐以故人不敢犯。乞敕兵部申明舊榜﹐嚴加禁革。」又言「昔蕭何入關﹐首收圖籍﹔曹彬下江南﹐回載圖書。後世皆稱其賢。爲治之要﹐固不可無圖籍以資稽考也。臣見各營官軍﹐略無籍冊文卷可查﹐止憑自具數目。若有欺獘﹐何由得知﹖乞令兵部自今將軍馬數目造冊二本﹐一進內府藏收﹐一存本部備照。」是之。

景泰時﹐大學士商輅言「各邊操守官軍﹐寡弱艱難。夫寡弱則不能戰﹐艱難則不能守。切聞口外田地廣饒﹐多被勢要之家占耕﹐收利入己。其軍士非但無力耕種﹐亦無近便田地可耕﹐衣食旣不給﹐則壯气沮喪﹐安望其能守也。乞命戶部選能幹官﹐分往大同﹑宣府﹑懷來﹑永寧等處﹐會同都禦史等官﹐將田地盡數撥與軍士。令其分爲兩番﹐六日操守﹐六日耕種。收成之後﹐並力備禦。如此﹐則轉輸之費可省﹐又豈有寡弱艱難之足慮哉﹗」部覆﹕「請敕督撫諸臣核實舉行﹐敢有沮壞者﹐奏聞區處。」

景泰三年十二月﹐禮部奏﹕「本部職掌四夷外國﹐並各處進貢金銀器皿方物及賞賜之類。舊有直房三間﹐系吏﹑戶﹑禮三部堂上官每日候朝處所﹐於內收貯各處進貢賞賜等物。今瓦剌使臣數多﹐賞賜動經萬計﹐收貯不盡﹐遂使各官每日候朝無地可處。看得吏科北廊房六間﹐是府軍等衛帶刀上直官軍所處。猶有空者﹐乞將帶刀官軍並作三間﹐其餘三間撥與本部﹐收貯各處進貢金銀方物及賞賜鈔幣彩段之類。」從之。

景泰時﹐兵部尙書於謙奏﹕「整點各營官軍。其官軍不到者﹐動以萬數﹐衣甲全無。蓋由總兵官及坐營把總等官苟且因循﹐鈐束不謹。乞量黜罰﹐以警將來。」詔﹕「總兵等官缺軍一萬以上者﹐罰俸半年﹔以下者罰三月。限半月內齊集總督等官。十日一點視﹐如仍前怠忽﹐必殺不赦。

景泰四年﹐從科臣張軾言﹐申禁官員子侄人等於宦所冒籍科舉。

景泰間﹐禦史左鼎奏﹕「國家承平日久﹐而公私恆患於不足﹐逮至軍興﹐尢爲窮蹙﹐於是賣官鬻爵。凡衰世苟且之法﹐一切舉而行之。科斂愈煩﹐國用愈匱。嘗觀漢文帝﹑唐太宗之初﹐水旱霜蝗﹐連歲俱有﹔或匈奴嫚侮﹐或突厥寇掠﹐亦可謂多事矣。然卒能使貫朽而不可校﹐粟腐而不可食﹐斗米三四錢﹐行者不賫糧﹐豈有他道哉﹗不過躬行儉約﹐輕徭薄賦。是以國富於上﹐民安於下。由是觀之﹐欲致國用之饒裕﹐豈必掊克聚斂之爲哉﹗誠能痛抑末技﹐嚴禁遊惰﹐凡工商僧道之流﹐減汰抑遏﹐悉驅而歸之農﹔官吏將士之無用者﹐罷斥揀擇﹐毋使其冗食。開廣屯田以漸實邊廩﹐量減士卒以稍紓邊餉。與凡不急之役無益之費﹐如寺觀營造供佛飯僧之類﹐一絕之而不爲。專以務農重谷爲本﹐而尢躬行儉約以率之﹐愼擇守令﹐嚴條約以督勵之。持之以悠久﹐行之以至誠﹐則何患戶口之不增﹐賦稅之不廣﹐民財之不裕﹐國用之不足哉﹗」

景泰間﹐禦史左鼎等陳言時政﹐內一款言「停銀課以杜民患。正統年間﹐閩﹑浙俱采辦銀課﹐豪猾貪利﹐互相殺奪。遂使鄧茂七﹑葉宗畱之徒乘勢作亂﹐致勞大軍徵剿芟除﹐而銀課之令遂止不行。近者皆仍前舉行﹐臣等謂閩﹑浙瘡痍之民﹐甫能安業﹐誠恐求利未得﹐而害已隨之。乞暫免采辦﹐庶無意外之憂。」

景泰四年﹐禮部奏﹕「邇因濟寧﹑徐州饑﹐敕巡撫官權宜拯濟。而臨淸縣儒學增廣生員王銘等四人﹐各願輸米五百石﹐入國子監讀書。𨿽云權宜﹐實壞士習。請弛其令﹐庶使生徒以學行相勵。」從之。嗚呼﹗納粟賑荒﹐且猶不可﹐濫觴至今﹐恃爲理財要策矣﹐是可嘆也﹗

景泰間﹐禦史程璥言「國子監爲天下學校之首﹐偏在京城東北隅。乞敕工部於今年秋成之後﹐遷於東長安街之南。攺創基圖﹐革胡元之舊址﹐增輝丹堊﹐立當代之新規。」時議者以水旱相仍﹐役非其時﹐遂不果行﹐深可惜也。

景泰間﹐給事中盧祥言「近者會議寬卹事宜。其謀逆﹑反叛﹑人命﹑彊盜﹐俱許出首免罪。定不當行之例﹐施不當加之恩。且謀逆彊盜殺人者﹐得自首以免罪﹐而良善無辜受害者﹐又孰從而雪冤﹖好惡旣戾乎人心﹐感召曷通乎天意﹖是則將以弭災﹐而反以致災。若不裁正於今﹐必致貽悔於後。惡逆估終之禍﹐將何以遏止之哉﹖」景皇帝報曰「賞功罰罪﹐自有正典。寬則恐小人無所警懼。法司其計議停當以聞。」

初﹐會試同考官從禮部推選﹐翰林院官﹑京官﹑教官皆得爲之。至景泰時﹐禮部尙書胡濙言「翰林院及春坊以文藝爲職業﹐宜專其事。京官由科第有學行者﹐宜兼取以充﹔教官不許充。請著爲令。」從之。

景泰中﹐禦史倪敬奏﹕「布按二司大小官員私用什物﹐俱令府行縣辦納﹐未免以一科十。比其去任﹐將原辦什物盡易貲入己。代者至﹐又行派辦﹐民受其害。今後大小衙門官員私衙什物﹐俱令公同籍記。去任之時﹐照數交付。不許似前科辦擾民。仍乞移文各處﹐通行禁約。」從之。

景泰四年﹐山西鄕試錄內﹐考官徐霖批《中庸》義云「文與人同﹐理與人異。」都禦史李秉云「果若所言﹐則爲蹈襲雷同之文﹐而有戾指背理之失。然此篇文不背理﹐乃霖之不明也。」詔治霖罪﹐奪彩幣表裏入官。

景泰中﹐大理寺卿薛瑄言「今法司發擬罪囚﹐多加參語奏請﹐變亂律意﹐刑罰失中。請敕自今一依祖宗律令﹐不許妄加參語。」從之。

景泰中﹐給事中林聰等因災異陳言﹐內一款﹕「汰僧道以去遊食。先儒有曰「國無遊民﹐則生者眾矣。」遊食者﹐爲國之蠹也。今京城內外﹐僧行道童﹐皆以請給度牒爲名﹐或居寺觀﹐或寓人家者﹐動以萬計。或有已給度牒不回﹐假托遊方而來此。皆不耕而食﹐不蠶而衣。𨿽朝廷未嘗給以糧餉﹐散以衣布﹐然其所服食者﹐皆軍民之衣糧也。蠶食京師﹐莫此爲甚。況此輩旣無家室﹐又無差役。服夷狄之服﹐心禽獸之心。是以昔者猖妖言之趙才興固僧人也﹐近者造妖書之淨慶亦僧人也。復有佯狂而直入禁庭﹐有謀財而殺傷人命﹐其他姦盜詐僞不可勝計。且景泰二年﹐已度僧三萬有奇﹐若今歲復度﹐恐天下之民將半爲僧道矣。乞令錦衣衛﹑五城兵馬司查究各寺觀及人家﹐但有遊方掛搭寄住僧道﹐悉皆驅遣出京﹐各回鄕裏。有敢隱藏者﹐治以重罪。庶民有正業之趨﹐國無冗食之費。」

林聰疏中又一款﹕「禁私役以振軍旅。祖宗定制﹐一軍不許私役﹐一卒不許放閒﹐律有常憲。皇上中興以來﹐慮各官私役數多﹐故自總兵以下﹐給以從兵幾人﹐各有定數。然亦未嘗使之放閒而不行操練也。今各營總兵等官﹐將給與從兵放使﹐辦納月錢。卻令在營操練者朝夕隨從。又有占用賣放至七八十人者﹐甚至二三百人者。比聞差官點閘﹐率皆顧倩頂替﹐不惟軍士被其剝削﹐抑且朝廷虛費糧餉。夫朝廷養育軍士所以防外患﹐將帥訓練軍士所以精武藝。今旣私役不赴操練﹐則軍士怠惰﹐武藝不精。卒有警急﹐率之使戰﹐豈能得其用哉﹗乞敕總兵以下等官﹐如有私役軍士者﹐悉皆退出。原給隨從者﹐亦以時操練﹐則軍士無剝削之害﹐而有勇敢之气矣。」

林聰等疏中又有愼刑獄一款﹐言「邇來法司惟務深刻﹐或任好惡﹐或避嫌疑﹐或執原詞﹐或拘成案﹐不審情犯虛實﹐但知希旨迎合。如聖旨批法司辯理者﹐則與之辯理﹐罪𨿽怙終而必宥。批法司知道者﹐多立案不行﹐情𨿽可矜而莫伸。又如當行勘者﹐不與之行勘。當提對者﹐不與之提對。獄囚經年淹禁﹐文案屢歲不淸似此。抱負不平陳情懇訴﹐少者不下十有餘次﹐多者不下二十餘次﹐罪終莫逃。積憤含冤﹐甚傷和气。乞敕法司﹐今後在監罪囚﹐務在推情鞫問﹐詳審重輕﹐不許任意徇情鍛煉成獄。如是﹐則刑罰得中﹐人無冤抑。」

舊制﹐內府所用油樁﹑槐木﹑石磨等項﹐每年一換。計買納完備﹐費銀二三百兩。景泰五年﹐以都給事中林聰言﹐始命五年一換。

景泰中﹐刑部郎中陳金﹑戶部郎中陳汝言爲禦史所劾。金等疏辯﹐詔該衙門查究。於是十三道禦史糾金等妄辯﹐請置於法。景皇帝曰「言者朝廷固所不禁﹐然人有枉﹐豈可偏徇﹐不爲辯耶﹖」旣而﹐吏部覆十三道所劾俱無驗﹐遂敕﹕「今後言官劾奏﹐必究實無妄。」

景泰時﹐泰寧等衛都僉事革幹帖木兒等上書﹐願附塞居住﹐且乞大寧廢城及甲盾。下大臣議﹐言宜待使人回日﹐令譯者語以﹕「爾俗以圍獵爲生﹐近塞恐不便爾生業﹐且又天時炎熱。恐爾等致生疾疫。但可去塞二百里外居住。甲盾俱有﹐如遇敵之時﹐奏來給與。」如此庶可以塞夷人之請﹐亦不失撫馭之道。

景泰間﹐命都察院出榜禁約各布政司﹐外夷經過處所﹐務要嚴加體察。不許官員軍民鋪店之家私與交易物貨﹐夾帶回還﹐及通同衛所﹐多索車杠人夫﹐違者全家發海南衛分充軍﹐其該用人夫車輛﹐以十分爲率﹐軍衛三分﹐有司七分﹐永爲定例。

景泰時﹐山東陽谷縣主簿馬彥斌坐罪當斬﹐其子震奏願代死。法司爲請﹐特宥彥斌﹐編震充邊衛軍。

應天舊無試院﹐每開科﹐借京衛武學爲之。學地狹﹐每將儀門墻垣拆毀﹐苫蓋席捨。試畢復修。至京泰五年冬﹐始以應天府尹馬諒言﹐以永樂間錦衣指揮紀綱沒官房攺造試院。

景泰間﹐鎭守尙書孫原貞條陳時政﹐內一款言屯種﹐曰「太宗皇帝置立紅牌﹐備開軍士屯種定例。頒行天下都司衛所﹐種樣田以驗其收成﹐計子粒以較其多寡﹐行賞罰以勵其勤怠﹐此誠良法﹐而萬世攸賴者也。今屯軍因繕工饋運等差占妨誤屯種者多。乞敕戶部﹐於各衛所官軍內簡精銳以操備﹐撥冗雜以屯種。如添萬人下屯﹐歲省支倉糧十二萬石﹐又積餘糧六萬石。若天下衛所各照舊屯種﹐則糧儲不可勝計﹐兵食豈有不足者哉。」

景泰時﹐內閣書辦官日久狎玩﹐往往窺伺事機﹐售恩納賄﹐及冒署直文淵閣知制誥職銜以愚瞽外人。大學士王文等覺其獘﹐奏請調之。於是調太常寺少卿王謙﹑禮部儀制司郎中蔣宏等於南京。

景泰時﹐雲南虛仁驛驛丞疏言時政﹐內一款言「近年以來﹐釋教盛行﹐滿於京﹐絡於道路﹐橫於郡縣﹐徧於鄕村。聾瞽士民﹐誘煽男女﹐廉恥道喪﹐風俗掃地。嗚呼﹐元气烏得不傷﹐沴气烏得不作﹖此蓋前之掌邦禮者﹐屈於王振之勢。今年曰度僧﹐明年曰度僧﹐百千萬億﹐日熾月盛。今𨿽云止度裁抑﹐不遇示虛文應故事而已。臣以爲宜盡今長髮﹐勒使歸俗務農。庶邪術不興﹐沴气自息。」

舊例﹐春秋祭文廟﹐其兩廡合用豕二﹐粟棗各二十二斤﹐黍稷各三升三合﹐鉶鹽五斤十兩﹐均分從祀一百九分。景泰時﹐太常卿許彬言其太薄﹐乃增豕四隻﹐棗粟各五十斤﹐黍稷各一斗﹐鉶鹽五十斤。

景泰時﹐沈王佶淳奏﹕「臣見文武官員得褒封先代﹐臣生毋沈簡王夫人章氏亦乞照例頒謚妃號。」景皇從其請曰「母以子貴﹐其贈章氏爲沈簡王次妃。」以無發冊例﹐令自具儀告知。

景泰時﹐禦史葉巒言「竊見天下僧徒冗濫敗俗﹐傷化﹐其間有因戶內丁多求避差役者﹔有因爲盜事發更名換姓者﹔有系竈丁竈戶負鹽課而偸身苟免者﹔有系逃軍逃匠懼捕而私自削髮者。乞敕該部議﹐取各僧度牒審驗﹐若年貌相同﹑名籍俱實者﹐仍與執照爲僧﹔若買借他人度牒及無度牒者﹐究問﹐遞發前項衛分充軍。」

景泰中﹐有學官爲生員誣陷贓罪械至京自經於逆旅。事聞﹐都察院請通行天下禁約﹐凡生員有以奉師束脩贄見儀物爲贓構詞誣陷者﹐官司鞫實卽與分豁﹐毋一槪論贓。其生員誣陷師長﹐眞情暴白﹐仍械京治罪。從之。

景泰時﹐岷王徽煣奏﹕「蒙封臣子音爲長子﹐臣弟徽眉爲江川王。凡遇節令及家庭行禮﹐班次不定。」命禮部議﹐以宗子法言之﹐則以嫡長爲重﹔以家人禮言之﹐則以尊卑爲先。凡遇公禮﹐則當依宗子法﹐重在世子﹔家庭私禮﹐則當依家人禮﹐尊歸叔伯。

景泰時﹐禦史錢淸酗酒﹐乘馬突入長安左門。守衛官以聞。景皇以其不謹禮法﹐調靈山知縣。

景泰時﹐貴州左布政範理奏其原籍府縣官賢否﹐欲黜陟之﹐爲吏科所劾﹐下法司治罪。

景泰六年夏﹐命禮部移文天下﹐今後僧道務要本戶丁多﹐本人持行修潔﹐不系軍匠鹽竈等籍﹐裏老保結﹐呈縣覆實﹐具申府司﹐類呈該部﹐方許收度。如有扶捏詐冒不實者﹐巡按禦史﹑按察司將本人並保送僉書官吏一體治罪。仍勘各寺院原定額數﹐如有不及﹐給與度牒﹔如有數多﹐不與出給。

景泰中﹐禦史苗穟言「臣見府州縣衛所問刑官不問罪之輕重一槪監禁﹐有一年不決者﹐有半年不理者。乞通移文在外問刑衙門﹐今後眞犯死罪監禁外﹐其餘輕重罪囚﹐不許久禁。照舊例﹐大事五日小事三日不與決斷者﹐聽受禁之人赴巡撫﹑巡按等官伸告﹐則囚犯不致淹禁﹐而囹圄空虛矣。」詔從之。

景泰中﹐戶部奏京城居民﹐徇利逐末﹐屠宰耕牛。景皇命禦史兵馬捕問﹐追牛給貧民耕種。

景泰六年﹐永嘉大長公主奏﹕「願以置買無錫縣田一千二百餘畝﹐歲入租糧七百餘石﹐盡歸有司。以助供給軍馬之用。

景泰間﹐掌詹事府事禮部尙書章文言「《諸司職掌》內﹐東宮官從本衙門﹐以事迹備送吏部考核。景泰三年九月間﹐左春坊左庶子兼翰林院侍講周旋等又奉聖諭﹕「東宮官皆不必考。」近本府主簿趙政等考滿。吏部又移文本府﹐及送河南道考核。且《諸司職掌》實國家彜典﹐萬世不可攺易。況綸音在耳﹐未及再期﹐而吏部輒反覆不常﹐難於遵守。」景皇命如《諸司職掌》行。

景泰六年冬﹐吏科都給事中李瓚言「南﹑北直隸學校﹐俱無按察司官提督。宜分遣有學行禦史二員﹐專理庶學政﹐不致廢弛人材﹐有所造就。」始命禦史葉巒﹑張諫提督南﹑北直隸學校。

景泰間﹐南京守備平江伯陳豫等奏﹕「永樂年間例﹐一家被盜劫﹐四鄰十家助擒之。卽獲人﹐賞銀五十兩﹐文綺四表裏﹐鈔二千貫﹐各給以盜者貲產。如坐視﹐四鄰各十家均償所劫﹐且枷示之﹐必得盜乃釋。」都察院謂其太重﹐奏遂寢。

陜西舊無貢院﹐每試士於三皇廟中。至景泰七年春﹐始以布政許資奏﹐創今試院。

景泰七年﹐景皇詔禮部尙書胡濙等﹐諭之曰「近聞民間自宮者甚多。洪熙﹑宣徳年間已有禁例﹐爾禮部其榜諭多人。自今敢有自宮求進及投入王府並官員勢要之家者﹐俱如舊例﹐處以不孝死罪。該管旗甲裏老鄰人﹐知而不首及隱藏者﹐俱罪之。

景泰中﹐光祿寺丞王鐘奏﹕「東安門外夾道中﹐日有顚連無告窮民扶老攜幼跪拜呼喚乞錢。一城之內﹐四關之中﹐無處無之。今將寒沍﹐必有凍餓而死者。乞敕戶部等衙門勘審﹐人給布衣一身﹐粟米一斛﹐審其原籍﹐有親戚者﹐待明年春暖﹐沿途給與口糧﹐遞送還家﹔其無親戚者﹐在京以沒官房給之。仍行天下有司﹐遇有窮民﹐一體矜卹。」命戶部議行之。

●卷十三

天順初﹐武淸侯石亨奏﹕「伏睹洪武禮制榜文﹐凡朝參並護衛官員軍校進退﹐先後有序﹐禁門出入有常。近年以來﹐不分貴賤﹐相參挨擠﹐皇城各門﹐諸人往來徑行﹐全無忌憚﹐有帶物貨入內買賣者。今後常朝﹐第三通鼓起﹐先開二門﹐官軍旗校將軍先進擺列。待鐘響﹐朝官依次而進。嚴敕守衛官軍﹐不許縱放無牌面人員穿朝出入及將物貨買賣。如此則朝綱整肅﹐貴賤有別﹐門禁嚴密﹐姦宄無由而作矣。」從之。

天順初﹐畱守左衛小旗陳福奏﹕「洪惟太祖髙皇帝創業之初﹐建創寺觀﹐設立僧道﹐已有定額。其後往往私創庵院﹐濫將無藉之徒收充﹐亦有逃軍囚匠攺名易姓﹐削髮頂冠﹐人莫之識﹐偸享安閒﹐不耕而食﹐不蠶而衣﹐不貨殖而財用有餘﹐故人皆樂爲之。近年﹐旱潦相仍﹐百姓艱食。其遊惰之人﹐或托爲僧道﹐遊食四方而愈盛矣。以在京觀之﹐寺觀動至千百﹐僧道不可數計。求財索食﹐沿街塞路﹐張掛天神佛像﹐擅言禍福﹐以蓋造寺觀爲名﹐務圖肥己﹐飲食酒肉﹐宿歇娟妓﹐無所不爲。又有燃指焚香﹐刺膚割股﹐驚駭人目﹐扇惑人心﹐不惟饕餮於民﹐抑且有傷風化。乞在內令巡城禦史﹑五城兵馬司﹐在外令巡按禦史及有司等官拿問發落。仍敕禮部將各府州縣蓋定寺觀﹑額設僧道名數﹐除已給度牒者﹐暫令各寺觀附籍﹐其餘查無度牒﹐悉發寧家隨住當差。遇有額內缺數﹐方許簪剃。設有仍前私自簪剃及指稱行者道童名色﹐躲避差徭﹐將本犯並寺觀住持悉發充軍。其餘濫設寺觀盡行拆毀。」從之。

天順初﹐禮科給事中何琮言「歲貢之設﹐始者有司考其學行端莊﹑文理優長者貢之至京﹐翰林院復考﹐其中式者送國子監肄業﹔不中者有司教官皆受決罰。其嚴如此。近年以來﹐府州縣官視爲虛文﹐不察學行之端莊﹐不顧文理之通否﹐但取食糧年深者貢之。苟資次該貢﹐𨿽殘疾衰老昏昧鄙猥者﹐一槪起送。及其到部﹐執政者惟出易題以順其情﹐應貢者惟記舊文以幸其中﹐不能記者則又私相傳遞其文﹐考試官一槪濫取。及送入國子監﹐須十餘年方得取用。或授以郡縣之職﹐其動靜舉止已無所措其手足﹐又焉能立政事革吏獘而子庶民哉﹖惟貪婪剝削﹐以爲還家養老之計而已。臣切惟歲貢者﹐國家求賢之路﹔學廩者﹐國家育才之具﹔郡縣者﹐國家牧民之所。以求賢之路而爲有司市恩之私﹔以育才之具而養朽腐無用之物﹔以牧民之所而授衰朽貪婪之流。思念至此﹐寧不爲之痛心哉﹗乞敕禮部﹑都察院嚴加考選﹐仍行巡按禦史及布按二司官﹐將府州縣學生員不通文理人物鄙猥殘疾年五十以上者﹐不許充貢。五十以下曾經鄕試未中者﹐考試中式方許起送。則非惟上有所畏盡其教養之心﹐抑且士知所重﹐奮其向學之志矣。」

天順初﹐英宗諭戶部臣曰「京城貧窮無依之人﹐行乞於市﹐誠可憫卹。其令順天府於大興﹑宛平二縣各設養濟院一所收之。卽今暫於順便寺觀內京倉支米煮飯﹐日給二餐。器皿柴薪蔬菜之屬﹐從府縣設法措辦。有病者撥醫調治﹐病故者給以棺木﹐務使鰥寡孤獨得沾實惠。」

舊制﹐商人中鹽有不次支給者﹐謂之存積﹔有循次守支數十年者﹐謂之常股。

正統問﹐江西參議夏時建議﹐以民間稅糧多寡﹐官爲定其徭役﹐謂之均徭冊。後行其法於四川﹐四川民以爲不便。於是重慶府民奏﹕「政令一則人易守﹐科條繁則人易惑。祖宗數十年間所以不輕出一令者﹐慮擾民也。切見四川民間賦役俱有定制﹐其徭役臨期量力差遣。近者官司輕於更變﹐造成均徭冊。以民間稅糧多寡爲差﹐分上中下三等﹐預先定其徭役。且川蜀之民有稅糧多而丁力財帛不足者﹐有糧少而丁力財帛有餘者﹐今惟以稅糧定其科差﹐則富商鉅賈力役不及﹐而農民終年無休息之日矣。臣恐數歲之後﹐民皆棄本趨末﹐爲患非細。」奏上﹐詔從民便。里長有害民者﹐如律治罪。

天順元年十月﹐敕文武羣臣曰「朕恭膺天命復承祖宗大統。夙夜憂勤﹐欲使天下羣生咸得其所﹐而況宗室至親者哉﹗爰念建庶人等自幼爲前人所累﹐拘幽至今五十餘年。憫此遺孤﹐特從寬貸﹐用是厚加賞賫﹐遣人送至鳳陽居住﹐月給廩餼﹐以安其生。仍聽婚姻﹐以續其後﹐庶副朕眷念親親之意。

天順初﹐禁服大云﹑柳黃﹑江黃﹑明黃等服。京衛指揮等官李春等服大云﹑柳黃紵絲衣﹐爲錦衣衛所捕獲﹐命各追紵絲二十疋﹐然後罪之。

天順初﹐匠人錢善等六人於內府鑄印﹐盜銀十兩分之。事覺﹐俱命斬於市。

太平侯張軏性凶暴﹐於謙﹑王文﹑範廣之死﹐軏實有力。旣得志﹐益驕橫。一日朝退﹐途中拱揖﹐左右問故﹐曰「範廣過也。」遂得疾不能睡﹐痛苦月餘而沒。

《皇明祖訓》﹕郡王歲祿二千石。後以邊境用糧浩煩﹐止給幹石。英宗復辟﹐諸王以情自陳﹐各量增之。如河東王給一千三百石﹐內五百五十石折鈔。

英祖復位後﹐命自遼東至甘肅一帶﹐邊民有彊勁精壯願報效者﹐募爲土兵﹐收附近衛所﹐給與銀布鞍馬器械。秋冬操練﹐支與口糧﹔春夏務農住支﹐免其本戶五石稅糧﹐二丁雜差以供給之。

天順時﹐兵部尙書陳汝言阿宦官意﹐將先送兩廣﹑福建﹑雲南達官盡數取回。閣臣李賢言於英宗曰「達人非我族類﹐自古爲中國患﹐徙之遠方甚便。況彼住定﹐以爲樂土﹐今復取回﹐多不願來。」英宗曰「吾亦悔之。但今已在途﹐不可中止﹐後有願去者從之。」

天順間﹐內閣李賢言於英宗曰「今天下百姓頗安﹐惟有一害。」英宗曰「何害﹖」賢曰「錦衣官校差出者﹐取財擾民。」因備述其故。英宗疑賢言過實﹐密訪之﹐果然。有一人得銀三四千兩者﹐乃召管衛事指揮門達戒之。令再有求索者﹐一體重治不饒。

英宗謂閣臣李賢曰「朕每得章奏﹐無不親閱。左右或以爲萬幾至繁﹐一一親覽未免勞神﹐恐非養生之道。朕諭之曰﹕『身負荷天下之重﹐而圖自安逸﹐可乎﹖勞一身以安兆民﹐予所欲也。』左右乃不敢復言。」賢曰「自古聖帝明王莫不修徳勤政﹐所以天下長治久安。彼邪佞輩安知遠慮﹐陛下不爲所惑﹐足見至明。更望持守此心﹐堅如金石﹐可以馴致太平。」

天順時﹐南城縣知縣陳升疏言時政﹐內一款言「臣以考滿來京﹐見馬快等船所載官物少而私貨多﹐甚至夾帶商旅﹐以規厚利。沿河索軍衛有司挽夫以千百計﹐稍有稽緩﹐輒加笞辱。丁夫到舟﹐受諸箠楚。質其衣鞋而役使者有之﹔要其錢米而縱放者有之﹔忍視其饑寒至於僵殍而不卹者亦有之。乞敕今後每舟令載官物若干﹐著爲定式﹐不許擅帶私貨及客商人等。仍將其舟會數﹐分定班次﹐如差前次舟﹐卽撥後次舟﹐所編軍夫一半助駕。沿河亦酌定每舟一隻﹐貼助挽夫若干﹐餘外不許多索。至差後舟亦然。」命會官議行。

天順間﹐禮部左侍郎鄒干等奏﹕「永樂間﹐翰林院譯寫番字﹐俱於國子監選取監生習用。近年以來﹐官員軍民匠作廚役子弟﹐投托教師﹐私自習學﹐濫求進用。況番字文書﹐多關邊務﹐教習旣濫﹐不免透漏夷情。乞敕翰林院﹐今後各館有缺﹐仍照永樂間例﹐選取年幼俊秀監生送館習學。其教師不許擅畱各家子弟私習及徇私舉保。」英宗命今後敢有私自教習﹑走漏夷情者﹐皆重罪不宥。

浙江試場原連杭州府學。天順間﹐以浙江巡按及三司官言﹐士子赴科累有作獘者﹐請攺試場於城東廢倉隙地﹐乃立今試場。

天順間﹐英宗致書天下宗室諸王﹐曰「先於正統十三年因內外官員人等差去王府多有不遵禮法求索財物﹐以致王府措辦艱難﹐甚失親親之義﹐已敕該部通行各處三司巡按禦史等官﹐許令體察﹐具奏拿問﹐治以重罪﹐及致書各處王府知會﹐以此人不敢犯。近年以來﹐差去官員視爲泛常﹐略無忌憚。且如修武伯沈煜﹑給事中王儼遣往沈府冊封行禮﹐接受王府銀兩數以百計﹐其餘表裏財物等項甚多。況王府財物有限﹐豈堪如此費用﹖其沈煜等已置於法。今後但有遣去內外人員到府﹐除飲饌之外﹐一毫財物不可與之。若有無知之徒不顧廉恥求索財物者﹐事發仍照正統年間事例﹐正犯處死﹐全家邊遠充軍。庶使人知守法﹐親族不至勞費。」

天順間﹐浙江溫州府永嘉縣教諭雍懋言「朝廷每三年開科取士﹐考官出題多摘裂牽綴﹐舉人作文亦少純實典雅。比者浙江鄕試《春秋》﹐摘一十六股配作一題﹐頭緒太多﹐及所鏤程文﹐乃太簡略而不純實。且《春秋》爲經﹐屬詞比事﹐變例無窮。考官出題往往棄經任傳﹐甚至參以己意。名𨿽搭題﹐實則射覆﹐遂使素抱實學者一時認題與考官相左﹐卽被出斥。乞敕自後考官出題﹐舉子作文﹐一惟明文是遵﹐有不悛者﹐罪之。英宗善其言﹐命禮部議行。

英宗在南內﹐悅其幽靜﹐旣復位﹐數幸焉。因增置殿宇﹐其正殿曰「龍徳」﹐左右曰「崇仁」﹑曰「廣智」﹐其門南曰「丹鳳」﹐東曰「蒼龍」。正殿之後﹐鑿石爲橋﹐橋南北表以牌樓﹐曰「飛虹」﹑曰「戴鰲」﹔左右有亭﹐曰「天光」﹑曰「云影」。其後疊石爲山﹐曰「秀巖」﹐山上正中爲圓殿﹐曰「乾運」﹔其東西有亭﹐曰「淩雲」﹑曰「禦風」。其後殿曰「永明」﹐門曰「佳麗」。又其後爲圓殿一﹐引水環之﹐曰「環碧」﹐其門曰「靜芳」﹑曰「瑞光」。別有館﹐曰「嘉樂」﹑曰「昭融」。有閣跨河﹐曰「澄輝」。皆極華麗。至是俱成﹐後又雜植四方所貢奇花異木於其中。每春暖花開﹐命中貴陪內閣儒臣賞宴。

天順中﹐鴻臚寺言「舊制﹐天下朝覲官至者﹐方面官隨品級序於京官之次﹐則侍郎﹑副都禦史等官當班於布政使之後矣。然侍郎﹑副都禦史等官須當奏對﹐班行隔越﹐趨走不便﹐是以前此方面官往往前後參錯不一。今後方面官請遞降京官一班序立。朝有定著﹐班無錯雜﹐禮體事宜﹐兩無妨礙。」從之﹐著爲令。

英宗復位﹐益嚴祀事。四年﹐南郊大祀﹐學士呂原﹑侍郎蒯祥等十九人﹐猶循舊例﹐至西天小門﹐不下轎馬﹐爲校尉所伺察。禮科糾之﹐命姑容。仍令禮部張榜禁約﹐自後凡過西天小門者必下。

天順四年四月﹐命諸宗室凡無子者方許請繼室﹔生子至八歲者﹐方許請名﹔女至十五者﹐方許請封。著爲例。

天順四年﹐舉人萬經會試不第﹐奏同考官修撰劉宣以同縣故黜己。英宗令禮部及內閣試之﹐文多疏謬。命枷示禮部前一月﹐黜爲民。

虜酋阿臺朵兒只伯數爲四邊患﹐英宗特遣兵部尙書王驥往巡邊。驥至莊浪﹐斬失機都指揮安敬以徇﹐兵威大振﹐虜聞遁去。

天順時﹐太監阮忍奏﹕「蘇杭等處織造上用段疋七千已完﹐乞遣內使如舊例督造。」英宗以蘇杭等處髙手人匠不多﹐絲料有限﹐人民艱窘﹐遂罷之。

天順間﹐成山伯王琮﹑工科給事中鄭瑞往楚府冊封﹐沿途受軍衛有司米肉﹐且受崇陽王府羊酒﹐爲科道所劾下獄。琮罰祿一年﹐瑞罷爲民。

西苑舊有太液池﹐池上有蓬萊山﹐山顚有廣寒殿。金所築也。西南有小山﹐亦建殿於其上﹐規制尢巧。元所築也。英宗命卽太液池東西作行殿三﹕池東向西者﹐曰凝和﹔池西向東對蓬萊山者﹐曰迎翠﹔池西南向以艸繕之﹐而飾以堊﹐曰太素。其門各如殿名。有亭六﹐曰飛香﹑擁翠﹑澄波﹑歲寒﹑會景﹑映暉。軒一曰遠趣﹐館一曰保和。時或臨幸﹐召文武大臣遊賞。

天順四年冬﹐英宗閱射於西苑。命內閣學士李賢﹑彭時﹑呂原﹐尙書王翺﹑馬昂隨觀。時五軍﹑三千﹑神機三營﹐自總兵而下﹐坐營把總管操官亦千數百人﹐悉召入西苑﹐與禦馬監勇士頭目俱馳馬試箭﹐閱其優劣而品第之。閱畢﹐進李賢等曰「爲國莫重於武備﹐練武莫先於騎射。爲將領者﹐必皆騎射精熟﹐而後可以訓練士卒﹐否則眾無所取法矣。今所閱精熟者多﹐而不及者少﹐姑存之以勵將來。若再試不進﹐則黜罰加焉。」賢等頓首曰「陛下畱意及此﹐國家幸甚。」

天順四年閏十一月望﹐月食四分有奇﹐欽天監失於推算。英宗召內閣臣李賢等謂曰「月食人所共見﹐蓋因欽天監失於推算﹐不預奏﹐故不及救護。湯序以禮部侍郎掌監事﹐於此而不盡心﹐曠職多矣。聞序凡有災異﹐多隱蔽不言﹐見天文有變﹐必曲爲解說﹐或將不祥字語攺削而進。若遇吉兆﹐卻詳書進呈。其懷姦不忠如此。且上天垂戒﹐意必有在﹐朝廷正欲聞災異以加修省﹐而序乃隱蔽不言﹐罪可容乎﹖」賢曰「自古聖帝明王咸以謹天戒爲首務﹐仰觀聖意﹐實同往聖﹐非後世諱言災咎者比。而序昧於大體﹐不能供職﹐誠可罪也。」於是執序及監正谷濱﹑監副倪忠﹑春官正郭貴等下獄。降序爲太常寺少卿﹐濱忠等罰治有差。

天順五年夏﹐英宗召內閣臣李賢﹐謂曰「朕自復位以來﹐每日五鼓初卽起﹐拜天畢﹐閱奏牘﹐處分訖乃朝廟﹐方視朝﹐退朝母后﹐還宮復閱奏牘罷進膳。飲食隨分﹐未嘗揀擇﹐衣服並隨便﹐𨿽著布衣﹐人豈以爲非天子也﹖」賢曰「如此節儉﹐益見盛徳。上節儉則下民自然富矣。」英宗曰「《四書》《尙書》﹐朕嘗讀徧﹐如二典三謨﹐眞是格言。帝王修身﹑齊家﹑敬天﹑勤民﹑用人﹐爲政之道﹐盡在其中矣。」賢曰「然。願陛下體而行之﹐幸甚。」曰「朕在宮中﹐𨿽極熱不揮扇﹐𨿽隆寒不近火。」賢曰「陛下聖質﹐所稟堅厚﹐體備中和之气﹐故能如此。臣聞宋仁宗亦然。」英宗曰「朕聞景泰不與大臣接言。」賢曰「自古明君﹐未嘗一日不與大臣論治天下之道﹐所以天下常安。先儒謂接賢士大夫之時多﹐於君徳又有益。」英宗曰「然。」

英宗嘗召內閣臣李賢﹐謂曰「如今府庫錢糧﹐所入者少﹐所出者多﹐且軍官俸錢﹐一季支銀十三萬。」賢曰「自古國家惟懼冗食。今在京一衛官有二三千員者﹐可令兵部將老幼殘疾官漸調出外衛﹐卻以軍補其缺﹐庶省冗費。」英宗曰「此時恐難行。」賢曰「宜安靜行之﹐使其不覺﹐安土重遷﹐人情之常。若驟然行之﹐必紛紛勞擾﹐徒使怨朝廷﹐卒亦不可行也。」英宗曰「然。」

天順時﹐各處告訐並采訪事實﹐輒遣錦衣衛官校籍其家。閣臣李賢言其多枉﹐英宗乃敕法司﹕「情重者奏請﹐余悉發巡按禦史並所司問理。不許枉人﹐違者重罪不宥。」

天順五年十一月朔日﹐日食﹔望日﹐月食。

天順五年十一月十一日﹐萬壽聖節﹐是日又值冬至節。禮部言﹐二節俱該在朝文武羣臣行慶賀禮。然致詞各異﹐又萬壽節不傳制﹐冬至節傳制。今請通致詞曰「玆遇律應黃鐘﹐日當長至﹐恭惟皇帝陛下萬壽聖節﹐應干納祐﹐奉天永昌。臣某等誠歡誠忭﹐敬祝萬萬歲壽。」然後惟以冬至制辭﹐傳答羣臣。又各王府及諸在外文武衙門﹐二節各有慶賀表。若前後宣讀﹐不無重復﹐請通宣表目﹐又通宣表文﹐曰「忻逢長至﹐恭遇聖旦。」其在外文武衙門﹐至日行告天祝壽禮。宜曰「今玆冬至﹐恭遇聖旦﹐聖壽益增。」從之。

天順間﹐都禦史李賓言「各處預備倉多空虛﹐猝遇饑饉﹐何以爲賑﹖宜令有司出官庫物糴之。且多方措置﹐雜犯死罪而下俱納米以贖﹐季上其數於上司﹐上司時盤驗之﹐歲暮類奏﹐以憑稽考。」

巡撫寧夏右副都禦史陳翌奏﹕「官軍缺馬徵操﹐請榜諭天下﹐僧道未度者﹐許人入一馬助邊﹐給與度牒。」下兵部議﹐以僧道十年一度已有成命﹐翌不達事體﹐妄啟獘端﹐難允所請。英宗從之﹐降敕責翌。

天順六年孟冬﹐時享太廟﹐值皇太后喪尙在二十七日之內。乃以閣臣言﹐命俟服後行禮﹐遂擇初六日行。

天順間﹐光祿寺以供用龍鳳花素瓷器萬餘件皆損敝﹐請敕工部﹐移文有司成造。英宗以其勞民﹐已之。

天順時﹐皇太后喪禮進香﹐有以他木僞爲降眞香貨賣者﹐錦衣衛捕獲以聞﹐命各追眞香二十炷﹐完日罪之。

天順時﹐閣臣言「南京馬快船裝載官物﹐一船可載者分作十船﹐卻搭客商人等私貨﹐俱要人夫拽送﹐動經二三百號。又阻滯糧船﹐深爲不便。乞令南京守備官﹐今後若有進來品物﹐一船隻載十五扛﹐其餘一應供用官物﹐盡船裝載。不許仍前多撥船隻﹐勞人拽送。」英宗從其言。敕南京內外守備如所言行之。

天順間﹐禮部郎中兪欽父廷獻奏﹕「臣田野農民﹐先以子貴﹐荷蒙推恩﹐封爲主事。今子進秩郎中﹐臣又例得加封。𨿽粉骨碎身﹐曷由報補﹖竊念臣父用禎﹐年幾九十﹐气息奄奄﹐朝不保暮﹐無由沾思。臣獨屢蒙恩典﹐心何敢安﹖伏乞皇上施仁孝之洪恩﹐憐烏鳥之私情﹐免加封臣﹐移封臣父﹐俾得生沾冠帶之榮。臣父子子孫不勝感激之至。」疏聞﹐英宗謂吏部臣曰「此人子之至情﹐予之冠帶﹐後不爲例。」

天順七年春祀。英宗謂閣臣李賢曰「大祀期至﹐朕足疾未愈。欲自行禮﹐但艱於拜起。令人扶可乎﹖」賢曰「陛下力疾行禮﹐足見敬天有誠﹐𨿽扶何妨。」遂從之。

天順七年春﹐空中有聲。英宗欲祈禳﹐以問閣臣李賢。賢奏曰「臣考之於書﹐無形而有聲者﹐謂之鼓。妖君不卹民﹐天下怨叛﹐則有此異。乞行寬卹之典﹐以消此變。」英宗喜曰「此言正合朕意。」

天順時﹐侍讀學士錢溥﹑給事中王豫使安南。其王各饋以金銀及鑲帶﹐溥等固辭不受。王命陪臣賫至京﹐溥等猶未敢受。英宗曰「旣已賫至﹐令溥等受之。」

天順末年﹐楚府嶽陽恭僖王薨﹐無嗣。其弟鎭國將軍季墀嫡長子輔國將軍均鍠請嗣封﹐以奉恭僖之祀。禮部言「稽考近制﹐惟親王無嗣有以郡王進封者﹐郡王無嗣有以鎭國將軍進封者﹐無輔國將軍封郡王例。」事遂止。

●卷十四

禮君喪三年不祭﹐惟祭天地社稷。越紼而行事﹐不敢以卑廢尊﹐以己喪廢公祀也。天順八年正月﹐英宗崩﹐憲宗初卽位﹐禮臣引此爲言﹐謂﹕「春二月祭大社大稷﹐請上如禮行之﹐釋奠先師﹐遣官如故﹐但免傳制。」制曰「可。」

仕途之升沈﹐其遲速自有定數﹐非可因人而僥幸也。典璽丞王綸事憲廟於東宮﹐頗見幸﹐希後福者遂多與之通。侍讀學士錢溥嘗教綸於內書館﹐時尙寶丞朱奎以幼童陪讀館中﹐相親暱。及英廟不豫﹐溥意綸必典機務﹐密遣奎通綸﹐綸卽偕奎至溥家﹐痛飲﹐極歡而罷。及英廟崩﹐溥預有入閣之喜﹐綸亦以當柄用甚驕恣。遂爲司禮監太監牛玉所譖﹐執下獄﹐發南京。諸與綸交通者皆得罪﹐溥謫順徳知縣﹐奎鹽課提舉。此可爲士君子妄交之戒。

錦衣衛指揮門達機警有才幹﹐然恃才使勢﹐怙寵張威。旣掌衛事﹐乃建議遣校尉分行緝訪﹐搜求幽隱﹐索取貨賄。由是詐冒者接迹於途﹐中外官僚重足而立﹐天下騷然不安。大學士李賢﹑指揮袁彬亦幾爲所中傷。天順七年十二月﹐錦衣衛大門忽爲狂風所摧折﹐眾歡傳曰「錦衣衛門倒矣﹗」才兩月﹐憲廟立﹐達爲科道所劾論斬﹐詔戍廣西南丹衛而死。人以爲先兆云。

髙廟嚴宮闈之慮﹐《祖訓》內明載寺觀燒香降香禳告之禁﹐違者領送之人皆處死。憲廟初﹐番僧有入內誦經者﹐又左右有傳送銀物於寺觀者。大學士李賢等指以爲言。得旨﹕「卿等言是﹐《祖訓》具在﹐敢不祗率﹗」

初﹐巡關禦史有二員。成化初﹐禦史張璿巡居庸關至龍泉﹐祝祥巡山海關至古北口。

英廟天順八年正月崩﹐梓宮尙在殯。四月初一日享太廟﹐當奏祭祀﹐禮部請上具黃袍﹑翼善冠﹐升殿。鳴鐘鼓鳴鞭﹐樂設而不作。百官淺淡色衣朝參。從之。

匿名帖子﹐舊有明禁。而不逞之徒不便己私者﹐往往指人姓名揭於內府及京城內外﹐明加傷害。憲廟初﹐諭都察院禁約﹐許諸人首出﹐並緝拿者皆處死﹐首者緝拿者視捉獲彊盜例升賞。

成化初﹐禦史呂洪建言「鎭守總兵等官﹐一蒙差遣﹐輒奏添在京軍官及自帶家人﹐支給行糧﹐在營安坐。遇有徵戰﹐反奪軍士功級﹐冒報升賞。乞行禁革。」其後編修丘濬亦言「總兵帶去旗牌及報效等項﹐在營哨則淩轢將卒﹐過州縣則劫制官吏﹐當矢石則在後﹐報功次則爭先。多致將領不協﹐軍士離心﹐可一切革去不用。必不得已﹐亦須編成隊伍﹐與隨徵官軍一例差遣。」此獘不獨當時爲然﹐而在今爲尢甚﹐故漫記二公之言於此。

先朝於謫官皆不次升擢﹐如憲廟初升江浦知縣彭烈爲河南府知府﹐嘉定知縣龍晉爲徽州府知府﹐束鹿知縣盛顒爲邵武府知府﹐博羅知縣邵銅爲溫州府知府﹐衡山知縣鄭冕爲衡州府知府﹐襄陽知縣李人儀爲荊州府知府。皆以禦史言事左遷者。

憲宗初﹐太監陶榮乞寺額﹐敕禮部曰「京城內外寺院已多﹐而勢力之家往往增修不已。或豪奪民居﹐詭稱古額﹐假名禳災﹐而實因以生災。今後不許妄自增飾﹐輒求寺額。」未幾﹐禮部尙書姚夔因皇太后誕日﹐建設齋醮﹐會百官赴壇炷香﹐爲禮科都給事中張寧等所劾﹐言「臣之於君﹐願其福也﹐當勸以修徳善﹔願其壽也﹐當勸以去逸欲。今不能盡所當爲﹐乃瓣香尺楮﹐列名其上﹐宣揚於木偶之前﹐相率而拜﹐日爲朝廷祈福祝壽﹐爲後世笑。昔英廟復位﹐屬有足疾﹐其時一二大臣不察古人行禱之義﹐亦嘗爲此舉﹐非以扶名教全治體也。」得旨﹕「所言有理﹐今後齋醮﹐不許百官行香。」

永樂以來﹐夷人來降者﹐多散處於畿輔之地﹐謂之韃官韃捨﹐給以月糧﹐久而生息漸繁﹐獷悍如故。成化初﹐南京禦史鄭安言「門庭之內﹐非豺狼所宜伏。萬一四方有警﹐彼時伺變而動。昔晉徙戎內地而五胡云擾﹐近曹欽用達軍謀叛﹐其明驗也。願將畿甸降虜﹐設法處置﹐或遠徙邊郡﹐或分置外衛。配隸軍伍之中﹐治以中國之法﹐其原管頭目﹐亦調隔別衛分﹐不得羣聚一處﹐坐生其心。夫人少則易制﹐勢分則易制﹐庶戊心永遏﹐中國底寧。」此疏甚是﹐於時部覆乃謂﹐徙戎之論﹐朝廷往因言者有達官不必動之詔﹐事遂寢。

成化初﹐南京給事中王徽言事疏中﹐有開言路一款﹐甚切時獘。大略言「皇上下求言之詔﹐始命諫官直言﹐覆許諸人直言﹐是以讜言日進於朝﹐然發下所司施行者﹐多因不便己私﹐托以他故﹐妄奏不行。或有施行﹐亦虛應故事。言者見其如此﹐皆曰「言旣如此﹐不如不言。」此言路所以不開也。至於姦佞在位﹐尢懼直言﹐故於進言之人﹐多方鉗制。或指爲輕薄﹐或目爲狂妄﹐或尋其瑕疵﹐或幸其差失。凡有更張﹐則曰變亂成法﹔凡有薦舉﹐則曰專擅選官﹔凡有彈劾﹐則曰排陷大臣。明則加以重刑﹐暗則私懷怨恨。言官見其如此﹐皆曰「非徒無益於國﹐實足自禍其身。」此言路所以不開也。」

徽又言「禁庭之內﹐未有不用內官者。人君因委以國政﹐授以大權﹐使壞國亂家﹐然後治以重刑﹐戮於朝市。遠如趙髙﹑李輔國之徒﹐近如王振﹑曹吉祥之輩﹐皆始愛之而終殺之。伏願遵髙皇帝舊制﹐今後內官不許在外管軍﹐亦不許置立田產房屋﹐其家人義男﹐悉令所司究其來歷﹐發回原籍當差。亦不許文武官員僧道人等與之私相交接﹐凡朝廷事無內外政無大小﹐悉斷自宸衷﹐不使內官得與其謀。至於奉侍左右﹐亦惟擇謹厚者爲之。且彼之所欲者﹐不過富貴﹐陛下厚其賞賜﹐使之丰足有餘﹐無復外望。則天下蒙至治之澤﹐而宦官亦享悠久之福矣。」

祖宗朝﹐以國子監錢谷爲養賢之用﹐例不鉤考。天順己卯﹐祭酒劉益爲監丞閻禹錫所訐﹐言會饌久廢﹐而椒鹽等物折錢鈔者不以時給諸生﹐爲他用。戶部以聞﹐遂下益與典簿徐敬於獄鞫問。敬謫戍﹐益從末減。而國學錢谷自此遂鉤考矣。

都禦史軒輗性廉介﹐其按察浙江﹐屏去一切供應﹐俸資外一無所取。朝夕蔬食布袍﹐待賓客無兼味﹐約束同僚﹐三日一市肉﹐不過一斤﹐官吏畏之。親喪聞訃﹐次日卽行﹐僚屬尙有未及知者。

給事中李森言事疏內﹐有重名器一段﹐其略言「名爵者天下之公器﹐近乃有五軍功而升侯伯都督者﹔有無才徳而升大臣重任者﹔有因琴棋繪巧而升文職者﹔有因醫卜技能而升軍職者。爵祿日輕﹐廩祿日費。請今後升侯伯都督者﹐必考其有何軍功﹔大臣重任者﹐必察其有何才徳。至於各處方面﹐旣公同推舉﹐有不當者﹐許科道指實糾劾﹐治以重罪。如此則爵祿日重﹐而廩祿不費矣。」

舊制﹐祭陵惟遣駙馬一員﹐而各衙門官隨行陪禮。天順八年秋祭﹐禮部言「今加裕陵爲四﹐相去隔遠。各官往復奔走﹐不無倦怠失儀。乞遣駙馬二員﹐率陪祀官分詣行禮。」從之。遂爲定制。

寧遠州本中國地﹐國初﹐屬雲南布政司。宣徳初﹐黎利叛﹐朝廷予之故地﹐乃並寧遠州及廣西太平府之祿州爲所占。當時有司失於檢察﹐至今遂陷於夷。

天順八年十月﹐立武舉法。凡天下諳曉武藝之人﹐兵部會同京營總兵官﹐於帥府內考其策略﹐於教場內試其弓馬。能答策二道﹑騎中四箭以上﹑步中二箭以上者﹐官自本職量加署職二級﹐旗軍捨余﹐授以試所鎭撫﹔民人授以衛經歷﹐月支米三石。能答策二道﹑騎中二箭以上﹑步中一箭以上者﹐官自本職量加署職一級﹐旗軍捨余﹐授以冠帶總旗﹔民人授以試衛知事﹐月支米二石。俱送京營總兵官處﹐贊畫方略﹐量用把總管隊﹐以聽調遣。果能建功﹐請命升擢。

祖宗以來﹐凡遇聖節﹑正旦﹑冬至﹐皆賜羣臣宴。官卑祿薄者免宴﹐賜以鈔﹐謂之節錢。俾均惠其家屬。自正統以來﹐內臣用事者畏侍宴上立﹐遂罷宴。皆給以鈔﹐因而成例。

南京科道官李鈞等﹐因太監牛玉事敗﹐因建言鑑往事以防後患。其略言「防患之道﹐非欲使內臣遠去左右也。惟不許內官與國政﹔不許外官與內官私相交結﹔不許內官弟侄在外任事並置立產業而已。自古內臣﹐當無事之時﹐似爲謹愼﹐一聞國政﹐便作姦欺。如聞陛下將用某人也﹐必先賣之﹐以爲己功﹔聞陛下將行某事也﹐必先泄之﹐以張己勢。人望月歸﹐威權日盛﹐而內官之禍起矣。所謂不許內官與聞國政者﹐此也。內官朝夕在陛下左右﹐大臣無恥者多與之交結﹐或饋以金銀珠寶﹐或加以奴顏婢膝﹐內臣便以爲賢﹐朝夕稱美之﹔有正大不阿﹐不行私謁者﹐便以爲不賢﹐朝夕讒謗之。𨿽陛下天縱聰明﹐而日加浸潤﹐未免致疑。稱美者驟躋顯位﹐讒謗者久屈下僚。怨不歸於內臣﹐而歸於朝廷﹔恩不歸於朝廷﹐而歸於內臣。賄賂月行﹐威權日盛﹐而內官之禍起矣。所謂外官不許與內官私相交結者﹐此也。內官弟侄人等授職任事﹐倚勢爲非﹐聚姦養惡﹐家人百數﹐貲貨萬餘﹐田連千頃﹐馬系千匹。內官因有此家產﹐所以貪婪無厭﹐姦獘多端﹐身𨿽在內﹐心實在外﹐內外相通而禍亂所由起矣。此臣等所以勸陛下不許內官弟侄在外管事並置立家產者﹐此也。」疏入﹐調外任。

天順八年十二月升左正一﹑孫道玉爲眞人。給誥命﹐道士乞恩膺封自此始。

成化元年正月朔﹐適值立春﹐百官行慶賀禮。順天府官進春﹐致詞云「玆遇紀元成化﹐正旦逢春﹐气節會同﹐天人交泰。恭惟皇帝陛下﹐膺乾納祐﹐奉天永昌。」

給事中秦崇言「師克在和﹐今鎭守者有善謀﹐而巡撫者或言其否﹔巡撫者有奇榮﹐而總戎者或指爲非。進止殊途﹐戰守異見﹐何以成功﹖」憲廟報曰「人各有長﹐朝廷所以參用文武內外之臣﹐以任邊計﹐正欲其彼此相資﹐可否相濟﹐以共成王事耳。苟或各懷私妒﹐護己之短﹐沮人之長﹐幾何不遺邊患﹖大抵天下之事﹐同則成異則敗者﹐皆然也。戒其異而勉於同﹐豈特邊臣爲然哉﹗」

編修丘濬言「兩廣之賊所以多於前者﹐起於前日總戎者之濫殺無辜也。蓋此輩俱是平民﹐方無事時﹐輸賦稅﹐供力役﹐養兵奉吏﹐將賴以爲己之保障。一旦外寇入境﹐焚蕩其室廬﹐戕殺其親屬﹐欲入城則閉門不納﹐將入山則又與賊遇。四顧無依﹐不幸爲賊所虜﹐姑從之以延頃刻之命。賊劫持而虐使之﹐行則使負擔﹐息則使樵爨﹐攻城則驅之以當矢石﹐反奔則棄之以遺官軍。僥幸不死﹐賊去之後﹐仍趨官府輸賦役如常。時其心固自忖曰「我之從賊﹐豈得已哉﹗他日賊平﹐我等故良民也。」忽聞大軍之來﹐喜得更生。大軍旣至﹐其眞賊遁入深山﹐顧將不得已從賊者誘而出之﹐殺以爲功。由是聞者皆甘心爲賊矣。宜曲加寬貸﹐許其殺賊贖罪。按﹐散賊黨與﹐以孤其勢﹐其計無便於此者。」

成化元年二月﹐巡撫湖廣都禦史王儉言時事內有挨查僧道一款﹐謂﹕「我朝裁損二教﹐明示禁約。今遊手之徒﹐冒名僧道﹐動計萬千。乞如律禁革﹐私自簪剃者﹐勒令還俗﹐解發原籍當差。仍嚴官民人等布施之禁﹐及雲遊行腳﹐寺觀潛匿者﹐一體治罪。如此則人少遊惰﹐戶口可增矣。」

反賊趙鐸﹐四川徳陽縣人。兵敗﹐爲千戶田儀所斬﹐傅首京師。好事者稱其首重可十八斤。

倉大使李添瑀﹐官考滿不稱。貸千金賂內官郭聰。聰以手帖囑吏部﹐得湖廣倚北湖河泊所。事覺﹐尙書王翺等認罪。得旨﹕「姑貸之﹐今後有以帖子囑托者﹐隨卽奏聞﹐不許隱匿。」

毛吉﹐余姚人。舉進士﹐爲刑部主事。執法不避權貴﹐偶以失朝﹐下錦衣衛獄﹐指揮門達選健卒撻之幾死。旣得釋﹐操法愈勵。後升僉事﹐屢擒巨盜﹐升副使。追賊至密岫山﹐眾寡不敵﹐力戰而死。方吉出軍時﹐以官帑金四千兩爲犒賞﹐委余文司出納﹐已用三之一矣。文憫吉死而貧﹐其家無以爲歸﹐計以所餘金密授其僕﹐使持歸。是夜﹐僕之婦忽據中堂﹐舉止如吉狀﹐顧左右﹕「請夏憲長來﹗」舉家驚惶。胡僉事榮亟往﹐視之﹐瞪目視曰「非也。」頃之夏至﹐乃起揖而言曰「某受國恩﹐不幸死於賊。固無餘恨﹐但餘文所遺官銀﹐已付某家﹐𨿽官府無所稽考﹐然污我於地下矣﹐願亟以還官。」言畢而僕。於戲﹗生能殺賊死無所憾﹐眞忠臣也﹗生不愛錢死不受污﹐眞廉士也﹗

成化初﹐命光祿寺﹕今後一切祭祀筵宴等項買辦牲口﹐每年不許過十萬﹐果品不許粘砌。

祖宗以來﹐凡閹割火者﹐皆罪極之人﹐或俘獲之虜。景泰以來﹐近畿民畏避差徭﹐希圖富貴者﹐往往自宮赴禮部求進。自是以後﹐千百爲羣。禁之不能止﹐爲國之蠹甚矣。

成化時﹐廣東按察使夏塤言「兩廣越在嶺表﹐天生猺獞不可盡除。今乃乘威武不振之時﹐撫字乖方之日﹐逼脇平民﹐使爲賊黨。賊之糾合者才有數百﹐民之脇從者無慮數千。進則驅我民以當矢石﹐退則殺我民以抒怨怒。是害常在我﹐而利常在彼也。況用兵不已﹐供費日煩﹐以易搖之人心﹐供不已之軍費。臣恐外患未除﹐內變將作。若善爲撫綏招致﹐俾見在之民懷惠而不動搖﹐被脇之眾聞風而皆歸附﹐則賊黨自消矣。」

憲宗嘗諭六部臣曰「天工﹐人其代之﹐若事當行而緩於覆奏﹐是忽天工也。其可乎﹖自今各衙門一應奏題旨意﹐卽明白覆奏發落﹐毋得稽緩。五日內不覆奏者﹐該科劾之。」

成化初﹐禮部言「近年哈密不時來貢﹐動以千百﹐名爲進貢﹐實則貪饕宴賜。朝廷保小懷遠之仁﹐固不卹此﹐然道路疲於遞接﹐府庫竭於賞賜﹐合酌量事體。哈密使臣歲一入朝﹐不得過二百人﹐癿加恩蘭五十人﹔其土魯番﹐亦力把力等或三年五年入貢﹐不得過十人。乞敕甘肅等處總兵巡撫等官﹐嚴加防範﹐仍敕哈密王母等依期來朝。」從之。

成化初﹐大學士李賢言「荊湘賊寇﹐𨿽已往徵﹐其間山林深阻﹐流民積聚眾多﹐賊聞大軍南下﹐必邀劫流民以爲黨助。其流民亦恐官軍一槪剿殺﹐因而黨賊偸生。如此則賊勢益眾﹐愈難撲滅。宜降榜文﹐開諭流民﹐俾各安業。有能率眾擒賊首或斬首來獻﹐比軍功加倍升賞。其有被賊脇從走脫來首者﹐免其罪﹐有功一例升賞。」從之。

成化時﹐諭徳孔公恂言「京師天下根本﹐今內政不修﹐將老兵弱﹐何以應變﹖北虜近爲邊患﹐兵部榜諭各處﹐召募壯勇。夫朝廷養兵百年﹐才有小警﹐輒欲募兵﹐似有示弱之意。萬一黠虜窺我虛實﹐擁眾南下﹐不知誰可禦之者﹖臣見京師以南﹐徳州﹑臨淸﹑東昌﹑徐州等處﹐皆襟喉要路。除運糧操備之外﹐守城不過疲卒二三百人﹐間亦有空城者。小有阻滯﹐糧道不通。請於徳州抵徐﹑揚及眞定﹑保定等處﹐起集民壯﹐分屬軍政官訓練﹐以備不虞。」詔下其奏於所司。

成化時﹐禮部言「南京兵部尙書李賓奉敕賑濟南京饑民﹐議浙江﹑福建﹑江西並直隸生員及軍民子弟納米送監讀書。竊惟國子監乃育才之地﹐朝廷資以致治者也。近因各處納艸納馬生員已不勝其濫﹐今又行此令﹐將使天下以貲爲賢﹐士風日趨於卑陋。安望有資於治理哉﹗」憲宗曰「祖宗設太學以教育賢才﹐非由科貢者不得濫進。今賓等建議﹐欲令官民子弟出錢谷以賑饑民補太學生。古無此比。且天下財賦所出其途孔多﹐學校豈出錢谷之所哉﹗禮部議是﹐其勿許。」

成化時﹐兵部郎中楊琚言邊事﹐內一款云「各邊殺賊官軍﹐遇有生擒斬首﹐多爲管隊官旗詭爲己功。亦有俟於中途﹐見有虜首﹐以財挾買﹐不從則恃眾彊奪者﹔亦有依將領之勢挾取他人功次以爲已有者﹔亦有將領見部下獲有二功欲取其一以惠所親者。如此之獘﹐不可縷數。」

成化時﹐禮部尙書姚夔奏﹕「今京城街市﹐多有疲癃殘疾之人﹐扶老攜幼﹐呻吟悲號﹐亦足以干天地之和。而四夷使臣見之﹐將爲所議。昔文王發政施仁﹐必先鰥寡孤獨。伏望皇上以卹民爲心﹐特敕巡街禦史﹐督五城兵馬﹐拘審道途乞丐殘疾之人﹐有家者責其親鄰收管﹐無家者收拾養濟院﹐照例時給薪米。其外來者﹐亦暫收之。候天道和暖﹐量與行糧﹐送還原籍。有司一體存卹﹐務令得所。此亦調攝和气之一端也。」憲宗可其奏﹐曰「無問老幼男女有無家及外來者﹐順天府尹盡數收入養濟院記名﹐設法養贍﹐母令失所。」

國家優厚運軍﹐許其帶土產物貨以資用度。成化元年﹐漕運總兵楊茂復奏免其各關之稅。而今乃嚴爲之禁﹐不許順帶物貨﹐浸失祖宗初意矣。

成化元年秋﹐南京吏部郎中夏寅奏﹕「馬快船隻﹐供應艱苦﹐所載官物﹐一箱一櫃而已。輒用一船﹐夾帶客商﹐裝載私貨。所至騷擾﹐法宜禁約。」部覆﹐從其言。凡送官物﹐務盡船裝載﹐每船添夫上水二十名﹐下水五名﹐軍衛三分﹐有司七分。違者並應付之人﹐皆治以罪。

成化元年十一月﹐上謂戶部臣曰「律條明開收受稅糧聽令納戶親自行槪﹐平斛交收。比來收糧者作獘多端﹐且每石加耗米一尖不過五升﹐今軍官願明加一斗﹐可見官攢人等侵害過多。今後收糧俱用平斛﹐聽令旗軍行槪。每石耗米五升﹐二十斛加與一石。落地余米旗軍自收﹐不許隨斛上倉﹐亦不許官攢人等勒要﹐囤基財物。仍嚴加禁約﹐敢有仍前作獘﹐許令巡倉禦史參奏究問。」

都督過興鎭廣西還﹐道經祁陽﹐怒知縣李翰應接不以時﹐令子得隆率部卒拽翰及其子釗撞掠之﹐俱死河下。翰妻訴於朝﹐勘得實。時興以疾卒於道﹐興妻爲子求免死﹐憲宗不允﹐命卽誅之。

髙州府知府劉海者﹐湖廣人。知髙州時﹐值廣西徭賊入境。民攜家避賊者﹐海皆閉門不納。城外積屍數里﹐犬食皆肥腯﹐海乃烹犬食之。時有「城里人食狗﹐城外狗食人」之謠。

祖宗時﹐鈔法通行﹐故官員以鈔折俸。其後新鈔一貫時估不值十錢﹐舊鈔才值一二錢﹐甚至積之市肆﹐過者不顧。以十貫折俸一石﹐是斗米一錢也。小吏俸薄﹐無以養廉﹐莫甚於此。

光祿寺卿蔚能者﹐陜西朝邑人。𨿽出身吏胥﹐而盡心職事﹐每宴會﹐躬自檢視﹐必求丰潔。在光祿三十年﹐未常持一臠還家﹐其尢可稱者。能嘗率其僚請淸查入內供應器皿﹐有旨逮問﹐能謂其僚友曰「上怒不可惻﹐某老矣﹐請獨任之。諸公方向用﹐不以相累也。」旣而獨受靑降﹐調官南京﹐退無後言。今之士夫﹐平日以意气相處者﹐位相軋則相傾﹐過相累則相諉者﹐視此胥有愧矣。

舊例﹐中鹽者皆戶部定則例﹐出榜召商﹐無徑奏者。成化二年﹐有富人呂銘等投托勢要﹐奏中兩淮運司存積鹽五萬五千引﹐有旨自中出允之。時戶部不能執奏﹐鹽法之壞﹐自此始。

祖宗朝﹐河道但命巡鹽禦史兼巡之。成化二年冬﹐始命禦史一員提督通州以南抵臨淸及衛輝一帶河道。

成化三年三月﹐命戶部尙書馬昂﹐都禦史林聰﹐給事中潘禮﹑陳越淸理京營軍士。賜之敕曰「朕以京營軍士視其名則案牘充盈﹔究其實則隊伍空虛。關糧之際﹐塡塞倉衢﹔受賞之日﹐溢滿禁塗。及至收集部曲﹐往赴邊鄙﹐累旬日不能得數萬。蓋總兵等官縱之歸休﹐役之私用﹐受賄買閒﹐應付權貴﹐其獘難以枚舉。今特命太監懷恩會同爾等﹐將見在軍士點閘﹐且以十五萬實數來報。有隱蔽不報﹐抗拒不服﹐卽奏聞拿問削奪。淸理之後﹐仍創爲良法﹐以備調用。夫朝廷勞天下之民以養兵﹐而耗天下之兵於姦獘。兵民日困﹐姦獘日深﹐及至有事之時﹐爾等付之長嘆息而已。則曷若今日不避怨怒﹐盡搜其獘源而窒塞之﹐以復祖宗時兵制之盛乎﹗」按此敕極悉營制之獘﹐此舉三十年一行之可也。

成化初﹐四夷館譯字官生見有一百五十四員名﹐而教師馬銘又違例私收子弟一百三十六名﹐爲禮部所劾。憲廟命禮部會官考選﹐精通者量畱﹐余送吏部攺用。子弟俱遣寧家﹐後有私自教習者﹐必罪不赦。

成化三年﹐國子監助教李伸言﹐欲蔭大臣之子。事下廷議﹐謂﹕「爵以待賢﹐理不可濫﹐教養之法﹐義不可缺。」乃命在京三品以上官子孫各一人﹐入監讀書。

成化初﹐國子監學錄黃明善《疏陳都掌禦寇事宜》內﹐請用毒球行煙﹐謂毒球所薰﹐口眼出血﹐行煙所向﹐咫尺莫辧。近日亦有以此獻於巡撫山東都禦史宋應昌﹐謂可用以禦倭者﹐然試之無驗。

兵部侍郎兼學士商輅言「從祀諸儒有未加封爵者﹐於所被章服殊不相稱。」於是追封董仲舒爲廣昌伯﹑宋胡安國爲建寧伯﹑蔡沈爲崇安伯﹑眞徳秀爲浦城伯。

陜西茶馬司﹐舊制每歲再遣行人巡視。成化三年﹐巡撫陜西都禦史項忠言「近日勢家及射利之徒﹐往往交通守備官﹐私販入番﹐茶馬之政遂壞。行人職卑言輕﹐難以禁治。乞依巡鹽事例﹐暫遣風力禦史一員﹐往督其事。」陜西茶馬之差始此。

成化時﹐禮部言「學校端本澄源之地。孟子切切於義利之辧﹐誠恐學者利蠹其心也。近年學校生員﹐聽令納馬納牛納艸納米入監﹐殊非教養本意。且前代𨿽有納粟補官之法令﹐而不用以補士子。爲士子者﹐知財利者可以進身﹐則無所往而不謀利﹐或買賣﹐或舉放﹐或取之官府﹐或取之鄕裏。視經書如土苴﹐而苞苴是求﹔棄仁義如敝屣﹐而貨財是殖。士心一蠹﹐則士气士節由此而喪﹐他日致用﹐何望其能興治有補於國家哉﹗自今伊始﹐𨿽有邊事緊急艱難之處﹐亦不許以監生生員納粟納馬等項出身。若再以此例開端者﹐許該部六科十三道糾正之﹐用以端士心而美教化。」

成化時﹐學士商輅陳言時政﹐內廣儲積一款言「臣切見各處預備倉所儲米谷本以賑濟饑民﹐每歲官司取勘口數﹐裏老止將中等人戶開報。其鰥寡廢疾無所依倚者﹐一槪不報﹐蓋慮其無力還官負累賠納故也。今後各處預備倉﹐饑民關過米谷﹐不拘丰中﹐年歲通取息一分。有系鰥寡廢疾無所依倚之人﹐不必追徵。將所收之息抵補其數﹐抵補之外或有餘剩﹐自作正數入倉。仍乞令巡按分巡等官﹐嚴督府州縣正官。收放之際﹐務在親行提調﹐痛革出納之獘﹗庶幾官無虛費﹐民得實用。」

憲宗嘗謂禮部臣曰「京城內外﹐居民輳集處所﹐多有內外官員人等增修寺觀廟宇。禮部其嚴加禁約。」尙書姚夔等請揭榜禁約﹐繼今不許於原額外增修請額。違者許巡街禦史﹑五城兵馬司擒治。仍行順天府曉諭鄕村﹐一體遵行。

成化三年﹐有訓導髙瑤者上疏於朝﹐請加景泰廟號。下部議﹐左庶子黎淳疏言「正統十四年八月﹐已冊立陛下爲皇太子。至九月﹐羣臣又奉郕王卽帝位。臣惟朝廷旣立皇太子﹐則異時居天子之位乃皇太子也。乃又立一親王爲天子﹐則所立之太子將何爲哉﹖當時𨿽曰主少國疑﹐四方多事。然周成王時姬旦實有功之叔父﹐何不遂取天位﹖特以君臣有定分而不敢耳。今如髙瑤此言﹐有死罪二﹕一誣先帝爲不明﹐一陷陛下於不孝。乞究主使之人。」疏入﹐上曰「景泰已往過失﹐朕不介意﹐豈臣下所當言﹐顯是獻諛希恩﹐俱不必行。

成化三年冬﹐以明年上元將張燈﹐預命翰林院詞臣撰詩詞。編修章懋﹑黃仲昭﹐檢討莊昶疏言「今兩廣弗靖﹐四川未寧﹐遼東賊情難測﹐北虜尢當深慮﹐江西﹑湖廣亢旱數千里﹐正宵旰焦勞不遑暇食之時﹐兩宮母后同憂天下之日﹐豈宜張燈爲樂哉﹖至如翰林官以論思爲職﹐𨿽曰供奉文字﹐然鄙俚不經之詞﹐豈宜進於君上﹖固不可曲引宋祁﹑蘇軾之教坊致語﹐以自取佞慢不敬之罪也。」疏入﹐上曰「元宵張燈﹐儒臣應制撰詩﹐歷代有之。祖宗以來﹐不廢此典。朕今視舊減省﹐止存其槪﹐以奉兩宮聖母﹐豈至妨政害民﹖懋等不通典故﹐妄言譏議﹐難居文翰之職。命杖之調外任。」於是懋得臨武知縣﹐仲昭湘潭知縣﹐昶桂陽州判官。

成化間﹐樂舞生李希安以積官加禮部尙書﹐掌太常寺事。說者謂本朝革中書省立六部﹐以分掌國政﹐不宜令雜流參之。後又令希安經筵侍班﹐爲科道所劾。乃得旨﹕「經筵之設﹐所以講明道學﹐關系甚重。故侍從皆用文學之臣﹐希安旣非儒流﹐可罷侍班。」

成化初﹐西僧以祕密教得幸﹐服食器用僭擬王者。出入乘棕輿﹐衛卒執金吾仗前導﹐達官貴人莫敢不辟路。每召入大內誦經咒﹐賜予駢蕃﹐日給大官牲餼酒饌至再﹐錦衣玉食幾千人。中貴見輒跪拜﹐坐而受之﹐法王封號有至累數十字者。

成化初﹐尙膳監太監潘洪奏﹐令其侄潘貴中納兩淮運司積餘鹽﹐戶部奏其阻壞鹽制。憲宗曰「朝廷存積鹽課以待邊用﹐祖宗明有禁例﹐食祿之家尙不可中﹐況內臣乎﹖內臣給事內廷﹐凡所以養生送死﹐皆朝廷爲之處置。固不必營私以殖生﹐況乃損國課以益私家乎﹖其勿與。」

靈山縣知縣林錦者有能名﹐升試廉州府知府﹐益修其職﹐招集流亡﹐捕滅賊盜。守臣薦於朝﹐乃升廣東僉事。

成化四年六月二十六日﹐慈懿皇太后崩。禮部言「孟秋享太廟﹐正在哭臨之內﹐乞移至初七日。」令仍於初一日祭。

慈懿皇太后崩﹐憲廟奉皇太后意﹐不欲合葬﹐止於裕陵左右擇地。於是內閣諸臣及五府﹑九卿﹑翰林﹑科道交章極言其非是。章旣上﹐跪伏文華門前以待﹐必從而後已。憲廟悉覽其奏﹐爲懇請於皇太后﹐自己至申﹐稍見從。於是批允合葬﹐羣臣皆呼萬歲而退。

成化時﹐戶科左給事中丘弘言「近嘉善公主累請文安等縣閒地﹐西天佛子紮實巴奏求靜海縣地及宛平佃戶。夫公主食祿之家也﹐紮實巴佛之徒也。乃反慈愛之教﹐而以削剝爲事﹐溪壑之欲﹐必至無厭。承行者受其囑托﹐略無執辯之詞﹔勘報者畏其權勢﹐俱作空閒之數。原其所由﹐皆無籍之徒竊假投獻而漁獵其中﹐姦狡者投爲管業而囊橐其內之所致也。況地逾百頃﹐百家之產也﹐豈可徇一人之好惡而奪百姓之恆產哉﹗」疏上﹐詔以「田土除勘明給賜外﹐其餘仍核實以聞。繼今凡有求者﹐一切不許﹐著爲令。」

成化時﹐戶部會議漕運事宜﹐內一段言「鄰近河道南北往來馬快流船﹐晝夜不絕起集。軍夫接遞常以一二千計﹐淩冒風雨﹐送往迎來﹐艱苦萬狀。而經過官船﹐往往附載私鹽客貨﹐應付稍緩﹐輒將官吏髙懸痛箠。不徒索夫﹐兼且求賄。原其所由﹐皆其隨從僕隸指使之也。宜禁約內外公差官員﹐船運載官物﹐不許附帶私鹽客貨﹐其隨從僕隸姓名及上水下水夫數﹐悉於關文明白開寫。敢有多索一夫一軍及分關前驅逼取錢物者﹐許巡河禦史﹑按察司官將各人隨從僕隸並附船客商拿問﹐民編口外﹐軍發戍邊﹐鹽貨入官。」

成化時﹐禦史劉璧等言「吏部之選舉﹐𨿽下僚末職﹐亦不過具實奏聞。上請裁處﹐未敢自專。或薦非其人﹐士論得以攻之﹐臺諫得以言之﹐朝廷得以罪之。列聖立法﹐所以不自簡除﹐正以此耳。陛下𨿽明見萬里﹐果盡知其孰爲賢而可用﹐孰非賢而不可用﹐萬一知有未盡﹐則必詢諸一二近侍之臣﹐然能保其果無受賂市恩﹐而所舉非所用乎﹖在外者以爲專主於陛下﹐而不敢言其失﹐彼自以爲得計﹐方且夤緣作獘﹐賣官鬻爵﹐無所不至﹐則其爲患也大矣。且君上之職與臣下不同﹐君總其綱﹐臣任其煩。若在京四品以上官﹐陛下悉自簡除﹐非惟勞煩聖體﹐毋乃以萬乘之尊而行有司之事乎﹖竊以爲此非出陛下本意﹐必有不卹國體偏爲身謀之人﹐欲假陛下之專以塞天下之口﹐竊朝廷之權以濟一之私耳。

舊制﹐頒詔皆置詔於櫝﹐以繩懸之﹐自承天門頒下。成化四年秋﹐頒慈懿皇太后尊謚詔﹐執事者不恪﹐以致繩斷櫝毀。爲禦史所劾﹐竟宥之。人皆誦聖度之寬如此。

成化五年﹐以正一嗣教眞人張元吉凶暴貪淫﹐或囊沙壓人致死﹐或投之深淵﹐前後凡殺四十餘人﹐爲族人所奏械系至京。刑部尙書陸瑜等奏﹕「張氏遠祖﹐假以符錄﹐繆稱玄宗﹐無補於國﹐無益於世。前代𨿽間有封號﹐未有品級。至我朝﹐革去天師之號﹐止稱眞人。今其子孫不肖﹐罪惡深重。元吉當淩遲處死﹐其妻子當流﹐其黨當絞斬﹐其族當籍而徭役之。仍宜毀其府第﹐革其勾管都目諸人﹐勿令印行符錄以誣惑斯世。」憲廟令元吉如所擬﹐妻子免流。仍擇其族人蔭封。當時不能執論絕其根源﹐致令其徒奉行﹐至今自若﹐深可惜也。

成化五年﹐內使杜衡盜內府金二兩﹑銀二百兩。事覺﹐都察院擬罪當死﹐例得贖。憲廟命卽斬之於市。

成化中﹐都督同知武忠﹐貌雄壯善射。嘗使朝鮮﹐國人請閱兵﹐因以弓矢請射。忠挽弓輒嫌其軟﹐並張兩弓折之。會有雁橫空而過﹐國人跪請射。忠授弓射之﹐應弦而落﹐國人懼服。

都督同知馬良﹐館陶人。嘗以幼童侍憲廟於靑宮﹐甚見親暱。後良喪妻﹐不數月娶繼室﹐鼓樂聞禁中。憲廟聞知謂左右曰「良喪婦未久﹐何以卽娶﹖夫婦之情何其薄也﹖」自是寵遂衰﹐不復召見。聖情之篤於倫理如此。

成化時﹐兵部以都督劉玉當聽調徵西﹐所統馬軍缺少﹐乞於別營選補。憲宗曰「團營軍選補未久﹐如何又要選補﹖不允。有警﹐令全營以往。然此中必有惰獘﹐其令內外提督並坐營官具實回奏。」於是撫寧侯朱永及玉等引咎自劾。憲宗曰「初簡閱士馬﹐委爾等提督訓練﹐正欲兵精以備調遣也﹐何乃因循廢馳輒至於此﹖玉等平昔坐營怠惰﹐及臨調又稱軍馬不足﹐論法本難容恕﹐姑宥之。仍各愼乃事﹐以副委托。數有不足﹐卽與選補﹐勿致有誤。

憲宗因有自宮求進者﹐姑宥其罪﹐發原籍當差。不許投托王府勢家潛住﹐違者論死﹐隱匿之家發邊遠充軍。

成化時﹐吏部尙書姚夔言「舊例﹐選授外官﹐隨卽領憑赴任。近多潛住京城﹐揭借財物﹐置辦衣裝﹐娶妻買妾﹐枉道回家。自今限五日赴科畫字領憑﹐有延過半月不辭朝出城者﹐送法司治罪。有已出城復入潛住者﹐降用。違憑一年以上者﹐革職爲民。

成化間﹐禁京城九門並通州等處抽分﹐內外官不得違例多取商稅。違者治以重罪﹐命都察院榜示之。

●卷十五

成化六年﹐順天府尹閻鐸以歲饑坐視民患不能賑濟﹐爲戶科所劾﹐遂降衢州府知府。其府丞而下﹐並巡城禦史﹐俱加罰有差。祖宗朝急於民瘼如此﹐今稍寬矣。

太平﹑蕪湖﹑荊州﹑沙市﹑杭州稅課﹐舊無抽分官。成化七年﹐工部尙書王復始請添部屬三員分往抽分。竹木變銀爲營繕費﹐是年所得僅千兩。後至者以多得爲能﹐至萬餘兩。歲歲加增﹐朘削無極。言利之臣貽害如此。

祖宗之世﹐最重封爵﹐如公侯伯﹐皆論功定議。蓋積其前後之功﹐無官可酬﹐乃始加之﹐非如千百戶指揮可累級升也。自都督同知趙輔徵兩廣回﹐大肆賂遺﹐遂得封伯﹔後太監劉永成侄左都督聚亦以微功得寧晉伯。無復舊制﹐而人亦不以得爵爲難矣。

大理卿王槪爲按察使時﹐以旌異得賜誥命。後歷副都禦史﹑大理卿﹐以品秩相同不得請給。上疏乞恩﹐詔特許之。舊制﹐大臣無有兩給三品誥命者﹐有之自槪始。

北直隸舊止巡撫一人。成化八年九月﹐兵科都給事中梁言「畿內八府﹐境土廣遠﹐巡撫一人兼理邊備﹐卒遇有警﹐恐誤事機。乞以河間﹑保定以南六府﹐專委都禦史陳濂巡撫。其蘇州抵密雲一帶邊關﹐及順天﹑水平二府屬﹐另擇重臣一人專督﹐兼理巡撫之任。」部覆從其言﹐乃以命都禦史張綱。二巡撫之設自此始。

成化時﹐給事中白昂言「大理寺審錄﹐有詞稱冤﹐人犯駁回在外衙門再問﹐多偏執己見﹐不與辯明。或用非法重刑﹐鍛煉成獄囚。人慮其駁回﹐必加酷刑﹐𨿽有冤枉不敢再言。今後有問招不明擬罪不當者﹐俱乞攺調相應官員問理﹐不許鍛煉成獄。違者𨿽無贓﹐亦依律問罪﹐送吏部攺調。」從之。

成化時﹐都禦史李賓言「在外官司聽斷官民詞訟﹐動輒罰人財物。始則暫寄官庫以欺人﹐終則通同庫役以入己。又預備稽考告訐﹐假立文簿﹐虛作支銷。宜行禁革﹐嚴治其罪。」從之。

成化七年立春﹐以星變避殿禦奉天門。便服進春﹐免賀。

成化八年元旦﹐以星變免慶賀﹐羣臣但具朝服﹐行八拜禮。

舊制﹐殿試在三月初一日﹐狀元率進士上表謝恩在初六日。成化八年﹐以悼恭太子發引﹐攺殿試於十五日﹐至今因之。

成化時﹐廣東按察司言「婦人犯笞杖並徒罪者﹐例俱單衣的決。但其間所犯多緣連累﹐且索懷廉恥之人﹐一被刑辱﹐終身莫雪﹐甚爲可憫。乞自後除姦盜不孝與樂婦的決﹐余悉納鈔贖罪。遂著爲令。

成化時﹐宣府龍門所火焚官艸五十七萬餘﹐有司獲縱火者以聞﹐命卽斬以徇。籍其家資以抵艸數﹐不足則令經收看守官補之。

成化時﹐總督漕運都禦史張鵬請給僧道度牒﹐鬻米濟荒。憲宗曰「僧道給度﹐不宜太濫。且鬻米之數﹐所得幾何﹖而所損於國者多矣。其在官吏監生﹐尙不可以爲常﹐況此輩乎﹖其勿許。」

河東鹽池﹐舊止以巡按巡視。成化九年三月﹐戶部郎中文志貞言「巡按等官不得以時臨視﹐故人得私販﹐官鹽阻壞﹐客商少中﹐無以濟邊用之急。請歲遣禦史一人﹐往彼禁治料理。歲滿更代﹐如巡茶之例。」乃始設河東巡鹽禦史。

舊制﹐時享太廟﹐俱於近午時行禮。成化九年四月初一日﹐時享太廟﹐是日日食﹐百官當救護。禮部奏請早行廟享禮。

舊制﹐廩膳生員考黜者﹐仍追食過廩米。成化九年﹐北直隸提學閻禹錫始奏免還官。

故事﹐四品官父母死﹐有祭無葬。成化九年八月﹐少詹事柯潛父死﹐特賜以葬﹐時以爲榮。

禦史楊守隨言「爵賞不可以無律﹐名器不可以假人。頃因山東災傷﹐許辦事及寄名吏納銀免考﹐悉依資格選用。幸門一開﹐越次授職﹐蕩無紀極﹐爭相黷貨以規驟進﹐其於害政莫此爲甚。」憲宗批答曰「朕患吏道不淸﹐嚴考試以爲進退。今若募胥吏入貲賑饑﹐免考登仕﹐是教吏貪也。禦史言是﹐其亟罷此例。」按姦吏舞文以貪賄﹐挾賄以買官﹐倚官以剝民。故每遇開例﹐吏之加納者半﹐吏治不淸﹐民生不遂﹐多由於此。憲宗此旨﹐百世所當遵也。

程明道﹑伊川二先生﹐祖家保定博野縣人﹐其五世祖端明殿學士羽始遷洛陽。成化間﹐博野知縣裴泰建言請立祀﹐命有司春秋祭祀。

成化年間﹐因擒獲妖人﹐追其妖書圖本﹐備錄其名目﹐榜示天下﹐以曉諭愚民。其書有﹕《番天揭地》《搜神記經》《金龍八寶混天機神經》《安天定世》《繡瑩關》《九龍戰江神圖》《天空知賢變愚神圖經》《鎭天降妖鐵板達通天混海圖》《定天定國水晶珠經》《金鎖洪陽大策》《金鋒都天玉鏡》《六甲明天了地金神飛通黑玩書》《通天徹地照仙鑪經》《三天九關夜海金船經》《九關亡返纂天經》《八寶擎天白玉柱》《夫子金地歷》《劉大保泄漏天機伍公經》《奪天冊》《收門纂經》《佛手記》《三煞截鬼經》《金鎖攔天記》《緊關周天烈火圖》《玉盆經》《換天圖》《飛天歷》《神工九轉》《玉甕金燈記》《天形圖》《天髓靈經》《定世混海神珠》《通玄濟世》《鴛鴦經》《錦珊瑚》《通天立世》《滚雪裘》《銀城論》《顯明歷》《金章紫綬經》《王賢鏡》《四門記》《收燕破國經》《通天無價錦包袱》《三聖爭功聚寶經》《奪天策》《海底金經》《九曜飛光歷》《土傘金華蓋》《水鑑書》《照賢金靈鏡經》《朱書符式》《坐壇記》《普濟定天經》《周天烈火圖》《六甲天書》《三災救苦金輪經》《智鎖天關書》《感天迷化經》《變化經》《鎭國定世三陽曆》《玄元寶鏡》《玉傘錦華蓋》《換海圖》《轉天圖》《推背書》《九曜飛天歷》《彌勒頌》《通天玩海珠》《照天鏡》《玄天寶鏡經》《上天梯等經》《龍女引道經》《穿珠偈》《天形圖》《應劫經天圖》《形首妙經》《玉賢鏡》《透天關》《盡天歷》《玄娘聖母親書》《太上玄元寶鏡》《降妖斷怪五家經》《金光妙品》《奪日金燈》《紅塵三略》《照天鏡》《九關番天揭》《天神圖》《金鋒都天玉鏡》《玉樹金蟬經》《玄娘聖母經》《七返無價紫金船》《銀城圖樣》《龍鳳勘合》。

僧官常琇者﹐拜故南和伯方英爲父﹐修武伯沈煜﹑泰寧侯陳桓﹑丰潤伯曹振﹑錦衣指揮王珩﹐皆與交好。琇至各家飲酒﹐皆設鼓樂﹐琇每招妓與亂。後其徒因與爭寺產﹐因發其通英妾諸罪。遂並下錦衣衛鞫實﹐琇杖發遼東充軍﹐煜﹑桓﹑振﹑珩各坐罪停俸有差﹐仍命都察院出榜曉示。此眞可爲官員交好姦僧之戒也。

成化時﹐刑部主事張鼎言「固原平京乃三邊總會之所﹐虜寇侵犯﹐累從此入。宜置立總府。」諸臣會議﹐乃命左都禦史王越駐紮固原﹐總督諸路軍馬。陜西總制始此。

成化時﹐以街渠污穢壅塞﹐爲工部所奏。逮兵馬指揮並巡城禦史﹑錦衣衛官校於獄。

成化十年十二月﹐有自宮者五十餘人﹐日赴禮部喧訴求進。尙書鄒幹以聞﹐命錦衣衛執之。枷項於禮部前﹐並各大市街示眾。

寧晉伯劉祿﹐成化十年襲父爵﹐次年三月卒。憲宗以祿幼﹐且襲爵未久﹐惟賜祭﹐不予葬﹐且免輟朝。命有司著爲令。

成化十一年冬﹐有自宮聚至四五百人﹐哄嚷求收用。憲宗云「此輩逆天悖理﹐自絕其類﹐且又羣聚喧擾﹐宜治以重罪。但遇赦宥﹐錦衣衛其執而杖之﹐人各五十﹐押送戶部﹐如例編髮海戶當差。是後有再犯者﹐本身處死﹐全家發邊遠充軍。禮部移文天下禁約。」

成化十二年二月朔日食﹐望月食。

成化時﹐錦衣衛奏﹕「京城內外﹐盜賊生發﹐前後捕獲七百餘人﹐其中彊盜多系僧人。乞自後僧行道童不給有司文憑私自來京者﹐緝出俱發邊衛﹐並罪其所主之家。」從之。

成化時﹐九卿以災異陳言﹐內一款﹕「軍民服色器用﹐近多僭越。服用則僭大紅織金羅段徧地錦﹔騎坐則僭描金鞍■﹝革占﹞減銀鞦轡﹔首飾則僭寶石珠翠。今四方絲貴金少﹐率皆坐此。宜嚴加禁約﹐違者卽重罪而沒入之。此侈風在今更甚﹐尢宜禁止。」

成化時﹐大學士商輅因災陳言﹐內一款﹕「臣聞天下之治亂﹐系下情之通塞。太祖髙皇帝臨禦之時﹐自羣臣以及民庶﹐於可言之事﹐許直至禦前陳說﹐所以廣耳目﹐達下情也。皇上承嗣以來﹐詔求直言﹐而人多顧忌﹐不肯盡言。意者﹐聽言之道未至乎﹖望明詔在廷羣臣﹐凡致災之由﹐彌災之策﹐悉陳以聞。

成化時﹐定西侯蔣琬言「養兵之利﹐莫善於屯田。今竭東南民力﹐漕運以實京庾﹔又勞八府民力﹐飛挽以供邊餉。民兵俱獘﹐費出無經。屯田之利﹐則未徧舉。且大同﹑宣府等處﹐膏腴土田﹐無慮數十萬頃﹐悉爲豪彊占種。租稅不供﹐稍遇兵荒﹐全仰內郡。其八府良田﹐又多爲勢要之家妄以拋荒奏乞﹐日漸侵剝﹐失業之民﹐控訴無所。脫使邊關有警﹐內郡何由接濟﹖運河有阻﹐京師何所仰給﹖居安思危﹐不可不慮。乞令戶部會議﹐遣剛正給事中﹑禦史二員﹐視往年甘肅增糧事例﹐檢勘丈量﹐定著科額。八府民田﹐亦乞嚴立禁條﹐不許豪奪。庶幾兵民足食﹐內外有備。」

成化間﹐戶部覆甘肅巡撫宋有文奏言「邊儲虧折非獨甘肅爲然﹐如遼東﹑大同諸處﹐往往事覺﹐盤究未報。大抵糧儲乃生民膏血﹐而邊方險遠﹐類難急致。其間侵盜之徒﹐率多延緩﹐以覬脫免。今宜定爲通例﹐凡盜糧五十石﹑艸一千束﹑錢帛直銀二十五兩者﹐仍用常典。多者一如近例﹐監追充軍。四倍其數﹐則無問文武職官吏典斗庫部運諸人﹐𨿽宥不赦。正犯或有逃故﹐逮其親屬。如此則糧不重費﹐人知謹守。」疏上﹐詔如議。且令正犯逃故﹐於同爨至親家屬追之。

成化時﹐禮部覆整飭邊備兵部侍郎馬文升奏﹕「光祿寺筵宴夷人酒飯菲薄。」憲宗曰「宴待諸夷本柔遠之道﹐所以尊隆國體﹐起其瞻仰。非但飯食之而已﹐必器具整齊﹐品物丰潔始稱。今後筵宴並酒飯處﹐令光祿寺堂上官視之﹐仍以禮部官一員督察。有不遵者並治以罪。

成化十二年七月﹐京師西城﹐有物夜出傷人。其色黑﹐蹤迹之不可得。上乃於禁中祭告天地曰「臣以菲薄之資﹐撫盈成之運﹐顧政事之多缺﹐致災異之薦臻。玆者京城內外﹐有物夜出﹐殘害軍民﹐驚動閭巷。夫變不虛生﹐必有所自﹐意者或用度不節﹐致傷民財歟﹖或土木煩興﹐過勞民力歟﹖或忠言不聞﹐下情無由上達歟﹖或仁政不施﹐實惠未能下究歟﹖夙夜兢惕﹐罔知攸措。伏惟大造垂慈﹐曲賜矜憫﹐赦過宥罪﹐轉禍爲祥﹐俾妖物潛消﹐居人安妥。臣當祗謹天戒﹐循省愆尢﹐期維新於政令﹐以圖報於大恩﹐不勝惓惓懇禱之至。」大學士商輅等亦條上時政闕失﹐請付所司行之。當時君臣尙有遇災而懼﹑警惕修省之意。

昭徳宮內使汪直得寵於憲廟﹐自黑眚之後﹐命出外調察物情。直布衣小帽﹐乘驢騾往來京城內外﹐人不之知。直刺得外間隱事﹐以取信於上。上益委任﹐遂謗及諸大臣﹐權寵赫弈。又委官校四外緝事﹐不拘京官藩臬﹐動皆拘系西廠。或夜入其家﹐搜其財物﹐刑其妻女﹐朝臣惴惴不自安。於是大學士商輅及萬安﹑劉珝﹑劉吉上疏極言其害﹐言「陛下委聽斷於汪直﹐直又寄耳目於羣小如韋瑛﹑王英輩﹐大張聲勢﹐蠹眾害人﹐使大臣不安於位﹐小臣不安於職﹐商買不安於市﹐行旅不安於途﹐士卒不安於伍﹐庶民不安於業。因條列其不法事以上﹐謂如此不已﹐國之安危或未可知。」憲廟從其言﹐爲罷西廠。責汪直退還本監﹐調韋瑛邊衛差操﹐散遣諸校尉。人心快之。然帝意猶未釋然﹐會禦史戴縉以九年滿不得升﹐窺知意旨。遂上疏言「皇上近以災變﹐敕令臣工修省﹐未聞有進賢退不肖革獘釐姦者。獨太監汪直緝姦惡﹐懲貪贓﹐釋冤抑﹐禁宿獘﹐皆合公論而服人心。」假建言之名﹐以頌直功徳。疏成﹐先以艸托直所厚錦衣千戶吳綬示直﹐令直先爲言於帝而後奏之。疏奏﹐帝大悅。於是直復開西廠﹐洞察益苛﹐破家毀族﹐人不堪命。縉意望升都禦史﹐乃止得尙寶少卿。

鄕試小錄前舊有吏典掌行科舉及生員謄錄對讀二條﹐成化十三年﹐以少詹事黎淳言始削去之。淳又言「士子有文理差錯﹑行文有疵﹑表失平仄﹑字畫差錯者﹐皆宜究治。」禮部覆議﹕「平仄不順﹐字畫差錯﹐與文理差繆者不同﹐宜仍令會試。」從之。

中外軍政官﹐五年一次考選。舊無著令﹐成化十四年春﹐因兵部尙書餘子俊﹑英國公張懋奏請始定。

成化十四年八月戊申早朝﹐東班官若聞有甲兵聲者﹐因辟易﹐不復成列。衛士露刃﹐以備不虞。久之始定。究其事所從起﹐莫能得﹐亦異矣。

翰林院官﹐自永樂﹑宣徳以來﹐俱不習儀。至成化十四年冬至日﹐錦衣緝事者奏學士王獻等不赴習儀。憲廟命鞫問﹐二人舉相傳之例以聞﹐宥之。仍詔﹕「自今行大禮仍先期習儀﹐惟內閣辦事者免。」

舊制﹐頒歷在十一月朔。成化十五年﹐是日值冬至﹐禮部預以爲請﹐命攺頒歷於十月朔日。

成化十五年﹐太子少保戶部尙書楊鼎乞致仕﹐特賜敕允之。仍給月米二石﹐歲夫四名。先是﹐大臣致仕未有給米撥夫例﹐有之自鼎始。

成化十六年﹐以監生虎臣言﹐始詔﹕「天下學校﹐孔子廟庭所在﹐凡過其門者﹐皆下馬。」

官吏折俸布舊於甲字庫折支者﹐每闊白布一疋折米四十石。成化十六年﹐戶部以爲言﹐姑攺折三十石。然布極細者不過值銀二兩﹐而米遇貴﹐石值銀一兩﹐已自懸絕。後又以粗綿布值銀三四錢者支與﹐是粗布一疋準價銀三十兩矣﹐從古所未有也。

成化十七年﹐國子監丞祝瀾請天下文廟皆宜用木主。禮部覆言﹐廟制已定﹐而瀾欲紊亂舊章﹐遂黜爲雲南﹑廣西府經歷。後竟用木主﹐而無人爲瀾白其事者。

舊制﹐給事中外升﹐必方面知府﹐無府州佐貳者。成化十七年五月﹐禮科都給事中張鐸﹑兵科給事中蕭顯因言事忤旨﹐吏部希意升鐸爲湖廣漢陽府通判﹑顯爲貴州鎭寧州同知。時鎭寧州無同知﹐特添設以授之。

舊例﹐指官詐財滿貫犯該徒流以上罪者﹐俱發充軍。有大誥及遇恩﹐例減二等﹐爲首從者止得徒杖之罪。成化十七年五月內﹐刑部題﹕「此輩情犯頗重﹐如復減等﹐恐姦僞日滋。請今後指稱京官並三司以下官名及以官府使用爲詞誆財者﹐俱計贓。不分首從﹐悉連家屬發邊衛充軍。原系邊衛者﹐發極邊守哨。」從之。

都禦史李綱﹐山東長淸縣人。居官廉介﹐爲太僕少卿時﹐曾於冀州遇盜﹐奪其篋。將啟之﹐問其隸﹐知爲綱。曰「乃李少卿耶﹗是無錢。」不啟篋而去。

成化十四年﹐巡撫寧夏都禦史賈俊奏邊儲無措﹐請開納銀。十三道禦史言「堂堂天朝﹐富有四海﹐供輸貢入﹐不可數計。使能量入爲出﹐用一省百﹐則邊儲何患不充﹐軍需何患不足﹐而爲此賣官鬻爵之事﹗伏乞痛革前獘﹐別爲經久常行之策。務使邊備不乏﹐名器不濫﹐舊章不紊﹐異議不生。」疏上﹐憲宗曰「漢文帝從晁錯備邊之策﹐令民納粟拜爵﹐後人惜其作俑。邇者有司以乏邊儲﹐又議行納銀事例。後世又將謂何﹖禦史所言是也﹐宜一切罷之勿行。」

成化時﹐兵部尙書餘子俊以京城內外多盜﹐請差府部屬官五十餘員會錦衣衛巡城禦史查究。內外官民之家有捨匿遊民及無籍軍匠罪囚者﹐各聽首實﹐送戶工兵三部收役。若經赦死囚遣而復來者﹐處死。鄰居捨匿之家蔽占不舉者﹐亦以其罪坐之。仍令審編火夫坐鋪巡警﹐夜以五十人爲率﹐護盜必追究。捨匿之家槪治之﹐及印子鋪賭場俱宜禁治。自今犯者其房舍沒官﹐治以重罪。

成化十七年秋﹐禮部言「烏思藏地方在長河西之西﹐長河西在松潘﹑越巂之南。三處地界相連﹐易於混淆﹐難以辧別。烏思藏大乘法王﹐闡教﹑闡化﹑輔教﹑贊善番王﹐舊例三年差人一朝貢﹐後因道險少來。而長河西番僧往往僞作印信番書﹐以冒賞賜。乞立爲定制﹐除大乘法王無地土外﹐闡教等四王人各賜敕一道﹐勘合二十道﹐該貢之年﹐道經四川﹑陜西﹐比號旣同﹐仍有王印奏本﹐方許放入。其長河西﹑魚通﹑寧遠等處﹐朵千及董卜﹑韓胡諸宣慰司﹐亦各給勘合六十道﹐其入貢道經四川﹐比號驗放一如例。若該貢之年﹐偶值道梗不通﹐後不許補貢。其四川松茂州土著番僧來朝者﹐邊官亦照例驗放﹐不許過多。」從之。

四川巡撫都禦史孫仁以松潘賊劫掠﹐欲發兵剿之。憲宗曰「兵猶火也﹐不戢將自焚。松潘賊已賞剿戮﹐其渠魁亦知警矣。若又縱兵恣殺﹐彼番寨蝟聚﹐豈能悉滅哉﹖貪功以起邊釁﹐誠非計宜。令仁等乘兵威方振之餘﹐遣人撫諭﹐果負固不服﹐乃用兵剿之未晚也。

成華十八年﹐山西巡撫都禦史何喬新以按察司官延滯詞訟﹐劾僉事尙敬等罪。憲廟言「刑獄重事也。《周書》曰﹕『要囚服念五六日﹐至於旬時。』特言未得其情者﹐詳審不苟如此。苟旣得之﹐不卽結斷﹐桎梏縲紲﹐拘系其身﹐往往有瘦死獄中者矣。夫其人罪不至死而死﹐是刑官殺之也。故律特著淹禁罪囚之條。喬新劾奏甚當﹐其卽究治其人。仍令天下刑官皆知所謹﹐以副朕欽卹之意。」

成化十八年十二月﹐通州右衛軍餘金鳳等三百九十一人自宮以求進。都察院言「中三百十四人﹐俱年及十五歲﹐法當收贖﹔五十九人才十歲以下﹐乃其父兄教令爲之者﹐當坐教令之人。」因奏﹕「近例凡自宮者本身處死﹐全家發煙瘴地面充軍。今犯者眾﹐並援例上請。」奉憲宗聖旨﹕「金鳳等百九十八人加項示眾﹐滿一月仍杖一百﹐並年幼者俱如擬皆發原籍原衛收管。」

晉寧河王府自成化十七年以來﹐每夜有妖見﹐或爲神像﹐或爲王侯﹐需索酒食。時舉火將焚宮。十八年十二月十八夜﹐果焚府第無遺﹐冠服器用皆盡﹐妖亦隨滅。其事甚異。

成化十九年三月﹐內官王鈿奏令家人中河東鹽二萬餘引﹐戶部請治其罪。憲廟曰「祖宗之制﹐內官不許私置產業﹐矧敢違例中鹽﹐與民爭利﹖且其服食之需﹐皆自內給。今鈿營利﹐於外將焉用之﹖戶部其查﹐例揭榜禁約﹐後有犯者﹐必罪不宥。」

太監汪直倚恃權勢淩轢有司﹐所過動遭捶撻。嘗至定州﹐知州裴泰預爲饌具以待﹐僕從皆醉飽欣欣﹐直心識之。至成化十九年六月﹐以罪調南京禦馬監﹐所經有司皆避﹐直困臥公館﹐孤燈熒然。適泰以公事至﹐直喜﹐求食。泰以所攜設饌﹐遂爾汝待之。直曰「吾非復前比矣﹐明發得車馬起程足矣。」泰曰「諾。」至明﹐趨騎而去﹐聲勢寂然。小人得喪之態﹐可爲世戒。

故事﹐章奏旣得旨﹐諸司抄出奉行﹐亦互相傳報﹐使知朝政。自成化時汪直用事﹐其黨千戶吳綬以爲漏泄機密﹐請禁之。後之姦人恐不便己私﹐遂往往禁諸傳報者。然卒未有不傳﹐亦可笑矣。

成化二十年﹐英宗忌辰﹐憲宗顧左右曰「今早行禮之際﹐追念罔極之恩﹐感傷於懷﹐泫然淚下﹐不能自己。永惟先皇﹐奄棄天下臣民﹐忽已二十年矣﹐朕嗣守大業﹐兢兢栗栗﹐恆懼弗克負荷﹐無以慰宗廟神靈。今益當省身修徳﹐任賢圖治﹐使四海無虞﹐生民樂業﹐庶幾無愧天子之孝云爾。」

慶成大禮﹐國家以來﹐不肯輕廢。成化二十年正月﹐禦史徐鏞﹑何珖以京師地震﹐疏請免宴。憲宗謂慶成宴乃祖宗定制﹐責二人不諳大體﹐調外任。

成化間﹐京城內外姦惡之徒行凶害人﹐荒淫賭博﹐甚至占人妻女﹐爲人報仇。憲廟因錦衣衛官奏﹐謂之曰「昔漢郭解一豪俠之雄耳﹐武帝因公孫弘之言﹐殺之以懲不逞。論者謂其有關治體。今羣惡少相倚爲姦﹐恐將來效尢者無所不至﹐宜榜禁之。仍令保伍﹐互相覺察﹐知而不告者﹐各治以罪。」

成化二十一年五月﹐升禦史汪奎於夔州府﹑都給事中盧瑀於長沙府﹐各通判﹔給事童於興國州﹑秦昇於廣安州﹐各同知。諸人因災異言事切直﹐吏部承密旨升之。亦升遷之變例也。

成化二十一年九月﹐忽一日申刻太監覃昌傳旨﹐召大學士萬安﹑劉吉赴西角門。劉珝亦欲往﹐昌止之。安等至﹐昌出紙一緘﹐上有禦筆朱書一封字。啟視則人訐珝貪財好色﹐與太監某認親﹐納王越賄﹐謀與復爵諸陰事。安等驚曰「此卽匿名文書﹐朝廷何不火之﹖召安等看何爲﹖」昌曰「聖意不可回﹐二先生不作計處﹐明旦行事本發出﹐則無及矣。」安等曰「必不得已﹐珝親老﹐俟親終守制何如﹖」曰「不能待也。」曰「不然令其自陳休致﹐厚加恩典﹐以全君臣始終之義。」昌曰「上意正如此。」翌日珝本進﹐遂準致仕﹐加歲夫月米﹐賜敕而遣之。

每視朝時﹐天威在上﹐羣臣敬愼之極。語言進退之間﹐不無小小差誤﹐非敢慢也。成化二十二年四月﹐憲廟諭禦史等官﹕「今後通政司﹑鴻臚寺等官宣讀奏詞﹐有差錯一二字者免劾。」眞聖人之度也。

副都禦史屠滽歷三品俸二年餘﹐四月升右都禦史﹐又歷二品俸八月。疏乞﹕「以今所歷足前所歷﹐共計三年。請給三品誥命﹐以封父母。」許之。

成化二十二年九月﹐詔天下有司﹐徵稅毋取余價。

舊例﹐會試舉人以百名爲率﹐南數取五十五名﹐北數取三十五名﹐中數取十名。成化二十二年十一月﹐當會試之前﹐時內閣萬安﹑禮部尙書周洪謨俱四川人﹐四川左布政潘稹卽希二人意﹐言額數不均。於是南北各退二名﹐中卷多增二名。

成化二十三年二月初七日﹐上丁當祭先師孔子。以初六日命皇太子親迎﹐傳制遣官﹐攺用次丁。

成化二十三年五月﹐保定府束鹿縣昏刻天地昏黑﹐空中聲如雷﹐尋有黑气墜地。掘之得黑石二﹐一如碗﹐一如雞卵。

成化二十三年八月﹐寧王奠培以皇太子婚禮成﹐遣官表賀﹐其表文中稱大婚。憲廟言「婚禮不賀﹐人之序也。今庶民之家尙不行此﹐況朝廷乎﹖王不據理遵例﹐乃遣人奉表來賀。𨿽云致敬﹐所謂事之不以禮也。況表中又不審輕重﹐謬稱大婚﹐可乎﹖宜降敕諭王﹐俾知此意。」仍令巡按禦史逮治長史等官。

成化時﹐眞定知府余瓚言「陜西﹑山西﹑大同﹑宣府﹑遼東等處邊墻內﹐地土肥饒﹐近皆爲鎭守內外等官私役軍士盡力開耕﹐所獲糧艸甚富。凡遇官民買納﹐加倍取息。以此觀之﹐則各邊所出者﹐皆足各邊之用矣。請敕遣科道部屬官剛正有爲深達大體者數員﹐往會巡撫巡按鎭守內外等官勘視﹐凡堪種熟地﹐系軍民並千百戶以下者﹐聽如舊管業﹔其在指揮以上者﹐請定則例﹐量撥多寡﹐以資其用。餘皆計常操官軍若干隊分撥﹐每人宅地二畝﹐田地二十畝。每隊分爲兩班耕守﹐以備徵操。亦但徵取十一﹐則民可免轉輸之勞﹐軍可無饑寒之苦矣。」

京城外有軍民葉玘﹑靳鸞等發人墓﹐取髑髏及頂骨以爲葛巴刺碗並數珠﹐假以爲西番所產﹐乘時市利﹐愚民競趨之。所發墓甚眾。至是﹐緝事者聞於朝﹐番僧嘗買以進者皆遁去。獲玘等送刑部鞫治﹐得其黨﹐俱坐斬。

成化末﹐貴州總兵吳經﹑巡撫都禦史謝昶奏﹕「苗賊糾眾稱王﹐敵殺官軍﹐聲言入犯﹐其勢甚熾。若不調兵剿之﹐貴州難保無虞。」兵部言「苗賊果如經等所奏﹐固當致討。但詳諸臣奏詞﹐不見殺掠實數﹐宜遣官按視。」於是遣禦史鄧庠﹑兵部員外費瑄﹐賜敕諭以﹕「上體朝廷好生之心﹐下念生民煩費之苦﹐勿據偏詞﹐輕調大兵﹐以邀功啟釁。」庠﹑瑄至貴州﹐苗實無稱王諸狀﹐第稍侵我田土。守臣希覬升賞﹐皆主用兵之議﹐又出危言以劫持二人﹐二人不從。遂招撫苗眾﹐苗知朝廷無剿除之意﹐各出聽撫諭。兵競不用而還。

●卷十六

國朝品官服色無蟒衣之制﹐蓋蟒蛇屬無角無足。乃其後內外官多乞蟒衣﹐大類龍形。弘治元年﹐允都禦史邊鏞奏﹐始禁不許再乞。

弘治元年二月﹐孝廟有旨諭在京諸司﹕「朝廷政事﹐祖宗俱有成憲。今後五府﹑六部﹑都察院﹑通政司﹑大理寺等衙門﹐務須遵守﹐毋得互相囑托﹐有虧公道。如內外官敢有寫貼子囑托者﹐內官連人送東廠﹐外官送錦衣衛﹐奏來處治。若容隱不奏者﹐事發俱治以重罪。」

弘治元年二月﹐浙江景寧縣屏風山有異物成羣﹐狀如馬﹐大如羊﹐其色白。數以萬計﹐首尾相銜﹐從西南石牛山﹐浮空而去﹐自午至申。事聞﹐朝廷爲減銀課﹐汰坑冶官。

撫治鄖陽副都禦史鄭時請給誥命﹐吏部言「時先撫陜西﹐今撫鄖陽﹐前後𨿽三年餘﹐然中間嘗調參政。」孝廟命特與之。

弘治初﹐禮部覆都禦史馬文升奏﹕「請令巡城禦史及兵馬司﹑錦衣衛逐一搜訪﹐但有扶鸞禱聖﹑驅雷喚雨﹑捉鬼耳報一切邪術人等﹐及無名之人﹐俱限一月內盡逐出京。仍有潛住者﹐有司執之﹐治以重罪。主家及四鄰知而不舉者連坐。」

陜西﹑甘涼乃古左賢王之地。漢武始取之﹐立酒泉﹑張掖等郡﹐以斷匈奴右臂。然漢﹑唐之末﹐皆不能守﹐宋則全失之。我朝立行都司﹐命官鎭守。正統初﹐虜酋朵兒只伯爲患﹐賴王驥﹑蔣貴平之。天順間﹐孛耒毛裏孩爲患﹐敗寧夏總兵仇廉﹐自是入河套爲寇掠矣。蓋陜西通甘涼者﹐止蘭州浮橋一道。虜若據橋﹐則運道難通﹐甘涼難守﹐關中難保無虞矣。

弘治初﹐吏部郎中周木言「常熟舊有學道書院祠言偃者﹐今廢﹐乞爲修建。」孝宗以本朝無書院之制﹐不許。

舊制﹐提人勘事﹐所遣人必賫精微批文赴所在官司﹐比號相符﹐然後行事。有司仍具由回奏﹐有不同者﹐執送京師。此祖宗防微杜漸之意。後乃止用駕貼﹐旣不合符﹐眞僞莫辯。弘治初﹐以刑部尙書何喬新言﹐始命如舊例行。

弘治元年十二月﹐禦史陳瑤言「崇文門舊設宣課分司﹐止收商稅。近差禦史主事往監其事﹐以掊克爲能﹐有傷國體。」孝廟曰「禦史言是。此分司曩被校尉及無籍者挾持攪擾﹐因命禦史主事監收。今後止許稱盤客貨﹐其餘行李車輛﹐毋得搜檢阻遏。」

命各處鄕飲酒禮﹐監生省祭官不得與。

初﹐正佐首領官每以事相訐﹐卽以同僚不和﹐不分曲直﹐槪行黜罷。灤州知州潘齡言「正佐𨿽共事﹐而立心不同。稍加規正﹐輒起釁端。或倚其粗猛公肆欺淩﹐或恃其年老不顧廉恥。乞更易以別善惡。」都察院以齡言爲是。請自今佐貳首領官有貪暴殃民倚彊恃老欺壓正官者﹐許正官具奏斥退﹔正官有贓濫不法者﹐許佐貳官申稟舉行﹐各坐正犯罪名。若彼此皆貪﹐因忿致爭者﹐方以同僚不和論斷。從之。

湖廣舊無歲進魚鮓例﹐成化七年﹐鎭守太監某始進二千五百斤。十七年以後﹐增至二萬餘斤。用船十二隻﹐皆有司進獻。弘治二年四月﹐始命內官造辦如七年數﹐船止許二隻。仍禁需索科擾爲害者。

主事林沂奏﹐欲按品秩列坐禦史上﹐禦史劾之曰「朝廷設官分秩﹐有拘品秩者﹐有不拘品秩者。故慶成賜宴﹐科道坐於郎中之上﹐翰林坐於科道之前。若槪以品秩﹐則諸學士當列於少卿之下﹐京縣知兵馬當列於禦史給事中之上矣。」孝廟以沂故違成憲﹐下錦衣衛獄治之。

初﹐占城國王古來爲安南所侵﹐攜家至廣東。朝廷命處置優卹之﹐送還國。且諭安南戒勿侵擾。古來旣返國﹐復移咨兩廣守臣﹐謂﹕「安南仍肆侵占﹐乞如永樂時差官督兵守護。」事下兵部﹐覆奏言「永樂時遣將發兵﹐乃正黎季犛弒逆之罪﹐非爲鄰境交惡之故。今古耒國土已亡而復存﹐部落已散而復聚﹐皆天威所致。古耒亦宜自彊修政﹐撫卹部落﹐保固疆圉。仍與安南捐棄小嫌﹐惇睦如故。若不能自彊﹐專仰朝廷發兵遠戍﹐代之守國﹐古無是理。」孝廟從其議﹐乃以此意宣諭古耒。

舊制﹐殿試畢次日讀卷﹐又次日放榜。弘治三年﹐大學士劉吉等言「時日迫促﹐閱卷未精。請再展一日﹐至第四日放榜。」至今爲例。

南京禮部尙書黎淳性耿介﹐患流俗奢侈。凡婚喪燕飲皆有則﹐取予不苟。有門生尹華亭以紅雲布寄淳﹐淳不受。卽書其封識上曰「古之爲令﹐拔茶植桑﹔今之爲令﹐織布添花。吾不用此妖服也。」

弘治三年﹐戶部以水旱災﹐請免直隸等處夏麥秋糧。孝宗曰「國賦固有定法﹐然歲有凶丰。凶歲義當損上益下。若必欲一槪取盈﹐倉廩則實矣﹐如病民何﹖奏中所擬悉從之。仍諭有司﹐貧民各沾實惠。」

弘治時﹐山西沁﹑潞等處屯田被水災不及三分﹐例不免糧。孝宗以其民饑困﹐方發倉賑濟﹐不可復徵﹐特免之。

弘治三年十一月朔日﹐遇冬至節﹐攺望日頒歷。

提督會同館主事﹐是弘治五年春所設。蓋因其時館夫有盜夷人財物者故也。

弘治五年﹐大學士丘濬言「經籍圖書﹐載萬年百世之事。今世賴之以知古﹐後世賴之以知今者也。太祖於未登寶位之先﹐卽求遺書於至正丙午之秋。一時儲積﹐不減前代。永樂中﹐嘗遣修撰陳循往南京取本閣所貯古今書籍﹐各取一部北上﹐余悉封識如故﹐是兩京皆有儲書也。今歷年旣久﹐不無鼠蠹﹐經該人眾﹐不無散失。乞敕閣臣委學士以下官一一比校﹐要見實在的數﹐明白開具奏報。仍以木刻考校年月﹐委官名銜﹐爲記識於每捲之末﹐永遠存照。仍敕南京禮部﹑翰林院官查盤永樂中原畱內府書籍有無多寡全欠﹐具數奏知﹐量爲起取存畱﹐分派湊補。又請於文淵閣近地別建重樓﹐不用木植﹐但用磚石﹐將累朝實錄﹑禦制玉牒及干系國家有大事文書﹐盛以銅櫃﹐庋於樓之上層。如詔冊﹑制誥﹑行禮儀注﹑前朝遺文舊事﹐與凡內衙門所藏文書可備異日纂修全史之用者﹐盛以鐵櫃﹐庋之下層。每歲曝書﹐先期奏請﹐量委翰林院堂上官一員曬晾查算﹐事畢封識。內外大小衙門因事欲有稽考者﹐必須請旨﹐不許擅自開取。」孝廟嘉納之。

舊例﹐漕運船﹐松木者五年一造﹐給價六十一兩九錢﹔楠木者七年一造﹐給價七十七兩五錢。俱軍三民七出辦。乃後則漸求增加﹐非復當時之例矣。

弘治五年十二月﹐命禮部榜諭天下。今後敢有私自淨身者﹐本身並下手人處斬﹐全家發邊遠充軍。兩鄰及歇家不舉首者﹐同罪。裏老容隱者﹐亦治罪不宥。

弘治六年閏五月﹐太常少卿兼侍講學士李東陽言「講官官不必髙﹐所貴實任。苟非其人不宜濫置﹐旣授之任﹐必重其官。近日講官小有遺誤﹐遽遭糾劾﹐荷蒙聖恩﹐時置不問。朝廷優之以講道之禮﹐而有司律之以奉事之儀﹐自開設經筵以來﹐未嘗有此。臣伏睹累朝所定儀注﹐止有侍儀官禦史二員﹑給事中二員﹑序班二員﹐無所謂糾儀者。先帝臨朝極嚴﹐禦史等官奏對﹐不敢毫髮縱貸﹐卽如大學士陳文﹑侍講周良臣等進講﹐差錯不聞糾劾﹐朝廷亦不以責糾劾之官。請自今凡進講差錯者﹐勿得糾劾﹐以仰成陛下優禮儒臣之盛意。」孝廟從之。

弘治間﹐命太監李興等修浚張秋河道。各官初至﹐祭河神﹐天气陰晦﹐帛不能燃﹐似焚不焚之處﹐宛然人面﹐耳目口鼻皆具﹐眾共駭嘆。副使楊茂元奏聞於朝。亦甚異也。

弘治八年三月﹐山東撫按奏黜老疾不謹等官。孝廟諭吏部曰「到任未及二年者﹐姑畱辦事。人才能否﹐須歷任稍久方見。今後有如此奏黜者﹐本部酌量再奏。」

大學士徐溥﹐以祿賜所入﹐於原籍宜興縣仿範仲淹之意置義田若干畝﹐歲收租稅﹐以助族人婚葬之費。定爲家規﹐傳之子孫。恐條約不關於部曹﹐數目不籍於郡邑﹐人心難合而易離﹐義事難成而易敗﹐異時子孫﹐或視爲度外﹐則不禁鄕鄰之侵﹐或認爲分內﹐則或啟族人之訟。乃言於朝﹐乞敕戶部將所置義田文冊﹐用印鈐記﹐發本管府縣存照。候造冊之年﹐另以徐義莊爲名立戶﹐造入本裏帶管戶內。如有侵占爭訟者﹐以官法從事。庶幾家法籍國法而永存﹐百世子孫皆蒙休賜。下戶部議﹐宜從所請。

三品官妻舊無祭。弘治八年五月﹐兵部侍郎李介妻孺人林氏卒﹐其子昆陳請﹐特許之。四品妻無祭﹐大理卿王霽妻恭人曹氏卒﹐其子泰具疏以請﹐特予之。

孟子五十七代孫博士元請封贈其父母﹐吏部言八品官舊無封贈例。詔特予之。

弘治時﹐南京禮部尙書童軒言「淸軍一事𨿽曰急務﹐但所淸之軍﹐自洪武﹑永樂以來﹐遠者百餘年﹐近者數十載﹐而正身之存者少矣。其子孫年深﹐亦多更名避地﹐不可卒識﹐間有淸出﹐亦千百之一二耳。所得之軍甚少﹐所擾之民實多。乞敕兵部轉行天下所司﹐凡逃軍有經三十年以上者﹐悉免淸勾。凡有願抽軍籍者﹐覆視無礙﹐許於本處衙門注籍。則民擾可除﹐而軍亦易補矣。」

弘治八年十二月﹐司禮監以祭三淸樂章﹐命內閣攺補進呈。大學士徐溥言「我朝合祭天地﹐皆太祖所親定﹐樂器樂章﹐皆太祖所親制。不聞有三淸之祭﹐俗曲之音。臣等讀儒書窮聖道﹐道家邪妄之說﹐未嘗究心。至於鄙褻詞曲﹐尢所不習。且祖宗置文淵閣學士﹐實欲其謀議政事﹐講論經史﹐培養本源﹐弼正闕失。非欲其阿諛順旨﹐惟其言而莫之違也。故凡奉中旨處分﹐其合理者自當仰承徳音﹐間於民情有幹﹑治體相礙﹐亦不敢苟且應命﹐以誤陛下﹐不但樂章一事而已。」疏入﹐孝宗嘉納之。

弘治九年春﹐朝覲官陛辭﹐孝廟賜之敕﹐內有云「官之崇者任固重﹐官之小者責亦專。凡爾有司﹐莫非天職﹐勿以一事不修爲無損﹐勿以一民不獲爲不足憂﹐勿以一郡一邑不安爲無害於治。大哉王言﹐爲人臣子者﹐不可不繹思也。」

世間艸木花卉﹐各有種類。弘治間﹐四川長寧縣民家楠樹上生蓮花﹐李樹上生豆莢。亦大異矣。

孝廟勵精政事﹐恐諸司題覆耽延﹐特諭六部﹑都察院﹕凡天下奏事有旨令卽看詳以聞者﹐覆奏無過二日﹔看詳以聞者﹐無過三日﹔事干他司須行查者﹐無過十日﹔遇有軍機重務及重大事情﹐寬五日。

彭城衛千戶吳能以家貧出其女滿倉兒﹐令張媼鬻之。媼鬻於樂婦張氏﹐而始言周官人家。後張轉鬻於樂工焦義﹐義又鬻於樂工袁璘﹐璘使爲娼。時能久沒﹐其母聶氏聞之﹐覓諸歌肆。女怨母鬻己﹐不復認﹐聶與子政攘而歸。璘贖以十金﹐不從。訟之刑部﹐郎中丁哲訊得其實。璘不服﹐哲重加笞﹐越數日死。女斷歸聶。璘妻訟於東廠太監楊鵬﹐鵬奏之﹐命三法司﹑錦衣衛會問﹐不決。復命府部大臣及科道廷訊之﹐始吐實。都察院謂哲罪當徒﹐女當杖。刑部吏徐珪疏言「哲斷女甚當﹐而楊鵬之侄淫於是女﹐且以他事恨哲﹐乃因此事欲陷哲。三法司畏懼東廠﹐莫敢辯明。及朝堂問明﹐乃此女止擬杖﹐而哲反擬徒。東廠之勢爲羣臣所畏如此。臣在刑部三年﹐見鞫問盜賊﹐多東廠鎭撫司所獲。其間有校尉挾仇誣陷者﹐有校尉爲人報仇者﹐有校尉受首惡之贓反以爲從卻令旁抵罪者﹐惟用刑罰逼之誣服。刑官卽洞見眞情﹐不敢擅更一字。以今哲事觀之﹐益復可信﹐諸人冤枉﹐豈不有傷天地之和﹖願革去東廠﹐戮楊鵬叔侄﹐謫鎭撫司於邊。進哲一官﹐以酬被誣受辱之苦。其鎭撫司理刑﹐不必專用錦衣衛官。乞推選刑部主事一人﹐共蒞其事。璘贖罪畢爲民﹐哲亦給璘埋葬之費﹐革爲民。」

弘治十年三月﹐經筵畢。上召大學士徐溥﹑劉健﹑李東陽﹑謝遷至文華殿禦榻前﹐上出各衙門題奏本曰「與先生輩商量。」溥等每本議定批詞﹐錄於片紙以進。上覽畢﹐親批本面﹐或更定二三字﹐或刪去一二句﹐皆應手疾書。有山西巡撫官本﹐上曰「此欲提問一副總兵﹐何如﹖」溥等對曰「此事輕恐不必提。止提都指揮以下三人可也。」上曰「然邊情事重﹐小官亦不可不提。」又禮部本擬一「是」字﹐上曰「天下事亦大﹐還看本內事情。」因取本閱之﹐曰「是只須一『是』字足矣。」又一本﹐健奏曰「此本事多﹐臣等將下細看擬奏。」上曰「就此商量﹐豈不好﹖」旣又指余本曰「此皆常事﹐不過該衙門知道耳。」命左右賜茶而退。宣召顧問﹐藹然有都兪一堂之風。

舊制﹐六科行移﹐通政司俱用呈文。弘治時﹐南通政徐說欲媚科臣﹐始用手本﹐繼說者爲通參夏崇文﹐欲復舊制﹐南科囂然劾之﹐而北科亦爲助駁。孝廟洞知其情﹐竟不究其事。

國朝法古﹐制兵最爲周悉。十六衛親軍指揮使司﹐不隸五府﹐此卽古之南軍禁衛之兵也﹔其他衛俱屬五府﹐此卽古之北軍徵討之兵也。永樂中﹐會設親軍指揮使司十二衛﹐選天下衛所官軍年力精壯者﹐常數千人﹐屬禦馬監更番上直﹐委心腹內外官統領﹐其盔甲器械﹐俱異他軍。成化以來﹐勇士精壯者少﹐其數乃至九千之上。每郊祀駕出﹐勇士盔甲與各營無異﹐禁兵漸至廢弛。此外﹐𨿽有將軍圍子手﹐不過早朝侍衛﹐退朝卽散回家﹐皇城之內﹐防姦者無幾。其守衛皇城各門官軍﹐疲獘尢甚。弘治十年十月內﹐兵部尙書馬文升以爲言「請敕禦馬監掌印官同提督勇士﹐並四衛營太監將勇士並四衛操軍。揀選精壯者編次成伍﹐選老成頭目領之﹐常分番上直。仍敕皇城守門內官﹐鈐束官軍﹐搜檢出入﹐眞得嚴禁衛之意。」

國初﹐立預備倉﹐卽古常平倉遺意。蓋支給官鈔和糴﹐以備凶荒耳。正統以後﹐許將囚罪贖罪米收入﹐然無定數。成化以後﹐始有每裏積三百石或五百石之例﹐然未有不及數之罰。弘治以後﹐復有不及數罰俸及降用之例。夫不問其所取之由﹐而但責其所積之數﹐豈能無獘哉﹗

國朝列聖﹐極重朝參﹐無故不免。弘治年十一年十月甲戌夜﹐淸寧宮災。孝廟於次日昧爽﹐遣內官召閣臣於左順門宣旨說﹕「昨夜淸寧宮失火﹐朕奉侍聖祖母﹐徹旦不寐﹐今尙不敢離左右。欲暫免朝參﹐可乎﹖」閣臣對曰「宮闈大變﹐太皇太后聖心震驚﹐皇上問安視膳﹐誠孝方切﹐事在從宜﹐卽免朝一日可也。」乃命免朝。

弘治間﹐孝廟曾有旨﹐命光祿寺置簿籍﹐凡進上供物於宮中﹐其戧金朱紅等器皿﹐俱附寫驗入﹐尙膳監並各宮直日太監照數發出。如有損少﹐聽提督太監參奏。該寺每季具損失之數以聞。至十七年﹐卿李鐩言「本年春季進膳並修齋等項器皿﹐共二萬三千三百四十五件未出。」命尙膳監將未出器皿查還本寺。

永樂以前﹐總兵無專官。有事命將﹐事平還朝。後緣邊方多事﹐因畱總兵官鎭守其地﹐若地方有小警﹐卽調本鎭兵馬剿殺﹐不報捷﹐不宣捷。後來有撲殺或掩襲以取勝者﹐或七八十級﹔或四五十級。或三四路而並爲一路﹐或二三日而詐爲一日。槪以捷音奏報﹐宣布於廷。奏捷者亦得升賞﹐遂開冒功之門﹐至於今而濫觴極矣

端門之左有直房五間﹐系坊局官候朝公會及收貯捲箱之所。凡東宮官屬侍班講讀﹐亦於此伺候。弘治十二年六月﹐守門官奉禦王璽等以爲空房﹐奏討居住﹐工部據實以覆。得旨﹕「旣系各衙門公會之所﹐今後不許奏討。」

弘治十二年九月﹐有旨諭內閣﹕「今後凡有擬票文書﹐卿等自行書封密進﹐不許令人代寫。」於是大學士劉健等言「內閣之職﹐輔佐朝廷﹐裁決政務﹐中間事情誠爲祕密。在祖宗朝﹐凡有諮訪論議﹐或親賜臨幸﹐或召見便殿﹔或奉天門﹐或左順門。屏開左右﹐造膝面諭。如宣宗屢幸內閣﹐禦座所在﹐至今臣等不敢中座。英宗視朝將罷﹐不時面召李賢﹔憲宗嘗召李賢﹑陳文﹑彭時。上有密旨﹐則用禦前之寶封示﹔下有章疏﹐則用文淵閣印封進﹐直至禦前開拆。今朝參講讀之外。不得復奉天顏。朝廷有命令必傳之太監﹐太監傳之管文書官﹐管文書官方傳至臣等﹔內閣有陳說必達之管文書官﹐管文書官達至太監﹐太監乃進至禦前。至於謄寫﹐例委之制敕房﹐中書耳目太廣﹐不無漏泄。緣臣等不習楷書﹐字畫鈍拙﹐不能一一自寫。除事理重大者﹐自行書寫封進﹐其餘乞容中書代寫。皇上若有諮議﹐乞照祖宗故事﹐或詔臣等面諭﹐或親賜禦批數字封下﹐使臣等有所遵奉。庶情得通達﹐事無漏泄。」孝廟嘉納之。

弘治十三年四月﹐禦史楊綸陳時政疏內言「今民力日困﹐府庫日空。乞敕各部備查近來比弘治初年如吏部增文職官幾何﹐戶部增各官並各王府俸祿幾何﹐禮部增供應並祭祀賞賜等項幾何﹐兵部增軍職並柴薪皂隸幾何﹐工部增工官並營造料價幾何。各略具總數次第進呈﹐親加裁抑。」按如此可以革冒濫之獘﹐又可以止人主妄費之心。

弘治時﹐羣臣陳言邊事。有云「各處僧道少壯者﹐中間豈無忠勇如願報效﹖許所在有司給以口糧﹐差人伴送赴部﹐給以什物﹐許其隨伍立功。事定之日﹐仍給官錢﹐爲娶妻室﹐有功一體升賞。」

弘治十三年四月﹐北虜入寇﹐京師戒嚴。兵部言「京營﹐提督各官﹐任事年久﹐間有衰疾及未副眾望者﹐分別去畱﹐庶緩急得用。」孝宗卽召大學士劉健﹑李東陽﹑謝遷至平臺﹐出各官疏﹐親賜顧問﹐以次裁決。畱英國公張懋等﹐而解遂安伯陳韶﹑成山伯王鏞﹑寧晉伯劉福兵柄。至五月﹐復召三臣於平臺﹐出兵部推官疏﹐逐名訪問﹐面加裁決。親書手敕令保國公朱暉﹑鎭遠侯顧溥提督三千營﹔惠安伯張偉提督團營﹔新寧伯譚祐罷團營﹐專督神機營。

初﹐天下都司衛所造完軍器解至京師﹐皆貯之九門城樓﹐以便關領。後內官監太監陳良始請內庫交收﹐由是畱難需索﹐費用不貲﹐大爲解人之苦矣。

弘治時﹐雲南礦脈微細﹐各衛俱以礦夫包賠﹐謂之夫丁乾認。後以巡撫李士實言﹐始免之。

祖宗時﹐法度甚嚴。如弘治時郎中顧謐在校余張通家飲酒﹐令優人女妝爲樂﹐事發﹐卽令冠帶閒住。今大縱矣。

弘治間﹐吏部侍郎王鏊上禦虜事﹐內言「古之帝王﹐無事則深憂﹐有事則不懼。今虜一入寇﹐則中外憂惶﹐以爲患在不測。一旦稍緩則泰然﹐以爲無事﹐是與古異矣。臣謂火篩小王子不足畏﹐而今之嬖幸亂政﹐功賞不明﹐委任不專﹐法令不行﹐將不用命﹐邊圉空虛﹐民心離散﹐深可畏也。」此語在今時尢甚。

京官舊例﹐十年一考察。弘治時﹐以南京吏部尙書林瀚言法太闊略﹐始定六年一考察之例。

南京各官舊張傘﹐弘治時爲禦史郭所劾﹐命城中許張油傘﹐不得用涼傘。

內閣舊無賜蟒者﹐弘治十六年﹐特賜大學士劉健﹑李東陽﹑謝遷大紅蟒衣各一襲。賜蟒自此始。

弘治時﹐蘇州府崇明縣民顧孟文家雞伏卵﹐所出者猴頭而人形﹐長四寸﹐有毛能動而無聲﹐亦毛孽也。

孝廟一日坐暖閣﹐召大學士劉健等至﹐出大同鎭巡官本﹐謂之曰「我邊墩臺﹐賊乃敢挖掘﹐墩軍皆我赤子﹐乃敢殺傷﹐彼被殺者﹐苦何可言﹖朕當與做主。京軍已選聽徵二萬﹐須再選一萬﹐整理齊備﹐定委領軍名目﹐卽日啟行。」健等對曰「皇上重念赤子一言﹐社稷之福。然京軍亦未宜輕動。」謝遷曰「邊事固急﹐京師尢重。居重馭輕。亦須內顧家當。」孝廟猶未釋然。李東陽曰「北虜與朵顏交通﹐潮河川﹑古北口甚爲可慮。若彼聲西擊東﹐而我軍大同﹐未免顧彼失此。須可待其定﹐徐議所向耳。」孝廟曰「此說固是﹐今亦未便出軍。但須預備停當﹐待報乃發﹐免致臨期失誤。」皆對曰「聖慮甚當。」乃選京軍三萬﹐令兵部推委領軍官。孝宗之畱心邊事如此。

孝廟曾命工部待郎李鐩等經略邊關﹐召至暖閣﹐面諭之曰「邊關事重﹐爾等須用心整理﹐官軍少處﹐卽爲增補﹔官員不職者﹐奏來處治。務圖經久﹐不可虛應故事。」聖意惓惓如此﹐羣臣安敢有不盡心者﹖

孝廟召大學士劉健等至暖閣﹐諭之曰「昨令李榮來說日講﹐時講官說『陳善閉邪』﹐陳字解作陳說﹐未明﹐止作敷陳乃可耳。」健等奏曰「昨李榮又言以善道啟沃他﹐他字不是﹐誠如聖諭。」曰「他字也不妨﹐昨偶言及此﹐意以爲不若啟沃之更好﹐然不必深計。大抵講書須要明白透徹﹐直言無諱。道理皆書中原有﹐非是纂出﹐若不說盡﹐也無進益。且論思輔導之職﹐皆所當言。可傳與講官﹐不必顧忌。」

孝廟禦暖閣﹐召大學士劉健等﹐諭之曰「戶部覆處置流民事﹐起用侍郎何鑑﹐何以不會吏部﹖」健等對﹕「凡系本部承行事﹐從前亦間有徑推者。」曰「此前人不是﹐吏部銓衡之職﹐推舉人才﹐乃其職掌。若使會推﹐他日不稱﹐亦無後詞。」孝廟之明習國事如此。

武宗初卽位﹐兵部言「各門門官太多﹐科占軍士﹐請遵詔旨﹐一切裁革。」命皇城四門仍舊﹐其餘各門﹐自今以四員爲則﹐不許增。著爲令。

弘治十八年十一月﹐兵部奉敕淸查騰驤四衛軍士詭冒食糧者一萬三千九百有奇﹐皆發原衛及京營操練。自後內臣所進勇士﹐必兵部驗送而後廩之。五年復籍其人而核其數。著爲例。

正徳元年十月﹐部議﹕文職升俸終身帶支者﹐但照原官品級上支。如由正七品升俸﹐則終身止加從六品俸﹐後復升官﹐不得隨品加支。

正徳初﹐禁官員人等勿得用玄﹑黃﹑紫三色﹐民庶之家不許用紗羅紵絲。

正徳初﹐令京官三品以上用大扇﹐四品以下止許用撒扇遮日。

正徳初﹐凡忤劉瑾意者﹐輒下錦衣衛窘辱之。有指揮牟斌者﹐獨畱心善視﹐瑾怒﹐杖之闕下﹐勒令閒住。

劉瑾欲專權﹐乃構雜藝於武廟前﹐候其玩弄﹐則多取各司章疏奏請省決。武廟曰「吾用爾何爲﹖而一一煩朕耶﹖宜亟去。」如是者數次。後事無大小﹐惟意裁決﹐不復奏﹐卽詔旨﹐亦不令之知矣。

正徳三年三月﹐戶部請發年例銀於各邊。得旨﹕「各邊卽設屯田﹐又有各司府歲輸糧艸﹐天順以前﹐初無送銀之例。其例始於成化二年﹐蓋因警報﹐或以旱潦﹐事變相仍﹐行權宜接濟之術耳﹐其後遂爲歲額。且屢告缺乏﹐得無盜取浪費之獘耶﹖戶部其會官查究事端﹐議處經久長策。」

正徳初﹐禦史周熊查核遼東屯糧﹐言「遼左二十五衛﹐原額屯田二萬一千一百七十一頃五十畝﹐該糧六十三萬五千一百四十五石。今田止一萬二千七十三頃﹐該糧二十四萬一千四百六十石。外給操練捨余田二千三百一十四頃﹐該糧三萬七千二十四石。又地畝田園之類一萬一千四百一十三頃﹐該糧五萬九千五百四十石。皆先年創法徵之以補屯糧者。今查新增田共一萬三千七百二十頃﹐該糧一十一萬三千三百六十六石。通共四十五萬一千三百九十一石。較之永樂間﹐田多一萬八幹三百五十頃﹐而糧反少二十八萬三千七百五十三石。其永樂年徵之屯軍者﹐比今多三之一。又今粗細相折﹐該去糧一十三萬六千七百七十石。實少糧四萬六千九百八十三石﹐皆常操軍承種逃故屯田從輕徵收之故耳。又永樂年間﹐常操軍土一十九萬﹐以屯軍四萬二千有餘給之﹐而受供者又得自耕﹐邊外軍無月糧﹐以是邊餉足用。今軍止八萬有餘﹐皆仰給於倉。邊外之田﹐無復敢耕﹐軍餉告匱﹐實由於此。」讀此疏﹐則舉一鎭而各鎭可知。延至於今﹐歲增月益﹐夫賦有定額﹐而邊餉無定額﹐國儲安得不竭﹖竭則何以措手﹖司國計者﹐不可不一嚴核之也。王府祿米多預支﹐及病故﹐輒乞免還宮。正徳時有旨﹕「今後祿米﹐俱按季關支。未及期而支者﹐巡按禦史究問以聞。」正徳四年九月﹐兵部侍郎胡汝礪丈量過公侯伯指揮等官張懋等莊田地﹐共一千八百餘頃。得旨﹕「公侯伯等官旣有常祿﹐在外莊田﹐徒使利歸佃戶家人。卽今邊儲缺乏﹐各官豈無憂國足邊之心﹖查出土地宜照例起科。革去管莊人役﹐各家願自種者聽﹐不願者撥與附近空閒捨﹐余種納還。量地利厚薄以定則例。令各邊查出地土﹐視此令行之。」

正徳時﹐湖廣巡撫都禦史王綸以歲累紵﹐預備倉已竭。欲禮勸富民﹐納粟賑濟﹐有不從者疏聞究治。

武廟曰「勸分固救荒權宜之法﹐但近年逼迫太甚﹐民情不堪。其令鎭巡官再行斟酌﹐須富室樂從﹐不可彊之」。

正徳時﹐四川賊作亂。時官兵脆弱﹐調永順﹑保靖兵徵之﹐所至剽掠﹐甚於流賊。賊嘗謂居民曰「我來梳汝﹐兵耒篦汝矣。」

正徳七年﹐黑眚見﹐形兼赤黑﹐大者如犬﹐小者如貓。若風行有聲﹐夜出傷人﹐有至死者。初自河間﹑順徳﹐漸及京師。人夜持刁鬥相警﹐達旦不敢寢﹐逾月始息。

正徳十年﹐神武右衛副千戶王玉以報獻銀礦不實坐斬﹐死獄中。其子生員銘請襲職﹐兵部言「玉未決而死﹐若銘得襲﹐何以懲惡﹖」遂謫充本衛軍。

內閣藏書甚多﹐然歲久不無殘闕。正徳十年冬﹐大學士題請﹐令中書舍人胡熙﹑典籍劉偉與原管主事李繼先查對校理﹐由是其書爲繼先等所盜﹐亡失愈多矣。

正徳十年﹐科道官奉命選營衛官軍﹐是時食糧官軍三十八萬四千七百四十五人。各監局門廠等處役占奏準免選者十八萬一千人﹐從徵者二萬九千十五人﹐逃故者萬五千四百五十二人﹐團營所存者十三萬四千九百八十三人。而中選者僅二萬三千三百二十三人。

●卷十七

嘉靖初﹐給事中顧濟言「陛下首辟言路﹐羣臣莫不因事納忠﹐以贊成新政。然髙遠者似涉於迂闊﹐切直者或過於犯顏。若怒其犯顏﹐則言必不入﹔視爲迂闊﹐則計必不行。如此而欲忠言日聞﹐不可得也。」

嘉靖初﹐詔都察院申明累朝禁例。凡都城內外詐冒皇親太監名目﹐攔截橋道﹐私開店捨﹐指稱內府包攬錢糧者﹐今巡城禦史及廠衛緝捕究治﹐枷號發遣。

嘉靖初﹐給事中顧濟言「陛下臨禦以來﹐首翦羣凶﹐天下稱明。然姦黨尙存﹐陰謀變幻﹐或乘機會以傷善類﹐或借鷹犬以快私仇﹐或執邪說以拒正論﹐或假言事以動朝廷。未敗者思固寵﹐旣敗者幸復全。此治亂安危之機﹐不可不畏。」按此疏所云﹐凡爲權姦者皆然﹐不獨嘉靖初矣。

嘉靖初﹐光祿少卿孫鏜言「上供器皿﹐多畱中不發。」世廟曰「光祿寺供應器皿﹐俱系小民脂膏造辦﹐甚爲可惜。旣在宮者﹐令盡數發出。以後每日照原進數發與該寺官廚收領。仍令本寺官用心查考出入﹐有損失欠少﹐指實參奏。」

弘治時﹐內府供用庫﹐歲派靑白鹽十七萬五千斤。正徳以後﹐加至三十五萬一千八百四十四斤。嘉靖初﹐以禦史鄭光琬言﹐始復弘治舊額。

嘉靖初﹐海西弗提衛進一小豹子﹐卻不受。仍治遼東都指揮違例濫收之罪。

嘉靖初﹐巡倉禦史劉寓生言「運糧加耗之獘﹐有曰太監茶果者﹐每石三釐九毫﹐歲銀一萬五千六百兩﹔曰經歷司﹑曰該年倉官﹑曰門官門吏﹑曰各年倉官﹑曰新舊軍斗﹐俱每石一釐﹐共銀一萬六千兩﹔曰會錢者﹑曰小蕩光銀者﹐各每石一分﹐共銀八萬兩﹔曰救斛面銀者﹐每石五釐﹐計銀二萬。皆民膏血也。乞痛革其獘。」世廟命內外總督糧運等官﹐嚴行禁革。違者重治以罪。

嘉靖初﹐甘肅巡撫陳九疇請內帑銀募軍﹐戶部言「據九疇所稱﹐本鎭官軍原額七萬有餘﹐近年逃亡幾半。夫逃軍旣眾﹐則餘糧亦多。宜卽以逃軍所餘之糧﹐爲募軍月糧諸費。」世宗深然其言。今各邊動稱無兵﹐何不仿此例行之也﹖

嘉靖初﹐南京兵部待郎席書言「南畿民饑殊甚﹐考古荒政可行於今日者﹐惟作粥一法﹐不煩審戶﹐不待防姦﹐至簡至要﹐可以舉行。而世俗咸謂不便﹐蓋緣曾有舉於一城﹐不知散布諸縣﹐以致四遠饑民聞風並集﹐主者勢不能給﹐致民相聚而死﹐遂謂此法難行。臣今總計南畿作粥﹐江南北可四十二州縣。大都大縣設粥幹十六所﹐中縣減三之一﹐小縣減十之五。諸所設粥處﹐約日並舉﹐凡以饑來者﹐無論本處鄰境軍民男婦老幼口多寡﹐均粥給濟。起今十一月半﹐抵麥熟止﹐計用米不過十六萬石﹐銀十六萬兩﹐可活人二十餘萬。取用有數﹐未至太糜﹔賑卹有等﹐不至虛費。此法一行﹐垂死之人﹐晨得而暮起﹐甚效甚速﹐其功甚大。」戶部覆﹕「此法不特宜於南畿﹐宜通行天下災荒處所﹐一體施行。」

內官監收白熟粳米﹐科索無厭﹐大率正糧一石﹐加費二石﹐始獲批單。嘉靖時﹐以應天巡撫吳廷舉言﹐始令今後內官監收糧悉如故事。每石加耗一斗﹐不許分外多收。軍餘人等﹐有仍前巧立名色科索民財者﹐如法究治。

嘉靖初﹐吏部侍郎胡世寧言「人君大徳﹐曰仁﹐曰明﹐曰武。然三徳以仁爲主﹐而明與武所以成之也。譬如天地﹐仁則其生成之徳﹐明則其日月之照﹐皆不可一日而無。若武則雷霆﹐時可一震而已﹐震之數或震之過﹐則傷物必多而天威褻矣。故仁或可過而明則不可過也﹐明過則察﹔明猶可過而武決不可過也﹐武過則殘。請自今中外羣臣有罪﹐悉下司寇問理。罪狀明白﹐輕重誅黜﹐皆依律科斷﹐姦不能惑﹐佞不能移﹐所謂武也。若廷辱之以箠楚﹐或有偶斃雷霆之下者﹐遂傷日月之明﹐大爲天地生成之累矣。」

嘉靖時﹐吏部尙書廖紀言「祖宗朝人材未必如今日之盛﹐而當其時士習淳朴﹐絕無僞巧﹐勉修職業﹐不務虛名﹐故事治民安﹐國家賴之。正徳以來﹐士多務虛譽而希美官﹐假恬退而爲捷徑﹐或因官非要地﹐或因職業不舉﹐或因事權掣肘﹐或因地方多故﹐輒假托養病致仕﹐甚有出位妄言棄官而去者﹐其意皆籍此以避禍掩過﹐爲異日拔擢計﹐而往往卒遂其所欲。以故人怠於修職﹐巧於取名﹐相效成風﹐士習大壞。」世廟是其言。令自今有假托養病致仕者﹐俱不準。京官衰朽﹐方準致仕﹐眞病者﹐方準養病。有不奏棄官及奏不候命而去者﹐許該部科道及撫按官糾舉﹐罷職不敍。

嘉靖初﹐致仕刑部尙書林俊言「古者撻人於朝﹐與眾辱之而已﹐非必欲壞爛其體膚而致之死也。成化時﹐臣及見廷杖三五臣﹐容厚綿底衣﹐重氈疊杷﹐然且臥牀數月﹐而後得痊。正徳時﹐逆瑾用事﹐始啟去衣之端﹐釀有末年諫止南巡杖死之慘﹐幸遇新詔收卹﹐士气始回。臣又見成化﹑弘治間詔獄諸旨﹐惟叛逆﹑妖言﹑彊盜『好生打著問』﹐喇唬殺人『打著問』﹔其餘常犯﹐送錦衣衛鎭撫司問﹐鎭撫司奏送法司議罪。中間情重﹐始有『來說』之旨。今一槪打問﹐無復低昂﹐恐失舊典﹐非祖宗仁厚之意。」

世廟於萬機之暇﹐畱心篇章。嘉靖五年六月禦平臺﹐召大學士費宏﹑楊一淸﹑石珤﹑賈詠入見﹐各作一詩相勗。賜宏詩云「睠玆忠良副倚賴﹐舜臯仿佛康哉賡。朕纘大服履昌運﹐天休滋至卿其承。沃心輔徳期匪懈﹐未讓前賢專令名。」賜珤詩云「黃閣古政府﹐輔導須才良。卿以廷薦人﹐性資特剛方。在木類松柏﹐在玉如珪璋。可否每獻替﹐忠實無他腸。」賜詠詩云「卿本中州俊﹐簡在登臺衡。君臣際良難﹐所貴徳業並。朕固亮卿志﹐夙夜懷忠貞。《捲阿》有遺響﹐終聽鳳凰鳴。」賜一淸詩云「邇年西陲擾﹐起卿督邊方。寬朕西顧憂﹐威名滿華羌。予承祖宗緒﹐志欲宣重光。卿展平生猷﹐佐朕張皇綱。」

嘉靖時﹐都給事中周瑯言「律令所載﹐凡逮系囚犯﹐老疾必散收﹐輕重以類分﹐枷紐薦席﹐必以時飭﹐涼漿暖匣﹐必以時備。無家者給之衣米﹐有疾者給之醫藥。淹禁有科﹐疏決有詔。此祖宗良法美意。今無論輕重﹐槪爲幽囚﹐動引歲時。主者苦爲讞覆之煩﹐吏卒憚於防閒之久﹐奏未成而罪人之骨已糜矣﹐伏乞嚴爲禁約﹐酷吏知警﹐而民命無枉。」世廟深然其言。令「今後中外理官務平心推鞫﹐不得任意出入﹐以致冤濫。在外責之監司﹐在京令部院及科道糾察。但有用法深刻致戕民命者﹐卽黜爲民﹐卽才守可觀﹐不許推薦﹐務期用刑得中﹐以稱朕欽卹之意。

嘉靖時﹐侍郎張璁等言「祖宗設立刑部﹑都察院﹑大理寺﹐謂之法司﹐所以糾正官邪﹑淸平獄訟也﹔設立東廠﹑錦衣衛﹐謂之詔獄﹐所以緝捕盜賊﹐詰訪姦宄也。夫職業之廢﹐謂之曠官﹔職掌之奪﹐謂之侵官。今後凡貪官冤獄﹐仍責之法司提問辯明﹐若有隱情曲法﹐聽廠衛覺察上聞。凡盜賊姦宄﹐仍責之廠衛緝訪捕獲。然必審問明白﹐送法司擬罪上聞。庶於事體爲當。」世廟深以爲然。詔如議行。

禮部尙書兼翰林院學士﹐自桂萼始。

正統間﹐以學士一人在內閣﹐專管誥敕。後久不設。弘治七年復設﹐至用尙書兼學士如石珤﹑侍郎兼學士如賈詠輩掌管。至嘉靖六年﹐侍郎溫仁和得請歸省﹐乃以張璁議﹐始革不補。

嘉靖時﹐世廟因大學士楊一淸言「八府土田﹐多爲各監局及戚畹勢豪之家乞討﹐或作艸場﹐或作皇莊﹐使民失其常產。」有旨﹕「八府軍民徵糧地土﹐多爲姦人投獻﹐勢家朦朧請乞﹐逼取地租﹐𨿽有勘斷﹐終不明白。民失常產﹐何以爲命﹖京畿如此﹐在外可知。宜令戶部推侍郎及科道官有風裁者各一人﹐領敕往勘。不問皇親勢要﹐凡系濫請及額外占奪民業曾經奏訴者﹐查冊勘還﹔各項艸場亦有將軍民地土混占者﹐一體淸理。外省令禦史按行﹐諸王府及功臣家惟祖宗欽賜有籍可據則已﹐凡近年請乞及多餘侵占者﹐皆還軍民。各處勢要亦有指軍民世業爲拋荒獵而有之﹐皆宜處置。事竣具上其籍﹐戶部務綜其實﹐以副朕卹民固本之意﹐承委官有畏避權勢保私蔽公者﹐以狀聞。」

嘉靖時﹐禮部尙書方獻夫等言「尼僧道姑有傷風化﹐乞將見在者發回攺嫁﹐以廣生聚。年老者量給養贍﹐依親居住。其奄寺拆毀變賣﹐敕賜尊經護敕等項追奪。戒諭勛戚之家﹐不得私度。」世廟是其言﹐因諭獻夫曰「昨霍韜言﹐僧道盛者﹐玉道之衰也。所言良是。今天下僧道無度牒者﹐其令有司盡爲查革。自今永不許開度及私創寺觀庵院﹐犯者罪無赦。」

嘉靖時﹐大學士張璁言「景泰初﹐尙書於謙設立十二團營﹐最爲緊要﹐日久漸廢。至正徳間﹐江彬用事引邊兵入內操練﹐而團營之法益壞。今虜寇宣府﹐欲還京軍徵討﹐十二萬人選不滿二三萬﹐蓋由彊壯者役占權門﹐瘦羸者掛名影射。夫戶部糧冊十二萬﹐不闕一人﹐而點選兵冊僅僅若此。設有警變﹐何備之﹖乞敕權要﹐私占軍丁者淸出補伍﹐以充十二萬原數﹐而量爲精選﹐以備先鋒﹐無事之日﹐如法操練。有事之日﹐卽奉命啟行﹐則營伍充實﹐京師有備矣。」世廟嘉納之。

嘉靖時﹐都察院左都禦史胡世寧言「《書》曰﹕『詞尙體要。』律曰﹕『陳言事理﹐並要直言簡易﹐不許虛飾煩文。』弘治以前﹐臣僚章奏﹐皆刪煩就簡﹐故君上得以親覽無遺。及武宗之時﹐不親政事﹐臣下遂因循自逸﹐不事刪削﹐惟聽吏胥全具文移。或一事而重言﹐或一本而數紙﹐𨿽臣等竟日﹐有不能周讀一過者﹐乃以上勞君父。爲治之體﹐豈宜如是﹖乞申敕內外諸司﹐凡事當奏題者﹐務照弘治以前舊規﹐刪去煩文﹐務從簡要﹐不許全錄往來文移。而部院議覆者﹐亦必撮其要語﹐使無贅詞﹐又無失事﹐庶幾少便省覽。」世廟深然其言。令諸司章奏﹐不許煩詞﹐第宜明白﹐開陳要旨﹐庶易省閱。

嘉靖時﹐加張璁少保兼太子太保﹐桂萼太子太保。時方有事郊壇﹐二臣請候廷謝畢﹐乃敢受命。世廟曰「古者人君接大臣無時﹐上下乃交。翌日扈從齊宮﹐卽可出謝﹐不必陛見。」

嘉靖七年﹐提督團營官查上十二營官軍原額一十萬七千有奇﹐今止五萬四千四百有奇。馬原額一十五萬二百餘匹﹐今止一萬九幹三百餘匹﹐且其中病憊虺瘠者過半。營務廢弛﹐莫甚此時。今承平日久﹐其廢弛又不止此矣。

嘉靖時﹐大學士張璁言「成化以前﹐誥敕之體。猶爲近古﹐其於本身﹐不過百餘字。祖父母父母並妻室﹐不過六七十字﹐言之無費詞﹐當之者無愧色。近來藻情飾僞﹐張百成千。以萬乘之尊﹐下譽匹夫匹婦之賤﹐殊非事體。」世廟是其言。令自今誥敕務崇簡實﹐不許競飾浮詞﹐致褻制體。

嘉靖時﹐給事中陸粲核實壩上等牛馬羊房見在頭畜共三千九百七十七﹐歲應用料豆三萬九千三百一十五石有奇﹐艸九十萬一千五百八十四束。比之原數﹐減料一十四萬二千餘﹐艸四百六萬一千餘。蓋自有馬房以來﹐糜費侵漁﹐不知有幾。根盤勢據﹐莫敢誰何。世廟報曰「各馬牛房宿獘﹐非止一端。蠹國害民﹐長姦惠惡﹐莫此爲甚。自今敢有復蹈前獘﹐科道官及緝事衙門卽指實參奏﹐處以重罪。」

嘉靖時﹐詹事霍韜言「舊例鹽一引輸邊粟二斗五升﹐故富商大賈﹐悉於三邊自出財力招遊民墾邊地﹐藝菽粟﹐歲時屢丰﹐粟石值銀二錢。時有計利者曰﹐輸粟二斗五升支鹽一引﹐是以銀五分得鹽一引。請更其法﹐課銀四錢二分支鹽一引。銀二錢得粟一石﹐鹽一引得粟二石﹐是一引之鹽﹐得八引之利。戶部以爲實利﹐遂變其法。凡商人引鹽﹐悉輸粟於戶部。由是商賈耕稼﹐積粟無用﹐遂輟業而歸。邊地荒蕪﹐米粟一石值銀五兩﹐皆鹽法更獘之故也。今欲足邊糧﹐其復輸粟之舊制乎﹖」按韜此議最是。

嘉靖初﹐詹事霍韜言「洪武初年﹐天下田土八百四十九萬六千頃有奇﹐弘治十五年﹐存額四百二十二萬八千頃有奇﹐失額四百二十六萬八千頃有奇。是宇內額田存者半﹐失者半也。因備查得湖廣額田二百二十萬﹐今存額二十三萬﹔河南額田一百四十四萬﹐今存額四十一萬﹔廣東額田二十三萬﹐今存額七萬。此皆欺隱於小民者也。洪武初戶一千六十五萬有奇﹐至弘治四年僅九百一十萬。洪武初口六千五十四萬有奇﹐至弘治四年僅五千三百三十八萬。國初宜少而多﹐承平宜多而少﹐何也﹖又按天下藩府﹐洪武初﹐山西惟晉府一王﹐歲支祿一萬石。今增郡王將軍中尉而下共二千八百五十一位﹐歲支祿米八十七萬有奇﹐則加八十七倍矣﹐舉山西而天下可推也。又按天下武職﹐洪武初二萬八千餘員﹐成化五年至八萬一千餘員﹐增四倍矣。錦衣衛官洪武初二百一十一員﹐今一千七百餘員﹐增八倍矣。戶口日減﹐費用日增﹐可不思所以處之也﹖」

嘉靖時﹐兵部侍郎王廷相言「備荒之政。莫過於古之義倉。若立倉於州縣﹐則窮鄕就倉﹐旬日待斃。臣以爲宜貯之里社﹐定爲規式。一村之間﹐約二三百家爲一會﹐每月一舉﹐第上中下戶﹐捐粟多寡﹐各貯於倉﹐而推有徳者爲社長﹐善處事能會計者副之。若遭凶歲﹐則計戶而散﹐先中下者﹐後及上戶﹐上戶責之償﹐中下者免之。凡給貸﹐悉聽於民。第令登記冊籍﹐以備有司稽考。則旣無官府編審之煩﹐亦無奔走道路之苦矣。」

嘉靖時﹐以工部尙書李鐩營求得謚﹐不協公論﹐並贈官俱革。因詔﹕「大臣家子弟﹐有托爲求文﹐公行賄賂營求贈謚蔭官者﹐緝事衙門訪實﹐奏聞處治。」

嘉靖時﹐世廟因災荒敕諭都察院﹐內一段言「朕近因民窮﹐屢有蠲貸之命﹐聞所在官司仍微又催之者。夫官免之意在裕民﹐卻乃如是。諭財則官民兩不獲﹐上擁虛名﹐下受重困﹐法令俱亡。著議處考究﹐其有欺隱及不遵的。從重治罪。」按此獘在今爲尢甚。

嘉靖時﹐都給事中夏言奏﹕「國家舊制﹐給事中有缺﹐止於進士三十以上者選補。弘治間始以行人博士兼選﹔正徳間始以推官知縣兼選﹔正徳末年始盡廢進士考選之例。蓋中大臣陰爲沮止﹐輒以未經世故爲言。夫古之人固有未嘗徒勞州縣而經綸素具﹐又有致身臺輔而功名反損於治郡者﹐人品才器﹐不可一律拘也。況朝廷設立言官﹐當取其風裁﹐不當取其徳量﹔當取其戇直﹐不當取其疏通﹔當取其有廊廟珪璋之度﹐不當取其簿書米鹽之能。司馬光曰「凡擇言官﹐當以三事爲先﹕第一不愛富貴﹐次則重惜名節﹐次則曉知治體。臣以爲當以光言爲取人之則﹐用臣言求建官之體。若徒以老成諳練爲言﹐是不過欲得脂韋妍阿﹑愛身固祿之流﹐利其不爲己害而已。」

兵部尙書王瓊嘗言「中國之於夷狄﹐順利則撫之﹐然撫之過則納侮﹔逆則拒之﹐然拒之甚則黷兵。天下事惟有是非兩端﹐夫苟知其爲是﹐而必可行﹐又計後來之成敗﹐而不果於行﹐未有不誤國殃民者也。」

雲南羈縻之地﹐洪武﹑永樂間﹐原無鎭守太監﹐後來始設﹐大爲地方騷擾。嘉靖九年﹐以雲南巡按毛鳳韶言裁革。

嘉靖時﹐禦史胡效才以父璉任都禦史﹐奏當回避。世宗曰「大臣子弟任科道官者﹐以回避攺授翰林﹐皆近年陰厚私獘。效才準於在京別衙門相應職事攺授。以後俱照此例行。」

常朝後﹐閣臣由東陛上﹐侍立禦座東﹔錦衣衛官由西陛上﹐侍立禦座西。翰林院官﹐日輪一人捧敕﹐在閣臣後候承旨。俱自嘉靖九年始。

嘉靖時﹐朝官失朝者三百人。世廟下法司議﹐法司請量加罰治。世廟怒其曲護﹐命三次不到者﹐俱送法司逮問。

文華殿東室﹐舊設佛像。世廟惡其不經﹐撤去之。乃祀伏羲﹑神農﹑黃帝﹑堯舜﹑禹﹑湯﹑文﹑武九龕南向﹐周公﹑孔子二龕東西向。自爲祭文﹐行安神禮。

世廟禦文花殿西室﹐諭大學士張璁﹕「卿可示萼﹑鑾﹑時﹑縉﹑鼎臣﹑誥﹑孔暉﹑言﹑潮﹐人各以經書大旨一章講解之﹐尢要交修之﹑實啟沃之﹑誠切於身心政事風俗民情爲目前緊要者來陳。勿相通謀。人各自獻其誠﹐庶不負朕所望。」越數日﹐諸臣乃各撰次講章以進。

嘉靖初﹐停止納銀入監事例﹐而蘇州猶起送生員方世儒等至部﹐戶部以爲言。得旨﹕「納粟系一時權宜﹐本非正途。矧今京官及方面子弟增銀告納﹐是導之貪也﹐剝民害國﹐將靡有止極﹐殊乖政典﹐久已停寢﹐何得違例起送﹖世儒等俱遣歸﹐給還原納銀兩。諸承行官吏﹐悉令巡撫官逮問。」

參議顧璘養親致仕矣﹐後起家爲浙江參政﹑山西按察使﹐俱未之官﹐仍乞養親。數歲復起浙江左布政﹐未之任﹔復推副都禦史巡撫山西﹐復乞養親。世宗曰「顧璘原系致仕養親官﹐吏部如何連升爲參政﹑按察使﹖旣不之官﹐卻又推升布政﹐未幾又推巡撫﹐乃復以親老爲請﹐非人臣事君之道。璘仍以原任布政職銜致仕。內外大小官員﹐凡有托故養親養病在家安坐超升不復供職者﹐皆冒濫君恩﹐全無臣子之義。並革去新銜閒住﹐不許起用。」

嘉靖十年﹐大內東偏火﹐延燒東西﹐十四連房俱盡。世宗諭大學士張璁曰「宮中地隘而屋眾﹐且貫以通棟﹐所以每有火患。聞南京宮中諸門皆磚砌﹐不用木﹐固知聖祖慮深。今所毀者﹐不須依舊式。未毀者量爲規畫﹐務使道塗疏豁﹐堂捨整簡﹐勿令相近。門俱如南京制﹐斯免驚擾耳。」

世廟嘗語張孚敬曰「君臣之際﹐固不可嚴﹐此在朝之當愼﹐他處則猶家禮然。且漢文之召賈生﹐因語久而爲之前席﹐今亦稱美。故君臣不交﹐治功安成﹖卿夙夜在公﹐敬君盡禮﹐昨見退遜太過﹐恐非輔臣之於君者。夫何謂輔導大臣﹖與他諸臣不同﹐故曰﹕『導之訓教﹐輔以徳義﹐保其身體。』此則不可以在朝之制相與明矣。今後凡會議﹐或卿有所入奏﹐無拘時而來﹐面相計處﹐庶裨交修。俟朕性志有定﹐方可廣接他人﹐庶有所酌別賢否耳。」

嘉靖時﹐吏部言﹕國初設國子監官﹐專取問學優長徳器老成者任之﹐使生徒有所觀法﹐以爲成材之地。邇來進士外選者﹐輒求攺監職﹐苟歷年資﹐遂得內補。以賢關爲捷徑﹐非祖宗立法養士之意。且今進士之科皆若此輩﹐則民社之責屬之何人﹖自今宜著爲例﹐有補外而求攺監職者﹐非才力不及﹐則學術不正﹐不得擅攺京職﹐以長奔兢。世廟深然其言。命如議禁革﹐著爲例。

嘉靖乙未正月雪﹐世宗諭閣臣禮官曰「今日欲與卿等一見﹐但蒙天賜時玉耳。」禮部尙書夏言因言「以『時玉』語雪﹐實前所未道﹐足爲文訓。」因作《天賜時玉賦》以獻。

嘉靖十四年秋﹐世宗諭禮部尙書夏言「朕宮左右小殿﹐東貯冕弁﹐西藏書史﹐欲懸以額﹐卿可擬名宋聞。」言擬左曰「端凝」﹐右曰「懋勤」以進。世宗覽而悅之﹐曰「卿所擬取端冕凝旒﹐懋學勤政﹐意義甚善。」遂遣中使賜言白金彩幣。

禁內舊有大善佛殿﹐中有金銀佛像﹐並金銀函貯佛骨佛牙等物。世宗欲撒其殿﹐建皇太后宮。命侯郭勛﹑大學士李時﹑尙書夏言入視基址。言請敕有司以佛骨痊之中野﹐以杜愚惑。世宗曰「朕思此物﹐智者曰邪穢﹐必不欲觀﹔愚者以爲奇異﹐必欲尊奉。今𨿽埋之﹐將來豈無竊發﹖」乃燔之於通衢﹐毀金銀佛像凡一百六十九座﹐頭牙骨凡萬三千餘斤。

祭啟聖祠﹐舊皆國子監堂上官禮。嘉靖十五年秋祭﹐祭酒呂楠﹑司業童承敍俱有期服﹐乃以學士張璧代之。

內閣規制舊甚狹隘。嘉靖十六年﹐世宗命工匠相度﹐乃與大學士李時等議﹐以文淵閣中一間恭設禦座﹐旁四間各相間隔﹐而開戶於南﹐以爲閣臣辦事之所。閣東誥敕房內﹐裝爲小樓﹐以貯書籍。閣西制敕房南面隙地﹐添造捲棚三間﹐以容各官書辦。而閣制益備矣。

嘉靖時﹐禦史遊居敬請禁約故兵部尙書王守仁及南京吏部尙書湛若水所著書﹐並毀門人所創書院。戒在學生徒勿遠出從遊﹐致妨本業。世宗曰「若水畱用﹐書院不奉明旨﹐私自創建﹐令有司攺毀。自今再有私創者﹐巡按禦史參奏。比年陽倡道學陰懷邪術之人﹐仍嚴加禁約﹐不許循襲﹐致壞士風。」

嘉靖十七年﹐命皇親指揮以下千百戶等官俱得陪祀郊廟﹐不在武官四品例﹐著爲令。

嘉靖時﹐定遠縣生員黃淮獻《大明中興頌》。有旨﹕令廠衛五城禁各處遊民及罷黜生員潛居京師建言希用者。

嘉靖十七年詔書內一款﹕「士大夫學術不正﹐邪僞亂眞﹐以致人材卑下。文章政事﹐日趨詭異﹐而聖賢大學之道不明﹐關系治理﹐要非細故。朕歷覽近代諸儒﹐惟朱熹之學醇正可師。祖宗設科取士﹐經書義一以朱子傳注爲主。比年各處試錄文字﹐往往詭誕支離﹐背戾經旨。此必有一等姦僞之徒﹐假道學之名﹐鼓其邪說﹐以惑士心﹐不可不禁。禮部便行與各該提學官及學校師生﹐今後若有創爲異說﹑詭道背理﹑非毀朱子者﹐許科道官指名劾奏。」

嘉靖時﹐都禦史王廷相言「古之君子﹐難進易退﹐寧自守以俟時﹐無寧毀道以求進﹐故足以康濟世務﹐風勵時俗也。今士風與此殊異﹐一登仕宦之途﹐卽存僥幸之念。諂諛賄賂﹐無所不爲。遇一官缺﹐必有數人競爭。於是京師有講搶攘之謠﹐而廉恥掃地矣。夫恬靜﹐君子也﹔奔競﹐小人也。奔競進﹐則恬靜必退。由是以小人引小人﹐而朝無君子矣。其爲世道不祥﹐莫大焉。」

嘉靖時﹐禦史聞人詮言「今時文體詭異己極。乞申飭天下﹐力崇古朴﹐其要在先責督學憲臣﹐次責場屋考校等官。」世宗報曰「自後遇鄕試﹐禮部必詳閱試錄與各生公居。有仍前離經叛道詭辭邪說者﹐則治監臨考校官之罪﹐黜其中式者爲民。」

嘉靖時﹐建安王宸潚遣校尉張益賫奏至京﹐授之祕札﹐囑以夤緣關通之謀﹐益藏奏牘中﹐遂誤徹。禦覽﹐詔下法司逮問。於是禮科言「近日各宗室章奏煩瀆﹐多由姦徒撥置﹐營差入奏﹐厚賫金帛﹐潛住京師﹐例外比例﹐恩外乞恩﹐謀畫萬端﹐期於必得。往往借口關節﹐侵牟無算﹐欺蔽宗室﹐污辱朝士﹐請嚴爲禁例。」世宗乃詔諸王﹐以後務自點檢。戒諭宗室﹐敬遵祖訓﹐一切事宜﹐必與令甲相合﹐方許遣奏。如有法外乞恩再三奏瀆者﹐所司卽劾奏之。具奏使事竣不還﹐延至半月以上者﹐捕治不貸。

嘉靖二十四年詔﹕「有司官賢否﹐止據撫按舉劾﹐政體歸一。今後總督淸軍巡關等官﹐止於專職﹐所屬論列﹐不許一槪混及。」

嘉靖時﹐都給事中葉鏜言「今之談邊事者﹐無出修邊召募兩端﹐然自有虜患以來﹐當事諸臣建議修邊﹐耗費帑藏無算﹐而虜入不能捍禦﹐虜退不能邀扼﹐邊墻果足恃乎﹖沿邊衛所﹐軍有定額﹐皆計口給糧。軍亡而額存﹐可以勾補﹔額虛而糧存﹐可以召補。今悉置不理﹐而徒以召募充數﹐尢爲失策。請自今稍節修邊冗費﹐爲養軍賞軍之資﹔罷擺邊軍士﹐爲哨探守堡之用。仍備查各邊軍原額之數﹐汰去老弱﹐簡精壯者更代。則召募可無行﹐而邊備自實矣。」

嘉靖時﹐給事中楊允繩言「古者立郡縣之等﹐明銓序之品﹐所以人與地相適。今宜劑量政務煩簡﹐地方邊腹﹐道裏衝僻﹐列三等爲銓除。中有請托規避者﹐痛加裁抑。至於履任後﹐人才地方或未相宜﹐又有出於銓擬所不及者﹐令撫按官奏報攺調﹐則人才各適於用﹐銓擬漸趨於平矣﹐按選法莫善於此疏﹐莫不善於今之掣簽。」

嘉靖時﹐戶部尙書潘潢因鎭巡官以召募新軍疏請加餉﹐言「國初﹐各邊錢糧﹐取辦民屯二種﹐馬料取之采靑牧放﹐歲有常供﹐未嘗告乏。邇者民糧逋負﹐屯種廢弛﹐而動請內帑。虛腹心以奉四肢﹐非完策也。乞行巡按禦史先查各省起運錢糧﹐各衛所屯田子粒﹐別其積欠﹐嚴限催徵。是後會計歲用﹐先盡民屯二糧﹐開中鹽引及各稅課等項﹐通融計算﹐裒多益寡。或有非常蠲減﹐方許奏發帑銀。庶邊臣奏討之煩﹐非所慮矣。」

嘉靖二十九年﹐兵部侍郎王邦瑞言「國初﹐京營勁兵﹐不減七八十萬﹐而元戎宿將﹐常不乏人。嗣是三大營變而爲十二團營﹐又變爲兩官廳﹐𨿽浸不初若﹐然原額軍尙足三十萬八千有奇。迄今承平旣久﹐武備廢弛﹐在營操練不過五六萬人而已。戶部支糧則有﹐兵部調遣則無。比者醜虜深入﹐守城出戰﹐動稱無軍。其見在者﹐率老弱疲憊市井遊販之徒﹐衣甲器械﹐取給一旦。臣以爲卒伍之不足﹐其獘不在逃亡﹐而在占役﹔訓練之不精﹐其罪不在軍士﹐而在將領。今之提督武臣﹐多世冑紈絝﹐不閒軍旅。平時則役占營軍﹐以空名支餉﹐臨操則四集市人﹐呼舞博笑而已。先年尙書王瓊﹑毛伯溫﹑劉天和輩嘗有意整飭之矣﹐將領惡其害己﹐率從中阻撓﹔軍士久習驕惰﹐輒倡流言。淸理未半﹐復從中止。彫敝至極﹐我皇上親見其害矣。宜差風力科道﹐通查十二營人馬數目﹐取戶部糧冊參考﹐見在者必汰去老弱﹐逃亡者設法勾補﹐占役者悉徵著伍﹐然後人給衣甲器械﹐加意練習。勿爲羣議浮言所搖﹐庶幾營務可飭矣。」世宗以其疏陳積獘皆是﹐於是革去十二營兩官廳名目﹐止用京營總兵官一員﹐以仇鸞爲之﹐贊理軍務文臣一員﹐以復祖制﹐以一事權。仍令兵部會官定議﹐兵部會議言「京營之制﹐主訓練在京官軍﹐其始止合大小教場以訓練五軍將士而已。永樂初﹐立五軍營﹐操練官軍﹐專備徵伐戍守之用﹐三千營司寶纛令旗﹐神機營司神槍火器﹐謂之三大營。五軍﹑神機二營﹐俱有中軍左右掖哨﹐五軍營﹑三千營具有五司。至於千二圍子手﹑幼官﹑殫忠等﹐又俱有營﹐附於五軍營中﹐而各有司焉。時營無不知兵之將﹐將無不練之卒﹐然且有禦前試驗及按月開報之條﹐以賞罰懲勸之。所以兵休而不驕﹐兵用而不困。正統末﹐尙書於謙見五軍營軍士精壯老弱參處﹐就中挑選十二萬﹐團操爲十二營﹐立爲奮武等名﹐以別其號。總以提督﹐以重其權。十二營內﹐莫不各有三大營。至於老弱﹐存畱大營﹐遂爲次撥﹐亦應變濟時之權也。至正徳﹐而東西官廳之制立焉。其法就十二營中挑選精銳﹐另設總兵參將統領﹐各邊奏請﹐待報啟行。是十二團營又爲老家﹐而兩官廳又爲團營地。至於今日﹐則兩官廳之兵﹐又未必精。營日分而愈弱﹐軍日選而愈獘。官多則占役者重﹐而軍士疲於奔走。營分則稽查爲難﹐而軍士易於隱蔽。因條爲興革六事。」世宗命如議﹐遂革提督監槍內臣。旣而仇鸞復請以四武營歸五軍營﹐中軍四勇營歸左右哨﹐四威營歸左右掖。中軍左右哨掖各設坐營官一員爲正兵﹐參將二員爲奇兵﹐正兵以備守城﹐有警則以奇兵出徵。從之。

嘉靖時﹐兵部尙書聶豹言「唐臣陸贄謂﹕中國與夷狄各有所長﹐不可勉於所短而敵其長﹐宜用所長以乘其短。是以修封疆﹐守要害﹐塹蹊隧﹐壘軍營﹐謹禁防﹐明斥堠﹐務農以足力﹐練卒以蓄威。寇小至則遏其衝﹐大至則邀其歸﹐據險以乘之﹐多方以誤之。使其勇無所施﹐眾無所用﹔掠則靡獲﹐攻則不能﹔進有腹背受敵之虞﹐退有首尾難救之患。此萬全之術也。」

嘉靖時﹐延綏巡撫王輸言「陜西四鎭邊儲﹐自嘉靖十年查核﹐今經二十餘年﹐士馬日耗﹐糧餉日增。如延綏鎭﹐舊設軍六萬六千餘名﹐今止五萬餘名﹔馬二萬九千餘匹﹐今止一萬三千餘匹。歲用五十六萬有奇﹐計浮費不下一十四萬。寧夏鎭﹐舊設軍四萬四千餘名﹐今止二萬八千餘名﹐馬二萬四千餘匹﹐今止一萬二千餘匹。歲用四十一萬有奇﹐計浮費不下十萬。甘肅鎭﹐舊設軍四萬五千餘名﹐今止三萬五千餘名﹔馬二萬七幹匹﹐今止一萬八千餘匹。歲用四十一萬有奇。固原鎭﹐舊設軍七萬九千餘名﹐今止一萬一千餘名﹔馬三萬五千餘匹﹐今止八千餘匹歲用三十四萬有奇﹐計浮費各不下一十六萬。求其增費之源﹐與耗散之獘﹐有逃亡倒失﹐朦朧濫支﹐此破冒積習之獘﹐逋負侵沒﹐因緣爲姦﹐此徵解積之習之獘。報警則以小爲大﹐出師則以少爲多﹐地裏遠近﹐日期後先﹐或可緩先發﹐或應掣故畱﹐此徵調積習之獘。使車賓旅﹐實繁有徒﹐供給饋遺﹐冒支儲胥﹐此支放積習之獘。夫額外之費旣已日增﹐法外之姦從而日蠹卽竭內地之財以供邊﹐愈加而愈不足矣。」

嘉靖時﹐禦史屠仲律言「諸將禦寇﹐不善用兵之獘﹕先發後行﹐克期始動﹐前軍未起﹐先聲已聞﹐獘一﹔謀不預成﹐計不先定﹐冥行突進﹐動陷伏中﹐獘二﹔守不據險﹐屯不列要﹐奔急救難﹐賊逸我勞﹐獘三﹔兵不專一﹐主客雜聚﹐猝遇狡賊﹐易衣變飾﹐突然前來﹐不能別識﹐獘四﹔兵無素統﹐將不預設﹐一遇有警﹐猝然命官﹐本以烏合之人﹐率以未經識面之將﹐獘五﹔法令姑息﹐紀律不肅﹐進有必死之恐﹐退無伏頓之慮﹐畏敵而不畏將﹐獘六﹔地形不習﹐險易不識﹐趨利不及﹐避難不早﹐獘七﹔糧糗不儲﹐料理不周﹐遠兵勞役﹐撫卹未至﹐枵腹待爨﹔窮愁思歸﹐獘八﹔士不精選﹐勇怯無辧﹐前擊後解﹐謹然而散﹐𨿽悍夫勇士﹐以無援而力屈﹐或先奔而膽喪﹐獘九。九獘不除﹐𨿽賁﹑育執戈﹐莫能濟矣。」

嘉靖時﹐給事中遊震得疏陳營務﹐部覆言其不便。得旨﹕「營兵宜如舊。以後諸臣建白窒礙難行者﹐部臣毋得依違題覆旣行輒易。」

嘉靖丙辰﹐遣官冊封﹐修撰陳謹﹐給事中徐應﹑郭立彥俱後至。詔下鎭撫司逮問﹐謹謫爲惠州府推官﹐應﹑立彥俱按察司知事。而以編修呂旻﹐給事中湯日新﹑紀公巡代之。

嘉靖時會薦邊才﹐禦史羅廷惟言「臣觀朝廷近日以邊材爲急﹐而諸臣所舉有不盡然者。所舉大臣﹐不曰胸藏萬兵﹐則曰籌決千里。所舉武臣﹐不曰身經百戰﹐則曰雄當萬夫。是十劉基﹑百徐達並生於一時﹐其去言官初議﹐失之遠矣。甚或鉆刺方行﹐而此舉適有以投其機﹔罪過已深﹐而此舉反有以籍其口﹔遷延日久﹐而此舉復有以招其來。是因明詔﹐以開倖門﹐有志之士﹐差與爲伍﹐陛下安得而用之﹖臣嘗謂﹐才如司馬遷保李陵﹐知兵矣﹐居延一敗﹐而遷受腐刑﹔忠如諸葛亮舉馬謖﹐知兵矣﹐街亭一敗﹐而亮落相職。古人愼重兵事﹐立法如此其嚴﹐故事鮮敗績。今被薦者不自潔其人之短長﹐薦人者不復任其事之成敗﹐則人孰不懷僥幸之心乎﹖若謂人才難得﹐姑且試焉。則兵者危事﹐以庸才試危事﹐所傷益多﹐此臣所以重爲國家惜也。」世宗嘉納其言﹐切責諸臣舉薦泛濫﹑吏部題覆依違之罪﹐所舉竟不果用。

祖宗時﹐只有調士兵赴各省殺賊之例﹐未有調邊兵入內地者。正徳間﹐流賊猖獗﹐始調許泰﹑郁永等領邊兵殺賊。繼而江彬統宣大兵扈武宗南巡﹐識者憂之。隨有大同叛卒之變﹐康戌後﹐仇鸞奏遣四禦史分往各邊選兵入衛﹐每歲兵十八枝﹐鸞自領﹐防護京陵﹐猶未守薊鎭也。至何棟任總督﹐奏薊鎭兵馬未完﹐暫借二枝防守﹐待薊兵練完撒還。至王忬﹐卻將邊兵盡調赴薊鎭﹐分布擺守各墻﹐又將遼東全鎭兵馬盡調入關。以致賊乘虛入邊﹐搶殺一空﹐調兵之害如此。

世宗曾因部臣言﹐詔﹕「薊鎭練兵﹐分區以守﹐今八年矣﹐一卒不練。每遇防秋﹐不過多調邊兵﹐此豈遠謀﹖令兵部詳議。」議上﹐復詔﹕「薊鎭不遵旨練兵﹐而恃調兵。幸虜不至﹐輒相玩怠。今諸兵穎年遠戍﹐人情不堪﹐糧餉多縻﹐歲復一歲﹐何時而已﹖該鎭原分各區人馬﹐兵部可遣郎中一人﹐與巡關禦史備閱兵數多寡﹐操練與否限一月還奏。」

嘉靖時﹐光祿歲用銀計三十六萬。世宗以爲多﹐疑有乾沒。乃諭內閣﹕「今無論祖宗時兩宮大分﹐盡省九嬪僅十餘﹐宮中罷宴設二十年矣。朕日用膳品悉下料﹐無堪禦者﹐十壇供品﹐不當一次茶飯。朕不省此三十餘萬﹐安所用也﹖」閣臣對﹕「祖宗時﹐光祿寺除米豆果品外﹐徵解本色歲額定二十四萬﹐彼時該寺歲用不過十二三萬﹐節年積有餘剩﹐後加添至四十萬。近年稍減﹐乃用三十六萬。其花費﹐情獘可知。而冒費之獘有四﹕一﹑傳取錢糧﹐原無印記﹐止憑手票取討﹐莫敢問其眞僞。一﹑內外各衙門開支酒飯﹐或一人而支數分者﹐或其事已完而酒飯尙支者。一﹑門禁不嚴﹐下人侵盜無算。一﹑每歲增買磁器數多。臣查得《會典》內一款﹕凡本寺供用物件﹐每月差禦史一員照刷具奏﹐內府尙膳監刊刻花攔印票﹐遇有上用諸物﹐某日於光祿寺取物若干﹐用印鈐蓋﹐照數支領進用。本寺仍置文簿登記﹐歲終會計稽查。此一例不知何年停罷。若查復舊規﹐則諸獘可革矣。」乃切責該寺官﹐而添差禦史﹐月籍該寺支費進覽。

嘉靖三十八年﹐給事中龔淸言「太倉之財﹐歲以千萬計﹐中間請乞頻仍﹐給予泛濫。乞敕提督侍郎﹐月具銀庫內外出入之數﹐務在簡易明白﹐一覽可見嬴縮。各司自當畏懼撙節﹐而所省不貲矣。」詔可。太倉銀庫之月報出納﹐自此始。

九邊舊無客兵﹐止有主兵。歲派民運屯鹽﹐足以自給。後因民運多逋﹐屯鹽漸弛﹐又客兵調遣不常﹐遂致奏討數多﹐中間糜耗特甚。世宗一日諭戶部曰「朕見諸邊疏請內帑﹐想初因急需﹐後遂援爲口實﹐豈無侵冒自私之獘﹖今後必愼度以給。」聖心之明見如此。

嘉靖時﹐薊遼總督許論奏﹕「密雲﹑昌平二鎭年例餉金﹐俱防春用盡。防秋仍用三十二萬有奇。」於是戶科都給事中鄭茂言「各邊錢糧虛糜之甚﹐奏討之多﹐莫有過於薊鎭者。臣查嘉靖三十六年邊餉﹐密雲止八九萬﹐今三十四萬有奇﹔昌平鎭止三五萬﹐今十四萬有奇。何前後懸絕如是﹖夫春防小警﹐爲費若此﹐防秋何以加之﹖諸邊效尢﹐又何以應之﹖論在鎭三年﹐一卒未練﹐而糧餉獨倍往昔﹐豈無侵冒之獘﹖宜敕大臣風憲官赴邊計議﹐較數歲之中﹐酌爲定規。庶邊臣不敢妄求﹐司計得有所執。」世宗是其言。令論回籍聽勘。

總理宣大糧餉侍郎霍冀等言﹐奉旨勘上薊鎭客兵糧餉不敷之數﹐言「薊鎭主客錢糧﹐自二十九年而京運始發﹐至三十九年而額數愈增。如薊州主兵年例不過六七萬﹐今則十四五萬矣﹔客兵不過十數萬﹐今則三十萬矣。密雲主兵年例不過一二萬﹐今則七八萬矣﹔客兵不過八九萬﹐今則二十二三萬矣。蓋緣往時薊鎭主止四五路﹐今則增爲十區﹐而副參遊守增添數倍矣。往時未有客兵﹐俱主兵調遣﹐今則山﹑陜﹑遼﹑保分番徵調矣。往者在邊止於防秋﹐今則戍守無虛月無虛歲矣。此年例之所以愈增而愈不足也。」

嘉靖時﹐廷臣議上理財事﹐內一款言「國初﹐歲派邊儲足供歲用﹐原無請發帑銀之例。後緣邊疆多警﹐或廣召募﹐或增營堡﹐額派錢糧支費不敷﹐不得不仰給於京儲。然考嘉靖十八等年﹐各邊歲發僅及五十九萬﹐今且增至二百三十餘萬。蓋近來各邊或無故調遣﹐或假名按伏﹐因而乾沒。其費不貲﹐司計者將何以應之﹖宜行各督撫官﹐親詣各城﹐從實揀選﹐汰其老弱虛冒﹐以還先年主兵原額。諸所新設營壘﹐查非要害﹐盡當隨宜省並。」世宗報曰「近年邊餉﹐侵冒多端。各督撫官正己率屬﹐釐革積獘﹐違者聽部臣並該科參治。」

舊例﹐鳥思藏請封﹐皆遣番僧爲正副使﹐而以通事監之。嘉靖四十二年﹐遣番僧遠丹班麻等封闡化等王﹐比至中途﹐肆爲騷擾﹐不受通事約束。禮部因請﹕「自後諸藏請封﹐卽以誥敕付來人賫還﹐罷番僧勿遣。」封諸藏之不遣京寺番僧﹐自此始。

世宗一日問閣臣曰「今取戶﹑兵﹑工三部銀四萬兩﹐犒薊鎭春防官軍一次﹐可乎﹖」閣臣對曰「春防旣賞﹐秋防將引爲例。賞則不以爲恩﹐不賞則適以生怨。不若足其糧餉﹐而銀賞則以待有功。」世宗深然之﹐曰「賞罰非細事﹐正因無知生怨﹐難耳﹗今惟足實糧艸﹐依時給與﹐乃可以行。」

先年﹐夷人入貢﹐無遣官伴遞之例。嘉靖三十八年﹐以驛遞毆傷貢夷﹐始議遣通事序班伴送。其後伴送序班﹐往往導誘諸夷﹐百般需索﹐因而乾沒﹐恣爲姦利。嘉靖四十三年秋﹐序班陶貴伴送海西夷人至三河﹐侵暴物特甚﹐爲驛丞楊所奏。乃詔﹕「自後三衛海西諸夷入貢﹐薊遼撫選委官舍押送。革伴送通事序班﹐以兵部聽差指揮千百戶一員代之。」

舊制﹐在京各衙門食鹽﹐歲遣拔辦吏一人下場收買。吏倚官勢往往倍收爲姦利﹐沿途私販﹐莫敢詰捕。巡鹽禦史乃請令運司食鹽較定斤兩﹐築包於司﹐俟支鹽人役至﹐數包予之﹐自外不許別有夾帶。諸役亦不許自行下場﹐違者論如律。各役旣無所獲利﹐而一應納鈔僦挽之費﹐悉其所出﹐多坐累不支﹐至有棄役逃去者。嘉靖四十三年九月﹐驗封郎中陸光祖言於尙書嚴訥﹐疏請革之。自後百司遂停食鹽﹐惟戶部十三道歲支如故。

嘉靖間﹐刑科右給事中張嶽條陳時政﹐內一款言「今講學家以富貴功名爲鼓舞人心之術﹐而聞風爭附者﹐則先富貴功名橫於胸中﹐銓衡一缺﹐則翹首而垂涎館局一開﹐則熱中而濡足。司錢谷則慕秩署之淸華﹐典刑名則思兵曹之喧赫﹐居臺諫則美卿貳之崇髙﹐以爲不通其說﹐不究其術﹐則無以滿蒲其欲而濟其私。於是剽竊浮詞﹐談虛論寂﹐相飾以智﹐相軌以勢﹐相尙藝能﹐相邀以聲譽﹐初學之士﹐靡然從之。一入蒲團﹐皆宛然有聖人面貌﹐且洋洋獨喜自負曰「吾爲會中人物矣。」臣不暇論其立心制行何如﹐試卽與會之時﹐言語色笑﹐變態多端。或看喜怒於上官﹐定進止之祕訣﹔或騰毀譽於多口﹐發愛憎之神機﹔或間爲堅白異同之談﹐各質己私﹐嘵嘵不相下。一有爵位稍尊巧言雄辯者﹐參言其間﹐眾皆唯唯﹐而莫敢發。豈天爵之論﹐以人爵而後定乎﹖今羣工百執事﹐各有司存﹐旣非奠贄於師弟﹐又非結契於朋儕﹐豈宜郡萃州處﹐什伍成羣﹐以惑眾聽﹖善乎宋儒之言曰「願士大夫有此工夫﹐不願士大夫有此門戶。臣以爲欲塞其門拒其戶﹐在國家於用捨之間愼之而已。」

嘉靖時﹐禮科都給事中辛自修言「人臣祗愼﹐而後朝廷之體尊。邇來題奏章疏﹐競爲縟艷﹐不惟九重淸覽﹐難於偏詳﹐而事體處分﹐反以文晦。甚者以醜褻鄙穢之語﹐載之牘中﹐尢非對君之體。乞敕禮部轉行內外百司﹐自後一應章奏﹐須言簡事核﹐務持大體﹐不許仍前瑣屑浮冗。如違﹐聽該科參治。」世宗深然之﹐乃詔﹕「以後章奏﹐俱務簡明質實﹐有如前欺肆者﹐科臣以聞。」

嘉靖四十五年秋﹐詔順天撫按官嚴禁僧尼至戒壇說法。仍令廠衛巡城禦史通查京城內外僧寺﹐有仍以受戒寄寓者﹐收捕下獄。四方遊僧﹐悉聽所在有司遞回原籍當差。

●卷十八

嘉靖初年﹐禦用監供用庫歲泊派黃蠟止八萬五千斤﹐白蠟四千斤﹐末年黃蠟增至二十餘萬斤﹐白蠟不下十萬斤。此外復有召買﹐有折色﹐視正額不啻三倍。又禦用香品舊無徵派事例﹐嘉靖末年﹐行廣東采辦﹐及順天召商收買﹐歲辦數十萬斤。隆慶初﹐以戶部言其擾民始裁省。如嘉靖初年例﹐諸采辦一切停止。

隆慶初﹐內官監太監李芳言「本監官屬﹐內自僉書而下﹐外自左右監丞而下﹐各有本等俸給﹐其跟辦皂隸冠帽習儀等項銀兩﹐系近年增派﹐宜悉裁減。」得旨﹕「允行﹐著爲例。」

隆慶初﹐禮部尙書髙儀等言「唐虞君臣﹐萃聚一堂﹐都兪吁咈﹐情意罔間。上常導下之言也﹐則曰﹕『予違汝弼。』又恐其不盡言也﹐則曰『汝無面從』﹐所以君臣道合﹐血脈流通﹐而致盛治。我朝列聖﹐每接見輔弼延訪大臣﹐或同遊詠和﹐或燕對無時。太平之業﹐端肇於此。皇上禦門朝羣臣﹐已復祖宗之舊。但大庭之上﹐體貌森嚴﹐勢分懸隔﹐上有懷而不得下問﹐下有見而不敢上陳﹐諸司奏牘中外事機﹐豈能一一盡白於聖衷耶﹖伏望皇上每日罷朝﹐卽禦文華殿﹐除內閣輔臣日侍講讀自宜隨朝入供事﹐其六部﹑都察院大臣﹐仍乞皇上不時召見。卽將覽過題奏﹐干系大賞罰﹐大黜陟﹐大典禮﹐大刑獄﹐大軍機﹐大會計﹐與凡一切大政令﹐當斟酌詳議者﹐特降淸問﹐許部院官陳述始末。內閣輔臣卽擬可否﹐皇上加以睿斷﹐親賜裁答。儻有疑難﹐𨿽再三商確﹐然後答旨﹐亦無不可。科道掌印官﹐每次各輪二員隨進如諸臣。陳述未詳議擬未當者﹐許公同評正。」

隆慶初﹐戶部尙書葛守禮言「因田制賦﹐按籍編差﹐國有常經。今不論籍之上下﹐惟計田之多寡﹐故民皆棄田以避役。且河之南北﹐山之東西﹐土地磽瘠﹐歲入甚寡﹐正賦尙不能給﹐矧復重之以差役乎﹖夫工匠傭力自給﹐以無田而免差﹔富商大賈﹐操貲無算﹐亦以無田而免差。至衤發衤胼胝終歲勤動者﹐乃更受其困﹐此所謂舛也。乞正田賦之規﹐罷科差之法﹐使小民不離南畝﹐則流移漸復﹐農事可興。」

隆慶初﹐戶部請以錢糧文冊定式頒行天下。自嘉靖三十六年至四十五年﹐凡起運京邊錢糧完﹐欠起解追徵數目及貧民不能完納者﹐備記冊中﹐自州縣以達府﹐自府達布政司﹐於來歲入觀之日﹐送戶部稽考。如有隱漏那移侵欺及不如式者﹐參治。

隆慶初﹐詔罷寶坻縣等處采取魚鮮﹐自今薦新上供﹐俱令光祿寺備辦﹐毋得奏遣內臣。著爲令。

隆慶初﹐山東布政司參議喬應元﹐石州人。以州城陷﹐憂布成疾。因外官無歸省例﹐流乞致仕﹐辭甚哀切。穆宗憐之﹐特予給假﹐不爲例。

隆慶初﹐薊鎭巡撫劉應節言邊防五蠹﹐內言「行邊之使﹐相望於道﹐所役者邊軍﹐所乘者戰馬﹐所食者軍餉﹐旣不能有益﹐又從而削之﹐此迎送之難。武弁類多貪墨﹐而文法之吏往往繩之太過﹐其勢不得不曲意迎承﹐以干薦達﹐𨿽廝養陪臺﹐皆過爲款遇﹐其所供億﹐皆出軍士﹐此科斂之難。」此二者深切邊獘。

隆慶二年春﹐穆宗至天壽山﹐論輔臣曰「聯躬詣祖考陵寢﹐始知邊鎭去京切近如此。玆薊州總督來朝﹐言近日虜情如何。今邊事久壞無爲﹐朕實心釐。理者但逞詞說﹐弄虛文﹐將來豈不誤事﹖卿等其卽以朕意傳諭宣﹑薊二鎭諸臣﹐令彼知儆。」

隆慶初﹐詔內承運庫太監崔敏﹐以戶部銀六萬買金一萬兩進用。尙書馬森等言「皇上初知太倉之積不足以供邊餉﹐故出內庫銀買金﹐甚盛心也。第黃金產自雲南﹐所出有限﹐歲額不過二千﹐尙多逋者。至於商人﹐尢難責辦。先帝時曾買金二千﹐日積月累﹐僅能足數﹐不能足色﹐尋詔停止﹐以此金貯之太倉。今欲於數日之內﹐卽滿一萬之數﹐臣等知其不能。請先進見貯太倉者﹐督雲南亟進年例。又祖宗時禦札﹐皆司禮監傳之閣臣﹐轉示各部院﹐無司禮監徑傳者。更望率由舊章﹐以示崇重命令之意。」得旨﹕「銀兩不必發﹐取見在金進用。」

隆慶二年夏﹐有詔﹕「貪酷爲民者﹐無論考察問革﹐皆不準封贈﹔其以他事爲民者﹐非遇大慶覃恩﹐亦不許。」

種馬養在民間﹐一兒四騍。此祖宗定制﹐不可輕易。隆慶二年﹐提督四夷館太常寺少卿武金言「種馬之設﹐專爲孳生備用。今備用馬已別買﹐則種馬可遂省。」且言種馬之害﹐變買種馬之利。於是﹐禦史謝廷傑言「當修法以除獘﹐不當因獘而廢法。」兵部亦主其議。議上﹐不久。竟如金言﹐每馬變買價銀十兩﹐徵收艸料銀二兩﹐解太僕寺。今太僕寺馬價用盡﹐而種馬亦廢國初舊制﹐皆金之罪也。

隆慶時﹐薊遼總督譚綸請於薊昌十路練兵三萬人﹐列爲三大營。以遵化﹑永平遊兵二枝﹐合巡撫標兵一枝﹐爲遵化一營。巡撫都禦史劉應節提督之﹔以建昌遊兵一枝﹐合鎭守標兵二枝﹐爲三屯一營。鎭守總兵官郭琥提督之﹔以振武﹑石匣二營﹐合總督標兵二枝﹐爲密雲一營﹐練兵總兵都督戚繼光提督之。各以兵備監督。其遵化﹑三屯二營﹐仍聽繼光往來總理﹐而悉受制於總督﹐不得矛盾同異。當春秋兩防之時﹐各屯要地如永平一區有警﹐則遵化一營禦之﹐三屯出二哨應之﹐密雲出一哨應之﹔薊州一區有警﹐則三屯一營禦之﹐遵化出二哨應之﹐密雲出一哨應之﹔密雲一區有警﹐則密雲一營禦之﹐三屯出二哨應之﹐遵化出一哨應之。兵皆據墻爲戰﹐以拒虜不入爲上功。其或一面失守﹐致虜潰入﹐則合三營之兵﹐並力奮擊﹐務收全捷。

隆慶時﹐禦史馬明謨請復屯鹽之舊﹐言「祖宗時﹐邊備振舉﹐虜不敢深入。富商得以私財募人開墾塞下﹐輸納鹽糧。故當時公私饒裕﹐不籍內帑而給。今諸邊苦虜塞下無可耕之田﹐乃議發帑﹐國計所關。以天下供京師其勢順﹐以內帑供四方其勢逆。乞敕重臣分理屯鹽之利﹐使地利盡而商買通﹐則邊餉有裨﹐國儲可裕矣。」

隆慶時﹐大學士張居正言「頃年以來﹐議論太多。如督府等官﹐初蒞地方﹐卽例有條陳一疏﹐或漫言數事﹐或更置數官。文藻競工﹐覽者每爲所眩。不曰此人有才﹐卽曰此人任事。其實臨政之始﹐地方利病﹐豈盡周知﹖屬官賢否﹐豈能洞察﹖不過采聽於眾口耳。讀其詞藻﹐𨿽若爛然﹐究其指歸﹐茫未有效。比其久也﹐或並其自言者而忘之矣。卽如昨年﹐皇上以虜賊內犯﹐特敕廷臣集議防虜之策﹐當其時眾言盈庭﹐羣策畢舉。今又將一年矣﹐其所言者果盡舉行否乎﹖其所行者果有實效否乎﹖又如薊鎭之事﹐初建議者曰吾欲云云﹐當事者亦曰吾欲云云﹐曾無幾何﹐而將不相能﹐士嘩於伍﹐異論煩興﹐訛言踵至﹐於是議罷練兵者又紛紛矣。臣切以爲事無全利﹐亦無全害﹔人有所長﹐亦有所短。要在權利害之多寡﹐酌長短之所宜﹐委任責成﹐庶克有濟。今始則計慮未詳﹐旣以人言而行﹐終則執守靡定﹐又以人言而止﹐加之愛惡交攻﹐意見橫出﹐讒言微中﹐飛語流傳﹐尋之莫究其端﹐聽者不勝其眩。是以人懷疑二﹐動見譸張﹐虛曠歲時﹐成功難睹。語曰『多指亂視﹐多言亂聽。』此最當今大患也。伏望皇上自今以後﹐勵精治理﹐主宰化機﹐掃無用之虛詞﹐求躬行之實效。欲爲一事﹐須審之於初﹐務求至當。及計慮已深﹐卽斷而行之。如唐憲宗之討淮蔡﹐𨿽百方沮之﹐而終不爲之搖。欲用一人﹐須愼之於始﹐務求相應﹐旣得其人﹐則信而任之。如魏文侯之用樂羊﹐𨿽謗書盈篋﹐而終不爲之動。再乞天語叮寧部院等衙門﹐今後各宜體朝廷省事尙實之意﹐一切章奏﹐務從簡切。是非可否﹐須明白直陳﹐毋得彼此推諉﹐徒托空言。其大小臣工﹐亦宜各秉公持正﹐以誠心直道相與﹐勉修職業﹐反薄歸厚﹐尙質省文。庶治理可興﹐而風俗可變矣。」

居正疏中又一段云「臣見近年以來﹐紀綱不肅﹐法度不行﹐上下務爲姑息﹐百事悉從委徇。以模稜兩可謂之調停﹐以委曲遷就謂之善處。法之所加﹐惟在於微賤﹐而彊梗者𨿽壞法干紀﹐而莫之誰何﹔禮之所制﹐反在於朝廷﹐而爲下者或越理犯分﹐而恬不知畏。陵替之風漸成﹐指臂之勢難使﹐賈誼所謂鹽戾者﹐深可慮也。然人情習玩已久﹐驟一振之﹐必將曰此拂人之情者也﹐又將曰此務爲操切者也。臣請有以解之﹐夫徇情之與順情﹐名𨿽同而實則異﹐振作之與操切﹐事若近而用則殊。蓋順情者因人情之所同欲者而施之﹐《大學》所謂『民之所好好之﹐民之所惡惡之』是也。若徇情﹐則不顧理之是非﹐事之可否﹐惟人情之是便而已。振作者﹐謂整齊嚴肅懸法以示民﹐而使之不敢犯﹐孔子所謂『導之以徳﹐齊之以禮』是也。若操切﹐則爲嚴刑峻法﹐虐使其民而已。故情可順而不可徇﹐法宜嚴而不宜猛。伏望皇上奮乾綱之斷﹐普離照之﹐明張法紀﹐以肅羣工﹐攬權綱而貞百度﹐刑賞予奪﹐一歸之公道﹐而不必曲徇乎私情。政殺號令﹐必斷於宸衷﹐而母致紛更於浮議。法所當加﹐𨿽貴近不宥﹔事有所枉﹐𨿽疏賤必申。庶紀綱振而下有法守矣。」

居正疏中又一段言「天子之號令﹐譬之風霆﹐若風不能動﹐霆不能擊﹐則造化之機滯﹐而乾坤之用息矣。臣見近日以來﹐朝廷詔旨﹐多廢格不行﹐抄到各部﹐槪從停閣。或已題奉﹐欽依一切﹐視爲故紙﹐禁之不止令之不從。至於應勘應報奉旨行下者﹐各地方官尢屬違慢﹐有查勘一事而十數年不完者﹐文卷委積﹐多致沈埋﹐幹証之人﹐半在鬼錄。年月旣遠﹐事多失眞﹐遂使漏网終逃﹐國有不伸之法﹔覆盆自苦﹐人懷不白之冤。是非何由而明﹐賞罰何由而當﹖伏望敕下部院等衙門﹐凡大小事務﹐旣奉明旨﹐須數日之內﹐卽便題覆。若事理了然明白易見者﹐卽宜據理剖斷﹐毋但諉之撫按議處﹐以致耽延。其有合行議勘問奏者﹐亦要酌量事之緩急﹐道之遠近﹐嚴立限期﹐輒令奏報。該部置立號薄﹐登記注銷﹐如有違限不行奏報者﹐從實查參﹐坐以違制之罪。吏部卽以此考其勤惰﹐以爲賢否﹐然後人思盡職﹐而事無壅滯也。」

居正疏中又一段言「器必試而後知其利鈍﹐馬必駕而後知其駑良。今用人則不然﹐稱人之才﹐不必試之以事﹐任之以事﹐不必更考其成﹐及至僨事之時﹐又未必明正其罪。椎魯少文者﹐以無用見譏﹔而大言無當者﹐以虛聲竊譽﹔倜儻伉直者﹐以忤時難合﹔而脂違逢迎者﹐以巧宦易容。其才𨿽可用也﹐或以卑微而輕忽之﹔其才本無取也﹐或以名髙而尊禮之﹔或以一事之善﹐而終身借之以爲資﹔或以一動之差﹐而眾口訾之以爲病。加以官不久任﹐事不責成﹐更調大繁﹐遷轉太驟﹐資格太拘﹐毀譽失實。且近來又有一種風尙﹐士大夫務爲聲稱﹐捨其職業﹐而出位是思﹐建白條陳﹐連編累牘﹐至核其本等職業﹐反屬茫然。主錢谷者不對出納之數﹐司刑名者未諳律例之文﹐官守旣失﹐事何由舉﹖凡此皆所謂名與實爽者也。如此則眞才實能之士何由而進﹖百官有司之職何由而舉哉﹖故臣妄以爲世不患無才﹐患無用之之道。如得其道﹐則舉天下之士﹐惟上之所欲爲﹐無不應者。臣願皇上愼重名器﹐愛惜爵賞﹐用人必考其終﹐授人必求其當。有功於國家﹐卽千金之賞﹑通侯之印﹐亦不宜吝﹔無功於國家﹐𨿽顰笑之微﹐敝褲之賤﹐亦勿輕予。毋徒眩於聲名﹐毋盡拘於資格﹐毋搖之於毀譽﹐毋雜於以愛憎﹐毋以一事槪其平生﹐毋以一眚掩其大節。在京各衙門佐貳官﹐須量其才器之所宜者授之﹐平居則使之講究職業﹐替佐長官﹐如長官有缺﹐卽以佐貳代之﹐不必另索其屬官。有諳練政事盡心官守者﹐九年任滿﹐亦照吏部升授京職﹐髙者卽轉本衙門堂上官。小九卿堂官品級相同者﹐不必更相調補。各處巡撫官果於地方相宜﹐久者或就彼加秩﹐不必又遷他省。布按二司官﹐如參議久者卽可升參政﹐僉事久者卽可升副使﹐不必爲小轉之法﹐互遷數易﹐以滋勞擾。如此則人有專職﹐事可責成﹐而人才亦不患其缺乏矣。」

隆慶時﹐戶部覆南京戶部尙書劉體乾條陳四事﹐皆瑣屑無甚關系。得旨﹕「今後各衙門瑣屑諸務﹐可徑行者﹐不必一一瀆奏。」

隆慶時﹐戶部覆給事中劉繼文便商事宜﹐內一段言「諸司書辦諸役﹐需索無厭﹐宜令部臣科道查數釐革。其商人納糧領銀﹐自本部及監收兩道之外﹐凡各衙門點卯掛號﹐一切停止。」從之。

隆慶時﹐薊﹑遼總督譚綸陳言﹐內一款言「今民貧吏慢﹐而蠲徵之令太數。夫良民奉法﹐而供賦以爲常﹔敝民梗化﹐而逋賦亦以爲常。在上者槪議蠲免﹐是朝廷曠蕩之恩﹐不足以勸善﹐而反以惠姦也。請自今地方非有重災﹐不得議免。其悖頑多逋者﹐有司嚴法繩之﹐不得寬貸。則良民不致獨累﹐而敝民亦知畏法矣。」

綸疏內又一款言「國家眾建衛所。棋列中外﹐除錦衣等衛﹐其在外衛所﹐通計額軍三百一十三萬八千三百名﹐而武官之數不與焉。其始軍無缺伍﹐糧有定額﹐而食常足﹔今中外馬步官軍大約止可八十四萬五千有奇﹐而糧餉積欠﹐兵益少而餉益乏。乞敕戶部﹐淸查原設衛所官軍糧餉登耗之數﹐及會算原額起運存畱錢糧造冊﹐與撫按官查理﹐則天下之額餉可淸矣。」

隆慶時﹐禮部覆禮科奏諸臣疏中言語﹕「字畫務求便於省覽。」穆宗曰「今後諸司章奏﹐務詞語簡明﹑字畫楷大如嘉靖初年式。」

隆慶時﹐穆宗問戶部九邊年例軍餉太倉歲發及各省辦納之數。尙書劉體干言「國家邊制﹐祖宗朝止遼東﹑大同﹑宣府﹑延綏四鎭﹐繼以寧夏﹑甘肅﹑薊州爲七﹐又繼以固原﹑山西爲九﹐今密雲﹑昌平﹑永平﹑易州俱列戍矣。其防守士馬﹐各鎭原自有主兵﹐一鎭之兵﹐足以守一鎭之地。後主兵不可守﹐增以募兵募兵不已﹐增以客兵。調集多於往時﹐而坐食者愈眾矣。其合用芻糧﹐各鎭原自有屯田﹐一軍之田﹐足以贍一軍之用。後屯糧不足﹐加以民糧﹐民糧不足﹐加以鹽糧﹐鹽糧不足﹐加以京運。饋餉溢於常額﹐而橫費者滋甚矣。府庫空而國計日詘﹐田野耗而民力不支。今日缺乏之故﹐供邊之費固其大者。因以元年至三年太倉及各省歲發兵餉與本鎭屯糧之數備呈上覽。」穆宗責以歲發銀數甚多﹐臣下全不爲國體卹。

隆慶時﹐湖廣撫按上所屬府州縣官積谷不如數者﹐穆宗曰「積谷備賑﹐屢有明旨。有司不以實舉行﹐俱降調如例。今後撫按官宜嚴核分數參奏﹐勿徇私寬假。」

隆慶時﹐陜西總督都禦史王崇古言「邇者戶部議邊費﹐謂嘉靖初年止五十九萬﹐後二十八加至二百十一萬﹐又十年至二百四十餘萬﹐又五年至二百五十一萬﹐而歲入不給。臣惟各邊之增費﹐大都在薊鎭十七﹔在宣大﹑遼東﹑山西十二﹔而陜西四鎭獨延綏因選兵入衛﹐稍增十一。其甘﹑寧﹑固歲額京運﹐視嘉靖初非惟未增﹐抑尙多減。今甘肅五萬一千有奇﹐寧夏四萬五千﹐固原九萬﹐延綏一十九萬七千有奇。通計四鎭歲額﹐止當薊鎭之半。陜西三邊﹐東自延綏黃甫川﹐西抵甘肅嘉峪關﹐西南抵洮岷﹔遠接四川松茂﹐延長數千里﹐各鎭兵馬總計兵二十餘萬﹐馬十餘萬匹﹐以分守紆遠之邊﹐無所不寡。南番北虜﹐四時戒備。一歲芻糧數百萬計除京運外﹐皆取足民屯鹽糧﹐視他鎭半請帑銀者不同。今當於其費之多者查議節省﹐不宜復於少者而仍計減削以重苦之也。」

隆慶時禮部侍郎王希烈言「三皇繼天立極﹐功在萬世。詎止一醫﹐國家旣祀於歷代帝王廟﹐又祀於文華東室﹐乃又祀於景惠殿﹐雜以醫師之流﹐亦瀆且褻矣。況配以勾芒﹑祝融﹑風牧﹑力後﹐安取義乎﹖宜存其祠宇﹐栽其瀆祀﹐於名義爲得。」報罷。

隆慶時﹐禦史劉翾言﹕臣頃見延綏下班軍士﹐顚連憔悴﹐泣而訴曰﹕行糧月糧﹐朝廷所以養吾輩者非不厚也﹔年例新增﹐兵部所以請給發者非不時也﹔本色折色﹐督撫所以憑冊報者非不足也。然而下情不通﹐胥至困斃者﹐一遏於倉攢之常例﹐而支放愆期﹔再漁於將領之使用﹐而扣克無度﹔三蝕於家丁之抑勒﹐而額外取嬴﹔四害於主兵之好逸﹐而分擺於極衝無暇之地﹔五迫於修邊之太急﹐而督責以緊關難竣之工﹔六苦於撒放之太遲﹐而跋履於暑雨怨咨之日。枵腹以稱戈﹐裂指以荷鍤﹐故困踣至此「推之他鎭﹐無不皆然。宜乘此撒防之日﹐亟爲議處」。按此六獘﹐在今日尢甚。

隆慶時﹐大學士髙拱請於兵部添設右侍郎二員﹐同額設侍郎﹐協理部事。平日則練習本部政務﹐或欲巡閱邊務卽以一人往﹐旣便行事﹐又不煩於假借。或遇邊方總督員缺﹐卽以一人往﹐旣可朝發夕至﹐又不費於那移。迨其出入中外﹐閱歷旣深﹐次第推調尙書員缺﹐如此而猶稱乏用﹐必不然也。然兵乃專門之學﹐非人人皆可能﹐宜豫養以待用﹐而法當自兵部司屬始。蓋兵部司屬﹐皆與聞軍旅之事﹐而乃不擇其人﹐泛然以用﹐又往往遷爲他官﹐非惟無以備他日之用﹐而目下承行亦有不當者矣。今宜特髙其選﹐而以有智謀才力者充之﹐使其專官於此﹐練習事務﹐不復他遷。而又議其升格﹐如邊方兵備缺﹐卽以兵部司屬補﹔邊方巡撫缺﹐卽以邊方兵備補﹔邊方總督缺﹐卽以邊方巡撫補。而總督與在部侍郎﹐時出時入﹐以候尙書之缺。其他官中有特出文才能知兵事者﹐又聞取一二﹐以補不足。如此而稱猶乏用﹐必不然也。

隆慶時﹐山西巡撫都禦史靳學顏言「今虜視邊兵易與耳﹐然邊兵則猶有戰時﹐而以殺人爲樂盜馬斬級之事﹐接踵見焉。不獨邊兵﹐𨿽邊民亦有奮死而一躍者﹐何者﹖彼固習見而數嘗之。是以邊兵則易腹兵﹐腹兵則易京兵﹐京兵則易南兵﹐謂其終世皆不嘗寇﹐不足恃也。臣每見海內有寇﹐其將非陰醫雜職﹐則職丞貳判簿﹔其兵非鄕夫裏保﹐則義勇快壯﹐而額設之兵﹐固不可用。往時流賊起霸州﹐無幾豎子耳﹐幾舉中原之衛所而不能當﹐至不免於邊軍之調。嘉靖中年﹐倭寇發海上﹐五十餘人耳﹐轉掠十餘府﹐至應天門外。而四十八衛者﹐無一人出攖其鋒﹐卒見夷於淮揚民兵之手。此其明驗也。然臣非謂盡去腹內之兵﹐謂旣名以兵當責以實﹐欲責以實﹐當試以戰﹐欲試以戰﹐當限以輪番戍守之法。彼其或遠而不可使﹐或弱而不願戍﹐則優其身以自便﹐而移其食以解邊。有事則按籍而徵之﹐而饋餉一出於官﹔無事則任其自便﹐而耕商無異於民。要之﹐無事時多﹐有事時少也﹐而名籍屯政住居部署固在也。」

學顏疏中又言「社倉卽義倉也。唐時義倉之開﹐每歲自王公以下皆有入﹐是以其積獨多。宋則準各民正稅之數﹐於二十分而取其一﹐以爲社。蓋富者必田多﹐田多則稅多﹐稅多則社入多﹐亦唐意也。要之其出也﹐則中歉賑極貧﹔大歉賑中戶﹔又大歉焉﹐乃沾及於富室。所謂恩澤之加﹐自無告始也。今之言官倉者﹐今年曰庫無銀焉﹔明年曰庫無銀焉。如是除八分紙贖乏外﹐無幾耳。言社倉者﹐此曰官戶當優免我也﹔彼曰役占我﹑科擾我也﹔又田多者曰我不願賑於後﹐亦不願出於今也。如是不過貧民下戶之輸﹐無幾耳。是二法終不可行﹐而中原之空虛如故也。臣請下之各省﹐以唐﹑宋斂谷之法爲則﹐而就土俗﹐合人情﹐限明春以裏﹐盡報各府已前見貯之數﹐以品其虛盈﹔於明年冬末通計一歲二倉新收之谷﹐以驗其功能。著而爲令﹐歲歲修之﹐在官倉者時其丰歉而歉散之﹐利歸於官。若民有大饑﹐則以賑之。在民倉者﹐時其丰歉而歉散之﹐利歸於民。𨿽官有大役﹐亦不許借﹐此藏富於民﹐卽藏富於官也。」

隆慶時﹐大學士髙拱言﹕京師商人之累﹐非朝廷虧商﹐乃商費太冗耳。如供辯百金卽有六七十金之費﹐少亦四五十金﹐是私費與官價常相半也。乃官價不以時給﹐則又有稱貸之費﹐有求托吏胥之費﹐比及領價﹐所得不能償其所失。故派及一家﹐卽傾一家﹐人心洶洶﹐惡得而寧居也。夫至尊所居根本之地﹐必使百姓富庶﹐人心乃安﹐而緩急亦可有賴。祖宗取天下富室塡實京師﹐蓋爲此也。獨柰何使凋敝至此乎﹗先朝供用錢糧﹐召商買辦﹐國用不詘﹐而商人得利。今估價給商﹐比之先朝﹐非節縮加少也﹐而民不沾惠﹐反凋敝若此。乞今後凡商人辦納錢糧﹐必估給價值﹐卽銀兩不敷﹐亦必那移處給﹐無得後時。更須痛釐宿獘﹐凡公私費用﹐悉爲禁止。則庶乎商困少蘇﹐而京邑之民﹐可有寧居之望也。

隆慶時﹐大學士髙拱言「近來章奏﹐日趨浮泛﹐鋪綴連牘﹐徒煩聖覽。且言多意晦﹐端緒難尋﹐翻可竄匿事情﹐支調假飾﹐人臣奏對之禮﹐不當如此﹐請嚴加禁約。令內外諸司﹐凡有章奏﹐務在直陳其事﹐意盡而止﹔不得仍前鋪綴﹐違者聽該部科官參治。庶存恭肅之體﹐且還簡實之風。」穆宗曰「近來章奏﹐信多繁詞。且語涉肆慢﹐甚非人臣奏對之體。所司通行嚴禁﹐違者部院及科臣劾治之。」

隆慶時﹐戶部尙書張守直言「自嘉靖十八年被虜以來﹐邊臣曰請增兵﹐本兵日請給餉。蓋自五十九萬而增至二百八十餘萬﹐士馬豈盡皆實數﹐芻餉豈盡皆實用耶﹖臣不敢遠舉﹐第以近年一二鎭言之﹕如宣府之主兵一也﹐在嘉靖四十二年發銀二萬﹐後三年止一萬﹐乃今至十二萬矣﹔大同之主兵一也﹐在嘉靖三十六年發銀二十二萬﹐次年二十三萬﹐乃今至二十七萬﹐又以加兵復費十一萬矣。舉主兵而客兵可知﹐舉二鎭而九邊可知。天下焉得不困乎﹖今卽不能如國初故額﹐亦宜考嘉靖十八年以前近規﹐而汰其浮甚者。且九邊去虜有遠近﹐兵事有緩急﹐豈必盡煩內帑然後足用﹖宜令廷臣酌議減省﹐不得過歲入常數之外。臣亦移文督府﹐俾以歲用實數報部。臣具籍以進。」按此事至今益爲濫費﹐必不可不一查核者。

隆慶時﹐都給事中光懋言「近來陳乞紛然﹐非述講讀﹐則敍軍功﹐不明功伐﹐則辯心迹。𨿽屢經參寢﹐而來者不止。請自後陳乞不由撫按者﹐一切寢閣。如再三瀆奏及背理違法者﹐量懲一二﹐以儆其餘。」

隆慶時﹐禦史汪文輝疏論治體﹐內一段言「祖宗立法﹐至爲精密﹐而卒有不行者﹐非法之獘也﹐患不得其人耳。今言官條陳﹐皆因噎廢食﹐銳意更張﹐部臣重拂其情﹐遷就題覆。及其法立獘生﹐又議復舊﹐非惟民無畫一之守﹐而該部題覆﹐且日亦不足矣。自今宜求任事之人﹐勿重於違言官輕於變祖法。一切瑣碎迂闊之說﹐悉格不行﹐此紛更當戒也。」

文輝疏中又一段言「古之大臣坐事退者﹐皆徵其詞以養廉恥而存國體。今或掇其已往﹐揣其未形﹐以疑似影響﹐爭相詬病﹐如市井喧鬧﹐爲眾𨿽笑﹐是人已兩失之也。至於方面重臣﹐苟非大姦極惡﹐亦宜棄短取長﹐爲人才惜。今或搜其小疵﹐指爲大蠹﹐極言醜詆﹐使決於引去﹐以此求人﹐國家安得全才而用之﹖此苛刻當戒也。」

隆慶五年春﹐令巡視五城禦史緝治四方遊民潛住京師者。

隆慶時﹐大學士髙拱以款貢事竣﹐請賜敕一道﹐戒諭邊臣。此後每年特差才望大臣或風力科道官二三員﹐分投閱視﹐要見錢糧比上年積下若干﹐險隘比上年增修若干﹐兵馬比上年添補若干﹐器械比上年備造若干﹐其他屯田鹽法以及諸事﹐俱比上年拓廣若干﹐明白開報。若果著有勞績﹐當與擒斬同功﹔若果仍襲故常﹐當與失機同罪。

隆慶時﹐吏部因戶部參罰徵賦不及格官員當降調﹐乃疏言「地方有素稱難處﹐各官恐其爲累﹐亦有願離地方以別就功名者﹐於是政拙催科﹐心甘降調﹐則本以示懲﹐適遂私計。若乃前官積逋數多﹐後官所徵﹐止作前數﹐而見年之額﹐又稱逋負俱非事理所安。此後宜以見年爲正徵﹐當年卽完﹐以前負爲帶徵﹐升續補足。總計分數若干﹐議定降格。其當降者﹐止降一級﹐仍在地方視事﹐俟完足之日﹐始復原官。復官之日﹐始計俸考秩﹐行取升遷。至於地方凋敝殊甚﹐𨿽盡力催徵而亦不能完者﹐當令撫按官核實定限﹐許其從容徵補。如資俸已深﹐限期未蒲而額有半完者﹐亦得升遷行取。」

隆慶時﹐南京戶部主事張振選違抗堂官﹐尙書曹邦輔以爲言﹐史部覆言「上下之分定﹐而後綱紀正﹐政令行。邇來屬官不受堂官約束﹐以語言相構﹐少不快意﹐輒排陷之。於是堂官不敢行其約束﹐而屬官益得恣其胸臆﹐以違拗堂官爲得計﹐自稱風裁﹐而安意承行者鮮矣。其在外巡按禦史﹐往往以進士推官知縣有科道之望﹐引爲私人﹐陰授以廉訪之柄﹐二司賢否﹐悉出唇吻﹐少有不悅﹐遂成萋菲。二司畏懼﹐奉承之不暇﹐而何暇問其政事之得失乎﹖體統旣乖﹐法度盡廢﹐害政莫甚於此。」於是革振選職﹐仍通行內外屬官﹐敢有抗違上官者﹐如振選例。上司有自降禮體款曲屬官﹑平日不能督率﹑有罪不行糾治者﹐以不職論。巡按有庇護屬官引爲私人者﹐聽吏部都察院參治。

穆宗嘗食驢腸而甘﹐左右請詔﹐光祿曰「若然﹐則光祿當日殺一驢以備宣索﹐吾不忍也。」乃止。

