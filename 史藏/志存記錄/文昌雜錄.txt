文昌雜錄﹝宋﹞龐元英

序

吾鄕漁洋先生最喜說部書﹐遇一僻祕世所罕見者﹐往往於友人許展轉借錄﹐讎校評泊﹐儲之池北書庫。當時風流好事﹐輝暎朝野。先生於康熙己巳服闕入都﹐至辛巳四月請急歸裏﹐官京師十年之間﹐曾撰《居易錄》一書。凡官方遷擢﹐政事因革﹐逐日記載。嘆其見聞周悉﹐可爲史家取衷﹐但未知其書體例創自何人。及觀宋單父龐氏《文昌雜錄》﹐始知先生仿懋賢之書而爲之﹐蓋池北書庫有此書也。前輩撰一書﹐必有所本﹐其不苟作如此。懋賢爲丞相莊敏公籍之子﹐元丰壬戌官主客郎中﹐在省四年﹐時官制初行﹐記一時聞見及朝章典故﹐頗可觀覽﹐故先生稱爲說部之佳者。此書刻本無多﹐爲梓以行世。懋賢名元英﹐蠶尾集跋誤書文英﹐當攺正。《通典》以尙書省乃文昌天府﹐龐爲郎官﹐記省中事﹐故以名其書云。乾隆丙子徳州盧見曾撰。

右《文昌雜錄》六卷﹐龐元英懋賢之書也。乾道丁亥夏﹐畱尹方公刊置建康郡齋。懋賢﹐丞相莊敏公之子。元丰官制行﹐入尙書爲主客郎。醇懿有家法﹐多識舊章﹐援證同異﹐穿貫今古。當時大制作大典禮﹐祲盛之容﹐進退揖遜﹐罔不與從事。故其書事信﹐其著論確﹐觀者如班雲龍之庭﹐而登羣玉之府。昔太史公父子紬金鐀石室之書﹐而《世本》《戰國策》《楚漢春秋》咸補舊聞之闕﹐後之學者殆將有考於斯。六月望﹐左宣教郎﹑新充樞密院編修官衛傳書。

卷一

元丰壬戌五月朔﹐上禦文徳殿視朝﹐仗衛如式。旣退﹐三省已下職事官各釐新務﹐蓋一時之榮遇也。

初三日﹐詔曰「先王以道在天下﹐列而爲事﹐陳而爲法。人各有分然後安﹐官各有守然後治。三代以降﹐累世相仍﹐寖迷本原﹐遂亂名實。余斯積﹐其流及今。朕閔古弗還﹐因時攺造。是正百職﹐建復六聯。先後重輕﹐粗獲條次。大小貴賤﹐疊相維持。差擇羣材﹐分委成憲。佇觀來效﹐共致丕平。敢有弗欽﹐將底厥罪。新除省﹑臺﹑寺﹑監官詳定官制所已﹐著所掌職事。如被選之人﹐不循分守﹐敢有僭紊﹐其申論中外﹐違是令者﹐執政官委禦史臺彈奏﹐尙書已下聽長官糺劾以聞。」詔自內出﹐非學士之辭也。

尙書省官﹕左僕射王公珪﹐右僕射蔡公確﹐左丞蒲公宗孟﹐右丞王公安禮﹐吏部尙書李淸臣﹐戶部尙書安燾。四曹闕﹕吏部左選侍郎蘇頌﹐右選侍郎何正臣﹐尋出知潭州﹐除李承之﹐戶部左曹侍郎陳安石﹐右曹侍郎李定﹐禮部侍郎謝景溫﹐兵部侍郎許將﹐刑部侍郎崔臺符﹐工部侍郎熊本。郎中員外互置不備員。左司郎中吳雍﹐右司員外郎王震﹐吏部郎中曾肇﹐員外郎劉奉世﹐司封員外郎王祖道﹐司勛郎中穆珣﹐考功員外郎範峋﹑蔡京﹐戶部郎中劉珵﹐員外郎黃好謙﹑王陟臣﹑馬珫﹐度支員外郎陳珦﹐金部員外郎晁端彥﹐倉部郎中韓正彥﹐禮部郎中劉贄﹐員外郎王子韶﹐祠部郎中趙令鑠﹐主客郎中元英忝冒焉。膳部郎中魯有開﹐兵部員外郎潘良器﹐職方員外郎黃萃﹐駕部郎中王欽臣﹐庫部郎中林積﹐刑部郎中胡授﹑杜紘﹐都官員外郎韓宗良﹐比部員外郎宇文昌齡﹐司門員外郎王諤﹐工部郎中範子奇﹐員外郎髙遵惠﹐屯田員外郎張敍﹐虞部員外郎李閌﹐水部郎中李文卿。未逾月﹐而兵部﹑都官﹑屯田三員外相繼以病卒。於是杜常﹑許安世補兵部員外郎屯田闕。六月﹐勑吏部增員外郎一員﹐除文及甫。潞公之子也。

主客所掌諸番﹐東方有四﹕其一曰髙麗﹐出於夫余氏。殷道衰弱﹐箕子去之朝鮮﹐是其地也。在漢爲樂浪郡。其二曰日本﹐倭奴國也。自以其國近日所出﹐故攺之。其三曰渤海靺鞨﹐本髙麗之別種。其四曰女貞﹐渤海之別種。西方有九﹕其一曰夏國﹐世有銀﹑夏﹑綏﹑宥﹑靜五州之地﹐慶曆中﹐冊命爲夏國。其二曰董氈﹐居靑唐城﹐與回鶻﹑夏國﹑於闐相接。其三曰於闐﹐西帶蔥嶺﹐與婆羅門接。其四曰回鶻﹐本匈奴別裔﹐唐號回紇﹐居甘﹑沙﹑西州。其五曰龜玆﹐住居延城﹐回鶻之別種﹐其國主自稱師子王。其六曰天竺﹐舊名身毒﹐亦曰摩伽陀﹐又曰婆羅門。其七曰瓜沙門﹐漢燉煌故地。其八曰伊州﹐漢伊吾郡也。其九曰西州﹐本髙昌國﹐漢車師前王之地。有髙昌城﹐取其地勢髙﹑人昌盛以爲名。正觀中﹐按宋人避諱攺貞爲正。平其地爲西州。南方十有五﹕其一曰交趾﹐本南越之地﹐唐交州緫管也。其二曰渤泥﹐在京都之西南大海中。其三曰拂菻﹐一名大秦﹐在西海之北。其四曰住輦﹐在廣州之南﹐水行約四十萬里﹐方至廣州。其五曰眞臘﹐在海中﹐本扶南之屬國也。其六曰大食﹐本波斯之別種﹐在波斯國之西。其人目深﹐舉體皆黑。其七曰占城﹐在眞臘北。其八曰三佛齊﹐蓋南蠻之別種﹐與占城爲鄰。其九曰闍婆﹐在大食之北。其十曰丹流睂﹐在眞臘西。其十一曰陀羅離﹐南荒之國也。其十二曰大理﹐在海南﹐亦接川界。其十三曰層檀﹐東至海﹐西至胡盧沒國﹐南至霞勿檀國﹐北至利吉蠻國。其十四曰勿巡﹐舟船順風泛海二十晝夜至層檀。其十五曰兪盧和﹐地在海南。又有西南五蕃﹐曰羅﹑龍﹑方﹑張﹑石﹐凡五姓﹐本漢牂柯郡之地。又有荊湖路溪洞及邛部黎﹑雅等蠻傜。北方曰契丹﹐匈奴也。別隸樞密院﹐朝廷所以待遠人之禮甚厚﹐皆著例錄﹐付之有司。而諸蕃入貢﹐蓋亦無虛歲焉。

尙書新省兵部未畢。凡寓治四所﹕一曰舊三司﹐爲僕丞都堂﹐而吏部戶部寓焉。二曰舊司農寺﹐戶部右曹寓焉。三曰舊尙書省﹑兵部﹑刑部﹑工部寓焉。四曰三司使廨捨﹐禮部寓焉。日給太官常膳湯茗薪炭有差。

五月十二日﹐左右僕射赴上於都堂。是日﹐郎中﹑員外班迎僕射。拜廳訖﹐各判祥瑞等三案﹐遂引學士兩省官賀於廳上。禦史中丞﹑尙書已下百官班於廷中﹐東西相向﹐引僕射降階就褥位。直省官贊揖﹐朱衣吏引禦史中丞出班﹐北向躬致辭賀﹐復位贊拜﹐百官皆拜﹐僕射答拜。班退﹐尙書省侍郎已上﹑兩省給﹑捨已上﹑禦史中丞﹑學士皆禦賜寓﹐百官就食幕次。

七月﹐勑職事官常膳﹐許變料供應﹐蓋異恩也。

禮部王員外修說文畢﹐作進書表以示同捨。僕因言《前漢藝文志》裨應作「稗」。官之說﹐亦自可用。有一士人遽云「富丞相曾用此故事。」眾人問﹕「如何」乃曰「貪以敗官。」一坐皆笑。此與坊州取杜若無以異。

祠部休假﹐歲凡七十有六日﹐元日﹑寒食﹑冬至各七日﹐天慶節﹑上元節同﹐天聖節﹑夏至﹑先天節﹑中元節﹑下元節﹑降聖節﹑臘各三日﹐立春﹑人日﹑中和節﹑春分﹑社﹑淸明﹑上巳﹑天祺節﹐立夏﹑端午﹑天貺節﹑初伏﹑中伏﹑立秋﹑七夕﹑末伏﹑社﹑秋分﹑授衣﹑重陽﹑立冬﹐各一日﹐上中下旬各一日﹐大忌十五﹐小忌四﹐而天慶﹑夏至﹑先天﹑中元﹑下元﹑降聖﹑臘皆前後一日。後殿視事﹐其日不坐。立春﹑春分﹑立夏﹑夏至﹑立秋﹑七夕﹑秋分﹑授衣﹑立冬﹑大忌前一日﹐亦後殿坐﹐余假皆不坐﹐百司休務焉。

大忌日﹐百官集於相國寺﹐先至齋院﹐左右巡使禦史兩赤令夾街。宰相過﹐百官立班於庭中。宰相揖訖﹐方行香。旣畢﹐禦史臺知班﹐復傳呼立班﹐而朱衣吏乃曰「相公傳語﹐請不立班。」遂退。百官見宰相故事皆廢﹐獨此僅存焉。

禮部侍郎謝公言﹕有一養珠法。以今所作假珠﹐擇光瑩圓潤者﹐取稍大蚌蛤﹐以淸水浸之。伺其口開﹐急以珠投之﹐頻換淸水﹐夜置月中。蚌蛤采月華﹐玩此經兩秋﹐卽成眞珠矣。

詳定禮文所言「古者神民不雜﹐禮刑異制。故治禮之官常得以治禮﹐事神之官常得以事神。如左氏所謂﹕使名姓之後﹐率舊典者爲之宗。自漢以來﹐治禮事神之官﹐不得其職﹐始雜以他官。故《後漢志》﹕太尉掌郊祀亞獻﹐光祿掌三獻。大尉﹐秦漢用以掌兵﹐今爲三公坐論道者也﹔光祿本掌宮殿門戶﹔皆非祠官之任。」勑今後南北郊﹐執政官爲初獻﹐禮部尙書﹑侍郎爲亞獻﹐太常少卿爲終獻。諸祠祭﹐禮部尙書﹑侍郎﹑太常卿疊爲初獻﹔太常少卿﹑禮部祠部郎中﹑員外郎爲亞獻﹐太常博士爲終獻。宗廟﹐親王﹑宗室﹑使相﹑節度使爲初獻﹐宗室正任以上爲亞獻﹑終獻。若南郊宗廟﹐卽戶部﹑兵部隨所用牲﹐以尙書﹑侍郎薦徹腥熟。如常祀﹐卽戶部﹑兵部郎中﹑員外郎薦徹。文宣王﹐以國子祭酒﹑司業﹑丞﹑博士爲三獻。武成王﹐以祭酒﹑司業爲初獻﹑亞獻﹑終獻。自如故事差官。中祠﹐卽禮部祠部郎中﹑員外郎爲初亞獻﹐太常博士爲終獻。小祠卽禮部祠部郎中﹑員外郎與太常博士﹑互差一獻。祭馬者四﹐皆以太﹑僕﹑卿﹑少。七祀﹐皆以太廟令爲獻官焉。

七月五日﹐迎气西郊﹐六日﹐孟享太廟﹐皆當差工部郎中薦徹。而工部乃輪差水部郎中攝事。師授據《文獻通考》應作「受」。誓於尙書省﹐有司舉糺﹐方攺差工部員外郎。不預誓成﹐直赴祠所﹐監祭使卻之﹐彈劾以聞。

祠部歲比天下僧尼道士﹐凡二十四萬﹐然死者亦常萬人。按杜牧《杭州南亭記》﹕「文宗語宰相曰﹕『古者三人共食一農人﹐今加兵﹑佛﹐一農人乃爲五人所食。』」武宗會昌五年﹐出四禦史按行天下﹐凡除寺四千六百﹐僧﹑尼並女冠二十六萬五百。蓋自有唐以來﹐數常如此﹐何其盛哉﹗

中書丞相蔡公太夫人康寧﹐門下侍郎章公尊親﹐以通議大夫致仕﹑戶部尙書安公具慶﹐重茵列鼎﹐可以言榮養矣。

凡三省官假日﹐惟接見賓客﹐不許出謁﹐新制也。

七月二十八日﹐以國史成﹐曲宴於垂拱殿。兩省給﹑捨以上﹐尙書省侍郎已上﹐學士﹑禦史中丞﹑觀察使並赴。奏教坊樂﹐酒七行﹐皆供禦杏仁﹐蓋非常例也。

禮部王員外言﹕今謂面油爲玉龍膏。太宗皇帝始合此藥﹐以白玉碾龍合子貯之﹐因以名焉。又云﹕昔於孫四皓家得七寶簾數尺﹐皆以七寶縱橫編綴﹐工巧不可名言也。

右屯衛將軍孫守彬家富於財﹐置酒模於明徳坊﹐常有四老人飲其上﹐俗有四皓之名。

禮部劉郎中莘老言﹕昔年鄆州進士李矩赴公試﹐問同人李演云「堯舜如何可以對天地否」演對云「似此疑惑事﹐切不可用。」聞者無不大噱。

余昔知安州﹐見時丙推官言﹔羅愷初及第﹐鄭獬在翰林﹐以詩賀之。愷以公狀爲謝﹕「具位詩一篇﹕右伏蒙尊慈﹐特有寵惠。感荷之至﹐但切下情。」鄭云「賴此詩不是公用。」都下莫不傳以爲笑也。

八月壬子﹐文徳殿宣制﹕授皇子彰武軍節度使﹑開府儀同三司﹑進封延安郡王﹐昭容朱氏進位賢妃。三省及在京應職事官皆赴班集﹐寄祿官不與焉。

三佛齊﹑注輦國朝貢﹐見延和殿﹐引至柱外跪﹐撒金蓮花﹑眞珠﹑龍腦於禦坐前﹐謂之撒殿。初至闕﹐先具陳請﹐詔方許之。

新定儀制﹕宰相﹑兩省侍郎﹑尙書左右丞﹐皆朱衣吏兩人雙引。樞密院官﹐紫衣吏一人前導。禦史中丞﹑知雜禦史﹐亦朱衣吏兩人雙引。尙書﹑侍郎﹑學士﹑待制﹑兩省給﹑捨及太平大夫已上﹐並朱衣吏一人引。

膳部魯郎中言﹕昔知萬州﹑南山甚秀﹐去城三十里﹐遠望如婦人簪花之狀。州中謂之眞女石。一本作「貞」。登山視之﹐卽一石觜上有紫荊一枝。州中女子至七八十不嫁者。夫死﹐義不再行﹐蓋有眞女之風焉。

禮部王員外言﹕昔在金陵﹐有一士子爲魚鯁所苦﹐累日不能飲食。忽見賣白餳者﹐因買食之﹐頓覺無恙﹐然後知餳能治魚鯁也。後見孫眞人書﹐已有此方矣。余知安州﹐有鼎州通判柳應辰爲余傳治魚鯁法﹕以倒流水半盞﹐先問其人使之應﹐吸其气入水中﹐面東誦元﹑亨﹑利﹑貞七徧﹐吸气入水﹐飲少許卽差。亦嘗試之﹐甚驗。

禮部謝侍郎言幹山藥法﹔刮去皮﹐以厚紙裹掛於風中﹐最良。又置焙籠中﹐下鋪茅數寸﹐以微火烘之﹐亦佳﹐作湯點如新者。乳香最難研﹐先置壁罅中日許﹐入缽乃不粘。祠部趙郎中亦云﹕研乳香﹐取指甲三兩片置缽中﹐尢易末爾。

考功蔡員外超授起居郎﹐其季卞方爲右史﹐兄弟並直螭階﹐士林竦美焉。

舊三司勾院井泉最苦。熙寧中﹐三司火﹐始引金水河注省中﹐去井差近。未逾年﹐遂爲甘泉﹐名著都下﹐品第一。因知水脈流通者﹐無不甘冽云。

元微之詩云「松門待制應全遠﹐藥樹監搜可得知。」蓋有唐宣政殿爲正衙﹐殿廷東西有四松﹐松下待制官立班之地﹐舊圖至今猶存。

按開成元年正月﹐詔以入合日﹐次對官班退立於東階松樹下﹐須宰臣奏事畢﹐齊至香桉前各言本司事。𨿽紫宸殿亦有松樹﹐爲待對官立位﹐六殿門外有藥樹﹐監察禦史監搜之位在焉。唐制﹕百官入宮殿門必搜﹐監察所掌也。太和元年詔曰「自魏晉以降﹐參用霸制﹐虛儀搜索﹐因習尙存。朕方推表大信﹐寘人心腹。況吾臺宰﹐又何間焉自今已後坐朝﹐眾寮旣退﹐宰臣復進奏事﹐其監搜宜停。」

戶部王員外言﹕元昆駕部郎中比自長安歸﹐攜藥樹數株至京師﹐其葉蔥翠可愛。於今關右頗多﹐人罕識者。

漢制以侍中執虎子。禮部王員外因讀《西京雜記》云﹕漢朝以玉爲虎子﹐以爲便器﹐使侍中執之﹐行幸以從。又知虎子以玉爲之也。

李廣獵於冥山之北﹐射虎﹐斷其髑髏以爲枕﹐示服猛也。又鑄銅像形爲溲器﹐示厭服之﹐故謂之虎子云。

禮部劉郎中《借東京記》云﹕相國寺前有公子亭﹐臨汴水。大中祥符七年﹐徙近西北﹐眞景靈宮﹐卽魏公子無忌勝之地也。天淸寺繁臺﹐梁孝王常按歌吹臺。阮公詩云「駕言發魏都﹐南向望吹臺。簫管有遺音﹐梁王安在哉」後有繁氏居其側﹐里人呼爲繁臺。芳林園﹐太宗在藩邸﹐特賜其地爲園。或傳周世宗時已爲園。大祖自陳橋入京﹐駐於此﹐範質等謁見焉。開寶寺上方院﹐卽夷門山院﹐有唐令狐綯讀書堂。初令狐楚鎭宣武﹐綯隨侍﹐讀書於此。後復爲節度使﹐圖像﹐今不復存也。

膳部魯郎中言﹕昔年陳州有女妖﹐自云孔大娘。每昏夜﹐於皷腔中與人語言﹐尢知未來事。時故相晏元獻公守陳﹐方制小辭一闋﹐修攺未定﹐而孔大娘已能歌矣。又何怪也﹗

九月一日﹐法酒庫內酒坊詣內東門進新酒﹐遂以頒近臣有差。前數日﹐膳部﹑光祿寺皆嘗酒﹐舉舊例也。

詔吏部增員外郎一員﹐以丰稷充。而稷以昨任臺官﹐曾彈奏執政﹐乞辭新命。許之。刑部增二員﹐以韓晉卿爲郎中﹐莫君陳爲員外郎。以呂和卿爲考功員外郎﹐補蔡京闕。未幾﹐胡援卒。

禮部王員外言﹕崔豹《古今注》﹕蛺蝶大者名鳳子。然辭人罕用。余讀唐韓偓詩有﹕「鵝見唼啑雌黃觜﹐鳳子輕盈膩粉腰。」正爲蝶也。《西京雜記》﹕漢武帝過李夫人﹐以玉簪搔頭。自後宮中搔頭皆以玉﹐玉搔頭之名起於此。

余奉使北遼﹐至松子嶺。舊例﹐互置酒行三。時方窮臘﹐坐上有北京壓沙梨﹐冰凍不可食。接伴使邪律筠取冷水浸﹐良久﹐冰皆外結。已而敲去﹐梨已融釋。自爾凡所攜柑橘之類﹐皆用此法﹐味卽如故也。

余本部掌朝貢錄﹐見至道中大食國滿希密遣男進貢云「彼國但出犀象。」詔問﹕「以何法可取」對云「象用象媒誘致﹐以繩漸羈縛之。犀則使人臥大樹﹑操弓矢﹐伺其至﹐射而殺之。其小者不須弓矢﹐亦可捕獲。」於闐國城之東﹐有白玉河﹐西有綠玉河﹐次西有烏玉河﹐其源同出昆侖山﹐在其國西千三百餘里。每歲至七八月水小之後﹐取玉於河﹐謂之撈玉。闍婆國方言謂眞珠爲沒爹蝦囉﹐謂牙爲家淩﹐謂玳瑁爲家囉﹐謂香爲昆燉盧麻﹐謂犀爲低密雲。

今歲時人家作餳蜜油煎花果之類﹐蓋亦舊矣。《楚辭招魂》云﹔「粔籹蜜餌﹐有餦餭些。」粔籹﹐以蜜和米麵煎熬。餦餭﹐餳也。中書趙舍人云「《方言》﹕『餌﹐餻也。』」今﹝左飠右玆﹞餻是。

禮部王員外言﹕昔見朝議大夫李冠卿說﹕揚州所居堂前杏一窠﹐極大﹐花多而不實。適有一媒姥﹐見如此﹐笑謂家人曰「來春與嫁了此杏。」冬深﹐忽攜酒一樽來﹐云是婚家撞門酒﹐索處子裙一腰系杏上。已而奠酒辭祝再三﹐家人莫不笑之。至來春﹐此杏結子無數。江準亦多有嫁橘法﹐不知是何術也。

兵部杜員外言﹕今關中有白蕤﹐棫朴也﹐芃芃叢生﹐民家多采作薪。且言﹕煙與他木異。嘗取試之﹐其煙上直如綫﹐髙五七丈不絕。詩所謂「薪之槱之」﹐物𨿽微﹐可以升燎於上帝﹐亦蘋蘩薀藻之謂邪﹗

禮部謝侍郎因誦杜甫詩「五夜漏聲催曉箭」﹐坐客言﹕午夜子夜之義如何余因言﹕顏之推《家訓》﹕「或問﹕一夜何故五更更何所訓答曰﹕漢魏以來謂爲甲夜﹑乙夜﹑丙夜﹑丁夜﹑戊夜﹐又云一鼓﹑二鼓﹑三鼓﹑四鼓﹑五鼓﹐亦云一更﹑二更﹑三更﹑四更﹑五更﹐皆以五爲節。」《西都賦》亦云「衛以嚴更之署。」所以爾者﹐假令正月建寅﹐斗柄夕則指寅﹐曉則指午矣。自寅至午﹐凡歷五辰。冬夏之月﹐𨿽復長短參差﹐辰間遼闊﹐盈不至六﹐縮不至四﹐進退常在五者之間。更﹐歷也﹐故曰五更。午夜子夜之義﹐蓋亦如此。

九月﹐以工部郎中範子奇充陜西轉運使﹐邊事畢﹐如故。以知湖州唐淑問爲吏部員外郎。是月﹐曾肇以憂去官。禮部謝侍郎言﹕昨以諫議大夫知潭州。歲正月﹐家人迎紫姑神爲戲。是時官制未頒﹐升攺之客﹐莫有知者。家人戲問紫姑﹕「將來遷何官」乃畫地作太中字﹐了不詳所以。明年﹐遂攺太中大夫。唐義問家事﹐紫姑最靈。在京南問﹕「得何差遺」寫京西轉運四字。已而果除京西轉運判官。何其異邪

劉敬叔《異苑》曰﹕紫姑本人家妾﹐爲大婦所妬﹐正月十五日感激而死。故世人作其形於廁以迎之。

卷二

十月﹐以天章合待制王克臣爲工部侍郎﹐熊本知桂州故也。以水部郎中李文卿爲司門郎中﹐以司門員外郎王諤爲水部員外郎﹐以曾伉爲吏部員外郎﹐以太僕少卿吳安持爲駕部郎中﹐仍專緫牧租券馬事。

尙書省凡六曹二十四司。除告身帳目外一百六十八案﹐吏額一千四十三人。緫五月六月文書一十二萬三千五百餘件。天下之事莫不上於尙書﹐宜其多之如此也。

余讀《唐會要》﹕貞觀十五年﹐太祖按應作「宗」。遣新州刺史髙表仁持節至倭國﹐古倭奴國也。在新羅東南﹐居大海中。表仁浮海數月方至。自云﹕路經地獄之門﹐親見其上气色蓊郁。又聞號叫錘鍛之聲﹐甚可畏懼。世之言地獄者多矣﹐信非妄邪

二十日﹐國忌﹐相國寺行香同集﹐金部晁員外問﹕取上鴟吻義如何余因言﹕唐開元十五年七月四日震﹐興教門兩鴟吻欄檻及柱災。蘇冕駁曰﹕東海有魚﹐虯尾似鴟﹐因以爲名。噴浪則降雨。漢栢梁殿災﹐越巫上厭勝之法。及大起建章宮﹐遂設鴟魚之像於屋脊﹐又畫藻井於梁上﹐用厭火祥。今呼之爲鴟吻﹐豈不謬哉鴟尾之說蓋如此。

駕部王郎中言﹕唐李肇《國史補》云﹕宰相相謂爲堂老。及元載與常衮唱和詩有堂老之稱﹐信李肇之不妄也。

禮部王員外因問﹕唐宰相宿直否餘言﹕唐制﹐宰相每日一人宿直。開元二年﹐姚崇爲紫微令。崇年位已髙﹐時亦違其直次﹐所由吏數持直簿詣之。崇題其簿曰「告直令史﹐遣去又來﹐必欲取人﹐有同司命。老人年事﹐終不擬當。」諸官歡笑﹐不復逼以直。十一年停宰相宿直﹐見《會要》﹐此其證也。

景靈宮神禦殿成﹐牓名皆上親制。宣祖曰天元﹐後殿曰太姑。《文獻通考》作「太始」。太祖曰皇武﹐後殿曰儷極。太宗曰大定﹐後殿曰輝徳。眞宗曰熙文﹐後殿曰衍慶。仁宗曰美成﹐後殿曰繼仁。英宗曰治隆。將以十一月五日奉安﹐丞相﹑執政官分充禮儀使﹐仗衛如式。

禮部王員外因言﹕和詩最爲難﹐惟唐賢尢工於此。賈至《早朝大明宮》曰「銀燭朝天紫陌長﹐禁城春色曉蒼蒼。千條弱柳垂靑瑣﹐百囀流鶯遶建章。劍佩聲隨赤墀步﹐衣冠气染禦鑪香。共沐恩波鳳池裏﹐終朝染翰侍君王。」王維和云「絳幘雞人送曉籌﹐尙衣方進翠云裘。九天閶闔開宮殿﹐萬國衣冠拜冕旒。日色才臨仙掌動﹐香煙欲傍袬龍浮。朝罷須裁五色詔﹐佩聲歸向鳳池頭。」杜甫和云「五夜漏聲催曉箭﹐九重春色醉仙桃。旌旗日暖龍蛇動﹐宮殿風微燕雀髙。朝罷香煙攜滿袖﹐詩成珠玉在揮毫。欲知世掌絲綸美﹐池上於今有鳳毛。」三篇皆用鳳池事﹐惟工部尢出於二公。昨建三省待漏院﹐書此詩爲屏風焉。

三省﹑樞密院﹐皆執政官一人修時政記。按唐永徽已後﹐左右史惟得對仗承旨﹐仗下已後謀議﹐皆不參聞。文昌左丞姚璹以爲帝王謨訓﹐不可遂無記述。若不宣自宰相﹐卽史官疎遠﹐無得而書之。遂表請仗下所言軍國政要﹐卽宰相一人撰錄﹐號爲時政記。自璹始也。

二十四司郎官各輪當本曹宿直。凡假日﹐若直夜﹐四部文書皆得施行﹐而用當直郎官印。按唐故事﹐除吏﹑兵部外﹐共享都省印。至大歷二年二月九日﹐初備文昌臺二十四司印﹐本司郎官主之﹐歸則收於家。建中三年﹐左丞趙涓始令納於直廳。其假日及不入日﹐卽用當直郎官本司印﹐余印都不開。此亦前事之比也。

余讀《江南錄》﹕丘孟陽有賦名﹐嘗夢有一官人延入一第中﹐具飲。其傍幾上有書一卷﹐孟陽因展讀﹐謂曰「斯乃吾所述賦槁﹐何至玆乎」其人曰「昔公焚之時﹐吾得之矣。」孟陽因就求之。答曰「他日若至衡山﹐必當奉還。」後官至衡州茶陵令﹐乞致仕﹐卒於衡州。今世言焚故書﹐必毀而後燔之﹐蓋可信也。

禮部謝侍郎言﹕嘗遊廬山天池菩薩崖﹐夜至亭上﹐其下數十仞﹐忽見兩燈閃閃﹐相去數里許。俄而燈自下而上﹐漸傍崖口﹐直外亭上數丈﹐復下至崖﹐分數星而散。禮部王員外亦言﹕昔見劉定說﹕曾至此崖﹐夜半﹐白煙起於崖中。旣明﹐如水中月影﹐滉漾不定。彼人云現銀色世界。顏之推所謂﹕千里寶幢﹐百由旬座﹐化成淨土﹐踴生妙塔。豈虛語哉

禦史臺言﹕文徳視朝儀﹐兵部侍郎與吏部侍郎東西相向對立﹐搢笏出班簿置笏上。蓋因唐制武選在兵部。今吏部左選掌文官﹐右選掌武官﹐請今後視朝﹐以吏部左右選侍郎分立殿廷。詔可。禮部謝侍郎言﹕昔有一軍校與趙韓王同甲﹐月日時亦同。韓王每遷拜﹐此校亦略有轉補。或大有錫賚﹐亦須薄有沾賜。然韓王微疾﹐此校必劇病。或薄謫﹐必大受笞辱。福常輕而災常重﹐豈君子小人理固如此邪抑亦偶然邪

禦史中丞知雜事﹐禮上祥瑞案三道皆判記諮﹐不見出何故事駕部王郎中云﹕諮亦誥之義﹐如尙書省案式郎中侍郎判六諮名示之類﹐記未詳。余以謂﹕尙書省案式至尙書亦曰依判諮注﹐非通僕射判者﹐不須諮。至僕射但書依判而已。然則記諮者﹐恐是應記諮於上也。亦未知果是否。

鹵簿內皁纛﹐蓋旄頭之遺象。《光武紀》注﹕《漢官儀》曰「舊選羽林爲旄頭﹐被髮先驅。」魏文帝《列異傳》曰「秦文公時﹐梓樹化爲牛﹐以騎擊之﹐騎不勝﹐或墮地﹐髻解被髮﹐牛畏之入水。故秦因是置旄頭騎使先驅。」旄頭之遺象蓋如此。

十一月四日午時四刻﹐殿中細仗金吾旗幡僧道威儀教坊樂奉引列聖神禦﹐自天章合出晨暉門﹐赴集英殿。上步出集英門﹐每神禦步至右承天門奉迎。至慈聖光獻太皇太后﹐上雨泣前導。於時日景晏溫﹐皆以謂恭孝所感。初五日﹐鸞駕儀衛太常鼓吹凡四千人﹐奉引赴景靈宮。上步出宣徳門﹐上香再拜﹐仍卻拜褥。初六日﹐車駕詣宮﹐行朝謁之禮。至繼仁殿﹐上出小次﹐悲哽。酌獻舉﹐號慟久之。在列莫不淒愴。是日﹐微有云物。前此芝產天元殿栱。初八日﹐宰相率百官詣東上合門﹐奉表稱賀。故禮部王員外表辭云﹕考宮之日﹐靈芝秀於虹梁﹔薦鬯之辰﹐慶雲承於玉宇。用此事也。初八日﹐文徳殿宣赦文﹐應神禦殿繪像文武臣僚﹐與子孫一人初品官﹐續功臣之後。聖澤無窮﹐公卿之家﹐何以爲報耶

十三日﹐以原廟奉安禮成﹐宴百官於紫宸殿。酒九行罷﹐教坊已下支賜﹐凡絹一千一百餘疋﹐錢四百餘千﹐紅錦一端﹐銀椀十四口﹐用正旦例也。

晏元獻家有《相笏經》﹐占吉凶十可八九﹐昔有《相印經》﹐陳長文﹑章仲將﹑許允皆傳受此法。允初拜鎭北將軍﹐以印不善﹐使更刻之﹐如此者三。允曰「印𨿽始成﹐而已被辱。」問送印者﹐果懷之而墜於廁。又有《鷹經》《鶴經》《牛經》《馬經》﹐今公卿家亦頗有此本。

工部王侍郎言﹕昔與先兄同官河內﹐嘗借親書劉夢得集四冊﹐後不復見還。今尙在否余歸索於書橐中﹐果有劉集一部﹐細書小楷﹐末有印記克臣二字﹐侍郎名也。因以還之。凡四十五年﹐復歸王氏。侍郎且言﹕二十歲寫此書﹐今七十年矣。不惟不能復寫小字﹐遠視亦已不見。又可慨然也。

工部範郎中出古畫一軸﹐云是韓滉筆。其畫作村夫子教學生﹐夫子帶烏紗折上巾。按襆頭起於周武帝﹐蓋取便於軍容。至唐始有巾子﹐兩帶以系巾﹐兩帶垂以爲飾。至僖宗時﹐因伶人以銀綫撚二帶。帝曰「亦與朕作一頂來。」自此方應折上。後又以木刻頭圍﹐裁烏紗爲之。所謂「與我斫一軍容頭」之類是也。方韓滉時﹐未有此制﹐恐非韓畫。諸君皆以爲然。

二月﹐以金部員外郎晁端彥爲郎中﹐以大理正賈種民爲吏部員外郎﹐門下駁還﹐攺駕部員外郎。國朝故事﹐誕聖節前兩月﹐譯經院開堂﹐宰相領潤文使﹐參知政事一員同潤文。至日﹐執政皆赴中使。

張文昌《寒食內宴》詩云「朝光瑞气滿宮樓﹐彩纛魚龍四面稠。廊下禦廚分冷食﹐殿前香騎逐飛球。千官盡醉猶教坐﹐百戲皆呈未放休。共喜拜恩侵夜出﹐金吾不敢問行由。」有唐禁煙節﹐亦宴百官廊下﹐皆冷食。又知夜慈多至夜而罷也。

禮賓使﹐管勾麟府路軍馬公事張世矩上言「昨夏國稔惡﹐用師討蕩。臣隨王中正出界﹐行十餘程﹐其夜苦寒﹐被堅假寐﹐而府州靈佑秦王見夢於臣。言荷朝廷禡祭及禦香之賜﹐故來助戰。若聞樂聲﹐卽是凱旋之兆。及破宥州﹐將校皆聞金石之音。俄奉詔班師﹐乞賜嘉號﹐以答神休。」勑特封靈佑應順秦王。秦王竟未知何神肸蠁之應﹐亦可以言聰直矣。

潞國文公守太尉﹐皇弟雍王﹐曹王守司空﹐鄭國富公﹑濟陽曹郡王皆守司徒。三公官備﹐近世未有也。

十二月﹐以著作佐郎林希爲禮部郎中﹐以範百祿爲司門郎中﹐以知建州王﹛左﹛上士中罒下且﹜右彡﹜爲刑部郎中。

禮部王員外言﹕前知制誥李大臨﹐西川人。有門人背偃﹐不能仰視。一日﹐因藥市罷﹐見一道士云「秀才有錢﹐丐一二百爲酒資。」此書生云「家貧無錢﹐所居有薄釀﹐同一醉可乎」道士欣然便往。酒半﹐道士問﹕「何故背偃」書生言「不幸得此疾﹐無如之何﹗」道士因出藥三十粒云「來日五更﹐面東﹐以新汲水下﹐覺微燥﹐不足怪。」書生如所教。旣服藥﹐燥不可勝﹐展轉於榻上﹐亦甚悔之。然每一伸縮﹐漸覺舒便。比明﹐身已直矣。蜀人重藥市﹐蓋常有神仙之遇焉。

余表弟靳庠自河東來﹐言﹕石州定胡縣有趙相公廟﹑神每降言災福事﹐如嬰見狀。韓公絳知太原府﹐經略司勾當公事張姓﹐忘其名﹐欲議毀此廟。韓遣往視之﹐旣至祠下﹐忽自空中飛甆盞一隻至香鑪前自碎﹐飛上張面﹐血流不已﹐張恐懼再拜而去。劉永年病﹐遣子焚香八兩。已而神降云「尊君無恙﹐行且入朝矣。」劉疾果愈。未數月召爲步軍副都指揮使。何其異邪

十六日﹐都省覆王韶已下謚議。左僕射王公式假﹐右僕射蔡公服藥。傳宣召左僕射赴省﹐左丞對席﹐右丞獨坐於西偏。尙書﹑侍郎﹑郎中﹑員外分左右曹﹐東西各重行。考功郎中﹑監儀禦史坐北向。酒九行﹐僕射秉筆﹐有司贊揖﹐頂筆故事廢矣。

禮部林郎中言﹕大門年三十五﹐累舉未登科。忽夢詣卜肆﹐布卦甚久。曰「秀才及第晚﹐須在五十一已後。來年詔下﹐固無所望。」已而五十一人解送﹐五十二人過省﹐五十三人及第。冥兆之前定如此邪﹗

兵部杜員外言﹕前年使熙河﹐五月二十六日至岷州界黑松林﹐寒甚﹐換綿衣﹑毛褐﹑絮帽乃可過。每歲四月七月﹐常大雪三二尺。至是﹐林雪猶未消﹐非目睹未必信然也。

禮部王員外言﹕登州有嘉鯕魚﹐皮厚於羊﹐味勝鱸鱖。至春乃盛﹐他處則無。鰒魚亦出此州﹐百決明是也。褚彥回傳﹕江南一枚﹐直數千錢﹐蓋重北地所有也。余昔通判滑州﹐見太守光祿卿解賓王說﹕登州每晴霽﹐煙霧中有城闕﹑樓閣﹑人物﹑車馬﹑雞犬往來之狀﹐彼人謂之海市。禮部作詩送王衮出守東牟﹐用嘉鯕故事。因爲餘話海市﹐與解光祿同。

十九日﹐國忌﹐景靈宮輝徳殿行香。三省﹑樞密院導從皆不得入殿門﹐捧香合用合門祗候八員﹐從新勅也。

《國朝會要》﹕犦矟。犦﹐擊聲也。一云象犦。牛善斗﹐字從牛。唐金吾將軍執之。今制如節﹐有袋﹐上加碧油。���置朝堂。車駕鹵簿出﹐則八枚前導。又四枚夾金吾大將軍者﹐名衛司犦。矟﹐音少。府監欲修犦矟﹐不知其制。禮官曰「犦矟﹐棒也。以黃金塗末﹐執之以扈蹕。」余昔爲三司勾當公事﹐嘗至儀仗庫季點﹐見舊犦﹐犦矟末刻牛﹐以黃金飾之。《隋書》﹕大業元年﹐應是二年。三品已上給﹛左瓜右句﹜《隋書》作「瓟」。槊。用﹛左瓜右申﹜之﹛左瓜右句﹜﹐《玉篇》亦作蒲交反﹐未知孰是。

余昔知安州﹐見荊湘人家﹐多以艸竹爲卜。《楚辭》云「索瓊茅以筵篿兮﹐命靈氛爲余卜之。」其注曰「瓊茅﹐靈艸﹔筳﹐小破竹。楚人名結艸折竹而卜曰篿。靈氛﹐古明占吉凶者。」蓋因遺俗之舊也。

監察禦史王柏言﹕每國忌﹐相國寺行香﹐左右巡使與兩赤令相對立班﹐俟宰相過﹐揖訖退。今國忌並赴景靈宮行香﹐集百官﹐方儼恪以奉祖宗﹐見宰相私禮﹐謂宜寢罷。勑特依。夾街故事廢矣。

二十八日﹐臘前一日﹐祭太社﹑太稷。質明﹐禦香不到﹐監祭使以聞。勑攺用次日。國朝以火徳王﹐故戌日臘。建隆中﹐禮官議﹕唐貞觀已前﹐寅日蠟百神﹐卯日祭社稷﹐辰日饗宗廟﹐非古也。請三祭同用戌臘一日。近儀酉日祭社稷﹑蠟百神﹐戌日饗宗廟。杜臺卿引《禮運》云﹕仲尼與於蠟賓。鄭康成曰﹕蠟亦祭宗廟﹐時孔子仕魯﹐在助祭之中。明自古以蠟日祭廟也。

《漢舊儀》曰﹕顓頊氏有三子﹐生而亡﹐去爲疫鬼。一居江水﹐是爲虎﹔一居若水﹐是爲罔兩﹑蜮鬼﹔一居人宮室區隅漚廋﹐按《學津詩原》本「廋」作「庾」。善驚人小兒。今歲暮大儺﹐謂之逐疫是也。

二十九日﹐大慶殿習元會儀﹐與輦﹑禦馬皆在龍墀上﹐按《學津詩原》本「與輦」作「輿輦」。新制也。

卷三

上禦大慶殿會朝﹐始用新儀。開大慶門﹐張旗幟。兵部設黃麾仗五千人﹐夾門塡街。太僕列五輅﹐殿中省輿輦傘扇。又復故事﹐陳天下貢物。百官冠服﹐分爲七等﹐皆有司新制。不佩劍﹐不脫屨舄。中書侍郎押方鎭表案﹐中書令讀。給事中押祥瑞表案﹐門下侍郎讀。戶部尙書奏諸州貢物﹐詣付所司。禮部尙書奏諸蕃貢物﹐請付所司。太史奏云物祥瑞﹐光祿卿請允羣臣上壽。旣畢﹐延王公升殿﹐百官就坐。酒三行罷﹐所司承旨放仗。舊儀﹕宰臣﹑兩省﹑學士﹑待制至殿中侍禦史﹐先就丹墀位﹐乘輿升禦座﹐方引諸司三品四品入大慶偏門﹐正安之樂作。按李徳裕《兩朝獻替錄》云﹕每遇正至﹐與兩省官侍立香案兩邊﹐終朝會﹐無拜賀之禮。嘗奏請自今且立香案南﹐候扇開贊拜﹐再拜出班致辭賀﹐又再拜訖分香案東西侍立。乃知唐儀﹐丹墀祇是兩省供奉官侍立之地。宰相一員攝太尉﹐與一品二品三品四品列於殿門﹐樂作就位。蓋官架之樂﹐本爲上公。今元會新儀﹐百官就位﹐皇帝升坐﹐禮官乃引宰相﹑親王﹑使相押文武三品等官分東西門入﹐正安之樂作。𨿽刊正謬誤﹐而兩省供奉官猶班賀於丹墀﹐未復侍立之制。詳定所上《朝會儀注》二卷﹑令式四十卷﹐其詳密如此。然恐尙有未至者焉。

元會﹐門下侍郎奏祥瑞。故事﹐但讀有司所上名數﹐今方用表﹐禮部林郎中撰﹐其辭曰「聖人出而四海淸﹐帝命昭而萬靈集。必致諸福之物﹐以表太平之符。伏惟皇帝陛下﹐體堯之仁﹐躬舜之孝﹐力行勤儉而本以化物﹐誠意惻怛而出於愛民。是以指揮之間﹐功業成就﹔覆燾之內﹐陰陽協和。蒙被羣生﹐旣浹肌膚而淪骨髓﹔函濡異類﹐遂沾動植而洽飛翔。仰而觀者﹐景星慶雲﹔俯而視者﹐醴泉甘露。扶疎偉曄﹐是爲嘉禾朱艸三秀之英﹔游泳服馴﹐則有赤鴈白麟一角之異。謂宜作爲聲詩而奏於郊廟﹐深詔太史而著之簡編。以示無疆之休﹐以昭特起之迹。考諸已住﹐固可謂絕世之殊祥﹔抑而弗宣﹐猶以爲盛徳之餘事。自時所紀﹐殆不絕書。今者駕鸞輅以充明庭﹐撞黃鍾而禦太極。典禮大備﹐物容一新。萬方駿奔﹐重譯輻湊。於是自昔辮髮卉裳﹐羈糜之所未至﹐踰沙軼漠﹐言語之所未通﹐咸奉玉帛而介九賓﹐襲衣冠而獻萬壽。烜威赫徳﹐冠古超今。巍巍煌煌﹐傳示無極。鋪張王會之眾美﹐裒對皇家之盛儀。臣等恭率有司﹐伏尋故事。稽參圖牒﹐宜先象齒之珍﹔敷道句臚﹐敢上龍墀之奏。歡呼抃蹈﹐倍萬常情。」表旣出﹐羣公莫不傳寫焉。

唐諫議大夫﹑拾遺﹑補闕皆在省﹐太官局屬光祿寺。而劉禹錫《送令狐博士》詩﹕「諫院過時榮棣萼。」張文昌《寒食內宴》詩﹕「廊下禦廚分冷食。」已有諫院禦廚之名。其故何哉

初二日﹐謁左僕射﹐因言「仁宗朝作新玉輅旣成﹐與舊輅同呈於崇政殿。舊輅在後﹐忽有大聲隱隱如海獸狀。仁宗訝之﹐乃令新輅在後﹐遂無聲。旣出殿門﹐舊輅復在後﹐又有大聲如前。」吏部蘇侍部云「此輅唐髙宗顯慶年造﹐制作極工﹐歷五代至皇朝﹐今在太僕寺。」

勅景靈宮朝獻﹕正月以十一日﹐四月擇日﹐七月以中元﹐十月以下元。原廟之禮﹐蓋用孟月焉。初十日﹐立春﹐賜三省官采勝各有差。謝於紫宸殿門。杜臺卿說﹕正月七日爲人日﹐家家翦彩﹐或縷金薄爲人﹐以帖屏風﹐亦戴之頭鬢。今世多刻爲華勝﹐像瑞圖金勝之形。引《釋名》﹕華﹐象艸木華也﹔勝﹐言人形容止等﹐一人著之則勝。又引賈充李夫人《典誡》曰﹕每見時人﹐月旦花勝交相遺與﹐謂正月旦也。今俗用立春日﹐亦近之。然公卿家尢重此日﹐莫不鏤金刻繒﹐加飾珠翠﹐或以金銀窮極工巧﹐交相遺問焉。

余昔年隨侍至定武﹐見緫管廳有唐段文昌撰平淮西碑。石甚大﹐不知何因而至此地也

鴻臚陳大卿言﹕昔使髙麗﹐行大海中﹐水深碧色﹐常以鑞碢長繩沈水中爲候﹐深及三十托已上﹐舟方可行。旣而覺水色黃白﹐舟人驚號﹐已泊沙土﹐水才深八托。凡一晝夜﹐忽大風﹐方得出。去日﹐五晝夜至髙麗境上。回日﹐七晝夜方至定海。風浪每散﹐乃作浪花﹐袬然赤色。夜見海中如火龍無數﹐不知涯際﹐甚可怖也。

以駕部郎中王欽臣爲陜西轉運副使。

唐歲時節物﹐元日則有屠蘇酒﹑五辛盤﹑咬牙餳﹐人日則有煎餅﹐上元則有絲籠﹐二月二日則有迎富貴果子﹐三月三日則有鏤人﹐寒食則有假花雞球﹑鏤雞子﹑子推蒸餅﹑餳粥﹐四月八日則有餻糜﹐五月五日則有百索糭子﹐夏至則有結杏子﹐七月七日則有金鍼織女臺﹑乞巧果子﹐八月一日則有點炙杖子﹐九月九日則有茱萸﹑菊花酒餻﹐臘日則有口脂﹑面藥﹑澡豆﹐立春則有彩勝﹑雞燕﹑生菜。今歲時遺問略同﹐但餻糜﹑結杏子﹑點炙杖子今不行爾。杜甫春日詩云「春日春盤細生菜。」又曰「勝裏金花巧耐寒。」重陽詩云「茱萸賜朝士。」臘日詩云「口脂面藥隨恩澤。」如此之類甚多。略舉記﹐當時所重也。

夏英公家有皁綾標《六典》一部﹐唐舊本也。𨿽宋宣獻﹑李邯鄲家藏書爲多﹐亦無此本。嘗問其孫朝請大夫伯孫﹕「書在何處」云「昨分書﹐云不知誰院得之。」計已散失﹐殊可惜也。

工部王侍郎言﹕昔年通判壽州﹐知州光祿卿林洙因鼓角匠入州衙爲盜﹐被傷而卒。後一日﹐其家女僕附語云「召簽判呂水部。」旣至﹐云「某不幸且死﹐敢以後事爲托。某之死﹐非此兵之過﹐宜問。」有公案五道﹐要其照驗。呂因問﹕「大卿附語﹐使某何以爲信」乃曰「但看架上衣﹐可知非妄。」家人遽住視之﹐見一淺色汗衫﹐素未經著﹐血痕滿襟。又曰「此非血﹐某之淚爾﹗」家人以錢送佛寺撞鐘﹐至五更﹐鐘竟不鳴﹐又何怪也﹗前此太白近月﹐太史言南方主將不利﹐未幾﹐洙死焉。

禮部林郎中言﹕昔年爲禮官﹐以朝命至豫章祭小龍。旣至祠下﹐行禮之日﹐數見異鱗﹐皆金色﹐口有火焰。自梁楝間墜於祝歐陽生之肩﹐遂入石合。又舉首蜿蜓於花板間。旣而聳身直上﹐髙三五尺。執事之人無不見者。還朝﹐亦圖上其事云。

唐淑問前知宣州﹐以避親嫌﹐與集賢校理﹑知湖州陳侗對移。唐自湖州召爲吏部員外郎﹐以疾乞補外﹐復授宣州﹐代陳還朝。近時未有如此之比也。

以禮部侍郎謝景溫依前通議大夫﹑知洪州﹐以翰林侍講學士黃履爲禮部尙書﹐以右司員外郎王震爲起居舍人﹐以禮部郎中劉摯爲右司郎中﹐司門郎中李父卿出知晉州﹐以考功員外郎範峋提點府界諸縣鎭公事。

冬至假七日﹐前後各三日。宰相宅引百司釐務。初﹐包拯爲三司使﹐上言「每節假七日﹐廢事頗多。」請令後祇給假五日﹐自此始也。舊儀﹕宰相五鼓早朝﹐朱衣吏不引﹐午後歸第方引。假日﹐遲明始赴中書﹐朱衣吏自私第前導﹐故謂之宅引云。

淳化元年﹐命正言直史館宋鎬﹑右正言直史館王世則使交州黎相。旣至﹐相令數十人扛大虵長數丈饋於使館﹐且曰「若能食此﹐當治之爲饌以獻。」又羈送二虎﹐以備縱觀。外國之俗﹐其陋惡乃至於爾邪﹗

余奉使北遼﹐過順州﹐有黍谷坊。伴副使王仲淵指以謂副使文供備云「觀此﹐可知其寒也。《劉向別傳》曰﹕『燕地谷美而寒﹐不生五穀。鄒子吹律﹐召溫气至﹐五穀生﹐至今名黍谷。』」北遼士子多燕人﹐故亦頗知學問也。

賜筵尢爲盛集。呂許公﹑王沂公與羣公唱和詩刻石堂壁。官制旣行﹐以禮部尙書兼譯經潤文﹐宰相與執政官猶同赴開堂之會焉。

禮部王員外言﹕京師貴家多以酴醿漬酒﹐獨有芬香而已。近年方以榠樝花懸酒中。不惟馥鬱可愛﹐又能使酒味辛冽。始於戚裏﹐外人蓋所未知也。

戶部馬員外言﹕藩鎭之雄盛﹐莫如吉州。有解玉鉆眞珠修琵琶行﹐他處未見此比。余昔知安州﹐步石村種姜芋凡四十里﹐城南有梔子村﹐花開如瓊林﹐香聞數十里﹐他處亦無。

禮部林郎中言﹕兵部許侍郎昔爲翰林學士﹐忽夢著綠﹐心甚惡之。未幾﹐奪職﹐以起居舍人知蘄州﹐然未見著綠之應。官制旣行﹐攺朝散郎﹐本階正合衣綠。方悟前夢之可信也。

大常寺言﹕四時大祠﹐自天地﹑日月﹑九宮﹑貴神﹑五帝﹐其祝皆進書臣名。謂宜如唐故事﹕天地稱臣﹐日月已下皆進祝書名。禮部議曰﹕天子父天﹑母地﹑兄日﹑姊月﹐禮故宜有降。請如太常所議。

太常博士何洵直言﹕春秋仲月﹐朝拜諸陵﹐於太常寺輪官一員﹐余並以吏部待次升朝官充攝。謹按漢制﹕丞相以四時行園﹐重如此。唐顯慶中﹐以太常卿少行陵﹐事重人輕﹐乃詔三公行事﹐太常爲副﹐率皆乘輅車﹑備鹵簿﹐謂之公卿巡陵令。謂宜太常寺輪卿少外﹐其餘差門下書「書」疑作「省」。尙書省淸望官﹐仍乞重修春秋仲月遣官拜陵儀﹐薦牙盤食訖﹐應須灑掃及芟薙修治﹐皆隨事處分。勑朝拜諸陵輪太常卿少外﹐余並以宗室遙郡防禦使充焉。

二十二日﹐遷寓治尙書都省入新省﹐就令廳賜省官已下禦筵。至都省守當官已上﹐六曹書令史已上﹐分坐兩廊。遺入內供奉官劉瑗排辦﹐及勾當翰林禦廚儀鸞內臣分緫諸司﹐差教坊第四部一百五十人。酒九行﹐果肴皆非常比。再坐﹐賜花。內出金器﹐遣禦樂院近侍各傳宣勸酒﹐至暮方罷。羣臣慶親逢之幸﹐莫不感恩沾醉焉。

元丰五年七月﹐始命皇城使﹑慶州團練使宋用臣建尙書新省。在大內之西廢殿前等三班﹐以其地興造。凡三千一百餘間。都省在前﹐緫五百四十二間。中曰令廳﹐一百五十九間。東曰左僕射廳﹐九十六間。次左丞廳﹐五十五間。次左司郎中廳﹐二十間。次員外郎廳﹐二十間。西曰右僕射廳﹐九十六間。次右丞廳﹐五十五間。次右司郎中廳﹐二十間。次員外郎廳﹐二十間。其後分列六曹﹑每曹四百二十間。東南曰吏部尙書廳﹐在中﹐六十四間。次侍郎廳﹐四十間。其東曰郎中廳﹐四十九間。次員外郎廳﹐三十四間。後曰司勛郎中廳﹐三十四間。次員外郎廳﹐三十四間。其西曰司封郎中廳﹐四十九間。次員外郎廳﹐三十四間。後曰考功郎中廳﹐三十四間。次員外郎廳﹐三十四間。其北曰戶部﹐度支﹑金部﹑倉部在焉。又其北曰禮部﹐祠部﹑主客﹑膳部在焉。西南曰兵部﹐職方﹑駕部﹑庫部在焉。其北曰刑部﹐都官﹑比部﹑司門在焉。又其北曰工部﹐屯田﹑虞部﹑水部在焉。並如吏部之制。廚在都省之南﹐東西一百間。華麗壯觀﹐蓋國朝官府未有如此之比也。

太常博士何洵直言﹕看詳舊禮﹐太祀前七日﹐平明﹐太尉誓百官於尙書省。近制﹕親祠南郊﹑明堂﹑太廟﹐掌誓戒用左僕射﹐闕卽用右僕射﹐以刑部尙書一員蒞之。今有司攝事大祠﹐但初獻官﹐卽前期七日南向讀誓戒文﹐無臨蒞受誓之官。謹按祭祀之有誓戒﹐所以要之以刑﹐重失禮也。古者掌誓戒有專官﹐欲人之聽於一也。周有太宰掌百官之誓戒﹐謂其天官之長﹐且佐王治故也。以大司寇蒞誓百官﹐戒千百族﹐蓋言失禮則入刑故也。唐以太尉掌誓戒﹐今以宰相﹑親王﹑執政官﹑宗室﹑使相﹑郡王﹑節度使以上爲獻﹐卽掌誓戒得其職矣。蓋與周之冢宰﹑唐之太尉同意。自余初獻﹐止是禮部尙書已下。卽不攝太尉﹐猶行太尉之事﹐誤矣。伏謂自今諸大祠﹐降宰相﹑親王﹑執政官﹑宗室﹑使相﹑郡王﹑節度使以上爲初獻行事﹐依舊掌誓戒外﹐余以吏部尙書或侍郎一員掌之。蓋吏部﹐天官之任也。仍用刑部尙書一員蒞誓﹐闕卽以侍郎充。所有親祠掌誓戒﹐卽合用左右僕射掌誓蒞誓。勑依所請。

後唐同光三年﹐洛京蕃漢馬步使朱守殷於積善坊役所﹐得古文錢四百五十六文曰得一元寶﹐四百四十文曰順天元寶。史不載何代鑄此錢﹐以俟知者。

唐宮中每有行幸﹐卽以龍腦郁金布地。至宣宗﹐性尙儉素﹐始命去之。方唐盛時﹐其侈麗如此。

國朝故事﹕乘輿親祠郊廟﹐拂翟往﹐以金合貯龍腦﹐內侍捧之﹐布於黃道﹐重齊潔也。

戶部馬員外乞守明州。旣受命﹐因閱昔年卦影﹐見畫一豕其上﹐日月相並﹐下有舟一隻。亥年明州之應﹐豈不了然邪

尙書省舊有甲庫﹐未詳是何名唐大和二年勑﹕尙書省二十四司制勑及勑甲等﹐近日檢報﹐多稱斷裂﹐宜各委本司郎中甲庫官並重粘皆學津本作「背」。及同書名印所斷裂縫。跋尾後云「某甲勑捲若干縫斷裂。」乃知甲者﹐勑甲之謂也。

三月﹐以新江淮發運使呂嘉問爲吏部郎中。

十八日﹐集英殿大宴﹐酒九行。初﹐有司預於殿庭﹐設山樓排場﹐爲羣仙隊仗﹑六蕃進貢﹑九龍五鳳之狀。設雞《文獻通考》作「天雞」。唱樓於其側。殿上陳繡帟﹑垂香毯﹐設銀香獸於檻內﹐布以文茵。設禦茶酒器於殿東北楹間﹐羣官﹕骨頭索粉。白肉餬餅﹐羣仙炙﹑天花餅﹑太平畢羅﹑幹飰﹑縷肉羹﹑糖油餅。再坐﹐假圓魚﹑蜜浮斯﹑柰花肉﹑鮮排﹑炊羊炙﹑金腸﹛左食右炙﹜子﹑饅頭﹑肚羹﹑水飰﹑下飰。教坊已下﹐凡支賜絹二千四百餘疋﹐彩百疋﹑錢七百七十餘貫﹐錦一端﹐銀椀三十五口。春秋常例也。

國朝之制﹕凡百官拜表稱賀﹐詣東上合門進名奉慰﹐卽詣西上合門。蓋有故事。唐天佑二年勑﹕自今五月一日後﹐常朝出入﹐取東上合門﹔或遇奉慰﹐卽開西上合門﹐遂爲定制焉。惟諸軍員寮﹐每奉慰﹐立班去杖子﹐未詳所出。後唐莊宗同光元年﹐中書門下奏﹕「每日常朝﹐百官皆拜﹐獨兩省官不拜。準依前《文獻通考》作「本」。朝故事﹐朝退於廊下賜食﹐謂之廊飡﹐百官遂有謝食拜。惟兩省官﹐本省有廚﹐不赴廊飡﹐故不拜。伏自僖宗幸蜀回﹐以多事之後﹐遂廢廊飡。百官拜儀至今未攺﹐將五《文獻通考》作「四」。十載﹐禮恐難停。惟兩省官獨尙不拜。豈可終日趨朝﹐曾不一拜﹐獨於班列有所異同若言官是近臣﹐於禮尢宜肅敬。自今已後﹐逐日常朝﹐宣不坐。其兩省官與東西兩班並齊拜。」從之。至明宗天成元年五月﹐內出禦札一封賜宰臣﹐曉示文武百寮﹐每日正衙常朝外﹐五日一度赴內殿起居﹐其後遂以爲常﹐非故事也。皇朝百餘年未遑刊正謬誤。今上熙寧五年﹐方講日朔文徳殿視朝立仗之儀。

殿廷東西左右面﹐各金吾引駕官一名﹐四色官二人﹐各帶儀刀。金甲天武官一名﹐殿中省排列官一名﹐扇二﹐方傘一﹐金吾仗碧襕一十一﹐各執儀刀。兵部儀仗排列職掌二人﹐押隊員寮二人。黃麾幡一﹐告止幡一﹐傳教幡八﹐信幡八﹐龍頭竿五十﹐戟五十﹐判殿中省一員在左﹐天武官東西共一百人。門外東面靑龍旗一﹐五嶽旗五﹐五龍旗十﹐西面白虎旗一﹐五星旗五﹐五鳳旗十。仗馬每面三疋﹐每疋禦龍官四人。前一日﹐有司供帳於文徳﹐又設禦幄於文徳殿之後門。又設中書門下至文武百官等幕次於朝堂﹐應宰臣﹑親王﹑使相﹑樞密使﹑帶平章事已上出赴外班﹐參知政事﹑學士﹑臺省官﹑待制﹑皇親及見任節度使﹑兩使﹑畱後﹑觀察﹑防禦團練﹑刺史﹑文武百寮﹑殿前馬步軍司﹑諸軍將校並皇親﹑駙馬都尉合赴班者﹐及外國蕃客合赴朔望起居者﹐並赴立班。其日﹐左右金吾將軍常服﹐押本衛仗﹐判殿中省官押細仗﹐先入殿廷﹐東西對列。諸軍將校分入殿庭﹐北向立。朝堂引贊官引彈奏禦史二員入殿門內踏道下﹐當殿向北立。次催文武百官班﹐至丞﹑郎﹑尙書﹐次兩使﹑畱後﹑觀察﹑防禦團練﹑刺史﹐並歸本品序立。次引兩省﹑宣制﹑侍禦史﹑中丞﹑知雜﹑三院禦史入。次引文班一品二品入﹑次學士並節度使入﹐立於右省班前。通事舍人分引宰臣﹑親王﹑使相﹑參知政事入﹐並東西相向對立。皇帝鞾袍垂拱殿坐﹐內侍鳴鞭。內侍都知押班供奉官已下﹐帶禦器械等﹐其餘祗應諸司使﹑副使等並公服系鞵作一班﹐四拜起居訖﹐次呈進目客省合門使﹑副使﹐次通喝對立覺察失儀通事舍人﹐次宿衛諸班﹐次殿前諸指揮使﹑副都指揮使﹑都虞候﹐次行門指揮使﹐並依朔望常例。殿前都指揮使已下起居畢﹐換窄衣﹐祗候引駕。次通事舍人引樞密﹑宣徽使﹑三司使﹑副使﹑樞密直學士﹑內客省使已下﹑諸司使已下至醫官﹑侍詔﹑及修起居注官二員大起居訖﹐諸司使已下並先退。其合系排立供奉官已下﹐並先赴文徳殿﹐於文武百官班北﹐東西排立。有司進輦﹐皇帝乘輦。樞密使已下至合門使﹑殿前都指揮使已下並前導。至文徳殿門﹐樞密﹑宣徽使﹑副樞密﹑直學士﹑內客省使至合門副使﹑樞密承旨至諸房副承旨各歸殿上侍立位。修起居注官夾香案分左右北向立於螭階之下。通事舍人二員﹐殿庭北向對立。其餘系祗候﹑通事舍人﹐並於殿下稍東侍立。天武官等各衣繡分東西排立。司天監奏時刻﹐合門奏班齊﹐皇帝自後合出﹐殿上索扇﹐升坐﹐內侍鳴鞭﹐扇開簾捲﹐儀鸞使焚香。舍人喝天武官等拜奏聖躬萬福。又喝拜﹐再拜﹐隨拜呼萬歲。喝各祗候依舊排立。雞人唱時。通事舍人一員就彈奏禦史立位稍東西喝拜大起居﹐喝各祗候訖。彈奏禦史分左右﹐由文武班後轉至彈奏禦史位對立。次左右金吾將軍二人合班於奏事石位南﹐躬東南對立。通事舍人喝拜﹐大起居訖。班首奏軍國內外平安。又喝拜﹐再拜﹐隨拜呼萬歲。喝祗候分歸東西押伏位﹐東西對立。通事舍人進至宣制石位南﹐北向立。以後通班西面對立。舍人退於西階。次通事舍人分揖宰臣﹑親王已下。躬《文獻通考》作「躬奏」。通事舍人通文武百寮臣某姓名已下起居。舍人通訖﹐退歸侍立位。通事舍人分引宰相已下橫行﹐諸軍將校不橫行。合門使喝拜大起居訖。舍人引宰臣至奏事石位南﹐俛伏跪致詞祝月。其辭云﹕文武百寮宰臣全銜臣某姓名等言﹕仲春之吉﹐伏惟尊號皇帝陛下﹐膺受時祉﹐與天無窮。臣等無任歡呼抃蹈之至。俛伏﹐興﹐引歸位。合門使喝拜﹐再拜﹐搢笏舞蹈。俛伏﹐興﹐再拜。喝各祗候﹑合門使揖宰臣﹑參知政事由東階升殿﹐樞密使帶平章事已上由西階升殿﹐侍立。給事中一員復歸左省位立。轉對官立給事中之南﹐吏部侍郎及刑法官立於轉對官之南。兵部侍郎立於右省官與吏部侍郎東西相向對立。其吏部侍郎候到位搢笏﹐各出班簿置笏上。親王﹑使相﹑學士﹑臺省官等並分班出﹐次引轉對官於奏事石位南﹐宣徽使殿上承旨宣答﹐並失儀彈奏﹐並如常儀。如宰臣﹑親王﹑使相﹑參知政事失儀﹐並左右彈奏禦史合班彈奏。轉事官奏事舉﹐出。次吏部﹑兵部侍郎及刑法官對揖出。次彈奏禦史對揖出。次給事中右位南躬﹐通事舍人喝祗候出。次起居注官合班於奏事石南躬﹐通事舍人喝各祗候分班出。次排立供奉官已下合班於奏事石位南﹐舍人喝各祗候分班出。次通事舍人喝天武官等門外祗候﹐應喏出。殿上索扇﹐簾垂﹐皇帝降坐乘輦還內﹐內侍鳴鞭。通事舍人當殿承旨放仗。四色官鞾急趨至宣制石位南﹐稱奉勑放仗。金吾將軍並殿中省官對拜訖﹐隨仗出。親王﹑使相﹑節度使至刺史﹑學士﹑臺省官﹑文武百寮﹑諸軍將校等並敍班於朝堂﹐喝賜茶酒﹐門謝畢進。皇帝禦垂拱殿坐﹐中書﹑樞密及請對官奏事如常儀。合門更不引見﹐謝辭﹐班崇政殿。亦不視事。如遇有徳音﹑制書﹑禦札﹐俟皇帝垂拱殿再坐﹐制箱方出付外。

元丰四年﹐始罷正衙常參。

侍禦史知雜滿中行札子﹕「伏見本臺見行儀制內﹐兩省官﹑文武百官日赴文徳殿東兩相向對立﹐宰臣一員押班﹐聞傳不坐﹐則再拜而退﹐謂之常朝。遇休假﹐並三日已上﹐應內殿起居官畢集﹐謂之橫行。自宰臣﹑親王已下應見謝辭者﹐皆赴文徳殿﹐謂之過正衙。然在京釐務之官﹐例以別勅免參。宰臣押班﹐近年已罷。而武班諸衛﹐本朝又不常置﹐故今之赴常朝者獨禦史臺官與蕃官待次階官而已。其武班旣無本品﹐因今使臣十員假攝以實之。臣嘗終始考求﹐蓋以循乎唐制而失之者也。按唐制﹕京司文武職事官﹐省朔參望參﹐有五日參。惟職事官五品並供奉官八品已上及員外郎﹑監察禦史﹑太常博士﹐則每旦參﹐蓋職彌觀者﹐參彌數也。今垂拱內殿﹐宰臣已下旣已每日參矣﹐而文徳常朝﹐仍復不廢。又使待次攝班之人數十員﹐以應文武百官﹐而冒常參之名﹐舛謬倒置﹐莫此爲甚。至於橫行參假﹐與夫見謝辭官﹐先過正衙﹐𨿽沿唐之故事﹐然必俟天子禦殿之日行之可也。自唐室衰﹐宣政視朝之禮廢﹐應謝辭者﹐始與常參之官同至正衙敍班﹐以應故事。五代沿襲﹐不復攺正。遇入合日﹐則正衙先拜﹐而後喚仗。五日內殿起居﹐則見謝辭官﹐先退而後入。因陋習謬﹐轉相傳承﹐失之益遠﹐持之益固﹐是以歷數百年而未有以正其非也。竊考周官﹕天子三朝﹐內外異位﹐燕治異儀。宰夫掌治朝之法﹐而司士正其位。司寇掌外朝之政﹐而朝士建其法。至於燕朝﹐則正位掌儐相者﹐太僕而已。朝儀詳略之辧﹐可見於此矣。唐因隋制﹐大朝會禦承天門爲外朝。朔望禦太極殿爲中朝。日朝事於兩儀殿爲內朝。而大明宮制﹐亦以含元﹑宣政﹑紫宸三殿以當三朝之位﹐而有正衙﹑上合之稱。𨿽於古制﹐未必盡合﹐而內外有序﹐隆殺有辧﹐良有取焉。伏觀陛下﹐稽經考古﹐更定官制﹐損益革因﹐發自聖學。一代之典﹐於斯爲盛﹐而文徳正衙之制﹐尙存常朝之虛名﹐襲橫行之謬例。有司失於申請﹐未能釐正﹐誠恐不足以稱明詔﹐示來世。欲望特降指揮﹐先次罷去。若夫因今殿庭以分內外之朝﹐隨今官品髙下﹐以爲進見疏數之節﹐並其餘應干廢置事件﹐卽俟依近降朝旨﹐本臺與合門別具事目進呈﹐取旨裁定。」奉聖旨﹕送詳定官制所詳定聞奏。檢會《唐書百官志》及儀制令﹐文武職事官九品以上及二王后朝朔望﹐文武五品以上及兩省供奉﹑監察禦史﹑郎﹑太常博士日參﹐日參號常參官。武官三品以上﹐三日一朝﹐號九參官。五品以上及折衝當番者五日一朝﹐號六參官。長上﹑折衝﹑果毅若文武散官五品已上﹐直諸司及長上者﹐各準職事參。其常參官﹐隔假三日以上﹐卽橫行參假。竊詳唐制﹐卽是有職事要官朝見數﹐而無職事及官品卑下﹐朝見亦疎也。今在京文武升朝官未有職事者﹐每日常參﹐宣勑不坐﹐再拜而退。有職事者﹐乃五日一赴起居。其辭見謝恩﹐皆先赴文徳殿拜而退﹐謂之正衙。連遇朝假﹐則百官詣文徳殿立班﹐謂之橫行參假。三者但知仿唐舊文﹐而實與唐制甚異。蓋唐制﹕日禦殿以見羣臣﹐日常參不臨前殿而禦便殿﹐喚仗由合門入﹐百官俟朝於衙者﹐因隨以見﹐故謂之入合。至其後世﹐未曾日視朝﹐而入合之制亦廢。常參之官日至正衙者﹐聞傳不坐卽退。至明宗﹐始羣臣五日一隨宰相入見內殿﹐謂之起居。蓋非唐盛時之本制也。唐之常參﹐乃職事五品及供奉官﹑臺省之官﹐其後不禦前殿﹐又廢入合之儀。常參官至正衙﹐聞傳不坐而退。今天子聽政於垂拱殿﹐以接執政官及內朝之臣﹐而更於別殿宣勅不坐﹐實爲因習《學津討原》本作「襲」。之誤。兼有職事升朝官﹐五日一赴起居﹐而未有職事者反日參﹐疏數之節﹐尢爲未當。又辭見謝恩﹐已入見天子﹐則前殿正衙對拜﹐自爲虛文。其連遇朝假﹐則百官自赴大起居﹐不當復有橫行參假。其滿中行乞罷常朝及正衙﹑橫行﹐委得允當。

及官制旣行﹐又有日參﹑望參﹑朔參之制。

門下省起居郎以上﹐中書省起居舍人以上﹐尙書省侍郎已上﹐禦史中丞已上﹐爲日參官。其知樞密院以上﹐自如舊儀。以三省及禦史臺官﹑寺監長貳以上爲六參﹐寺監丞﹑大理評事已上爲兩參官﹐寄祿官通直郎以上爲月參官。又今後除朔望參外﹐每月定以五日﹑二十日﹑二十一日﹑二十五日爲參日﹐遇假卽罷。如契丹使見辭日﹐並特起居。其前後三日內合起居﹐權罷。

然則正衙常朝﹐昔者省﹑臺﹑寺﹑監應在京釐務官﹐每日並集。其後以妨廢職事﹐乃罷之﹐獨侍次官赴耳。初無疏數之別。方唐盛時﹐正衙立仗﹐百官廊飡﹐日以爲常。五日起居﹐𨿽始於明宗﹐蓋亦喚仗入合之遺意﹐天子之朝﹐莫先於正衙。於禮﹐羣臣無一日不朝者﹐而唐朔參﹑望參﹑每日參﹑六參﹑九參之類﹐並謂衙殿﹐天子日禦宣政殿中﹐金吾細仗﹐兵部旗旛等設於廷﹐朝官退皆賜食。開元中﹐以朔望宗廟上牙盤﹐欲避正殿﹐遂禦紫宸﹐喚仗入合門自此始也。如此﹐則常衙常參果可廢邪

《世說》﹕海外有燕子﹐至秋社乃去﹐仲春復來。《詩》謂玄鳥﹐鳦也。春分﹐玄鳥降。昔年因京東開河﹐岸崩﹐見螫燕無數。晉郗鑑爲兗州刺史﹐鎭鄒山﹐百姓饑饉﹐或掘野鼠﹑蟄燕而食之﹐乃知燕去亦蟄耳。驚蟄後﹐中气乃來﹐非復度海也。

唐通事舍人宣詔﹐舊令拾遺團句把麻者﹐蓋謁者不知書﹐多失句度﹐故用拾遺低聲摘句以助之﹐及呂溫爲拾遺﹐被喚把麻不肯去﹐遂成故事。拾遺不把麻自呂始。時柳宗元戲呂云「幸識一文半字﹐何不與他把」國朝文徳殿宣麻案﹐自東上合門出﹐合門使押至當衙橫街北﹐躬云「付門下宰相」。跪﹐授訖﹐歸位﹐以授通事舍人﹐折方揖殿﹐至宣制位﹐搢笏宣讀﹐兩舍人捧之。然團句每以爲艱也。

內香藥庫在謻門內﹐凡二十八庫。眞宗皇帝賜禦詩二十八字以爲庫牌。其詩曰「每歲沈檀來遠裔﹐累朝珠玉實皇居。今辰內府初開處﹐充牣尢宜史筆書。」東庫內有王燒金藥一鑪﹐至今猶在。又有辰砂一塊﹐其上忽生新砂二十二顆﹐赤如火色。嘗取之禁中﹐還送本庫焉。

昔見故老說﹕有一朝士﹐好爲諧謔。嘗云「近求得一對﹐的似有理。『躁因修賀刺﹐怒爲答空書。』」聞者無不大噱。

晉王戎妻語戎爲卿。戎謂曰「婦那卿壻於禮不順。」答曰「我親卿愛卿﹐是以卿卿。我不卿卿﹐誰當卿卿」戎笑﹐遂聽。束皙亦曰「婦皆卿夫﹐子呼父字。」有一士人作詩﹐謂婦曰卿﹐非也。

卷四

四月六日﹐北遼賀同天節使副見﹐望參官起居。是日微雨﹐特放﹐惟引對北遼使者於紫宸殿﹐酒五行罷。

戶部王員外言﹕昔年作一夢﹐甚奇。一布牓大書云「七元均气﹐丁丑人作相。」後數年﹐今右僕射蔡公拜﹐公丁丑生﹐實契此夢。乃知宰相固有默定。如紗籠中人之類﹐前書所記者甚多也。

國子朱司業言﹕南方柑橘𨿽多﹐然亦畏霜。每霜時﹐亦不甚收。惟洞庭霜𨿽多﹐卽無所損。詢彼人云﹕洞庭四面皆水也。水气上騰﹐尢能辟霜。所以洞庭柑橘最佳﹐歲收不耗﹐正爲此爾。

元英昔隨侍太原﹐見是年秋解進士﹐正額外續解李霖。朝廷以故相曾有此比﹐令禮部收試。旣而正額所送多﹐省下牓出﹐有霖姓名﹐遂及第﹐今爲朝奉大夫。及至育州﹐恐是晉州之誤。秋試進士﹐已鎖院﹐今太府寺丞王璋以病﹐在道久﹐八月半方到。州牒試院﹐亦令收試﹐文在優等﹐解送甚髙。明年﹐登科而歸﹐信有命也。

庫部林郎中說﹕建州上春采茶時﹐茶園人無數﹐擊鼓聞數十里。然亦園中才間壠﹐茶品髙下已相遠﹐又況山園之異邪太府賈少卿云﹕昔爲福建轉運使﹐五月中﹐朝旨令上供龍茶數百斤。已過時﹐不復有此新芽。有一老匠言﹕但如數買小銙﹐入湯煮研二萬權﹐以龍腦水灑之﹐亦可就。遂依此制造。旣成﹐頗如歲進者。是年南郊大禮﹐多分賜宗室近臣﹐然稍減常價﹐猶足爲精品也。

倉部韓郎中云﹕叔父魏國公喜飲酒﹐至數十大觴﹐猶未醉。不甚喜茶﹐無精麤﹐共置一籠。每盡﹐卽取碾﹐亦不問新舊。嘗暑月曝茶於庭中﹐見一小角上題襄字﹐蔡端明所寄也。因取以歸員王家白﹐後見蔡﹐說﹕「當時秪有九銙﹐又以葉園一餅充十數﹐以獻魏公。」其難得如此。

司門範郎中云﹕叔父蜀郡公鎭﹐近居許昌﹐作髙庵以侍似應作「待」。司馬公﹐累招未至。庵極髙﹐在一臺基上。司馬公居洛﹐作地室﹐隧而入﹐以避暑熱﹐故蜀郡作髙庵以爲戲也。北京畱守王宣徽﹐洛中園宅尢勝。中堂七間﹐上起髙樓﹐更爲華侈。司馬公在陋巷﹐所居才能芘風雨。又作地室﹐常讀書於其中。洛人戲云「王家鉆天﹐司馬家入地。」然而道徳之尊﹐彼亦不知顏氏子之樂也。

工部王侍郎云﹕昨謫守單州﹐後圃有宓子賤琴臺﹐爲一郡之勝﹐獨此可以銷憂耳。有詩云「琴聲久遂秋云去﹐臺勢空隨古堞髙。」旣召還﹐見於垂拱殿﹐與呂資政同班殿廬﹐因話琴臺。後數日﹐呂遂知單州﹐甚可異也﹗

祠部每歲祠祭﹐大祠三十﹕正月上辛﹐祈谷上帝。四月﹐雩祀上帝。九月﹐明堂祀上帝。冬至﹐祭昊天上帝。夏至﹐祭皇地祇。孟春﹑孟夏﹑孟秋﹑孟冬﹑臘﹐五享太廟。正月上辛﹐祀感生帝。立春﹐祀靑帝。立夏﹐祀赤帝。立秋﹐祀白帝。立冬﹐祀黑帝。土王﹐祀黃帝。春分﹐祀髙禖。春分﹐朝日。仲春﹑仲秋﹑臘祭太稷。仲春﹑仲秋祀九宮貴神。孟冬﹐祭神州地祇。秋分﹐夕月。臘﹐蠟百神。立春﹐祭東太一宮。立夏﹑立冬﹐祭中太一宮。立秋﹐祭西太一宮。中祠十有四﹕立春後亥﹐祭先農。立春後醜﹐祀風師。仲春﹑祀五龍。季春﹐享先蠶。立夏後申﹐祀雨師﹑雷師。四立井﹑土王﹐祭嶽鎭﹑海瀆。仲春﹑仲秋﹑上戊﹐釋奠武成王。小祠十有三﹕立冬後亥﹐祭司中﹑司命﹑司民﹑司祿。秋分﹐享壽星。立秋後辰﹐祀靈星。孟冬﹐祭司寒。仲春﹐祭馬祖。仲夏﹐享先牧。仲秋﹐祭馬社。仲冬﹐祭馬步。立春﹐祭戶司命。立夏﹐祭竈。季夏﹑土王﹐祭中澑。立秋﹐祭門及厲。立冬﹐祭行。皆有司行事焉。

元英昨充元丰五年賀北朝正旦國信使。行至神水驛﹐苦風眩﹐昏亂不記省﹐隨行小史輩皆環坐以泣﹐通一昔方稍安。是年正旦﹐接伴使杜刑部弦至深澤縣界中浴﹐幾不可救。劉右司摯充賀同天節接伴使﹐沿路病傷寒﹐至滑州增劇﹐然艾數百﹐肩輿以歸﹐後累月方安。一歲中奉使者皆得疾危甚﹐殊可怪也。

禮部尙書黃公說﹕丙申年秋試進士僅八千人。國朝以來﹐未有如此之盛。他試院不能容﹐始命就開寶寺分數場引試﹐開寶爲試院自此始。禮部林郎中以《淸微之風養萬物賦》爲第一人﹐始可謂雄魁也。

元丰三年﹐髙麗國遣使柳洪﹑副朴寅亮朝貢﹐且獻日本國車一乘。洪云「諸侯不貢車服﹐誠知非禮。本國所以上進者﹐欲中朝見日本工拙爾。」朝廷爲畱之。髙麗本箕子之國﹐其知禮如此。

戶部劉郎中說﹕雄州城南﹐陂塘數十里﹐芰荷極望。以小舫遊其閒﹐鷗鷺往來﹐紅香泛於樽俎﹐𨿽江鄕亦無此景。四時有蟹﹐暑月亦甚肥。昔見謝通議言﹕曾通判莫州﹐有戎卒溺塘水死﹐州請覆驗。旣到彼﹐屍不可得。所司雲﹕水中積蟹一窖﹐莫知淺深﹐屍在其下﹐無由得也。雄莫間蟹多如此。

右司郎中劉摯罷﹐以提點開封府界諸縣公事楊景略爲右司郎中。以知壽州葉溫叟爲都官員外郎。以提舉荊湖北路常平倉李莘爲屯田員外郎。

禮部尙書恩賜今年龍茶一斤。折簡諭林郎中云「欲以五餅分送郎官﹐如何」林獻答云「眾官參詳﹐委得允當。」遂以分送五廳﹐他則不然也。

元丰五年五月﹐官制始行。兩省官但除給事中﹑中書舍人﹑起居郎﹑起居舍人而已。六年四月﹐方以監察禦史王桓爲右正言。

五月一日﹐文徳殿視朝﹐仗衛如式。是日﹐對於闐國進奉使﹐貢物充廷﹐多白玉。熙寧六年﹐大食兪廬和地國亦貢雲霞白玉圭一副﹐今藏內帑。

詳定禮文所上言「臘蠟百神四方﹐並就南郊一壇﹐禮未合古。請蠟祭四郊﹐各爲一壇﹐東方日﹐西方月﹐各神農配﹐作大祀。南方神農爲神主﹐后稷配。北方亦神農爲神主﹐后稷配﹐系中祠。其五官﹑五田畯﹑五星﹑二十八宿﹑十二辰﹑五嶽﹑四鎭﹑四海﹑四瀆﹑每方山川﹑水澤﹑丘陵﹑墳衍﹑原隰﹑井﹑泉水﹑墉﹑坊﹑郵畷﹑靑龍﹑朱雀﹑騏驎﹑白虎﹑玄武﹑於菟﹑鱗﹑羽﹑介﹑毛﹑臝﹑貓﹑昆虫﹐並如故事。若其方有災害﹐則闕而不祭。」詔可。

國子司業朱服上言「惟先王之時﹐燕飲必有射。將祭﹐擇士於射宮。能偶﹐則又別之以射。射﹐武事也。先王於進成人材之際﹐每不廢焉。今養士之盛﹐莫盛於大學﹐而大學之士﹐鮮能知射。羯見武學教場﹐與國子監相去數十步﹐欲使太學諸生﹐遇假﹐有願射者﹐聽往習焉。不惟閒暇之時﹐使遊於藝﹐又足以收其放心﹐而不遷於異物。」狀下禮郎﹐羣官皆以爲然。上都省乞如所請云。

元丰四年﹐髙麗國遣使崔思齊﹑副李子威朝貢﹐並獻樂器。明年正月十四日﹐車駕幸集禧觀﹐詔思齊等侍從。又令所遣樂工對禦獻樂﹐賜袍帶銀帛有差。思齊言﹕今髙麗樂是新羅樂﹐樂器有嘉配琴﹐謂笛爲大吟。舞有七十餘種﹐止用兩人﹐謂之攀花云。

勑﹕大忌日﹐六曹諸司並不作假。執政官早出﹐官司不得隨出。前此﹐車駕遊幸及臨奠宗室﹐若大臣﹐咸爲之舉哀﹐及後苑觀麥﹑觀稻﹑觀谷﹑觀橙﹐及延和殿北遼禮物﹐崇政殿疎決﹐景靈宮朝謁﹐北使見辭執政禮﹐上皆早出﹐故有是勑。

資州上言﹕資陽縣民支漸葬母於賴錫山漢中﹐廬於墓側﹐已經三年。自負土成墳﹐布素不食五味﹐惟菽粟而已。日三時號慟﹐余時卽誦佛經。有白黑雀各一對﹐盤泊墳上松間﹐每有野貍﹑白蚆兔自山上來看上土﹐久之方去。又有白鴉及五色雀﹐計萬餘圍繞。乞行旌賞。勑特賜栗帛。

熙寧中﹐福建賊廖恩聚羣黨於山林﹐招撫久之﹐方出降。期廷赦其罪﹐授右班殿直。旣至﹐有司供腳色一項云「歷任以來﹐並無公私過犯。」見者無不笑之。

祥符中﹐開寶寺福勝院舍利塔上光明﹐或似水晶﹐或似金色﹐於相輪上或隱或顯。又降下舍利於地面磚石上﹐約五千餘粒。僧俗虔心求覓﹐必獲沾足。眞宗幸塔下焚香﹐有舍利見﹐大如拳﹐色如水晶。召從臣同觀。洎賜食退﹐舍利復見於西北鈴索上﹐往來飛動﹐臣庶莫不瞻覩。今慶壽崇因閣﹐慈聖光獻太皇太后所建﹐卽其地也。

合門舊儀﹕大宴﹑更衣降坐﹐羣臣退。再坐﹐羣臣先升殿。旣就坐禦﹐羣臣謝花﹐拜於坐次。天禧中﹐司諫祖士衡上言﹕欲望每更衣再坐﹐有司引羣臣班於殿廷。俟升禦坐﹐謝花於廷﹐乃分引上殿。自此始也。

禮部王員外說﹕昔有一舉子﹑恩澤牓授三班借職﹐作歇後詩。詩云「官資得个三班借﹐請給全勝錄事參。從此罷稱鄕貢進﹐這回走馬東西南。」唐宰相鄭棨好作歇後句﹐此詩亦甚工也。

元丰三年﹐髙麗國王王徽以疾﹐表乞太醫﹐朝廷遣閣門通事舍人王舜封押至彼國。舜封上言﹕十二月一日﹐徽生辰﹐北遼遣起居郎﹑知制誥馬堯俊充使畱仙賓館﹐堯俊獻徽詩云「始從鉤裂海東天﹐世世英雄稟自然。掌上寶符鈐造化﹐胸中神劍畫山川。太宗莫取龍州道﹐煬帝難乘鴨綠船。眞是金輪長理國﹐豈論八萬四千年。」徽以錦紬八百匹爲謝云。

給事中徐禧歿於王事﹐朝廷錄其子弟十餘人﹐以弟祕爲太廟齋郎。祕自陳﹕願閣此恩﹐以待兄有嫡孫長日推授。朝廷嘉而許之。祕爲太學生﹐有聲名﹐而孝悌廉退之行又如此。

開寶六年﹐翰林學士李昉知貢舉﹐放進士及諸科及第者凡三十八人。下第進士徐士廉自陳屈抑﹐卽詔貢部以八等第進士並終經學人﹐並親覆於殿廷﹐內出《未明求衣爵待士詩》﹐進士宋準等一百二十七人並放及第。昉所放﹐退落者十人。責授昉太常少卿。禦試舉人自此始也。

淳化中﹐有司言油衣帟幕損獘者萬數﹐欲毀棄。詔令煮而浣之﹐命尙方染以雜色﹐刺爲旗幟焉。元丰元年﹐詳定禮文所言「古者祀天於地上圓丘﹐在國之南。祭地於澤中之方丘﹐在國之北。其牲幣器色﹐歌詩奏樂﹐亦皆不同。凡以順陰陽﹑因髙下而事之以其類也。漢元始間﹐以祀樂師各有合﹐而禮又有夫婦共牢之文﹐於是合祭天地﹐以隆一體之義。後漢﹑魏﹑晉及唐以來﹐皆因仍之。本朝親祀上帝﹐卽設皇地祇位﹐稽之典禮﹐有所未合。」勑詳定更攺禮文聞奏。陳襄議曰「漢元始中﹐姦臣妄議﹐不原經意。附會周官大合樂之說﹐謂當合祭於帝﹐從而用之。故天地共犢﹐禮之失自此始矣。臣以謂旣罷合祭﹐則南北二郊﹐自當別祀。伏請每遇親祠之歲﹐先以夏日祭地祇於方丘﹐然後以冬日至祀昊天於圓邱。」李淸臣議曰「欲乞每遇親郊七日戒之後﹐三日宿之時﹐宿太廟以告。宿北郊以祭﹐宿南郊以祀。所以先太廟者﹐告祖爲配也。所以先北郊者﹐先卑後尊也。然𨿽自北郊至南郊相去爲遠﹐則中道不可以無捨﹐請爲帷宮﹐止而後進。」王存議曰「國家用冬夏至遣官攝事於二郊﹐蓋周禮未嘗廢也。其三年一有事於南郊﹐實同漢制。若因三歲之期﹐漸輟郊丘之祀﹐間有事於北郊﹐如先朝親耕祫享之比﹐則不失恭事天地之意。」陸佃議曰「今或冬日至親祠昊天上帝﹐因卽圓丘之北﹐別祠地祇﹐不崇朝而天地之祠畢舉矣。」張璪議曰「竊謂陽生於十一月﹐陰生五月﹐則陰陽之生﹐天地致用之始。故天神地祇﹐可得而禮。然當今萬乘儀衛﹐加倍於古。方盛夏之時﹐不可以躬行。臣以謂宜卽郊祀之歲﹐於夏至之日﹐盛禮容﹐具樂舞﹐遣冢宰攝事。𨿽未能皆當於禮﹐庶幾先王之遺意猶有存焉。」勑如璪議。其親祠南郊﹐罷皇地祇並從祀位。六年五月二十八日夏至﹐適當親祀之歲﹐於是左相王公攝事﹐禮部黃尙書﹑太常李少卿爲亞﹑終獻﹐中書蔡舍人讀冊文﹐且用備樂。愚以謂祠官當給本品鹵簿﹐方可爲盛禮容也。

禮都黃尙書上言﹕伏覩覆定臣寮謚議﹐其法﹕質明入內﹐廢務一日﹐假故旣頻﹐事易停壅。欲乞自今集官覆謚﹐午刻入省。勑依﹐乃罷酒食。故事﹕尙書省集請謚之家﹐自設醪饌。舊從官給﹐今方罷之。

吏部頒給印歷﹐六曹尙書﹑侍郎﹑左右僕射﹑左右丞批﹐都司﹑郎官﹑左右丞批﹐二十四司郎中﹑員外﹑本曹尙書﹑侍郎批﹐以書逐考功過焉。

六月二日﹐三省官集於吏部寓治都聽講求﹐奉上仁宗皇帝﹑英宗皇帝徽號。初四日﹐兩省官與尙書省左有司郎已上又赴門下﹑中書都堂再議﹐執政官在中﹐設羣官位﹐重行﹐皆北向焉。

《晉志》云﹕袴褶之制﹐未詳所起。近代車駕親戎﹐中外戒嚴﹐則服之。唐制﹕三品以上紫褶﹐五品已上緋褶﹐通用細綾。七品已上綠褶﹐九品已上碧褶﹐通用小綾﹐《玉藻》云﹕禪爲絅﹐音扃。引急也。帛爲褶﹐今袷也。鄭云﹕單爲絅﹐有衣裳而無裏者也。帛爲褶﹐有表裏而無著者也。周遷《輿服雜事》云﹕趙武靈王縵胡之纓﹔戎服有袴褶之制﹐始自漢武。近世服以從戎。隋制﹕纘嚴﹐文武百官咸服之。車駕親戎﹐則縛袴﹐使不舒散。皇朝導駕官袴褶﹐蓋馬上之服也。

太子太師張公升﹐大中祥符八年歲在乙卯登科。熙寧九年丙辰終於許州陽翟縣裏。公起布衣﹐致使相﹐自初仕至薨謝﹐歷一甲子﹐近世所無也。

眞宗皇帝東封選﹐次太平驛﹐賜從臣辟寒丸。仁宗每崇政殿親試進士﹐亦賜大臣七寶茶。至今以爲故事。

以禮部尙書黃履爲禦史中丞。

詳定禮文所言﹕謹按《儀禮》曰﹕夫婦一體﹐故昏禮則同牢而食﹐合巹而飲﹐終則同穴﹐祭則同幾﹑同祝﹑同饌﹐明夫婦一體﹐未有異廟者也﹐恭惟孝惠皇后﹐太祖皇帝元妃。淑徳皇后﹐太宗皇帝元妃。章懷皇后﹐眞宗皇帝元妃。而孝章皇后﹐實太祖皇帝繼後﹐當時議者﹐或以其未嘗正位中宮﹐或以其繼而不許其配。有司因循不究其實﹐皆祭以別廟。在禮未安。伏請升袝太廟﹐以時配享。勑恭依﹐仍於今年大禮前更不行孟冬薦享。止俟升袝禮畢﹐徧享太廟。並祭七祀配享功臣。其太廟祏室﹐三省看詳﹐合以配繼先後爲序云。

以太常少卿李常爲禮部侍郎﹐以司勛郎中葉均爲祕書少監﹐以戶部員外郎黃好謙爲司勛員外郎﹐以提點開封府界當平倉張詢爲戶部員外郎。

《通典》﹕梁禦史中丞﹐給威儀十人﹐其八人武冠絳韝﹐一人緗衣執鞭杖﹐依行列行。七人唱呼入殿﹐引喤音橫。至階。一人執靑儀囊﹐不喤。國朝故事﹕禦史中丞告官﹐呵引至朝堂門﹐兩朱衣吏告引入朝堂﹐至文徳殿門止。蓋亦引喤之比也。

長安隱士曰髙繹﹐有古人絕行。慶曆中﹐召至京師﹐朝廷欲命以官﹐固辭歸山。特賜安素處士。家甚貧﹐妻子寒餒﹐終不以困故受鄕人財﹐閉門讀書而已。昔王霸憐其子蓬發投耒﹐愧臥不起﹐前賢之所難﹐而處士蹈之有餘裕也。嘗見古老說﹕種放隱終南山﹐召拜起居舍人﹐賜告西歸﹐有一髙士﹐隱居三世﹐以野蔌一盤﹑詩一篇贈放云「接得山人號舍人﹐朱衣前引到蓬門。莫嫌野菜無多味﹐我是三追處士孫。」放國史有傳。若夫志意修則驕富貴﹐道義重則輕王公﹐惟安素可以無慚矣。

舊三司使廳屏風﹐崔白畫蘆雁﹐用意極工。昨爲僕丞都堂﹐此屏在後合。及遷都省﹐左僕射命移於尙書令廳後﹐亦近世之奇筆也。

閏六月﹐以新差權知曹州井亮采爲戶部員外郎。

二十四日﹐尙書令廳集三省官上仁宗皇帝﹑英宗皇帝徽號﹐奏議羣官雜壓﹐非故事也。愚以謂布僕射當坐東偏南向﹐門下侍郎次之﹐左省官列於東北壁下﹐重行﹐南向。右僕射坐西偏南向﹐中書侍郎次之﹐右省官於西北壁下﹐重行﹐南向。左丞東相對。如學士﹑太常卿皆赴﹐卽坐於正南北向。𨿽未必盡合舊儀﹐猶愈於雜壓也。

七月十二日﹐後升袝於太廟。兵部黃麾仗﹑太常鼓吹一千八百餘人﹐重翟車四乘。是日五鼓﹐神主自後廟升彩殿﹐宗室正任已上﹐步導進行﹐直南沿城入太廟。至南神門外降絳殿﹐入幄﹐升腰輿﹐各袝本室。太祖室曰孝惠﹐次孝明﹐次孝章。太宗室曰淑徳﹐次懿徳﹐次明徳﹐次元徳。眞宗室曰章懷﹐次章穆﹐次章獻﹐次章懿。旣升袝﹐行徧享之禮。雍王﹑曹王﹑濮陽郡王充三獻。禮畢﹐百官詣東上合門奉表稱賀。

以戶部尙書安燾爲司知樞密院事﹐以吏部侍郎李承之爲戶部尙書﹐以戶部侍郎陳安石爲吏部侍郎﹐以河北都轉運使蹇周輔爲戶部侍郎﹐以左司郎中吳雍爲直龍圖閣﹑河北轉運使﹐以吏部員外郎曾伉爲左司員外郎﹐又以司勛員外郎黃好謙爲郎中﹐以戶部員外郎井亮采爲金部員外郎。

唐徳宗正元十年七月﹐賜故唐安公主謚莊穆。蓋公主賜謚﹐始於此也。

韓文公《永正行》云「公然白日受賄賂﹐火齊磊落堆金盤。」《南史》中天竺國說﹕火齊狀如雲母﹐色如紫金﹐有光輝。別之﹐則如蟬翼﹔積之﹐則如紗谷之重沓。又王子年《拾遺記》曰「董偃嘗臥延淸之室﹐上設火齊屏風。」所謂磊落者﹐亦珠琲之謂也。

二十五日﹐文武百官詣太廟﹐奏請上仁宗徽號曰體大法道極功全徳神文聖武浚哲明孝皇帝。左相行事﹐起居郎蔡京﹑著作郎丰稷讀祝。其祝言皇帝謹遣百官奏請徽號之意云。

二十八日詔門下﹕升袝禮畢﹐宜覃慶澤﹐以曁後昆。四後之家﹐各與最長者初等官﹐已仕者攺一官。

幹徳五年正月十六日﹐詔以朝廷無事﹐年谷屢丰﹐上元觀燈﹐可更增十七十八日兩夜。自後每至十六日﹐開封府以舊例奏聞﹐皆詔更放兩夕。雍熙二年十月﹐下元節張燈﹐賜近臣宴於樞密使王顯私第。夜分﹐命中使賜禦制詩一章。其後每燈夕﹐皆命中書﹑樞密分往大寺焚香﹐就賜禦筵。遂爲故事﹐自此始也。

杜甫《紫宸退朝》詩云「香飄合殿春風轉﹐花覆千官淑景移。」又《晚出左掖》云「退朝花底散﹐歸院柳邊迷。」乃知唐朝殿亦種花柳。今殿庭惟對植槐楸﹐鬱鬱然有嚴毅之气也。

八月﹐左丞蒲宗孟罷﹐出知汝州。以右丞王安禮爲左丞。以吏部尙書李淸臣爲右丞。以端明殿學士﹑知鄿州曾孝寬爲吏部尙書。以都官員外郎葉溫叟爲郎中。

禮部李侍郎說﹕祕書少監孫莘老莊居在髙郵新開湖邊。嘗一夕陰晦﹐莊客報湖中珠見。與數同人行小艸徑中﹐至水際﹐見微有光彩。俄而光明如月﹐陰霧中人面相覩。忽見蚌蛤如蘆席大﹐一殼浮水上﹐一殼如張帆狀﹐其疾如風。舟子飛小艇競逐之﹐終不可及﹐旣遠乃沒。

九月﹐以吏部郎中呂嘉問爲光祿卿。以司勛郎中黃好謙知揚州。是月﹐都官員外郎許安世以憂去官。

皇佑二年﹐大享明堂。仁宗謂輔臣曰「前代禮神﹐有祭玉﹑燔玉二品﹐今獨燔玉﹐無乃闕禮文邪」輔臣等對曰「唐大和中﹐太常卿王起以當時祀事止有燔玉﹐而無禮神美玉﹐請下有司造蒼璧等七玉﹐祭訖藏之。燔玉卽用瑉。唐末以來﹐祀典廢闕﹐禮神之玉﹐不復備用﹐以至於今。」

勑﹕其令有司議如典禮。是時﹐適回紇貢玉璞數十﹐剖之﹐命匠者制爲蒼璧﹑黃琮﹐四圭有邸﹐靑圭﹑赤璋﹑白琥﹑黝璜﹐尢溫粹。祭玉之備﹐始復於此。

十月﹐以右司郎中楊景略爲起居郎﹐以錢勰爲左司郎中﹐以孫覽爲右司員外郎﹐又以大理卿楊汲爲刑部侍郎。

十一月十二日﹐大慶殿遣上仁宗皇帝﹑英宗皇帝玉冊玉寶。上服絳紗袍﹐再拜廷中﹐跪授冊寶。使旣出大慶門﹐禮儀使奏禮畢﹐上猶立廷中。冊寶升輅旣遠﹐從官方前導歸禦幄云。

十五日﹐遷寓治禮部入新省。自尙書令列曹員外郎廳屏風﹐皆書《周官》一篇。在位何以稱上所以戒責之意邪

南郊大駕﹐上乘舊玉輅。戶部王員外說﹕輅上有款識﹐唐髙宗顯慶年造。髙宗麟徳三年﹑玄宗開元十三年﹑眞宗皇帝祥符元年封禪﹐此輅凡三至泰山。開元十一年﹑祥符四年亦兩至濉《宋史》作「脽」。上。眞所謂萬乘之器也。

司封員外郎王祖道出知汀州﹐以禮部員外郎王子韶爲庫部員外郎﹐以太常博士何洵直爲禮部員外郎﹐以駕部郎中吳安持爲太府少卿﹐以柯述爲司封郎中﹐以蘇注爲司勛員外郎﹐以王兢爲倉部員外郎﹐以蒲宗閔爲都官郎中。

十九日﹐車駕詣萬壽觀恭謝畢。由天波門幸尙書新省﹐至令僕廳﹐遂徧至六曹﹐傳宣尙書﹑侍郎﹑郎中﹑員外郎各轉一官。主事已下﹐等第支賜﹐凡二萬緡。至禮部﹐上顧謂侍郎李常曰「唐尙書省亦止於四千楹。」又問﹕「吏額多少」常具以對。又宣諭云「朝廷待遇責任之意非輕﹐卿等各宜自勉。」𨿽千載難逄之期﹐顧羣臣何以上報聖恩邪

十二月一日﹐文徳殿視朝﹐仗衛如式。是日大風﹐詔移禦紫宸殿﹐百官起居﹐正如唐喚仗入閣之儀也。

右省趙諫議說﹕王汾學士皆言﹕夢中見人云「君要如意﹐須逄元公。」了不曉所謂。後數年﹐得知兗州﹐其字卽元公﹐方悟前夢之可信也。

二十八日﹐以魯國大長公主薨﹐輟朝五日。是日﹐北遼賀正旦使副見於崇政殿﹐賜茶而已。上禦靴袍﹐自延和乘輦至崇政﹐非後殿常儀也。

卷五

元丰甲子正月五日﹐宴北遼國信使於紫宸殿。酒七行﹐不作樂﹐以魯國大長公主在殯故也。是時﹐上元節﹐有司已設山樓﹐詔撤之﹐罷禦端闈。魯國﹐仁皇帝之女﹐恩禮加隆焉。

熙寧二年﹐朝延始命兩浙﹑福建等路轉運司﹐招接髙麗入貢時舟人傅旋﹐至彼國述朝廷之意。王徽喜甚。次年二月十五日﹐然燈如中華上元。旋適在彼﹐見徽賦《感天朝招接擬侍中華然燈夜述懷詩》云「宿罪應深近契丹﹐歷年徒貢事多般。忽蒙舜日龍綸召﹐便侍堯天佛會觀。燈艷似蓮裝闕焰﹐月華如水泄云寒。夷身幸入華胥境﹐甚惜今宵漏滴殘。」福建路轉運使張徽上其事云。

以開封府推官祖無頗爲駕部郎中﹐以開封府判官胡宗愈爲吏部郎中。又以司勛員外郎蘇注爲郎中。二月五日﹐太師致仕文公自西京造朝修謝﹐對於垂拱。詔是日特開宴﹐酒五行﹐命禦藥院內侍梁從政﹐特以大觴酌禦樽酒以賜之。且命飲﹐侍臣拭目以觀恩禮之隆遇焉。

慈聖光獻太皇太后﹐天聖中冊爲皇后。其文﹐丞相呂公夷簡之辭。元丰二年﹐奉上尊謚﹐詔同知樞密院事呂公著撰冊文﹐丞相之子也。樞密公亦自陳遭遇﹐中外莫不感異云。

滕正議甫知安州﹐苦風眩﹐久不差。有一道人贈藥方﹐名筠遇丹﹐因修合服之﹐舊恙頓愈﹐自此遂常服。旣罷官﹐赴闕﹐至都城﹐久之未有除授。因旦服筠遇丹﹐謂其門人云「久服此藥﹐豈非得筠州邪」不數日﹐遂知筠州。禮部何員外﹐正議子壻也。質之信然。

三月二日﹐太師潞公西歸。詔宰相﹑執政官﹑三省近臣﹑學士﹑待制宴餞於瓊林院﹐賜禦詩以寵行。前此﹐令有司不得收河東印節。又令都水具舟﹐由洛河以歸。淸明日﹐特宴於玉津園﹐惟執政官得預。太師以詩述感遇之意以遺丞相。次日﹐賜禦詩﹐俯同元韻。恩數之隆蓋如此﹐公卿聳羨云。

十八日﹐集英殿大宴﹐再坐﹐延安郡王侍立。百官稱賀廷中﹐旣升殿﹐上遣內侍引王揖宰相輔臣﹐皆再拜以謝。酒再行﹐方還內。在位瞻覩﹐莫不悅懌抃蹈﹐共釂賜觴焉。

四月初五日﹐禮部試饒州童子朱天錫﹐年十一﹐念《周易》《尙書》《毛詩》《周禮》《禮記》《論語》《孟子》凡七經﹐各五道﹐背全﹐通無一字少誤者。是日﹐禮部侍郎召本曹郎官赴坐﹐左右觀者數百人﹐此童諷誦自若﹐略無懾懼。後數日﹐召至睿思殿﹐賜五經出身。昔晏元獻公名貫撫州﹐近年何正臣名占臨江﹐皆童子舉。江南多奇偉﹐亦山川之秀使然邪以陜西轉運副使範純粹爲左司員外郎﹐補曾伉致仕闕。又以倉部員外郎王兢爲郎中﹐以湖南轉運判官鄒極爲度支員外郎﹐以司門郎中範百祿爲吏部郎中﹐以太常丞呂升卿爲司門員外郎。

杜甫爲左拾遺﹐作《紫宸殿退朝》詩云「宮中每出歸東省﹐會送夔龍集鳳池。」東省﹐門下也﹐鸞臺在焉。鳳池在中書省。杜詩不應有誤﹐恐唐朝別有故事﹐又恐是時政事堂適在右省耳。

五月﹐戶部尙書李承之以憂去官。以龍圖合直學士﹑知開封府王存爲兵部尙書﹐尋攺戶部。以戶部侍郎蹇周輔爲寶文合待制﹑知開封。以刑部侍郎楊汲爲戶部侍郎。

景靈宮天元殿考宮之初﹐靈芝產於殿栱。今歲孟夏朝獻﹐車駕詣宮。前數日﹐芝又產於殿門。近臣賀於齋殿﹐右僕射賦詩﹐命禮曹郎官屬和焉。

登聞鼓院﹐未知起於何代。因讀《唐會要》﹐見顯慶五年有抱屈人賫鼓於朝堂訴﹐遂令東西都各置登聞鼓﹐自此始也。

六月﹐吏部侍郎蘇頌以憂去官﹐以知桂州熊本爲吏部侍郎﹐以庫部員外郎王子韶爲考功員外郎﹐以路昌衡爲右司員外郎﹐以左司員外郎範純粹爲河東轉運使﹐以工部郎中範子奇爲左司郎中。

禮部上言「郊廟親祠儀注﹕祭日﹐皇帝並服靴袍至大次﹐於禮意未協。謹按《禮記郊特牲》曰﹕『祭之日﹐王皮弁以聽祭報。』報﹐謂小宗伯告時告備﹐若今請中嚴奏外辦也。韋彤《五禮精義》﹐以通天冠﹐猶古之皮卉齋服也。伏請太廟圓丘祭之日﹐服通天冠﹑絳紗袍﹐自齋殿赴大次﹐以應皮卉以聽祭報之儀。」勑依。

新制﹕寺監丞﹑簿皆輪宿直。長貳每五日一點宿。有一卿長﹐每點宿﹐亦令丞﹑簿自依日赴直。謂長貳點宿﹐乃點檢之義。按學士﹑舍人新拜官﹐有儤直﹐舊官間數日乃點檢﹐直欲新來者稍休也﹐豈點檢之謂邪士大夫不可以不知故事﹐一點字﹐其誤如此。

書奏之奏﹐謂進也。漢田蚡奢侈﹐後房婦女以百數﹐諸奏珍物狗馬玩好﹐不可勝數。注﹕奏﹐進也。

晉州州學教授陸長愈上言「朝廷追封孟軻爲鄒國公﹐竊謂春秋釋奠﹐宜與顏子並配文宣王。」禮部看詳﹕「孟子於孔聖之門堂﹐在顏子之列。伏請自今春釋奠以鄒國公孟子配食文宣王﹐設位於兗國公顏子之次。」勑依。

禮部上言﹕近年禮文屢經攺定﹐而正辭錄﹐其間尙有差誤。如先農正座帝神農氏祝文云「以後稷配神作主。」配座後稷云「作主侑神。」謹按《春秋公羊傳》曰﹕郊則曷爲必祭稷王者必以其祖配。王者則曷爲必以其祖配自內出者﹐無匹不行。自外至者﹐無主不止。何休曰﹕必得主人乃止者﹐天道闍昧﹐故推人道以接之。然則古者作主配神之意﹐本施於祖宗。其間有𨿽非祖宗而施祝辭可以言作主配神者﹐如五人帝之於五天帝﹐是推人道以接天神。勾龍之於社﹐后稷之於稷﹐是推人道以接土谷之祇。其祝辭俱云作主﹐可也。若並爲外祭而正配座﹐又皆人鬼﹐則以正座爲主﹐其配座但合食從祭而已。《禮》曰﹕蠟之祭也﹐主先嗇而祭司嗇。說者謂以先嗇從祭﹐今儀享先農﹐亦是以先嗇爲主﹐以司嗇爲合食而配座。祝辭乃云「作主侑神」﹐於正座祝文﹐亦曰「以後稷配神作主」。伏緣先農爲外祭﹐正配座均爲人鬼﹐而以司嗇主先嗇﹐蓋自唐以來失之。伏請於神農祝文云「以後稷配。」於后稷配云「配食於神。」如此類數十條﹐皆刪修攺正﹐協禮意。

元丰令﹕諸私忌給假一日﹐逮事祖父母者準此。樞密安公祖妣忌﹐方二歲時﹐祖妣已歿﹐疑逮事﹐以問禮部。何員外答曰「《禮記》云﹕生不及祖父母。說者曰﹕子生所不見。又曰﹕子生之時﹐祖父母已死﹐故曰生不及祖父母。元丰令所逮事祖父母﹐逮﹐及也。謂生而及見祖父母者也。夫生而及見祖父母者﹐禮許其稅服。則今令於私忌給假﹐不違禮意。子之生未有不逮母者﹐故鄭氏以逮爲及識也。」然則及識當以幾歲爲限曰「子生三月﹐則父名之﹐以其三月一時﹐天气變﹐有所識別故也。生三月之後﹐可謂之及識耳。事者﹐爲成人言之也。成人﹐然後知事母之道也。」

七月﹐左丞王安禮罷﹐以端明殿學士﹑知江寧府範純粹爲右司員外郎。以右司員外郎孫覽爲河東轉運使。

左僕射廳西貯廊﹐右僕射正廳﹐各產芝艸一本﹐繪圖以聞。

禮部林郎中言﹕昔見宋賜道說﹕唐朝帝王帶𨿽犀玉﹐然皆黑鞓。五代始有紅鞓。潞州明皇畫像﹐黑鞓也。其大臣亦然。余昔通判滑州﹐見州衙設廳東西有賈魏公祠堂﹐皆黑鞓玉帶。不知紅鞓起於何時也

八月﹐膳部郎中魯有開罷爲提舉亳州明道官﹐以通判延州吳安憲爲膳部員外郎。

流蘇﹐五采毛雜而垂之。摯虞《決疑要注》曰﹕凡下垂爲蘇。張衡《東京賦》﹕飛流蘇之騷殺。其注云﹕騷殺﹐垂貌。蓋流蘇﹑騷殺﹐皆下垂也。

宗室子漪說書於祕書省﹐特授通直郎﹐服緋。令馡士淝等數人應進士舉﹐取解別試﹐所衣白襕﹐一時新事也。

柳子厚作《館驛使記》云﹕萬國之會﹐四表之來﹐天下之道塗﹐畢出於邦畿之內。故館驛之制﹐於千里之內尢望《柳河東集》作「重」。自萬年至於渭南﹐其蔽曰華州﹐其關曰潼關。自華而北﹐界於櫟陽﹐其蔽曰同州﹐其關曰蒲津。自灞而南﹐至於藍田﹐其驛六﹐其蔽曰商州﹐其關曰武關。自長安至於盩厔﹐其驛十有一﹐其蔽曰洋州﹐其關曰華陽。自武功而西﹐至於好畤﹐其驛三﹐其蔽曰鳳翔府﹐其關曰隴關。自渭而北﹐至於華原﹐其驛九﹐其蔽曰坊州。自咸陽而西﹐至於奉天﹐其驛六﹐其蔽曰汾州。由四海之內﹐總而合之﹐以至於關。由關之內﹐束而會之﹐以至於王都。言唐都畿之制如此。𨿽六典所在﹐亦不得其詳。今司門﹑職方謂宜舉唐舊制﹐而復京畿之壯觀焉。

九月﹐駕部郎中祖無頗知潁州。

二十一日﹐以立冬祀黑帝。祠官受誓戒於尙書省﹐始舉質明故事﹐從新勑也。前此﹐四鼓初﹐羣官皆集﹐多宿於近坊。禮部上言﹕以謂質也﹐明也。仍請蠲其日朝謁﹐勑依。不準禮合經據而奉祠者﹐免後至之彈劾焉。

天下諸路文武職事官總四千一百一十八員﹕開封府界約五十員﹐京東路約三百七員﹐京西路約三百八員﹐河東路約二百七十員﹐河北路約四百二十員﹐陜西路約五百二十二員﹐淮南路約三百五員﹐兩浙路約三百一員﹐江南東路約一百九十四員﹐江南西路約一百六十四員﹐荊湖南路約一百二十員﹐荊湖北路約一百五十三員﹐福建路約一百一十四員﹐成都府路約一百五十八員﹐梓州路約一百五十員﹐利州路約一百四十二員﹐夔州路約一百一十一員﹐廣南東路約一百六十一員﹐廣南西路約一百六十八員﹐蓋十九路總數大約如此。幕職判﹑司﹑簿﹑尉又在其外。因頒降擬舉升陟人數式﹐遂得見天下具員﹐他處則無也。

禮部郎中廳﹐東直皇城﹐其內卽廣聖宮。林子中云﹕每淸旦風順﹐聞濃香東來﹐此宮三淸合晨炷也。主客又在其北﹐正對後苑﹐春夏燕鶻無數﹐飛翥往來﹐上林喬木之所棲止也。

起居郎楊景略﹑左司郎中錢勰奉使髙麗。七月二十四日﹐同自密州發洋。楊起居至大洋﹐遇東風﹐飄回登州。八月初二再發洋。十三日方至髙麗境上。錢左司郎八月四日已達彼國。一海之中﹐風勢如此﹐又可異。

開寶寺試國學進士。景徳寺又爲別試所。旣開院﹐以車營務驢車數十量載試卷赴禮部架閣﹐數日方畢。所落人數可知也。

十月四日﹐禮部試饒州進士朱天申﹐年十二﹐念《周易》《尙書》《毛詩》《周禮》《禮記》《孝經》《論語》《孟子》《揚子》《老子》凡十經﹐各有一百通。前日所試童子天錫之再從兄也。亦召至睿思殿﹐賜五經出身。

以給事中韓忠彥爲禮部尙書﹐以左司郎中錢勰爲中書舍人﹐以吏部郎中範百祿爲起居郎﹐以直集賢院滿中行爲左司郎中﹐以太常丞呂希績爲吏部員外郎。

世言市井﹑市廛﹐未曉其義如何因讀《風俗通》曰﹕市亦謂之市井。言人至市﹐有鬻賣者﹐當於井上洗擢令香潔﹐然後�學津討原本作「入」。市。或曰﹕古者二十畝爲井田﹐因井爲市﹐故云。又市中空地謂之廛。顏師古乃云﹕凡言市井者﹐市﹐交易之處。井﹐共汲之所。總而言之也。

余嘗見樞密都承旨張誠一說﹕昔年使北虜﹐因問耶律蕭姓所起。彼人云「昔天皇王問大臣云﹕『自古帝王英武爲誰邪』其大臣對曰﹕『莫如漢髙祖。』又問﹕『將相勛臣孰爲優』對以﹕『蕭何。』天皇王遂姓耶律氏。譯云劉也。其後亦錫姓蕭氏。」歐陽少師作《五代史》乃曰﹕天皇王阿保機﹐以其所居橫帳地名爲姓世裏。世裏﹐譯者謂邪學津討原本作「耶」。律。昔蕭翰爲契丹大族﹐其號阿缽﹐本無姓氏。李松爲制姓名曰蕭翰﹐於是姓蕭。二者不知孰是也

世謂胡餅者。《釋名》云﹕以胡麻著之也。《前趙錄》曰﹕石季龍諱胡﹐攺胡餅曰麻餅﹐今俗字增食非也。

《齊書》曰﹕永明九年﹐詔太廟四時薦面起餅。豈今之蒸餅邪

二十七日﹐禮部試撫州進士黃居仁﹐年十二﹐誦《尙書》《毛詩》並《正義》《禮記》《周禮》《孝經》《孟子》《老子》及《太玄經》凡九經﹐合七十五通。又試《論語》大義三道﹐文理稍通﹐勑賜五經出身。合門送袍笏至禮部給賜焉。

太師潞公歸開封府﹐推官趙君錫作小詩二十篇紀恩寵以送行。其尢爲人傳誦者﹐有若﹕「樂人都用教坊家﹐席上羣公換口誇。內裏宣來蕉葉盞﹐禦前賜出縷金花。」「全上才初佳句傳﹐中官寫得便聞天。聖人含笑搜尋了﹐依韻當時賜和篇。」「西苑重排餞會時﹐新篇禦制降彤墀。明朝上巳無公事﹐赴宴臣寮總進詩。」𨿽王建宮辭﹐無以過此也。

十一月﹐職方員外郎黃莘出知汝州﹐以祕書省著作佐郎邢恕守職方員外郎﹐以司門員外郎呂升卿爲兵部員外郎﹐以祕書丞陳宗古爲司門郎中。又以曾肇爲戶部郎中。

十二月﹐司勛郎中穆珣出知潤州﹐以彭次云爲司勛員外郎﹐以左司員外郎路昌衡爲江準發運副使﹐以中散大夫李之純爲右司郎中。

急﹑告﹑寧﹐皆休假名也。《釋名》曰﹕急﹐及也﹐言切之使相逮及也。李斐《漢書》下脫「注」字。曰﹕告﹐請也﹐言請休謁也。寧﹐安也。吉曰告﹐凶曰寧。又曰休沐。漢律﹕吏五日得一下沐﹐言休息以洗休也。

禮部投納試卷﹐因國學至天下所解進士者諸科赴省試者約六千人﹐辭場之盛﹐未有今日之比也。

昔年有一大臣﹐畱守北京﹐方暑﹐至上關﹐因得詩句云「河上荷花何處好」坐上幕客﹐河朔人也。應聲對云「市中柿子是誰甜」諸官莫不爲之恐悚﹐而大臣終不見怒也。

卷六

元丰乙丑正月﹐以司勛員外郎彭次云爲郎中。

開寶寺爲禮部貢院。二月十八日﹐火。凡本部貢箋與夫所考試卷﹐須臾灰燼﹐略無遺者。自正月九日鏁院﹐方定二十八日奏號﹐至是火。詔以太學爲貢院﹐再令引試﹐前此未有也。

元丰六年癸亥﹐大慶殿元會。初設五輅於廷。除夜三更﹐大風自北﹐木拔﹐幕屋壞﹐新玉輅右輪入池數尺﹐玉飾皆碎。觀者莫不駭愕。八年正月二日﹐先帝不豫。二月五日﹐遽宣遺制。方悟爲變之兆也。

二月二十七日﹐內出白麻﹐丞相而下﹐進官一等。是日麻案在崇政殿門﹐百官素服序班於門外﹐南北相向。通事舍人宣麻於正東西向﹐示變禮也。

元丰八年春﹐太史奏熒惑守心。是時﹐太淸宮道士王太初奏章於太一宮眞室殿之中壇。回云﹕至九天門下﹐有傳上章之命者曰「已付南陵使者告行。」太初因敬問曰「南陵使者謂誰」答云「見守心者是也。」已而又拜章於壇上﹐回云﹕復有傳上帝之命者云「已再付南陵使者﹐依命告行。」自此京師大火﹐焚廬舍﹐開寶寺爲甚。未幾﹐宮車晏駕﹐太初方敢傳此事於人間也。余昨充北朝賀同天節接伴使。三月五日﹐至深州安平縣。前一夕﹐大風﹐是日﹐寒甚﹐雪深數尺﹐林木多折。至雄州﹐泣覩遺制。河朔人言﹕𨿽極寒﹐暮春未嘗有此異也。

度支員外郎陳向權兼京西轉運使﹐以修奉山陵增員也。事畢如故云。

四月﹐以左司郎中範子奇爲直龍圖合﹑河北轉運使﹐以右司員外郎範純粹爲直龍圖合﹑京東轉運使﹐以吏部員外郎劉奉世爲京西北路提點刑獄﹐以戶部郎中劉理爲京西轉運副使﹐以金部郎中晁端彥爲利州路轉運副使﹐以都官郎中葉溫叟爲秦鳳路提點刑獄。又以右司郎中李之純爲太僕卿﹐以吏部郎中胡宗愈爲右司郎中﹐以工部員外郎髙遵惠爲左司員外郎﹐以職方員外郎邢恕爲右司員外郎﹐以知滑州劉摯﹑新知信陽張汝賢並爲吏部郎中﹐以潞州韓宗道爲戶部郎中﹐以京西北路提點刑獄梁燾爲工部郎中﹐以知密州範諤﹑考功員外郎呂和卿並爲金部員外郎﹐以太常博士盛陶爲考功員外郎﹐以祕書省校書郎葉祖合爲職方員外郎﹐以合門通事舍人文貽慶爲都官員外郎。

五月﹐左僕射王公薨。以右僕射蔡公確爲左僕射﹐以知樞密院事韓公縝爲右僕射。又以戶部尙書王存爲兵部尙書﹐以翰林學士曾布爲戶部尙書﹐以兵部侍郎許將爲龍圖合直學士﹑知成都府﹐以吏部員外郎文及爲直龍圖合﹑知陜州﹐以戶部郎中曾肇爲吏部郎﹐以考功員外郎王子韶﹑水部員外郎王諤並爲郎中。

六月﹐以通判潁昌府範純禮爲戶部郎中﹐以右司諫蹇序辰爲司封員外郎。

左僕射王公珪﹐己未七月初九日生。知樞密院韓公縝同甲﹐月日皆同﹐惟時差異。五月十八日﹐王公薨。後數日﹐韓公拜右僕射。陰陽家之說果可信邪

余奉使至雄州。五月二十二日﹐次白溝驛。是日晚﹐雨雹。其大如拳﹐屋瓦多碎。彼人云﹕歲常如此﹐尢有甚於此者。目所未覩也。

司馬公光拜門下侍郎﹐辭避甚確。累遣禦藥院近侍召受告身。只日﹐特垂簾﹐促令告謝﹐押赴門下歸﹐卽歸秋第。又遣入內都都知張茂則宣召供職。國朝故事﹕惟宰相或間遣禦藥院近臣傳旨﹐都知累朝未嘗遣也。召受告身﹐雙日特開延和﹐又遣都都知宣召﹐皆非舊例。恩禮之隆﹐今昔絕擬。

北人謂住坐處曰捺缽﹐四時皆然。如春捺缽之類是也。不曉其義﹐近者﹐彼國中書舍人王師儒來修祭尊﹐余充接伴使﹐因以問。師儒答云﹕是契丹家語﹐猶言行在也。

七月﹐以資政殿大學士呂公著爲左丞。自王安禮罷﹐左丞久闕﹐至此方有除授。

初五日﹐詣南郊﹐請大行皇帝尊謚曰英文烈武聖孝﹐廟曰神宗。三省給﹑諫﹑侍郎已上﹐學士﹑待制﹑禦史中丞﹑宗室﹑正任團練使﹑寺監長﹑寄祿﹑中散大夫已上﹐並預焉。

七月十六日﹐太皇太后生辰﹐上節名曰坤成。有司檢討故事﹐北朝當遣使人。幹興元年﹐章獻太后垂簾﹐各遣生辰使人﹐亦曾致書。嘉佑二年﹐虜母聽政﹐眞宗之妻﹐於仁宗皇帝爲弟婦﹐卽難通問。是時﹐每遣國信使﹐卽致書洪基云﹕請侍次聞達。其回書亦洪基傳達母后之辭。使者到彼國﹐卽洪基殿通書母后殿﹐傳達遣使之語﹐及致禮物﹐當時以謂得禮。今洪基﹐英宗皇帝之弟也。於太皇太后亦難通問。朝廷方采用嘉佑故事﹐無以易焉。

十四日﹐北朝祭奠弔慰使副各素服詣皇儀殿行禮﹐旣畢﹐百官立班殿門外﹐進名奉慰云。

以戶部侍郎李定爲龍圖閣直學士﹑知靑州﹐以寶文閣待制吳雍爲戶部侍郎。

梁沈約有《修竹彈甘蕉文》。其略曰「渭川長兼淇園貞幹臣修竹稽首言﹕『切尋姑蘇臺前﹐甘蕉一叢﹐宿漸云露﹐荏苒歲月。今月某日﹐有臺西階澤蘭﹑萱艸到園同訴﹐自稱今月某日﹐巫岫斂云﹐秦樓開照。幹光宏普﹐罔幽不矚。而甘蕉攢莖布影﹐獨見鄣蔽。𨿽處臺隅﹐遂同幽谷。臣謂偏辭難信﹐敢察以情。登攝甘蕉左近杜若﹑江蘺﹐依源辧覆。兩艸各處﹐異列同款﹐旣有證據﹐差非風聞。妨賢敗政﹐孰過於此而不除戮﹐憲章安用請以見事﹐徙根翦葉﹐斥出臺外﹐庶懲彼將來﹐謝此眾屈。」歷觀自昔文集﹐未嘗有類此制者。𨿽曰新奇﹐蓋亦有所寓托也。

朝廷承五代之獘﹐名式未正。文徳殿東西有上合門而無上合。按大唐宣政殿﹐周之中朝也。是謂正衙。紫宸殿直其北﹐是謂上合。蓋自晉太極殿有東西合﹐天子坐以聽政﹐合之名起於此。方唐盛時﹐立仗於宣政﹐天子坐紫宸﹐而金吾殿中細仗自東西上合門入﹐謂之喚仗。今文徳殿﹐唐宣政正衙也。而垂拱直其北﹐紫宸乃在東偏。文徳殿東西但有上合二門﹐未審以何殿爲上合謂宜參詳典故﹐正上合之名﹐以復有唐盛事焉。

以知蔡州黃好謙爲駕部郎中﹐劉摯爲祕書少監﹐以都官郎中蒲宗閔爲利州路轉運副使﹐以知明州馬珫爲都官郎中﹐以左司郎中胡宗愈爲起居郎﹐以右司員外郎邢恕爲起居舍人﹐以吏部郎中張汝賢爲右郎中。

元丰八年七月﹐禦史臺班簿﹕銀靑光祿大夫二員﹐光祿大夫二員﹑正議大夫六員﹑通議大夫九員﹐大中大夫四員﹐中大夫六十員﹐朝散大夫七十三員﹐朝奉大夫八十七員﹐朝請郎一百二十一員﹐朝散郎二百一十四員﹐朝奉郎二百八十四員﹐承議郎三百六十七員﹐奉議郎四百八十九員﹐通直郎二百三十五員﹐分司官四十員﹐宣徳郎二百三十八員﹐宣義郎一百一十四員﹑承事郎一百三員﹐承奉郎一百五十七員﹐承務郎一百一員﹐內外共一千八百餘員。近者登極覃恩﹐各有遷攺﹐其多如此﹐然舊數亦依約可見也。

《史記季布傳》﹕楚人曹丘生招權﹐顧金錢﹐事貴人趙同等。《漢書》同作談﹐司馬遷以父名故攺之。今人與父同名者攺曰同爲是也。

唐慈恩題名。按《劉公嘉話錄》﹐起自進士張莒﹐於長安慈恩寺閒遊﹐題其姓名於塔下。後書之於板﹐遂爲故事。本朝進士題名﹐皆刻石於相國﹑興國兩寺﹐亦慈恩之比也。

梁四公子﹕一人姓﹝蜀去虫加圭﹞音攜。名闖﹐萬禁反。孫原人。一人姓﹝左需右免﹞﹐音萬。名傑﹐音傑。天齊人。一人姓﹝左麥右戈﹞﹐音蜀。名﹝左端右廣﹞﹐音湍。浩﹝左氵右亹﹞人。一人姓仉﹐音掌。名﹐五阮人。昭明太子曰﹕﹝蜀去虫加圭﹞出揚雄《蜀記》﹔闖出《公羊傳》﹔﹝左需右免﹞出《世本》﹐字亦作簡﹐出《三齊記》﹔傑出《竹書紀年》﹔﹝左麥右戈﹞出索緯《隴西人物志》﹔﹝左端右廣﹞出《世本》及《廣雅》﹔仉出《太乙符》﹐出《史記》。孫原﹐僰山名。浩﹝左氵右亹﹞﹐洮湟之間二水名。五阮﹐雁門也。

浩音告﹐﹝左氵右亹﹞音門﹐今俗呼爲合門河﹐蓋疾言之﹐告爲合耳。

吏部四選﹕一曰尙書左選﹐京朝官三千餘員。二曰尙書右選﹐大使臣一千九百餘員。三曰侍郎左選﹐幕職﹑令錄﹑判司﹑簿尉四千餘員。四曰侍郎右選﹐小使臣一萬三十餘員。四選除非次闕外﹐例多待闕及二年者﹐員多闕少之獘也。

唐制﹕天子坐朝﹐宮人引至殿上。故杜甫詩云「戶外昭容紫袖垂﹐雙瞻禦坐引朝儀。」天佑二年十二月﹐詔曰「宮妃女職﹐本備內任。今後每遇延英坐日﹐只令小黃門祗候引從﹐宮人不得出內。」自此始罷也。

今三省官﹑諫議大夫﹑司諫﹑正言﹑郎中方出入重戴。蓋昔者門下﹑中書省自侍郎﹑常侍﹑給﹑捨﹑諫議至起居遺補﹐尙書省自尙書﹑丞﹑郎至正郎皆重戴﹐是爲淸望官。惟員外郎不得預此。禦史臺至今自中丞﹑監察皆重戴﹐獨此爲是耳。三省皆非故事也。

周顯徳六年﹐髙麗遣使獻《別敍孝經》一卷﹑《越五孝經新義》八卷﹑《皇靈孝經》一卷﹑《孝經雌圖》三卷。別敍者﹐記孔子所生及弟子從學之事。新義者﹐以越王爲問目﹐釋疏文之義。皇靈者﹐止說延年避災之事及符文﹐乃道書也。雌圖者﹐止說日之環暈﹑星之彗孛﹐亦非奇書。熙寧中﹐王徽病﹐詔醫官馬世長往治之。歸﹐得《東觀漢記》七冊。彼亦自無完本。然俗好經書﹐至於庶賤之家﹐各於衢路造大屋﹐謂之局堂﹐子弟晝夜誦讀云。

建隆三年班簿﹐計二百二十四員﹐南班在內。元丰八年止﹐階官計二千八百餘員。然建隆時﹐兩省凡二十七人﹐蓋不專職本務﹐分蒞中外之任焉。

神皇帝靈駕發引﹐自福寧出垂拱殿﹐由西上合門﹐文徳殿端禮門出右升龍門至徳門﹐而不由大慶殿平日輦路。旣葬﹐吉仗卽日東還到闕。虞主自右掖門入﹐由右長慶嘉肅銀臺承天門至集英殿奉安﹐列聖故事也。

中書舍人禮上有押角。尙書﹑八坐﹑丞﹑郎初拜﹐並集都坐交禮﹐遷又解交。《六典》載蘊位動位﹐省未詳其義﹐以俟知者。

押角﹑解交﹐已檢獲﹐載後篇。

梁均王﹐晉天福中始葬﹐故妃張氏獨存。考功員外商鵬爲志文曰「七月有期﹐不見望陵之妾﹔九疑無色﹐空餘泣竹之妃。」後唐武皇師還渭北﹐不獲入覲﹐幙客李龔吉作違離表云「穴禽有翼﹐聽舜樂以猶來﹔天路無梯﹐望堯云而不到。」五代之季﹐工翰墨者﹐無以過此也。

遺補

余記中書舍人禮上押角﹐未詳何義。按唐《裴坦傳》載﹕令狐綯薦坦爲知制誥﹐裴休持不可﹐不能奪。故事﹕舍人初詣省視事﹐四丞相送之﹐施一榻堂上﹐壓角而坐。坦見休﹐重愧謝。休咈然曰「此令狐丞相之舉﹐休何力﹗」顧左右索肩輿出。宋次道乃曰﹕舍人上事﹐必設紫褥於廷﹐面北拜廳﹐合長立褥之東北隅﹐謂之壓角。宋丞相作《掖垣叢志》﹐亦不解其事﹐未知何者爲是

唐國子祭酒李涪作《刊誤》云﹕兩省官上事日﹐宰相臨焉。上事者設牀幾面南而坐﹐判三道案。宰相別施一牀﹐連上事官南坐於四隅﹐謂之押角。自常侍已下﹐以南爲上。差牙相承﹐實乖禮敬。何不爲丞相設位於眾官之南﹐常侍﹑諫議﹑給事﹑舍人循次而坐於丞相之下尊卑有序﹐足以爲儀。由此觀之﹐不獨中書舍人﹐凡兩省官禮上宰相皆壓角也。至五代﹐馮道爲宰相﹐判狀尾罷之。應自此合長立於東北隅﹐猶謂之押角﹐如宋次道所記也。

又《五代會要》﹕晉天福五年三月﹐勅中書﹑門下五品已上﹐於兩省上事宰臣﹐押角之禮宜廢。

余又記﹕後唐同光三年洛京積善坊得古文錢曰得一元寶﹑順天元寶﹐史不載何代鑄此錢近見朝士王名禦儀家有《錢氏錢譜》云﹕史思明再陷洛陽﹐鑄得一錢﹐賊黨以謂得一非佳號﹐乃攺順天﹐蓋史思明所鑄錢也。

余前記﹕尙書省初拜﹐並集都坐交禮﹐遷又解交。未詳其略。曰﹕漢制﹕八坐及丞郎初拜官﹐並集都坐交。僕射﹐八坐也﹐又無不答之文。又《東宮舊事》曰﹕太子至承華門﹐設位拜二傅﹐二傅交禮畢﹐不復登車。又後漢養老儀﹕天子與五更於門屏交禮﹐卽答拜。詳此﹐並以對拜爲交禮。遷日又集﹐對拜而去﹐謂之解交也。

余前記﹕唐諫議遺補在左右省﹐而劉禹錫《送令狐博士》詩云「諫院過時榮棣萼。」已有諫院之名﹐何哉按《會要》﹕貞元中﹐薛元輿爲諫議大夫。奏云「諫官所上封章﹐事皆機密。每進一封﹐兩省印署。凡有封奏﹐人且先知。請別鑄諫院印﹐庶免漏泄。」乃知諫院之名舊矣。

余自壬戌五月入省﹐至乙丑八月罷﹐每有所聞見﹐私用編錄。歲月寖久﹐不覺滋多。官在儀曹﹐粗記故事。今雜爲六卷﹐名曰《文昌雜錄》。或有謬誤﹐覽者爲校正焉。南安龐元英題。

《文昌雜錄》六卷﹐補遺一卷﹐所載朝章典故甚核。旁及瑣聞軼事﹐亦足資考證﹐信說部佳本也。往歲維揚曾經鏤版﹐惜如卷一膳部魯郎中﹑《西京雜記》玉搔頭二條﹐皆誤合上條。卷二原廟奉安﹑晏元獻相笏二條之闕文﹐皆錯入卷三。玆據《四庫提要》訂正。餘如卷五樞密都承旨﹑世裏譯者﹐本屬一條﹐悞分爲二。以及粘背之爲粘皆﹐祭戶之爲祭尹﹐常平之爲當平﹐與夫後爲授﹑筳爲筵﹑西爲兩﹑今爲令﹑降爲隆之類﹐殆因輾轉傳抄﹐致滋舛誤﹐今悉與攺正云。癸亥小春﹐張海鵬校畢識。

