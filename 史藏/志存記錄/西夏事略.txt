《西夏事略》﹝宋﹞王稱撰

李彜興﹐夏州人也﹐本姓拓拔。唐末有思恭者﹐鎭夏州﹐討黃巢有功﹐賜姓李氏﹐世有夏﹑銀﹑綏﹑宥﹑靜五州之地。

思恭卒﹐其弟思諫爲節度使。思諫卒﹐軍中立其子彜昌。彜昌爲其將髙宗益所殺﹐而仁福立﹐不知於思諫爲親疏也。仁福封朔方王﹐卒﹐子彜超立。彜超卒﹐弟彜興立。彜興當五代之際﹐爲中書令﹐封西平王。周世宗時﹐加太保。恭帝加太傅。宋興﹐加太尉。太原劉承鈞誘代北諸部﹐來寇麟州﹐彜興遣將禦之﹐承鈞去。彜興貢戰馬﹐太祖命玉工琢帶賜之﹐問其使腰圍大小。

使言彜興腰圍洪大﹐如合抱之木。太祖曰「汝帥眞福人也。」

卒﹐追封夏王。子克睿立﹐卽以爲定難軍節度使。卒﹐贈侍中﹐子繼筠立。太宗徵太原﹐繼筠遣將渡河﹐掠寇境以張軍勢。逾年而卒﹐弟繼捧立。繼捧初爲牙內指揮使﹐嗣繼筠爲畱後。太平興國七年來朝﹐以夏﹑銀﹑綏﹑宥﹑靜五州之地來歸﹐太宗嘉之。繼捧願畱京師﹐太宗遣使詣夏州﹐護繼捧親屬赴闕。以繼捧爲彰徳軍節度使﹐徙鎭崇信﹐又徙感徳。

初﹐繼捧之來朝也﹐其弟繼遷畱居銀州﹐時年十七﹐乃率眾爲寇﹐奔入蕃族地斤澤以叛。都巡檢曹光實選精騎夜發﹐掩襲地斤﹐繼遷遁去﹐獲其母﹑妻。繼遷因詐降﹐誘殺光實。時朝廷屢發兵討繼遷﹐繼遷益侵擾邊境。太宗用宰相趙普之策﹐欲委繼捧以邊事﹐令圖之。召赴京師﹐賜姓趙氏﹐名保忠﹐以爲定難軍節度使﹐賜予甚厚。保忠至鎭﹐卽言續遷悔過歸款。

太宗以繼遷爲銀州刺史。然繼遷實無降心﹐復爲寇。保忠來乞師﹐太宗遣翟守素討之。繼遷皇懼﹐奉表歸順﹐以爲銀州觀察使﹐賜姓名趙保吉。又以其弟繼忠爲綏州團練使﹐賜姓名曰趙保寧。是歲﹐保忠遣使來獻海東靑。太宗曰「朕不事畋遊也。」還之。保忠爲保吉所誘﹐陰與之合﹐來寇靈州。太宗命李繼隆討之。保忠上言﹐已與保吉解仇﹐貢馬五十匹﹐乞罷兵。太宗怒﹐督繼隆進軍。及王師壓境﹐保忠反爲保吉所圖﹐欲並其眾﹐縛牙校趙光祚﹐襲其將。保忠方寢﹐聞難作﹐單衣被髮﹐騎駿馬遁﹐僅以身免﹐資財﹑器用悉爲保吉所奪。保忠夜還城中﹐爲大校趙光嗣幽於別所。明旦﹐開門迎王師。繼隆擒保忠以獻﹐太宗赦其罪﹐以爲右千牛衛上將軍﹐封宥罪侯。後數年而卒。太宗下詔隳夏州﹐居民並邊於綏﹑銀等州。削保吉所賜姓名﹐復爲李繼遷。繼遷遣牙校以良馬來貢﹐且謝過。又上表待罪﹐因言違叛事出保忠﹐願赦勿誅。太宗遣內侍賫詔諭之﹐賜以器幣。繼遷遣親校張浦以良馬﹑橐駝來貢﹐太宗遣使賫詔諭旨﹐欲授以鄜州節度使﹐繼遷不奉詔。太宗以張浦繼遷謀主也﹐畱之京師﹐以爲鄭州團練使。

初﹐朝廷欲城古原州﹐而陜西轉運使鄭文寶固請築淸遠。

淸遠在旱海中﹐不毛之土﹐素無井泉。陜右之民﹐甚苦其役。

文寶建議禁烏﹑白池靑鹽﹐以困繼遷﹐而戎人益以叛﹐俄弛其禁。繼遷寇淸遠軍﹐命白守榮﹑馬紹忠護送芻粟四十萬於靈州﹐爲繼遷所邀﹐敗於洛浦河。繼遷遂窺靈州。太宗怒﹐復命李繼隆出環州﹐凡五路出兵﹐抵平夏。繼隆出師﹐行數日不見賊﹐引軍還。而諸將與賊烏﹑白池大小數十戰﹐繼遷遁去。太宗崩﹐繼遷乃遣使修貢﹐求領藩任。眞宗許之﹐夏賜以姓名﹐拜定難軍節度使﹐敕諸將勿加兵。以其子徳明爲行軍司馬。未幾復寇邊﹐屢爲六谷都首領潘羅支所擊。又寇淸遠軍﹐七日而陷。又陷靈州。繼遷率眾入西涼府﹐潘羅支僞降繼遷﹐繼遷受之不疑。

景徳元年﹐羅支遽集六谷蕃部及者龍族﹐合擊之﹐繼遷中流矢﹐至靈州三十里而死。

徳明遣使來貢﹐明年﹐上表歸款。且言保吉臨終祝之曰「爾當傾心內屬﹐如未許﹐則連表祈請。」眞宗嘉之﹐以徳明爲定難軍節度使﹐封西平王。終其身三十餘年﹐不敢窺邊。徳明累遷至太傳﹐封夏王。其子元昊性凶鷙﹐多猜忌﹐曉浮圖學﹐通漢文字。旣長﹐數勸徳明反。徳明曰「國中三十年不被皮毛﹐而衣錦綺之衣﹐汝無負天子也。吾嘗從事於兵﹐勞苦萬狀﹐第自困爾﹗」徳明嘗攻陷甘州﹐拔西涼府。

徳明死﹐元昊襲定難軍節度使﹐封西平王。元昊避其父名﹐乃以「明道」爲「顯道」﹐稱於國中。景祐元年﹐寇環慶路﹐殺掠居民。下詔約束之。是歲﹐僞攺年爲開運﹐更曰廣運。母米氏族人山喜謀殺元昊﹐事覺﹐元昊殺其母﹐而山喜之族皆沈於河。遣使來告哀。元昊攻唃廝囉﹐陷瓜﹑沙﹑肅三州﹐盡得河西之地。將謀叛﹐恐唃廝囉制其後﹐復舉兵攻蘭州。又攺元曰大慶寶元元年。元昊反﹐以十月十一日築壇受冊﹐僭號始文英武興法建禮仁孝皇帝﹐國稱大夏﹐攺元曰天授禮法延祚。明年﹐遣使來告卽位。詔削奪元昊在身官爵﹐除屬籍。有能執元昊來獻者﹐授定難軍節度使。元昊又遣人賫嫚書﹐納旌節。康定元年﹐寇金明寨﹐執李士彬。攻安遠寨﹐遂攻延州。劉平﹑石元孫來援﹐戰於三川口﹐陷賊中。未幾﹐寇鎭戎軍。慶曆元年﹐寇渭州﹐任福戰敗於好水川。轉寇河東﹐陷丰州。

二年﹐遣前所執塞門寨主髙延徳求通和。範仲淹爲書﹐以禍福諭之曰「國家景徳初﹐河西休兵之後﹐中外上言靈﹑夏數州﹐本爲內地。請移河朔之兵﹐益關中之力﹐以圖收復。眞宗皇帝以文武之徳柔遠﹐先大王歸向朝廷﹐心同金石。故待先大王以骨肉之親﹐命爲同姓﹐全付大夏。眞宗皇帝於是時也﹐有天地之造焉。今大王靑春襲爵﹐不知眞宗皇帝有天地之造﹐違先君之誓書﹐不避本朝﹐並建大位。累遣使人告於朝廷﹐中外之人莫不驚憤﹐咸欲收行人戮於都市。皇帝詔曰﹕『非不能以四海之力支其一方﹐念先帝歲寒之本意﹐故夏王忠順之功﹐豈以一朝之失而驟絕之﹖』皆不戮而還。假有諸蕃之長抗禮於大王﹐而能含容之若此乎﹖省初念終﹐天子何負於大王哉﹖天子遣仲淹經度西事﹐面諭之曰﹕『有徵無戰﹐不殺非辜﹐王者之兵也。』仲淹敢不夙夜於懷﹗至邊之日﹐見諸將帥多務小功﹐不爲大略﹐甚未副天子之意。仲淹與大王同事朝廷﹐於天子則父母也﹐於大王則兄弟也。豈有孝於父母﹐不愛於兄弟哉﹖可不爲大王一一而陳之﹗名不正則言不順﹐言不順則事不成。大王世居西土﹐衣冠言語當從本國風俗。何得與天子侔儗﹐名豈正而言豈順哉﹖徒使瘡痍百姓﹐傷天地之仁。仲淹每念『有徵無戰﹐不殺非辜』之訓﹐夙夜於懷。方欲與大王議而決之﹐重人命也。今大王遣人遠來﹐惠然畱意﹐何樂如之﹗但議論未順﹐文字未正﹐不敢聞於朝廷。大王果能以愛民爲意﹐言當時之事﹐由於眾請﹐莫過於此﹐謝於朝廷。朝廷必當復其王爵﹐承先大王保國庇民之志﹐天下孰不稱大王賢哉﹗如眾多之情﹐終不獲辭﹐則漢﹑唐故事﹐如單於﹑可汗之稱﹐尙有可稽。又於本國言語爲便﹐亦不失其貴矣。貢奉上國﹐存中外之體﹐不召天下之怨﹐不困天下之民。使邊蕃之人﹐復見大康。又大王之國﹐財用或缺﹐朝廷每歲必有物帛之厚賜﹐爲大王助也。大王幸聽之﹐則上下同其美利﹐邊民之患息矣。其若不聽﹐他日𨿽有請於朝廷﹐必有噬臍之悔。仲淹今日之言﹐不獨利於大王﹐蓋以奉君親之訓﹐救生民之患﹐合天地之仁而已。惟大王擇焉﹗」

元昊使其親信野利旺榮復書﹐而嫚辭如故。龐籍言「諸路皆傳元昊爲西蕃所敗。又野利族內叛﹐黃鼠食稼﹐天大旱。其國內旣多憂虞﹐必爲納款之計。」遂令保安軍檄野利旺榮﹐且言旺榮方總靈夏之兵﹐儻陰圖內附﹐卽當以西平茅土分策之。種世衡亦遣王嵩以棗及畫龜遺之﹐諭以早歸之意。旺榮遣其教練使李文貴至靑澗﹐籍疑其詐﹐畱之。後數月﹐果大舉﹐而葛懷敏死於定川。籍召文貴責以大義﹐而釋遣之。文貴去﹐逾月復來。旺榮與弟旺令﹑嵬名壞臥譽諍三人列名爲書﹐欲議罷兵。

然未肯削去僭號﹐且云如日之方中﹐止可順天西﹐安可逆天東﹖籍以其言未可屈服﹐乃報之﹕此非邊臣所議﹐宜遣人自請朝廷。明年﹐遣其臣賀從勗與文貴俱來﹐稱男邦皃定國兀卒上書父大宋皇帝﹐更名曩霄。籍以父子亦無不稱臣之禮﹐今名體未正﹐未可許。遣邵良佐等更往議之。

四年﹐曩霄遣使來﹐稱臣稟正朔。遂冊爲夏國王﹐攺所賜敕書爲詔而不名﹐聽自置官屬。使至京師﹐許就驛貿易﹐燕坐朵殿。朝廷遣使至其國﹐相見賓客禮。置榷場於保安軍及髙平寨﹐博易用牛﹑羊﹑馬﹑駝﹑氈褐﹐禁靑鹽。生屬戶蕃部﹐更不得相侵犯。歲賜絹﹑銀﹑茶﹑絲共二十五萬五千。如欲於界上承所賜﹐亦聽。自後復修貢職爲常。

初﹐元昊之叛也﹐朝廷命夏竦﹑範雍經度邊事。後以範仲淹﹑韓琦經略﹐而元昊臣。其年﹐契丹夾山部落保家族八百戶投之。契丹宗眞使人追索﹐曩霄畱不遣。宗眞遂親將至境上﹐各據一山﹐嚴兵相待。曩霄奉卮酒爲壽﹐大合樂﹐仍折箭爲誓。

及罷﹐契丹劫曩霄。曩霄覺﹐以兵拒之﹐大敗契丹。宗眞領數騎東走﹐縱其去。

曩霄用兵多詭計﹐其左右任事之臣﹐有疑輒誅殺之。盡更先世所爲居室﹑衣冠﹑文字﹐而國中數有叛者。曩霄有兵十五萬八千五百人﹐得中國無藝者﹐使耕於河。曩霄凡七娶﹕一曰母米氏。二曰索氏。三曰都羅氏。四曰咩迷氏。五曰野利氏。

野利﹐遇乞姝也﹐生三子﹐次曰寧令哥﹐貌類曩霄﹐以爲太子。

曩霄復納沒哆氏女﹐野利之族有怨語﹐曩霄遂殺野利遇乞等三家。旣而野利氏訴言﹕我兄弟無罪見殺。曩霄憐之﹐下令國中﹐爲訪其族人﹐得遇乞妻沒藏氏﹐與之私通。野利氏覺之﹐乃出遇乞妻爲尼﹐號沒藏大師﹐生諒祚。六曰耶律氏。七曰沒哆氏﹐初欲納爲寧令哥妻﹐曩霄見其�而自取之﹐號新皇后。寧令哥憤而殺曩霄﹐不死﹐劓其鼻而去﹐匿黃廬﹐爲訛龐所殺。訛龐﹐沒藏氏之兄也。曩霄遂因劓創死﹐年四十六。

方沒藏氏出爲尼也﹐旣娠而曩霄死﹐遺言立其從弟委哥寧令。訛龐以夏有國以來﹐父死子繼﹐委哥寧令非子。而沒藏尼有娠﹐幸而有子﹐足以爲嗣。後二月而生諒祚﹐送立之。以沒藏氏爲太后﹐於是政在沒藏矣。

