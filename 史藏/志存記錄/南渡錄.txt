南渡錄宋辛棄疾○渡錄大略靖康元年丙午三月初二日﹐金人圍京城。三月初三日﹐金人北去。十月十九日﹐金人元帥粘罕再圍京城。二十五日﹐京城陷。金人入城﹐求兩宮幸虜營議和及割地事。二年正月十一日﹐粘罕遣人入城﹐請皇帝車駕詣軍前議事。二月十一日﹐車駕出城幸虜營。十七日﹐車駕還宮。三月初三﹐車駕再幸虜營。次早﹐帝見太上皇帝到營。初四日至十五日﹐皇族后妃諸王累累至軍中不絕。十六日﹐粘罕命以靑衣易二帝所服﹐以常人女衣易二後之服﹐侍衛番奴特以南家子呼帝。十七日﹐金國以張邦昌爲帝﹐國號大楚。十八日﹐太上及帝並二後乘馬北行。二十一日﹐次黃河岸。二十二日﹐入衛州。二十七日﹐至泉鎭。四月初一日﹐過眞定府。五月二十一日﹐到燕京﹐朝金主。六月二日﹐朱后死﹐時年二十六歲。十三日﹐至安肅軍聽候。六月末﹐移居到云夢。紹興二年﹐鄭太后崩﹐時年四十七歲。二帝移居西均州。六年﹐上皇崩﹐時年五十四歲。是年移少帝往源昌州。八年戊午﹐金人僞齊劉豫召少帝於源昌州。十月十九日﹐少帝到燕京﹐與契丹耶律延禧同拘管鴻翼府。帝移安養寺。紹興十二年﹐賜帝居於燕京之北。紹興十四年﹐岐王完顏亮殺金主並太后﹐遂卽位。紹興十五年﹐徙少帝於城東王田觀。紹興二十年﹐徙少帝入城﹐囚於左廨院。紹興三十一年春﹐帝崩﹐時年六十歲。靖康元年正月初六日﹐京師立春節。先是﹐太史局造土牛﹐陳於迎春殿。至是﹐太常寺備樂迎而鞭碎之﹐此常儀也。是月初五日夜﹐守殿人聞殿中哭聲甚哀﹐且聞擊撲之聲﹐移更乃止。洎明觀之﹐勾芒神面有淚痕﹐識者知其非吉兆也。初九日﹐邊報金兵畱屯河朔﹐猶豫兩持﹐似欲復犯京師者。太上皇遂出南薰門﹐往南京。十九日﹐報金國大兵已分布河上﹐敗何淮兵﹐梁師成棄城而走﹐兵已渡河。廿九日﹐兵至毛桃崗駐軍﹐作大寨﹐居民奔入城內﹐老幼死者蹂躪於道。間有彊壯掠劫外城﹐大火焚燒二十餘家。二月二日﹐金人圍住京城﹐攻諸門甚急。十一日﹐以聶昌爲都太守提舉。虜遣夥入城請和﹐乞以黃河爲界。二十一日﹐京師戒嚴﹐金人兵退封丘寺﹐需索金銀牛酒犒師﹐依契丹倍增歲幣﹐朝廷許之。三月﹐金人退兵北﹐至穰州。國相有文字至軍前﹐乃粘罕之文也。其略曰「南北求和﹐許增歲幣﹐仍有割地之請﹐未有定議。今大兵已駐河北諸郡﹐以定可否﹐彼若不從﹐則吾持其物而求其道。此計之上上也。」於是金兵明言北﹐其實只在河南﹐未嘗解也。初九日﹐金國粘罕加封徵討大元帥﹐仍令從便宜行事。且降書曰「今南伐之兵﹐已逾河濟洛﹐直抵汴京﹐𨿽湯武之威﹐不復有過。甘詞誘和﹐以俘其主﹐吾之願也。昔楚﹐子國也﹐尙能具滅陳蔡﹐我師威行電掃﹐如摧朽掠腐﹐乘勢不取﹐必貽後悔。俟其復京﹐並力圖之﹐此萬世一時也。若以河爲界﹐實所未聞。天輔九年十二月二十一日。下元帥府施行。十五日﹐粘罕遣人入城上書﹐請歲幣金繒及車輅鹵簿儀式﹐及請移文河北諸郡卽日罷兵。二十二日﹐金人攻河南北岸兵馬北去。五月﹐少帝上書﹐請上皇歸京。八月﹐粘罕兵屯駐薊郡﹐且遣使賀上皇歸京﹐其實探伺也。九月十一日﹐粘罕又使人入京求和﹐仍索金繒以緩我師﹐朝廷大臣皆無智謀﹐專事姑息﹐於是上下苟安﹐不復有邊虞之患矣。十一月十七日﹐河北報﹕金人粘罕下令大兵南行﹐已及河界。十九日﹐復圍京師。二十五日﹐京城陷﹐金人入城。二十六日﹐粘罕遣使入城﹐求兩宮幸虜營﹐面議和及割地事。十二月五日﹐遣兵入城﹐搬運書籍﹑並國子三省六部官制天下戶口圖及宗正譜牒。初九日﹐又遣人搬運法物車輅鹵簿太常樂器﹐一應朝廷儀制﹐取之靡有孑遺。十九日﹐京師雪深數尺﹐斗米千錢﹐貧民饑餓死者盈路。金人又縱兵剽掠﹐有一將在天津橋上紮甲士千有餘人﹐民莫敢過。時有柔福帝姬侍從三十餘人將欲入內﹐賊叱止之﹐呼令出轎。帝姬泣曰「吾貴家子﹐天子爲吾兄﹐安可出見金兵﹖」金兵使人曳出之﹐使前徒行﹐笑曰「美婦人也。」問曰「汝有夫乎﹖」帝姬曰「今兩國已和﹐汝等安得無禮﹖」其人曰「吾兄爲北國大臣﹐富貴無比﹐若能爲之妻﹐不異汝南朝富貴也。吾有香纓一枚﹐可以代兄爲聘物。」遂取懷中眞珠香囊﹐手持以獻。帝姬不肯受﹐金人執帝姬手令受之﹐金人乃笑而退。其後竟爲金將兄所得﹐蓋粘罕之次弟也。粘罕兄弟三人﹕長粘罕﹐爲金國元帥﹔次澤利﹐爲金國北部大酋長﹔次野利昔﹐滅契丹首擒天祚者卽其人也。二十一日﹐金人遣使入城﹐言國主有令﹐於京師選擇女子十八以下出城﹐父母號呼聲動天地。靖康二年正月一日﹐金人入城﹐朝賀不行禮。初九日﹐北國主下令粘罕曰「比聞已破汴邑﹐所獻物色不堪﹐可速擇異姓立爲主﹐以慰民望。況吾素居北國﹐南地非我所便﹐南宋二主﹐可令來朝﹐事貴速行。」十一日﹐粘罕遣人請車駕軍前議事。十三日﹐金人軍前降指揮言北國主有旨﹐令契丹海濱侯耶律延禧及西夏侯李智先﹑南宋皇帝並大元帥及皇弟吳乞買同上大金皇帝徽號﹐請皇帝詣營署名進奏。十四日﹐再遣人請車駕來日詣軍前進奏表。十五日﹐車駕不肯出﹐金人遣人持出之。上金尊號表云「臣侄南宋皇帝」。又於下請署禦名﹐書云「輔美濟運應道法古至徳皇帝」之文﹐乃去。十七日﹐金人遣使入城﹐稱北國主有令﹐宣示南朝太上皇。上皇令左右接書﹐使者云「北國一敕﹐令皇帝自受。」上皇吁噓﹐不得已而接之。書曰「北國金皇帝書付南朝弟宋皇帝﹐近者北遼無道﹐殺伐無藝﹐朕旣殲滅﹐以寧人民﹐以開皇圖﹐大有華夏。比緣姦臣童貫﹑蔡京詿誤﹐以致禍亂﹐勞吾師徒遠至汴邑。今已救時弔伐﹐以遂和好﹐叔侄是敍﹐進幣是行。汝可應令保育天和﹐以撫萬民。以河爲盟﹐萬載一決﹐我無僞言﹐汝其知之。」其詞泛濫﹐皆甘詞誘和之意﹐不復備錄。其使仍口傳北國主意﹐曰「皇帝起居南朝皇帝﹐今已結爲兄弟﹐不許一切生疑﹐仍可罷兵。並將到眞珠袍一領﹐是皇帝朝服﹐今獻上皇帝﹐請收領。」良久﹐請皇帝進上表﹐太上曰「今兩國通和﹐可稱書不可稱表。」使者復言曰「北國皇帝本意廢趙氏立異姓﹐如天皇故事。吾元帥諸貴人勸免﹐其事且止﹐陛下尙不從順﹐大兵不可已也。若大兵再至汴邑﹐不比去年﹐幸陛下照察﹐不可以小屈而亂大謀。」帝嘆息﹐從其請。二十一日﹐金人遣使入城﹐出榜通衢曰「元帥奉北國皇帝聖旨﹐今者遠來﹐所謀事理﹐業已兩國通和﹐要得金一百二十萬萬兩﹐銀一百五十萬萬兩。」於是金人執開封府尹何﹐分廂拘括民戶金銀釵釧環鈿等﹐星無遺﹐如有藏匿﹐不賫出者﹐動輒殺戮。二十三日﹐金人遣使入城﹐持北國書曰「今兩國通和﹐所有合理事件﹐仰元帥府請南朝皇帝至軍前面議申奏。」二十九日﹐金人遣使請車駕出城﹐且賫到北國書曰「今已破汴邑﹐二主不可復君﹐宜族中別立一人﹐以爲宋國主﹐仍去皇帝號﹐但稱宋主。封太上爲天水郡公﹐少帝爲天水郡侯﹐於東宮外築室居止。文字到日﹐仰元帥請宋主到軍前面議申奏。」使者曰「相國元帥數數請陛下出城﹐同共議事﹐陛下不肯出﹐今發北國詔旨﹐陛下之意何如﹖」少帝曰「卿且退﹐容某商議。」使者曰「事急矣﹐從則福﹐逆則禍﹐陛下爲臣下所誤﹐今何復取臣下之言﹐恐禍在不測。」使者辭色俱厲﹐不進而退。二月二日﹐粘罕遣佐統軍郎遊利將甲兵騎七百餘至內﹐稱有兩國利害﹐要見國主。左右入奏﹐少帝登門﹐郎遊利厲聲曰「元帥遣我上聞國主﹐昔日差人將到北國皇帝聖旨﹐所議事理如何﹖更無一言回報﹐使元帥無可申奏。今特令我來見國主﹐其事若何﹖兩日不見來意﹐禍且不測矣。」又曰「吾眾人馬七百餘人﹐每人要得金一兩﹐望下給之。」時左藏金帛已竭﹐乃於宮中需索﹐得金釵鈿等八百餘兩﹐與之﹐其人不謝而去。十一日﹐車駕出城幸金兵營﹐百姓數萬阻厄車駕﹐號泣不與行﹐帝亦泣下。範瓊按劍怒曰「皇帝本爲兩國生靈﹐屈已求和﹐今幸虜營﹐旦去暮回﹐卽返矣。」百姓大怒﹐爭投瓦礫以擊之﹐瓊乃手殺數人﹐車駕遂出城。至軍門﹐見元帥﹐粘罕下階﹐執帝手曰「臣遠國酋長﹐不識中國禮儀。」乃揖帝升階﹐左右坐﹐帝西向﹐粘罕東向﹐移時不語。左右各執利刃大刀﹐所侍惟應王福﹑周可成二人而已。粘罕使左右以所降北國詔旨別立賢君者示帝﹐帝曰「敢不從命﹐苟利生靈﹐以息兵革﹐何事不可﹖」粘罕復使左右白帝曰「旣如此﹐請國主朝暮候北國皇帝詔旨。」乃令介入引帝歸幕。俄﹐有人進酒食﹐帝不復舉。移時﹐少帝語左右曰「可白元帥﹐令我歸宮矣。所議事理旣從﹐他無餘榮。」左右白帝曰「元帥造表請國王同發﹐來日早行未晚。」帝默然。左右又進飲食﹐伶人作樂﹐帝吁噓不能食。時夜更闌﹐寒甚﹐帷幕風急﹐不能安﹐倚案憑坐。俄五更﹐有人至帝前曰「請國王同元帥發表。」介人引至帳下﹐旋次升階﹐惟有一案設香燭﹐粘罕使左右以表示帝﹐其詞曰「臣侄南宋國王趙某﹐今蒙叔北國皇帝聖旨﹐令某同父退避大位﹐選別宗中賢君﹐敢不遵從﹖今同元帥申發前去。其次居止及別擇賢族﹐未敢造次﹐先此奏聞﹐候允日﹐別具申請。」書後如前署帝禦名。封緘畢﹐帳下馳一騎﹐黃旗素馬前去訖﹐方命左右設椅。粘罕南向﹐帝東向。少頃﹐有一紫衣人自外至﹐粘罕與帝並興身﹐紫衣人望帳下馬﹐升階西向相揖﹐各就坐。粘罕使人白帝曰「此北國皇帝後弟也﹐傳宣至此﹐催促陛下議論事。」帝唯唯。復令進酒﹐時天气寒甚﹐帝速飲二杯﹐紫衣人曰「陛下且宜止此﹐晚刻面奏北國皇帝﹐指麾事與陛下言之。」揖退﹐令左右歸引帝歸幕。天尙未明﹐少憩幾上﹐寒不成寐。左右有綠衣者語帝曰「臣河北人也﹐爲大兵所虜﹐本是陛下赤子。令臣監視陛下﹐陛下若能屈節於紫衣之人﹐庶幾有少更攺。」語訖﹐回顧而去。良久再來﹐手持羊肉一塊﹐進曰「陛下可少啖此﹐以禦寒。」帝問綠衣者曰「汝何姓名﹖今爲金國何官﹖」答曰「臣姓趙﹐名保安﹐今爲國相親吏。蓋臣有二妹﹐皆有姿色﹐爲粘罕寵嬖﹐故命爲親從﹐以察伺陛下行止。」帝又問曰「早來紫衣何名﹖」答曰「姓野耶葛﹐名波。」「何官﹖」曰「今爲十七軍都統﹐位粘罕之上。今暫來此﹐要往宋京選女子一千餘人﹐三兩日北去也。」少頃﹐天明﹐有褐衣從者十餘人﹐列侍帝之左右﹐言語不可別。俄頃報曰「統軍來相見。」帝迎之﹐乃早上紫衣人也。帝與之接坐﹐言不可曉﹐帝惟加禮﹐告以周旋。略不回顏色。命左右指瓶中物﹐左右因以酒進。紫衣人舉大杯連飲四五盞﹐帝亦舉一二杯。酒退﹐顧左右謂帝曰「兀移太多。」左右解之曰「兀移太多﹐安心也。」蓋兀移者﹐安也﹔太多者﹐心也。揖而退去。是月十三十四十五﹐上在幕中﹐粘罕使人守禦﹐且稱侯北國皇帝回命到日可回。十六日﹐粘罕使人召帝至帳下﹐升階東坐。俄有吏持文書案牘示粘罕曰「有文字在此。」粘罕階下刀斧手簇擁一紫衣貴人﹐帝視之﹐乃宗正士祝也。粘罕使人謂曰「今命汝入城﹐說與南朝宰相﹐於見今族中選擇一人有才望者﹐同你及合朝大臣保明申奏﹐以準備金國皇帝有旨到來﹐別立賢君。」言訖﹐揮使退去。又擁一皂衣吏至階下﹐粘罕使人謂曰「汝於東京城內擇一寬廣寺院﹐可作宮室者﹐欲於中作二王宮﹐速置辦。」言訖﹐揮使退去。帝起﹐白粘罕曰「所指揮事一一從命﹐容某入城﹐視太上安否﹐以盡子道。」粘罕首肯從﹐左右進酒帳下﹐有伶人作樂﹐唱言奉粘罕爲伊尹﹑太公﹐粘罕不喜曰「太公伊尹﹐古聖人也﹐安可冀其萬一﹖」因語帝曰「這幾个樂人﹐是大宋人﹐今日照好公事。」笑而止﹐令左右送帝歸幕次。坐久﹐有人傳元帥令曰「來日一面歸京﹐不必再來帳下也。」十七日早﹐有綠衣者來﹐謂曰「元帥有命﹐令陛下還宮。」良久﹐進食﹐有數人引帝出幕﹐至軍前﹐遙見禁衛列於外﹐車駕遂入城。十八至廿一日﹐天雨雹﹐城中掠劫尢甚﹐小民號泣﹐夜以繼日﹐金人焚燒載樓門。二十二日﹐粘罕遣人入城內白帝曰「前日所議擇賢擇地二事﹐可速計置。」帝唯唯﹐曰「一面議論。」時眾皆推康王﹐及欲將南安寺爲宮﹐以白粘罕。二十六日﹐金人復命曰「來日文字到軍前﹐請國王見元帥。」二十七日﹐帝往擷芳園見太上太后﹐奏曰「臣不孝不道﹐上貽君父之憂﹐下罹百姓之毒﹐殺身不足以塞責﹐今北兵見迫﹐欲另擇賢以爲君﹐若以弟康王爲主﹐不失宗廟社稷﹐幸之大也。」時常妃在側﹐卽康王之母也﹐言曰「二帝許以康王繼位﹐則中興可俟。然外鎭須假主盟﹐陛下可作詔書﹐召四方兵赴京師﹐金人狡計最多﹐必不止於擇賢﹐禍有不可勝言者。二帝必不肯容於京師﹐惟陛下計之。」二十八日﹐帝與太上同早膳﹐粘罕遣人饋太上酒十瓶﹐言北國皇帝所賜者。三月二日﹐粘罕遣人持書﹐一詣太上﹐一詣帝前﹐曰「今日北國皇帝所有施行事件﹐請車駕詣軍前聽候指揮。」至日中﹐又遣使促二帝出城。至晚﹐又遣人不絕。又云「若太上不出城﹐可先遣皇帝至軍前。」初三日﹐車駕幸虜營﹐至帳下﹐粘罕坐而言曰「北國皇帝不從汝請﹐別立異姓爲王。」使人持詔書﹐帝遙遠不能辧。使人擁帝降自北道﹐入小門﹐至一室﹐籬落露缺。守以兵刃﹐自辰至申不得食﹐帝涕泣而已。先是﹐帝將出幸也﹐書「便可卽眞來救父母」押八字於衣領﹐付宰相何﹐以召康王﹐以圖恢復。且在路中傳旨付開封府曰「趙氏孟子﹐可爲檢討。」其意指延壽宮孟太后也。是日﹐帝在室中﹐至暮﹐有一番奴持食一盤﹐酒一瓶﹐於帝前曰「食之。」帝泣而言曰「父母不復顧矣。」番奴曰「無憂父母﹐旦夕與汝相見矣。」其夜無牀席可寢﹐但有木凳兩條而已﹐窗外數聞兵甲聲。時天气向寒﹐帝達旦不寐。天明﹐有人呼帝出曰「太上至矣。」帝視之﹐見戎衣者引太上從旁門小路而去﹐帝哭不勝。初四日至十五日間﹐皇族后妃諸王累累至軍中不止﹐太上與帝各居一室﹐后妃諸王皆不得相見﹐惟鄭後朱后相從。今更不紀諸王諸妃事﹐只述二官家行也。十六日﹐粘罕使人扶二帝至帳下﹐傳北國皇帝詔曰「汝等父子不道﹐上負祖宗﹐下負民物﹐恣爲奢侈﹐忌公徇私。以至結釁外國﹐天人俱棄﹐不可復君﹐宜擇異姓﹐以代宋後。令元帥責問開封府吏以下﹐保明策立。仍令趙某父子前來燕京﹐仰元帥府發遣。」帝與太上聞言﹐相對涕泣不能言。粘罕曰「所擇康王﹐今在何處﹖」帝曰「不知也。」粘罕謂左右曰「急持書索康王。」少刻﹐帝與太上共居一室﹐侍衛人皆醜陋﹐而語不可辧別。帝與太上自此日惟一飲一食而已。夜宿竹簟之上﹐時天气風寒﹐侍衛人取艸茅及黍穰作焰火﹐與二帝同坐向火。至明日﹐粘罕命左右以靑袍易二帝所服﹐以常人女衣易二後之服﹐侍衛番奴以南家子呼帝及太上﹐飲食與彼同。十七日﹐粘罕又使騎吏持書示二帝曰「元帥令汝趨燕京朝金主﹐已召康王至軍前同去﹐南京已立張邦昌爲帝﹐國號大楚矣。」帝與太上並涕泣。時鄭後因喪亂﹐心腹疾作﹐疼不可忍﹐臥於木凳﹐幾絕﹐朱后爲其撫摩﹐四人相對泣下。騎吏怒曰「元帥令已下﹐來日發行﹐詐病何爲者﹖」帝告曰「母后心腹病甚﹐君豈不見其面色乎﹖安敢有詐﹐倘若見憐﹐以杯藥或沸湯見賜﹐他日厚報。」騎吏少和顏色﹐曰「此間無藥物。」因叱左右以沸湯一杯進﹐後飲之﹐疼少止。因泣曰「妾之不幸大矣﹐國破家亡﹐𨿽生何益﹖」是夕﹐宿於野寺中。十八日早﹐騎吏前曰「可行矣。」牽馬四匹﹐令二帝二後乘之﹐二後素不能騎﹐騎吏遂掖而乘之。鄭後病未已﹐伏鞍而行。行十餘里﹐旁路數人見之﹐泣曰「皇帝父子北去﹐吾百姓何日得見太平也﹖」因奉麥飯二小盂進四人分食﹐粗糲不堪食﹐帝曰「吾母心腹疼痛﹐汝有湯藥否﹖」父老對曰「無﹐止有少許鹽湯﹐可煎而飲之。」騎吏恐其滯住﹐促行。有一騎吏掌行者千戶﹐自言姓幽西﹐名骨碌都﹐常以言戲朱后﹐復恣無禮。當行路之次﹐朱后下畦間旋溺﹐骨碌都從之﹐且執後臂曰「能從吾否﹖」朱后泣下﹐不能言﹐遂亦發疾﹐不能乘騎。骨碌都乃掖後同載馬上。至晚﹐約行三十里﹐宿一寺。是夜月初上﹐明照廊廡﹐骨碌都取茅火烹食﹐以啖二帝於室。二後病不能食﹐乃手煎羊乳以飼之﹐曰「吾保護你四个到燕京。」是夕﹐鄭後寢﹐朱后驚悸不已﹐心腹作疼﹐骨碌都以手撫其腹曰「病已﹐病已。」三祝之曰「爾彊彊﹐爾彊彊。」其無禮若此。天明白於少帝曰「爲吾說與你妻﹐善事吾﹐吾卽保汝爲相報也。」十九日﹐至東明鎭﹐骨碌都早食與帝並食於村店。特鄕村荒殘﹐無復人煙﹐百里之內﹐惟有屋一二所。朱后疾愈甚﹐帝泣下不止。骨碌都怒曰「汝在汴京三千餘口﹐其中女子美貌者甚多﹐並爲人取去﹐何獨眷一朱后﹐不以結識諸曹﹐以作前程之托﹖吾素非胡人﹐亦以妹奉元帥﹐故身至大將﹐富貴無比。吾本河州人﹐常爲官家運花石綱﹐役使天下人﹐苦虐不堪言﹐今至此﹐天報耳﹗尙何怨耶﹖」少帝於是不敢復言﹐但日吁噓而已。二十日﹐至封丘鎭﹐早食山坡之下﹐馬嚙艸相�﹐而飲食生地下﹐無椅桌。時雨霽泥滑﹐路淖不可行﹐帝與太上及後皆在泥中伏蹲﹐飲食粗糲﹐形容黧黑﹐目睛並昏。旁有井水﹐太上誤墮其中﹐衣服沾濕﹐骨碌都拯而出之﹐馬驚失﹐傷鄭後之足。朱后手絞太上衣服﹐去其水﹐而上馬以行。是夜﹐宿於館驛中。二十一日﹐行次黃河岸﹐欲渡﹐渡船有自北來者﹐上立皂幟﹐中有紫衣人呼骨碌都曰「北國皇帝約四月半至燕京﹐今已三月盡﹐可速行之。」語次﹐骨碌都數以目視朱后﹐且哂之﹐紫衣人知其情狀﹐拔刀執骨碌都曰「汝本一冗賤﹐吾兄待汝至此﹐今安得與婦人私而稽緩其行程﹖」乃殺之﹐投屍於河。顧謂帝曰「爲吾說此婦人爲何人也﹖」帝曰「某妻朱氏﹐骨碌都數有無禮侵犯﹐苦無告處﹐今將軍殺之﹐足以雪吾之恥矣。」紫衣人曰「汝識吾否﹖吾乃元帥弟澤利也。」帝拜謝﹐後亦拜之。至暮﹐乃抵北岸﹐及衛州垣邑縣之西安鎭駐軍宿。是時﹐澤利所領兵甲千餘人﹐並舊騎吏二千人紮寨。寒夜月明﹐澤利所帶婦女四人﹐遂令置酒﹐命二後同席共飲﹐二後聞之﹐不勝其辱﹐不能卽席。澤利曰「汝病不能飲﹐可持此二杯飲汝二王﹐其恩當候他日報。」乃遣二後入房﹐以飲二帝。二十二日﹐入衛州城。百姓皆以爲金人﹐不知中有二帝二後。時有買賣者入館捨或寺中﹐金人皆易飲食。二帝爲金人所閉﹐居一小室﹐侍以甲兵﹐甚嚴密。日中始得豆餅四枚﹐四人共食。時百姓或有知其事者﹐於窗隙中令人饋以飲食﹐間或又爲守者所奪﹐時在彼中畱半日。是夜﹐復出城外三十餘里﹐宿於安國之北明王寺。少帝以飲食不繼﹐漸生泄瀉之疾﹐日走數十次。又爲監者所詬﹐惶懼不敢復言。二十三日﹐至懷州。入城﹐澤利往往於二後前恃酒無禮﹐或時窘罵二帝﹐城中有富家數十戶﹐澤利遣人В掠酒食財帛子女以自娛﹐又常鞭打下人。是夕﹐帝渴甚﹐告監者使取水﹐偶澤利過前見之﹐遂手殺其人於帝前﹐帝大驚駭。又顧謂帝曰「可安穩到京﹐莫得生事﹐若不是郎主要活底﹐你死不多時矣。」自是﹐帝見澤利必驚悸﹐移時而後定。二十四日﹐至安信縣。帝及太上二後未嘗滌面﹐至是見野水淸澄﹐四人方掬水洗面灌滌﹐相視哽咽﹐不勝情。旁有人獻牛酒於澤利者﹐澤利拔劍切肉啖食﹐連飲五七盞﹐以其餘酒殘食餉帝曰「食之﹐前途無有食也。」復視朱后笑曰「這一塊最好﹐你自喫之。」方飲酒時﹐或有人言知縣來相見﹐乃見一金人衣褐淨綠袍﹐穿皂靴﹐裹小巾﹐執鞭揖澤利﹐澤利又分酒食羊肉﹐同坐共飲。移時﹐澤利乘醉命左右叫朱后出勸酒唱歌﹐朱后以不能對。澤利怒曰「汝四人性命在我掌握中﹐安得如是不敬﹖」欲以所執之鞭擊之﹐朱后不得已﹐乃持杯作歌曰「幼富貴兮厭綺羅裳﹐長入宮兮陪奉尊陽﹐今委頓兮流落異鄕﹐嗟造化兮速死爲彊。」歌畢﹐兩手持杯向澤利曰「元帥上酒。」澤利笑曰「歌中詞句最好﹐可更唱一歌﹐勸知縣酒。」後乃再歌曰「昔居天上兮珠宮玉闕﹐今日艸莽兮事胡可說﹐屈身辱志兮恨何可雪﹐誓速歸泉下兮此愁可絕。」乃舉杯向知縣飲之。澤利起拽後衣曰「坐此同飲。」後怒﹐欲手格之﹐因力不及﹐反爲澤利所擊。知縣勸止之﹐曰「可更唱一歌﹐勸將軍酒。」後曰「女不能矣﹐願將軍殺吾﹐死且不恨。」回首欲投庭前井﹐左右救止之﹐曰「不可如此迫他﹐北國皇帝要四人見朝﹐公事不小。」酒罷各散去。是日﹐四人無晚飯﹐澤利使人監視愈甚﹐以至執縛於柱﹐毀罵百端﹐惟待朱后稍緩﹐蓋澤利思私之也。二十六日﹐至徐村。自安信縣行至徐村二百餘里﹐並無人煙﹐澤利分兵一半先行﹐持文字報節先至眞定﹐畱一半護衛。是日申時﹐有北來兵馬三百餘人﹐首領見澤利﹐下馬作禮﹐言語不可辧﹐忽其一句可辧云「已遣四太子下江南﹐到建康。」二十七日﹐到白水鎭。朱后又欲投井﹐鄭後掖止之。澤利怒曰「可縛之。」乃與鄭後連索臂腕﹐用馬夾於馬隊中引行。望見一堡極髙﹐上有旌旗﹐書周鄭二字。良久﹐寨門開﹐有土豪兵甲約有五百餘人﹐皆長槍大棒﹐腰帶弓箭﹐往來衝擊﹐澤利與之合戰﹐流矢中太上旁一番人﹐太上甚懼。其來兵乃河北鄕民彊壯﹐聚集保護鄕村者﹐自辰至申﹐鄕民爲澤利打圍﹐稍稍敗去。駐軍於大林中﹐有執鄕民者﹐澤利呼前而語曰「這四个是你大宋皇帝皇后﹐今放汝歸去﹐告報諸鄕﹐卽日歸降。」遂令二帝及後四人言﹕吾是南朝官家﹐今往燕京朝大金皇帝。鄕民不覺淚下﹐謂帝曰「吾這一鄕﹐周鄭所聚三千餘人﹐北連眞定﹐南接懷衛﹐約有三千餘處﹐此是鄕民彊壯者舉首南望﹐要見南宋官兵﹐今官家被其執縛﹐吾等鄕民不久自散也。又聞康王南京做官家﹐不知如何也。」澤利曰「康王也被捉﹐後面便來。」遂將所執鄕民放去。是晚﹐帝及後皆宿於野中﹐上無遮覆。至半夜﹐有微雨雷自北起﹐衣服皆垢膩﹐爲雨沾濕。至曉﹐雨大作﹐泥雨中行數里﹐方及一寺﹐駐軍於中﹐乃得少憩。移時雨止﹐水濕徧身。二十八二十九日﹐並在荒野中行﹐不知里數﹐其番騎皆於馬上喫漧糧肉﹐及有擄掠到隨行人取水煮食﹐帝後微得些食。二十九日晚﹐澤利解衣數件﹐泥污皆徧﹐令朱后就野水洗濯﹐二帝﹑二後但痛哭流涕不止。日昃﹐猶催行。至晚﹐後騎報言﹐鄕兵散﹐數隊約千餘人在此寺中屯駐。澤利叱左右﹐可分兵一半﹐前往殺之。乃遣次將骨夜又將兵馬前去迎戰。至夜半﹐令人回報﹐殺得人兵四散﹐得糧而返。初三日﹐過一坡澤旁﹐其中殺倒死屍堆集﹐臭穢不可近。有狼二頭在其中噬嚼人肉﹐見人驚散﹐鳥鵲鳴噪﹐可驚可駭。是日﹐在坡野中﹐天气漸熱﹐無水可飲﹐帝渴甚﹐而莫有敢供者。自三月半間﹐拘執甚急﹐𨿽便溺之往﹐必使人持刃隨從。初五日以後則不復記月日﹐盡行廣野大途﹐日以饑渴爲念﹐不復記憶。但云或日﹐觀者自可見其次第也。或日﹐至一鄕村﹐數十家﹐見澤利至﹐俄有褐衣前揖澤利﹐奉上酒食﹐二帝及後亦有酒食﹐頗丰腆。或日﹐至一縣﹐不暇問名﹐亦有官出迎﹐如前備酒食﹐內有一知縣者﹐乃一番官﹐見澤利畢﹐次見帝後曰「小番娶得肅王小女爲妻﹐要見皇后。」乃引一女子前拜﹐已戎服﹐視太后等泣曰「奴是肅王小女珍珍也。」呼太后爲婆婆﹐朱后爲姆姆﹐曰「前日爲馬軍擁道至此﹐其首領萬戶﹐不知姓名﹐與此知縣是弟兄﹐將奴嫁與他﹐今成親六日矣。前日在此縣中﹐諸皇孫兄一十七人﹐皆爲諸人分去﹐或爲妻者﹐或爲妾者﹐東西南北不知去向矣。」拜說未畢﹐爲知縣引回。是晚﹐宿一豪富家﹐主者接澤利甚有禮。中夜置酒﹐命妾數勸酒﹐兵士數輩執縛帝及後於庭中柱上﹐至以便溺澆之﹐不能反側。勸酒婦人皆美色艷服﹐良久酒罷﹐澤利與豪家趨別館。美妾吁噓相謂曰「吾與汝皆太上皇女孫﹐今日伯伯做官家不好﹐不如吾公公做官家快活﹐今落在他家﹐何有出期﹖」再三流涕﹐爲人所呼﹐入庭幃而去。或日﹐至一州﹐亦不記州名﹐人煙稍異於他州。澤利在驛中安泊﹐知縣與官員來相見者皆是番人﹐買賣者問知是二帝二後被執縛﹐往往亦有流涕者﹐或默然﹐或低聲語曰「南京有官家張邦昌﹐系大金所立﹐才做官家﹐便叫康王卽位。大金官家怒發﹐已差四太子領人馬去收復也。」時帝及太上於隔窗聞之﹐乃知康王不在番中﹐前日騎兵所言﹐蓋妄語也。是日﹐稍稍得食﹐但粗糲不堪耳。或日﹐到一縣﹐極荒殘﹐有屋七八間﹐城廊皆裂﹐有一女子年二十餘﹐路旁垂首曰「吾乃南朝皇孫女﹐因病﹐爲大軍棄到此﹐不能存活。」見太后過﹐乃拜曰「帶取奴奴去。」後不敢畱。左右或報澤利﹐澤利視之﹐微笑曰「一塊去。」遂令左右扶上馬﹐乃行。是夕﹐宿於野寨中﹐澤利醉淫其女﹐醜惡之聲﹐二帝共聞﹐不敢開口。遇有餘食﹐皆與女子分食。謂朱后曰「你不如他。」或日﹐行至一城﹐不知是州是縣﹐止有官兵二十餘人﹐並無百姓。見澤利再拜﹐懷中出文字示澤利﹐及呼左右去。帝後冠幘衣帶如囚狀﹐坐一小室。良久﹐有人持文書示帝曰「可依此式作表﹐先達燕京。」其文引晉懷湣及孫皓﹑劉禪﹑石少主故事﹐及尊大金爲湯武﹐北滅契丹而又南滅炎宋﹐功徳巍峨﹐與夫請罪免死之意﹐持書者呼左右索紙筆與帝﹐曰「速寫﹗速寫﹗」帝不得已﹐乃從之。書云「亡國囚俘趙某﹐同男趙某及婦妾鄭氏﹑朱氏稽首再拜大金皇帝陛下﹐垂念某承祖宗基業﹐立民爲國﹐不能上順天心﹐下撫萬民﹐聽讒臣之言﹐結釁外國﹔徇賊臣之求﹐積怨華夏。致上國興弔伐之師﹐下土作向明之行﹐今一家被虜﹐百口分飛﹐父子二妻﹐尙祈哀宥﹐伏惟陛下徳過堯舜﹐威勝湯武﹐旣已滅宋﹐當立異姓。而微賤之軀﹐聽命幾下﹐幸與赦文﹐苟延殘喘。」文成﹐多爲刪吸偎慢﹐不欲與錄。其末句有云「湣懷幽厲﹐未知今日之慚﹔文武成康﹐曷敵此時之舉。」是日作表﹐出行三十里﹐及深夜月明方止。或日﹐及一官府﹐皆新創造﹐牌曰收復新門﹐旁列兵刃三十餘﹐入甲士六七十人。傳呼曰「趙某父子」﹐二帝爲執而入其門﹐兩道皆栽楡樹﹐下立庭砌。須臾﹐見堂上金紫人衣朝服﹐侍衛甚眾﹐引帝北面再拜﹐有人傳謂曰「將他二人去見海濱侯。」言訖﹐趨出大門﹐復入小室。至庭中﹐見一胡人胡服﹐無巾幘﹐立庭砌﹐若有所伺者。左右指謂曰「契丹主耶律延禧也。與汝罪狀一﹐同在此公事未了。」言畢﹐復引帝坐一小室。須臾﹐延禧亦入﹐頭有巾幘﹐二帝曰「吾大宋與契丹南北二百餘年﹐未嘗絕和好﹐一旦爲姦臣所誤﹐俱至於此﹐爲之柰何﹖」延禧曰「公父子明後日北國皇帝須有赦罪之理﹐吾已在此三年﹐尙未了絕。」帝曰「何事未了﹖」延禧曰「吾祖眞宗皇帝在日﹐有百穴珠一顆﹐大如雞卵﹐上有百穴﹐每穴中常有生珠一顆﹐月明之夕﹐以珠映之﹐其珠自落下﹐以絳紗承之﹐每日可得珠百顆。又有通香木一段﹐以沸湯沃之﹐取其汁洗衣服﹐及灑萬木花卉屋宇間﹐經年不散。人有奇疾﹐服之亦愈。燒之可降天神﹐香气聞達百餘里。當時契丹爲大金所滅﹐二物不知何在。今北國皇帝須要此物﹐緣此三年未得釋去。吾妻子族屬盡皆分散﹐作他家貴人﹐美貌者入富家﹐醜陋者入民庶家。」帝曰「此爲何處﹖」延禧曰「此名平州﹐去燕京尙有七百里﹐勉之勉之。」良久﹐有人引延禧出。帝立廡下﹐及有甲士擁一番囚至﹐其人大罵﹐言語不辧﹐主者乃命以刀斷其舌﹐牽出斬之。其妻美貌﹐再拜請命﹐怒﹐亦斬之﹐小兒子四人並令敲殺。主者命引帝出﹐見二後尙立墻下﹐映日而哭﹐同行至通衢﹐斥令上馬而去。遂令出一城門﹐向北而行﹐道間花卉甚多。少頃﹐有二十人往來不止﹐曰「郎主召見四太子於江南﹐今日便令車馬前去。」帝與太上立路旁﹐時有二人﹐皆南朝人﹐爲兵卒者﹐不知其爲帝也﹐乃相謂曰「五月一日﹐康王南京卽了位也。」余語低不可辧。少刻﹐路間左右催行。至晚﹐行得百餘里。其時近暑﹐帝後衣服垢膩蟣虱﹐不可衣著﹐頭無巾幘﹐宛若囚徒。行三日﹐不見澤利之面﹐亦不知澤利在軍中與否。左右時時詬責﹐言語不甚能辧別。行數日﹐有人呼帝出﹐謂曰「四太子大王軍至﹐汝可出見之。」路旁有一寺﹐四太子坐胡牀﹐引二帝二後拜於堂下﹐四太子且詬責曰「汝父子無道﹐致有今日﹐若當時信吾國家言﹐誓尋海上之盟﹐共滅契丹﹐分其土地﹐南北爲國﹐豈有今日﹖柰何不順天命﹐反與契丹連和﹐欲坐觀成敗﹐彼勝則從彼以攻吾﹐吾旣勝矣﹐又不能從吾﹐汝之愚一也﹔吾兵已破汴邑﹐皇帝湣念生靈﹐與汝講和﹐以河爲界﹐汝又不服﹐勞吾師徒遠徵﹐汝之愚二也﹔且天子死﹐社稷亡﹐汝祖宗二百年﹐不能守成﹐內則奢侈﹐外則結怨﹐一旦滅絕﹐何面目見國人﹖尙忍死見吾﹐何慚如之﹖汝之愚三也。」帝爲四太子所責﹐俯首流汗﹐不能言﹐但與太上太后再拜而已。續呼左右取筆硯﹐令少帝作書﹐召劉光世﹑韓世忠﹑劉等歸服﹐而曰「今日夏至節﹐賜汝酒各一杯。」令左右於金瓶中斟四杯飲之。復謂帝曰「北國皇帝無殺汝道理﹐不失爲侯王。」言訖﹐上馬而去﹐鼙鼓鐘鉦聲動天地。時二後自出京以來﹐足跣不復能行﹐𨿽乘馬﹐足皆生瘡﹐肌肉瘦瘠。二帝亦枯槁不類人形﹐爲左右監者詬責鞭朴﹐欲死無路。金人衣服共相結縛﹐夜臥不相捨﹐二帝及後與番奴連腕共手﹐合坐同食。似此行路五六日﹐始達燕京﹐蓋契丹舊都也。入門﹐小類東京﹐旣至內門﹐適金主登殿﹐左右執帝及後膝跪於地﹐皆再拜訖。其門內列金紫貴人﹐或綠﹑或褐﹑或傘﹑或笠﹑或騎﹑或車﹐約有數百人﹐皆稱萬歲。良久﹐傳呼令左右賜巾幘﹐又有侍官二人自金門出﹐傳金國皇帝聖旨曰「皇帝勞汝﹐賜衣服沐浴﹐來日入傳敕。」遂出赦書。引帝入都堂見宰相﹐至堂下﹐堂上坐一人﹐左右曰「此銀朱孛董相公也。」亦再拜﹐孛董答拜﹐中侍立堂上宣敕﹐其文不復載﹐後復曰「赦趙某父子之罪﹐免爲庶人。」引帝及太上入朝﹐皆巾幘﹐皆袍﹐二後服如常﹐至殿下﹐北面再拜訖。其門下列金紫貴人如前﹐國主自殿上傳敕﹐封帝爲天水君侯﹐太上爲天水郡公﹐各於燕京賜宅居住。左右唱命﹐二帝及後再拜謝恩。左右引去﹐入一小室。良久﹐有二皂衣吏引帝及後入官府﹐門有牌﹐書燕京元帥甲第。至庭下﹐有一番人坐堂上﹐曰「此元帥也。」帝亦再拜﹐皂衣吏呈文字於元帥﹐筆署其末﹐令引帝去。皂衣吏引帝後出門徒行﹐護衛二十餘人﹐經十餘街﹐始入元帥府。入門﹐轉左廊下小屋﹐呼帝與後坐﹐其中並無椅凳﹐惟磚石三四枚而已。時帝終日下拜﹐又飲食不進﹐驚惶不安﹐兩日之中﹐止飲食一次﹐後但哭泣而已。欲觸柱死﹐左右立止之。二十二日至三十日﹐並在室中鎖閉﹐日所有者粗飯四盂﹑米飯四盂而已﹐相顧不能食。朱后有疾﹐臥冷地上﹐連日呻吟﹐監者尙加詬責。少帝語左右﹕「汝等可憫念吾國破家亡﹐取湯水相救。」左右引去曰「吾國禁衛﹐犯旨過於殺人﹐汝呼憫字﹐已該大罪﹐尙欲索湯水耶﹖」再懇之﹐不顧而去。六月一日早﹐又引帝及後至元帥府庭下﹐令帝再拜﹐良久乃退。時朱后病不能行﹐左右監人負之而趨﹐雙手持後足﹐無禮特甚。是日以後﹐朱后病愈篤﹐初二日午刻死﹐年二十六歲。帝大慟﹐告監者曰「某妻已死﹐將如之何﹖」左右白於官﹐良久﹐有皂衣吏引數人扶後屍﹐用黍席韉捲之﹐共拽之而去。帝哭愈哀﹐不敢出聲﹐恐監者喝之也。初三日早﹐有中使坐元帥府﹐引帝後於前﹐傳敕曰「天水郡父子可往安肅軍聽候指揮﹐來日便行﹐元帥府發遣。」初四日早﹐元帥府吏呼帝曰「官家聖旨﹐令汝往安肅軍居往﹐今日便行。」帝曰「吾母鄭後抱病未愈﹐略候晚行如何﹖」吏怒曰「吾北朝不比你南朝﹐令在早行﹐你若守正﹐不至於此矣。到此尙不遵法。」吏叱帝﹐帝不敢對﹐乃徒步前行﹐護衛者二十餘人﹐自元帥府出行。至晚﹐始出燕京北門﹐宿捕司房。捕司如南朝尉司也。鄭太后不能行﹐帝與太上共扶或負肩之而進。是夜﹐𨿽宿捕司﹐無飲食。盛暑行沙磧中﹐每風起﹐塵埃如霧﹐面目皆滿﹐又乏水泉。監者二十餘人﹐爲首者阿計替頗憐二帝﹐乃謂曰「今天暑﹐稍稍食飽﹐恐生他疾﹐此間無藥。」遇有水處﹐必令左右供進﹐因此鄭後病漸愈。初五日行至十一日﹐所過村邑﹐飲食稍爲阿計替勸免。又戒左右勿得叱喝﹐日中極熱時﹐亦得少息於木陰之下。帝時年二十九歲﹐太上年四十六歲﹐形容槁黑﹐不復有貴人形相。若此行無阿計替護衛﹐六月酷暑中﹐必死無疑也。十二日晚﹐至安肅軍城下﹐其城皆是土築﹐不甚髙大。入其門﹐守衛者皆搜檢﹐以至鄭後臍腹間亦無不摸過﹐𨿽他人出入亦然﹐蓋入城內故事也。行經數街﹐始至官府。入門﹐引二帝及太后至庭下﹐左右喝名﹐令帝再拜訖﹐知軍者別呼綠衣者引帝三人出門﹐入一小室﹐令帝後坐其中﹐送粟米飯漿﹐令帝後飲啜。阿計替自外至﹐語帝後相慰安﹐遂引別去。自此封固室中如前。帝後自春及夏﹐跋涉道途﹐人行泥淖中﹐衣服垢膩﹐且生蟣虱﹐苦楚不可行﹐獨有阿計替者﹐自澤利命之監守﹐至今不離小室門﹐復時時爲帝洗濯﹐但言不可辧﹐時至曉一二句。十四日﹐知軍使人呼帝至庭下﹐且傳北國皇帝聖旨曰「天水郡公趙某父子並給賜夏衣一襲。」視之﹐乃紗帛二段﹐生絹一段﹐令帝謝恩拜受﹐使人持其物同歸。其物乃爲監者取其半﹐復以舊沙褐衣並生絹付帝曰「可衣此﹐庶免汝裁造也。」自此﹐日坐室中鎖閉﹐惟得粟米漿水各一盂而已﹐余無有也。十七日晚﹐將近二更﹐外有喊聲﹐火光燭天﹐殺人﹐大亂。蓋安肅知軍人有二﹕一是契丹人﹐一是大金人。二人不和﹐其契丹人欲殺大金人﹐劫二帝南歸投西夏﹐結連易定一路。謀尙未發﹐偶以酒醉鞭撻一奴﹐奴往告大金知軍﹐遂舉兵圍契丹人﹐殺傷殆盡﹐至晚方定。其火連燒屋宇百餘間﹐殺死七百餘人﹐至燒二帝所居室二丈許乃止﹐不爾爲火焚死矣﹐蓋拘執之故也。十八日早﹐知軍在庭上﹐引帝至庭下﹐且責曰「你與契丹結連﹐殺我同歸西夏﹐吾昨夜已殺了﹐今奏大金皇帝﹐與你理會。」帝曰「某在室中﹐防固甚密﹐何由與彼通情﹖」知軍怒曰「現有首告人在﹐你不得胡說﹐煞好公事。」帝爭不已﹐知軍令左右以鞭擊之﹐帝口血出﹐齒碎﹐令人拽去﹐復入前室拘之﹐以繩縛帝﹐帝泣不能出聲。是日飲食不至﹐惟監人私以漿水並少許飲食餉帝﹐三人分食﹐至夜﹐囚系愈急。至六月二十日﹐並如前。二十三日﹐知軍坐廳上﹐命引帝至庭下﹐再拜聽詔﹐曰「趙某父子旣已免死﹐令居止安肅軍。乃結連同知李奉國﹐意欲反叛﹐本宜賜死﹐姑置勿究。更令往云州聽候指揮﹐仰安肅軍發遣前去。」讀訖﹐引帝再拜謝恩﹐帝哽咽不能言﹐知軍怒曰「汝尙敢如此﹐當初要殺吾﹐今日如何放得你過。」命左右拽帝﹐坐帝地上﹐以柳條鞭十五餘下﹐帝哭泣如雨﹐痛楚久之方蘇。戒左右曰「卽今便行。」至晚出城﹐宿野庭中。時甚暑﹐帝身有傷苦痛﹐坐庭中地上﹐不能起止。至深夜月明﹐始得少飲﹐三人分食。太上因暑熱成病﹐監人取靑野艸木板布於地上﹐令二帝臥其上﹐云不爲地濕所侵﹐可以免疾矣。二十四日至三十日﹐在路遭大風雨﹐狼狽萬狀﹐如是數日﹐方達云州。如前拜同知於庭下﹐命左右引帝入土園內﹐以兵守衛﹐𨿽衣帶皆爲取去﹐蓋防自縊也。日惟一食。至八月十七日﹐有綠衣吏手持鑰匙開上門﹐呼二帝及後出﹐謂曰「大金皇帝赦汝罪﹐叫汝再往燕京﹐可出謝恩。」時帝以稽首稱謝﹐蓋誠心也。其綠衣旣引帝出土園﹐復引入一室﹐如前囚閉之日﹐問得飯一木器﹐漿水一木瓶。時天气稍涼﹐二帝飲漿水疾作﹐待死而已。二帝受禍已及半年﹐置之無可柰何﹐不復愁苦﹐但衣袂經夏糜爛﹐寒不可敵﹐監者或遺以敝衣﹐稍代帝補益。十月或日﹐早五更﹐忽鼓聲四起﹐人兵奔亂殺戮﹐火光連天﹐蓋同知下有將補千戶者三人作亂﹐綠同知奪其妻﹐故舉兵殺同知家眷六十餘人﹐及市中百姓六七百家﹐日中方定。其千戶者三人皆下馬至帝前﹐攜衣數件﹐自隙中遺帝﹐曰「與你﹐與你﹐吾曹三人今歸西夏矣。汝國中南京康王已官家半年了﹐勉之﹐必有歸去之期。監者二十餘人﹐吾皆殺之矣﹐吾不可以久畱。」復贈帝漧糧數器﹐各上馬而去。是晚﹐城中大亂﹐有千戶執爲亂者殺之﹐乃止。經兩三日﹐別軍始至﹐城中方定。先是﹐監者中有阿計替﹐相從帝已半年矣﹐稍得其侍衛之力﹐帝謂太上曰「阿計替想爲亂者所殺矣。𨿽城中大亂﹐吾父子不敢出此門﹐柰何﹖」言未已﹐阿計替自外至曰「且喜無事。」帝問其不死之故﹐曰「吾於死人堆中藏伏兩晝夜﹐方得脫。」由是阿計替再監視二帝﹐外來二十餘人﹐蓋同知官屬也。或日﹐阿計替引帝至庭下﹐有紫衣一番人坐堂上﹐呼曰「識吾否﹖」曰「不識也。」遂自言曰「吾乃蓋天大王﹐系四太子之伯。」良久﹐屏後呼一人出﹐帝視之﹐乃韋妃也。太上俯首﹐韋妃亦俯首﹐不敢視。良久﹐蓋天大王命左右賜酒二帝及太后﹐曰「吾看此个婦面。」蓋韋妃爲彼妻也。酒罷﹐謂監人曰「善護之。」阿計替引帝去﹐再入前室﹐然稍稍緩其監﹐飲食略備﹐以此經一冬﹐稍可禦寒。天輔十一年正月一日﹐大金例以是日疏放囚禁﹐𨿽死囚亦得少出﹐阿計替引帝出外縱步﹐但不出府庭門。帝視玩間﹐有一泥婢衣褐衣﹐口稱韋夫人所遣﹐手持一盒子﹐曰「夫人叫傳語十一官人﹑八官人﹐曰且耐心。」且密語曰「聞九哥已卽位﹐恐有歸期未晚也。」其人將盒子中物置太上衣中﹐奔走而去。帝視其物﹐皆棗面所燒大餅也。阿計替乃佯言曰「是何泥婢﹐送與他人﹐可速歸之。」乃引帝入室中﹐問曰「適聞九哥是何人﹖」帝曰「九哥乃康王﹐吾親弟也。今韋夫人﹐乃康王之母也﹐故來相報耳。」阿計替曰「十一官人是誰﹖」帝曰「十一官人吾父也﹐八官人卽吾也。」遂持其物與阿計替並新到監者二十餘人分食之。至晚﹐更不復出。初三日﹐例是日爲偸日﹐𨿽婦女什物金寶﹐宮中不禁也。他日則不然﹐必置於法也。是日﹐有黃衣者數人﹐各持飲食七八器﹐將五器與監者食之﹐三器使人賫至室中﹐謂帝曰「食之。」視其物﹐皆肉縻﹐以肉與米合煮之者。帝與太上太后食未已﹐乃爲監者持去。帝問阿計替曰「此食何爲者﹖」答曰「此地風俗﹐樂善人家﹐惟作粥以食囚禁者﹐可與齋僧同功﹐故今日有人賫來此也。」帝又問曰「此何人家也﹖」阿計替曰「此亦韋夫人所遣也。」二帝與後因韋夫人在彼﹐稍稍獲安。十四日﹐彼處亦放燈﹐街市張燈﹐無鼓樂﹐但有金鼓喧天﹐至更後而已。胡婦胡女攜手於酒肆中﹐遇人卽便暗合而歸﹐宮中父母皆所不禁。二十日﹐阿計替謂帝曰「今月十九日﹐北國皇帝生日﹐作宴天下﹐此處同知宴罷﹐先赴燕京去也。」蓋北國法﹐先期十日賜宴﹐近郡卽赴燕京上壽。是夜更闌﹐阿計替指引向來送餅食泥婢至帝前﹐曰「夫人傳語十一官人﹑八官人﹐兩三日中﹐往燕京去也。復來與不復來﹐未可知﹐且保重將息。」言已急行﹐去甚速﹐其他監者已覺﹐爭問其實﹐阿計替曰「汝不知同知有指揮事﹖」遂不復問。是夕﹐二帝及太后聞韋夫人去﹐甚不樂。二十三日﹐聞韋夫人同蓋天大王領馬騎前去﹐畱下千戶五人﹐內一主者名啜雞凡﹐領人從二十餘人至帝前﹐曰「蓋天大王﹑韋夫人與你父子三人煞有公事﹐似你這般人﹐畱之何用﹖若五七日聞知蓋天大王不再來﹐共你喫這一場公事。」呼監者二十餘人戒曰「防固不可少緩。」自此帝復與監人﹐拘執如前。阿計替亦不敢少有庇緩。二十八日﹐阿計替前白帝曰「聞知四太子已上四川﹐及建康府﹐又爲四太子探知﹐康王已南渡浙江﹐其勢恐不能久。」二帝聞之太息曰「若九哥事不成﹐吾父子俱無望矣。」俄有持酒至曰「金國皇帝生日﹐例賜酒肉。」帝就食之。二月一日﹐有探騎至官府中報主者啜雞凡曰「北國皇帝已差四太子蓋天大王往關西﹐交點五路財客﹐別有文字﹐差兀西哺途來作此處同知也。」初二日﹐有皂衣吏持文字前來白帝曰「新同知到來﹐要你文字﹐須便供寫。」帝曰「所寫如何﹖」曰「速寫﹗速寫﹗」詬詈言語不曉﹐帝不得已﹐乃書如今之案款狀曰「近封天水郡趙某﹐同男趙某與妻鄭氏各年若干﹐謹狀。」番人執去。初十日﹐同知到云州﹐引帝至庭下﹐訊問曰「汝是趙某父子否﹖」曰「然。」令左右引去之。少刻﹐阿計替白帝曰「同知兀西哺途乃是途石之兒﹐其父因從四太子往江南﹐爲劉三相公捉去﹐今來恨官家﹐將汝三人苦楚。」又移二帝入一小室﹐濕淖不可坐﹐帝泣相謂曰「吾父子死於此矣。」阿計替曰「兀西哺途差吾往燕京下文字﹐須一二十日可回﹐二官人且耐心﹐吾去燕京﹐一道與官家將問南京仔細來相報也。」十一日至三十日﹐並如前。三月初九日﹐忽褐衣一番人到囚所﹐持文字曰「皇帝聖旨﹐又叫你三人往西州聽指揮。」蓋緣同知奏乞也。二帝泣曰「又復何地去﹖」俄有人引帝手﹐被執縛驅行﹐至晚出云州﹐北行二十里方止。自此以後﹐則日月不復記憶﹐蓋緣阿計替不在帝之左右也。或日﹐其所行地﹐皆坑窟﹐不平﹐有一監者言語稍順於帝﹐謂曰「此長城塞也。」或日﹐行五七十里﹐或八九十里﹐辛苦萬狀﹐二帝及後足痛不能行﹐時有負而行者。漸入沙漠之地﹐風霜髙下﹐冷气逼人﹐常如深冬。二帝衣服單薄﹐又爲時疫所梗﹐不能行走﹐困臥古屋中七八日﹐方得少愈﹐又爲監者催行。帝起骨立﹐不能飲食﹐有如鬼狀。途中監者作木格﹐附以茅艸﹐肩輿而行﹐皆垂死而復生。再行三四日﹐自北有騎兵約三四千人﹐首領衣紫袍﹐訊問左右﹐皆不曉。帝臥艸輿中﹐微開目視之﹐左隊中有綠衣吏﹐若漢臣者﹐乃下馬駐軍﹐呼左右取水喫漧糧﹐次於皮篋中取出牛幹肉數枚贈帝﹐帝得此食之﹐肢體少蘇。綠衣語曰「吾漢臣也﹐昔事陛下﹐爲延安鈐轄周忠是也。元苻中﹐因與西夏將交戰﹐爲西夏所獲﹐降之﹐父子由是皆在西夏﹐臣亦作西夏部中首領。宣和中﹐西夏遣臣將兵助契丹﹐爲大金執縛﹐降之﹐今爲云州總管﹐郎主命臣受奚國節度﹐發兵往陜西破曲將軍﹐今所領兵是也。因言陛下勿憂﹐且契丹大遼王曾與大金連戰﹐尙且不死﹐今現在昌合州收管。陛下不曾與大金苦戰﹐只是四太子下江南稍稍失利﹐金國中盛稱張浚﹑劉﹑韓世忠﹑劉光世數人皆名將﹐皆可中興。臣本宋人﹐不忍陛下如此﹐故以少肉爲獻。」言訖別去。經行已久﹐是日宿於林下。時月微明﹐有番酋吹笛﹐其聲嗚咽特甚。太上口占一詞曰「玉京曾憶昔繁華﹐萬里帝王家。瓊樓玉殿﹐朝喧弦管﹐暮列笙琶。花城人去今蕭索﹐春夢繞胡沙。家山何處﹐忍聽羌笛﹐吹徹梅花。」謂少帝曰「能賡乎﹖」少帝乃繼韻曰「宸傳二百舊京華﹐仁孝自名家。一旦姦邪﹐傾天折地﹐忍聽琵琶。如今在外多蕭索﹐迆邐遠胡沙。家邦萬里﹐伶仃父子﹐向曉霜花。」歌成﹐三人相對大哭。或日﹐所行之路﹐皆艸木蕭索﹐頓起悲風﹐黃沙白霧﹐日出煙靄。動經六七十里﹐絕無人煙﹐但見牧羊兒往來﹐蓋非正路。時見城邑﹐𨿽在路之西東﹐而不復入也。時方近夏﹐岸柳夾道﹐澤中有小萍﹐褐色﹐不甚靑翠。又如此行十餘里﹐方至一小城﹐云是西州。護人引帝入城﹐其地無復人煙﹐監者云是昔日契丹道宗囚髙麗二王之所。其中方廣不甚大﹐有屋數十椽﹐皆頹敝﹐廊廡欲傾﹐籬落疏虞﹐不類人居。經兩三日﹐乃遣兵騎回歸﹐止畱護衛者六七十人在彼。帝與太上及後止在中間一室﹐不敢出入﹐飲食日止一次﹐皆是粗糲。或時有小羊肉。或日﹐二帝相謂曰「吾父子在云州日﹐深得阿計替保護﹐微得知南地消息﹐如今相距已經兩三月﹐不知其人還云州否﹖」還時亦不知再來此否﹖言畢﹐有白帝曰「阿計替是吾阿哥﹐吾名查二理﹐當時北國皇帝專使吾二人監守你父子三人﹐如今阿哥被云州總管差往燕京下文字﹐不久亦須來此。緣阿哥能寫文字﹐虜主時時要申發文字﹐故必須來此。阿哥去日﹐亦曾說與我﹐叫我保護你三人﹐你三人且放心。」或日﹐阿計替到捨中﹐揖二帝曰「且喜安樂﹐吾自云州往燕京﹐又自燕京還云州﹐又自云州到此﹐往復一千餘里﹐不勝艱辛。」於懷中取出文字﹐令二帝看視﹐其上書云「今年南事未定﹐苗傅﹑劉正彥廢子官家﹐立明霞愛太子。」又云「已得建康府﹐車駕入海矣。二太子已得四川﹐四太子已至兩浙。」帝視畢﹐嗚咽曰「我國祚可知矣。」又云「苗傅﹑劉正彥敢如是﹐吾兒子方卽位四五年﹐做得甚事﹖」良久﹐阿計替收文字入懷。或日﹐阿計替謂二帝曰「今日七月初五﹐後日七夕﹐你二官家在京﹐煞時快活。」二帝嗟嘆曰「到此寧可復言此耶﹖」言訖﹐有甲士五十人喊聲喧呼﹐曰「在此。」二帝驚懼﹐不覺僕地﹐且曰「吾命在今日矣。」阿計替出﹐首力白其事。帝自窗隙中望之﹐兩手足俱戰掉。少頃﹐阿計替持刀入帝所﹐帝驚﹐以手掩目﹐太上太后亦然。阿計替乃髙聲曰「不幹你三人事。」遂於帝所右壁後執一小奴而去﹐付首力者殺之﹐攜其首而去。近三時許﹐帝後心神始定﹐尙未能言。阿計替入謂曰「先來驚否﹖」帝曰「何事﹖」答曰「此七月七日祭神也。吾金國禮﹐於今日先伏藏一人於暗處﹐然後大領兵馬﹐佯爲捉獲﹐斬首祭神﹐以首爲上祀﹐身爲次祀﹐羊爲下祀﹐祀畢﹐人羊俱煮熟啖之﹐謂之祈福。」帝曰「若非汝唱言不幹你三人事﹐吾已驚悸矣。」太后因驚得病﹐九日方蘇。或日﹐首力持人頭者以肉一臠詣帝前曰「祈福肉﹐可食之。」帝聞其气﹐臭穢不可近﹐欲辭之﹐阿計替在旁曰「受之﹐可有福﹐不可不受。」乃受之。首力舞蹈而去。或日﹐秋風大起﹐冷气襲人﹐阿計替曰「秋令至矣。」俄聞空中雁聲嘹嚦﹐自北而南﹐時監者皆爲阿計替揮去﹐壁間適有弓一張﹐阿計替曰「官人能弓矢乎﹖射雁以卜﹐此番胡事也。」手持弓曰「吾代官人卜之可乎﹖」帝曰「善。」乃執箭仰天祝曰「臣不幸﹐上辱祖宗﹐下禍萬民﹐若國祚復興﹐當使一箭中雁。」遂付阿計替射之﹐一箭中雁﹐宛轉而下。二帝拱手稽顙曰「誠如此卜﹐死且無憾。」阿計替亦微笑﹐取茅艸熱火﹐炙雁而分食之。或日﹐阿計替又密入室﹐語帝曰「南朝聞說四太子盡得江南﹐迆邐至洞庭湖。」又云「金國官家使人往北國﹐起人馬前向江南廝殺。」時天气漸寒﹐帝後衣服皆腐爛垢膩﹐時時得阿計替集番婆胡婦洗濯。或日﹐大雪數尺﹐室中極冷﹐不可出。帝後顙膝相拄﹐聲顫不能言。阿計替持一氈投蓋三人之首﹐稍獲安暖。太上自云州一病之後﹐發退不復更生﹐如僧尼狀﹐與番奴剃頭相似。是日極冷﹐又乏飲食﹐止得雁一隻﹐於火上燒熟共食之。或日﹐阿計替謂二帝曰「今朝已十月初一日也。」帝曰「十月天寧節﹐今日與向日不同。」並泣下。阿計替曰「天寧節何節也﹖」帝曰「生辰節也﹐吾生於此日﹐未知死於何日﹖求生不得﹐求死不得﹐自古帝王之辱﹐惟晉懷湣﹑石少主與吾父子耳。」或日﹐天气稍和﹐日色晴麗﹐阿計替曰「今引鞭春。便有多少和气。」遂將羊乳杯許飲帝﹐曰「以此代酒。」其乳腥穢﹐勉彊飲之。或日﹐雪霽天晴﹐阿計替曰「今日可出去矣。」帝後皆以極冷爲對﹐阿計替曰「春回雁歸矣。」空引雁聲自南而北﹐千萬成羣而去。先是﹐北地苦寒﹐必掘地作穴﹐以居數月。帝室中亦作穴﹐深五七尺﹐帝後晝夜伏其中﹐其餘護衛人亦如是。是日﹐始出坑﹐不復入矣。時天輔十二年﹐乃大宋建炎四年庚戌歲也。或日﹐午間傳聞﹐北國皇帝後上仙﹐阿計替等六十餘人﹐皆以白布纏頭作孝﹐鄭太后曰「吾何日死也﹖」聞說金主自皇后上仙之後﹐喜怒不常﹐時帶刀劍﹐宮人有忤已者﹐必手殺之。阿計替曰「你國中有肅王乎﹖」曰「有。」「有女子乎﹖」曰「有。」「近聞皇帝以肅王女爲嬪禦﹐寵冠後宮﹐由是皇后怒忿﹐自縊而死。金主知其實﹐乃手殺肅王女以復仇。」鄭後聞之﹐乃曰「肅王女玉箱也﹐此女少多奇異﹐今以兵刃之間身死應之。常記肅王妃﹐陳執中女也﹐孕玉箱日﹐夜夢靑衣童子自天而降﹐手執鐵盤﹐盤內有正印二組﹐曰﹕『天錫汝女爲皇后妃。』驚寤思曰﹕『吾夫王也﹐吾妃也﹐豈得父母爲王妃﹐而女復爲後者﹖』閱數歲﹐戲於水次﹐得玉印一枚﹐文曰『金妃之印。』究其所自﹐於宮中池畔得之﹐亦嘗玩佩不去體。」金人入城﹐皇族皆爲掠取﹐此女爲完顏樹所虜﹐每日欲醉淫此女﹐中昏懣絕不前。乃以其女進於金主﹐金主幸之﹐生一男。後因後兄沮李孛進夏國李氏女以爲妃﹐兩人爭寵﹐趙妃欲以陰計中金主﹐以雪國恥。偶皇后死﹐妃因侍側﹐多以私意教金主殺左右及李妃。又因暑月﹐嘗以雪水調腦脂以進﹐因此金主亦發疾。時天輔十四年六月。尋於十五年正月十一日宮中飲宴。是時﹐金主無皇后﹐止有趙妃當寵﹐其肅王亦因病而死。一日秋深侍坐﹐金主因向趙妃曰「汝爲南朝族屬﹐豈得如此富貴﹖候後服除﹐以汝爲皇后。」一日﹐因左右奏﹕「趙某父子現在西州﹐近者四太子爲韓世忠敗於金山﹐幾死舟中而回﹐是南朝之勢漸欲大﹐可將此三人更移入內地。」金主曰「可移向五國城。」時妃在側﹐因奏曰「陛下倘以妾之故﹐庇其祖父﹐使不致凍餒﹐亦妾之幸也。」金主曰「外事汝何得預﹖」妃曰「父母骨肉何可不預﹖陛下還有父母也無﹖」語甚厲﹐因此金主怒發﹐曰「畱汝在宮中﹐外有父兄之仇﹐內有妒忌之意﹐一旦禍起﹐吾悔何及﹖」妃曰「汝本北方小胡奴﹐侵淩上國﹐南伐炎宋﹐北滅契丹﹐不行仁義﹐專務殺戮﹐使吾父兄孤苦﹐他日汝亦遭人如此夷滅也。」金主愈怒﹐手刃殺之。或日﹐阿計替持文字至帝前﹐白帝曰「得旨文﹐移吾這幾个去五國城﹐來早便行。」次日﹐阿計替引帝徒行﹐護衛六十餘人﹐出西州。至晚﹐約行六七十里﹐帝後俱不能行﹐泣哀謂阿計替曰「何不告金主﹖就此地便將吾敲殺﹐何故只管叫我千里去也﹖」阿計替曰「須是忍耐彊行﹐勿思他事﹐但有吾在﹐大王且莫憂。」以此又徒行五七日﹐鄭太后因病不能行﹐少帝乃負之而進。是晚﹐鄭太后崩於林下﹐時年四十七歲。倉卒之際﹐於路旁用刀掘坑﹐以身上衣服裹而埋之。二帝皆哭之慟﹐護衛人亦有不忍者﹐亦有詬詈者﹐催促起行。又經兩三日﹐始達五國城﹐大約與西州相類。有云此處乃是契丹囚阻羌西部黑人吐番奚國酋長處。城中有民五七十家﹐皆荒殘不成倫理﹐入官府中﹐有大庭﹐無廊廡﹐皆倒損坍壞。護衛者引至庭下﹐庭上坐一紫衣番人﹐阿計替曰「有文字在此。」出示之﹐老番唯唯﹐使人引帝入左廡下小扉﹐進一小室﹐惟有小臺﹐可坐二人而已。四壁皆土墻﹐庭前作木柵護衛之﹐緘封而去。日晏﹐得食一盂﹐二人分而食之。五國城中居七八月﹐大約一日一食﹐此一年中酒食一次。七月七日﹐祭神得酒食一次。阿計替與查二理共幸一婦﹐阿計替遂手殺其弟。至十月﹐天气寒冷﹐乃掘坑以居。二帝因病疫不安﹐護衛者亦死半矣。天輔十六年正月元宵﹐此處亦有少燈﹐皆以磁碗貯羊脂﹐以艸爲炷而燒之。有僧五七人作佛事﹐皆胡僧也﹐贊祝官家福祿萬壽。帝問阿計替曰「此間離京城幾千里﹖」曰「三千八百餘里。此處西去黃龍府二千一百里﹐此城乃漢將李陵戰敗之地也。」日晚﹐老番以乳酪一甌使人持至。時苦雨﹐捨宇崩壞﹐墻壁圯裂﹐有蠍數十走出﹐螫太上之臂﹐病痛移時﹐其餘蠍少帝以土塊擊之。或日﹐庭中列香案﹐庭上紫衣褐衣三番人飲饌﹐云是日乃金國皇帝生日。飲五七盞﹐皆有食。次使人持餘食自隙中遺帝﹐曰「帝賜酒食﹐喫之。」二帝食之﹐不復辧其名﹐食之皆嘔穢至盡﹐問於阿計替﹐乃蜜漬羊腸合馬腸共成之﹐非囚者所能食﹐亦此中珍味也。或日﹐上皇因哭鄭後﹐一目失明﹐不能睹物﹐終日合目坐室中呻吟﹐求死不得﹐時年五十一歲。因語帝曰「我祖宗二百年基業﹐今一旦罹外國之鮏羴﹐禍起姦臣之手﹐一家三千餘口﹐惟見汝一人在此﹐餘外骨肉流落﹐聞皆爲人奴婢﹐𨿽韋妃爲蓋天大王所得﹐云州一別﹐不知今復何在。」上不時涕泣﹐太上亦哭之甚﹐月餘﹐一目枯矣。或日﹐中庭設祭儀﹐問之﹐云祭天王﹐蓋彼中所重者。是夜﹐列燈燭﹐至中夜而止。少帝於牖中望神祝曰「願速死﹐南則中興﹐北則願還內地。」是夜﹐夢神自空降﹐揖帝於前庭﹐謂曰「吾實北方神天王是也﹐上帝命吾統攝南北生靈﹐更十年﹐天下太平矣。南北中興﹐與昔相類。」言訖﹐升天而去。帝寤﹐白太上﹐太上曰「吾之夢亦如是﹐何祥也﹖」或日﹐有中貴坐庭上﹐與老番對坐﹐引二帝至庭下﹐語曰「北國官家欲立趙氏爲後﹐稱爲荊王女﹐吳王孫女。官家未知宗派﹐實遣吾來問汝﹐可具圖以上。」帝曰「吾亦不知﹐族譜不存﹐難可考也。大金破京師日﹐宗正文字皆爲北朝取去﹐想尙在﹐何不檢閱﹐兼問皇后細的合對﹐便見是何族屬。」泣下久之﹐中貴人曰「臣亦陛下東京小中貴﹐來時系娘娘私遣﹐路逢蓋天大王韋夫人曰﹕『爲吾起居二帝及太后。』余無所語。」帝曰「太后已死矣。」貴人曰「今月十一日﹐想已冊立矣。嘗記皇后說﹐在京日呼太上爲伯公﹐今上爲伯兄。皇后有二子﹐長曰殊哥﹐小曰靑哥﹐早晚必有太子也。」言訖﹐上馬而去。或日﹐有中貴坐庭中﹐使人引帝至庭下﹐言皇帝與皇后指揮﹐許令將鄭後朱后同葬於五國城﹐官給棺木。俄有擔荷二竹席囊二喪﹐骨殖零落﹐復令人取二棺木﹐亟殮之﹐並許令天水公隨葬於淺小之下﹐仍有旨﹐進封二後爲夫人。以皇后恩澤﹐時放二帝囚禁﹐令城中自便往來﹐但不許出城。自此二帝或時出外﹐坐於市中民家﹐且話南朝事。民不敢答﹐但供需少飲食而已。二帝以五國城去燕京三千八百餘里﹐燕京去京師三千九百里﹐相去絕不聞音耗。其地亦時有客旅往來﹐見二帝衣服破敝﹐亦有少遺贈者。

