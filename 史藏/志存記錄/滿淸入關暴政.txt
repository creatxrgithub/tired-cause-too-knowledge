《滿淸入關暴政》﹝淸﹞韓菼

●卷一

江陰﹐古延陵地﹐春秋屬吳公子札﹔戰國時﹐楚封春申君黃歇﹔自漢迄元﹐爲鄕﹑爲縣﹑爲國﹑爲望﹑爲軍﹑爲州﹑爲郡﹑爲路﹐沿革不常﹔明隸南直之常州府。其地北濱大江﹐東連常熟﹐西界武進﹐南界無錫陽湖。南北相去七十里﹐東西相去百四十里﹐中峙三十三山﹐爲田一百十三萬畝﹐輸糧六萬餘石﹐出賦十餘萬兩﹐蓋江以南一劇邑也。東關外舊設朝陽驛﹐蘇﹑松﹑浙﹑閩赴京之衝途。黃山港通大洋﹐順風一日夜卽至﹐洋船俱泊於港﹐故屢被倭寇﹐亦江防之要區矣。南幹龍入中國一支﹐盡於江陰具區之水﹐溢於芙蓉湖田。申﹑夏二港注之江﹐則邑乃山水交會之地。洪武帝駐驊瞰江山﹐嘗有建都之議。鵝鼻截江水脈﹐直射金山采石以下第一重門戶。元設萬戶府﹐明命吳楨﹑吳良等統重兵鎭守﹐規其形勢﹐誠南都之藩衛也。風俗淳厚﹐惇禮讓﹐崇气節﹐不屑屑以富貴利達爲事﹐故名公巨卿外﹐代產仙佛及畸人。卽有明一代事論﹐洪武初﹐焦故人只雞鬥酒﹐與帝班坐﹐不肯受官﹔徐麒奉詔諭蜀﹐復命辭職﹐帝命舉朝餞行﹔正徳朝﹐黃禦史安甫﹑史禦史良佐﹑黃主事昭﹐稱「殿前三虎」﹔天啟朝﹐詔獄者十三賢﹐江邑繆文貞﹑李忠毅居其二﹔鼎革時﹐陳震亨殉節泗陵﹐朱養時殉節舟山﹐胡熙云殉節海虞﹔其他孝悌節義之事﹐志不絕書﹐如周蘭等之禦海寇﹐吳兌等之禦倭寇﹔編氓賤隸﹐皆知取義成仁﹐捐軀報國﹐豈鐘毓之气使然耶﹖亦漸染有素云爾。

◎江陰災荒

萬曆五年大水。六年虫荒。八年大水災。九年海溢。十一年大水。十四年大水。十五年水災﹐民食艸木。十六年旱災。十七年大旱。二十一年雹災。二十三年水災。二十四年水災。二十六年夏秋雨災。二十七年久雨無麥。二十九年無麥﹐天啟四年久雨麥盡﹐江漲漂禾。五年無麥。六年旱蝗。七年虫食麥禾。

崇禎二年﹐秋冬不雨。三年旱麥萎﹐禾菜盡傷。五年夏旱。六年潮衝圩岸傷人﹐九月風變﹐禾若掃。七年夏麥隕﹐秋大雨損稻﹐二年麥盡靑﹐虫食禾。十一年大風損麥﹐秋旱蝗起﹐原野蔽空﹐復食麥苗﹐十二月旱蝗﹐四年大旱。

◎江陰變異

崇禎二年城鳴。十二年﹐雨赤小豆﹐四月虫聚鳴於天。十三年﹐虎至﹐傷人。十四年﹐虎又至﹐捕得之。十五年﹐河﹤囗力﹥鳥見﹝團音火﹐一名﹔﹤囗力﹥驑﹞﹐形不甚大﹐聲如兒啼﹐在城內外哀鳴一日﹐邑令吳鼎泰嘆曰「此城將有兵禍」。十七年﹐民家曉起﹐皆有黑圈記其門﹐或於釜底畫梅一枝﹐一夜殆徧﹐五里亭平地出虎﹐大如犢﹐而勢甚猛﹐傷人頗多﹐逐至百丈地方﹐跳河水中﹐漁婦刺殺之。

慕廬氏曰「嘉靖﹑萬曆以來﹐僉壬秉國﹐閹勢滔天﹐士气不揚﹐人理滅絕﹐歷朝末季﹐未有如明之失政者也。人事變於下﹐故天象應於上﹐天人交棄﹐𨿽有孝子慈孫﹐安能挽回造化哉﹖」

◎淸順治元年﹝崇禎十七年五月攺元﹞明亡

三月二十日﹐闖賊破燕京﹐思皇帝殉社稷﹐明至此亡。

◎淸發兵討賊

四月﹐明將平西伯吳三桂援京師﹐未及而陷﹐遂乞援於滿淸。淸遣世祖睿親王多爾衮代統大軍﹐授奉命大將軍印﹐錫以禦用纛蓋﹐星夜進發﹐遇賊將唐通於一片石﹐邀擊之﹐斬百餘人﹐賊遁。三桂率屬迎謁﹐乃入關。闖賊率馬步二十餘萬自北山橫亙至海﹐列陣以待。大風迅作﹐塵沙蔽天﹐呼噪奮擊追殺至四十里﹐賊遁走燕京。因晉三桂爵爲平西王﹐命統馬步一萬追殺流賊。

◎淸定鼎燕京

五月初一日﹐攝政王直趨燕京﹐所過州縣﹐官民並開城迎降。及至京城﹐賊已焚宮殿西遁。明文武各官﹐出迎五里外。王進正陽門﹐老幼焚香跪迎﹐入武英殿受賀﹐傳檄安撫畿甸郡縣﹐卽具疏迎世祖。九月﹐至燕京﹐爲崇禎帝發喪﹐以禮攺葬﹐追謚曰莊烈湣皇帝。躬祀郊壇﹐告祭廟社﹐禦皇極殿受朝。

慕廬氏曰「中國無主﹐臣民推戴﹐誠所謂天與人歸﹐得天下之正﹐古今未之有也。」

◎江陰民亂

四月三十日夜﹐始得都城凶耗。市井不逞之徒﹐乘機生亂﹐三五成羣﹐各鎭搶掠焚劫﹐殺人如艸。縣令無如之何﹐乃懇諸生中老成碩望者﹑同學師分往各鄕﹐諭以理義﹐動以利害。東北濱江一帶﹐許學師晉﹑諸生陳明時﹑正東徐學師廷良﹑諸生章經世﹑西鄕馮學師厚惇﹑諸生吳幼學﹑南鄕邑紳湯澄心﹑諸生張鼎泰﹑典史閻應元單騎至申港解諭之。

◎福王稱號於南都

五月十五日﹐史可法﹑黃得功﹑劉良佐﹑馬士英等集北來臣民﹐迎立福王朱由松於金陵﹐稱明年爲宏光元年。

慕廬氏曰「時當國破君亡﹐南北隔絕﹐援立親藩﹐冀延宗社﹐在可法等不可謂非忠於明者。」

◎淸順治二年乙酉﹝南都稱宏光元年﹐福州稱隆武元年﹞淸兵南下

福王荒淫無度﹐諸臣復不一心。五月﹐豫親王多鐸等統兵南下﹐連克淮揚﹐直抵江寧。福王奔蕪湖﹐公侯﹑閣部文武臣僚二百餘人﹑馬步兵二十三萬八千有奇皆降。

◎江陰欲勤王

大兵南下﹐典史陳明遇﹑訓導馮厚惇﹑都司周瑞瓏等糾集紳士﹐於五月十五日早﹐拜牌集議﹐募兵勤王﹐因一時無由招集﹐揮淚而散。

◎南都王豫王於南京戲飲﹐遣貝勒尼堪等追福王於蕪湖﹐知廣昌伯劉良佐勤王兵到﹐豫王遣一將統兵三百擒之。良佐叩頭乞降﹐請擒福王贖罪。福王聞信﹐先往太平府劉孔昭家﹐劉不納﹐遂奔阪子磯黃得功營。得功曰「陛下死守京城﹐臣可借勢﹐柰何輕出﹖」二十五日﹐良佐至﹐得功怒﹐不甲而出﹐單騎馳北營﹐隔河罵曰「我黃將軍志不受屈﹗」良佐伏弩中其喉﹐得功曰「我無能爲矣﹗」歸營拔劍自刎。良佐入其營﹐與總兵田確﹑馬得功縛宏光以獻﹐豫王執之北去。

◎命降臣劉光斗安常洲

禦史劉光斗﹐武進人﹐淸兵南下﹐詣軍前降﹐豫親王命安撫常州各屬。檄至江陰﹐獨不應。

◎江陰知縣林之驥去任

之驥﹐進士﹐福建莆田人﹐崇禎十七年到任﹐不解江南語﹐眾號「林木瓜」。時鄭帥率流兵千人過境﹐頭裹紅羅。始則攜小鹽包﹐百姓爭買﹐啟視﹐中有金銀貨寶﹐而兵不知也。蓋淮揚巨室﹐載以避亂﹐爲所掠得者。繼乃縱兵士掠城外﹐百姓洶洶爭城而人。兵欲劫城﹐幸之驥與鄭帥同鄕﹐出謁之﹐彼此燕語﹐繼以痛哭﹐遂肅然無犯。之驥乃哭廟﹐解印綬去﹐時五月二十五日也。

◎參將張宿﹑海防程某﹑縣丞胡廷棟﹑學使朱國昌﹑兵備馬鳴霆去任

劉光斗勸降﹐宿以義不可從﹐慷慨謝任﹐程﹑胡亦去之﹐朱與馬潛逸。諸生日詣學宮﹐相向哭。

◎主簿莫士英權署縣事

六月﹐士民以邑署無官﹐推士英權知縣事。士英潛通光斗﹐繳印冊﹐並解帑金﹐獻善馬﹐備極諂諛﹐揚揚以縣令自居。

◎淸特授知縣方亨到任

亨﹐豫人﹐乙科進士。豫省未入版圖時﹐乃先詣軍前納款者。先四日﹐有飛騎傳檄至﹐士英失望﹐令居民養於察院中﹐滿城洶洶﹐欲爲拒守計﹐以器甲芻糧未備﹐不敢遽發。二十四日﹐亨至﹐紗帽藍袍﹐未攺明服﹐年頗少﹐不帶家屬﹐止有家丁二十餘人。亨入空署﹐耆老八人入視﹐亨曰「各縣已獻冊﹐江陰何以獨無﹖」耆老出﹐遂諭各圖造冊﹐獻於府﹐轉送於南京﹐已歸順矣。旋出謁上臺﹐莫主簿亦以參謁出﹐先歸。乃傳剃髮之信﹐民情惶惶﹐俟縣令歸﹐一決可否。

◎收器甲

先是﹐福建勤王師爲淸兵所敗﹐有戰船三隻逃至江上﹐賤售器甲﹐江民爭買﹐北州尢多。二十六日﹐亨下令收之。

◎命軍民剃髮

豫王下令﹐江陰限三日剃髮。二十七日﹐常州太守宗灝差滿兵四人至﹐居察院中﹐亨供奉甚虔。

◎嚴飭剃髮

二十八日﹐亨出示曉諭﹐申嚴法令。

◎邑民呈請畱髮

二十九日﹐北州鄕耆何茂﹑邢觳﹑周順﹑邢季﹑楊芳﹑薛永﹑楊起﹑季茂﹑辛榮等公呈請縣詳憲畱髮。亨大罵不已。眾嘩曰「汝是明朝進士﹐頭戴紗帽﹐身穿圓領﹐來做淸朝知縣﹐羞也不羞﹖醜也不醜﹖」亨無如何﹐聽之而已。

◎閏六月初一日﹐江陰倡義守城

淸晨﹐亨行香﹐諸生百餘人及耆老百姓從至文廟。眾問曰「今江陰已順﹐想無他事矣。」亨曰「止有剃髮爾。前所差四兵﹐爲押剃髮故也。」眾曰「發可剃乎﹖」亨曰「此淸律不可違。」遂回衙。諸生許用等大言於明倫堂曰「頭可斷﹐發決不可剃也﹗」適府中檄下﹐有「畱頭不畱髮﹐畱髮不畱頭」之語﹐亨命吏書示此言﹐吏擲筆於地曰「就死也罷﹗」亨欲笞之﹐共嘩而出。

下午﹐北州少年﹐素好拳勇﹐聞之奮袂而起﹐各服紙冊﹐蒙以棉襖﹐推季世美﹑季從孝﹑王試﹑何常﹑何泰等爲首﹐鳴鑼執械﹐揚兵至縣前三銃﹐又吶喊至縣後亦如之﹐四門應者萬人。亨猶坐堂上作聲色﹐怒叱從役收兵器。眾呼曰「備兵所以禦敵﹐收之反爲敵用。」死不服。適亨老師無錫效順之蘇提學﹝一作舊學使宗惇﹞﹐遣家人來賀喜﹐從私署出﹐在堂上罵曰「爾這些奴才們﹐个个都該砍頭﹗」眾人詬曰「此僕降賊也﹗」奮臂毆死﹐將頭二門八扇﹐堆丹墀內焚其屍。亨出欲親執首事者﹐眾不遜﹐直前裂其冠服。莫主簿懼﹐踉蹌走匿。亨怯﹐許眾備文詳請免剃﹐眾遂散。亨乃閉衙急馳書於宗太守﹐並囑守備陳瑞之飛請往剿。

臨晚﹐縣吏密告曰「自汝等散後﹐亨卽傳我備文詳豫王﹐請兵來殺汝等﹐已馬上飛遞去矣。」眾怒﹐遂入署﹐以夏布巾系亨之頸﹐拽之曰「汝欲生乎﹖死乎﹖」亨曰「一憑汝等。」乃拘亨於賓館。抵暮亨向舉人夏維新疾呼解救。眾恐宵遁﹐因將亨送交維新﹝或雲走避鄕紳曹子玉家﹞。是夜﹐諸生沈曰敬等十三人﹐集議覆上臺。亨意欲多殺樹威﹐議不協﹐遂散。

◎初二日﹐江陰義民下方亨﹑莫士英於獄

次早﹐方亨回署﹐閉衙不敢出。閹邑聞風響應﹐四鄕居民不約而至者以十萬計﹐卽三尺童子皆以蹈白刃無憾而至此共擊者。分隊伍﹐樹旗幟﹐鳴金進城。集教場﹐議戰守﹐塡塞道路﹐無容足處﹐分途出入。自辰至酉方息﹐合城罷市。亨惶急失措﹐乘肩輿登君山安民﹐詭稱江民義勇﹐向誤於陸承差殺一警百之說。眾收陸﹐陸舉家遁﹐毀其器具什物﹐秋毫不染指﹐有竊一鼎者﹐立斬以殉。宗太守行文解諭﹐拒不納。士民等設髙皇帝位於明倫堂﹐誓眾起師﹐亨亦同誓稱戈﹐各保赴縣求發火藥器械﹐亨亦首肯﹐實乃潛馳書於宗太守﹐稱江陰已反﹐急下大兵來剿。時城門查詰姦細﹐搜得書﹐將使者臠之。入內衙﹐攜亨出﹐並搜獲莫主簿。莫懇降爲明官﹐眾不信﹐均下之獄。

眾曰「旣已動手﹐聞察院中有滿兵四人來押剃髮者﹐盍殺之﹖」於是千人持槍進院。四兵發矢傷數人。眾欲退﹐有壯者持刀擁進﹐兵返走﹐一墮廁中﹐一匿廁上﹐一躲夾墻﹐一跳屋上﹐俱被提出。先是四兵到府﹐僞作滿狀﹐滿語﹐食生物﹐小遺庭內﹐席地而臥。至是入內﹐見牀帷竈釜頗精麗﹐頓作蘇語曰「我本蘇人﹐非韃子﹐乞饒性命﹗」眾磔之。臨死﹐曰「莫主簿令我來﹐今害我﹗」

是役也﹐有典史陳明遇者﹐素長厚﹐與民無怨﹐眾擁爲主﹐而從其令。

◎初三日﹐發兵器安營

先是兵備曾化龍﹐聞流寇至﹐造見血封喉弩﹐懸三四間屋。兵備張調鼎﹐亦鑄大炮儲火藥。至是皆發之。

距城三十里者﹐各保咸領鄕兵入城﹐令於夏港葫橋相地札營﹐防淸兵西來﹐臨晚方散。

◎守備陳瑞之夜遁

忽傳淸兵由楊捨進﹐眾疑楊捨守備沈廷謨曾赴縣剃髮﹐必爲之鄕導﹐合城鳴金糾眾﹐奮勇爭拒。至東城﹐知訛傳﹐乃返。適本營守備陳瑞之乘馬赴東關﹐眾恐其納款謀升參將﹐且代方亨申文請剿也﹐詈辱之。瑞之拔刀策馬﹐返嘩而進﹐共殺負纛一人﹐馬二匹。瑞之亦傷﹐夜與其子越城遁。或云眾欲推爲主﹐瑞之不從﹐甫出﹐以槍刺之﹐躍屋上﹐趨出城﹐伏於豆田內。

◎初四日﹐下陳瑞之於獄

是早﹐執瑞之妻孥下獄。上午﹐城外兵縛瑞之父子來解﹐亦收禁。

◎城中戒嚴

士民議曰「我等誓死守城﹐其老弱婦孺﹐與不能同志者宜速去。」由是城門晝閉。議守議戰﹐議更五方服色旗號﹐議借黃蜚爲外援﹐議請閻典史爲主將﹐持論紛紜﹐各出一見﹐日無寧晷。

發林令所封庫藏贍軍﹐不足﹐徽商程璧又捐餉銀三萬五千兩﹐陳典史拜而納之。入暮﹐又報淸兵由常州抵申港﹐民兵爭出禦之。城中戒嚴﹐恐外兵乘虛。燈火徹夜﹐互相盤詰。漏二下﹐盤獲細作時隆﹐命拘之獄。

◎初五日﹐搜獲細作﹑討武弁王瓏﹑殲郡兵於秦望山

黎明﹐士民齊集公堂﹐明遇同遊巡守備顧元泌會鞫。時隆供稱伏兵在城七十餘人﹐奉太守令﹐每人給火藥四斤﹐銀四兩﹐開元錢一百二十文﹐約於初八夜﹐舉火爲號﹐外兵望火殺人。供詞鑿鑿﹐當獲羽黨四人梟示。亟往庵觀及空隙地搜獲六十餘人。復詞連武弁王瓏。瓏遁﹐收其黨盡殺之。在外鄕民﹐卽往君山燒瓏居﹐執其父與妻妾來獻﹐並誅之。而宗太守果遣郡兵三百人間導襲江陰﹐土人殲之秦望山下。明遇下令﹐城中有能獲姦細者﹐官給銀五十兩。

◎殺陳瑞之

是日殺陳守備﹝一作自殺﹞﹐收其一妻﹑二子﹑一女﹑一僕盡殺之。其長子叩頭請曰「我能造軍器﹐幸貸我﹗」乃系之獄

◎初六日﹐淸發兵收江陰

有靑衣人行於市﹐迹甚詭﹐鄕兵疑而執之﹐搜出地圖一紙﹐上書兵馬從入之路及秦望山埋伏諸處﹐並私書一函。詢之﹐乃璜塘夏中書家人﹐新投亨署﹐遣出乞師者。送顧元泌拷訊﹐復供沈曰敬及吏書吳大成﹑任粹然等在馬三家協謀屠洗。收馬三﹑大成等磔於市﹐曰敬僅以身免。粹然臨刑﹐曰「四門俱有大炮﹐汝等宜自爲計﹗」

士人旣殲宗灝所遣兵﹐灝以事聞專閫。是晚﹐報淸兵馬步千餘人從郡城出﹐水師統兵官王良亦率舟師進發﹐城中巡守愈嚴。西門月城內搜獲姦細二人﹐審視鎖鑰門鍵已壞﹐執守門兵拷訊之﹐招出買路銀兩﹐當與細作均斬城下。

◎初七日﹐江陰義兵敗於虞門

是早﹐鄕兵出城打仗﹐北門驍銳﹐自立衝鋒營﹐季世羔令三鼓一炮造飯﹐四鼓二炮喫飯﹐五鼓三炮擡營。百人揭戈先往﹐老弱饋食不絕。令地保持鐵桶﹐用鍋底煤塗黑﹐作假炮安閘橋上﹐過浮橋﹐命地方將橋拆斷﹐經夏港亦然。上午至申港﹐方思造飯﹐塘報訛傳淸兵相距止五六里﹐眾奮呼曰「戰而後食未晚也。」疾馳數十里﹐抵暮至虞門﹐方遇戰。彼眾我寡﹐腹枵力乏﹐兼以馬步不敵﹐衝鋒兵敗﹐世羔陣亡。郡兵馳宿虞門曹坤家。

◎初八日﹐殲水師兵於雙橋

是早﹐城中避難者皆挈妻子去﹐兵復出禦。四鄕負義勇而來者計數萬人。咸以效死勿去爲念。淸兵亦觀望不進。水師兵五百﹐領兵官王良本邑中大盜降淸者。舟經雙橋﹝一作葫橋﹞﹐田夫辱罵之。士卒怒﹐欲擒斬田夫。羣拔靑苗擲船上﹐泥滑不可駐足﹐大半墮水死。得登岸者﹐鄕民圍之﹐乃跪而獻刀。鐵鋤交下﹐浮屍蔽河﹐積如木筏﹐直至石撞﹐水爲不流。

◎起舊遊擊徐觀海爲將

觀海﹐邑人﹐升太平營總兵﹐嘗爲遊擊﹐明遇以虞門之敗﹐軍行無帥﹐進退無所稟承﹐欲起爲將。觀海病不能勝﹐命弟攝其事﹝弟行五﹐失其名與字﹐天香閣中有傳﹞。乃造令箭十枝﹐用大明中興旗號﹐以防塘報訛傳也。

觀海於五月中隨操江收福山港。六月初一到蘇州﹐爲淸兵殺敗而歸。

◎初九日﹐拜邵康公爲將

時城中尙五師﹐徽商程璧薦同鄕邵康公嫻武事。康公年未四十﹐人材出眾﹐力敵四五十人﹐明遇乃同顧元泌等率眾拜爲將﹐邵亦招兵自衛。

適舊都司周瑞瓏領舟師數百人駐江口﹐聲言協助﹐借爲犄角。糧皆北門饋送﹐不繼﹐城中出米給之。

舉孝廉夏維新﹑諸生章經世﹑王華管糧餉﹐舉中書戚勛﹑貢生黃毓棋﹑庠生許用等二十餘人爲參謀。

◎殺方亨﹑莫士英於獄方亨在獄﹐嘗使作書退兵。後淸兵日進﹐乃密謀殺之﹐以絕內應。夜二鼓﹐帶兵二十人擁入﹐赤身擒出﹐斬於堂上﹐並殺家屬親知﹝一云殺於夏維新家桂樹下﹐一云拖出西門打死﹞。繼殺莫士英父子僕從﹐囚其妻妾。莫父潛逃三日﹐搜出斬之。

慕廬氏曰「亨系新朝縣令﹐況設施皆爲分所應得﹐卽兩次請兵﹐亦勢所難免﹐赫赫之威壓於上﹐洶洶之勢成於下﹐並不可謂亨激成之也。但城中旣已舉事﹐亦勢不能不除之。惟士英不善立身﹐則枉送一死耳。」

◎初十日﹐都司周瑞瓏戰淸兵於城西

淸兵進攻城西隅﹐元泌登城﹐請周都司往吳淞借兵於總帥吳志葵。吳不允﹐但言兵久無糧﹐能犒千金﹐當如命。乃出林令去時署內封畱之衣飾囊資共八百﹐復借典銀二百﹐合成一千﹐城上給發瑞瓏﹐約邵兵出東門﹐己從北門夾攻。邵兵亦至﹐瑞瓏遇戰﹐不利﹐還駐江口。抵暮﹐淸兵札營城南張孝廉園中。

◎十一日﹐淸兵屯麻皮橋

淸兵退屯麻皮橋﹐密遣二人入城偵虛實﹐被獲梟示。城中亦遣一人偵淸兵﹐至葫橋﹐見彼列炮森嚴﹐伺其懈﹐盡投之水﹔以一炮復命。周都司奇而賞之。

淸兵三日不至﹐城中逃難者咸以敵去﹐絡繹歸來﹐數日間民人復聚。

◎下劣生尹吉於獄

吉素不軌﹐謀內應。一日暴雷震﹐聞馬嘶聲﹐眾入其室﹐搜出馬二匹﹐衣甲器械無數﹐當斬其僕唐寧﹐而下吉於獄﹐城中防衛愈固。

◎十五日﹐靖江兵戰淸兵於城南

有傳淮撫田仰示至﹐稱卽日統兵赴援。印押不爽﹐民疑喜交集﹐後竟無至者。復有靖江夏起隆者統沙兵八百人﹝一作二十﹞﹐原隸鎭將髙傑﹝一云曾破髙傑騎兵﹞命一人執信字旗渡江來﹐稱欲援江陰﹐因遣夏維新﹑章經世往犒師﹐議給賞銀四千兩﹐料理豬羊酒米火藥等物﹐俱極丰備。未幾﹐兩領兵官率眾南來﹐酗酒賭博﹐人無鬥志﹐戰於城南﹐大挫﹐殺傷五百人﹐四散逃亡。有竊火藥返者﹐經靖江署事典史盤獲﹐綁送江陰處分。先是大家給散銀米﹐每人錢一千﹐賫酒肉犒軍江口﹐軍竟無功﹐故執之。程璧亦開典靖江﹐沙兵敗歸﹐恨之﹐起掠一空。後有泰興張九達者﹐名達﹐善拳棒﹐因靖邑兵敗﹐田淮撫乃檄朱公子借達兵三千渡江而來。淸兵放牛馬於兩石灣﹐達率親信三十餘人登岸收之﹐伏忽發﹐達與三十人無一脫者﹐驍勇如耿和尙亦死。

◎鄕兵打仗

城外兵勢日甚。各鄕鎭鄕兵﹐距城五六十里者﹐日入城打仗﹐荷戈負糧﹐棄農不顧﹐不用命者﹐互相攻訐﹐𨿽死無悔。

陳典史每巡城﹐凡搏戰至城下者﹐必開城獎納﹐鼓以忠義﹐有功必賞﹐獻敵首一級﹐給銀三兩﹐或爲下拜。

鄕兵陣伍散亂﹐進退無節。然淸兵所至﹐盡力攻殺﹐多有斬獲﹔卽不勝﹐亦未嘗俯首效順也。有髙瑞者﹐爲淸兵所縛﹐令剃髮降﹐寧死不屈。是以淸兵不得安處﹐相對多楚容。

◎命程璧乞師

時黃蜚由蕪湖屯兵太湖﹐總兵吳升嘉字之蔡﹐由吳淞駐兵福山﹐糾洞庭兩山之民接應常熟﹐攻破蘇州﹐聲勢倍烈。陳典史命程璧往二處乞師﹐兼往田淮撫處。璧盡出其所儲十四萬金充餉﹐往乞不應。復往徽郡金聲江天一處。及至﹐兵已潰。比返﹐城已陷﹐遂爲僧於徐墅。

◎魯王監國於紹興﹐唐王稱號於福州

南都旣破﹐天下舊臣遺老志不忘明者﹐皆輔明之餘孽﹐以冀中興﹐於是趙王起於太湖﹐義陽王起於崇明﹐桂王起於廣西﹝號興隆﹞﹐潞王起於杭州﹐靖江王稱監國﹐保寧王起於河南﹐羅川王﹑永寧王起於湖東﹐益王集二十人起兵﹐東王﹑瑞王﹑安仁王﹑永明王﹑徳化王﹑安東王﹑晉平王紛紛不靖。閏六月初九日﹐張國維﹑陳函輝等迎魯王監國。初十日﹐黃道周﹑張肯堂迎立唐王﹐攺元隆武。浙閩起事﹐江南北民心煽動。豫王畱兵二千駐蘇州﹐大軍悉下浙江﹐仍命劉光斗安撫常州。

◎二十一日﹐淸兵圍城

淸兵連日不能克﹐羽檄乞師﹐爰命七王﹑八王﹑十王等率將弁千員﹑馬步十餘萬﹐向江陰進發﹐降將劉花﹑馬良佐爲先鋒﹐首出西門。江民出戰﹐被殺者五十人﹐而淸兵不復退﹐乃移兵至南關。邵康公往禦﹐不克。眾以康公爲無功﹐其守南關也﹐不許士民出城﹐而私放其鄕人﹐爰下之獄。淸兵歷東門及北門﹐分十六營圍城﹐繼燒東城﹐大掠城外富戶。鄕兵死戰敗走。淸亦喪其騎將一員。分兵北門﹐鄕兵三路禦之﹐兩路皆潰﹐數十人據橋力戰﹐殺其騎將﹐乃收兵返。

◎二十三日﹐淸兵掠東鄕

淸兵合營並北﹐焚民居﹐多殺戮。轉掠而東﹐八橋東西灣二保拒之﹐殺其騎將二員。泗善港葛輔弼父子率兵五百人﹐自負剽悍﹐入城赴援﹐各保咸出兵助之。但素爲鹽盜﹐不諳紀律﹐亦至民家劫掠﹐酣飲樗蒲﹐至三宮殿﹐勉彊交戰﹐殲焉。

淸兵乘勝東下﹐恣掠大橋﹑周莊等處﹐搜山掠地﹐肆意劫殺﹐所傷老弱男女無算。周莊民搜敵索戰﹐侯城人﹝一作陶城民三人﹞殺其騎將一員﹐乃退。

兵亂日久﹐政令不能出城﹐遠鄕叛奴﹐乘釁索券﹐焚宅弒主者﹐絡繹而起﹐煙光烽火﹐相雜蔽天﹐各家救死不暇。

淸兵日多﹐旋營君山﹑黃山﹐燒掠四城民居﹐晝夜不絕。

◎二十四日﹐淸致招降書

劉良佐作招降書一紙﹐從東城外射進。其書曰「傳諭鄕紳士庶人等知悉﹐照得本府原爲安撫地方﹐況南北兩直﹑川﹑陜﹑河南﹑山東等處地方﹐俱已剃髮﹐惟爾江陰一處﹐故違國令﹐何不顧身家性命﹖卽令本府奉旨平定江陰﹐大兵一二日卽到。爾等速剃髮投順﹐保全身家。本府訪得該縣程璧﹐素系好人﹐爾等百姓﹐卽便具保﹐本府題敍﹐照管爾縣。如有武職官員﹐亦各具保﹐仍前題敍﹐照舊管事。本府不忍殺爾百姓。爾等皆系淸朝赤子﹐錢糧猶小﹐剃髮爲大。今秋成之時﹐爾等在鄕者卽便務農﹐在城者卽便貿易。爾等及早投順﹐本府斷不動爾一絲一粒也。特諭。」

◎二十五日﹐江陰義民答書

陳典史及城中士民等公議回書﹐秉筆者﹐王華也。其略曰「江陰禮義之邦﹐忠勇素著﹐止以變革大故﹐隨時從俗﹐方謂𨿽經易代﹐尙不攺衣冠文物之舊﹐豈意剃髮一令﹐大拂人心﹐是以鄕城老少﹐誓死不從﹐堅持不一。屢次兵臨境上﹐勝敗未決﹐皆以各鄕鎭勤王義師﹐聞風赴斗。若城中大眾﹐齊心固守﹐並未嘗輕敵也。今天下大勢所爭﹐不在一邑。蘇杭一帶﹐俱無定局﹐何必戀此一方﹐稱兵不解﹖況旣爲義舉﹐便當愛養百姓﹐收拾人心﹐何故屠戮奸淫﹐燒搶劫掠﹐使天怒人怨﹐慘目痛心﹖爲今之計﹐當速收兵﹐靜聽蘇﹑杭大郡行止。蘇杭若行﹐何有江陰一邑﹖不然﹐縱百萬臨城﹐江陰死守之志已決﹐斷不苟且求生也。謹與諸公約﹐總以蘇﹑杭爲率﹐從否惟命。余無所言。」

◎二十八日﹐都司周瑞瓏逸

良佐令軍士四散焚劫。鄕兵見淸兵勢大不可敵﹐悉遠遁﹐無復來援者。周都司亦揚帆去。

◎二十九日﹐追殺鄕兵

良佐仍令軍士追殺遠竄鄕兵。七月初一日﹐專意攻城。

良佐再令軍士搜殺星散鄕民。而鄕兵斷絕﹐遂專意攻城矣。

城中嚴禦﹐淸兵箭如雨注﹐城上人一手以鍋蓋自蔽﹐一手接箭﹐日得三四百枝﹝一作三四十萬﹞。

◎初五日﹐誅守備顧元泌

淸兵攻城時﹐元泌登城射敵﹐矢每不及敵而墜﹐眾疑之。其效用馬矮子竊火藥從城上投敵﹐眾執之﹐同往搜元泌寓﹐得淸兵文書一道。蓋閏六月初﹐眾會申田淮撫請兵文﹐元泌私自易文緩兵﹐故原文猶在寓也﹐遂誅元泌﹐並效用者四十人﹐內應遂絕。

◎迎原任典史閻應元

應元﹐字麗亨﹐北直通州人﹐由武生起椽吏﹐官京倉大使。崇禎辛巳﹐赴江陰典史任。始至﹐海寇顧三麻子率數百艘犯黃田港﹐應元集兵拒守﹐手射三矢﹐應弦而倒。賊畏不敢犯。後又平鹽盜﹐弭民亂﹐邑民徳之﹐爲肖像社學中。以大臣廷議特授都司﹑刂軍前擢用。而馬﹑阮用事﹐僅轉任廣東韶州英徳縣主簿。母病﹐兼道梗﹐挈家避居砂山之簏。變作時﹐陳典史與邑士民卽擬惇請﹐元泌百計撓阻。至是泌誅﹐遂決意迎之。淮撫田仰亦移文勸勉﹐明遇專使十六人縋城夜出﹐至其居﹐應元曰「爾等能從我則可。不然﹐不爲若主也。」眾曰「敢不惟命是聽﹖」

◎初九日﹐閻應元入江陰城

祝塘少年五十人﹝一作六百人﹞﹐執械護送﹐經七里廟﹐題詩於璧﹐以見事則萬無可爲﹐死則萬無可免也。及至城﹐謂鄕兵曰「裹糧而來﹐勢不能人﹐且烏合之眾﹐不足制勝。」厚犒遣還﹐獨與家丁王進忠等四十人入守。

◎始至﹐卽出邵康公於獄

發原任兵備曾化龍所造火藥﹑火攻器具應用﹐卽伊在任時所監造者。

次傳諭巨室﹐各出資助餉。不足﹐凡泉貨百物﹐得估值充數。收貯察院內﹐備民兵犒賞諸費。

乃大科民居﹐盡知城中若干保﹑若干戶﹑若干口﹑丁壯老幼若干人﹐悉取注冊﹐擇驍勇者隸麾下﹐卒賴其力﹐以成義舉。

◎初十日﹐祭旗發令

命四城門收拾衣甲器械祭旗。

命武舉人王公略守東門﹐把總汪某守南門﹐陳明遇守西門﹔應元自守北門﹐而與明遇仍總督四門﹐晝夜梭巡。

命閉城門﹐合鄕兵二十餘萬人與在城民兵分保而守。城門用大木塞斷﹐派十人守一垛﹐卯時喊殺一聲﹐午時再派十人喊殺一聲﹐酉時仍換前十人隨宿﹐夜牛再換後十人更番﹐周而復始。城下設十堞廠﹐日夕輪換安息。燒焚公屋無用者﹐毀拆磚瓦﹐使瞽目人傳遞不停。十人小旗一面﹐百人大旗一面﹐紅夷炮一座。初時夜間兩堞一燈﹐繼而五堞一燈﹐後遂八堞一燈﹐初用燭﹐繼用油﹐後以飯和油﹐則風不動油不潑﹐每堞上﹐瓦四塊﹐磚石一堆。井井有條﹐絲毫不亂﹐鄕兵因是復振。

命章經世﹑夏維新﹑王華主芻糧﹐每人給米鹽蔬菜若干﹐每戶給油火若干﹐四門堞城各給油蠟若干。

傳齊北門衝鋒營士千人﹐選季從孝爲先鋒﹐何常執大旗﹐王試掛得勝鼓﹐何泰吹號頭﹐準備軍服器甲。

苦乏油時﹐命健兒推車入城中﹐給以藏豆﹐膏火足用。鹽不足時﹐海寇載兩大艦﹐由黃山港進。魚則從水關入﹐舉网卽得。但苦無矢﹐乃命於黑夜束艸爲人。外披兵服﹐人持一竿﹐手挑一燈﹐直立雉垛﹐士卒伏垣內大噪﹐北兵望見﹐矢如胃集﹐獲彊矢無算。

由是圍城中有火藥三百甕﹐鉛彈子千石﹐大炮百位﹐鳥機千張﹐錢千萬貫﹐絮帛千萬端﹐酤千釀﹐果萬鐘﹐豆千斛﹐芻槁千萬束﹐鹽萬斤﹐銅鐵器萬枚﹐牛千頭﹐羊豕千隻﹐幹魚千包﹐蔬千畦。

◎十一日﹐淸兵攻北門﹐敗散﹐七王死之

淸兵知城中不可動﹐乃伏炮攻北門﹐而城上矢石如雨注﹐淸兵不敢近。主帥怒﹐立命上將九員先駕雲梯上城﹐城上以長槍刺之﹐死者四而傷者五﹐有身中三箭者﹐有劈去頭顱者﹐有墮下成齏紛者﹐有火箭燒死者。主帥益怒﹐奮身獨上﹐勢甚猛。有霸王劉耐者﹐以短槍拒之﹐彼以口嚙槍﹐拔刀欲砍﹐一人挺槍中其喉﹐遂僕城下。外兵散走﹐皆失聲大哭曰「此七王也﹗」

二都督大怒曰「我得北京﹐得鎭江﹐得南京﹐未嘗懼怯﹐未嘗費力﹐不要說江陰拳大的地方﹐就如此費力﹗」遂傳令十營內選猛將幾員﹐步軍三萬﹐紮云梯十張﹐來日分十處上城﹐如有退者立斬。

◎十二日﹐淸兵仍攻北門﹐二都督又死

淸晨﹐城外放炮吶喊﹐三萬軍造浮橋十條﹐一齊過外城河﹐分十處登云梯上城。城上用磚石擲下﹐長槍拒敵。或以船蔽體而進城內﹐炮石雜施﹐無不立碎。凡城堞上進者﹐對面見兵至﹐發炮弩斃之。其來攻城腳者﹐以長階沿石擲下﹐或截斷旗竿﹐列釘於上投下﹐死傷無算。二都督恃勇﹐衣三層甲﹐腰懸兩刀﹐肩插兩刃﹐手執雙刀﹐獨登云梯﹐毀雉堞﹐跨上城垛﹐執刀亂砍。城上以棺木支禦﹐槍刺其身﹐不能入。或曰「止有面可刺耳﹗」遂羣刺其面﹐旁堞垛一湯姓童子﹐持鐵鉤鐮﹐用力鉤斷其喉管﹐竹匠姚邇割其頭﹐身墮城下。外兵齊來搶屍﹐城上梆鼓齊鳴﹐磚石小箭如雨點﹐復傷千餘人。旋用牛皮帳擋住矢石﹐始將王屍拖去。良佐日令軍士拜索其頭﹐不允。願出銀買﹐乃命將銀當面裝入銀鞘弔入城。又命軍士羅拜﹐口中髙叫﹕「還我王爺的頭﹗」然後以蒲包裹一黃狗頭﹐擲還之﹐將王頭懸城上。軍士復苦求﹐乃投下﹐取去縫合﹐掛孝三日﹐令道士設醮招魂。有紅箭衣六人﹐拜城下﹐內發炮﹐化爲塵。又一日持祭物來奠﹐一僧捧金帛隨行﹐道經何家埭﹐內發炮斃之﹐取其酒食餉守城者。

應元旣卻北城攻﹐知不日淸兵必大至﹐廣爲戰具﹐招靑陽弩王黃鳴崗與其從千餘人﹐入城造小弩千張﹑小箭數萬枝﹐分派守城軍士。又用季從孝所合火藥敷箭頭射人﹐見血立死。弩長尺餘﹝一作四尺﹞﹐箭長五寸﹝一作一尺﹞﹐百步之外﹐命中如意。初﹐應元入城﹐鳴鼓登堂﹐鼓內跌出小弩十餘張﹐上刻「誠意伯劉基造」數字﹐卽鳴崗所造弩式也。出陳瑞之子於獄﹐令制火磚﹑木銃。火磚廣三四寸許﹐著人卽燒﹐木銃類銀鞘﹐長三尺五寸﹑廣二三寸﹐木爲之﹐中藏藥﹐敵至投下﹐機發木裂﹐鐵菱角飛出﹐觸人卽死。應元自造撾﹝一作錘﹞弩﹐用鐵一塊﹐旁設數鉤﹐系以棉繩﹐擲著卽勾進斬之。又仿舊制﹐造火球﹑火箭之類﹐無不曲盡其妙﹐故淸兵𨿽眾﹐望城畏服﹐戰栗無人色。其自北來者﹐聞之皆膽落﹐無不以生歸爲祝。

◎十四日﹐江陰詐降﹐薛王死之

前此北州薛王營﹐令人執旗招安。十三日﹐閻﹑陳二人令範﹑周﹑朱﹑季四生員至薛王營答話﹐若有將計就計之處﹐速還報。四生至薛王營﹐宴飲畢﹐饋元寶百錠﹐重二百兩。四生歸﹐獻計曰「必得捨命百餘人﹐命前數人執降旗﹐後握木銃﹐假充銀鞘﹐賺開營門﹐可以濟事。」二人相視﹐哂而點首。是日﹐百餘人握木銃﹐桶底安磚﹐卽令四生前導。四生面面相覷﹐立斬之﹝一生名學文﹐芳之嫡叔﹞。另點白髮耆老數人﹐執降旗焚香前導﹐縋城出﹐至薛王營通報﹐獻銀買命﹐求免殺戮。薛王大喜﹐升帳放炮﹐吩咐開營門﹐將銀擡入帳中。正要令將收驗﹐一時火發炮裂﹐煙焰蔽天﹐震響如雷﹐觸者咸死﹐薛王惟剩一頭。帳中上下約傷二千餘人﹐內傷上將二員。當日十王命三軍掛孝﹐合營舉哀﹐禮薛王頭於北州蘇家墩。

◎淸兵羽檄紛馳

淸兵屢失利﹐請兵羽檄旁午﹐兵赴江上﹐日以千數。劉良佐作《勸民歌》諭降﹐弗聽。遂設牛皮帳於城東北隅。城上壓以巨石。

◎十五日﹐淸兵攻東北城

良佐命西南放炮﹐東北掘城﹐皆用山爬﹐城內以火球火箭拒之。淸兵欲退﹐良佐止之。城內仍投以磚石﹐不及避﹐數百人悉死城下。良佐慚甚。又設三層牛皮帳﹐中設九梁八柱﹐矢石投之﹐皆反躍﹐不能入。乃取人糞﹐和以桐油﹐煎滚澆下﹐卽時皮穿﹐及人身﹐肉爛而死。未及者皆驚惶散去﹐內以繩系鐵箠擲之﹐鉤入城中裊首。淸兵手足無措﹐紛紛逃散。敵營疑守城者殺下﹐遂發銃禦﹐反傷馬步卒無數。後由西門經閘橋﹐依君山爲營﹐候其半渡﹐炮舉之﹐應聲僕。或以木門自蔽﹐用小箭射之﹐中其手﹐手釘在門﹐號叫痛甚﹐立時卽死。

又作大浮橋﹐從黃山港暗渡﹐登君山﹐瞰城中﹐亦爲炮所中﹐移營去。

◎十六日﹐江陰四出乞援

是時﹐田淮撫已從魯王於紹興﹐黃蜚﹑吳之葵同入太湖。貝勒引大軍趨吳王﹐二人兵敗被執﹐兩處俱已絕望。

海寇顧三麻子率舟師來援﹐巨艘數百號﹐畱三日﹐遇戰不利﹐揚帆去﹝顧三麻子名容﹐自號忠義王﹞。有義陽王者﹐明之宗藩﹐太監季﹑太傅田﹑軍門創﹑監軍總兵胡來貢各統兵輔之﹐建議旗於崇明﹐稱海上雄兵十萬﹐太倉﹑昆山﹑嘉定各處響應﹐同往乞師。王與太監溫詞慰勞﹐僅以空言塞責。後遣其將往駐江口。寧其愚率僧兵數百赴援﹐紮營砂山﹐戰甫合﹐知不可敵﹐皆遁去。

明兵部嚴子張名拭者﹐與時敏守常熟亦往乞兵。初不應﹐旋以唇齒相關﹐金秀才礦﹝字貢南﹞集精勇四百餘人﹐先駐砂山﹐擋住來路﹐俟子張軍到﹐一齊進取。八九日無耗﹐遂先發。良佐差鐵騎三千邀截周莊左右﹐全軍俱沒﹐貢南僅以身免。

◎淸移營鄧墓

孤城死守﹐外兵屢敗﹐內亦殺傷相當。用炮打北城﹐徹夜不息﹐城垛陷數丈。應元命石匠往外收石料﹐匠難之﹐再拜遣之﹐匠爲感動﹐修固後﹐嚴禦如初。

淸兵依鄧墓深林以避矢石﹐折門窗屋木爲浮橋﹐渡河逼城下。城上協力拒守﹐矢石交下﹐力不能支。欲遁﹐其將斬先走者二人﹐復驅而前﹐賫云梯至城下﹐凡三十餘處。一將突出﹐先眾上﹐內發炮橫擊之﹐屍隨云梯僕。淸兵走﹐內縋人出﹐收其云梯器仗等物﹐並伐鄧墓松楸﹐使敵無所蔽﹐取浮橋以供薪。

一騎將旣拔己身所中箭﹐復下馬拔馬股所中箭﹐又恐馬中毒﹐用口收其血﹐力策而返。

◎十七日﹐江陰兵劫營

良佐移營十方庵。是夜﹐應元擇勇士千人出南門劫營﹐或執板斧﹐或執短刀﹐或用扁擔﹐突入敵營﹐傷千餘人。及他營來救﹐應元兵已入城矣。

松江解到大炮百座﹐收民家食鍋鑄爲鐵彈﹐重十三斤﹐納入大炮以攻。

◎十八日﹐劉良佐勸降

良佐前命十方庵僧向城跪泣﹐陳說利害﹐勸眾早降。城中以效死勿去諭之。是晚僧又至﹐卻之如初。

良佐策馬近城﹐諭民早降。因據弔橋﹐約城上釋弓矢﹐謂應元曰「宏光已北﹐江南皆下。若足下轉禍爲福﹐爵位豈在良佐下﹐何自苦如此﹖」公從容對曰「江邑士民﹐咸謂三百年食毛踐土﹐深戴國恩﹐不忍望風降附。應元乃大明典史﹐義不得事二君。將軍位爲侯伯﹐身擁重兵﹐進不能恢復中原﹐退不能保障江左﹐何面目見我江東忠義士民乎﹖」良佐慚而退。

◎七月十九日﹐貝勒統兵攻江陰

良佐復奉命來招安。應元曰「有降將軍﹐無降典史。」一聲梆響﹐火箭齊發﹐良佐連跨三四馬逸去﹐太息曰「江陰人沒救矣﹗」貝勒博洛旣定松江﹐悉統所部兵幾二十萬來攻江陰。以師久無功﹐將劉帥糸困責﹐躬巡城下者三﹐復登君山望之﹐謂左右曰「此城舟形也﹐南首北尾﹐若攻南北﹐必不破。惟攻其中﹐則破矣。」

縛降將黃蜚﹑吳之葵至城下﹐命作書勸降。蜚曰「我於城中無相識﹐何書爲﹖」之葵涕泗交頤﹐情詞悲楚﹐應元叱曰「大臣被縛﹐當速就死﹐安用喋喋爲﹗」之葵再拜泣下﹐蜚默無言。

◎二十日至二十七日﹐用炮猛攻

貝勒見城中守義不可動﹐進攻益急﹐分兵先抄斷各鎭救兵﹐乃以竹籠盛火炮﹐鼓吹前迎﹐炮手被紅﹐限三日破城﹐於城南側放起。炮聲震處﹐城垣崩裂五處。飛彈如電﹐—人立城上﹐頭隨彈去﹐而身僵立不倒。一人胸背俱穿﹐直立如故。城裂處﹐內以鐵葉裹門﹐貫以鐵ㄌ護之﹐又以空棺實土﹐障其垂壞者。又用絮浸水覆城上﹐以防火攻。

時東西南三門俱堅守﹐惟北門一保﹐守者獨少。貝勒舁炮君山下﹐放炮者用竹棧包泥而蔽伏其側﹐俟炮發﹐放者卽抹占炮中藥矢﹐盛藥再放﹐連珠不絕﹐城上欲擊放炮者﹐鐵子遇竹簍軟泥卽止﹐不能傷。後又移炮近城。放炮者﹐豫掘地穴﹐塞兩耳﹐燃火卽伏穴中﹐蓋恐震破膽而死也。

◎甲士爬城

日中時﹐眾方食﹐明遇聞錚錚有聲﹐往探﹐見淸將六人﹐衣重甲﹐縛利刃﹐持兩釘插城隙﹐攀援而上﹐其餘网鐵甲士接踵而上者無數。刀斧擊之不能傷﹐用長槍刺其首﹐始墮城下﹐余悉退避。

◎神兵助陣

外兵大怒﹐大舉來攻。忽見一少年將﹐持戟衝突﹐鋒不可當﹐戰畢不知所往。眾疑土神陳烈士﹐悉往虔祀。又見緋衣將三人登城指揮﹐淸兵不敢進。執土人問姓名﹐不知所對﹐遠近訝爲神助。

城上舁關帝﹑睢陽王二像及東平王城隍神等五像﹐張黃蓋﹐巡歷城上﹐以磁石撚神須﹐遇鐵器﹐須輒翕張﹐用機關抉神手指揮。淸兵遙望﹐疑爲將﹐咸驚怖。良佐命其子攻城﹐正當睢陽王像﹐神指揮開炮﹐一發而斃﹝城破日﹐艮佐砍開睢陽王頭﹐眾又砍傷東平王以報仇﹞。

一日風雨夜作﹐城上燈不能燃﹐率眾哭禱睢陽王。忽神光四起如晝﹐四門燈火﹐徹夜不滅﹐外兵無可設施。

◎掠東南鄕

淸兵東掠大橋﹑周莊﹑華墅﹑陶城﹑三官﹑祝塘等鎭﹐祝塘人拒之﹐兵燹之慘﹐甲於他鎭。分掠陸官舍橋﹐有徐﹑楊二人督戰﹐望見淸兵蜂擁而來﹐遂匿橋洞中﹐見二卒引一將過﹐狀甚偉﹐躍出登岸﹐均殺之。稱該將之頭﹐重十八斤﹐懸於樹上。淸兵多畏避﹐其樹至今尙存。

南掠至峭崎﹐詢士名卽回騎﹐蓋嫌音似消旗也。掠至靑﹐鄕民嚴守﹐圩堤行列如軍伍﹐防有伏兵﹐不敢入。

二十八日﹐淸兵攻北城﹐閻應元傷右臂。炮擊北城角﹐城裂﹐夜半修汔﹐敵以爲神。鐵丸中應元右臂﹐應元傷﹐猶左手握搠﹐格殺數人。

應元軀幹丰碩﹐雙眉卓豎﹐目細而長曲﹐面赤有須。每巡城﹐一人執大刀以隨﹐頗類關壯繆。淸兵望見﹐以爲天神。而號令嚴肅﹐凡偸安不法者﹐必貫耳鞭背示眾﹐𨿽豪右不少貸。然戰士困苦﹐必手自注湯酌酒﹐溫言慰勞﹔如遇害﹐則立具棺衾﹐哭奠而殮之﹐接見敢死士﹐則不名而稱兄弟。每遇事﹐必詢於眾曰「我兄弟誰當此事者﹖」有人號於路曰「我欲殺敵﹐苦無短刀。」卽以所佩值二三十金之刀﹐親解佩之。

明遇本性長厚﹐每事平心經理﹐遇戰士勞苦﹐撫慰至於流涕。有倦極假寢者﹐以利害勸諭之﹐不輕呵叱。二人待下如此﹐故民皆懷徳畏威﹐瀕死不悔。

◎十九日﹐淸兵攻南城﹐十王死之

復攻北城﹐應元命每人納石一塊﹐一刻如山積﹐石城一重於內。外知不可破﹐徙攻南城﹐炮聲震天﹐聞二百里﹐一晝夜用火藥五萬千斤﹐城墻幾陷。淸兵乘勢擁上﹐刀矢如胃﹐守城者不能禦﹐乃發炮猛擊﹐傷敵數千人。敵於城外亦發炮對擊﹐忽見女將一員﹐立於城上﹐將袖一拂﹐敵炮回擊﹐自斃其馬步無數﹐眾以爲前湖烈女云。十王痛薛王中計而亡﹐命大將掠城外居民大箱千餘只﹐在十方庵後疊成﹐將臺髙與城齊。十王坐其上﹐用上將四人﹑親軍二百四十人圍繞﹐令臺旁親軍各持狼煙噴筒先發﹐將南京﹑鎭江大炮五六步排一座﹐共計百座﹐令聞號齊發。猛擊東南角城﹐守城軍士不敢開目。應元伏地膝行﹐看明十王在臺指揮三軍﹐遂命中街巷口有力之湯三老兒肩一大炮﹐對準十王安放﹐應元又左右細看﹐絲毫不爽﹐然後親自燃火放去。湯三老系重聽﹐尙未聞知﹐端立呆望﹐而火路一條﹐十王﹑四將曁二百四十人﹐已齊隨火滅﹐惟有黃傘一把在半天旋轉﹐一腳連靴自上而下矣。

◎八月初二日﹐燒外營﹐殺夏維新﹑王華

應元遣周祥﹑金滿﹑李芳鍼子等四人夜出燒營。敵兵被火﹐夢中驚覺﹐毛焦皮爛者甚眾。忿甚﹐四散殺掠。應元命賞祥等銀各一兩﹐夏維新﹑王華每兩實給六錢﹐眾大嘩。應元恐人心激變﹐不得已斬之。蓋圍城日久﹐儲餉將罄﹐短給本非克扣﹐因維新於發難時﹐誤聽方亨﹐作揖勸眾﹐至此眾怒未釋﹐故欲藉此陷之。華𨿽引明遇自解﹐亦難獨免。

慕廬氏曰「餉缺費繁﹐圍城中實難措置﹐二人通融調劑﹐亦屬一時權宜﹐此情此勢﹐應元豈不知之﹖無柰眾人之藉是泄忿也。至代方亨勸眾﹐事後論之﹐亦不甚錯。各圖獻策﹐業已歸順﹐官民和協﹐省得激成禍端﹐無柰眾人之喜事樂禍也。若章經世同掌芻糧而漏誅﹐同陷圍城而免死﹐豈別有保身之道歟﹖」

◎命許用掌芻糧

芻糧乏人﹐以許用能﹐命佐章經世。

◎楊捨守備沈廷謨舉城降

江陰民晝夜守禦﹐亦甚憊矣。然楊捨兵稍後﹐口中有畏懼者﹐必立斬之。

淸兵四出殺掠﹐民不聊生﹐有先剃髮赴營歸順者﹐城上望見﹐必痛詈﹐𨿽至親如仇敵。而淸兵日出搶掠﹐刻無寧晷﹐畏禍者俱竄遠方。

楊捨營守備沈廷謨斂民錢﹐賫牛酒﹐赴良佐營修款﹐祈免楊捨一方之死。良佐許之﹐給大淸號旗四面﹐懸楊捨城四門。廷謨旋披髮乘馬﹐歷江陰城下﹐勸民速降。內將開炮﹐乃遁去。

◎詐降

一日眾詐降﹐徧取民間亂髮﹐投城下誘敵。淸兵相顧驚喜﹐報良佐。良佐曰「未可信也﹐須察其守城人剃髮否。」眾探之﹐始知爲詐。

◎議和

貝勒使人緩言陳說﹐第拔去大明中興旗號﹐四門懸大淸旗號四面﹐斬首事者數人﹐余悉宥不誅﹐卽不剃髮﹐亦當撤兵返。應元曰「寧斬我一人﹐余無罪﹐何可斬也﹗」議不決而止。

貝勒又進大淸旗四面﹐使豎四城﹐亦卽退兵。內遣諸生朱暉吉﹑耆老王晴湖等四人詣淸營會議。方縋城﹐良佐卽策馬迎去﹐畱飲終日﹐備極款洽﹐約歸順後﹐誓不殺一人﹐但遣官入城勘驗﹐卽收兵覆命﹐將別﹐又各贈五金﹐約三日定議。吉等入城﹐匿金不言﹐而主議降順﹐眾不聽。至期﹐淸兵向城呼吉等﹐因詢其故﹐備述畱飲贈金事﹐乃立斬四人﹐復嚴守。

◎勸降

吳軍門督兵至江上﹐宰牛誓諸將﹐歸順後不許殺掠。

王海防自恃居郡有恩信﹐臨城招撫﹐眾無應者。

攝政王曉諭招安﹐合城不聽﹝此初六日事﹞。豫王示到﹐以矢射入城中﹐言明已亡﹐何苦死守﹖內書其後曰「願受炮打﹐寧死不降﹗」射還之﹝初七日事﹞。

◎初八日﹐釘炮眼

是日大雨﹐民立雨中受炮﹐毫無降意。夜半﹐應元使善落水者陳憲欽渡外城河﹐釘沒淸兵炮眼﹐緩二日不攻﹐城內乘夜修砌城垛。後五日﹐良佐恐城內復來釘眼﹐命軍士晝夜攻擊至夕﹐風雨怒號不已﹐炮乃止。

◎初九日﹐南城

再修南城﹐加髙於舊城三尺。

應元令人將麥磨面﹐制造月餅。

◎十二日﹐北城

又北城﹐城中石灰將缺﹐不能乘夜修城。又飯米漸少﹐徵民間米以備缺乏﹐令二日一給﹐不得預領。

貝勒偵知之﹐欲畱軍四萬爲久困計﹐撤大兵北上。良佐不可﹐乃止。

◎十三日﹐登陴楚歌

給民間賞月錢﹐計至十七日止﹐百姓攜壺觴登陴﹐分曹快飲﹐許用仿楚歌﹐作《五更轉曲》﹐令善謳者登髙傳唱﹐和以笙笛簫鼓。時天無纖翳﹐皓月當空﹐淸露薄野﹐劍戟無聲﹐黃弩﹑師鼓﹑胡琴於西城之敵樓﹐歌聲悲壯﹐響徹雲霄。外兵爭前竊聽。或怒罵﹐或悲嘆﹐甚有泣下者。歌曰「宜興人﹐一把槍。無錫人﹐團團一股香。靖江人﹐連忙跪在沙灘上。常州人﹐獻了女兒又獻娘。江陰人﹐打仗八十餘日﹐寧死不投降。」餘歌𨿽多﹐大略類此﹐良佐乃作勸降詞﹐使士卒相倚而歌﹐與僚佐飲帳中﹐酒未數行﹐城上炮發﹐亟避去。

◎十九日﹐北門阻降

貝勒多方招降﹐三城亦有猶豫者。惟北門誓死固守﹐眾意遂決。

◎二十日﹐淸兵攻東北城

貝勒從四十餘騎繞君山靑龍庵左相地形。城上望見﹐炮弩齊發﹐騎皆踉蹌蹂躪﹐貝勒僅以身免。

金陵又解到大炮二十四座﹐較前更大﹐每舟止載一座﹐仍收城外民家鐵器鑄炮子﹐重二十斤﹐又築土壠以避矢石。將攻東城﹐機泄﹐移至東北角。大雨如注﹐一晝夜炮聲不絕﹐縣屬悉爲震動﹐城中困疲已極﹐計無所出﹐待死而已。

是日城上人吶喊﹐外兵聞之﹐皆鬼聲。城中四隅空曠處﹐遙見白鵝數萬飛泊﹐迫觀之﹐毫尢形影﹐識者謂魂升魄降。白鵝者﹐卽劫數中人之魂也。

◎二十一日﹐江陰城陷

前月二十四日﹐京中遣國師和尙來江陰﹐日日繞城細看﹐至前日始看明﹐向貝勒云「江陰城形似芙蓉﹐若在瓣上攻打﹐越打越緊。其蒂在東北角花家壩﹐花蒂旣碎﹐花瓣自落。」故貝勒令數百人﹐盡徙二百餘座大炮至花家壩﹐專打東北城。鐵子入城﹐洞門十三重﹐樹亦穿過數重﹐落地深數尺。是日雨勢甚急﹐外用牛皮帳護炮裝藥﹐城頭危如壘卵。城上因敵炮猛烈﹐見燃火﹐卽避伏垣內。炮聲過﹐周麾而登。外窺之﹐故放空炮﹐並令炮中只放狼煙﹐煙漫障天﹐咫尺莫辧。守城者謂炮聲霹靂﹐兵難遽入﹐而不知淸兵已潛渡城河﹐從煙霧中蜂擁突上﹐眾不及禦而潰。

午刻有紅光一綫﹐直射入城﹐正對祥符寺﹐城遂陷。

方淸兵上城時﹐城下人猶向城列陣。淸兵恐有伏﹐持刀立視﹐半日不敢下。相持至暮﹐城中鼎沸﹐陣亦亂﹐乃得下城。

閻應元坐東城敵樓﹐索筆題門曰「八十日帶髮效忠﹐表太祖十七朝人物﹐十萬人同心死義﹐畱大明三百里江山。」題訖﹐引千人上馬格鬥﹐殺無算﹐奪門西走﹐不得出。勒馬巷戰者八﹐背被箭者三﹐顧謂從者曰「爲我謝百姓﹐吾報國事畢矣﹗」自拔短刀﹐刺胸血出﹐卽投前湖中。義民陸正先欲從水中扯起﹐適劉良佐遣兵來擒﹐言與有舊﹐必欲生致﹐卒見發浮水而出﹐乃縛之。良佐踞坐乾明佛殿﹐見應元至﹐躍起﹐兩手拍應元背而哭。應元曰「何哭﹖事至此﹐只有一死。速殺我﹗」貝勒坐縣署﹐急索應元至堂上。挺立不屈﹐背向貝勒﹐罵不絕口。一卒以槍刺其脛﹐血湧沸而僕。日暮﹐擁至棲霞庵﹐僧夜間聞呼「速殺我」不絕口﹐已而寂然。天明﹐已遇害。家丁存者猶十餘人﹐詢其不降而戮之﹐偕死一處﹐陸正先亦同殉。有維新上人者﹐在圍城中與應元曉夜共事﹐應元所著《和眾成城》略﹐維新以授黃子心﹐子心又旁采見聞﹐著閻公死守孤城狀。

陳明遇令閉衙舉火﹐焚死男女大小共四十三人﹐自持刀至兵備道前﹐下騎搏戰﹐身負重創﹐握刀僵立﹐倚壁上不僕。

訓導馮厚惇﹐公服縊於明倫堂。妻與姊投井死。中書戚勛﹑諸生許用合門焚死。

◎八月二十二日﹐屠城

次日﹐猶巷戰不已﹐淸兵用火攻敗之。四民駢首就死﹐咸以先死爲幸﹐無一人順從者。下令從東門出者﹐不禁。又下令十三歲以下童子﹐不殺。

男女老少﹐赴水蹈火﹐自刎投繯者﹐不能悉記。內外城河﹑泮河﹑孫郎中池﹑玉帶河﹑湧塔庵池﹐裏教場河﹐處處塡滿﹐疊屍數重﹐投四眼井者﹐二百餘人。

◎二十三日﹐止殺

滿城殺盡﹐然後封刀。午後﹐出榜安民﹐城中所存無幾﹐躲在寺觀塔上隱僻處及僧某某等共計大小五十三人。是役也﹐守城八十一日﹐城內死者﹐九萬七千餘人﹔城外死者﹐七萬五千餘人。

●卷二

明烈皇帝殉國之次年。

己酉﹐五月初九日﹐南都破﹐弘光出亡。

明禮部尙書錢謙益率先降附﹐欲樹徳東南﹐以自解於吳人士。郡人周荃﹐謙益客也﹐有口辯﹐密受謙益旨﹐謁淸帥豫王﹐言吳下民風柔軟﹐飛檄可定﹐無煩用兵。王大悅﹐卽日拜官﹐使降人黃家鼐佐荃﹐單騎安撫吳中。甫出都門﹐都邑長吏﹐望風解印綬﹐士大夫皆苟且求活﹐所過輒降。至吳﹐家鼐南面自若﹐荃獨微服﹐出沒市廛﹐郡人多爲之用。數日後﹐明監軍楊文率兵五百人入郡城﹐執家鼐等戮於市﹐發取庫銀﹐滿載而去﹐莫知所之。荃匿民間免﹐間行歸豫王。王聞文聰襲殺家鼐等﹐始發兵入吳。三吳之禍﹐實基於此云。

五月十三日﹐嘉定縣聞維揚陷﹐畱都將不守。

十五日﹐不肖子衿﹐羣集縣治﹐索廩糧鄕試條編盤費及私贐捲資諸雜項﹐分毫不遂。攘臂大呼﹐姦胥亂卒﹐乘勢劫奪﹐城中鼎沸。舊令錢默本紈褲子﹐錯愕不知所爲﹐盡發公帑置堂上﹐恣其所取。潛出﹐重賄明嘉定總兵官吳志葵﹐求遣卒衛送出境﹐並疏倡禍數十人姓氏﹐欲悉抵於法。隸卒聞風悉遁去。三十日﹐錢令得間出亡。

六月初一日﹐吳志葵遣兵執諸生十一人去。褫衣就縛﹐徒跣行烈日中﹐窘辱備至﹐由中軍官力救﹐釋之。初四日﹐淸大將兼刑部侍郎李延齡﹑副將總兵官署督撫事王國寶率大兵入郡﹐始聞攺南直隸爲江南﹐內閣爲內院。十四日﹐安撫周荃單騎至邑﹐邑中縉紳皆出避。百姓無主﹐因結彩於路﹐出城迎之﹐競用黃紙書「大淸順民」四字揭於門﹐旋緘邑篆並冊籍上於郡。

淸授新邑令吳郡張維熙至。時六月二十四日也。是日亭午﹐志葵以百人用白布裹頭﹐伏時侍禦墓旁﹐晡時﹐入民家亂索酒食﹐聲言欲取張令。人定後﹐各刈蒲葦一束﹐燃其端持之以行﹐火光燭天﹐城中大震。乃厚集民人﹐鳴鑼發炮﹐東向大噪﹐志葵兵亦羣噪應之。維熙恐﹐倉卒亦遁。士民狼狽出奔﹐遺棄嬰兒﹑失散婦女者無算。天明﹐閭巷一空﹐卒無他。二十七日﹐志葵復發兵來城﹐內外百姓謂志葵恢復之師﹐懸彩執香﹐較迎周荃時尢倍。志葵用南都逃將蔣若來爲前導。若來本市井無賴﹐以臂力遭逢權貴﹐得爲兵官﹐不三載﹐升南京後軍都督﹐聞維揚不守﹐棄其軍﹐仍作微服走脫﹐至是從志葵入城。據軍庫﹐僅存銅銃數十﹐急使人舁之行﹐過徐家行大掠﹐寸縷無遺﹐至雞豚﹑菽麥﹐亦席捲而去。貧民婦子﹐哭聲震天。志葵﹑若來皆欣然有喜色﹐因重載入海。

明淮撫田仰等﹐奉義陽王以舟師駐崇明沙。

是時淮撫田仰﹑監軍荊本徹﹑總兵張士儀﹑張鵬翼與宦官李國輔等﹐合兵共奉之。志葵乃率妻子從之﹐旋捨去。

閏六月初六日﹐維熙復入縣。

初八日﹐淸將李成棟﹑偏裨將梁得勝等以百餘艘載步騎二千﹐鎭守吳淞。是夕泊東關外﹐恣百姓聚觀。傳令索取婆子﹐維熙以二妓應之。成棟大喜﹐坐二妓於旁﹐笑謂觀者曰「今與爾爲一家人﹐勿畏我也。」黎明﹐從陸路往吳淞﹐不甚剽掠。惟初七日騎兵先至者﹐過新涇鎭﹐大肆淫虐﹐婦女不勝其嬲﹐斃者七人。時大旱水涸﹐兵船悉泊東關外﹐梁得勝以三百人守之﹐城外居民貿易﹐一如平時。黠者或撫其背﹐相與嘲笑如舊識。維熙議使人戽水運東關外﹐得勝大喜。已刻期至吳淞﹐行有日矣。十二日﹐城內外喧傳有剃髮之令﹐人情始懼﹐遂有變志。是日誌葵遣馬軍兪飛熊賫牌至﹐略云「初十日﹐郡中民變﹐殺北兵過半﹐餘皆躲入府庠﹐已列柵圍之。本鎭卽刻統大兵入縣﹐仰附近百姓於今晚俱用白布裹頭﹐雜插柏枝﹑竹葉﹑紅箸﹑鵝毛爲號﹐共剿東關。兵事成﹐有重賞。」各路鄕兵﹐久爲邑諸生支益國子生須明徵等訛言扇動﹐一聞有牌﹐持兵胃集﹐謬傳志葵自劉河東過外崗矣﹐頃又云抵靑崗墩矣﹐未及一瞬又云暫憩察院矣。是時在城居民亦以爲志葵已入城矣﹐門遂撤下不閉﹐以待遠近鄕兵。集者漸眾﹐王家宅鄕兵﹐最稱完整。其首許龍於客歲曾誅闔邑叛奴﹐威名頓著。至是首犯淸兵﹐與戰頗力。時漏下數刻﹐不辧誰爲志葵﹐膽气甚壯﹐競舉火燒得勝船。成棟自下維揚﹑金陵﹑京口毗陵諸處﹐所獲精金﹑美玉﹑名劍﹑寶刀無算﹐悉付一炬﹐未及毀者﹐盡爲鄕兵所擄。舡中所載婦女﹐已悉被焚。一少婦最妹麗﹐呼曰「我翰林公女﹐家在揚州﹐被掠至此﹐諸公哀憐救我﹗」鄕兵云「速投水中﹐水淺尙可活。」婦曰「我是被鎖在船。」語未竟﹐烈焰燒其身矣。得勝急據髙岡﹐使兵三五作隊﹐自上射下﹐皆應弦而倒﹐許龍亦中流矢死﹐鄕兵大潰﹐始知志葵固未嘗至也。天明計首級﹐殺淸兵八十四人。得勝率餘眾奔吳淞﹐狼狽得達。初﹐成棟至吳淞﹐策馬周視四境﹐駭曰「此絕地也﹐張令誤我矣﹗」及聞得勝敗﹐兵船悉盡﹐終夜繞船﹐不敢復寢。十五日﹐精選營中﹐得四十騎﹐皆驍捷善戰﹐募吳淞居民朱宇及其子香爲前導﹐往婁東求救。至羅店被圍﹐奮死突出﹐力馳而西﹐過三官堂﹐殺一僧﹐有四騎失隊。鄕兵從馬后掣其佩刀﹔刀落﹐卽取而斬之﹐人馬俱斃。二騎奔﹐鄕兵追及﹐攢槊刺死﹔惟一騎苦戰得脫。前隊至時家墓﹐遇鄕兵﹐復馳而東﹐鄕兵急追。漸近羅店﹐鄕兵復大出﹐兩路夾攻﹐諸騎窘極﹐隨朱香自間道過蔡家橋﹐繞出鎭後﹐扶創而歸。過月浦﹐復爲鄕兵截殺﹐落荒而走﹐望見吳淞城﹐猶大呼「救命﹗救命﹗」至丁家橋﹐人馬气息﹐僅屬一綫。成棟窘迫無計﹐惟縱兵大掠﹐西至月浦﹑羅店﹐南至江灣﹑楊家行﹐北至錢家樓﹑施家巷﹐居人遷徙殆盡。城中風聞不一﹐憂怖彌甚﹐望志葵眼穿﹐始悟見棄﹐皆號哭﹐棄家而走。是夕月蝕﹐倏忽食旣﹐時天無纖雲﹐色暗如漆。占曰「食旣無光﹐主姦人誤國。百姓死﹐城邑空﹐其兆成矣。」

明都察院觀政進士黃淳耀及弟邑諸生淵耀入城。

時閏六月十七日﹐淳耀及弟淵耀與前通政使司左﹑通政侯峒曾二子﹑邑諸生元演﹑元潔倡爲守城計。初﹐淳耀避兵石岡﹐有同科孝廉丹陽葛麟與二力士至醪﹐貌甚雄武﹐絕不類文人﹐叩淳耀門﹐大聲問曰「年翁在否﹖」淳耀父家柱出迎﹐答以在鄕。麟攢眉良久曰「我憂之甚。年翁純儒﹐未諳世故﹐恐不免﹐思一相見。故迂道﹐今不及矣﹗」家柱乃固止之﹐爲款畱飲食。及淳耀兄弟歸﹐與之同訪志葵於雲間﹐共論當世事。出謂淳耀曰「志葵﹐庸奴耳。其言誇誕﹐欲使他人幹事﹐彼坐享其成﹐必誤國事﹗年翁何故信之﹖天下事尙可爲。然君儒者﹐非其倫﹐幸勿魯莽﹗」遂掉臂去﹐不言所之。後追尋其語﹐若明鏡蓍蔡云。

成棟悉銳攻羅店﹐屯兵馬橋。

時十八日也﹐與鄕兵隔水而語﹐佯言成棟等奉命守吳淞﹐與羅店初無仇釁﹐今假道歸婁東﹐並無侵擾﹐幸寬其一面。鄕兵支洪﹑陸文等乃共罵曰「汝曹檻羊牢豕耳。莫作癡想﹗」成棟怒﹐率兵混戰﹐陰遣率卒東渡練祁塘﹐西渡荻涇﹐繞出陣後。鄕兵大潰﹐退屯來龍橋﹐接戰良久﹐大敗。入鎭時﹐日未出﹐居人方爲市﹐聞變急升屋﹐步兵亦升﹐東西馳逐﹐屋瓦亂飛。騎兵四面殺人﹐大呼「唐秀才何在﹖百姓縛出者有賞﹗」唐秀才者﹐景耀也。初與吳宏宇爲鄰﹐宏宇降成棟﹐景耀面數其罪﹐肆言極罵﹐且曰「歸告李成棟﹐汝是明朝人﹐何投降﹖速反可免正大戮﹗」宏宇銜恨切骨﹐悉以告成棟。景耀復大書一白牌﹐立馬橋南﹐諭成棟降﹐至是爲淸兵所得﹐磔於市。

邑諸生唐培率鄕兵巷戰而死。

唐培誓不反顧﹐淸兵銃箭並發﹐培被殺。鎭已破﹐時有諸生朱霞者﹐尙張小蓋﹐登屋鳴金﹐冀集眾復戰。淸兵四集﹐身被數創墮河﹐號呼竟日乃死。成棟知鎭民支廉爲鄕兵首﹐支家橋一帶房屋﹐焚毀略盡﹐男婦被殺者﹐共一千六百零四人。是日城中百姓﹐共殺須明徵﹐並毀其室。明徵故須之彥之猶子也﹐素無行﹐爲鄕裏所擯﹐一聞南都破﹐卽冠帶乘軒﹐謁成棟﹐稱署嘉定營守備事﹐仍通誌葵﹐復稱監紀推官。勢劫維熙﹐取官銀數千﹐招家丁六十名﹐悉衣錦綺﹐懸佩刀﹐招搖街市間。時率之至安亭鎭﹐訪其姦豪﹐與促膝密語﹐每揚言遣人赴各鎭﹐請鄕兵分守諸要害。時城守頗嚴﹐有夜半叩關者﹐稱爲明徵請兵人﹐特啟關納之。問鄕兵何在﹐漫應曰「城主性慳﹐不肯發糧﹐已散去矣。」眾口詰問﹐語極支離﹐始大疑之。十八日薄暮﹐城中競傳明徵家窩藏姦細﹐復私造都督牌印並冠帶盔甲數十副﹐謀盡殺滿城百姓﹐迎成棟兵﹐合城驚擾。有頃﹐西關外獲姦細﹐嚴刑鞫之﹐供爲須黨﹐一時大嗶﹐眞假莫辧。明徵倉卒出亡﹐至南關受縛﹐步稍遲﹐大梃擊之﹐疾呼稱冤﹐莫爲置辧。驅至察院前﹐斬首刳腸﹐斷四肢﹐分置各城門﹐捕其家丁﹐悉誅之﹐家室糜爛。十九日﹐淳耀等相與謀曰「今事成騎虎﹐無主必亂。」乃令元演作書﹐急促其父峒曾入城﹐鄕兵亦列幟往迎。旣至﹐集眾公議﹐畫地而守﹐東門峒曾爲主﹐邑諸生龔孫玄佐之﹔西門淳耀爲主﹐其弟邑諸生淵耀佐之﹔南門孝廉張錫眉爲主﹐前秀水縣儒學教諭龔用圖佐之﹔北門國子生朱長祚爲主﹐鄕衮唐咨禹佐之。處分已定﹐各率眾上城巡邏﹐嘉人士爭縛褲執刀以從﹐人情頗覺鼓舞。東北二門﹐俱用大石疊斷街路﹐惟西南二門稍安﹐時啟閉﹐仍用枯木亂石橫塞道塗﹐以遏兵鋒。二十日﹐立挨門出丁法﹐分上中下三等﹔上戶出丁若干﹐衣糧自備﹐仍出銀若干﹐備客兵糧餉﹐並守城頭目燈燭之費﹔中戶出丁若干﹐衣糧自備﹐仍出銀若干﹔下戶止出一丁﹐分堞而守﹐每丁日給錢六十文﹐衣糧燈燭悉自備。城上分四隅﹐自某地起至某地止﹐分屬各圖﹐每圖擇一人爲長。日入後﹐當事者親自巡歷﹐以稽勤惰。其大事專屬峒曾﹑淳耀處分。是日﹐二都鄕兵縛一投牒者至﹐稱爲間牒﹐鞫之﹐實志葵送書人﹐發函有吳門之兵﹐斬馘殆盡﹐杭州之兵﹐貝勒云亡之語。當事者深信不疑﹐不虞其欺妄也。二十三日﹐志葵復遣牌至﹐許遣遊擊蔡喬督兵協剿。當事者議云「新令張維熙﹐系淸兵所署﹐難與共守﹐驅出城﹐推明原任儒學訓導萬達攝縣事﹐巡司兪尙徳充捕官。」是日復有健兒四人﹐持志葵牌至﹐來文與原牌互異﹐嚴鞫之﹐供爲婁東諸生浦學﹑浦嶠僞造﹐將乘我不備﹐襲取縣城。旣得實﹐立裊四人於市。爾時聲勢岌岌﹐人不自保﹐然恃侯﹑黃諸紳﹐協力守城﹐避難士民﹐扶老攜幼而歸﹐不絕於路。城上揭白旗﹐大書「嘉定恢剿義師。」柰兵餉兩缺﹐所仗惟城外鄕兵。乃設計四布流言云「淸兵驅百姓剃髮髡訖﹐卽臨以白刃﹐逼令自殺其妻子﹐籍爲兵﹐使居前隊﹐當矢石﹐必無活理﹐與其客死他鄕﹐何若集眾禦之﹐可僥幸獲免也。」鄕民聞之﹐大震怖﹐弱者終日鍵戶﹐與妻子對泣﹐彊者斬木揭竿﹐擊金鼓集眾。然百姓騷然﹐不遑寧處矣。因念抗剃一事﹐𨿽志葵首禍﹐使非支益煽動其間﹐不至敗決如此。且益在閣部史可法標下聽用﹐領棉襖銀五千兩﹐南都破﹐悉飽私橐。眾欲取爲義兵餉﹐競往攻之﹐勢如轟雷﹐父子祖孫死者五人﹐悉斬其頭﹐與明徵頭並懸城上。頃之﹐南翔獲明徵妻子﹐斬割屠戮﹐一如明徵。鎭中著族李氏﹐自世廟以來﹐蟬聯不絕。士貢李陟﹐少有雋才﹐知名當世﹐居於城。聞南都破﹐於勸農公暑起鵠立傳簽巡﹐更與何淩虛等招集義兵﹐號匡定軍﹐議於南翔諸富賈派令出餉﹐諸賈人皆銜之。誅明徵之夕﹐陟方會飲南城﹐聞變﹐遽擲杯走﹐夜至南翔。裏兒怪之﹐妄言李氏潛通於敵。有洪濱者暴起﹐諸生聞阿附李氏﹐爲眾所賤﹐指爲姦細。濱恐﹐匿李氏宅﹐鎭中諸惡少羣擁之門﹐陟與其從叔抗之﹐濱等猶對眾罵自若。裏兒素憚李氏﹐懼事定後﹐必正其罪﹐因立破其門直入﹐無少長皆殺之﹐分投捕殺諸李﹐赤其族。各路聞風﹐競相盤詰﹐路人單行﹐稍涉疑似﹐卽縛去﹐亂槍戳死﹐棄屍河中。甚至一言忤意﹐白刃驟加﹐其人方欲置辯﹐身首已離。窮鄕僻壤﹐自相仇殺﹐三四人聚黨﹐拔刃至人家﹐往往滿門受戮﹐遠近死害無算。時正亢旱﹐炎威逼人﹐道旁乞丐﹐爭挾毒投井中﹐以扼鄕兵。事露﹐引頸受刃﹐無一言﹐莫知所使。橋道扼要處﹐皆設廠﹐晝夜共守﹐𨿽五家之聚﹐亦起鄕兵﹐以無餉故﹐一再至城中﹐卽絕迹不來。當事者懼﹐張榜四門。此後鄕兵來者﹐集護國畱皇光慶寺﹐舉爲首一人人城領餉﹐於是來者漸眾。二十四日﹐成棟遣其弟統精騎數十﹐集路往婁東求救﹐涕泣與訣曰「我軍成敗﹐在此一舉。汝不勝﹐勿復見我矣﹗」諸騎奮死衝殺﹐一路搏戰。至北門﹐鄕兵大集﹐諸騎前後受敵﹐以漸逼入倉橋街﹐鄕兵兩路夾攻﹐將舉火焚之。諸騎窘﹐冒死突出。鄕兵合圍﹐殺獲五騎。余騎將過倉街﹐諸生朱元亮出新炭數十簍﹐熾火橋上﹐用酒醋潑之﹐橋石頓毀﹐城上發火炮﹐殺三人一馬﹐連橋擊斷。一人手執佩刀﹐被創死路旁﹐蓋成棟弟也。從騎急下馬﹐取首級﹐掛鞍後﹐馳而東﹐復返吳淞。哭於路旁﹐曰「我等皆髙鎭勁兵﹐自隨邢太太降後﹐所過風靡。嘉定縣何物蠻子﹐來數日﹐殺我副將六員。幾日無援﹐我軍生路絕矣﹗」成棟聞弟死﹐日夜與諸副將相對涕泣。柰鄕兵本村農烏合﹐初無將領﹐乘興一聚﹐卽鳥獸散﹐郊外無一人往來﹐孤城蕩蕩﹐僅存一白旗﹐迎風招而已。成棟於軍中選黠者二人去其辮﹐作僧人服﹐潛至城下﹐偵探得實信歸報。成棟舉手加額曰「天也。」始謀親自率合婁東兵﹐共破嘉定云。爾時城中束手無策﹐惟連請志葵星馳赴救。時志葵已貳於義陽王﹐以計脫其妻子﹐遁歸雲間﹐斂諸富室金﹐建牙泖河矣。許卽遣遊擊蔡喬率兵來援﹐當事者大喜﹐用白旗大署「遊擊將軍蔡督令精兵十萬﹑鄕兵三十萬﹐刻日會剿」云云﹐冀聳動老營﹐使爲內應﹐募急足賫至吳淞境上。成棟諜者﹐早伏近郊﹐纖悉畢知。二十五日﹐城中以書幣迎蔡喬於塗﹐其兵不滿三百﹐皆癃弱不振﹐惟喬頗勇健﹐使鐵簡重二十五斤﹐差以可用。所攜火藥糧儲在舟中﹐求姑置城內﹐自率兵營於城外。議者皆曰宜許之﹐彼戰而勝﹐軍資在我﹐其心益固﹐不勝﹐畱以爲質﹐勢不敢棄我去。峒曾﹑淳耀等以喬素微賤﹐心不可保﹐乃遣人饋問﹐令泊舟南關外。二十六日五更﹐方遣人市羊豕祭旗﹐傳令於東關外安營﹐次第引舟前。成棟遣諸將銜枚疾走﹐已嚴陣以待。蔡兵不知所措﹐爭赴水奔逃﹐追騎以槍尖貫其胸﹐若刺魚鱉。喬尙臥舟中﹐聞變驚起﹐持鐵簡躍登岸﹐步行衝陣﹐頗有殺傷﹐奪一馬乘之﹐孤身獨戰﹐力盡敗回﹐淸兵圍之數匝。東關有徐福者﹐奮力往救﹐與喬俱死。其兵初無紀律﹐一時潰散。峒曾﹑淳耀等扳堞而望﹐見喬敗﹐惟連呼髙皇帝烈皇帝在天之靈﹐慟哭相向而已。成棟遣十餘騎﹐若將薄城者。城上連發大炮﹐傷二人﹐遂引去。過新涇鎭﹐縱火焚屋﹐雞犬悉盡。成棟至吳淞﹐分遣步兵於月浦楊家行等處﹐捉人剃頭﹐且云助我破賊﹐財物恣汝取之。時吳淞老營已降順﹐因沿村擄彊壯益之﹐兵勢復振。二十九日﹐成棟率眾過東門﹐迆邐以北﹐當事者懸十金﹐募人渡濠﹐焚倉橋一帶民居。成棟至婁塘紮營﹐磚橋鄕兵預於鎭之東偏﹐架木爲髙臺﹐用作偵探﹐出弓箭手二十餘人立宣家墳﹐鄕兵環集左右。成棟使騎兵分左右翼﹐自將中軍﹐衝殺而前。鄕兵力戰﹐以步騎不敵﹐死傷略盡。會日暮﹐成棟吹螺收兵。入村落﹐淫殺無度﹐取其雞豚﹐夜縱飲不輟。各村鎭猶傳淸兵自吳淞來﹐一路爲鄕兵截殺﹐所存不過十數騎﹐今力竭勢窮﹐願獻精金百鎰﹐買路歸婁東矣。未幾﹐又傳二十三都鄕兵﹐夜負豆葉一大捆於背﹐伺淸兵熟睡﹐入其營﹐誘致羣馬驅之南。騎兵恐獲罪﹐逃逸者過半矣。諸鄕兵未諳兵勢﹐爭裹糧厲兵而來。峒曾﹑淳耀等親自臨城﹐勉以忠義﹐言與淚俱﹐人皆感奮。因下令諸鄕兵﹐能鼓眾赴敵者﹐每人先給白布二匹﹐仍每日頒發餉銀二錢﹐有能得敵人首級者﹐每顆給銀十兩。

七月初一日﹐鄕兵會集磚橋東﹐約十餘萬人﹐排擠擁塞﹐紛紛如聚蚊﹐毫無紀律。淸兵每戰必分左右翼﹐鄕兵不識陣勢﹐呼爲鰲鰲陣﹐每發挑戰﹐多不過十餘騎﹐皆散落不集一處。諸鄕兵遙見兵出﹐擁擠益甚﹐手臂相摩﹐戛軋軋作聲。淳耀聞事急﹐呼其僚婿諸生徐文蔚勉慰之﹐使率西門鎭鄕兵﹐疾馳赴救﹐拜而送之。杭家村﹐安亭鎭一小聚落也﹐亦聚眾赴義﹐獨揭一紅旗在前。諸鄕兵因言紅旗者宜作前鋒。執旗者﹐杭文若也﹐其人曾習舉子﹐第少年銳气﹐率爾獨出。其降人毛玉佩揮斬馬刀﹐直前亂砍﹐殺旗兵二人。戰良久﹐復殺一人。將奪其馬﹐淸兵攢矛刺之﹐玉佩﹑文若並死於陣。西門鎭鄕兵馮滿﹑龐瑞﹑許臣等﹐猶奮死血戰﹐大呼並力﹐卒無應者﹐乃曳兵反走﹐徐文蔚被殺。淸兵乘勝直前﹐走者不知所爲﹐自相踐踏而死﹐抉眼流腸﹐不計其數。前阻大河﹐欲退無路﹐殘兵競投戈赴水。時溽暑﹐數暴雨﹐河水驟漲﹐屍骸亂下﹐一望無際。成棟大陳兵仗﹐踞鄕兵所架髙臺﹐麾兵入鎭﹐肆行屠戮﹐共殺一千七十三人。擄去婦女無算﹐選美婦處女數十人﹐置宣氏宅﹐慮有逃逸﹐悉去衣裙﹐淫蠱毒虐﹐不可言狀。分部括取金帛﹐滿載往婁東。城中猶訛傳鄕兵大捷﹐戶派煮酒飯若干以犒勝兵。頃之﹐聞敗﹐悉括城中老幼﹐驅使上城﹐連日夜莫敢交睫。於東西南北荒落處﹐各設層臺一座﹐集眾守之。因所獲姦細﹐藏詩謎於衣領間﹐有「女墻無樹不棲鸞」之句﹐疑於此處有內應也。是日東關外傳入成棟榜文﹐有「開門降﹐誓不殺一人」之語﹐或謂「大勢已去﹐諸公宜爲十萬生靈計」。淳耀拂然﹐推案痛哭﹐峒曾﹑錫眉等﹐亦悲不自勝﹐取榜共裂之。急遣人焚沿城一帶民居﹐煙焰張天﹐累日夜不息。於烈日中督促民夫﹐搬運磚石置城上﹐莫敢暫休。視城外一帶曠蕩﹐鄕兵無一至者﹐每近黃昏﹐風景慘淡﹐鬼聲啾啾﹐城中掩淚相視﹐共知必死矣。淸兵至婁塘﹐解甲韜戈﹐寂然不動。初三日﹐會同婁東兵﹐擁大眾至﹐盡銳攻城﹐炮聲轟轟不絕。守城百姓﹐股栗色變。當事者懼﹐分投慰勉曰「我與爾曹室家婦子盡在是﹐少有蹉跌﹐萬家同命矣﹗」百姓哭應曰諾。惟人所取﹐四門城樓﹐扃鎖甚堅﹐鄕兵至﹐乃悉納之。徒手應敵﹐嘉定泥城﹐嘉﹑隆間倭奴屢攻不能克。自邑令楊旦築磚城﹐最稱完固﹐淸兵大炮擊之﹐頹落不過數版。乃多舁板扉﹐至東北城下以禦矢石﹐使數十人伏其下﹐穿大穴﹐腰間各系長繩﹐有死者卽牽去﹐復用壯丁補之。穴遂透﹐諸生馬元調﹑侯元演﹑元潔等﹐督民夫急用金汁灰瓶盡力防禦﹐陷處下巨木塞之。淸兵乃佯攻東門﹐潛遣卒至北門﹐欲從水竇入城中。復連下大石﹐不能克。是夕有赤气起於北方﹐俄變成黑﹐其長亙天﹐守陴者喧傳有神人披髮仗劍﹐立馬雲霧中﹐皆曰「元武神也﹗」望空羅拜曰「神人相助﹐我屬無恙矣﹗」然瞰城下兵眾﹐盡力舉炮攻擊﹐終夜震撼﹐地裂天崩﹐炮硝鉛屑﹐落城中屋上﹐簌簌如雨。嬰兒婦女﹐狼奔鼠竄﹐𨿽至窮苦﹐必以一簪一珥系肘間曰「此買命錢也。」迨至初四日五更大雨﹐守城百姓﹐露立三晝夜﹐兩眼泡爛﹐朦朧欲僕。復遇暴雨﹐舉體沾濕﹐食飲幾絕﹐不能自支﹐漸有去者。時當事者與諸孝廉靑衿﹐悉仗劍立雨中﹐見守城者將散﹐大驚﹐分投勸勉﹐然不能禁矣。淸兵見守城者漸弛﹐攻愈急﹐多縛軟梯至城下。一將以大桌覆其首﹐躡梯而上﹐勢如飛鳥﹐城上磚石如雨﹐悉中桌上﹐一躍而登﹐遂斧斷東關﹐縱兵大入。峒曾猶坐城樓﹐指麾自若﹐二子侍﹐遽呼曰「事急矣﹗何以爲計﹖」答曰「有死而已﹐復何言﹖所恨者﹐枉送一城百姓耳﹗」語未竟﹐守陴者過﹐而大呼城已破。峒曾急呼二子去﹐不從﹐復大聲訶之﹐走數步復還。峒曾怒叱曰「我死國事﹐分也。祖母在﹐若輩應代我奉事﹐戀我何爲﹖」二子慟哭而去﹐至孩兒橋﹕皆被殺。峒曾溺宣家池﹐不死﹐立水中嘆曰「人死亦大難事﹗」回顧見一伍目﹐乃其兵憲時隸也﹐隨峒曾在城﹐因使抑其首﹐冀得速死。隸泣不從﹐固命之﹐乃兩手抑其首﹐入水﹐啾啾有聲﹐復不死。爲淸兵引出斬之﹐競奪其首﹐獻之成棟﹐梟示四門一日﹐復懸門左旗竿上﹐大署「逆官侯峒曾首級示眾。」初六日﹐淸兵棄城去﹐繩絕墮地﹐眼鼻已潰﹐須髮猶赫然可辧。國子生朱熙識之﹐急捧歸﹐篋送廠頭裏﹐覓屍身不得。其僕哭於路曰「主君殉難時﹐下體著黃紗褲﹐用綠絲帶結襪。」有童子指之﹐知其處﹐驗之良是﹐得就本﹐若有神助云。

方城破時﹐西門尙未有兵﹐城中男婦悉西走﹐街坊俱有亂石塞道﹐困頓得達﹐號哭求啟門﹐淳耀堅握鎖鑰不應。其同榜進士王泰際適至﹐爲百姓請命﹐語甚哀懇﹐不從﹔復以年誼動之。淳耀大怒曰「若欲獻城﹐請自爲之。我頃刻死﹐不顧年誼矣﹗」泰際急走南門﹐縋城逸去。俄聞城破﹐方聽啟關﹐城門爲巨石堵塞﹐僅容一人往來﹐然鼠竄而出者尙數十人。及淸兵至﹐悉從屋上奔馳﹐通行無礙。難民在下者﹐反阻絕不得路﹐悉投河死﹐水爲不流。淳耀兄弟知事不可爲﹐方下城﹐遇其紀綱僕﹐急問我父安在。謬應曰「死亂兵矣。」淳耀痛哭僕地不能起﹐時大雨﹐濘甚﹐淵耀自控一馬至﹐趣淳耀共乘﹐至一庵﹐乃平日與伊同年友陳ㄈ讀書處也。主僧號無等者尙在﹐獻茶。啜茶畢﹐諭僧無等曰「大師急避﹐某兄弟從此辭矣﹗」因啟鍵戶﹐取筆書云「遺臣黃淳耀﹐於弘光元年七月初四日﹐自裁於西城僧捨。嗚呼﹗進不能宣力皇朝﹐退不能潔身自隱。讀書寡益﹐學道無成﹐耿耿不滅此心而已。異日寇氛復靖﹐中華士庶﹐再見天日﹐論其世者﹐尙知予心。書罷。顧視淵耀﹐已赫然梁間矣。淳耀仰屋而嘆﹐遂縊其側。初﹐淳耀精心理學﹐於書無所不窺﹐著述甚富﹐旣連掇巍科﹐布衣徒步﹐不異秀才時﹐嚴敕家人﹐勿預外事﹐居常鬱鬱恨所志不遂。自國變益復無聊﹐淵耀每譬解之。一日﹐淵耀自外入﹐見幼弟戲於庭﹐撫其背曰「六郎﹐汝豎子何知﹖國事至此﹐汝大兄必死節。兄死﹐我不忍獨生﹐汝將來未知流落何處。尙爾嬉笑耶﹖」時淸兵未至﹐眾人詫爲不祥﹐至是果驗云。

明張孝廉錫眉守南城﹐度必破﹐死之。於六月二十六日先作絕命詞﹐大書褲上云「我生不辰﹐僑居玆裏﹐路遠宗親﹐邈隔同气。與城存亡﹐死亦爲義。後之君子﹐不我遐棄。」及聞城破﹐謂其友曰「宜速死﹗」對曰「城破之原﹐不由我輩﹐空死何爲﹖君若獨斷於心﹐無所不可。」錫眉先驅妾入水﹐方自溺。龔教諭用圖抱其兄﹐邑諸生用廣大慟﹐相謂曰「我祖父淸白自矢﹐已歷三世。今日苟且圖存﹐何面目見祖宗於地下﹗」因共溺﹐兩屍浮出水面﹐猶握手不解。其弟邑諸生用厚攜妻子出避﹐亦自溺﹐蓋兄弟三人同殉云。城之被破﹐在東關北偏第一鋪﹐成棟尙在東關外小武當廟中﹐辰刻乃開門入﹐下令屠城﹐約聞一炮﹐兵丁遂得肆其殺戮。家至戶到﹐小街僻巷﹐無不窮搜﹐亂葦叢棘﹐必用槍亂攪﹐知無人﹐然後已。兵丁每遇一人﹐輒呼蠻子獻寶﹐其人悉取腰纏奉之﹐意滿方釋。遇他兵﹐勒取如前﹐所獻不多﹐輒砍三刀﹔至物盡則殺﹐故僵屍滿路﹐皆傷痕徧體﹐此屢砍使然﹐非一人所致也。予鄰人偶匿叢筱中得免﹐親見殺人情狀﹕初砍一刀﹐大呼都老爺饒命﹔至第二刀﹐其聲漸微﹔已後𨿽亂砍﹐寂然不動。刀聲砉然﹐徧於遠近﹐乞命之聲﹐嘈雜如市﹐所殺不可計數。其懸梁者﹑投井者﹑斷肢者﹑血面者﹑被砍未死手足猶動者﹐骨肉狼藉﹐彌望皆是。投河死者﹐亦不下數千人。三日後﹐自西關至葛隆鎭﹐浮屍滿河﹐舟行無下篙處﹐白骨浮於水面﹐岔起數分。婦女寢陋者﹐一見輒殺﹔大家閨彥及民間婦女有美色者﹐皆生擄﹐白晝於街坊當眾奸淫﹐毫不知愧﹐有不從者﹐用長釘釘其兩手於板﹐仍逼淫之。嘉定風俗﹐雅重婦節﹐慘死者無數﹐然亂軍中姓氏不聞矣。初六日﹐成棟拘集民船﹐裝載金帛﹑子女及牛馬羊豕等物三百餘艘﹐往婁東﹐財物木棉﹐悉委棄不取。初十日後﹐士民幸脫者始絡繹入城﹐見室家零落﹐裏井蕭然﹐無不放聲大哭。十四日﹐城內外喧傳明大將左良玉已復南都﹐淸將李成棟等俱遁歸揚州。或云成棟悉輦金寶置髙郵州﹐候交秋後﹐復謀大舉。今昆﹑嘉𨿽被戮﹐淸兵業已解散。爾時人心惶惶﹐聽訛傳語﹐莫敢寧居。二十三日﹐江東朱瑛自稱遊擊將軍﹐率五十人﹐入縣行牌﹐督百姓守城﹐莫肯應。諸生張有光自郡歸﹐從眾剃髮﹐過察院前﹐見門啟﹐偶入閒觀﹐朱瑛立使人縛之﹐叱使北面跪﹐數其罪﹐戮之於市。民間競傳明兵至。瑛出西門﹐就護國寺﹐給已經剃髮者免死牌﹐百姓爭取之。葛隆鎭外岡馬六﹑楊家行等鎭﹐鄕兵復聚﹐遇剃髮者輒亂殺﹐因沿路燒劫﹐煙焰四起﹐遠近聞風﹐護發益堅。有徐元吉者﹐明吳淞諸生徐鳴鹿之子﹐向爲本鎭中軍﹐成棟使署老營把總事。嘉定破﹐每丁一名﹐勒令納綢衣五領﹑銅錫器五件﹐積資巨萬。以剃髮爲名﹐日出行劫﹐割人腹﹐啖人心肝﹐動以百計﹐𨿽遇親戚朋友﹐無所擇。其父鳴鹿﹐素長厚﹐每聞元吉殺人﹐輒仰天大號。元吉怒﹐毒殺滋甚﹐與朱香﹑曹壽﹑趙五﹑哈百章等分部殺掠﹐數十里內﹐艸木盡毀。時城中無主﹐積屍成丘﹐惟三四僧人於被焚處﹐撤取屋木﹐聚屍焚之﹐民間炊煙斷絕。忽婁東浦嶂率兵至。有郭元者﹐街市細民也﹐不勝憤﹐登城數之曰「浦嶂﹐我嘉定太倉一水之隔﹐嘉定被屠﹐未出十日﹐汝人面獸心﹐公然來作賊﹐剝取煨燼﹐狗鼠不食汝余﹗汝速去﹗不去﹐將磔汝於市﹗」嶂掩面反走﹐歸訴成棟曰「嘉定恃其囂頑﹐將復叛矣。」成棟怒﹐二十四日﹐遣婁東降將萬國昌等率兵至葛隆鎭﹐屯織女廟﹐本鎭劉敖﹑王憲等集眾得千餘人﹐椎牛共盟誓﹐不反顧。因會合外岡鎭鄕兵﹐紮營薛市門橋﹐吹角鳴鑼﹐連發大炮﹐挺刃奮呼﹐乘銳疾戰﹐淸兵少卻﹐鄕兵奮死追擊﹐且戰且行。有一淸將﹐失其姓氏﹐身長八尺餘﹐面色如鐵﹐乘馬壓陣﹐偶失隊﹐鄕兵朱六於道旁登混﹐適淸將單騎過其前﹐不意中突出抱之﹐因墮河中。淸將倉卒拔刀﹐未及出鞘﹐朱六用兩手緊束之﹐疾呼求救。鄕兵聞喚聲甚急﹐反視﹐見朱六正與淸將相搏﹐濺水如濤山浪屋﹐大笑﹐爭下水擒之﹐立刻裊斬首級﹐大幾如五升盤。復鼓眾急追﹐及於南馬頭﹐復大戰﹐共斬首七十二級。鄕兵歡聲動地﹐以爲此後淸兵不敢至萬隆鎭矣﹐遂稍懈散。二十六日五更﹐淸兵大至﹐鄕兵未集﹐惟孫小溪父子四人守南橋﹐小溪被殺﹐淸兵入鎭。居人尙未起﹐肆行屠戮﹐流血沒踝﹐乘勝屠外岡鎭。二十七日﹐浦嶂等知外岡﹑葛隆二鎭已破﹐道路無梗﹐且嘉定初被屠﹐𨿽有存者﹐勢不敢抗﹐然不剿絕﹐後必有變﹐因力勸成棟再屠其城。是日逢嶂者﹐齠不畱。嶂旣據縣治作令﹐自念本婁東人﹐距嘉定只四十里﹐與嘉人士素通聲气﹐非刑殺無以示威。於是邑諸生朱宗恂以畱髮故﹐裊首東門。諸生婁復聞﹐嶂友也﹐於南門外被縛﹐尙呼嶂字曰「浦江屏我好友﹐釋我當厚報。」語未脫口﹐並其妻子及娣及外甥﹐悉斬首﹐婁氏血脈遂絕。遺民重足而立﹐嶂乃安心肆志﹐發兵入村落打糧﹐鄕裏男婦﹐悉用亂艸蒙頭﹐伏水中以避害﹐蓋數千里無寧居者。嶂日夜與其鄕裏兵丁共分財帛﹐並括取木棉器物﹐滿載婁東﹐於是邑中貧富悉盡。未逾年﹐淸部院廉知嶂罪﹐下郡獄。受笞無數﹐旋伏誅。嗚呼﹗惇謂天道遠哉﹗初﹐成棟至吳淞﹐明百戶哈伯章首獻軍器火藥三科﹐武舉馮嘉猷獻吳淞遠地情形圖﹐並攻圍守禦之法﹐及成棟攻吳淞松江府﹐以嘉猷署吳淞總鎭事。嘉猷於地方多所寬貸﹐遠近百姓甚倚之。惟徐元吉甚肆荼毒﹐嘉猷反憚之。原任綠營把總吳之蕃者﹐父斗南﹐於崇禎朝奉命討流賊死。之蕃常自謂忠孝之門﹐聞手下百戶降﹐怒曰「奴輩皆世職﹐降何容易。俟大明兵得汝﹐定當抉汝眼﹐剖汝腹﹐抽汝筋﹐鑿汝骨。今日且莫喜也﹗」

八月十六日﹐把總吳之蕃起兵江東﹐被獲﹐死之。

之蕃於江東起兵﹐至吳項橋登岸。嘉猷聞報﹐聚老營兵涕泣曰「汝曹聞之蕃前日語耶﹖猝有不利﹐我與汝皆碎骨矣﹗」老營兵踴躍用命﹐先遣人焚之蕃舟。之蕃兵皆烏合﹐見火起﹐一時潰敗。之蕃連殺數人﹐不能定﹐呼天哭曰「我父子並死王事﹐分也。所恨心力殫盡﹐得起義師﹐未戰而潰﹐我目弗瞑矣。」於是挺槍欲赴關死。居民汪三﹐素與相識﹐以好言誘之﹐陰謀竄取﹐之蕃素抗直不疑﹐與同行至水旁﹐三忽推之蕃水中﹐被擒。嘉猷兵呼之蕃及其父祖名大罵﹐以所得首級﹐懸其項﹐困辱萬端。嘉猷大陳鼓吹﹐取花紅﹑羊酒犒得勝兵﹐卽於其地縛之蕃﹐推入陷車。競指罵曰「吳之蕃之父﹐本吳淞牧兒﹐僥幸得一官﹐何足指數﹐敢作此事﹖豈非沒福﹖」之蕃大笑﹐罵曰「奴輩自謂得福。我懼滅門﹐不意乃自禍。」徐元吉嗔目顧之﹐之蕃復罵曰「我朝廷世臣﹐父子忠節。汝曹逆賊﹐狗彘所不食﹐何敢以面目向人﹗」元吉以糞穢塞其口﹐之蕃唾而大罵。解郡城殺之。遠近始剃髮﹐稱大淸順民云。

是役也﹐城內外死者二萬餘人﹐紳則侯峒曾﹑黃淳耀﹑龔用圖﹑李廉﹑張錫眉﹐貢士則王雲程﹐靑衿則黃淵耀等七十八人。其時孝子慈孫﹑貞夫烈婦﹑才子佳人﹐橫罹鋒鏑﹐尙不可勝計。設縣以來﹐絕無僅有之異變也。予目擊冤酷﹐不忍無記﹐事非灼見﹐不敢增飾一語﹐間涉風聞﹐亦必尋訪故舊﹐眾口相符﹐然後筆之於簡。後有弔古之士﹐哭冤魂於淒風慘月之下者﹐庶幾得以考信也夫。

●卷三

己酉夏四月十四日﹐督鎭史可法自白洋河失守﹐踉蹌奔揚州﹐閉城禦敵。至廿四日未破城前﹐禁門之內﹐各有守兵﹐予住宅新城東楊姓將守焉。吏卒棋布﹐予宅寓有二卒﹐左右鄰捨亦然﹐踐踏無所不至﹐供給日費銀千餘﹐將不能繼﹐不得已共謀爲主者觴。予更謬爲恭敬﹐酬好漸洽﹐主者喜﹐誡卒稍遠去。主者喜音律﹐善琵琶﹐思得名妓﹐以娛軍暇。是夕邀予飲﹐漫擬縱歡﹐忽督鎭以寸紙至﹐主者覽之色變﹐遽登城﹐予與眾亦散去。

越次早﹐督鎭牌諭至﹐內有一人當之﹐不累百姓之語﹐聞者莫不感泣。又傳巡軍小捷﹐人人加額焉。午後﹐有姻氏自瓜州來﹐避興平伯逃兵﹝興平伯﹐髙傑也﹐督鎭檄之出城遠避﹞。予婦緣久別﹐相見唏噓﹐而大兵入城之語﹐已有一二爲予言者。予急出﹐詢諸人。或曰「靖南侯黃得功援兵至。」旋觀城上﹐守城者尙嚴整。再至市上﹐人言洶洶﹐披髮跣足者﹐繼塵而至。問之﹐心急口喘﹐莫知所對﹐忽數十騎自北而南﹐奔騰狼狽﹐勢如波湧﹐中擁一人﹐則督鎭也。蓋奔東城外﹐逼近不能出﹐欲奔南關﹐故至此耳。予始知敵兵入城無疑矣。突有一騎自南而北﹐執韁緩步﹐仰面哀號。馬前二卒﹐依依轡首不捨﹐至今猶然在目﹐恨未傳其姓氏也。騎稍遠﹐守城丁紛紛下竄﹐棄冑拋戈﹐並有碎首折脛者。回視城櫓﹐已一空矣。先是督鎭以城狹﹐炮不得展﹐城堞設一板﹐前置城徑﹐後接民居﹐使有餘地﹐得便安置。至是工未畢﹐敵兵操弧先登者﹐白刃亂下。守城兵民﹐互相擁擠﹐前路逼塞﹐皆奔所置木板﹐匍匐扳援﹐得及民屋。新板不固﹐托足卽傾﹐人如落葉﹐死者十八九。其及屋者﹐足踏瓦裂﹐皆作劍戟相擊聲﹐又如雨雹挾彈﹐鏗然訇然﹐應響不絕。屋中有惶駭而出﹐不知所爲。而堂室內外﹐直至寢闥﹐皆守城兵民。緣屋下者﹐紛紛覓隙潛匿﹐主人弗能呵止。外廂比屋閉戶﹐人煙屏息。予廳後面城墻﹐從窗隙外覷﹐見城上兵循南而西﹐步武嚴整﹐淋雨亦不少紊﹐疑爲節制之師﹐心稍定。忽叩門聲急﹐則鄕人相約﹐共迎王師﹐設案焚香﹐示不敢抗。予知事已不濟如此﹐然不能拂眾議﹐姑連應曰「惟﹐惟。」於是攺換服色﹐引領而待。良久不至﹐予復至後窗﹐窺城上則隊伍稍疏﹐或行或止。俄見有擁婦女雜行其間﹐服飾皆揚俗﹐予始大駭﹐遠語婦曰「兵入城﹐倘有不測﹐爾當自裁﹗」婦曰「諾。有金若干﹐付汝收藏。我輩休想復生人世矣﹗」涕泣交下﹐盡出金付予。值鄕人進﹐急呼曰「至矣﹗至矣﹗」予趨出﹐望北來數騎﹐皆按轡徐行﹐遇迎王師者﹐卽亻危首若有所語。是時人自爲守﹐往來不通﹐𨿽相違咫尺﹐而聲息莫聞﹐迨稍近﹐始知爲逐戶索金也。然意頗不奢﹐稍有所得﹐卽置不問﹐或有不應﹐𨿽操刀相向﹐尙不及人﹝後乃知有持金萬兩相獻而卒受斃者﹐揚人傳之也﹞。次及予門﹐一騎獨指予呼後騎曰「爲我索此藍衣者﹗」後騎方捨轡﹐而予已飛遁矣﹐後騎遂棄余上馬去﹐予心計曰「我粗服類鄕人﹐何獨欲予﹖」予弟與予兄亦至﹐因同謀曰「此宅左右皆富賈﹐彼亦將富賈視我﹐柰何﹖」遂急從僻徑托伯兄弟扶婦女﹐冒雨至仲兄宅。仲兄宅在何家墳後﹐肘腋皆窶貧居也。予獨畱後﹐以觀動靜如何。不料伯兄不來﹐心中如亂箭匯刺﹐性命難保﹐當時上天無路﹐入地無門﹐見天又下雨。俄而伯兄至﹐曰「中衢血濺矣﹗畱此待予伯仲生死一處﹐亦可不恨。」予遂奉先人神主﹐偕兄至仲兄宅。當時兩兄一弟﹐一嫂一侄﹐又一婦一子﹐二外姨﹐一內弟﹐同避仲兄家。天漸暮﹐大兵殺人聲﹐已徹門外﹐因乘屋暫避。雨尢甚﹐數人共擁一氈﹐絲髮皆濕透﹐門外哀痛之聲﹐悚耳懾魄。延至夜靜﹐乃敢扳檐下屋﹐敲火炊食。城中四周火起﹐近者十餘處﹐遠者不計其數﹐赤光相映如霞電﹐劈啪聲轟耳不絕﹐隱隱又聞擊楚聲﹐哀風淒切﹐慘不可狀。飯熟相顧驚憂﹐淚下不能下箸﹐亦不能設一謀。予婦取前金碎之﹐分爲四﹐兄弟各藏其一﹐髻﹑屨﹑衣﹑帶內皆有。婦又覓一破衲舊履﹐爲分換訖﹐遂張目達旦。是夜也﹐有鳥在空中﹐如篁聲﹐又如小兒啼哭聲﹐如在人首不遠﹐詢諸人皆聞之。廿六日早刻﹐火勢稍息﹐天亦漸明﹐復乘髙升屋躲避。已有十數人伏天溝內﹐忽東廂一人緣墻直上﹐一卒持刀隨之﹐迫躡如飛﹐望見予眾﹐隨捨所追而奔予。予惶迫﹐卽下竄﹐兄繼之﹐弟又繼之﹐走百餘步而後止﹐自此遂與婦子相失﹐不復知其生死矣。諸黠卒恐避匿者多﹐紿眾人以安民符節不誅﹐匿者競出從之﹐共集至五六十人﹐婦女參半。兄謂曰「我落落四人﹐或遇悍卒﹐終不能免﹐不若投彼大羣﹐勢眾則易避﹐卽不幸﹐亦生死相聚﹐不恨也。」當是時﹐方寸已亂﹐更不知何爲救生良策﹐共曰「惟﹐惟。」相與就之。領此者﹐三滿卒也﹐搜予兄弟金皆盡﹐獨遣予未搜。忽聞婦人內有呼予者﹐視之﹐乃餘友朱書兄之二妾也。予急止之﹐二妾皆散發露肉﹐足深入泥中沒脛﹐一妾猶抱一女﹐卒鞭而擲之泥中﹐旋卽驅走。一卒提刀前導﹐一卒橫槊後逐﹐一卒居中或左或右﹐以防逃逸﹐數十人如驅牛羊﹐稍不前﹐卽加捶撻﹐或卽殺之。諸婦女長索擊頸﹐累累如貫珠﹐一步一跌﹐徧身泥土﹐滿地皆嬰兒﹐或襯馬蹄﹐或藉人足﹐肝腦塗地﹐泣聲盈野。行過一溝一池﹐堆屍貯積﹐手足相藉﹐血流入水﹐碧赭化爲五色﹐塘之爲平。至一宅﹐乃廷尉永言姚公居也﹐從其後門直入﹐屋宇深邃﹐處處皆有積屍﹐予意此間是我死所矣。乃逶迆達前戶﹐出門復至一宅﹐爲西商喬承望之室﹐卽三卒窠穴也。入門﹐已有一卒拘數婦女﹐揀拾箱籠﹐彩緞如山﹐見三卒至﹐大笑。卽驅予輩數十人至後廳﹐畱諸婦置旁室﹐中列二方幾﹐三衣匠﹐一中年婦人制衣。婦本郡人﹐濃抹麗妝﹐鮮衣華飾﹐指揮言笑﹐欣然有得色﹐每遇好物﹐卽向卒乞取﹐曲盡媚態﹐不以爲恥。卒嘗謂人曰「我輩徵髙麗﹐擄婦女數萬人﹐無一失節者。何堂堂中國﹐無恥至此﹖」嗚呼﹗此中國之所以亂也。三卒將婦女盡解濕衣﹐自表至裏﹐自頂至踵﹐並令制衣婦人相修短﹐量寬窄﹐易以鮮新。而諸婦女因威逼不已﹐遂至裸體﹐不能掩蓋﹐羞澀欲死者﹐又不待言也。換衣畢﹐乃擁諸婦女飲酒食肉﹐無所不爲﹐不顧廉恥。一卒忽橫刀躍起﹐疾呼向後曰「蠻子來﹗」近前數人已被縛﹐吾伯兄與焉﹐仲兄曰「勢已至此﹐夫復何言﹖」急持予手前﹐予弟亦隨之。是時被執男子﹐共五十餘人﹐提刀一呼﹐魂魄皆喪﹐無一人敢動者。予隨伯兄出廳﹐見外面殺人﹐眾皆次第待命。予初念亦甘就縛﹐忽心動若有神助﹐潛身一遁﹐復至後廳﹐而五十餘人不知也。廳後宅西房﹐尙存諸老婦﹐不能躲避﹐穿至後面﹐盡牧駝馬﹐不能逾走。心愈急﹐遂俯就駝馬腹下﹐歷數駝馬腹﹐匍匐而出﹐若驚駝馬﹐稍一舉足﹐卽成泥矣。又歷宅數層﹐皆無路﹐惟旁有弄﹐可通後門﹐而弄門已有長鐵釘固。予復由後弄至前﹐聞前堂殺人聲﹐愈惶怖無策﹐回顧左側﹐有廚中四人﹐蓋亦被執治皰者。予求收入﹐使得參司火掌汲之役﹐幸或苟免。四人峻拒﹐曰「我四人點而役者也。使再點而增人﹐必疑有詐﹐禍必及我﹗」予哀求不已﹐乃更大怒﹐欲執予赴外。予乃出﹐心益急﹐視院前有架﹐架上有甕﹐去屋不遠﹐乃援架而上﹐手方及甕﹐而身已傾僕﹐蓋甕中虛而用力猛故也。無可柰何﹐仍急趨旁弄門﹐兩手捧錐搖撼百度﹐終莫能動﹐擊以石﹐則響達外庭﹐恐覺﹐不得已又復搖撼﹐指破血流﹐錐忽動﹐盡力一拔﹐錐已在握。急掣門扃﹐扃﹐木槿也﹐濡雨而漲﹐其堅塞倍於錐。予迫甚﹐但力取扃﹐扃不能出﹐而門樞忽折﹐扉傾垣頹﹐聲如雷震﹐予急聳身飛越﹐亦不知力之何來也。疾趨後門出﹐卽爲城腳。時兵騎充斥﹐前進不能﹐卽於喬宅左鄰後門﹐挨身而入﹐凡可避處﹐皆有人﹐必不肯容。由後至前﹐凡五進﹐皆如是﹐直至大門﹐已臨通衢。兵丁往來﹐絡繹不絕﹐人以爲危地而棄之﹐予乃急入﹐得一榻﹐榻顚有仰頂﹐因緣柱登之屋而匿。喘息方定﹐忽聞隔墻吾弟哀號聲﹐又聞舉刀砍擊聲﹐凡三擊遂寂然。少間﹐復聞仲兄哀懇曰「吾有金在家地窖中﹐放我取獻﹗」一擊復寂然。時予神已離捨﹐心若焚膏﹐眼枯無淚﹐腸急欲斷﹐不復自主也。旋有卒挾一婦人直入﹐欲宿此榻﹐婦不肯﹐彊而後可。婦曰「此地近市﹐不可居。」頃之﹐卒仍挾婦人而去﹐予幾不免焉。室有仰屏﹐似席爲之﹐不勝人﹐然緣之可以及梁。予以兩手板梁﹐行條而上﹐足托駝梁﹐下有席蔽﹐中墨如漆。仍有兵至﹐以矛上搠﹐知是空虛﹐料無人在上﹐予始得竟日未遇兵﹐然在下被刃者﹐又不知幾何人。街前每數騎過﹐必有數十男婦哀號隨其後。是日𨿽不雨﹐亦無日色﹐不知旦暮。久之﹐軍騎稍疏﹐左右惟聞人聲悲泣。予思兄弟已傷其半﹐伯兄亦未卜存亡﹐予婦﹑予子不知何處﹐欲蹤迹之﹐或得一見﹐乃附梁徐下。躡足至前街﹐見街中人首相枕藉﹐天暝莫辧爲誰﹐俯屍徧呼﹐無應者﹐遙見南首數火炬﹐蜂擁而來﹐予急避之﹐遁屍走城下﹐積屍礙步﹐數跌復起﹐每有所驚﹐卽僕地如僵屍。久之得達小路﹐路人昏夜互觸﹐暗相驚駭。大街上舉火﹐耀如白日。自酉至亥﹐方及兄家﹐宅門閉﹐不敢遽擊。俄聞婦人聲﹐知爲吾嫂﹐始輕擊﹐應門者卽予婦也。大兄已先返﹐吾婦子俱在﹐予與伯兄哭﹐然猶未敢遽告仲兄﹑季弟之被殺也。嫂詢予﹐予依違答之。予詢婦何以免﹐婦曰「方卒之追逐也﹐子先奔﹐眾人繼之﹐獨遺我。我抱彭兒投屋下﹐不得死﹐吾妹跌傷足﹐亦臥焉。卒持我二人至一室。屋中男婦幾十人﹐皆魚貫而縛。因囑我於諸婦曰「看守之﹐無使逸去。」卒持刀出。又一卒入﹐劫吾妹去。久之不見卒至﹐遂紿諸婦出﹐出卽遇洪嫗﹐相攜至故處﹐故幸免。洪嫗者﹐仲兄內親也。婦詢予﹐告以故﹐哭泣良久。洪攜宿飯相勸﹐哽咽不可下。戶外四面火起﹐倍於昨夕。潛出戶外﹐田中橫屍交砌﹐喘息猶存。遙見何家墳中﹐樹木陰森﹐哭音成籟﹐或父呼子﹐或夫覓妻﹐呱呱之聲﹐艸畔溪間﹐比比皆是﹐慘不忍聞。回至洪宅﹐婦欲覓死。予竟夜與語﹐不得間﹐東方白矣。

廿七日﹐問婦避所﹐引予委曲至一樞後﹐古瓦荒磚﹐久絕人迹。予蹲亂艸中﹐置子於柩上﹐覆以黃席﹐婦僂居其前﹐我曲附於後﹐揚首則頂露﹐舉足則踵見﹐微出气息﹐拘手足爲一裹﹐魂少定。而殺聲逼﹐刀環響處﹐愴呼亂起﹐齊聲乞命者﹐或數十人﹐或百餘人。遇一卒至﹐南人不淪多寡﹐皆垂首匐伏﹐引頸受刃﹐無一敢逃者。至紛紛子女﹐百口交啼﹐哀鳴動地﹐更無論矣。至午後﹐積屍如山﹐殺掠更甚。幸至晚﹐予與婦逡巡出。彭兒則酣臥柩上﹐自朝至暮﹐不啼不言﹐亦不欲食﹐渴時欲飲﹐取片瓦掬溝水潤之﹐仍睡去﹐呼醒﹐抱與俱去。洪嫗亦至﹐知吾嫂又被劫去﹐吾侄在𦇤褓﹐竟失所在﹐嗚呼痛哉﹗甫二日﹐而兄嫂弟侄﹐已亡其四矣﹗相與覓臼中余米﹐不得﹐遂與伯兄枕股﹐忍饑達旦。是夜予婦覓死幾斃﹐賴洪嫗救免。廿八日﹐予謂伯兄曰「今日不知誰死﹐吾兄幸無恙﹐乞與彭兒保其殘喘。」兄垂淚慰勉﹐遂別逃他處。洪嫗謂予婦曰「我昨匿柩中﹐終日貼然﹐當與子易而避之。」婦堅不欲﹐仍到柩後同匿焉。未幾﹐數賊入﹐破柩劫嫗去﹐捶擊百端﹐卒不供出一人﹐予甚徳之。少間﹐兵來益多﹐及予避所者﹐前後接踵﹐然或一至屋後﹐望見柩而去。忽有十數卒﹐恫喝而來﹐其勢甚凶。俄見一人至柩前﹐以長竿搠予足﹐予驚而出﹐乃揚人﹐爲彼向導者﹐面則熟而忘其姓。予向之乞憐﹐彼且索金﹐獻以金﹐始釋予。尙曰「便宜爾﹗」婦出﹐乃諸卒曰「姑捨是。」諸卒遂散去。驚喘未定﹐忽一紅衣少年﹐操長刃直抵予所﹐舉鋒相向﹐獻以金﹐復索予婦﹐婦時孕九月矣﹐死伏地不起。予紿之曰「婦孕多月﹐昨乘屋跌下﹐萬不能生﹐孕因之壞﹐安能起來﹖」紅衣者不信﹐因腹復視之﹐兼驗以先塗之血褲﹐遂不顧。所擄一少婦﹑一幼女﹑一小兒﹐兒呼母索食﹐卒怒擊其腦門而死﹐挾婦與女去。予謂此地人徑已熟﹐不能存身﹐當易善地處之﹐而婦堅欲自盡。予亦惶迫無主﹐兩人遂出﹐並縊於梁﹐忽項下兩繩一時俱斷﹐並跌於地。未及起而兵又盈門﹐直趨堂上﹐未暇過兩廊﹐予與婦急趨門外﹐逃入艸房中﹐內悉系村間婦女﹐畱婦而卻予。予急奔南首艸房中﹐其艸堆積連屋﹐予登其巓﹐俯首伏匿﹐復以亂艸覆其上﹐自以爲無患矣。須臾卒至﹐一躍而上﹐以長矛搠其下。予從艸間出﹐乞命﹐復獻以金。卒搜艸中﹐又得數人﹐皆有所獻而免。兵旣去﹐數人復入艸間。予窺其中有方桌數張﹐外圍皆艸﹐其中廓然而虛﹐可容二三十人﹐予彊入之﹐自謂得計﹐不意敗垣從半腰忽崩一穴﹐中外洞然﹐已爲兵窺見﹐乃自穴外以長矛直刺﹐當其前者﹐無不被大創﹐予股亦傷﹐前者盡爲卒得﹐後者倒扒而出。予復至婦所﹐婦同眾婦女皆伏臥積薪﹐以血塗體﹐糞綴其發﹐煙灰飾面﹐形如鬼蜮﹐鑑別以聲。予乞眾婦得入艸底﹐眾婦女擁臥其上。予閉气不敢動﹐幾悶絕。婦以竹筒授予口﹐銜其末﹐出其端於上﹐气乃達﹐得不死。戶外有卒﹐一時手殺二人﹐其事甚怪﹐筆不能載。艸上諸婦﹐無不戰栗﹐忽哀聲大舉﹐兵已入室﹐復大步而去﹐不旋顧。天漸黑﹐諸婦起﹐予始出艸中﹐汗如雨。至夕﹐復同婦歸洪宅。洪老﹑洪嫗皆在﹐伯兄亦來﹐云是日被劫去負擔﹐賞以千錢﹐仍付令旗放還﹐途中亂屍山疊﹐血流成渠。又聞有王姓將爺﹐居昭陽李宅﹐以錢數萬﹐日給難民﹐其黨殺人﹐往往勸阻﹐多所全活。是夜悲咽之餘﹐昏昏睡去﹐次日則廿九日矣。

自廿五日起﹐至此已五日﹐私幸或可薄赦。又紛紛傳洗城之說﹐城中殘喘﹐冒死縋城﹐逃去者大半。舊有官溝﹐壅塞不能通流﹐至是如坦途。然亦以此反罹其鋒。城外亡命﹐利城中所有﹐結伴夜入官溝盤詰﹐搜其金銀﹐人莫敢誰何。予等念旣不夠越險以逃﹐而伯兄又爲予不忍獨去﹐延至平旦﹐其念遂止。知原避處不可畱﹐而予婦以孕故﹐屢屢獲全﹐遂獨以予匿池畔深艸中﹐婦與彭兒裹臥其上。有數卒至﹐爲劫出者再﹐皆少獻賂而去。繼以狠卒來﹐鼠頭鷹眼﹐其狀甚惡。欲劫予婦﹐婦偃蹇以前語告之﹐不聽﹐逼使起立﹐婦旋轉於地﹐殺不肯起﹐卒舉刀背亂打﹐血濺衣裳﹐表裹潰透。先是婦戒余曰「倘不幸﹐吾必死﹐勿以夫婦故乞哀﹐並累及子。」故余遠躲艸中若不知焉。予亦謂婦將死﹐而惡卒仍不捨﹐將婦發周數匝於臂﹐橫拖而去﹐怒叱毒打﹐由田陌至深巷﹐一箭多地﹐環曲以出大街﹐行數步﹐必擊數下。突遇眾騎中一人﹐與卒滿語數句﹐遂捨予婦而去。始得匍匐而返﹐大哭一番﹐身無完膚矣。忽又烈火四起﹐何家墳前後多艸房﹐燃火立刻灰燼﹐其有寸壤隙地﹐一二漏网者﹐爲火一逼﹐無不奔竄自出﹐出則遇害﹐百無一免﹐亦有閉戶焚死者﹐由數口至百口﹐一室之中﹐正不知積骨多少。大約此際無處可避﹐亦不能避﹐避則或一犯之﹐無金死﹐有金亦死。惟出露道旁﹐與屍骸雜處﹐生死或未可知。予偕婦子﹐並臥冢後﹐泥首塗足﹐殆無人形。火勢愈熾﹐墓中喬木燒著﹐光如電灼﹐聲如山崩﹐風勢怒號﹐赤日慘淡無光。予心目中﹐如見無數夜叉鬼殺擊千百地獄人而驅逐之。驚悸之餘﹐時作昏憒﹐蓋已不知此身之在人世間矣。驟聞足聲震響﹐慘呼震心﹐回看墻畔﹐則伯兄被獲。遙見兄與卒相持﹐兄力大﹐撇而得脫﹐卒遂趕去。此卒卽日前劫吾婦而復捨者也。半晌不至﹐予心搖搖。伯兄忽走來﹐赤身披髮﹐爲卒所逼﹐不得已向予索金救命。予僅存一錠﹐出以獻卒。而卒怒甚﹐舉刀擊兄﹐兄輾轉地上﹐流血滿身。彭兒拉卒﹐涕泣求免﹝時年五歲﹞﹐卒以兒衣拭刀血再擊﹐而兄將死矣。旋拉予發索金﹐刀背亂擊不止。予訴金盡﹐曰必欲金﹐卽甘死﹐他物可也。卒牽予發至洪宅﹐予婦衣物置兩甕中﹐倒覆階下﹐盡發以供其取﹐凡金珠之類無不要﹐而衣服擇好者取焉﹐見兒項有銀鎖﹐將刀割去。去時顧予曰「吾不殺你﹐自有人殺你也。」知洗城之說已確﹐料必死矣。置兒於宅﹐同婦急出﹐看兄前後項皆被傷﹐深入寸許﹐胸前更烈。予二人扶至洪宅﹐問之﹐亦不知痛楚﹐忽憒忽蘇。安置畢﹐予夫婦復至墳旁躲避。鄰人俱臥亂艸叢中。忽有人語予曰「明日洗城﹐必盡殺之﹗當棄汝婦﹐與吾同走。」婦亦勸余行。余念伯兄垂危﹐豈忍捨去﹐又前所恃者﹐又有餘金﹐今金已盡﹐料不能生﹐一痛气絕。良久而蘇﹐火亦漸滅﹐遙聞炮聲三﹐來往兵丁漸少。予婦抱兒坐糞窖中﹐洪嫗亦來相倚。有數卒擄四五个婦人﹐內二老者悲泣﹐兩少者嘻笑自若﹐復有二卒追上奪婦﹐自相奮擊﹐內一卒勸解作滿語。忽一卒將少婦負至樹下交合﹐餘二婦亦就被污。老婦哭泣求免﹐三少婦毫不爲恥﹐十數人互爲奸淫﹐仍交與追來二卒。而其中一少婦﹐已不能起步矣。予認知爲焦氏之媳﹐其家平日所爲﹐應至於此。驚駭之下﹐不勝嗟息。忽見一人﹐紅衣佩劍﹐滿帽皂靴﹐年不及三十﹐姿容俊爽﹐隨從一人﹐衣黃背甲﹐貌亦魁梧﹐後有揚州數人跟隨。紅衣人熟視予曰「視爾非若儔輩。從實言何等人。」予因念有以措大而獲免者﹐有以措大而立斃者﹐不敢吐實﹐飾詞以告。復指諸婦子問是誰﹐具以實告。紅衣人曰「明日王爺下令封刀﹐汝等得生矣。」命隨人付衣幾件及金一錠﹐問﹕「汝等幾日不食﹖」予答以「五日矣。」命「跟我來﹗」予與婦且信且疑﹐不敢不行﹐至一宅﹐所蓄甚富﹐魚米充盈﹐向一婦人曰「你好好待此四人。」與予別去。時已暮﹐予內弟被卒劫去﹐不知存亡﹐婦傷之特甚。少頃﹐老嫗搬出魚飯食予。宅去洪居不遠。予取魚飯食吾兄﹐兄喉不能咽﹐數箸而止。予爲兄拭發洗血﹐心如刀割。是日聞封刀之語﹐眾心稍定。明日爲五月朔日﹐勢𨿽不甚烈﹐然未嘗不殺掠。而富家大室﹐方且搜括無餘﹐子女由十餘歲起﹐搶掠殆無遺類。是日﹐興平伯復入揚城﹐而寸絲粒米﹐盡入虎口矣。蕭條殘破﹐難以奉述。

初二日﹐傳府道州縣已置官吏﹐執安民牌﹐徧諭百姓﹐毋得驚懼。又諭各寺院僧人﹐焚化積屍﹐而寺院中藏匿婦女﹐亦復不少﹐亦有驚餓死者。查焚屍簿載數﹐共八十餘萬﹐其落井投河閉門焚縊者不與焉﹐被擄者不與焉。

初三日﹐出示放賑﹐偕洪嫗至缺口關領米。米卽督鎭所儲軍糧﹐如丘陵數十堆﹐片時蕩然一空。往來負戴者﹐俱焦頭爛額﹐臂脛傷折﹐刀痕滿面﹐如燭淚成行。負米之際﹐𨿽親友不相顧﹐彊者去而復來﹐老弱被重傷者﹐終日不能得升粒。

初四日﹐天晴﹐烈日薰蒸﹐屍气逼人﹐前後左右﹐處處焚燒﹐煙結如霧﹐腥聞數十里﹐是日予燒棉及人骨成灰﹐以療兄創﹐垂淚頷之﹐不能出聲。

初五日﹐幽僻之人始稍出來﹐相逢各淚下﹐不能出一語。予等五人𨿽獲稍蘇﹐終不敢居宅內。晨起﹐早食卽出處野畔﹐其妝飾一如前日。蓋往來打糧者﹐日不下數百輩﹐𨿽不操戈﹐而各攜槌恐嚇﹐詐人財物﹐每有斃於杖下者。一遇婦女﹐仍肆擄掠﹐初不知爲淸兵爲鎭兵爲亂民也。是日﹐伯兄因傷重﹐刀創進裂而死﹐傷哉﹗痛不可言。憶予初被難時﹐兄弟嫂侄婦子等共八人﹐今僅存三人﹐其內弟﹑外姨又不復論。自四月二十五日起至五月五日止﹐共十日﹐其間皆身所親歷﹐目所親睹﹐故漫記之如此﹐遠處風聞者不載也。後之人幸生太平之世﹐享無事之樂﹐不自修省﹐一味暴殄者﹐閱此當警惕焉耳。

