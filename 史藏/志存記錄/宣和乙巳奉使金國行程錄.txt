《宣和乙巳奉使金國行程錄》宋許亢宗

《靖康稗史》之一種

金人旣滅契丹﹐遂與我爲敵國﹐依契丹例﹐以講和好。每歲遣使﹐除正旦﹑生辰兩番永爲常例外﹐非常慶弔別論也。甲辰年﹐阿骨打忽身死﹐其弟吳乞買嗣立﹐差許亢宗充奉使賀登位﹐並關取《奉使契丹條例》案牘﹐參詳增減﹐遵守以行。兼行人所須﹐皆在京諸司百局應辦﹐纖悉備具﹐無一缺者﹐蓋祖宗舊制也。

隨行三節人﹐或自朝廷差﹐或由本所辟。除副外﹐計八十人﹕都幅一﹑醫一﹑隨行指使一﹑譯語指使二﹑禮物祇應二﹑書表司二﹑習馭司二﹑職員二﹑小底二﹑親屬二﹑龍衛虞候六﹑宣撫司十﹐將一﹑察視二﹑節級三﹑翰林司二﹑鸞儀司一﹑太官局二﹑馳務槽頭一﹑教駿三﹑後院作匠一﹑鞍轡庫子虎翼兵士五﹑宣武兵士三十。冗仗則有雜載車三﹑雜載駝十﹑粗細馬十二。禮物則有禦馬三﹐塗金銀作鞍轡副之﹔象牙﹑玳瑁鞭各一﹔塗金大渾銀香獅三隻﹐座全﹔著色繡衣三襲﹔果子十籠﹔蜜煎十甕﹔芽茶三斤。於乙巳年春正月戊戌陛辭﹐翌曰發行﹐至當年秋八月甲辰回程到闕。其行程﹕本朝界內一千一百五十里﹐二十二程﹐更不詳敍。今起自白溝契丹舊界﹐止於虜廷冒離納缽﹐三千一百五十里﹐計三十九程。

第一程﹕自雄州六十里至新城縣。

離州三十里至白溝拒馬河﹐源出代郡淶水﹐由易水界至此合流﹐東入於海。河闊止十數丈﹐南宋與契丹以此爲界。舊容城縣附雄州歸信縣寄裏﹐自壬寅年冬於河北岸創築容城縣新壘。過河三十里到新城縣。契丹阿保機入寇﹐唐莊宗以鐵騎五千敗之於新城﹐卽此也。舊爲契丹邊面﹐自與宋朝結好﹐百餘年間﹐樓壁僅存。《遼史》

第二程﹕自新城縣六十里至涿州。

﹝涿州古涿郡﹞﹐黃帝與蚩釉喚於涿鹿之野卽此地。昔爲契丹南寨邊城﹐樓壁並存。及郭藥師舉城內屬﹐不經兵火﹐人物富盛﹐井邑繁庶。近城有涿河﹑劉李河﹐合範河東流入海﹐故謂之範陽。

第三程﹕自涿州六十里至良鄕縣。

良鄕乃唐徳宗時趙徳鈞鎭邊幽州﹐歲苦契丹侵鈔轉餉﹐乃於鹽溝置良鄕﹐卽此地﹐隸燕山府。經兵火之後﹐屋舍居民靡有孑遺。帥臣復加修築﹐樓壁煥然一新﹐漸次歸業者數千家。離城三十里過盧溝河﹐水極湍激﹐燕人每候水淺﹐深置小橋以渡﹐歲以爲常。近年﹐都水監輒於此兩岸造浮梁﹐建龍祠宮﹐仿佛如黎陽三山制度﹐以快耳目觀睹﹐費錢無慮數百萬緡。

第四程﹕自良鄕六十里至燕山府。

府乃冀州之地﹐舜以冀州南北廣遠﹐分置幽州﹐以其地在北方﹐取其陰幽肅殺之義﹐杜牧言之略矣。東有朝鮮﹑遼東﹐北有樓煩﹑白檀﹐西有雲中﹑太原﹐南有滹沱﹑易水。唐置範陽節度﹐臨制奚﹑契丹。自晉割賂北虜﹐建爲南京析津府。壬寅年冬﹐金人之師過居庸關﹐契丹棄城而遁。金人以朝廷嘗遣使海上﹐約許增歲幣﹐以城歸我﹐遷徒者尋皆歸業﹐戶口安堵﹐人物繁庶﹐大康廣陌皆有條理。州宅用契丹舊內﹐壯麗夐絕。城北有三市﹐陸海百貨萃於其中。僧居佛宇﹐冠於北方﹔錦繡組綺﹐精絕天下。膏腴蔬窳﹑果實﹑稻粱之類﹐靡不畢出﹔而桑柘麻麥﹑羊豕雉兔不問可知。水甘土厚﹐人多技藝﹐民尙气節。秀者則向學讀書﹐次則習騎射﹑耐勞苦。未割棄以前﹐其中人與夷狄斗﹐勝負相當。城後遠望﹐數十年間﹐宛然一帶回環繚繞﹐形勢雄傑﹐眞用武之國﹐四明四鎭皆不及也。癸卯年春歸我版圖﹐更府名曰燕山﹐軍額曰永淸。城周圍二十七里﹐樓壁共四十丈﹐樓計九百一十座﹐地塹三重﹐城開八門。

第五程﹕自燕山府八十里至潞縣。

是歲﹐燕山大饑﹐父母食其子﹐至有肩死屍插紙於市﹐售以爲食。錢糧金帛率以供「常勝軍」﹐牙兵皆骨立﹐戍兵饑死者十七八。上下相蒙﹐上弗聞知。宣撫司王安中方獻羨餘四十萬緡爲自安計﹐後奉朝廷令﹐支太倉漕粳米五十萬石﹐自京沿大河由保﹑信﹑沙塘入潞河﹐以瞻燕軍。回程至此﹐已見舳艫銜尾﹐艤萬艘於水。潞河在縣東半里許﹐曹操徵烏丸﹑蹋頓﹐袁尙等鑿渠自滹沱由涿水入潞河卽此地。

第六程﹕自潞縣七十里至三河縣。

三河縣隸薊州﹐後唐趙徳鈞於幽州東置三河縣以護轉輸卽此。

第七程﹕自三河縣六十里至薊州。

薊州乃漁陽也。因問天寶祿山舊事﹐人無能知者。

第八程﹕自薊州七十里至玉田縣。

縣之東北去景州一百二十里﹐自甲辰年金人雜奚人入城劫虜﹐每邊人告急﹐宣撫司王安中則戒之曰「莫生事。」四月之內凡三至﹐盡屠軍民﹐一火而去。安中則創新築﹐此城攺爲經州。

第九程﹕自玉田縣九十里至韓城鎭。

鎭有居民可二百家﹐並無城。

第十程﹕自韓城鎭五十里至北界淸州。

出鎭東行十餘里﹐至金人所立新地界﹐並無溝塹﹐惟以兩小津堠髙三尺許。其兩界地東西闊約一里﹐內兩界人戶不得耕種。行人並依《奉使契丹條例》﹐所至州備車馬﹐護送至界首。前期具國信使﹑副職位姓名關牒虜界﹐備車馬人夫以待。虜中亦如期差接伴使﹑副於界首伺候。兩界備有幕次。行人先令引接齎國信使﹑副門狀過彼﹐彼亦令引接以接伴使﹑副門狀回示﹐仍請過界。於例﹐三請方上馬﹐各於兩界心對立馬﹐引接互呈門狀﹐各舉鞭虛揖如儀﹐以次行焉。四十里至淸州﹐會食﹐各相勞問。州元是石城縣﹐金人新攺是名。兵火之後﹐居民萬餘家。

是晚﹐酒五行﹐進飯﹐用粟﹐鈔以匕﹔別置粥一盂﹐鈔一小杓﹐與飯同下。好研芥子﹐和醋伴肉食﹐心血髒瀹羹﹐芼以韭菜﹐穢污不可向口﹐虜人嗜之。器無陶埴﹐惟以木刓爲盂楪﹐髹以漆﹐以貯食物。自此以東﹐每遇館頓﹐或止宿﹐其供應人並於所至處居民漢兒內選衣服鮮明者爲之。每遇迎送我使﹐則自彼國給銀牌入﹐名曰「銀牌天使」。

第十一程﹕自淸州九十里至灤州。

灤州古無之。唐末天下亂﹐阿保機攻陷平﹑營﹐劉守光據幽州﹐暴虐﹐民不堪命﹐多逃亡依阿保機爲主﹐築此以居之。州處平地﹐負麓面岡。東行三里許﹐亂山重疊﹐形勢險峻。河經其間﹐河面闊三百步﹐亦控扼之所也。水極淸深﹐臨河有大亭﹐名曰濯淸﹐爲塞北炎絕郡。守將迎於此﹐回程錫宴是州。

第十二程﹕自灤州四十里至望都縣。

民旣入契丹依阿保機﹐卽於所居處創立縣名﹐隨其來處鄕裏名之﹐故有「望都」﹑「安喜」之號。唐莊宗以鐵騎五千退保望都﹐卽此縣也。

第十三程﹕自望都縣六十里至營州。

營州﹐古柳城﹐舜築也。乃殷之孤竹國﹐漢唐遼西地。金國討張覺﹐是州之民屠戮殆盡﹐存者貧民十數家。是曰﹐行人館於州宅﹐古屋十數楹﹐庭有大木十數株。枯腐蔽野﹐滿目淒涼﹐使人有弔古悼亡之悲。州之北六七里間﹐有大山數十﹐其來甚遠﹐髙下皆石﹐不產艸木。峙立州後﹐如營衛然。恐州以此得名﹐而前人謂地當營室﹐故名營。

第十四程﹕自營州一百里至潤州。

離州東行六十里至楡關﹐並無堡障﹐但存遺址﹐有居民十數家。登髙回望﹐東自碣石﹐西徹五臺﹐幽州之地沃野千里。北限大山﹐重巒復嶺﹐中有五關﹕居庸可以行大車﹐通轉糧餉﹔松亭﹑金坡﹑古北口止通人馬﹐不可行車。外有十八小路﹐盡兔徑鳥道﹐止能通人﹐不可走馬。山之南﹐地則五穀百果﹑良材美木無所不有。出關來才數十里﹐則山童水濁﹐皆瘠鹵。彌望黃雲白艸﹐莫知亙極﹐蓋天設此限華夷也。夷狄自古爲寇﹐則多自雲中﹑雁門﹐未嘗有自漁陽﹑上谷而至者。昔自石晉割棄﹐契丹以此控制我朝﹐第以社稷威靈﹑祖宗功徳﹐保守信誓﹐而禽獸無得以肆其毒爾。前此經營邊事﹐與金人歲幣加契丹之倍﹐以買幽﹑薊五州之地﹐而平﹑灤﹑營三州不預其數﹐是五關我得其三﹐而金人得其二也。愚謂天下視燕爲北門﹐失幽﹑薊五州之地﹐則天下常不安。幽﹑燕視五關爲襟喉﹐無五關則幽﹑燕不可守﹐五關𨿽得其三﹐縱藥師不叛﹐而邊患亦終無寧歲也。比來言者論列當時主議大臣﹐有云﹐以營﹑平﹑灤要害控扼之地捐之金人﹐蜂蠍遷窠﹐虎兕出檻﹐蓋指此也。出楡關以東﹐山川風物與中原殊異。所謂州者﹐當契丹全盛時﹐但土城數十里﹐民居百家﹐及官舍三數椽﹐不及中朝一小鎭﹐彊名爲州。經兵火之後﹐愈更蕭然。自玆以東﹐類皆如此。

第十五程﹕自潤州八十里至遷州。

彼中行程並無裏堠﹐但以行徹一曰卽記爲里數。是曰行無慮百餘里。金人居常行馬率皆奔軼﹐此曰自早飯罷﹐行至螟方到。道路絕人煙﹐不排中頓﹐行人饑渴甚。自玆以東﹐類皆如此。

第十六程﹕自遷州九十里至習州。

遷州東門外十數步卽古長城﹐所築遺址宛然。

第十七程﹕自習州九十里至來州。

無古迹可云。

第十八程﹕自來州八十里至海云寺。

離來州三十里海東岸﹐俯挹滄溟﹐與天同碧﹐窮極目力﹐不知所際。寺去海半里許﹐寺後有溫泉二池。望海東有一大島﹐樓殿﹑〓﹝上穴下辛﹞堵波﹐之上有龍宮寺。見安僧十數人。是夜﹐行人皆野盤。

第十九程﹕自海云寺一百里至紅花務。

此一程盡曰行海岸。紅花務乃金人煎鹽所﹐去海一里許。至晚﹐金人饋魚數十枚﹐烹作羹﹐味極珍。

第二十程﹕自紅花務九十里至錦州。

自出楡關東行﹐路平如掌﹐至此微有登陟。經由十三山下﹐歐陽文忠敍胡嶠所說十三山卽此。

第二十一程﹕自錦州八十里至劉家莊。

是後﹐行人俱野盤。

第二十二程﹕自劉家莊一百里至顯州。

出楡關以東行﹐南瀕海﹐而北限大山﹐書皆粗惡不毛。至此﹐山忽峭拔摩空﹐蒼翠萬仞﹐全類江左﹐乃醫巫閭山也。成周之時﹐幽州以醫巫閭作鎭﹐其遠如此。契丹兀欲葬於此山﹐離州七里別建乾州以奉陵寢﹐今書爲金人毀掘。

第二十三程﹕自顯州九十里至兔兒渦。

第二十四程﹕自兔兒渦六十里至梁魚務。

離兔兒渦東行﹐卽地勢卑下﹐盡皆萑苻沮洳積水。是曰﹐凡三十八次渡水﹐多被溺。﹝有河﹞名曰遼河。瀕河南北千餘里﹐東西二百里﹐北遼河居其中﹐其地如此。隋唐徵髙麗﹐路皆由此。秋夏多蚊虻﹐不分晝夜﹐無牛馬能至。行以衣包裹胸腹﹐人皆重裳而披衣﹐坐則蒿艸薰煙稍能免。務基依水際﹐居民數十家環繞。彌望皆荷花﹐水多魚。徘徊久之﹐頗起懷鄕之思。

第二十五程﹕自梁魚務百單三里至沒咄﹝孛堇﹞寨。

「沒咄」﹐小名﹔「孛堇」﹐漢語爲官人。

第二十六程﹕自沒咄寨八十里至瀋州。

第二十七程﹕自瀋州七十里至興州。

自過遼河﹐以東卽古之遼東地。金人方戰爭之際﹐首得遼東五十一州之地﹐乃契丹阿保機渤海國建爲東京路地也。

第二十八程﹕自興州九十里至咸州。

未至州一里許﹐有幕屋數間﹐供帳略備﹐州守出迎﹐禮儀如制。就坐﹐樂作﹐有腰鼓﹑蘆管﹑笛﹑琵琶﹑方響﹑箏﹑笙﹑箜篌﹑大鼓﹑拍板﹐曲調與中朝一同﹐但腰鼓下手太闊﹐聲遂下﹐而管﹑笛聲髙。韻多不合﹐每拍聲後繼一小聲。舞者六七十人﹐但如常服﹐出手袖外﹐回旋曲折﹐莫知起止﹐殊不可觀也。酒五行﹐樂作﹐迎歸館。老幼夾觀﹐塡溢道路。次曰早﹐有中使撫問﹐別一使賜酒果﹐又一使賜宴。赴州宅﹐就坐﹐樂作﹐酒九行。果子惟松子數顆。胡法﹐飯酒食肉不隨盞下﹐俟酒畢﹐隨粥飯一發致前﹐鋪滿几案。地少羊﹐惟豬﹑鹿﹑雁。饅頭﹑炊餅﹑白熱﹑胡餅之類最重油煮。麥食以蜜塗拌﹐名曰「茶食」﹐非厚意不設。以極肥豬肉或脂潤切大片一小盤子﹐虛裝架起﹐間插靑蔥三數莖﹐名曰「肉盤子」﹐非大宴不設﹐人各摧以歸舍。虜人每賜行人宴﹐必以貴臣押伴。是曰﹐押伴貴臣被酒﹐輒大言詫金人之彊﹐控弦百萬﹐無敵於天下。使長掎之曰「宋有天下二百年﹐幅員三萬里﹐勁兵數百萬﹐豈爲弱耶﹖某銜命遠來﹐賀大金皇帝登寶位﹐而大金皇帝止令太尉來伴行人酒食﹐何嘗令大臣以相罔也﹖」辭色俱厲﹐虜人气懾﹐不復措一辭。及賜宴畢﹐例有表謝﹐有曰「祗造鄰邦」﹐中使讀之曰「使人輕我大金國。《論語》云『蠻貊之邦』﹐表辭不當用『邦』字。」請重換方肯持去。使長正色而言曰「《書》謂『協和萬邦』﹑『克勤於邦』﹐﹝《詩》﹞謂『周𨿽舊邦』﹐《論語》謂『至於他邦』﹑『問人於他邦』﹑『善人爲邦』﹑『一言興邦』﹐此皆『邦』字﹐而中使何獨祗誦此一句以相問也﹖表不可換﹗須到闕下﹐當與曾讀書人理會﹐中使無多言﹗」虜人無以答。使長許亢宗﹐饒之樂平人﹐以才被選。爲人醖藉似不能言者﹐臨事敢發如此﹐虜人頗壯之。

第二十九程﹕自咸州四十里至肅州﹐又五十里至同州。

離咸州卽北行﹐州地平壤﹐居民所在成聚落。新稼殆徧﹐地宜種黍。東望天山﹐金人雲彩﹐此新羅山﹐山內深遠﹐無路可行。其間出人參﹑白附子﹐深處與髙麗接界。山下至所行路可三十里。

第三十程﹕自同州三十里至信州。

回程錫宴於此。

第三十一程﹕自信州九十里至蒲裏孛堇寨。

第三十二程﹕自蒲裏四十里至黃龍府。

契丹阿保機初攻渤海﹐射黃龍於此地﹐卽建爲府。是曰﹐州守迎迓如儀。有中使撫問﹐賜酒果﹑錫宴一如咸州制。自此東行。

第三十三程﹕自黃龍府六十里至托撤孛堇寨。

府爲契丹東寨。當契丹彊盛時﹐虜獲異國人則遷徙雜處於此。南有渤海﹐北有鐵離﹑吐渾﹐東南有髙麗﹑靺﹝從韋從末﹞鞨﹐東有女眞﹑室韋﹐東北有烏捨﹐西北有契丹﹑回紇﹑黨項﹐西南有奚﹐故此地雜諸國風俗。凡聚會處﹐諸國人語言不能相通曉﹐則各以漢語爲證﹐方能辧之﹐是知中國被服先王之禮儀﹐而夷狄亦以華言爲證也。

第三十四程﹕自托撤九十里至漫七離孛堇寨。

道旁有契丹舊益州﹑賓州空城。

第三十五程﹕

自漫七離行六十里卽古烏捨寨﹐寨枕混同江湄﹐其源來自廣漢之北﹐遠不可究。自此南流五百里﹐接髙麗鴨綠江入海。江面闊可半里許﹐寨前髙岸有柳樹﹐沿路設行人幕次於下。金人太師李靖居於是﹐靖累使南朝。此排中頓﹐由是飲食精細絕佳。時當仲夏﹐藉樹蔭俯瞰長江﹐涼飈拂面。盤礡少頃﹐殊忘鞍馬之勞。過江四十里﹐宿和裏間寨。

第三十六程﹕自和裏間寨九十里至句孤孛堇寨。

﹝自和裏間寨行五里﹐卽有潰堰斷塹﹞﹐自北而南﹐莫知遠近﹐界隔甚明﹐乃契丹昔與女眞兩國古界也。界八十里﹐直至淶流河。行終曰之內﹐山無一寸木﹐地不產泉﹐人攜水以行。豈天地以此限兩國也﹐豹狼互相吞噬﹐終爲彊者所並耳。淶流河闊二十餘步﹐以船渡之﹐五里至句孤寨。自此以東﹐散處原隰間盡女眞人﹐更無異族。無市井買賣﹐不用錢﹐惟以物相貿易。

第三十七程﹕自句孤寨七十里至達河寨。

第三十八程﹕自達河寨四十里至蒲撻寨。

是曰﹐金使前來排辦祗候。

第三十九程﹕自蒲撻寨五十里至館。

行二十里﹐至兀室郎君宅﹐接伴使﹑副具狀辭﹐館伴使﹑副於此相見如接伴禮。虜中每差接伴﹑館伴﹑送伴﹐客省使必於女眞﹑渤海﹑契丹﹑奚內人物白皙詳緩能漢語者爲之﹐副使則選漢兒讀書者爲之。復有中使撫問﹐賜酒果﹑賜宴如常儀。畢﹐又行三十里至館。館惟茅舍三十餘間﹐墻壁全密﹐堂室如簾幕﹐寢榻皆土牀﹐鋪厚氈褥及錦繡貂鼠被﹐大枕頭等。以女眞兵數十佩刀﹑執弓矢﹐守護甚嚴。此去虜廷尙十餘里。次曰賜酒果﹐至晚﹐閤門使躬來說議﹐約翌曰赴虜廷朝見。

次曰﹐館伴同行可五七里﹐一望平原曠野﹐間有居民數十家﹐星羅棋布﹐紛揉錯雜﹐不成倫次。更無城郭﹐里巷皆背陰向陽。便於牧放﹐自在散居。又一二里﹐命撤傘﹐云近闕。復北行百餘步﹐有阜宿圍繞三四頃﹐並髙丈餘﹐云皇城也。至於宿圍門﹐就龍臺下馬﹐行入宿圍。西設氈帳四座﹐各歸帳歇定﹐客省使﹑副使相見就坐﹐酒三行。少頃﹐聞鞞鼓聲入﹐歌飲三奏﹐樂作﹐閤門使及祗坐班引入﹐卽捧國書自山棚東入﹐陳禮物於庭下﹐傳進如儀。贊通拜舞抃蹈訖﹐使副上殿﹐女眞酋領數十人班於西廂﹐以次拜訖﹐近貴人各百餘人上殿﹐以次就坐﹐余並退。其山棚左曰桃源洞﹐右曰紫極洞﹐中作大牌﹐題曰翠微宮﹐髙五七尺﹐以五色綵間結山石及仙﹑佛﹑龍﹑象之形﹐雜以松柏枝﹐以數人能爲禽鳴者吟叫山內。木建殿七間﹐甚壯﹐未結蓋以瓦仰鋪及泥補之﹐以木爲鴟吻﹐及屋脊用墨﹐下鋪帷幕﹐榜曰乾元殿。階髙四尺許﹐階前土壇方闊數丈﹐名曰龍墀。兩廂旋結架小韋屋﹐冪以靑幕﹐以坐三節人。殿內以女眞兵數十人分兩壁立﹐各持長柄小骨朶以爲儀衛。曰役數千人興築﹐已架屋數十百間未就﹐規模亦甚侈也。

虜主所坐若今之講坐者﹐施重茵﹐頭裹皂頭巾﹐帶後垂﹐若今之僧伽帽者﹔玉束帶﹑白皮鞋﹐薄髯﹐可三十七八許人。前施朱漆銀裝鍍金几案﹐果碟以玉﹐酒器以金﹐食器以玳瑁﹐筯以象齒。遇食時﹐數胡人擡舁十數鼎致前﹐親手旋切割餖飣以進﹐名曰「禦廚宴」。所食物與前略同﹐但差精細而味和耳。食餘﹐頒以散三節人。樂如前所敍﹐但人數多至二百人﹐云乃舊契丹教坊四部也。每樂作﹐必以十數人髙歌以齊管也﹐聲出眾樂之表﹐此爲異爾。酒五行﹐食畢﹐各賜襲衣袍帶﹐使﹑副以金﹐餘人以銀﹐謝畢﹐歸館。

次曰﹐有中使賜酒果﹐復賜餼。賜餼以絹帛折充﹐使﹑副百餘匹﹐餘人十餘匹。

次曰﹐詣虜庭赴花宴﹐並如儀。酒三行則樂作﹐鳴鉦擊鼓﹐百戲出場﹐有大旗﹑獅豹﹑刀牌﹑砑鼓﹑踏索﹑上竿﹑斗跳﹑弄丸﹑撾簸旗﹑築毬﹑角觝﹑鬥鷄﹑雜劇等﹐服色鮮明﹐頗類中朝﹔又有五六婦人塗丹粉﹐艷衣﹐立於百戲後﹐各持兩鏡﹐髙下其手﹐鏡光閃爍﹐如祠廟所畫電母﹐此爲異爾。酒五行﹐各起就帳﹐戴色絹花﹐各二十餘枝。謝罷﹐復坐。酒三行﹐歸館。

次曰﹐又有中使賜酒果﹐復有貴臣就賜宴﹐兼伴射於館內。庭下設垛﹐樂作﹐酒三行﹐伴射貴臣﹑館伴使副﹑國信使副離席就射。三矢﹐弓弩從便用之。勝負各有差﹐就賜襲衣鞍馬。是曰﹐虜人名王貴臣多微服隱稠人中以觀射。

次曰﹐朝辭如見時。酒食畢﹐就殿上請國書﹐捧下殿﹐賜使副襲衣﹑物帛﹑鞍馬﹐三節人物帛各有差。拜辭歸館﹐鋪掛彩燈百十餘﹐爲芙蓉﹑鵝﹑雁之形﹐蠟炬十數﹐雜以弦管﹐爲堂上樂。館伴使副過位﹐召國信使副爲惜別之會﹐名曰「換衣燈宴」。酒三行﹐各出衣服三數件﹐或幣帛交遺。常相聚﹐惟勸酒食﹐不敢多言。至此夜﹐語笑甚款﹐酒不記巡﹐以醉爲度﹐皆舊例也。

次曰回程﹐起發至兀室外郎君宅﹐館伴使副展狀辭﹐送伴使副於此相見如儀。有中使撫問﹐賜酒果如來時。至信州﹑灤州同此。回程在路﹐更不再敍。

至淸州﹐將出界﹐送伴使副夜具酒食﹐爲惜別之會。亦出衣服三數件﹐或幣帛交遺﹐情意甚歡。次早發行﹐至界內幕次﹐下馬而望﹐我界旗幟﹑甲馬﹑車輿﹑簾幕以待﹐人皆有喜色。少頃樂作﹐酒五行﹐上馬﹐復同送伴使副過我幕次。作樂﹐酒五行﹐上馬﹐復送至兩界中﹐彼此使副回馬對立﹐馬上一杯﹐換所執鞭﹐以爲異曰之記。引接展辭狀﹐舉鞭揖別﹐各背馬回顧﹐少頃進數步﹐躊躇不忍別之狀。如是者三乃行。虜人情皆淒惻﹐或揮淚﹐吾人無也。是行回程﹐見虜中已轉糧發兵﹐接踵而來﹐移駐南邊﹐而漢兒亦累累詳言其將入寇。是時﹐行人旦暮憂虜有質畱之患﹐偶幸生還﹐旣回闕﹐以前此有禦筆指揮﹕「敢妄言邊事者流三千里﹐罰錢三千貫﹐不以赦蔭減。」繇是無敢言者。是秋八月初五曰至闕。

