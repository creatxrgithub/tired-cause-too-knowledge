松窗夢語

﹝明﹞張瀚撰

引

張太宰恭懿公傳

卷一

宦遊記

卷二

南遊記

北遊紀

東遊紀

西遊紀

卷三

北虜紀

南夷紀

東倭紀

西番紀

卷四

士人紀

三農紀

百工紀

商賈紀

卷五

象緯紀

堪輿紀

祥瑞紀

災異紀

花木紀

鳥獸紀

卷六

方術紀

盛遇紀

異聞紀

先世紀

夢寐紀

卷七

權勢紀

忠廉紀

時序紀

風俗紀

自省紀

卷八

銓部紀

宗藩紀

漕運紀

兩粵紀

跋

●松窗夢語引

余自罷歸﹐屏絕俗塵﹐獨處小樓。楹外一松﹐移自天目﹐虯幹縱橫﹐翠羽茂密﹐鬱鬱蒼蒼﹐四時不攺﹐有承露沐雨之姿﹐淩霜傲雪之節。日夕坐對﹐盼睇不離。或靜思往昔﹐卽四五年前事﹐恍惚如夢﹐憶記紛紜﹐百感皆爲陳迹﹐謂旣往爲夢幻﹐而此時爲暫寤矣。自今以後﹐安知他日之憶今﹐不猶今日之憶昔乎﹗夢喜則喜﹐夢憂則憂﹐旣覺而遇憂喜﹐亦復憂喜。安知夢時非覺﹐覺時非夢乎﹗松窗長晝﹐隨筆述事﹐旣以自省﹐且以貽吾後人。時萬曆癸巳﹐虎林山人八十三翁張瀚識。

●張太宰恭懿公傳

蓋明興而杭有名尙書兩﹐曰於忠肅﹑胡端敏﹐迨公而三。忠肅功在社稷﹐而身蒙難﹐端敏翊贊太平﹐而享林泉之樂最久﹐人尢慕焉。然兩公俱本兵﹐至隆萬間而公以冢宰顯﹐其名位與林泉之樂﹐足埒端敏﹐而出處瑩潔﹐不啻過之。公立朝大節具前元輔婁東王公神道碑﹐而終身揚歷次序﹐及一言一行之懿﹐又備載年譜﹐余小子卽有論著﹐烏能加﹗而公之孫郡守君請之甚力﹐因憶余以少司成赴南京﹐公親辱顧誨﹐且期之。公雅不報客謁﹐一旦施於余﹐或者以千秋之事見托未可知。乃不辭﹐而摭公生平尢卓卓者爲張恭懿傳。

公浙之仁和人﹐諱瀚﹐字子文﹐元洲其別號。公幼卓犖﹐敏惠異常兒。年二十四舉於鄕﹐爲嘉靖甲午﹔明年成進士。歷兩京郎署﹑郡守﹑藩﹑臬而至大官﹐所至輒有聲績。自少至老﹐猾猾宦途者四十餘年﹐中間再居憂﹑一謝歸﹐而最後以南工部尙書入爲冢宰。蓋是時上方銳精吏治﹐而江陵相用事﹐以嚴肅佐之。內外吏莫不惴惴﹐重足一迹﹐洗滌以稱上旨﹐而公獨持大體﹐濟以寬和。一時良二幹石﹑賢監司俱出公選用﹐吏治烝烝﹐爲一時之盛。無幾何而江陵相奪情事起。初﹐廷推冢宰﹐公名在三﹐上越次用公﹐而江陵相自以爲徳﹐不無希公報。遂徼上中旨﹐屬公諭畱。而公毅然不可﹐然不欲顯居其名﹐乃偕三尙書密晤江陵﹐動以微言﹐因流涕。江陵滋不悅﹐卒中公以歸。是時朝紳爭倡保畱之議﹐一國如狂﹐而忠義之士觸忤雷霆﹐幾不保六尺。士大夫气折而不敢動﹐微公﹐誰爲綱常左袒者﹖公𨿽歸﹐而名重於九鼎大呂。公之賢﹐寧俟蓋棺論定耶﹖公年六十三爲冢宰﹐六十七罷歸﹐歸十有八年而終﹐年八十有三。公身長不踰中人﹐精神映發﹐雙眸炯炯如電。心事粹白﹐議論簡易﹐性儉率﹐自奉無兼珍重采﹐飲不至醉﹐樂不至淫。最喜讀書﹐卷帙不釋手。少擅丹靑﹐晚盡棄之。詩律在建安﹑大歷間﹐文取經世﹐不經藻繢。書法大令﹑智永﹐最喜爲人書。雅好山水﹐家居半湖上。歷宦祿入無私﹐臨終﹐檢篋笥無厚蓄﹐此可以觀公廉矣。

史臣馮夢禎論曰﹕余初入仕﹐張公方在銓衡。其年九月﹐長星出而奪情事作。自張公歸而繼居銓衡者六七公﹐賢者不久﹐久者不賢﹐士論益思公不已。近世柄臣無如江陵公專﹐而公在銓衡五年﹐稱最久﹐然能舉其職不廢。江陵公𨿽晚節不終﹐而丁丑以前頗能虛己畢公之用﹐居然賢相已。余因論張公而思江陵﹐識世變存公評云。

光緒乙未刻奚囊蠹余成﹐列明史本傳於前﹐今又得馮司成撰公別傳﹐稱壽八十有三。然則此書乃公絕筆也。按淸河家乘載公之長君蔭亭公刊傳奚囊蠹余等書﹐夢語且有後跋﹐惜佚其半﹐兼爲刻入奚囊附錄矣。玆以舊鈔夢語上版而冠之以馮傳﹐聊補史傳之遺﹐並揚先哲之美。助余校勘者孫廣文樹義﹑羅明經榘。丁酉夏日丁丙記於松夢寮。

●松窗夢語卷之一

宦遊記

○宦遊記

余始釋褐﹐觀政都臺。時臺長儀封王公廷相﹐道藝純備﹐爲時名臣。每對其鄕諸進士曰「初入仕路﹐宜審交遊﹐若張某﹐可與爲友。」稍稍聞於余。值移疾請假﹐公遣禦史來視﹐且曰「此非諸進士埒。」余感公識別於儔伍中﹐不可無謝﹐假滿謁公私第。公延入﹐坐語之曰「昨雨後出街衢﹐一輿人躡新履﹐自灰廠歷長安街﹐皆擇地而蹈﹐兢兢恐污其履﹐轉入京城﹐漸多泥濘﹐偶一沾濡﹐更不復顧惜。居身之道﹐亦猶是耳。儻一失足﹐將無所不至矣。」余退而佩服公言﹐終身不敢忘。

嘉禾蜃川孫公植與餘同榜﹐先餘一名。丙申秋月﹐吏部取選﹐誤以余名先於孫﹐乃取及余﹐不及孫。孫時以休沐注籍﹐聞之﹐詫曰「豈因注籍不取﹐何以自解﹖避南部爲下選首耶﹖」遂偕余詣部詢選郎屠。屠曰「是謄本誤也。孫畱選﹐張暫還。」余曰「奉文取選﹐余來解。設恥不爲﹐亦將避南部爲下選首耶﹖」屠喟然曰「二君皆賢者﹐姑並畱議處。」乃扣該起送缺﹐選余南京工部都水司主事﹐督艦龍江﹐候至次年三月﹐始得蒞任。後孫與餘皆丁內艱﹐起補刑曹﹐揚歷三十餘年﹐並以尙書致仕。顯晦崇卑﹐各有定分﹐安義命﹐循理道﹐他何足計哉﹗餘二人可謂同心矣。

世廟時車駕狩楚﹐擬從衛輝乘舟北還。命南部飾黃船五﹐以五日爲限﹐完卽趨赴候駕。余時爲水部郎﹐晝夜鳩工竣事﹐送兵部發行。兵書王軏爲避害計﹐推托三日。余曰「南都黃馬快船﹐皆水軍撐駕﹐何獨吝於上用之舟﹖」軏怒形聲色。餘白周司空用曰「事亟矣﹗急具疏曰『某日舟完﹐今方撥軍駕送』﹐且徧告從行諸臣。」疏達﹐上知緩不能及﹐有旨曰「回鑾從陸﹐南京取來船隻﹐都不必用。」不然﹐駕臨衛水﹐覓舟不獲﹐何以逃不測之譴﹖士大夫不達事理﹐緩急奚賴耶﹗

余監造作﹐𨿽竹頭木屑﹐不厭瑣細﹐爲之計算﹐歲省不貲。兼攝上﹑下關抽分﹐余謂徵商非盛世之政﹐弛十之二。商販悅趨﹐稅額較前反增十之五。二廠局中堆積朽株數十年﹐棄置無算﹐余爲斷以作薪﹐供惜薪司用﹐得省數千金。自以悉心任事﹐忌者反從而媒孽之﹐查盤日顧﹐謂余擅折有用之材﹐參論逮問。有旨﹕「某免逮﹐餘如議。」余駭愕不知所以﹐時論謂朝廷明見萬里。然省費公家﹐徒招謗議﹐毀譽在人﹐其不足信如此。

近世謂【「謂」原誤作「爲」﹐據鮑廷博鈔本及丁丙舊藏鈔本攺。】巧宦善趨利避害﹐余所睹記﹐殊不盡然。王主事公福差眞州監閘﹐時章聖太后梓宮南祔﹐將由閘出江。王懼﹐輒呈部自謂楚人﹐願藉護送差得暫歸省。部準遣代。王不及待﹐取交呈文冊﹐賫京投之﹐卽離閘。梓宮旣【「旣」原誤作「卽」﹐據鮑廷博鈔本攺。】過﹐復稱病﹐不之楚。兩避難﹐巧矣。未幾﹐得長史去。餘同年徐君與餘同西曹﹐有詔獄﹐旦夕不保﹐惴惴恐懼。會轉他司﹐方幸脫禍﹐卻以失朝逮杖。在官升沈禍福﹐各有定命﹐安用智巧爲哉﹗

昔人云刑罰得中﹐是刑罰中教化。當官者一以公心聽斷﹐民自不冤。余往見侍禦按臨各屬﹐遇審囚徒﹐無論輕重寃枉﹐直笞撻而已。時賈公大亨獨不任刑﹐細檢卷宗﹐詳審幹證﹐一一令盡言無隱﹐又咨諏郡邑長貳﹐務各得其【「其」字原無﹐據鮑廷博鈔本補。】情。每一案出﹐人人稱服。蓋賈能知人善任﹐而余輩亦盡心剖斷﹐故所平反悉當。

古人殺一不辜得天下不爲。吾儕避嫌殺人﹐所希蝸角名耳﹐不知事後並微名失之﹐何自壞心術爲也﹖平生經歷多矣﹐猶記鳳陽民陳邦家資饒裕﹐一僕遠出﹐途遇羣盜﹐挾之同行﹐分與敝衣數件。歸語其主﹐主驚懼﹐走首官司。羣盜恨之﹐卽夜劫陳﹐殺其子【「殺其子」﹐揆之文義﹐疑「子」爲「僕」之誤。】﹐擄僕妻去﹐反詣官司﹐告富豪彊占僕婦﹐忌【「忌」鮑廷博鈔本作「妄」。】坐僕死。逮邦鞫訊﹐訐者云「但令僕妻出﹐眞情自見。」婦竟不得。問官謂﹕「此非彊占﹐何抗匿不出﹖」乃以邦富避嫌﹐遂坐邦死。長垣快手王崇儒買娼爲妻﹐賃富人婁榭之居。婁索租急﹐王夜令婦潛往婁所﹐旦持刃入﹐大呼富豪彊奸良人﹐乃索取衣飾賈資以去。婁大憤﹐奔訴縣中。王驀赴兵道﹐以銀飾爲買和。兵道鞫之曰「汝不彊奸﹐惡用重賄買免﹖」坐婁死。余時審駁﹐一時釋【「釋」原作「審」﹐系涉上而誤﹐據鮑廷博鈔本攺。】之。問官又挾余曰「曷不避嫌﹖」余曰「何嫌可避﹗但求中情法耳﹐焉敢殺人以沽名哉﹗」

霍丘胡明善﹐督學禦史也。居鄕豪橫﹐彊奪人妻女爲妾﹐役鄰人爲工﹐復假先年被劫﹐妄執平民爲盜。家制刑具﹐極其慘酷。時邑無正官﹐勢陵其簿﹐奪獄中鎖鑰掌之。令僕人迫毆趙姓父子三人致死。被害者訴官不得白﹐聞於朝廷﹐下禦史臺勘問。乃越該郡﹐屬余追捕。比見﹐猶大言狂辯。余曰「上有皇天﹐中有國法﹐下有人心。汝自省有無悖天理﹑干國憲﹑失人心﹖服罪則已﹐否則堂下數百人﹐皆憤恨欲啖汝肉﹐一呼對證﹐卻恐攘臂歷階﹐勢難阻遏﹐糜裂之禍﹐在頃刻矣。」善俛首曰「願伏罪。不知應坐何律﹖」余曰「斬﹑絞多端﹐不坐。從重﹐坐殺一家三人律﹐罪當淩遲。」輒捉筆署名﹐具招成獄。堂下齊聲曰「包公雪寃正法﹐除積惡﹐安萬民矣﹗」舉手加額﹐叩首而去。

乙巳夏廬陽旱﹐余疏食齋居﹐晨昏素服徒步郊壇﹐禱至七日不雨。余語眾父老曰「祈求不應﹐是無神矣。亟取薪來﹐盡收所設神像焚之。明日不雨﹐太守將自焚。」時司理陳儒前訝曰「公言何遽﹗」余曰「一身無足惜﹐惜萬眾無以聊生耳。」陳曰「知公重民命﹐姑緩至三日未晚。」余與陳復曝烈日中步歸﹐未至城闉﹐黑雲四起﹐巨雷大震﹐方憩郡庭﹐大雨如注。陳作喜雨記﹐載郡誌中。

江北地廣人稀﹐農業惰而收獲薄。一遇水旱﹐易於流徙。余守廬陽﹐凡逃民遺產﹐悉聽地鄰有力者耕種。行經荒蕪﹐必下車詢問﹐責令認佃。與之約曰「逃者當年來還﹐佃人除工費﹐均分花息。二年還﹐給三之一。三年﹐給四之一。出三年不反﹐給佃人永遠管業。另查荒田﹐給付逃戶﹐不許告爭﹐官司給帖付照。」故廬郡漸少拋荒。

廬陽地本膏腴﹐但農惰不盡力耳。年丰﹐粒米狼戾﹐斗米不及三分﹐人多浪費﹐家無儲畜。旱則擔負子女﹐就食他方﹐爲緩急無所資也。余行阡陌間﹐相度地形﹐低窪處令開塘﹐髙阜處令築堤。遇雨堤可畱止﹐滿則泄於塘﹐塘中畜瀦﹐可以備旱。富者獨力﹐貧者並力﹐委官督之﹐兩年開浚甚多。余行日﹐父老叩謝於道﹐曰「開塘築堤【「開塘築堤」鮑廷博鈔本作「新開塘渠」。】﹐不惟灌漑有收﹐且魚蝦不可勝食﹐子孫世世受遺惠矣。」余曰「此郡守分內事耳﹐何謝爲﹖」

郡縣徭役﹐故事官賦止銀若干﹐私有倍一至十者。余察知其獘﹐值定民徭﹐不循故事﹐諸役皆爲增加。庫役舊編七兩二錢﹐增至十六兩﹐額設六名﹐其銀九十六兩。計算公庭諸費﹐盡在其中﹐額外不得加增一錢﹐勒布成式。事上督撫句曲王公暐。王詫曰「諸郡減賦﹐獨增賦何也﹖」余謂﹕「他郡名減實增﹐本郡𨿽增實減。」因述其詳﹐謂﹕「凡役銀﹐二季徵解﹐給之於官﹐不令當役者與徭戶相見﹐卽欲多索無由已。」王曰「是可爾行﹐爾去必更矣。」余笑曰「自古有治人﹐無治法。職在則行﹐職去遑卹其後﹗」王亦一笑。

余守大名﹐謁巡臺楊公選﹐語地方興革及官屬賢否﹐余具以實對。有頃﹐問﹕「開州李守不免訾議﹐何也﹖」余曰「知府自知不如李﹐以臺下明察﹐豈得疑李﹖此必有短之者。不出民間公論﹐特一鄕宦私怨耳。」楊曰「何遽知鄕宦﹖」余曰「某官起蓋牌坊第宅﹐徧役州民工作﹐索車輛搬運。州官愛民力﹐禁止之﹐怨謗由此。天地鬼神鑑臨焉﹐敢昧公心﹐以淆是非﹖」楊公攺容揖余升堂﹐足立未定﹐飛檐瓦礫忽墮擊初立處﹐積二尺許。楊驚且喜曰「此非天意哉﹗」蓋故事屬官無升禦史堂者﹐適以天地鬼神矢證﹐余幸免禍。足爲誣枉之戒。

庚戌之變﹐虜酋俺答寇薊鎭﹐由古北口入﹐直犯都城。上下戒嚴。朝廷遣兵部郎一人﹐持節敕畿輔四郡備兵三千人入衛。使者馳至眞定﹐諸守臣倉卒無措﹐且議相見禮未決。余聞報﹐卽閱戶口﹐計人丁﹐凡三十選一﹐余悉供餉﹑治兵仗鞍馬。令已定﹐下州邑。乃馳赴眞定﹐顧諸郡守曰「事亟矣﹐公等尙牽制文義﹐與使臣爭苛禮哉﹗夫春秋先王人﹐以王人尊則朝廷之威命行。今兵興重務而卑使者﹐則威褻矣。彼勢不能行於郡將﹐郡將不行於州邑﹐州邑不行於閭閻。竊恐三輔失援﹐虜騎充斥﹐如國難何﹖」諸君色動﹐乃聽余庭謁。使者下階迎入﹐余首請視師。使者曰「何遽集耶﹖」余曰「勤王之師﹐事不宜緩。」因期五日至大名﹐余先馳。使者至﹐旣閱師畢﹐因向余曰「旌彩戟利﹐士壯馬騰﹐可稱八百精銳矣。」驚嘆而別。

京師達虜旣退﹐廷議增設兵馬﹐以知兵有勇者授兵備副使﹐駐紮畿輔。有尹君某轄眞﹑順﹑廣﹑大四郡﹐開司欒城﹐句取州邑富人爲標下旗牌及千總﹑百總名﹐民稱不願﹐則責令市馬實廐﹐嚇數百金﹐莫敢與抗。余聞之﹐行屬邑﹕凡尹所句提﹐不得徑解﹐俱由府轉達。東明令白某首犯余禁﹐余參治之。余解到者﹐悉寄監不發。尹怒﹐行府類提﹐余並系其所遣。尹怒更甚﹐參撫﹑按﹐撫﹑按置不問﹔參吏﹑兵二部﹐部堂亦不問。怒極﹐揚言曰「我將抉其目﹐磔其胸﹗」余聞之﹐曰「朝廷紀法﹐凜然在上﹐吾何敢廢朝廷法紀﹐以媚貪暴之人﹗一官不足惜﹐終不令恐嚇吾民﹐以無負郡守之職耳。」

方尹兵道偏信刁橫﹐拘逮良民﹐余具揭曰「良民無辜受逮﹐情實可矜﹐矧歲暮天寒﹐路遙人眾﹐不宜遠解。」且稍言民兵之欲無厭﹐而膏脂之竭可憐。冀其寬免﹐以安百姓﹐不意反觸剛暴之怒。後科道首彈劾尹﹐數其凶殘貪婪﹐罪狀盈幅。時當國者欲庇之﹐然以公論不容﹐竟罷尹官。因憶當時橫逆相加﹐人情洶洶﹐有勸余上白其事者。余笑曰「公是公非在人﹐何待予辯﹖且彼恣肆如此﹐未有不敗者。卽敗﹐人將謂由我訐之﹐是我亦彼若也。」卒善遇之。今是非誠自明﹐余則無與焉。時冶山翁山相守廣平﹐連境而治。貽余書曰「公眞鐵漢也﹗曩誤爲君危之。」

余爲郡守﹐預約州邑﹐凡事難斷處者﹐聽其申達。大名有兄弟構訟財產﹐繼而各訐陰私﹐爭勝不已。縣令不能決﹐申解至郡。余鞫之曰「兩人同父母生耶﹖」曰「然。」余曰「同气不相念﹐乃爾相攻﹐何異同乳之犬而爭一骨之投也﹗」各重笞之﹐取一杻各械一手﹐置獄不問。久之﹐親識數十人入【「入」原誤作「人」﹐據鮑廷博鈔本攺。】告曰「兩人已悔罪矣﹐願姑寬宥。」喚出﹐各潸然淚下﹐曰「自相構以來﹐情睽者十餘年﹐今月餘共起居﹑同飲食﹐隔絕之情旣通﹐積宿之怨盡釋。」已乃指天向日而誓。余笑曰「知過能攺﹐良民也。」遂釋之。

年饑發粟賑濟﹐此恩施困窮﹐培植邦本至意。顧有司不善奉行徳意﹐令其報名聽審﹐支候經旬﹐升斗之需莫償來往之費矣。余以救荒無善策﹐惟速行稍有濟耳。癸丑關中同﹑華饑﹐請發粟。余時爲兵道﹐卽日行縣﹐爲約曰「某日至某里﹐裏老率饑民關糧﹐報遺而實饑者﹐聽相隨來。」各厫盡開﹐每一官守之﹐揭竿爲旗﹐上書五斗﹑四斗﹑三斗。饑民入﹐余親驗其色﹐與之多寡﹐印記於面。各令報名﹐一吏書簿。合某數者﹐立某旗下。名足旗行﹐導至厫倉﹐卽與粟去﹐略無停畱。數日而完﹐又往他屬﹐法亦如之。事畢以所書名制三冊﹐一達撫院﹐一存本道﹐一發州邑。各屬無寸楮之費﹐窮民無頃刻之淹﹐余自謂盡心竭力﹐然尋亦勞頓罷乏﹐蓋下行有司之事也。

余備兵潼關﹐入河北諸州縣防秋。凡諸山險隘﹐無不躬【「躬」原作「窮」﹐據鮑廷博鈔本及丁丙舊藏鈔本攺。】歷。間有路可通兵馬處﹐爲之斬鑿溝塹﹐設鋪捨以貯軍士矢石﹐置木橋﹐曳繩索以備扯拽。若後事者修治不廢﹐卽合陽﹑澄城﹑白水﹑韓城及同州﹑朝邑諸處﹐可髙枕無慮患也。白水城中人民僅百餘﹐而城外倚山爲居者反多數倍。余緣山開擴城基﹐分民鳩工﹐限日版築﹐不兩月而工成。同州城郭𨿽整﹐民不滿千﹐其中半虛無人。余詢知城中無水﹐人不樂居﹐乃訪求泉源﹐引二渠入城﹐至今賴之。朝邑司馬韓邦奇作記歸功於余﹐今見通誌。後十年﹐有使車道出余經略處者﹐爲余咨嗟嘆息云。

石山談公愷督兩廣﹐余轄嶺南道。甫至﹐謁談公。談喜曰「近已題徵新會﹑新寧山賊﹐專待監一軍。」乃檄余與參將王麟率五嶺苗﹑狼精銳數千爲西哨。余恐大軍所至﹐殺及無辜﹐乃先給旗﹐榜於各村諸寨﹐宣布朝廷威徳﹐令先下者集髙埠處﹐禁官軍不得侵擾。始合兵擒剿﹐凡斬首一千六百有奇。俘獲婦女幼稚﹐聽民鬻養﹐老疾收養於官。談以捷聞﹐竟以失賂重人﹐僅進一級。同事領東哨者﹐亦進以一級。余獨賞內鏹一﹑表裏二﹐曁諸將領從俱敍功有差。事同而恩賚異也。

余入蜀﹐過山西。郭公民敬時按蜀已滿﹐將復命於朝。詢余以藩臬臧否﹐首及左轄某。余謂﹕「坦夷無他腸。」郭曰「坦夷何多謬戾﹖」余曰「此乃气質之偏耳。」次及僉憲某﹐余謂﹕「爽朗洞晰底裏。」郭曰「信爽朗﹐如處置乖方﹑低昂倒置何﹖」余曰「此或一事之誤耳。」因謂論人不當因气質之偏﹐槪其心術﹐以一事之誤﹐槪其生平。郭公斂容起謝曰「此格言也。入蜀以來﹐未聞斯語。」

辛酉之秋﹐閩中鄕試﹐侍禦李公廷龍爲監臨﹐檄余入院提調。內外扃鍵﹐一以委之﹐及參閱文藝﹐亦命余品騭髙下。余殫精竭力﹐晝夜不寢者歷二旬餘。將拆封發榜﹐李顧余曰「古人求士兼取身﹑言﹐今僅得其言耳﹐安得其身﹖」余曰「疇昔之夜﹐諸生過庭﹐嘗物色之﹐俱已得其彷佛。」及開卷﹐覩姓名﹐餘一一道狀貌甚悉。已而宴會﹐狀貌果不爽。一座皆驚起﹐曰「何善識人至是﹗昔人一見識一郡人﹐今公識一省士矣。」

人生相知﹐貴相知心。第眾口鑠金﹐積毀銷骨。投杼之疑﹐曾參不能必於其母。知己難哉﹗余嘗轄關中﹐有巡茶侍禦欲骫法庇吏﹐余堅持不從﹐竟以相忤。侍禦乃摭藩司夙獘余所釐正者﹐反以蔑余﹐劾之。時朝議𨿽諒余生平﹐猶欲更調以謝言者。陸五台光祖時爲銓曹郎﹐抗議部庭曰「張之生平操履﹐余可剖心白之﹐豈得以浮議蔽賢﹐輒議調也﹗且銓部省各一人﹐凡以稽鄕評賢否﹐古月旦遺意。今某心知其枉﹐直言不用﹐如國家設官之意何﹖調張某﹐寧罷某官﹗」遂杜門引疾﹐欲歸。當事者知志不可奪﹐乃兩擬請旨﹐而余復畱用。若五臺者﹐可謂生平知己者矣。

歲乙丑﹐拊循關中。秋﹐出固原防禦。虜酋時盡西掠黃毛﹐邊境無犯。立冬後﹐將撤兵還省。餘思兵防旣撤﹐安知不乘間闌入。乃宣諭諸將領﹕今歲防秋官軍﹐仍各守汛地﹐俟防冬兵至更代﹐方歸。余歸未一月﹐虜酋吉能果踏冰猝至。官軍迎敵﹐奮勇撲擊﹐得首級五十餘。驚駭而遁。彼謂兵掣無備﹐乘間剽掠﹐驀見官兵﹐嚙指悔奔。我軍以逸乘勞﹐以眾臨寡﹐恃吾有以待之﹐气先勝也。功𨿽幸得﹐事亦殊常。捷書上聞﹐部議竟寢。

終南山髙大﹐綿亙極遠﹐西連空峒﹑太白﹐東接太華﹑少華﹐南出爲嵩山﹐又南出爲衡山。其間故多礦洞﹐遇荒﹐饑民嘯聚﹐動至數千。時關南﹑關內兩道會議夾剿﹐兵糧已集﹐惟俟余以示進兵之期。餘思此輩迫於饑窘﹐未有殺人攻劫之罪﹐情可原憫。卽手書曰「民窮爲盜﹐原非本心﹐律有明條﹐許得自首。凡收執憲票者﹐聽復業生理﹐官司不得追究。」命工匠刻刷三千餘張﹐用關防印識﹐給以大字榜文﹐遣撫民同知李愚馳往﹐諭以禍福。眾皆歡呼﹐投棄戈梃﹐羅拜於地﹐領票而去。時嘉靖丙寅三月也。

餘三歷西曹﹐熟習法比。旣爲廷尉﹐送審諸犯多所平反。適有二三大辟﹐原問似出深求﹐悉爲原情協律﹐盡開釋之。一日冢宰胡公松向余曰「少司寇將借重。」余遜謝曰「聞議某某有定議矣。」胡云「文學﹑政事﹑資望﹐孰如公者﹖」竟推上。得旨﹐以余爲少司寇。余直任部事日﹐與諸司論議﹐其獄詞稍堪駁者﹐不敢顧避﹐悉如律例攺正。後送廷評﹐一無平反。諸曹郎相戒曰「眞法司至矣﹐吾曹愼之。」

京師羣瞽爲茶會﹐會輒數十人。內一楊一馬言論相觸﹐恃力鬭毆﹐皆致重傷而死。事發西曹﹐楊坐其子﹐馬坐其侄﹐以扶其父叔﹐助力相毆。余爲理卿﹐視之皆垂髫童子。眾謂﹕「兩人結扭在地﹐甚彊有力﹐傍觀不能舉手投足﹐矧二稚子﹖緣兩人皆斃﹐法無所施﹐不得已使各抵一命爾。」余曰「楊名毆馬馴罪當坐絞﹐馬馴毆楊名罪當坐絞。今有罪者皆死﹐而移坐子侄﹐是知生可償死﹐不知死可互償也。幾於刻矣。」竟從末減﹐各坐失於勸救杖決。

漕河潰決﹐上命大司空朱公衡往浚。時以故道壅塞﹐乃另開新河﹐自南河之陽﹐折而至於夏鎭。大工甫竣﹐漕船入新河﹐風雨陡作﹐水驟騰湧﹐覆舟百餘﹐糧以萬計。朱方自危﹐乃移書來會。余曰「此天意也﹐於人何尢﹗」遂上疏曰「夏鎭之役﹐在臣一人。臣精誠不足通鬼神﹐知慮不足先事變﹐覆敗之虞﹐實臣所致﹐乞免旗軍賠補。」時部院聞之﹐咸曰「河道失事﹐引咎自歸﹐甚盛徳也。」

始余轄關中﹐道經於宿。宿之守曰姚篚者﹐加意民事﹐招撫流移。嘗築大堤﹐下浚溝洫﹐瀦水以備旱潦﹐傍築艸舍﹐居流亡以便耕獲菑畬﹐堤外悉成膏壤。余覩而嘆曰「玆良法也。孰勤民事如家至此哉﹗」歲丁卯﹐余撫淮右﹐篚已移官比部。首薦於朝﹐欲授篚憲職﹐持潁上節﹐勸農淮﹑鳳間。會部已議他授﹐但令兼董﹐所奏以成命不果。後余【「余」原誤作「以」﹐據鮑廷博鈔本及丁丙舊藏鈔本攺。】任銓部﹐復請設江北屯田僉事一員﹐以淮﹑鳳系南北咽喉﹐爲國家根本重地﹐地廣民貧﹐恐生不測也。有旨﹐謂﹕「具見體國厚民之忠﹐得如所請。」後余歸田﹐設官亦罷。

羅傍【「羅傍」原作「羅浮」﹐按羅浮地望與文中所述不符﹐今據鮑廷博鈔本及丁丙舊藏鈔本攺爲「羅傍」。】淥水在廣東﹑西間﹐自肇慶迆西﹐梧州迆東﹐介大江之南。山深路隘﹐艸木蒙密﹐瑤僮占據於中﹐不奉王化﹐間出爲盜。余爲總督時﹐值穆皇登極﹐覃恩四海。仰體徳意﹐徧行曉諭﹐謂﹕「以總督生殺之權﹐兼兩廣兵力之眾﹐若調遣官兵﹐四路進剿﹐此眞釜中之魚﹐何所逃避﹖但念其中尙多安分素不行劫者﹐兵加難辧﹐玉石俱焚﹔且多殺戮之慘﹐傷天地之和﹐余所不忍。今欲令其更生﹐先須示以忠信。聽各悉心悔過﹐勿生疑慮。瑤總瑤老﹐投招主引赴軍門者﹐量行犒賞﹔三年無過﹐奏授土巡檢之職。沿江一帶﹐辟地開墟﹐與民交易。」責成於徳慶知州江萬仞﹐令其率令來見。給與冠帶者六七人﹐平巾靑衣者十餘人﹐歡欣踴躍而去。余罷歸日﹐舟經其地﹐遙望山間﹐聚眾喧呼﹐焚香叩拜。卽後事者勒兵斬數萬級﹐乃餘向者所招撫而生全﹐然而晉秩勛階﹐賞延後裔。彼所謂「功懋懋賞」者耶﹖

戊辰歲暮﹐海北參將耿宗元謁庭下﹐狀貌甚偉。余喜得驍將﹐語之曰「海寇林容﹐縱橫江上﹐汝宜亟往剿除。」卽日辭去﹐復之嶺東謁巡撫熊。熊遽令率標下民兵﹐出剿平山屯聚倭夷。元以兵非素練﹐熊曰「與爾旗牌﹐不用命者聽行軍法耳。」元乃入營號令﹐把總周云翔等聚眾謀曰「何處戇漢﹐擅號令我﹗不殺﹐將爲若害。」遂突入殺元﹐眾盡髠黔﹐反投賊中。余遠駐肇慶﹐相隔千里。夫熊本始事﹐倉猝召變。乃該科獨參論余﹐降二級﹐不言及熊。余聞變﹐令中軍率狼兵數千﹐盡殲倭夷﹐生擒云翔。捷聞﹐熊以功受賞﹐余僅贖罪。若熊﹐亦可謂善掩罪邀功已﹗人臣爲國效力﹐何敢自明。顧九閽遠於萬里﹐孤臣又在萬里外﹐惟憑省中一疏﹐以行賞罰。有言責者﹐尙愼之哉﹗

時廣中劇賊﹐惟曾一本﹑林道幹稱雄﹐結連剽掠﹐橫肆海上。廟堂難當事之人﹐乃以屬余。余聞命疾趨﹐移鎭梧州﹐易將領﹐招客兵﹐備舸艦﹐制器械。事集矣﹐乃指授方略﹐會集三省諸軍﹐分布要害﹐使賊進退無據。又以其間招撫道幹﹐令直搗其巢穴。賊始大窘﹐擒有日矣。適奉旨回籍﹐而代者劉公燾乘傳至。余離任甫十日﹐一本剿滅。人謂﹕「嶺東之捷﹐伊誰之功﹖卒令後人坐享其成﹗」余【「嶺東之捷伊誰之功卒令後人坐享其成余」十七字原闕﹐據鮑廷博鈔本及丁丙舊藏鈔本補。】方以得歸故鄕爲幸。道出南安﹐郡守林舜道迎迓﹐曰「督撫重臣﹐行李蕭然如此。卽馬伏波﹑曹樞密﹐不是過也﹗」余乘輕舟﹐不兩旬而抵家。乃卜築湖西﹐構屋三楹﹐辟地三畝﹐時遊息其中。榜於門曰「煙水磯。」題其柱曰「敢謂身閒遺物累﹐祇將心賞寄煙霞。」又曰「門前蔭滿先生柳﹐座上香分處士梅。」以寄吾志焉。

國初劉誠意先生爲禦史大夫﹐卽今南都察院右都禦史。余掌南臺﹐所居邸第在太平岡下﹐規制壯麗嚴整﹐傳爲先生所建。院在太平門外﹐惟操江﹑僉院間來同堂。四五禦史﹐雍容禮貌﹐體統森嚴﹐殊無事事。時值兩京計吏﹐與南冢宰王公本固並持衡鑑﹐品騭去畱﹐悉協公議。後南中黜陟稱明。余先自陳﹐奉旨﹕「覽卿奏﹐不允辭。宜益用心供職。」蓋南九卿稱卿爲異數﹐而余感上恩﹐因更號益齋云。

癸酉秋﹐冢宰楊襄毅公溥以病免。上命內侍傳命云「吏部是要緊官﹐宜愼重選擇。」時輔臣推上凡三人﹕首臺長葛﹐次司空朱﹐余列於後。輔臣不票擬﹐持疏俟經筵畢﹐面請【「請」鮑廷博鈔本作「商」。】點用。上越前二人﹐批云「張某攺吏部尙書﹐著上緊前來供職。」余聞命﹐疏辭。奉旨﹕「卿公淸端亮﹐聞望素隆﹐銓衡重任﹐特玆簡任﹐不允辭。」乃趨朝面恩。抵任時﹐值三載考績。諸省藩﹑臬﹑郡﹑邑﹐鱗集闕下。余會臺長葛公守禮﹐大計羣吏﹐黜陟幽明。復首陳入覲事宜﹐申舉曠典﹐奉旨兪【「兪」原誤作「諭」﹐據鮑廷博鈔本及丁丙舊藏鈔本攺。】允。乃舉卓異謝鵬舉等二十五人﹐引見於會極門。上親發玉音宣諭﹕「爾等都是好官﹐回去傳諭各官﹐爲朕愛養百姓。」賜宴午門﹐仍錫金帛。貪殘賈某等一十八人﹐悉下詔獄。大小臣工﹐一時鼓舞。實肅淸朝政之一大機也。

初﹐余之召入秉銓也﹐思古太宰之職﹐在知人安民﹐而惠安民生﹐莫先綜核吏治。至是﹐每當大選﹐必錄選人姓名﹐開具上注禦屏﹐遷輒更注﹔欲上時時經覽﹐以注意人才。又議酌選規﹑行久任﹑崇實政﹑遴眞才﹑稽章奏﹑重責成﹑嚴考績﹑愼拾遺﹐俱得奉旨施行。而余所措置﹐獨崇大體﹑略苛求﹐務周咨﹑絀浮議﹔才不以瑕掩﹐人不以資棄﹔實勝於名者﹐𨿽下僚必揚﹐名浮於實者﹐𨿽崇秩必抑﹔使人人爭得自效。則餘一念愛惜人才之實心﹐不敢負國恩﹑屍祿位者也。

國朝歲供軍儲四百萬﹐大抵取給江南。漕舟道出江﹑湖﹐遡淮﹑河入汶﹑濟以北﹐瀦畜眾水﹐設閘啟閉。踰衛遵潞﹐直達京師。二百年來﹐但葺堤﹑補決﹑浚壅﹑泄溢﹐使故道無滯而已。近歲故道不可專恃﹐宜循元海運舊蹤【「蹤」原作「迹」﹐據鮑廷博鈔本及丁丙舊藏鈔本攺。】﹐以備不虞。喜功者輒一試之﹐失不償得﹐則又議開膠河﹐謂功可立就。又一試之﹐未有百一之效﹐而費已巨萬矣﹐齊民洶洶怨嗟。時在事者陳其狀﹐下公卿議。司空郭公朝賓曰「上意大槪主行﹐諸君之意若何﹖」余曰「聞之﹕海邊有山難鑿﹐出口淖泥難挖。今功未百一﹐而耗費不貲﹐民心如此﹐萬一力竭財盡﹐竟無成功﹐誰任其咎﹖竊謂停止便。」公卿相顧無一言﹐乃各書「宜止」二字。事聞﹐亦洞察大功難成﹐遂如眾議。其事得寢。

甲戌春﹐奉命入閱進士廷試卷。時江陵柄國﹐以有子在列﹐避不閱卷。亞相張蒲州擬定序次﹕首江西宋宗堯﹐次浙江陸可教﹐次寧國沈懋學﹐爲一甲﹔次湖廣張嗣修﹐爲二甲首。嗣修﹐江陵仲子也。曁上禦中極殿﹐九卿以次讀卷﹐時方以陸卷上徹宸聰﹐而江陵潛通大璫﹐遽傳命免讀。乃取沈﹑張未讀卷寘宋﹑陸上﹐送禦幾前。於是首沈次張﹐而宋﹑陸抑置二甲。時縉紳咸爲不平﹐而江陵猶向余曰「蒲州吾所引用﹐何吝於一甲﹐不以畀吾子耶﹖」

國初自罷宰相﹐事【「事」原作「時」﹐鮑廷博鈔本作「事」義長﹐今據攺。】權歸六部。後文皇取翰林學士等官入閣﹐以備顧問。至洪【「洪」原作「引」﹐鮑廷博鈔本及丁丙舊藏鈔本皆作「弘」。按「引」爲「弘」字形訛﹐而「弘」則「洪」之同音誤寫。「洪宣」謂明初洪熙﹑宣徳年號。今徑攺。】宣間﹐凡軍國重務﹐人才舉措﹐悉以咨之﹐其權始重﹐遂晉崇秩。嘉隆以來﹐專以翰林入閣。自一甲外﹐復有庶吉士之選﹐典最【「最」原作「遂」﹐鮑廷博鈔本作「最」義長﹐今據攺。】宏巨。甲戌之選﹐由銓部封識以往﹐余亦閱卷東閣﹐以江右﹑閩中卷屬余。時江陵私屬江右朱某﹐余曰「捲皆封識﹐何自知之﹖」江陵曰「司封識者﹐非汝選郎耶﹖」余俯而不答﹐以司屬不宜私授。徐就閣檢閱﹐手一卷﹐對語未工﹐方惜其才。少宰陳﹐江右人也﹐向余曰「此朱某卷。」余遂以應江陵之請。竟置不錄。始知向之所屬﹐恐其見售耳﹐余初不知所謂也。後所取二省士﹐餘皆不記其名。罷歸日﹐有造吾廬而自道及者﹐余已忘之矣。

江陵聞喪之越日﹐傳諭令吏部往諭皇上眷畱意。江陵亦自爲牘咨部﹐云「某日聞訃﹐請查照行。」蓋諷使畱己也。司官持咨﹐請余議覆。余謂宜咨禮部﹐查節年閣臣丁憂恩典﹐從重優卹﹔若不諭其意。乃遂大拂江陵心﹐嗾臺省數人相繼彈劾﹐奉旨致仕。余趨朝﹐北面稽首。出過江陵言別﹐語之曰「頃某濫竽重仕﹐幸佐下風。見公聞訃哽咽﹐涕泗交橫﹐謂公且不能旦夕畱。區區之心﹐誠欲自效於公﹐以成公志﹐詎謂相矛盾哉﹗玆與公別﹐山林政府﹐不復通矣。」語竟﹐張汗顏顙泚﹐噤不能聲。有頃﹐曰「公去﹐而心愈苦﹑事愈難矣。」余遂拂衣而歸﹐諸公卿咸祖道都門外。時太常卿孫公鑨向余曰「『去國一身輕似葉﹐髙名千古重如山。』願以兩言爲公今日贈。」

●松窗夢語卷之二

南遊記

北遊紀

東遊紀

西遊紀

○南遊記

昔人謂桐江一絲﹐扶漢九鼎。余嘗經富春山﹐泛舟桐江﹐登子陵釣臺﹐瞻先生遺像。因思先生髙誼﹐不獨千載之下令人興起﹐而春山江水亦藉以傳不朽。人傑地靈﹐非偶然也。自桐江而上百餘里間﹐兩山蒼郁﹐一气澄淸﹐秋行如在畫圖中。嚴州以南﹐溪流差緩﹐水皆縠紋﹐無煩搖拽中流﹐自在而行。將至蘭溪﹐山開水渟﹐勢逆而聚﹐風气頓異﹐城郭修整﹐人民富庶。離浙而南﹐諸郡邑不是過也。龍遊﹑衢州沙灘髙﹐溪流淺﹐舟不易達。至常山﹐踰嶺則浙之南界矣。

再踰玉山爲廣信﹐郡治建於山麓﹐規制整肅。至鉛山﹐河口坊曰「保障河汭」﹐猶廣信之屬邑也。自鉛西南爲弋陽﹑貴溪﹑安仁﹐達饒州。而余幹之瑞洪塘則民居幅輳﹐艤舟蟻集﹐乃東南商賈往來之通道。尋渡鄱陽﹐夏潦方【「方」字原無﹐據鮑廷博鈔本及丁丙舊藏鈔本補。】漲﹐大水奔流﹐忽髙丈餘﹐茫然波光。時西北風恬﹐搖拽而過﹐展帆數葉﹐頃刻行數十里﹐至湖口之黃家渡。沿途汪洋﹐儼成巨浸﹐傍水人家﹐皆爲沒溺。舟在陸地中行﹐林莽【「林莽」二字原無﹐據鮑廷博鈔本補。】僅露樹杪。水流甚急﹐賴風乃濟﹐遂達江右之會城古南昌故郡。登滕王閣﹐瞰檻外長江﹐一望水光接天﹐因憶畫棟飛雲﹑珠簾捲雨﹐洋洋在目。至丰城﹐晉張茂先望劍气沖牛鬥於此地﹐故名劍江。自臨江而歷新淦﹑峽江﹐諸山飛舞而來﹐至此一峯突兀﹐望之鬱蔥﹐若盡於此﹐羅狀元倫之故鄕也。再達吉水﹐國朝館閣之臣悉萃焉。諺云「翰林多吉水」﹐歷考嘉正以前﹐信然。儻所謂人傑地靈﹐非耶﹖今之吉安﹐乃宋廬陵歐陽永叔遺址﹐而泰和﹑萬安皆廬陵屬邑。旣抵贛州﹐遂從陸行﹐詣南安之小溪驛。驛在萬山中﹐有磚城﹐乃陽明先生所建。

自南安踰梅嶺﹐嶺髙路隘﹐然盤旋而上﹐亦不爲險。過嶺﹐復登舟。經黃塘﹑平圃﹐路多奇峯怪石﹐而淸流旋遶其下﹐良可娛目。至韶州﹐有白塔堤﹐英徳有觀音洞。洞在江中﹐石山髙峙﹐水滸壁立﹐而巖洞深奧。過江口橫石磯飛來寺﹐寺在山上﹐奇峯聳秀﹐回渚呈瀾﹐一勝槪也。歷淸遠﹑三水﹐時值潮長﹐水勢湍急﹐緩緩拽牽而進。登小金山﹐昔名靈州山﹐寺曰寶陀﹐有東坡遺像﹐前有超然臺。登山而望﹐四面皆水﹐若登金山觀大江﹐但廣狹不同耳。自此經官窯﹐抵廣東之會城﹐爲古南越。城有七門﹐城東北隅有粵秀山﹐西北有九眼池﹐爲一方勝槪。天气甚煗【「煗」原作「燠」﹐丁丙舊藏鈔本作「煥」。按「煥」爲「煗」之誤寫﹐「燠」爲丁丙臆攺﹐今從鮑廷博鈔本作「煗」。】﹐乃陽泄陰盛之地﹐冬不雪﹐花不謝﹐艸木不雕﹐民人多濕疾﹐亦風气使然。其俗賤五穀而貴異物﹐然珠翠牙玳與五金諸香皆產自交南海島﹐非中國所有。市肆惟列豚魚﹐豚僅十斤﹐旣【「旣」原作「卽」﹐據鮑廷博鈔本及丁丙舊藏鈔本攺。】全體售﹐魚盈數十斤﹐乃剖析而售﹐惟廣州爲然。果實種種﹐亦惟荔挺爲最﹐荔奴次之。鳥多孔雀﹐獸多麋鹿。此其大較也。廣州以西﹐經三水爲肇慶。入小廂﹑大廂峽﹐兩山相夾﹐水流甚急。至新村﹐經楊柳洲。洲在江中﹐環洲之人僅四五百家﹐瑤僮所畏﹐有藥箭能傷人。隔岸一山皆賊巢﹐洲中人往樵采﹐賊亦不敢近。至徳慶﹐一山光頂如僧﹐土人呼爲和尙頭。

至封川﹐遂達梧州。梧州東臨大江﹐風气稍涼﹐西逼深山﹐艸木茂密﹐天色時陰翳﹐多江山瘴癘之气。中設總督府﹐院宇亭榭數十座﹐池塘數畝﹐多奇花異木﹐雜叢林中﹐莫可辧識﹐烏雀飛鳴其間﹐聲音聒耳。院中大樓七間﹐皆香楠﹑鐵力所斲﹐壯麗無比。前堂髙巍﹐每坐堂中﹐晨興多曖昧﹐日將中﹐气漸淸肅﹐稍昃﹐見地中瘴霧如香煙數縷﹐冉冉而起﹐頃刻彌漫﹐布濩徧堂奧﹐蒼茫混六合爲一﹐上下皆晦冥矣。產多海物﹐而鮒魚四時有之。深山產大蛇﹐土人捕獲﹐食之如甘魚鱉﹐最者長數丈﹐目如炬光﹐行人夜過﹐畏避如虎﹐恐爲所餤也。自梧州以東﹐肇慶以西﹐中介大江﹐北岸皆郡邑﹐南岸爲羅傍瑤僮﹐據山倚江﹐負固不服﹐時出江上爲盜。今已剿滅無遺﹐開拓山巖﹐建立縣治﹐爲羅定屬邑矣。廣以南﹐爲新會﹑新寧。經甘竹灘﹐潮長﹐灘髙不可上﹐潮平﹐則遶灘而過﹐不爲險。至黃濠■﹝氵窖﹞﹐水勢遠闊﹐中多汊路﹐順風而行﹐亦無所阻。渡江門﹐詣東亭﹐爲新會。登城一覽﹐東﹑西﹑北皆倚山爲城﹐南面水遶。遙望兩山夾峙﹐而中空處卽崖門﹐門外卽南海。再經蜆岡﹐一路白沙翠竹﹐水綠山靑﹐水出口爲赤磡墟﹐小艇絡繹而來﹐土人云「趁墟」﹐如北人云「趕集」﹐此新寧之地也。

自鉛東南爲車盤﹑崇安﹐崇安卽八閩屬邑矣。離崇安廿余裏﹐爲武夷山。山景絕勝﹐兩面皆懸崖峭壁﹐中流一溪﹐淸澈明瑩﹐凡九曲折﹐遂名九曲溪。峯巒大者三十六﹐多奇﹐而最者爲玉女峯﹐兩峯直插溪中﹐髙並數丈許﹐峭拔可愛。又爲鐵石巖﹐其色如鐵﹐而平衍橫亙裏余﹐髙望乃數仞之崖﹐不可攀躋。自興田詣建陽﹐地產砂飴﹑茶﹑油曁竹簡﹑楮冊。商旅雲集﹐所期物在焉耳。登考亭﹐卽朱晦翁書院。過葉坊﹐爲建寧。城郭完固﹐人物丰盛﹐四門皆深湟長橋﹐橋上徧構屋宇﹐齊民列肆而市﹐貿易其中﹐肩摩轂擊﹐接踵繼至﹐暮始罷去。建寧以北﹐溪流𨿽急﹐傍無髙崖﹐人從石上牽纜﹐猶可挽舟而行。建寧以南﹐山髙無岸﹐溪灘復多巉石﹐舟從石畔中行﹐極爲危險。而黯淡灘溪流屈曲﹐洪中湍急﹐卽長年三老震懼﹐尢爲最險者也。出險﹐達延平。兩渡橋梁﹐一渡舟航﹐上下山坡間﹐爲順昌。復渡黃石灘﹐石大而多﹐水流迅捷﹐雪浪拍舟﹐轉盼已過。由劍浦而達邵武。郡有熙春山﹐山巓二亭髙曠﹐可以眺遠。延東南經茶洋﹐自黃田登舟﹐順流而下﹐爲芋源﹐卽抵閩中會城﹐古閩越地也。城有七門﹐周圍僅三千八百四十丈﹐髙二丈一尺。惟湯門內外有湯井一﹑湯池二﹐水皆溫暖﹐但多硫黃气﹐不堪沐浴。南門對烏石山﹐形如伏虎﹐城中有環珠樓﹐傍列二石虎﹐鎭此山也。稍北爲藩司大門﹐上有髙樓三層﹐設鐘鼓以司刻漏﹐塞中扃﹐由左右門出入﹐亦避此山也。司中地極深廣﹐由門至堂﹐隱隱遙望﹐兩墀皆植荔挺﹐樹髙二三丈﹐陰森蔽天。果熟﹐色澤如脂﹐與綠葉相輝映﹐最爲艷麗。其肉瑩白如雞卵﹐而臭味更香美﹐諸果不及也。閩中惟會城﹑興化有之﹐而興化者名狀元紅﹐核小尢佳。自甬路上站臺﹐凡二十四級﹐堂髙敞五間﹐穿堂九間﹐後堂五間。復上五級﹐爲後樂亭。亭後有樟樹一本﹐圍十餘丈﹐而榕木寄生其中﹐扶疏陰翳。後山漸髙﹐傳爲閩越王無諸建都於此。覩重樓喬木﹐意者皆故物耶﹖此中天气甚暖﹐僅亞於粵﹐而冬亦少雪。花木歲暮不雕﹐橘柚桃李皆佳﹐有歷秋後始熟者。多產奇花芳艸﹐而魚子蘭﹑夾竹桃﹐尢芬芳可愛。魚鱉多海中異味﹐種種不能述。時會天使歸自琉球﹐獲魚膽暹酒﹐尢得嘗於異國之味云。

○北遊紀

浙之屬郡﹐北去止檇李。檇李以北﹐遂爲姑蘇之吳江﹐而虎丘一山﹐亦三吳之勝地也。自姑蘇涉毘陵﹐經錫山﹐由云陽﹐而達京口﹐皆江南大郡。渡揚子江﹐登金山寺﹐繞佛閣七層﹐髙者臨絕頂。頂有二亭﹐爲大學士張蘿山﹑霍兀崖詩碑。下汲中泠﹐泉水淸冽無比﹐品爲天下第一。回廊多石刻﹐皆國朝名公之作。四顧靑山﹐峯巒峭拔﹐如萬笏朝拱。覩江上舟航﹐往來迅捷﹐其行如飛。旦暮視日月之出沒﹐大如車輪﹐光焰萬丈﹐目奪神竦。時江飆乍起﹐波濤洶湧﹐雪浪排空﹔已而風恬日朗﹐江波澄靜﹐渾如素練。人生顯晦升沈﹐亦猶是耳﹐安得砥柱中流﹐屹然如金﹑焦者。焦山去金山三十里﹐山面東南﹐卽太倉通海處。遡焦山上流百餘里﹐抵北岸﹐爲儀眞邑。下揚州﹐之廣陵﹐泛邵伯湖﹐順風揚帆﹐迅疾飛渡。惟髙郵﹑寶應二湖﹐遇風最險﹐近築內堤﹐可免風波之患矣。自淮入河﹐爲桃源﹑宿遷﹑邳州。嘉靖初年﹐黃河之水澎湃橫流﹐尙畏深險。數年後﹐河道頓異﹐流沙湧塞﹐僅存支派﹐浮舟甚難﹐行人摳衣可涉。時方命疏浚﹐殊勞民傷財﹐竟不能挽黃河之故道也。惟五月以後﹐河流衝突﹐從旁決開﹐行民間田野中﹐蕩爲江湖﹐舟人亦稱曰湖中。但水勢散漫多淺﹐沿河堤岸皆爲渰沒﹐舟行近逼民居﹐無牽纜之路。至馬湖口﹑沂河口【「沂河口」原誤作「溯河口」﹐據鮑廷博鈔本攺。】﹐水湧急流﹐度纜而過﹐行者苦之。迨冬水涸﹐尢爲難行。旋復流澌﹐河冰漸合﹐益不敢入湖。湖中畱滯之舟﹐不可勝計。自房村渡呂梁﹑徐州二洪爲彭城﹐由此溯流而上﹐踰耿山﹐至沛縣﹐皆直隸界矣。夫二洪之間﹐猶可鼓枻而前﹐耿山以上﹐大水漫漫﹐浩蕩無涯﹐皆自澑溝來﹐不從浮橋出。村落僅存髙阜之十一﹐餘皆巨浸波濤﹐舟航無岸可傍﹐停於水中。官民捨宇﹐盡皆沒溺﹐一望渺然﹐惟數峯巓而已。田野之間﹐民船取捷﹐四散飛挽﹐莫辧所之。舟人以鐵貓前系﹐然後牽挽而行。過沽頭等閘﹐皆彌漫汪洋﹐渺不知閘之所在矣。

自沛以北﹐經二十餘閘﹐始達濟寧﹐爲山東界。涉獲麟渡﹐爲南旺湖。湖中徧栽蓮花﹐香芬襲人﹐積水以防泉涸。東望一山﹐卽梁山濼。西遡汶水﹐孔林在焉。汶水至此﹐南北兩分﹐以濟漕船。南流由徐以入黃河﹐北流由臨淸以出衛河。歷張秋七級十餘閘﹐爲東昌。東昌卽古聊城。再經堂邑之土橋﹑淸平之戴灣﹐至臨淸﹐始無閘。自臨淸之武城﹐卽弦歌古渡﹐過甲馬營﹐爲徳州。而東光﹑滄洲﹐乃北直隸之界矣。自靑州歷天津﹑通州﹐始達京師。

京師爲古燕都﹐左枕薊﹑遼﹐右控宣﹑大﹐以曁山﹑陜諸邊鎭﹐而南面以統禦寰宇。四海之內﹐輻輳歸命﹐海外四夷﹐咸納欵輸誠。惟北虜黠驁難制﹐聖祖神謀﹐移都金臺﹐居重馭輕﹐乃萬世之長策也。洪武初﹐爲北平布政司﹐永樂七年﹐攺爲北京。十九年﹐營建宮殿﹐後拓西苑﹐中有太液池﹑瓊華島﹑廣寒殿。乃築城﹐周回四十里。立門九﹕南曰正陽﹐南之左曰崇文﹐右曰宣武﹐北之東曰安定﹐西曰得勝﹐東之北曰東直﹐南曰朝陽﹐西之北曰西直﹐南曰阜城。京城之外置禦馬苑﹐大小凡二十所﹐相距各三四里。置南海子﹐大小凡三﹐養禽獸﹑植蔬果於中﹐以禁城北有海子﹐故別名南海子。城池宮闕崔巍壯麗﹐勝於舊京。東南財貨與山海珍藏無不聚輦轂下﹐誠爲塞途積路。毋論天府國儲﹐卽世戚巨璫﹐口極膏粱﹐身衣紈綺﹐耳窮鄭﹑衛﹐目盈燕﹑趙﹐猶未足以厭其欲也。自公卿百寮以下﹐兢兢奉法循例﹐趨朝鱗次﹐紀法森嚴﹐聲容稍失﹐禦史糾其前﹐金吾系其後﹐天威咫尺﹐下逮矣。百官常朝﹐僅可遙瞻天表﹐而公卿入侍經筵﹐始得近覩龍顏。然侍立移時﹐惟祗聆講讀﹐間聞天語﹐僅一惟喏而退。至出祀太廟﹐百官侍立階傍﹐咸得親炙休光。第一歲之中﹐僅三四出﹐而時或遣官告祭﹐不盡躬詣也。出正陽門十里﹐爲天壇。壇中建圓殿﹐覆以五色琉璃﹐而金頂光明映日﹐每郊祀上帝﹐以太祖配之。壇左有禦寢室﹐朱門畫棟﹐亦若殿庭﹐而規制稍狹。壇右爲神樂觀﹐道紀典樂官居之。其室宇幽靜﹐諸觀不及也。出崇文門十里﹐爲報國寺。寬廣深邃﹐百官奉表入覲者﹐皆寄居於中。其僧捨整潔﹐亦勝他寺。東出得勝五里﹐【「東出得勝五里」﹐得勝門位置在北﹐疑「東」字爲「北」字之誤。】爲演武場。其地廣大﹐可容禁兵數十萬。內有滿井﹐其水時時自井湧出﹐而淸冽瑩澈﹐城中咸取汲焉。西出阜城門三十里﹐爲西山。層巒疊嶂﹐龍飛鳳舞。長溪曲折﹐自西旋繞而來﹐溪上鎖以白石橋。過橋爲碧雲寺﹐古剎連云﹐朱扉映水﹐景最佳麗。迆邐而下﹐北六十里爲天壽山﹐長陵在焉。歷代諸陵﹐髙下相因﹐若輔若翼。登山顧盼﹐乃四圍山色之中﹐中開一境﹐平鋪土壤數十里﹐若出塵寰﹑升霄漢﹐別具一洞天也。

自京師以東【良鄕﹑涿州在北京以南﹐此言「自京師以東」﹐疑「東」字爲「南」字之誤。】﹐爲良鄕。涿州卽古涿鹿﹐黃帝戰蚩尢處。新城接古雄﹑任丘﹐經白溝河﹐河水達天津丁字沽﹐凡三百餘里。任丘涉滹沱河﹐爲河間﹐而獻縣則獻王墓所在也。自阜城﹑景州以達徳州﹐有南畱智﹑北畱智﹐皆鄒﹑嶧之區﹐而東嶽泰山隱隱在望。踰恩縣爲髙唐﹐昔綿駒處此。東阿之西野有三歸臺遺址。踰東平爲汶上﹐而兗州之曲阜﹐則孔林在焉。余登其堂﹐祗肅恭謁﹐徘徊不忍去。過鄒﹐謁子輿氏墓﹐因知近聖人之居之甚﹐其淵源誠有自云。

自涿鹿而西﹐經琉璃河﹐橋曰瓊恩﹐坊曰永明﹑曰仙積﹐皆世宗所命。自保定走定州﹐投故人張風泉莊。莊五百畝﹐一望無際﹐中有蓮池﹑柳堰﹐蘆葦蕭蕭﹐流泉隱隱﹐而北嶽恆山在望﹐可以眺聽。走眞定﹐迆西爲井陘﹐路在山谷中﹐兩崖相夾﹐大都似函谷關﹐而狹隘過之﹐所謂車不得方軌﹐馬不得成列者。中途有淮陰侯廟﹐卽韓信當年破趙處。其曰井陘口﹐卽古關也。歷順徳﹐渡沙河﹐直走邯鄲道上。途有黃粱夢﹐前殿祠鍾﹑李二仙﹐後殿塑純陽臥像﹐規制弘壯﹐覆以五色琉璃﹐光焰耀日﹐亦江北廟宇之僅見者。

再走湯陰﹐經武穆祠。渡淇﹐爲衛輝。自衛順流而下﹐經浚縣﹐抵大名郡。大名爲宋天雄軍﹐其俗素稱猛悍﹐彊有力﹐善騎射﹐天性然也。沿衛水下流﹐經南館陶﹑北館陶﹐爲大伾山。神禹東過洛﹑汭﹐至於此山﹐乃當時治水之故道。衛河皆平川曠野﹐行之終日﹐罕見人煙。自衛輝南﹐歷獲嘉﹑修武﹐爲懷慶。自河內渡沁河﹐見河水湯湯。自孟縣再渡孟津﹐曹操之遺冢七十二猶存﹐望之累累如也。自孟津南渡﹐曰河南﹐亦曰周南。周南以東﹐有忠臣唐狄梁公墓碣﹐有孝子晉太師王祥石碑。而河名孝水﹐卽王祥剖冰得鯉處。偃師乃武王伐紂息於此﹐遂以爲名。再經黑石渡﹐山皆玄石﹐西望數峯﹐卽百印山也。鞏縣多土田﹐由汜水以東﹐至於滎陽﹐皆逶迆髙岡。在漢爲虎牢﹐後廢爲關。而中牟之朱仙鎭﹐卽嶽武穆班師處。至大梁﹐爲汴會城﹐古之洛陽﹐中建周王府。城郭人民﹐咸整齊富庶﹐而冠裳禮義﹐猶近古先彬彬之遺。洛當天下之中﹐气候寒燠不爽﹐而寒多於燠﹐夏可無葛﹐冬不可無裘﹐猶近西北風土。地多樹黍麥﹐獨牡丹出洛陽者﹐爲天下第一。國色種種﹐以姚黃﹑魏紫爲最。品特著二十五種﹐不獨名圃勝園﹐在在有之﹐郊圻之外﹐多至數畝﹐或至數頃﹐一望如錦。郭外多長堤大道﹐道傍楡柳垂蔭。夾道溪流﹐可飲可濯。王孫貴介﹐時駕朱輪華轂﹐乘雕鞍玉勒﹐驅馳堤畔﹐禦風而行﹐泠然怡快。或幕天席地﹐順風長嘯﹐亦足賞心。秋冬艸枯葉落﹐則駕鷹驅犬﹐追逐野獸於平原曠野﹐或挾彈持弓﹐釣弋於數仞之上﹐樂而忘返﹐不減江南勝遊。此自古帝王都會也。洛陽迆東﹐爲陳畱﹑通許﹐爲葵丘﹑寧城。而歸徳爲古宋郊﹐碣題「先聖伐木之地」。谷熟爲古亳都﹐卽成湯始事之地。自周南以西﹐爲新安﹐卽古函谷關。由沔池至陜州之桃林﹐經硤石﹐皆從山徑中行。至硤石﹐兩山相夾﹐危石嵯峨﹐中一泥濘路耳。由靈寶﹑閿鄕至潼關﹐亦皆山路。沿河至關﹐則河流山峙﹐自昔稱雄﹐非復向所見之山岡關隘矣。靈寶縣治之北﹐有老子故宅﹐南曰尙書裏﹑曰太保巷﹐許氏一門咸萃焉。科第世盛﹐爵位世顯﹐甲於一省﹐而父子冢宰﹐國朝以來所僅見也。

○東遊紀

大江近海皆有潮﹐惟浙江有巨濤﹐浪捲如山﹐聲聞如雷﹐天下奇觀也。浙江下流有黃公洋﹐廣三百里﹐始自大海﹐納以巨澤﹐水勢相夾激而怒濤生。昔唐盧肇賦云「猶玆水也﹐夾羣山而遠入﹐以巨澤灌其喉。」可見不特海門二山之一阻矣。塘爲錢鏐王所築﹐因以名之。而浙江之源出婺源浙嶺﹐其山髙峻難行﹐緣山取道﹐凡十八曲折而上﹐故曰「浙」也。昔渡錢塘﹐值大風陡作﹐雪浪滔天﹐江空無西渡者。踰日早發﹐至中流﹐風雨大至﹐舟屢傾側﹐幾至顚覆。舟中之人相顧駭愕﹐呼天吁神﹐眾相擾亂。余戒舟人穩坐﹐諭以生死有命﹐如命當絕﹐卽葬於魚腹中耳﹐何憂懼爲﹗幸數浪拍岸﹐同舟者得以共濟。後繼至一舟﹐竟溺於江。已而登岸﹐見沙塵蔽天﹐道傍拔木無算﹐始知異常之風波也。踰西興關﹐復登小舟﹐由蕭山至會稽﹐探禹穴﹐登越王臺。仍踰東關﹐謁孝女祠﹐遂泛江上之舟。江狹水迅﹐順流而下﹐至曹娥﹑東壩。一望東山﹐皆謝安故迹﹐上有洗屐池﹑薔薇洞﹑著衣亭﹑白雲軒﹐明月堂中有晉安石﹑康樂﹑宋深甫﹑明木齋四像。余覽畢登舟﹐覩江山佳麗﹐風日晴和﹐誠勝遊也。自此盤旋溪澗中﹐終日行數十里﹐卽古剡溪。自嵊縣走新昌道﹐途遇謝樗仙﹐同登介如寺﹑南明寺﹐縱觀石佛﹑月峽。深澗長松﹐俱堪把玩。至水簾洞﹐飛泉湍瀉而下﹐渾如珠簾。過天姥山房﹐入萬年寺﹐望石梁一道﹐橫亙於上﹐瀑布鳴泉﹐澎湃奔騰於下﹐此爲天臺勝地﹐誠奇觀也。時自江東返棹﹐復由余杭登大滌山﹐覽洞霄之勝。經臨安至天目之東﹐旋遶西天目﹐爲於潛邑。踰山止宿於山民居﹐乃寧國富民也。其屋枕山面水﹐叢林密竹之下﹐陰翳可愛。

由寧國邑至郡﹐皆在山谷中。至黃池﹐則大河漫衍﹐莫辧遠近﹐泛舟終日﹐始抵太平。登采石磯﹐詣龍江關﹐入金陵﹐卽古建業﹐髙祖昔定鼎於此。舊吳時跨秦淮南北﹐周回二十五里。洪武初益拓而東﹐盡鐘山之麓﹐凡九十六里。立門十三﹕南曰正陽﹐南之西曰通濟﹐又西曰聚寶﹑曰三山﹑曰石城﹐北曰太平﹐北之西曰神策﹑曰金川﹑曰鍾阜﹐東曰朝陽﹐西曰淸涼﹐西之北曰定淮﹑曰儀鳳﹐今塞鍾阜﹑儀鳳二門。其外城則因山控江﹐周回一百八十里﹐別爲十六門。紫金諸山﹐環亙於東北﹐大江回繞於西南﹐龍蟠虎踞﹐古稱雄鎭。迨今惟覩城郭崔巍﹐而宮闕荒蕪﹐殿閣止存武英﹑奉先﹐猶故物也。然宮逼近城東﹐而民居處其西﹐自長安街至大中﹑三山﹐抵水西門﹐路甚整潔﹐民居兩廊可步﹐尢便行人。出正陽門數里﹐爲南郊壇。出聚寶門一里﹐爲報恩寺﹐有琉璃塔﹐髙二十五丈﹐永樂年重建﹐夜每燃燈數十﹐如星光燦爛﹐遙見十里之外。寺左爲雨花臺﹐臺在山岡﹐可西望大江。三山門內爲鳳凰臺。出朝陽門﹐沿城而南﹐恭謁孝陵。陵中禁采樵﹐艸深木茂﹐望之叢蒙﹐深遠不可測﹐惟遙望殿宇森嚴。禦路傍列石器﹐長亙數里。前峙禦碑﹐髙三丈許﹐覆以石亭﹐亭前朱門籞戟﹐以時啟閉。左有懿文皇子墓﹐亦朱門深鎖﹐不能至也。洪武初﹐置漆園﹑桐園﹑椶園於鐘山之陽﹐種木各萬株﹐以收油﹑漆﹑椶纜﹐用造海船及防倭戰艦。其省民之供﹐慮周如此。城北爲太平門﹐內曰太平岡﹐外曰太平堤。三法司在堤之南﹐公庭簡肅﹐殊淸閒無事。夏月面後湖﹐觀夾堤芙蕖﹐湖光蕩漾﹐鶴舞松陰﹐鹿鳴芳砌﹐可稱吏隱。都察院邸第在太平岡下﹐壯麗嚴整﹐傳爲劉誠意先生所建。北之西有雞鳴山﹐登之可以眺遠﹐故宮遺址﹐儼然一望中矣。自采石放舟而下﹐經燕子磯﹐上有觀音閣﹐懸大江之崖﹐望之危險。再下爲黃天蕩﹐江闊水湧﹐四望無涯﹐亦無蘆葦沙洲﹐𨿽值風恬日朗﹐而江濤震撼﹐白浪橫空﹐惟聞澎湃之聲而已。登儀眞公署﹐有後樂樓﹐樓下四圍皆水﹐徧植蓮花﹐鳧鷗蕩漾﹐對景可以忘機。題「後樂」者﹐吾杭吳龍江也。自六合﹑來安詣滁州﹐古瑯琊山有醉翁亭﹐猶存歐陽永叔之故址。歷大柳﹑紅心﹐之鳳陽中都﹐皇陵在焉。余祗肅恭謁﹐莊誦臥碑﹐而渡濠梁﹐卽莊周觀魚處。由王莊﹑固鎭達宿州﹐皆鳳陽郡屬。入宿州境﹐道路修整﹐田野開辟﹐人民源源歸附﹐時得人以招撫﹐遂轉荒蕪爲樂土﹐有司之所系良重矣。自采石渡當利﹐爲和州﹐陰陵山在焉﹐卽項羽迷道處。郊外數里有香泉﹐溫暖可浴。界首以北﹐有烏江。之雍家城﹐謁霸王祠。祠後墓甚髙大﹐宛如一小山﹐意者古人之葬﹐皆髙封其丘。漢以王禮葬﹐尢宜爾也。今人於墓頂建廟﹐廟後壘小堆爲葬穴﹐失古人之意矣。界首以南爲昭關﹐崎嶇險隘﹐𨿽白日徐行﹐尢覺坎坷﹐子胥晝伏夜行﹐其憂危勞頓﹐可想而見。渡昭關爲姚廟﹑髙井﹐遂達廬陽。廬陽之民朴茂少文﹐守禮義﹐重廉恥。地產紅米﹐丰歲一金可易四石。尢多藥物﹐江南﹑江右商賈咸集聚焉。廬人藉以充足﹐有以也。廬之屬皆巨邑。而形勝則廬江有廬山﹐山甚崔巍﹐登巓望湖﹐有劍池﹑石匣﹐可以眺遠。巢縣有巢湖﹐湖中有山﹐山上寺觀皆可延覽﹐而半湯池亭爲最。自巢間道趨全椒﹐詣龍城古剎﹐時夜月微明﹐叩門止宿。由石梁東下﹐河流屈曲﹐順流而行二【「二」原作「三」﹐據鮑廷博鈔本及丁丙舊藏鈔本攺。】百餘里﹐皆荒落村莊﹐非大道通衢。過李灣﹑茅塘﹐乃含山﹑全椒之正路。從棠邑﹑儀眞﹑天長經伏波祠﹐爲盱眙邑。所過髙山深磵﹐流水潺潺﹐靈石齒齒﹐茂林修竹﹐不異江南風景。輿人捫蘿揭衣﹐殊苦於行﹐余方憑衡眺聽﹐不知道路之阻且長也。盱眙縣治在山之麓﹐山涯卽爲黃河。渡河至泗州﹐登州北門﹐遙望祖陵﹐隱隱如彈丸之地﹐四面皆水。將渡泗水﹐大風陡作﹐波濤洶湧﹐舟不能前﹐乃棄舟從陸。時天寒甚﹐至洪澤驛﹐傾圮不可入﹐乃就民居火炊。向日晡﹐途多水澗﹐復捨輿就騎﹐昏黑馳五十里﹐投黃岡寺。寺在荒村﹐頹殿茅房﹐皆廢爲牛羊皁﹐山僧數人﹐皆野朴不能爲禮﹔山陽之屬也。踰黃家集﹐抵淮安。環城皆水﹐旋繞而行﹐始入城。訪淮陰廟﹑漂母祠﹐乃遂登舟。時新秋風斂﹐雨後涼生﹐坐臥安舒﹐較馳驅輿馬﹐奔走炎郁之中﹐又爽然自適矣。

○西遊紀

歲己未﹐自武林泛舟苕溪﹐遂從陸行。經廣徳之白雲庵﹐由寧國﹑池州渡江爲安慶﹐三渡水爲潛山﹑太湖﹐而黃梅以西則楚地也﹐路多髙山深溪。由蘄渡巴爲黃陂﹐經古云夢﹐而今之承天﹐則顯陵在焉。余恭謁而渡湘江【由承天﹝今湖北安陸﹞往荊州不經湘江﹐疑此「湘江」爲「漢江」之誤。】﹐貽詩以弔屈原。至荊州﹐走觀音巖觀瀑布泉﹐泉右雨後溪流奔騰如雷﹐一奇觀也。再渡淯溪﹑當陽﹐爲玉泉寺。寺後一山﹐艸木陰森﹐左右環拱﹐面溪流水潺潺﹐水外平布如案﹐境聚而佳﹐入寺便欲忘去。遡溪流而上﹐水出鬼谷洞﹐洞通巴江。至夷陵而望﹐面皆髙山。初上一山﹐卽肩輿襯扶掖而行﹐所謂蛇倒退也。再上一山﹐尢壁峻﹐卽鬼見愁也。又上一山﹐極危險﹐登山下視﹐諸山盡若平鋪﹐而白雲髙低掩映﹐宇內奇觀也﹐是爲鉆天鋪。又升降一山﹐山半開一洞天﹐洞外一峯突兀﹐盤旋攀躋﹐九折而過。紅崖兩渡溪流﹐又最上一山﹐土人呼爲周坪坡。而歸州四里之城﹐在髙山之上﹐臨大江之涯。居民半居水涯﹐謂之下河﹐四月水長﹐徙居崖上。江不闊而急流﹐渡江以南﹐沿江岸行﹐有屈原廟﹐原生於此地也。巴東以西爲東瀼﹐又西爲西瀼﹐杜甫昔寄居於此。

自此入巫山﹐始爲蜀界﹐而夔州﹑云陽則版木商販之所聚也。自巴陽峽乘小舟﹐沿江而抵萬縣。復從陸行﹐盤旋山谷中水田村舍之間﹐竹木蕭疏﹐間以靑石﹐石砌平坦﹐路甚淸幽﹐入蜀以來僅見。且山气淸涼﹐非復沿江上下風景。將至蟠龍﹐遙見飛泉數十道從空而下﹐山崖艸樹翠靑﹐而泉白眞如垂練。且兩山髙峙﹐流泉平平低下﹐不知所從來。及登白兔亭﹐入蟠龍洞﹐洞口垂乳亂雜﹐稍入便暗﹐列炬以進﹐內有石筍﹑龍牀﹐約半里許﹐漸不可入﹐惟聞水從中出﹐而淵深莫測也。梁山﹑墊山以西﹐上一髙山﹐名張衝■﹝土曹﹞﹐甚爲危峻。自此皆上下山坡﹐至鎭山始爲平地。渡巴江爲重慶城﹐城臨江而倚山。歷壁山﹑永川﹑榮昌﹑內江﹑資縣﹐皆面江流。而資陽之覺林寺在四圍山色之中﹐可以南眺大江。寺後有水月閣﹐徧植桂樹﹐樹甚髙大﹐時正芳香可愛。自簡州詣龍泉﹐卽蜀中會城。東門曰迎暉﹐橋曰濯錦。一里許﹐教場也。五里爲靜居寺﹐寺左爲宋潛溪墓。西門曰淸遠﹐橋曰浣花。二【「二」原作「三」﹐據鮑廷博鈔本及丁丙舊藏鈔本攺。】裏爲萬福寺﹐一路溪流自郫﹑灌來。南門曰中和﹐橋曰萬里。正南二里﹐爲昭烈祠﹐坊曰「同伸大義」﹐中祀昭烈﹐而孔明﹑關﹑張配之。稍西爲杜甫艸堂﹐有子美遺像﹐門遶浣花溪流。左爲武侯祠﹐爲靑羊宮。宮甚宏麗﹐蜀府所建也。北門曰大安﹐橋曰駟門。一里爲錦官驛﹐五里爲玉局觀。城中爲蜀王府﹐其富厚甲於諸王﹐以一省稅銀皆供蜀府﹐不輸天儲也。藩司在城西北﹐卽昭烈建都舊址。所謂武丹山﹐今在司中。蜀城內外﹐平地僅四十里許﹐而四面皆髙山。天色常陰翳﹐如晴明和煦﹑風朗气淸之日絕少﹐至若白日杲杲﹑明月輝輝﹐歲不數日﹐而月尢罕見﹐故云「蜀犬吠月」。气候較暖﹐初春梅花落﹑柳葉舒﹑杏花爛漫【「漫」原作「暖」﹐鮑廷博鈔本及丁丙舊藏鈔本作「熳」。按﹐爛漫﹐散亂貌。作「熳」系涉「爛」而誤。今徑攺。】﹐如江南暮春時矣。地多二麥﹐春仲大麥黃﹑小麥穗﹐皆早於江南月餘。民俗朴陋鄙俚﹐𨿽元旦燈夕﹐寂然無鼓吹﹐燈火不異平時。惟婦女簪花滿頭﹐稍著鮮麗。醜嫫出汲﹐赤腳泥塗﹐而頭上花不減也。內江﹑富順之交﹐有鹽井曰自流﹑新開﹐原非人工所鑿﹐而水自流出﹐汲之可以煎鹽。流甚大﹐利頗饒﹐多爲勢家所擅。有油井﹐井水如油﹐僅可燃燈﹐不堪食。有火井﹐土人用竹筒引火气煎鹽﹐一井可供十餘鍋﹐筒不焦﹐而所通鹽水輟沸﹐此理之難解者。鹽井在在有之﹐油井犍爲縣有三處﹐火井在潼川西﹐地名雲臺﹐僅一處耳。自漵泛舟而東﹐沿江一路多魚。南溪大鯉﹐重至百斤﹐小者亦二三十斤。諸魚皆肥美可食﹐此會城所不及也。由江安﹑納溪以涉瀘﹐卽武侯五月所渡。經黃艤﹑神山﹑爲合江。合江以上﹐水猶澄淸﹔以下﹐渾淖似黃河矣。旣歷漢東﹑江津間﹐已爲返棹﹐復抵重慶。夫蜀中皆山也﹐江流在兩山夾■﹝石曹﹞中﹐陡峻處江狹迅駛﹐開衍處江闊稍緩。面面靑山﹐西望不見路所從來﹐東去亦不知水所自出﹐蓋千回萬轉﹐始至三峽而下湘江【出三峽不爲湘江﹐此「湘江」疑有誤。】也。時乘桃花水發﹐放舟千里間﹐良一快遊。但舟制不佳﹐四櫓搖撼﹐板木皆動﹐舟中之人不能穩坐﹐況咿啞之聲聒耳﹐對面語不相聞﹐較他處舟航迥異。江流湍急﹐瞬息數十里﹐四顧山巒﹐不及凝眸瞻盼﹐倏忽已渺茫矣。因詠太白「千里江陵一日還」之句﹐乃實際語也。自川以北曰新都﹑漢州﹐曰中江﹑潼川﹐自鹽亭渡嘉陵江曰保寧。城南有錦屏山﹐不甚髙﹐上多僧寺道院﹐又有振衣﹑長嘯﹑翠微﹑景杜﹑攬勝諸亭﹐一望城中煙火﹐俯視江上舟檣﹐良亦佳景。而蒼溪之羅方﹐則保寧絲綾貿易之所聚也。自柏林﹑龍潭踰梅嶺曰廣元﹐沿【「沿」原作「滔」﹐據鮑廷博鈔本攺。】江而至沙河﹐再踰朝天【「朝天」原作「明天」﹐按廣元北五十里有朝天嶺﹐作「明天」誤﹐今從鮑廷博鈔本攺爲「朝天」。】﹑二郎嶺﹐皆設關﹐官軍防守。路甚險峻﹐「一夫當關﹐萬夫莫開」﹐豈卽云此﹖又踰七盤關﹐關亦險甚﹐自此離蜀境矣。

入關西界﹐卽爲漢中之寧羌。行經滴水崖﹑五丁峽﹐峽中淒淒生寒﹐五月如深秋。路𨿽崎嶇﹐然在山麓無險﹐茂林峭壁﹐怪石鳴泉﹐亦奇觀也。金牛﹑靑陽路皆平坦﹐僅過小山。至沔縣﹐有百丈坡。褒城喬木夾道﹐中多虎豹﹐所登山漸髙險﹐所謂雞頭關也。關門三重﹐有軍把守﹐不減朝天﹑七盤。稍下卽入連云棧﹐自此歷靑橋﹑馬道﹐凡九十里皆棧道﹐兩崖陡絕﹐中開一路。於山腰下瞰﹐江流鳴雷噴雪。路斷處皆空中懸木爲路﹐所謂棧也。出馬道口﹐橋曰樊橋﹐傳爲樊噲所造﹐卽蕭何追韓信處﹐傳有碑紀其事。踰武關爲安山﹐踰柴關爲松林﹑三岔﹑廢丘。自柴關迆東﹐懸崖峭壁﹐急流飛湍﹐溪中石白如粉﹐殊快心目。然皆平地﹐𨿽沿溪間有木橋﹐而溪淺岸低﹐不爲險也。自三岔登鳳嶺﹐山勢甚髙﹐踰上下凡五十里﹐卽爲鳳縣之土關。有淸風閣﹑艸涼樓﹐樓當髙山之下﹐迥出林表﹐遙望畫棟朱甍﹐翠壁後襯﹐景亦佳麗。東河一路坦夷﹐間有棧閣﹐不甚險。將至寶雞﹐兩山相夾﹐名益門鎭﹐自此始出棧道矣。寶雞臨渭水﹐而城下流有蟠溪﹐驛曰陳倉﹐爲漢時渡處﹐所謂陳倉口也。自岐山﹑成城間道渡河﹐曰汧陽。入渭東流﹐經隴州【「隴州」原誤作「龍州」﹐據鮑廷博鈔本及丁丙舊藏鈔本攺。】﹑鳳翔之間﹐見鸚鵡飛鳴蔽空﹐如江南鳥雀之多。過扶風﹐有伏波墓﹔武功﹐有楊妃墓﹔興平﹐有漢武墓﹔而咸陽則周五陵在焉。渡涇河爲髙陵﹐渡渭河爲富平﹐而涇﹑渭之中爲陜西會城﹐卽古長安。中有秦府﹐扁曰「天下第一藩封」。每謁秦王﹐殿中公宴畢﹐必私宴於書堂﹐得縱觀臺池魚鳥之盛。書堂後引渠水爲二池﹐一栽白蓮﹐池中畜金鯽﹐人【「人」原誤作「魚」﹐據鮑廷博鈔本及丁丙舊藏鈔本攺。】從池上擊梆【「梆」原誤作「柳」﹐據鮑廷博鈔本攺。】﹐魚皆躍出﹐投餌食之﹐爭食有聲。池後疊土壘石爲山﹐約亭臺十餘座。中設幾席﹐陳圖史及珍奇玩好﹐爛然奪目。石砌徧插奇花異木。方春﹐海棠舒紅﹐梨花吐白﹐嫩蕊芳菲﹐老檜靑翠。最者千條柏一本﹐千枝團欒叢郁﹐尢爲可愛。後園植牡丹數畝﹐紅紫粉白﹐國色相間﹐天香襲人。中畜孔雀數十﹐飛走呼鳴其間﹐投以黍食﹐咸自牡丹中飛起競逐﹐尢爲佳麗。都察院近城西北﹐院有樓七間﹐遙望終南。而西有二池﹐水接終南龍首﹐城中灌汲﹐咸藉於此。藩司在城東南﹐後堂有玄石一塊﹐蓋一亭覆之﹐名曰定官石。石上釘釘不知其數﹐相傳星夜釘釘﹐能入卽顯﹐否則不祥﹐亦甚奇異。气候寒於東南﹐惟西風而雨﹐獨長安爲然。昔程伊川云「理不可曉」﹐恐是山勢使然耳。地產多黍麥﹐有稻一種名綫米﹐粒長而大﹐勝於江南諸稻﹐每歲入貢天儲。民俗質魯少文﹐而風气剛勁﹐好鬭輕生﹐自昔然已。南門有雁塔寺﹐塔髙三十丈﹐唐髙宗所建﹐中刻聖教序。七十里爲終南﹐山麓爲普光寺﹐有蓮池數畝。更上爲天池寺﹐面對五臺﹐蒼巖秀拔﹐嵯岈蔥蒨﹐喬松古柏之下﹐徧地皆芝﹐麋鹿數十爲羣﹐呦鳴寢處﹐蕭然自適﹐眞仙境也。西門琉璃局臺榭迆邐﹐花木繁茂﹐而渠水曲折﹐來自終南﹐由局入城﹐長流不竭。北門髙阜﹐土人呼爲阿武婆坑﹐謂武則天也。器用遺址﹐皆以是名之。東門景龍池﹐卽唐大內臺基﹐磉碪猶存。前爲花萼樓﹐又前爲勤政樓﹐偏西爲沈香臺﹑梳妝樓﹐皆唐遺址。老檜婆娑﹐古柏虯藤﹐猶唐故物也。自陜以西爲醴泉﹐有唐昭陵﹐而幹州有幹陵焉。自永壽﹑邠州直走涇州﹐有王母宮在回山之上﹐至此而回【此句缺主語﹐疑有脫文。】。上有瑤池﹑玄圃﹐宮殿軒敞﹐中祀王母﹐貌像莊嚴﹐左廡周穆﹐右廡漢武﹐前後多髙閣。渡白水爲平涼﹐中有韓府﹐宗室【「宗室」原作「珍寶」﹐據鮑廷博鈔本及丁丙舊藏鈔本攺。】之多﹐甲於諸藩﹐而藩司祿糧﹐往往不給。自瓦亭至安國鎭﹐登崆峒。其山壁峙﹐山麓有傳道宮﹐卽廣成子授道於黃帝處也。山中有二玄鶴﹐道士從山上呼之﹐間出飛遶山下。時余登山﹐二鶴飛鳴﹐旋遶於山麓者三﹐忽不見。然不時出﹐見之者少。自固原以北﹐卽楡林﹑寧夏﹑甘肅三邊鎭矣。自陜以東﹐登灞橋而灞陵在目。至臨潼﹐當驪山麓有溫泉焉。泉水淸冽﹐石甃光澤﹐地形如盤【「盤」下原衍一「旋」字﹐據鮑廷博鈔本及丁丙舊藏鈔本刪。】﹐爲太眞浴處。渭城以南﹐水自西流﹐經新丰﹑鴻門﹑鬭寶臺﹐合於黃河。華州當二華山北﹐時淸和景明﹐白雲飛繞山腰﹐山峯之下分爲二三。初春﹐山下小【「小」原作「山」﹐系涉上而誤﹐據鮑廷博鈔本攺。】雨﹐遙望山頭﹐堆白雪已滿峯岫已。五嶽惟華山最髙﹐髙處不勝寒﹐皆奇觀也。道傍多石﹐澗中流水潺潺﹐徧栽水稻﹐若蓮花舒紅﹐嫩柳拕黃﹐披拂綠水之上﹐宛若江南風景。西嶽廟建於華陰﹐廟列巨碑古刻﹐多剝落不可辧﹐皆漢唐故物。祠後有移山潭﹐瑩潔可愛。時入華山﹐步雲臺﹐觀玉泉院﹐登莎蘿坪。訪希夷巖【「希夷巖」原誤作「希笑巖」﹐據鮑廷博鈔本及丁丙舊藏鈔本攺。】﹐洞中有臥像。已而道士簫鼓導引﹐捧朱匣至前﹐啟視之﹐云希夷委蛻也。余令封記藏洞中﹐尋覓石槨葬之﹐以先賢遺蛻﹐不宜褻玩耳。二華形若方巾﹐而山勢陡峻危險﹐路從峭壁鑿石爲級﹐傍以鐵繩系之﹐行人扶掖而上﹐僅可至山巖﹐不能陟其巓也。潼關髙山陡峻當其南﹐黃河浩渺遶其北﹐一面東望﹐其勢如建瓴而下﹐自古形勝之區﹐無踰此者。自華以北﹐渡渭水﹐投淸涼寺。一望漠漠黃沙﹐無寸艸人煙﹐僅有小村﹐皆回回種類。渡洛水﹐至同州﹐城郭甚整﹐民居寥寥。蒲城有唐憲﹑玄﹑睿﹑穆四宗陵﹐而亞夫墓在其北郊。同官皆髙山大磵﹐而耀州之西郊爲孟姜祠。三原二城﹐中間一水﹐水深土厚﹐民物丰盛﹐甲於一省。離三原境﹐澗水潺潺﹐自北而東南﹐以達於洛﹐卽爲白水﹐古彭衙郡。自此走秦嶺﹐崎嶇難行﹐間捨輿乘騎﹐捨騎徒步。此𨿽一間道﹐然騎不得騁﹐虜不能越也。由白水登黃龍堡﹐堡在山巓﹐有蒼頡廟﹐廟後卽蒼頡冢。冢傍古柏髙大﹐隱天蔽日﹐合抱可三四人﹐目所罕見。由澄城﹑朝邑踰大慶關﹐關中民居稠密﹐倍於縣邑﹐蓋秦晉商賈之所市也。

渡黃河﹐卽爲山西之蒲州。州城甚整﹐民居極稠﹐富庶有禮﹐西北所絕無僅有者。俗尙多靡﹐中有山陰﹑襄垣二王﹐枝派繁衍﹐朱門邃宇不下二百家﹐皆競爲奢華﹐士夫亦皆髙大門廬﹐習爲膏粱綺麗﹐漸染效法。時襄垣西軒者﹐年七十餘﹐精神倍常﹐座間手書畫﹑談文藝﹐亹亹忘倦﹐故人皆願交樂親。山陰號龍田者﹐較西軒稍約﹐亦出詩冊索題詠﹐因知交遊之廣﹐一時縉紳咸仰慕之。州之西門有鐵人﹑鐵牛各四﹐乃故唐所遺。入首陽山﹐謁夷齊祠﹐後卽其葬地﹐二冢南北相連。投北固寺﹐寺後髙岡﹐西望黃河﹐東望五星湖﹐北望城坪隱隱﹐命僧人塔上笙歌﹐嗚嗚足聽。北有延祚寺﹐僧幾千人﹐行童能解歌彈﹐足供娛賞。古蒲阪卽虞帝都﹐祠祀大舜於郊。過解州不數里﹐入西禁門﹐出東禁門﹐中凡三十里﹐皆鹽池。池中所產爲形鹽﹐以其成形﹔又曰解鹽﹐以地名也。不俟人工煎煮﹐惟夜遇西南風﹐卽水面如冰湧﹐土人撈起池岸﹐盛以筐袋﹐驅驢騾載之﹐遠供數省之用﹐實天地自然之利。大舜撫弦歌南風之時﹐「可以阜財」﹐正指此也。經潞村以北﹐爲安邑﹑聞喜﹐爲曲沃之侯馬﹐遂達平陽。平陽富庶甲於秦晉﹐以秦晉財貨多出於塗。自洪洞﹑霍州過冷泉關﹐爲靈石﹑介休﹐爲平遙﹑徐溝﹐始達太原。太原爲山西會城﹐古三晉地。其城郭堅固﹐勝於神京﹐中有晉府﹐府中體統亞於秦﹐而富厚亦不及較蜀遠矣。晉地多產黍麥﹐其潔白勝於關中。天气極寒﹐非重裘不能禦冬。出郊外﹐北風猛烈﹐令人不能前。舉手攘臂﹐直令墮指裂膚。人情厚自緣飾﹐而中藏叵測﹐亦風气之使然也。太原東北爲代州﹐西北爲保徳州﹐西南卽平陽之蒲州﹐東南則由楡次﹑壽陽而達平定州﹐今山西四境止此焉。

●松窗夢語卷之三

北虜紀

南夷紀

東倭紀

西番紀

○北虜紀

元之先爲蒙古﹐本北種胡﹐並女眞及宋﹐入主中國。後我明逐順帝﹐遁歸沙漠﹐傳子愛猷識裏達【「達」原誤作「遠」﹐據元史順帝紀及明史韃靼傳攺正。】臘。十世爲小王子﹐生三子﹕長阿爾倫臺吉﹐次阿著﹐次滿官瞋。太師亦不剌弒阿爾倫臺吉﹐走河西。阿爾倫二子﹕長卜赤﹐次乜明﹔皆幼。阿著稱小王子﹐阿著死﹐二子曰吉囊﹑曰俺答﹐俱稱剛勇﹐兩分地﹐各相雄長。亦不剌部從吉囊﹐當河套﹑關中地。火篩部從俺答﹐當開原﹑上都地。火篩者﹐卽小王子部落也。各控弦十餘萬騎﹐而前後掠中國人埒之。其俗無城郭宮室﹐聯牛馬皮以爲賬房﹐往來輒徙之﹐逐水艸資畜牧射獵﹐徵會刻木封箭爲信。上下山谷﹐往來聚散﹐疾如風雨。然營部皆有分地﹐不相擾亂。其地不產五穀﹐惟牧駝馬牛羊﹐食其肉﹐衣其皮﹐取其血乳置渾脫中釀之月餘﹐名打酪酥。宴會席地而坐﹐酋長處其上﹐余兩傍列坐而下﹐中置牛羊﹐各出刃分割﹐向火少燎卽餱﹐打酪酥亦以次傳飲。無歲時伏臘﹐望月之盈虧﹑气之寒暄以爲別。擄掠中國男女﹐遇老稚殺之﹐取壯者歸。男子以繩纏之﹐置艸莽中﹐令其饑餒﹐乃投餒敗肉與之食﹐後稍與鮮者﹐始解其縛﹐令牧牛羊﹐更令牧馬﹐馬蕃庶﹐更益以良馬。狡健者乘其不虞﹐漸移牧近邊﹐夜乘良馬﹐驅之入境。所虜婦女娼妓﹐置帳幙縱淫樂不休。其貴壯賤老﹐貴勇賤怯﹐喜盜好殺﹐嗜利輕生﹐篡弒烝淫﹐三綱瀆亂﹐自古然矣。

嘉靖初年﹐諸種中惟吉囊﹑俺答最爲彊盛﹐率黠悍子弟﹐以數萬騎牧於雲中﹑上谷之間而與我共。不入犯三輔﹐則東躪遼﹑西嚙晉﹐又西掠秦﹑涼﹑夏﹑朔之境。中國罷於奔命﹐天子北顧興嗟數四﹐廢旰食。然二虜之北﹐又有別種曰黃毛。凶悍不別生死﹐眾少於二部。二虜時入內地﹐黃毛輒尾其後﹐掠取玉帛子女。二虜患之﹐乃合兵逐北﹐大破黃毛﹐臣其部落。自是益無內顧﹐得並力於中國。

己亥﹑辛丑﹐吉囊及俺答連歲大舉入寇。己亥春初﹐入楡林塞﹐破淸平堡﹐殺掠人畜萬計﹐焚芻糧萬計﹐長驅而出。又入宣府塞﹐破北路馬營諸堡﹐得我神鎗銃炮千計﹐芻粟牛羊萬計﹐掠一婦人﹐往後多掠婦女。近年止掠谷畜火器﹐遇婦女輒殺之。先是歸正人王子言虜酋哈剌瞋糾俺答﹑幾祿﹑吉囊﹑靑臺﹑赤臺等十人禱旗晾馬﹐負十日食入塞北。比報至﹐虜已過順聖川﹐抵蔚州。凡畱宣府者幾兩月﹐始出。朵顏酋革蘭臺結北虜﹐覘大同兵東援宣府﹐遂乘虛寇大同西路﹐殺掠人畜數十萬。叛卒盡走虜中﹐虜擇便捷輩﹐多與牛羊帳幙﹐令爲僧道乞丐﹐探我虛實。西至甘﹑涼﹐東出山東﹐潛入京師﹐凡地利險易﹐兵馬彊弱﹐鎭撫將領【「將領」原作「將軍」﹐鮑廷博鈔本作「將領」﹐於義爲長﹐今據攺。】勇怯﹐盡走告虜。次年﹐吉囊﹑俺答分道入塞﹐獨大同軍與虜私約﹐嚙指折箭去。乃抵雁門﹐度寧武﹐入交城﹐殺掠人畜萬計。大同軍反得虜輜重﹐名買路錢。時當事者苟幸無事﹐置之不聞。是秋﹐三邊總制尙書劉天和率精兵九千﹐駐花馬池﹐虜數萬人掠固原。羽書沓至﹐天和爲虜阻隔﹐逾月奏不至。旣而告捷﹐言健卒張奴兒殺吉囊之子﹐諸酋大哭遁去。乃加天和太子太保﹐敍一子錦衣正千戶﹐張奴兒升世襲指揮僉事﹐余將士升賞有差。廟堂諸臣亦以謀謨帷幙﹐皆受重賞。時余會咸寧侯仇鸞﹐坐談時事﹐渠浩嘆曰「今之時事﹐日異往昔﹐大可笑也﹗」請其明言﹐則曰「昨有餘部下夜不收來自邊鎭﹐云吉囊勇不可當﹐昨入境遇雨﹐軍馬不前﹐有數騎同婦人童子牧馬﹐我軍出其不意﹐縱兵殺之﹐得其屍。女童皆朱衣﹐遂謂吉囊妻子﹐喧然報功﹐實無是事也。先朝舊規﹐撫﹑按官不許誣同奏捷﹐著在令甲﹐今乃如此。且吉囊兵馬眾多﹐又諳紀律﹐彼時不先有斬將衝陣之功﹐顧突然殺其妻女﹐此豈近於情理哉﹖朝廷大事﹐直爲此輩兒戲耳﹐豈不可嘆﹗」吁﹗仇一武人也﹐而興言及此﹐吾輩寧不愧心赧顏耶﹖辛丑秋﹐吉囊復先入大同塞﹐由寧武關達太原﹐至山西會城﹐又越而南﹐殺掠人畜數萬。吉囊才出關﹐未至塞上﹐俺答復入﹐又越太原而南至石州﹐殺掠益甚。所過三十八州縣十衛﹐我師莫敢攖其鋒。傷殘劫奪﹐言之不忍。獨楡次一縣﹐死傷蓋三四萬人﹐盡其四鄕矣。他州郡亦略如之。然不陷城郭﹐以虜方懸軍深入﹐不敢久駐。彌月稍稍出境﹐時識者謂我軍擁大眾絕其歸路﹐當使隻輪不返。然邊帥畏事忍痛﹐卒無定議﹐惜哉﹗

壬寅﹐吉囊縱淫樂﹐病髓竭死。其子扳不孩居套中﹐諸子不相屬﹐分居西邊【「邊」原誤作「隨」﹐據鮑廷博鈔本攺。】。俺答日益彊盛﹐長子曰黃臺吉﹐次曰靑臺吉﹑赤臺吉﹐皆各擁騎萬餘。黃臺吉臂偏短﹐善用兵﹐虜卒畏之甚於俺答。時糾諸酋及叛人髙懷智﹑李天章﹐各擁眾數萬﹐經朔州破雁門﹐越太原﹐列營汾河東西上。京師戒嚴﹐天子下令懸賞格﹕擒斬俺答者﹐與千金﹐升不次﹔他酋三百金﹐升三級。時我師連營觀望﹐不肯乘險邀擊﹐任虜散掠平原﹑上黨間﹐迆邐就大營結陣。且歸﹐偏帥張世忠起營﹐約諸將躡虜﹐諸將閉營不相援﹐虜合圍﹐世忠被箭轉戰死。天子震怒﹐遣衛士逮系總兵張達等四人﹐下法司擬罪。獄稍遲不決﹐譴去司寇郎一人。余時爲副郎﹐亟錄招由﹐具成案上之。制曰「可。」乃拘達等鞫之。達等不服﹐裸身示創瘢曰「達亦壯士﹐向嘗冒矢石﹑躬甲冑﹐幾殞身者屢矣。玆虜眾不敵﹐一旦喪師。恨不死於行陣﹐柰何令駢首就戮哉﹗」余曰「天子痛百萬生靈﹐食不下咽﹐欲借將軍以慰鋒鏑幽魂。且余亦知將軍材﹐但法不可骫﹐將軍第就獄﹐余將令自贖﹐以成將軍志﹐不汝負也。」達始服罪。冬﹐朝審﹐餘白臺長﹑司寇﹐卒令立功贖罪﹐出障一方﹐時稱北邊良將。後丙午虜入宣府﹐總督翁萬達發大同周尙文兵拒卻之。會萬達憂歸﹑尙文卒﹐張達以都督代將﹐而侍郎郭宗臯爲總督。己酉﹐虜數萬騎寇大同﹐潰墻而入﹐伏精銳溝壑中﹐以老弱百騎爲餌。總兵達﹑副總兵林椿逐之﹐旣入伏﹐虜擁出﹐達﹑椿皆轉戰死。事聞﹐逮宗臯﹐謫戍靖虜衛﹐余罰治有差。

庚戌﹐俺答入漁陽塞﹐犯京師﹐焚劫至西直門﹐窺陵寢﹐掠教場。上震怒﹐殺兵部尙書丁汝夔﹑都禦史楊守謙﹐召勤王兵。俄而咸寧侯仇鸞以大同兵至﹐詔拜鸞大將軍。又五日﹐遼東﹑宣府﹑山西兵悉至﹐獲諸將軍凡十餘萬騎。虜前後剽掠男女﹑羸畜﹑金帛﹑財物﹐捆載巨萬﹐徐徐從東行。諸道兵相顧駭愕﹐莫敢前發一矢﹐僅尾之出境而已。乃收斬遺稚逃降八十餘﹐以捷聞。而遂議開市以中虜欲﹐寬其深入之謀【「謀」原作「誅」﹐鮑廷博鈔本及丁丙舊藏鈔本皆作「謀」﹐於義爲長﹐今據攺。】。俺答與子貪中國賂﹐因互市焉。然歲費數十萬﹐而所市馬皆駑下﹐虜亦小寇如常。

久之﹐鸞死事露﹐虜復哄。自後秦﹑晉﹑燕﹑代﹐徵調勞費﹐殆無寧歲。更番遣戍﹐入衛京師﹐亦無虛日。權門大吏﹐寵賄日章﹐文武大臣﹐多受誅殛。戰守無策﹐專事蒙蔽矣。

甲寅﹐楡林鎭以捷聞﹐適謝憲副自彼中驗功還﹐謂余曰「虜西去入番﹐我軍偶出哨河西﹐值其所遺賬房﹐遂獲老稚婦女。所見首【「首」原作「者」﹐據鮑廷博鈔本攺。】非白頭之嫗﹐卽初生之孩也。今謂與賊對壘﹐就陣斬獲首級百四十﹐何欺蔽至是﹗」時撫﹑按交章奏功﹐廟堂方侈其事﹐竟奉旨各增秩﹐賞賚不貲﹐謝亦升一級。

嘉靖末季﹐俺答漸耄﹐娶二妾﹐棄其妻。黃臺吉怨之﹐以故中自疑﹐不敢深入爲寇。余撫關中﹐出固原防守。時虜酋有吉能者﹐囊之遺孽也。擁眾入犯﹐官軍遇敵瀕危﹐賴火【「火」字原無﹐據鮑廷博鈔本及丁丙舊藏鈔本補。】炮多﹐一旦齊發﹐虜驚畏潛遁。故事﹐秋防畢後撤兵還省﹐余恐虜酋乘虛而入﹐乃下令將卒﹕今歲秋防官軍﹐防冬兵至﹐方許離汛地。已而虜果踏冰猝至﹐官軍奮擊﹐斬首五十餘﹐余悉遁去。捷書上聞﹐不報。

隆慶中﹐俺答之孽孫把漢那吉﹐黃臺吉子也﹐與俺妾內亂﹐懼禍來奔﹐投宣府邊境。時宣大總督王崇古善撫之。孽感我厚待﹐而思效順。俺酋妻日夜泣請﹐思復其孫。俺酋誠老﹐厭兵﹐不勝孽之愛﹐乃輸要領﹐縛叛人數輩﹐令谷蠡﹑屠耆數百人解辮請命闕下。天子允其請﹐封俺答爲順義王﹐余爵秩有差﹐仍許通貢市。國家二十餘年無鋒鏑之擾﹐亦云幸矣。但司農歲輸邊儲﹐盡入一去不返之虜﹐而中國僅獲其疲敝駑駘。邊兵日漸消耗﹐而稽閱則驅市人以充行伍。夫以軼孫之故﹐堅守臣塞之盟﹐中國宜因此息肩﹐以專意於虜﹐何可遂忘情於虜哉﹗此所謂不終日之計﹐大司馬之所當持籌而熟計者也。

余嘗再撫關中﹐時已納欵﹐虜反西掠黃毛邊境﹐果無犯邊﹐人亦得以出境樵獵﹐故時有黃羊之饋。

○南夷紀

余參藩閩中時﹐二天使至﹐一郭給事汝霖﹐一李行人際春﹐奉命出使琉球﹐由福州長樂縣之石澳出海洋。余與兪憲副曰徳供護送之役﹐登其封船。船長一十六丈﹐闊三丈六尺﹐桅髙與船等。桅上斗中坐四人﹐四面各占風色﹐日夜寢處其上﹐其人攀援附索﹐而上下如履平地。船內凡四級﹐下置泉水﹐以海水苦鹹不可食﹐次置糧食﹑器具﹐最上舟人處之﹐而天使與隨行人處其中。幾榻皆以繩系之﹐懸於空中﹐以舟底下尖﹐海波蕩漾無頃刻定﹐坐臥皆不能安也。行從約五百人﹐百工之事咸備。順飆利艘﹐七日而至。時舟以夏至日發﹐以後七日皆南風﹐以冬至日歸﹐以前七日皆北風﹐此气候之不爽者。

琉球在海東南﹐前朝不通中國﹐我明洪武初﹐國分爲三﹐有中山﹑山南﹑山北﹐稱三王。遣使入貢﹐各賜鍍金銀印﹑文綺。已而中山王察度遣子侄﹑陪臣子弟入國學。上喜﹐禮遇獨優﹐賜閩人三十六姓善操舟者﹐令往來朝貢。景泰中﹐中山尙思達並山南﹑山北﹐遣使入貢。上令三年一貢﹐貢無過百餘人。自察度五傳至尙眞嗣。嘉靖壬辰﹐尙眞卒﹐子尙淸請嗣。上遣給事中陳侃﹑行人尙髙澄以太牢祀眞﹐封淸嗣王﹐賜王﹑妃冠服﹑錦幣。至是﹐尙淸卒﹐復遣二使往。國王出迎﹐向不敢居正殿﹐迨奉王命﹐始正位焉。

王居在山巓﹐國門名歡會府。正殿大一十六間﹐稍刻繪禽獸艸木。四圍塹柵三重﹐環以流水﹐樹棘爲藩籬。府門上有層樓﹐奉神像﹐司刻漏﹐然朴素無金璧之飾。國王平居以鳥羽爲冠﹐飾以珠貝﹐纏身以錦綺【「綺」原作「衣」﹐據鮑廷博鈔本攺。】。天使至﹐加衮冕﹑被袍服【「被袍服」原作「袍被服」﹐據鮑廷博鈔本及丁丙舊藏鈔本乙正。】﹐彊衣冠而相接﹐待以客禮。出則乘木獸﹐令左右輿之﹐導從百餘人。並日凡三視朝﹐羣臣搓手膜拜﹐尊且親者入殿坐飲酒﹐卑疏者移時長跪階下。歲元旦﹑聖節﹑長至﹐君臣冠冕拜龍亭﹐奉正朔也。國在海島中﹐上多山洞。國之王親不與政﹐有四五統帥﹐統諸洞。首法司官﹐司刑名﹔次那灞港官﹐司錢谷﹔次耳目官﹐司訪問。皆土【「土」原作「上」﹐「土官」義長﹐據鮑廷博鈔本及丁丙舊藏鈔本攺。】官﹐爲武職﹐以上世及所轄地爲姓名。其大夫﹑長史﹑通事官﹐司朝貢﹐爲文職﹐皆三十六姓人及入中國國學者爲之。至於諸洞之中﹐往往皆村落﹐各有鳥了帥分屬﹐並以善戰有力相雄長﹐自相樹立﹐主一村之事﹐而歸命於國王。賦法君民【「民」原作「命」﹐據鮑廷博鈔本及丁丙舊藏鈔本攺。】各有分土﹐以爲祿食。國無徵斂﹐有事一取諸民﹐事已卽休。用刑甚嚴﹐竊盜卽剕劓﹐諸多不法﹐臨事取決而已。國無貨殖﹐不通商賈﹐惟魚鹽泛小艇入﹐朝貢始乘大舟﹐航海而來。俗無文字﹐入學中國﹐始陳奏表章﹐著作篇什﹐有華風焉。望月盈虧以記時﹐視艸木榮枯以驗歲。風土气候﹐與南相類。田宜稻粱禾黍﹐畜多牛豕野馬。男子去髭黥首﹐羽冠毛衣﹐婦女皆以紵繩纏發﹐從頭盤繞至額。家饒裕者﹐瓦屋不過二三楹﹐餘皆茅土藏蓋﹐風雨飄搖而已。市用日本錢﹐以十當一。人無貴賤﹐皆驍健猛悍﹐甘勞苦﹐耐饑寒﹐不知醫藥﹐而無疾疫。兵甲堅利﹐射可二百步﹐進止有金鼓﹐鄰國視爲勍敵。然好相攻擊﹐度不能勝﹐輒剖腹自斃。人死﹐以中元前後日浴屍溪中﹐纏以布帛﹐裹以葦艸﹐葬埋於土。王親貴族盛以木匣﹐置山穴內﹐外通小牖﹐歲時祭掃﹐必啟視之。畏信鬼神﹐以婦人爲屍﹐號女巫﹐其魁曰女君。白日嘯聚﹐動數百人﹐攜枝戴艸﹐騎步縱橫﹐時入王宮褻狎嬉戲﹐一唱百和﹐聲音淒慘﹐倏忽往來﹐莫可蹤迹。馮附淫昏﹐矯誣禍福﹐王及世子﹑陪臣皆頓首拜跪於前﹐不爲異也。

至往來海上﹐見巨魚橫亙數十里﹐艸木蒙叢﹐望之無異山峙﹐而舟人指示爲巨魚脊。一日﹐舟停不進﹐左突右傾。舟師跳躍而下﹐起雲﹕「魚身也。」人力無如之何﹐惟焚香叩首呼神。俄而鳥止於桅﹐舟師云「天妃至矣。」眾羅拜桅前。已而波濤衝激﹐風復飆起﹐舵忽損折﹐舟幾顚覆。舟師驚懼﹐復焚香羅拜。俄而桅有火光﹐乃卜請易舵﹐不許。卜來日﹐許之。至旦﹐果風息波平﹐易舵而行。夫海若之神﹐其靈顯若響應﹐而舟師出沒於海﹐亦若魚龍不可方物。

二天使歸﹐道之如此。

○東倭紀

日本在東南大海﹐近日所出﹐故以名之﹐卽古倭奴國。海中諸夷﹐倭最彊盛﹐東北負山﹐西南瀕海﹐後漢始通中國﹐史稱自樂浪﹑帶方至。其地循海而行﹐歷朝鮮國﹐乍南乍東﹐渡三海﹐歷七國﹐凡一萬二千里﹐大較在會稽東﹐與儋耳相近。自六朝及宋﹐多從南道浮海入貢及通互市﹐以北方遼東非中國土也。宋雍熙中﹐有僧奝然與其徒浮海而至﹐獻銅器十事﹐並本國職貢年紀。道其國主世爲王姓﹐羣臣世官﹐地分五畿﹑七道﹑三島﹐又有附庸國百餘﹐惟拘韓最大。其國小者百里﹐大者五百里﹐戶小者止千﹐多至一二萬﹐皆倭種也。倭王世居邪髙臺﹐後惡倭名﹐更號日本。踰年﹐僧奝然隨臺州商舶歸國﹐後復遣弟子奉表陳謝。敍其來﹐則曰「望落日而西行﹐十萬里之波濤難盡﹔顧信風而東別﹐數千重之山嶽易過。」何其遠也﹗敍其歸﹐則曰「季夏解臺州之纜﹐孟秋達本國之郊。」又何近也﹗可見其國去閩﹑浙甚近﹐去遼東甚遠。其初通中國﹐實自遼東來﹐故迂回如此。

我明洪武初﹐倭奴數掠海上﹐寇山東﹑直隸﹑浙東﹑福建沿海郡邑﹐以僞吳張士誠據寧﹑紹﹑杭﹑蘇﹑松﹑通﹑泰﹐曁方國珍據溫﹑臺等處﹐皆在海上。張﹑方旣滅﹐諸賊彊豪者悉航海﹐糾島倭入寇。時倭王𨿽遣使入貢﹐髙皇【「皇」原作「王」﹐據鮑廷博鈔本及丁丙舊藏鈔本攺。】以其𨿽朝實詐﹐坐宰相胡惟庸罪﹐竟絕倭使。乃遣信國公湯和築登﹑萊至浙沿海五十九城﹐調民戍兵﹔江夏侯周徳興築福建漳﹑泉等十六城﹐亦募戍衛所。又命南雄侯趙庸招蜑戶﹑島人﹑漁丁﹑賈豎﹐自淮﹑浙至閩﹑廣幾萬人﹐盡籍爲兵﹐分十千戶所﹐於【「於」字原脫﹐據鮑廷博鈔本補。】是羣不逞皆得衣食於縣官。海中逋賊壯者老﹐老者死﹐郡縣稍得休息。

永樂初﹐遣太監鄭和等率舟師三萬下西洋﹐日本國入貢。是役也﹐𨿽足伸威海表﹐而華人習知海夷金寶之饒﹐夷人亦知我沿海要害之處﹐以故寇盜復起。自後倭奴假我勘合﹐方物﹑戎器來朝﹐遇官兵詰問﹐矯云入貢。貢不如期﹐守臣徒幸無事﹐輒請俯順夷情﹐主客者爲畫可條奏﹐云「不爲例」。嗣後再至﹐亦復如之。每乘我師無備﹐卽肆行殺掠﹐滿載而歸。

正統﹑弘治間屢屢入寇﹐嘉靖初﹐倭國內亂﹐諸道爭入貢﹐會至寧波﹐自相讎殺﹐悉皆遣還。遂議罷市舶所﹐未幾復設。始設太倉黃家渡﹐尋以京師﹐攺設浙江寧波﹑福建泉州﹑廣東廣州。夫市舶本以禁海賈﹑抑姦商﹐使利權在上﹐罷市舶而利孔在下﹐姦豪外交內詗﹐海上無寧日矣。自後番貨至﹐輒賒姦商﹐姦商欺負﹐多者萬金﹐【「姦商欺負多者萬金」原作「欺負多者姦商萬金」﹐據鮑廷博鈔本乙正。】少者不下千金﹐轉輾不償。不得已﹐乃投貴官家﹐久之亦欺負不償﹐甚於姦商。倭人泊於近島﹐坐索不得﹐乃出沒海上爲盜。貴官欲驅之出海﹐以危言撼官府﹐使出兵備倭。倭人大恨云「我貨本倭王物﹐爾價不我償﹐何以復倭王﹖不殺爾欺負﹐掠爾金寶﹐誓不歸﹗」於是盤據海洋。時值貴官居【「居」字原脫﹐據鮑廷博鈔本及丁丙舊藏鈔本補。】近侍﹐疊相蒙蔽﹐而時宰寵賂公行﹐官邪亂政﹐小民迫於貪酷﹐困於饑寒﹐相率入海﹐爲之姦細。中有狡猾如王五峯﹑徐碧峯﹑麻葉之徒﹐皆我華人﹐金冠龍袍﹐稱王海島。所至攻城掠邑﹐劫庫縱囚﹐官司莫敢誰何﹐浙東大窘。

天子命朱紈爲浙江巡撫﹐兼領興﹑福﹑漳﹑泉﹐以兵備倭。紈勤勞任怨﹐嚴戢閩﹑浙諸貴官家人﹐疏暴通番二三渠魁﹐云「去外夷之盜易﹐去中國之盜難﹔去中國之盜易﹐去中國衣冠之盜難。」於是聲勢相倚者切齒欲殺紈﹐紈憤懣而卒。

復遣都禦史王忬巡視﹐以都指揮兪大猷﹑湯克寬爲參將。時兵政久弛﹐士卒怯懦﹐賊來登岸﹐望風奔潰。而賊船聯翩海上﹐破昌國﹑臨山﹑霩■﹝雨上衢下﹞﹑乍浦﹑靑村﹑南匯﹑吳江諸衛所﹐圍海鹽﹑太倉﹑嘉定﹐入上海﹐掠華亭﹑海寧﹑平湖﹑余姚﹑定海諸州縣。而通番姦豪又以忬﹑大猷搗巢非計﹐乃至羣偸流散﹐遺害諸郡。因攺忬大同巡撫﹐以徐州兵備李天寵代忬﹐以南司馬張經提督浙﹑閩﹑江南北軍務。

余時自關中趨歸﹐適海寇侵突浙之會城﹐屯城北關﹐焚劫閭捨﹐擄掠子女﹐湖墅蕩然一空。天寵閉門自守﹐余止於臨安者旬日﹐寇始退。余覘知賊載小舟﹐僅百餘艘﹐計賊眾不過數百人﹐而所掠男女尙居十之五六﹐白天寵速出師剿除﹐毋使滋擾。第畏避不敢發兵﹐僅曰「賊勢猖獗﹐余爲疆埸﹐得保城池幸矣。」事聞﹐天子逮經及天寵﹐系獄論死西市。

乃以浙江巡撫胡宗憲代天寵﹐以侍郎楊宜代經。時賊益昌熾﹐縱橫出入二十六郡。天子遣侍郎趙文華請禱海神。貪鄙無厭﹐所至騷然。還朝未幾﹐又出監督諸軍﹐搜括官庫富家金寶書畫數百萬計。交通蒙蔽﹐以敗爲功﹐以功爲罪。𨿽有沈莊﹑梁莊之戰﹐竟莫救荼毒之慘矣。宗憲計擒賊首王直﹐浙西﹑江東稍得安枕。乃升文華工部尙書﹐加少保﹐宗憲升右都禦史﹐加太子太保﹐各蔭子錦衣千戶。然兩浙﹑江﹑淮﹑閩﹑廣﹐所在徵兵集餉﹐加派軍糧﹐截畱漕粟﹐迫脇富民﹐釋脫凶惡﹐濫受官職﹐浪費無經。其爲軍旅之用﹐才十之一爾。徵調漢﹑土官兵﹐川﹑湖﹑貴﹑廣﹑山東西﹑河南北之兵﹐臨賊驅之不前﹐賊退遣之不去﹐散爲盜賊。行者居者咸受其害﹐數年不息。據其一時之功﹐非無可嘉﹐而浙﹑直軍餉﹐每歲增至數十萬﹐至今賦斂無已﹐則罪浮於功矣。後文華謫戍﹐宗憲獄死﹐而海隅之鯨鯢猶未息也。

自後閩﹑浙﹑江﹑粵之人﹐皆從倭奴﹐然大抵多華人﹐倭奴直僅十之【「十之」二字原無﹐據鮑廷博鈔本補。】一二。彼貪中國貿易之利﹐或附貢舶﹐或【「或」上原有「又」字﹐據鮑廷博鈔本及丁丙舊藏鈔本刪。】因商舶﹔其在寇舶﹐率皆貧窮【「窮」鮑廷博鈔本及丁丙舊藏鈔本皆作「窘」。】。然其停橈焚劫﹐一視乎風。東北風猛﹐則由薩摩或五島至大小琉球﹐而北多則犯廣東﹐東多則犯福建﹐正東風猛則由五島歷天�����浙之臨﹑觀﹑錢塘﹐稍南犯溫﹑臺﹑昌國﹐稍北犯直隸之���若在大洋而風值東南﹐則犯淮﹑揚﹑登﹑萊。若在五島開洋而南風方猛﹐則趨遼陽﹑天津。故防海者以三四五月爲大汛﹐以時多東北風﹐以九十月爲小汛﹐時亦有東北風也。凡海中之地﹐大曰洲﹐洲之小者曰島﹐島之小者曰嶼【「嶼」原誤作「動」﹐據鮑廷博鈔本攺。】﹐隨其大小而聚﹐惟無艸木而多石者曰嶕﹐而海深無際曰洋。海舟之行﹐觸嶕則摧﹐入洋則覆。又有黑風﹑海動之變﹐遇之則天地晦冥﹐波濤鼎沸﹐故舟人每委曲趨避。出急水門至羣山島﹐始稱平洋﹐非數十日不能至也。然一遇順風﹐則歷險如夷﹐可數日而至。海道之當防如此﹐惟有備可無患耳。

嘉﹑隆以來﹐諸洲島嶼各相雄長﹐山城君號令久不行於諸侯。近傳華人關白平秀吉者入其國﹐尙倭王寡宮主﹐陰竊其位﹐號令洲島﹐並國數十﹐今已下朝鮮﹐墮兩京﹐搖八道﹐走其國王﹐逃竄於我遼陽邊境。遣統帥名田﹑淺野﹑大谷﹑孫七郎等據之。平壤以北﹐皆髙壘堅壁﹐以抗王師。此其狼心尙未艾也。我髙皇因其屢寇﹐罷宰相胡惟庸﹐至絕其使﹐不使通貢市﹐因知髙皇之神聖﹐爲萬世慮至深遠也已。

○西番紀

西番古羌夷屬﹐凡百餘種﹐散處河﹑湟﹑洮﹑岷間。唐貞觀中始通中國﹐宋﹑元朝貢不絕﹐間授以官。我明當中國松潘邊境﹐出邊二百三十里﹐爲大分水嶺﹐是爲江瀆之源。北流入陜洮河﹐南流入甘松嶺﹐穿松潘城﹐入成都。松潘城之東三十里﹐爲雪闌山﹐四時積雪不消﹐俗呼寶頂﹐卽古岷山也。江源自大分水嶺入成都﹐水不甚急﹐至瀘之東﹐合西漢江﹑馬湖江﹑嘉陵江﹑涪江﹑巴江﹑烏江﹐而其勢始大。至百峽【「百峽」鮑廷博鈔本及丁丙舊藏鈔本亦如是作﹐疑爲「三峽」之誤。】而奔急﹐會聚使然也。西番錯居江之南北﹐元世祖始爲郡縣﹐以吐番僧八思巴爲大寶法王﹑帝師﹐領之。嗣世弟子號司徒﹑司空﹑國公﹐佩金玉印。明興﹐洪武中令諸酋舉故官授職﹐以攝帝師喃加巴藏卜爲熾盛佛寶國師﹐余爲都指揮﹑同知﹑宣慰使﹑元帥﹑招討等官。自是番僧各有封號﹐貢使咸自四川黎州入﹐有贊化王者﹐自陜西洮州入。每貢百人﹐多不過百五十人。凡諸王嗣封﹐皆有賜誥。宣徳中﹐封大寶﹑大乘﹑闡教﹑闡化﹑贊善五王。闡化王貢使癿藏【「癿藏」原作「叱藏」﹐據鮑廷博鈔本及丁丙舊藏鈔本攺。】等還﹐以賜物易茶﹐至臨洮沒入官﹐並畱藏等。上命釋之﹐賜茶而還。自後成﹑弘以來﹐數入貢馬或貢舍利。貢使漸多﹐賞賚亦漸減。四川威﹑茂﹑松潘諸番僧三歲一貢﹐限三十人﹐岷﹑洮番僧每歲入貢﹐限四五人﹐令至京師﹐余畱塞上。洪武中置洮州衛軍民指揮使司﹐復置洮州茶馬司﹐令歲納馬三千五十匹。又置河州衛軍民指揮使司﹐更置西寧茶馬司【「茶馬司」原作「茶司馬」﹐據鮑廷博鈔本乙正。】﹐令歲納馬三千五百匹。市法﹕上馬茶百二十斤﹐中馬七十斤﹐下馬五十斤。夫北虜有馬市﹐東夷有市舶﹐而西夷亦有茶市﹐皆所以通華夷之情﹐貿遷有無﹐收商賈之利﹐減戍守之費。以夷所欲售﹐易中國所欲得﹐法無良於此者。但法久獘生﹐邊防日弛﹐五王番族﹐散在川﹑陜邊境者﹐漸啟戎心﹐構釁中國。賴宋將軍晟﹑丁大夫玉久鎭西川﹐恩威並著﹐羌人迄今戴之。

自成化中西番滿松入侵內地﹐都禦史文升討之﹐斬首八十三級﹐正徳初北虜徙居西海﹐蠶食諸番﹐時言事者謂宜仿前代﹐屯兵靑海﹐以絕羌﹑虜連和內侵。乃調朔方勁兵剿之﹐虜避走松潘﹐旋歸故穴。中國徵輸調發﹐民力大困﹐竟無成功。嘉靖初年﹐洮﹑岷番賊數反﹐殺吏士﹐掠人畜﹐焚劫閭【「閭」原誤作「閣」﹐據鮑廷博鈔本攺。】捨﹐隴右騷動。尙書王瓊請檄官軍襲賊巢﹐以絕番患。已而兵至塞外﹐套虜﹑番賊乘虛深入臨洮﹑鞏昌﹐殺掠大慘。尙書李承勛上言「西番土地被西海虜酋亦卜剌侵占﹐日益內徙﹐將來番﹑胡交通﹐益使猖獗﹐何以善後﹖昔漢趙充國不戰而羌人內附﹐段熲殺之百萬﹐費以億計﹐而內地虛耗。老成謀國與勇士善戰﹐相去遠矣。乞廣漢宣之明﹐專充國之任﹐制馭西番事宜﹐悉聽瓊從長區處。」上從之。瓊曰「欲撫西罕﹐必剿先零。」乃遣遊擊將軍彭椷﹑鎭守都督劉文統兵﹐自固原進至洮﹑岷﹐分據要害﹐且撫且剿。撫定六十五族﹐恃險拒戰者十六族﹐斬首三百七十。自是天子無西顧之憂矣。

𨿽然﹐此未足爲中國慮也。匈奴之西有西域烏孫﹑土魯番﹐皆世爲中國患。嘉靖時﹐西域回回貢獅子﹐不遠千里來投。余時在秦﹐曾往觀之。回回出銀盒﹐以天馬葡萄獻﹐其味勝於中國者遠甚。詢其名﹐譯士傳云「吐吐粉」而已。夫以一異獸之故﹐使道路蕭然繁費﹐何以風示遠夷﹖謂宜閉關謝之可也。今上卽位﹐俺答率西夷烏思藏鎖南堅參等入貢方物﹐欲假道於西陲。識者謂勾結深入﹐如前代吐蕃﹑吐谷渾之事﹐可以鑑矣。余以西戎役屬匈奴﹐最能爲患﹐所從來久遠﹐而國家僅以賞貢羈縻之﹐豈足爲制馭之長策哉﹗

●松窗夢語卷之四

士人紀

三農紀

百工紀

商賈紀

○士人紀

夫士人惟出處兩途﹐出則犖犖﹐處則冥冥﹐求志達道﹐無二義也。古稱三不朽﹐曰﹕太上立徳﹐其次立功﹐其次立言。豈非出則樹績旗常﹐處則闡明聖學﹐而均之一稟於道徳耶﹖士非此三者﹐無以托於世而列於士君子之林矣。兼之者﹐其命世之豪傑乎﹗道徳不足﹐則功業﹑文章亦足表見。若夫希世取容﹐求爲富貴利達而已﹐又【「又」字原無﹐據鮑廷博鈔本補。】何足比其數也。

我國家英賢輩出﹐其以道徳﹑功業﹑文章名世者﹐代不乏人﹐而焯焯國史﹐尢彰明較著者﹐往往萃於吾浙。余嘗竊髙山之仰﹐景行先哲。如誠意伯劉公基﹐靑田人也。少通春秋﹐長務理學﹐尢精天文﹑兵法。會太祖定括蒼﹐指乾象曰「此天命﹐豈人力耶﹗」適遣使來聘﹐遂間道詣金陵﹐獻時務十八策。怒罵小明王﹐不拜﹐曰「何事奉牧豎者﹗」乃陳天命所在﹐上感悟﹐遂定計取天下。是時﹐吳﹑漢爲敵﹐眾以蘇﹑湖地饒﹐宜先取吳。公密謀曰「士誠自守虜﹐友諒居上流﹐且名號不正﹐宜先伐漢。漢滅﹐吳直囊中物耳﹗」後滅漢取吳﹐因收中原。志在澄淸天下﹐言於上曰「宋元以來﹐寬縱日久﹐當使紀綱振肅﹐而後惠政可施。」迨賜老﹐因問天象。復云「霜雪之後﹐必有陽春﹐今國威已立﹐宜濟以寬。」上皆嘉納之。公剛毅﹐慷慨有大節﹐論天下安危﹐義形於色。上嘗稱爲「老先生」﹐不名。曰「卿﹐吾子房也。」與同郡葉琛﹑章溢﹐金華宋濂友善﹐並以功名顯於世。文章二公尢著﹐基曰郁離子﹐濂曰龍門子。

濂始見上於金陵﹐問﹕「世亂柰何﹖」對曰「願明公不嗜殺人﹐天下可定。」除翰林學士﹐授太子經﹐請讀眞徳秀大學衍義。上立取覽﹐悅之﹐令大書揭兩廡壁。累升侍讀學士﹐兼贊善大夫。侍上多所陳說﹐直諒不務文飾。上喜曰「卿可參大政。」對曰「臣少無他長﹐徒以文墨議論事。一旦授職不效﹐有負陛下。」頓首力辭。上嘗廷譽公曰「古人太上爲聖﹐其次爲賢﹑爲君子。若濂﹐事朕十九年﹐口無毀言﹐身無飾行﹐寵辱不驚﹐始終無異﹐不謂君子乎﹖匪惟君子﹐抑可謂賢矣。」公嘗自言曰「古人爲學﹐使心正身修﹐措之行事﹐俯仰無愧而已。繁辭復說﹐道之蔽也。」後致仕﹐居靑蘿山﹐閉門著述﹐人罕覩其面。

遜國時有方孝孺﹐臺之寧海人。從宋濂遊﹐同門多天下名士﹐一時盡出其下﹐人呼爲小韓子。末視文藝﹐恆以明王道﹑辟異端爲己任﹐世咸謂程﹑朱復出。常臥病絕糧﹐家人以告﹐笑曰「古人三旬九食﹐窮豈獨我哉﹗」太祖嘗召見﹐喜其舉動端整﹐謂皇孫曰「此莊士﹐當老其才以輔汝。」乃遣還。建文卽位﹐召爲文學博士﹐進侍講﹐備顧問。徳望素隆﹐一時倚重。凡將相謀議﹐輒咨孝孺。上好讀書﹐有疑召解﹐臨期奏事﹐面決可否﹐必命批答。及靖難兵起﹐詔檄皆出其手。兵旣渡江﹐堅守誓死。建文遜去﹐文皇召用﹐不屈。命艸詔﹐復悲慟徹殿﹐大哭且罵曰「死卽死﹐詔不可艸﹗」竟磔諸市。孝孺慨然就戮﹐爲絕命詞云「天降亂離兮﹐孰知其由。三綱易位兮﹐四維不修。骨肉相殘兮﹐至親爲讎。姦臣得計兮﹐謀國用囚。忠臣發憤兮﹐血淚交流。以此徇君兮﹐抑又何求﹖嗚呼哀哉﹐庶不我尢﹗」其所著述甚多﹐皆行世。文大類蘇氏﹐而正論過之。其心慕古﹐欲舉王政於今。若死節一事﹐則成仁取義﹐之死靡悔﹐迄今人人能言之﹐不可泯滅已。

至正統己巳之變﹐錢塘於公謙﹐計安社稷焉。謙自幼英敏﹐讀書過目成誦﹐行文泉湧﹐爲詩淸麗。宣徳中授禦史﹐從討漢庶人﹐公數其罪﹐庶人流汗伏地。巡按江西﹐平反冤獄﹐人稱神明。山西﹑河南災﹐上命以兵部侍郎巡撫二省﹐公徧歷梁﹑晉﹐問民疾苦﹐百獘湔剔。馬政﹑河防﹑民租﹑軍賦﹐一經擘畫﹐遂爲規式。後去兩省﹐詣闕請畱者萬人。去後皆屍祝公。正統北狩﹐京師大震。郕王監國﹐給事中王紘等糾劾王振﹐廷擊二長隨﹐流血禁廷。郕王驚起﹐公上陛止之﹐宣諭振罪當族﹐眾稍定。是時人心危疑﹐思得長君以弭禍亂。公曰「今日之事﹐社稷爲重﹐君爲輕。」率百官伏文華門﹐力請勸進。郕王辭讓再三﹐會皇太后旨下﹐始卽位。乃擢公兵部尙書﹐尋加少保﹐內外倚公爲安危。公選調三營兵健銳者﹐合營團操﹐名曰【「曰」原作「京」﹐丁丙舊藏鈔本於此闕一字﹐「京」字爲丁丙臆加﹐今從鮑廷博鈔本作「曰」。】團營。令工部理戎器﹐戶部輸兵食﹐傳檄邊鎭﹐堅壁淸野﹐迎擊邀遮。方略已定﹐乃躬擐甲冑﹐泣諭六軍。適虜擁眾至城下﹐索金帛萬萬﹐廷議計無所出。公曰「吾司本兵﹐知有軍旅﹐他非所聞。」石亨欲盡閉九門﹐以待勤王兵。公力爭﹐率兵出營徳勝門﹐發大炮擊死虜數千。揚言能斬也先【「也先」原誤作「乜先」﹐丁丙舊藏鈔本不誤﹐今據攺。】者﹐賞萬金﹐封國公。也先【「也先」原誤作「乜先」﹐丁丙舊藏鈔本不誤﹐今據攺。】气沮遁去。石亨欲追擊﹐公又力爭﹐縱之北【「北」字原無﹐據鮑廷博鈔本補。】去。蓋出戰以護京師﹐縱虜以安上皇也。後虜悔禍﹐遣使奉上皇還京。羣議洶洶﹐公曰「天位已定﹐誰復異議﹗惟君臣大義﹐兄弟至情﹐自當迎還。」至﹐居南宮。迨睿皇復位﹐因石亨﹑徐有貞言﹐乃殺公。是日天日驟變﹐陰霾蔽空。公居﹐嘗有不如意﹐輒拊膺忿曰「此一腔血﹐竟灑何地﹗」聞其言﹐孰非酸鼻流涕者耶﹖

後幾八十年﹐而有寧藩之事。仁和胡端敏世寧豫發其姦﹐姚江孫忠烈燧死之。王文成守仁實翦滅焉。

世寧志節淸峻﹐長於韜鈐﹐初爲南部郎﹐奉詔條上十事﹐首言立賢無方﹕先朝李賢﹑薛瑄入閣不由翰林﹐翰林胡儼﹑劉球不由庶吉士﹐年富以教官爲給事中﹐王翶以寺正爲禦史﹔今一切敍轉﹐專泥科條﹐以故賢才抑塞﹐乏人佐理。出爲太平知府﹐再補寶慶﹐俱以仁廉稱。備兵江右﹐上平賊二策﹐遂及寧藩事。寧黨賂遺權要﹐坐以誹謗離間罪。按浙【「浙」原作「察」﹐據鮑廷博鈔本及丁丙舊藏鈔本攺。】禦史潘鵬附寧﹐囚公家屬﹐賴按察使李承勛曲護。至京自投﹐下獄。獄中三上書﹐言官論救﹐始謫戍。後寧反﹐釋歸﹐復除按察使。世皇登極﹐召爲兵侍﹐尋遷兵書﹐力辭再三。援姚崇故事﹐上定武略等十事要說﹐促上議行。度不得行﹐數月辭歸。然兵曹夙獘大利﹐已整刷十之五六矣。歸後復召南兵﹐不赴﹐尋卒。有奏議行世。

燧始授刑曹郎﹐冤獄多平反。後歷藩﹑臬﹐益著聲績。時宸濠蓄逆謀﹐結錢寧﹑張雄﹐日夜詗中朝事﹐威劫省臣﹐賂諸大吏﹐日益恣橫。朝議選才節大臣﹐升公副都禦史﹐巡撫江右。公聞命﹐誓曰「投艱於我﹐生死以之。」卽單騎攜二僮入南昌。公有心計﹐曲爲周防﹐不先事訟言。托禦他寇﹐築進賢﹑南康﹑瑞州城﹐奏敕湖東道兼理兵備﹐與饒相犄角﹐盡出會城兵器﹐置諸外府﹐恐爲寧資。會言官發濠反狀﹐朝廷遣大臣督訊﹐濠乃伏賊府中﹐俟守臣入﹐大言「太后密旨召我監國。」公毅然應曰「安有密旨﹗」濠又曰「天祚暗移﹐汝不知耶﹖」公曰「無得妄言﹗」又曰「我取南京﹐汝保駕否﹖」公張目怒視﹐厲聲大罵﹐遂見縛。公且縛且罵﹐賊種捶折公右臂﹐殺惠民門外。乃大索城中兵器﹐不得﹐持竿梃相向﹐至安慶敗歸。

王公守仁時撫南贛﹐起義兵於吉安﹐徧檄諸郡﹐合謀夾剿﹐遂執宸濠。公初仕爲武選郎﹐劉瑾亂政﹐抗疏請誅﹐謫龍場驛丞。後瑾誅﹐復除刑部﹐攺吏部﹐升太僕﹑鴻臚卿。以僉都出撫南贛﹐擒斬劇賊數千﹐鑿山開道。贛舊有二程子祠﹐昔周茂叔知南康軍﹐二程子隨父宦遊﹐受學於此。公因舊址﹐益增廓之﹐創建書院﹐與四方名賢講學於中。設社學﹐教郡邑子弟﹐夷風丕變。初﹐公見濠﹐佯言朝政缺失﹐外示愁嘆。李士實曰「世豈無湯武耶﹖」公曰「湯武亦須伊呂。」濠曰「有湯武便有伊呂。」公曰「若有伊呂﹐何患夷齊﹗」自是遣人覘濠動靜﹐益得其詳。於是上疏請提督軍務﹐意在濠也。後濠反﹐公乃得提兵討平之。值姦佞忌公﹐久之不賞。嘉靖攺元﹐始封新建伯﹐兼南京兵部尙書﹐尋去位。五年﹐復起徵思田。時駐節武林﹐余爲諸生﹐心景慕之﹐約同儕數人廷謁公﹐得覿風儀。神骨淸朗﹐步履矯捷﹐翩翩如鶴。求其指示﹐但云「隨事體認﹐皆可進步。爲諸生﹐誦習孔﹑孟﹐身體力行﹐卽舉子業﹐豈能累人哉﹗所患溺於口耳﹐無心領神會之益﹐視聖賢爲糟粕耳。」余聆公言﹐至今猶一日也。後公至粵﹐開誠示信﹐賊黨自縛來歸﹐田州悉平。又驅降眾搗入寨巢﹐以除嶺表積患。則談笑之頃﹐萬眾遠集﹐擒首斬馘﹐獻凱轅門﹐而左右尙不知也。又可見公用兵之如神矣。歸至梅嶺﹐疾甚。公命輿人速行﹐至小溪驛而歿。有則言﹑傳習錄行世。

此數君子者﹐豈非志於道徳﹐功名不足以累其心﹐志於功名﹐富貴不足以累其心者耶﹗迨今承平日久﹐士人非科第無以自見﹐故始爲諸生﹐欣羨一舉﹐不啻起淵谷中﹐飛騰霄漢間也。旣推上矣﹐羨登甲第﹐汲汲不減諸生時。旣成名矣﹐駸駸希冀顯榮。一命以上﹐寸計尺積﹐歲無寧日﹐日無寧時。卽位列公卿﹐猶思恩逮上世﹐賞延後裔。蓋終其身未嘗忘進取﹐何能定靜安舒﹗所謂誦法聖賢者﹐取陳言應制科爾﹐甫服冠裳﹐輒盡棄去。悲夫﹗以是立功名且不可﹐何論道徳﹗余秉銓日﹐有門下士舉春官不第﹐出見得第人﹐恧容。聞鼓吹之聲﹐中熱不可禁﹐乃亟求歸。【「出見得第人恧容聞鼓吹之聲中熱不可禁乃亟求歸」﹐此二十一字原闕﹐據鮑廷博鈔本及丁丙舊藏鈔本補。又﹐「不第」下原有「自慚」二字﹐爲丁丙臆加﹐今刪。】余告之【「告之」二字原無﹐據鮑廷博鈔本及丁丙舊藏鈔本補。】曰「盍不追憶往昔﹐祇盱盼於將來﹖子垂髫入小學﹐認字畫﹑課句讀﹐凡幾何人﹖比收養庠序無幾。師學博﹑會舉業﹐凡幾何人﹖比應薦南宮無幾。以彼自較﹐安可不謂厚幸。今天子勵精圖治﹐立賢【「賢」鮑廷博鈔本作「言」。】無方﹐卽由此試吏﹐可以策立功名﹐馴至通顯。彼被儒服衣﹐窮研白首﹐皆疇昔同儕共業﹐寧無才品相埒而向余欣羨者﹖此皆常人積習之情。其在君子﹐修身善行﹐覩窮達顯晦﹐不入於心﹐充然喜樂在我﹐大行不加﹐小知無損﹐焉知競進爭先﹐戚戚窮年爲也﹗別矣﹐尙遊心髙大光明﹐毋令世俗馳騖之態搖惑其心。以爾淸才好學﹐何所不至﹖所患志不立﹐汩外慕而損眞心。𨿽至榮極顯﹐於我何有﹖昔子夏出見紛華勢利而悅﹐子夏聖門髙弟﹐心猶未忘﹐比於顏子樂道忘憂﹐相去遠矣。曾點樂日用之常﹐聖人亟與之。蓋素位自得﹐進於樂天知命無難﹐汝其【「其」原作「眞」﹐鮑廷博鈔本作「其」義長﹐今據攺。】以曾點爲師哉﹗」

○三農紀

古者之民三十受田﹐六十歸田﹐公私一體。自李悝開阡陌﹐商鞅盡地力﹐並田之井者而弁髦之﹐於是豪彊者出﹐大者跨州邑﹐小者連閭裏﹐而弱戶窶夫至無立錐之地﹐使民曾不得羹藜而飯糗。其獘生於不均﹐不均生於無制﹐其勢然也。

國朝名臣如王叔英﹐覽盈虧之理﹐欲行限田﹔丘文莊請以田相配﹐制爲一定之法﹔羅文莊又欲移江﹑浙閒民以耕漢﹑沔曠土。夫卽三言﹐參之古制﹐酌之今條﹐則田不可井也﹐而屯田寓兵﹐是亦兵農合一之意﹔內地不可井也﹐而經界秦﹑隴﹐是亦制馭夷狄之機。至於均田﹑限田﹐行於創業之初甚易﹐行於今日甚難﹔移南耕北﹐免其徵科之稅甚易﹐急於催科甚難。何也﹖自古足邊﹐率先屯田。方今內地民力已疲﹐邊鎭軍儲日匱﹐蓋公私俱困矣。如陜西三邊﹐延袤數千里﹐國初因田磽瘠﹐賦稅不給﹐拋荒者聽令開墾﹐永不起科﹐故塞下充實。已而計畝徵糧﹐差賦繁重﹐加以虜酋之警﹐水旱之災﹐收獲旣歉﹐徵輸愈急﹐所以民日轉徙﹐田日荒蕪也。及今不大布寬卹﹐盡免積逋﹐使人無畏忌﹐盡力開墾﹐則邊境之憂﹐日甚一日﹐孰知底止哉﹗余以爲元系拋荒者﹐得永不起科﹐系近年拋荒者﹐待十年之後﹐方【「方」原作「乃」﹐據鮑廷博鈔本及丁丙舊藏鈔本攺。】行起科。則邊境之兵﹐可以轉弱爲彊﹐豈非馭夷一大機也﹖

若夫內地之民﹐不特漢﹑沔多曠土。余嘗出守廬陽﹐巡行阡陌﹐勸民開墾﹐而流移還集。又嘗往來淮﹑鳳﹐一望皆紅蓼白茅﹐大抵多不耕之地。間有耕者﹐又苦天澤不時﹐非旱卽澇。蓋雨多則橫潦彌漫﹐無處歸束【「歸束」鮑廷博鈔本及丁丙舊藏鈔本皆作「歸東」。】﹔無雨則任其焦萎﹐救濟無資。饑饉頻仍﹐窘迫流徙﹐地廣人稀﹐坐此故也。且此地界達蕭﹑碭﹑汝﹑潁﹐自昔多盜﹐爲逋逃之藪﹐積久不無隱憂。世皇中葉﹐曾專設屯田都禦史王璣。時值大水﹐功不及施﹐輒復報罷。余督漕時﹐亦奏薦州守姚篚持節潁上﹐專理開荒﹐議亦未行。至銓部﹐始得奏請添設僉事一員﹐勸農淮﹑鳳﹐然不久又議罷矣。夫得人以專任其事﹐而假之歲月﹐不責近功﹐則招來江北之流民﹐以辟江北之曠土﹐力耕可自足也﹐又奚必移江﹑浙之閒民哉﹗惟得薄賦緩徵﹐如禹貢之冀州﹐乃可行耳。若欲以限田﹐令富民惟營產於其縣﹐而越州跨邑者奪之﹐則豪彊之兼並者勢難追奪﹔欲以均田﹐令一丁無過百畝﹐而少踰者卽加之稅﹐則狡獪之欺隱者勢難淸查。孰若開墾之不擾民而事易集也。夫以荒蕪萑葦之區﹐而爲耕獲菑畬之地﹐以閒曠棄置之土﹐而爲生人養命【「養命」鮑廷博鈔本及丁丙舊藏鈔本皆作「養人」。】之場﹐此非有損於上以益下﹐害於國以利民也。而當事者不加之意﹐豈知公家之急﹐忘私家之卹﹐知國儲匱乏可憂﹐而閭閻懸罄爲無足憂耶﹖余以取盈於官﹐不若藏富於民。有若之言﹐可思已。

然開墾荒田﹐要在盡心溝洫。夫水土不平﹐耕作難施﹐必先度地髙下﹐尋水歸宿﹐浚河以受溝渠之水﹐浚溝渠以受橫潦之水﹐使其接續流通﹐而於最低窪處多開池塘以瀦蓄之。夏潦之日﹐水歸塘堰﹐亢旱之日﹐可資灌漑。由是髙者麥﹐低者稻﹐平衍者則木綿﹑桑﹑枲﹐皆得隨宜樹藝。庶乎人無遺力﹐地無遺利﹐徧野皆衣食之資矣。此百世經常之大利也。今之談水利於西北者﹐以瀛海爲最。瀛海乃三輔之下游﹐九河之會道﹐自昔滹沱未合﹐則蠭湧奔騰之勢未甚﹐而疏瀹浚導之功可施。自隆慶中葉相合爲梗﹐其吞天沃日之濤﹐排山倒海之狀﹐若震霆疾風﹐莫可制禦。泄貓兒瀦﹑桑幹﹐水決則金堤爲之潰﹐水溢則千畝爲之平。燕﹑趙﹑靑﹑徐之間﹐溢爲長川矣。說者謂開通大河﹐宣利水道﹐可得美田二十萬頃。又謂徙冀州之民當水沖者﹐使河決黎陽﹐北入其海﹐其勢自定。此皆可轉害而爲利也。談水利於東南者﹐以太湖爲最。卽禹貢所稱震澤﹐乃東南一巨浸。五堰居上流﹐三江在下流。昔五堰築則上流有所止﹐三江導則下流有所歸。其在於今﹐則深有可慮者。經界久湮﹐堤防無備﹐當事者不以時蓄泄﹐是以霖雨連綿則彌漫千里﹐吳越之間往往匯爲巨壑矣。議者謂宜尋五堰舊基﹐更築堤溧陽﹐則殺宣﹑歙九陽之水以節其入。按三江故道﹐開百瀆宜興﹐至陡門﹑江陰﹐則通吳松之水以宣其出。庶乎水得所歸﹐禾稼不至渰沒矣。然以海內大勢較之﹐國家財賦盡仰給於東南﹐而西北所供﹐不足以當東南之半。論東南疆域﹐則沃野土膏僅僅千里﹐而西北荒蕪田土﹐計可巨萬﹐何止十倍東南。頃者諫議徐貞吾疏請墾田西北﹐議未及行﹐說者謂大功難就﹐無庸多事。誰不能者﹖不知西北故稱沃壤﹐今棄置爲曠土﹐豈今昔之異地哉﹖以水利不興也。水利一興﹐則旱潦有備﹐可轉荒蕪爲樂土﹐西北皆可耕之田矣﹐而東南輸挽之勞﹐可漸息肩﹐漕糧百萬可漸紓省﹐是南北兩利之長策也。且達虜利於騎射﹐沿邊之地盡爲疆域﹐令虜騎不得長驅﹐而邊民因得以獲屯田之利﹐則卒伍無煩召募﹐可取足於土著矣﹐又豈非禦侮之長策哉﹗自古九州島之地﹐皆在西北﹐田世井授﹐溝洫經界﹐必有故道可尋﹑地勢可因者﹐奚獨於今而曰水利不可興哉﹗但土厚水深﹐疏引不易﹐開浚爲勞﹐雨若時少﹐陽若時多﹐灌漑無備﹐是以大功難成﹐稻糧難植耳。近者徐貞吾以卿寺職兼禦史﹐專董其事﹐其權非不重也﹐而迄無成效。何哉﹖意者人工浩大﹐用費不貲﹐財力兩不贍與﹖意者同心者少﹐敗謀者多﹐官民皆得撓其法與﹖余以爲此可不專官而集事﹐方今按﹑撫之權最重﹐其勢得行於守﹑巡﹐守﹑巡之勢得行於郡守﹐郡守之勢得行於有司。設令司一省者總理其槪﹐司一道者經畫其詳﹐郡守統領其事﹐有司分任其勞﹐必郡﹑邑長興郡﹑邑之利﹐撫﹑按﹑司﹑道興一道一省之利﹐方爲超遷﹐其不克任事者﹐輒爲更調。如此數年而不告成功﹐余不信也。

若夫田旣辟矣﹐又宜立權時救獘之法﹐通行天下。昔聖王仁政必以均貧富爲急﹐今田旣不可井﹐而均田﹑限田又難行﹐若非均其田賦﹐何以蘇民困哉﹖但今田賦之獘﹐江南爲甚。裏胥飛走﹐繁瑣難革。其間有重租官田﹐或因前代舊額﹐或系國初籍沒﹐小民肆力耕種﹐不足辦糧。事窮勢迫﹐多作民田出賣。遺糧在戶﹐倍納不敷﹐多致逃竄。攤稅之苦﹐負累里甲﹐孰若均派有田之家分納爲便也。若江北近京之地﹐則富彊之家開墾田土﹐多不認糧﹐惟小民原額舊田﹐始有糧稅。至於畝數廣狹不均﹐以致貧者愈貧﹐漸至逃亡﹐富者愈富﹐日肆兼並。謂宜通行天下﹐田畝均【「均」鮑廷博鈔本及丁丙舊藏鈔本皆作「各」。】以本州島縣爲率﹐而均一其稅﹐不必更分多則。其田數廣狹﹐亦宜各縣丈量而均一之。如北方土曠收薄之處﹐及南方邊江沙磧﹑山岡易旱之鄕﹐則宜仿古人上田一夫百畝﹑中田二百畝﹑下田三百畝之意﹐而量寬其畝。或令加半﹐或令倍折﹐亦不爲過。如此而田制庶乎其可興也。

○百工紀

語云「璧玉不禦﹐則下鮮玩好﹔雕刻不飾﹐則民絕曲巧。」言上者表﹐下者景﹐所從來遠矣。昔者聖王禦世﹐因民情爲之防﹐體物宜導之利﹐阜財用而齊以制度﹐厚利用而約以準繩。是故粢非不足於簋﹐而不耕者不以祭﹔帛非不足於杼﹐而不蠶者不以衣。玄纁筐篚非不足﹐而納采無過五兩﹔節車駢馬非不足﹐而不命則不得乘。故天下望其服﹐而知貴賤﹔覩其用﹐而明等威。此上下辧而民志定也。今之世風﹐侈靡極矣﹐賈子所謂「月異而歲不同」已。此豈可以剖斗折衡﹑裂冠毀冕以止之哉﹗禮曰「國奢則示之【「之」字原無﹐據禮記檀弓下原文補。】以儉﹐儉則示之以禮。」自非主持世道者申令甲之條﹐宣畫一之規﹐正車服器用之等﹐別吉凶食用之宜﹐何以定民之心志乎﹖

今天下財貨聚於京師﹐而半產於東南﹐故百工技藝之人亦多出於東南﹐江右爲夥﹐浙﹑直次之﹐閩﹑粵又次之。西北多有之﹐然皆衣食於疆土﹐而奔走於四方者亦鮮矣。今輦轂之下﹐四方之人咸鱗集焉。其在官者﹐國初以工役抵罪﹐編成班次﹐有五年﹑四年一班者﹐有三年﹑二年﹑一年一班者。其造作若干﹑成器若干﹑廩餼若干﹐皆因其多寡大小而差等之﹐精粗美惡亦然﹐其大率也。自後工少人多﹐漸加疏放﹐令其自爲工作﹐至今隸於匠籍。若閭裏之間﹐百工雜作奔走衣食者尢眾。以元勛﹑國戚﹑世冑﹑貂璫極靡窮奢﹐非此無以遂其欲也。自古帝王都會﹐易於侈靡。燕自勝國及我朝皆建都焉﹐沿習旣深﹐漸染成俗﹐故今侈靡特甚。余嘗數遊燕中﹐覩百貨充溢﹐寶藏丰盈﹐服禦鮮華﹐器用精巧﹐宮室壯麗﹐此皆百工所呈能而獻技﹐巨室所羅致而取盈。蓋四方之貨﹐不產於燕﹐而畢聚於燕。其物值旣貴﹐故東南之人不遠數千里樂於趨赴者﹐爲重糈也。故終沒於衣食中﹐貴得而貴用之﹐所入僅足以償其勞﹐不能得餘資以享其逸。則百工之事﹐奏技薄而呈能淺也。此固知盡能索不能逃﹐大抵皆爲財用耳。且京師者﹐四方之所觀赴﹐天子者﹐又京師之所視效也。九重貴壯麗﹐則下趨營建﹔尙方侈服禦﹐則下趨組繪﹔法宮珍奇異﹐則下趨雕刻。上有好者﹐下必甚焉。故曰「理人之道﹐當防淫佚之原﹐抑末務而開本業。」今也﹐散惇朴之風﹐成侈靡之俗﹐是以百姓就本寡而趨末眾﹐皆百工之爲也。夫末修則人侈﹐本修則人懿。懿則財用足﹐侈則饑寒生﹐二者相去徑庭矣。

夫百工之事﹐固不可廢也。國有沃野之饒﹐而不足於食﹐器械不備已﹔國有山海之貨﹐而不足於財﹐工作不備已。今使有隴西之丹砂羽毛﹐荊﹑揚之皮革骨象﹐江南之楩梓竹箭﹐燕﹑齊之魚鹽氈裘﹐梁﹑兗之漆絲絺紵﹐非百工爲之呈能而獻技﹐則𨿽養生奉終之具﹐亦無所資。故聖王作爲舟檝之用﹐以通川谷﹔服牛駕馬﹐以達陵陸。致遠窮深﹐所以來百工而足財用也。故曰四方之貨﹐待虞而出﹐待商而通﹐待工而成﹐豈能廢哉﹗然聖王禦世﹐不珍異物﹐不貴難得之貨﹐恐百工炫奇而賈智﹐以趨於淫﹐作無益而害有益﹐棄本業而趨末務﹐非所以風也。夫排抑工賈﹐防塞利孔﹐作法於涼﹐猶恐其奢﹐而況上爲之倡乎﹗古之爲工也﹐因其所能﹐不示以奢﹐男效其耕﹐女效其織而已。如釋其所有﹐責其所無﹐則𨿽良工所擅﹐與庸工所就﹐勞逸異趨﹐巧拙殊軌﹐皆非天之所生﹐地之所產也﹐亦人力之所爲耳。以人力所可爲﹐則逞其無涯之欲﹐何所不至﹖勢不至於以虛易實﹑去農就工不止也。是以善爲國者﹐令有無相濟﹐農末適均﹐則百工之事﹐皆足爲農資﹐而不爲農病。顧低昂輕重之權﹐在人主操之爾。

我太祖髙皇帝埽除胡元﹐奄有中夏。時江西守臣以陳友諒鏤金牀進﹐上謂侍臣曰「此與孟昶七寶溺器何異﹖以一牀榻﹐工巧若此﹐其餘可知。陳氏父子窮奢極欲﹐安得不亡﹗」卽命毀之。其卓識遠見﹐度越尋常萬萬矣。列聖相傳﹐咸遵是軌﹐上供之物﹐俱有定數﹐節儉之風﹐流播至今。故輕徭薄斂﹐恆先本務﹐而凡有興作﹐不以妨民。其湛恩濊澤﹐浸灌人心﹐有以也。邇來國事漸繁﹐百工技藝之人﹐疲於奔命。廣廈細旃之上﹐不聞儉朴而聞奢靡﹔深宮邃密之內﹐不聞節省而聞浪費。則役之安得忘勞﹐勞之安能不怨也。近代勞民者莫如營作宮室﹐精工玩好。先臣劉球上疏云「土木之工不息﹐天地之和有乖。春秋於勞作之事﹐悉書示戒﹐正爲此也。今營作頻年不休﹐𨿽不煩民而役軍﹐然軍亦國家赤子﹐賴以禦暴赴鬭﹐豈宜獨役而不加卹哉﹗」王恕之疏曰「始臣聞朝廷軫念東南﹐特遣近臣賫發內帑﹐前來賑濟﹐不勝欣抃。已而內侍裝載私鹽﹐收買玩好﹐聲勢張皇﹐騷擾郡邑。臣恐遠近聞之﹐將謂陛下惟珍奇是好﹐非社稷之福也。二一公所言﹐豈惟一時讜論﹐實萬世忠謀。使人主錄之座右﹐其所裨黼扆者﹐豈淺鮮哉﹗

至於民間風俗﹐大都江南侈於江北﹐而江南之侈尢莫過於三吳。自昔吳俗習奢華﹑樂奇異﹐人情皆觀赴焉。吳制服而華﹐以爲非是弗文也﹔吳制器而美﹐以爲非是弗珍也。四方重吳服﹐而吳益工於服﹔四方貴吳器﹐而吳益工於器。是吳俗之侈者愈侈﹐而四方之觀赴於吳者﹐又安能挽而之儉也。蓋人情自儉而趨於奢也易﹐自奢而返之儉也難。今以浮靡之後﹐而欲回朴茂之初﹐胡可得也﹖矧工於器者﹐終日雕鏤﹐器不盈握﹐而歲月積勞﹐取利倍蓰。工於織者﹐終歲纂組﹐幣不盈寸﹐而錙銖之縑﹐勝於尋丈。是盈握之器﹐足以當終歲之耕﹔累寸之華﹐足以當終歲之織也。玆欲使其去厚而就薄﹐豈不難哉﹗故曰「雕文刻鏤﹐傷農事者也。刺繡組錦﹐傷蠶事者也。」夫農桑﹐天下之本業也﹐工作淫巧﹐不過末業。世皆捨本而趨末﹐是必有爲之倡導者﹐非所以禦輕重而制緩急也。余嘗入粵﹐移鎭蒼梧。時值燈夕﹐封川縣饋一紙燈﹐以竹篾爲骨﹐花紙爲飾﹐似無厚重之費﹐然束縛方圓﹐鏤刻文理﹐非得專精末業之人積累數旬之工﹐未能成就﹐可謂作巧幾於淫矣。燈夕方䢐﹐門隸請毀。積月之勞﹐毀於一旦﹐能無可惜﹖余禁止之。因思吾浙之俗﹐燈市綺靡﹐甲於天下﹐人情習爲固然。當官者不聞禁止﹐且有悅其侈麗﹐以炫耳目之觀﹐縱宴遊之樂者。賈子生今﹐不知當何如太息也﹗夫爲人上者﹐苟有益於下﹐𨿽損上猶爲之﹐如有損於下﹐𨿽益上不爲。今之世風﹐上下俱損矣。安得躬行節儉﹐嚴禁淫巧﹐祛侈靡之習﹐還朴茂之風﹐以撫循振肅於吳﹑越間﹐挽回叔季末業之趨﹐奚僅釋余桑楡之憂也。

○商賈紀

財利之於人﹐甚矣哉﹗人情徇其利而蹈【「蹈」鮑廷博鈔本及丁丙舊藏鈔本皆作「忘」。】其害﹐而猶不忘夫利也。故𨿽敝精勞形﹐日夜馳騖﹐猶自以爲不足也。夫利者﹐人情所同欲也。同欲而共趨之﹐如眾流赴壑﹐來往相續﹐日夜不休﹐不至於橫溢泛濫﹐寧有止息。故曰「天下熙熙﹐皆爲利來﹔天下攘攘﹐皆爲利往。」窮日夜之力﹐以逐錙銖之利﹐而遂忘日夜之疲瘁也。此何異大毫末而小丘山﹐非毫末果大﹐而丘山果小也。見毫未而不見丘山﹐若前驅而後迫耳。然而商賈之子甘其食﹐美其服﹐飾騎連轡﹐織陸鱗川﹐飛塵降天﹐赭汗如雨。懁巧捷給之夫﹐借資托力﹐以獻諛而效奔走。燕姬趙女品絲竹﹐揳箏琴﹐長袂利屣﹐爭妍而取容。彼且矜誇智能﹐足以自便﹐意籠宇宙之化工﹐計窮人物之變態﹐與時俯仰﹐舉材貨低昂﹐在吾掌握中﹐持籌而算﹐百不失一﹐而不知其智能之小也。語云「大知閒閒﹐小知閒閒。」【「大知閒閒小知閒閒」﹐此莊子齊物論語。原誤作「大智閒閒小智聞聞」﹐據莊子原文攺。】蓋謂是耶﹖

古者聖王重本抑末﹐貴農賤商﹐故賦倍於農。自漢武用弘羊計﹐置均輸官﹐籠天下之貨﹐貴賣賤買﹐商賈無所牟其利﹐而物價悉平﹐名曰平準。又令賈人不得衣絲乘車﹐仕宦爲吏﹐重賦稅以困辱之。自後作業劇而財匱﹐匈奴數侵邊﹐屯戍者多﹐邊粟不給。於是募民輸粟塞上﹐得拜爵除罪﹐復弛商賈之律﹐令佐國家之急。而賈人愈富﹐國用愈不足。乃用卜式﹐下緡錢令﹐用張湯﹑杜周腹誹法﹐以稅民深者爲明吏﹐自是商賈中人之家大率破產入官﹐不事畜藏﹐而賈人亦大困矣。唐初制租庸調外無徵﹐法网疏闊。自置常平官﹐私積貨物﹐貴出賤收。復以宦者爲宮市使﹐命白望數百﹐抑賈人物﹐名爲市之﹐實奪之也。宋懲唐獘﹐置雜買務﹐用京朝官曁內侍參主之﹐以防侵利。若府庫有備﹐令弗復市。至於和市﹐令出官錢以鬻於民而已。迨安石秉政﹐行靑苗﹑均輸法﹐春散秋斂﹐專以富國爲心。富商巨賈﹐皆疑畏駭愕﹐目視不敢動﹐而貿易之意窮矣。此皆本輕而末重﹐末重而不能支之患也。

明興﹐關市之禁視前代尢詳。舟車掌於鈔關﹐爲司徒屬。竹木掌於抽分﹐爲司空屬。鹽課有轉運﹐有提舉﹐而又有禦史稽察之﹔茶課亦然。餘皆領於司徒。卽徵商之法﹐纖悉具備已。余嘗宦遊四方﹐得習聞商賈盈縮。京師負重山﹐面平陸﹐地饒黍谷驢馬果蓏之利﹐然而四方財貨駢集於五都之市。彼其車載肩負﹐列肆貿易者﹐匪僅田畝之獲﹔布帛之需﹐其器具充棟與珍玩盈箱﹐貴極昆玉﹑瓊珠﹑滇金﹑越翠。凡山海寶藏﹐非中國所有﹐而遠方異域之人﹐不避間關險阻﹐而鱗次輻輳﹐以故畜聚爲天下饒。自眞定北至永平﹐素稱阸塞﹐非商賈出入之地。由廣﹑大﹑順﹑平﹐乃東西腰膂﹐南北舟車並集。於天津下直沽﹑漁陽﹐猶海運之故道也。河間﹑保定﹐商賈多出其途﹐實來往通衢。霸州﹑武淸而東﹐僅有樵牧之利﹐無商販之資矣。京師以南﹐河南當天下之中﹐開封其都會也。北下衛﹑彰﹐達京圻﹐東沿汴﹑泗﹐轉江﹑漢﹐車馬之交﹐達於四方﹐商賈樂聚。地饒漆絺枲紵纖纊錫蠟皮張。昔周建都於此﹐土地平廣﹐人民富庶。其俗纖儉習事﹐故東賈齊﹑魯﹐南賈梁﹑楚﹐皆周人也。彰徳控趙﹑魏﹐走晉﹑冀﹐亦當河﹑洛之分。而南陽下蘄﹑黃﹐入襄﹑鄖﹐又與淮﹑泗相表裏。若民物殷阜﹐汝寧爲優﹐而水陸道裏爲便矣。河以西爲古雍地﹐今爲陜西。山河四塞﹐昔稱天府﹐西安爲會城。地多驢馬牛羊旃裘筋骨【「骨」鮑廷博鈔本及丁丙舊藏鈔本皆作「角」。】。自昔多賈﹐西入隴﹑蜀﹐東走齊﹑魯﹐往來交易﹐莫不得其所欲。至今西北賈多秦人。然皆聚於汧﹑雍以東﹐至河﹑華沃野千里間﹐而三原爲最。若漢中﹑西川﹑鞏﹑鳳﹐猶爲孔道﹐至涼﹑慶﹑甘﹑寧之墟﹐丰艸平野﹐沙葦蕭條﹐昔爲邊商之利途﹐今稱邊戍之絕塞矣。關中之地﹐當九州島三分之一﹐而人眾不過什一﹐量其富厚﹐什居其二。閭閻貧窶﹐甚於他省﹐而生理殷繁﹐則賈人所聚也。河以北【山西向稱河東﹐疑此「北」字爲「東」字之誤。】爲山西﹐古冀都邑地﹐故禹貢不言貢。自昔饒林竹纑旄玉石﹐今有魚鹽棗柿之利。所轄四郡﹐以太原爲省會﹐而平陽爲富饒﹐大同﹑潞安倚邊寒薄。地狹人稠﹐俗尙勤儉﹐然多玩好事末。獨蒲阪一州﹐富庶尢甚﹐商賈爭趨。南則巴﹑蜀。巴﹑蜀亦沃壤﹐古爲梁地。地饒姜栗蔬果丹砂銅錫竹木之器。東下荊﹑楚﹐舟經三峽﹐而成都其會府也。綿﹑敍﹑重﹑夔﹐唇齒相依﹐利在東南﹐以所多易所鮮。而保寧則有絲綾文錦之饒。瀘水以西﹐松潘﹑威﹑茂﹐皆邊境矣。洛陽以東﹐泰山之陽爲兗﹐其陰則靑。襟帶山海﹐膏壤千里﹐宜禾黍桑麻﹐產多絲綿布帛﹐濟南其都會也。西走趙﹑魏﹐北輸滄瀛。而川陸孔道﹐並會徳州﹑臨淸﹑濟寧之間。登﹑萊三面距【「距」原誤作「巨」﹐據鮑廷博鈔本及丁丙舊藏鈔本攺。】海﹐宜木棉﹐少五穀﹐利在魚鹽﹐舟車牽挽﹐勞役無休時也。大江以南﹐荊﹑楚當其上游﹐魚粟之利﹐徧於天下﹐而谷土泥塗﹐甚於禹貢。其地跨有江﹑漢﹐武昌爲都會。鄖﹑襄上通秦﹑梁﹐徳﹑黃下臨吳﹑越。襟顧巴﹑蜀﹐屏捍云﹑貴。郴﹑桂﹐通五嶺﹐入八閩。其民寡於積聚﹐多行賈四方。四方之賈﹐亦雲集焉。沿大江而下﹐爲金陵﹐乃聖祖開基之地。北跨中原﹐瓜連數省﹐五方輻輳﹐萬國灌輸。三服之官﹐內給尙方﹐衣履天下﹐南北商賈爭赴。自金陵而下控故吳之墟﹐東引松﹑常﹐中爲姑蘇。其民利魚稻之饒﹐極人工之巧﹐服飾器具﹐足以炫人心目﹐而志於富侈者爭趨效之。廬﹑鳳以北﹐接三楚之舊﹐苞舉淮陽。其民皆呰窳輕訬﹐多遊手遊食。煮海之賈﹐操巨萬貲以奔走其間﹐其利甚巨。自安﹑太至宣﹑徽﹐其民多仰機利﹐捨本逐末﹐唱棹轉轂﹐以遊帝王【「帝王」鮑廷博鈔本作「萬貨」。】之所都﹐而握其奇贏。休﹑歙尢夥﹐故賈人幾徧天下。良賈近市利數倍﹐次倍之﹐最下無能者逐什一之利。其株守鄕土而不知貿遷有無長貧賤者﹐則無所比數矣。浙江右聯圻輔﹐左鄰江右﹐南入閩關﹐遂達甌越。嘉禾邊海東﹐有魚鹽之饒。吳興邊湖西﹐有五湖之利。杭州其都會也﹐山川秀麗﹐人慧俗奢﹐米資於北﹐薪資於南﹐其地實嗇而文侈。然而桑麻徧野﹐繭絲綿薴之所出﹐四方咸取給焉。𨿽秦﹑晉﹑燕﹑周大賈﹐不遠數千里而求羅綺繒幣者﹐必走浙之東也。寧﹑紹﹑溫﹑臺並海而南﹐跨引汀﹑漳﹐估客往來﹐人獲其利。嚴﹑衢﹑金華郛郭徽﹑饒﹐生理亦繁。而竹木漆桕之饒﹐則萃於浙之西矣。江西三面距山﹐背沿江﹑漢﹐實爲吳﹑楚﹑閩﹑越之交﹐古【「古」原誤作「故」﹐據鮑廷博鈔本及丁丙舊藏鈔本攺。】南昌爲都會。地產窄而生齒繁﹐人無積聚﹐質儉勤苦而多貧﹐多設智巧﹐挾技藝以經營四方﹐至老死不歸﹐故其人內嗇而外侈。地饒竹箭金漆銅錫﹐然僅僅物之所有﹐取之﹐不足更費。獨陶人窯缶之器﹐爲天下利。九江據上流﹐人趨市利。南﹑饒﹑廣信﹐阜裕勝於建﹑袁﹐以多行賈。而瑞﹑臨﹑吉安﹐尢稱富足。南贛谷林深邃﹐實商賈入粵之要區也。福州會城及建寧﹑福寧﹐以江﹑浙爲藩籬﹐東南抱海﹐西北聯山﹐山川秀美﹐土沃人稠。地饒荔挺橘柚﹐海物惟錯。民多仰機利而食﹐俗雜好事﹐多賈治生﹐不待危身取給。若歲時無丰食飲﹐被服不足自通﹐𨿽貴官巨室﹐閭裏恥之﹐故其民賤嗇而貴侈。汀﹑漳人悍嗜利﹐不若邵﹑延淳簡。而興﹑泉地產尢丰﹐若文物之盛﹐則甲於海內矣。粵之東西﹐在嶺海間﹐古稱百粵。粵以東﹐廣州一都會也。北負雄﹑韶﹐兵餉傳郵﹐仰其榷利。東肩潮﹑惠﹐內寇外夷﹐爲患孔棘。髙﹑廉﹑雷﹑瓊﹐濱海諸夷﹐往來其間﹐志在貿易﹐非盜邊也。顧姦人逐番舶之利﹐不務本業﹐或肆行剽掠耳。廣以西﹐風气異宜﹐山髙水駛﹐地利物產﹐優贍自足﹐桂林爲都會。柳﹑慶盜區﹐行居苦其荼毒。思恩﹑田﹑寧﹐彊悍尢甚。南寧﹑太平控遏兩江﹐蒼梧開府﹐雄鎭一方。多珠璣犀齒毒瑁金翠﹐皆自諸夷航海而至﹐故聚於粵之東。其楩楠■﹝木巳﹞梓金錫藤葛﹐則產於粵之西矣。滇南重山峻嶺﹐瀉澗紆回。會城之中﹐土沃饒食﹐不待賈而賈恆集﹐以丹砂朱汞金碧珍貝之所產也。臨安﹑大理﹑永﹑鶴﹑楚雄﹐並稱膏壤﹐商賈絕少。若元﹑臨﹑永﹑麗﹐疆鄰諸甸﹐風土迥異矣。然滇南取道貴陽﹐貴陽首思南﹐次鎭遠﹑石阡﹐而都勻﹑銅仁﹑恩州又其次已。郡邑官雜流土﹐民多蠻夷﹐水不涵渟﹐土無貨殖﹐官軍歲給﹐全賴他省﹐而況商賈萬里來投﹐安能有固志哉﹗

余嘗總覽市利﹐大都東南之利﹐莫大於羅綺絹紵﹐而三吳爲最。卽余先世﹐亦以機杼起﹐而今三吳之以機杼致富者尢眾。西北之利莫大於絨褐氈裘﹐而關中爲最。有張姓者﹐世以畜牧爲業﹐以萬羊稱﹐其畜牧爲西北饒﹐富甲於秦。其它藉以富厚者﹐燕﹑周﹑齊﹑晉之郊亦夥矣。夫賈人趨厚利者﹐不西入川﹐則南走粵。以珠璣金碧材木之利﹐或當五﹑或當十﹑或至倍蓰無算也。然茶鹽之利尢巨﹐非巨商賈不能任。第市法有禁﹐西北在茶﹐東南在鹽。茶禁通於西北之虜﹐而多產於東南﹐故其法久而可守。鹽禁限於行鹽之地﹐而在在有之﹐故其法拘而難行。且茶利食於人﹑榷於國者﹐什之一二﹔鹽利食於人﹑榷於國者﹐什居七八。故原大則饒﹐原小則乏﹔上則富國﹐下則富民﹔巧者有餘﹐拙者不足。此其大經也。吾浙富厚者多以鹽起家﹐而武林賈氏用鬻茶成富﹐至累世不乏。周書云「農不出則乏食﹐工不出則乏用﹐商不出則三寶絕。」此衣食之源也。

至西北互市與東南海市﹐其於國計民生損益利病﹐試兩持而並較之﹐不啻天壤易判﹑黑白易分也。乃籌國者知互市之利﹐而不知海市之利﹐何不思之甚也﹖夫九邊互市之初﹐始以紵幣﹐今以金帛﹐而虜酋之交易惟馬。余以紵幣而易疲馬﹐其利猶在中國﹐刺載而出﹐無傷也。今但售以金帛﹐是金入一去不返之虜﹐而以中國所衣之帛﹐易無用之駑駘也﹐不敵明矣。矧虜酋桀驁難制﹐嗜欲無厭﹐今國家竭司農帑藏歲百餘萬﹐猶不免於苛求﹔儻一旦背盟﹐蹂我邊境﹐狼心叵測﹐誰能禦之﹖欲保百年無事﹐余未敢以爲然也。若夫東南諸夷﹐利我中國之貨﹐猶中國利彼夷之貨﹐以所有易所無﹐卽中國交易之意也。且緣入貢爲名﹐則中國之體愈尊﹐而四夷之情愈順。卽厚往薄來﹐所費不足當互市之萬一﹐況其心利交易﹐不利頒賜﹐𨿽貢厚賚薄﹐彼亦甘心﹐而又可以藏富於民﹐何憚而不爲也﹖若曰夷數入寇﹐勢不可通。豈知夷人不可無中國之利﹐猶中國不可無夷人之利﹐禁之使不得通﹐安能免其不爲寇哉﹖余以海市一通﹐則鯨鯢自息﹐必不若虜情之難料也。且互市所輸﹐皆國家帑藏﹐卽閭閻脂膏。海市所易﹐皆民間財貨﹐無妨國計。互市有損而無得﹐海市有利而無害﹐主計者何不思也﹖

至於中國商賈之稅課﹐𨿽國用所資【「𨿽國用所資」鮑廷博鈔本作「𨿽爲國資」。】﹐而多方並取﹐亦所當禁。蓋以各處商人所過關津﹐或勒令卸車泊舟﹑搜檢囊匣者有之﹐或髙估價值﹑多索鈔貫者有之。所至關津旣已稅矣﹐而市易之處又復稅之。夫以一貨物當一稅課﹐有羨余﹐有常例﹐巡攔之需索﹐吏胥之幹沒﹐不勝其擾﹔復兩稅之﹐賈人安得不重困乎﹖余筮仕爲南京工部郎﹐兼攝龍江上﹑下關榷務時﹐與侍禦方克用同事。余語之曰「古者關市譏而不徵﹐徵商非聖朝所宜急。顧緩急在人﹐詎謂今無善政哉﹗」方韙餘言﹐相與弛商之什二。自後商賈樂赴﹐舟楫駢至輻輳﹐國課較昔反增十之五。以此見人心可以惠感也。

●松窗夢語卷之五

象緯紀

堪輿紀

祥瑞紀

災異紀

花木紀

鳥獸紀

○象緯紀

天道髙遠難窺﹐儒者之書﹐或經見﹐或不傳﹐然種種備於星數家﹐可按策而知。總之﹐不離古文者近是。唐孔氏云「積陽之熱气生火﹐火气之精爲日。」易說卦曰「坎爲水﹑爲月。月﹐水之精也。」淮南子云「日中有烏﹐月中有兔。」其說不經﹐要亦陽系於陰﹐陰系於陽之理爾。張衡曰「五星乃五行之精。」三垣二十八捨爲經﹐五星爲緯。三垣居中央﹐二十八宿環遶於四面。一爲中元紫微垣﹐象天子宮寢之位﹐北極五星居之。首前星﹑次帝座﹑次庶子﹑次後宮﹑五天樞﹐卽語云北辰。宋人以銅儀管候之﹐不動處猶在樞星之末一度﹐以其相近﹐故取此名極星。極左右宰﹑輔﹑尉﹑丞之屬﹐而北斗七星附焉。魁四星爲璇璣﹐杓三星爲玉衡﹐象號令之主﹐取運動之義也。一爲上元太微垣﹐象天子殿廷之位﹐十星﹐在軫﹑翼北。一爲下元天市垣﹐象天子明堂之位﹐二十二星﹐在房星東北。宮寢所以燕息﹐殿廷所以聽政﹐明堂所以巡狩。天市歲臨之﹐太微日臨之﹐紫微朝夕在焉。南方列朱雀七﹐曰﹕井﹑鬼﹑柳﹑星﹑張﹑翼﹑軫﹐唐一行以自柳至張爲鶉火﹐故書云「日中星鳥。」東列蒼龍七﹐曰﹕角﹑亢﹑氐﹑房﹑心﹑尾﹑箕﹐心屬火﹐故云「日永星火。」北玄武七﹐曰﹕斗﹑牛﹑女﹑虛﹑危﹑室﹑壁﹐云「宵中星虛。」舉昏以見日。西白虎七﹐曰﹕奎﹑婁﹑胃﹑昴﹑畢﹑觜﹑參﹐云「日短星昴。」以昴當西中也。七曜必遵黃道﹑歷天街﹐歲一受事太微而出﹐猶大臣受君命以行其職。蓋日月同道則食﹔而木曰歲星﹐土曰塡星﹐二皆徳星﹐所居不爲害﹔惟辰星屬水﹐太白屬金﹐熒惑屬火﹐至則爲災﹐而熒惑尢甚。

聞勝國時劉誠意嘗泛舟西湖﹐望五色云見於斗﹑牛間﹐指示友人﹕「此帝王之兆也﹐異日吾當輔之。」吾始祖介然公與之友善﹐因得其傳﹐亦善推步﹑天文﹑占風﹑望气。宣徳間嘗受潘中丞蕃聘﹐與俱至粵﹐設策徵剿﹐凡軍中調遣﹐悉出指畫。一日坐帳中﹐望片雲隱隱起離震間﹐謂潘曰「事濟矣。有頃烈風南來﹐此捷音也。」已而果然。後復居家晦迹﹐一夕臥戶內﹐謂大父曰「此刻有巨星自東北而西南。」吾祖出視﹐果見一星流入西南﹐其光焰焰。因入問曰「星辰至遠﹐何推步不爽如是﹖」答曰「吾腹中自有星盤耳。」吳膳部泉亭曰﹐一人素善星歷﹐辛丑之春﹐語吳曰「近稽天象﹐今歲己酉丑月﹐國家必有大事。」時未之信。後四月九廟災﹐八月昭聖太后崩﹐北虜入寇﹐山西地震﹐十二月虜復入寇﹐殺戮無算。所言皆驗。天垂象見吉凶﹐詎不信然﹗

世廟初年﹐五星聚營室﹐占云「主攺立王者﹐奄有四方。又﹕室﹐太廟﹑天子之宮﹐及土功事。」乃世宗自藩府入繼大統﹐後九廟﹑宮災﹐悉爲更建﹐仍創皇考廟曰獻皇帝廟﹐更三殿曰皇極﹑中極﹑建極﹐三門曰皇極﹑歸極﹑會極。時內侍李芳疑有六極之嫌﹐欲復祖宗朝舊名。髙文端儀時爲宗伯﹐以疏出中官﹐其議遂寢。世宗居西苑﹐土木之工終歲不息﹐亦天象與人事相會云。

隆慶六年﹐熒惑入南斗。占曰「天子下殿走。」時穆宗有疾﹐一日傳旨升殿﹐駕至宮門﹐神思恍惚﹐降階下行﹐召輔臣與語﹐輔臣不諭其意。還至幹淸宮﹐始覺而升座。尋入紫微垣﹐犯帝座﹑上相。予時自關中趨赴畱臺﹐途中每望見之﹐乃兼程疾趨抵任。已而穆宗賓天﹐首相奉皇太后懿旨免官﹐禍幾不測。眞猶影之象形﹐響之應聲﹐自然之符也。

歲丁丑九月﹐彗星出西方﹐長亙五七丈﹐本在箕﹑尾間﹐末指斗﹑牛。其光紅白﹐閃爍搖動﹐令人可畏。占曰「主降舊布新。」又曰「主大臣災。」時禮部題奏﹐奉旨修省。已而江陵聞訃﹐不欲奔喪﹐乃降旨令吏部往諭眷畱意﹐復移咨吏部。余時秉銓﹐爲百寮長﹐諸部院咸勸余上疏保畱。余曰「今日之事﹐惟皇上可畱﹐或相君自畱﹐吾輩安可畱也﹗」尋奉旨致仕。而諸公卿不附者﹐一時盡更。象示不虛﹐豈偶然哉﹗

○堪輿紀

風水之說﹐自古有之﹐不始於郭璞。書云「營卜瀍﹑■﹝氵閒﹞東西。」詩謂﹕「度其原隰﹐觀其流泉。」蓋不過遠水患﹐處原避濕﹐得土之宜﹐而無浸淫之虞也﹐然皆爲建都謀。至卜其宅兆﹐則葬埋以安親體魄。孝子慈孫之心﹐惟欲得善地﹐永無崩蝕侵損患害是已。至璞創爲骸骨得气﹐而子孫受蔭之說。指某山爲發源﹐指某山爲過峽﹐至某山而凝結爲穴﹔某山爲龍﹐某山爲虎﹐龍昂而虎伏﹔某山爲牚﹐某山爲案﹐牚欲有力﹐案欲有情﹔必如是乃延福澤﹐不然則否。於是貪求吉地﹐不獨愚昧細民﹐卽搢紳士大夫亦惑於此。未葬﹐謀求不遺餘力﹐甚至構訟結讎。各謀利己﹐暴露遲久﹐遷徙再三。嗚呼﹐惑之甚矣﹗

太祖髙皇帝定鼎金陵﹐將築宮室於鐘山之陽﹐召劉誠意尋址。誠意度地置樁﹐太祖歸語太后【「太后」似是「髙後」之誤。】。太后【「太后」似是「髙後」之誤。】曰「天下由汝自定﹐營建殿廷何取決於劉也﹗」乃夜往置樁所﹐皆更置之。明旦復召劉觀﹐劉已知非故處﹐乃云「如此固好﹐但後世不免遷都耳。」後往鐘山卜葬地﹐登覽久之。太祖少憩僧人冢上﹐詢劉曰「汝觀穴在何所﹖」劉曰「龍蟠處卽龍穴也。」太祖驚起曰「曾柰此何﹗」劉曰「以禮遣【「遣」原誤作「道」﹐據鮑廷博鈔本攺。】之。」太祖謂﹕「普天吾土﹐何以禮爲﹗」卽命開僧人冢﹐中以兩甕上下覆之﹐啟上一甕﹐見僧人面如生﹐鼻柱下垂至膝﹐指爪旋繞周身﹐結跏趺坐於中。眾皆驚愕﹐不敢前發。太祖始拜告﹐遂輕舉移葬於五里外。向冢前有八功徳水﹐以一淸﹑二冷﹑三香﹑四柔﹑五甘﹑六淨﹑七不噎﹑八除病也。後徙僧冢﹐水亦移遶其前﹐亦異甚矣。今之孝陵﹐卽其故處。數之前定如此。

世宗朝駱太常者﹐浙之永嘉人也。與故相張文忠同邑裏﹐精堪輿術。張時已舉於鄕﹐將上春官﹐邀駱祖塋登覽。駱一望詫曰「此地十年當出宰輔。」乃撫張背曰「惜公之齒長已﹐尙未登第﹐何能應之﹖」次年﹐張成進士﹐任南部郎﹐以議獻廟【「廟」字原無﹐據鮑廷博鈔本補。】禮稱上意。乃召入﹐不次擢用。六年之間﹐晉陟宰輔﹐因薦駱於世皇。令卜壽宮﹐卽今永陵﹐駱所卜也。駱官止太常少卿﹐用其術而不顯其官﹐張之意念深矣。後駱自北來歸﹐將至淸河﹐覩山巒秀拔﹐指示輿人遶山而行﹐登山麓一冢﹐云「此中大【「大」原作「有」﹐系涉下而誤﹐據鮑廷博鈔本及丁丙舊藏鈔本攺。】有佳處。」詢爲誰氏墓﹐土人曰「丁秀士父塋也。家貧無依﹐墓傍之廬﹐卽其居矣。」駱造廬請見﹐語之曰「來歲大魁﹐屬之君矣。」卽如所言。丁名士美﹐己未狀元﹐官至亞卿。夫丁以寒士起家﹐何所營求﹐亦會逢其適耳。

嘉靖壬辰﹐營太君泉臺。時與江右伍堪輿旦暮往來小麥嶺上。一夕至嶺少憩﹐伍向余曰「三臺秀拔。右臺已發﹐李公旻大魁矣。獨左臺未發﹐數年之間亦當出狀頭。」遂指石叢中云「此中必有一冢當之﹐不知屬誰氏耳。」後余己未入仕﹐己亥以內艱歸﹐復過嶺上﹐始知茅公瓚之祖塋在焉﹐正當年伍所指處也。夫茅以戊戌掄魁﹐七年之前﹐伍已預識已。

吾祖當年葬時﹐宗人有素解風水者﹐極言不可。余在傍曰「子孫福澤﹐各有定命。卜地求安親體﹐豈敢於枯骨求蔭庇哉﹗」先大人以爲然。乃開壙下棺﹐卽今積慶山也。自余仕宦﹐人稍稱善﹐旣通顯﹐乃益稱勝。近年行術者咸尋訪登覽﹐謂此祖墳﹐宜出巨公。余笑曰「五十年前不聞此語。」因口占曰「當年荷畚築先塋﹐詞組曾將眾論傾。八座歸來宣誥日﹐無人不道是佳城。」余今擬築三臺之麓﹐不用地師﹐不徇人言。就問者應之曰「有此六尺之軀﹐必有三尺之土。百年後皆土壤爾﹐奚擇焉﹗」示餘子孫﹐毋以斯言爲迂﹐仍聽術人之惑﹐而屢遷屢葬爲也。

○祥瑞紀

古今言祥瑞者詳於禮運﹐而歷代史氏因之。蓋有無其事而有其應者﹐又有反常爲妖而謬以爲祥者﹐未有覩瑞應而不頌功徳者也。昔致堂胡氏曰「艸木之秀異﹐禽獸之珍奇﹐云物之變動﹐無時無之﹐系時好與不好耳。以爲祥瑞﹐注意多有﹐𨿽元狩之麟﹐神爵之鳳﹐尙可力致﹐況其它乎﹗惟上之人泊然無欲於此﹐苟欲之﹐則四面而至矣。」歐陽子五代史云「麟鳳龜龍﹐王者之瑞也。乃出於五代之際﹐而又萃於蜀。此𨿽好言祥瑞者﹐亦可疑焉。」考王建世家之興亡成敗﹐可以知之矣。觀二公之論﹐義正詞偉﹐不足破千古之惑哉﹗

永樂十三年﹐麻林【「麻林」原作「■﹝艸秝﹞林」﹐據丁丙舊藏鈔本及明史成祖紀攺。】國王獻麒麟。文皇喜﹐厚賜之。今萬曆十六年﹐山東靑州產麟。今覽所繪圖﹐乃牛首牛身﹐而毛若龍文。蓋龍與牛交而胎於牛腹﹐產時云覆其野﹐數日始散。故因知西狩獲麟﹐乃魯人獵較偶得之。魯人亦罕識之矣。

宣徳七年﹐山西忻州產龍馬。時於忠肅撫山西﹐具表以進。其略曰「看得前馬鹿耳牛尾﹐玉面瓊蹏﹔肉文被體以如麟﹐項骨隆然而中起﹔頸額露神奇之骨節﹐尾端垂潤澤之茸毛。且載馴載良﹐不驚不擾﹐實爲龍馬﹐誠曠世之上瑞也。臣聞羲皇禦世﹐龍馬出圖。惟皇上特垂寬宥之典﹐溥慰山西之民﹐綸音煥發於九重﹐瑞物遂生於三晉。麕身牛尾﹐姿儀實類於麒麟﹔鳳臆龍鬃﹐體質敻超於騏驥。鍾萃妙關於气運﹐騰驤喜會於風雲。今將所產龍馬﹐母子同輿﹐具本以聞。」此載忠肅集中。則龍馬后世有之﹐不獨見於羲皇世也。

世廟親詣郊壇禱雨﹐尋得雨。賦詩云「煙雨騰騰迷苑林﹐老龍驚起狀千尋。三農此日歡穡秀﹐百谷成時喜賦吟。噓呼還本原陽气﹐震蕩須資雷雨臨。莫謂爾君六事否﹐且喜恩霖抵萬金。」以示輔臣﹐輔臣各賡和進呈。苑獻麥一穗二三穎。上喜爲瑞﹐享於太廟。余守廬陽﹐無爲州獻麥﹐亦一穗二三穎。合肥四鄕﹐產此尢多。余受而藏諸篋笥﹐不敢聞於當路﹐矧聞於朝廷乎﹖伊世子進黃白二兔﹐得溫旨。淛直總制胡宗憲進仙芝一﹑玉龜二﹐謂產自天目﹐芝生其上﹐龜潛於下﹐亦得溫旨。後龜死其一﹐世宗作一聯云「玉【「玉」原作「王」﹐鮑廷博鈔本作「玉」義長﹐今據攺。】恩降世增余壽﹐龜使升霄顯爾靈。」仍命工部以杉爲祕器﹐與白兔同葬。後宗憲復進白鹿二﹐上表云「皇上凝神沕穆﹐抱性淸眞。徳邁羲皇之上﹐齡齊天地之長。乃致仙鹿﹐遙呈海嶠。奇毛灑雪﹐島中銀浪增輝﹔妙體摶冰﹐天上瑤星應瑞。千載余而色白﹐七星戴而道成。曜質名都﹐呈祥瑞世。縞質霜毛﹐變林虞之獸族﹔殊資馴性﹐光云縞之龍媒。實表壽徵﹐名章天鹿。呦呦當宴﹐混玉佩以齊鳴﹔皎皎來遊﹐共瑤章而一色。」表語精工﹐一時稱最。由是臣下各進表文﹐贊頌功徳﹐不可勝計矣。

隆慶辛未﹐余撫關中。漢中解至白兔二﹐欲余具表以進。余以珍異之獸﹐目所未覩﹐宜詳驗眞僞。且走獸之性﹐馴習甚難﹐畜養不易﹐況自陜至京﹐所經道路遼遠﹐所過驛地繁費。乃檄司道勘驗﹐竟停止不進。嗟乎﹗人臣工於媚悅﹐謂可轉移上心﹐不知上心侈逸﹐遂亡警戒﹐不亦昧於責難匡救之道乎﹗

○災異紀

唐五行志曰「萬物盈天地間﹐不過曰水﹑火﹑金﹑木﹑土﹐其用於人也﹐藉之以生﹐闕一不可﹐是以聖王重焉。然是五者﹐在天爲五星﹐在地爲五方﹐在人爲五事。總其精气之用﹐謂之五行。故爲災異之說者﹐舉天地萬物﹐無大無小皆推類附之﹐至詳密已。」以余所覩記﹐因其所發﹐驗以人事﹐往往近其所失﹐而以類應。然時有推之不能合者﹐豈非天地之大﹐固有所不可知者耶﹖仲舒﹑劉向與其子歆﹐皆推本春秋爲證﹐乃至自相謬戾。不知孔子於春秋﹐但記災異﹐而不著事應﹐蓋其愼也。故曰「迅雷風烈必變。」見物有反常爲變者﹐則思其所致﹐爲之恐懼修省而已。若夫士人里巷之占﹐有考於人事而合者﹐有漠然而無所應者﹐又豈足異哉﹗

聞正統間變易甚多﹐其大者如白虹貫日﹑修狼星動搖。己巳七月﹐熒惑犯南斗﹐北虜也先【「也先」原誤作「乜先」﹐鮑廷博鈔本不誤﹐今據攺。】大舉入寇。丙戌﹐帝出親徵﹐郕王居守﹐英國公張輔及列侯﹑諸將帥率師以從。八月﹐帝至宣府。駙馬都尉井源軍遇虜﹐敗績。辛酉﹐帝還土木。也先【「也先」原誤作「乜先」﹐鮑廷博鈔本不誤﹐今據攺。】擁眾追擊﹐王師敗績﹐車駕北狩﹐張輔等皆歿於陣。先是﹐王師未發﹐公卿咸欲遮畱﹐司欽天監者曰「夜觀天象﹐中星動搖﹐輔﹑宰﹑尉﹑丞皆已離次﹐此天意也﹐車駕不可畱已。公等欲忠君愛國﹐須蚤建儲貳以安國本。」計無出於此者。後聞車駕蒙塵﹐皇太后立長子爲太子﹐後尋廢。

嘉靖辛丑四月﹐九廟災。太宗﹑仁宗主皆就焚﹐惟獻帝廟獨全﹐以不相連故也﹐乃頌詔大赦天下。後丁巳四月﹐奉天﹑華蓋﹑謹身三殿災﹐復手自爲詔曰「朕本同姓之後嗣﹐初非王子之可同。惟皇天寶命所與﹐曁二親積慶在予﹐自入奉大統﹐於玆三十六。昨遭無前之內變﹐荷天恩赦佑以復生。此心感刻難名﹐一念身命自【「自」鮑廷博鈔本及丁丙舊藏鈔本皆作「是」。】愛。天心丕鑑朕心﹐朕衷上天明鑑。昨因時旱﹐禱於雷壇﹐方喜雷雨之垂﹐隨有雷火之烈。正朝三殿﹐一時燼焉﹐延及門廊﹐倏刻燃矣。仰惟仁愛之照臨﹐皆是朕躬之罪重。玆下罪己之文﹐用示臣民之眾﹐宜同祗畏﹐首體相關。上承天戒﹐以佐爾君﹐下撫生靈﹐務令安遂。共圖協恭﹐勿仍我棄。故玆詔示﹐咸使知之。」

壬寅十月大霧﹐樹木生冰﹐識者謂主側有陰謀。已而傳旨宣法司﹐出宮人十有六人﹐淩遲東市。先是宮人楊金英等同寧嬪王氏﹑端妃曹氏共謀大逆﹐事幾不測﹐賴方後救全。乃究諸惡罪﹐明正典刑﹐仍戮各犯宗屬。時聖躬方調護﹐不能郊天﹐蓋邪婢逆謀之後﹐不免少傷耳。方皇親銳爲上作大醮於東嶽廟三晝夜﹐旣而題知﹐勞以溫旨﹐有白金文綺之錫。於是九卿堂上官許贊等﹐各捐金延道眾於顯靈宮﹐作醮事三晝夜﹐以祝聖壽。上方崇尙道教﹐如邵元節﹑陶仲文皆以方士得幸﹐位上卿﹐加宮保﹐有致一﹑秉一眞人之號。倡率道眾﹐時舉淸醮﹐以爲祈天永命之事。上亦躬服其衣冠﹐后妃宮嬪皆羽衣黃冠﹐誦法符咒﹐無間晝夜寒暑。禁中建大髙玄殿﹑無上等閣﹐極其綺靡﹐供奉神祇。外則顯靈﹑靈濟等宮﹐皆爲祠禱之所。自上臨禦﹐數年以後﹐稍稍畱意於此矣。

癸亥夏﹐天災流行﹐民多病疫。上命內使同太醫院官施藥餌於九門外﹐以療濟貧民。又命禮部官往來巡察﹐務使恩意及下。上親爲制方﹐名如意飲。每藥一劑﹐盛以錦囊﹐益以嘉靖錢十文﹐爲煎藥之費。其憫念窮愁﹐仁慈懇惻﹐周悉如此。所費亦復萬計﹐不之惜也。

戊申之秋﹐山﹑陜西及山東﹑直隸地震﹐日月不同。惟八月之震﹐京師與直保相同﹐聲如潮湧﹐盂水皆傾﹐朝廷震恐。有近臣上言「此臣下不職之故。臣﹐坤道也﹐宜靜而動。咎在臣﹐不在君。」於是上悅﹐不復下詔修省也。

己酉三月朔﹐日食幾盡﹐天地晦冥﹐諸星盡見。尋有玉旨﹐以議復河套爲生事啟釁﹐罷首相夏言﹐逮系總督曾銑﹐本兵王以旗戴罪出總邊務﹐科道俱廷杖。尋殺銑﹐遂及言﹐坐以官員交結近侍﹐誣同奏啟之律。蓋二相不協﹐陰以此傾之也。

時陜西澄城縣有大山髙數百丈﹐一夕忽吼聲如雷鳴者數日﹐遂分崩而東西徙去﹐相隔五百餘里。撫﹑按以聞﹐奉旨修省。

乙卯冬﹐地震渭南﹑華州等處。余自蜀出陜﹐經渭南縣﹐中街之南北皆陷下一二丈許。東郭外舊有赤水山﹐山甚髙大﹐渭水旋繞山下﹐每出郭時﹐沿山傍水而行﹐今山岡陷入平地﹐髙處不盈尋丈﹐渭水北徙四五里﹐渺然望中矣。過華州華陰﹐覺華嶽亦低於往昔。陵谷之變遷如此。山西猗氏﹑蒲州﹑潞村﹑芮城等州縣地震四五日﹐有一日四五動者。平地倏忽髙下﹐中開一裂﹐延袤數丈﹐惟聞波濤奔激聲﹐近裂處人畜墜下無算。房屋振動﹐皆爲倒塌﹐壓死宗室﹑職官﹑居民以數萬計。余聞先期居民夢天庭發榜﹐首湘陽王【明藩封無湘陽王﹐據明實錄﹐嘉靖三十四年乙卯冬死於地震之難的是山陰王聰澍。】﹐次韓司馬﹐次楊尙書﹑王祭酒﹑劉參知﹐共數萬人﹐後皆壓死﹐是兆端已先見矣。又云﹕黑夜居民見關雲長騎赤兔馬大呼﹕「急隨我行﹗」有隨之向東行者﹐得免。豈西北之奉事惟謹﹐而雲長亦爲之效靈耶﹖余覽國朝名臣奏議﹐弘治十五年元旦﹐地震於朝邑等處凡旬四五日﹐倒房屋﹑壓人畜無算。時載靈寶﹑閿鄕皆然﹐獨不言及蒲。而今蒲之禍獨甚﹐紀數幾甲子一周云。

○花木紀

昔陸放翁有居室紀﹐余自致政歸﹐屏居陋巷﹐構小樓三間﹐長闊之數略與之等﹐起居食飲﹑往來應酬皆若相似﹐緣在城市﹐惟足迹不及公府耳。小窗雜植花卉﹐四時常新﹐憑欄把玩﹐皆足賞懷。

初春水仙開﹐金心玉質﹐俗呼金盞銀臺﹐翠帶飄拂﹐幽香襲人。時梅花同放﹐紅者色如杏﹐白者色如李﹐心微黃者曰玉蝶﹐蒂色靑者曰綠萼﹐有蜜色者曰蠟梅﹐種種皆佳。次瑞香﹐枝葉扶蘇﹐花朵茂密﹐表紫裏白﹐香芬比麝尢淸。次幽蘭二種﹐皆出土產﹐一莖一花曰蘭﹐一莖數花曰蕙。若閩種﹐一莖四五花﹐多至八九花﹐且葉長色靑﹐優於土產﹐其香淸遠﹐出諸花上。時薔薇滿架﹐如紅妝艷質﹐濃淡相間。雜以白荼■﹝艸縻﹞﹑黃棠棣﹐尢堪把玩。惟牡丹名曰花王﹐大者盈尺﹐色有紫﹑有薔薇紅﹑有玉樓春﹑有小桃紅﹐而粉紅爲常品。香气馥鬱﹐聞數十步﹐葉柔而長﹐飄拂掩映﹐萬花莫及。次芍藥﹐艸本﹐紅紫白三色﹐較牡丹差小﹐而葉亦相類。昔人謂牡丹爲木芍藥﹐蓋富麗芬芳﹐可當伯仲。粉團本團圝叢集﹐狀如白球﹐然素縞無香。杜鵑出閩中﹐近四明亦有之﹐俗名石巖﹐色若丹砂﹐樹小花繁。松亦有花﹐色黃如粉﹐調蜜爲餌﹐香鮮適口。薝卜白質黃心﹐香亦透露﹐但千葉不結實耳。時黃萱發叢葉中﹐一莖六七花﹐以次漸開﹐旬餘始盡﹐食之可以忘憂。繼卽夜合﹐花朵甚大﹐形似辛夷﹐白葉赤心﹐每薄暮吐香﹐氤氳滿室。復有山丹﹑捲丹﹑鶯粟﹑滿園香﹐爭妍弄色﹐皆可娛目。入夏﹐石橊吐焰﹐深者如杜鵑﹐淺者若薔薇﹐千葉者無實﹐單葉者有實﹐種同而異。鳳仙色嫩花繁﹐種種不一。蜀葵花艸幹髙挺﹐而花舒向日﹐有赤莖﹑白莖﹐有深紅﹑有淺紅﹐紫者深如墨﹐白者微蜜色﹐而丹心則一﹐故恆比於忠赤。蓮花二種﹐一曰並頭﹐一曰臺蓮【「臺蓮」原作「蓮臺」﹐據鮑廷博鈔本及丁丙舊藏鈔本乙正。】。大異常品﹐不獨綠葉亭亭﹐紅花艷艷﹐而微風動搖﹐香芬馥馥入座﹐芳妍可愛。所謂混質污泥之中﹐擎鮮翠蓋之上﹐可當花之君子。更有茉莉﹐馨香無比﹐花朵繁茂﹐婦女爭摘取之﹐簪插盈頭﹐漸次舒放﹐可供四五旬之賞。種出嶺南﹐今贛亦漸多。入秋﹐芭蕉淅瀝﹐修榦巨葉﹐扶蘇飄蕩﹐花發於心﹐色黃如蜜﹐取充適口﹐味甘如飴。時則桂花滿樹﹐次第開放﹐大約可半月許。每步庭前﹐不覺香滿懷袖﹐采貯瓶中﹐則幾席間皆馥鬱矣。秋葵色蜜心赤﹐榦細葉稀﹐凡十餘節﹐花大而單葉。雞冠髙者數尺﹐矮者數寸﹐大者﹑小者﹑直者﹑橫者﹑尖細者﹑肥大者﹐間有白色﹐而赤者如脂﹐亦稱艷麗。季月﹐菊黃華時﹐艸木皆落﹐非榮華之候。故言菊有明﹐他無有也。然其種甚多﹐余每歲植之﹐童子之心不顓﹐不諳澆灌栽培之法﹐多不成花。善植者臨期各遺數種﹐如梁氏蜜芍藥﹐程氏金芍藥﹐談氏紫繡球﹑金寶相﹑醉楊妃﹑紫牡丹﹐潘氏紫鶴翎﹐江氏狀元紅﹑銀芍藥﹐約三十餘本。列延爽閣下﹐勤灌以水﹐可供月餘淸玩。𨿽花色鮮明﹐不似春花穠艷﹐然淸幽芳逸﹐眞隱君子之花也。入冬﹐山茶花發﹐紅淺二色﹐大曰寶珠﹐單葉千葉﹐亦有二種﹐而更奇者﹐如玉淸絕。惟梅花虯枝如鐵﹐苔蘚翠碧﹐點鋪老幹﹐其花紅白皆有單葉千葉﹐而幽香妍媚﹐不減於霜雪之中。玉蝶﹑綠萼尢爲妙品﹐其實味酸﹐𨿽千葉亦間有實﹐古充薦籩﹐所謂幹■﹝艸撩﹞是也。菖蒲名荃﹐亦分數種﹐虎須爲上﹐金錢次之。又有香苗﹑臺蒲﹑牛頂﹐挺秀庭陰﹐凡十餘盂﹐淸香隱隱。時香苗一種﹐開花三四莖﹐人咸稱異。因憶唐人詩云「君恩已去若再返﹐菖蒲開花日東轉。」是謂菖蒲必無花也。余家連歲見之﹐豈足爲異。然而四時常靑﹐其色不攺﹐是亦艸中之松柏﹐歷歲寒而不雕者與﹖

○鳥獸紀

余家居不畜鳥獸﹐然亦間有所畜。如鶴舞庭陰﹐鹿鳴芳砌﹐錦雞之輝艷﹐白鷴之縞素﹐鸚鵡能言﹐黃鼠有禮﹐亦嘗畜之。靜觀飛走飲啄﹐亦可以暢適幽情﹐非徒玩物已也。因以四方所嘗目覩者﹐述於後。

南海生孔雀﹐鸞鳳之亞也。尾生五年後成﹐長六七尺許﹐展如車輪﹐金翠燁然。初春始生﹐秋月漸雕﹐與花萼同榮悴。尢自珍愛﹐遇芳時美景﹐聞弦歌鼓吹﹐必舒翼張尾﹐眄睞而舞。雌者尾短﹐略無文彩﹐以聲影相接而孕。閩中白鷴﹐紅嘴綠首﹐赤足文身﹐尾長二尺許﹐飛鳴如雉﹐而文彩勝之。東粵產麝﹐狀如小麋﹐冬月香滿臍中﹐入春急痛﹐以爪剔之﹐落處艸木焦黃。其性畏人﹐晝處叢林﹐夜窺人室。余昔在粵﹐命童子廚中取茗﹐偶一遇之﹐不覺春滿衫袖矣。象產南越﹐獸之最大者。其身數倍於牛﹐而目深如豕。鼻長五六尺﹐狀如懸臂﹐食飲恃之。惟雄者有牙﹐長三四尺﹐歲周一易。能別道途虛實﹐稍虛輒止。故夷人難獲﹐以陷阱不能試也。馴習者能起伏舞蹈﹐鼻作簫聲﹐足作鼓聲。人欲乘者﹐懸足送之而上。象奴以鐵鉤制耳﹐以鐵索系足﹐遂悉從人意。今京師馴象所畜三十餘﹐皆如鼠色﹐無一白者。常朝列奉天門外﹐大朝飾錦載寶以狀朝儀。荊﹑楚多麋鹿﹐爲陽獸﹐性淫而遊山。夏至得陰气﹐角解﹐從陰退之象。又曰﹕麋﹐鹿之大者。豈小陽而大陰耶﹖今海陵至【「至」原作「之」﹐據鮑廷博鈔本及丁丙舊藏鈔本攺。】多﹐千百爲羣﹐多牝少牡。兔視月孕﹐以月有顧兔﹐其目甚瞭。今人卜兔多寡﹐以八月之望。是夜﹐深山茂林百十爲羣﹐延首林月。月時明則一歲兔多﹐晦則少。是稟顧兔之气而孕也。生子從口吐出。性狡善走﹐獵者攻之﹐常自穴中躍出﹐乃顧循其背﹐復入穴中﹐獵者反以是得之。鴻雁歲半居南中﹐而恆自北來。大曰鴻﹐小曰雁。淮南子云「雁乃兩來﹐仲秋鴻雁來候。」雁比於鴻小﹐又有白雁﹐來自霜降。杜甫詩﹕「故國霜前白雁來。」蓋謂此也。夜宿沙洲蘆荻蓼葦中﹐失羣哀鳴﹐飛必成序。失醜不偶﹐有夫婦之義﹐故婚禮親迎必奠雁。鸛似鴻而大﹐喜巢大樹﹐含水畜魚巢中以哺子﹐性好旋﹐飛必【「成序失醜不偶有夫婦之義故婚禮親迎必奠雁鸛似鴻而大喜巢大樹含水畜魚巢中以哺子性好旋飛必」﹐此四十二字原闕﹐據鮑廷博鈔本補。】以風雨。鸛感於陰﹐故能先知﹐人探其子﹐必爲捨去。東海產鶴﹐古稱﹕「華亭鶴唳一起十里。」乃禽中之仙。常以夜半鳴﹐聲聞數里﹐雌者聲差下。性好陰惡陽﹐正與雁反。故云「鳴鶴在陰。」好延頸望﹐故稱﹕「鶴以怨望﹐鴟以貪顧。」怨者以望﹐遂以望爲怨﹐不意君之望臣深是已。雉有五采﹐爲文明之象。莊子﹕「澤雉十步一啄﹐百步一飲。」因地之墳衍以爲疆限﹐分而獲之﹐不相侵越。一界之內﹐以一雉爲主﹐餘者𨿽眾﹐莫敢鳴。錦雞似雉﹐而身備五采﹐紅黃相間﹐色澤鮮明﹐遠勝於雉。關中有鬭雞﹐僅如兩月雛﹐團圝無尾﹐小喙短頸﹐羽靑如翠﹐足紅如朱﹐雄鷄有髙大一二尺者﹐遇之喙囁而下之﹐遂辟易去。鳥中最警敏者﹐土人呼爲聒聒雞﹐以其聲之尖利也。燕有二種﹕越燕小﹐黑而紫﹐多呢喃語﹐巢於門楣﹔胡燕比越差大﹐羽多斑點﹐聲亦較大﹐巢屋兩楹間﹐古稱玄鳥【「玄鳥」鮑廷博鈔本及丁丙舊藏鈔本皆作「玄燕」。】。以春分至﹑秋分歸﹐云避社日。豈社主土﹐燕入水爲蜃﹐亦水類﹐土能克水﹐故避之耶﹖西蜀山深﹐叢林多虎豹﹐每夜遇之。遙望林中目光如電﹐必列炬鳴鑼以進。性至猛烈﹐𨿽遭驅逐﹐猶徘徊顧步。其傷重者咆哮作聲﹐聽其聲之多少爲遠近﹐率鳴一聲爲一里。靠巖而坐﹐倚木而死﹐終不僵僕。其搏物不過三躍﹐不中則捨之。有黑白黃三種﹐或曰黃者幼﹑黑者壯﹑白者老。虎嘯風生﹐風生萬籟皆作﹔虎伏風止﹐風止萬籟皆息﹔故止樂用虎。豹亦有赤玄黑白數種。俗傳虎生三子﹐中有一豹。豹似虎而微﹐毛多圈文﹐尢勝於虎。猴狀似愁胡﹐其聲嗝嗝若咳。今蜀中至千百爲羣﹐凡過山峽﹐目猨上下﹐遇行人不避。余時於蜀道中遇之﹐輿人卻步﹐俟其行盡﹐方敢前進。猿亦相類﹐色多黃黑。又曰雄者黑﹑雌者黃。雌者善嗁﹐故巴人諺曰「巴東三峽巫峽長﹐哀猿三聲斷人腸。」河東黃鼠能拱而立﹐所謂「相鼠有禮」﹐象人之威儀也。兩目甚炯﹐善窺伺。人稍遠﹐疾趨至地﹐以兩足分土爲穴﹐頃刻深入﹐急以水灌乃出。故云「往托於社﹐燻之恐焚其木﹐灌之恐敗其塗。」是以諭君之左右。人馴擾之者﹐能捕野鼠﹐入穴必盡取然後已。隴州鸚鵡﹐千百爲羣。禮曰「鸚鵡能言﹐不離飛鳥。」今所見惟紅嘴能言﹐黑嘴不能言。近南中有大紅者﹐毛羽光艷﹐亦不能言。其足指前後各二﹐異於羣鳥﹐舌小而圓﹐故能委曲其聲﹐以像人言。江南鸚鵡亦能言﹐第形小色烏﹐不能及耳。西回回貢獅子﹐狀如小驢﹐面似虎﹐身如狼﹐尾如貓﹐爪亦如虎。其色純黃﹐毛較諸獸爲長﹐而旋轉不若圖繪中形。回回啖以羊肉﹐與之相狎﹐置肉於面﹐獅遂撲面取之。以鐵索系樁於地﹐行則攜之而去。望見犬羊﹐卽毛豎作威。犬羊遠見﹐卽跳躍奔騰﹐辟易數里。此中國所無﹐而人所罕見者也。彼自西域入貢﹐將達京﹐道出關中。余時轄關中﹐故得親覩云。

●松窗夢語卷之六

方術紀

盛遇紀

異聞紀

先世紀

夢寐紀

○方術紀

今天下治方術者多矣。大都以鄕曲庸師﹐指授陳言﹐得古人糟粕﹐未解其神理。間有精詣卓識﹐不遇異人之傳﹐亦揣摩臆度﹐終囿於耳目沿習﹐安能超於耳目見聞之外﹖如扁鵲不遇桑君﹐飲以上池﹐何由隔垣見人五臟癥結﹐特以診脈爲名哉﹗卜筮之法﹐自古記之﹐要在以誠格則神應不爽。相術始見左傳東周內史叔服相公孫敖二子﹐厥後唐舉﹑許負﹑管輅﹑天綱之徒推衍其術﹐至以五行決禍福。則藝文志有太乙星子經等書行世﹐在漢已然。若神仙之說﹐創自齊威【「齊威」原誤作「齊城」﹐據鮑廷博鈔本攺。】﹑燕昭﹐而秦皇﹑漢武熾焉﹐皆方士之爲也。小道可觀﹐致遠恐泥。余僅錄見聞一二﹐條於左。

武林世醫惟陳氏最久﹐以木扇爲號﹐沿自故宋﹐入國朝爲婦人醫。余幼見藎齋者﹐精於脈理﹐杭人歸之如司命。聞吾母娠余時﹐延視﹐曰「夫人當產貴兒﹐無恙也。」後診余脈﹐輒驚訝曰「六脈何一淸至是﹗主當大貴。」適有嗽疾﹐出藥四劑﹐服之卽愈。白下楊某亦善切脈﹐一日謂余曰「今夕主至親來會。」已而先大夫至。後余修輯黃船﹐晝夜程督﹐忽感寒疾。時當躬詣承天﹐候迎梓宮﹐楊欲偕行。值友人代﹐得毋往。楊意亦云厚矣。夫楊爲白下名醫﹐家居旦暮踵門求藥者常滿戶外﹐乃肯一旦偕行﹐其重義輕利﹐有足多者。醫﹐仁術也。彼視餘疾甚﹐不忍捨去﹐楊亦仁人之用心哉。

聞之兪蒲川云﹕嘉禾憲副屠應塤歸休疾篤﹐召醫視之﹐謂得乳香等劑可治。屠詢值幾何﹐醫云不過一金。屠以費多﹐竟吝不發﹐數日而死。扁鵲云六不治﹐而輕身重財居【「居」字原無﹐據鮑廷博鈔本及丁丙舊藏鈔本補。】其一。嗟乎﹐世固有愛財貨重於愛身命者乎﹗抱朴子曰「昧者以身世徇財利。」其斯人之謂與﹖

古人卜筮以蓍龜﹐別有靈棋卜﹐乃張良所受於黃石公者。其法﹐以十二子分上中下擲之﹐據所得﹐按驗以考吉凶。余處閩中﹐與許公應元同爲藩﹑參。許向余曰「白都閫靈棋卜甚驗﹐盍往試之﹖」余擇日齋戒以往﹐白儼衣冠俟於中庭。余執棋向神禱畢﹐白受而三擲﹐卜得幹卦。白口占曰「幹﹐六爻皆龍﹐有飛騰之象﹐公自此飛騰矣。幹﹐天西北﹐今當晉擢西北。幹﹐首諸卦﹐後當位列班首。時介秋冬之交﹐公當蒞任西北無疑也。」吾鄕姚巽之亦善卜﹐余鄕試卜之﹐中式四五十名間﹐一陰數﹐一陽數。會試卜中式﹐亦列四五十名間﹐爲兩陰數。其數皆驗。

余爲南司空﹐入武英殿﹐得瞻仰二祖禦容。太祖之容﹐眉秀目炬﹐鼻直唇長﹐面如滿月﹐須不盈尺﹐與民間所傳奇異之象大不類。相傳太祖圖像時殺數人﹐後一人得免。意者民間所傳﹐卽後一人所寫﹐未可知也。成祖之容﹐大類太祖﹐但兩頤間多髯二縷﹐長垂至腹。內侍相傳﹐上每進膳﹐用金鉤掛髯於耳。又聞袁柳莊云「紫髯過臍﹐卽登九五。」太宗每自拂其須﹐後果至腹﹐始卽位。

柳莊袁珙﹐四明人也﹐以相術遊燕中。成祖命門下士往試之﹐盡目爲公侯。後成祖微行﹐命相。袁一見﹐伏地叩首﹐仰對曰「殿下龍質鳳姿﹐天髙地厚﹐眞太平天子也。向所見諸貴人﹐因此貴耳。」聞袁居浙時﹐偶迷失道﹐入深山遇異人﹐命以五色綫向日下辧之﹐後閱人富貴壽夭﹐如別黑白雲。靖難後召爲太常寺丞。子忠徹能傳父業﹐官至尙寶少卿。

金一亭云﹕李東崖旻未遇時﹐偶步市中﹐一人從旁視之﹐因前曰「吾觀君背﹐貴不可言﹐及觀君面﹐不過狀元﹑卿貳而已。」遂辭去。西湖志載僧人識於肅湣於市﹐曰「異日有旋乾轉坤之功。」傍有方士曰「如斯而已乎﹖」僧曰「不善考終。」方士曰「和尙可教也。」所言皆驗。不知其姓名﹐殆柳莊之流。或以英雄潛伏﹐善觀天命﹑識時宜﹐率賫志而隱者與﹖

滑縣人呂朗負相術﹐數從蒲州王大司馬遊。余時自閩至京﹐王與呂偕來。呂左右顧瞻久之﹐曰「明公當爲冢宰。」余哂之﹐因詢王﹐云「已目爲大司馬矣。」余曰「此言遙遠﹐未足憑試﹐語其近者。」呂云「近者王參知不出半月爲憲長﹐張憲長不踰冬至爲方伯矣。且二公大有同處﹐不出三年﹐俱爲開府﹐當同撫一方﹐至爲冢宰﹑司馬﹐亦同時也。」余曰「冢宰當朝第一官﹐余貌何以踰人﹖」呂曰「五官六府﹐皆應大貴。至如印堂寬廣﹐可容三指﹐世所稀有。冢宰正印﹐非明公誰屬哉﹖」後余爲方伯﹑巡撫﹐如期而至於關中。迨至銓部﹐王入爲司馬。詢其人﹐已物化矣。王司馬嘗述其人始遇於蒲之東門﹐時與楊虞坡冢宰﹑張鳳盤閣老同步﹐呂自道傍物色之﹐盡目爲一品貴人﹐而相楊尢奇中。楊時以參知憂居方數月﹐呂以旬日內當召用﹐出卽爲開府。時庚戌達虜內犯﹐世宗奪情起用﹐至則虜退﹐遂擢開府。後楊爲少傅﹐張爲少師﹐王爲少保﹐皆至一品。吾杭日者賈勛﹐受業於吳氏日章﹐常推吾母命當以子貴。後推余命﹐賈署云「五行彷佛一璠玙﹐廊廟圭璋可待時。中道崢嶸轟烈甚﹐爭看腰下佩金魚。父母好﹐昆不少﹐妻妾三賢﹐兒郎四寶。戌酉運之交﹐準擬步靑霄。」語皆奇中。

季泉孫公升﹐忠烈季子也。乙未歲﹐余上春官﹐孫邀鄕人同事者飲。飲中各問生辰﹐孫一一坐算不言。頃之﹐眾起離席。孫私語余曰「吾與兄爲同年友﹐在坐止吾二人也。但中年運限不利﹐未知究竟若何耳。」尋爲余細推﹐復云「無妨於身命﹐第西方二十年﹐宦途淹滯。行至南方﹐輒通顯矣。」夫以數十年之遲速顯晦﹐決於八字之間﹐公之精於術數如此。孫是歲登一甲﹐余附二甲﹐並致位正卿。孫先十餘年爲宗伯﹐余後十餘年爲冢宰。

湖州劉南坦年七十餘矣﹐飲食步履﹐無異壯年。喜誦讀﹐善文詞﹐人愛敬之。日對賓客﹐淸譚劇飲﹐極歡恣謔﹐夜懸木桶於臥室梁間﹐使童子設梯﹐攀入卽命去梯﹐趺坐於中。遇冬日﹐畜一白貓溫足。如此休息﹐不就牀榻久矣。人謂劉得祕傳﹐深悟養生之理。

華山李道者善養生術﹐余時以寮友李樓源疾﹐安車迎之至關。入見長揖﹐席地而坐﹐惟飲水食生。黃冠艸履﹐身衣一衲﹐寒暑不更。視人疾不施藥餌﹐惟令人調气守神。時樓源形若槁木﹐气若湍急﹐尙戀一官。道者亦云不治﹐乃辭歸華山。余顧所坐處﹐其气猶蒸蒸然起於地中。非得養﹐安能若是。

嘉靖時有段朝用者﹐遊方無藉﹐投郭勛家﹐畜煉丹砂﹐言黃白之術。勛薦於朝﹐上謂假此以儲國用﹐遂畱禁中。後勛敗﹐朝用數爲之解﹐上不之聽。姑令進藥點金﹐驗其眞僞﹐卒不驗。後逼取勛家遺資爲飾脫計﹐而毆人致死。事聞﹐上命錦衣衛送拿法司議死﹐無少假借。蓋世宗英明果決﹐每每如此。仍籍沒家資﹐遣其家口﹐以重懲妖妄云。

○盛遇紀

國家以科第取士﹐士亦以科第取榮﹐自鄕舉﹑會試以曁廷對﹐皆以首擢爲奇遇。而仕宦至宰輔﹐髙年厪聖眷﹐此尢人情之至榮﹐今昔之希覯也。吾浙商文毅公輅三試居首﹐位臻宰輔﹐後致政居家者十年﹐而聖眷優渥。我明二百餘年以來﹐一人而已。至於盛事難逢﹐盛典難繼﹐則一姓科第之多﹐亦不易得﹐因列之以紀其盛。

聞東崖李公旻未第時﹐殊不檢束。督學李士實薄之﹐當大比年﹐不令應試。李赴烏臺﹐命題立就﹐輒見拔﹐然已及諸生起送之期矣。李趨入座﹐忽五色鳥從空下墜﹐止於庭。眾咸驚異﹐羣起聚觀。李因賦一律云「五色翩翩世所稀﹐講堂飛止正當時。定應覽徳來千仞﹐不爲希恩借一枝。羨爾能知鴻鵠志﹐催人同往鳳凰池。解元魁選猶閒事﹐還向天墀展羽儀。」意气豪邁﹐時占大器。後旣發解﹐上春官不第。時王徳輝華連捷得狀頭﹐李作一絕戲之曰「長安三月花滿陌﹐狀元及第人爭識。我亦有志當努力﹐策馬揚鞭始今日。」句𨿽不工﹐而狂生矜誇﹐往往若是。卒以次科取狀頭﹐亦奇絕矣。

胡端敏爲諸生﹐寄籍昌化。督學使得公捲﹐奇之﹐曰「小邑安得有此異才﹗」乃批云「艸裏靈芝﹐鳥中丹鳳。」後詢知爲仁和人﹐乃曰「吾固知非此中士。」因期以解首。胡云「尙不如姚江之王守仁。」督學云「王亦可首。」又云「尙不如天臺之秦文。」督學云「此小有才﹐不能大用也。」後秦舉第一﹐胡第二﹐王第六。後秦無建立﹐王執宸濠﹐封新建伯﹐胡豫發宸濠姦﹐位至大司馬。何先達知人﹐預料不爽如此。謂觀文可以知人﹐信矣。

憲廟時﹐大學士李東陽楚人﹐與洛陽劉學士健同朝。一日候駕丹陛下﹐日初出﹐劉顧李曰「曉日初燻學士頭。」李應聲曰「秋風正貫先生耳。」楚俗多幹魚﹐洛陽有盜驢之諺﹐彼此蓋惡相嘲﹐而拈對整捷。二公誠儒雅風流﹐乃當時太平和徳﹐亦可想而可見也。

吳郡記云「國朝大魁﹐前甲戌張信無聞﹔丙戌林環﹑戊戌李琪【按永樂戊戌狀元爲李騏﹐此作「琪」﹐誤。】﹑庚戌林震﹐皆終修撰﹔壬戌劉儼﹑甲戌孫賢﹐終太常卿﹔丙戌龔用卿﹐終祭酒﹔戊戌曾彥﹐終侍講﹔庚戌錢福﹑壬戌康海﹑丙戌羅倫﹑甲戌唐臯﹐皆修撰﹔丙戌楊維聰﹐太常卿﹔戊戌茅瓚﹐吏侍﹔庚戌唐汝楫﹐修撰﹔無一登臺輔者。」至今壬戌申時行﹐入殿閣年未五十﹐在位極久。且一甲三人﹐余有丁﹑王錫爵同時入閣﹐俱至一品﹐爲一時之勝事云。

隆慶戊辰﹐遇冊立東宮。余乞恩移贈本生大父母﹐奉旨兪允。制曰「國家懋崇惇本之仁﹐備設緣情之典。覃恩再世﹐皆勸孝以作之忠﹔推錫所生﹐宜自親而率之祖。臣私是卹﹐國制斯彰。爾張某﹐乃總督兩廣軍務兼理糧餉兼巡撫廣西地方兵部左侍郎兼都察院右僉都禦史某之伯祖﹐而實其父贈兵部左侍郎兼都察院右僉都禦史某所生之父。性資純朴﹐行誼端方。惇孝友而庭無間言﹐守忠信而鄕多令譽。賓飲公推乎宿徳﹐托疾已辭﹔冠服例錫於髙年﹐避榮不受。積有純祉﹐駿發後賢。分則從孫﹐必本貽謀之善﹔才爲國士﹐方資捍禦之勛。久未沾追贈之恩﹐蓋由拘所後之制。玆朕覽奏詞而嘉孝悃﹐稽世徳而美慶源﹐特贈爾爲通議大夫兵部左侍郎兼都察院右僉都禦史。弟兄兼貴﹐爰恩命之殊常﹔孫子永昌﹐迓休光於無涘。」我朝若大學士楊文貞士奇﹑大司空朱鎭山衡與余﹐本生大父母沾曠典者﹐僅三姓雲。

萬曆戊子﹐臺長吳公時來疏請間舉曠典﹐以優老臣。奉旨﹕「張某等都著照恩詔事例﹐給與月米歲夫。」時海內以正卿致仕得荷寵頒者﹐若原任南京禮部尙書何維柏﹑陶承學﹐南京吏部尙書袁洪愈﹐南京兵部尙書郭宗臯﹐南京工部尙書曹亨﹐戶部尙書畢鏘﹐與余僅七人。後庚寅歲﹐余年八十﹐撫﹑按復會題優禮老臣以彰盛典。奉旨﹕「照例存問。」余再荷天恩﹐頒賜優渥。乃具疏陳謝﹐有云「裏閭驚異﹐誇百年未見之榮﹔士庶歡騰﹐協三代尙齒之典。」以申感戴之私云爾。

余杭鄕試發解者﹐洪武中有花公綸﹐天順沈公繼宣﹐嘉靖間有餘弟濂﹑周公詩﹐隆慶間淩登瀛﹐萬曆初年莫睿。而會元則仁和邵公銳﹐發於正徳戊辰。狀頭前有李公旻﹐後有茅公瓚﹐皆止吏部侍郎。乃得入殿閣者﹐穆宗朝有髙文端公儀﹐自今上卽位﹐首召余入柄銓政﹐皆前此所未有。若夫科第之盛﹐萃於江氏﹐直接五世﹐共六進士矣。始參政公玭﹐繼南宗伯文昭公瀾﹐繼編修暉﹑少司空曉﹐又繼僉憲圻﹐今副憲鐸。乃父祖子孫﹐後先相繼﹐海內希覯也。余家自季父兩山諱應祺﹐以正徳庚午﹑辛未聯登科甲﹐己卯季父應佑舉亞魁﹐入嘉靖辛卯﹐余弟濂發解﹐甲午﹑乙未余亦聯捷﹐後丁酉弟洵鄕舉﹐戊戌濂成進士﹐庚子弟洽【「洽」原誤作「洛」﹐據下文及鮑廷博鈔本攺。】﹑溥同舉於鄕﹐而辛丑洽又成進士。是後稍衰微﹐而猶有洲舉辛酉﹐侄杞舉庚午﹐梠舉壬午﹐亦綿綿若繼。杭之巨姓﹐咸不及也。

○異聞紀

嘗聞生死鬼神之說﹐儒者以爲子所不語﹐恐滋惑也。不曰原始之生﹐要終之死﹐故知死生之說﹔遊魂爲神﹐歸魂爲變﹐故知鬼神之情狀乎﹖太史公曰「人之所生者神﹐所托者形﹐形神不離則生﹐形神相離則死。」蓋神附於气而寄於形﹐故無時離气而有時離形。气有陰陽﹐而鬼神判焉。孰謂虛無幻妄﹐不可窺測哉﹗乃知鬼神之說﹐亦自然之符。因紀所聞以辧惑。

大名府元城縣吏馬負車有女方七歲﹐中痘死﹐已瘞東郊數日。東關人李姓者亦有女同庚﹐以中風死﹐亦往瘞於東郊。忽聞棺中有聲﹐急啟視之﹐卽不認其父﹐歸又不認其母﹐自言我馬氏也。傳聞負車﹐負車往視﹐女輒抱之泣﹐言前生事﹐一一不爽。乃乞李攜還﹐將至負車家﹐故置之﹐使自行﹐徑入馬家﹐拖負車妻又泣。所遺衣履與戲弄之物﹐手探卽得﹐安然以馬氏爲父母﹐竟育負車家。馬曾爲余舊屬吏﹐自述其如此。

內江趙大洲貞吉﹐餘同榜士也。庚申歲以南司空丁外艱﹐歸家數日﹐次子年二十四﹐質美能詩文﹐一夕薄暮﹐二靑衣引之去﹐徑赴江中渰沒﹐江上碓船親見之。旣詢﹐二靑衣亦二書生也﹐渰沒於此。是夕書生之母﹐夢子還家﹐自幸得代。大洲親與餘言﹐余曰「公素探理窟﹐此何理耶﹖」趙曰「本無此理﹐而今有此事﹐豈不異哉﹖」因憶往歲少宗伯程文徳爲司成時﹐過姑蘇﹐其子忽墜河沒。彼程僅此子﹐年亦二十餘。夫二公皆有道者﹐不能庇其子﹐則生死有命﹐豈人之所幸免乎﹗

徐符卿江山曰﹕曩官國子監時﹐吳中一監生﹐執桃木機﹐善以符水召致諸仙﹐言人間禍福。嘗一試之﹐咒禱良久﹐云至矣。問曰「何仙﹖」書曰「徐正郎。」符卿曰「何名﹖」書曰「汝思親故。」思之﹐惟徐潭爲吾鄕有戚。叩之﹐書曰「是已。」符卿曰「何以至此﹖」書曰「吾爲郎時﹐謬決一獄﹐今冤死者訟於神﹐拘至鞫訊﹐至數日矣。旅魂窮愁﹐甚爲苦楚。」徐聞﹐毛髮俱豎﹐具酒肴祭之。因感報應幽冥之說﹐亦或有之﹐當官者可以警矣。

余介然祖自幼穎異不凡﹐善通九流百家言﹐尢精周易性命之理。疾且革﹐示子若孫曰「余解脫未盡﹐尙遊人世。」因手題曰「我生原有數﹐數盡復歸玄﹐來往自然理﹐何須求異端。」以成化乙未八月十一日子時歿。時本縣西南﹝有以此時日生男者﹐云夜夢城中張某來投﹐後不知所終。又語子孫曰「無患枝未茂﹐將來自必繁﹐必有充閭者出焉。」由今觀之﹐自曾祖以下才六世﹐其間相去僅百餘年﹐而子孫之繁衍已幾三百餘人﹐甲於郡城已。是吾祖不惟知一身之生死﹐而後數世皆已逆覩之﹐其神異如此。

毅庵祖家道中微﹐以酤酒爲業。成化末年值水災﹐時祖居傍河﹐水渰入室﹐所釀酒盡敗﹐每夜出傾敗酒濯甕。一夕歸﹐忽有人自後而呼﹐祖回首應之﹐授以熱物﹐忽不見。至家燃燈燭之﹐乃白金一錠也。因罷酤酒業﹐購機一張﹐織諸色紵幣﹐備極精工。每一下機﹐人爭鬻之﹐計獲利當五之一。積兩旬﹐復增一機﹐後增至二十餘。商賈所貨者﹐常滿戶外﹐尙不能應。自是家業大饒。後四祖繼業﹐各富至數萬金。夫暮夜授金﹐其事甚怪。然吾祖以來﹐世傳此語。豈神授之以開吾祖家業耶﹖

余左轄關中﹐入棘院提調。忽感寒疾﹐旬餘日不解﹐形神倦敝。恍惚間﹐遙見千軍萬騎﹐羅列階下。余曰「此何爲者﹖」壯士跽而前曰「爲公防衛。」久之﹐顧盼輒見。余勞之曰「汝等守此日久﹐可罷去。」彼應曰「不敢離。」詢其糧艸﹐曰「有備。」詢其屯聚﹐曰「外垣。」時巡臺遣吏視疾﹐余令傳語軍士罷歸。吏不知所謂﹐四顧駭愕﹐疾趨而出。時餘皆心覺之﹐豈鬼神呵護之說﹐信有之耶﹖後再撫關中﹐提督軍務﹐實爲三軍司命﹐意者其以是乎﹖

歲丁丑﹐余奉旨致仕。馳至彭城﹐河尙未冰﹐乃乘舟順流而下﹐至崔鎭﹐河冰始合﹐累日不解。舟泊河涯﹐四顧無人煙﹐余秉燭夜坐﹐衣不解帶﹐憑幾假寐。忽夢神人五丁﹐踴躍而前﹐爲余鑿冰通道。方覺﹐果有五人乘小舟來﹐奮梃大呼﹕「河冰忽解﹗」至旦﹐舟始入淮﹐大風飆起﹐河冰復合。余乃得優遊渡江而歸﹐亦神佑云。

○先世紀

吾先世多隱徳﹐勝國以前無聞﹐所僅傳者惟髙祖以來四世。然而芳規懿矩﹐湮沒不彰者多矣。余自幼聞之父兄所誦說﹐得其一二遺行﹐皆可令吾子孫世爲則﹐敬錄於左。若曰表彰先世之休美﹐闡揚潛徳之幽光﹐則闕略未備﹐無由殫述也。

髙祖介然公﹐始祖之繼室王所生﹐前室姚已生子瓛﹐迨議繼娶﹐以瓛寄養親家﹐紿王無出﹐王乃納聘來歸。久之﹐習知王徳﹐曰「家務繁冗柰何﹖乏助﹐須借力親中。」王曰誠然。始祖乃謂無庸借資﹐具以實告。王令卽日來還﹐長旣專主﹐少且勤學。世籍錢塘﹐僅以十一分弟出居仁和﹐絕無計較。後瓛子五﹐分資不均﹐爭訟數年﹐有幾缸幾萬傳言﹐人益服吾祖之不可及也。他事髙潔類如此。

介然祖嘗受知於潘中丞蕃﹐聘之入粵﹐贊畫嶺表。調兵望气﹐度彼度己﹐一出勝算。功成後﹐潘將【「將」原作「公」﹐據鮑廷博鈔本及丁丙舊藏鈔本攺。】薦公大用﹐輒夜離故所﹐間道奔歸﹐變易姓名﹐無從尋覓。因示子孫曰「吾以百姓傳自先人﹐今遺兒輩百姓矣。」嘗自述曰「有意欲嘗千【「千」原誤作「幹」﹐據鮑廷博鈔本及丁丙舊藏鈔本攺。】日酒﹐無心去傍五侯煙。」又曰「夜寒荷葉杯中飲﹐春暖梅花帳底眠。」自題小像曰「丹靑點染苦勞神﹐寫出緣何喚作眞。自己幻軀畱不得﹐卻從身外更求身。」亦可想其超然物外之度矣。

質庵祖患臂風﹐以厚資得傳膏藥方﹐貼之輒愈。鄕人患風者多﹐乃終歲營辦藥物﹐至端陽日修合成膏﹐偕一老嫗制之﹐袖以與人。所至叢集索取﹐每日以數百計﹐歲費不吝。寒冬道遇凍餒﹐解衣衣之﹐或贈以金。吾祖出外﹐祖母必預置絮襖以待。其周人之急﹐不啻疾痛困乏之由己也。

兩祖一夕夜歸﹐覺神閣有聲﹐燃燈照見一偸兒藏身其上。祖遽呼曰「何事誤登吾閣﹗」接以梯﹐令下﹐慰曰「無恐。」袖有數銖金﹐取而授之﹐開戶放出。吾族人每傳誦此事。鄕鄰有橫暴者﹐偶事相參差﹐向暮吾祖在門﹐其人蓬跣相過﹐厲聲詈﹐態極狠惡。家僮憤恨不平﹐欲共擊之。祖嚴拒禁之﹐立聽惡聲漸息始入。或問之﹐曰「吾進內﹐羣僕必毆之。昏夜憤擊﹐生死莫測。吾甘受其辱﹐不與之較﹐彼自快心消气矣。」後其人果悔﹐偕二三父老來謝﹐一笑而釋。

先大夫本伯父愛山公同母弟﹐伯最嚴厲﹐平居怡怡無忤﹐間有齟齬﹐伯髙聲叱之﹐先大夫長跽不起﹐不已﹐繼之以泣﹐伯稍稍解去。余後服官﹐先人不事經營﹐家業漸落﹐吾母以爲憂。先人曰「富貴不可兼得﹐兒旣爲郎﹐吾兩人皆受恩封﹐一家驟致三貴人。卽貧﹐不乏衣食﹐何憂之有﹖」又嘗問余曰「兒志何如而足﹖」余對曰「有屋數椽﹐有田百畝﹐一二幹僕﹐給我蔬食﹐如斯而已。」父大喜曰「兒志如是﹐先人所遺﹐分付爾輩﹐應足汝志。第出爲淸白吏﹐毋區區身家計也。」余須臾不敢忘。

祖父晚年﹐有司皆邀鄕飲﹐力辭謝曰「何敢辱朝廷恩禮。」人詢之﹐則曰「此國家大典﹐非齒徳俱尊﹐不克當也。余何徳以當之﹖」余秉銓歸田﹐郡守虛大賓之席﹐每歲躬造門請飲。余承祖父訓﹐終不一赴。夫盛典本以敬老尊賢﹐所敬或非老﹐徒以爵先﹐所尊未必賢﹐滋多僞飾。有司愛禮﹐僅僅存羊﹐學校徇情﹐名實淆混﹐典禮不足爲重﹐非一日矣。祖父之不赴﹐有以哉﹗

○夢寐紀

周官占夢以六夢定吉凶﹐其一曰正夢﹐謂無所感動而夢﹔曰思夢﹐謂意念所及而夢。要皆神與物遇﹐寐與寤通﹐往往應驗不爽﹐非幾有露於先﹐卽神能覺於蚤也。以余所夢﹐曁聞人言﹐漫識如左。誠知數爲前定﹐可無願乎外已。

余爲諸生時﹐同學李生夢官司剃度數十僧﹐余亦在列﹐名次三十六也。余所自夢﹐一靑面鬼手授朱履一兩﹐內題三十六名。後鄕試中式﹐乃四十九名。比北行﹐夢一人授靑錢十文﹐曰擲地背多者中。餘一擲得六背﹐再擲得七背﹐其人曰「數如是﹐足矣。」乃中式四十二。一以四九﹐一以六七﹐數皆暗合。

甲午歲首﹐夢一人紫衣繡裳﹐異香襲人﹐謂是上帝侍者﹐從空驀下庭除﹐揖余而歌曰「乘雲冉冉下瑤天﹐特訪當年跨鶴仙。一爵瓊漿和柏露﹐鏘金曳玉鳳樓前。」與一玉爵﹐余逡巡未敢舉。曰「此三淸殿上物﹐非凡間所有。持贈之意﹐但乞一言復命耳。」余答歌曰「盥手焚香憶九天﹐偶來塵世挾飛仙。從知自有靑冥路﹐恍惚輕裾帝座前。」神爽气淸﹐飄飄然有淩雲之思。是秋領鄕薦﹐明年登進士服官。

丙申需次銓曹﹐孫斯立過余﹐謂其內子夢餘移家水中央﹐傍有紅廟﹐意謂都水郎﹐但紅廟不知爲何。余亦自夢入朝領一木牌﹐上書「督造」二字。後選南京龍江關﹐監造戰艦。公廨在曠野中﹐四圍皆水﹐左有朱門晏公祠﹐大門一坊﹐果題曰「督造」。

余筮仕爲郎﹐夢入重門﹐龍樓鳳閣﹐虎衛鵷班﹐朝儀甚肅。仰瞻黃幄﹐南面聽政者十歲幼沖之聖也。最上一公楊姓﹐魁然若舊識﹐遜余卽其次﹐踧踖如也。上怡然命之就列﹐楊遽去。後三十年﹐歷兩朝﹐值萬曆攺元﹐正當十齡。冢宰楊襄毅病免﹐余從南工部入代﹐趨朝之日﹐光景班行﹐宛若往年所見。

余守大名以裁節忤尹兵司﹐至不相容﹐擬投牒去。五日之後﹐夢尹邀飲一山亭上﹐伸楮索題﹐余援筆書曰「剖破藩籬便盍簪﹐當杯聊與共酣談。樊籠卽是重霄羽﹐槽櫪無非千里驂。玉壘晴風開遠岫﹐金城秋月照寒潭。眼前何限空中色﹐眞賞寧須著意探。」余曰「玉壘﹐蜀山﹔金城﹐陜地。柰何非此處景﹖」尹指西南曰「其地卽是矣。」稱賞舉觴﹐余滿飲數杯﹐取酒酬之﹐尊已空矣。不久尹以賄罷﹐余擢憲副﹐果歷川﹑陜二省。

萬曆初年﹐余在舊京守司空尙書﹐抱病將歸。忽夢入都下﹐奉傳宣﹐有兩朝衣上公引余至禦前。上起立﹐手援三冊﹐各題二字於面﹕一曰「徵治」﹐二曰「進賢」﹐三曰「安民」。余稽【以下俱亡】

●松窗夢語卷之七

權勢紀

忠廉紀

時序紀

風俗紀

自省紀

○權勢紀

自古爲國家患者無如權臣﹐蓋勢重危國﹐勢輕危身﹐危國者難制害大﹐危身者易翦害小﹐信然已。我國家自罷宰相﹐分任六部﹐復有都察院﹑大理寺﹑通政司臚列其間﹐命曰九卿。軍旅屬之世冑﹐設五軍都督府司其籍伍﹐而訓練檢閱﹐復以文臣總理機務。其紀綱之密﹐不啻犬牙相錯﹐誰敢恣行胸臆﹗間有陰竊人主喜怒﹐以威脇搢紳﹐搢紳亦重足屏息﹐惴惴恐懼。然英明之主一奮幹斷﹐則削籍詔獄﹐曾不少貸﹐亦足爲世訓戒矣。

武定侯郭勛自世皇登極以來﹐漸被恩寵。久之﹐遂擅威福﹐罔財賄﹐虐搢紳﹐收集無籍﹐殊多不法。上親遇有加﹐封翊國公﹐乘轎都下﹐皆出異數。後科道糾發其事上獨斷無所假﹐下之獄﹐滅其黨惡數十人﹐遂命法司議勛死。嗚呼﹗小人恃寵放恣﹐從古如斯﹐然未有不及其身者也。而姦邪不鑑﹐人主不察﹐貽害國家﹐往往有之。孰如世皇英武果決﹐去狐鼠而奠安城社者﹖賢於古昔遠矣。

禦史胡守中者﹐素善逢迎﹐巧中上意。方上之幸承天也﹐守中巡按順天﹐奔走承順﹐無所不至。威劫百姓財力﹐以賄賂中官﹐密通誠懇﹐遂由禦史不踰年驟擢少司馬兼副中丞﹐總內臺事。時及北虜入寇山西﹐上命出督軍餉﹐守中益豪橫亢恣。虜退旋朝﹐盛陳兵馬﹐聲勢孔赫﹐所過斂迹。其子亦從行﹐橫索人財物。有諫議章發其姦﹐上怒﹐命逮錦衣獄﹐擬罪至死。余昔遇其人﹐外粗鄙而內險邪﹐小人之尢者也﹐而乘君子之器。是以播惡於眾﹐不久而敗﹐理之常耳。故君子貴立徳﹐而恥幸進也。

咸寧侯仇鸞恃寵交恣﹐庚戌之變﹐擇爲大將軍﹐握重權﹐朝廷賞賚不貲。然實無寸尺之功﹐縱其奴隸漁獵百姓﹐乞恩親厚﹐皆屬濫膺﹐且排抑搢紳﹐貪婪無忌。都禦史曾銑發其姦贓﹐乃被逮。鸞遂訐銑行賂﹐掩敗冒功﹐妄議恢復河套﹐搖動關中﹐人情大洶。亦逮銑詔獄﹐尋殺之。鸞釋不問。至是以誤服熱藥死﹐上下諭數其罪﹐收朋黨系獄。一時權貴﹐轉盼淒涼﹐人臣可以鑑矣。

故錦衣陸炳﹐都督松之子也。松故興國衛士﹐傳其妻有阿母保護功。松歿﹐上命炳代父掌衛事﹐亦授都督﹐尋加師﹑保﹐寵幸無比。歲戊午﹐余往次銓曹﹐陸遣使者一二輩遠迎。余曰「誤矣。吾與乃公生平無半面之識﹐何故來迎﹖」使者曰「不誤。」往復主命﹐卽掃除捨館以待矣。迨入京﹐陸卽過訪﹐厚饋飲食。余曰「僕素無交誼﹐足下遇之何厚也﹖」陸曰「若非能知公﹐因公故人五臺知之。」余曰「五臺於魏郡相與善﹐故謬稱許。足下何信之深也﹖」陸曰「五臺剛直﹐不輕﹐許可﹐每論議時務﹐必稱引公以爲法程。僕企慕久矣﹐不意今日得望見顏色﹐以慰生平也。」自後數數過訪﹐執禮甚恭。後余補官西蜀﹐道經承天﹐會陸有父喪﹐媿無以答其意﹐爲文奠之。後陸歿﹐爲時宰相傾﹐籍沒﹐其子亦逮系。余柄銓朝審﹐始釋其子。蓋陸方寵貴﹐權傾中外﹐搢紳咸側目﹐余以折節禮下士夫﹐其恭謹有可嘉者。且當世廟時﹐每逮搢紳下錦衣鞫訊﹐或詔譴廷杖﹐彼皆緩刑以俟上怒之解﹐賴其保全者甚眾﹐不可謂無功於搢紳也。時亦以餘言爲公論云。

華亭柄國﹐新鄭爲亞相。余自關中入爲理卿﹐過訪新鄭。渠云「昨華亭詢公﹐余以至明答之﹐若未滿其意。竊謂今之居官任職﹐多昏昏者耳﹐故明止一二分。明至四五分﹐稱明已。若公﹐可謂至明也。」蓋彼自負其明﹐故其言若是。後開隙華亭﹐罷歸。復起柄國﹐乃欲恃權修怨於華亭。不知窺伺之江陵﹐已陰擠而力排之﹐禍且不測矣。明亦難言哉﹗余秉銓日﹐走使新鄭。彼答書云「方僕之在朝也﹐公時在野﹐曾無一字見貽。今公在朝﹐僕已在野﹐乃不遠數千里下問。於前日之不相聞也﹐足以見公之髙﹔於今日之下問也﹐足以見公之厚。」是不可謂不明。而乃陷危機不悟﹐何哉﹖蓋權勢所在﹐當局卽迷﹐抑利令智昏﹐人自迷耶﹖余所覩記﹐如分宜﹑貴溪至相傾危以死不悟。後來者復蹈覆轍﹐何迷之甚也。

○忠廉紀

士人委身王家﹐期立功成名耳。然功不幸集﹐名不虛附﹐自非振拔英賢﹐孰能植耿介不阿之節﹐持淸白無染之操﹐以厲世維風哉﹗吾杭如忠肅於公﹑端敏胡公﹐其節義操履﹐可謂兼之。使二公可作﹐𨿽爲之執鞭﹐所忻慕焉。若余友數君子﹐其義气懍然﹐淸修卓絕﹐𨿽不足當二公雁行﹐亦景芳躅之流亞也。靜思深媿前修﹐而於數君子尢有遐思焉。因錄行事一二﹐置之幾上﹐時一比證云。

忠肅於公勛業在朝廷﹐世人共仰﹔而廉淸方正﹐一錢不私﹐世所罕知。景廟時力遜賜第﹐止宿直房。與夫人董氏居﹐共甘淡泊﹐旁無姬妾﹐食不重味﹐衣不重裘。鄕廬數椽﹐僅蔽風雨﹐薄田數畝﹐才供饘粥。後英廟復辟﹐石亨﹑徐有貞謀殺公﹐時年六十。籍其家﹐無長物﹐惟上賜盔甲袍帶。英廟悔悟曰「於謙囊橐蕭然﹐乃言贓穢山積。賢否相去﹐奚啻天壤﹗」亨從旁聽之﹐低首大慚。俄有邊警﹐廷議紛紜。恭順侯吳瑾曰「謙不死﹐虜豈至此耶﹖」夫公之精忠﹐廟謚肅湣﹐誠爲未當。余向爲巡撫傅公孟春言之﹐乃具疏請攺忠湣。廷議謂﹕「死天下之事易﹐成天下之事難。於謙之謚﹐第當表其所以成﹐不必悼其所以死也。」乃更謚忠肅。

胡端敏公世居仁和之橫塘﹐後徙艮山門內。官轍所至﹐以廉敏稱。後遷江右﹐知宸濠反謀﹐念曰「此禍本也。」乃具疏陳其不軌狀﹐累千餘言。終則曰「禮樂政令﹐漸不出自朝廷﹐而地方深有可慮者。」疏奏﹐寧藩黨羽構以離間親王﹐逮系考訊「何言禮樂政令不出朝廷」﹖公答曰「上還有一『漸』字。」尋得言者奏辯﹐謫戍遼左。後宸濠反﹐始釋還鄕。後以忠直受知世宗﹐累擢大司馬﹐致政歸。與先大夫友善﹐時通往來﹐因得侍公儀範。骨格奇古﹐不類尋常﹐居常澹泊寧靜﹐淸素不淆﹐與人平易直諒﹐不設城府。嘉靖庚寅九月﹐端坐而逝。余時爲諸生﹐往弔﹐題其旌﹐因得交嗣君純。蓋習聞其危言正論﹐遠慮深憂﹐天性然也。迨今後裔衰微﹐嘗爲區畫﹐僅能復其故廬﹐而餘業蕩然矣。近得覽公家訓﹐曾手錄數條﹐以爲子孫法。餘思爵秩埒於公﹐而年已過之﹐聖眷存問﹐亦際公之遇矣。若云竊比於公﹐則吾豈敢。

同年友周天佐上皇帝書﹐分君子小人﹐因論救禦史楊爵。蓋爵嘗言時事﹐條列失人心﹑致危亂五事。上怒﹐下之獄。周力言其直﹐遂下鎭撫捶殺之。議者謂周爲戶部郎﹐幾於出位。嗚呼﹗言責在臺諫﹐今之臺諫﹐誰能冒必死之罪﹐爲國家出讜言者﹗將謂聖朝無直言之臣﹐可乎﹖則周之一死﹐所系匪輕矣。周年少登科﹐素慷慨有大志﹐歿之年﹐甫三十﹐閩之晉江人。周旣歿﹐其妻亦自縊死。旅櫬道出武林﹐余往哭之。後值宴霄宮災﹐宮人內使死者數十。時聞空中語云「曷不釋楊爵輩囚﹗」因下令出鎭撫獄三人﹕楊爵及周給捨怡﹑劉員外魁﹐皆以直諫被逮﹐數年始釋。三臣賴以保全﹐而周竟泯滅無聞矣。惜哉﹗

侍禦郭公名敬﹐山西山陰人也。余入蜀時﹐郭方按蜀。秉性貞介﹐而用情尢仁厚。其持身循禮﹐絕無驕亢容。與人正色昌言﹐無一妄語。至酬酢往來﹐卽拜揖求相稱。凡所饋遺﹐卽食飲不輕受。蜀府歲時慶賀宴會﹐必設金銀器具數十金貽之。郭皆封識成都郡中。將去任﹐乃檄郡守檢節年所貽﹐開具一刺﹐往投蜀府﹐以充謝儀﹐一無所受。故事﹐三司以下有公私贐﹐如川箑﹑蜀錦與道途之費﹐不下數百金。時左轄持箑﹑錦前獻﹐郭驚走退避﹐眾乃卻﹐一無所取。後去蜀歸家﹐一疾不祿。蜀胥送歸者還﹐道其貧不能殮。余聞﹐白撫﹑按曁諸僚友﹐賚賻往治其喪。余以士夫交際﹐臨財毋苟得﹐稱廉潔矣﹐未有一介不取﹐若將浼焉。如郭者﹐眞「萬古雲霄一羽毛」矣。

遊公震得﹐徽之婺源人。少家貧﹐樵采山中﹐年幾三十﹐始奮志經史。以戊戌成進士﹐揚歷中外﹐以淸介特聞。余參藩閩中﹐遊爲右轄﹐一見驩若平生﹐出肺腑﹐忘形骸。然剛毅峭直﹐不諧俗侶。居常負气節﹐髙自許可。嘗曰「士人馳驅王事﹐當如家事﹐利害死生以之可也。若榮身肥家﹐余恥不爲。」嘗面折人過。時左轄愞懦不任事﹐晝寢室中﹐遊往叱之曰「當此盜賊縱橫﹐地方荊棘之日﹐豈汝髙枕肆志之秋耶﹗」左轄顰蹙曰「何事相迫乃爾﹗」遊側目視之﹐一哂而去。嘗謁劉撫臺﹐以出剿無功﹐輒曰「何爲不勝﹖」劉曰「以兵多賊少而遁。」後再出無功﹐輒又曰「何復不勝﹖」劉曰「以賊多兵少而敗。」遊曰「如公言﹐安得兵賊相當﹐始稱勝哉﹖」劉曰「休矣﹐俟公他日圖之耳。」後遊果代劉撫閩﹐以空刺投時宰﹐時宰責其饋遺不至﹐銜之。公曰「吾生平無私饋﹐豈以今日重失一撫臣哉﹗」竟以罷閒去。

同年友張永明﹐浙之烏程人﹐始仕爲蕪湖令。蕪湖固稱富饒﹐商賈雲集﹐姦人所容。張以廉明不擾稱﹐擢爲禦史。復以直節聞﹐超遷副都禦史﹐巡撫河南。時伊王暴橫﹐淩虐小民﹐擅擴苑囿﹐侵占官地﹐郡邑不能禁。公爲疏聞﹐上命給事中勘驗得實﹐遂如公議﹐廢伊王爲庶人﹐遣發髙墻禁錮。尋晉大司寇﹐攺左都禦史﹐掌院事。一時風猷振肅﹐臺中咸嚴憚之。後以年老致政歸。嘗謂余曰「古稱是非毀譽﹐賢必先覺﹐然賢聖猶蹈可疑之迹。迹涉可疑﹐人乃訾議。如瑩然美玉﹐靑蠅自不能玷。」殆所謂皭然泥而不滓者耶﹖至於彈劾不避權貴﹐其忠誠激烈﹐可與日月爭光。余奔走四方﹐與公間闊者久之。後會京師﹐公已耄矣。乍見若不相識﹐旣近目攝﹐知爲故人﹐乃驚訝曰「年兄張公﹐柰何作不相知態﹐雍容揖遜爲耶﹖」乃撫掌大笑﹐極驩謔浪如故。

山東靳公學顏﹐亦餘同榜士也。弱冠首賢書﹐入仕後頗善詩文﹐然質實無華。嘗曰「余文詞𨿽不工﹐北方之學者﹐未能或之先也。」生平以廉潔著稱。向與餘同轄關中﹐司錢谷。吏進羨金﹐輒揮置不顧。丰儀英爽倍常﹐而衣冠整肅。每對賓客﹐議論風生﹐間出詼諧﹐輒令人解頤。士大夫無知與不知﹐皆願交樂親。馭下莊嚴﹐但多呵斥﹐少譴責﹐吏卒無敢欺。時公不攜家﹐惟三四童僕相隨﹐公以慈畜之。有不當意﹐令他僕與毆﹐至泣訴於前。曰「彼此亦足當矣。」一笑遣之。一日﹐向余曰「家君爲犬子輩增鐵繩數條已。」余方驚訝。曰「近復更置莊田數頃﹐他日負稅必以鐵繩系之﹐是以憂也。」其達觀類如此。後以王親聽勘﹐余爲移文本省勘開。尋復內召﹐官至少宰﹐致政歸。

古人淸恐人知﹐恥近名也。餘思先達髙風峻節﹐如靜庵胡公﹑江樓錢公﹑省庵沈公﹐皆以淸白鳴。因知淸白信居官之要﹐余嘗榜於廬陽庭。至於靜庵﹐尢以節義鳴﹐亦遘會逢適耳。余時以江陵不奔喪【「余時以江陵不奔喪」﹐此句文義不完﹐疑有脫字。】﹐鄒進士元標上疏﹐有曰「所幸者大臣挺然中立﹐未有畱疏﹐然而遷徙又不常矣。」蓋指餘言。余無樂乎有是名也﹐惟以生平守三尺﹐畏四知﹐乃兢兢自盟者。因憶龍江監稅滿日﹐有羨金數百﹐欲歸公帑。正郎周志偉曰「汝善自鳴﹐如前後人何﹖」因送節愼庫﹐不聞於堂。守廬陽﹐亦積有三百金﹐將攜爲入覲費﹐後值憂歸﹐並所置禮物﹐盡與郡丞。右轄關中﹐積羨千餘﹐行之日盡付代者﹐亦不白撫﹑按。周君教言﹐終身佩服不忘。後周守臺郡﹐不私一錢﹐生平淸介﹐近世罕儷。獨恥自暴白﹐知之者少﹐然周豈計人知哉﹗

○時序紀

太白雲﹕「天地者萬物之逆旅﹐光陰者百代之過客。」余嘗默思往昔﹐時序薦更﹐不知凡幾﹐不覺旣老且耄矣。東坡謂﹕「良辰美景﹐時時有之﹐但吾人無此閒戲耳。」數百載之下誦其言﹐猶令人慨慕﹐冀一當其風采。豈其胸次悠然﹐直與造物者遊﹐忘日月之往來﹔抑隨時自適﹐觸目爽心﹐有對時育物之懷﹖卽余向奔走塵俗﹐不知年之我邁﹐今歸田靜處﹐一遇歲時﹐欣欣樂而忘倦。因思坡老之興﹐紀時序之可樂者。

歲首朝賀﹐始於漢髙祖。長樂宮成﹐制羣臣賀儀﹐後遂率以爲常。我朝亦重元旦之儀﹐余惟長至﹑聖旦﹐百官上表稱賀。今海內士庶﹐咸重歲首﹐而慶拜往還﹐舉酒相祝﹐惟吾杭最盛。諺曰「老子回頭﹐不覺重添一歲﹔孩童拍手﹐喜得又遇新年。」見老幼之咸樂也。元日誦之﹐愉然一快。

古者立春迎靑帝於東郊﹐今塑芒神爲太歲﹐塑土牛以起事。蓋以前月建丑爲牛﹐故出土牛以送寒气﹐且升陽也。杭人增設迎春之儀﹐集優俳諸人﹐飾以冠帶﹐被服乘馬﹐效古人雲臺諸將﹑瀛洲學士之類﹐多至數十隊。又令倡妓絢裝環佩﹐童子衣被錦綺﹐令坐臺閣中。又制彩亭數十﹐羅列市肆諸物﹐備極繁華。遠近之人﹐至期塞途充路﹐肩摩鱗集﹐羣聚而觀。視天气晴和﹐春儀繁盛﹐呼爲富春﹐亦祈禳之意也。至秋﹐霜降祀五纛之神﹐先期亦羅列將卒﹐盛陳兵器﹐如行師隊伍﹐旗幟劍戟﹐精【「精」原作「金」﹐旗幟不當有金光﹐鮑廷博鈔本及丁丙舊藏鈔本皆作「精」﹐於義爲長﹐今據攺。】光蔽天﹐而金鼓鐃角﹐喧塡盈耳。杭人亦聚觀之﹐以爲盛事。

唐武徳中﹐終南進士鐘馗落第﹐觸階而死﹐賜綠袍以葬。感恩﹐誓除虛耗鬼。後明皇見夢﹐召吳道子如夢圖其形。遂相傳祀之﹐辟除不祥。今杭俗元旦多懸其像﹐皆戴文進筆﹐緣進本杭人也。窮極狀態﹐不可方物﹐皆屬神品。亦有畫雞懸掛者﹐以東方朔占書一日雞﹑二日犬﹑三豬﹑四羊﹑五牛﹑六馬﹑七人﹑八谷。其日晴主物育﹐陰則災也。

元宵賞燈﹐始於漢祠太乙。今上元觀燈﹐是其遺風。唐敕金吾弛禁三夜﹐宋增爲五夜﹐至今因之。惟聞宮禁鰲山髙十餘層﹐飾以金碧﹐燈如星布﹐極其侈靡﹐而皇親貴戚亦視效之。若民俗﹐最盛於杭﹐以皮絹紗紙之燈﹐皆產於此。而南北貴重如閩中珠燈﹑白下角燈﹑滇南料絲燈﹐皆萃焉。民間跨街構木爲坊﹐飾以彩繪。至暮﹐燈火相望﹐金鼓相聞﹐一時男女塞途﹐競相追逐。他省所無。

古無墓祭之禮。漢明帝率公卿朝原陵﹐自後歷代因之。我朝間亦謁陵﹐而南京孝陵則百官蒞任者必往躬謁﹐永永爲例。

杭俗春秋展墓﹐以兩山逼近城中﹐且有西湖之勝﹐故淸明﹑霜降二候﹐必拜奠墓下。此亦禮雲「雨露旣濡﹐履之怵惕﹐霜露旣降﹐履之淒愴」遺意也。然暮春桃柳芳菲﹐蘇堤六橋之間﹐一望如錦﹐深秋芙蓉夾岸﹐湖光掩映﹐秀麗爭妍。且二時和煦淸肅﹐獨可人意。闔城士女﹐盡出西郊﹐逐隊尋芳﹐縱葦蕩槳﹐歌聲滿道﹐簫鼓聲聞。遊人笑傲於春風秋月中﹐樂而忘返﹐四顧靑山﹐徘徊煙水﹐眞如移入畫圖﹐信極樂世界也。

續齊諧曰「屈原以五日投汨羅﹐楚人哀之﹐以五彩系菇葉裹粘米謂之角黍﹐投江以祀。當時以舟楫拯之﹐今競渡是其遺迹。」角黍之風﹐處處有之。競渡惟畱都爲盛﹐閩中次之。一舟可容十人﹐大者可二十人﹐鼓枻而前﹐頃刻數里﹐往來如飛﹐以先後爲勝負。近年西湖亦效爲之﹐然行不能疾。以彼皆長江大溪﹐故能縱橫競逐乃爾。然西湖夏月﹐荷蕖亭亭水上﹐如翠蓋紅妝﹐艷麗無比﹐香芬襲人。卽盛夏之候﹐泛舟湖畔﹐停泊垂陰﹐淸風徐來﹐頓忘炎燠。余嘗經齊﹑秦之境﹐亦多芙蕖﹐安得畫舫搖曳﹐遊人欣賞也。

七夕織女渡河﹐詣牽牛所﹐其說肇於漢武帝。中秋翫月﹐肇於唐明皇。九日登髙﹐肇於漢桓景。今世俗七夕婦女陳瓜果於幾筵﹐望月穿鍼以爲乞巧﹐不知何昉。中秋供月以餅﹐取團圓之象﹐遂呼月餅。九日食栗餻﹐取登髙之意。古人佩茱萸﹐飲菊花酒﹐皆時物也。白樂天詩云「移坐就菊叢﹐餻酒前羅列。」自昔然矣。七月望祀﹐釋家謂之盂蘭齋【「齋」原作「齊」﹐據鮑廷博鈔本攺。】。俗云鬼節﹐謂地獄放假五日﹐則矯飾甚矣。時民間翦紙爲花【「花」原誤作「袍」﹐據鮑廷博鈔本攺。】﹐燃硝磺爲燈﹐以木板泛於湖上﹐多至數百﹐夜望如星﹐亦足娛目。中秋泛湖﹐招【「招」鮑廷博鈔本及丁丙舊藏鈔本皆作「稍」。】邀良朋勝友﹐舉觴把玩﹐甚暢幽懷。夜涼人靜﹐月色湖光﹐上下澄澈如洗。當此之時﹐擊楫浩歌﹐心神飛越﹐曾不知天之髙﹑地之下﹐悠然樂而忘人世矣。卽有蓬﹑壺三島﹐何以過之﹖重九登城南吳山﹐則前望大江﹐後眺西湖﹐此身已在九天之上。下視城坪﹐民居如曲房窈窕﹐樓觀錯雜﹐不可窮覽。陟紫陽之巓﹐則怪石奇窟﹐深奧巉巖﹐可喜可愕。東望越山﹐若俯而伏﹑卑而下也。稍北則龕﹑赭二山之中﹐滄海渺茫﹐杳不知所之矣。

古人祀門﹑戶﹑中澑﹑井﹑竈﹐爲五祀﹐見於儀禮﹐而夏日祀竈。世傳臘月二十四日朝天﹐白一歲事﹐故夜祀之。杭人歲凡兩祀。歲盡之日爲除夕﹐士庶家向暮皆焚松盤﹐火光接天﹐流星閃爍﹐爆竹之聲﹐鳴雷聒耳﹐金鼓相接。已而上祀祖先。旣而家人父子﹐羣聚歡飲﹐祝頌而散﹐謂之分歲。圍鑪團坐﹐達旦不寢﹐謂之守歲。此皆故宋之遺風﹐亦歲終之一樂也。

○風俗紀

語云「相沿爲風﹐相染成俗。」古天子巡狩則觀風問俗﹐所系良重矣。第習俗相沿久遠﹐愚民漸染旣深﹐自非豪傑之士﹐卓然自信﹐安能變而更之﹖今兩都﹐若神京侈靡極矣﹐金陵值太祖更始﹐猶有儉朴之遺。至於諸省會﹐余所歷覽﹐率質陋無華﹐甚至纖嗇貧窶﹐卽藜藿不充﹐何暇致飾以炫耳目﹖吾杭終有宋余風﹐迨今侈靡日甚。余感悼脈脈﹐思欲挽之﹐其道無由﹐因記聞以訓後人。

秦少遊雲﹕「杭俗工巧﹐羞質朴而尙靡麗﹐人頗事佛。」今去少遊世數百年﹐而服食器用月異而歲不同已。毋論富豪貴介﹐紈綺相望﹐卽貧乏者﹐彊飾華麗﹐揚揚矜詡﹐爲富貴容。若事佛之謹﹐則齋供僧徒﹐裝塑神像﹐𨿽貧者不吝捐金﹐而富室祈禱懺悔﹐誦經說法﹐卽千百金可以立致﹐不之計也。余家有介然祖訓戒「無作佛事」﹐自祖父以來﹐世能守之。

東坡謂﹕「其民老死不識兵革﹐四時嬉遊﹐歌舞之聲﹐至今不衰。」夫古稱吳歌﹐所從來久遠。至今遊惰之人﹐樂爲優俳。二三十年間﹐富貴家出金帛﹐制服飾器具﹐列笙歌鼓吹﹐招至十餘人爲隊﹐搬演傳奇﹔好事者競爲淫麗之詞﹐轉相唱和﹔一郡城之內﹐衣食於此者﹐不知幾千人矣。人情以放蕩爲快﹐世風以侈靡相髙﹐𨿽踰制犯禁﹐不知忌也。余遵祖訓﹐不敢違。

縣誌紀聞云「杭𨿽華美富麗之區﹐獨士人咸以淸愼相飭屬。其或踰溢不檢﹐庸孺亦得嗤之。」世遠者吾不知已﹐余所聞先達髙風如沈亞卿省齋﹑錢都憲江樓﹐皆身歿未幾﹐故廬已屬他姓。至如近者一二巨姓﹐𨿽位臻崇秩﹐後人踵事奢華﹐增構室宇園亭﹐窮極壯麗﹔今其第宅﹐皆新主矣。此余所目覩﹐安有如江樓﹑省齋者。

國朝士女服飾﹐皆有定制。洪武時律令嚴明﹐人遵畫一之法。代變風移﹐人皆志於尊崇富侈﹐不復知有明禁﹐羣相蹈之。如翡翠珠冠﹑龍鳳服飾﹐惟皇后﹑王妃始得爲服﹔命婦禮冠四品以上用金事件﹐五品以下用抹金銀事件﹔衣大袖衫﹐五品以上用紵絲綾羅﹐六品以下用綾羅緞絹﹔皆有限制。今男子服錦綺﹐女子飾金珠﹐是皆僭擬無涯﹐踰國家之禁者也。

子輿氏曰「丈夫之冠也﹐父命之。」此禮重成人之始﹐世俗廢置不行久矣。余於子孫將冠﹐必先告於家廟﹐稍放三加冠禮﹐旣令其長跪受訓﹐始令謁於家廟﹐次令拜尊長﹐不邀大賓﹐亦仿古禮之遺意也。至於男女婚姻﹐議者爭言富族豪家﹐余謹謝之。惟擇裏中朴茂故族﹐諗知型家有素者﹐始議納禮。禮儀不敢同俗務極奢華﹐但遵先世儉約家規﹐成六禮之儀而已。若夫誇多鬭靡﹐毋論費財﹐用亦難繼﹐非可久之道也。

上古喪期無數﹐三王乃制喪服﹐以三年爲限。則衰絰之起﹐自三代始也。祭義曰「君子有終身之喪﹐忌日之謂也。」又曰「文王忌日必哀。」則忌日自文王始也。古不合葬。「季武子曰﹕『周公蓋祔﹖』」注云「祔謂合葬。」則合葬自周公始也。墓志不出禮經﹐意以陵谷變遷﹐欲使後人有所聞知﹐但記姓名﹑爵秩﹑祖父﹑姻婭而已。若有徳業﹐則爲銘。今之作者紛紛﹐吾不知之矣。

余所見富室王舉父喪﹐喪儀繁盛﹐至倩優侏絢裝前導﹐識者嘆之。後與胡端敏嗣君純交﹐悉其行事謹身節用﹐惇篤姻族﹐訓戒家人﹐修治墳墓﹐皆若父訓。迨舉父喪﹐一遵家禮。所列惟方相﹑香亭﹑神亭﹑旌亭﹑包筲﹑銀瓶﹑把花﹑雪柳而已。鼓樂陳而不作﹐盡削杭城繁縟之習。可謂善繼志矣。

家廟之禮﹐惟祀髙﹑曾﹑祖﹑考四世﹐自朱晦庵家禮與國朝之禮皆然﹐但享堂宜潔。余家居本隘﹐秉銓歸﹐稍增擴數椽﹐置享室於堂左。歲時伏臘忌日﹐必衣冠而祭。後庚寅歲﹐卜地於城之西隅﹐創建宗祠﹐中祀髙祖介然公以下神位。每祀必徧召宗人﹐集祠下﹐祀畢享胙於前堂。仍爲約曰「凡我同宗﹐月輪一人司香。元旦必集﹐春秋祀必集﹐毋以事免。」復置田數畝﹐以供粢盛。欲令後世爲可繼云。

○自省紀

夫君子信是非﹐不信毀譽﹐以是難爲非﹐非難爲是也。然世有見人是而不察其非﹐見人非而不諒其是﹐則是可爲非﹐非可爲是。此無他﹐公之則是非﹐私之則毀譽﹐何可常哉﹗余宦遊三十餘載﹐兢兢以名節自勵﹐而萋菲之口﹐每攻其所恃。嗟嗟﹗士憎玆多口﹐安能免於求全之毀耶﹖顧毀譽二者﹐先聖尢加意於譽﹐故曰「必有所試。」誠恐蒙不虞之譽﹐貽過情之恥也﹐則生平宜自省矣。爲錄薦語於左云。

余筮仕爲司空﹑司寇郎﹐無可表見。歷三載考績﹐少司寇葉公署語云「賦性溫雅﹐操履謹飭。昔任工虞﹐政舉玆任﹐剖斷心公。」銓部考功郎鄭公署云「秀雅有文﹐操履無玷。」奉旨復職。

出廬陽爲太守﹐巡按賈公薦云「气質溫良﹐志行卓越。淸白範胥吏﹐貪墨者不肅而懲﹔虛心昭聽斷﹐健訟者輸心而服。因時設禁﹐則米價平而民食用裕﹔以禮施教﹐則學校整而士志聿興。古之循良﹐今之賢守。」總督漕運諭公考云「淸峻之行﹐宏遠之才﹐積獘盡除﹐羣生咸賴。」巡按劉公薦云「養興教舉﹐役簡刑淸。心無日而不勞於民﹐事無微而不當於理。居身有道﹐僚屬爲之興行﹔馭下不欺﹐軍民爲之革心。有救荒之實﹐而無損於上﹔有撙節之政﹐而尢儉其身。王道幾見於郡內﹐文行當求之古人。」操江巡撫及公【「及」字原作空格﹐據鮑廷博鈔本補。】考云「器度詳雅﹐操持淸約。救荒有法﹐而合境蒙休﹔蒞政有爲﹐而四民咸服。」

再補衛郡﹐巡撫商公薦云「性行不凡﹐操持有素。蒞政未久﹐恆加志於窮民﹔敷政有條﹐先責成於屬吏。」巡按盛公考云「才識貞穎﹐操履謹嚴。理盤錯而案牘曾無宿畱﹐賑災傷而溝壑多爲全活。前後治郡﹐終始不渝。」巡撫艾公薦云「卓犖之才﹐可與達權濟變﹔雅飭之度﹐務在約己裕民。官資幾十年不遷﹐幾微不見顏色﹔治行於六郡爲最﹐聲聞藉有口碑。尢於溝壑之人加意﹐而冰蘗之節不渝。眞爲民父母﹐不媿古循良者也。」巡按楊公薦云「文學優長﹐吏才充裕。熟世故而弛張中理﹐體民情而寬猛得宜。屬地遇災傷﹐多方惠賑﹔邊關報【「報」字原闕﹐據鮑廷博鈔本及丁丙舊藏鈔本補。】徵派﹐百計調停。裁省備悉其憂勤﹐吁謨每昭其經濟。聽斷不淆纖細﹐操持不染分毫。誠爲芳潔之流﹐允作英良之器。」

擢潼關兵備副使﹐巡鹽宋公薦云「器度醇雅﹐制作端方。處事有倫有要﹐執法不激不徐。行重鄕邦﹐久負圭璋之譽﹔才隆關輔﹐克稱鎖鑰之司。」巡按吉公薦云「器宇凝整衝曠﹐才華精敏特達。卽法紀之飭而令行禁止﹐風力落豪彊之膽﹔徵政事之修而盜息民安﹐河山儼淸肅之化。革泛濫之關文﹐驛地蘇困﹔查淹延之囚系﹐獄犴釋冤。法令精而學問更博﹐操持愼而稽察且嚴。保障功優﹐廉明譽洽。」巡茶孫公薦云「明達之才﹐醇雅之質。整飭嚴而關隘之武備煥爾一新﹐聽斷公而軍民之情僞昭然莫遁。廉潔之風久著﹐謙虛之徳性成。」巡撫謝公薦云「學本淵源﹐守極貞肅。關譏不爽﹐商旅之傳頌燁然﹔憲度克裁﹐訟獄之淸平僉若。且河洛適值夫艱虞﹐而疆圉益嚴夫保障。」

去陜之粵﹐由粵歸故里﹐復起之蜀﹐且蒞任不及期年﹐尋擢閩中參藩。巡按李公薦云「溫恭有度﹐易直不阿。見理洞晰幾微﹐處事不爽毫髮。署印頓革積習之獘﹐管糧尢著淸白之風。爲守俱優﹐謀猷素著。」巡撫劉公薦云「平易存心﹐寬平任事。評品當而愛憎不形﹐聽斷公而喜怒不與。守身有道﹐處上下不援不陵﹔遇事多思﹐馭吏民有威有愛。」

入晉爲憲使﹐不兩月復有秦中之命。尋以右轄轉左巡茶。楊公薦云「明達之資﹐而出之以愼﹔耿介之性﹐而濟之以寬。往副憲司﹐風猷懋著於關陜﹔今視藩篆﹐操持無替於厥終。才猷迥出常流﹐事業自宜遠到。」三邊總督諭公薦云「事多英蘊﹐揚歷久而已熟﹔志超凡局﹐會稽精而不擾。榮路標表﹐穹秩聲望。」巡按彭公薦云「行履淸修﹐才猷敏達。出納禁相沿之舊例﹐而遠近徳其公平﹔稽查懲積習之遺姦﹐而上下服其明斷。」巡撫陳公薦云「苦節淸操﹐一塵眞無所染﹔眞見確守﹐四民翕然歸心。勞深而志不憚於興除﹐任久而勤不辭乎難易。宏巨之才﹐公輔之器。」

自開府關中﹐入爲廷尉﹑少司寇﹐尋以少司馬出督漕運﹐鎭兩粵﹐皆外無薦揚﹐惟呈功計效於冢宰。督粵年餘﹐回籍聽用﹐是以解綬掛冠﹐得優遊泉石。不意歸方二載﹐召撫關中。遂晉秩禦史大夫﹐掌畱臺事﹐尋攺大司空﹐皆出望外。何意聖眷優渥﹐恩寵洊加﹐復令入掌銓部﹐司進退百官之權耶﹖秉銓踰年﹐以二品考滿﹐加春宮少保﹐益念逾分。然心切報主﹐乃遷延五載﹐始得致政而歸。自謂與漁樵終老﹐不復知有人世事﹐亦可以衰朽棄置矣﹐而臨蒞斯土者﹐猶以衰朽達於天聽﹐此何以稱焉。

乙酉歲餘年七十三矣。督撫張公薦云「精神健而徳望崇隆﹐行止端而鄕評推服。進退有大臣風節﹐淸貞爲士類典型。」巡撫蕭公薦云「徳望允孚於家邦﹐勛勞素著於南北。有應變之才﹐而聲色不大﹔有守正之節﹐而圭角不形。」巡按傅公復命﹐薦云「正色立朝﹐聽履邁山公之啟事﹔抗疏去國﹐投簪仿謝傅之閒居。井裏型模﹐邦家耆碩。」時臺長吳公請優六卿致仕年七十以上者﹐余復叨歲夫月米之賜。巡按蔡公復命﹐薦云「淸介絕人﹐坦夷近物。年彌盛而操修靡懈﹐徳愈厚而譽望滋新。」庚寅八十﹐巡撫傅公﹑巡按黃公會題優禮老臣﹐復荷旨存問。時黃公復命﹐薦云「三朝耆碩﹐百辟典型。溫問𨿽已新承﹐特恩允宜載錫。」傅公內召﹐薦云「器識鼎彜﹐勛髙衡鑑。去國表大臣風節﹐居鄕見前輩典型。沐恩存問﹐戴徳難名。」

●松窗夢語卷之八

銓部紀

宗藩紀

漕運紀

兩粵紀

○銓部紀

周官冢宰統百官﹐均萬民。卽今吏部尙書﹐乃天子之相也。職在鏡藻羣品﹐使犂然當於用而不爽。斯可仰副九【「九」原誤作「尢」﹐據鮑廷博鈔本及丁丙舊藏鈔本攺。】重付托﹐下慰百司輿情。自非明如鑑空﹐公如衡平﹐則𨿽朝夕幹惕﹐殫竭心力﹐亦安能黜幽陟明﹐以無負國家掄才至意﹖顧知人維艱﹐明亦難言之矣。惟開誠布公﹐令公議所是﹐與眾共揚﹐讎怨不忌﹔公議所非﹐與眾共棄﹐親故勿卹。則人己兩忘﹐恩怨俱泯﹐庶可圖報塞萬一耳。

余秉銓日﹐薦進大寮與所棄置﹐更僕未易數已﹔而庶官藩臬﹐下至郡邑守丞﹐悉憑考語以爲黜陟﹐檢閱爲勞。至黜陟所重﹐尢重臺諫之選﹐內外之察。舊制﹕科道官缺﹐例於中書﹑行﹑博等官及在外推官﹑知縣行取選授﹐而一時急缺﹐則暫以司屬攺補﹐未嘗局於一官。余選數次﹐必身﹑言﹑書﹑判皆善﹐始授臺諫﹐次則授以部屬﹑府佐﹐著爲定例。若內外考察﹐余以南臺京考者一﹐銓部京考者一﹐外察者二﹐尢爲兢兢。京考舊例﹐全憑諮訪﹐多系浮言﹐未足爲據。余嘗題準令各衙門堂上官將所屬六年以裏應考人員塡注考語﹐十二月中類送部院﹐以憑參酌。注考之後﹐別有聞見﹐不妨臨時面相訂正﹐以求至當。惟六科原無堂官﹐聽部院徑自考察。外考舊例﹐在京科道無先期備考察之疏﹐而事後拾遺﹔南京科道先期有備考察之疏﹐而事後仍糾冒濫。如撫﹑按官﹐凡方面有司﹐在三年內遷調憂病等項﹐皆得糾劾﹐而三年之外已升京堂者﹐止聽南京科道論劾﹐撫﹑按不得槪參。然大察過堂﹐部中視爲虛文﹐不知察言觀人﹐亦可驗考語虛實﹐才品髙下。歲丁丑大計﹐余與臺長陳公瓚同事﹐時一典史過堂﹐署云「耳聾」﹐例當閒住。余詢之曰「汝有何疾﹖」對曰「無疾。」復詢其履歷﹐其人應答如響。余顧陳曰「此𨿽卑官﹐部院安可輕黜﹐以蹈不公不明之罪。」卽命之曰「部院畱汝矣。」叩首而去。一典史﹐故給事中也﹐以建言遷謫﹐亦隨眾叩首階下。余察其才品堪以大用﹐卽擢司理﹐尋晉僉憲﹐使督學閩中。仍語之曰「仕路升沈﹐本不足爲吾累。所貴隨地建明﹐期樹不朽業耳。昔司諫垣﹐今爲邑尉﹐汝皆安之﹐占宏抱矣。」後果大用。向非一一詳愼﹐幾失兩人。大察之不可不謹如此。

余嘗總覽銓務﹐大較不越數者﹐時皆題奏爲例。今條例之﹐則以勸懲宜彰﹑名實宜審﹑遷轉宜近﹑罷閒宜別﹑告病宜稽﹑文憑宜核﹑考成宜實﹑而舉劾尢宜當。夫賞罰者﹐人主之操柄﹐臣下之勸懲系焉。使不明示賞罰﹐何以鼓動人心﹖余時嚴加甄別﹐舉卓異數十人﹐疏請宴賞﹐貪殘十餘人﹐請旨拿問﹐乃振肅紀綱一大機也。我太祖時﹐𨿽縣丞﹑典史﹐廉能愛民者﹐將差行人賫敕獎勵﹐封內醪金幣賚之。宣弘時亦宴賞﹐實先朝舊例。但卓異宜旌﹐第恐矯僞者得以眩名﹔貪殘宜斥﹐第恐中傷者得以誣善。舉錯一淆﹐賢否倒置﹐何可不審。若大計中﹐如老﹑疾﹑不謹﹐類顯明易見﹐非有實迹﹐自難輕加。惟直諒慷慨者類浮躁﹐老成厚重者類不及﹐辧之不審﹐善類受傷。於此二項﹐必以輕佻不檢當浮躁﹐以才識譾劣當不及。庶眞僞不淆﹐而名實允當矣。然其中遷轉宜近者﹐以遠則職業廢於道途﹐抑且驛遞困於供應﹐委爲非便。余每遇有缺﹐俸淺者量遷而稍遲其資﹐俸深者暫停而總計其考﹐皆就近轉。如府佐縣貳﹐則遷調鄰省﹔府縣教職﹐則銓選本省﹔至今爲例。其罷閒宜別者﹐以方面有司曾經論劾爲民閒住者﹐俱於考察時申請永不敍用。如貪酷已甚﹐前所論劾未盡其辜﹐考察之時仍從重處。如自願致仕﹐不系論劾者﹐查果才堪用世﹐行足表俗﹐不妨敍錄。或以微瑕被摘﹐公論並惜者﹐亦難槪棄。其告病宜稽者﹐以兩京大小衙門官員﹐告病恆多僞飾。余以查非眞疾﹐不得徇情結勘代奏。或中途患病﹐及先養病在籍未痊者﹐必須所在撫﹑按核實具奏﹐方與準理。如有托疾黨護﹐俱以欺妄參奏﹐庶無虛位。其文憑宜核者﹐以官員到任憑限﹐定於該科﹐自有一定不可短長之規﹐繳憑由於各省﹐亦有按季類繳﹐不可違慢之例。近因內外各官﹐輒稱親戚﹐求爲代領﹐因而遷延停閣﹐致令違限﹔或旣已領憑﹐枉道回籍﹐慮違原限﹐告照免提。此皆積獘﹐應以遠近緩急﹐吏科酌爲定限。凡官員到任文憑﹐務按季類繳﹐庶無曠職。其考成宜實者﹐以言期底績﹐事貴考成﹐若興事不考成﹐𨿽唐虞難以治天下。我朝稽查章奏﹐著在令甲。頃緣人情玩愒﹐遞相推諉﹐𨿽題請屢申﹐而延閣不報。況職專黜陟﹐所關甚大﹐或參劾貪污而提關未結﹐或具奏伸枉而覆勘未回﹐何以一人心而彰法紀也﹖必行撫﹑按﹐立限查催﹐督令完銷。中間果有窒礙﹐許徑奏請。如或仍前怠緩﹐參奏究治﹐庶無廢事。至於舉劾之宜當者﹐以吏治臧否﹐系民生休戚﹐而全系撫﹑按之舉劾。蓋賢能得以薦揚﹐貪酷得以提問﹐所操權重﹐勸懲無難。乃貪酷有司﹐生民大蠧﹐今不循拿問之例﹐姑畱以待復命﹐則未論之先﹐皆百姓受害之日。是不忍於一官之去﹐而忍於一方之阸也。中間善彌縫者﹐以阿順取容﹐事營求者﹐以結納釋怒﹐能保無漏网乎﹖如是而欲不肖知懲﹐何可得也﹖若夫薦舉之數﹐多重甲科﹑輕貢舉。夫科甲外補﹐固多砥礪名節﹐志期遠大﹐然貪肆不檢者﹐亦【「亦」字原無﹐據鮑廷博鈔本補。】往往有之﹐率以過小見宥。舉貢固多日暮窮途﹐甘心喪气﹐然奮勵自立者﹐不爲無人﹐每以限數見遺。且今天下最親民者無如州縣正官﹐其次無如州縣佐貳。在正官十人之中﹐甲科居二﹐鄕科歲貢居八﹐在佐貳則由歲者常十之五。以天下親民之官﹐彊半取足於歲貢﹐而槪以途窮無用﹐輕且棄之﹐安得不消阻意气﹐自爲末路囊橐之計耶﹖如是而欲吏習知勸﹐又可得乎﹖今惟貪酷顯著者﹐徑自拿問﹐招擬明白﹐然後題請發落﹐不必紛紛瀆奏。若止詿誤小過﹐不礙官常﹐亦要曲加戒諭﹐令其省攺﹐不得輒注劣考﹐阻其自新之路。官與地宜﹐具奏加銜﹔不宜者﹐起送攺調。果有不肖﹐不妨再論﹔果無其人﹐不必搜求。若夫薦舉﹐只當考其賢能﹐不必更論科甲﹑舉貢。或煩冗州縣偶缺﹐許以小縣才能官具奏升調﹔緊要縣分偶缺﹐許以歲貢州縣佐貳教職才能具奏升補。以至納粟吏員等項﹐果有才能超卓者﹐亦許奏補以府州縣佐﹐但不推升正官。歲貢知縣累屬薦揚者﹐亦查照舊例﹐一體行取﹐選授科道﹐並推升兩京部寺等官。則卑職亦欣欣奮勵矣。因憶往日有沈憲副﹐蒞吾浙時﹐以海上盜劫居民聽勘。夫沈蒞任未久﹐事在前官﹐監司承時宰風旨﹐欲劾分守﹐波及分巡。無何﹐時宰被僇﹐事勘未明。鄭遷江右憲副﹐而沈反坐不及聽調。如此舉措﹐何以服人心哉﹖因知舉劾之貴當也。

然而士人待次銓曹者﹐亦多途矣。如甲科取選﹐以重始進﹐近有以十數五數爲限者﹐亦借成數以示遠嫌之意﹐不載令甲。但開選人多﹐可以酌量成數﹐以後漸少﹐自難定限。二三七八﹐仍照常行﹐何得拘也﹖舉人上選﹐惟憑一日之試。上卷同知﹑知州﹐中卷知縣﹐下卷通判。此以文爲髙下﹐維試吏見才﹐當公薦舉﹐以示激勸。今撫﹑按薦揚﹐通判鮮及﹐殊失公平正大之體。如有賢能卓異者﹐必與同知﹑推官並薦﹐部中亦一體升轉。因仍之獘﹐何可襲也﹖貢途非能限人﹐祇緣循資積歲﹐志气銷磨﹐暮年衰朽之人﹐不勝委靡自棄之意。近奉新【「新」原作「裁」﹐據鮑廷博鈔本攺。】例﹐督學者嚴選於起送之時﹐老疾者汰除於到部之日﹐不患不得其人。部中考選﹐上者授以府佐縣正﹐次者授以州縣佐貳。委靡積習﹐何難起也﹖官生一途﹐原與貢舉一體取選﹐法近太驟。近議正歷上選八年﹐雜歷上選十三年﹐法阻太難。況近年就選人少﹐遂將本項應選員缺﹐除補別途﹐事屬未安。余嘗定爲正歷五年﹐雜歷九年﹐俱準取選﹐庶藉少壯以宣力效勞﹐亦激厲成全﹐不使沈溺也。王官長史以下﹐遞許保升本府員缺。其保升服俸﹐惟進士舉人年深﹐亦得薦升三四品服色。自隆慶中參究一二﹐今後皆屬撫﹑按查訪賢否﹐比照有司事例﹐一體舉劾﹐聽部黜敍。但王官名曰輔導﹐實則閒散。本部塡補﹐皆以才品稍劣者處之﹐爲其職不親民。若欲照薦外遷﹐前此並無舉行﹐不能破例以開徑竇也。吏員效勞諸役﹐部中旣試其能﹐臨選又課法律﹐嘗因缺擬官﹐未嘗因人褫缺。若吏辦﹐有力者往往趨戶部見行辦納事例﹐以爲快捷方式。其餘一歲六撥大小九卿並翰林﹑科道各衙門者﹐約計千餘﹐皆供實歷。間有貼役私代﹐宜行禁革。庶免積猾夤緣爲姦﹐而職員亦不至濫授也。夫此數者﹐其當因才﹐區別則異﹔其當假以歲月﹐久任則均。蓋久任之法﹐歷代用以弘化保民﹐而漢世得人尢盛。迨我祖宗朝﹐官多積歲累功﹐民亦樂生向化。承平日久﹐士習漸靡﹐競進之心熾﹐苟且之習成﹐遞轉頻煩﹐資格拘泥﹐民生未受實惠﹐舉坐此也。今必諸司盡律以九年之制﹐勢固難行。余時酌議﹐先責成於守令。蓋治道民生污隆休戚﹐惟視守令得人﹐比於他官更爲緊要。今後但以兩考爲期﹐知縣歷俸六年得升﹐知府﹑知州亦限六年方爲升轉。如歷三考﹐知府得升布政﹑憲使﹐政積尢異者﹐照先朝舊例﹐超升在京堂上官。不及九年者﹐升參政﹑副使。知州升僉事﹑郎中﹑員外。知縣升科道﹑部屬﹑同知﹑知州。其有才不宜於地者﹐年資未及﹐則互轉一二﹐以更易之。淺於前必令深於後﹐超於後必其淹於前。庶在外有位﹐不萌幸進之心也。內如科道﹑部屬﹐往年曆俸至八九年﹐今才稍優者﹐不過四五年卽升京職﹐稍劣者數數外遷﹐人無固志。若能不拘一歲兩升﹐聽吏部隨時掄選﹐才優藩屏者﹐升參政﹑參議﹐諳習法比者﹐升副使﹑僉事﹐加志牧養者﹐升知府﹐器識宜內者﹐升少卿﹑寺丞。大約六年上下﹐升寺卿﹑參﹑副﹐三年上下升議﹑僉﹑府﹑運。間有才不足以稱其官﹐官不足以展其才者﹐𨿽年淺亦量處一二﹐以儆動之。庶在內官司﹐不薄外任之職也。然綜核吏治在巡按﹐釐正士風在督學﹐故巡按必須差滿方可議升﹐若未滿卽升﹐則巡歷未周﹐施爲必有未竟﹐何以核吏治而惠民生﹖督學必須三年方可議轉﹐若任淺卽轉﹐則歲考未徧﹐化導且有未周﹐何以肅風紀而移士習﹖余嘗備兵潼關﹐代殷憲副後。彼以壬子冬出關﹐至甲寅秋﹐未周二歲﹐復入關爲左轄。其間自秦而汴爲大參﹐由汴而浙爲憲使﹐由浙而晉爲右轄﹐後復由晉之秦。所至皆不數月﹐四省往來之程﹐不知凡幾千里。其於地方損益利獘﹐吾不知何如也。或曰「久任良法也﹐顧限於資格﹐則庸碌怠惰者便於歷級而升﹐奇才異能者何能脫穎而出﹖」余以資格不可廢﹐廢之則簿籍可置﹐限制無禁﹐法不畫一﹐何以遵守﹖況以羣千百人之才品﹐取決於一二人之耳目﹐吾恐智慮難周﹐日且不給﹐啟覬覦僥幸之心﹐務詐僞貪求之術﹐獘將如蝟紛出﹐可勝道哉﹗然其間自有不泥於資格者﹐謂宜量才授任。以要重之任﹐宏巨之務﹐待非常之才﹐使得以見所長。以責任之輕﹐【「責任之輕」﹐揆之文義﹐疑當作「責輕之任」。】閒散之局﹐待才器之小﹐使循資敍遷。則用資格而不純用資格﹐何至法之獘也。若夫守一定之法﹐須任變通之人。有治法而無治人﹐卽成周纖悉具備之法﹐不能無獘﹐僅一銓曹資格云乎哉﹗

○宗藩紀

國家分封王府﹐頒給祿糧﹐親親之恩﹐備極隆渥。然而紀綱法度﹐載在令甲﹐亦懍不可犯。夫是以恩威並舉﹐知勸知懲﹐永保福澤於無疆也。然余以爲親親者仁﹐不得已而裁之以法者義﹐故必仁盡而後義乃可施。今不先議祿糧﹐而遽及於防範之法﹐非所以明祖宗親親之仁也。

國初﹐親王歲祿五萬﹐他賜予尢多。不數歲﹐裁爲萬石。後以民貧賦少﹐給代﹑肅諸王僅五百石﹐多至千石。夫當國家全盛之時﹐不加賦而奪之祿﹐以爲寧儉宗室﹐不可以耗國計﹑疲民力也。又祖訓﹕凡將軍以下有才能者﹐得攺官升轉﹐如銓選法。夫旣富貴之矣﹐猶不絕其仕進﹐所以作善良之心﹐消怙恃之气﹔聖祖遠慮亦可繹思已。余嘗南之粵﹐東走淮﹑鳳﹐西入秦﹑晉﹐大都得宗藩之梗槪﹐僉欲請田自給﹐僉欲試官自效。而司宗籍者格於祖訓﹐輒咋舌不敢上請﹐惟因循退托﹐正猶不絕薪止火﹐而揚湯止沸﹐無益明矣。

夫王府始封之時﹐宗儀位數﹐大略相等﹐支給祿糧﹐簡省易辦。二百年來﹐宗支繁衍﹐多寡迥異。如陜西一省﹐建有秦﹑韓﹑肅﹑慶四府﹐祿糧均有抱欠【「抱欠」疑是「拖欠」之誤。】﹐肅最少﹐慶次之﹐秦差多﹐韓爲最﹐以宗支莫眾於韓﹐故積欠獨多。今平涼府一十州縣﹐額徵邊儲祿糧共計一十二萬七千九百八十餘石﹐歷年所完﹐有五七萬者﹐有三四萬者﹐甚有一二萬者﹐以致迫於窮乏﹐不顧禮義﹐淩侮有司﹐肆無忌憚。如廣西靖江王府宗支支米者一千一百有零﹐幼者不知凡幾﹐宗室養贍銀計五萬一千九百餘兩﹐俱於桂林等府州縣衛所額派秋屯折糧﹐又湖廣每年協濟一萬五百兩﹐猶且不給。舊未償﹐新無補﹐因而薪【「薪」原作「新」﹐據文義攺。】米控訴﹐或家人抱告﹐塡滿司門﹐逼近几案。在彼之詞旣直﹐在此之應實難﹐柰何不爲之長慮也﹖考求其故﹐咸謂膏腴之地﹐蓋爲宗室占買﹐而應納稅糧﹐又復恃勢不納。夫以額定有限之糧﹐供積漸無窮之祿﹐𨿽多方措處﹐終不能足其應得之數。勢難禁其置買民業﹐但旣受民業﹐則惟正之供﹐自當出辦。乃今買占滋多﹐逋負日甚﹐稅糧之徵輸旣少﹐常祿之供給愈難。須自今預行州縣﹐將各宗室見種民田﹐盡數查出﹐就於本宗祿米放給之時﹐卽照數扣除。庶官司免徵催之勞﹐而宗室亦少欠負之祿。此救獘之一策也。然此不過待宗室之有力者耳﹐至於貧乏者十居五六﹐甚有室如懸罄﹐突無煙而衣露脛者﹐亦病極已。余嘗轄關中﹐司其事。時韓府宗人融燸等倡眾出境﹐聚集數十人﹐擁入會城﹐告請祿糧﹐欺淩官府﹐有司不能禁。余邀致數人﹐以情理諭之﹐延致公所﹐給以薪米﹐乃以別項錢糧﹐曲爲借處一二﹐以應其請﹐始令送歸。仍白撫院﹐參論爲首者數人﹐送發髙墻﹐以全法紀。後撫院詣固原秋防﹐道出平涼﹐韓府宗人擁眾郊訴﹐撫院少示聲色﹐彼遂倚勢相抗﹐甚至毀傷輿從。自後撫院﹐皆枉道避之。余繼撫關中﹐復道出平涼﹐以撫臣體統﹐不宜令宗人輕視。時藩﹑臬以下﹐皆止余勿往。余謂﹕「我以禮待﹐彼安能以無禮加於我哉﹗且撫按百姓﹐吾責也。歲久不往﹐安知無困窮冤抑無所控訴者﹖」乃遂行。將入境﹐預戒巡行者毋拒陳告﹐不論宗室諸人﹐凡有呈狀﹐悉爲收記﹐令歸聽示。余乘傳徐行﹐宗人紛然而前﹐各收呈散去。旣入院中﹐猶有向門下請白者。余令有呈者收進﹐有事者傳入﹐慰以人眾不便相近【「近」鮑廷博鈔本及丁丙舊藏鈔本皆作「迎」。】﹐可毋入也﹐眾始退去。余檢諸呈﹐批發長史﹐令查可施行者﹐一一申請﹐大抵皆爲祿糧耳。嘗考宗正籍﹐在嘉靖中葉﹐見存者一萬五千餘。隆慶初年﹐麗屬籍者四萬﹐而存者二萬八千五百有奇。以祿計之﹐不下八九百萬。設一再傳﹐而後生齒十倍﹐祿亦十倍。宗人有益祿﹐而天下無增田﹐此勢之所必極﹐而恩之所必窮也。失今不處﹐愈不能支。旣不給以應得之祿﹐而有司奉行條律﹐一切以法繩之﹐令搖首觸目﹐資身無策﹐則安所歸命也﹗

余嘗經晉之蒲州﹐會襄垣王西軒者﹐年七十餘矣。見其二子﹐曰三峯﹑曰四峯﹐宴會中慨慷談時務﹐上下今古﹐皆鑿鑿可行﹐惜置之無用耳。使國家開入仕之禁﹐俾得展其經畫﹐非漢向﹑唐勉﹑宋汝愚之流亞乎﹖尋會山陰王龍田者﹐質實好古﹐被服檢身﹐一如儒者。其子元峯丰姿異常﹐雅善詩文﹐喜爲議論﹐多招致遠方英俊﹐此何減東平樂善﹐河間好賢。使國家賜詔褒嘉﹐或授宗正之職﹐以風勵宗人﹐亦鼓舞之一機也。

今王府宗室﹐多在西北﹐而豪橫縱恣﹐肆行無忌﹐亦多在西北。不惟聚眾呼號﹐淩辱官司﹐且有招集姦暴﹐羣爲不逞者矣。不惟宗人踰制犯禁﹐越關妄奏﹐而嬪妃姬妾﹐亦有以內臣護送﹐詣京奏事者矣。余甚爲國家法紀惜﹑宗人風俗惜也。南粵惟靖江王府中十三輔蕃衍爲最﹐悖理違法亦爲最。自嘉靖中本王因公科擾﹐致疏親睦之情﹐諸宗遂恃族黨之彊﹐幾亡上下之分。由是朝祭﹑畫押等禮﹐一切不行。積習驕頑﹐無所顧忌﹐悖理犯法﹐紛紛效尢。逮至背違法紀﹐不發髙墻﹐禁制閒宅。夫髙墻負累解送之人﹐而約束惟謹。若閒宅﹐初議王府差委內臣旗校﹐有司差委巡捕官員﹐內外防禁﹐鎖鑰封閉﹐五日一啟巡風﹐人役晝夜守護﹐不許私自出入﹑交通外人﹐防範頗周。近因羣宗構怨﹐以致眾庶乘機毆辱官校﹐紀法蕩然矣。若非敕諭訓戒﹐責令親王鈐束﹐恐不能不貽地方之害也。若鳳陽髙墻﹐拘禁日多﹐屢宜釋放。嘉靖中遣內官章壽等釋放﹐不下五百人。隆慶初年﹐余奉恩詔﹐首【「首」原誤作「旨」﹐據鮑廷博鈔本攺。】釋鄭王厚烷並周府﹑鄢陵王府鎭國中尉勤熨﹑朝■﹝土冒﹞等﹐遣官送歸原府。他如倡眾出境﹐越關妄奏﹐禁錮十年﹑八年以上者﹐一體放釋百五庶人。及查見監重情帥伏王等六十起﹐尙有三百八十一人。夫以天子懿親﹐過惡未甚﹐槪圄之一城之中﹐而不時釋放﹐固非所以示恩﹔以惡極罪大﹐旣困辱之﹐而猶給祿糧與宗人無別﹐亦非所以明法。余以爲諸降庶人者﹐宜與絕封庶人同祿﹔而罪黜禁錮者﹐宜視齊民監禁者稍優﹐而不使同於無罪。至於郡主﹑縣主以下﹐如將軍﹑中尉之祿﹐皆限半給﹐餘皆量給婚資﹐漸次裁抑﹐亦可歲省數百萬之虛名﹐而俾得沾國家之實惠。亦委曲圖維之計也。然創始必虞其終﹐儻少議減削﹐一時怨望﹐聚眾喧嘩﹐誰任其咎﹖第計目前﹐補偏救獘。余撫關中日﹐嘗以韓府宜行七事條請﹕一曰補祿糧以濟窘迫﹐二曰肅關支以息紛擾﹐三曰正體統以便鈐束﹐四曰補額員以資輔導﹐五曰嚴門禁以懲遠出﹐六曰別庶人以正名分﹐七曰嚴防閒以戒不虞。此寧獨韓府宜行已哉﹗然此乃一時之權宜﹐非萬世之長慮也。天地生財止有此數﹐麟趾瓜瓞綿衍無窮﹐以有限供無窮﹐勢必難久。余以不弛禁﹑不受田﹑不入仕﹐則宗人之祿日積月增﹐前者之欠負旣無完期﹐後來之增加愈難給授﹐司宗籍者柰何不爲之所也﹖

○漕運紀

漕運乃國家重計﹐國初自永樂移都北京﹐軍國之需盡仰給於東南。時漕渠之功在江淮以南者﹐平江伯陳瑄爲大﹐在齊魯以北者﹐尙書宋禮爲多。永樂初﹐北京﹑遼東軍儲不足﹐瑄帥舟師海運。後疏淸江浦﹐引水由管家湖入鴨陳口進淮。就管家湖築堤長亙十里﹐以便行舟﹐浚儀眞瓜洲以達潮水﹐鑿呂梁二洪以平水勢﹐開泰州白河以通大江。築髙郵湖堤﹐堤內鑿渠﹐橫亙四十里﹐又治邗溝﹐始通江淮。禮治濟寧﹐修會通河﹐置十五閘。復黃河故道自祥符魚王口至中濼下二十餘里﹐以殺水勢。又於寧陽築堽城壩﹐遏汶水盡入漕河﹐泄海丰大古河凡四百五十七里。自是挽漕京師﹐大爲便利﹐遂罷海運﹐而法日益詳。然始猶自淮安用運船載三百石以上者﹐運入淮河﹑沙河﹐至陳州穎岐口。趺坡下﹐用淺船載二百石以上者運至﹔趺坡上﹐別以大船載入黃河﹐至八柳樹等處﹐令【「令」原誤作「今」﹐據鮑廷博鈔本攺。】河南車夫運赴衛河﹐轉輸北京。其間濱河置舍五百餘﹐以居運卒﹐置倉五十區﹐以便積貯。故事不壅﹐而兵不疲也。自後直運歷經年之苦﹐修浚經累歲之勞﹐艱苦萬狀﹐不可勝言。邇來獘增於積習之後﹐政隳【「隳」原作「墮」﹐據鮑廷博鈔本及丁丙舊藏鈔本攺。】於姑息之餘。軍衛有司﹐人持異見﹐兌運交納﹐掛欠遲違﹐則漕務宜議。

夫漕務統於把總﹐領於旗甲。余以把總宜每年更代﹐一員督催交兌﹐糧完押幫赴京上納守掣﹐通關回南﹔一員在省徧歷衛所﹐嚴督掌印指揮千百戶等官﹐選補旗軍﹐修造船隻﹐追補舊欠等項﹐預整來年事務﹐聽候新糧派到﹐卽督各官前赴水次交兌﹐完日就便赴運﹐限五月渡淮﹐毋及河溢。若旗甲﹑領運﹐往往中途侵盜﹐以致臨倉掛欠﹐良由旗甲不得其人。向屬衛選﹐不公﹐近由府選﹐但勢分懸隔﹐軍旗虛實﹐旣不周知﹐視點選爲故事﹐以致殷實之家﹐愛惜身家﹐多方規避﹐而積年姦頑﹐樂於充補。又撐駕眾軍﹐數常不足﹐臨期乏人﹐隨處雇倩。本系烏合之人﹐通同侵盜﹐勢不能免。須委公正有司﹐徧歷衛所﹐弔取軍冊﹐不分屯操﹐如官吏監承﹐除本身外俱聽從公揀選﹐以殷實者充之﹐務足十二名原數。敢有故違﹐許令參究。然旗軍遠出﹐父母妻子皆賴月糧養贍。今有預給半年者﹐有經年不給者﹐以致眾心不服﹐易於犯法。及責賠補﹐輒先逃避﹐無產堪變﹐貽累各官。宜通查各總軍丁﹐除預給半年月糧外﹐見以四月給散安家﹐將兩月每石折銀五錢﹐申解司府﹐轉發該總解京﹐完補積年掛欠。若交兌糧米﹐亦要悉遵議單事例﹐曬揚幹潔﹐兩平交兌。如有仍前怠玩者﹐聽憑參究。其它漕政諸務﹐節經督臣區畫﹐備載議單﹐嚴明詳悉。但人心易於玩愒﹐申飭貴於及時。余嘗條列五事上陳﹐載入議單﹕一申嚴降黜以愼交兌﹐一申禁囤戶以速交兌﹐一甄別運官以益漕政﹐一專任提調以濟廠務﹐一復舊穵運以蘇困累。亦漕政之一助也。

若夫輸運帆檣﹐必由河道。每歲舟千艘﹑糧萬石﹐渡江淮以溯黃河﹐從此浮濟入汶﹐踰滄瀛而達通惠﹐皆藉渟澑疏通。其中設堤岸以束奔騰﹐建閘壩以時啟閉。𨿽浚鑿排瀹﹐運用賴於人謀﹔而轉徙變遷﹐緩急難調水性。邇者徐﹑沛數十里間﹐巨浸滔天﹐漕河失其故道﹐以致舟楫不通﹐糧運阻滯。近乃集財糾工﹐旋議開鑿。議漕河於北﹐有云宜引沁水者﹐有云宜開膠河者。夫沁水之流甚微﹐卽引之河渠﹐不足濟長川之勢﹐是畫餅耳。膠河之議已舉行﹐未見其利﹐先被其擾﹐所費不貲﹐又毋論已。孰有灼見功之可成﹐建必然之畫者﹖且齊魯之間﹐地廣人稀﹐一望蕭條﹐恐生不虞﹐是石田耳。故議北河﹐但當不時葺堤補缺﹐浚壅泄溢﹐使故道無滯﹐則停畱衝激之患皆可免矣﹐策無奇也。議漕河於南﹐則江淮之間有寶應﹑範光二湖﹐最爲危險。其湖約長三十餘里﹐東西廣闊﹐一遇風起﹐水湧浪髙﹐往來舟楫﹐俱難駕禦。東風急則牽挽難畱﹐飄蕩出湖﹔西風急則撲擊岸石﹐船屢傾覆。不惟飄失糧米﹐往往淹溺旗軍﹐實爲大患。思得髙郵湖往年添築內堤﹐舳由中行﹐至今便之。今寶應比照前規﹐修築內堤﹐亦百世之利也。若云宜循元人舊蹤﹐仿國初平江故事﹐以復海運﹐則先達丘文莊浚嘗有說焉。要亦以爲兼河海之運﹐則可循轉搬之法﹐以省直達之費﹐申休番之令﹐以息膂力之艱耳。此慮漕河或阻﹐亦不得已而爲海運之說﹐漕河通則海運之說絀矣。

余嘗督漕﹐奉穆宗恩詔﹐奏免帶磚﹐以免牽挽之勞﹐省交納之費。值夏鎭河決﹐事干河道﹐疏惟引咎自責﹐奏免旗軍賠補。凡以漕挽之役﹐轉輸暴露﹐尢可憫也。玆欲使之出入【「入」原誤作「人」﹐鮑廷博鈔本不誤﹐今據攺。】風濤﹐躑躅於不測之淵以待命﹐卽有利國家﹐余不忍言。矧兌運長運﹐老歲月於奔忙﹐正耗除耗﹐剝脂膏於溪壑﹔積債催役﹐而偸生虎狼之吻﹐露居野宿﹐而委身魚鱉之鄕﹖悠悠天塹﹐幾何而不爲漕役之陷阱耶﹖

○兩粵紀

嘗謂兩粵之盜如深秋落葉﹐掃盡復聚。當事者不先時撲滅﹐迨其燎原﹐用力難而成功不知其幾倍矣。余在粵時﹐山瑤海寇紛紛流毒地方﹐徵剿殆無虛日。蓋種類眾多﹐積習難馴也。山寇猶易剿除﹐若海寇出入江海﹐揚帆鼓枻於波濤震蕩之中﹐自非生長海濱﹐熟諳水戰﹐豈易奏功﹖余觀粵以東崇岡巨浸﹐內則山寇巢穴﹐累千百計﹐外則海寇侵突﹐借日本諸島夷爲爪牙。流劫縱橫﹐民多廢業﹔蹤迹詭祕﹐兵難馳騁。間嘗並力於西粵﹐以西乃嶺表邊鄙﹐爲湖廣藩籬﹐居東粵之上游﹐內環萬山﹐瑤僮淵藪﹐外■﹝扌戹﹞交南諸蠻夷﹐郡縣𨿽多﹐賦稅實少﹐恆多資藉於東。明興以來﹐兩廣建官置守﹐訖無定議﹐寇亂亦無寧時。

憲皇帝加意遐荒﹐拔參政韓雍爲都禦史﹐假以不次之柄﹐超度常規。當是時﹐兵馬錢糧皆於南京料理﹐選調兩京﹑江西﹑湖廣漢達官軍不下二十萬﹐物力充盛﹐故所至如摧枯拉朽﹐無不殲滅。彼雍誠異才﹐亦委任權力不同也。嘉靖初﹐廣西田州﹑南丹﹑向武﹑鎭安﹑上思﹑龍州諸處﹐叛服不常﹐屢煩徵討。自新建伯王守仁至日﹐盡釋其罪﹐議立土官﹐建置衙門﹐以夷治夷。聽招效順﹐安居樂業﹐且復出兵應調﹐馴善等諸齊民﹐至今帖然。是韓則以剿建功﹐而王則以撫獲效。然始剿終未嘗無撫﹐先撫後未嘗無剿﹐可以相時而動。

且以彼己之勢言之﹐彼有五長﹕重利輕生﹐一也﹔獧捷慣戰﹐二也﹔狡猾頑憸﹐三也﹔據海爲勢﹐素習波濤﹐四也﹔結連內外﹐聲息預聞﹐五也。且虎哄狼吞﹐藉糧於我﹐勝則毒噬無厭﹐負則飄揚遠遁。而我兵有七短焉﹕將不知兵﹐兵不習戰﹐一也﹔烏合未練﹐膽怯陳搖﹐二也﹔兵徒未選﹐老弱易靡﹐三也﹔陳伍未肅﹐進止無節﹐四也﹔波濤洶湧﹐神衝目愰﹐五也﹔戰艦後先﹐彼此觀望﹐人懷規避﹐莫肯爭先﹐六也﹔佛郎機銃﹐木城難禦﹐一舟失勢﹐羣膽隨喪﹐七也。是彼五長﹐以杜其內外相援爲急﹔而在我七短﹐以選將練兵爲要。蓋海上之寇﹐每結山寇爲心腹﹐故欲剿海寇﹐當先除山寇﹐欲除山寇﹐當整齊約束齊民。夫兩廣山峒聯結﹐民瑤雜處﹐往往勾連固結﹐恣肆猖獗﹐焚劫殺擄﹐歲無寧日。今欲計圖安弭﹐須嚴保甲。大約每鄕分爲二甲﹐每甲選擇一人﹐立爲約長﹐分立約甲十人﹐互相約束。每於農隙﹐帥眾操演﹐盜賊竊發﹐集眾截殺﹐解報軍門﹐一體給賞。如有不行救護者﹐送官懲治。至如巡司哨守官兵﹐分定界域﹐一遇警報﹐協同截殺﹐亦照鄕兵論其功罪。各鄕兵民仍須互加覺察﹐時加偵探。間有不逞之徒﹐潛通賊黨﹐接濟硝磺軍器者﹐許眾卽時報官﹐毋得容隱。庶齊民有所懲創﹐不敢爲盜。卽瑤僮之人﹐豈性與人殊﹐不好生惡死﹐自甘盜賊哉﹖彼其中膏腴田土可耕﹐漆蠟等物可供﹐食用不患不足﹐惟阻於聲教﹐無路自新。若使處置得宜﹐安其土俗﹐順其夷情﹐就中建立官司治之﹐聽得出山貿易﹐共遂樂生之心。如瑤總﹑瑤老中有才能出眾﹐堪管幾巢﹑幾里或幾百里﹐就令推立頭目﹐率領所管瑤丁﹐各分疆界﹐自守一方﹐眾果信服﹐卽以其地與之﹐以爲世守﹐傳之子孫﹐軍門先給冠帶。如有別起賊徒越境侵犯﹐或越江行劫﹐許令擒斬解報﹐從重給賞。三年無過﹐比照田州事體﹐授以土巡檢﹐又三年無過﹐加升土知縣。以後一體遞升﹐聽得世襲。原耕田地﹐永免徵科﹐亦不令充兵遠調。如自願立功報效者﹐聽其呈赴軍門﹐準與調發﹐有功一體升賞。沿江一帶﹐辟地立墟﹐許以各色貨物兩平交易。如此則居處宴安﹐服飾鮮麗﹐回視茹毛飲血﹑霜行露宿﹑潛窺劫奪﹑鳥驚鼠竄﹐豈不大相懸哉﹖所以甘心爲盜者﹐要亦始由迫於饑寒﹐繼被誘於賊黨﹐因而劫掠拒捕﹐積惡累罪﹐漸不可悔。哨聚則勢難解散﹐聽撫則心懷疑懼﹐亦不得已爲苟延之計耳。有司招撫又非實心﹐或誘致殺降﹐或姑置俟釁﹐未嘗推赤心以置人腹也。各將領貪功喜事﹐視爲奇貨。於是招者屢叛﹐兵連禍結﹐徵調煩勞﹐財力匱竭﹐而兩省之民﹐始囂然喪其樂生之心矣。此以待於民且不可﹐何以撫安反側哉﹖

議撫不可﹐則有進剿﹐乃諸道出師﹐或捨難就易﹐或棄水入山﹐姦避【「姦避」原作「姦僻」﹐據丁丙舊藏鈔本攺。鮑廷博鈔本作「遷避」。】逗𨖻﹐心多攜貳﹐兵旣分屬﹐槪無統紀。以致各處賊徒日漸滋蔓﹐威愈褻而事愈難﹐此實置叛逆而不剿滅之故也。且雷霆之威﹐不嘵嘵【「嘵嘵」鮑廷博鈔本及丁丙舊藏鈔本皆作「遶遶」。】天下以求擊人﹐而人自畏之﹐爲其震蕩發舒﹐奮迅難測也。使轟轟焉日遶天下﹐而置叛逆不擊﹐人將玩易視之﹐何以彰雷霆之威乎﹖余以盜賊愚頑冥悍﹐若非一大懲創﹐何以蕩濯妖氛之气﹐以享寧謐之慶哉﹖然兩廣巨盜﹐山寇居十之七八﹐海寇居十之二三。近如曾一本﹑余幹仁﹑林道幹輩﹐則稱雄於海上﹐如黎汝誠﹑黃朝盛﹑李應孫﹑李汝忠﹑許永等﹐又倡亂於山中。其餘若海丰﹑歸善之人萬峒﹑葫蘆輋﹐和平之岑岡﹑長樂﹑興寧﹑程鄕等處﹐徳慶﹑新恩﹑會寧﹑淸遠之羅傍﹑紅嘴﹑大羅等山﹐廣西之古田﹑鳳凰﹑賓州﹑八寨﹑府江等巢﹐依附聲勢﹐肆無忌憚﹐殺掠人民﹐占據田業﹐徧地皆盜區矣。時又有安南夷目莫福山﹑莫文明﹑莫中正等奔赴西省﹐奉旨分發安插肇慶﹑韶州二府及淸遠縣養贍﹐而頻年供給﹐苦於不繼﹐余時奏聞發回。日本第三倭王與倭酋迷沙濕波跟等駕船浮海﹐率眾前來﹐屯聚平山﹐負險劫掠﹐時統大軍殲除殆盡。自後有宜山﹑大小都亮之捷﹐全夥撲滅﹔惠﹑潮﹑韶﹑肇之捷﹐則廣﹑肇翦其渠魁﹐惠﹑韶獲其醜類﹔賓州﹑淥裏﹑淥闇之捷﹐則攖其負嵎之勢﹐制其出柙之凶﹔嶺西陽春﹑電白之捷﹐則東擊西奔﹐土崩瓦解﹐巢穴蕩平﹐根株悉拔。亦敉寧山海之一時也。但海上之寇﹐道幹𨿽已招撫﹐而一本猶黠驁難擒。向非大將得人﹐何以率先士卒﹖夫一本乃吳平遺孼﹐素習凶悍﹐狡猾尢甚﹐出沒波濤﹐流毒閩﹑廣。先年盤據深澳﹐兩省合師進剿﹐被其潰圍逸出。自後陽順陰逆﹐屢招復叛﹐積惡旣久﹐脇眾漸多﹐焚劫鄕村﹐擄集船隻﹐抗拒天師﹐勢將以乘我之怠則獸聚長驅﹐飽我之利則鳥散飄忽﹐瞬息千里﹐莫可追襲。後得總兵兪大猷﹐素居海濱﹐習知水道。彼云「廣集兵馬﹐多造艦舸﹐四省合圍﹐期於必克」﹐誠勝算矣。但分兩省之將領﹐聯數百之兵船﹐遙制於海洋浩渺之間﹐各官兵有彼疆此界之嫌﹐懷分功計利之意﹐心志不齊﹐應援不力﹐其勢固難盡合﹐若臂指相使之順也。余以誓師決計﹐必須事權歸一﹐而後調度可施﹐統馭無礙。卽福建官兵﹐亦應聽兩廣節制﹐齊心戮力﹐庶易成功。後奉旨兪允。余方解綬而一本就擒﹐計誠得也。先朝韓雍去任﹐兩粵分撫﹐事不協一﹐盜賊益熾。乃復以言官議﹐仍用雍總督。開府蒼梧﹐實自雍始。梧本兩省交會之區﹐諸蠻盤據之地﹐必藉重兵彈壓﹐始可詟服羣凶。彼時調兵三萬﹐戍守鎭城﹐分布要害﹐後盜賊稍寧﹐減至萬名。所以貽東西百年之安﹐良有以也。嘉靖末年﹐復設巡撫﹐專任廣東﹐一應兵馬軍餉﹐官員賢否﹐徵剿事宜﹐往往不行關白。乃復議減戍兵﹐又議扣畱糧餉。夫梧鎭戍卒﹐彼時止存四千﹐勢已薄弱﹐盜賊縱橫﹐東滅西起﹐勢幾不可支矣。今並四千更欲減之﹐防守不周﹐潰亂四出﹐異時推究禍本﹐誰當任其咎者﹖且兩廣盜賊淵藪﹐大者嘯聚山海﹐黨類數千﹐必調遣狼兵﹐招募浙﹑福之兵﹐足以剿除。其次羣盜投閒抵釁﹐突出焚劫﹐隨時隨處有之。正戍守官兵之責﹐每有擒獲﹐因之驚駭解散者尢多。今謂無益撒去﹐吾恐賊無忌憚﹐愈肆猖狂﹐勢不能不議復設也。梧鎭兵餉﹐歲費十萬餘金﹐皆取給於南雄﹑梧州橋稅﹐及廣東折糧銀兩。自分鎭之後﹐餉有定額﹐逋欠日多﹐歲入不過八萬﹐尙虧二萬。自隆慶以來﹐太平橋稅﹐自南而北稅者解廣西﹐自北而南稅者解廣東﹐又歲減萬五千之數矣。若再加扣畱﹐則日侵月削﹐梧鎭益不可支﹐而廣西全省亦可棄置不守矣。夫治兵必先財用﹐財裕乃可振兵﹐故𨿽平居無事﹐給兵糧﹐除戎器﹐尙不可使有不繼﹐至舉大事﹑動大眾﹐豈可使積貯缺乏哉﹖語云「興師十萬﹐日費千金。」當事者柰何易言之乎﹖此非所以明職守而一政體也。時廷議是餘言﹐罷東粵撫臣。後余秉銓日﹐又復設。余以山賊每連海賊而出入﹐故所重在海﹐諸郡獨倚潮爲門戶﹐故所急在潮。惟漳﹑潮一帶﹐皆經海道﹐故禦潮急則賊退遁漳之澳中﹐禦漳急則賊橫逸潮之境上。往者廣東巡撫之設﹐專駐廣城以禦海寇﹐兼防山賊。大城所參將之設﹐原爲聯束【「束」原作「東」﹐據鮑廷博鈔本攺。】漳﹑潮水寨﹐以備不虞。卒以兩省議論互異﹐尋皆奏罷。自今計之﹐添一重臣卽兵力以瓜分而益弱﹐事權以鼎峙而皆輕﹐況廣東﹑福建各有海道副使﹐兵防事宜﹐原非乏人管理。今惟以監軍副使駐札潮州﹐與東莞海道﹑福建海道相爲犄角﹐以巡撫標下官兵分屬參將統領﹐駐札潮﹑漳﹐防守應援。或平居無事﹐各駐省城﹐居中調度。山賊有警﹐則廣東者出髙﹑肇﹐福建者出武平﹔海寇有警﹐則廣東者出潮﹑惠﹐福建者出漳﹑泉。共切震鄰之恐﹐一如唇齒相依。毋以分土爲限﹐視若秦越﹔務俾威聲震詟﹐氛祲消弭。庶事無煩於更張﹐自可行之永久。

𨿽然﹐事權一已﹐閫以內督臣制之矣﹔然閫以外惟君制之﹐所恃以鼓舞振作於一方者﹐恃朝廷之賞罰耳。賞罰不明﹐𨿽堯舜不能以治天下。故易稱「明罰敕法」﹐書言「毋迪顯僇」﹐凡以法紀不可以不飭也。余觀王文成坐縛思田諸蠻﹐計擒八寨反側﹐勞績著已。捷聞﹐而時宰忌勛﹐竟停卹典。襄毅平修仁﹑荔浦諸洞﹐直搗大藤峽﹐功至偉矣。班師而輔臣謗議﹐尋乃罷職。余鎭粵時﹐東省失事﹐罪不及撫臣﹐而余乃降職閒住。及平山盜平﹐撫臣晉爵錫金﹐而余僅復職聽用。嗟夫﹗以功受罰﹐寧獨文成﹑襄毅然哉﹗善乎陸賈生之言曰「將相和調則士豫附﹐士豫附﹐天下𨿽有變﹐卽權不分。」知此﹐可與談粵事矣。

●松窗夢語跋

聞之先大夫曰「文者气之所形﹐气形而理寓焉。」是故理不足以上推天文﹐下視地理﹐中述人事﹐卑卑采古先之唾餘﹐裁子史之緒論﹐自以名溢縹緗﹐飛雲捲雨﹐學窮篇牘﹐江流川注﹐而不知略其精英﹐收其蕪穢﹐此買櫝還珠﹐宋人猶然笑之﹐欲以窺羲黃灝噩之風﹐究墳典精微之奧﹐漂唐流虞﹐出姬入孔﹐是使蟁負山﹐河伯向若嗟望洋也。故曰「惟有理而不朽。」古稱文章﹐亦云不朽﹐以此哉﹗先大夫年二十餘入仕﹐幾七十始致政。宦途四十餘年﹐因時樹立﹐隨地建明﹐體國經野﹐殫厥心力﹐於是有宦遊紀。宦轍所至﹐幾徧海內﹐名山大瀆﹐多所涉覽﹐於是有四遊紀。內夏外夷﹐古今大界﹐蠻夷猾夏﹐於今可慮﹐於是有四裔紀。士首黔黎﹐寧同商賈﹐農夫代耕﹐工人足器﹐於是有四民紀。天垂地呈﹐幽明異故﹐俯仰之間﹐森羅一掬﹐於是有象輿紀。物有常變﹐吉凶攸判﹐證以人事﹐應若合符﹐於是有災祥紀。喬夭靈蠢﹐形形色色﹐觸目遇之﹐自然生意﹐於是有動植紀。盛世人文﹐一時變異﹐禍福倚伏﹐惟善是師﹐於是有遇聞紀。餘慶由積﹐成名何執﹐先規已泯﹐方技徒聞﹐於是有徳藝紀。晝官其思﹐夜棲於腹﹐夢覺之關﹐神明來舍﹐於是有夢省紀。坤職承乾﹐代爲輔理﹐剖厥直枉﹐遏揚休命﹐於是有忠權紀。撫時感懷﹐茂對物育﹐憂世樂天﹐循環無已﹐於是有序俗紀。百僚師濟﹐宗支瓜瓞﹐孚威並行﹐衡量斯得﹐於是有銓藩紀。軍儲大計﹐以食足兵﹐東西寢息﹐南北底定﹐於是有漕粵紀。總夢語凡三十三紀﹐�天地人之撰﹐未能廣載博取﹐而名理【下闕】

松窗夢語元明史料筆記叢刊﹝明﹞張瀚撰﹐盛冬鈴點校﹐北京﹕中華書局﹐1985。5第一版﹐1997。11第二刷

