

猶及編

﹝明﹞朱元弼撰

●序

往予時有《猶及編》﹐出入自隨﹐所載俱盛徳事﹐非眞知灼見者不與也。不戒而爲好事者持去﹐遂不復置。於今且廿年﹐俗日益攺﹐而予蚤夜亦自覺其密移。今年予與繡水石價卿同客錢塘﹐客有以文字見索者﹐書謂予與某俱在也。予答書且許且辭而曰﹕某實未嘗在此。以示價卿﹐價卿曰﹕不然焉。知某非欲言實在不已絞乎﹖予愧謝不已﹐以爲此亦盛徳事也。𨿽曰﹕乞諸其鄰吾甘之矣。因復置此﹐自隨月書一事﹐不令有缺﹐或聞或見﹐或憶舊所聞見足備鑑戒者﹐庶幾警醒不自沈廢云。

萬曆乙巳三月晦日﹐武原老人朱元弼執燭漫書

●猶及編

衛指揮徐行健者廉介嚴勇﹐以死事聞﹐進都指揮﹐蔭其次子﹐具邑志。初入小學夜歸﹐揖其父指揮東泉﹐東泉教以揖起不得﹐稱夜課﹐但稱「餓死事小﹐失節事大」二語﹐終東泉世以爲常。其死於倭也﹐每將而出﹐未嘗不涅體識衣示必死也。故數有戰功﹐又卒能死得以功世其賞。其弟行權﹐孤行一意不愧父兄﹐兄欲分其賞功者潤之﹐不顧而去﹐訓蒙自食﹐歲儲其美於僧捨。旣晚無子﹐並以操嬴奇於諸衛﹐使迂談髙臥﹐卒無乏用﹐並家教云。

嘉善人陸某者﹐禦史中丞某之子也。少有才貌﹐隨禦史讀書京邸﹐與鄰邸女相窺﹐久不能就。謀於師某﹐而禱於城隍之神。中丞夜夢神至其邸﹐問中丞曰﹕陸某何人﹖答曰﹕兒也。神曰﹕柰何以混褻相聞﹖顧左右檢其籍﹐則某科狀元也﹐命更罰孤貧一世。又問某爲何人﹖答曰﹕兒師也。神曰﹕何爲人謀至此﹖命左右速抽其腸。中丞驚寤﹐時夜方半﹐館僮奔告﹐館師腹痛難忍。中丞倅起視之﹐死矣。陸某後亦有家﹐制於妻子﹐終身行乞於市﹐無所歸。

平湖洪進士蒸爲河南州守﹐時有爲盜陷﹐臨刑謂陷者曰﹕我今死矣。我實非盜﹐又非識汝﹐汝何陷之深也﹖其盜曰﹕汝不記某年月日乎﹖我饑而以饔鬻於市﹐某某且予直矣。汝過而視﹐謂弗直也﹐某卒弗市。而我負以歸﹐臥於其所。今渠魁者過而餌我以升斗也﹐我初不受﹐卒不能不受﹐因從之﹐而卽以從敗。我盜由汝﹐我死由汝﹐汝安得獨生﹖其人俯首愧謝﹐同刑而死。

仇云鳳者﹐某父之髙足也。自擬古人﹐與某深相得。某嘗因弟貸而出﹐盡於盜﹐歸而迫於貸家﹐某爲賣屋償之﹐寄居於人。仇執某仰天而謂曰﹕此非吾先師之子﹐何其不仁之甚也﹖或問其故曰﹕不爲大舜﹑周公而孑孑煦煦﹐徒使後人難爲﹖兄或曰﹕未達。曰﹕周公處此﹐必逐其弟大舜﹐亦與弟同其逋耳。生平學問類有根據如此云。

沈益川騰蛟者﹐憲副秦川公伯子也。憲副晚而更置室﹐生子騰龍﹐析箸別居﹐不蛟之半﹐使之父事蛟焉。憲副卒﹐旣十年矣。一日蛟召龍飲﹐割巳之半予之﹐妻子不知所出﹐徐曰﹕此吾先君不言意也。爲田五百畝云。

嘉靖時﹐吾郡編大糧長﹐每縣只三四人﹐分收通邑糧﹐任其役者必富豪也。秀水石奇嘗任其役﹐一日公錯系獄﹐見獄有美少年者﹐問其故。曰﹕先世拖欠﹐兩世系死﹐今僅十金﹐無從乞貸﹐度亦不能出矣。某出獄﹐便卽代完以出﹐令甚賢之。未幾﹐小民不堪其豪奪其私斛以告﹐令曰﹕焉有能代人糧而故多收糧者乎﹖竟坐告者。

《讀書鏡》載﹐房太尉家無半臂崔樞﹐夫人婦妾不許時世妝。劉丞相摯家法儉素﹐閨門雍睦﹐凡冠巾衣服制度﹐自其先世以來﹐常守一法﹐不隨時增損。故承平時﹐其子弟雜處士大夫間﹐望而知其爲劉氏也。數十年來衣冠詭異﹐𨿽故老達官亦不免從俗﹐獨吾鄕鄭東谷家教子孫世惇儉朴﹐足式浮靡。

九都歸氏家頗富﹐其耕牛甚馴也。兄弟同宅﹐一日兄弟交訟﹐而兄勝其弟以歸。兄急欲言勝﹐將至而捨舟先入﹐牛觸之死。弟與眾至而後知也﹐枕其股而哭之甚哀。

前峯徐公鷁爲肇慶知府﹐時有吏聽缺﹐未參而撥直開府﹐遂因抄寫文字暱於開府子弟﹐因得開府牌限﹐卽爲實參。久而無缺﹐復潛至開府﹐言府短長。諸僚勸公特爲出缺收參﹐旣參犯贓﹐諸僚上下謂公必當置之死。臨杖俱屬意行杖者﹐而公竟以法遣。後開府按府媒孽百出﹐久而不去﹐眾僚皆恐以爲此吏猶在也。旣而開府﹐病三日以卒﹐蓋論公之疏具而不及發也﹐眾始以公爲不殺吏之報。此公盛徳事也。

仇謙齋先生彬者﹐子俊卿﹐蚤舉於鄕。而先生多從弟兄﹐皆同居。先生酒後多弄酒﹐而居恆好惇睦﹐族人嘗揭其齋曰﹕五倫之間寧過於厚﹐七情所發惟怒難忍。人問其故﹐答曰﹕我子徼幸﹐我又先爲教官﹐一家之人惟我當忍﹐故以此自警云。嘗細思之兩言﹐深爲有味。

余先君營一廁﹐旣具﹐而虛其遲矢之木﹐久之不設﹐家大小咸稱不便﹐先君唯唯。余問其故﹐答曰﹕吾欲待其材之必爲此者。乃知君子無棄材。而漫言憐材者﹐皆未仁也。

余曾大父卒於南雍﹐余大父時年十六﹐伯氏二十四﹐而季才十四也。因從伯氏誅均其產﹐而以貲腴贅季於祖氏﹐大父獨瘠﹐若固然也。已而弟壯﹐頗以役事陰累其兄﹐伯父直之不得﹐至絕其季不相往來。一日蚤起大哭﹐不巾櫛而驟往兄宅﹐路人舉謂狂也。旣至﹐兄方負手逍遙於門﹐締視而後始定。人問其故﹐乃知夜夢伯氏爲人剖其腹云。

秦川沈公奎者﹐與餘外祖吳半山先生總角交也。沈掛冠最早﹐每午飯必待餘外祖至而共之﹐餘外祖亦不以爲嫌也。蓋公少嘗讀書於餘外祖家﹐余先母亦父事之者。隆慶初﹐余館一縉紳家﹐一日郊遊召客﹐則公在焉。酒半請間﹐問余知外祖與公交厚不﹖余曰﹕知之。公曰﹕秀才但知讀書﹐今日之酒近於佚遊﹐𨿽謝主人可也。又教以某事善﹐今日某事未善不可不知。嘗見公哭肅皇帝﹐泣不能起﹐謂人曰﹕祿我爵我﹐我未之有報。

丁酉五月﹐余寓嘉興東塔寺。雷震﹐余與僧覺﹑省元﹑同檻而坐。沙彌過焉﹐覺指沙彌謂余曰﹕伊家蓋親聞雷偈者。余問之﹐附近新行鎭人也﹐其兄好用假銀﹐一日從鎭買秧而還﹐輕雷將雨於路矣。田夫共指以謂曰﹕此必市以假銀者。其兄遂聞雷而懼也﹐及家雨至﹐置秧於地﹐而自投父懷﹐若無所容者。父曰﹕但隨我經行念佛。隨念佛隨行雷﹐倏引出田所擊死﹐當門而跪﹐而父初不知也。明日沙彌往視﹐觀者甚眾﹐亟欲火葬滅之。將舉火﹐復大雷電﹐沙彌與眾大恐﹐羅拜不已﹐而倏失其屍。旣三日﹐去鎭里許﹐則屍在焉﹐始以歸而火葬。此蓋乙未五月事也。書曰﹕天明畏﹐自我民明畏。諺曰﹕千人所指﹐無疾而死。所稱雷偈非耶﹖

丰厓徐先生泰﹐余髙祖之門人也。餘六七歲時﹐大父置酒燕所知﹐先生時已罷光澤令矣。與其弟襄陽太守咸俱在坐﹐太守事先生如嚴父也。余先君引余見客﹐先生撫余首曰﹕汝髙祖余師也﹐余師每行於路﹐如鳥舒翼﹐端拱而來。余輩遇於道﹐必前可二三十丈﹐拱立道左﹐以俟將至而揖。先生垂拱受之﹐或以俟起乃行﹐必有所欲言也。不則余輩起時﹐先生已去﹐又二三十丈矣。眞余師也﹐汝當識之。口占曰﹕勿假道學之名以自蔽﹐勿遺道學之實以自廢。惟循事物當然之理﹐以求聖賢所至之地。爲余字字作解﹐復教余誦﹐因爲流涕曰﹕此余師自警銘也﹐汝不知能識之否﹖太守手剝果將投余﹐但視其兄﹐終不與。前輩事師﹐生死無異如此。

松江包孝婦楊氏者﹐包侍禦孝與節之母也。侍禦本嘉興人﹐父贅於楊﹐生二侍禦。俱𦇤褓時偶歸嘉興﹐疾作而死。母遂居松江以爲籍﹐課其子﹐至相繼成進士﹐相繼爲侍禦。先後之際﹐母故軒輊之﹐令長跪以迎﹐且杖以策其後﹐至不少借也。二子在任﹐母輒出見郡邑﹐長以前杜其陰有所祈請者。後孝以按楚詆宦者戍莊浪﹐節因乞養﹐名節共著﹐母嚴訓之力居多。

徐文貞公家有當戶僕朱者﹐家累萬﹐其居室在太僕君宅之西偏。朱病將死﹐使其子請於文貞長君曰﹕此間存銀二千﹐乞差人來取﹐勿更畱此間。長君謂未嘗有此﹐弗取也。積數日﹐朱復使其子曰﹕先夫人卒﹐以千金見屬﹐謂當小小營運﹐以俟吾子不時之需。今官人在太僕﹐而某旦夕且死﹐柰何不妝還府耶﹖長君令人取之以歸﹐以深義朱﹐而太僕故能復其子﹐且使常有是居也。

沈某妻宋氏者﹐幼喪母﹐從姑以居。旣長而婚﹐貧甚﹐姑病迎醫﹐久而未愈﹐則拒之曰﹕除是割股或可療也。宋因夫出﹐潛自割以投故藥﹐煮而進之。姑以爲甘﹐而疾遂起﹐無有知者。適舅姊自鄕至者﹐與宋同臥起﹐而創不能匿﹐相戒無驚其姑﹐若弗聞也。舅姊去而慍甚﹐其婢遂引及之鄕裏以聞﹐邑侯表其閭﹐宋終謝以爲未嘗有此者。

吳江吳會妻姜氏者﹐蘇州葑門里人。萬曆戊子﹐歲大饑疫﹐會與其父相繼死﹐其母繼母也﹐姜尋亦病﹐初誓不起﹐實母彊之湯藥﹐謂守可相倚﹐以故復起。未幾﹐母有他志﹐因某媼共食及之﹐姜遂夜懷會像縊而死﹐三日面猶如生。里人數百奔走數月﹐必得撫按請而廟祀於其裏。余嘗至其廟﹐同周氏﹑吳氏﹑姜氏稱三烈云。

甲寅倭寇爲難﹐官軍死者頗多﹐徐指揮行健獨得其死。死之時﹐實再勝而出者也。每出﹐周身書名﹐自誓以死﹐死時已旣手刃二倭矣。其勝以嚴﹐故敗亦以嚴﹐蓋士有失律﹐恐其歸不能貸﹐故弗救也。

是時城守甚危﹐先後攻二十餘日而卒不爲陷者﹐知縣鄭公茂﹑參將湯公克寬力也。賊薄東門﹐旣縱火矣﹐鄭猶手一劍立於西門﹐納避倭者入﹐無可依者處於倉場空地﹐人日給升米焉。夜歷城守則以餅菜自隨﹐撫其嚴者而鞭其怠者﹐𨿽衛戶侯弗貸也﹐但云女必非戶侯耳。賊引閩廣人多設攻具﹐湯輒射其所急﹐無不應弦倒。賊分郡四至﹐湯能一一射而殲之。蓋湯嘗從父慶收江洋大盜﹐平三沙叛人﹐所部多果捷﹐善射人也。湯邳州人﹐鄭莆田人。余嘗建議鹽城當祀二公﹐今他祀累累﹐而不及二公。恐倭賊再來﹐無城守者。

戊子饑疫﹐路多餓者﹐然亦不知其所從來也。圓花崇教寺山門﹐有一壯士﹐日以一花被自蒙而臥﹐臥而起﹐則就河飲水一二升﹐復臥﹐如此者數日﹐遂臥於香花橋上﹐被如故也。因自入於河﹐計其人非不食嗟來之食﹐不至於是﹐宜並傳之。

丰陽馮先生臯謨﹐余師也﹐旣平張連﹐遂不出﹐閒居三十餘年。頗廣田宅﹐宅最迫者二舊鄰也。鄰固請售﹐先生曰﹕某不敢謂厚徳﹐不忍故老去某鄕。居故里﹐出門便有一二故老殊善。幸各相安﹐但有鵝鴨可憎﹐緩急可通﹐不妨時時相告也。至今二氏頹垣短捨﹐飽暖並立云。

萬曆壬寅冬日﹐洞庭山宕戶柴大﹐雇兪三船裝假山石同費二並一火頭至海鹽。予友徐子民旣買之矣﹐謂其無峯石﹐又恐其不再至也﹐令一僕挾數金隨舟而往。甫至嘉興秀城橋夜泊﹐兪呼費﹑柴登市共飲﹐劇醉而還﹐徐僕與火頭臥定已久﹐聞其各醉而臥也。明日火頭先起﹐但見柴﹑費各半屍﹐火煨於倉後﹐亦並無兪迹﹐因大呼之。地方以聞於官﹐收徐僕﹑火頭於獄。而追屍親至﹐則柴妻哭而不哀﹐又數問兪﹐且問其佩﹐共謂兪無疑﹐予亦以爲然也。馮開之謂余曰﹕事甚不然﹐山東某縣人有初婚者夫婦入臥﹐謹閉其室﹐而明日午後不啟﹐發之則牀無其人﹐而各有足骨雜置他所﹐其斷處無血﹐似火焚者。問其故﹐則夜皆大飲燒酒而臥也。安知三人所飲非燒酒者﹖予乃深信燒酒之禍云。

鐘賓日先生曉遺腹子﹐母徐課之書﹐不甚從師而蚤遊庠序。平生除訓蒙外﹐一茶未嘗飲於人。晚年賣卜以爲食﹐足不出門戶。一女贅婿而寡﹐與徐氏俱以節聞。隆慶初﹐先生餘五十而卒﹐卹其貧而無後一門節孝﹐今亦無有道之者識而表之。

王沂陽先生文祿﹐嘉靖癸卯舉於鄕﹐萬曆癸未尙行會試﹐精神意气與新科未嘗少異。當事者壯而憐之﹐欲爲破格授以京職。先生曰﹕吾平生每嘲進士白丁﹐而吾獨難此遂已乎﹖必不肯就也。然自是會試亦多不能達矣。平生博聞彊識﹐負气露才﹐爲孝廉六十餘年﹐有司無不嚴事之﹐謂其未嘗私謁﹐亦不可幹以私也。卒時八十四歲﹐無子﹐以產均於其族﹐族弟文禎爲肖其像於所居。所著有《丘陵學山》《王生藝艸》行於世。

楊翁學詩者﹐字可言﹐號琴臺﹐子翁父威﹐以歲貢入爲監生﹐而翁獨冶遊好武﹐精騎射﹐通音律﹐書畫俱工﹐平生好師事沂陽先生。甲寅倭患﹐有司聘以城守﹐城守多賴以全。旣五十而三試武科﹐咸舉於鄕﹐旣七十猶必日作蠅頭字不輟﹐乘屋治圃不假手人﹐持弓躍馬輕捷過於少時。所著有《兵法通鑑》《策論》諸書。今之武舉及成進士者﹐非翁弟子﹐則私淑翁者多也。年七十九﹐連呼渡河者三日而卒。

徐翁者雷川﹐號行權﹐名指揮行健弟也。幼病痘瘡﹐死而復生﹐故其面目可畏﹐而聰敏過人﹐耳目所過終身不忘。試童生至老不衰﹐最後蓋逾六十矣。有司憐而慰之曰﹕生苦矣﹐吾將使生衣巾﹐終其身不煩作文可乎﹖翁謝曰﹕某衛指揮子弟﹐苟志足衣巾﹐稍緣飾之﹐寄學稱武生久矣。旣完三作﹐復作一進賢歌於尾﹐譏其以貌取人而廢己也。自此亦遂不復試云。翁少貧﹐夫婦自食其力﹐兄以武功賞助之﹐泣不受﹐曰﹕焉有兄以其生受賞﹐而弟忍食之者﹖老而無子養生送死﹐俱頗自贍﹐多壯年束脩自爲營運云。

楊先生嘉森﹐號培庵﹐金陵人也。萬曆乙亥﹐先生住覆舟山陽﹐去國子監不里許。予一日往見﹐先生瞑目坐扁豆棚下﹐旁有一淄牀﹐余坐久許﹐而先生欠伸始見余也。少頃童子出蔬飯一碗﹐莧菜一盤﹐將爲午膳﹐更呼出一碗分飯與予共之﹐各不成飽而罷。因論飲食﹑男女﹑貨財﹐予自謂不能爲累。先生厲聲曰﹕公每日肉食﹐與今日藿食覺有異否﹖予曰﹕不異。先生曰﹕如此是不知肉味耶﹖是食而不知其味耶﹖予未及對﹐先生曰﹕公今客處旣久﹐曾有女子就公﹐旣非干名義﹐又必無人知﹐而公不就之否﹖公故貧窶﹐曾閉門獨坐庭中﹐有金從天而下﹐公不動念否﹖予聽其言﹐至今猶有愧色也。先生時年五十﹐其母可餘七十﹐先生有弟館於蘇州﹐以其一子一女待先生爲養。先生與其母嘗三日不食﹐飲水相慰﹐而是子是女亦能安之。女有殊色﹐善琴棋﹐有監生求以爲妻﹐而先生不應﹐明日呼一賣菜傭而與之。予別先生﹐先生卽索余扇書一絕見贈﹐曰﹕一肩風月送君擔﹐秋夜冷泉徹底寒。此日山中憐顧別﹐好將生意逐時看。後三年﹐余寓書訪之﹐母子入靑龍山餓而卒。

葉春華者﹐海寧衛軍人也。父早死﹐事其母至孝﹐朝出暮還﹐晴樵而雨漁﹐市以供其母酒肉。母性暴而多怒﹐酒肉稍不善﹐必令別置而叱之﹐使跪以待食﹐食旣而不命之起﹐𨿽達旦不敢起。鄰人或叩壁而教之﹐則曰﹕恐傷母志也。勸之娶﹐曰﹕無力﹐卽有力恐不能事吾母。前年縣令旌其門曰﹕素可表。俗殊未盡其實云。

王日章﹐字天與﹐余繼祖母之叔也﹐初爲增廣生員﹐未四十以足疾自廢。其兄桂﹐使之舁而督儲挽﹐往來京師。旣數歲足瘳﹐而交廣稱禮部儒士﹐借工部差至浙以歸﹐抗禮於巡按禦史。禦史固疑其驟﹐而族子持其袂以告﹐日章趨而出﹐遽往京師。禦史方逮其家屬以求日章﹐日章又遷衡王府工正之靑州矣。衡固憂不足﹐而日章至卽問初封莊田圖籍﹐得田四十萬於昌邑濰水間﹐半沒民間﹐半爲蒿莽。卽據蒿莽召民耕之﹐爲保聚以耒之﹐三年不收其稅﹐民居殷盛﹐原額遂還﹐歲收粟十餘萬斛。又從登萊入海﹐天津收海﹐糶於京師﹐徵貴賤﹐權出入﹐通有無﹐而衡遂大富﹐甲於諸侯。是時衡恭王固恪謹無他請﹐卽請以屬日章無不能得者﹐蓋交廣而善於用財也。居衡餘三十年﹐靑人士怪其專國而恃老﹐諷巡按禦史箝王口而陷之﹐死於獄。莊遂復廢﹐粟亦漸湮﹐居民殷盛尙自若也。追而祠之至今﹐禱無不應者﹐事在嘉靖末年。

錢塘沈大亨者﹐孤子也﹐少敏而慧。徐文貞公爲提學副使﹐入爲增廣生員﹐旣四十落魄不自得﹐遊京師。上方日坐齋宮﹐公卿爭致客能擬淸詞者。大亨遂投文貞﹐久之無以異也。會有旨許生員五日內以貲爲王官有差﹐大亨遂貸貲杭賈而入之﹐得楚之典寶。楚王新嗣﹐雅好讀書﹐而一時諸臣無可與語﹐一見大享而問曰﹕汝生員乎﹖曰﹕然。若爲《漢書》句讀﹐可幾日而畢﹖大亨曰﹕一月。王善曰﹕寡人以畢教授﹐三月尙未進也。卽命免班一月。大亨以朱筆句讀﹐而筆又精嚴﹐王大悅﹐亟召侍而讀之﹐因及諸史﹐隨筆隨讀﹐終日未嘗去左右也。因問大亨有子否﹖大亨以子見﹐則應對給捷﹐王又大悅﹐而揖動息與俱當是之。時王出王入﹐是父是子﹐楚國惟知有大亨也。旣九年﹐大亨家至數萬﹐屢求歸老﹐王固不許﹐卒以王庶人賣菜於門﹐歸而死﹐以爲曾與其家人毆也。王不能蔽﹐散其家殆盡以歸。事在隆慶初年﹐與王日章出處略﹐當爲列傳。

仇潛溪翁以諸生﹐旣七十而濡次當貢﹐會陪貢者趙某也﹐仇旣得貢而必欲讓之。宗師笑曰﹕生老矣﹐何反讓其次也﹖對曰﹕某𨿽貧未甚﹐渠更貧不能待也。宗師亦憐而許之。次二年又會選貢﹐翁八十矣﹐而後以貢入京﹐途與吏某將吏辦者﹐同行憐之特甚﹐旣廷試照選法當以次濡有時也。而吏適得銓辦﹐因爲之幹旋﹐得典教常熟﹐亦得千金而歸﹐壽九十有奇﹐而作天道之不負人也若此。

慈溪陳卜式由舉人爲巫山縣知縣﹐敝衣惡食﹐淸介自持。大師會討楊應龍﹐開府道經巫山﹐檄夫五百名﹐卜式爲減二百﹐曰﹕巫山不能辦也。遂罷官歸﹐無行李。妻子尋喪﹐匿姓名訓蒙於常州﹐歲取修金不過八兩﹐以爲食其力足矣。主人廉而益之﹐必不受也。今年館杭州沙田﹐修更不及八兩﹐亦甚自得﹐云平生不敢不屨。式兄以余履畀之﹐曰﹕吾適有屨受﹐則當爲之藏。不願也。告之曰﹕有司適饋播州平賞功銀十二兩至。式唯唯不問云。

都禦史夏公良心﹐廣徳州人也﹐治禮記。初以參政管水利﹐築捍海塘﹐駐吾鹽最久。一日將爲其子擇師﹐以聘幣送學﹐邀余及朱正學相見。余兩人至﹐則公俟諸便坐﹐迎而謂曰﹕兩君同宗乎﹖朱曰﹕同。予曰﹕不同。公目攝余而謂朱曰﹕君與泰室嫡昆仲乎﹖蓋心知朱以其兄藉余也。因論館事﹐余曰﹕適己館杭﹐義不能捨。遂迎朱﹐而數以間召余縱談共飯﹐開誠虛聽﹐古今未有如公者也。一日而甚召余﹐余至而公事始畢﹐迎余而謂曰﹕此浙江驛吏也。前吾夜渡錢塘﹐索驛夫而不給﹐故爲笞之。余曰﹕其間必有可原者。公曰﹕何謂也﹖余曰﹕以公之令不能行之驛吏﹐驛吏安能行之驛卒乎﹖公默良久﹐爲更其批。又公在杭時﹐一日召余於館﹐余至則輿從己駕將迎按院也。謂余曰﹕吾在貴縣久﹐將以利獘爲按院白者﹐君爲具艸。余問何謂利獘﹖公曰﹕如糧長空役以待者皆是也。余曰﹕空役之設不得爲獘。充類言之﹐公無不信。爲人上而相信若此﹐亦古之良吏與﹖

徐翁某者﹐嘉興漏澤寺傍人也。家頗饒裕﹐市販於門﹐而好行其徳。一日二靑衣者揖而乞食於前﹐翁問之﹐則河南解軍廣東而還者﹐路長費盡耳﹐蓋主僕也。因出以批回示翁﹐翁計之曰﹕限期過矣。今復爲此﹐安得到家﹖因問欲到家必須幾金﹖其人備言所以﹐翁命家人具饌﹐而自以其金碎爲之橐禮而送之﹐其人感泣﹐共識姓名而去。後十年﹐翁亦以軍解至河南﹐夜不能前﹐望懸燈處投之﹐以爲廟也。至則大家﹐以告守門者﹐守門者入告﹐而啟門房止之宿。須臾主人自外至﹐翁從門隙觀之﹐燈火僕從甚盛也。入至廳事揖而後﹐入旣臥矣﹐復出而叩翁於宿﹐曰﹕客嘉興人﹐知某處徐翁某無恙乎﹖翁問何以知翁﹖則前所爲翁具橐者也。相抱而哭﹐問翁所往﹐並問翁懷資當幾﹖翁曰﹕可二十金﹐主人曰﹕不足也。翁但畱我﹐我令僕往﹐還而送翁。翁畱其家二十七日﹐而後﹐其僕始至﹐費盡出於主人。主人與其姻族日夕更相張宴以娛﹐翁至出妻子行酒﹐其每至廳事﹐必揖而後入者﹐蓋爲翁生位而以父母事之者也。兩人施報﹐爲事巧合有如此者。又乞人有以狙置翁門而捫虱者﹐狙脫韁鎖去﹐而乞人始知﹐泣不自止。翁曰﹕無慍﹐此去不遠﹐吾第與女錢百文﹐手而與吾僕呼之﹐有狙能歸﹐卽以相贈﹐必無失也。乞人果以是得狙去。其後翁以裏遞更役﹐舉一鄕人﹐鄕人父子伺翁於間而窘之濠上﹐且溺且掠且死﹐家人竟莫之知也。適羣乞飲於濠之河而罷﹐諦前而觀﹐知爲翁也。則亡狙者奮臂呼羣乞逐其父子﹐而負翁以歸其家﹐曰﹕某捫虱亡狙之乞人也。嗟乎﹗此與翳桑之事何異乎﹖人患爲徳不博耳﹐乃至爲報不還。若是如徐翁者﹐豈造物故以是相勉乎﹖識之以風後學可也。

鐘鳳彩者﹐修潔自好﹐不苟取與人交﹐至相契不欲通財。家甚貧﹐而衣冠必整﹐未嘗見有憔悴色。族多富而好施予者﹐不欲知其貧﹐似亦不屑受也。卒以是死﹐其子益甚以爲家法﹐不能攺云。

猶及編

