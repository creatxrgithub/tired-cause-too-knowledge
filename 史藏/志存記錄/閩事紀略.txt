閩事紀略

閩遊月記閩事紀略粵遊見聞仿指南錄

閩遊月記

閩遊月記卷一

華廷獻撰

粵在甲申之年﹑建辰之月﹐䢐玆以往﹐尙忍言哉﹗金陵鼎新﹐延及閩﹑粵﹐於是乙酉﹑丙戌以來之事﹐可得而紀也。

余以申夏除服﹐遭遇世變﹐躬耕養母﹐志在首邱﹔分固應爾。會中興露布﹐眾正盈廷﹐今殉難家銓部公迫於推轂﹐起秉藻鑑﹔郵筒三及﹐謂「一成一旅﹐賢者所當盡力﹐毋自暴棄」﹗遂策蹇白門﹐寓神樂觀。憶奔走南北﹐金陵凡數遊﹐卒卒無暇。玆得縱觀壇壝﹑顧瞻郊廟﹐紺瓦飛塵﹐丹楹委翠﹐乾坤並峙﹐而髙皇帝配享於昭。攝衣而上﹐骨戰肌栗﹐悲來塡胸﹔與一時賢豪長者指畫陟降﹐約略進反﹐如在循墻遇氈之列也。幾榻如玉﹐雕鏤亦非近代﹐云是齊﹑梁間物。喬木古怪﹐如虯龍舞鶴﹐非復人間气象。出而散步林莽﹐一望邱墟﹔昔人所云「楸梧遠近千官冢﹐禾黍髙低六代宮」﹐又增一番圖繪矣。

低而虹蜺揚輝﹐借靈煬竈﹐家銓部已指日謝事﹔而苞苴盛行﹐某地某行人﹐先期嘖嘖。余固株守﹐遂得滇缺﹔隨歷歷階上﹐控以親老﹐辭賦遂初矣。無何而物議沸騰﹐價髙倍約者甚至哄堂。質明長至散班﹐鄕大老要太宰於朝門而語之曰﹕『此番選事﹐云何服闋例得優補﹖況減俸紀錄。如某人之滇缺﹐亦其一也』﹗時言路諸公﹐以選法不倫﹐至質主爵於道周﹐而引某人爲口實﹔主爵爲之語塞﹐徐應曰﹕『有故事可攺也』。至逼除而補閩汀之歸化。

歸化﹐古明溪地也﹐計程幾及二千﹔自幸謂可將母。迨問途已經﹐僉謂不減蜀道﹕陸則峻嶺﹐水則危灘。老母素畏輕丹﹐頗有難色﹐意欲一往武陵﹐繾綣就道。時憑限已逾﹐斧澀資羞﹔至三月二十後﹐始克就道。寓湖樓﹐屈指二十年舊遊﹐則招慶回祿後﹐日淒涼矣﹔惟西廊一帶僅存﹐愴然黍離之感。散步湖堤﹐遇靑衣林立者﹐且前且卻﹔同人笑指曰﹕『爾輩非閩役來迓者耶』﹖『是也﹔從錫而來也﹐憊矣』﹗具道陰雨纏綿﹐溪流湍急狀﹔而北堂歸志決矣。且持邑士紳寮佐啟箋﹐請兼程往。遂於四月朔﹐奉母禮三竺﹔攜子謁法相而默禱於忠肅公祠﹐昔年祈夢地也。

次早﹐拜別膝下﹐囑昆季隨母南還﹔而與眷屬二十四人買兩舟渡錢塘﹐中流分左右﹐一上一下﹐謂之兩浙江。過此則嚴江﹐遠望一村塢﹐不見城郭﹔舟子曰﹕『此桐廬也』。水淸徹底﹐遊魚可數﹔婦女爭取五色石﹐舟幾覆。至七里灘﹐江流漸狹﹔名𨿽云「江」﹐其實是澗。峯蠻回合﹐前若無路﹐兩舟不相望﹔行到水窮﹐忽然山轉﹐則叢叢煙雨中﹐釣臺在焉。石壁插天﹐望祠堂如天上﹔「先生之風﹐山髙水長」﹐實向往之矣。

逆流而上﹐七日抵靑湖。捨舟登陸﹐過仙霞嶺。嶺百四十里﹐陟降凡兩程。峭壁中開﹐隘口盈丈﹔俯髙臨下﹐百人守隘﹐千夫莫能過也。自意東南半壁﹐此其幹城。詎謂僨帥驕兵﹐豕奔糜爛﹔一旦開關揖敵﹐𨿽坦途不是過矣。絕頂神祠﹐旁爲公館﹔煙霞皆生足下﹐眞稱奇絕。石坊有「浙閩分疆」四字﹔下此﹐則閩境矣。時重陰彌月﹐忽又傾盆﹔肩輿不蔽風雨﹐徧體淋漓。陡石危潭﹐隨瀑布而下﹐輿人舉步千斤﹔其輕者掉而前﹑重者落在後﹐相去四﹑五里。望旣目迷﹐招呼聲亦漸杳。千山昏黑﹐風雨猛烈。一電光﹐舉數武﹐約離浦城四十里﹐度前去者亦不能達﹐僅與弱妻稚子﹑一僕兩役﹐止山崖艸庵。頹樓上下﹐對竈燎衣﹐余俱不知去向﹐中焉如割﹔命兩役持野燒追蹤﹐或云盜賊在前﹑或云豺虎在後﹐亦無可柰何耳。質明雨歇﹐行二十里﹐始知先驅者止一村落﹔母女相見﹐且泣且語曰﹕『人言宦遊樂﹐此是矣』﹗

抵浦城﹐而同選鄭公爲虹已到月餘﹐彼此僅一謁。旋買舟﹐舟可容五﹑六人﹐形如繡鞋﹐號「流淸船」。甫解維﹐而長年變色﹔謂『此番水漲百倍﹐往昔所云將軍灘﹑老虎■﹝氵兵﹞﹐頃刻萬狀』。至佛閣腳﹐則前舟巳覆﹔急挽就陸覓四﹑五乘﹐半循涯﹑半冒險﹐石岸斷續﹐幾瀕於殆。三日抵建寧﹐東南部會也。二日抵延平﹔過黯淡灘﹐灘頗長﹐水勢不甚騰躍﹐不識鄭虎巨作何恐怖耳﹗

至火中寺﹐則邑之胥吏﹑裏排集焉。前任爲蜀中趙公昱﹐我邑舊父母也﹔時已升部﹐離任月餘。與直指梅谷吳公同門誼﹔直指方按延﹐畱以候代。而予與直指同鄕世講﹐先得見於維桑﹐屬余家信。故事﹕未接印﹐例難報謁。適趙父母修尺牘迓於途﹐且持小刀至﹐謂直指已得臺蹤﹐走承捨領家信甚急﹐期以質明見。見則云﹕舊任賢﹐就此交盤。有僕在﹐無難色。唏吁謂﹕揆閫鬥於穴﹐以中朝爲孤注﹐江南累卵。相對黯結。久之出﹐而趙公候於八角樓矣。府城一半是山樓﹐臨澗上﹐爲冠蓋公所﹔有「峯回壑轉」之額﹐洵不誣也。至則新舊諸役﹐相向持淸冊數帙﹐一揖而交盤矣。余領直指意﹐姑畱記室﹐不虞其後之費手也。

由順昌從陸至白蓮驛﹐東爲將樂﹑西爲歸化。時淸和將盡﹐或云例忌月杪﹑或云例忌五月﹔余總不暇顧﹐遂於朔日蒞任。孤城斗絕﹐四面皆山。憶初至寧城遇王子房﹐每諷「一片孤城萬仞山」之句﹔今再諷矣。近邑爲鐵嶺﹐山形相峙如龜蛇﹔龜山先生廬舍邱隴﹐依稀在焉﹝語在「龜山祠序」中﹞。更憶寧爲昌黎故都﹔愚至譾劣﹐抑何與前哲有緣耶﹗

邑有三異﹕凡治皆南向﹐此獨北向﹐以山形拱峙之故﹕一異也。文廟皆城內﹐此獨去城四里許﹐以璧水盤旋之故﹕二異也。東西兩關﹐水聲潺潺不絕﹐橫亙邑中﹐而不通舟楫﹐紆曲沮洳者二十里始達河﹔故自將樂至淸流﹐往往從陸﹕三異也。

邑有四難﹕原賦萬餘﹐而加增至倍﹔編四十里輸將﹐並責里長多借絕丁逃戶﹐以子衿搪塞催科﹕一難也。公務倚辦里長﹐里長倚辦借支﹐送舊接新﹐眷屬來往費至二﹑三百金﹐交盤﹑察盤﹐公開借庫﹑補庫名色﹔借者冒破﹐補者無期﹕二難也。郊外有墟﹐三﹑六﹑九有集﹐不過布帛﹑菽粟﹔而上司供應﹐多用犀象﹑珠貝﹐名爲廣貸。離亂以來﹐阻且修矣﹐而責者如故﹕三難也。裏鮮弦誦聲﹐而黌序至五﹑六百﹐中不乏自好﹔然掉臂街衢﹑連袂公庭者不少。試則匿名蜚語﹐訟則捲堂哭廟以爲常﹔予幸獲免。而風習相沿﹐巧者穿鼻﹑拙者含沙﹕四難也。

而余有數奇者五﹕

到任後﹐例謁諸上臺﹐費不貲﹔而建牙張公以年家誼屬直指﹐爲言巖邑無煩遠涉。會汀守被勘﹐新任後期﹐以故明溪半載﹐未嘗一識府門﹔自謂此事差快人意。至六月﹐而黃裏司之事起矣。時建李髙子靜察盤至邑﹐攜直指手書﹐翠華有移駐臨安之信﹔長江失守可知。方羣疑滿腹﹐忽衙前轟聲如雷﹐諸生擁一武弁於憲門﹐弁稱都司黃晉﹐奉撫院委造軍器﹐貯府庫。諸生言﹕昨在淸流激變﹐宵遁﹔今晨西關不納﹐彎弓相向。隨行一僧四僕﹐俱猙獰詭異。時寇氛震困﹐鄰江李趙公於寧化方嚴盤詰﹐此爲姦細無疑﹔請同察盤梟示﹐以寒賊膽。余索其憲檄﹐則云並貯府庫。髙公詔之入﹐長揖不跪。檢其篋﹐有快靴﹑腰劍﹔髙公謂此時此地﹐行而無驗﹐亦自取之殃。遂錮之兩廂﹐申府定奪。余密詢陶淸流﹐答札云﹕『此弁潛止李生家﹔李素以通賊﹐爲邑所側目。次早來治投刺﹐羣起攻之﹐其從者露刃﹔國人遂殺李生﹐火其家﹐故踉蹌而奔鄰境也』。髙公見札行縣﹐羈候中院定奪。數日而府文至﹐則貯器是實﹐弁得釋﹔揚揚謂司李羈禁出縣官指﹐必報仇。徧控當道﹔幸張鯢翁見諒﹐手示慰勞﹐有「時艱加毖﹐具見丰稜」之語﹐謀始息﹕數奇一。

俄而﹐陳主薄之事又起矣。是日﹐察盤將啟行﹐忽衙前轟聲如昨﹐則陳簿與張元鬥毆﹐士民攻之也。陳薄者﹐名訓﹐江北籍﹐不知何等人也﹔素持正官短長﹐例轉幕衛﹐戀棧久矣。而張元者﹐汀李之積蠹也﹐素橫屬邑﹔已酗酒﹐向簿索娼﹐角口至裂冠毀帶﹐各飽老拳。時囂衿悍卒多袒簿﹐鼓煽遠邇﹔而張役已負公惡﹐咸欲得而甘心焉﹐聚而鬥於察盤之門。予謂簿卽無行。非役之所宜辱﹔髙亦云然。因羈役候詳﹐眾始解。是役也﹐非羈候﹐幾不免。髙公目擊情事﹐致書汀李﹐宜懲此役。汀李者﹐今髙州守余姚趙君最也﹔中於單詞﹐以髙言爲河漢﹐謂簿倚令以聳察盤﹐而縣詳曲庇之。深文再四﹐字字鍼鋒。予始而疑﹐徐而悟。蓋在任兩月﹐適汀李署寧化篆﹐旣未謀面﹐僅投空函及承先施而未遑修候也。檄簿提鞠﹐簿始自言不宜久戀地方﹐暮夜赴省矣。迨汀李擢樞曹﹑攝道篆﹐過縣親讞﹐檄開﹕差役前往嘉興候項座主﹐有杯幣書儀並寄家俸金﹐系簿搶劫﹐不宜縱﹔面諭諄諄於公帑取償﹐而責簿追補。予一一代爲地道﹐又撻其父﹐械其僕所不至死者以勸阻之。故而簿慮補庫﹐固謂予坐視及擠之下石焉﹐恨刺骨﹔至騰謗省城﹐投揭於曾公祖閣部﹑何黃如司馬。兩公正色曰﹔『循吏安徳爾」﹗而舊汀李方攺館選﹐相與斥而逐之。至是﹐則汀李之疑釋而簿猶未釋也﹕數奇二。

閏六月﹐接直指書﹐謂天下事遂至此﹐言念家園﹐北望灑淚﹔巡汀之期﹐未可問也。會邑簿陳王道自京口來任﹐云六月朔過錫﹐城市閴然﹔至捨索家信﹐一老閽人言家避南塘﹔再詢之﹐遁矣。因紆道迹某處﹐得家信而來也。啟函時﹐手欲顫﹐舉家相顧失色﹐始知有五月十三之事﹔老親以先期入鄕﹐仰天額手矣。頗傳鄭帥鴻逵數乘過嶺﹐中有眞主﹔俄而百官郊迎。時閩中有大鄭﹑二鄭之目﹐二鄭守金山﹐遇敵而潰﹐會唐藩以恩詔出中都﹐聞變渡江﹐邂逅於京口。塵埃物色﹐引與俱東﹐稱監國。王雅好圖書﹑喜翰墨﹐有河間獻王風﹔傳檄手書﹐先述世系後﹐時及艱痛天潢之慘裂﹔張王室於顚隮﹐一稱張鯢淵先生﹑一稱吳梅谷先生﹐方諸劉﹑祖﹐比於溫﹑陶﹕纚纚千言﹐捧之嗚咽。卽監國位於省城﹐越旬而登極議起﹐諸老以監國名正﹐出關尺寸﹐建號未遲﹐示中外無利天下心。李侍禦長倩伸其說﹐大鄭亦云然。而擁入者艷翊戴功﹐謂此時非大號﹐無以壓眾心而杜後起。遂定議頒詔﹐而鄭俱列侯﹔按升撫﹑撫升樞﹐一命以上﹐咸與寵錫焉。於是敷求者碩如﹐蔣八公﹑朱允岡﹑黃跨千﹑曹能始﹑何黃如諸公﹐咸在列﹔而蘇觀生最信任。如曾二蕓﹑郭維經﹑何香山﹑葉廷桂等﹐以次至。攺福省爲天興府﹑庶吉士爲庶萃士﹔以天﹑興﹑延﹑建爲上游﹐汀﹑邵﹑漳﹑泉爲下游﹐各設撫按。有爲重望領兵之說者﹐大鄭首推黃石齋公﹐席未暖而行。公大儒﹐髙冠深衣﹐臨敵不避難﹐曉以大義﹔遂被創﹐至畱都死之。有爲亂國重典之說。時吳郡守炆煒﹑朱司李健以南安王入境疑敵兵﹐移眷他駐﹔坐倡逃。施建陽■﹝火豦﹞以姦胥摘發﹐坐貪酷﹕俱駢斬市曹。上頗右文﹐而五侯七貴朱輪鬥風﹔何公以爭朝班乞歸﹐至中途爲誰何者擊幾斃。舊撫請告謝任﹐吳公爲大司馬。時所在擁藩﹐紛紛樹幟﹔孫嘉績﹑方逢年﹑鄭公子捐貲募士﹐保魯藩於會稽﹐勢在肘腋。勸駕者謁﹐江東子弟望王師若時雨﹐遲則解體﹐且恐祖鞭先著﹔章滿公交車。日中未決﹐意欲先嚴內治﹐播告遐邇。於是八郡一州﹐拭目新政矣。而前此兩月無君﹐萑蒲蜂起。又南﹑贛﹑汀﹑韶地界三省﹐深山幽谷﹐皆賊淵藪﹔其穴爲簾子洞﹐累朝莫窮。有閻王總﹑豬婆營二種﹐若干年矣﹔歲掠村鎭﹐名爲采糧。邇聞京都淪沒﹐巨膽滔天﹔俄而逼郊圻矣﹐俄而攻城池矣。武平﹑沙縣﹐是處見告。適王司道芋奉命辦賊﹐語予曰﹕『初意小醜易與耳﹔及覘舉動﹐不減西賊﹔柰何』﹗八月朔﹐逼沙縣﹔接壤爲紫霞山﹐蕭族素盛。忽貲郎來控﹐謂寇已鈔山﹐東無去路﹐意必向城﹔急料理城守。而百年來人不知兵﹐什無一具。邑有娘娘廟﹐以滅賊成神﹔載邑志﹕祈禱輒應。卜云﹕此番無恙﹐後益甚。予集紳士﹐而矢於神曰﹕『徒手而搏﹐不教而戰﹐從古所戒。此地非賊久畱﹐惟固守以俟其退﹐可尾而擊也』。添官兵﹑募鄕勇﹐可三百人。簡積庫﹑搜民間﹐人得一器﹔糧糗出之預應﹐火藥取之射鳥。自哂書生說劍﹐不啻武事中綿蕞也。賊約二十日破一鎭﹐蕭﹑陳諸友被擄入營。詢是在庠﹐與坐飲食﹐勒令贖身﹔或四﹑五十金﹐少至數金。攜信家屬﹐取償乃返。各村擔負﹐耄倪肩摩﹔城闉號呼不絕。救之﹐則顧奴失主﹔委之﹐獨非赤子乎﹗邑鮮縉紳﹐惟兩曾孝廉及勛丞貲秩數人﹔而迂儒負气﹐僉曰「戰乃可守」。余謂『關頭距城數里﹐至此則勢在必救』。十三日﹐掠關頭村﹐諸生憤憤請行。予以兵無紀律﹐毋乃以性命爲兒戲﹔止宜揚兵城外﹐勿遠離。於是陳三尹慨然誓師﹐冀得一當﹐驅市人而出。望見賊兵﹐手招蕭生打話。蕭善詞令﹑廣交遊﹐在賊營頗見禮﹔合城趣之行。蕭生請命﹔予曰﹕『諸君謂戰乃可守﹐今忽議撫耶﹖城下之盟﹐非敢聞命』﹗僉謂「如合城性命何」﹗情甚迫﹐予語蕭生﹕『汝卽往﹐姑款之以需大兵可也』﹗生往如前﹐則營皆鄭幟﹔固謂『儂系閈兵﹐有「便宜借糧」之檄﹔並非犯禁﹐何爲截路﹗沙縣犒兵千金亦爾﹐則當假途城外』。戒勿近壕﹐謹候命。蕭生歸﹐告其邑父老﹔邑父老曰﹕『城守﹐令公事﹔郊勞﹐我輩事也。盍謀所以爲牛酒資者』﹗令蕭生懷璧夜行﹐竟如約。次早﹐我兵繞城而列﹐陳三尹率兵據髙阜爲犄角。賊果迆■﹝辶裏﹞而來﹐城上刁鬥無聲﹔忽苗頭突至壕邊﹐我兵擒而殺之。蕭生責其背約﹔賊轉而西﹐與陳三尹兵相持於巖阿﹔遂望武平一路而去。此八月十七日事也﹔竟以此斷送中秋矣。數奇三。後武平城破﹐被逮。予與上杭羅文止以城守﹐加試主事銜﹐照舊管事。乃陳三尹竟爲禦賊墜澗﹐一僕被殺﹔歸衙半月﹐憂悸而卒。予經紀其後事﹐旅魄淒然。𨿽蝸名蟻秩乎﹐其沒於王事一也。余卽唇焦穎禿﹐而天聽彌髙﹐誰爲起死人而肉白骨者﹗昌黎所言「遐方小吏﹐不能自達而轉於溝壑﹐可勝道哉」﹗抑猶是陳三尹也﹗一則戀棧而漏网﹐一則見危而捐軀﹔兩人何霄壤也﹗

明溪兩峯﹕左白蓮﹑右九華﹐素稱騷擾。近楊機部萬吉人﹐以閣部銜大振義旅﹐勸駕幸贛﹔兵垣楊又如﹐勸幸楚﹔何﹑蘇二相﹐勸幸粵﹕踉蹌滿路﹐益疲於奔命。又附郭有滴水巖﹐怪石仙蹤﹔遊軒過者﹐每借片晷以探奇。予於重九日﹐獲一追隨。俄報守道於華玉之任上杭矣。於系舊寧化﹐常毆府廳﹐毆庠友﹔而亦時見毆於上官﹑庠友﹑武弁﹐又以爲固然﹕其天性也。至則敍同鄕親誼﹐余謝不敢﹔又敍庚辰譜誼﹐益謝不敢。徐而吐露心腹﹐謂中途被劫﹐行李蕭然﹔車馬輕裘﹐可共敝乎﹖予惟力是視﹐忻然別去。至十一月﹐張兵部應星使滇過邑。張系恩選﹐雙眸炯炯﹐習讖緯﹑工劍術﹔滇南人也。以州守軍功﹐擢部。賫詔沐府﹐敕令沿途奏報﹕凡地方情形﹑人才吏治﹐得舉所知。傾蓋間﹐恨相見之晚。唏吁時事﹐謂『廷議缺兵﹐招安反側﹔令守關自贖﹐隨地打糧。命田憲副闋統之﹐名爲官賊。於是素稱賊渠者﹐儼然搖扇﹐拜客有司抗禮﹔而道路以目﹐莫可誰何﹗自是星軺兩地﹐不辧其是兵﹑是賊﹔而風鶴無虛日矣。頗聞前途兵阻﹐暫爾淹畱』。長至之夜﹐宴於後堂。忽報賊攻淸流﹐炮穿雉堞。張公謂『不惟阻我去路﹐勢必犯境﹔我𨿽過客﹐而眷屬在城﹐義無退避。利害禍福﹐請與君共之﹗吾有二弁數僕﹐皆膂力﹔無憂也』﹗至是而神言果驗。予與張公集紳士而瀝血於神曰﹕『狡賊再犯﹐勢不俱生。敢私通往來者﹐有如此盟』﹗由是眾志成城﹔平日囂衿悍卒﹐頗得其力。先是設爲門禁﹑囊石濠邊者﹐始照入﹐已積石如山矣。庠友百人﹐就近輪直﹔晝司盤詰﹐夜司巡燎。初七日﹐賊過淸流﹐屯九華驛﹔驛去城六十里。一面申請大兵﹐一面堅壁淸野﹐議毀沿城房屋﹔而羣情顧惜﹐謂「臨時一炬未遲」﹗驛吏奔竄﹐謂賊捨驛他往﹔張公曰﹕『必從間而來﹐此時可以一炬矣』﹗急壘石四門。是夜﹐火光不絕。至黎明﹐而賊騎徧西關﹐掠飲食﹐環營衍作陣勢。張公登陴﹐謂『此赤腳城﹔如馬足裹鐵﹐單裙白扇爲記﹐履山阪如平地。吾識此陣﹐以符咒破之立解』。賊相顧此城有人﹐大聲謂﹕『汝必行客﹐何苦乃爾』﹗張弁發數矢﹐中其二﹔城上呼聲如雷。四野頹垣尙在﹐賊蔽身而前﹐突抵城下﹐矢炮無所用﹔則拳石擊而退之﹐賊往打糧。是夜﹐與張公同宿城樓﹐戒士民曰﹕『每堞二人﹐一瞭﹑一炊。晝則無聲而列幟於雉堞之上﹐則我逸而彼勞﹔夜則火而懸燈於雉堞之上﹐則我明而彼暗。守此十日﹐必退無疑』。僉曰﹕『謹如約』﹗

閩遊月記卷二

華廷獻撰

嗣後﹐下午必打糧﹐黎明必犯城。或掘地道﹐則禦以矢炮﹔或從水門﹐則禦以火石。如是者三晝夜。至十二日﹐而士气懈矣﹔張公厲聲曰﹕『今晚男子困乏﹐須婦女上城﹗吾老妾﹑幼婢﹐尙堪鞍馬﹔何論紳衿﹗有下城者﹐共砍之』﹗於是復奮。予謂非信賞﹐無以必罰﹔乃悉捐其俸資。會淸流李介石以事赴省﹐阻於蕭生家﹔捐五十金﹐示同舟誼。於是益奮。庠友揭三龍入鄕省邱壠﹐遇賊不屈﹐竟被殺。至十三日淸晨﹐賊取斷榱壞棟﹐打造天車﹐上如方柵﹐容四十餘人﹐下如車輪﹐數人推而前﹐與城齊髙﹔從西關迆邐而來。張公謂『此西賊最狠伎倆﹐惟衝木可禦。以徑尺大木﹐上作「丁」字形﹐旁作兩耳﹔系索置堞間﹐使數人守索。賊近數尺﹐一呼而上﹐則棟摧轅折。但賊車逼城必發矢炮﹐守者無站立處﹔須團牌架隔﹐方可著力』。嗟乎﹗至此亦危。望之﹐無不失色。予戒其家屬﹔曰﹕『我母老﹑子一﹐能以身殉﹐不能以家殉﹔有某地足依﹐可圖歸也。勿復相問』﹗遂絕裙登陴。見賊據髙阜﹐望城如掌。設伏於東西﹐候車登爲號﹐則四面環攻﹐首尾莫顧。日傍午而車漸迫﹐張公熟視久之﹐與俱至神祠拜而祝曰﹕『人力竭矣』﹗城中哭聲如雷﹐呵之不止。矢炮將盡﹐積石代之。士民知必死﹐上城飛石﹔石少﹐則婦女拾瓦礫佐之。城阪狹﹐則里巷取門扉拓之。天車𨿽四周而上無覆蓋﹐瓦石蔽天如飛蝗。賊向以虛聲誘我﹐弦無矢﹑炮無藥﹔車距城丈許﹐果矢炮齊發﹐守者辟易。正危急間﹐而炮發﹐忽反風擊車﹐瓦石又從空而下﹔或中肩﹑或傷額﹐遂沸然棄車走。有陳勇士乘勢越城﹐取車而上﹔則周圍木柵生牛皮障其外﹐血肉淋漓﹐火不焚﹑鏃不入﹐而隙光必辧。此西賊長技也﹐可畏哉﹗余始一入內﹐則家中且蒞且慰曰﹕『人言宦遊樂﹐此又是矣』﹗會汀李李之秀者﹐淮揚人﹐莫詳其履歷﹐爲於道監紀﹐縋城而來﹔云﹕『道兵救淸流﹐知賊在此﹐當踵至』。予謂『賊忽潛匿﹐必得是耗﹔詐稱鄕兵而要於路﹐恐墮其計』﹗急修二函﹐具言狡賊詭迎狀。厚犒兩役爲難民丐者﹐兩路間行。其一果遇害﹔其一遇道兵於九華驛﹐得爲之備。未幾﹐果望賊眾﹐卽整旅迎之。賊計沮﹐候道兵近城﹐竟拔營邀擊﹔事出不意﹐道急下馬﹐雜稠人中。奔至城﹐則門已環堵﹔李監紀從上縋之而苦肥偉﹐縋而墮者再﹐傷其臂﹑顚其指。予急令撥石﹐石堅者﹔有頃﹐始拔。道側身掖而入﹐則僵僕於地﹔而掣余之肘﹐蹬目發喘曰﹕『我救汝﹐汝不我救』﹗余謂『九華一函﹐非救而何』﹖則嫚語曰﹕『汝卽升轉﹐我不能劾耶』﹖予拂衣起﹐衣爲之裂﹔復堵城登陴。張公謂『彼劾汝﹐我不劾耶﹖況守道乎﹗且兵機詭祕﹐臨時無驗﹔烏知其是盜﹑非盜而開門揖進乎』﹖是日﹐道兵五百﹑鄕兵續至千餘﹐皆派宿民房﹐官給酒食。次日﹐賊無動靜。至薄暮﹐文廟火起﹐有識者知賊必遁﹐可尾擊﹔請於道﹐道不可。賊果退﹐遂下搜山之令。於是沐猴而冠﹑凱歌而出﹐則靑山盡是朱旗繞矣。徘徊泮宮﹐煨燼未息﹔經營規度﹐托詞修造。諸生請追賊﹔則曰﹕『窮寇勿追﹗且我兵遠勞﹐恃輦而行﹔汝邑能千乘否』﹖余偕張公謁於膠門﹐謂『賊未退﹐不敢求去﹔今請掛冠歸印。惟君死生之』﹗道意其僞也﹐笑指齊簿可攝﹔余卽取篆置簿前而去。道愕然﹐追之不及﹔竟委署。簿素系道門鷹犬﹐委報素封﹐勒寫助餉﹔緩則縱兵脇而嘩之﹐而邑苦道兵甚於賊矣。時予料理交盤﹐遂不復顧。俗素鄙怯﹔而勢迫﹐爭洗橐以應。兩日﹐且盈篋矣。乃間多未便﹐李監紀爲造銀銷﹐選驍騎解送上杭﹐而乃快於心。然後市牛肉﹑奏勝樂﹐招余赴賞功燕。余不赴﹐則陽給銀牌上賞﹐而陰與監紀爲黃袱露布﹐顧謂縣官委城於賊﹐賴彼得全﹐疏揭星馳。而張部公亦飛章直陳所見兩相左﹔行直指稽核﹐閩南爲髙念東。余已就醫鄰境﹐適王司李三浚以巡汀至﹐則邑父老遮道而訴﹐司李以實告﹔髙公特疏謂﹕『城系令與士民血守﹐道援在賊車旣潰之後﹑廟毀在道兵已到之時。此孰功﹑孰罪﹖且斂餉賈怨﹐眾實有口﹔其誰掩之』﹗吳司馬語郭太宰曰﹕『功罪宜明﹔而屬吏與道不相能﹐宜變計』﹗於是擬道薄罪﹐張部加俸。余以加銜候考﹐赴省行而無資﹐淹畱閩境。數奇四。

時廷臣請出關者眾﹐會迎曾後於途﹐甫卽安。而上未有嗣﹐或勸修攝以俟來春﹔報可。余以酉臘至將樂﹐主太學王韶振園。園軒敞精潔﹐江南所僅。其子含度舉明經﹐家故饒而好禮﹐彬彬賢主人也﹔流連五閱月﹝詳含度「瑯千集序」中﹞。余得以閒身﹐左右長者﹔知駕於仲春駐建﹐請出關者舌幾敝。時東南民望盡屬魯藩﹐畫錢塘爲界﹐烽火相望﹔說者謂胡越也﹐而吳越矣。不知當日鷓鴣聲﹐向誰家啼血也﹗自兩都破竹﹐至此始阻﹐相距於七里灘者五閱月﹔又不知嚴先生眼中﹐誰是劉文叔﹖或更有非熊非羆入其香餌中否﹖丙戌端午﹐至順昌﹐止庠友黃價人書館。館介兩園之間﹐軒敞不及王園﹐而幽拆過之﹔琴劍圖書﹐致足樂也。遊軒往來﹐微聞家鄕有黃兵之事﹐會總戎侯若孩攜家往贛﹐詢及世事﹐搖手蹙額謂﹕『此時宜枕戈待旦﹐戮力一心。乃慮及累卵之危而修筆舌之怨﹑亡敷天之憤而操同室之仇﹐吾其濟乎』﹖時閩﹑浙甌脫﹐自分彼此﹔宦兩地﹐各不自安。朱未孩以一旅處兩大間﹐左右顧如﹔九江關外聲援旣絕﹐錢塘兵力不支。議者以關門單薄﹐勸駕還省﹔省中人呼擁﹐謂「恐絕天下望」﹗因駐蹕劍津﹔而任吳司馬鎭守﹐辭閣不受﹐畱駐浦城。吳石渠炳來自江右﹐單騎入關﹐以方伯提調棘闈。六月開科﹐題「大學之道」三句﹐猶雍雍太平話也。甫報竣﹐而陳謙之事起。陳﹐晉陵人﹔舊鎭金﹑衢﹐奉魯使至閩。及關﹐趄﹐問途於大鄭﹔答云﹕『我在﹐無妨也』。遂與文使林垐偕入。迨啟表﹐稱「皇叔父而不稱「陛下」﹔下廷議﹐羈二使於公館﹐罪且及謙﹔鄭爲之解。而京口錢開少不知何來﹐自請召對﹐言天下事﹔語未竟﹐擢爲監軍禦史。因密言﹕陳爲魯心腹﹐系鄭石交﹔慮有間﹐宜急除﹗或以告鄭﹔鄭謂『刑所素經其門﹐臨時未晚』﹗不意夜半飛封﹐忽易其所﹔急救之﹐則已授首矣。伏屍哭極哀﹔旣厚斂﹐爲文祭之﹐有「我𨿽不殺伯仁﹐伯仁由我而死」之語。是時兵餉匱乏﹐行止猶豫﹔召對會議﹐欠伸而已。李之秀以貪酷﹐正典刑。於道爲亂兵所劫﹐折其股﹑擄其屬矣﹔猶垂涎節鉞﹐逢人談劍﹐奮其螳臂﹐語刺刺不休。無何而警報狎至﹐鄭倉皇謂﹕『三關餉取之臣﹐臣取之海﹔海驚﹐則無家。非遄救不可』﹗拜疏卽行。中使奉手敕云﹕『先生少遲﹐請與先生同行』﹗及之河﹐則已飛帆過劍津矣。七月望後﹐錢塘多不可問。馬士英﹑阮大鋮輩亦竄浙東﹔有舊撫田兵會於魯藩﹐號三家兵。田兵﹑方兵﹑鄭兵﹐或離或合﹔甚至挾婦女坐山頭﹐呼盧浮白。而元戎大帥持空頭紮市直充餉﹐如三家村老人解人詬誶。廷議計無所出﹐命風力臺省二員鄭公爲虹﹑黃公大鵬往監之﹔識者知事之不可爲矣。八月﹐廷計幸贛﹔二十一日﹐啟行。錢監軍先期淸路﹐抵雙峯﹐猶赫赫頤指郡縣﹔屬其客語余﹐謂『上以筆墨屬周五溪﹐因病目不果﹔肯策蹇從乎行在﹐庶萃士可唾手得也』﹗余謝不敏。次日﹐駕至行宮﹐戎冠金蟒而入。上好書﹐𨿽崎嶇軍旅﹐猶鄴架而行﹔以至釵鬟諳織錦之詞﹑裾佩■﹝女間﹞玉臺之詠﹐豈料有播遷事乎﹗中使傳將召對﹐次早未發。至巳刻﹐一騎排闥云﹕『敵至劍津﹐已毀關﹔且踵至』﹗頃之﹐行宮數騎突出﹐云「駕已在內」﹔閣部何﹑郭諸公從而趨。曾後肩輿蟻舟河幹﹐顧從官曰﹕『劉宮人有娠﹐好護持就道』﹗詞旨慷慨。使遭時隆盛﹐𨿽雞鳴黃鳥﹐曷以加玆﹗妃媵狂奔﹐有一舸而數人者﹑有一騎而三人者﹔花鈿翠冠零落榛莽﹐猶作龍頭鳳尾形。此八月二十四日事也﹔嗟乎﹗乾坤何等時耶。先是﹐余與廣文吳友千孝廉友善﹐觴詠流連﹐尋盟邱壑﹔鷦枝兔窟猶豫未就﹐猝不及謀﹐而地主黃君賢閫遂挈余眷屬入鄕﹐往投親識。出其東門﹐有女如林﹐爭小艇如慈筏登彼岸﹔則關兵潰圍﹐戈戟滿路﹐夾道而馳。幸脫虎口﹐崇崗蹭蹬﹐再蹶再起﹔日夕路修﹐牽衣結隊﹐極人生未有之苦。兼以些須行囊﹐先寄邑友孝廉吳愼修家﹔季布一諾﹐謂可萬全。忽稱攜眷渡河﹐盡遭潰兵之手。是數奇之中又數奇矣。然而目擊蒙塵﹐生罹攺物﹔悼時命兮不猶﹐傷覆載兮局蹐﹐又何妻子之足戀與身家之足惜乎﹗夜宿陳村﹐離城二十餘里。次日往探﹐不過數騎徑過河幹﹐向幕索篆令﹐粘紅紙於門而去﹔云是鄭兵前道﹐意不在城﹐欲有所躡也。迨追蹤及贛﹑報命洪塘﹐𨿽所傳異詞﹐卒與兩京同盡﹐尙忍言哉﹗太史公曰﹕『怨毒之於人甚矣﹐王者且不能行之於臣下』。悲夫﹗顧誰貽之戚而至此。途之人﹐有能言八月事者﹕初旬﹐具勒駐衢﹐三家兵漫衍嶺界﹐或不持鐵﹐往來無禁者四﹑五日﹔忽又關上無一守兵﹑亦無一敵兵﹐如是者三日﹐始有�馬二﹑三十騎從容過嶺﹐分馳郡邑﹐遂有毀關﹑躡蹤之事。所云履險如夷﹐信哉﹗

余自此伏匿山谷﹐周旋傖父﹔重陽有山可登﹐無帽可落﹔與吳友千隔山倡和﹐風送悲淒。而邏落忽嚴﹐鬼朴逼人﹐一夕三至。因思上陽介在順﹑延﹐歸途便道﹐地主吳君相約久﹔遂於十月杪移家。適君鄰母舅﹐約晤於建陽之陳村﹐百里而遙﹔因山爲鎭﹐一姓千家﹐家多藏蓋。淹畱半月﹐至灑淚而別。因偕往上陽﹐共商歸計。捨館旣定﹐沽酒當壚﹔偸閒半月﹐而蛩然剝啄﹐片紙忽投﹐則舊將張樂金麗也。張於二十五日遇變赴省﹐爲道委官﹔時搜山令下﹐張奉道委﹐以舊人爲奇貨﹐因密至上陽﹐捕風捉影及我兩人。主家相顧失色﹐義難逾垣而避﹐微服就見﹐惟話歸思。張始勸駕﹐見余迂戇﹐云『守道不可不見﹐見則先容兩人』。答以『請少間﹐容借重』﹔卽別去﹐心怦怦焉。越兩日﹐而張約晤﹔出一函見示﹐乃道手筆﹐內有「上陽兩紳﹐卽來相見」等語。蓋別後報道﹐而批示於揭尾也﹐險哉﹗十一月﹐張遣道役趣行﹔則劍浦城邊一堆白骨﹐云是馬士英﹑方國安父子。阮大鋮已墮馬死而僇屍﹐所惜者方書田耳。比匪之修﹐悔何及乎﹗時延﹑順間以搜索龍杠﹐破家隕命者十室而九。迨啟杠中﹐得五人連名「請駕出關」一疏﹐查在降後﹔恨其反復﹐故有此舉。嗟乎﹗因緣賣國者﹐何所逃乎﹗夫一死而已﹐有履刀鋸而骨猶香﹑伏斧鉞而血猶污﹐豈非處死者異哉﹗會舊道萬永康﹑邵李傳公子鐸避迹山村﹐爲仇口所中﹐檄令到道﹕四人相對咨嗟。忽蜚語四起﹐首及萬公﹐謂禍且叵測。旣而得釋﹐相與謁於公館﹐則曰﹕『來何暮也﹗當亟薦內院』。各陳病狀﹐則搖首不答﹔但云……。次月﹐領文出晤趙守秉樞﹐懇以病揭﹐婉致當道。手答有『只候領文。惹出事來﹐悔無及矣』﹗語甚激切。次早﹐道役賫文來省﹐四人一例露封﹐以示無他﹔委弁馳送。時已無可柰何﹐盍聚首一識三山乎﹗冒險赴省﹐寶剎名山﹐皆成溲渤﹔開元寺前太平風景﹐何處去矣﹗南渡老人追尋往事﹐則守關而死難於鄭兵者﹐黃侍卿也﹔傾貲守城﹑城潰自盡至孥其嗣而籍其家者﹐曹宗伯也。此外﹐或入山﹑或入海﹑或混迹緇流﹑或埋名屠販﹐莫得而詳焉。訪吳友千圖書﹐四壁茗碗蕭然﹔聽門外輪蹄聲﹐則攘臂以取功名者何減長安道上﹗如殘疾之於華玉﹐盤散而之嶺北道矣﹔卿銜之毛職方﹐雷廉道矣﹔選館之舊汀李﹐髙州守矣﹔顧閣部之長公﹐墨衰而赴嶺東道矣。而餘四人者﹐行同舟﹑止同寓﹐死生禍福同﹔時𨿽萍水不謀﹐所遭之勢然也。於是咨申內院﹐旣偃蹇而得辭﹔驗送軍門﹐亦佯狂而獲免。是時﹐佟軍門撫閩﹔旣報謁入﹐則曰﹕『我十年前陳貢生也﹐受顧司成老師深恩﹐以有今日。今顧師死難東甌﹐僕已迎眷至省。長公現在此間﹐諸君盍與商之』﹗至轅門﹐則顧長公且入幕﹔以桑誼﹐囑爲委曲。質明而出﹐則云『補缺易﹐回籍難。回籍﹐非給照不可﹔給照﹐非張總督不可』。遷延數日﹐而歲雲暮矣﹐橐云竭矣。會撫軍出示﹕凡在省者﹐俱於次日齊赴洪塘。諸大老則折柬相邀﹐莫揣所謂。比至﹐則胡笳四起﹐毳幙參差﹐兔网彌天﹐雉羅徧野﹔聚立而囁嚅者﹐幾及百人。內院﹑撫軍席地而坐﹐執冊指名﹔首朱允岡﹑次黃跨千﹐又次余大城﹔余系中州流寓在閩﹐亦被羅織。拊其背而徘徊﹐謂『此三人者﹐非尙書﹑閣老乎﹖可隨我去』﹗每人一卒守之。中有紫衣�服者﹐爲鄭非黃﹔亦與焉。彷徨有頃﹐名次及胡舊輔矣﹔軍門持冊﹐手麾謂余﹕俱赴京聽用。於是諸人薨然而退﹐不啻鳥出籠﹑魚入海也。而歸途四﹑五輩﹐有口喃喃﹐若戀不能割者﹔我不知其於意云何矣。時貝勒卽頃刻拔寨起﹐四公竟載與俱行。先是十月中﹐敵兵至莆﹐鄭兵退守泉郡﹔城外皆海道﹐洛陽橋亙其上。橋系蔡忠襄公所造﹐長四﹑五里﹔上有瓦房百間﹐下臨絕壑千尺。假令橋爲門戶﹑海爲宮府﹐亦足老師。乃相距月餘﹐莠言絡繹﹐謂『閩廣封侯﹐虛席以待』﹔而溫陵士庶懼有一旦必遭林木﹐相與慫惥。旣艷斗﹝大﹞之肘懸﹑又盧負嵎之難下﹐於是杯酒兵權﹐雪消冰釋﹔過洛陽橋﹐則鴛鴦已在籠中矣。「述志令」有云﹕『一旦釋兵解甲﹐勢不能有』﹔抑何見之不逮老瞞也﹗

我輩言旋﹐劍津分守﹐天各一方﹔而余與渭陽同就上陽過歲﹐向之搜山者竟安在哉﹗亥春燈後﹐急理歸計。至劍津﹐晤毛原儀談家鄕事﹐頗悉。二月初﹐抵建州﹔向日危灘﹐了不經意。忠憲所云「險須用習」﹐信哉。浦城遇婁東吳襄威攜家共事﹐馬頭倡和﹐消遣窮途。忽�馬縱橫﹐行旅奔竄﹔我兩家無路可避﹔閩橋皆屋﹐會天雨﹐暫憩於橋。一帶民居﹐皆被兵火﹔兩家肩輿約六﹑七十乘﹐因雨甚暫止破屋。而悍卒亦解鞍坐地﹐嚄唶聲漸逼甚而排闥﹑甚而毀垣。時已薄暮﹐勢甚岌岌。吳君謂『事已至﹐此行亦危﹑止亦危耳﹗與共止﹐寧行。止則我散彼聚﹐行則彼散我聚也』。予深服其言﹐遂冒險偕行。眾兵出不意﹐叫號莫絕﹐惟劫雨具﹑擄幹餱泄忿而已。靑湖接家信﹐且慰且憂。月杪至西湖﹐遇鄭金吾﹐爲假寓於興化李公祠。時已垂橐﹐會劉臬長——舊理刑懷州相善﹐爲措資斧而歸。

四月抵家﹐則知仲通兄於酉冬以他事請仙﹐得於忠肅公大書﹕『君家廷獻厄在旦夕﹐墓左有近日權厝者﹐宜速移去﹔否則﹐命不得活』﹗計其歲月﹐正在天車圍城之時。公鑑我於二千里之外﹐我何人而得此於公也﹐愧且懼矣﹗屈指兩年﹐以五奇而處四難﹐行囊則所存者數口﹑家計則所餘者數椽。以視滇南天未碩果孤懸﹐烏知得滇未必非福﹑得閩未必非禍﹔而所求異所應﹑所應異所求﹐抑我相不當侯耶﹐豈固命也﹗𨿽然﹐獨一身一家之事乎哉﹗

遊子曰﹕曷爲乎「月記」也﹖「月」者﹐微詞也﹔彰之不得﹐則微云耳。「月記」者﹐簡詞也﹔詳之不得﹐則簡云耳。遭逢鼎盛﹐司起居﹐則日記者之事也﹔月以佐日之不逮也﹐風雨蕩之﹑陰霾錮之﹐其亦有竊廣寒之藥以挽魯陽之戈﹑泛銀漢字槎以盼扶桑之影者乎﹗是安可無記。

閩事紀略

華廷獻

乙酉八月﹐賊逼沙縣。縣屬延平府﹐與歸化縣接壤爲紫霞山﹐蕭族最盛。邑有娘娘廟﹐以滅賊成神﹔載邑志﹕祈禱輒應。卜云﹕此番無恙﹐後益甚。賊約二十日破一鎭﹐蕭﹑陳諸生被掠入營。詢是在庠﹐與坐飲食﹐勒令贖身﹔或四﹑五十金﹐少至數金。移信家屬﹐取償乃返。各村擔負﹐耄倪肩摩﹐城闉號呼不絕﹔救之不能﹐委之不可。邑鮮鄕紳﹐惟兩曾孝廉及勛丞資秩數人﹔而迂腐輩皆謂戰乃可守。邑令華廷獻曰﹕關頭數里至此﹐則勢在必救。十三日﹐掠關頭村﹐諸生憤憤請行。廷獻曰﹕兵無紀律﹐毋乃性命爲兒戲。止宜揚兵城外﹐勿遠離。於是﹐陳三尹慨然誓師﹐冀得一當﹐驅市人而出。望見賊兵﹐手招蕭生打話。蕭善辭令﹑廣交遊﹐在賊營頗見禮﹔合城趣之行。蕭生請命﹐僉謂如合城性命乎﹗情甚迫。廷獻謂蕭生曰﹕汝卽往﹐姑款之﹐以需大兵可也。蕭生往﹐見營皆鄭幟。賊曰﹕儂系關兵﹐有便宜借糧之檄﹔並非犯境﹐何爲截路﹖沙縣犒兵千金亦爾﹐則當假途城外。蕭生戒勿近濠。賊謹候命。蕭生還報﹐邑父老曰﹕城守令公事﹐郊勞我輩事也。令蕭生懷金夜往﹐竟如約。次早﹐我兵繞城而列﹐陳三尹率兵據髙阜爲犄角。賊果迆■﹝辶裏﹞而來﹐城上刁鬥無聲﹔忽苗頭突至壕邊﹐我兵擒而殺之﹐令蕭生責其背約。賊轉而西﹐而陳三尹兵相持於巖阿﹐遠望武平一路而去。此八月十七事也。武平﹑上杭二縣﹐俱屬汀州。後武平城破﹐被逮。廷獻與上杭羅文止以城守加主事銜﹐照舊管事。而陳三尹爲禦賊墜淵﹐一僕被殺﹔歸衙半月﹐憂悸而卒。廷獻經紀其後事﹐旅魄淒然。𨿽蝸名蟻秩乎﹐其沒於王事一也。昌黎所言遐方小吏﹐不能自達而轉於溝壑﹐可勝道哉﹗

重九日﹐報守道於華玉之任上杭。於系舊寧化知縣﹐嘗毆府廳﹑毆諸生﹐而亦時見毆於上官﹑諸生。編年云﹕乙酉正月﹐汀州賊閻王豬婆盤據簾子洞﹐劫掠橫行﹔福建巡撫張肯堂親徵之。寧化知縣於華玉﹐不得於鄕紳﹐願撫賊自效。旣往﹐賊橫﹐幾不免﹔遂許以官﹐與數百人偕來。肯堂給紮﹐命華玉率之勤王。至浙東﹐各散去﹔華玉亦削髮爲僧。至是﹐華玉復■﹝艸泣﹞。見廷獻﹐則敍同鄕親誼及庚辰譜誼。蓋以中途被劫﹐行旅蕭然﹐竟有所貸也。

十一月﹐兵部張景星使滇﹐過歸化縣。景星系恩選﹐雙眸炯炯﹐習讖緯﹑工劍術﹔滇南人也。以州守軍功﹐擢部。賫詔沐府﹐敕令沿途奏報﹕凡地方情形﹑人才吏治﹐得舉所知。與廷獻傾蓋如故﹐欷歔時事﹔謂廷議缺兵﹐招安反側﹐令守關自贖﹐隨地打糧﹔命其酋長自統之﹐名爲官賊。於是﹐素稱賊渠者﹐儼然搖扇﹐拜客有司抗禮﹔而道路以目﹐莫可誰何﹗自是星軺雨檄﹐不辧其是兵﹑是賊﹐而風鶴無虛日矣。頗聞前途兵阻﹐暫爾淹畱。長至夜﹐忽報賊攻淸流縣﹐炮穿雉堞。淸流與歸化同府﹐張景星曰﹕勢必犯境﹔吾𨿽過客﹐而眷屬在城﹐義無退避。吾有二弁數僕﹐皆有膂力﹐無憂也。至是﹐而神言果驗。廷獻與景星集士紳﹐瀝血於神曰﹕狡賊再犯﹐矢不俱生﹔敢私通往來者﹐有如此盟。由是﹐眾志成城﹔平日囂衿悍卒﹐頗得其力。先是﹐設爲門﹐禁囊石濠邊者﹐始照入﹐已積石如山矣。諸生百人﹐就近輪值﹔晝司盤詰﹐夜司巡燎。初七﹐賊過淸流﹐屯九華驛﹔驛去歸化城六十里。廷獻一面申請大兵﹐一面堅壁淸野﹔議毀沿城房屋﹐而羣情顧惜﹐謂臨時一炬未遲。驛吏奔竄﹐謂賊捨驛他往。景星曰﹕必從間而來。此時可以焚矣。急壘石四門。是夜﹐火光不絕。至黎明而賊旗徧西關﹐掠飲食﹐環營衍作陣勢。景星登陴曰﹕此赤腳賊﹔如馬足裏鐵﹐單裙白扇爲記﹐履山阪如平地。吾識此陣﹐以符咒破之立解。賊相顧曰﹕此城有人﹔大聲謂景星曰﹕汝必行客﹐何苦乃爾﹗張弁發數矢﹐中其二﹔城上呼聲如雷。四野頹垣尙在﹐賊蔽身而前﹐突抵城下﹐矢炮無所用﹔則拳石擊而退之﹐賊往打糧。是夜﹐廷獻與景星同宿城樓。戒士民曰﹕每堞二人﹐一燎一炊。晝則無聲而列幟於雉堞之上﹐則我逸而彼勞。夜則火而懸燈於雉堞之下﹐則我是而彼暗。守此十日﹐必退無疑。僉曰﹕謹如約。嗣後﹐下午必打糧﹐黎明必犯城。或掘地道﹐則禦以矢炮﹔或從水門﹐則禦以火石。如是者﹐三晝夜。至十二﹐而士气懈矣﹔景星厲聲曰﹕今晚男子困乏﹐須婦女上城。吾老妾﹑幼婢﹐尙堪鞍馬﹔何論紳衿﹗有下城者﹐共砍之。於是﹐復奮。廷獻謂非信賞無以必罰﹐乃悉捐其俸資。會淸流李介石以事赴省﹐阻於蕭生家﹔捐五十金﹐示同舟誼。於是﹐益奮。諸生楊三龍入鄕省丘壠﹐遇賊不屈﹐竟被殺。十三淸晨﹐賊取斷榱壞棟﹐打造天車﹐上如方柵﹐容四十餘人。下如車輪﹐數人推而前﹐與城齊髙﹔從西關﹐迆■﹝辶裏﹞而來。景星曰﹕此西賊最狠伎倆﹐惟衝木可禦。徑尺大木上作丁字形﹐旁作兩耳﹔系置堞間﹐使數人守木索。車近城數尺﹐一呼而上﹐則棟催折。但賊車逼城﹐必發矢炮﹔守者無站立處﹐須團牌架隔﹐方可著力。是時守者望之﹐無不失色﹐亦危矣。廷獻登陴﹐見賊據崗阜﹐望城如掌。設伏於東門﹐候車登爲號﹐則四面環攻﹐首尾莫顧。日旁午﹐而車漸迫。景星熟視久之﹐與廷獻至神祠拜祝曰﹕人力竭矣﹗城中哭聲如雷﹐呵之不止。矢炮將盡﹐眾曰﹕有積石在上。民知必死﹐上城飛石﹔石少﹐則婦女拾瓦礫佐之。城阪狹﹐則取閭巷門扇拓之。當是時﹐呼聲動天地。車𨿽四圍而上無覆蓋。瓦石如飛蝗。賊向以虛聲誘我﹐矢無弦﹑炮無藥﹔車近城丈許﹐果炮矢齊發。正危急間﹐而炮發﹐忽反風擊車﹔瓦石又從空而下﹐或中肩﹑或傷額﹐遂沸然棄車走。有陳勇士乘勢越城﹔取車而上﹐則周圍木柵﹑生牛皮障其外﹐血肉淋漓﹐火不焚﹑鏃不入﹐而隙光必辧。此西賊長技也。可畏哉﹗會汀﹝李﹞李之秀者﹐淮揚人﹐爲於華玉監紀﹔縋城而來﹐云於道兵救淸流﹐知賊在此﹐當踵至。廷獻曰﹕賊忽潛匿﹐必得是耗﹔詐稱鄕兵而耍於路﹐恐墮其計。亟修二亟﹐具言狡賊詭迎狀。

厚犒兩役爲難民丐者﹐兩路間行。其一果遇害﹔其一遇於兵於九華驛﹐得爲之備。未幾果望賊眾﹐卽整旅迎之。賊計沮﹐候於兵近城﹐竟扳營邀擊。事出不意﹐華玉急下馬雜稠人中﹐奔至城﹐則門已環堵。李之秀從城上縋之而苦肥偉﹐縋而墮者再﹐傷其臂﹑顚其趾。廷獻急令撥石。石堅﹔有頃﹐始扳。華側身掖而入﹐則僵僕於地﹔而掣廷獻之肘﹐瞪目發喘曰﹕我救汝﹐汝不救我﹗廷獻謂﹕九華一書﹐非救而何﹖華玉嫚語曰﹕汝卽升轉﹐我不能劾耶﹖廷獻拂衣起﹐衣爲之裂﹔復堵城登陴。景星謂廷獻曰﹕彼劾汝﹐我不劾彼耶﹖將在外﹐君命不受﹔況守道乎﹗且兵相詭狀﹐臨時無驗﹔烏知其是道非盜而開門揖進乎﹖是日﹐於兵五百﹑鄕兵續至千餘﹐皆派宿民房﹔官給酒食。次日﹐賊無動靜。至薄暮﹐文廟火起﹐有識者知賊必遁﹐可擊尾﹔華玉不可。賊果退﹐遂下搜山之令。於是﹐沐猴而冠﹑凱歌而出﹐則靑山盡是朱旗遶矣。諸生請追賊﹐華玉曰﹕窮寇勿追﹗且我兵遠勞﹐恃輦而行﹔汝邑能幹乘否﹖廷獻歸印於華玉﹐將去。已而華玉委署篆﹐報素封﹑逼助餉﹐遲則縱兵而脇嘩之﹐而邑苦於兵甚於賊矣。華玉陽招廷獻赴賞功宴﹐陰揭廷獻委城於賊﹐賴得彼全﹔而景星亦飛章直陳所見。適推官王三俊陪巡按髙念東至汀州﹐百姓遮道而訴﹔三俊以實告。念東特疏謂﹕城系廷獻與士民血守。華玉之援﹐在賊車已潰之後﹔文廟之毀﹐在華玉兵卽到之時。此孰功孰罪﹖且斂餉賈怨﹐眾實率口﹐誰其掩之﹗司馬吳春枝語太宰路振飛曰﹕功罪宜明﹐而屬吏與守道不相能﹐宜變計。於是﹐擬華玉薄罰﹑張景星加俸﹐而廷獻與上杭羅文止以加銜候考赴省。廷獻行而無資﹐淹畱閩境。

是年閏六月﹐邑薄陳王道自京口來﹐傳鄭鴻逵守金山﹐遇敵而潰。會唐藩以恩詔出中都﹐聞變渡江﹐邂逅於京口﹔塵埃物色﹐引與俱東。王雅好圖書﹑喜翰墨﹐有河間獻王風。傳檄手書﹐先述世系﹑後及時艱﹐千言灑灑﹔一稱張鯢淵先生﹐一稱吳梅谷先生。卽監國位於省城﹐越旬而登極議起雲﹝吳春枝﹐號梅谷﹐宜興人﹐崇禎丁丑進士﹔鯢淵﹐張肯堂也﹞。

張肯堂與趙玉成請以水師千人從海道襲取金陵﹔隆武大喜﹐催芝龍造船﹐芝龍佯諾。不果行。

時東南民望漸屬魯藩﹐畫錢塘爲界﹐烽火相望﹔說者謂胡越也﹐而吳越矣。自兩都破竹﹐至此始阻﹐相距於七里灘者十餘月。丙戌五月午日﹐至延平之順昌縣。會中州侯若孩攜家往贛﹐詢及世事﹐搖手蹙額謂﹕此時宜枕戈待旦﹐戮力一心﹔乃處累卵之危而修筆舌之怨﹑忘敷天之忿而操同室之戈﹐吾其濟乎﹖時浙﹑閩甌脫﹐自分彼此﹔官兩地者﹐各不自安。朱大典以一旅處兩大間﹐左右瞻顧﹔九江關外聲援旣絕﹐錢塘兵力不支﹐時事難言之矣。

隆武自芝龍去後﹐聞大兵信急﹐決計幸贛。八月二十一日甲午﹐啟行。監軍錢邦芑﹐先期請淸路﹐猶赫赫頤指屬縣。二十二日乙未﹐駕至行宮﹐戎冠金蟒而入。上好書﹐𨿽崎嶇軍旅﹐猶載書數十軍以從﹔以至釵鬟諳織錦之詞﹑裾佩■﹝女間﹞玉臺之詠。豈料有播遷事乎﹗二十四日丁酉﹐上抵順昌﹐昧爽未發。至巳刻﹐一騎排闥云﹕大兵已及劍津﹐毀關﹐且踵至。頃之﹐行宮數騎突出﹐云駕已在內。從行者惟何吾騶﹑郭維經﹑朱繼祚﹑黃鳴俊。已而﹐何與郭亦散去。曾後肩輿河幹﹐顧從官曰﹕劉官人有懷﹐好護持就道﹗辭旨慷慨。妃媵狂奔﹐有一舸而數人者﹑有一騎而三人者。

嘗見劍浦城邊白骨一堆﹐云是馬士英﹑阮大鋮﹑方國安父子。成惜者﹐方書田耳。比匪之傷﹐悔何及乎﹗時﹐延﹑順間以搜索龍扛﹐破家隕命者十室而九。迨啟扛中﹐得五人連名請駕出關一疏﹐查在降後﹔恨其反復﹐故有此舉。嗟乎﹗因緣賣國者﹐何所逃乎﹗夫死一也﹐有履刀鋸而骨猶香﹑伏斧鉞而血猶污者﹐豈非處死者異哉﹝書田﹐逢年字也﹞﹗

大兵入閩﹐守關而死難者﹐黃兵垣﹑鄭侍禦也﹔傾資守城﹑城潰自盡至拏其胤而籍其家者﹐曹宗伯也。此外﹐或入山﹑或入海﹑或混迹緇流﹑或逃名屠販﹐莫得而詳焉。聽門外輪蹄聲﹐則攘臂取功名者﹐何減於長安道上哉﹗如殘疾之於華玉﹐盤散而之嶺北道矣﹔卿銜之毛職方﹐雷廉道矣﹔選館之舊汀李﹐髙州守矣﹔顧閣部之長子﹐墨衰而赴嶺東道矣。是時﹐佟軍門撫閩出示云﹕凡在省者﹐俱齊赴洪塘。諸大老則折簡相邀﹐莫揣所謂。比至﹐卽胡笳聲四起﹐毳幙參差﹐兔綱彌天﹐雉羅徧野﹔聚立而囁嚅者﹐幾及百人。內院撫軍席地而坐﹐執冊指名﹔首朱允岡﹑次黃跨千﹐又次余公誠。余系南中流寓在閩﹐亦被羅織。拊其背而徘徊。謂此三人者﹐非尙書﹑閣老乎﹖可隨我去。每人一卒守之。中有紫衣朝服者﹐爲鄭飛黃﹐亦與焉。旁皇有頃﹐名次及吳舊撫矣﹔軍門持冊手麾曰﹕余俱赴京聽用。於是諸人轟然而退﹐不啻鳥出籠﹑魚入海也。時貝勒兵卽刻拔寨起﹐四公竟載與俱行。先是﹐十月中﹐大淸兵至莆﹐鄭兵退守泉郡﹔城外皆海道﹐洛陽橋亙其上。橋系蔡忠惠公所造﹐長四﹑五里﹔上有瓦房百間﹐下臨絕壑千尺。假令橋爲門戶﹑海爲官府﹐亦足老師。乃相距月餘﹐莠言繹絡﹐謂閩廣封侯﹐虛席以待﹔而溫陵士庶懼一旦恐遭林木﹐相與慫惥。旣艷斗大之肘懸﹑又慮負嵎之難下﹐於是杯酒兵權﹐雪消冰釋﹔旣過洛陽橋﹐則鴛鴦已在籠中矣。述志令有云﹕一旦釋兵解甲﹐勢有不能﹐何見之不逮老瞞也﹝朱允岡﹐名繼祚﹔黃跨幹﹐名鳴俊﹞﹗

粵遊見聞

粵遊見聞

前行人司行人瞿其美記

唐王次閩。

髙帝之子﹐封國河南省南陽府。王諱聿鍵﹐因累囚鳳陽髙墻。國變﹐淮撫路振飛護之出。弘光元年某月﹐保國公朱國弼劾舊淮撫路振飛賊信日逼﹐先縱獄囚﹔天潢洊至﹐兵拒河上﹐皇上扁舟﹐不納入城。且云鳳陽有天子气﹐蓋爲王也。鄭鴻逵鎭守京口﹐有武弁王姓者以三千金賂職方司王麗靑﹐欲得京口﹔王利其賄﹐遂調鴻逵鎭山東。鄭失職﹐固快怏﹔而淸兵又屠揚州﹑犯瓜州﹐鴻逵聞風先遁﹐挾王至閩﹝一云鴻逵曾與淸兵相拒於京口﹐淸將張天祿﹐史公法愛將也﹐鴻逵陣傷其一目﹐故淸從天寧州渡江﹐鄭遂奉王入閩﹞。

總兵方國安圍金華府。

國安﹐浙人﹐左良玉標官也。左夢庚投淸兵﹐南奔﹔與朱大典有隙﹐國兵至婺﹐圍攻匝月﹐殺掠甚慘。至閏六月二十五日﹐方解。

桂王在梧州。

王﹐神宗之子也。萬曆末年﹐就國衡州。崇禎十七年﹐張獻忠破衡州﹐長世子﹑次王子俱爲賊害﹔王僅與第三子安仁王及妃王氏馳永州。第四子永明王﹐卽今上也﹐爲賊所囚﹔宣國公焦璉時爲湖南列較﹐斬守者﹐負之西馳。追至永州﹐與王會。是時﹐楚地殘破﹐粵中稍安。七月壬辰﹐惠﹑桂二王駐廣西。十一月戊子﹐桂王薨﹐謚曰端。弘光元年四月﹐有旨召安仁﹑永明二王赴近畿。六月﹐巡撫瞿式耜梧州上任﹐遂同太妃王氏聯舟東下。王撫軍值靖江之難﹐家屬得王母覆庇之力。永明王正位﹐葬王於梧州之陵﹐是爲興陵﹔廟號端皇帝。

魯王監國於會稽。

王﹐諱以海。崇禎十一年﹐淸人犯山東﹔劉澤淸鎭守兗州﹐淸人賂之黃金十萬﹐澤淸遂棄不守。淸人入兗﹐執魯王。王年幼﹐詭稱魯王牧兒。見淸兵掠王邸﹐眥忽流淚﹐淸人怪之。旁有人曰﹕此是魯藩八千歲也。淸人刃之﹐三擊不中﹔駭曰﹕汝大有福﹐我不駭汝。前有一少年女子甚麗﹐犯之不從﹐死於墻下﹐意汝婦耶﹔汝其埋之。王因得脫。十七年夏六月丙子﹐王渡江入浙。十二月乙巳﹐王移居臺州。紹興起義﹐陳函輝首先推戴﹑張國維繼之﹐迎王至紹興卽監國位﹐以明年爲監國元年。是年﹐仍稱弘光元年。

唐王卽帝位於閩中。

以丙戌本年爲隆武元年。封鄭鴻逵爲定虜侯﹔鄭芝龍先封南安伯﹐至是封平虜侯﹐並賜子成功國姓﹐以駙馬體統行事﹐掌宗人府事。封皇弟某爲唐王﹑叔某爲鄧王。拜鴻逵爲大將軍﹐擇吉授鉞。至期﹐大風雨﹔駕旣登壇﹐當授鉞時﹐風吹所懸匾﹐墮中鉞柄折爲二﹐乘馬冒雨還宮。閣臣黃道周與芝龍爭班列﹐都禦史何楷佐之。尋道周以督師出關﹐楷請急歸﹔離城甫四十里﹐爲賊所傷幾死。或云﹕鴻逵使之也。

詔攺福州府爲福京。

以布政司爲行宮﹑按察使爲芝龍第。

太僕寺少卿萬元吉﹑春坊庶子楊廷麟守贛州。

曠昭巡撫江西﹐淸將劉一鵬統數百騎至南昌﹐牌先至﹔昭卽命士民出迎﹐而身自扁舟遁去。獨贛州不下﹐上命萬元吉督鄕紳楊廷麟等協力固守﹐措置有方﹐人情大悅。攺分巡道爲行宮﹐累疏請迎車幸駕贛州﹕贛居山川上游﹐豫不能仰面攻﹐且左爲楚﹑右爲閩浙﹑背爲粵東﹐足以控制三面﹔使四方豪傑﹐知朝廷有恢復大計也。芝龍力阻之﹐不報。

秋八月﹐靖江王自稱監國於桂林。

王固纂位者﹐自立後﹐其嫡嗣同其宗二十餘人上疏告訐﹐天啟﹑崇禎兩朝迄無寧歲。王厚賂朝貴﹐以故輒直﹔王每下訐者於獄。弘光元年二月丙寅﹐表賀登極﹔因奏金﹑永﹑連三州皆爲士賊所據﹐撫按匿不以聞。及南都失守﹐王遂睥睨神器﹐以楊國威爲大將軍﹑推官顧弈爲吏科給事中﹐臬司曹燁等皆俯首聽命﹐推署僚署有差。檄廣左﹑右江四十五洞土狼標勇﹐自稱監國。

靖江執廣西巡撫都禦史瞿式耜囚之。

逆藩作難﹐兵將東﹔撫臣瞿式耜啟以大義﹐謂之曰﹕兩京繼陷﹐大統懸於一發﹐豪傑睥睨逐鹿。閩詔旣頒﹐何可自興內難﹐爲漁人利﹖靖怒﹐使促耜入桂。耜卽陰檄恩恩參將陳邦傅防梧﹐又止狼兵勿應靖。靖再遣桂平道井濟促耜入﹐俱弗應。未幾﹐靖提兵至梧﹐耜坐梧城中﹐靖遣謁者促耜朝﹐耜曰﹕王也而朝禮也。謁者曰﹕易朝服。耜曰﹕王﹐烏用朝服﹖以常服朝禮也。靖知耜不可奪。一日﹐迓耜語﹔耜未及靖舟﹐搜上一小艇至﹐宦官門正劉應科羅之﹐護衛指揮曹升持刀加耜頸﹐逼巡撫敕印。耜曰﹕敕印可刀求耶﹗桂推官顧弈遮耜頸﹐拽過數舟﹐數僕數起。耜坐﹐神稍定﹐曰﹕我朝廷開府﹐重臣若欲爲帝﹐曾廬陸之漁戶之不若矣﹖靖假撫軍令入署﹐入﹝﹖﹞敕印﹔撫軍家人疑有變﹐奉敕印惟謹。靖實恐西撫與東督應而西撫情形已達數周兵兵之羽馳颷矣﹝﹖﹞。用小艇挽耜上桂﹐塞其艙竇﹐不令見人﹐但聽水石■﹝浮虎﹞■﹝浮虎﹞聲。至桂﹐閉於王邸。耜日凝坐﹐不與諸靖人語﹐諸靖人無敢向耜語者。王邸人進食﹐撫軍未嘗食也。先是﹐五月中﹐撫軍知靖藩必有變﹐先遣標官徐髙至桂林察王動靜﹐髙幼子得出入宮中。至是﹐得進饘粥云。髙後爲坐營﹐掛制勝將軍印﹔永曆四年﹐殉始安王難。

廣西巡撫遣人福京請乞師。

耜以王之立也非序﹐不勸進。靖變﹐防禦有素﹐故處之泰然﹔而夫人邵﹐日夜啼哭。因遣家人周文賫疏間道至閩﹐賀上卽位﹐並乞師﹔曰﹕嶺表居楚﹑豫上游﹐嶺表失則豫無所憚﹑楚未得通﹐天下事益不可爲矣。臣式耜朝以死﹐則粵中夕以亡﹔豈惟一省之憂﹗因陳靖江形勢有必敗狀。上大喜。

秋九月﹐思恩參將陳邦傅討靖江﹐克之。

靖旣遣師挾撫軍西矣﹐驟與陳邦傅遇﹐兵敗返桂。時﹐耜猶著單紗矣。靖送衣服飲食﹐俱不受。一日﹐趨耜撫軍﹐令調狼兵。耜曰﹕戴罪之臣﹐曷可蒞戎事﹗瞑目不食﹐求自斃。諸靖人畏之﹐送居劉仙巖﹔距桂城五里許。王符調狼﹐狼不應。外兵且急﹐復迓耜入﹐請還撫軍治。耜曰﹕戴罪之臣﹐曷可再還撫軍治﹗送敕印至﹐耜卽免冠南面拜敕印而受之。諸靖懾然。復請蒞事﹐不答。日使往返﹐薄暮還治﹐城中人士始帖然。時﹐湖南列校焦璉爲粵西總鎭楊國威旗鼓﹐知所事非正﹐歸撫軍﹔撫軍授之以計。會邦傅兵應檄至﹐璉夜縋城下﹐入邦傅軍﹐復絙邦傅上城。陴守皆璉兵﹐隨擒國威﹑顧弈等。五鼓﹐攻靖邸﹔誡將士第求靖江﹐以安人心﹐他無所擾。厥明大定﹐復誡兵將獲鼓惑靖江數人﹐其外並無侵株。

冬十一月﹐總河兵部侍郎路振飛入閣辦事。

上以淮撫路振飛有舊恩﹐下詔購訪﹐募能訪致者賞千金﹑官五品京官。至是﹐某訪得﹐立授都督府經歷。振飛第三子年十七﹐就見﹐賜名太平﹐授錦衣百戶﹑復攺兵部職方司主事﹐尋升廣西按察使僉事。後奉敕招撫﹐丁父艱南歸﹐與其兩兄居洞庭兩山之間。

帝幸太學﹐行郊禮。

十有二月﹐詔親徵。

初六日﹐登舟﹐泊芋原驛。二十二日發﹐二十九日至建寧府駐蹕。

遣錦衣衛康永寧如安南﹐不克行。

遣康永寧航海借兵。至明年五月回﹐云風逆不得泊岸﹐望涯而返。

附

隆武元年﹐安南國王貢使至。使人衣冠頗類中國差承﹐但椎髻跣足﹔所貢惟金龜﹑銀鶴﹑銀鑪﹑香絹等﹐無他異物。

丙戌﹑隆武二年﹝魯監國元年﹑淸順治二年﹞春正月﹐以舊輔馬士英爲辦事官。

鄭芝龍﹑方國安合疏薦舊輔馬士英﹔兩人皆士英門下也。時國安營錢塘江上﹐士英在營中﹐詔充爲辦事官﹐軍前辦事﹔候恢復杭城﹐復官。

二月﹐廣西總制丁魁楚執逆藩靖江歸於福京。

委總兵官馬吉翔解至建寧行在﹐王病死﹐從叛推官顧奕﹑總兵楊國威等伏誅。

封丁魁楚思恩伯﹑陳邦傅富州伯。

以廣西巡撫瞿式耜爲兵部右侍郎。

平逆藩功也。晉司馬兼副都。式耜辭曰﹕國家禍變﹐構難同室﹐詎臣子稱功地。西臣辦西﹐奚以功爲﹗不聽。復授是職。

以晏日曙巡撫廣西。

輔臣曾纓薦也。式耜得代﹐遂放舟東下﹐山水﹑詩自娛。

遣錦衣衛同知馬吉翔招撫闖賊李自成軍。

升吉翔都督同知﹐管錦衣衛事。尋領敕招撫流賊李錦。錦卽自成之侄也﹔自成破京後﹐淸兵追逼﹐遁至黃州棄眾先奔﹐爲鄕兵所殺﹐錦代領其眾。同其妻髙氏﹑弟必正渡洞庭湖﹐竄踞山寨。至是﹐賜錦名赤心﹑封氏忠義夫人﹐頒敕往招之。

督師閣部黃道周救徽州﹐死之。

道周與徽州淸將有舊﹐淸將之黃﹝﹖﹞因督兵三百人長驅至徽州。進險﹐淸兵伏四出﹐盡殲其眾﹔轎乘道周至郡﹐送至金陵。時﹐洪承疇爲南都內院﹐慰勞令降﹐大罵不屈﹔不食半月﹐被殺。

三月﹐帝幸延平府。

建寧行宮﹐閣臣蔣徳璟所營也﹐卽巡方署﹔以湫隘喧嘩﹐屢形責讓。初一日﹐移駐城外伽藍。初六日﹐登舟﹔十一日﹐抵延平﹐以府署爲行宮。兵侍東閣陳洪謐在籍﹐遣內官鄧金趨之﹔不至。

魯王遣行人林必達來。

必達同一武弁通書鄭芝龍﹐意欲私自招徠之而不及表聞。芝龍以上聞﹐逮下詔獄。會百官廷鞫﹐上大怒﹐切責必達。已而釋之﹐攺必達福建督學禦史。

淸人襲績溪﹐督師金聲死之。

續溪居萬山中﹐四面皆峭壁﹐前止通一路﹐遠三十里。聲營其中﹐山上立十三營﹐以十三副將主之。前路以木札營﹐防守甚固。會有降淸鄕官黃澍來﹐始說以天命﹐聲艴然叱之﹔澍卽婉順﹐而陰間其上下。於是﹐各標離心。淸從寧國山中間道襲績溪﹐遂無與抗。執聲至金陵﹐不屈被殺﹐合門十餘口皆自縊。時﹐洪承疇監斬。聲旣死﹐屍猶不僕﹔洪入院﹐見聲儼然衣冠﹐危坐堂上。洪驚﹐入內恍惚﹐不敢出者數日。其靈爽若此。

四月﹐錦衣衛百戶徐某至自雲南。

雲南撫按及沐天澤交章稱﹕黔國公沐天波造反﹐有土司沙定周出奇兵撲滅之﹐天波孑身遁去。時﹐有識者咸疑非實。會一宗室任彼中道府﹐力證成之﹔遂詔天澤襲封﹑定周搜捕。升宗室僉都禦史﹐往督師。已而﹐錦衣衛百戶徐某前以弘光登極頒詔雲南﹐至是歸﹐述所親見云﹕一土司反﹐天波調定周兵往﹔定周不奉調﹐叛。司平﹐天波密有移師意﹔定周先發﹐統本司勁兵突闖府第﹐天波僅以身免﹐母妻及弟天澤俱被劫﹐脇令具疏。通判素黑曾爲天波所糾﹐以宿恨﹐故爲沙左袒。嗣又傳聞天波遁出﹐糾合各土司擒縛定周。然地遠莫能得要領﹐朝廷置而不問。

五月﹐淸師渡錢塘江﹐方國安降﹐兵部尙書張國維死之。

淸人渡江﹐馬士英﹑方國安合兵奔至天臺﹐詢之士人﹐雲山西有徑可通楚﹑粵至滇﹑閩者。因眾未聚﹐稍憩以俟﹔山上有石橋﹐恐敵人之來襲也﹐命毀之。橋中有石版﹐版有文曰﹕方﹑馬之兵至此而止。二人大駭﹐以爲天意也﹐遂畱不去。遣人至杭投誠﹐貝勒大悅﹐命阮大鋮遺之以書以異其禮。兩人大喜﹐卽遣將押魯監國﹐欲執之以贄。所遣將至魯營﹐卽發病不省人事﹔魯監國欲執之﹐逸。兩人至杭﹐貝勒復誘兩人﹐使盡攜眷屬及愛將銳卒入城中駐札。月餘﹐貝勒治宴﹐其將領四十八人同時就戮。囚士英﹑國安﹐挾之入閩﹐俱械一室﹔士英日吟詩消遣。忽一日﹐引入洪塘﹐與總兵數人俱被戮。時有黑气從西南來﹐以爲諸臣被慘﹐猶有天變云。

張國維聞淸兵渡江﹐謂知府王澧曰﹕子有父母在﹐可無死﹔余﹐國之大臣也﹐義不得生﹐暫欲薙發以抒民難。於是﹐經理諸事﹔三日畢﹐從容自縊﹐淸重之。

附

兵侍楊文驄﹐士英戚也。乙酉夏﹐道蘇州﹐取庫金二十餘萬。子鼎卿﹐以總兵帶孤銜﹐有兵一千﹐掠取民資無算﹔又詭稱兵數萬要餉﹐朝廷不能應。文驄至行在﹐語頗不遜。至是﹐降淸。又聞淸兵渡江﹐文驄與田仰居山島中﹐有兵一﹑二萬。田﹑楊同遣兵四百載幣獻貝勒。貝勒盡殺之。次月﹐田仰私送幣帛數車﹐貝勒受之﹔使田兵別營﹐以鐵騎千餘圍之﹐盡放田兵出圍﹐令田兵下馬棄器械。又次日﹐火炮四衝﹑亂箭齊發﹐一營化爲肉醬。貝勒至閩﹐阮大鋮隨行﹔至嶺上﹐口稱雷爺相見﹐遂墮馬死。雷名演祚﹐太平府人也﹐以孝廉仕至河間道﹐因劾周延儒被黜者。

聖安朝六等定罪﹐爲阮大鋮冤死﹐故顯靈云。

逸史氏曰﹕金人破兩京﹐死者寥寥﹐宋遂以亡。淸師渡江﹐是何死者之多也﹔豈天之不祚明也耶﹗死有重於泰山者﹐張司馬輩是也﹔死有輕於鴻毛者﹐方國安輩是也。有死非所貴者﹐仍氏甘爲忠臣﹐其何光少康之烈耶﹗更有死不盡其辜者﹐馬士英﹑阮大鋮非耶﹖士英從君子昏﹝﹖﹞刈忠臣於朝﹐投賢者於避荒而不之卹也﹐委典刑於撤局而致之顚連也﹔奔而抗﹐抗而降﹕罪浮於秦檜﹑賈似道矣。寸磔之﹐何以雪海內之忿耶﹗

淸人屠金華府﹐督師閣部朱大典死之。

大典守金華﹐淸貝勒圍之﹐出兵與戰﹐殺其眾數萬。淸人怒﹐攻之益力。逾月有五日﹐力竭城破﹔大典以家眷悉置樓上﹐實火藥筒於下焚之﹐滿門殞焉。

附

淸兵破錢塘﹐一雲水涸﹑一云二十八日夜月色甚明﹔似有天意云�是平﹝﹖﹞。貝勒以諸將不竭力﹐各責有差﹐張存仁亦責三勒云。

監國魯王還臺州。

魯王復還臺州航海﹐有疏自謝云﹕向爲諸臣所誤﹔上憫而許之。杭城失後﹐錢塘拒守﹐皆浙中諸將士力﹐閩無與也。鴻逵以擁立﹐居首功﹐卽授鋮出師﹔逗𨖻觀望﹐歷冬逾春不敢越關﹐乃詔班師。及錢塘師潰﹑金華旣失﹐無復抗衡者矣。

附

淸兵追魯王﹐海中忽有龍升天﹐淸兵沒水者無算﹔因此得免。一云錢塘師潰﹐隆武君臣的酒相慶。嗚呼﹗人之痿痺﹐一至此哉﹗

誅妖人。

貴州撫臣兪思恂疏稱弘光舊主流寓該屬土司﹐詔議奉迎儀注及遣副都禦史周昌晉向內曰往認﹝﹖﹞。尋細閱疏中情形並詳詢賫奏人﹐事多訛舛﹔禦史錢邦■﹝艸已﹞等上疏止之。已而思恂續疏言其詐僞﹐詔實時處決。

召方士蔡鼎。

閩諸大臣所薦﹐命召之﹔以方外服見﹐封國師。然所言庸鄙﹐占策無驗。

六月﹐皇子琳原生。

進百官有差。詔封鄭芝龍泉國公﹐尋攺平國公﹔鄭鴻逵漳國公﹐尋攺定國公。

盜殺閣部顧錫疇。

錫疇流寓溫州﹔有鎭將與督學相結﹐取事例銀供餉﹐諸生鼓嗓。總兵賀君堯執一﹑二人殺之﹐錫疇欲參之﹔君堯乘夜縛而投之江﹐子鎣遁免。

附

顧爲佟邦年門生﹐邦年之子爲淸嘉湖道﹐鎣在署中。君堯以賂佟求官﹐鎣以告﹐乃置諸法。

秋七月﹐殺總兵陳謙。

禦史錢邦■﹝艸已﹞劾其外媾有狀﹐逮下詔獄。鄭芝龍力救﹐不聽﹔尋殺之。

雷州守將黃海如殺淸知府趙最﹑推官李宣國。

髙州府義師逐淸所置官﹐復其城。

詔釋都察院僉都禦史田辟於獄。

辟﹐河南人﹐甲戌進士。弘光中﹐以戶部榷稅虔州。二月﹐募兵入衛﹐攺都察院僉都禦史﹑署院事。疏糾閣臣曾纓﹐語連中宮﹐上含怒未發也。五月﹐遣錦衣衛王之臣往閱其師﹐並發月餉。之臣迎合上意﹐疏糾詭兵冒餉﹐遂下詔獄。然兵籍俱實﹐餉又自辦﹐上所給尙未發也﹔衛臣王承恩婉轉辯白﹐班行亦多申救﹐上怒不解。至是﹐以皇子恩﹐得釋。淸兵至﹐卒抗節﹔擁眾山谷﹐崎嶇楚﹑粵間。至戊子九月﹐兵死。

秋八月﹐黃鳴俊退自衢州。

督師閣部黃鳴俊久駐衢州﹐忽退入仙霞關﹐上怒。其子職方司主事天復從駕﹐逮下詔獄。又命建寧府羈鳴俊﹐鳴俊懼﹐請奮勇自效﹔尋統兵出關。

皇子薨﹐謚莊敬。

淸人入關﹐禦史鄭爲虹死之。

先是﹐鄭芝龍力請旋蹕福京﹔且云傾家相助可四百萬﹐入關固守﹐決難飛渡。上不聽。芝龍歸﹐又令歸。又赴行在﹐力向中宮言﹐又不聽。決策赴虔﹐詔宣芝龍商畱守事宜﹐芝龍亦不至。

詔攺贛州府爲忠義府。

時﹐萬元吉﹑楊廷麟協力固守。夏﹐又命吏部尙書郭維經經理。圍困經年﹐士气不挫﹐故有是褒。

淸人襲汀州﹐帝崩。

二十一日﹐駕發延平。二十八日﹐抵汀州府。淸兵踵至﹐建寧知府楊三畏﹑延平道趙秉樞一路迎降。隨徵禦史王國翰﹐以警急聞﹔上怒﹐欲殺之。次日﹐淸兵至﹐扈從俱先遁﹔上及中官俱陷﹐國翰同子都督同知涼武死之。按科臣吳其藟疏云﹕舊輔臣何吾騶領兵駐關﹐聞淸人至﹐輒遁。淸人卽假何兵旗號以進﹐汀州城中未之知也。半夜﹐卒起犯駕。帝自刎。侍郎曾學佺死之。

安仁王薨。

王英明特達﹐才略通人﹐有知人之鑑。嘗曰﹕居安可寄社稷﹑臨難不奪大節者﹐惟司馬瞿公一人而已。與人言﹐必諄諄辧論﹐曲盡人意。一日宴罷﹐夜半疾作﹐急召瞿式耜入﹐付以後事﹔執手流泣曰﹕孤負先生﹗顧王弟永明王曰﹕國家事﹐一聽瞿先生處分。且自言其前世曰﹕孤再生伽藍﹐而王弟一羅漢也﹔先生好輔之。言畢而薨。式耜慟哭曰﹕王乃漢光﹑唐肅之流也。天不祚明﹐早奪其年﹐悲夫﹗����������������幸毋傷神﹗於是﹐乃奉永明王嗣之﹐卽今上也。

秋九月﹐淸人破忠義府﹐督師閣部萬元吉﹑春坊庶子楊廷麟﹑吏部尙書郭維經及龔棻死之。

余至吉安﹐遇山人李伯開﹐述贛州事甚詳﹐一時死難者甚眾。余時欲急往桂林﹐未及詳記。偶於舟中﹐得楊翰林詩集﹐有與家人書﹐知其子在某縣困苦伶仃。後因亂失其集﹐良可惜也﹗

冬十月﹐永明王卽帝位於肇慶。

閩汀之變﹐丁魁楚失雄還肇﹐閩首揆何吾騶亦自閩遁歸香山。大司馬瞿式耜在肇慶﹐憂曰﹕朝廷事裂矣﹐曷可一日無君﹗謂魁楚曰﹕公制府帶甲五嶺﹐寧坐視顚危耶﹖請急議監國。時﹐閣學呂大器自閩來﹐李永茂以大司馬守制亦至。式耜曰﹕永明王賢﹐此殆天意。十四日﹐迎王於梧。王三讓﹐王太妃亦曰﹕此大事﹐恐不勝任﹔願先王更擇可任者。羣臣固請﹐乃至肇慶府卽皇帝位﹐攺元永曆。和風旭日﹐現五色云﹐有五色大鳥從南來集殿上﹔士民歡呼﹐咸謂中興可卜。頒詔楚﹑滇﹑黔﹑蜀﹐軍士謳吟﹐靡不以爲再睹神京也。初﹐上至寶鼎寺禮肉身無量佛﹐佛忽起立﹔益信安仁王羅漢之說云。

兵部尙書呂大器﹑兩廣總制丁魁楚入閣辧事。吏部右侍郎兼閣學瞿式耜掌銓事﹐推置僚屬有差。李永茂守制﹐不朝請。

淸人犯南海﹐舉人陳邦彥死之。

南海縣起義舉人陳邦彥兵敗﹐被擒。十月初一日﹐淸佟養甲令磔諸市﹔談笑就刑﹐神色不變。

十一月﹐蘇觀生自閩逃來。

楚師百萬﹐戎旗星屬﹔總督何騰蛟方節制三面﹐楚豫遼遠﹐不及援虔。贛州抗守經年﹐析骸易子﹐極其慘酷。閩輔蘇觀生駐兵南寧﹐輔車相依﹐宛若秦﹑越﹔一聞汀變﹐卽撤兵回廣﹐虔州遂不守矣。

蘇觀生立唐王於廣州。

觀生過三水﹐不赴肇﹔以監國諸公不與議也。適唐﹑淮諸王航海至廣﹐觀生遂擁唐王立之﹐國號紹武。僉曰﹕今上監國詔盡頒矣﹐天下知有新君。今復蹈靖王覆轍﹐以速外氛﹔二百里立兩帝﹐自樹內鯁。三百國紀﹐人披其葉而我刈其根矣﹐奚奚不利孺子王耶﹗觀生不聽。

帝自梧州還肇慶。

贛州敗書至﹐司禮內監王坤趨上移梧避之。冢宰瞿式耜曰﹕上之立也﹐爲祖宗雪仇恥﹑爲生民援塗炭﹐正宜奮大勇以號令遠近。今彊敵日迫﹑東人不靖﹐苟自畏縮﹐外棄門戶﹑內釁蕭墻﹐國何以立﹖爭之﹐不聽﹔遂移梧﹐尋還肇。

東都殺兵科給事中彭耀。

大學士陳子壯書達冢宰瞿式耜﹐請力馘蘇而兵東﹔上遣彭耀泣諭之曰﹕今上﹐神宗嫡胤﹐奕然靈光﹔大統已定﹐誰敢復爭﹖且閩﹑虔旣陷﹐彊敵日逼﹐勢已剝膚﹔公不協心戮力爲社稷衛而同室操戈﹐此袁譚兄弟卒並於曹瞞也。公受國家厚恩﹐乃貪一時之利﹐不顧大計﹔天下萬世﹐將以公爲何如人也﹗觀生大怒﹐戮耀於市﹐集兵向肇﹝耀﹐粵東人﹔舊爲秦令﹐有政聲﹞。

兵部右侍郎林佳鼎帥師伐東郊﹐敗績﹐死之。李明忠走�。

東兵將西上﹐遣佳鼎督兵剿之。時有白旗賊新就東撫﹐觀生用以拒命。賊故海寇﹐狡猾善水戰﹐詐以數十艘降林﹔林不備﹐遂以火炮焚林艘﹐林死。總兵李明忠登岸﹐陷泥中幾不免。

鄭芝龍以福州降淸。

芝龍欲出降﹐弟鴻逵﹑子成功力阻之﹔不聽。旣降﹐貝勒謂其親從﹐俾離左右。尋發遣赴燕都﹐惟狎客陳鼎隨之去。芝龍妻﹐日本人也﹔以兵死。成功樹「殺父報國」旗﹐至今出沒海上。時成功年十三歲﹐或曰二十歲云。

十二月﹐淸人入廣州﹐殺唐王﹑蘇觀生。

先是﹐九月二十日漳州府降﹐淸貝勒分命副總兵李成棟率偏師取廣東﹐以佟養甲督之。潮﹑惠二府相繼下﹐省會寂不聞也。至是﹐十五日﹐淸兵突至﹐先遣十餘騎入城﹐無一抗拒者﹔餘兵相繼環北城上。閱日﹐乃下遣﹝﹖﹞。唐王自裁﹐蘇觀生縊死﹐宗室皆被殺。時潮州山寨私擁趙王﹐佟﹑李遣兵往﹐趙王卽目歸削髮﹐居光孝寺。會陳子壯致啟事泄﹐王實不知也。廣州知府陸元機降淸﹐佟﹑李勒令元妙觀自縊。

淸人犯髙州﹐大學士陳子壯死之﹐何吾騶降。

禮部尙書陳子壯﹐初爲佟養甲逼令雉發﹐尋悔之。所居地名九江﹐集眾起義﹐屢攻省城不克﹔後攻髙州。李成棟追及﹐擒歸﹐被殺﹝子壯以詞臣起義於端州九江鄕﹐衣甲器械無不精絕﹐部伍士卒皆蛋戶番鬼﹐其人敢勇﹐善發西洋銃故﹐殺敵不下數萬計。尋間出爲淸兵所得﹐養甲深恨之﹐以木丸塞其口﹐置於重臺之上﹐設祭三壇﹐遣舊輔何吾騶﹑學政袁彭年羅拜。拜訖﹐碎磔之﹞。

仿指南錄

明中書舍人安福範康生訒軒氏著

丙戌十月初四日﹐忠誠府陷﹐余臨城被執。

先是﹐三月二十四吉郡失守﹔余與督師萬公元吉﹑都憲陳公賡﹑兵曹王公其宖並議列柵張家渡﹐且守且戰。諸軍旣已奔潰﹐風鶴皆驚﹐紛紛揚帆不能止﹔乃疾趨皂口爲守險計﹐諸軍奔潰如故。陳公收合滇兵先至虔﹐獨余與萬公﹑王公及永丰舊令林公逢春四人停舟皂口。自二十八日至四月初六日﹐皆以扁舟上下一十里內﹐相地形﹑設守具﹐而兵將寥寥。滇帥趙﹑胡皆從龍泉入虔﹐粵帥童以振陣沒﹔陳課則稱病先上﹐復爲平粵伯丁公魁楚所殺﹐以其倡逃也。閩帥周之蕃﹑吳﹑玉﹑吳簡章及粵帥王基昌俱孑然一身﹐不能自集舊旅﹔惟安遠汪起龍有兵三百。虔中聞變﹐不亟發援兵。時冏卿李公陳玉﹑楊公仁願﹑兵垣楊公文薦﹑兵曹萬公六吉﹑周公遠﹑待詔劉公季礦皆在虔﹐力請諸督師相國蘇公觀生及江撫劉公廣允﹔二公相顧遲延﹐止發贛城新威營兵二百至皂口﹐萬公遣監紀程亮督之﹐下守綿津灘。楚帥曹志建發兵二千來詣﹐僅一宿﹐噪歸。至初六日巳刻﹐而北軍至﹔新威營先潰﹐汪兵繼之。萬公計無所出﹐臨河徘徊﹔餘力持以爲張﹑許必守睢陽﹐此非吾輩死所也。——乃又挽舟溯流﹐以初八日抵虔。虔人倉皇四竄﹐萬兵曹——卽督師親弟也﹐先挈家去﹔且命督師二妾皆出署﹐民情益洶洶。然督師未之知﹐亦無敢告者﹔余乃直白督師。督師忿甚﹐卽取劍欲手刃護家屬出城諸弁﹐並欲殺二妾以殉﹐二妾聞之懼而入署﹔虔人乃大定﹐頗有士民共商固守者。至十一日﹐楊兵垣自請任守城事﹐指畫形勢﹐以爲虔必可守﹔士民益踴躍聽命。時粵中有新銳五千人在南雄﹐又以餉匱大嘩﹔萬公欲促之來援﹐命余往。十二日午刻﹐余持檄兼程﹔四日卽抵南雄﹐向舊虔督李公永茂及總戎周仕鳳爲秦庭之哭。李公義激慷慨﹐捐囊中五百金犒師﹔遂以十八日諭嶺來援﹐率師者副將吳之蕃﹑遊擊張國祚也。時陳都憲已在南康﹐余便道晤之﹐亦懇其收拾滇兵復援。——而北軍遂以十四日至虔﹐虔人閉門固守﹔蘇相國率所部退守南康。北軍方張﹐滇﹑粵諸兵先後至南康者以數萬計﹐皆未敢卽下。至四月秒﹐督師相國楊公廷麟自雩都力促新撫閻總及張安各營兵四萬餘至虔﹔劉撫軍初委城去﹐亦自寧都募二千人來﹕俱以五月初一﹑初三先後潰散﹐未嘗對仗而遽爲北軍所衝。撫軍被執﹐所失士馬﹑器械無算。甚矣﹗此輩徒事驕悍而實怯弱﹐能爲寇而不能爲兵也。此後﹐援兵益裹足不前。蘇﹑陳二公及王兵曹多方鼓舞﹐至六月望後﹐吳﹑張二營乃奮勇前驅﹐興北軍相遇於李家山九牛之間﹐數合皆捷。北軍以爲援兵必踵至﹐遂卽刻返虔﹐且撤城下之圍﹐退屯水西﹔而吳﹑張又以爲必捲士重來﹐亦退守南康。時虔中士民死守已兩閱月﹐且守且戰﹔奉詔旌異﹐攺郡名「忠誠府」。楊兵垣籍民兵五百人專守西門﹐當北軍之衝﹐尢多奇捷﹔奉手敕褒嘉﹐歷升太常卿﹐加行在都憲。至六月二十四﹐汪起龍乃率師至虔﹐滇帥趙印選﹑胡一靑亦率師三千餘來會﹔舊署虔郡南安別駕劉淸名初以棄城遁去﹐亦引兵三百餘自贖﹔蘇相國部下各營﹐亦遣三千餘人來﹔陳﹑童二營﹐各收餘燼近二千人﹔楊相國自率閻營羅﹑魏二將及張安各數千人﹐大司馬郭公維經及侍禦姚公奇允亦率所募滇﹑閩八千人﹐丁平粵又遣其標兵近四千餘人﹕俱先後列柵城外。余時癡臥詔州山中﹐會中翰袁公從諤新募沙兵三千人﹐銓曹龔公棻﹑兵曹黎公遂球新募水師四千餘人﹐道經俱韶﹔乃拉余復詣虔。至南安﹐而萬公適有手書致蘇相國﹐以轉餉弗給﹐命余領戶﹑兵兩曹事。又粵督解相國以爲粵餉牽制頗甚﹐欲與楊﹑萬二公會題余諫垣以重事權﹔餘力辭之。念二公久在虔勞苦﹐不可不一返幕中。值新撫葉寇萬餘人在潭口梗道﹔七月終﹐北軍掩其無備﹐萬人立潰。余以八月初七間道復入虔﹐時城外諸營不下四萬餘人﹐亦頗銳往思戰﹔萬公持重過當﹐以爲必待水師合力乃獲萬全﹐諸營未免沮喪。——而水師久在南安大治戰艦﹔余與王公其宖皆極言水涸﹐不能行巨舟。然其帥羅明受故海寇巨魁﹐性桀驁不馴﹔龔﹑黎二公又如慈母之奉驕子﹐惟所欲而已。遲至八月二十後始來﹔北軍聞其舟行逶迆﹐設計截之江上。二十三夜﹐余與王兵曹﹑袁中翰巡城﹐遙望二十里外營火星稀﹔時漏下三鼓﹐急叩督師門﹐請發滇兵接應。督師與龔銓曹皆以余輩爲過計﹐謂羅明受之兵力敵萬人﹐不足慮也。二十四日早﹐櫛沐未竟﹐卽聞水師敗北﹐巨舟八十餘皆毀﹔羅弁遁去﹐兵士被殺者數百人——北軍爲所殺者亦數百人。舟中火攻諸具甚繁﹐費餉巨萬﹐一旦毀燼﹔督師與龔﹑黎諸公撫膺悼慟﹐亦已晚矣。自是虔人喪气﹐北軍益張﹔遂以二十八日衝破廣營諸柵﹑二十九日衝破滇營諸柵﹔自是東南城外復無一卒。九月初三日﹐攻西門﹐已登月城女墻﹔督師及楊兵垣﹑袁中翰力督軍士縋城格鬥﹐乃退。初九日﹐北軍遂據南康。滇﹑廣諸兵旣潰﹐人無固志﹐皆借端引去﹔吳玉﹑簡龍倫﹑吳之蕃等又倡逃惑眾。督師矯情鎭物﹐且壓苦諸軍縻餉無庸﹐乃皆遣之散去﹐城中僅畱汪起龍疲卒三百人﹐汪國泰﹑金玉振所收吾吉人四百餘﹐徐日彩新招虔人二百餘及郭大司馬部下尙畱三千餘﹐城外惟湧金門江上有水師後營黃志忠二千餘。會在汀州之變﹐余以爲根本大計較急﹐相國﹑司馬宜引兵迎扈。相國誓與虔存亡﹐不欲行﹔司馬奉手敕至再﹐將以九月望行。督師偶有遺言﹐士民亦不知大體﹐妄效扳轅﹐司馬乃行行且止﹔督師又謂司馬諸兵不足用﹐稍稍先遣去﹐城中益空虛。余與翰垣萬公發祥及兵曹王公其宖等復聯屬鄕勇﹐約各社長會於明倫堂﹐萬公捐金三百金致犒﹐郭司馬捐四百金﹐定回環巡城規制﹔士民乃又稍振。而舊撫參戎謝之良擁眾萬餘在雩都﹐觀望不前﹔粵西調來狼兵三千人方踰嶺﹐不卽至。萬兵曹聞南康旣陷﹐亦退守韶州。虔城士民登埤旣久﹐未免暮气難鼓﹐然猶勉彊支吾﹔北軍未察虛實﹐不卽輕進。至十月初三日後﹐城內一人縋城出﹔北軍營適有百餘騎截路﹐執而詰之﹐乃知城守之疏倦可乘﹐遂逼以前導﹐由小南門十三號潛踰以入。旣入﹐乃徧告各營﹐悉眾來赴。城內倉卒無備﹐然督師及楊相國﹑郭司馬﹑楊兵垣﹑姚侍禦﹑黎王二兵曹﹑署郡吳司李﹑林邑侯及余鼓勵鄕勇接戰﹐互月勝負。總戎劉天駟率家丁十餘人力戰﹐殺北軍數人。至初四日黎明﹐而北軍大眾悉至﹔郭司馬屬余促水師發炮﹐連遣四十人門皆裂﹐城遂陷。余自建春門城上歸寓﹐整衣冠以待﹐自期必死。適西鄰火起﹐余乃引家僮二人登屋以俟﹔偶有東南風﹐火不卽至。北軍紛紛在市上殺人﹐卽余所踞屋下亦慘號四聞。一人登樓搜括﹐與余對面僅去尺許﹔往返至再﹐竟未嘗見。有張管隊者﹐從對門小屋上望見余﹔余卽大呼云﹕『汝勿胡做﹗我某官﹑某姓﹑某名﹐汝欲殺﹐卽持首級去』﹗其人自入城來﹐但見乞憐求活者﹔矚余張目正色﹐不覺气奪﹐汗流如雨﹐登屋復墜。余反手掖之﹔且笑語云﹕『汝輩當兵﹐何不濟乃爾』﹗其人益心懾。余乃引至一室﹐命坐而與語﹔問其所欲﹐彼不過欲得錢耳。余笑曰﹕『余死且不避﹐何以錢爲』﹗命家僮解所袖二十餘金與之。其人亦不復問﹐第彊余至營中﹐且以所乘馬假余騎。一路遇北兵﹐見予冠服依然﹐皆曰﹕『汝萬軍門耶』﹖予亦謬任之﹔蓋恐其追求督師﹐不如以予塞責耳。至營中﹐晤總統副將髙進庫﹐予力請就死。髙﹐陜西人﹐甚質直﹔反大相敬禮﹐不啻不忍加誅也——仍命張管隊引余宿帳中。時城內縱火﹔三日後乃息﹐合郡煨燼。——初三夜三鼓﹐余方巡城﹐見天火如雨墜城中﹔不意其符驗甚速如此。城中士民與北軍格鬥而死者無算﹐亦有自焚其居者﹔諸池井積屍幾滿﹐皆義士﹑烈女。督師二妾﹐率羣婢投井中。虔士向皆荷戈臨陣﹐至是多自殺。有莊秀才者﹐監紀莊以蒞之弟也﹔撞石而死。——其妾泣訴﹐云己親見之。袁秀才字汝健者﹐合門被殺﹔其女在營向余痛哭。盧鄕官合家投池中。兵曹黎公遂球﹐想亦同死矣。傳聞太常彭公期生自縊於章貢臺﹔此公固自持必死者也。

初五日﹐總統令人引見。至帳中﹐則兵垣楊又如及胡總戎先在坐。又如所持與餘同﹐大要求其明白一死耳﹔總統與諸將皆爲動容。是日﹐定議將余與又如解送京師。晚﹐又引見李總統處﹐劉季騧總戎曁黃振寰副戎皆在。季騧臨別依依﹐若不敢相近﹔余語之云﹕『但置生死度外可耳』。——季騧初四早躍馬過余寓﹐卽相約死難﹔眞英傑也。是日﹐聞楊相國已投水﹔北軍得其冠服爲據云。

初六日﹐又如徑至余帳中坐。語移時﹐復與同過馬龍池副戎。馬故劉昌平部下﹐聞余與又如毅然請死﹐殊爲感嘆﹔其供奉又殊有禮。余因與又如勸其以禮葬死事諸公﹔時在虔文臣楊﹑郭﹑萬三公外﹐有翰林兼兵垣萬公發祥﹑太常卿兼守北道彭公期生﹑銓曹龔公棻﹑侍禦姚公奇允﹑兵曹於公斯昌﹑王公其宖﹑黎公遂球﹑任公昂霄﹑曾公嗣宗﹑錢公謙亨﹑戶曹林公珽﹑中翰袁公從諤﹑劉公孟鍧﹑劉公應泗﹑郡司李署府事吳公國球﹑貳府王公明伋﹑臨江司李胡公縝﹑署縣事林公逢春﹑監紀通判郭寧登﹑鄕紳盧象觀﹑孝廉劉曰佺﹑南昌孝廉萬興明﹑楚中孝廉馬芝﹑淸江明經楊廷鴻﹑黃尙實﹑吉郡明經胡國偉﹑王所﹑管聲元﹑戴紱﹑文學段之輝﹑朱長應﹑賴尙佑﹑南昌文學劉斯鎬等數十人﹔惟餘與又如及於兵曹被執﹐朱文學得脫歸。此外﹐大都不死兵﹐卽死水火耳。劉公孟鍧危病﹐臥建春門郭宅——卽余寓﹐余登屋投火﹐乃與分手﹔黎公遂球病﹐臥西門鄕紳盧子占家﹔龔公棻以墜馬病﹐臥軍院前金監紀家﹔王公其宖東樓督戰﹐被鉛彈傷頭顱﹕此則余所知也。

初七日﹐兒子夢麟晬盤之日﹔晨起﹐三揖祝天而已。因憶去歲初生﹐四弟喜賦一詩﹔今依韻偶占云﹕『之子晬盤日﹐阿翁就檻辰﹔貢江空寂寞﹐西嶺正嶙峋。保世惟忠孝﹐委身報聖仁。行行歲晚至﹐苦節附松筠』﹗是夜﹐有一被執者持刀殺北兵﹐爲所覺而死﹔亦奇矣哉﹗

初八日﹐又如過余帳中﹐因共往馬副戎所﹐畱飯﹔其子頗有意气。是夜﹐夢至南樓﹐楊機部老師尙在守城﹔又夢誦經「鑑周孟威丁彥速吉左衝」數語。時諸帥已艸定塘報﹐押解余等。余因作數字寄家人﹐托永新胡秀才附往。胡字義者﹐與安福小童朱魁保皆在髙部內﹐甚敬愛余﹔各持銀錢見贈﹐且依依不忍別。帳中大小諸卒初見余﹐皆眈眈相視。余率胸懷與語﹐彼或拔利刃﹑挽彊弓示武﹐以冀虛喝﹔余曰﹕『我憂汝刃不利耳﹔利則大是爽快事』﹗諸卒相謂﹕『此不怕死忠臣也』﹗反倍加敬禮﹔至有擎酒食來餉﹑持襆被銀錢見遺者。大要如醉漢過虎﹐了無怖畏﹔虎亦無如之何——然亦見三代直道猶在人心云。

初九日午刻﹐同黃副戎﹑劉別駕先登舟﹔楊又如及範﹑胡二總戎後至。押解者共數十人﹐一舟雜沓﹐苦不必言。夜聞劉別駕談及義娼祈祈在營中﹐見其舊交被俘﹐遂自刎而死﹔亦俠烈也。

初十日﹐胡總戎述其兒時三異事﹕初生﹐竟是肉毯﹐舉家怪異﹔剝去數十層﹐乃見兒啼。及十餘歲﹐以放風箏墮井中。見黃須老人井底對奕﹐衛者甚眾﹔驚訝彼墜來﹐捧之出井。又嘗讀書山中﹐引眾出遊﹐越數武而山石墜下﹐壓死十餘人。可見生死前定﹐固不得自由也。夜泊昆侖灘。

十一日﹐過萬安縣﹔空城而已。泊上溪﹐夜夢拔劍驅祟。此月作此夢者三﹐不知何祥。是日﹐同又如慨嘆虔事﹐因及三老﹕萬公志急身先﹐淸苦絕倫﹔而自用頗專﹐與人或忮。楊公節義文章﹐羽儀當世﹔而見事稍遲﹐聽言不廣。郭公虛公平恕﹐集思廣益﹔而遴才太濫﹐馭將太寬。以此三老立朝﹐必有可觀﹔扶危定傾﹐實亦未易。此余與王赤友朝夕撫膺者也。

十二日早﹐同又如諸公坐小洲上櫛沐﹐較舟中如同天堂﹔舟中視帳中﹐又如地獄矣。茫茫黑暗﹐竟不知何時見天日也。夜泊蜀口洲。

十三日早﹐畱蜀口。偶見蒙江王復初亦在北軍舟中﹐向余依依﹐猶有鄕裏之誼。家僮如豸自此問道抵捨﹐臨歧慟哭﹔余笑遣之。午餘﹐秦僧正志至舟中﹔同行僧澄一﹐揚州人。因談及舊萬安令梁公於浚死難事﹐且記其絕命詞云﹕『但知生富貴﹐誰識死功名﹗到頭成个是﹐方見古人情』。又自記云﹕『半生學佛得力﹐到此撒手懸崖』。蓋乙酉九月被執不屈﹐遂死南昌獄中也。卓哉飲光﹐遂能如是耶﹗余於廣陵交飲光及鄭超宗﹑宗開先﹐皆余房師王鐵山姻友也﹔三公並以癸未登第。飲光殉節﹔超宗以調停髙鎭兵入城﹐爲同郡亂民寸磔﹐僅存遺骨數寸。開先初仕中翰﹐及江南旣降﹐擢爲常州太守﹐又爲本郡紳士所劾罷官。三官各作春夢﹐究竟何如﹐可發人深省。晚泊泰和﹔遙揖蕭爾器兄弟忠魂﹐不禁黯然。

十四日﹐泰和西岸移舟東岸﹐守者命余輩易一大舟行﹔不數武﹐嫌其遲滯不前﹐復挈余等還故舟。行止不能自如﹐一聽之所爲而已。夜泊龍門山下﹔念我茂遠﹐眞過去仙也。茂遠尊人蕭次公先生﹐古誼篤摯﹔命一僧相聞﹐數語而別。復遣之馳候郡中﹐竟不得再晤。是夜﹐風雨大作﹐舟次苦甚。

十五日﹐晨起﹐風雨不得行。食後﹐守者彊舟子行﹐泊花石灘

十六日﹐過吉安﹔遣人視舊宅﹐已爲兵毀﹐親友無一人在市上者。同又如望拜文山祠。夜泊白沙驛。

十七日五鼓﹐發白沙﹔過元潭﹑龍洲﹐皆不能一眺﹐付之夢想而已。夜泊仁和市。

十八日﹐風雨大作﹐勢不能行﹔守者彊之行﹐波濤洶湧﹐聽之耳。過新塗縣﹐下午五里﹐泊舟。五鼓﹐乘月抵漳樹鎭。

十九日﹐過丰城縣﹐泊髙■﹝氵義﹞。聞姜燕及年伯尙在裏﹐居然不能通一字也。又如明「易」理﹐在舟每日筮一卦﹔是日以後﹐反多吉卜。

二十日﹐泊河泊所。北風厲甚﹐守者復彊舟子行。余輩一身似葉﹐刀兵﹑水火作平等觀﹔但笑彼悍豎耳。

二十一日五鼓﹐復冒險行。晚至省城﹐宿廣潤門外姚君甫家。是夜﹐三總戎及劉別駕皆流涕﹐懇余與又如稍以和平自全﹐且勿累及同事。又如與余云﹕『生死自有定數﹐亦各有定數﹔豈能想來﹗若我兩人視死如歸﹐豈能乞憐求活耶』﹗五鼓﹐作字與家人決﹔並此錄及玉簪一枝﹐付邑人歐叔重持歸。簪故先君所遺﹐故以之貽麟兒耳。

二十二日微明﹐卽引詣金督府衙前﹐值吳按君以武闈較士未得會審﹐乃復放歸寓處。守者貫以鐵索﹐諸公殊以爲苦﹔余舉「風吹枷鎖」之句﹐與又如大笑。市人皆以爲不識生死﹐聚觀者如堵﹔聞知是余與又如﹐咸唏噓感嘆。新孝廉一人﹑諸生十數人﹐向餘流連不忍去。又有張椽者﹐告余以劉平田在章門﹔午餘約晤﹐相對淒然。因極力爲余求生﹐且捐行貲﹐購杉材以備與又如及同事五人不測﹔又預措一舟﹐爲余返櫬計﹕此眞今人所難也。

二十三日﹐會審於樂安王府舊第。劉別駕先陳削髮求降﹐三總戎亦哀詞投誠。余與又如誓死不屈膝﹐惟直陳國破家亡﹐自分當死。而當事寬諭甚至﹐竟不見殺——余與又如因嘆得死之難。前者﹐兵曹於公斯昌﹑總戎劉公天駟﹑副戎汪公起龍皆以十九日見殺﹔余輩舟行阻風﹐故不前耳。二十二日夜﹐餘夢北斗旋轉﹔豈眞生死上關星文耶﹗

二十六日﹐附平田舟以歸。是夜﹐夢關將軍騎一巨魚﹐自池中飛升﹔余遙望泣拜﹐以恢復大事默禱﹕亦異夢也。

自跋

忠誠府丙戌十月四日之事﹐余輩捍禦無方﹐宜咎人而不咎天也。被執在檻﹐隨筆實錄﹐自附信史。同事諸公﹐或存﹑或亡﹐幽明可質﹐當以余爲古之遺直。命名曰「仿指南錄」﹐庶幾對文山而無愧云。

是歲十月卽望﹐安福範康生訒軒父識。

十一月初七日﹐返螺川。次早﹐卽入西昌平山中﹔距家五百里﹐不敢相聞。越數日﹐家僮乃至﹔四弟寄柬云﹕自余被釋歸家﹐裏中過有責望﹔仿悠之口﹐鑠金泐石﹐且有效王梅邊生祭丞相者。余甚感且愧之﹐因再取是編自訟。嗟乎﹗余不入粵而入虔﹐辭諫垣而甘受械系﹔此非必欲死者哉﹗幸而不死﹐以黃冠歸故里﹔古之人有言矣。是編具在﹐千載而下自有定論。若夫「不知我」之詬﹐余亦何忍置喙﹗烈媛見齒﹐爲賣笑者反唇﹔豈復與之爭別貞淫乎﹗

十一月二十六日﹐訒軒氏又志。

