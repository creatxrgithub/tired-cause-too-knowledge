丁晉公談錄宋丁謂眞宗在儲貳時﹐忽一日﹐因乘馬出﹐至朱雀門外。方辰時﹐有大星落於馬前﹐迸裂有聲。眞宗回東宮﹐驚懼時召司天監明天之文者詢之﹐云「不幹皇太子事﹐不煩憂慮﹐自是國家災﹐五年方應。」至第五年﹐果太宗晏駕。眞宗卽位﹐晉公言眞宗卽位﹐有彗星見於東方。眞宗恐懼﹐內愧涼徳﹐何以紹太祖太宗之徳業﹖是天禍也﹐不敢詢於掌天文者﹐惟俟命而已。忽有先生王得一入見﹐見聖容似有憂色﹐密詰於中貴。中貴述以聖上憂懼彗星之事﹐得一遂奏云「此星主契丹兵動﹐十年方應。」至十年﹐果契丹兵寇澶淵﹐聖駕親徵。景徳中﹐契丹寇澶淵﹐在河北﹐聖駕在河南﹐陣敵次忽日食盡﹐眞宗見之憂懼﹐司天監官奏云「按星經云﹕主兩軍和解。」眞宗不之信﹐復檢《晉書﹖天文志》亦云和解。尋時﹐契丹兵果自退﹐而續馳書至﹐求通好。時晉公爲紫微舍人﹐知鄆州。一日﹐有野雞入端王宮﹐眞宗召司天丁文泰﹐令筮之。云「郊野位爻動﹐必是郊野中五采生气物見於皇城內﹑皇闈外﹑王宮之中﹐以此推之﹐須是野雞。若然﹐則無他﹐必王。」﹝已上四件皆是眞宗親宣示於晉公﹐人皆不知也。﹞晉公嘗云「居帝王左右﹐奏覆公事﹐愼不可觸機﹐系於宸斷﹐所貴行事歸功恩於主上耳。」嘗有一臣僚判審刑院﹐因進呈一官員犯贓罪案﹐眞宗方讀案遲回間﹐欲寬貸次未有聖語﹐其判院輒便奏云「此是魏振男。」因玆﹐眞宗便赫怒云「是魏振男便得受贓﹐便得爲不法﹖」拂下其案﹐云「依法正行。」遂處死。後來﹐有一知院因觀前車覆轍﹐每奏事﹐兢懼取進止。忽復有詞科臣僚犯贓罪案進呈﹐眞宗問云「如何﹖」遂奏云「此人悉以當辜﹐聞說涕泣云﹕『玷陛下之與科名﹐孤陛下之所任使﹐更無面得見陛下﹐更無面得見朝廷﹐惟俟一死而已。』」眞宗聞之﹐云「特與貸罪安置。」眞宗朝因宴﹐有一親事官失卻金子一片﹐左右奏云「且與決責。」上云「不可。」且令尋訪。又奏云「只與決小杖。」上云「自有一百日限﹐若百日內尋得﹐只小杖亦不可行也。」帝王尙守法如此﹐爲臣子誠合如何﹖眞宗朝嘗有兵士作過﹐於法合死﹐特貸命﹐於橫門決脊杖二十﹐攺配。其兵士聲髙叫喚﹐乞劍﹐不伏決杖﹐從人把捉不得﹐遂奏取進止。傳宣云「須決杖二十後﹐別取進止處斬。」尋決訖﹐取旨﹐眞宗云「此只是怕見喫杖後﹐如此旣已決了﹐便送配所﹐更莫與問。」其寬卹如此。今洪基益固﹐景祚綿昌﹐豈不由祖宗積徳之所及乎﹖太宗卽位後﹐未數年﹐舊爲朱邸牽攏僕馭者皆位至節帥﹐人皆嘆訝之。洎晉公爲福建路轉運使日﹐建州浦城知縣李元侃善算術﹐因訪問之﹐云「人生名品﹐皆盡有階級﹐固不可越﹐誠上象行度﹐臨照次第而使然耳。太宗卽位﹐木在奎﹐居兗州地分﹐奎爲天奴僕宮﹐故當時執馭者﹐皆驟居富貴﹐豈偶然耳﹖」晉公嘗見掌武太原公言「先太師傾背時﹐朝賢來弔﹐朱紫盈門﹐惟徐左省鉉獨攜一麻袍角帶﹐於客位內更易後﹐方入相弔﹐以此知士大夫朝服臨喪慰問﹐深不可也。」先太師卽兵部侍郎也。艾仲孺侍郎言「仲孺嘗聞祖母當日歸時﹐衣笥中得黑黲衣﹐妯娌骨肉皆驚駭而詰之。云﹕『父母將此﹐令侯翁家私忌日﹐著此衣出慰之。』當時士族之家猶有此禮﹐今之時固未嘗聞也。」徐左省鉉職居近列﹐𨿽盛寒﹐入奉朝請﹐卽未嘗披毛衫。或詰之﹐曰「豈有雙闕之下衣戎服歟﹖」每睹待漏院前燈火人物﹐賣肝夾粉粥﹐來往喧雜﹐卽皺眉﹐惡之曰「眞同寨下耳﹗」一生好服寬褲﹐未嘗窄衣裳﹐謂諸士夫曰「軒裳之家﹐雞豕魚鱉果實蔬茹皆可備矣。」蓋沽酒市脯不食爾﹐其惇尙儒素也如此。晉公被謫之初﹐火掩房一日﹔馮侍中﹝拯﹞薨背﹐火守房﹔王相公﹝欽若﹞薨背﹐火拂著房而過。因知公相大臣榮謝﹐豈偶然哉﹖太祖豁達﹐得天下後﹐時韓王屢以在微時所不足者言之﹐欲潛加害﹐太祖曰「不可﹗若塵埃中總教識天子宰相﹐則人皆去尋也。」自後韓王不復敢言。杜鎬尙書﹐鴻博之士也﹐因看孫逖之文集云「愼寬之詔」﹐沈思良久﹐曰「嘗徧閱羣書﹐『愼寬』無所出也﹐當是『塡﹝音鈿﹞寬之詔』﹐出毛《詩》﹐哀卹之義也。『愼寬』﹐傳寫之誤耳。」眞宗欲東封泰山﹐問兩地大臣可否﹐大臣曰﹕聖駕行幸﹐豈無甲兵隨駕﹖只恐糧艸不備。」時晉公爲三司使﹐眞宗遂問曰「朕東封﹐糧艸得備否﹖」晉公曰「有備。」眞宗又曰「如何是備﹖」晉公曰「隨駕兵士大約不過十萬人﹐每日請食米二升半﹐一日只計支米二千五百石。或遇駐蹕處所﹐不過三日﹐只支得米七千五百石﹐何處州縣無七千五百石斛斗﹖往回之間﹐俱可有備。」眞宗甚喜﹐又問﹕「只與二升半米﹐亦須與他些麵食。」晉公曰「今來所經州郡﹐只可借路而過﹐使逐程百姓﹐榮觀國家大禮﹐固不可科率。臣欲省司行文字﹐告示沿路所經州軍﹐必恐有公用錢﹐州軍及應文武臣僚﹑州縣官僚﹑僧道百姓有進蒸糊者﹐仰先具州縣﹑官位﹑姓名﹑蒸糊數目申來﹐待憑進呈﹐破系省錢﹐支與一倍價錢回賜。仍大駕往東封日進蒸糊﹐回日並許進酒肉﹐緣有公使節帥防團刺史﹐有人可以勾當﹐仰於經過縣鎭艸市處排當﹐經進者是州縣官員﹑僧道百姓﹐可於經過本州縣處進。」眞宗聞之﹐又甚喜。又問曰「或遇泥雨非次﹐支賜鞋鞽錢﹐動要五七萬貫﹐如何有備﹖」晉公對曰「臣亦已有擘畫﹐伏緣隨駕兵士﹐各是披帶稍重﹐到處若遇有支賜錢物﹐如何將行﹖臣欲先令殿前指揮使曹璨問﹐當六軍或遇路中有非次支賜﹐置隨駕便錢一司﹐仍各與頭子支﹐便於兵士住營處或指定州軍便支與﹐各人骨肉請領一則﹐便於兵士請領二則﹐兵士隨駕骨肉﹐在營得便到支錢物﹐因玆甚安人心。尋曹璨問諸六軍﹐皆曰﹕『隨駕請得﹐何用兼難以將行﹐若聖恩如此﹐皆感戴官家。』」眞宗聞之﹐又甚喜。於是以此告諸兩地臣僚﹐遂定東封。聖駕往回﹐略無闕誤。眞宗於是因晉公奏事次密﹐謂晉公曰「今來封禪禮畢﹐大駕往回﹐凡百事﹐須俱總辦集﹐感卿用心。」晉公曰「臣非才﹐遭逢陛下﹐過有委任﹐臣實無所能。今大禮已畢﹐輒有二事﹐上告陛下﹐朝廷每有除攺﹐外面多謗議云﹕『某乙甚人主張﹐某乙是甚人親戚。』此後每有除攺﹐外面多謗﹐望聖聰不聽。」上曰「朕深知﹐不聽﹐其如臣僚何﹖」晉公又曰「只如每遇南郊大禮﹐外面多竊議中書密院臣僚別有動靜﹐今來禮畢﹐望陛下兩地臣僚並令依舊﹐免動人心。」眞宗聞之﹐甚喜﹐彌加眷遇﹐首臺掌武聞之﹐益多其奏議。忽一日﹐眞宗問馮拯如何﹖晉公奏曰「馮拯在中書密院十年﹐卻並無是非﹐實亦公心於國家。」眞宗良久不答。又奏﹐復不答﹐遂退。尋問掌武曰「丁某每來朕前保持馮拯﹐不知馮拯屢來破除伊。」掌武奏曰「丁某不獨於上前不言人非﹐於臣處亦未嘗言人之非。」掌武退謂晉公曰「今後休於上前保持始平。」公亦別無他語﹐掌武由是愈器重晉公。眞宗忽一日謂晉公曰「有人來言﹐卿主張謝濤受六重恩澤﹐是否﹖」晉公曰「臣亦記得謝濤是六重恩澤﹐然亦非中書之所敢私﹐試對陛下數之﹕『謝濤奉聖旨召試﹐詩賦論三題可取﹐蒙陛下面與直史館﹐一重也﹔謝濤系審官院磨勘﹐合該攺轉一官﹐二重也﹔謝濤累典大藩了當﹐並有臣僚保舉﹐合與轉運使﹐三重也﹔謝恩日面賜金紫﹐四重也﹔例奏得一男﹐五重也﹔例有支賜﹐六重也。』」眞宗笑曰「元來將此以爲六重恩澤。」士大夫不可爭名競進﹐致有其缺行﹐玷平生之蹤迹。昔張去華當太祖朝乞試﹐有數知已皆館閣名臣﹐保舉之。太祖怒而問曰「汝有多少文章得如陶﹖」曰「不如。」「敢與竇儀比試﹖」曰「不敢。」「汝與張澹比試﹖」遂遲遲不對﹐遂令張澹比試。試畢﹐考校所試﹐優於張澹﹐然澹是季父﹐自此去華一生不得入館閣﹐蓋由是耳。上谷寇公爲參政日﹐素與馮拯不協﹐拯以不合上章乞立儲貳﹐太宗怒﹐降授太常博士﹐知杭州﹐尋令轉官﹐與太博彭惟節同制。時首臺呂相公端除注二人俱授屯田員外郎﹐上谷攺其進呈文字﹐將馮拯授虞部。馮遂上章﹐訟中書除授不當。呂但於上前拜謝而待罪﹐終不言寇之僭擅攺授。上聞之﹐尋索元呂某除注文字視之﹐由是眷注益厚。馮遂移知江州。然馮一生常追悔﹐不合訟疏於寇﹐亦如陳左丞恕之訟大將軍三司使王知贍﹐錢內翰易之訟馮侍中﹐皆是一時間不獲﹐已而爲之不免一生恥其缺行。竇儀尙書本燕人﹐爲性嚴重﹐家法整肅。尙書每對客﹐卽二侍郎﹑三起居﹑四參政﹑五補闕皆侍立焉。尙書夫人先亡﹐以房院稍多﹐不敢與勢家爲親援﹐遂再娶孔縣令女爲夫人。夫人性愈嚴﹐右丞夫人傾背﹐卽一房列五榻﹐自孔夫人而下﹐五房妯娌皆同寢處。尙書薨﹐孔夫人每召參政問事﹐參政則披秉立於門外而應對焉﹐其事嫂之禮如此。尙書周世宗時爲翰林學士﹐每宿直﹐世宗宮中不敢令奏樂﹐曰「恐竇儀聞之。」至宋太祖登極﹐猶在翰林。忽一日﹐宣召入禁闈中顧問事﹐行至屏障間﹐覘見太祖衩衣﹐潛身卻退。中官謂曰「官家坐多時﹐請出見。」儀曰「聖上衩衣﹐必是未知儀來﹐但奏云宣到翰林學士竇儀。」太祖聞之﹐遂起索衫帶﹐著後方召見。復一日﹐中書臣僚皆罷﹐命韓王普爲相﹐見無宰臣署敕﹐太祖悔其倉遽﹐良久﹐曰「但去問竇儀﹐是他會。」儀對曰「今晉王正守中書令﹐合且送相印﹐請晉王署敕用印。」太祖於是甚悅。又晉公嘗言「竇家二侍郎儼﹐爲文宏贍﹐不可企及。」有集一百卷﹐得常楊之體。又撰釋門數事五十件﹐從一至百數﹐皆節其要妙典故。又善術數﹐聽聲音而知興廢之未兆﹐撰《大周樂正》一百卷。周世宗時﹐同兄儀在翰林爲學士﹐儀常鄙其詭怪。世宗常令陶人應二十四气﹐燒瓦二十四片﹐各題識其節气﹐遂隔簾敲響﹐令辧之﹐一無差謬。常指明徳門謂楊﹑盧二校書曰「此門相次變爲大宮闕﹐兵漸銷偃﹐天下太平﹐幾乎似開元天寶間耳。然京師人卻漸逼迫﹐二校書將來富貴皆見之也。盧𨿽甚貴﹐其如壽不及楊。」尋世宗禪位﹐太祖攺明徳門爲乾元門﹐宮闕壯麗﹐書軌混同﹐多遜爲相﹐貶朱崖而亡。徽之爲尙書﹐享年皆如其言。又儀因於堂前雕起花椅子二隻﹐以祗備右丞洎太夫人同坐。儼忽見之﹐謂兄曰「好工夫﹐柰何其間一隻至甚月日先破。」儀於是以幕覆於屏風後﹐愛謹不用。果至是日﹐有內夫人至儀第﹐其從人不知﹐急於屏風後取此椅子﹐就門外下馬﹐遂爲馬踢而碎之。此晉公聞於楊徽之尙書說也。又儼謂其弟參政曰「儼兄弟五人﹐皆不爲相﹐兼總無壽﹐其間惟四哥稍得﹐然結裹得自家兄弟姊妹了﹐亦住不得。」後果爲參政﹐只有姊﹐王家太夫人卽王沔參政之母﹐儀儼之妹也﹐無何亦得疾﹐尋以抱病而嘆曰「二哥嘗言﹐結裹姊妹兄弟亦住不得﹐必不可矣。」果數日而薨。晉公嘗謂﹕「竇二侍郎﹐今之師曠也。」晉公卽參政之東坦也。呂丞相端本自奏蔭而至崇顯﹐蓋器識遠大﹐有公輔之才。自爲司戶參軍﹐便置外廚﹐多延食客﹐能知典故﹐凝然不動。年五十六七﹐猶爲太常丞﹐充開封府判官。時秦州楊平木場坊木筏沿程免稅而至京﹐呂之親舊競托選買﹐呂皆從而買之﹐於是入官者多揀退材植。值三司使給事中侯陟急於富貴﹐於太宗前欲傾其眾人﹐無何﹐呂獨當之﹐認爲己買。太宗赫怒﹐俾臺司枷項送商於安置﹐滅耳後猶簽書府中舊事﹐怡然曰「但將來﹗但將來﹗」著枷判事﹐自古有之。洎後發往商州﹐身體魁梧﹐太宗傳宣﹐令不得騎馬﹐只令步去。尋相座傳語﹐且請認災﹐公曰「不是某災﹐是長耳災。」談諧大笑如式﹐略不介撓。時有善者﹐呂公木在土下﹐宮又是方﹐主晚年大達﹐須位極人臣﹐此何用慮耳﹖尋自商州量移汝州。上谷寇準屢奏﹕「呂某器識非常﹐人漸老矣﹐陛下早用之。」太宗曰「朕知此人是人家子弟﹐能喫大酒肉﹐余何所能﹖」後近臣皆上言﹐稱呂某宜朝廷大用﹐尋自太常丞知蔡州﹐召入拜戶部員外郎﹐爲樞密直學士。時王二丈禹行誥詞﹐略曰「多直道以事君﹐每援經而奏事。」後苑賞花宴﹐太宗宣臣僚賦詩﹐呂奏曰「臣無出身﹐不敢應詔。」洎爲戶部尙書門下相﹐上谷猶爲諫議大夫參政。忽一日﹐未後三棒鼓﹐呂上馬至門道裏﹐立馬侯上谷多時﹐探上谷者曰「參政方洗面裏。」呂乃徐謂從人曰「餵得馬飽否﹖」其微旨如此。後表讓李參政沆﹐大拜。呂乞養疾﹐授太子太保﹐在京薨背﹐享年七十三。王二丈禹﹐忽一日﹐閣中商較元和長慶中名賢所行語誥﹐有勝於《尙書》者眾﹐皆驚而請益之﹐曰「只如元稹《行牛元翼制》云﹕『殺人盈城﹐汝當深誡﹔孥戮示眾﹐朕不忍聞。』且《尙書》云﹕『不用命﹐戮於社。』又云﹕『予則孥戮汝。』以此方之﹐《書》不如矣。」其閱覽精詳也如此。眾皆伏之。凡士大夫之必居大位者﹐先觀其器度﹐寬厚則無不中矣。故韓王普在中書﹐忽命呂公蒙正爲參預﹐趙常潛覘其爲事﹐而多之曰「吾嘗觀呂公﹐每奏事﹐得聖上嘉賞﹐未嘗有喜﹔遇聖上抑М﹐亦未嘗有懼色。仍俱未嘗形於言﹐眞臺輔之器也。」只如太祖初卽位﹐命韓王爲相﹐顧謂趙曰「汝𨿽爲相﹐見舊相﹐班立坐起也﹐須且讓他。」趙奏曰「陛下初創業﹐以爲相﹐正欲彈壓四方﹐臣見舊相﹐臣須在上﹐不可更讓也。」太祖嘉之。洎因奏忤旨﹐上怒﹐就趙手掣奏札子﹐按而擲之。趙徐徐拾之起﹐以手展開﹐近前復奏。上愈怒﹐拂袖起﹐趙猶奏曰「此事合如此﹐容臣進入取旨。」其膽量也如此。仍忽因大宴﹐大雨驟至﹐上不悅。少頃雨不止﹐形於言色﹐以至叱怒左右。趙近前奏曰「外面百姓正望雨﹐官家大宴何妨﹖只是損得些少陳設﹐濕得些少樂人衣裳﹐但令樂人雨中做雜劇。此時雨難得﹐百姓得雨﹐快活之際﹐正好喫酒娛樂。」上於是大喜﹐宣樂人就雨中奏樂入雜劇。是日﹐屢勸近臣百官軍員喫酒﹐盡歡而散。趙之爲相﹐臨時機變﹐能回聖上之心也如此。又言﹐趙嘗出鎭河陽襄鄧三郡﹐皆以嚴重肅下﹐政務自集﹐惟聖節日卽張樂設筵﹐則丰厚飲饌﹐凡一巡酒﹐則徧勸席中喫盡﹐盡與不盡﹐但勸至三而止﹐其雅素也又如此。在相府﹐或一日奏太祖曰「石守信﹑王審琦皆不可令主兵。」上曰「此二人豈肯作罪過﹖」趙曰「然。此二人必不肯爲過﹐臣熟觀其非才﹐但慮不能制伏於下。旣不能制伏於下﹐其間軍伍忽有作孽者﹐臨時不自由耳。」太祖又謂曰「此二人受國家如此擢用﹐豈負得朕﹖」趙曰「只如陛下﹐豈負得世宗﹖」太祖方悟而從之。太祖明聖慈惠﹐歷代創業之主不可比也。初﹐陳橋爲三軍擁迫而回﹐不獲。已而徇其眾懇﹐乃先與三軍約曰「汝等入城﹐不得驚動府庫﹐不得殺害人民﹐不得取奪財物﹐從吾令﹐則吾不違汝之推戴。」於是三軍皆曰「不敢違命。」洎卽位後﹐遣王全斌等先鋒﹐王自大散關入船﹐自夔峽而入﹐水陸齊攻﹐曹彬爲都監﹐沈義倫爲行營判官﹐收復西蜀。無何﹐全斌殺降兵三千人。是時﹐曹不從命﹐但收其文案﹐不署字。王曹沈等回﹐太祖傳宣送中書取勘﹐左右曰「方克復西蜀回﹐然殺降兵亦不可便按劾﹐今後陛下如何用人﹖」太祖曰「不然。今河東﹑江南皆未歸復﹐若不勘劾﹐恐今後委任﹐轉亂殺人。」但令勘成案。宣令後殿見﹐責問曰「如何敢亂殺人﹖」又曰「曹彬但退﹐不干汝事。」曹不退﹐但叩頭伏罪曰「是臣同商議殺戮降兵﹐朝廷問罪﹐臣首合誅戮。」太祖見曹如此﹐皆與原之﹐王受金州節度﹐餘皆次第進擢也。忽一日﹐宣曹太尉彬﹑潘太傅美曰「命汝收江南。」又顧曹曰「更不得似西蜀時亂殺人。」曹徐奏曰「臣若不奏﹐又恐陛下未知。曩日西川﹐元不是臣要殺降卒﹐緣臣商量﹐固執不下﹐臣見收得當日文案﹐臣元不肯著字。」太祖令取進呈﹐太祖覽之﹐又謂曰「卿旣商量不下﹐爲何對朕堅自伏罪﹖」曰「臣從初與王全斌等同奉陛下委任﹐若王全斌等獲罪﹐獨臣淸雪﹐不爲穩便﹐臣是以一向伏罪。」太祖曰「卿旣自欲當辜﹐如此又安用此文字﹖」曰「臣從初謂陛下必行誅戮﹐臣畱此文書﹐令老母進呈陛下﹐乞全母一身。」太祖尢器遇之。又潛謂曰「但只要他歸伏﹐愼勿殺人。是他無罪﹐只是自家著他不得﹐卿切會取。」曹曰「謹奉詔旨﹐不敢違越。」晉公曰「今國家享無疆之休良﹐由是耳。」曹之四子﹕璨﹑瑋﹑﹑琮﹐皆享丰祿﹐豈非餘慶乎﹖五代晉朝時﹐襄陽帥髙懷徳下親隨私通其愛姬﹐竊錦襖子與其皂﹐皂轉令人鬻於市﹐髙已知之﹐或有人告於髙曰「大王錦襖子﹐有人將在市中賣。」髙曰「錦襖子是人家宣賜得﹐豈只是我家有﹖莫亂執他人。」其皂都不覺其主已知也﹐後以他事陰去之。襄陽後帥安審琦亦有愛妾與外人私接﹐忽因夜初隔幕﹐燭下潛見有人自宅中出去﹐據膝而言曰「叵耐審琦﹐是夕遇害﹐莫知其誰﹖」子侄輩皆泣告曰「大王平生器業如此﹐豈無威靈使其姦人敗露﹖」須臾時﹐於是其姦賊自以手擒捉身體﹐撲於靈座前﹐亦一僕廝耳。晉公言「居其上者﹐制禦小人切不可失其機﹐乃賈害之速也。」髙之與安﹐誠可爲鑑誡矣。太祖朝﹐昭憲皇后因不豫﹐召韓王普至臥榻前﹐問官家萬年千載之後﹐寶位當付與誰﹖普曰「晉王素有徳望﹐眾所欽服﹐官家萬年千歲後﹐合是晉王繼統。」仍上一札子論之。昭憲密緘題署﹐藏之於宮內。時韓王爲相﹐尋出鎭襄陽。洎太祖晏駕﹐太宗嗣位﹐忽有言曰「若趙普在中書﹐朕亦不得此位。」盧多遜聞之﹐遂希旨密加誣譖﹐將不利於韓王。遽召歸授太子太保散官班中﹐日負憂惕﹐遂扣中貴﹐密達太宗云「昭憲皇后寢疾時﹐臣曾上一札子論事﹐時昭憲緘藏在宮中﹐乞賜尋訪。果於宮中尋得。太宗大喜﹐方悟韓王忠赤。是時上元﹐登樓觀燈﹐忽有宣旨召趙普赴宴﹐左右皆愕然﹐緣太子太保散官無例赴宴。乃奏曰「趙普值上辛﹐在太廟宿齋。」太宗曰「速差官替來。」少頃﹐召至﹐太宗便指於見任宰相沈相公上座﹐乃顧謂趙曰「世間姦邪信有之﹐朕欲卿爲相﹐來日便入中書。」盧相聞之﹐惶駭不已。翌日﹐盧遂告趙曰「聖上有此宣示﹐如何﹖」趙曰「某今入相﹐公必不可同處相﹐公欲得保全﹐但請上章乞退﹐必無慮耳。」沈相尋乞致仕﹐盧乃上章云「陛下若不賜主張﹐微臣必遭毒手。」太宗怒﹐使令罷相。趙乃奏云「乞除盧兵部尙書﹐罷相。」太宗不允﹐乃以所上章示於韓王。自後﹐以秦王事謫於朱崖﹐所以至今皆言盧遭趙之毒手耳。河東僞相趙文度歸向朝廷﹐便授華州節度使。時同州節度使宋相公移鎭州﹐道由華下﹐趙張筵命宋﹐宋以趙自河東來﹐气焰淩之﹐帶隨使樂官一百人﹐入趙府署庭﹐所使排立於東廂﹐將舉盞﹐趙之樂官立於西廡﹐時東廂先品數聲﹐趙謂曰「於此調吹采蓮送盞皆吹不得。」卻令西廡吹之。送盞畢﹐東廂之樂由是失次﹐宋亦覺其挫銳。洎中筵﹐起移於便廳。再坐﹐宋自吹笙﹐送趙一盞。趙遂索笛﹐復送一盞﹐聲調淸越﹐眾所驚嘆。其笛之竅﹐宋之隨使樂工手指按之不滿。洎席闋﹐宋回驛﹐趙又於山亭張夜宴召之﹐不至。宋於是宵遁。晉公曰「庶事不可輕易﹐宋焉知河東亻替僞小國之有人矣。」眞宗忽一日於龍圖閣﹐諸侍讀侍講學士﹑待制﹑直閣環侍﹐以問《九經》書並疏共多少卷數﹐侍講邢尙書而下俱不能對。盧相多遜在朝行時﹐將歷代帝王年曆﹑功臣事迹﹑天下州郡圖志﹑理體事務沿革﹑典故括成一百二十絕詩﹐以備應對。由是太祖太宗每所顧問﹐無不知者﹐以至踐淸途﹐登鈞席﹐皆此力耳。皇城使劉承規在太祖朝爲黃門小底時﹐气性不同﹐已有心力﹐宮中呼爲劉七。每令與諸小底數眞珠﹐內夫人潛於看窗覘之﹐未嘗偸竊一顆﹐餘皆竊置於衣帶中。洎太宗卽位後﹐有一宮人潛逾垣而出﹐捕獲﹐太宗遲疑間﹐似不欲殺。承規輒承意而奏曰「此人不可容﹐官家若放卻﹐宮人總走﹐臣乞監去處置﹐須是活取心肝進呈。」太宗甚然之﹐六宮皆拜而泣告﹐承規再三奏不可畱。於是就太宗前領去﹐送一尼寺中﹐潛遠嫁之。卻取旋殺豬心肝一具﹐猶熱﹐以合子貯來進呈。六宮皆圍合子而哭之。良久﹐略揭視之﹐便令承規將去﹐仍傳宣賜承規壓驚銀五鋌﹐由是宮掖之間﹐肅然畏法。韓王普初罷隴州巡官到京﹐至日者王勛卜肆問命﹐次簾下﹐看魯公騶殿稍盛﹐嘆曰「似此大官﹐修个甚福來得到此﹖」勛曰「員外卽日富貴更彊似此人﹐何足嘆羨﹖往往便爲交代﹐亦未可知。」後果如其言。今之朝廷儒臣﹐多不知典故。亦須記之。只如左右揆爲百僚師長﹐守此官居中書可矣。若在班列﹐不可久居﹐亦由禦史大夫一百二十日須大拜耳。是故朝廷將有爰立之命﹐卽除之。只如禦史中丞﹑諫議大夫正授卽便當給事中﹐三年﹐轉工部侍郎。工侍授便當刑部侍郎﹐轉兵部侍郎。只如尙書左右丞同中書門下平章事﹐卽不可更兼中省侍郎﹐緣丞郎一般也。若守六尙書省郎﹐兼中書或門下侍郎可矣。若自吏部兵部侍郎同平章事攺轉﹐便正轉充中書侍郎同中書門下平章事﹐侍郎便當左右丞﹐若有攺轉﹐便自中書侍郎授禮部尙書﹐或兼門下侍郎同平章事。只如中書舍人是閣老﹐更不下知制誥﹐不同他官耳。或以他官充翰林學士﹐卻須下知制誥﹐何者﹖制誥是中書所掌﹐翰林不當主之。近代宰臣節帥除拜﹐出自宸衷﹐不欲預聞於外﹐故以隔日宰臣百官出後﹐密召翰林學士﹐懷具員冊入禁闥﹐上前議定。是夕艸制﹐謂之內制。中夜進入﹐五更降出﹐以麻紙大書之﹐一行只可三字﹐謂之白麻。何者﹐緣黃紙始自唐髙宗朝已來﹐只是中書出敕得使之﹐所以內制用麻紙。翊日﹐乃以繡襆蓋於箱中﹐置於案上﹐謂之麻案臺﹐於禦座左右侯進呈﹐事退卽降麻而宣之。訖﹐送中書出敕寫官告﹐敕紙廣幅與常紙不同﹐年月日先﹐後署執政﹑參政﹑宰相銜﹐署字後方接次列以使相﹐禦不押字﹐亦不控斷行。其官告卻只下直日知制誥官名﹐宣奉行﹐更不下元撰麻詞翰林學士名銜﹐緣翰林學士無例於中書行詞故也。然後選中書上事日﹐於閣門受告敕後始赴上﹐若使相卽中書﹐正宰相送上至中書都堂﹐正宰相坐東位﹐使相看幾員列坐西位訖﹐然後逐位就牙牀小案子上判案﹐三道仍側坐﹐拽一腳﹐侯幾員各判案訖﹐正宰相退﹐然後看使相是幾員﹐並正面並坐受賀﹐其參政於中書都堂無位﹐其宰臣官告用五色金花羅紙寫﹐犀軸頭一如太君官告樣﹐此事庶寮多不知﹐因而記之。錢塘武肅王不識文字﹐然凡所言皆可律下。忽一日﹐雜役兵士於公署壁題之曰「無了期﹐無了期﹐營基才了又倉基。」由是部轄者皆怒。王見而謂曰「不必怒。」命羅隱從事續書之﹐曰「無了期﹐無了期﹐春衣才了又冬衣。」卒伍見之﹐於是怡然力役﹐不復怨咨。又言武肅王左右﹐算術醫流﹐無非名士。有葉簡﹑李咸者﹐善占筮。武肅忽一日﹐非常旋風南來﹐繞案而轉﹐召葉簡問之﹐曰「無妨事﹐此是淮南楊渥已薨﹐但早遣弔祭使去。」王曰「生辰使方去﹐未知端的﹐豈可便伸弔祭﹖」簡曰「不然﹐此是必然之理﹐但速發使往。彼若問如何得知﹐但雲貴國動靜﹐當道皆預知之﹐貴令知本國有人。」洎依而遣之﹐生辰使先一日到﹐楊渥已薨﹐次日弔祭使至。由是楊氏左右皆大驚﹐伏其先見。先是﹐楊渥欲興兵取錢塘﹐密遣人往聽鼓角﹐聽者回告楊氏曰「錢塘鼓角﹐子子孫孫﹐王爵不絕﹐不可輕動。」

