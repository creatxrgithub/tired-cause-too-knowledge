

《書鮑忠壯公軼事》淸趙增禹

同治九年庚午冬﹐世父寅臣公﹐方爲尙書主事﹐假滿入都。季父冬森太守是年領鄕薦﹐以計偕攜餘同行﹐舟泊夔門﹐謁鮑忠壯公於裏第。時爵府初落成﹐余與從兄培芝孝廉﹐年甫六七齡﹐入謁爵夫人。長公子鶴年﹐長余昆季數歲﹐相與上下游觀﹐臺池淸麗﹐亭榭參差﹐花鳥竹樹﹐雅稱其江山。忠壯公貌不逾中人﹐溫溫閒雅﹐雙顴骨峙﹐奇拔入鬢間。余時齒尙稚﹐但聞忠壯公定江南﹐掃平發逆﹐推中興名將﹐於戰陣間形勢方略﹐都未能耳食也。越十年﹐光緒己卯之冬﹐余及培芝兄﹐年均十五六﹐執贄銅梁主政陳世五先生門下﹐因隨反蜀。先生故與忠壯公交契﹐時撰述《霆軍紀略》一書﹐艸創未就﹐蓬窗燈火﹐丹黃並下﹐大率依據曾湘鄕﹑胡益陽奏牘函札中論定者爲斷。旣抵夔﹐世五先生移寓忠壯公爵府﹐余以母氏倚閭望切﹐匆匆解纜溯流而上。逾歲庚辰﹐朝廷以索還伊犁事﹐下使臣於獄﹐與俄人齟齬﹐且用兵。特詔起忠壯公於家﹐屯軍山海關﹐忠壯公則奏調世五先生偕行﹐參謀軍幕。事尋解﹐兵皆罷。世五先生富經緯才﹐以禮曹閒秩﹐不樂居京華﹐忠壯公乃出資爲先生攺官知縣。光緒九年癸未﹐余赴試春官﹐陳先生甫銓甘肅兩當縣﹐尙旅京﹐手《霆軍紀略》成書相贈。余受而讀之﹐竊嘆忠壯公之偉績﹐誠照耀古今﹐而世五先生之苦心纂集﹐於時務獨識其大﹐其勞也有如此。甲申之役﹐法人踞越南﹐中朝眷我南服﹐兩國相見以兵戎。將帥聯翩﹐羽書旁午﹐忠壯公復奉旨調將﹐募兵治械﹐出師馬白關。甫成軍﹐且遇敵矣。會粵軍馮提督子才﹐王總鎭孝祺﹐大破法鎭南關﹐克復諒山。法乞和﹐朝廷不知而遽允之。議旣成﹐詔書遏戰﹐忠壯公則大憤慨﹐抗疏請戰。其言曰「練兵貴練眞隊伍﹐法人所恃者槍炮﹐某所恃者隊伍﹐某不能不用槍炮。要不專恃槍炮﹐必以隊伍直入槍炮之中﹐四面兜剿﹐盡絕其根株而後已。」偉哉言之乎﹗此卽曾文正血肉相薄之精言﹐而趙將李牧一大創之之深意也。且夫人才者﹐國气之所視爲盈虛﹐而戰陣將帥之人才﹐尢不可一日衰歇於天下。中華果能堅忍持久﹐與外人苦戰﹐智勇環生﹐堅腐自別。彊敵之陵我也﹐環顧疆場﹐金鼓聲雌﹐不因邊塵之起﹐使新舊賡續﹐朝野相摩蕩﹐以淬厲人才﹐而容容忍垢﹐姑偸保一時﹐中陸﹐猶曰國有人焉可乎﹖

光緒十一年乙酉﹐余附長江估人舟北上﹐同舫客二﹐一爲吾蜀蔣參戎﹐一爲江西撫州朱某。參戎白皙美須眉﹐年五十已來﹐爽健能快談﹐嫻肄武略。敍述生平行間戰迹﹐則忠壯公舊部曲也。相聚十餘日﹐樂與余劇飲﹐酒酣以往﹐每慷慨激昂﹐撫膺扼腕﹐謂此中肺腑﹐不可掬視常人。國家太平無事﹐視武夫健兒﹐曾不值涕唾。不日風塵蹙動﹐紫海生狂瀾﹐則呼而豕豢之﹐又不能一飽。迨疆事少遼緩﹐頓叱吒遣散。其橫越欺詐﹐蝕軍人糧械﹐輦巨金以饋權門者﹐開府建旄鉞﹐握麟符﹐坐虎幄﹐反相與卵翼而旌顯之。此豈斤斤恪靖﹐守繩尺﹐擎赤心﹐蘄答國恩者所可萬一冀耶﹖月明風定﹐參戎喜坐船頭﹐扣舷髙歌﹐誦曹阿瞞烈士暮年之句。余嘗叩其官篆﹐參戎湣默不肯言曰「已決隱矣﹐奚以爲﹖」參戎從鮑忠壯公最久﹐歷數沙場﹐告余忠壯公戰事甚悉。燕居無事﹐爰錄之如左﹐志不忘也。武漢之三次失陷也﹐胡文忠林翼﹐收輯敗軍﹐坐困金口﹑洪山一帶。羅忠節澤南﹐李忠武續賓帥師自江西入楚﹐還救根本。粵賊跨踞武昌﹑漢陽兩城﹐石壘水寨﹐環峙如繁星﹐橫江貫浮橋﹐鐵索聯綰視巨臂﹐長竿列炬﹐左右火器﹐層互爲衛。每官軍出隊﹐旗鼓初就列﹐賊已持鏡遠眺﹐指麾戒備。攻漢陽則武昌賊拊其背﹐攻武昌則漢陽賊衝其腰﹐往來倏忽﹐走洪波猶坦道。𨿽入夜人定﹐焚膏束槁﹐常光燭江面﹐以故我軍終不得一逞。文忠憂懣甚﹐密謀於軍中曰「武昌﹐水要也﹐扼南北江上下咽喉﹐武昌不克﹐金陵不可下﹔漢陽不得﹐武昌不可取﹔浮橋不破﹐漢陽不可復。」軍中日夜籌所以毀賊浮橋者﹐策未得。胡文忠在軍﹐好微服巡徼﹐陰察軍伍中有奇士壯謀﹐可上備爪牙心腹裨軍事者。當是時﹐忠壯公廁身行伍﹐未顯名﹐偶出布帳間大言曰「是何難﹖令知我鮑超者用我言﹐浮橋毀矣。」文忠是日適閒步過其旁﹐聞忠壯公言﹐則默識其營隊次列。返中軍﹐卽命戈什哈一人﹐速往召某營某隊頃大言能毀浮橋者入見﹐將有問。幕僚某或笑語「蠢卒耳﹐何知﹖飽食鮮事﹐日夕挺妄言﹐寧值明公瑣瑣自卑下﹖」文忠曰「不然﹐是敢言﹐必有異。」須臾忠壯公入﹐文忠曰「若何名﹖」曰「鮑超。」文忠曰「若自言能毀浮橋﹐有之乎﹖」曰「有之。」文忠曰「若度所用幾何人而足﹖安所需﹖」忠壯公曰「請召軍中鑪頭鐵工至﹐超有言。」旣至﹐忠壯公曰「鑄巨鐵索視賊比﹐別制鋼斧十二柄﹐成也超自肄之﹐必一斧斫鐵索斷爲二者則得矣。」忠壯公又請於文忠超所需﹐超自就曹偶中素結約豪武士部署位置。啟行時當上達大帥麾下﹐爲備鐵工鑄鐵索鋼斧旣竣﹐忠壯公試之信。一日侵晨﹐天大霧晦﹐霧迷漫江﹐人立者不自見掌。忠壯公則與諸壯士棹四五小漁舟﹐雜系瓶瓿壺盎﹐凡酒醯鹽醬果脯﹐錯陳短篷前以爲飾。將行﹐入白中軍﹐視某等計得浮橋砉斷﹐則大軍策應可﹐文忠韙之。小舟聯綴傍江濱轉側行﹐槳蕩水有聲﹐浮橋賊遽驚起﹐蹀躞錯走﹐呼有妖﹐將吹角集羣賊抵禦。或咋曰「此酒船貨小貿易者﹐非妖也。」浮橋賊因之復定散去。自粵事起﹐賊中呼官軍皆日妖﹐諸小舟鬻販往來交易﹐官兵營寨與賊胥資之﹐素不拒也﹐忠壯公旣審知浮橋中無賊拒﹐旣近浮橋﹐維舟柱側﹐眾壯士突出﹐舉巨斧斫鐵索盡斷﹐中分爲兩。浮橋大頹破﹐聲如壞堤﹐頃刻間白板木片浮淫上下﹐散蔽長江中。官軍大隊訁知忠壯公已得雋﹐水師戰艦齊上﹐火箭紛飛﹐槍炮金鼓聲大震﹐賊竟敗去。於是武漢阻絕﹐不能互接應。胡文忠及羅李各軍﹐以此攻克漢陽﹐盡掃江北賊巢。武昌一城﹐孤寄南岸﹐我軍掘長堤合圍﹐悍賊殲焉。由是下九江﹐復安慶﹐東南半壁﹐始有轉機﹐乃以成金陵掃穴擒渠之奇捷。而忠壯公之受知於胡文忠﹐亦以毀浮橋一役始。文忠愛敬忠壯公特至﹐嘗呼曰春霆大弟。春霆者﹐文忠所命字也﹐忠壯公由是以霆軍名天下。僞英王陳玉成者﹐發逆中渠魁也﹐綽號四眼狗﹐狡悍饒智略。初破武昌時﹐年僅十有四﹐與官軍交戰疆場十數年﹐恆俯視諸將帥﹐不以置齒數。自言生平所欽佩官軍名將﹐惟鮑春霆及二李。二李者﹐臬司李公孟羣﹐忠武公李續賓也﹐二人皆戰死玉成手。忠武公桐城三河之敗﹐玉成糾合諸路悍賊﹐連營數百座﹐爲九江林啟榮雪仇﹐三湘子弟精銳爲盡﹐胡文忠時丁憂歸裏﹐投袂而起﹐痛哭誓師。四眼狗於是急圍鮑忠壯公於桐城小池驛﹐文忠致函各路將帥﹐所謂打狗救鮑者也。忠壯公自起行伍﹐用兵戰無不勝﹐必萬全乃發。每與賊渠遇﹐必深溝髙壘﹐間諜四出﹐務考求賊目之爲人﹐與其行軍才略智調﹐彼此長短洞達無遺﹐而後肯從事。凡賊中營壘形勢所在﹐左右前後﹐未戰前日﹐必躬帥營官親往相度。旣歸﹐就廳事前畫地成圖﹐於攻擊圍守堵截埋伏策應之法﹐務使各營官暢言己見﹐互駁互詰。謀斷旣協﹐各司其局﹐人人自足﹐萬眾無聲﹐戰後考核有違者一以軍法從事。忠壯公每戰必身臨前敵﹐號令無煩苛﹐賞罰當﹐功罪當。賊營環列索戰﹐忠壯公所接戰之賊﹐往往敗遁狂奔﹐𨿽走一二日程﹐務窮追殄絕﹐剿一股滅一股﹐乃復與他股接戰。常有相持數十日﹐忠壯公絕不倉皇出隊者﹐以未得賊日之爲人﹐與其戰事之確實形勢故也。忠壯公在營﹐其教戰之言曰「官尊者命貴也﹐彊兵督陣後﹐而驅末弁及新募卒死兵鋒﹐此何以將爲﹖」忠壯公之行軍也﹐凡武弁紅藍朝頂孔翠翎﹐悉冠被在陣前﹐以爲繁纓表色﹐則賊之麋聚者必堅勁以攻之。武官自惜其身﹐則所以選練部下者無不精﹐如是而後可以自立。忠壯公旗幟不繡字﹐第塗黑圜丸三﹐粵賊中呼以鮑膏。接仗時樹大纛陣前﹐賊未至纛﹐聽諸營官相機擇利。旣至纛﹐大旗揚動﹐則將士悉赴前行致死。賊久震憚忠壯公武略﹐每鼓角聲中﹐瞥睹黑膏旗﹐輒驚駭渙散。他將帥多怯與賊戰﹐聞賊近﹐則軍中股栗﹐忠壯公軍士三日閉營不出戰﹐則人人躁急渴怒。旣不得痛殺賊﹐往往假他軍旗幟﹐覷與賊戰﹐賊接戰稍久﹐軍不退益彊﹐則曰「此仍鮑妖軍也。」於是又遁。他軍帥處危急﹐往往竊假黑膏旗脇退賊。左文襄苦戰西江浮梁樟樹鎭﹐亦陰制霆軍黑丸旗以解患。於此見忠壯公之聲威﹐其震疊於當世爲何如也。忠壯公被困小池驛時﹐麾下只三千人﹐陳玉成以全力搏之﹐必欲得而甘心﹐連營數十里﹐棋布無餘隙。當是時﹐胡文忠﹑曾文正兩帥﹐分督大江南北各營﹐禮堂都護多隆阿﹐爲前敵總統﹐小池驛最當賊衝﹐蔣﹑余﹑唐諸軍皆在鮑軍之後。始賊圍霆軍營壘﹐猶作遠勢﹐日逼益近﹐晝夜苦戰﹐無晷刻休止。蔣參將自言身立堵墻﹐裹創喋血戰。槍身受藥﹐火管閃爍﹐環裝疊進﹐紅雲往往外徹。是歲咸豐某年臘月除夕也。賊猛攻直逼鮑營腳下壘﹐官兵與賊共溪而汲。樵蘇出隊﹐被賊劫束數十人去﹐巡邏者警報至。忠壯公素恢譎﹐善談說﹐是夕則走入中軍營壘﹐召優伶作劇﹐盛供帳﹐具食大宴諸營官﹐一時金鼓雷轟。諸所肄演﹐大都古昔英雄名將﹐戰場健斗奏凱事﹐旁觀者皆爲神往。酒中酣﹐忠壯公意气偉然﹐屢巨觴奉進客。已而絲管聲低﹐更爲單緩淸幽之曲。忠壯公中坐﹐四向言曰「今日者迫矣﹐我營樵汲人﹐頃且被賊得﹐事也將何如﹖」諸將弁皆瞪目相視﹐或嘆曰死矣﹐離立者或俯首泣數行下。忠壯公曰「死易也﹐藥耶﹖繩耶﹖刃耶﹖其何宜﹖」諸營官有素善戰者熊名鐵生﹐遽憤起曰「吾誠死﹐吾拚一死衝賊﹐或賊死﹐吾猶可不死。」忠壯公笑拊掌曰「好男子﹐鮑老子與汝同。」於時諸將弁咸感動﹐奮踴曰「某等皆願從統領出破賊﹐生死依麾下。請書軍令狀﹐無所悔。」忠壯公曰「若誠然﹐第營下兄弟多﹐戰而樂者行可也﹐鮑老子當與之偕。怯而伏者裁可也﹐鮑老子當與之訣。請諸將軍致聲一一問﹐鮑某軍卽以今夕與賊決。」諸營官皆起應曰惟。當是時賊圍急﹐眾知必死﹐相率厲兵治鋒刃﹐無一願畱營者。旣還報﹐忠壯公則召糧臺吏﹐盡出牛羊酒犒賜三軍。食訖﹐夜已逾半﹐忠壯公大開壘門﹐視賊營叢密處力戰﹐潰圍出﹐將士無不一當百﹐呼聲動山谷。賊气方驕惰﹐黑夜中倉卒出不意﹐又調集各路人數多漫渙不相知﹐且素震懾霆軍威名﹐於是大潰﹐相率奔避。忠壯公旣出圍﹐雙目血涔涔下注﹐三千人者﹐且傷亡三之一。胡文忠撫手慰藉﹐謂忠壯公﹕「春霆﹐汝喜拚命﹐若胥視此命﹐不可數矣。」胡文忠時已遣金國琛帥精兵六千人出潛霍之交﹐走天堂山﹐俯瞰賊營致賊戰﹐分圍賊兵勢。忠壯公卒偕多﹑蔣﹑余﹑唐諸軍﹐出滿隊排立九千人﹐合力大進﹐縱火焚燒賊壘。天大風﹐狂飆怒號﹐烈焰四灼﹐四眼狗倉皇遁去﹐諸賊營一律踹盡。是役也﹐微忠壯公力扼小池驛﹐挫賊凶鋒﹐以待官軍成備應援﹐我軍勢幾殆。忠壯公旣以智勇善戰名一時﹐多禮堂都護﹐亦以名將稱﹐二公意气軒軒﹐頡頑不相得。胡文忠婉曲調護﹐冀收廉藺﹑寇賈之效﹐未有以劑之也。一日﹐多﹑鮑偕集文忠營次﹐文忠曰「某有蘄﹑於二將軍﹐請皆上坐。」坐旣定﹐文忠命武士左右持多﹑鮑手﹐文忠揚聲曰「林翼奉天子命剿賊﹐賊鋒銳﹐微兩將軍莫破賊。今兩將軍不和﹐兩虎私鬥必一傷﹐林翼不能和協兩將軍﹐此林翼罪。林翼又不可言諸天子﹐林翼今就兩將軍前頓首百﹐無或動﹐惟兩將軍寬林翼罪﹐憫林翼苦衷﹐同心報天子。」文忠且叩首﹐使人立於旁識之﹐叩滿百始起。多﹑鮑二公以此感動協和。小池驛之役﹐忠壯公聽多都護約束維謹﹐多都護亦踔厲鋒發﹐勤勤捍救小池驛鮑軍﹐無使隕墜於非意﹐乃亦以胡文忠故也。陳四眼狗旣敗走小池驛﹐大軍旋攻克安慶會城﹐胡文忠遽以喀血沒。忠壯公受知於文忠最深﹐文忠所以調衛忠壯公者備至﹐無纖微城府﹐忠壯公亦樂爲文忠死。文忠旣沒﹐忠壯公皇皇失所依﹐由是始有危疑矣。其後曾湘鄕相國督師江表﹐曾忠襄圖金陵﹐左文襄圖浙﹐李合淝攻蘇﹐忠壯公一軍往還馳擊﹐如雷如霆。凡悍賊堅城危疆險著﹐諸將帥所不能堪者﹐則以屬鮑軍。祁寒暑雨﹐躬在行間﹐勞瘁備歷﹐無一日安閒。又帥幕督師日久﹐左右帷幄﹐采聽風言﹐不能無雜糅﹐以此多失列將心。當金陵大功將告成﹐忠壯公疊克城濠堅壘﹐至是復奉檄救援江西﹐剿撫州金溪賊﹐紅旗報捷﹐不獲協同奏凱。忠壯公意不能無介介﹐每與僚佐語﹐追感胡中丞舊恩往訓﹐撫今懷昔﹐每劃然長嘯﹐而督厲戰事﹐固未嘗一日不風馳電掣也。忠壯公平日待諸將極歡﹐情愫備達﹐而遣軍命將﹐工於激厲。霆軍中有虎將二﹐一時稱唐﹑譚。唐名仁廉﹐主騎兵﹔譚名必達﹐主步兵。或賊中獰酋巨股猝相值﹐非唐﹑譚不能破﹐忠壯公則召二人﹐並諸將環幾榻帳前﹐故咨嗟嘆息曰「如此賊何﹖如我鮑營無其敵﹐必他軍健將某某者庶足禦﹐猶未知能耶否耶﹗」唐﹑譚自請戰則咄之﹐必使二將奮躍超距﹐气湧如山嶽﹐自書軍令狀﹐頓首請戰而後遣之。以故戰輒陷堅﹐前無橫陣。忠壯公與賊戰﹐嘗令士卒爲大「二」字﹐疊進疊更易﹐連環接續﹐气盈而不窮。譚必達能承忠壯公之意﹐而分合指麾之﹐唐仁廉趨捷善騎駿馬﹐加鞭絕道而飛﹐能自馬后躍登﹐立於鞍而馳﹐俯拾地中芥無不得者。忠壯公臨陣﹐手持泰西遠鏡左右視﹐某隊退則顧左右持刀下取某將首。諸將分立馬首旁﹐或軍勢稍危﹐忠壯公顧語某將遏某所。鮑老子往也﹐則將士大呼乘之﹐無不應聲摧破者。嘗曰「戰﹐气也﹐根於心之用﹐而气以成之。」金溪許灣之役﹐忠壯公旣不得畱攻金陵﹐親馘洪逆以成其志﹐益憤恨﹐志殺賊。金溪賊四萬餘﹐黃旗蓋蔽野﹐气劇張。忠壯公怒馬獨出﹐賊中有識者頓驚墜。忠壯公揮軍逼之﹐賊走出所築甬道中﹐人馬自蹂踐﹐霆軍前後阻截﹐四萬人斬馘淨盡。赤血泉流﹐浩浩有聲﹐上沒行人膝。蔣參戎是日實相隨﹐蹀躞縱橫﹐惟意所斬殺。於時霆軍中無人不斫折易數刀者。蔣參戎言及此﹐因嘆息﹐謂餘人生不幸﹐值兵馬荒亂時﹐殺數十百人﹐寧值太平世雞犬貴耶﹖」余曰「官軍之殺賊也﹐夫豈無脇從﹖自仁心者視之﹐意良不忍。彼狂賊猖獗時﹐斬刈我人民﹐其又誰憐之﹖」撫州朱君是時偃臥舟中﹐聞參戎與餘言忠壯公殺賊許灣事﹐則躍起曰「是鮑爵帥耶﹖昔發逆圍我撫州也﹐余時少壯﹐久在圍城中。賊樓櫓環雉堞﹐咫尺間言色相聞知。賊詈曰﹕『个兒子弟可須臾活耳。』城中人亦罵﹕『小賊奴﹐天兵頃刻至﹐當食汝狗彘肉。』一日天陰霾﹐黑雲逼城頭﹐俯壓賊營﹐距地不數丈﹐人首傾欹﹐殆不可正視。忽角聲嗚嗚然﹐黑膏旗自遠至﹐層霄濃霧中﹐恍惚睹黑豹﹐爪牙紛拿﹐騰躍空際﹐若欲下攫人。俄頃槍炮大作﹐賊望風遁﹐霆軍追奔數十里﹐僵屍相屬。村中人爭奮白梃刃﹐助忠壯公擊賊﹐賊爲衰止。鮑軍還營城中﹐官吏紳民﹐胥持香花炮燭牛酒﹐夾道歡呼迎鮑軍。撫州人皆言﹐當時若忠壯公軍再復一日不至﹐則城無噍類矣。」此與參戎所言許灣之役﹐皆撫州界域內事也。忠壯公治軍軍法嚴﹐有退縮者𨿽鎭將立斬。余嘗聞吾蜀某太史言﹐忠壯公統軍江南時﹐太史嘗以同鄕誼往佐軍。至日﹐忠壯公遣記名提督四人督隊出戰﹐敗挫回。忠壯公怒﹐將升帳斬之﹐太史數人爲緩頰。忠壯公曰「戰死事也﹐而以私意前卻之必不可。今諸君不惜賜言﹐某以諸君故﹐曲右四人﹐請殺而以陣亡報﹐俾得蒙優卹﹐卽以酬諸君意﹐軍中法不可歧也。」某太史以此畏忠壯公之法﹐托他故避去﹐不敢畱軍中。蔣參戎又曰「忠壯公嘗移營逐賊﹐旣止營﹐忠壯公則率將弁五人﹐騎而從﹐登髙眺覽形勢。突遇賊數百人﹐鶻起相逐﹐一獰髯賊渠揮刃最居前﹐大呼曰「騎靑騾者鮑妖頭也。」方躡級登﹐時隨行武弁有孫開華者﹐後官至福建提督﹐於時獨手長矛扼賊衝力戰﹐賊爲披靡。方危急間﹐唐仁廉帥騎兵千餘人至﹐賊盡死﹐而忠壯公乃得與五人並還營。忠壯公初出治軍﹐卽以剿發逆著名﹐最後由鄂入豫﹐與撚大戰﹐勝之。因羣言疑貳﹐與諸將帥有違言﹐忠壯公遂乞解兵柄﹐歸田裏。𨿽光緒初年﹐俄法事起﹐朝廷屢以兵事相屬﹐而戰陣之役﹐迄未與敵遇﹐然則謂剿撚一戰﹐爲忠壯公畢生戰事之終局可也。忠壯公之移師剿撚也﹐帥隊徐行﹐止則召軍中將弁而訓之曰「撚者四足賊也﹐數萬騎飆馳﹐橫縱出沒﹐流行而不守。或終日旋磨回轉於數百里之中﹐或驟軼狂奔於數千里之外。我軍以步卒當之﹐必出奇策制其騎死命乃可戰﹐惟諸君策之。」皆曰「惟。」當是時﹐軍中有獻車戰之法者﹐有爲手車之制﹐冀以遏賊鋒者﹐有請爲橫木鹿角者﹐忠壯公試之﹐皆不足以戰﹐逡巡擬議﹐而前軍或已出山谷半日程矣。忠壯公立出契箭一枝﹐召前軍還﹐入屯山谷中。僚佐有疑忠壯公怯者﹐請入對。忠壯公曰「不然﹐步之猶可與騎戰者﹐恃山險也。今旣出平地﹐彼以騎轔我立盡﹐若以爲冒昧可也。」公一日令軍士人索一竹篾背負簍﹐布囊盛土實其中﹐屆戰時﹐叢五六簍輒爲一小堆阜﹐彎環曲折。試之騎﹐騎兵不得騁﹐步卒則可左右出入﹐持陌刀斫馬足﹐一馬躓﹐百馬阻。忠壯公則大喜﹐乃敢引大兵出山﹐前赴官軍控扼剿撚之地。至則淮軍大將某帥﹐方與撚相持﹐賊勢狂悍﹐未能挫也。湘淮軍旣皆以鄕兵殺賊立功名﹐淮軍肇始於湘﹐而標幟各殊﹐日久生界畫。忠壯公𨿽蜀人﹐起家湘中﹐不甚用蜀人﹐嘗以謂川人稱川鼠﹐饒智謀﹐詭幻多反復﹐堅明約束所不能﹐視兵勢偶急﹐輒鳥獸散去﹐故嘗喜用三湘子弟。適會湘湖大帥成大勛者﹐晚節尙斂抑﹐主撤湘進淮﹐防異日流獘﹐敗已始事名。淮軍气方新﹐恢張事權﹐暗識者每陵跨湘人出其上。湘軍苦戰久﹐摧賊彊盛時﹐血淚盈江﹐意常哀。淮人後起﹐乘獘虜﹐幸獲成功﹐戰不如湘人﹐而爵位享用過之。湘淮兩軍以此不和﹐蓋事變之流相激使然﹐非一朝一夕之故﹐其漸久矣。淮軍某帥﹐旣聞忠壯公軍至﹐則大歡悅﹐親率數十騎來見。邂逅忠壯公結好﹐欲得霆字全軍生力並破撚。旣與忠壯公約曰「某軍初更蓐食﹐三更出隊﹐霆軍三更造飯﹐黎明出隊。」某帥旣別去﹐忠壯公出令曰「黎明造飯﹐午時出隊。」於時某帥軍中將士﹐聞有鮑軍新至爲後應﹐皆於中有所恃﹐中心搖搖﹐戰不甚盡力﹐旣與撚遇﹐則大敗退不止。撚賊盡出余騎四面躪某軍﹐某軍大奔至所﹐期霆軍策應。時而霆軍不至﹐諸將弁皆椎髻袒背﹐距躍塍壤間﹐凡糧械軍火金帛胥入撚。某軍中治疏牘各文員﹐皆棄馬席踞艸地中﹐引領以俟死。日中時﹐霆軍張兩翼大至﹐馳驟如風雨。旣接戰﹐撚賊馬足顚挫土簍間﹐蔽塞失所長﹐遂大敗。霆軍益猛進﹐撚賊死傷山積﹐鮑軍盡奪獲撚賊輜重﹐凡某軍所失﹐無不納鮑營者。忠壯公旣還營﹐諸將效首虜畢﹐則命鼓吹兩部士﹐衤勻服執刺肩彩輿﹐完璧送歸某帥所失孔翠翎﹑貂冠﹑珊瑚寶石頂。某帥以是大恨﹐疏語聞朝廷。忠壯公亦自以力戰功成﹐益招致讕言﹐鬱鬱意不樂﹐遂返裏。自此戰後﹐而忠壯公不復更臨陣矣。蔣參戎所語余忠壯公戰事如此。余見參戎行篋中所與人書﹐字長大有劍弩奇勢﹐偶爲長短句﹐倔彊奧古﹐不甚協律韻。隨手散去﹐亦不自掇緝也。參戎語余﹐忠壯公不甚知書﹐能識大意﹐凡奏疏函牘﹐繕者槁具﹐必使口誦﹐而以兩耳決別之﹐曰可曰否。如其旨更定﹐投之無不宜﹐所指摘往往驚異人出其意表。圍攻寧國之役﹐疾疫繁興﹐軍中十人而病者六七。艸疏者奏云「屢戰屢敗」﹐忠壯公易之曰「屢敗屢戰」﹐一時幕中人皆嘆服。然鄙惡齷齪俗下迂儒生﹐素倨無禮﹐奇傑士亦以此不樂就﹐率下乘者尸位充具員。保薦奏案出﹐𨿽忠壯公所云﹐舞文者每以私意謬篡入爲進退﹐奉諭旨後﹐參差增減不如前﹐忠壯公但駭詫稱怪﹐而不疑載筆者之有他也。故𨿽翊贊中興﹐戰功偉烈﹐聲炳寰區﹐而報最效捷﹐敍述無髙文。卽家藏偶有年譜傳記諸篇﹐愛之者不能知﹐知之者不能言﹐言之者又不能文。虛詞陋筆﹐且不足以動世人對風雲企龍虎之雄心﹐又何以增朝廷聞鼓鼙思將帥之殊眷﹖是則可悼惜者已。忠壯公嘗困長圍中不得出﹐急召幕府司筆牘者﹐馳書走胡詠芝行營乞救。諸文人惶惑甚﹐磨墨促就﹐詞旨益晦澀﹐不能得忠壯公意。忠壯公則大怒﹐手擷紙走筆作一大鮑字最居中﹐而層層回旋爲圜墨圍疊互繚繞之﹐卽以達文忠。文忠得書大驚曰「春霆被困矣﹐速遣兵往救。」兵至﹐忠壯公合兵腹背夾擊賊﹐賊大敗。忠壯公平素好著長衣衫﹐彬彬習文士態度﹐與人語熙和樂易。惟臨戰事﹐升中軍帳發號令﹐面森嚴作沈沈靑鐵色﹐諸將官𨿽相從數十年﹐雅誼諄篤﹐每立前俟指揮﹐常戰栗不敢一仰首。當時中興諸將帥﹐與忠壯公以戰功顯達者﹐若曾文襄﹑左文襄﹑李文忠﹐皆以忠壯公天性峻厲剛烈嚴憚之﹐不樂與共事。曾湘鄕相國疏諭諸將﹐於忠壯公屢有微辭﹐以爲不能獨當一面﹐以故朝廷亦遂以一介武夫目之﹐終其身不能建節鉞﹐專制封圻﹐爲天子重臣﹐世之目論者或深惜焉。意謂忠壯公果使生平多稍讀書﹐見古今成敗﹐武緯矣﹐復經以文﹐建樹宏闊﹐寧第爾爾﹖余獨以爲不然。夫忠壯公之輕身以赴敵﹐出萬死不一生之計﹐而無幾微顧慮者﹐惟其忠赤心素有然也。如令忠壯公沈酣載籍﹐利害明﹐趨避熟﹐自惜已甚﹐必將畱我躬以營天下之安且重者。而任戰必不能彊﹐則其受病卽在於此。若使天佑本朝﹐挺生偉人﹐以平靖中外﹐更有兼忠壯公之所長﹐而益增其所未備﹐則必也學之大效﹐而中華天下人民之福也。是𨿽非余之所敢知﹐而要不可不麗爲厚望也已。然世之有志於天下者﹐得吾說而存之﹐其亦不爲無助歟﹖忠壯公生平殺賊無算﹐先後數百戰﹐不甚喜用西洋器械﹐然所遇彊寇﹐無不應手摧殄。軍行迅捷﹐將士甲裳不炫華彩﹐檻褸者或無異乞丐﹐忠壯公每戰必躬帥之前行以作其气﹐故𨿽他人殘憊之兵﹐入鮑營皆爲勁旅。忠壯公撫士卒有恩﹐與最下者同甘苦﹐攻城破寨﹐能饒人以金帛﹐以此人咸樂爲死。忠壯公臨陣屢瀕於危﹐卒其所以全者﹐天也。左臂受炮傷﹐晚年不能舉﹐而語及戰事﹐其气彌厲。戰功大顯後﹐部曲增募數逾萬﹐有請投效者﹐別蓄剽悍數千人﹐不束以營制。每霆營止宿﹐輒解鞍縱臥﹐散處左右數里間。每出戰先登陷陣﹐鋒銳不可當。然惟忠壯公能馭之﹐奉令云謹﹐卒亦未嘗偶囂訌也。爵夫人識忠壯公於微時﹐遂以身事之﹐有韓蘄王夢虎姻緣奇遇。蔣參戎之言曰「忠壯公一日出軍剿賊﹐爵夫人屯營舟次﹐旌旗蔽江。賊與忠壯公戰旣敗退﹐沿河幹下竄﹐爵夫人手桴鼓﹐指麾諸將士上岸殺賊﹐與忠壯公聲勢合沓﹐並蹙賊﹐賊盡戮無遺者。」余齊年生吳君嘗語余曰「山海關之役﹐忠壯公由海舶道上海出天津﹐吳君適與忠壯公同舟﹐諸護衛武士羣上下海舶縱觀﹐西人尼之﹐眾武士挺身請斗﹐曰﹕『來前。』西人亦瑟縮走避。忠壯公旅寓所屆﹐中華人爭誇詡街衢間﹐謬稱羊所授食者豹﹐以懾外國人﹐而外國人亦竊覘伺﹐生敬憚。」嗟乎﹗以中華大域﹐人民四萬萬﹐今豈無忠壯公者流﹐足以爲當代幹城腹心﹖而不知求之﹐蓋必有任其責者﹐是可慨耳。光緒六年﹐忠壯公至天津﹐與李文忠相見﹐文忠爲規畫一切﹐所以愛敬調護忠壯公者良厚。入都門﹐忠壯公與伯父寅臣公別久矣﹐蜀同鄕旅京人﹐相約公宴忠壯公於新館﹐名伶畢集﹐弦管嗷嘈﹐歌舞妙一時。忠壯公大歡﹐開襟暢敍﹐逮曲終始去。當時旁觀俚論﹐多以此譏忠壯公。蓋沿京師俗例﹐賓客稱祭酒者爲尊榮﹐所命劇甫出樓間簾幕﹐卽當去﹐常不待夕。識者以是知時流耳目之淺說爲非﹐而忠壯公之崇鄕誼﹐掃棄苛禮﹐爲足尙也。

光緒丁亥丙戌之交﹐余省胞叔冬森太守於濟南﹐時桂陽陳雋臣中丞士傑﹐巡撫山東﹐冬森公爲治奏牘幕中。中丞故湘鄕相國門弟子﹐以戰功起家﹐與鮑忠壯公並馳騁戎車﹐稱良將。陳中丞雅念忠壯公﹐嘗問忠壯公里居近狀甚悉﹐意殊殷渥。中丞公治齊﹐彊直自遂﹐不阿奉權貴﹐所交當代大僚﹐惟彭剛直﹑閻文介諸賢。用人行政﹐一師則湘鄕﹐不甚主故常。好與僚屬講魯論諸經及用兵方略﹐嘗謂冬森公﹔鮑忠壯公未達時﹐隸曾營﹐一日犯法﹐與同輩十餘人皆當抵罪﹐環縛就列。中丞公過問之﹐餘人皆垂首涕泣﹐忠壯公獨昂首彊直﹐怒詈曰「壯士死卽死耳﹐何問爲﹖」中丞公人言之曾湘鄕﹐忠壯公以此得釋﹐曾文正之被困於安徽祁門也﹐賊知文正在營﹐麋萃悍黨﹐環攻猛鷙﹐志必取督師者爲快。文正陰以死自誓﹐而意气舒閒﹐故以靜鎭定將士心。炮聲晝夜震動﹐文正營中所居瓦屋三間﹐槍子簌簌﹐或緣窗欞下﹐文正猶日與僚友諸弟子奕棋﹑課詩文﹐或出奏疏稿繕寫精楷﹐視其筆光墨彩﹐驗心气勁脆﹐以此卜他年祿位丰嗇。其有假他故潛遁去者﹐往往爲時流所薄。他人之行軍也﹐所發偵探卒﹐第及前面左右二方﹐忠壯公則兼探軍後周回數百里間無不到。當是時﹐粵賊圍曾湘鄕至急﹐中丞公亦侍從營中。他軍在遠不及救﹐或與彊賊相持﹐猝不得移動。鮑忠壯公軍已剿賊過祁門前遠矣﹐探者自軍後報祁門大帥營被圍﹐忠壯公則轉而西﹐振策奔赴﹐昕夕無停趾。一戰大勝﹐賊盡驅羣酉出羊棧嶺﹐曾營於以轉一旦危局爲安。陳中丞嘗歷數中興將帥﹐以忠壯公爲善戰第一﹐而當時權勢燻灼﹐能以人事爲功名者多不謂然﹐或曰「小子能反乎﹖事起卽復平矣。」鮑忠壯公初歸裏﹐霆軍士卒失統馭﹐以索餉故﹐相率持械自金口登岸﹐闌入楚南界。陳中丞潛軍桂陽﹐一戰破散﹐忠壯公時在家﹐方籌畫方略﹐以此尢與中丞公相推重云。法越之役﹐忠壯公奔騖粵西﹐陳中丞亦飭軍東海之疆﹐爲水陸嚴備以禦法。光緒乙酉﹐忠壯公旣撤軍歸裏﹐大星旋隕於夔門﹐與爵夫人相先後。出殯日﹐兩並舉﹐國步踐薄冰﹐而淒風凋大樹﹐一時識與不識﹐皆爲於邑云。

余以光緒癸巳﹐司鐸西充﹐長白耆太守蒞順慶時﹐每郡試輒招余入幕衡校試卷。有粵西人粟君者﹐旦夕共事﹐年少有詞翰。越南之役﹐曾入忠壯公幕府﹐治軍書文簿﹐未出關﹐旋辭返蜀。嘗語余﹕忠壯公詼諧饒風趣﹐而侮辱文士。蜀中左孝廉﹐名下士也﹐以函薦入霆營司筆硯。初謁入﹐忠壯公南面臥榻上﹐翹一足跨短腳幾﹐呼左孝廉名﹐睨曰「若卽左某乎﹖」旣出﹐卽嘿嘿逃去。粟君年甚少﹐忠壯公孩呼之。一日命繕夾片﹐請軍械火藥﹐忠壯公聆之失意﹐指大詬詈﹐唾粟君面爲滿﹐怒叱曰「孩子可用乎﹖」粟君𨿽以與忠壯公鑿枘故辭去﹐而於忠壯公用兵﹐勇略奇謨﹐稱頌不去口。且曰「忠壯公惜不遇法快戰﹐如戰法必破。」余叩所以﹐粟君曰「忠壯公善用人。」余曰「然誠如是﹐優劣得其所﹐此諸葛武鄕所以用一蜀而使爲虎也。」粟君又語余曩從軍時﹐忠壯公先鋒官馮某﹐剽悍甚﹐面上黑下赤﹐气雄健﹐有吞六合勢。而禮敬文學士﹐金帛恣所取。凡鮑營舊例﹐自平發逆以來﹐幕府文士﹐欲附奏案乞獎敍者﹐賊破時入城﹐𨿽不戰﹐必揮戈馬上﹐隨羣隊後先以厲眾。此皆他營所不能從。余於是於粟君深景慕焉。余嘗與蘇人之官蜀者周某﹐偕飲於友人所﹐某痛詆忠壯公於役越南﹐暮气浸淫﹐萬不能言戰﹐而以歸途病馬行賴扶持爲證。余則反之以謂軍進則气盛﹐軍散則气衰。且萬里間關﹐餉金薄微﹐𨿽大將猶躑躅而無聊﹐況彼從行者耶﹖世俗人不樂成人美如此。且官此地﹐尢必蹂踐此地人﹐使無一俊偉人物﹐乃尢不可以訓。以視粟君之曾受屈侮於忠壯公﹐而持議平實﹐不沒其本眞﹐所謂斯民也﹐三代之所直道而行也。其識度之相去﹐不大相徑庭也哉﹗

又余昔沿江舟行﹐遇越南霆軍散卒歸家者﹐衣履凋獘甚﹐爲餘言忠壯公遣軍時﹐卒伍索歸資﹐環繞忠壯公馬首﹐道阻不得行。忠壯公怒叱左右﹐斬數十人而後定。夫慈不掌兵﹐誠非天下之煦煦若老嫗者所能辦。而以余所聞散卒之言﹐與蔣參戎疇曩舟中撫膺扼腕之語﹐參互觀之﹐朝廷方日日言尙武﹐而所以衿卹獎勸﹐使士民將卒之出死力以報國家者﹐得無尙有當三思者耶﹖是亦不可不知也。忠壯公行師𨿽倉卒遄徵﹐涉水登山﹐部伍不少紊﹐其進如潮湧﹐其退如山峙。觀者以爲南宋嶽家軍﹐撼山易﹐撼軍難﹐其堅整亦無以過。發逆鴟張時﹐忠壯公奔馳數行省﹐鞍馬辛勤﹐日與彊寇相角逐。忽而東﹐忽而西﹐忽而南北﹐每風雨冰雪﹐大流奇險。值事機危迫﹐望救者翹踵而穿目﹐羽檄惇迫﹐驛騎如流星。軍裝糧藥﹐必仗人夫助運﹐始速軍行。溫言道左﹐格格不可入﹐乃以力驅之﹐誠非得已。而訾議者遂以霆營爲詬病。不知咸﹑同之際﹐羣賊叢蝟毛﹐令非忠壯公一軍決蕩掃除﹐彼良民之罹鋒鏑者﹐固未必不百倍於當時。而列彊之假借成功﹐恐亦有所不可知者矣。忠壯公旣沒後﹐因越南軍事﹐幕中有﹤骨幾﹥法者﹐以僞印得罪。時督蜀及守夔者皆徽人﹐此事羅織牽連﹐至掘鮑爵府中石﹐索金銀。鮑大公子入都門申訴﹐李文忠方督北洋﹐聞之﹐大詈徽人之轔忠壯公者﹐尋以文忠力﹐事得釋。長公子尋特簡浙江金衢嚴道﹐一權按察使。世父寅臣公﹐先後守臺處兩郡十餘年﹐實與鮑長公子同時官浙。回憶同治庚午冬﹐謁忠壯公於裏第時﹐寧知人事之後先離合有如此也乎﹖長公子名祖齡﹐分巡衢州時﹐以西安令達縣吳君徳瀟被戕事褫職﹐今已卒矣。余感夫中華積弱﹐外患憑陵﹐望敵氛而不寐。正朝廷注意將帥之時﹐因念幼年旅次﹐曾一炙忠壯公奇偉絕特之風裁﹐爰就所聞﹐拉雜書之。工拙所不言﹐要以作英流山林起舞之雄心﹐而備蜀國史筆搜奇之逸事云耳。

