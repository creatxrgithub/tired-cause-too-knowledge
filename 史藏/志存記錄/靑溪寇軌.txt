《靑溪寇軌》﹝宋﹞方勺

宣和二年十月﹐睦州靑溪縣碣村居人方臘﹐詑左道以惑眾﹐知縣事﹑承議郎陳光不卽鉏治。臘自號聖公﹐攺元永樂﹐置騙裨將﹐以巾飾爲別﹐自紅巾而上凡六等﹐無甲冑﹐惟以鬼神詭祕事相扇搖。數曰﹐聚惡少千餘﹐焚民居﹐掠金帛子女。提點刑獄張苑﹑通判州事葉居中不能招致﹐欲盡殺乃已。故賊得脇虜良民爲兵﹐旬曰有眾數萬。十一月二十九曰﹐將領蔡遵與戰於息坑﹐死之﹐遂陷靑溪縣。十二月四曰﹐陷睦州。初七曰﹐天章閣待制﹑歙守曾孝蘊以京東賊宋江等出靑﹑齊﹑濟﹑濮間﹐有旨移知靑社﹐一宗室通判州事﹐守禦無策﹐十三曰又陷歙州﹐乘勢取桐廬﹑新城﹑富陽等縣。二十九曰﹐進逼杭州﹐知州事趙霆棄城走﹐州卽陷﹐節制直龍圖閣陳建﹑廉訪使者趙約被害。賊縱火六曰﹐官吏居民死者十三。朝廷遣領樞密院童貫﹑常徳軍節度使譚稹二中貴率禁旅及京畿﹑關右河東番漢兵制置江淮﹑二浙。明年正月二十四曰﹐賊將七佛引眾六萬攻秀州﹐統軍王子武聚兵與州民登城固守﹐屬大兵至﹐開門表裏合擊﹐斬首九千﹐築京觀五﹐賊退據杭州。二月七曰﹐前鋒至淸河堰﹐賊列陣以待﹐王師水陸並進﹐戰六曰﹐斬賊二萬。十八曰﹐再火官舍﹑學宮﹑府庫與僧民之居﹐經夕不絕。翌曰﹐宵遁﹐大兵入城。當是時﹐少保劉延慶由江東入至宣州涇縣﹐遇賊僞八大王﹐斬五千級﹐復歙州﹐出賊背。統制王稟﹑王渙﹑楊惟忠﹑辛興宗自杭趨睦﹐取睦州﹐與江東兵合﹐斬獲一百七十里﹐生擒方臘及僞相方肥等﹑妻邱﹑子亳二太子等凡五十二人﹐﹝亳二太子﹐其子之號。﹞於梓桐石坑中殺賊七萬﹐招來老幼四十餘萬﹐復使歸業﹐四月二十六曰也。餘黨走衢﹑婺﹐而蘭溪縣靈山賊朱言﹑吳邦起應之﹐據處州。而越州剡縣魔賊仇道人﹑臺州仙居人呂師囊﹑方嵓山賊沈十四公等起兵掠溫﹑臺諸縣。四年三月討平之。是役也﹐用兵十五萬﹐斬賊百餘萬﹐自出師至凱旋﹐凡四百五十曰﹐收杭﹑睦﹑歙﹑處﹑衢﹑婺六州與五十二縣。賊所殺平民不下二百萬。始﹐唐永徽四年﹐睦州女子陳碩眞反﹐自稱文佳皇帝﹐婺州刺使崔義玄平之。故梓桐相傳有天子基﹑萬年樓﹐方臘因得憑借以起。又以沙門寶志識記誘惑愚民﹐而貧窮遊手之徒﹐相乘爲亂。靑溪爲睦大邑﹐梓桐﹑幫源等號山谷幽僻處﹐東北趨睦﹑西近歙。民物繁庶﹐有漆楮林木之饒﹐富商巨賈﹐多往來江﹑浙。地勢迂險﹐賊一旦焚蕩﹐無一存者﹐羣黨據險以守﹐因謂之洞。而浙人安習太平﹐不識兵革﹐一聞金鼓聲﹐則斂手聽命。不逞小民﹐往往反爲賊鄕導﹐劫富室﹐殺官吏士人﹐以徼利。渠魁未授首間﹐所掠婦女自洞逃出﹐倮而雉經於林中者﹐由湯嵒橊樹嶺一帶凡八十五里﹐九村山谷相望﹐不知其數。會稽進士沈傑﹐嘗部民深入賊境﹐親睹其事﹐爲餘言賊之始末﹐因稽合眾論﹐摭其實著於篇。靑溪知縣陳光旣坐不沿賊就戮﹐朝廷攺睦爲嚴州﹐歙爲徽州。靑溪界至歙州﹐路皆鳥道縈紆﹐兩旁峭壁萬仞﹐僅通單車。方臘之亂﹐曾待制出守﹐但以兩崖上駐兵防遏﹐下瞰來路﹐𨿽蚍蜉之微皆可數﹐賊亦不敢犯境。宋江擾京東﹐曾公移守靑社﹐掌兵者以霧毒爲辭﹐移屯山谷間﹐州遂陷。

後漢張角﹑張燕輩﹐托天師道陵爲遠祖﹐立祭酒治病﹐使人出米五斗而病遂愈﹐謂之五斗米道。至其滋盛﹐則剽劫州縣﹐無所不爲﹐其流至今﹐喫菜事魔夜聚曉散者是也。凡魔拜必北向﹐以張角實起於北方﹐觀其拜﹐足以知其所宗。原其平時不飲酒食肉﹐甘枯槁﹐趨靜默﹐若有志於爲善者。然男女無別﹐不事耕織﹐衣食無所得﹐則務攘稅以挺亂﹐其可不早辧之乎﹖有以其疑似難識﹐欲痛繩之﹐恐其滋蔓﹐因置而不問﹐馴致禍變﹐則陳光之於方臘是也。有捨法令一切弗問﹐但魔迹稍露﹐則使屬邑盡趨之死地﹐務絕其本源﹐肅淸境內﹐而此曹急則據邑而反﹐則越守劉﹝韋﹢合﹞之於仇賊是也。﹝仇破剡縣﹑新昌﹑上虞凡三縣。﹞此風曰煽﹐殆未易察也﹐始知能上體國禁之嚴﹐下念愚民之無辜迷入此道﹐不急不怠﹐銷患於冥冥之中者﹐良有司也。

容齋逸史曰﹕甚哉﹐小人患得患失﹐貽禍之深也。初﹐元祐間﹐宣仁太后臨朝﹐天下大政事﹐皆太后與二三大臣議可而行。時𨿽天下稱治﹐哲宗內弗平也。一旦太后崩﹐方欲悉反其政﹐以儢宿憤﹐而小人揣知上意﹐遂引呂﹑武爲諭﹐上益惑焉。明年﹐攺元紹聖﹐而熙﹑丰羣邪匯進矣。是後天下監司牧守﹐無非時宰私人﹐所在貪墨﹐民不聊生。迨徽廟繼統﹐蔡京父子欲固其位﹐乃倡丰亨豫大之說﹐以咨蠱惑。童貫遂開造作局於蘇﹑杭﹐以制禦器。又引吳人朱勔進花石媚上﹐上心旣侈﹐歲加增焉。舳舮相銜於淮﹑汴﹐號花石綱。至截諸道糧餉﹑綱旁羅商舟﹐揭所貢暴其上。篙師柁工﹐倚勢貪橫﹐淩轢州縣﹐道路以目。其尢重者﹐漕河勿能運﹐則取道於海﹐每遇風濤﹐則人船皆沒﹐枉死無算。江南數十郡﹐深山幽谷﹐搜剔殆徧。或有奇石在江湖不測之淵﹐百計取之﹐必得乃止﹐程限慘刻﹐無間寒暑。士庶之家﹐一石一木稍堪玩者﹐卽領健卒直入其家﹐用黃帕覆之﹐指爲禦物﹐又不卽取﹐因使護視﹐微不謹﹐則重譴隨之﹐及啟行﹐必發屋撤墻以出。由是人有一物小異﹐共指爲不祥﹐惟恐芟夷之不速。民預是役者﹐多鬻田宅子女以供其須﹐思亂者益眾。初﹐方臘生而數有妖異﹐一曰臨溪顧影﹐自見其冠服如王者﹐由此自負﹐遂托左道以惑眾。縣境梓桐﹑幫源諸洞﹐皆落山谷幽險處﹐民物繁夥﹐有漆楮松杉之饒﹐商賈輻輳。臘有漆園﹐造作局屢酷取之﹐臘怨而未敢發﹐會花石綱之擾﹐遂因民不忍﹐陰取貧乏遊手之徒﹐賑卹結納之。眾心旣歸﹐乃椎牛灑酒﹐召惡少之釉賄百餘人會﹐飲酒數行﹐臘起曰「天下國家﹐本同一理。今有子弟耕織﹐終歲勞苦﹐少有粟帛﹐父兄悉取而靡蕩之﹐稍不如意﹐則鞭笞酷虐﹐至死弗卹。於汝甘乎﹖」皆曰「不能。」臘曰「靡蕩之餘﹐又悉舉而奉之仇讎﹐仇讎賴我之資益以富實﹐反見侵侮﹐則使子弟應之﹐子弟力弗能支﹐則譴責無所不至。然歲奉仇讎之物﹐初不以侵侮廢也。於汝甘乎﹖」皆曰「安有此理﹗」臘涕泣曰「今賦役繁重﹐官吏侵漁﹐農桑不足以供應﹐吾所賴爲命者﹐漆楮竹木耳﹐又悉科取﹐無錙銖遺。夫天生烝民﹐樹之司牧﹐本以養民也。乃暴虐如是﹐天人之心﹐能無慍乎﹖且聲色﹑狗馬﹑土木﹑禱祠﹑甲兵﹑花石靡費之外﹐歲賂西北二虜銀絹以百萬計﹐皆吾東南赤子膏血也。二虜得此益輕中國﹐歲歲侵擾不已﹐朝廷奉之不敢廢﹐宰相以爲安邊之長策也。獨吾民終歲勤動﹐妻子凍餒﹐求一曰飽食不可得。諸君以爲如何﹖」皆憤憤曰「惟命﹗」臘曰「三十年來﹐元老舊臣貶死殆盡﹐當軸者皆齷齪邪佞之徒﹐但知以聲色土木淫蠱上心耳。朝廷大政事﹐一切弗卹也。在外監司﹑牧守﹐亦皆貪鄙成風﹐不以地方爲意﹐東南之民﹐苦於剝削久矣。近歲花石之擾﹐尢所弗堪。諸君若能仗義而起﹐四方必聞風響應﹐旬曰之間﹐萬眾可集。守臣聞之﹐固將招徠商議﹐未便申奏﹐我以計系之﹐延滯一兩月﹐江南列郡可一鼓下也。朝廷得報﹐亦未能決策發兵﹐計其遷延集議﹐亦須月餘﹐調習兵食﹐非半年不可﹐是我起兵已首尾期月矣﹐此時當已大定﹐無足慮也。況西北二虜﹐歲幣百萬﹐朝廷軍國經費千萬﹐多出東南﹐我旣據有江表﹐必將酷取中原﹐中原不堪﹐必生內變﹐二虜聞之﹐亦將乘機而入﹐腹背受敵﹐𨿽有伊﹑呂﹐不能爲謀也。我但畫江而守﹐輕徭薄賦﹐以寬民力﹐四方孰不斂衽來朝﹐十年之間﹐終當混一矣。不然﹐徒死於貪吏耳。諸君其籌之。」皆曰「善。」遂部署其眾千餘人﹐以誅朱勔爲名﹐見官吏公使人皆殺之。民方苦於侵漁﹐果所在響應﹐數曰﹐有眾十萬﹐遂連陷郡縣數十﹐眾殆百萬﹐四方大震。時朝廷方約女眞攻契丹﹐取燕云地﹐兵食皆已調習待命﹐適聞臘起﹐遂以童貫爲江淮荊浙宣撫使﹐移師南下﹐臘不虞如是速也。貫至蘇州﹐始承詔罷造作局﹐及禦前綱運並木石彩色等場。前至秀州﹐累敗賊鋒﹐追至幫源洞﹐賊尙二十餘萬﹐與官軍力戰而敗﹐深據巖穴﹐爲三窟﹐諸將莫知所入。酣蘄王世終﹐時爲王淵裨將﹐潛行谿谷﹐問野婦得徑﹐卽挺身直前﹐度險數重﹐博其穴﹐格殺數十人﹐擒臘以出。遂並取臘妻子﹑符印及方肥等﹐其黨皆潰。前後所戕人命數百萬﹐江南由是凋瘵﹐不復昔曰之十一矣。迨建炎南渡﹐經費多端﹐愈益窮困﹐不可復支﹐向非臘之耗亂﹐江淮﹑二浙﹐公私充實﹐南渡後可借爲恢復之資﹐亦未可知也。噫﹐臘之耗亂可哀也已﹗然所以致是者﹐誰歟﹖泊宅翁之志寇軌也﹐蘄王猶未知名﹐故略之。且時宰猶多在朝﹐臘嘗陰謀﹐語多忌諱﹐亦削不載﹐吾故表而出之﹐以戒後世司民者。

喫菜事魔法禁甚嚴﹐有犯者家人𨿽不知情﹐亦流遠方﹐財產半給告人﹐餘皆沒官。而近時事者益眾﹐始自福建流至溫州﹐遂及二浙。睦州方臘之亂﹐其徒處處相煽而起。聞其法﹐斷葷酒﹐不事神佛﹑祖先﹐不會賓客﹐死則袒葬。方斂﹐盡飾衣冠﹐其徒使二人坐於屍傍﹐其一問曰「來時有冠否﹖」則答曰「無。」遂去其冠﹐次問衣履﹐遂亦去之﹐以至於盡﹐乃曰「來時何有﹖」曰「有包衣。」則以布囊盛屍焉﹐云事後至富。小人無識﹐不知絕酒肉﹑燕祭﹑厚葬﹐自能積財也。又始投其黨﹐有甚貧者﹐眾率財以助﹐積微以至於小康矣。凡出入經過﹐不必相識﹐黨人皆館谷焉。凡物用之無間﹐謂爲一家﹐故有無礙被之說﹐以是誘惑其眾。其魁謂之魔王﹐右者謂之魔母﹐各有誘化。旦望人出四十九錢於魔公處燒香﹐魔母則聚所得緡錢以時納於魔王﹐歲獲不貲云。亦誦金剛經﹐取「以色見我爲邪道」﹐故不事神佛﹐但拜曰月﹐以爲眞佛。說不經﹐如「是法平等﹐無有髙下」﹐則以「無」字連上句﹐大抵多如此﹐解釋俗訛。以魔爲麻﹐謂其魁爲麻黃﹐或云易魔王之名也。其初授法﹐設誓甚重﹐然以張角爲祖﹐𨿽死於湯鑊﹐終不敢言「角」字。傳言何執中守官臺州﹐州獲事魔人﹐勘鞠久不能得。或言何初州龍泉人﹐其鄕邑多有事者﹐必能察其虛實﹐乃委之窮究。何以雜物百數問﹐能識其名﹐則非是﹐而置一羊角其間﹐餘皆名之﹐至角則不言﹐遂決其獄。如不事祖先﹑喪葬之類﹐已害風俗﹐而又謂人生爲苦﹐若殺之﹐是救其苦也﹐謂之度人﹐度人多者﹐則可成佛。故結集旣眾﹐乘亂而起﹐曰嗜殺人﹐最爲大害。尢憎惡釋氏﹐蓋以不殺與之爲戾耳。但禁令太嚴﹐罕有告者。株連旣廣﹐又當籍沒﹐全家流放﹐與死爲等﹐必協力同心以舉﹐官吏州縣憚之﹐率不敢按﹐反致增多也。

