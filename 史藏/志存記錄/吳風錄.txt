吳風錄﹝明﹞黃省曾自吳王闔廬造九曲路以遊姑胥之臺﹐臺上立春宵宮﹐爲長夜之飲﹐作天池﹐泛靑龍舟﹐舟中盛致妓樂﹐日與西施爲嬉。白居易治吳﹐則與容滿蟬態輩十妓遊宿湖島。至今吳中士夫畫船遊泛﹐攜妓登山。而虎丘則以太守胡纘宗創造臺閣數重﹐增益勝眺。自是﹐四時遊客無寥寂之日﹐寺如喧市﹐妓女如雲。而它所則春初西山踏靑﹐夏則泛觀荷蕩﹐秋則桂嶺九月登髙﹐鼓吹沸川以往。自吳王光﹑僚骨肉戕殺﹐至今九族昆弟互謀交爭﹐鮮有親睦者。自甪裏﹑披裘公﹑季札﹑範蠡輩前後潔身﹐歷世不絕﹐時時有髙隱者﹐永樂中有王賓氏。自漢蔡經居胥門﹐而王方平麻姑會於其室﹐魏伯陽作丹飛升﹐楊羲﹑陸修靜輩入勾曲山學道﹐至今吳下好談神仙之術﹐然聲色消﹝汩﹞之﹐卒皆無成。最下者﹐造黃白僞金﹐謂之茅銀﹐用此欺購者眾。自梁鴻由扶風﹐東方朔由厭次﹐梅福由壽春﹐戴逵由剡適吳﹐國人主之﹐愛禮包容﹐至今四方之人多流寓於此﹐𨿽編籍爲諸生﹐亦無攻發之者。亦多亡命逃法之姦﹐托之醫卜羣術以求容焉。自梁武帝好佛﹐大興塔寺﹐竺道生虎丘聚石爲徒﹐講《涅粲經》﹐石皆首肯﹔支遁入道支硎山﹔海上浮二石像於開元寺﹐至今虎丘﹑開元每有方僧習禪設會講﹐二三月﹐郡中十女渾聚至支硎觀音殿﹐供香不絕。自六朝文士好嗜詞賦﹐「二陸」擷其英華﹐國初「四才子」爲盛﹐至今髫齔﹝齡﹞童子卽能言詞賦﹐村農學究解作律詠。自王謝﹑支遁喜爲淸談﹐至今士夫相聚觴酒﹐爲閒語終日﹐然多浮虛艷辭﹐不惇實幹務。自梁王﹝皇﹞侃明《三禮》《孝經》《論語》﹐撰《禮記講疏》五十卷﹑《論語義﹝疏﹞》十卷﹔陳張衝撰《春秋義》《喪服義》三卷﹐《孝經論語義》十卷﹔隋褚暉撰《禮疏》一百卷﹐而陸元朗論撰尢多。至今吳人善著書﹐然喜裒集文章雜事﹐無明瑩篤實而通經者。自吳曹弗典﹝興﹞畫《赤龍兵符圖》﹐置龍水傍﹐應時雨足﹔張僧繇丹靑絕代﹐而於金陵安樂寺畫四龍﹐點睛者飛去﹔張璪雙管爲生枝枯蘗入神品﹔滕昌格花鳥﹐何充寫貌﹐至今吳人善畫者多。自張弘善篆﹐張彭祖善隸﹐右軍每見其縑素尺牘則藏之﹐張旭艸書入神品﹐至今吳人善書﹐章艸稱宋克﹐能品稱徐有貞﹑李應禎﹑吳寬﹐而超入於晉者﹐惟祝允明得變化之妙。自席謙善棋﹐石荊山善琴﹐呂彥直善雙鉤﹐張珙善刊鑱﹐至今吳中多棋客﹑琴師﹑雙鉤﹐然逐利而爲﹐無古人自得之妙。自朱動創以花石媚進建節鉞﹐而太湖石一座得銀碗千﹐役夫賜郎官﹑金帶﹐石封爲盤﹝磐﹞固侯﹐壘爲艮嶽﹐至今吳中富豪競以湖石築峙﹐奇峯陰洞﹐至諸貴占據名島以鑿﹐鑿而嵌空妙絕﹐珍花異木﹐錯映闌圃﹐𨿽閭閻下戶﹐亦飾小小盆島爲玩﹐以此務爲饕貪﹐積金以克﹝充﹞眾欲。而朱勔子孫居虎丘之麓﹐尙以種藝壘山爲業﹐遊於王侯之門﹐俗呼爲花園子。其貧者﹐歲時擔花鬻於吳城﹐而桑麻之事衰矣。自蘇師旦以韓氏書史受諸將賄﹐至今吳人好遊托權要起家。永樂時﹐附於權臣紀綱者有﹕陳湖陸氏﹑張氏﹔正徳間﹐附於閹人劉瑾者有湯氏。家無擔石者﹐入仕二三年卽成巨富。由是﹐莫不以仕﹝士﹞爲賈。而求入學庠者﹐肯捐百金圖之﹐以大利在後也。陸冢宰黯貨萬餘﹐以宸濠黨謫戍﹔陸太守營新宅甲吳中﹐今歸它﹝他﹞人。天道𨿽不爽﹐而貪者尢甚。然持廉而不營產者﹐則目爲癡。其廉行最﹝素﹞著者﹕禦史陳祚﹑副使陳琦﹑郎中張瑋。自元氏海運用海民朱淸﹑張瑄﹐而瑄子文虎遂以戶部尙書領漕﹐取路大洋﹐旬日達於直沽。由是﹐朱﹑張二氏得以交通諸蕃貿易﹐占刈官蘆﹐販鹽行劫﹐第宅徧於吳中。瑄妾楊氏美而悍﹐別建第於乘魚橋﹐謂之四夫人府﹐後沒籍二氏﹐特立提舉司﹐專典其金帛。至今吳人有通蕃求富者﹐並海崇明三沙姦民﹐多以行販抄掠爲業。自沈萬三秀好廣辟田宅﹐富累金玉﹐沿至於今﹐競以求富爲務﹐書生惟藉進身﹝士﹞爲殖生階梯﹐鮮與國家效忠。自顧阿瑛好蓄玩器﹑書畫﹐亦南渡遺風也。至今吳俗權豪家好聚三代銅器﹑唐宋玉窯器﹑書畫﹐至有發掘古墓而求者﹐若陸完神品畫累至十﹝千﹞捲﹐王延喆三代銅器萬件﹐數倍於《宣和博古圖》所載。自正徳中﹐吳中古墓如城內梁朝公主墳﹑盤門外孫王陵﹑張士誠母墳﹐俱爲勢豪所發﹐獲其殉葬金玉古器萬萬計﹐開吳民發掘之端。其後西山九龍塢諸墳﹐凡葬後二三日間﹐卽發掘之﹐取其斂衣與棺﹐傾其屍於土。蓋少久則墓有宿艸﹐不可爲矣。所發之棺﹐則歸寄勢要家人店肆以賣。乃稍稍輯獲其狀﹐胡太守纘宗發其事﹐罪者若十人。至今葬家不謹守者﹐間或遭之。自曹太守鬻物於民﹐皆有鋪戶答應十其入而一其酬﹐在昔已有「曹平分﹐傅白奪」之謠﹐至今郡縣刻剝鋪戶。嘉靖十二年﹐霸州王儀以禦史來﹐則鋪戶一切革之。自郡守徐親信﹐吏胥門隸往往成富人﹐至今爲吏胥門隸者﹐酷以剝克訟人爲事﹐而隸人之害爲尢甚﹐一人之正﹐十人之副﹐與吏胥因﹝夤﹞緣爲姦買票﹝賣﹐而﹞出則橫行﹐動輟素數十金﹐其富而訟者﹑糧長之欲脫稽其逋者﹐所贈尢多。自劉氏﹑毛氏創起利端爲鼓鑄囤房﹐王氏債典而大村名鎭必張開百貨之肆﹐以榷管其利﹐而村鎭之負擔者俱困﹐由是﹐累金百萬。至今吳中縉紳士夫多以貨殖爲急﹐若京師官店六郭開行債典﹐興販鹽酤﹐其術倍克於齊民。自江右張鰲山提學來吳﹐廢七塔﹐朱﹑明二尼寺以業宦室﹐胡太守又廢景徳等寺爲子遊等祠﹑公館﹐且往往饋贈勢顯。由是﹐自城至於四郊及西山一帶﹐率爲權豪所奪﹐爲書院﹑園圃﹑墳墓﹐而吳之叢林無完者矣。至於黃縣令輩﹝希效﹞﹐則又盡撤古剎以贈權門貪夫﹐否則厚估其值﹐令釋道納之﹐大擾郡中﹐至今未已。自郭令信任巨富﹐糧長納其贓賄千萬﹐以致糧長倍收﹐人戶吞並﹐鄕民莫之控拆﹐而糧長自用官銀買田﹑造宅﹐置妾百費﹐則又開坐於小戶﹐謬言其逋。至今糧長虎噬百姓以奉縣官。自張士誠走卒﹑廝養皆授官爵﹐至今稱呼椎油作面傭夫爲博士﹐剃工爲待詔﹐家人奴僕爲郎中﹐吏人爲相公。自吳民劉永暉氏精造文具﹐自此﹐吳人爭奇鬥巧以治文具﹐行賂者乃贈郡縣﹐故郡縣宦此者爭索文具於民﹐若長州﹝洲﹞郭﹑田二令﹐相繼挾千副以往﹐至今爲民害未已云。附一西洞庭風土記淸沈徳潛西洞庭去郡城百里﹐山之奇者石公﹐邃者包山﹐靈秀者林屋﹐髙者縹緲峯﹐險而幽者大小龍渚﹑石蛇﹐總名西洞庭云。風俗淳朴﹐居民傍山﹐村落連綴﹐無堡塢廛市﹐耕稼外雜植花果﹐人煙雞犬在花林中﹐四時果實成熟﹐待具衣食。瀕湖者業漁﹐民多聚族﹐家有宗祠敬耉。長老者出﹐子弟追隨扶掖﹐煢獨者眾扶掖之。路無婦人﹑無輿馬﹑無丐者﹐無奇裹服﹐無勃溪色﹑詬誶聲。秀者誦習﹐不專幹祿。廢誦習者服賈﹐子弟蔑棄先榘﹐𨿽富貴﹐眾鄙之。婚嫁擇對輕財﹐家饒裕者爲媒氏﹐兩姓或遭過﹐愆嫁娶期﹐媒氏飲助之。人𨿽貧﹐無爲僕妾者。辦賦稅早﹐經年無催租吏。歲時親朋觴酌﹐物儉情厚。裏有逸民故老﹑畏榮耽寂者﹐常津津道之﹐瑣細莫詳。其大都如此。予慕洞天名﹐偶踐其地﹐居人競來相要﹐摘園蔬﹑网湖魚﹐淹畱款浹﹐數日別去﹐因得悉其風俗。從來遊洞庭者﹐輒談幽虛左神﹐金庭玉柱﹐誇神仙蹤迹。記風土之異者﹐又謂境無蛇虎兔雉別於他山﹐而俗之淳朴近古﹐槪未之及。予表而志之﹐以俟世有采風者。附二黃省曾﹐字勉之。六齡好緗素古文﹐解通《爾雅》。弱冠﹐與兄魯曾散金購書﹐覃精藝苑。先達王鏊﹑楊循吉皆爲延譽。負笈南都﹐遊尙書喬宇之門。嘉靖辛卯﹐魁鄕榜﹐累舉不第﹐交遊益廣。王守仁講道越東﹐省曾執贄往見。又從湛若水遊。李夢陽以詩雄於河洛﹐又北而稱弟子﹐受學焉。爲文學六朝﹐好談經濟﹐每月朔望﹐必陳五經而拜之。子姬水﹐字淳父﹐生而穎敏﹐省曾出入必攜之具﹐有所占屬﹐每令同賦。省曾拙於書﹐命姬水學書於祝允明﹐遂傳其筆法。性至孝﹐哭父母成疾﹐遂棄諸生業。嘉靖乙卯﹐避倭難﹐僑寄金陵六年﹐歸﹐盡斥其田產﹐以供婚嫁﹐衣食不能卒歲﹐而所蓄惇彜法帖名畫甚富﹐一室之中﹐棐幾瑩潔﹐筆硯精良﹐焚香宴坐﹐忻然忘老。

