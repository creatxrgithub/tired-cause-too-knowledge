崔鳴吾紀事明崔嘉祥

鹽官僻在東南海上﹐四封夷曠﹐萬井鱗次﹐無深山大澤之險﹐蒐藏猛鷙﹐肆爪牙角毒之害。故民亦不知有機護坎阱之術。乃嘉靖戊申﹐有虎從海上來﹐匿劉侍禦墓艸間數日﹐樵者見而駭走﹐聞於城中。城中人相率往觀者﹐無慮數百。相距步武﹐環立熟視﹐虎亦堅臥不動。眾方以爲可狎也﹐拾瓦礫擲之。有陸堯者﹐擊虎中目。虎怒﹐奮呼而起﹐獨爪堯於稠人中﹐傷其胸腕﹐流血幾死。披靡奔竄﹐遺失鞋履﹐折足傷股者﹐不可勝計。虎遂東走海上。揭竿斬木以相逐者﹐日數十百人。虎亦失勢﹐窘迫赴海﹐浪湧不得前﹐返而登岸。倉皇以頭觸石﹐陷中爲石所壓﹐進無可容﹐退不得出。有褚氏之僕﹐乘勢鞭之數十﹐虎亦狼狽﹐垂尾不動。褚意其已死﹐欲全而取之﹐利其皮也。舉杖轉石﹐虎從石隙中躍出﹐大吼﹐噬褚﹐擲地。兩脇骨如斬﹐須臾立死。眾踉蹌奔命﹐虎亦不顧﹐北走出境而丟﹐莫知所之。夫虎必有穴﹐穴必依山﹐山必險奧而後居。海上諸山﹐若秦駐﹑丰雅﹐皆畢瑣平坦﹐無叢林茂藪﹐曲隈深洞可窟﹐虎安從生﹖且其去來無可蹤迹﹐至於不妄傷人﹐傷必犯者﹐一時炰烋之气﹐擇人而施﹐曾不遷及。輕擊之則爪﹐重擊之則噬﹐報施之平﹐曾不差爽。何以故哉﹗吾竊怪夫二人之擊虎者﹐視虎爲何物﹐輕犯其鋒﹐以自貽之戚也。然則斯人之知﹐誠不若一戾獸之有覺矣。

海外諸夷無慮數十種﹐惟日本鴛悍﹐每爲邊患。我朝建衛屯兵﹐設舟置堡﹐備亦詳矣。百八十年來﹐庶爲無事。自四明革互市之司﹐三江斷舟楫之路﹐於是私通溢出者﹐釀禍於前﹔亡命逋播者﹐稔亂於後﹔巨豪猾孽﹐誘致夷人﹐侵掠郡邑﹐而鯨波數揚﹐氛塵四起矣。

嘉靖癸丑夏四月二日﹐侯卒報﹕一海舟泊演武場北﹐去城可二三里。邑人以爲漁船﹐相率觀之。城門洞開﹐漫不爲備。時則海寧衛總戎王應麟揚兵北出梁莊﹐協總馬呈圖揚兵南出海寧﹐而居鹽者惟掌印指揮李元律﹑團操指揮王彥忠數人耳。王卽率陸兵﹐逼其舟而鞫之。以木匣浮水﹐致書云「吾日本人也。吾修舵﹐卽返吾國﹐無相害也。」王揮兵而進﹐舟中人囂然﹐挾弓矢﹑刀刃起立﹐約可七八十人。其人禿發﹐其聲鴂舌﹐其服紋布。矢不虛發﹐發輒斃人﹐眾始駭然矣。諜報南北二總﹐引兵來援。是夕天雨﹐我軍無律﹐星散棲於演武場左右﹐賊乘夜逸其半。厥明﹐我軍用火攻船﹐擒十餘人﹐燔死者二十餘人﹐火中脫走者又五六人﹐流至牛橋民家﹐爲典史李茂民兵所殲。王應麟﹑王彥忠遂追其逸黨而去。

又明日﹐有流賊名八大王者四十餘人﹐自金山來﹐經乍浦﹑梁莊﹐過獨山﹐至白馬廟。督守梁莊指揮滿朝﹐引兵追之﹐戰死。報至協總馬呈圖﹐卽檄指揮采煉﹑徐行健﹐兵次演武場以待。六日﹐軍方晨炊﹐賊突至﹐不及陣﹐而馬與采皆遇害﹐徐走免。賊遂過海鹽﹐逾澉浦﹐直抵海寧界。杭州把總陳善道率兵禦之﹐兵潰而死。賊乃奪舟﹐浮錢塘﹐復入海。

夫以蕞爾逋寇﹐行掠海上千里﹐曾不少銼﹐而我兵動輒失利﹐可謂有備乎﹖若王所追逸賊﹐戰於痿婆橋﹐僅傷一二賊﹐至喪二十餘兵。遂繞吾鹽及平湖諸鄕﹐出乍浦﹐居海口天妃宮﹐適新至賊百餘與合﹐其勢愈熾。王不能禦。時守巡參政潘公恩﹑僉事姜公廷頤﹐聞報來鎭吾邑。而提督軍務中丞王公■﹝石齒﹞﹐又檄參戎湯公克寬﹐率邳兵三百來援。湯大閱衛兵及湖兵﹐得千餘人﹐出攻乍浦賊。賊據髙公山﹐湯兵鼓噪而登﹐賊皆就擒。湯入城撫其民﹐莫不歡呼踴躍﹐時四月二十五日也。厥明﹐又五舶泊鹽之新塘嘴。黎明登岸﹐抄掠東北城下民家。庠生馮大賓與父出走遇害﹐邑人哀之。是時民居稠密﹐閭閻富饒﹐瞬息間滿載而去﹐莫敢誰何。識者知﹐賊得志必大舉也。次日﹐湯參戎命把總王應麟守乍城﹐班師。吾邑守巡公郊迎﹐士民夾路觀之﹐歡聲震天地。

五月四日﹐賊果大舉﹐船凡三十有七﹐泊龍王塘。邑中人登城眺望﹐眾心皇皇﹐皆釜中魚也。參戎公卽率兵由南門出﹐拒之。民間老稚遮道﹐呼號乞畱﹐擁馬足不得前。湯遂登城爲守計﹐每城垛一泒﹐軍民各一﹔五垛﹐監以邳兵﹔十垛﹐統以甲長﹔一鋪﹐督以千百戶﹔各門﹐守以衛揮使。藩臬大僚及鄕之縉紳先生﹑賓造秀士﹐又相與往來協贊﹐爲士卒倡。而胥財用﹐給餉饋﹐轉輸不乏﹐則署印三府鄧公遷也。湯親冒矢石﹐往來巡督不已。賊之始至﹐先攻北門﹐次東門﹐矢集城上如雨。至暮﹐則四郊舉火﹐煙焰蔽空。吾城守益堅﹐梆鐸之聲﹐終宵弗撤。如是者五晝夜﹐賊乃揚帆而北﹐分其半由陸路趨乍甫。湯曰「賊之水陸分道﹐無去志也。此行不攻乍浦﹐必還襲吾鹽。吾謹備之。」不逾日而乍城果陷﹐把總王應麟遁走﹐指揮姚弘﹑商霖僅以身免。賊入乍城﹐大掠而去。夫攻吾鹽也﹐五晝夜而愈堅﹔攻乍浦也﹐一晝夜而卽陷。系所守可知矣。吾鹽百萬生靈﹐不爲乍城之慘者﹐湯力也。厥後﹐湯坐玩寇下詔獄﹐而先達居要津者﹐曾無一人能以功過爲湯準者。崎嶇坎坷﹐數年獲釋。

是歲冬﹐莆陽鄭公茂來宰吾邑﹐繕敵臺﹐設南北關。都指揮張公鈇代湯鎭守﹐復浚河隍﹐建土城以爲之備。至於處軍餉﹐修戰具﹐樞機周悉﹐綜理精詳﹐控制吾鹽﹐爲三吳屏障﹐則君大夫劉公愨之功﹐尢單明較著也。

明年甲寅夏四月六日﹐賊眾八百乘二舶抵龍王塘﹐登岸卽燔其舟。襲東門不克﹐退而焚小東門及繞城民居數百家﹐而公私廬舍﹐一望赭然矣。時參戎盧公鏜鎭乍浦﹐帥師攻南沙賊﹐而括州義士劉大仲統坑兵五百﹐專守吾邑。盧見其能出死力﹐欲藉以立功﹐亦召之去。城中遂莫敢爲敵。賊乃繞城而西﹐過玙城﹑半邏﹐徑趨郡城。郡守劉公﹐督坑湖等兵出戰﹐斬首二十餘級。賊復還宿半邏。盧參戎及丁總戎﹐僅聞報﹐自廣陳引兵來﹐晝夜兼程進﹐歷數百里而趨利。初八日﹐與賊遇於孟家堰﹐倉卒阻河爲陣。時方麻麥蓊郁﹐而伏從中起﹐我兵大潰﹐死者千餘人。指揮李元律﹑義士劉大仲﹐皆戰沒﹐而盧與丁以善泅走免。是夕﹐賊復至鹽。厥明﹐犯宋亭村﹐過澉浦﹐據石墩巡檢司。督府檄兵憲羅公拱辰﹑盧張二參將﹑都指揮周公應禎﹐帥兵屯海寧。是月二十日﹐戰於石礅﹐敗績﹐周馬蹶而死。至五月十八日﹐賊移輜重﹐奪舟入海﹐爲統兵指揮劉隆﹑潘鼎﹑千戶晏繼芳等水兵擊敗﹐斬首二百級。餘皆溺海死。

明年乙卯秋九月﹐松江流賊居陶宅鎭﹐指揮姚弘奉督府檄討之﹐不克而死。

又明年丙辰春正月﹐賊首徐海擁眾數萬﹐與柘林賊陳東合﹐遂分兵北掠淮陽﹑京口﹐南掠定海﹑慈溪﹐而海與東居柘林。總督軍務胡公宗憲﹐遣兵分屯平湖﹑海鹽間﹐相爲倚角。指揮徐行健奉調﹐截守北王橋﹐與賊遇﹐力戰﹐死之。是年四月六日也。賊據柘林﹐爲久駐計﹐列柵爲城﹐開廠爲室﹐延袖六七里。分道四出﹐掠其婦女﹑金帛﹑絲綿﹑粟米﹑牛羊而聚之﹐盤據不動。已而率眾侵峽石﹐越皂林﹐出烏鎭﹐大掠而西。時督學阮公鶚﹐新授提督之命﹐倉卒與賊遇於皂林﹐卽退保桐鄕。而參將宗公禮﹑裨將霍公道貫﹐奉朝命討賊。適至﹐乃張左右翼於桐鄕城下﹐麾兵力戰﹐斬首數百。賊眾披靡﹐欲遁﹐偵知無援﹐縱兵奮擊﹐二將死之﹐遂攻桐鄕愈急。總督胡公亟還省城﹐檄諸路兵爲援。乃設間諜﹐通諭使﹐而桐鄕圍解。乃與監督尙書趙公文華﹐謀遣辯士蔣洲﹑陳可願等﹐入海說王直﹐以眾降﹐得免罪拜爵。蓋直𨿽久在海島﹐未嘗親犯邊陲﹐自以罪或可原﹐首肯從命。遣養子毛海峯款塞﹐胡公待之以禮﹐復爲假尙書報聘。直信之﹐遂來謁公﹐公執而誅之。又遣諜者說徐海﹐海亦執其黨葉麻﹑陳東等謝公﹐公每待之優渥。海遂無鬥志﹐得遷延數月﹐徐爲之圖。於是諸酋疑海謀亂﹐公乘釁率兵三萬次子湖﹐阮公率兵二萬次海鹽﹑直隸﹐侍禦周公如斗督永保兵駐金山﹐分道並進。七月二十九日﹐戰於柘林﹐斬首數百﹐溺海死者無算。海復集餘黨﹐據沈家莊﹐我兵圍之。八月八日﹐火攻而入﹐天風助順﹐列焰陣空﹐海窘迫沈河死﹐而其屬亦無噍類矣。

夫自癸丑以來四五年間﹐城門盡閉﹐邑裏蕭條﹐田野皆作戰場﹐廬舍半爲煨燼﹐禍稔東南﹐憂貽西北﹐蓋亦甚劇矣。幸天威無敵﹐廟算有成﹐逋冠以次就擒﹐瘡痍復得安枕。思患豫防﹐可一日疏海上備哉﹗愚用是敬疏顚末﹐告海之司圉者。

海鹽東南邊邑﹐其地與海諸夷相望。祖宗來﹐建衛屯兵﹐備亦甚詳。而人情怠於因循﹐修備撤於刓弛。自嘉靖癸丑﹐倭奴入寇﹐五六年間﹐殺傷官兵﹐抄掠鄕閭﹐受禍不淺。幸逋寇鋤誅﹐僅云寧止。今之海防﹐亦視昔加備焉。試舉大者言之﹕國初海寧衛與澉浦﹑乍浦二守禦所﹐皆統於備倭把總﹐而受節制於總督﹑都指揮。然以一總督統臨觀﹑松海﹑金盤﹑海寧四總﹐地方千餘里﹐不相應援。嘉靖丙辰﹐始因兵部題請﹐裁革總督﹐設參將二員﹐分鎭兩浙。而浙西道參將﹐則開府海鹽。仍敕備倭把總﹐以欽依行事。此將領沿革之制也。國初﹐浙東諸衛皆設戰船﹐獨海寧衛以沙淺﹐止於水路設哨船十隻﹐陸路設騎兵四十﹐南北分哨﹐與澉﹑乍二所聲援相應。然出海官軍﹐更番代易﹐殊無專任﹐不習水道﹐尋亦裁革﹐撤舟置堡。旣又減去騎兵之半﹐則備益弛﹐而南北不相應接﹐寇至不知﹐倉皇失措。今督撫會議﹐於海洋間依山阻險﹐建三關﹐泊戰艦。一紮海鹽之秦駐山﹐一紮澉浦之黃道廟﹐一紮乍之唐家灣。而出海官軍﹐皆有專責﹐東西應援﹐以遏敵衝。此封守沿革之制也。夫參戎有專命﹐則事權一﹔關隘有專守﹐則藩籬固。封壤以內﹐有寧宇矣。然旣有參將﹐又有欽總﹐事權不一。水兵虛數﹐利入私門﹐又名在實亡。久安長治之圖﹐又非愚所及知者。

嘉靖癸丑夏五月﹐東夷寇海鹽﹐時憲臬參戎擁兵﹐城守不可破﹐於是繞城鹵掠﹐屠戮甚慘。居民望風奔竄﹐父子夫婦相失﹐不相顧。有歸休司教孫肯堂氏﹐去城西里許而居﹐倉卒聞變﹐棄家而走。老不便步﹐趨其僕沈鸞負之行。道遇賊眾﹐將殺之。鸞泣曰「寧殺我﹐無殺父。父老矣。吾不忍其臨年被戮也。惟將軍哀而赦。」叩頭流血﹐哀慟不已﹐請以身代。賊亦義而兩釋之﹐得免於難。是年冬﹐莆陽鄭公茂來宰是邑﹐爲表其閭﹐導以金鼓旗幟﹐俾遊於市﹐以彰厥義。夫死生利害之際﹐𨿽孝子不及庇其父﹐鸞以僕隸﹐能冒死不避﹐卒保其主﹐身名兩全﹐則古忠臣義士奚讓焉。且盜賊至無行﹐盜賊曰倭夷﹐尢至忍心也﹐且能以義感。天理在人心﹐不以之而盡泯。今人乃有親骨肉較輜銖﹑爭尺寸相忮害者﹐卽亡論愧鸞之義﹐曾盜賊夷狄不若矣。悲夫﹗

飛鳥無情﹐然亦大有知覺。海寧衛使劉銳﹐忠信人也。致政家居日﹐有家奴名木者﹐善射﹐負弓弋鳧雁﹐靡不應弦而獲。一日﹐有鸛集資聖禪寺﹐木弋之﹐貫其左翮。鸛帶矢而翔﹐騰空盤旋良久﹐竟集劉氏之庭﹐向銳悲鳴﹐如泣訴者。顧而視之﹐翼中流矢﹐血津津從羽毛間出﹐銳曰「異哉﹗必木也。」詰之﹐首服。命拔其矢﹐縱之不去﹐伏於庭下。乃命木啖以魚鱔﹐十有餘日﹐創愈﹐向銳拜舞﹐翺翔去﹐莫知所之。夫此一鳥耳﹐胡然而識弋之爲木﹐胡然而識木之有家主爲銳﹐又胡然而識銳之不木若也。創則依人﹐愈則揚去。其來也似智﹐其去也似禮﹐卽人類不是過﹐亦異矣。

嘉靖乙卯夏四月間﹐日出沒時﹐遙見日下有黑日數十﹐其光相蕩﹐或開或合﹐歷歷可數。凡二十餘日而滅。時方海寇猖熾﹐見天垂異象﹐人心愈益駭惑﹐不知所措。有謝山人鰲者﹐精於占玩﹐語人曰「第無恐﹐此不爲民害﹐主大臣災﹐當有誅戮之應。」眾莫之信。居無何﹐有旨逮提督浙直軍務尙書張經﹑提督浙江軍務禦史李天寵下詔獄﹐以玩寇論死。黑光磨蕩﹐殺气先徵﹐第不知何以應在大臣。惜山人引而未發﹐亦莫有叩之而竟其說者。

嘉靖丙辰春﹐島夷入寇。寇退﹐予自嘉興歸。道經嘉之裏仁鄕﹐有屍浮於中流。視之﹐則處子也。鬢髮方尺許﹐年可十六七。其衣袂間血津津溢﹐下裳盡裂﹐腹股刲剮﹐玉顏委謝﹐肢體殘敗﹐慘不忍言。詢諸鄕之人﹐莫悉所從來。蓋必遇賊之女﹐污之不可﹐驅之不從﹐甘委命者耳。彼父母兄弟﹐意其俘矣﹐寧知酷烈如是。又不然﹐舉家淪鬼錄矣。如有存焉﹐忍不以一杯土﹐覆此貞烈哉﹗因知世間髙風勁節﹐湮沒無聞者甚多。有司歲所表揚﹐率富家巨姓﹐力足以夤緣者﹐輒濫卹典。而孤寒之人﹐竟與中流女以俱淪﹐悲夫﹗

嘉靖庚申夏五某日﹐予在嘉禾﹐寓一小樓﹐面水負街﹐倚窗而坐。忽聞空中有聲﹐如破竹然﹐若身居舟中﹐卒遇大風﹐而欹側再三﹐視水猶沸濤然。途中行人﹐亦多所顚僕。須臾而定。蓋地震也。不逾旬﹐民間所藏醯﹑醢﹑醞﹑釀諸物﹐悉變味色﹐不堪飲食﹐不悉其爲何故。

隆慶戊辰春正月﹐民間相傳﹐上遣內官某選浙直美女入禦。無問官吏軍民之家﹐敢有隱匿不赴選者﹐罪﹔鄰里知而不舉首者﹐同罪。於是﹐有女者急於求售﹐年資﹑長幼﹑家世﹑貴賤皆所不論。自京口至蘇﹑松﹑嘉﹑湖諸郡﹐旬日間﹐無分妍媸﹐婚配殆盡。卒亦莫知流言之所自。云是舉也﹐受聘之女不及成禮而婚﹐在貧者亦稱便。至未嘗許聘者﹐往往配匪其倫﹐終身怨懟﹐悔靡及焉。愚民易惑﹐記此以發一笑。

隆慶已巳閏六月之望﹐颶風驟起﹐霖雨如注﹐天色慘黯﹐瓦石飛揚﹐偃禾折木。向暮﹐風愈烈﹐雨愈傾﹐頹垣倒屋聲﹐四郊相屬﹐終宵沸弗輟。及旦視之﹐河水漫溢﹐平於垠岸。味其水﹐則咸。亟往登城而望﹐一浪滔天﹐莫辧河海。龍王廟﹑楊公祠並沿海民廬﹐漂沒殆盡。城不浸者﹐尋丈耳。土塘盡淪﹐石砌橫倒。其巨石有一二十人所不能舉者﹐或拔至沙間﹐或推入內地。水力雄勁至此﹐吾城不爲壑﹐幸矣。已而壕塹間舉綱﹐得魚種種海產。波流畝澮﹐焦禾殺稼﹐秋望蕭然。詢諸故老﹐皆所未見。海之爲患﹐識者竊嘗憂之。所恨堤海者﹐因陋就簡﹐莫有爲百年計者耳。卽此塘延袖十餘里﹐多所傾圮﹐而典史吳允龍樣塘獨存﹐此豈天造地設﹖舉事不盡其力﹐猶翳蕭葦捍衝流也。肉食者鄙﹐黎藿空抱其憂﹐亦何及哉﹗

古人論日食﹐僉爲陰陽失度﹐多主君臣﹑帝後及夷夏交侵之象。乃萬曆乙亥四月之朔﹐日有食之。旣晝晦﹐羣星朗朗有光如夜。自午盡未﹐昏黑不辧咫尺。人情大駭﹐僉謂所未經見。況正陽月朔﹐不應有是之變。及據欽天監文移﹐僅以七分報。不數日﹐人從徐州來者﹐言徐日食僅半﹐無晝晦星見事。又月餘﹐人從京師來者﹐又復云云。豈天分南北乃爾耶﹖徐去楊無幾﹐殆非若京浙相距寥闊也。叩諸術家﹐莫識所謂。忽五月晦夜﹐浙之東西瀕海州縣﹐率遭潮溢之患。因感古人海潮應月之說﹐及張子所云﹐日月朔望﹐其精相感者﹐尢爲信然。蓋日食者﹐月掩日也。自坎離列﹐而月有水象焉。月之有朔望﹐陰陽之交也。气以交而盛﹐潮亦緣气而大。故朔望前後﹐月行差疾﹐潮勢亦大。今海潮之變﹐起於朔之前晦之夜﹐實气交勢長之會也﹐其爲應月昭昭矣。夫日食惟浙特甚﹐潮溢惟浙受禍滋大﹐气從類應﹐幾兆變先﹐理或然也。姑述管見﹐以俟達者。

海鹽孤城枕海﹐獨當潮汐之衝。自縣治而東不里許﹐卽海矣。國初不惜數十萬金費﹐築塘捍之。二百年來﹐隨圯隨葺﹐全邑生靈﹐賴以奠安﹐且爲三吳障﹐關系非小。自隆慶已巳之變﹐故老相傳﹐百年所未經見﹐相與駭愕。乃萬曆乙亥五月三十夜﹐卒遇風潮。一夕間﹐土石二塘圯盡﹐莫辧河海。膏腴之壤﹐悉變爲黿鼉之窟。是夕﹐烈風怒濤﹐浙﹑直﹑閩﹑廣瀕海郡縣﹐靡不爲災﹐而浙爲甚。浙之海鹽﹐尢甚。今據海鹽一縣報災之數言之﹐溺死居民無主而官爲之瘞者﹐三百二十人有奇。其爲宗戚所收﹐或逐流而逝﹐葬於魚鱉之腹﹐官不聞者﹐又不知其幾。衝倒民房四千四百間有奇﹐淹沒田禾五千七百六十六頃有奇。狂瀾洶湧﹐邑裏蕭條﹐奔竄何歸﹐謀生無計﹐吾民之不盡爲魚者﹐幾何矣。竊謂天下事有不可以人力勝者﹐委諸天可也。有可以人力勝者﹐責諸人可也。使斯變也﹐盡塘而圯之則天也﹐非人也。圯之有不盡圯者﹐則天也﹐亦人也。今捍海石塘延袖十餘里﹐靡不傾圯﹐惟典史吳允龍所築﹐一變於巳已﹐再變於乙亥﹐巍然獨存﹐若天造地設﹐屹不可拔﹐玆非人爲之一驗哉﹗憶昔巳已舉事﹐奉明旨﹐悉如吳允龍式修築。而當時用事者﹐泄泄不奉命﹐諉以財計莫措。而卽所措置﹐又潛爲此輩侵漁其間。是以僅僅補塞罅漏﹐識者逆知有今日矣﹐宜其禍不旋踵也。前車後戒﹐可不懼哉﹗

萬物之生﹐得水而滋﹐惟苗爲甚。人之養苗﹐自耕而耨而獲﹐未嘗一日可無水也。乙亥潮溢﹐溝澮皆咸﹐故不可車水﹐而待澤於天。其雨澤所不周者﹐卽不盡槁﹐僅僅半收耳。間有車水﹐而速其斃者﹐比比皆然。惟一老農﹐日車水而苗不槁﹐視他植且特稔﹐收息倍焉。予怪而問之﹐則曰「咸水非能斃苗也﹐人斃之也。咸水非能稔苗也﹐人稔之也。夫咸水之能焦禾殺稼也﹐疇不知之﹖今以久旱之苗﹐田文且龜裂矣﹐而況皓日之下﹐焦土之上﹐一旦沃以咸水﹐譬猶久病之人﹐血气虛耗﹐肌骨羸瘠﹐而妄意回陽之功﹐劫以烏附之劑﹐鮮不立斃矣。是苗之斃﹐斃以人也﹐非斃以水也。善養苗者﹐則不然。夫水之性咸者﹐每重濁而下沈。淡者﹐每輕淸而上浮。得雨則咸者凝而下﹐蕩舟則咸者混而上。吾每乘微雨之後﹐輒車水以助天澤所不足﹐必使其盈且溢﹐可爲持久計。又於夜分水靜﹐時時繼之﹐不使其涸。以故吾之田﹐自潮溢以來﹐未嘗一日而無水﹐水與雨相濟而濡﹐故嘗淡而不咸﹐而苗亦嘗潤而獨稔。是苗之稔﹐稔以人也﹐非稔以水也。」予聞而大悟﹐乃知善濟變者﹐天不能災。善養物者﹐時不能厄。斯農也﹐有天巧焉﹐進乎技矣。孔子曰「吾不如老農。」諒哉﹗

萬曆五年九月二十九日壬午﹐彗星見於尾箕﹐長十餘丈﹐光蔽南斗﹐芒焰如旗旆然﹐凡四十餘日而滅。占曰「大臣憂﹐宮室災﹐又主兵喪之變﹐近則八十日而驗﹐遠則一年而驗。」又云「已與亥合﹐則四月當應。」說者又謂﹕「彗星不過丈餘﹐或數尺耳。此星色赤而特長﹐殆非彗孛﹐乃拖練星也。拖練﹐乃太白餘气所化﹐形如白雲拖練之狀﹐指處大凶。近在半載﹐遠在三年。主盜賊起﹐庶民不寧。」觀象玩占云「彗星犯斗﹐主爵祿臣憂﹐又主臣謀君﹑子謀父﹑弟謀兄﹐上下無禮﹐諸侯不道。近八十日﹐遠不出三年而應。或吳越兵起﹐或吳越大水﹐人民災。」其說紛紛不一。總之﹐星家術士之常談﹕天人之際﹐其幾甚微。天心仁愛人君﹐姑示譴告﹐俾之修省耳。若規規於事應﹐則天之威亦褻矣。聖王言人不言天﹐謂天道遠﹐人道邇也。

《春秋》書螟﹐志災也。螟﹐卽今之蝗﹐而蟘﹑而賊﹑而蟊亦其屬也。《爾雅》云「螟食苗心﹐賊食葉﹐賊食節﹐蟊食根。」是四種皆爲苗害﹐養苗者恆患苦之。萬曆戊寅秋七月﹐有虫生苗上﹐細若蜉蝣﹑蟻子﹐千百爲羣。卽不食根節﹐不傷心葉﹐而一經其啄﹐遂不秀實。𨿽螟﹑蟘﹑蝥﹑賊之禍﹐不是過。田氓呼爲苗螢云。說者謂﹐是年多澇﹐田間宿水浸積而生﹐而捕之不得﹐驅之不去﹐卒莫知所以治之之術。豈天災流行﹐特生物異﹐以爲民害歟﹖

楊公諱瑄﹐字廷獻﹐丰城人。景泰五年進士。天順間爲禦史﹐論曹﹑石忤旨﹐坐死。會風變﹐從末減﹐戍遼東鐵嶺。赦還﹐復戍廣西南丹。二凶誅﹐釋歸。茂陵初﹐復升浙江按察副使﹐巡行海上﹐築捍海塘二千三百丈﹐尋升按察使。病革時﹐寮宷問候﹐諄諄■﹝言翕﹞■﹝言翕﹞﹐惟論築塘法﹐不及一私語。卒﹐祠海鹽。萬曆乙亥﹐潮溢塘圯﹐奉敕修築。時則水利僉憲晉江陳公詔﹐董其事。於海上入公祠﹐不揖﹐又背其像而坐。居無何﹐陳口咕咕誦公語云「我堂官也。汝敢無禮﹐我將殺汝。」歸而病﹐遣官禱於祠﹐稍愈。會按院巡越﹐陳送至浙水上﹐復見公率甲士攻之﹐亟呼救。按院命都指揮某﹐以兵送歸公署﹐濱死者幾。巡撫爲請﹐新其祠宇﹐大享於鹽﹐陳亦尋愈。夫鬼神之理亦微矣﹐往牒所傳﹐率有然者。公忠義天植﹐死且不朽﹐精爽常存﹐匪曰迂怪爾。

隆慶初﹐聞嘉禾朱氏遇仙事﹐予意爲怪物所憑﹐未之信。萬曆壬午﹐會其人於鵡湖陸氏宅。詢其事甚悉﹐因紀其略云﹕朱生少溪﹐昔居郡城之洲東灣。父曲溪翁﹐爲蒙師﹐生亦聚徒於隱眞觀。忽一日﹐有偏■﹝髟上目下﹞女子翩然而來﹐招生。生隨往﹐出自東門﹐迆邐而南。不數里﹐天且就暝。又一女子持燈而待﹐諸塗相導引﹐入林麓間。蒼梧翠竹﹐環帶室廬﹐蓋幽人居也。入其室﹐則金碧瑩然﹐異香滿座。須臾﹐又兩女子引麗人出拜﹐設賓筵。珍羞羅列﹐極其丰潔﹐殆非人間常品。終席無一褻語﹐諄諄多古今典故﹐生亦不甚解﹐唯唯而已。食旣﹐延入書室。縱觀典籍﹑圖繪﹑翰墨﹑珍玩畢﹐則相攜就寢﹐宛然世間男女。叩其所自﹐俯而不答﹐口誦一律﹐有「偸閒別卻諸仙侶﹐好向人間了宿緣」之句。居亡何﹐曰「君行矣﹐明當早來。」頻行﹐又囑曰「吾與君有夙契﹐故輕就君。君密之﹐亡泄也。」復命女子導行﹐有頃抵家﹐漏下已三鼓矣。父母妻子叩之﹐不答。厥明﹐亦然。又明日﹐亦然。而歡洽之情﹐日益繾綣﹐舉家疑之﹐而莫識所自。有間﹐王姓姨親適至。曲溪公以王少與相狎也﹐使訊之﹐則稍露其意。王曰「謬矣﹐謬矣。此爲鬼魅所迷也。」言之家人﹐謹守之﹐俾不得去。女子亦三日不至。已而復來﹐生復隨之行﹐則道路崎嶇﹐雷雨交作﹐女子曰「爲君泄此機﹐罰君度七里岡也。」旣達﹐麗人怒曰「薄行子何來﹗吾以心托子﹐而子何我負耶﹖」麾諸門墻之外﹐迅雷霪雨﹐凜不可居。生叩頭請罪﹐仍使女子送歸。道路間關﹐不克盡述。及抵家﹐則星月朗然。視其衣履﹐又未嘗濕也。自是﹐曲溪公防之愈密﹐出入必隨﹐不少寬縱。稍解﹐輒去中道而追之返者﹐至再。於是麗人忽自至﹐生若巫覡然﹐口誦其言曰「君何負徳乃爾﹖」因長吟一絕云「恨滿塵寰不久畱﹐云軒獨馭上瀛洲。憐君一點塵心在﹐誓海盟山不到頭。」有頃﹐嘉禾士人相聚而聽者數十﹐乃命曲溪公執筆而書﹐問其居﹐曰「天髙地迥﹐海闊江深﹐山明水秀﹐是我蝸村。」問其名﹐曰「艸野相逢降玉臺﹐來時有念下天臺。山人一宿姻緣絕﹐解下安冠淚滿腮。」後人譯之﹐所謂蓬萊仙女也。他如「芝種丹田消白日﹐汞燒金鼎度淸秋。長嘯一聲天地老﹐三千甲子半枰棋」之句﹐頗爲士林所稱賞。當時聽者爲致眞假之辧﹐復吟一絕云「我是云丘散誕人﹐半生三見海揚塵。今來寄語誇毗子﹐何必勞勞問假眞。」吟畢﹐拂衣去。且曰「仙凡路隔﹐郎君自愛﹐吾從此逝矣﹐不復再遊吳中矣。」一時兒童自六七歲以下者﹐有見其絳衣霓裳﹐在云端拱揖者。後亦竟無他異。朱名堯封﹐少溪其別號﹐世平湖人。

萬曆丙子﹐澉川有張某兄弟者﹐嘗以廉值取其叔某之田。叔貧而無以爲生也﹐亦時時乞貸不已。張患苦之﹐謀殺焉﹐而懼其子也。先以計延致其子於家﹐彊之飲至醉﹐幽諸別室﹐殺而沈於河。卽其夜﹐潛入其家﹐並叔嬸而縊之。其孫脫走﹐有親韓某者云「去艸不去根﹐春來且復生﹐柰何縱其遺孽﹐自貽戚哉﹗」亟往追而殺之﹐盡焚其廬舍﹐以匿其迹。裏中人咸不平﹐相與訟諸令﹐令曰「若非坊總﹐而訐人不軌﹐是殆欲傾之也。」鞭而遣之。巳而坊總入首﹐令曰「若爲坊總﹐人有不軌﹐不先首實﹐而人首之。」亦朴焉。羣情洶洶﹐論辯不已。乃拘張至﹐不服而笞之。俄而﹐有蛇從梁而下﹐墮几案前﹐忽化爲三﹐繞張兄弟﹐而啜其血﹐擊之不去﹐亦不斃。令曰「此必冤獄也﹐第往觀之。」至其地﹐則羣議囂然稱冤﹐盡得其情狀。於是並其父子兄弟及與謀之人﹐盡致之辟。人情大快﹐而蛇亦莫知所之。夫殺人大罪也﹐況父子祖孫舉家而殲焉﹐罪滋大矣。矧所殺者同宗之人﹐叔若弟稱者哉﹗則尢大變也。含冤之鬼﹐死而不化﹐陰爲變幻﹐以伸其所不平。夫亦天道﹑王法有所不容﹐而潛假是蛇以鳴冤耳。志此爲戒。

萬曆初年﹐江陵當國﹐沙汰天下郡縣學生員﹐十去其四。而進學者﹐大邑不得過十五名。於是士人無階而進﹐與在學而懼汰者﹐相率輸粟入監。布政司兌銀給札﹐若列肆交易然。四季差官轉解﹐絡繹於道。其無力輸納者﹐少有詿誤﹐輒在汰中。有司亟奪恩典﹐收籍當差﹐不少寬假。而相國二子﹐相繼登第﹐士論囂然不平﹐僉相語曰「相國其不恕矣。狀元及第﹐士人華選也﹐以私諸子。而孤寒之士﹐乃不得廁籍儒林哉﹗」噫﹗是殆未知微意所在矣。蓋自嘉隆之季﹐四郊多壘﹐海內虛耗。慶曆之間﹐虜酋內附﹐乞恩邀賞﹐動以億計﹐司農往往不給。而鬻爵賣官﹐大開旁徑﹐猶然不繼。相國乃爲一切之法﹐以驅士人﹐而籠其財耳。不然﹐京師首善之地﹐太學育財之所﹐何郡邑之所不容﹐爲太學之所茹納耶﹖豈郡邑之選士貴精﹐而獨濫觴於太學耶﹖豈鄕學固儲材之地﹐而國學乃罔利之藪耶﹖此其微意有在﹐不可不察也。

國家墾田有定額﹐比來狡僞萌起﹐避重就輕﹐互相影射﹐獘誠有之。然郡邑猶能禪補舊額﹐不虧上供之數﹐未甚厲民也。萬曆八年冬﹐言官建議﹐量田以淸浮糧﹐蘇民困。於是﹐詔諭天下﹐墾田通行丈勘﹐計畝核實﹐當辦糧差。一時有司希奉風旨﹐務以額外增田爲功﹐乃立扇長﹑圖長﹑弓正﹑計算﹑知因人役。先令民間自報原額若干﹐今丈出若干﹐或丈缺若干﹐編號插簽。然後各役到田﹐再三覆丈。每至一鄕﹐鳴鼓擊柝﹐號召業主。業主則簞食壺漿﹐蒲伏道左﹐承奉惟謹。而此輩猶然伸縮其間﹐水涯艸塹﹐盡出虛弓﹔古冢荒塍﹐悉從實稅矣。至於田連阡陌者﹐其力足以行賄﹐其智足以營姦﹐移東就西﹐假彼托此﹐甚則有未嘗加弓之田。而圖扇人役﹐積尺積寸﹐皆營私窟。遂使數畝之家稅愈增而田愈窄矣。是欲淸浮糧而浮糧愈多﹐欲蘇民困而民困彌甚也。此無他﹐立法不善之獘也。夫田間形勢﹐以四圍通水爲一圩﹐而圩之大小不齊﹐不可以計畝限也。當每圩立一圩長﹐通計圩內田片若干﹐每片實田若干﹐某戶田若干﹐庶便稽查﹐可無隱漏。今各役先限田數﹐實起獘端。一圩之田﹐數人分丈。一人之役﹐數圩分量。互相推托﹐獘孔百端﹐小民重困矣。立法不善﹐其獘至此。嗟乎﹗善生財者﹐豈在與民較錙銖乎﹖今直隸﹑山東頻海之地﹐荊﹑襄﹑唐﹑鄧沮洳之場﹐無慮萬頃﹐若設官開屯﹐數年卽爲腴產﹐歲入奚啻百萬。司計者不爲劈畫其間﹐而區區與小民爭此尺寸﹐猶爲經國長策哉﹗

兩浙沿海郡邑﹐各設衛所備倭﹐臨之四總﹐統之都司﹐制也。嘉靖間﹐海寇猖獗﹐虔劉邊陲﹐浙兵脆弱不敵。於是﹐召募客兵禦之﹐事寧不能撤﹐乃分蒞邊郡﹐而大營團操於會城者﹐居多。坐食厲農﹐非一日矣。頃因江陵當國﹐裁省諸務﹐意在銷兵。而兩浙巡撫都禦史吳善言﹐希奉風旨﹐圖銷之而未得其術。於是﹐議減其餉﹐復彊售之錢。時錢法不行﹐兵已重困。又五月不給餉﹐軍士嗷嗷待哺﹐脫巾而求﹐眾心思亂。乃於萬曆十年二月晦日﹐渠首某某等刑白馬﹐祭禱設盟。厥明﹐三月朔﹐擁眾入院﹐執吳下營﹐席槁露坐﹐而數之曰「朝廷養兵備警﹐必先飽其餉﹐而後責其出死力。我輩五月無糧﹐脫有寇至﹐安能使我枵腹操戈禦敵哉﹗」按院﹑鹽院二侍禦聞變﹐急馳赴營﹐諭曰「若等欲何爲﹐而敢稱亂耶﹖」軍士厲聲曰「我等迫於饑寒﹐而主帥不我卹﹐無以爲生﹐故至此﹐非敢稱亂也。脫有二心﹐則帑藏之金﹐運司之積﹐奚啻億萬萬計﹐吾等一舉而浮海﹐誰復我禁耶﹖所以爲此者﹐誠爲一時饑寒謀﹐尢不欲背義而冒不赦之罪也﹐詎曰稱亂哉﹗」二侍禦唯唯﹐卽於布政司括銀數千兩貸之﹐仍榜揭吳罪﹐以安其心。明旦﹐軍士亦縛渠首二人待罪﹐二侍禦釋之。並給五月糧﹐又預貸三月糧﹐而亂亦稍定。事聞﹐朝廷遣兵部侍郎張佳胤撫之。張入營﹐佯若無所建置﹐寬其轡策﹐亦厚遇首亂者。因循一年餘﹐而中以他事﹐誅九人﹐眾始翕然聽命。夫兵聚之易﹐散之難﹐故有事不可輕募﹐事平不可輕銷。自古國家之變﹐多起於此。我國家二百年紀綱法度﹐一旦掃地至此。漸不可長﹐後將何極﹖及今不一振之﹐不知其終也已。

教讀丁士卿﹐越人也﹐流寓錢塘﹐尙气節﹐好建言時事。嘉靖間﹐侍禦龐惺庵公巡浙﹐丁上書言事﹐多所采納施行。及處置巡警夫役一事﹐會城民甚便。蓋巡警夫役﹐舊役編民。應役者終宵巡視﹐及旦回話﹐輒過午不得返生業。丁始建議出雇役銀﹐除優免外﹐量家貧富爲三則﹐出銀給巡軍代之。十餘年間﹐民安其業。至是﹐有司盡取雇役銀﹐起巡警鋪﹐設柵巷木﹐而復役編民巡警。適宦家某被盜﹐有司罪責巡警夫役。丁竊不平﹐鳴於官﹐不從。乃走京師論之﹐又爲顯宦所紿。歸﹐而有司不惟不爲處﹐且捕之急。民間囂然﹐曰「丁爲吾儕得罪﹐不可不論救。」一呼而起者﹐數百人﹐有司佯爲釋之﹐而潛中於按院。按院捕之彌急﹐民間復呼而起﹐圖救丁也。時則諸不逞之徒﹐效尢於亂兵故事﹐乘機縱火﹐燔二三宦家﹐逼逐司府官吏﹐沿門擄掠。薦紳巨室﹐靡不被其害者。此萬曆十年五月朔日事也。巡撫張公佳胤﹐倉卒聞變﹐盡拘其人﹐不分首從眞僞戮之﹐間有誤及道路經行與遠方商人之偶在途者。事定奏聞﹐論功欽賞。

陸生宇懷﹐少習蔡氏書﹐遊邑庠﹐爲博士弟子員﹐郁抑不得志﹐遂以軒岐術﹐行於海鹽﹑平湖間。爲人忠信謹厚﹐安貧守義﹐澹如也。萬曆癸未九月二十六日﹐得疾不起﹐至十月十三日卒。乃其外舅張月川氏入邑﹐寓曹姓者家﹐其弟出﹐遭生於道﹐見其冠履一新﹐翩然而來。相揖﹐與偕至曹見之。敍寒暄畢﹐諄諄■﹝言翕﹞■﹝言翕﹞﹐皆家人語。在坐五六人﹐亦與飲茶酬禮而罷。乃十月二日事。時則生臥牀已六日矣。及卒﹐張往哭之。詢其終始﹐張大駭爲異。夫鬼神示異﹐自古有然﹐若狐突之遇申生﹐雷塘之見陳主﹐王弼倚墓而談易﹐彭生豕立而人啼﹐往牒所傳﹐未盡誣也。乃生未歿而見異通都﹐白晝人羣所聚﹐顯然神遊﹐尢曠古所未經見。

國家設科舉﹐以待懷才抱徳之上﹐文衡主於內簾﹐而監司關防於外﹐郡守邑宰以供百執事役耳。糊名易書﹐三試而拔其尢以獻﹐其制至公﹐亦至善也。自弘正以來﹐始重甲科﹐限資格。而內簾試官﹐皆鄕科教職﹐名論旣卑﹐外簾遂侵其權﹐濫觴於嘉隆之間﹐而內簾率爲虛器矣。於是﹐士子相率以趨有司之門﹐私相要結﹔而好承奉者﹐又萃奔競之藪。及至臨場﹐而彌封﹑對讀交相關接﹐每一揭榜﹐皆其門生故友﹐而孤寒之士﹑直已守道者﹐無一與選矣。間有無因而預鹿鳴者﹐其座主必山鄕小縣﹐士風古朴﹐或不好奔競之有司﹐然亦千百之什一也。萬曆乙酉﹐又當鄕試之期。科道官交章論奏﹐下禮部議﹐準弘治甲子﹑嘉靖辛卯故事﹐特敕翰林等官知貢舉。而兩浙則孫太史繼臯﹑常給捨居敬﹐佐以新科教職。外簾有司﹐一無所與。二公亦欲力變文禮﹐惇尙實學﹐所取多平正典雅﹐不尙奇詭﹐間有特以論策髙等甄錄者。於是老成積學之上﹐始得與選﹐而私門桃李盡皆擯棄。一時號稱得士云。國家取士盛典﹐往往爲營私之窟﹐甚非朝廷求賢雅意。而百年曠舉﹐乃見於今。予時以內艱不與試﹐而心竊爲士類快之。若使此法著爲定例﹐不惟可以公得人之選﹐而奔競之風可息﹐士習亦少變矣。

自古異端惑人﹐不過簧鼓其說﹐以亂吾道﹐未有緣佛奸淫﹐以致殺人之禍者。近有法王﹑佛師﹐談經說偈﹐以愚黔首﹐一倡百和﹐男女相雜而師事之﹐若以爲維摩復出也。於是有受戒結緣之說﹐而淫風大行矣。萬曆間﹐佛子某聚徒於嘉禾之王店鎭﹐一婦人棄其夫﹐而師事之五六年﹐因而有娠。佛子懼無以自解也﹐詒之曰「吾與若情暱至此﹐夫君久不相洽﹐一旦生育﹐將不貽笑吾黨﹖吾爲若計﹐在神其術。謂若當白日升天﹐俾若先遁﹐吾從之﹐往他鄕﹐卽永爲好矣。」婦信之。爲木龕﹐制法服﹐灌以松脂。萬曆乙酉冬十一月﹐大建道場﹐修齋誦經﹐送婦升天。一時男婦羅拜送佛者﹐以數百計。婦入龕﹐佛子亟閉之﹐可入而不可出。潛置火龕中﹐火發﹐延及松脂﹑衣服。佛子乃稱﹐婦口吐火自焚﹐仍用鐃鈸錚鼓﹐聲震天地﹐俾人不聞其哀痛聲。須臾焚死﹐以滅其迹。郡大夫聞其事﹐捕某﹐撲殺之﹐其從奔散。旣托佛以宣淫﹐而又因姦以殺人﹐其陰騭酷烈乃至於此﹐卽死有餘辜矣。書此爲戒。

夫塵土之浮沙也﹐乘風則揚。北方地髙﹐少雨土燥﹐而風力又勁﹐故多塵。江南卑濕無塵﹐惟夏冬久不雨﹐間有之﹐然非風不發也。萬曆丙戌二月杪日﹐積雨之後﹐天陰無風﹐近午空中蒸蒸若霧气然﹐有頃而滚滚入室﹐塵積几案間﹐拂去復聚﹐不可揮灑。且也無處不到﹐卽密室中﹐戶牖謹閉不啟﹐亦潛入之矣。是春多澇﹐土淖不生塵﹔是日無風﹐卽塵不能揚。此何繇生我﹖夫天之所降﹐雨雪霜露已﹔地之所蒸﹐嵐煙瘴癘已。塵非天降地升也﹐卽遊气紛擾﹐野馬氤氳﹐亦何所積而爲塵﹖吁﹗亦異矣。

萬曆丁亥夏澇﹐蘇﹑松﹑嘉﹑湖多所淹沒﹐惟鹽官土髙﹐僅可耕耘。忽於七月二十一日﹐颶風大作﹐霪雨如注﹐傾垣倒屋﹐無一家不被其害者。廨宇﹑學捨﹑城樓﹑敵臺﹑神祠﹑佛殿﹑牌坊﹑華表一時圯壞者﹐十之七八。連抱古木﹐斬焉摧折﹐或拔而置之百步外。如此者﹐不可勝紀。平地水深數尺﹐海塘石砌盡頹。民間皇皇﹐莫知所措。憶自慶曆間﹐兩遭潮溢﹐其風力之勁﹐未有若斯之甚者。居無何﹐有自郡城來者﹐有自會城來者﹐有自蘇湖來者﹐以至雲間﹑越上諸所來者﹐無不云云。一日間﹐數千里內同此變異﹐禾稼盡損﹐歲亦大歉﹐是殆天意﹐非人力所能抗也。

萬曆戊子﹐自正月至四月﹐霪雨爲災﹐河水漫溢﹐江淮浙直間﹐渺茫一壑﹐歲大無麥。先是﹐丁亥風變歲歉﹐至是以澇傷麥﹐遂至歉甚﹐米價騰踴﹐民不聊生。兼以大疫﹐死者相屬於道。有司不達事宜﹐彊爲限價遏糴之令。富室患之﹐擁米不售。饑民嗷嗷待哺﹐無從告糴者。朝廷詔解其禁﹐毋限毋遏﹐以順民俗﹐民頗便之﹐米稍稍出。有司復報大戶﹐勒其出粟﹐減價官糴﹐米愈不出﹐民益病焉。往年有詔﹐令民得輸粟贖過﹐存積備荒。有司利罰金之便﹐僅應故事。及詔發粟﹐倉廒空虛﹐靡可發者。卽少有所發﹐又不得其術﹐輒爲豪有力者得之﹐饑民曾不沾升斗之惠。已而四方商運踵至﹐又爲牙儈射利者恐嚇而去。所在饑民﹐專仰給富室﹔而富室坐索髙價﹐益擁米不出﹐價亦滋貴。米石價銀一兩六錢﹐麥石價銀八九錢。鬻產﹐產不賤不售﹔鬻妻女﹐妻女以口食貴不售。民間多茹糠秕﹑艸木以充腹﹐饑而死者相籍。一鄕一邑之間﹐死者日以數百﹐河渠穢不可濯。秋則大旱﹐人情皇皇﹐焦禾殺稼﹐非有力者﹐則赭然稿矣。聞諸父老﹐嘉靖乙巳荒歉﹐米價如之﹐然當時止浙中數郡之厄﹐江淮間丰稔之處尙多﹐有司許其通融﹐米商輻輳駢集﹐所苦不過二三月﹐非若今歷夏秋半歲而未有救援之澤也。今京省諸所﹐荒者十居八九﹐而有司奉法失當﹐益稔民患。民之困疲﹐視嘉靖間﹐則又甚矣。夫積粟有令﹐遏糴有禁﹐賑卹有詔﹐朝廷軫念黎民之心﹐至優渥矣。所爲未荒之備﹐旣荒之救者﹐其法亦詳矣﹐而不免倉皇失措﹐坐視民之饑而死也﹐是誰之過歟﹖是誰之過歟﹖

葛山在海鹽縣治西南二十里﹐與丰山相望。其山卑猥﹐無可供遊覽﹐而地亦僻陋﹐人罕至焉。惟石獨堅白﹐與秦駐﹑丰雅諸山所產不同。萬曆丁亥秋大風﹐潮溢﹐海塘傾圯﹐大役斯興。建議者遂欲開蕩此山﹐以供築海之役。於是設官﹐鳩工采石。明年已丑正月中﹐忽傳山有銀礦﹐翕然聚觀。然其銀星﹐砂石重﹐不滿分釐﹐煎之十無一二。有司以礦砂微薄﹐不欲開利孔﹐爲民害﹐閉不以聞﹐並采石而禁之﹐事遂寢。因記之﹐以杜他年之妄覬者。

崔鳴吾紀事

