

閩海紀略

乙酉﹑宏光元年

丙戌﹑隆武二年

丁亥﹑永曆元年

戊子﹑永曆二年

己丑﹑永曆三年

庚寅﹑永曆四年

辛卯﹑永曆五年

壬辰﹑永曆六年

癸巳﹑永曆七年

甲午﹑永曆八年

乙未﹑永曆九年

丙申﹑永曆十年

丁酉﹑永曆十一年

戊戌﹑永曆十二年

己亥﹑永曆十三年

庚子﹑永曆十四年

辛丑﹑永曆十五年

壬寅﹑永曆十六年

癸卯﹑永曆十七年

甲辰﹑永曆十八年

乙巳﹑永曆十九年

乙酉﹑宏光元年

乙酉﹑宏光元年夏﹑閏六月﹐唐王卽位於福州﹐攺元隆武。

初﹐唐王統兵勤王﹐以擅離南陽﹐錮髙墻﹔會赦﹐之南都。時靖虜伯駐師京口﹐邂逅相識。及南都失守﹐靖虜伯回師至浙﹐復於江口相逢﹐遂奉入閩。南安伯與諸大臣會議監國﹐靖虜伯固請正位以壓眾心﹔閏六月十五日唐王卽皇帝位。攺福州府爲天興府﹑布政司爲大內﹐大赦﹔以漢光武亦乙酉攺元卽帝位﹐因攺元隆武。封南安伯爲平虜侯﹑靖虜伯爲定虜侯﹔旋封平﹑定二國公。

平國公姓鄭﹐諱芝龍﹐號飛虹﹐南安石井巡司人也。兄弟五人﹕長卽公﹐次諱芝虎﹐三定國公諱鴻逵﹐四澄濟伯諱芝豹。平國公年少起家海上﹐崇禎元年戊辰歸誠﹐授遊擊﹔屢平海寇﹑紅夷﹐累功升總兵﹐鎭守福建。甲申年之變﹐福王卽位南京﹐封爲南安伯﹔定國公﹐卽靖虜伯。至是﹐唐王卽位﹔敍翊戴功﹐晉封爲侯。旋以平虜侯爲平國公﹑定定國公﹐卽靖虜伯。至是﹐唐王卽位﹔敍翊戴功﹐晉封爲侯。旋以平虜侯爲平國公﹑定虜侯爲定國公。

賜平國公子國姓﹑名成功﹐封忠孝伯。

平國公長子名森﹐字大木﹐天啟甲子年七月十五日生在日本國﹔後遣人取回。

方七歲﹐有大志﹐讀書穎敏不羣。年十五﹐補南安弟子員﹐食餼。省試時﹐有術士見之﹐驚曰﹕『公王侯相﹐殆非科第中人』﹔時方銳志場屋﹐不以爲然。及隆武立﹐召見﹔奇其狀貌﹐賜國姓﹐封忠孝伯。

丙戌﹑隆武二年

丙戌﹑隆武二年秋﹑九月﹐淸貝勒王入閩﹐誘挾平國公入﹝都﹞。

時朝政戰守事宜﹐皆出於平國公。﹝公﹞嘗與文臣齟齬﹐兵餉日匱﹔繼聞錢塘信急﹐決計南歸。於是各�守將皆言缺餉﹐盡撤兵回。淸兵從容由建﹑由汀﹑由福寧分道入閩﹐各處無一守禦﹔八月﹐至延平。隆武幸汀﹐將入贛﹔詰旦將朝﹐聞淸兵踵至﹐倉皇登騎而奔﹐不知蹤迹。九月﹐淸兵至泉州﹔平國公在��﹝安平﹞﹐��﹝外通﹞於海。貝勒馳書招之﹐略云﹕『吾所以重將軍者﹐以將軍能立唐藩也。人臣事主﹐苟有可爲﹐以竭其力﹔力盡不勝天﹐則投明而事﹐乘時建功﹐此豪傑也。且兩粵未平﹐吾欲見將軍者﹐欲商地方人才故也』。平國公得書大喜﹐遂送款行﹔國姓力陳﹐弗聽。及見貝勒王﹐置酒甚歡﹔忽夜半拔營﹐挾公北去。

丁亥﹑永曆元年

丁亥﹑永曆元年國姓招討大將軍起兵。

初﹐平國公撤兵而南﹐密諭國姓速歸﹔不從﹐曰﹕『父教子忠﹐未聞父教子貳』﹗及公北行﹐欲俱見貝勒﹐定國公陰命逸去﹐乃謀舉義。時兵將﹑械船百無一備﹐遂往南澳召募﹔識者知其可與圖大事﹐鹹歸心焉。丁亥永曆元年﹝卽順治四年﹞自南澳回﹐聞永曆卽位粵西﹐遙奉年號﹐稱「招討大將軍罪臣」。以廈門��﹝先爲﹞建國公鄭彩與弟定遠侯鄭聯所據﹐移泊鼓浪嶼訓練。七月﹐以洪政﹑陳輝爲左右先鋒﹐楊才﹑張進爲親丁鎭﹐郭泰﹑余寬爲左右鎭﹐林習山爲樓船鎭。建國公兄弟招討軍���入海澄﹐破九都城。數日﹐援兵至﹐洪政中流矢﹐諸軍回島。

秋﹑八月﹐會定國公攻泉州。

定國公自平國公解兵投淸﹐尙擁兵甲。八月﹐率所部進取泉州﹔國姓引兵會之﹐列營桃花山。淸提督趙國祚鎭泉州﹐每輕視之﹔二十八日﹐率騎數百直衝營壘。張進﹑楊才迎戰﹐定國公遣林順等夾擊﹐大破之﹐追至城下。九月初三日攻城﹐別遣水師破澑石炮�﹐殺參將解應隆﹐軍聲大振。泉紳郭必���﹝昌子顯﹞捨欲內應﹐國祚殺之﹐滅其宗﹐並系相國黃景昉等。國祚嬰城嚴守﹐多殺戮﹐泉民日夜不敢喘息。漳州副將王進﹝卽王老虎﹞率兵來援﹐圍解。

戊子﹑永曆二年

戊子﹑永曆二年閏三月﹐復同安﹝卽順治五年﹞。

國姓引兵取同安﹐守將步騎同九都民次小營嶺店頭拒戰。同安兵奔潰﹐追至縣圍之﹔守將廉郎﹑知縣張效齡夜棄城遁。以葉翼云知縣事。

秋﹑八月﹐淸兵破同安﹐知縣葉翼云﹑守將丘晉﹑林壯猷﹑教諭陳鼎等皆死之﹔屠其城。

自丁亥攻泉州﹐所在蜂起﹔淸之號令﹐僅至郡城外而止。七月十三日﹐佟﹑陳﹑李三大人援師在泉﹐義兵皆竄匿。丘晉﹐林壯猷等守同安﹔淸兵日夜攻城﹐城陷﹐丘晉﹑林壯猷全軍沒焉。知縣葉翼云﹑教諭陳鼎皆死之﹔屠其城。先是﹐有「同安血成溝」之讖﹔至是﹐果驗﹝同安有書生﹐綽號鰍魚﹐善術數。省回﹐見羅漢山中所稱生閻羅者﹐值外出﹔先以折紙置硯底﹐生取視之﹐上云﹕『鰍魚半途死﹐同安血成溝﹐嘉禾斷人種﹐安海成平埔』。生讀畢悚然。奔回﹐果至小盈嶺下而死。初﹐國姓以「斷人種」爲「斷人掌」所謠﹐皆斷俘兵手掌放回以應之﹔其後﹐淸兵毀安海鎭城﹐廈門有鄕名「嘉禾」﹐語果驗﹞。

己丑﹑永曆三年

己丑﹑永曆三年攻泉州﹐取之﹝卽順治六年﹞。

自同安敗後﹐乃往銅山所募兵﹔以施瑯﹑楊才﹑黃廷﹑柯宸樞﹑康明﹑張英等攻漳浦﹐守將王起俸降。遂由雲霄鎭抵詔安﹐移屯分水關黃岡﹔畱黃廷﹑柯宸樞守盤陀嶺。淸兵進攻盤陀嶺﹐柯宸樞兄弟死之。�宸樞﹐明武舉人。

庚寅﹑永曆四年

庚寅﹑永曆四年往潮州﹝卽順治七年﹞。

是年﹐全粵俱奉永曆年號﹐土宄隨在橫竊。守潮者﹐��﹝新泰﹞伯郝尙久也﹔自定國公入據揭陽﹐兩家𨿽同奉正朔﹐實各按劍。潮人黃海如﹑陳斌先爲據寇﹔至是﹐引國姓入潮。遂入南陽﹐剿許龍﹑楊廣等﹔渡達濠﹐誅張禮﹐剿新墟﹑金田等寨﹐悉平之。

夏﹑六月﹐擊蘇利。

蘇利在碣石衛﹐引兵攻之﹐不克。利後自據﹐淸兵討殺之。

秋﹑八月﹐並鄭聯軍。

時兩島尙爲建國公兄弟所據﹐其北將章雲飛恣肆。國姓密與陳豹等謀襲之﹐曰﹕『兩島吾家土地﹐渠兄弟虎踞橫行﹐大不道』﹗自揭陽揚帆﹐中秋夜抵廈門﹔定遠侯鄭聯尙醉萬石巖﹐詰朝酒醒﹐登舟謁見﹐握拜甚歡。國姓撫諭之﹐曰﹕『兄能以一軍相假乎』﹖聯曰﹕『敢不惟命』﹗先嚴部署﹐舉炮爲號﹐諸軍爭先進船﹐聯眾不敢動。未幾﹐邀聯宴萬石巖﹐盡歡而罷﹔陰伏甲士﹐道殺之。時聯兵眾船彊﹐國姓將至﹐其兄鄭彩議全軍出避﹔不從﹐復不設備﹐遂及於難。鄭彩率所部航海而南﹔飄泊數載﹐兵眾星散﹐不敢歸。國姓以書招之﹐彩得書喜曰﹕『今不歸﹐後無期矣』﹗遂回廈門﹐國姓善待之﹔病死於家。

辛卯﹑永曆五年

辛卯﹑永曆五年春﹑二月﹐淸巡撫張學聖遣泉鎭馬得功襲島﹝卽順治八年﹞。

﹝國姓﹞旣並鄭聯軍﹐以鄭芝莞守廈門﹔率舟師南下﹐次平海衛。淸巡撫張學聖按泉﹐令泉鎭馬得功乘虛襲島。時定國公棄揭陽回師未至﹐鄭芝莞無守禦﹔得功先遣數十騎渡五通登岸﹐兵民望見﹐皆奔竄﹐遂入島。原閣部曾櫻自縊死。學聖及興泉道黃澍登山﹐望島孤懸海外﹐汪洋萬頃﹔憮然曰﹕『此絕地也﹗設有緩急﹐援兵豈能飛渡耶』﹗先引回。不數日﹐定國公至﹐得功欲退﹐不得渡﹐乃遣人謂公曰﹕『吾不得出﹐島上人民必不能保全﹔公眷屬皆在安海內地﹐無乃不便乎』﹖公以爲然﹔又不期國姓之猝至也﹐縱其回。四月初一日﹐國姓至﹐得功已離島二日矣﹔大悔恨﹐以失島罪斬鄭芝莞﹝芝莞﹐國姓叔也﹞﹐諸將股栗。定國公退泊白沙﹐築寨以居。系左先鋒施瑯。

施瑯﹐晉江人﹔屢有戰功﹐授左先鋒鎭。有標兵逃在國姓左右﹐瑯擒之。國姓馳令勿殺﹐至已斬矣﹔大怒﹐系之﹐逮其家。瑯乘間逃去﹐密渡安平依澄濟伯﹔國姓收殺其父並其弟援剿左鎭施顯。瑯歸淸﹐鎭同安﹔累升水師提督﹑靖海將軍。夏﹑五月﹐入漳州南溪。

自回島之後﹐申嚴紀律﹐兵聲復大震。率眾入漳州南溪﹐鎭將王拜﹝邦﹖﹞俊迎戰﹐大破之。

冬﹑十二月﹐敗提督楊名髙於小盈嶺。

淸提督楊名髙自福州率步騎入漳應援﹐迎戰小盈嶺﹔名髙大敗﹐僅以身免。乘勝徇漳浦﹐守將楊世徳﹑陳堯策等降。

壬辰﹑永曆六年

壬辰﹑永曆六年春﹑正月﹑復海澄﹝卽順治九年﹞

進取海澄﹐是日潮漲﹐舟達城垣﹐守將郝文興以城降﹐授文興爲左都督﹔以壬午舉人黃維璟﹑己卯舉人林其昌﹑丙戌舉人馮澄世先後知縣事。三月﹐大敗淸部院陳錦於江東橋北。

陳部院先年引兵破同安﹐有威望﹐率兵來援﹔乃簡精銳列營江東橋北大人廟待之。部院狃於同安之役﹐意甚輕視﹔及戰﹐大敗﹐奔回泉州。七月﹐部院復軍於鳳尾山﹐爲其丁庫成棟所刺﹐來歸。國姓以奴弒主﹐大逆﹔𨿽賞其功﹐陰令殺之。

夏﹑四月﹐圍漳州。

進圍漳州﹐浙鎭馬逢知﹝原名進寶﹐號金衢馬﹞率兵來援﹐縱其入城。數日﹐逢知出戰﹐迎擊之﹔逢知軍潰﹐復退守陴。外援旣絕﹐益危戰。諸軍百道攻城﹐晝夜不休﹔城中悉力堵禦﹐不能克。距漳三十里有鎭門曰象鼻﹐兩山夾岸﹐築斷﹐激水灌城﹐不就﹔復列柵圍之。城中升米銀數兩﹐人相食﹐死者相枕藉。圍解後﹐署漳守道周亮工收枯骨七十三萬餘﹐焚■﹝疒﹝癶上土下﹞一大穴﹐豎碑曰「同歸所」。其收拾不盡者﹐不可勝數。

冬﹑十月﹐戰於古縣﹐敗績。

漳郡被圍﹐中外隔絕。淸遣金固山率兵來援﹐九月至漳﹐聲勢甚銳﹔時久圍堅城﹐師老糧匱﹐眾無戰志。十月初三日﹐退屯古縣。淸兵追至﹐迎戰﹐奔潰﹔退守海澄。

癸巳﹑永曆七年

癸巳﹑永曆七年夏﹑五月﹐淸攻海澄﹐不克而還﹝卽順治十年﹞。

金固山旣解漳圍﹐乃進攻海澄﹐郭外壞爲平地。國姓鼓勵士卒﹐親立雉堞堵禦﹔與諸將敵樓飲酒﹐指揮自若。忽一夕﹐聞空炮發﹔王秀奇﹑郝文興曰﹕『是欲臨城也』。甘輝勒兵持斧以待﹔令曰﹕『敵至齊砍』﹗須臾﹐淸兵盡銳渡濠﹐大呼登城﹔舉斧砍之﹐先登者悉塡濠內﹐無一生還者。金固山連夜回﹐澄守益固矣。

秋﹑九月﹐救潮州﹔旋引還。

淸兵攻潮州﹐郝尙久因郝文興乞師﹔遣陳六禦率兵援之。尙久疑﹐不敢開納。未幾﹐潮州破﹐乃攻鷗丁壩等寨﹐引還。

甲午﹑永曆八年

甲午﹑永曆八年春﹑二月﹐淸遣官議撫﹝卽順治十一年﹞。

初﹐平國公在京密令李徳來勸就撫﹐陽許之﹔淸遂封平國公爲同安侯﹐遣鄭﹑賈二員賫詔及海澄公印敕來文封定國公爲奉化伯﹑澄濟伯爲左都督。國姓至安平﹐宴待鄭﹑賈﹔辭以未有地方安插兵眾﹐不受爵。乘鄭﹑賈回京復命﹐乃就福﹑興﹑泉﹑漳措餉。十月﹐淸遣葉﹑阿二滿員來﹐令削髮登岸﹔不從。葉﹑阿從間道馳回京﹐淸遂置同安侯於髙墻﹑戍澄濟伯於寧古塔。誅援剿前鎭黃大振。

大振﹐興化人﹔初從黃斌卿。斌卿死﹐來歸﹔累升援剿前鎭。至是﹐往興化措餉﹔召募至數千人﹐多不法﹐有訛語。遂親往海壇﹐召大振軍前計事﹐執之以歸﹔賜死﹐飲鴆不瞑﹐絞殺之。以戴捷代統其眾。設六官。

以壬午舉人潘庚鍾爲吏戶官﹑丙戌舉人陳寶鑰爲禮官﹑世職張光啟爲兵官﹑都督程應璠爲刑官﹑丙戌舉人馮澄世爲工官﹔攺中左所爲思明州﹐以鄧會知州事。時監國魯王及瀘溪﹑寧靖諸王皆厚贍之﹔禮待鄕紳王忠孝﹑沈佺期﹑郭貞一﹑盧若騰﹑辜朝薦﹑徐孚遠等﹔有軍國大事﹐輒相諮。考諸生有學問者入儲賢館。先是﹐永曆欲開科粵西﹐諸生赴科舉者﹐皆給花紅﹑路費銀兩。島上衣冠濟濟﹐粗有太平景象。誅餉鎭黃愷。

初﹐起兵時﹐苦軍資不足。黃愷原充泉州戶掾﹐爲餉鎭措餉﹔漳﹑泉悉聽科索。愷少有才﹐日見親幸﹔克剝不堪﹐怨聲載道。遂收殺之。

冬﹑十二月﹐入漳州﹐漳州守將以郡城納降。

十月晦日﹐自島入澄。乘夜嚴部署﹐諸將未知所指﹔四更抵漳郡﹐守將開門迎納﹔入城﹐兵不血刃。於是﹐守將朴世用﹑魏標﹑楊其志﹑知府房裏煌﹑知縣周瓊﹑李奇生﹑範進等皆降﹔屬邑悉附。泉州屬縣望風而潰﹐獨副將韓尙亮守泉州。

乙未﹑永曆九年

乙未﹑永曆九年春﹑正月﹐陷仙遊縣﹝卽順治十二年﹞。

時諸將分地措餉。甘輝知撫事不濟﹐遂攻仙遊縣﹔開地道入﹐屠戮幾無遺類﹐引軍而還。

夏﹑五月﹐遣忠振伯洪旭﹑北鎭陳六禦舟師北徵。

陳六禦等揚帆進取舟山﹐守將巴臣興舉軍降﹔調臣興回思明﹐以六禦守舟山。後爲淸兵攻破﹐死之﹝六禦﹐陳謙子也﹞。洪旭等攻溫﹑臺﹐臺州鎭馬信﹑寧波鎭張宏徳出降﹐空其城而歸。

六月﹐墮安平鎭﹔繼毀漳郡及泉屬縣城。

安平鎭﹐距泉州五十里﹐平國公置第其中﹔洋舶直通城外﹐人煙繁華勝於郡城。淸世子統兵入閩﹐將至﹐乃墮安平鎭﹔續毀漳郡及泉屬南安﹑惠安﹑同安﹑安溪﹑永春各縣﹐抽兵回島。

冬﹑十二月﹐淸世子至閩。

世子至泉﹐遣人賫諭至思明招降﹐不納﹔復易函稱書﹐乃答之。

丙申﹑永曆十年

丙申﹑永曆十年春﹑三月﹐淸舟師出泉港﹐遭風而還﹝卽順治十三年﹞。

世子調泉州水師攻島﹔遣林順﹑陳澤等駕炮船禦之。未至﹐淸船爲颶風所飄﹐

多登岸而逃﹔十餘人至金門﹐獲之﹐斷手掌﹑割耳鼻﹐欲厭「嘉禾斷人掌」之讖也。斷掌放回﹐自此始。淸別遣兵攻白沙寨﹐不克而還。夏﹑五月﹐誅左先鋒蘇茂。

蘇茂﹐原爲施瑯副將﹔因補其缺。密放瑯逃脫﹐後露其迹。及同黃梧﹝原文爲廷﹞入揭陽失利引軍回﹐遂按軍法誅之﹔仍責前衝鋒鎭黃梧﹐準償鐵甲自效。六月﹐前衝鋒鎭黃梧以海澄降淸﹐封爲海澄公。

海澄儲蓄糧糗﹑器械不可勝數﹐以右提督王秀奇統黃梧﹑蘇明守之﹝明﹐蘇茂弟也﹞。世子入閩﹐漳﹑泉屬邑皆下﹔獨海澄未復﹐多方誘降。適秀奇出計事﹐黃梧以揭陽失利戴罪﹑蘇明亦以兄被殺﹐遂舉城降。淸以海澄公爵爵黃梧﹔調蘇明入京爲內大臣﹐以其母尙在海也。嗣黃梧獻平海策﹕請發鄭氏祖墳﹑株求親黨﹑沒五大商及遷界事﹐漳﹑泉之民苦益甚矣。

秋﹑七月﹐破閩安鎭。

世子重兵在漳﹐議率眾北向以襲之。克期解纜﹐會黃梧以海澄降淸﹔國姓曰﹕『吾欲圖大事﹐豈以澄邑阻之』﹗遂令揚帆進攻閩安鎭﹐下之。省會震動﹐時王進緣事在獄﹐督﹑撫出之﹐夜修守具。屢攻不利﹐乃城牛心塔﹐以陳斌等戍之。冬﹑十月﹐禮官陳寶鑰歸淸。

寶鑰常懼得罪﹔至是﹐將北向﹐詭稱回思明﹐移船﹐遂舉家入泉州投誠﹐淸以爲靑州道。以黃開泰爲禮官﹝開泰﹐丙戌舉人﹞﹐後亦投誠爲睢陳道。

丁酉﹑永曆十一年

丁酉﹑永曆十一年春﹑三月十有八日﹐定國公病死﹝卽順治十四年﹞。

公中崇禎庚午武科﹐爲津撫鄭宗周坐營﹐轉隸都督孫應龍麾下。登萊之役﹐應龍失機﹐�﹝逮﹞系天津獄﹔後辯釋﹐復與巡撫張廷拱同事。未幾﹐以兄平紅夷功﹐福蔭錦衣衛﹐掌刑千戶。中庚辰武進士﹐故事勛衛射策武甲科加三級﹐進都指揮使。癸未﹐升蓬萊副總兵。甲申﹐李自成陷京城﹐弘光卽位﹐檄守采石磯﹐以右軍都督掛鎭海將軍印﹔破髙傑﹑張天祿﹐封靖虜伯。己酉﹐南都失守﹐引回﹔迎唐王入閩﹐立之﹔封定虜侯﹐晉定國公。丙戌﹐淸兵入閩﹐平國公北行﹔乃與國姓舉義﹐攻泉﹐入潮。辛卯﹐退泊白沙﹐築寨以居﹐名曰「華覺」﹔久患足疾﹐構園亭﹑池沼﹑花木﹐放吟度曲﹐笙歌自娛。丙申﹐淸兵攻白沙﹐不克﹔移居金門養病。至是﹐卒﹔年四十有五。子耀基﹐隆武亦賜國姓﹐人稱「小國姓」。時國姓在北聞之﹐回島。甘輝擊斬滿將阿克襄。

淸復閩安鎭﹐諸將引回﹔陳斌孤軍守牛心塔﹐不得出。淸遣人招降至福州﹐殺之﹔盡屠其軍。時甘輝等自北回﹐攻寧徳縣﹐滿將阿克襄率兵來援。克襄驍勇﹐馬蹶﹐裹創步戰﹔爲甘輝所殺。

戊戌﹑永曆十二年

戊戌﹑永曆十二年舉兵向浙江﹝卽順治十五年﹞。

議欲大舉直取南京。諸將曰﹕『南京地遠城堅﹐非數十萬人不可﹔不如就近攻取爲得計也』。國姓曰﹕『入據長江﹐則江南半壁皆吾囊中物矣』。以中提督甘輝﹑後提督萬禮﹑武衛林勝﹑統�余新﹑虎衛左鎭陳魁水陸甲士五萬﹝號十萬﹞﹑戰船千餘北行﹔入浙江﹐攻陷樂淸等縣。將進長江﹐次羊山﹐暴風覆舟﹐沒數千餘人﹔退泊舟山﹐整頓舟楫﹐以圖後事。諸將勸回島﹐不從。

己亥﹑永曆十三年

己亥﹑永曆十三年冊封延平王﹝卽順治十六年﹞。

永曆在粵西﹐年年問遺﹐修表不絕。至是﹐遣周金湯賫印冊從廣東龍門航海至思明﹐封延平王﹔諸將升擢有差。時舉兵江南﹔及回﹐仍稱招討大將軍﹐不受王爵。六月﹐破瓜州﹑下鎭江。

瓜州沿邊設兵置炮。六月﹐南風盛發﹐鼓棹而進﹐遂破瓜州﹔柯宸樞子柯平時在軍前監紀﹐以爲瓜州同知。瓜州旣破﹐淸管提督﹑朱操江統兵迎戰。兩軍未及交﹐周全斌率所部先登陷陣﹔諸軍繼之﹐淸兵大潰。擒朱操江﹐縱之北去﹔管提督遁回鎭江﹐不守。國姓以全斌違令先動﹐將殺之﹔諸將力請﹐乃免。全斌帶傷守鎭江。

秋﹑七月﹐圍南京﹐不克而還。

瓜州已破﹐進圍金陵。江﹑浙郡縣望風願附﹐江北遙有獻款者﹐京師震動。江南周圍百餘里孤軍深入﹐又狃於江上捷﹐可謂垂手得也。未幾﹐余新一軍爲梁化鳳所破﹔諸軍奔潰赴舟﹐溺者不可勝數﹔甘輝﹑余新被獲﹐甘輝不屈死之。出長江﹐﹝攻﹞崇明﹐不克而還。化鳳﹐西安人﹐時爲崇明副將﹔是役有功﹐升江西提督。辛亥病死﹐標兵鼓噪圍其家﹐索取扣克之銀至十餘萬。

庚子﹑永曆十四年

庚子﹑永曆十四年夏﹑五月﹐大敗淸將達素於海門﹝卽淸順治十七年﹞。

淸遣達素爲將軍﹐大船出漳州﹑小船出同安﹐會粵中許龍﹑蘇利舟師﹐水陸並舉。乃遣右虎衛陳鵬督諸軍守髙崎﹐以遏同安﹔鄭泰率所部舟師出浯嶼﹐禦粵舟﹔自率周全斌﹑黃廷等次海門。初十黎明﹐漳船順風乘流逼海門﹔五府陳堯策傳令諸將按舟勿動﹐俟其齊﹐出擊之。呼吸間﹐漳船已至﹐諸船奉令不敢發﹔閩安侯周瑞先爲漳船擊破﹐與陳堯策皆死焉。繼攻陳輝船﹔舉火藥燒之﹐滿兵躍起﹐且戰且卻。近午﹐風發潮湧﹐親率巨艦衝之﹔鄭泰復自浯嶼引舟合擊﹐北兵大敗﹐橫屍浮海。時有滿兵二百餘見風勢不利﹐棄舟登鳥﹝圭﹖﹞嶼﹝嶼距廈門數步﹞死力拒戰﹔遣北將馬信招降﹐夜溺死之。是日﹐同安滿兵駕小舟趨髙崎﹐陳鵬約降﹐敕所部勿動﹔北兵傳有內應﹐未及近岸﹐棄舟爭前。鵬部將陳蟒謂曰﹕『事急矣﹐豈可坐而待斃』﹗乃與殿兵鎭陳章合兵出擊﹔北兵皆指言鵬降﹐爭赴之﹔比至﹐戰遂不支﹐蹈海死者十有七﹑八。收陳鵬﹐淩遲處死﹔以陳蟒代之。粵舟後二日方至﹐知漳州﹑同安兵敗而回。自是﹐對壘閱月﹔空島北徇﹐淸兵竟不敢渡。達素回至福州﹐自盡死。

辛丑﹑永曆十五年

辛丑﹑永曆十五年春﹑三月﹐收臺灣﹝卽順治十八年﹞。

初﹐紅夷欲城浯嶼﹐依粵澳例互市﹐以巨艦入犯。泊臺灣﹐築二城﹕曰赤崁﹑曰王城﹔餘皆土番。立法甚嚴﹐咸奉約束﹐三十餘年無敢犯者。至是﹐順治新喪﹑未暇連兵﹐遂決意取之。先﹐亦有人獻策也﹔諸將謂夾板多﹑炮火難近﹐鹿耳門水淺難入﹔獻策者引紅夷譯何斌進曰﹕『臺灣沃野千里﹐通外洋﹑橫絕大海﹐足與中國抗衡。土番受紅夷威淩﹐每欲反噬﹔天威臨之﹐譬如豺狼逐羣羊也。得其地足以廣國﹐取其財足以餉兵﹔進戰退守﹐無逾於此』。且陳可取狀甚悉﹔從之。三月﹐率舟前行﹔次澎湖﹐下令曰﹕『惟吾鷁首是東』。至鹿耳門﹐則水漲丈餘﹐大小舟銜尾而渡﹐紅夷驚爲自天而下。引兵登岸﹐先取赤崁﹔紅夷棄城奔王城﹐死力拒守。復燒其夾板﹐盡殲之。圍至十二月﹐食盡﹐紅毛出降﹔生存者僅五百餘人﹐縱其歸國。

銅山守將郭義﹑蔡祿歸淸﹔忠匡伯張進死之。

忠匡伯張進原鎭銅山﹔以郭義﹑蔡祿協守。畏往臺灣﹐遂率師降淸﹐挾張進同行。進不從﹐曰﹕『吾守土者﹐死而已』﹗密置火藥署中﹐欲侯二鎭來﹐並焚之﹔二鎭遣人促行﹐遂舉火﹐合家自焚。進在銅山﹐威惠甚著﹐人咸惜之。原知思明州薛聯桂同降淸﹐授江西糧道。

冬﹑十月﹐淸殺平國公。

公在京屢以書諭撫﹐不則﹐必見誅僇﹔國姓回書云﹕『設有不幸﹐兒當縞素復仇﹐以結忠孝之局而已』﹗順治在日﹐猶不加害﹔及康熙嗣位﹐執政者與公不協﹐遂促殺之﹔以十月初三日死於燕京之菜﹝柴﹞市﹐子孫在京者皆與焉。

淸遷沿海居民於內地。

閩海歷年用兵﹐損兵折將﹐傾帑協餉﹔蘇納海議曰﹕『廈門﹑金門﹐彈丸兩島﹐得延今日﹐實恃沿海一帶交通接濟。今將山東﹑江﹑浙﹑閩﹑廣濱海人民一盡遷入內地﹐立邊界﹑設防守﹑嚴稽查﹐片板不許下海﹐粒貨不許越疆﹐則海上食盡﹐鳥獸散矣』。從之﹔分遣滿員督遷。四省數千里生聚﹐一旦流離﹐古未有也。

壬寅﹑永曆十六年

壬寅﹑永曆十六年春﹑正月﹐平臺灣爲東都﹝卽康熙元年﹞。

紅夷旣平﹐攺臺灣爲東都﹔王城號安平鎭﹐赤崁爲天興府。以鄭省英爲府尹﹝省英﹐芝莞長子也﹞。及淸遷界﹐嘆曰﹕『舉數省魚鹽之區千里盡委而棄之﹐豈得計哉﹖吾養兵蓄銳﹐天下事未可知也』﹗於是辟艸萊﹑興屯聚﹑嚴法令﹐稍犯者𨿽親信不免﹔有諫用法宜稍寬者﹐國姓曰﹕『子產治鄭﹑孔明治蜀﹐皆以嚴從事。立國之始﹐不加一番整頓﹐則流獘不可勝言矣』。嚴敕諸將移眷。時地方初辟﹐人不服水土﹐多死者﹔又憚法嚴﹐皆遷延不行。

三月﹐遣周全斌擊忠勇侯陳豹於南澳。

豹原姓呂﹐爲石井陳氏養子﹐因冒姓陳。先隸芝虎麾下﹔追劉香﹐芝虎沒於海﹐豹復爲平國公部將。有勇力﹐身才甚短﹐人號「三尺陳」。鎭守南澳十餘年﹐迹通海運﹔許龍﹑蘇利畏之如虎。但不學無術﹐性專恣﹐人多忌之。至是﹐訛語日起﹐乃命周全斌回思明率黃昌等舟師攻之。豹倉卒不能自明﹐又不敢禦敵﹐舉家引師入粵投誠﹔淸封爲慕化伯。蓋爲謠言所誤﹐逃死而去﹐原無異志也。未幾﹐病盲。養子陳士鰲家資之在船者歸全斌﹔後同全斌投誠﹐豹遣人索家資﹐不應﹐遂以病死。

夏﹑四月﹐諸將謀拒命。

自入臺灣﹐果於用法。忽有戶官鄭泰監殺元子之令﹔泰駭愕﹐又恐獲罪。時參軍蔡鳴雷亦懼罪自臺灣回﹐聲言將盡誅諸將﹔諸將皆大懼﹐又畏往臺灣。於是會議拒命﹐以元子子也﹐不可拒父﹔諸將臣也﹐不可拒君﹔鄭泰爲兄行﹐謂兄可以拒弟也。克期舉事。值周全斌平南澳回﹐素與諸將不協﹔恐其爲變﹐誘執之。

五月﹐國姓招討大將軍殂於臺灣。

五月朔﹐國姓感風寒﹔文武官入謁﹐尙坐胡牀﹐諸將不知其病。數日﹐遂殂﹔年三十九﹐時永曆十六年五月初八日﹐卽康熙元年也。國姓初起時﹐無兵﹑無將﹐又無現糧﹐徒以忠義自誓﹐眾遂日附。治軍嚴整﹐臨陣身先士卒﹐明賞罰﹔北將來歸﹐推心置腹﹐故樂效死力。遙傳永曆遇害﹐有勸攺年號者﹔嘆曰﹕『皇上西狩﹐安危尙無實據﹐何忍攺年』﹔終身尊奉永曆年號。威行東南﹐以兩島抗天下﹐從古未有也。

六月﹐元子嗣位思明州。

元子﹐號稱「嗣世子」﹔發喪﹐嗣位思明。

淸遣使至思明。

淸靖南王耿繼茂﹑總督李率泰遣旗鼓王明﹑賞功李有功至思明﹔鄭泰與洪旭﹑黃廷﹑蔡鳴雷議曰﹕『先王在日東徵﹐猶有權宜通好之意。今沿海遷移﹐慘至此極﹔縱不爲他省計﹐獨不念桑梓乎』﹖眾議韙之於世子﹔世子曰﹕『先王開國東都﹐艸創未半﹐遽爾崩殂﹐余將奉承遺緒﹔諸君苟能息兵安民﹐無墮先王一生孤忠苦節爲善』。泰等議早照鮮例復李﹑耿﹐使疏請之﹔乃遣楊來嘉同入京侍命。不報﹔驛楊來嘉回。後來嘉歸淸﹐擢爲襄陽鎭。

淸遣官安輯投誠。

淸以連年用兵糜餉﹐乃嚴遷界﹐復議解散。江﹑浙﹑閩﹑廣各設滿﹑漢兵戶部一員﹐專安輯﹐盡招誘之術﹔多張大其事﹐眞僞莫辧﹐上下相蒙。武職率眾投誠者﹐照原銜議敍﹔隻身投誠者﹐降四級﹔文官亦降四級﹐優敍者降二級﹐考試字義補授。又有武攺文之例﹕都督﹑副將攺副使﹑僉事﹐參﹑遊攺同知。於是海上文武多往投誠﹐而幸功名者藉此爲快捷方式。或目不識丁﹐謬膺監司﹑府廳縣佐﹔力無縛雞者﹐濫受副﹑參﹑遊﹑守﹔名器狼藉﹐不可勝數。

冬﹑十月﹐世子入臺灣。

初﹐平國公子六人﹕長國姓﹐次曰恩﹑三曰度﹑四曰蔭﹑五曰襲﹑六曰脈﹝恩爲顏夫人所生﹞﹔咸死於京﹐惟襲在家﹐令眷入臺灣﹐以其生事安置之﹝﹖﹞。五月﹐諸將奉襲爲護理﹐遂謀卽位﹔引黃昭﹑蕭拱宸爲心腹﹐結姻謀自立。世子出周全斌爲五軍﹐以陳永華爲咨議參軍﹑馮錫範爲侍衛。十月﹐率師渡海而東。至臺灣﹐黃昭會諸將出兵﹐皆陽受命﹔值大霧晝冥﹐跬步不可視﹐諸將皆迷茫失道逾期﹐獨黃昭先至﹐破營而入。世子所部多新募﹐未諳戰﹐少卻﹔會周全斌率左右數十人戰﹐黃昭中流矢死。忽霧消天朗﹐日向午矣。其眾驚亂曰﹕『吾君之子也』。解甲投戈。世子慰諭之﹐遂入安平鎭。遣人請鄭襲至﹐待之如初﹔襲委罪於其僕蔡云﹐云自縊。收殺季應淸﹑曹從龍﹑蕭拱宸等﹐餘皆不問﹔曰﹕『令反側子自安』。

癸卯﹑永曆十七年

癸卯﹑永曆十七年春﹑正月﹐世子至自臺灣﹝卽康熙二年﹞。

內難旣平﹐祭告先王﹐調諸將守汛﹔回師﹐以鄭襲同歸。正月﹐至思明州。

夏﹑六月﹐執戶官鄭泰﹐幽之﹔泰自縊。

世子自臺灣回﹐得鄭泰與黃昭往來書﹔又楊來嘉自北回﹐疑其有異志。泰不自安﹐稱病金門。三月﹐世子率兵將入海澄﹔泰覘知﹐以爲將圖己也﹐舉家揚帆出金門。時泰擁眾數千﹑戰船百餘﹐有勸勒兵入見世子自明者﹔泰曰﹕『吾今日救死耳﹔若稱兵﹐適重吾罪也』。又有勸投誠者﹔泰曰﹕『先平國公已誤﹐豈容再誤』。皆不從﹔艤舟待命。世子遣協理戶官吳愼﹑協理吏官鄭斌賫印至金門﹐傳命曰﹕『兩島地方﹐聽伯總制﹔余棹明東矣』。泰受印﹐猶豫未敢入謝﹔其弟鳴駿力勸之行。

六月﹐泰入謁﹐禮待之﹔翌日﹐置酒邀議軍事﹐伏甲執之。越日﹐泰自縊死。

鄭泰子纘緒及鄭鳴駿逃歸淸。

鳴駿聞泰死﹐泣曰﹕『吾負殺兄之名』。舉軍踉蹌引舟遁﹔周全斌等追之不及。鳴駿稱同安伯﹑纘緒稱永成伯﹐入泉州投誠——船二百餘只﹑兵八千﹑文武官四百餘員。淸以鳴駿爲遵義侯﹑纘緒爲慕恩伯﹐文武員照銜敍用﹐賞賚有差。

冬﹑十月﹐淸大舉兵﹐攻破兩島。

自鄭鳴駿入泉州﹐文武官蔡鳴雷﹑陳輝﹑楊富﹑何義等皆先後投誠﹐合謀會紅夷請攻島自效﹔許之。十月﹐靖南王﹑李總督調投誠官兵船隻同夾板船出泉州﹐以提督馬得功統之﹔自引小船從同安出﹐黃梧﹑施瑯率漳州船出海澄。令周全斌禦泉州大隊。十九日﹐遇馬得功於金門烏沙﹐時夾板船十四隻﹑泉州船三百餘號﹔全斌以二十船衝入其■﹝舟宗﹞﹐往來攻擊﹐紅夷炮無一中者﹐餘船望見﹐披靡不敢前。馬得功殿後﹐爲全斌所破﹔得功赴海死﹐舉船兵將皆沒。是日﹐靖南王﹑李總督﹑黃梧﹑施瑯以同安﹑海澄船濟師入島﹐世子眾寡不敵﹐退守銅山﹔淸墮廈門﹑金門城﹐焚廬屋﹐大掠而去。

甲辰﹑永曆十八年

甲辰﹑永曆十八年春﹑三月﹐世子退守臺灣﹝卽康熙三年﹞。

時軍乏糧﹐眾志不固﹔惟參軍陳永華與其��﹝侄贊﹞畫繩武大義相勉﹐艱難險阻不離左右。將往東都﹐周全斌﹑黃廷復率眾投誠﹔獨洪旭與參軍叔侄﹑侍衛馮錫範翼世子東行。至臺灣﹐庶事悉委參軍統理。攺東都爲東寧﹐置天興﹑萬年二州。分諸將土地﹐課耕種﹑徵租賦﹑稅丁庸﹑立學校﹑通魚鹽﹑申法紀﹐安撫土民﹐貿易外國。向之憚行者﹐皆喜爲樂土﹐固若金湯矣。

乙巳﹑永曆十九年

乙巳﹑永曆十九年淸遣水師提督施瑯率舟師攻臺灣﹐遭風雨而還﹝卽康熙四年﹞。

兩島旣破﹐施瑯欲握兵自重。請攻臺灣﹐「可」﹐加靖海將軍﹔周全斌﹑楊富等皆聽約束。方出外洋﹐颶風大作﹐各船飄散﹐不能相顧﹐引還。未幾﹐施瑯入京歸旗﹐投誠官兵移駐各省效勞墾荒﹔設兵防界﹐不復以臺灣爲事。至己酉年﹐淸遣明珠﹑蔡毓榮至泉州﹐加興化知府慕天顏卿銜過臺灣﹐議照朝鮮例﹔遣柯平﹑葉亨報使。會議𨿽格不行﹐而數年粗安。甲寅年﹐靖南王耿精忠據福州﹐請援師﹔閩海復有事矣。

●後紀略

甲寅﹑永曆廿八年

乙卯﹑永曆二十九年

丙辰﹑永曆卅年

丁巳﹑永曆卅一年

戊午﹑永曆卅二年

己未﹑永曆卅三年

庚申﹑永曆卅四年

辛酉﹑永曆卅五年

壬戌﹑永曆卅六年

癸亥﹑永曆卅七年

甲寅﹑永曆廿八年

甲寅﹑永曆廿八年﹝卽康熙十三年﹞

癸丑冬﹐平西親王吳三桂起兵於雲南﹐遂有川﹑貴﹑湖南諸郡縣﹔以是年爲周元年。靖南王耿精忠據閩﹐稱甲寅年﹔卽康熙十三年也。

春﹑二月﹐淸以耿王仍駐福建。

初﹐平南王尙可喜疏請歸老遼東﹐畱其子安達公之信襲鎭廣州﹔淸朝許之﹐並令舉家歸旗。於是﹐平西﹑靖南相繼疏請如平南例﹐俱報「可」﹔遣內大臣促行。時有臺省���﹝言三藩﹞並撤﹐供應費繁﹐當�次舉行﹔不聽。癸丑冬﹐平西先發拒命﹐殺督﹑撫等官﹐勒兵長驅﹔楚撫棄長沙﹐湖南盡失。報至﹐京師戒嚴﹔乃命平﹑靖二王仍畱駐鎭。先是﹐耿王密與麾下謀﹐遷行之日舉事﹔及停移詔至﹐眾謀稍定。然惑於圖讖﹐陰有異志﹐其母太妃周氏力止﹔至太妃斃﹐反謀溢決矣。

三月﹐淸耿王據福州﹐執總督範承謨幽之﹐殺知府王之儀﹐建寧同知諭三畏﹔自稱總統兵馬上將軍。馳檄八閩﹐下之。

時﹐淸以雲南有事﹐通行直省督﹑撫增修武備﹐耿王益不自安。範承謨知之﹐欲出巡以避﹔耿王先嚴部曲﹐分��﹝守諸﹞門。十五日﹐傳各官赴府﹐承謨遲疑﹐劉秉政促之行﹔甫入門﹐炮響﹐出甲﹝士﹞執承謨。各官倉皇﹐知府王之儀﹑同知諭三畏逸出﹐爲亂軍所殺。移時稍定﹐以劉秉政爲統制使﹑蕭震爲布政司﹐自稱總統兵馬上將軍。移檄八閩﹐望風而降。檄略曰﹕『共奉大明之文物﹐適還中夏之乾坤。髙皇大業﹐必畱隆準之遺﹔明室中興﹐斷有舂陵之瑞。誓當推誠翊戴﹐戮力匡襄。申李﹑郭��﹝再造﹞之功﹐振晉﹑鄭相依之業﹔會周師而反商政﹐除新法以復漢儀。非惟日月重光﹐直令河山攺色』。又有「中內之勢已分﹐東南之民無主﹔遠近喁喁﹐謬相推戴」等語。

淸福建提督王進功掠泉州降耿。

進功先爲漳浦鎭﹐癸卯雲霄有功﹐會提督馬得功沒於海﹐靖南王﹑李部院以進功題補。泉州人先苦得功之虐﹐進功蒞任反其所爲﹐十載之內咸相粗安焉。至是﹐十五日三山變﹐十�日檄至泉州﹐進功恐爲其下所圖﹐乃令剪辮﹐縱諸將焚劫郡中﹐燒南街﹑西街譙樓﹐搜掠徹夜﹐紳庶無遺。時興化鎭馬惟興劫興化﹐提標前營守備郭維藩守惠安﹐閉縣淫掠﹔獨同安城守張學堯﹑晉江水師營李尙文所部無犯。翌日﹐進功勒派紳士粟二萬石﹔移檄屬邑﹐皆下之。

耿王遣黃鏞往臺灣。

鏞﹐漳人也﹔爲番譯。耿王初聞移命﹐密遣鏞入海請師聲援。癸丑十一月﹐世藩艤舟澎湖待之﹔甲寅正月﹐耿停移﹐辭之。及三月舉事﹐復遣黃鏞請濟師﹔且以全閩戰船相許。曰﹕『世藩將水﹑吾將陸﹐江﹑浙不足平也』。

淸海澄公黃梧降耿﹐病疽死﹔以其子芳度襲封平和公。

梧﹐平和人也﹔守海澄﹐以城降﹐淸封海澄公。至是﹐耿檄至﹐值病疽﹐剪辮受印。不數日﹐疽潰死﹔以其子芳度襲封平和公。

淸駐漳海道陳啟泰殺其合家﹐死之。

啟泰與範承謨有親﹔承謨至閩﹐啟泰密陳耿事。及承謨被執﹐搜得其書﹔啟泰聞之﹐懼不自安﹐先殺家屬十餘人﹐乃自縊。耿王之變﹐難僅啟泰一人﹔啟泰𨿽在任有穢聲﹐死亦烈美﹝矣﹖﹞。後世藩入漳﹐令有司塟之。

淸漳浦鎭劉炎﹑海澄鎭趙得勝降耿﹐俱爲將軍。

炎﹐淸戊戌科武狀元﹔由內侍出任福州協將﹐升漳浦右路總兵。得勝﹐平西舊轄也﹔初﹐海澄原駐水師提督﹐後裁提督﹑設總兵﹐因以得勝補其缺。是月﹐耿王變﹔檄至﹐各以所部降耿。封炎爲寧遠將軍﹑得勝爲威遠將軍。

淸福寧鎭吳萬福爲其部下脇降耿﹔殺之。

萬福在鎭貪克﹐失將士心。耿王變﹐謀拒之﹔眾不從﹐欲遁﹐不得出。都尉曾養性督兵至﹐萬福���﹝降﹐養性﹞殺之﹐沒其家﹐遷其眷口入福州。養性等乘勝長驅平陽﹐總兵蔡朝佐降﹔溫﹑處望風皆附之。

夏﹑四月﹐淸潮州鎭劉進忠降耿﹔攻續順公沈瑞﹐並其軍。

進忠先爲閩將﹐耿王待之有恩。耿王變﹐全粵尙定﹝﹖﹞﹐進忠率先獻款。時續順公聞潮州鎭進忠密請師﹐乃以漳浦鎭劉炎率師會之。夜攻續順公﹐並其軍﹔勒令順公聞潮州鎭進忠密請師﹐乃以漳浦鎭劉炎率師會之。夜攻續順公﹐並其軍﹔勒令遷家入省﹐以進忠爲寧粵將軍。

平北將軍王進功至福州﹔畱之。

進功在閩日久﹐耿王慮其爲���。馮君瑞說之入覲﹐及至﹐畱之﹐徵其兵。遣協理禮官柯平至福州報聘。

耿王之欲舉事也﹐慮下游郡邑不服﹐故遣黃鏞會師。乃不一月﹐全閩降附﹐浙之溫處﹑江右之廣信﹑粵東之潮州相繼納款﹐聲勢大振。平至福州聘﹐耿王意甚輕之﹔曰﹕『世藩來甚善﹐各分地自戰』。平還﹐而兵端起矣。

耿王徵威遠將軍趙得勝兵﹐不赴命。

耿王徵各路兵出閩﹐惟興化鎭馬惟興帶兵先行﹐黃芳度遣原同安鎭黃翼帶兵千人應命。復徵得勝兵﹐不從﹔陰以海澄待命於世藩。

以侍衛左都督馮錫範督諸軍來思明州。

鄭﹑耿會師有成議矣﹐乃遣馮錫範督諸鎭來思明。時趙得勝已貳於耿﹐與錫範深相結納。及﹝原文乃﹞柯平至福州﹐知耿意欲變﹔隨將海澄之兵進取同安。

五月﹐馮錫範取同安﹐入之。

張學堯守同安﹔王進功入省﹐耿王調學堯鎭泉州﹐以化尙蘭代之。師至﹐尙蘭開城迎納。學堯聞變趨赴﹐家眷先獲入海矣﹔遂降。施鳳率舟師詣焉。

耿王以都尉王進鎭泉州。

進﹐初爲閩將﹐有戰聲﹐綽號老虎﹔緣事解任。後叩閣復職﹐補京口標營。範承謨廉其能﹐題調入閩﹐病足﹔未幾﹐乃謁。值耿王變﹐擢爲都尉﹐以吳萬福眷屬結其歡心。時王進功入省﹐徵其兵出徵﹔兵將憚行﹐潛遣諸生吳公鴻賫書入海請師﹐克期登岸。及聞同安之變﹐耿王以王進有夙望﹐命鎭泉郡。

世藩至思明州。

敍海澄功﹕以趙得勝爲左提督﹑封興明伯﹔敍同安功﹕以張學堯爲左先鋒鎭﹑掛蕩虜將軍印﹐化尙藺爲仁武鎭﹑學堯中軍﹐鄭省英知思明州。

六月﹐平北將軍王進功子藩錫誘執泉州城守賴玉﹐率眾﹐王進逐之﹐以泉州來歸。

王進至泉郡﹐率僅千人﹐擅作威福﹔與城守賴玉相結納﹐用提標守備戴國用爲爪牙。密受耿王意﹐勒進功家眷入省﹐提標站隊伏甲﹐日夜相防﹔耿王復遣兵接應。將至矣﹐藩錫與楊靑等議曰﹕『吾父被畱在省﹐接兵又至﹔吾屬無噍類矣﹔盍不先發制人』。六月初一日﹐誘賴玉﹑戴國用﹑李尙文等入軍門﹐執之﹔炮響爲號﹐部署夾攻。王進意气自若﹐走登塗門樓﹐勢同困鼠﹐悉力以鬭﹔提標兵無統帥﹐相持竟日。至晚﹐進遙見船帆﹐恐海舶夾攻﹔夜闌﹐潰圍出﹐赴省﹐束軍整甲而還﹔惠安守將擊赴之。初三日﹐殺賴玉於市﹔百姓臠其屍殆盡。初四日﹐絞殺戴國用﹔惠安守將擊赴之。初三日﹐殺賴玉於市﹔百姓臠其屍殆盡。初四日﹐絞殺戴國用﹔泉民徳李尙文﹐爭爲請免﹐釋之。迎世子藩入泉。以藩錫爲指揮使﹐暫理提督軍務﹔弟三人皆爲指揮同知。道﹑府﹑廳﹑縣﹐照舊管事。

平和公黃芳度以漳州降﹐承制封爲徳化公。

黃梧𨿽死﹐其子芳度懼不能免﹔世藩遣諭之曰﹕『時際光復﹐事屬而父﹔果能傾附﹐當棄前愆』。芳度初任﹐恐眾以不附﹔乃殺漳州城守劉豹﹝豹﹐耿所署也﹞。降啟至﹐封徳化公﹐授前提督﹐漳屬錢賦聽其徵給﹔凡有啟請﹐靡不曲從。芳度終不自安﹐間道密表於淸。時漳邑皆附﹐獨漳浦爲劉炎所據。耿王聞同安之失﹐遣馮國銓來議和﹐不克事而還。及失泉州﹐又遣使來﹐將使泉州歸己也﹔以葉亨報之。

秋﹑七月﹐耿寧粵將軍劉進忠以潮州來降。

進忠降耿﹐遷沈公家至漳浦﹔值漳﹑泉之變﹐不能達福州。平南王遣兵圍潮﹐耿不能援﹐乃由海道獻款。世藩遣援剿後鎭金漢臣率舟師援之﹐以進忠爲右提督﹐封定虜伯。

九月﹐耿遣王進爭泉﹔以右武衛劉國軒督諸軍禦之。

王進自泉奔回﹐耿王令鎭興化﹔仍遣兵從上游入漳會劉炎﹐克期協攻泉州。進率兵至惠安屯營﹐肆行焚掠﹔遣劉國軒督諸軍禦之。

冬﹑十月﹐右武衛劉國軒敗王進於塗嶺。

進素輕南兵﹔泉州之役﹐以眾寡不敵爲辭。至是﹐請願收泉州自效﹔耿王益步騎二萬﹐鼓行至惠安﹐兵聲甚赫。劉國軒嚴陣待之﹐對壘逾旬﹔進退屯楓亭﹐列營二十餘里。劉國軒率輕騎覘之﹐猝遇於塗嶺﹔進戰﹐許耀少卻﹐國軒督諸軍分股轉戰。自辰至巳﹐兩軍殊死鬭。進師潰﹐國軒追至興化郭外﹐三日夜而還。

十一月﹐周遣禮曹員外周文驥來聘。

周王初起兵﹐遣使賫帛書﹐一入福州﹑一入臺灣會師﹔世藩遣監紀推官陳克歧﹑副將陳文鎭報之。周王復遣禮曹員外錢點通問﹔值世藩入泉州﹐與耿王爲敵國。錢點回報﹐周王又差文驥前來和解﹐大意以「同室操戈﹐貽笑敵國」爲辭。

以興明伯趙得勝﹑侍衛馮錫範督諸軍取漳浦﹐克之。

漳州𨿽降﹐劉炎在漳浦不奉令﹐密請援於耿王﹔遣兵會之﹐至平和﹐爲徳化公守將遊﹝邀﹖﹞擊﹔復遣其親軍都尉徐鴻弼統兵間道入漳浦﹐蓋欲連漳州之師﹑分泉州之勢。及塗嶺之捷﹐乃以錫範同得勝由海澄進取漳浦﹔徐鴻弼﹑劉炎會雲霄鎭劉成龍合師迎戰於羅山嶺。右虎衛何佑揮軍擊之﹐鴻弼等敗回漳浦﹔得勝等環陣攻圍﹐劉炎﹑徐鴻弼﹑劉成龍俱出降。

十二月﹐興明伯趙得勝援潮州﹐圍解。

劉進忠之被圍也﹐金漢臣一軍盡殲焉。時鄭﹑耿構兵﹐不能救援﹐城壞百餘丈﹔進忠極力守禦﹐中外隔絕半載。及漳浦降﹐得勝督諸軍赴潮﹐與廣東兵戰於黃岡﹔廣兵大潰﹐燒營而遁﹐潮圍始解。

耿王遣使來泉修好。

耿王聞徐鴻弼之敗﹐乃遣蒲日興修好。世藩遣使報之﹐曰﹕『果欲修和﹐當如約』。耿王遣董一奇﹐王世瑜來泉﹐議仍未合。

設官徵餉。

先是﹐以咨議參軍陳永華爲禦史總制﹐畱守東寧。分設六官﹐名曰協理﹕以洪磊協理吏官﹝磊﹐忠振伯洪旭之子也﹞﹑楊英協理戶官﹑鄭斌協理禮官﹑柯平協理刑官﹑楊賢協理工官﹐不設兵官﹔仍置六科都事﹑都吏掾辦之。武官具啟。設察言﹑承宣司出入﹔賓客司主晉接聘問。親軍曰侍衛﹐以馮錫範爲之﹔曰勇衛﹐總制畱守陳永華兼攝之﹔曰左右武衛﹐以薛進思﹑劉國軒爲之﹔曰左右虎衛﹐以何佑﹑許耀爲之﹔曰五軍﹐以施福爲之﹔曰鑾儀衛﹐以艾禎祥爲之。又有五援剿折衝﹑五衝鋒﹑五常﹑五行﹑五兵﹑左右先鋒﹑前鋒﹑後勁﹑中權﹑五戎旗﹑二十八宿營制﹐聽五提督調遣。凡文武事宜﹐皆贊畫參軍陳繩武﹑侍衛馮錫範主之。方師之東﹝﹖﹞也﹐兵餉取給於東寧﹔及克漳﹑泉﹐兵將日多﹐轉運不繼﹐乃以徵各餉。以六官督比紳士富民﹐以鄭省英爲宣慰使﹐總理各郡錢糧﹔淸昌密道吳愼爲屯田道﹐淸查屯田寺租。各縣令多以六科都事爲之﹐皆從臺灣隨來者。百姓追丁錢﹐年十六歲以上﹑六十以下每月納銀五分﹐名曰「毛丁」。船計丈尺納貨﹐名曰「梁頭」。督以上﹑六十以下每月納銀五分﹐名曰「毛丁」。船計丈尺納貨﹐名曰「梁頭」。督造官采船料。監司分管鹽場﹐以陳廷章爲泉州鹽政﹐馮錫珪爲漳州鹽政﹑李景爲潮州鹽政﹑鄭聄英爲惠州鹽政﹔每石鹽價二錢﹐徵餉四錢。餉司科雜稅﹐以給兵食。

乙卯﹑永曆二十九年

乙卯﹑永曆二十九年春﹑正月﹐耿王遣使張文韜來泉州賀年﹑議和﹝卽康熙十四年﹞。

耿王以董一奇﹑王世瑜議和未成﹐再遣張文韜來議﹐送船五隻踐約﹔許之﹐遣禮官鄭斌報使﹐立條約﹕楓亭爲界。自是﹐鄭﹑耿交好。

二月﹐誅永春民呂華。

華﹐恃馬跳峯地險﹐不服徵索﹔凡避科派者皆依之。去冬十二月﹐遣中提督中鎭盧仁﹑右鎭張漢相討之﹐不克﹔乃遣左武衛薛進思圍之﹐三閱月不下﹐寨中亦困乏。永春知縣鄭時英遣人招諭﹐許以不死﹔華不已﹐出降。釘華及其弟呂十五﹑十六﹐沒其家屬並其族﹐一解�往淡水充軍﹐死之。

淸續順公沈瑞以饒平降。

瑞叔母爲平南王女﹐降耿時遷至漳浦﹐瑞尙畱詔安﹔廣兵圍潮﹐瑞趨饒平。及潮州圍解﹐劉進忠帥師攻之﹐不克﹔廣兵來援﹐何佑督兵遇於百子橋﹐與戰﹐廣兵敗回。瑞出降﹐攺封懷安侯。

三月﹐竄洪承疇侄士昌﹑天恩等及楊明瑯於臺灣。

淸祀洪承疇於學宮。至是﹐毀其祠﹔流其胞侄士昌﹑天恩﹑士倫及家屬於瑯■﹝王喬﹞。責楊明瑯甲申之變過梓宮不下馬﹐並其家俱流之。後皆死於東寧。

五月﹐世藩自泉帥師次海澄。

黃芳度𨿽受封﹐其志未嘗忘淸。饒平之捷﹐劉進忠啟請南徵﹐許之﹔初六日﹐自泉入海澄﹐實圍漳州。芳度遣中軍朱武啟朝﹐意覘軍容。駐澄兩旬﹐芳度不敢來見﹔復遣禮官鄭斌入漳慰諭﹕『或率兵﹝從﹞徵﹑或束身入覲』。芳度終不受命。其兄黃翼源爲同安水師總兵﹐因耿王徵兵﹐駐師關外﹔至是﹐芳度密調回漳﹐耿王移書召之﹐又以病辭。世藩始定攻城之計。

劉國軒大敗廣兵於鱟母山。

國軒自塗嶺之捷後﹐率兵入潮﹐同進忠規取屬縣之未附者。安達公尙之信銳气守禦﹐相持日久﹐糧乏兵病﹐密議退潮扼守﹔之信揮步騎來追﹐國軒同左虎衛何佑等設伏以待。時吏官洪磊爲廣東宣慰使﹐懸貲賞勇﹔之信兵至鱟母山迎戰﹐伏兵起﹐廣兵大敗而遁。是役也﹐僅以疲卒數千破敵數萬﹐從來以少擊眾未有若斯之捷者。

自是﹐國軒﹑何佑名振粵東。

六月﹐黃芳度據守漳州歸淸。

世藩自海澄帥師移駐萬松關﹐芳度剃髮據守﹔遣其兄黃芳泰入廣請援﹑賴升守平和縣。世藩進攻漳州不克﹐援剿後鎭萬宏登云梯﹐中炮死﹔調何佑由潮州先攻平和縣﹐賴升降﹐屬縣悉平。

番舶互市。

先是﹐中左所爲諸洋利藪﹔破島後﹐夷舶不至。甲寅復島﹐諸番如英圭黎﹑萬丹﹑暹羅﹑安南等國貢方物互市﹔島上人煙市井﹐輻輳如舊矣。

冬﹑十月﹐海澄公標吳淑以漳州降﹐芳度投井死。

自六月圍漳州﹐芳度悉力拒守﹔數攻不利﹐乃築長垣困之。十月初六日﹐吳淑開城出降﹔芳度踉蹌投開元寺井死。獲其將黃翼﹑蔡龍﹑朱武﹑張濟﹑戴麟﹑陳驥﹑黃管等﹐殺之﹔沒其家﹐剖棺碎黃梧屍﹐並碎芳度身首﹐皆沈於海。時芳度兄芳泰往廣求援﹐會其兄芳世由汀入援﹐亦以是日破永定縣﹔聞漳城降﹐乃大掠永定而遁。吳淑初自海上投淸﹐卽隸黃梧標下﹐梧善待之﹔將死﹐呼淑托曰﹕『吾兒年少﹐君可善全之』。及﹝原文乃﹞圍城日久﹐淑謂弟潛曰﹕『公𨿽待我厚﹐顧負先王罪重。今世藩恩待有加﹐反圖逆命﹐大不道﹔吾豈可私恩廢公義也』。遂決計約降﹔以爲平虜將軍﹑後提督﹐潛爲戎旗二鎭。時有議廢黃梧祖墳者﹔世藩曰﹕『罪止其身﹐與其先死者何與』﹖竟不計。後淸贈芳度忠勇王。

取回日本銀。

故戶官鄭泰及其弟鳴駿所寄也。泰先事平國公﹐隆武立﹐授左都督﹐加宮傅銜。先王舉兵﹐以爲居守戶官。有心計﹐善理財﹐十數年間白手營貲千餘萬﹔別寄日本四十餘萬﹐以備不虞。癸卯之變﹐泰自盡﹐世藩遣人日本取其所寄之銀曰﹕『先王軍貲悉屬戶官掌握﹐今泰已死﹐凡寄頓皆公帑』。鄭鳴駿時已歸淸﹐亦遣人爭之曰﹕『歷年所寄者﹐吾兄弟血貲』。番通事居奇曰﹕『兩家爭競﹐未知孰是』﹖皆不聽載回。及世藩入漳﹑泉﹐遣龔淳往取﹝淳﹐原戶官委寄之人也﹞﹔通事利其所有﹐僅以二十六萬回﹐餘皆混行開銷。啟請其子爲禮官掾辦﹐許之。

丙辰﹑永曆卅年

丙辰﹑永曆卅年春﹑正月﹐世藩移駐漳州﹝卽康熙十五年﹞。

漳州旣平﹐世藩移駐黃梧花亭﹔以右虎衛許耀﹐前衝鋒鎭洪羽等率師會在潮諸軍﹐分取廣東諸郡。

二月﹐取惠州﹐淸總兵苗之秀﹑張國勛各率所部降﹔安達公尙之信挾其父平南王尙可喜降周。

平南王昏病日甚﹐會周師克肇慶﹑韶州等府﹐廣州人人自危。乙卯除夕﹐淸駐潮諸軍聞音燒營遁回﹐劉國軒﹑進忠﹑何佑等分南北路而進。碣石鎭苗之秀時軍程鄕﹐其妻在汛﹐遣人迎師﹐仍馳令之秀納款﹔世藩以爲滅虜將軍﹐仍鎭碣石。國軒等水陸並進﹐圍惠州﹐分兵攻博羅﹐不利﹔旋下長樂﹑新安﹑龍門等縣。之信勢蹙﹐遂降周﹔周封之信爲輔徳公﹐下令退讓惠州。之信檄提督嚴明撤守惠兵回廣﹐遣使通好﹐饋弓馬幣帛﹔乃以劉國軒鎭惠州。時東莞守將張國勛亦降﹔以爲徵虜將軍﹑後勁鎭。自是﹐與周分界而守。

以中書舍人許明廷督漳﹑泉學政。

泉﹑漳武生考授將材隨軍﹐時有言「考武不考文」者﹔乃命明廷督泉﹑漳學政﹐考較生童。

五月﹐後提督吳淑襲汀州﹐克之。

劉應麟爲淸汀郡副將﹐耿王署爲汀鎭。至是﹐耿王欲令出關﹐遂密獻款﹔時鄭﹑耿和好﹐未便起釁﹐乃遣吳淑督兵馳書報耿王曰﹕『將出江右﹐假道汀州』。耿王遣兵防圍﹐應麟懼其圖己也﹐率所部出掠瑞金﹑石城﹐下之。吳淑至汀郡﹐城中有備﹔應麟回汀﹐與淑議曰﹕『今不取﹐恐爲後患』﹗勒兵晨攻﹐一鼓而下。封應麟爲奉明伯﹑前提督﹐鎭汀州﹔屬邑皆下之。

秋﹑七月﹐﹝調﹞劉進忠出師﹔進忠自回潮州。

進忠以得汀州爲失計﹐及調出師﹐每以糧餉﹑器仗未備爲辭。至興寧﹐知將與耿爲難也﹐又與諸將不協﹐流言日起﹔進忠不自安﹐稱病引兵回潮﹐陰以爲自安之計。

九月﹐耿王歸淸﹔右虎衛許耀入興化府。

初﹐耿王修好﹐實欲以全力出圖江﹑浙。至是﹐師老無功﹐勢已將潰﹔復聞汀郡已破﹐出徵兵將益憂內顧﹐遂密謀歸淸﹔詐作耿王投誠獻關﹐引康親王率兵入。耿王聞變﹐知爲王進等所謀﹐乃將王進並蕭震﹑範承謨等皆絞殺之﹔謀由舟奔海﹐耿王聞變﹐知爲王進等所謀﹐乃將王進並蕭震﹑範承謨等皆絞殺之﹔謀由舟奔海﹐爲徐文耀等所脇﹐不得出﹔延﹑建失守﹐聲勢已逼。九月十九日﹐不得已剃髮待罪﹐迎康親王入省。興化守將馬成龍以城來降﹐遣許耀﹝自﹞泉州出赴之﹔以馬成龍爲援剿左都督﹐封殄虜伯。

耿王遣平北將軍王進功回泉州。

進功被畱在省﹐耿王聘其次男爲婿。及漳州平﹐王進功妻子哀請世藩修書耿王﹐取回進功。耿王欲令次男至省遣回﹐世藩欲進功先回﹐然後令次子至省﹔三往不聽。至是﹐命進功來漳取救兵﹐臨行密囑曰﹕『吾忍死以待』。世藩承制封進功爲匡明伯﹑中提督。

冬﹑十月﹐許耀至烏龍﹝江﹞與淸兵戰﹐敗績。

耀旣入興化﹐奉令督調諸軍進取福州﹐駐師烏龍江。狃於塗嶺之捷﹐有驕色﹔諸將不服統馭﹐縱兵劫掠﹐失遠近人心﹔飲酒嬉戲﹐無將帥體。淸兵渡江﹐有議半渡擊之者﹔耀不聽。旣濟﹐倉皇出戰﹐前鋒殊死鬭﹔旣不能分兵救援﹐及少卻﹐又不能殿後﹐舉軍先遁﹐委棄輜重﹑器械不可勝計。乃遣趙得勝﹑何佑代之﹔仍勩其罪﹐使將兵自效。

奇兵鎭黃應督水軍蕭琛﹑蕭武等敗耿舟師於定海。

時耿王以歸淸﹐撤浙江兵回閩。魯養性等自溫州航海﹐將無戰志﹐朱天貴以舟師來降﹔餘船且戰且卻﹐逃入福州。黃應等擊之﹐獲巨艦數十號。

十一月﹐吳淑入邵武府。

邵守將彭某﹐耿王所署將軍也。聞耿王歸淸﹐獻款於淑﹔時淑駐汀﹐疾師赴之﹐入邵武。

十二月﹐吳淑敗績﹐棄邵武。

淸兵將復邵武﹐淑自督兵禦之﹔時天寒﹐諸軍涉溪拒戰﹐凍不能支﹐敗績。遂棄邵武﹐退駐汀州。

左武衛薛進思棄汀州。

初﹐吳淑以汀屬閩﹑贛要地﹐請重師鎭壓﹔乃以進思守之。至是﹐淸兵復邵武﹐至建寧縣﹐距汀數程﹔進思聞之﹐倉皇失措。入與劉應鱗相議﹐時應麟願傾家貲守禦﹔進思猜忌不從﹐遂棄城遁。應麟不得已﹐奔潮州依劉進忠﹔憤而病﹐至正月死。

周輔徳公尙之信遣使報訃﹐並請其妹回粵﹔許之。

平南王尙可喜九月病亡﹐之信遣使報訃﹐並請其妹奔喪﹝妹卽懷安侯沈瑞叔母﹐時至廈門﹞﹔許其回粵﹐仍遣使弔喪。周晉之信爲輔徳親王。

丁巳﹑永曆卅一年

丁巳﹑永曆卅一年春﹑正月﹐淸兵入興化﹐何佑等棄城奔泉州﹔趙得勝死之﹝卽康熙十六年﹞。

烏龍江﹑汀州之敗﹐軍心不可收拾﹔何佑又與得勝不睦﹐南北相疑。得勝出戰﹐佑擁兵坐視﹔得勝力戰﹐死之。佑等奔回泉州。

二月﹐淸兵入泉州﹔世藩自漳回島。

化興旣失﹐兵心渙散。守泉州中衝鎭林定無備﹔初九黎明﹐淸兵攻城﹐一鼓而下﹔參宿營謝貴﹑中衝標將林孟死之。世藩在漳聞泉州陷﹐倉皇登舟﹔至海澄﹐棄而不守﹐遂入島。時人心風鶴﹐角宿營吳桂斂兵守思明﹐眾賴以安。乃調水軍防衛﹐陸續遣諸將家眷回臺灣﹔繼而餘眾稍集﹐分地守汛。月餘﹐始定固守之計。

賞逃回諸將。

奔潰之時﹐諸將或棄軍而回﹑或不得已投誠復回者﹐各賞銀一﹑二百兩﹔死事者﹐賻銀五十兩。泉州失﹐林定逃於民間﹐傳爲已死﹔半月後﹐剃髮爲僧﹐將出城﹐爲司鑰者所物色﹐縱之逃﹐晝伏夜行﹐間道至島。世藩見之﹐泣下﹔定在泉與民相安﹐故得免於難。

祭故興明伯趙得勝。

得勝督師興化﹐諸將以北人疑之﹔及戰敗﹐或勸逃生﹐不從﹐力戰而死。報至﹐世藩設祭﹐親臨哭之﹔後購回其首﹐殮焉。

收薛進思﹐誅之﹔釋許耀﹐旋病死。

討﹝﹖﹞汀州之失也﹐與許耀同系﹔諸將力請圖功贖罪﹐不許。數進思不戰而逃之罪浮於許耀﹐斬之﹔捆責許耀。耀先病痢﹐不數日亦死。並飭何佑﹑吳淑﹐以其有戰功﹐令戴罪自效。斷曰﹕自甲寅渡海而西﹐奄有泉﹑漳﹑惠﹑潮四郡﹐連和周﹑耿﹐聲勢豈不赫哉﹗及襲汀州﹐兵端一起﹐北騎隨至。許耀挫衄於峽江﹐吳淑繼敗於邵武﹐趙得勝戰死興化﹐何佑棄城遁回﹔土崩瓦解﹐莫可如何﹗薛進思親信宿將﹐專制汀郡﹐興﹑泉﹑漳三府勢猶可爲﹕曾未一矢相加﹐踉蹌逃遁﹐眾心一動﹐棄興﹑泉﹑漳如敝屣﹐伊誰之咎﹖按其失律﹐薛進思實爲罪魁。使早明許耀之罰﹐進思未必敢棄汀州﹔速正進思之典﹐何佑未必敢棄興化。入島處分﹐錯哉﹗至許耀之罪﹐不死法而死病﹐幸有天刑﹐人猶以爲幸。

移北將家眷入臺灣﹔劉炎以舟下碣石衛。

諸郡旣失﹐令懷安侯沈瑞﹑中提督王進功﹑左提督趙得勝﹑驍騎將軍張學堯﹑前衝鋒鎭劉炎家眷往臺灣﹐王進功等先行。劉炎以老母病﹐不堪風濤﹐遲疑﹔後舟至海外﹐勒兵劫船﹐乘風下碣石衛﹐依苗之秀。世藩遣追不及﹐劉炎在潮與劉進忠歸淸。

三月﹐分水陸汛守。

諸將退集思明﹐軍資不給﹔乃分汛措餉﹑召募。以前虎衛林升駐東石﹐晉南地方隸之﹔水師四營陳升﹑五營蔡衝琱﹑七營石至﹑八營陳勝分布蚶江﹐祥芝﹑崇武﹑獺窟﹑晉南﹑惠沿海悉隸之﹔一營蕭武守興化﹐水師五營章元勛分﹝布﹞海壇﹐先陰﹑福淸﹑長樂沿海悉隸之﹔樓船中鎭蕭琛駐定海一帶﹐危宿營陳起萬駐福寧一帶﹐總制後協林日慧及吳調綱分轄福安﹑寧徳等處地方﹔此北汛之棋布也。援剿後鎭陳起明駐同安港■﹝氵丙﹞州﹐後提督吳淑駐思明﹐大石﹑潮﹑同安地方悉隸之﹔揚威前鎭陳昌﹑左鎭陳福分駐漳港﹐海澄等處地方悉隸之﹔戎旗一鎭林應分﹝屯﹞連江井尾﹐凡漳浦沿海悉隸之﹔奇兵鎭黃應﹑英兵鎭李隆﹑殿兵鎭林奕﹑房宿營楊興分屯銅山﹐南澳﹑詔安﹑潮陽﹑揭陽地方悉隸之﹔﹝此﹞南汛之碁布也。其餘各將屯潮州﹑惠州﹐遙爲聲援。自布置後﹐人始有固志。

淸康親王遣僉事朱麟﹑臧慶祚賫書入思明。

大意以「知天識時」爲詞﹔世藩發禮都事林桂款待。復書有「春秋華夏」之語。

三月﹐朱寅入泉州﹔不克。

寅原姓蔡﹐漳浦人﹐業巫﹔以左道惑人﹐頗有占驗﹐人咸信之。詭言崇禎三太子收拾余將﹐克期襲泉州。三月十九夜﹐率二百餘人潛至城下﹐魚貫緣垣堞而入﹔鳴鼓揚旗﹐至開元寺前﹐守泉兵甲昏夜出不意﹐以爲海師復至﹐多驚竄﹔行過西街肅淸門樓﹐值雙門前大炮發﹐遂驚回。比曉﹐覘其無後繼也﹐開城逐之﹔眾寡不敵﹐按兵徐退﹐無一死者。自是﹐人益以爲神﹐咸奉爲眞三太子﹔附者日眾﹐屢戰皆捷﹐蔓延漳﹑泉屬縣﹔頭裹白布爲號﹐人稱爲「白頭賊」﹐聲勢甚壯。但烏合之眾﹐又無巢穴﹐術有時而窮。後歸世藩﹐封蕩虜將軍﹐攺名蔡明義﹔年餘病死。其黨猶以爲尸解﹑將轉世云。

夏﹑六月﹐劉進忠以潮州歸淸。

進忠性悍﹐素叵測。乙卯破漳郡﹐入覲回﹐意其﹝甚﹖﹞奢﹐難厭﹐凡有啟﹐輒爲其請﹔進忠積不能平。各郡失守﹐擁兵觀望。遣戶官至潮督餉﹐不應﹔遣舟買運﹐又遏糴。更置府﹑縣官﹐獻款於周。至是﹐淸以徵逆將軍劉炎同調入京﹐遷其家於江南。

劉國軒自惠州引回。

國軒﹐汀州人也﹐初爲漳州千總。甲午年獻漳州﹐累遷至右武衛將軍。入潮﹐屢有戰功﹔鎭守惠州﹐粵人畏之。諸郡失守﹐劉進忠據潮州﹐尙氏眈視廣州﹐國率一軍攝乎潮﹑廣之間﹐布置安閒。時尙氏猶奉周朔﹐國軒權宜用周號令﹐冀尙氏之相安也。末﹐尙之信﹑劉進忠相繼歸淸﹐聲問間絕﹔世藩遣舟迎之回師﹐國軒乃軒所部航海而歸。

冬﹑十月﹐後提督吳淑取天成寨。

天成寨﹐水而險﹐從無被兵﹐漳屬富厚者恃爲巢窟﹔吳淑乘間取之。泉﹑漳援兵至﹐吳淑孤立難守﹐平其寨而退。

十二月﹐泉州知府張仲舉﹑興化知府卞永譽議息兵安民。

初﹐慕天顏之入臺灣也﹐議照朝鮮例﹐稱臣納貢﹔不成。至康親王遣興﹑泉二府加卿銜同泉紳黃志美﹐監生吳公鴻再申前議﹐且以息兵安民爲辭。世藩刑官與議曰﹕『安民必先息兵﹐息兵必先裕餉﹔果能裕餉﹐兵可息而民自安矣』﹔二知府回省﹐康親王以其無定局也﹐又無報使﹐責其辱命。

戊午﹑永曆卅二年

戊午﹑永曆卅二年春﹑正月﹐淸提標侵日湖﹝卽康熙十七年﹞。

退師之後﹐分據全海﹔上自浙江﹐下至雷﹑瓊﹐沿海邊各有分汛。日湖濱海﹐爲水師四營陳升餉地﹔淸提督遣兵巡界﹐陳升率所部擊之﹐大爲所敗。提標兵乘勝侵東石等處。

二月﹐劉國軒督兵克江東橋等處﹔擢國軒爲中提督﹐以吳淑副之。

自七郡已失也﹐頓兵海上。淸總督郎廷相﹑海澄公黃芳世﹑副都統胡兔按兵漳郡﹐黃藍鎭海澄﹐分防玉州﹑三叉河﹑福滸﹑石碼等處。初十日﹐國軒督軍至海澄。十一日﹐攻玉州﹐守將劉宗拜降﹔徇三叉河﹑福滸﹐皆下。十八日﹐進取江東橋﹔時潮海風利﹐揚帆而入﹐先焚斷橋梁﹔陸兵繼至﹐守將王重祿﹑呂韜等奔潰。漳﹑泉援兵適至﹐國軒分兵擊敗之。是日﹐三戰三捷﹐軍聲大振。廿三夜﹐取石碼﹐獲守將劉符﹑守備楊朝家﹐遂軍祖山頭﹐逼海澄。滿州副都統孟安等自潮來援﹐國軒退屯石碼﹐浚濠築垣拒守﹔分兵屯漳州郭外。是役也﹐國軒殺其領兵蘇爵﹐諸將股栗﹔又能身先士卒鼓勇﹐又被傷者出己資賞之﹔故眾心悅服﹐所向皆捷。

三月﹐周王稱皇帝。

周王在衡州﹐以初三日卽位稱帝﹐攺元昭武。

戰於赤嶺。

自江東橋之斷也﹐漳﹑泉隔絕。淸提督段應舉自泉州來﹐定海將軍喇哈達自省來﹐平南將軍賴塔自潮州來﹐先後率兵應援。國軒倏水﹑倏陸﹐滿﹑漢疲於奔命。初二日﹐國軒列隊郡東赤嶺﹐淸兵背城迎戰。前虎衛林升一軍嚴整﹐漳兵不敢侵軼﹔互有勝負﹐殺傷相當。明蔡明義駐札天寶﹐以牽漳兵之勢﹔初一日﹐爲淸海澄公黃芳世所敗﹐遁入長泰。

劉國軒敗黃芳世於彎腰樹。

國軒兵勢日盛﹐樹柵雙橋一帶﹐去漳數里。滿﹑漢將會議﹐黃芳世督一股札水頭山彎腰樹﹑一股札鎭門﹐安炮以絕來往。國軒偵知﹐十一日黎明焚營撤兵﹔漳兵意其遁也﹐少頃﹐舉帆直抵水頭﹐陟嶺鏖戰。黃芳世素不知兵﹐又以天寶破「白頭」驟勝而驕﹐與滿將不相下﹐一戰而潰﹔奔回漳州﹐月餘病死。

國軒復敗淸提督段應舉於祖山頭。

應舉列營祖山頭防禦海澄﹐糧餉取給漳郡﹔自水頭之敗﹐漳州餉道阻絕。十八日未時﹐國軒輕兵出躧是地﹔應舉意將攻城﹐已揮兵迎戰﹔何佑少卻﹐江勝﹑吳淑等繞出祖山之背﹐滿﹑漢兵將望見﹐棄輜重﹐自相踐踏﹐奔入海澄。國軒等追至城下﹐會日暮收兵。是役也﹐陳起明﹑盧仁﹑沈誠出軍稍後國軒﹑啟泰退縮﹐削起明等職﹐戴罪立效。國軒據祖山頭﹐以逼海澄。

昂宿營張雄取平和山中召募﹐漳守將出兵遏之﹔相持逾月。

及克江東橋﹐調何佑回軍﹔漳兵亦掣回守禦。牛宿營曾偉﹑昂宿營張雄等乘間取平和﹐守將﹑知縣棄城遁。時黃瑞鑣亦在山﹐糾集兵旅入漳﹐俱出援海澄﹐未暇往爭。

夏﹑四月﹐圍海澄。

海澄負海枕山﹐城小而堅﹐爲漳州門戶﹔原設水師提督坐鎭。丁已秋﹐以總兵黃藍守之﹔及國軒入澄港﹐復遣南將馬虎協防。祖山之敗﹐於﹝﹖﹞段應舉等俱逃入海澄﹔國軒以城險難攻﹐畱一路欲聽其出。段應舉等恐喪師失地獲罪﹐又以重兵在漳﹐咫尺不難救援﹐誓眾死守﹔國軒嚴兵圍之。時淸�議罷督﹑撫﹑提官﹐徵郎廷相單騎入京﹐以布政使姚啟聖代之﹝啟聖﹐浙江紹興人﹐入旗發解﹐原任廣東香山知縣﹐緣事革職﹔甲寅之變﹐捐貲募兵起﹐復升道﹑轉布政﹐遂授總督﹞﹔又勒巡撫楊熙致仕﹐以按察使吳興祚代之﹝興祚﹐亦紹興人﹐原漳南道吳執中之子﹔由無錫縣知縣隨徵升按察使﹐不一年擢巡撫﹞﹔二人皆僅事﹝﹖﹞也。又調江南提督楊捷代段應舉﹐以楊捷先任漳浦鎭也。至海澄圍急﹐援兵四集﹐屯筆架山﹔國軒據祖山頭﹐重塹復壘﹐斷其出入﹔前後四旁﹐皆浚渠與海潮相匯。淸屢驅援兵﹐皆損折而還。

五月﹐後提督吳淑進屯燈火寨。

時滿﹑漢兵數萬集筆架山﹐援海澄﹐鼙鼓震天。國軒議曰﹕『筆架南小寨懸崖﹐狀如掛燈﹐俗呼爲「燈火」﹔寨下大溪順流可通海澄﹐若不扼守﹐恐有援路。但咫尺滿營﹐誰敢當是』﹖吳淑曰﹕『吾請據之』。夤夜率兵進寨﹐平明寨柵已備﹐淸兵望之蟻集。初十日酉時﹐滿營發炮攻寨﹐聲響不絕﹔至夜﹐淑督軍士穴地藏身﹐達旦﹐無死傷者。急馳報國軒曰﹕『乘夜發炮﹐意不在寨﹔宜別防之』。信甫至﹐萬馬已抵祖山嶽嶺﹐破林彪﹑張鳳二營﹔張鳳戰死﹐進逼林升營。適國軒援兵至﹐滿騎多塡塹死者﹐乃退﹔海澄遂不可救援矣。

六月﹐破海澄﹔段應舉﹑穆伯希佛自盡死。

海澄之被困者﹐滿甲二千﹑馬八千餘匹﹑提督公標及各鎭標各城守合澄鎭兵計二萬餘人。澄邑原無蓄積﹐兵多食盡﹔羅雀鼠﹑殺牛馬﹐繼以食人﹐屍骸枕藉。圍八十三日﹐眾力不支﹔國軒進攻﹐克之﹐時初十日也。提督段應舉﹑穆伯希佛自盡焚死﹐殮而歸之﹔黃藍不知所終﹐獲孟安﹑馬虎等滿﹑漢官三十餘員﹐兵將無一遺者。所獲諸將﹐釋之﹐授銜給俸﹔滿兵千餘﹐遷至東寧。黃藍原充漳州府門子﹐後入公府﹔世藩圍漳州時﹐黃芳度遣藍賫密本赴京﹔後芳度死事﹐康熙以其有奔走勞﹐特授總兵。乙卯入漳﹐獲藍妻女﹐仁武鎭葉明啟請藍妻及二女養於內。丁巳﹐黃藍任海澄鎭﹐世藩欲釣置之﹐乃取藍妻女羈侍衛署中﹔侍衛左右人竊妻女渡海送歸藍。及海澄破﹐獲其妾﹐妻自縊死﹔以一妾配副都統孟安﹑一妾配誇蘭大魏赫。未七日﹐魏赫謀逃﹐爲兵馬王盛所首﹐溺死之﹔以此妾配賞王盛。二女長者配田香五﹐與孟安﹑魏赫等同獲於海澄也。藍在海澄﹐人以其女在海﹐疑之﹔及破﹐蹤迹無實﹐猶以爲僞死遁於海也。

劉國軒克長泰﹐淸雅大裏棄同安﹐國軒遂圍泉州。

海澄之破也﹐閩省震動。援澄之師退守漳郡﹐國軒議乘虛搗泉州﹔吳淑分兵攻長泰﹐下之﹐國軒督諸軍取同安。時副都統雅大裏自浙江調援海澄﹐至同安﹐聞海澄破﹐國軒將至﹔十八夜棄縣﹐全軍入泉州。國軒引兵圍泉州﹐水陸並驅﹔遣江勝等攻南安﹐克之﹐殺守將﹑知縣。浙江提督石調聲至惠安﹐亦棄縣奔興化。於是﹐永春﹑安溪﹑徳化相繼棄遁。閱月﹐運炮攻擊﹐城壞百餘丈﹔進取之﹐下。國軒兵將損傷不計其數﹐眾心因之而沮。至八月二十四日﹐相繼而走﹐竟不能克。

籍鄕兵。

檄府﹑縣團練鄕兵自相守禦。至是﹐泉屬六縣俱下﹐卽遣官分籍鄕總練哨並眷口﹐仍調同安﹐丁充伍﹐眷屬一同移過思明。安土重遷﹐有赴海死者﹔時國軒以此舉失民心﹐請停之﹐不聽。及解圍退師﹐始罷。其先搬到者﹐仍著眷口過臺灣﹔身畱在伍﹐多棄眷歸淸。按籍鄕兵之議﹐因鑑丁巳年各郡失守﹐提﹑衛﹑鎭﹑營轄兵盈千百數潰散﹐無一相隨﹐咸謂若屬多亡賴﹑遊手無眷口﹐故流獘至此﹔今籍鄕兵搬其眷口安插臺灣﹐使之系念內顧﹐緩急可以爲用﹐又存寓兵於農之意。熟籌已久﹐故銳意行之。

劉國軒﹑吳淑等啟陳時政。

自攻海澄﹑圍泉州﹐水陸軍需公帑不繼﹐取給民間。國軒﹑吳淑同具啟﹐略曰﹕『奉令進取﹐權宜就地措餉。令官之催科﹐有內差﹑督糧餉司﹑宣慰﹑府縣﹐又有總督﹑衛鎭﹑義將。民之供應者﹐有大餉﹑大米﹑雜餉﹑月米﹐有棕麻﹑槳櫓﹑油﹑釘﹑炭﹑鐵﹑鵝毛﹑艸粟等項﹔最慘者﹐又有水稍﹑毛丁﹑鄕兵。民力已竭﹐科斂無度﹗請定畫一之法﹐以收民心﹑以蘇民困』。宣慰使鄭省英亦以民夫煩苦﹐營房重難﹐請酌緩急調爲言。時陳廷章新守泉州﹐啟陳時獘﹕『一曰畫一政令﹑二曰停籍鄕兵﹑三曰禁飭召募﹑四曰請攺餉司』﹔皆切中時獘。𨿽許察核舉行﹐然已不可問矣。

敍功升賞有差。

匯敍勛次﹔略曰﹕『春仲起兵進取﹐二月十一日﹐克玉州﹑三叉河﹑福滸﹔十八日﹐奪斷江東橋﹔二十四日﹐入石碼﹔三月初二﹐戰赤嶺﹔十一日﹐水頭之捷﹔十八日﹐追逐祖山頭﹔四月十六日﹐新度南閘擊退援騎﹔五月初五日﹐取普玄木柵﹔十一日﹐扼守祖山﹐截筆架山大隊援兵﹔六月初十日﹐破海澄。或戮力�﹝行﹞間﹑或著績守禦﹐水陸諸將咸有功次﹔皆﹝正﹞副總督調度有方﹐至能以少擊眾。恢復海澄﹐滿﹑漢兵將步騎無一遺者﹐厥勞尢懋。其以中提督劉國軒爲武平伯徵北將軍海澄﹐滿﹑漢兵將步騎無一遺者﹐厥勞尢懋。其以中提督劉國軒爲武平伯徵北將軍﹑後提督吳淑爲平虜伯﹝平北﹞將軍﹔以左虎衛何佑爲左武衛﹑前虎衛林升爲右武衛﹑後提督吳淑爲平虜伯﹝平北﹞將軍﹔以左虎衛何佑爲左武衛﹑前虎衛林升爲右武衛﹑右虎衛江勝爲左虎衛﹐俱授左都督﹔余鎭﹑營各加級有差。

八月﹐周主殂於衡州﹐孫世璠立﹐攺元洪化。

周主據湖南﹑川﹑陜﹐與淸相持五年。至是﹐殂﹔孫尙幼。侄應奇守嶽州﹐驕恣致敗﹐事不可爲矣。

劉國軒自泉州引還。

泉州攻圍兩月不下﹐漳兵克復平和﹐黃瑞鑣以三百餘眾守漳平﹔漳兵屢攻﹐不克。七月﹐淸將軍喇哈達師次漳平﹐瑞鑣無援﹐出降。喇哈達間道安溪出援泉州﹐湖頭鄕紳李光地練鄕壯自守禦向導﹐巡撫吳興祚從仙遊復永春﹐揚捷自興化下惠安﹐林賢﹑黃鎬﹑陳子威等以舟師出閩安鎭﹐克期救泉州。國軒水陸布禦﹐恐兵分力薄﹐乃退師。由是﹐長泰各縣皆棄遁。

樓船中鎭蕭琛戰敗﹐失定海﹔五鎭章元勛死之﹐誅蕭琛。

泉州圍急﹐福州以林賢﹑黃鎬﹑陳子威等督師出閩安鎭﹐遙爲聲援。蕭琛守定海﹐所屬汛地聽其措餉﹔船隻﹑器械不先期整備﹐臨時遇敵﹐一戰而潰。時琛爲總督﹐議以舟寡且小﹐難以克敵﹐欲據上流牽制之﹔元勛欲先發制人﹐率所部十舟進戰。福州船大而堅﹐元勛眾寡不敵﹐阻風逐流﹐一軍盡沒﹔元勛身創甚﹐吳兆网獲入福州﹐殺之。蕭琛退泊海山。世藩調回﹐斬以徇﹔以援剿左鎭陳諒﹑後鎭陳起明督朱天貴等水軍禦之。是後諸將掠連江屬寨男婦﹐在船候贖﹔故未戰﹐奔回。乃飭所掠男婦﹐釋之寧家。

九月﹐劉國軒﹝由﹞漳州溪西敗回。

自泉州退師﹐墮同安城﹐遂進兵溪西﹔滿﹑漢迎戰盡銳﹐前鋒擊卻之。午後﹐步卒饑乏﹐鐵騎橫衝﹐首尾不相顧﹐奔潰抽回﹐遂棄長泰﹔出江東﹐扼守三叉河﹑玉州﹑水頭﹑鎭門。滿﹑漢軍壘相望﹐督造江東橋。

冬﹑十月﹐議和。

漳﹑泉屬縣皆棄﹐獨守海澄。淸督﹑撫以海澄未下﹐難復命﹔欲並力進取﹐又難猝攻。乃使漳進士張雄賫公書議和﹔略云﹕『昔令先王震﹝動﹞天南﹐亦不忍父老怨嗟﹐靜處臺灣﹔今貴藩誠能體會先志﹐念井裏瘡痍﹐翻然解甲息兵﹐天和人順﹐榮華世世。數月來徒勞士卒﹐塗炭生靈﹐亦何益於貴藩哉﹖卽從貴藩下游者﹐恐今昔人心不同﹐事變難測﹐能不顧念及此。近悉貴藩大有測隱桑梓之念﹐故修章布悃﹐惟望息心畢論﹐並遣蘧使偕臨漳府』。書至﹐禮遣張雄而歸之﹔復書略云﹕『頃承明教﹐以生民爲念﹔不佞亦正以生靈塗炭﹐不忍坐視﹐故修矛捉甲﹐相與周旋﹐億萬生靈所深亮也。天心厭亂﹐殺運將回﹐苟可休息﹐罔不如命。禮應遣員奉教﹐但貴使之纜未解﹐而諸將之戈已揮。彼此差池﹐未及如命』。復遣泉紳黃志美賫書來議﹐終以必﹝原文不﹞得海澄﹐始可通﹔書略云﹕『持復音﹐知貴藩惓惓以桑梓爲念﹔近得傳君復張中書手函﹐復鰓鰓於息兵安民。苟能始終惻隱之心﹐敢不委婉承命。是在仁人君子折肝露膽﹐毋事煩文﹐永締於好』。復書略云﹕『事欲圖其可久﹐言當愼於厥初。所述臺意﹐責人難行之事﹐非安民之實心也。惟酌其可行而再裁教之』﹗議不能合。

十二月﹐淸再遷界。

初﹐淸遷山東﹑江﹑浙﹑閩﹑廣沿海人民內地﹐設兵防守。甲寅之變﹐閩省遷民悉還故土。丙辰冬﹐八閩歸淸﹐復議遷界﹔時康親王疏稱遷界累民﹐請罷之﹐已報「可」。後緣各鎭﹑營就內地取糧﹐於是淸督﹑撫﹑提﹑鎭仍請照順治十八年例遷界﹐從之。值破海澄﹑圍泉州﹐暫停﹔及泉州圍解﹐遂行遷界之令﹐民益不聊生矣。

己未﹑永曆卅三年

己未﹑永曆卅三年春﹑淸築沿邊界寨﹝卽康熙十八年﹞。

時𨿽設界﹐而沿邊汛守﹐內地徵輸如故。淸乃復再議防界﹕上自福寧﹐下及詔安﹐或三十里﹑二十里﹐量地險要﹐築寨安兵﹔仍築界墻﹐以截內地。外濱海數千里﹐無復人煙矣。

親軍戎旗四鎭董騰毆海澄知縣洪蔭。

對壘兵餉取給海澄﹐知縣洪蔭任性多忤﹔董騰駐防福滸﹐蓄恨尢甚。因坐營劉執中支米角口﹐蔭毆執中﹔騰聞之﹐飛舸入縣﹐毆蔭。啟聞﹐騰﹑蔭皆革職﹔劉國軒啟畱騰戴罪復任﹐乃以張廷輝知海澄縣事。

三月﹐�﹝淸﹞爭果堂寨﹐不克。

果堂寨逼近江東橋﹐淸部院姚啟聖議發兵據守。劉國軒偵知之﹐同吳淑率諸軍入守其寨。淸兵來爭﹐揮兵擊卻之。

援剿左鎭陳諒督朱天貴等敗淸舟於定海。

自定海失守﹐調樓船左鎭朱天貴防守海壇﹔以援剿左鎭陳諒爲水師總督。廿九早﹐各船乘南風進泊定海。淸遣大小船百餘號由五虎鎭銜尾而出﹐援剿後鎭陳起明同朱天貴熕率船首先破■﹝舟宗﹞﹐熕船所及﹐望風而靡﹔破淸船十餘只﹐擒獲大鳥船一隻。值大風﹐淸船逃入五虎門﹔陳起明船亦遭風失炮﹐各船仍收泊海壇。敍功﹕加陳。值大風﹐淸船逃入五虎門﹔陳起明船亦遭風失炮﹐各船仍收泊海壇。敍功﹕加陳諒﹑朱天貴統領﹐余升賞有差。

三月﹐旌樂輸寡婦辛氏。

時軍糈浩大﹐議派殷戶﹔以知思明州李景董其事。令未下﹐樊門寡婦辛氏﹝守一男﹐家頗殷﹞先呈充銀三百兩﹔世藩嘉其向義﹐賜金花﹑彩樂旌獎。於是州之富民﹑洋商﹐照程﹝﹖﹞上﹑中﹑下派取有差。

劉國軒辭俸﹐自餉其兵。

��﹝丁巳﹞之變﹐州民每月輸米一斗佐軍。久矣﹐藉勢蔭免。乃令副��衛陳慶淸查漏口﹐凡文武官員人役不許影免。自本年二月起﹐每月人加米二斗。國軒請免文武官本身月米﹔上啟云﹕『謬荷俸祿﹐因出隆典﹔軍貲煩費﹐何敢再靡金錢﹗請辭月俸﹐願竭微資自餉轄兵三月』。從之。於是﹐後提督﹑左武衛﹑右武衛﹑左虎衛等皆循例自餉其兵﹐援剿前鎭施明良先捐千金助餉。

水師五鎭蔡衝琱逃降淸。

衝琱汛守惠安﹐老耄不能束兵﹐轄屬多逃亡。遣科員核其餘眾船隻﹐交虛宿營王傑接管﹔仍調衝琱回軍。懼罪﹐駕小舟入泉州﹐往省投誠淸巡撫吳興祚。世藩令羈其家屬之在臺灣者。

淸漳州城守中軍守備呂韜來歸。

呂韜原守江東橋﹐敗歸﹔劉國軒進軍海澄﹐陰以漳郡通款﹐頗露其迹。淸總督姚啟聖疏參羈候﹐將入省待審﹔韜先遣人見英義鎭林彪﹐請兵援﹔揭眷行﹐至同安界﹐林彪伏兵取之以歸。���左鎭﹐家眷移入東寧。

木��﹝武營﹞陳愷叛歸淸。

愷﹐原海澄公家人也。乙卯冬﹐漳郡下﹐授爲後提督﹐領兵中軍。丁巳之變﹐復走歸淸﹔繼聞黃芳世駐漳﹐懼罪﹐仍逃入海。戊午春﹐啟請入山召募﹐以爲木武營。至是﹐揭眷入漳投誠。淸提督楊捷惡其叛復不常﹐題復隨徵千總。

牛宿營鄭奇烈及紀朝佐被困歸淸。

奇烈﹐同安武生﹔朝佐﹐耿王屬將。因蔡寅詭稱三太子起兵﹐奇烈﹑朝佐從之﹔後同寅來歸。未幾﹐寅死﹔奇烈﹑朝佐請入山召募。淸兵困之﹐眾欲降﹔奇烈﹑朝佐不能違。淸部院姚啟聖以爲隨徵官。

諭飭各汛鎭營。

略云﹕『水陸鎭﹑營分疆固圉﹐就地措餉﹐實出權宜。近察暴索橫徵﹐�苦生靈﹔或藉稱抗餉﹐焚掠無遺﹐殊可痛恨﹗相應嚴飭﹐務遂法紀﹐以副勤卹至意。敢有仍前害民﹐定以軍法從事。敬哉。特諭』。仍差監督查各汛有擄婦女﹐勒令釋回。

遣官監紀南北汛。

南北汛防每有徵調﹐動以缺船糧爲辭。乃行諭﹐申嚴飭﹐遣官監紀﹔諭略云﹕『鎭﹑營分汛﹐兵糈﹑船隻就地設處﹔特設監紀﹐會同查核﹐酌量地方大小﹑配兵額多寡﹐每千準以七百充數﹔餘三百之餉﹐備船隻﹑械甲之資。務宜先期整頓﹐以聽調遣﹔仍聽監紀按季查報』。於是上自普陀﹐下及廣東﹑平海﹑大蓬各﹝原文冬﹞鎭營汛地﹐俱設官監紀之。

夏﹑四月﹐以元子監國。

甲寅西徵﹐爲總制陳永華守臺灣。至是﹐永華以元子長成﹐請循「君行則守」之典﹐立爲監國﹔從之。元子名克■﹝臧上土下﹞﹐時年十六﹐號曰「監國世孫」﹔蒞事明敏﹐民望歸焉。

六月﹐以屯田道鄭時英兼理鹽法。

時英駐東石﹐督糧餉﹐設晉﹑南二知縣聽其督催﹔凡米粟船料﹐皆派諸內地。時淸設沿海臺堡﹐將築靈水寨﹝距東石二十里﹐泉州門戶也﹞﹐興工有期。界內居民恐界嚴難通﹐急出東石販鹽﹔鹽價騰貴至一兩二﹑三錢。時英因計以沿海鹽埕一盡發掘﹐則鹽利盡歸於我﹐月餉可得數萬﹔乃啟請鹽司二員開行東石﹐商民載鹽﹐官買官賣﹔論暫從之。旣而界嚴﹐商販則通﹝﹖﹞﹐事遂寢。

右武衛﹑右協理楊忠掘南北場﹐戰敗。

檄右武衛林升遣楊忠率兵往潯尾南﹑北場掘鹽埕﹔將行﹐升戒之曰﹕『鹽埕逼近竿頭寨﹐夤夜乘潮進掘﹐天明下船﹔至夜復然。如此﹐乃爲萬全﹔否則﹐危道也』。楊忠將邀功﹐開鎭至深滬﹐捨舟登岸﹐督掘鹽埕﹔兩日夜不就船。竿頭守將密請泉州大隊侵晨驟至﹐四向攻擊﹔忠殊死戰﹐眾寡不敵﹐身中炮﹐沒於海。取回其屍﹐兵眾死傷逃亡過半。忠轄下多亡﹝命﹞﹐每入界內侵掠﹐泉南畏之﹔聞其死﹐皆曰﹕『莫予毒矣』﹗

秋﹑七月﹐築潯尾寨。

同安潯尾﹐與廈門髙崎咫尺帶水﹔癸卯年﹐淸起兵﹐從此過島。劉國軒啟請築寨豫防之﹐鳩夫一夜而成﹔同安守將率將來爭奪﹐擊卻之。築石城一﹑土城一﹐復築■﹝氵丙﹞州城。同安八槳從此不敢窺思明﹐西北藉以無虞矣。

淸中書蘇礦啟請遣官議和。

前後議和不就﹐今春蘇礦等致書再申和議﹔復啟藩云﹕『盈庭事歸獨斷﹐旣感貴執事之萬鈞﹐更欲得世藩之一諾也。惟誠惟�﹝決﹞﹐復候確示』﹗世藩回諭略云﹕

『「誠」﹑「決」兩言﹐予實嘉納。惟以此致之貴親王﹐降心相從﹐則何猶豫之有』﹖礦復遣其胞侄蘇珵至思明﹐奉親王之命﹐啟請遣官修和﹐間列三事﹔世藩令賓客司傅爲霖賫書入省﹐略曰﹕『蘇中書兩啟息兵安民﹐欲專馳一界面商﹔玆遣賓客司傅爲霖馳報﹐仰候明示』。爲霖由安平入泉赴省﹐沿途府﹑縣迎送供應﹐巡撫﹑布政各遣官至興化相接。至省﹐見康親王﹐面議海澄及往來之體﹔爲霖曰﹕『區區海澄﹐議定之後﹐爲彼此公所。若親王在閩﹐藩主並行往來﹔親王回京﹐各設官往來』。總督部院姚啟聖以非出己意﹐力阻其事﹐竟無著落。

淸北京﹑地大震﹐閱月方止。

廿八日巳時﹐京城地大震﹔城垣﹑宮禁﹑官署﹑民房塌倒十六萬餘間﹐官民死傷數萬。同日地震千里﹐通州三河尢甚。京城外�裂﹐湧出黃沙黑水﹐沸人頭面立爛。閱月﹐地動方止。八月初�夜﹐流星犯斗。九月﹐地再震數日。眞千古奇事也。

八月﹐淸遣水師提督萬正色至福州。

初﹐施瑯爲水師提督﹐繼裁缺入京歸旗。丁巳冬﹐復以黃芳世爲海澄公兼水師提督﹔及彎腰樹戰敗病死﹐督撫疏題施瑯復任﹐不從﹔乃擢鎭將軍伯王之鼎﹝以先年曾任漳浦鎭﹐能知閩事也﹞。之鼎入閩﹐屢疏不識水戰﹐攺調四川提督﹔而以萬正色代之﹝正色﹐泉州晉江人﹐以投誠銜剳移駐山東﹐後自興安鎭左營升平魯營參軍﹔以入四川朝天關功﹐召對稱旨﹐升嶽州水師總鎭﹔平定湖南﹐特擢福建水師提督﹔平兩島﹐復升福建陸提督軍門正一品﹐仍帶余級﹞。

徵夷將軍江機殺建寧府守將劉起龍。

機﹐漳浦人﹔甲寅之變﹐聚眾江右﹐耿王以爲左軍都督。及耿王歸淸﹐屢遣招降﹐不從﹔置壘於江西﹑浙﹑閩交界﹐遣人獻款﹐世藩授爲徵夷將軍。機足跛﹐號拐子﹔與楊一豹同時起兵。至是﹐率眾入閩﹔建寧守將劉起龍禦之﹐陣傷﹐逃回而拐子﹔與楊一豹同時起兵。至是﹐率眾入閩﹔建寧守將劉起龍禦之﹐陣傷﹐逃回而死。

九月﹐取東石寨。

丁巳冬﹐分東石屬右武衛林升﹐聽其措餉。戊午春﹐調林升取海澄﹐委右協理楊忠鎭守﹔一軍糧餉﹐皆取辦焉。今春﹐淸設兵防界﹐又欲築靈水寨﹔楊忠恐兵單難守﹐啟請添兵協防﹐乃調林升回汛。及楊忠掘鹽埕敗死﹑林升復調出徵﹐委左協理施廷﹑前協理陳申守之。精銳皆挑以往﹐在汛僅羸卒二百餘。時有叛卒入泉﹐言東石空虛可取狀﹐願向導自效﹔於是淸鳩集滿﹑漢及投誠官馬步卒數千﹐廿五日平明四面環攻﹐自辰至午﹐施廷力禦被創﹐陳申戰死﹔眾寡不敵﹐遂潰﹐淸兵蜂擁而入。

﹝原抄本缺一頁﹞

淸兵始引回。自是气奪﹐益不敢復輕視矣。

十一月﹐後提督吳淑卒於營。

新築板尾寨﹐諸衛鎭視爲畏壘﹐獨吳淑毅然請自守之。淸築壘環攻﹐炮聲日夜不絕﹐淑處之晏如也。前月初九日﹐身被傷﹐復染病﹐不以爲意。至是天雨﹐新築壘墻多壞﹐淑揮左右避之﹔自踞胡牀而臥。初八夜二更﹐墻塌壓死。屍至思明﹐世藩親臨哭甚﹐厚殮之﹔分擢其轄下五鎭餘眾﹐以其次子吳天駟爲建威右鎭統之。

淸封荷蘭國王﹐請夾板船。

初﹐紅毛失臺灣﹐每思恢復﹔癸卯年﹐淸總督李率泰遣人招誘﹐許以先平兩島﹐後取臺灣還之。紅毛喜﹐自備械船﹑糧蔬助戰﹐乞廈門爲互市﹔李率泰慮爲後患﹐不許﹐仍令其數年一貢。戊午年破海澄﹐淸督﹑撫疏請照前年借紅毛合攻事﹐仍遣原委知府劉仔加道銜同通事林奇逢﹑黃鏞等賫敕至荷蘭封王﹐並請夾板船會攻廈門。

十二月﹐遣右武衛林升督舟師北上。

淸督﹑撫大舉攻廈門﹑海澄﹔福州修葺戰船四百餘只﹐又題請江﹑浙船各一百隻﹐檄潮州碣石船百餘只﹐克期水陸協攻。乃調文武官歷年蔭免私船及各洋艘炮船﹐配兵北上﹐以右武衛林升爲總督﹐左虎衛江勝﹑樓船左鎭朱天貴爲左右副總督﹐率諸軍禦之﹔臨行﹐宴各將出﹝徵﹞。

縱陳汝器北歸。

汝器﹐淸故海道陳啟泰之子也。丁巳夏﹐汝器將入漳運其父骸回京﹐爲東石守將執羈於臺灣。至是﹐以萬金贖﹐許之﹔縱其回﹐授右通政。不一年﹐轉授都察院左僉都禦史。

監督郭承龍逃歸淸。

初﹐破海澄﹐俘滿﹑漢官皆授監督﹑監營有差。未幾﹐滿﹑漢將魏赫等謀逃被獲﹐隨遷諸俘於臺灣﹔僅畱孟安﹑田香五﹑馬虎﹑李時春﹑黃九榮﹑張承龍﹑郭承隆等在思明。旋馬虎﹑李時春逃歸﹐孟安﹑田香五皆撥兵守之。郭承隆原爲淸提督段應舉左營﹐以應舉之死﹐恐株累﹔其妻子在泉﹐搬至思明﹐意圖大用﹐逾年怏望。至是﹐棄妻子﹐同黃九榮逃歸淸。

庚申﹑永曆卅四年

庚申﹑永曆卅四年﹝卽康熙十九年﹞

二月﹐廿四日﹐武平伯劉國軒棄海澄縣﹐率諸將歸至鷺島﹔百姓遮道稽首﹐求駐鷺保民。

廿六日﹐兵變擄掠﹐鄭藩自縱火焚演武亭行營﹐盡率衛鎭登舟。協理五軍吳桂聚散卒據廈門﹐以俟淸兵。

廿九日﹐鄭藩舟至澎湖。

三月﹐十二日﹐鄭藩及諸衛鎭舟抵臺灣。

五月﹐地作驢鳴﹔臺灣半路店雨雹如雞�﹝子﹞。

六月﹐總制陳永華晝坐﹐見有冠服�偉者﹐自稱行災使者﹐欲假其所居衙署﹐約三月後去。陳卽移居﹐爲設供﹑具酒醴﹐封衙署延之。

承天府豬生子﹐四耳﹑三目﹐前二腳向上。

藩令仿古田賦出兵﹐海﹝﹖﹞每田四十甲出丁壯一名。

發舟師增守澎湖。

七月﹐總制陳永華卒。

十月﹐武平伯營中豬生子﹐獸身人面。

十一月﹐白气長數丈見於四方。

辛酉﹑永曆卅五年

辛酉﹑永曆卅五年﹝卽康熙二十年﹞

正月﹐廿八日寅時﹐鄭藩薨於承天府行臺。輿屍歸安平鎭王城殯殮畢﹐嗣統未定﹐舉國危疑。

三十日﹐侍衛將軍馮錫範﹑武平伯劉國軒調兵駐承天府﹐會六官議建嗣。董太妃與諸公子收監國印﹐殛監國克■﹝臧上土下﹞於王城﹔懸諭國門﹐以克■﹝臧上土下﹞非藩本生子﹐諭以次子克塽嗣位。

三月﹐初一日﹐董太妃率世子克塽登位。百官朝賀畢﹐太妃起出位﹐復諭以誅監國�﹐以世子付托馮﹑劉等�悉力匡扶。涕泗沾襟﹐眾心大慰。

以馮錫範爲忠誠伯﹑劉國軒爲武平侯﹐並參贊機務。

大赦國中。

初六日﹐發喪﹐百官哭臨﹔謚先藩爲文王﹐追謚賜姓延平王爲武王。

以二分子聰爲輔政公﹐領護衛﹐典機務。

故監國妃陳氏自經殉死。

三月﹐以五公子智爲右武驤將軍﹐募兵。

十一日﹐先藩所愛四嬪同日俱投環從死。

四月﹐以三公子明爲左武驤將軍﹐募兵。

承天府火炎。

六月﹐十六日﹐董太妃薨。

豕妖疊見。

七月﹐二十三日﹐北使到招撫。

十七日﹐北將宋明一�來降。

八月﹐廿八日﹐��中軍營火。

北使吳某﹑陳某復至。

九月﹐初二日﹐臺灣塗墼庭火。

十月﹐廿六日﹐賓客司傅爲霖通淸事發﹐逸亡﹔大索國中。

廿八日﹐獲傅爲霖。

廿九日﹐執與謀續順公沈瑞﹑宣毅左鎭髙壽﹑都吏陳典威﹐並收其家。

十一月﹐初一日﹐淩遲傅﹑髙﹑陳﹐盡殲其子弟﹔續順公沈瑞令自經﹐家口並入官發配。續順公娣年二十五﹐未許聘﹔與夫人鄭氏俱自經﹝鄭氏禮官斌女也﹞。傅女亦自盡。

壬戌﹑永曆卅六年

壬戌﹑永曆卅六年﹝卽康熙廿一年﹞

正月﹐廿七夜﹐八公子溫爲其僕某刺殺不死﹐鞫得磔之。

五月﹐北警﹐大驚﹔列兵守各港澳。

武平侯劉國軒率舟守澎湖。

七月﹐劉國軒歸自澎湖。

安平鎭火。

十月﹐歲饑。

十一月﹐北警急﹐劉國軒赴澎湖。

十二月﹐承天府火災﹐沿燒千六百餘家。

米價騰貴﹐民不堪甚。武平候歸。

癸亥﹑永曆卅七年

癸亥﹑永曆卅七年﹝卽康熙廿二年﹞

正月﹐北警﹔忠誠伯馮錫範備兵鹿耳門。

北使黃朝用至﹐議和﹔凡四款。

二月﹐遣官同北使赴淸議和。

米價大騰﹐民饑死甚多。

三月﹐北米船至﹐米稍平。

五月﹐北警日急﹐復分師守要衝。

承天府豬生象。

武平侯率師赴澎湖。

六月﹐十八日夜﹐報淸兵舟至澎湖﹐國中大驚。

十八日﹐報澎湖戰捷﹐民心稍定。

十九日﹐載歸戰傷兵二百餘。

廿二日﹐報淸兵復挫﹔武平侯以領騎協陳諒爲首功﹐掛將軍印﹐迎之。

廿三日﹐右武衛林升戰傷歸。

廿四日午﹐報澎湖陷﹔夜﹐武平侯率蕭某﹑姚富二將歸。

廿五日﹐議遣官求降﹔仍爲遠遁之計。羣情洶洶﹐各懷向背。民人一﹑二逃者﹐拿其囊橐﹐置街中焚之。

廿七夜﹐九公子柔爲其家人焚劫﹔後捕獲﹐盡殺之。

當事議固守﹐遣降者又遲發。

閏六月﹐初二日﹐淸水師提督施瑯發劉國軒幕下吏曾蜚並澎湖戰傷卒回臺灣﹔仍招降﹐詞意甚佳。乃決計降﹐國人稱慶。

初五日﹐命刑官鄭平英﹑賓客司林勝並武平侯幕吏朱��﹑曾蜚賫降表赴澎湖。

��月﹐十七日﹐明寧靖王術桂衮冕拜告天地﹑二祖﹑列宗﹐從容投繯死﹔愛妾及家中五人俱自經死。

�六月十七日﹐朱�﹑曾某回臺灣﹐傳施提督言﹐���各以………﹝以下缺﹞。

