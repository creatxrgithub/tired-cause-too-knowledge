歲華紀麗

﹝唐﹞韓鄂撰

●目錄

序

卷一

卷二

卷三

卷四

●歲華紀麗序

夫以氤氳未判混然標有物之名淸濁肇分炳爾載流形之域自此二儀並建五徳相生星躔潛運於璇璣日捨不停於黃道春萌夏育八節爰授於人時秋肅冬終四气克成於歲序泊乎時新舜歷蓂換堯階均陰陽於十二管中分晝夜於一百刻內光陰電逝難量開辟之功霜露回環莫測幾終之極良由機張造化織出年華英雄假之以建功建名賢達競之而立言立徳遂至天文再郁人道中興編修不泯於鈆毫述作薦輝於霜簡深惟後覺難以周知伏覩昌黎韓公著歲華紀麗者擷奧典之雅言具聯文而廣記所以發詞林之蓊蔚湊學海以汪洋起自元正訖於除歲緫成數卷列乃多門非惟鼓吹於詩風抑亦條网乎事類是使古先之言行聚集於見聞成章頗異於編年舉旨無逾乎系日玆所謂摭時歲華煥之事紀聖賢美麗之言云耳謹序

自駢麗之體盛文士往往采集語對以資窘腹如珠叢采璧諸書卽休文子愼亦復不廢編纂至唐而俳偶益工初學等書便專取事對今觀歲時一部便有專帙當時崇尙可知巳孝轅語予編此書者以作記事珠可耳若欲借之爲四六津梁則去之愈遠信哉繡水沈士龍識

吾鹽藏書推鄭簡公家最多其孫藎伯名忠材博雅能讀祖書余借觀其書錄有歲華紀麗目所未覩其本從宋刻抄得爛去末卷二紙又差訛特甚藎伯命余卽從原本校正凡攺易增減千三百字汝納及友人姚孟承又攺五百許字然後可讀時兪羨長刻唐類函並寫一通貽之令入歲時部也海鹽胡震亨識

●歲華紀麗卷第一

唐韓鄂撰明胡震亨毛晉同校

春

春爲靑陽【爾雅云春爲靑陽謂萬物生也】云成白鶴【易說曰春有白鶴之云也】太簇司律【正月律管也】蒼靈奉塗【文選云句芒神奉塗引道】樂正習舞【禮將捨奠於先師也】女夷鼓歌【淮南子曰二月之夕女夷鼓歌以司天和女夷者神名也】風回解凍【月令】歲適載華【顏延之詩云昔辭秋未素今巳歲載華乃春也】雷方出地【見易】魚巳上冰【月令】時屬酸膻日惟甲乙【並出月令】帝稱太皡【以木徳王天下】神曰句芒【少皡氏之子爲木官也】遲遲【春日遲遲】稪稪【選云播芳蕤之稪稪】性仁事貌【其性仁其事貌】味酸臭膻【其味酸其臭膻】有司布農事之日天子耕藉田之辰【並見月令】食羊【食麥與羊】獻雀【見元日注】章臺之使以來【玉臺詩云驛使前日發章臺傳道長安信早來棠棃宮中燕初至葡萄館裏花正開】曲江之會遄至【摭詩云唐時春發榜進士旣捷列名於慈恩寺謂之題名大宴於曲江亭子謂之曲江會】器疏以達牲無用牝【月令】虫旣昭蘇物方駘蕩【駘徒攺切選云春物方駘蕩民情以欝陶春光貌】禁伐木【爲其長養】獻穜稑【周禮云上春王后率六宮之夫人獻穜稑之種於王】風人雨物【管子曰吾不能以春風風人夏雨雨人吾道窮矣】寅賓【出日】平秩【東作】

虫鱗音角祀戶祭脾【月令】條風【春風爲條風亦曰羊角風】谷雨【三月中气也亦曰楡莢雨】覩惠風於媚景【梁元帝纂要曰春爲靑春芳春陽春三春九春天曰蒼天風曰陽風惠風暄風柔風景曰媚景和景韶景】對韶節以芳時【時曰嘉時芳時辰曰良辰嘉辰芳辰節曰佳節華節韶節淑節】弱艸茂林【艸曰弱艸芳艸木曰文木華樹陽林茂林芳林華林水曰綠水】陽禽好鳥【鳥曰陽鳥時鳥陽禽候鳥時禽好鳥好禽】司分【少皡氏以燕鳩爲司分氏者以其春分來秋分去也】道同【傳曰日分道同也注云晝夜等日月道同】燕至鴈來【春分之日玄鳥至後五日鴻雁來】日夜分【分平也】艸木動【萌動也】柳三眠而盤地【漢武帝苑中瑞柳一日三起三眠也】花五出以照人【韓詩外傳云艸木之花五出也】三陽革故【正月三陽生也】千里共尋【隋盧思道詩云聊把一尊酒共尋千里春】斗轉東而天下皆春鴈向北而嶺邊先暖【鶡冠子曰鬥柄東指天下皆春雁向北卽候鴈北也此爲三陽日】巳攺趙衰之愛日爰吹鄒衍之和風【傳曰趙衰冬日之日也夏日可畏冬日可愛燕地有寒谷不毛鄒衍將律吹之以召和气而禾黍生焉】詩人之黃鶯出谷【詩曰出自幽谷遷於喬木】太守之白鹿行春【後漢鄭弘爲臨淮太守行春有兩白鹿隨車夾轂而行】陸凱寄一枝之春色【陸凱與範曄相善自江南寄梅一枝詣長安與曄贈詩云折花逢驛使寄與隴頭人江南無所得聊贈一枝春】

伶倫截六管以和音【呂氏春秋云黃帝使伶倫截嶰谷之竹斷二節間長三尺八分吹之以爲十二筩以應鳳鳴其雄有六爲律其雌有六爲呂也】換蓂莢而方知歲始寄梅花而以覺春來【帝王世紀曰堯時瑞艸號蓂莢生於階前每朔日生一葉月半至十五葉自十六日巳後日落一葉至月終而盡落月小盡則餘一葉捲而不落】銅盤取露以服風【服虔曰天子孟春之月以銅盤取露水服之云服八方之風以其被八音風吹也】桃花和雪以靧面【虞世南著史略云北齊盧士深妻崔林義之女有才學春日以桃花和雪與兒靧面云取紅花取白雪與兒洗面作光悅取白雪取紅花與兒洗面作妍華取雪白取花紅與兒洗面作華容】花非一種【簡文帝詩云綺花非一種風絲亂百條】日上三竿【古詩云日上三竿風露消】節移陰管自符河內之灰【楊泉記云弘農宜陽金門山小竹爲管河內葭艸爲灰以候陽气故陽管爲律陰管爲呂以象鳳鳴】春動陽鍾又應金門之竹【異物論云聽五聲淸濁之和然後制爲鍾律律中有黃鍾律陽鍾以干之初九金門之竹見上注】鷹化鳩而及候【周禮云羅氏仲春獻鳩以養國老鄭玄注取變舊爲新宜以養老而助生气也】麥覆雉以當時【庾信感春賦云宜春苑中春始歸披香殿裏作春衣苔始綠而藏魚麥才靑而覆雉】气變東郊寒收北陸風擺而柔條未綠時熙而嫩艸抽黃【月令云迎春幹東郊北陸主冬寒也文選詩云弱艸半抽黃輕條未全綠】

庭蘭巳香澗蒲猶小風暖而燕南鴈北日龢而柳暗花明【文選詩云葉濃和柳密花盡覺梅疏蘭生未可折蒲小不堪書淮南子云女夷鼓歌以司天和以長百谷禽獸艸木﹣15﹣燕南鴈北春女悲秋士哀知物化矣】木鐸規時【見下】土牛誡候【月令云土牛示農耕之早晚也】遒人振鐸【書注云所以振文教也】楚雀緣條【陽休之春日詩云蝴蝶映花飛楚雀緣條響】璇衡運周歲星更始【傳云歲在星紀而淫玄枵注云謂天有十二辰歲星一年一周行運也】郊麗迎春之日時聞震蟄之雷鳥聲千種【庾子山賦云新年鳥聲千種囀二月楊花滿路飛】楊枝一尋【張謂感春詩云梧桐三寸葉楊柳一尋枝】卦審吉凶【周禮龜人以上春釁龜策占兆審卦之吉凶】火新楡柳【周禮燧人掌火春取楡柳之火】候玄鳥而祠髙禖【月令】歌靑陽而祭天地【後漢書立春日於東郊祭靑帝歌靑陽舞云翹辭曰靑陽載動根荄巳遂】

正月

二月

三月

○正月

攺秦諱【秦始皇以正月生因名政後諱之攺正字從平聲】行夏時【夏正建寅爲正月】春秋始事【春秋之法書元年春正月者所以敬始事者也】象魏懸灋【周禮云正月之吉始和布令於邦國都鄙使萬民觀之】斗建寅位時祠嶽鎭【月令云正月之節斗建寅之初又云命祠嶽鎭海瀆】星始運於銅渾气微生於玉管【銅渾以應天之星數目正月則銅渾更始以測一年之星度又正月爲三微之月陽气初生爲微以王爲管】律中太簇气至東郊【謂立春之日迎春气也】司曆候而命乎太史【立春後五日命太史司天歷候書愼滿是釁龜策占兆審卦吉凶也又祭風師】行慶惠而及彼兆人【月令以應春气】鴈序南回斗衡東指貯神水以效祥【四時要云立春日貯水謂之神水釀酒不壞】養鯉魚而致富【陶朱公養魚法取鯉魚二十尾以立春後上庚日放之則生子不相食】釁龜【見上注】祭獺【禮記云立春之日東風解凍後五日蟄虫始振後五日魚上冰雨水之日獺祭魚後五日鴻鴈來後五日艸木萌動】云晴方喜於鴈來沙暖更觀於獺祭【並見上注】修其封疆而端徑術【月令云布農事捨東郊修封疆端術善相丘陵限險原隰云云】修祭典耕籍田【是月也天子親耕藉田命樂正習舞修祭典命祀嶽鎭海瀆犧牲無用牝】孟陽【梁元帝纂要云正月爲孟陽亦曰孟春上春初春開春發春】

獻歲【亦曰獻歲初歲開歲肇歲芳歲華歲首歲獻進也】日月乍逼於虛危昬曉正當於心昴【正月

日在虛昬昴中曉心中黃昏時昴星正當午位曉時心星正當午位故云昏昴中曉心中日入後二刻半爲昏日未出前二刻半爲曉】漢帝賜羹之候【金穀園記云武帝常以正月殺梟爲羹以賜羣臣食之云使天下之人知殺絕其惡類者也】豳人於耜之時【詩云三之日於耜正月也豳土多寒至是日方就耕】上春建寅【見上注】六律調元太簇克宣於和煦四時成歲靑陽濳運於發生【見上】木鐸振文彤庭習舞玉管調音於律呂金烏點翼於虛危【木鐸振文教也月令雲天子乃以元日祈谷於上帝命樂正習舞玉管吹律之管也金烏日也躔在虛危凡中气前後去節十五日以明天時舉正於中也】徳惟在木月以建寅【見上】云物乍成於白鶴气候方表於靑陽�風惟滌滌【夏小正云正月啟蟄雉晨雊時有浚風滌滌變暖也】木漸欣欣【選云木欣欣以向榮】

元日

人日

上元

晦日

元日

八節之端【履端於始歲旦更始四序端爲資始亦云四始又云端日謂履端者也】三元之始【聖人考歷數以正三元此聖人知命之術歲之元日之元時之元也】開甲子於新曆【沈佺期詩云洛陽新甲子何日是淸明】發風光於上春七十二候之初三百六旬之首【皆元日也】磔雞斬羊【宋書歲朔縣官斬羊置其頭於門又磔雞以祠之俗說以厭厲气裴玄以問河南伏君伏君曰是上气上升艸木萌動羊囓百艸雞啄五穀故磔雞斬羊以助生气】放鳩獻雀【列子曰邯鄲民以正朝旦獻鳩於簡子簡子大悅厚賞而放之曰正旦放生示有恩也客曰得賞競捕之不如不賞之愈也又地理誌滎陽有厄公井沛公避項羽雙鳩集井上故漢時正旦放鳩獻雀已注於下】稱崔寔之觴【崔寔月令云元日進酒降神畢室家尊卑次列於幾之前各上椒酒於家長稱觴舉壽欣欣如也】奪戴馮之席【東觀漢記戴馮爲侍中正旦朝賀百僚畢會帝命羣臣能說經史更相難詰義有不通輙奪其席以益通者馮乃重坐五十餘席】爆竹鉆楡【事巳見上】造勝華【董勛問禮曰正月一日造勝華以相遺象瑞圖金勝之形又云象西王母正月七日戴勝見武帝於承華殿】

藏糞帚【搜神記云昔有商人歐明乘舩過靑艸湖忽遇風晦暝而逢靑艸湖君邀歸止家堂宇甚麗謂歐明曰惟君所須富貴金玉等物吾當與卿明未知所答傍有一人私語明曰君但求如願不必餘物明依其人語湖君默然須臾便許及出乃呼如願是一少婢也湖君語明曰君領取至家如要物但就如願所須皆得明至家數年遂大富後至歲旦如願起晏明鞭之如願以頭鉆糞帚中漸沒失所在明家漸貧故今人歲旦糞帚不出戶者恐如願在其中也】首祚元正【王羲之月儀書云日往月來元正首祚大簇告辰微陽始布罄無不宜和神養素】進屠蘇【俗說屠蘇乃艸庵之名昔有人居艸庵之中每歲除夜遺閭裏一藥貼令囊浸井中至元日取水置於酒樽合家飲之不病溫疫今人得其方而不知其人姓名但曰屠蘇而巳】燒骨■﹝骨出﹞【歲唋夜燒骨■﹝骨出﹞爲熙庭助陽气】吞雞【風土記云元旦當生吞雞子一枚謂之練形】飲墨【北齊正旦會侍中黃門郎宣詔勞諸郡上計勞訖命遺紙陳事宜字有脫誤者呼起席書迹濫劣者令飲墨水一升文理孟浪者奪容刀及席事多不錄】貼畫雞於朱戶【歲時紀云元日貼畫雞於戶上插符於其中而百鬼畏之】獻彩雀於彤庭【孔叢子曰邯鄲人以正旦獻雀於趙王綴以五采王大悅】肴列辛盤觴稱椒酒桃板署門而納慶葦繩羅戶以祛災【辛盤見下注椒酒見上注山海經云東海度朔山有大桃樹下有二神一曰神荼一曰欝壘能啖百鬼故今元日設桃符於門以象之歲時記曰設■﹝韋﹞索於門上以畏百鬼】

獻羔令節祈谷嘉辰【月令天子獻羔開冰先薦寢廟又元日祈谷於上帝】噀杯銷蜀郡之火災飄雪襯荊州之木屑【神仙傳曰欒巴蜀人爲尙書正旦大會得酒不飲向西南噀之有司奏巴不恭謝曰臣裏失火以此酒爲雨救之後蜀郡奏元日成都大火其日東北有大雨至救火雨中有酒气晉陶侃字士行爲荊州牧勑造船官收餘木屑後元日會值大雨雪庭泥於是悉著屑襯覆之朝賀無妨】竹爆廣庭【荊楚歲時記曰山魈鬼犯人則病惡爆竹之聲也】松標髙戶【董勛問禮俗有歲首酌椒酒而飲之者何也以椒性芬香又堪作藥又折松枝於戶以同此義】律暖而池冰消玉風和而園柳綻金盤號五辛【風土記云元日食五辛以練形以助五藏】觴稱萬壽【崔寔元日稱觴獻壽】納慶著椒花之頌祛災獻柏葉之銘【晉書劉臻妻獻椒花頌曰旋風周回三朝啟建靑陽散輝澄景載煥美哉虛葩爰采爰獻聖容映之永壽於萬庾信正朝賚酒詩正朝辟惡酒新年長命杯柏葉隨銘至椒花逐頌來流星向椀落浮蟻對春開成都方救火蜀使幾時來】

應干納佑與日同休【文選】位正元陽气和端月朱戶駢羅於仙木【歲時記元日造桃板於戶謂之仙木象欝壘之山桃百鬼所畏】綠醽瀲灩於壽杯【晉咸康四年十二月丙子正旦會百寮增賜醽綠酒人二升壽杯見上】璇璣攺度日月重新【王悅賀正表曰三辰攺運元正啟祚又元肅賀儀曰元正首祚璇璣攺度伏惟萬壽云云】導和而應鳳應凰履端而獻鳩獻雀【月令疏云正月律中太簇黃帝使伶倫自大夏之西昆侖之東取嶰谷之竹制爲十二管以聽鳳凰之鳴其應鳳者爲律應凰者爲呂鳩雀事巳見於上】蜀郡火災【見上】西京水戲【漢明帝使博士馬均引東水轉百戲又正月朝造巨獸魚龍曼延如漢西京故事】三微始布六律初調【白虎通謂正月爲三微言陽气未著爲微】稱萬壽於彤庭資百福於皇室【謂元會也】受四海之圖籍膺萬國之貢珍內撫諸夏外接百蠻【文選以天子當元會也】華元放囚江淹賞士【北齊書張華元字滿國爲兗州刺史獄有系囚謂曰三元之始念卿幽閉今給假五日足得展謁親友至期當還也果應期而至梁典謝舉初爲太學博士與兄覽預元會江淹一見並皆欽挹曰此可謂禦二龍於長途耳】戲造魚龍【事巳見上】術呼牛馬【五行書云元日向辰至門前呼牛馬六畜】進酒降神湔裳度厄【王燭寶典云今人元日至晦日並爲酺食士女湔裳度厄】

人日

一二稱雞狗六七爲馬人【董勛問禮俗曰正月一日爲雞二日爲狗三日爲羊四日爲豬五日爲牛六日爲馬七日爲人以陰晴爲丰耗正旦畫雞於門七日鏤人於金薄】菜羹花勝【歲時記云人日以七種菜爲羹剪彩爲花勝以相遺也】漢帝之會承華殿【西王母頭戴華勝以正月七日會帝於承華殿】宋王之登望仙樓【見下注】竹葉酒【酒名】梅花妝【武帝女壽陽公主人日臥於含章檐下梅花落公主額上成五出之花拂之不去皇后畱之自後有梅花妝是也】銘山【魏東平玉登壽張安仁山銘曰正月七日厥日惟人策我良駟陟彼安仁出述徵記】飲爵【壽陽記云正月七日宋王登望仙樓會羣臣父老集於城下令皆飲一爵文武十人拜賀上壽】稽董勛之問俗時則罔愆【六七爲馬人巳見上注】考陳氏之見儀事乃不忒【劉臻妻陳氏進見儀曰正月七日上人勝於人是也】

鏤人【董勛問禮俗云人日鏤金薄爲人以貼屏風戴於頭鬢起自晉代賈充妻李氏夫人云俗人人新年形容攺舊從新也】燻天【述徵記云人日作煎餅於中庭謂之燻天】捩狗耳翦人形【荊楚歲時記云人日夜多鬼鳥過人家槌牀打戶捩狗耳滅燈燭以禳之翦形見上】趙伯符七日之歡【壽陽記曰趙伯符爲豫州刺史立義樓每至元日人日七日月半乃於樓上作樂樓下男女盛飾遊看作樂】薛道衡二年之嘆【薛道衡人日詩曰立春才七日離家巳二年人歸落鴈後思發在花前】飲竹葉之一觴妝梅花之滿面【並見上注】

上元

祭戶遺風【荊楚歲時記云今州裏風俗望日祭門戶先以柳條插於左右門上乃以酒脯飲食豆粥餻糜祭之】觀燈故事【涅盤經云如來闍維訖收舍利罌置金牀上天人散花奏樂繞城步步燃燈滿十三里】火樹【唐蘇味道看燈詩云火樹銀花合星橋鐵鎖開暗塵隨馬去明月逐人行】燈樓【唐玄宗於上陽宮建燈樓髙一百五十尺懸以珠玉微風將至鏘然成韻】帝女巢成而得仙【廣陽記雲南方赤帝女入山學道仙鵲以正月一日銜柴作巢至十五日巢成後得道升天】僧徒雲集而觀雨【西域記云摩竭陁國正月十五日僧徒俗眾雲集觀佛舍利放光雨花】漢帝之建白馬【漢武帝時摩騰竺法蘭以白馬駞經至帝是日設大祭其夜以香火焚釋道二數道經煨燼佛教宛然帝遂建白馬寺】玄宗之遊涼州【葉法師時與玄宗遊涼州以鐵如意質酒】神燈佛火【崔液正月望夜遊詩神燈佛火百輪張刻像圖形七寶裝】

試鼓傾城【禰衡被魏武謫爲鼓吏正月半試鼓禰衡揚枹爲漁陽摻撾淵淵有金石聲四坐爲之攺容又古詩云九陌連燈影千門共月華傾城出寶騎匝路轉香車】燈火千門【見上】蠶桑百倍【續齋諧記云吳縣張成夜見一女立宅東南角謂成曰此地是君蠶室我卽地神明日正月半宜作白粥泛膏於上以祭我必當令君蠶桑百倍俄失所在如其言年年大得蠶今人作餻粥謂之粘女財是也】無心【玉臺詩曰去年正月半本自無心看】送酒【古詩云漢帝窺桃核齊侯問棗花上元應送酒來在蔡經家】卜於紫姑【異苑曰其夕迎紫姑神以卜之本人家妾爲大婦所妬其日感激而死故世人至是日作其形迎於廁云子胥不在曹姑巳行小姑可出子胥壻也曹姑姑也】祀其太乙【史記樂書曰漢家祀太乙以昏時祀到明】南油西漆【梁簡文帝看燈賦云何解凍之嘉月值蓂莢之盡開艸含春而色動雲飛彩以皆來又雲南油俱滿西漆爭然】漁陽操【曲名見上】龍川蠟【賦又云蘇徵安息蠟出龍川斜暉交映倒影澄鮮蘇香名也】

晦日

孟春晦日【晦者灰也言盡無光是如灰色者月之盡也】酺聚【大飲之名】行樂【荊楚歲時記云元日至晦並行樂飲酒】送窮【金穀園記云昔顓項帝時宮中生一子性好著浣衣人作新衣與之卽裂破以火燒穿著宮人共號窮子其後以正月晦日死人葬之曰今日送窮子也因此相承號送窮也】酹酒【玉燭寶典曰元日至晦日並皆酺飲渡水上女悉湔裳酹酒於水濱又臨河渡厄】階蓂雕【堯階】月桂盡【謂月晦也】犯天【陣不違晦以犯天忌故戰陣避晦日】提月【公羊傳提月六鶂退飛提月者何逮是月晦日也何休注提月邊也魯人語也在提月之幾盡】朒脁有警春秋不書【選云朒脁警閽朔而月見東方爲朒晦而月見西方爲脁春秋之例不書晦也】月晦之初年【荊楚歲時記云每月皆有弦望以正月爲初年時俗重之以爲節】時俗以爲節【見上】當酺聚之時值蓂枯之日【見上】大酺小盡【月有小盡有大盡三十日爲大盡二十九日爲小盡】

○二月

日在營室律中夾鍾【二月律也】柳舒西掖【漢武西掖瑞柳又晉書云二月中三月初掊攂柳葉舒】雷鳴東隅【陶濳詩云仲春通時雨始雷鳴東隅】驚蟄之日桃始華【二月節也後五日倉庚鳴後五日鷹化爲鳩】春分之日燕乃至【二月節气也後五日雷發聲後五日始電】東郊祭日【祀朝日於東郊】獻羔開冰【先薦寢廟也】楊花風【見上】楡莢雨【庾信湯池碑云仲春則楡莢同流三月則桃花共下】無焚山修闔扇【皆順陽助气也】巢人乞子以得富【昔巢氏時二月二乞得人子歸養之家便大富後以此日出野門采蓬玆向門前以祭之云迎富】豳人擊鼓以迎春【周禮仲春晝擊土鼓以迎春也】

同度量【平權衡謂晝夜平則正之云】養幼少【月令養幼少存諸孤】無作事以妨農【注典兵役之事時將耕慮妨農功】順陽气以養物【無竭川澤無漉陂池無焚山林順陽气以養物也又云去桎梏正獄訟】獻鳩【周禮羅氏仲春獻鳩以養國老鄭玄注云春鷹化爲鳩變舊爲新宜以養老助生養】集燕【謂燕至也】暖日融天和風扇物杏壓園林之香气柳籠門巷之晴煙上丁【二月上丁捨奠於國學】後戊【春分前後戊日爲社日月令命民社云云】蘭芽吐玉柳眼挑金仲陽【梁元帝纂要云二月仲春仲陽中春】淑景【亦曰媚景】剛日祭馬【祭馬祖用剛日】

中和節

二月八日

社日

中和節

時維太平日乃初吉作爲令節以殷仲春發揮陽和幽贊生植仲序【謂仲春也】中和【其節】助發生之徳覃生育之恩助陰陽之交泰表天地之和同當太平之昭代屬初吉之良辰授時建命備物陳儀【文選】二月初吉【詩云】朔日良時【朔乃爲三長日乃爲良時】

二月八日

釋氏下生之日迦文成道之時【歲時記云二月八日釋氏下生之日迦文成道之時信捨之家建八關齋戒車輪寶蓋七變八會之燈故云今二月八日平旦執香花遶城一匝謂之行城事見下注】遶城遊一匝之行【本行經云二月八日夜半太子被馬當出天使神牽馬足出至走王內則行城中矣】在家守八關之戒【阿那經云二月八日當行八關之戒佛經云在家菩薩此日當行八關之齋戒】飛鳳盤龍【壽陽記梁陳典曰二月八日行城樂歌曰皎鏡壽陽宮四面起香風樓形若飛鳳城勢似盤龍】

社日

祀勾龍【共工氏之子曰勾龍能平水土故祀以爲社】擇元日【月令擇元日命民社爲祀社稷也春事興故祭之以祈農祥元日謂近春分前後戊日元吉也】白社【白屋之社】靑春報本反始親地尊天【禮記共工氏之子爲后土能平水土故祀以爲社故夫子曰大社必受霜露風雨以達天地之气也社所以親地者也地載萬物天垂萬象取法於天所以尊天親地也社供粢盛所以報本反始也】受脤【傳曰戎有受脤肉謂受气於社也】升壇【李叔達祠社云升壇預結祀詰早肅分司椒蘭平酒酌簠簋撤香箕】立社【王爲羣姓立社曰大社王自立社曰皇社諸侯爲百姓立社曰國社自立社曰侯社大夫以下立社曰置社】置社【見上】夏松殷柏

秋報春祈【春祭所以祈五穀之生秋祭所以報五穀之熟】陳平分肉【陳平貧時爲裏中社宰分肉甚均父老善之平曰使平得宰天下亦如此肉矣】阮修伐樹【晉阮修字子宣伐社樹或止之修曰若社而爲樹伐樹則社移樹而爲社伐樹則社亡矣】封土報功【孝經緯曰社土地之主也土地闊不可盡祭故封土爲社以報功】設齋祭社【佛經云世尊見殺牛羊以爲社戒之曰地獄滿塞正坐殺害汝等何以爲社奉齋守戒則獲福無量矣】擇日命民【見上】瞻楡望杏【隋牛弘春祈稷歌云瞻楡東臯望杏開田用憑戩谷佇詠丰年】罷社【魏志王修字叔治七歲母以社日亡來歲社日修哭甚哀鄰里爲之罷社】結宗【荊楚歲時記云社日四鄰並結宗會社牲醪爲屋於樹下先祭神然後饗其胙鄭氏云百家共一社今百家所社宗卽共立社之義也】

○三月

日在婁星【中气日在胃也】律中姑洗【三月律也】暄景暮春【梁元帝纂要曰三月曰暮春亦曰季春晚春殘春餘春末春】布徳行惠【月令布徳行惠發倉廩賜貧窮賑乏絕】聘士禮賢【聘名士禮賢者】修利堤防導達溝瀆【月令】薦鞠衣修蠶器【月令修蠶器天子薦鞠衣於先帝鞠衣黃桑之服薦於太廟】合累牛【騰馬遊牝於牧】書駒犢【牽書其數】淸明之日桐始華【三月節也後五日田鼠化爲鴽後五日虹始見】谷雨之日萍始生【中气也後五日鳴鳩拂其羽後五日戴勝降於桑】禁捕【罝罼翳餧之藥無出國門鳥獸字乳不可傷之無逆天時】勸蠶【無伐桑柘注愛蠶食也享先蠶而躬蠶以勸蠶事月令云】門柳變金庭蘭孕玉气惟煦景節及殘春畢春九門【大合樂命國儺九門磔禳以畢春气洪範傳曰大樂屬金故磔之於九門抑金扶木畢成春功東方三門不磔春位不谷又且盛徳所在無不禳也】

審量五庫【月令云審五庫之量金鐵皮革無或不良】嶺外寒食【沈佺期詩云嶺外逢寒食春來不見餳洛陽新甲子何日是淸明】江南艸長【丘遲與陳伯之書雲暮春三月江南艸長新花生樹羣鶯亂飛】北閣之春【簡文帝晚春詩云待餘春於北閣藉髙晏於南陂】東山之士【劉孝綽三月三詩云東山富遊士北上無遺彥一言白壁輕片善黃金賤】乘舟薦鮪【天子始乘舟薦鮪於寢廟】出勾達萌【月令生气方盛陽气發泄勾者畢出萌者盡達】柳暗花明燕來鶯老

上巳

寒食

上巳

莫春之節上巳之辰【古用上巳今用三日】空陰不雨【陰陽書云三月三日欲陰不雨則蠶善】時和气淸【蘭亭之會時和气淸】八公旣登【宋武帝三月三日登八公山劉安故臺望城郭如疋帛之遶叢花也】四人並出【荊楚歲時記三月三日四人並出臨淸渚爲流杯曲水之飲也】帛遶叢林杯流曲水【見上】三月桃花水上巳竹葉杯【桃花水見下注上巳漢禮儀志曰三月上巳日宮人並禊飲於東流水上宋書曰自魏巳後但用三日不用上巳】元巳之辰【文選莫春之月上巳之辰】修禊之事【王羲之序曰永和九年歲在癸丑莫春之初會於會稽山陰之蘭亭修禊事也】祓禊臨水【風俗通曰周禮女巫掌歲時以祓除疾病祓者潔也故於水上盥潔之也】溱洧執蘭【韓詩曰三月桃花水時鄭國之俗上巳日於溱洧之上執蘭招魂祓除不祥】束皙善對而賜金【見下注】

張華能談而稽古【竹林七賢論王濟常解禊洛水明日或問昨日遊有何語議王曰張華善說史漢裴逸民敍前言往行歷歷可聽】垂乳桐【庾信三月三日華林馬射賦云艸銜長帶桐垂細乳鳥囀歌來花濃雪聚】浮絳棗【庾肩吾曲水宴詩云桃花生玉澗柳葉暗金溝踴躍頳魚醉參差絳棗浮】金溝【見上】蕙畝【沈約三日詩雲煙光蕙畝气婉椒臺】禊南澗【孫綽序以莫春之始解禊南澗之濱也】會東堂【晉起居注泰和六年三月三日臨流杯酒依東堂小會也】南浮橋【晉夏統字仲禦母病至洛市藥會三月三日洛中王公以下莫不方駕連軫並於南浮橋修禊仲禦在船中曝所市藥𨿽見此軰危坐不搖】東流水【見下齊諧記】殿臨春籞【梁沈約三日詩云帳殿臨春籞帷宮遶芳薈芳薈水中籬也】駕息蘭田【晉張恊上巳賦云停輿蕙渚息駕蘭田朱幔虹舒翠幕蜺連】黍曲【荊楚歲時記云取黍曲和菜作羹以壓時气】犢車【搜神記盧充三日臨水傍戲遙見水傍有犢車充往開車戶見崔氏女並三歲兒共載因抱兒還充贈金盌乃別】薤露歌【後漢梁商上巳日會客於洛水酒酣繼以薤露歌周舉嘆曰哀樂失時殃咎必至商後果卒】蘭亭會【見上】

周公卜邑於洛羽觴隨波秦王置酒於河金人捧劍【續齊諧記云晉武帝問尙書郎摯虞曰三日曲水其義何指答曰漢章帝時平原徐肇以三月初生三女至三日俱死一村以爲怪乃攜酒至東流水邊洗滌去災因水流以泛觴曲水之義起此帝曰若如所說便非嘉節也尙書郎束晢曰摯虞小生不足以知之臣請說其始昔周公卜洛邑因流水以泛酒故逸詩云羽觴隨波流又秦昭王三日置酒於河曲有金人自泉而出捧水心劍曰令君制有西夏及霸諸侯乃因立名曲水二漢相沿爲盛事帝善之賜金五十斤】永和之春癸丑之歲罰酒三升得詩一句【世說郝隆爲桓公南蠻參軍時賓客大會作詩不成罰酒三升而隆只得詩一句而巳】三巳【沈佺期三日詩云九門馳道出三巳禊堂開】四筵【阮瞻上巳會賦云列四筵而設席兮祈吉祥於斯塗】周禊曲洛【周之時禊飲於曲洛】晉宴上林【晉朝上巳宴上林也】

寒食

禁火之辰遊春之月寒食是仲春之末淸明當三月之初禁其煙周之舊制【周禮禁其煙周之舊制不因子推也】不斷火魏之新規【見魏武下】桐始開花【淸明之日桐始開花】楡方出火【論語鉆鐩攺火春取楡柳之火以順陽也】二三之月百五之辰【歲時記云去冬至一百五日卽有疾風甚雨謂之寒食】魏武之令【魏武帝明罰令曰聞太原至雁門冬至後一百有五日皆絕火食云爲介子推且北方沍寒之地老少羸弱將有不堪之患今不得作寒食若犯者家長半歲刑主吏百日刑令長奪一月俸】周舉之書【後漢周舉遷並州刺史大原舊俗以介子推焚骸一月斷火舉遺書於子推廟云春中食寒一月老少不堪今則三日而巳】一月寒食【見上】三日斷火【鄴中記並州俗爲介子推斷火食食幹粥三日】畫鴨【俗雕畫鴨子以相餉】鬥鷄【玉燭寶典曰此節城市尢多闘雞之戲或雕鏤以相餉遺】

蹴踘【劉向別錄云寒食蹴踘黃帝所造本兵勢也蹴踘卽球也】秋千【古今藝術圖曰秋千本北方山戎之戲以習輕趫也】遺麥粥【齊魏收遺景元麥粥】祭酪盂【孫楚祭子推文曰醴酪二盂醴酪大粳米或大麥爲之卽今之麥粥醴卽今之餳是也】內火【傳以出內火注內藏也】司烜【周禮司烜氏仲春以木鐸修火禁於國中注爲季春將出火也】白鳥【拾遺記云文公焚山求子推時有白鳥從煙中斃】新煙【謂出火也】介子推之遺風魏武帝之舊令【晉文返國皆封從臣獨忘子推子推題詩於國門以諷之遂隱於綿山文公求之不得乃焚山求之子推燒死因斷火以報之】飡盤【飲燒飯曰食俗以備斷火】餳粥【玉燭寶典曰今人研杏仁爲酪煮粥引餳沃之是也】

歲華紀麗卷第一

●歲華紀麗卷第二

唐韓鄂撰明沈士龍胡震亨同校

夏

夏爲朱明時移新節【選云初伏新節隆暑赫曦】火風暑節【亦曰炎節】日乃丙丁時當焦苦【月令其虫羽其音徵四月律中仲呂其數七其性禮其事視其味苦其臭焦其祀竈祭先肺】帝稱炎帝神號祝融虫羽音徵祀竈祭肺【見上】昊天【夏曰昊天】暑雨【出書】長嬴【夏爲長贏】永日【見書】焦泉之曲【蘧瑗云春有去鴈之歌夏有焦泉之曲】榮木之詩【陶濳榮木詩序云日月推遷巳復有夏】隆熾【射雉賦云時暑忽隆熾】恢臺【文選收恢臺之孟夏兮長養也】狼山毒艸【山海經云狼山多毒艸盛夏鳥過之不能去】銀塘芳荷【李林夏日詩桐枝覆玉檻荷葉滿銀塘】溫飆炎气【文選朱夏振炎气溽暑扇溫風】爍石流金【莊子】靑春變節赤帝司權【火帝爲赤帝也】晝寢書裙【宋書王獻之夏月造羊欣欣著新練裙獻之入見之乃書數幅而去】夏處板榻【後漢羊茂字季實爲東郡守冬坐白羊皮夏處單板榻】涼君子而淸王侯【壽陽山記明義樓南有三浴室上以淸王侯中以涼君子下以涼庶類】冬巢居而夏穴處【晉書肅愼國人如此】火居盛徳【月令夏盛徳在火】木乃成陰時景【梁元帝纂要曰夏曰朱明亦曰長贏炎夏三夏九夏朱夏】司至【以伯趙氏爲司至者以夏至鳴冬至止伯趙伯勞也】

司立【川烏氏以立夏來立冬去】羊茂板榻【見上】孫登艸裳【神仙傳孫登夏則居窟室披艸裳】不賀【漢雜事冬至陽事起君子道長故賀夏至陰事起君子道衰故不賀】受餉【齊春秋何敬叔爲長城令淸廉夏節忽牓門受餉得米二千餘石代貧乏之人輸租稅也】閉關【易曰先王以至日閉關商旅不行後不省方】牓門【見上】影長【尺有五寸周禮云夏至日在東井】宵短【至乃宵短】凱風扇物赫日流輝麥含秀色【文選麥隴多秀色】柳結濃陰雲吐奇峯【夏云多奇峯】火流永日【日永星火】萬木皆滋百艸悉茂【文選靡木不滋無艸不茂也】避暑之飲【光祿大夫劉松北鎭與袁紹子弟日共晏飲常以三伏之日晝夜酣飲以避時暑故河朔有避暑之飲】迎夏之郊【立夏之日盛徳在火迎夏於南天子親往郊也】紾綌【論語當暑絺綌】乘離【魏相雲南方之神炎帝乘離執衡司夏】

四月

五月

六月

○四月

日當昴位斗建巳初【月令斗建巳位之初】律中仲呂杓指東南【孝經緯曰谷雨後十五日斗指東南維爲立夏後十五日指巳爲小滿】立夏之日螻蟈鳴【後五日蚯蚓出後五日王瓜生】小滿之日苦菜秀【中气後五日靡艸死後五日小暑至】麥秋【百谷初生爲春熟爲秋故麥以孟夏爲秋】梅雨【梅熟時雨】正陽之月【正陽月慝未作慝謂陰气也】盛暑之時【亦云炎暑】畏日揚輝火雲戒節碧樹之流鶯巳老虹梁之語燕咸歸維夏【四月維夏】淸和【首夏猶淸和】

祀雨師祈谷實出輕挺重【月令挺重囚出輕系】繼長增髙【無有壞墮】驅獸【無害五穀】飲酎【以肅嘗麥】慶賜遂行【無不欣悅】行爵出祿【必當其位】習盛樂太雩帝【自鞀鞸至祝敔皆盛樂也】禱祀山川【古卿士有益於人者以祈谷實】贊拔傑俊【進賢良舉長大】無起土功【無發大眾無伐大樹無妨蠶農】無大田獵【驅獸而巳忍妨生類】登麥收繭【並見月令】

四月八日

四月八日

浴釋迦【荊楚歲時記云荊楚以四月八日諸寺各設會香湯浴佛共作龍華會以爲彌勒下生之徵也】迎彌勒【見上注】右脇生【佛以周昭王二十四年甲寅四月八日自母右脇而生】半夜入道【年十九歲此日半夜逾城往雪山入道】求於六年【太子在雪山六年思道不食四月八日成佛】溺金像【世說孫皓初治國於地中得金像如小兒髙晧便著廁前令持籌四日晧語像云今日浴佛來暮陰病懺悔乃瘥】全木榻【羊茂事見上】靈育生而孕先得夢【髙僧傳曰釋元髙小名靈育毋寇氏夢見胡僧持傘香花滿坐便卽懷胎至四月八日生有異香及光明照壁迄旦乃散因名曰靈育】劉宣泣而悲不自勝【宋書劉敬宣字萬壽八歲母死四月八日入寺見眾僧浴佛乃下頭上金鏡爲毋灌佛因泣下悲不自勝】八歲兒【見上】九子母【荊楚歲時記曰四月八日長沙寺閣下有九子毋神是日市肆之人無子者供養薄餅以乞子往往有驗】八字之佛爰來【荊楚人相承此日迎八字之佛於金城設榻幢歌鼓以爲法華會】五香之水乃浴

○五月

日居參宿律中蕤賓昏角曉危【五月之節日在參昏角中曉危中】鳴蜩解鹿【夏至之日鹿角解後五日蜩始鳴】云容益峻鶯老無聲麥秋梅夏居髙遠眺【可以居髙明可以遠眺望可以升山林可以處臺榭】眾果具繁【文選蕤賓之時景風扇物天和气暖眾果具繁】百藥可蓄【月令聚蓄百藥無用火南方】祀皇地【月令祀皇地祗於方丘嶽瀆等神夏至日祀之】祭先牧【祭於大澤用剛日】長日助威稜之勢燻風同長育之恩關市無索【門閭無閉開市無索此順陽气】遊牝別羣【摯騰駒班馬政】芒種之日螗蜋之生【五月節侯後五日鵙始鳴後五日反舌無聲】風名黃雀雨曰濯枝【風土記曰仲夏大雨名濯枝雨六日方止東南常有風至曰黃雀長風亦曰燻風】月次居離斗維建午當陽極陰生之際是養神保壽之辰【夏至之日一陰生】當正陽以戒月【五月爲正陽月】諒無躁而處身【月令】飛火輪【謂日烏也】榮木槿【易通說曰夏至之日木槿榮】火雲方熾畏景尢長當陰陽分爭之時【夏至之日陰陽爭死生分君齊戒百官靜事無刑以定晏陰之所成】是齋戒養恬之日【君子齋戒處必安靜】

端午

辟兵

熱

旱

云

瑞云

風

風災

占風

雨

端午

日葉正陽時當中夏采蟾蜍之令節【抱朴子曰五月五日采蟾蜍頭有八字者日中時取之陰漧一日以其足畫地卽爲流水帶其左臂辟惡】語鴝鵒之佳辰【歲時記以午日取鴝鵒兒毛羽新成者養之皆善語必先剪去舌尖】錦幖【狀元盧肇午日宮船詩云報道是龍剛不信果然奪得錦幖歸】鬼字【魏取詩辟兵書鬼字伸印題靈文】角黍之秋【風土記午日烹鶩角黍又以菇葉裹粽黍以象陰陽相包裹未分也】浴蘭之月【大戴禮云午日以蘭湯沐浴】朱索【續漢書午日朱索五色爲門戶飾以止惡气】赤符【抱朴子曰或問辟五兵之道答以五月五日著赤符於心前】祭屈【續齊諧記屈原五月五日投汨羅江死楚人哀之至此日以筒貯米投水祭之漢建武元年長沙有人見三閭大夫曰常苦蛟龍所竊今若有蕙願以蒲葉裹五色絲纏之則蛟龍畏也】祠陳【後漢陳臨爲蒼梧太守推誠以理臨徵去後本郡以五月五日祠之東門城上令小童潔服而舞】長命縷【古詩云何人致契闊遶臂雙條達】

辟兵

辟兵繒【裴玄新語曰五月五日集五彩繒謂之辟兵繒也】結廬【梁王筠五日詩結廬同楚俗采艾異詩人】蓄藥【又曰是日競采雜藥夏小正云此日蓄藥以蠲除毒气】斗百艸【荊楚記云此日楚人蹋百艸今人又有闘百艸之戲】躔五絲【見上】忌蓋屋勿曝薦【風俗通云此日蓋屋令人頭禿又云不得曝牀薦席異苑曰新野庾寔嘗於五月五日曝席薦忽見一小兒死於薦下俄失所在其後寔女遂亡因相傳以爲忌】午位初杓一陰濳發當赤帝炎威之際是朱明熾�之時救屈原以爲俗【午日競渡荊楚記曰舟救屈原也】因句踐以成風【越地傳云競渡起於越王句踐】月號正陽時惟端午云簇奇峯之狀簟凝寒水之姿胡廣生【世說胡廣本姓黃以五月五日生父惡之盛胡蘆棄江中居人見之收養以爲巳子托胡蘆生乃姓胡】曹娥死【異苑曰曹娥父以五月五日溺死娥巡江號哭七日遂投江死三日後與父屍俱出】時當采艾節及浴蘭【荊楚歲時記云宗測常以五月五日未雞鳴時采艾見似人處攬而取之用灸有驗】燒空之畏日尢長觸戶之炎光益盛【見上】包菇【風土記云午日以菇葉裹黏米以象陰陽之相包裹】掛艾【荊楚記五月五日楚人皆踏百艸采艾爲人形掛於戶上以禳毒气】百索繞臂【風王記以五彩縷造百索系臂一名長命縷一名辟兵繒以相餉也】五彩躔筒【見上】

熱

大暑賦【夏侯湛作大暑賦云三伏相仍䢐暑彤彤上無纎云下無微風】苦熱行【文選苦熱云砂鑠銷鑠艸木焦捲處涼臺而有欝蒸之煩浴寒水而有灼爛之苦宇宙𨿽廣無陰以憇昔聞艸木焦今見砂石爛大火灼光炎气酷烈】如熱得涼如渴得漿盛夏之陰【萬物歸之言其涼也】以瓜鎭心【鄭灼字茂照嘗讀書時大熱以瓜鎭心欲涼之也】穿岸爲室【後漢馬援行軍至長沙欲進擊壼頭遇夏暑盛熱穿岸爲室以避暑气】炎風畏景火雲赫日云我無所【言無庇身】如惔如焚【惔燎也言熱如火燒】風雲郁其如火天地赫以爲鑪禋於六宗【巳見寒門禋於六宗注中】飲於三伏【見下】暍者【莊子曰暍者反凍乎冷風又京房易飛候曰立夏有云大如車蓋十餘里此陽火之气必暑有暍者】癉心【詩云我心癉暑】機女抱綜耕夫釋耜【曹植云機女與耕夫背暑不期而齊迹向陰不會而成羣者也】食冰之鼠【北方層冰之下有鼠食冰肉重千斤作脯以禦熱】飛雪之方【王仲都服飛雪散能盛暑中使曝坐周焚以火口不言熱而身無污出】涼艸【杜陽編暑則設迎涼艸寒則設鳳首木也】

寒溪【武昌記曰樊山東有小溪夏時凜然常有寒气故謂之小溪】身熱阪【漢書西域傳曰罽賓道歷大小頭痛之山赤土身熱之阪】頭痛山【見上】當秦穆公三庚之日【史云秦穆公三年初伏注云六月上伏日秦皇置又穆公始爲伏祠取夏至後第三庚爲初伏第四庚爲中伏立秋後初庚爲末伏謂之三伏又謂之三旬】思葛稚川六甲之符【抱朴子曰或問不熱之道答曰立夏或服玄冰九飛雪散帶六壬六甲符】處榭登山【可以升山陵可以處臺榭】當風交扇【巳具伏日食白粥注】暑煮【釋名曰暑煮也如煮物也當暑大暑溽暑六月暑正暍暑毒暑䢐暑六月炎暑】熱爇【釋名曰熱爇也如火所爇也苦熱酷熱旱熱炎熱】升山陵紾絺綌可畏【春秋云夏日可畏】如燻【詩云憂心如燻燻灼爛也】

旱

艸木焦枯砂石銷爛【見上】云漢之章土龍之象【許愼注湯遭大旱作土龍以象雲從龍】湯之七年【湯七年大旱無一日有雨】魯之八月【左傳魯僖公三年自十月不雨至次年五月旱旦不爲災也】

云

從龍【易曰雲從龍】似虎【兵書猛將之雲气似虎也】山旣出云【禮曰山川出云】天必降雨【易曰雲行雨施】云紀【黃帝受命有云瑞故以云紀事又有云官也】瑞書【有瑞必書】不崇朝而徧天下【公羊傳曰觸石而出膚寸而合不崇朝而徧雨天下太山云也】不待族而潤寰中【莊子內篇廣成子謂黃帝曰自爾治天下雲气不待族而雨】邴生之鶴【邴原北海人也遭漢亂隱於遼東徵召不仕時人謂之曰雲間白鶴】陸氏之龍【世說陸士龍嘗在張華筵上自稱曰雲間陸士龍】李陵仰視【李陵贈蘇武詩云仰視浮雲馳奄忽互相踰】靖節思親【陶靖節詩序停雲思親友也】霏霏承宇【楚辭】英英露茅【詩英英白雲露彼菅茅】荷鍤決渠【文選決渠降雨荷鍤成云】

油然作云沛然下雨赤爲兵驗黃乃時丰【保章氏以五色云物辧吉凶之祲祥二至二分占視日旁云色靑爲虫白爲喪赤爲兵荒黑爲水黃爲丰】不興【文選朝云不興而黃潦獨臻】可望【堯紀望之如雲】陽臺【朝云】巫峽飛揚【髙祖歌曰太風起兮雲飛揚】決濟【五色呈瑞氤氳決濟】出岫【歸去來辭云無心以出岫】上天【詩曰上天同雲雨雪雰雰】辧丰凶卜水旱【周禮保章氏以五色云物辧吉凶水旱丰荒之祲祥注云云色有五以別水旱豊荒】赤鳥飛【左傳楚云如眾赤鳥夾日以飛三日太史曰其當王身乎】白雲起【後漢薊子訓到洛見公卿數十處後皆白雲起】薈蔚【詩云薈兮蔚兮南山朝躋薈蔚乃云興之皃】屏翳【云師名也】奇峯【夏云多奇峯】垂天【莊子大鵬翼若垂天之云】觸石【見上注】潤礎【淮南子曰山云蒸柱礎潤】出蒼梧【歸藏曰有白雲出蒼梧入於太梁】至帝鄕【莊子乘彼白雲至於帝鄕】陰陽聚【春秋元命苞云陰陽聚爲云】山川气【說文曰雲山川之气也又西王母有白雲謠云白雲在天丘陵自出道路悠遠山川間之見周穆王傳】

瑞云

徳動天心瑞開云物淒淒祈祈【詩云有渰淒淒興雨祈祈】紛紛鬱鬱【史記若煙非煙若云非云紛紛鬱鬱蕭索輪囷是謂慶雲】起封中【漢武封太山夜有光晝有白雲起於封中】覆寶鼎【汾陰寶鼎天子祠之黃雲覆焉】書瑞【分至啟閉必書云物】紀官【黃帝以有云瑞因以云紀官】靉叇氤氳瑞气慶雲【景云卿云祥雲瑞云也】非煙【非煙非霧五色氤氳皆瑞云也】矞云【瑞應圖曰矞云其狀外赤內靑一曰慶雲】金枝玉葉【黃帝與蚩尢戰於涿鹿之野常有五色雲气金枝玉葉止於帝上有花葩之象故作華蓋】幹呂【東方朔十洲記曰靑雲幹呂連月不散】扶日【洛書曰蒼帝起靑雲扶日赤帝起赤云扶日黃帝起黃雲扶日】

風

風則從箕月離於畢【箕星好風春秋緯曰風從箕星揚砂走石詩雲月離於畢俾滂沱矣】天地噫气【風者天地之噫气也】琴歌其南【舜作五弦之琴以歌南風曰南風之燻兮可以解我民之慍兮】馬嘶其北【古詩胡馬依北風】大風歌【髙祖過沛作大風歌曰大風起兮雲飛揚安得猛士兮守四方】秋風辭【漢武帝作秋風辭云秋風起兮白雲飛艸木黃落兮鴈南歸蘭有秀兮菊有芳懷佳人兮不能忘】石尢【無將故人酒不及石尢風】飛廉【風伯名也】箕星【風星名也】地籟【莊子曰汝聞天籟而未聞地籟注風吹萬物也】鳴條【太平之代風不鳴條】八風【見上】五風【堯時五日一風】虎嘯【淮南子曰虎嘯而谷風生】鳶鳴【禮記前有塵埃則載鳴鳶注鳶鳴則風生也】易水寒【燕丹送荊軻於易水之上軻歌曰風蕭蕭兮易水寒】洞庭波【楚詞裊裊兮秋風洞庭波兮木葉下】空穴【拱向來巢空穴來風】開襟【選云憑軒檻以回望向北風而開襟】鵲巢【淮南子云烏鵲識歲之多風去喬木而巢扶枝】

鳥路【選云風煙有鳥路江漢恨無梁】揚仁風【袁宏爲東郡守謝安授以扇宏曰輙當奉揚仁風慰彼黎庶】辟臭腐【帝王世紀堯時廚中自生肉脯薄如翣形搖動則風生使食物寒而不臭名曰翣脯】從虎【風從虎】相烏【述徵記長安宮南靈臺上有相風銅烏遇千里風乃動】愈病析酲【出選風賦】阜財解慍【詩雲南風之燻兮可以解吾民之慍兮南風之時兮可以阜吾民之財兮】退宋都之鷁【左傳六鷁退飛過宋都風也】摶南海之鵬【莊子】觱發栗冽【出詩】衝孔襲門【風賦】巽風起兌澤流【易巽爲風又風以散之鼓動萬物者莫疾乎風】飄瓦【莊子不怨飄瓦】摧木【木秀於林風必摧之】入松【琴曲有風入松】拂野【驚颷拂野木無靜柯】冷冷獵獵【並選】鼓之以雷霆潤之以風雨【易】淒風【春無妻風】景風【四气和爲通正謂之景風】習習【谷風】■﹝風立﹞■﹝風立﹞【秋風】列子善禦【列子能乘風又云禦風而行令然善也】師曠驟歌【左傳師曠曰吾驟歌北風歌南風南風不競歌者吹律以詠入風南風者微故曰不競】穆若【穆若淸風】罷兮【選秋風罷兮春艸生】轉蕙泛蘭【楚詞光風轉蕙泛崇蘭】拔樹發屋【項王圍漢三匝風從西北來折木發屋揚沙石楚軍大敗漢王得數千騎遁去】君子之徳【論語】庶人之雌【宋玉風賦大王之風雄庶人之風雌】動沙漚吹死灰【見下】揚塵【庶人之風塕然起於窮巷堀堁塵動沙漚吹死灰揚腐余】奪熱【紈扇詩常恐秋節至涼颷奪炎熱】空穴來【見上】靑蘋末【宋玉風賦夫風生於地起於靑蘋之未】

風災

飄風不終朝驟雨不終日【老子】震淩【揚子曰震風淩雨然後知夏屋之爲帡幪也】霾曀【詩終風且霾終風且曀】海鳥避【海鳥曰爰居止於魯東門外展禽曰今玆海其有災也夫廣川之鳥獸恆知避其災是歲也果有大風】神女行【博物志云大公爲灌壇令文王夢婦人哭當道問之曰我太山神女嫁爲西海神婦吾行必以疾風暴雨灌壇當吾道不敢以疾風暴雨夢覺白太公三日果有疾風過】淜滂【出風賦淜上冰切】熛怒【並風激物之貌】蹷石【蹷動也】發屋【見上】風災數起國多暴雨木拔【書】沙揚【見上】

占風

占之識老子之來【神仙傳老子將去周而出關以升昆侖關令尹喜占風知有神人來過乃掃道以待老子老子知喜命應得道仍以長生術授喜】候之知關羽之敗【建康實錄吳大帝與關羽戰羽乞降大帝以問趙達達曰彼有走气言降詐也乃使人於路邀之趙達曰𨿽走必不能脫午時有風觸幃達撫手曰羽至矣果擒關羽而至】君子【瑞應圖曰離地三尺名爲君子之風】庶人【見上】偃禾拔木【書】歷樹拂堂【北齊書曰武衛奚永洛與河內張子信對坐時有鵲鳴於庭樹上鬭而墜焉子信曰鵲不喜向夕若風從西來歷樹拂堂角則夜必有召君輒不得往子信出後果風來至髙儼使人召永洛且云勑喚永洛便欲去其妻止之而稱馬墜腰折果免難也】八風【八節之風】五風【五日一風十日一雨】大王【大王風見選】少女【管輅傳曰時大旱輅云卽今當雨樹上巳有少女微風須臾之間雨果至】修宮室完邊城【不周風至】誅有罪斷大刑【廣莫風至易緯通義云】變色【迅雷風烈必變色而作】辧聲【善候風占聲知吉凶】五色各異【太皡氏之王天下五方風並異色也】八節不同【立春條風春分明庶風立夏淸明風夏至景風立秋涼風秋分閶闔風立冬廣莫風冬至朔風各有所主以占事也】

雨

雨以潤之【秋無苦雨九旬十夜三日淫雨早降零雨其蒙驟雨不終日時雨】風以散之【易】祁祁【毛詩】森森【選森森散雨足】長安之諺【諺云城南韋杜去天尺五杜牧雨詩注中出】先生之請【晉書云束先主通神明請天三日甘雨零】行過恐妨於賢令【見風門注】知來必信於穴居【昔董仲舒讀書於窻下有人自外詣之曰今日必雨仲舒曰吾聞巢居知風穴居知雨君非狐貍必是老鼠遂窺之見其人化爲野狐而去】罕居之均天澤【漢書天文志云畢爲罕居洪範傳畢星好雨】棧道之霖鈴聲【玄宗幸西蜀南至斜谷嶺霖雨涉旬於棧道雨中聞鈴聲與雨相應上悼貴妃因采其聲爲雨霖鈴寄恨焉時棃園子弟善音律者張野狐從至蜀上卽以其曲授之其曲今在法部】作解【易】若濡【傳曰道下遇雨若濡】天降【禮記天降時雨山川出云】月離【詩月離於畢俾滂沱矣】倒井【見選】

傾盆【大雨】驅垤鸛使之飛鳴【詩鸛鳴於垤言將雨也】鞭商羊令其鼓舞【家語童謠雲天將大雨商羊鼓舞乃一足鳥也】近壬子【管輅過淸河見太守曰天旱何如輅曰今夕當雨傳曰近壬子日值蒲星中巳有水气食頃當至果如言】禁丙丁【俗說久雨不晴禁丙丁乃得晴】蟠泥之龍【蜀都賦云潛龍蟠於決澤應鳴鼓而興雲雨】封穴之蟻【易占曰蟻封穴戶大雨將至】洗兵【武王伐紂大雨洗兵】滅火【成都市火甚盛樊英噀酒以滅之】雨田疇【雨我公田遂及我私】害粢盛【左傳天作濕雨害於粢盛】不節【禮記風雨不節則饑】以時【時雨將降時雨及時之雨也】燕飛【汌川零陵有石燕遇雨則飛】蜧躍【淮南子曰黑蜧神虯濳泉而居將雨則躍】霢霂【益之以霢霂注云霢霂小雨也】霈然【下雨】如晦【詩風雨如晦】伐殷【搜神記武王伐殷至河上雨甚疾雷晦冥】討邢【左傳衛大旱討邢而雨】密雨【密雨如散絲】膏澤【多丰年】降不破塊【塩鐵論周公之時風不鳴條雨不破塊旬雨必以夜】

注必隨車【漢百里嵩爲徐州牧境內旱行部傳車所經甘雨輒降】假蓋【孔子將行雨而無答門人曰商有之孔子曰商之爲人甚恡於財不假蓋於子夏護其短也】勝裘【披雪沐雨則裘不如蓑出劉子】沾服【諸侯朝天子雨沾服失容止】墊巾【郭林宗雨中行墊其角巾時人故效之爲折角巾】社公雨【俗說社公不食舊水故近社必有雨也】少女風【見上】漂粟【鄒子曰朱買臣學業不休其家曝粟令臣守不覺雨漂粟也】流麥【髙鳳事同上雲】雨師【屏翳爲雨師列傳又云赤松子神農時雨師也】云將【見莊子】愁霖【三日雨爲霖雨久爲愁霖文選愁霖貫秋序】夜雨【夜雨滴空階】五政【管子曰五政順時者春雨乃來】一旬【太平之時五日一風十日一雨】

○六月

日在東井律中林鍾夏窮暑退【火中寒暑乃退謂季夏及季冬】暑變溫風【小暑溫風至六月節也後五日蟋蟀居壁後五日鷹乃學習】螢飛腐艸【大暑日腐艸爲螢後五日土潤溽暑後五日大雨時行】畏日更延於黃道秋陽益熾於炎光簟展輕冰扇搖團月新律將加於煩暑下伏式啟於炎陽【簡文帝苦熱詩云六龍駕不息三伏啟炎陽】䢐暑【六月䢐暑】溫風【見上】糞田【可以糞田疇可以美土疆】染彩【命有司染彩黼黻文章必以法故無或差忒以供郊廟祭祀之服以爲旗章以別貴賤等級之度】大雨時行【大雨時行乃燒薙行水利以殺艸也】溫風巳至【季夏之日】土潤溽暑【見上】節退早秋時當殺艸【殺艸見上】行木【命有司入山行木無有斬伐爲木未堅成】無興土功可資農事【不可以興土功不可以合諸矦不可以起兵動眾注云土將用事欲靜也農事糞田疇也】

伏日

伏日

秋夏交會之辰金火伏藏之日【晉志釋曰立秋以金代火金畏火故至庚日必伏庚者金也故曰伏史記注云六月上伏日秦始皇所置】三伏之秋【陰陽書曰夏至後第三庚爲初伏四庚爲中伏立秋後初庚爲末伏】一時之暑【典略曰劉松袁紹於河朔三伏之際晝夜飲酒乃至無知以避一時之暑故河朔間有避暑之飲】秦修祠【史記秦穆公始爲伏祠】漢擇日【風俗通曰漢中巴蜀髙祖用張良策還定二秦蓋君子之所因者本也論功定封加以金帛重復寵異令擇伏日不同凡俗也】祠黃石【史記畱矦旣得黃石畱矦死並黃石而葬每上冢伏臈祠黃石】飡白粥【見上】當謝安食白粥之辰【世說郤超子嘉賓三伏之日詣謝公炎暑燻赫當風交扇猶沾汗流離謝公著故絹汗衫食熱白粥晏然無異郤謂謝公曰非君幾不堪如此也】是方朔割賜肉之日【漢東方朔爲郎伏日上賜諸郎肉朔獨拔劍割肉謂同官曰伏日當早歸諸受賜郎懷肉而去上問朔曰賜肉不待詔何也令自責朔曰受賜不待詔一何無禮也拔劍自割肉一何壯也割之不多又何廉也歸遺細君又何仁也上笑曰令卿自責而反自譽復賜酒一石肉百斤遺細君】進湯餅【荊楚歲時記云伏日進湯餅名爲辟惡餅】薦麥瓜【月令曰初伏薦麥瓜於祖禰】

歲華紀麗卷第二

●歲華紀麗卷第三

唐韓諤撰明沈士龍胡震亨同校

秋

秋爲白藏【梁元帝纂要云秋爲白藏亦曰收成亦曰三秋素秋髙秋商秋九秋】景當素節【又曰節曰素節商節辰曰淒辰霜辰】帝稱少皡【其帝少皡】神號蓐收【其神蓐收】眾木搖落【見秋興賦】一葉飄零【淮南子曰一葉落而知天下秋】白精君【其帝少皡其神蓐收白精之君金官之臣少昊金天氏蓐收少皡氏之子曰該爲金官矣】蕭條野【曹植詩云秋風發微涼寒蟬鳴我側原野何蕭條白目忽西匿】金祇司矩【南齊謝眺七夕賦云金祇司矩火曜方流】火旻團露【文選秋岸澄夕陰火旻團朝露】西墅之接白門【思玄賦云蹶白門而東馳兮雲臺行乎西墅蹶履也白門秋門也】南霄之度徵鴈【陶潛秋詩哀蟬無畱響徵鴈鳴南霄】玉帝規時【秋白帝也】金風屇序【盛徳在金】淸景【亦曰朗景澄景】旻天【旻湣也湣萬物之凋零】戒以白露申以嚴霜風月【商風金風素風淒風髙風激風涼風悲風淸風秋月皎月皓月素月朗月明月】艸木【白艸衰艸霜艸疎木霜木霜林衰林霜柯霜條】屬商【其虫毛其音商其數九其性義其事言其味辛其臭腥其祀門祭先肝】天子食魚庶人薦黍【月令】

靈運嘗聞於理棹【謝靈運詩云述職期闌暑理棹變金風】沈約見詠於縫裙【秋夜詩云曀曀螢入霧離離鴈出云巴童暗理瑟漢女夜縫裙】露珠低圓云羅髙薄【秋云如羅】張季鷹之歌發鱸魚【歌曰秋風起兮木葉飛吳江水兮鱸正肥三千里兮家未歸恨禁難兮仰天悲遂掛冠而去】班婕妤之悲生紈扇【紈扇詩雲長恐秋節至涼颷奪炎熱棄之篋笥中恩情中道絕】艸黃鴈歸之歌【漢武帝歌云艸木黃落兮鴈南歸】水闊露濃之賦【李徳賦雲秋水闊兮秋露濃盛花落兮嘆芙蓉】鴈過天靑蟬鳴露白裊裊悲風【選云裊裊兮秋風】淒淒寒日【詩云秋日淒淒百卉具腓腓病也涼風用事而眾艸病興也】露凝白玉菊散黃金【秋日詩露凝千片玉菊散一叢金日就髙低影云空點綴陰又云菊散金風起荷疎玉露圓將秋數行鴈離夏幾林蟬云凝愁半嶺露碎纈髙天】敗蘭【文子曰蘭叢欲芳秋風敗乏】槁葉【秋興賦云野有歸燕隰有翔隼遊气朝興槁葉夕隕屏輕箑建釋纎絺藉莞蒻禦夾衣天晃朗以彌髙日悠揚而寖微】

短晷長宵【又云何陽烏之短晷覺良夜之方永熠耀燦於門闌蟋蟀鳴於軒屏】悲聞宋玉之辭恨入潘安之鬢【宋王九辧悲哉秋之爲气也又潘安仁春秋三十二始生二毛也】髙梧減韻腐艸流輝靈運之詩【愁霖冠秋序】照鄰之賦【秋霖賦云都襄陵之與昏墊】風零蒲柳【晉顧凱曰蒲柳之姿望秋先零】霜敗芝蘭露結蒹葭風生桂樹【詩云蒹葭蒼蒼白露爲霜文選云秋風生桂枝】漢儀斬牲【晉書曰漢儀立秋日白郊禮畢始揚威武斬牲於東門以薦廟也】周禮擊鼓【周禮仲秋夜擊土鼓鑰豳詩以迎寒】

七月

八月

九月

○七月

日在張星律中夷則河漢方秋天地始肅【禾乃登繕囹圄具桎梏斷薄刑決小罪納材葦壞墻垣修官室】流火【七月流火】在金【盛徳在金】葉下髙梧煙消弱柳當禇淵彈琴之夕【南齊書世祖在東宮賜禇淵銀鏻琵琶又嘗會宴袁粲捨時初秋涼夕風月甚美淵援琴奏別鶴之曲宮商旣奏風神諧暢謝莊撫節而嘆曰以無累之神合有道之器】寔孫寶署吏之辰

珠露初圓銀河漸轉堤柳之蟬聲巳急庭莎之蛩韻方多將迓蓐收之轡【其神蓐收】巳遙炎帝之車【夏曰炎帝】勵兵【月令云賞軍旅武人乃命將帥選士勵兵簡練桀俊專任有功以徵不義詣誅暴慢以明好惡順彼遠方】登谷【是月築場圃登谷天子嘗新先薦寢廟】金風攺候銀漢橫空淒涼乍變於商聲肅殺巳臨於兌位堤柳煙收渚蓮香裊曉露而長垂珠影涼風而遽振金聲【並見上】威徵大火律變商風气迎少皡之車景促羲和之轡

七夕

中元

露

瑞露

霜

霜災

月

瑞月

災蝕

七夕

珪月初生【秋月如珪】珠露方滴【秋露如珠】縷羈五色【西京雜記云賈佩蘭在宮時七月七日臨百子池作樂樂畢以五色縷相羈謂之連愛】車駐七襄【梁何遜七夕詩云仙車駐七襄鳳駕出天潢】鍼鼻之縷【庾信七夕賦縷條緊而貫中鍼鼻細而穿空】玉匣之衣【庾肩五七夕詩云玉匣捲懸衣鍼樓開夜扉姮娥隨月落織女逐星歸】鵲橋巳成【風俗通云織女七夕當渡河使鵲爲橋】織女將渡【吳均齊諧記云桂陽成武丁有仙道忽謂弟子曰七月七夕織女將渡河暫過牽牛吾向以被召明日失所在後世人至今云織女嫁牽牛】三秋佳節七夕良辰玉露初下【露白故曰玉露】銀河巳橫【亦曰銀漢】云幄【選寂寞云幄空】河鼓【爾雅曰河鼓謂之牽牛】曝書策曬衣裳王喬則舉手謝世【列仙傳云王子喬見桓良曰告我家七月七日待我於緱山頭至時果乘白鶴於山頭望之不得到舉手謝世人數日而去】蔡經則鳴鼓還家【吳蔡經字方平去家十餘年忽還謂家人曰七月七日王君來到期可多作數百斛飯以供從官至日果然聞金鼓簫管人馬之聲從天而下】白鶴翔山上靑鳥來殿前【七月七日西王母詣漢武忽有靑鳥從西而來集殿前】曬腹【郝隆曬腹中書】

齋心【漢武帝齋心待王母又此月中會日宜齋也】穿鍼眼【荊楚記云七夕婦人以彩縷穿七孔鍼陳幾筵酒脯瓜果於庭中以乞巧或云見天河中有弈弈白气或耀五色以爲徵見便拜得福】掛犢鼻【竹林七賢傳曰七月七日諸阮庭中鋪陳莫非錦繡阮咸時緫角乃豎長竿標大犢鼻裩於庭曰未能免俗聊復共爾】靈匹【謂織女嫁牽牛】瑞光【前漢竇皇后傳云後觀津人也少小頭禿不爲家人所齒遇七夕夜人皆看織女獨不許後出乃有神光照室爲後之瑞】作曲曬衣【崔氏四民月令其日作曲曬衣】龍駕之亂鳳管【謝朓詩云回龍駕之容裔亂鳳管之淒鏘】瓊佩之結云裳

中元

日在張星【中气】斗建申位孟秋之望中气之辰道門寶蓋獻在中元【道經云七月十五日中元地官考校勾搜選天人分別善惡以其白作玄都大獻於玉京山以諸奇異妙好幡幢寶蓋供養之具精膳飲食獻諸眾聖道士於其日講論老子經十方大聖髙詠靈篇】釋氏蘭盆盛於此口【盂蘭盆經云目連以母生餓鬼中至此日以百味五果著盆中供養十方大徳而後母得食目連白佛凡弟子孝順者以應奉盂蘭盆供飬佛言大善後因之廣爲華餙】地官考校之元日天人集聚之良辰【見上】釋氏托生【謝承後漢書云佛以癸丑七月十五日寄生於淨住國摩耶夫人腹中至周莊王十年甲寅四月八日生】眾僧解夏【荊楚記云十五日僧尼坐艸爲一歲云四月八日結夏至七月十五日解眾僧長飬之節在外恐傷艸木虫類故九十日安居又經云四月八日坐樹下至七月十五日爲一歲故曰眾僧解夏】

露

降於五日【月令云後五日白露降】滋彼三秋【中秋乃露滋】散而爲露結以成霜【大戴記曰陽气勝陰則散爲雨露】厭浥之行泛灔之彩【詩云厭浥行露乃濕貌泛灔露彩也】湛湛瀼瀼【零露瀼瀼】露彼菅茅【詩曰英英白雲露彼菅茅】托於桐葉【蘇子曰人生於世若朝露之寄於桐葉】鶴鳴【風土記云鶴性警白露降而鳴】蟬飲【取其潔也】盤之中【撫仙掌以珠盤擢金莖以承露】薤之上【薤露歌曰薤上露何易晞】潤玉垂珠【露之形也】晨降【楚辭霧露雰其晨降云依霏而承宇】宵零【典引曰甘露宵零於豊艸】下地騰文【選云露下地以騰文】助海成深【張衡奏事曰霧露助海】詩人夜行見厭浥之詠君子春履有怵惕之心【禮記祭義雲春雨露旣濡君子履之必有怵惕之心祀親也】濕衣之譏【劉向說苑曰吳欲伐荊令曰敢有諫者死有舍人少孺子者意欲諫乃懷彈於後園露沾其衣如是三朝王曰子求何苦露沾衣如是對曰園中有樹其端有蟬蟬髙居悲鳴吸風飲露不知螗螂在後而螗螂不知黃雀居其後然黃雀又不知臣橾彈居其下臣但捕黃雀不覺露濕其衣此乃視其利不顧其後王遂罷兵】綴冠之飾【束皙曰零露如珠非綴冠之飾也】

瑞露

徳動皇天【瑞應圖曰王者施徳惠則甘露降】瑞呈甘露沈約之謝啟【沈約謝賜甘露啟言蒙賜法音寺松葉上甘露臣往年經見不過沾條而巳時或凝結才若輕霧木有玉聚珠聯光粲若是者也】鄭平之食羹【唐書李林甫女壻髭鬢巳白甫曰明日上賜甘露羹可食之𨿽皓卽當鬢黑明日使食之一夕盡皆變黑】若脂之潔【甘露一名天酒一名仁澤其凝如脂其甘如飴】如醴之甘【見上】松柏受而王者養老竹葦沾而王者尊賢【晉中興書云王者愛養耆老則甘露降於松柏之上王者尊賢容眾則降於竹葦之上受之以爲年紀也】三危【伊尹說湯曰水之美不過三危之露乃瑞露也】五色【東方朔曰吉云之地其國俗之雲气占吉凶若樂事則滿室雲起五色照人著於艸樹皆成五色露珠甚甘】表至徳之馨且因宵降【老子曰天地相合以降甘露人莫之合而自均】含孔甘之味不待秋凝【見上】紀年【以爲年紀】膏露【天不愛其道故天降膏露】

霜

三秋降【季秋】百工休【霜降之日則百工休】碧霜【拾遺記曰廣延國霜色紺碧】靑女【淮南子曰霜神名靑女】始凝【易履霜堅冰陰始凝也又云陰勝陽則凝爲霜雪】露結【詩云蒹葭蒼蒼白露爲霜】有餘酸【北齊邢子才冬夜直史館詩云況乃冬之夜霜气有餘酸】殄異類【陶潛詩云靑松在東園眾艸混其奇晨霜殄異類卓然見髙枝】陰陽之气【大戴記曰霜陰陽之气也陰气勝陽則結而爲霜】刑罰之表【春秋感精符曰霜刑罰之表季秋霜始降鷹隼擊王者順天行誅以成肅殺之威】葛屨【詩云糾糾葛屨可以履霜】紈扇【紈扇詩云皎潔如霜雪】駟見【國語云駟見而隕霜隕霜而冬裘具駟房星也】蠒成【見上】鷹擊【霜降則鷹擊】豺祭【霜降之日豺祭獸】馬蹄【莊子曰馬蹄可以踐霜雪】蠶繭【拾遺記圓嶠之山有冰蠶以霜雪覆之然後成繭】九鐘之鳴【山海經曰豊山有九鍾霜降其鍾自鳴】神鑪之妙【抱朴子曰凝霜雪於神鑪采靈芝於嵩嶽】殺木【元命苞曰霜以殺木】沾衣【微微沾人衣】孝子踐【琴操曰履霜操伯奇所作吉甫信後妻之言逐伯奇自傷無罪淸晨起履霜乃操琴而鼓之】君子履【君子履之必有淒愴之心】靑楸離【江淹別賦見紅蘭之受露望靑楸之離霜】冬裘具【國語云隕霜而冬裘具淸風至而修城郭宮室】婦女成功【家語曰霜降而婦功成嫁娶行焉】鷹隼乃擊【見上】

霜災

雪霜大至【月令】正月之繁詩人興憂傷之嘆【見上】季秋旣降君子有淒愴之心【見上】不殺艸【春秋感精符曰王者政令苛則夏下霜誅罰不行則冬霜不殺艸】乃附木【京房易傳曰誅不原情其霜乃附木不下地不教而誅其霜反在艸下】雪冤【淮南子曰鄒衍事主盡忠燕惠王信讒囚衍衍仰天哭天爲五月降霜】殺菽【春秋周十月今月書失時】令苛而夏降气勝而秋零【見上】

月

太陰之精【淮南子曰月者太陰之精】坎宮之徳【易云坎爲月】如珪【月賦秋月如珪】如鉤【選云始見西南樓纎纎如玉鉤末映東北墀娟娟似蛾眉】度南端【北齊邢子才冬夜直史館詩云風音響北牗月影度南端】出東嶺【陶濳雜詩云白日淪西河素月出東嶺遙遙萬里輝蕩蕩空中影】破環【抱朴子王生雲月初生及旣虧之後視之宜如三寸鏡稍稍轉大初如破環漸漸滿也】破鏡【古詩何當大刀頭破鏡飛上天】三七【三辰三光七曜並月居其一】三五【三五而生三五而縮】成像【在天成像】無私【日月無私照】生於西【禮曰大明生於東月生於西陰陽之分夫婦之位也】行於北【漢書雲月立夏夏至行南方赤道曰南陸立冬冬至行北方黑道曰北陸二分則同道二至則相過】王郎之善歌一曲【世說王曇善歌謝公欲聞之而王名家少年無由得聞後公出東府上山作妓樂遇曇出庾家墓竹中作一曲於時秋月王因舉頭看北林卒曲而去諸妓白謝公曰此乃王郎歌也】徐勉之不論五官【梁徐勉嘗集門客有虞暠者求五官詹事勉正色答曰今夕只可談風月不宜及公事時人服之】牛喘【世說吳牛見月而喘謂水牛生江淮間畏熱見月恐其日也故喘】鵲飛【魏武帝歌曰月明星稀烏鵲南飛】

夜光【淮南子雲月一名夜光】望舒【淮南子雲月禦曰望舒亦曰纎阿】漢東蚌【梁庾肩吾望月詩云桂殿月偏來流光引上才圓隨漢東蚌暈逐淮南灰】淮南灰【見上】謝譓對飲【謝譓有時獨醉云入吾室者但有淸風對吾飲者惟當明月】闞澤見名【吳會稽先賢傳闞澤年十二夢見名宇灼然在月中後爲吳侍中】蛾眉【見上】蟾魄【三日成魄】皎兮【陳風月出皎兮又月出皓兮月出照兮】出矣【莊子曰日月出矣】照臨【照臨下土】回環【謂回環天上也】三日成魄【鄕飲禮三讓象月之三日成魄】一月之光【文子百星之明不如一月之光】代照【日月代照】疊微【詩日居月諸胡疊而微】金精【月賦雲月以陰靈亦曰金精】瑤彩【月色】玉鉤【見上】水徳金精之正色水徳之明輝金波【月彩】灰暈【淮南子曰畫隨灰而月暈闕許愼注曰以蘆灰環闕其一面則月暈亦缺於上】蓂莢【應月而生落也】桂華【月中桂樹】西園遊【曹植詩云淸夜遊西園明月澄淸景】北堂寢【陸機詩曰安寢北堂上明月入我牖照之有餘光攬之不盈手】麗天【易日月麗乎天】離畢【詩月離於畢】

從星【書月之從星】出水【淮南子云方諸見月則津而爲水髙誘注云方諸陰燧大蛤也熟摩拭令熱向月下則生水】紈扇【班婕妤詩云新裂齊紈素鮮潔如霜雪裁爲合歡扇團團似明月】玉臺【月如明照】瑤蟾【瑤兔蟾輝素娥素月蟾魄並月】玉兔【金兔陰兔】蓂階桂影【桂輪】日就月將【出詩】日兄月姊【春秋感精符曰人主兄日姊月】皆仰【人皆仰之】具瞻【人皆具瞻】闕之【釋名曰月闕也言滿則復闕也】沒兮【謝莊月賦月旣沒兮露欲晞】朔晦【朔月初之名朔蘇也如死復蘇晦月盡之名晦灰也死爲灰又月光盡色似灰】弦望【弦者月半之名初七八爲上弦二十二三爲下弦望者月滿之名日月遙相望也】

瑞月

徳聞皇天慶見於月姮娥奔【羿妻竊藥奔月爲月中之仙也】夏禹過【夏禹未遇夢乘舟月中過】合璧【漢書至徳之時日月若合璧】重輪【漢明帝作太子樂歌四章一曰日重光二曰月重輪三曰星重暉四曰海重澗以贊太子之徳】三珥【軍占曰若月三珥者大臣有喜】陰靈【見上】委照而吳業昌【孫堅夫人吳氏夢月入懷生孫策】淪精而漢道融【漢元後母李氏夢月入懷而生元後】入懷【見上】盈手【見上】連璧【日月連璧】孕珠【蚌望月而孕珠又月望則蚌蛤實】

災蝕

日月薄蝕天地之災魚減【淮南子曰日月蝕而魚腦減】麟鬭【元命苞云麒麟鬭則日月薄蝕】彗星襲月【辛慶忌勇猛之將被要離謀殺以劍自刎將死彗星襲月】不用其行【行道也詩日月告凶不用其行】何損於明【謂蝕】君子之過【君子之過如日月之蝕】大人之災【日月之蝕大人之災】遇盈則蝕【月盈則蝕與時消息】則維其常【詩彼月而蝕則維其常】謫見於天【禮曰婦順不修陰事不得謫見於天月爲之蝕故月蝕則後素服而修六宮之﹣100﹣職蕩天下之陰事】災成襲月【劉向說云秦胡亥立日月薄蝕熒襲月】

○八月

日在翼星律中南呂【月令】享壽星【享壽星於南郊】祭馬祖【祭馬祖於大澤】采柏露以明眼【續齊諧記鄧紹八月旦入華山采藥見一童子執五彩囊盛柏葉上露如珠滿囊紹問用此何爲答曰赤松先生取以明眼言終失所在】用朱墨以點頭【荊楚記云八月一日以朱墨點小兒頭名爲天灸以厭病也】習吹【命樂正習吹將釋奠】乃儺【天子乃儺以達秋气】循行犧牲【視全具也】申嚴刑法【申嚴百刑無或枉撓斬殺必當無畱有罪】嘗麻【天子嘗麻先薦寢廟】種麥【乃勸種麥】上丁之日【釋奠於國學】上戊之辰【釋奠於太廟】擇元日【擇元日命民社謂近秋分前後戊日】

獻良裘【周禮司裘氏�大裘以供王祀天之服仲秋獻良裘天子之服至仲秋而獻】獲赤雀以銜書【尙書中候曰季秋赤雀銜丹書集周之庭】結寶囊以承露【梁簡文帝眼明囊賦序云婦人八月旦多以錦翠珠寶爲眼明囊因淩晨取露以拭日】平權衡【是月也日夜分則同度量平權衡】案芻豢【瞻肥瘠察物色必比類量小大五者備嘗】載黃【詩云載玄載黃爲公子裳】其獲【八月其獲】迎寒【周禮仲秋月擊土鼓以迎寒】養老【授幾杖行糜粥】鴈巳過而零其白露【白露之日鴻鴈來後五日燕雀歸羣鳥飬羞】雷收聲而分彼素秋【秋分之日雷乃收聲後五日蟄虫壞戶水始涸】祀夕月【秋分日祀月於西郊】戒淸風【四民月令曰淸風戒寒趣織縑帛】剝棗【八月剝棗】斷壺【壺瓠也八月乃斷】仲商【梁元帝纂要曰仲秋仲商也】秋節天子居緫章【太廟】庶人授幾杖【是月飬衰老授幾杖】

○九月

日在角星律中無射授衣之月【詩九月授衣】餙服之辰【見下】是丹鳥含羞之日【夏小正曰九月丹鳥羞白鳥羞進也白鳥蚊蚋也】當白虎應感之辰【帝王世紀曰扶始以季秋下旬夢白帝遺烏彖子旦而升丘見白虎其上有云感巳而生臯陶於曲阜】舉五穀之要【農事備修當此月也】休百工之作【膠漆之作且休】伐蛟鼉【伐蛟取鼉】取黿龜【登黿取龜】蟋蟀居戶【詩蟋蟀在戶】鴻鴈來賓【月令】伐薪【伐薪爲必因殺气】嘗稻【天子嘗稻先薦寢廟】具飭衣裳【文繡有恆衣服有量冠帶有常必循其故】申嚴法令【法令號令】務納【百官貴賤無不務納以會天地之藏無不宣出】親嘗【親嘗者嘗羣神也天子親嘗使有司祭於羣神禮畢告備於天子也】旣曰鴈來【寒露之日鴻鴈來賓後五日雀入大水爲蛤後五日菊有黃花】乃觀豺祭【霜降之日豺乃祭獸後五日艸木黃落後五日蟄虫咸俯】咸俯【見上】神倉【有司舉五穀之要藏帝藉於中倉祇敬必飭】入室【命有司寒气揔至人力不堪其皆入屋】獻裘【周禮司裘氏季秋獻功裘以待頒賜】秩芻【命有司合秩芻犧牲以供皇天上帝山川四方之神宗廟社稷之靈爲民祈福秩芻者謂艸稅也】蓄菜【蓄人收斂務趣菜注始爲禦冬之備】習吹【大享帝於明堂也】築場【九月築場圃】季商【元帝纂要云九月曰季商未商】髙秋【亦曰暮秋末秋殘秋杪秋亦曰授衣】

重陽

重陽

重九【魏文帝書曰歲往月來忽復九月九日九爲陽數而日與月並應故曰重九】登髙【續齊諧記云桓景隨費長房登髙謂曰九月九日汝家當有災異急令家人縫絳囊盛茱萸系臂上登髙飲菊花酒其禍乃銷景從其言舉家登山夕還雞犬一時暴死今人九日登髙乃其遺事】重陽佳辰九旻暮月【宋傅亮九月九日登淩囂館賦云重九之佳辰肅晨駕而朝逝九旻之暮月】鳴鑾戾行宮【謝瞻戲馬臺云聖心眷佳節鳴鑾戾行宮行宮馬臺也】商飆凝素鑰【賀敳九日詩云商飆凝素鑰玄覽賁黃圖】白衣酒【晉陽秋曰陶濳九月九日無酒宅邊摘菊盈把望見白衣人至乃王弘送酒便飲酣醉而歸】戲馬臺【南齊書云宋武帝爲公時在彭城九月九日出遊項羽戲馬臺至今相承以爲舊事】菊制齡【陶濳詩云酒能祛百慮菊爲制頹齡】萸系臂【西京雜記云九月九日漢武宮中以茱萸系臂】佩茱萸【西京雜記云漢武帝宮人賈佩蘭佩茱萸食餌飲菊酒云令人長壽】賜芳菊【魏文帝與鍾繇書曰九月九日艸木徧枯而菊芬然獨秀今奉一束】授衣之月落帽之辰【見下】馬射【南齊書南齊以九月九日馬射或說秋金節講習武射象立秋之禮】龍山【晉書孟嘉字萬年爲桓溫參軍溫重之九月九日遊龍山寮佐畢集於時佐吏並著戎服嘉醉有風吹落帽而不知覺溫使左右無言欲觀其所措及如廁溫令孫盛作文嘲之置坐處嘉還見之其答文甚美】黃花綠酒黍餌【玉燭寶典曰食餌者謂黍秫並收之也】菊杯【杯中泛菊花】

歲華紀麗卷第三

●歲華紀麗卷第四

唐韓諤撰明沈士龍胡震亨同校

冬

冬爲玄英【梁元帝纂要云冬爲玄英亦曰安寧暮冬三冬九冬玄冬】帝稱顓頊神號玄冥司寒【魏相曰北方之神顓頊承坎執權而司寒】屬水【其日壬癸其音羽其數六其性智其事聽其味鹹其臭朽其祀行祭先腎食黍與鴈】律窮【六律气窮】歲暮【歲將暮時旣昏】云葉浮空【文選寒風積浮雲繁】冰澌結水【立冬日水始水迎寒北郊】嚴云【鮑昭冬日詩云嚴雲起亂山白日欲還次】兼豆【邢子才冬夜直史館詩云兼豆未能飽重衾詎解寒】星斗旋臨於亥位金烏送次於房星【日捨房星】愛日【左冬日可愛】寒風羽律才移幹風更肅【十月幹風至】霜樹盡摧於枯葉玉壺漸結於輕冰【見上】松秀寒姿【冬嶺秀寒松】桂榮貞質【選桂樹冬榮】當北戶墐扉之日【詩塞向墐戶以爲寒備】是東皐獲稻之辰【十月獲稻】風日【風曰寒風勁風嚴風厲風哀風陰風日曰愛日】艸木【艸曰寒卉黃艸木曰寒木寒柯素木寒條】閉塞【月令天气上騰地气下降天地不通閉塞而成冬】蓋藏【謹蓋藏循行積聚無有不斂注云謂府庫囷倉之類】祁寒【書冬祁寒小民惟曰怨咨祁大也】雲暮【詩歲雲暮矣】三餘【董遇曰冬歲之餘夜日之餘雨時之餘爲三餘也】五夜【冬之夜故有甲子之辰】

十月

十一月

十二月

○十月

日居房星律中應鍾立冬而水始成冰【月令立冬之月水始冰後五日地始凍雉入大水爲蜃虹藏不見】小雪而虹藏不見【又曰小雪之日虹藏不見後五日天气上騰地气下降後五日閉塞而成冬也】獲稻【詩八月剝棗十月獲稻】良月【傳曰使以十月八良月也就盈數焉】

水變冬姿霜凝雪態感淸商而律變【謂秋攺火】仰碧落以星稀【冬節星稀】賞死卹孤【賞死事卹孤寡】戒門修鍵【壞城郭戒門閭修關鍵備邊境塞徯徑飾喪紀辧衣裳審棺槨之厚薄】移金水徳【秋攺於冬】鶴語之辰【見下】雀化之日【家語立冬之日雀入大水爲蛤】祭寒【亥日祭司寒】祀地【立冬之日祀神州地祇於北郊】气迎北陸景送西郊【見上】槐檀遽攺於歲餘【冬取槐檀之火又冬是歲之餘】晷度方知其晝短【日短星昴以正仲冬】隕籜【十月隕籜】滌場【詩十月滌場農工畢灑掃場】穜稑巳納【詩十月納禾稼黍稷穜稑】蟋蟀入牀【詩十月蟋蟀入我牀下】收水澤之賦【無令侵削兆民以爲天子取怨於下注水賦虫魚之類澤賦萑蒲之類】

爲儲蓄之謀【崔寔注云十月農事畢五穀旣登家備儲蓄乃順時令也】時當隕萚節及飲蒸【大飲蒸勞農以休息之注十月農事旣畢黨正屬民飲酒正齒位是也詩云十月滌場朋酒斯饗是也】當昏虛曉中【月令】值宵長晝短易關市【來商旅納貨財便人事四方來集遠方皆至貨財不匱上無之用百事乃遂】築城郭【是月也司以築城郭造宮室穿竇窖修囷倉】菊謝籬金冰生池玉禮法月推於聰智晨昏星麗於虛張節及始裘【月令天子始裘】時當納稼【見上】霜勁盡摧於槁葉【眾術搖落】嶺寒方秀於長松【冬嶺秀長松之色】候轉秦正【漢書髙祖十月始至霸上秦本十月爲歲首遂不革焉】气迎魯朔【春秋魯以此月告朔】寒律後雕於松柏新煙已攺於槐檀【見上】陽月【此時純陰用事嫌其無陽故曰陽月】命酒官【秫稻必齊曲糵必時水泉必香陶器必良火齊必得兼用六物酒官監之毋有差忒】陳祭器【命工師效功陳祭器按度程無作淫巧勒工名以考其誠功有不當必行其罪】

寒

寒

焦溪沍溫泉冰【並出雪賦】嚴凝之气【禮記曰天地嚴凝之气始於西南而盛於西北是天地之義气也】栗烈之風【詩云一之日觱發二之日栗烈】馬蝟【文選云馬縮如蝟言寒也】木冰【左傳十三年雨水冰寒也】北戶墐扉【出雪賦墐泥也】躶壤垂繒【雪賦】十二三【漢髙祖聞韓王信降匈奴將擊之連戰乘勝逐北至樓煩會大寒七卒墮指者十二三】十六七【北方苦寒之地墮指者十六七】皸瘃【上音軍下音卓凍破瘡也漢皸樓煩土卒皸瘃】淩兢【甘泉賦曰馳閶闔入淩兢淩兢寒顫也】桐不華【周書時訓云淸明之日桐不華則歲有大寒】黍可種【劉向別傳曰燕地寒谷不生五穀鄒衍攺律呂以暖之溫气至五穀生因名黍谷】毒害鳥獸【王莽鑄威斗是日天大寒百官人馬有凍死者漢竇武上表曰今日大寒過節毒害鳥獸城邊竹木皆爲傷死】饑傷人馬【魏武苦寒行曰人馬同時饑】鳥失條【文選鳥登木而失條】人墮指【見上】不堪【月令寒气摠至人力不堪其皆入室】而耐【家語食水者善游而耐寒也】冬日之陽【百物歸之言其暖也】陰時則慘【文選云在陰則慘在陽則舒】挾纊【左傳曰楚莊王圍蕭師多寒王撫巡之三軍之土皆如挾纊】重衾白鶴語【異苑曰晉太康二年南州人見二白鶴語於橋下曰今玆寒不減堯崩年於是飛去】

黃竹詩【穆天子遊黃臺之丘大寒雨雪人多凍死天子遂作黃竹詩以湣之也】松柏雕【歲寒然後知松柏之後雕】狐貉冷【文子禦狐貉之兼衣又襲狐貉之暖者不憂至寒之心】綈袍【須賈謂範睢曰範叔一寒如此哉與之以綈袍】無褐【詩曰無衣無褐何以卒歲】慘凜【下陰潛而慘凜寒也】激冷【文選晨風淒以激冷】漸軸之冰【文選轍含冰以滅肌冰緊於凝泮】入地之凍【廣雅云北方地苦寒冰厚一尺凍入地一丈】稜蔌【文選稜稜霜气蔌蔌風威】並淩【思玄賦云魚矜鱗而並淩兮凍貌】禋於六宗【孔安國曰四時也寒暑也日也月也星也水旱也謂之六宗】運乎二气【日月運行一寒一暑】涉水【戰國策曰田單解裘與涉水之老人】鑿池【呂氏春秋曰衛靈公天寒鑿池宛春曰天寒恐傷民公曰何寒哉春曰君衣狐裘坐熊席四陬有火故不寒民衣敝不補履缺不苴寒矣公曰善遂罷後】小民怨咨【書曰冬祁寒小民惟曰怨咨】君子齋戒【月令以侍陰陽之所定】

○十一月

日在箕宿律中黃鍾鶡鳥不鳴【大雪之日鶡鳥不鳴後五日虎始交後五日荔挺出】蚯蚓乃結【冬至之日蚯蚓乃結後五日麋角解後五日水泉動】節及冰行音諧羽奏昴正仲冬【尙書云日短星昴注仲冬也】時稱亞歲【宋志云魏晉則冬至日受萬國朝賀因小會其儀亞於歲朝】表福臻而祥集故陰極以陽生【冬至日一陽生】視朔良辰【左傳僖五年正月辛亥朔日南至公旣視朔遂登觀臺以望而書之】推元命節【桓譚新論曰通歷數家算法推考其紀從上古天文以來訖十一月甲子夜半朔冬至】方晝短宵長之際【日短至陰陽爭又曰宵長晝短陰極陽生】是陽升陰化之初【陽初生陰乃化】分至啟閉當魯書云瑞之辰絲竹陶匏是漢賀曰長之節【左傳凡分至啟閉必書云物又靑鳥氏司啟玄鳥氏司分丹鳥氏司閉伯趙氏司至玉燭實典曰冬至日南長律中黃鍾其管最長故有履長之賀又漢雜記冬至陽气起君道長故賀夏至陰气起君道衰故不賀】

閉關【先王以至日閉關商旅不行】鑿冰【斬木之時鑿冰之月】時方薦黍【見下泣】日在牽牛【中气】祁寒剉北陸之金烏大雪語南州之白鶴【見上】無作土事【月令曰無作土事無發室屋及起大眾以固而閉地气沮泄是謂發天地之房民必疾疫又隨以喪命之曰暢月】伐竹斬木【伐木取竹箭注云此時堅成可伐取之】祀井泉【祈祀四海大川名源】命宰謹審於門閭【命內宰申宮令審門閭謹房室必重閉𨿽有貴戚近習無有不禁】禁民不收於牛馬【農有不收藏積聚者馬牛畜獸有放伏者取之不詰注禾在野牛馬傷之人有取者不罪所以戒其主也】

冬至

雪

冰

藏冰

開冰

冬至

節次周正【周以十一月爲正月】律移舜管【舜以玉管定律呂】節及薦羔【崔寔四人月令冬至日薦黍羔先薦玄冥以及祖禰其進拜謁賀若師一如元日】時稱結蚓【冬至日蚯蚓結】周嵩舉酒【周嵩伯仁之弟冬至日舉酒白母跪而泣曰伯仁爲人志大才短名重識暗】崔浩定儀【見下】土灰在懸【漢書冬至日懸土灰以定陰陽之气】菁茅作貢【隋牛弘冬至乾元殿受賀詩云作貢菁茅集來朝圭黻連】梁園而巳飛六出【雪賦梁王不悅遊於兔園】漢殿而曾奏八音【漢書天子以冬夏二至禦前殿會八能之士陳八音聽樂均度晷景候鍾律權土灰效陰陽】鶡鳥不鳴【大雪之日鶡鳥不鳴】陽烏緩翼戴禮方遵於坎徳【十一月盛徳在水坎水也】羲文俄變於乾爻【伏羲斷龜文以立八卦冬至一陽生配幹之初九】金翼南飛【日南至】

玉杓北指【建子位】漢樂曾陳於前殿魯云爰紀於候臺【古候之臺】墐扉嚴景【北戶墐扉】就樂良辰【易通封驗曰冬至日人主於羣臣從樂五日以迎目至之禮注從就也】陳儀薦宗廟之羊【見上】表瑞集文昌之雀【魏文帝黃初元年冬至日黃雀集於文昌殿前】水徳方隆陽爻乍振盛吉正持於丹筆【後漢盛吉爲廷尉每冬至夜定罪決斷妻執燭吉持丹筆夫妻相向垂泣決事】王褒更審於黃鍾【王褒律令表云師曠吹律知音律數始於黃鍾終於大呂故曰審】進履襪【後魏崔浩女儀曰近古婦人常以冬至進履襪於舅姑崔駟襪銘有建子之月助養元气之事】祀星辰【月令祀昊天上帝於園丘注冬至日祀五方帝及日月星辰禮壇】日短影長【周禮冬至日在牽牛影長一丈三尺夏至日在東井影長尺有五寸】

雪

宮旣東成【雪賦雪宮建於東因齊宣王見孟子幹雪宮】山乃西峙【雪山峙於西域又傳曰太山冬夏有雪】謝安詠【世說謝氏內集講書俄而雪驟下太傳欣然曰白雪紛紛何所似兄子朗曰散塩空中差可擬兄女道蘊曰未若柳絮因風起】曾子歌【琴操曰曾子耕梁山雨雪思父母乃作梁山之歌】北荒之明月【後周劉璠雪賦云似北荒之明月若西昆之閬風】云夢之瓊田【陳正見雪詩云九冬飄遠雪六出表豊年雎陽生王樹云夢起瓊田】三月失時【左傳云三月雨雪書失時】子猷乘舟【王子猷雪夜乘舟入剡溪訪戴安道旣造門不前而返人問其故答曰乘興而來興盡而返何必見戴】婕妤詠扇【詩云新裂齊紈素皎潔如霜雪】盈尺袤丈【雪賦云盈尺則呈瑞於豊年袤丈則表沴於陰徳】圓璧方珪【旣因方而成珪亦遇圓而爲璧】丰年【傳曰丰年冬多積雪又凡平地盈尺爲大雪】時雪【時云不降又曰雨言不時】玉樹銀花【並詞人取譬】擁袁安之門【見下注】救焦先之屋【髙士傳焦先爲野火燒屋遭冬雪大至屋倒焦袒臥不移人以爲死熟視之宛然如故】萬頃同縞【盻隰則萬頃同縞】千巖俱白【瞻山則千巖俱白】海神來朝【太公伏符陰謀曰武王伐紂雨雪十餘日甲子朝五兩車騎止子王師門尙父曰四海之神與河伯來受命】詞人未至【謝惠連雪賦梁王不悅遊於兔園乃置旨酒命賓友召鄒生延枚叟相如未至居客之右俄而微霰零密雪下】

甲子【見上注】庚辰【春秋盡異曰庚辰大雪深七尺】五騎效靈三英作賦【三英卽鄒陽枚皐司馬相如也】輕雲流風【洛神賦髣髴兮若輕雲之蔽月飄颻兮若流風之回雪】郢客歌【選客有歌於郢中者爲陽春白雪之曲】飛燕舞【趙飛燕如苑風之回雪也】穿履之行【東郭先生久待公交車貧困衣履不完行雪中履有上無下足盡踐地】閉門而臥【洛陽大雪丈餘縣令出見袁安門無行迹謂安已死令人入戶見安偃臥問安何以不出安曰大雪人皆乏食不宜於人令賢之遂舉孝傔】冬夏有【山海經云由首之山小威之山空桑之山冬夏常有雪】天地寒【大戴記曰天地積陰溫則爲雨寒則爲雪】千里之渡【詩雲飄飄於裏雪焂忽度龍沙】五穀之精【泛勝之書曰雪者五穀之精古今收雪水以浸五穀】浸牛目【孟子白滕文公葬有日矣天大雨雪至於牛目】渡龍沙【見上】蘇武羊毛【蘇武沒於蕃羊毛裹雪食得活】王恭鶴氅【世說王恭衣鶴氅雪中行望見若神仙】積於三冬【語曰冬無積雪夏無餘糧】飄其六出【韓詩外傳云雪花飛六出】其霶【詩雨雪其霶】載塗【又雨雪載塗】雰雰霏霏【詩上天同雲雨雪雰雰又昔我往矣楊柳依依今我來思雨雪霏霏】漉漉【詩雨雪漉漉】皚皚【選積雪皚皚皚皚白貌】入隙【始緣甍而冒棟終開簾而入隙】照書【孫康家貧常照雪讀書】麻衣【曹風以麻衣比色曹風麻衣如雪】蘭曲【楚謠以幽蘭儷曲宋玉作幽蘭白雪之曲】

冰

履霜而至【易曰履霜堅冰至】積水所成【選雲層冰爲積水所成】生於水而寒於水【荀子】壯以風而解以風【左傳云冰以風壯月令云東風解凍】夏虫疑【夏虫不可以語冰天臺山賦哂夏虫之疑冰】春魚上【見上】玉甃【晉江逌冰賦云穿重城之十仞兮構王甃之百節】夷盤【周禮盛冰之器】涸溯【凝也】淋漓【泮也】狐聽之而將渡【述徵記曰河冰始合要狐先行方可渡】鼠食之以求生【神異記北方有冰厚百丈鼷鼠在冰下重下斤其毛長百尺可爲褥卻風寒其肉重千斤】凝池【束皙曰薄冰凝池非登廟之寶零露垂林非綴冕之飾必將采素璧於層山選圓珠於重泉也】琢冰【文中子曰巧冶不能銷木良匠不能琢冰】鳥覆而旣因后稷【姜原踐巨人迹而生子棄之寒冰上烏覆翼之後取養之以爲后稷】魚跳而只爲王祥【王祥母思生魚河水冰寒魚不可得祥乃泣忽一朝冰開有雙鯉魚躍出得以奉母】六尺【晁錯上書狐貉之地積陰之處木皮三寸冰厚六尺】百丈【見上注】履薄【詩如履薄冰】涉春【書心之憂危若涉春冰】

寒覩缾中【淮南子曰見一葉之落知歲之暮覩缾中之冰知天下之寒】淸窺壺內【選詩云淸如玉壺冰】光武渡河【光武爲王郎所逐至滹沱河兵進急無船不可渡使王霸往視問冰堅否霸恐驚眾還報曰冰牢可渡比眾至河冰已合矣帝遂得渡】慕容蹈海【王隱晉書慕容晃上言躬徵平郭遠假陛下天地之威精誠感靈海爲結冰淩行海中三百餘里】冬凝春泮【淮南子曰冬則水凝爲冰春則冰散爲水】風結水成【見上】東海之蠶【拾遺記云東海中員嶠山有冰蠶長七寸有鱗角重雪覆之則爲繭色有五采】北方之鼠【見上】陷冰之丸【後漢淸州刺史焦和恐賊乘冰過河多作陷冰九以投河中賊眾遂潰】削冰之火【博物志曰削冰令圓舉以向日以艾承其影則有火出】以凝之水【周禮水有時以凝有時而澤】不治之冰【海賊曰陽冰不冶陰火潛然】馴致【易】負重【鄧析書曰明君之禦民若乘奔而無轡若履冰而負重言其懼也】王祥泣而葉公飲【莊子葉公曰吾爨無欲淸之人今吾朝受命而夕飲冰我其內熱歟】句踐抱而袁譚推【吳越春秋曰越王念吳欲復怨非一旦也苦思勞心夜以接日冬寒則抱冰魏志袁譚時云三推冰注時冰凍合不得降之】未泮【迨水未泮】渙然【渙然冰釋又渙若冰將釋】皚皚【思玄賦行積冰之皚皚兮淸泉沍而不流】峨峨【楚詞層冰峨峨】時燠【公羊曰冬至無冰時燠】夜結【寒冰夜結亦曰朝凝】

藏冰

天子命藏【命有司冰方盛取而藏之】山人乃取【左傳山人取之縣人傳之輿人納之隸人藏之山人謂虞官也】采於山陰【又云其藏冰也深山窮各固陰沍寒於是取之】納於淩室【詩云二之日鑿冰衝衝今之十二月也周十一月爲正月十二月爲二月故云二之日鑿冰衝衝水聲也又三之日納於淩陰卽今之三月淩陰卽淩室】其冰方盛乃祭司寒【傳云其藏冰也乃用黑牡秬黍以享司寒其出之也桃弧棘矢以除其災其出入也時祭寒而藏之獻羔而啟之注春分獻羔開冰也】豳詩云鑿【見上】周禮見頒【周禮淩人夏頒冰注云暑气盛王以冰頒賜羣臣也】慮虫疑之時不可闕也及狐聽之日於以藏之藏時而日在虛危【左傳云古者北陸而藏之卽今十二月也西陸朝覿而出之卽今二月也】出際而烏飛昴畢【傳云其周之也徧食肉之家冰皆與焉】淩人治鑑【盛冰器也】有司祭寒三倍爲防【淩人斬冰三其淩注三倍其冰三之者爲消釋度也】三時不害【傳云徧及於老病則春無淒風秋無苦雨】藏則無災【又云無災霜雹癘疾不降】否則用咎【今藏川池之冰棄而不用風不越而殺也】

開冰

祭韭獻羔【詩四之日其蚤獻羔祭韭四之日今之二月也又月令云立春後天子獻羔開冰先薦寢廟】桃弧棘矢【見上注】春治冰鑑祭供夷盤【並見周禮淩人】冬伐【謂將藏也伐冰之家不畜牛羊】夏頒【見上注】春開【開冰】秋刷【見淩人注刷除冰室當更納新冰】取順沍寒用資淸暑獻羔而啟之【見上】出火而畢賦【左傳云公始用之火出而畢賦自命夫命婦至於老疾無不受水冰】老病必受【見上】喪祭亦沾【大夫命婦喪浴祭用冰也】冰室春開玉壺夏薦致夏虫之疑闕而爲罪遇時燠之變責則難加【冬乃無冰】食祿之家【朝廷之祿位賓食喪祭於是乎用之】淩人之職【祭祀共冰鑑賓客共冰大喪共夷盤冰】

○十二月

南斗臨烏大呂中律昏奎曉亢雞乳鵲巢鴈鄕而方驗小寒【小寒之日鴈北向後五日鵲始巢後五日野雉始雊】雞乳而始明中气【大寒之日雞始乳後五日鷙鳥方疾後五日水澤腹堅】蠟百神於南郊【月令蠟百神於南郊爲來年祈福於天宗天宗日月星辰也蠟臈日祭之名也】習五戎於北面【月令乃教畋獵習戎班馬政命僕及七騶咸駕載旌旐授車以級司徒搢村北面誓之注誓眾以軍法】將帥講武【習射禦角力亦教畋獵也】天子厲飾【天子乃厲飾執弓挾矢以獵厲飾謂戎服而嚴厲其威武之飾】星回於天【日窮於次月窮於紀星回於天數將紀終】磔犬送寒【大儺旁傑以送寒气磔犬殺金以助木气】賞魚薦廟【天子親往嘗魚先薦寢廟】徵咸獻於九州島【九州島之人無不咸獻其力以供皇天上帝社稷川澤之神注人非神福不生】論所宜於百縣【合諸侯制百縣爲來歲受朔日與諸侯貢職之數以遠近土地所宜爲度以給郊廟之事】季冬【亦曰暮冬窮冬】餘月【歲窮歲餘】

日

臘

儺

歲除

日

陽徳【春秋內事曰日者陽徳之母也】火精【範子計然曰日者火精也】冠三光之首爲七曜之先【三光日月星七曜五星與日月也】朱炎艷於建陽【何晏景福殿賦雲開建陽則朱炎艷朱炎日也】神州耀乎靈景【左太衝詠史詩云皎天舒白日靈景耀神州】三足【日中陽鳥三足】九芒【日彩九芒】麗天【易日月麗乎天】出地【文子曰日出於地萬物蕃息】方旭【郭璞南郊賦云時當靑陽日在方旭】半規【謝靈運遊南亭詩密林含餘淸廷峯隱半規】寸晷【文選寸晷無畱影】分陰【晉陶侃曰聖人尙惜寸陰凡俗當惜分陰】桑楡【選云桑楡暮景】葵藿【傾心向日】曝儒士之腹【郝隆曬書】炙野人之背【傳云負日之暄人莫之知也】貞明【易日月貞明】寅餞【書寅餞納日】火徳明輝【離爲火爲日】陽精正色【說文云日爲太陽之精】可畏可愛【見上】不縮不盈【土圭測景不縮不盈】並明【天子與日月並明照四方也】久照【易云日月得天而能久照】出東方【出自東方照臨下土】在北陸【左傳日在北陸而藏冰】魯陽揮戈【魯陽與韓戰酣日暮揮戈而日退三捨】后羿發箭【淮南子記堯時有十日並出羿射九烏死焉】實也【說文云日者實也太陽之精】就之【堯紀就之如日】日名【陽徳陽精大明曜靈踆烏東君陽烏日禦曰羲和】日狀【日中則昃杲杲出日春日遲遲如日之升我日斯邁日雲暮矣】朝東門【禮黑冕而朝日於東門之外】在西陸【日在西陸而出冰】

劍揮【虞公與夏戰日欲落公以劍指日日乃退不落】箭射【見上】逐有誇父【山海經云誇父與日爭走乃渴死於道棄杖而成鄧林】送有秦皇【恨賦秦始皇巡海右而送日】冬日陽夏日陰【文子言此二者物皆歸之】長繩【恨無長繩系白日】雙麗【文選日月雙麗】無二【天無二日】方中【日之方中】論遠近而長聞明帝【晉明帝少時元帝問曰日近長安近答云只見人從長安來不見人從日邊至及來日集羣臣乃言日近帝失色對曰舉頭見日不見長安帝奇之】爭小大而難答小兒【列子曰孔子東遊見兩小兒辯闘問其故一兒曰我以日始出時近而日中時遠也一兒曰我以日初時遠而日中時近也一兒曰日初出大如車蓋及日中則如盤盂此不爲遠者小而近者大乎一兒曰日初出滄滄涼涼及其中如探湯此不爲近者熱而遠者涼乎孔子不能決兩小兒笑曰孰謂汝多知乎】白駒【莊子曰人生世中如白駒之過隙】赤羽【子路曰赤羽若日】揭行【如揭日月而行】騎走【莊子曰挾宇宙騎日月】扶桑【淮南子曰日初出於暘谷登於扶桑入於虞泉】若木【日所出也】旣無私照相代而明【日月無私照】

臘

祖日爲盛臘日爲衰【五行盛則爲祖衰則爲臘漢以火徳火衰於戍故以戌日爲臘魏以上徳土衰於辰故以辰日爲臘】魏以土而用辰【見上】晉以金而取醜【金衰於醜】殷曰嘉平【別名之也】周名大蠟【蠟者索也漢攺名爲臘】尹軌或賜於神藥【神仙傳尹軌字公度晉大康元年臘日過洛陽城西一家求宿主人以明旦是臘意不容又以曾聞公度名因爲設酒至旦乃賜主人神藥一丸而去】甄宇不擇於瘦羊【東觀漢記甄宇字長文拜博士臘日詔賜羊或言大小肥瘦欲投鉤宇乃取瘦羊後乃詔問瘦羊博士】聞盜樹【陳畱志云範喬邑人臘日盜斫其樹人告之徉不聞邑人愧而歸之喬曰卿臘日取柴與父母相歡耳】矜竊食【袁宏後漢書曰韓卓字子助陳畱人臘日奴竊食祭先人卓義其心矜而免之】祠黃石【史記張良於下邳圯橋見老人得書云他日谷城見黃石卽我也果見取而寶祀之畱侯死並黃石葬之每伏臘上冢祠黃石】報有功【漢書儀曰報鬼神古之聖賢有功於民者】攺之而口於王莽【陳咸】【王莽篡位還家杜門及臘日咸言我之】虞公【傳云虞公不臘】【萬物而索饗祭先祖蠟】【臘者獵也歲終大祭】

儺

送寒【爲抑月】抑【爲官皮執戈】阼階【漢髙祖又皇帝矢有飛龍蛇矣鱉】【桃弧棘矢無樂偶也言矢無限】火馳風【流言疾也】飛磔【飛磔雨散剛惡馳之名磔】【可以厭鬼】囚耕父【囚耕父於淸冷女魃並鬼名淸冷】淤光【殘夔鬼盧與魍象殘野仲而殲淤光皆鬼名】鬼殳惑

歲除

﹝內文缺﹞

歲華紀麗卷第四﹝終﹞

