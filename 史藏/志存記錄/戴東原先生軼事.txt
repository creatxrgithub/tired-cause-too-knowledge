

戴東原先生軼事淸戴淸泉著

族祖東原公﹐本考據學﹑算數學﹑制造學經世實用之旨﹐發爲哲學家言。其所論著﹐遠足以補漢宋儒者之偏獘﹐近足以導歐美文化之先河﹐是固海內學人所公認者也。公之生迄今二百年矣﹐人往風微﹐崇拜熱忱﹐久而彌摯。族人祖蔭將以獨力建築圖書館於公讀書故址﹐暫於搖碧樓先行開辦。學界諸君子﹐又爲開得紀會於京師﹐亦有倡設圖書館之議。惟英末學﹐於我公之學術﹐曾不能窺其奧要﹐有以發揮而光大之﹐僅得舉公之軼事﹐幼所聞渚先嚴﹐爲各家傳記所未及者而志之。𨿽無關宏旨﹐要亦不賢識小之意云爾﹗

吾族自南唐天中護公爲兵馬使﹐居歙之篁墩﹐因戍守婺居鳳亭裏。子壽公官中書舍人。壽公子安公﹐歷官銀靑光祿大夫﹐檢校國子祭酒﹐監察禦史上柱國﹐謚忠恭﹐卽隆阜所追之一世祖﹐實卽遷隆阜自二世顏公始。子睿公﹐凡十一傳至若采公﹐乃分爲三門。其時隆阜支丁極繁﹐族中共分十三門﹐多建支祠。我家敬愛祠﹐卽紫竹門樓門三門三支所合建。三門自若采公後十三傳至景良公﹐卽公之曾祖。景良公傳寧仁公﹐寧仁公傳公父弁﹐商於南丰﹐輕財尙義﹐嘗修《三門支譜》﹐獨力建眾廳﹐以爲族黨宴敍之所。發亂屋毀﹐卽今思樂園基址。現計三門支丁﹐不滿十餘﹐又多徙居外郡﹐祠中惟紫竹門樓門支丁稍眾﹐然鮮有畱心公之學術大要與其遺聞軼事者﹐豈所謂君子之澤﹐五世而斬歟﹖﹝以上記公之支派與世次﹞

明末流寇之亂﹐徽地以僻處山中﹐獨獲完善﹐休養生息﹐至乾隆朝﹐故徽屬最稱殷富。維時族之人﹐多務商業﹐以豪侈相尙﹔𨿽未知爲學之道﹐而故家大戶﹐藏書頗富。公父爲族人經營布業於江西之南丰﹐家寒素﹐無力購置之本﹐多向族人假借。公記憶力極彊﹐鉤稽參考﹐夜以繼日。年二十六﹐娶朱氏﹐嘗讀書至午夜﹐送粽糖以充饑。及畢﹐始知糖乃蘸墨而食﹐其專心致志﹐有若此者﹗﹝以上記公之家族與環境﹞

公幼而歧嶷﹐至十歲才能言。出就蒙師讀﹐授《三字經》﹕「人之初﹐性本善。」問師性善之所以然﹖師不能答。乃易師而授《四子書》﹐講解仍若俗說﹐每不慊於懷。師授《大學》章句﹐至「右經一章」﹐叩師何以知爲孔子之言﹐而曾子述之﹖又何以知爲曾子之意﹐而門人記之﹖師曰「朱文公之言也。」問文公何時人﹖曰「宋人。」孔子曾子何時人﹖曰「周人。」周末相去幾何時矣﹖曰「幾二千年。」然則朱文公何以知其然﹖師無以應﹐曰「此非常兒也廠因漸治訓詁考証之學﹐而經義以明。至於哲學﹑學說﹑原善三卷﹐殆卽公入學時所急欲研究者歟﹖﹝以上記公之幼稚時代﹞

公於帖括之學﹐不甚講求。年二十九﹐族人慫恿應試﹐題爲「鄕人儺」三字﹐公文旁徵博引﹐考證詳明。宗師𨿽賞其文﹐而故實多不知其出處﹐甚且疑爲抄襲﹐發落日﹐面質公﹐公曆舉經典﹐如數家珍﹐宗師大激賞﹐以衣冠贈之曰「勉之﹗汝將來成就﹐當勝我十倍也。」﹝以上記公入學軼聞﹞

公之爲學也﹐以爲求獲新知﹐須先貫通古義。凡古聖賢之至理名言﹐著於羣經﹐以流傳至今者﹐欲明其道﹐必達其辭﹔欲達其辭﹐先識其字。故以訓詁之學﹐爲讀書明道之工具。而証之以制度名物實迹﹐故其學說貫穿羣經﹐無漢儒拘泥師說之獘﹔實事求是﹐無宋人空談玄理之獘。﹝以上記公求學次序﹞

淸乾隆十七年﹐休地大旱﹐斗米千錢﹐公家乏食﹐日以面果腹﹐閉戶著《屈原賦注》十二卷。又嘗以休地山鄕﹐吸水灌田﹐所需勞力多而無補於大旱﹐乃變通古法﹐制螺旋車與自轉車﹐以利農田。螺旋車者﹐外用木廓﹐中軸附以螺紋板﹐軸出廓外﹐斜置水濱﹐以水力或人力轉之﹐水循螺紋而上﹐用力少而呈功倍﹐與今之西式吸水機有相合者。惟彼時鮮良工﹐螺板與外廓﹐難以密合而圓轉﹐至今農家遂失其制。自轉車者﹐輪置河濱﹐資流水之力以運水﹐上升髙可二三丈﹐絲毫不需人畜之勞﹐灌漑能日夜不息。其制法詳公著《螺旋車記》《自轉車記》。今休地西北鄕﹐山河旁岸之田﹐多用自轉車﹐永無亢旱之患﹐各處仿其法者甚多。又嘗自制渾天儀﹐以爲研究天算之用﹐若使生於今日工業發達之時代﹐則其所發明以利國便民者﹐安有旣極耶﹖﹝以上記公遺制﹞

公祖墓在距隆阜二里之茅山橋南﹐東對公宅﹐遙望山勢﹐如書架層疊﹐靑鳥家謂爲「萬架書箱」主子孫著作等身﹐血食萬代。族豪某﹐意欲侵占﹐以廣己之祖塋﹐公訟諸官﹐縣令利族豪賄﹐將文致公罪﹐公乃日行二百里﹐徒步走京師﹐一時名流爭相結納。大宗伯髙郵王文肅公聞名景慕﹐延課其子念孫﹐得以成名﹐皆公之循循善誘也。﹝以上記公之避禍入京﹞

公自三十三歲避禍入京﹐應北闈試未第﹔然名重當世﹐一時學者﹐以得交於公爲榮幸。年四十舉南闈﹐屢會試未第﹐至五十一﹐以舉人特召充四庫館纂修官﹐校《水經注》《九章算術》諸書。乾隆帝賜詩卷首﹐命以武英殿聚珍板刊行。五十三會試﹐仍不第﹐命一體殿試﹐授翰林院庶吉士。至丁酉年五十五﹐以足疾困罷﹐慨然有歸田之志﹐孰意竟以是年五月病沒京師。病亟時﹐猶撰《聲類表》﹐又點定《段氏六書》《音韻表》﹐是眞好學深思﹐誨人不倦者。卒後﹐京師同志挽聯云「孟子之功不在禹下﹐明徳之後必有達人。」嗚呼﹗以公之所學﹐斯當之無愧矣。﹝以上記公成名與病沒﹞

公沒﹐子中立早卒﹐乃以族侄中孚字美中者嗣。除書籍外﹐家無恆產﹐嗣子時賴公婿山東孔氏周給之。發匪亂後﹐歿於兵﹐屋宇毀於火。孫一﹐在隆阜﹐無一椽蔽風雨﹐乃徙居洽陽兗山光角亭等處﹐藉小販謀生。二十年前嘗至吾家﹐先嚴猶相資助。因其有子十人﹐生計極困難﹐民國初年﹐有爲琴泉處農場介紹傭工者﹐細詢之﹐卽公十曾孫之一。叩以父母兄弟之狀況﹐則父母已沒﹐兄弟亦星散﹐多爲人養子與贅婿矣。噫﹗﹝以上記公後嗣零落﹞

公所著書﹐除乾隆朝奉旨刊行。及山東孔氏微波榭段氏《經韻樓叢刊》外﹐尙有遺文雜著﹐及晚年未完稿本﹐公沒後﹐至道光中葉﹐門弟子及族人集資剞劂﹐版存公家廳樓﹐印行不多﹐卽被兵燹。亂後殘餘版片﹐尙有被人鬻作薪材者﹐先嚴猶及見之。彼時以大亂之後﹐無力保存﹐嘗用疚心﹗嗟乎﹗一代儒宗﹐其遺者不獲廣傳於世﹐殆亦造物之所忌歟﹖﹝以上記公遺書版片﹞

