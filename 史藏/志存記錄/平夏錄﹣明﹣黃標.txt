

平夏錄﹝明﹞黃標撰

元政不綱羣雄鼎沸蓋天命聖人必先以驅除云爾蜀有明氏【一曰旻氏】諱王珍【一曰字玉珍】隨州玉沙村人也家世務農玉珍身長八尺目重瞳子鄕閭有訟皆往質焉至正辛卯歲汝穎兵起玉珍乃團結裏中人屯於靑山眾推爲屯長【一曰爲巡司弓兵牌子頭隨倪蠻子爲盜蠻子卽文俊也】明年壬辰徐壽輝亦起於蘄黃癸巳冬十一月壽輝僣大號都漢陽遣使招玉珍玉珍歸漢陽授元帥益兵俾鎭沔陽與元將哈林禿連戰湖中飛矢中其右目人呼爲旻眼子沔陽連歲饑乙未春【一曰夏】玉珍將斗船五十艘上夔府哨糧時夷陵皆屬漢參政姜玨守之玉珍至巫峽貿糧皆滿丙申冬辰州人楊漢者元義兵元帥也以精兵五千屯平西寨時行省右丞相完者都鎭重慶招兵丁酉春三月漢以兵屯江北完者都誘漢來謁席間殺之欲並其軍麾下懼且怒乃虜船下流適遇玉珍於巫峽欣其事且言重慶一城並有左丞相哈林禿右丞相完者都兩不相下郡無厚兵可攻也玉珍猶豫未決萬戶戴壽等曰鳥困投林人困投人且公在沔陽爲民也遠來貿糧亦爲民也若分船爲二以其半載糧還沔陽以其半因漢兵攻重慶事濟則爲之不濟則歸無損也玉珍從之道路俄見斗船遠邇騷然完者都夜遁果州生獲哈林禿父老迎玉珍入城玉珍禁侵掠城中安堵如故四方降者絡繹不絕乃獻哈林禿於漢陽是歲秋壽輝以玉珍爲隴蜀省右丞戊戌春二月完者都來自果州屯嘉定之大佛寺【一名淩雲】規復重慶玉珍使義弟明二禦之明二者黃陂人也智勇過人玉珍寵愛之妻以弟婦稱爲明二【一曰三奴】後復姓名曰萬勝明二攻嘉定夜遣軍人陳夜眼緣城刼烏牛山城破惟大佛未下相持越半載玉珍親率兵繼之旬日內潰入之趙資者行省參政也與完者都平章朗革歹同守嘉定明二陷嘉定時完者都朗革歹先遁惟資守大佛明二執資妻於江岸以招資資嘻曰癡婦不死何爲汝不見平章婦乎平章婦者朗革歹妻也城陷時赴水死語畢以彊弩射殺妻復欲射其子爲眾所擁不得射巳而大佛陷資亦遁三人者會於龍州謀興復爲遊兵執至重慶玉珍欲用之館之治平寺使人諭意三人曰國破家亡祈一速死爾玉珍猶欲生之時傳趙參政兵將至三人者同斬於市【卽大十字街】蜀人亦謂之三忠玉珍乃以禮葬之初玉珍攻完者都時道出瀘州暮宿於河下宣使劉澤民曰此間有劉禎者字維周官爲大名路經歷前元進士也能文章政事避靑巾李喜亂入居深山盍往見焉玉珍曰可與俱來澤民曰此可就見不可屈致也明日遂往見之相與講論玉珍喜曰吾得一孔明也邀至舟與議國事卽舟中拜爲理問官巳亥遣使貢於漢陽時友諒矯命使會兵建康明年庚子春友諒弒壽輝自立玉珍曰陳友諒倪文俊同在徐朝爲臣子今弒逆予當討之遂令莫仁壽領兵守夔關絕不與通爲壽輝立廟城南眾推玉珍爲隴蜀王辛丑夏四月以劉禎爲參謀朝夕侍講禎屏人從容說曰西蜀形勝之地東有瞿塘北有劍門沃野千里自遭靑巾之虐民物凋耗明公撫養民幸蘇息人心之歸則天命可知且陳友諒弒主自立明公必不肯聽命也若不稱大號以系人心恐軍士俱四方之人或思其鄕土而去明公孰與守取乎弗聽明日禎又言玉珍乃咨謀於眾以壬寅年春三月戊辰卽位於重慶【綱目書三月明玉珍破雲南夏五月自稱隴蜀王】國號大夏攺元天統仿周制設六卿卽日以戴壽爲冢宰萬勝爲司馬張文炳爲司空尙大亨莫仁壽爲司寇吳友仁鄒興爲司徒劉禎爲宗伯置翰林院以牟圖南爲承旨史天章爲學士立妻彭氏爲皇后子升爲皇太子朝夕受學內設國子監教公卿子弟外設提舉司教授生徒府置剌史州曰太守縣曰縣令去釋老二教止奉彌勒夏定賦稅十取其一農家無力役之徵秋廷試進士賜董重璧等八人及第余出身有差置雅樂立郊社之祭冬命司馬萬勝領兵攻剌踏坎普顏達史平章走之天統二年癸卯春命司馬萬勝攻雲南由界首入司寇鄒興由建昌入指揮芝麻李由八番入勝兵不滿萬皆以一當十二月八日抵雲南梁王孛羅【一名把都】及雲南行省廉訪司官先二日走屯兵金馬山【一曰皆走楚威】鄒李不至遣使四出告諭招安降者日至卽遣侍中楊源表聞獲其象以獻表曰聖徳孔昭誕受維新之命王師所至宜無不服之邦大軍旣發於三巴踰月遂平乎六詔窮秪交賀遠邇同歡恭惟皇帝陛下勇智如湯文明恊舜慨念中華之貴反爲左袵之流矧在位之貪殘致生民之困悴恭行天罰遂平定乎多方禮順人情卽進登於五位忝玆南詔鄰比西戎藩公挾便宜行事之文專任憸人恣其饕餮守宰無恆心愛民之意肆爲虐政害彼黔黎下詔楊庭出師討罪初臨烏撒蠻酋納款以供輸繼次馬隆敵眾望風而奔潰遂由驛路踏入滇池士民冒雨以爭降官吏叩頭而請罪一毫不染萬室皆安勝愧以庸才欽承威命凡此大勛之集斷非小器之能皆聖人大庇之洪休抑諸將效勞於忠力深入不毛臣愧偶同於諸葛誕敷文命帝徳齊美於有虞此鄒興所撰也夏四月梁王下王傅官大都領兵回哨援之勝敗於關灘時招安元帥姬安禮被執至行邸問兵多寡曰八千於是大都命集於大理是役也勝以孤軍不可深入士多戰傷乃畱建水元帥府聶千戶守之遂引還重慶天統三年甲辰司馬萬勝兵攻興元圍城三日不克而還命司寇鄒興攻巴州克之畱兵鎭守是年更立中書省樞密院戴壽爲左丞相萬勝爲右丞相尙大亨張文炳爲都察院鄒興爲平章俾鎭成都吳友仁鎭保寧莫仁壽鎭夔門俱爲平章竇英姜玨爲參政鎭播州夷陵荊玉商希孟俱爲宣慰鎭永寧黔南天統四年乙巳萬勝取興元時有劉諶者江西人爲仁壽教官文章淸古能作成後進玉珍入蜀棄官隱居瀘州子弟多從之遊玉珍屢徵不就卒弟子葬之小市廂是年冬我太祖髙皇帝遣使通聘曰胡人本處沙塞今反居中原是冠履顚倒足下應時而起居地上流區區有長江之險相爲唇齒協心同力並復中原惟足下圖之玉珍遣參政江儼答聘天統五年丙午春玉珍卒年三十六升襲位才十歲攺元開熙尊母彭氏爲皇太后萬勝與張文炳有隙文炳使玉珍義子明昭矯彭氏旨召勝殺之使劉禎代爲丞相勝有開國功死非其罪人多不服吳友仁移檄興兵升命戴壽討之友仁遺書曰不誅昭國必不安昭若朝誅吾當夕至壽乃奏誅昭友仁入朝謝罪是年升遣使來貢太祖命侍禦史蔡哲報聘因挾一畫史同往潛圖其山川險易巳酉大明洪武二年也朝廷遣使入蜀求大木升亦遣使來貢使還上賜璽書答之曰朕歷觀古之有蜀者如公孫述劉備李特王建孟知祥輩皆能乘機進取而善守之道未聞今足下據此必圖所以善守可也朕連年出師所向皆捷諸將用命故能成功遠勞致禮益見厚意因使者還姑以此復是年冬十月太祖遣湖廣行省平章楊璟招諭升璟至蜀諭升禍福使同入覲升牽於羣議不能決璟還復以書曉之其略曰足下以幼沖之資襲先人之業不咨至計而聽羣下之議以爲瞿塘劍閣之險一夫負戈萬人無如之何此皆不達時變以誤足下何則昔之據蜀最盛莫如劉備諸葛孔明佐之訓練士卒財用不足取之南蠻猶然朝不謀夕僅能自保今足下疆場南不過播州北不越漢中以此凖彼相去萬萬而欲以陡絕一隅之地延頃刻之命可謂智乎我聖上以足下先人通好之故不忍加師數遣使諭意又以足下年幼未歷事變恐惑於狂瞽之說失遠大之利故復遣璟面諭禍福深仁厚徳所以待明氏者至矣足下可不深念之乎且向者亂雄如陳友諒張士誠竊據吳楚造舟塞江河積糧過山嶽彊將勁兵自謂莫敵然鄱陽一戰友諒授首旋師東討張氏面縛此非人力實天命也足下視此以爲何如禍福利害了然可觀逆順之圖在足下審之而巳升不能從洪武三年庚戌夏四月大將軍徐達遣裨將金興旺張龍由鳳翔入連云棧合兵攻興元興元守將劉思忠知院金慶祥迎降達畱興旺龍鎭守七月吳友仁寇興元興旺擊卻之明日友仁復來攻興旺與戰面中流矢拔矢復戰斬首數百時城中守兵才三千友仁兵三萬興旺遣使間道走寶雞取援兵友仁乃圍城決濠塡塹急攻興旺嬰城拒守發礟擂石敵兵多死時徐達在西安得報卽帥師還屯益門鎭先令傅友徳率兵三千徑趨黑龍江夜襲木槽關攻斗山皆下遂令軍中人持一炬然於山上友仁見列炬起大驚乘夜遁去是年又遣使假道攻雲南戴壽不奉命又遣蔡參政招諭升不從四年辛亥春正月丁亥上親祀上下神祗告伐明升命中山侯湯和爲徵西將軍江夏侯周徳興爲左副將軍徳慶侯廖永忠爲右副將軍曁榮陽侯楊璟都督僉事葉升率京衛荊湘舟師由瞿塘趨重慶穎川侯傅友徳爲徵虜前將軍濟寧侯顧時爲左副將軍曁都督僉事何文輝等率河南陜西步騎由秦隴趨城都諭和等肅部伍嚴紀律懷降附禁殺掠以王全斌事爲戒戊子命宋國公馮勝往陜西修城池衛國公鄧愈往襄陽練軍馬運糧餉以給徵蜀將士閏三月楊璟兵次夔州大溪口先是蜀人自謂瞿塘天險遣莫仁壽守之以鐵索橫斷關口聞王師臨境又遣戴壽鄒興飛天張益兵爲固守計於鐵索外北倚羊角山南倚南城寨鑿兩岸壁引纜爲飛橋三平以木板置炮以拒我師璟等攻之弗克是月傅友徳攻蜀階州克之先是友徳陛辭上密語之曰蜀聞吾兵至必悉其精銳東守瞿塘北阻金牛以拒我若出其不意直搗階文門戶旣隳腹心自潰兵貴神速但患爾等不勇耳友徳受命馳至陜集諸道兵揚言出金牛潛使人覘知靑州來陽空虛階文𨿽有兵壘而守備單弱遂引兵趨陳倉選精兵五千爲前鋒攀緣山谷晝夜兼行大軍繼之直抵階州蜀守將平章丁世眞率眾來拒友徳擊敗之生擒其將雙刀王等十八人眞遁去遂克階州進至文州距城三十里蜀人斷白龍江橋以阻我師友徳督兵修橋以渡至五里關丁世眞等復集眾拒險都督同知汪興祖躍馬直前中飛石死友徳怒奮兵急攻破之世眞僅以數騎遁去遂拔文州五月巳未友徳兵至漢江不得渡乃命軍中造船百餘艘巳卯船成將進兵欲以軍事達湯和而山川懸隔適江水漲乃以木牌數千書克階文綿州月日投漢江順流下六月壬午友徳拔漢州初夏人聞王師至命戴壽吳友仁等悉眾守瞿塘以扼三峽之險及聞階文破壽乃畱鄒興飛天張守瞿城而自與友仁還援漢州以保成都未至而友徳舟師巳逼漢川何大亨悉兵戰於成都友徳選驍騎擊敗之旣而壽等兵至友徳令諸將曰彼遠來聞何大亨敗眾巳洶洶可一戰克也乃迎擊壽兵大敗之遂拔漢州壽與大亨走成都臨江侯陳徳追擊又敗之獲其卒三千馬三百友仁走古城友徳乃以顧時守漢州自將擊古城又大敗其眾擒殺二千餘人友仁遁還保寧丙戌上聞湯和等駐兵大漢口欲候水平進師恐其逼𨖻失事賜璽書促之廖永忠聞命率所部先進和猶遲疑未決及得木牌於江乃自鹽山伐木開道由紙坊溪以趨夔州永忠兵至夔州鄒興等出兵拒戰永忠分軍爲前後陳前軍旣接後軍爲兩翼旁擊之興等大敗明日復並兵攻之殺溺死者甚眾辛卯永忠進兵瞿塘關山峻水急而蜀人鐵索飛橋橫據關口舟不得進遂遣壯士數百舁小舟踰山度關出其上流人持糧帶水筒以濟饑渴衣靑莎衣以象艸木色魚貫出巖石間蜀人不之覺也度其巳至乃率精銳出墨葉渡夜分兩道一攻陸寨一攻水寨船頭皆鐵褁置火器而前黎明蜀人盡銳來拒永忠巳破其陸寨矣俄而將士舁舟出上流者揚旗鼓噪齊下蜀人方大駭下流舟師亦進發火炮火筒夾擊大破之鄒興中火箭死飛橋鐵索皆斷擒其將蔣達等八十餘人斬首千餘溺死無算飛天張鐵頭張等皆遁去永忠入夔州明日湯和兵至永忠乃與和分道並進和率步騎永忠率舟師約會於重慶丙申傅友徳進兵成都夏守金州九龍山寨平章兪思中率官屬軍民二千三百餘人詣友徳降是日永忠舟師抵重慶次銅鑼峽升等大懼或勸升奔成都升母彭氏泣曰今勢成破竹兵民皆巳膽落豈能效力驅之拒守死傷徒多終亦不免不如早降升遂遣使詣永忠軍納款永忠以湯和未至辭不受癸卯湯和至會永忠兵駐朝天門是日升面縛銜璧與母彭氏及右丞劉仁等詣軍門降和受璧永忠解縛承制撫慰下令將士不得侵掠撫諭戴壽何大亨等家令其子弟持書往成都招諭遣指揮萬徳送升等並降表於京師表略曰乾坤正一統知天命之有歸日月仰大明撫華夷之無外萬方丕■四海同歡欽惟皇帝陛下功軼禹湯徳侔堯舜運乾元不息之妙寰宇肅淸秉神武不殺之權生民永賴收豪傑於紛爭之日施仁義於墊溺之時景運維新皇謨丕顯故無徵而不克無令而不從臣升僻處偏方懵無學識旣靡竇融先機之智又乏錢俶達事之宜見出井蛙計同■兔揣罪實由於此啟釁用非其人用揆愚蒙■於天討顧閉關之何益遂開門以來降迎拜道旁竊效子嬰之系頸仰瞻天上敢希孟昶之傾心謹將軍馬錢糧及土地人民以獻七月庚申友徳兵圍成都戴壽何大亨等出城拒戰以象載甲士列於陣前友徳命前鋒以弩矢火器衝之象中矢還走反蹂壽兵�者甚眾友徳亦中流矢會壽等得家書聞升巳降而室家並完皆無鬭志乃籍倉庫遣子納款友徳許之翊日壽等率其屬詣軍門降友徳按兵自東門入得士馬三萬壬戌友徳分兵狥州縣之未附者重慶知州尹善淸拒戰友徳擊斬之判官王柱華率軍民降夏亡初保寧城中有韓氏女年十七遭明氏兵亂慮爲所掠乃僞爲男服混處民間旣而果被虜居兵伍中七年人莫知其女子也後從玉珍兵掠雲南還遇其叔父贖歸成都以適尹氏人皆異之稱爲韓貞女乙丑明升等至京師上命禮官定受降禮禮部按孟昶入宋故事擬令升等於午門外進表待罪聽宣制釋罪賜冠服引入丹墀聽宣諭上曰明升與孟昶不同昶專制國政所爲奢縱升年幼事由臣下宜免其叩頭伏地上表請罪之禮是日升及其官屬朝見百官稱賀制授升爲歸義侯賜冠帶衣服及居第於京師八月庚子湯和遣周徳興會傅友徳攻克保寧執吳友仁械送京師蜀地悉平廣信府同知鄒潘推官方重臨江府推官袁長馭上饒縣學教諭余學申對讀湖州府後學吳仕旦覆訂

