《鑑誡錄》後蜀何光遠

卷一

○瑞應讖

孟蜀髙祖頃者未臨西川﹐守北京。蜀人競以擊拂之間﹐妙絕者戲呼頭入爲孟入。或云此球子從太原將來。又有工人孟徳預起宮闈﹐上淩霄漢﹐𨿽般輸之妙無以加焉。𨿽「徳」與「得」之字體不同﹐音亦爲祥矣。又王蜀後主元舅徐太師延瓊於錦水應聖橋西創置大第﹐狀若宮室﹐橫亙數坊。是時內外皇親宣下悉令暖宅。後主亦親幸﹐宴樂移時﹐忽於徐公堂中命筆﹐大書「孟」字。徐𨿽不測其義﹐尋以禦札謝恩。至咸康﹐後主降唐﹐孟祖自北京除蜀﹐莊宗憂大軍之後制禦事多﹐立宣鑄印離京﹐奔騎赴鎭。旣而旌幢屆蜀﹐以統軍聖興太子未歸﹐旋令將校攺換宮闈。孟祖乃權於徐公之第安下。睹紅綃所籠姓字﹐怪問前蜀臣寮﹐對曰「此王后主禦札。」髙祖嘆曰「疏狂天子亦預知與吾交代乎﹗是知必有先應者也。」

○誅利口

同光初﹐莊宗滅梁﹐將行大禮。蜀遣翰林學士歐陽彬待禮入洛﹐顧太尉遠爲之副焉。莊宗復遣李客省嚴銜厥命以通好。嚴本辧士也﹐旣而屆蜀﹐亦稱臣焉。然於朝對之間﹐舉措輕易。及置一笏記﹐廣敍興亡﹐詞旨鏗鏘﹐驚駭聞聽﹐蜀之文武卿咸伏其雄。洎歸中朝﹐上策取蜀。及平蜀之後﹐莊宗命孟祖制臨﹐嚴又於明宗天成得位之初復來臨。孟祖加之禮﹐分賜從容﹐乃言曰「吾聞利口之覆邦家﹐辧言之亂刑政。故少正卯言僞而辧﹐孔子誅之。子今巧言如簧﹐弗矜細行﹐有大罪者五﹐自知之乎只知子知初與王朝折箭爲誓﹐及其降也﹐復又誅之﹐遂使天道惡盈﹐二國俱滅﹐其罪一也。其次﹐平蜀之際﹐先入禁闈﹐取內藏之珠金﹐選宮庭之嬪■﹝虫采﹞﹐其罪二也。頃者﹐詐諭三川﹐滅釋兩稅﹐及其得地﹐倍更加徵﹐其罪三也。而又誑惑朝廷﹐妄陳利害﹐說三川之形勢﹐創二鎭之節旄﹐控扼我咽喉﹐覬覦我土宇﹐其罪四也。今又來爲監護﹐坐握兵權﹐蹴我藩維﹐承吾爵位﹐人神豈恕﹐天意爭容﹐爾之再來﹐機亦謬矣﹐其罪五也。」言訖﹐遂令武士把下階檐。嚴亦蒼黃失其節操﹐乃叩頭曰「嚴之五罪﹐一死宜然。願乞殘骸爲洛中之鬼。」髙祖不聽﹐命劍斬之。是時天下咸聞﹐皆稱妙算。其李嚴於王蜀所置笏記曰「臣嚴等言。伏自朱溫肆逆﹐運屬昭宗。三年痛別於西秦﹐一旦迫遷於東洛。誅殘南北﹐焚爇宮闈。𨿽列藩悉是其唐臣﹐無一處不從其僞命。由是大唐中興皇帝念髙祖太宗之業倏爾隳張﹐憤朱溫﹑崔胤之徒同謀篡弒。遂乃神機迥發﹐心鼎獨然。竭滄溟而誓戮鯨鯢﹐芟林莽而決除虎兕。十年對壘﹐萬陣交鋒。慮久困於生靈﹐乃選挑其死士。才過汶水﹐縛王彥章於馬前﹔旋及夷門﹐斬朱友貞於樓上。劍霜未匣﹐槍雪猶揮。段凝領八萬雄師倒戈伏死﹐趙喦知一人應運引頸待誅。遂使賊將寒心﹐謀夫拱手。取乾坤只勞於八日﹐救塗炭遂定於四維。備振皇威﹐咸遵帝力。今則秦庭貢表﹐兩浙稱臣。淮南陳附拜之儀﹐回紇備朝天之禮。才安宇宙﹐便息干戈。未順梟凶﹐方議除翦。豈謂蜀國皇帝柔遠懷邇﹐居安慮危。喜帝祚於中興﹐羣妖悉滅。特遣蘇張之士﹐將追唐蜀之歡。吾皇迥感於蜀皇﹐國禮遠酬於厚禮。臣等叨承元造﹐獲奉皇華。載馳得面於彤庭﹐戰汗實深於跼地。臣等無任感恩荷聖﹐踴躍屏營之至﹗」

○知機對

長興初﹐孟蜀髙祖與東川董太尉初爲睦鄰之知﹐後結姻親之國。兵車不閒﹐玉帛交馳。縱有是非﹐未至深信﹐因請節度副使趙僕射持禮至彼﹐探其機宜。董與趙有寄托之知﹐懷魏都之舊。及節副詐陳衷素﹐董公盡罄血誠。旣而西歸﹐備得其事。髙祖問曰「公度董公作略畢竟如何﹖」節副對曰「董公爲人﹐豺狼之聲﹐狗鼠之行﹐卒徵暴斂﹐好殺惡生。其志剛彊﹐不量人事。用兵好勝﹐不達天時。予聞豺狼常有野心﹐狗鼠亦無定度。卒徵暴斂﹐事急則逃﹔好殺惡生﹐物極則返。故曰『彊良者不得其死﹐好勝者必遇其敵』﹐此之是也。而且朝令夕攺﹐坐喜立嗔。兵有斗心﹐將無戰意。方今以小謀大﹐獘民惠姦。有窺四海之心﹐終作兩川之患。而又言中取事﹐語下失機。料其訓練兵師﹐完葺城壘﹐招我將健﹐挫我使臣﹐必行雷電之機﹐不顧山河之誓。」髙祖聞所敷陳﹐深納其言。至長興三年四月二十八日﹐果興狂孽﹐直犯漢川。是時﹐髙祖親統全師﹐合戰於蹤橋之野。董璋大敗。我將軍趙廷隱擒其將元璝﹑董光滇等八十餘員﹐奪甲馬五百餘匹﹐斬首一萬﹐獲其九城。梓帥與其子光嗣拊膺而哭﹐欲堅故壘。賊將王暉獻其首級﹐遂定方隅。明宗遣供奉官李僕射馳騎入川﹐賜髙祖詔曰「朕知卿近與逆賊董璋小簡交兵﹐已敕軍前﹐俾其掎角。」髙祖復請記室李吳修其章奏﹐備陳本末。事聞上聽﹐宣示百僚。中外咸知﹐莫不驚駭。其奏狀曰「伏以故東川節度使董璋與臣爲鄰﹐從初不睦﹐常厚誣於表疏﹐每深間於朝廷。欲竊兵權﹐來並土宇。及審聖聽不惑﹐物論難從。臣合此時奮激驍雄﹐驅除姦宄。尋屬陛下翠華外駐﹐黃屋未安﹐捨亦何傷﹐克之不武。於是蓋勞宵旰﹐因議寢停。𨿽隱忍以累年﹐且參商而終日。其後毫不自誨﹐恃承君寵﹐恣弄國權。窺劍外之有萌﹐示寰中之無畏。因而竊料聖君之意﹐必摧亡以固存﹔其如倖臣之言﹐恐怒甲而遷乙。是與董璋愛以暫合﹐和而不同。𨿽玉帛交馳﹐豈心貌之相類。誠知蘊蓄﹐且務包容。償敢飛颺﹐必當掃殄。其董璋至今年四月二十八日﹐暴興兵甲。五月一日﹐驟入漢州。臣其日先差昭武軍節度兵馬畱後兼左廂步軍都指揮使趙廷隱總領三萬人騎﹐發次新都。臣自統領衙內親軍二萬人騎繼之﹐俱列營於彌牟鎭北。至三日詰旦﹐結其大陣﹐俟剿元凶。其董璋至午時敢領襖徒來當鋒銳。臣則親驅戈甲﹐趙廷隱手奮鼓旗﹐一擊而魚潰鳥離﹐四合而豕分蛇斷﹐斬首一萬餘級﹐執俘八千餘人﹐生擒賊中都指揮使元璝﹑衙內副都指揮使董光演及已下指揮使都頭八十餘員﹐奪下甲馬五百餘匹﹐收獲衣甲器械十萬餘事。其餘逆漏之徒﹐尋令搜捉並盡。其董璋只與親男衙內都指揮使董光嗣並從騎二人﹐罄馬而奔﹐棄甲而遁。撫隻輪而掩泣﹐視亂轍以咸哀。烏江之死所不遙﹐赤壁之慚顏更厚。臣幸以疾雷之勢﹐破其急電之機。臣便統領大軍壓背追襲。其董璋至四日巳時走入東川﹐至午時﹐有前陵州刺史王暉知窠巢之已傾﹐驗城池之不守﹐梟斬董璋父子首級﹐相次迎獻軍門。徑進師徒﹐收下城壘。平定一方之眾﹐止於四日之間。莫不遐仗皇威﹐戡除鄰患。臣方以自違君命﹐未達臣誠。捷音𨿽審其風馳﹐奏疏未遑其羽插。豈謂皇帝陛下才聆動靜﹐遽軫憂勞。遄降使臣﹐特頒明詔。諭董璋之姦罪﹐勉微臣以削平。仍敕軍前﹐俾施犄角。並得暗合睿略﹐顯應神機。更無唇齒之虞﹐永荷股肱之寄。」所以舉子勾龍逢獻賀捷詩曰「唇齒論交歲月長﹐豈期率意忽顚狂。元戎統領三軍戰﹐巨孽奔衝一陣亡。莫訝潼江剛入寇﹐都緣錦浦合興王。武功蓋世光前後﹐堪向靑編萬古揚。」

○九轉臉

會昌末﹐武宗皇帝酷求長生之道﹐訪九轉之丹。茅山道士杜元陽制藥旣成﹐白日輕舉。弟子馬全眞得殘藥﹐詣京表進。上因餌之﹐徧體生瘡﹐髭發俱脫﹐十日而崩。此《唐實錄》隱而不書。又梁朝方山道人﹐自號龐九經﹐身長七尺﹐不知年幾百歲。每於石室修气﹐經年絕食。太祖往往遣使賜乳頭香及茶藥而已。忽一日詔入內殿﹐求延生之術。龐奏曰「夫神仙之法﹐亦因積學而成。先須息萬慮於人間﹐棲一身於巖穴﹐與天地合徳﹐與鳥獸同羣﹐斷其喜怒悲哀﹐去其滋味淫欲﹐然後存神養气﹐辟穀休糧。欲究還丹﹐審窮爻象。故曰內眞外應﹐其丹自來。而又功滿三千﹐方得羽化。今陛下身居九有﹐心役萬機﹐孽毒三軍﹐誅殘百姓﹐怨滿天下﹐恩惟一家﹐豈同軒後淸靜自化﹐鼎湖上升者哉﹗」太祖怒曰「知卿是龐勛本身﹐朕欲問卿行止﹐何得妄指難易﹐非斥朕乎﹖」龐度太祖言﹐深慮遭其誅責﹐復奏曰「臣有靈丹﹐可延九五之數。儻放臣棲隱﹐卽敢進之。」上復笑曰「朕不希白日上升﹐只希更得三五十年在位﹐是朕願也。」龐乃於肘後解一靑瓢子﹐取金丹二粒﹐進曰「望陛下淸素守眞百日﹐方可餌之。不然者﹐反惡耳。」上旣深信﹐龐得歸山。後帝久患石淋﹐忽宣至藥服食﹐眉髮立墮﹐頭背生癰。及至彌畱﹐爲穎王所弒。乃知九轉非誤一君﹐其次諸侯遇之死者無數。非丹有損﹐而人不眞。或曰武宗因折寺患癩而崩﹐實爲庸說也。

○金統事

僖宗乾符中﹐靖陵雨血三日﹐丹鳳樓前赤蟻黃蟻聚斗七日﹐掃盡復生。己亥歲﹐天瀉血流﹐大地俱赤。是夜長虹貫斗﹐星奔西南。明年﹐黃寇犯闕﹐翠華奔幸之兆也。辛丑年﹐黃巢在京﹐尙讓爲相﹐攺乾符之號爲金統元年。見在百司﹐並令仍舊。忽一日﹐有人潛書七言四韻帖在都堂南門﹐譏諷頗深。僞相大怒﹐應堂門子及省院官並令剜眼倒懸﹐以令三省。又奏請宣下諸軍火隊內收得文官會吟詩者﹐宜令就營屏除。如只是識字者﹐宜令將內役使。是時京城內外殺戮三千餘人﹐百司驚惶﹐皆悉逃竄。其七言四韻詩曰「自從大駕去奔西﹐貴落深坑賤出泥。邑號盡封元諒母﹐郡君變作士和妻。扶梨黑手翻持笏﹐食肉朱唇卻喫齏。惟有一般平不得﹐南山依舊與天齊。」

○走車駕

昭宗之代﹐岐王茂貞﹑華州韓建﹑邠州王行瑜等始爲亂階﹐熒爇宮閱﹐動搖四海﹐斬刈百官。是時駕幸三峯﹐拋離九廟。諸侯悉罷職貢﹐各養彊兵。天復初﹐車駕走幸石門﹐絕糧數日。左街沙門懷寶進蕎麥燒餅﹐奉宣賜紫宮人。楊舞頭進淚手帕子﹐奉宣加楚國夫人。二年﹐岐州天雨蕎麥。人收食之﹐悉遭疫癘。是歲雷劈牛馬﹐頻擾宮城﹐拔出街西古槐﹐揚下殿東鴟吻。故昭宗禦制詩曰「只解劈牛兼劈樹﹐不能誅惡復誅凶。」三年﹐梁太祖將迎大駕之前﹐岐山二菩薩身中自然有箭﹐老聃廟土人移步﹐神馬夜嘶﹐後昭宗有困守岐陽﹑迫遷東洛之兆也。初拾遣張道古貢《五危二亂表》﹐黜居於蜀。後聞駕走西岐﹐又遷東洛﹐皆契五危之事﹐悉歸二亂之源﹐因吟一章上蜀王八丈﹐詩曰「封章才達冕旒前﹐黜詔俄離玉座端。二亂豈由明主用﹐五危終被佞臣彈。西巡鳳府非爲固﹐東播鑾輿卒未安。諫疏至今如可在﹐誰能更與讀書看。」

卷二

○禦賜名

朱太祖統四鎭呼中令曰名溫﹐與崔相國連構大事。崔每奏太祖忠赤﹐委之關東國無患矣。昭宗遽敕太祖攺名全忠。議者曰「全字﹐人王也﹐又在中心﹐其不可也。」近臣亦奏﹐上方悔焉。敕命旣行﹐追之弗及。後果有大梁皇帝之號。是時四分天下﹐其在中心。乃賜名之應也。

○逸士諫

天復中﹐昭宗播岐時﹐梁太祖與秦王羽檄交馳﹐欲迎車駕。何皇后恃其深寵﹐不顧阽危﹐酷好畋遊﹐放弄於兩捨之外﹐踐踏苗稼。百里飛埃。有成州同谷山逸人﹐戴一巨笠﹐跨一靑牛﹐琴袋酒壺俱在牛上﹐因稱同穀子﹐不顯姓名。直詣行朝﹐上書兩卷﹐論十代興亡之事﹐敍四方理亂之源。帝覽其書﹐數日減膳。宣王驃騎數賜之酒食﹐審彼賢愚。同穀子惟吟太康失政之詩﹐又說褒姒惑君之事。何皇后慮失恩旨﹐潛令秦王誅之。其事未行﹐預已奔去。後梁太祖舉四鎭之眾迫脇岐城﹐大駕無依﹐遂遷東洛。議者以君王失政﹐妃後禽荒﹐逸士上書﹐采而不用﹐時將盡矣﹐天使其然。同穀子詠《五子之歌》詩曰「邦惟固本自安寧﹐臨下常須馭朽驚。何事十旬遊不返﹐禍胎從此構殷兵。」又曰「酒色聲禽號四荒﹐那堪峻宇又雕墻。靜思今古爲君者﹐未或因玆不滅亡。」又曰「惟彼陶唐有冀方﹐少年都不解思量。如今算得當時事﹐首爲盤遊亂紀綱。」又曰「明明我祖萬邦君﹐典則貽將示子孫。惆悵太虛荒墜後﹐覆宗絕祀滅其門。」又曰「仇讎萬姓遂無依﹐顏厚何曾解忸怩。五子旣歌邦已失﹐一場前事悔難追。」

○判木夾

西山八國﹐夐古已來爲中國西南之患也﹐自蜀武侯擒縱之後方通誠款。唐鮮於仲通將領博海等軍六萬眾歿於鬼主之謀﹐遂至姚蜑生心﹐數侵黎雋﹐量由非才也。近又李福尙書鎭西川﹑牛叢爲貳車日﹐南蠻直犯梓潼﹐役陶匠二十萬燒磚﹐欲塞劍門。蜀有五丈天王者﹐寶歷中所置也。是時見大僧形於錦成之隅﹐蠻人百萬之眾悉皆奔竄。後髙相公統臨益部﹐兼號徵南﹐蠻陬聞名﹐預自屏迹矣。然時飛一木夾﹐其中惟誇兵革犀象﹐欲借綿錦之江飲馬濯足而已。髙相公於是經營版築﹐置防城勇士八千﹐命胡記室以檄破之﹐仍判回木夾。故胡曾破之數聯﹐天下稱爲奇絕。其辭云「欲慕平交﹐妄希抗禮。何異持衡稱地﹐舉尺量天。」又答云「越嶲新州﹐牂牁故地。不在周封之內﹐非居禹迹之中。曩日邊將邀勛﹐妄圖吞並。得之如手加駢拇﹐失之若領去贅癅。九牛之落一毛﹐六馬之亡半毳。何足諭哉﹗」是以南蠻議曰「成都近有良將﹐未可圖焉。」於是烽燧無虞﹐誠款繼至。髙公稍恃功業﹐以致驕矜。凡創規模﹐有劉焉﹑李特之志。朝廷議奏﹐遂除江陵﹐復自江陵遷於淮海﹐首冠諸侯。有唐已來﹐可謂英雄者矣。判木夾云「辭天出塞陣云空﹐霧捲霞開萬里通。親受虎符安宇宙﹐誓將龍劍定英雄。殘霜敢冒髙懸日﹐秋葉爭禁大段風。爲報南蠻須屏迹﹐不同蜀將武侯公。」破木夾云「牒﹐前件木夾﹐萬里離南﹐一朝至北。開緘捧讀﹐辭藻煥然。獎飾過多﹐欣慰何極。實以乍回邊鎭﹐才到藩籬。且按此朝之舊儀﹐未委彼國之新制。不知鶴拓﹐惟忍苴咩。尙呼南詔之佳名﹐豈見大朝之美號。要從微耗﹐且是所宜。伏承驃信王化風化﹐君徳云被。彫題屈膝﹐鴂舌折腰。卉服來庭﹐毳裘入貢﹐蓋以深明豹略﹐精究龍韜﹐波伏西天﹐艸偃南土者。然侵軼我華夏﹐無乃不可乎將爲我皇帝有所負於彼邦﹐邊臣有所負於彼國。慮彼直我曲﹐獲罪於天。是陳木夾申懷﹐用■﹝寧﹞榮報。及披回示﹐已見事根。止於囚系使人﹐放歸彼國。始乎小怨﹐終此深仇。吞噬我朗寧﹐虔劉我交趾。取我越嶲﹐犯我益州。若報東門﹐何乃再四。夫物居中者尊也﹐處外者卑也。是以眾星拱之北辰﹐百谷趨之東海。天地尙不能違﹐而況於人乎。我國家居天之心﹐宅地之腹。四方八表﹐莫不輻湊。亦猶北辰之與東海也。誠知土地山河﹐歸於有徳。𨿽云有徳﹐亦須相時。苟無其時﹐安可妄動。明公博識多聞﹐豈不見仲尼乎。仲尼之聖逾堯舜﹐顏子之賢過蛇龍。六合茫茫無立錐之地者﹐蓋無其時也。適使仲尼生於秦末﹐乘胡亥之亂﹐用顏回﹑閔損爲宰相﹐子路﹑冉有領將軍﹐子貢﹑宰我充行人﹐子夏﹑言偃典書檄﹐𨿽六合鼎沸﹐可期月而定也。當此之時﹐劉﹑項只可都頭﹐韓﹑彭不過十將耳。聖人𨿽有帝天下之徳﹐而無帝天下之時﹐終不妄動。及子路欲使門人爲臣﹐以爲欺天乎﹐及自嘆曰﹕『鳳鳥不至﹐河不出圖﹐吾已矣。』夫止於負手曳杖﹐逍遙倚門﹐告終而已。王莽不識天時﹐苻堅不知歷數。妄恃彊富﹐爭帝乾坤。莽以百萬銳師來襲後漢﹐光武以五千之眾破於昆陽。苻以六十萬精兵扣於東晉﹐謝玄以八千之卒敗於壽春。豈不爲欺天罔地所致者也國富兵彊﹐何足恃也﹗周主杖箠於岐山﹐漢祖脫褐於泗水﹐我髙祖起自隴州。蓋明公只知其一未知其二﹐見其形未知其兆也。今與明公陳之﹐望審參焉。昔周王承公劉之徳﹐遇殷紂之暴。刳剔孕婦﹐塗炭生靈。剖賢人之心﹐斮朝涉之脛。三分天下而二歸周﹐文王率諸侯而朝之。至於武王﹐觀兵孟津。八百諸侯﹐不期而曾。尙曰﹕『彼有人焉﹐未可圖也。』退歸修徳﹐觀乎聖人去就。豈容易者哉﹗及微子去﹐比干剖﹐箕子奴﹐民不聊生﹐皇天厭之﹐國人棄之。武王方援旗誓眾﹐一舉而滅紂者。蓋天奪殷而與周也。我皇方宵衣旰食﹐肩堯踵舜。父事三老﹐兄友百僚。推赤心於比干腹中﹐懸白日於微子頭上。諸侯合徳﹐百姓歡心。惟天下有人﹐聖如周王﹐家有姬旦﹐戶生呂望者乎漢祖承帝堯之徳﹐遇秦王無道﹐並吞六國﹐恃宇宙一家﹐焚燒詩書﹐坑滅賢哲﹐築長城於紫塞﹐造阿房於皇州。鬼母哭蛇﹐人臣指鹿。民不聊生。皇天厭之﹐國人棄之。是以陳勝一呼﹐天下響應﹐漢祖西入﹐五星都聚者﹐蓋天奪秦而與漢也。我皇帝方崇詩書﹐任賢哲﹐卑宮室﹐卹黔黎。野無歌鳳之人﹐朝有問牛之傑。非天下有人﹐英如漢祖﹐家有韓信﹐戶生張良者乎我髙祖承玄元之徳﹐遇隋煬荒淫。徭役不常﹐徵斂無度。竭生民之財產﹐爲巡幸之資糧。虎噬羣賢﹐猱蒸庶母。浮沈遼海﹐疏鑿汴河。今年東徵﹐明年西伐。民不聊生。皇天厭之﹐國人棄之。是以我髙祖應天順地﹐奄有四海者﹐蓋天奪隋而與唐也。我皇帝方淡薄聲色﹐杜絕巡遊。夢卜宰輔﹐倚注藩屏。思成垂拱﹐惡習干戈。皇天方贊﹐國人方歡。非天下有人﹐雄如唐祖﹐家有敬徳﹐戶生元齡者乎而況越嶲﹑新州﹐牂牁故地。不在周封之內﹐非居禹迹之中﹐曩日邊將邀勛﹐妄圖吞並。得之如手加駢拇﹐失之若頷去贅癅。九年之落一毛﹐六馬之亡半毳。何足諭哉﹗僕𨿽自絳紗﹐素耽黃石。旣探師律﹐固識兵機。奉詔塡壓三巴﹐撫安百姓。思惇禮樂﹐恥用干戈。每傷虞芮之爭田﹐永念姬周之讓路。卽不獲已﹐卽須訓戎。且蜀地闊數千里﹐郡列五十城。戶口至多﹐士卒之眾。可以揮汗成雨﹐吐气成云。蓋緣從前元戎皆是儒者﹐有昧見幾而作﹐但守升平之元規。𨿽分帝憂﹐不教民戰。是以彼國得以深入﹐無備故也。僕示之以三令﹐教之以八陣。鼓聲而進﹐鉦動而退。甘與之共﹐苦與之均。義等塤篪﹐情猶瓜葛。閱禮樂而惇詩書﹐務耕桑而聚谷帛。使家藏甲冑﹐戶貯干戈。賞罰並行﹐公私共貫。旣識三略﹐便可七擒。不惟喝倒不周﹐亦可劈開太華。況彼國自長慶以來﹐搔擾益部。殺人之父﹐孤人之母﹐掠人之妻﹐鰥人之婿。焚人之廬舍﹐使人暴怒﹐剪人之桑麻﹐使人寒凍。蜀人怨恨﹐痛入骨髓。僕乘其眾怒之勢﹐示其報怨之門。況抱雞搏貍﹐不由人教﹔乳犬敵虎﹐自是物情。旣仗宗廟之威靈﹐兼統華夏之精銳。若乘流縱棹﹐下阪推車﹐豈勞力哉僕官是宰衡﹐位當侯伯。被堅執銳﹐𨿽則未曾﹐齊河焚舟﹐平生所貯。彼國將帥之彊弱﹐邦國之盈虛﹐坐可酌量﹐何煩詢誘。且六合之外﹐舟車不及﹐聖人不言。彼國在聖人不言之鄕。舟車不及之地﹐縱主上英哲﹐人臣俊乂﹐亦猶燭龍銜耀﹐只可照於一方﹐春雷振聲﹐不能過於百里。天與不取﹐談何容易﹗夫天有五賊﹐見之者昌。彼國縱曉六韜﹐未閒五賊。而欲泥封函谷﹐水灌晉陽﹐何其謬哉﹗五賊者﹐夏桀張羅﹐殷湯祝网﹐是以仁而賊不仁也﹔殷紂剖生人﹐周文葬枯骨﹐是以徳而賊不徳也﹔齊國厚貸薄貸﹐魯國厚貸薄徵﹐是以恩而賊不恩也﹔項羽殺義帝﹐漢髙祖舉哀﹐是以義而賊不義也﹔陳後主驕奢﹐隨文帝恭儉﹐是以道而賊不道也。能行五賊﹐兼曉六韜﹐方可奪人山河﹐傾入社稷。我朝未有五失﹐而彼國徒自陸梁。以此推之﹐興亡可鑑。何勞遠離庭戶始識安危﹐久習韜鈐方明勝負而妄要姑息﹐不務通和。回示荒唐﹐一何乘戾﹗罔念孔﹑顏之知命﹐翻效莽﹑堅之覆車。交趾喪亡﹐可知人事﹔新都失律﹐足見天時。若望降尊﹐便希抗禮。但百谷不趨東海﹐眾星不拱北辰﹐則不可議也。苟未如是﹐則不可攺圖。昔管仲入周﹐不受上卿之禮﹔蘇武在虜﹐無虧中國之儀。事有前規﹐固難更易。況小不事大﹐《春秋》所誅。若彼直我曲﹐恐招天殃﹔旣彼傲我謙﹐何患神怒見已訓齊士卒﹐調集糗糧。或玉露垂槐﹐金風動柳。建鼓數里﹐命車指南。涉嶲弔民﹐渡瀘會獵。繼齊魯之夾谷﹐紹秦趙之澠池。便是行人﹐豈遺佳策。皇帝聖旨以具前緘奏聞﹐不復多談。恐乖忠告﹐謹牒。」

○鬼傳書

西川髙相公版築羅城﹐日遣諸指揮分擘地界﹐開掘古冢﹐取磚甃城﹐獨滄州守禦指揮使姜知古卓旗占得西南肖波塊。其塊卽趙畚相公墳也﹐年代深遠﹐碑文磨滅﹐走腳損缺﹐肖字存焉。姜君號令將健俟曉開之。是夜二更以來﹐忽聞墓上淸嘯數聲﹐良久﹐有人云「冥司趙相公遣使送書。」姜君驚曰「旣是聖者送書﹐容某穿靴祇候。」鬼使曰「冥司小鬼﹐何敢當之。」姜君呼其僕使鋪排淨席﹐焚香於庭﹐匍匐拜迎﹐虔心祝曰「某負何罪﹐聖者降臨」鬼使出曰「𨿽顯晦有殊﹐奉命差遣﹐欲陳之懇﹐願面咨祈。」乃持出一緘﹐展開數幅﹐並無文字。鬼使曰「但挑燈半滅﹐燈影看之﹐卽可見也。」旣而細視之﹐果見文翰流美﹐徵古述今﹐詞旨感傷。書盡復有一篇﹐比諷淒惻。因召鬼使就席﹐談吐分明。自雲姓何﹐名滅沒﹐黃衣束帶﹐骨瘦喙長。與姜君對飲數巡﹐對食數味。乃贈錢十千﹐退讓再三﹐曰「人間重錢﹐陰府何用。希皂錢一帖﹐卽敢捧當。」姜君遣僕立買皂錢﹐仍修回狀。鬼使倏然不見﹐酒食並已存焉。姜君至曉﹐持神鬼使所送到書並詩面聞元戎。遽絕諸軍開斫古冢﹐仍差大將往彼祭焉。其詩與慕容垂所吟事皆相似。王蜀韋文靖莊嘗與著作房鶚悲嘆此詩歷觀史書未之聞也。其書曰「冥司趙畚謹以幽昧致書於守禦指揮靖公閤下。竊以趙氏之冤﹐搏膺入夢﹐良夫之枉﹐披髮叫天。是以有怨必仇﹐無道則見。此則流於往史﹐載自前文。如畚者﹐一介遊魂﹐九泉罔象。徳不勝亭﹐禱不勝人。無廟貌於世間﹐遂堙沈於泉壤。自蒙天譴﹐使掌冥司。𨿽叨正直之官﹐未達聰明之理。未嘗以威伏眾﹐惟知以禮依人。頃在本朝﹐叨爲上相。不無濫徳﹐敢有害盈。今者伏審渤海髙公令君毀畚墳闕。況畚謫居幽府﹐天賜佳城。平生無戰伐之仇﹐邂逅起誅夷之釁。得不撫銘旌而憤志﹐托觚染以申懷。伏希端公俯念無依﹐回垂有鑑﹐特於萬雉﹐免此一壞。儻全馬鬣之封﹐敢忘龍頭之庇。謹吟絕句後幅上聞﹐不勝望徳之至。謹白。」其詩曰「我昔勝君昔﹐君今勝我今。人生一世事﹐何用苦相侵。」

○耽釋道

裴休相公性慕禪林﹐往往掛衲。所生兒女﹐多名師女僧兒。潛令嬖妾承事禪師﹐畱其聖種。當時士族無不惡之。李徳裕相公性好玄門﹐往往冠褐﹐修彭祖房中之術﹐求茅君點化之功﹐沙汰緇徒﹐超升術士﹐但無所就﹐身死朱崖。議者以裴﹑李二公累代臺鉉﹐不守諸儒之行﹐各迷二教之宗﹐翻成點污空門﹐妖淫玄教。自莊﹑老之後﹐彭﹑黃已來﹐未有因少女以長生﹐皆向陰丹而損壽矣。蓋心之難制﹐气亦難防者也。至若心中造業﹐身外求眞。梁武帝爲寺家奴﹐豈禳囚死﹔長孫後號觀音婢﹐難懺產亡。所謂善不可不修﹐則不可不捨﹐惑之與黨者非也。近以二公之行﹐識者笑焉。所以時人譏晉公曰「趙氏女皆尼氏女﹐師翁見卽晉公兒。卻教術士難推算﹐胎月分張與阿誰。」

○灌鐵汁

唐末徐州廉使時太師忽於公暇設寢﹐夢到太山府君殿前﹐見領出一人﹐云是許州押衙秦宗權。府君曰「君爲國賊否﹖」宗權對曰「職小力微﹐慮違天道。」府君怒曰「運數使爾﹐夫何違耶﹖」遂令壯士拉之。宗權亦云「不得。」遂呼一鬼將﹐曰「取鐵汁來。」俄頃之間﹐鐵汁卽至。有鬼數輩﹐頓宗權坐﹐分其發﹐以鐵汁自頂門灌﹐其聲爆烈﹐煙焰勃令時公相見﹐府君謂溥曰「異日宗權作亂﹐卿可助之。」時與秦一齊拜謝之﹐颯然寤焉。溥於是以其夢有異﹐書於密室楹上。後數年﹐許州差秦宗權持禮而至。溥因睹所申入境狀中姓名﹐與往年夢中冥契。因厚迎待之﹐從容之間屏去左右﹐問之﹐各符所夢。遂引宗權密室﹐楹上觀所記之事﹐因歃血爲盟。後值上蔡爲叛。許帥委都押衙劉火頭差大將一人﹐往彼安慰。火頭遂差宗權充使﹐元戎以爲不可﹐火頭堅有保持。宗權旣蒙差行﹐喜遂其志﹐矯其軍制﹐遂滅蔡人﹐卻起狂謀﹐自據城壘。時太師發兵三萬﹐徑入蔡州﹐兼助糧儲﹐以副其夢。旌旗一舉﹐克復許田。其後宗權兵勢轉彊﹐與梁太祖日有相持﹐數年之間方遂擒得。太祖遣通引官寇彥卿諭之﹐宗權對曰「英雄不兩立﹐彼勝則我敗。故君子禍至不懼﹐福至不喜﹐公何喜耶﹖」太祖甚嘉其言﹐因檻送上都﹐津致頗厚。時太師旣而失利﹐卻歸徐州﹐然當有好道之心﹐接士略無厭倦。忽一日﹐有一道士姓郭名端﹐直詣公衙﹐云自玄州而至。溥延迎數日﹐問有何求。端曰「知君道情﹐故來相謁。」溥曰「本非好道﹐別有愚誠。蓋綠所據藩方﹐封圻不遠﹐養兵數萬﹐闕少贍軍。欲求利術一門﹐以裨帑藏。」端曰「道在其中矣。」遂索一鐵杵。杵至﹐可重三十餘斤。端於衣帶間取藥一栗許﹐碾碎以酒調之﹐塗於兩頭﹐以大火百斤已來鍛之﹐自午至甲。水沃﹐取出其杵一頭則赤色﹐然麗水一頭則如雪色﹐中心五寸以來宛然是鐵。溥甚忻訝﹐敬爲上仙。端遂請朱砂一斤﹐泥鑪於大廳養藥﹐令太師自看火候﹐約一月而成。端則請命一賓相伴﹐出市飲酒。溥乃差藥院官元邵南賫其酒價﹐朝夕隨之。端飲百杯﹐邵南只飲十盞。至夜酩酊﹐所在宿焉。端謂邵南曰「吾與爾開其酒戶﹐匪惟飲酒﹐兼益壽齡。」邵南因餌其丹﹐逐日陪奉﹐飲至五十餘盞所患疝气亦痊。端至一月歸衙﹐開鑪取藥﹐結成一塊﹐香气馥人﹐透掌光明﹐如紅玉之狀。謂溥曰「此藥所須在意﹐號曰太乙丹砂。知太師不住人間﹐遂來救護。」溥但悲感而已﹐卻未知救護因由。忽見一猧兒﹐遂敲藥少許﹐轥餅與食。其犬須臾之間化爲烈焰一團﹐騰空而去。是歲梁太祖舉四鎭之眾﹐攻伐其城﹐堅守數旬﹐闕乏糧料﹐端與時公一宅骨肉二百餘口俱上燕子樓。元邵南亦欲隨之﹐端不令上樓﹐謂邵南曰「子未合登此。」須臾樓中發火﹐紅焱亙天﹐色若虹霓﹐段段飛去。及至火歇﹐灰燼亦無。軍民異之﹐謂之火解也。燕子樓至今存焉。元邵南𨿽不得上樓﹐顏色轉少﹐行如馳馬﹐終日醺酣﹐至梁末帝之時猶在翰林院祗應﹐其時年九十。後亦不知存亡。感徳之祚祚﹐長官備知其事。

○前定錄

梁太祖篡位之初﹐宰臣薛貽矩自禦史大夫百日拜相﹐性懷忠正﹐臨蒞端明﹐公事之間﹐每加寬憫。太祖忽因入閤﹐怪之曰「卿爲天子郎官﹐何得不親政事﹖」薛奏曰「臣少年之時曾任封丘主簿﹐在官之日﹐嘗與僧悟因相知。每日公暇之時﹐便到其院。此僧預知臣至﹐先在院門等臣﹐以是殷勤﹐直至三年考滿﹐替人將至。或一旦﹐其僧不出院內﹐臣怒僧世情﹐以言責問。僧云﹕『今日實不知簿公訪及﹐有闕迎門。』臣因問每日又何知之﹐僧曰﹕『每日微僧齋後略睡﹐便有神人報云薛相公來﹐微僧倉忙驚起﹐披掛出院迎待﹐果是簿公臨門。今日神人不來相報﹐有誤迎接﹐非是世情。臣遂請僧結壇持念﹐乞其警戒。其僧果見神人相報云﹕『薛主簿爲曲斷公事一件﹐取錢五緡﹐卻不得宰相也。若正其公事﹐卻還其錢﹐卽可牽復。不然者﹐無計矣。』僧因報臣警戒﹐遂省其非。尋便還錢﹐攺正公事﹐其神人果又報僧曰﹕『薛公名字在宰相夾中。』臣自後不敢欺公﹐每事審細﹐大凡公事﹐豈宜造次而行。」太祖睿知通明﹐悅其所奏﹐賜金百兩﹐尋加吏部尙書。後扈從太祖鑾輿自洛還汴﹐熒惑三犯上相﹐得疾而薨。是知悟因名亦前定矣。

卷三

○語忌誡

劉仁遇嘗與梁太祖葉戲﹐一日或遇頑盆﹐仁遇行伍出身﹐語多方拙﹐謂太祖曰「得則洪溝。」太祖應之曰「縱得未可。」時太祖方據四鎭﹐仁遇復在偏裨﹐𨿽是親家﹐太祖竟爲記忌。後太祖一居南面﹐仁遇久在西班﹐累乞一藩﹐終不兪允。旣而年邁﹐寢疾在牀﹐新婦屢有奏聞﹐太祖猶徵語忌。至於悲泣哀告﹐方除兗州。未及赴官﹐疾亟而卒。是知凡事爲誡﹐寧不書紳而記之乎。

○餌長虹

孟蜀侯侍中﹐本浦阪人也﹐幼而家貧﹐長爲軍外子弟。年方十三歲﹐因寐於屋檐下。是月炎蒸﹐天將大雨﹐有長虹自河飲水﹐俄貫於童兒之口。惟其母見﹐不敢驚之﹐欲窺其變異﹐侯母可謂賢也。良久﹐虹自天沒於童兒之口﹐不復出矣。母俟其睡覺﹐問其子曰「夢中有所睹否﹖」對曰「適夢入河飲水﹐飽足而歸。」母聞其言﹐知子必貴。後數月﹐有一行腳蜀僧詣門求齋﹐侯母竭力供養。僧臨去﹐謂侯母曰「女弟子當九九後福﹐合得兒子气力。」侯母呼其子出﹐請僧相之。僧視之曰「此兒龍也﹐卽非眞龍﹐乃蛟螭之輩也。但離鄕別井﹐直近江海﹐客官方有顯榮。」又曰「此子孽毒﹐當食血肉﹐爲生靈之患。倘敬信三寶﹐卽得令終。」言訖而去。侯後果自行伍出身﹐至於將領。同光三年﹐從興聖太子魏王收蜀。及平蜀之後﹐不隨太子而還。無何﹐與陜府節度使康延孝率河中﹑同﹑華等軍爲叛﹐堅守廣漢城﹐是時孟髙祖悉發守禦指揮使韓徳遇﹑本州都指揮使李仁罕等破之﹐活擒康延孝﹐表送駕前。侯亦面縛麾下﹐髙祖赦罪﹐令主領親軍。軍令威嚴﹐頗有聲譽。及髙祖南面﹐自眉州刺史節制夔州﹐復自寧江遷於黔府。一州二鎭皆近大江﹐果至崇官﹐酷信三寶﹐徧於禪院開轉藏經。然於理務之閒﹐孽毒之甚﹐廣興第宅﹐竟獲善終。是知蜀僧所言其不謬矣。

○落韻貶

戶部李侍郎者﹐本梁朝淸直之士也。均王在東宮時﹐李以筆硯佐之。及均王卽位﹐不得居密司焉﹐李常深恨之。及見帝黜剝賢良﹐見用姦詐﹐每俟間方欲折檻諫之。或一日﹐李在帝際。帝問李曰「卿知天子見誰補服。」李奏曰「人臣所補。」帝曰「朕地據三川﹐位尊力有。若非天意所補﹐人臣又何補焉。」李曰「太祖出身行伍﹐歷職卑微﹐萬戰千徵﹐九生十死﹐方得節居四鎭﹐位處一人。陛下生在深宮﹐長居富貴﹐披承餘蔭﹐嗣守萬方﹐豈知王業艱難﹐人臣共致。固須理不忘亂﹐居安思危﹐臨泉履冰﹐責躬省過。況吳門彊盛﹐蜀國繁華﹐太原有殺兄之仇。秦庭懷負國之怨。得失頃刻﹐豈是天補者哉若是天補爲君﹐只合自天降下﹐喫天人之食﹐受天人之衣。方今血使三軍﹐膿食萬姓﹐自喜天補﹐豈不非耶陛下如此發言﹐爲覆餗之禍耳。」上曰「憨老漢不足與語耳。」李卽日有鄭州之拜﹐再宿﹐貶汝州副使。至汝州﹐置一臥車子﹐常於車子中安酒一瓢﹐琴一張﹐書數策﹐遣小僮十餘輩載而入謁﹐長街朗詠。觀者笑焉。李恨朝廷久無牽復之命﹐裁落韻詩以譏之。後入蜀﹐遇孟髙祖之知﹐及開霸初﹐拜戶部侍郎而卒。落韻詩曰「路傍傷羸牛﹐羸牛身已老。兩眼不能開﹐四蹄行欲倒。牛曾少壯時﹐歲歲耕田早。耕卻春秋田﹐駕車長安道。今日領頭穿﹐無人飼水艸。喘也不能喘﹐問也沒人問。」又曰「炎蒸不可度﹐執爾生涼風。在物誠非器﹐於人還有功。殷勤九夏內﹐寂寞三秋中﹐想君應有語﹐棄我如秋扇。」

○蜀上醫

昔秦醫在晉﹐知膏肓之病難醫﹔楚療於申﹐辧血气之容是詐。其次劉根召鬼﹐不爲無神﹐文摯封人﹐顯彰有術。虞少卿洮﹐蜀之上醫也。長興初﹐佐蜀董太尉久患渴疾﹐遣押衙李彥求醫。孟蜀祖遣虞卿而往。虞卿旣至﹐董公曰「璋之所患﹐經百名醫而無徵﹐差者何也﹖」虞卿對曰「君之疾非惟渴漿﹐而似渴士。得其多士﹐不勞藥石而自愈矣。」董公大悅。時董公有面南之志﹐虞卿故以此言譏之。又曰「洮聞天有六气﹐降爲六淫。淫生六疾﹐害於六腑。六气者﹐陰陽風雨晦明也。是以六淫隨焉﹐六疾者﹐寒熱末腹惑心也﹐是以六腑隨焉。故心爲離宮﹐腎爲水髒﹐晦明勞役﹐百疾生焉。大凡視聽至煩﹐皆有所損。心煩則亂﹐事煩則變﹐機煩則失﹐兵煩則反。五音煩而損耳﹐五色煩而損目﹐滋味煩而生疾﹐五音煩而損耳﹐五色煩而損目﹐滋味煩而生疾﹐男女煩而減壽。古者君子﹐莫不誡之。君今日有萬思﹐時有萬機﹐樂淫於外﹐女淫於內。渴之難療﹐其由此乎。」虞卿之在東蜀也﹐如處賊圍﹐節食假寐﹐董公疾旣平復﹐於是厚禮歸之。乃知蜀之上醫﹐有知稽古者也。

○妖惑眾

明宗朝有術士楊遷郎者﹐善使鬼神﹐觸物變化﹐是時見者稱爲奇人。及就誅夷﹐一無靈異。王蜀有楊遷郎叔楊勛者﹐自號僕射﹐能於空中請自然還丹﹐其丹立降。又能召九天玄女﹑后土夫人悉入簾帷﹐經宿而去。及折其一足﹐西市斬之﹐藥亦無徵﹐術亦無驗﹐屍骸臭穢﹐觀者笑焉。彭州僧號曰醋頭﹐長髭垂發﹐以功徳燈像納爲三衣﹐狀若佯狂﹐妖言惑眾。蜀之聾俗﹐莫不皈依。明徳中﹐故田特進典九隴日﹐辟賈侍禦倅職彭門﹐乃權郡事。賈本靑社人也﹐爲理公淸﹐僻憎佞媚。郡縣僚屬視若冰霜。是時醋頭不敢入境。後郡人思其瞻禮﹐詣賈判狀請歸。賈亦多才﹐判其狀曰「出家長頭﹐未除煩惱﹐爲衣掛像﹐豈敬慈尊。向禪室以邪淫﹐發妖言而惑眾。妄裁歷數﹐上侮朝廷﹐謾述滅殃﹐下迷聾俗。況今有漏﹐未證無生。將修功徳以爲名﹐積聚私財而作賈﹐但以正人惜事﹐君子含宏﹐未議翦除﹐致玆猖熾。所嗟鄙俚﹐竟信妖稱﹐列狀詣衙﹐欲希迎請。須行嚴令﹐以絕風情。付司散帖所由﹐如入界﹐把捉申送。候到﹐決眷奏聞。」醋頭知之﹐便越鄰境而去矣。

卷四

○蜀門諷

蔣貽恭﹐本江淮人﹐無媚世之諂﹐有詠人之才﹐全蜀士流莫不畏憚。初見則言詞淸楚﹐不稱是非﹐後來則唇吻張皇﹐便分醜美。幹忤時相﹐數遭流遣﹐亦一慷慨之士也。自孟祖霸蜀﹐搜訪遺材﹐蔣亦遇時﹐數蒙見用。故言者無罪﹐聞者自防。錄之數篇﹐用知鼎味。《詠蠶詩》曰「辛勤得繭不盈筐﹐燈下繰絲怨恨長。著處不知來處苦﹐但貪衣上繡鴛鴦。」又《詠金剛》﹕「揚眉鬥目惡精神﹐捏合將來恰似眞。剛被時流借權勢﹐不知身自是泥人。」《詠傴背子》曰「出得門來背柱天﹐同行難可與差肩。若教倚向閒窗下﹐恰似箜篌不著弦。」又《詠安仁宰搗蒜》﹕「安仁縣令好誅求﹐百姓脂膏滿面流。半破磁缸成醋酒﹐死牛腸肚作饅頭。長生歲取餐三頓﹐鄕老盤庚犯五甌。半醉半醒齊出縣﹐其傷塗炭不勝愁。」又《五門街望有題》曰「我皇開國十餘年﹐一輩超升灸手歡。閒向五門樓下望﹐衙官騎馬使衙官。」又《謝郎中惠茶》曰「三斤綠茗賜貽恭﹐一種頒沾事不同。想料肺懷無答處﹐披毛戴角謝郎中。」《詠暇暮》曰「坐臥兼行總一般﹐向人努眼太無端。欲知自己形骸小﹐試就涔蹄照影看。」又《貽恭住名山日陳情上府王髙太保》詩曰「名山主簿實堪愁﹐難咬他家大骨頭。米納功南錢納府﹐只看江面水東流。」又蜀有鄭秀才《詠人祀聖君》詩曰「禍福從來豈自主﹐俗情淫祀也堪愁。拜時何用頻偸眼﹐未必泥人解點頭。」又行軍司馬向僕射《詠乘煙觀蔣煉師。蔣甚偉﹐作婦人之狀》﹕「怪得蹣跚不上升﹐白雲蹋綻紫雲崩。龍腰鳳背猶嫌軟﹐須問麻姑借大鵬。」又令狐祕書匪惟善札﹐兼有辯才﹐小小篇章﹐亦多譏調。因明慶節散後﹐《贈左右兩街命服僧玄》詩曰「卻羨僧門與道門﹐元年今日紫衣新。可憐州縣祁評事﹐盡向荷衣老卻身。」又《詠有年官健》曰「六十休論少壯時﹐尉遲功業擬奚爲。髙聲念佛尋街者﹐盡是拗停老健兒。」

○斥亂常

賓貢李珣字徳潤﹐本蜀中土生波斯也。少小苦心﹐屢稱賓貢﹐所吟詩句﹐往往動人。尹校書者﹐錦城煙月之士﹐與李生常爲善友。遽因戲遇嘲之﹐李生文章掃地而盡。詩曰「異域從來不亂常﹐李波斯彊學文章。假饒折得東堂桂﹐胡臭燻來也不香。」

○許墓靈

《左傳》﹕「神降於莘﹐惠王問諸內史曰﹕『是何故也』對曰「『國之將興﹐神明降之﹐監其徳也。國之將亡﹐神又降之﹐觀其惡也。故得神以興﹐亦又以亡。』」王蜀太祖與晉太師共爲惡友﹐悉生許下﹐長而貧乏﹐姓名無聞。潛攻許昌縣民冢﹐事發﹐太祖與晉俱遞武陽古墓中。是時﹐潁川設無遮齋會﹐至夜﹐有數人呼墓曰「潁川大會﹐得無同行﹖」俄聞墓中應之曰「蜀王在此﹐不得相隨。」太祖與晉只聞其聲﹐不見有人﹐則莫知蜀王誰是。」晉謂太祖曰「八哥識遠謀大﹐小子所不能及。」太祖忻然稱讓﹐但懷內喜。良久﹐看會鬼迥﹐謂墓鬼曰「知此有客﹐今將飯三分來﹐內二分獻王﹐一分獻公。」墓中窸窣﹐似有人承接飯二分各在太祖及晉前﹐𨿽馨香不殊﹐而太祖前品味頗異。謂太祖曰「只此是禦飯矣。」二人潛笑。旣脫斯難﹐因隨黃巢﹐各爲將領而已矣。太祖自利閬舉兵收蜀﹐勛業旣大﹐遂封蜀王。晉亦終於太師。是知武陽墓鬼通靈﹐先知公王者也。

○輕薄鑑

前蜀馮大夫恃其學富﹐所爲輕薄﹐然於淸苦直諫﹐比諷箴規﹐章奏悉合教化。所著文章﹐迥超羣品﹐諸儒稱之爲大手筆矣。王太祖問﹕「擊掄之戲創自誰人﹖」大夫對曰「丘入所置。」上爲大笑。又與相座王司空等小酌﹐巡故字令﹐鍇舉一字三呼﹐兩物相似。鍇令曰「樂樂樂﹐冷淘似餺飥。」涓曰「己已巳﹐驢糞似馬屎。」合座大咍。涓獨不笑﹐但仰視長嘯而已。凡所舉措譏誚多如此焉。太祖爲蜀王時﹐方構大業﹐莫不賦輿增益﹐轉運煩苛。百姓困窮﹐無敢言者。因太祖生辰﹐大夫獨獻一歌﹐先紀王功﹐後陳生聚。太祖曰「如卿忠讜﹐寡人王業何憂﹖」遂賜黃金十斤。以旌諷諫﹐於是徭役稍滅矣。議者以君臣道合﹐黎庶泰來﹐苟非明王﹐何以采納。《生日歌》略云「百姓富﹐軍食足。百姓足﹐軍民歡。爭那生靈饑且寒﹐吾王有術應不難。但令一斗徵一斗﹐自然百姓富於官。」大夫又著《檄龍文》《大虫榜》《嶮竿歌》﹐無非比諷﹐爲世所稱。文字繁云﹐不復盡錄。《嶮竿歌》云「山險驚摧車﹐水嶮怕覆舟。柰何平地不肯立﹐沿上百尺髙竿頭我不知爾是人耶猿耶復猱耶﹐教我見爾爲爾長嘆嗟。我聞孝子不許國﹐我聞忠臣不憂家。爾卽輕命重黃金﹐忠孝全虧徒爾誇。常將嶮藝悅君目﹐終日貪心媚君祿。百尺髙竿百度沿﹐一足參差一家哭。嶮竿兒﹐聽我語﹐更有嶮竿嶮於汝。解從上處失君恩﹐落向天涯海邊去。嶮竿兒﹐爾須知﹐嶮處欲往宜爾思。上得欲下下不得﹐我謂此輩嶮於嶮竿兒。」

○危亂黜

昭宗之代﹐張拾遺因貢《五危二亂表》敍興廢之事﹐遂黜於蜀。時王太祖辟爲安撫判官﹐張所爲古僻﹐不徇時情﹐遂在導江賣卜遣日。及太祖登極﹐每思其賢﹐遣使詔之﹐屢徵不起。復上章疏﹐詞旨是非﹐帝遂誅之﹐瘞於五墓之地。鄭雲叟在華山聞之﹐吟詩哭曰「曾陳章疏忤昭皇﹐撲落西南事可傷。豈使諫臣終屈辱﹐直疑天道惡忠良。生前賣卜居三蜀﹐死後馳名徧大唐。誰是亂來修史者﹐說君須到筆頭忙。」又西嶽僧貫休哭之曰「淸河逝水太匆匆﹐東觀無人失至公。天上君恩三載隔﹐鏡中鸞影一時空。塵生苦務蒼茫外﹐門掩諸孤寂寞中。惆悵斯人又如此﹐一聲羌笛滿江風。」

○得夫地

王蜀普慈公主出降秦州節度使李令中﹐卽秦王之猶子也。初王太祖欲興師取天水﹐而計未成﹐因問大夫馮涓。涓對曰「臣聞興師者﹐殘兵力﹐虛府庫﹐獘羣畜﹐損弓甲﹐攘桑農﹐動徳義﹐興詐僞﹐故損國害人﹐莫先於用兵也。方今梁王朱全忠霸盛﹐彊據兩京﹐料其先取河東。河東﹐梁之敵國也。勢不兩立。儻一處爲雄﹐率天下之眾一舉西來﹐縱葛亮重生﹐五丁復出﹐無以泥封大散﹐石鎖劍門。今秦庭實蜀之巨屏也﹐去其屏﹐窺見庭館焉﹐莫若與秦王和親﹐稍稍以麻布茗艸給之﹐不傷於大義﹐濟之以小利。蜀但訓兵秣馬﹐固敵料彊﹐足可以保天祿於三川﹐固子孫於萬葉。潛令公主探其機密﹐窺彼室家﹐俟便攻之﹐一舉而獲可也。」帝曰「甚善。」是時﹐秦王遣使求親﹐遂以普慈公主而許之﹐於是成其姻好。公主出降也﹐內宮一帑之資以爲妝奩服玩之飾﹐而導從華麗﹐已逾千里。秦王以隴右之地貧薄不產絲麻﹐請西向稱臣﹐希六萬眾春冬之賜。太祖又用馮涓之計﹐許之茶布﹐請自備人力而迎。秦王大喜﹐率彊丁及驢馬悉遣入蜀搬取。其來也﹐載靑鹽紫艸﹐蜀得其厚利焉。其去也﹐載白布黃茶﹐秦得粗貨矣。每來駐泊﹐周歲而還。閣道崎嶇﹐江溪壅滯﹐人畜疲乏﹐躋臥道塗。是時﹐秦卒太半不還﹐遂止西來之役。李駙馬久鎭天水﹐與季父秦王常持兩端。普玆公主密使閹人宋內侍絹書封事而達太子﹐備述駙馬常驕矜﹐每多沈湎﹐或淫誅嬖妾﹐或醉害賢良﹐兵力方微﹐民心思亂﹐願歸侍省﹐免死危邦。事達宸聰﹐六宮慟哭。大祖遂詐以後薨遣使暫迎公主。公主旣至﹐不復歸秦。蜀遣大將軍許太師將兵五萬﹐與秦人戰於金沙﹐秦人大敗。於是獲其城邑﹐遂迎駙馬及降無敵王劉知俊﹐並戰將郭守遷﹑郭守存﹑李彥徳﹑聶璝﹑孫禮﹑陳彥詞﹑毛昌業﹑邵云等五十餘員﹐大踏馬三千餘匹﹐後士九千﹐戶六萬﹐悉歸於蜀。至同光三年﹐秦賓後唐﹐蜀遂亡國﹐是無巨屏矣。乃知馮君之口信不虛開矣。

卷五

○徐後事

《左傳﹖昭公二十八年》﹕「叔向之母曰﹕『子靈之妻殺三夫﹑一君一子﹐而亡一國兩卿矣﹐可無懲乎吾聞之﹐甚美必有甚惡。」此《春秋》爲深誡矣。前蜀徐公二女美而奇艷。初﹐太祖搜求國色﹐亦不知徐公有女焉。徐寫其女眞以惑太祖﹐太祖遂納之﹐各有子焉。長曰翊聖太妃﹐生彭王﹔次曰順聖太后﹐生後主。後主性多狂率﹐不守宗祧﹐頻歲省方﹐政歸國母﹐多行教令﹐淫戮重臣。頃者﹐姊妹以巡遊聖境爲名﹐恣風月煙花之性。駕輜輧於綠野﹐擁金翠於靑山。倍役生靈﹐頗銷經費。凡經過之所﹐宴寢之宮﹐悉有篇章刊於玉石。自秦漢以來﹐妃後省巡未有富貴如玆之盛者也。順聖皇太后題《靑城丈人觀》云「早與元妃慕至玄﹐同躋靈嶽訪眞仙。當時信有壺中境﹐此日親來洞裏天。儀仗影交寥廓外﹐金絲聲揭翠微巓。惟慚未致華胥理﹐徒祝升平卜萬年。」翊聖皇太妃繼曰「獲陪翠輦喜殊常﹐同陟仙程豈厭長。不羨乘鸞入煙霧﹐此中便是五云鄕。」順聖又題《謁丈人觀先帝聖容》云「舜帝歸梧野﹐躬來謁聖顏。旋登三境路﹐似陟九疑山。日照堆嵐迥﹐雲橫積翠閒。期修封禪禮﹐方俟再躋攀。」翊聖繼曰「共謁禦容儀﹐還同在禁闈。笙篁喧寶殿﹐彩仗耀金徽。淸淚沾羅袂﹐紅霞拂繡衣。九疑山水遠﹐無路繼湘妃。」順聖又題《玄都觀》云「千尋綠嶂夾流溪﹐登眺因知眾嶽低。瀑布迸春靑石碎﹐輪茵橫翦翠峯齊。步黏苔蘚龍橋滑﹐目閃煙嵐鳥徑迷。莫道穹天無路到﹐此山便是碧雲梯。」翊聖和﹕「登尋舟壑到玄都﹐接日紅霞照座隅。卽向周回巖上看﹐似開曾進畫圖無。」順聖又題《金華宮》云「再到金華頂﹐玄都﹑訪道回。云披分景象﹐黛斂顯樓臺。雨滌前山淨﹐風吹去路開。翠屏夾流水﹐何必羨蓬萊。」翊聖繼曰「蒼煙紅務撲人衣﹐宿露沾苔石徑危。風巧解吹松上蝶﹐體嬌頻采臉邊脂。同尋僻境思攜手﹐暗指遙山學畫眉。好把身心淸淨處﹐角冠霞帔事希夷。」順聖又題《丹景山至徳寺》云「周回雲水遊丹景﹐因與眞妃眺上方。晴日曉升金照耀﹐寒泉夜落玉丁當。松梢月轉禽棲影﹐柏徑風牽麝食香。虔揲六銖冥禱祝﹐惟期祚歷保遐昌。」翊聖繼曰「丹景山頭宿梵宮﹐玉軒金輅駐遙空。軍持無水注寒碧﹐蘭若有花開晚紅。武士盡排靑嶂下﹐內人皆在講筵中。我家帝子專王業﹐積善終期四海同。」順聖又題《彭州陽平化》云「尋眞遊勝境﹐巡禮到陽平。水遠波瀾碧﹐山髙气象淸。殿嚴孫氏號﹐碑暗視師名。夜醮古壇月﹐松風森磬聲。」翊聖繼曰「云浮翠輦屆陽平﹐直似驂鸞至上淸。風起半崖聞虎嘯﹐雨來當面見龍行。晚尋水澗聽松韻﹐夜上星壇看月明。長恐前身居此境﹐玉皇教向錦城生。」順聖又題《漢州三學山夜看聖燈》云「虔禱遊靈境﹐元妃夙志同。玉香焚靜夜﹐銀燭炫遼空。泉漱云根月﹐鐘敲檜杪風。印金標聖迹﹐飛石顯神功。滿望天涯極﹐平臨日腳窮。猿來齋室上﹐僧集講筵中。頓覺超三界﹐渾疑證六通。願成修偃化﹐社稷保延洪。」翊聖繼曰「聖燈千萬炬﹐旋向碧空生。細雨濕不暗﹐好風吹更明。磬敲金地響﹐僧唱梵天聲。若說無心法﹐此光如有情。」順聖又題《天回驛》云「周遊靈境散幽情﹐千里江山暫得行。所恨煙光看未足﹐卻驅金翠入龜城。」翊聖繼曰「翠驛紅亭近玉京﹐夢魂猶自在靑城。比來出看江山境﹐盡被江山看出行。」議者以翰墨文章之能﹐非婦人女子之事。所以謝女無長城之志﹐空振才名﹔班姬有團扇之詞﹐亦彰淫思。今徐氏逞乎妖志﹐飾自幸臣﹐假以風騷﹐庇其遊佚。取女史一時之美﹐爲遊人曠代之嗤。及唐朝興弔伐之師﹐遇蜀國有荒淫之主﹐三軍不戰﹐束手而而降﹐良由子母盤遊﹑君臣淩替之所致也。於是亡一君﹐破一國﹐殺九子﹐誅十臣﹐殄滅萬家﹐流移百辟。其次六宮嬪禦﹐挫紅綠於徵途﹔十宅公王﹐碎金珠於逆旅。子靈之室﹐何以比方﹗故興聖太子隨軍王承旨有《詠後主出降》詩曰「蜀朝昏主出降時﹐銜璧牽羊倒系旗。二十萬軍齊拱手﹐更無一个是男兒。」又蜀僧遠公有《傷廢國》詩曰「樂極悲來數有涯﹐歌聲才歇便興嗟。牽羊廢主尋傾國﹐指鹿姦臣盡喪家。丹禁夜涼空鎖月﹐後庭春老謾開花。兩朝帝業都成夢﹐陵樹蒼蒼噪暮鴉。」

○帝贈別

王太祖自利﹑閬起兵﹐以至益州爲帝。唐太師﹐閬苑人也﹐美眉目﹐足機智﹐自童年親事太祖。及太祖得蜀﹐遂主樞衡。勛業旣髙﹐恩寵彌厚。是時﹐太祖與秦庭李大王方結姻好﹐遽因小間交兵﹐遂選腹心以安梁漢﹐唐公於是出鎭焉。帝禦大安樓親送﹐及見唐公將別﹐帝頗動容﹐侍從宮娥無不彈淚。太祖禦制贈別以賜唐公﹐議者以魚水之歡無出於此。詩曰「卯歲便將爲肘腋﹐二紀何曾離一日。更深猶尙立案前﹐敷奏柔和不傷物。今朝榮貴慰我心﹐雙旌引向重城出﹐褒斜舊地委勛賢﹐從此生靈永泰息。」

○容易格

王蜀盧侍郎吟詩多著尋常容易言語﹐時輩稱之爲髙格。至如《送周太保赴浙西》云「臂鷹健卒懸氈帽﹐騎馬佳人著畫衫。」又《寄友人》云「每過私第邀看鶴﹐長著公裳送上驢。」此容易之甚矣。然於數篇見境尢妙﹐有《松門寺》云「山寺取涼當夏夜﹐共僧蹲坐石階前。兩三條電欲爲雨﹐七八个星猶在天。衣汗稍停牀上扇﹐茶香時潑澗中泉。通宵聽論蓮華義﹐不藉松窗半覺眠。」又《苦吟》云「莫話詩中事﹐詩中難更無。吟安一个字﹐撚斷數莖須。險覓天應悶﹐狂搜海亦枯。不同文賦易﹐爲著者之乎。」又《贈僧》云「浮世浮華一段空﹐偶拋煩惱到蓮宮。髙僧解語牙無水﹐老鶴能飛骨有風。野色吟餘生竹外﹐山陰坐久入池中。禪師莫問求名苦﹐滋味過於食蓼虫。」盧曾獻太祖﹐卷中有「栗爆燒氈破﹐貓跳觸鼎翻。」後太祖冬夜與潘樞密在內殿平章邊事﹐旋令宮人於火鑪中煨栗子﹐俄有數栗爆出﹐燒損繡褥子。時太祖多疑﹐常於鑪中燒金鼎子﹐命徐妃二姊妹親侍茶湯而已。是夜﹐宮貓相戲﹐誤觸鼎翻。太祖良久曰「『栗爆燒氈破﹐貓跳觸鼎翻。』憶得盧延讓捲有此一聯。」乃知先輩裁詩信無虛境﹐來日遂有六行之拜。議者以傅說棲巖﹐自應武丁之夢﹔太公釣渭﹐俄遇周文之知。君子窮通實由命分。如盧所吟容易之句﹐發境於一人之前﹐可謂道合矣。

○髙尙士

王蜀廣徳杜先生學海千潯﹐詞林萬葉﹐凡所著述﹐與樂天齊肩。僖宗朝﹐與華山鄭徵君同應百篇﹐兩戰不勝﹐遂各掛羽服。鄭則後唐三詔不起﹐杜則王蜀九命不從﹐可謂髙尙隱逸之士也。鄭徵君爲詩皆祛淫靡﹐迥絕囂塵。如《富貴曲》云「美人梳洗時﹐滿頭間珠翠。豈知兩片雲﹐戴卻兩鄕稅。」又《詠西施》云「素面已云妖﹐更著花鈿飾。臉橫一寸波﹐浸破吳王國。」又七言《傷時》﹕「帆力劈開滄海浪﹐馬蹄踏破亂山靑。浮名浮利過於酒﹐醉得人心死不醒。」又《題霍山秦尊師》﹕「老鶴玄猿伴采芝﹐有時長嘆獨移時。翠娥紅粉嬋娟劍﹐殺盡世人人不知。」又《偶題》﹕「似鶴如雲一个身﹐不憂家國不憂貧。擬將枕上日髙睡﹐賣與世間榮貴人。」又《思山詠》﹕「因賣丹砂下白雲﹐鹿裘惟惹九衢塵。不如將耳入山去﹐萬是千非愁殺人。」又《景福中作》﹕「悶見戈匝四溟﹐恨無奇策救生靈。如何飲酒得長醉﹐直到太平時節醒。」又《招友人遊春》﹕「難把長繩系日烏﹐芳時偸取醉功夫。任堆金璧摩星斗﹐買得花枝不老無。」又《山居》云「悶見有人尋﹐移庵更入深。落花流澗水﹐明月照松林。醉勸頭陀酒﹐閒教孺子吟。身同云外鶴﹐斷得世塵侵。」又詩﹕「冥心棲太室﹐散發浸流泉。采柏時逢麝﹐看云忽見仙。夏狂衝雨戲﹐春醉戴花眠。絕頂登云望﹐東都一點煙。」又詩﹕「不求朝野知﹐臥看歲華移。采藥歸侵夜﹐聽松飯過時。荷竿尋水釣﹐背局上巖棋﹐祭廟人來說﹐中原正亂離。」杜先生爲詩悉去浮游﹐迥爲標準﹐區分理本﹐實契眞筌。如《山居百韻》云「丹竈河車體矻矻﹐蚌胎龜息且綿綿。馭景必能趨日域﹐騎箕終擬躡星躔。」又﹕「返朴還淳皆至理﹐遺形忘性盡眞詮。」玄妙之言﹐實爲奇句。又吟一言至十五言《紀道徳》《懷古今》兩篇﹐不惟體依風雅﹐抑且言徵典謨﹐名公之中﹐可謂大制者也。《紀道徳》云「道﹐徳。淸虛﹐玄默。生帝先﹐爲聖則。聽之不聞﹐搏之不得。至徳本無爲人中多自惑。在洗心而息慮﹐亦知白而守黑。百姓日用而不知﹐上士勤行而必克。旣鼓鑄於乾坤品物﹐信充仞乎東西南北。三星髙拱兮任以自然﹐五帝垂衣兮修之不忒。以心體之者爲四海之主﹐以身率之者爲萬夫之特。有皓齒靑娥者爲伐命之斧﹐蘊奇謀廣智者爲盜國之賊。曾未若軒後順風兮淸靜自化﹐會未若臯陶邁種兮溫恭允塞。故可以越圓淸方濁兮不始不終﹐何止乎居九流五常兮理家理國。豈不聞乎天地於道徳也無以淸寧﹐豈不聞乎道徳於天地也有逾繩墨。語不云乎仲尼有言。朝聞道夕死可矣﹐所以垂萬古歷百王不敢離之於頃刻。」《懷古今》云「古﹐今。感事﹐傷心。驚得喪﹐嘆浮沈。風驅寒署﹐川注光陰。始炫朱顏麗﹐俄悲白髮侵。嗟四豪之不返﹐痛七貴以難尋。誇父興懷於落照﹐由文起怨於鳴琴。雁足妻涼兮傳恨緒﹐鳳臺寂寞兮有遺音。朔漠幽囚兮天長地久﹐瀟湘隔別兮水闊煙深。誰能絕勝韜賢餐芝餌術﹐誰能含光遁世煉石燒金。君不見屈大夫紉蘭而發諫﹐君不見賈太傅忌鵩而愁吟。君不見四皓避秦峨峨戀商嶺﹐君不見二疏辭漢飄飄歸故林。胡爲乎冒進貪名踐危途與傾轍﹐胡爲乎護權恃寵顧華飾與雕簪。吾所以思抗迹忘機用虛無爲師範﹐吾所以思去奢滅欲保道徳爲規箴。不能勞神效蘇子張生兮幹時而縱辯﹐不能勞神效楊朱墨翟兮揮涕以沾襟。」

○禪月吟

唐有《十僧詩選》﹐在諸集中惟禪月大師所吟千首﹐吳融侍郎序之﹐號曰《西嶽集》﹐多爲古體﹐窮盡物情。議者稱白樂天爲大教化主﹐禪月次焉。上人天復中自楚遊蜀﹐有《上王蜀太祖陳情》詩云「一瓶一缽垂垂老﹐萬水千山得得來。」太祖曰「寡人髙築金臺以師名士﹐廣修寶剎用接髙僧﹐千山萬水之言何以當此。」於是恩錫甚厚。上人遂居蜀焉。如《公子行》云「錦衣鮮華手擎鶻﹐閒行气貌多輕忽。稼穡艱難總不知﹐五帝三皇是何物。」又曰「自拳五色球﹐迸入他人宅。卻捉蒼頭奴﹐玉鞭打一百。」又曰「面白如削玉﹐猖狂曲江曲。馬上黃金鞍﹐適來新貼得。」又《詠古劍盆池》﹕「秋水蓮花三四枝﹐我來慷慨步遲遲。不抉浮雲斬邪佞﹐直成龍去擬奚爲。」又《贈別》﹕「離別如旨酒﹐古今飲皆醉。我恐長江水﹐盡是女兒淚。伊余非此輩﹐送人空把臂。他日再相逢﹐淸風動天地。」又《富貴曲》﹕「有金章族。驕奢相績續瓊廚玉堂﹐雕墻繡轂。美人如白牡丹花﹐半日只舞得一曲。樂不樂足不足。爭教他愛山靑水綠。」又曰「繡林錦野﹐春態相壓。誰家少年﹐馬蹄蹋蹋。鬥鷄走狗夜不歸﹐一擲賭卻如花妾。」惟云不顚不狂﹐其名不彰﹐悲夫﹗初﹐上人詩名未振時﹐南楚才人競以詩送軒轅先生歸羅浮山﹐計百餘首矣。後上人因吟一章﹐羣公於是息筆﹕「玉房花洞接三淸﹐謾指羅浮是去程。龍馬便攏筇竹杖﹐山童常使茯苓精。曾教莊子拋卑吏﹐卻喚軒皇作老兄。再見先生又何日﹐只應頻夢紫金城。」

○因詩辱

前蜀許太尉鎭寧江日﹐劉員外爲節度掌書記。許公發迹軍戎﹐所爲諸務不思爲理﹐但務誅求。劉數諫﹐許不存賓客之禮﹐對將吏咄責之。劉求退職﹐許又不從。劉遂詠白鹽山﹑灩澦堆刺之﹐許聞而憤怒。忽一日於江幹飲酣﹐仰視白鹽﹐斜睨灩澦﹐曰「剛有破措大欲於此死。」遂令壯士拽劉離席﹐囚縛於砂石上﹐烈日曬之。護軍賓幕將校懇救﹐悉遭淩罵。顧謂左右曰「候吾飲散﹐投入水中。」劉厲聲曰「昔鸚鵡洲致溺禰處士﹐今灩澦堆欲害劉隱辭。某𨿽不及禰衡﹐足下爭同黃祖豈有不存夫子﹐塗炭賢良但得畱名﹐死亦宜矣。」元戎聞之﹐怒意漸解。及同幕再諫﹐良久捨之。來日軍府彌縫﹐請許召劉慚謝。劉慮遭毒手﹐托疾而歸。議者以劉不擇主而事﹐因多言而失﹐彊捋虎須﹐幾不脫虎口耳。《詠白鹽山》詩曰「占斷瞿唐一峽煙﹐危峯迥出眾峯前。都緣頑硬揎浮世﹐著莫崢嶸倚半天。有樹只知棲鳥雀﹐無雲不易駐神仙。假饒突兀髙千丈﹐爭及平平數畝田。」《詠灩澦堆》云「灩澦崔嵬百萬秋﹐年年出沒幾時休。未容寸土生纖艸﹐能向當江覆巨舟。無事便騰千尺浪﹐與入長作一堆愁。都緣不似溪石﹐難使漁翁下釣鉤。」

○武金山

王蜀飛棹張侍中﹐其先諱雍﹐本合州武金壩渡子﹐武卽雍之第三子也。身長七尺﹐顏狀紫黑﹐往來豪俠無不畏之。忽一日﹐有一楚僧溯流遊蜀﹐至渡頭﹐出舟四顧﹐謂同舟秀才曰「此商姓山宅之地﹐產東南貴人之所。」武方弱冠﹐觸事通明﹐聆其所云﹐詐睡而聽其言。秀才曰「穴在南山之腹。」僧曰「若點此穴﹐子孫當爲富民﹐何以緣只屬商家金櫃之上。其穴在北山懷抱之內﹐此則眞出貴子。權兵逾萬﹐受祿八旬。柰何東有汪池﹐生女則當爲倡�。西山低絕﹐生男則一世便貧。」秀才曰「如此則未爲隹耳。」言訖﹐乘舟而去。武素本家貧﹐父亡﹐尙在淺土﹐欲將父骨遷葬是山。其�乃武金壩富長之地﹐旣無山價﹐遂與兄弟偸葬於北山之中。是夜陰晦﹐所如咫尺不辧。靈樞至所葬之地﹐自然數丈光明。��似有百千神兵同其安厝。及其事畢﹐寂爾空山。武但深瘞﹐�不敢置其墳冢。本無標記﹐人莫能知。武以智略超人﹐鄕裏��因荊渚效職﹐卻歸渝南﹐值王太祖收蜀之初﹐武以��鄕人應接。及太祖得蜀﹐累遷渝牧及節制夔州﹐三峽之中﹐顯赫威名。武每因統帥下峽﹐經過故林﹐未嘗不屏去旌旗﹐獨至葬所祭奠。武后壽逾八十﹐位極三公而卒。其男則果漸貧乏﹐有數女皆倡淫。至今渝合之間傳爲異事。

卷六

○戲判作

王蜀宋開府僥忝樞衡﹐紊亂時政﹐所爲妖媚﹐下筆縱橫。凡斷國章﹐多爲戲判﹐用三軍爲兒戲﹐將萬機爲詭隨。取笑四方﹐結怨上下﹐以至一身受戳﹐後主遭誅﹐良由君子退身﹐閹人執政者也。《判行營將士申請裹糧》云「才請冬賜。又給行裝。漢州咫尺﹐要甚裹糧。綿州物賤﹐直到益昌。」又《判內庭求事人》云「覓事撮巓坳﹐勾當須教了。儻若有闕遺。禁君直到老。」又《判導江縣申狀封皮上著狀上門府衙》﹕「敕加開府﹐不是門府。典押雙眇﹐令佐單瞽。量事書罰﹐勝打十五。令佐盤庚﹐典押歲取。事了速歸﹐用修廨宇。」又《判小朝官郭延鈞進識字女子》云「進來便是宮人﹐狀內猶言女子。應見容止可觀﹐遂令始制文字。更遣阿母教招﹐恨不太眞相似。且圖親近官家﹐直向內廷求事。」又《判神奇軍背軍官健李紹妻阿鄧乞判攺嫁》﹕「淡紅衫子赤輝輝﹐不抹燕脂不畫眉。夫婿背軍緣甚事﹐女人別嫁欲何爲。孤兒攜去君爭忍﹐抵子歸來我不知。若有支持且須守﹐口中爭著兩張匙。」又《判簡州刺史安太尉申院狀希酒場》云「系州收榷﹐安胡安胡﹐空有髭須。所見不遠﹐智解全愚。酒場是太后教令﹐問你還有耳孔也無。」又《判內門捉得禦廚雜使衙官偸肉》云「斤斤肉是官家物﹐飽祭喉嚨更將出。不能爲食斬君頭﹐領送右巡枷見骨。」

○產麒麟

王蜀田尙父第三子太尉生自雅安﹐小字獦獠兒。其母崔氏初夢一人﹐峨冠褒袖﹐自稱周公山神﹐牽一五色獸逼其裙﹐旣驚且寤﹐因而有孕焉。後有加持崔和尙者忽自雅安來於成都打病﹐瘟疫者尋差﹐攣躄者立行﹐指人亂言﹐往往有據。田是時童騃﹐宦者抱著於窗前。和尙看之﹐欣然撫其背曰「怪來近日貧道所居之山气色稍微﹐其山之神孕靈於此。此子麒麟之精也﹐必爲王者之瑞焉。」宦者以告﹐其母曰「往年夢中之獸﹐今獲解之。」遂施和尙珠金﹐以酬異說。田後累遷郡守﹐節制洋州﹐蜀將之中頗聞兵法。乃知異夢信而有祥者焉。

○鬼坐衙

前蜀軍使文大劍下峽行回至瀘州﹐經方山廟﹐以兵士平善還棹﹐夜宿玆廟﹐了其心願焉。事饌者檢視不謹﹐未經獻熟﹐有廟家狗潛於砧上盜物食焉。文方暫偃息於廊廡間﹐候其事辧。俄聞廟堂內雷震一聲﹐又有電數條繚繞廟中﹐似尋怪物。文與三十餘人潛匿無地﹐忽見一人戴白冠﹐衣白裳﹐升堂而坐。獠鬼有趨走階下者﹐後有排立者﹐莫知其數。頃刻﹐有鬼十數等﹐皆披虎皮﹐執一著赤黃衫人至中庭。鬼主責之曰「豈有人間設食﹐吾未受饗而竊之乎﹖」遂令杖之十五﹐曳出廟門。良久﹐鬼物聲影俱沈﹐寂然如故。文遂令點檢祭饌﹐果少豬腸。來早於廟籬外見一赤黃狗臥在艸內﹐舐其臂瘡。自後祭人轉加嚴敬。又崔諫議鑾頃在瀘州﹐禱無不應。今於錦城之北奏置行廟﹐時人號曰「崔氏家神」。靈驗頗多﹐不復盡錄。

○怪鳥應

王蜀光天元年﹐太祖寢疾經旬﹐文州進白鷹﹐茂州貢白兔。羣臣議曰「聖上本命是兔﹐鷹兔至甚相刑﹐貢二禽非以爲瑞。退鷹畱兔﹐帝疾必痊。」敕命不從﹐是歲晏駕。又通正年有大禿鶖鳥颺於摩訶池上﹐顧太尉時爲小臣直於內庭﹐遂潛吟二十八字詠之。近臣與顧有隙者上聞﹐詔顧責之﹐將行黜辱。顧亦善對﹐上遂捨之。至光天元年帝崩﹐乃禿鶖之徵也。詩曰「昔日曾看瑞應圖﹐萬般祥異不如無。摩訶池上分明見﹐子細看來是那胡。」又有楊祕書者﹐執性彊良﹐所爲狂簡﹐亦西南少俊之士也﹐曾以筆硯見用於宋樞密。因題《九頭鳥》﹐宋疑楊見詠﹐遂奏譴沈黎。至咸康元年﹐後主失位﹐宋亦遭誅﹐乃九頭鳥之應也。詩曰「三百禽中爾最靈﹐就中惡爾九頭名。數年云外藏凶影﹐此夜天邊發差聲。好惜羽毛還鬼窟﹐莫畱災害與蒼生。況當社稷延洪日﹐不合鳴時莫亂鳴。」

○旌論衡

釋道二門﹐各宗教本﹐𨿽分內外﹐意曉筌蹄。前蜀佑聖國師有過人之辯﹐爲僧門一瑞也。威儀楊徳輝有出人之才﹐爲道門之一俊也。至於問答論難﹐無不雙美。武成中﹐東川昌明縣玄士李懷杲聚盜構逆﹐尋亦受誅。普通山靑州長老錄二尼道姑﹑道媼親事巾瓶﹐時左街使集王奏聞收勘﹐決遞遐方。僧道俱有乖張﹐嘲論各興譏謗﹐非猥取笑﹐理在其中。光業《徵李懷杲嘲道門》云「云鎖涪江水似天﹐又聞懷杲已升仙。彊思齊見應摧膽﹐張茂卿聞必聳肩。三尺霜刀充絳節﹐兩條朱棒替香煙。報伊廣徳先生道﹐社稷威靈不偶然。」「出上擒來鎭裏收﹐天然模樣已成囚。妄占气色爲徵兆﹐更引文章說禦樓。長榜數張懸市內﹐短刀一隊送江頭。旋驅旋斬教隨水﹐只此名爲正道流。」楊徳輝《徵靑州長老嘲僧門》曰「堪笑靑州學坐禪﹐不供父母不耕田。口中𨿽道無諸相﹐心裏元來有外緣。行者趁教門裏臥﹐尼師畱在腳頭眠。髙標不使觀音救﹐徒說三千與大千。出家比要離生緣﹐爭是爭名更在先。說法謾稱師子吼﹐魅人多使野狐涎。行婆餉送新童子﹐居士抄條施利錢。蠶食萬民何所用﹐轉教海內有荒田。」又太祖降誕日﹐僧門祝辟支佛牙﹐道門進武成混元圖。光業詔圖以嘲之﹐徳輝詔佛牙以答之﹐議者以光業先興北廓之師﹐徳輝報盡東門之役。光業《嘲進圖》云「夜深燈火滿壇鋪﹐拔劍揮空亂叫呼。黑撒半筐兵甲豆﹐朱書一道厭人符。重臣餵飼剛教活﹐聖主慈悲未忍誅。佛說毗盧三界了﹐如何更有混元圖。」徳輝《嘲佛牙》云「比來降誕爲官家﹐堪笑羣胡贊佛牙。手軟阿師持磬鈸﹐面甜童子執幡花。縱饒黎庶無知識﹐不可公王盡信邪。捧擁一函枯骨立﹐如何延得壽無涯。」後舉子劉隱辭詠之曰「爲僧爲道兩悠悠﹐若个能分聖主憂。各斗輪蹄朝紫殿﹐競稱卿監滿皇州。相嘲相詠何時了﹐爭利爭名早晚休。閒想邊庭荷戈將﹐功成猶自不封侯。」所以牛祕監評之﹐詩曰「玄門淸淨等空門﹐虔奉天尊與世尊。金口說經十二部﹐玉皇畱教五千言。鰲頭宮殿波濤闊﹐鷲嶺香花夢想存。莫向人間爭勝負﹐須知三教本同源。」

○神口駿

韋相公出鎭西川﹐陳太師與監護田軍容堅守城垣﹐不伏除替。韋於城南荷聖寺置行府﹐制守三年而歸。時王太祖建爲行軍司馬﹐忽夢一靑衣神人大張其口。及問小將山章﹐章對曰「靑衣乃蜀之地名也﹐亦有靑衣之神﹐其祠在平壘內。今城中百姓則易子而食﹐三軍則守陴而哭﹐可謂究危之甚﹐祠廟固乏蒸嘗。今靑衣之神口開﹐是土地於公求饗﹐亦是啟其唇齒﹐露彼腹心之兆也。」其城夢後十日而降﹐果如所說。又雅州有周公山﹐城之隅有周公廟﹐廟有土偶康押衙﹐卽神之領袖也。郡人祈禱﹐無不遂心。唐大中初﹐有任士元與宇文錯爭田﹐俱無公執﹐𨿽經檢勘﹐難定是非。士元無計端明﹐不甘理屈﹐遂詣靈廟﹐舁請康押衙親至田所﹐祝曰「若是宇文錯之地﹐請神點頭。如是士元之地﹐請神開口。」冥心啟祝﹐神口遂開。宇文錯知非﹐遂還其地。士元因請鼓樂迎歸舊祠。至今郡人無不敬事﹐儻有祭奠﹐似帶酒容。乃知神明正直﹐依人而行者也。

○布燮朝

南蠻所都之地號曰長和國﹐呼宰相爲布燮。王蜀後主榦徳中﹐南蠻選布燮段義宗﹐判官贊衛﹑姚岑等爲使入蜀。義宗不欲朝拜﹐遂禿削爲僧﹐號曰大長和國左街崇聖寺﹐賜紫沙門銀缽。旣而屆蜀﹐羣臣議奏﹕「僧有胡法﹐宜令禮拜。」義宗於是失節焉。至於談論﹐敷奏道理﹐一歌一詠﹐捷應如流。有《題大慈寺芍藥》云「浮花不與眾花同﹐爲感髙僧護法功。繁影夜鋪方丈月﹐異香朝散講筵風。尋眞自得心源靜﹐觀色非貪眼界空。好是芳馨堪供養﹐天教生在釋門中。」又《題三學院經樓》云「鷲嶺雞園不可儔﹐叨倍龍象喜登遊。玉排復道珊瑚殿﹐金錯危欄翡翠樓。尙欲歸心求四諦﹐敢辭旋繞滿三周。羲和鞭撻金烏疾﹐俗网無由肯駐畱。」又題曰「當今積善競修崇﹐七寶莊嚴作梵宮。佛日明時齊舜日﹐皇風淸處接慈風。一乘妙理應難測﹐萬劫良緣豈易窮。其恨塵勞非法侶﹐掉鞭歸去夕陽中。」又《題判官贊衛有聽歌妓洞云歌》略云「嵇叔夜﹐嵇叔夜。鼓琴飲酒無閒暇。若使當時聞此歌﹐拋擲廣陵渾不藉。劉伯倫﹐劉伯倫﹐虛生浪死過靑春。一飲一碩獨自醉﹐無人爲爾下梁塵。」又《思鄕》云「虜北行人絕﹐雲南信未還。庭前花不掃﹐門外柳誰攀。坐久消銀燭﹐愁多減玉顏。懸心秋夜月﹐萬里照關山。」似此制作﹐實爲髙手。義宗生居蠻貊﹐蔑有漢朝章表。��頗生輕易﹐國師常瑩﹑辯廣﹑光業等酬酢偈句﹐皆失機宜。���還遇鴆而卒。議者以南康王韋臯於沈黎大興黌序﹐����遂至夷亂華風﹐文流異域。自有唐蠻子朝覲罕有�����俗之間無不繕寫《洞云歌》行者也。

卷七

○仿十在

有唐《十在》著自簡編﹐爲古今之美談﹐顯君臣之彊盛。林員外亦著《前蜀十在》﹐行自閭閻﹐明其禍亂之胎﹐示以君臣之醜。𨿽爲謗仙﹐深鑑是非。慮墜斯文﹐輒編於此。其文曰「咸康元年﹐蜀主臨軒﹐龍顏不悅﹐羣臣失色﹐罔知所安。時有特進檢校太傅顧在珣越班奏曰﹕『臣聞主憂臣辱﹐主辱臣死。今聖慮懷憂﹐臣等請罪。』帝曰﹕『北有後唐霸盛﹐南有蠻蜑彊良﹐朕𨿽旰食宵衣﹐納隍軫慮﹐此不能興師弔伐﹐彼不能臣子來王﹐恐社稷不安﹐爲子孫之患﹐是以憂爾。』在珣奏曰﹕『只如興土木於禁中﹐選驍雄於手下﹐迥持斧鉞出鎭藩籬。飾宮殿於遐方﹐命鑾興而遠幸。爲釁之兆﹐爲禍之元﹐有王承休在。摧挫英雄﹐吹揚佞娓﹐全無斟酌﹐謬處腹心﹐斷性命於戲玩之間﹐戮仇讎於樞機之下。有功勞而皆棄﹐非賄賂而不行﹐有宋光嗣在。受先皇之付囑﹐爲太國之棟梁。旣不輸忠﹐又不能退。恣一門之奢侈﹐任數子之驕矜。徒爲饕餮之人﹐實非社稷之器﹐有王宗弼在。迥徹煙霄﹐殊非謇諤。興亂本逞章呈之妙﹐說姦謀事頰舌之能。立致傾亡﹐尙居左右﹐有韓昭在。常加慘毒﹐每恣貪殘。焚爇軍營﹐要寬私第。不道喧騰於眾口﹐非違信任於愚懷﹐有歐陽晃在。酷毒害民﹐加刑聚貨。叨爲郡守﹐實負天恩。瘡痍已徧於陽安﹐蒙蔽由憑於內密﹐有田魯儔在。爲君王之元舅﹐受保傅之尊官。但務奢華﹐不思輔弼。第宅迥同於上苑﹐珠珍未滿於貪心﹐有徐延瓊在。出爲畱守﹐入掌樞機。無諤諤以佐君﹐但唯唯而徇旨﹐有景潤澄在。搜求女色﹐悅暢宸襟。常叨不次之恩﹐每冒無厭之寵。敷對惟誇於辯博﹐佐時不詧於經論。素非忠賢﹐實爲忝竊﹐有嚴凝月在。唱亡國之音﹐炫趨時之伎。每爲巫覡﹐以玩聖明。致君爲桀紂之年﹐昧主之唐虞之化﹐有臣在。陛下任臣如此﹐何憂社稷不安。』帝聞所奏﹐大悅龍顏。於是賜顧在珣絹五百匹﹐進加右金吾衛將軍﹑開府儀同三司﹑檢校太尉﹐仍令所司編入史記。」

○亡國音

王后主咸康年﹐晝作鬼神﹐夜爲狼虎﹐潛入諸宮內﹐驚動嬪妃。老小奔走﹐往往致卒。或狂遊玉壘﹐書王一於倡樓﹔或醉幸靑城﹐溺內家於灌口。數塗脂粉﹐頻作戎裝。又內臣嚴凝月等競唱《後庭花》《思越人》及搜求名公艷麗絕句隱爲《柳枝詞》。君臣同座﹐悉去朝衣﹐以晝連宵﹐弦管喉舌相應﹐酒酣則嬪禦執卮﹐后妃塡辭﹐合手相招﹐醉眼相盼﹐以至履舄交錯﹐狼籍杯盤。是時淫風大行﹐遂亡其國。《後庭花》者﹐亡陳之曲﹐故杜牧舍人宿秦淮有詩曰「煙籠寒水月籠沙﹐夜泊秦淮傍酒家。商女不知亡國恨﹐隔江猶唱《後庭花》。」又胡曾《詠史》詩曰「鄰國機權未可涯﹐如何后主恣驕奢。不知卽入宮前井﹐猶自聽歌《玉樹花》。」《思越人》者﹐亡吳之曲﹐故胡曾《詠史》詩曰「吳王恃霸棄雄才﹐貪向姑蘇醉淥醅。不覺錢塘江上月﹐一宵西送越兵來。」《柳枝》者﹐亡隋之曲。煬帝將幸江都﹐開汴河種柳﹐至今號曰隋堤﹐有是曲也。胡曾《詠史》詩曰「萬里長江一旦開﹐岸邊楊柳幾千栽。錦帆未落干戈起﹐惆悵龍舟更不回。」又韓舍人《詠柳》詩曰「梁苑隋堤事已空﹐萬條猶舞舊春風。那堪更想千年後﹐誰見楊花入漢宮。」又賀祕監﹑羅給事詠柳﹐輕巧風艷﹐無以加焉﹐賀君詩曰「碧玉妝成一樹髙﹐萬條垂下綠絲絳。不知細葉誰裁出﹐二月春風似剪刀。」又詩曰「裊裊和煙映玉樓﹐半垂橋上半垂流。今年漸見枝條密﹐惱亂春風卒未休。」又李博士有《題錦浦垂柳》曰「錦池江口柳垂橋﹐風引蟬聲送寂寥。不必如絲千萬樹﹐只禁離恨兩三條。」

○雪廢主

天成初﹐明宗臨朝﹐宣亡蜀舊宰臣王鍇張格﹑庾傳素﹑許寂﹑禦史中丞牛希濟等﹐各賜一韻﹐試《蜀主降臣唐》詩﹐限五十六字成。王鍇等皆諷蜀主僭號﹐荒淫失國﹐獨牛希濟得川字﹐所賦詩意但述數盡﹐不謗君親。明宗覽詩曰「如牛希濟才思敏捷﹐不傷兩國﹐迥存忠孝者﹐罕矣﹗」當日有雍州亞事之拜﹐至今京洛無不稱之。詩曰「滿城文物欲朝天﹐不覺鄰師犯塞煙。唐王再懸新日月﹐蜀王還卻舊山川。非干將相扶持拙﹐自是吾君數盡年。古往今來亦如此﹐幾曾歡笑幾潸然。」

○陪臣諫﹝諸侯之臣曰陪臣﹞

王蜀咸康年﹐後主將幸天水﹐羣臣列疏懇諫﹐上意不從。前秦州節度掌書記蒲禹卿獨上一表云「秦皇之鑾駕不回﹐煬帝之龍舟不返。」至今傳爲忠臣。及後主降唐﹐至雍州受死。蒲君隨例赴洛﹐亦在長安﹐痛後主遭誅﹐朝廷失信﹐於驛門大慟﹐仍書五十六字而歸。雍守捕之。蒲已還蜀矣。詩曰「我王銜璧遠稱臣﹐何事全家並殺身。漢捨子嬰名尙在﹐魏封劉禪事猶新。非干大國渾無識﹐都是中原未有人。獨向長安盡惆悵﹐力微何路報君親。」《直諫後主幸秦州表》云「臣某言﹕頓首死罪。臣聞堯有敢諫之鼓﹐舜有誹謗之木﹐湯有司過之士﹐周有戒愼之鞀。蓋古者明君克全帝道﹐欲知己罪﹐要納讜言。將引咎而責躬﹐庶理人而修徳。陛下自承祧秉籙﹐正位當天。愛聞悅耳之忠言﹐每許犯顏而直諫。且先皇帝許昌振迹﹐閬苑興師。歷艱辛於艸昧之時﹐受危險於虎爭之際。胼胝戈甲﹐寢寐風霜。申武力而助中原﹐立戰功而平多壘。亡軀致命﹐事主勤王。方得成家﹐至於開國。今日鴻基霸盛﹐大業推崇。地及雍岐﹐界連荊楚。信通吳越﹐威定蠻陬。郡府頗多﹐關河甚廣。人物秀麗﹐土產繁華。當四海輻湊之秋﹐成萬代龍興之業。陛下生當富貴﹐坐得乾坤。但好歡娛﹐不思機變。臣欲望陛下以名教而自節﹐以禮樂而自防。修道徳之規﹐受師傅之訓。知社稷之不易﹐想稼穡之最難。惜髙祖之基模﹐似太宗之臨禦。賢賢易色﹐孜孜爲心。無稽之言勿聽﹐弗詢之謀勿用。聽五音而受諫﹐以三鏡而照懷。少止宿於諸處林亭﹐多歷覽於前王書史。別修上徳﹐用卜遠圖。莫遣色荒﹐無令酒惑。常親政事﹐勿恣閒遊。臣竊聞陛下欲出都城﹐看於邊壘。且天雄地遠﹐路惡難行。險棧欹云﹐危峯插漢。稍雨則吹摧閣道﹐微泥則阻滑山程。豈可鳴鑾﹐惟堪叱馭。又復秦州敵境咫尺﹐塞色荒涼。人雜番戎﹐地多疫瘴。別無風華異境﹐不可選勝尋幽﹐隴水聲淸﹐胡笳韻咽。營中只帶甲之士﹐城上宿枕戈之人。看烽火於孤峯﹐朝朝疑慮﹔睹旗旗於絕嶺﹐日日堤防。是多山足云之鄕﹐卽易動難安之境。麥積崖無可瞻戀﹐米谷峽何足聞知。縱過嗟山﹐須通怨水。秦穆圉馬之地﹐隗囂僭位之邦。其次一人出行﹐百司參從。千羣霧擁﹐萬眾星馳。當路州縣凋殘﹐所在館驛隘小。止宿尙猶不易﹐供須固是極難。縱若宮中指揮﹐自破屬省錢物。未免因依擾踐﹐觸處淩持。以此細論﹐不合輕動。其類蒼龍出海﹐雲行雨施。豈合浪靜風恬﹐必見傷苗損物。所以鑾輿須止﹐天步難移。況頃年大駕只到山南﹐猶不下關﹐進發兵士。此時直至天水﹐未審制置如何。當初打破梁原城池﹐虜掠義寧戶口。截腕者非一﹐斬首者倍多。匪惟生彼人心﹐而亦損玆聖徳。今去洛京不遠﹐復聞大駕重來。彼則預有計謀﹐此則便須徵討。況鳳州久爲仇敵﹐必貯姦謀。切慮妄措妖詞﹐致生釁隙。又陛下與唐國方申歡好﹐信幣交馳。但慮聞道聖駕親行﹐別懷疑忌﹐其或專差使命請陛下境上會盟﹐未審聖躬去與不去若去﹐則須似秦趙爭彊﹐彼此難屈﹔若不去﹐則便同魯衛不睦﹐戰伐玆興。酌彼未萌﹐料其先見。願陛下思忖。臣伏聞自古帝王省方巡狩﹐弔民伐罪﹐展義觀風。然後便歸九重﹐別安萬姓。陛下累曾遊歷﹐未聞一件教條﹐止於踐涉山川﹐驅馳人馬。閬苑則舟船幾溺﹐靑城則嬪婇將沈。自取驚憂﹐爲何切事。及還京輦﹐並不說於軍民﹐迫郁眾情﹐莫彰帝徳。憶昔先皇帝在日﹐未省無故巡遊。陛下纂承已來﹐樂意頻離宮闕。此時依前整蹕﹐又擬遠別宸居。昔秦王之鑾駕不回﹐煬帝之龍舟不返。陛下聖逾秦帝﹐明勝隋皇。且無北築之虞﹐焉有東遊之獘。陛下寬仁大度﹐廣孝深慈。知稼穡之艱難﹐識古今之成敗。自防得失﹐不縱襟懷。豈忍致卻宗祧﹐惡言道術。使蒸民以何托﹐令慈母以何辜若不慮於危亡﹐實恐乖於仁孝。況玉京金闕﹐寶殿珠樓。內苑上林﹐瑤池瓊圃。香風滿檻﹐瑞露盈盤。鈞天之樂奏《九韶》回雪之舞呈八佾。簇伸仙於紫禁﹐耀珠翠於皇宮。如論萬乘之居﹐便是三淸之境。人間勝致﹐天下所無。時或追遊﹐足觀奇趣。何必傾於遠塞﹐看彼荒山。不惜聖躬﹐有何裨益。方今中原有人﹐大事未了。但當國生靈受獘﹐盜賊橫行。縱邊庭無烽火之虞﹐而內地有腹心之患。陛下千年膺運﹐一國稱尊。文徳武功﹐經天緯地。孝逾於舜﹐仁甚於湯。百行皆全﹐萬機不撓。聰明博達﹐識度變通。深負規模﹐獨懷殷鑑。方居大寶﹐正是少年。旣承社稷之基﹐復抱山河之險。何不遠聽邇察﹐居安慮危。辟四門以求賢﹐總萬機而行事。咸修一徳﹐端坐九重﹐使恩威並行﹐賞罰必當。平分雨露﹐徧療瘡痍。庶表裏寬奢﹐保子孫昌盛。布臨人之惠化﹐蓋救物之玄功。選揀雄師﹐思量大計。振彼鴟張之勢﹐壯玆虎視之威。秣馬訓兵﹐丰糧利器。彼若稍有微釁﹐此則直下平吞。正取時機﹐大行王道。自然百靈垂祐﹐四海歸仁。眾志成城﹐天下治理。今則蜀都彊盛﹐諸國不如﹐賢士滿朝﹐聖人當極。臣願百姓樂於正觀﹐萬乘明於太宗。采藥石之言﹐聽芻蕘之說。愛惜社稷﹐醫療軍民。同武王諤諤而昌﹐鄙主紂唯唯而滅。無飾非拒諫之事﹐有面折庭諍之人。固我春朝﹐保我皇化。陛下莫見居人稠疊﹐謂言京輦繁華。蓋是外郡淩殘﹐住止不得。所以競來臻湊﹐貴且偸安。今諸州虐理旣多﹐百姓失業欲盡。荒田不少﹐盜賊成羣。伏乞陛下稍布腹心﹐卽當聞見。蜀國從來創業﹐多乏永謀。或徳不及於兩朝﹐或祚不延於七代。劉禪俄降於鄧艾﹐李勢遽歸於桓溫。皆謂不取直言﹐不卹政事﹐不行王道﹐不念生民。以至國亡﹐人心何系山河之隘﹐不足可憑。陛下至聖至明﹐如堯似舜﹐豈後主而相匹豈子仁而比倫有寬慈至孝之名﹐有遠見長謀之策。不信諂媚﹐不耽荒淫。出入而所在防微﹐動靜而無非經久。必致萬年之業﹐終爲四海之君。願陛下且駐鑾輿﹐莫離京國。候中原無事﹐八表來王。天下人心﹐咸歸我主。若羣流赴海﹐眾蟻慕膻。有道自彰﹐無思不服。非惟要看天水﹐直可便坐長安。是微臣之至懇﹐舉國之深願也。臣聞昔者天子有爭臣七人﹐𨿽無道不失其天下。是以輒傾丹懇﹐仰諫聖明。不籍官榮﹐不謀名譽。情非訕上﹐理切愛君。𨿽無折檻之能﹐但有觸鱗之罪。不避誅殛﹐輒扣天庭。臣死如萬類之中去一螻蟻。陛下或全無忖度﹐須向邊陲﹐遺聖母以憂心﹐令庶寮以懷慮。全迷得失﹐自取疲勞。倘有不虞悔將何益﹗臣願陛下稍開諫路﹐微納臣言。勿違聖後之情﹐且允國人之望。俯存大計﹐莫去邊陲。干犯冕旒﹐無任憂惕。冒死待罪﹐激切屏營之至。謹奉表直諫以聞。臣某誠惶誠恐﹐頓首頓首﹐死罪死罪﹐謹言。」

○四公會

長慶中﹐元微之﹑劉夢得﹑韋楚客同會白樂天之居﹐論南朝興廢之事。樂天曰「古者言之不足﹐故嗟嘆之﹐嗟嘆之不足﹐故詠歌之。今羣公畢集﹐不可徒然﹐請各賦《金陵懷古》一篇﹐韻則任意擇用。」時夢得方在郎署﹐元公已在翰林。劉騁其俊才﹐略無遜讓﹐滿斟一巨杯﹐請爲首唱。飲訖不勞思忖﹐一筆而成。白公覽詩曰「四人探驪﹐吾子先獲其珠﹐所餘鱗甲何用。」三公於是罷唱﹐但取劉詩吟味竟日﹐沈醉而散。劉詩曰「王浚樓船下益州﹐金陵王气黯然收。千尋鐵鎖沈江底﹐一片降幡帆出石頭。荒苑至今生茂艸﹐古城依舊枕寒流。而今四海歸皇化﹐兩岸蕭蕭蘆荻秋。」長安慈恩寺浮圖起開元﹐至大和之歲﹐舉子前名登遊題紀者眾矣。文宗朝﹐元稹﹑白居易﹑劉禹錫唱和千百首﹐傳於京師﹐誦者稱美。凡所至寺觀臺閣林亭或歌或詠之處﹐向來名公詩板潛自撤之﹐蓋有愧於數公之詠也。會元白因傳香於慈恩寺塔下﹐忽睹章先輩所畱之句﹐命僧拂去埃塵。二公移時吟味﹐盡日不厭﹐悉令除去諸家之詩﹐惟畱章公一首而已。樂天曰「不謂嚴維出此弟子。」由是二公竟不爲之。詩流自此慈恩息筆矣。章公詩曰「十層突兀在虛空﹐四十門開面面風。卻怪鳥飛平地上﹐自驚人語半天中。回梯暗踏如穿洞﹐絕頂初攀似出籠。落日鳳城佳气合﹐滿城春樹雨濛濛。」

○贄舊詩﹝此事一節﹐非李吉甫先徳之意﹐何光遠遂錄之﹞

李相公其先初修進之日﹐獻捲於維揚護軍宋甄大夫。甄寡於博識﹐不哀王孫。連上數啟﹐都不動念。李於館捨棲旅之甚﹐去住無依﹐遂吟一絕句贄之﹐宋以微範禮遺而已。李后上第﹐生吉甫。吉甫繼歷臺省﹐自信州刺史節判靑州﹐待士稍薄。舉子吳武陵詣府投擲﹐相國似無見重之意。吳不存忌諱﹐遂書相國先君舊謁宋大夫陳情一章﹐密獻相國。相國大慚追悔﹐俟暝召吳﹐執手惆悵﹐厚賂於吳﹐請爲寢默。詩曰「十處投人九處違﹐家鄕萬里又空歸。嚴霜昨夜侵人骨﹐誰念尊堂未授衣。」

○釣巨鰲

會昌四年﹐李相公節鎭淮南日﹐所爲尊貴﹐薄於布衣﹐若非皇族卿相囑致﹐無有面者。張祜與崔涯同寄府下﹐前後廉問向祜詩名﹐悉蒙禮重﹐獨李到鎭不得見焉。祜遂修刺謁之﹐詩題《禦釣鰲客》﹐將俟便呈之。相國遂令延入﹐怒其狂誕﹐欲於言下挫之。及見祜﹐不候從容及問曰「秀才旣解釣鰲﹐以何物爲竿﹖」祜對曰「用長虹爲竿。」又問曰「以何物爲鉤﹖」曰「以初月爲鉤。」又問曰「以何物爲餌﹖」曰「用唐朝李相公爲餌。」相公良久思之﹐曰「用子爲餌﹐釣亦不難致。」遂命酒對斟﹐言笑竟日。憐祜觸物善對﹐遂爲詩酒之知。議者以祜矯諭異端﹐相國悅其取媚﹐故史不稱之﹐惡其僞也。

卷八

○衣錦歸

段相國﹐本廣都縣人。父以油柞爲業。生而有智﹐長亦多才。物業蕩空﹐文章迥振。洎跨衛行捲﹐鄕裏笑之。歷三十年間﹐衣錦還蜀。蜀人有詩贈曰「昔日騎驢學忍饑﹐今朝忽著錦衣歸。等閒畫虎驅紅旆﹐可畏登龍入紫微。富貴不由簪組解﹐文章生得羽毛飛。廣都再去應惆悵﹐猶有江邊舊釣磯。」又羅使君﹐本廬州人﹐不事巨產而慕大名﹐以至困窮﹐竟無退倦。常投福泉寺僧房寄足﹐每旦隨僧一食﹐學業而已。歷二十年間﹐持節歸郡﹐洎入境﹐專遊福泉寺﹐駐旌戟信宿﹐書其壁曰「二十年前此布衣﹐鹿鳴西上虎符歸。行時賓從過前事﹐到處杉松長舊圍。野老共遮官路拜﹐沙鷗遙避隼飛。春風一宿琉璃殿﹐惟有泉聲愜素機。」

○非告勒

陳太師任西川日﹐有愛姬徐氏甚有美色﹐卽徐令長女也。其父自郫城宰欲求彭牧﹐以紅綃數寸書二十八字﹐遣其妻私示其女。議者以徐習進而乖父子之道。其詩曰「深宮富貴事風流﹐莫忘生身老骨頭。因其太師歡笑處﹐爲吾方便覓彭州。」又合州石鏡宰馬彥珪者﹐本遂州長江縣富庶之子也。晚親文筆﹐未識風騷﹐謬學滑稽﹐語多譏誚。因聘女﹐自爲內相﹐醉酬新郎催妝之詩。詩意風艷之甚﹐親族聞者莫不笑之。其詩曰「莫飛篇翰苦相煎﹐款款容人帖翠鈿。不是到來梳洗晚﹐卻憂玉體未禁憐。」唐末盧拾遺與鄭中捨作贅﹐三年不歸陜下。其兄以詩讓之。詩意甚乖昆仲之禮﹐盧議呈其太山﹐中捨並女遣之。誥《寄弟詩》曰「三年作贅在京城﹐著个緋衫倚勢行。夜夜貪憐紅粉女﹐朝朝渾忘白頭兄。親情別後饑寒死﹐僕使歸來气宇生。世上可能容此事﹐算來天道不分明。」

○攺橋名

雍使君典陽安日﹐送客至橋﹐離情未已﹐揖讓旣久﹐欲更前車。客將曰「此處呼爲情盡橋﹐向來送迎至此。禮畢。」陶下馬命筆﹐題其橋楹﹐攺爲折柳﹐自玆送別﹐咸吟是詩。簡郡風情﹐不革義路矣。詩曰「從來只有情難盡﹐何事名爲情盡橋。自此攺名爲折柳﹐從他離恨一條條。」

○作者同

劉尙書有《望洞庭》之句﹐雍使君有《詠君山》之詩﹐其如作者之才往往暗合。劉《望洞庭》詩曰「湖光秋月兩相和﹐潭面無風鏡未磨。遙望洞庭山翠水﹐白銀盤裏一靑螺。」雍《詠君山》詩曰「煙波不動影沈沈﹐碧色全無翠色深。疑是水仙梳洗處﹐一螺靑黛鏡中心。」李山甫有《詠貧女》﹐天下稱奇。秦侍郎繼之﹐意轉殊絕。李君詩曰「平生不識繡衣裳﹐閒把荊簪益自傷。鏡裏只應諳素貌﹐人間多是信紅妝。當年未嫁還憂老﹐終日求媒卽道狂。兩意定知無說處﹐暗垂珠淚滴蠶筐。」秦侍郎繼曰「蓬門未識綺羅香﹐擬托良媒益自傷。誰愛風流髙格調﹐共憐時世儉梳妝。敢將十指誇纖巧﹐不把雙眉斗畫長。最恨年年壓鍼綫﹐爲他人作嫁衣裳。」李君又有《石頭故事》﹐韋莊有《詠南國英雄》﹐較量其才﹐意同語別。李君詩曰「南朝天子愛風流﹐盡守江山不到頭。總是戰爭收拾得﹐卻因歌舞破除休。堯將道徳終無敵﹐秦把金湯可自由。試問繁華何處有﹐雨苔煙艸石城秋。」韋莊詩曰「南朝三十六英雄﹐角逐興亡盡此中。有國有家皆是夢﹐爲龍爲虎亦成空。殘花舊宅悲江令﹐落日靑山弔謝公。止竟霸圖何物在﹐石鱗埋沒臥秋風。」王右丞有《題雲母障子》﹐胡令能有《題繡障子》﹐𨿽異代殊名﹐而才調相繼。右丞詩曰「君家雲母障﹐持向野庭開。自有山泉入﹐非關彩畫來。」胡生詩曰「日暮堂前花蕊嬌﹐爭拈小筆上牀錨。繡成按向春園裏﹐引得黃鶯下柳條。」又許渾有《過臺州李郎中舊居》﹐盧延讓有《哭李郢端公終越州從事》﹐至今吟者﹐無不愴然。許君詩曰「政成身沒其興哀﹐鄕路兵戈旅櫬回。城上暮云凝鼓角﹐海邊春艸閉池臺。經年未葬佳人散﹐昨日因齋故吏來。南北相逢皆掩泣﹐白蘋洲暖一花開。」盧公詩曰「軍門半掩槐花宅﹐每過猶聞哭臨聲。北固暴亡兼在路﹐東京權葬未歸塋。漸窮老僕慵看馬﹐著慘佳人暗理笙。詩侶酒徒銷散盡﹐一場春夢越州城。」又李相公有《傷農》之什﹐鄭徵君繼之﹐名公不敢優劣。李公詩曰「鋤禾日當午﹐汗滴禾下土。豈知盤中餐﹐粒粒皆辛苦。」鄭君詩曰「一粒紅稻飯﹐幾滴牛領血。珊瑚樹下人﹐銜杯吐不歇。」

○賈忤旨

漢賈誼昔在長沙爲《鵩鳥賦》﹐史書稱之爲屈矣。賈島忤旨﹐授長江主簿。卑則至卑﹐名流海內矣。島初赴名場日﹐常輕於先輩﹐以八百舉子所業悉不如己。自是往往獨語﹐傍若無人﹐或鬧市髙吟﹐或長衢嘯傲。忽一日於驢上吟得「鳥宿池中樹﹐僧敲月下門」﹐初欲著「推」字﹐或欲著「敲」字。煉之未定﹐遂於驢上作推字手勢﹐又作敲字手勢﹐不覺行半坊﹐觀者訝之﹐島似不見。時韓吏部權京尹﹐意气淸嚴﹐威振紫陌﹐經第三對呵唱﹐島但手勢未已﹐俄爲宦者推下驢﹐擁至尹前﹐島方覺悟。顧問欲責之﹐島具對﹕「偶得一聯﹐吟安一字未定﹐神遊詩府﹐致衝大官。非敢取尢﹐希垂至鑑。」韓立馬良久思之﹐謂島曰「作敲字佳矣。」遂與島並轡語笑﹐同入府署。共論詩道﹐數日不厭﹐因與島爲布衣之交。故愈有贈二十八字﹐島因此名出寰海。詩曰「孟郊死葬北邙山﹐日月風雲頓覺閒。天恐文章聲斷絕﹐再生賈島向人間。」賈又吟《病蟬》之句以刺公卿﹐公卿惡之﹐與禮闈議之﹐奏島與平曾等風狂﹐撓擾貢院。是時逐出關外﹐號爲十惡。議者以浪仙自認病蟬﹐是無摶風之分。詩曰「病蟬飛不得﹐向我掌中行。折翼猶能薄﹐酸吟尙極淸。露華疑在腹﹐塵點誤侵晴。黃雀並烏鳥﹐俱懷害爾情。」島後爲僧﹐攺名無本﹐入京投蜀僧悟達國師院中。或去法乾寺返初了﹐潛於鐘樓安下﹐日與師覺輝﹑無可上人﹑姚殿中衷私唱和﹐慮卿相所聞﹐專俟宣宗微行﹐欲見帝﹐希特恩﹐非時及第。及宣宗微行。值玄不在﹐上聆鐘樓上有秀才吟詠之聲﹐遂登樓﹐於島案上取吟次詩欲看。島不識帝﹐攘臂睨帝﹐遽於帝手奪之﹐曰「郎君何會耶﹖」帝慚赧下樓。玄公尋亦歸院﹐島撫膺追悔﹐欲投鐘樓。帝惜其才﹐急詔釋罪﹐謂島曰「方知卿薄命矣。」遂禦札墨制﹐除島爲遂州長江主簿。帝意令島繼長沙故事。敕曰「比者禮部奏卿風狂﹐遂且令關外將息。今旣卻攜卷軸﹐潛至京城。遇朕微行﹐聞卿髙詠。睹其至業﹐可謂屈人。是用顯我特恩﹐賜爾墨制﹐宜從短簿﹐別俟殊科。可守劍南道遂州長江縣主簿﹐仍便賫敕乘驛赴官。所管藩侯﹐放上聞奏。」大中八年九月七日制下﹐島因授此官﹐永離貢籍。初之任﹐屆東川﹐府主馮八座三十里出儀仗以迎之。旣至館捨﹐見待甚厚﹐大具肴饌宴設。故島獻感恩詩曰「匏革奏終非獨樂﹐軍城未曉啟重門。何時卻入三臺貴﹐此日空知八座尊。羅綺舞間收雨點﹐貔貅斗外捲云根。逐遷屬吏隨賓列。撥掉扁舟不忘恩。」後有一少年除長江簿﹐猶豫不赴﹐張蠙先輩爲詩刺之曰「少年爲理但公淸﹐鴻漸行中是去程。莫恨長江爲短簿﹐可能勝得賈先生。」島自長江遷普州司倉﹐方幹自鏡湖寄詩曰「亂山重復疊﹐何路訪先生﹐豈料多才者﹐空垂不第名。閒曹猶得醉﹐薄俸亦勝耕。莫問吟詩苦﹐年年芳艸平。」島至老無子﹐因啖牛肉得疾﹐終於傳署。後崔評事倅嶽陽日﹐爲詩悼之。嶽陽﹐普州地名。今因創墓在嶽陽山上﹐山下有嶽陽池。詩曰「倚恃才難繼﹐昂藏貌不恭。騎驢衝大尹﹐奪捲忤宣宗。馳譽超先輩﹐居官下我儂。司倉舊曹署﹐一見一心■﹝忄冬﹞。」又舉子李允恭有詩曰「一一玄微縹緲成﹐盡吟方便爽神淸。宣宗謫去爲閒事﹐韓愈知來已振名。海底也應搜得靜﹐月輪常被玩教傾。如何未隔四十載﹐不遇論量向此生。」

○屈名儒

唐末宰臣張文蔚﹑中書舍人封舜卿等奏﹕「前有名儒屈者十有五人﹐請賜孤魂及第。」方幹秀才是其數矣。每見人設三拜而已﹐謂禮數有三﹐識者呼爲「方三拜」亦曰方十四郎。幹爲人唇缺﹐連應十餘舉﹐有司議幹才則才矣﹐不可與缺唇人科名﹐四夷所聞﹐爲中原鮮士矣。幹潛知所論﹐遂歸鏡湖。後十數年﹐遇醫補得﹐年已老矣﹐遂舉足不出鏡湖﹐時人號曰補唇先生。弟子李頻等皆中殊科。幹可謂屈人矣。故有《鏡湖西島閒居》詩曰「寒山壓鏡心﹐此處是家林。梁燕欺春醉﹐巖猿學夜吟。云連平地起﹐月向白波沈。猶自聞鐘角﹐棲身可在深。」又詩﹕「世人如不容﹐吾自縱天慵。落葉憑風掃﹐秋粳任水舂。花朝連郭霧﹐雪夜隔湖鐘。身在能無事。頭宜白此峯。」又《感懷》云「至業不得力﹐至今猶苦吟。吟成五字句﹐使破一生心。世路屈聲滿﹐雲溪冤气深。前賢多晚達﹐莫怕鬢霜侵。」李頻上第後﹐幹寄詩曰「弟子已攀桂﹐先生猶臥云。」此恨之深矣。幹爲詩煉句﹐字字無失。如《寄友人》云「鶴盤遠勢投孤嶼﹐蟬曳殘聲過別枝。」齊梁已來未有此句。《詠擊甌》則體絕物理﹐詩人罷唱。詩曰﹔「白器敲來曲調成﹐腕頭勻細自輕淸。隨風搖曳有餘韻﹐側水淺深多泛聲。春漏丁當相次發﹐寒蟬計會一時鳴。從今已得佳聲出﹐眾樂無由更得名。」幹與杭州於郎中爲硯席之知﹐因求舉糧遠遊郡所。杭牧疑幹爲詩無卒才﹐因夜宴與「飛」字韻﹐請賦一章。幹半酣﹐書成﹐合筵驚駭﹐於贈二百千充潤五十六字。於可謂獎士矣。詩曰「閒世星郎夜宴時﹐丁丁寒漏滴聲微。琵琶弦促千般調﹐鸚鵡杯深四散飛。徧請玉容歌白雪﹐髙燒紅蠟照朱衣。人間有此榮華事﹐爭遣漁翁戀釣磯。」又李先輩《於澧陽陪杜悰司空宅宴席上賦得「桃」字》詩曰「紅燈初上月輪髙﹐照見堂前萬朵桃。觱篥調淸銀字管﹐琵琶聲亮紫檀槽。能歌奼女顏如玉﹐解飲蕭郎眼似刀。爭禁夜深拋耍令﹐舞來挼去使人勞。」又杜公鎭荊渚日﹐夜宴出歌姬送酒﹐李羣玉校書於燭下飛筆獻杜詩曰「裙拖六幅瀟湘水﹐鬢聳巫山一段雲。態貌只應天上有﹐歌聲豈合世間聞。胸前瑞雪燈斜照﹐眼底桃花酒半醺。不是相如憐賦客﹐肯教容易見文君。」又盧延讓《冬夜宴柳駙馬宅得「更」字》詩曰「蘭堂夜宴在秦城﹐座上荷衣倍覺榮。金鼎烹炮過百味﹐銅壺刻漏轉三更。紅妝伎出催添燭﹐白雪歌遲待暖笙。猶自何郎歡不足﹐桂華未謝玉蜂傾。」昔章先輩《於李使君筵贈歌人劉小小得「娘」字》﹐當時名公無不賞俊。詩曰「諸侯帳下慣新妝﹐皆怯劉家薄媚娘。寶髻巧梳金翡翠﹐羅裙宜著繡鴛鴦。輕輕舞汗初沾袖﹐細細歌聲欲繞梁。何事不歸巫峽去﹐故來人世斷人腸。」已上五公之詩𨿽綺靡香艷﹐而含蓄情思皆不及施肩吾《夜宴曲》云「蘭釭如晝買不眠﹐玉鑪夜起沈香煙。靑娥一行十二仙﹐欲笑不笑桃花然。碧窗弄嬌梳洗懶﹐戶外不知銀漢轉。被郎嗔罰屠蘇盞﹐酒入四肢紅玉軟。」

○錢塘秀

羅秀才隱傲睨於人﹐體物諷刺。初赴舉之日﹐於鐘陵筵上與娼妓雲英同席。一紀後下第﹐又經鐘陵﹐復與雲英相見。雲英撫掌曰「羅秀才猶未脫白矣。」隱𨿽內恥﹐尋亦嘲之﹕「鐘陵醉別十餘春﹐重見雲英掌上身。我未成名君未嫁﹐可能俱是不如人。」隱常獻捲於鄭相公﹐鄭女妙於篇什﹐每讀隱詩至「張華謾出如丹語﹐不及劉侯一紙書」﹐未嘗不於父前三復﹐似慕其才。相國或一日因隱到宅遂畱﹐從容命女下簾窺之。女見隱爲人醜陋﹐永不復吟隱詩矣。隱又與顧云先輩謁淮南髙相公。顧爲人風雅﹐時渤海公辟畱﹐隱遂辭歸錢塘﹐髙與賓幕小酌﹐贐隱於海風亭。是時盛暑﹐有靑蠅入座﹐渤海公命扇驅之。顧謔隱曰「靑蠅被扇扇離座。」隱立酬之曰「白澤遭釘釘在門。」議者以才調相譏﹐兩俱全美。隱度髙公欲繼淮王求仙﹐所爲妖亂﹐潛題后土廟刺之﹐連夕掛帆而邁。巫者告公﹐公旣悔且怒﹐急棹追之﹐已出境矣。詩曰「四海干戈尙未寧﹐又於汾水建儀形。九天玄女猶無聖﹐后土夫人豈有靈。一帶野雲侵鬢綠﹐兩條宮柳入眉靑。韋郎年少如何事﹐端坐惟看《太白經》。」髙後失政﹐因呂用之等幻惑﹐爲畢師鐸所害。隱自錢塘著《妖亂志》以非之﹐故有《題延和閣》云「延和髙閣勢淩雲﹐輕語猶疑太一聞。燒盡降香無一事﹐開門迎得畢將軍。」昔僖宗在蜀日﹐隱吟詩數首以刺諸侯。及鑾輅還京﹐爲朝貴所嫉﹐竟不成名。後錢尙父爲詩酒之侶﹐繼遇中原喪亂﹐無復所聞。《駕在蜀》詩曰「白丁攘臂犯長安﹐翠輦蒼惶路屈盤。丹鳳有情云外遠﹐玉龍無迹渡頭寒。靜思貴族謀身易﹐危惜文皇創業難。不將不侯何計是﹐釣魚船上淚闌干。」又《寄詠漫天嶺》云「南去休誇蜀道難﹐此中危峻已多端。到頭不會蒼蒼意﹐爭得禁佗兩度漫。」《駕還京》詩曰「馬嵬楊柳尙依依﹐又見鑾輿幸蜀歸。泉下阿蠻應有語﹐這回休更說楊妃。」隱以諷刺頗深﹐連年不第﹐舉子劉贊贈之詩曰「人皆言子屈﹐我獨謂君非。明主旣難謁﹐靑山何不歸。年虛侵雪鬢﹐塵枉污麻衣。自古逃名者﹐至今名豈微。」隱睹之﹐因起式微之思﹐遂有《歸五湖》詩曰「江東日暖花又開﹐江東行客思悠哉。髙陽酒徒半凋落﹐終南山色空崔嵬。聖代也知無棄物﹐侯門未必用非才。一船明月一竿竹﹐家住五湖歸去來。」

○走山魈

施肩吾先輩爲詩奇麗﹐冠於當時。著《百韻山居》﹐才情富贍﹐如「荷翻紫蓋搖波面﹐蒲瑩靑刀插水湄」﹐又「煙黏薛荔龍須軟﹐雨壓芭蕉鳳翅垂」。又《贈邊將》詩曰「輕生奉國不爲難﹐戰苦身多奮箭瘢。玉匣鎖龍鱗甲冷﹐金鈴襯鶻羽毛寒。皂貂擁出花當背﹐白馬騎來月在鞍。猶恐犬戎臨虜塞﹐柳營時把陣圖看。」又《上禮部侍郎陳情》云「九重城裏無親識﹐八百人中獨姓施。弱羽飛時攢箭險﹐蹇驢行處薄冰危。晴天欲照盆難反﹐貧女如花鏡不知。卻向從來受恩地﹐再求靑律變寒枝。」又《贈友人下第閒居》云「花眼綻紅斟酒看﹐藥心抽綠帶煙鋤。」如是之類﹐皆輕巧之極。及第後遊南楚﹐楚多山魈爲患﹐俗號聖者。是時亦來館谷攪擾施君﹐施君當風一詠﹐於是屏迹。詩曰「山魈本是伍家奴﹐何事今爲聖者呼。小鬼不須乖去就﹐國家才子號肩吾。」

卷九

○夢太白

懿宗之代有處士張孜﹐本京兆人﹐耽酒如狂﹐好詩成癖。然於吟諷終昧風騷﹐爾來二十餘年﹐不成卷軸。孜與李山甫友善﹐常爲山甫鄙之。張乃圖寫李白眞儀﹐日夕虔禱。忽夢一人自天降下﹐颯曳長裾。是夕星月晃然﹐當庭而坐﹐與孜對酌﹐論及歌詩。孜問姓名﹐自云李白。孜因備得其要﹐白亦超然上升。孜後所吐篇章悉幹教化﹐當時詩者稍稍善之。有《遇雪》云「長安大雪天﹐鳥雀難相覓。其中豪貴家﹐搗椒泥四壁。到處生紅鑪﹐周回下羅幕。暖手調金絲﹐蘸甲斟瓊液。醉唱玉塵飛﹐因融香汗滴。豈知饑寒人﹐腳手生皴劈。」又《庚子年遇赦》云「時淸無大赦﹐何以安天下。直到赤眉來﹐始尋黃紙寫。艸艸蠲賦役﹐忙忙點兵馬。天子自蒙塵﹐何曾濟孤寡。」又駕在蜀日﹐孜著雜言數篇﹐傷時頗切。其一首兩聯云「只愛輕與肥﹐不憂貧與賤。著牙賣朱紫﹐斷錢賒舉選。」及駕還京之後﹐相府遣人捕之﹐孜乃易姓越淮而去。故李山甫昔代孜歌﹐歌其幻夢曰「天使翰林生我前﹐相去歿來二百年。英神傑气歸玄天﹐日月星辰空慽然。我識翰林文﹐不識翰林面。上天知我憶其人﹐使向人間夢中見。瑞光閃爍天關開﹐五云著地長裾來。華山秀作英雄骨﹐黃河瀉作縱橫才。巍峨宛似神仙客﹐一段風雷扶气魄。低頭語了卻擡頭﹐指點胸前稱李白。夢中一面何殷勤﹐髙吟大語喧靑雲。白言天府偶閒暇﹐與我握手論髙文。一論耳目淸﹐再論心骨驚。豁如混沌初鑿破﹐天地海嶽何分明。利若劍戟堅﹐健如虯龍爭。神機聖法說略盡﹐造化與我新精靈。不問塵埃人﹐不語塵埃事。樽前酒半空﹐歸云掃筵起。自言天上作先生﹐許向人間爲弟子。夢破靑霄春﹐煙霞無去塵。若誇郭璞五色筆﹐江淹卻是尋常人。」

○削古風

梁朝杜舍人爲詩愁苦﹐悉幹教化﹐每於吟諷得其至理。如《贈僧》云「安禪不必須山水﹐滅得心頭火自涼。」又「利門名路兩何憑﹐百歲風前短焰燈。只恐爲僧心不了﹐爲僧心了總輸僧。」南宗睹之﹐傳爲心印。杜在梁朝﹐獻朱太祖《時世行》十首﹐欲令太祖省徭役﹐薄賦斂。是時方當徵伐﹐不洽上意﹐遂不見遇﹐旅寄寺中。敬相公謂杜曰「希先輩稍削古風卽可進身。不然者﹐虛老矣。」杜遂課《頌徳詩》三十章以悅太祖。議者以杜𨿽有玉堂之拜﹐頓移教化之詞。壯志淸名﹐中道而廢。《時世行》聊紀兩首﹐《頌徳詩》不復錄之。「夫因兵死守蓬茅﹐麻紵裙衫鬢髮焦。桑柘廢來猶納稅﹐田園荒盡尙徵苗。時挑野菜和根煮﹐旋斫生柴帶葉燒。任是深山更深處﹐也應無計避徵徭。」「八十老翁住破村﹐村中牢落不堪論。因供寨木無桑柘﹐爲點鄕兵絕子孫。還似平寧徵賦稅﹐未曾州縣略安存。至今雞犬皆星散﹐日落西山哭倚門。」

○分命錄

咸通中﹐王建侍禦吟詩寒碎﹐竟不顯榮。榦符末﹐李洞秀才出意窮愁﹐不登名第。是知詩者陶人情性﹐定乎窮通。故韋莊補闕有《長安感懷》云「大道不將鑪冶去﹐有心重築太平基。」此則苞括生成﹐果爲臺輔。長興末﹐何僕射瓚有《蜀城書事》云「到頭須卜林泉隱﹐自愧無能繼臥龍。」詩後十旬得疾而卒。今錄四公全什﹐用明將來。王建侍郎《寄賈島》詩曰「盡日吟詩坐忍饑﹐萬人中覓似君稀。僮眠冷榻朝猶臥﹐驢放秋田夜不歸。傍暖旋收紅落葉﹐覺寒重著舊生衣。曲江池畔時時到﹐爲愛鸕鶿雨裏飛。」李洞秀才《上崇賢曹郎中》云「閒坊宅杭穿宮水﹐聽水分衾蓋蜀僧。藥杵聲中搗殘夢﹐茶鐺影裏煮孤燈。刑曹樹蔭千年井﹐華嶽樓開萬仞冰。詩句變風宮漸緊﹐夜濤春盡海邊藤。」韋補闕《感懷》曰「長年方悟少年非﹐人道新詩勝舊詩。十畝野塘畱客釣﹐一軒春雨對僧棋。花間醉任黃鶯語﹐亭上吟從白鷺窺。大道不將鑪冶去﹐有心重築太平基。」何僕射《書事》云「果決生涯向洛中﹐西投知己誤恩容。雲遮劍閣三千里﹐水隔瞿塘十二峯。悶步文翁坊裏月﹐閒尋杜甫宅前松。到頭須卜林泉隱﹐自愧無能繼臥龍。」

○卓絕匹

陳羽秀才題破吳王夫差廟﹐汪遵先輩詠絕萬里長城。程賀員外因《詠君山》得名﹐時人呼爲程君山﹐劉象郎中因《詠仙掌》得名﹐時人呼爲劉仙掌。已上名公稱爲卓絕。千百集中無以加此。陳秀才《題夫差廟》云「姑蘇臺上千年木﹐刻作夫差廟裏神。幢蓋寂寥塵土滿﹐不知簫鼓樂何人。」汪先輩《詠史詩》曰「秦築長城比鐵牢﹐蕃戎不敢過臨洮。𨿽然萬里連雲際﹐不及堯階三尺髙。」程員外《詠君山》曰「曾遊方外見麻姑﹐說到君山此本無。云是昆侖山頂石﹐海風飄落洞庭湖。」劉郎中《詠仙掌》曰「萬古亭亭倚碧霄﹐不成奇克不成招。何如掬取蓮池水﹐灑向人間救旱苗。

○攺名達

梁震先輩﹐蜀川人也﹐初名靄。僖宗在蜀日﹐方修舉業。時劉象先輩隨駕在蜀﹐震以所業贄於劉。劉略吟味震詩曰「據郎君少年﹐才思淸秀。儻隨鄕賦﹐成器非遙。若不攺名﹐無因顯達。何以緣靄字雨下從謁﹐雨下謁人﹐因甚得見此後請攺爲震。震字﹐雨下從辰。辰者﹐龍也。龍遇水雨變化。燒尾之事﹐不亦宜乎。」震後果得上第﹐名聞諸侯。髙令公季昌召赴荊南﹐以筆硯籌畫見托﹐終身不就賓席﹐慮因玷污前名﹐至今南楚之間獨步而已。

○鑑冤辱

梁朝彭城王劉中令制置同州日﹐因築營墻掘得一物﹐重八十餘斤﹐狀若油囊。召賓幕諸將問之﹐或曰地囊﹐或曰飛廉﹐或曰金神七殺﹐獨劉參謀曰「此冤辱也。古老囹圄之地卽有此焉。昔王充據守洛陽﹐修河南府獄﹐亦獲此物﹐而某遠祖記之﹐乃是冤枉囚人死魄入地﹐聚爲此物﹐凝結不消。縱鼓鑄不然﹐浸沃不濕。刃之不入﹐擊之轉堅﹐經千百年間而不腐爛。但於淸夜致之酒食﹐許以申冤﹐當有黑气沖天﹐不異丰城之劍气也。此非吉瑞之兆﹐實爲竄逐之徵。」公一一試之﹐皆如其說。遂復深瘞﹐尋易營基。後有拔城背主奔秦之兆﹐亦由見怪之驗也。

卷十

○歸生刺

歸處訥者﹐歸侍郎之曾孫也。多遊秦隴﹐言足是非﹐在事者無不以金帛酒食彌縫之﹐畏其詠也。或見人衣鮮華﹐卽念詩曰「昂藏騎馬出朱門﹐服色鮮華不可論。盡是殺人方始得﹐一絲絲上有冤魂。」黃巢犯京後﹐守亮﹑守信等悉爲楊軍容義兒﹐勢奪諸侯﹐亦一時之威也。歸有不平之色﹐詠《虺漢》以刺之曰「艸頭灰面惡形儀﹐盡是軍容表裏兒。昔日水牛攀角上﹐而今細馬劈腰騎。錢多內藏猶嫌少﹐位等三公尙厭卑。更有一般堪笑處﹐鍍金牙齒咬銀匙。」又《詠姦漢》云「輕唇利舌傍侯門﹐送諂承顏日日新。愛與大官添弟子﹐能將小藥獻夫人。秤頭不放分毫過﹐對面常如割骨貧。更有一般姦太■﹝日煞﹞﹐聚錢惟趁賈金銀。」又《代村婦詠邊將》曰「紫袍金帶不須誇﹐動便經年鎭海涯。爭似我家田舍婿﹐朝驅牛去暮還家。」又有石校書﹐本東川人﹐文章四六與王超齊名。天復初應舉﹐值大駕東遷﹐蜀路不通﹐干戈繼起﹐遂客寄天水﹐荏苒一紀有餘。後知父亡﹐方乃舉慟﹐廣於寺院追薦懺罪而已。歸與石遽因小隙﹐荼毒詠之﹐石氏聲名因玆減價。詩曰「十二年來匿父喪﹐三年之罪遣誰當。如今追薦應無益。已被牛頭煮幾場。」

○髙僧諭

伏牛上人﹑一缽和尙﹐皆悟達之士也。一居巖岫﹐永離囂塵。著述《三傷》﹐指諭《一缽》。廣開法席﹐大扇迷徒。聾瞽聞之﹐往往解悟。王蜀乾徳初﹐有小軍使陳妻髙氏﹐卽髙駢相公諸院之孫。先於法門寺受持不殺戒二十餘年﹐後屆蜀﹐因與男娶婦。親族勸令屠宰﹐髙亦從之﹐旬日之中得疾﹐頗異﹐不錄人事﹐口但荒言。旣而三宿還魂﹐備述幽適之事。初遇黑衣使者追入岐府﹐城隍廟神峨冠大袖﹐與一金甲武士對坐。使者領髙見神。武士言語紛紜﹐訴髙破戒﹐仍扼腕罵髙曰「吾護戒鬼將也﹐爲汝二十餘年食不受美﹐寢不遑安﹐豈期一起殺心﹐頓隳戒行。命𨿽未盡﹐罪亦頗深。須送冥司﹐懲其僭犯。」城隍神回問髙曰「汝更修何善贖此過尢﹖」髙平生常念《上生經》﹐至此蔑然遺忘﹐只記得《三傷頌》《一缽歌》﹐合掌向神厲聲而念。神與武士聳爾立聽﹐顏色漸怡。誦至了終﹐悉皆涕淚﹐謂髙曰「且歸人世﹐宜復善心。」髙氏拜辭未終﹐颯然起坐。乃知大善知識﹐所著句義與佛齊功。今並錄其全篇﹐仍亦書其靈驗﹐采之眞識﹐非取伽談。伏牛上人《三傷頌》其一曰「傷嗟壘巢燕﹐𨿽巧無深見。修營一个窠﹐往復幾千轉。雙飛碧水頭﹐對語虹梁畔。身緣覓食疲﹐口爲銜泥爛。驅馳九夏初﹐方產巢中卵。停騰怕饑渴﹐撫養知寒暖。憐惜過於人﹐銜虫委皆徧。父爲理毛衣﹐母來將食饘。一旦翅翼成﹐分飛不相管。世有少智人﹐懇力憂家眷。男女未成長﹐顏色已衰變。燕子燕子聽吾語﹐隨時且過休辛苦。縱使窠中千个兒﹐秋風才動終須去。世人世人不要貪﹐此言是藥惡量取。饒你平生男女多﹐誰能伴爾歸泉路。」其二曰「傷嗟鵽刀鳥﹐夜夜啼天曉。墜翼柳攀枝﹐垂頭血沾艸。身隨露葉低﹐影逐風枝裊。一種情相生﹐爾獨何枯槁。驅驅飲啄稀﹐殺役飛騰少。不是官所差﹐都緣業所造。亦似世間人﹐貪生不覺老。喫著能幾多﹐彊自縈煩惱。咄哉無眼人﹐織絡何時了。只爲一六迷﹐遂成十二到。鵽刀鵽刀林裏叫﹐山僧山僧牀上笑。有人會意解推尋﹐不假三隻便成道。」其三曰「傷嗟造蜜蜂﹐忙忙采花蕊。接翼入芳叢。分頭傍煙水。抱蕊唼香滋﹐尋花戀春餌。驅馳如有榮﹐盤旋若遭魅。蹭蹬遇絲羅﹐飄零餵螻蟻。才能翅翼成﹐方始窠巢備。惡人把火燒﹐哀鳴樹中死。蜜是他人將﹐美是他人美。虛忙百艸頭﹐於身有何利。世有少智人﹐與此恰相似。只緣貪愛牽﹐幾度虛沈墜。百歲處浮生﹐十年作童稚。一半悲與愁﹐一半病與悴。除折算將來﹐能得幾多子。更將有漏身﹐自翳無生理。永不見如來﹐都緣開眼睡。蜜蜂蜜蜂休役役﹐空哉終是他人喫。世人世人不要貪﹐畱富他人有何益。」《一缽和尙》歌曰「阿剌剌﹐鬧聒聒﹐總是悠悠造末撻。如饑喫監加得渴﹐枉卻一生頭戛戛。究竟不能知本末﹐拋卻死屍何處脫。閒事到頭須結撮﹐火落身上當頭撥。莫待臨時叫菩薩﹐大丈夫兒須豁豁﹐莫學癡人受摩捋。也系裹﹐也擺撥。也學柔和也粗糲﹐亦解剃頭亦披褐﹐也學凡夫作生活。直言向君君未達﹐更作長歌歌一缽。多中少﹐少中多﹐莫笑野人一缽歌﹐緣持此缽度婆裟。靑天寥寥月初上﹐此時境空含萬象。幾處浮生自是非﹐一源淸淨無來往。莫謾將心學水泡﹐百毛流火無事交。不如靜坐眞如地﹐頭上從他鵲作巢。萬代金輪聖王子﹐只這眞如靈覺是。菩提樹下度眾生﹐度盡眾生不生死。眞丈夫﹐無形無相大毗盧。塵勞滅盡眞如在﹐一顆圓明無價珠。眼不見﹐耳不聞﹐無見無聞無不聞。從來一缽無言說﹐今日千言彊爲分。彊爲分﹐須諦聽﹐人人總有眞如性。恰似黃金在礦中﹐煉去金砂金體淨。眞是妄﹐妄是眞﹐爲求眞妄更無人。將心不用生煩惱﹐衣食隨時養色身。好也著﹐惡也著。一切不貪無染著。亦無惡﹐亦無好﹐一際坦然平等道。粗亦餐﹐細亦餐﹐莫學凡夫相上看。亦無粗﹐亦無細﹐上方香積無根蒂。坐亦行﹐行亦坐。生死樹是菩提果。亦無生﹐亦無死﹐三世如來總如此。離卽著﹐著卽離﹐實相門中無實義。不可離﹐不可著﹐何處更求治病藥。語時默﹐默時語﹐語默尋蹤無定所。亦無語﹐亦無默﹐莫喚東西作南北。嗔時喜﹐喜時嗔﹐我自降魔轉法輪。亦無嗔﹐亦無喜。水不離波波是水。慳時捨﹐捨時慳﹐不離內外與中間。亦無慳﹐亦無捨﹐寂寂寥寥無可把。苦時樂﹐樂時苦﹐只个修行斷門戶。亦無罵﹐亦無樂﹐本來自性無纏縛。垢卽淨﹐淨卽垢﹐兩邊惡境無前後。亦無垢﹐亦無淨﹐大千同一眞如性。藥是病﹐病是藥﹐到頭兩事渾撚卻。亦無藥﹐亦無病﹐正是眞如靈覺性。魔是佛﹐佛是魔﹐如影隨形水上波。亦無魔﹐亦無佛﹐三界比來無一物。凡卽聖﹐聖卽凡﹐色裏膠淸水裏咸。亦無凡﹐亦無聖﹐萬行掃除無一行。眞中假﹐假中眞﹐自是凡夫起惡塵。亦無眞﹐亦無假﹐若不呼時誰應者。本無姓﹐本無名﹐只麼騰騰信腳行。有時市井看屠肆﹐一葉蓮花火上生。也曾策杖遊京洛﹐身似浮雲無住著。究竟從來是寄居﹐他方處處無纏縛。若覓戒﹐三毒藥病可時瘥。若覓禪﹐我自縱橫大可憐。不是狂﹐不是顚﹐在世間中出世間。時人不會此中意﹐打著南邊與北邊。若覓法﹐雞足山頭問迦葉。見說傳衣在彼中﹐無心不用求某甲。若覓修﹐八萬浮圖何處求。只知黃葉上啼哭﹐不覺黑雲遮日頭。莫怪狂言無次第﹐篩羅漸入粗中細。只這粗中細也無﹐卽是圓明眞實諦。亦無眞﹐但有名聞卽是塵。若向塵中解眞實﹐便是當來出世人。無造作﹐獨行獨坐空索索。無涅槃﹐本來生死不相干。眞須省﹐莫謾將身入空井。無去來也無﹐明鏡掛髙臺。儂家見解只如此﹐不用將心算劫灰。」

○魚還肉

天復初﹐任可芝任戎州刺史日﹐有魚人趙阿奴善釣大魚﹐常於馬湖江垂巨索大釣﹐號曰掣拔﹐中釣者皆百斤不啻。嘗謂人曰「願釣千斤之魚﹐豁男子平生之志﹐卽攺業矣。」人或語曰「此非江左﹐焉有此魚。」對曰「非吾所欲﹐負命者上釣。」其年秋﹐忽獲一鮥子魚﹐果重千斤﹐背上自然有字﹐其文金色﹐觀者感傷。趙阿奴因此從軍﹐遂攺釣業。其大魚背上字云「三曾到楊府﹐五轉歸馬湖。身上千斤肉。今還趙阿奴。」

○求冥婚

傳言鬼神所憑﹐有時而信。故黃熊入夢﹐不爲無神。豕人立啼﹐顯彰有鬼。蜀有曹孝廉第十九名晦﹐因遊彭州道江縣灌口﹐謁李冰相公廟﹐睹土塑三女儼然而艷﹐遂指第三者祝曰「願與小娘子爲冥婚﹐某終身不媾凡庶矣。」遂呵卦子擲之﹐相交而立。良久﹐巫者度語曰「相公請曹郎畱著體衣一事以爲言定。」曹遂解汗衫畱於女座。巫者復取女紅披衫與之﹐曰「望曹郎保惜此衣﹐後二紀當就姻好。」曹亦深信﹐竟不婚姻﹐縱遇國色﹐視之如糞土也。果自天祐甲子終於癸未二十年﹐曹稍覺气微﹐又疑與神盟約數﹐乃自沐浴﹐儼然衣冠﹐俟神之迎也。是日至暝﹐車馬甚盛﹐駢塞曹門﹐同街居人竟來觀矚。至二更﹐鄰人見曹升車而去﹐莫知其由。及曉視之﹐曹已奄然矣。議者以華嶽靈姻咸疑謬說﹐薴蘿所遇亦恐妖稱﹐今曹公冥婚﹐目驗其異﹐於戲﹐自投鬼趣﹐不亦卑乎﹗

○見世報

天祐中﹐秦州劉自然主押義軍案﹐因連帥李中令點鄕丁而西捍蜀師﹐有成紀縣百姓黃知感詣劉求免﹐自然許之。自然之妻謂其夫曰「黃知感之妻美發﹐儻得爲妾之﹛髟也﹜﹐卽與免之。」知感得劉指﹐歸與妻平議。黃妻可謂賢也﹐語其夫曰「妾今幸以弱質得附於君﹐發有再生﹐人死永矣。君若南徵不返﹐妾有美發何爲。」言訖﹐攬發翦之。知感亦懷痛切。旣迫於差點﹐遂獻於劉。劉亦貪殘﹐猶爲不足。春獲其免﹐秋復差行軍﹐須急難莫敢申雪﹐於是沒於金沙之陣﹐劉亦是歲云亡。黃妻日於靈祠陳狀咒詛。後黃家牝衛忽生一駒﹐及堪乘騎﹐方覺左脇下有劉自然之字﹐多般辯驗﹐字益分明。邑人傳之﹐遂達廉問。元戎乃召其妻子識認﹐劉之長子曰「某父平生惟好酒肉。但能飲酒食肉﹐是某父也。」驢遂飲酒數升﹐啖肉數臠﹐仍以頭指訁尼其子﹐淚下如繩。劉子請備百千贖之。黃妻竟爲不可﹐出入鞭打﹐以報夫仇。劉子恥於姻親﹐郁咽而卒。後累經喪亂﹐無復聞焉。故王梵志詩曰「欺誑得錢君莫羨﹐究竟還是輸他便。不信但看槽上驢﹐只是攺頭不識面。」又寶雞縣市令樊旭初喫犬肉﹐臨老尾生﹐每因校料之時取笑縣曹人吏。其妻偶因夫醉﹐以刀斷之﹐忽作狗號數聲﹐奄然而卒。又金州義軍將全景暉能禁毒虺﹐兼好食之。其妻忽產大蛇﹐九頭一尾。又有室女忽生一子﹐身有蛇鱗。因此鄕親悉捨禁忌。

○攻雜詠

陳裕秀才下第遊蜀﹐誓棄舉業﹐惟事唇喙。睹物便嘲﹐其中數篇亦堪采擇﹐𨿽無教化於當代﹐誠可取笑於一時。《詠渾家樂》云「晨起梳頭午不休﹐一窠精魅鬧啾啾。阿家解舞淸平樂﹐新婦能拋白木球。著綠桃牌吹觱篥﹐賜緋盟器和梁州。天晴任你渾家樂﹐雨下還須滿捨愁。」又﹕「北郡南州處處過﹐平生家計一驢馱。囊中錢物衣裝少﹐袋裏燕脂胡粉多。滿子面甜糖脆餅﹐蕭娘身瘦鬼常娥。怪來喚作渾家樂﹐骨子貓兒盡唱歌。」《過舊居》云「昔日顏回宅﹐今爲裹飯家。不聞吟秀句﹐只見餔油麻。豉汁鍋中沸﹐粕糕案上葩。朝朝惟早起﹐檐從自排衙。」有一秀才忽贖酒家靑衣爲婦﹐裕嘲之曰「秀才何事太匆匆﹐琴瑟無媒便自通。新婦旋裙才離體﹐外姑托布尙當胸。菜團个个皆鉗項﹐粳米頭頭盡翦鬃。一自土和逃走後﹐至今失卻親家翁。」又《詠大慈寺齋頭鮮於闍梨》云「酒肉終朝沒闕時﹐髙堂大捨養肥屍。行婆滿院多爲婦﹐童子成行半是兒。面折掇齋窮措大﹐笑迎搽粉阿尼師。一朝若也無常至﹐劍樹刀山不放伊。」又大慈寺東北有池﹐號曰放生池﹐蜀人竟以三元日多將鵝鴨放在池中。裕因謁主池僧不遇﹐當門書一絕句﹐自此放生稍息矣﹕「鵝鴨同羣世所知﹐蜀人竟送放生池。比來養狗囤雞在﹐不那闍梨是野貍。」裕後詠深沙一絕﹐因暴疾而終﹐亦由神折天年﹐抑又神其靈也。詩曰「瞋眉努目彊乾嗔﹐便作閻浮有力神。禍福豈由泥擔漢﹐燒香供養弄蛇人。」

○蜀才婦

吳越饒營妓﹐燕趙多美姝﹐宋產歌姬﹐蜀出才婦。薛濤者﹐容姿旣麗﹐才調尢佳﹐言謔之間立有酬對。大凡營妓比無校書之稱。韋公南康鎭成都日﹐欲奏之而罷﹐至今呼之。故進士胡曾有贈濤詩云「萬里橋邊女校書﹐枇杷花下閉門居。掃眉才子知多少﹐管領春風總不如。」濤每承連帥寵念﹐或相唱和﹐出入車輿﹐詩達四方。����應銜命使車﹐每屆蜀求見濤者甚眾。而濤性亦狂逸不�﹐所有見遺金帛往往上納。韋公旣知且怒﹐於是不許從官。濤乃呈《十離詩》情意感人﹐遂復寵召﹐當時見重如此。《犬離主》﹕「出入朱門四五年﹐熟知人性足人憐。近緣咬著親情客﹐不得紅絲毯上眠。」《魚離池》﹕「戲躍池中四五秋﹐常搖朱尾玩銀鉤。近緣戲觸紅蓮折﹐不得隨波自在遊。」《鸚鵡離籠》曰「慣向侯門養此身﹐飛來飛去羽毛新。近緣出語無方便﹐不得籠中再喚人。」又《竹離叢》曰「蓊郁栽成四五行﹐常持堅節覆秋霜。近緣春筍鉆階破﹐不得垂枝對畫堂。」又《珠離掌》曰「一顆明珠內外通﹐分明皎潔水精宮。近緣一點瑕相累﹐不得終朝在掌中。」又女郎張窈窕﹐少年居蜀﹐下筆成章﹐當時詩人雅相推重。有《上成都從事》詩曰「昨日賣衣裳﹐今朝賣衣裳。衣裳渾賣盡﹐羞見嫁時箱。有賣愁仍緩﹐無時心轉傷。故園胡虜隔﹐何處事蠶桑。」又悲光寺近有尼海印﹐才思淸峻﹐不讓名流。有《舟夜》一章頗佳﹐詩曰「水色運天色﹐風聲益浪聲。旅人歸思苦﹐魚叟夢魂驚。舉棹云先到﹐移舟月逐行。旋吟詩句罷﹐猶見遠山橫。」

