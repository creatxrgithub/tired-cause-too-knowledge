三家世典﹝明﹞郭勛撰

徐達

沐英

郭英

○徐達

徐達﹐封開國輔運推誠宣力武臣﹑特進光祿大夫﹑左柱國﹑太傅﹑中書右丞相﹐進封魏國公﹐參軍國事﹐食祿五千石﹐賜誥命鐵券﹐子孫世世承襲。追封中山王﹐謚武寧。濠州﹝今鳳陽縣﹞永丰鄕人。元至正癸巳﹐天下大亂﹐我太祖集義旅﹐達來麾下﹐年二十有二。初授鎭撫﹐周旋二年﹐上視其動靜語默悉超羣英﹐於是位諸將上。凡有微徵﹐皆以代行。

乙未﹐以身脫上於危難。已而﹐從渡江下采石﹐定太平。命爲將東取溧水﹑溧陽﹐擒陳也先於太平城下。丙申二月﹐破蠻子海牙舟師。三月﹐從徵入建康﹐命爲大將軍﹐浮江東下取京口。一日克其城﹐授鎭江翼元帥府統軍大元帥。未幾﹐轉江南等處行樞密院同僉﹐將數萬人攻圍毗陵。張士誠遣其弟九六盛兵來援﹐迎擊﹐破之﹐擒九六。旣而厄於牛塘﹐與常遇春夾擊敵眾﹐擒其將張徳。復圍毗陵﹐敵食少﹐戰不力﹐丁酉三月遂克之。升僉院。旣克寧國﹐宣城亦附。八月﹐取馬馱沙。戊戌十月﹐克宜興。十一月﹐上親徵婺州﹐命守建康。

己亥四月﹐池州捷聞﹐升奉國上將軍﹑同知密院。六月﹐上自浙還﹐遣西徵皖城。旣旋﹐自無爲登陸﹐夜至浮山砦﹐擊敗趙普勝部將胡總管﹐因克潛山。庚子五月﹐陳友諒寇池州﹐設伏敗之﹐斬首萬級﹐生擒三千餘。張士誠兵寇宜興﹐城陷﹐率師復之﹐獲其眾三千﹐餘皆戰死。

辛丑三月﹐拜江南等處行中書省右丞。八月從上徵江州。陳友諒棄城走武昌﹐乃屯兵漢陽之夏口以遏之﹐回守江州。尋召歸﹐次中途﹐令復守江州。比至﹐陳兵已入。達遣兵與戰﹐陳兵潰﹐俘斬數千﹐獲其眷屬戰騎。壬寅﹐下豫章。命徵武昌。豫章內變﹐旋師討平之。

癸卯三月﹐張士誠北寇壽春﹐從上往援﹐爲前部。張兵敗北﹐轉攻廬州﹐將下﹐屬友諒大率兵寇豫章﹐遂罷圍歸﹐整舟師從上討之。七月﹐師次彭蠡﹐友諒逆戰。達身先諸將﹐敗一巨艘﹐死者千五百人。命還守建康。自是諸將效勇﹐竟殲友諒﹐由達作其气。

甲辰正月﹐升左相國。二月﹐武昌平﹐逐取盧州﹑江陵﹑常徳﹑夷陵﹑衡州等處。乙巳十月﹐取淮東泰州。丙午三月﹐克髙郵。四月﹐克淮陰﹑安丰。八月﹐總甲士二十萬東取吳越﹐鏖戰於湖州皂林之野﹐﹝「鏖戰於湖州皂林之野」﹐「皂林」原作「臯林」﹐據半頁十二行明鈔本及明史卷一二五徐達傳攺。﹞生擒張兵六萬﹐不戮一卒﹐盡赴京師。十一月﹐師抵姑蘇。營於葑門﹐分遣別將軍於婁﹑胥﹑閶諸門﹐又築長圍困之﹐﹝「又築長圍困之」﹐「築」原作「作」﹐據明朱氏國朝典故本﹑半頁十二行明鈔本攺。﹞架木塔與城中浮屠等。﹝「架木塔與城中浮屠等」﹐「塔」原作「答」﹐據明朱氏國朝典故本﹑半頁十二行明鈔本攺。﹞築臺三城﹐名曰「敵樓」﹐下瞰城中。設火筒其上﹐一發連中。又設襄陽炮﹐著物無不糜碎﹐炮風著人皆死。城中震恐。

明年丁未二月﹐遣人自軍中請事﹐上勞之曰「古者帝王之興﹐必有命世之士以爲輔佐。成周伐罪﹐膺揚奮興﹔炎漢仗義﹐羣策畢舉﹐所以克集大勛﹐肇啟隆祚者也。將軍自昔相從﹐忠義出乎天性﹐然且沈毅有謀﹐端重有武﹐故能遏絕亂略﹐消弭羣慝﹐建無前之功﹐𨿽古豪傑之士不能過也。今所請事﹐悉欲稟命而行﹐此賢臣事君之道﹐吾甚嘉之。但所請事﹐多可便宜行者﹐而識慮周詳﹐不肯造次有違﹐誠社稷之慶﹐邦家之福。然將在外君不禦﹐乃古道也﹐自後軍中緩急﹐將軍便宜行之。」

時姑蘇城堅難猝破﹐無錫莫天佑與士誠爲聲援。﹝「無鍚莫天佑與張士誠爲聲援」﹐「莫天佑」原作「莫天佑」﹐據明朱氏國朝典故本及明太祖實錄丙午十一月條攺。下同﹐不另出校。﹞其步將楊茂善游水﹐天佑遣爲偵邏。卒獲茂送達﹐達釋而勞之﹐待以腹心。於是屢遣茂游水往來﹐因獲其彼此所遺書報﹐得士誠﹑天佑虛實。知城中困乏﹐乃親督兵攻破之。九月﹐縛士誠送建康。得兵二十五萬。旋兵﹐﹝「旋兵召見於戟門」﹐「旋兵」原作「論兵」﹐據明朱氏國朝典故本﹑半頁十行明鈔本攺。﹞召見於戟門﹐封信國公。賜賚優厚﹐降褒論。

十月﹐命爲徵虜大將軍﹐帥諸將北取中原。上諭諸將曰「徵伐所以奉天命﹑平禍亂﹑安生民﹐故命將出師﹐必在得人。今諸將非不健斗﹐然能持重﹑師有紀律﹑戰勝攻取得爲將之體者﹐莫如大將軍達。宜專主中軍﹐策勵羣帥﹐運籌決勝﹐不可輕動。」十一月﹐克沂州﹐﹝「十一月克沂州」﹐「沂州」原作「溯州」﹐據明朱氏國朝典故本﹑半頁十二行明鈔本攺。﹞降王宣。取益都﹐兗東郡縣相繼欵附。十二月﹐下濟南。所過輯兵守禦﹐﹝「所過輯兵守禦」﹐「兵」原作「眾」﹐據明朱氏國朝典故本﹑半頁十二行明鈔本攺。﹞規畫足食﹐兵不民擾。

洪武元年正月﹐上卽帝位。加銀靑榮祿大夫﹑上柱國﹑祿軍國重事﹑中書右丞相﹑信國公﹐兼太子少傅。誥曰「命將出師﹐立興王之大業﹔建邦啟土﹐資佐運之能臣。仗斧鉞而成顯功﹐秉鈞衡而居右揆。才爲異等﹐賞亦非常﹐孚在朝廷誕宣綸綍﹐某剛姿英傑﹐遠量雄深﹐巖巖山嶽之重﹐嬌矯虎貔之猛。﹝「矯矯虎貔之猛」﹐「虎貔」原作「虎臣」﹐據明朱氏國朝典故本﹐半頁十二行明鈔本攺。﹞從予起兵於濠上﹐先存捧日之心﹔來玆定鼎於江南﹐遂作擎天之柱﹐气貫萬人而無敵。拔幟摧城﹐威行四壤﹐而推恩撫民安堵。牙旗指顧﹐淮海澄淸﹔雷電鏗轟﹐湖湘率服。西連巴蜀﹐東際溟洋﹐有徵則總水陸之兵戎﹐所向則收郡邑之圖籍。削平二彊國﹐古之名將何以加﹖辛勤十餘年﹐吾之封疆由此定壘。奏蘇湖之捷﹐俘其臣主而歸。允謂元勛﹐宜膺上爵﹐尊崇相府﹐仍加開國之褒﹐輔導儲宮﹐尢重兼官之選。於戲﹗太公韜略﹐當弘一統之規﹐鄧禹功名﹐特列諸侯之上。用頒寵數﹐尙克欽承。」

二月﹐克樂安。三月﹐引兵上黃河﹐取汴梁。守臣李景昌遁﹐父老壺漿以迎。四月﹐下洛陽﹐長驅崤﹑函﹐直抵潼關。守者拒戰﹐命馮勝拔之。五月﹐車駕幸汴梁﹐詣行在謁見。七月﹐渡河取衛輝﹑彰徳﹑廣平﹑趙州。由臨淸上徳州﹐取長蘆。至直沽﹐獲其海舟作浮橋以濟師。又令副將常遇春﹑都督張興祖各率舟師並河東西以進﹐令步騎遵陸而前。元丞相也速等捍禦海口﹐望風奔走。克河西務﹑通州﹐元主及其后妃﹑太子北走。

八月庚午﹐進取元都。至齊化門﹐命將塡濠登城而入。達登齊化門樓﹐執其監國宗室淮王帖木兒不花及太尉中書左丞相慶童﹑平章疊兒必失﹑朴賽因不花﹑右丞張康伯﹑禦史中丞滿川等﹐戮之。並獲宣府﹑鎭南﹑威順諸王子六人﹐﹝「並獲宣府鎭南威順諸王子六人」﹐「府」字原缺﹐據明朱氏國朝典故本﹑明史紀事本末卷八北伐中原補。﹞及玉印二﹑成宗玉璽一。封其府庫及圖籍寶物﹐又封故宮殿門﹐以兵守之。宮人﹑妃主令其宦侍護視﹐號令士卒無得侵暴。人民安堵﹐市肆不移﹐人謂曹彬下江南﹑伯顏入臨安不足過也。﹝「人謂曹彬下江南伯顏入臨安不足過也」﹐「足」原作「是」﹐據明朱氏國朝典故本攺。﹞旣而﹐順徳守將吉右丞﹑胡參政等皆自西山來降﹐﹝「順徳守將吉右丞胡參政等皆自西山來降」﹐「順徳」原作「順得」﹐據明朱氏國朝典故本﹑半頁十行明鈔本攺。﹞復獲前樂安逃將兪勝及南參政等﹐﹝「復獲前樂安逃將兪勝及南參政等」﹐「樂安」原作「洛安」﹐據明朱氏國朝典故本﹑半頁十二行明鈔本攺。﹞乃遣使赴京獻捷。﹝「乃遣使赴京獻捷」﹐「乃」字原缺﹐據明朱氏國朝典故本﹐半頁十二行明鈔本補。﹞上大嘉賞。是月﹐承詔置燕山等六衛﹐以守禦北平。

九月﹐命將略保定﹑中山﹑河間﹑眞定﹑懷慶﹐俱下。十一月﹐達發北平﹐取山西。所過﹐擇人守要害及平未附山寨。十二月﹐將圖太原﹐謂諸將曰「聞擴廓帖木兒以元主命率師遠出太原﹐取道保安﹐經居庸關以攻北平。孫都督總六衛之師﹐足以鎭禦。﹝「孫都督總六衛之師足以鎭禦」﹐「足」原作「是」﹐據明朱氏國朝典故本﹑半頁十二行明鈔本攺。﹞我與爾等乘其不備﹐直抵太原﹐傾其巢穴﹐則彼進不得戰﹐退無所依﹐此兵法所謂批亢搗虛者也。若彼還軍救太原﹐則已爲我牽制﹐進退失利﹐必成擒矣。」諸將皆曰「善。」遂引兵徑進。擴廓帖木兒至保安﹐聞之﹐果還兵﹐其鋒甚銳。達遣精銳夜襲其營。擴廓聞變﹐倉卒不知所出﹐急踰帳後乘驏馬遁去。遂克太原。得兵四萬人﹑馬四萬餘匹。﹝「得兵四萬人」﹐原作「得六萬人」﹐據明朱氏國朝典故本﹐半頁十二行明鈔本攺。﹞復遣薛顯﹑傅友徳擊賀宗哲等﹐軍於石州﹐而崞﹑忻﹑霍﹑絳﹑猗氏﹑平陽等處皆平。﹝「而崞忻霍絳猗氏平陽等處皆平」﹐「猗氏」原作「徛氏」﹐據明朱氏國朝典故本﹑半頁十二行明鈔本攺。﹞

二年﹐取鹿臺﹑河中﹑關中﹐進克鳳翔。會諸將議師所向﹐諸將咸以張思道之才不如李思齊﹐慶陽易於臨洮﹐欲先幽州取慶陽﹐然後從隴西攻臨洮。達曰「不然。慶陽城險而兵悍﹐未易猝拔。臨洮之地西通番夷﹐北界河﹑隍﹐得之﹐其人足以備戰鬥﹐其土產足以供軍儲。今以大軍蹙之﹐思齊不西走胡﹐束手就降矣。臨洮旣克﹐則旁郡自下。」諸將然之。遂進克隴州﹑秦州。至鞏昌﹐降其平章梁子中﹑總帥汪靈﹑眞保。乃遣右副將軍馮宗異徵臨洮﹐李思齊果不戰出降﹐獻銀印等物。張良臣聞而懼﹐亦以慶陽降。達徵平涼﹐良臣復叛。達怒﹐至涇州﹐諸將咸以師會。達命顧時﹑陳徳﹑傅友徳﹑兪通源率精騎抄其出入之路﹐以絕其聲援。復令馮宗異﹑湯和等以兵四面圍其城。良臣開門﹐恣人馬馳騁城下﹐達麾兵擊敗之。久之﹐良臣志不得逞﹐戰復不利﹐遣人赴寧夏求援﹐皆被獲﹐內外音問不通﹐糧餉乏絕。平章姚暉等知事不濟﹐獻門納師﹐達勒兵入北門。良臣投井中﹐引出斬之﹐陜西悉平。十二月﹐上大賞定中原諸將﹐以達克敵制勝﹐振揚國威﹐撫綏軍民得大將體﹐賜白金五百兩﹑﹝「賜白金五百兩」﹐「五百」原作「五千」﹐據明朱氏國朝典故本﹑半頁十二行明鈔本及明太祖實錄洪武二年十二月已丑條攺。﹞文幣五十表裏。

三年﹐復總兵徵沙漠﹑大破王保保軍於定西。遣將取興元﹐復西平土蕃徵哨﹐極於西北始還。是冬﹐大封功臣﹐授開國輔運推誠宣力武臣﹑特進光祿大夫﹑左柱國﹑太傅﹑中書右丞相﹐進封魏國公﹐參軍國事﹐食祿五千石﹐賜誥命鐵券。其文曰「朕聞自古帝王創業垂統﹐皆賴英傑之臣削羣雄﹑平暴亂。然非首將智勇﹐何能統率而成大功﹖如漢﹑唐初興﹐諸大名將是也。當時𨿽得中原﹐四夷未盡賓服﹐以其宣謀效力之將比之﹐豈有過我朝大將軍之功者乎﹖爾達起兵以來﹐爲朕首將十有六年﹐廓淸江﹑漢﹑淮﹑楚﹐電掃兩浙﹐席卷中原﹐威聲所震﹐直連塞外。其間降王縛將不可勝數。頃者詔令班師﹐星馳來赴。朕念爾勤勞旣久﹐立功最大﹐今天下已定﹐論功行賞﹐朕無以報爾﹐是用加爾爵祿﹐使爾子孫世世承襲。朕本疏愚﹐皆遵前代哲王之典禮﹐玆與爾誓﹕﹝「玆與爾誓」﹐「爾」字原無﹐據明朱氏國朝典故本﹑半頁十二行明鈔本補。﹞『若謀逆不宥。其餘若犯死罪﹐爾免二死﹐子免一死』﹐以報爾功。於戲﹗髙而不危﹐所以常守貴也﹔滿而不溢﹐所以常守富也。爾當愼守斯言﹐諭及子孫﹐世世爲國良臣﹐豈不偉歟﹗」仍賜文綺及帛一百疋。四年﹐賜地若干頃﹐佃戶若干戶﹐守墳人百五十戶﹐儀仗戶二十家。復賜第京師﹐表其裏曰「大功坊。」五年﹐北徵還﹐命沿邊輯守﹐歲鎭於燕。口外餘民自是收盡﹐生養休息﹐海內無虞。

十七年﹐召還。至冬﹐疾作。﹝「至冬疾作」﹐「至冬」二字原誤倒﹐據明朱氏國朝典故本﹐半頁十二行明鈔本攺。﹞上遣使馳召名醫視之﹐及禱於神祇﹐弗瘳。明年二月二十七日薨﹐年五十四。上慟悼罷朝﹐親爲文祭之。追封中山王﹐謚武寧﹐賜葬鐘山之陰。

上謂羣臣曰「朕起自徒步﹐大將軍爲朕股肱心膂。戮力行陣﹐東徵西討﹐削平羣醜﹐克濟大勛。今邊胡未殄﹐朕方倚任爲萬里長城之寄﹐而太陰屢犯﹐上將不意遽殞其命﹐天何奪吾將之速﹗朕夜來竟夕不寐﹐欷歔流涕﹐思盡心報國家﹑爲社稷之重﹐安得復有斯人﹗乃欲有以報之﹐無所用其情耳﹐但著其勛烈宣於金石﹐永垂不朽﹐使後世知斯人爲國之元勛也。」遂親制神道碑。旣備舉其功﹐又稱其平昔言簡慮精﹐當提兵之時﹐令出不二﹐諸將敬若神明﹐所至攻城不屠。與人不戲﹐凡受命而出及功成而旋﹐每不自矜。至於封姑蘇之府庫﹐置胡宮之美人﹑財寶無所取﹐婦女無所愛﹐忠志無疵﹐昭明乎日月。復命配享太廟﹐塑像祭於功臣廟﹐位皆第一。其上三世皆封王爵﹑王夫人。

子男四人﹐皆上所賜名。輝祖﹐襲魏國公﹔添福﹐勛衛﹔增壽﹐左都督﹔膺緒﹐﹝「膺緒僉中軍都督事」﹐「膺緒」原作「鷹緒」﹐據明朱氏國朝典故本﹑半頁十行明鈔本攺。﹞僉中軍都督事。女四人﹐長仁孝皇后﹐次代王妃﹐次安王妃。孫茂先﹐周府儀賓﹔景昌﹐定國公﹔欽﹐襲魏國公爵﹐永樂二十二年十一月病故。洪熙元年三月初九日﹐長男徐長孫賜名徐顯宗﹐襲爵﹐有誥﹐正統十二年正月初七日病故。弟徐承宗﹐正統十三年七月初四日襲爵﹐天順七年十二月病故。嫡長孫徐俌奏襲﹐天順八年十月初二日題奉聖旨﹔「準他襲爵﹐欽此。」弘治九年南京守備兼掌中軍都督府事﹐正徳五年加太子太傅﹐正徳十二年七月內病故﹐加贈光祿大夫﹑右柱國﹑太傅。孫徐鵬舉奏襲﹐該吏部正徳十三年十月初二日題奉聖旨﹕﹝「該吏部正徳十三年十月初二日題奉聖旨」﹐「吏」字原缺﹐「十月」原作「十二月」﹐據明朱氏國朝典政本﹑半頁十二行明鈔本補﹑攺。﹞「是徐鵬舉準襲公爵﹐欽此。」

○沐英

沐英﹐封西平侯﹐賜號開國輔運推誠宣力武臣﹐階仍榮祿大夫﹐勛柱國﹐食祿二千五百石﹐授以鐵券﹐俾子孫世襲。詔封黔寧王﹐謚昭靖。濠州定遠人。八歲而孤﹐遭元末大亂﹐居室毀於兵﹐隨母逃難﹐母亦病故﹐惸無所歸﹐謁上濠梁。上爲惻然﹐與孝慈皇后撫之爲子﹐賜姓朱氏。英天資忠孝﹐厚重簡默﹐𨿽在齠齓﹐不樂兒戲。歲壬寅﹐年十八﹐授帳前都尉﹐守京口。甲辰﹐轉廣武衛親軍指揮使﹐加昭勇大將軍﹐攺廣信衛指揮使。勤於軍政﹐令行禁止。

洪武元年﹐帥兵取鉛山﹐下崇安﹐遂從大將克延平﹐擒陳友定。復自拔閩溪十八寨﹐縛馮谷保﹐於是漳泉等州咸附﹐﹝「於是漳泉等州咸附」﹐「於」字原本空缺﹐據明朱氏國朝典故本﹑半頁十二行明鈔本補。﹞閩地悉定。詔復沐姓。調守建寧﹐節制邵武﹑延平﹑江州三衛。三年﹐授鎭國將軍﹐﹝「三年授鎭國將軍」﹐「三年」原缺﹐據明朱氏國朝典故本﹑半頁十二行明鈔本補。﹞僉大都督府事。四年﹐升都督同知﹐進榮祿大夫。都督府總握天下兵馬﹐機務浩繁﹐英處決無滯﹐稱上意焉。

九年﹐鎭撫關西﹐威望大著。十年﹐命爲徵西大將軍總京畿兵伐蕃部川﹑藏。﹝「命爲徵西大將事總京畿兵伐蕃部川藏」﹐「京畿」二字原本空缺﹐據明朱氏國朝典故本﹑半頁十二行明鈔本補。﹞抵昆侖山﹐俘男女一萬口﹐馬五千﹐牛﹑羊十三萬﹐辟地數千里。以功封西平侯。賜號開國輔運推誠宣力武臣﹐階仍榮祿大夫﹐勛柱國﹐食祿二千五百石﹐授以鐵券﹐俾子孫世襲。

十一年﹐授徵西將軍﹐總京師﹑河南﹑陜西﹑山西兵徵西蕃朵甘之地﹐降其萬戶迄失迦﹐夷其部落。擒洮州十八族蕃酋﹐曰三副使汪舒朵兒只﹑曰癭膆子﹑阿烏都兒﹐﹝「擒洮州十八族蕃酋曰三副使汪舒朵兒只曰癭膆子阿烏都兒」﹐「酋」原作「猶」﹐「曰癭膆子」原作「白癭膆子」﹐據明朱氏國朝典故本﹑半頁十二行明鈔本及明史卷一二一六沐英傳攺。﹞並其眾二萬﹐獲馬﹑牛﹑羊二十萬。納鄰七站之地歸於職方﹐﹝「納鄰七站之地歸於職方」﹐「七站」原作「七跕」﹐據明朱氏國朝典故本﹑半頁十二行明鈔本攺。﹞還鎭關中。

十三年春﹐﹝「十三年春」﹐原作「十二年春」﹐據明朱氏國朝典故本﹑半頁十二行明鈔本及明史卷一二六沐英傳攺。﹞上以元僞國公脫火赤﹑僞知院愛足屯眾和林爲邊患﹐命英總陜西兵取之。略以集乃路﹐渡黃河﹐經寧夏﹐歷賀蘭山﹐涉流沙﹐至其境。去其營五十里﹐英下令分軍爲四﹕一襲其背﹐二掩其左右﹐英率驍勇當其前。夜銜枚以進﹐合而圍之。脫火赤﹑愛足駭惑不知所措﹐皆俯首就擒。獲其全部以歸﹐仍鎭關中。十四年﹐領兵同諸將出古北口﹐經略公主山長寨。英獨當一面﹐克灰山﹑嵩州﹑全寧﹑髙州四部﹐過驢駒河﹐獲知院李宣﹐俘千餘口回京。

天下已大定﹐而梁王把匝剌瓦爾密實元之遺孽﹐獨恃雲南險遠﹐執我信使﹐納我逋逃。上命潁國公傅友徳爲徵南將軍﹐英爲副將軍﹐率師三十萬討之。旌旗蔽江而上﹐自辰﹑沅﹑陸出﹑羅鬼﹑普定﹑普安皆下之﹐苗蠻﹑犵狫迎降恐後。循格孤山之南﹐奇兵襲畢節﹐擊可渡河﹐皆克之。梁王遣其司徒達裏麻以精兵十萬拒我師於曲靖。﹝「梁王遣其司徒達裏麻以精兵十萬拒我師於曲靖」﹐「以」字原缺﹐據明朱氏國朝典故本﹑半頁十二行明鈔本補。﹞英曰「彼謂我師罷於深入﹐未有虞心﹐及其無虞心﹐乃可破也。」﹝「及其無虞心乃可破也」﹐「及其無虞心」五字原缺﹐據明朱氏國朝典故本﹑半頁十二行明鈔本補。﹞於是﹐倍道進師。未至白石江﹐忽大霧四塞﹐﹝「忽大霧四塞」﹐「塞」原作「寨」﹐據明朱氏國朝典故本﹑半頁十二行明鈔本攺。﹞衝霧及江而止。霧霽﹐則兩軍相望。達裏麻大驚﹐以爲神兵飛至﹐因擁兵陳水上。傅徵南急欲濟師﹐﹝「傅徵南急欲濟師」﹐「欲」字原無﹐據明朱氏國朝典故本﹑半頁十二行明鈔本補。﹞英曰「未可。」別遣一軍溯流潛渡﹐出其陣後﹐嗚銅角﹐樹旗幟﹐爲疑兵山谷間。達裏麻兵欲亂﹐英乃趣師濟江﹐以猛而善泅者先之﹐長刀蒙盾﹐砍其軍而奪之气﹐卻數里而後敢陣。我師旣濟﹐整列而鼓炮﹐聲震天地。戰數合﹐英縱鐵騎搗其中堅﹐連斬數十百人﹐﹝「連斬數十人」﹐「人」字原缺﹐據明朱氏國朝典故本﹑半頁十二行明鈔本補。﹞遂大敗之。生擒達裏麻﹐俘甲士二萬﹐馬萬匹﹐死者橫屍十餘里。乘勝直抵雲南。梁王聞達裏麻敗﹐遁滇池島中﹐先縊其妃﹐自飲藥不死﹐投水死之。父老爭出金馬山焚香拜迎王師。英入城﹐秋毫無犯﹐市不易肆。收梁王金印並官府符信﹑圖籍﹐撫其民。實是年冬十二月二十四日也﹐自秋九月出師﹐至是百日﹐雲南平。分兵下烏撒﹐得七星關以通畢節。

十五年﹐略建昌﹑徵江﹑臨安﹑沅江﹑尋甸﹑楚雄﹑洱海﹐次第皆下。﹝「略建昌徵江臨安沆江尋甸楚雄洱海次第皆下」﹐「沆」字原缺﹐「楚雄」原作「楚淮」﹐據明朱氏國朝典故本﹑半頁十二行明鈔本補﹑攺。﹞大理城倚點蒼山﹑西洱海爲固﹐南詔皮羅閣所築龍首﹑龍尾二關號險要﹐﹝「南詔皮羅閣所築龍首龍尾二關號險要」﹐「龍尾」原作「虎尾」﹐據明朱氏國朝典故本﹑半頁十二行明鈔本﹑半頁十行明鈔本攺。﹞土酋段世聚眾五萬搤關。英自將取之﹐牢不可破。英乃以一軍付裨將﹐夜從間道繞出點蒼山後﹐攀木緣崖而上﹐立我旗幟。遲明﹐我軍踴躍叫讙﹐彼軍驚亂。英策馬渡河﹐水及馬腹。將士隨之﹐斬關而入。山上軍亦下搏之﹐彼軍腹背受敵﹐遂潰。拔其城﹐擒段世﹐脇從者悉縱之。分兵取鶴慶﹐掠麗江﹐下金齒﹐收三營砦﹐破石門關﹐由是摩■﹝此上夕下﹞﹑和泥﹑車裏﹑平緬相率來附。雲南以幅員之廣﹐分烏撒以東﹑越嶲以北隸四川﹐余列爲郡邑﹐計府﹑州﹑縣﹑宣慰司﹑長官司一百八﹐籍其戶凡七萬四千有六百﹐﹝「籍其戶凡十萬四千有六百」﹐「凡」原作「幾」﹐據明朱氏國朝典故本﹑半頁十二行明鈔本攺。﹞設官以治其民﹐立衛以守其地。﹝「立衛以守其地」﹐「其地」二字原誤倒﹐據明朱氏國朝典故本﹑半頁十二行明鈔本攺。﹞烏撒﹑東川﹑建昌謀變﹐英還﹐與傅徵南合攻下之﹐並克芒部﹐斬首三萬級﹐獲馬﹑牛﹑羊數萬。王師已東﹐雲南諸蠻部乘之以叛﹐圍城二十萬眾。都督馮誠以孤軍固守﹐﹝「都督馮誠以孤軍固守」﹐「馮誠」原作「馮成」﹐據明朱氏國朝典故本﹑半頁十二行明鈔本攺。﹞伏彊弓弩於埤﹐賊近﹐輒射之。賊少怠﹐則出擊之。賊不敢卽攻城。英將銳兵一萬赴援﹐至曲靖﹐遣一健步懷檄入城﹐約爲內應。爲賊所得﹐詰之﹐賊皆錯愕﹐轉相告報﹐解圍宵遁。英旣入城﹐賊散走﹐安定羅次﹑邵甸﹑富民。晉寧﹑大祺﹑江川諸山猶據險立柵﹐﹝「晉寧大祺江川諸山猶據險立柵」﹐「晉寧」原作「普寧」﹐據明朱氏國朝典故本﹑半頁十二行明鈔本攺。﹞分兵殲滅﹐斬首六萬級﹐生擒四千人﹐諸部復定。奏聞﹐上大悅﹐詔傅徵南班師﹐英畱鎭雲南。辧方物以定其貢稅﹐視民數以均其力役﹐疏其節目以寧便其人。麓川之外有國曰緬﹐車裏之外有國曰八百媳婦﹐皆請內附。

十七年﹐徵廣南。持磨道按兵不進﹐﹝「持磨道按兵不進」﹐「持」原作「將」﹐據明朱氏國朝典故本﹑半頁十二行明鈔本攺。﹞遣人諭以禍福而招之﹐其酋降。二十年﹐逋寇集浪穹﹑鶴慶﹑劍川﹐輒相應爲亂。遣大理衛指揮鄭祥掩而殲之。二十一年春正月﹐平緬叛﹐結砦於馬龍他郎甸之磨沙勒。﹝「結砦於馬龍他郎甸之磨沙勒」﹐「結」原作「詰」﹐據明朱氏國朝典故本﹑半頁十二行明鈔本攺。﹞遣都指揮寧正擊破之﹐斬首千五百級。三月﹐平緬眾三十萬寇定邊﹐英自將兵二萬討之。與寇對壘﹐以輕騎三百當寇。寇出萬眾﹐乘二十象以戰。一戰而殺寇數百人﹐獲一象以還。英曰「吾知賊不足破也。」﹝「吾知賊不足破也」﹐「知」原作「云」﹐據明朱氏國朝典故本﹑半頁十二行明鈔本攺。﹞明旦﹐寇悉眾驅百象﹐皆背負欄楯﹐左右以大竹筒置短鎗其中﹐乘以標之﹐勢特以張。英分兵爲三﹕馮誠領其前﹐寧正領其左﹐都督指揮同知湯昭領其右。乃下令曰「今日之事﹐有進無退。進而捷者﹐一級必盡賞﹔退而衂者﹐一隊必盡戮。」於是鼓而合刃﹐機發流星﹐星流煙飛﹐雷擊電走﹐象皆驚北。寇之勇而力者曰昔剌亦﹐殊死戰﹐我左隊小卻。登髙望之﹐英命左右取帥之首來。左帥遙見一人拔刀飛騎而下﹐麾眾復前。英責戰益急﹐三軍大呼﹐而鏖不移時﹐寇大敗﹐斬首三萬級﹐俘萬人﹐生獲四十七象﹐余象被箭如刺蝟以死。渠帥刀思郎﹑斯郎埋各被百餘矢﹐殪象上﹐餘黨走死﹐生還者十無二三。自是平緬歲入貢賦﹐不復反矣。秋八月﹐東川蠻叛﹐據烏路山爲砦﹐山極險峻﹐上下三百里。遣寧正率雲南兵與京畿大兵相爲犄角討之﹐賊已降﹐復有異志﹐悉誅之。冬十月﹐廣西阿赤部酋長曰者滿﹑曰矣情﹐結越州酋阿資叛。英自將搗阿赤﹐者滿﹑矣情皆伏誅。俘男女五千口﹐馬牛稱是。阿資亦降。明年春﹐阿資復叛﹐遣寧正討之﹐殺火頭弄宗等五十九人﹐俘男女數百﹐獲馬﹑牛﹑羊以千計。阿資母出降。是冬﹐英入朝﹐上宴之奉天殿﹐賜黃金二百兩﹐白金五千兩﹐鈔七萬五千貫﹐文彩百疋﹐別賜鈔五萬爲鳳陽建第費。上諭之曰「朕聞雲南諸夷心服於爾﹐宜亟回以安之。」英回﹐蠻夷酋長越境款迎﹐軍民室家相慶。二十三年﹐教化三部不供租賦﹐遣臨安衛指揮王執討平之。普安酋卽密作亂﹐遣貴州都指揮張泰討之﹐俘殺二千餘眾﹐獲馬﹑牛數千﹐得糧四萬斛。二十四年﹐順寧滿蠻猛吳馬忒因爭寵移怒傷官軍﹐遣都指揮兪甫往問其罪﹐咸向服。阿資復叛﹐親提師至﹐捕衝殺獲賊眾殆盡﹐﹝「生獲四十七象……賊眾殆盡」﹐原文僅存「生獲四眾殆盡」六字﹐據明朱氏國朝典故本﹑半頁十二行明鈔本補。﹞阿資僅以身免。方搜捕逃匿﹐俄有旨諭英還鎭﹐以僉都督何福爲平羌將軍﹐寧正爲參將﹐代領其兵。阿資遣子乞降﹐英請於朝﹐立衛越州鎭之﹐遂罷兵。

初﹐英畱鎭之明年﹐﹝「初英畱鎭之明年」﹐「初」原作「祁」﹐據明朱氏國朝典故本﹑半頁十二行明鈔本攺。﹞哭孝慈皇后﹐三日不食﹐踴慟幾絕。及再鎭之三年﹐哭皇太子號慟失聲﹐飲食爲少﹐一月而薨。二十五年夏六月丁卯也。年四十有八。官僚﹑士庶﹑胥吏﹑卒伍﹑緇黃﹑髫白莫不奔號其門﹐泣語於路。訃聞﹐上哭之慟﹐輟視朝﹐親制文遣祭。命嗣子春奉喪以歸﹐詔發兵護喪出境﹐所過官司設祭如禮。柩出金馬山﹐送者數萬人。喪至自雲南﹐詔封黔寧王﹐謚昭靖。贈三代考皆王爵﹐妣皆王夫人。冬十月庚午﹐以王禮葬江寧長泰北鄕觀音山之原。自喪歸至葬﹐上諭祭者三﹐皇太孫親王遣祭者再。旣葬﹐命春襲西平侯﹐嗣鎭雲南﹐仍賜白金若干萬兩。明年﹐詔塑英像於功臣祠﹐﹝「詔塑英像於功臣祠」﹐「塑」原作「葬」﹐據明朱氏國朝典故本﹑半頁十二行明鈔本攺。﹞又配享太廟﹐復立廟雲南城中。

英爲人寬弘沈毅﹐識明而見髙﹐謀深而慮遠。臨事果斷﹐用兵如神﹐戰則勝﹐攻則克﹐守則固。有功不伐﹐居貴不驕﹐事上必忠必誠。待人接下每假辭色﹐使得盡其底裏。疏財篤義﹐凡得上賜﹐悉以給將士置屯田。其守京口﹐調廣信﹐節制甌閩﹐巡撫關陜﹐皆有遺愛。其總大軍克大敵﹐賞罰明信﹐不妄殺戮。其鎭雲南也﹐簡官僚﹐修惠政﹐剔姦蠧﹐撫兵農﹐興學校﹐治水利﹐嚴城堡﹐謹斥堠﹐通鹽井﹐來商旅﹐墾田至一百一萬二千畝﹐軍食嬴足﹐恩威並施﹐徳化大行。暇則筵儒講明經史﹐愛讀通鑑綱目﹑大學衍義﹐每不釋卷。大書周子太極圖﹑張子西銘﹑朱子敬齋箴﹑孔明出師表﹐揭於座隅﹐朝夕瞻對。﹝「朝夕瞻對」﹐「瞻對」原作「對閱」﹐據明朱氏國朝典故本﹑半頁十二行明鈔本攺。﹞又以太極圖及白鹿洞規刻置學宮以端士習﹐可謂聖賢之學﹑將相之材﹑大蘊蓄﹑大設施體用兼備者矣。

子四人﹕長卽春﹐襲爵﹐鎭守雲南﹐三十一年九月病故﹐無嗣﹔次昂任都督﹐鎭守雲南﹔次昕﹐尙公主﹐授駙馬都尉﹔次晟﹐原授驃騎將軍﹑流官都督僉事﹐後升流官左都督﹐本年九月內襲爵﹐封西平侯。永樂六年七月平定交址有功﹐封顯忠輔運推誠宣力武臣﹑特進光祿大夫﹑右柱國﹑黔國公﹐食祿三千石﹐子孫世世承襲﹐有誥券﹐本身免二死﹐子免一死﹐仍鎭守雲南。永樂二十二年八月﹐加太傅﹐有誥。正統三年十月﹐﹝「正統三年十月」﹐「正統」下原衍「統」字﹐據明朱氏國朝典故本﹑半頁十二行明鈔本攺。﹞奉命徵剿麓川蠻寇﹐正統四年三月內回至楚雄府病故﹐追封定遠忠敬主﹐有誥。正統五年三月內﹐長男﹖﹖嚴賜名沐斌﹐襲爵﹐有誥﹐景泰元年十月內病故。景泰三年二月二十五日﹐庶長男淙未出幼﹐奏﹐奉「欽依準優給。」﹝「欽依準優給」﹐「優」字原無﹐據明朱氏國朝典故本﹑半頁十二行明鈔本補。﹞本月二十日﹐奉「欽依與他半祿。」母梅氏奏要照淸平伯吳璽等例冠帶。天順三年三月十六日本部題奉﹕「欽依準照例。」成化元年淙奏要襲爵﹐﹝「成化元年淙奏要襲爵」﹐「爵」字原缺﹐據明朱氏國朝典故本﹑半頁十二行明鈔本補。﹞本年八月二十五日本部題﹐奉「欽依準他襲﹐有誥。」成化十九年﹐調兵削平鐵索箐等處彊賊﹐有功﹐加太子太傅﹐有誥。弘治九年九月病故﹐謚武僖。弘治十年﹐該沐淙妻夫人王氏奏稱夫沐淙存日無嗣﹐將侄孫沐昆撫育在嗣﹐乞要承襲父爵。行該鎭守雲南太監等官保勘無礙﹐本年十月十一日本部題奉聖旨﹕﹝「本年十月十一日本部題奉聖旨」﹐「十月」原作「十一月」﹐據明朱氏國朝典故本﹑半頁十二行明鈔本攺。﹞「沐昆旣該鎭巡等官保勘明白﹐準襲黔國公。著就彼掛印充總兵官鎭守雲南地方。﹝「著就彼掛印充總兵官鎭守雲南地方」﹐「方」字原無﹐據明朱氏國朝典故本﹑半頁十二行明鈔本補。﹞寫敕與他﹐欽此。」正徳十一年四月內加太子太傅。

○郭英

郭英﹐封開國輔運推誠宣力武臣﹑柱國﹑武定侯﹐食祿二千五百石﹐賜誥券﹐子孫世世承襲。﹝「子孫世世承襲」﹐「世世」二字原缺﹐據明朱氏國朝典故本﹑半頁十二行明鈔本補。﹞追封營國公﹐謚威襄。鳳陽濠州廣徳鄕東湖村人。生有異徵﹐沈毅多智。身長七尺﹐膂力過人﹐尢精騎射。至正癸巳﹐﹝「至正癸巳」﹐「正」字原缺﹐據明朱氏國朝典故本﹑半頁十二行明鈔本補。﹞年十八﹐卽從太祖起義兵﹐甚見親信﹐每令直宿帳中。首取徐﹑泗。甲午﹐從克滁州。乙未﹐克和州。渡江﹐克采石﹑太平﹐攻溧水﹑溧陽。丙申﹐破陳也先營﹐取南臺及鎭江。﹝「取南臺及鎭江」﹐「鎭江」原作「鎭守」﹐據明朱氏國朝典故本﹑半頁十二行明鈔本攺。﹞丁酉﹐克常州﹑廣徳﹑寧國﹑宣州﹑江陰﹑甘露。回徵無錫﹐鎗傷右脇﹔攻破常熟﹐傷左足﹔進攻安慶﹐前哨與敵交戰﹐傷左臂﹔取杭州﹐戰於北辛橋﹔及攻髙郵﹐弩傷右膝。戊戌﹐克宜興。己亥﹐攻安丰。壬寅﹐取隆興。癸卯﹐充帶刀舍人應援安丰﹐敗張士誠。屢立戰功﹐上嘗以郭四呼之。

上親徵僞漢陳友諒﹐大戰鄱陽湖﹐相持連晝夜。英時瘡未瘳﹐力疾乘海船鏖戰﹐敗賊於涇江口﹐﹝「敗賊於涇江口」﹐「涇江口」原作「禁江口」﹐明朱氏國朝典故本﹑半頁十行明鈔本作「楚江口」﹐明史卷一太祖本紀﹑卷一二三陳友諒傳作「涇江口」﹐今據明史攺。﹞燒沒僞寇蔣知院船。已而﹐友諒中流矢死。有言英之功者﹐上問之﹐英曰「天威神算﹐臣何力焉﹗」上益重之。時友諒子理復奔武昌自立。甲辰二月﹐徵武昌﹐英戰於保安門﹐傷手足。理之將陳同僉者﹐驍捷善槊﹐馳入中軍帳下﹐上方坐胡牀﹐遽呼曰「郭四爲吾殺賊﹗」英持鎗躍馬﹐奮臂一呼﹐則應手殞墜。上解所禦赤戰袍衣之﹐曰「唐之尉遲敬徳不汝過也。」攻嶽州﹐潑張領兵來援﹐﹝「潑張領兵來援」﹐「來」原作「未」﹐據明朱氏國朝典故本﹑半頁十二行明鈔本攺。﹞敗之﹐生擒僞省都督鎭撫一名。充管軍頭目﹐回克廬州。乙巳﹐克襄陽。丙午﹐升驍騎衛管軍千戶﹐克淮安﹑濠州﹑安丰。

吳元年﹐升宣武將軍﹑驍騎左衛指揮僉事﹐從大將軍北定中原。攻破沂州﹑益都﹐獲元將王子宣及保平章軍馬﹐克濟南。洪武元年﹐克東昌﹑棣州﹐殺獲申﹑兪二平章所部﹐﹝「殺獲申兪二平章所部」﹐「兪」原作「愈」﹐據明朱氏國朝典故本﹑半頁十二行明鈔本攺。﹞擊敗也速﹐追至長﹑潞。﹝「敗也速追至長潞」﹐「潞」原作「路」﹐據明朱氏國朝典故本﹑半頁十行明鈔本攺。﹞克汴梁﹐平河南府﹐與詹同戰於塔兒灣﹐傷膊。同敗走﹐獲馬百六十餘匹﹐追至嵩州。又於汝州敗王保保﹑外兒平章﹐獲馬一百匹。進取陜州﹐攻潼關。回軍渡河﹐下彰徳﹐﹝「回軍渡河下彰徳」﹐「下」原作「北」﹐據明朱氏國朝典故本﹑半頁十行明鈔本攺。﹞取廣平﹐至直沽﹐戰走達朵兒平章﹐生擒達達院判。抵河西務中義城﹐遇奄卜平章﹐大戰敗之﹐俘獲人馬甚眾。距通州城三十里爲營﹐深溝髙壘﹐爲持久計。眾請速攻之﹐英曰「吾師遠來﹐敵以逸待勞﹐攻城非我利也。宜出其不意破之。」翌日大霧﹐英以千人伏道旁﹐率精騎三千直抵城下﹐元將五十八國公帥敢死士萬餘﹐張兩掖而出﹐﹝「元將五十八國公帥敢死士萬餘張兩掖而出」﹐「國公」原作「圖公」﹐「帥」原作「師」﹐據明朱氏國朝典故本﹑半頁十二行明鈔本攺。﹞與戰良久﹐﹝「與戰良久」﹐「良久」原作「而久」﹐據明朱氏國朝典故本﹑半頁十二行明鈔本攺。﹞英佯敗﹐彼乘勝來追﹐伏兵中起﹐截其軍爲兩道﹐斬首數千級﹐擒元宗室孛羅梁王﹐遂克通州。元君開建徳門乃北遁。攻破北平﹐敗和尙太子於城西﹐擊殺僞四川丞相﹐盡獲其士馬。克永平﹐也速敗走。取眞定﹐守將孫平章棄城遁﹐獲馬二百餘匹。哨至平定州﹐生擒其將湯同僉﹐﹝「生擒其將湯同僉」﹐「生」原作「王」﹐據明朱氏國朝典故本﹑半頁十二行明鈔本攺。﹞得馬五十。

復從常遇春取太原﹐守將王保保軍於城西。英憑髙望之﹐謂常公曰「彼兵多而不整﹐營大而無備﹐請夜刼之。」常公深然其計﹐遣五十騎伏城東十里﹐以舉火鳴炮爲期。至夜﹐英率十餘騎潛入其營﹐舉火鳴炮﹐伏兵亦舉火鳴炮。常公引兵繼至﹐鼓噪之聲相接﹐保保軍大潰﹐自相屠戮﹐乃乘夜遁去﹐遂克太原﹐獲馬三百。下興州。二年﹐克大同。至沙淨州﹐生擒僞將竹平章。渡河取鹿臺﹑西安﹑鳳翔﹑鞏昌﹑慶陽﹐追敗賊將賀宗哲於亂山﹐降前平章商槁﹐得其人﹑馬﹑駝﹑羊無算。兩與僞王戰﹐俘獲甚眾﹐箭傷面足。﹝「箭傷面足」﹐「面足」原作「兩足」﹐據明朱氏國朝典故本﹑半頁十二行明鈔本攺。﹞三年﹐升本衛指揮副使﹐徵進迆西。克定西﹐攻破王保保營。討西夏察罕腦兒﹐撫安忽辰平章。沙淨州復叛﹐討平之。克登寧州﹐斬首二千級﹐獲牛﹑馬數千﹐升昭勇將軍﹑本衛指揮使﹐賜金龍衣一襲。

四年﹐升驃騎將軍﹑河南都指揮使。將赴鎭﹐上以寧妃爲其女弟﹐遣至其第餞之。且謂英素淸儉﹐賜白金二十罌﹑﹝「賜白金二十罌」﹐「二十」原作「三十」﹐據明朱氏國朝典故本﹑半頁十二行明鈔本及明史卷一三０郭英傳攺。﹞廐馬二十二匹。時河﹑洛新罹兵燹﹐邑井蕭條﹐居民艱食﹐盜賊充斥。英宣布威徳﹐餒輯流亡﹐申寬條﹑明賞罰﹐遠邇來歸者日以千計。未期年﹐戶口培增﹐境內大治。六年﹐處治王總兵下漫散軍士﹐選其驍勇者一百八十名﹐懸銀牌充先鋒以備調遣。余尙六千餘人﹐悉遣赴京。

九年﹐移鎭北平。河南士女不忍其去﹐遮馬數十里不得行﹐甚至泣下。旣去﹐爲立生祠。北平初定﹐羣胡反側不寧。英開示誠欵﹐諭以理亂禍福﹐人心遂安。元左丞何允中等聞其徳來降者凡九千餘人。﹝「元左丞何允中等聞其徳來降者凡九千餘人」﹐「九千」原作「九十」﹐據明朱氏國朝典故本﹑半頁十二行明鈔本攺。﹞上遣使勞以上尊羊﹑馬﹐授龍虎將軍﹑北平都指揮使﹐賜誥命。十三年﹐召還﹐進大都督府僉事。更定官制﹐攺前軍都督府僉事。灰山賊反﹐承命討平之﹐賜馬七匹。

十四年﹐從潁川侯傅友徳徵雲南。旣至﹐命與都督陳桓﹑胡海分道進討。﹝「命與都督陳桓胡海分道進討」﹐「桓」字原本空缺﹐據明朱氏國朝典故本﹑半頁十二行明鈔本補。﹞道多險隘﹐諸將欲深入﹐英曰「破敵貴先聲﹐攻取必自近始。捨近趨遠﹐﹝「捨近趨遠」﹐「趨遠」二字原誤倒﹐據明朱氏國朝典故本﹑半頁十二行明鈔本攺。﹞豈策之上耶。」遂先攻赤水河路﹐距河二十里爲營。時久雨﹐河水暴漲﹐英曰「賊恃水漲﹐不意吾濟。」下令諸軍斫木造筏﹐夜半濟河。比曉﹐賊始覺﹐遂大驚潰。生擒烏撒並阿容諸蠻﹐由是雲南諸賊破膽。進攻曲靖﹑六梁州﹐擒帖木兒王子父兄。擊越州龍海山寨及關索嶺僞石元帥寨﹐﹝「擊越州龍海山寨及關索嶺僞百元帥寨」﹐「帥」原作「師」﹐據明朱氏國朝典故本﹑半頁十行明鈔本攺。﹞皆克之。十五年﹐至雲南江川﹐攻椅子寨。寨依山﹐英先遣騎兵五千攻其前﹐賊空寨迎戰﹐﹝「賊空寨迎戰」﹐「賊」字原無﹐據明朱氏國朝典故本﹑半頁十二行明鈔本補。﹞復以精騎數百搗其後﹐斬門而入。﹝「斬門而入」﹐「門」原作「關」﹐據明朱氏國朝典故本﹐半頁十二行明鈔本攺。﹞火炮連發﹐烈焰張天﹐賊乃亂﹐悉破滅之。進攻大理金齒﹐降僞官段平章﹐﹝「降僞官段平章」﹐「段」原作「攺」﹐據明朱氏國朝典故本﹑半頁十二行明鈔本攺。﹞督軍修其城。克廣南。是冬﹐大理等處復叛﹐同西平侯沐英討平之。攻安寧州﹐賊將不花帖木兒棄城敗走。破富民山寨﹐攻靖寧州蠻七寨﹐一日夜破之﹐傷左腹。攻牢撞山寨﹐取仁徳府﹐破哨店山寨﹐圍姚安﹐敗賊將李自久。援楚雄。十六年﹐同傅友徳平蒙化州﹑鄧川州﹐破三營﹐復光寨。過金沙江﹐攻北勝府﹐生擒僞平章髙生﹐獲三臺銀省印一顆。平麗江府﹑平津等州﹐前後斬首一萬三千餘級﹐生擒二千餘人﹐收精兵人馬數萬﹑船千餘艘。蠻民降者數十萬戶。雲南諸路平﹐論功進封開國輔運推誠宣力武臣﹑柱國﹑武定侯﹐賜誥券﹐食祿二千五百石﹐子孫世世承襲。

十八年﹐加靖海將軍﹐鎭守遼東。二十年﹐同大將軍宋國公馮勝討北虜﹐納哈出降之。師旋﹐王保保弟詹同追襲之﹐英與戰﹐鎗傷左脇﹐﹝「英與戰鎗傷左脇」﹐「傷」字原缺﹐據半頁十行明鈔本補。﹞箭復中右脇﹐英佯呼﹕「虜傷吾甲。」我眾益奮﹐連戰數十合﹐虜遂卻。已而﹐進徵虜右副將軍﹐仍鎭遼東。二十一年﹐出討北虜﹐至捕魚兒海。邏騎偵虜營不遠﹐英乃令諸軍少憇飲馬﹐銜枚捲甲倍道而馳﹐直抵虜營。虜主覺﹐乃率十餘騎潰圍出。其將蠻子太尉來拒我師﹐英手刃之﹐獲兩營所積金寶珍玩﹑圖書﹑馬四萬餘匹﹐降其眾五萬餘人。復往迆北﹐生擒虜將咬咬司徒及曩家太尉﹑爽古達兒﹑古不達剌王子等四萬餘人﹐馬﹑駝一萬五千疋﹐牛﹑羊﹑輜重無算。師還﹐賜白金千兩﹑鈔八百錠﹑彩帛四十疋。

明年春﹐上以天下無事﹐且憫諸將老﹐欲保全之﹐﹝「且憫諸將老欲保全之」﹐「保」字原無﹐據明朱氏國朝典故本﹑半頁十二行明鈔本補。﹞厚加賜賚﹐遣歸其鄕。英亦就遣。又明年﹐獨召還京﹐賜座與語﹐歡甚﹐命統禁兵及在京諸軍。蓋上春秋髙﹐知英忠謹﹐特倚重焉。二十四年﹐虜酋阿札失裏寇邊﹐屯朵顏山。命充總兵討之﹐俘其人口五百餘﹑﹝「俘其人口五百餘」﹐「百」字原缺﹐據明朱氏國朝典故本﹑半頁十二行明鈔本補。﹞馬千餘匹﹐逐北至雅寒山而還。三十年﹐川陜寇發﹐勢張甚﹐上顧曰「非卿無能勝其任者。」授徵西將軍印往徵。至沔之後河﹐生擒賊首髙福興及黨四千餘人﹐疏其同謀者請誅之﹐﹝「疏其同謀者請誅之」﹐「疏」原作「﹖﹖﹖」﹐「請」字原本空缺﹐據明朱氏國朝典故本﹑半頁十二行明鈔本補。﹞脇從者勿治。且言有司不卹民﹐宜正其罪。上可之。自初起兵至是﹐總計擒斬獲俘人馬一十七萬餘﹐大小五百戰﹐身被七十餘傷。永樂九年二月十七日卒﹐年六十九。輟朝四日﹐遣官致祭﹐賻卹有加。追封營國公﹐謚威襄﹐賜葬京師聚寶山。

英孝友仁恕﹐恭儉誠實出於天性。事母夫人疾﹐嘗吁天求以身代﹐疾遂愈。人以爲孝感所致。後夫人卒﹐廬墓側﹐泣不絕聲﹐哀痛之情三年如一日。平居兄弟怡怡﹐行師動有紀律﹐推心任人﹐甘苦同之。攻克州郡﹐必禁擄掠﹑戒殺降﹑封府庫﹑收簿籍﹐一錢﹑尺帛不敢私。嘗北徵﹐軍法﹐夜必令親軍更直﹐荷戈環帳立。一夕﹐風雪大作﹐英悉罷遣歸營﹐其愛卹部曲類此。家居簡靜﹐好讀書﹐天文﹑地理﹑百家之說靡不通曉。教訓子孫以儉素力學爲務。事太祖髙皇帝四十餘年﹐小心謹愼﹐未嘗有過。眷遇𨿽隆﹐而自處益謙。上嘗禦便殿﹐賜坐﹐適有奏事者﹐英趨避之。上曰「卿第坐﹐朕自理事﹐不汝關也。」其見敬愛如此。時公卿多治田產﹐英獨不治﹐上問之﹐對曰「臣一布衣﹐仰荷寵靈﹐叨有封爵﹐子孫衣食餘饒﹐安敢增益﹐俾生侈心。」上善之﹐嗟嘆良久﹐曰「廷臣若某之忠誠朴實﹐諸人不及也。」金瘡徧體﹐每陰雨痛甚﹐及聞徵討之命﹐卽日就道﹐未始以老疾辭。其事上竭忠蓋如此。

曾祖三﹑祖聚﹑父山甫﹐累贈營國公。曾祖妣何氏﹑祖妣趙氏﹑母單氏﹐贈營國夫人。配馬氏﹐封營國夫人。兄興﹐以軍功封鞏昌侯﹐贈陜國公﹐謚宣武。子男十二人﹕鎭﹑銘﹑鏞﹑鑑﹑鑰﹑銓﹑錡﹑鈺﹑鈁﹑鑌﹑鋼﹑鑰。長鎭﹐駙馬都尉﹐尙永嘉公主﹔銘﹐遼王府典寶﹐追封武定侯﹔鏞﹐中軍都督府右都督﹔鑑﹐中都副畱守﹔鑰﹐散騎舍人﹔鈺﹐贈尙寶司丞﹔鈁﹐旗守衛指揮使。女九人﹕二爲遼﹑郢二王妃﹐余適貴戚﹑指揮等官。孫男二十有八﹕珍﹑琮﹑玹﹑璧﹑瑄﹑瑀﹑琰﹑瑭﹑瑺﹑璟﹑璨﹑瑾﹑玘﹑珷﹑理﹑璒﹑瑱﹑璦﹑琎﹑■﹝王余﹞﹑瑗﹑瓏﹑瑞﹑■﹝雍上玉下﹞﹑珦﹑璝﹑瓖﹑琬。珍﹐贈武定侯﹔琮﹐府軍衛指揮僉事﹔玹﹐襲封武定侯﹔珷﹐尙寶司丞﹔瑀﹐梁王府典寶﹔璒﹐卽登﹐正統間以勛衛徵進雲南及鎭守大同等處﹐累立軍功﹐特授奉天翊衛宣力武臣﹑﹝「特授奉天翊衛宣力武臣」﹐「奉天翊衛」原作「奉天州衛」﹐「力武」二字原誤倒﹐據明朱氏國朝典故本﹑半頁十二行明鈔本攺。﹞特進榮祿大夫﹑柱國﹑定襄伯﹐鎭守甘州﹐繼奉命提督神機營﹐掌中軍都督府事﹐兼督十二團營諸軍事﹐成化八年四月二十六日卒﹐上輟朝三日﹐遣官諭祭十有七壇﹐造墳安葬幹南京聚寶山祖塋之次﹐追封定襄侯﹐謚忠武﹔璟﹐勛衛﹔瑱﹐南京旗手衛指揮使。孫女十六人﹕長爲仁宗昭皇帝貴妃﹐余適戚裏名家。曾孫昌﹐襲封武定侯﹐左軍都督府帶俸﹔聰﹔錦衣衛指揮僉事﹔髙﹐襲封定襄侯﹐奉敕命掌南京前軍都督府事﹐﹝「左軍都督府帶俸聰錦衣衛指揮僉事髙襲封定襄侯奉勑命掌南京前軍都督府事」﹐原脫「帶俸聰錦衣衛指揮僉事髙襲封定襄侯奉勑命掌南京前軍都督府」﹐今據明朱氏國朝典故本﹑半頁十二行明鈔本補。﹞專管操江﹔顯奇﹐南京旗手衛指揮使。玄孫良﹐襲封武定侯﹐僉右軍都督府事﹐效勇營坐營管操﹐正徳二年六月十六日卒﹐上輟朝一日﹐諭祭三壇﹐造墳安葬於廣源閘祖塋之次﹔參﹐錦衣衛指揮使﹔祿﹐錦衣衛指揮僉事﹔元勛﹐南京旗手衛指揮使。

六世孫勛﹐正徳三年三月內襲封武定侯﹐是年十二月內奉今聖天子命管五軍圍子手﹐﹝「是年十二月內奉今聖天子命管五軍圍子手」﹐「今」原作「命」﹐據明朱氏國朝典故本﹑半頁十二行明鈔本攺。﹞帶刀侍衛。四年七月內該兵部推後軍都督府僉書管事﹐兼五千營坐營管操。繼命提督三千營﹐操練軍馬。五年﹐寧夏安化王叛﹐﹝「五年寧夏安化王叛」﹐「五年」原作「徵」﹐據半頁十二行明鈔本﹑半頁十行明鈔本攺。﹞逆平﹐奉手敕加太保。六年﹐兩廣缺員﹐該兵部會官推舉﹐卽奉﹕「欽依郭勛著掛印充總兵官鎭守兩廣地方。」勛之弟四人﹐曰勩﹐授勛衛帶刀侍衛。曰績﹐以曾祖駙馬都尉恩蔭﹐授錦衣衛指揮僉事。曰勸﹐隨鎭獲功﹐歷升錦衣衛衣前所正千戶。﹝「歷升……衣前所正千戶」﹐原缺「衣」字﹐據半頁十二行明鈔本補。﹞曰敕﹐以勛累功恩蔭錦衣衛衣中所世襲副千戶。

正徳七年﹐廣西梧州府北流﹑岑﹑容等縣僮賊李通寶等倡造妖術﹐扇誘民夷﹐僭稱名號﹐僞授官職﹐聚黨數千﹐攻劫城庫﹐殺擄軍民﹐肆於稔惡。勛會議鎭﹑巡﹐分布文﹑武﹑副﹑參方面等官﹐窮追極搗﹐抵其巢穴﹐生擒﹑斬首一千餘名﹐俘捉三百有餘﹐﹝「俘捉三百有餘」﹐「三百」原作「三千」﹐據明朱氏國朝典故本﹑半頁十二行明鈔本攺。﹞及撫散安插三千九百餘眾。捷奏﹐赴京﹐荷蒙天恩﹐降敕獎勵及蒙賞賚。正徳十二年﹐廣西府江兩岸接連平樂﹑陽朔﹑修仁﹑荔浦﹑富賀﹑懷集﹑永安﹑五屯等處傜僮猖獗﹐奏﹐蒙敕諭﹐調集湖廣﹑兩廣漢達官軍﹑土兵﹐分布副總兵﹑參將﹑都布按三司等官分爲七哨﹐克期抵巢。生擒﹑斬首六千有奇﹐俘獲賊屬男婦一千五百有餘﹐奪獲器械一千一百有餘﹐馬﹑牛一百三十餘只﹐奪回被擄男婦一十九名口。捷奏朝廷﹐荷蒙降敕獎勵﹐歲加祿米四十石。正徳十二年八月內該兵部爲缺官事推舉﹐勛奉敕馳驛回京﹐仍提督三千營操練軍馬﹐及命兼掌左軍都督府印。

錄云「郭英開國重臣﹐其功業之隆﹑子孫之盛﹑富貴壽考﹑始終令節世爲罕儷﹐﹝「其功業之隆」﹐「隆」原作「升」﹐據明朱氏國朝典故本﹑半頁十二行明鈔本攺。﹞人以比之郭汾陽云。」

跋﹕太保﹑武定侯郭公﹐世臣﹐𨿽在軍旅﹐不忘文事﹐玆二廣兵政之暇﹐以其始封之祖營國威襄公曁當時同事戮力﹑今日同享尊貴者魏國武寧徐公﹑黔國昭靖沐公鄕裏﹑世系勛烈粹爲一編﹐﹝「今日同享富貴者魏國武寧徐公黔國昭靖沐公鄕裏世系勛烈粹爲一編」﹐「粹」原作「祥」﹐據明朱氏國朝典故本﹑半頁十二行明鈔本攺。﹞題曰三家世典。三功臣皆始事髙皇帝者﹐嗟夫當元之季﹐天造艸昧﹐天下士負豪傑之才者莫不欲求輔其主﹐各出一力以伐暴弔民爲事。武寧公年二十二﹐威襄公年十八﹐﹝「威襄公年十八」﹐「公」字原缺﹐據明朱氏國朝典故本﹑半頁十二行明鈔本補。﹞昭靖公年甫齠齓﹐出而遭風虎雲龍之會﹐並能披肝瀝膽﹑奮不顧身﹐其功烈之掀揭﹑茅土之光榮﹑子孫之赫盛﹐﹝「子孫之赫盛」﹐原作「子孫赫赫之盛」﹐據明朱氏國朝典故本﹑半頁十二行明鈔本攺。﹞夫何怪具然哉﹗抑大封功臣在洪武庚戌冬﹐於時封公者六人﹐魏國其一也﹐封侯者十八人﹐其時昭靖方僉大都督府事﹐﹝「其時昭靖方僉大都督府事」﹐「僉」原作「念」﹐據明朱氏國朝典故本﹑半頁十二行明鈔本攺。﹞後七年﹐始以平關陜功封西平侯山﹔﹝「始以平關陜功封西平侯」﹐「封」原作「收」﹐據明朱氏國朝典故本﹑半頁十二行明鈔本攺。﹞威襄方爲指揮副使﹐又十三年﹐始以平雲南功肇封武定。而西平攺封黔國﹐則其子諱晟者以平交址功也。功以次成﹐爵非驟進如此。於戲﹗髙皇帝奮起布衣﹐手提一劍﹐不二十年而成一統無疆之業﹐深懲元政不經﹑臣下僭亂﹐每伸神武於寬仁之餘。當日諸將恃勛勞而忘謙謹者有之﹐今其所謂六公﹑十八侯子孫得如當日者﹐不啻日中之斗也。而徐氏﹑沐氏﹑郭氏傳一百五十餘年有如當日﹐固聖祖神孫保全功臣之徳﹐然非其功愈髙﹐寵愈隆﹑心愈下﹐有如範文子之代師後入﹑馮異之獨止大樹﹑曹彬之勾當江南者﹐其能然乎﹖廷舉益有感於天道虧盈而益謙﹐地道變盈而流謙﹐鬼神禍盈而福謙﹐人道惡盈而好謙之戒也﹐抑是編之輯。太保公蓋不忘國家鍚賞之重﹑父祖積累之艱﹐譬之飲井泉而甘﹐而思鑿者之勞﹑汲者之苦﹐尢欲浚之益深﹑甃之益固﹐俾功收於勿幕﹐澤被於無窮也。公欲予言﹐謹書其末。

附錄﹕

三家世典一卷﹝左都禦史張若溎家藏本﹞

明郭勛撰勛營國威襄公郭英六世孫襲封武定侯正徳中奉命鎭兩廣因輯中山王徐達黔寧王沐英及其家世系履貫勲閥遭遇本末爲此書大扺本實錄國史於事迹無所增益考英在諸功臣中猶居其次以配二王似乎尙非其倫自明以來亦無徐沐郭三家並稱之說也﹝四庫全書總目﹖史部﹖傳記類存目﹞

吳良康茂才丁徳興耿炳文郭英華雲龍韓政仇成張龍吳復﹝周武胡海張赫華髙張銓何眞

吳良﹐定遠人。初名國興﹐賜名良。雄偉剛直。與弟禎俱以勇略聞。從太祖起濠梁﹐並爲帳前先鋒。良能沒水偵探﹐禎每易服爲間諜。禎別有傳。良從取滁﹑和﹐戰采石﹐克太平﹐下溧水﹑溧陽﹐定集慶﹐功多。又從徐達克鎭江﹐下常州﹐進鎭撫﹐守丹陽。與趙繼祖等取江陰。張士誠兵據秦望山﹐良攻奪之﹐遂克江陰。卽命爲指揮使守之。

時士誠全據吳﹐跨淮東﹑浙西﹐兵食足。江陰當其要衝﹐枕大江﹐扼南北襟喉﹐士誠數以金帛啖將士﹐窺釁。太祖諭良曰「江陰﹐我東南屏蔽﹐汝約束士卒﹐毋外交﹐毋納逋逃﹐毋貪小利﹐毋與爭鋒﹐惟保境安民而已。」良奉命惟謹﹐備禦修飭。以敗敵功﹐進樞密院判官。士誠大舉兵來寇﹐艨艟蔽江﹐其將蘇同僉駐君山﹐指畫進兵。良遣弟禎出北門與戰﹐而潛遣元帥王子明帥壯士馳出南門。合擊﹐大敗之﹐俘斬甚眾。敵宵遁。尋復寇常州﹐良遣兵從間道殲其援兵於無錫。當是時﹐太祖數自將爭江﹑楚上流﹐與陳友諒角﹐大軍屢出﹐金陵空虛。士誠不敢北出侵尺寸地﹐以良在江陰爲屏蔽也。

良仁恕儉約﹐聲色貨利無所好。夜宿城樓﹐枕戈達旦。訓將練兵﹐常如寇至。暇則延儒生講論經史﹐新學宮﹐立社學。大開屯田﹐均徭省賦。在境十年﹐封疆宴然。太祖常召良勞曰「吳院判保障一方﹐我無東顧憂﹐功甚大﹐車馬珠玉不足旌其勞。」命學士宋濂等爲詩文美之﹐仍遣還鎭。尋大發兵取淮東﹐克泰州。士誠兵復出馬馱沙﹐侵鎭江。巨艦數百﹐溯江而上。良戒嚴以待。太祖親督大軍禦之。士誠兵遁﹐追至浮子門。良出兵夾擊﹐獲卒二千。太祖詣江陰勞軍﹐周巡壁壘﹐嘆曰「良﹐今之吳起也﹗」吳平﹐加昭勇大將軍﹑蘇州衛指揮使﹐移鎭蘇州。武備益修﹐軍民輯睦。進都督僉事﹐移守全州。洪武三年進都督同知﹐封江陰侯﹐食祿千五百石﹐予世券。

四年討靖州﹑綏寧諸蠻。五年﹐廣西蠻叛﹐副徵南將軍鄧愈帥平章李伯升出靖州討之。數月﹐盡平左右兩江及五溪之地﹐移兵入銅鼓﹑五開﹐收潭溪﹐開太平﹐殲淸洞﹑崖山之眾於銅關鐵寨。諸蠻皆震懾﹐內附﹐粵西遂平。八年督田鳳陽。十二年﹐齊王封靑州。王妃﹐良女也﹐遂命良往建王府。十四年卒於靑﹐年五十八。贈江國公﹐謚襄烈。

子髙嗣侯﹐屢出山西﹑北平﹑河南練兵﹐從北徵﹐帥蕃軍討百夷。二十八年﹐有罪調廣西﹐從徵趙宗壽。燕師起﹐髙守遼東﹐與楊文數出師攻永平。燕王謀去髙﹐曰「髙𨿽怯﹐差密﹐文勇而無謀﹐去髙﹐文無能爲也。」乃遺二人書﹐盛譽髙﹐極詆文﹐故易其函授之。二人得書﹐並以聞。建文帝果疑髙﹐削爵徙廣西﹐獨文守遼東﹐竟敗。永樂初﹐復召髙鎭守大同﹐上言備邊方略。八年﹐帝北徵班師﹐髙稱疾不朝﹐被劾﹐廢爲庶人﹐奪券。洪熙元年﹐帝見髙名﹐曰「髙往年多行無禮﹐其謫戍海南。」髙已死﹐徙其家﹐會赦得釋。宣徳十年﹐子升乞嗣﹐不許。

康茂才﹐字壽卿﹐蘄人。通經史大義。事母孝。元末寇亂陷蘄﹐結義兵保鄕裏。立功﹐自長官累遷淮西宣慰司﹑都元帥。

太祖旣渡江﹐將士家屬畱和州。時茂才移戍采石﹐扼江渡。太祖遣兵數攻之﹐茂才力守。常遇春設伏殲其精銳。茂才復立寨天寧洲﹐又破之。奔集慶﹐太祖克集慶﹐乃帥所部兵降。太祖釋之﹐命統所部從徵。明年授秦淮翼水軍元帥﹐守龍灣。取江陰馬馱沙﹐敗張士誠兵﹐獲其樓船。從廖永安攻池州﹐取樅陽。太祖以軍興﹐民失農業﹐命茂才爲都水營田使﹐仍兼帳前總制親兵左副指揮使。

陳友諒旣陷太平﹐謀約張士誠合攻應天。太祖欲其速來﹐破之。知茂才與友諒有舊﹐命遣僕持書﹐紿爲內應。友諒大喜﹐問﹕「康公安在﹖」曰「守江東木橋。」使歸﹐太祖易橋以石。友諒至﹐見橋﹐愕然﹐連呼「老康」﹐莫應。退至龍灣﹐伏兵四起。茂才合諸將奮擊﹐大破之。太祖嘉茂才功﹐賜賚甚厚。明年﹐太祖親徵友諒﹐茂才以舟師從克安慶﹐破江州﹐友諒西遁。遂下蘄州﹑興國﹑漢陽。沿流克黃梅寨﹐取瑞昌﹐敗友諒八指揮﹐降士卒二萬人。遷帳前親兵副都指揮使。攻左君弼廬州﹐未下。從援南昌﹐戰彭蠡﹐友諒敗死。從徵武昌﹐皆有功。進金吾侍衛親軍都護。從大將軍徐達再攻廬州﹐克之﹐取江陵及湖南諸路。攺神武衛指揮使﹐進大都督府副使。士誠攻江陰﹐太祖自將擊之。比至鎭江﹐士誠已焚瓜洲遁。茂才追北至浮子門。吳軍遮海口﹐乘潮來薄。茂才力戰﹐大敗之。搗淮安馬騾港﹐拔其水寨﹐淮安平。尋拔湖州﹐進逼平江。士誠遣銳卒迎斗﹐大戰尹山橋。茂才持大戟督戰﹐盡覆敵眾。與諸將合圍其城﹐軍齊門。平江下﹐還取無錫。遷同知大都督府事兼太子右率府使。

洪武元年﹐從大將軍經略中原﹐取汴﹑洛﹐畱守陜州。規運饋餉﹐造浮橋渡師。招來絳﹑解諸州﹐扼潼關﹐秦兵不敢東向。茂才善撫綏﹐民立石頌徳焉。三年復從大將軍徵定西﹐取興元。還軍道卒。追封蘄國公﹐謚武康。

子鐸﹐年十歲﹐入侍皇太子讀書大本堂。以父功封蘄春侯﹐食祿一千五百石﹐予世券。督民墾田鳳陽。帥兵徵辰州蠻﹐平施﹑疊諸州。從大將軍達北徵。又從徵南將軍傅友徳徵雲南﹐克普定﹐破華楚山諸寨。卒於軍﹐年二十三。追封蘄國公﹐謚忠湣。

子淵幼未襲﹐授散騎舍人。已﹐坐事革冠服﹐勒居山西﹐遂不得嗣。弘治末﹐錄茂才後爲世襲千戶。

丁徳興﹐定遠人。歸太祖於濠。偉其狀貌﹐以「黑丁」呼之。從取洪山寨﹐以百騎破賊數千﹐盡降其眾。從克滁﹑和﹐敗靑山盜。從渡江﹐拔采石﹐取太平﹐分兵取溧水﹑溧陽﹐皆先登。從破蠻子海牙水寨﹐搗方山營﹐擒陳兆先﹐下集慶﹐取鎭江。以功進管軍總管。下金壇﹑廣徳﹑寧國。從平常州。擢左翼元帥。寧國復叛﹐從胡大海復之。分兵下江陰﹐取徽州﹑石埭﹑池州﹑樅陽﹐攻江州﹐移兵擊安慶。所向皆捷。復援江陰﹐略江西傍近州縣﹐攻雙刀趙﹐挫其鋒。時徐達﹑邵榮攻宜興﹐久不下﹐太祖遣使謂曰「宜興城西通太湖口﹐士誠餉道所由﹐斷其餉則必破。」達乃遣徳興絕太湖口﹐而並力急攻﹐城遂拔。論功授鳳翔衛指揮使。

陳友諒犯龍江﹐徳興軍於石灰山﹐力戰﹐擊敗之。遂從徵友諒﹐搗安慶﹐克九江﹐援安丰﹐敗呂珍﹐走左君弼。從戰鄱陽﹐平武昌﹐克廬州﹐略定湖南衡州諸郡。又從大將軍收淮東﹐徵浙西﹐敗士誠兵於舊館。下湖州﹐圍平江。卒於軍。贈都指揮使。洪武元年追封濟國公﹐列祀功臣廟。子忠﹐龍江衛指揮使﹐予世襲。

耿炳文﹐濠人。父君用﹐從太祖渡江﹐積功爲管軍總管。援宜興﹐與張士誠兵爭柵﹐力戰死。炳文襲職﹐領其軍。取廣徳﹐進攻長興﹐敗士誠將趙打虎﹐獲戰船三百餘艘﹐擒其守將李福安等﹐遂克長興。長興據太湖口﹐陸通廣徳﹐與宣﹑歙接壤﹐爲江﹑浙門戶。太祖旣得其地﹐大喜﹐攺爲長安州﹐立永興翼元帥府﹐以炳文爲總兵都元帥﹐守之。溫祥卿者﹐多智數。避亂來歸﹐炳文引入幕府﹐畫守禦計甚悉。張士誠左丞潘元明﹑元帥嚴再興帥師來爭。炳文奮擊﹐大敗去。久之﹐士誠復遣司徒李伯升帥眾十萬﹐水陸進攻。城中兵七千﹐太祖患之﹐命陳徳﹑華髙﹑費聚往援。伯升夜劫營﹐諸將皆潰。炳文嬰城固守﹐攻甚急﹐隨方禦之﹐不解甲者月餘。常遇春復帥援兵至﹐伯升棄營遁﹐追斬五千餘人。其明年﹐攺永興翼元帥府爲永興衛親軍指揮使司﹐以炳文爲使。已而士誠大發兵﹐遣其弟士信復來爭。炳文又敗之﹐獲其元帥宋興祖。士信憤甚﹐益兵圍城。炳文與費聚出戰﹐又大敗之。長興爲士誠必爭地﹐炳文拒守凡十年﹐以寡禦眾﹐大小數十戰﹐戰無不勝﹐士誠迄不得逞。大軍伐士誠﹐炳文將所部克湖州﹐圍平江。吳平﹐進大都督府僉事。

從徵中原﹐克山東沂﹑嶧諸州。下汴梁﹐徇河南﹐扈駕北巡。已﹐又從常遇春取大同﹐克晉﹑冀。從大將軍徐達徵陜西﹐走李思齊﹑張思道﹐卽鎭其地。浚涇陽洪渠十萬餘丈﹐民賴其利。尋拜秦王左相都督僉事。

洪武三年﹐封長興侯﹐食祿千五百石﹐予世券。十四年﹐從大將軍出塞﹐破元平章乃兒不花於北黃河。十九年從潁國公傅龍徳徵雲南﹐討平曲靖蠻。二十一年從永昌侯藍玉北徵﹐至捕魚兒海。二十五年帥兵平陜西徽州妖人之亂。三十年以徵西將軍擒蜀寇髙福興﹐俘三千人。

始﹐炳文守長興﹐功最髙﹐太祖榜列功臣﹐以炳文附大將軍達爲一等。及洪武末年﹐諸公﹑侯且盡﹐存者惟炳文及武定侯郭英二人﹔而炳文以元功宿將﹐爲朝廷所倚重。

建文元年﹐燕王兵起。帝命炳文爲大將軍﹐帥副將軍李堅﹑寧忠北伐﹐時年六十有五矣。兵號三十萬﹐至者惟十三萬。八月次眞定﹐分營滹沱河南北。都督徐凱軍河間﹐潘忠﹑楊松駐鄚州﹐先鋒九千人駐雄縣。值中秋﹐不設備﹐爲燕王所襲﹐九千人皆死。忠等來援﹐過月漾橋﹐伏發水中。忠﹑松俱被執﹐不屈死。鄚州陷。而炳文部將張保者降燕﹐備告南軍虛實。燕王縱保歸﹐使張雄﹑鄚敗狀﹐謂﹕「北軍且至。」於是炳文移軍盡渡河﹐並力當敵。軍甫移﹐燕兵驟至﹐循城蹴擊。炳文軍不得成列﹐敗入城。爭門﹐門塞﹐蹈藉死者不可數計。燕兵遂圍城。炳文眾尙十萬﹐堅守不出。燕王知炳文老將﹐未易下﹐越三日﹐解圍還。而帝驟聞炳文敗﹐憂甚。太常卿黃子澄遂薦李景隆爲大將軍﹐乘傳代炳文。比至軍﹐燕師已先一日去。炳文歸﹐景隆代將﹐竟至於敗。

燕王稱帝之明年﹐刑部尙書鄭賜﹑都禦史陳瑛劾炳文衣服器皿有龍鳳飾﹐玉帶用紅鞓﹐僭妄不道。炳文懼﹐自殺。

子璇﹐前軍都督僉事。尙懿文太子長女江都公主。炳文北伐﹐璇嘗勸直搗北平。炳文受代歸﹐不復用﹐璇憤甚。永東初﹐杜門稱疾﹐坐罪死。

璇弟瓛﹐後軍都督僉事。與江陰侯吳髙﹑都指揮楊文帥遼東兵圍永平﹐不克﹐退保山海關。髙被間﹐徙廣西。文守遼東﹐瓛數請攻永平以動北平﹐文不聽。後與弟尙寶司卿瑄﹐皆坐罪死。

郭英﹐鞏昌侯興弟也。年十八﹐與興同事太祖。親信﹐令值宿帳中﹐呼爲「郭四」。從克滁﹑和﹑采石﹑太平﹐徵陳友諒﹐戰鄱陽湖﹐皆與有功。從徵武昌﹐陳氏驍將陳同僉持槊突入﹐太祖呼英殺之﹐衣以戰袍。攻嶽州﹐敗其援兵﹐還克廬州﹑襄陽。授驍騎衛千戶。克淮安﹑濠州﹑安丰﹐進指揮僉事。從徐達定中原﹐又從常遇春攻太原﹐走擴廓﹐下興州﹑大同。至沙淨州渡河。取西安﹑鳳翔﹑鞏昌﹑慶陽﹐追敗駕宗哲於亂山﹐遷本衛指揮副使。進克定西﹐討察罕腦兒。克登寧州﹐斬首二千級﹐進河南都指揮使。時英女弟爲寧妃﹐英將赴鎭﹐命妃餞英於第﹐賜白金二十罌﹐廏馬二十匹。在鎭綏輯流亡﹐申明約束﹐境內大治。九年移鎭北平。十三年召還﹐進前軍都督府僉事。

十四年﹐從潁川侯傅友徳徵雲南﹐與陳桓﹑胡海分道進攻赤水河路。久雨﹐河水暴漲。英斬木爲筏﹐乘夜濟。比曉﹐抵賊營﹐賊大驚潰。擒烏撒並阿容等。攻克曲靖﹑陸涼﹑越州﹑關索嶺﹑椅子寨。降大理﹑金齒﹑廣南﹐平諸山寨。十六年復從友徳平蒙化﹑鄧川﹐濟金沙﹐取北勝﹑麗江。前後斬首一萬三千餘級﹐生擒二千餘人﹐收精甲數萬﹐船千餘艘。十七年論平雲南功﹐封武定侯﹐食祿二千五百石﹐予世券。

十八年﹐加靖海將軍﹐鎭守遼東。二十年從大將軍馮勝出金山﹐納哈出降﹐進徵虜右副將軍。從藍玉至捕魚兒海。師還﹐賞賚甚厚﹐遣還鄕。明年召入京﹐命典禁兵。三十年副徵西將軍耿炳文備邊陜西﹐平沔縣賊髙福興。及還﹐禦史裴承祖劾英私養家奴百五十餘人﹐又擅殺男女五人。帝弗問﹐僉都禦史張春等執奏不已﹐乃命諸戚裏大臣議其罪。議上﹐竟宥之。建文時﹐從耿炳文﹑李景隆伐燕﹐無功。靖難後﹐罷歸第。永樂元年卒﹐年六十七。贈營國公﹐謚威襄。

英孝友﹐通書史﹐行師有紀律﹐以忠謹見親於太祖。又以寧妃故﹐恩寵尢渥﹐諸功臣莫敢望焉。

子十二人。鎭﹐尙永嘉公主。銘﹐遼府典寶。鏞﹐中軍右都督。女九人﹐二爲遼郢王妃。女孫爲仁宗貴妃﹐銘出也﹐以故銘子玹得嗣侯。宣徳中﹐玹署宗人府事﹐奪河間民田廬﹐又奪天津屯田千畝﹐罪其奴而宥玹。英宗初﹐永嘉公主乞以其子珍嗣侯。珍﹐英嫡孫也﹐授錦衣衛指揮僉事。玹卒﹐子聰與珍爭嗣﹐遂並停襲﹐亦授聰如珍官。天順元年﹐珍子昌以詔恩得襲﹐聰爭之不得。昌卒﹐子良當嗣﹐聰又言良非昌子﹐復停嗣﹐授指揮僉事。以屢乞嗣﹐下獄﹐尋釋復官。旣而郭宗人共乞擇英孫一人嗣英爵。廷臣皆言良本英嫡孫﹐宜嗣侯。詔可。正徳初卒。子勛嗣。

勛桀黠有智數﹐頗涉書史。正徳中﹐鎭兩廣﹐入掌三千營。世宗初﹐掌團營。大禮議起﹐勛知上意﹐首右張璁﹐世宗大愛幸之。勛怙寵﹐頗驕恣。大學士楊一淸惡之﹐因其賕請事覺﹐罷營務﹐奪保傅官階。一淸罷﹐仍總五軍營﹐董四郊興造。明年督團營。十八年兼領後府。從幸承天﹐請以五世祖英侑享太廟。廷臣持不可﹐侍郎唐冑爭尢力。帝不聽﹐英竟得侑享。其明年﹐獻皇稱宗﹐入太廟﹐進勛翊國公﹐加太師。

先是﹐妖人李福達自言能化藥物爲金銀。勛與相暱。福達敗﹐力持其獄﹐廷臣多得罪者。至是復進方士段朝用﹐云以其所化金銀爲飲食器﹐可不死。帝益以爲忠。給事中戚賢劾勛擅作威福﹐网利虐民諸事。李鳳來等復以爲言。下有司勘﹐勛京師店捨多至千餘區。副都禦史胡守中又劾勛以族叔郭憲理刑東廠﹐肆虐無辜。帝置勿治。會帝用言官言﹐給勛敕﹐與兵部尙書王廷相﹑遂安伯陳譓同淸軍役。敕具﹐勛不領。言官劾其作威植黨。勛疏辯﹐有「何必更勞賜敕」語。帝乃大怒﹐責其「彊悖無人臣禮」。於是給事中髙時盡發勛姦利事﹐且言交通張延齡。帝益怒﹐下勛錦衣獄。二十年九月也。尋諭鎭撫司勿加刑訊。奏上﹐當勛死罪。帝令法司覆勘。而給事中劉大直復勘勛亂政十二罪﹐請並治。法司乃盡實諸疏中罪狀﹐當勛罪絞。帝令詳議。法司更當勛不軌罪斬﹐沒入妻孥田宅。奏上﹐畱中不下。帝意欲寬勛﹐屢示意指。而廷臣惡勛甚﹐謬爲不諭者﹐更坐勛重辟。明年考察言官﹐特旨貶髙時二級﹐以風廷臣﹐廷臣終莫爲勛請。其冬﹐勛死獄中。帝憐之﹐責法司淹系。褫刑部尙書吳山職﹐侍郎都禦史以下鐫降有差﹐而免勛籍沒﹐僅奪誥券而已。

自明興以來﹐勛臣不與政事。惟勛以挾恩寵﹑擅朝權﹑恣爲姦慝致敗。勛死數年﹐其子守幹嗣侯﹐傳至曾孫培民。崇禎末﹐死於賊。

華雲龍﹐定遠人。聚眾居韭山。太祖起兵﹐來歸。從克滁﹑和﹐爲千夫長。從渡江﹐破采石水寨及方山營。下集慶路﹐生擒元將﹐得兵萬人﹐克鎭江﹐遷總管。攻拔廣徳﹐戰舊館﹐擒湯元帥﹐進右副元帥。龍江之役﹐雲龍伏石灰山﹐接戰﹐殺傷相當。雲龍躍馬大呼﹐搗其中堅﹐遂大敗友諒兵﹐乘勝復太平。從下九江﹑南昌﹐分兵攻下瑞州﹑臨江﹑吉安。從援安丰﹐戰彭蠡﹐平武昌。累功至豹韜衛指揮使。從徐達帥兵取髙郵﹐進克淮安﹐遂命守之﹐攺淮安衛指揮使。尋攻嘉興﹐降吳將宋興。圍平江﹐軍於胥門。

從大軍北徵﹐徇下山東郡縣﹐與徐達會帥通州﹐進克元都。擢大都督府僉事﹐總六衛兵畱守兼北平行省參知政事。逾年﹐攻下云州﹐獲平章火兒忽答﹑右丞哈海。進都督同知﹐兼燕王左相。洪武三年冬﹐論功封淮安侯﹐祿一千五百石﹐予世券。雲龍上言「北平邊塞﹐東自永平﹑薊州﹐西至灰嶺下﹐隘口一百二十一﹐相去可二千二百里。其王平口至官坐嶺﹐隘口九﹐相去五百餘里。俱衝要﹐宜設兵。紫荊關及蘆花山嶺尢要害﹐宜設千戶守禦所。」又言「前大兵克永平﹐畱故元八翼軍士千六百人屯田﹐人月支糧五斗﹐所得不償費。宜入燕山諸衛﹐補伍操練。」俱從之。行邊至云州﹐襲元平章僧家奴營於牙頭﹐突入其帳擒之﹐盡俘其眾。至上都大石崖﹐攻克劉學士諸寨﹐驢兒國公奔漠北。自是無內犯者﹐威名大著。建燕邸﹐增築北平城﹐皆其經畫。洪武七年﹐有言雲龍據元相脫脫第宅﹐僭用故元宮中物。召還﹐命何文輝往代。未至京﹐道卒。

子中襲。李文忠之卒也﹐中侍疾進藥﹐坐貶死。二十三年追論中胡黨﹐爵除。

韓政﹐睢人。嘗爲義兵元帥﹐帥眾歸太祖﹐授江淮行省平章政事。李濟據濠州﹐名爲張士誠守﹐實觀望。太祖使右相國李善長以書招之﹐不報。太祖嘆曰「濠﹐吾家也﹐濟如此﹐我有國無家可乎﹗」乃命政帥指揮顧時以云梯炮石四面攻濠。濟度不能支﹐始出降。政歸濟於應天。太祖大悅﹐以時守濠州。

政從徐達攻安丰﹐扼其四門﹐潛穴城東龍尾壩﹐入其城二十餘丈。城壞﹐遂破之。元將忻都﹑竹貞﹑左君弼皆走。追奔四十餘里﹐擒都。俄而貞引兵來援﹐與戰城南門﹐再破走之。淮東﹑西悉平。已﹐從大軍平吳。又從北伐﹐降梁城守將盧斌。分兵扼黃河﹐斷山東援軍﹐遂取益都﹑濟寧﹑濟南﹐皆有功。克東平﹐功尢多﹐攺山東行省平章政事。以師會大將軍於臨淸﹐檄政守東昌。旣下大都﹐命政分兵守廣平。政遂諭降白土諸寨。移守彰徳﹐下蟻尖寨。蟻尖者﹐在林慮西北二十里﹐爲元右丞吳庸﹑王居義﹑小鎖兒所據。大將軍之北伐也﹐遣將士收復諸山寨﹐降者相繼﹐蟻尖獨恃險不下。至是兵逼之﹐庸誘殺居義及小鎖兒以降﹐得士卒萬餘人。尋調徵陜西﹐還兵守禦河北。洪武三年封東平侯﹐祿千五百石﹐予世券。移鎭山東。未幾﹐復移河北。招撫流民﹐復業甚眾。從左副將軍李文忠搗應昌﹐至臚朐河。文忠深入﹐令政守輜重。還﹐命巡河南﹑陜西。再從信國公湯和練兵於臨淸。十一年二月卒﹐帝親臨其喪。追封鄆國公。

子勛襲。二十六年坐藍黨誅﹐爵除。

仇成﹐含山人。初從軍充萬戶﹐屢遷至秦淮翼副元帥。太祖攻安慶﹐敵固守不戰。廖永忠﹑張志雄破其水寨﹐成以陸兵乘之﹐遂克安慶。初﹐元左丞余闕守安慶﹐陳友諒將趙普勝陷之。友諒旣殺普勝﹐元帥余某者襲取之。張定邊復來犯﹐余帥走死。至是以成爲橫海指揮同知﹐守其地。時左君弼據廬州﹐羅友賢以池州叛﹐無爲知州董曾陷死﹐四面皆賊境。成撫集軍民﹐守禦嚴密﹐漢兵不敢東下。從徵鄱陽﹐殲敵涇江口﹐功最。徵平江﹐敗張士誠兵於城西南。洪武三年﹐僉大都督府事﹐鎭遼東。久之﹐以屯戍無功﹐降永平衛指揮使。尋復官。十二年論藍玉等徵西功﹐當封。帝念成舊勛﹐先封爲安慶侯﹐歲祿二千石。二十年充徵南副將軍﹐討平容美諸峒。復從大軍徵雲南﹐功多﹐予世券﹐加祿五百石。二十一年七月﹐有疾。賜內昷﹐手詔存問。卒﹐贈皖國公﹐謚莊襄。子正襲爵。

張龍﹐濠人。從渡江﹐定常州﹑寧國﹑婺州﹐皆有功。從徵江州﹐爲都先鋒。平武昌﹐授花槍所千戶。從平淮東﹐守禦海安。與張士誠將戰於海口﹐擒彭元帥﹐俘其卒數百。進攻通州﹐擊斬賊將。擢威武衛指揮僉事。從平山東﹑河南。大兵克潼關﹐以龍爲副畱守。洪武三年調守鳳翔﹐攺鳳翔衛指揮。賀宗哲悉眾圍城﹐龍固守。宗哲攻北門﹐龍出兵搏戰﹐矢傷右脇﹐不爲動。遂大敗之。進克鳳州﹐擒李參政等二十餘人。大將軍達入沔州﹐遣龍別將一軍﹐由鳳翔入連云棧﹐攻興元﹐降其守將劉思忠。蜀將吳友仁來犯﹐龍擊卻之。友仁復悉兵薄城﹐大治攻具。龍從北門突出﹐繞友仁軍後﹐敵盡棄甲仗走﹐自是不復窺興元。召僉大都督府事。十一年副李文忠徵西番洮州。論功﹐封鳳翔侯﹐祿二千石﹐世指揮使。復從傅友徳徵雲南﹐鎭七星關﹐破大理﹑鶴慶﹐平諸洞蠻。加祿五百石﹐予世券三十年。二十年從馮勝出金山﹐降納哈出。明年﹐勝調降軍徵雲南﹐次常徳﹐叛去。龍追至重慶﹐收捕之。二十三年春同延安侯唐勝宗督屯田於平越﹑鎭遠﹑貴州﹐議置龍裏衛。都勻亂﹐佐藍玉討平之。以老疾請告。三十年卒。

子麟尙福淸公主﹐授駙馬都尉。孫傑侍公主京師。永樂初﹐失侯。傑子嗣﹐宣徳十年﹐援詔恩乞嗣。吏部言﹕龍侯不嗣者四十年﹐不許。

吳復﹐字伯起﹐合肥人。少負勇略。元末﹐集眾保鄕裏。歸太祖於濠﹐從克泗﹑滁﹑和﹑采石﹑太平﹐累官萬戶。從破蠻子海牙水寨﹐定集慶。從徐達攻鎭江﹐斬元平章定定。下丹陽﹑金壇﹐克常州﹐進統軍元帥。徇江陰﹑無錫﹐還守常州。張士誠兵奄至﹐力戰﹐敗之。追奔至長興﹐連敗之於髙橋﹑太湖及忠節門﹐士誠奪气。從援安丰﹐平武昌。從徐達克廬州﹐下漢﹑沔﹑荊諸郡縣。授鎭武衛指揮同知﹐守沔陽。從常遇春下襄陽﹐別將破安陸﹐擒元同僉任亮﹐遂守之。克汝州﹑魯山。

洪武元年﹐授懷遠將軍﹑安陸衛指揮使。悉平鄖﹑均﹑房﹑竹諸山寨之不附者。三年從大將軍徵陜西﹐敗擴廓﹐擒其將。又敗擴郭於秦州。徵吐番﹐克河州。援漢中﹐拔南鄭。明年從傅友徳平蜀。又明年從鄧愈平九溪﹑辰州諸蠻﹐克四十八洞﹐還守安陸。七年進大都督府僉事。巡北平還﹐授世襲指揮使。十一年從沐英再徵西番﹐擒三副使﹐得納鄰哈七站之地。明年﹐師還﹐論功封安陸侯﹐食祿二千石。

十四年﹐從傅友徳徵雲南﹐克普定﹐城水西。充總兵官﹐剿捕諸蠻。遂由關索嶺開箐道﹐取廣西。十六年克墨定苗﹐至吉剌堡﹐築安莊﹑新城﹐平七百房諸寨﹐斬獲萬計﹐轉餉盤江。是年十月﹐金瘡發﹐卒於普定。追封黔國公﹐謚威毅﹐加祿五百石﹐予世券。

復臨陣奮發﹐衝犯矢石﹐體無完膚。平居恂恂﹐口不言徵伐事。在普定買妾楊氏﹐年十七。復死﹐視殮畢﹐沐浴更衣﹐自經死。封貞烈淑人。

子傑嗣。屢出山﹑陜﹑河南﹑北平﹐練兵從徵。二十八年﹐有罪﹐從徵龍州﹐建功自贖。建文中﹐帥師援眞定﹐戰白溝河﹐失律﹐謫南寧衛指揮使。永樂元年﹐子璟乞嗣。正統間﹐再三乞﹐皆不許。弘治六年﹐璟孫鐸援詔乞嗣﹐亦不許。十八年錄復子孫世職千戶。

初﹐與復以徵西番功侯者﹐又有周武。武﹐開州人﹐從定江東﹐滅漢﹐收淮東﹐平吳﹐積功爲指揮僉事。從定中原﹐進都督僉事。洪武十一年以參將從沐英討西番朵甘﹐功多。師還﹐封雄武侯﹐祿二千石﹐世指揮使。出理河南軍務﹐巡撫北邊。二十三年卒﹐贈汝國公﹐謚勇襄。

胡海﹐字海洋﹐定遠人。嘗入土豪赤塘王總管營﹐自拔來歸﹐授百戶。從敗元將賈魯兵﹐克泗﹑滁﹐進萬戶。從渡江﹐拔蠻子海牙水寨﹐破陳埜先兵﹐從取集慶﹑鎭江。敗元將謝國璽於寧國﹐選充先鋒。從大軍圍湖州﹐墮其東南門月城。從攻宜興﹐下婺州﹐鏖戰紹興﹐生得賊四百餘人﹐進都先鋒。又從戰龍江﹐克安慶﹐與漢人相持﹐八戰﹐皆大捷﹐遂入江州。從徐達攻廬州﹐皆有功。

海驍勇﹐屢戰屢傷﹐手足胸腹間金痍皆徧﹐而斗益力。士卒從之者無不激勵自效。太祖壯之﹐授花槍上千戶。復從大軍克荊﹑澧﹑衡﹑潭﹐擢寶慶衛指揮僉事﹐遷指揮使﹐命鎭益陽。從平章楊璟徵湖南﹑廣西未下郡縣。由祁陽進圍永州﹐與守兵戰於東鄕橋﹐生得千﹑萬戶四人﹐以夜半先登拔之。抵靖江﹐戰南門﹐生得萬戶二人。夜四鼓﹐自北門八角亭先登﹐功最﹐命爲左副總兵。剿平左江上思蠻。調徵蜀﹐克龍伏隘﹑天門山及溫湯關﹐予世襲指揮使﹐仍鎭益陽。武岡﹑靖州﹑五開諸苗蠻先後作亂﹐悉捕誅首亂而撫其餘眾﹐遷都督僉事。十四年從徵雲南﹐由永寧趨烏撒﹐進克可渡河。與副將軍沐英會師攻大理﹐敵悉眾扼上﹑下關。定遠侯王弼自洱水東趨上關﹐英帥大軍趨下關﹐而遣海以夜四鼓取石門。間道渡河﹐繞點蒼山後﹐攀大樹緣崖而上﹐立旗幟。英士卒望見﹐皆踴躍大呼﹐敵眾驚擾。英遂斬關入。海亦麾山上軍馳下﹐前後夾攻﹐敵悉潰走。

十七年﹐論功封東川侯﹐祿二千五百石﹐予世券。逾三年﹐以左參將從徵金山。又二年﹐以徵南將軍討平澧州九溪諸蠻寇。師還﹐乞歸鄕裏﹐厚賚金帛以行。二十四年七月﹐病疽卒﹐年六十三。

長子斌﹐龍虎衛指揮使﹐從徵雲南。過曲靖﹐猝遇寇﹐中飛矢卒。贈都督同知。次玉﹐坐藍黨死。次觀﹐尙南康公主﹐爲駙馬都尉﹐未嗣卒。宣徳中﹐公主乞以子忠嗣。詔授孝陵衛指揮僉事﹐予世襲。

張赫﹐臨淮人。江淮大亂﹐團義兵以捍鄕裏。嘉山繆把頭招之﹐不往。聞太祖起﹐帥眾來附。授千戶﹐以功進萬戶。從渡江﹐所至攻伐皆預﹐以功擢常春翼元帥﹐守禦常州。尋從戰鄱陽﹐攻武昌。已﹐又從大將軍伐張士誠﹐進圍平江。諸將分門而軍﹐赫軍閶門。士誠屢出兵突戰﹐屢挫其鋒。又從大軍克慶元﹐並下溫﹑臺。洪武元年﹐擢福州衛都指揮副使﹐進本衛同知。復命署都指揮使司事。是時﹐倭寇出沒海島中﹐乘間輒傅岸剽掠﹐沿海居民患苦之。帝數遣使賫詔書諭日本國王﹐又數絕日本貢使﹐然竟不得倭人要領。赫在海上久﹐所捕倭不可勝計。最後追寇至琉球大洋﹐與戰﹐擒其魁十八人﹐斬首數十級﹐獲倭船十餘艘﹐收弓刀器械無算。帝偉赫功﹐命掌都指揮印。尋調興化衛。召還﹐擢大都督府僉事。會遼東漕運艱﹐軍食後期﹐帝深以爲慮。以赫習海道﹐命督海運事。久之﹐封航海侯﹐予世券。前後往來遼東十二年﹐凡督十運﹐勞勩備至﹐軍中賴以無乏。病卒﹐追封恩國公﹐謚莊簡。

子榮﹐從徵雲南有功﹐爲水軍右衛指揮使。孫釒盬﹐福建都指揮使。永樂中﹐畱鎭交址。

華髙﹐和州人。與兪通海等以巢湖水師來附。從克太平﹐授總管。從破采石﹑方山兵。下集慶﹑鎭江﹐遷秦淮翼元帥。與鄧愈徇廣徳。守將嚴兵城下﹐髙以數騎挑戰﹐元兵堅壁不動。髙衝擊大破之﹐遂取其城﹐得兵萬人﹐糧數千斛。從平常州﹐進僉行樞密院事。副兪通海擊破趙普勝柵江營。再敗陳友諒。援長興﹐克武昌。授湖廣行省左丞。帥舟師從克淮東﹐收浙西。進行省平章政事。洪武三年封廣徳侯﹐歲祿六百石。

髙性怯﹐且無子﹐請得宿衛。有所徵討﹐輒稱疾不行。令練水師﹐復以不習辭。帝以故舊優容之。時諸勛臣多出行邊﹐惟髙不遣。最後繕廣東邊海城堡﹐髙請行。帝曰「卿復自力﹐甚善。」四年四月事竣。至瓊州卒。初﹐有言髙殖利者﹐故歲祿獨薄。至是貧不能葬。帝憐之﹐命補支祿三百石。以無子﹐納誥券墓中。贈巢國公﹐謚武莊。授從子嶽指揮僉事。

張銓﹐定遠人。從取太平﹐定集慶﹑鎭江﹑常州﹑婺州。搗江州﹐戰鄱陽湖﹐取鄂渚。收淮東﹐平吳。累功爲指揮僉事。從取中原﹑燕﹑晉﹑秦﹑蜀﹐進都督僉事。使建齊王府﹐事竣﹐副江夏侯周徳興徵五溪蠻。已而水盡源﹑通塔平﹑散毛諸洞酋作亂﹐復副徳興討平之。從徵雲南﹐由永寧克烏撒。久之﹐復從傅友徳平烏撒及曲靖﹑普定﹑龍海﹑孟定諸蠻。洪武二十三年封永定侯﹐食祿千五百石﹐世指揮使。

何眞﹐字邦佐﹐東莞人。少英偉﹐好書劍。元至正初﹐爲河源縣務副使﹐轉淡水場管勾﹐棄官歸。元末盜起﹐眞聚眾保鄕裏。十四年﹐縣人王成﹑陳仲玉作亂﹐眞赴告元帥府。帥受賂﹐反捕眞。逃居坭岡﹐舉兵攻成﹐不克。久之﹐惠州人王仲剛與叛將黃常據惠。眞擊走常﹐殺仲剛。以功授惠陽路同知﹑廣東都元帥﹐守惠州。海寇邵宗愚陷廣州。眞以兵破走之﹐復其城。擢廣東分省參政﹐尋擢右丞。贛州熊天瑞引舟師數萬﹐欲圖眞﹐眞迎之胥江。天大雷雨﹐折天瑞舟檣﹐擊走之。廣人賴以完。先是眞再攻成﹐誅仲玉而成卒固守。二十六年復圍成﹐募擒成者﹐予鈔十千。成奴縛成以出。眞予之鈔﹐命具湯鑊﹐趨烹奴﹐號於眾曰「奴叛主者視此﹗」緣海叛者皆降。時中原大亂﹐嶺表隔絕﹐有勸眞效尉佗故事者﹐不聽。屢遣使由海道貢方物於朝。累進資徳大夫﹑行省左丞。

洪武元年﹐太祖命廖永忠爲徵南將軍﹐帥舟師取廣東。永忠至福州﹐以書諭眞﹐遂航海趨潮州。師旣至﹐眞遣都事劉克佐詣軍門上印章﹐籍所部郡縣戶口兵糧﹐奉表以降。永忠聞於朝﹐賜詔褒眞曰「朕惟古之豪傑﹐保境安民﹐以待有徳。若竇融﹑李績之屬﹐擁兵據險﹐角立羣雄間﹐非眞主不屈。此漢﹑唐名臣﹐於今未見。爾眞連數郡之眾﹐乃不煩一兵﹐保境來歸﹐𨿽竇﹑李奚讓焉。」永忠抵東莞﹐眞帥官屬迎勞﹐遂奉詔入朝。擢江西行省參知政事﹐且諭之曰「天下分爭﹐所謂豪傑有三﹕易亂爲治者﹐上也﹔保民達變﹐知所歸者﹐次也﹔負固偸安﹐身死不悔﹐斯其下矣。卿輸誠納土﹐不逆顏行﹐可謂識時務者。」眞頓首謝。在官頗著聲望﹐尢喜儒術﹐讀書綴文。已﹐轉山東參政。四年命還廣東﹐收集舊卒。事竣﹐仍蒞山東。九年致仕。

大軍徵雲南﹐命眞偕其子兵馬指揮貴往。規畫軍餉﹐置郵驛。遷山西右布政使。再與貴勾軍廣東﹐擢貴鎭南衛指揮僉事。尋命眞爲浙江布政使﹐攺湖廣。二十年復致仕﹐封東莞伯﹐祿一千五百石﹐予世券。卒。

子榮嗣。與弟貴及尙寶司丞宏皆坐藍黨死。眞弟迪疑禍及己﹐遂作亂。擊殺南海官軍三百餘人﹐遁入海島。廣東都司發兵討擒之﹐伏誅。

贊曰﹕陳友諒之克太平也﹐其鋒甚銳﹐微茂才則金陵之安危未可知矣。吳良守江陰﹐耿炳文守長興﹐而吳人不得肆其志。締造之基﹐其力爲多。至若華雲龍﹑張赫﹑吳復﹑胡海之屬﹐或威著邊疆﹐或功存海運﹐搴旗陷陣﹐所向皆摧。揆之前代功臣﹐何多讓焉。而又皆能保守祿位﹐以恩禮令終﹐斯其尢足嘉美者歟﹗

