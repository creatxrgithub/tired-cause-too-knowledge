雪交亭正气錄明髙宇泰撰

●自序

﹝以上原闕﹞起兵。夫大臣世戚﹐義與位副﹐復何庸言﹗予正取夫可規避就而不規���而不計者﹐於冥頑域中﹐孤行一意。百人愚之﹐能無一人憐之乎﹗十人憐之﹐能無一人愧之乎﹗得憐且愧者十百於億萬人之中﹐人心所由而不泯。故曰「一脈張﹐不可謂絕﹔一目存﹐不可謂亂﹔一夫立志﹐不可謂土崩」﹕此之謂也。或又曰﹕『歐陽公之於死事﹑死節也﹐斤斤焉別之﹔且有死而不之予也。令之死者﹐寧獨無間乎』﹖𨿽然﹐死則有間矣﹐其爲明而死則一也。曷不觀夫背明而生者爲何如﹖而烏得不亟予之哉﹗抑亦有不忘明而存者﹐尙得附於鉉翁﹑所南之義﹔況乎以身殉之也﹗故所貴於王莽之世者﹐龔勝﹑劉崇之死是也。其趙明﹑霍鴻﹑馬適求者流﹐行事不槪見﹐班史標之以男子﹑紫陽予之爲豪傑矣。文山當日僚將賓佐從死者﹐六十人﹔鄧光薦所紀者﹐亦猶是也。予也﹐悉其事者詳之﹐否則闕焉以俟補。然每敍一人﹐寧止觸予故痛哉﹗嗚呼﹐愧矣﹗

乙未春日﹐隘夫���鉤輈閣。

●雪交亭正气錄卷一

明鄞髙宇泰檗庵撰

甲申紀

檗庵曰﹕嗚呼﹗由禍變之餘﹐審事幾之漸﹔气數所趨﹐人事召之﹕豈其微哉﹗先賢邱文莊有言﹕『世道本乎陰陽﹐其气各以類應』。因察神廟中年貂璫徧出﹐鯨戮裏閭﹑豕縛守牧﹐小民奮袂而興﹐驅豺殪虎而寧與之俱斃﹕上變無虛日﹐其「易」所稱「一陰之姤」乎﹗當是時﹐天子春秋正盛﹐王皇后未有所出﹔王恭妃誕光宗﹑鄭貴妃誕福王﹐儲貳未定﹐邪謀橫興嗣續﹑憂危竑議忽發﹔而大學士沈鯉去位﹐中允郭正域幾中於危法矣——中允者﹐太子傅也。初﹐無錫顧憲成創東林講學﹐一時從之者皆气節之士﹔屢彈射當世﹐當世欲得而殺之。於是﹐東林之禁日嚴﹔而沈相公﹑郭中允﹐則皆羽儀乎東林者也。未幾﹐有男子持梃至太子宮門被獲﹐擊傷中官數人﹔讞者僅以「瘋癲」奏。諸君子發其姦﹐於是有「大東」﹑「小東」之目——大東﹐謂東宮也。夫元良重本﹐建儲大事至容小人叵測伏戎﹐姦謀屢見﹐疑魅疑神﹐莫可端倪﹔感應之理﹐寧有休乎﹗其明年﹐東師乃稱帝建元﹔「遁」尾之厲﹐於此時占之。迨神宗崩﹐光宗立一月而逝﹐而李可灼進藥之獄起﹔繼熹宗登極﹐而李選侍移宮之事起。諸君子將力挽傾危﹑覬覦之姦﹐然其立言也﹐亦太苛矣﹗涇以渭濁﹑玉以鑠貞﹐能免嫉乎﹖況奮迅感慨﹐又從而與爲難也。當是時﹐唇方沸於盈庭﹐戎巳伏於祕禁﹔虐閹煽毒﹑乳媼交哄﹐一時憸人遂得而逞其恨矣。崔呈秀列諸君子姓氏百數十人爲「天鑑」﹑「同志」﹑「點將」等錄﹐嗾魏閹按籍而誅之﹔而海澄周起元﹐初以不列己名爲恥。丑﹑寅之際﹐大獄煩興﹐諸君子枕藉而斃﹐何異朱溫白馬之禍哉﹗時東師正爲火然泉達之勢﹐國家藩籬﹐一決不可復收﹔經略熊廷弼之旋廢旋起﹐非小人誤其成功耶﹖當憂反樂﹐有此一獄以之羅网﹐正人諸君子半死是中。及烈宗卽位﹐巨憝幸梟。甫踰年而中原盜起﹐運自否而之剝﹐堅冰之象巳成。卽以烈宗十七載之憂勤﹐茹荼集蓼﹐莫可拯濟﹐至社稷是殉﹐爲億萬世之大痛﹔豈不悲哉﹗

嗟乎﹗上下四十年間﹐閹人﹑婦寺相疊爲姦﹔陰慘之禍先中於賢士大夫﹐而元命隨之。故皇甫恥不與黨籍﹐而東漢亡﹔安民乞免鐫碑名﹐而北宋絕。考古鏡今﹐治亂之幾所由來也。今甲申殉節諸先生﹐多卽漢所稱三君並顧廚者流﹐終遘其凶﹐身名罔間矣﹗𨿽然﹐小人敗之而有餘﹐君子持之而不足。範﹑倪而下諸先生有靈﹐知必痛心於扶傾救斃之寡效﹔其忍以气數自安乎哉﹗

範景文

倪元璐

李邦華

施邦耀

王家彥

孟兆祥

馬世奇

劉順理

汪偉

周鳳翔

淩義渠

吳麟徵

申佳胤

陳良謨

王章

許直

陳純徳

吳甘來

成徳

金鉉

李國楨

劉文炳

張慶臻

鞏永固

湯文瓊

王徳化

王之臣

兪志虞﹑顧鉉﹑徐有聲

朱純臣﹑顧肇迹﹑薛濂﹑徐錫登﹑郭培民﹑宋裕徳﹑鄧文明﹑孫惟藩﹑楊崇猷﹑衛時春﹑吳遵周﹑王先通﹑張光祖﹑方履泰

李鳳用﹑髙時朋﹑褚憲章﹑方正化﹑張國元

徐允楨

鄭之俊

彭琯

劉養貞

宋天顯

王鐘彥

劉有瀾

施溥

李若璉

髙寀

申湛然

徐燝

藺之垣

李國賢

沈靑藜

張世禧

通州童生

周童生

東江米巷畫士夫婦

武愫僕

魏學濂僕

孔四

費氏宮人

魏氏宮人

吳奎妻張氏

王氏

余之瑤

尹熙妻

張氏

王氏

金毓峒

衛景瑗

朱之馮

徐標

蔡懋徳

朱廷煥

方文耀

彭士弘

周遇吉

張羅彥

張羅俊

殷淵

張履旋

劉永昌

許琰

範景文﹐字質公﹔北直吳橋人﹐癸丑進士。吳橋陷﹐一子死難﹐一子拷掠亦死。公自南京兵部尙書入閣﹐甫月餘﹐賊至﹔公憂憤﹐減食三日。城破﹐自縊﹐爲家人所解。乃賦詩二章﹐投井死。弘光朝﹐贈太傅﹐諡「文貞」。

弔方先生墓

夷﹑齊叩馬諫﹐原不爲武王﹔心憂篡弒者﹐借口於伐商。武烈當時變﹐二子念天常﹔各自具深心﹐並行豈相妨﹗頑民死洛邑﹐義士死首陽﹔死名與死節﹐武俱不忍傷﹗一時兩知己﹐千載有臣綱。憶昔方正學﹐將無同肝腸﹗气不激不烈﹐節不烈不揚﹔悲風�寒木﹐至今有餘愴﹗

倪元璐﹐字鴻寶﹔上虞人。壬戌進士﹐戶﹑禮兩部尙書。甲申三月十八日﹐有詔召元璐﹐密語移時出。次日﹐賊入城﹔曰﹕『事不可爲矣﹗吾君其死社稷矣』﹗卽朱衣束帶﹐北向拜闕﹑南向拜母。乃索酒入書捨﹐於所供關帝前酹之三爵﹐亦三自引滿﹔曰﹕『乃今得從公遊』﹗時有中表施略勸曰﹕『何不效文山忍恥﹐出外舉兵以圖恢復耶』﹖公厲聲曰﹕『血性男子﹐乃爲此言』﹗曰﹕『謂太夫人在堂何』﹖乃淚下及顴﹐曰﹕『吾母年八十四猶健﹐夫復何憾』﹗遂捉筆題案曰﹕『宗社至此﹐死當委我於壑﹐愼勿棺衾﹐以志吾痛』﹗出廳事﹐南向坐而自縊。頃之﹐賊騎至﹐問公何在﹖則已陳屍於堂﹔愕然曰﹕『可惜明朝一好官』﹗僞兵政王公弼示於門曰﹕『忠義之門﹐擾者罪』﹗復遣僞禮政鞏焴致奠而去。弘光朝﹐贈太保﹐諡「文正」。

初第﹐同門集重五

他家簫管我塤篪﹐競渡人齊到曲池﹔各出辟兵符一道﹐散爲續命縷千絲。人如旦日寅方始﹐節正中天午未移﹔葵作臣心蒲作酒﹐百年莫負看花時﹗

李邦華﹐字懋明﹔吉水人﹐甲辰進士。以忤璫﹐歸田。先帝起之家﹐歷官左都禦史﹔人望歸之者四十年。都城陷﹐公閉門﹐書版云﹕『堂堂丈夫﹐聖賢爲徒﹔忠孝大節﹐矢死靡他』。更衣﹐望闕叩首﹐口占文山「人生自古皆有死﹐畱取丹靑照汗靑」之句﹔乃自縊。弘光朝﹐贈太保﹑吏部尙書﹐諡「文忠」。

施邦耀﹐字四明﹔余姚人。己未進士﹐左副都禦史。都城陷﹐問其僕曰﹕『倪尙書何在﹖偵之』﹗還報云﹕『自盡矣』﹗公語曰﹕『若等候此﹐吾往視倪尙書』。入內﹐久不出﹔視之﹐已縊死矣。先帝之變﹐二公知之早﹐故殉難最先。絕筆詩有云﹕『慚無半策匡時難﹐惟有一死答君恩』之句。弘光朝﹐贈尙書﹐諡「忠介」。

王家彥﹐字尊五﹔莆田人。壬戌進士﹐協理京營戎政兵部右侍郎。賊入城﹐公時守得勝門﹐飛炮擊賊。忽見城東煙塵起﹐欲督兵血戰﹐軍士不應﹔望闕叩首﹐哭曰﹕『臣無以報陛下矣』﹗跳而下﹐臂�骨俱折。義男王權麾下將黃勤掖入民捨﹐公解帶自縊﹗帶斷﹐權涕泣曰﹕『老封君年髙﹐須爲後圖』﹗公曰﹕『城破身死﹐誼所當然。但主上存亡未卜﹐恨不觸死禦前﹐以彰辱國之罰﹗旣不能承歡膝下﹐惟一死報君父矣』﹗復縊。俄頃而絕。賊大索公屍﹐縱火焚捨。越三日﹐權等至故處覓屍﹐僅焦半臂﹔旁觀無不掩泣。弘光朝﹐贈太子少保﹐諡「忠端」。

孟兆祥﹐字肖形﹔北直交河籍﹐山西澤州人。壬戌進士﹐刑部右侍郎。初以忤璫削籍﹐起歷今官。賊入城﹐自縊於守城之所。子章明﹐亦同殉﹔姑﹑媳並縊。弘光朝﹐贈刑部尙書﹐諡「忠貞」。

孟章明﹐字絅宜﹔癸未進士﹐觀政﹐未選。聞其父死﹐亦自縊。贈河南道禦史﹐諡「節湣」。

馬世奇﹐字君常﹐號素修﹔無錫人。辛未進士﹐歷官中允。都城陷次日﹐知先帝之變﹐貽書其弟曰﹕『吾母衰耄之年﹐聞此異慘﹐自極不堪﹗弟宜婉曲解諭。不孝莫大於辱身﹔忠﹑孝非二事也』。卽沐浴更衣。設香案於庭﹔取「周易」﹑「金剛經」及印﹑牙牌置案上﹐北面稽首謝恩﹑南向拜母。家人環泣曰﹕『謂太安人何』﹗公曰﹕『正恐畱此身爲太安人玷耳』﹗麾之出﹐取紗帨自縊。二妾朱氏﹑李氏﹐亦並縊。壁間題云「馬世奇同二妾殉節於此」。弘光朝﹐贈禮部右侍郎﹐諡「文忠」﹔兩妾贈孺人。

劉順理﹐字湛六﹔杞縣人。甲戌狀元﹐左中允。都城陷﹐亟命家人速置棺。城旣破﹐妻萬氏﹑妾李氏願先死﹐公大喜﹐視其投繯﹐笑而拜之﹔乃冠帶自縊。冠不得入﹐大笑﹐取其冠翅﹔旣就繯﹐仍正其冠。須臾﹐乃殞。有四僕﹐公犒而去之﹔不去﹐亦同殉﹕一時死者十二人。弘光朝﹐贈侍郎﹐諡「文正」﹔萬氏﹑李氏﹐俱贈淑人。公居鄕極善﹐里人皆徳之。城旣陷﹐賊有籍河南者數十人至﹔云﹕『吾儕正來衛公﹐不期全家死矣』﹗羅拜涕泣而去。

自贊

成仁取義﹐孔﹑孟所傳﹔文山踐之﹐吾何不然﹗旣掇巍科﹐豈可苟全﹔三忠祠內﹐不愧前賢﹗

汪偉﹐字長源﹔休寧人。戊辰進士﹐簡討。二月﹐賊犯三輔﹐保定巡撫徐標死於叛帥﹔公流涕曰﹕『國事其去矣』﹗或勸之乞歸﹔曰﹕『知危而逃死﹐如大義何』﹗三月十七日﹐賊薄城﹔次日將晡﹐呼一老班﹐屬以六歲兒並橐中金曰﹕『城破﹐我當死﹐以血胤累汝﹔俟南北通﹐得歸鄕裏﹐吾夫婦感汝徳九原之下矣』﹗老班泣諾﹐挈兒去。十九昧旦﹐亟呼其夫人起——繼室耿氏也﹐曰﹕『日者所期﹐在此刻矣』﹗乃書其衿曰「翰林簡討汪偉妻耿氏」﹔趣云﹕『其加紉』﹗夫人唯唯退。俄報夫人死﹐公視其侄﹐哂曰﹕『汝嬸成吾志』﹗�欲自盡。侄抱公﹐泣曰﹕『弟已得托﹐嬸已死﹔無妻﹑子累﹐曷圖自全』﹗公謬曰﹕『良是﹗須亟覓匿所』。侄奔出﹐得一小空室歸告﹔則公已自縊死。投繯時﹐偶在耿夫人右﹔曰『𨿽顚沛﹐不可失序』。乃解懸﹐正左右而斃。題壁三行﹐首行書「崇禎十七年三月十九日城陷﹐東宮講官同繼室死節」﹔次行書「身不可辱﹐志不可降﹔夫妻同死﹐節義成雙」﹗末書「新安汪偉絕筆」。弘光朝﹐贈少詹﹐謚「文烈」﹔耿氏贈恭人。公嘗書邸壁云﹕『看世不破﹐爲世所弄﹔看人不破﹐爲人所弄﹔看身不破﹐爲身所弄』。公之臨難從容﹐蓋深有得於斯言。

周鳳翔﹐號巢軒﹔山陰人。戊辰進士﹐左蔗子。李賊檄百官入朝﹐公勉彊入。有先俯伏呼「萬歲」者﹐公忽大聲慟哭﹐極哀﹔於是羣臣亦多涕泗奔走者﹐班大亂。公疾歸邸﹐作書別其父。有云﹕『君辱臣死﹔君死﹐臣焉可生﹗況男自歸講職﹑忝列侍從乎﹗忠孝不能兩全﹐矢以來生再圖奉養耳』﹗南向四拜﹐遂自縊。二妾同死。弘光朝﹐贈禮部左侍郎﹐諡「文節」。絕命詩有「碧血九天從聖主﹐白頭雙老泣忠魂」之句。

淩義渠﹐字駿甫﹐號茗柯﹔烏程人。乙丑進士﹐大理卿。三月十九日昧旦﹐聞召對﹐疾趨長安門﹔拱立達曙﹐門竟不啟﹐乃返就邸捨。俄而城陷﹐人馬聲嘶﹔公端坐﹐神色灑然﹐須髯怒張。無何﹐聞先帝之變﹐號泣徒跣﹐舉首觸柱﹐悉火其所評騭書並己所著述。左右相視變色﹔蓋公平日無他嗜﹐嗜書﹔今焚﹐知公志決死﹔因潛取繩﹑械等物匿之。公矚視﹐怒甚。客有以庭闈爲言﹔攺容謝曰﹕『是固痛心﹔然身已許國﹐義無兩全也』﹗會有傳先帝信未實者﹐公急出捨曰﹕『我見君則隨君﹐遇賊則罵賊死耳』﹗道知凶聞確﹐遽歸﹔索冠服﹐僕以靑繡進﹐卻之。易緋﹐設香幾﹐正笏向闕拜﹔捉筆上尊人書曰﹕『盡忠﹐卽所以盡孝。男視死如歸﹐含笑入地下矣』﹗點畫不苟。囑曰﹕『我死﹐可書我柩「死節孤臣淩義渠柩」』﹗遂自縊。年五十有二。弘光朝﹐贈刑部尙書﹐諡「忠淸」。

吳麟徵﹐字磊齋﹔海鹽人﹐壬戌進士。甲申三月初七日﹐以都給事拜太常少卿。十二﹐受事﹔十五﹐奉命守西直門。十六﹐賊突至城下﹐炮聲震天﹐矢如蝟集﹔次日﹐督從者載土石塞門。是夕更深﹐兵部尙書張縉彥遣二卒手令箭飛至﹐求出﹔公詰之﹐語塞﹐轉從徳勝門去。十八﹐賊大至。公急入朝﹐請見先帝言狀﹔已二鼓﹐少宰沈惟炳禁出入﹐排闥直入。學士魏藻徳曰﹕『朝廷大福﹐自無他虞。兵餉旦夕且集﹐何匆遽若是』﹗內臣佩刀出者數十人﹔公度不得見﹐叩首出。遇總憲李邦華﹐道不可爲狀﹔泣而別。十九黎明﹐賊從徳勝門入。公距戶自經﹐爲從者所解﹔公曰﹕『若得一見天子﹐吾無憾矣』﹗使人掖之走﹐風塵撲面﹐不能前﹔遂入道左三元祠﹐視屋梁曰﹕『吾終此矣』﹗索酒飲﹐曰﹕『吾年五十二﹐須髮盡白。以此衰病之身蒙皇上殊恩﹐爵列卿貳﹐愧無尺寸以佐國事﹗今國亡賊入﹐何顏自立乎』﹖眾皆哭﹔公止之曰﹕『毋亂我方寸』﹗因睡。約二鼓﹐喉間咯咯有聲﹔僕張儉覺﹐起解之。公復蘇﹐曰﹕『苦我﹑苦我』﹗遂起﹐作絕筆書﹐又作寄兄秋浦﹑弟雉先及三子書。次日﹐其友祝淵至﹐見公角巾靑衫﹐項多繯痕﹔涕泣不能仰視。公笑曰﹕『毋徒效兒女子爲』﹗引酒共酌﹐語淵曰﹕『余壬戌登第﹐夢一人叉手向背﹐吟信公「山河破碎風飄絮﹐身世浮沈雨打萍」之句﹔問之﹐云是隱士劉宗周。時尙未識劉公﹔後劉在儀曹﹐相對爽然。今與劉周出﹐而劉先隱﹔山河破碎﹐不死何爲﹗子歸矣』﹗淵別去。逆臣髙翔漢已受僞署﹐素重公﹐來勸公降﹔厲聲卻之。復投繯﹐家人抱持不釋﹔奮身自捽﹐束帛而逝﹐白髯戟張——時三月二十日。越三日含殮﹐面如生。弘光朝﹐贈兵部右侍郎﹐諡「忠節」。初﹐公有撤寧遠﹑守關門之議﹐有「吳將軍可大用」之疏﹔又陳整飭江南﹐爲京師應援﹕皆格不行。

遺囑

祖宗二百八十餘年﹐宗社移旦而失﹐上有龍亢之悔﹑下有魚爛之殃﹐而身居諫垣﹐徘徊不去﹐無所匡救﹔法應褫服。殮時﹐用角巾﹑靑衫﹐覆以單衾﹑墊以布蓆足矣。棺宜速歸﹐恐系先人之望﹔祈知交爲邪許焉﹗茫茫泉路﹐耿耿寸心﹔所以瞑予目者﹐又不在此也。罪臣吳麟徵書。

申佳胤﹐字井眉﹐號素園﹔永年人。辛未進士﹐太僕寺丞。甲申二月﹐奉使近藩。賊勢漸亟﹐朝臣多藉事引去﹔左右勸公曰﹕『旣在外﹐可以脫』﹗然公奮袂流涕曰﹕『京師兵力空虛﹐脫有不虞﹐「安卮與共」之謂何』﹗乃星馳入都﹔時甲申三月十二日也。知大事已去﹐貽書其子涵光曰﹕『行己曰「義」﹐順數曰「命」﹔義不可背﹐命不可違。在朝﹑在野﹐無二道也。天下事﹐壞於貪生畏死。死於疾﹑死於利﹑死於刑戮﹑死於房闈鬥爭﹐均死也﹔數者﹐寧死不惜﹗遇君父大節﹐縮首垂涕﹐百計求生﹔此眞不善用其「死」矣。吾受國恩﹐誓以死報』﹗時公母年七十﹐迎養燕邸﹔左右以此爲解。公曰﹕『業以身許國﹐勢難兩全』﹗十八日﹐聚賓客﹐爲幼子煜冠﹔曰﹕『昔之人﹐有行之者』。以平生著述付之﹐曰﹕『吾作官無長物﹐半生精力盡此』。次日城陷﹐或請易服匿他處﹔公笑曰﹕『吾來此何爲者﹖入而避﹐何如避而不入乎』﹗已而聞先帝凶問﹐仰天呼聖明者三。兩僕固守不去﹔公紿曰﹕『吾欲有所往﹐可隨行』。至王公廠﹐有井﹔兩僕知其意﹐急挽之﹐斷袖而入。兩僕呼號救之﹐公在下呼曰﹕『急慰太安人﹕有子作忠臣﹐莫過戚也』﹗時年四十有三。未幾﹐賊從東關潰回﹐肆焚掠。子煜掖太安人奪門出﹐僮僕皆從。徐起鳳者——傭書﹐從公十年﹐號泣請畱﹔曰﹕『俱去﹐柩誰與守』﹖賊將焚邸捨﹐起鳳跪曰﹕『主以忠死﹔柩在﹐幸勿焚』﹗賊怒﹐鞭之﹔請愈哀。賊感動﹐乃不焚。及虜至﹐逐居民外徙﹔鳳懼﹐徧求其同裏﹐得鐫工朱攀桂等二十餘人﹐舁柩至天寧寺﹐得全。弘光朝﹐贈太僕寺卿﹐諡「節湣」。

陳良謨﹐原名天工﹐字賓日﹔鄞人。辛未進士﹔謁選﹐得推官。時止有雲南大理缺﹐眾說公且緩期﹐可避此遠地﹗公毅然曰﹕『滇非王土耶﹖「四方惟命」之謂何』﹗卒就選。遷四川道禦史﹐巡按四川。督師楊嗣昌以荊州阻江路絕﹐欲導賊入荊﹐三面寨兵以困之﹔賊衝蜀撫邵捷春一軍自夔入蜀﹐於是捷春得罪。公拮據禦賊﹐無所失。於是疏嗣昌失事於朝﹐詔公再按蜀一年而還。三月十九日﹐聞城陷﹐語左右曰﹕『吾爲國死﹐義不顧家。只此先君窀穸﹑老母侍養﹑中年無子﹑嗣繼未定﹐須一言。因囑左右書絕命詞一章。公妾時氏新娶﹐欲遣之歸﹔曰﹕『相公有志盡忠﹐詎謂妾婦人不能死耶』﹗乃先公縊。公欣然就繯﹐詢其友李芳泰曰﹕『安得有明巾』﹖泰卽以己巾易之。從容整冠﹐扃戶而絕。弘光朝﹐贈太僕少卿﹐諡「恭湣」﹔時氏贈孺人。初﹐公按蜀回裏﹐將復命﹐行有日矣﹔友人往見﹐繪己像﹐冠服儼然。曰﹕『公何匆匆事此』﹖曰﹕『時事日非矣﹗旣以身付國家﹐寧必生還耶﹗聊作此遺後人耳』。赴京﹐未半載而遇難。

王章﹐字漢臣﹐號芳洲﹔武進人。戊辰進士﹐陜西道禦史。甲申三月﹐奉命巡視京營﹔卽請補伍給餉﹐深以爲憂。三月十三日﹐閣臣蔣徳璟歸﹐送之郊﹔泣數行下﹐曰﹕『賊漸亟矣﹔餉匱伍虛﹐如都城何﹗惟有一死。所憂者﹐君國耳』。返邸中﹐沐浴更衣﹔家人詢之﹐不顧﹐登城。十九日﹐賊入﹐各門炮聲並寂﹔語同事科臣光時亨曰﹕『事急矣﹐速死爲幸』﹗時亨曰﹕『如是死﹐委同士卒。莫若入朝﹐詢帝行在不得﹐則死﹔死得所也』。因易靑衣小帽﹐勸公同易﹐方可達宮門﹔公曰﹕『汝之造朝者﹐恐委同士卒﹐期烈烈死也。若易去官服﹐官不官﹐卒不卒矣』﹗行數步﹐賊騎掩至﹐呼「下馬」﹗時亨遽離鞍前立。公曰﹕『視兵禦史﹐誰敢叱之』﹗賊槊中公股﹐墮馬﹔連呼「降否」﹖時亨跪地乞降。公大罵﹐賊碎其膝﹔坐地肆罵﹐鋒刃交下﹐受五創不僕﹔賊棄去。日暮﹐家人徧覓﹐於女墻邊得之﹐張口怒目﹐以一手據地﹔以爲生也﹐呼之死矣。年四十四。妻萬氏﹐在家大慟﹐卒。子之栻﹐死丙戌之難。公爲孝廉時﹐授徒陳恭烈廟中﹔夢神揖之升座﹐曰﹕『忠孝﹐吾與公共之』﹗後果諡「忠烈」﹐贈大理卿。

許直﹐字若魯﹔如臯人。甲戌進士﹐考功員外郎。城陷﹐訛傳先帝出齊化門﹐諸臣擁駕﹔直亦微服往從之。甫出門﹐見賊充斥道路﹐卽返﹔曰﹕『駕必不能出也』﹗俄傳帝崩﹐欲自盡﹐家人守之。或以家有老親爲言﹔公曰﹕『吾自讀書時﹐便有今日。老父自幼以忠孝相勉﹐前屢書云「聞汝持己以廉﹐無忝厥職﹐卽此便是大孝」。有「君死而臣生﹐謂之厥職無忝」者乎﹖吾未見不忠而能孝者﹗家有伯兄﹐可以承祀﹔弱子俾爲忠臣之裔足矣﹗稍緩﹐則虧體辱親﹐並爾輩不可保也』﹗冠服﹐北向再拜﹐復南向拜父﹔作家書並六絕句﹐因諭僕翼日圖間道歸。復呼一僕﹐隨入室﹔取麻﹐命作繯。僕戰愕不能措手﹐斥之去﹐遂自縊﹔一手持練尾﹑一手上握﹐顏色怡然。越二日﹐始殮。贈太僕卿﹐諡「忠節」。

絕句

擲筆翻然辭世行﹐老親幼子隔幽明﹔丹心未雪生前恨﹐靑簡空畱死後名﹗

臨終歌

吾君死兮﹐宗社亡兮﹔吾將何歸兮﹖𨿽曰百年兮﹐不可信兮﹗

陳純徳﹐字澹玄﹔零陵人。庚辰進士﹐順天學政。將按遵化﹐賊亟﹐不得進﹔亟退入。京城陷﹐自縊。贈太僕卿﹐諡「恭節」。

吳甘來﹐字和受﹔新昌人。戊辰進士﹐戶科都給事中。與汪偉約同死﹐作絕命詩有「到底誰貽四海憂」之句﹔遂自縊。贈太常卿﹐諡「忠節」。

成徳﹐字玄升﹐號潛民﹔霍州人。辛未進士﹐兵部武庫郎中。賊臨城﹐以書約馬世奇曰﹕『主憂臣辱﹐主辱臣死。我等不能匡救﹐貽禍至此﹔惟有一死報國耳﹗年兄忠孝夙稟﹐諒有同心﹗預訂斯盟﹐毋忘息壤』﹗及城破﹐先拜母﹐母縊﹔次揖妻﹐妻縊﹔又揖妹﹐妹亦縊。乃持鴆酒﹐赴東華門梓宮前哭奠﹐觸階死。贈大理卿﹐諡「忠毅」﹔母張氏﹐贈淑人。

金鉉﹐字伯玉﹔武進人﹐畱守衛籍。丁卯北直解元﹑戊辰進士﹐兵部車駕主事。負气節﹔初諫謫黃道周被逮﹐廷杖。賊入城﹐衣冠拜母﹐人紫禁﹐投禦河死。母恭人章氏﹐亦自縊﹔妾王氏﹑弟諸生錝﹐俱投井死。弘光朝﹐贈太僕少卿﹐諡「忠毅」。

李國楨﹐字兆瑞﹐襄城伯﹔江西丰城人﹐和州籍。總督京營﹔賊至﹐百計綢繆﹐科臣戴明說以私憾參之。三月十六日﹐匹馬赴闕前﹐欲入殿﹐汗雨沾衣﹔內侍以「非時」止之。公曰﹕『此時君臣多見一刻﹐是一刻事』。諸臣惶懼問故﹐曰﹕『城守軍皆疲傲不用命﹐柰何﹗鞭一人起﹐則一人復臥﹔柰何』﹗上召入﹐命內侍俱上城。十九﹐城破﹔二十一﹐見賊﹐願觸死﹐苦爭三大事﹕一﹑祖宗陵寢不可犯﹔一﹑先皇帝當葬以禮﹔一﹑太子﹑諸王不可殺﹗再四哀切﹐賊從之。賊先以柳棺殮帝後﹐因公言﹐易以梓宮。四月初二日﹐爲帝後發喪﹐葬於田貴妃園﹔百官無一送葬者。公送葬回﹐遂自縊。贈太子太師﹐進侯﹔諡「貞武」。明說則附賊﹔虜至﹐又委贄焉。

檗庵曰﹕當日南遷之議﹐未必非也。唐玄宗之幸蜀﹑徳宗之幸奉天﹐正以天子尙在﹐足以呼動天下之人心﹐而國事不至於一敗而不可救。「國君死社稷」﹐乃古來諸侯之說﹔豈天子之義哉﹗惜乎﹗烈宗徒守小節﹐而不較於天下大計也。𨿽然﹐烈皇帝早宣夕對﹐何異「將伯助予」之呼﹔而諸臣處心積慮﹐一於蔽欺﹐致十七載憂勤之聖主竟與建安﹑天佑等君同書「亡國」﹗後之視今﹐知無不穿齦裂眥於千百世之下也。乃更輸誠受職﹐攘攘恐後﹔天子遺骸越在榛莽﹐無一人過而問者﹗衛懿公之無道也﹐其下猶有納肝之臣﹔乃以先皇帝而不能得之於臣下﹐三光晦精﹑百骸走肉﹐欲不淪爲異類也﹐得乎﹖襄城之死最晚﹐其功甚鉅﹔先後之際﹐處死更全。不然﹐範﹑倪諸公身列箕尾之間﹐亦必回首鼎湖﹐恫心不巳者矣﹗

劉文炳﹐字淇筠﹔任邱籍﹐南直海州人﹔先帝生母劉太后侄也﹐襲封新樂侯。賊入﹐語弟右都督文耀曰﹕『吾家世受國恩﹐豈忍見此』﹗將眷屬十六口埋一大井﹐閉之﹔令餘丁悉入樓﹐積薪環其室而焚之﹐自赴火同死。贈太師﹑恆國公﹐諡「忠壯」。弟贈太保﹐諡「忠果」。其叔都督劉繼祖﹐亦同殉。

張慶臻﹐字鳳華﹐永城人﹔嗣封惠安伯。賊入﹐自縊。贈太師﹐進侯﹔諡「忠武」。世職之殉難﹐新樂﹑惠安爲最著。

鞏永固﹐字鴻圖﹔大興籍﹑山東蒲臺人﹐附馬都尉。先一年﹐公主卒﹐柩在堂﹔生女數人。城陷﹐縛女靈前﹐聚賜物及家貲於側﹐舉火焚之﹔然後自盡﹐大書「世受國恩﹐身不可辱」八字。贈少師﹐諡「貞湣」。

湯文瓊﹐字��﹐���人﹔布衣。京城陷﹐自盡﹔衣帶一紙云﹕『位非文丞相之位﹐心存文丞相之心』﹗賊見之﹐嘆息﹔以此責大學士陳演而殺之。贈中書舍人﹐列於正祀。

王徳化﹐總督京營太監﹔宛平人。先帝崩﹐未葬﹐同周皇后屍在東華門外﹐覆以蘆蓆﹔公痛哭爭之。出朝﹐見兵部尙書張縉彥靑衣待罪殿前﹐叱之曰﹕『汝輩誤國至此﹗今不速殯先帝﹐乃復推戴新主耶﹖犬豕將不食汝』﹗縉彥垂眉曰﹕『何與我事﹐自有主之者』﹗公連批其頰﹐以頸觸之﹔遂被害。謚『忠湣』。

王之臣﹐內監﹔大興人。先帝崩於煤山﹐之臣從之。同一系﹐先帝在樹上﹐之臣跪旁﹑墜之而死。一云王承恩。

檗庵曰﹕國朝陽明之气多蝕自北司﹐振﹑直﹑瑾﹑賢之禍敗我國家﹐固矣﹔而神廟時稅使徧於天下﹐其靡爛又可勝道哉﹗蓋求善良於閹寺之中﹐百不得一﹔自古爲然。今兩人之殉國﹐斯又學士﹑大夫所多愧死者而毅然自振﹐豈必待教而興者耶﹗唐室受宦者之禍爲烈﹐後至艸薙而禽獼之﹔迨亞子之稱帝也﹐張承業獨爲唐死。歐陽公言五代全節之士三人而已﹐而不及承業。嗚呼﹗又豈可以閹寺而忽之哉﹗

又曰﹕都城殉難之臣﹐蓋有三蝕矣。「國變」等錄鐫布紛傳﹐見聞殊詞﹔風影華實﹐且有欲出入一﹑二人而爲之者﹕則薰蕕曷準也﹗馬士英當國﹐以政府爲市肆﹔顯卹大典﹐上下惟視金錢。不必全節之臣﹐間與褒崇﹔彼燁燁者﹐厄末諡矣。寇氛正揚﹐胡塵旋塞﹐河北數十郡卽淪異域﹔汰訛裒實﹐久之彌淆﹕委巷沈忠﹐其湮沒可勝言耶﹗予於諸公最顯白之外﹐余有未悉其詳者僅列姓氏於左。夫死者﹐人之所難。如諸公授命遂志在一日﹑二日間者﹐上也﹔審幾觀變﹑未能自決﹐勢窮而節見者﹐斯亦無憾矣﹗彼朝賊而被勒賄死者﹐烏足語哉﹗

兪志虞﹐字華鄰﹔新昌人。甲戌進士﹐禦史。城破之日﹐自縊。顧鉉﹐字靑城﹔成都人。丁丑進士﹐兵科給事中。徐有聲﹐字聞復﹔金壇人。庚辰特用﹐戶部山西司郎中﹕以上三公﹐弘光時並贈太僕少卿﹐諡「節湣」。

朱純臣﹐字心翼﹔成國公。懷遠人。顧肇迹﹐字超之﹔鎭遠侯。江都人。薛濂﹐字中涵﹔陽武侯。膠州人。徐錫登﹐字如蒼﹔永康侯。合肥人。郭培民﹐字有谷﹔武定侯。臨淮人。宋裕徳﹐字克明﹔西寧侯。定遠人。鄧文明﹐字見龍﹔定遠侯。虹縣人。孫惟藩﹐字元輔﹔懷寧侯。大同人。楊崇猷﹐字臨沂﹔彰武佰。六合人。衛時春﹐字和宇﹔宣城伯。華亭人﹐登州籍。吳遵周﹐字鼎銘﹔淸平伯。遼陽人。王先通﹐字則陽﹔新建伯。余姚人。張光祖﹐字燦恆﹔彭城伯。永城人。方履泰﹐字子安﹔南和伯一元子﹐應襲。全椒人。妻沐國公女﹐亦死節﹕以上十四公皆世爵﹐各贈加爵一級﹐附祀。

李鳳用﹑髙時朋﹑褚憲章﹑方正化﹑張國元﹕以上五人俱內臣﹐附祀。

徐允楨﹐字中玄﹔定國公。鳳陽人。

鄭之俊﹐字汝珍﹔武安侯。歙人。同其子遇害。

彭琯﹐字予白﹔四川永州人。甲戌進士﹐工科給事中。

劉養貞﹐字念衡﹔大邑人。辛未進士﹐兵部武選司主事。都城陷﹐公詰責堂官張縉彥﹐謂『某日曾勸某處置防﹑某日曾勸某處設堵。縉彥不聽﹐以及此禍』。公卒死之。

宋天顯﹐字平懷﹔華亭人。官生﹐中書舍人。不肯赴朝﹐自縊。

王鐘彥﹐字六有﹔華亭人。丁卯舉人﹐國子博士。

劉有瀾﹐字倚石﹔南宮人。庚辰順天司李。被拘﹐投繯死。

施溥﹐字素庵﹔揚州人。恩貢﹐永淸衛經歷。

李若璉﹐字方山﹔順天人。以武科﹐累職錦衣指揮同知。先帝初年﹐推鎭撫理刑。爲人內和外剛﹐不畏權勢﹔一時縉紳被逮﹑爲宦官所中者﹐俱得保全。後爲患者所忌﹐遂落職。久之﹐起復南鎭撫司。授事未一年﹐卽遭國變﹔痛哭僕地。朝服﹐北向再拜﹔大書職名於廳事﹐投繯死。其兄若琳﹐乙丑進士﹔詞林黨於魏閹。時從賊﹐授弘文院。

髙寀﹐字��﹔宛平人。以太監髙蜚﹑髙起潛功﹐傳授錦衣千戶西司房掌刑。家饒﹐恆以私財佐公用﹔衛人誦之。賊破都城﹐公聚家人﹐語曰﹕『吾爲人臣﹐當死忠。若爲婦者﹐當死節﹔爲子﹐當死孝』﹗諭其僕曰﹕『吾所有者﹐財耳﹔任若取之﹐無貽賊也』﹗又曰﹕『吾有二女已嫁﹐豈可令污於賊』﹗乃遣人引歸﹐同縊死一堂。子有𦇤褓者二﹐皆系其母之膝死﹕一門十六人﹐無遺者。

申湛然﹐字��﹔燕中諸生。有聲﹐新樂侯兄弟從之學。賊攻城急﹐侯延湛然於家﹐以祖母瀛國夫人拜而托之。湛然引之家﹐使之執爨﹐庶免物色。爲細人所首﹐逮湛然﹐拷掠備至﹐終不言。賊以木杌置湛然於上﹐覆以木杌﹐壓以碾石﹔湛然故肥碩﹐腹腦皆裂﹑髓血俱流﹐至死不言。而劉夫人得全﹔至七月﹐以壽終。

徐燝﹐字��﹔順天人﹐太醫院籍。癸酉﹐學院袁鯨取充弟子員。爲人精悍多智﹐試輒髙等。甲申之變﹐闔門九口皆縊死。

藺之垣﹐字衛卿﹔大興人﹐順天府學生。家貧﹐藉館谷以養親。甲申之變﹐具衣巾﹐赴奎星樓縊死。壁間書絕命詞一首﹐有「養士三百年」句﹔惜未得其全也。

李國賢﹐字��﹔大興人。少有才名。順天府學生文多奇險﹐故久困場屋。有智略﹐人有疑事就決之﹐多愜所願。賊旣入城﹐慮兵少有變﹐嘗令兵從某門出﹑至暮從他門入﹐別屯各所﹐揚言「大兵數萬至」﹔於是大肆淫掠。是日﹐賢所居巷賊兵入﹐人皆開門迎之﹔賢獨閉門﹐賊斫而入。賢繼妻有色﹐賊犯之﹔妻大罵。賢以梃奮擊賊﹐遂執至賊所稱「劉國公」處﹔令之跪﹐不屈。左右彊按之﹐大罵。賊怒﹐殺其妻﹔縛賢於柱﹐裂額上皮覆目﹐剜去兩乳及膝上兩骨﹐令其自死。賢大罵三日夜不絕聲﹐方卒。蓋此時能罵賊死最烈者﹐惟公一人云。

沈靑藜﹐逸其名﹔宛平人﹑順天府學生﹐居崇文門之東南隅。性至孝﹔家貧﹐以星卜養母。有勸其就館者﹔答曰﹕『人生斯世得養親者﹐久不過三﹑四十年。使就館而違吾親﹐吾不爲也』﹗星卜所入﹐必市酒脯奉母﹐以爲常。先帝之變﹐乃泣拜其母曰﹕『兒有婦﹑有男﹐可以養母百年﹔兒不能侍朝夕矣』﹗遂服衣巾﹐自縊死。

檗庵曰﹕諸生而死節﹐於義爲貴。學校﹐彜倫所自出也。有言「士未出身﹐可以圓通者」。本原之地﹐先失角喙﹔爲此言者﹐殺萬世之人心而有餘矣。燕人余本爲肅敏公子俊曾孫﹐以世職隸錦衣﹔身經甲申之變﹐後避亂吾郡﹐爲餘言燕中子衿數人事若此。

張世禧﹐松江人﹔禮部鑄印局儒士。子懋賞﹑懋官﹐俱順府學諸生。賊入京師﹐父子三人並縊死。

通州童生﹐逸其姓氏﹔家貧親老﹐力學不倦。賊旣破京師﹐徇通州﹔廢將魏廣乘與賊通﹐出官糧餉之﹐州遂陷。童生方讀書﹐聞之﹐拜母長嘆﹐出門赴水死﹔州人俱哭之。

周��﹐順天童生。聞變﹐悲憤搥胸﹐嘔血數升死。

東江米巷畫士夫婦﹐二人聞變﹐俱縊。

武愫僕��﹔愫癸未進士﹐受賊職﹐索吉服﹐僕慟曰﹕『奴聞主辱則臣死。今皇帝大變﹐相公不哭臨﹐反衣吉見新君乎』﹗叩頭出血。愫不聽﹔僕曰﹕『相公惑於名利﹐不信小人言﹐後必悔之﹗李賊貪淫﹐不久必敗﹔小人不忍見相公之失所也』﹗遂不食死。愫受僞徐淮防禦使﹔之任﹐淮撫路振飛擒解南京﹐斬之。

魏學濂僕��﹐年老﹐長隨在京。濂父大中死於魏庵﹐兄學洢扶櫬歸﹐號泣數日而卒。賊陷都城﹐濂以癸未新進士在京﹐計不自決﹔僕泣曰﹕『相公只思父兄昔日﹐卽可決矣』﹗濂曰﹕『若欲我死耶』﹖僕曰﹕『焉敢﹗但恐隳相公家聲耳』﹗後復屢諫﹐見不可易﹐遂自縊。濂遂受賊戶政。散軍糧﹐有一卒不願受﹐曰﹕『小人﹐明朝衛士﹔烏可別領軍食耶』﹗濂投筆而起﹐入內﹐愧恨自殺。

檗庵曰﹕學濂席先人之譽﹑稟通越之姿﹐嫻文博藝﹐海內人望歸之﹐如霜刃之新發硎也。當機不斷﹐隳厥家聲﹔正人爲之短气﹑小人得以藉口﹐不亦惜乎﹗𨿽然﹐是何頑於僕而歉於卒也﹗前此免死之念勝﹐故婉曲諷諫而不可入﹔旣而愧歉之心出矣﹐是以瞥然觸之而無能以自容。主於中者異﹐故拒納之情變也。嗟乎﹗等死耳﹐轉瞬之間﹐蒼素判矣。蘭■﹝艸洍﹞讓芳於野卉﹑鸞鳳遜翮於凡禽﹐予能無三嘆於斯哉﹗

又曰﹕武﹑魏二僕﹐未可以野卉﹑凡禽目之也。彜倫人所自致﹐志士仁人豈擇地而成哉﹗惜逸其名﹐爲之憮然﹗𨿽然﹐廝養卒之歸趙王武臣﹐史亦不存其姓氏﹔李卓吾謂「廝卽姓﹑養卒名﹐其姓名千載不朽矣」﹗二僕亦云。

孔四﹐紹興人。父選四川主簿﹐沒於京﹐失身爲優﹔與勳衛常守經狎。經﹐鳳陽人﹐工書畫。京陷﹐經與四窖其金而逃。賊將官撫民獲之﹐詰其藏﹔四指窖處﹐得免。經被殺﹐撫民畱四自隨。次晚﹐四乘其睡﹐取刀斫之﹐誤中其股﹔四知不免﹐提刀罵曰﹕『我冀脫經﹐故指汝窖金處。若旣得其資﹐復戕其命﹔我何忍惜他人財﹐自免死乎﹗我今爲經報仇﹐恨不得中﹔願爲厲鬼殺汝』﹗遂自刎。首已斷﹐身尙殭立﹔賊懼﹐眾推之﹐乃僕。

檗庵曰﹕以余所錄馬素修﹑劉湛六﹑陳賓日﹑汪長源諸人之妻若妾﹐皆得隨周母后之靈鞭雷電而吒風雨﹐豈不烈哉﹗其外又有宮女二人﹑民間之妻數人﹐皎然不欺其志﹔大學士魏藻徳﹑陳演﹑大司馬張縉彥諸人視之﹐果何如耶﹖昔人有詠毛惜惜詩曰﹕『恨無七首學秦女﹐向使裹頭眞杲卿』﹗然則左氏謂無勇者爲婦人﹔大冠峨峨者至欲並於婦人而並不可得﹐則如之何﹗

費氏宮人﹐年甫笄﹐賊入宮﹐投井﹔賊知而出之﹐見其姿﹐互爭。費曰﹕『我長公主也﹐若輩不得亂﹗必報汝主』。及見﹐李賊詰知非主﹐賜其將羅姓者﹔攜出。又紿曰﹕『妾年尙幼﹐實出天潢﹐義難苟合。望將軍憐之﹐擇吉成家』﹗羅許之。乃暗挾利刃﹐伺其酒酣﹐盡力刺其喉﹔隨自刎。賊憫其貞烈﹐葬之﹔始知初欲見李賊者﹐亦將紿其收己圖之也。

魏氏宮人﹐賊入宮﹐前後奔呼曰﹕『賊入必淨宮﹐我輩必遭其辱﹗有志節者須自決﹐免致污辱』﹗哭呼數四﹐躍入河內死。於是﹐宮人投水死者數十人。賊入﹐果淨宮﹐每賊將給宮女三十人。

吳奎妻張氏﹐有絕色。奎爲燕中長班﹐家𨿽貧﹐室宇甚潔。賊至其家﹐張伏屋後水中。賊去﹐往覓其夫﹐中途遇賊失散﹔張復歸﹐一賊已據其室矣。夜﹐彊淫之﹐賊熟睡。聞叩戶者﹐知其夫也﹔潛起迎入﹐以刃刺賊死﹐取其財物而逃。遇井﹐張泣曰﹕『烈女不事二夫﹔昨之偸生受污者﹐憂君饑寒失所也﹔今得見君﹐死甘心矣』﹗欲赴井。奎力阻之﹔張曰﹕『君縱不罪妾﹐妾何顏復偸生乎』﹗遂躍入死。

王氏﹐羅田女子﹐適耿縣人﹔甫三日﹐賊至﹐夫被害。其姑老而瞽﹐王憂姑刃於賊而已被污也﹐扶姑行十里遇深池﹐遂負姑同溺焉。

余之瑤﹐錦衣��余��女。年十八﹐適定國勳衛徐廷秦。賊破都城﹐闔室將走匿。姑使婢來引之﹐使俱去﹔瑤曰﹕『且將吾兒行﹐吾卽至矣』﹗頃之﹐復一婢來﹔則曰﹕『再將吾奩往』﹗及婢復至﹐則已盛服縊死﹐壁上書「余肅敏孫女」五字﹔家人倉卒瘞之花墀中。賊退後﹐方啟屍殮之﹐顏色如生﹔年二十二。

尹熙妻�氏﹐固安人。妻被賊擄﹐指前一池﹐紿曰﹕『吾夫藏金此中﹐可取之』﹗賊入水﹐妻力挽之至深處﹐賊遂沈溺﹔妻亦死。

張氏﹐北京城外女子。賊至﹐見其美﹐將淫之﹔女佯無難色﹐指井曰﹕『我渴﹐先取水飲我』﹗賊至井所﹐女奮力擠之墮井﹔女得脫。

王氏﹐北京民吳信妻﹔信居齊化門東﹐貨綢。王氏色麗而性剛﹐賊縛信拷掠﹐王知不免﹐閉戶自經﹔賊斫入解之﹐彊奸焉。王力不脫﹐乃嚼斷賊舌﹔賊怒﹐剖其腹死。賊含血走﹐口不能言﹔諸賊以爲有祟﹐棄之去﹐信得脫。賊斷舌﹐不食死。

金毓峒﹐字鶴翀﹔完縣人。甲戌進士﹐禦史﹔監督師大學士李建泰軍。建泰出都﹐時賊已亟﹐恇怯不進﹔公乃奔赴勤王。比至京師﹐已陷﹔公還師眞定﹐嬰城固守。賊至﹐急攻數日﹔力竭﹐城陷﹐械赴賊營。見道旁井﹐奮刀﹝一作力﹞擊賊﹐應手而斃﹔乃破械﹐投井死。妻王氏﹐亦自縊。

檗庵曰﹕先皇帝銳意平賊﹐咨嗟四顧﹐當時諸臣究無有出而副其望者。楊嗣昌之辦賊也﹐欲以荊州予賊﹐盛兵四面迫而困之。而獻賊輒踐夔府入蜀﹐於是歸罪蜀撫邵捷春而殺之﹔蓋初檄捷春守荊州蜀界﹐而不能禦之也。踰年﹐賊旣淨蜀﹐於辛巳二月忽犯襄城﹐一夕而破﹔遂至流毒中原﹐不可復救。孫傅庭在秦中﹐欲蓄全力以殲賊﹐需之歲餘﹔癸未秋﹐方統師出潼關。賊故不亟禦我師﹐徘徊唐﹑鄧之間﹔覘兵四出﹐乃以枝騎爭潼關﹐扼我餉道﹐全軍遂沒﹐先鋒白廣恩遂降賊。自此入潼關﹐關中盡爲賊有﹔而傅庭渡河走山西﹐不知所終。二者乃國家失事之要領﹐兩督師之肉﹐寧足食耶﹖且督師之任﹐國家司命在焉﹔每見諭下﹐諸臣避之如避水火。至以推轂之名﹐巧爲釋罪之計﹔往往舉之縲紲之中﹐加之三軍之上。無何﹐輒以不任輕去﹔究無有爲平賊計者。烈皇朝夕靡遑﹐無能出諸臣欺蔽之範圍。最後﹐躬餞李建泰於都門﹐倉卒之際舉一書生驅之赴敵﹐無異舉三百年之金甌玉版拱手授建泰﹐使致之賊耳﹔不亦可爲痛哭哉﹗建泰至眞定﹐卽爲賊用﹔金公以監軍死難。故於金公之事﹐而爲之致慨如此。

衛景瑗﹐字帶黃﹔韓城人。乙丑進士﹐大同巡撫。賊至﹐被執﹔令之跪﹐不屈﹐大罵﹔賊磔之﹐至死罵不絕口。贈兵部尙書﹐諡「忠毅」。

朱之馮﹐字勉齋﹔大興籍﹐徐州人。乙丑進士﹐宣府巡撫。罵賊不屈﹐被殺。贈右都禦史﹐諡「忠壯」。

徐標﹐字鶴洲﹔濟寧人。乙丑進士﹐保定巡撫﹑兵部侍郎。先是﹐眞定知府邱茂華聞賊至﹐預遣家屬出城﹔公聞﹐執之下獄。斬賊使說降者﹐碎其僞牌。適屬弁爭中軍官﹐不聽﹔聞公登陴﹐劫出城殺之﹐叛降賊。贈兵部尙書﹐諡「節湣」。

檗庵曰﹕徐公之死﹐則有間矣﹔以其不死於賊﹐而死於叛將也。吾觀其守城之志﹐則有取焉爾。

蔡懋徳﹐字云怡﹔崑山人。己未進士﹐山西巡撫。賊至﹐死之。

朱廷煥﹐字中白﹔單縣人。甲戌進士﹐大名兵備副使。三月﹐賊劉宗敏傳牌招降﹐公擊碎之﹔鼓勵士紳﹐分守各門。初四﹐賊環攻之﹔城破﹐被執。逼之降﹐不屈﹐罵不絕口﹔賊怒﹐縛之桅竿﹐射殺之﹐懸其首通衢。合家或縊﹑或投井﹐相繼死。贈右副都禦史﹐諡「節湣」。

方文耀﹐字懷�﹔龍溪人。庚辰進士﹐河間知府。被執﹐賊杖之﹔大罵不屈而死。

彭士弘﹐字仁寰﹔遼東人﹐南宮知縣。賊旣陷畿內諸郡邑﹐公勵士民﹐飭守具﹔眾咸謂『賊勢已重﹔邑小﹐恐不能支』﹗公曰﹕『吾奉命守玆土﹐生死以之。若盡力擊賊﹐縱不勝死﹐亦瞑目』﹗眾環泣曰﹕『臣誼也﹐如生靈何』﹗公亦泣曰﹕『人心如此﹐大事已去﹔吾盡吾心耳』﹗士紳卒迎賊入。公緋衣坐堂上﹐賊問何故不具餉﹖公怒目曰﹕『吾朝廷守土臣﹐豈爲盜賊具餉』﹗賊怒﹐斬之﹐懸首南門。

周遇吉﹐字萃庵﹔降夷種。錦衣衛指揮﹐任三關總兵。夫人劉氏﹐亦夷女﹔驍勇多能。賊勢亟﹐公請益鎭兵三千﹔報可﹐以副將熊通統之。甫至河於﹐叛將陳尙智迎賊過河﹔通歸鎭說公﹐公叱出斬之﹐傳首京師﹐請援兵——時甲申二月十三日。次日﹐賊至寧武﹐公列兵城外鏖戰﹔夜則收兵入城﹐登陴炮擊﹐賊死無算。炮盡﹐密令壯士伏巷﹐開門誘﹔賊入將近萬餘﹐亟下城閘﹐巷兵四起﹐殺之殆盡。賊四帥殲焉﹐恚甚﹐環攻四晝夜﹔力不能支﹐城陷。城中兵民感公義﹐俱不屈﹐盡爲賊屠。公傷重被執﹐罵不絕口﹔賊縛之竿首﹐亂矢射之﹐共臠其肉。劉夫人率家丁百餘據署﹐憑墻力射﹐無一矢不中賊﹔賊不敢近﹐用火環燒之﹐闔署焚死。及賊入京﹐莫不嚙指告人曰﹕『好个周總兵﹐殺我兵數萬人﹗若再得此一人﹐我輩安得至此』﹗諡「忠武」﹐祀旌忠祠。

張羅彥﹐字仲美﹐保定淸苑人。戊辰進士﹐稍遷吏部文選郎﹐晉光祿少卿。保定自崇禎己已虜入犯都城後﹐屢被侵﹔公多家居﹐常任城守事。十六年守城﹐有給事奉敕過﹐夜半呼﹐城門不開。給事怒﹐劾張吏部擅司城鑰﹔詔置不問。十七年春﹐李自成破太原﹑寧武﹐由居庸關入犯都﹐遣劉宗亮等掠畿內諸郡而北﹐期會都下。保定鎭將帥兵出外﹐新太守尙未至﹔公語兄羅俊曰﹕『吾郡爲京師扞蔽重地﹐今任事無人﹔我裏紳不出而圖之﹐柰天子何﹗若不克濟則死﹐固人臣之分也』。乃倡郡人登陴﹐爲固守計。二月﹐眞定將殺都禦史徐標叛降賊﹐人心愈危。宗亮下河間﹐欲北向京師﹔聞保定堅守﹐引兵至。距守浹月﹐閣部李建泰至﹐率親兵入城﹔時建泰有異志﹐其孔家丁爲賊間﹐公手擒之。賊攻愈急﹐建泰在城上阻放炮者﹐同知邵宗玄憤﹐爭之不能得﹐因欲墮樓死﹔公聞﹐馳救之﹐建泰乃下。時聞京師陷﹐公大慟﹐盡出金帛犒士﹐士無叛志。宗亮以城久不下﹐自殺其將數人﹐示必克﹔建泰乃密遣中軍郭中傑﹑李勇入賊營約爲內應﹐城遂陷——京師破後六日也。公歸家﹐題壁以自志其處曰「光祿寺少卿張羅彥義不受辱﹐縊死井亭」﹔遂自經。妾宋氏﹑錢氏﹑子庠生晉﹑幼女一﹐皆投井死。

張羅俊﹐字元美﹔羅彥兄。癸未進士﹐與弟同守城。城破﹐公從眾中出搏賊﹔賊僕﹐公扼其項而嚙其面﹐竟嚼一耳。賊至益眾﹐公呼曰﹕『我皇明進士張羅俊也﹗汝等罵謂「張吏部霸城」者﹐卽吾弟﹔不幹百姓事﹐殺吾家足矣』﹗賊攢殪之。初﹐賊未至時﹐聞羅彥揭守曰﹕『霸城不開者﹐張吏部也』﹔及至叱名而罵﹕故公云然。子伸﹐庠生﹔投井死。弟羅善﹐庠生﹔羅輔﹐武進士——及眷屬死者二十三人。

殷淵﹐字伯淞﹔雞澤人﹐廩生。賊至﹐淵與同庠生楊祥麟等守義﹐以死拒賊。三月﹐聞先帝變志圖恢復﹐約山中義勇五百人乘夜抵縣﹐三鼓斬關直入﹔賊令秦植踉蹌出走。呼集國中父老子弟﹐曉以大義﹐發喪行哭臨禮﹔士民感泣。賊復至﹐叛將郝標等內應開門﹔淵與家丁王明血戰﹐俱爲賊殺﹐懸首城門。

張履旋﹐字��﹔陽城人﹐吏部尙書張愼言之子。��舉人﹐贈禦史。

劉永昌﹐字肇熙﹔南京兵部援剿總兵﹐��人。甲申三月﹐率兵勤王﹔至揚州九龍橋文信國祠前﹐得先帝凶聞﹐慟哭僕地。諸軍各懷貳心﹐公夜坐徘徊帳中﹐望闕遙拜稱罪者四﹔遂投橋下死。史閣部疏於朝﹐乃勒石旌其處。

許琰﹐字玉重﹔長洲人﹐邑庠生。五月一日﹐聞北都陷﹐痛哭呼天﹔徧請當事起兵﹐誓以身殉。夜解帶自縊﹐家人解之﹔復至呂仙祠自縊﹐陸道士救免。投胥江﹐值潞藩舟﹐援之出﹔贈以金﹐不受。之其徒丁鉞武家宿﹐又欲赴水﹔身臂徧書「崇禎皇帝」四字﹐宛轉哀號﹐路人流涕。次日﹐鉞武往報其弟勸之歸﹐進以飯﹔曰﹕『聖天子如此慘亡﹐我何忍下咽』﹗嚼甌吞之﹐喉腫嘔血﹐吐舌寸餘而絕。琰生平志行矜卓﹐年十七﹐刲股愈母疾者再﹔忠孝乃天性也。贈五經博士。

臨絕口授詩

平生磨礪竟成空﹐國破家亡值眼中﹔一介書生難殺賊﹐願爲厲鬼效微忠﹗

●雪交亭正气錄卷二

明鄞髙宇泰檗庵撰

乙酉紀

檗庵曰「天醉」之說﹐邇來論者多援之。然以先皇帝而使之亡國﹐天則醉矣﹔然以酣淫貪戾之君若臣﹐而能上之可參於建武﹑次亦不失爲建炎﹐亦必使天醉而後可也。乃論者謂虜乘建瓴之勢﹐卽非馬﹑阮之姦﹐恐亦難支﹔是殆不然。漢忠武曰「成敗利鈍﹐非所逆睹」﹔然曰「漢賊不兩立﹐不討賊亦亡」﹕是忠武已睹其敗且鈍矣﹐而諄諄於「親君子﹑遠小人」何耶﹖明知其時之不可爲﹐然必盡吾力以濟之﹔故𨿽身死之後﹐尙有公琰﹑文偉諸才爲之周旋其後﹐是以久而後失也。若乖張恣縱﹐反速之禍﹔而爲之逆信其時勢之不可爲而恕之﹐豈通論哉﹗賈生言「子嬰有庸主之才﹐僅得中佐﹔山東𨿽亂﹐宗社可以不絕」﹔而班固顧非之。然以南都再造﹐何至遂同子嬰之時哉﹗如謂史閣部之才可當宋李伯紀﹐而黃靖南足並蘄﹑鄂﹔余亦不謂必然。但當時若得一有爲之主﹐使二臣內外其間﹐振舉一切﹑痛哭誓師﹐上呼九廟之靈﹐下鼓萬民之气﹐天下事未可知也。唐宰相裴樞不輕以太常卿予人﹐歐陽公信其不死尙惜一卿﹔其肯以國予人乎﹗今以兩人之殉節﹐烈烈如此﹔使其當國﹐必不至苞苴公行﹐小人匯進爲誤國賣君之賊也﹐明矣。論者又謂淮上諸鎭驁桀不用命﹐史公亦何能爲﹐僅據「督師」之空名於上而已。夫史公無片言得行於朝﹐復何能得展尺寸乎﹗諸鎭中﹐髙傑﹑劉澤淸實甚。傑密勾虜﹐於其殺也﹐史公有力焉。而馬士英誤之﹐遂爲虜南下之由﹔寧無恨哉﹗初﹐北邊夷漢丁總兵者﹐史公舊將也﹔聞南都立帝﹐率兵入衛。各軍疑其引虜﹐至欲格之﹔史公力保其不然﹐因遣使齎手書往。至則具香幾﹐迎以入﹐跪而啟之﹐因涕泣爲使道﹔使曰﹕『公誠心入衛﹐外人未知公心﹔若單騎與我入見史公﹐則公心益白矣』﹗於是如使者言﹐令副將許定國將其軍﹐而己自馳入﹔史公大喜﹐爲之奏請﹐許自爲一軍以當虜。髙傑請護之歸﹐遂殺之於無爲境上﹐欲並其軍。定國懼﹐以兵歸傑﹐乃結傑左右營將﹐日與髙會﹐盡得其歡心﹔一夕﹐定國命己腹心與傑營將飲﹑己則與傑飲﹐遂斬傑於酒間﹕蓋史公密令之也。傑妻訴於朝﹐士英卽令其妻將傑軍﹐又得其重帑厚卹傑﹔定國乃自疑﹐叛降虜。初﹐虜猶豫不敢南下﹐定國輸以虛實﹐力贊之﹔遂大舉渡河矣。小人之禍國也﹐可勝道哉﹗

淩駉

左懋第

劉洪啟

史可法

吳爾塤

任民育

張伯鯨

許徳博

王士琇

髙孝續

饒余

馬純仁

謝一魯

髙倬

張捷

楊維垣

黃端伯

王臺輔

吳嘉胤

龔廷祥

韓贊周

黃金璽

彭性述

吳可基

潘履素

陳士達

徐搏

湯士鰲

歐敬竹

石仲祥

陳用卿

詹承祖

吳應箕

邱祖徳

麻三衡

金聲

江天一

王世徳

陳子皮

方國煥

洪二魁

項千里

江秋漢﹑余公贊

溫璜

馬嘉

垂髫和尙

景賢

黃蜚

沈自駉

呂忠宣

葛麟

文乘

吳福之

魯之璵

孫兆奎

侯峒曾

張錫眉

黃淳耀

黃淵耀

夏云蛟

馬權奇

徐汧

項志寧

顧所建

陸明永

夏允彜

徐念祖

李待問

徐石麒

朱大定

朱有鎰

顧咸建

陸培

王道焜

兪元良

祝淵

周宗彜

張堅

唐自彩

劉宗周

祁彪佳

王毓耆

梁於埃

王纘

王績

李瀾

黎增

謝衷白妻張氏

揚州女子

劉乙然妻周氏

錢氏女

汪氏女

陳銘妻戚氏

林鴻妻沈氏

陳氏

王氏

陳君秀妻楊氏

孫鍔妻兪氏

張烈女

張敬妻顏氏

金鐸妻

張氏

沈有年妻潘氏

淩駉﹐字龍翰﹔歙人。原名云翔﹔初舉於鄕﹐以磨勘黜﹔後得復﹐攺今名。癸未﹐舉進士。李建泰爲督師﹐公以兵部郎監軍。至眞定遇賊﹐建泰降﹔公不從﹐爲賊所砍﹔不死﹐臥道旁﹔一僧見而識之﹐負歸其捨﹐漸瘳。而賊求公屍亟﹐僧懼﹔公語僧﹕同郡多商於濟寧爲標客﹔僧潛送公至濟寧﹐乃得歸。弘光朝﹐巡按河南﹔侄潤生﹐以官生爲軍前監紀。乙酉二月二十八日﹐抵任。三月十六聞警﹐赴歸徳﹔十九﹐誓師。二十一﹐虜師至﹔公力扞孤城。守城諸將迎降﹐公冠服坐堂上﹐大罵。通使至﹐與之語﹔公正色曰﹕『我頭可斷﹐身不可從』﹗向左右曰﹕『此一塊地﹐當與我始終矣』﹗頃之﹐持虜詔至﹔公裂之﹐厲聲曰﹕『我奉命代巡已幣月﹔旣不能滅此朝食﹐又不能堅壁以守﹐是天下第一罪人也﹔何取我負罪之人﹐而官之爵之乎』﹗少間﹐豫王下赦罪之令﹐設誓於上曰﹕『如殺巡按﹐卽如殺我』﹗公拒之益力﹐同潤生後堂服毒自裁。官將吏民先奉豫王令﹐如巡按不降﹐城卽洗﹔因密聞於外。於是排門入﹐哀號若雷﹔公亟拔刀自刎﹐眾彊奪去。公嘆曰﹕『與其慷慨而殃及小民﹐毋寧從容而善全大節』﹗遂持銜刺﹐單騎往﹔潤生怒形於色﹐執轡從之。豫王喜曰﹕『今天下尙有烈丈夫耶』﹗靜處一室﹐命劉兵道﹑蔡知府守之。公作遺疏並敕書﹑密旨各一通﹐因令標官吳國興齎奏南京﹔印�預投井中。又作遺豫王並家書﹐題詩衣帶。聞兩人睡熟﹐自經﹔潤生亦題詩衣帶而縊。豫王聞之﹐乃殺守者二人﹐送公屍六忠祠——卽祀睢陽六人處也。公贈兵部左侍郎﹔潤生字玄性﹐贈禦史。

遺豫王書

駉世受國恩﹐不克有濟﹐天乎﹑人乎﹗報之以死﹐駉誼盡矣。日昨不及就裁者﹐蓋從封疆人民起見﹔今事旣不可爲﹐正駉從容就義之日也。願貴國尙存初志﹐永惇鄰好﹔大江以南﹐不心進窺。否則﹐揚子江上淩禦史﹐卽錢塘江上伍相國也﹗承貴國隆禮﹐義不私交﹔裘帽﹑革舄﹐繳入照收。侄潤生相從殉義﹐以愧天下爲人臣而懷貳心者。絕筆不文﹐仰惟照宥﹗

大明弘光元年三月二十三夜﹐巡按河南監察禦史淩駉具。

題白箭衣四首

艱難歷盡枉徒然﹐謝世長歸碧落天﹔從古文山能有幾﹐不如仗節學平原﹗

事親無日﹐事君無才﹔從容就義﹐目閉心開。

叔盡忠﹐侄盡烈﹔炯炯雙魂﹐千秋凜栗﹗

心愈峻﹐志愈厲﹔肥馬輕裘﹐忠貞不易。

玄性題內衣詩

鞠旅陳師誓大川﹐時乎不利悵徒然﹔偃臥沙場聲一嘯﹐鞭馭靑黃遊上天。

一層黃土一層人﹐白骨何嘗不有生﹗愚人認作千秋計﹐壯志多牽兒女情。看得破﹑識得眞﹐飄然撒手便長行。天涯叔侄眞知己﹐長嘯同歸入杳冥﹗

左懋第﹐字蘿石﹔萊陽人。辛未進士﹐吏科給事。慷慨多大節﹐馬士英忌之﹔知公曾糾馮銓﹐銓時爲虜相﹐乃令公偕陳弘範﹑馬紹愉講和﹐計銓必殺公。公決計不返﹐條上戰守數事而行。途中不與弘範深言﹐惟勉以立節而已。至燕﹐斬衰而入﹐言須哭臨先帝。送之四夷館﹐公曰﹕『此中國所以待夷狄者﹐吾不往』﹗乃館鴻臚寺。公不肯易凶服﹐且爭禮不屈。弟懋泰先降虜﹐來謁﹔公大呵之﹐不許見。後和議不成﹐三人還至滄州﹐虜忽飛騎追公回﹐欲降之﹔堅不屈﹐復禁之。及南都陷﹐使來言曰﹕『江南已下﹐新君已擒﹔若不降何待』﹗公哭曰﹕『吾所以不死者﹐尙圖復命耳。今國家已破﹐死已晚矣』﹗以背向上﹐大罵﹔乃殺之。臨刑﹐攝政王密令卒沿路勸之﹔公詞愈厲。至西市﹐叱用刑者使速殺﹔殺時無血﹐湧白乳滿地﹑白气沖天﹐日色昏黯。監殺者驚僕﹐幾絕。

弔文山﹑疊山﹝調用文山「沁園春」﹞

忠臣孝子﹐兩全甚難﹐其實非難。從夷﹑齊死後﹐君臣義薄﹐綱常掃地﹐生也徒然。宋有文山﹐又有疊山﹔靑史於今萬古傳。他兩人父兮與母兮﹐亦稱大賢。嗟哉﹗人生易盡百年﹐姓與名不與人輕賤。想多少嗤愚﹐稽首遊魂﹐首邱胡服﹐也掩黃泉。丹心照簡﹐千秋廟食﹐松柏聳天風不斷﹔堪嘆他﹐時窮節乃見﹐流水髙山。

讀列仙傳有感﹝仍用前調﹞

菌生晦朔﹐蟪亦春秋﹐人世堪羞﹗看乾坤不壞﹑日月長生﹑水火不滅﹐盡有來由。赤松﹑浮邱﹐希夷﹑鐘離﹐都是精神猛自修。人間世卻不斷愛根﹐日事名謀﹗

嗟嗟﹗駒隙攘攘何求﹐把神仙種子新參透。除卻那愚癡﹐不忠不孝﹑不廉不恥﹐悠泛之儔。麟閣將畫﹐天臺不遠﹐黃鶴刷羽待人遊。海山中﹐那藥苗空老﹐把臂浮鷗。

有僧名祖心﹐字函可﹐廣州人﹔與左公弟大來相賡和。今讀其和左大來二律﹐亦一奇僧也。亦以事系獄﹐未考爲何事﹔而大來始末﹐亦須詳之。

劉洪啟﹐號褊子﹔河南人。避寇﹐結寨山中﹔善戰﹐賊不敢近﹔毅宗已授之弁職。李賊犯闕﹐洪啟殺僞官守城。弘光時﹐加總兵。虜師至﹐執入京﹔連與虜書﹐略云『旣欲臣服中國﹐當爲中國令主。當令士民無恙﹐先朝陵寢不當毀伐﹐先帝子孫所宜賓禮﹔柰何反之』﹗語極激烈﹔殺之。

史可法﹐字憲之﹐號道鄰﹔祥符人﹐錦衣籍。戊辰進士。北都陷﹐時爲南京兵部尙書。馬士英之立福王也﹐公與髙弘圖﹑徐石麒﹑姜曰廣﹑郭維經﹑李淸等遺書士英﹐極言福王之立有七不可﹔士英銜之﹐以鳳督印封貯——此時士英已有排斥正人之意矣。福王旣立﹐晉武英殿大學士﹐督師揚州。乙酉四月初一﹐聞北信亟﹐卽至泗州策沿河防守﹐總兵張天祿﹑李成棟等降虜。初四﹐調赴江南以遏左師﹔卽飛抵浦口。隨詔回守揚﹐卽日趨泗﹔而守泗鎭將李世春﹑王之綱亦降。乃馳回揚﹐泣諭士民登陴﹐爲死守計。十五﹐兵薄城下﹐豫王卽令世春至濠城說降﹔公大罵之。世春又令鄕約持豫王旨至﹐公投鄕約於水中死。次日﹐又屢接虜書﹐皆不啟﹐火之。攻益急﹐監軍髙岐鳳﹑總兵李棲鳳俱踰城降﹐公知勢不可爲﹔十八﹐呼副將史得威入﹐持之慟哭﹐托以後嗣。乃書遺疏一﹑遺書五﹐囑曰﹕『我死﹐幸收葬髙皇帝之側﹗如未能﹐卽瘞梅花嶺可也』。又慮城破軍亂﹐致有失誤﹔復書遺疏及書作副冊﹐別付家人史書藏之。二十﹐虜軍復持書至﹐防守彌力。二十五﹐攻益急﹐公拜祝天﹐以炮擊之﹐傷虜軍數千。日午﹐城西北角忽崩﹐兵遂入。公自刎不死﹐引首命得威刃之﹔得威不忍﹐參將張友福同數十人急掖公下城﹐從小東門出。追者至﹐友福死﹔公問追者爲誰﹖得威答云「豫王」。公曰﹕『吾得罵賊而死﹐足矣』﹗大呼「史可法在此」﹗兵眾愕然﹔遂擁至南城樓。豫王待以上賓之禮﹐且言『前令人再三致詞﹐俱蒙先生叱回。今忠節已著﹔先生爲我收拾江南﹐當重用先生』﹗公怒曰﹕『吾天朝首輔﹐豈肯苟生﹐作萬世罪人﹗可速殺我﹐從先帝於地下』﹗因大罵。豫王曰﹕『旣爲忠臣﹐當殺之以成其名』﹗公厲聲曰﹕『城亡與亡﹐我意已決﹔臣誼當然﹐豈爲名乎﹗但揚城數百萬生靈﹐萬不可殺』﹗乃慨然就戮。遂傳令屠城。得威已逸去﹐骸積如山﹐公屍莫可辧。六月初十日﹐得威回揚。其書初寄鹽商段氏﹐遭殺戮巳盡﹔從破簍廢紙中簡得之﹐持至南京上太夫人。丙戌淸明後一日﹐舉袍笏卜葬梅花嶺。

上太夫人書

不肖男可法﹐遺稟母親大人﹕男在宦途十八年﹐諸苦備嘗﹔不能有益於朝廷﹐徒致曠遠於定省﹗不忠﹑不孝﹐何以立於天地之間﹗令以死殉城﹐不足贖罪﹔望我母委之大數﹐勿過傷悲﹗男在九泉﹐死無所恨﹗得副將史得威完男後事﹐望母親以親孫撫之﹗四月十九日﹐不肖男可法泣書。

遺夫人書

可法死矣﹗前與夫人有定約﹐當於泉下相候也。四月十九日﹐可法手書。

遺叔伯兄弟書

叔父大人﹑長兄﹑三賢弟及諸弟諸侄﹕揚城旦夕不守﹐勞苦備嘗﹐落此結果﹔一死以報朝廷﹐亦復何恨﹗獨恨先帝之仇未復﹐是爲恨事耳。得副將史得威爲我了後事﹐收入吾宗爲諸侄一輩可也﹔勿負此言﹗四月十九日﹐可法書於揚城西門樓。

付史得威絕筆

可法受先帝厚恩﹐不能復大仇﹔受今皇上厚恩﹐不能保疆土﹔受慈母厚恩﹐不能備孝養﹗遭時不偶﹐有志未伸﹔一死以報國家﹐固其分也。獨恨不能早從先帝於地下耳﹗四月十九日﹐可法絕筆。

初上弘光帝疏

痛自三月以來﹐陵廟荒蕪﹐山河鼎沸﹔大仇在目﹐一矢未加。臣備員督師﹐死不塞責﹗晉之末也﹐其君臣日圖中原﹐而僅得江左﹔宋之季也﹐其君臣盡力楚﹑蜀﹐而僅得臨安。蓋偏安者﹐恢復之退步﹔未有志在偏安﹐而遽能自立者也。大變之初﹐黔黎灑泣﹑紳士悲歌﹐猶有朝气﹔今兵驕餉絀﹑文恬武熙﹐頓成暮气矣﹗屢得北來塘報﹐皆言虜必南窺。水則廣調利船﹐陸則分布精銳﹔黃河以北﹐悉染鮏羴。而我河土之防﹐百未講一﹔人心不一﹐威令不行。復仇之師﹐不聞及於關﹑陜﹔討賊之約﹐不聞達於虜庭﹕一視君父之仇﹐置諸膜外﹗近見虜示﹐公然以「逆」之一字加之於南﹔辱我使臣﹐蹂我近境﹕是和議固斷斷難成也﹗一旦寇爲虜並﹐必以全力南侵。卽使寇勢尙張﹐足以相拒﹔虜必轉與寇合﹐先犯東南。宗社安危﹐決於此日。卽卑宮菲食﹑嘗膽臥薪﹐聚才智之精神而枕戈待旦﹐合萬州之物力而破斧沈舟﹐尙恐無濟於事﹗以臣窺廟堂之作用﹑百執事之經營﹐殊有未盡然者。夫將之所以克敵者﹐气也﹔君之所以馭將者﹐志也。廟堂之志不奮﹐則行間之气不鼓。夏之少康﹐不妄逃出自竇之事﹔漢之光武﹐不忘蕪蔞豆粥之時。臣願陛下之爲少康﹑光武﹐不願左右贄禦之臣輕以唐肅﹑宋髙之說進也﹗憶前北變初傳﹐人心駭震﹔臣等恭迎聖駕臨蒞南都﹐億萬之人歡聲動地。皇上初見臣等﹐言及先帝﹐則涕泗沾襟﹔次謁孝陵﹐贊及髙皇帝﹑髙皇后﹐則淚痕滿袖。皇天后土﹐實式臨之﹗曾幾何時﹐可忘前事﹗先帝以聖明罹慘禍﹐此千古以來所未有之變也﹔先帝崩於賊﹑恭皇帝亦崩於賊﹐此千古以來所未有之仇也﹔先帝待臣以禮﹑馭將以恩﹐一旦變出非常﹐在北諸臣死節者寥寥﹑在南諸臣討賊者寥寥﹐此千古以來所未有之恥也。庶民之家﹐父兄被執﹐尙思陷胸斷脰﹐得而甘心﹔況在朝廷﹐顧可膜置﹗以臣仰窺聖徳﹑俯察人情﹐似有初而鮮終﹑攺徳而見怨。以虜之彊若彼﹐而我之弱如此﹔以虜之假行仁義若彼﹐而我之漸失人心若此﹕臣恐恢復之無期﹐而偏安未可保也﹗今宜速發討賊之詔﹐嚴責臣與四鎭﹐使悉簡精銳﹐直指秦關﹔懸上爵以待有功﹐假便宜而責成效。絲綸之布﹐痛切淋漓﹔庶使海內之忠臣義士﹐聞而感憤也。國家遭此大變﹐皇上承此大統﹐原與前代不同﹔諸臣但有罪之當誅﹐實無功之足錄。臣於登極詔稿﹐將「加恩」一款特爲刪除﹔不意頒發之時﹐仍復開載。聞虜庭見此﹐亦頗笑之﹗令恩外加恩﹐紛紛未已﹔武臣賜王﹐直等尋常﹕名器濫與﹐於斯爲極﹗以後似宜愼重﹐專待眞正戰功﹔庶使行間之猛將勁兵﹐有所激厲也。至行兵討賊﹐最苦無糧﹔搜括旣不可行﹐勸輸亦覺難彊。似宜將內庫一切本折盡行催解﹐湊濟軍需。其餘不急之功程﹑可已之繁費﹐一切報罷﹔朝夕之宴衎﹑左右之獻貢﹐一切謝絕。卽事關典禮﹑萬不容已者﹐亦宜槪從儉約。蓋賊一日不滅﹑虜一日不歸﹐卽有宮室﹐豈能宴處﹗卽有錦衣玉食﹐豈能安享﹗此時一舉一動﹐皆人心向背所關﹑虜兵窺伺所在也。必吾皇上念念刻刻止在二祖列宗之鴻業﹑先帝之深仇﹐振舉朝之精神﹑萃四方之物力以並力於選將練兵﹑報仇雪恥之一事﹔庶使人心猶可鼓﹑天意猶可回耳。臣待罪行間﹐不宜復預內政﹔然安內乃攘外之本﹐故敢痛切密陳。惟陛下畱神省察﹗

檗庵曰﹕史公初爭福王之不可立﹐與同爭者皆不久於其位。獨公以危疑任事﹐身已不安﹔憸人爭進﹐益無所容。其剛正朴忠內積﹐不能自已於言﹔公豈不知未信爲謗哉﹗彼馬士英者挾立主之恩﹐奔走海內﹔疏中所云「加恩」一款﹐正士英之鐵山丹穴也。阮大鋮輸數萬金錢於士英﹐醲交若醴﹐破鐵案而起家。當此之時﹐朽木寒灰﹐咸冀生色﹔三山﹑鐘阜之下﹐輦金而馳轂交擊也。先皇雉經隕身之慘﹐乃爲臣子彈冠昂首之慶﹔痛何可言﹗彼河上數百萬甲仰吁朝廷金粟﹐旦不支夕﹔而朝廷方且飾宮﹑選嬪﹐枝費駢興。午朝不宣﹐庚呼不納﹔士英將以殉君欲而固其私﹐彼小人豈不自計禍敗哉﹗志爲貨劘﹐神則汨矣。內無淸明志气﹐何以處國家事﹗靜默經營﹐一一周萬慮而布之﹐間爲彌文虛飾﹔左支右吾﹐彼且以爲黽勉從事﹐不敢告勞也。公之言曰「晉日圖中原﹐而僅得江左﹔宋盡力楚﹑蜀﹐而僅困臨安」。余則謂晉得一祖逖﹑宋得一宗澤﹐而俱不能用﹔其中原﹑楚﹑豫之事﹐亦無足言。然二人之在當時﹐𨿽恨弗克終事﹐尙得經營數載﹐於倉皇集國之際﹐呼動人心﹑振驚敵志﹐綿將絕之气而立旣潰之防﹔其後國家稍能自立﹐皆因於此。史公之時﹐宮府乖張﹑召討旦暮﹐莫必兵不及淬刃﹑馬不及整鞍﹐而虜鞭已斷江流矣﹔𨿽有士雅﹑汝霖之志﹐安所施其用乎﹗徒畱此不入耳之空言﹐令後之讀之者咨嗟感嘆於斯際而已。弘光帝奔汝霖之志﹐安所施其用乎﹗徒畱此不入耳之空言﹐令後之讀之者咨嗟感嘆於斯際而已。弘光帝奔黃靖南於當湖﹐士英不知﹐奉宮眷而趨浙監國﹐時依方國安軍中﹔錢唐旣降﹐尋被殺。時大鋮赫然虜官矣﹐不知其構而殺之與﹖抑坐視其死而不救也。大鋮從虜入閩﹐於山徑間見馬士英馬前﹐然虜官矣﹐不知其構而殺之與﹖抑坐視其死而不救也。大鋮從虜入閩﹐於山徑間見馬士英馬前﹐大驚﹐墮馬死矣﹔虜棄其屍壑中而去。

吳爾塤﹐字吹伯﹔崇徳人﹐癸未進士。降賊逃歸﹐自憤﹔截去一指﹐願投史閣部軍前效用﹐以死自誓。揚州被圍﹐自淮安單騎赴難﹔至髙郵﹐死之﹕人俱稱其能自新也。

任民育﹐字��﹔濟寧舉人﹐揚州知府。城陷﹐衣吉服﹐持印登堂﹔兵至﹐不屈死。

張伯鯨﹐字繩海﹔江都人﹐丙辰進士。甲申春﹐以兵部左侍郎予告﹐家居。髙傑兵亂﹐親友咸勸之南徙﹔公曰﹕『淮﹑揚﹐南都屏翰﹔吾大臣也﹐不可去。畱此﹐以爲民望』﹗乙酉四月﹐虜師圍揚州﹐公與史閣部分門抗守﹔城破﹐遇害。

許徳博﹐字元溥﹔如臯人。父之卿﹐爲裏塾師﹔博幼隨父學。性耿介﹐兒時讀書見忠孝事﹐則躍然喜﹔至姦邪﹐則怒形於色。或睹姦邪像﹐必塗其面。久困童子試。北京陷﹐號哭不食者數日。次年﹐揚城破﹐又數日哭﹐不肯雉發﹔父婉諭之﹐焚香拜先帝及祖祠﹐剪髮爲頭陀﹐刺字兩臂曰「生爲明臣﹐死爲明鬼」﹔刺胸前曰「不愧本朝」﹗𨿽時盛暑﹐不解帶﹔妻子亦不知也。有宗姓首其事﹐爲縣隸所捕﹔酷拷之﹐不屈。令斬之﹐言笑如常﹐惟以父母失養爲言。觀者如堵﹐爭識其面﹔曰﹕『無庸識我面﹐但當知我心﹗使人人盡如我心﹐夷狄安得入中國乎』﹗刑者令之跪﹐大訶之﹔向西北立﹐曰﹕『今日得見先皇﹐大快矣』﹗終不跪﹔推僕﹐斬之。

絕命歌

念我髙皇兮﹐祚啟靈長﹔列祖纘緒兮﹐文徳輝煌。國步多艱兮﹐寇賊跳梁﹔龍馭升遐兮﹐醜類獗猖。率土皆臣兮﹐使我痛傷﹗矢志金石兮﹐鏤骨靡忘﹗此懷未展兮﹐罹此禍殃﹔囹圄空闊兮﹐枷鎖馨香﹗我節已明兮﹐視死如常﹔含笑九泉兮﹐得見先皇﹗大明恢復兮﹐再睹冠裳﹔我𨿽幽冥兮﹐魂魄翺翔﹗

臨刑詩

一念從軍積已深﹐於今地下得相尋﹔兒曹不必收遺骨﹐畱觸人間起義心﹗

王士琇﹐字��﹔揚州府諸生。城破﹐書大行皇帝黃紙牌位於中堂﹐同弟士■﹝王雋﹞﹑士珍衣靑衿對縊死。

髙孝續﹐字申伯﹔江都諸生。城破﹐巾衿衣﹐縊於先師座右。兄孝志﹐亦殉難。孝續有題衣帶詩云﹕『首陽志﹐睢陽气﹔不貳其心﹐古今一致』。

饒余﹐字吉人﹔江都縣諸生。死揚州之難﹐����。歙人鄭履聲有弔髙及饒詩頗佳﹐行當存之以志信。

馬純仁﹐字朴公﹔六合諸生。年十八﹐未娶。聞欲雉發﹐六月二十二作詩付其妹曰﹕『吾三日不歸﹐以此與父母可也』﹗乃袖大石投浮橋下死。

自銘

朝華而冠﹐夕夷而髡﹔與喪乃心﹐寧喪乃身﹗明馬處士朴公純仁。

謝一魯﹐壽州諸生。薙發令下﹐餓死。

髙倬﹐字云章﹐號枝樓﹔四川忠州人。乙丑進士﹐知徳淸縣﹐調金華﹔行取﹐擢河南道禦史。左遷﹐歷大理寺寺副﹐轉尙寶司少卿﹐遷太常寺。崇禎十五年﹐遷南京太僕寺卿﹐擢提督操江﹑僉都禦史。生平剛潔正直。弘光立﹐以翊戴功﹐陞刑部侍郎。十二月﹐刑部尙書解學龍革職﹐以倬代之。虜兵至﹐公於五月十五日﹝一作十六﹞冠帶縊於署中﹝一作仰藥死﹞﹔時以爲南都死難第一。虜怒其不同百官迎﹐沒其家﹝壽鏞案﹕此傳元有脫文﹐今據野史補﹞。

張捷﹐號赤涵﹔丹陽人﹐癸丑進士。崇禎時﹐爲吏部侍郎。吏部尙書缺﹐先帝召九卿﹐給筆札令各舉可用者﹔捷薦呂純如﹐故逆黨中人也。卽爲科道褫劾﹐遂回籍。弘光立﹐吏部尙書徐石麒不合於馬士英﹐去位﹔卽以捷代。南都陷﹐縊於雞鳴山寺﹐時五月十一日。

楊維垣﹐字斗樞﹔文登人﹐丙辰進士。以「逆案」被黜﹐終先帝之世不錄。弘光時﹐起爲通政使。虜兵渡江﹐先令人掘一深塹﹐將家人活瘞之﹔乃自經。

檗庵曰﹕馬士英之起「逆案」也﹐或曰「弘光帝﹐福世子也﹔案中人﹐故先黨於鄭氏﹐嘗欲立其父福王者也。故士英以之結其君心」。余謂弘光何知﹐一日爲天子﹐止知淫酗而已﹔卽士英亦何知﹐一日爲首輔﹐止知貨寶而已。而阮大鋮﹑楊維垣之徒﹐錮溺已久﹔一旦得舒眉宇﹐卽欲舉從前之恨而泄之。於是以復社爲東林苗裔﹐而降賊之周鐘﹑陳名夏故社中人﹐因欲拑江南名士之口而盡殪之﹔此「蝗蝻錄」所由起也。大獄將興﹐而虜渡江矣。嗟乎﹗宗社亡矣﹐而東林之名不亡﹐不大可笑哉﹗夫所謂東林者﹐止顧憲成講學之徒也﹔後凡與鄭氏﹑魏閹爲難者﹐時槪目之爲「東林」﹐亦自人指之云爾。然其持議也﹐正其得名也﹐顯矣﹔故學士自好之流﹐咸樂得而道之。崇禎時﹐江南文人爲復社﹔此張溥等爲會文而立﹐於東林何與焉﹗乃惡黃道周者以之嫁禍﹐而云主之者道周﹔於是下道周獄﹐以報劾楊嗣昌之奪情入相也。嗣昌者﹐故不與東林者也﹔夫惡道周﹐止攻其身已耳。必狺狺然攻道周﹐而以復社彊附之﹔攻復社﹐而以東林彊附之。是東林初無黨﹐而攻之者自成一黨﹐意中時時一東林與之敵﹔至其迹﹐則似爲鄭氏﹑魏閹吠厖。故被攻者議愈正而名愈起﹐勢自相聯﹔不期而然﹐馴致諸人不黨而自黨﹑不東林而亦東林矣。嗟乎﹗稱類旣繁﹐指名亦濫﹔豈無一﹑二不肖者出乎其間﹗乃輒欲同玉石而焚之﹐不亦暴哉﹗卽案人之將翻也﹐馬士英就錢謙益而啗之曰﹕案人不可謂不抑矣﹔今需人之日﹐破格爲先。必自公翻之﹐當掃黃扉以遲公也』﹗謙益忻然許之﹐爲之出疏﹔及虜至﹐又從而受爵焉。謙益爲物望所歸者將數十年﹐終以表表之身爲萬世罪人。詈之者﹐亦不過曰「自敗身名已耳」﹔於其疇昔所共相期許砥礪之人﹐又何尢乎﹗至如楊維垣﹑張捷兩人﹐能挽聲名於末路﹐則君子亟收之﹔又烏得而泯之哉﹗然而亦僅矣。

黃端伯﹐字元公﹔新城人﹐戊辰進士。素奉佛﹐絕葷﹔自號「海岸道人」。自寧波司李﹐考選入京。崇禎三年﹐分校南直。以病請旋﹐補杭州﹔憂去。服闋爲僧﹐入廬山開元寺﹐事沙門雪嶠。烈宗下省勘問﹐久之得解﹔復束髮﹐屢徵不出。弘光時﹐姜曰廣薦之﹐且迫之出﹔乃起爲禮部儀注司主事。南京陷﹐髙臥不起﹔書「禮部主事黃寓此」﹐揭之門。班役稟報職名﹐書「大明忠臣黃端伯』七字付之。執見施﹑吳兩內院﹐公背立不屈﹔內院叱之﹐公曰﹕『吾大明主事黃元公﹐豈肯屈膝於汝虜』﹗眾按其項而蹲之﹐不可得﹔時引若僕焉﹐時仰若睡焉﹐寂如屍。乃禁江寧。豫王召入﹐公遽上座﹔眾推下﹐席地座﹐大罵﹐引頸受刃。王釋刃﹐嘆曰﹕『南來﹐硬漢僅見此人』﹗時亦不忍殺﹐仍入獄。三閱月﹐說降者堅拒之。時不薙發者皆殺﹐獨公與僕某不薙發﹔僕出入獄中﹐帽書「黃主事家人」五字。或勸其僕薙發﹐僕曰﹕『若薙發﹐主必不食我飯矣』﹗九月十三日﹐令錢謙益入獄中說之﹔公罵曰﹕『若甘心降矣﹐何面目見我﹗設非堂上﹐我必毆之』﹗謙益怒﹐去。內院又召至署中﹐曰﹕『爾不願官﹐亦不爾彊﹔但薙發歸山﹐可乎』﹖公曰﹕『吾志決矣﹐不可易矣』﹗遂縛至笪橋﹐殺之。其僕求殺﹐當隨主人地下﹔遂同日受刑——惜逸其姓名。公在獄中﹐注「楞嚴」﹑「維摩」二經。臨刑﹐合掌瞑目誦詩﹔告其僕曰﹕『吾目前有寶光』﹗

臨刑詩

覿面絕商量﹐獨露金剛王﹔問我安身處﹐刀山是道場﹗

王臺輔﹐字贊化﹔南京人。��丙寅歲﹐魏璫正盛﹔三詣京師﹐上書言事﹐擊其姦狀﹔不得報。歸﹐恆悒悒。乙酉變作﹐遂訣戚友曰﹕『吾讀書懷古﹐欲捐軀報國﹐誓不偸生』﹗乃自縊於象山之巓。自謂「無生﹐則數年之中日日皆死日﹐亦日日皆不死日也」。公嘗養亡友李杜若孤孀﹐𨿽竭產亦不卹也。

吳嘉胤﹝一作嘉瀧﹞﹐字方勗﹔華亭人。甲子順天舉人﹝一作天啟二年壬戌舉人﹞﹐戶部主事。南京陷﹐屢欲死﹔爲家人守之﹐不得間。六月二十四薙發令下﹐命二僕攜冠帶至南門外木末亭方正學祠﹔束帶四拜﹐自縊於樹。一僕亟救之﹐一僕曰﹕『不若成主人節』﹗遂死。

龔廷祥﹐字伯興﹐號佩潛﹔無錫人﹐癸未進士。弘光元年﹐授中書舍人。長厚有志性﹐號爲「龔癡」。五月二十二日﹐遺書與子﹔內云﹕『奉迎事﹐吾豈甘心事二君乎﹗但吾節不成節﹑義不成義﹐無面目見先人於地下』﹗又引劉湛六﹑馬素修兩師守節爲言﹔諄諄母老﹐更不及私。遂投武定橋下死。

檗庵曰﹕觀伯興之詞﹐其殆迎附而後悔者歟﹗於其附也可譏﹐於其死也可錄。歐陽公曰﹕『君子之於人也﹐樂成其美而不求其備﹔況死者﹐人之所難乎﹗

韓贊周﹐字相文﹔陜西鄠縣人﹐南京司禮監秉筆太監。每見弘光帝荒淫﹐涕泣力諫。與馬士英不合﹐請告﹔累疏方允﹐養病於報恩寺僧白成家。南都陷﹐墜褸折股死。

黃金璽﹐字士彩﹔江寧人﹐武舉。兄舉人黃��。自縊﹐大書於壁曰「大明武舉黃金璽﹐一死以愧爲人臣而懷貳心者」。

彭性述﹝一作述性﹞﹐九江人﹐南操江水標都司。五月十九日﹐全家投水死。

吳可基﹝一作可箕﹞﹐字豹生﹔新安人﹐監生。五月十六﹝一作十八﹞日﹐衣新白布袍﹐題詩於上﹔懷三金﹐書「買棺」二字。縊於雞鳴山關帝祠。

題衣詩

蹇遇�君臣﹐臨危猶保身﹔甘心全節義﹐恥作北夷人﹗

潘履素﹐江西諸生﹔館於南京汪氏。五月十五日﹐縊死。

陳士達﹐南京人。不肯薙發﹐投水死。

徐搏﹐字��﹔金壇人。義不受辱﹐父子被殺。

湯士鰲﹐金壇木匠﹐五十餘。聞欲薙發﹐哭祭祖父﹐投水而死。

歐敬竹﹐常州人﹔善作扇骨。兵至﹐聚家人酣飲達旦﹐自縊而死。

石仲祥﹐常州人﹔業兌錢。不肯薙發﹐語家童曰﹕『如覓我不得﹐可至忠義祠覓我』﹗遂兩日不歸。家人如其言往迹之﹐溺池而死。

陳用卿﹐宜興人﹔善爲沙壺。起義﹐爲虜所殺。

詹承祖﹐字懷玉﹔金山衛人﹐參將。乙酉八月十九日﹐虜至﹐與長子世祿守城。明日﹐城陷﹔世祿身被四十矢﹐不屈死。執承祖去﹐誘之降﹐不從﹔虜以刃指其腹﹐公曰﹕『我祖宗爲官二百八十年﹔今日之死﹐分也』﹗大笑受刑。

吳應箕﹐字次尾﹔池州諸生﹐負時名。舉義﹐爲監軍﹐兵聲頗震。虜以重兵臨之﹔義兵皆鄕民﹐未習戰﹐敗奔﹐箕逃入婺源祁門山中。追兵至﹐箕冠帶上座飲酒﹐令二妾先自縊﹔有黃總兵者執箕並其家口至池州﹐欲用箕﹐箕不從。洪內院令至﹐欲殺箕﹔箕談笑自若﹐隨黃行至四牌坊﹔將加刑﹐箕曰﹕『未可﹗須擇一善地』。至山旁松陰下﹐箕曰﹕『可矣』﹗卒舉刀﹐箕笑曰﹕『吾頭豈汝可斷者乎』﹗拱手語黃曰﹕『請公動手』﹗遂伸頸受刑。其絕命詞有「半世文章百世人」之句。

邱祖徳﹐字令修﹔成都人﹐丁丑進士。由寧國司理﹐調濟南﹐署道事。多折衝才﹔未十年﹐至山東巡撫。弘光時﹐避亂寧國﹔知時不可爲﹐不出仕。虜兵至﹐同寧國錢舉人起兵﹔兵敗﹐被執不屈。虜以刃斫其背﹐終不屈﹐支解之﹔全家被害。錢舉人亦死。初﹐公爲司李時﹐有豪紳爭貧民壙地﹐公斷予貧民﹔民徳公﹐立長生牌位祝之。至是﹐民收公屍﹐瘞之己墳側。

麻三衡﹐字孟璿﹔寧國諸生。同邱祖徳起兵於東華陽山﹐被執﹔至南京﹐不屈﹐殺於通濟門外���。當時吳次尾﹑梅朗山﹑劉宗伯﹑黃太衝﹑侯朝宗及公皆一時正人﹐謂之「鈔書社」﹔至今或死﹑或隱﹐身名俱全。

遺詩一首

吳越連沙漠﹐天人不可畱﹔誤存千尺發﹐笑看百年頭﹗若�心猶烈﹐平原事不酬。西風吹宛句﹐空負五湖秋﹗

金聲﹐字子駿﹐一字正希﹔休寧人﹐戊辰進士。崇禎己巳﹐虜軍薄都城﹐以庶吉士請自效﹔攺禦史。後家居。馬士英督撫鳳陽時﹐調黔兵剿寇﹐枉道新安肆掠﹔公與司李吳翔鳳率鄕勇殲之盡。士英劾奏﹐候勘﹔公在道抗疏﹐先帝嘉之。復館職﹐未及任。弘光時﹐遷僉都禦史﹔因士英當國﹐不就。南都陷﹐公起義守城﹐受隆武僉都禦史印。時黃澍降虜﹐詐言反正﹐來謁﹔引虜從小路出其背﹐遂破徽州。公被執﹐曰﹕『徽民之守﹐我令之也﹔毋戕民﹐第執我去』﹗髙巾大袖﹐不薙發者三十人﹔驅至內院門﹐席地坐。觀者如堵﹐或呵之﹔公曰﹕『正令彼觀大明气象也』﹗欲見洪內院﹐洪不肯見﹔驅出﹐殺於通濟門外淸水塘﹐顏色不變。取輿不得﹐掉臂而行﹔臨刑欲縛﹐公曰﹕『死則死耳﹗冠不可去﹐不煩汝縛』﹗自以手掀須曰﹕『但絕我气﹐勿脫我首』﹗延頸仰天﹐一刃而絕。有蜀僧明慧見之曰﹕『此金居士屍﹐汝錯矣﹗今豈有人﹐汝卻要做人﹐不去參禪悟道﹔做甚事﹗千古名𨿽好﹐一身苦也是汝受』﹗若笑若嘲。又曰﹕『路見死人﹐安得不救』﹗遂募十金爲棺﹐斂之。邏者報內院﹐亦不問。後贈禮部尙書。

過山溪有感﹐畱題石亭

祖功宗徳沁心腸﹐忍見羶腥穢土疆﹔九死靡他悲列廟﹐一師無濟負南陽﹗山勢嵯峨難再見﹐泉聲嗚咽若爲傷﹗相從患難惟金石﹐厲鬼驅姦訴帝鄕﹗

江天一﹐字文石﹔歙庠生﹐金正希弟子。正希起兵﹐爲監紀推官﹔及正希被執﹐天一曰﹕『吾師先行﹐一隨至矣』﹗追之中途﹐正希令之歸﹐曰﹕『何與汝事』﹗一從至南京﹐不離正希左右。承疇旣不見正希﹐臨刑遣人向正希耳語﹐欲勸之令降也﹔天一大呼曰﹕『金先生﹐此時千秋一刻矣』﹗正希曰﹕『我曉得』﹗遂同受戮。贈兵部主事。

和金先生詩﹐步原韻

乾坤顚覆激剛腸﹐擬馘天驕復故疆﹔日月胸中懷北闕﹐旌旗海上望南陽﹗書生力竭猶甘死﹐冠佩逢迎了未傷。�矢文山終令節﹐靑虯同駕白雲鄕。

赴金陵過蕪湖﹐宿閔無作館﹔無作索其遺墨﹐爲書一絕

連日鳥獸同羣﹐到此忽聞人語﹔書卷不復相親﹐一刻晦明風雨。

題驛一聯

大地山河俱不是﹐滿天星斗照何人﹗

王世徳﹐休寧人﹔家赤貧。金正希被執至南京﹐必欲從之來﹐止之不可。見正希被刑﹐自刎其旁。

陳子皮﹐金正希中軍。同殺於通濟門外。

方國煥﹐字孔文﹔歙人。積學修行﹐老而不倦。嘗賦詩見志﹔精醫學﹑地理﹐各有著述。不肯薙發﹐刺血題詩於壁﹐自縊。

題壁詩

鴻毛爲重一身輕﹐忍見河山指日傾﹗世事不堪回首顧﹐身家惟有指心明。沾恩槐棘偏難死﹐伏恨蓬蒿不欲生﹗俯仰乾坤三不愧﹐止畱淸白在鄕評。

洪二魁﹐歙人﹔武舉。同項千里起兵﹐爲張天祿所獲﹐殺於河西橋。臨刑﹐顧千里曰﹕『我輩二十年後﹐又可來殺賊矣』﹗

項千里﹐歙人﹔文學。與二魁起兵﹐被執﹔同殺。有項大忠捐典鋪助軍﹔兵敗﹐遁去。

江秋漢﹑余公贊﹐俱新安衛指揮。奉金正希將令﹐鎭守嶺南﹔俱自刎。

溫璜﹐字於石﹐號寶忠﹔烏程人。徽州推官﹐癸未進士。虜兵至﹐自刎於署﹔合家死之。

馬嘉﹐字六禮﹔祁門人﹐壬午舉人。虜兵至﹐不肯薙發﹐題詩自縊。

題詩

來得明﹑去得明﹐大明之人還大明。今日衣冠從此裂﹐存吾頂發見先靈﹗

垂髫和尙﹐太湖東山髙峯寺僧也﹔名大麼﹐一名照徹﹔俗姓彊﹐揚州人。以講師名於世者﹐十餘年。嘗語人曰﹕『成佛作祖﹐惟此血性。若無血性﹐修行十世﹐不能得度』。南京陷﹐師欲起義而無其資。一日﹐見有六大舸湖中﹐去岸可十里許﹔師掉小艇覘之﹐旗刃森列﹐乃散卒避亂者。因入其舟見主者﹐略與之言起義事﹔主者許之。與歸寺中﹐倡眾起兵﹐從之者千餘人﹔戰﹐必殺傷無算。虜怒﹐重兵攻之﹐遂潰﹔師力戰﹐死於臨巖山。同戰死者玄珠﹑玄規﹑云白﹐俱吳人爲僧。

檗庵曰﹕宋徳佑初﹐宜興一僧名莫謙之﹐合義士拒元而戰死﹐贈武功大夫。又文山「督府忠義傳」﹐言萬安縣有僧起兵﹐舉旗號降魔﹔又曰「時危聊作將﹐事定復爲僧」﹗旋亦戰死。今垂髫之事﹐先後一揆矣。偶見人有贈刲股救親僧一絕云﹕『寄語色身肝共股﹐送汝先歸極樂天﹔願同世上眞男子﹐共結然身斷臂緣』﹗垂髫亦云。嗟乎﹗夷狄亂華﹐人倫道絕﹔寧止讀聖賢書者﹐宜與之爲難哉﹗

景賢﹐太湖中寺僧﹔不詳其裏族﹐曾爲參將。某所一巨盜有膂力﹐嘗至一山﹐見大石重數百斤﹔盜試舉之。人有以告景賢者﹐賢亦至山﹐舉其石﹔問其人曰﹕『盜亦如是乎』﹖其人曰﹕『盜似稍費力於公』﹗賢笑曰﹕『吾力優於盜﹐盜易擒也』﹗遂偵其出入。一日﹐盜乘大舸至﹐賢駕小舟往。盜舟髙可丈餘﹐躍而上﹔不及﹐墮水中﹔復自水中躍登盜舟﹐遂挾盜跳入己舟。餘盜駭其力﹐熠伏不敢動﹔遂縛以見某副使。副使疑其獲盜﹐必得其貲﹔乃索之。賢無以應﹐將得罪﹔乃逸去﹐削髮爲僧。至是﹐從垂髫起兵﹐爲先鋒﹔陷陣而歿。

黃蜚﹐字文麓﹔江西南昌衛人﹐本姓塗。父黃龍撫之﹐善戰﹐久於邊。爲人謙抑﹐下賢士。北京破﹐航海歸南京﹐馬士英令守蕪湖防禦左兵。虜過江﹐引兵入太湖。過松江﹐屢敗官兵﹔官兵因詐爲蜚將士狀﹐追及蜚﹔炮在舵後起。蜚力戰﹐被三矢﹔知不可支﹐遂殺其子﹐自刎投江死。至於餘卒﹐多聚於天目諸山中﹔所稱爲「黃兵」者是也。

沈自駉﹐字君牧﹔吳江諸生﹐家貧。父死﹐遺田三十畝。駉每歲春夏之交﹐則貸其粟於人﹔八月稻熟收之﹐每石率多二斗爲息﹐計值反歉於貸粟。時人俱笑之﹔駉曰﹕『人無稍有利﹐其誰與我』﹗如是行之十餘年不變﹐每歲積粟漸多。後遇大歉﹐盡出所積粟﹐家頗饒。壬午八月﹐姚江一友人往訪之﹔駉與言曰﹕『天下亡無日矣﹗若濟世﹐非作進士不可。然得售﹐不可幾幸﹐須從關節取之。吾已備其貲千餘金﹐恨厄於督學錄科耳。子能爲我圖之乎』﹖其友與直指有舊﹐代爲之請。以闈期迫﹐不果得﹔遂不得入闈。未幾﹐又遇其友曰﹕『吾前所積金﹐已買湖中漁舟五百餘艘矣』。其友笑之﹐駉曰﹕『子今不見信﹐後將有驗』﹗及北京陷﹐南都立新主﹐駉往謁史閣部﹔史公知其才﹐欲用之。駉辭去﹐語人曰﹕『姦人當國﹐史公身尙不能自立﹐其何以濟事』﹗乃依巡撫祁彪佳於吳﹐密勸彪佳舉兵﹔力言南京不足恃。時潞藩在杭﹐朝廷疑忌﹔彪佳恐見猜受禍﹐因循不果。駉乃結湖中豪傑﹐陰爲部署﹔及虜兵南下﹐卽入湖舉兵﹐與其兄自炳共帥之﹐因推吳易爲主。旣而見易舉措失當﹐輒悔﹔然旣已奉之﹐不欲背去。頃之﹐土國寶引大兵至﹔時駉同易率數十小舸於分湖﹐猝遇之。舟師不及集﹐易聯六大舸爲一﹐建三軍司令旗於上﹐以紅紵爲之﹔駉遽令收旗﹐斬其纜﹐令船各散。易先乘一舸遁﹐駉乃以數十小舟僞遁﹔虜軍見之﹐力追將及。義師周天於舵後放炮﹐官兵追舟獨先者﹐應聲而沒於湖蘆中。小舟炮弩齊發﹐駉先令炮矢毋擊敵軍﹐止斃其舵師﹔於是虜舟無捩舵者﹐虜軍不習舟﹐盡伏艙中不敢動。駉引諸伏舟出﹐環而登之﹐盡捽其首而殪於水中﹐無一還者﹔國寶僅以身免。八月十一﹐虜復以銳師來攻﹐駉身臨矢石﹐力竭遂死。炳﹐後與吳易同被執。駉爲諸生有聲﹐素方正﹔與太史張溥善。溥嘗至杭﹐駉時亦寓西湖上﹔溥約與遊湖。旣入舟﹐有妓自樓下﹐駉卽辭以事﹐別去。舟已離岸﹐卽跳入水中而去﹔蓋以溥服未闋也。

呂忠宣﹐字亮工﹔嘉興諸生﹐名士孫爽弟子。妻奇妒﹐宣每有所之﹐必以二人隨之﹐刻期而還﹔稍後﹐則宣必受箠。嘗與友一至杭﹐歸稍踰期﹐宣恐﹔囑其友之妻往解曰﹕『玆行爲謁天主教師﹔彼教首禁二色﹐夫人可勿慮』﹗妻訶曰﹕『有我令在﹐何煩天主耶』﹗責之更厲。吳易起兵﹐宣欲往從﹐托以往謁沈君牧﹔沈素方正﹐妻許之。至則不能卽歸﹐宣竟不敢歸﹔妻恚曰﹕『我令不行於彼﹐乃若是耶』﹗遂縊而死。及君牧敗﹐宣被執。解至浙撫蕭起元﹐孫爽遽入謁起元﹐言宣爲己弟子﹐百口保之﹔起元曰﹕『若何保作賊者』﹖爽正色曰﹕『宣起義﹐非作賊也』﹗起元怒﹐箠四十而殺宣。爽字子度﹐崇徳諸生。

葛麟﹐字蒼公﹔丹陽人﹐壬午舉人。潛身從通城王﹐至長興起兵﹐約二萬人。乙酉八月二十八﹐與虜戰於湖中﹔麟肥偉﹐手持支矛﹐隔水刺數十軍於舟中﹐應手而倒。虜軍指曰﹕『長而肥者﹐葛也』﹗眾矢齊發﹐投水而死。

文乘﹐字應符﹔恩蔭父文肅公。乘同其兄秉﹐捐資助吳易起兵﹐爲其家匠役所首﹔土國寶逮秉及姊夫張封﹐乘叱秉曰﹕『此吾不忘國恩﹐何預汝輩事』﹗慷慨獨任﹐肆罵不已。國寶釋秉及封而殺之。至死﹐詞气愈厲。

吳福之﹐字公介﹔武進人﹐鐘巒之子。時鐘巒在南雄﹔福之舉兵太湖﹐與虜抗。三月﹐戰於小湄﹐力竭被執﹐不屈﹔年二十六。福之嘗上其父箋﹐言『天下事無非兵理﹐處今亂世﹐非將略兵法無以處事﹑馭人。杜牧注「孫武子」云﹕得其一﹑二者爲小吏﹐盡得其道則可爲大吏也。今見當時統數百兵輒譁矣﹐大吏見數十亂民卽倉皇矣﹗有地方之責者﹐凡其地弁將營卒﹑縉紳耆老﹑吏胥隸役以及於盜賊﹑土豪﹐無不畱心著眼以法糾結部勒之﹐密�有心腹爪牙之用﹔則猝有事變﹐可以制置』。鐘巒深異其言。後虜至﹐鐘巒畱廣中遣人以書示福之﹐言『汝讀書懷古﹐當此之時﹐何以自居﹗捨生取義﹐彼丈夫也』。此至﹐福之已死矣。

魯之璵﹐字瑟若﹔流河參將﹑蘇州衛百戶。以世職﹐累官至福山副總兵。乙酉六月﹐虜軍至﹐率五百人入城大戰﹐斬殺不可勝計﹔圍虜於白塔寺﹐放火欲焚之。虜兵亟突出﹐因無馬﹐不敵﹔死焉。

孫兆奎﹐字君昌﹔丙午舉人﹐吳江人。同吳易起兵。乙酉八月二十一﹐營破﹐被擒。至南京﹐見洪承疇﹐進云﹕『孫舉人有一言問明﹐卽死無憾』﹗洪曰﹕『試言之』。公曰﹕『先帝時﹐有一死節之洪承疇﹐賜葬祭﹐建坊祠表其忠烈。今又有一洪承疇﹔是一﹑是二』﹖承疇曰﹕『汝莫管他﹐汝只作汝一人事』﹗疾驅出﹐斬之。

侯峒曾﹐字豫瞻﹐號廣成﹔嘉定人。天啟五年乙丑進士﹐左通政。南京陷﹐同裏中黃淳耀倡義守城。家貲不滿萬金﹐盡出犒士。其母出其送死衣服數襲散軍﹐公不忍﹔母曰﹕『吾得布衣入木足矣』﹗虜攻之數日﹐殺傷甚多﹔力竭﹐城陷。公亟歸﹐拜老母哭曰﹕『兒不能終養矣』﹗虜兵入﹐梟斬之。子玄演﹐字幾道﹔玄潔﹐字云俱﹔玄潔﹐字智含﹕皆名士。伏屍慟哭﹔演﹑潔俱被害。■﹝氵靜﹞得免﹐棄妻子爲僧﹔未幾﹐死於杭之靈隱山中。時有金秀才者﹐逸某名﹔嘉定南門人也。虜將李成棟梟公首於縣治﹐秀才夜竊之而歸﹐藏於書篋。數日﹐家人入城殮公屍﹐方悲失其首﹔俄聞哭聲漸近﹐則秀才舁書篋奉公首而進。

張錫眉﹐字介祉﹔松江人﹐徙居嘉定。庚午舉人。侯公起兵﹐公守南門﹐殫力禦之。乃有導虜兵自北門入者﹐侯公適至公所﹐公曰﹕『事去矣﹐各自裁』﹗侯公曰﹕『子一辭老母死耳』﹗公曰﹕『吾無返家爲也﹐卽此別先生矣』﹗拽袍帶而縊於城西之關帝座右。

黃淳耀﹐字蘊生﹔嘉定人﹐崇禎十六年癸未進士。與侯公舉義。城破﹐奔匿西方庵僧捨中﹔問侯公何在﹖僕曰﹕『死矣』﹗嘆曰﹕『吾與侯公共事﹔先生死﹐吾何獨生』﹗舉筆書壁數行而縊。

書壁

讀書寡益﹐學道無成﹔進不能宣力王朝﹐退不能潔身遠引。耿耿不沒﹐此心而已。如奴氛旣靖﹑昭代復興﹐論世君子﹐其知我懷﹗大明遺臣黃淳耀自裁於城西僧捨。

夏云蛟﹐字啟霖﹔嘉定諸生。家貧﹐好學。城破﹐痛哭﹐閉戶自經。

馬權奇﹐字遜甫﹔嘉定諸生。年七十﹐糾諸生唐昌等二十餘人練鄕勇﹐助侯廣成。及侯公歿﹐遜甫及諸生死者凡十四人﹔夏云蛟﹐亦某一也。

徐汧﹐字九一﹐號勿齋﹔長洲人﹐戊辰進士。以少詹事﹐家居。虜兵至﹐赴水死。

蘇州人陸來﹐字陶孺﹔出勿齋門下。有香艸庵詩﹐爲徐先生死處﹕人在蛟宮渚殿頭﹐寂寥遺徑艸悠悠﹔一椽畱塔孤僧影﹐千載空渟碧水流﹗�樹夜鳴丁令鶴﹐荻花風散屈平秋。可憐香艸題名處﹐幾个羊曇灑淚遊﹖

項志寧﹐常熟諸生。因欲薙發﹐大哭﹔觸石﹐碎首死。

顧所建﹐字東吳﹔蘇州老諸生。乙酉五月﹐虜尙未至﹐投泮池死。題詩於臂﹐有「七十年來似蠹魚」云云。方巾布袍﹐挺立不僕﹔生儒百姓﹐聚而哭之。

陸明永﹐字嵩年﹔丹陽人﹐壬午舉人。教諭華亭﹔未一年﹐京口陷。遺書與其子本﹑采﹑輯三人﹐矢志死殉。未幾﹐薙發令至﹐曰﹕『頭可斷﹐發不可去』﹗八月初三﹐書絕命詞於明倫堂﹔遂遇害。

遺子書

諭本﹑采﹑輯等﹕气運﹑時勢遂至於此﹐言之痛心﹗我本小臣散秩﹐可以無死﹔然我之必不能生﹐人不能知也。平日以節義自命﹐亦常以勉人﹔今乃兩截﹐可乎﹖一也。賦性鯁直﹐觸景輒動﹔今能攺變乎﹖二也。且我之名命﹐之於父﹐不可更易﹔則生時已定﹐安可勉彊﹗今能自逃於命數之外乎﹖三也。人生如電﹐父子相聚亦是偶然﹐終有大決絕處﹔我自行之坦然。但無以遺汝輩﹐是我歉然處耳﹗言及此﹐亦是葛藤。

絕命詞

明命其永﹐嵩祝何年﹗生忝祖父﹐死依聖賢。

夏允彜﹐字彜仲﹐號瑗公﹔松江人﹐丁丑進士。初知福州長樂縣﹐以才擢吏部主事。未幾﹐以憂歸。虜軍至﹐匿居山中。兄某先投附﹔虜大索﹐執其兄問之。兄素無行﹐遂導執公﹔公語執者曰﹕『須冠服往拜先冢﹐然後薙發﹔乞假我須臾』﹗執者許之。旣至﹐拜訖﹐遂投冢前池內死。其兄聞之﹐嘆曰﹕『嗟乎﹗吾弟焉得有我之爲兄乎』﹗遂往縊於先師廟。其兄素爲人不齒﹐至是人並稱之。踰二年﹐公子完淳與陳臥子起兵以死。

絕命詞

少受父訓﹐長荷國恩﹔盡心報國﹐矢以忠貞。南都旣覆﹐猶望中興﹔中興望杳﹐何忍長存﹗卓哉吾友﹐虞求﹝徐石麒﹞﹑廣成﹝侯峒曾﹞﹔勿齎繩如﹝徐汧﹞﹐子才蘊生﹝黃淳耀﹞。願言從之﹐握手九京。人孰無死﹐不泯此心﹔修身俟命﹐敬勵後人﹗

徐念祖﹐字無念﹔華亭人﹐文貞公後也。虜軍至﹐聚其家十七人﹐狂泣放飲﹔謂某妻女曰﹕『吾祖淸白傳家。柰何以身受辱』﹗合門縊死﹐縱火焚於堂﹔遂躍入火內死。

李待問﹐字存我﹔華亭人。癸未進士﹔中書舍人﹐善書。爲虜所殺。

徐石麒﹐字虞求﹐號寶摩﹔秀水人﹐壬戌進士。弘光時﹐起家吏部尙書。考選科道﹐以忤馬士英而歸﹔士英悉反其案﹐盡用其私人。次年﹐治壙海昌﹔歸語所親曰﹕『春行暮矣﹐夏杪竣役爲佳。時事如此﹐恐不及待』﹗未幾﹐南京陷﹐駕一小舸遊鴛湖煙雨間﹐垂五十日。義兵敗﹐泣曰﹕『先皇上賓﹐我忍死須臾﹐圖報國耳﹔今不能矣﹗然當就死於城中』。乃作「就義遺筆」十則。閏六月二十五﹐入城﹔至裏門﹐問從者有攜得帨帕者乎﹖膳夫沈元以一帨進。次晨﹐縊於屏間﹔諸僕救蘇﹐大訶曰﹕『我待若等不薄﹐何不成就我事』﹗索前帨﹐已火之矣﹔固索﹐得幾紗八尺﹐自經死。公死時﹐書於機上云﹕『無力可能扶社稷﹐有心不得斬樓蘭』﹗僕祖敏﹑李成﹐並以襪綫縊公肘旁。及虜軍至﹐署其門曰「忠臣之門﹐戒」。七月初九﹐��延僧薦之﹔僧奉其屍﹐封書庫中。二十一﹐虜兵去﹔子乃入斂。已踰二十五日﹐顏色如生。斂時﹐左袖置木主曰「明忠孝寶摩徐公神位」﹔右袖置兩詩扇﹐各有款號﹐一如「遺筆」所云。

遺筆

我生不辰﹐會當陽九﹐流氛陡發﹐龍馭上賓﹔邊燧旋揚﹐鑾輿繼遜。去歲﹐含哀忍死﹐赴召秉銓﹔自謂盡忠後王﹐卽是仰報先帝。豈圖歸田不久﹐國難頻仍﹔江左觕安﹐皇圻再破﹗憤都會之傾覆﹐傷士女之傷殘﹗精力銷亡﹐旣不能單騎傳呼﹐使異邦之謝過﹔年齒衰暮﹐又不能肅淸宮府﹐致宗社之奠安。惟有決志殲身﹐見危授命﹔若得魂騎箕尾﹐安問魄滯溝塗﹗下達黃泉見父﹐無慚於教育﹔上游碧落覲帝﹐不媿於裁成﹗苟無忤於君親﹐庶有辭於忠孝。以吾郡完毀﹐卜此身存亡。片語旌心﹐預書表意﹔緘畱數則﹐用示後人。

弘光元年閏六月下澣四日﹐寶摩老人書。

朱大定﹐字繼創﹔湖州朱文恪公子。以蔭﹐官尙寶卿。虜兵至﹐不肯薙發﹐被害。

朱有鎰﹐字��﹔長興布衣。起義﹐授總兵。兩破湖州﹐不屈而死。

顧咸建﹐崑山人﹐錢塘知縣﹔癸未進士狀元鼎臣曾孫也。虜兵入浙﹐公懸印綬﹐逃歸。張存仁怒﹐以公不交錢谷﹐飛騎追之﹐獲於吳江之廿八都。旣至﹐欲官之﹔公不可。陳弘範勸之曰﹕『且姑薙發﹐不官亦可』。公曰﹕『此荏苒之漸也﹗不官﹐全君﹔不髡﹐全親。無再計也』﹗存仁欲殺之﹐紳庶代爲祈免﹐緩數日﹔終不從。閏六月初一﹐見殺﹔杭州數萬人跪哭於其前﹐公神色不變。時大暑﹐首懸譙樓﹐無一蠅近﹐三日不臭。弘範乞其首歸葬﹐顏色如生﹔立祠湖上祀之。

陸培﹐字鯤庭﹔錢塘人。庚辰進士﹐行人。丁父艱﹐遂請養母。虜兵至杭﹐公與翰林吳太衝約同死﹐作詩並書別妻﹑兄弟及親戚﹐自經樓下。夫人聞縊﹐從樓墜下﹐得不死。太衝����﹐後輒附虜﹐���������薦用矣。

絕命詞

誰謂朝廷一命榮﹐行人使節本皇明﹔「春秋」冠敍諸侯冊﹐「周禮」班從司寇名。雍國尙慚收采石﹐荊胥無計乞秦兵﹗蕩陰徒有濺衣血﹐烈帝孤臣恨未平﹗

聲名江左屬華風﹐何意穹廬極望中﹗月滿秦淮開毯帳﹐笳喧震澤引雕弓。千官椎髻金�麗﹐萬壽靑衣玉壘空。從此通天啖衛律﹐不教蒙面事胡戎。

閏六月初五寅時絕筆。

王道焜﹐字昭平﹔仁和人。辛酉舉人﹐原任邵武同知。貝勒欲官之﹐力逼不從﹐自縊。

兪元良﹐字仲驤﹔海寧人﹐癸未進士。起義﹐被殺。

祝淵﹐字開美﹔海寧人﹐癸酉舉人。弱冠﹐有志從劉宗周遊。宗周以忤旨見放﹐淵伏闕力爭﹐下部處停科﹐放還。巳﹐復以緹騎逮入詔獄。甲申春﹐始得釋。北京陷﹐匍匐南旋。次年南京陷﹐以親喪未葬﹐隱忍以俟﹔從此減食﹐日惟一餐。閏六月初六﹐窀穸事畢﹐拜辭墓下﹐歸而自經。

周宗彜﹐字重五﹔海寧人﹐己卯舉人。破家起義﹐被陜鎭吳爾常密令婿卓火傳同錢聖月﹐報知嘉興府官。八月十五夜﹐事敗死難﹐一家十八口﹔卜氐夫人挾其二子明儁﹑明伊投河先死﹐余婢婦繼焉。其弟宗琦﹐單騎鬥戰﹐勿克而死橋下。

張堅﹐字不燐﹔仁和人﹐總兵。謀內應事敗﹐被執不屈﹐遇害。

唐自彩﹐字西望﹔四川建州人。乙卯舉人﹐知臨安縣。虜至杭﹐據靑山自守﹔被執。見張存仁﹐直立不跪﹔左右捽之﹐終不屈。存仁怒﹐碎磔之﹐臠其肉。侄某﹐亦被戮。士民立祠祀之。

劉宗周﹐字念臺﹔紹興人﹐辛丑進士。淸介持正。崇禎初﹐起家順天府尹。策一蹇就道﹐其子徒步從之﹔至京﹐官服不備﹐市之店中。隨以忤旨被黜﹐卽同子覓一小舟歸﹔人不知也。家居﹐倡「性命」之學於東南﹐海內有志之士多從之遊﹔及門者多服布袍﹐市中布爲之昂貴。後起總憲及吏部侍郎﹔召對﹐言詞切直﹐不合﹔求去。北京陷﹐公聞信﹐卽赴杭勸巡撫都禦史勤王﹐不允﹔跣足麻衣﹐欲舉哀。或以哀詔未至爲言﹔公曰﹕『豈有子聞父喪﹐不■﹝辟﹞踴之理﹗詔至﹐再奉行可也』。弘光時﹐詔起﹔至南京﹐爲左都禦史。馬士英欲起魏黨阮大鋮﹐先一日詔百官「諫者罪之」。次日﹐大鋮命下﹐公卽首疏極言不可﹔旋告歸。虜兵入浙﹐見祁虎子投於水﹐公曰﹕『安得如是便宜』﹗乃不食﹐二十日不死﹔心不死也。公門人王毓耆遣人持書詣公﹐見書不能言﹔使者候門外﹐久聞內哭聲起﹐則公逝矣。使者歸﹐則毓耆亦已投水死﹔蓋前書約公同殉節也。又周卜年﹑潘子成名宗﹐俱童子﹔從公死。公有「甲申慟哭詩」﹔又有「十自詩」﹐自呈﹑自求﹑自判﹑自鏡﹑自勗﹑自病﹑自慰﹑自詫﹑自勘﹑自白也。

哭吳太常磊齋先生

先生於登第之前﹐夢一隱者誦文文山「山河破碎風飄絮﹐身世浮沈雨打萍」之句見投﹔問其姓名﹐曰「劉宗周也」。先生不省爲何人。及壬戌旣第﹐予時爲儀曹郎﹐知貢舉﹔見予﹐訝然。越二十年餘﹐先生與予後先赴召﹐相見於京師。予心識磊齋﹐君子也﹔而先生視予﹐亦日親。予旣見放﹐先生致友人書稍道舊夢﹐以爲不祥﹔曰﹕『劉某竟隱矣』﹗予得之﹐復訝然。旣別之明年甲申﹐先生由吏垣擢太常卿﹐而遘三月十九日之變﹔曰﹕『吾不可以負劉公』﹗竟死之。

何人後死骨先寒﹐二十年來夢底酸﹔錦繡河山空一擲﹐注金身世打通盤。終嫌西市稽文信﹐不見東山起謝安。吩咐後來知夢者﹐男兒事業盡無般。

哭潛忠許布衣先生

潛忠氏﹐吳人也。以布衣﹐教授裏中。一日﹐聞先皇帝之變﹐投繯數數﹐竟死之﹔里人沈桐江子著「潛忠傳」以表之。舟過吳江﹐桐江攜以見示﹐愴然不已。先生許氏﹐名琰﹐字玉重。

韋布家風姓氐寒﹐裏中雅怪一經酸﹔由來臣誼普天下﹐同此人心太古盤。若个衣冠畱左衽﹐幾時車馬上長安﹝時寇已竄陜中﹞﹖先生一死眞無謂﹐贏得偸生是我般。

哭倪司農鴻寶先生

先生官大司農﹔知國事不可爲﹐懷一帨於袖中﹐曰﹕『時至卽行』﹗及三月十九之變﹐先生卽以已刻死。自此﹐遂有繼先生而起者。先生著有「兒易」﹐余嘗受而讀之。

臺閣文章星斗寒﹐風標不比俗儒酸﹔回瀾紫海皆通漢﹐照乘明珠只走盤。莫向當場看早暮﹐先從下手較輕安。忠臣第一垂靑史﹐五十工夫兒也般﹗

哭施憲副四明先生

先生過越﹐嘗惠教白馬山房。

淮南一別燠垂寒﹐再拜班荊話屢酸﹔國難敢忘嫠婦緯﹐時危轉憶菜根盤。身擔風紀綱常重﹐節自平生學問安。白馬巖前池畔艸﹐永存規矩奉輸般﹗

哭李禦史大夫懋明先生

先生在籍﹐嘗開同仁書院﹐與諸生講學。旣起總憲﹐於國難之前﹐密疏請皇太子監國南京﹐二王皆分封淮﹑泗間﹔先皇帝曰﹕『不可﹔同死社稷而已』﹗臨終﹐作絕命詞。

肅肅丰裁亞相寒﹐匡扶九鼎奏鹽酸﹔欲存趙氐孤何處﹗枉泣公孫淚滿盤﹗燕市賡歌畱正气﹐鹿巖風景自新安。可憐雒﹑蜀推前輩﹐至死猶譏溝瀆般﹗

哭宮諭劉湛六先生

先生之殉國也﹐自妻子而外﹐若婿﹑若外孫﹑若僕從﹐無一免者。以時而言﹐鴻寶第一﹔以事而言﹐先生第一。嗚呼﹗聖矣乎﹗

良玉溫溫金礪寒﹐一回把袂一回酸﹗周情孔思聯聲气﹐方矩員規中辟盤。十族止憐朋友在﹐九京誰問此心安﹗異時伊雒﹑推人物﹐誠敬淵源似爾般。

哭範相公質公先生

先生﹐固吾黨之翹楚也。至晚年﹐气節益醇。先皇帝之特簡﹐有神鑑焉﹔遇變﹐以夜半從井。

白日無光止水寒﹐臣心愈苦骨愈酸﹗獨支本末過方大﹝過葉「平」﹞﹐勉競云雷屯且盤。協夢有良歸一徳﹐招魂無厲逐偏安﹝先生無子﹐時議於南都建祠永之﹔亦以先生固嘗官南司馬云﹞﹗平生固是推慷慨﹐進步深深不可般。

哭成職方玄升先生

先生令滋陽﹐以忤時相﹐下詔獄。再訊﹐再朝杖論戍。先帝晚年﹐深悔悟﹔起先生職方。才任數月耳﹐遇變﹔持斬衰﹐設奠梓宮前﹐立殞。

飽歷風霜血性寒﹐更無家計可偸安。六師不借郎官箸﹐一劍應加司馬盤﹝謂大司馬張久傳爲賊所殺﹐今已得敍功擢用﹞。道路蒙塵哀色慘﹝先帝時殯東華門﹞﹐鬼神余恫哭聲酸﹗時人早識楊忠湣﹐百鏈如鋼彷佛般﹝壬午冬﹐東事孔棘﹐輿論起先生﹔時相昌言於朝曰﹕『此楊椒山也』﹗先生固椒山鄕人﹐又先後同官﹞。

哭金職方伯玉先生

先生弱冠登朝﹐卽以言事謫。謫十餘年而起官﹐差視皇城。遇變﹐卽投玉河死。母太夫人聞之﹐亦投河死。先生嘗數過予問學焉。

燕市論交指歲寒﹐靑靑松柏望中酸﹗早騰汗血駒千里﹐驟折羊腸路幾盤。湖鼎從龍攀莫逮﹐瑤池侍彩問加安。臣忠子孝同歸死﹐畱輿旁人話兩般。

哭孟司寇肖形先生

先生﹐古貌﹑古心人也。遇變而死。子章明﹐以進士釋褐﹐從焉。癸未榜四百人﹐惟章明容谷一人耳。

鐵漧冰姿古色寒﹐如匏吶吶口流酸﹔白雲攬鳳遙歸漢﹐彩筆驚鴻漸起盤﹝磐通﹞。仕以教忠先教孝﹐生非求飽復求安﹔名髙卞氏推今古﹐廊廟疆場未可般。

自哭

何來火熱與冰寒﹐梅子黃時腮自酸。一路風光淹信宿﹐諸公音響遞桓盤﹗功名老大終成賺﹐魂夢支離破卽安。今日不教吾事了﹐生生提起又千般﹗

歸途無賴﹐次第著「十哭詩」以弔諸殉節先生。就中想見諸先生精神結撰處﹐非徒一死而已者﹔而皆辱與予交﹐而予獨何以生爲﹗覽者亦將有感於斯文。

甲申冬日﹐還山主人絕筆。

檗庵曰﹕先生世皆稱爲蕺山夫子﹔毅宗雅重之﹐而不能使其身一日安於朝廷之上。大直若絀﹐道在委蛇﹔先生固不屑哉﹗門墻咫尺﹐以不及奉先生杖履爲恨。敬和先生「自哭」韻﹐以志憑弔之誠焉﹕『峻軌當年望自寒﹐憂疑遺疏語猶酸﹗衝流危石江河砥﹐擊物神鷹霄漢盤。海宇盡從夫子學﹐朝廷不使老臣安﹗人間異夢休重省﹐惶恐灘頭恨一般﹝因夢中隱士﹐故下此句﹞﹗

祁彪佳﹐字虎子﹔紹興人﹐壬戌進士。巡按南直﹐有風采。張捷令山陰﹐拔公﹔公按吳﹐以捷薦「逆案」中人﹐不與通名。弘光時﹐巡撫南直﹔捷爲吏部尙書﹐遂以黨﹐奪公職。虜兵至﹐公外父商周祚年八十矣﹐與京兆金蘭首薙發﹐渡錢塘迎虜﹔約公同往﹐不從。及二人歸﹐而公服緋服投水死矣﹐在園中梅花閣下。後監國贈諡「忠湣」。

王毓耆﹐字玄趾﹔紹興名諸生。能文章﹐尙气節。南都失陷﹐致書劉先生﹐中云『願先生早自引決﹐毋爲王炎午所祭』﹗書致發﹐卽投柳橋河下死﹔且遺命移屍示劉先生。家人覓其屍﹐端坐水中。

惜時致命篇

羣姦誤國﹐廟社淪胥。憤懷世變﹐恨不手斬賊臣之頭﹔慟惜時艱﹐且思生食叛人之肉﹗養兵十載﹐大帥惟識潛逃﹔積粟千倉﹐墨吏半肥私橐。勢如崩土﹐力不背城。遂使胡馬渡江﹐難應佛貍之讖﹔長驅至浙﹐先圖金亮之屏。六馭痛東昏之慘﹐誰式怒蛙於北地﹗諸司鮮南仲之威﹐誤祝小蠢爲西音。吾越夙稱水國﹐則在彼之長技立窮﹔江東先舉義聲﹐將已散之良心可鼓。柰何甘爲臣僕﹐志在銜輿﹗冠裳世祿之家﹐營窟以俟僞朝﹔郡邑蒞事之長﹐牧圉以修降表。迫呼犒迎之費﹐盡屬靑衿﹔供奉「大淸」之牌﹐徧傳黔首。文非飾過﹐則曰「暫詘必伸﹐當效會稽之辱」﹔忍恥苟全﹐又云「長往不返﹐駕言東海之逃」﹗靦然人面﹐眞黿鼉魚鰲之與俱﹔實是獸心﹐曾魑魅魍魎之不若﹗寢處晨昏﹐豈堪自對﹔歲時伏臘﹐何以爲顏﹗不思祖父代傳﹐荷本朝二百年之覆載﹐忍與犬豕同羣﹔矧此湖山半壁﹐系大明數千里之神州﹐可使鮏羴雜處﹗「出師未捷」之句﹐非豎儒所敢吟﹔「天道好還」之言﹐乃孤臣之深望。宗祊未斬﹐虜運必衰。春陵再造﹐假赤伏之符﹔殷武中興﹐續白金之气。爾其目前苟可偸安﹐吾謂異日必貽後悔﹗號呼莫聞﹐痛哭無路﹔用殉蛟腹﹐愧彼鼠心﹗古稱五死﹐惟以捐軀赴義之可樂﹔壽止百年﹐保無疾病水火之殺人。無難奮博浪之椎﹐未免貽禍裏門﹔卽不濺侍中之血﹐亦期畱名身後。惟玆淸波碧水之中﹐正是明倫授命之地。鬼如不厲﹐爲訪三閭之蹤﹔魂果有靈﹐當逐伍胥之怒。其能雪恥自任﹐願激發於先皇﹔倘或同志不孤﹐敬相招於冥土﹗聊賡一絕﹐以訣生平。

梁於埃﹐字飲光﹐號谷庵﹔江都人。癸未進士﹐知萬安縣。乙酉﹐虜兵至﹐守令望風迎降﹔公蒞事甫數月﹐嬰城抗守。力屈﹐被執﹔止畱其妻女﹐余家人盡被殺。令之降﹐不從﹔虜將金聲桓許以藩臬﹐不可。禁南昌獄五十餘日﹐怡然作詩不輟。有同籍友進而慰之﹔公曰﹕『國亡家破﹐無心至此﹗蜀宮一女子﹐至今人憐之而不嗤其失節﹔況自天子以下﹐受辱何極﹔矧一小令﹗凡我所圖者﹐非可圖者也。武候討賊亦死﹐不討賊亦死﹔究竟討之爲是。余是已﹐他何說焉﹗古今忠名孝節只要自己硬做﹐責人不得﹗天下人睹梁子今日﹐有爲之恨者﹑有爲之惜者﹑有爲之憐者﹑有爲之悲者﹐亦有爲之醜而笑者。夫笑之殺之﹐又何別乎』﹗九月十三日﹐作絕命詞﹐書寄二子﹔遂自縊。

寄植﹑枋二子

「但知生富貴﹐誰識死功名﹗到頭成个是﹐方見古人情」。此我絕命詞也。天生此人﹐卽了此局﹔但苦汝等一生耳。讀書做人﹐只了得自己﹐怨天不得﹗惹大江西﹐只有我一人可以千古﹐抑又何恨﹗母親年老﹐傷心之痛在此。家下事﹐只以耕種閉門﹑守法免刑爲主﹐余不足道﹔若讀書﹐眞可省也。須問徳宗和尙﹕勸我到江西做此句﹐當亦是千古慈悲否﹖忠不能守封疆﹑孝不能事父母﹑義不能周濟友生﹑智不能保全性命﹔平生負缺﹐遺恨終天﹗幸平昔宗門得力﹐到此不難撒手懸崖耳﹗此皆實實證明﹐汝等可以免俗人之悲悼也﹗

谷庵主人﹐九月初十日三鼓筆。

率爾吟

莫道先生出醜﹐孤城獨立堅守﹔只今財散人離﹐此身亦非我有﹗

從來忠義男兒﹐不向世人分剖﹔畱得自己主張﹐便是天長地久﹗

王纘﹐字伯緯﹔諸生。

王績﹐字亞綿﹔諸生。

李瀾﹐字學海﹔�生。

黎增﹐字用修﹔�生。

張氏﹐江都人﹔謝衷白妻。女名希韞﹐年十七。髙傑兵亂﹐張慮弗免﹐與女相期死﹔女常以小刀自隨。後史閣部駐兵於揚﹐謝居臨孔道﹐衷白適遠出﹐張皇遽﹐遣其子女避外家﹔韞﹐倉卒忘所攜小刀。城旣破﹐張之長子於朝曰﹕『士死墳墓』﹗遽出﹐意欲歸守神主也。韞索刀不得﹐以翦刀刺喉﹐流血被體﹐以腕怯不死﹔遂赴井。張見曰﹕『我無慮矣』﹗亦入井。仲子於宸﹐諸生﹔哀號越一日﹐始得屍。張死﹐韞尙活﹔宸匿之敗艸中﹐得脫。宸以守母屍﹐被害。韞歸姊家﹐日夕哭母而死。季子於陛﹐年十三﹔被掠﹐亡歸。值父病﹐獨力養父﹔踰年亦死。

揚州女子﹐逸其名﹔投水死。

絕命詩一首

妾長閨門二十春﹐豈期今逐塞塵奔﹗殺身無補君王事﹐死節難酬夫婿恩。江靜猶堪沈弱質﹐月明誰與弔孤魂﹗深山落日啼猿處﹐過客聞之亦愴神﹗

﹝附錄﹞宋蕙湘﹐弘光宮人。被擄北行﹐題壁詩三絕。

風動江南羯鼓催﹐降旗飄臺鳳城開﹔將軍戰死君王辱﹐薄命紅顏馬上來﹗

廣陌黃塵暗鬢鴉﹐北風吹面落鉛華﹔可憐夜夜箜篌引﹐幾度穹廬伴暮笳﹗

盈盈十五破瓜初﹐已作明妃別故廬﹔誰散千金齊孟徳﹐鑲黃旗下贖文姝﹖

周氏﹐劉乙然妻﹔寧波人﹐家於揚﹔生二子。虜兵至﹐與女匿復壁中﹔夫與二子守於外﹐被拷甚酷。周自經﹐不得死﹔次日﹐穿壁而出﹐語夫曰﹕『妾事君二十五年﹐不幸遭亂﹗復壁不足恃﹐萬一被污﹐死不足贖﹗不如畱淸白﹐自縊君前』﹗因與二子訣。女已及笄﹐哭不已﹔周挽之曰﹕『哭無益﹐須隨我』﹗先一繯系女首﹐乃自縊﹐對懸而絕。移時﹐虜復至﹐則搜壁間矣。

錢氏女﹐京口人。父應式﹐字述古﹔無子﹐止一女﹐攜之揚州行醫。城陷﹐女年十六﹐告父母曰﹕『生年百歲﹐亦有死時。與其受辱﹐寧速死』﹗父尙無嗣﹐善自全﹐徐圖歸裏可也』﹗引帶自縊﹔帶斷復蘇﹐呼父勒之。父不忍﹐乃餌毒藥﹔燥發不得卽死﹐復投水﹔水淺不死﹐自經而絕。

汪氏女﹐溧水人﹐原籍徽州。虜兵至﹐女年十四﹐拜辭父母曰﹕『吾決不爲所辱﹐當先死』﹗遂投石臼湖中。

戚氏﹐平湖諸生陳銘妻。銘貧而嗜讀﹐夫婦甚諧。聞虜兵至﹐戚撫父柩長號﹐且語夫曰﹕『吾死此矣』﹗頃之﹐銘攜婦登舸。兵迫﹐求死於湖﹐力走得脫﹐避何氏埭﹔何氏﹐銘母族也。俄兵至﹐相與匿田禾中﹐幾脫矣﹔而所匿婦懷中兒啼﹐迹得之。婦知不免﹐與銘訣曰﹕『君自爲計﹗水淸﹐妾願葬此』﹗解裙帶授銘﹐曰﹕『聊結同心﹐期來生相見也』﹗遂投水﹔發浮水面﹐虜引佩刀截之﹐執銘去。初﹐婦夢衣紅﹑乘輿﹐將有所適﹗覺﹐語銘曰﹕『不祥﹗吾將訣汝矣』﹗

沈氏﹐平湖諸生林鴻妻。虜至﹐扶姑同匿禾中。被執﹐將殺姑﹔沈以身翼﹐且求代。虜卒曰﹕『無苦﹐吾娶汝』﹗沈奮身投水﹔發浮水面﹐被牽出。沈佯從之﹐意若漸貼者﹔乘其懈﹐復投水﹐終以發故﹐牽出。知不可脫﹐乃罵曰﹕『羯狗﹗何不殺我﹗我以魚腹爲葬﹐恐汝輩無葬地耳』﹗卒怒﹐被數槍死。

陳氏﹐崑山人。城破﹐夫被殺﹐將攜陳去﹔陳曰﹕『須瘞夫﹐行耳。否則﹐死』﹗虜卒從之。旣瘞﹐挾之登舟﹔陳曰﹕『初得事君﹐須置酒成禮﹐俟暮﹐成婚。兵士與之飲酒﹐陳氏欣然命觴﹐彊之醉﹔從容言及殺人事﹐因問『君刃何利﹗殺人如刈艸。請得視之』﹗兵醉﹐解與觀﹔陳力刺兵死﹐卽自刎。

王氏﹐崑山人。城陷﹐被執﹔求死不可得﹐托疾延醫。醫至﹐王乘間請毒藥﹐醫以砒與之﹔遂密置食中﹐與兵同食﹐毒發俱死。

楊氏﹐松江呂巷村陳君秀妻。產三日﹐聞虜軍至﹐與夫訣曰﹕『若先挈貲行﹐吾待此。不至﹐幸矣﹔至則﹐死耳』﹗俄兵突至﹐楊負囊奔戶外﹐兵劫其囊﹔楊恐爲所獲﹐亟投河死﹐一老婦隨之。

兪氏﹐平湖諸生孫鍔妻。虜至﹐覓夫不得﹔俄傳鍔已死﹐兪痛哭曰﹕『吾欲往從夫矣』﹗亟赴水死。

張烈女﹐金山衛人。虜至﹐女同母﹑嫂匿山壙中。虜迹得之﹐發矢﹐厲聲勒之出。母﹑嫂俱出﹐女獨畱﹔發矢不已﹐更罵且哭﹐卒不出。攢刃刺之﹐絕而復蘇﹐益罵不已﹔虜大怒﹐臠之壙中。

顏氏﹐松江蔣敬妻。家貧﹐貿布爲生。虜至﹐顏間遁﹐所蓄貲盡掠去。虜去﹐見之禾間﹔虜逼之行﹐罵曰﹕『旣掠我財﹐復欲污我節耶﹖我先污汝刀耳』﹗遂觸刀死。

湖州諸生金鐸妻﹐逸其姓。虜至﹐投水﹐被鉤出﹔虜握其手﹐指馬上所掠錦綺示之曰﹕『隨我﹐卽爲汝有』﹗婦乘其不意﹐嚼斷其一指﹐血流如雨﹔婦曰﹕『願以吾頸償汝指足矣』﹗遂被殺。

張氏﹐揚州宋��之妻。乙酉揚城陷﹐張慮被辱﹐先自溺死﹔將死﹐出金一囊﹐結其夫肘﹐使得是以免。有女生四月矣﹐投夫懷﹐俾沈諸水﹐遂死﹔其兄張符聰誄之。

﹝附錄﹞南昌王猷定貞婦行

誰焚大林﹐揚灰九州﹔有宋之子夫何尢﹗吁嗟呼﹗仰天云流﹐俯地河流﹔莫如其由﹝一解﹞。曷日月﹐冬爲夏﹔攬涕貽﹐曷晝夜﹔鬼急人﹐蜀岡下﹝二解﹞。豉冬冬﹐官軍■﹝口虖﹞﹔城市語﹐各模糊。魂魄不得少躊躇﹐呱呱汝雛﹝三解﹞﹗崇墉墜只﹐蛇豕蜿只﹔黃泉日月﹐下照卬只。義不可辱兮﹐柰何夫子﹝四解﹞﹗雨淫淫﹐水深深﹔弓刀鳴﹐鳥鵲瘖。萬馬飛﹐一寸心﹔持夫臂﹐結黃金。投兒去﹐不復生﹝五解﹞﹗

潘氏﹐硤石人﹔歸沈有年。沈﹐賈人也。乙酉秋﹐虜兵至硤﹐掠潘行。舟至王店﹐潘號﹐愬夫翁姓名居址﹐一躍赴水。兵援其發以出﹐慰劫再三﹔潘乘間﹐復赴水﹐遂遭亂刃刺死。里人髙其義﹐醵金斂之。沈氏有女﹐蓋潘之小姑也﹔同被掠﹐亦不污死。

●雪交亭正气錄卷三

明鄞髙宇泰檗庵撰

丙戌紀

檗庵曰﹕客爲予言﹕晉元﹑宋髙亦孱主也﹐而亦建立半壁﹐保有江東﹔曾謂我明不振﹑遂至於此﹐是有說焉。晉諸胡乘賈後﹑諸王之亂﹐據地立國﹔劉﹑石﹑苻﹑姚遞相猜噬﹐未能遠略。最後秦堅一舉而失慕容﹐則諸胡之不敢南窺﹐略可睹矣。故瑯琊得一王茂弘﹐卽能自立。宋女眞兵旣滿萬﹐並遼之後﹐沛然莫禦﹔故能追髙宗直至明州。其始渡采石也﹐韓世忠亦燒潤州﹐航海以避之﹔厥後世忠乃能整舟師扼其歸路﹐金人幾不得北返。自此大創﹐不得渡江﹐遂成南宋。以今較昔﹐能有諸臣如韓﹑王者乎﹖東方建瓴之勢﹐一如金人﹐非晉諸胡比﹔無惑乎其一年之內踰江渡淮﹐直達錢塘﹐如摧枯振落而莫之格也﹗浙東郡邑比屋而起﹐裂眥奮臂奉魯王於匿影亡命之餘﹔扼渡西陵﹐使怒濤奔馬之勢抑而不逞。始事之初﹐气象大正。時能乘眾怒之方張﹐計不旋踵奮戈而往﹐一當十百﹐此光武昆陽之伐也﹔乃派餉爭糧之風互起﹑謀身竊祿之徒競進﹐敗形不一﹐眾志遂衰﹐不亦惜哉﹗隆武賴我師屏蔽於前﹐遽稱大號﹐攺閩省爲福京﹔志气巳瑣﹐可更望其成乎﹗監國君臣以同舟爲敵國﹐互相猜構﹐昕夕圖維止在閩事﹔是亦一轍矣。亦知山陰片土﹐何堪鬱鬱久居者乎﹗江上之師﹐紹則鄭遵謙﹑熊汝霖﹑孫嘉績﹐寧則錢肅樂﹑王之仁﹑沈宸荃﹐臺則陳函輝﹐金則張國維﹑朱大典﹐義軍蒼頭特起﹔則方國安帥師自南都至﹐而方端士歙人﹐陳潛夫﹑陳勇良杭人﹐畫地而守﹕沿江而布不下數萬人。然各相嫌忌﹐不相統一。時以國安軍爲首營﹔國安昔在楚時﹐楚皆懦帥﹐國安尢俯出其下﹐烏能上將軍之席乎﹗且馬士英依於其軍﹐時不能正其誤國之誅﹔則當日之事﹐可槪見矣。浙東以蛟關爲後庇﹐舊帥王之仁旣禦師江上﹐卽以其子鳴謙代﹔發尙未燥﹐憤其父軍視國安爲弱﹐乃納張國柱以張其軍。國柱者﹐劉澤淸之標將也﹔有北丁弓箭手五百人﹐泛海來歸。至翁洲﹐黃斌卿不納﹐擊殺其軍頗眾﹔乃投鳴謙﹐鳴謙違眾議而收之。居無何﹐鴟張鷙擊﹐莫可誰何﹗鳴謙不復能帖席。瞬息肆掠富室﹐由寧郡直至余姚﹐越城大震﹔議以伯爵縻之。有沮之者﹐乃署爲「勝虜將軍」。淸渡江﹐放兵大掠﹐保定伯毛有倫扈元妃﹑世子出海﹐國柱奪之﹔巳駕樓船四百艘﹐將攻舟山。斌卿求援於名振﹐而名振將阮進擊敗之﹔遂挾元妃﹑世子投降﹐虜弒元妃﹑世子而官之。向使淸不窺渡﹐禍亦起於臥榻矣﹗此監國之大略也。

袁繼咸

張國維

朱大典

余煌

陳函輝

陳潛夫

王之仁

沈履祥

李唐禧

張廷綬

張鵬翌

王景亮

楊定國

王之栻

張起芬

徐起睿

應騰蛟

方士衍

何弘仁

阮維新

潘集

髙��

鄒欽克

趙景麟

黃道周

吳士繡

毛玉潔

傅冠

曹學佺

楊文驄

鄭爲虹

黃大鵬

毆養初

吳聞禮

周定礽

王士和

王秉幹

陳鼎臣

蔡光璧

陳元綸

曾��

鄭塤

楊文薦

莊以蒞

劉曰佺

馬興明

馬芝

黃尙寶

胡夢泰

胡縝

李信

詹兆恆

塗伯昌

劉同升

袁繼咸﹐字臨侯﹐號袁山﹔江西宜春人﹐乙丑進士。弘光元年﹐總督應﹑安﹑江﹑楚﹐駐九江。時左良玉稱兵犯順﹐至九江﹐公單舸見良玉﹐抱而哭﹐勉以忠義﹔良玉出皇太子密諭﹐劫諸將盟。公正色曰﹕『密諭從何來﹖先帝舊恩不可忘﹐今上新恩不可負』﹗公歸﹐登城灑泣﹐集諸將固守。初﹐良玉至﹐以己所屬諸將謁見公﹐叩頭﹔於是公亦令其將往良玉﹐卽與之盟。由是諸將多叛歸良玉﹐張世勳﹑郝效忠夜斬門出﹐與左兵合﹔左兵遂入城殺掠。公肅冠帶﹐將就死﹔良玉遣將張應元勸止之﹐黃澍亦來慰公。公乃出城﹐面責良玉。良玉子夢庚徧焚城中﹐良玉時已病﹐見城中火起﹐嘆曰﹕『余負臨侯』﹗尋嘔血死。公私喜有隙可乘﹐密以大義責其還師﹔不聽﹐則赴江流死。諸將乃受命﹐議旋師。越日﹐聞南京陷﹐諸將已定計迎降﹔乃詒公入江省爲後圖﹐而擁之入北營。公奪身投水﹐諸將拉之﹐不得死﹔夢庚挾見主者﹐禮遇甚優。公不出一聲﹐歸舟自縊﹔監紀余灝覺而解之。過金陵﹐夢庚日夕環守﹐不得死﹔望陵痛哭﹐不飲食者八日。嘆曰﹕『余不爲疊山﹐敢不爲文山哉』﹗遇鄕人﹐寄書與父訣﹐遂渡河而北。入彰義門﹐望闕下馬﹐伏地痛哭﹔是爲乙酉八月初四日。已就館﹐公冠帶如故﹔李建泰﹑寧剛來就見﹐有劉學士通曰﹕『久仰先生淸望』﹗公曰﹕『我受明厚恩﹐使宗社邱墟﹐仰慚古人﹑俯慚後世』﹗劉曰﹕『我淸爲民討賊﹔今闖猶未滅﹐正當戮力爲先帝報仇』﹗公曰﹕『淸朝討賊﹑葬先帝﹐是好處﹔但弘光皇帝安在』﹖劉曰﹕『試問弘光立得是否』﹖公曰﹕『神宗諸子﹐光宗居長﹐福王次之﹔先帝無子﹐今上爲福王長子﹐倫序甚明』。劉曰﹕『先帝未葬﹐弘光安得遽立』﹖公曰﹕『諸臣急於定策社稷之謀﹐於義爲是』。劉又言﹕『弘光所爲不道』﹗公曰﹕『君父之事﹐非臣子所當言﹗旣已爲君﹐卽吾君也』。劉語塞。公又語建泰曰﹕『我明二百年不封拜﹔良玉父子受髙爵﹐乃稱兵犯闕﹐無人臣禮﹗今日若與夢庚同附淸﹐何異昔日與良玉同叛明也』﹗遂揮手別。次日﹐復彊之入朝﹔公曰﹕『咸是累臣﹑非降臣﹐無入朝理』﹗終不爲屈﹔乃攺置別館﹐守之以兵。

公幅巾衲衣﹐自寒䢐夏﹐閉戶獨座﹐著「經觀」﹑「史觀」二書。未成﹐忽勒令薙發﹔公曰﹕『死是我職﹐但願束髮而死。若異其生平﹐𨿽生何用﹗不殺﹐固淸朝之仁﹔效死﹐實明臣之義』。主者知其不可屈。丙戌六月二十六日﹐忽五﹑六騎至邸﹐神色甚惡﹔公知不免﹐北向拜辭先帝。未至地﹐騎卒拉至三忠祠南殺之。

燕都寄歸手迹

拙作不能多錄﹐錄數首有關切者。𨿽不識忌諱﹐不敢匿肝膽於骨肉知己﹔祈祕之行篋。遇敝友楊企而﹑張爾公﹑王於一諸同臭者﹐出示之﹐俾知鄙志﹔則所謂予人以仁義之大也。湛恩手勒。

易服

秋風三月白盈顚﹐五十年來始學禪﹔麤衲碎裁還闊袖﹐幅巾平裹任垂肩。𨿽云大地堪容芥﹐但悟無生不系筌。白社荒疏那得共﹐虎溪飛瀑半天懸。

至日感懷四絕句

葭灰和律動長安﹐猶記衣冠拜紫鑾﹔此日近臣新寵澤﹐貂裘駿馬不知寒。

椒盤薏酒隔鄰香﹐兒女歡呼捧壽觴﹔扶死起看滄海日﹐天涯何處是髙堂﹗

暖煙吹不到巖松﹐百尺虯枝寄雪封﹔卻羨雙飛南浦雁﹐晴川流水碧溶溶﹗

朝陽見隱舞飛沙﹐握發開書忽憶家﹔人說東南美竹箭﹐可能依舊出新芽﹖

元旦

耐寒彊起著衣裳﹐海曙遲遲遠放光﹔月首三陽仍夏曆﹐春正萬古重周王。忍隨北面同呼祝﹐且戴南冠獨拜揚。塞艸迎曛煙漸釋﹐長陵松柏郁蒼蒼。

盧侍禦傳不知何許人﹐所作疏及賤名﹐非知我者﹔鄕某以聞﹐貽以告絕

從容久作無生忍﹐浩蕩稽誅有罪人﹔溫諭兩宣非屬吏﹐癡忠九死只爲民。山公啟事污新簡﹐叔夜無書絕素因。賦續「閒情」君莫惜﹐黃花老興不懷春﹗

北風詞兩章

北風其呼﹐塵起馬驅﹔黃河箭瀉﹐蛟龍失區。金堤屹屹﹐決豈須臾﹗蒼天﹑蒼天﹐狡童何知﹗

北風其雷﹐木落葉堆﹔我冠爰裂﹐爾發曷菑﹗誰無父母﹖毀厥本來﹗蒼天﹑蒼天﹐今古斯哀﹗

公無渡河五章

囊書佩劍﹐君子遠遊﹔渺渺黃流﹐豈曰無舟﹗臨波卻顧﹐我心則憂﹗

河水淙淙﹐靑淄稱雄﹔魚鹽刀布﹐霸國遺風。夷吾不作﹐予誰與同﹗

河水彌彌﹐鄒﹑魯所履﹔詩書壁藏﹐章縫泥滓。瞻彼龜﹐云胡仰止﹗

河水活活﹐太行有■﹝山辟﹞﹔燕﹑趙炎飛﹐晉﹑魏舞魃。匪鱣匪鮪﹐云胡仰沫﹗

維北有河﹐維南有江﹔濯纓﹑■﹝氵敕﹞石﹐樂子無雙。薄言旋止﹐我心則降﹗

烏棲六章

烏棲北林﹐暮煙縷縷。仰視白日﹐哀哀我父﹗教子忠兮﹐只以自苦﹗

烏棲北林﹐繁霜瀏瀏。仰視明月﹐哀哀我母﹗教子孝兮﹐反哺曷有﹗

烏棲北林﹐有秩斯倫。日月逾邁﹐哀哀我昆﹗大被在牀﹐不可與溫。

題題者羽﹐習子以飛﹔匪鳥不如﹐念爾長違。蜾蠃之祝﹐惡不可爲﹗

沈沈者巢﹐貽爾雛居﹔有孫在褓﹐我謀則疏。勗哉大戶﹐爾無敝廬﹗

肅肅者羣﹐飛鳴乃乃﹔微我無友﹐邈焉山海。我思古人﹐誰張千載﹗

雪日

雪片吹如掌﹐云黑山容潔﹔今日臥勿起﹐忍饑不可嚙﹗媿無子卿氈﹐敢墮漢臣節﹗鉆牖瞰扶桑﹐晨曦未全滅﹔花發嶺南橫﹐羅浮夢空結﹗

讀謝臯羽「西臺慟哭記」感懷

南方有朱鳥﹐飛中單於弦。飼以金精粒﹐對之不下咽﹔粒味豈不甘﹐不如南土泉。黃冠志弗遂﹐碧血流濺濺。有客感意气﹐慟哭西臺巓﹔擊碎鐵如意﹐悲響震嚴川。歸舟不成寐﹐彷佛語鐙前。嗟彼積翳羅﹐我非雀與鳶﹔夢炎何足刺﹐知己殊未然﹗周粟不可茹﹐箕疇曾未傳﹔生死良非苟﹐忠孝各有全。謝子幽明契﹐聊以祕懷宣﹔言罷倏不見﹐月明髙在天。

悲憤詩

大明日月晦﹐江風吹黑雲﹔貪人忘國卹﹐橫議喧晨蚊。前星移海上﹐龍蛇未可分﹔「春秋」與「綱目」﹐大義胡弗聞﹗徐桓書作亂﹐晉陽比弒君。乃盜首止盟﹐蟻附而羊羣﹔飛帆蔽江下﹐所過名城焚。鬼神赫斯怒﹐姑孰死王惇﹔盤桓審所處﹐太眞與景純。我豈偸生者﹐小貞以濟屯﹔泣血明忠孝﹐中途爲曳輪﹗云何胡馬號﹐豎子失其存﹗狡童肆邪說﹐名教委沈淪﹔徒有南陽老﹐東吳不得奔。衰顏哀二老﹐一死酬君恩﹗從容文山節﹐誰招燕市魂﹗

燕臺懷古﹝並序﹞

孔子稱殷有三仁﹐或去﹐或囚﹐或死﹔趨不同﹐同歸於仁。宋亦有三忠﹐或死於市﹐或死於餓﹐或志在必死﹑卒以全節生﹔趨不同﹐同歸於忠﹕文﹑謝﹑家三先生是也。渺渺予懷﹐將安適歸﹗居易俟命﹐俾無訧兮﹔聆爾尙論以自勵云。

文文山先生

丞相從容死燕市﹐萬古綱常獨負之﹔顚鼎手扶渾是膽﹐落暉戈挽不逢時﹗夢炎﹑孟頫骨何在﹖牧豎樵童名共知。浩气西江流不歇﹐挑燈呵穎續遺詩﹗

謝疊山先生

北風塵起徵車促﹐南火傷心不再噓﹗三敗猶還吾母在﹐兩旬忍餓漢臣如。歸降當日原無表﹐卻聘畱今只有書。天使先生沈卜市﹐建陽橋亦首陽居﹗

家鉉翁先生

八十鉉翁還首邱﹐節旄脫盡爲誰畱﹖吳山鳳闕看巢燕﹐粵海龍舟泛水鷗。紀事編年書甲子﹐授徒感慨說「春秋」﹗莫從處士稱新號﹐舊國興亡淚未收﹗

檗庵曰﹕左良玉屯兵武昌﹐吳三桂率北兵入關中﹐李賊敗奔襄陽﹐良玉不知其敗﹐以爲賊至﹔大懼﹐將奔。會巡按黃澍入對弘光﹐廷折馬士英之姦﹐忿忿回楚﹔澍與良玉善﹐遂以誅馬士英爲名﹐稱兵向向﹐實以文其走也。李賊被追至九江界﹐上傳爲淸所殺﹐人止知淸兵渡揚子﹑入南京﹐不知淸勁兵悉從楚下﹔縱淮陽不破﹐旬日之外﹐其兵自南下者必至石頭矣。初﹐先帝委良玉辦賊﹐未嘗與賊一戰。王永祚以撫治屯襄﹐畱良玉同駐﹐必不遣其外救﹔以其兵多足恃也。及賊至尙一日隔﹐而良玉已先去﹐永祚亦棄城走﹔所謂「萬人敵」用以守城者﹐積城上各樓充棟﹐竟不一用﹐反以貽賊。時在壬午冬﹐家君方守鄖﹐聲援遂絕矣。

張國維﹐號玉笥﹔東陽人﹐壬戌進士。巡撫南直﹐恩威並著﹔吳人懷之。遷總河﹐後爲兵部尙書﹔不能知邊將﹐用多不效﹐以削地被逮。吳人念其遺愛﹐交訟之﹔先帝憐而赦焉。賊勢亟﹐令於東南開府﹐招兵入援。弘光時﹐協理戎政﹔與馬士英不合﹐請告歸。監國時﹐拜相﹐仍掌兵部印﹔破家殉國。江幹失守﹐縊死。

朱大典﹐號未孩﹔金華人﹐丙辰進士。孔有徳之變﹐巡撫山東﹔以功﹐陞兵部侍郎﹐隨遷總漕。公善聚斂﹐多忮刻﹔以削籍歸。甲申春正月﹐許都之亂﹐有司從公借火器﹐不許﹔巡按左光先糾之。弘光時﹐爲兵部侍郎。南都陷﹐逃歸。魯王監國﹐破家舉義﹐盡其財不私。紹興破﹐魯王入海﹐公據金華自守﹔力竭不支﹐眷屬十七口焚之﹐然後自盡。

余煌﹐字公遜﹔山陰人﹐乙丑狀元。監國時﹐爲冢宰。紹興失守﹐冠服自縊。

陳函輝﹐初名煒﹐字木叔﹐自號寒山子﹔臨海人。甲戌進士﹐有文名。知靖江﹐好客﹑多姬妾﹐以是被劾。弘光時﹐起用﹔丁母憂﹐家貧。監國時﹐拜詹事﹐起兵勤王。臺州破﹐自縊死。

寄同志詩

六月﹐值國難﹐將死山中﹔口占﹐奉寄柯玉峴相公﹑張太素先生﹑朱杜若公祖﹑金鶴池侍禦與生平同志諸社友。詩不能文﹐聊以爲別。其云亡而相托者﹐告主上曰﹕『生平一點孤忠﹐身後非所望也』﹗

廉泉同義魄﹐萬古在禪林﹔故國千行淚﹐孤臣一寸心﹗深山空有恨﹐異日或相尋。身後遙相托﹐放懷鐘子琴。

死者眞無補﹐重扶賴立君﹔先生畱正義﹐後起托遺文。落日空山哭﹐驅車去路分﹔此心如見許﹐掛劍在孤墳﹗

輝死矣﹐季札之劍﹑孝標之書﹐皆諸先生事也。或念輝平生忠悃﹐得存其遺孤﹑藏其遺骨﹑收其遺艸﹐所謂「埋吾血三年而化碧」﹐吾地下必有以報諸公矣。事在不言﹐言之不盡﹔明明在上﹐可鑑素心﹗臨死賦詩二章﹐覽之當成一嘆﹗

生爲大明之臣﹐死作大明之鬼﹔哭指白雲深處﹐蕭然一無所累﹗

張良始終爲韓﹐木叔生死爲魯﹔赤松千古成名﹐黃檗寸心獨苦﹗

君父恩無可報﹐妻兒面不能親﹔落落樵夫湖上﹐應憐故國孤臣﹗

臣年五十有七﹐回頭萬事已畢﹔徒慚赤手擎天﹐惟有白虹貫日﹗

敬發徐陵五願﹐世作髙僧法眷﹔魂遊寰海名山﹐身列兜率內院。

去年六月廿九﹝乙酉夏國難﹐予投繯者三﹐皆以救復蘇﹔又投家池者一﹐亦以救免﹕遂首起義﹞﹐今年六月初八﹔但嚴心內「春秋」﹐莫問人間花甲﹗

斬盡一生情種﹐獨畱性地靈光﹔古衲共參文佛﹐麻衣泣拜髙皇﹗

慧業降生名士﹐此去不畱隻字﹔只將孝子忠臣﹐貽與人間同志﹗

手著遺文百卷﹐尙存副在名山﹔正學禁書亦出﹐所南「心史」難刪﹗

今日爲方正學﹐前身是寒山子﹔一死遂復無慚﹐請與同人證此﹗

主上出亡﹐值追奔亂兵﹐間道相失﹔遂無僻路﹐徒步重繭﹐八日始得抵家園。欲面入覲謁﹐城已閉﹔痛哭入雲峯。山中有池﹐可從靈均﹑樵夫之遊。予宿先湛明大師禪房內﹐漏五下﹐作六言絕命詞十章。記去歲亦有五言十餘首﹐今不憶前稿矣。畱此於後世﹐或與文文山﹑方遜志二歌並傳也。將死才盡﹐走筆不文﹔亦聊以一寸心﹐告天下諸同志耳。

別文心大師書

幽溪六月如新秋﹐此時恐未能安靜也。輝首義孤臣﹐奉主上歸從﹔間關重繭﹐百苦抵雲峯山中。一事無成﹐止有以死報國。年來屢承提命﹐生死已看得破。今一齊放下﹐撒手遂行﹔不得親至名山奉別三軌﹑玄如﹐統祈叱名致意﹗如慈履入臺﹐當至山間孤墳一澆茶話也﹗先師傳稿﹐已賫至紹興﹔因國變匆匆﹐竟不及作。諸名筆已多﹐道在是矣﹐不須孤臣片語。如刻千仞先生塔銘﹐以弟子輝此札附之可也。文波上人行速﹐不及長書。見張太素先生及天臺諸同社﹐一一道鄙意。有「臨終詩艸」十二章在文波處﹐幸命書記錄成﹔待事平﹐爲輝刻而藏之深山﹔敬以爲托。遙憶慈顏﹐彌深怙戀﹔晤期當在西歸之日。函輝死矣﹐夫復何言﹗

六月初九日﹐禪社弟函輝再稽首。

予近有弔寒山詩﹐並序。

檗庵曰﹕小寒山瘞骨處﹐傍雲峯寺﹔其遺命也。自束髮讀書於此﹐嘗夢作靖江令﹐後果選此邑﹔徑樹門墻﹐一一符焉。與老僧湛明交最久﹐一部「寒喜集」皆從此出﹐所謂「魂魄猶依此」也。後寺僧以法﹐產勒還﹔會有力持之者﹐得免。「寒山集」數種﹐俱以「寒」名﹕「寒喜」以禪﹑「寒香」以情﹑「寒江」則治靖文也﹔外有「寒玉」﹑「寒聲」﹑「寒枝」﹑「寒云」等名。

傍海殘疆恨莫刊﹐尺繯堪作白虹看﹝先生絕命詞有「白虹貫日」句﹞﹔直分霞色千尋赤﹐自喜詩魂一片寒。夜夜鵑啼山外寺﹐一抔夢舊關情地﹔云連正學古祠邊﹐三百年來終始事。

陳潛夫﹐初名朱明﹐字玄倩﹔杭州人﹐丙子舉人。崇禎時﹐授開封推官。弘光時﹐授禦史。乙酉﹐浙江陷﹐挈家渡江東﹐集義兵五百營下莊﹔授巡江禦史。兵敗﹐置酒與親友訣﹐大醉﹔左手挽其妻﹑右挽妾至躍龍橋上﹐先推妻妾墮水死﹐然後自沈。賦詩一首。

絕命詩

萬里關山胡馬奔﹐三朝宮闕夕陽昏﹔秋風血濺萇弘碧﹐夜月聲哀杜宇魂﹗白水無邊畱姓氏﹐黃泉耐可度寒暄﹔一忠二烈傳千古﹐獨有乾坤正气存﹗

王之仁﹐號九如﹔湖廣巴陵籍﹐錦衣衛人﹔定海總兵。錢肅樂起義寧郡﹐約公共事﹐公許諾﹔有富紳遺書於公﹐請其沮錢謀並斬倡謀庠生六人﹐華夏﹑董志寧與焉。公至﹐會肅樂於演武場大盟國人﹐紳士民庶咸集﹔公出其書﹐欲斬富紳。富紳不得已﹐許捐萬金犒師﹔於是卽以富紳監餉焉。魯王封公武寧伯。兵潰﹐方國安﹑方逢年降淸﹐公將眷屬四十人及其輜重載以巨艦﹐沈之海中﹔攜數家丁至南都﹐緋袍見洪承疇。時南都薙發已久﹐忽見公冠帶盛服﹐觀者如堵﹔承疇曰﹕『若旣降﹐須薙發』﹗公曰﹕『吾家人十口沈之海底﹐吾與同死﹐誰其知之﹗今來死於髙皇帝定鼎之所﹐庶魂魄與孝陵同歸耳。可速殺我』﹗承疇系之通濟門水艸庵﹐後移入西華門觀音庵。未幾﹐殺之﹔談笑自若﹐顏色不變。壁間遺詩二首。

壁間詩

黃沙白浪起狂颷﹐力盡錢唐志未消﹔半世功名歸馬革﹐全家骨肉付江潮﹗題詩四壁

魂長在﹐大笑秋空死亦驕﹗三百年來文字重﹐只今惟有霍嫖姚。

通濟橋邊獨步時﹐國門驚見漢官儀﹔欲將須髮還千古﹐須擲頭顱向九逵。身後止應存劍鋏﹐世間終不乏男兒。瓣香拈起寒霜勁﹐白日靑天共鑑知﹗

沈履祥﹐字其旋﹔慈谿人﹐丁丑進士。魯王命爲禦史﹐巡按臺州。城陷﹐匿山谷中﹐以不薙發被殺。家人求其屍﹐得之桑園中﹔時方盛夏﹐顏色不變。

絕命詞

十年徽纏嘆勞生﹐曾向中牟幾問津﹔憑軾敷甘非市徳﹐歸舟載石不知貧。河山破碎懷長恨﹐家室飄零任去塵﹗矢報媿無綱鼎策﹐空捐化碧浩然身﹔

李唐禧﹐字長浚﹔金山衛指揮官﹑都督同知。初在閩﹐事唐王﹔後至紹興﹐魯王命分鎭臺州。淸兵至﹐以不薙發﹐不屈死。

張廷綬﹐號云衢﹔鄞人。迎魯王於臺州﹐命爲副總兵﹐分守海門。不薙發﹐與李唐禧同遇害﹔妻女俱被擄。

張鵬翌﹐字羽宸﹔諸曁人。初爲史閣部將﹔閣部歿﹐江東義兵起﹐率所部渡海勤王。時客兵雲集﹐多無紀律﹔獨鵬翌所部肅然。魯王封爲永丰伯﹐分鎭衢洲。兵潰﹐罵賊﹔斷舌剖心。弟繼榮﹐亦血戰死。

王景亮﹐字仙璧﹔蘇州人﹐癸未進士。監國時﹐以禦史守衢州。城陷﹐冠帶坐堂上﹐罵賊死。

楊定國﹐字��﹔濟寧諸生﹐前賢楊浩之孫。聞北京陷﹐痛哭徉狂﹐系崇禎錢一文於胸前﹐赴南京﹔乙酉夏﹐復從間道走江東。魯王命爲行人﹐招義旅。兵潰﹐自縊於紹興之王府莊﹔兵部任孔當葬之。

王之栻﹐字瞻卿﹔常州人﹐王忠烈公子。乙酉﹐避難至寧﹔魯王監國﹐議以公知鄞縣﹐以服辭。入閩﹐隆武授以兵部主事﹔復返鄞。淸師渡錢塘﹐時寓金華﹔朱大典據金華拒守﹐令署武義縣。甫四十日兵潰﹐避山中﹔淸獲其僕﹐遂得公﹔不屈﹐縛之﹔大罵而死。後家人得屍﹐縛緊屍漲﹐索陷於肉﹐不可脫﹔遂並索殮之。又遺其一靴﹐後公見夢於其僕﹐怒言「吾欲見上帝﹐柰跣足何」﹗僕悟﹐焚靴與之。

張起芬﹐字��﹔錢塘總兵姚志卓監軍。被執﹐不屈。平生不讀書﹐臨死有詩﹔詩失傳。蕭起元以矢射其腹﹐大笑﹑大罵而絕。

徐起睿﹐字聖思﹔鄞人。生素豪宕﹐以大節自矜﹔喜劍舞。聞人不平事﹐必色然起。已而削髮爲僧﹐師事徑山雪嶠﹐雪嶠名之以「弘節」。歸則閒靜寡言﹐粥粥入道者﹔容於延慶寺西坐一關。數月﹐聞錢先生義兵起﹐躍然破關而出﹔往從焉。每當戰﹐必立矢石之間﹐同事多笑之。一日﹐渡江登彼岸擊敵﹐陷陣而歿﹔魯王贈以指揮﹐世襲七葉

檗庵曰﹕此予故人也。常宿予齋﹐風雨悲歌﹐屢至涕泣﹐意不可一世。聞非僻事﹐則必致規。梁月之悲﹐能無痛歟﹗甲午仲秋﹐偶懷往事﹐作長歌以紀之﹔乃變徵之聲也。

旄頭芒向扶桑熠﹐壯士牀頭霜刃泣。鄮嶺風塵一布衣﹐怒濤長向鴟夷立。徐子﹑徐子深足念﹐眉如石稜目如塹﹔貯粟無瓷客滿前﹐破屋頹牀懸一劍。時時爲我砍地舞﹐舞罷悲來淚如雨﹔爲問君家何所悲﹖亥也無椎衡失鼓。逢人只解談君父﹐咨嗟此道今如土﹗友過難容天性眞﹐大抵生平全用怒﹔一旦無名忽自割﹐秋風秋艸悲身骨﹗削髮披緇著艸鞋﹐雪嶠老人幾度喝﹔喝破徑山不是我﹐歸來鍵戶深深坐。曉風夜雨到關前﹐不蝕琉璃紅一顆﹔琉璃夜紅日畫徙﹐湖兒羣飲鄞江水。鄞江健者有錢公﹐異軍蒼頭乃突起﹔擊豉闐闐震陵谷﹐磨刀淬刃響漉漉。鉦聲髙揚磬聲沈﹐驚破當時舊努目。長吼一聲關鐵剨﹐出言願注從戎籍﹔意气相需會有時﹐大士維摩按不得。錢公自是舊相識﹐當日軍前借羽翮﹔長驅躍馬到胥江﹐胥江戰气潮同汐。日日渡軍鏖西滸﹐視敵如豚身如虎﹔壯懷私幸當匈奴﹐絕脰揕胸奚足數﹗徐子﹑徐子徒自覆﹐列壁諸軍皆豎牧﹗後師不進我師傾﹐只斧無援豉聲縮。豉聲縮兮壯士騁﹐喜逢死所神先猛﹔試問平生一片心﹐皚霜江上新燐冷。覓君屍﹐濤如雪﹔西陵渡口悲風咽。日光映入晚潮紅﹐鄮山布衣一捧血。

應騰蛟﹐字云化﹔歙人﹐副總兵。起義﹐浙東兵潰﹐被執﹔執者爲公舊盟﹐與之飲酒﹐力勸之降﹔不從﹐詣其營大罵。左右欲割其舌﹐主者但以馬嚼緘其口﹔口血橫流﹐仍罵不絕。遂慘死。

方士衍﹐字於蕃﹔歙人﹐副總兵。守淳安﹐被執﹐大罵而死。

何弘仁﹐字仲淵﹔紹興人。丁丑進士﹐官禦史。江幹失守﹐死之。

阮維新﹐字��﹔會稽庠生。富陽臨陣死。

潘集﹐字仲翔﹔紹興諸生。浙東兵潰﹐自縊死。

絕命詞﹝佚﹞

髙��﹐字��﹔紹興人﹔年二十餘。監國時﹐莊衡爲督學﹐試入泮﹔甫十日而兵潰。靑衿徧拜親友﹐親友賀之﹔則曰﹕『方將弔我﹐何言賀也』﹗或來答拜﹐則曰﹕『前來相別﹐何煩答也』﹗遂衣巾﹐投水死﹔求其屍﹐不得。沒三日﹐於原處端拱而立﹔衣裳如故﹐顏色不攺。其父某﹐以武舉入文場﹐中式﹔又以磨勘﹐被革。弘光時﹐得復。子死後﹐亦不食十日死。

鄒欽克﹐瑞安庠生。講學松臺﹐夙以名義自許。聞欲薙發﹐衣冠北向再拜﹐自沈於江。

趙景麟﹐字天生﹔鄞人﹐邑庠生。沈實﹐不務時譽。丙戌鄞陷﹐景麟佩衣巾﹐投於甬江﹔漁舟斬水掖之出﹐膚孔見血。輒入天童山﹐寄迹其舊徒徐氏﹐足不入城市者半年。每一念至﹐輒撫幾長嘆﹐悒悒卒﹔華先生有詩哭之。

黃道周﹐字幼玄﹐號石齋﹔福建鎭海衛人﹐壬戌進士。先帝時﹐以翰林外謫。弘光卽位﹐遣使起於家。未幾﹐與馬士英不合﹐托祭禹陵去國。思文帝授以閣部﹔公憤任時事﹐以身許國﹐前請出師長驅入關﹐欲直搗金陵。兵至徽之��﹐猝遇北軍﹐師潰﹔公麾士卒死戰﹐矢貫馬頄﹐遂被執。至金陵﹐洪承疇——亦閩人也﹐語之曰﹕『先生﹐今之文天祥也﹔某何敢膺公義鋩﹗但大明一代之史﹐非先生勿任。其亦少忍須臾﹐某願以開國之危學士相期』﹗公大怒﹐唾其面曰﹕『汝負先帝厚恩﹐狼狽至此﹔李陵﹑衛律﹐罪通於天矣。敢援引不倫﹐以污我哉﹗誤矣﹑誤矣』﹗承疇恚甚﹔系之幽室﹐命傅通判晝夜伴之。不食數日﹐承疇僞傳「江東兵大勝﹐和議已成」﹔傅進以勺水﹐乃稍飲食。致書承疇﹐語甚激烈。及被刑﹐欲牽赴市口﹔至臨淮門﹐不肯行﹐曰﹕『我大臣﹐豈同鼠輩共死所耶』﹗望陵再拜﹐引領受戮﹔謂家人曰﹕『我死﹐不必賊臣收吾骨﹔不妨暴露﹐以彰其惡』﹗時監國元年四月��日也。所作詩三百首﹐多不傳。又作史﹐載一時失國事﹔臨刑曰﹕『假我一﹑二日﹐我史成矣』﹗監斬者問何史﹖曰﹕『忠與姦之別耳』﹗又問孰姦﹖曰﹕『爲明者﹐忠也﹔斬我者﹐姦也』。今史亦不知所在。公善畫﹐傳通判索書﹐公畫一大樹﹐己騎虎持刀在樹下﹐一夷人跪於前﹐以刀向之﹔又一小兒蹲其旁意指傅也。

過新嶺弔金正希

殘棋唾手已難工﹐又是論人成敗中﹔但說丹心何所用﹐一時張眼念臧洪﹗

詩

昨宵夢裏聽天崩﹐披衲孤行歇未能﹔索酒逢人拌醉矣﹐問花叩戶染何曾﹖道心白過骷髏粉﹐狂行提如傀儡繩。借問平生何所似﹖上山樵子下山僧。

慷慨從容並路行﹐古人著語甚分明﹔廣陵未散江濤韻﹐蘇嶺仍聞鸞鳳聲。道入死灰猶有息﹐人當化石始無情。懷沙頌橘逢漁父﹐不與從頭訴不平。

難中雜詩

陋巷慚顏﹑閔﹐紆籌負管﹑蕭﹗風雲生造次﹐毛羽合飄搖。火厝難棲燕﹐江橫怯渡橋﹔可憐委佩者﹐晏晏坐花朝﹗

搏虎仍之野﹐投豺又出關﹔席心如可捲﹐鶴髮久當刪。怨子不知怨﹐閒人安得閒﹗國家猶半壁﹐不忍蹈文山﹗

諸子收吾骨﹐靑天知吾心﹔爲誰分板蕩﹐不忍共浮沈﹗鶴怨空山曲﹐雞鳴終夜陰﹔南陽江路遠﹐悵作臥龍吟。

火樹難開眼﹐水城倦著身﹔支天千古事﹐失路一時人。碧血題香艸﹐白頭逐釣綸﹔更無遺恨處﹐燥發爲君親。

燈夕不堪﹐乃遂絕粒。是夜﹐雷雨﹔明日甲子﹐抵晚雷電大作﹐繞營不休﹕

凡三晝夜。�遂發予入南都

震虩復連夕﹐蒼穹知此心﹔山川驚毳帳﹐星斗失田禽。洧水龍蛇怒﹐昆陽虎豹禁﹔誰能呼九子﹐別掃大江陰﹗

至南都示諸友

故國余喬木﹐孤臣尙有身﹔冠裳天已定﹐得失事難陳。姓氏經書外﹐精魂江漢濱﹔勿云崖上月﹐偏照夜行人﹗

二十五日﹐旣聽質﹐余滯禁城尙膳監中﹐諸友分羈兩縣﹐遂不可面﹔襆被不得﹐悵然寄懷

我亦無被服﹐焚巢失旅人﹔遶牀侵燹火﹐推枕動勞薪﹗忍死看天意﹐裁詩示鬼神﹔諒無彈指處﹐嚄唶向誰陳﹗

後死吟

此事還眞宰﹐非關我所量﹔精魂烏兔共﹐變化冶鑪忙。時至自應覺﹐道消夕不妨﹔徧題溝壑句﹐四壁也明光。

後後死吟

原閔饒餘地﹐榮期未喪家﹔所爭惟落節﹐不管別抽芽。潮刷銀蟾淚﹐春扃鐵樹花﹔親朋凋已盡﹐老我更何涯﹗

拌得

世間萬事皆拌得﹐況在神明淘汰中﹔性靜自應情不動﹐道恬端與法無窮。云根觸石消枝葉﹐霓采因光失去從﹔不是此生多解脫﹐原來不藉物爲雄﹗

精微可在北宸端﹐不作單雙揀擇看﹔煉月得膏猶帶火﹐烹天出滓始消寒。人無兩路參須透﹐道有千層剝盡難﹔野葛熊魚齊下箸﹐千年雷雨鼻頭觀。

拌不得

底事當頭拌不得﹐古人神理各周全﹔正當竈下修蠶織﹐錯憶堂前布幾筵。藥力不爭茶飯路﹐絺衣只在縕裘邊﹔看多起倒翻名目﹐猶是饑寒與倦眠。

劍气芒鞋未縱橫﹐石頭猿鳥共聰明﹔月將半滿看魂魄﹐潮向盈虛論死生。一字鑿空千古誤﹐匹夫獨往百神驚。遊移顧盼無成業﹐枉與煙波敍不平﹗

才火名湯捐未涯﹐緊拳握齒失嵯岈﹔道因立命全歸默﹐木自還根少著花。日月定穿胸脇出﹐雷霆不向夢魂撾﹔古今弘毅曾夫子﹐萬里肩扶直到家。

檗庵曰﹕大滌黃先生﹐文章气節﹐名重一時。而人以气節重之者﹐尢甚於文章。然屢不得志於在朝之日﹐烈皇帝怒其疏救鄭鄤﹐下詔獄﹐事在不測﹔得周延儒之救而免﹐而諸君子因之以信延儒。人有言黃先生曾過宿鄤家﹐晨起良久﹐不見鄤出﹔使人覘之﹐則鄤於母前親進早膳而後出﹐不悟其母之非眞母也﹐於是遂確信之。然而不害先生之聞望者﹐天下固素信先生之非呢於鄤也。然而先生性自孤僻﹐我烈皇帝不大用之。自是深知先生一死報國﹐聲名愈烈矣。

吳士繡﹐字君玉﹔當塗人﹐婺源訓導。黃石齋兵至﹐充軍前監紀。被執至南京﹐七日不食。正月十五日﹐大雷雨﹐呼其子曰﹕『天何震怒﹐想爲黃先生也』﹗長嘆數聲而絕。及石齋被殺﹐仍戮士繡屍。子祺生﹐隨父行﹐願與偕死﹔當事者憐而捨之﹐呼爲「吳孝子」。

毛玉潔﹐子若玉﹔六合人﹐監紀通判。同黃石齋被執﹐斬於南京東華門外。作「正气歌」數十章﹐今存其一。

正气歌

莫謂天同夢﹐須知帝有靈﹔幽心傾漢室﹐熱血吐秦廷。電掣千鐙赤﹐霜涵一劍靑﹔濟川誰作楫﹐箕尾有明星。

傅冠﹐號寄庵﹔進賢人。壬戌進士﹐大學士。南都陷﹐公被執起義﹝﹖﹞﹔叛臣孫之獬以書招公﹐公怒拒之。淸拘其子﹑殺其孫﹐公益憤﹐決結艾南英等召募鄕勇﹐將復進賢﹔力不能支﹐走入邵武。隆武時﹐召入閣﹔公言此時非票擬辦事﹐力請出任恢剿。未幾﹐解兵柄﹐屏居武夷山中。閩潰﹐被獲﹔不屈死。

曹學佺﹐字能始﹔侯官人﹐乙未進士登第。年少有才名﹐著書甚富﹔喜接引後學。家居﹐有園林山水﹐以文章自娛。善書﹐自負得二王遺法。隆武時﹐舉義從王﹐遷禮部尙書。閩潰﹐服金屑﹐自墜死。十日後﹐家人方知而殮之。

楊文驄﹐字龍友﹔貴陽人﹐戊午舉人。隆武時﹐授兵部左侍郎。兵潰﹐死之。

鄭爲虹﹐字天玉﹔揚州人﹐癸未進士。初﹐知浦城﹔隆武時﹐擢爲禦史﹐巡視仙霞關。丙戌八月﹐閩陷﹐被執。公切齒噴血﹐罵不絕聲﹔遂見殺﹐年二十有五。有標下中軍遊擊張萬明﹑其子都司張廷鑾﹑都督洪祖烈﹑書記陳龍皆從死。丁亥二月﹐家人求其屍﹐易棺殮之﹔時死已六閱月﹐須眉如戟﹐面貌如生。

黃大鵬﹐字云若﹔福建建陽人﹔庚辰進士。兵科給事中﹐與鄭爲虹同守仙霞關。兵潰﹐不屈﹔罵賊死。

毆養初﹐號劬劬﹔四川廣安州人﹐癸未進士。隆武授兵科給事中。射死行營。

吳聞禮﹐字去非﹔徽人﹐癸未進士。乙酉之難﹐從唐王於福建﹔召對﹐壯其丰采﹐以僉都禦史奉命巡撫閩上游。慷慨任事﹐練兵儲餉﹐爲閩師所倚重。事潰﹐聞江省詹兆恆一軍獨全﹐間道赴之﹔中途被執﹐不屈死。

周定礽﹐字云翼﹔南昌人﹐庚辰進士。與同邑紳萬文英﹑進賢胡奇偉同守廣信關﹐同被執﹔見殺。文英字仲實﹐南昌人﹔甲戌進士﹐鳳陽推官。奇偉字念蓼﹐進賢人﹔丁丑進士﹐富順知縣。

王士和﹐字味艾﹔金谿人。庚午舉人﹐延平知府。城陷﹐不屈﹔自縊。

王秉幹﹐字��﹔臨川人﹐丁卯舉人。原任長沙同知﹐家居。練兵起義﹐被執﹔支解。

陳鼎臣﹐字符九﹔永嘉人。貢生﹐戶部主事。不屈﹐被殺。

蔡光璧﹐字東汝﹔晉江人。貢生﹐戶部員外。不屈﹐死。

陳元綸﹐字道掌﹔閩人﹐名重士林者三十年。聞變﹐不食死﹔世之名下如陳先生者少矣﹗

曾��﹐字��﹔峽江人﹐曾櫻之子。射死於汀州行營。

鄭塤﹐字宜伯﹔歙人﹐監紀推官。陣亡開化。

楊文薦﹐字又和﹔京山人。癸未進士﹐僉都禦史。督兵守贛﹐兵敗﹐投水不死﹔爲淸所執﹐輒死。

莊以蒞﹐字��﹔贛人﹐監紀知縣。城陷﹐與其弟同死。其弟觸石死﹐尢烈﹔惜逸其名。

劉曰佺﹐字偓山﹔贛人﹐壬午舉人。

馬興明﹐字更生﹔南昌人﹐壬午舉人。

馬芝﹐字��﹔湖廣人﹐壬午舉人。

黃尙寶﹐淸江人﹔貢生。

胡夢泰﹐字友蠡﹔鉛山人。丁丑進士﹐兵科給事中。奉使至贛遇難﹐不屈死。

候機部楊老師書

雲中興恢復無日﹐必不其然。以髙祖創業之功﹑歷宗積累之徳﹐比之漢歷﹐多歷年所﹔此確確可憑者。又先帝十七年宵旰勵精﹐無時逸豫﹔賊至﹐慷慨決絕﹐同聖後﹑靑宮殉社稷甚慘。諸臣所不肯爲﹐而先帝爲之﹔此其憤郁在人心者﹐誰肯休歇﹗雲中興恢復有日﹐則又未敢知爲何日也﹗又朝端作用﹐窺其意思﹐似未嘗將「恢復」二字提出﹔無有恢復之志﹐自不容有志恢復之人﹕南渡之已事可況。醜婦誦「洛神」而怒﹐此千古妒津也。所痛二祖金甌拱手三讓﹐東園方中宮寢未安﹐先帝之血痕不沒﹔誰非臣子﹐亦獨何心﹗此方破涕爲歡﹐彼將餂糠及米﹔偏安暫安﹐恐不可得﹗且讒夫髙張﹑錢神執契﹐倒行而逆施之﹔此忠臣撫膺長嘆之日﹐非壯士出手撐天之會。爲老師計﹐不如將一片肝膽﹐暫自收按。此際動卽造端﹐語卽成謗﹔深山密林﹐尙有弋者之慕﹐何言朝市﹗不然﹐聞聲加繒繳﹑伺影來蜮矢﹐燖鸞撞璧﹐何益時事﹗某初意亦快睹老師之出﹐而今深見其有不可也。石齋先生於十月十一日過鉛﹐接教竟夕。某謂「先生此出﹐尙闕將牢」﹔石齋先生則以苦於差官相逼﹐當在臨安遲遲耳。畱書老師﹐某失不鑰﹐署書笥中﹔疇失之夜﹐鼠嚙其角。書中之旨﹐當老師共出支廈耳﹔恐嚙我者﹐磨厲以須矣。修鵝湖書院﹐自是某心﹔最初已擇於此月二十四日起工矣。初望老師居信﹐端座主盟﹔發明異同指歸﹐使信州諸士得聞篤論﹐不迷趨向。不意復歸蕭水﹐猶望時賜發蒙﹐堅玆道心。惟「祠記」一篇文字﹐關乎繼往開來﹔取異徵詞﹑匯同辧異﹐非理學名言﹐不足爲四先生重。想纘述前賢﹑誘掖後進﹐老師矢具婆心﹐當樂爲之耳﹗月初於徐門生處得老師手示﹐末言義利之分旣明﹐則死生可一﹔忠孝廉勇﹐事有本原。捧讀師訓﹐自是舜﹑跖分界﹔古聖賢諸大儒皆從此處斬關﹐奪路先驅。某𨿽賦質檮昧﹐獨幸生性與利祿疏淺﹔不於此處﹐自信頗知審擇。敢不堅持端軌﹐擴充前路﹗所恨二先人尙未入土﹐扶服歸後﹐兩足筋骨受傷﹔疾發閱月﹐數武爲蹇。大事未了﹐君親兩負﹐運不應心﹗鵝湖山下﹐可言性命者甚寡。遠違師範﹐無所提撕楷式﹔深懼徳業未成﹐淪胥及溺。先天地沒爲愛我﹐痛素誓或寒﹐良足悲涕﹗

與諸生問答

問﹕『何以破生死關』﹖答曰﹕『人生定有个死的處所﹐定有个不死的處所』。

問﹕『何以分人﹑禽路』﹖答曰﹕『迷行投网﹐是謂禽﹔割网而行﹐是謂人』。

檗庵曰﹕鉛山一書﹐乃其事後之券也。其與機部死同時﹑同地﹐古來師弟之間﹐亦不少槪見哉﹗獨以拮據中興之日﹐而使天下賢人君子動色﹐相戒裹足不前﹐有「燖鸞撞璧」之懼焉﹔𨿽欲不亡﹐得乎﹖馬士英欲借周鐘一案殺天下賢士大夫﹐其略見於「乙酉紀」下﹔而公幾先獨炳﹐言之痛心﹗萬世而下﹐其卽士英之爰書也夫﹗

胡縝﹐字��﹔廬州陵江府推官。淸兵至﹐不屈死。

李信﹐字吾斯﹔興化人﹐貢士。廣東和平知縣。

詹兆恆﹐字月如﹔永丰人。辛未進士﹐禦史。起義山中﹐豪傑響應﹔兵敗﹐爲金聲桓所殺。

塗伯昌﹐字子期﹔江西��人。庚午舉人﹐兵部主事。淸師至﹐冠帶自縊。

感懷詩

癸未元日寓報恩寺﹐值南北戒兵﹐時同人公車皆住秣陵﹐感事書懷有作

白雪猶殘碧水流﹐禁城元日恣嬉遊﹔郎官客散五花馬﹐公子香銷云錦裘。南北音書何處寄﹖縱橫羽檄向誰籌﹗懸知天塹應無恙﹐也念關河是帝州。

一派秦淮水月明﹐紛紛流寓盡公卿﹔時看紫陌新雞犬﹐還向靑衣問姓名。落日犬旗聞出塞﹐淸霄羽檄又徵兵。椒盤柏酒頻相勸﹐來報年光早自驚﹗

紫衣紗帽錦威蕤﹐拜祝風光又一時﹔桃葉渡頭春尙早﹐梅花小墅月頻移。驚心王气徵帆影﹐過眼繁華濁酒卮﹔漫說升平歌帝澤﹐玉簫持向夜深吹。

劉同升﹐字孝則﹔吉水人。丁丑狀元﹐授修撰。楊嗣昌奪情督師﹐公邀同官趙士春劾之﹔謫福建按察司知事。旋復官﹐時周延儒當國﹐堅不出。弘光時﹐屢召﹐不赴。丙午年﹐起義據吉安﹔無援﹐城陷而死。令上贈廬陵伯。

檗庵曰﹕廬陵﹐文山故里也。文山起家大魁﹐今公亦然﹔豈金粟後身與﹖昔人曾刊「吉州正气」一書﹐繼續者公矣﹔靈傑所會﹐非偶然也。抑予考太祖起兵時﹐死綏殉節之臣祀南昌者十有三人﹑祀康郎山者三十六人﹔蠡瀦﹑廬阜之間﹐山川秀潔與忠靈廟貌相映發者﹐乃三百年以迄今日﹐西江之彥先後殉國殆盡。至虔州之役﹐國難以後﹐死封疆者莫此爲多﹔節義淵藪﹐終始國朝矣。

●雪交亭正气錄卷四

明鄞髙宇泰檗庵撰

丁亥祀

檗庵曰﹕自丁亥迄今﹐多義兵特起﹔因而被難者視前三年殉國之臣﹐殆將半之。漢﹑唐以後﹐亡國之時﹐未有若此之多者﹔然皆出於文臣名士﹐不能穿札跨鞍之人。而先朝大弁爲淸驅除﹐悉爲之糜爛焉﹔斯非制科作人之明效與﹖說者謂本朝亡國之由﹐皆因甲科壞之﹔然使門第薦辟之制行﹐則其人豈盡克負荷者﹗且數年死義諸文學﹐使在承平﹐非皆科甲之選乎﹖本朝用人止此一途﹐勢不無賢﹑不肖紛出﹔其間使捨制科而別途取士﹐其壞天下事者﹐正復不少也。烈皇帝力圖新效﹐破格用人﹔庚辰特用史焞等一百六十三人﹑吳康侯等一百人﹐仍謁廟釋菜﹑勒石題名﹐至隆重矣。厥後爭吏部﹑爭攺授﹐患得紛紛﹔以身報國者﹐果誰氏哉﹗

沈迅

葉進晟

林垐

林汝翥

黃毓祺

陳子龍

徐式谷

侯岐曾

夏完淳

錢旃

沈廷揚

吳易

楊廷樞

劉曙

陳萬良

陳子壯

張家玉

葉天章

陳世亨

洪有文

杜懋俊

杜兆苮

施玠

林化熙

林學舞﹑趙牧

沈迅﹐字公餘﹐號寅泉﹔萊陽人﹐兵科給事。起義兵﹐執逆臣孫之獬﹐數而磔之。後事敗被執﹐死最烈。之獬卽上書北朝﹐言臣妻首先放足者﹐爲淸招撫江西﹔歸家﹐闔門被殺﹐髫齡不畱。

葉進晟﹐字子器﹔福淸諸生。與林垐同起義﹐兵敗被獲﹔淸令招垐﹐卽免死。子器令取筆硯﹐書一詩送之﹐有「到得死時方是我﹐縱然頭在不成人」之句﹔淸遂殺之。

林垐﹐字子野﹐號恥齋﹔福淸人。癸未進士﹐知海鹽。隆武時﹐授吏部文選主事﹐遷都禦史﹔遏絕幸進﹐務淸仕源。已而嘆曰﹕『此潤色太平之事﹐豈今之所急耶』﹗乃辭去。出閩界﹐募兵得數千人﹔而閩事一稟鄭芝龍﹐不得自行其志。於是遣散其眾﹐入山﹔爲棺一具﹐制布袍大紳﹐書其上曰「大明孤臣之柩」。監國至閩﹐復起兵﹔得義士千人﹐約平海將軍周寉芝進攻福淸。有門生從海鹽來謁﹐將歸﹐爲詩遣之﹔門人涕泣而去。來日卽出兵﹐親冒矢石﹐殺敵數千﹔日暮﹐士卒疲勞不繼﹐遂敗﹔公死焉。

遣門人詩

天地荒荒已如此﹐君今歸去去何方﹗山川麥秀傷心淚﹐日月刀頭帶血光﹗屠狗市中聲忽變﹐采蘭池畔志徒芳﹗寄言父老休相憶﹐我死魂猶到此鄕﹗

出兵

蘭萎當門不怨秋﹐楚囚泣盡也空休﹗拋他七尺畱千恨﹐何必三年臥一樓﹗月肯照人

云作祟﹐龍方潛壑蚓遨遊。誰能終古畱髙響﹐博浪聲中五世仇﹗

別親知

繞廊風雨暮歸愁﹐鐙暗心明淚不收﹔易捨妻兒惟戀父﹐無慚膚髮但多頭。復仇到底落人後﹐做鬼應居最下流﹗門外長江知我恨﹐年年濤捲未能休。

林汝翥﹐字心弘﹔福州人。��進士﹐知沛縣。妖賊徐鴻儒之亂﹐城守有功﹐授禦史。魏監時﹐公巡城遇火者曹進﹑傅國興攫金於塗﹐杖之﹔中旨乃逮公。先數日﹐逮工部郎中萬燝﹐內侍數十毆燝死﹔於是公亡之遵化﹐托撫臣鄧渼投獄。廷杖﹐得不死。監國之閩﹐召拜兵部左侍郎﹐督師攻福淸。兵潰﹐被執﹔淸欲降之﹐不屈﹔服金屑死。

黃毓祺﹐字介社﹔江陰老名士。母奉佛極篤﹐嘗欲進香南落伽山﹔公以風濤﹐願代母往。比浮海﹐將登岸﹐見其母在前﹔就之﹐則無有。如是者再﹔公甚惑之。比歸﹐問母﹔母言『自汝出門﹐每日於樓上環行。身𨿽不往﹐心切向之﹔豈神往與』﹗於是﹐公奉佛亦謹。子大湛。子大洪﹑大浩﹑大�﹐國難後俱棄子衿。公欲倡義起兵﹐或危之﹔公慨然曰﹕『吾不忍世界子女受此慘禍﹔𨿽毒及家門﹐不卹也』﹗遂同徐公趨聚義於竹堂﹔已破宜興﹐入江陰。兵敗﹐趨被獲﹐公出亡。捕大湛﹐淸知縣劉景綽問之曰﹕『汝何爲此』﹖曰﹕『汝當爲此﹐寧獨我』﹗問『父何在』﹖曰﹕『此我之所爲﹐父不知也』﹗又獲大浩﹐曰﹕『此我所爲﹐兄何與焉』﹗乃同錮之獄中。公間行之淮安﹐淮人薛繼周畱之。千三者﹐博徒也﹔素與公交。迹得之﹐來謁。當是時﹐六安義兵起﹐假稱「史閣部」﹐從民望也。三爲公言﹐可往從﹐以圖再舉﹐須得餉數千金爲資﹔公亦以史尙在﹐許之。公素與錢謙益厚﹐謙益𨿽降淸家居﹐公知其心尙可與言﹐欲乞以餉﹐爲書往。三往至﹐謙益謬爲恭敬﹐延之密室﹐厚款三﹔私作書﹐言三不可信狀。次日﹐謬爲答書﹐許以期賫至﹔實乘間易以詐書矣。三歸﹐公覽畢﹐卽火其書﹔及期﹐而餉不至。三頻詢公﹐公屢卻以他辭﹔三乃以公背己﹐遂首之淸。丙戌二月十三日﹐獲公﹐錮於淮獄﹔復移廣陵獄及金陵獄。公自酖死﹐淸復戮公屍﹔而繼周父子俱被刑。徙大湛等家屬於燕﹐僧了元以金贖之歸。公著「獄中詩」十三首﹑「遊仙詩」十二首﹐不能盡錄。

逢繼周薛長者橋梓

神仙是假隱非眞﹐拄杖翛然斗笠貧﹔當日吳門爲乞子﹐今朝石寶作孤臣。孔融慷慨能容我﹐張儉低徊卻累人﹗此地重逢腸已斷﹐淒然無淚可沾巾﹗

廣陵獄贈大生

悠悠三載夢相尋﹐天外風吹此盍簪﹔舊恨交頤秋更苦﹐新知促膝夜何深﹗憑君好努將來力﹐老我能忘過去心。只恐天風又吹送﹐此生長別只於今﹗

金陵獄中示諸兄弟

時時搶地苦非常﹐手足拘攣起臥妨﹔自信囹圄眞浩蕩﹐誰言枷鎖不馨香﹗皇天后土眞誠監﹐孝子忠臣歲月長﹔何必丹雞並白犬﹐此中兄弟倍難忘﹗

冬至日口占

日行南至轉無聊﹐滿眼香從何處消﹖囚服自知慚管仲﹐紙錢誰爲祭臯陶﹗愁隨弱綫偏增長﹐淚滴寒灰亦動搖﹗萬死孤城空有夢﹐雁書不到禦牀遙。

絕命詞

人間忠孝頗平常﹐墻壁爲心鐵石腸﹔擬向虛空擎日月﹐曾於幻夢歷冰霜。巖頭百里淸音吼﹐獅子千尋白乳長﹔示現不妨爲厲鬼﹐云旗風馬畫飛揚﹗

友人爲予治木﹐口占博笑

七尺昂藏亦幻形﹐頭顱不敢負朝廷﹗鳶烏莫怪丹心苦﹐螻蟻寧嫌碧血腥﹗何必達摩畱只履﹐底須普化振銅鈴﹗桐棺三寸人間世﹐寒食荒郊艸自靑。

海寧獄中午日口占

飯筒相勸且胡盧﹐憔悴居然楚大夫﹔續命誰添今日綫﹐辟兵空說舊年符﹗飄颻燕尾眞如艾﹐錯落龍鱗頗似蒲﹔何處張旗仍握劍﹐可憐一切總歸無﹗

生日

狂余墮地是男兒﹐春色平分月似規﹔幸值神宗全盛日﹐況當先子壯遊時。乾坤反覆今縲紲﹐歲月蹉跎合涕洟﹗見說家鄕飄蕩盡﹐古人曾否問恆饑﹖

拈李卓老焚餘十首﹝今存三首﹞

丞相當年燕市中﹐空樓形影自煢煢﹔三年飲血曾無缺﹐千載心期果不同。帶血何妨啼夜月﹐斷頭直似斬春風﹔可憐死後徒增愧﹐惶恐﹑伶仃系海東﹗

由來名遂與功成﹐七尺飄然一葉輕﹔雪恥淋漓憐伍相﹐立孤辛苦憶程嬰﹗甘心誑楚龍眞遁﹐含笑亡吳狗亦烹﹗艸艸自知慚後死﹐或無兒女系柔情。

受性原分媚與忠﹐美新卽在反騷中﹔懷沙憔悴誠爲拙﹐投閣支離未是工。豈必首陽非屈子﹐敢云柳下是揚雄﹗人生合爲靈修死﹐千古「離騷」教莫窮﹗

小遊仙詩

亦擬深埋地下憂﹐支離南北海中洲﹔金臺昨夜方灰燼﹐鐵柱今朝又橫流。封豕豈能勝鉞甲﹐妖嬌聊可試吳鉤。低徊俯仰三千載﹐天外尋天一寄愁。

戎馬生郊道阻修﹐悠然我夢落滄洲﹔世聞都尉皆羊胃﹐天外將軍是虎頭。落落新詩如有畫﹐招招舊社不驚鷗﹔憑君莫話登仙事﹐仙子無人可訴愁﹝客有遇虎者﹐無可柰何﹐逃之虎背﹔咆哮而馳﹐勢不得下﹐望見者嘆爲神仙。客曰﹕『汝知神仙腹中苦否』﹖「仙子無人可訴愁」﹐眞堪與此語同一掀髯也。虎頭將軍﹐詩絕﹑畫絕﹑癡絕。凡生平妙畫﹐緘縢甚固﹔爲好事者計取﹐封識宛然。詫曰﹕『吾畫登仙去』﹔卽癡絕可知。天壤間工詩畫者不少﹐求一癡人正不可得。嗟乎﹗爛羊胃騎都尉﹑爛羊頭關內侯﹐豈非黠兒也哉﹞﹗

檗庵曰﹕介示難中賦「遊仙詩」四十二章﹐有曰「機緣不用金鍼度﹐藥艸非關玉杵舂」﹔大旨如此。自古眞正神仙﹐惟子房眞耳﹐余則皆頑仙也。至小說李林甫﹑盧杞皆具仙骨﹐仙亦何足貴哉﹗因爲詩兩章以弔之﹐亦以明先生之意云。

難將輕夢落滄洲﹐烈火鑪中試一遊﹔大冶鏈鋼煎碧血﹐小鐺煮石共丹頭。長違亦伏吳門卒﹐詭說黃冠燕市囚。同此星星長不死﹐誰分決烈與眞修﹖

故作微茫無限情﹐人間忠孝分明﹔靑蓮詞气沾丹鼎﹝先生「自敍」言「太白遊仙詩﹐未免丹鼎气」﹞﹐黃子詩魂帶血兵。今日蓬萊悲淺水﹐他年華表痛淪城﹗不從愁裏噓眞火﹐自是頑仙向劫更。

陳子龍﹐字臥子﹐靑浦人。父所聞﹐天啟壬戌進士。公天才絕出倫輩﹐少而知名於時﹔與檇李夏允彜爲生死交。舉丁丑進士﹐授紹興府推官。十六年﹐寇患已深﹐朝野之議﹐有欲出皇太子於南京以防未然。東陽人許都頗好事﹐遊於檇李﹐其師何剛謂之曰﹕『天下多事﹐將及於江南。子所居﹐江南精兵處也﹔盍結其豪傑以待變﹐此江左夷吾之業也』﹗都信之﹐歸而聚眾數千。東陽知縣桐城姚孫棐家富﹐棐以其鄕邑不可居﹐遷其資於官所﹔都眾無糧﹐因劫孫棐資。都不得已﹐攻下三城﹐浙東震動。公知都非欲反者﹐往說降之﹐誓以不殺﹔而巡按禦史左光先斬都以徇。公倉卒不能得之光先﹐深以爲恨。遷南京吏部文選司主事﹐終養祖母。毅宗偉其定亂﹐攺兵科給事中。公聞寇逼京圻﹐與夏允彜﹑何剛等練水師﹐欲從津門入援﹐而北都已陷。弘光卽位﹐馬士英自以援立不協人望﹐遂盡疑當世知名之士意在潞王﹔而公以素望﹐尢見忌。淸師渡江﹐允彜縊死﹔公建議守松江。三月﹐監國加總督兵部尙書兼右副都禦史。亡何﹐城陷﹐公旁皇山澤﹐作爲詩歌變徵之聲。吳勝兆反正﹐公爲之主﹔遣周謙之密出至舟山﹐黃斌卿代勝兆請給敕印。已而勝兆爲標下將髙永義所縛。時竟其獄﹐獲公一奴﹐爲嘉善錢旃﹑檇李黃濤匿公﹐索之不得﹔已而得之嘉定侯歧曾家。見虜不屈﹐鉗■﹝金犬﹞置於戰艦﹐泊松江跨塘橋﹔公起溺﹐語守者挽索挾我﹗守者起挾公﹐公奮力赴水中﹐兩卒出不意﹐皆同墮水﹔公以鐵索沈故處﹐兩卒屍遂漂失——時丁亥四月十二日也。北兵戮公首﹐傳示湖海。

秋日雜感十首

滿目山川極望哀﹐周原禾黍重徘徊﹔丹楓錦樹三秋麗﹐白雁黃雲萬里來。夜雨荊榛連茂苑﹐夕陽麋鹿下胥臺﹔振衣獨上要離墓﹐痛哭新亭一舉杯﹗

行吟坐嘯獨悲秋﹐海霧江雲起暮愁﹔不信有天常似醉﹐更憐無地可埋憂﹗荒荒葵井多新鬼﹐寂寂瓜田識故侯。見說五湖供飲馬﹐滄浪何處著漁舟﹖

萬木凋傷嘆式微﹐何人獨與賦無衣﹗繁霜皓月陰虫切﹐畫角淸笳旅雁稀。阮籍哭時塗路盡﹐梁鴻歸去姓名非﹗南方尙有招魂地﹐日暮長歌學「采薇」。

桑田海水兩悠悠﹐汗漫嘗思歷九州﹔星漢淸深孤客夜﹐風雲蕭瑟大荒秋。穹廬毳帳連天起﹐野馬黃羊徧地遊﹔縱與向平探五嶽﹐短衣蓬鬢不勝愁﹗

金闕珠樓瑞靄中﹐天門端拱萬方同﹔鳳城南鎖黃河隘﹐鳥道西回紫塞通。三市銅駝悲夜月﹐五陵石馬慟秋風﹗玉泉不識朝宗意﹐依舊東流入漢宮。

妖星芒角掃黃圖﹐望帝魂歸定有無﹗軒後衣冠成異代﹐湘妃珠玉竟先驅﹗虛傳龍種還天闕﹐空見旌頭入上都。何日侍臣親灑淚﹐手披荒艸問金鳧﹖

南臺西苑柳如絲﹐鳳輦龍舟向晚移﹔春燕俄驚三月火﹐昏鴉空繞萬年枝。橐駝盡系明光殿﹐苜蓿翻栽太液池。苦憶教坊供奉妓﹐短簫橫笛譜「龜玆」。

雙闕三山六代看﹐龍蟠虎踞舊長安﹔江陵文武牙簽盡﹐建業風流玉樹殘。靑蓋血飛天日暗﹐黃旗气掩鬥牛寒﹔翩翩入洛羣公在﹐賸有孤臣淚未闌﹗

故宮樓閣照江淸﹐細柳靑蒲日日生﹔霜老蓮房殘望苑﹐風飄槐葉下臺城。仙人露掌饑烏集﹐玉女窗扉蔓艸平。回首蔣陵松柏路﹐按鷹調馬不勝情﹗

經年憔悴客吳關﹐江艸江花莫破顏﹔豈惜餘生終蹈海﹐獨憐無力可移山﹗八廚舊侶誰奔走﹐三戶遺民自往還。圯上﹑隆中俱避地﹐側身懷古一追攀﹗

挽夏瑗公

丹旐飄颻岸柳疏﹐平蕪渺渺正愁予﹗驚濤不盡鴟夷血﹐痛哭空畱賈傅書﹗華嶽暮云來大鳥﹐沅江春艸媵文魚﹔範﹑張未畢平生語﹐淚灑南枝恨有餘﹗

二十年來金石期﹐誼兼師友更追隨﹔冠裳北闕同遊日﹐風雨西窗起舞時。志在「春秋」眞不爽﹐行成忠孝復何疑﹗生平舊約慚嬰﹑杵﹐未敢題君墮淚碑﹗

徐式谷﹐字似之﹔吏部尙書石麒之養子也。嘉興府陷﹐石麒死之﹔吳勝兆之降﹐式谷與謀﹐當事者窮竟得之﹐亦死於難。

侯岐曾﹐字雍瞻﹔大學生峒曾弟。吳中名士髙陳臥子之義﹐匿之別業。事發﹐與臥子同被執﹐系之松江﹔大罵不屈﹐見殺。有一僕﹐亦大罵而死。初﹐峒曾起兵﹐公奉母以居﹔至是﹐亦殉於難﹕人稱之爲「二難」。

夏完淳﹐字存古﹔夏彜仲子。彜仲旣殉節﹐踰二年﹐完淳年十七﹐與陳臥子起兵吳淞間。完淳早慧﹐五歲而知「五經」﹐九歲輒擅詞賦﹔十三而博古﹐名聞東南。及與臥子共事﹐凡筆札皆出其手。事覺﹐被逮﹐就鞫南京。有欲生之者﹐曰﹕『汝年少﹐豈知兵』﹗曰﹕『年𨿽少﹐豈遂不知兵』﹗曰﹕『汝口何不惜身』﹖曰﹕『我死﹐又十六年﹐必同先大夫再來殺賊﹔身又何惜』﹗因顧其婦翁錢旃曰﹕『男兒死卽死﹐何能作求生狀』﹗遂殺於西市。

別雲間

三年羈旅客﹐今日又南冠﹔無限山河淚﹐誰言天地寬﹗已知泉路近﹐欲別故鄕難﹔毅魄歸來日﹐靈旗空際看﹗

拜辭家恭人

孤兒哭無淚﹐山鬼日爲鄰﹔古道麻衣客﹐空堂白髮親。循陔猶有夢﹐負米竟誰人﹗忠孝家門事﹐何須問此身﹗

寄內

憶昔結褵日﹐正當擐甲時﹔門楣齊閥閱﹐花燭夾旌旗。問寢談忠孝﹐同袍學唱隨﹔九原應待汝﹐珍重腹中兒﹗

寄荊隱女兄兼甥侯武功

門閥推江左﹐孤忠兩姓傳﹔十年黃鵠詠﹐三載「蓼莪」篇﹗愧負文姬孝﹐深爲宅相憐﹗大仇俱未報﹐仗爾後生賢﹗

簡半村先生

樂令竟如此﹐王郎又若斯﹔自羞秦獄鬼﹐猶是羽林兒﹗月白勞人唱﹐霜空毅魄悲﹗英雄生死路﹐卻是壯遊時。

聞大鴻﹐仲熊訃

叩閽應有路﹐兄弟竟齊遊﹔盱眕同時盡﹐褒融一日收。黃壚人已變﹐淸淚夢中流﹗如赴增城約﹐停驂待楚囚。

毗陵遇轅文

宋生裘馬客﹐慷慨故人心﹔有憾畱天地﹐爲君問古今。風塵非昔友﹐潮海變知音﹔灑盡窮愁淚﹐關河雨雪深﹗

被羈待鞫在皇城故內璫宅

孤城魂已斷﹐況復見長安﹗歌舞愁雲散﹐池臺落日寒。重來中貴宅﹐空掛侍臣冠﹔一片鋃鐺影﹐還同劍佩看。

禦用監被鞫﹐瞻拜孝陵恭紀

城上鐘山色﹐松杉落翠微﹔朝光羣鳥散﹐暝色二龍飛。璧月沈銀海﹐金風翦玉衣﹔孤臣瞻拜近﹐泉路奉恩暉。

七夕步蠡水先生韻

忽然秋滿地﹐愁裏度良辰﹔有酒還同醉﹐無衣豈獨貧﹗月明河鼓動﹐露落海閭新。欲就君平卜﹐升沈數未眞﹗

虎邱遇子髙

竹馬交情十七年﹐飄零湖海竟誰憐﹗知心獨弔要離墓﹐亡命難尋少伯船。山鬼欲回江上夢﹐楚囚一去艸如煙﹔姑蘇明月愁人醉﹐翦燭無言更惘然﹗

由丹陽入京

萬里山河拱舊京﹐楚囚西去淚如傾﹗斜風衰柳丹陽郭﹐細雨孤帆白下城。殘夢忽驚三殿報﹐新愁翻憾一身經。從軍未遂當年志﹐遺恨千秋愧請纓﹗

西華門與同難諸公待鞫

同舟今日半南冠﹐魂斷雲山舊築壇﹔仁壽鏡移江月落﹐景陽鐘動曉風寒。誰將杯底消秦獄﹐卻向囊頭識漢官﹔相對鋃鐺趨右掖﹐夢中猶作侍臣看。

細林野哭

細林山上夜烏啼﹐細林山下秋艸齊﹔有客扁舟不系纜﹐乘風直下松江西。卻憶當年細林客﹐孟公四海文章伯﹔昔日曾來訪白雲﹐落葉滿山尋不得。始知孟公湖海人﹐荒臺古月水粼粼﹔相逢對哭天下事﹐酒酣睥睨意气親。去歲平陵鼓聲死﹐與君同渡吳江水﹔今年夢斷九峯云﹐旌旗猶映暮山紫。瀟灑秦庭淚已揮﹐髣佛聊城矢更飛﹔黃鵠欲舉六翮折﹐茫茫四海將安歸﹗天地局蹐日月促﹐气如長虹葬魚腹﹔腸斷當年國士恩﹐翦紙招魂爲公哭﹗烈皇乘雲禦六龍﹐攀髯控馭先「文忠」﹔君臣地下會相見﹐淚灑閶闔生悲風﹗我欲歸來振羽翼﹐誰知一舉入羅弋﹗家世堪憐趙氐孤﹐到今竟作田橫客﹗嗚呼﹗撫膺一聲江月開﹐身在羅网且莫哀﹗公乎﹑公乎﹐爲我築室傍夜臺﹐霜寒月苦行當來。

錢旃﹐字彥林﹔��人。���與陳子龍同事﹐殺於南京。

沈廷揚﹐字季明﹔崇明人。監國命爲總督﹐率總兵蔡徳﹑贊畫沈始元﹑遊擊蔡耀﹑戴啟﹑施榮﹑翁彪﹑朱斌﹑劉金城﹑林樹﹑守備畢從義﹑陳邦定等統舟師大舉接應吳勝兆﹐戰於鹿苑﹔忽颶風大作﹐戰艦盡碎。爲淸所獲﹐駢斬南京。

吳易﹐字日生﹔吳縣人﹐癸未進士。起義﹐攻破吳江﹔淸援兵至﹐退入太湖﹐監國封長興伯。淸騎經湖幹者﹐屢爲公伏兵所獲﹔北朝苦之﹐遂大舉入湖﹔蹙於烏金港﹐遂被執﹐殺於武林。

檗庵曰﹕日生不羈之士﹐人有言其𨿽起義兵﹐日與其軍中少年打馬弔﹑縱飲﹐不事其事﹔其被執也﹐亦無必死之心﹕多以此少之。然始於起義﹑終於殉節﹐大徳靡虧矣。又有言其有家妓香娘者﹐公旣死﹐有欲淫之﹔跪曰﹕『我旣失身爲妓﹐寧守貞乎﹗但念吳公一念不忘故君﹐吾又何忍忘吳公乎』﹗宛轉求免﹐聲淚俱下﹔虜亦義而釋之。迄今尙守﹐卻不嫁人。觀此﹐則吳公亦必有所以感人者﹔𨿽一妓﹐亦知其忠誠矣。

楊廷樞﹐字維斗﹔長洲人﹐庚午解元。魏忠賢之逮周順昌也﹐吳人特殺其官校﹐諸生則廷樞爲之魁。舉出海岸黃先生之門﹐匿於吳江之蘆墟﹐不薙發。吳勝兆事敗﹐淸搜村落之伏隱者﹔至蘆墟﹐廷樞曰﹕『必爲我也』﹗卽出詣營﹐大罵。四月二十四日﹐被縛﹔餓五日﹐不屈﹔被殺。其妻費氐﹑女觀慧﹐俱罵賊而死。

絕命詞

余自幼讀書﹐慕文信國之爲人﹔今日之事﹐乃吾志也。四月二十四日﹐被縛﹔餓五日﹐未死﹔大罵賊﹐未殺﹔未知尙有幾日未死﹗徧體受傷﹐十指俱損﹔而胸中浩然之气﹐正與信國燕市時無異。俯仰快然﹐可以無憾﹗覺一生讀書﹐至此甚是得力。畱此遺墨﹐以俟後人知之。因舟中﹐漫賦十二絕﹝僅傳六首﹞。

「人生自古誰無死﹐畱取丹心照汗靑」﹗正气千秋應不散﹐於今重復有斯人﹗

浩气淩空死不難﹐千年血淚未能幹﹔夜來星斗中天燦﹐一點忠魂到此間。

社稷傾頹已二年﹐偸生視息亦何顏﹗只應浩气還天地﹐方信平生不苟然﹗

罵賊常山有舌鋒﹐日星炯炯貫空中﹔子規啼血歸來後﹐夜半聲傳繞寺鐘﹝時余在蘆墟泗洲寺﹞。

有妻慷慨死同歸﹐有女堅貞志不移﹔不是一番眞患難﹐誰知閨閣有奇兒﹗

近來賣國有須眉﹐斷送山河更可悲﹗幸有一家雙母女﹐綱常猶自賴維持﹗

蘇州有明遺士楊廷樞﹐幼讀聖賢之書﹐長懷忠孝之志。立身行己﹐事不愧乎古人﹔積學髙文﹐名常滿乎四海。爲孝廉者一十五載﹐生世間者五十三年。作士林鄕黨之規模﹐庶幾東京郭有道﹔負綱常不散之重任﹐願爲南宋文文山。惜時命之不猶﹐未登朝而食祿﹔值中原之多難﹐遂蒙禍以捐生﹗其年則丁亥之歲﹐其月則孟夏之中﹔方隱遁於山阿﹐忽罹陷於羅网。時遭其變﹐命付於天﹔𨿽云突如其來﹐亦已知之久矣。有妻費氏﹐吳江人﹔歸餘二十餘載﹔有女觀慧﹐適張氏﹐年亦二十餘春。罵賊全忠﹐不愧丈夫之气槪﹔捨生就死﹐珠勝男子之須眉﹗一家視死如歸﹐轟轟烈烈﹔舉室成仁無愧﹐炳炳烺烺﹗生平所學﹐至此方爲快然﹔千古爲昭﹐到底終爲不沒。但恨報國無能﹐懷忠未展﹔終是人臣未竟之事﹐尙辜累朝所受之恩﹗魂炯炯而升天﹐當爲厲鬼﹔气英英而墮地﹐期待來生﹗舟中矢志﹐不能盡言﹔畱此血衣﹐以俟異日﹗願我知己﹐面付遺孤﹔如痛父母﹐卽思忠孝﹗垂後之言﹐以此爲訣。

四月二十八日﹐舟中筆。

劉曙﹐字公旦﹐又字稚圭﹔長洲人﹐癸未進士。裏中某起義﹐假公名﹔公在外﹐實不知也。某敗﹐並逮公他所﹔至南京﹐赴鞫洪承疇署所。是日﹐於署門外始見某﹐問以「並未見識﹐何相累也」﹖某言﹕『知公忠義﹐烏可外公﹗且非公名﹐無以倡眾望』﹗公曰﹕『承公知己﹐寧得不爲公任死』﹗遂入﹐俱承﹐一無所諉﹔遂見殺。

檗庵曰﹕劉先生之事﹐斯亦奇矣﹗世有始與同事﹐臨難推諉﹐冀緩須臾死者。卽在兩相然諾﹑生死共矢之人﹐其聞劉先生之風﹐能無愧死哉﹗𨿽然﹐如某者身舉事而必假其名以倡眾﹐夫亦服之於其素也﹔則論劉先生者﹐寧必在「任死俱承」之日也耶﹗

陳萬良﹐字鳴臯﹐仁和人。起義湖中﹐監國授都督同知﹐掛平吳將軍印﹐總制浙西﹔命戶部輸之餉﹕所謂「徵西」之軍也。師渡錢塘﹐仍入湖﹐踰一年。初﹐公與同事魯美達者厚﹐後以事相失﹔達附降﹐知公出入﹐遂導淸計擒之。然淸亦惡達反覆﹐臨刑之日﹐先斬達於公前以謝公﹔復殺之﹐梟於衢口﹐露齒如恨狀﹐踰年如故。

檗庵曰﹕佛書有言「狗子亦有佛性」﹔其虜殺魯美達之謂耶﹗

陳子壯﹐號秋濤﹔廣東南海人。己未探花﹐禮部右侍郎兼翰林院學士。淸師至廣州﹐公謬降﹔遂起義。被執﹐舊內閣黃士俊﹑何吾騶已降附﹐同佟養甲坐廣州演武場鞫公﹔張家玉亦起兵﹐養甲拱手言﹕『老年翁﹗汝不比家玉。家玉未降﹐汝降而後叛﹐罪加等』﹗公言﹕『我降者﹐欲觀汝虛實耳』﹗因目士俊兩人﹕『汝作汝事﹐我作我事』﹗遂磔死。

檗庵曰﹕國難以後﹐不愧科名者﹐則劉湛六﹑劉孝則﹔余武貞狀元﹐公則榜眼。仕於淸者﹐則錢謙益﹑陳之遴﹑髙爾儷﹑陳名夏﹐皆至尙書或入內閣。而魏藻徳以先降闖被夾死﹐楊延監爲淸學博數年而歸。今名夏被殺﹐妻妾給軍士﹐齠齔俱殪。

張家玉﹐號芷園﹔東莞人。癸未進士﹐庶吉士。賊破北都﹐同館皆附賊﹐公獨不降。入廣﹐起兵﹔被執﹐死最烈。

檗庵曰﹕壬﹑癸之間﹐闖賊多用金鉤餌吾人﹔其金皆山西潞紬絨貨諸大商爲之轉運﹐多用之於要地推陞﹐間及於癸未會場。人有言是科館選皆出其中﹐城破之日﹐百官逡巡﹐不敢朝見﹔賊相牛金星大言曰﹕『他官不朝尙可﹔新翰林亦不朝﹐何也』﹖蓋向未選時﹐有來言欲得翰林﹐但預計用金之數﹐請代爲營﹔迄得選﹐久而不索其償﹕皆闖賊之爲也。諸館選﹐初亦茫然不解耳。官聯之地貝玉橫流﹐無惑乎姦宄之祕謀乘間而入﹐哀哉﹗然則張公之事善矣﹗而吾尙以「庶吉士」之名竟爲張公累也﹗

葉天章﹐一名尙髙﹔永嘉諸生。北師渡錢塘﹐徉狂通衢﹔令薙發﹐亦因徉狂得免。賦詩訕謗﹐「馬艸詩」曰﹕『可憐昨夜還爲被﹐和淚拖來到馬欄』﹗「胡服」詩曰﹕『安得蜉蝣易生死﹐猶存楚楚好衣裳』﹗上丁釋菜﹐天章入文廟痛哭﹔僞守朱從義執而笞之﹐下獄。天中節前一日﹐爲絕命詩曰﹕『待斟蒲酒心先飲﹐未浴蘭湯骨已香』﹔飲鴆卒。

陳世亨﹐���﹔瑞安人。浙東建義﹐授中書舍人﹐兼攝鄧藩審理。淸師至溫﹐晦迹山中。聞監國入閩﹐丁亥十月初四以一旅復安固﹐援兵莫繼﹔被執﹐罵賊死。

洪有文﹐閩人。丁亥二月﹐監國至閩﹐復漳浦﹐以有文爲守。五日而漳浦復陷﹐有文死之。

杜懋俊﹐字英侯﹔鄞諸生﹐世居管江。過宜謀起兵﹐亦與盟。及事泄﹐據管江拒守。淸兵至﹐矢發如雨﹐公重傷﹔忍痛大罵﹐依墻而斃﹐數日﹐屍立不僕。

杜兆苮﹐字承芝﹔鄞諸生懋俊之叔。與謀被執﹐戮於市。砍十二刀﹐首始斷﹔直立不屈。

施玠﹐字仲英﹔鄞諸生。父翰﹐故都督僉事總兵。過宜之謀興復也﹐玠破家從事﹔後同杜懋俊守管江﹐死於難。

林化熙﹐字皞如﹔福淸人。隆武元年﹐授國子監博士。福京陷﹐避之海口鎭。平海將軍之復海口而旋失也﹐得化熙﹐執至部院張存仁所﹔存仁意欲降之﹐問曰﹕『吾聞海上周寉芝脇人畱髮﹔爾不薙發﹐受其所脇也』﹖化熙立而笑曰﹕『人生發膚﹐不能自主﹐而受脇於人耶﹗若發可脇之而畱﹐汝今日亦能脇之而薙乎』﹖存仁怒﹐置之於獄中。化熙賦詩﹐有「鐵骨淩千古﹐冰心扶五常」之句。明日﹐存仁復欲降之﹐不可﹔使戮於市。過隆武登極之行朝﹐化熙趨入朝門﹐坐地上﹐爲騎卒曰﹕『我大明臣子也﹐當死於是』﹗於是口占一絕云﹕『吾頭帶吾發﹐吾發表吾心﹔一死還天地﹐名義終古欽』﹗命在旁者書之﹔而「欽」字誤書爲「矜」字﹐化熙視而攺之。乃就殺。

林學舞﹐��人﹔平海將軍周寉芝參謀也。趙牧﹐常熟人。初﹐鄭芝龍之降也﹐淸師尙未至﹔納款﹐散遣關隘水陸之師以待。隆武帝命寉芝出師蘇﹑松﹐芝龍中沮之﹐滯於沙埕﹔及淸師入閩﹐芝龍在南都檄寉芝會於其所。寉芝將以師南還﹐道遇督撫張肯堂﹐力止之。寉芝不得已而至南海﹐始知芝龍降淸﹔爭之﹐不得﹔學舞陳「降淸八不可」﹐芝龍不聽。監軍朱永佑謂寉芝曰﹕『虞山趙牧﹐其人勇士也。我欲見之芝龍而刺之﹐以成千古之名』。不果。於是﹐寉芝移師海壇。其明年正月﹐復海口——海口﹐寉芝之故鄕也﹔以趙牧爲總兵。令學舞守之。夏四月﹐淸攻海口﹐牧出戰﹐殺四百餘人﹔淸益兵攻之﹐城遂陷﹐牧及學舞皆死之。

●雪交亭正气錄卷五

明鄞髙宇泰檗庵撰

戊子紀

檗庵曰﹕戊子之紀﹐皆爲余亡友諸人事也。憶自丙戌仲夏淸師渡錢塘﹐余自裏中奉母入山。迄孟冬之望﹐有蠟書從海上及余﹐爲偵者所得﹔夜將半﹐有十餘騎逮余去﹐嚴訊數四。余忍楚不承﹐錮獄兩閱月﹐終以賄脫。其明年﹐吳﹑楚路通﹐家君自西楚歸﹔而華﹑王諸公朝夕過從﹐促膝論兵。自夏䢐冬﹐事垂成而忽敗﹐而華﹑王諸公相繼就縲紲矣。逾月﹐爲戊子人日﹐並逮家君送省獄﹔錮余及妻拏於一室﹐數狠卒守之。數月而事得解﹐蓋華先生有手書難泯滅﹐而家君幸無迹可據耳。寸絲刓器﹐皆沒入虜﹐止幸存殘息﹔而華﹑王諸先生﹐於五月就刑。瞬息之間﹐八年於玆。𨿽鍵戶屏絕世事﹐期不負此初盟﹔而靦然偸息﹐以視亡友﹐能無少愧乎﹗當是時﹐錢肅樂治兵於閩﹐從海上興復數郡﹐直困福州八閱月﹐石矢及樓櫓﹐浙師俱往備閩。裏中若能以一旅奮興﹐聯海上師進逼錢塘﹐事起倉卒﹐遙應閩師﹐未必無濟﹔而賊臣告之﹐以至於敗﹐殄滅數家﹐恨也何如﹗語云「痛定思痛﹐愈於痛時」﹔今含淚爲諸公紀事﹐蓋不禁心之欲裂也。甲午秋日﹐燈下書此﹐藏之祕篋。

華夏

楊文瓚

楊文瓚

屠獻宸

董徳欽

王家勤

林嵋

湯棻

王祁

王恩及

朱繼祚

郁廷諫

鄢正畿

林逢經

華夏﹐字吉甫﹔鄞人﹐副貢生。與錢先生起義﹐授翰林簡討。淸師渡江後次年﹐公與同志謀興復﹐聯絡威虜伯於舟山﹐約爲內應﹔自寧及紹山中皆有布置﹐欲與越城同日而舉。經營一載﹐鞠躬盡瘁﹐克期於旬日卽發。時王翊山師初起﹐公貽翊書未達﹐爲人所得﹔有首其事於官者﹐因執公。越三月﹐威虜伯如期出師﹐舟抵城下﹔而公已縲紲﹐同謀者或逃﹑或亡。時海道標亦有密相訂共舉者﹐以事旣變﹐不敢發內應﹔閴然而歸﹐而亦無敢格之者——時丁亥十二月初四日也。初﹐巡按秦世楨至寧波﹐將於是日往臺﹔公欲乘各官之送﹐襲其虛。會事覺﹐世楨遲遲不發﹐事遂相左。公就訊之日﹐岸然不承﹔問以誰爲主謀﹖則曰﹕『有之﹐太祖皇帝﹑烈皇帝耳』﹗卒不及他。戊子五月初二﹐死於市﹔臨刑﹐慷慨自若。妻陸氏﹐聞欲徙燕﹐沐浴更衣﹐從容自縊。公在獄﹐自號「過宜」﹔或問之﹐曰﹕『周公之過﹐不亦宜乎﹗然則余過﹐何不宜之有』﹗

對簿錄

寧郡慕古﹑擬古﹐惟癡心者偶中其實耳。是以口邊忠箭﹐前修亦愧﹗故不遮風雨﹐盜獲奢藏﹐慨任戈矛﹔凜看荒冢莽戎﹐時睨宗邦。漁父頻覷鷸蚌近難﹐冒蒙同患﹔非云一我僻存血性﹐蹈仁夫豈無人﹗或者愚不敵智﹑僞足掩純﹐以致誚疑各半﹐實望多誣。承道�巨公信核﹐兩番對簿﹐存一時事﹔敢欺心筆﹐誑彼罪知﹗

旦夕不能坐�明心﹐而力薄知短﹐不能奮飛。適有爲姚江王職方介紹云﹕『練有精兵千﹐當移復紹師復寧﹐急須公札往請耳』﹗予神思頗疑﹐殊覺不鼓﹔而同事友勇往甚﹐促札往。札已行矣﹐又嫌機事未盡﹐恐呼吸未可靈也﹐促易札﹔札無從追﹐因用端名續發。未幾﹐直指駐寧﹔寧郡舊紳原任太僕謝家富耦國﹐掩耳「大明」二字﹐藉手首訐﹐希圖邀媚。值職方事露﹐其寨中藏悉被獲。而同盟名多與所首符﹐以二之日戊辰﹐余首就逮﹐荷鐵入獄籠﹔家尙未知也。踰庚午﹐忽澥兵薄城﹐頃之退去﹔而監國大學士謝亦械。癸酉﹐赴直指訊。先訊謝﹐謝頻叩地稱述淸功徳﹐及表己向推誠﹑靡敢失此生節至意﹔頌直指萬年徳音﹑介福啟後﹐備致乞憐態。且曰﹕『治民若有異心﹐未敢出兩次首也』﹗命之退。乃避左右﹐出謝揭二﹕其一載有屠獻宸﹑董徳欽﹑董志寧﹑王家勤﹑楊文琦﹑文瓚﹑文球七人﹐一則李文纘及餘夏及慈水諸馮氏也。復出職方營所獲同盟帛書二﹐指余名曰﹕『爾名耶』﹖曰﹕『然』。指屠﹑董諸名曰﹕『何等人耶』﹖曰﹕『秀才耳﹔極善讀書』。曰﹕『誰爲首』﹖曰﹕『首余。餘年長﹐且兩書皆出余手筆』。曰﹕『何爲其通賊也』﹖曰﹕『非敢通賊﹔通有心大明者耳』。曰﹕『爾輩與王翊稱「義盟弟」﹐竟同飲血酒乎』﹖曰﹕『未也』。『難道我北人﹐亦可與爾稱盟弟乎』﹖曰﹕『有心大明﹐𨿽天下人﹐皆同盟也』。曰﹕『爾通賊﹐宜死。信言之﹐吾當生汝』﹗曰﹕『求生﹐細人之行﹔不欺﹐儒者本心。若云忘大明﹐卽是有欺。只今尙恢復不來﹔兵馬莫集﹑糧艸莫辦﹐徒懷耿耿耳』﹗曰﹕『吾聞屠爲謀主﹐房子大可藏姦』﹖曰﹕『屠固世家﹐薄宦裔耳。明時會文其家﹐今廢久矣』。曰﹕『謝三賓與爾同謀乎』﹖曰﹕『謝三賓﹐最爲寧郡人不齒﹗申申之變﹐猶居鄕也﹔弘光皇帝蒙塵﹐彼竟降附﹗迨錢刑部起義﹐王武寧執詞問謝罪﹐彼自願督餉自贖。監國幸越﹐不次入束閣﹔惟聞暮夜金卽用千金﹐買美姬行樂耳。坐陷錢塘﹐急切奔降﹔而大刊揭帖告當事﹐明歸心大淸赤忱﹕是一反覆小人﹐行同狗彘也﹗此好事﹐豈有他分﹗惜與他同獄﹐未免抱愧耳』﹗直指點首者久之。又問余「李文纘」﹔曰﹕『明朝英俊﹐向同古文社﹔今五﹑六年廢筆硯﹐亦疏矣』。又問「馮堯﹑馮家楨」﹔曰﹕『慈人耳﹐地隔﹔且喔咿嚅唲子也』。復出揭﹐問『楊文瓚何如人』﹖曰﹕『是一名孝廉﹔然極文弱﹐鄕居不求聞達者』。直指色忽厲﹐曰﹕『難道爾一人謀叛耶﹖我欲生爾﹐爾尙抵塞﹐我嚴刑爾矣』﹗曰﹕『爲大明﹐則七尺已拌﹔𨿽鼎烹﹐曷懼﹗苟僥幸無死而支吾粉飾﹐何以對大明﹗何以信友﹗前年薙發﹐𨿽因小人有母﹔然監國在閩﹑永曆在廣﹐明正可興﹐何敢輕死』﹗直指倏和顏﹐手指帛書中「奴罪貫盈」語﹐曰﹕『此謂順治不徳乎』﹖曰﹕『然』。「天亦悔禍」﹔曰﹕『些雲天意屬明乎』﹖曰「義旗四起」﹗曰﹕『天下起義者多與』﹖曰﹕『是也』。至「布置已定﹐發不待時」﹔曰﹕『爾如何布置﹖有說則生﹑無說則死』﹗曰﹕『心﹑腹﹑腎﹑腸﹑肝﹑膽﹐皆布置也﹔亦何言﹗旣已爲大明﹐則聞爲恢復計﹐無不色喜。苟有可通﹐不能不大言以壯任事之气﹔又何藉區區實布置爲』﹗直指又點首者久之。余又曰﹕『誠能布置﹐豈無一番舉動﹗柰生長澥濱﹐非其地﹔眾心懼禍﹐無其人。獨存介石﹐以號召澥內之有志興復者耳』。直指若又點首然者﹔曰﹕『屠獻宸何人﹖親耶』﹖余不應。又問曰﹕『屠宸﹐卽獻宸乎』﹖余又不應。又曰﹕『屠與董諸人何在』﹖曰﹕『初二日﹐卽出就逮。經今六日﹐柰何向獄中人間﹔未獲耶』﹖曰﹕『同謀豈止五人』﹗曰﹕『安得盡人而望以忠義也』﹗直指又若點首然者﹔復肅容云﹕『尙可質言﹐以免爾死』﹗曰﹕『蒙霽顏曲詢﹐豈不惜死﹗但成仁取義﹐止慰寸衷﹔亦何憚而不甘心正法﹐以表素志』﹗直指又點首者久之﹐乃命餘下。呼詢李﹐李猶彊項不承謀也。呼詢馮氏﹐馮惴惴哀告﹐乞命耳。於是發謝及馮﹑李赴會議所﹐聽道勘釋﹔而監錮余司獄中﹐李自願伴余於獄。適倪廷評玄楷因蓄髮被仇家首﹐亦受刑被獄﹔相與共入牢籠﹐彼此和歌「曇花」傳奇中「木公不肯屈」﹑「魔鬼纏綿道」諸折﹐歡笑徹旦。余私擬公孫杵臼﹑侯生﹑田光輩意﹐玉成同盟肥遁人﹐他日報成事也。未幾﹐而楊氏兄弟被獲矣。聞長兄文琦慷慨無卮詞﹐余淚淫淫下。卽聞道解屠﹑董赴臺見直指﹐余不禁頓足穿履底。以臘盡十有九日府奉道所遵院文﹐取餘同楊氏兄弟與李及馮及王﹑董面鞫定罪。時王﹑董尙未出﹐家屬被縛耳﹔然王被拘丁搶毀無餘矣。除夕﹐屠﹑董自臺歸﹐聞其力卸專嫁罪﹐非復平時激昂態﹔徒養有爲也。旦晨﹐賦「獄中」八韻寄嘅。越七日﹐府又遵道所轉院批﹐再取余及屠﹑董與楊文琦等嚴對簿﹐必欲實屠﹑董不同謀並帛書中「布置已定」八字﹔且曰﹕『爾不求生﹐已矣﹔良心已昧﹐別人豈可誣得』﹗曰﹕『前對按君﹐一字無欺』。曰﹕『屠﹑董與爾並不相識﹐而書中何插入他名耶』﹖曰﹕『亦爲諸友平生談忠說孝﹐指矢天日故爾』﹗曰﹕『得毋借屠﹑董名士名﹐煽惑王賊乎』﹖曰﹕『論職方王翊﹐余亦素昧平生也。因楊友文琦面善翊﹐而余喜其有恢復志﹐或藉以早見日月﹐遂不禁走筆之迅也』。何爲而有屠獻宸﹑又有屠宸也﹖時余憫屠﹑董因念錯求生﹐致家焚雪慘﹔今直詳所以﹐則屠﹑董死矣﹐寧便贖身。又重違平日面面心諾﹐有如社稷山河﹐毋敢負﹗自許許人﹐終始肩罪。一若直指鞫訊時﹐必不言﹔特舉筆屬余耳﹐並不言同人知有是札也。韋府未之察也﹐叱余姦甚﹐巧借他人名首尾叛賊﹐而事成﹐功獨擅﹔事露﹐他歸罪﹕謂「眞大盜耳」﹗余曰﹕『假識禍隨其後﹐曷不竟脫己名﹗且苟有旦暮心﹐寧不能他一及天下﹗豈與人共有利害﹐而罪無旁讓之理﹗穿窬者﹐如是乎』﹖韋府閉目搖首﹔已復曰﹕『淸朝有天下二十餘年﹐刑簡賦寬﹔急行科舉﹐有何虧負多士﹗竟不記兩年內我諄諄示諭耶』﹗曰﹕『自祖父來﹐受明朝太平徳澤﹐登仕食恩﹔身亦膺先皇帝寧郡餼幾十餘年﹐且叨弘光先帝南都恩貢。人生君父有幾﹖就如一密交好友﹐或隔絕他邦﹑或他鄕遇難﹐亦時時在眼﹐可歸則歸之﹔否﹐養其子孫﹐克紹箕裘。豈以君父而膜外置之﹗誦詩讀書﹐傳捨君父﹐誠未敢也﹗惜今尙恢復不來﹐只虛聲耳』﹗韋府乃正色﹑直腰﹑昂首大言曰﹕『按院命我嚴鞫「布置已定﹐發不待時」八字﹔須一一招明﹐免受刑夾』﹗曰﹕『按院已知此八字爲空言矣﹔弄筆虛張﹐總不離文人習气也』。問﹕『太祖髙皇帝聖諭「毋作非爲」﹐爾密行布置﹑思量內應﹐「非爲」不若是乎』﹖曰﹕『今日之事﹐天日在上﹑鬼神在旁﹑公論在天下﹑是非在萬世﹐余身不能挽一石弓﹑家不能足旦夕儲﹐只用胸中一團赤血﹐上答髙皇帝。若布置須必集兵﹐兵以餉聚﹐餉從何來﹖近者家不藏甲﹑戶無寸鐵﹐兵器何來﹖余﹐定海人也﹔居郡城久。城中無故而聚十人﹐必駭人觀聽﹔則何處爲結寨屯兵地﹖況僻處澥濱﹐未可用武。按院曾然餘言矣』。於是作勃然狀曰﹕『我嚴刑之下﹐何求不得﹗爾不招供﹐俟夾耶』﹗曰﹕『人非木石﹐誰不知夾後言﹐不若先夾言。今日夾亦死﹐不夾亦死﹔死已不避﹐何嚇嚴刑』﹗曰﹕『淸朝歷數已歸﹐無賢智﹑愚不肖知之。陳臥子﹑陳萬良及起義諸人﹐立卽覆敗﹔江頭數百萬人馬﹐一朝潰散。今兩京﹑十三省悉遵正朔﹐而復癡想有「大明」﹗吾豈不愛紗帽﹗天兵到處﹐疾風捲籜﹐敗勢如崩﹐不得不知機就職。假使天不祚周﹐𨿽尼父汲汲﹐無益矣』﹗曰﹕『晉失一甲子﹐一彭澤能存之。孔子知道之不行﹐而遑遑焉伸君臣大義﹐無敢廢倫也。一手不援溺﹐一木不支廈﹔閩﹑廣﹑魯﹑晉昭如日星﹐則聞辦得恢復事﹐豈禁神往﹗果自能布置﹐從丙戌夏月﹐今年已踰半﹐何容隱忍抱膝耶』﹗曰﹕『無鄕紳與謀耶』﹖曰﹕『悲夫﹐何言之苦耶﹗大明無鄕紳久矣﹔卽有﹐亦膏腴潔衣﹑多買田產爲子孫計耳。否則﹐擁姬妾傲物﹐取快一時。如與大明結沒世不可解之仇矣﹐安得鄕紳﹗只苦這幾个秀才爲著「明倫堂」三字﹐丹心耿耿﹐刻不能昧﹗一戴紗帽﹐狠心狗行﹐無復人理』﹗韋府厲聲呼夾余﹔夾餘暈地﹐余髙聲應曰﹕『有同謀﹗有布置』﹗曰﹕『說來』﹗曰﹕『崇禎先帝造謀﹐弘光皇帝統兵﹔其餘大學士範景文﹑四川禦史陳良謨﹑南京禮部儀制司主事黃端伯﹑杭州府錢塘縣知縣顧咸建﹑太常寺少卿陳潛夫一班忠義﹐皆余布置也』。韋府不許余大聲﹐呼再夾。余絕而復蘇﹐昂首應云﹕『余不能再見老母矣﹗老母﹑老母﹐何苦育余﹗太祖髙皇帝﹐何苦立讀書一科﹐多方培植﹔迄今二百餘年﹐獨令讀書人受苦也﹗余被讀書誤矣﹗文人不可受刑﹐盡人曉得﹔讀書應識「是」字﹐文人應解。何苦﹑何苦﹗不過死余已耳』﹗乃命松夾。時幸方寸不亂﹐故無囈語﹔然亦記十之五矣。蓋問答頗煩瑣﹐卽口出亦不能盡憶﹔約略所聞﹐皆邪詞﹑遁詞也。余自分明則義﹑淸則頑﹐心安意肯﹐酣鬯如有神助而﹔於是知「正心誠意一並「易」所言「窮理盡心以至於命」之學﹐果不獨擅﹗

戊子一月十五紀。

與家大人書並詩

恭惟先生以天地﹑祖宗﹑社稷憑依之身﹐而陡蒙大難。夏處獄中﹐藉是卜興滅﹐寐不渝惴。喜聞不屈而歸﹐夏慶心愜矣。悠悠之口﹐動幸先生得白。夫此事此心﹐亦何可白﹖總令彼無敢柰何﹐而後得以告無罪。日月之食﹐可見﹑不可更﹔只重知人欽仰耳。夏自就逮以來﹐願濺頸血以報答大明﹑以奉先生﹐而不能不思完手足以還父母。兩次受拷﹐幾無全體﹔又出慷慨承死之後﹐誠知有故﹐豈敢稱冤﹗目下知卣一破械﹐不勝加額﹔但直指一案﹐決無盡脫。屠﹑董兩公思畱身有爲﹐破家誘卸府招﹐大爲超解巧織﹔夏以冒名﹐逼脇直指斬一人以活諸人﹐則捨夏其誰﹗夏見之甚卓﹐所由安坐俟死也。小婿肝膽眞潔﹐稍習練達﹔蒙名賜字﹐成造小子﹕獎勵後進﹐爲異日麟閣名地﹐想小婿愈痛自刻責矣。昨傳臺諭﹐囑存獄中諸札及生平著述﹔前年逃難時﹐悉毀笥稿。因坐失錢塘﹐不獲行胸臆﹔嫁怒筆硯﹐自覺憤激過正﹐夢中殊多悶悶﹗丙戌六月來頗吟詠見衷﹐同舊歲獄中所賦﹐匯帙存次婿處﹔然總不存理也。府獄通贈﹐大抵信手抒懷﹔非痛加芟削﹐必重後誚。卽對簿斷語﹐挺觸鄕賢大怒﹔夏重保全諸紳﹐不敢不用偏辭﹐何暇中分黑白﹗惟先生知夏耳。夏最究心「易」學與「史」﹑「禮」﹑「詩」﹑「樂」等書﹐及今咸屬缺編﹔獨「操縵集」於南京成均鈔出﹐微有鄙參﹐無一圖不用手摹者。當簡呈裁正﹐並賜一序﹐或獲附傳世也。夏羽翼已鎩﹐索枯伊邇﹔抉目懸門﹐魂能爲厲。嘔血望祈﹐舌腕難寫﹔敬上贈章﹐想無齒冷﹗

一聲啼鵑萬山赤﹐錯雜披丹眾彈射﹔珍重秬鬯不易祊﹐絕地通天紊三尺﹗餓夫扣諫羞祼將﹐鎬﹑丰倫著流言叔﹔率育蚩氓皆帝系﹐城野呻吟豈戰哭﹗抱孫哀父泣中身﹐忍縱豺狼殘骨肉﹗牛豕橫謀難異同﹐渴渴濁奔砥柱獨。恐污僞署棄平原﹐倒印司農憶舊祿﹔斯罪生成原莫贖﹐憤對羌囚上下直﹗拘縱視扮鬼伎倆﹐剛直何勞能白黑﹗臨平湖塞大人開﹐貫索星輝元老色﹔重新楹桷問曾孫﹐稼穡圭田視仁粟。嗣徽潢滴庇阿衡﹐功祈師保跪投梏﹔勁挺梧桐穩鳳凰﹐泛愛荇藻泛鳧鴨。洗空野馬多土藏﹐出腹經綸陪奠祫﹔佳兵堂上潛兩丸﹐焚掃背芒望衷甲﹗名山艸木動長年﹐梳刷冤端纖手狎﹔領袖健鶻呼角鷹﹐灑血飛毛啄怪。考時逢可執若吞﹐樊籠掠翅渾忘折﹗

旦晨八韻

單心存甲子﹐赤血漲孱軀﹔通昔悲遷就﹐違時別否吁﹗帝咨元日重﹐月正面南殊﹔竹簡詳巢鵒﹐椒盤負哺烏﹗果誰肝膽薄﹐同患是非愚。毀辱訴憤慘﹐捐殉絕寡孤﹔篤倫敢問黨﹐論品懼嗟觚﹗死法倡吾拙﹐前編錯怙迂﹗

對簿受夾脛辱

只因頻念祖﹐摧壓執多端﹔弔唁拙詞答﹐堅貞無色寒。如憂舌噀血﹐故毒足盤跚﹔目眩花旋黑﹐身攣髓並剜。未瘳心疾困﹐索遂肉糜歡。世事蘇門嘯﹐人倫蜀道難﹔夢中能執殳﹐醒曷混追欄。惆悵閨傳語﹐將毋文士殘﹗

檗庵曰﹕烏乎﹗倚伏之機﹐豈易測哉﹗華先生被首入獄矣﹐而首之者素見憾於口海道﹐且憾其不從己首也﹔海師旣退之日﹐卽誣以招致之罪而錮之獄﹐與華先生對系焉﹐相去僅三日耳。人俱爲華先生快﹐而不知非其心也﹔以背明者而與我忠明者同其獄詞﹐豈心所欲哉﹗而彼亦大聲呼於人曰﹕『我固首者﹔否則﹐闔城糜爛矣﹐而反以誣我耶』﹗厥後直指反之﹐而兵道尋以墨敗﹐彼又下石以泄怨﹔■﹝施﹐言代方﹞■﹝施﹐言代方﹞然﹐師直爲壯矣﹗嗟乎﹗彼固起家會魁﹐列禦史臺三十年﹐老甲科也。華先生於獄中著樂府二十闋﹐名「泗水鼎」﹗述一時起義及蒙難事﹔今其書祕不傳。後附錄俚詞一長律。

丁亥之役往矣﹐然予無日而非丁亥也者﹐寧止爲吉甫痛哉﹗吉甫曰﹕『予之過﹐不亦宜乎』﹔因自號「過宜」。然則過﹐非止吉甫宜也。吉甫爲予序「零丁詞」一闋﹐讀其文﹐皎皎如也﹔其卽與予「戴笠乘車」之誓與﹗

英气標名幟﹐奇情蘊學帷﹔蜺霞搴皓志﹐風雨集玄辭。漁古分溫照﹐違今鄙熱炊﹔王輝瞇已久﹐金粟監非違。侍雪皆髙譽﹐承風多峻規﹔辟雍觀祕業﹐陵寢攬皇儀。際此鷹翰厲﹐維傾鰲足虧﹔傷心十世厄﹐淚灑兩都夷﹗讖兆錢唐涸﹐屯從句甬移﹔寡言俱納組﹐無啄不迎旗。劍气鳴寒篋﹐纓襟列貴楣﹔莫興慚鼠技﹐偕作得鳩司。露布轟雷筆﹐星羅掣電麾﹔蛟關回虎節﹐雁宕訝龍旗﹗欲殺寧防虺﹐捐生豈顧螭﹗飽軍經百蝟﹐睦累費粉劑。桀弁嗔攘粟﹐肌營苦畫脂。總因蠻觸競﹐遂使膽薪墮﹗長子師誰濟﹐書生數亦奇﹔奔濤失怒馬﹐淩塹逞凶虒。痛哭嗟何往﹐徉狂恨不支﹗媧皇天莫補﹐誇父日還追。燧火更修算﹐星虹協銳思﹔滄溟聯舊纛﹐巖岫犄新師。劫操文然炬﹐鋤嬴孺子椎﹔震鄰皇旅集﹐守隘敵鋒馳。倚外雷霆驟﹐踣中腹背■﹝奇攵﹞﹔飛緘遙克日﹐衷甲近需期。秦赦俄先泄﹐莒謀豈暗窺﹗樓船驚白晝﹐囹圄慘陰颸。袁粲功奚就﹐周彪事豈差﹗慨慷抒對簿﹐兪諾勇承詞。身傍臯陶側﹐過援姬旦宜﹔塡膺惶恐意﹐對紙笑啼頤﹗大誼明枷鎖﹐人倫獲鋸劘。義聲沾路袂﹐芳聞更閨褵﹔罔愧良人目﹐彌令節媛怡。靑繯懸墳赤﹐彤簡映巾綦﹔並化春鵑血﹐偕啼南樹枝。愁予同信誓﹐與子共艱危﹔生死𨿽長絕﹐曩今敢或歧﹗播逋哀面寄﹐剛烈企昭垂﹔學豈揚雄誤﹐名應張悌推。停雲迷側緒﹐落月緬■﹝遉﹐去八﹞姿﹔白水徵符後﹐黃泉吐气時。

楊文瓚﹐字瑤仲﹔鄞諸生。隆武授惠安學教諭。閩潰﹐歸家﹔與華先生同謀興復。事泄﹐被逮。恐累其父﹐自鄕入城就獄﹔與華先生同死。妻沈氏﹐自縊。

戊子春日奉答父親「獄中可讀書」諭

圜底愁雲慘不舒﹐遙憐春色到荒廬﹗平生報國慚無補﹐一日思親痛有餘﹗斷頸直須聞道後﹐了身還憶拜師初﹔此時正可親賢聖﹐嚴訓勤拳敢背與﹗

題壁詩

生爲大明臣﹐死作大明鬼﹔鐵石或可磨﹐貞心良獨韙﹗天生七尺軀﹐罔敢自卑菲﹔松柏歲寒靑﹐詎曰同凡卉﹗

屠獻宸﹐字天生﹔鄞諸生。監國授兵部主事﹐與華先生同謀起兵。時海道中軍陳天寵﹑仲謨皆北人﹐統北丁百餘人﹔公苦心招之﹐皆應命。已克期舉事﹐而華先生先被執﹐隨逮公﹔與華先生同日斬。妻朱氏﹐自縊。而二人事﹐俱不泄﹔及公庭鞫被刑﹐二公左右之力居多。

董徳欽﹐字若思﹔鄞諸生。淸師渡錢塘﹐納衣巾於文廟。後與華過宜同謀﹐被執﹔同日斬於市﹐妻子徙燕。

檗庵曰﹕屠﹑董二人之逮﹐稍後於過宜。過宜首已俱承﹐而二人尙未鞫﹔韋府招之﹐行賄寬其獄詞﹐二人破家與之﹐故爲過宜「對簿錄」中所譏。然二人見過宜旣已獨承﹐似無妨於推卸﹔而過宜自居激烈﹐欲槪望之同人﹐量亦未廣矣。但賄旣納而獄詞仍無所出﹐則何如烈烈轟轟爲無憾哉﹗嗟乎﹗死生之際﹐亦難言也。

王家勤﹐字卣一﹔鄞貢生。髙才博學﹐與華夏齊名﹐時稱「王華」﹔其子﹐卽華婿也。監國授公評事。後與夏密謀起兵﹔及夏逮﹐遁入管江﹐招集拒守。被執﹐斬於杭州。卣一有「九湣詩」。

湣年

馬長如許齒堪增﹐踏徧春王瓊艸塍﹔執殳惟附古三戶﹐浮箭欲欺今五陵。護燈續畫俾宣發﹐試藥爲醫驗折肱﹔悲咽逵外髙秋志﹐翛然半蘆衛飛矰。

檗庵曰﹕甬江人士爲海內所知者﹐吉甫﹑卣一﹐皆名士也。辛﹑壬之際﹐予得附壇坫之末﹐共主南湖社盟。國難以來﹐二人殉節﹔餘皆試用於羶朝﹐攘攘如也。自附於鉉翁﹑所南之義者﹐止予及掖靑徐子﹑象來毛子耳。志趨不齊﹐榮枯迥異﹔今昔之感﹐宜如何哉﹗古語有言「神龍使人見首而不見尾」﹔然則見尾如吉甫﹑卣一者﹐斯亦庶幾也。

林嵋﹐字小眉﹔興化人﹐��進士。監國自浙東失守﹐定西侯張名振駐師岑江﹐遣裨將張名斌統所部軍迎駕﹐由江門入海。及福建敗﹐隆武帝走死﹐鄭芝龍迎淸師入境﹔永勝伯鄭彩不與同懷﹐乃與定波將軍周瑞自閩來迎監國於舟山。於是﹐平海將軍周寉芝起兵海壇山﹔明年正月﹐復海口。監國禡牙出師﹐提督楊耿﹑總兵鄭聯皆以兵來會﹝時卽封耿同安伯﹑聯定遠伯﹑瑞閩安伯﹑寉芝平夷伯﹑進蕩胡伯﹞。時鄖西王變姓名﹐隱武夷山﹔至是﹐聚兵以應﹐復建寧﹐鄖西王裨將王祁復邵武。八月﹐監國親徵﹔會鄭彩﹑周瑞﹑阮進﹑周寉芝師攻福州﹐克連江。冬﹐長樂僞帥逃﹐永福﹑閩淸皆下﹔羅源僞知縣朱丕承﹑寧徳僞知縣錢楷以城降﹐福寧州僞帥塗登華﹑章雲飛全師來歸﹔新建王克古田﹑沙縣﹑尢溪等縣﹐朱成功克同安等縣﹐曹大臯克建陽﹐楊耿及大學士朱繼祚克興化。當是時﹐錢肅樂爲兵部尙書﹐先後復三府﹑一州﹑二十七縣。淸調江西﹑兩浙之兵來救﹐於是所復郡縣復陷。戊子三月﹐陷興化﹔嵋自縊﹐時爲吏科給事中。

湯棻﹐字方侯﹔嘉善人。監國復興化﹐命棻爲興泉道﹐守之。及陷興化﹐緋衣坐堂上﹐被害。

王祁﹐江西人﹔爲鄖西王裨將。初﹐營於建陽山中﹔鄖西王旣復建寧﹐祁攻邵武。淸城守甚嚴﹐祁取幾桌數百﹐置火繩﹑藥綫其上﹔遇黑夜﹐順流放之﹐環城而過。城內以爲來攻﹐炮石交下﹔遲明﹐方知其僞。已而﹐復然。一日﹐祁以兵搏城下﹐守者習之﹐不疑﹔遂復邵武。至是﹐守建寧。閏三月﹐城被陷﹐祁猶巷戰﹔自焚死。

王恩及﹐長樂人﹔以縣令歸裏。監國徵爲禦史。時再陷長樂﹐服毒自盡﹔妻李氏﹐同死。

朱繼祚﹐莆田人﹔大學士。戊子春﹐同安伯楊耿攻興化﹐僞守道彭遇颽——故弘光時之禦史也——來納款﹐令其守將出戰﹐登陴立「大明」之幟﹔守將以爲城破﹐不敢復入﹐於是遂復興化。逾三月﹐淸師復陷興化及莆田﹐公死之。

郁廷諫﹐杭州人。莆田旣復﹐以廷諫爲知縣﹔至是陷﹐死之。

鄢正畿﹐字徳都﹔永福人﹐兵科給事中。再陷永福﹐賦絕命篇﹐投溪水死。

林逢經﹐字守一﹔��人﹐禦史。以文名於閩中﹐有「通監甲子圖」行於世。永福之陷﹐赴水死。

●雪交亭正气錄卷六

明鄞髙宇泰檗庵撰

己丑紀

檗庵曰﹕年來死難之臣﹐或以一旅屯山中﹐至是而敗者﹔或變名遠引﹐爲人蹤迹者﹔或久系臨刑者。予掩卷而嘆曰﹕『孔子有云「民可使由之﹐不可使知之」﹔使之者誰﹖天使之也。可﹑不可者﹐聖人論理之詞也』﹗蓋曰天使人由之﹐不使人知之也。𨿽然﹐豈徒爲庸愚之人言乎﹗惟觀之聰明才智者而後知天之所使者﹐神也。夫當大事旣去之後﹐朝解師而夕就刃矣。以九鼎甫遷﹑眾憤環起之日﹐尙不克有成﹔而欲以隻身奮臂﹐病狂者所不爲也。且彼以時尙可爲而爲之乎﹖不至如是之昧也。知其不可而爲之﹐而且目不睹孫吳之書﹑手不習弓矢之器﹐徒取殺身覆家之事﹔計不旋踵﹐瞢瞢然如入陷阱而不自覺﹐何也﹖故曰「天使之」也。天若不能使人如此﹐則將規趨避﹑計利害﹔於是﹐一世而爲寡廉鮮恥之人﹐棄君父如飄塵﹑等倫常於糞壤﹐人心不至歇絕不止﹔而天又將何以爲天耶﹗是則孔子所謂「不可」也。或曰﹕『人各有以自盡﹐曷以歸之於天』﹗不知古來忠臣孝子之自盡者﹐何一非爲天而盡也﹔是皆天默使之也。然則不忠不孝之徒﹐所謂自絕於天者也。

劉中藻

威虜侯二女

姜曰廣

鄒魁明

劉中藻﹐字薦叔﹔福安人。庚辰進士﹐授行人﹔隆武授兵科給事中。浙﹑閩旣陷﹐魯王入閩﹔公起兵其邑﹐累進兵部尙書﹑東閣大學士。能激昂富人﹐使出其財﹐故一時聚兵最盛﹔攻破福寧﹐軍聲大振。與鄭彩有隙﹐監國使大學士沈宸荃和解之﹐不得。淸督撫陳錦率援師至﹐公擄福安城守之﹔與力戰﹐淸卒屍日積城下。淸帥大怒﹐圍之數重﹔城中食絕﹐士卒守俾者皆餓不能執戈。公一撫巡﹐則蹶然起﹔已復困殆﹐終無叛志。自戊子十月被圍﹐至明年四月凡七閱月﹐城陷﹔公爲文自祭﹐以虎藥自毒死。陳錦入﹐拜而葬之。部將董世尙等﹐同死者數百人。

威虜侯二女﹐長十五歲﹑次十二歲﹔長爲盧若騰婦也。戊子從閩海至舟山﹐定西侯張名振駐師南田﹐以舟迎之﹐設宴﹔長女曰﹕『我盧家聘女﹐見父而來﹔今父未見﹐安有中途赴宴之理』﹗辭之。定西奇其言。父嘗與之金﹐密縫搭膊﹐系於腰間﹔婢輩詢之﹐曰﹕『處此亂世﹐我輩何能自保﹗萬一有難﹐須赴海水﹔腰有所系﹐庶不浮屍辱親也』。己丑九月二十四﹐威虜果被害﹝事見別紀﹞﹐長女先往赴海﹔次女曰﹕『與姊同就死﹐何棄我乎』﹗遂同溺焉。

姜曰廣﹐字燕及﹔江西新建人﹐己未進士。弘光初立﹐公爲內閣大學士。馬士英惡之﹐以其同史閣部諸公爭「弘光不可立」也﹔遂歸。戊子歲冬﹐淸將金聲桓反正於江省﹐公與同謀﹔事敗﹐公遂死之——時在己丑正月也。

鄒魁明﹐字彥先﹔南康建昌人﹐丁卯舉人。崇禎時﹐爲職方主事。以起義被殺——歲在己丑﹐爲江省金虎符之事敗也。

絕命詩十首

被執一朝兕虎擁如雲﹐七尺欣然付與君﹔未死幾年成欠事﹐這回勾卻舊移文﹗

辭墓瞻依先壠只斯時﹐不孝微軀未可知﹔叩首不須頻下淚﹐九原相對正如飴。

忤帥塡膺熱血詎能平﹐九死由來一羽輕﹔逢怒也知憐百口﹐苦無媚骨丐餘生﹗

悲弟伯仲聯翩擬並飛﹐雲霄萬里雁行稀﹔可憐尺組成囚伍﹐志節將無繼采薇﹗

悲兒兩兒同系逐東西﹐忠孝人間好事齊﹔拷掠聲聲呼父母﹐崎嶇腸斷鷓鴣啼﹗

悲侄僅餘弱息十三餘﹐雋穎方期讀父書﹔渡口見兒攜馬后﹐驚心宗祧竟何如﹗

夜縛捆痕棒血滿身殘﹐辛苦兜鍪驚夜闌﹔自古逃刑非我輩﹐飛霜暑露五更寒﹗

將刑

十年待罪媿楓宸﹐兩字捐糜盡此身﹔寄語皇明金紫客﹐莫因怖死薄君臣﹗

系獄浩然東市復何求﹐又向西臺作楚囚﹔一片心腸惟辦死﹐只緣無補恨難酬﹗

遺囑讀書莫作俗情看﹐一卷羲文處處安﹔怪石磯頭風正惡﹐天南地北水雲寬。

●雪交亭正气錄卷七

明鄞髙宇泰檗庵撰

寅紀

檗庵曰﹕生平讀史冊﹐見忠孝仁人事﹐輒敬之﹑慕之﹐以不得親其人爲恨。十年以來﹐每歲十年以來﹐每歲疊遘﹐殆無虛日﹔乃又掩面頓足﹐以當吾世親見之爲不幸﹗則何如疇昔之日﹐遇其人於數百世之上乎﹗或曰﹕『士未食人祿﹐遁迹深山﹐亦足明志』﹔若是﹐則王元趾諸人可無死也。且夫天假異姓﹐如風掃籜﹐徒苦天下父子﹐爲終於無益﹔若是﹐則黃介子諸人可無死也。夫大臣世戚﹐義與位副﹔復何庸言﹗事尙可爲﹐誰不肯赴﹗予正取夫可規趨避而不規﹑可計利害而不計者﹐於冥頑域中孤行一意﹕百人愚之﹐能無一人憐之乎﹗十人憐之﹐能無一人愧之乎﹗得憐且愧者一﹑二於億萬人心聾性聵之中﹐人心由之不泯﹐風雷猶相掣擊﹑日月猶爲昭融。故曰「一脈張﹐不可謂絕﹔一目明﹐不可爲盲﹔一夫立志﹐不可謂土崩」﹕此之謂也。但願後之視今﹐亦猶今之視昔。其奉元趾﹑介子爲書中古人﹐師之﹑友之﹐勿如予之媿之也﹐斯可矣﹗

瞿式耜

張同敞

馮京第

張元

張夢錫

沈之泰

湯��

瞿式耜﹐字稼軒﹔常熟人﹐丙辰進士。初爲廣西巡撫﹔淸旣破南都﹐靖江王欲建號起兵﹐隆武詔至﹐公以思文帝乃髙皇帝子的傳﹐欲靖江王受詔。力爭之不可得﹐絕裾而出﹔思文帝遂殺靖江王。及閩敗﹐今上封爲臨桂伯﹐以閣部畱守。桂林陷﹐公及張同敞被擒﹔先於公前殺同敞﹐謂公曰﹕『同敞宜死。公有地方責﹐守城﹐分也﹔降﹐卽貸﹐汝』﹗公曰﹕『同爲人臣﹐何得別我於張公』﹗堅不肯屈﹐遂被害。

雜詩

庚寅十一月初五日聞警﹐諸將棄城而去﹔「城亡與亡」﹐余自誓一死。別山張司馬自江東來城﹐誓與餘同死﹐被刑不屈。累月幽囚﹐漫賦數章﹐以明厥志﹔別山從而和之

藉艸爲茵枕由眠﹐更長寂寂夜如年﹔蘇卿絳節惟思漢﹐信國丹心上告天﹗九死如飴遑卹苦﹐三生有石只隨緣﹔殘燈一室羣魔繞﹐寧識孤臣夢坦然﹗

已拌薄命付危疆﹐生死關頭豈待商﹗二祖江山人盡擲﹐四年精血我偏傷﹗羞將顏面尋吾主﹐賸取忠魂落異鄕。不有江陵眞鐵漢﹐腐儒誰爲剖心腸﹗

正襟危坐待天光﹐兩鬢依然勁如霜﹔願作須臾階下鬼﹐何妨慷慨殿中狂﹗頻加榜辱神無變﹐旋與衣冠語益莊﹔莫笑老夫輕一死﹐汗靑畱取姓名香﹝時見定南於靖江殿﹞﹗

年年索賦養邊臣﹐曾見登陴有一人﹔上爵滿門皆紫綬﹐荒村無處不靑燐﹗僅存皮骨民堪畏﹐樂爾妻拿國已貧。試問怡堂今在否﹖孤存畱守自捐身。

遺臣死節亦尋常﹐恨死猶銜負國傷﹗擁主竟成千古罪﹐畱京反失一隅疆﹗罵名此日知難免﹐厲鬼他年詎敢忘﹗幸有顚毛畱旦夕﹐魂兮早赴祖宗旁。

【第145頁﹕版面影像】

拘囚土室豈偸生﹗求死無門慮轉淸。勸勉煩君多苦語﹐癡愚似我太無情﹗髙歌每羨騎箕句﹐灑淚偏來滴雨聲﹗四大久拌同泡影﹐英魂到底護皇明﹝彭﹑王二君時來相慰﹞。

巖疆數載盡臣心﹐坐看神洲已陵沈﹔天命豈因人事攺﹐孫謀爭及祖功深﹗二陵風雨時來繞﹐歷代衣冠何處尋﹖衰病餘生刀俎寄﹐還欣短髮尙蕭森。

年餘六十復奚求﹐多難頻經渾不愁﹔劫運千年彈指到﹐綱常萬古一身畱。欲堅道力憑魔力﹐何幸俘囚學楚囚﹗了卻人間生死業﹐黃冠莫擬故鄕遊﹗

自艾

書生原不任封疆﹐堪笑當年漫主張﹗共道北門畱鎖鑰﹐寧知西土失金湯﹗一籌未展防邊計﹐四載空貽喪國殃﹗七尺不隨城共殉﹐羞顏何以見中湘﹝何公騰蛟長沙殉難﹐贈中湘王﹞﹗

問天

朝廷兒戲視疆臣﹐長子師中竟不掄﹔帥府權尊畱守賤﹐營頭腹飽督師貧。似從呼吁髙天聽﹐猶幸淪胥快譖人﹗失地寸誅何足贖﹐孤臣惟有叫蒼旻﹗

憶聖蹕

變輿播越五經冬﹐風雨飄搖半避鋒﹔萬乘縱無千騎擁﹐三江應有百靈從。十年未許更周曆﹐辟國寧教盡漢封﹗待死孤臣難赴闕﹐瞻天遙祝護蒼龍﹗

閱北歷有感

正朔殘年多一月﹐新書攺歲閏三春﹔羈囚度刻如經劫﹐天子蒙塵已數旬﹗但願履端開泰運﹐豈將歷數問疇人﹗惟餘有夢占疇昔﹐看到淸明辧假眞。

自嘆﹐示別山

七尺那堪斗室蟠﹐禪關止靜好同觀﹔心維漢鼎千秋痛﹐目極堯封萬古酸﹗胡語嘈嘈魂裏聽﹐腥風烈烈夢中寒。扶輿非大身非小﹐畱得綱常萬古看﹗

閏十一月初一夜放言

周徳𨿽衰命豈移﹐天南胡馬竟長嘶﹗縱云將相無周﹑召﹐何遽乾坤倒夏﹑夷﹗舉世滔滔狂不醒﹐孤臣矯矯行偏危﹔無逃大義昭千古﹐敢望文山節並垂﹗

辮髮胡裝日夜攢﹐殊形見慣也相安﹔苦爭漧淨邊荒土﹐盡攺中華文物觀。日月晦蒙天不霽﹐山河破碎地偏寒﹗俘囚血熱魂常在﹐炯炯雙眸死後看﹗

盈耳無非賊與蠻﹐俘囚視息亦何顏﹗投誠博寵翻蒙賤﹐守正嬰羅未許頑﹗誰謂人心眞盡死﹐敢云故物不應還﹗終霄飲恨呼宗祖﹐寒雨疏疏淚共潸﹗

亡妻以閏十一月初九爲生忌﹐楊碩甫禮懺山中﹔詩以慰之夢裏音容幾度看﹐似憐遭難慰余安﹔荒村誰伴三更雨﹐野櫬空圍萬疊巒﹗香火久湮塵土積﹐竹梅時聽佩聲珊﹔生辰累子猶存憶﹐特借冥資結淨壇。

囚中爲位﹐以飯一甌﹑菜一碟﹑酒半杯哭之

幽魂何處不飛來﹐囚室分明是夜臺﹔爲壽生前當此日﹐相從地下重余哀﹗粢盛土缶仍局粟﹐楮化黃埃種劫灰。亡國俘臣生亦死﹐非時偕汝故丘回﹗

張同敞﹐字別山﹔江陵人。恩蔭﹐中書舍人﹔舊輔張居正之曾孫也。今上命爲翰林學士。瞿公守桂林﹐淸攻之急﹔公時奉使至桂林。未至﹐聞之馳往﹐誓與俱殉﹔目與瞿公飲酒賦詩。臨難﹐從容不屈而死。

馮京第﹐字躋仲﹔慈谿諸生。博學閎覽﹐居平好談經濟。國難後﹐入閩﹐上「中興十二論」。隆武帝召見﹐大奇之。授職方主事﹔攺禦史﹐視師浙東。至衢﹐而淸兵渡錢塘﹔公乃之舟山﹐與肅虜伯謀爲興復策﹔多不合﹐意怏怏。從張名振至崇明﹐應吳勝兆﹔爲颶風所漂﹐僅以身免。乃從安昌王乞師日本﹐舟中且拜﹑且哭旬有餘日﹐卒致其血書﹔日本人爲之色動﹐然其師竟不出。丁亥十二月初四﹐又從攻寧波﹐不克。於是去舟山﹐至吳興聚眾數千﹔亡何﹐又敗。又渡錢塘入四明山中﹐依王翊﹔翊以兵付之。京第依山爲城﹐立老寨於杜嶴﹔練兵數月﹐頗有可觀。而督撫蕭起元下令教團練逕攻破杜嶴﹐團練從虜而掎之﹔積兵甲數屋﹐盡爲所得。翊走天臺﹐京第匿民捨以免。明年﹐翊兵復盛﹔京第亦收拾殘卒﹐自爲部。京第自負經濟﹐然欲以承平體待其士卒﹐不爲人所附﹔故往往致敗。監國在舟山﹐授副都禦史﹐升兵部右侍郎。淸先系其家屬﹐母尹氏徙燕﹐妻葉氏自縊﹔子頌﹐年十五﹐斬於市﹔妾二﹐沒入官營爲妓。建義受禍之慘﹐未有若京第者也﹗官兵破四明山寨﹐購京第甚急﹔其將王升降附﹐欲致京第爲功﹐謂��之曰﹕『馮侍郎﹐人莫知其處﹔獨升知之耳』。引騎往﹐得之灌頂山中﹐京第已病甚。固山金礪以攻山寨﹐駐寧波﹔京第見之﹐不肯跪。田雄在側﹐掠之僕地。明日﹐遇害——時十二月十四日也。未幾﹐升亦殺。

與吳霞舟書

延平拜延臺教﹐不知天翻地覆﹐一至於此﹗從海上傳行在諸同朝行止﹐不能一一具詳。然得承老先生道候安吉﹐天畱一个臣以佐中興﹐正如瞻烏皆散﹑有鳳孤翔﹐一不爲少﹔吾道因之未喪﹐斯文於焉不墜﹗不孝生平宗依之私倍萬恆喜者﹐此也。聞主上眷知﹐晉秩大宗伯﹔此位淸華甚﹐爲得人賀。不孝嘗爲浙﹑福前事﹐言今日之事軍中﹐非朝中也。但當務立軍﹐不當務立朝廷官府﹔但當備三軍﹑六軍﹐不當備百官也。天子以三尺在馬上﹐何暇垂旒裳﹑鳴黻佩也耶﹗故今日五禮﹐當先講軍禮﹐而後及其他可耳。然禮莫先於名分﹑莫大於君臣﹐其次莫嚴於華夏。老先生出其腹笥﹑叩其囊智﹐能以禮佐戎﹐卽是以禮佐國﹐於中興乎何有﹗如蕭梁中興﹐畢竟以元帝爲稱首﹔彼蕭察者至於借北狄以傾中國﹐豈非梁武之罪人耶﹗漢室光武中興﹐劉盆子以百萬眾降﹐曰「待以不死」﹔天子以國爲家﹐國統所在﹐卽家系也。宋室中興爲髙宗﹐而傳之孝宗﹔𨿽家天下乎﹐有官天下之義焉﹐此宋祚之所以靈長也。凡此皆禮論之緒言﹐率意及之﹐以供塵尾發揮﹐可乎﹖君子愛人以禮﹐祝�進事吾君﹑退交吾友﹗老先生以其精者潤色中興﹐以其緒餘陶鑄弟之頑朴可也。仰藉臺庇﹐得再同朝攜手﹔皇路甚善﹐顧不孝已是溫太眞以下一流人﹐不復可入第一流﹐長與門墻辭矣﹗

小雪日集微詠樓﹝國難前詩﹞

大風木下空林早﹐小雪杯寒溫酒頻﹔把醆猖狂今日事﹐枕戈戮力異時身﹗西來江水猶流血﹐北去風塵漫污人﹔樓上不堪同極目﹐短歌長嘯各沾巾﹗

宗忠簡公墓

李綱初罷嶽飛少﹐壞汝長城天謂何﹗不夢家山歸白骨﹐空招魂魄過黃河﹗鷓鴣春恨年年早﹐松柏風陰夜夜多﹔死去九原猶裂恨﹐小朝廷已議求和﹗

檗庵曰﹕日本乞師﹐其謀始於周寉芝。芝少時﹐往來日本﹐以善射名﹐父事撒斯瑪——撒斯瑪者﹐日本一島之主也。黃斌卿之至舟山﹐寉芝以都督領水師﹔乙酉冬﹐告哀撒斯瑪﹐願假一旅以助恢復。撒斯瑪許之﹐許助兵三萬﹐軍需﹑戰艦一切不資中國﹔俟芝自往受約。於是芝益市錦繡﹑珠玉﹑奇物﹐與斌卿合謀﹐將以丙戌四月十一日東行﹔而兵部尙書余煌寓書斌卿﹐以叛將吳三桂之用淸爲戒﹔斌卿遂阻芝﹐芝怒而入閩。其明年﹐監國封芝爲平夷伯﹔於是﹐芝復理前約。日本待芝不至﹐其意寢衰﹔所遣使又多商賈﹐不能得其要領﹐故日本之師不出。及定西侯名振應吳勝兆之謀﹐馮躋仲同往﹔至崇明﹐遇海嘯﹐喪其軍殆盡。於是﹐躋仲同安昌王至日本乞師。先是﹐歐羅巴國欲行其教於日本﹐其教務排釋氏——中國之所謂西學也﹔日本佞佛﹐乃殺歐羅巴之行教者。歐羅巴精火器﹐所發能摧數十里﹔舉國仇日本﹐爲大舶置火器﹐向其城擊之。日本謝罪﹐大舶始退。退一日﹐而躋仲至長旗島﹔日本新遭外國之侮﹐聞外國人至﹐一切不聽登陸。躋仲遙望而哭﹐晝夜不絕。會日本之巡方者過長旗﹐收血書﹐達其國主﹔躋仲還舟山﹐而使斌卿之弟孝卿從商舶待命。孝卿出入妓館﹐不爲所禮﹔遂不出師。日本初用「洪武」錢——後鑄其國年號﹐而不敢銷毀﹐藏之庫﹔乃助孝卿爲軍需﹐舟山始行「洪武」錢。

張元﹐河南人﹔馮京第標將。同被執﹐殺之。

張夢錫﹐字云生﹔鄞邑諸生。同錢先生起義﹔淸旣渡江﹐夢錫復聚眾山中。淸兵猝至﹐同事者驚散﹔夢錫獨提刀大罵﹐奮擊而死。

沈之泰﹐字魯瞻﹔余姚人。弘光元年﹐恩貢。祖應文﹐南京吏部尙書﹔父景初﹐癸丑進士﹐吏部郎中。監國在舟山﹐之泰密與之通。一日﹐自監國行朝歸﹐攜有敕書﹐分給定海總兵張傑﹔雅欲脫之﹐曰﹕『汝速自明﹐汝必被擒至海者』。之泰曰﹕『非也。歸心大明﹐是我一生學問所在﹔寧忍臨事而自晦哉』﹗傑終不欲致之死﹐叱曰﹕『騃物﹗汝舊家之子﹐豈能閱歷波濤﹗汝還自明﹐幸事歸我﹐我不難寬汝』﹗之泰慷慨自承﹐終無乞寬語。傑竟坐之死﹐瘐死省獄﹔而傑標下官坐是死者亦眾。

湯��﹐字��﹔��人﹐副將常進功門子。與沈之泰同謀﹐張傑酷拷之﹔大呼曰﹕『汝十年前﹐不作大明人乎﹖不喫大明飯乎﹖汝祖母及汝母﹐豈伴韃子寢﹐生汝父及汝乎』﹖詞气奮勵﹐時爲之短气﹔竟死。

●雪交亭正气錄卷八

明鄞髙宇泰檗庵撰

辛卯紀

檗庵曰﹕淸至辛卯歲﹐凡三渡矣。渡揚子而金陵陷﹐渡錢塘而紹興及福州陷﹔至是﹐渡大海而翁洲陷矣。人曰翁洲海外一小洲耳﹐奚足比於南京﹑浙﹑閩哉﹗然則以諸臣之悉力苦守﹑死而後已﹐無一降者﹐又豈南京﹑浙﹑閩所得比乎﹗若移翁之守於甲申北京以待天下援師之集﹐則先烈皇帝可無雉經之慘﹐海內不至陸沈矣。夫翁洲﹐不足並海內一小縣﹔且監國已先期避去﹐使諸臣視爲無足比數﹐棄而去之已耳。中原傾蕩之餘﹐寧得以棄城之罪責之渺渺斗絕之地哉﹗然諸臣以爲承君命而守之﹐則守此寸壤與守兩都也﹐無以異﹔委棄君命以城予賊者爲叛逆﹐則失守寸壤之罪與失兩都也﹐又何以異耶﹗予故哀其志﹑健其決以爲諸臣之所爲者﹐更難也。嗟夫﹗海上之人﹐使舡如馬。金雞﹑蛟門﹐望洋之闕也﹔以數舸扼其間﹐淸亦未必遽得志耳。天降淫霧﹐使不見淸船之出﹔蕩胡知而邀擊於大洋﹐又使火桶反激而焚其身﹗「書」曰「天之喪殷若穡夫」﹔余豈視淸爲周武王哉﹐然而天之於民﹐實有如農之去艸也。家大人有「野哭詩」五章﹐敬錄於此。

其一

國統憑晁島﹐皇天不憖遺﹗東溟浮叱撥﹐朔气失支祁。王馭將何就﹐夷援未可期﹗逋臣寸腸斷﹐向若淚頻垂﹗

其二

謨烈隆昭代﹐殷﹑周可並論﹖傷心十世厄﹐幾度六師奔﹗戰鷁孤輿望﹐遊鯨伴遠屯﹔扶桑沾王气﹐潮汐蕩愁魂﹗

其三

水擊資飛將﹐天教蜃气冥﹔虜氛乘電駛﹐島眾誠風腥。山郭虛難鞏﹐戈船望已零﹔蒼蒼乖助

順﹐羣策豈能靈﹗

其四

波臣嬰山堞﹐孔亟奮捐軀﹔久狎陽侯處﹐今從回祿䢐。遺骸施瓦礫﹐殉國盡妻拏﹔浩渺竟何

泊﹐翻天噫气呼﹗

其五

五年濤浪裏﹐萬死立君臣﹔獨恨兜鍪輩﹐交屠蠻觸頻﹗長纓寧忘薊﹐短檄不通閩﹔離徳終何

濟﹐同仇倘再振﹗

張肯堂

蘇兆人

吳士俊

林志粲

吳鐘巒

朱萬年

朱永佑

李向中

劉世勳

林瑛

林世英

董志寧

李開國

鄭遵儉﹑董玄﹑顧宗堯﹑江用楫﹑顧玢﹑王璽

劉朝﹑王朝相

阮進

張弘謨

張名揚

顧名楫

朱養時

戴仲明

魯王元妃陳氏

張名振母範氏

林瑛妻陳氏

王翊

王翃

蔣士銓

明朱﹑石必正

傅鼎銓

艾南英

曾亨應

陳之鳳

揭重熙

吳廷猷

僧徳宗

張肯堂﹐字載寧﹔松江人。乙丑進士﹐知余幹縣﹔丁內艱。起家﹐知浚縣﹔授禦史﹐遷福建巡撫。乙酉南都陷﹐公擁立唐王﹐建號「隆武」﹐授吏﹑戶﹑兵三部尙書﹐總制恢剿。丙戌四月﹐奉詔督師。將發﹐鄭芝龍尼之﹔遂輟成命﹐畱守泉州。六月﹐復下督師命﹔而前所有軍資﹑器械並餉三萬﹐已爲芝龍取去。公復設處召募﹐得六千人﹑巨艦百艘﹐屯鷺門﹔旁有東石﹐卽芝龍所居。時北信已亟﹐芝龍降虜﹐徙燕﹔公統水師北發﹐依平海將軍周寉芝於海口。海口破﹐明年五月﹐公師次舟山﹐與黃肅虜共圖興復﹔黃陽𨿽尊禮﹐實不用公言。踰二年己丑﹐監國至健跳﹐定西侯張名振﹑蕩胡伯阮進﹑平西伯王朝先扈行﹔公語斌卿曰﹕『將軍速往迎﹐且犒師﹔一有尊王之名﹑一得將士歡心﹐勢合聲雄﹐可以大舉。不然﹐事未可知﹐後悔無及』﹗不聽。朝先遂襲斌卿而殺之﹐監國乃入舟山﹔拜公東閣大學士。當是時﹐內地山師各起聲援﹐頗振。辛卯八月﹐大兵悉至﹐監國升舟﹐畱公居守﹔與吏部尙書吳鐘巒﹑吏部侍郎朱永佑﹑安洋將軍劉世勳分陴守禦。兵至城下﹐攻之百計﹐十日不下﹔炮石擊死傷虜數千級。叛臣邱元吉﹑金允彥縋城出降﹐乃以九月初二城陷﹔公還寓﹐視其子婦沈氏﹑妾周氏﹑方氏﹑璧姐﹑女孫茂漪次第投繯﹐乃冠服題詩於襟﹐北向再拜而縊。一妾姜氏﹐赴井死﹔僕二人張俟﹑彭歡及俊妻皆從死。初﹐公總兵汝應元﹐實公家人﹔北兵渡江﹐與吳淞總兵吳志葵舉義﹔松江陷﹐護公一孫張茂滋航海赴閩。旣至﹐卽棄妻子﹐削髮普陀爲僧﹔及公死﹐應元從普陀至﹐收公遺骨﹐葬之郊外。時茂滋就俘﹐應元乞護之﹔周旋艱險﹐復歸之家﹔經紀其餘產﹑畢娶事﹐而應元始行﹔迄今爲僧如故﹐名無凡。

絕命詩

虛名廿載著人間﹐晚節空談學圃間﹔漫賦「歸來」慚靖節﹐聊存「正气」續文山﹗君恩未報徒憂瘁﹐臣道無虧在克艱﹔傳與千秋靑史筆﹐「衣冠」二字莫輕刪﹗

和黃介祉絕命詩

生死蜉蝣一瞬過﹐於今踵頂正堪摩﹔三年碧釀千秋血﹐方寸丹排萬丈魔。比宿定知親日月﹐騎鯨尢覺愼風波﹔六旬往矣聊乘化﹐無事空嗟老去何﹗

贈無凡

無凡上人者﹐余家老崑侖也﹔虎吻鯨宮﹐身爲矛盾者屢矣。比至翁洲﹐一夕風雨﹐不知所往。數越日﹐有僧至自普陀云﹕『頃一男子自蓮花洋來﹐腰間佩劍﹐猶帶血腥﹔禮佛無數﹐亟求剃染。不可止﹐退而結茆茶山﹐將終身焉』。余憮然曰﹕『是必吾家崑侖也』﹗迹之﹐果然。嗟乎﹗奮身﹐翊主義也﹔祝發﹐全身智也﹔割緣﹐忍愛勇也。以視汨沒火坑﹐不猶黃鵠之於壤虫哉﹗余也﹐痛深家國﹐俗累漸輕﹔惟憤胡髡﹐誓全只鬢﹗然而﹐去道遠矣。末章自解﹐並以志媿﹗

一劍追隨萬里遊﹐當年磨勒事堪儔﹗於今一缽飄然去﹐坐擁寒云看海流。

伉直由來感不平﹐慧鐙一炬破無明﹔錫環閒倚虛堂夜﹐風雨還愁學劍鳴﹗

鐵甲苔拋野納新﹐將軍身作比丘身﹔髑髏盡是英雄血﹐掉臂懸崖得幾人﹗

煩惱皆因發數莖﹐蕩然直覺六根輕﹔誰知澤畔行吟者﹐偏愛鬅鬙兩鬢新﹗

檗庵曰﹕方茂滋之俘也﹐時將吏張其事以爲功﹔置之死獄﹐且速殺矣。無凡周旋其間﹐繆爲嚅唲狀﹐冀得一憐之也﹐時而慷慨感涕﹔間亦有好名者中之。居半載﹐卒得其要領﹐遂脫歸。迨至松﹐托之霞城許先生。時張氏戚屬有二人利其餘產﹐於茂滋之歸也﹐病焉﹔密投揭於當事﹐言「茂滋自俘逃歸﹔罪人子﹐無縱法」。無凡知之﹐以計得其揭﹔置酒大會﹐出茂滋徧拜親友﹐泣言『主臣幸爲主人存此藐孤﹐愼相念也』﹗二人及眾皆唯唯。無凡嗔目語二人曰﹕『虎狼哉﹐汝兩人﹗欲翦此愉快而乃面相煦煦哉』﹖二人猶似詫所言者﹔無凡出揭懷中﹐示眾曰﹕『誰爲此不仁﹐而有此也』﹖二人相顧愕眙。無凡並扼其頸﹐拔劍擬之曰﹕『予已棄妻子入空門﹐止一身耳。何惜此身﹐不殪此雙梟獍爲吾主人續血食一綫也』﹗眾俱爲祈免。已而曰﹕『吾不忌汝﹗自後有嚙郎君者﹐皆汝所主﹔止於汝任罪。吾劍自利﹐謹識之』﹗乃捨之。拜茂滋曰﹕『郎君幸自愛﹐毋忘先大夫﹗我事畢矣﹐請從此辭。此身不遠﹐有患難當自至』﹗掉頭而出﹐遂去不顧﹔迄今往來湖海間。爲人頎大﹐有勇望。至其周慮端詳﹐深中事會﹔徒勇乎哉﹗予幸得交於君﹐知其志已安於比丘矣。許先生﹐則今世之家鉉翁也。

蘇兆人﹐字寅侯﹔蘇州人﹐張鯢淵門下士。授中書舍人。城陷﹐語鯢淵曰﹕『黃泉之路﹐請以兆人爲導』﹗乃書絕命詞於衣﹐卽縊於鯢淵所居之雪交亭。鯢淵舉酒拜酹之﹐然後自縊﹝雪交亭﹐鯢淵讀書處也。庭前有梅一﹑李一﹐故稱之爲「雪交」﹞。

絕命詩

保發嚴夷夏﹐扶明一死生﹔孤忠惟自許﹐義重此身輕﹗

吳士俊﹐字��﹔閩人﹐張鯢淵隨徵守備。鯢淵旣縊﹐卽殉之。

林志粲﹐字��﹔��人﹐爲張鯢淵中軍。鯢淵旣合家死﹐語其孫茂滋曰﹕『應速避﹐以衍宗祀。勉行善﹗承先啟後﹐卽賢子孫也』。掖茂滋出門﹐卽及其弟林桂同時就難。

吳鐘巒﹐字巒稺﹔武進人。從學於禮部尙書孫愼行﹐知名數十年。晚登甲戌進士﹐初令長興。時中官崔燐管浙直鹽政兼核郡邑糧餉﹐一時守令迎謁恐後。太守約公往候﹐公稱病不往。太守媿之﹐飛語直指糾公﹐降紹興照磨﹔公遂棄官﹐歸。乙酉﹐以桂林推官﹐遷禮部。行至南雄﹐聞南京陷﹑淸兵南下﹐遂入閩﹐事思文帝。後監國至閩﹐起通政司﹑禮部左侍郎﹔尋進尙書。公老而多病﹐在舟山﹐蹤迹多在普陀﹔一平頭自隨﹐蕭然老納也。聞淸兵將渡海﹐曰﹕『此危急存亡之秋﹐吾當歸死於王所』﹗遂赴舟山。不一月而城陷﹐是晨過拜張公肯堂﹐索酒飲曰﹕『吾與公別﹐前途待公』﹗歸而具冠帶自縊——時年七十有六。其僕徐�﹐焚其身﹔負骸骨以歸﹐易棺攺斂。其子恐萬一有誤﹐以指血滴之﹐骨爲起立。公嘗語人曰﹕『李應升﹐吾受業之門人也﹔請誅逆閹不得而死﹐吾爲詩哭之。吳福之﹐吾子也﹔建義而死﹐吾爲詩哭之。錢肅樂﹐吾分房之門人也﹔建義從亡而死﹐吾爲詩哭之。嗟乎﹗吾無愧於三子也矣』。公嘗集古革命之際抗節者﹐上自夷﹑齊及我國初建文諸臣﹐爲「歲寒松柏集」。

歲寒松柏集﹝摘錄﹞

志在恢復﹐環堵之中不污僞命﹐居一室是一室之恢復也﹔此心不死﹑此志不移﹐生一日是一日之恢復也。尺地莫非其有﹐吾方寸之地終非其有也﹔一民莫非其臣﹐吾先朝之老終非其臣也。故商之亡﹐不亡於牧野之倒戈﹐而亡於微子之抱器﹔宋之亡﹐不亡於臯亭之出璽﹐而亡於柴市之臨刑。

商亡﹐而首陽「采薇」之歌不亡﹐則商亦不亡﹔漢亡﹐而武侯「出師」之表不亡﹐則漢亦不亡﹔宋亡﹐而文山「正气」﹑「零丁」諸篇什不亡﹐則宋亦不亡。

無題

誓作明朝鬼﹐不爲他姓臣﹗況當夷猾夏﹐盡是獸爲人。三代存直道﹐九原多徳鄰﹔讀書千古事﹐取義與成仁﹗

其二

舉世鮏羴日﹐綱常不復論﹔素心全未染﹐正骨獨能存。气裏乾坤小﹐忠畱社稷尊。百年空養士﹐若个更知恩﹖

贈宋子猶

聞見何來去﹐風波一老成﹔徒生虛甲子﹐有愧降庚申﹗落落交如故﹐霏霏語更新﹔天涯少知己﹐寥廓許爲鄰﹗

元夕﹐同鄒晉公飲﹔時晉公舉義入閩

萬里江山月一輪﹐三年飄泊未歸人﹔難裁鄕思逢鐙火﹐欲寄愁心逐野燐。尊酒悲歌桃李夜﹐金戈銷落綺羅春﹔故交仗劍英雄气﹔遲暮嗟予愧致身﹗

寫憂

逆虜天亡今已知﹐中原底定卜猶疑﹔立君河北應頒詔﹐募義江南可濟師﹗洶洶每多乖錯事﹐悠悠未欲治平時﹔低垂白首思如結﹐坐起經行只嘆咨﹗

端午﹐白華庵雨窗次韻

吁嗟海國未堂堂﹐角黍蒲根亦自香﹔佛以大慈容五毒﹐天於當午匿三光。吳鄕彩虎今還巧﹐湘水饞龍首太狂﹔欲讀「離騷」思痛飲﹐空搔白首問茫茫﹗

時傳北來恢復信

世局滄桑變亦奇﹐忽於意外愜心期﹔兵機只在爭先著﹐天道何常不可知﹗主鬯一尊歸帝子﹐籌邊百計在胡兒﹔中興作手非容易﹐喜懼頻勞野老思。

其二

毗陵隅北有柴扉﹐寂寞荒庭艸自肥﹔從此兒童尋舊業﹐可將詩酒弄斜暉。衣冠不攺容顏好﹐夢想還疑城郭非﹗卻笑令威何化鶴﹐去家千載始來歸﹗

檗庵曰﹕吳公晚而登第﹐淡於仕進﹔初降紹興時﹐卽棄官歸。大學士周延儒﹐公同里人也﹔勸之出﹐公答曰﹕『公爲山巨源﹐某何獨不爲嵇叔夜﹗公爲富彥國﹐某何獨不爲邵堯夫』﹗意泊如也。及在舟山﹐見權在武臣﹐卿相不能有所可否﹔嘆曰﹕『當此之時﹐惟見危致命﹐是天下第一等事。不死以圖恢復﹐成功尙聽諸天﹔非立命之學也。當此之時﹐避世深山﹐亦天下第一等事。徼幸以就功名﹐禍福全聽諸人﹔非保身之道也』。故嘗退居普陀﹐事急而就死所﹔蓋其天素定也。

朱萬年﹐字拜虎﹔閩人。與吳鐘巒同死﹐時爲兵部主事。

朱永佑﹐字爰啟﹐號聞玄﹔上海人﹐甲戌進士。乙酉﹐松江陷﹐棄家航海至閩﹐隆武以爲吏部﹐轉太常卿兼戶﹑兵二科﹔監周平海軍﹐同取海口。海口陷﹐舟山魯王擢爲吏部侍郎。爲人英爽﹐篤於友誼。舟山陷﹐被執。見淸帥﹐呵之跪﹐公衣冠端正﹔勒令薙發﹐曰﹕『吾發可薙﹐不至今日矣﹗速殺我﹐無多言』﹗卒砍其脇﹐罵不絕口﹐遂死。有時姓者在淸卒中﹐向受恩於公﹔出金贖屍﹐與其僕負出郊外﹐血流不止。其僕曰﹕『相公今日姓名芳潔﹐柰何以血自污』﹗血遂止﹔火葬之。

李向中﹐字立齋﹔湖廣鐘祥人。庚辰進士﹐長興知縣﹔入爲兵部職方主事﹐進尙寶卿。避地福安﹐監國入閩﹐召巡撫福寧﹔城破﹐從亡至舟山﹐遷兵部尙書。父死﹐營葬山中。舟山破﹐匿不出。淸索得之﹐白衣冠而見﹔令之薙發﹐仰天長嘆曰﹕『國亡與亡﹐吾死晚矣』﹗淸帥置之營中。傲悍不屈﹐衰絰翔武其營。大帥劉志遠曰﹕『吾目中﹐難著此人』﹗遂殺之。田雄聞其母﹑子被擄﹐贖之歸﹐聽其回籍﹔亦以服公義也。

劉世勳﹐字��﹔南京上元人﹐丁丑武進士。爲人奇偉﹐精於戰陣﹔復好近儒雅﹐並能詩﹐有儒將風。隆武時﹐命以副將安撫浙東﹐因與黃斌卿同守舟山。魯王遷爲都督﹐掛安洋將軍印。舟山之陷﹐公守禦甚力。八月二十六﹐開門詐降﹐內伏火炮﹔淸騎卒爭入﹐炮發﹐擊死千餘人﹐復閉門堅守。力盡城破﹐自刎城上。

林瑛﹐字玉芝﹔福建��人﹐諸生。魯王授戶部主事﹐爲人惇朴。舟山破﹐自縊寓中。

林世英﹐閩人﹔諸生。自閩入浙﹐上書﹔遇難﹐自縊。

董志寧﹐字幼安﹔鄞人﹐廩貢生。南京陷﹐將及浙﹐幼安徧謁裏紳﹐勸以起義﹔因奉錢先生起兵。事旣敗﹐潛與華吉甫同謀。事泄﹐吉甫先執﹔幼安逃之舟山﹐魯王授以兵科﹐間至山中諸寨。舟山陷﹐死之。其僕名文周﹔當幼安之亡命﹐當事將執其妻子﹐周毅然自往﹐刑拷至死﹐誓不旁言致及。其主母及二子﹐遂得免累。周久於獄﹐亦得釋﹔華吉甫作「泗水鼎首」褎之。

檗庵曰﹕幼安旣死﹐余挈其次子士驤於家﹐飯糲茹虀﹐與兒輩讀書﹔於今三年﹐已逾汪童之歲矣。曾以一律勵之﹔附記於此﹕同難嗟予憶舊盟﹐荒原故友若呼名﹗國仇未報兒思父﹐交誼無

慚死復生﹗淚底糲蔬難渾雜﹐書中「忠孝」兩分明。挑鐙共子談疇昔﹐試聽雞聲非惡聲﹗

李開國﹐字格誠﹔余姚臨山衛世職﹐讓弟應襲﹔爲諸生。戊子﹐同山寨各營舉義﹔後隨魯王駐舟山﹐授兵部職方主事。城破﹐及其母同縊﹔有絕命詩﹐失傳。

鄭遵儉﹐紹興人﹔通政司參議﹔義興伯尊謙族弟。董玄﹐字天孫﹔會稽人﹐禮部主事故宗伯■﹝王已﹞之嫡孫。有絕命詩。顧宗堯﹐長洲人﹔工部主事。江用楫﹐蘇州人﹔戶部主事。顧玢﹐長洲人﹔兵部主事。王璽﹐��人﹔兵部主事。舟山破﹐自鄭遵儉以下六人﹐同縊於學宮。

劉朝﹐北京人﹔內官監太監。王朝相﹐北京人﹔錦衣指揮。與朝奉魯王宮眷投井﹐舁巨石塡之﹔二人自刎井上。當宮眷未入井之時﹐闔門放火。時官兵將滅火而入﹐有校尉七人登屋﹐注矢向之﹔官兵遂不敢動。朝相蓋井畢﹐七人挾弓矢投火中。

阮進﹐字大橫﹐福建人﹐善水戰。初﹐爲閩之舵工。嘗爲寇於松撫﹐張名振拔之﹐使筦水營。魯王屬以水師﹐封蕩胡伯。淸之圖舟山也﹐松江張天祿出崇明﹐金華馬進寶出海門﹐陳錦﹑金礪﹑劉之遠﹑田雄出定海﹔行朝聞之﹐定西侯張名振﹑英義將軍阮駿扈監國舟出舟山。八月十六日﹐乘大兵試舟海口﹐以三十舟衝突﹐獲戰艦十餘﹑樓船一隻﹔擒淸騎十一人﹐馘而縱之。二十一日﹐大霧﹐淸舟悉渡﹔抵螺頭門﹐海師才覺。先是﹐阮進詣議和﹐淸欲誘之﹐進數舡脫歸﹔值金礪之舟於橫水洋﹐力戰﹐矢炮並發。��將敗﹐進舉火球抵之﹔風轉篷腳﹐反激回己舟自焚﹐須髮盡燎﹐投水自救﹔遂被所獲﹐並一妻﹑幼子。淸待以賓客禮﹐欲其更衣﹐不從﹔其子匍匐向公﹐公於坐中接而擲之空中。踰日﹐被殺。其妻陶夫人有巨力﹐善捩舵﹔以在別舟得脫﹐遂領其舟師。侄俊﹐亦善戰﹔至今猶在﹐海上數其一軍爲最。

張弘謨﹐嘉定人。初在定鎭張傑標下﹐守穿山﹔同人呼爲「張糊塗」。嘗附舟至其所守處﹐鄞有一士人與同舟﹐言論旣接﹐因言及己嘗喜作詩吟之﹐多頌太祖髙皇帝功徳﹔士人異之。及舟至士人家﹐天已晚﹐畱之宿﹔定盟而去。未幾﹐從杭州取其眷屬至﹐復至士人家﹐云有所往﹐不告以處。後詢之﹐則揚帆至舟山歸黃肅虜矣﹔肅虜以爲鐵騎總兵。辛卯﹐淸兵攻舟山﹐弘謨守西門﹔兵眾見之﹐呼「張糊塗來返故營」﹗不應﹔守益力。城破﹐被獲﹔不屈而死。

張名揚﹐定西侯名振弟﹐���爲左都督。名振扈上﹐以名揚居守。城陷﹐自焚死。

顧名楫﹐順天人﹐張名振之客也﹔爲定西參謀。舟山破﹐死之。

朱養時﹐江陰人﹔爲人慷慨。時淸臺道耿應衡遣姦細入舟山托於日者﹐謂災星見於上之祿命。定西侯信之﹐使禳﹔上擇日行香。養時爲職方郎中﹐上疏爭之﹔侯不以爲然。養時怒目曰﹕『使淸朝聞之﹐謂行朝無一人矣』﹗舟山陷﹐自縊。

戴仲明﹐寧波人﹔爲工部所正。抱髙皇帝主﹐投火死。

陳氏﹐魯王元妃﹐鄞人﹔張氏﹐貴嬪﹔杜氏﹐義陽王妃﹕同赴宮井死。

範氏﹐定西侯張名振母﹔素以忠義教侯。侯護駕登舟南狩﹐範知城必破﹐命長子名甲﹑次子名揚預積薪於屋四圍﹔城旣陷﹐及名振妻馬氏﹑名揚妻�氏並內侄二人﹐闔門自焚死。

陳氏﹐林瑛之妻。瑛同母﹑妻﹑婿﹑女五人航海入浙﹐婿隨鄭彩去至健跳所﹐而母又死﹐貧甚﹔妻及女爲人紉箴以食。已而﹐女又死。淸兵入舟山﹐瑛與陳氏分梁縊﹔陳氏腕弱不得死﹐瑛使童生嗷嗷助之。陳氏揮之曰﹕『吾守婦道二十餘年﹐垂絕而死於男子之手乎』﹗卒自刃而絕。

王翊﹐字完勳﹔余姚人。少而自負﹐視先輩至同捨無一人當其意者﹔好爲大言。浙東建義﹐翊自募一旅﹐不肯屬人﹔派糧不及其軍﹐軍且散。同事楚人舒益生﹐故新安王客﹔王自新安至﹐益生遂以軍屬之。然王亦無分地可賦﹐軍遂散。司餉者案尺籍﹐翊所破﹝﹖﹞召募之金無抵﹐將罪之﹔而浙東兵潰﹐乃渡海依黃斌卿。斌卿倨甚﹐馮京第以隆武禦史與之抗禮﹐斌卿不悅﹔翊不肯下。爲斌卿欲害者數矣﹐翊知斌卿不足籍﹐乃聚眾四明山。四明山連三府八縣﹐翊往來乘隙�孤守��其城外之田賦一歸之﹔翊已而爲督撫蕭啟元所敗。明年﹐擊破團練﹐其兵益盛。監國議加右僉都禦史﹐定西侯張名振欲其恩出自己﹐曰﹕『需之以俟』。翊至﹐詔授福建道監察禦史。淸欲徵舟山﹐翊從中梗之﹔於是先圖山寨。金礪由奉化入﹑田雄由余姚入﹐會師大蘭山﹔設帳房三十里﹐遊騎四出﹐其鋒甚銳。翊入海﹐謀於王朝先﹐舟師襲攻杭州﹔而名振擊殺朝先。翊知海上將敗﹐復還山中﹔乃山中所畱諸將﹐降殺且盡。七月二十四日﹐大星墜地﹐野雉鳴﹔翊將家丁數十人謀至天臺﹐夜宿奉化小晦亭﹐爲叛民所獲﹐送至寧波府。守曰﹕『何苦爲盜』﹖答曰﹕『攺面事仇者﹐盜有所在矣』﹗翊徒跣而立﹔海道王爾祿使翊韈﹐翊坐伸足﹐命左右結之。爾祿曰﹕『聞爾能爲詩』﹔授筆使書之。翊文書一詩畢﹐乃引其筆以撾爾祿﹐遂出。是時淸將圖舟山﹐部院陳錦且至﹐系翊以待﹔翊每日從容束幘﹐修飾儀範﹐飲酒賦詩。八月十三日﹐陳錦﹑田雄﹑金礪﹑劉之遠召見﹔門者喝跪﹐翊曰﹕『吾平生未嘗屈膝於人﹐況在犬羊』﹗乃坐地上。於是之遠注矢射翊中肩﹐不動﹔雄中頰﹑礪中脇﹐皆不動。左右絕其吭﹐始僕。

七月二十五奉川詩

五載功未成﹐一朝名已立﹔平生忠愛心﹐無媿對天日﹗慷慨入黃泉﹐神魂隨帝側﹔可憐母與妻﹐相向空庭泣﹗千古綱常事﹐眞傳爲我得﹔勢窮事不偶﹐身死殉社稷。多少未了事﹐誰來代我職﹗嗚呼大丈夫﹐須繼天立極。

二十八寧波詩﹝庭鞫時作﹞

向作天中柱﹐今爲堂下虜﹔相逢白眼看﹐一劍空隨我﹗寄語堂上人﹐再思而後可﹔誰無君父心﹐時事胡其左﹖談笑且從容﹐今日得死所﹔平生忠憤血﹐飛濺於羣虜﹗

八月初一定海詩

天何生我遲﹐何復死我速﹗生遲不遇時﹐風塵慘滿目﹕人民化犬羊﹐紳士變禽犢。死速志未酬﹐英靈照四瀆﹕願生天外天﹐𦇤褓免胡服﹔戎馬待髫年﹔與君仍逐鹿﹗功成兩世名﹐事定中華福。忠孝總關情﹐時人望予哭﹗

初九定海詩

鼎革從來有﹐忠臣何代無﹗未聞夷猾夏﹐能帝我皇圖﹗當日文丞相﹐躬垂萬世模。一身存正气﹐百折不糊塗。三載生非幸﹐千秋名豈沽﹗歷年已數百﹐此志何相符﹗守禮樂綱紀﹐捨肝腦身軀﹔畱身復畱事﹐全發莫全膚﹗冤矣幼弟死﹐痛哉老母孤﹗嗟乎妻﹑弟婦﹐寧忍去從胡﹗鬼神爲我慟﹐河山艸盡枯﹔寄言諸君子﹐幸勿常嘻吁﹗

初十祭右良文

嗚呼﹗右良生於名族﹐而長享世祿。髫年入泮﹐更喜武功。聰明穎悟﹐詩書文藝﹔慷慨激昂﹐忠孝節義﹕實古之善士﹑今之偉人也。憤國步之多艱﹐痛父仇之未復﹗與不佞翊一見而投交﹐共三年之馳逐﹔風霜爾露﹑晦明寒暑﹐惟我右良朝夕止宿。嗚呼﹗右良始以義成﹐旣以義合﹐卒以義死﹔捨生取義﹐惟右良得之。其不爲右良愧者鮮矣﹗況右良乃浙西之豪彥﹐苟忍棄不佞翊而飄然早去﹐非惟可以得生﹐而且可以自雄﹔不第可以自雄﹐尢可復計恢剿事也。惟右良不忍棄不佞翊而去﹐遂至陷於非命﹗嗚呼痛哉﹗右良之身膺刑獄﹐實不佞翊有以致之也。此不佞翊重負右良﹐而右良仍無負於不佞翊矣﹗玆負不佞翊者﹐皆得生﹔獨不負不佞翊者﹐偏得死。死生之報﹐抑何顚倒﹗鳴呼痛哉﹗不佞翊負天下之重望﹑負君父之知遇﹑負祖宗之世澤﹑負老母之鞠育﹐其所負多而死也固宜﹔右良始終合義﹑生死不負﹐故悲悼也更切。吾弟完初﹐先右良死十七日﹐其被禍益慘﹔不佞翊無從奠哭。昨乞得一金﹐僅易牲醴﹑冥資﹐臨風拜祭﹔惟右良與完初共鑑此心﹐而徐以待我﹗第右良復先不佞翊去六日﹐寧不憾不佞翊不早與之偕行乎﹗然右良﹑完初死後﹐不佞翊尙得以一牲告虔於冥冥中﹔待翊身死之日﹐誰復爲悲號痛哭也﹗嗚呼惜哉﹗血淚交流﹔靈其有知﹐速來享之﹗

八月十一祭弟完初文

吾弟生於辛酉之五月初一日﹐而吾父死七十日矣。余甫五歲﹐病骨伶仃﹔吾母之憂辛勞瘁﹑祖父母之愛養珍惜﹐極人情所未至。及余壯﹐頗不事家業。吾弟勤於學﹐復能知農﹔其不甚爲窮所困者﹐惟以吾弟賴焉。江幹後﹐邵氏事敗﹐購予急﹔予方在海﹐累吾弟刑獄者再。軍興﹐吾弟繕衣甲﹑器具以佐軍中之不逮﹐實獲其助。今七月十九日﹐爲逆民所弒﹔時余初解兵﹐故不克卽爲報復。但聞信慘傷﹐志意憒亂﹗二十四日﹐亦爲鄕人所執﹐與吾弟相繼殉難﹔於國臣道則無愧﹐於家子道則未善也。傷哉﹗吾母﹐生不能事矣﹔祖母浮厝﹐死不能葬矣﹔吾弟之冤﹐不能雪矣。惟所恃者﹐則繼起之豪傑君子耳﹗余欲爲吾弟傳以紀之﹐而復爲桎梏所苦﹔神枯心裂﹐何復措詞﹗姑序其略﹐以待後之賢達同志云爾。

王翃﹐字完初﹔翊之弟。與之同住山中﹐爲逆民所弒。

蔣士銓﹐字右良﹔嘉善人﹐諸生。同王翊在山中結義師﹔被獲﹐於八月初五日死。

絕命詩

鐵馬金戈挽落暉﹐只因九鼎被人窺﹔西山負恨薇誰采﹖東海銜恩鰲尙隨。有漢肯歸田氏劍﹐無仇不報浪中椎﹔我生只欠今朝死﹐化作啼鵑帶血歸﹗

明朱﹐余姚人﹔石必正﹐揚州人﹕皆王侍郎翊門子。侍郎被執﹐二人不肯去﹐謹侍左右﹔�叱之跪﹐則向侍郎跪﹐不稍屈。遂並殺侍郎旁。

附家大人弔完勳詩

玄隲何夢夢﹐徘徊俾心痗﹗龕亂復何時﹐壯士幾人在﹖王子懷國仇﹐颷怒振羣餒。天步方百巇﹐云雷淹窮澥﹐棘矜效前驅﹐迅舉摩敵壘。鏖戰䢐三秋﹐盤空卓峻砦﹔勝負百相償﹐驕虜斗初怠。姦民作虜倀﹐英人墮眾紿﹔鋃鐺對孽酋﹐昂藏气猶磊﹗寓死矢驅胡﹐白刃安能攺﹗笑詠轉從容﹐如飴頸血灑﹔此血暈成虹﹐飛天生光采。貽彼堂上虜﹐齊斧應有待﹔淫毒亂天經﹐未死神先痿﹗

又悲山中義旅詩

其一

跂予貔虎眾﹐一旦化虫沙﹔暮气謀難輯﹐驚師勢易瑕。連山都劃壘﹐瀕海盡浮家﹔鼊島虛藩衛﹐愁心繞翠華﹗

其二

疊嶂盤云迥﹐應難束馬過﹔當關稀控弩﹐截道怯摐戈。國恨穿齦少﹐軍謀崩角多﹔敷天瞻盛舉﹐銷隕可如何﹗

其三

連營稱列郡﹐張翕日繽紛﹔坐怯乘墉寇﹐終殲伏莽羣。盤桓先自老﹐遵養倏成焚﹔將略無黃石﹐輿情負望云﹗

檗庵曰﹕己﹑庚之際﹐山師大起﹐浙東郡邑城二十里外官府不得爲政﹔而海上王平西之名亦震�。當是時﹐山海一心﹐禍患共救。淸攻山寨﹐則海師趨要害以牽制之﹔淸謀行朝﹐則山中義旅掎於腹背﹕淸亦無如之何﹗而乃自相猜並﹐視同路人﹔致淸得肆志殲夷﹐藩籬盡撤﹐不亦惜哉﹗嗟乎﹗時無英雄﹐不能起而一之耳。宋宗澤之守中州也﹐能使盜賊盡爲我用﹔況皆同志者乎﹗先是﹐行朝分使使山寨授官﹕蕭山石仲芳﹑會稽王化龍﹑陳天樞﹑臺州兪國望﹑金湯﹑奉化吳明奎﹑鄞徐明珂皆將軍﹐四明山馮京第右僉都禦史﹔而翊則河南道監察禦史。時有奏言﹕『臣觀諸營長﹐文則自稱都禦史﹑侍郎﹐武則自稱將軍﹑都督﹐未有三品下者』。上嘉其慕義﹐亦遂因而命之﹔惟王翊不自張大。使者頒書授以禦史﹔禦史在承平固爲顯官﹐然其號令不可行之侍郎﹑都禦史﹔諸營或不及翊一部﹐故諸營長於王翊若小侯之有大國。自今以後﹐若諸營長事翊如故時﹐則無貴王命﹔使翊之令不行於諸營將﹐山中自此多故。方今艸昧﹐事多假借﹐愼重名器﹐不宜獨自王翊一人﹐大學士劉沂春﹑禮部尙書吳鐘巒皆以爲然﹔定西侯張名振持之﹐不肯下。初﹐諸營長迎表皆因名振以達﹐惟翊不關名振﹔名振怨之。後沂春亦與名振不合返閩﹐而以張肯堂爲大學士。

江南不寧﹐淸朝患之。其撫臣馬國柱欲自以爲功﹐嘗以語其客﹔其客與所善會稽人嚴我公謀之﹐我公曰「此我取通侯之一時也﹗淸之用兵於江南爲最後﹐使我得見於撫軍﹐吾得山海要領﹐能以口舌下之』﹗乃僞爲告身銀印﹐曰「吾監國之都禦史也」。因客以見國柱﹐因國柱見順治主﹔我公大言撼之曰﹕『陛下以江南爲一方之事與﹖崖山未覆﹐「大元」不書「正統」﹔臣尙未見陛下之有天下也。曩者臣在海上﹐諸營長﹐故臣之屬吏﹔臣苟得奉明詔開以丹書之信﹐江南之患可刻日而定也』﹗順治大悅﹐以我公爲招撫都禦史﹐詔「山海之帥解甲降﹐復其位﹐視嚴我公然」。我公故未嘗爲山海之帥所識﹐第使人走諸營告曰﹕『我公之所以爲此者﹐其心蓋有爲也。公等第令出而歸我﹐我分置通都大邑﹐搖手而江南舉矣﹔不若公等所爲﹐勞而無功』﹗於是諸帥多惑其說﹐湖州柏襄甫﹑會稽顧虎臣等皆降。我公將渡海﹐發使入四明山﹔王翊之將黃中道曰﹕『嚴賊甘言間我﹐業已動搖山寨﹔復可使之達行在哉』﹗乃烹之。然我公尙遣使至海﹐蕩胡伯阮進謬爲應之﹐要之以不便者數事﹔我公由是不得志而去。我公後爲主事﹐榷滸墅關。

傅鼎銓﹐字維源﹐號復庵﹔撫州金谿人﹐庚辰進士。由詞林起義兵﹐思文皇帝攺授監軍翰科。今上陞兵部尙書﹐督理恢剿官義兵。辛卯四月八日﹐於福建建寧師敗﹐被執死之。

四月八日張村被執

浴佛傳名日﹐孤臣竭節時﹔棘林墮徳鳳﹐猰狗獲靈旗。斷首玉寧碎﹐剖心山豈移﹗爭畱巾履在﹐聊示漢官儀﹗

被執﹐過岑陽關

岑陽關外是吾鄕﹐賸有孤云帶夕陽﹔慷慨身誰憐馬革﹐吁嗟命自托羊腸﹗悲看煙竹幽生泣﹐憤觸溪流響欲狂﹔敗將不堪過故壘﹐「行路難」歌哀且長﹗

憶劍

陵社腥淪已八春﹐孤提一劍答君親﹔丈夫有血終成碧﹐痛灑靑編照古人﹗

岑滿將縶我過髙州﹐索書﹔作此並「憶劍」﹐一詩示之

興亡底事發哀吟﹐气黯南天瘴霧深﹗可識文山堪百世﹐難爲弘範說丹心﹗

廣信登舟

灑血登舟溫太眞﹐如今舟系一孤身﹔因風遙向崖山祝﹐願赴澄波伴宋臣﹗

望一杯亭弔趙公汝愚

千載名輕酒一觴﹐孤肝慘淡弔斜陽﹔如公共有三閭怨﹐媿殺他年趙子昂﹗

杜鵑

幾年帶血叫蒼天﹐日暮春殘隨艸煙﹔不信歸家能化鶴﹐化爲亡國苦啼鵑﹗

誓舌

顧影蕭然衣櫛涼﹐孤臣力竭告先皇﹔只存三寸常山舌﹐捫向章江罵犬羊﹗

弔家惕庵﹝諱雲龍﹐��進士﹔隆武丙戌﹐殉難於閩﹞

海澨人嗟保障功﹐蒙塵萬馬慘嘶風﹗吾兄斷舌奴寒膽﹐死後今無愧魯公﹗

拒招降

滿撫夏一鶚檄臬司莊應會就獄中索手書﹐招我揭萬年督師﹑張鳳山伯鎭﹐且持赦款爲言﹔余曰『豈有己不降﹐而勸人降者乎』﹗卽引文山寫「零丁洋詩」絕張弘範故事以絕之。

禁林攀檻學龍逄﹐歷落艱貞百六窮﹔封齒釋顏誇盛事﹐椎秦﹑死趙誓孤忠﹗零丁不作招降字﹐雪窖初無系帛鴻﹔昏黑門頭甘鼎鑊﹐歌聲變羽激西風﹝公爲史官時﹐曾以建言得罪﹔故首句云然﹞﹗

艾南英﹐字千子﹔東鄕人﹐甲午舉人。

曾亨應﹐號鳳山﹔江西臨川人﹐甲戌進士。崇禎季年﹐爲吏部郎。

陳之鳳﹐字孝威﹔江西臨川人﹐陳際泰之子。

揭重熙﹐字萬年﹐號潛銘﹔臨川人。丁丑進士﹐思文帝授以經理直省部院。兵潰﹐避於閩崇寧之外村。久之﹐其僕入城爲門者所詰﹐遂知公處﹔被逮﹐殺於建寧西市。

吳廷猷﹐字邃庵﹔南昌人﹐兵部侍郎。擁兵贛州之寧都﹔師潰﹐死之。

徳宗﹐揚州僧。凡淮海舊臣有志興復者﹐無不與之交。監國在舟山時﹐間至吾郡﹐蓋亦爲行朝而至也。癸已春﹐一士人往訪之﹐與談恢復事﹔徳宗初不與深言﹐漸見士人情款甚篤﹐遂稍稍泄﹐其人去。未幾﹐遂捕徳宗﹔乃知爲淸巡按微服往誘之也。拷掠甚酷﹐徳宗至死不承﹐決不及同事一人。於是巡撫無所據而發禍﹐遂解﹔而徳宗斃於杖下。亡何而揚�義之獄興﹐舊臣一時死者數十人。

●雪交亭正气錄卷九

明鄞髙宇泰檗庵撰

壬辰紀﹝闕﹞

●雪交亭正气錄卷十

明鄞髙宇泰檗庵撰

癸巳紀﹝萬曰吉一類未考其詳﹐容續補之﹞

萬曰吉

楊卓然

朱升

余鵾翔

癸巳三月十九月﹐吳偉業﹝梅村﹞主盟﹐設讌訂十郡詩文大社於虎邱山寺。有僧投詩一首﹐諸公覽詩﹐低徊久之﹔不終席而散。其詩云﹕『十郡名賢請自思﹐相逢若个是男兒﹖鼎湖難挽龍髯日﹐鴛水爭持牛耳時﹗滴盡冬靑徒有淚﹐歌殘凝碧竟無詩﹗思陵麥飯誰澆處﹖贏得哄堂酒滿卮』﹗

●雪交亭正气錄卷十一

明鄞髙宇泰檗庵撰

特紀

檗庵曰﹕死事諸公而外﹐又有任事之臣矢志報國﹐首與淸爲難。然或積勞而死﹐或以持正爲弁將傷害以及弁將互相戕殺者﹐齎志而歿﹔九泉未瞑﹐不更悲乎﹗予甚惜乎熊﹑錢諸公之不克竟其事也﹗

熊汝霖

鄭遵謙

孫嘉績

錢肅樂

翟■﹝羽軍﹞

馬思理

顧錫疇

李長倩

黃斌卿

王朝先

楊國柱

石窿

熊汝霖﹐字雨殷﹔余姚人。丁丑進士﹐授同安知縣﹔遷戶科給事。抗直敢言﹐謂『今日以情面賄賂﹐斷送封疆﹔二祖列宗﹐飲泣地下』。降福建按察司主事。弘光立﹐復補原官。是時四鎭以迎立功﹐逼處淮﹑揚﹐朝臣莫敢議其進退。左都禦史劉宗周言「劉澤淸﹑髙傑之棄淮北﹐可斬也」﹗澤淸遣刺客刺宗周﹐刺者不忍而去。汝霖獨論之曰﹕『一鎭之餉多至六十萬﹐勢必不供。卽仿古藩鎭法﹐亦當大河以北開屯設府﹐永此帶礪﹔曾奧窔之內﹐遽以藩鎭視之乎』﹗巳而爭阮大鋮之用。其議論皆不合﹐遂歸。淸南下浙﹐汝霖入﹐首欲發羅木營兵以拒之﹔不得。劉宗周將死﹐念諸人悠悠無可與計事者﹐獨以建義屬之汝霖﹔汝霖聚兵﹐又不得。孫嘉績旣起兵余姚﹐汝霖始出。領兵渡海寧﹐血戰三晝夜﹐敗歸﹔監國加兵部左侍郎﹑右僉都禦史。汝霖𨿽不知兵﹐然趨死不顧利害﹔三吳豪傑欲爲應者﹐皆因汝霖而來。監國元年﹐加東閣大學士。錢塘江失守﹐收殘卒百餘人﹐由小亹入海﹐從亡至閩。閩之諸鎭鄭彩以商舶爲事﹐惟閩安伯周瑞勇敢可任﹔汝霖批答﹐多右瑞而左彩﹔彩積恨之。巳而﹐彩與義興伯鄭遵謙交惡。監國次閩安鎭﹐從亡諸臣之室俱保瑯琦﹐彩裨將李茂守瑯琦﹐汝霖奴子與茂口角﹔戊子正月望﹐汝霖自監國所洗沐﹐熊﹑鄭兩家以簪瑱相問遺﹔茂奔告彩﹐彩疑熊﹑鄭之合而圖己也﹐授意其下殺之。

鄭遵謙﹐字履公﹔余姚臨山衛人。父之尹﹐按察僉事。遵謙少喜任俠﹐不爲繩墨之士所理。南京陷﹐諸臣皆棄弘光而逃﹐馬士英至浙﹑閹人屈尙志至越﹔劉宗周曰﹕『凡逃官﹐皆可斬也』﹗於是守道於穎系尙志﹐遵謙出而毆殺之﹐曰﹕『此劉先生之命也』﹗通叛張愫以城降淸﹐卽以愫守紹興﹐又別選彭萬里爲會稽知縣﹔遵謙建義﹐皆斬之。召故所知少年得數千人﹐以應孫嘉績﹔時乙酉六月十二日也。先是﹐知府王朝升夢有持刺謁者﹐覺而記其姓殷﹐以問推官陳子龍﹔子龍曰﹕『此會稽守殷通也。君夢見之﹐越亂兆矣』﹗自遵謙斬愫而夢驗。浙東失守﹐遵謙渡海依鄭彩﹔彩以同姓弟畜之﹐使領陸兵於牛网。海中洋舶皆統於彩﹐遵謙彊取二舶﹐資萬計﹔由此交惡。遵謙爲人疏誕﹐不能慮患﹔熊雨殷見殺﹐復不祕其辭色。彩於是詐撲其部將吳輝﹐輝扶傷就遵謙﹐欲得書投鄭鴻逵﹔謙入輝舡送之﹐被擒。輝難於見遵謙﹐伏艙底不出﹔遵謙呼曰﹕『汝鄭彩廝養﹐殺我豈出汝意而相避乎』﹗輝出﹐遵謙乞只雞﹑盂酒哭奠雨殷﹔旣畢﹐蹈海死。金四姐者﹐遵謙之妾﹐故娼也﹔嘗笞殺其侍婢王氏。諸不理遵謙者﹐必欲致四姐於獄﹔遵謙以千金脫之。遵謙死﹐四姐束艸象彩﹐每饋食﹐斬艸人以侑﹔彩聞之﹐沈四姐海中。

起義檄﹝佚﹞

孫嘉績﹐字碩膚﹔余姚人。五世祖巡撫江西右副都禦史燧﹐死寧王之難﹔祖如遊﹐大學士。公舉崇禎丁丑進士﹐授南京主事﹔攺北兵部。十一年﹐北兵薄都城﹐紮營不動﹐舉國莫測其謀﹔公曰﹕『此易知耳。待後虜入﹐卽南下耳﹔當急擊勿失』﹗兵部尙書楊嗣昌曰﹕『奴巳傾巢而入﹐安得復有後虜』﹗越三日﹐虜果挾西虜五﹑六萬從靑山口入﹐卽南下﹔於是嗣昌以公爲知兵﹐越次遷職方郎中。時總督盧象升﹑閹人髙起潛分辦東西二路﹐象升主戰﹐起潛陰與虜和。亡何﹐象升死於陣﹐起潛自敍戰功﹑求世廕﹐公奏寢之。毅宗日禦觀徳殿閱軍器﹐起潛能辧其良楛﹐悅之﹔起潛乘間讒公下獄。十三年﹐上怒侍讀學士黃道周﹐廷杖之﹔舁入獄中﹐一切裝賫藥物﹐格不得入。公撤臥具﹐身起護之﹔道周少閒﹐卽從之學「易」。會諸生塗仲吉上書理道周﹐上益怒﹐取道周自刑部入黃門獄﹐雜治之﹔諸與道周通者﹐槪目爲黨人。諸黨人多訐奏自脫﹐公獨承獄中往來狀。周延儒再相﹐事得解。弘光時﹐起補九江道﹔未至﹐而淸渡江矣。及陷浙﹐徵戶口冊籍﹐余姚知縣王曰兪棄城走﹐教諭王玄如迎降﹔淸卽以玄如爲知縣。玄如發民爲馳道﹐抶役者﹔役者反毆玄如。公遂入縣朝鳴鐘鼓﹐斬玄如以徇﹔遂起兵。然公實不知兵﹐以其權授之總兵王之仁﹑方國安﹔浙東之事﹐不能有所發舒。監國加僉都禦史﹔久之﹐加文淵閣大學士。錢塘失守﹐渡海至舟山﹐遂卒於道隆觀。初﹐公丁丑計偕﹐知縣梁佳植夢公擢第一﹐巳而不驗﹔及公葬舟山﹐適當張信坊下——張信者﹐洪武時擢進士第一者也。嗚呼﹗豈非天哉﹗

錢肅樂﹐字希聲﹔鄞人。丁丑進士﹐授太倉知州﹔遷刑部員外郎。淸陷浙﹐余姚孫嘉績起義﹐會稽鄭遵謙應之﹔鄞諸生華夏﹑董志寧謀起事﹐徧謁裏紳﹐無應者。公時丁外艱﹐避亂山中﹔夏等使人邀之﹐卽入城招定海總兵王之仁同盟。裏中有紳某寓書之仁﹐謂「寧郡潝潝泚泚﹐起自六狂生﹐需公以兵威脇之」﹔之仁至﹐竟出其書﹐眾大譁。某以捐餉丐免﹐遂定盟﹔監國進僉都禦史。初起兵時﹐議以常餉畀之仁﹐以新派義餉畀公﹔而之仁之子鳴謙代其父鎭定海﹐侵義餉。餉匱﹐公兵解。時隆武詔至﹐江上人議拒之﹔公以爲「彈丸之地﹐不可再生內敵﹔且今日之役﹐俱爲二祖所式憑﹐何得遂分彼此」﹗自此﹐與諸人異議。兵旣解﹐進副都禦史﹐掌院事。未幾﹐江上各師皆潰﹔入閩﹐閩旋潰。監國至閩﹐復從駕﹔諸將以次復建寧﹑邵武﹑興化及諸州邑﹐進兵部尙書。丁亥秋﹐進攻福州﹐福州外邑皆降﹐軍聲大振﹔相持八十餘日。城巳垂陷﹐而淸總督張存仁率兵至﹐遂解圍去﹔而所復郡邑﹐悉復爲淸有。熊汝霖旣爲鄭彩所害﹐代汝霖爲大學士。先是﹐劉中藻起兵福安﹐巳攻福寧州將破﹐而淸帥塗登華詣彩降﹔彩使其私人守之﹐中藻不可﹐於是與彩交惡。時彩橫甚﹐視諸大臣生死皆出其手﹔公惡之﹐欲以中藻之力制彩。密書與中藻約共圖之﹐反爲所得﹔遂憂憤﹐嘔血卒。妻董氏﹑次子﹐俱先亡﹔後長子亦死﹐無後。

自甲申以後﹐所著詩甚多﹐皆憂憤之詞﹔不能盡錄﹐錄其「仿文山六歌」。

其一

我憶當年喪玉斗﹐帝車失度東西走﹔漁陽動地羯鼓催﹐京洛蒙塵花石藪。古來亡國痛以悲﹐豈有明明若我後﹗先帝不得正其終﹐諸臣何以辭厥咎﹗而方於於拜僞庭﹐白馬金鞍腰紫綬。嗚呼一歌兮天絕紐﹐狂風散野萬木吼﹗

其二

我痛心兮不忍言﹐京城馮馮髙似天﹔王師奚啻稱十萬﹐倉廩猶堪支一年。胡爲格鬥只兩日﹐干戈突脇至尊前﹗豺虎張口食人肉﹐宮殿流血染爲川。嗚呼再歌兮心如煎﹐大地蕩蕩生寒煙﹗

其三

我朝忠厚立國只﹐三百年來聖天子﹔吾王憂亂乃有今﹐羣工養賊至於此﹗賊徒轉號黑帝來﹐妖言煽動蒼天死﹗百姓愚魯信爲然﹐開門迎賊紛不巳。嗚呼三歌兮憤恨起﹐目決眥兮口嚼齒﹗

其四

我思百姓𨿽愚魯﹐胡爲見賊歌且舞﹗牧守縱橫恣吞噬﹐猶如羔羊虎字乳。堂上一怒羣卒趨﹐千家萬家泣如雨﹔小民湯火無如何﹐忍呼盜賊爲吾父﹗嗚呼四歌兮歌聲苦﹐願下天耳與天語﹗

其五

豈惟牧守競饕餮﹐更有大者不敢說﹔明珠璀璨羅光輝﹐黃金布地等一吷﹗以玆死黨滿要津﹐國家大事盡捲舌﹔艸野之臣知有今﹐猶恃天子稱明哲﹗嗚呼五歌兮聲轉咽﹐風捲寒云來淅淅﹗

其六

由來堅忍生志節﹐心似冰寒面似鐵﹔朝歌暮舞成底事﹐骨脆不堪雨風折﹖一朝地慘天無光﹐蜂聲豺語遊宮闕﹗鬼斧白日鑱虛空﹐片片墮地化爲血﹗嗚呼六歌兮歌正闋﹐佇望我後重來掃妖孽﹗

檗庵曰﹕予昔濫竽郎署﹐得以監軍奉錢先生﹐頗識軍中纖細。巳而先生解師﹐予亦奉命回署。旋以使事歸﹐而先生卽扈蹕入閩。自是﹐音儀永隔﹔聞其以一旅恢復數郡﹐終以孤軍不能成功﹐復受驕弁之厄。疇昔同志﹐相繼傷陷﹔幽憤嘔血﹐齎志以歿。今寄一抔於寒波荒浦之上﹐忠懷藎膈﹐無有能道之者。予也心念舊恩﹐能不悁悁以悲者乎﹗仿曹植「謁帝承明廬」﹐作以寄怨焉。

其一

昊天敷疾威﹐誼士悲素襟﹔丁辰旣巳睽﹐歧迕恆相尋。風塵摧蕙質﹐逌懷終自任。忠信出波濤﹐哀哉憂患深﹗

其二

憂患聯沈躍﹐機牙不一愕﹔以君鸞鷟心﹐睨彼鴟鶹目。伊昔委佩儔﹐同心貽國惡﹔捉節摧羲輪﹐敧情扤崇嶽。小臣伏苫次﹐天崩哀眾諾﹗

其三

眾諾弛天誼﹐吁何維系之﹗損命非刀殳﹐惟在肝膈隳。彊節不可抑﹐時勢胡其違﹗嗟彼同裳侶﹐寧爲攘袂期﹗紛駭不自謀﹐咄唶以流悲﹗

其四

流悲皇路邈﹐煙霧傾似殘﹔束迫東海隅﹐蹐思渺難騫。夫何咫尺壤﹐虎兕夾兩轅﹗蠻觸徒自恥﹐丹石豈所諼﹔揮涕稱主臣﹐微才豈足言﹗

其五

君才豈不偉﹐郁紆不自呰﹔旣惻稽山霾﹐復淸閩江水。鎩羽又厲徵﹐涸鬐更騰舉﹔孤旅豈山塹﹐數奇非身否﹗排山力巳施﹐成敗無閒視﹔知音苟不存﹐巳矣何所指﹖

其六

所指惟白水﹐潔志供明禋﹔履塗日顚越﹐空山虎豹嗔。四顧曩昔侶﹐嗟哉罹罟罠﹗莽薄悲萎蕙﹐麋阱見■﹝口虒﹞麐。倡義登禍機﹐憂傷能久振﹔日匿不可挽﹐志士歸長窀。

其七

長窀惟斂恨﹐婦孺皆羈殯﹔親戚旣巳離﹐知交寧復問﹗天道乖報施﹐人情奚協順﹗抔土寄遐原﹐霜露疇酹獻﹖夢寐縈素諶﹐臨風寄哀怨﹗

翟■﹝羽軍﹞﹐字去文﹔江寧諸生。家貧﹐嗜古﹔平生矜气節﹐矯矯自好。乙酉淸陷南都﹐薙發令下﹐■﹝羽軍﹞棄家長往﹐往來休﹑歙間﹔復入閩﹐以悲憤卒。時唐王初卽位﹐贈■﹝羽軍﹞官待詔﹐贈二十金葬之﹔上親題其墓表曰「生嚴君臣之分﹐死峻華夷之防」。

有悲憤詩十八首﹐今存六首。

偶然相許賦同情﹐躡屩拋家六月行﹔最是牽情兒女語﹐掉頭揮去淚縱橫﹝王昕公﹐初不相識﹐以同死國難定交﹞﹗

爲絕風塵計巳遲﹐扁舟飄泊定何之﹖秣陵多少衣冠族﹐生翦頭毛怕別離﹗

荒遁聊攜藥滿囊﹐葛巾布襪累行藏﹔都門回首身如葉﹐道路應添白髮長﹗

千里雲山裹客愁﹐犬羊相聚幾時休﹖新安見說多奇士﹐風節應寒公與侯。

薄醉無嗟行路難﹐中朝錢﹑趙負衣冠﹔胡兒可是輕南牧﹖一夜腥吹白日殘﹗

憶昔荒臺對濁醪﹐金元遺恨激蓬蒿﹔到來意气銷流水﹐負國眞成是我曹﹗

馬思理﹐字環初﹔長樂人﹐壬戌進士。崇禎時﹐戶科給事中﹔坐黃道周黨﹐下獄。隆武時起用﹐升禮部侍郎﹐加尙書。監國入閩﹐召拜大學士﹔卒於沙埕舟中。

顧錫疇﹐字九疇﹔崑山人﹐乙未進士。弘光時﹐起禮部尙書﹐奉使祀海。南都陷﹐起義於臺州﹐練鄕勇﹔監國至紹興﹐以宮眷駐臺﹐重托之也。時諸生與兵角﹐公杖兵以安諸生﹔兵亂﹐遂遇害。而予友人爲予言﹕九疇於乙酉冬入閩﹐事隆武皇帝﹔晉宮保﹐賜劍﹐自請剿撫畱京。歸而宿溫州城外江心寺﹐暮夜有盜入臥內﹐陰賊之﹐父子俱被害﹔或曰盜妄意其橐中。或曰誠意伯劉孔昭與之有隙﹐遣刺之也。予友曾事隆武﹐其言應不謬﹔然則前說非也。而又有言﹕臺有東湖樵夫亭﹐爲靖難時忠臣死所﹔公慕其處居之﹐遂死是焉。備識之﹐以俟考。

李長倩﹐字維曼﹔興化人﹐甲戌進士。初爲歸安令﹔隆武時﹐進戶部侍郎﹐以勞瘁卒。

黃斌卿﹐字明輔﹐號虎癡﹔興化衛人。初爲舟山參將﹔弘光時﹐命守鎭江。南都陷﹐歸事隆武﹐封肅虜伯﹔給餉銀萬兩﹐發九舶仍守舟山以窺浙﹑直。及浙東陷﹐斌卿保塢自豪﹐不欲奉監國入城分其兵賦﹔於是隆武崩四年﹐猶稱隆武五年。先是﹐張名振從崇明敗歸﹐殘破之餘﹐斌卿每事侮之﹔𨿽結婚姻﹐而意相猜忌名振將阮進。於淸初渡錢塘時﹐張國柱欲圖舟山﹐斌卿力不能敵﹐告急於名振﹔名振救之。進以四舸衝國柱﹐大破之﹔國柱遁﹐挾監國元妃﹑世子以降淸。至是﹐進扈監國至健跳所﹐軍中乏食﹔進念保舟山之力﹐以百艘泊舟山告急。總制尙書張肯堂謂斌卿曰﹕『上飄泊海中﹐公宜奔問﹔進之請﹐不當違也』﹗不聽。於是﹐名振﹑阮進皆因王朝先以謀斌卿。朝先自出海﹐斌卿彊使出其部下﹔三年之間﹐未嘗任之以事。朝先鬱鬱﹐請徇邊海﹔至鹿頸四﹑五月而致萬人﹐邊海皆賦其軍﹔斌卿又使其私人以奪朝先之賦﹐朝先恨之。有黃大振者﹐故閩盜也﹔劫商船得金數萬﹐分饋斌卿不饜﹐大振懼誅﹐亡抵朝先。朝先之帑寄舟山﹐大振僞使人以漁舟報朝先曰﹕『威虜以某日盡殺平西之子矣』﹗朝先遂與名振﹑進合兵攻舟山﹐斌卿與二女皆赴水死﹔而淸帥聞之﹐相慶也。

王朝先﹐字紹宇﹔四川土司人也。自言爲童子時﹐巳結無賴者﹔會有大姓挾其同伍童子﹐朝先夜緣其屋﹐發瓦抽椽﹐放野蜂數百螫之。天啟間﹐調土司兵從徵﹐朝先因至寨上立戰功。弘光卽位﹐以參將隸黃蜚部。蜚死﹐航海至浙東。時錢塘江上各營兵賦巳定﹐朝先自以老將﹐不肯出方國安﹑王之仁下﹔掛平西將軍印﹐率水師從海道西徵。因修舡﹐駐寧郡江邊﹐數月不發。淸兵渡錢塘﹐同王之仁出海。黃斌卿遣將迎之﹐實將不利於朝先﹔朝先覺﹐退走。追及﹐獲之及四舟﹐朝先子遂投海死﹔朝先易卒服見斌卿﹐斌卿爲叱執者﹐下階禮之﹔遂隱忍居其下。踰三年﹐無所事事﹔朝先欲借樓舡數百截揚子江以遏淸運道﹐斌卿不許。後至鹿頸﹐自爲一軍﹐與張名振﹑阮進兵襲破斌卿﹔進收其水師﹐朝先得陸兵二千餘人﹐軍資﹑甲杖一不以賦﹐名振嫌隙遂成﹔監國進封爲平西伯。是時名振治兵於南田﹐朝先居守。朝先不虞名振之圖己也﹐士卒散遣﹔名振率兵襲其營﹐時尙曉﹐朝先出不意﹐倉皇走張肯堂家﹐匿於樓上。肯堂不暇櫛盥﹐入監國宮﹐將爲解紛﹔頃之﹐名振兵至肯堂家﹐朝先下斗狹巷間﹐殺數人﹔脇被刺﹐死。朝先雄武﹐爲淸所忌﹐其部將塗登華﹑張濟明﹑呂廷詔等逃降��﹐告之虛實﹐而淸遂決意舟山矣。

楊國柱﹐字叔堅﹐號扶寰﹔陜西涇陽人。萬曆癸丑進士﹐官副使。賊陷關中﹐遂黃冠遠舉﹐往來太白諸山﹐非世外人不得遇﹐至今莫知其隱處。行迹所至﹐題詩滿壁。

山中聞王葵生先生不食死

突使賊兵犯雍州﹐紛紛忍作匪人儔﹔一時顧盼無顏色﹐千載分明判濁流。已料黃臺瓜抱蔓﹐誰憐靑�粒全休﹗首陽先後俱同餓﹐應有芳名向日流﹗

石窿﹐字映崑﹔陜西三原人。賊陷關中﹐至京上「恢復三策」﹐不報﹔痛哭出都門。北京陷﹐鬱鬱抱恨而死——乃三秦一節士也。

雜詩

其一

從來趙括易言兵﹐寇盜於今盡據城﹔幾點烽煙銷漢壘﹐萬家風雨泣長平﹗將軍格鬥徒持戟﹐文士空談欲噉名﹔密邇晉陽憂不細﹐誰能先立亞夫營﹖

其二

手排雲气謁靑旻﹐閶闔門前虎豹蹲﹔直節何時酬古道﹐危言先巳見疑人﹗春風習習搖花面﹐好雨釃釃墊角巾﹔數欲請纓還自笑﹐書生無夢到麒麟﹗

其三

西京文字托幽深﹐仙掌■﹝乖上土下﹞旒橫玉簪﹔詞賦幾人淩八代﹐畫師原是重千金。滹沱河畔濃陰合﹐萬壽山前曉月沈﹗彩筆欲投良可惜﹐從容抱膝續髙吟。

●雪交亭正气錄卷十二

明鄞髙宇泰檗庵撰

附紀

檗庵曰﹕嗚呼﹗小人之轍迹﹐豈有窮哉﹗方洪承疇之沒於陳也﹐先皇帝以其死事﹐望空而祭之矣﹔抑豈料其傾覆中國﹑夷滅陵寢哉﹗斯又出於宋劉炎諸人之外也。若夫始𨿽降附﹑繼則奮然而興﹐志圖反正﹐不惜肝腦塗地以從之﹔若家之犬﹐不食承疇之肉矣。壯夫之日月﹐晦而復明﹔義士之乾坤﹐冥而復辟﹕「易」所稱「不遠之復」也。

吳勝兆

金聲桓

李魁

李成棟

王光恩

余焜翔

萬曰吉

蔣徳璟

吳勝兆﹐字��﹔��人。爲淸守松江﹐有思漢之心。吳中豪傑欲因以爲功﹐於是相聚其幕中﹐爲之計畫﹔而以招撫之名﹐內結太湖義旅戴之俊﹑周天�﹑陸同等﹐外求援於海上。兵部尙書陳子龍蠟書至黃斌卿﹐斌卿猶豫不敢應﹐張名振以其兵就約。時斌卿進爵爲威虜侯﹐其「肅虜伯印」猶在﹔名振請得之﹐齎使者以拜勝兆﹐期四月十二日渡海。勝兆之聚謀者旣眾﹐人人以事成在旦夕﹐遂肆言無隱﹔而所招義旅又不就束約﹐欲淩淸卒出其上﹐淸卒恨之。其未經招撫者﹐亦不忌淸而暱就之﹔淸捕之於勝兆﹐勝兆無以自解﹐竟斧質以徇﹐義旅乃惑勝兆中變。名振渡海至崇明沙﹐颶風海嘯﹐樓舡自相激撞﹐飄沒者十八﹑九﹐軍資﹑器械俱盡﹔名振與翰林張煌言﹑禦史馮京第單舸脫走﹐而右都禦史沈廷揚被獲。勝兆因海上之失約﹐區擘無序﹔義旅遂劫勝兆﹐斬淸官之在松者。而勝兆之部曲旣與義旅異志﹐又不見海上兵﹐視湖中所招其力易制﹐於是勝兆中軍詹某以勝兆之命召義旅入﹐次第斬之﹔勝兆未知。已而縛勝兆﹝一日爲標將髙永義所縛﹞﹐��巴山﹑陳錦雜治其獄﹐誅戴武功﹑吳鴻﹑欽浩﹑張謝﹑石喬塏﹑侯美漢等三十三人﹐所連染者復數百人。時楊漣之子之易爲松江同知﹐勝兆殺之﹔楊呼曰﹕『父忠於明﹑我忠於淸﹐夫復何憾』﹗之易﹐卽烈宗授以門廕以卹漣節者也。

金聲桓者﹝遼東東寧衛人﹔世襲前軍都督僉事鎭守徐州﹐漕運總兵﹞﹐故楚帥左良玉之部將也。良玉病死﹐子夢庚降附﹐使聲桓統其軍﹔大學士黃道周出江西﹐乃陽爲送款﹐而使別將張天祿襲之。道周被執﹐由是得鎭江西。丁亥﹐監國復閩數郡時﹐朝廷調各省之兵復陷其地﹐聲桓之力居多。督﹑撫以聲桓降將﹐故輕之﹔從之取賄﹐不得。聲桓私居常攺胡服﹐於是督﹑撫上變﹐言聲桓謀反。聲桓使人竄之中途﹐得其書﹔乃置酒召督﹑撫﹐以書示之﹔督﹑撫失色﹐遂斬之﹔奉永曆正朔﹐受爵豫國公﹐江西郡縣皆定。當是時﹐南都震動﹐以爲聲桓旦夕且下﹐淸官豫擬附之。而淸之守贛者不從﹐聲桓欲攻之﹔守贛者曰﹕『吾不動以待汝﹔汝得南都﹐則吾以贛下』。乃爲聲桓之謀者﹐以寧庶人之敗急於順流故﹐使新建得制其後﹔聲桓遂急攻贛﹐守愈堅。各省之援兵大集﹐聲桓困乏數月﹐食盡﹔部曲斬聲桓以降。今上贈聲桓鄂王﹔其同事王得仁號靜寰﹐贈康國公。

檗庵曰﹕成敗之故﹐豈能逆睹哉﹗向使聲桓不牽眾人之說﹐無反顧之慮﹐急於順流以取南京﹐守贛者亦卽以兵下﹐聲桓亦未見其功之能就也﹔蓋天之授淸﹐迄今猶然矣。然未有若此之��令人悒悒而悲其拙也﹗

李魁﹐����人﹔吳勝兆標將。事敗﹐爲同官所殺﹔屍立四日夜不僕﹐顏色如生。

李成棟﹐陜西人。爲淸取廣﹔其反正也﹐以戊子四月。其明年三月﹐敗死。初﹐成棟以丁亥二月收繳兩廣官印﹐文武小大可五十餘顆﹔於中取「制臺」印藏之。一愛妾知其意﹐因朝夕慫惥﹔成棟撫幾曰﹕『憐此雲間眷屬也』﹗妾曰﹕『我敢獨富貴乎﹖先死君前﹐以成君子之志』﹗遂自刎。成棟撫屍﹐大哭曰﹕『是矣』﹗明日﹐卽衣冠將制臺印具疏﹐遣洪天擢﹑潘曾瑋﹑李綺三人齎奏今上。初﹐上在桂林﹐以永成伯霍中允之亂﹐奔南寧。中允素凶狡﹐戊子二月二十三夜二鼓﹐忽入宮劫上寢中﹐置之城外﹐苛逼諸臣財務﹐歷一晝夜﹐盡驅城內官兵﹑眷屬﹐才揚去﹔上幸無傷﹐錦衣馬吉翔備布袍﹑竹轎而行。未幾﹐成棟奏至﹐請駕蹕端州。八月﹐上至端州﹐成棟迎於百里外﹔上慰勞備至﹐事無巨細﹐必白成棟而後行。居十日﹐成棟卽上南雄﹐欲下贛州﹔面奏上曰﹕『南雄以下事﹐諸臣任之﹔庾關以外事﹐臣獨肩之』。一言竟去。李元胤者﹐成棟養子﹐本姓賈﹐河南人﹔畱端州守家。元胤爲人率意自如﹐自矜爲反正功臣﹔十月﹐奉成棟密計﹐殺佟養甲於徳慶道上﹐益驕縱不可制。而天擢爲吏部侍郎﹑曾瑋爲大理卿﹑綺爲學道﹐三人皆成棟親愛者也﹔後上贈成棟寧夏王。成棟旣死之二月﹐張獻忠養子孫可望自雲南遣人獻南金及馬﹐請封。

王光恩﹐字守宇﹔陜西人。初爲流寇﹐號「花關索」﹔庚辰歲﹐入蜀大擾。其明年﹐家君自長沙遷鄖憲﹐光恩巳聽招——是時鄖城屢被賊﹐兵少不能支﹔自家君至﹐多招降賊﹐以恩義結之﹐卽與共守。於是其弟光泰因其兄來言﹕『願悉眾來降』——光泰﹐所謂「搖天動」者是也。又有「上天王」苗時化﹐亦自賊至﹔並驍勇善戰﹐相與守鄖。壬午秋﹐�據荊﹑襄﹐聲援皆絕﹐朝廷皆以鄖地久沒於賊。後先帝知尙堅守﹐乃遷知府徐起元爲鄖撫﹑家君爲陜撫﹔歲餘﹐始有傳至鄖者。時陜盡爲賊巢﹐陜鎭孫守法以一旅營山中﹔聞家君新命大喜﹐卽至鄖﹐邀共入陜——時南都巳立新君一年矣﹐而鄖尙未知也。甫至陜界﹐一日而吳三桂引北兵自西安至﹐賊敗卒走向鄖﹔北兵急追之。家君尙以爲三桂擊賊﹐使使以書往﹔三桂引見使者﹐指其項曰﹕『吾巳胡服矣』﹗於是始知北都之變。家君遽散兵﹐隻身返鄖﹐退而耕於野。起元旣爲巡撫﹐以光恩爲中軍。至是﹐降。然光恩心不忘明﹐屢爲家君言﹐未嘗不至於拊膺也﹔北軍有失利事﹐輒馳以告。其明年三月﹐吳﹑楚路通﹐家君將東歸﹔光恩置酒欷歔﹐泣數行下﹐起而曰﹕『髙恩主﹗聞公有老親在﹐故光恩聽公去耳。鄖陽舊部曲﹐我公數年心血所在﹔公獨無意乎』﹖當是時﹐鄖城困疲巳極﹐時化又同鄖各帥共入燕﹐事無可爲﹔家君默然。巳而徐以言諷之﹐示以「持久觀變」之意。而光恩性素粗戾﹐旣降﹐嘗與督﹑撫抗﹔督﹑撫不能容之﹐且微窺其意之不固也﹐遂譖之於朝。家君至武昌﹐聞有傳往逮光恩者﹔家君曰﹕『噫﹗鄖城自此有事矣』。遂以計擒光恩至鄖城﹐殺之。光泰時鎭襄陽﹐遂起兵﹔據鄖城﹐殺守道劉開文及鄖縣知縣某等。未幾﹐終以勢孤﹐爲淸所破﹔光泰遂率殘卒入山。

檗庵曰﹕光恩旣降﹐繼以逮死﹐而得列於反正之後者﹐不沒其志也。光恩之降﹐非其志﹔乃心明室﹐皎然不欺。事𨿽未舉﹐其爲淸盡力驅除而後思反正者﹐抑又不同矣。昔宗汝霖之於中州﹐蓋能用賊豪傑﹐使皆應命﹔光恩兄弟﹐可不謂之豪傑與﹖惜未究其用耳。家君至今言光恩﹐尙爲之欷歔不禁也。

余鵾翔﹐字誕北﹔辰州人。

畫馬歌﹝此亦托馬以自況﹐故應有後來一著﹞

山人畫馬以意擬﹐開毫宛轉伸素紙﹔手腕彊突膽副之﹐須臾豪气如泉起。上彌天房下八荒﹐玆白乘黃一尺咫﹔毛骨斑駁項尾異﹐瘦小精悍疾如駛。我皇廏馬十二閒﹐圉人牧豎未敢齒﹔日盡官芻粟一鐘﹐渴飲禦河千頃水。有時立仗天子旁﹐錦衣文繡渾身披﹔仰鳴俯噴長跪謝﹐當年伯樂曾知己。一自鹽車上太行﹐尾殘肘潰遭鞭箠﹔至今灑汁白汗交﹐旋恐逡巡過馬市﹗蒙恩聖主感生全﹐嘗懷報稱無所以﹔一朝疆場羽書馳﹐傳來關塞多封豕。都尉亡胡驃騎老﹐黃河汲斷焉支壘﹔天子有詔開天閒﹐專命將軍乘騄騄。養成駿骨經多年﹐得試縱橫當自喜﹔日慘艸木天地腥﹐沙場飛磧髙壠坻。奔騰汗血黑山紅﹐一聲嘶落胡兒矢﹔單於授首功歸彼﹐感君恩重爲君死﹗

萬曰吉﹐字允康﹔黃州人。

庚寅初夏

風破長江日暮時﹐蘆中屢變客星絲﹔連年豺虎彭衙道﹐百口饑寒薦福碑。大澤裘披霜雪老﹐深山霧隱羽毛遲﹔盡將餘瀝酬童僕﹐碧海蒼梧獨有思﹗

賦得「春城艸木深」

春靄依然城郭浮﹐風煙何以舊神州﹗鼎湖細雨悲龍去﹐茂苑繁花看鹿遊。三戶僅存荒蔓合﹐六朝如夢大江流﹔伯鸞宮闕長經眼﹐不及文山一小樓。

入閩

策蹇徘徊未忍行﹐離離禾黍故宮情﹗三山雨雪殘雙闕﹐五嶺荊榛蔽兩京。估客暮云排鳥道﹐累臣落日聽猿聲﹔共知險隘難方軌﹐孰遣天驕易漢旌﹖

仙霞嶺

雄關千仞入云端﹐鐵馬危如劍閣看﹔自撤六車焚羽翼﹐長教百粵葬衣冠﹗功標銅柱蒼梧遠﹐貢道冰綃碧海寒﹔早識諸君無勝算﹐只應封爾一泥丸﹗

追哭艾千子﹐時二似斯■﹝馬佘﹞﹑斯騏扶櫬歸裏

膚髮臣無恙﹐朝廷事巳非﹗斯文將墜地﹐先死亦知機。遺業驚殊棫﹐孤魂戀舊畿﹔酸風吹劍水﹐丹旐暮雲飛﹗

蔣徳璟﹐字八公﹔晉江人。

蔣公之死﹐未詳其實﹔故錄其詩以俟考。

四言詩

逆浪推舡﹐石尢風急﹔篙折櫓傷﹐進不盈尺。密棘棧棧﹐鬼無畫憚﹔搏人啖食﹐不顧良善。夢禦天庭﹐玄鶴無雲﹔披恩湛飲﹐忘何世民﹗射荒垂死﹐痛猶呼子﹔腸斷絕弦﹐棄矢於野。邂逅天人﹐紺髮方瞳﹔傳藥一粒﹐駑肉爲輕。風搖酒戰﹐心疑手亂﹔坐起念仇﹐迷離按劍。厲風吹襟﹐獨立呻吟﹔吁天求理﹐遊雲凝陰。河竭↑水老﹐舟膠不行﹔眾夫邪許﹐淺立經營。短刀不平﹐出室悲鳴﹔方寸起嶽﹐風雨向秦﹗天尙授秦﹐副車粼粼﹔奮車狙擊﹐百行無成。陰山慘巉﹐蒼黑流云﹔寒日無陽﹐悲風吹冰。張弧惠好﹐相視鬼笑﹔其尾垂垂﹐躑躅不掉。谷我前後﹐不可賴聊﹔憂不自�﹐�念狂騷。駢枝蘗葉﹐如與母絕﹔披條尋根﹐气血脈脈。子規悲摧﹐據垣夜啼﹔��鳥散﹐無枝可依﹗靑燐低昂﹐如星戲天﹔鬼嘯風悲﹐枯艸開煙。雕獵荒莽﹐兔�投网﹔就死未殊﹐須臾之緩。憂撐眼眥﹐嗑嗑如搘﹔坐起顚倒﹐冰枕不支。潦水湯湯﹐舡遊樹巓﹔羣鳥失棲﹐嗚嗚向天。雛鷹乳虎﹐難豢易怒﹔養成羽毛﹐噬臍貽誤﹗頹然積酲﹐山沒足根﹗系石鳥羽﹐坐取不升。堅築河堤﹐不可以椎﹔不懲蟻穴﹐顚倒流魚。池�畏影﹐困鱗赭兮﹔奄忽水凝﹐負冰圉圉。探珠於山﹐采玉於海﹔岸谷變易﹐畛域未攺。山鬼市集﹐吹陰陷日﹔垂吻�人﹐縱橫疾視。爪牙相制﹐勢等形埒﹔虎豹共穴﹐相視未咥﹗仰不顧母﹐俯不顧子﹔癭頸滅頂﹐馳走索死。鳥集枯木﹐雲集寒谷﹔嗷嗷哀鳴﹐於何止宿﹖落花依砌﹐濕絮沾泥﹔浪蕩橐葉﹐從風而靡。熱則炙手﹐寒則依冰﹔據於蒺藜﹐繄獨何以﹗行無轍迹﹐心有廓輪﹔明明如日﹐淸質獨文。��������﹔������������巘忘峻﹔一朝失足﹐千古��。����沒成海﹔爲擬�年﹐攬車增慨﹗易捐城府﹐難撤防維﹔蓬萊仙山﹐弱����節儉﹐求敵於掌﹔擭�寸機﹐箭中一點。水得鳥樂﹐波瀾細闊﹔影形����敢濡沫。智用者死﹐其病不藥﹔烏�吐墨﹐適以自賊。覺觸在時﹐情郵��﹔柳雨絲絲﹐風花片片。

●附錄

全序

明故兵部員外郎檗庵髙公墓石表

髙武部宇泰傳

何跋

傅跋

張跋

張序

校例

全序

前武部髙公檗庵「雪交亭集」十二卷﹐桑海間著述也。自甲申以後﹐分年爲紀﹐至於癸巳而止﹔又有「特紀」﹑「附紀」。凡忠臣﹑義士﹑烈婦皆有小傳﹐並錄其人詩文之有關大節者﹔而一時哀挽之作有關其人者﹐亦預焉。雪交亭者﹐前閣部張公鯢淵之寓亭﹐在翁洲﹔其左爲梅﹑其右爲梨﹐每歲花開﹐連枝接葉如雪。閣部正命﹐亭亦圮﹔而浙東亡國大夫睠念不置﹐故姚江黃都禦史梨洲以名其亭於姚之黃竹浦﹑武部以名其亭於鄞之萬竹嶼中。武部生平著述極多﹐其詩﹑古文詞爲「肘柳集」﹐其三度獄中得琴法於華公嘿農爲「琴譜」﹐而所考證鄕裏故事爲「敬止錄」﹔「敬止錄」部帙尢巨。今聞氏所作「鄞志」辧黃公林﹑辧大禹廟﹐皆本於武部﹔顧藏於家﹐無副本﹐盡蝕於蠹。「琴譜」亦不傳﹐獨「肘柳集」尙無恙﹔而「雪交亭集」手稿在陸先生春明家﹐𨿽髙氏亦不知有是集也。雍正戊申﹐予求故國遺事﹐從陸氏得之﹐爲之狂喜。其後奔走京﹑洛者十年﹐乾隆戊午﹐乃招武部之孫石華觀之﹔石華肅拜手澤﹐摩挲百徧﹐潸然涕下。因請鈔所有「肘柳集」見遺﹐以易鈔此集﹔予曰﹕『諾』。然石華年巳八十﹐兩手不仁﹔家貧甚﹐不能蓄寫官。𨿽有此約﹐未及踐也﹔而石華亦卒。其子以大故﹐無暇及此﹐又不肯出其書﹔將來「肘柳集」之得傳與否﹐尙未可定。則是集也﹐武部之婆心碧血所成﹐其可不廣鈔以傳之哉﹗武部之大節﹐讀是集者﹐如將遇之。顧所紀止於癸巳﹐其後如滇中死事諸公﹑海上從亡諸公尙多﹐武部卒於康熙初年﹐當必有「續集」﹔而今不可得見矣。嗚呼﹗故國喬木﹐日以陵夷﹐而遺文與之俱剝落﹔徵文徵獻﹐將於何所﹖此予之所以累唏長嘆而不能自已也。

同裏後學全祖望撰。

明故兵部員外郎檗庵髙公墓石表全祖望

髙公諱宇泰﹐初字元發﹐攺字虞尊。別字隱學﹐晚年自署宮山﹐巳而又署檗庵﹐浙之寧波府鄞縣人也﹔陜西巡撫兼制川北副都禦史斗樞之子﹑光祿寺署丞■﹝惠羽﹞之孫﹑廣東肇慶知府萃之曾孫﹐而宋儒萬竹先生元之之後。都禦史以孤軍守鄖陽﹐三禦闖賊﹔語在姚江黃公所作「志銘」。

公爲都禦史長子﹐負才名﹐性地尢忠醇。乙酉六月之役﹐都禦史尙在軍﹔而公輔錢忠介公起兵於鄞﹐監國手諭獎之﹐以爲不媿江東喬木﹐版授兵部郎﹐綰武選。尋以奉使過裏門﹐而江上陷。其時都禦史入陜﹐陜巳內附﹔還鄖﹐鄖亦內附﹐旁皇無之。念光祿公尙在家﹐間道來歸。而海上諸公方思揮魯陽之戈﹐以挽落日句余﹔遺老呼吸響應﹐公父子卽豫之。丙戌之冬﹐蠟書自海上至﹔謀者得之﹐公首被捕。戊子之夏﹐華﹑王事泄﹐再隨都禦史囚系。辛卯﹐幾復株累﹐僅而得脫。壬寅之逮﹐尢爲震撼﹔𨿽幸得保﹐而家巳破。都禦史諸弟斗權﹐字辰四﹝後攺允權﹞﹔斗魁﹐字旦中﹕皆遺民之苦節者﹐時人並公稱爲「四髙」。

公𨿽累遭困折﹐其於故國之感不少衰。嘗自序曰﹕『在昔辛﹑壬之歲﹐裏中諸名士大會於南湖﹐華﹑王其執牛耳者﹔而予亦以臥子先生所許﹐濫竽其間。國難以來﹐華﹑王得追隨範﹑倪諸老遊於虞淵﹔而余靦顏視息﹐𨿽鍵戶屏絕人事以期不負此初盟﹐然以視亡友﹐則可恥也﹗志趣不齊﹐菀枯隨之﹔向之同社半巳出山﹐攘攘如也。咸惇面目﹐守之亦希﹔不可悼哉』﹗於是爲梓鄕耆會﹐其豫選者甚嚴﹔王水功﹑林荔堂﹑徐霜臯之徒﹐僅九人焉。嘗曰﹕『謝臯羽﹐非易及矣﹔然而月泉之集﹐何其會之濫也﹐得無有妄豫其中者乎﹗惜不起而問之』﹗壬寅之在囚也﹐終日鼓琴。有仁和令者﹐亦解人也﹔以慮囚入﹐聞琴聲而異之。及見其壁上所題詩﹐皆危言﹔嘆曰﹕『先生休矣』﹗顧左右曰﹕『爲我具酒饁來』﹗旣至﹐拉公飲風波亭上﹔公固辭﹐令曰﹕『無傷也』﹗是日﹐遂劇飲至漏下﹐相與賦詩而別。是後﹐隔一日必至﹔及公事解﹐遣人謝之﹐竟不往謁。

所著有「雪交亭集」——雪交亭者﹐張公肯堂翁洲所寓﹐樹一梅﹑一梨﹐東西相接﹔公愛之﹐取以名其集。蓋自甲申十九人以後﹐分年爲死節諸公立傳﹐而附詩文於末。

有「敬止錄」﹐則甬上舊聞也﹔考證最博﹐如黃公林之訛黃姑林﹑大禹廟之訛謝女廟。其後聞性道所攺正者﹐皆本之。公有「肘柳集」﹐乃所作詩文諸種。公生於某年某月某日﹐宜人某氏﹐葬於某鄕某原。子某﹑孫某。其「雪交集」手稿﹐予從陸披云先生書庫得之﹔而「肘柳集」﹐亦尙存於家。獨「敬止錄」﹐殘斷不復傳。

公之太夫人黃氏﹐先侍郎外女孫也﹔故髙氏於余家爲重表。而先贈公兄弟以遺民﹐尢相睦。公之卒也﹐墓上之文未備﹔至是﹐余始爲之銘。其詞曰「墓樹垂垂枝指南﹐朱鳥集之聲喃喃﹔有書早巳出枯函﹐有銘聊以昭幽潛」。

髙武部宇泰傳﹝見「續甬上耆舊詩」﹞全祖望

髙宇泰﹐字元發﹐一字隱學﹐學者稱爲「檗庵先生」﹔都禦史斗樞長子也。少負志節﹐雅與華先生過宜﹑王先生石雁善。

乙酉﹐南都敍都禦史守鄖功﹐蔭一子﹔先生未及授官﹐而南都陷。錢忠介公起兵﹐先生請命於其大父﹐盡輸家所有以助軍﹔乃以前蔭並敍贊義功﹐超授尙書武部員外郎﹐參東江軍事。丙戌﹐奉使還裏門﹐而東江又陷。先生思泛海從故王﹐以大父年邁不克﹐乃日從事於田島之音塵﹔四方之士趨島上﹐必以先生爲內主。丙戌冬﹐蠟書不戒﹐捕入獄﹔同事者以賄出之。丁亥﹐都禦史自鄖歸﹔時華﹑王諸公方謀再舉兵﹐先生與焉。共議奉都禦史以主軍﹐期有日矣﹔降臣夫己氏發之﹐於是父子並入獄。是役也﹐岌岌不可得免﹔而賓客又爲行賄於大將﹐以免。於是先生之家盡落﹐顧其志愈堅﹑其節愈厲﹐不以多難少隳也。先生旣往來海槎山寨間﹐庚寅﹑辛卯之交瀕死者又數矣﹔𨿽賴賓客遊俠之力﹐然亦徼天幸﹐卒得生。而都禦史二弟所謂辰四﹑旦中二先生者﹐其年皆少於先生﹔其好義﹑惇尙名節﹐互相師友﹐亦互相奔走救援﹐以自完一門遺民之盛﹐爲東南所未有。更十年爲壬寅﹐島上降卒入浙東﹐漸以中土義士姓名告﹐所連逮數十家﹔而先生爲之魁。巳而詩禍又起﹐先生復豫焉﹕於是長系二年。甫出﹐甲辰又逮入獄﹐並錮都禦史於私室﹔而先生子奕宣﹐亦從入獄受系。時辰四爲都禦史親橐饘﹐而旦中所以救先生者甚力﹐然不得脫。蒼水正命﹐始漸緩。次年﹐賓客卒以賄出之。方事之殷﹐先生在獄中彈琴﹑賦詩﹑說經﹐不攺其素。有仁和令者﹐以慮囚至﹐見而異之﹔雨中使人載酒﹐相與共坐風波亭上﹐畱春次韻。時以爲令亦賢者。及得出﹐初無喜色﹔浙東之人﹐相與語曰﹕『是所謂大孟浪者也』﹗嗣是山海始定﹐小腆烽煙盡息﹔先生𨿽終爲梗化之頑而力無所施﹐乃頹然自放﹐與方外者遊。

先生素不飲酒﹐出獄後始學之﹔遂稱「酒人」。然其風格嵯峨﹐不肯輕有交接﹔遺民中有晚節稍委蛇者﹐輒絕之。故其心知之契﹐王常博水功﹑徐戶部我庸﹑林評事荔堂﹑周監軍自一﹑毛戶部象來而外﹐無幾也。嘗曰﹕『謝臯羽之爲人﹐尙矣。然吾觀其主月泉吟社之席﹐同社至二千餘人﹔玆二千餘人者﹐能保無失行之士在其中﹖是則可以已而不已者也﹗夫以王炎午之末路﹐尙有慚徳﹔況彼二千餘人者耶』﹗聞者爲之悚然。董給事幼安從亡﹐先生匿其子士驤於家﹔撫之如子﹐勉以大義。

晚年﹐輯「雪交亭正气錄」十六卷﹔蓋甲﹑乙以來諸忠小傳也。又與林評事輯「甬上正气錄」八卷﹑別輯「敬止錄」四十卷﹐則甬上文獻掌故所萃也。又有「禮貫」一書﹐獄中所作也。其詩曰「野哭集」﹑「懷遊集」﹑「蓼圃集」﹑「知生閣集」﹑「屏山集」﹐最後合之曰「肘柳集」。嘗自言得年六十當死﹔及六十﹐竟無恙。次年戊午﹐無疾而逝。

自東江建國﹐繼以翁洲﹑又繼以林門﹐吾鄕志士如雲﹔然千磨百折﹑涉歷萬死﹐未有如先生之困者﹔而先生則曰「吾心無日不在牢獄中也」。蓋其倔彊﹐至死不變﹔其可謂之大丈夫矣。先生古文最雄﹐大略皆辧亡之筆﹑思舊之音﹔惜未見其全集也﹗

何跋

是書首尾剝落不全﹐庋置書篋久矣。辛亥夏五﹐課徒之暇﹐謀攺錄之。偶閱全吉士「鮚埼亭集」﹐知是書曾經謝山先生手訂﹔爰卽將先生所撰原序並「墓志」錄之﹐弁諸簡首。原不分卷次﹐分年爲紀﹔惟壬辰無紀。其中鼠蝕蠹傷﹐浸漶模糊﹐幾不可辧。侖學識譾陋﹐何敢擅加參訂﹗惟仍依其原本錄之﹐而闕其蠹蝕者﹔字畫拙劣﹐深恐以魯魚亥豕見罪。爰跋數語﹐庶覽斯集者可無伏獵弄獐之誚也巳﹗

咸豐辛亥歲臯月望後八日﹐甬上後學何樹侖謹跋﹐並書。

傅跋

右「雪交亭集」十二卷﹐明髙宇泰撰。宇泰字元發﹐晚號檗庵﹔鄞縣人。父斗樞﹐官副都禦史﹑陜西巡撫。宇泰仕監國魯王﹐官兵部武選司員外郎。所著尙有「敬止錄」﹑「肘柳集」﹔事蹟﹐詳全氏祖望所撰「墓表」﹝見「鮚埼亭集」﹞。其書薈萃明末忠臣﹑義士﹑烈女﹐各立小傳﹐詳略不等﹔按年分紀﹐以殉節先後爲序。始於甲申﹐訖於癸巳﹔又以流離盡瘁﹑賫志以歿者爲「特紀」﹐初曾迎降﹑後仍效死者爲「附紀」。並載諸人遺著﹑絕筆﹐而當時同志哀挽之作亦間及焉。獨癸巳紀﹐只署萬曰吉﹑楊卓然﹑朱升﹑余鵾翔名氏﹐注云﹕『萬曰吉一類未考其詳﹐容續補之』﹔而於「附紀」末又列余﹑萬二人及蔣徳璟行略詩什﹐未免分隸不倫。似宜稍加釐訂﹐移入癸巳紀中﹐俾與上文連屬﹐補所未備。

此本乃鄞縣黃氏家藏﹐今春從駿聲太守假讀﹐亟命侍史錄副﹐用廣流傳。惜以鈔帙僅存﹐從未墨版﹔二百年來輾轉襲寫﹐遂致斷爛不全。開卷「自序」﹐卽首尾不具﹔又缺「壬辰紀」一卷﹐且多空行殘篇。加以繕寫艸率﹐每紀𨿽自爲一帙﹐顧漏標卷數洎撰人姓名。此外﹐錯簡亦復不少。幸所采詩文﹐往往見諸各家本集﹐據以校讎﹐或刊誤﹑或拾遺﹔惟無別本可證者﹐仍付闕如。他若篇目之混淆﹑字句之顚倒﹐罔勿反覆紬繹﹐分別是正﹔卽未能通體完善﹐第較之原本則大相逕庭巳。

集末有咸豐辛未甬上何樹侖跋﹐各卷亦間附識語。據何跋﹐舊本原載墓表﹐當是此本偶遺﹔宜錄「鄞縣誌」「人物傳」一並增入﹐庶後之讀者藉得考見其行誼云。

光緒丁酉天中節﹐大興傅以禮節子氏識於三山寓邸。

張跋

據謝山「檗庵髙公墓石表」﹐公諱宇泰﹐初字元發﹐攺字虞尊﹐別字隱學﹐晚年自署宮山﹐巳又署檗庵﹔此書自序「隘夫」﹐又其別字也。「雪交亭集」十二卷﹐傳記之屬﹐宜歸「史部」﹔「續耆舊傳」作「雪交亭正气錄」十六卷﹐稱名甚是﹝光緒「鄞志」「藝文」歸「史部」﹞而卷數不合。全序稱分年爲紀﹐然壬辰無紀﹔癸巳僅記萬曰吉等四人姓名﹐注云「未考其詳﹐容續補之」﹕則似未完之書﹝「癸巳紀」錄席邱僧譏吳梅村詩﹐亦似不倫﹞。此書末有何樹侖跋語﹐時在咸豐辛亥﹔余見之先舅氏劉藝蘭先生所﹐因勸妹夫湯鴻九農部出貲借鈔﹐分裝四冊﹐時爲光緒壬午。今先舅氏藏書巳歸天上﹐農部歿亦十年矣﹔孤甥峴亭六月曝書﹐檢以相示。余方搜訪吾鄕桑海掌故﹐謀爲校刻﹔而海上二次革命﹐烽火驚聞。老眼摩挲﹐憂亂彌甚﹗

癸丑季夏﹐蹇叟張美翊記。

