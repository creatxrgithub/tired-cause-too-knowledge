

天潢玉牒明無名氏

太祖髙皇帝﹐先世江東句容朱家巷人。熙祖生於宋季元初﹐太后王氏﹐二子﹐長壽春王﹐次仁祖淳皇帝。渡淮﹐因家泗州。太后陳氏﹐四子﹐長南昌王﹐次盱眙王﹐次臨淮王。仁祖年五十遷鐘離之東鄕。天歷元年戊辰﹐龍飛濠梁。

按﹕濠梁卽古塗山國﹐神禹會諸侯之所﹐時爲鐘離﹐今之鳳陽府也。周世宗顯徳中至淮南﹐常言荊﹑塗二山爲濠州朝岡﹐有王者气。後三百年而我太祖出焉﹐地理之符﹐豈偶然哉﹖

九月十八日﹐太祖髙皇帝降誕。適遇陳太后在麥場﹐見西北有一道士﹐修髯簪冠﹐紅服象簡﹐來坐場中﹐以簡撥白丸置手中﹐太后問曰「此何物也﹖」道人曰「大丹﹐你若要時與你一丸。」不意吞之﹐忽然不知何往。及誕﹐白气自東南貫室﹐異香經宿不散。後不能食﹐淳皇求醫歸﹐有一僧奇偉﹐坐於門側﹐曰「翁何往﹖」淳皇曰「新生一子不食。」僧曰「何妨﹐至夜子時自能食。」淳皇謝﹐許爲徒﹐入家取茶﹐不知何往。至夜半﹐信然。後十年﹐遷鐘離之西鄕﹐時至正丁丑。俄有一老翁造門曰「你家有一龍。」時太祖正在側。又遷太平鄕縣莊村﹐復有一翁指淳皇﹕「好一个八十公公到了。」歸仁徳追封尊號﹐年符其數。

南昌王與其子山陽王相繼歿﹐時家貧甚﹐謀葬無所﹐同裏劉繼祖慨然憫其孤苦﹐與地以葬。淳皇先夢於彼築室﹐今葬長子。淳皇嘗言「我家出一好人﹐知他小兒能成否。」

至正四年甲申﹐太祖年十有七﹐皇考六十有四﹐皇妣五十有九﹐俱卽辭世﹐時遭疾疫﹐人事艱辛﹐因葬於此﹐今之皇陵是也。太祖自念嬰孩時多疾﹐捨入僧寺。及長﹐淳皇將許之﹐太后不許﹐因循未入釋氏。疫癘旣侵﹐遂請於仲兄﹐師事沙門髙彬於裏之皇覺寺﹐鄰人汪文助爲之禮﹐九月乙巳也。在寺居室﹐夜有紅光﹐近視不見﹐眾咸異之。是年旱蝗。

十一月丁酉﹐寺主僧以歲歉不足給眾食﹐俾各還其家。居寺甫兩月﹐未諳釋典﹐乃勉而遊食﹐南歷金﹑斗﹐西抵光﹑息﹐北至潁州﹐崎嶇二載﹐仍還於皇覺寺。有紅衣道士在寺西北﹐言「這寺中有好人。」至正乙酉也。

歲丙戌﹐還舊裏﹐修葺淳皇﹑太后墳墓﹐經理穴壙。潛居艸野四載。往來濠城有一奇士﹐指太祖言「此非凡人。」因避而弗敢入城。

至正辛卯﹐潁﹑亳﹑蘄﹑黃有警﹐皆系紅爲號。壬辰春﹐陷濠梁。時元將至﹐略民爲俘﹐鄰境騷動。太祖爲訛言所逼﹐懼禍將及﹐出爲元﹐恐紅軍至﹐欲入紅軍﹐畏元兵至﹐兩難莫敢前。於是太祖禱於伽藍﹐神兩不許﹐一珓卓然而立。後之閏三月﹐挺身抵濠城﹐爲門者所執﹐將欲害之。人以告滁陽王郭子興﹐親馳活之﹐撫之麾下﹐間召與語﹐異之﹐取爲親兵﹐遂以女孝慈皇后妻焉。

按﹕太祖避兵城門﹐守門者欲執加害﹐郭元帥救免而撫之麾下﹐取爲親兵﹐日加親信﹐事必與謀﹐遂以己女孝慈皇后妻焉。上旣在甥館﹐日掌徵伐之事﹐大明一統之業基於此矣。

時﹐有紅軍首帥彭﹑趙以兵來駐濠﹐王遂爲所制﹐執王於獄。太祖自軍歸﹐曰「再生父母﹐有難可不赴乎﹖」遂入王家。明日﹐彭帥聞﹐遣人釋之。

癸巳春﹐城圍解﹐太祖還故里﹐收殘民數百﹐獻於上官﹐授爲鎭撫。是冬﹐彭﹑趙多淩辱人﹐遂棄數百人﹐內率精銳者二十四人南遊定遠。甲午夏﹐雜處兵間﹐染疾未瘥。王聞義兵欲歸﹐將說之﹐太祖扶疾往﹐卒說降之﹐得其精兵三千。六月﹐取橫澗山﹐得軍二萬。又襲元將營﹐旣遁﹐得其民兵男女七萬。又逐元兵﹐駐師滁州。仲姊駙馬引兒來從﹐仲嫂亦至﹐孟嫂攜幼眷屬復完。及彭﹑趙東屯泗州﹐挾王以往。時太祖方駐滁州﹐遣人賂彭﹑趙﹐得縱歸。明年乙未﹐太祖轉戰和陽﹐會王卒﹐遂並其兵﹐納其次室之女。六月﹐渡采石﹐遂下太平﹐宿於倉宇之下﹐從兵不樂。寧河王開倉視之﹐見其有積﹐謂太祖曰「事可基矣。」眾各乏糧欲劫﹐太祖傍有覺者﹐以爲不可﹐爾居富室﹐未嘗邀請﹐今旣乏糧﹐當可求食其所屬要糧。太祖謂曰「你將名數來﹐聽我調發﹐皆與你糧。」一時人馬雲集﹐有頡頑者﹐部下收戮之﹐眾頗定。太祖於是自溧陽破也先於方山陸寨。至正丙申﹐蠻子海牙復以兵屯采石﹐南北不通。令開平王急攻破之﹐悉俘其眾﹐遂克建康。守南臺大夫福壽爲亂兵所殺﹐命爲棺衾以葬﹐以表其忠。致仕元臣徐元之﹐年八十餘﹐目不能視﹐聞太祖出入言語﹐甚奇之﹐陳以濟世之略﹐每聽用焉。發號施令﹐禁無剽掠﹐眾咸欣悅﹐遂都焉。有勝兵十萬﹐尋克鎭江﹑廣徳。

秋﹐攻常州﹐擒張士誠梟將﹐士誠恐怖﹐致其儀物﹐太祖命中山王遏之。

丁酉春﹐取常州﹑宜興﹑長興﹑寧國。六月﹐取江陰州﹐攻常熟﹐擒張士誠弟士徳以歸。取安吉縣﹑徽州。秋﹐取池州﹑揚州。

戊戌春﹐取婺源。

夏﹐取嚴州。

秋﹐取蘭溪州。

冬﹐取婺州。

歲己亥取諸曁州。

秋﹐攻衢州﹐元守將宋伯顏不花降。又取處州﹐元守將石抹宜孫戰敗﹐克之。庚子﹐攻安慶﹐拔趙普勝水寨﹐敗陳友諒兵於池州九華山。

是年夏﹐陳友諒復引兵侵太平﹐寇龍灣﹐太祖預遣馮勝等合擊﹐大破之﹐斬溺數萬﹐俘獲七千﹐友諒僅以身免﹐遂取信州。辛丑﹐攻九江陳氏僞都﹐破之﹐友諒進保武昌。又安慶﹑饒州﹑建昌皆下。池州土人羅友賢據神山寨﹐將與張士誠連合﹐數州震動﹐命開平王討平之。壬寅﹐修安慶城。

太祖聞元將察罕帖木兒爲田丰所害﹐嘆曰「天下無人矣。」江西龍興路陳氏守將胡美歸附。袁州歐普祥降﹐封袁國公﹐副將黃彬爲參政。吉安龍泉縣彭時中降。削平新淦州鄧克明﹑永新州周安山寨。命都督朱文正守禦江西。

癸卯﹐友諒復陷南昌﹐太祖往援﹐撫定其民。將歸﹐有顚者隨來﹐曰「告太平。」或醉或蒸﹐或不與飲食﹐太飽復納。一日﹐又曰「爾打破一隻桶﹐再做一个桶。」此是異言。是歲秋﹐太祖親帥舟師千艘﹐甲士十萬﹐由九江往徵友諒﹐顚者隨之﹐越之陽﹐召問曰「此行可乎﹖」應曰「可。」更問曰「蓋亦難乎﹖」以手拂曰「上面無他的。」又謂﹕「你可偕行乎﹖」曰「可。」曰「有風。」諸軍牽舟泊岸﹐顚無正語。至湖口﹐意在棄溺水中又復生來謁﹐鞠躬舒頸曰「你殺之。」謂曰「且未殺﹐縱爾去。」遂行﹐莫知所之。時與陳兵大戰彭蠡﹐以夜繼日﹐繼火筏焚舟﹐風急火烈﹐湖水盡赤。其梟將張定﹑張遠走﹐友諒中流矢斃﹐士卒皆降。

甲辰春﹐太祖親克武昌﹐陳理降。

夏四月﹐卽吳王位。秋七月﹐取廬州﹐守將左君弼叛去。九月﹐中興守將姜玨降。平辰州周文貴﹑潭州王忠信﹐平江州王世明﹐歸﹑峽﹑衡州皆下。

歲乙巳﹐寶慶守將唐道隆遁。陳氏守將熊天瑞以贛﹑韶﹑南雄降。四月﹐取安陸﹑襄陽。十月﹐克泰州﹐張士誠所據。

丙午春﹐敢髙郵﹐執守將兪忠。梅思祖以淮安﹑泗州降﹐陸聚以徐﹑邳州降﹐宿﹑亳﹑安丰皆下﹐皆士誠所有地也。

秋﹐命諸將攻浙西﹐師次太湖﹐擒張士誠將尹義。士誠聚兵於舊館﹐連營拒守﹐大軍破之﹐得降卒六萬。

冬﹐克湖州。十二月﹐杭州﹑紹興皆下﹐遂進圍平江。

攺丁未年爲吳元年。五月﹐取松江﹐平杭州李勝。擒萍鄕州山寨易華。

秋九月﹐克平江﹐執張士誠﹐籍其兵二十五萬﹐南通州﹑無錫皆下。乘勢克臺﹑溫﹐方國瑛赴海﹐方國珍以慶元降。繼而國瑛等收詣京師。就令廖永忠﹑朱亮祖等南徵閩﹑廣﹐中山王等北伐。

是秋﹐取沂州﹐王信遁。取嶧州﹑益都﹐老保降。取鄱陽﹑濟寧﹑萊州﹑濟南﹑東平。南徵師入杉關﹐取邵武﹐東甌王由海道入福州。

是歲﹐不記月日﹐太祖夢在微時暇遊居捨南﹐見西北天上羣鳥如燕雀之狀﹐其中突出一仙鶴﹐張翼東南﹐予回首顧之﹐鶴失所在。有靑幡數行﹐浮空而行。幡過少頃﹐西北天上有一朱臺﹐四有稜角﹐周有欄檻﹐色皆以朱﹐廣繩四扯之﹐上立二人﹐如金剛﹐口若宣揚之態。忽臺南向﹐見襆頭抹額者數人列坐﹐中立三尊﹐若道家三淸之狀﹐美貌修髯﹐人世罕見﹐回顧於我﹐仍往西北向。夢在微中歸造嫂曰「適天神過此﹐我必得罪。」出門﹐乃換其景﹐不在微時﹐問﹕「天神何在﹖」傍曰「朝天宮去矣。」急趨之。行未久﹐途又逢數紫衣羽士﹐以縫衣來授我﹐揭裏視之﹐但見五彩﹐問﹕「此何物﹖」道士曰「有文理﹐眞人服。」予服﹐忽然冠履俱備。傍一道士授我一劍﹐靶上如牙齒之狀﹐持教我行。未數十步﹐東南逢皂衣禿袖者﹐露首及兩肱二股﹐首頂一竈﹐兩耳﹐怒目而往西北。予在東南行﹐見一小川﹐川南北有房﹐東西十餘間﹐東宮衣靑而立彼。忽然夢覺﹐此上帝明命之驗也。

明年﹐吳二年戊申﹐正月四日乙亥﹐告祭天地﹐卽皇帝位於南郊﹐國號大明﹐攺元洪武。追尊四祖廟﹐立皇后馬氏曁皇太子。先是﹐祝天﹕「如臣可爲民主﹐伏望帝祗來臨﹐天朗气淸﹐惠風和暢﹐如臣不可﹐至日當逢烈風異景﹐使臣知之。」舊臘以來﹐雪雨連綿﹐市坰陰晦﹐及告祭行事﹐天气澄霽﹐風色和暢﹐香務上凝下靄﹐獨露中星﹐此天開景運之禎也。是歲﹐爲洪武元年。

春三月﹐諸將克延平﹐執陳友定以歸。建寧﹑汀﹑泉﹑興化﹑漳﹑潮皆下﹐閩地悉平。克東昌﹐取汴梁﹐元守將李景昌遁走。裕州郭云降﹐遂取河南﹐嵩﹑汝﹑陜州皆下﹐進克潼關。

是月﹐上幸汴梁﹐謀取元都。四月﹐取永﹑惠﹑英徳﹑廣州﹐道﹑全﹑郴﹑桂林﹑梧﹑藤﹑潯﹑貴﹑象﹑郁林諸郡皆降。七月﹐海南﹑海北咸歸附。八月﹐元都不戰而克﹐元主北奔﹐師次太原。時元將擴廓帖木兒兵尙盛﹐中山王等夜劫其營﹐擴廓中傷宵遁。取平陽﹑澤﹑潞﹑遼﹑沁﹑吉﹑隰﹑汾﹑絳﹑蒲﹑解州。

二年己酉春﹐諸將兵次大同﹐元將竹眞棄城走﹐河東平。西入秦﹐張良弼遁。李思齊迎降﹐奉天﹑鳳翔﹑鞏昌﹑臨洮皆下。五月﹐元將也速兵侵北通州﹐命開平王拒之﹐遂搗永平﹐略惠州﹐獲元將江文淸﹐軍馬以千數。至大寧﹐也速遁去。進破開平﹐元君深遁沙漠﹐追至北河﹐俘宗王三人及平章定住等﹐得軍萬人﹐車萬輛﹐馬三千﹐牛五萬。是歲﹐髙麗來朝。

三年庚戌春﹐命岐陽王等北徵應昌府﹐獲元君孫買的裏八剌及后妃寶玉﹐羣臣請行獻俘禮﹐不許﹐封爲崇禮侯﹐待之甚厚。元宗室來降者﹐皆授以官。時元將擴廓帖木兒領兵尙眾﹐自河右衝突來攻蘭州城﹐指揮韓溫固守不下﹐至定西駐馬﹐命中山王等擊破之﹐餘眾悉降﹐擴廓帖木兒單騎走出。

四年辛亥春﹐命將臣湯和﹑傅友徳等伐蜀﹐僞夏嗣主明昇降﹐封爲歸義侯﹐四川平。

五年壬子春﹐命中山王等分兵徵進和林﹐獲其大官貴戚﹐無虛歲。

六年癸丑﹑七年甲寅﹐諭曹國公李文忠﹑西平侯沐英經理洮﹑岷等處西番。

八年乙卯﹑九年丙辰﹑十年丁巳﹐土番川賊掠烏思藏使者﹐命寧河王往討其罪﹐覆其部落﹐走之﹐追至昆侖山﹐斬獲以萬計。

十一年戊午四月﹐永嘉侯差人來奏﹕「安東沭陽縣鬼火昏暮繁多。」皇上制文諭之﹐後遂熄。

冬﹐徵北邊﹐時獻所獲元臣﹐賜元相驢兒書。命西平侯等徵進洮州三副使癭嗉子。軍行﹐祭告西嶽。安南國來貢。

十二年己未﹑十三年庚申﹐南番十三國歸附。占城使至。

十四年辛酉﹐遣延安侯唐勝宗平處州山寇﹐江夏侯周徳興平廣州溪蠻。

十五年壬戌﹐遣將傅友徳﹑藍玉﹑沐英等徵雲南﹐諸路克之﹐郡縣其地﹐仍用土官爲守長﹐以西平侯沐英等守。

是年八月丙戌﹐皇后馬氏崩。九月庚午窆﹐乃命葬孝陵之左。先是病篤﹐召秦﹑晉王﹑今上洎周﹑楚入視疾﹐經漸日久﹐卻藥不飲。臨崩﹐東宮進啟後事﹐後曰「賞當功﹐罰當罪﹐任賢能﹐無妄殺人﹐子孫必大吾家。」父馬公﹐宿州閔子鄕新丰里人﹐母鄭氏﹐皆早卒﹐滁陽王郭子興養爲己女。笄﹐嬪於太祖髙皇帝。後親子二人﹐今上及周王也。女二人﹐寧國公主﹐適汝南侯侄梅毅﹔安慶公主﹐適歐陽都督子倫。後性恭儉﹐脫帝於郭氏之危﹐備糗忍饑﹐以好生惡殺爲戒。渡江以來﹐躬拜將帥﹐親慰其勞。正位中宮﹐不援親族﹐府庫節用﹐服浣濯衣。勸帝罷四方之貢﹐四方荒旱﹐以賑卹爲本。懲元之亡﹐以崇禮侯爲子孫之戒。中饋之禮旣周﹐奉先之祭無缺。接下有恩﹐均及諸子。宮人有犯﹐不屈於法。講論后妃之得失。及得疾﹐勸帝以任賢使能﹐納忠去佞﹐勉子孫以勤學﹐此其大略也。

十六年癸亥﹑十七年甲子﹑十八年乙丑﹑十九年丙寅﹑二十年丁卯﹐命楚王徵三毛洞﹐克其巢穴。又命將臣馮勝等徵遼東金山﹐渠首納合樞降﹐附封海西侯。又命將臣藍玉等統兵十餘萬迫胡虜﹐度大嶺之北﹐取其傳國寶璽﹑后妃王子﹑名王將相三千餘人﹐士卒男女八萬餘口﹐橐駝馬驢牛羊無數。元主單騎深遁﹐朔漠空矣。

二十一年戊辰﹑二十二年己巳﹐來降達軍粉紅等作亂﹐自常徳直至延安野豬峽方獲殲之。

二十三年庚午﹐命今上將兵徵迆北元將乃兒不花﹐克之。二十四年辛未﹑二十五年壬申﹐命涼國公藍玉徵雲南建昌月魯帖木兒﹐平之。是年徽州兩當縣妖人作亂﹐遣長興侯耿炳文往討﹐至二十七年始克之。四月二十五日﹐皇太子薨﹐謚曰懿文。九月﹐立皇太孫。

冬﹐上患熱病﹐危甚。俄﹐赤腳僧詣闕下﹐言天眼尊者及周顚仙遣進藥至。上初不欲見之﹐又思旣病﹐人進藥來﹐𨿽未辧其眞僞﹐合見之。出與之見﹐進藥等﹐一曰溫涼藥二片﹐一曰溫涼石一塊。其用之方﹐金盆內盛石﹐背上磨之以服。上從而服之﹐初服在未時間﹐至點燈時﹐徧體搐掣﹐藥之效也﹐是夜病愈﹐精神日彊。其藥香味若菖蒲﹐丹砂鮮紅色﹐沈墜盞內。命肅王於奉天門設座聽朝政。

二十六年癸酉﹑二十七年甲戌﹑二十八年乙亥﹐命都督楊文徵廣西蠻寇。命秦王將兵徵土番﹐回還﹐以疾薨﹐謚日湣。

二十九年丙子﹐肅王奏遣甘肅都指揮陳晦等徵沙州昔耳丁達寇﹐平之。

三十年丁丑。二月﹐命肅王監軍北伐﹐不果行。命楚王﹑湘王率都督楊文等徵五開洞﹐平之。是年﹐上親制文告天﹐其略曰「賜良弼於後嗣﹐緩黔黎於兩間。」

三十一年戊寅三月﹐晉王薨﹐謚日恭。召肅王﹑慶王歸朝。閏五月十日﹐上崩於西宮﹐壽七十一。是月十六日﹐葬孝陵﹐淑妃李氏殉葬。謚曰髙皇帝﹐廟號太祖。皇子二十四人﹐第四子今上﹑第五子周王﹐髙後所生也。長懿文太子﹑第二子秦湣王﹑第三子晉恭王﹐諸母所生也。第六子楚王﹑第七子齊王﹑第八子除名潭王﹑第九子魯荒王﹑第十子蜀王﹑第十二子代王﹑第十八子谷王﹑第二十二子唐王﹑第二十三子郢王﹑第二十四子伊王﹐皇妃所生也。第十一子湘獻王﹑第十三子肅王﹑第十九子韓王﹑第二十子沈王﹐皇貴嬪所生也。第十四子遼王﹑第十五子慶王﹑第十七子岷王﹐皇貴人所生也。第十六子寧王﹑第二十一子安王﹐皇美人所生也。皇兄南昌王長子山陽王﹐先淳皇薨﹐次子曰文正﹐文正之子曰除名靖江王守謙﹐守謙嫡次子贊儀﹐封靖江王﹐餘子皆封鎭國將軍。

帝性神武明達﹐睿智有大度。始渡江時﹐首兵羣雄多淫湎肆傲﹐自誇爲驕﹐帝獨克己下人﹐旁求賢士﹐尊以賓禮﹐聽受其言﹐晝夜忘倦。書宋眞徳秀所著《大學衍義》於殿廡﹐出入覽觀。內政嚴明﹐宮閫遵職﹐不預外事﹐宦寺給使﹐無所專領。勤於聽斷﹐四鼓而興﹐未明而朝﹐日昃始罷。稍閒暇﹐輒與諸儒講論經史﹐晡時復聽政﹐至昏乃還宮﹐隆寒甚暑﹐未嘗少變。體或不豫﹐亦彊出視朝。凡有陳論者﹐無間卑賤﹐皆引見。四夷有小警﹐則終夕不寐﹐深思弭患之宜。節於自奉﹐食不用樂﹐罷四方異味之貢﹐非宴羣臣﹐不特設盛饌﹐功業益崇﹐愈尙儉朴。謹於禮度﹐對羣臣必正衣冠﹐漢﹑吳之滅﹐躬拜大將﹐以謝其勞。訓諭羣下﹐徵引古道﹐出言成文﹐動協典誥﹐自爲詔敕﹐頃刻卽成﹐思如宿構﹐辭義森蔚﹐非致思者所及。用兵料敵﹐機變如神﹐成算所授﹐無不克捷。諸將奉命成功﹐不吝官爵﹐府庫所儲﹐於宣力者厚賜不少顧惜。敬天地﹐嚴於禋祀﹐先期齋戒﹐出宿外殿﹐動止由禮。至期行祀﹐秉圭促武﹐夔夔兢畏﹐若神降臨如在。始時分祭南北郊﹐帝謂﹕「天地父母﹐豈宜異位﹖」乃采古明堂遺制﹐爲崇宇﹐並列合祀六宗百神﹐各築壇左右以從享﹐髙明閎壯﹐古莫與偕。革嶽鎭瀆海封號﹐以正幽明之辧。廟祀古帝王有功徳者於京師﹐復以時祭其陵墓。褒前代死節之臣﹐或官其子孫之有勛勞者。郡縣皆設壇﹐以祀餒鬼。或遘災變﹐省躬自咎﹐輒肆赦宥。誠心愛民﹐尢矜貧弱﹐語及稼穡難苦﹐每爲涕泣。於大姓兼並﹐貪吏漁取﹐深惡嫉之﹐犯者必置諸法。崇尙教化﹐郡府州縣皆有學﹐斥租米數百萬以養新士。作太學數千間﹐孔子廟木主爲位﹐不以象設﹔乘輿臨視﹐行釋奠禮﹐學徒之盛﹐至五千人﹐海外遠國曁雲南酋長皆遣子受業。四方每歲行鄕飲酒禮﹐立旌善﹑申明二亭﹐以紀淑慝﹐示懲勸命。佛老之徒皆拜君。親作書誥民﹐道以遷善﹐諄諄數十言。所爲文章﹐數百千篇﹐皆可傳誦。法令紀綱﹐禮樂制度﹐事物範防﹐靡不修具﹐煥然可述。天下久安﹐在位三十一年﹐訓戒子孫者﹐祖訓昭鑑﹐具有成書。春秋以髙﹐彌勤爲治﹐飭馬政﹐備邊防﹐較兵籍﹐孜孜不息。至於疾大漸﹐梓宮遺詔﹐皆預營度。山陵之制﹐務存節儉﹐器用陶瓦﹐服無金玉。嗚呼﹗可謂神聖之極矣。

●禦制皇陵碑﹝附﹞

洪武十一年夏四月﹐命江陰侯吳良督工新造皇堂﹐予時秉鑑窺形﹐但見蒼顏皓首﹐忽思往日之艱辛。況《皇陵碑記》﹐皆儒臣粉飾之文﹐恐不足爲後世子孫戒﹐特述艱難﹐明昌運﹐俾世代見之。其辭曰﹕

昔我父皇﹐寓居是方﹐農業艱辛﹐日夜徬徨。俄爾天災流行﹐眷屬罹殃﹐皇考終於六十有四﹐皇妣五十有九而亡。孟兄先死﹐合家守喪﹐田主徳不我顧﹐呼叱昂昂﹐旣不與地﹐鄰里惆悵。忽伊兄之慷慨﹐惠此黃壤。殯無棺槨﹐被體惡裳﹐浮掩三尺﹐奠何肴漿。旣葬之後﹐家道惶惶﹐仲兄少弱﹐生計不張﹐孟嫂攜幼﹐東歸故鄕。值天無雨﹐遺蝗騰翔﹐里人缺食﹐艸木爲糧。予亦何有﹐心驚若狂﹐乃與兄計﹐如何是常﹖兄云去此﹐各度凶荒﹐兄爲我哭﹐我爲兄傷。皇天白日﹐泣斷心腸﹐兄弟異路﹐哀動遙蒼。汪氏老母﹐爲我籌量﹐遣子相送﹐備醴馨香。空門禮佛﹐出入僧房。居未兩月﹐寺主封倉﹐眾各爲計﹐雲水飄颺。我何作爲﹐百無所長﹐依親自辱﹐仰天茫茫。旣非可倚﹐侶影相將﹐朝望突煙而急進﹐暮投古寺以趨蹌﹐仰穹崖崔嵬而倚碧﹐聽猿啼夜月而淒涼。魂悠悠而覓父母無有﹐志落魄而佒佯。西風鶴唳﹐俄淅瀝以飛霜﹐身如蓬逐風而不止﹐心滚滚乎沸湯。一浮雲乎三載﹐年方二十而彊。時乃長淮盜起﹐民生攘攘﹐於是思親之心昭著﹐日遙盻乎家邦。已而旣歸﹐仍復業於於皇。住方三載﹐而又雄者跳梁﹐初起汝潁﹐次及鳳陽之南廂。未幾陷城﹐深髙城隍﹐拒守不去﹐號令彰彰。友人寄書﹐云及趨降﹐旣憂且懼﹐無可籌詳。傍有覺者﹐將欲聲揚﹐當此之際﹐逼迫而無已﹐試與知者相商。乃告之曰﹐果束手以待罪﹐亦奮臂而相戕。知者爲我畫計﹐且禱陰以默相。如其言往﹐卜去守之何祥﹖神乃陰陰乎有警﹐其气鬱鬱乎洋洋。卜逃卜守則不吉﹐將就凶而不妨﹐卽起趨降而附城﹐幾被無知而創。少頃獲釋﹐身體安康﹐從愚朝暮﹐日日戎行。元兵討罪﹐將士湯湯﹐一攫不得﹐再攫再驤。移營易壘﹐旌旗相望。已而解去﹐棄戈與槍。予脫旅隊﹐馭馬控韁﹐出遊南土﹐气舒而光。倡農夫以入伍﹐事業是匡﹐不逾月而眾集﹐赤幟蔽野而盈岡。率度淸流﹐戍守滁陽﹐思親詢舊﹐終日慨慷。知仲姊已逝﹐獨存駙馬與甥雙﹐駙馬引兒來我棲﹐外甥見舅如見娘。此時孟嫂亦有知﹐攜兒挈女皆從傍﹐次兄已歿又數載﹐獨遺寡婦野持筐。因兵南北﹐生計忙忙﹐一時會聚如再生﹐牽衣訴昔以難當。於是家有眷屬﹐外練兵綱﹐羣雄並驅﹐飲食不遑。暫戍和州﹐東度大江﹐首撫姑熟﹐禮儀是尙。遂定建業﹐四守關防﹐礪兵秣馬﹐靜看頡頏。羣雄自爲乎聲教﹐戈矛天下鏗鏘﹔元鋼不振乎彼世﹐祖之法豪傑何有乎仁良。予乃張皇六師﹐飛旗角亢﹐勇者效力﹐智者贊襄。親徵荊楚﹑將平湖湘﹐三苗盡服﹐廣海入疆。命大將軍東平乎吳越齊魯﹐耀乎旌幢﹔西有乎伊洛崤函﹐地險河湟。入胡都而市不易肆﹐虎臣露鋒刃而燦若星鋩。已而長驅乎井陘﹐河山之內外﹐民庶咸仰。關中卽定﹐市巷笙簧﹐玄菟樂浪以歸版籍﹐南蕃十有三國而來王。倚金陵而定鼎﹐托虎踞而儀鳳凰。天塹星髙而月輝滄海﹐鐘山鎭嶽而巒接乎銀潢。欲厚陵之微葬﹐卜者乃日不可而地且臧。於是祀事之禮已定﹐每精潔乎丞嘗。惟劬勞罔極之恩難報﹐勒石銘於皇堂。世世承運而務徳﹐必仿佛於殷商。淚筆以述難﹐諭嗣以撫昌﹐稽首再拜﹐願時時而來饗。

