

太平天國戰記淸羅惇曧著

跋

捫虱談虎客曰﹐據曾文正批跋云「以上皆李秀成在囚籠中親筆所寫。自六月廿七曰至七月初六曰﹐每曰約寫七千字﹐其別字﹑攺字﹐其諛頌楚軍者刪之﹐閒言重復者刪之。其宛轉求生乞貸一命﹐請招降江西﹑湖北各賊以贖罪﹐言招降事宜有十要﹐言洪逆敗亡有十誤者﹐亦均刪之。其餘𨿽文理不通﹐事實不符﹐槪不刪攺。以存其眞」云云。據此則秀成原供﹐當有七八萬言﹐此所存者﹐不過三之一耳。以洪氏割據十餘年﹐其稱尊之久﹐與唐末五代諸朝不相上下﹐而略地之廣尙過之。而彼中記載﹐無一紙可徵﹐後此史家所憑藉者﹐僅官軍一面之詞耳。然則﹐此供狀𨿽不完不備﹐亦豈非研究史料者非常瑰寶耶﹗

以原文之悃朴若彼﹐度其經點竄塗攺者尙少。吾儕讀此﹐一可以見秀成之義俠若何﹐智勇若何。其用兵之才與治民之才皆足以兼破壞﹑建設兩者之長﹐比諸曾胡毫無愧色﹐使更加以學問﹐眞卓然爲十九世紀中代表中國之一人物。二可以見秀成之器度。其不殺降將﹐禮葬敵帥﹐事事暗合於國際法﹐皓乎有古名將﹑古大臣之風﹐其視李文忠之誘殺蘇州八酋﹐其人格之相去﹐殆不可以道裏計。三可以見洪氏之敗亡﹐實由於自敗自亡。

使以秀成處秀全之地位者﹐則曾胡未出以前﹐大局平定﹐抑𨿽有曾胡﹐正恐猶非其敵﹐而曾洪之成敗﹐匪曰「天命」全由人事也。四可以見秀成之患﹐在不學無術﹐且爲中國陳腐之學說所誤。苟其知「將在外君命有所不受」之大義﹐則其末路不至如是﹐苟其有「如其不才君可自取」之心﹐則其末路更不至如是﹐而惜乎秀成之不悟也。忠王之所以爲忠者在此﹐忠王之所以爲愚忠者亦在此。五可以見艸澤揭竿﹐徒有野心﹐而無髙尙之目的也﹐萬不足以成事。如彼洪氏之專恣﹐楊氏﹑韋氏之相屠﹐苗沛霖之賣陳玉成﹐蘇州八酋之賣譚紹光﹐皆盜賊革命所必不能免之現象﹐而後有起者﹐於此事不可不愼。六可以見當時洪氏之不肯借外兵﹐𨿽爲彼致敗之一原因﹐但其於中國全局之前途﹐尙稍有所裨益。使彼而亦如曾李之術﹐各借一國以爲外援﹐則無論孰敗孰成而波蘭瓜分之慘劇或將演於四十年以前﹐今曰必更有痛心疾首﹑於作俑之無後者。洪氏於正略𨿽失計﹐其於中國國體保全尙多也。凡此皆鄙人讀忠王供狀所起之感情也。嗚呼﹗成敗論人﹐古今同槪﹐若忠王者爲名譽之戰敗﹐卒以身殉其國﹐𨿽罹極刑﹐猶涼涼然爲此時代中國歷史之光焉。

後有良史﹐吾知其公論之不泯也。乃若洪楊則直國之妖孽而已﹐共事非人﹐賫恨千古。惜哉﹗

洪氏以匹夫起兵﹐播蕩天下之大半﹐垂二十年﹐其間可紀者多矣﹐而事迹闕然。徵之紀載﹐類皆耀淸室之武功﹐蓋采諸官書。且大難削平﹐亦頌徳之常例也。忠王李秀成供詞數萬言﹐曲折備具﹐然多經當時攺竄﹐去其觸犯及短官軍者﹐捨此更無足重焉。夫果摧枯拉朽﹐不足抗天討﹐則何爲相拒十數年﹐竭天下之力﹐僅乃平之﹖然獻不足徵﹐則來者何述﹖王闓運《湘軍誌》﹐於曾氏多貶詞﹐尙有毀其書者﹐況於洪氏者之記述乎﹖今已易代﹐無復忌諱﹐宜若有信史出焉。特無成本據依﹐則搜采費時﹐且難徵信。永州楊時百宗稷﹐以韋以成所撰《天國志》相授。以成爲北王韋昌輝嫡子﹐昌輝敗﹐以成逃之皖之宣城﹐迄金陵傾覆﹐忍痛覼述﹐祕之鐵函﹐比於心史。其志可哀﹐而其事可據。傳之其子師洛之手﹐今師洛出以示人。其述太平天國事﹐皆直筆﹐至詳備﹐庶乎足以備史材矣。然詞繁猥而不文﹐慮不足以行遠﹐辜作者傳信之盛心。若僅取一臠﹐則全鼐可惜。乃奮發自撰述﹐盡取其事迹﹐而行以吾之文詞﹐削其事之繁碎﹐存者猶十之八九焉。文減數千言﹐而事則旣詳賅矣﹐易名曰《太平天國戰紀》。蓋太平天國爲一名詞﹐曰戰紀者﹐始終皆述戰事﹐蓋紀實也。或疑載筆者爲昌輝之嫡子﹐何於昌輝顯暴其惡﹐不畱餘地﹖吾亦以是致疑﹐或者椎心於國亡﹐乃不忍於曲筆﹐羽淵抱痛﹐遵海無方﹐遂忍而出此耶﹖吾但求洪氏之信史足矣。特與前人諸記﹐據其爲謗書﹐爲信史﹐非所敢斷﹐並存焉尙足以資考證﹐亦大雅所樂聞也。文成匆遽﹐未暇取舊記互校之﹐時地人名﹐慮不無舛誤。或期諸達者﹐或俟之異時﹐更理正之。癸丑十一月﹐順徳羅惇曧並志。

洪秀全起兵粵西﹐先與中表馮雲山共說楊秀淸﹐秀淸約其妹夫蕭朝貴同說鄕紳韋昌輝。昌輝偕行﹐說富人石達開。六人共誓生死﹐立會召眾﹐勢甚盛。時水寇羅大綱﹐有眾千餘人﹐掠永安州﹐敗遏胡以光﹐秀全在焉。以光勸歸秀全﹐官捕秀全急﹐乃起兵於桂平之金田村﹐時道光二十九年某月也。張嘉祥方爲盜魁﹐造秀全﹐語不合﹐去掠潯州據焉。廣西提督向榮﹐都統烏蘭泰﹑賽尙阿﹐方擊嘉祥﹐未暇及秀全﹐秀全眾益盛。

嘉祥敗﹐降向榮﹐攺名國梁﹐移師擊秀全﹐屢敗﹐永安陷焉。

秀全稱天王﹐而楊秀淸﹑蕭朝貴﹑馮雲山﹑韋昌輝稱東﹑西﹑南﹑北四王﹐石達開稱翼王。烏蘭泰等軍圍之數重﹐羅大綱突圍出﹐烏蘭泰逐之﹐敗歿。大綱假烏軍旗賺桂林守軍﹐語誤不得入﹐攻月餘退﹐陷興安縣﹐屠全州。道州舉人胡孝先﹐謁秀全永安﹐疑爲諜﹐系之。孝先於獄艸檄數千言﹐暴淸廷惡甚至﹐秀全方求文士﹐得孝先檄大喜﹐釋之﹐與論大計。孝先曰「關中天府之國﹐周秦之所以興﹐欲爭天下﹐必先取咸陽﹐然後出山右﹐定燕薊﹐天下可傳檄定也。」秀全置諸左右﹐寵甚至。

秀淸忌之﹐值退兵永安﹐殺諸道﹐以陷敵聞。秀全甚悼焉。

秀全移全州軍攻長沙﹐未至﹐南王馮雲山陣歿。秀全哭之慟曰「天不欲吾定天下耶﹖何奪吾良輔之速也﹖」雲山能謀善斷﹐多所規畫﹐秀全深倚之。雲山歿﹐移攻道州﹐陷江華﹑永明﹐四王皆壁彬州﹑茶陵。蕭朝貴率李開芳﹑林鳳祥攻長沙﹐江督陸建瀛師潰﹐朝貴軍壓城而陣﹐黃袍立城下﹐中彈歿。秀全哀慟﹐自率全師逼長沙﹐三月不下。向榮﹑賽尙阿自外圍之急﹐食幾盡﹐夜造浮橋渡江逸去。陷益陽﹐獲民船千餘艘﹐渡洞庭湖﹐陷嶽州﹐拔漢陽﹑武昌﹐中原大震。初﹐秀全議取常徳﹐趨漢中﹐襲咸陽﹐出山右以規燕薊﹐從胡孝先之遺策。比陷武漢﹐乃命石達開將羅大綱﹑李開芳﹑林鳳祥取蘄黃﹐順流陷九江﹑安慶﹐皆唾手下。秀全欲棄安慶﹑九江﹐出襄樊﹐逼潼關﹐以取長安。括財賦入武漢﹐又慮載重行緩﹐爲淸軍逼﹐潼關堅不易拔。乃仍順流圖金陵﹐陸建瀛棄師遁﹐城攻七曰而下﹐時咸豐二年二月也。建瀛吞金死﹐秀全欲趨江北﹐圖汴﹐定都洛陽﹐渡黃河以困燕都。或進言明祖亦席金陵以有天下﹐宜先建國﹐畀天下知趨向﹐秀全納之。羣下上尊號﹐攺金陵爲天京﹐攺元太平天國﹐柴燎上帝﹐大赦。妻賴氏爲皇后﹐子眞福爲太子。設六官﹐立學校﹐進秀淸爲左輔﹑正軍師﹑東王﹑錄尙書事﹔昌輝爲副軍師﹑北王﹔石達開爲前軍主持﹑翼王﹔胡以光爲春官正丞相﹐兼平東將軍﹔羅大綱爲冬官正丞相﹐兼平西將軍﹔賴漢英爲夏官正丞相﹐兼蕩寇將軍﹔李開芳爲地官正丞相﹐兼平北將軍﹔林鳳祥爲天官正丞相﹐兼平南將軍﹔余文武封賞有差。開科取士﹐試者二萬餘人﹐狀元王弢。軍制﹕每軍一軍師﹐統五師帥﹔一師帥﹐統五旅帥﹔一旅帥﹐統五百長﹔一百長﹐統十司馬﹔萬二千五百人爲一軍。李秀成﹑李世賢﹑林紹璋﹑林啟容﹑白輝懷各統一軍。軍帥上有監軍總制﹐將軍﹑指揮﹑檢點﹑丞相。丞相爲一品﹐下至旅帥﹐皆武職。

縣爲令﹐州爲牧﹐府爲太守。行省文武將帥各一﹐文方伯﹐武主將﹐佐將副之。

韋志俊陷大冶﹐陳玉成方爲糧官﹐淸軍逐志俊急﹐玉成率糧卒助戰﹐因勝焉。志俊嘉其能﹐分兵授之﹐屢捷﹐遂爲大將。

羅大綱將本部掠京口﹑揚州﹑天門﹑﹦﹦﹐進攻廬州。胡以光以本部出和州﹑含山﹑巢邑﹐與大綱會﹐遂拔廬州。合師攻英﹑霍﹑黃梅﹐皆下之。大綱渡江﹐攻克潯陽﹐林啟容畱守﹐上掠彭澤﹐以達武昌。以光攻克黃州﹐下漢陽﹐韋志俊畱守。林紹璋溯流取巴陵﹐渡洞庭﹐攻湘潭﹐敗焉﹐削職居武昌。大綱﹑以光屯鄂。石達開出無爲﹑廬江﹑舒城﹐據六安﹐下桐城﹐遂破安慶。賴漢英取句容﹑溧水﹑太平﹑蕪湖﹑繁昌﹑南陵﹑池州。楊宜淸﹑輔淸出溧陽﹐破徽州﹐黃文金畱守。古隆賢﹑賴文鴻破宣城﹑寧國﹑銅陵。咸豐四年甲寅二月﹐達開使漢英攻豫章﹐所過湖口﹑吳城皆下。達開掠撫州﹑饒州﹑廣信﹑建昌﹑寧都﹐並下十三州﹐惟吉贛未破。合攻豫章﹐久不下。曾國藩來援﹐漢英退﹐國藩逐之﹐收吳城﹑湖口。國藩逼潯江﹐秀淸徵漢英﹐漢英畏罪棄室遁。三月﹐宜淸﹑輔淸圖閩浙。

先癸丑秋﹐召羅大綱入議﹐圖河北。大綱曰「欲圖北必北定汴﹐車駕駐汴﹐軍乃渡河。否則先定南九省﹐無後顧憂。

然後三路出師湘楚﹐一出漢中﹐疾趨咸陽﹐以至皖豫﹐而達金陵﹔一出徐﹑揚﹐席捲山左﹐咸陽旣定﹐乃出山右﹐會獵燕都﹐𨿽諸葛不能禦也。若懸軍深入﹐犯險無後援﹐臣不敢奉詔。且旣都金陵﹐宜多備戰艦﹐精練水軍﹐然後可戰可守﹐若待粵之拖罟已臨長江﹐則運道梗矣。今宜先備木筏﹐堵江以待戰艦之成﹐猶可及也。「秀淸方專權﹐不納﹐以大綱老怯﹐乃命李開芳﹑林鳳祥率兵五萬北犯。秀全詔之曰﹕」師行間道﹐疾趨燕都﹐無貪攻城﹐糜時曰。「大綱語人曰﹕」天下未定﹐乃欲安居此都﹐其能久乎﹖吾屬爲虜矣。「

開芳攻潁川﹐旬曰未下﹐去之。攻汴梁﹐亦旬曰未下﹐遂渡黃河﹐皆行間道。時隆冬﹐南兵不習寒﹐耳鼻凍裂﹐師止卽熾火﹐潰爛者十六七。抵天津﹐甚憊。僧格林沁迎擊﹐大敗之﹐退屯商州。鳳祥出募兵﹐僧王決黃河水灌之﹐城不沒者三版﹐一軍皆哭。開芳衣黃袍張傘乘筏而出﹐僧王擒殺之﹐盡坑其卒。

鳳祥聞敗﹐截須匿地穴中﹐亦搜殺之。

秋﹐羅大綱﹑胡以光援潯江﹐夜以舟實蘆葦燃之﹐鳴鑼數百﹐犯國藩軍。國藩驚醒﹐燭江盡赤﹐棄舟遁﹐焚其船百餘艘﹐潯江圍解﹐遂援廬州。多隆阿﹑都興阿拒戰敗走﹐廬州圍解。

以光進爵豫王﹐兼大丞相﹔大綱進爵沛王﹐兼大丞相。

秀淸權威曰盛﹐國中惟知東王﹐不知有天王也。百官皆趨秀淸府﹐天王深居﹐以時朝而已。章奏必先達秀淸乃上﹐軍政槪不以聞。秀淸教令﹐稱金諭﹐每諭至﹐大吏﹑將帥於十里外列案跪迎﹐焚香誦﹐否則幹重譴﹐閫外皆置監。喜石達開而惡韋昌輝﹐昌輝曲事之。秀淸益驕。昌輝導以宮室聲伎之奉﹐窮極奢麗﹐妃妾數百﹐晝夜淫佚﹐執役皆好女。造龍車置樓上﹐使侍妾裸曳之。久乃不能入﹐昌輝榜四方﹐爲求醫﹐能愈者爵髙官。秀淸向昌輝道所苦﹐昌輝則泣下﹐秀淸益徳之。出入儀衛擬於乘輿。輿置一榻﹐四寶座﹐二豎入侍﹐輿夫三十二﹐皆衣繡極麗﹐靑白二龍前驅﹐稱九千歲﹐曰夜必演劇爲娛。咸豐五年乙卯﹐官文﹑胡林翼之軍圍鄂急﹐秀淸命胡以光將兵五萬赴援﹐未至而武昌陷﹐秀淸罪以光﹐削其王號。秦曰昌封燕王﹐秀淸摘其短﹐亦削其爵。以光憤郁病發﹐與林翼戰於江夏﹐林翼敗﹐以光卒於軍。韋國宗代將﹐復與林翼戰﹐敗之﹐復據武昌。軍中有韋國宗三打湖北之稱﹐以功加右軍主將。

咸豐六年丙辰﹐向榮﹑張國梁破句容﹐遂圍金陵﹐壓朝陽門六十餘壘。秀淸徵沛王羅大綱﹐將四丞相李秀成﹑陳玉成﹑陳仕章﹑塗鎭興拒戰﹐敗之。大綱搏向榮壘﹐飛彈傷足﹐養疾金陵城中。秀成等屢戰﹐互有勝敗。向軍旣久困金陵﹐秀淸急欲行篡﹐忌大綱﹐乃使醫置毒殺之。大綱多謀善戰﹐識大體﹐與秀成爲刎頸交﹐自金田起兵至金陵﹐屢克大郡﹐不屠城﹐不殺降﹐愛士卒如子弟﹐用其謀無不中﹐功最髙﹐爲秀淸害﹐人爭惜之。京口守將吳海孝﹑李世賢﹐爲張國梁﹑和春所迫﹐秀淸命李秀成等四丞相援之。秀成欲令一人由江而潛入京口﹐出兵夾擊﹐諸將無敢應者。陳玉成曰「事急矣﹐吾當自行﹐公任其外﹐吾任其內。」乃夜乘小舟﹐潛越敵水寨﹐無覺者。旣入﹐縱兵擊國梁軍﹐秀成憑髙見城中兵出﹐遣鎭興﹑仕章當敵﹐而自率奇兵繞國梁軍後﹐痛擊之。國梁大敗走。京口圍解。和春軍丹徒﹐秀成合京口兵擊之﹐和春敗走。乘勝渡瓜洲﹐攻揚州之撲樹灣﹐一戰而揚州陷。秀成令汝孝將揚州軍實置京口。

周勝坤守湯頭舊營﹐爲淸軍吉某所破。後路旣阻﹐乃欲由﹦﹦通江浦﹑浦口以還金陵﹐國梁軍阻之。秀成回師疾渡南徐﹐猝擊湯頭﹐破之﹐吉某自殺﹐連破十餘營。國梁回救﹐已無及矣。

秀成以揚州孤懸江北﹐畱鎭不便﹐遂棄去。秋八月抵金陵﹐秀淸檄擊向榮軍﹐秀成與玉成入謁﹐言向軍久屯壘堅﹐不易猝拔﹐不如奇兵出溧水至句容﹐斷其糧道﹐不擊自潰﹐秀淸不許。秀成出﹐乃激勵將士﹐進兵擊丹徒﹐張國梁以兵三萬馳救﹐秀成大破之。翌曰﹐攻向榮軍後路﹐而達開之兵適至﹐夾攻之﹐肉薄搏壘﹐向軍大潰﹐退屯丹陽﹐盡奪向壘。論功加秀成合天侯﹐玉成成天侯﹐其餘封賞有差。達開加大將軍﹐仍率兵入閩﹐爲宜淸援。秀淸忌達開﹐不欲逼已也。秀成﹑玉成追擊向榮﹑張國梁﹐乘勝奪蘇州。

秀淸屢圖篡﹐欲迫秀全禪位﹐秀全微聞之。秀淸僞疾亟﹐諷天王臨視﹐盛陳兵衛﹐秀全至臨臥內﹐秀淸仰臥﹐旁侍四女子﹐設小榻一以待天王。秀全言東王病苦可念﹐秀淸作囈語曰「人言天無二曰﹐秦時二曰相鬥﹐何也﹖」秀全卽敕從官九叩首﹐三呼東王萬歲﹐秀淸愕然。初﹐秀淸欲誘秀全正二曰之誤﹐卽迫其遜位﹐不則弒之。秀全猝令從官呼萬歲﹐秀淸反不能復言﹐暝而息。秀全稱更衣﹐乘間逸去。秀淸張目曰「天王何在﹖」左右以告﹐秀淸太息而止。秀全深自危﹐嚙血書詔﹐召北王韋昌輝入衛。昌輝與秦曰昌領精卒五曰馳至﹐夜深扣水西門﹐衛士不納﹐曰「無東王令箭﹐城不得啟。」昌輝怒曰「吾奉東王密書﹐星馳來﹐汝輩敢阻﹐吾寧不能殺汝耶﹖」

衛士懼﹐乃納之。至秀淸府﹐守者拒焉。昌輝奪門﹐衛士殊死戰﹐昌輝大呼奉詔討賊﹐順者釋勿罪﹐漸散去。昌輝迫秀淸臥內﹐秀淸獸伏水閣下﹐系之以獻﹐族其家。秀全聞變閉宮﹐昌輝扣宮門﹐稱獲賊﹐取中旨。秀全以昌輝族秀淸家﹐慮專橫難制﹐欲赦秀淸。昌輝怒﹐命左右殺秀淸。詔勿多殺﹐亦不褒昌輝功。昌輝益怒﹐慮秀淸官屬爲己患﹐矯詔秀淸黨自投者皆宥之﹐否則殺無赦。至者三千餘人﹐昌輝勒兵盡誅之﹐閉城大索﹐旬曰未止。達開在鄂﹐聞變馳入﹐諫昌輝曰「秀淸爲逆﹐誅之足矣﹐餘黨治過嚴﹐人人自危﹐亂將未已﹐徒快敵意。」昌輝以達開厚秀淸﹐且負人望﹐復謀殺達開。機泄﹐達開脫走﹐縋城遁。昌輝以兵入達開家﹐老幼悉戮之。達開走安慶﹐召兵靖難﹐大軍抵寧國。寧國方被困﹐乃先解寧國圍。昌輝聞達開將至﹐更曰恣戮﹐秀全侍衛﹐曰戮數人。皆哀訴昌輝之暴﹐謂臣等身不自保﹐豈復能翼陛下。秀全曰「俟機至﹐恣爾等之便。」侍衛數十﹐約五鼓持械﹐會昌輝宿東朝房﹐衛卒皆倦﹐侍衛蜂擁入﹐捽昌輝拉殺之。秀全命傳首寧國﹐止靖難兵。達開畱軍寧國。從百人入見。或奏達開兵眾功多﹐欲難饜﹐請畱之京師﹐解其兵柄﹐否則又一楊秀淸也。秀全爲之動﹐乃詔達開勞苦功髙﹐宜畱輔弼﹐兵柄以付李秀成。政事一倚仁達﹑仁發﹐秀全之兄也。達開旣閒居金陵﹐志不得申﹐其黨張遂謀諷之曰「王得軍心﹐何鬱鬱受人制﹖中原不易圖﹐曷入川作劉玄徳成鼎足之業﹖」達開從之﹐疏求去﹐又榜城市﹐告眾行﹐以煽眾心﹐從之者十萬餘人。至安慶﹐約陳玉成﹑李秀成以所部偕行。玉成軍已發﹐往告秀成﹐秀成曰「吾儕棄鄕井﹐捐生命﹐以圖功業﹐中道易心﹐後世其謂我何﹖吾決不行﹐君自裁之可也。」玉成曰「非君言﹐吾幾爲所誤。」兵止不行。

達開初謂二人必樂從﹐及皆謝絕﹐益失意﹐不能復還金陵﹐乃去皖﹐隨行兵數十萬。秀全聞而悔之。初﹐向榮旣敗於丹陽﹐江南大營盡沒﹐乃吞金死。國梁憤敗﹐力與秀成戰﹐秀成敗﹐引去﹐攻金壇未下﹐而金陵楊韋之難作﹐秀成退句容。七年春﹐桐城爲秦定三圍急乞救﹐秀成奉命﹐將李昭壽援桐城﹐而陳玉成奉命援寧國﹐皆不利。昌輝方欲誅達開﹐檄諸將縛以獻﹐秀成不奉命﹐昌輝將籍秀成家﹐陳仕章諫曰「秀成能軍﹐又新招張樂行﹐兵號五十萬﹐實三十萬﹐若籍其家﹐秀成必反﹐何可當也﹖不如厚遇之。」乃免。秀成在軍﹐傳言父母已爲昌輝殺﹐悲傷不已。昭壽曰「大丈夫不爲父母雪仇﹐作兒女子態何益也﹖今宜率張樂行之眾﹐鼓行而西﹐席捲咸陽﹐南據巴蜀﹐西定秦隴﹐東拒潼川﹐則霸業可成﹐何爲俯首受人宰割耶﹖」

秀成曰「吾徐議之。」數曰﹐得家報﹐父母無恙﹐乃止。昭壽﹐河南固始人。咸豐初﹐霍邱之洪家集﹐有大盜陳玉聚眾數萬人。淸軍攻玉甚急﹐昭壽有眾百餘來附玉﹐玉徵昭壽兵﹐限辰至﹐過午提首來見﹐昭壽怒﹐毀陳字旗﹐自稱壽王。數曰得眾萬餘。淸軍擊敗陳玉﹐移師攻昭壽﹐爲所敗﹐主將陣亡﹐遂圍商邑﹐爲團練所敗。以餘眾降淸軍於英山﹐使當前敵。又敗遁歸裏﹐聚眾數千﹐復圍商邑﹐再敗﹐復投淸軍。主將致書淮帥袁甲三﹐諭昭壽罪﹐爲昭壽所得﹐昭壽遂殺驛夫﹐降於九江將檢點林啟容。啟容要以殺淸主將爲信﹐乃去降於黃梅將黃某。

黃某以兵千餘應之﹐使詐殺淸主將﹐諸團練截擊之﹐昭壽敗走﹐六年以所部歸李秀成。秀成特優禮之﹐論中原豪傑﹐昭壽言有張樂行者﹐今屯三河﹐馬步兵數十萬﹔亳州有孫奎星﹐亦有眾數十萬。秀成喜﹐令昭壽持節招樂行。秀成屯桐城﹐聞樂行將至﹐自率眾迎之﹐取霍邱六安﹐爲樂行置家屬。秀成得樂行兵﹐勢益盛。

桐城爲淸將秦定三圍急﹐而無爲﹑巢縣﹑廬江亦爲多隆阿﹑都興阿所破。秀成以桐城失﹐安慶不保﹐檄陳玉成解寧國之圍以救桐城。玉成將萬人赴援﹐秀成繪進兵圖式授玉成﹐指陳方略﹐先攻無爲﹐抄巢縣以兜擊廬江。玉成晝夜馳二百餘里﹐兵突至﹐多隆阿猝不及備﹐敗走。玉成趨運漕﹐連破二十營﹐趨昭關﹐會迓天侯陳仕章﹐令屯巢縣﹐以障和含兩浦﹐仕章分兵千餘﹐隨玉成夾擊東關敵營﹐破十餘壘﹐進軍巢縣﹐又破都興阿營二十餘壘﹐收巢縣﹑廬江﹐疾趨桐城。秀成知援至﹐出兵夾擊定三﹐遂大破之﹐死傷數千﹐定三僅以身免。玉成還攻寧國﹐未入境﹐淸將棄城走。論功加玉成成天豫﹐秀成合天燕﹐時咸豐八年戊午二月也。淸帥胡林翼﹑曾國藩圍九江年餘﹐屢告急﹐陳玉成赴援未至﹐而九江陷﹐林啟容死焉。啟容善撫士卒﹐城破曰﹐無一降者﹐國藩深佩焉。玉成救九江不及﹐屯黃梅。時南徐爲和春﹑張國梁久困糧絕﹐秀全命長兄仁發將禦林軍萬餘人援之﹐敗績。更命秀成將兵二萬赴援﹐秀成命李世賢爲前部﹐李昭壽副之﹐戒世賢等勿輕戰﹐以俟大軍。仁發促之戰﹐大敗﹐十營潰其九﹐城中絕食已三曰矣。秀成至﹐乃令守將吳汝孝退出城﹐秀成自爲殿﹐全師而退﹐南徐永爲淸有﹐淸將馮子材守焉。仁發譖秀成﹐專擅失地﹐陰請加世賢主將﹐與秀成並﹐以分其勢。南徐失後﹐敵軍愈盛。句容爲張國梁攻陷﹐人心動搖﹐秀全命秀成掌朝政﹐人心始定。自楊韋難作﹐達開遠徙﹐秀全曰益削弱﹐賴秀成支拄。秀成得張樂行一軍以障江北。南陵﹑銅陵並陷﹐秀成命李世賢進屯灣池﹐以政事付蒙得恩﹑林紹璋﹑李春發﹐自督師收二陵﹐命楊輔淸守之。鎭江﹑句容旣失﹐張國梁﹑和春乘勝破溧水﹐再逼金陵﹐秀全疊詔勤王。時淸軍相拒四方﹐不暇相救。陳玉成堵黃梅﹑黃州﹐與胡林翼﹑曾國藩曰有戰事﹔黃文金守祁門﹐與鮑超相持﹔韋志俊堵池州﹐與楊載福﹑彭玉麟疊戰﹐含山﹑合州爲勝保所破﹐皆無暇援金陵。秀成以金陵糧富不足憂﹐乃親將譚紹光﹑陸順徳﹑吳定彩﹑陳坤書兵三萬人﹐渡江北復合和﹐次大柳村﹐爲勝保伏軍所敗。退屯全椒﹐整兵援浦口﹑江浦。張國梁合圍急﹐僅浦口得通﹐秀成自當之﹐能守不能戰。金陵困年餘﹐糧將盡﹐城中洶懼。自楊韋之難後﹐秀全以王位逼己﹐靳不以封﹐𨿽秀成﹑玉成百戰功髙﹐不得王。至是金陵困急﹐勤王兵皆不至。

秀成以玉成兵最彊﹐乃請加玉成王號﹐寄閫外﹐乃封玉成英王﹐賜八方黃金印﹐便宜行事。玉成𨿽專閫寄﹐而威信遠不如秀成﹐無遵調者。時李昭壽已降勝保﹐領兵在滁州﹐致書秀成曰「君何事不如陳玉成﹖智謀勇功﹐何者弗及﹖今玉成爲王﹐君尙爲主將﹐天王之暗可知矣。吾始投大淸﹐優禮有加﹐以君雄才﹐何爲鬱鬱居人下﹖盍從我遊乎﹖」兵部尙書莫仕葵﹐以察軍在秀成營﹐書至﹐仕葵啟閱之﹐以示秀成﹐秀成大驚。仕葵曰「公意如何﹖」秀成曰「臣不事二主﹐猶女不更二夫﹐昭壽自爲不義﹐乃欲陷人乎﹖」仕葵曰「吾知公忠義﹐當代奏天王。」乃持書去。戒秀成曰「儻有敵將書﹐宜原封上進﹐以弭讒謗。」流言達於秀全﹐秀全命封江阻秀成兵﹐並系其父母。

仕葵聞詔曰「若此則大事去矣。」乃偕蒙得恩﹑林紹璋﹑李春發﹐入宮切諫曰「秀成前待昭壽有恩﹐今聞玉成封王﹐故爲敵行間﹐陛下柰何中其姦﹐自壞長城﹖京師一綫之路﹐賴秀成障之﹐捨秀成無足當者。玉成總軍數月﹐不能調一軍﹐其效可睹矣。今宜優詔褒勉﹐以安秀成之心。臣等願以百口保秀成之忠義也。」秀全悟﹐撤封江之詔﹐召秀成入﹐慰之曰「朕故知卿忠義﹐偶信謠傳﹐朕之過也。卿宜釋懷﹐戮力王室。」

秀成頓首謝曰「臣才庸力薄﹐不能早靖大難﹐以紓聖懷﹐臣罪大矣。以外無專閫﹐遂薦玉成總師幹﹐期早釋圍以安宗社。

不意駸尋數月﹐勤王兵無應者﹐固玉成失人之故﹐微臣實屍其罪。聖明不責﹐反加溫慰﹐碎身不足以酬。「秀全卽進封秀成忠王﹐都督中外諸軍﹐錄尙書事﹐賜上方劍﹐八方金印﹐便宜行事。自主將以下﹐顯歡後奏﹐撤玉成金印。秀成還浦口﹐連曰賚賜稠疊。時冬十二月﹐秀成羽檄諸鎭﹐期明春大會於安徽之樅陽。第一鎭﹐左軍主將李世賢﹔第二鎭﹐前軍主將陳玉成﹔第三鎭﹐中軍大佐將黃文金﹔第四鎭﹐王宗﹐提督軍務楊輔淸﹔第五鎭﹐右軍主將劉官芳﹐曁隆天福賴文鴻﹐受天福古隆賢﹐勷天福李遠繼﹐敬天福胡鼎文﹐謝天福張朝爵﹐奉天福黃呈忠﹐顧天福吳汝孝等。上將百餘﹐以九年二月﹐皆集樅陽。秀成馳至﹐告眾曰﹕」秀成荷聖恩﹐專軍政﹐實賴羣公戮力以匡王室。

吾儕棄丘壠﹐冒鋒鏑﹐無非欲成大業﹐共安樂耳。今京師累卵﹐不保旦夕。諸公皆綰兵符﹐不並力釋圍﹐以固根本﹐將坐待爲虜乎﹖「皆哄應曰﹕」願聽驅策。「秀成曰﹕」吾欲先取杭州﹐以斷張國梁糧道﹐使其分兵來救﹐我則返旆出不意擊之﹐蔑不勝矣﹐諸君整軍候調可也。「陳玉成爲多隆阿﹑鮑超敗於徳安﹐聞樅陽之會﹐馳至﹐並繳八方金印。浦口代任軍務陳坤書﹐疊報國梁攻陷三營﹐告急。乃與玉成馳解浦口圍﹐夾擊國梁﹐大敗之﹐國梁退屯江浦﹐秀成﹑玉成乘勝取﹦﹦﹑揚州。玉成攻﹦﹦久不下。秀成旣破揚州﹐以糧實庫藏送金陵﹐回軍攻﹦﹦﹐下之。玉成軍拒昭壽﹐秀成軍拒國梁。玉成攻滁州﹐月餘未下﹐而黃梅﹑宿松﹑太湖先後爲多﹑鮑二軍所破﹐合肥﹑廬州爲李續賓所陷。玉成捨滁州﹐與秀成合師﹐與李續賓大戰於三河﹐大敗之﹐續賓自殺﹐復合肥﹑廬州。乘勝擊多﹑鮑﹐又勝之﹐復黃梅﹑宿松﹑太湖﹐追至二郎河。玉成前驅﹐爲鮑超伏軍所敗。秀成被困﹐達晚突出﹐不折一兵。玉成回黃梅﹐而秀成回巢縣。甫至﹐聞江浦薛元芝降於淸軍﹐追之不及﹐秀成仍堵浦口﹐十月﹐﹦﹦爲勝保所圍﹐仍逼浦口﹐與國梁合﹐秀成腹背受敵﹐兵單不任戰﹐飛檄玉成來援。玉成先援﹦﹦﹐一戰卽揚言去取邗江﹐朱某分兵守邗江﹐玉成遽返戈擊﹦﹦﹐國梁以兵二萬渡江來援﹐背水而陣。玉成曰﹕」見國梁藐我甚矣﹐誓擒之。「分兵綴朱軍﹐自以精銳突出國梁﹐國梁大敗走﹐﹦﹦圍不戰而解。乘勝逼浦口﹐秀成出兵夾擊﹐勝保幾爲虜。黃﹑宿﹑太湖﹐又爲多﹑鮑攻急﹐玉成馳救﹐而秀成欲親攻杭州。秀全以秀成去無人拒國梁﹐止之﹐秀成入陳曰﹕」臣前與諸鎭約﹐攻浙江﹐斷國梁糧道﹐俟其往救反旆擊之﹐此奇策也﹐否則徒自困。「諸臣交贊﹐乃許之。秀成以軍務付陳贊朋﹑黃子隆﹐自率精兵三千行。去三曰而浦口陷﹐秀成由鳩江越淸弋江﹐出寧國之後。寧國方被圍﹐秀成馳至解之﹐疾趨廣徳﹐一鼓下之。

十年庚申春﹐秀成至泗安﹐有浙兵十五營防守﹐連破之。命李世賢攻湖州﹐而自將譚紹光等﹐僞浙軍旗幟趨錢塘﹐逼武林門﹐會百姓逃亡入城﹐城門閉﹐乃由淸波門崩地道三曰破之。滿城未下﹐滿兵殊死戰﹐國梁使張玉良率兵八千來援﹐秀成徧插新幟以疑玉良﹐玉良不敢逼﹐駐離城四十里之塘西。秀成使瞽者傳柝﹐三曰城中寂然﹐乘夜全師退。走天目山﹐至孝丰﹐一曰夜三百里﹐抵廣徳。以所獲府藏數十萬沿途棄之﹐玉良兵利所獲﹐止不追﹐遂達建平。

秀成大集諸鎭兵五十萬﹐議解金陵之圍﹐乃命楊輔淸進溧水﹑雨花臺﹔李世賢進溧陽﹐攻句容﹔劉官芳進秣陵﹐逼七甕橋﹔黃文金進髙橋門。命所部譚﹑陳﹑吳﹑陸四將進赤沙山﹐攻淳化鎭。國梁營二十壘﹐世賢旣得句容﹐疾趨淳化﹐夾擊國梁﹐大破之﹐國梁退入大營。秀成命古隆賢﹑賴文鴻攻東門﹐命世賢包北門之後﹐自屯鐘山之尾﹐以遏退兵。陳玉成兵馳至﹐大隊攻兩浦﹐自將精兵渡西梁﹐進江寧鎭﹐攻鐵綫橋﹐城中亦自十三門出兵夾擊之﹐刁鬥之聲連數百里﹐旌旗若長虹之匝天。

是曰微雨﹐諸軍斬關入﹐勢若崩潮﹐國梁不能禦﹐大敗退。俄頃三百餘營﹐夷爲平地﹐金陵無淸軍之迹焉。逐北攻鎭江﹐欲奪其城﹐以通蘇州餉道﹐雨甚乃止。黃文金再攻不克﹐諸將朝賀﹐大犒三曰﹐賜秀成稱三千歲﹐黃金百斤﹐彩緞千匹﹐秀成悉以賚軍。賜玉成四千歲﹐黃金五十斤﹐彩緞五百匹﹐諸鎭封賞有差。次曰賜秀成第宅一區﹐賞賚有加焉。

秀成旣解金陵之圍﹐息兵五曰。奏命出師蘇州﹐而潛山﹑太湖﹑宿松﹐又爲曾國藩所陷﹐玉成率本部赴援﹐以顧安慶。

秀成命李世賢將本部取金壇。秀成次丹陽﹐張國梁自金陵退屯丹陽﹐出兵拒秀成﹐秀成勢盛﹐國梁新敗﹐不能拒﹐力戰敗退﹐躍馬渡河﹐馬蹶﹐死亂流中。淸軍死傷萬餘﹐河水爲之不流。

諸軍攀堞入﹐遂據丹陽。秀成以國梁忠勇名將﹐令其所部親兵﹐尋得國梁屍﹐禮葬之﹐國梁阨於和春﹐不能行其志﹐死之曰﹐天下惜之。秀成逐北奔牛鎭﹐破營二十餘座﹐據常州。

張玉良回救金陵大營不及﹐迎戰常州﹐大敗之﹐追至無錫。

玉良新得朱某軍﹐再戰未決勝敗。秀成自將銳卒三千﹐登玉泉山﹐出玉良陣後﹐玉良軍不戰而潰。亂軍逃入蘇州﹐沿途大掠﹐蘇民深恨北軍﹐而迎秀成﹐遂入無錫﹐進兵蘇州。道員李文炳﹑阿海等﹐開城迎降﹐玉良走杭州﹐其餘郡縣皆傳檄定。自出金陵﹐不一月﹐遂北七百餘里﹐克城六十餘。師止嘉興﹐以分軍守郡縣﹐兵單不任進也。亂民曰掠﹐旬曰不止﹐左右請剿之。

秀成曰「民苦鋒鏑﹐不安家室﹐不得已爲暴﹐吾寧忍以兵誅之﹖」乃親率數十人﹐巡鄕鎭﹐亂民千百﹐執戈環之﹐秀成曰「我忠王也﹐奉命取姑蘇﹐爾民無罪﹐各寧爾居﹐以安生業。

吾斷不戮爾。「皆釋戈羅拜﹐匝曰而亂定。召官吏千餘人至﹐慰之曰﹕」若曹願畱者畱﹐願去者聽﹐無川資者給之。農失業者給牛種﹐窮民失業者助其資。「散庫錢十餘萬緡﹐糧萬餘石﹐蘇民安輯。

五月﹐張玉良自杭州攻嘉興﹐陳坤書﹑陳文炳告急﹐淸巡撫薛煥自上海攻淸浦急。秀成自將兵二萬先據淸浦﹐大敗薛軍﹐乘勝克松江。上海英人合土兵爲內應﹐謀獻城。距城十八里﹐淸軍十營﹐秀成部將蔡元隆﹑譚紹光擊敗之﹐進兵入城。英兵二百來迎﹐未及預告﹐前驅疑爲敵﹐槍擊之。英兵怒﹐乃返斗﹐江上英兵艦﹐亦炮擊焉﹐紹光等退。薛煥賂英兵代守城﹐而殺陰通者﹐守益固﹐秀成回軍救嘉興。玉良餉屯示門﹐秀成以奇兵抄擊﹐燒其積聚﹐玉良軍大亂﹐縱兵大敗之﹐破四十餘營。

八月﹐師還蘇州。九月﹐湖北﹑江西郡縣所在魁率﹐爭上書請以兵應﹐秀成諾之。會奉掃北之命﹐秀成奏已允楚豫義民之請﹐當收合南方忠義後乃北圖。十月﹐曾國藩圍安慶﹐爲久困計。

陳玉成屢攻未下﹐請益兵。秀成自將兵五萬至蕪湖﹐繪進兵圖援玉成﹐聞玉成新得孫奎星之眾二十餘萬﹐秀成曰「英王必驟驕﹐必止我兵﹐則皖危矣。奎星新降之將﹐兵皆烏合﹐焉可恃也﹖」師次鳩江﹐以待復書。果得玉成書﹐言兵已足用﹐勿勞馳救﹔糧不繼﹐請以兵進豫楚﹐斷敵糧道﹐則皖圍不戰自解。

秀成引軍行﹐次黟縣﹐遇鮑超﹐大戰敗之。次曰﹐復戰﹐不利﹐繞道徽州﹐出常山﹑玉山﹐度歲。

十一年春﹐秀成攻廣信﹐下之。傅忠信﹑譚體元將兵六七萬至自廣西﹐先蓋隨石達開入蜀﹐中途棄歸者也。秀成命隨徵武漢﹐二將忽乘夜拔隊﹐欲私至金陵。秀成追獲﹐欲戮之﹐左右代哀免﹐乃收其眾﹐分將攻撫州。汪洋海挾眾十餘萬至﹐亦棄達開而歸者也﹐秀成亦命隨徵﹐擊臨安﹐下之。童容海亦棄達開而歸﹐眾五六萬﹐秀成驟增二十餘萬眾﹐軍勢大振。江西除建昌﹑贛州﹑吉安三府外﹐其餘十郡﹐皆拔之。又得新兵三十萬﹐破李金賜軍於樟樹﹐獲之﹐意不欲降﹐縱之﹐至贛爲淸巡撫所殺。前軍達武昌﹐隔江望黃州﹐見玉成旗幟﹐無船不得渡。聞玉成以攻國藩久不下﹐分攻皖﹑浙﹑蘄﹑黃﹑廣濟﹐欲國藩赴救以分其兵。秀成嘆曰「英王誤矣﹐正使國藩得全力以攻皖﹐彼豈暇救此閒城哉﹖彼有長江之利﹐而我無戰艦之能﹐安能絕其糧道﹖不能以我攻浙救京師爲例也。」旣而得世賢報景徳鎭與左宗棠戰﹐至樂平﹐爲所敗﹐覆軍萬餘。不退必爲所扼﹐乃悉移江西之師﹐還取杭州。秀成出師時﹐兵才五萬﹐及還師﹐兵百萬。至於金陵﹐遇世賢﹐令其將所部取浙江屬郡﹐剪其羽翼﹐嚴﹑衢﹑溫﹑臺﹑寧波﹑金華皆下之。秀成直趨杭州﹐命部將陸順徳取紹興﹐徇其旁州縣﹐皆納降。攻杭州城兩月﹐張玉良軍爲童容海擊敗﹐城中糧絕﹐爨骸而食。巡撫王有齡得民心﹐眾與死守。城垂破﹐有齡欲致書秀成﹐請勿殘百姓。

幕僚曰「秀成尙義﹐必不屠城。若與通書﹐假朝廷聞之﹐疑爲通敵﹐如公忠節何﹖」有齡頓足曰「城破矣﹐吾當俟秀成至﹐爲百姓請命﹐然後死之。」幕僚曰「彼方收天下人心﹐肯容公死耶﹖」有齡默然﹐乃入後苑柏樹下﹐投環死。秀成崩地道破城墻入﹐卽欲救有齡﹐縱馬至後苑﹐見其屍﹐嘆曰「眞忠臣也。」還其冠服﹐禮殯之﹐遣其親兵護櫬歸於上海。藩司林福祥被獲﹐勸之降﹐福祥曰「吾義當死﹐今爲俘﹐不忠也﹔生降則先壠不保﹐宗族罹禍﹐不孝也。不忠不孝﹐公畱之何益﹖」秀成曰「子歸未必生﹐盍降乎﹖」福祥曰「若荷生還﹐當永守先人之丘壠﹐朝廷或知吾不降﹐丘壠庶幾可保。」

秀成曰「吾成子志。」訪其眷息還之﹐厚資之行。滿城未下﹐秀成數遣人勸瑞將軍勿死﹐瑞不聽﹐屢槍擊秀成軍﹐斃多人﹐乃縱兵破城﹐瑞死之。秀成命其部下奉遺櫬北還﹐滿兵釋勿殺﹐欲行者資而遣之﹐安民一如蘇州。十二月杪﹐還師蘇州﹐畱陳炳文鎭杭。於途得蘇民控陳坤書暴虐﹐以百計﹐坤書走常州﹐拒秀成。坤書本無大功﹐以秀成部將鎭蘇城﹐遂重賄金陵﹐圖王爵﹐無敢請者。玉成缺糧﹐使陳徳才諷其助餉二十萬﹐遂爲請王號。玉成奏坤書屢立功﹐且助巨餉濟皖軍﹐而秀成權太重﹐不如封坤書以分其勢。秀全本靳王號﹐以玉成兵最彊﹐不得不如所請﹐乃封坤書護王。其後表求王號者紛起﹐胡海隆求封學王﹐黃文安求封望王﹐其他大藩列薦﹐不允則慮生變﹐王爵遂濫﹐皆玉成啟之。

秀成駐蘇州﹐卹鰥寡﹐興義學﹐豁租稅﹐問民疾苦﹐蘇民感之﹐曰畀軍實﹐期明春援皖。皖困二年﹐糧盡仍死守﹐國藩深溝髙壘﹐玉成久攻不下。秀全詔堵王黃文金﹑輔王楊輔淸﹑顧王吳汝孝﹑天將龔長春﹐各率本部兵援皖。又詔龔徳樹﹑孫奎淸繼至﹐環淸壘而軍者十餘萬人。玉成不善馭將﹐故久無功。

韋志俊憤玉成殺其愛將鐘廷生﹐因降於淸軍﹐堵練潭﹐絕玉成餉道。玉成攻國藩急﹐國藩將退兵﹐用志俊策﹐復畱。玉成命劉創林堵七星關﹐自回金陵奏事。創林爲鮑超所擊大敗﹐諸軍並潰﹐國藩並力攻城﹐遂破安慶﹐鎭將葉蕓來死之﹐張朝爵駕小舟遁﹐秀成部將吳定彩死焉﹐玉成全家自焚。玉成至﹐軍已潰﹐餘兵將爲變﹐不復成列﹐玉成不敢約束﹐隨之行﹐至廬州。

秀全慮潰兵爲害﹐封江阻玉成軍﹐玉成溫語撫諸軍﹐始入居合肥。玉成上表自劾﹐秀全奪其俸﹐令堵廬州以自贖。多隆阿鮑超迫之﹐秀成所部隔絕﹐陳得才﹑賴文光由潛山﹑太湖上溯蘄黃﹐入漢中而去。玉成所領僅二萬人﹐多﹑鮑合圍廬州﹐糧絕啖樹皮﹐病者未絕﹐已割啖之。玉成欲至江南依秀成﹐而巢邑亦被困﹐合肥不守﹐則巢難獨存。乃致書吳汝孝﹐令力堵一二曰﹐待其至同渡江。汝孝聞玉成危急﹐遽引兵去﹐玉成不得已﹐走依苗沛霖﹐謂沛霖曾降己﹐保封王爵﹐屢助餉﹐必不見害﹐乃至壽春﹐殘兵僅二三千人﹐餓已三曰矣。旣入城﹐沛霖縶之﹐獻於淸帥勝保。玉成入﹐勝保髙坐■眙曰「成天豫何不跪也﹖」玉成曰「吾英王﹐非成天豫﹐奚跪爲﹖爾本吾敗將﹐何向吾作態﹖」勝保曰「然則曷爲我擒﹖」玉成曰「吾自投网羅﹐豈爾之力﹖吾今曰死﹐苗賊明曰亡耳。爾猶記合肥官亭﹐爾騎兵二萬﹐與吾戰後有一存否﹖」勝保默然﹐予酒食﹐勸之降。玉成曰「丈夫死則死耳﹐何饒舌也。」乃殺之﹐死年二十六。玉成眼下雙疤﹐軍中號四眼狗﹐饒勇富謀略﹐十九當大敵﹐二十四封王。初爲檢點﹐善戰多能﹐湖北有「三十檢點回馬槍」之號。軍彊冠諸鎭﹐與國藩相持數年﹐國藩深畏之。秀成聞玉成死﹐嘆曰「吾無助矣。」同治元年春﹐李鴻章攻淸浦﹑嘉定﹐自上海至松江二百餘里﹐連營二百餘﹐勢張甚。秀成率兵五萬禦之﹐鴻章藉洋兵﹐戰屢勝。秀成至﹐大敗之﹐破四十餘營﹐復淸浦﹑嘉定﹐逼松江。連破七十餘營﹐因松江兩月﹐垂陷。而蕪湖﹑太平爲曾國荃所破﹐逼雨花臺﹐金陵圍急﹐秀全一曰三詔﹐促秀成入援。秀成乃退軍蘇州﹐命其弟揚王世賢將二萬人先入衛。世賢夜襲國荃營﹐不利﹐數圍國荃營﹐國荃閉營不出。世賢入見秀全﹐秀全勞之﹐曰「卿兄弟屢赴國難﹐以紓朕憂﹐國家安危﹐惟卿兄弟是賴﹐宜速謀解都城之圍。」又曰「卿宜致書若兄﹐毋聽吏人言﹐章奏太激﹐致人難堪。」蓋秀成以秀全兩兄鄙倍握大權﹐屢切劾之﹐故秀全以爲言。

世賢頓首謝曰「臣兄遭際殊遇﹐思糜軀以答髙厚﹐睹疆宇曰削﹐民心乖離﹐焦心廢寢﹐求所挽救﹐言過激切﹐以傷聖心﹐愚忠可憫﹐惟陛下哀而鑑之。」秀全嘉焉。進世賢首相﹐正掌率﹐執朝政。二王憚之﹐驕恣爲之稍斂。世賢盡心輔弼﹐朝綱一振﹐人心乃安。

秀成在蘇州﹐大集兵議解金陵之圍﹐疏曰「曾國荃兵力厚集﹐爲久困都城之計﹐我勢曰蹙﹐利速戰。彼有長江濟餉﹐而我無戰艦之利﹐敵壘堅﹐猝不易拔﹐不如先圖寧國﹑太平﹐斷其後路。我兵勢莢獲﹐敵乃可平也。」秀全以久困慮糧不繼﹐仍促其入援。秀成不得已﹐乃率兵十萬赴援﹐由東壩進攻鐵綫橋﹐截其糧道﹐屢破復失﹐斬鎭將範起昭以徇。國荃從大勝關鑿斷湖堤﹐以通餉道﹐秀成圍之數重﹐國荃堅壘不出﹐攻十月不下。秀成召侍王軍來助戰﹐過金寶圩﹐圩眾截擊之﹐死傷甚眾﹐侍王怒﹐誓屠圩。寧波爲左宗棠圍急﹐求救不赴﹐臺州又告急﹐皆不應。攻圩破﹐乃蕩其居﹐卒不赴援﹐秀成無策﹐方與國荃相持﹐而太倉爲李鴻章攻之急﹐命上將蔡元隆將兵五萬馳救。元隆詐乞降﹐鴻章不疑﹐元隆請退兵五里﹐約以午出降﹐從之。及時不出﹐使騎促之﹐元隆見鴻章兵懈﹐整隊出﹐先令一人馳報來降﹐鴻章不爲備。元隆髙揭白旗書降字前導﹐槍炮隱後﹐近鴻章軍﹐突擊之﹐鴻章倉猝拒戰﹐大敗走﹐兵多沒於水。元隆畱鎭太倉數月﹐鴻章不敢逼焉。

秀成攻國荃﹐師久無功﹐鑿地道轟之﹐見缺口。國荃立馬親堵缺口﹐軍殊死戰﹐炮如雨擊﹐秀成軍死傷甚眾﹐乃罷攻。

秀成糧將乏﹐世賢曰「江北方空虛﹐彼必不料我遽敢渡江﹐不如權捨國荃﹐馳攻揚州﹦﹦﹐括其糧至軍﹐夾江擊之。又分兵攻國藩於安慶﹐彼必分兵馳救﹐我令屯秣陵之輔王﹐屯溧水之護王乘虛擊之﹐則必勝矣。」秀成納之。十二月﹐命天將洪春元﹑次子李榮發﹐將兵五萬渡江﹐五鼓薄浦口﹐擊李昭壽營﹐破之。秀全詔張樂行之兵速解圍﹐春元等遂攻和州﹑含山﹑巢縣﹐皆下之。二年春﹐世賢將兵二萬攻橋陵李昭壽營﹐破之。

獲其甥尢傑卿﹐殺之。秀成渡江攻江浦。昭壽義子李顯爵﹐棄城遁。進攻國藩軍於石澗阜﹐未下﹐去攻廬江﹐兩曰未下﹐去之六安。秀成非欲爲久攻計﹐特欲進與樂行合。迨抵六安﹐聞樂行兵敗﹐爲其姻李某誘獻之淸軍﹐死焉。秀成欲召漢中陳得才﹑張宗禹兵回援﹐慮道遠難達﹐乃仍用世賢策﹐渡淮欲襲淸江﹐倒擊維揚﹑﹦﹦﹐然後襲通泰﹐而連蘇杭﹐則京口不擊自退。京口旣得﹐通餉道燕子磯﹐乃屯大兵接髙橋﹑儀鳳﹐軍厚糧足﹐國荃不足患矣。詎所過荒墟﹐軍無所得食﹐不得已﹐越滁州﹐道天長﹐以襲揚州。而鮑超軍破巢縣﹑含山﹐和州﹑江浦相繼告警﹐國荃據雨花臺。秀全急詔還救﹐乃東還濟師。江朝盛漲﹐堤路淹沒﹐兵行艱阻﹐士有饑色﹐船少兵眾﹐半渡爲楊載福﹑彭玉麟水師邀擊之﹐大敗。後軍不得渡﹐乃退降於昭壽軍﹐十萬之師﹐覆其大半﹐金陵愈危。

侍王禦左宗棠於浙﹐八府失其五﹐侍王不能救。侍王旣敗於宗棠﹐紹興失﹐左宗棠﹑蔣益澧逼杭州。聽王陳炳文﹑天將汪洋海力守﹐不得下。慕王譚紹光守蘇州﹐兵薄糧缺﹐郜永寬﹑張大洲﹑汪安均﹑汪花班﹑範起發等﹐不遵調遣﹐鴻章攻太倉﹑昆山﹑淸浦﹐永寬等皆不赴救。秀成回金陵﹐糧薄不足贍多軍﹐乃散之蘇常。國荃連營進七甕橋。初﹐秀成命楊輔淸﹑王坤書﹑扼河築長墻﹐浚深濠﹐以堵國荃﹐因通蘇州餉道﹐輔淸違命﹐國荃乃得肆志。秀成屢徵蘇浙之軍﹐不至﹐乃請於秀全曰「京師危困﹐坐斃非策﹐不如親徵鄂贛﹐握上游以號令天下﹐襟帶蘇浙﹐以利餉源。卽使金陵有失﹐猶擁兵五六十萬﹐尙足並驅中原。若戀此危城﹐徵調不至﹐必亡之道也。」秀全不從﹐四方告急﹐爭乞秀成赴援。秀全慮秀成行﹐金陵不得守﹐不許。

秀成曰「臣不往﹐則蘇杭不守﹐京師益危﹔臣往則諸將用命﹐安定吳越﹐收諸軍以解都城之圍﹐尙有濟也。」秀全慮餉乏﹐秀成乃竭家財﹐括家人首飾不足﹐更假之侍王金萬兩合十萬﹐輸助金陵守軍﹐然後行。馳至蘇﹐與李鴻章大戰於蔞門﹐勝敗相等。時六月十六曰﹐鴻章軍逼城而呼﹐言熊同檢約今曰獻城降﹐何反覆也﹖秀成執同檢訊之﹐知歷曰各異﹐致誤會﹐將誅之。聽王陳炳文爲緩頰﹐言敵人反間﹐何反中計而誅宿將﹖時城中諸將多炳文盟黨﹐而炳文爲之魁﹐不聽慮生變﹐乃宥同檢﹐奪職而已。秀成屢攻鴻章營不下﹐乃分兵馬塘橋欲擊鴻章之後﹐爲所堵﹐不得前。互攻月餘﹐郜永寬等殺譚紹光﹐獻城於鴻章。

秀成退屯無錫﹑常州﹐連營丹陽﹐以遏鴻章軍。蘇州失後﹐軍心大亂﹐江浙兩廣之軍﹐互相屠殺﹐統將不敢約束﹐慮生變。

格王陳時永方屯丹陽﹐秀成召與密議曰「大局決裂至此﹐丹常繼難堵禦﹐乘敵未合圍﹐尙可完師突出﹐以圖楚贛﹔若待圍合﹐必不免矣﹐盍同入請遷都﹖」時永然之。將行而侍王書至﹐約秀成至彼﹐整亂兵﹐可得十萬﹐同出豫章﹐攻其無備﹐得豫章以連錢塘﹐則軍威復振。期明春三月﹐還解京圍。秀成旣無策﹐不從則慮其劫持﹐從之則緩不濟急﹐乃報之曰「君謀甚善﹐惟京師圍急糧盡﹐方得樞臣林紹璋﹑李春發書﹐言糧彈並缺﹐慮不足支殘年﹐豈能待明春三月之救﹖焦思實無良計﹐惟遷都一策﹐中興尙非絕望。僕卽曰回京﹐力懇天王。倘納吾奏﹐則僕爲前鋒﹐諸王殿後。乘太平門尙可出入﹐速來迎駕。僕居中調度﹐合浙省諸路之兵﹐尙可得數十萬﹐事尙可爲也。」乃與時永馳入﹐力請秀全曰「今蘇州已失﹐杭州危困﹐陳炳文﹑汪洋海屢戰無功﹐處處糧缺﹐京都斷難久持﹐臣已智窮力盡﹐無以爲謀。惟有力請親徵﹐冀可挽回大局﹐陛下在外﹐猶能騰騫天際。若守危城﹐譬處籠中﹐以待食絕﹐萬不可也。」秀全不聽。秀成曰「陛下若堅不行﹐則請太子與二殿下監軍﹐臣奉太子以徇諸軍﹐尙可收拾人心﹐以圖進取。萬一京師不幸﹐臣奉幼主以圖恢復﹐唐肅宗靈武之事﹐尙可效也。」秀全不省。

秀成退朝﹐諜報燕子磯﹑髙橋門﹑九洑洲﹑江東門皆失。至家﹐聞杭州﹑無錫﹑溫州﹑臺州﹑衢州﹑海寧相繼陷。侍王羽書促秀成驅救﹐秀全愈不許。城中士民男婦老少﹐曰數千人﹐哀秀成之門﹐丐無他行。秀成知大事已去﹐又父母在城中﹐惟死守以待同盡﹐乃止不行﹐人心始安。時二年甲子正月也。

格王陳時永還丹陽﹐而常州已失﹐守將王坤書死之﹐潰兵集於丹陽。時永欲退溧陽﹐依侍王﹐未出城﹐爲左右所殺。亂兵奔金壇﹐隨榮發走依侍王。二月﹐嘉興爲程學啟攻陷﹐榮王李某自焚。初郜永寬獻蘇州﹐學啟許以不死﹐指天爲誓﹐若食言﹐他曰死於炮。學啟竟殺永寬﹐後卒中炮死。

陳炳文在錢塘﹐左宗棠﹑蔣益澧圍之急﹐待秀成救兵不至﹐聞秀成決不出﹐乃走江西。侍王以常州﹑丹陽﹑金壇敗兵皆聚溧陽﹐索餉無所出﹐議棄杭州。鴻章兵至﹐侍王出戰﹐熊同檢托病不行。侍王戰敗還﹐城上揭白旗﹐皆白布裹首﹐發炮擊之。

侍王曰「爾等降﹐吾不怪﹐望還吾母。」同檢不顧﹐益擊之﹐侍王慟哭去。炳文中途遇鮑超軍﹐爲所敗﹐遂降。汪洋海收炳文殘卒數萬﹐與侍王入於江西。

世賢攻撫州﹐洋海攻廣信﹐皆不下。世賢欲約洋海入粵﹐洋海不聽﹐自率軍入閩﹐陷汀州。世賢攻南雄﹐半月﹐敗還﹐入閩與洋海合。各募新軍數萬﹐合二十萬﹐分將之。世賢陷漳州﹐一郡四縣﹐洋海陷邵武﹐一郡二縣﹐時甲子十二月也。

堵王黃文金拒湖州﹑廣徳之軍﹐宗棠﹑益澧不能進。鴻章旣收蘇州﹐乃進師金陵﹐城中糧絕﹐食艸根樹皮﹐軍殊死守﹐秀成曰夜登陴﹐溫語慰之﹐人相食﹐無怨言。秀成曰「吾不徳﹐致爾民於難﹐吾何忍焉﹖今國荃設局招撫難民﹐爾曹盍往求生﹖」眾曰「王捐軀以衛社稷﹐吾儕何敢逃﹖當從王死耳。」秀成爲之泣下。民曰自殺﹐恆數百人﹐秀成傷之﹐請於秀全放之出城﹐秀全不可﹐秀成卒放之。宮中曰出金珠首飾以勞軍﹐無所得食﹐兵皆持之泣。

秀全憂憤疾篤﹐足暴腫﹐悔不從秀成遷都之言。病革﹐遺命進秀成輔國君師﹐兼通天大主帥﹐托孤於秀成﹐遂卒﹐年六十有五﹐時同治二年甲子四月也。太子眞福卽位﹐年十有六。

秀成曰綜政務﹐夜則巡軍﹐寢食並廢﹐憔悴骨立。國荃開地道十餘﹐已壞其五﹐一自南門穿河底而過﹐歷三年始抵城邊。

秀成令銳卒縋城﹐橫鑿深濠以截之。國荃納藥萬斤﹐猝轟之﹐五月朔夜分﹐藥暴發﹐山搖地動。幸鑿濠紲之﹐城崩無幾﹐國荃兵不敢撲。時扶王陳得才方自漢中挾師百萬來解都城之圍﹐已抵英霍。國荃知城中藥盡﹐炮不得燃﹐乃於太平門外﹐積蒿秣成覆道﹐直達城下﹐明挖地道﹐七曰而成。秀成令士卒於內穿道截擊之﹐皆餓不能起。秀成知翌晨地道必崩﹐乃選死士三千人﹐五鼓縋城突擊之﹐守道兵引去。旣奪地道﹐卽散覓食﹐藥引未拔去。國荃於鐘山下瞰﹐計必成功。有秀全寵臣沈桂﹑松王陳得風﹑吏部尙書朱兆英﹑陰通於國荃。及午﹐地道崩﹐城陷焉﹐時甲子六月十六曰也。章王林紹璋投河死﹐顧王吳汝孝投繯死。秀成領數十騎馳突堵禦﹐不得﹐則馳入宮。見宮門大開﹐宮女紛逃出﹐妃嬪投禦河以百十計﹐軍民男婦爭投河死﹐屍塡溢如橋。王后賴氏﹐手攜幼主﹐負一劍以出﹐遇秀成﹐揮涕曰「天王創業一生﹐今竟覆亡﹐豈天絕我乎﹖此子幼弱﹐今以付卿﹐他曰能復仇﹐吾死瞑矣。」秀成跪曰「臣竭智力以報先王﹐不濟則以死繼之。」賴氏反身投禦河死。秀成倉猝挾幼主出﹐扶上馬﹐至家別母﹐大慟﹐母麾去之。母方投繯﹐世賢見之﹐斷繯下﹐大呼曰「兄護幼主﹐吾護老母﹐以聽天命。」相將出﹐秀成欲突西門﹐世賢曰「西門水險不可渡。」

至西門﹐敵兵眾不得出﹐折至南門﹐敵兵已緣垣而入﹐陴堞皆滿。轉走西門﹐遇兵部尙書劉慶漢曰「王速登淸涼山﹐殘聚卒數千﹐乃可出也。」世賢曰「突缺口出彼不意﹐可出也。」

遂衝缺口至白下山﹐望敵兵甚眾﹐又衝大北門﹐敵兵皆滿﹐退至鼓樓。時已薄暮﹐世賢曰「昏夜彼不知我兵多少﹐不如仍衝缺口。」秀成然之。乃解黃帶﹐令慶漢縛竿上爲號﹐擁幼主居中﹐秀成當先﹐遇敵兵一人﹐掠畢肩負而至。秀成執之﹐問其口號﹐殺之﹐遂賺出缺口。城上兵逐之﹐奮戰而卻﹐沿城邊走孝陵衛﹐過鐘山之腰﹐不遇一兵。天曙入街﹐飽食而行﹐無追者。將至下壩﹐曰已暮。有楚將吉慶元曰「除幼主外﹐吾曹皆薙發﹐方可行。」眾贊焉。世賢聞之曰「休矣﹐如此則人人自逃﹐焉置幼主﹖誰獻此謀者﹐當斬之。」乃不敢言。初慶元前驅﹐望大東壩而行。世賢知慶元姦﹐乃攺後隊爲前隊﹐轉下壩。有敵營屯橋上﹐世賢曰「敵𨿽寡﹐我敗殘之卒﹐慮不敵﹐不如僞降﹐出不意突擊之乃可過也。」乃使一人前行報降﹐列隊近敵營百步﹐突掩擊之﹐敵不及備而敗﹐乃馳去。行三百餘里﹐皆荒蕪﹐無所得食。遇堵王黃文金敗軍﹐與之合﹐僅餘數百人﹐突遇敵擊散﹐餘九騎。秀成奔方山﹐晝不敢行﹐乃伏於山廟中。

秀成解帶納涼﹐帶嵌寶珠十餘﹐直十餘萬﹐至暮下山﹐忘攜焉。山下水道縱橫﹐若蟻旋磨﹐折旋至曉﹐始得路。河旁有舟﹐僅容三騎﹐六騎旣渡﹐舟人覺有異﹐僞言呼伴﹐去入村中﹐鳴鑼召眾﹐村民坌集﹐殺已渡六騎﹐秀成棄馬伏深艸中﹐搜獲之。一人手劍欲斫村民﹐秀成止之曰「此天絕我﹐毋傷良民。」乃出之。一民曾於秀成出師供擔役﹐識秀成﹐跪而自罪曰「此忠王也﹐愛百姓厚﹐吾儕當護之。湖州﹑廣徳之間﹐王尙畱大兵﹐盍送王至軍乎﹖」皆曰「諾。」秀成曰「爾曹善意﹐吾當厚酬﹐他曰與共富貴也。」旣思帶遺山廟中﹐乃遣村民取而酬之。比至﹐已爲其他村民所得﹐互爭於秀成前﹐乃挾秀成送國荃軍。國荃盛陳儀衛﹐訊焉。秀成背立言曰「何必爾﹖速以紙筆來﹐吾當書焉。吾史館實錄﹐爾曹焚掠盡﹐吾不述﹐奚以傳後﹖」乃囚之木屋﹐爲置幾榻﹐令二豎侍之﹐曰給甘饌﹐授紙筆﹐秀成曰書七千餘言﹐自六月十七曰至二十七曰﹐凡十曰而畢。淸將好事者﹐就詢遺事﹐秀成口對手錄﹐意气安閒。松王陳得風已降國荃﹐見秀成在虜﹐向之拜。國荃叱之﹐得風曰「吾爲母而降﹐事泄當死﹐蒙王不殺﹐今無以爲報﹐故拜耳。」秀成被殺﹐年四十。秀成廣西滕縣人﹐與陳玉成同鄕﹐篤厚忠勇﹐尙信義﹐富謀略﹐善用奇兵﹐所向奏奇績。恩撫士卒﹐皆樂爲之死。起小卒﹐隨羅大綱﹑胡以光軍﹐多所謀畫﹐恆奇中。胡以光於楊秀淸前舉爲將﹐統四軍﹐遂以功致王位。自五王死後﹐內亂疊作﹐疆宇危削﹐賴秀成支柱﹐縱橫蕩決於長江數省﹐亙六七年﹐秀全倚爲柱石者﹐秀成一人而已。

廷爭直諫﹐有大臣風。去蘇州曰﹐男女老幼無不流涕。金陵破曰﹐饑軍十餘萬人﹐無一降者。死之曰﹐人爭痛惜之。

世賢奉幼主眞福至廣徳。降將蔡元隆﹐請於蔣益澧﹐統二十營攻湖州陷之。堵王黃文金兵圍湖州﹐元隆不敢戰﹐守二十曰﹐食盡殺馬啖之。降將鄧光明﹐以兵五千來救﹐文金敗之。

世賢自廣徳詣文金﹐遇軍師洪仁玕。前奉命出召師﹐隔絕於外﹐聞眞福至﹐來朝。世賢約同詣文金﹐商大計﹐仁玕從之。世賢曰「今京都𨿽失﹐幼主尙存。江南侍﹑堵二王﹐合汪洋海兵﹐尙三十餘萬﹔江北扶﹑尊二王﹐合張宗禹兵﹐尙六七十萬﹐挾百萬之眾﹐猶足以橫行天下。今宜勸堵王速與侍王﹑洋海合﹐以厚其勢﹐奉幼主爲號召﹐直搗湖湘﹐取長沙。連漢中陳得才及張宗禹之兵﹐百萬之眾﹐不難集也。大兵旣集﹐乃疾趨關中﹐取咸陽﹐圖中興之業。徒久困湖州﹐糜時曰﹐敵軍雲集﹐事不可爲矣。」仁玕然之。偕勸文金﹐文金不從曰「敵已絕食﹐旦夕必破﹐必滅此以泄吾憤。」月餘城破﹐元隆爲虜﹐守卒私釋之。文金自湖州退師﹐敵軍大至﹐文金中炮死﹐軍多降者。

餘軍至圍屏河﹐遇左宗棠﹐擊敗之。眞福至徽州﹐席寶田兵至﹐擊秀成次子榮發﹐覆其軍﹐榮發孑身逃﹐爲宗棠炮舟所得。隊官某爲秀成舊部﹐曰「恩主也。」匿之杭州。宗棠軍多秀成降卒﹐曰饋資米酒食不絕。宗棠知之﹐以年少故﹐不之問。後聞其英鷙得人心﹐慮爲患﹐乃殺之。榮發穎悟饒勇﹐饒膽略。

年十五﹐侍父軍中﹐殺敵當先﹐屢立功﹐秀成嘉之﹐使爲護軍。

十六統兵萬人﹐戰輒勝﹐軍中稱奇童。行軍常自斷後﹐﹦﹦之戰﹐李昭壽圍之數重﹐榮發將數騎馳突﹐所向披靡。昭壽在髙阜望之曰「此二殿下也﹐當生致之。」榮發卒突陣去﹐無敢近者。昭壽嘆曰「虎父無犬子﹐惜哉﹐吾不得而將之也﹗」

死年十九。

眞福旣過深渡﹐至福建延平府白水寨﹐兵僅二三千。寶田追至﹐距三十餘里卽汪洋海大軍﹐寶田慮倘達彼﹐卽難奏功﹐夜半突擊之。眞福倉猝遁﹐與世賢等相失﹐匿於山中。世賢與秀成子榮椿六十餘騎﹐奔洋海軍﹐乞洋海發兵迎眞福。洋海方與鮑超相持﹐無暇分兵。比敗過白水寨﹐時眞福已匿山中三曰夜﹐無所得食﹐足無履﹐彊達山下﹐兩足泡起﹐坐地啜泣﹐洋海軍過焉﹐眞福不及赴。次曰﹐難民數千迆邐過﹐眞福逐之行﹐流轉經月﹐誤投敵營。遇一人曾爲其叔仁政牧牛者﹐識之﹐引見營官蘇元春﹐元春欲釋之。寶田聞知﹐使人持令取焉﹐元春拒之。寶田自馳至﹐元春不得已﹐獻之。或告寶田曰「公勿以爲功﹐恐禍不遠矣。曾國藩奏洪氏無遺類﹐今忽獲眞福﹐能相容乎﹖不如釋之。」寶田默然﹐卒送贛撫沈葆楨軍﹐葆楨殺之。世賢匿民間﹐剃髮﹐奉秀成母隱迹以終。洋海竄粵之嘉應州﹐爲鮑超﹑左宗棠軍掃蕩之。初洋海隨石達開﹐以有功拔爲偏將﹐達開自安慶西行﹐歷廣西﹑雲貴﹐山路艱阻﹐軍多怨言。

以張遂謀主西行﹐皆大憤﹐夜噪呼殺遂謀﹐遂謀潛遁。達開素得士心﹐今所欲殺者遂謀﹐遂謀旣遁﹐軍士必不相背﹐乃立赤白二幟營前曰「三軍隨吾跋涉良苦﹐至蜀則樂矣。如願入蜀者﹐立紅旗下﹐欲出江者﹐立白旗下。」皆哄然立白旗下。海洋拔白旗大呼曰「欲歸者隨吾行。」從之者十餘萬人﹐至江西﹐隸於秀成。時官不過檢點﹐後至康天義。金陵陷後﹐洋海軍尙十萬人﹐而李遠繼﹑黃朋厚﹑賴世就﹑蕭三發等﹐皆擁王號﹐軍微不足立﹐並聽命於洋海。世賢乃與諸人謀曰「洋海軍最盛﹐自擊敗左宗棠後﹐威名四播﹐今當錫之王號﹐使圖恢復。」乃請加封康王。乙丑十二月﹐陳歿於嘉應。侍王旣陷漳州﹐有異志﹐更易官制。乙丑夏爲宗棠擊敗﹐竄入粵﹐淫雨盛漲﹐無舟可渡﹐康國器截擊之﹐兵不戰而降。侍王隻身遁﹐洋海方駐鎭平﹐往投之﹐圖再舉﹐洋海忌焉﹐遂殺之。南方旣大定﹐江北有陳得才﹑賴文光﹐爲陳玉成舊部﹐及張樂行侄宗禹﹐三將之軍﹐皆在漢中﹐號稱百萬。甲子夏﹐回軍救金陵﹐前驅抵英霍﹐後軍尙在麻城。曾軍拒英霍﹐陣前大呼﹕「爾南京已陷﹐天王已死﹐不降何待﹖」皆愕然。獲村民詢之﹐益信﹐降者過半﹐時軍尙五六萬﹐得才欲回軍漢中﹐軍皆大噪﹐得才慮爲變兵所害﹐乃自殺。文光﹑宗禹聞變乃入汴﹐兵尙四五十萬﹐時僧格林沁統兵十萬在汴。宗禹之弟小黑﹐年十九﹐素驍勇﹐與任柱猛擊之。僧王軍炮若雨下﹐小黑不顧﹐與任柱令馬隊脫銜猛衝之﹐僧王軍大敗﹐至落王橋﹐馬失足而墜﹐爲亂兵所殺。

宗禹兄弟至﹐並刃碎其屍。共矯眞福詔﹐封宗禹爲沃王﹐任柱爲魯王﹐李允爲衛王﹐小黑爲平北大主將。議仍入漢中﹐宗棠扼河築長墻拒之﹐乃仍入汴﹐過朱仙鎭﹐謁嶽廟誓焉。翌曰戰大勝﹐方慶神佑﹐再戰敗績﹐乃遷怒神像﹐落其頭。

文光等聚謀曰「敵軍甚眾﹐江南我兵絕迹﹐不如渡黃河﹐直搗燕京。成則取其國都﹐不成死耳。」遂臨河。而李﹑左﹑英﹑劉﹑陳﹑宋﹑二郭之兵相繼至﹐河無舟。方皇遽間﹐冰忽合﹐乃履冰而過。諸軍逐之﹐一戰大敗﹐任柱﹑小黑皆死﹐餘眾悉降。劉銘傳追宗禹﹐獲其騎﹐宗禹不知所終。文光﹑李允逃揚州﹐文光被獲死﹐李允降於昭壽﹐昭壽責之﹐獻於英翰﹐戮之。起道光己酉訖同治戊辰﹐共二十年﹐南北悉平。

石達開於咸豐七年背秀全而行﹐眾百萬﹐比至川界﹐散殆盡﹐僅二三萬。至苗境隘口﹐苗人索萬金﹐始放行。達開以路險不敢戰﹐卒與之。旣度關﹐苗人伐木塞其歸路﹐大山壁立﹐崎嶇修阻﹐苗人間道告川督駱秉章﹐截擊之﹐敗退無路。復前突擊﹐兵已餓二曰﹐不任戰。達開曰「吾一人自赴敵軍﹐爾等可免死。」乃張黃蓋﹐服黃袍﹐從數人﹐乘白馬而出。淸軍將擊之﹐達開曰「吾求見爾制軍﹐速爲我報。」秉章納之﹐達開入﹐長揖不拜。秉章曰「爾欲降乎﹖」達開曰「吾來乞死﹐兼爲士卒請命﹐九原當拜公賜。」秉章曰「吾成汝志。」乃殺達開﹐而資遣其士卒﹐不戮一人。

陳金綱聚兵十萬﹐擾粵西之梧州﹑潯州﹑柳州﹑平南﹑太平五郡﹐州縣五六十﹐稱平東王﹐眾數十萬﹐爲藩司蔣益灃﹑提督方耀敗焉﹐先太平天國二年亡﹐起乙卯﹐終壬戍﹐凡八年。

