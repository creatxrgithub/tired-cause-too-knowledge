守南昌廣饒記林福祥守南昌府記自粵匪之由湖南而竄擾湖北也﹐咸豐二年十一月﹐湖北失守。三年正月九江失守。二月安慶﹑金陵﹑鎭江﹑揚州又相繼失守。於是江西戒嚴﹐議防堵。四月﹐予請用木牌紮水寨﹐以守湖口之梅家洲小浦﹐張中丞正在奏辦。五月五日﹐賊已聯帆到彭澤矣。時警報日至﹐居民遷徙﹐十室九空。初八日﹐南康府失守。初十日﹐中丞檄予拆毀靠城濠內房屋。十一日﹐又奉檄會同耆太守齡督章武軍。十二日﹐中丞委糧道吳其泰﹐署鹽道王訓﹐候補道沈濤等分守七門﹐而以予統帶遊兵練勇爲七門策應。十四夜﹐陳大司寇曁各大紳邀鄧太守仁堃曁予會議於百花洲。時鑑於金陵之失﹐人無固志﹐議久不決﹐予與鄧太守堅持死守之義﹐請先斬異議者。漏四下﹐守計遂定。十六日﹐湖北臬司江廉訪忠源帶楚勇千餘人自九江至﹐予往沙井迎之。是日﹐入章江門﹐卽偕予上城巡視。閱畢﹐往見中丞﹐力陳可守之就﹐予請中丞以兵事委之﹐文自知府﹑武自副將以下﹐不遵調度者按軍法。中丞卽出示曉諭三軍﹐而事權一矣。予又檄會同副將柏春﹑遊擊祥麟總理營務處。十七日﹐陳司寇帶勇出城紮營。是日﹐江廉訪駐章江門城樓﹐聞賊匪已抵吳城﹐乃派楚勇縋城﹐燒毀濠外房屋。十八日未刻﹐賊船一千餘只由揚子州一路放炮﹐直薄省河。予帶遊兵巡至廣潤門﹐見賊匪分駕小扒子過新洲﹐予卽督勇施炮擊沈其扒子二隻﹝見十九日奏報﹞。二十日﹐江廉訪派楚勇由空心炮臺出隊﹐予與府勇從之﹐與賊匪鏖戰三時﹐斬獲約二百﹐賊退據芝麻園之土阜。予登炮臺﹐放連環火箭﹐並點銅炮擊之﹐中賊隊﹐賊披靡﹐兵勇復殺賊甚眾。是日陳光寬陣亡﹐予左右足受三傷﹐得恩旨﹐換花翎﹝見二十二日奏報﹞。時城外民房已毀﹐自滕王閣之南﹐皆成灰燼。於是﹐賊踞徳勝外之北蘭寺及文孝廟等處﹐而以大木排紮營﹐自文孝廟至七里街沿江十餘里。二十一日﹐予因受傷﹐毒火攻喉﹐創甚。二十三四等日﹐兵連日挑戰﹐賊負隅不出。六月初二日﹐江臬司傳令派守備藍瑢帶保信軍﹐參將羅玉斌帶川貴勇﹐由順化門出隊﹐命予以府勇合後。江臬司偕予及知縣馬永熾同紮大較﹝校﹞場之西土阜。保信軍以違節制﹐失道敗績。江臬司令府勇排一字陣於坡上樹林之內﹐旌旗閃動﹐賊疑有伏﹐乃退﹝見初二奏報﹞。自賊之踞徳勝也﹐江臬司曰「賊素恃地雷攻城﹐今數日不出﹐中必有計。」密令予於徳勝門內築月城﹐並多備沙包石塊﹐以爲搶築之用。初四日辰刻﹐賊匪由徳勝門西用地雷轟城﹐城陷十餘丈﹐眾登城。江臬司帶勇由章江門至﹐予與鄧太守帶勇由徳勝門會之﹐隨戰隨堵﹐楚勇尢力戰﹐賊敗乃逸。是日化險爲平﹐而兵勇傷亡亦百餘人。江臬司乃更籌所以禦地雷之法﹐由城內挖地道﹐旣圍城外﹐沿城作明濠。初八日﹐楚督張制軍亮基命副將張金甲﹑都司戴文蘭帶辰州兵﹑開化勇﹑鐘祥勇﹐程智泉帶廣勇來援。十一日﹐南昌府鄧仁堃接督糧道印﹐予奉檄署南昌府事﹐又奉檄管帶廣勇。十二日﹐獲接濟賊匪之姦民八人﹐立正法。二十三日寅刻﹐賊匪復用地雷轟城﹐城陷二處。江臬司之弟忠濟﹐首先督率楚勇搶護。是日北風甚緊﹐賊匪轟城之時﹐城外火煙捲入城內﹐兵勇站立不住﹔正在危急﹐忽轉南風﹐火勢反向外燃﹐眞神助也。七月初一日﹐江臬司派予帶府勇﹑廣勇﹐會同道勇﹑章武軍﹐由空心炮臺出隊﹐攻芝麻園﹔楚勇攻文孝廟。是日殺獲甚眾﹐奏報有府勇首先撲入賊營等語。初三日﹐賊匪分股破饒州﹐知縣沈衍慶﹑李仁元死之。十八日﹐湖南候補道夏廷樾﹑翰林郭嵩濤﹑同知朱孫貽及江臬司之弟江忠淑從楚南來援。十五日﹐擒孥獲姦細甚眾﹐並獲僞司馬羅雙梔等﹐誅之。二十三日﹐各兵勇分隊出戰﹐九江兵先退﹐總兵馬濟美死之。二十六日﹐各兵勇分隊出戰﹐予以府勇及程智泉之廣勇﹐直入賊營﹐殺其頭目﹐奪其大小黃旗而還。是日﹐府勇﹑廣勇陣亡者三十六人。八月初一日﹐於炮局地下﹐掘得三千斤大炮十餘尊﹐五百斤至三百斤數十位﹐卽分運城上城下﹐連日轟擊﹐擊沈賊船無數﹐賊始有遁志矣。初八日﹐戰於文孝廟﹐馬永熾下城督戰﹐燒毀賊匪炮臺二座。連日廣勇及撫州兵﹑浙江兵用炮擊文孝廟。二十二夜敗竄﹐江西解嚴。二十二日奉上諭﹕江忠源奏請制造戰船﹐購備炮位﹐其夏廷樾﹑林福祥二員現在江西﹐應於何時飭往何處監督船工購炮募勇之處﹐著張芾﹑江忠源酌量辦理﹐欽此。蓋江臬司有募勇造船肅淸江面之奏﹐以予曉暢軍務﹐實心辦事保奏﹐故有此旨也。巡撫張以予現署首府﹐辦理善後﹐未能分身復奏。二十九日﹐江臬司帶勇追賊。於是江西設局﹐查保甲﹐挖城濠﹐築城垣矣。江西之被圍也﹐凡九十五日。自賊至之日﹐卽定議陳尙書﹑張中丞﹑藩司﹑臬司﹑糧道﹐皆分班巡城。而予則隨同江臬司晝夜巡守。六月十九日以前﹐天气亢旱﹐炎熱非常。鎭日在城上﹐面同焦黑。二十日以後﹐霪雨浹旬﹐城上衣甲﹐無不濕透者﹐以是員弁兵勇病死不可勝紀。予自八月初旬﹐卽痢瘧交作﹐力疾巡城﹐亦瀕於殆者再矣。是役也﹐江臬司有再造江西之功﹐然其將令無他﹐亦只要守城兵勇站立得住﹐見賊不許擅動﹐得一「定」字訣而已。城上以火彈﹑火罐﹑火箭爲最得用﹐而滚水飛石亦不可少﹐至於預備防地雷﹐則多備布袋囊沙及多備石塊﹐以爲隨塌隨築之用﹐亦正無庸矜奇炫異也。十月十九日﹐卸南昌府事﹐十一月赴撫州府任。援剿廣饒﹑克復弋陽﹑興安﹑上饒日記咸豐四年十月﹐賊匪由安徽之建徳竄撲饒州﹐署知府曹燮坤棄城遁。安仁縣莫令來書乞援﹐予派勇三百應之﹐賊旋退。都司吳錫光亦帶勇至﹐遂克復郡城。五年正月﹐賊匪又由建徳撲饒州﹐知府曹燮坤又棄城遁﹐城遂陷。時已革總兵趙如勝督兵防饒﹐敗績﹐眾軍皆潰﹔賊匪遂乘勝破浮梁﹑樂平﹐而以大股入萬年之石鎭街﹐以此地爲由饒入廣信﹑撫建﹑南昌之要道也。竹伯中丞奏請檄予由撫州帶勇赴援﹐而以趙如勝原帶之寶勇﹑志同軍﹑威武軍﹑義勝軍﹑安全軍﹑馗軍及鉛山兵﹑臨江兵隸焉﹐又益以寶勇五百。中丞以令箭付予曰「君往如吾親往﹐文武員弁皆歸節制﹐有違令者﹐許以便宜行事。」二月初八日﹐予帶捷勝勇七百人﹐由撫州祭旗啟行。是夕駐東鄕縣。親兵周錦榮攫奪民間煙土一包﹐將斬之。東鄕令吳朗請於予曰「公今出兵之始﹐先戮親兵﹐恐於軍不利。且煙土禁物也﹐與攫取金銀者異﹐盍宥之。」予曰「是非君所知也。親兵不罰﹐則七軍能示罰乎﹖攫煙土者不罰﹐則攫金銀者又能罰之乎﹖爲親兵尙不可犯法﹐則在別軍者﹐知所懼矣。取煙土尙不可宥﹐則取民間財物者可知矣。兵志曰﹐罰自近始。今者﹐江西軍務之壞﹐由於賞罰之不明也。」斬之。於是軍中肅然。初十日過安仁。十二日到石街。時賊匪萬餘在石鎭街之北﹐趙如勝帶勇二千餘在石鎭街之南﹐相持者已二日。予方到之始﹐卽親詣河幹察看。賊匪見予立於紅傘之下﹐槍炮如雨﹐向予施放。予不動﹐炮子亦不能中予﹔惟營書吳步云立予旁﹐洞左股焉。賊匪𨿽有船數百﹐泊於北岸﹐亦未敢逃過河也。予簡閱趙鎭移交之各軍﹐累敗之餘﹐潰亡未集。予曰「以此眾戰﹐是以眾遺敵也。若非收流亡﹐選精壯﹐足名額﹐修葺器械﹐添置軍火﹐又烏可以言戰哉。惟大敵在前﹐我一移營﹐賊必乘勢南渡﹐我軍無噍類矣。」時賊匪又由樂平過河﹐出一大股繞至寡婦橋﹐欲襲我軍﹐使我腹背皆受敵。十五日酉刻﹐偵得賊匪之至寡婦橋者﹐將於三更抄我之後河地。賊匪在過河攻我之前﹐已傳僞令造飯矣。趙鎭聞之﹐放聲大哭。各營官皆面無人色﹐於邑相向。予曰「嘻﹗此豈一哭能了者耶﹗賊匪之來﹐所謂荷包陣也。予自有退軍之法。妄動者斬﹐違令者斬。」初更後﹐傳令寶勇﹑志同軍﹑威武軍﹑宜春勇各挑擡炮三成隊﹐到河沿排列﹐向對河攻擊﹐不許一人擅自回營。令已行矣﹐隊已拔矣。再傳令各軍派三成隊在營盤後面三里許樹林茂密處埋伏﹐倘賊匪來追﹐俟其將至﹐卽開槍炮﹐由林內擊之﹐不許出林外打仗。令又行矣﹐隊又拔矣。後卽傳令以二成隊收捨裝棚帳﹐立刻拔營﹔再以二成隊沿途護送拔營。已行數里矣﹐河幹之槍炮尙連聲不絕也。計後隊輜載已過埋伏處所﹐乃傳令河沿之兵勇﹐全數撤隊﹐步步爲營﹐退往萬年。四更﹐寡婦橋之賊蜂擁而來﹐對河之賊見炮聲才息﹐亦乘興而至﹔至則空營數座﹐不見一人。互相謂曰「炮聲中夜未絕﹐何以忽然不見﹐是何神也。」有欲追者﹐賊目止之。不聽﹐追至數里﹐我軍在叢林中槍炮齊施﹐賊抱頭鼠竄而走﹐曰「幾中妖計。」速連夜退回饒州﹐不敢紮石鎭街矣。蓋自軍興以來﹐賊匪之用荷包陣﹐無不中其計者﹐此役頗得退軍之法。十六日﹐以萬年缺食﹐移駐安仁﹐料軍實﹐加整頓焉。志同軍素不馴﹐累犯法﹐趙鎭不敢問。十七日﹐有勇目黃福保入縣署﹐追殺縣令莫廷蕃。予聞之﹐迅馬馳至﹐立斬以徇﹐並貫三人耳﹐於是各軍更肅然矣。十日後﹐挑選已定﹐器械已備﹐軍令略明。發令下饒州﹐頭隊已發﹐適賊匪又一股由徽州﹑徳興竄破弋陽﹑廣信﹐太守飛章告急。予連夜調集各軍﹐星夜前往。三月初四晚﹐至貴溪﹐邑無居人。初五日﹐由鄕間邀守令回城。初六日﹐紮營城外。時浙江遊擊常帶處州兵五百回浙﹐過貴溪﹐予約以水陸夾擊﹐弗聽﹐急欲闖過弋陽。賊匪累以遊騎來犯﹐予嚴禦之﹐使不得進。十八日﹐羅山觀察﹐李迪庵太守﹐以湘勇三千來會。十九日﹐同紮水門鋪。二十日﹐由小篛嶺拔營﹐薄弋陽城下。賊匪分西北兩門出﹐每股約八九千人﹐黃旗蔽野。羅山﹑迪庵率湘勇戰於西門﹐予率江西數軍戰於北門。自巳至午鏖戰已久﹐賊又分一股包我軍之後﹐予急策馬下坡衝之﹐親勇乘勢遏下﹐眾勇皆回軍夾擊﹐賊乃敗﹐兩軍均殺賊三千有奇。先是﹐賊於城外髙橋﹐用石堵塞﹐中僅容一人﹐至是賊敗﹐擠擁不得進橋下﹐溺水死者又各千餘。申刻﹐收隊回營﹐正卸鞍造飯﹐賊之伏城中者﹐又以數千人﹐分兩路來犯﹐一扼予營之後也。兩營均不動﹐賊亦懷疑﹐不敢進。酉刻﹐賊急欲退﹐於是兩營一呼而起﹐分頭抄出﹐賊復大敗﹐斬獲無數。二十夜﹐各軍分隊放哨﹐薄城警賊﹐賊遁﹐於是分隊追殺無數。賊迷入松山﹐搜山又獲賊無數。回鄕鄕民捉賊來獻者又無數。是役也﹐賊之被殺﹑被擒及溺死者共以萬計﹐而僞官悍將死以百計﹐奪獲黃旗千餘面﹐僞印二十餘顆﹐銅炮擡炮器械數千件﹐實爲東南數年來僅有之大戰也。時不逞之徒尙有藏匿僞將以圖再舉者﹐訪聞已確﹐又擒獲僞指揮吳慶蕓﹐僞帥詹宗保及其餘黨於村落間。弋陽之賊﹐無孑遺矣。先是﹐予派威武軍熊應文帶勇千人﹐以防河口。二十日﹐旣克弋陽﹐卽檄熊應文率師入興安﹐克之。於是廣﹑饒二郡﹐賊匪棄甲曳兵﹐望風而遁。李迪庵至廣信﹐吳錫光至饒州﹐皆迎刃而解﹐無事於戰而廣﹑饒兩郡肅淸矣。予抵郡後﹐紮於烏石﹐父老兒童簞食壺漿絡繹不絕﹐予亦慰而勞之。四月末﹐廣信善後﹐已有端倪﹐予卽撤兵﹐回撫州任。

