豫章漫抄

﹝明﹞陸深撰

●豫章漫抄一

﹝儼山外集卷十八﹞

南昌武寧縣地名常州亥蓋市井之區謂之亥者不知何所取義豈方言耶嶺南謂之虛柳子厚詩綠荷包飯趂虛人是已其義蓋取市會不常多虛日也又古語云市朝滿而夕虛也古詩云日中市朝滿其語多有所本按虛墟古字通用丘墟或有壠斷之義惟西蜀謂之疾解之者曰如瘧疾間而復作也甚無謂北方謂之集聲轉謂之積積豈疾卽集之謂耶南方謂之行鎭店南中諸夷謂之場每以卯丑酉日爲市故曰兔場牛場雞場豈用亥日爲市故謂之亥云

朱宗晦華亭人洪武間知靖安縣誌稱其愛民禮士潔已奉公修壇壝興學校治橋道勸農桑綽有政聲

洪武間松江太守黃輅字子威進賢人宣徳間蘇州太守況鍾字伯律靖安人皆起吏員皆生南昌皆有能聲

江西通誌載丰城朱善備萬洪武初赴廷試第一授翰林院修撰則備萬當爲本朝狀元第一而無錄傳焉實錄所載善洪武初爲郡學教授八年被薦除翰林修撰後升文淵閣大學士卒與通誌微不同按本朝科第鄕試則以子午卯酉年會試則以辰戌丑未年因事則移易故進士科有兩甲申其一以太宗渡江其一以文場火故也太祖以洪武三年庚戌鄕試明年辛亥則吳伯宗爲狀元後至十八年開科值乙丑則程以善爲狀元一云陳以善登科錄又載丁顯按臨江練安子寧登洪武乙丑榜第二名則花綸爲狀元今金川玉屑中所載送花狀元應詔歸娶詩又按水東日記載髙皇帝夢雙絲墜地時張顯宗狀元及第豈卽丁顯或更姓耶二十一年戊辰則任亨泰爲狀元世傳太祖首開科得亨泰甚喜其名蓋據所刻登科錄而言其實不然自任以前已有人矣辛未則許觀﹝備遺錄以爲黃觀﹞今登科錄所載則韓克忠是歲六月再廷試故也甲戌則張信丁丑則陳安庚辰則胡靖建文之首科也更名廣一云本名廣靖則唱第時所更也

浮梁程尙書瑀記漫吾亭曰夫逺名利之畏途而從事於溪山之勝是舍世間之桎梏就物外之羈馽不近以五十步笑百步也其言似有見者

商文毅公輅字弘載仕至尙書大學士自鄕試至廷試皆第一世稱爲三元本朝三元者惟文毅一人

泰和尹文和公正言瑣綴錄中所載佀鍾彊珍二公以名相謔事固有偶然者因憶余乙丑科內閣試庶吉士以春陰爲詩題下注不拘體同年王韋欽佩作歌行爲諸老所賞時柴墟儲靜夫罐爲太僕少卿過訪欽佩予時在座因索其稿讀之至警句云朱闌十二晝沈沈畫棟泥融燕初乳柴墟擊節嘆賞曰絕似溫李予曰本是王韋蓋指摩詰蘇州以戲之爲之一笑吉水徐舜和先生穆爲翰林侍讀以生朝設席邀諸吉士會飲凡同年會皆序齒若至座主家則門生遜一席舜和嘗考易房時徐子容穆伯潛皆執門生禮舜和以次行酒大聲曰徐穆二生坐於此而忘其名之自呼也亦爲之一笑

誠意伯劉基甞丞髙安登至元間進士蓋重紀至元云黃恭正統間贑州知府通誌備書其律己謙卑蒞事勤愼興學校勸農桑以憂去郡人至今思之吾松江人由舉人

世間翫戲之具惟奕盛傳其次則象戲又次則抹牌近刻打馬圖人少習之又別有七國象棋以爲出於溫公或未必然亦猶俗云堯以奕誨丹朱也至南史諸紀傳中卻載圍棋在第幾品此尢爲可笑古之摴蒱陸博今皆不傳漢魏所尙彈棋亦不復見矣想諸伎倆亦自隨時興廢而俚俗者尢爲不常元滕玉宵自敍少時以累棋蠟鳯爲戲不知所謂蠟鳯者又何事耶黃山谷小詞又有打揭之戱至謂小五出來跋翻和九若要十一花下死管十三不如十二似有譜者此𨿽無益之事覽之茫然殊以博洽爲愧

景時字秀發華亭人宋慶元三年知吉安府龍泉縣水沴之餘一意拊摩催科不迫修學校建譙樓縣倉嘗曰吾於龍泉政事無以踰人惟不擾二字始終守之

宋孝宗升祔將復祧廟孫逢吉言太祖造邦與漢髙帝同而未正東向之位當此時宜更定晦庵時爲侍講不以爲然以爲殷周之祖是謂稷契典禮不逺稽於三代乃近法於漢唐逢吉曰我宋之興與商周異安得以稷契爲比不酌人情而必曰三代人將得而議矣此當以逢吉之言爲正逢吉字說之龍泉人

江西大家賴糧經催之人往往設法取價於小戶有糧不滿升者索銀至五六錢其名曰小包大吾邑三鄕歲難並稔大家有立戶在此一鄕而田畝在彼一鄕者此鄕遭荒而彼鄕成熟則據戶蠲免謂之熟作荒事相偶類皆獘政也

紅巾賊李明號饒大膽據福安凡十年甲辰鄧國公愈擒其父子始平之元末兵起皆以紅抹額稱紅巾者不獨一李明也按元至正十二年壬辰正月紅巾破九江閏三月蘄黃沔陽紅巾破江州江州卽九江我太祖髙皇帝以是年六月與中山王等二十四人始起義略定定逺後戊戌紅巾徐眞一下陳友諒始據江西時攺元天啟明年己亥爲天啟二年四月又攺天定五月陳友諒自稱大義元年庚子辛丑年十一月矮陳參政據太和攺稱龍鳯七年明年壬寅二月又作大義三年癸卯大義四年八月友諒敗亡攺徳壽元年明年甲辰徳壽二年仍攺稱龍鳯十年明年乙巳又明年丙午至丁未爲吳元年戊申正月初四日我太祖髙皇帝攺元洪武按癸卯卽至正二十三年時明玉珍僭號於蜀自將紅巾三萬攻雲南亦稱紅巾云

江西府州縣皆被帶山溪有田有險其阻深者尢勝大抵賦稅難淸盜賊易起則府州官之入銜如前代勸農監押之類皆不可廢而縣令尢急按唐縣七等一曰赤京都所治二曰畿京之旁邑三曰望滿四千戶四曰緊三千戶以上五曰上千戶以上六曰中不滿千戶七曰下五百戶以下凡注爲令總治民政勸課農桑與戶口賦役錢榖賑濟給納之事皆掌之有孝弟行義聞於鄕閭者申州激勸以勵風俗有戍兵則兼兵馬都監或監押其職守若是宋政和二年詔

縣令以十二事遵行一曰惇本業二曰興地利三曰戒遊手四曰謹時候五曰戒茍簡六曰厚積蓄七曰備水旱八曰戒宰牛九曰置農器十曰廣栽植十一曰卹田戶十二曰無妄訟而以勸課農桑總之因考前代官制漫錄於此

宋府設官

知軍事通判軍事﹝各一員並兼管內勸農營田事﹞

軍判官﹝一員﹞

錄事司理司戶司法參軍﹝各一員﹞

軍學教授﹝一員﹞

兵馬都監本軍駐札﹝一員﹞

監押﹝四員添差者不與﹞

巡檢﹝一員﹞

巡轄馬遞鋪﹝一員﹞

監在城酒稅﹝一員﹞

監戶部贍軍酒庫﹝一員﹞

元府設官

總管府達嚕噶齊總管﹝各一員皆兼管內勸農事﹞

同知治中府判﹝各一員﹞

推官﹝二員﹞

經歷知事照磨兼架閣﹝各一員﹞

司獄﹝一員﹞

中萬戶達嚕噶齊正萬戶副萬戶﹝各一員﹞

鎭撫經歷知事照磨﹝各一員﹞

千戶所一十一奕每奕千戶﹝三員﹞

百戶﹝三十員﹞

彈壓﹝三十員﹞

每奕又各有首領官﹝一員﹞

宋州設官

知軍州事通判軍州事﹝各一員並兼管內勸農營田事﹞

軍事推官軍州判官﹝各一員﹞

錄事司理司戶司法參軍﹝各一員﹞

軍學教授﹝一員﹞

兵馬都監本軍駐札﹝一員﹞

監押﹝四員添差者不與﹞

巡檢

巡轄馬逓鋪﹝一員﹞

監在城酒稅﹝一員﹞

監戶部贍軍酒庫﹝一員﹞

元州設官

達嚕噶齊知州﹝各一員並兼管內勸農事﹞

同知州判﹝各二員﹞

提控案牘都目﹝各一員﹞

儒學教授學正學錄直學

六齋訓導﹝各一員﹞

官州峽江提領﹝各一員﹞

稅務提領大使副使﹝各一員﹞

酒務提領大使副使﹝各一員﹞

宋縣設官

知縣﹝一員兼管內勸農營田事﹞

縣丞主簿縣尉﹝各一員﹞

元縣設官

達嚕噶齊縣尹﹝各一員並兼管內勸農營田事﹞

縣丞﹝二員﹞

主簿縣尉典史﹝各一員﹞

教諭﹝一員﹞

訓導﹝四員﹞

蒙古學教授學正﹝各一員﹞

醫學教授學正學錄﹝各一員﹞

惠民局官醫提領﹝一員﹞

陰陽學教授﹝一員﹞

稅課提領大使及副使﹝各一員﹞

酒務提領大使及副使﹝各二員﹞

驛提領鎭市

巡檢二員﹝各一員﹞

儼山外集卷十八

●豫章漫抄二

﹝儼山外集卷十九﹞

袁州萬載縣西北行百里有慈化寺爲普庵道場周裏余甚爲宏闊四圍皆山面浸池水如半月有二十四寮僧眾至二三千正殿深十八丈餘後園中有側栢甚奇以三人圍之少弱二尺髙二三丈已上分爲兩岐至頂則禿而枝須如根相傳以爲普庵手植乃倒栽之此難盡信但木末枯枝堅如鐡石風霜所不能摧折爲少異爾然數百年物也又西過靑溪諭氏有一栢栢植溪上絕似慈化但殊小而頂尢尖禿此樹與江南垂絲檜是一類但栢身栢葉耳

國朝儒臣出翰林者類謚爲文惟劉忠湣從其所重陳莊靖則避其名此李文正公序董文僖集語也按曾棨謚榮襄金忠謚文忠是翰林亦有不謚文而謚亦未嘗避名者恨無從質證也

先聖之祥有麟書定世符流傳怪異初不藉是以爲輕重其實讖緯之始也若甕書云後世修吾書董仲舒護吾車拭吾履發吾笥會稽鍾離意璧有七張伯懷其一祕書云後有一男子自稱秦始皇上我堂踞我牀顚倒我衣裳至沙丘而亡端門書云趣作法孔氏沒周姬立彗東出秦人滅胡亥術書旣散孔子不滅皆叶韻可讀特其文明白無隱語廋詞如讖緯之艱澀者疑皆事後好奇者爲之爾

嘉靖十二年予以八月廿六日江藩履任九月六日過各道相訪入湖東道未時未盡於東方見月時鄭大參時夫朱少參子純共觀而異之十一月二日予出巡湖西是日天气朗霽晚將至市■﹝氵義﹞於西方見新月前月乃小盡是月冬至在二十七日大盡所餘三日明年乃閏二月以月驗之則是月該小盡若非推步之誤則躔度之差必居一於此矣予庚寅歲在山西別記冬至與歲閏亦差一日云推閏歌括云欲知來歲閏先算至之餘更看大小盡決定不差殊謂二十日冬至則所餘十日來歲則閏十月小盡則九月如冬至在上旬則數足十二日除之更從一起數焉

廬山天池寺以周顚仙興建我太祖髙皇帝禦制周顚仙傳甚奇古中載顚仙以手畫地成圈指謂太祖曰打破个桶做个桶蓋隱語代革之事桶統也今人所戴小帽以六瓣合縫下綴以檐如桶閻憲副尙友閎謂予言亦太祖所制若曰六合一統云楊維禎廉夫以方巾見太祖問其制廉夫對以四方平定巾太祖喜令庶人皆得戴之重佳名也商文毅公輅召用自編民亦以此巾見

洪武二年二月壬辰以翰林直學士詹同侍讀學士秦裕伯爲待制袁渙雎稼爲翰林應奉裕伯大名人從父仕元都就學冑監登第累官至福建行省郎中會世亂棄官寓揚州復避地松江之上海以養母時張士誠據姑蘇遣人招之拒不納吳元年上命中書檄下松江起之裕伯對使者曰裕伯受元爵祿二十餘年背之是不忠也母喪未終忘哀而出是不孝也不孝不忠之人何益於人國乃上書於中書固辭洪武元年省臣復檄起之裕伯稱疾不起上乃手書諭之曰海濱之民好鬥裕伯智謀之士而居此地茍堅守不起恐有後悔裕伯拜書遂入朝裕伯博辯善爲辭說上欲命以官屢以故辭至是以爲待制

洪武二年三月上與翰林待制秦裕伯等論學術上曰爲學之道志不可滿量不可陿意不可矜志滿則盈量陿則驕意矜則小盈則損驕則惰小則陋故聖人之學以天爲準賢人之學以聖爲則茍局扵狹小拘扵凡近則豈能克廣其學哉裕伯對曰誠如聖諭

洪武四年七月上因與侍臣論用將曰秦裕伯常言古者帝王之用武臣或使愚使貪其說本於孫武然其言非也夫武臣量敵制勝智勇兼盡豈可謂愚攻城戰野捐軀殉國豈可謂貪若果貪愚之人不可使也右三則皆於國史錄出又按洪武三年庚戌應天首科鄕試召前禦史中丞劉基今治書侍禦史秦裕伯爲考試官見宋景濂小錄序吾鄕新舊郡縣誌載裕伯事甚略止具錄手勑故人得傳之今海濱有二秦氏皆云裕伯後亡友秦文解先自■﹝幹阝﹞溝來而裕伯嘗寓揚州或當近之秦監生鈿家收有裕伯上中書書艸云其閘港住宅卽裕伯故居初有勑書樓被毀叩其始末兩家子弟多不能詳鈿云裕伯竟不出而不知其嘗爲翰林侍讀學士又爲待制備顧問又爲治書侍禦史豈皆非世嫡耶無亦淪落於齊民而忘其先耶按裕伯在元時已有盛名北方文章多出其手今間見於元文類中當時必有成集以傳俟訪之若吾邑志宜題曰流寓今閘港有裕伯題橋訛而呼爲兪伯奇橋云

甲午二月三日宿痾初起春陰欲開擁肩輿度石梁掩映重湖之間徐孺子蘇云卿之遺迹歷歷在目波光云影與胸次相推蕩灑然自得

趙善鳴字符黙與同年湛元明俱出陳白沙之門三十年前因元明識其人甲午春以南京戶部員外公差過豫章出許司徒函谷所刻論辯爲惠始得盡見一時賢俊論學之說予向嘗疑气以成形而理亦賦焉爲有語病今諸公並與性卽理也一言爲不通之論大抵義理之學要在悅心處如登山然髙一步則所見自別若未至其地而議之何益之有函谷至以太極圖爲周子之眞贓實犯此何言與

河源出吐蕃朶甘思之西鄙有泉百餘泓水沮洳渙散方可七八十里淖弱不勝物從髙視之燦若列星是之謂星宿海云夷言鄂惇諾爾鄂惇星諾爾海也羣流奔湊近五七里匯二巨澤夷言阿喇勒諾爾也自西來連屬吞噬迆邐而東行一日程始成川名齊璸河又二三日程有水西南來名伊哷珠與齊璸合又三四日程有水南來名呼蘭又有水東南來名伊哷珠合流會於齊璸其流寖大始曰黃河雲然水淸人尙可渉又一二日程乃爲九度河九度者水八九股可度也廣六七里乂四五日程始連濁土人抱革嚢或乘馬過之亦有象舟傅革以濟僅容二人繼是束以兩山廣可一里二里或半里深叵測矣

朶甘思之東北鄙有大雪山自腹至頂積雪常不消山最髙卽所謂昆侖也自八九股水至昆侖約計二十日程河行昆侖南半日程又四五日程至闊卽及闊提二地相屬又三日程始至四達之衢是謂哈喇伯勒齊爾昆侖之西人迹簡少多處山南其東山益髙地益下岸亦益狹有狐可一躍過也又行五六日程有水西南來名細黃河又兩日程有水南來名奇爾滿出二水合流入河河北行轉西至昆侖北二日程水過之北流少東又北流約行半月程至貴徳州州隸河州元所置吐蕃宣慰司也又四五日程始至積石禹貢所謂導河自積石其地也又五日程至河州安鄕闗又一日程至打羅坑東北行又一日程洮河水南來入河又一日程至蘭州過北卜渡至鳴河州過應吉裏州正東行至寧夏南又東行卽東勝州也世言黃河九折彼地有二折蓋奇爾滿出及貴徳州巴濟拉也

言河源者惟此二說爲近因刪次元臣潘昂霄所志如此而並記異同之說於左

按史稱河有兩源一出於闐一出蔥嶺於闐水北行出蔥嶺河注蒲類海不流洑至臨洮出焉今洮水自南來非蒲類明矣詢之土人言於闐蔥嶺水下流散之沙磧云

唐吐蕃傳河上流由河洪濟梁南二千里水益狹春可渉秋夏乃勝舟

山經惇薨之水西流注於泑澤出於昆侖之東北陬實維河源

又曰陽圩之山河出其中

又曰淩門之山河出其中

水經河出昆侖經十餘國乃至泑澤

穆天子傳陽紆之山河曰馮夷所居是惟河宗

漢張騫使西域以爲能窮河源蓋出於傳聞所云織女支機石者妄也

其言昆侖最妄者云去嵩髙五萬里閬風玄圃瑤池華蓋爲仙人所居云

西域記稱阿耨達大山卽昆侖山

地理誌稱昆侖山在臨羌西

吐蕃傳亦稱三山中髙而四下曰紫山古所謂昆侖者其言頗是宋人比之饅頭撚尖者或合元柯九思以爲昆侖行一月始窮河源所謂星宿海者更在昆侖之西數千里之外唐史所載河源在紫山之間者亦未盡事實也

凡言程以日記者廣邈之野難以步測訃一日之力約可百里而潘志準以廣輪馬行廣輪之義未詳諺云推車步豈是與馬之蹄跨開闊停勻馳穩而步疾者猶車行然又謂之答罕步若此馬所行恐不止日百里也潘志又云行四閱月約四五千里則日又不能百里矣蓋地有險易行有緩急百里者大較也宋景濓治河議亦以日準百里云蓋自星宿海至積石總計六千七百餘里自九渡河抵昆侖南可三千里而柯九思記云昆侖行一月始窮河源似亦以百里程日也

余旣刪次河源爲圖記復仿經修詞曰河源於星宿海匯爲二澤流合三水岐爲九度行二千餘里經昆侖山由山南又合二水北流折而西復過昆侖之北又轉而東又北行二千餘里至於積石

儼山外集卷十九

●豫章漫抄三

﹝儼山外集卷二十﹞

凡門榜題字各有避忌形聲點畫之間吉凶所招亦不可誣也吾鄕縣首舊有髙樓四跨以棲更漏皆呼曰鼔樓嘉靖初爲颶風所折時莆田鄭洛書啟範作令以綽楔易之予爲題百里弦歌四字後啟範召去以東南壯觀易之自後縣僚俱乏淸譽而常應文汝實

予同年守徳子也至以民事去因憶正徳壬申秋予以翰林編修使淮經吾府時陳威民望爲守更新譙樓榜以壯觀二字同知王卿陜西人也頗有守指題字忿然謂予曰何名壯觀自我西音乃贓官也相與一笑予還自饒至富陽陸行過蕭山入紹興拜吏部尙書海日公王先生於家先生名華字徳輝辛丑狀元新建伯守仁之父予鄕試座主也時廣東梁喬爲守先生陪入郡齋訪之梁適他出先生握予手登越王臺觀蘭亭石刻還過廳事指所匾牧愛二字笑謂予曰往年戚編修瀾文湍還謂時守曰此便可撤去我自下望之乃收受字也似含譏諷予心以爲可對吾松壯觀蓋一聲一形云今市闤之處人家門值路者必樹一碑題曰石敢當蓋厭勝之辭諺譏忽略人有曰走馬看石碑右取富昨與方伯戴魯溪書出遇南浦驛丞於道偶命曰有使客來自京師者可訪七政歷得一本丞乃寫漆正錄徧求之相與撫掌曰漆正錄正堪配右取富蓋亦一聲一形之訛偶書之以資雅謔

甲午閏二月六日同餞詔使於都司戴陸二方伯與予並出申時見五色云在日之上形如翔鳯毛翎簇簇文彩爛然儼若垂翄回首之象至都司廳事與三司諸公尙觀之方散明日都司劉永昌自浙移蜀道過豫章予在浙時同事也一見卽問之曰先生夜來曾觀昴宿否有一星犯之是何星予曰當是金星夜來不曾候之是晚酌於滕王閣天气淸霽星月朗然果是太白犯昴然去之甚速已逺昴六七寸餘矣然光芒尙爛然有气當是邊事有捷也

朝廷必有闗雎麟趾之意然後可以行周官之法度士大夫必有浴沂風雩之趣然後可以收綱紀文章之治

永樂四年從解縉之請召禮部尙書鄭賜令擇通知典籍者四出講求遺書

太祖髙皇帝以壬辰年六月舉義乙未克太平首用陶安至己亥召儒士胡翰戴良等會省中日令二人進講經史庚子夏置儒學提舉司以宋濓爲提舉遣世子受經癸卯五月置禮賢館以處陶安夏煜劉基章溢宋濂蘇伯衡等意向文儒駸駸乎一統气象矣先是丙申中山武寧王下鎭江得徐從龍上喜甚卽命朱文正以白金文綺往聘從龍與其妻陳氏偕來上親至龍灣迎之以入時上居富民陳彩帛家因邀從龍皆盡言無隱旣而上攺故元禦史臺爲府居從龍於西華門外事無大小皆與之謀每以竹板問答甚密左右皆不能知末稱爲先生而不名每歲從龍誕日上與世子俱有贈遺或親至其家與之宴飲會從龍子澤死請告還鎭江上出郊握手送之是歲冬從龍亦病卒年七十餘上聞驚悼時方督軍至鎭江親撫其棺哭之命有司營葬賻卹其家諸儒臣中始終優禮之厚未有過於從龍者也從龍字符之洛陽人仕元至江南行臺侍禦史會兵亂避地鎭江云

揮麈錄載母昭裔貧時常借文選不得發憤曰異日若貴當板鏤之以遺學者後至宰相遂踐其言此與馮道印板之日孰爲後先耶

予往歲謫延平北歸宿建陽公館時薛宗鎧作令與小酌堂後軒是歲閩中大雪四山皓白而芭蕉一株橫映粉墻盛開紅花名美人蕉世稱王維雪蕉畫爲奇格而不知冒雪著花乃實境也

珠光照乘玉價連城似是定論後世文人互用之無礙名理如枚乘雲夜光之璧李太白詩雙珠出海底俱是連城珍

朱子敍讀詩記有曰今觀呂氏家塾之書兼總眾說巨細不遺融會通徹渾然若出於一家之言而一事之訓一字之義未嘗不謹其說之所自及其斷以已意𨿽或超然出於前人意慮之表而謙讓退托未嘗敢有輕議前人之心此眞注釋之例後有作者宜三復焉

曾孫侯氏四正具舉大夫君子凡以庶士小大莫處禦於君所以燕以射則燕則譽此詩相傳卽貍首之逸頗爲近之

元練晦處州麗水縣人松江府學教授

陳寧初名亮茶陵人仕至禦史大夫與胡惟庸同賜死洪武二年以兵部尙書出爲松江知府嚴酷人呼爲陳烙鐡

九江徳安縣布政分司有松當站臺之左合抱余不甚聳拔而西偏抝出一枝作偃蓋曲屈盤旋類人力所爲逺望之若鵲窠然土人以爲有茯苓云甚可愛翫古稱松千年乃偃蓋果然耶聞之葉子奇雲松有命根遇石則偃蓋不必千年也再過開先寺道旁長松二百餘株一徑森然若龍起就列大者數圍其細瘦者亦不下徑尺相傳李后主所植亦已五百餘年矣此皆江西嘉木也

李文達公云今之士大夫不求做好人只求好官風俗如此蓋以當道者使然也何則有一人焉平日仕未顯時士林鄙之一旦乞求得好官人皆以爲榮向之鄙之者今則敬之愛之矣欲人不求做好官難矣有人焉位未顯時士林重之介然自守恥於幹人好官未必得也若所鄙之人一旦得好官人反重之而向之重者今反輕之欲人之求做好人難矣今欲回此風俗在當道者畱意若不由公論而得好官者不變前日之所鄙不得好官而爲好人者不變前日之所重庶乎其可也或曰殆有甚者今有一人焉求爲好人而因失好官者則羣起而非笑之鄙賤之有人先已不好而幸得好官又思爲保全之計則凡脇肩諂笑吮癰舐痔之事無所不至眾方稱譽之不曰有才則曰是善處人者今去文達時未百年而已如此後將若何予曰世變則有之若文達之言則宰相之體宜爾如吾子言不幾於責人太厚乎且夫君子進修之道顧吾自處何如耳豈容畱心於贊毀耶因記之以警俗

鄱湖之濵民以巨罾漁乃洞其底以■﹝畱﹞盛之設逆筩焉使魚能入而不能出也上施轆轤揚网而觀魚之有無以漸約致魚之初失水也跳躍不已以漸約下至入筩而水始裕而不知死地之近也陷民於罪何以異是故曰法网

有同事同意而措詞各有工拙如唐人云請君試問東流水別意與之誰短長可謂痛快矣不如大江流日夜客心悲未央爲沈著又不如恰似一江春水向東流尢覺深婉予行章江過武陵觀漲頗悟其旨

宋北都時每年上供糧米六百五十萬比之我朝多二百五十萬宋運自江淮入汴頗爲近便所稱仰給東南六路不知與今地方廣狹何如耳

今人家池塘所蓄魚其種皆出九江謂之魚苗或曰魚秧南至閩廣北越淮泗東至於海無別種也蓋江湖交會之間气候所鍾每歲於三月初旬挹取於水其細如髮養之舟中漸次長成亦有盈縮其利頗廣九江設廠以課之洪武十四年欽差總旗王道兒等至府編簽漁人謂之澇戶

余幹新志載至正十二年彭翼起兵湖南遣項普壽取饒州吳塘人吳宏字徳廣聚義兵復之後授翼江南行省參知政事至正庚子鄱陽院判於光取饒州鄧愈撫之遂通款太祖討友諒舟次康山幸宏營升堂拜母盡歡而罷遂以宏代愈守饒州鄱陽陳璜佩之貳守吾松嘗謂予言宏奉母最孝太祖自池州來過宏拜其母卽奉歸金陵曰猶吾母也宏戀其母遂以城降以爲太祖用兵多奇謀類此新志𨿽載拜母事乃在於光取饒州後佩之言當有據又云饒州城亦宏所築時被攻圍宏一夜先毀其家磚甓石砌爲倡各家效之不日而就此當是與元左丞老老復饒州時事耶漫記之以備參考彭翼卽所謂妖彭者十八年爲友諒所殺

儼山外集卷二十

●豫章漫抄四

﹝儼山外集卷二十一﹞

孔子大管仲之功而小其器春秋人秦而書錄穆誓𨿽百世可知固聖人餘事而其持論有多少和平气象

宋亡多忠節論者以爲養士之報當時文山生於吉疊山生於信而艸廬生於撫文謝死而吳仕魯齋在懷孟而容城在保定魯齋之赴召也實過靜修而一出一處至今議者恕魯齋而責備艸廬以艸廬嘗登宋科第故耳生也以濟時死也以明道是義果何如耶不然則靜修爲中行矣而竟不與於斯文也昔夷齊微箕孔子均謂之仁人豈道無定在死生仕隱之間不足以盡之耶鄭思肖居杭終身不肯北向坐見北人則峻避之謝翺居越著西臺慟哭記惟子昻以宗姓居湖去登膴仕推封三代至親刻石以表之曰臣幸以膚敏受知列聖荷國厚恩世世子孫不能忘也此與黍離麥秀之歌玉馬洪範之事又何如耶每致疑其間而未釋及讀道園集有曰爲臣之道一也無古今異代之間則邪滛甚矣伯生於是乎失言

元至正初史館遣屬官馳驛求書東南異書頗出時有蜀帥紐鄰之孫盡出其家貲徧遊江南四五年間得書三十萬卷遡峽歸蜀可謂富矣今江西在江南號稱文獻故邦予來訪之藏書甚少間有一二往往新自北方載至亦無甚奇書而浙中猶爲彼善若吾吳中則有羣襲有精美者矣

楊文公億登幹越亭嘆曰長洲茅屋曲水漁罾樓閣參差峯巒逺近或白雲或返照或殘雪在樹或微雨弄晴朝暮掩映誠絕境也予自饒城陸行南至余幹良田流水平林逺山觸目藹藹幹越亭久廢今爲學宮下臨琵琶洲朱子注楚詞之地溪水自玉山來者匯在十里外宛有退避之意文公品題要爲實錄

虞文靖公跋趙子昻所書陰符經爲李荃僞書與余意合惟友人穆玄庵孔暉以爲此決古書也每論之便擊節不置以爲禇河南嘗奉勑書其來已久然世人忽明白簡易之言好以詭祕不可觧之說相尙此文靖之所以嘆也

滕王閣扁吳傅朋書虞文靖公猶及見之稱其深穩端潤今閣旣易地而扁不知所向往矣南昌惟鐡柱宮扁最佳豈亦傅朋所書耶字學一藝𨿽非六藝所急漸以廢亡而惡札徧布爲之三嘆

李璋濟寧巨野縣人元上海縣尹嘗刻九經四書送孔林

永樂十年壬辰科進士得除僉事吾鄕黃汝申翰江西是也當時有數人同除胡若思先生各題詩送之曾鼎饒安張思安皆陜西顏巽陳琦皆江西陳賞廣東錢述浙江徐則寧福建今由進士有十年不得此官者昨壬辰科及第之二人孔天胤以王親例除僉事提學河南昨以歲貢非人遞降壽州知州

甲午十月四日舟過安仁偶讀書坊宋學士文集諸跋語有云區區富貴能幾何乃無所忌憚至於如此墓骨已朽覽其官氏人猶指議之不覺感嘆

宋景濂先生在元時著述每書將仕郎翰林國史院編修官銜嘗以危太朴承旨薦授

松雪翁妙解音律自言至老不能琴而松雪之號復有取於古琴名何耶

五日未至弋陽二十里已過龜峯溪下時新月在未位木星入之頃刻遂出西行是日月躔牛二十度木星尙在初度七日方交一度當是太陰亢疾所致又明日過鉛山見費少師鵝湖首問及此彼以爲星與月相去才五度云

木各有土宜予行淸化見柿樹衢州之橘田皆異他產饒信之間桕亦異冬初葉落結子放蠟每顆作十字裂一叢有數顆望之若梅花初綻枝柯詰曲多在野水亂石之間逺近成林眞可畫也

吾鄕諺云斤九釐用以目時人之精慧者不知所本弋陽徳興產梨頗大有至一斤九兩者土人謂之斤九梨蓋最其類之大者言之猶芋言魁也

浮梁溪山昔人謂爲一省之冠饒以饒名亦猶景徳之陶焉信佳境也十月十六夜宿公館二更時大雷雨聲甚震撼是月二十二日已屬大雪矣乃有此異

宋有兩葉夢得俱號石林姑蘇石林字少蘊官至宰執貴溪石林則南渡進士官至祕書丞知撫州今性理大全所引用石林葉氏次名西山眞氏之後者非少蘊也

瓜見扵詩經比也秦故東陵瓜美始以味稱昔人謂之瓜果又謂之茶瓜蓋以之實籩而饗客矣至於今不廢廣志云瓜之所出以遼東廬江燉煌之種爲美故燉煌郡有瓜州云廬江今廬州南康九江之地亦名廬江云余伏暑時至南康食瓜殊不佳蓋西瓜也五代史載胡嶠爲蕭翰掌書記嘗隨翰至遼契丹破回紇因得西瓜如中國冬瓜而味甘近世葉子奇又謂自元太祖徵西域始得西瓜豈誤以契丹作元耶由是言之則先時所稱瓜者自是中國之瓜而今所味啖者乃西瓜爾省城產瓜尢不佳土人惟利其子以剝仁故江西瓜仁至充贈遺爲名品云按神仙傳記靑登瓜大如三斗魁玄表丹裏呈素含紅似今之西瓜矣豈可謂古所無耶彼交梨火棗之難以盡信可也若魏劉禎瓜賦所云藍皮密理素肌丹瓤者此何物也豈本一物而西種特嘉故得名爾陸士衡又謂其種族類數則有栝樓定桃黃■﹝扁瓜﹞白傳金義密筩小靑大班玄骭素椀貍首虎蟠按栝樓本艸所載今之苦瓜也惟以入藥嵇含雲芝水芝土芝三品則皆甘瓜也張載又稱羊骹虎掌桂枝密筩而廣志又載魚瓜羊核瓜女臂瓜此數種豈同產而異名與惟月令所載王瓜生今類已園中早熟條瓜有刺者呼之閻尙友謂予云此非也王瓜本生土中俗稱土豆者是已張秋崖又云非土豆王瓜生如瓜形而小亦有二種前代稱瓜者亦未之及一說匏瓜亦非瓜也乃星名今中國之瓜凡圓者總名菜瓜止以充蔬傳曰田中有瓜淹之以爲葅者是已小而白色者曰銀瓜色黃者曰金瓜二種香色味皆美條而斑者曰生瓜亦曰筲瓜微小而色黃者曰黃瓜晚熟者曰秋黃瓜架而垂生至尺餘者曰絲瓜別有並蒂生者曰嘉瓜則不常產有花類海棠而實大如桃者曰木瓜詩曰投我以木瓜是閩中復有一種土生如葛曰土瓜味尢甘美南人亦以充果

都少鄕玄敬南壕先生嘗雲家有宋抄京房易經傳許借未償比於鄱陽余少宰子積家錄之於易無所發明蓋自成一家言卦分世應起星气算位卽今世錢卜五鄕六親之術小數也而文理微密比太玄頗爲易簡云

元世祖分明有帝王之度但病在好利故阿哈瑪特僧格盧世榮之徒易爲遇合𨿽敗而不悔丘處機能燒金佐國費世祖尢寵遇之其尊禮西僧本於劉秉中國祚之言大抵亦利心也其後子孫卒以滛於西僧之術而失天下帝王豈宜示人以意向哉古語有言爲名與爲利特淸濁之間耳

鐡柱宮在江西省城東南隅宮之東南隅方丈甃池作石闌檻鐡柱在焉相傳爲許旌陽治蛟之物甲午冬初予與同僚偶往俯觀焉微露其端乃石爾非鐡也亦不作柱形豈厭勝所爲與

甲午十一月廿一日雪中舟行塘棲與張秋崖談元末事秋崖口誦一詩云金陵使者過江來漠漠風煙一道開王气有時還自息皇恩無處不周回莫言率土皆王化且喜江南有俊才歸去丁寧頻囑付春風先到鳯凰臺此順帝詩贈我太祖者漫記於此

右丞相特穆爾達實曰處士無求於朝廷朝廷有求於處士區區名爵何足吝惜﹝順帝時徵處士杜本等不至授以官故云﹞

阿嚕圖爲相議除一人爲刑部尙書或難之曰此人柔軟非刑部可用阿魯圖曰選儈子耶若選儈子湏用彊壯人尙書詳讞刑獄不枉人壊法卽是好官何用彊壯者爲

學士巙巙曰天下事宰相當言宰相不得言則臺諫言之臺諫不敢言則經筵言之

元順帝之失天下也此三人者皆有大臣之度而不救於亂亡豈未能任用耶

王景彰懷逺縣人名見濳溪遊荊塗二山記卽建文時學士也

太祖一日用舟師至江上適柁壊江東廟有樹可爲材將取之禱於神降之籖云世間萬物皆有主一粒一毫君莫取英雄豪傑自天生也湏步步循規矩太祖神之遂不伐其樹祝之曰使我有天下當新其廟宇後乃興建巨麗故金陵江東廟遂著名云

儼山外集卷二十一

