幸生錄五知老人

庚子之亂﹐余在內廷﹐不能力救﹐徒以額外京堂咨訪﹐未及。遂甘緘默以避時禍。戰事孔棘﹐私議隱諷﹐未嘗伏奏一預機謀。軍敗國辱﹐乘輿播越﹐其當死者分也。且守先去﹐以爲民望之箴﹐矢食焉不避其難之義。眷屬在京﹐服禦在京﹐不爲之動。屢有門弟子迎往他鄕﹐亦不從﹐其甘死者情也。當是時﹐京兵虜掠﹐外兵虜掠﹐拳會土匪又虜掠。夷人所至﹐焚劫一空。我在圍城鋒鏑間﹐又出而單車﹐行羣盜如毛之地至三千里。其必死者又勢也。然而竟不死者何也﹖七月二十日京城陷。諸洋兵入焚﹐東門內火光燭天﹐呼號徹野。天子於前二日遣車﹐徒無出走意。余謂﹕與其死賊手不如早﹝死﹞。乃托婦女於戚故王云舫少宰家。而李姬復泣涕﹐托次女於王﹐決以相殉。余欣然歸玉皇閣中﹐指大池以爲期﹐門人李壬林爲備衣冠。余作絕命詞﹐末二語云「吾家舊忠憲﹐池艸有芳馨」。云命盡今日。傭書何某在寓弔之﹐余曰「完大節慶也﹐何弔﹖」爲將訣矣﹐僕報曰﹕兩宮及大阿哥出阜城門久矣。余曰「小臣無金革戰陣及守土之職﹐而獨殉國都﹐非義君爲社稷亡﹐亦亡義也。吾職在輔導﹐當從戒車馬。」詰旦行﹐婦女從之﹐壬林偕。將發﹐行路者告曰﹕洋兵至北街﹐公不可行。因解行囊俱下車﹐以待死。忽有人云﹕非洋兵也﹐乃西洋回兵來﹐公不可不行。乃驅之。實則洋兵在北街﹐余行南街也。王桐岡﹑王六莊送之出城﹐路只吾兩車也。居人觀者塞門﹐僉曰﹕此時尙載婦女行李出耶﹗至城下﹐余尙周旋﹐桐岡等人曰「城將閉矣」。視門半扇掩﹐短禪衣﹑攜老幼出城者麋集。余乃驅車出﹐回視城閉矣。行數里回望﹐譙樓火起矣。夾車而持槍者多京兵﹐外兵間有之﹐從者股栗。至海澱街﹐前橫屍皆武威軍也﹔或劫虜爲土人所戕。然商市一空﹐拾其餘燼者接踵。又前﹐則劫奪者在目矣。僕數以告余曰﹕暫避之。劫者進﹐余亦進﹔劫者止﹐余亦止。如是數里許。禦者沈祿曰﹕此去僕戚裏唐家嶺才數里﹐當止此。然各村閭立者皆露刃發機﹐似不容車馬過者﹐余亦恐。見數壯者持械來﹐余更恐。沈僕與之言﹐乃唐家嶺人﹐余煩其護送﹐許以厚資﹐應之。竟至其村﹐曹氏沈戚也出迎﹐爲食飲居處﹐稍安。次晨﹐欲西行。主人投吾轄矣﹐曰﹕徧野彊虜﹐將焉之﹖余瞠然。頃焉﹐聞快槍聲﹐則相驚﹐曰﹕逃兵來﹐逃兵來。婦女從避禾田中﹔男子或備而拒之﹐或沮而止之。旋去。一日數驚﹐所攜出衣物不知所藏﹐如是者月餘。聞羣匪在昌平南者聚數千乘爲壘﹐洋人擊而奪之﹐鳥獸散。是時﹐京師略定﹐僕輩收盜余舊物載至嶺。於是畱京僕陳升出﹐乃攜家而西﹐居停曹永海率其黨送之昌平還。然是黨則胠篋之流也。在嶺嘗夜聞車聲粼粼﹐其人則結伍出戈鋌相撥﹐少頃歸﹐塤然若重有獲者﹐嘗驚而疑焉。去後數日﹐曹姊家攜重資投之﹐若等乃戕其翁姑與夫﹐而攫其金數千。後訟之宛平﹐沒曹家財云。噫﹐危哉﹗自到昌平見觀察英鳳岡並徐牧﹐告曰﹕翠華將返﹐此間安堵﹐眷可畱。乃寄於閃厚卿之別業。英給我路照一通﹐與李壬林等西發﹐所過營縣以二甲士護送﹐且有饋裘金者。然所止逆旅﹐皆壁立闃無人﹐麥飯豆粥不易得﹐曰﹕昨日寇始去﹐釜甑塵矣。如是以爲常。間關至長安無恙。路人訛傳曰死矣。耗至漢南﹐官紳設位龍王祠﹐雷雨艙爲祝文祭。才數日而余至行闕。慈聖召對時﹐悲咽不能語。恩禮如舊﹐歲暮得賞宮緞。聞信﹐遽詣行宮謝。出復訪數友﹐乃得寒疾﹐經湖北醫某一藥大誤﹐不能言﹐二日﹐奄奄一息﹐備衣冠將殮矣。吾友陳亦漁門人夏午彜﹐力邀閩令過秦者何淮浦鼎來診﹐慷慨與諸醫訟。又經貽藹人王澤寰偕陳﹑夏及王桐生﹑李壬林露禱於庭﹐三鬮皆得何方。煮藥送入喉而生。是時﹐晝夜在夢中﹐見俗所稱五百羅漢者徧拜之﹐拜已蘇矣。先是李姬七女在昌平﹐王媼陳僕從。余假不相識之劉君紀堂金五十﹐畱十金以爲家﹐王桐岡等稍資之﹐閃厚卿夫婦與其家人相待逾骨肉。不數日﹐洋兵忽至﹐昌厚卿匿之後圃﹐又偕之入山﹐倉卒幸不及於難。一日﹐還昌居﹐洋兵忽入廳﹐若母女急走後戶﹐過洋兵旁﹐彼未暇顧﹐得出。其險也若此﹐至今思之輒心悸。比冬﹐亟欲回京﹐冒險至王少宰家。甫去一日﹐洋兵躪昌平矣。臘中﹐忽有盜多人黃昏入王寓﹐婦女從僻處避之﹐盜至其旁竟不見﹐此又一險也。比春﹐余聞兄之喪﹐乞身歸裏﹐又有數險焉。將至宣化數十里﹐柄旅介。一軍夜驚﹐余不聞也。及曉比屋皆弁兵﹐而總戎在鄰院。余欲見之﹔彼來﹐乃何鎭象堃也。告云「洋兵多至宣﹐尋仇於官﹐故帶甲至此。去此三十里當遇洋隊﹐愼行哉」。余仍隨眾車一騾轎三騎疾走﹐遇潢潦﹐馬欲飲﹐飲畢旋軸﹐正當洋兵之衝。余曰﹔驅驅。數其騎十六﹐顧我車過之﹐若銜枚者。尋至轎之左叱其人下﹐攫金錢去﹐圍三騎﹐皆下之﹐擄騎去。三人步行相告﹐按營卒語﹐蓋總戎奔避而惶恐者﹐卽此十六人也。又行近叉口﹐相傳卡此者洋兵也﹐若虎口不得脫﹐倉皇無計。忽報云﹐前有數車﹐華人賃於洋者﹐尾之絡繹入居庸矣。未幾至貫市李家止一宿。發貽藹人所寄陳筱石京兆書﹐未還﹐而洋兵將至﹐李所謀供張急﹐余遂發車入地安門。途接京兆函﹐謂發衛卒迎我於貫市﹐未值。京兆驚曰「何孤行至此」。余不爲意﹐蓋險境有甚於此百倍者矣。無何攜眷抵蘆鎭漸就坦夷云。余與眷屬出入於虎狼狐蜮之區﹐逃奔於魑魅孺狂之穴﹐殆百死而一生。而禍卒不及且不危於驚且辱者﹐此其故蓋不得而知。謂有神鬼以呵護之﹐則杳然一無所見也。夢境則恍惚之思也。若曰無之﹐何爲避忠於幾微﹐俄頃之間﹐智士百思不能及者﹐以余之愚迂﹐乃若千巧百幻直出乎。耳目窺測之外﹐天耶人耶﹐蓋不得而知已。至歸鄕後﹐更有異焉者。北塘營壘以孔遊戎志髙之倔彊﹐迄中秋議和之諭旨已出﹐全權亦委蛇而北還﹐乃猶與洋軍戰於南郊﹐斃其渠帥。於是炮石所轟﹐吾塘萬室焚毀過半﹐東鄰南捨斷瓦摧甍俱成灰燼﹐而舊廬三十餘椽巋然獨存。余往省視墓廬﹐宗人失所者聚族而鳩居。步至廳之北廂﹐見墻匱燒痕如鑊﹐仰屋數椽乃新葺者﹐居人言炮彈穿屋觸於壁﹐而未然也。又塘諸家墓桿多爲洋兵所斫﹐其及先壠輒有人勸沮之﹐終易以他木而止﹐祖塋二桿斗﹑宗塋四桿斗皆巋然。此吾祖宗之盛徳﹐有以自庇護於數世之後耶。究不可知吾惟自戒懼﹐以冀終免於禍﹐而常思僥悻之不可以復而已。日者曰「子運值戊子年法當死﹐不死幸也。或有隱徳以化災殃歟。」此尢讖緯家杏茫之說﹐而敢以此自恃乎哉。

五知老人記

