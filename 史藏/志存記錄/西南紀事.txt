西南紀事

西南紀事卷一西南紀事卷二西南紀事卷三西南紀事卷四西南紀事卷五西南紀事卷六西南紀事卷七西南紀事卷八西南紀事卷九西南紀事卷十西南紀事卷十一西南紀事卷十二

西南紀事卷一

余姚邵廷采念魯撰

桂王由桹

桂王

桂王由桹﹐神宗顯皇帝之孫﹐桂恭王常瀛仲子也。神宗五子﹐恭王最少﹐母曰李貴妃﹐萬曆二十九年封桂王﹐天啟七年始就國衡州。崇禎十六年﹐張獻忠陷衡州﹐王奔廣西﹐畱居梧州。大淸順冶二年乙酉冬薨﹐葬焉﹔請於福建﹐謚曰恭長。子安仁王由■﹝木愛﹞﹐先卒﹐以仲子永明王由桹襲爵桂王﹔命曰﹕天下王之天下﹔同濟國難﹐無忘艱危﹔嘗欲立王爲嗣﹐未果。

順治三年丙戌九月﹐唐王陷於汀州﹐兩廣聞報﹐於是總督丁魁楚﹑巡撫瞿式耜﹑巡按王化澄﹑侍郎湯來賀及故臣呂大器﹑李永茂﹑晏日曙﹑朱容藩﹑童天■﹝門外允內﹞﹑林佳鼎﹑方以智﹑程源等﹐大會於肇慶﹐請王監國。前禮部尙書陳子壯﹐趣魁楚遣人入潮惠﹐審唐王存亡。十月二日還報﹐諸臣上箋詣王勸進。玉手書報曰﹕諸先生念髙皇帝二百七十餘年之統業﹐及毅宗皇帝一十七載之憂勤﹐一旦滄桑﹐身殉社稷。弘光繼立﹐旋復蒙塵。今上親徵復罹斯難。兩年三變﹐四海衋傷。諸先生以社稷爲重﹐不可無君﹔神廟子孫﹐僅存不谷﹔以理而論﹐義無可辭。但自量涼徳菲才﹐未堪肩仔﹐兼以連遭禾黍之傷﹐復重蓼莪之慘﹔心荒意謬﹐行坐猶迷﹔地裂天崩﹐何能旋轉﹖嘗聞治世以倫序﹐而變亂以功徳﹔惟諸先生徧訪賢藩﹐纘承大統。太妃王氏亦曰﹕吾兒仁柔﹐非撥亂才也﹐願更擇可者。魁楚等固請。曰﹕國勢如此﹐彊敵將臨﹐殿下親﹐神宗皇帝孫﹐光宗猶子﹐毅宗之弟﹔宜以生民宗社爲念﹐不宜深自謙退﹐願早正大位。是月十四日﹐監國肇慶。時年三十六。加上隆武皇帝尊謚曰紹宗襄皇帝﹐率羣臣大臨三日﹐以魁楚﹑永茂﹑大器爲大學士﹐共典機務。式耜爲侍郎﹐羣臣皆晉秩。會聞贛州敗﹐如梧州。十一月﹐蘇觀生以唐王聿■﹝金粵﹞稱帝廣州﹐監國乃還至肇慶﹐卽皇帝位﹐以明年爲永曆元年。追尊皇考恭王爲恭皇帝﹐尊太妃王氏爲皇太后﹐生母馬氏爲慈寧皇太后﹐立妃王氏爲皇后﹐遣給事中彭耀赴廣州諭蘇觀生﹐見殺。詔曰﹕鬩墻斯極﹐禦侮維艱。誰非髙皇帝之裔孫﹐唐王能出長江﹑復南京者﹐願退歸桂邸。是月十五日﹐大淸兵入西充﹐斬張獻忠。賊將孫可望﹑李定國奔重慶﹐襲殺總兵曾英。大淸李成棟入潮州﹐惠州魯主次中左所。十二月﹐兵部待郎林佳鼎攻廣州﹐敗沒﹐以太監王坤掌司禮監﹐大學士呂大器﹑李永茂罷﹐朱容藩自請經略四川﹐遣之﹔李成棟襲廣州﹐殺唐王及周﹑益﹑遼等二十四王。蘇觀生自殺﹐王如梧州﹐以朱治■﹝忄間﹞總督兩廣﹐畱守肇慶。是月朱成功起於烈嶼。

大淸順治四年丁亥春正月﹐王在梧州。李成棟入肇慶﹐朱治■﹝忄間﹞出走﹐廣東十郡皆陷。王如平樂﹐大學士丁魁楚走岑溪﹐兵都尙書王化澄走潯州﹐成棟至梧州﹐巡撫曹燁出降。是月﹐大淸兵略定兩川﹐孫可望入貴州﹐總兵王祥﹑皮熊皆潰走。前督師大學士王應熊薨於畢節。朱容藩入夔州﹐遣李占春復涪州。李幹徳遣袁韜據重慶﹐王祥復保遵義。是月﹐魯主次於長垣﹐以熊汝霖爲相。二月﹐王至桂林﹐遣使湖南勞督師定興侯何騰蛟﹐且徵其兵。騰蛟以大淸兵近﹐辭不至。大學士平粵伯丁魁楚敗死藤江。大淸兵陷平樂﹐王幸全州。命瞿式耜兼吏﹑兵尙書﹐畱守桂林。封陳邦傅爲思恩侯﹐守昭平。武岡守將劉承胤入衛﹐免王坤﹐封承胤爲安國公﹐杖禦史毛壽登等四人﹐賞從駕勞﹐封馬吉翔爲文安侯﹐掌絲綸房事。三月﹐幸武岡﹐以嚴起恆爲大學士。大淸李成棟圍桂林﹐給事中陳邦彥起兵髙明﹐遣其將余龍攻廣州﹐兵侍郎張家玉起東筦﹐應邦彥。是月﹐孫可望入雲南。巡撫都禦史羅國瓛﹑宗室朱壽琳死之。沙定洲走阿迷﹐皮熊收復貴州。夏四月﹐大淸孔有徳破長沙﹐何騰蛟退保衡州。忠貞帥李赤心攻荊州不克﹐湖南北皆潰。騰蛟朝武岡行在。是月﹐大淸松江守將吳勝兆謀來歸﹐事泄﹐及遺臣陳子龍等皆死之。五月﹐桂林圍解﹐晉瞿式耜太子太師﹐封臨桂伯。總兵焦璉富川伯。大淸兵入衡州﹐命何騰蛟出扼永州。湖南巡撫章曠卒於永安。張家玉自龍門進攻惠州﹐虎賁將軍王與保文村﹐廣東鄕兵特起。是月﹐安昌王恭■﹝木梟﹞如日本乞師。秋七月﹐故大學士陳子壯攻廣州﹐前禦史麥而炫以髙明迎子壯。焦璉復平樂﹐陳邦傅復潯州﹐同復梧州﹐遺紳李星一等攻肇慶﹐不克﹐死。是月﹐魯王攻漳州﹐福州﹐鄭鴻逵﹑朱成功圍泉州﹐皆不克。八月六日﹐大淸孔有徳﹑耿仲明破寶慶﹐遂乘勝西入。王自至武岡﹐制於承胤﹐太后血詔賜古泥商邱伯侯性﹐告以難。性令部將謝復榮先人衛﹐而已嗣發。大淸兵進至紫陽河﹐陳友隆阻險相持三月夜﹐尙可喜自道州至﹐合戰﹐夜破柵﹐進抵武岡。承胤降。兵部尙書傳作霖死之。十八日﹐馬吉翔﹑謝復榮奉王及三宮斬關出。大淸兵追躡﹐相距三里﹐復榮斷後﹐與其卒五百人俱死王家堡。王徒行三十里﹐兩晝夜不食﹐幾及﹐會性率兵奄至﹐陣峽口﹐大軍乃退。由靖州通道﹐歷蠻境﹐五日達古泥。晉性祥符侯﹑吉翔文安侯﹐哭復榮﹐卹其家。明日﹐王幸柳州。大淸兵入貴州境﹐破黎平﹐盡殺何騰蛟之家。是月﹐孫可望遣兵入永昌﹐執黔國公沐天波以歸﹐遂據雲南。九月﹐大淸兵入永州﹐何騰蛟及諸將俱南保桂林。李成棟入淸遠﹐故大學士朱學熙﹑給事中陳邦彥﹑指揮白嘗燦死之。冬十月﹐柳州軍亂﹐王幸象州。兵部尙書張家玉敗死增城。是月﹐魯王復閩中諸縣﹐故大學士劉中藻起兵福安﹐取福寧州。十一月﹐李成棟入髙明﹐大學士陳子壯﹑禦史麥而炫死之。是月三日﹐王自象州還至桂林。靖江王亨歅迎王而哭。瞿式耜﹑嚴起恆並相﹐中外想望新政。命曰﹕卽位一載﹐未有寧居﹐賴將相大臣和衷匡復﹐凡我故家名族﹐軍伍遺民﹐以及山林川澤之豪﹐挺戈建義﹔羗苗氐貊之長﹐解辮歸誠﹐咸與釋愆圖功﹐剖符立誓。主寬仁恭默﹐虛己委任﹐無逸豫之過。然自常朝召對外﹐羣臣希得接見﹐左右幸佞﹐因爲姦獘。文安侯吉翔招權﹐內結宦者﹐外通思恩侯邦傅﹐自象柳行在票擬﹐皆出其手。比至桂林﹐專與機密。式耜﹑起桓𨿽被敬禮﹐不能與爭。朱天麟﹑王化澄繼相﹐僅守故事。而司禮龐天壽奉使恭視興陵未還。王坤入自武岡復營進用﹐政令紛囂﹐方鎭驕惰。由是遠近不服。十二月﹐令督師騰蛟﹐帥總兵胡一淸﹑趙應選等出屯全州。是月﹐舟山總兵黃斌卿攻寧波不克﹐諸生華夏等死之。是年﹐朱客藩擄夔州﹐自稱監國﹐招討副元帥總督李幹徳﹐會師討斬容藩。故大學士呂大器薨於獨山州。

大淸順治五年戊子春正月﹐王在桂林。魯王兵復興化﹐鄭彩殺大學士熊汝霖﹑義興侯鄭遵謙。二月﹐大淸兵薄桂林督師騰蛟﹑畱守式耜禦卻之。南昌守將金聲桓﹐以江西來歸。封聲桓爲豫國公。其將王徳仁爲建武侯。是月馬進忠復常徳。閩地復破﹐魯王退保沙埕。余姚王翊起兵四明﹐前翰林學士張煌言保平岡以應之。金聲桓攻贛州。安南﹑黎莫二部入寇犯行在。夏四月﹐後生男。督師騰蛟及焦璉﹑胡一淸等退﹐大淸兵於嚴關。五月﹐大淸兵還武昌。騰蛟收復全州。李成棟劫其總督佟養甲以廣東來歸﹐封成棟惠國公﹑養甲襄平伯。命吏部侍郎吳貞毓宣諭廣東﹐太僕少卿黃尙賓宣諭江西。六月﹐遣畱守式耜﹑侍郎劉遠生如全州﹑廣州勞軍。黃斌卿使馮京第入日本乞師。八月朔癸巳﹐王自南寧還至肇慶。惠國公成棟負弩矢郊迎百里外﹐副將杜永和以下前驅從騎四萬。冊命成棟爲翊明大將軍﹐以其子元胤爲錦衣都指揮﹐掌絲綸房事。擢袁彭年左都禦史。粵東羣盜保山澤者﹐皆入獻請自效。王命成棟夾攻贛州﹐以合聲桓﹐同恢南京。大淸固山譚泰圍南昌﹐命騰蛟速出湖南援江西。十一月﹐騰蛟克永州﹑衡州。馬進忠退大淸兵於麻河。佟養甲伏誅﹐召故相何吾騶﹑黃士俊輔政。十二月﹐湖北巡撫堵胤錫棄常徳﹐奔湘潭﹐湖南軍亂。命騰蛟帥馬進忠圍長沙﹐胤錫帥忠貞營援江西﹐忠貞營不進。是年封嘉定鎭將楊展爲華陽伯﹐晉錦江侯。

大淸順冶六年己丑春正月﹐王在肇慶。罷大學士朱天麟。大淸譚泰拔南昌﹐聲桓﹑得仁被殺。故大學士姜曰廣死之。定興侯騰蛟兵潰﹐死長沙。二月﹐罷大學士王化澄。惠國公成棟敗死信丰。時﹐三喪大將﹐連失江西﹑湖南﹐嶺表震恐。命畱守式耜督江﹑湖﹑兩廣軍馬﹐以杜永和代成棟﹐鎭廣州。閻可義守南雄。封李元胤爲南陽伯﹐領兵宿衛。人情少定。李赤心等潰茶陵﹐行剽走梧州。堵胤錫走道州。可義尋卒﹐以羅成耀代。三月﹐大淸兵入衡﹑永﹐諸軍南保廣西。封王祥爲忠國公。夏四月﹐福安破﹐故大學士劉中藻死之。孫可望使楊畏知入朝﹐陳邦傳矯制封可望爲秦王。六月﹐杜永和請出師北上﹐不果行。左都禦史袁彭年﹐以憂去。秋七月﹐封孫可望爲平遼王﹐不受。是月﹐魯王徒居健跳。八月﹐罷大學士何吾騶。朱成功遣光祿卿陳士京入朝﹐閩海始奉年號。封川守將楊大福作亂﹐討誅之。九月﹐魯王討斬黃斌卿移屯舟山。遣使如日本乞師。冬十一月﹐堵胤錫死於潯州。十二月﹐大淸兵分道入嶺﹐孔有徳趨廣西﹐尙可喜﹑耿仲明趨廣東。仲明死﹐子繼茂襲爵。是月晦﹐入南雄。羅成耀棄韶州﹐逃歸。是年春﹐李幹徳﹑袁韜誘殺錦江侯楊展﹐並其兵。

大淸順治七年庚寅春五月﹐韶州破﹐王至梧州。命李元胤畱守肇慶。大學士黃士俊免。二月﹐大淸尙可喜﹑耿繼茂襲淸遠﹐圍廣州。杜永和﹑張月﹑李建捷力戰禦之。戶尙書吳貞毓﹑禮侍郎郭之奇﹑兵侍郎程源﹑萬翺等﹐合疏論左都禦史袁彭年﹑侍郎劉湘客﹑給事中丁時魁﹑金堡﹑蒙正發﹐招權誤國罪。王及太后亦意羣臣有黨﹐詔獄竟治﹐以功赦彭年﹐餘皆杖戍。大學士嚴起恆伏沙灘求免刑﹐不聽﹐遂罷去。以王化澄﹑朱天麟代之。王憂廣州﹐進杜永和等爲侯伯。永和乞師於碣石鎭蘇利不應。二月﹐嶺東道李士璉﹑總兵郝尙久﹑黃應傑以潮惠二州降。大淸殺滋陽﹑銅陵﹑興化﹑永丰等八王。巡撫王芋逃入山中。是月﹐王翊朝魯王於舟山。夏五月﹐李元胤及鄖國公髙必正﹑興平侯黨守素朝於梧州﹐召復大學士嚴起恆﹐命必正出救廣州﹐不奉命。安定伯馬寶襲淸遠﹐敗歸。命故大學士何吾騶督師屯三水。秋七月﹐颶風蕩舟﹐求直言。八月﹐孫可望再遣使求封秦王﹐不許。嚴起恆主之也。是月﹐大淸田雄會兵余姚﹐攻王翊。翊避入海島。魯王將張名振討破鄭彩兵於沙埕。九月﹐孫可望襲貴州﹐執匡國公皮熊﹐遂趨遵義。王祥走死。湖南大將馬進忠﹑張先璧皆歸於可望。冬十月朔癸巳﹐日有食之。十一月二日﹐廣州破﹐杜永和﹑張月以餘眾保瓊州。李建捷奔肇慶。肇慶裨將叛。李元胤﹑建捷出走。大淸孔有徳破全州﹐入嚴關﹐諸軍皆潰﹐遂入桂林。畱守大學士臨桂伯瞿式耜﹑總督兵侍郎張同敞死之。大淸兵進克平樂﹐王夜發梧州﹐走南寧。陳邦傅劫車駕於藤江﹐殺部郎潘駿觀﹑許玉鳳﹑董英前﹐至潯州﹐王舟衝雨而過﹐得免。服禦被掠﹐邦傳以鹵簿僭陳營中。大學士王化澄﹑吏部尙書晏淸等﹐俱走北流﹐不得達。二十八日﹐王至南寧﹐馬吉翔﹑李元胤追及﹐從官饑餓無人色﹐括禦橐及吉翔所獻得四千金﹐分賜胡一淸﹑趙應選帥﹐滇兵屯賓州。

大淸順治八年辛卯正月朔己酉﹐王在南寧。己未﹐祀太廟﹐詔東閣大學士吏兵尙書文安之督師經略楚粵﹐賜尙方劍﹐便宜行事。二月﹐大淸尙可喜將徐成功下髙州﹐提督李明忠敗於陽江。羅定總兵郭登第降。是月﹐大淸兵襲廈門﹐故大學士曾櫻死之。三月﹐孫可望使其將賀九儀﹐以兵入南寧﹐殺大學士嚴起恆﹑兵尙書楊鼎和﹑給事中劉堯珍及吳霖﹑張載述等於朝。於是﹐封可望爲秦王﹐以楊畏知爲大學士輔政。夏四月﹐皇太后王氏崩。大淸徐成功下廉州﹐總兵寧武忠出戰﹐大敗﹐雷州渠帥王翰等皆降。大淸尙可喜使班志富﹑郭虎引兵徇潮惠之未附者﹐都督薛進戰死。海丰嶺東皆入於大淸。五月﹐修中極宮﹐行日講。秦王可望召大學士楊畏知至貴州﹐殺之。秋七月﹐祀太廟﹐中元望祭諸陵。十八日﹐葬孝正王太后於兩江之宋村山。是月﹐王翊自島還﹐入四明﹐軍潰被執死之。八月﹐大淸陳錦﹑金礪攻舟山﹐張名振﹑張煌言奉魯王奔閩海。蕩湖伯阮進戰死於海門。九月﹐舟山破﹐大學士張肯堂﹑禮尙書吳鍾巒﹑吏侍郎朱永佑等死之。冬十月﹐大淸徐成功下雷州﹐南陽伯錦衣衛都指揮使李元胤死之。陳邦傅以潯州叛。南寧震動。王將奔廣南﹝滇地﹞﹐胡一淸﹐趙應選以潰兵同馬吉翔抵駐灘﹐請捨舟由土司安平下雷歸順﹐間道進發﹐諸蠻皆饋餉服徭。秦王可望遣其將狄三品以兵來迎﹐書致從官曰﹕南寧不守﹐當走安隆﹝粵地﹞﹐從之。十二月﹐安寧破﹐太僕少卿丁元相﹑戶員外郎楊禹甸死之。是年秋冬﹐秦王可望由遵義北擊﹐敗余大海﹑李占春於重慶﹐別將王自奇﹐劉文秀取川西。走袁韜﹐獲武大定以歸。總督李幹徳赴水死。可望遂據兩川。

大淸順治九年壬辰春正月﹐朱成功退大淸陳錦兵於長泰。二月﹐王至安隆﹐進安隆所爲安龍府﹐以吳貞毓爲大學士。自是軍國大政一歸可望。王居處亦不自由。歲以銀八千兩﹑米八百石上供﹐從官咸取給焉。命曰﹕在位五年﹐二三元臣中﹐湘臨﹑桂寧﹑夏南陽父子﹐心膂左右手也﹐皆成功無就﹐殉節彌光﹐夢寐追傷﹐煢煢在疚。去年南寧荒遜﹐荷秦王親賢股肱﹐迎朕來此﹐王其厲兵張武﹑以圖中原﹐大小戰爭﹐誅斬封拜﹐先行後奏﹐連歲播越﹐服禦自奉﹐其損之又損﹐以稱待罪天地祖宗之意。是月﹐朱成功圍漳州。大淸平西王吳三桂﹐定西將軍李墨勒根瑕﹐由漢中入四川。守將白文選﹐走還雲南。定南王孔有徳﹐自廣西以七百騎出河池州﹐趨貴州﹐後軍屯柳州。秦王可望乃馳奏兵分二道﹐使李定國﹑馮雙禮由黎平出靖州﹐馬進忠由鎭遠出沅州﹐會於武岡以圖桂林﹐步騎八萬。劉文秀﹑張先璧由永寧取敍州﹐白文選由遵義取重慶﹐會於嘉定﹐以圖成都。步騎三萬﹐克期並進。從可望奏﹐封定國西寧王﹐文秀南康王﹐餘皆加公侯。夏五月﹐西寧王定國進克靖沅﹑武岡。大淸孔有徳退守桂林。六月﹐將軍雙禮遇大兵於譯湖﹐克全州。秋七月﹐定國遇大兵於嚴關﹐遂克桂林。有徳自焚死﹐俘其子廷訓﹐獲叛將陳邦傅﹐斬於貴州。大淸柳州守將全節﹑梧州守將馬雄及提督綫國安﹐皆還廣東。定國進克柳州﹐平樂﹑梧州﹐廣西府縣皆復。故將胡一淸﹑趙應選﹑馬寶﹑曹志建等﹐出自山谷來歸﹐可望獻捷行在。王告祀宗廟。是月﹐陳錦爲其下所殺﹐以其首奔朱成功。八月﹐南康王文秀下四川。及大淸吳三桂﹑李墨勒根瑕戰於保寧﹐敗績﹐都督王復臣死之。蜀地復陷。可望奏削文秀王爵﹐還雲南。九月﹐西寧王定國攻衡州。大淸馬雄等復取廣西。耿繼茂下瓊州﹐杜永和﹑張且以城降。將軍文選取辰州﹐斬其守將徐勇。冬十月﹐馬寶﹑曹志建復連州﹐獲守將茅生蕙﹐斬於衡州。尙可喜使郭虎來救﹐不及。十一月三日﹐定國及大淸兵戰於衡州﹐害敬謹親王﹐收兵退屯武岡﹐遣使告捷。可望忌定國﹐召還。大淸以洪承疇總制滿漢軍﹐經略南方﹐星夜馳入武昌。

大淸順治十年癸巳春正月﹐王在安龍。魯王次於金門﹐始去監國號。西寧王定國自武岡還﹐入廣西﹐州縣多復。秦王可望及大淸佟圖賴戰於寶慶﹐敗績﹐遂棄湖南﹐歸貴州。夏四月﹐定國帥馬寶等圍肇慶。大淸潮州守將郝尙久舉兵應之﹐尙可喜救肇慶﹐定國解圍還。五月﹐朱成功敗金礪於海澄。秋八月﹐大淸耿繼茂﹑哈哈木入潮州﹐新泰侯郝尙久死之。九月﹐遣文安侯馬吉翔詣南寧﹐祀孝正皇太后陵。冬十一月﹐晉西寧王定國爲晉王。十二月﹐秦王可望遣兵至行在﹐執行朝使者林靑陽﹑周官及文安侯吉翔至貴州﹐下獄。釋吉翔﹐殺靑陽﹑官。

大淸順治十一年甲午春正月﹐王在安龍﹐以馬吉翔爲大學士。三月﹐秦王可望遣兵至行在﹐系大學士吳貞毓等十六人於朝﹐執太監張福祿﹑全爲國於宮﹐皆殺之。晉王定國自柳州奔南寧﹐將軍雙禮攻桂林﹐不克。夏四月﹐大淸割漳﹑泉﹑惠﹑潮招朱成功﹐不降。五月﹐定國自廉州出師﹐故將張月以髙州來歸﹐進圍新會﹑髙明。秋七月﹐大淸瓊州亂﹐陳武等自稱明將軍﹐合黎岐拒大兵﹐水陸羣盜響應。尙可喜使張國柱度海援瓊州。九月﹐晉王定國拔髙明﹐獲守將郭虎﹐遂合兵圍新會。大淸將許爾顯固守不下﹐朱成功遣黃梧出海道西援。十二月﹐晉王定國帥師及大淸平南王尙可喜﹑靖南王耿繼茂﹑靖南將軍朱馬喇﹑總督李率泰﹑纛章京東拜戰於新會﹐敗績。是月朔﹐朱成功復漳州。

大淸順治十二年乙未春正月﹐王在安龍。晉王定國奔南寧﹐所得廣東西府州縣復破。大淸瓊州盜平。黃梧兵不利﹐引還。秋七月﹐秦王可望遣兵攻常徳﹐不克。九月﹐朱成功復揭陽﹑澄海﹑普寧﹑徐成功﹑許爾顯來救不及﹐遂城揭陽。故總兵陳奇策﹑馮士驑猶出沒雷廉海中﹐擊殺大淸將蓋一鵬﹑劉良卿。冬十一月﹐朱成功遣阮駿﹑陳雪之圍舟山。大淸將巴臣興舉城降。成功毒殺定西侯張名振。

大淸順治十三年丙申春正月﹐晉王定國入見﹐奉王如雲南。秦王可望遣將軍文選以兵追上﹐及於曲靖﹐文選來歸。王至會城。黔國公天波﹑南康王文秀﹐率文武將吏迎謁。王入居可望府中。大赦。以雲南爲滇都﹐賜定國晉王﹐冊寶進文秀爲蜀王﹑艾承業爲鎭國將軍﹐理延安王事。封文選爲鞏國公﹑王尙禮爲保國公﹑王自奇爲夔國公﹐余侯伯有差。以金維新爲吏侍郎兼都禦史﹐龔銘爲兵侍郎﹐猶用馬吉翔爲大學士指揮使如故。遣文選還報。可望曰﹕誓與晉﹑蜀共獎明室﹐兩無虞詐。可望榜﹑文選不受命。三月﹐大淸兵復入揭陽。夏五月﹐朱成功攺廈門中左所爲思明州。六月﹐黃梧以澄海降﹐秋七月﹐成功攻福州﹐獲大將張福。八月﹐大淸兵破舟山﹐總制陳雪之﹑英義伯阮駿死之。

大淸順治十四年丁酉春正月﹐王在滇都﹐歸孫可望妻子於貴州。可望舉兵反。夏�月﹐削可望王爵﹐命晉王定國﹑蜀王文秀討之。秋七月﹐出屯交水﹐賊劫鞏國公文選爲元帥﹐文選逃歸。晉爵鞏昌王。八月﹐鄕試雲南士。九月﹐賊將馬寶﹑張勝襲滇都﹐黔國公天波擊走之。定國﹑文秀及可望戰於交水﹐賊將馬惟興﹑馬進忠來歸。賊敗走貴州。定國還救滇都﹐收馬寶﹐獲張勝。冬十月﹐可望出降大淸。其將馮雙禮以貴州來歸。論功封雙禮慶陽王﹐進忠漢陽王﹐淮興敍國公﹐寶淮國公﹐賀九儀廣國公。附可望者﹐徳安俟狄三品﹑岐山侯王會﹑荊江伯張光翠﹐皆降謫有差。遣使渡海﹐封朱成功爲延平王。十一月﹐延平王成功攻漳州﹐尙可喜來救乃還。

大淸順治十五年戊戌春正月﹐王在滇都。二月﹐大淸平西王吳三桂﹑定西將軍李墨勒根瑕﹐由四川﹐寧南大將軍宗室羅托﹐由湖廣﹔徵南將軍昭布太﹐由廣西﹔三道進取貴州。晉王定國使馬進忠守貴州﹐楊武﹑劉正國守三坡﹑紅關。三月﹐三桂入合州﹐總兵杜子香棄重慶逃歸。是月﹐延平王成功帥師北上﹐次於羊山。夏四月﹐大淸兵入重慶。二十四日﹐蜀工文秀薨。夔國公王自奇﹑永壽伯關有才反﹐定國討誅之。大淸兵至三坡﹐正國自水西奔還雲南﹐晦﹐遵義陷﹐信郡王多羅﹐自鎭遠抵貴州﹐進忠走。五月﹐三桂襲破楊武兵於開州之倒流水。水西宣慰使安坤﹑西陽宣慰使冉奇鏕﹑藺州宣撫使奢保受皆降於大淸。秋七月﹐新津侯譚弘﹑仁壽侯譚義﹑涪侯譚文﹐以舟師攻重慶﹐不克。大淸趙布太綫國安由廣西抵獨山州。冬十月﹐大淸兵俱入貴州﹐多羅繼至﹐會於平越﹐使羅托還鎭荊州﹐命晉王定國出師圖復貴州﹐假黃鉞。鞏昌王文選爲副﹐定國及馮雙禮扼盤江河﹐文選守七星關。十二月二日﹐三桂奪七星關﹐文選奔沾益﹐譚弘﹑譚誼﹑譚文復攻重慶﹐弘﹑誼殺文﹐降於大淸。蜀中兵皆散。泗城州土官岑繼祿﹐導大淸兵入安龍。懷仁侯吳子聖禦之﹐敗績。定國由盤江還戰﹐連敗﹐遂奔回滇都。十五日﹐奉王西奔永昌。文選自沾益追及﹐使畱斷後。三桂敗文選餘卒於鳥撒﹐遂涉河渡橋﹐出交水﹐會多羅﹑趙布太於板橋。

大淸順治十六年己亥春正月四日﹐王至永昌﹐下書罪己。有曰﹕死而後已﹐寧爲六出之兵。天若不存﹐誓共一舟之覆。晉王定國還﹐黃鉞待罪﹐請削秩﹐不許。前一日﹐大淸多羅﹑吳三桂﹑趙布太入滇都﹐侯伯鎭將胡一淸﹑土司總兵龍世榮迎降。閏月十五日﹐大淸吳三桂﹑趙布太至大理﹐鞏昌王白文選敗於玉龍關。王發永昌﹐走騰越州。十八日﹐三桂入永昌。二月﹐晉王定國迎戰大淸兵於磨盤山﹐不勝。泰安伯竇民望等死之。王奔南甸。大淸兵入騰越﹐景東土知府陶斗﹑蒙化土知府左星海﹑麗江土知府木懿及諸土知縣官皆降。大學士扶綱﹑兵尙書尹三聘。編修劉■﹝艸洍﹞﹑貴州布政使朱企鋘﹑淮國公馬寶﹑敍國公馬惟興﹑武靖侯王國璽﹑懷仁侯吳子聖﹑宜川伯髙啟隆﹑公安伯李如碧﹑陽武侯廖魚﹑將軍楊武﹑都督王朝欽﹑總兵單泰徵﹐皆從王出邊﹐前後入降。慶陽王馮雙禮渡金沙江﹐奔建昌﹐狄三品執之以降。大淸封三品爲抒誠侯﹐四川守臣及諸將領兵者皆赴雲南降。大淸兵盡定滇蜀。磨盤之敗﹐王與定國﹑文選相失﹐乃謀入緬。二十六日﹐抵曩本河﹐前距緬關﹐使黔國公天波入告難﹐勒從官放仗而入﹔晦﹐至蠻漠。二月朔﹐緬酋以四舟來迎﹐得從者六百四十六人。十八日﹐至井亙﹐文選自木邦以兵入緬﹐謀迓駕﹐戰不勝﹐還走孟艮。文安侯馬吉翔﹐冀悅緬心﹐諭守關者﹐王航海赴閩﹐兵勿復來。故將祁三升至蠻漠﹐又檄止之。由是內外問絕。天波請間道走戶臘﹐亦不許。五月八日﹐王進赭硜﹐編竹城艸屋十間爲宮﹐以兵百人環衛﹐從官分處﹐蠻男婦日至市易﹐初至饋頗丰﹐後漸薄。前陸行者﹐總兵潘世榮﹑內監江國泰九百餘騎﹐皆被給土人爲奴﹐多自殺。惟岷王子十八人﹐後流入暹羅。六月﹐延平王成功入瓜州﹐復鎭江。秋七月﹐進圍南京﹐兵部尙書張煌言帥前軍先蕪湖抵﹐徽﹑寧﹑池太府州縣皆下。成功以驕敗﹐上游軍亦潰。煌言間脫﹐走臺州。八月﹐大淸尙可喜遣使招虎賁將軍王興於交村﹐唐王聿鍔及興皆死之。中秋節﹐緬酋受諸蠻朝﹐逼黔國公天波行禮﹐天波歸哭而慟。馬吉翔﹑李國泰等飲王惟恭家﹐爲梨園舞﹐老妓泣下曰﹕此何時﹐猶爲歌舞歡耶﹖蒲纓家復縱博﹐聲徹於內。王方臥病﹐嘆息而已。天波時歔欷爲王言﹐倉卒入緬﹐本失計﹐所恃一定國﹐不得合。緬意日惡﹐恐禍發旦夕。君臣不復相見。臣三百年蒙國恩﹐死無恨。王亦泣。監禦莫能仰視。定國在孟定﹐承制槪加土司勛爵﹐使赴難﹔元江知府那侖起兵﹐延長伯朱養恩﹐將軍髙應鳳﹑總兵許名臣﹐龍贊陽等皆巳降。大淸﹐復結謀內應。冬十月﹐禮官請造庚子歷﹐從之。是月﹐大淸兵北還﹐以吳三桂畱鎭雲南。十一月﹐三桂克元江﹐總督那侖死之。

大淸順冶十七年庚子春正月﹐王在赭硜。晉王定國次於近郊﹐奉表迎王﹐不克。時馬吉翔﹑李國泰相爲唇齒﹐猶然泄泄﹐但害定國之至。二人合奏﹐大臣三日不能舉火﹐王怒﹐以皇帝之璽擲地﹐卽椎碎﹐人數銖。禦史任國璽請東宮開講﹐進宋末賢姦書。王覽一日﹐國泰惡而去之。太常博士鄧居詔﹑禮部主事王祖望﹐各劾翔﹑泰。又傳禮侍郎楊在講書﹐賜坐﹔在以東宮典璽李崇貴侍立﹐不敢﹐王並賜崇貴坐。對曰﹕𨿽在亂亡﹐不可廢禮。王爲攺容。每講﹐崇貴出外﹐講畢復入。秋七月﹐定國﹑文選會兵攻緬﹐迎王不得﹐敗緬兵於瑞陽嶽故。漳平伯周金湯﹐聚兵雷廉海上﹐結龍門鄧耀﹑海陵﹑李常榮等圖復嶺西﹐爲尙可喜所敗。常榮降。禦史連城璧亦自陽春降。王興故將王懋徳及李玉﹑黃確﹑鄭球皆敗死。金湯被執。可喜水陸並進﹐急攻龍門。耀出搏戰﹐大敗﹐走交址。交址殺獲耀舟﹐浮屍蔽海。耀復走廣西﹐入土司﹐被縛﹔嶺海由是無用王年號者。是年﹐魯王自思明移金門。大淸明安達理出浙海﹐達素出閩海。

大淸順治十八年辛丑春正月﹐王在赭硜。鞏昌王文選次於近郊﹐奉表迎王﹐不克。晉王定國戰於洞怕﹐文選從之﹐再敗緬兵。緬終不肯出王﹐有欲殺吉翔﹑國泰﹐奉東宮奔者。事覺﹐被害。夏四月﹐緬酋莽猛白代立。秋七月十八日﹐逼朝臣過河飲咒水而盟﹐以兵圍殺之。死者宗臣松滋王﹑勛臣沐天波武臣馬吉翔﹑王維恭﹑魏豹﹑蒲纓﹑王啟隆﹑馬雄飛﹑王自京﹑龔勛﹐陳謙﹑劉相﹑吳承爵﹑安朝柱﹑任子信﹑張拱極﹑宋宗宰﹑劉廣良﹑宋國柱﹑丁調鼎﹑文臣鄧士廉﹑鄧居詔﹑任國璽﹑楊在﹑鄔昌琦﹑裴庭謨﹑楊生芳﹑王祖望﹑齊應巽﹑潘璜﹑郭璘﹑張伯宗﹑內監李國泰﹑李茂芳﹑楊宗華﹑楊彊益﹑李崇貴﹑沈猶龍﹑周某﹑盧某﹑曹某等四十有二人﹐從官皆盡﹐遂圍王宮。王幾欲縊。吉王與其妃自殺﹐宮人命婦不屈死者及百人。緬人馳呼勿害皇帝﹐黔國公可禮送大淸皇帝處分。越日﹐王及侍禦二十五人移入天波居。秋八月﹐晉王定國復以十六舟攻緬不克。冬十二月朔﹐緬人請移蹕﹐王及太王后﹑王后﹑王子同行﹐二鼓渡河﹐大淸吳三桂執王入滇都﹐白文選以木邦降。始緬難作﹐都督同知鄧凱以傷足﹐獨免生歸﹐述緬時事﹐言十一月十八日王召凱入宮﹐諭曰﹕太后病矣﹐未知骸骨得歸故里否﹖又曰﹕白文選未封親王﹐馬寶未封郡王﹐我負之。滇黔百姓﹐我師侵擾多年﹐今又不知作何狀﹖明年壬寅四月二十五日﹐王縊於滇都﹐並殺王子。六月二十四日﹐晉王定國死於猛臘。李嗣興﹑劉震﹑艾承業俱出降。其年﹐朱成功取臺灣。明宗室多依之。張煌言遺書勸成功尊立魯王﹐以存明祀。成功有異志﹐托言以永曆紀年﹐不更事二君。煌言卒死杭州。

論曰﹕明室旣亡﹐桂王僑寄滇粵﹐羈命蠻緬﹐何其不振哉﹖良由祖宗純任法度﹐主權過亢﹐君臣道隔﹐不修尊賢﹐尙功之意﹐故其極也。驕將擅命﹐盜賊公行﹐國勢日孤﹐大臣失職﹐旣迫喪亂﹐卒至於難爲。嗚呼﹗後之言治體者﹐可以審焉﹗

西南紀事卷二

余姚邵廷采念魯撰

永寧王周宗

鄖西王常湖

寧靖王術桂

永寧王周宗

永寧王周宗﹐封江西。順治二年﹐南都不守﹐江西諸郡多北附。大淸金聲桓以重兵鎭南昌﹐王傾家募兵﹐起於湖東。禮部侍郎王廷垣﹑知州揭重熙﹑舉人艾南英﹑諸生楊師古﹐與羅川王皆就之。以是秋八月復建昌﹐撫州知府鄢鼎實出走﹐饒﹑信﹑撫﹑建﹐羣盜響應。唐王立﹐手書問王﹐遣鄭彩出永定關﹐因王兵恢取南昌﹐彩頓不進。大淸兵環掠湖東﹐王孤軍督戰﹐親冒矢石。是時﹐大學士楊廷麟守贛州﹐萬元吉扼吉安﹐蘇觀生軍南安﹐遙爲聲援﹐而潮州五指石帥﹑謝志良願奉節制﹐得兵六萬。監軍翰林張家玉﹐見王計事﹐王執其手﹐托以生死。十一月﹐聲桓使王得仁圍撫州﹐家玉率趙珩﹑李明忠等退大淸兵於許灣﹐遂解撫圍。明日﹐謝志良﹑閻羅宋復敗之千金坡。家玉奏上王功﹐請仿漢光武以魯益東海故事﹐或撫或贛﹐優以大封。詔俟南昌恢復﹐卽封親王。順治三年正月﹐鄭彩逃入永定關﹐家玉被圍新城﹐力戰得脫﹐湖東危迫。大淸兵遂抵永定。家玉請南募兵惠潮﹐大淸兵急攻撫州﹐王登陴死守。三月﹐吉安破﹐湖西皆潰﹐王命輔臣傅冠速出江西﹐前軍方及建昌﹐潰歸。四月﹐撫州破﹐王死之。

鄖西王常湖

鄖西王名常湖﹐楚人。順治四年丁亥六月﹐落魄入閩﹐夜宿荒寺﹐有虎同臥。水北源古庵僧王祁﹐奇其貌﹐與俱入古田境上﹐建陽數惡少從之。時癸未進士膠州髙簡知建寧府﹐爲政嚴刻﹐郡人怨之。鎭兵不滿千人﹐方告大桶將激變﹐而鄕紳陳某與簡隙避之古田﹐遇常湖﹐告以虛實﹐許歸內應。遂以王祁爲左國師﹑李文垣爲右國師﹐招亂兵得萬人。七月五日﹐常湖及竹溪王夜屯於東峯﹐建寧守將曹總兵部將於應鶴等出城禦戰﹐兵未及交﹐伏起﹐大潰。陳某使其黨大言於眾曰﹕知府貪酷﹐民不聊生﹐城中翕然﹐皆結約圍府署﹐大索軍人之在城者。曹總兵知有變﹐不敢入﹐戰於城下。三日被覆於水西﹐遂開門迎常湖﹐斬簡於市﹐裂其屍。通判唐通降﹐卽以通知府事﹐下檄稱隆武三年。初﹐建寧城門鳴﹐大中寺金剛首無故自折﹐及是﹐人以爲驗。八月﹐鄖西兵入松溪﹐知縣張朝國不降﹐斬之。北入慶元﹐聲言往浙江。然其兵烏合﹐無紀律﹐帥領皆科頭艸履﹐所至蜂屯求饟﹐士民逃匿。松溪眞禦史子金鉉﹐使數人於北門外散發大呼曰﹕大兵至矣﹐各棄兵杖相蹂踐。大淸帥馬得功﹑李榮帥兵三萬﹐自浦城抵松溪﹐金鉉出迎。大淸兵不入城﹐竟趨建寧﹐襲鄖西王﹐不克﹐屬縣皆復爲鄖西守。大淸兵還屯浦城。九月六日﹐鄖西兵復將樂。十八日復順昌。是月﹐大淸兵復入松溪﹐殺鄖西知縣戴應選﹐遺民眞煦時等皆死。眞金鉉自負翻城有功﹐亦以唐王貢僇於橋下。十二月二十六日﹐馬得功夜發騎兵五千﹑步一萬﹐出梨頭﹐且分二道﹐進鄖西兵﹐不利﹐亡前隊五百餘人。大淸兵趨大溪尾﹐斬首數千級。戊子正月﹐鄖西王在建寧復遣曾明遠﹑葉和﹑陳士良等率眾數萬﹐由甌寧﹑政和夾走松溪﹐得功出兵馳之﹐陣斬千餘人﹐生獲九十餘人。明遠等棄甲遁。大淸師追至寨嶺﹐乃還。十九日﹐大淸師自浦城道松溪﹐趨建寧﹐攻圍自二月至四月﹐城中百計拒守﹐間出戰﹐勝負相當。大淸師掘黃華山龍脈﹐置紅夷炮西門﹐攻裂城垣﹐梯屍而上。百姓知城破﹐齊聲大呼曰﹕休矣﹗休矣﹗因合府閉門自焚﹐火三日不滅﹐屍气間數百里。主事朱喬秀﹝文公裔﹞死之。越二年﹐庚寅五月﹐鄖西王故將毛明卿等復起﹐與大淸兵戰於巖關。明卿﹐鄖西驍將也﹐嘗以狼筅﹐獨當大淸兵一隊﹐戰必身先。至是﹐集潰眾﹐擾浙閩界。又有李希賢﹐奉桂王年號﹐自稱將軍﹐與範恩郎等﹐焚掠甌﹑浦﹑建﹑松境上。恩郎以仙姑占卜﹐無不驗。大淸兵潰於東源﹐鄕民應之者數萬﹐至甲午七月乃平。

寧靖王術桂

寧靖王術桂﹐字天球﹐遼王后﹐長楊郡王之次支﹐太祖九世孫也。初授輔國將軍﹐方面偉體﹐美須﹐工詩文﹐習韜略﹐和謙接人。崇禎十五年﹐張獻忠陷荊州﹐王從惠王及本府宗室避湖中。福王立﹐從長楊王入朝﹐晉鎭國將軍﹐居之寧海。明年夏﹐從長楊王至杭州﹐聞南京已破﹐復返臺州。長楊王率宮眷入閩﹐王畱寧海﹐欲變姓名避世﹐會鄭遵謙起兵紹興﹐奉魯王監國﹐王亦以一旅會江上。時傳長楊王未知存沒﹐遂封王爲長楊王。唐王立於福州﹐奉表稱賀﹐仍封長楊。聞其兄尙在﹐已晉遼王﹐乃辭爵﹐欲以長楊之封讓兄之仲子進。唐王不許攺封。寧靖王督方國安師﹐知國安難與共事﹐辭督師﹐畱居紹興﹐及敗﹐還奔寧海﹐覓漁舟出石浦。魯王亦由海門來﹐同至舟山。鄭芝龍貳於唐王﹐聞魯王至舟山﹐遣鄭彩以舟師來迎。王從魯王抵廈門。芝龍已北去。明年﹐鄭彩奉魯王攻福州﹐定國公鴻逵迎淮王於軍中﹐請王爲監軍﹐合忠孝伯朱成功兵﹐圍泉州﹐月餘不下﹐退軍南澳。聞桂王卽位肇慶﹐王自南澳入揭陽﹐奉表賀﹐命王居鴻逵軍中﹐在所給祿。次年﹐桂王命兼督鴻逵﹑成功二軍﹐仍屯揭陽。四年冬﹐粵事又敗﹐與鴻逵還廈門﹐遷居金門。王初無子﹐在紹興時﹐納袁氏﹑王氏﹐及至金門﹐元妃羅氏舉一女﹑袁舉二子﹑王一女。當是時﹐王已息慮﹐不復言事矣。成功大軍圍南京不克﹐而大淸兵南入緬﹐國亡﹐諸王在海上者﹐寄食鄭氏。及成功取臺灣﹐金廈勢蹙﹐王遂先請東渡。甫閱月﹐廈門戰敗。又二年﹐成功死臺灣。子錦嗣立﹐有傳錦設桂王位俾﹐王左侍立﹐奏事位前﹐王與諸臣參決之。然錦父子實自帝制﹐成功末年﹐命采漢中王卽位事﹐殊無朱氏意。王年亦向老﹐子女俱殤﹐乃就竹滬墾田自食。錦不能修授餐禮﹐且徵其賦﹐幾不免凍餒。耿精忠之變﹐錦舉兵略據漳﹑泉﹐王意復動﹐乘舟西來﹐以觀其勢﹐知不足有爲﹐復旋臺灣。後錦渡海抽軍﹐王亦按田雇募﹐益困。戌午﹐羅妃逝﹐王杜門謝客。壬戌廈﹐大雩步禱﹐始一出。聞大淸師近﹐蒿目獨憂﹐常言臺灣有變﹐我當以身殉。癸亥夏﹐澎湖破﹐六月﹐大淸師傅臺灣﹐鄭氏戰敗王語宮眷曰﹕吾死期已至﹐若等可自便。袁氏﹑王氏及侍姬三﹐咸曰﹕王死則從死耳。請予尺帛﹐並冠笄被服先縊。王卮酒舉滿﹐俟含殮。明日﹐五棺出葬於郡南前山﹐校隸扶櫬至。王視之曰﹕未時也﹐卽加翼善冠龍袍束玉佩印綬﹐以寧靖王寶持付鄭克塽﹐拜辭天地祖宗﹐裏中人士﹐無老幼﹐皆入拜。王答拜﹐乃結帛於梁自磬。舉手曰﹕吾去矣。遂絕。眾扶下坐﹐無變容﹐與羅妃合葬竹滬﹐不封不樹。前數日﹐自書曰﹕自壬午流寇陷荊州﹐攜家南下﹐及丙戌避兵入閩﹐遠潛外國。今二十餘年﹐六十有六歲時﹐逢大難﹐事畢矣。王故宅攺天妃神祠。無嗣﹐繼益王后宗位子儼鉁爲後﹐年七歲﹐居杞縣。

西南紀事卷三

余姚邵廷采念魯撰

何騰蛟

堵胤錫

何騰蛟

何騰蛟﹐字雲從﹐浙江山陰人。其先戍貴州黎平衛﹐因籍黎平。中天啟元年辛酉科舉人。崇禎中﹐知南陽縣﹐禦流冠有方略﹐復從巡撫陳必謙擊賊於安臯﹐斬首四百﹐由是知名。累遷武庫主事﹐備兵淮徐﹐平土賊程肖宇﹑王道善﹑張方造等眾數萬﹐南兵部尙書史可法奇其才。十六年十月﹐擢僉都禦史﹐巡撫湖廣。時﹐湖廣新經張獻忠之亂﹐寧南侯左良玉在武昌﹐兵多無紀﹐遠近患之。大學士蔣徳璟盛稱騰蛟威望﹐爲左師憚服﹐宜用之撫楚﹐以可法遺部臣張伯鯨書爲證。上初不聽﹐吏部會推﹐復以騰蛟上。上思徳璟言﹐卒用之。騰蛟自潯陽單舸之任﹐諸鎭軍吏望風嚴戢。福藩立﹐進總督。乙酉三月﹐良玉聞李自成敗﹐將出陜﹐欲東避。會王之明自燕來南都﹐詐稱太子﹐收下獄﹐朝野洶洶﹐言姦相馬士英絕先帝後。良玉乘是與巡按黃澍上疏﹐以誅士英爲名﹐移檄遠近﹐舉兵三十萬內向﹐騰蛟萬端開說﹐不聽。左兵大掠城中﹐城中人數萬﹐避難走督署﹐左兵從之。騰蛟手尺刃﹐坐堂皇﹐飛矢雨集﹐不動。良玉使人紿曰﹕吾欲見公一言﹐公不行不彊﹐遂挾登舟﹐遽發。至楊邏﹐騰蛟罵曰﹕吾封疆重臣﹐豈相從作賊﹖自投於江﹐逆流數十里﹐遇漁舟不死﹐將卒稍稍來集﹐家人完印至﹐遂入大冶﹑通山之間。左兵東下﹐未十日﹐闖賊十萬眾潰入楚﹐掠漢武而東﹐銜左兵尾。大淸兵追闖者又數萬﹐水陸踵至﹐荊河至安慶數千里﹐接陣格鬥﹐紛拿散走。四月﹐良玉與黃得功戰﹐大敗﹐師潰蕪湖之荻港﹐數日死。子夢庚以全軍降於大淸軍前。大淸兵追賊急﹐賊敗﹔會大雨四十日﹐百川漲溢﹐所在積屍成邱﹐李自成自變量騎馳入通城九宮山﹐行視安營地﹐村民方耕﹐不知爲自成﹐羣起舉鋤擊之﹐立死﹐擲屍於水﹐後騎至﹐傳呼萬歲﹐民始驚竄。騰蛟獲其屍。五月﹐大淸兵略定漢武屬邑﹐騰蛟自寧州間道走瀏陽﹐向長沙。楚人相傳騰蛟入水﹐浮沈三日夜不死﹐大黿負之登陸﹐皆以爲神﹐遠近爭附。而騰蛟知時事不測﹐先爲善後慮﹐表知州章曠爲監軍道﹑傅上瑞爲長沙道﹐與督學道堵胤﹐各練兵一萬。至是皆會。舊鎭馬進忠﹑張先璧﹑盧鼎等亦次第來歸。長沙始立軍府。乙酉﹐唐王立﹐騰蛟表聞自成敗死狀﹐進尙書﹐兼東閣大學士﹐封定興侯﹐督師開府長沙。胤錫﹑曠分撫湖南北﹐駐湘陰﹑常徳。騰蛟言自成之死﹐天誅非人力﹐臣不敢冒上賞﹐不許。王在唐邸﹐雅識南陽縣何令賢﹐奏陳皆報可。九月﹐闖賊故將郝永忠﹑王有才﹑良玉標將王允成等皆來降﹐得兵十餘萬。李錦﹑髙一功等三十萬眾﹐在松滋之艸坪﹐亦請降於胤錫。湖南軍勢大振。丙戌正月﹐唐王次建寧﹐騰蛟及贛州督師大學士楊廷麟皆遣使奉表迎乘輿﹐手敕褒勞﹐卒制於鄭芝龍﹐不得出。是年春﹐騰蛟督郝永忠﹑張先璧等攻嶽州﹐傅城大戰﹐又戰於藤溪﹑湘陰﹐皆捷。表加永忠恢剿左將軍﹐先璧右將軍﹐江楚間民多結砦以應﹐騰蛟喜﹐冀大舉﹐會福州破﹐贛州亦不守﹐兵不果出﹔未幾﹐大淸恭順王孔有徳﹑懷順王耿仲明﹑智順王尙可喜與葛喇昂邦焦柰藍拜統滿漢軍南下﹐度嶽州﹐兵勢甚銳﹐騰蛟扼長沙遏其衝。丁亥﹐李成棟入梧州﹐桂王至桂林﹐遣使勞騰蛟﹐且徵其兵。騰蛟辭以方拒三王﹐不得入衛。桂王如全州。初﹐武岡參將劉承胤猛而麄﹐當鑄鐵軍自隨﹐號劉鐵棍。崇禎福王間﹐乘亂截粵餉十五萬﹐選募軍馬﹐遂雄視湖南。掛平蠻將軍印。嶽州之戰﹐承胤一軍先走﹐抑其賞。以是怨騰蛟。王在全州﹐王坤爲王畫計﹐召承胤入衛﹐封武岡伯﹐進安國公。承胤始見王﹐猶持正﹐逐坤﹐遣�援瞿式耜於桂林﹐已而專橫﹐杖禦史毛壽登﹑劉湘客﹐劫�如武岡﹔援桂林者噪而還。而是時﹐騰蛟大軍在長沙﹐湖南巡撫章曠督王有才﹑王允成等兵二萬扼湘陰之新祥。大淸兵相守一年﹐不得進﹐騰蛟又調廣西土鎭譚遇春率狼兵三千赴新祥﹐至卽挑戰﹐夜襲大營﹐追奔三十里。大淸兵退入嶽州。夏六月﹐狼兵入長沙﹐與有才軍士市肉相競﹐變作﹐三王長驅破湘陰﹐入長沙﹐諸軍皆潰。董英首以瀏陽降。傅上瑞﹑王允成皆降。盧鼎﹑郝永忠逃入山中﹐騰蛟退守衡州。尙可喜東渡江﹐攻燕子窩。總兵陳士明降。略定長沙諸縣﹐還與有徳﹑仲明會於湘潭﹐同攻衡州﹐遇春帥潰﹐兵入桂林﹐索饟﹐尋歸柳州。騰蛟檄守道龍文明計執遇春﹐送桂林斬之。承胤欲因騰蛟敗﹐解其兵柄﹐請召騰蛟入輔。諸鎭皆怒。張先璧引兵向武岡﹐請誅承胤。會騰蛟至﹐諭解之。先璧掠寶慶﹐西屯沅州﹔騰蛟見王﹐面奏情形﹐檄調馬進忠﹑袁崇第﹑劉體純﹑張光翠﹑王有才﹑李赤心﹑髙必正﹑牛萬才十餘營﹐可五十萬﹐會衡州。承胤終忌騰蛟﹐計遏其事。滇將趙應選﹐胡一淸言於騰蛟曰﹕長沙失守﹐非戰之罪﹐乃自開門揖盜。今各勛士馬如故﹐望公出不啻云霓﹐若遲回不行﹐恐勛鎭解體。騰蛟卽日陛辭。承胤復以兵邀之﹐從行者僅五百人。一淸單騎突前﹐斬關而出﹐進駐百牙橋﹐衡州已破﹐諸營四面皆不相聞。騰蛟退守永洲﹐章曠疽發背﹐卒東安。永忠再出桂陽﹐遇可喜自長寧來﹐棄軍走道州。總兵張學禮被執。八月六日﹐有徳﹑仲明覘諸帥首尾橫斷﹐督師孤懸不足慮﹐遂合各固山兵﹐西破寶慶﹐陳友隆力戰守紫陽河﹐夜﹐柵內火﹐延火藥局﹐兵遂潰。大淸兵抵武岡﹐王奔古泥。承胤降。進薄沅州。先璧走﹐遊騎略貴州界﹐攻破黎平﹐盡殺騰蛟之家。還攻永州﹐諸鎭皆散。曹志建走鎭峽﹐惟一淸以死衛督師不去。陳於城下力戰十餘日﹐曰﹕吾外援已絕﹐內儲復匱﹐死空城無益﹐遂擁騰蛟決圍出。比至全州﹐永忠已集湖南潰兵入桂林﹐城中沸恐。騰蛟馳入﹐與畱守式耜部署﹐自會城以北﹐盡全州﹑興安﹑靈川駐永忠兵﹔城東永寧﹑義寧駐一淸﹑應選兵﹔各給諸將分地乃定。時﹐王至柳州﹐譚遇春子鳴珂叩駕﹐言父冤﹐從臣倉皇未詳其始末﹐以不知對。鳴珂怒﹐帥諸苗攻龍文明﹐大掠﹐矢及王舟。王奔象州。十一月﹐王還桂林。丁亥二月﹐大淸兵破全州。至興安﹐永忠兵潰﹐掠桂林而南。王奔南寧﹐騰蛟方按師永寧﹐聞報﹐急率一淸﹑應選兵入會城﹐見畱守式耜﹐相持慟哭。三月﹐大淸兵薄桂林﹐疑城中空虛﹐直抵北門﹐騰蛟督兵三面禦之。大軍知有備﹐遂渡甘棠去。騰蛟列師榕江﹐以保會城。始﹐靈川團兵殺滇營官頭北走﹐旣而歸復。式耜持大體﹐不更誅問﹐及滇兵入境﹐居人恐修怨﹐挈妻子爭竄山谷。騰蛟傳令不許一人只騎下鄕﹐均壁榕江﹐軍民乃安﹐是月﹐馬進忠復常徳。四月﹐騰蛟收潰兵得二萬人﹐復出桂林。式耜遣焦璉從行。大淸軍容甚盛﹐以四部挑戰﹐應選提五協兵爲巾軍﹐一淸帥突將持戟當前隊﹐叱吒撼山嶽﹐大兵退﹐追至嚴關。大淸兵堅壁不退﹐各將猛戰﹐僵屍橫關﹐自午及酉﹐將士溽暑枵腹﹐請令收兵。一淸單刀獨殺至興安之三里橋﹐諸將尾其後﹐無不以一當百﹐直抵興安。騰蛟報式耜曰﹕初六日嚴關大捷﹐全陽馬到成功矣。八日﹐前至鳳凰坪。大淸兵三路伏松林﹐騰蛟麾兵四路接戰﹐應選﹑一淸及王永祚﹑吳興朝﹑馬養麟等十餘將﹐往來馳突﹐望之如在電火鑪煙中。周金湯﹑熊朝佐沿山東下﹐橫擊破陳而出﹐橫屍如山﹐鸞橋水赤。十六日﹐攻全州﹐大淸乘其師惰來襲﹐大戰橋東西﹐甫接﹐大淸兵退。一淸追至北關﹐乘勝衝入城﹐城頭矢石如注﹐乃收兵。五月十日﹐大淸軍益募鈀手二十﹐水陸出戰﹐銳甚。應選﹑興朝迎擊﹐斬其一將﹐黃尙賢裹創疾戰﹐不退。騰蛟揮兵渡河﹐以棒棒其左右翼﹐勍騎乃退﹐手無一遺者。十八日﹐治云梯﹐應選﹑一淸親修敵樓﹐焦璉分督裨將﹐相視發炮﹐炮無不中者。十九日﹐用古排柵法﹐遏西北門﹐專攻東南﹐滇營未至﹐守排者兒戲。大淸兵衝柵出﹐各軍驚走。騰蛟一馬在後﹐不至於敗。二十日﹐立先登格千金﹐蒲纓請登﹐不克。更發五鎭兵出東安﹐斷永州水運﹐勝於石期站﹑林三鼎略黃沙﹑六塘﹐絕其東南糧道。俱報斬獲。城中大懼。二十六日﹐應選督滇營夜攻北關﹐焦璉襲南關﹐蒲纓攻西關﹐平明﹐大淸兵棄城退。凡八戰五攻﹐克復全州。大淸兵還永州﹐騰蛟上疏歸功式耜曰﹕爲陛下以信臣用臣者﹐式耜一人也。式耜亦寄托騰蛟﹐無北顧憂﹐使彈壓勛鎭﹐以圖中興。騰蛟督師四年﹐所轄將士﹐土客相雜﹐諸大帥馬進忠等﹐歷百戰不肯輕下﹐郝永忠忠貞營又出盜賊﹐雅性桀驁﹐去止自任﹐而騰蛟廚傳蕭然﹐襪履敝垢﹐幕臺身無僕媵﹐務爲寬大優容﹐平己恕物。是以秦楚彊悍之士﹐咸就羈絡﹐感其至誠﹐不忍離去。應選行軍有紀﹐璉多籌運﹐一淸敢戰﹐永祚少練﹐纓熟伍法﹐全州戰勝﹐五人之力尢多焉。是月﹐金聲桓自歸於江西。大淸三王聞變﹐引還武昌。其明月﹐李成棟舉廣東來歸。江南所在響應﹐屯聚山谷以待命。騰蛟喜﹐表達行在﹔請聲桓﹑成棟戰江右﹐恢復南京﹐而身自湖南﹐取荊襄。行朝軍國﹐一委式耜。又請還蹕桂林﹐以圖出楚﹐皆報聞。七月﹐騰蛟在全州。王命式耜來犒師。八月﹐三王撤師還燕。騰蛟圍永州﹐城中援絕﹐食人。十一月朔﹐永州兵遁。凡攻圍三月﹐始復。曹志建部將譚國棟等追至冷水灘﹐斬總兵余世忠﹐擒道官林國棟。是月﹐馬進忠襲大兵於麻河﹐斬首七千級。二十年來﹐戰功第一。騰蛟亦克衡州﹐抵長沙。始﹐李赤心與進忠有舊怨﹐三王下長沙﹐湖北巡撫胤錫走永定衛﹐進忠﹑赤心皆潰遁。及進忠旣復常徳﹐繕城積粟﹐收集流亡﹐爲攻守計。胤錫出就之﹐又密召赤心等來﹐進忠怒﹐焚常徳﹐趨湘潭﹐胤錫﹑赤心亦至﹐大鎭屯聚者﹐以十數﹔人情惶惑。騰蛟奏言﹕湖北千里一空﹐進忠﹑赤心勢不相下﹐恐變生不測﹐且以數十萬眾共食湖南新定之地﹐兵嘩民盡﹐土崩瓦解﹐將在目前。欲令進忠等分路立功﹐亟請聖斷處分﹐以彰畫一。時﹐金堡掌兵垣﹐與中樞議令騰蛟督進忠及諸鎭圍長沙﹐胤錫率忠貞營援南昌﹐然忠貞營已縱掠﹐長沙大亂。趙應選﹑胡一淸﹑焦璉﹑曹志建等皆以爲響馬﹐心不可測﹐議棄衡州﹐保老營。騰蛟曰﹕事急矣﹐非吾親往不可。之湘潭﹐以大義責赤心﹐速出衡州﹐皆拔營去。大淸帥徐勇﹐自長沙驟至。勇故左良玉將﹐耳騰蛟名﹐間道使人請附。胤錫恥功不己出﹐移軍他徙。熊朝佐﹑周金湯未集﹐騰蛟孤軍在湘潭。戊子正月﹐烏金王至湘潭﹐進忠﹑一淸俱奔潰。騰蛟曉起﹐營壁皆空﹐南向慟哭曰﹕臣五年督師﹐心血嘔盡﹐而所成竟如是。豈非天乎﹗緋衣坐堂上不去﹐烏金王延之上坐﹐勸使降。罵曰﹕若不聞何騰蛟乎﹖何惜一劍。七日不食﹐遇害。且死﹐謂寺僧曰﹕取一粟河水飲我﹐是水從衡來﹐猶吾君水也。進忠前鋒將宣威伯楊﹝某﹞入城中求騰蛟﹐凡七往返﹐戰死。諸將爲之奪气。由是﹐並棄全州。贈騰蛟中湘王﹐謚忠烈。時﹐忠貞營援南昌者竟不進﹐南掠永興﹑郴州﹐民人奔訴曹志建。志建遣兵圍堵胤錫於龍虎關。面讓曰﹕督師如我中湘王何﹖帥統馭百萬﹐絕不殘害百姓﹐今盡瘁封疆﹐香名萬載﹐汝則臭名萬載也。胤錫夜半逃出關﹐入廣西。自騰蛟沒之明月﹐李成棟﹑金聲桓俱敗死。又十有八月﹐孔有徳入桂林﹐瞿式耜死之。又三年﹐李定國克桂林﹐至湖南﹐嘗欷歔謂軍吏﹕使中湘王在﹐瞿畱守何遽至此。令長﹑衡﹑郴﹑永間置祠歲時祀焉。

論曰﹕明末督師死事﹐系國存亡﹐北有孫傅庭﹐南有何騰蛟﹐功𨿽不就﹐義烈著矣。議者謂傅庭能斬賀人龍﹐立威信﹐騰蛟仁柔﹐短於控馭。余意不然。崇禎朝聲教𨿽微號爲一統﹐奉辭杖鉞﹐三軍之士﹐承令股栗﹐而騰蛟當江南離渙之後﹐人懷二心﹐輒爲去就﹐威克厥愛﹐有時不濟。此亦各遭其世﹐非獨騰蛟之不幸也。金堡稱騰蛟布衣麻冠﹐軍行攜二竹笥﹐晚而患目﹐疏艸公移﹐俱出口屬﹐家眷百口﹐寄鄧爲友隆所獻﹝﹖﹞﹐夫人嘗遣其子文瑞至粵。王畱之﹐奪情拜都禦史﹐與瞿式耜孫昌文同官於粵。

堵胤錫

堵胤錫﹐字仲緘﹐江南宜興人。父堵翁﹐無子﹐禱於三茅神﹐夢請牧牛兒爲子。及產﹐字之曰牧子。後自號牧遊生。少落魄﹐嗜酒﹐亡賴﹐好大言﹐嘗爲萬言書﹐抵大守﹐自薦邊才﹐欲北詣經略熊廷弼。大言曰﹕熊公𨿽知兵﹐非我佐之﹐事且敗。太守目笑之。年三十餘﹐舉孝廉。崇禎丁丑成進士﹐自以幼孤﹐不及事父母﹐奏持服三年﹐廬於墓。墓上枯桐載華蛛絲成孝字。十四年﹐知長沙府。山賊蕭相宇擾安化﹑寧鄕﹐數敗官兵﹐率鄕勇破斬之。又破醴陵燕子窩賊﹐斬其渠艸上飛。於是﹐中外稱知兵。南都升武昌兵巡副使﹐攺督學道。乙酉春﹐承督師何騰蛟檄﹐募兵萬人﹐使楊國棟等領之。武漢旣失﹐騰蛟退保長沙﹐以胤錫巡撫湖北﹐駐常徳。先是﹐李自成死﹐其義兒李錦等十八部﹐號三十萬﹐屯澧州界上﹐遠近大震。胤錫偵知錦母髙氏﹐有智略﹐軍事取決﹔而髙氏弟一功﹐所部二萬人﹐爲諸軍最﹔乃單騎走其營。錦﹑一功以戰騎數千來迎﹐稱詔賜髙氏命服﹐二人蟒玉及金銀器﹐皆踴躍叩首謝。胤錫傳犒﹐引卮論列﹐教以臣忠子孝大義﹐纚纚數千言。明日﹐髙氏出拜﹐呼錦曰﹕公﹐天人也﹐汝曹不可負﹐別部田見秀﹑劉汝魁﹑賀蘭﹑李來亨等﹐並繼謁受撫。表聞﹐閩中封髙氏英淑夫人﹐錦左軍侯﹐賜名赤心。一功右軍侯﹐名必正。餘皆侯﹐號忠貞營。加胤錫總督侍郎﹐賜劍印。丙戌二月﹐忠貞營攻荊州﹐旬有二日﹐城且陷﹐會大霧﹐赤心等方蓐食﹐忽救兵數萬至﹐飛矢如雨﹐南軍大潰。胤錫急令楊國棟﹑張光翠分守澧州﹑回子河﹐以通護忠貞營。丁亥三月﹐桂藩至武岡﹐封胤錫光化伯﹐不拜。夏﹐大淸師下湖南﹐馬進忠﹐王有才等俱走。胤錫亦入永﹑保諸土司中。朱容藩聞武岡敗﹐自稱監國招討副元帥﹐建行臺於夔州。胤錫沂三峽西上﹐責以大義﹐容藩愧悔去號﹐胤錫乃還永定。蜀中會師討容藩﹐卒誅死。戊子春﹐金聲桓反﹐江西大軍自長衡還保武昌。胤錫傳檄諸鎭﹐俱出湖南。四月﹐馬進忠下常徳﹐王有才下桃源﹐澧州﹑石門皆下。忠貞營亦克荊門﹐宜城告捷。五月﹐進忠兵戰於牛皮灘﹐又戰於麻河﹐俱勝。大舉有日矣。忠貞營故盜賊性﹐不順約束﹐且畏敵﹐以荊州殘破﹐欲引而南。胤錫無勇﹐往往好語羈縻之。始自夔還﹐約以騎三千﹐赴常徳助戰﹐竟不至。進忠旣下常徳﹐晉封公。赤心乃請取長﹑嶽自效。進忠惡之。十月﹐忠貞營自荊分道南渡﹐髙必正率輕騎數百突入常城﹐進忠怒﹐置酒爲宴﹐陰具舟渡老營東去﹐以騎兵自環﹐注矢披甲﹐出城走﹐盡焚常城屋及瀕江船。必正亦怒﹐請北還。胤錫不能制。進忠遂掠益陽諸縣而東﹐常徳饑﹐忠貞乏食﹐胤錫乃以監軍毛壽登﹑總兵楊國棟守常徳﹐自將標兵二萬及忠貞營東攻長沙﹐不克引去。會督帥騰蛟於湘潭﹐尋令胤錫率忠貞營援南昌。忠貞道掠逗畱。已丑正月﹐始至攸縣。南昌已破。騰蛟亦自湘潭被執﹐羣議皆惡忠貞﹐並咎胤錫。胤錫遣堵正明﹑尹具瞻以五千人守永興﹐陸士毅守安仁﹐龔龍守攸縣﹐自率萬人及胡一淸之師守衡州。三月﹐戰於艸橋﹐兵敗﹐走萊陽﹐將趨永興軍。永興﹑安仁﹑攸三鎭先潰。正明﹑士毅及待詔潘哲﹑中書邵履正皆死之。胤錫走郴州﹐道遇大淸兵﹐幾獲。日午大霧﹐夜螢火數萬﹐從照之﹐以故免。晨夜兼行﹐達桂陽﹐鄞人曹志建以功封保昌伯﹐有眾數萬﹐屯桂陽﹐地險而完﹐忠貞營過之﹐大掠。志建恚﹐謂故胤錫招撫﹐因其至﹐阻之籠虎關﹐盡殺其將士。廣西明經何圖復結寨楚粵界上﹐胤錫使赴難﹐得間道至賀縣。志建擊殺圖復。六月﹐胤錫至肇慶﹐拜大學士﹐在直三月﹔時﹐忠貞營已入廣西﹐抄掠藤郁﹐兵民厭苦。秋﹐加胤錫督師兵部尙書﹐使調護忠貞出嶺﹐經略湖南。胤錫至梧州﹐部下稍復來歸﹐而期赤心等竟不至。造其營詰之﹐赤心初敗於郴﹐戰馬鎧仗俱盡﹐將卒疲﹐無意北出﹐更欲胤錫代請髙﹑雷休兵。胤錫不可﹐別部劉世俊﹑劉國昌願出楚﹐親至潯迎之﹐他鎭遷延不至。胤錫恚恨﹐疾亟。十一月二十六日﹐舟泊潯江﹐夜半遽索紙筆﹐艸遺疏﹐復自題其像﹐擲筆謂左右曰﹕吾荷國重任﹐不獲免冑赴斗﹐至斃命臥榻﹐死誠餘恨﹐豈若葬魚腹中﹐洗此腸胃﹐奮起欲自沈於江﹐從者力抱持之﹐遂以是夜卒於舟。子世明﹐先數月死軍前。赤心等或死或降﹐竟無成。後五六年﹐友人魯釗南求遺骸不得﹐得題像以歸曰﹕吁嗟﹗牧子﹗遭家不造﹐誠身事親﹔遭時多難﹐誠身事君。四十九年孤兒逋臣﹐聞者哀之。釗字桐聞﹐亦狂士。胤錫未第時﹐與交如釗輩凡十人﹐號十鈍﹐或曰十遁﹐亦號十癡。甲申之變散去﹐多不知所終﹐惟釗存。

論曰﹕明世士大夫才之不稱其志者﹐皆是矣。未可以獨責胤錫。竊怪闖﹑獻二賊﹐同屋明社﹐洎乎末路﹐遊魂惴息﹐卒復依命來朝。然定國能自拔於污濁﹐而自成之部﹐無有聞者。豈天種其才﹐以揚亂焰則有餘﹐資廓淸則不足乎。抑重臣有如宗澤其人﹐出而紀綱之﹐其悍桀固亦可用哉﹖

西南紀事卷四

余姚邵廷采念魯撰

瞿式耜

嚴起恆

瞿式耜

瞿式耜﹐字起田﹐蘇州常熟人﹐景淳之孫也。父汝說﹐官部郎。時﹐嘗抗內監﹐知名當世﹐累遷參政。式耜少有才譽﹐萬曆丙辰成進士﹐知永丰。崇禎元年戊辰﹐擢戶科給事中。是時﹐魏忠賢新敗﹐其黨阮大鋮﹑楊維垣等猶陰結朝士﹐幾幸投閒﹐以復東林之禍﹐縉紳上章﹐多用王安﹑楊左﹑崔魏爲對案。淸議搖惑﹐流品雜進。上𨿽精明﹐未能盡釐。式耜意憤惋﹐疏陳六不平。略曰﹕張差一案﹐以風顚二字抹之﹐乃慈寧召見劉光復﹐詞涉唐突﹐以致幽囚。今追錄其忠﹐贈卹葬祭﹐而赤心調護東宮之王之寀﹐無望贈卹復官﹐槁葬城外﹐臣所謂不平者一也。紅丸一案﹐聖躬委頓﹐豈臣子嘗試邀功之日﹖崔文升﹑李可灼優旨放歸﹐彼嫉惡防姦之孫愼行﹐尙推敲啟事﹐而可灼登訪冊﹐與廢棄諸賢並列﹐臣所謂不平者二也。移宮一案﹐楊漣﹑左光斗防微杜漸﹐以擁護先帝爲心﹐賈繼春之持論﹐自是移宮後處分﹐今漣幸有擊璫二十四罪之疏﹐贈卹從優﹐果如諸臣一偏之見﹐不將與之寀﹑愼行同其沈抑乎﹖臣所謂不平者三也。封疆爲重﹐熊廷弼梟首西市﹐傳示九邊﹐而三路喪師之楊鎬與擅離汛地之王化貞﹐竟逍遙福堂﹔且有以化貞登薦牘者﹐人皆知廷弼以門戶殺﹐非以封疆殺﹔何以嚴邊臣失事之禁﹖臣所謂不平者四也。楊﹑左羽翼先帝於倥傯之中﹐大權不至旁竊﹐宗社安於泰山﹐非與王安有交結之情﹐如崔呈秀黨附魏忠賢爲不解之誼也。今動以王﹑楊﹑崔﹑魏爲對案﹐無論楊不可與崔對﹐卽王亦豈可與魏對﹖一腔忠義﹐蒙此惡名﹐臣所謂不平者五也。五虎輩𨿽罪未盡法﹐贓未籍沒﹐然旣顯暴於天下﹐彼甘作干兒﹔造意主謀﹐無毒不具之魏廣微﹔固寵逐膻﹐無醜不備之顧秉謙﹔其它馬全﹑田立極等﹐或媚璫而反取憎﹐或璫敗而猶彌縫﹐乃死不僇屍﹐生不褫奪﹐何以爲大臣黨閹戒﹖臣所謂不平者六也。疏入﹐報聞。後坐其師錢謙益詞﹐連下詔獄﹐免歸﹐終威宗時﹐不見用。福王卽位﹐起原官。唐王立﹐擢僉都禦史﹐巡撫廣西。時﹐靖江王亨嘉稱帝於桂林﹐用楊國威等爲將﹐舉兵欲東﹐使人至梧州﹐召式耜。式耜密告總制丁魁楚﹑思恩參將陳邦傅來援﹐未至﹐而梧州破。令式耜易朝服﹐朝脇以兵﹐不可﹔乃囚式耜﹐逼廣東魁楚擊敗之﹐還走桂林﹐圍之。式耜授計國威旗鼓焦璉﹐使圖國威。邦傅亦至﹐遂克桂林。獲亨嘉﹐致福省﹐廢爲庶人﹐幽死﹔棄國威及其給事中顧奕等於市。唐王封魁楚平粵伯﹐邦傅思恩伯﹐進式耜兵部侍郎副都禦史。桂王卽位﹐進吏部尙書﹐兼東閣大學士。首疏言艸昧之初﹐宜養聖徳﹑修紀綱﹑愼號令﹑挽人心﹑布威武﹑起用人望﹑招徠賢俊爲首務。王虛己聽。會唐王聿■﹝金粵﹞稱帝廣州﹐遣兵爭三水。式耜督師出禦﹐總督林佳鼎輕進﹐遇東兵於海口﹐東兵皆大艦﹐乘東南風﹐縱火矢炮﹐焚西舟。西兵凳岸﹐淖深三尺﹐人馬俱陷。佳鼎死。李明忠僅以數十騎免。王奔梧州﹐已知閣部師全﹐再下肇慶。王爲人仁柔少斷﹐無雄視經略之意﹐動止循家人小節﹐闇於知人。初正位號﹐南中兩粵﹑湖南﹑滇黔﹑西蜀﹐均隸版籍﹔舊臣呂大器﹑李永茂等先後繼至﹐兵食粗足﹐文武略備﹐而王及太后王氏皆畏苦軍國﹐冀得無事小逸﹐始議不欲監國﹐彊而後立。猝聞風鶴﹐追咎臣下。式耜等深以爲憂。太監王坤旣亂北政﹐復自南都走閩﹐奉使在粵﹐王與語﹐說之入掌司禮監。由是﹐內批四出﹐羣小進用。首斥諫官劉湘客等﹐大器﹑永茂皆告去。式耜爭之不得。李成棟入廣州﹐殺唐王及蘇觀生﹐行朝震恐。式耜議扼峽口決戰﹐坤固請西避。

大淸順治三年丙戌正月﹐王再至梧州﹐肇慶遂破。復發梧州﹐趨府江。於是﹐百官奔散﹐丁魁楚走岑溪﹐王化澄走潯州﹐晏日曙﹑田芳等走搏白﹔獨式耜及方以智﹑吳貞毓﹐吳其靁﹑程源﹑馬吉翔等十餘人從行。成棟進攻梧州﹐巡撫曹燁出降。二月﹐王至桂林﹐式耜肅殿陛﹐敕守禦﹐誕告楚蜀各鎭﹐以朝廷所在﹐薦賢才之可達桂林者。王錫衮﹑文安之爲相﹔周堪賡﹑郭都賢﹑劉遠生爲六卿﹔丁時魁﹑金堡爲給事﹔皆召用。惟錫衮﹑安之以滇﹑蜀道阻﹐未至。進何騰蛟閣學督師﹐倉卒布畫﹐皆有體要。兵气再振﹐行朝始尊。未幾﹐丁魁楚沒於藤江﹐遂陷平樂。桂林震動。王坤又議走武岡。式耜見王﹐泣曰﹕臣本以桂林起事﹐願與同存亡。況東粵旣失﹐所存惟此一隅。棄之入楚﹐百武岡何益﹖我退一步﹐則人亦進一步。我去速一日﹐人來亦速一日。半年之內﹐三四播遷﹐軍民瓦解﹐何以爲國﹖不聽。乃自請畱守桂林﹐駕暫駐全州﹐以扼楚﹑粵之中。詔封焦璉富川伯﹐隸式耜摩下﹐同守會城﹔加陳邦傅爲侯﹐守昭平。三月﹐大淸兵圍桂林﹐衝入文昌門。焦璉自行在方至﹐從數人﹐控弦提刃接戰卻敵。大淸兵屯陽朔城外﹐俱降。式耜與璉危城孤守﹐劉承允兵至﹐式耜括庫藏﹑夫人邵捐簪珥以犒﹐終不肯出戰。卒與焦璉兵斗﹐大掠而去。五月桂林積雨﹐城壞﹔大兵四面肉薄急攻。焦璉負創奮臂﹐往來馳救﹐呼督師撫按分門守﹐用西洋銃擊其騎卒﹐尋出城大戰﹐自辰抵午﹐士皆致死。明日復戰﹐大兵引退。會陳子壯﹑張家玉﹑陳邦彥等起兵攻廣州﹐以救桂林。於是﹐成棟解而東﹐遂復陽朔。桂林被圍三月﹐外坑大兵﹐內防亂卒﹐式耜一手指揮﹐乃得底定。焦璉久將桂﹐得桂人心。式耜國士遇之。故獨得璉死力。論功進式耜太子太傅﹐封臨桂伯。表讓不許。請告自劾言﹕自二月十五至五月二十九﹐此百六日中﹐遇患者三﹐皆極危險﹐變故當前﹐總辦一死字﹐亦遂不生恐怖﹐不起愁煩﹐惟是臣之病不獨在身﹐而在心。不徒在形﹐而在神。身與形之病可療也﹐心與神之病不可醫也。時王在位一年﹐未有令聞。王坤去後﹐周鼎瀚﹑馬吉翔更進用事﹐行在大權﹐一歸劉承允。式耜憂國﹐故以疾諭。又請還蹕全陽﹐不報。七月﹐焦璉復平樂﹐陳邦傳復梧州。式耜表賀。粵西全定﹐大駕早還桂林﹐昭告興陵。王心知式耜忠﹐制於承允﹐不能行。八月﹐大淸孔有徳入寶慶﹐遂襲武岡。承胤迎敵。商邱伯侯性遣兵赴難。王自古泥入柳州。式耜疏言﹕乘輿不可他移一步﹐滇黔荒遠﹐忠義心渙。三百年土地﹐僅畱粵西一綫。且山川險要﹐兵馬糗糧﹐俱自可恃﹐惟陛下堅守﹐無爲羣議搖惑﹐以系天下興復之望。會永州﹑郴州破﹐潰兵入桂林者數萬﹐督師何騰蛟﹑新輔嚴起恆俱至。式耜修甲兵﹑營芻谷﹐促騰蛟再出全州﹐集郝永忠﹑焦璉等要言於神﹐期以同憂國事﹐皆嘆泣稟令。其冬﹐陳邦彥﹑張家玉﹑陳子壯俱敗沒。式耜聞之﹐爲位東向而哭。十一月﹐王還桂林。式耜與起恆並相﹐中外相慶。

順治五年戊子二月﹐郝永忠兵潰於興安﹐馳至闕下﹐大掠。王欲西走。式耜力爭﹐謂督師警報未至﹐營中夜驚﹐無大恐﹔眾意不能止。式耜曰﹕果不得已﹐俟督師歸﹐咫尺威嚴﹐士气百倍﹐若以走爲策﹐桂卮柳益危﹐來師今日可至桂﹐明日亦可至南太。反復數百言﹐起恆亦勸王宜鎭以安靜。如出﹐恐桂城遂難保。事且不測﹐俱不聽。夜半﹐王如南寧﹔起恆從。夜﹐潰兵四掠﹐職官無一得免。式耜傷足﹐被逼登舟﹐遇劉遠生﹑丁時魁﹑劉湘客於樟木港﹐乃入民捨﹐艸檄分路四發﹐暫駐陽朔。召焦璉於平樂入援﹐湖南將周金湯﹑熊朝佐亦至﹐檄簡討蔡之俊先入城﹐宣式耜令﹔僉事邵之驊部署璉兵﹐人情始定。何騰蛟自永寧馳回﹐集胡一淸﹑趙應選等數千人入守。三月﹐大淸兵至桂林。式耜及騰蛟出禦退之。加少師﹐賜精忠貫日金章。璉等皆進爵。式耜念南寧蠻鄕﹐非駐驆所﹐日爲迎駕計﹐以大淸兵尙在興安﹐與騰蛟且戰且守﹐謀復全州﹐以恢湖南。式耜爲相﹐持大體﹐𨿽際喪亂﹐動引古義﹐如立治朝﹐多所匡正。廣西巡撫魯可藻﹐自署兩廣﹔故例﹐東撫稱制兼廣西﹐西撫稱撫。式耜曰﹕方今武人多自署撫軍﹐帥一面帝﹐制輒自命﹐貽遠人笑。予代疏請﹐禦遏不可。周鼎瀚以閣部擅竊﹐式耜疏正之。武岡之亂﹐言官彈鼎瀚﹐以附承允入直。式耜票擬獨不苛。曰﹕王沂公言﹐進賢退不肖﹐皆有體。瀚系大臣﹐應聽自免。陳邦傳據潯梧﹐自稱世守﹐不止供。式耜疏駁之曰﹕今日功晉五等﹐尙未裂土﹐且海宇浚剝﹐假粵西一隅爲郊畿﹔百官六師﹐於是取給﹔輒曰世守﹐豈老成憂國之心哉﹖式耜𨿽在外﹐朝廷之事﹐未嘗不極言力請。疏曰﹕臣與陛下﹐患難相隨﹐休戚與共﹔原自不同於諸臣。一切大政﹐自得與聞。廟議可否﹐國勢所關﹐本亂而求末治﹐不可得也。又念行在久無講官﹐經筵不禦﹐石室塵封﹐何由聞得失。因手書八箴於扇﹐進之。是年春﹐金聲桓以南昌歸。孔有徳等退軍武昌。夏騰蛟復全州﹐李成棟亦以廣東來歸。奉表迎乘輿。江南響應。式耜上疏言﹕行在大政﹐履端謹始﹐不可不愼。臣謂廣東軍功爵賞﹐文武署置﹐一歸成棟﹐不宜更易。且楚黔雄師百萬﹐騰蛟翹首威靈﹐如望云霓﹐大駕遽東﹐軍中將吏必謂朝廷樂新復之土﹐成棟亦有邀駕之嫌﹐號令旣遙﹐事機便異。請一見東諸侯﹐俾共瞻至尊音容﹐面爲慰勞指屬﹐然後責其盡意於東﹐揣勢量情﹐柔遠能邇﹐道無過此。王欲東﹐式耜再請還桂林﹐以圖出楚。不報。會聞吳貞毓勸王幸廣州﹐式耜急使劉遠生入見阻之。成棟自嶺還﹐修行宮﹐且邀駕。遠生奉使至廣﹐謂成棟曰﹕今爵駐此﹐爵賞徵伐﹐人疑有私﹐不可不嫌。成棟乃止。八月﹐王至肇慶。成棟陛見﹐首言式耜擁戴元臣﹐不宜久勞疆場﹐請召還綸扉﹐以資啟沃。王遣官三四輩﹐召式耜。式耜念身在西省﹐則東朝重﹐且時事遽難逆睹﹐安危之機在外不在內﹐辭不赴。時﹐五嶺道通﹐朝士輻至。李元胤﹑袁彭年新自東來﹐與劉湘客﹑金堡等一見輒契﹐期以肅淸綱紀﹐培植善類相勵﹐權幸多不便。陳邦傅與成棟爭寵。未幾﹐又召何吾騶﹑黃士俊入閣﹐祖用敝政﹐更置臺諫﹐行朝囂然﹐水火日深。而式耜以度量包容﹐公忠調護﹐舊人新附﹐皆倚爲重。成棟戰亦不利。

順治六年正月﹐何騰蛟﹑李成棟﹑金聲桓俱敗死。王命式耜代騰蛟﹐總督川湖滇廣軍馬﹐賜敕有曰﹕得卿在桂﹐朕無西顧﹐湖南進止﹐惟任便宜。未幾﹐衡永皆破﹐趙應選﹑胡一淸潰入廣西。式耜請以兵科給事中吳其靁監諸營軍﹐再出屢疏勸王﹐以歲月稍暇﹐財力優裕﹐宜一心並力修內治以自固﹐嚴外備以自彊﹐且積獘之後﹐易致振興也。一才一藝之士﹐靡不收羅幕府﹐每慨人才凋零。殆盡﹐凡趼足而至者﹐非懷忠抱義之人﹐亦亂世取功名之士﹔人之精神﹐歲月不用之於正﹐則用之於邪﹔安可驅爲人用﹖故人咸以桂林爲稷下。七月﹐式耜遣胡一淸出屯全州。順治七年正月﹐尙可喜入南雄﹐韶州﹑肇慶大震。王欲出奔﹐式耜馳奏﹐言粵東水多於山﹐不利騎戰。自成棟歸順﹐始有寧宇﹐財賦繁盛﹐十倍粵西﹐騎士材官﹐南北相雜﹐中興根本﹐雜得易失。且韶去肇數百里﹐彊弩乘城﹐亦可堅守﹐以待勤王。今遂棄之﹐悔可及乎﹖不聽。如梧州。可喜遂圍廣州。二月﹐黨人獄起﹐金堡﹑丁時魁﹑蒙正發﹑劉湘客下錦衣衛。式耜奏言﹕俶擾之時﹐宜保元气﹐勿濫刑。詔獄追贓﹐乃熹廟朝魏忠賢竊權鍛練楊﹑左事﹐何可祖而行之﹖敕班四人罪狀﹐示式耜。式耜封還敕書﹐言法者天下之至公﹐不可以蜚語橫加考案。且四人得罪﹐各有本末﹐臣在政府不言﹐恐失遠近人望。其何辭於後世。凡七疏﹐始攺命三法司﹐久乃論戍。秋﹐孫可望襲據貴州。十月﹐孔有徳破鎭峽﹐曹志建潰。式耜遺起恆書曰﹕今東疆危迫﹐天下事大都不可爲﹐吾與公身爲重臣﹐遭時板蕩﹐不能拯救﹐徒以一死塞責﹐何面目以見天下士﹖起恆奉書而泣。十一月二日﹐廣州陷。五日﹐孔有徳入嚴關﹐桂林城中大亂﹐潰兵四掠﹐式耜衣冠危坐署中。時張居正曾孫同敞﹐爲兵部侍郎﹐監一淸軍於靈川﹐聞變南奔曰﹕安可使畱守獨殉社稷﹖自江東泅水至﹐直入式耜寓。曰﹕事迫矣﹐公將柰何﹖曰﹕今日是式耜死日﹐但陷封疆﹐負國死﹐悔恨耳。同敞曰﹕君恩師誼﹐敞當共之。詰旦城陷﹐被執﹔有徳諭使降。式耜不應。同敞大罵﹐白梧擊﹐兩臂折﹐牽出共幽一所。大淸軍壯其義﹐間饋酒食﹐同敞縱飲﹐和詩歌﹐題墻壁俱滿。閏十一月十七日﹐遇害。桂人哀號載道。

初﹐金堡戍淸浪﹐阻兵止於桂林爲僧。至是﹐遣僧義持書上有徳﹐請收葬式耜﹑同敞。略曰﹕故督師大學士瞿公﹑總督學士張公﹐皆山僧之友也。已爲王所殺﹐可謂得死所矣。敵國之人﹐勢不並存﹐忠臣義士﹐殺之而後成名。兩人豈有遺憾於王﹐卽山僧亦豈有所私﹐痛惜於兩公哉﹗然聞遺骸未殯﹐心竊惑之。古之成大業者﹐表揚忠節﹐如出天性﹐殺其身而敬旦愛其人。若唐髙祖之於堯君素﹐周世宗之於劉仁瞻是也。我太祖之下金陵﹐於元禦史福壽旣葬之矣﹐復立祠以祀之。其子犯法當死﹐又典法以赦之。盛徳美名﹐於今爲烈。至如元世祖祭文天祥﹑伯顏卹﹑汪立信之家﹐豈非與其植彜倫者耶﹗山僧間嘗論之﹐衰國之忠臣﹐與開國之功臣﹐皆受命於天﹐同分砥柱乾坤之任。天下無功臣﹐則世道不平﹔天下無忠臣﹐則人心不正﹔事𨿽殊軌﹐道實同源。兩公一死之重﹐豈輕於百戰之勛者哉﹖請具衣冠。爲兩公殮。瞿公幼子﹐尢宜存卹。張公無嗣﹐益可哀矜﹐並當擇付親知﹐歸喪故里﹐則仁義之譽﹐王且播於無窮矣。如其不爾﹐亦許山僧領屍隨緣槁葬﹐揆之情理亦未相妨。豈可視忠義之士如盜賊冠仇﹐然必滅其身﹐狼籍其支體﹐而後快於心耶﹖書未上﹐吳江楊藝衣衰絰﹐掛冥錢衣上﹐號哭於市。見文武將吏﹐叩頭請收葬。凡兩日﹐見聞者爲泣下。令備棺衾殮﹐藝見義索堡書觀之曰﹕傳世文也。然吾已得請﹐更上書﹐恐生事。若但同我殮兩公﹐於義盡矣。並瘞北門之園。王贈式耜粵國公﹐謚文忠﹔同敞江陵伯﹐謚文烈。桂林旣破﹐而陳邦傅叛﹐以潯梧降。尙可喜﹑耿繼茂亦略定髙﹑廉﹑雷﹑瓊﹐兩廣俱破。嚴起恆從王入南寧﹐爲孫可望所殺。又八年﹐王入緬﹔又二年﹐吳三桂執王去﹐害於雲南。距式耜之死﹐年十三矣。

論曰﹕聞之長老﹔唐桂之際﹐相國死義者﹐非一﹐而虞山瞿公爲最。以南都全盛﹐文武在位﹐畫江自守﹐僅乃一年﹔方馬百戰精旅﹐望風降附﹐視去共君如塵垢﹐瞿公名爲畱守﹐身無見兵﹐徒以忠義激厲二三羈縻彊悍之士﹐困守孤城﹐餉絕援窮﹐人無怨叛﹐力竭而死﹐公何憾哉﹗張司馬別山斷臂﹐不屈﹐無忝前人﹔金堡稱其有過人之才气﹐良然﹗

嚴起恆

嚴起恆﹐字震生﹐一字秋冶﹐浙江山陰人。從父誼﹐官京衛﹐舉順天鄕試。崇禎辛未成進士﹐授刑部郎﹐卹刑廣東﹐多所平反。擢知廣州府﹐饋遺卻絕﹐有自粵西載乳石峯如玉筍者﹐三以獻﹐起恆列之階前﹐署其堂曰畱石﹐及遷蘄黃監司﹐石畱廣州。由是﹐淸節大著。壬午﹐移上湖南道﹐京師陷﹐歸紹興。福王時﹐移衡永守道。南都破﹐罷居南寧。桂王卽位肇慶﹐知起恆名﹐擢太僕卿﹐尋晉戶侍郎﹐召赴行在﹐攺兵侍郎﹐升戶部尙書﹐再晉吏部尙書。大淸順治四年丁亥八月﹐王在武岡﹐晉內閣大學士﹐加太師。十一月﹐王還桂林﹐起恆與瞿式耜同輔政。戊子二月﹐大淸兵襲郝永忠於興安﹐王幸南寧﹐以起恆從。李成棟反正﹐又從王至肇慶。孫可望求封親王﹐起恆持不可。陳邦傅等竟矯詔封可望爲秦王。可望以故深恨起恆。庚寅二月﹐尙可喜圍廣州﹐王奔梧州﹔黨人獄起﹐金堡﹑丁時魁﹑蒙正發﹑劉湘客下錦衣衛拷問﹐血肉狼藉。中書舍人管嗣裘﹑衡州舉人王夫之﹐謁起恆曰﹕國勢如此﹐而作如此事﹐柰天下後世何﹖起恆曰﹕吾亦冤之﹐然無可如何也。嗣裘曰﹕誰秉國鈞﹐而令至是﹖相公不可爲此言。起怛瞿然索衣冠請對﹐不得入﹐率諸臣伏沙灘求免刑。式耜及勛鎭各疏申救﹐堡等卒得不死。起恆亦罷相﹐居平浪。頃之﹐王用李元胤﹐請手敕﹐召起恆復入直。其冬﹐廣州﹑桂林破﹐王奔南寧。起恆從。辛卯二月﹐孫可望遣步將賀九儀以兵入衛﹐詣起恆舟﹐所白事﹐陰掣舵牙﹐擊起恆入水﹐左右莫敢救。後三旬﹐有靑山漁人集网見虎從水次負一冠服人上山﹐嘩然﹐登岸相逐﹐虎置其人去。冠服不敗﹐面如生。舉人杭思齋來視﹐固起恆也。密聞於朝﹐葬靑山﹐陰賜鑑湖先生﹐號立石。可望逆形旣著﹐王追思起恆﹐賜謚忠靖。死時年五十二。後十四年﹐子文馴走葬所﹐求三日夜不得﹐傍徨哀慟﹐有老父引至﹐識之﹐忽失其人﹐遂攺葬桂林。文馴奉母居廣西。

論曰﹕起恆𨿽罕濟變才﹐然居官淸﹐事主忠﹐遭際末造﹐行巳持論﹐確守其素。使武夫悍將見而心下﹐要亦不易。論者記兩粵存亡﹐以瞿﹑嚴並稱﹔又言其儀表魁梧﹐想見隆萬盛世相臣之度﹐遭時不造﹐先後致志。悲哉﹗西南紀事卷五

余姚邵廷采念魯撰

陳子壯

張家玉

陳邦彥

王興

陳子壯

陳子壯﹐字秋濤﹐廣東南海人﹐萬曆己未進士第三人﹐授編修。天啟中﹐父熙昌爲給事中﹐論魏忠賢﹐杖戍。子壯亦以典浙江鄕試﹐試錄語誹謗﹐坐黜。崇禎初﹐官禮部侍郎﹐糾唐王不法事﹐又議宗室不宜授官﹐下獄戍。

大淸順治二年乙酉春﹐福王起子壯禮節尙書﹐忤馬士英﹐歸。五月﹐南都敗。桂恭王寓梧州﹐子壯議以王神宗子﹑光宗弟﹐宜嗣大統。總制丁魁楚﹐巡撫瞿式耜等皆是之。唐王立﹐乃巳王敷求舊徳﹐徵子壯入閣。子壯以閩事制在鄭芝龍﹐辭不赴﹐而香山何吾騶應召復相。丙戌秋王奔汀﹐至上杭之白蓮﹐大淸兵追及﹐吾騶走﹐王倉皇馳﹐不知所終。吾駿竟歸香山。是時﹐僉都禦史張家玉﹐將粵兵數萬﹐將出江西﹐聞上杭敗潰﹐歸東筦。桂王由根監國肇慶﹐聞子壯先王時議﹐卽家拜大學士﹑太保﹑兵部尙書﹐節制江﹑廣﹑閩﹑楚軍務﹔會唐王聿■﹝金粵﹞至廣州﹐未果行。

張家玉

張家玉﹐號芷園﹐廣東東筦人﹐崇禎癸未進士﹐庶吉士。李自成陷京師﹐家玉罵賊被縛﹐賊愛其美秀而辧釋之。家玉爲文譽賊﹐乘間南走。馬士英方與東林構離﹐以家玉爲周鳳翔門人﹐羅織削籍﹐居錢塘﹐與同邑副使蘇觀生等護唐王入閩。唐王立﹐爲侍講﹐見政決鄭氏﹐請出效死行間﹐命兼兵科給事中﹐監永勝伯鄭彩軍。先驅抵廣信﹐解撫州圍﹔觀生視師南安。丙戌正月﹐大淸兵圍家玉於新城﹐力戰得出﹔加僉都禦史﹐尋與彩議不合﹐請回粵召募兵方集﹐閩敗報至﹐遂潰。冬十月﹐贛州破﹐觀生棄南安﹐還保廣州。陳邦彥諫不聽。大淸將李成棟略定漳﹑泉﹐將窺惠﹑潮兩粵大震。

陳邦彥

陳邦彥﹐字會斌﹐廣東順徳人﹔崇禎十七年﹐聞都城陷﹐慟哭走南京。上中興政要書﹐萬七千言﹐不報。唐王入閩﹐得其艸於蘇觀生曰﹕奇才也。召爲監紀推官。詔至﹐而邦彥舉於鄕﹐攺職方主事﹔監狼粵兵﹐駐南安﹐數爲觀生圖﹐計不能用。及唐王事敗﹐觀生欲度嶺議所立。邦彥曰﹕國自有主﹐非閣下所急。今大淸軍全力在閩﹐宜注意東備﹐疾走惠﹑潮。因漳﹑泉未潰﹐以控扼之﹐猶可及也。若以擁立爲功﹐動淹時月﹐待敵度關而行此﹐土崩之勢﹐難與守矣。邦彥請畱一軍﹐爲閣下固鎖北門﹐效死以之﹐南安士民遮道請邦彥共守﹐不許﹐遂全軍入廣州。時﹐丁魁楚已奉桂王監國﹐觀生故與魁楚隙不懌﹔邦彥引義力爭﹐乃遣邦彥奉表勸進﹐且迎駕。已行﹐而唐王聿■﹝金粵﹞至﹐觀生意變。邦彥至梧﹐聞聿■﹝金粵﹞立﹐頓足曰﹕是尋縱譚尙﹐亡不日矣。告魁楚及都督侯性﹐請王速詣肇慶﹐早正大位﹐屬人心。擢邦彥兵科給事中﹐賫敕還諭觀生。觀生頗不安﹐欲約和。會西撫林佳鼎﹐與廣州總兵林察戰沒﹐觀生意又變。邦彥乃變姓名﹐逃入髙明山中。十二月﹐李成棟破廣州﹐聿■﹝金粵﹞及觀生自殺﹐遺臣子壯等亡匿山谷﹐北撫佟養甲使人召家玉﹐不至。土人余龍聚眾二萬﹐屯甘竹灘﹐潰軍亡將多往依焉。丁亥春﹐成棟略定廣東諸郡﹐王棄肇慶西奔﹐魁楚敗死﹐遂破肇慶﹑梧州﹑平樂﹐圍桂林。瞿式耜﹑焦璉悉力守禦﹐幾陷者再。邦彥出自山中﹐晝夜泣念﹐禁旅單弱﹐而湖南疏遠﹐猝不得入援﹐獨乘其未定﹐得奇兵徑襲廣州﹐此孫臏所以救趙也。會東筦焦麗到溶二鄕結保﹐害大軍數百人﹐其渠何不凡﹐莫子元迎家玉入居東筦。邦彥單舸赴甘竹灘﹐說余龍乘虛攻會城。龍帥舟數百﹐道海遇大舟百餘﹐舶於東筦﹐焚之﹐遂薄廣州。城中民夜掠食且盡。養甲遣騎急報成棟﹐揚言便道徑取甘竹。龍懼﹐引退。成棟解圍東﹐桂林得完。於是﹐邦彥起兵髙明。三月﹐成棟陷東筦﹐家玉斂軍到溶。到溶陷﹐家玉祖母陳﹑母黎﹑妹石寶俱赴水死。妻彭被執﹐不屈斷支體。殺舉人韓如璜。家玉走西鄕﹐大豪陳文豹聚鄕兵﹐奉家玉﹐進克新安。邦彥遺家玉書曰﹕成不成天也﹐但得牽制北騎數月無西﹐則潯﹑梧之間可完葺。是我不收功於東收功於西也。成棟自是不能復西。家玉使張元瑩奏事﹐桂王加兵部尙書﹐提督嶺東軍務﹐右副都禦史﹐而邦彥遣門人馬應房與余龍攻順徳﹐成棟至順徳﹐龍敗﹐應房被執﹐赴水死。四月﹐龍再戰死黃連江。邦彥棄髙明﹐收敗卒﹐別徇江門﹐下之﹐勢復振。養甲得降人﹐知前攻會城﹐謀出邦彥﹐患之﹐使數十騎掩其家龍山﹐獲妾何氏﹑子和尹﹑虞尹﹐爲書招邦彥﹐不答。判其尾曰﹕妾辱之﹐子殺之﹐身爲死臣﹐義不私妻子也。養甲猶厚侍之。會郡紳李星一﹑舉人杜璜﹐起兵攻肇慶﹐遂殺邦彥家屬﹐璜等亦死。大淸兵攻西鄕﹐不克﹐家玉遣兵入東筦﹐戰於赤岡。五月﹐復攻東筦﹐不利﹐退保西鄕。成棟攻圍數日﹐家玉走﹐西鄕隨破﹐陳文豹等俱見殺。家玉至鐵岡﹐得姚金之﹑陳穀子等三千人﹐攻龍門﹐入居之﹐進克博羅及連平﹑長寧﹐攻惠州﹐不克﹐克歸善還屯博羅。大淸兵來攻退走龍門。家玉爲人有奇气﹐少好劍術﹐多結山澤之豪﹐顧盼自喜﹐以故蹶而復起﹐所至翕然。時粵東起兵殉節﹐甲於他省﹐以家玉﹑邦彥﹑子壯稱首。自耕夫女子﹐至於軍伍盜賊﹐無不識三人名字。邦彥沈練﹐家玉英果﹐其人皆出子壯上。子壯老臣﹐秉直道﹐不苟立議論爲去就﹐朝野瞻望於家玉﹑邦彥﹑父行兩人倚爲重。家玉在龍門﹐分兵列龍﹑虎﹑犀﹑象四營﹐進攻增城入之﹐所在鄕兵特起﹐故虎賁將軍王興屯新會之文村﹐髙涼崔良檟﹑潮陽賴其肖等﹐先後聚眾﹐攻克州縣。夏六月﹐子壯起於南海之九江﹐邦彥來會。是時﹐成棟方東擊家玉﹐會城虛﹐故指揮楊可觀﹑楊景曄及子壯婿前知州梁若衡等﹐結花山降盜三千人﹐謀召子壯。定約﹐子壯攻西南﹐邦彥攻東北﹐以七月七日城中三鼓俱發。子壯意喜。謂廣城且唾手得。遂先二日薄城﹐家人盛服至城下張檄被執﹐可觀方與景嘩計事﹐聞子壯攻城﹐驚曰﹕死也﹐柰何﹐必泄矣﹗語畢﹐捕去﹐養甲使引餘人。可觀怒曰﹕今日丈夫斫頭耳﹐終不緩一死﹐殺天下英雄也﹐並遇害﹐花山人皆死。子壯駐五羊驛﹐邦彥後至﹐曰﹕公無再誤。今成棟必還救﹐我伏禺珠葦間火之﹐公大艦嚴陣侍其西﹐成棟敗﹐城必下矣。計定﹐成棟過禺珠洲﹐勢甚盛﹐邦彥火舟少衝之﹐焚其數舟﹐成棟引而西。邦彥尾之﹐平明迫子壯軍﹐子壯軍不知邦彥至﹐望帆檣蔽空上﹐以爲皆北舟﹐陣動。子壯倉卒傳令不及﹐後軍拔船先走﹐成棟因擊之﹐遂大敗。子壯退保九江。邦彥乃收兵攻城﹐城中揭可觀﹑景曄首﹐邦彥哭祭之﹐知事不濟﹐退破三水。會總兵霍師連於胥江﹐前禦史麥而炫﹑復髙明以迎子壯。湖南道黃公輔﹑禦史連城璧﹐亦攻下新會﹑新寧。八月﹐淸遠指揮白嘗燦殺知縣何甲﹐迎邦彥。邦彥以淸遠﹐廣州咽喉﹐引兵赴之。因橫江樹柵﹐絕嶺東餉道。九月﹐成棟水陸二萬爭淸遠﹐會北風起﹐師連以火舟﹐出柵大戰。成棟敗走﹐悉舟追之﹐風忽反。成棟還戰﹐師連舟迫珊﹐不得入﹐遂潰。師連死﹐精銳盡喪。成棟進攻城﹐邦彥﹑嘗燦與大學士朱學熙嬰城守。十日不拔﹐乃穴城﹐及城實以火器﹐戰酣﹐城崩十餘丈﹐嘗燦死﹐城陷﹐學熙自縊﹐邦彥猶率數十人巷戰﹐自辰及午﹐肩受三刃﹐走學熙園亭﹐題詩於壁﹐赴池水﹐牽出﹐致廣州﹐使作書招子壯。邦彥曰﹕陳督師誓扶弱主﹐比之邦彥未敗時﹐有一日則盡臣子一日之責﹐邦彥有死﹐不能爲此也。養甲使醫視創﹐膳夫進食﹐並笑卻之。九月二十八日﹐磔於市﹐年四十五。臨命歌曰﹕天造兮多艱﹐臣也江之滸﹐書生謾談兵﹐時哉不我與。我後兮何之﹐我躬兮獨苦﹐崖山多忠魂﹐後先照千古。肝忽躍起﹐擊監者面﹐驚怖數日﹐死。始﹐邦彥在三水﹐欲練兵﹑足餉﹐大舉﹔倉卒赴淸遠﹐布畫未定﹐又大風忽反﹐天敗霍師連﹐故速卽於難。子恭尹走增城﹐父友湛粹破千金匿之﹐十月﹐成棟馬步萬餘﹐至增城﹐家玉緣溪設險﹐分兵爲三﹐以自救。成棟令杜永和﹑閻可義分攻之﹐大戰十日﹐力盡而敗。或請潰圍去﹐家玉曰﹕矢盡炮裂﹐欲戰無具﹐將傷卒死﹐欲戰無人﹐丈夫立天﹐常犯大難﹐事勢已去﹐烏用徘徊不決﹖坐待執縛﹐以頸血濺敵乎哉﹖起﹐徧拜諸將﹐自投野塘中死。年三十三。先後從家玉死者﹐師林洊﹑從弟有光﹑有恆及鄧棟材﹑韓如琰﹑楊如遠等數十人。父兆龍﹑弟家珍﹐爲人藏匿﹐得免。於是﹐成棟專圖子壯。十一月﹐用四姓盜鄭昌等爲導﹐破髙明﹐殺前知縣李實蓮﹐執子壯及麥而炫﹐送廣州。養甲厚享子壯﹐曰﹕不處公極刑﹐卽威不立﹐以犯旗示之﹐遂衣以赭﹐舁遊城。子壯被數十刃﹐呼髙皇帝﹑烈皇帝不絕口﹐而炫從死。是日﹐養甲召何吾騶﹑王士俊﹑李覺斯﹑黃應華諸降紳聚觀﹐舉酒屬曰﹕諸公畏否﹖皆鞠躬曰﹕畏。已攺容詫曰﹕眞忠臣﹗眞忠臣﹗子壯男上圖被獲﹐家僮伯卿請寸斬﹐以贖主人之孤﹐得免死。戊子春﹐贈子壯番禺侯﹐謚文忠﹔家玉增城侯﹐謚文烈﹔邦彥兵侍郎﹐謚忠湣﹔以家玉之封﹐封兆龍﹑家珍﹐上圖﹑恭尹皆贈錦衣官。是年六月﹐成棟以廣東歸﹐吾騶﹑士俊復夤緣入內閣﹐每朝會﹐言及子壯﹐未嘗不嘖嘆曰﹕眞忠臣﹗眞忠臣﹗

論曰﹕董先生瑒與恭尹交﹐詢邦彥遺事﹐言於書無不讀﹐歲授經入﹐以遺昆弟友戚之貧者。動止稟庭訓﹐縣令以百金聘﹐典家塾﹐父弗命往﹐弗往也。及得馮氏隨筆云﹕邦彥﹐固子壯門人﹐信哉﹗其家庭師友所受不苟然乎。家玉神明英暢﹐北都陷賊﹐審權達節﹐已名蓋天下﹐使聲桓舉而楊﹑萬存﹐成棟歸而子壯﹑家玉﹑邦彥猶在﹐事詎可量哉﹗數人者﹐殺身成仁然國之元气﹐於斯盡矣﹗

王興

王興﹐廣東恩平人﹐字電輝﹐故虎賁將軍。

大淸順冶四年丁亥春﹐李成棟略定廣東﹐進逼桂林﹐陳邦彥﹑張家玉等各起兵攻復廣屬州縣﹐興亦起兵新會。新會有地曰文村﹐在萬山中﹐大海之澨﹐接於新寧﹑開平﹑恩平﹑陽江﹑陽春﹑連廣肇二郡六邑﹐興以成棟兵盛﹐未可輒克﹐乃入居文村。唐王弟聿鍔曁宗室皆往依興。興奉之甚恭謹。成棟來歸﹐桂王至肇慶﹐遣大理卿連城璧賫詔勞興﹐將移其兵度嶺﹐不果。庚寅冬﹐尙可喜入廣州﹐十郡皆附﹐獨文村不下﹐累攻不能克。遺臣亡將懷慕興義來附者﹐益眾。地旣阻險﹐用桂王正朔服色﹐以死自誓﹐不臣於大淸。乙未七月﹐可喜大會水陸兵攻興﹐入其境﹐曲屈鳥道﹐刺竹叢立﹐多陂塘﹐騎不得馳﹐短兵接戰﹐數步一折﹐皆失所長。大淸將盛登科等二十餘人戰死﹐可喜乃斷要道﹐重壘塹溝。明年八月﹐文村食盡﹐可喜惜興才﹐復招興。是時﹐義鳥金光爲平南掾﹐有俠气﹐可喜非光言不從﹐而故相王應華雅善光﹐嘗爲小盜所得﹐獻虎賁營﹐興客遇之﹐令應華作書曰﹕必得金公絢﹝字光﹞手書﹐來者歸款從之﹐乃遣使賫敕印及子五人謁可喜。可喜厚賫使人﹐偕其使還報﹐興終不出見。是日﹐宴其吏士﹐諭以釋甲﹐無貽害生靈。夜分﹐具衣冠舉家自焚。聿鍔亦吞片腦卒。興又有幼子五人﹐可喜並善待之。是歲﹐桂王入緬﹐興以全滇俱破﹐行在無主﹐決意罷兵﹐卒以身殉。

西南紀事卷六

余姚邵廷采念魯撰

李幹徳﹝楊展﹞

王祥﹝皮熊﹞

李幹徳﹝楊展﹞

李幹徳﹐字雨然﹐四川南充人﹐崇禎四年辛未進士。歷官湖南巡撫﹐禦張獻忠於長沙﹐敗之﹐後力不支﹐退屯貴州之■﹝牙攵﹞上女下﹞川﹐以圖興復。會袁韜﹑武大定自順慶敗而南﹐幹徳承制撫之。初﹐獻忠部賊袁韜有罪當斬﹐率數百人亡命﹐聚眾日盛﹐號姚黃十三家﹐所過焚殺。督師王應熊授以副將﹐使守順慶。小紅狼別部武大定先降於總督孫傅庭。傅庭死﹐保南山戰敗﹐走興安﹐踰廣元﹐與袁韜合眾數萬人﹐謀突秦而西。大淸兵擊敗之﹐喪失婦女輜重略盡﹐收餘眾萬餘﹐棄順慶而東﹐過涪入山﹐由武彭以趨■﹝牙攵﹞上女下﹞川﹐歸於幹徳。初﹐曾英戰沒﹐守涪者﹐爲英部下涇陽李占春﹑項城余大海﹐聞袁韜由順慶南下﹐占春等避之﹐東走夔州﹐會朱容藩自肇慶入蜀﹐取道施州衛﹐溯江西上﹐說占春﹑大海將其眾復回。時﹐大淸兵追袁韜等陸行﹐新鎭盧光祖以舟師泊湖灘﹐所將皆曾英舊卒﹐不意占春等猝﹔至戰不利﹐大淸兵以全蜀殘破﹐亦北還順慶。占春乘勝復至涪﹐結營忠州之平西壩﹐號萬姓營。大海屯花陵河。幹徳旣得袁韜﹑武大定兵﹐亦獎率之返斗﹐入佛圖關﹐據重慶。韜自恃兵彊﹐欲踞諸軍上。占春宿將恥爲之下﹐謀夜襲韜軍﹐取幹徳去。幹徳素善占驗﹐夜觀星象﹐與韜言宜有急兵。是夜占春至﹐有備不能克。幹徳巳徙他舟﹐獲其家口。旦復還之。幹徳𨿽書生﹐負宿望﹐故諸鎭爭得之以爲重。已進爵至太師﹐咸稱李太師云。武岡之變﹐或傳王被執﹐朱容藩在夔﹐自以宗室冒稱楚世子監國招討副元帥﹐諸將皆賀﹐幹徳故不平。未幾﹐故相呂大器自黔來﹐過占春營﹐具言王無恙﹐容藩僭竊﹐不宜輒受爵號。占春遂不復事容藩。於是幹徳傳檄聲容藩罪。容藩益困﹐乃北依三譚﹐以兵攻石柱司。占春救之﹐容藩敗走﹐爲追者所殺。大器徧歷諸營﹐太息謂幹徳曰﹕楊展志大而疏﹐袁武忍而好殺﹐王祥尢庸懦不足仗﹐蜀事其尙可爲乎﹖回黔至獨山州﹐發背卒。幹徳及袁韜等旣與占春構隙﹐且重慶乏食﹐乃使人說楊展﹐與合兵。

楊展字��﹐四川嘉定州人﹐崇禎七年甲戌武進士。官廣元守備﹐從巡撫龍文光入成都﹐補川鎭中軍。張獻忠破成都﹐展被執﹐迸脫其縛﹐入江泅水而下﹐至嘉定﹐曾英等兵起﹐展亦乘間入犍爲﹐殺僞令﹐進攻州城。州人開門納之。展遂據嘉定。獻忠死﹐其黨散走﹐蜀地俱殘破﹐歲復饑﹐大淸兵北還。嘉定近省而險﹐展善於撫眾﹐遺民餘寇相率歸展。獻忠將去成都﹐輦金玉沈諸江。展使壯士乘巨筏探求之。數月﹐獲大鏹巨萬。計民間饑饉厲疫相仍﹐斗米至三十金﹐沿道餓死﹐或父子相烹食﹐展乃遣使百餘輩﹐赴黔楚告糴﹐前後入米數十百萬石﹐自鄕先生以下及弟子員﹐具贍資﹐朝夕與處﹐農人給牛種口米﹐擇田而耕﹐願從軍者補伍百工﹐雜流各以藝就食﹐貧無告者廩之。於是﹐巴蜀孑遺﹐賴以全活甚眾。是年秋﹐大獲﹐展遂雄視全川。川人走四方者﹐述展慈愛﹐莫不流涕。順治五年戊子﹐封爲華陽伯﹐晉錦江侯﹐以旌展功。幹徳使至﹐展意己與幹徳俱蜀人﹐又有袁武之助﹐大喜﹐約爲兄弟﹐居之犍爲﹐供億相望於道﹐久之﹐展復與占春通問﹐袁武請丐無已﹐展不能悉應﹐遂有隙。幹徳屢諷展經營川北﹐展不能聽。幹徳亦薄展﹐終不可與有爲﹐而謂袁武驍勇才气足資謀﹐欲殺展而並其眾。適袁韜生辰﹐展具舟親以牛酒貲幣致祝﹐並犒其師﹐韜治酒髙會﹐展以甲士五百人﹐長刀自衛﹐入夜犒從者﹐酒五百人皆醉﹐卽座上擒展﹐囚之別室﹐尋殺之。因發兵圍嘉定﹐諸將奉展妻及子景新誓死以守﹐久之城中饑人﹐漸有異志。王祥﹑曹勛﹑李占春等援嘉定者﹐皆敗去。於是﹐內應者以城降。夫人自縊﹐景新北走﹐展士馬財賦盡歸於韜﹐大定眾論俱不直幹徳﹐宜賓樊二蘅貽書誚讓之﹐詔切責幹徳﹐問展死狀﹐諸鎭上書請會師致討。會粵東﹑湖南喪師而止。庚寅﹐孫可望據黔﹐將圖蜀﹐爲展訟冤。聲幹徳及袁韜等罪﹐遣王自奇將兵三萬﹐由川南進﹐別遣劉文秀精甲萬人﹐由滇渡金沙江﹐踰大小象嶺﹐過大渡河﹐出黎州﹐取曹勛﹐以襲其後。韜等不知﹐方悉力拒自奇川南月餘﹐文秀由黎雅趨嘉定﹐韜等撤師還救﹐六戰六勝﹐自奇自後掩之﹐遂大敗。韜遁大定﹐就執﹐幹徳全家自沈於水死之。可望以白文選鎭重慶﹐守四川。

論曰﹕士不講學惇本﹐而競談縱橫功名﹐鮮不敗天下事者。蜀遭寇難﹐生民以來所未聞﹐而得楊展爲之安全咻噢﹐豈惟展賢﹐蓋亦有天意焉。李幹徳虐民而背天﹐是以負展﹐名隳末路﹐功卒不就﹐死有餘恨﹐縱橫之害﹐於玆可鑑矣。

王祥﹝皮熊﹞

王祥﹑四川綦江人﹐崇禎末﹐爲九圍子隘官﹐素號勇悍。張獻忠陷四川﹐惟遵義未附。大學士王應熊還自京師﹐承制卽遵義置幕府﹐以滇人馬干行巡撫事﹐與監司劉鱗長﹑王芝瑞等傳檄縞素討賊﹐邑紳刁化神以鬼術募兵甚夥﹐應熊使涪將曾英襲取之﹐遂收復重慶。祥亦出師綦江﹐與相犄角﹐祥威望不及英﹐而幕府委任過之。順治三年丙戌十一月望﹐大淸兵入西充﹐斬獻忠﹔孫可望等南奔﹐過重慶﹐擊英﹐殺之。是月﹐抵綦江。明年正月﹐由遵義入貴州﹐祥等走永寧山中。大淸兵略定蜀地﹐巡撫幹於內江被難。芝瑞﹑鱗長皆從間道歸。應熊薨於畢節。衛祥於永寧﹑赤水間招集潰兵及賊之敗散者﹐聚至數萬人。復入據遵義﹐撫諭屬邑及綦江﹐內川皆下。遵義地饒而阻﹐士大夫避亂者多歸之。戶口充實﹐雄於諸鎭﹐朝廷用禦史錢邦芑言﹐封祥爲平冠伯。平冠故曾英封號祥得之﹐一時以爲榮﹐而英舊將李占春等弗服也。會袁韜與占春爭長相攻﹐祥惡占春之彊﹐思與韜合﹐誘占春計事﹐伏甲執之。占春殺守者逸歸。由是諸鎭疑貳。日尋私鬥。未幾﹐祥又舉兵攻皮熊於貴州。

皮熊本名羅聯芳﹐字��﹐江西��人﹐爲貴州偏裨。範礦薦授總兵﹐孫可望入貴州﹐破熊兵烏江﹐熊走平溪。可望旣南趨滇﹐熊再入平越﹐收兵復黔﹐破土賊藍二等﹐封定番伯。遵義饑﹐王祥告糴於黔﹐熊以爲詗己虛實﹐不聽糴。部下掠奪祥貲﹐祥怒﹐攻熊﹐圍黔省三日﹐敗而還。熊陳祥越境見侵之罪﹐請會諸鎭進討﹐大小十餘戰﹐不能克﹐各引去。惟黔兵連戰深入﹐相持月餘﹐乏食﹐熊子文英爲兵主﹐不能撫循﹐戰敗退走。祥悉銳乘之﹐黔兵大潰﹐爭渡﹐溺烏江死者三萬餘人。祥亦上疏自理﹐有詔和解﹐盟於烏江而罷兵。於是﹐思南﹑銅仁﹑湄潭各郡邑皆歸於祥。時﹐孫可望已略據全滇﹐誘致黔國公沐天波﹐土司皆畏迫受約束﹐兵眾日盛﹐將爲西鄙患。行朝憂之。蜀縉紳程源﹑梁應奇﹑辜延泰等先後赴肇慶﹐言祥雄武可大用﹐乃封祥忠國公﹑熊匡國公﹐並建黔播重鎭﹐以防雲南。順治六年己丑冬﹐可望自雲南出犯貴州﹐熊不能禦﹐走淸浪。可望使白文選追執熊﹐釋不殺﹐因使盟祥。祥狐疑未聽。可望怒﹐使文選將二千人赴永寧﹐守將侯天錫迎降﹐紿報祥曰﹕滇兵二十萬渡烏江﹐戒期夾擊矣。祥懼﹐召諸將謀﹐驍將李定進曰﹕二三年操刀同室﹐𨿽捷亦恥﹐今拒賊望﹐勝則直規西南﹐不幸而敗﹐不失義鬼。仁公何復疑乎﹖祥終猶豫﹐自計由眞安州入隆武﹑彭水間﹐險隘可守。引李﹑於爲唇齒無慮﹐乃裹其文繡﹑珠玉﹑金寶﹐使牙將以竹夾三千負之先行。賓佐諫曰﹕公如此舉動﹐彭水間可得至乎﹖董卓﹑公孫瓚眞何代無賢﹐眾心盡解﹐多送款可望。可望疾發兵掩之﹐祥夜走﹐牙將已先剽其資去。旦失妻子﹐從者才百餘騎﹐祥大哭﹐追至﹐馬蹶不能行﹐率死士短刀突戰﹐殺百十餘人﹐創重自刎死。明年﹐可望將盧名臣下涪州﹐李占春戰敗野豬寺口﹐及余大海俱順流下楚﹐降於大淸。皮熊居黔中﹐亦不復仕。熊婿張默爲水西宣慰安坤師。康熙元年壬寅﹐有常金印者﹐自稱開平王﹐後在沾益州被獲﹐詞連坤。平西王吳三桂奏請討水西﹐駐師二年﹐執坤並及熊翁婿。熊年已八十餘﹐抗節大罵﹐遂自絕食飲四十日而死。一時哀之。

論曰﹕宋之爲兩川者﹐前有吳璘﹐後有餘玠﹐至劉整以瀘州降元﹐遂順流下襄陽﹐江淮俱不可守矣。地無險得人而固﹐豈不爲明驗乎﹖桂王之時﹐荊揚𨿽去﹐蜀黔上游﹐固自在也。而謀國者﹐曾不以爲虞﹐置將如王祥﹑皮熊﹐一戰而敗﹐宜也。𨿽然﹐熊之志存故國﹐久而不怠﹐經險乃見﹐駑駘棧豆﹐於祥有之﹐身死爲笑﹐曷足惜乎﹗

西南紀事卷七

余姚邵廷采念魯撰

金堡

鄧凱

金堡

金堡﹐字道隱﹐浙江仁和人﹐任气敢言﹐學古有識。崇禎十三年庚辰進士﹐知臨淸州﹐甫五月﹐落職。順冶二年乙酉夏﹐大淸師下杭州﹐余杭人姚志卓起兵復縣城﹐殺新令﹐堡往依之。志卓敗走富陽﹐堡渡江依鄭遵謙。是年﹐唐王立﹐魯王猶稱監國﹐除堡職方郎中﹐不拜。間關走福州。上書略曰﹕臣伏讀殿下出師之詔﹐叩頭流血﹐謂殿下立志如此﹐必能光復二京﹔逮瞻企逾時﹐翠華未出﹐使觀望者離心﹐卽砥礪者亦懈體。故千里赴闕﹐迅請六師﹐甫至金華﹐徽州告陷。若兵從渟安順流而下﹐則方國安之兵﹐腹背受敵﹔從開化步騎並發﹐直走諸曁﹐則鄭遵謙之兵﹐水陸夾攻﹐是無浙東也。藩籬旣撤﹐堂奧震驚﹐臣恐八閩亦難安枕。今日爲天下大計﹐兩言而決耳。曰﹕殿下出關則混一可期﹐不出關則偏安亦不可保。今日爲江左急計﹐三言而決耳。曰﹕不復徽州不可以保浙東﹐不復浙西不可以絕杭州﹐不復上江不可以制金陵。請命定邊侯鄭鴻逵精兵疾走徽州﹐卽恢寧國﹐而杭州之事﹐一委之靖邊侯方國安。計國安未能越杭而略浙西﹐則姚志卓勇而知義﹐有眾七千﹐見屯臨安﹐全營可拔。金有鎰殺妻子而興師﹐力戰三捷﹐威名頓著。鄭遵謙列營江上﹐固守紹興之外﹐猶可出偏師以相犄角。三將合勢﹐出沒嘉﹑湖﹑蘇﹑松之間﹐絕其糧道﹐斷其聲援﹐不過二旬﹐四郡之兵﹐伏而未發者﹐收之可得十萬﹐卽杭州守兵﹐直遊魂耳。按臣黃澍願以身任上流﹐誠能破羣疑﹐以責後效。使左帥部曲一呼而應﹐亦足聯橫江楚﹐與諸將會於南京。然後徐圖冀北﹐此所謂三言而決者也。殿下躬擐甲冑﹐祗謁孝陵﹐此由日夕膽薪﹐義不旋踵﹐而克期屢攺﹐計羣臣所以愛殿下者﹐不過曰﹕天子之出﹐宜萬全﹔兵饟未充﹐不敢以君爲孤注而已。漢光武騎牛殺尉﹐有何富彊之可因﹖麥飯滹沱﹐有何萬全之足恃﹖藉令殿下不階尺土﹐遂不能徒步奮呼﹐建中興之大業乎﹖且宋眞宗據天下之全﹐故姦人得進孤注之論﹔今殿下親髙帝之孫﹐身托天南﹐時危勢迫﹐方當自以爲孤注﹐激發忠臣義士之气﹐何地非饟﹖何將非兵﹖若直爲此遲回﹐坐失大信於天下﹐豈有空言籠絡足以感動人心者﹖臣恐敵國有以窺殿下之淺深﹐事必敗矣。此所謂兩言而決者也。王召對﹐嘉其才气﹐且大用。堡見閩事不可爲﹐自請會師錢江﹐經略三吳﹐以禮科給事中兼職方員外郎出監鄭遵謙軍。順治三年丙戌正月﹐堡至錢塘江﹐遵謙拜詔﹐將遣子懋繩迎駕﹐越中文武大嘩﹐以堡故不受魯王官﹐而從閩復至﹐動搖人心。且黃澍已北降﹐大淸復疏閩中願挈上江歸朝﹐並合何騰蛟通劉洪起規取中原﹐冀湔前慝。堡信之﹐固謂可用﹐以故羣議不服。陳函輝密啟魯王﹐請殺堡。堡上啟以爲更始﹐稱尊劉演止居大司馬之位﹐湘陰繼統﹐劉崇亦守節度使之官﹐演豈甘以賢讓不肖﹐崇豈甘以父讓子哉﹖恐一家之中﹐有二天子﹐卽外患得以相乘也。殿下以侄事叔﹐則唐王旣非湘陰以賢事聖﹐則唐王並非更始﹐卽上表稱臣﹐拜疏迎駕﹐豈遂爲屈己乎﹖兩大相抗﹐必至於離﹐兩離相戹﹐必至於敗。使敵國得乘瑕觀變﹐坐收漁人之效﹔恐文武諸臣﹐不得辭其責矣。詩云﹕兄弟鬩於墻﹐外禦其侮。今當禦侮之時﹐自啟鬩墻之釁﹐竊爲殿下惜之。殿下誠能息羣喙﹐以奉一尊﹐異日光復二京﹐祗謁寢廟﹐唐王之功﹐不過漢光武﹐而殿下之徳﹐乃過於周文王﹐厚實不虧而顯名爛焉。卽唐王亦安能屈殿下哉﹗不聽。令旨下法司究問。堡奔黃鳴俊於衢州﹐還至行在﹐起終制﹐不許。夏﹐浙東陷。七月﹐大淸兵度仙霞﹐八閩大震。堡以三策說上﹐言今日之勢﹐誠能大戒文武﹐直走湖南﹐用何騰蛟之銳﹐竟搗荊襄﹐傳檄雍豫﹐中原豪傑﹐必有響應聞之者。以爲殿下從天而降。此上策也。移蹕虔州﹐疏通江廣﹐兼顧閩浙﹐丁魁楚後勍於南雄﹐萬元吉前茅於建撫﹐急呼楚師爲之連臂﹐此中策也。撫慰潰亡﹐並力一戰﹐勝不虛生﹐敗不徒死。此下策也。若往來延建﹐觀望經時﹐輕騎叩城﹐避不暇出﹐爲無策矣。上不能用。堡屢疏語侵鄭芝龍。芝龍欲殺堡﹐曾櫻密奏上﹐請聽堡終制﹐以安全之。堡遂去。及閩敗﹐卒如堡言。是歲﹐堡避地湖南﹐遺督師大學士何騰蛟書﹐言中朝舉動﹐無以大服人心﹐小則有河北方命之憂﹐大則有許下擅權之釁﹐卽使光復二京﹐亦非國家之福。騰蛟深以爲然。丁亥十一月﹐以瞿式耜薦﹐達肇慶行在﹐上疏陳八事。一曰﹕朝政不宜獨專也﹖臣謹按祖宗設官﹐𨿽閣臣不攝部務﹐文安侯馬吉翔護殿下於險阻之中﹐積有功勤﹐賞以通侯﹐誰曰不可。前者閣銜之加﹐吉翔陳誼力辭﹐可謂有禮。然辭閣銜而不辭閣權﹐得無避名而居實乎。勛臣有事則掛印專徵﹐無事則理京師﹐戎務其不侵文臣之官者﹐制之也。其並不掌衛臣之事者﹐尊之也。吉翔督理京營﹐掌錦衣衛﹐則己自褻矣。復參與機務﹐是內閣也。與會推大僚﹐是六部都察院也。章奏進止﹐悉在其門﹐是通政司六科也。誥敕經其看詳酌定﹐是翰林院也。出入內庭﹐口傳天語﹐是司禮監也。舉天下人之分理而一人任之﹐三百年無此法﹐三百年亦未嘗有此人﹔權震世者主危﹐威震主者身危﹔度亦非所以愛吉翔也。一日﹕勛封不宜無等也。思恩侯陳邦傅﹐攘反正之伐﹐遂晉上公﹐已爲江粵諸勛所笑。一旦世守﹐專恣妄行﹐臣察潯州奉旨則居守耳﹐以居守之旨﹐行世守之敕﹐可乎﹖有此敕﹐是交通幹亂政之禁﹔無此敕﹐是矯詔犯不道之誅。且朝廷頒賞﹐自有常經﹐功不一人﹐漸何可長﹖使封疆可以割裂﹐則天子將爲寄生﹔是可忍也﹐孰不可忍也﹖一曰﹕罪鎭不宜久縱也。闖賊郝永忠﹐本我冠仇﹐暫歸絳索﹐未嘗遇敵﹐一戰而震驚乘輿﹐戕賊內地﹐頃且殘靖州﹑逐勛鎭矣。陳友龍反正之後﹐有力恢寶武之功﹐永忠偏布流言﹐謂勛輔騰蛟令其報仇﹐欲以離義士之心﹑敗督師之望﹐永忠降敵不可﹐事主無能﹐勢且白頭作賊﹐而敕旨煦濡﹐如奉驕子﹐使得借朝廷之刃﹐殺朝廷之人﹔跋扈神飛﹐忠貞解體﹔殿下下一詔削其官﹑聲其罪﹐使天下知其爲國法所不赦﹐卽幸逃斧鉞﹐亦必有斬木揭竿﹑爲萬姓雪憤者。永忠特獻忠之續耳。殿下何憚而不爲也。一曰﹕中旨不宜頻傳也。臣聞輔臣票擬﹐不當上心﹐駁攺再三﹐竟傳中旨者﹐果出自殿下之意乎﹖祖宗朝軍國萬幾﹐上每日禦文華﹐或在暖閣﹐召諸大臣面決可否﹐卽廟算確有稟成﹐而票旨仍歸閣下。所防在旁之姦﹐絕神叢之借也。今外廷之臣﹐脂韋多而骨鯁少﹐大之不能引燭焚詔﹐小之不能叩閣力爭﹐如果出殿下之意﹐何不以一切庶務聽各衙門率由舊章﹐而重大機宜﹐令輔臣上前公擬﹐取自聖裁﹐務求至當。殿下旣有憂勤之實﹐且得以長料事之智﹐益知人之明﹐柰何使天下之人﹐一疑其斜封壘敕﹐一疑其口敕處分也。夫用人而傳中旨﹐𨿽君子亦謂之進自他途﹔行政而傳中旨﹐𨿽良法亦等於出之私意也。一曰貪墨之風﹐不宜自內廷始也。納饟得官﹐殃民蠹政﹐殿下旣不能禁之於外矣﹐亦宜謹之於內﹔乃一朱議■﹝氵充﹞也﹐明旨業云撫按交參﹐贓私狼籍﹐而聽其輸饟﹐令都察院嚴追進解﹐未幾﹐命以監司推用矣。未幾﹐復補平樂知府矣。使議■﹝氵充﹞而賢者﹐則無贖可追﹐議■﹝氵充﹞而不肖﹐僅有罪可贖。論語曰﹕子之不欲﹐𨿽賞之不竊。今遂賞其竊矣。然則輸饟有異於分贓乎﹖都察院非追贓之官﹐平樂府非償贓之地。是一舉而三失也。朝廷不以正率﹐安能申飭羣工﹐卽日下哀痛之詔﹐何益於民生吏治耶﹖一曰﹕調停之術不宜自言路開也。言官者﹐是非可否所從出也。天子曰是﹐言官曰非。大臣曰可﹐言官曰否。言官固未嘗無功罪也。潘世琦之與呂爾玙一旨﹐而得兩非﹔吳其靁之與謝昌三疏﹐而未嘗存一是。顯示以不明不白之狀﹐而隱示以一輕一重之權﹐則陰陽消息之禍﹐必有不可勝言者矣。夫使言路可以調停﹐則天下復有何事可容分別﹐此固巧於立仗馬寒蟬之榜樣者﹐臣不願爲殿下聽之。一曰﹕義兵不宜槪行摧折也。天下之以起義冒官而行私者多矣﹐然在朝廷自有機權﹐以鼓舞開其初﹐以察核謹其後耳。秦皇四海旣一﹐且以銷兵生艸莽之心﹐今戰爭未已﹐每見歸農之令﹐將無早計乎﹖道路爭傳﹐揭示通衢﹐謂「破家起義﹑全發隱山」八字﹐見之欲嘔。以臣虛公之論﹐行已各經權﹐彼此不容偏廢﹔凡爲國家矢報智以濟忠者上也﹐愚以成忠者次也﹐其中破家起義﹐亦有用之才﹐全發隱山﹐不過無用之士。然揆之名教﹐未爲得罪﹐亦何至於欲嘔哉﹖夫出於一己者﹐固天理之存亡﹔傳之四海者﹐卽人心之向背﹔不可不愼也。一曰﹕奉使不宜濫及非人也。聲教旣阻﹐文告爲先﹐荊棘少通﹐使命特重。或以一人規一路﹐或以一路規四方﹐朝望旣輕﹐首尾皆斷。今負販之夫﹐苟且得官﹐皇華載道﹐頃聞恭慰山陵﹐令江右賫奏通判吳之俊﹐加以部曹﹐附便前往﹐此何等大事乎﹖南都自有親臣大臣﹐如不可往﹐復安用此﹖謂殿下輕天下可也﹐倘謂殿下輕祖宗可乎﹖周鼎瀚以小人之尢﹐不容於朝﹐姑爲晝錦之計﹐而明旨令以原銜頒敕﹐辱朝廷而羞當世之士夫﹐四方以二祖列宗之歌思﹐未嘗敢有輕殿下者﹐柰何用匪類以自輕也。疏入﹐陳邦傅﹑馬吉翔諸用事者﹐皆大慍。李成棟使人讀堡疏﹐驚曰﹕朝廷尙有如此人乎﹖卽日以原官掌兵科﹐堡直聲震南中﹐旣受命﹐復上疏﹕臣竊惟天下之勢﹐起於西北﹐而迄於東南。今乘輿越在端水﹐尾不可以起脊﹐𨿽運會日新﹐譬之散錢﹐未見能貫。夫耳目不限一肖﹐而精神周於六合﹔使英雄競起﹐咸仰天子明見萬里之威﹐然後可以大一統。殿下不以臣不肖﹐俾承乏兵垣﹐其籌劃固與中樞相表裏﹐則在兵言兵﹐不敢以芻蕘自匿也。古之有天下者﹐橫戈躍馬﹐以爭中原﹐則八閩﹑兩粵無暇顧盼。乃者﹐警蹕所在﹐卽八閩得爲兩粵之重輕﹐勛臣李成棟以全力下虔﹐期會章門﹐而偏師駐於潮惠﹐則欲使海波不驚﹐亦宜有將伯之助﹐臣昔事思文皇帝矣﹐鄭芝龍欲以私憾殺臣﹐而臣獨知其子賜姓成功朴忠勇敢﹐气志過人。頃聞血戰三年﹐不視芝龍一字。蓋匪躬之忠﹐幹蠱之孝﹐未有如是兼至者也。臣察閩中兵非寡弱﹐特以兵不一將﹐將不一心﹐彼此相顧﹐無由獨發。殿下何不下特詔一以其事﹐責之成功﹐使得合將士之渙離﹐戢宗藩之覬覦﹐陸以通入浙之關﹐水以斷窺粵之路﹔卽自溫寧以抵登萊﹐悉有奇兵並搗之用。此當議者一也。三吳爲財賦奧區﹐賢士大夫之所聚﹐倡義之烈﹐及今未散。殿下愼選大臣勛徳才望足以服人心而操大柄者﹐命之督師南京﹐未復則可以宣布威靈﹐奮揚旗鼓﹐已復則可以肅淸宮禁﹐祗謁園陵。經理徵輸﹐疏通師旅。然後開府維揚﹐合山東而恢河北。此當議者二也。湖南諸勛﹐曹志建﹑趙應選等旣至衡陽﹐宜以一往之銳﹐竟出茶陵﹐與豫章合勢。湖北諸勛﹐馬進忠﹑張光翠等直走武昌﹐三路建瓴﹐不期可會。然後督輔騰蛟居中節制﹐仍於武昌謹備行宮﹐以待駐蹕。此當議者三也。制輔胤錫﹐已合夔門之兵矣。臣竊意李赤心十一部出河南﹐而譚文等分兵助川督出陜西﹐易地則無功也。夫吳三桂之據長安也﹐必一得當﹐以報我矣。起而與赤心爲仇﹐則勢不可以速下胤錫之調度﹐故已得宜﹐然後鎭襄陽以結三川﹑秦豫之局﹐此當議者四也。夫如是﹐囊括四海之槪﹐殿下已運之掌中矣。殿下整肅禁旅﹐朝夕組練﹐親禦甲胃﹐由楚以恢西北。此大聖人之所爲一統之全局也。由江以奠東南﹐此中材之所爲﹐偏安之半局也。殿下緬思二祖列宗之鴻功﹐知必不以中材自畫矣。時﹐李成棟方出江西﹐應金聲桓﹔何騰蛟亦由衡﹑永﹐將規長沙。堡志意弘遠﹐謂中興可立待。意欲南合朱成功﹐東合三吳之士﹐西合譚文等﹐圖北方。次者﹐亦取南京。然譚太圍南昌益急﹐而髙進庫堅守贛州﹐成棟不能進。未幾﹐馬進忠﹑李赤心棄常徳﹐來湖南。湖南軍亂。朱成功﹑譚文等卒無成﹐而吳江吳易﹐松江吳勝兆﹑陳子龍﹐寧波華夏﹐余姚王翊﹐會稽陳天樞﹐亦已先後敗矣。湖南北嶺東西間﹐屢失屢復﹐悍兵驕將﹐剽掠徵派﹐彼此設官張吏﹐民不堪命。而黔蜀諸軍﹐無重臣彈壓﹐自相吞斗﹐所在崩解﹐爲敵所乘。堡痛憤以爲朝廷不守法度﹐故外臣不奉節制。太阿旁落﹐故非朝夕。願朝廷赫然震怒﹐整率六師﹐申明約束﹐厚集禁旅﹐以重馭輕。髙皇帝時﹐命將四徵﹐皆聖祖親爲部署。可法也夫。朝廷根本﹐豈待遠觀﹔使馬士英不相﹐則左良玉安得稱戈。劉承胤不將﹐卽張先璧何辭稅甲。惟廟堂之上﹐處置失宜﹐而邦域之中﹐縱橫並起﹐遂使一家爲鷸蚌之持﹐鄰邦獲漁人之利。覆轍昭然﹐惟殿下畱鑑。戊子正月﹐陳邦傅修怨於堡﹐請爲監軍。大學士朱天麟擬旨﹐著卽會議。丁時魁怒曰﹕堡論邦傅﹐卽請監紀﹔堡又論郝永忠﹐若請其頭﹐亦與之耶﹗率科道官十六人入丹墀大呼﹐繳印於內閣。王方燕語﹐聞變﹐翻茶沾服。命李元胤出諭諸臣供職。天麟卽日罷相﹐堡陳謝。李成棟﹑金聲桓敗書踵至﹐堡方注籍﹐聞報﹐卽出上疏言﹕江廣反正﹐在我爲忠﹐在彼爲叛。諸臣自計身家﹐退死進生﹐不待智者而決。閻可義出鎭南雄﹐而分李棲鵬守韶州﹐卽勢益弱﹔則杜永和當移駐也。董方策全師而歸﹐銳气未挫﹐當扼守英徳﹑淸遠﹐策應南韶。察廣州諸鎭﹐微有不相下之心﹐樞臣劉遠生將命月餘﹐已著誠信﹐請再敕之往﹐相機調度﹐布置可周。三水一帶﹐必厚集水師。今哨船每處不過千人﹐當增益之。聞王興可用﹐請遣連城璧﹔崇陽舊旅可用﹐請遣朱盛濃﹔至懷集一路﹐直過徳慶﹔若以輕騎徑搗﹐則東西路斷﹐當設重兵戍之。葉承恩兵少﹐此當則議徵調也。京營不飭﹐臣曾言之﹐亦未見募練﹐則總督戎政馬吉翔﹐總督禁旅李元胤之責也。今年木星逆行。畱太微垣熒惑﹐復犯太微﹐豈有天子所在﹐無精甲萬人﹐可供一戰者乎﹖寶衡再陷﹐粵西剝牀﹐胡一淸新敗之後﹐孤而無援﹔焦璉之力﹐不能兼顧東事﹔聞劉才鼎有眾三千﹑馬五百匹﹐當別敕調之﹐以備緩急之用。畱守瞿式耜﹐已赴全州﹐西撫當速推定。王諭堡卽出視事。堡貌臒而行淸﹐任剛先物﹐與袁彭年﹑丁時魁﹑蒙正發﹑劉湘客彈劾依附﹐中外號爲五虎。其劾何吾騶﹐語多過激﹔劾呂爾玙疏﹐有「昌宗之寵方新﹑仁傑之袍何在」等語﹐犯上無忌。王及慈寧王太后故銜之。一日﹐太后垂簾﹐召吾騶﹔堡爲解釋。堡奏對復忤慈寧。宮人郭良璞爲司禮監﹐夏國祥妻有寵於慈寧﹐堡參吾騶﹐及國祥﹐由是禍機遂烈。孫可望使楊畏知來貢﹐請王封。堡固爭﹐三百年無異姓王。且可望啟而不臣﹐其心可知。惟朝廷裁之以禮﹐無爲所挾持﹐傳笑遠邇。大學士嚴起恆主堡言﹐而陳邦傅矯制遣胡執恭入雲南﹐封可望爲秦王。堡論邦傅﹑執恭交通販國罪。朝廷不能問。是時﹐李元胤善堡﹐諸忌堡者稱爲護法韋馱。杜永和雅重堡才望﹐然怪其汲汲持論﹐嘗因入朝請罷六科會議。堡爭之。己丑正月﹐南韶破﹐大淸兵數道俱進﹐王遽議西避。堡固爭﹐東西將士恃乘輿威靈效死守戰﹔王一動﹐人心搖﹔兩會城必難保。且國家更有何地可適﹖邦傅非社稷臣﹐忠貞破亡之餘﹐不可恃。捨此而西﹐則依賊望﹐後必悔之。不聽。二月四日﹐王舟泊梧州江幹﹐廷臣合疏論五虎結黨擅權﹐欺君誤國罪﹐下堡等錦衣獄﹐杖八十。堡創特甚﹐碎磁甌出血復蘇。大學士嚴起恆申救﹐三法司會讞﹐戍堡淸浪﹐會阻兵﹐未得達。堡過桂林﹐守輔式耜畱堡書記。辭曰﹕朝廷罪人﹐安可私佐相公﹖且時事已去﹐非敢愛死。孔有徳破桂林﹐堡爲僧﹐後返浙﹐死於平湖。

論曰﹕自萬曆後﹐門戶之禍﹐與國相終始。卽五虎之獄﹐舉朝鼎沸﹐越數十年猶傳聞異詞﹐訾譽交半。學士大夫動言好古尙論之難﹔若是﹐余纂金堡傳﹐凡數更﹐卒乃存其奏議﹐略其彈文。俟後之君子討定焉。堡爲僧後﹐嘗作聖政詩及平南王年譜﹐以山人稱頌功徳﹐士林訾之。余初未信﹐及問之長老﹐皆云要之。堡之才气﹐自不可及哉﹗

鄧凱

鄧凱﹐江西吉安人。其先自河南新野。自言家族𨿽微受國世恩﹐性粗戇﹐讀書知忠孝節。大學士楊廷麟等建議贛州﹐凱從之。及敗﹐督師萬元吉﹑吏部龔棻寄孤於凱。凱故不死。順治四年丁亥冬﹐抵攸縣﹐知其父以去年三月被掠受戮歸﹐舉旅爲父復仇﹐九過家門不入。久之﹐兵散﹐潛匿吳楚山界。時﹐兩廣已破﹐桂王入安籠。大淸繪形購凱甚急。凱仰天曰﹕得一面吾君﹐死亦瞑目﹐乃冒險西行。丙申十一月入武岡州﹐爲孫可望所阻﹐隱於永寶山。

戊戌二月﹐始達滇都﹐陛見﹐命守大明門。四月﹐大淸兵破貴州。十一月七日﹐桂王命內臣李崇貴召凱﹐入諭曰﹕爾老成忠義﹐可護東宮﹐望發滇都﹐每過澗逢險﹐必下馬扶掖。明年己亥正月四日﹐王入永昌府﹐畱四十日。又正且望發永昌。十八日﹐至騰越府。二十日﹐發騰越﹐扈駕靳統武所部皆可望舊兵﹐二十四日將下營﹐尙未炊﹐揚武營到﹐言各營俱散﹐追騎甚迫。馬吉翔﹑李國泰趣王卽行﹐夜迷道﹐散走左右﹐旋及明﹐仍在故所。貴人﹐宮女﹑文武資囊盡掠去﹐獨國泰﹑吉翔輜重無恙。晨遇孫崇雅亂兵﹐在後者復被害。又明日﹐統武間道棄王去。二十八日﹐王入銅壁關。是爲緬境。緬人來約﹐去弓刀﹐勿驚百姓。眾不肯。吉翔傳旨﹐遂釋兵器。沐天波欲奉王子入茶山﹐後不可。二月朔﹐至河﹐緬人詭甚﹐以四舟來迎﹐令半從陸路發。吉翔等不顧王太后﹑東宮﹐遽開船。太后怒﹐王曰﹕老母且不顧及﹐此何怪行﹖延久。十八日﹐始至井梗。緬人止勿進。二十一日﹐報大淸兵四路來請﹐敕阻之。議可去者﹐各推諉。凱奮然曰﹕主憂臣辱一死何辭﹖行人任國璽願同往﹐吉翔恐宣其過惡﹐語緬人曰﹕二人無家口在﹐去不來矣。會報各營去乃止。緬人以敕書與神宗時敕寶差分寸﹐不信。出沐國公印﹐乃信。天波欲道戶臘﹐走孟養。吉翔力阻。而先發陸路者﹐以前白文選兵抵亞哇城﹐肆殺掠﹐饟飽去。於是﹐緬王恚曰﹕此非避亂來﹐乃圖吾國﹐爲內應外攻兵耳。發諸蠻圍之多﹐被其死傷。或逃各村者。晉王總兵潘世榮降緬。通政朱蘊﹑金翔山﹑中軍姜承徳各縊死。四月﹐蠻漠報有兵來迎駕﹐姓祁名三升﹐凶不可當﹐遣錦衣衛丁調鼎﹑考功司楊生芳往。吉翔矯敕與緬隘官曰﹕朕已航閩﹐凡有官軍俱斬訖報。五月五日﹐發井梗。七日﹐至阿瓦城。八日﹐至者梗。奉王居竹城﹔艸房十間﹐軍官各架竹屋。緬婦日貿易如市。人人以爲太平。捨禮貌而嬉。達官徒跣﹑短衣﹐席地笑語。緬官熟視曰﹕天朝大臣﹐行止如此﹐天下安有不失乎﹖八月﹐諸蠻朝緬﹐沐國公過河﹐令跣以臣禮見。歸而泣日﹕吾爲上屈﹐任國璽及禮部楊在各疏劾﹐畱中。王病足苦號﹐諸臣酣歌自如。蒲纓居西華門﹐大開賭市﹐晝夜呼盧。王親與楊太監爭賭不明﹐拳毆至碎衣帽。九月十九日﹐緬進稻穀﹐吉翔宰分﹐私其戚。凱不平曰﹕老賊生死尙不知﹐死後厚藏﹐何人惠受﹖翔步將推凱﹐失跌幾斃。瀝血陳表﹐追言父死難狀﹐誥贈四代蔭子入衛。九月﹐晉王有奏迎駕。內有三十餘疏﹐不知曾達上覽否﹖今與緬王約﹐何地交遞。諸臣在內﹐但圖安樂﹐全無謀議﹐若何出險等語。久之﹐無聲。聞又拔營去。有潘璜者﹐幼而傾險﹐能緬語﹐詗緬消息﹐以誣上翔女以女翔﹝﹖﹞﹐牢籠文武。求職者俱稱門生。湖廣道禦史鄔昌琦﹐自蠻漠來翔﹐奏曰﹕昌琦忠貞﹐此日行囊蕭條﹐賜金二兩﹐升河南道﹐掌六科事。任國璽欲轉江西道﹐亦稱門生。凱譏之﹐答曰﹕吾非爲官﹐居臺中可劾吉翔。烏撒知府王祖望﹐晉藩下人﹐頗知醫。一日﹐中宮病﹐用藥稍愈。翔畏其凶暴﹐以禮部主客司許之。初﹐司禮李國泰稱倔彊﹐翔有過﹐輒舉拳前毆。翔謂人渠用拳﹐我止用一勾誘之。雙陸詭以錢輸﹐又向泰貸銀﹐月倍息。泰自是歡言無間﹐遂爲腹心友矣。翔﹑泰合奏﹕外有大臣﹐三日不舉火者﹐王怒﹐擲皇帝之寶﹐命掌庫太監李國用碎之。國用叩頭曰﹕臣萬死不敢碎此寶。翔﹑泰鏨碎﹐散給。次及凱。凱泣曰﹕凱無勞於國﹐且福薄﹐誓饑而死﹐不受。鄧士廉升吏﹑兵二都尙書﹐敬阿翔﹐每事必先通翔。弟雄飛﹐擬出外任都禦史﹐翔婿楊在守正常﹐向人恨翔所爲﹐然事亦須關白﹐亦擬入閣辦事。任國璽請東宮開講﹐有旨﹕秋涼舉行。歲餘不舉。又私啟翔﹐翔不應。國璽進宋末賢姦書﹐翔見之﹐切齒。上覽之竟日﹐國泰抽去東宮典璽。李崇貴﹐益王副承奉也。教東宮讀。謂人曰﹕自古帝王﹐壞在吾輩﹐幼侍讀書﹐止誘之作戲﹐後登大位﹐必不明正道。可嘆哉﹗蓋爲國泰發也。辛丑二月二十八日﹐鞏昌王密遣緬民賚奏云﹕恐有害﹐不敢速進﹐期緬人送出爲上策。王答璽書甚切。越五日﹐師進﹐距行在六十里﹐作浮橋﹐將渡。已復退﹐內有潛歃血議殺翔﹑泰二人﹐奉東宮奪路出者﹔覺﹐俱見殺。四月﹐蒲纓索翔滇都通賄銀兩。以前元江土官圖總督敕印﹐開緬甸爲省﹐備行在奔幸﹐聽許八千。時﹐翔﹑泰同心則事成矣。因翔欲獨肥﹐故遷延﹔然纓已代土官輸百金﹐翔不應﹐遂發其事。眾議償半。五月﹐翔﹑泰請開講﹐任國璽不可﹐後五日﹐傳禮部楊在侍東宮講書﹐賜坐。是月二十三日﹐緬酋殺兄奪位﹐來求賀。七月六日﹐緬護守官使通事來言﹐勞苦三載﹐老皇帝及諸大臣何以答我﹖前年五月﹐我王子欲害汝﹐我力保之﹐王不能應﹐諸臣亦無與者。緬官含忿去。十六日﹐請當事大臣過河﹐俱憚往。緬使來曰﹕此行無他故﹐我王子慮汝眾人立心勿恆﹐邀飲咒水﹐可聽貿易出入﹐不然何以謀日用。十九日﹐翔泰勒文武大小並去﹐侍從無畱者。凱以傷足蹇行﹐獨免。一內臣老﹐亦免。旣去﹐緬兵三千人遂圍行在。呼曰﹕若等大漢﹐可共來決死﹐不出亦死﹐眾猶豫延﹐久乃出﹐出則三十人縳一人﹐如合圍。王與中宮將投繯﹐凱進曰﹕君死固當﹐太后髦﹐將疇依﹖棄社稷不忠﹐捨母不孝﹐乃止。緬兵入宮﹐爭搜財帛﹐二貴人﹑宮女﹑諸臣妻女﹐多自縊﹐累若瓜果系木。王及太后等二十二人﹐逼斗室﹐始巳歷未﹐通事引護守官至。呼曰﹕止﹗止﹗勿害皇帝及沐國公。時﹐屍橫徧地﹐緬人移王沐國公所﹐小大二百餘人﹐並居一樓﹐號哭之聲﹐聞於數里。凡三日﹐有寺僧私送飲食﹐乃知前過河飲咒水者﹐已俱遇害。惟沐國公及王升﹑魏豹﹑王啟隆各傷數人死﹐有王親小子來安﹐年十三﹐紿擒者曰﹕我授若金磬﹐折作取金﹐抽小刀﹐抵殺人而後死。二十一日﹐緬仍修故宮﹐請王入居﹐貢米銅物。二十五日﹐又進鋪蓋﹑銀布頗厚。乃曰﹕我王子實無此心﹐此吾民怨汝軍將在外殺掠﹐故爲此也。王臥疾﹐有醫來﹐治男女病﹐死者甚多。凱又曰﹕凱過陳通事家﹐問陸路人消息﹐彼曰﹕有妻小者﹐止二十日路上﹐越四日﹐俱被殺。其寡漢﹐止月餘路上﹔彼地有一小國﹐緬王數侵奪之﹐擄其王﹐比天朝兵至﹐小國又反﹐與陸路人謀曰﹕若輔我﹐俟大兵到﹐同舉事﹐陸路人入其國﹐今又不知何如﹖十一月十八日﹐王召凱入宮曰﹕太后病矣﹐天意若不然﹐使太后骸骨歸故里。又曰﹕文選勞績多﹐我負之﹐未封親王﹔馬寶未封郡王。又言﹕滇黔百姓﹐供給大軍有年﹐今不知作何狀﹖顧凱流涕。十二月三日晡﹐時有緬官來見﹐請移駕。曰﹕汝兵將近我城﹐我國發兵﹐當由此過﹐恐驚擾。言未畢﹐數十蠻人將王連杌舁去﹐兩宮悲哭震天﹐遂以肩輿三﹐舁太后﹑王后﹑東宮﹐侍從俱不及隨行。五百里渡河登岸﹐昏夜不識何兵。二更至營﹐始知爲大淸兵也。明日薄暮﹐凱匍匐王帳後曰﹕君幸自決﹐使老臣得死所。王曰﹕然有太后在﹐且洪承疇﹑吳三桂世受我朝恩﹐豈毒及我母子乎﹖六日﹐拔老營﹐復向阿瓦﹐欲攻緬﹐不果。九日﹐長髮歸滇﹐侍從俱與馬。王膳皆金盆﹐進鮮服。內官﹑宮女﹑王親妻妾﹐均給衣被。康熙壬寅三月十三日﹐人滇﹐進膳服有加。四月四日﹐大淸軍牽凱發滿洲鑲黃旗章京朝家﹐凱辭﹐王及東宮﹑太后﹑中宮俱默然遂出。是月二十五月﹐王遇害。凱爲僧昆陽州普照寺﹐不知所終。

論曰﹕鄧凱書稱綴衣虎賁之屬﹐依依犬馬之戀其主。古者﹐聖王遇臣下﹐小大莫不加敬。蓋爲此也。明亡流寄蠻甸﹐生民以來所未經。但桂王過慈寡斷﹐見小忘大﹐以致諸姦蒙蔽﹐阻賢任邪﹐三尺之童﹐知有今日。因作也是錄﹐追錄己亥以後細甚事﹐備後之覽古者﹐想見而悲悼焉。

西南紀事卷八

余姚邵廷采念魯撰

沐天波

楊畏知

沐天波

黔國公沐天波﹐黔寧昭靖王英十一世孫也。崇禎三年﹐父啟元薨﹐嗣立﹐掛徵南將軍印。時﹐天下大亂﹐獨雲南遠﹐不被兵﹐號爲安樂。沐氏世保爵土﹐得諸土司心﹐明興以來﹐勛臣賢守方面者﹐推沐氏。張獻忠旣入四川﹐滇﹑黔震恐。天波使武定參將李大贄﹐防守會川。大贄狙獪﹐數侵元謀土酋吾必奎地﹐遂構亂。先是﹐天啟初﹐貴州水西安邦彥反。四川烏撒酋長安效良﹑雲南土婦設科﹑武定夷目張世臣﹑東川酋長祿千鍾﹐皆應之。巡撫沈敬介發必奎兵﹐與諸土司犄角﹐討斬設科等﹐進復炎方﹑松林﹑沾益﹑倘塘四站﹐蜀道復通﹐效良亦縛送賊黨安應龍及烏撒衛各印來獻。道被掠﹐怒﹐復合水西犯滇。必奎又力戰卻之。自是﹐邦彥就撫﹐滇中始有寧宇者數年。必奎自以功多﹐而爲大贄虐使﹐積不平﹐故叛。乙酉秋﹐據元謀﹐陷武定﹑祿丰諸府縣。蒙自土捨沙定洲者﹐父源嘗﹐與阿迷普名聲﹐同調徵水西﹐以女妻名聲﹐無子﹔江西賈人萬氏﹐有女倡也﹐名聲嬖之﹐娶焉。生祚遠﹐已而名聲死﹐歸沙氏﹐破數家﹐最後妻定洲。定洲年與祚遠相若﹐又嬖萬氏﹐以爲謀主﹐遂兼阿迷﹑蒙自二州﹐稍告訐諸土司侵掠之。天波與撫按不能理其曲直﹐定洲南拓地至交關﹐與交趾爲界﹐兵勢旣盛﹐遂輕黔國。必奎之叛也﹐定洲實與約﹐故決計﹐天波發諸司兵﹐檄蒙自二千﹐定洲赴以五千﹐至省而必奎已誅﹐殊失望﹐畱屯城外不去。公府饒於財﹐滇人於錫朋﹑饒希之遊門下﹐積多逋負﹐懼罪﹐輒見定洲﹐誇沐氏世寶﹐以動其心。天波表定洲參將厚犒使歸。十二月二日﹐入謝天波﹐因祠祀﹐不卽見。定洲入門﹐大呼都司阮韻嘉﹑參將袁士弘﹑張國用內應﹐甲興沙軍擁入﹐縱火大掠。天波自竇走西城﹐太夫人陳﹑夫人焦走北門。曰﹕吾等命婦﹐不可爲賊污﹐舉家自焚死。弟天澤﹑天潤皆遇害。知寧州祿永命帥兵巷戰﹐從官周鼎止天波﹐畱討賊﹐疑鼎見紿﹐殺之﹐遂走楚雄。定洲悉得沐氏世寶﹐據會城﹐劫巡撫吳兆元﹐檄止救者。又上疏南京﹐言沐氏不道﹐賴沙軍定亂狀﹐請升秩世授以定洲代天波。又至祿丰﹐執前大學士王錫衮﹑使居貢院號召。明年丙戌﹐定洲追天波於楚雄﹐分守副使楊畏知﹑推官王運開堅守﹐導天波走永昌。定洲追至下關﹐遣其黨李日芳陷蒙化﹐王朔陷大理﹐俱屠之。畏知乘賊西﹐加修楚推城﹐傳檄討賊。土司響應﹐賊還攻楚雄﹐自春至夏﹐不能拔﹐始去。擊殺祿永命於寧州﹐已定迆東﹐復圍楚雄。天波以故得安居永昌。崇禎之世﹐石屏土司龍在田及副將許名臣﹐奉總理熊文爛檄﹐援荊襄﹐識張獻忠部將孫可望等於幕府。至是﹐在石屏爲定洲所攻﹐聞可望等已入平越﹐使人間道告以亂曰﹕亟趨之﹐借大義﹐滇可定也。可望遂詐稱黔國夫人弟焦侯﹐請兵復仇。滇人受沐氏世恩﹐憐天波在難﹐惟恐其來不速﹐及至﹐乃可望。順冶四年丁亥夏四月﹐可望至雲南﹐定洲解楚雄還戰﹐大敗﹐走阿迷城中﹐執獻阮韻嘉﹑袁士弘﹐送楚雄﹐誅之。可望遂據雲南﹐引兵西﹐畏知出禦﹐被執﹐因說以反正。可望故稱爲黔國公報仇﹐兩以名義相羈﹐爲書告天波。天波不得已﹐遣子忠罕報使﹐可望使劉文秀至永昌迎天波還府﹐車裂於錫朋等﹐以謝國人。明年戊子春﹐沙定洲伏誅﹐天波具衣冠﹐謝雪家難。後見可望悖僭﹐慮禍避遠權勢﹐獨與楊畏知燕語而泣。可望定貴州﹐竟殺畏知﹐遷桂藩於安籠。李定國迎桂藩入滇﹐以天波世勛﹐充班首官﹐寄心膂護從其冬﹐可望舉貴州歸大淸﹐使張勝襲雲南﹐定國﹑文秀俱出屯交水﹐王尙禮謀翻城應。天波覺之﹐挾與入朝﹐以宿衛守之。天波故善流星錘﹐常攜袖中。是日﹐恐左右有變﹐出錘舞﹐縱橫盤擊﹐觀者皆披靡。尙禮俯首嘆曰﹕吾已爲檻中虎﹐不復煩君侯攘臂也。可望降﹐貴州來歸﹐滇都羣臣皆進爵。天波辭﹐以世被國恩﹐無以報﹐不敢復受新秩。久﹐知國勢去﹐誓身殉﹐使其子分贅各土司﹐冀存先祀。焦夫人死﹐侍女夏氏歸母家﹐兩經大亂﹐不辱爲尼。天波念其節﹐使任家政﹐遂不得娶。已從入緬﹐夏氏自縊。時死者撐拄皆爲鴉犬所食﹐夏氏屍棄十日﹐卒得收葬。至曩本河﹐緬人聞黔國來﹐猶下馬羅拜。至蠻漠﹐天波與國舅王維恭﹑典璽李崇貴謀曰﹕主君入緬﹐我輩宜奉少主進茶山﹐可調度諸營﹐且使緬人有所憚﹐在內亦藉以爲重。王后不可而止。及井亙﹐緬使傳語出﹐神宗璽書合今篆差一分。天波出己印比之﹐乃服。蓋緬自萬曆二十二年有內亂﹐請救不應﹐卽絕貢矣。居井亙月餘﹐天波與蒲纓王啟隆集樹下議﹐緬意日薄﹐不若及今走戶臘二撒﹐出孟養﹐以圖生路。馬吉翔阻﹐白文選兵至﹐亦爲吉翔所卻。進至赭硜﹐誅茅以居。緬俗用中秋日歲﹐節屬國朝賀﹐彊天波往﹐以臣禮見﹐耀於諸蠻。返告從官曰﹕井亙不用吾言﹐致有今日之辱。吾不屈﹐主必不全。誰使吾至此耶﹖哭而慟。明年己丑七月﹐緬又來請﹐天波辭。緬使曰﹕此行當以客禮﹐乃因李定國等兵再至﹐繆爲恭敬。天波知之﹐愈憤懣。又明年庚寅七月﹐難作﹐緬酋莽猛白要百官計事過河﹐以二十人執一人﹐無脫者。馬吉翔而下﹐文武四十二人﹐惟天波出袖中錘擊殺十餘人﹐死。冬﹐王入雲南﹐天波三子﹐二先卒﹐惟忠罕在石屏﹐從婦翁龍世榮出降。是年四月﹐有梅道人與張琦﹑尹士鑣等謀興復﹐假忠罕書與寧州祿昌賢﹐事發﹐琦等死﹐辭連忠罕﹐謂其妻龍曰﹕吾且履不測﹐汝妊數月﹐脫生子﹐可無絕先人後。令內官滕九徳﹑僕白君愛護龍氏﹐進香東嶽﹐浮舟至昆陽州。忠罕逮入燕﹐以侍婢夏蓮爲龍氏﹔龍氏走匿新興藤飛熊兄弟所﹐產一子﹐名神保。康熙四年乙巳三月﹐新興土酋王耀祖等爲亂﹐聞神保在﹐作檄移諸蠻﹐迎龍氏母子入山﹐期事成立爲主﹐戰不利﹐遷之法衝白乃家﹐又令白君愛匿神保於滕氏﹐俱爲吳三桂捕獲﹐並訊忠罕﹐沐氏遂絕。

論曰﹕洪武勛舊同國終始者﹐魏國﹑黔國及誠意數家﹐而致命竭忠﹐天波尢著。方其由永昌還省﹐晦迹十載﹐不見疑於可望﹐及委蛇緬廷﹐冀免主危﹐𨿽寧兪之忠﹐無以過之。然天道虧盈﹐秦﹑晉﹑楚﹑福諸王﹐積逾千萬﹐身遭葅醢﹐謚爲至愚﹐而沐氏享祚三百年﹐死猶以忠節著﹐豈非盛徳之報哉﹗

崇禎攺元﹐阿迷州土酋普名聲﹐據州城叛﹐屢徵不服。三年庚午﹐廣西知府張繼孟思以計誅之﹐檄州縣稱名聲才能忠義﹐不應摧折﹐以致召亂﹐皆有司之過。阿迷隸臨安府﹐而廣西府謁兵備道於臨安﹐路經阿迷﹐名聲狡﹐往來文移過州境﹐輒啟視之﹐見繼孟檄﹐大喜﹐思得繼孟﹐守臨安﹐後繼孟謁兵備﹐戒其下過阿迷﹐必晉候普州牧﹐及至﹐故熟睡輿中﹐鼾聲若雷。其下不得傳稟﹐過十里﹐乃覺﹔佯怒﹐下輿痛責從者曰﹕我有事須急見兵道﹐然普州牧必不可不見﹐乘健馬去﹐或不後期。名聲聞繼孟來﹐喜﹐旣過不入。頗又疑﹐使潛隨覘動靜。見繼孟責從者﹐易馬馳還﹐復喜過望。入方坐定﹐左右奉茶﹐繼孟擎盞﹐大言曰﹕嘗聞普公好以茶酒間鴆人﹐我不敢飲此。名聲驚﹐誓天曰﹕名聲恨不獲爲公氓﹐何有此心﹖請先飲﹐遽易盞飲之。而擎盞時﹐已下鴆茶內矣。遂爲具款客﹐辭以有事﹐謁兵道﹐急詰日還﹐痛飲﹐出門疾馳﹐易三馬。名聲藥發﹐遣兵急追﹐已入臨安城。城有備﹐不能及。名聲死﹐妻萬氏狡而有淫徳﹐招沙定洲兄定海爲夫﹐椎魯失歡。定洲年少美姿容﹐逐定海更贅焉。當事不能問。其子祚遠﹐大恚﹐時欲殺定洲﹐因與萬氏別居一砦﹐及應調討吾必奎﹐遂叛﹔定洲追天波﹐萬氏猶在阿迷﹐聞之﹐驚曰﹕我家門乃爲此賊所破﹐謀入省﹐執定洲。旣至﹐則見定洲气焰縱橫﹐資用裕給﹐乃又大喜﹐連輿持刺進謁﹐撫軍杭禮﹐旁若無人。後敗保佴革龍﹐並兵頭鐵老虎俘至省﹐剝皮以徇﹐滇人快心焉。

野史氏曰﹕髙皇帝開國勛臣﹐以令聞永世者二﹕曰徐中山﹑沐黔寧。中山賜第畱都﹐子孫席先猷﹐享列爵﹐稱保家之主可矣。黔寧守在荒徼﹐世有師命﹐紓天子南顧憂﹐視中山之裔宴樂飲食相萬也。然黔寧在鎭﹐招徠攜貳﹐辧方正俗﹐使人知朝廷﹐墾軍田一百一萬二千畝﹐使人知所以有生﹐恩澤遠矣。死之日﹐蠻部君長﹐號哭深山﹐及定遠繼之﹐歷年滋久﹐記人之善﹐忘人之過﹐𨿽夷裔於法﹐不忍加誅。將吏非犯大惡﹐未嘗輕戮一人。又何其寬大長者也。其長世也﹐宜哉﹗歷鎭一十六世﹐二王﹑一侯﹑一伯﹑十公﹑四都督﹐家門貴盛﹐卽中山猶嗛焉。況其它茅土中絕﹐櫛風沐爾之澤不祀忽諸君子﹐是以思繼序也。當徵南將軍與左副將軍三人同下滇地﹐而灝涼二國之胤﹐或斬或不振﹐豈非洪武戊辰﹑壬申間諸蠻月魯之役﹐殺傷過多﹐幹違天道﹐以至是乎﹖沐氏自昭靖忠敬以還﹐若惠襄之賞罰明信﹐武襄之服遠忠勤﹐榮康之制勝好謀﹐武僖之戢寧守憲﹐道愛在人﹐奕世載徳﹐𨿽其後亦有一二鮮克由禮者﹐諸夷猶懾其威令﹐賴前哲以免也。及具末世﹐皇降大割﹐國步多艱﹐卒能跋捨從亡﹐流離異域﹐不屈以死﹐見危授命之義﹐其庶幾焉﹐斯亦無愧其祖宗矣﹗

楊畏知

楊畏知﹐字介甫﹐陜西寶雞人。崇禎中﹐舉鄕試第一﹐以保舉特用﹐歷官雲南副使﹐分巡金滄道﹐駐大理。大淸順治二年乙酉秋﹐武定土司吾必奎作亂﹐連陷祿丰﹑廣通﹐進攻楚雄府﹐破之。畏知監軍﹐復楚雄﹐因畱彈壓﹐移鎭焉。沙定洲之亂﹐黔國公沐天波走楚雄﹐定洲追之﹐畏知謂天波曰﹕郡城新破﹐創夷未復﹐賊以方張之銳來攻﹐必陷﹐同死無益。公不如走永昌﹐據重江之險﹐比賊越楚而西﹐踟躇大理﹑蒙化間﹐動需數月﹐我守禦旣備﹐傳檄四出﹔賊欲越永﹐恐我斷其歸路﹔欲返攻﹐則公隨之﹔首尾橫擊﹐可滅也。天波遂走永昌。定洲至楚雄﹐畏知踞城頭語之曰﹕君定永昌回﹔度朝命可下﹐當以鎭道禮相見。今逆順未分﹐難爲不義屈﹐且君不憂迆西諸司受黔國檄而合從見討乎﹖定洲恐失天波與盟而去﹐分兵攻大理﹑蒙化﹐屠之。畏知乘間修築隍陴﹐撤郭外居民入保﹐檄調漢土官姚景等。定州聞之﹐不敢至永昌﹐還趨楚堆﹐用巨炮擊城樓正罩﹐畏知意必死﹐須臾煙散﹐顧畏知端坐﹐惟進賢冠失左翅﹐驚嘆以爲有神。畏知伺賊懈﹐出奇兵﹐輒有斬獲。至夏﹐引去。先是﹐會城變起﹐巡撫吳兆元陷賊中﹐諸土司以故未敢動。及畏知倡義﹐於是寧州祿永命﹐石屏龍在田﹑嶍峨王克猷等﹐皆聚眾守險遙應﹐定洲恐阿迷有失﹐東還﹐攻石屏﹐走在田﹐破寧州﹐殺永命。至嶍峨﹐克猷走死﹔迆東旣定﹐乃復還攻楚雄﹐分兵七十二營﹐各爲大營統之﹐環城浚濠﹐爲持久計。畏知堅守踰年﹐不能拔。事聞福州﹐晉左副都禦史﹑總督雲南軍務。丁亥春﹐孫可望至雲南﹐定洲還戰﹐楚雄之圍始解。可望巳破定洲﹐據會城﹐使人通好於畏知﹐自以兵隨之。畏知至祿丰﹐拒戰不勝﹐赴水﹐淺不死﹐踞而罵。可望下馬﹐拱手曰﹕聞公名久矣﹐我來爲雲南討賊﹐當相與扶明室﹐非有他也。畏知瞪目視曰﹕賊紿我耳。可望指天折矢﹐畏知曰﹕必爾﹐從我三事。一不得仍用僞西年號﹐二不得殺吾民﹐三不得掠婦女﹑焚廬舍﹔並許諾。刀同回楚雄﹐使迎天波﹐永昌迆西八府得免屠戮﹐爲畏知也。可望旣假討定洲名﹐略定滇地﹐羈縻黔國﹐威震諸蠻﹐粵西被兵﹐號令阻絕﹐臨安任僎乃倡議﹐尊可望爲國主﹐用干支紀年﹐鑄興朝通寶錢。畏知憤甚﹐念巳同之﹐死無益﹐獨日稱道忠義鼓動﹐有忤意輒舉掌謾罵。其黨怒﹐欲殺之。李定國﹑劉文秀尢愛之。可望遣畏知永昌龔彜奉表肇慶﹐請王封﹐過貴州﹐爲皮熊所阻﹐久乃得達。兵科金堡言﹕本朝異姓﹐止贈王﹐三百年定制﹐不宜更自今日。畏知曰﹕不與無益﹐彼固巳自王也。一旦降號公侯﹐而能欣然受命者﹐此純臣之節也。若因其向義﹐破格用恩﹐尙幸收用萬一﹔且法有因革﹐今土宇非故﹐動援舊章﹐能堅持有終耶﹖議數月﹐不決﹔臨發賜一字親王章﹐而無封號。畏知西過梧﹐遇堵胤錫曰﹕可望業王﹐雲南今無國名﹐賜空印激猛虎使噬人﹐柰何﹗胤錫爲補牘入﹐始封定遼王。加畏知尙書﹐彜侍郎而行﹔陳邦傅中軍胡執恭﹐守泗城州。先使人報可望﹐許封秦王﹐馳疏謂機不容誤﹐臣巳便宜鑄印﹐塡空敕賫行矣。執恭至滇﹐可望郊迎甚恭﹐所部額手交賀﹐比畏知還﹐知其詐﹐深恥之﹐屏去定遼篆﹐待執恭有加。庚寅春﹐桂王走梧州﹐可望使至﹐復議封號。內閣嚴起恆持不可﹐兵侍郎楊鼎和以爲不臣。其人則不受其貢﹐並卻所進白金﹑玉帶物。可望滋怨。秋九月﹐可望引兵逐皮熊﹐並據滇黔。冬﹐桂林﹑廣州俱破。桂王奔南寧﹐更使劉菃封可望爲冀王。畏知謂可望﹐秦﹑冀等耳。顧假何如眞。可望終不受。李定國等咸勸可望﹐趣畏知行﹐以卒成之。畏知念主憂臣辱﹐復奉可望使﹐詣南寧﹔賀九儀以兵先入﹐殺起恆﹑鼎和﹐舉朝震懼。始眞封可望爲秦王。畏知後至﹐痛哭自劾﹐遂畱作相。可望聞之﹐怒﹐使人挾與還黔。畏知見可望﹐大罵曰﹕賊終不可與爲善。我爲所賣﹐負不義名於天下。除頭上幘﹐擊其面。可望命牽去﹐斬之。畏知爲人忠勇激發﹐在軍中陳說順逆﹐輒傾一坐﹐𨿽可望亦諒其無他。是日﹐觸怒﹐意必有救。往時﹐戮人距營門十里。畏知行數步﹐則坐不去。曰﹕此卽吾死所﹐遂見害。可望深悔之。杖其左右之不言﹐並行刑者。畏知死﹐桂王幽安龍。李定國﹑劉文秀及可望部將白文選等合謀迎駕入雲南﹐可望眾散﹐來奔大淸。雲南相守二年﹐始亡。人以爲猶畏知所啟云。定國奏贈畏知少保﹐謚文烈。其勛惠尢多在楚雄﹐土人歲時致祀。論曰﹕滇黔之事﹐以沐天波﹑楊畏知爲終始。畏知才優於天波﹐而性剛﹐少容﹐卒先蹈難。然李定國﹑劉文秀等劇賊﹐百戰感其大義﹐毅然歸忠﹔豈非君子豹變﹐道取於革巳日﹐乃孚革而悔亡也乎。明世士大夫拘牽文法﹐罔識時務﹔秦封之爭﹐與南遷之議﹐何殊焉﹔勢不在巳﹐而動援舊章﹐難矣哉﹗

朱彜尊曰﹕崇禎十三年庚辰﹐思陵畱意人材﹐俾下第舉人及廷試百士﹐俱畱特用﹐悉寄以民社之任。於是﹐舉人史惇以下一百六十三人﹑貢士吳康侯以下一百人﹐許同進士出身。惇等請援例﹐謁文廟﹐行釋菜禮﹐並立石太學題名。閣臣張四知持不可。上特允惇所請。大學士周延儒﹐奉敕撰文太僕寺少卿兼翰林院侍書朱國詔﹐奉敕書丹篆額。工部營繕司郎中王灝監刻立石於西南隅。蓋自萬曆丙辰錢士升榜﹐至魏藻徳榜﹐有題名而無記﹐及是﹐始記焉。特用榜死事者。戶部郎中金壇徐有聲﹑兵部員外郎升貴州安平道副使臨川曾益金﹑滄道參議寶雞楊畏知﹑開封知府武進蔡鳳﹑黃州府同知弋陽王府輔國中尉朱統鎙﹑郟縣知縣贈河南按察副使安邑李貞佐﹑汾陽知縣西安劉必達﹑大同山陰知縣慶陽衛李倬﹑鞏昌安定知縣臨海應昌士﹑四川興文知縣漢陽艾吾鼎﹑呈貢知縣鍾祥黃卷﹐立賢無方﹐未嘗不收國士之報。又有嘉定徐時勉克勤﹐復社耆宿﹐注名特用﹐榜中與陳孝廉瑚歸﹑處士莊惇﹐髙尙之節﹐亦不愧是科者。惇﹐金壇人﹐官至九江太守。野史撰慟余雜記者﹐卽其人也。

西南紀事卷九

余姚邵廷采念魯撰

李成棟

李成棟﹝李元胤﹑杜永和﹞

李成棟﹐字廷貞﹐山西��人﹐髙傑故將也。少從傑爲羣盜﹐乙酉以鎭徐將軍守徐州﹐許定國殺傑﹐成棟舉徐州降大淸﹔旣爲將﹐累戰勝有功﹐故趙王由棪與黃蜚起太湖﹐成棟擒蜚﹐走趙王﹐授松江總兵﹐從定八閩﹐與巡撫佟養甲自漳州入潮惠﹐潛兵陷廣州﹐殺唐王聿■﹝金粵﹞。丁亥正月﹐攻肇慶﹐分兵下南韶﹐遣楊文甫﹐張月取髙﹑廉﹑雷﹑閻。可義取瓊州﹐廣東十郡﹐皆破。桂王奔廣西﹐成棟尋陷梧州﹐使杜永和誘殺丁魁楚於岑溪﹐鹵其貲﹐遂攻平樂﹐圍桂林。瞿式耜﹑焦璉死守。會陳子壯﹑張家玉﹑陳邦彥起兵圍廣州﹐成棟解桂林東還﹐擊殺子壯等。式耜亦進﹐復平梧﹑髙﹑廉﹑雷。

大淸詔問失地狀﹐成棟懼。戊子春﹐金聲桓以江西反﹐布政使公安袁彭年說成棟曰﹕公爲將畢智竭勞﹐南定閩廣﹐功無與比。佟養甲以遼東勛舊﹐晉秩總督﹐位居公上﹐當受節制。燕京本有疑公心﹐聲桓又反江西﹐將益忌漢人。今大江左右﹐延頸朱氏﹔瞿式耜守桂林﹐不減李綱﹔何騰蛟帥湖南﹐亞於宗澤。將相大臣﹐皆有中興之气﹐公孤軍陷南中﹐進不爲新朝所容﹐退犯天下之名義。況去年自春䢐秋﹐所擊滅粵東忠義之士﹐以什百計﹔粵人怨公﹐深於骨髓。日夜痛念﹐思乘間爲父兄復仇。公持此區區﹐爲北朝之忠﹐身死無名﹐爲天下笑﹐何不以此時歸命南寧﹐故主得公﹐如得一國﹔眾正傾心﹐怨仇消解﹔合見兵羣盜可得精卒十萬﹐與騰蛟分道出江楚﹐以恢江南﹐經略西北﹐中興之功﹐可翹足待。身名兩榮﹐顧不美乎﹖智者舉事不可後人。養甲不聽﹐一壯士力耳﹐公其思之。成棟念家屬百口在松江﹐不忍。其愛妾知其意﹐進曰﹐我敢獨富貴乎﹔請先死公﹐前以成公志﹐遂刎成棟前。成棟驚哭曰﹕我乃不及一婦人﹐與彭年登樓去梯謀。時﹐髙傑兄子進庫守贛州﹐爲聲桓所攻急﹐請救廣東。養甲趣成棟出兵﹐布政司移饟八萬﹐彭年故不發。由是遷延﹐粵尙多長髮。夏五月旱﹐羣盜滿山﹐成棟陰結其豪傑﹐語養甲曰﹕今出城數十步皆賊﹐安能遠行﹐計惟急攺名號﹐以安人心耳。遂出示直書永曆二年。養甲愕然﹐無可柰何。兩司官諷養甲以印授成棟。成棟下令文武將吏軍民解辮﹐是日﹐首加网﹐職官購及優人服色﹐艸艸成儀﹐遂以廣東十郡歸王﹐請大駕幸肇慶。表至南寧﹐中外相賀﹐封成棟惠國公﹔養甲襄平伯﹐進兵﹑工二部尙書。養甲懼禍﹐悉解所部兵授成棟。於是江西道通。聲桓使者始至。桂王以江廣反正﹐告於宗廟。是月﹐命吏部郎中吳貞毓﹐宣諭廣東。貞毓畱佐軍前﹐請遷都廣州。瞿式耜拜疏言﹕任將之道﹐不從中制﹔本朝文网太盛﹐動以內臣監視文臣督師﹐隳戰士心。今聲桓﹑成棟皆以全軍歸命﹐天下聳動﹐知明室尙有其主﹐投足左袒﹐攸系匪細﹐宜有以尊崇而寵褒之﹐願陛下將兩省新附之地﹐捐之此兩人﹐一切軍功爵賞文武署置﹐以及刻期出戰﹐咸決於外﹐朝廷不問﹐方可責其成功。若大駕旣東﹐不請則主權不尊﹐請則事機坐失。臣以爲乘輿無入廣州﹐駐肇慶便。王從之。六月﹐成棟﹑羅成耀以黃金千﹑白金十萬﹑彩紵舟楫具迎王於南寧。王至肇慶。成棟負弩矢郊迎百里﹐外從騎萬匹﹐拜成棟爲翊明大將軍﹐以其子元胤爲錦衣都指揮﹐掌絲綸房事。擢袁彭年左都禦史﹐封其裨將杜永和﹑閻可義﹑郝尙久﹑羅成耀﹑黃應傑﹑楊大福﹑張大瀛等七人皆爲伯。十月﹐成棟出師北舉﹐取南安﹐進攻贛州。時﹐譚太久圍南昌﹐金聲桓不出戰﹐江西諸郡復反爲北﹐而成棟方至﹐與髙進庫遇﹐不利﹐退壁南康縣。十一月﹐佟養甲遣間使密表燕京﹐爲成棟所獲﹐伏誅。順治六年己丑正月﹐南昌陷﹐何騰蛟亦死湘潭。二月﹐成棟敗於信丰﹐身斷後﹐披甲策馬渡河﹐沈死。兵部尙書楊明鼎﹑監軍道姚文生俱死亂軍。報至﹐贈成棟寧夏王﹐謚武烈。成棟上唇微缺﹐號李訶子﹐本以功髙﹐恥爲養甲下﹐決計歸命﹐奉舊主恭順﹐待文武舊臣皆有禮﹐迨再度嶺無功﹐倉卒陣沒﹐朝野惋惜﹔敗後﹐杜永和代守廣州。又一年而敗﹐王復走南寧。

李元胤﹐本姓賈﹐字源白﹐陜西楡林人﹐李成棟養子也。爲人修潔﹐有忠孝性﹐居大淸軍中﹐嘗漢衣僧帽。佟養甲承制﹐授以官﹐固辭﹐朝夕侍膳從容﹐乘間數以義﹐動其父。成棟歸桂王﹐元胤及袁彭年實使之。桂王至肇慶﹐拜錦衣侍衛﹐甚見寵信。西朝士大夫皆樂與交。時﹐彭年負時望﹐掌臺綱﹐與劉湘客﹑丁時魁﹑金堡﹑蒙正法等相善﹐持論抗激﹐專尊主權﹐抑幸授﹔中外號五虎﹐而稱元胤爲護法韋馱。元胤𨿽恂雅﹐長斷略﹐數定變事﹐養甲謀覺﹐王命元胤縛而磔之。成棟敗沒﹐加車騎將軍﹐封南陽伯﹐領禁兵。李赤心之潰於茶陵也﹐由道州入廣西﹐陳邦傅欲倚其兵力﹐共奪廣東﹐堵胤錫主之。元胤詰胤錫曰﹕吾輩在北朝時﹐公不來復廣東﹐今乃來爭廣東耶﹖胤錫不能答。元胤遣楊大福扼封川﹐赤心西趨潯州﹐大福邀其後隊五千人而東﹐焚掠懷集四會﹐遠近震駭。元胤召大福入肇慶﹐縊殺之﹐亂始定。順治七年庚寅正月三日﹐大淸班志富破韶州﹐遣許爾顯﹑江定國以舟師襲淸遠﹐西斷肇慶路。於是桂王發肇慶﹐奔梧州﹐畱元胤守肇﹔成耀走髙州﹐將爲亂﹐奉詔計斬之。大淸兵迫﹐與馬吉翔出屯三水﹐其弟建捷以守廣州﹐功封安肅伯。五月元胤自肇慶朝行在﹐追訟金堡等冤﹐還出﹐救廣州。廣州陷﹐建捷突圍至肇慶﹐守將宋裕昆叛﹐元胤﹑建捷出走後四日﹐桂林亦陷。王發梧州﹐夜走南寧。陳邦傅乘亂殺從官﹐掠鹵簿﹐元胤兄弟追及﹐伏地痛哭﹐哀動左右。孫可望遣將賀九義入南寧﹐殺大學士嚴起恆。元胤忿甚﹐請出靈山﹐收髙﹑廉﹑雷兵﹐迎駕入瓊州﹐就杜永和。會提督李明忠敗於■﹝山於﹞峒﹐大淸兵已下髙﹑廉﹑雷﹐郭登第等皆降。陳邦傅復叛﹐南寧震恐。元胤進退失據。辛卯九月﹐至欽州之防城﹐爲土兵王勝堂所執﹐見耿繼茂﹐不屈﹐左右梃下﹐笑曰﹕鼎鑊不懼﹐何有於梃﹖令作書招永和。笑曰﹕杜將軍繕兵窮海﹐差有丈夫气﹐乃招之耶﹖繼茂義之﹐使其故人往說﹐君昔未受國恩耶﹖元胤慟曰﹕我昔不過帥府養子﹐今爵五等﹐司禁旅﹐狼狽被執﹐惟一死報國﹔豫讓不言之乎﹖吾父俟於九原久矣。故人曰﹕成棟果君父耶﹖曰﹕岐陽黔寧﹐俱以養子自奮﹐子毋多言。與建捷俱遇害﹐部將李用朝﹐亦從死。投屍海中。

杜永和字������人﹐李成棟部將也。善機略﹐嫻守戰﹐威名亞於成棟。成棟旣沒﹐桂王命兵部侍郎劉遠生如廣州勞師﹐以永和代爲總督﹐守廣州。閻可義守南雄。時﹐李元胤入典宿衛﹐而永和等統重兵分鎭廣東。瞿式耜以督輔畱守桂林﹐𨿽新喪大將﹐備禦尙固﹐乘輿前後安處肇慶者二年。順治六年己丑六月﹐永和聞燕中有變﹐拜疏出師﹐北舉不果。可義尋卒﹐以羅成耀代。明年庚寅正月﹐尙可喜﹑耿繼茂陷南雄﹐成耀望風遁﹐遂失韶州。可喜遣其將許爾顯以舟師襲據淸遠﹐而自與繼茂陸行﹐會廣州。永和與張月﹑李建捷隨方拒守﹐爾顯載大炮夜進﹐順流入石門之水﹐南師驚擾﹐失戰艦數十。粵中進永和等爲侯﹐命元胤﹑馬吉翔﹑陳邦傅東救廣州。邦傅至三水﹐不進。大淸兵乏食﹐就鄕聚和買﹐民多不從。鹿步下有龍眼峒﹐五百餘家﹐開砦門放炮﹔爾顯攻圍﹐盡屠之。鄕聚懼﹐出應糶﹐遂爲持久計。總兵鄒文光﹐偵敵被執﹐海盜梁標相以戰艦二百降。可喜大習水軍﹐永和懼水路失守﹐遣使乞師於碣石帥蘇利。利已發兵﹐聞標相叛﹐復召還。嶺東道李士璉﹐總兵黃應傑﹑郝尙久﹐以潮惠降廣城﹐東援遂絕。五月﹐廣州兵擊斬靖南遊擊張大奎﹐安定伯馬寶率郭登第等襲淸遠﹐不克。大淸兵拔三水﹐百道攻廣城。張月出戰﹐大軍不利﹐退﹐獲其戰艦三百餘艘﹐資械無算。永和蓬跣自運炮石﹐置白鏹城上﹐每副將予五百金﹐彩緞表裏﹐拜奉月等以金杯犀玉﹐故將卒效命。一年之間﹐有戰必勝。永和白晰整暇﹐於五層樓上張宴設樂無虛日。大淸兩王遙望跌足曰﹕不謂吾曹遂死此地。十一月﹐大淸兵疫饑﹐決命一戰﹐月等又戰敗之﹐燒其鐵甲﹐兩王方對坐﹐炮碎共案﹐驚怖欲死。夜﹐大淸兵復集攻西門﹐城壞數丈﹐月等用大炮殺千人﹐大軍退﹐南軍戰勝﹐下城就飯﹐外人乘空而發﹐城中遂潰﹐死者六千餘人﹐追至南門﹐逼海壖溺死尢眾。永和﹑月﹑吳文獻﹑殷之榮﹑張道瀛舟數百艘奔瓊州。總兵範承恩降。可喜﹑繼茂屠廣州。馬寶﹑馬吉翔攻淸遠垂下﹐聞廣州破乃退﹔廣城三面臨水﹐成棟復築兩翼傅江爲炮臺水繞之﹔地勢旣險﹐而永和等力戰。自二月至於十一月﹐凡攻圍二百七十餘日﹐始破。順治八年辛卯九月﹐耿繼茂下瓊州﹐永和等眾尙數萬﹐以全軍降。其年七月﹐西安將軍李定國克桂林﹐楚粵皆復桂王年號。可喜懼﹐亟趣茂班師﹐繼茂入廣州﹐張月前降大淸守黃州﹐至是復翻城迎定國。定國敗﹐月不知所終。

論曰﹕李成棟將略在金聲桓上﹐然方度大廋北向﹐一戰輒蹶﹐豈非衰運難扶歟﹖抑胸無全局以至此也。元胤武人﹐而識大義﹐君子尢惜之。杜永和固守廣州﹐使尙﹑耿智勇俱竭﹐𨿽不能死﹐賢乎以城降者矣。

西南紀事卷十

余姚邵廷采念魯撰

李定國

劉文秀

李定國

李定國﹐字壹純﹐陜西延安人。初從張獻忠爲盜﹐冒張氏。獻忠養子四﹐孫可望年長﹐知書數﹐位第一。定國以能次之﹐劉文秀﹑艾奇能又次之。所至破陣屠城﹐而定國驍勇超逸﹐更稱萬人敵。獻忠僭號成都﹐定國爲僞安西將軍﹐旣聽汪兆齡謀﹐盡殺蜀人﹐令定國等四將軍分道刈殺﹐以所殺多報﹐功最。大淸兵斬獻忠西充﹐定國等帥潰眾南陷重慶﹐殺如故。明年正月﹐入遵義﹐始不殺。略貴州﹐趨雲南﹐乃去僞號﹐稱明將軍。始﹐獻忠死﹐其黨有悔禍之意。艾奇能首數汪兆齡罪﹐殺之重慶。定國每靜念﹕有明天下﹐自秦州煽亂﹐怙惡不撫﹐決裂至是。吾輩膽義素不後人﹐何惜此筋力﹐不以恢廓疆宇﹐歸復明朝。劉文秀亦以爲然。及入楚雄﹐得楊畏知。畏知爲陳說忠義﹐指明邪正。時﹐奇能已死﹐定國﹑文秀深悅服﹐獨可望陰賊﹐外唯唯﹐內仿獻忠所爲。亡何﹐可望稱國主﹐設六卿﹐用干支紀年。定國心非之﹐或齟齬。可望縛定國﹐棒之八十﹐抱其頸泣曰﹕吾以大義辱弟﹐幸同心力﹐無慮疑。定國頓首謝﹐請擒沙定洲報徳。由是﹐憾可望。其年十月﹐及文秀進討佴革竜﹐斬定洲。己丑四月﹐桂王封可望爲遼王﹐賜定國名如靖。可望拒命﹐定國因辭賜名。可望殺畏知﹐遂遷桂王於安龍。定國滋恨﹐然未敢入朝。壬辰四月﹐大淸定南王孔有徳逼貴州﹐可望承制命定國﹑文秀經略楚﹑蜀﹐以馮雙禮副定國﹐步騎八萬﹐出武岡﹑辰﹑沅﹐破大軍﹐有徳退守桂林。定國乃分道自將出新寧﹐使雙禮出祁陽﹐合趨全州﹐復遣西勝營張勝﹑鐵騎右營郭有名率精兵由西延大埠疾走嚴關﹐扼桂林要道。令曰﹕敵至傳火﹐毋下關﹐須大軍會戰。雙禮師前軍都督髙承恩﹑鐵騎前營王會﹑武安營陳國能﹑天威營髙文貴﹑坐營靳經武合兵四萬先進﹐至譯湖﹐猝遇大兵萬餘﹐逆戰﹐斬驍將李四﹐乘勝遂薄全州。定國帥右軍都督王之邦﹑金吾營劉之講﹑左協營吳之聖﹑武英營廖魚﹑驃騎北營卜寧﹐合兵六萬﹐繼進。聞譯湖捷﹐傳令全州傅城者毋急攻﹐懼其奔逸﹐並力於桂林。全州已下﹐定國至﹐令急過無入。雙禮出城合進。有徳遣數萬眾奔救全州﹐張勝已營嚴關﹐距大軍十里﹐日且暮﹐大軍引去﹐旦復至﹐勝傳炮大軍蓐食而前﹐戰於關下﹐象僨歸﹐定國斬禦象者。諸軍奮進﹐象突陣﹐大軍退﹐天大雷雨﹐橫屍被野﹐追及大榕江﹐又告捷。有徳急入桂林﹐大軍三日而至﹐守陴者皆潰﹐援梯畢登。是爲七月四日。定國下令屯城上﹐有徳奔入府﹐悵然無語。久之﹐曰﹕已矣﹗其妻曰﹕無慮吾不死。屬女僕以一子出曰﹕荀得脫﹐度爲沙彌。遂與其妾共縊。有徳舉火自刎﹐投火中。獲其子廷訓及陳邦傅﹑陳師禹。先是﹐有徳使提督綫國安略南寧﹐右翼總兵全節防柳州﹐左翼總兵馬雄守梧州﹐重鎭皆出桂林﹐守兵援全州﹐三戰皆盡。定國行疾﹐是以速克。胡一淸﹑趙應選﹑馬寶﹑曹志建等﹐自南寧敗後﹐尙畱粵西﹐屯聚山谷。聞定國至﹐相率來歸。民間亦多嘯聚以應。於是﹐定國進復柳州﹐斬守道金漢蕙﹐東下平樂﹐將攻梧州。雄告急廣東﹐國安節及文武道府州縣印官四十六人皆逃於梧。尙可喜遣副將彊世爵﹐以舟師大炮奔救﹐定國猝至﹐大軍退﹐遂克梧州。雄等東走封川﹐尋走廣州。可喜遣副將蓋一鵬赴肇慶﹐迎護其眾﹐令世爵扼封川江﹐便宜戰守。是時﹐劉文秀入蜀無功﹐而定國克復廣西﹐乘勝東下﹐嶺南震動﹐而定國顧北取永州﹐彊世爵因及馬雄三鎭﹐復取梧州﹔綫國安﹑全節帥所部西行。是月﹐大淸兵下瓊州﹐杜永和﹑張月眾猶數萬﹐以全軍降。大淸兩王得專意廣西。九月﹐孫可望使白文選攻拔辰州﹐定國進至衡州﹐長沙﹑嶽州從風潰。馬寶﹑曹志建亦復連州﹐獲守將茅生蕙﹐送定國﹐斬軍前。十一月三日﹐大淸敬謹親王兵號十萬﹐至衡州。定國遇河上﹐甫接少卻﹐親王恃勇﹐捨大軍而追﹐定國設奇搗中堅﹐過險伏發﹐交鎗起害﹐親王軍遂潰。定國全師歸武岡。可望忌定國﹐召赴沅州議事﹐將殺之。定國覺﹐引還廣西。可望敗於寶慶﹐湖南復陷。癸巳三月﹐定國帥馬寶等自梧州破開建﹑徳慶﹐抵肇慶﹐連營據北山。別將下四會﹑廣寧﹐前距三水。於是﹐岑溪宋國相出掠羅定﹑東安﹑西寧﹐海盜戰艦二百﹐由新會﹑順徳諸港入九江口﹐淸遠山寇並發﹐聲言導定國渡河﹐走從化﹐襲廣州。水陸大震。潮州郝尙久隙於郭虎﹑班志富﹐尙可喜以劉伯祿代之﹐調尙久水師。尙久怒﹐不受代﹐舉兵稱新泰侯﹐馳檄南韶漳惠。大淸遣哈哈木會耿繼茂攻之。是月二十六日﹐定國圍肇慶﹐泄其濠﹐三面急攻﹐用布囊盛土爲墻﹐置木珊挨牌﹐藏鳥鎗以拒。內兵陰穿地道﹐城中大懼。許爾顯塹濠城中以待﹐縋城奪梯設死守月餘﹐不克。大淸兩王謀李定國或從木綿頭度河﹐得合尙久﹐會城危﹐且無北歸路矣。乃令繼茂發鐵騎守三水﹐東南鑿側門出奪地道﹐兵多死﹐不能出者﹐焚死地道中。定國退軍五里﹐大淸兵潛出西﹑南二門﹐奪龍頂岡營﹐用鐮鉤長鎗獲兵數百人﹐徇於城下。於是﹐定國解圍還﹐而郝尙久將攻惠州﹐爲黃應傑所扼﹐不出﹐碣石蘇利以舟師助繼茂﹐吳六奇堅守程鄕﹑饒平待大淸兵秋八月潮州破尙久父子死。定國東行失利﹐由可望貳心無後援而頓兵堅城也。桂王自至安龍受制可望﹐大學士吳貞毓﹑太監張福祿等言定國忠勇﹐𨿽出盜賊﹐實與可望異趨爲國之心﹐如靑天白日。因手敕密使﹐封定國爲晉王使引兵入衛。詞旨哀愴。定國叩頭出血曰﹕臣定國一日未死﹐寧令陛下久蒙幽辱﹐幸稍忍待之。臣兄事可望有年﹐寧負友﹐必不負君。至書貞毓曰﹕粵中未定﹐進退維艱﹐幾事須密﹐責在老先生。事泄﹐貞毓等竟遇害。可望以是滋恨定國。甲午春﹐遣馮雙禮﹑賀九儀以騎兵七千步萬餘﹐從古泥懷遠追定國於柳州。定國奔賓南﹐東略雷﹑廉雙禮等遂擊桂林。尙可喜慮可望與定國實合﹐謀陰兵犄角﹐以圖兩粵﹐懼甚。疏請敕湖南經略洪承疇﹐分發滿軍﹐由衡桂入樂昌﹐下廣州﹔漢軍由永州入桂林﹐與粵西兵﹐合趨南寧﹐斷定國歸路。粵東兵從髙州進﹐夾攻之。大淸不聽益兵﹐而遣祕書學士郎廷佐移繼茂鎭福建﹐可喜愈懼﹐疏畱繼茂其鎭。大淸兩王以定國在廣﹐疲於奔命。五月﹐定國發廣州﹐故將張月以髙州歸﹐大淸嶺西道周公軾﹑學道錢朝鼎等皆死。秋﹐海北道陳武度海﹐攻拔臨髙﹑昌化﹐黎岐蠢動﹐水陸響應﹐儋崖路斷﹐瓊州守將髙進庫告急於廣州。定國進復陽春﹑陽江﹑恩平﹐前鋒抵肇慶﹐欲大舉發。郴﹑桂兵出韶州﹐江﹑楚界上兵入海嶺﹐約閩海國姓攻惠﹑潮。可喜畏定國﹐不敢戰。又慮兵分則弱﹐謂繼茂且以旁縣餌之。於是﹐大淸督李率泰檄總兵郭虎﹑副將杜豹守髙明。可喜遣甲喇章京田雲龍守新會。三日﹐滇兵圍新會﹐可喜令右翼總兵吳進功助雲龍守。定民以舟師扼江門﹐築炮臺於陸﹐遏援兵。兩王親赴江門爭﹐水陸並進。滇兵少卻。阿達哈哈番劉秉功等得入新會。二十日﹐定國復至髙明﹐掘地道急攻﹐城壞二十餘丈﹐將陷。可喜來救﹐望見滇軍盛﹐遽退。定國自帥步騎萬餘追之﹐選精銳五百人﹐急躡。可喜遇伏﹐不利﹐失總兵武君禧﹑遊擊王天才等十六人。可喜退﹐晦﹐克髙明﹐擒郭虎﹐斬杜豹﹐遂合圍新會。分兵出三州﹑金利﹑富灣﹑羅屈諸口﹐距廣州百里﹔軍聲大振。新會饟盡﹐食木根皮及犬馬﹐浮萍﹐百道並攻﹐吳進功等守益堅。朱成功遣黃梧道海應定國。十二月﹐大淸靖南將軍朱馬喇纛章京東邦帥滿漢軍會尙可喜﹑耿繼茂於三水﹐同趨岡城。十日﹐至三州﹐南軍接戰不利﹐失副將梁大勛。十四日﹐至新會﹐定國嚴陣城北﹐驅戰象﹐列炮兩山峽口﹐以勍兵屯峽左山﹐將乘髙馳下﹐可喜遣尙之智﹑盛登徵先擊左山兵﹐左山兵潰。峽口兵望陣動﹐連得成﹑田雲龍﹑栗養志統步兵合戰﹐象驚炮﹐還走﹐滇兵亂。八固山﹑蒙古固山﹑烏金超哈藩下騎兵兩翼縱擊﹐滇兵大崩。戈甲棄載道死無算。亡十三象。北軍追奔三五里。定國有馬三千﹐將戰﹐遣廝養先牽去﹐從者二百騎﹐步兵四萬﹐得脫者半。定國盡撤肇慶﹑髙明﹑髙州馬步兵﹐戰象皆入郁林州﹐選廝養得萬餘人。自新興南走髙州﹐東邦追之不及。總兵孫際昌判奔土司何美璜寨﹐定國使都督吳三省﹑總兵楊成﹑王三才﹐以步騎千餘﹑象一隻追取之﹐與東邦等遇於興業﹐復敗﹐獲象以去。東邦畱尙之智﹐駐興業﹐自與敖拜來塔等追及定國後軍。後軍敗﹐老營妻子衝散﹐蒙古滿洲兵追定國﹐及於橫州。南軍亡象二﹑馬二百八十﹐定國燒絕浮橋﹐由賓州夜走南寧。大淸軍以朱養恩鎭南寧久﹐地連交址﹐內接溪峒﹐不可卒拔﹐乃還際昌﹐及中書楊琳諸將﹐白長﹑王之臣等三十人皆降。由是﹐廣東髙﹑雷﹑廉三府﹑肇慶羅定屬三州﹐一十八縣﹐廣西橫﹑郁林二州﹐北流﹑興業﹑容岑﹑溪四縣復歸大淸。瓊州羣盜皆降。定國力屈﹐不能復出。西南之業衰矣。乙未正月﹐定國將朝桂王。可望懼﹐使曰文選以兵逼王﹐移駕貴州﹐宮中皆哭。文選感動﹐以定國本無他意﹐還報定國。至﹐遂奉王西行。文選棄可望來歸。至雲南﹐劉文秀及王尙禮﹑王自奇等曰﹕同輔朱氏﹐背之者死。詔以雲南爲滇都﹐命定國爲輔民大將軍﹐總滇﹑黔﹑楚蜀兵﹐知行在大政﹐定國與沐天波﹑劉文秀同心明室﹐人心稍定。丙申秋﹐可望犯闕﹐上下震恐。時﹐定國新敗﹐文秀所將畱滇兵不滿萬﹐行朝百事艸創﹐諸鎭自楚﹑粵至者﹐皆聚於黔。定國﹐文秀以眾寡不敵﹐疑懼﹐詔遣文選﹐宣諭可望。可望拘文選﹐奪其兵。馬進忠﹑馬惟興﹑馬寶以同姓相密﹐雅善文選﹐因說可望﹐使文選將兵西進﹐至交水﹐距三岔二十里﹐輕騎奔定國軍﹐具言人心內向﹐可一戰定也。可望奪气。時﹐進忠以病畱安順﹐馮雙禮在貴州﹐可望乃遣寶與張勝襲滇都﹐自以重兵壓交水﹐日夜索戰。令定國不得還救。惟興遣親信夜告定國﹐令連戰。是日﹐引兵薄惟興軍﹐惟興阿應﹐其眾大崩﹐可望奔湖南﹐降大淸。定國還至渾水﹐塘寶來歸﹐斬張勝﹐雙禮舉貴州降。定國以黔﹑蜀﹑辰﹑沅並可望故鎭﹐悉調赴雲南﹐核功罪。定國伉直﹐小心臣節﹐進奉極丰﹐不以威淩士類﹐然計擘什畫﹐不及可望。記室金惟新﹐滇人也﹐官少宰﹐信任﹐而馬吉翔工彌縫﹐復人閣﹐舊人失職﹐多怨望。於是﹐王自奇等俱叛﹐誅內戮行﹐內外惕息。丁酉春﹐大淸兵三道南進﹐會文秀卒﹐定國東西獨禦﹐遂不支。冬十月﹐貴州破﹐命定國假黃鉞﹐文選爲副﹐出師恢復貴州。定國及雙禮統大軍﹐扼盤江河﹐據雞公背。文選及將軍竇民望等﹔別將四萬人﹐守七星關﹐進屯生界﹐距遵義百里﹐牽制吳三桂兵。三桂自平越兼程還遵義。十一月﹐三桂帥總兵沈應時﹑馬寧等﹐復發遵義。文選自生界退保七星關。十二月二月﹐三桂自水西﹐以烈趨天生橋﹐入烏撒﹐越險扼七星關大道。文選懼﹐棄關走可渡橋﹐尋焚橋﹐走沾益。泗城州土官岑繼祿導北軍入安龍﹐定國由盤江還﹐戰累敗﹐遂回滇都。奉桂王奔永昌。文選畱守玉龍關。戊戌正月三日﹐大淸兵入滇都。四日﹐王至永昌﹐詔勤王。定國還黃鉞﹐侍罪請削秩﹐不許。閏月﹐大淸吳三桂﹑趙布太陷大理﹐至玉龍關﹐文選帥張光翠﹑陳勝等與戰﹐而敗。由沙木和走石甸鎭康﹐定國退至潞江﹐慮行在體重難行﹐遣護衛將軍靳統武﹑黔國公沐天波奉蹕先出騰越﹐而身畱磨盤山當敵。磨盤陡立﹐阻潞江﹐內箐深屈曲﹐僅容單馬﹐定國築柵數道﹐左右設伏﹐大營屯山後四十里橄欖坡﹐炊食饟伏﹐令毋見煙火。大淸兵行緩持重﹐伏兵五日夜﹐山深食寒﹐銳气半銷。二十一日﹐吳三桂﹑趙布太渡潞江﹐前驅遇伏﹐大戰竟日﹐中書盧桂生自伏中逃歸﹐告爲先備﹐分精甲禦伏﹐而正兵由大路平行﹐南軍擾亂﹐泰安伯竇民望﹑都督王璽皆戰死﹐定國憤﹐發麾後軍齊進﹐殊死戰。大淸死傷甚眾﹐卻三十里﹐而定國度前軍旣潰﹐姦人有輸敵情﹐恐孤軍不支﹐遂整旅出騰越﹐追扈行在。行在已出銅壁關﹐入緬。緬人請敕銅壁關﹐毋納漢兵﹐遣兵守關﹐靳統武奔告定國。定國慮緬情叵測﹐遽入﹐恐激變﹐乃使髙允臣馳報﹐爲緬所殺。始末戰時﹐諸營妻子輜重散逸﹐軍士四出求妻子﹐未得猝集。定國令定朔右將軍吳三省斷後收兵﹐自率大軍取道孟定。白文選自木邦來會。定國以文選不與磨盤之戰﹐見而尢之。文選不悅﹐及議所向。定國曰﹕我若入緬﹐緬苦供饋﹐必見拒﹐擊之禍結﹐盍繹險要邊土休士馬﹐相犄角﹐緬外憚吾二人﹐君在內可無憂。且得陰連諸土司﹐覘雲南動靜。文選曰﹕並在外則內危﹐我入衛上﹐王任外事﹐竟異議別移錫薄﹐所至縱兵大掠。定國乃從孟定過耿馬﹐至孟緬﹐屯數月﹐潰兵相續來歸﹐軍聲稍振。咸陽侯祁三升﹑孟津伯魏勇自雲南得出﹐從駐耿馬。三省來護大營妻子﹐將赴定國﹐遇懷仁侯吳子聖﹑將軍楊武﹐脇之同降吳三桂。三省佯諾﹐出不意﹐走潞江﹐遂棄大營妻子﹐以兵奔定國﹐移營孟連三升不欲從﹐矯定國令﹐轉龍川虎喇﹐誘魏勇連兵﹐道遇三省﹐並誘之行。定國召文選故鎭張國用﹑趙得勝等﹐皆以所部來歸﹐軍勢益振。元江土官那侖與降將朱養恩﹑許名臣﹑髙應鳳等謀建義﹐事泄﹐三桂帥兵圍元﹐江侖告急。定國方赴援﹐會孟良酋長患定國在孟﹐連勢肘腋﹐乃糾合眾夷爲梗。定國還戰平孟艮。元江已陷﹐侖焚死。定國度諸土司疑懼不敢前﹐且休甲孟艮。令夷目耕田輸糧﹐如縣例。廣國公賀九義﹐自南寧間道來奔。三桂令其妻血書招之。九義受書﹐不告定國。見勢敗﹐下多出降﹐益相疑﹐杖殺金惟新等﹐復飲九義﹐杖殺之。九義裨將何起龍﹐率部眾至蔓谷河﹐入滇降。定國使總兵唐堯宗駐磨乃﹐招納降時﹐堯宗違令殺商客﹐取貨轉售孟艮﹐獲倍價﹐有志士投孟艮者﹐誘收麾下﹐皆引去﹐無入孟艮。故滇中事機﹐絕不聞﹐而孟艮去緬都阿瓦懸遠﹐亦不知緬瓦事。定國惟日夕練兵﹐覬恢復而已。庚子九月﹐文選抵雍會江﹐使使諭緬﹐皆不返﹔乃謀攻阿瓦。阿瓦二城﹐大江出其中﹐緬王都新城﹐在江左﹐舊城名赭硜﹐安置行在﹐在江右。聞文選兵不戢﹐請行在旨﹐諭文選毋進。且云﹕老皇帝避難我國﹐極盡主賓禮﹐乃反蹂我地﹐謂我國無人耶﹗文選怒﹐渡江向新城﹐敗緬兵﹐緬紿許移新城﹐用大炮擊文選營。文選不支﹐還走孟艮。定國驚曰﹕不用吾言﹐果致緬怨﹐今在內者危﹐若之何﹖文選慚。九月八日﹐定國與文選合兵入緬﹐發孟艮。定國由西道﹐文選由東道﹐張國用﹑趙得勝仍以所部兵從文選﹐期會洞鄔。初﹐魏勇﹑吳三省連兵轉虎喇﹐始覺三升意﹔然三升猶未有降志。聞定國處賀九儀﹐而勇又病死﹐遂收勇兵﹐約三省同出降。三省復陽許。十月﹐以三桂令移駐騰越。三省出三升不意﹐返兵由孟定趨孟艮﹐詣定國﹐迨次磨﹐乃定國去孟艮已一月。唐堯宗不奉定國調﹐逡巡謀降大淸。三省覺﹐而收殺之流﹐孟﹑定耿馬間﹐爲遊徼﹔而定國等士馬入緬者﹐糧乏道死亡。定國先至﹐見江於多船﹐議分兵渡江﹐迎桂王於赭硜身﹐攻圍新城。靳統武謀曰﹕兵分力單﹐不如全力搗緬都。緬都破﹐上自出﹐乃俱望新城進﹐敗緬入瑞羊嶽。緬都三面阻江﹐一通陸﹐文選還後﹐並鑿之引水爲湖﹐繞三堤﹐置水城其上。定國從南噶喇江爲浮橋以濟﹐馳諭緬王﹐送行在講好。緬復云﹕汝老皇帝避難吾國﹐受吾供億﹐前番一野王子來﹐反將仇報﹐汝主在我家﹐尙然﹐今送出更何如﹖欲攻城﹐亦惟汝。汝等水土木宜﹐堅守二三年無所畏。定國度緬人不聽﹐乃進屯洞怕﹐距城八十里。文選距百十里﹐屯象腿。緬人於木城之外﹐更立木城﹐以兵守之。明日﹐復前﹐又立木城﹐逼定國營﹐乃大出兵搏戰﹐前隊皆象。定國不利﹐趣文選兵﹐中間橫擊﹐皆殊死戰。緬人大敗。時﹐五月炎暑﹐我兵渴甚﹐不能窮追。緬復入守木城。定國獲緬目﹐善待之﹐諭送車駕﹐終不聽。復謀渡江﹐向赭硜前洞鄔﹐船皆藏匿﹐使人赴上流﹐馬得狼井角造船﹐緬人焚船。定國又進擊敗之。四面絕其糧道。凡三月﹐緬人煮鎧以食﹐要我軍他徙﹐乃出軍駕。定國不得已﹐唯唯。軍吏自相攻殺﹐多出降﹐使人守江橋﹐亦焚橋走。定國計竭。七月十六日﹐緬人殺我從官四十二人﹐沐天波死之。定國以十六舟渡江擊緬﹐不勝﹐覆其五舟。八月十八日﹐及文選還洞鄔﹐凡行營例﹐定國﹑文選各前行。三日﹐時文選軍在後﹐張國用﹑趙得勝等竊語﹐此地煙瘴﹐已傷多人﹐今再深入﹐气候更熱﹐非盡死不止﹐寧出雲南﹐無作緬鬼。部兵聞語﹐皆喜。夜束載定﹐二將披甲入臥帳﹐請文選行。文選驚起﹐皆曰﹕大事知不成﹐更深入瘴地﹐空死無名。殿下必隨晉王﹐是續賀九儀也。文選曰﹕爾等今欲何往。國用曰﹕以此人馬﹐出雲南﹐何向不重。曰﹕若皇上何﹖國用曰﹕心力已盡﹐可見天意﹐遂發炮挾文選上馬。文選不能禁﹐夜退走七十里。比明﹐定國覺﹐曰鞏殿下欲何往耶﹖命子嗣興尾文選﹐與同行止。定國亦緩隨之。行五日﹐至黑門限﹐國用﹑得勝斷後。議曰﹕晉世子急躡不去我﹐我軍行疲爲累﹐不若就此山勢與決戰﹑令彼還﹐方可前進﹐遂阻山齊發矢石。嗣興怒﹐麾兵奔﹐而登定國已至﹐亟呼嗣興罷戰。乃大慟曰﹕白文選彊欲攻緬﹐激壞大事﹐致皇上不還﹐我竭心力﹐勉迎皇上﹐彼忍捨去﹐冀彼初念可回﹐故令爾隨行﹐今與我戰﹐是其志決矣。當年同起兄弟﹐今惟伊在﹐何必與彼相攻﹐邀情文選兵四十餘人﹐悉令放還﹐仍帥所部﹐獨進洞鄔。文選行三日﹐遇吳三省﹐自孟定來﹐營馬盡死﹐軍皆步﹐將入緬。文選見之﹐流涕曰﹕我負皇上與晉殿下矣。將軍能帥兵至此﹐使我有太山之助乎﹖三省度文選眾皆有背意﹐乃揚言雲南降者皆怨﹐恨不得所。人心思明﹐故我輩咸願步來到此。文選部兵見三省﹐並有踴躍狀﹐聞此言﹐各鼓舞。國用﹑得勝亦遂轉慮﹐不復言。適雲南會徽人汪公福攜海上鄭成功約師表來﹐文選遂屯錫薄﹐復遣蘇總兵出木邦﹐會定國進兵﹐畱待月餘﹐報書未至。三桂統大兵急追﹐文選度不敵﹐閩道西走孟養﹐三省在焉。三桂抵木邦﹐獲降人﹐得文選情﹐知定國先入洞鄔﹐文選不降﹐必疾走阿瓦﹐機不可失﹐乃速進兵﹐抵錫薄﹐文選果行﹐遂分遣八都督馬寧﹑馬寶﹑馬惟興﹑祁三升﹑髙啟隆﹑沈應時﹑李貴等尾文選﹐令無戰﹐附書招之。三桂自望阿瓦進發﹐傳檄緬王﹐使送行在出城。時﹐緬爲晉藩所敝﹐適大淸兵至﹐遂將桂王及宮眷送三桂軍前﹐復城守。大淸兵旣得桂王﹐亦不攻緬﹐卽班師還雲南。文選過孟養﹐見馬寧等追之不置﹐就山立營﹐欲與戰。部下皆挺刃思奮。文選竟怯﹐不敢發詞﹐追將有所善馬寶﹐乃陰與寶語。寶持三桂書﹐單騎入其軍。文選遂降。十二月十八日﹐由孟密入雲南。明年五且﹐朝燕京﹐封承恩公。定國在洞鄔﹐方議再舉﹐已知三桂入緬﹐行在蒙塵﹐憤懣欲絕。曰﹕勢旣不敵﹐追無能爲﹐乃由孟良傍雲南邊伺王動靜。四月﹐至猛蠟﹐遣官入車裏﹐送禮借兵復雲南﹐救駕。車裏﹑暹羅俱使人請入計用兵事宜﹐尊禮甚殷。會定國人馬病死日甚﹐乃齋戒作表告天﹐敍平生洎反正輔明﹐皆本至誠﹐何皇穹不佑﹐至有今日。若明祚未終﹐乞順定國所爲﹐軍馬無災﹐俾同心力﹐出滇救主﹐果歷數旣終﹐乞賜定國一人早死﹐無害此軍民。五月十五日﹐焚表。六月十一日﹐定國生辰﹐病作﹐旋聞行在及太子遇害﹐仰天大慟﹐遂篤。托其子靳統武及馬思良。二十七日夜﹐定國卒﹐未幾﹐統武亦卒﹐思良舉軍降。嗣興徘徊無所依﹐久之﹐亦自慢怯出降。與劉文秀子震﹑艾奇能子承業﹐俱入都﹐受世職。

論曰﹕余聞有某妃者﹐亡其姓氏﹐當出邊時﹐兵噪﹐諸營婦女竄奔﹐妃失行在所之﹐入白文選營。文選使內官及營中寡婦侍起居﹐自鐵門限﹐與定國辭決﹐每使人勸妃盡節。辭曰﹕有君在上﹐妾不敢死﹐非貪生也。及文選降﹐桂王入滇﹐遂自縊。文選遣官葬之。嗚呼﹗文選之爲妃謀﹐則得矣。鄧凱也是錄載入緬後﹐婦女死義﹐有姓氏者九人﹐王妃二人﹐余姓氏未詳者不下百人﹐爲之撫捲弔。若定國之志久而不渝﹐豈問所從來哉﹗

劉文秀

劉文秀字������人﹐始從張獻忠爲盜﹐以材猛稱。獻忠僭號成都﹐文秀爲僞撫南將軍。獻忠大殺蜀人﹐文秀一路殺男九千九百六十餘萬﹐女八千八百餘萬。獻忠死﹐孫可望等奔至重慶﹐阻江不得渡﹐文秀素善泅水﹐行如履平地﹐可頃刻數十里﹐沒而往奪南岸船渡﹐遂殺曾英﹐已渡烏江﹐亦如之。進陷貴州﹐入雲南。時文秀與李定國﹑艾奇能俱有悔禍意﹐私約扶明室﹐而奇能遽死﹐兩人制於可望﹐不遂。順治四年丁亥八月﹐可望進逼永昌﹐黔國公沐天波遣子忠顯入營計事﹐文秀謂可望曰﹕沐世子來﹐猶沐國公也。請以國公禮禮世子。比還﹐以二十騎送之。忠顯方謁天波﹐有兩人歷階而上﹐忠顯愕然﹐告其父曰﹕此卽撫南劉將軍及王將軍某也﹐遂挾天波還雲南。可望僭稱國主﹐文秀意不服﹐楊畏知每對軍中言先帝被難﹐生命遭毒﹐至於流涕﹐軍中感動。文秀與定國尢心繹其言﹐益攺所爲。己丑四月﹐可望使畏知入朝﹐始奉明朔。王賜文秀名若琦﹐爵爲公﹐以可望不受平遼﹐亦不敢受。庚寅﹐可望始封秦王﹐遣文秀及王自奇取黎州﹑嘉定。定川西以文秀守之。辛卯﹐王遷安龍。大淸兵陷四川﹐文秀先還雲南。夏四月﹐詔封文秀爲南康王﹐帥張先壁﹑白文選等進恢四川。文秀善卹士卒﹐而蜀人饑渴王師﹐多響應。於是﹐文秀復敍州﹐文選復重慶﹐嘉定﹑成都皆下。大淸平西王吳三桂﹐定西將軍墨勒根瑕退走保寧﹐南師乘勝追躡﹐惟恐失敵﹐討北將軍王復臣諫曰﹕師驕矣﹐彼方致死﹐以驕兵當死敵﹐能無失乎﹖諸將欲進至保寧﹐復臣又曰﹕毋圍城﹐圍城則師分而弱。不聽﹐先壁軍其西南。先壁號張黑神﹐軍容耀日﹐然未經大敵。三桂登城望之曰﹕獨是營可襲﹐出精騎犯其壘﹐果驚潰﹐轉戰而南﹐值復臣營﹐復臣營爲潰軍所擾﹐又阻水﹐遂大崩。復臣被圍數重﹐曰﹕大丈夫不生擒名王﹐豈可爲敵所辱﹐手斬數人﹐自刎。文秀徹圍而退。可望令文秀失謀損大將﹐當誅﹐以復城功﹐量罷職。諸將散守蜀隘﹐或調徵楚﹐文秀蕭然歸雲南﹐從者百餘人而已。然可望實忌文秀﹐用此奪其兵。由是﹐復棄兩川﹐議者恨焉。其年﹐李定國破大淸兵於廣西﹑湖南﹐害孔有徳及敬謹親王。可望尢忌之。將殺定國。定國走廣西﹐追之弗及。可望謀逆﹐王密詔定國入衛。事泄﹐可望盡殺朝臣與謀者。念文秀衝退﹐冀爲已用。張其威望﹐與抗定國﹐起招討大都督。甲午四月﹐文秀人貴州﹐可望禡旗稱爵相侑﹐期以恢復中原。五月七日﹐文秀單騎出按沅靖諸營﹐周觀險隘﹐勞卹軍吏。十日﹐而畢。七月﹐擇吉出師﹐由平越道屯於天柱﹐進攻常徳﹐不利﹐還鎭雲南﹐而定國亦連敗於新會﹑興業﹑橫州﹐南保南寧。可望自是殊無經略之志﹐以定國旣敗﹐不足忌﹐謀逆益急﹐然頗疑文秀意趣﹐未敢卽發。文秀深自引匿﹐行朝及西藩行營﹐無一字往來遺問﹐以故上下莫測。乙未正月﹐定國﹑文秀迎王於安龍﹐幸雲南﹐將至﹐文秀陽與可望部將王尙禮﹑王自奇﹑賀九儀等議城守﹐身從數騎﹐馳會定國。曰﹕吾輩將以秦王爲董卓﹐但恐誅卓之後﹐又有曹操耳。遂揮涕。定國指天誓日﹐文秀乃決。於是﹐車駕入會城﹐文秀進封蜀王﹐與定國同輔政。明年﹐討可望﹐戰於交水。可望還走貴州﹐文秀追及之﹐遂奔長沙。時﹐大慝旣去﹐忠義同心﹐方議安集滇黔﹐經略川楚﹐而文秀遽病。丁酉夏四月二十四日﹐文秀薨。

西南紀事卷十一

余姚邵廷采念魯撰

金聲桓

金聲桓

金聲桓﹐字��﹐左良玉故將也。世爲遼陽人﹐似軍功至總兵。良玉與張獻忠戰鄖襄間﹐及與羣賊戰﹐聲桓嘗斬帥摧堅。乙酉從良玉討馮士英﹐發武昌﹐趨九江。良玉死﹐子夢庚及黃得功﹑黃蜚等戰於紫沙州南陵﹐屢敗﹐全軍迎降。英王使率諸將朝燕﹐聲桓不欲往﹐請取江西以獻﹐許之。會王體忠爲滿兵所敗﹐追急﹐奔聲桓。聲桓乃聲言滿漢馬步二十萬﹐且至江西﹐連降者免屠﹐巡撫曠昭﹐解印走。官民亡散。六月四日﹐聲桓平舸入南昌﹐諸生數十人迓舟庭謁。聲桓方中靑紗﹐金縷灑綫﹐蝴蝶披風﹐且笑且摳﹐引諸生起﹐喃喃謙讓﹐從官盡掩口笑。旣入城﹐與體忠分營而居﹐誅鋤豪暴。漸假便宜﹐署官屬時﹐體忠兵彊而戢﹐少抄掠﹐人心附之。其裨將王徳仁﹐本闖營選鋒﹐所當無堅陣﹐生而囟二毛﹐軍中號王雜毛。聲桓忌王氏﹐未有以發。會薙發令下﹐三日莫應﹐因曰﹕此王兵梗也。且請體忠計事﹐方交揖﹐使驍將鐵嶺白朝佐斬之。王營大嘩﹐燒徳勝﹑章江門﹐格鬥三日﹐諸金率精兵巷戰﹐且戰且招降﹐而聲桓先已使客說啖徳仁﹐許以王營全軍屬之。由是﹐遂並體忠軍。軍益彊。聲桓自以單軍傳檄﹐取十三府﹑七十二州縣﹐不費淸朝斗■﹝米﹝業上用下﹞寸兵﹐功髙意旦夕封王公侯﹐已而僅授總兵﹐提督江西﹔大沮﹐气塞。唐王立福建﹐稱隆武﹐命大學士楊廷麟﹑萬元吉取江西﹐扼於聲桓﹐退保贛州。永寧王亦敗死撫州。明年八月﹐唐王陷於汀州。冬﹐贛州陷﹐廷麟﹑元吉皆沒。聲桓屢戰勝﹐滋驕﹐多殺人士爲威福。病未薙及誣告通明宦閩者﹐輒論殺﹐沒家產。江西重足而立﹐乃役夫萬人﹐營府第﹐窮極麗壯。北來有司﹐益多挫之。徳仁亦望總兵提督不得﹐怏怏﹐使丹客宗超一開天寶洞﹐致物怪﹐檄罡雷役丁甲所居﹔故宜春王府﹐深八九重﹐燕私或服明制冠衣﹐後堂張飲﹐奏郭子儀﹑韓世忠故事。由此兩家怨詞﹐稍稍聞於外。初﹐萬元吉以從楊嗣昌西徵﹐識聲桓於左營。贛州未破時﹐嘗遣使達聲桓﹐說使南歸﹔不報﹐使去。聲桓急捕萬僕菁華﹐械庭下﹐夜深解其縛﹐與善飲食﹐勞苦﹐問督師起居。未明而縱之。菁華後泄其語﹐而諸官閩脫歸者﹐餂知金﹑王怨望﹐各緣所知﹐私覿兩人﹐始圖免禍﹐後乃意立功。輒時時微言楊﹑萬未死﹐唐王故在也。旣益習則間露其關防札付﹐言唐王屢手詔許公歸明者﹐封江西﹐亦嘗達一二乎﹖亡何﹐聲桓生祠成﹐請冠服像式﹐爲華陽巾羽衣。觀者齚舌。客因益極口詭聲桓﹐言明復夫聚﹐先封侯﹐待收京﹐且分天下而王之。聲桓習聞此言﹐喜與元吉語相應。及巡撫李鳳翔死﹐代者章於天﹐遇諸將益倨﹐日就求珍寶。一日置宴敷重席﹐各取銀管吸煙﹐已不及諸將﹐割炙蹄又獨與文官飲食﹐自聲桓以下﹐皆坐■﹝施﹐冉代也﹞外﹐酒半酣﹐顧曰﹕王徳仁﹐汝欲反耶﹖徳仁歸﹐大愧﹐其從騎﹐聲桓亦失色﹐俛首嚲鞭還帥府。七月﹐徳仁提兵如建昌﹐於天移票追饟三十萬。徳仁大怒﹐椎案曰﹕我王流賊也﹐明崇禎皇帝爲我逼死﹐汝不知耶﹖聲若獅吼﹐目睛迸出。宗超一弟子黎士彥﹐輕悁喜事﹐因聲桓客黃人龍﹐自薦獨我知隆武帝所在。聲桓曰﹕富貴與爾共之。亡何﹐士彥夜袖侯﹑伯兩印入﹐及玉剛卯一文﹐鐫精忠報國。曰﹕此上所私賜。聲桓喜﹐時佩腕間。迨徳仁歸﹐以示之﹐且授伯印曰﹕吾聞烏金王爲何騰蛟所敗﹐使趙旗鼓往視﹐待歸而定﹐及歸﹐言烏金小失利﹐今且大破明兵於寶慶﹐會胡以寧死﹐諸客相仗狐疑﹐以故按不發。以寧者﹐奇智士﹐向客左良玉﹐有�斷泄王氏演韓﹑郭諸戲﹝﹖﹞﹐及請生祠像服﹐皆其本謀。因以劫致兩人。其從兄澹﹐亦有密慮懷素情﹝﹖﹞﹐嘗爲諸將圖畫﹐不用。巡按董成學覺金﹑王反意有端﹐屢揚言將奏聞﹐而索徳仁歌兒。徳仁度與歌兒﹐則內狀益泄﹐固不與。戊子正月望日﹐於天率家丁如瑞州﹐捕掠富家﹐有滿兵數十騎先發﹐或以告徳仁﹐恐其伏瑞州﹐須撫按議定﹐脫有尺一詔﹐公等且見擒。徳仁益急。晦﹐萬壽節先三日壬戌﹐習儀於上藍寺﹐徳仁伏軍衷甲往上甬道﹐努喙睨聲桓曰﹕如何﹖聲桓搖首。夜﹐徳仁歸勒全營。癸亥五鼓﹐謁聲桓。聲桓不出﹐徳仁向父事聲桓﹐語其子﹐翁死耳﹔侯亦死﹐非侯亦死﹔何不決﹖聲桓心薄侯﹐乃曰﹕爲公可﹐遂反。且﹐七門不開﹐絞殺董成學﹐盡捕逐司道府縣官﹐射奔者﹐纓笠山積﹐追縛章於天江中。先是丁亥﹐桂王立於肇慶﹐稱永曆﹐而越播武岡柳象﹐江南罕有知者。故聲桓與客謀議﹐第以隆武爲言。至是兵起﹐自稱豫國公﹐號徳仁建武侯﹐馳檄大書隆武四年﹐襄戴匡復明室﹐沿江諸郡響震。大淸恭順王孔有徳﹑智順王尙可喜﹑懷順王耿仲明﹐所謂烏金王也。三王前鋒﹐時已至全州﹐謀攻桂林。聞南昌之變﹐乃還武昌。何騰蛟遂出湖南﹐復衡永﹐然聲桓無大略﹐徳仁徒勇﹐臨事不斷﹐從人望迎前閣臣姜曰廣於沛湖裏資﹐其門生故吏四出號召﹐內任諸金﹐以書記陳方﹑吳尊周撫按﹐小大僚署﹐皆其私親客。而諸客首言明事者並不及徳仁追憐故小妻黃用﹝﹖﹞其兄天雷爲錦衣兵部侍郎。客旣失望﹐各自稱隆武故官﹐�眾山湖﹐別爲一軍。聲桓惎王氏日盛﹐徳仁則患諸客賣官招兵﹐分權利﹐兩家所爲客﹐或轉嘩噱﹐而曰廣亦惡客非制科妄以進士官自居也。出示詬之﹐逐客之意遂決。自陳大生等皆囊頭箝脛﹐榜掠跛躄出國門。旬日間﹐公侯義客分三旅﹐而所遣迎唐王駕丁時遇等﹐趑趄道中﹐實不知所在。或曰邵武﹐或曰安遠﹐並支吾無驗。兩人亦覺其詐。然事已舉﹐微聞南來人言﹐唐王已死﹐桂王繼立﹐卽爲唐王禪詔﹐進諸官秩文移﹐更稱永曆二年﹐藏表佛經中遣使間道如廣西﹐阻李成棟﹐未得前。聲桓意終疑﹐又謀求益王子﹐立爲世子監國。諸事唐王而嘗爲魯王官者﹐因亦各謀迎王。縉紳有識﹐駭其舉動矜乖﹐徐避去。東路義旅督師侍郎揭重熙﹑詹事傅鼎銓到城一日﹐並引兵還。獨曰廣在城﹐與聲桓﹑徳仁調策兵食。二月庚午﹐徳仁西略九江﹐胡澹詣軍門說曰﹕君侯擁精騎數十萬﹐指麾顧盼﹐所在莫不結犛刺网以待義師。此下九江﹐奚啻拉朽。若能乘破竹之形﹐以淸兵旗號服色﹐順流而下﹐揚言章撫院請救者﹐江南必開門納君﹐其將吏文武皆可立擒﹐遂更徽幟﹐播年號﹐祭告陵寢﹐騰檄山東﹐中原當聞風響應。夫舉大事﹐必規全利﹐不可爭尺寸。惟熟思之。徳仁破九江﹐珍其擄獲﹐自部護歸﹐以澹謀告。聲桓坐客皆曰﹕此實上策﹐不者西取武漢﹐連衡鄖襄﹐與湖南何氏鼎足相援﹐則中策也。萬一不然﹐攻城衝邑﹐所過不畱﹐重爲流賊。是爲下策。若待粵西帥六師方行北伐﹐持久失時﹐勁兵猝至﹐嬰城坐困﹐斯無策矣。宋奎光勸從上策﹐黃人龍曰﹕髙氏在贛﹐明公獨不聞寧王之事乎﹖乃議伐贛州。慮徳仁專制會城﹐使偕行。三月丙辰出師﹐騎步舳艫﹐旌旗輜重﹐水陸相屬﹐三日不絕。先賫冊印封髙進庫﹐諭以利害。進庫初無意斗﹐及見冊印﹐大怒曰﹕金皇帝耶﹖乃敢侯我﹗且桂王安在﹖遂勒兵出戰。聲桓使白朝佐衝之﹐約曰戰酣來助。朝佐前破建昌﹐得金銀五十萬﹐聲桓出師索之﹐曰久盡矣。及戰﹐追奔數十里﹐徑抵城下﹐進庫困追﹐朝佐亦倦﹐視大軍尙距二十里。怒曰﹕此爲彼五十萬﹐欲置我死地也。卽故軍歸南昌﹐棄官爲僧。進庫得復入城守。金﹑王全軍相持七十餘日﹐會城空處。大淸遣固山額眞譚太討聲桓﹐召三王班師。四月壬戌﹐譚太破九江﹐南昌聞之﹐城內外皆走﹐𨿽斬之﹐不能禁。五月辛未﹐遊騎至石頭口﹐始議築城﹐大軍東路走南昌﹐而偏師先從麥源﹑靑嵐諸道搜西山而出﹐未下營已血刃數十里。陳方﹑吳尊周束手無策﹐兵民獨倚宋奎光﹑黃天雷守。癸酉﹐聲桓兄成功約降。奎光殺以徇。夜徹城外屋﹐不及者焚之﹐火光燭天﹐王營裨將貢鰲以其軍叛﹐斬關徑出﹐報至贛州﹐聲桓大懼。徐引軍還。髙進庫出兵追之﹐頗得其後騎。是月﹐李成棟以廣東自歸﹐迎桂王於梧州。聲桓表始達﹐因封聲桓爲豫國公﹐兼兵都尙書﹐遣太僕卿黃尙賓宜諭江西。己卯﹐聲桓前軍至生米﹐遇大淸兵十餘騎放掠爭利﹐踹冷口橋﹐橋斷﹐溺死十餘人﹐驚傳軍敗﹐後舟遽揚帆退。癸未﹐金﹑王大軍接戰於北沙。大淸兵退﹐獲大炮三﹐罩以丹帛﹐鼓吹舁置徳勝門郛中。聲桓意驕﹐遽勒兵入城。郭天才力爭不可﹐弗聽。天才自屯西岸。六月二日﹐徳仁悉精兵攻大淸壘﹐甫列陣﹐大淸兵橫出遮之﹐大敗於七里街。大淸兵素忌徳仁名﹐𨿽勝猶時時夜驚曰﹕王雜毛來也。然城中自是竟不出。譚太築土城﹐東自王家渡﹐屬灌城﹐西自雞籠山及生米﹐驅掠男女﹐荷畚塹濠﹐深廣餘二丈﹐伐木發屋﹐綠濠樹排柵﹐發冢斫棺﹐及未葬者﹐悉梟之﹐取其匡郭﹐墻翣爲濠底﹔又爲浮橋﹐章江廣袤七里﹐起文家坊﹐至楊子洲﹐三橋上直磯﹐中當洄洑﹐下當湍﹐駛處皆沒水﹐置石下樁基﹐度及沙面﹐且丈餘。丈餘之上﹐更累木石﹐平水面﹐後絙墁板﹐加土重棧楯爲橋﹐爲旱水涸﹐故就時﹐人謂自古未有橋章江者﹐知天道助大淸也。周會城數十里﹐田禾山木廬墓﹐四望俱盡。先至之兵﹐私載擄獲﹐連舸下﹐男女斥賣﹐悲號動天﹐浮屍蔽江﹐天爲黃霾。自鄱湖下至儀﹑揚﹐舳艫人貨﹐艷湛千餘里。於是﹐河淮南北﹐驍悍亡命靡不忻健願死江西屬饜。譚太營蒲子塘﹐築臺於永和門東二里﹐登望城中﹐獨畱惠民門濠側數十丈﹐縱人出入﹐亦藉以俘掠。吳尊周及諸將多托請援去。郭天才在西岸﹐五戰三勝﹐見城中兵不出﹐亦撤營去。所遣買米運硝黃芻橐﹐先後數百艘﹐俱被遮擊﹐無一還者。六月二十一日﹐大淸兵西燒生米﹐明日燒市■﹝氵乂﹞。七月六日﹐燒黃土墩。八月十日﹐決松湖﹐水陸道絕﹐而徳仁方娶武都司女爲繼室﹐筐篚萬千﹐行親迎禮。酒荒日甚﹐兵人窮﹝﹖﹞﹐日夜酺醵。聲桓面如土嚄﹐恨而已。諸將裨稟問﹐百不一應。胡澹上書姜曰廣曰﹕國中擁精彊百萬﹐不出寸步﹐日夜荒宴﹐國眼穿外援﹐澹非辭難者﹐故敢與相國訣﹐自金氏入城﹐朘剝富民﹐誅鋤貞烈殆盡﹐劉天駟家鈔﹐西山解體﹔胡奇韋生致﹐李鳳翔欲釋而金竟斬之﹐庚嶺以南腐心。郭應銓兄弟不返﹐吉安恨焉。支解曾應亨父子﹐臨汝莫不咬齒。王氏凡與楊﹑萬同事者﹐宿怨徧四維矣。且公以附金王而起者義乎﹖不附者義乎﹖古之杖大義發大慮者﹐如風馳霆擊﹐敵不及拒。今舉事數月﹐而謀未決﹐使四方望斷﹐境內葅醢﹐此邦民庶何罪﹐天下方亂﹐彊者自立﹐弱者困人﹐夫戴舊主稱宗國﹐此固忠自豪士得志之名實也。今之巋然不與﹐畔援爲伍﹐獨陳九思孤軍﹐五年百戰﹐彼前一收祁門﹐旋還師候駕﹐卒未嘗通尺素於二氏。其受命隆武者﹐揭司馬傅詹事﹐已厭見其所爲而去﹐余豺貒爲曹﹐聞敵至各散保妻子。金之心腹獨張啟祚﹐起幕客﹐守郡宜圖得當以報﹐而瑞州閒僻﹐不能有所爲。鄧雲龍以五千歲議潨號召烏合崎嶇武寧溪谷間﹐其實盜耳。以當北兵﹐如振落﹐𨿽萬眾何益。且前者摧拆義士﹐稍有志識﹐莫不飲恨祝亡。今徒假年號﹐種怨﹐自恣﹐上無眞主﹐而欲使气節之士爲金﹑王出死力﹐其誰聽之﹖相國孤城﹐瓦注一帶﹐閉日不見太山﹐豈知重闉之外﹐所在白骨如丘陵﹐環南昌附郭百里﹐村煙斷滅﹐人之不存﹐兵於何有﹖相國無庸談義兵爲也。日廣發書﹐默然。聲恆數來訊曰廣起義若何﹖但日與設約待援兵至。宋奎光力請背城一戰﹐憤悒欲獨帥麾下出﹐金﹑王固止之。斗米至六金。有巡按禦史詭名摩訶般若﹐入爲間﹐事覺﹐被磔。並殺章於天﹔解姜太保印﹐更用全鳴時都督內外軍務。譚太以米二石﹐使人呼於城下﹐縋而饋之。聲桓報以冬筍百斤﹑金橘一石。百姓皆呼願從公侯出城﹐捨命一戰。金﹑王終不決。薪盡﹐撤屋以炊。米至六百金一石。有反楗重戶﹐枕數千金死者。鳥鼠艸本木實皆盡﹐遂殺人而食。始猶擇人﹐後乃父子夫婦相啖。譚太閒暇分兵攻取旁郡﹐西南逐張啟祚於瑞州﹐北翦余應桂﹑吳江於都昌﹐西北降鄧雲龍﹐殺朱議潨﹐東敗湖盜塗麒﹐西破丁家塘土砦。余什伯爲聚未成者林亮﹑殷國楨﹐亦次第擒散。胡澹發憤﹐以爲二豎子不足惜﹐而徒沮中原之气﹐病隔噎死。其二子被殺﹐百姓爲大淸兵耳目﹐牛酒瓜菜﹐輸販日至。然王氏火器多精利﹐大淸兵攻城﹐數爲所困。全嗚時亦能軍﹐善守禦﹐故前後相持。至八閱月。其冬﹐李成棟出師救聲桓﹐取南安﹐進攻贛州﹐與髙進庫戰﹐不利﹐退壁南康縣。十二月﹐堵胤錫督忠貞營李赤心等分道援南昌﹐至攸縣﹐不進。聲桓副將楊國柱私降。己丑正月十七日﹐譚太以紅夷大炮攻城﹐聲震山谷﹐聞百餘里。亭午﹐城破﹐聲桓赴荷池死。徳仁突圍至徳勝門﹐兵塞不能前﹐三出三入﹐當之者無不誅死﹐與譚太馬首再相值﹐不識﹐太擊殺數百人﹐被執支解。後二日﹐得宋奎光於城西﹐空捨﹐諭使降﹐不食﹐殺之。陳方﹑黃人龍死亂軍中。余諸將莫知死狀者﹐大率皆爲人所食也。姜曰廣死偰家池﹐兵皆降。粵西贈聲桓��王﹐謚壯武。曰廣﹑徳仁﹐贈謚有差。初﹐曰廣之出也﹐道通江上﹐使人邀漢儒裔俱出。辭曰﹕三年不入國門矣。久無本朝冠服﹐慚見長者。何言曰﹕必致之入謁﹐故第娓娓道﹐舊敍一事不可斷如曩時。日午﹐客饑﹐起辭去。曰﹕止。願有教也。於今爲之當若。﹝﹖﹞何因復坐。請問曰﹕明之所以失天下﹐非左與闖那。金左蘗而王闖支也。公與侯安所受之哉﹖十日之間﹐年號兩易﹐名𨿽歸明﹐實爲叛耳。今擅除爵﹐恣殺人﹐筦利權﹐大更張﹐若明有主﹐不待命是僭也。若其無隆武﹑永曆而如此爲之﹐是僞也。僭與僞﹐春秋之所不予﹐相國縱與同事﹐無後嫌﹐後世謂相國何如人。且兩家與事諸客﹐一以封拜﹐一以歸明﹐互相愚以成斯變。而究也實爲兩家所用。年號甫更﹐門迹已掃。今且內相猜忌﹐公能親於建武之與豫國乎﹖能則攬共兵柄﹐退稱舊輔﹐縞素待罪﹐以告天下。令其慚而聽﹐我竭心力爲之﹐不濟則死﹐不能則引身而退﹐歸耕浠水之陽﹐無從叛亂居美名﹐天道所忌也。日廣沈吟﹐無以答。後在圍城﹐徘徊日蹶﹐追思其言﹐而悔不用也。自南昌旣破﹐何騰蛟﹑李成棟同月敗死。

論曰﹕世傳聲桓當左夢庚時﹐嘗對南都使者垂泣言﹕吾慚見諸君。吾已爲賊﹐固知非負恩者﹐誠然聞八閩有主﹐南合楊﹑萬﹐西引騰蛟﹐事尙可爲。何至血衄三載﹐多殺忠義。西江之禍﹐於斯爲酷。迨汰侈旣甚﹐更因私忿假義旗﹐坐困南昌﹐兵民縻爛﹐名義事勢﹐兩者俱悖。其被夷滅﹐豈得與死事者同論哉﹖西南紀事卷十二

余桃邵廷采念魯撰

孫可望

孫可望

孫可望﹐字��﹐陜西延長人。從張獻忠爲盜﹐以驍忍助虐。獻忠僭號成都﹐爲僞平東將軍。順治二年乙酉﹐獻忠思乘李自成之敗﹐北取陜西﹐聽僞大學士汪兆齡謀﹐盡殺蜀人而行。令可望及僞安西將軍李定國﹑撫南將軍劉文秀﹑定北將軍艾能奇﹐分路四殺。可望殺男五千九百八十八萬﹑女九千五百萬﹐報功稱最。蜀中千里絕煙火﹐邑無居人﹐獻忠行至西充﹐遇大淸兵﹐中矢死。王尙禮負其屍走﹐追急棄之。可望及兆齡猶率僞文武東西鵠立﹐忽萬馬突至﹐塵掩中營﹐方失措驚竄﹐可望等收餘眾數千﹐家口萬餘﹐由順慶南奔﹐所至殺馬而食。馬盡食人。尙日馳百餘里。至渠河﹐遇曾英兵千餘遊徼。能奇出不意﹐奮擊走之﹐追至重慶江﹐時﹐可望將卒皆殘悸﹐騎不滿千﹐弓刀脫落﹐曾英意輕之﹐盡移江中戰艦於南岸出奇門南鄭坪﹐望見賊眾各下馬偃臥﹐知計已窮﹐或勸英出輕騎數千﹐從下流襲賊大營﹐而正兵渡擊賊﹐當首尾不能顧﹐縱不盡殲﹐可使落膽去。英不聽。曰﹕彼死命也﹐急之彼傷吾人﹐第謹守南岸﹐彼將饑死。否﹐自遠竄﹐待其奔而擊之﹐易盡耳。文秀望重慶馬車幅輳﹐軍人縱飲市肆。謂可望曰﹕彼易我而恃長江﹐不設備﹐可乘也。且我軍絕粒旣十餘日﹐與餓死﹐孰若一戰﹖言訖﹐卽手弓矢﹐口銜利刃﹐躍入江﹐履水而行。徐﹑湖等五人從之。至朝天門﹐忽溺不見﹐南岸兵望見皆大笑﹐以爲自沈水死。文秀等從水中斷鐵纜﹐穴艙而入﹐立殺數人﹐出不意﹐盡爲文秀所殪﹐投婦女輜重於江﹐遂掠一大舟而還。可望等羅拜稱賀。於是﹐選壯士得百餘人﹐披甲執長矛﹑鉤牌﹑弓矢﹑火藥登舟﹐繞江上下﹐衝突轉戰﹐南岸兵望風披靡。曾英駕大舸數十繞圍可望於江心﹐自持畫弓立桅後﹐爲王自奇射中﹐洞胸墮水﹔軍旣失帥﹐遂大亂。英兵十萬﹐頃刻瓦解。賊眾盡渡入城縱殺。自經獻忠殘破﹑英所招復戶口二十餘萬﹐至是皆盡。賊獲糧食衣物﹐更復飽嬉﹐畱數日﹐燒夷重慶城屋﹐望綦江而南。所至殺掠如故。十二月二十七日﹐在綦江﹐眾無主﹐欲散。可望詐言獻忠婢老腳遺腹生子﹐與眾同盟輔孤。於是﹐乃相推可望﹐稟其約束。惟張成功﹑王十萬﹑關索不附。關索先遁﹐收成功﹑十萬﹐榜之百八十﹐眾遂帖服。而獻忠婢所生實女無後。順治四年丁亥正月三日﹐可望發綦江﹐下令自今非接斗不得殺人。十日﹐抵遵義﹐守將王祥已走﹐官民迎降。入城秋毫無犯。進至烏江﹐黔撫範礦﹑總兵皮熊﹐遣副將楊吉﹐以三千人拒江守﹐營南山。文秀復沒而渡﹐直抵南岸﹐吉不戰而潰。可望驅兵兩山伐木﹐一夜成浮橋﹐平明盡渡﹐直奔貴陽。熊聞烏江兵潰﹐先走平越﹐礦走定番﹐諸苗乘機入掠會城。可望至﹐又大掠三日﹐始招安。將犯粵西﹐會石屏土司龍在田爲沙定洲所攻﹐遣問使詣可望求援。且告曰﹕黔國公奔永昌已一年矣﹐賊圍楚雄慧﹐旦暮且下﹐公行遲﹐恐不逮事。可望乃由威淸平壩﹐疾趨雲南﹐至曲靖﹐遇前福州所遣太監孫興祖﹐調沙兵入衛方至。可望謂興祖曰﹕朝廷遠﹐不知滇事始末﹐今若徵之﹐是獎亂也。不如討平沙逆﹐迎還沐公﹐使之引兵東向。興祖然之。傳檄雲南﹐可望等始去僞號﹐復故姓﹐稱明將軍。皮熊﹑範礦復入居貴州﹐王祥亦復遵義。夏四月﹐可望至雲南﹐沙定洲自楚雄還戰﹐大敗﹐殺故大學士王錫衮﹐宵走阿迷。可望入會城﹐巡撫羅國瓛﹑宗室朱壽琳死之。出示云爲黔國討賊﹐民間安堵無與﹐遣使至永昌楚雄﹐又執送阮韻嘉﹑袁士弘至楊畏知軍前。畏知未信﹐滇人亦失意。曰﹕是除狼得虎矣。王祥﹑皮熊各疏告行在。今之入滇者﹐皆張賊餘孽﹐名𨿽向正﹐事豈革心。朝廷無爲所愚。瞿式耜聞而憂之。可望使李定國東追定洲﹐拔阿迷。定洲走保佴革龍﹐而自與劉文秀入迆西。楊畏知迎戰﹐被執﹐可望解其縛﹐坐之上座﹐約以共獎王室﹐使作書通意。天波遂同回楚雄﹐西略大理﹐龍在田反許名臣來見﹐諸土司多降附。畏知乘間說以忠義﹐陳說邪正﹐稱引古昔﹐其部曲及定國﹑文秀等傾耳聽﹐獨可望性陰鷙﹐外𨿽唯唯﹐內計兵彊根本旣堅﹐陰有自據之志。聞畏知論議﹐更幸竊名義﹐以附其欲。八月﹐可望入鶴慶﹐又分兵入麗江﹐土知府木懿迎降。沐天波得畏知書﹐猶不敢信﹐遣其子忠顯入營曰﹕願得守永昌足矣。不敢復望故位。可望厚禮忠顯﹐悉反所得沐氏世賓。天波大喜過望。可望陰令文秀以二十騎隨其後﹐名爲送忠顯。文秀疾馳奪瀾滄橋﹐至永昌﹐執天波及其子並鄕之宦者龔彜歸大理。聞劉廷標﹑王運開死節事﹐嘆異之﹔召運開弟運閎於騰越﹐將官之。運閎至﹐怒﹐躍入江水而死。可望自號平東王﹐謀稱帝。明年﹐定國﹑文秀進討佴革龍﹐執沙定洲及其妻萬氏以歸﹐磔之﹐悉定滇地。前禦史昆明任僎倡議﹐尊可望爲國主。可望設六卿﹐鑄興朝通寶錢﹐以於支紀年﹐令僎兼禮﹑兵二部尙書﹐沐天波﹑楊畏知憤甚。其黨亦多不服。已而﹐艾能奇死﹐其將馮雙禮主營事﹐可望籠之以術﹐益兼兩部﹐以事縳定國教場﹐責百棍示威。由是有隙。可望患諸帥等夷難制﹐畏知申前說導以不若歸命粵西﹐則人自稟畏。順治六年己丑四月﹐因遣畏知以南金﹑名馬﹐入貢肇慶﹐龔彜爲副﹐求封親王﹐辭頗驕悖。兵科金堡首言異姓封王違制﹐且觀可望意不相下﹐從之適足損威﹐不可許。大學士嚴起恆主堡議﹐久不決。畏知謂時異勢殊﹐法有因革。且國家寧能禁可望自王耶﹖今若不許﹐阻遠人向化心﹐又生一敵﹐非計。堵胤錫亦以爲言﹐乃封可望爲定遼王﹐賜名朝宗﹔並賜定國名如靖﹐文秀名若琦﹔畏知未至﹐陳邦傅以南寧與廣南接壤﹐當先被兵﹐欲自結可望﹐使泗州城守將胡執恭先以書通﹐約許封秦王。可望悅﹐執恭私鑄印﹐塡空敕﹐拜表輒行。至雲南﹐可望郊迎受敕印﹐俯仰甚恭﹐所部皆賀。土司修貢獻。沐天波亦謙讓﹐不敢以公爵鈞敵。可望大喜﹐始奉桂王年號﹐比畏知還﹐知其詐深﹐恥之﹐卻不受厚遇﹐執恭竟以秦王事﹐諸軍悉曰行營﹐護衛曰駕﹐前軍自稱曰孤﹐曰不谷﹐文書下行曰令旨﹐上書曰啟﹐稱定國﹑文秀曰弟安西李﹐弟撫南劉﹐爲張獻忠立廟﹐歲時致祭﹐皮熊在黔﹐畏逼遣官李之華通好請盟。可望致書﹐貴爵坐擁貔貅﹐戰則可以摧堅﹐守則足資保障﹐獨是不肖有司﹐罔知邦本﹐徵派日繁﹐黔中乃兵出咽喉﹐寧無救災卹鄰之念﹐以爲假道長髮之舉。若黔﹑若滇﹐總屬朝廷封疆﹐惟欲與行在聲息相通﹐何可有一毫私意於其間。若止以一盟了局﹐爲燕雀處堂之計﹐非不谷所望於君子矣。熊得書﹐愈懼。順治七年庚寅八月﹐桂王在梧州。可望使復至﹐求眞封秦王。大學士起恆持前議﹐王化澄﹑朱天麟及本兵萬翺﹑兵科徐極皆請許之。文安之﹑郭之奇是起恆。之奇因風變﹐指明得失﹐而籍川黔者﹐希徇可望﹐請以通道西南。起恆難之。會內江楊鼎和至行朝﹐力言王封非是。起恆引爲本兵﹐又轉劉堯珍掌兵垣代翺﹑極﹐化澄﹑天麟議遂格。可望由是切齒起恆。之月﹐可望犯貴州﹐皮熊不能禦﹐走淸浪。可望使白文選追執之﹐奪其兵﹐黔中院司道官會請文選入城﹐遂下平越。又使賀九儀將兵趨遵義﹐王祥棄軍挾妻子重貲將奔彭水﹐眾盡散﹐追及﹐自刎死。會大淸兵逼武沅﹐馬進忠﹑張先壁等避入貴州﹐皆歸於可望﹐眾至數十萬﹐地與粵西相接。其冬﹐孔有徳﹑尙可喜破桂林﹑廣州﹐王奔南寧。明年春﹐遣編修劉菃使貴州﹐封可望爲冀王。至平越﹐不得入。楊畏知請至行在更議﹐可望陽諾﹐先令賀九義﹑張勝﹑張明志以兵至南寧﹐盜殺兵部尙書楊鼎和於昆侖關﹐擊大學士嚴起恆於舟中﹐投其屍﹔劉堯珍﹑吳霖﹑張載述俱見害。舉朝悸伏。始眞封可望爲秦王。畏知見逆節萌芽﹐痛哭曰﹕此乃我負國家﹐入朝自劾﹐遂畱相王。可望怒﹐遣指揮鄭國就行在執畏知還黔﹐殺之。自是無一人敢齟齬者。文安侯馬吉翔﹑司禮監龐天壽﹐各輸誠於可望﹐行在動定﹐纖悉馳告。陳邦傅叛﹐導大淸兵逼南寧。可望遣狄三品﹑陳國能﹑髙文貴等遷王於安龍。可望北取西川﹐總督李幹徳敗死。李占春﹑余大海下荊州﹐降。王自至安龍﹐可望以兵守之。範應旭知安龍府﹐乘輿服禦百官餼廩﹐一切關白應旭。應旭與提塘章應科造冊稱皇帝一員﹐月支若干﹑皇后一口月支若干﹐而可望上書有云﹕人或謂臣挾天子令諸侯﹐不知彼時尙有諸侯﹐諸侯亦尙知有天子。今天子已不能自令﹐臣更挾天子之令以令於何地﹖令於何人﹖其恣肆類如此。夏﹐可望以吳三桂入四川﹐白文選敗﹐決意北舉﹐慨然經略中原﹔使李定國率兵八萬出武岡﹐馮雙禮副之﹔劉文秀率兵五萬﹐出嘉定﹐張先璧副之。文秀入四川﹐爲三桂所敗﹐全軍俱沒。而定國乘勝獨進﹐克復桂林﹐害孔有徳﹐斬陳邦傅。九月﹐定國北向衡州﹐可望亦自至沅州使白文選﹑張虎攻辰州﹐拔之﹐殺鎭守總兵徐勇。自何騰蛟歿﹐官軍久不至湖南﹐可望﹑定國一旦猝出﹐故將胡一淸﹑趙應選﹑馬寶﹑曹志建等皆自山谷來歸﹐民間亦多嘯聚以應。長﹑嶽一帶﹐俱奔潰。十一月﹐定國戰於衡州﹐害敬謹王。可望以定國數戰勝﹐內忌。馮雙禮與爭擄獲﹐益相構。衡州之戰﹐始嘗小卻﹐將因以爲罪而殺之﹐使召定國於武岡。定國覺其意﹐辭不赴﹐引兵從東安﹑全州復入廣西。可望自帥兵追之﹐不及。有徳𨿽死﹐其固山佟圖賴復進攻寶慶。順治九年壬辰春﹐與可望遇於花街子。可望將中軍﹑馮雙禮﹑軍左﹐白文選軍右﹐楊武﹑馮萬寶在可望後。���望見可望龍旗﹐萃攻之﹐殺傷相當。可望忽自走入楊武�﹐諸營見龍旗走﹐俱潰﹐惟雙禮一軍不動。�������鑑衡州之事不迫﹐各引還﹐以武寶間爲界﹐遂棄湖南。定國攻肇慶亦不克時﹐王在安龍﹐幽閉日甚。聞定國在廣西。與可望有隙密﹐與太監張福祿﹑全爲國言﹐秦王待朕無人臣禮﹐朕欲撰一密敕賫西藩行營﹐冀其出朕於險。汝二人辦得否﹖禮祿等涕泣受命﹐以告大學士吳貞毓﹐遂約內翰蔣幹昌﹑李元開﹑給事張俊﹑禦史李頎﹑胡士瑞﹑部郎徐極﹑楊鍾﹑趙賡禹﹑蔡紬﹑鄭允元﹑周允吉﹑朱議昶﹑朱東旦﹑任斗墟﹑易士佳等與謀。以吉翔﹑天壽素附可望﹐議先移天壽於外﹐使吉翔祭陵南寧﹐皆出。十一月﹐乃密遣林靑陽往廣西﹐封定國爲晉王﹐命入衛。尋遣周官申諭﹐詞旨哀切。定國受讀感激﹐泣數行下。軍中皆流涕。會劉議新自行營回﹐過南寧﹐爲吉翔述其狀。吉翔𨿽赴南寧﹐畱弟雄飛偵行在動靜﹐乍聞議新言﹐大驚曰﹕不早自爲地﹐事發禍且及吾輩矣。陰使提塘王愛秀報可望。又諷議新具疏安龍爲左驗。可望聞之﹐大怒﹐使人要執靑陽﹑官並吉翔赴貴陽對理﹐陰厚待吉翔。順冶十一年春﹐可望使鄭國﹑王愛秀至行在﹐言西府負義﹐國主待渠不薄﹐乃敢私通奸臣﹐要挾封爵。今林靑陽﹑周官已考訊吐服﹐皇上明知此事﹐出自何人﹐臣等可還報國主。桂王謝曰﹕事非朝臣所爲﹐比年外間假寶假敕甚多﹐秦王還宜密訪。國等怒目而出。至朝房﹐見執政云﹐我等欲回貴州﹐若輩作何語﹐執系貞毓﹐又以兵入宮縛福祿﹑爲國﹐宮中大震。其黨兵侍郎冷孟銋進曰﹕諸臣不足惜﹐上不亟自言﹐恐並及難。桂王曰﹕汝等逼朕﹐朕知是誰。汝等知之﹐何不直說﹐悲憤而退。貞毓備受楚毒。曰﹕我備員宰相﹐凡事自主之﹐上下無與者。然天壽﹑雄飛已密探同事者姓名﹐先報可望﹐竟偕執﹐請王裁決。所司以盜賓矯詔欺君誤國論罪。福祿﹑爲國﹑俊淩遲﹐幹昌等十四人棄市﹐貞毓賜自盡﹐皆慷慨賦詩﹐投法以安王意。安龍人哀之﹐後爲祠祀﹐稱十八先生焉。可望滋怨定國。遣馮雙禮﹑賀九義以騎兵七千﹐步萬餘人出古泥﹑懷遠﹐襲定國於柳州。定國奔賓南﹐追之不及﹐遂攻桂林﹐無攻而還。可望仍厚養定國妻子於雲南。其冬﹐定國圍新會﹐兩月不拔﹐與尙可喜﹑耿繼茂等戰﹐累敗﹔由賓橫退入南寧﹐而王在安龍﹐勢益蹶﹐日食脫粟塗﹐葦薄以居﹐守將承可望意﹐更相淩逼﹐挾彈射鳥﹐直入宮門。文吏乘輿﹐呵殿過之﹐不復下。攺稱安龍府爲安籠﹐莫敢致詰。可望陰圖篡逆﹐患定國﹑文秀異同﹐故未發。定國旣敗﹐可望內喜。是年﹐可望遣兵攻常徳﹐亦敗歸。聞定國將赴安籠﹐慮有變﹐使白文選率兵移駕貴州﹐後宮皆哭。文選亦爲泣下。文選𨿽爲可望用﹐然心不直可望﹐因奏曰﹕上無恐﹐第遲行。可望使文選追及曲靖﹐文選遂不返。至雲南﹐劉文秀率文武官屬出迎。王入居可望府。封文秀爲蜀王﹐與晉王定國同輔政﹐托沐天波以心膂﹐封文選鞏國公﹐遣還黔﹐召可望﹐令以兵屬定國﹑文秀經略川廣﹐錢糧歸之行在。可望以妻子在雲南﹐未敢叛。明年正月﹐王復遣可望部將東昌侯張虎﹐護可望妻子赴貴州。又賜虎金簪一枝﹐令從中開諭﹐虎至﹐詐言上賜簪密令行刺﹐以媚激可望。可望旣得妻子﹐無所忌﹐遂大言桂王負義﹐定國﹑文秀謀反﹐奪文選鞏國公印﹐並其兵﹐置營中﹐決意攻雲南。馬惟興﹑馬寶陰與文選謀﹐乘機反正﹐從容爲可望言﹕文選舊人﹐感宿恩﹐諸將才望無出其右﹐向特見脇定國使﹐其心果貳﹐必不復來﹔人來而奪其兵﹐失歸附心﹔試用爲總統﹐必能爲國盡力。可望信之﹐乃畱馮雙禮守貴州﹐而以文選爲徵逆招討大將軍﹐統諸將前行。自帥大軍後繼。九月﹐兩軍遇於交水﹐文選來歸﹐可望聞變﹐卽欲返貴州。馬寶切齒大罵曰﹑吾乃爲跛賊所欺﹐要當手縛之﹐生食其肉﹐且豈因一人去廢大事那﹖文選爲賊時﹐嘗戰傷足﹐截他人足接之﹐𨿽愈而跛。故寶詈跛賊﹐可望又信之﹐密使寶與張勝﹑武大定以精兵四千﹐由潯州間道襲滇都﹐而身當定國﹐悉眾出戰﹐陣甫接﹐惟興軍先走﹐眾遂大潰。可望夜奔貴州﹐張勝至滇都﹐沐天波恐王尙禮爲變﹐挾與入朝﹐以兵守之﹐使王安等拒戰於城外﹐勝知有備﹐引還。至渾水塘﹐爲定國所執﹐寶來歸。文秀引兵東追﹐馮雙禮誠可望曰﹑官軍至矣。可望知眾心散﹐度事不濟﹐遂挈妻子赴長沙經略洪承疇軍前﹐降。雙禮掩輜重﹐以貴州來歸。可望至長沙﹐爲畫取滇﹑黔之策﹐多爲書﹐誘其部曲﹐使內叛。吳三桂竟拔雲南﹐可望固有力焉。可望封義王﹐傳子至孫﹐降爲公。

