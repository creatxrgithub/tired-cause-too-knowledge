陶甓公牘

﹝淸﹞劉汝驥編輯

●目錄

丙午

召見恭紀

丁未

召見恭紀

稟謝中丞朱奏保賢能

卷一

卷二

卷三

卷四

卷五

卷六

卷七

卷八

卷九

卷十

卷十一

卷十二

●丙午

召見恭紀

光緒三十二年丙午二月二十六日臣汝驥在禦史任內俸滿預備召見時兩宮駐蹕南海是日同預備召見者三起一編修夏孫桐一奏事處全興臣汝驥在第三起九鐘太監帶領上勤政殿太監揭簾臣鞠躬入皇太后皇上同禦西暖閣面北設黃案一案前置氈墊一周白而內紅俗所謂軍機墊也臣跪墊旁屏息聽聖訓皇上訓你多大年紀臣奏對臣年三十八歲皇上訓你在那衙門當差臣奏對臣在都察院當差皇太后訓你去年條陳甚有見地我們中國政體原與各國不同立憲一事不可不愼重臣奏對我國原是立憲祖國臣前折已詳陳之今日所當分淸者是君主立憲是民主立憲伏候宸斷皇太后訓近來保舉過濫你條陳的很好臣奏對蒙天恩明詔中外下所司會議臣感激無地皇太后訓你在翰林院幾年臣奏對在翰林院九年皇太后訓你在都察院幾年臣奏對在都察院二年皇太后訓你衙門雙日是堂期麼臣奏對是今日便是堂期皇太后訓你今日預備召見你還上衙門嗎臣奏對臣退便上衙門皇太后訓直隸學堂如何臣奏對近日辦學堂的毛病是縻費太多中學堂以上學科太雜於經學反多荒廢皇太后訓經學是最要緊的萬不可荒廢臣奏對近日英法徳俄瑞士各國翻譯中國書甚多四子五經彼國童子皆能童而習之皇太后訓日本畱學生將近萬人國家費用不少流獘日多何故臣奏對此當愼之於始非中學有根柢者不得遣派自然流獘可去皇太后訓近日絲茶商務亦爲外人所奪聞日本有假絲售於我國者頗多臣奏對此不獨日本印度法蘭西皆有我中國亦可仿造求皇太后皇上責成商部認眞提倡自然有效皇太后訓他們辦事尙屬認眞近來洋布充斥又爲我國一大漏卮我國土性宜棉種棉一事尢宜講究臣奏對我國多立織布局方能抵制洋布官辦耗費太大仍不若民辦皇太后訓工藝廣興則貧民不至失所此是最要緊的臣奏對振興工藝莫若賽會各國有共進會物產會博覽會每數十年又特開大會獎進工藝其法最善我國可先擇川陸通衢省分舉行內地賽會以鼓舞之容臣逐條陳奏請皇太后皇上采擇施行皇上訓你下去罷臣謹退

●丁未

召見恭紀

光緒三十三年丁未正月初七日奉上諭徽州府知府員缺著劉汝驥補授欽此初十日具折謝恩傳旨十一日遞牌子是日黎明進隆宗門至九卿房預備召見者共三起臣在先太監引至幹淸宮西偏直廬稍坐九鐘太監傳語曰叫了臣鞠躬入幹淸宮地面皆靑石光可鑑人太監打簾起皇太后皇上並禦西暖閣窗前面北設黃案一地鋪龍毯【故事每年上元節前殿座皆鋪龍毯】毯上有軍機墊臣跪皇太后前免冠口奏臣對汝驥叩謝皇太後天恩磕頭無數冠起跪皇上前免冠口奏如前磕頭無數冠起跪聽聖訓皇上訓你衙門新章都定妥當了你前日還上衙門麼臣奏對都察院新章已定臣自蒙天恩簡放便不上衙門了皇太后訓你在都察院聲气很好你幾个折子全好你到外邊辦點事不好麼臣奏對臣性迂不合時恐辜負天恩皇太后訓你都要拜拜他們你也要籠絡才好皇太后訓天津地面情形如何臣奏對天津表面尙好只是民不聊生辦新政有个緩急不肖牧令往往藉此生事皇太后訓地方官不體卹小民疾苦是一个大病根若地方官皆是好官何愁不富彊你幾時到任開印後就可以去了臣奏對開印後去皇太后訓你到任後要嚴飭州縣實心辦事有不好的你只管參他總耍體卹百姓學堂的流獘你是知道的你好好整頓臣奏對謹遵聖訓臣蒙天恩簡放感激撫地微臣臨去尙有一言就是大權不可旁落就日本而論日本之弱由大將軍攬權日本之彊由明治收回大權臣前折己詳言伏祈皇太后皇上垂察皇太后訓你說的很是所謂預備立憲者無非通下情就是了那不是空空立憲兩个字祖宗法度就全不用了就是各國憲法亦自不同我自然有主意不至失了大權你只管放心皇上訓你到任去還是坐船好臣奏對臣坐船到上海去皇上訓你下去罷臣起立傴僂而退

●稟謝中丞朱奏保賢能

敬稟者竊知府伏荷憲慈猥蒙上考祇膺寵命特予褒嘉望外之榮莫知所自戴恩愈極揣分彌驚伏念知府稟性顓愚觸塗迂拙幸緣際會早玷近寮本無技能謬膺劇郡民困未蘇而負擔日重教育末溥而嚚訟滋章愧涓塵之莫裨奚伐閱之可言乃蒙大人宏獎爲懷片長必錄儲小艸於藥籠達微名於黼座昔穎川化俗鄕官皆畜雞豚渤海勸農吏民皆種蔥韭古之所謂良二千石者所居民富所去民思今則聞其語未見其人矣豈意考功之賞首及非才退省孱庸能無愧悚數九年之預備方知來日大難辱大匠之栽成惟有兼功自厲恩深責重無可上酬竊不自揆略陳丹悃敬敂鈞安伏希慈鑑知府汝驥謹稟

●陶甓公牘卷一

靜海劉汝驥

示諭

◆示諭

到任裁革門丁諭

諭代書承發房寫生文

禁演淫戲示

勸禁纏足示

破除迷信示

招考書記生牌示

冬防告示

禁賽燈示

諭書差戒煙文

嚴禁煙館示

物產會開會示

物產會頒發獎品示

○到任裁革門丁諭

照得門丁需索門包本屬大幹例禁本府初學作吏事必躬親凡門丁執帖簽押諸名色一槪革除至承上啟下之機關則延用士人爲之凡官紳來謁見者通名立卽延請一切公牘隨到隨呈不準片刻遲畱所用僕人自發工食不準妄索一錢如有招搖需索者許指名稟究其有意存嘗試欲見好於僕役者本府一經查覺定照與受同科懲處勿謂言之不預也切切此諭

計開

禁例六條

一門丁旣裁何所謂之門敬官紳來謁見者通名立卽延請非家人所能進止亦萬勿假之辭色致生若輩豕心

一本府日坐堂皇治事該書等如有緊要事件許卽徑行稟請以省曲折例行公事仍由啟事官收發登簿

一房班書差不準與本署家人私相往來及附耳密語等事

一以財營求無非意存曲徇不知本府事悉親裁他人何從置喙況與受同科定例具在何苦以有用之銀錢又買此不韙之罪名

一紳民稟呈事件當用正式﹨陳訴公事則公言之凡從郵局私遞或匿名密告事件一槪不收以免誤會

一宅門內外關防宜嚴非本署人槪不準擅自出入及私自容畱寄宿等事犯者立懲

○諭代書承發房寫生文

照得民間詞訟爲官民最親切之事斷不容從中取利生出種種獘端近日民情幻詐在官人役因訟索費誠所不免而刁民藉此生波以爲挾制地步或無中生有使爾等受不潔之名亦屬可惡疊奉憲飭非切實搜剔不可該代書等繕寫呈詞來稿者費若干依敍者費若干該承發房掛號費及各房發行費值日差費若干著卽一一據實稟明不準稍有隱飾本府已確有所聞將兩相比較從中定價榜示周知爾書役等原不能枵腹從公凡我百姓亦不致因訟受累與者受者皆可告人此兩利之事也爲此諭仰該書等一體遵照限三日內稟復核辦勿稱隱匿幹咎切切特諭

○禁演淫戲示

爲嚴禁淫戲事照得美人蔓艸思本無邪優孟衣冠義存譎諫鄭濫淫志宋燕溺志蓋聲音與政相通河西善謳齊右善歌惟戲曲感人最易揆厥初哉義兼勸戒世風日下古樂銷沈非鮀朝再世難免屢憎於人卽傀儡登場亦且冶容以誨舉國若狂司空見慣其害及世道人心殊非淺鮮本府下車伊始以維持風化爲已任凡一切艷情小說淫蕩戲出槪不準登臺試演自取罪戾其有能采古今忠臣孝子奇男子奇女子之嘉言媺行譜入新聲開通風气者則非惟梨園之翹楚抑亦社會之嘉禾本府當賞給銀牌以獎勵之除傳諭各戲班具結不準再演淫戲外爲此申明禁令仰闔屬士紳人等一體查照後開各戲目永遠不準點演令出惟行俗以漸化登徒子原非好色不過滑稽之寓言敬新磨意在規時毌爲優俳所竊笑詹詹小言切切特示

○勸禁纏足示

爲剴切勸導事照得中國痼習爲環球所詬病者有二曰吸煙曰纏足而纏足之苦之愚之不近人情視吸鴉片煙爲尢甚查纏足之陋習或以爲剙自李窅娘或以爲剏自潘貴妃其是否不足深辧大抵習非成是習惡爲美習蕕爲燻則無貴賤賢愚幾成牢不可破之積習昔人之愛其女也持其踵而護惜之今人之愛其女也持其踵而戕賊之抑可謂智不如葵者矣我世祖章皇帝定鼎燕都則議除之柰當時臣工識見不遠又視爲無足重輕之事此禁遂弛識者惜之恭讀光緒二十七年十二月二十三日皇太后懿旨婦女纏足有傷造物之和嗣後縉紳之家務當婉切勸導使之家諭戶曉以期漸除積習等因欽此我皇太后皇上宵旰憂勞無時不以民間疾苦爲念乃至區區纏足一事致上煩九重廑慮然究不忍縣爲厲禁使蠹吏姦胥或藉端以生事誰非臣子誰無妻女讀此詔書而不幡然變計者天下無此慈父母也徽郡爲江左聲明文物之邦其山峭厲其水淸潔其士人尙節義其女子尢以勤儉稱本府入境以來沿途考察聞祁黟之俗同巷相從夜績一月得四十五日此風至今未攺歙休之俗居鄕者數月不見魚肉其荊布裙釵提甕而汲燒筍而餉者比比也未嘗不嘆其風俗之美田家之苦獨纏足一事尙狃於積習而不悟其非甚至三五歲垂髫稚女無不足曲拳而行跛倚者本府惻然憫之今與士大夫約務各父勸其子兄勸其弟夫勸其妻呼寐者而使覺提酲者而使醒其年老骨折者聽其自便其十五歲內外之女子已纏者速行釋放未纏者萬勿自尋苦惱移此纏足之光陰之功夫使之識書算讀經史略知宇宙變遷之大勢較之束縛其筋骸摧殘其肢體動作需人扶掖者其優劣奚若此不待智者知也若以本府之言爲未足深信本府更現身說法爲都人士一道之本府有女三人皆橐橐大足也長女次女六七歲時初亦未能免俗聊復爾爾繼見其日夜號泣筋骨腐爛深以廢學爲懼則毅然開放一任其距躍三百曲踴三百而體乃日健而學亦大進長女前在京師充四川女學堂總教習繼又組織一懷新學社成就人才無算此不纏足之明效大驗也都人士試思之纏足有何利不纏足有何害而尙遊移不決乎合特明白曉諭爲此示仰合屬縉紳士庶人等一體知悉嗣後務各以身作則婉言勸導相與除此陋習以立家庭教育之基礎本府有厚望焉毌違切切特示

○破除迷信示

爲出示曉諭事據禮房稟稱淸明日七月十五日十月初一日俗謂之三元會中元會向在本署宜門外招僧道多人設壇誦經等語本府聞之愕然不解其故查中元令節例有小祭意在驅逐遊魂禳除沴戾此亦守土者所有事但此事須在厲壇舉行猶屬名正言順斷未有堂堂衙署鐃鼓齊鳴作盂蘭之大會者歷任太守謇諤亮直者代不乏人何以不爲紏正殊不可解本府奉命來守是邦凡淫昏之祀無益之費將一切罷黜之若以法堂而作道場無論大駭物聽爲有知覺有血气者所竊笑試問若敖𨿽餒其敢張牙翕舌出出嘻嘻向公堂而求食乎且本府於佛經梵語向未問津所謹守服膺者聖門之戒而已聚無數髠緇喃喃作咒尙復成何政體此則硜硜之見不能不宣布於大廷廣眾者也江南風气佞神媚佛習爲固然或舁一木偶出巡名曰賽會或懸一畫容供養名曰建醮遇有喪祭周誕等事則窮奢極欲𨿽破產亦所不卹擲脂膏於虛牝乞冥福於芻靈耗財廢事莫此爲甚此等風气徽郡恐亦不免除本月中元節已節另行擇地致祭外合特明白曉諭爲此示仰闔屬士庶人等一體遵照此後一切浮靡浪費無裨公益之事卽行革除以破迷信而挽澆風本府有厚望焉切切特示

○招考書記生牌示

照得各邑士民因事來控例有代書二名繕就蓋戳具呈人當堂投訊歷經飭辦在案惟查代書一項攺頭換面無非胥吏化身噬瘦吮肥仍未脫訟師習气積久蠱生不得不實行陶汰本府今定議招考書記生於三八放告日期來署伺候由控訴人依事直說書記生依口直寫以事理明白爲止其來稿照寫者詞尾須注明作詞人渾稱來稿者不理所有從前代書名目卽行革除以杜獘竇而淸訟源合行牌示仰闔屬士民人等一體知悉有願充是項書記生者定於本月二十日來轅聽候命題考取毌誤切切特示

文廟升大祀牌示

恭照先師升爲大祀典禮事宜歷經頒發在案本屆秋祭典禮有姑從緩議者有卽宜遵行者殿門覆黃瓦神牌金地靑書尊用金爵用玉樂舞用八佾此時似難咄嗟立辦不得不暫從簡略此姑從緩議者也大成殿祭品加籩二豆二崇聖祠加牛一籩二豆二府廳州縣承祭官出入由右側門不飲福受胙翰林院新撰祭文此卽宜遵行者也惟尙有亟須講求者數事神幄案衣有無積塵其加意蠲潔之宮墻內外有無茂艸其加意薙除之兩廡先賢神牌有無淩躐其加意安奉之登鉶簠簋籩豆之屬有無殘缺其加意釐正之本府從大夫之後以襄祀事榮幸無似視牲之日當敬謹瞻禮焉若夫庭燎之設尢關典禮日前致祭

○冬防告示

丁米冬防

壁壘一新

分段設燈

徹夜梭巡

嗚鑼擊柝

曲突徙薪

共處裏閈

守望相親

夜間聚賭

尢屬莠民

猩猩好酒

終戕其身

煙館𨿽閉

或恐因循

得規包庇

立罰苦辛

嗟爾捕保

抖擻精神

勿貪酣睡

勿庇宵人

勗哉紳董

旣富宜仁

地方自治

此其舟津

○禁賽燈示

頃聞巖鎭

定期賽燈

哄動愚民

嘯聚飛騰

花錢惹禍

是可哀矜

恃眾故違

尢屬不應

何人爲首

城社是憑

按名提案

盡法嚴懲

特再告戒

其各兢兢

姑息養姦

本府不能

○諭書差戒煙文

照得戒煙一事禁例甚嚴十年限滿此系爲六十以上老有廢疾者而言近奉朝廷嚴旨凡大小官員一律戒除皆須出具切結爾書差等均系庶人在官尢當謹遵法律其有素染煙癖者亦卽自行陳明本府並不苛求限一月內實行戒斷照舊當差其有互相隱瞞者本府一經查出定卽責革不貸戒煙並非難事林文忠公忌酸補正二方最爲有益無害近日海上所售亞支奶戒煙藥亦曾經化驗無嗎啡毒質皆可購服總之無論何藥皆可戒除只在此心有恆有餓死凍死之人斷無癮死之人有吸煙日瘦弱之人斷無戒煙後不彊壯之人此理至明一望而知若因循不戒再遲數年試問腰纏十萬將從何處購買乎爾等其細思之切切此諭

○嚴禁煙館示

照得開燈煙館勒限六月底一律閉歇歷經頒示曉諭在案近奉各大憲諄諄告誡至再至三聞天津上海漢口各埠凡以煙館爲生活者無不幡然攺計捨其舊而新是謀環球聳聽耳目一新我國民進步之速卽此可見一班徽郡處萬山之中地瘠民貧生利者少分利者多自當以痛除煙害爲求治入手之辦法近據各縣稟報凡開燈煙館遵限一律閉歇本府何忍以不肖之心逆測我百姓惟恐無知愚民得過且過旦夕偸安沈迷不返其尢黠者或勾結吏胥虎前作倀或攺換門面壁後置人或昌言文誥不足畏法律不足恃招致無數惰民虱處於覆舟漏室之中致有野蠻之舉動似此莠民豈容姑息本府執法無私除惡務盡其悔過自新者則是朝廷之好百姓本府之好子民本府當矜之卹之教育之其仍有梗頑不化者則是不有本府之言也不有本府之言是直抗朝廷之命令也本府則選健卒挾怒弩破柱以取張朔排闥以逐飛廉𨿽受蒼鷹乳虎之惡名亦所弗卹決不能嫗嫗呴呴爲婦人女子之仁也除�行六縣實力鏟除外本府並派委密查以求實際而去欺蒙合再明白曉諭爲此示仰闔屬士紳人等一體查照勸禁其以煙館爲生涯者速速攺圖他業毌再存死灰復燃之夢想經此次申示以後倘仍不知悛攺則是冥頑不靈自甘化外一經查明定卽飭拏到案煙具銷毀房封入官輕則量予科罰垂則發充苦工其勿悔切切特示

○物產會開會示

爲物產開會定期曉諭事案奉憲飭南洋區域各屬均設物產會以本管府爲監督徽州府物產會會場設在屯溪地方孫怡泰�行一切徵口籌款事宜業經本府遴委紳商並札飭各縣籌辦在案徽州爲皖南望郡代產偉人圖書一部分中先儒著作之宏富大江以南實無倫比又天產富饒商力充厚故我國有無徽不成鎭之諺此環球所公認也徒以交通不便風气未開以今視昔遂不免簡陋自安利源外溢久郁思嚏久僕思起此其時矣現計我徽所有天產工藝美術教育各種物品經會員博采旁搜均已燦然大備會場內一切裝飾陳列招待來賓各事宜亦經布置完密並羅致嘉卉文禽預備燈彩花炮以助遊人之興味而鼓動全體之精神本府玆定於十一月初八日爲物產會開幕之期以臘八日而止合特出示曉諭爲此示仰闔屬紳商士庶人等一體知悉此次物產會本府專以惟土物愛四字爲宗旨與各埠賽珍會展覽會用意迥不相同凡飲食日用所必需無論賣品非賣品皆得赴會陳列以資比較而求進步開會時間任人觀覽惟不得紊亂秩序致幹查究勗我商民聯翩至止共謀進益共膺褎賞本府有厚望焉切切特示

○物產會頒發獎品示

爲出示給獎事照得宣統元年奉南洋商督憲札飭創辦物產會徵集物品送寧陳賽曾於十一月初八日在屯溪地方開會稟奉遴員審查評定分數請獎在案玆於本年七月二十二日奉督憲核定頒發獎牌由事務所轉送到府查徽州府屬奉發金牌五面銀牌十七面銅牌五十九面證明書共八十一張東南盡美耳目一新應卽於八月初一日按名正武授獎除行縣知照外合行出示召集仰出品人一體知照屆期來轅祇領同膺褒賞毌違切切特示

計開

歙縣出品人品名等級獎牌

休寧縣出品人品名等級獎牌

婺源縣出品人品名等級獎牌

祁門縣出品人品名等級獎牌

�縣出品人品名等級獎牌

績溪縣出品人品名等級獎牌

△歙縣出品人品名等級獎牌

許鴻熙桕子

三等銅牌

許鴻熙五倍子

三等銅牌

汪培玉金星硯

三等銅牌

汪存源蝦蟇丸

三等銅牌

吳淸泉茶菊

三等銅牌

程源■﹝金受﹞油畫兵船圖

三等銅牌

許鴻熙白煤

三等銅牌

汪恆昌羅絹

三等銅牌

汪正大羅絹

三等銅牌

程聚泰銅器

三等銅牌

△休寧縣出品人品名等級獎牌

農業公司肥絲

一等金牌

胡開文百壽圖墨

一等金牌

黃錫祉肥絲

一等金牌

永記茶號鳳眉

二等銀牌

同昌永茶號娥眉

二等銀牌

洪士翹制茶模型

二等銀牌

洪士翹水碓模型

二等銀牌

協和樹藝公司蠶繭

二等銀牌

協和樹藝公司藍條稀布

二等銀牌

大盛公司蘆通布

二等銀牌

裕生紡織廠提花藍布

二等銀牌

李祥記茶號貢珠

二等銀牌

同徳仁鹿茸

二等銀牌

協和樹藝公司毛巾

三等銅牌

珠裏紡織傳習所甬布

三等銅牌

萬成織布廠花布

三等銅牌

甘正才織布竹梳

三等銅牌

江同源白銅四眼壺

三等銅牌

程合記春石耳

三等銅牌

程合記春鹿角

三等銅牌

程合記春野神

三等銅牌

程合記春茯苓

三等銅牌

寧振丰葛精

三等銅牌

寧振丰京莊火腿

三等銅牌

石翼農黃精

三等銅牌

石翼農祁朮

三等銅牌

經余堂藕粉

三等銅牌

應仁丰鑪底錫

三等銅牌

阮徳興鑪底錫

三等銅牌

黃竹笙銅礦

三等銅牌

塗期和金礦

三等銅牌

同昌永毛峯茶

三等銅牌

邵鴻恩山水四幀

三等銅牌

胡茹易羅經

三等銅牌

黃螢花卉四幀

三等銅牌

吳得新紙質蘭花

三等銅牌

吳得新紙質珠蘭

三等銅牌

周海呈梅花

三等銅牌

王桂香女士通艸

三等銅牌

王桂香女士通艸盆花

三等銅牌

恆大成生漆

三等銅牌

南先學校學生﹝王文煥吳國彥章鍾桂﹞鉛筆畫三等銅牌

△婺源縣出品人品名等級獎牌

大濟公司花條布

二等銀牌

大濟公司條希布

三等銅牌

宋氏宋家鎖

三等銅牌

江鐵臣龍尾硯

三等銅牌

△祁門縣出品人品名等級獎牌

胡培春磁土

二等銀牌

胡敍生磁土

三等銅牌

王蘭馨紅茶

三等銅牌

王成義紅茶

三等銅牌

公順昌紅茶

三等銅牌

胡元龍紅茶

三等銅牌

汪廣洲紅茶

三等銅牌

胡邦達絲綫

三等銅牌

姚受銳祁朮

三等銅牌

△�縣出品人品名等級獎牌

髙元靑石笛

三等銅牌

余毓元石墨

三等銅牌

△績溪縣出品人品名等級獎牌

程敷楷國省府縣圖四幀

一等金牌

胡繼本細絲

一等金牌

程全紫晶礦石

二等金牌

程全黃金礦

二等銀牌

江嚴遠鉛筆畫

二等銀牌

程國楨橡樹

二等銀牌

程國楨樟樹

三等銅牌

程國楨家野禽圖

三等銅牌

程國楨益害虫圖

三等銅牌

汪正才竹火充

三等銅牌

程志壽竹提藍

三等銅牌

湧春天香棗

三等銅牌

胡仲韶女士繡鏡套

三等銅牌

程敷模植物標本

三等銅牌

●陶甓公牘卷二

靜海劉汝驥

批判吏科

◆批判吏科

祁門縣耆紳黃鍾祺等稟批

歙縣南鄕董事生員胡熙稟批

經歷陳元彬稟批

歙縣江蘇補用知縣鮑振炳稟批

代書李正本稟批

休寧縣劉令敬襄詳批

績溪縣張令廷權詳政治事實表冊批

績溪縣張令廷權稟批

禮科寫生朱從義等稟批

署歙縣學教諭秦宗蔭稟批

�縣閻令希仁詳批

黟縣閻令希仁詳批

歙縣易令景袚稟批

學務佐治官陳令元瑞稟批

歙縣內閣中書程錦龢等稟批

績溪縣歲貢曹作朋稟批

○祁門縣耆紳黃鍾祺等稟批

古之爲循吏者所居無赫赫名而去後常見思故召伯甘棠欒公枌社皆在其官旣去之後就吾徽言之自何比干賀齊以來政迹可數者千百中不過一二若羊欣任昉徐摛鮮於侁蘇轍諸人其尢著者也其宰祁門者如曹鳳歷任九年立去思碑陳翀奎歷任七年立祠祀之路達被召邑民趨朝畱之邊與土解綬寄居民戴之如始至彼豈有意於求名哉徳澤之入人者深而又累年積歲必久任始克竟其志其歌之頌之旣去而思慕之宜也今之爲官者皆以官爲寄者也官之視官也如傳捨民之視官也如過客如浮萍飛絮之適相湊合去畱聚散兩無所動於其中也其教猱升木陷人作阱者姑不具論其偶有天良發見者則民方且以神君佛子呼之甚至旌旗夾道鼓樂喧闐脫靴於門攀轅於道送徳政扁額作長生祿位名宦祠中幾無下足之處嗚呼豈古之循吏少而今之循吏多哉饑者易食渴者易飲有由然也本府到任瞬四逾月一無措施一無表見惟是昕宵自警與寅僚孜孜求治之心非惟不敢求知於上官抑不敢謂告無罪於百姓繞室彷徨深滋愧悚該代令匝月之間口碑載道該紳旣有借寇之請本府亦自幸有知人之明聞之甚爲佩慰惟瓜期旣至憲檄己頒此則有朝廷之成例在新任趙令諳練朴誠任事尙勇本府亦稔知之二三子不患無賢使君之戾止也顧本府猶有爲諸君進一解者仲氏聞過則喜昌黎聞譽則憂該代令其勤求治理毌以此侈然自足其有不及者尢願該紳耆等相助爲理共濟時艱毌徒爲善頌善禱之詞且以收如切如磋之益也至所請轉詳之處應毌庸議候錄批札行所屬各縣以勵同寅而風有位可也此批

○歙縣南鄕董事生員胡熙稟批

忽談因果忽談陰律忽謂賭棍挾仇忽謂商會倚勢東扯西拉令人不可捉摸其挾嫌傾軋之隱情顯然可見且有一事卽有一責成辭責成而不辭董事安用此不董事之董事又安用此無事生事之董事究其目的所在無非慮革去生董遂有此種種恐怖之現象仲長統謂倮虫三百人爲最劣本府引伸其說曰倮虫三百董事爲最劣此本府有感而言非專責備該生者也惟君子不以人廢言餅肆蔥坊亦不可無葑菲芻蕘之采所陳富丁上口等處戲場聚賭有無其事仰歙縣查訪明確提案究辦該生平日有無挾私妄瀆情事亦卽據實具復核奪切切稟發卽繳

○經歷陳元彬稟批

稟悉據稱梁縣丞慶藩流寓此間又無力起復致饔飧不繼短褐不完有索我枯魚之景象聞之甚爲憫惻屬在同舟皆當援手惟所請諭飭蔡令函致各縣集資佽助一節再四思維事恐窒礙難行無論登髙一呼未必眾山皆應卽有勉彊敷衍者蹄涔升斗豈能起枯鱗而飛騰之愛莫能助本府惟有捫心慚愧而已蒿目時艱官民交困今日是治生時代非依賴時代該縣丞𨿽蹔時困躓其抖擻精神以圖之勿自餒也仰卽知照並轉諭該縣丞加之繳

○歙縣江蘇補用知縣鮑振炳稟批

缿筒告密蓋自趙廣漢作俑以來識者己知其決嬰非常之酷報不意其流毒以至於今日也該職疊被誣蔑顯有三五宵人挾嫌妄訐此輩得志從此五百夜乂个个吹風放火爍爍夔夔怪怪奇奇蓋未可量惟此等伎倆足以惑聾瞶斷不足淆淸聽公道自在人心似不值與若輩爭閒气生木必松枏勿生鉤吻生物必鳳麟勿生梟獍茫茫富媼豈能盡如人願至所稱申報載邀人上控一節更屬無稽讕語或者弄巧成拙終有作法自斃請君入甕之時幸勿介意可也希卽知照此批結姑存

○代書李正本稟批

吳旺科系一鄕愚老拙愖憐初與該代書無冤亦未供及每次出費若干本府偶訊及之據供六元五元三元都交李正本手等語本府始令某自行找回旣念吳旺科異地鄕民其力其辧斷不足與猾吏相抗又奚能貓口挖鰍完璧歸趙卽經批示斥革追究在案該代書不知服罪希以辯勝求與吳旺科對質又輾轉脫卸於歇家黃姓身上可謂積猾除歇家是否代書化名姑免深究外著卽將三次浮收洋元限兩日內繳案聽候充公再行核辦違卽發縣押追不貸懍之切切此批

○休寧縣劉令敬襄詳批

旣據錄案詳請應準先營銷案洪揚鈴聽唆上控固屬刁狡汪長淸不控之印官乃控之於捕衙不知有人指引否鄕民不諳例章該典史豈不知之書差需索訟費此輩鬼蜮伎倆層出不窮精神稍有不到卽難免受其欺朦無論約束嚴明與否此擅受之名適予人以攻訐之柄何如恪守官箴之爲得也並傳諭該典史知之切切此繳詞存

○績溪縣張令廷權詳政治事實表冊批

據詳已悉查表內塡列思誠小學中教習有程宗泗一員該教員曾赴日本畱學何時回國現在是否仍充該校教習豈曾參杜子夏偶爾姓名相同抑該員吸取文明潮流化作百東坡耶仰卽查明具報並將十月份表冊刻速塡送勿稍含糊切切此繳表冊存

○績溪縣張令廷權稟批

據稟已悉養正學堂並未開辦該前縣率請立案其用意眞不可解就此事而推言之每月有事實表功過表詞訟冊又有命盜押犯監犯冊立法之初何嘗不周匝嚴密滴水不漏著實推敲實力奉行者百不獲一隨意塡寫隱匿欺朦者實居多數是直以胥吏傳鈔之手爲塗飾耳目之具新衙門新局所猶以爲未足也又催造各項表冊乃紙上空談仍無實際漆園叟所謂克核太至則必有不肖之心應之此可爲浩嘆者也仰卽督同正紳趕緊妥籌辦理稟報察核仍候各憲批示繳

○禮科寫生朱從義等稟批

自歲科試停止以來凡衣食事畜於其間者生機頓絕皆累累有喪家之泣不獨該科爲然也該科承辦學堂事件各前府準撥津貼欵本無多僧多粥少又不準托缽募化所稟辦公淸苦自是實情惟中學堂已有辛工未便買菜求益亦未便乞酰市恩應準仍在書院經費內再予按季提給鷹洋四元以爲續加津貼自本年春季始按季具領著卽遵照此批

○署歙縣學教諭秦宗蔭稟批

披閱來稟於近今政界現象洞若觀火可謂慨乎其言之徒法不能以自行其人存則其政舉舉今日之沈痾叢瘢一旦摧陷而廓淸之竊謂非張江陵俾士麥一流人物不能也淸理詞訟一層尢中肯綮大抵早結一日百姓卽有一日好處近日牧令中明尢好手固亦有之髙坐堂皇胸無點墨者亦復不少一隴一緡之訴訟尙且莫究莫殫其疑獄重案可知已茫茫四顧安得千百鮮於布滿天下乎該教諭趁此閒暇時光其精研法政多讀有用之書他日出而臨民當必不負本府之期許也此繳

○�縣閻令希仁詳批

據詳舉職貢汪先甲孝廉方正並送冊結到府查封內僅有印甘結七套事實冊末據同送咄咄怪事且此事與考察屬員有別該縣並未加看尢難核辦此項孝廉方正歙休婺祁績五邑迄未舉得一人足見人才之難該縣前已舉過姚聯達姚銘恭二人今又接續舉報豈該縣士風之獨厚耶若視爲官樣文章不顧部院準駁與否則大誤矣仰該縣核實辦理勿缺勿濫是爲至要此繳供結髮還

○黟縣閻令希仁詳批

據詳補送汪先甲事實冊結姑候核轉所請到任未久刪除縣看之處核與前詳兩歧未及兩月業於姚銘恭案內加看豈己逾兩月轉不能加看耶且例不加考者以未知其爲守若何耳今旣稱舉報卽不能委爲不知否則三月以後確乎眞知灼見然後詳舉亦不爲遲又何必亟亟爲者仰卽知照仍將先後詳舉之姚銘恭汪先甲二人是否行詣卓絕堪膺是選刻日切實報覆詧勿稍玩違切切此繳冊結存送

○歙縣易令景袚稟批

旣據查覆徐承佑尙無劣迹可指原出結官姑免置議查乾隆元年議準孝廉方正所舉不實除本人斥革追究外出結各官照濫舉匪人例議處等語又現行通飭章程由督撫加意察訪遇有輿論不洽及各種情獘卽立予扣除並將所司照例嚴參等語本府善善從長原樂成人之美輿論不洽考成綦重亦不敢輕易下筆所請加看轉詳之處仍無庸置議可也繳折存原結七紙發還

○學務佐治官陳令元瑞稟批

來牘備悉查該令月薪巳據領至八月分止檢閱簿錄各該縣批解存儲之款寥寥無幾在各縣或以爲府帖之煩數在該令何以爲旣稟之取求又據稱臘月薪水不敢虛領等語深合先事後食之意本府極爲欽佩除排札飛催各縣外本府應卽借墊六十兩連同前今存儲九十兩湊足九十冬三个月月薪之數先行頒發以作該令膏秼之需並以成該令髙潔之志希卽查照登記此繳鈐領存

○歙縣內閣中書程錦龢等稟批

來牘具悉所陳禁煙巡警查戶口自治各要政此皆地方官應辦之事本府所屬望於易令者至厚且重瓜期將屆輿誦翕然足見此邦民風之厚士紳望治之殷屬縣得有賢君馮翊喜可知已旣據通稟乞畱各憲諒能俯允所請應候憲示遵行希卽查照此覆

○績溪縣歲貢曹作朋稟批

旣稟所以稱事無米豈能爲炊有俸給便有責任凡事皆然名譽義務等字此名士欺人之言斷斷不能耐久仰績溪縣立卽會紳妥商籌定的款撥給濟用勿誤要政切切稟抄發

●陶甓公牘卷三

靜海劉汝驥

批判戶科

◆批判戶科

歙縣蔡令世信詳批

歙縣生員巴錫麟等稟批

績溪縣耆民章玉來等呈批

歙縣民人江祺生呈批

歙縣蔡令世信詳批

歙縣民人朱聚稟批

黟縣胡令汝霖稟批

府學武生邵鵬呈批

休寧教民黃金聚控汪社寶一案堂判

歙縣民婦王江氏呈批

黟縣武生汪鳳標稟批

斂縣監生任良柱呈批

績溪縣推收書張儉成等稟批

婺源縣生員汪泮林等呈批

婺源縣武生程仲沅呈批

婺源縣魏令馴詳批

休寧縣孀婦吳程氏稟批

屯溪巡警局外委任恆智稟批

屯溪公濟局紳洪廷俊等稟批

候選知府曹英稟批

休寧縣附生程宗泗稟批

候選知府曹英稟批

休寧縣江蘇候補直州判王世勛等稟批

徽州辦賑義紳花翎知府銜洪廷俊稟批

婺源縣耆民胡承淦等呈批

歙縣耆民汪起和呈批

歙縣附生汪聲大等稟批

黟縣前直隸肥鄕縣知縣程元鎔稟批

歙縣直隸候補縣丞汪達增稟批

休寧縣劉令敬襄稟批

歙縣陳令徳慈稟批

祁門縣監生胡舜傳呈批

婺源縣監生詹銓等呈批

休寧縣耆民張政裨呈批

績溪監生程鎔呈批

休寧縣職員程世璞等稟批

祁門縣監生金鳳宜等呈批

績溪縣胡維塤呈批

績溪縣職貢生曹作朋稟批

婺源縣附貢詹鴻賓呈批

婺源縣魏令正鴻稟批

婺源物產分會趙文光等稟批

績溪縣物產分會程全牒呈批

祁門縣孔令慶堯申送物產表批

績溪縣民人唐金髮呈批

婺源縣生員汪泮林呈批

黟縣羅令賀瀛詳邑紳前蕪湖縣訓導余攀榮奉天候補道李淦等設立自治研究所批

績溪縣桂令巖稟

績溪縣桂令巖稟

祁門縣杜令英才稟批

祁門縣杜令英才稟批

祁門縣孔令慶堯稟批

歙縣五品封職翰林院編修許學詩等稟批

歙縣直隸試用道程源銓等稟批

歙縣湖南候補知縣洪瀠等稟批

歙縣易令景祓詳批

休寧縣龔令化龍申批

婺源縣魏令正鴻稟批

祁門縣孔令慶堯申批

績溪縣桂令巖申批

婺源縣魏令正鴻稟縣自治提前開辦批

歙南吉林候補知府汪士仁等稟批

歙南揀選知縣程恩浚等稟批

婺源縣魏令正鴻申送覆查戶口嘆總表批

○歙縣蔡令世信詳批

據詳巳悉準予立案徽州商業以茶爲大宗聞近歲茶行虧折每至數十萬元之巨大半爲日本印度茶所奪何者滯銷何者暢行自當急籌抵制之方何以會董會員無一業茶東夥似欠周密仰傳諭該總理鮑紳振炳聯絡一气實行攺良其種植之方烘制之方不妨參考西法以挽回旣失之利權如是始於商戰之意義才不拋荒才有著落質之該會以爲然否仍候各憲批示繳章程履歷存

○歙縣生員巴錫麟等稟批

有立據價賣之人便有出價受買之人有當契商贖之理更無賣契勒索之理此天下之公理也生等謂祀產不保爾族將不血食是也誰斬之巴冠山巴作周斬之也冠山作周非他非生等之伯叔諸父卽生等祖若父之孝子順孫也推原禍始豈不在於巴姓查子孫盜賣祀產例應加等治罪買主不知情者不坐生等不能將族丁申明約束又不能送縣究治惟遷怒於出價受買之破衲僧人有是情乎有是理乎王道不外人情折獄必本公理爾謂彼儼然僧官豈罔知法度我問爾儼然秀才豈不講公理至謂該僧受業譬買賊贓此語尢屬不通然則該僧所買者非詠徳祠之遺蔭乃盜跖之食餘也是不獨誣一闍黎抑且誣及爾淸白之先人爾第知洛陽紙貴爾豈知公門一紙鐵案如山𨿽百世不能攺乎先生休矣本府有牛渚之犀在不願輕於一燃使牛鬼蛇神無處容身也且此案起釁之由實由巴長庚毀塍拔秧而起巴長庚抗傳不到巳覺罪無可逭爾等挾串謀盜買問題以來問難其用意之巧設謀之狡誠覺匪夷所思謂非飾抵而何仰歙縣遵照前今批飭分別確訉一面勒傳巴長庚治以毀傷田禾之罪一面勒傳僧道成當堂呈契驗明虛實請示本府不能中巴錫麟等之狡謀逞蠻凶毀與賣買產業釁情顯分輕重當各歸各案不得揉爲一案以期切實而儆凶橫勿再玩忽切切詞發仍繳

○績溪縣耆民章玉來等呈批

此案前經斷充學堂暫管何兩造仍復纏訟且有爭毆情事玩抗巳極查閱兩造粘抄契據均在恍兮惚兮之閒經該縣勸歸和好各燒各灰此賢有司愛民息訟之苦心何謂斷出兩歧細核前後呈詞老辣簡當一字不苟是在老於訟事者爲之操刀設受其愚弄小則失時廢事大則釀成命案悔之晚矣仰績溪縣立卽將覆訊酌斷情形錄案通詳察核毌任刁訟切切詞粘並發

○歙縣民人江祺生呈批

該民率請親驗本府並非深居簡出何憚此一行惟旣經該縣勘驗則與本府之親勘無異案經錄詳請示該縣所斷情節與前府吳江各承其半之批示並不剌謬爾謂該屋大小不勻所斷厚薄懸殊該縣豈有厚於吳又豈獨薄於江耶且不候訊斷爾擅自拆賣該縣卽以其人之道還治其人之身買回重蓋此支吾搪塞之言請君入甕夫復何尢何觀兆踞屋不讓飭差押遷亦是正當辦法惟據呈出入無門一節是否確實仰歙縣斟酌妥善卽行定案可也詞黏並發仍繳

○歙縣蔡令世信詳批

減價售藥限期戒煙所議各節尙屬妥洽惟無論何項要政徒法不能以自行本府前到該局兩次初次則門臭其無人第二次晤汪紳國傑叩以報名戒煙者有冊可稽否又含糊答應未能指實是以不能無疑該令旣捐廉提倡樂輸者又踴躍而來賢有司關心民瘼復何事之不可舉何害之不可除百級浮圖起於一簣隨車甘雨沛自崇朝運廣長以砭口喫撥毒霧而見靑天不必慮難乎其爲繼也仰卽督率各紳董實力奉行一面將吸煙戒煙人數翔實調查造冊通報是爲至要切切仍候各憲批示繳折均存

○歙縣民人朱聚稟批

前據該民稟請提追經批飭該縣查照黃前府原斷速理結報在案查此案拖累十餘年該前縣率行斷結本欠平尢春前府亦姑徇其請實未加體察耳黃前府蒞徽以來案無畱牘物無遁形考之捲冊可知也就此案言之的的山稅不符並非有意翻案本府到任該民兩次攔輿泣訴察其情形旣老且貧形同乞丐並非刁狡健訟者流我輩忝居民上能勿爲之惻然昔賢有言官之所謂小事者卽民間所謂大事若聽其殘喘呼吸無求伸之日豈非父母斯民者淸夜愧心之地耶仰歙縣立卽遵照前批迅速辦理結案倘各董瞻徇延挨則是不體本府委曲求全之意該令其傳案勒結永斬葛藤切切檄到奉行

○黟縣胡令汝霖稟批

減價售藥限期戒煙官立局以提倡之此牧民者人人能行之事獨該縣聯合各紳剏立族祠戒煙社以輻官力之所不足意美法良此則爲他縣所未有嗚呼宗法之不講也久矣自井田旣廢以來其無常業無常居者舉目皆是或至比鄰不相識獨我徽之民聚族而居家有祠宗有譜其鄕社名目多沿襲晉唐宋之舊稱此海內所獨也今稍稍陵夷矣彊宗豪族或時有結黨糾訟之事然不數見也榦隆中葉江西巡撫輔徳致有毀祠追譜之疏此可謂因噎而廢食就徽言徽因勢而利導之此其時也由一族而推之各族公舉貴且賢者以爲族正由地方官照會札付以責成之戶口以告田谷以告學童及學齡而不入學者以告好訟好賭及非理之行爲以告一切爭訟械鬥之事固可消弭於無形卽保甲社倉團練各善政皆可由此逐漸施行地方自治此其初哉首基豈獨戒煙一事哉願賢有司及各紳交勉之也候錄批札行所屬各縣一律推廣切實舉行該令其卽擬公舉族正詳章稟復核奪以成我徽美滿特色之善政本府有厚望焉並候各憲批示繳章程存

○府學武生邵鵬呈批

佃字從人從田人田各得其半也徽州山多田少但患無可耕之田不患無可招之佃何至聽其挾制荒田多而熟田少鄕民旣恃田以爲生方墾荒以爲熟若本成熟豈肯聽其荒蕪核閱呈詞旣謂非買荒田又以責成開荒爲請則從前之未熟可知自相矛盾顯有別故究竟是熟是荒是佃欺主是主欺佃是佃欠租是主欠賦是捏熟以爲荒是已熟而故荒是佃無力以墾荒是主將奪田以招佃案久不結亦屬非是仰歙縣立卽勒傳集訉秉公結斷據實詳奪勿再泄延詞黏並發仍繳

○休寧教民黃金聚控汪社寶一案堂判

查此案涉訟之由馮觀長之浮住屋賣於黃金聚黃前往拆屋汪社寶出爲攔阻以致涉訟此原與前年控案無干更與教務無涉汪社寶之所以出爲攔阻者由觀長之父造屋時汪元英堂貼洋二十元查核縣呈祠簿屬實惟注明貼予又曰議助此與賞賜周濟無異旣非借欵卽不能作爲欠債無須償還況元英堂族聚皆無異言獨汪社寶執此以爭顯系挾嫌所致業經當堂嚴斥己知悔悟免其深究又縣呈馮姓賬本有開銷工料細目其爲自造無疑自造而自賣之買主自行拆搬他人何得過問斷令該屋由黃金聚前往拆卸汪姓不準再阻惟馮觀長所立賣契亦載明爲浮住屋則地基確屬汪姓俟此屋拆移後地基仍歸汪姓執管至汪族攜去門板二張應責成汪社寶查明交出付黃金聚驗收所有屋瓦黃金聚已自行拆下八百餘片其餘未拆之磚瓦統由黃金聚自行拆落如有短少藏匿等事惟汪社寶是問本府衡情定斷一秉大公旣皆甘服無辭均是本府之好子民著各具遵結各自回家安業勿因些許小事別生轇轕至汪社寶在縣呈有牧司鐸告示一紙詰以此告示因何到爾之手供謂由本村請出此則大謬教民犯教規神甫立卽斥革絕不偏袒此教堂公事公辦與爾何涉當卽申斥並曉以明白進理勿再謬執鄕愚之見自取咎戾此諭各供結均存

○歙縣民婦王江氏呈批

提訊該氏供謂伊子王榮由漢口寄來家信並有稟稿等語詰以爾子何時來信供謂伊子出外三年二月底初次來信則已與信內前月寄蘇足件之語不符詰以爾子年歲若干供謂四十餘歲詰以事隔八年何不卽行控告則又以兒子尙幼爲詞詰以此信究屬何人交付則渾其詞以朋友對言語支離令人不解此姑不論詰以此地坐落何處地段何名該氏茫然只渾其詞曰在屯溪又曰五姓公產地亦未能一一指實詰以爾從前收租若干則又茫然旋以從未經手爲詞夫以祖遺田產從未經手收租又不知坐落何處有是情理乎且苐就詞內所敍言之收租分洋爲汪炳元余朗卿二人與鮑振炳有何干涉細核呈訶顯系有人嗾使以快其報復傾軋之私該氏年邁無知遂爲甘言所愚弄耳否則恃婦妄瀆有何便宜所請飭提鮑振炳勒還之處應毌庸議此批粘姑附追出稟稿存訪

○黟縣武生汪鳳標稟批

顯系私開煙館暗售燈吸借土店門面以爲影射髒姦之計致被查罰實屬孽由自作乃任意牽砌希圖泄忿須知本府疾煙更嚴郡城疊飭拏辦不知凡幾該武生豈無所聞尙昧昧焉來轅嘗試本應澈懲重究姑先嚴批申斥著卽別營生業勿再冒險妄爲致幹究辦懍之愼之此批粘附

○斂縣監生任良柱呈批

查抄粘縣票提追者爲稅書任貴花戶汪椿卽大良並無爾良柱汪道培列名其上謂被票提殊滋疑竇惟江柏順以差役之子輒敢在鄕立字借錢約期裁串交抵卽使並未掯串亦難保無挪移欺隱情獘江達江旭父子叔侄串通一气朦稟牽誣膽玩已極該村距城僅止十里不難自封投櫃乃至尙爲所欺則凡窵遠鄕僻恐暗無天日受害益烈若不嚴重懲處何以去蠹害而卹民艱仰歙縣立卽飭拘江達江旭提同在押之江柏順嚴訉澈究盡法懲辦一面查明票提之任貴汪椿是否系該監生等化名是否欠銀應完分別辧理具報切切詞粘並發仍繳

○績溪縣推收書張儉成等稟批

查該書等名爲推收實則領串下鄕徵收錢糧恃此爲牢不可破之飯碗本府早有所聞平心而論每人歲捐兩元亦不至賠累難過惟地方官祇應設法禁革未便從而派捐致啟借口詐償之獘此本府前批之所由杜漸防微初非爲該書等挽回利權也績溪一縣輪廣不過七十里錢糧不過萬餘兩八十人虱處其間從而吮其殘膏誠有如該書等之所稱專事推收難以資生活者應卽從嚴陶汰並設櫃大堂聽民間自行輸納以鏟除歷年之積獘其良善者爲農爲商各從其長仍自立於生存之地位其不肖者有意把持國法具在斷不能姑息以養姦也仰績溪縣查照前今批飭核明辦理具復察奪毌延切切稟粘並發仍繳

○婺源縣生員汪泮林等呈批

查汪尙書應蛟巡撫天津日甚有惠政海濱斥鹵墾田五千畝水利大興本府身受其賜至今猶屍祝之先賢邱隴尙且樵蘇有禁豈祠堂公產可容看守自盜惟數傳而後或有二一不肖子孫貪圖小利轉賣於他人之手此則該族眾𨿽憤憤不平而事前之疏於保護亦無辭以自解者也至此項山木應否發售是否盜砍以有無契據爲斷胡得福旣幹有執嘉年間紅契三紙較之順治八年業票尢爲眞確訊諸土名燕石旣屬相符不能以陳腐之魚鱗冊爲據契紙短寫價銀無非希圖省稅此是民間通獘查閱抄粘堂諭節經該縣驗契訊斷該族眾抗斷不遵本屬非是姑仍候縣詳到日再行核示飭遵著卽知照此批粘附

○婺源縣武生程仲沅呈批

爾兄有無立過欠銀字據一經檢驗眞僞自明卽使據眞事確滕和已收店租十餘年計洋百數十元以之抵五十兩之欠銀並不喫虧該生年己八十孑然一身僅恃此店租爲養命之源亦在可矜之列乃滕和托病不案滕紹周平空插訟忽請封屋充公其假公逞忿之隱情巳可槪見仰婺源縣立卽集訊明確秉公定斷結報以昭核實而杜借口切切詞粘並發仍繳

○婺源縣魏令馴詳批

查閱折開各件押店字據原非程松喬親筆卽滕紹恆訴詞亦稱由伊侄立一紙事之有無原難臆斷若執松喬信件爲據查信內語气空空洞洞恐與此事無涉況聲明連至寶號數次未曾面晤則爲並未轉代挪借可知何由將單姓五十兩之借欵交松喬乎或松喬原有借款滕和見松喬暴卒無法償還卽將此款移於單士良身上伊乃作中見以實之亦未可知未經一訊率爾徇情充公何以服人松喬故後無嗣仲沅乃其胞弟所有產業無論共業與否不得謂與伊無涉更不得謂伊圖訛仰新任縣立卽遵照核明兩造先後控詞檢查原約轉約細心體察卽傳集人證秉公確訊另行定斷報覆查考切切此繳原詞淸折存

○休寧縣孀婦吳程氏稟批

平糶本有限制不能任人多糴否則囤積轉售彊者藉以取利弱者轉無從得食流獘叢生何可究詰屯溪窮民不下數百戶何以虛來實往均無異言爾子不遵約束彊欲多糴本屬不合爲局員者喝之可也斥退阻之可也亦何致喝勇追毀如此之甚旣據稱氏子受傷甚重究竟是何情形分府發回後己否赴縣請驗仰休寧縣立卽查驗核辦勿違切切稟發仍繳

○屯溪巡警局外委任恆智稟批

前據吳程氏遣抱攔輿具控卽經批縣飭驗核辦在案警兵責在保護治安不準持警棒毆人有非理之行爲者隨時解散方爲正辦刁民不服禁令動輒聚眾滋事甚至滋擾紳屬打毀警局此等刁風尢不可長究竟吳士林身受之傷系詖何人所毆旣稱經縣派仵委驗飭將熊林標等送訊責押仰休寧縣立卽集訊明確斷究具報該客民如敢臥局滋鬧並卽飭差押逐以儆刁妄此批稟抄發

○屯溪公濟局紳洪廷俊等稟批

此案據吳程氏任外委先後稟訴業經明白批示在案設局平糶此振撫最要之政每人日糴二升旣有定章豈能容任意彊索辦一事卽有一阻力官紳當互相維持又豈能容一二刁民遽因噎而廢食仰休寧縣立卽嚴提吳老大吳老四等及受傷之吳士林到案訊懲究報並查拿著名訟棍從重稟辦警勇如非無故逞威業已拘責應卽釋放仍傳諭該職紳等體察情形源源接濟以維善舉而惠窮黎切切

○候選知府曹英稟批

來牘具悉警察爲維持秩序保衛治安要政豈能因一二警勇毆人被拘輒將全班停止巡緝必待勇丁釋放然後出巡誠如所云未免迹近要挾明達之士紳當不至存此見解適遇地方有事該外委責守所系恐亦不能當此重咎除移參府一體飭遵外候札飭任外委卽行照常梭巡查緝以安商旅而戒不虞希卽查照並候參府批示此致

○休寧縣附生程宗泗稟批

同是張口待哺之民本無畛域之可分爲司牧者求牧與芻是其天職固不問其擔當租稅否也湖邊被災情形旣據該生就近調查造冊列表函由土太廈巡檢呈請省委散放官賑想主計者統籌全局自當無缺無濫以副各憲一夫不獲之廑念現在已否據報補查酌量勻濟候紮飭休寧縣查明申請核辦著卽知照此批

○候選知府曹英稟批

查吳程氏遣抱攔輿稟內所稱氏子因食口眾多滿擬多糴局員喝阻不許多糴氏子語言無知觸怒趕毀等情是皆吳士林屢糴滋事之明證經本府詳細詰問該抱告逞刁反噬之情狀亦歷歷如繪必謂士林未買粒米並無彊買滋鬧情事然則該警兵何仇於吳士林而無故尋釁該平糶義紳又何惡於吳士林而環請提懲耶平糶自有限制再三告糴此非彊買而何不聽喝阻信口嫚罵此非滋鬧而何蠻野如此又久混局中圖詐不去此非刁民而何義紳焦勞辛苦而經營之刁民遊戲怒罵而破壞之此揆之情法無從爲之解脫者也總之警勇不準毀人旣違警章自有法律以繩之刁民臥局滋鬧飭差押逐提案懲戒此是一定辦法歷次批飭甚明辦理有何棘手現在士林受傷已在保辜限外計必早就平復更無所用其姑息仰休寧縣立卽查照節次批飭提集確訊酌予懲處報明察辦以彰公道而遏刁風是爲切要稟發仍繳抄折另單均存

○休寧縣江蘇候補直州判王世勛等稟批

極貧之民宜賑濟次貧之民宜賑糶此救荒之大較也據稟請以賑余之欵廣設冬賑平糶局以濟民食事屬可行惟運新米至萬石沿途舟車存棧管鑰以及設局處所持籌司事均須先事預算非得多數紳商妥議辦法恐臨事周章又生出種種窒礙致灰任事者之熱忱文潞國知益州時減糶不限以數揆之今日實不切於事情林文忠公撫陜時查賞系貧戶塡給印單壹紙每一次準將五日之糧一並糶回仍分別各鄕排日勻攤周而復始非貧者不得濫與如此辦法似較妥當天下事履之而知艱豫之則不廢大抵然也仰該紳等就近與洪紳廷俊商定簡章呈候加諭飭辦著卽知照此繳

○徽州辦賑義紳花翎知府銜洪廷俊稟批

據送義賑一覽表以災情之輕重爲振撫之等差詳明淸簡朗若列眉滬漢諸君子奔走呼號於炎天烈日之中髙義鳳麟固堪景跂貴紳等嘔心區畫於漂風撼雨之間覆巢旣完梗道兼通賑工並策勞怨不辭所造福於維桑者尢大正不獨爲距心謝謗己也至查賑另籌夫馬存欵酌認子金尢足見涓滴歸公屋漏不愧容城孫徵君論人必求其足色者如是如是曷勝佩慰候卽如稟轉詳撫憲立案以彰勞勩而獎義行希卽查照此覆各表存送

○婺源縣耆民胡承淦等呈批

章字號山旣有他姓產業在內則他姓自由樵采決非詹姓所能脇禁劃淸界限各管各業足矣胡姓不敢越界侵害足矣若勒令寫立承植字據挑砍山木又須報驗給票違則議罰王道不外人情試問詹姓所謂學堂餘力能如此彊硬否且抽分拚價以爲培學還股之費迹近抑勒苛派流獘甚多礙難率予準行天下事必先除獘而後可言興利必先消除其私見而後可言公益非廉明正直者不能也至應如何勸諭長養禁止戕害之處仍應由地方官剴切宣示總以不苛不擾爲宗旨仰新任縣查明地方情形妥議詳復並將在押之胡納谷等先行交保釋放勿稍瞻徇延累切切詞粘並發仍繳

○歙縣耆民汪起和呈批

銀不過三錢有奇米不過九合八勺乃由冊書包繳竟須五元之多鄕人之愚不識算猾吏之巧於剝民聞之滋痛至洋價之與市價不符猶其顯焉者也迨愚民豁然省悟自行投櫃完納該冊書無利可圖遂借故中傷以泄其忿若如所呈尢屬玩法非核實號辦不可該冊書程正本所謂隱漏之稅究竟坐落何處是否該民之業不難按圖而索長此獘混小民何以爲生仰歙縣立卽弔冊查明澈訊究辦愼勿爲胥吏所愚自幹重咎切切詞粘並發仍繳

○歙縣附生汪聲大等稟批

查郡城西北門外附郭一帶沙洲上年經本府履勘詳查試種楊柳八百餘株成活者已十之八九乃宵人不便私圖隱加戕害尢可惜者入秋以來不知何等人拔除淨盡此非種植之不善亦非地質天時之爲害也本年正應循案舉辦以符初議據稟擬就該處栽種水竹俟得利益爲開設蒙學經費迫不可待之學堂望梅不可以止渴畫餅豈可以充饑此附郭公產卽繳價認墾亦尙多窒礙難行所請立案出示之處應毌庸議此外濯濯童山舉目皆是該生等果講求樹藝另擇適宜之荒壤可也著各知照此批

○黟縣前直隸肥鄕縣知縣程元鎔稟批

此系京師紅稟材料式樣其自北通州來尙屬可信所陳差役騷擾各節果有實據自當究辦羅令批不以有著之田作抵竟將欠賬搪塞二句自是公理並無私見該紳亦曾任地方者設遇此等案件將依何項法律裁決遽以羅令批語指爲喪心蔑良殆所謂知一十而不知二五者矣此批

○歙縣直隸候補縣丞汪達增稟批

禁煙爲現今第一要政鄕間私開煙館尢爲地方之害長此漫漫何以復旦披閱來牘於徽屬禁煙現象言之極中窽竅所擬現行辦法及造冊發照章程亦極精核均可見諸施行嘉許何已候卽通飭各縣切實照辦刊刷門牌冊式所費無多應由縣捐廉給發未便按戶收取請發委員封條一層倘辦理不得其人或稍涉操切轉予莠民以反噬之柄再三詳愼似不如隨時查實請封較少流獘希卽查照此批各件存

○休寧縣劉令敬襄稟批

稟及各件均悉吸戶可寬煙館斷難曲貸二語頗爲中肯鄕間私開煙館倚捕保爲護符自所難免應責成信實可靠之紳士查實卽行照章充公以爲房主貪圖小利者警吸戶𨿽稍可從寬仍須嚴爲限制以次遞減緊要關鍵又非將膏店憑照吸戶牌照辦成不可否則無從稽考於事終無濟也仰卽切實辦理並依限辦竣造冊具報爲要至近日條告各件喜用新名詞如起點中心點污點極點燒點等詞本甚鄙俚無甚意義此不過附筆及之並非以此等名詞爲禁體也仍候撫憲批示錄報繳各件存

○歙縣陳令徳慈稟批

戶口爲內政之基經費爲辦事之母原無使無米爲炊之理據稟調查經費擬令四鄕按戶收費六十文民果樂從似尙可行惟查奉發民政部告示底稿特於嚴禁藉端需索一條再三告誡並申明如有沾染從前編查保甲時種種積獘者準赴該管衙門指控各宜懍遵等語是大部之杜漸防微具有深意且鄕民一錢如命貧富本自不齊若普通每戶收錢六十文恐不免窒礙難行之處仰卽遵照會紳妥議總期於事無誤於民無擾方爲妥當並卽補稟各憲祇候批示錄報繳

○祁門縣監生胡舜傳呈批

胡海林重復出賣該監旣受其欺豈能起死者而追償之爾原出洋祇六十元縣斷追給洋四十元折耗無多從此息事豈非便宜爾任意妄加希圖翻異又以倚勢彊盜等情指地保稟詞爲確證試問縣令裁判能以地保之言爲曲直乎仰祁門縣立卽查明案情錄詳察奪勿任纏訟切切詞粘並發仍繳

○婺源縣監生詹銓等呈批

興學樹藝此兩个大題目近今三尺童子皆知之不獨生族知之也何阻撓爲藐爾胡納谷竟不歸生族隸屬生族可謂負屈何又遷怒於胡聯璣察閱呈詞一派懸揣臆度之詞實不足入人於罪所請檄提斷難率準此批

○休寧縣耆民張政裨呈批

該民應納糧銀三分一釐迫而出洋銀四角以買官紙具呈完納己屬大不合算卽恐稍有舛錯必須檢冊查核此亦不過一須臾之事何以壓擱兩月之久迄未掣串給執又激成上控所稱權書舞獘自非無因仰休寧縣立卽掣串兌收一面查明該書因何獘混提案重責毌違詞黏並發仍繳

○績溪監生程鎔呈批

旣稱公司則股東利害相同何以該縣初訊只責成該生與唐璋各罰洋五百元旣飭商會核算何以開會數次各股東無一人到場細閱呈詞恐系該生與唐璋別有糾葛唐璋爲同益白炭公司總理是否由股東公舉資本數目營業年月是否注冊立案本衙門無案可稽殊難確核惟據稱唐璋訊理不遵擅扣該生白炭運船殊屬有違公理設釀出意外之事悔之已晚仰績溪縣立卽調驗該合股章程帳目核算淸楚集訉結報仍先飭運船放行不得無故畱難致生他變切切詞粘並發

○休寧縣職員程世璞等稟批

河間洲卽何家洲全業旣系程何二姓作爲義冢疊經稟奉各該前縣出示永禁私墾以澤枯骨而保地脈何家瑩卽何耀庭又嘗函致程姓澈查禁墾豈有出爾反爾轉將是地單獨捐撥召墾之理總之開荒𨿽系美名專欲必幹眾怒此地旣屬公產又疊經勒石永禁自不能以个人利己之私遂間接漁人之計案已由縣履勘仰休寧縣卽將查勘情形妥議通稟察辦勿延切切稟粘並發仍繳折呈碑示並存

○祁門縣監生金鳳宜等呈批

該楊桃塢山地本系金姓公共墳山陳毓齋之出價契買卻與平空魆葬者有別此案禍首其罪仍在私自出賣之金觀林一人縣訉初斷諭陳姓起遷復斷諭爾金姓推念親誼不必彊令起遷日近長安近亦自說得有理該監等因先後訉斷兩歧齗齗上控者在此本府酌理準情持平以解決之陳姓棺之應遷與否應以棺之是否安葬爲斷如陳姓只用二尺長小棺四具浮厝該地是與安葬有別應卽飭令起遷吉壞甚多求則得之若泥於堪輿形象之言彼金姓葬墳數代何未聞有大富大貴之人此理至明無待煩言如陳姓果巳安葬則彊令起遷累及朽骨似亦於理未安陳姓應卽照原買價值再津貼金姓二十元金姓亦不得過生欲望但如此辦法總須由縣劃淸界址使金陳兩姓邱隴永久相安方爲妥當仰祁門縣立卽查照批示妥爲區處結報以免爭競而杜借口切切詞粘並發仍繳

○績溪縣胡維塤呈批

該民從九職銜久經該前縣詳奉各憲批準斥革何尙冒稱職員殊屬荒謬又稱新定商律凡欠債除破產歸償外別無科罪之條不知此項法律並未實行況一經聲明破產則人格永久墮落卽普通選舉權亦被剝奪此等辦法必須地方官調查明確負欠人毫無立錐隱匿始可照準究竟該民田產抵欠有無擡償取巧情事仰新任績溪縣查明追償完案具報毌任飾延切切詞粘並發仍繳

○績溪縣職貢生曹作朋稟批

統計處之成立以該縣爲最早調查報告亦以該紳等爲最先察閱法制三冊附風俗表一冊詳明精核切實不浮統計表亦大致不差惟農田表似據官冊照抄稍欠精核此亦非咄嗟所能立辦者也該紳等辦事實心確有見地迥非率爾操觚敷衍塞責者所能望其肩背嘉慰何已應卽照繕完好由縣詳送復核編定惟民政財政爲統計最要之事現巳奉頒館表酌舉要例轉行遵辦此後查報事項應按照館表塡送毌庸照省章辦理以求簡要而省復繁仰卽轉傳一體知照此批各件均存

○婺源縣附貢詹鴻賓呈批

各管各業彼此不相侵越自然消患無形勿出駢枝又生滋蔓在丑夷不爭君子不欲多上人該附貢旣講新政講公益應亦素明斯義仰婺源縣卽將此案斷結情形錄詳立案勿再宕延切切詞粘並發

○婺源縣魏令正鴻稟批

稟及淸折均悉此次剏辦物產會純以比較良楛研究實業爲宗旨所謂以多爲貴者也一邑之大物產尙多未可以寥寥三數十種省事塞責婺源先儒著作未經表章者極夥教育品中本有圖書一部分尢宜廣爲搜采仰再會紳按照發去調查表從速徵集分別部居開折具報以憑定期開會是所切望正副監督名稱亦與定章不符似應取消並卽知照仍候勸業道憲批示繳折存

○婺源物產分會趙文光等稟批

據稟呈物產淸單分會簡章應準先行立案其副監督名稱爲奏定章程所無應仍作爲剏立員較爲妥善此次剙立物產會宗旨與京師陳列所及各埠展覽會用意不同凡民間日用之品皆可運會比較以資研究而求進步蓋純乎生計問題非賽珍問題也府屬會場已經部署妥當俟各縣出品積有成數卽行定期開會應再爲徵集多多益善是所切盼希卽查照辦理此批

○績溪縣物產分會程全牒呈批

據送表冊均悉察閱各種物品美不勝收其采一部分尢爲該縣特出之品俱見任事實心良深佩慰惟此次開會宗旨凡尋常日用所必需皆可赴會陳列以資比較而求進步工藝品類獨爲闕如未免美哉猶憾現本府定於十一月初八日爲開會日期此半月間盡可拾遺補闕源源運送並卽將此次運送物品先行編成解說書以備審查研究之用希卽查照此覆

○祁門縣孔令慶堯申送物產表批

據申己悉此次剏辦物產會純以人民生計爲宗旨並非必求精美應查照天產工藝美術教育各種類就該縣所有者分別部居詳細解說不論精粗良楛皆可運會陳列以供實業家研究之用乃查閱送到調查表九紙糅雜含混大有艸艸繳卷之意至如何裝飾如何運送亦不著一字豈該前縣未曾與該紳討論及之耶現本府定於十一月初八日爲開會期此半月間竭力經營尙未爲晚仰該令立卽督同各該紳廣爲徵集力補前闕仍先將所得物品分別部居編成解說書限月內專差送府無誤匯報之期是所切望切切此批排單存銷

○績溪縣民人唐金髮呈批

牙行經紀豈有好人爾膽敢不遵縣批來轅妄瀆寔屬膽大姑寬批斥再瀆卽發縣革究重辦此批

○婺源縣生員汪泮林呈批

胡得福等燕石一山三契共業二畝八分有奇曾經拚過數次且有批字可憑原斷驗據定案何遽謂運動朦復要之所砍無論是否一處但不越二畝八分契業之外卽非該族之所得爭其理至明無待深辧至送匾送傘此本地方相沿之陋習有司之賢否並不以此爲該生謂書吏徇托亦近挾嫌攻訐應毌庸議此批

○黟縣羅令賀瀛詳邑紳前蕪湖縣訓導余攀榮奉天候補道李淦等設立自治研究所批

據詳及淸折均悉處上下交困之時新政同時並舉民力己苦不逮其黠者又往往假公益名詞百計搜括民怨沸騰有由然矣該紳等潔已奉公從未開支薪水官民久無閒言此次提倡自治不煩公帑不竭民膏自行籌措常年經費尢深合自治名義嘉慰何己應準如詳立案惟玆事體大固不可不求完備亦未便自爲風气將來部頒欽定章程自當斠若畫一推行盡利天津自治章程𨿽經奏咨有案不能以此爲通行之善本也仰卽轉移遵照仍候

撫憲曁各憲批示繳折存

○績溪縣桂令巖稟

據稟該縣十五都六百九十三村共計正戶一萬五千五百十二戶附戶三千七百十三戶均已一律懸掛門牌發給證書辦理尙爲迅速仰卽將人戶名冊先行造送候派員抽查以求實際切切仍候各憲批示繳總冊表存

○績溪縣桂令巖稟

據稟調查該縣城鄕人口細數共男女七千四百八十七名口內有選民資格者二百一十名業己宣示期滿核與

自治籌辦處憲頒發期限尙無貽誤惟各鎭鄕區域如何劃分尙難懸測仰具繪具區圖附以論說並將甲乙兩級選舉人名正冊依限造送以憑核辦毌違切切此繳

○祁門縣杜令英才稟批

積谷是自治範圍內應辦之事聚之則難散之則易所謂暫行移借另籌歸還者亦是空言是否允洽應候憲示遵行至籌辦自治期限各州縣城鄕人口細數及鎭鄕區團區圖均應於十月初十日前依限詳報疊經專差札飭遵辦在案現在各縣一律報齊獨該縣僅僅以一稟塞責其事前之並未籌備可知仰新任縣孔令立卽趕緊調查造冊送核毌再玩延致幹未便切切此繳

○祁門縣杜令英才稟批

每戶捐錢三百貧民如何能支𨿽有減半免收之說秤量如何勻稱且恐以此生出阻力應審愼爲之仰新任縣孔令立卽督促進行將正戶附戶總數列表造冊送核是爲至要仍候撫憲批示繳簡章淸折存

○祁門縣孔令慶堯稟批

據稱該縣自治公所與統計處該前縣𨿽稟報成立而辦事並無一人殊堪詫異九年預備之事皆明定期限有成績可考一紙空文作僞何益該令惟有急起直追兼程孟晉結結實實向前做去處此時局更當與該紳等開誠布公自可收事半功倍之效所請人戶總數歸入宣統二年十月匯報之處事關全局礙難照準仰卽遵照仍候各憲批示錄報繳

○歙縣五品封職翰林院編修許學詩等稟批

九年預備之事官紳同與有責該紳等獨能恪遵奏定章程首先組織鎭自治公所以爲先河良堪佩慰新制人口滿五萬以上爲鎭按之近日戶口皆名實不符所請聯合十區名爲鎭自治公所自可通融辦理應卽如稟立案所請飭縣撥開辦費及提戶庫認繳洋余府中無案可稽仰歙縣查明核覆具報並分別照諭充任各職以專責成切切稟抄發簡章名冊存

○歙縣直隸試用道程源銓等稟批

來牘具悉自治爲憲政始基籌備各事甚爲複雜諸紳再三商搉就歙北六區組織鎭自治公所所長程紳源銓並捐助開辦經費以爲提倡磨煉國民發揮公益此其基礎均堪嘉慰希卽督促進行秉承監督縣切實舉辦以衛公安而輔官治是所跂望此覆名冊簡章存

○歙縣湖南候補知縣洪瀠等稟批

據稟組織歙東自治公所選舉所長參議等情均悉歙東一帶土客雜處田疇不治該紳等聯合同志提前籌辦實屬當務之急所擬簡章亦尙可行應準立案至援案請撥開辦費一節是否有款可撥應聽該自治監督核明飭遵希各知照此批簡章名冊存

○歙縣易令景祓詳批

據詳該縣城董事會選定總董許鴻熙陪董方文寯及董事名譽董事各節均悉仰候撫憲遴選任用錄報查考本年六月爲議董兩會成立之期並卽督促該員董等實力經營勿稍松懈切切繳冊存

○休寧縣龔令化龍申批

據申該縣城董事會舉定總董吳嗣箴陪董汪啟寅及董事名譽董事各節均悉仰候撫憲遴選一名加札委用錄報查考並將甲乙兩級選民冊補繕一分送府備查切切繳冊存

○婺源縣魏令正鴻稟批

據稟該縣城董事會選定總董程學誥陪董汪啟功及名譽董事各節均悉本年六月下旬爲議董兩會成立之期仰卽督飭各該員董等和衷共濟切實籌辦切切仍候撫憲曁處憲批示繳表存

○祁門縣孔令慶堯申批

據申該縣城董事會舉定總董程際隆陪董姚仲南及董事名譽董事各節均悉仰候撫憲遴選一名加札委用錄報查考至是項甲乙兩級選民冊並卽補繕一分送府備查切切仍候自治籌辦處憲批示繳折存

○績溪縣桂令巖申批

據申該縣城董事會舉定總董章尙達陪董周懋和及董事名譽董事各節均悉仰候撫憲遴選一名加札委用錄報查考仍候自治籌辦處憲批示繳表冊存。

○婺源縣魏令正鴻稟縣自治提前開辦批

據稟己悉府廳州縣自治此上級自治機關本與下級自治相輔而行其要則議員員額以所屬地方人口之總數爲準各鎭鄕居民選民尙未查淸此上級自治選舉人名冊從何下手迨鄕鎭議董兩會一律成立則此項選舉事宜卽以總董鄕董任之亦自迎刃而解細繹奉發章程似應如此辦理蓋下級自治一律告成卽所以爲上級自治之準備也仰卽遵照督促各員紳等將鎭鄕自治切實進行毋稍松勁是爲至要仍候撫憲曁處憲批示繳

○歙南吉林候補知府汪士仁等稟批

據呈歙南籌辦自治析爲三鎭該紳等集第二鎭士民一再決議詢謀僉同就適中深渡地方設所訂期開辦公徳熱忱良深嘉慰仰歙縣立卽核明區域通詳立案督飭次第進行毌稍貽誤切切此批稟抄發

○歙南揀選知縣程恩浚等稟批

來牘誦悉九年籌備之事方興未艾果時時存一恐落人後之思何事不可成諸紳聯絡七區合爲歙南第一鎭人口已達七萬以上生聚之蕃地利之饒實甲於其它鎭鄕就王村地方設立籌備自治公所亦屬便利扼要希卽將合格選民調查詳明無誤來年議董兩會成立之期是所跂望此復簡章名數冊均存

○婺源縣魏令正鴻申送覆查戶口嘆總表批

據送宣統二年六月覆查戶口數總表閱悉查正附戶共五萬零六百六十八男女口數共二十一萬七千九百四十三生聚之蕃臨淄稷下不能專美於前爲之欣悅此後婚嫁生死及僑寄遷移各情事應卽督飭調查員隨時報告添注以求翔實切切仍候各憲批示繳表存

●陶甓公牘卷四

靜海劉汝驥

批判禮科

◆批判禮科

府學廩生巴澤溥等稟批

績溪縣候補巡撿曹登瀛呈批

績溪職婦曹程氏呈批

歙縣呂松柏等呈批

歙縣蔡令世信詳批

績溪縣文令化舒詳批

休寧縣孀婦李洪氏呈批

陽春班桂紅雲呈批

婺源縣余查氏控余啟呈霸產一案堂判

歙縣蔡令世信詳批

休寧縣中書科中書李應庚呈批

歙縣耆民畢家四呈批

祁門縣監生程康意附貢程際隆等呈批

祁門縣附貢程際隆呈批

休寧縣附生李應元呈批

婺源縣余查氏呈批

歙縣附貢汪文瑞等呈批

歙縣永豫商店葉步周呈批

府學教授周贇稟批

歙縣永豫商號葉步周等呈批

府學教授周贇折批

歙縣舉人鮑鴻等稟批

歙縣候選教職鮑蓀等稟批

休寧耆民黃子玙呈批

歙縣生員汪勛等呈批

歙縣耆民鮑倫施等呈批

祈雨告文

酬神告文

績溪縣張令廷權稟批

歙縣民婦黃許氏稟批

歙縣舉人鮑鴻稟批

夥縣葉延禧等稟批

黟縣附生葉登瀛等呈批

績溪縣增貢周之徳等稟批

周之徳等稟批

周之徳等稟批

周之徳等稟批

周之徳等稟批

績溪縣職員周汝坤呈批

歙縣民人孫開文稟批

休寧縣歲貢生韓熙稟批

歙縣附生朱學孔稟批

歙縣民人洪瑞麟呈批

歙縣民人葉其銘等呈批

歙縣民人洪瑞麟呈批

歙縣蔡令世信詳壽民葉光衎五世同堂看語

歙縣孀婦吳程氏呈批

休寧附生吳廷蕓呈批

祁門縣生員盛淸呈批

績溪縣廩貢生程作霖等呈批

婺源縣耆民方新煥等呈批

祁門縣民人胡玉田呈批

婺源縣魏令正鴻詳批

○府學廩生巴澤溥等稟批

記曰明視傳曰毛穎爲丁祭萬不可缺之品何物老饕舉永州之蛇泰山之虎與徽州之兔謬相比附其詞易入其心可誅生等苦心分明再三陳請此卽先師爾愛其羊我愛其禮之說也本府深爲嘉許惟題目𨿽正文字卻差謂祭品之不可廢兔是也謂供兔必責之獵戶則非也獵戶旣系貧民旣非犯法何用保護徽州產兔旣多購兔旣易何必獵戶且生等所謂保護者能禁兩姓之凶鬭耶能禁差役之需索耶獷悍之性不識戟門爲何地教官帶斗彈壓且不能保護一斗何有於諸生禁差役而不能禁書斗則尢與差役以口實是謂之目不見睫區區一兔使諸生結怨於差役未必見好於獵戶再四思維諸多無益查春秋丁祭例有作正開銷銀兩盡足敷用至勒傳屠獵各戶供給此本地方官相沿之陋習所謂官價者尢屬掩人耳目之伎倆黃前府大張示諭永遠豁免免獵戶之供給非免文廟之祭品也意在責成教官自行采買特其意引而未伸耳王前府批生等購買備用不煩不擾亦屬正當辦法該教授年髙學邃於禮經祀典尢能洞見其本原諸生試舉此語而商搉之必不以鄙論爲河漢也仰府學立卽查照前今批飭轉諭遵照毌違切切稟發仍繳

○績溪縣候補巡撿曹登瀛呈批

此案據該前縣詳請斥革曹誠照衣頂提究例辦等情經前署府批飭集訊詳究在案該巡檢抹煞控情朦混稟見見卽面遞稟詞任意牽控詰以賄囑有何證據則目瞪舌噤狀類瘋魔當經本府大加申斥擲稟驅逐出署該巡檢剌剌不休旋於放告時又呈遞原稟實屬荒謬已極夫婦爲五倫之一巡檢亦下士之班不能修身焉能齊家不能刑於寡妻焉能忝居民上該婦曹程氏嫁與金龜辜負香衾或別生怨望亦未可知該巡檢不知自反致溫柔牀第之間幻出羅剎夜乂惡相則該職之帷簿不修己屬確有證據淸夜自思尙靦然五品頂翎廁名仕版耶惟曹誠照久避不案有意延宕亦屬情虛畏究靑天白日豈能容人面獸心之輩犧倫紀而播腥聞仕途之雜風化之偸可爲浩嘆仰績溪縣立卽勒提集質究詳察辦毌任兔脫切切詞黏並發仍繳

○績溪職婦曹程氏呈批

該氏從何稱爲職歸金花球金手鐲等件此氏翁與氏夫銖積寸累之物從何爲曹成照所誘騙從何聽曹成照之寄藏避案與曹成照有何恩山情海從何誓同生死又從何負義昧吞核閱呈詞不知爲該氏捉刀者是何用意氏其子細思之案經批縣提訊氏願對質其回家聽候傳訊可也無抱違武並斥

○歙縣呂松柏等呈批

據稱新加一牛經縣諭飭除交公秤肉二十斤外余連牛皮四張一槪給領乃皆避匿不還等情若如所呈更屬違抗旣短牛價又添新牛牛皮非可食之具豈欲茹毛飲血盡供老饕之大嚼耶皮之不存毛將焉附小民何辜受此種種剝削問心實覺難安仰歙縣立卽會同府縣二學嚴行查究此項新牛之肉及各牛皮張系何人吞匿卽行追繳到縣驗給具領倘積久肉敗著落匿者按值賠償仍治以違抗侵欺之罪克日詳報察核勿徇延詞發仍繳

○歙縣蔡令世信詳批

此案呂松柏等兩次具呈經本府先後批縣會學查復查者查其虛實也會同兩學者不以學官爲疑也查閱該學移文憤气滿紙若欲生吞活剝此牛經紀而後快者嗚呼噫嘻謬矣旣無實據旣無憑證從何指爲有人刁唆有人指嗾旣用牛經紀解牛焉得不持刀且恐庖丁之刀不及蕭何之刀之利也從何指爲持刀逞凶持一千四百文而易一牛傲然日吾官價官價牛經紀且帖耳順從焉此天下畏法之良民也從何指爲不法痞棍又從何指爲誣告官長牛經紀本府之子民也府學書斗亦本府之子民也本府一視同仁非有惡於書斗亦豈袒護於牛經紀若以市井無稽讕語遽欲污僚屬之名譽又欲拖累苦楚無辜之小民此本府無從索解者也平情而論縣學新加之牛旣經繳肉四十斤則縣學之願巳足府學白付官價未交片肉二語當是實情惟勒令補繳不獨本府無此壓力亦恐無此政體所請傳集質訊之處應毌庸議免兔一案與此事毫無關涉該典史斤斤自守爲本府所素知大聲以色轉失止謗無辧之心所請當堂對簿之處亦無庸議仰卽移行一體遵照此繳折存另單並悉

○績溪縣文令化舒詳批

擇賢擇愛例有明條未昏立後出何法律古之殤不殤立後不立後系乎冠不冠今之殤不殤立後不立後系乎昏不昏程曹氏所生三子不幸具殤殤豈有爲人父之道所擇二子旣經當堂定繼鐵案如山無可復翻程志濂僞造繼書有意刁難迨理屈詞窮又藉祠例以文飾之荒謬至此又何需乎該生之一押著卽如詳立案以安程曹氏母子之心徽屬陋習凡暮年無子之人薄有貲產則刁族蠹胥狼狽而來若敖以餒而含痛盜跖以發冢爲生充其覬覦樂禍之心使無子者並無家無產無墳墓而後快此等刁風殊堪發指嗣後無論何任翻控者槪不準理如查有訟棍從中播弄者並卽從嚴懲治以維風化而警刁頑繳原詞存

○休寧縣孀婦李洪氏呈批

累世纏訟骨肉相殘有何益處前據李應庚來府呈訴本府當諭以惇宗睦族之道該職亦唯唯聽命而去一面批飭該縣訊結錄詳無論何造曲直總以速訉速結爲是時歷數月何以不訊不結亦不覆一字殊屬任延仰休寧縣立卽秉公訊結錄詳核奪萬勿置之髙閣切切詞黏並發仍繳

○陽春班桂紅雲呈批

萬壽慶典演戲三月兒童走卒皆忭舞歡呼願躋公堂而呼萬歲此與百姓同樂之事非地方官之獨樂其樂也若以與眾樂樂之事獨使梨園子弟忍饑受餓有咨嗟然嘆之聲不如其巳也況更有狐假虎威者得以上下其手乎陽春班著免其傳演以示體卹查去歲王前府任內該差吳春有賄縱抗差情事己經行牌斥革王任去未半載公然復充殊不可解戲差名目並卽永遠革除如有傳喚面諭之事盡可隨時揀泒有需索畱難者立卽從嚴懲辦以卹伶艱而去獘政仰歙縣分飭遵照仍查明案情是否屬實錄詳核奪切切詞黏並發仍繳

○婺源縣余查氏控余啟呈霸產一案堂判

余查氏繼余啟呈八歲子昌宏爲嗣又繼啟稼子昌寵爲嗣所有繼產𨿽議定二人均分此爲防日後兄弟爭產計乳臭黃口豈能撐持門戶查氏未亡昌宏未殤昌宏不得而私有之豈余啟呈所得而覬覦之況明明昌宏九歲卽殤乎縣控初批所有氏翁遺產應仍歸該氏掌管是也查昌宏生於壬辰殤於庚子方九歲耳余啟呈亦自供屬實九歲下殤豈有爲人父之道何以宗譜內虛增七歲又捏假名家騏者爲昌宏嗣其是否余際昌得賄主持姑不深究其以此欺朦該氏作永永霸產之計此所謂司馬昭之心路人共見者也余啟呈自知姦謀敗露乃又有候有子生孫承祧之語荒謬至此何以族人調處無一據理力爭者此余查氏鬱鬱不平之所由來也余啟呈旣攘契據於昌宏未殤之先復霸占於昌宏旣殤之後余查氏之匍匐而府控而省控也迫於不得已也該職余顯謨供謂此案系余炳章鬧出亦屬不諳事理余查氏以目不識丁之孀婦所有稟稿口述托人代做自是人情不得以此爲有人架訟之據本府衙門每月案件不下二三十起自來稿居其大半將一一搜拿訟棍乎無論來稿代書全在聽訟者之平心靜气有以持其平耳余啟呈所攘匿余查氏契據限五日內繳出當堂呈閱此判

○歙縣蔡令世信詳批

自行束脩十脡不爲薄非義不取一介所必嚴江國傑二子入學經如許調人始勉彊繳修洋三十元其非出自行可知該教授堅意不收尙屬廉隅自愛彼縱有呼爾蹴爾之情我豈有出爾反爾之理旣退還之復追究之是則涵養猶有未到處不如其已也至請捐入善堂一節江國傑願捐與否亦應聽其自爲苦由官府督責之此與縲紲辦樂輸者何異殊非政體非宜仰卽分別移行傳諭遵照此批

○休寧縣中書科中書李應庚呈批

查此案造端於分府中移於該縣繼上控於本府如環無端各是其是彼謂服侄毆嬸此謂服弟毆兄其是否虛責姑不深究該職弟捏情上控豈該職先發倒制有以服人乎百足之虫至死不僵再實之木其根必傷此本府不能不責備該職者也家庭起釁凡情理所不能諭者則恃有官以解決之官者父母斯民者也譬若二子鬩墻爲父母者將聽其自相殘噬乎將謂閉閣思過訟者遂不敢復爭乎時歷數月杳不斷報謂爲泄沓其將奚辭此本府又不能不責備該縣者也仰休寧縣立卽勒集質訊秉公定斷具報毌再任差延宕別生枝節是爲至要詞發仍繳

○歙縣耆民畢家四呈批

齊女嫁衛至城門而衛君死入持三年之喪詩人美之國家定例凡未昏守志者皆旌如例然則未昏而攺適者非禮與曰禮也先王制禮斷不敢彊人以所難今日未嫁而夫死有齊衰而往弔者有捐軀而赴難者此所謂卓絕堅苦之行不可責之人人者也王開仁之子已死爾家將聘禮退還則爾孫女之攺適盡可由爾自主何必追此無用禮單轉遂其居奇圖詐之計案情直捷一訊可明仰歙縣立卽比差勒傳速訊速結報復察核毌違詞粘並發仍繳

○祁門縣監生程康意附貢程際隆等呈批

以五百兩之母銀利上加利滚折三千七百餘兩之巨款母子相權恐爲文明法律所不容該族祠規豈能逃於法律之外乎細核粘抄該族𨿽公欵公追其主動力當在程際隆一人該生是否因直賈怨本府尙難懸揣以兄弟互訐之故乃疑及於學界聯名皆由程膏渥之設謀賄串此則詞近周內監督之認可本府之批示原稟具在可細按也果有誣蔑情事該生旣愛惜羽毛本府亦樂爲湔雪該生不必以假公濟私者泄憤於程膏漏該族亦何必殺人以媚人受動於程際隆乎惟該縣如何訊諭有無定斷未據聲敍無憑確核仰祁門縣立卽訉明酌斷錄案詳核並將學生攻訐一案從速稟復以彰公道而端士風切切詞粘並發仍繳

○祁門縣附貢程際隆呈批

國有富民彊鄰不敢生心族有富戶貧者待以舉火程膏渥之因何致富本府不得而知其是否不服眾望亦不得而知必謂膏渥之昧良教唆有意誣陷何不尋出鐵板證據耶爲富不仁固鄕曲所不容同根相煎尢士夫所深戒該族旣一郡之著姓該生亦一族之通人本府故不憚煩言忠告而曉諭之究之公堂裁判必憑公理不能爲膏渥曲意解脫亦不能爲該生特開新例旣經該縣遴派正紳會同核算亦是正當辦法仰祁門縣立卽催飭算明稟復酌斷具報切切詞粘並發仍繳宗譜暫存

○休寧縣附生李應元呈批

查縣詳李應庚供稱屋價實洋六千三百元與現呈四千元不符氏家應分屋價及應庚�貼究竟共得若干元李應庚得若干元其餘兩房又分若干均未明晰聲敍殊難確核案經縣訊定斷自當確有把握從此蠲棄前嫌豈非好事卽或兌付未淸可查照原議與房族中人商量淸釐何必匍匐公堂再事紏纏乎本府當堂審察該生讀書明理气宇亦甚軒昂前途遠大正未可量故不憚絮語以勸戒之蠹書張云鵬聲名狼籍當另案訉究李應庚不認毆嬸猶之該生不認毆兄情事相同更毌庸剌剌置辯該生試持此語以告爾母爾母當亦釋然無所蒂介也著卽遵照此批

○婺源縣余查氏呈批

余崇發所欠氏洋本息若干應由該縣查訉明確斷追給領仰婺源縣立卽傳集訉斷具報毌延切切至呈控事件敍明事理己足何必舞文弄墨詞內忽引及羊欣任昉兩賢謬相比附讀之令人顏赤該氏旣不能文亦未必得之耳食其出自余炳章手不問可知柰何昧依口直書之義爲是不虞之譽乎不合應斥余汪氏附祠祀據應飭其自行查檢附稟已當堂批還詞粘並發仍繳

○歙縣附貢汪文瑞等呈批

斂錢演戲名曰保安此神權時代之作用也今非其時矣葉步周請撥戲欵以修水龍化無用爲有用亦自言之成理該生等讀書明理豈猶昧此惟地方公益不僅消防一端地方捐欵亦非一二人所能壠斷如慮葉步周假公濟私盡可另舉正紳以經理之卽以此項外助餘錢除歲修添購消防器具外移作路燈淸道之用較之媚神徼福者豈不更有實濟彼謂藉會分潤此謂借題肥已互相攻訐兩失之矣仰歙縣立卽查明秉公核斷示諭周知報復查考毌任爭競是爲至要詞及永豫商店詞並發

○歙縣永豫商店葉步周呈批

士也農也工商也皆民也卽推之於官亦非生而官者也其義仍國家之子民耳區區一小部分小村落畫一鴻溝曰若者爲商業捐欵若者爲居民捐欵是同舟而吳越之矣尙何公益之可言且所謂久處專制之下壓力甚重者本府亦百思不解謂縣令專制耶有府道以糾繩之謂府道專制耶有督撫藩臬以考察之𨿽封疆大吏亦且有不敢自專之時不知所謂專制者目的何在旣以爲壓力甚重該商何不尋無何有之鄕以吸取空气耶案經批縣查明公斷應候該縣確核示辦非該商一面之詞所得干請徒滋口實而啟爭端仰歙縣立卽傳諭並速查照前批妥籌核辦具報切切詞粘並發仍繳

○府學教授周贇稟批

先師宮墻漸就傾圮此不獨學官之瘝厥職也凡守土者與有責焉乃飭縣籌捐迄無一應咄咄怪事候再行札催以大義責之丁祭犧牲例準作正開銷並非悉索敝賦據稱牛經紀藉此官差公然窩買私宰農民大受其害如查有實據或被人告發著卽移縣請究廣文一官恃修羊爲生活取之非並傷廉何以各生欠修觀望不繳臣朔欲死吾道何之閱稟爲之惻然據請移縣請催事屬可行應準照辦該教授著作等身前所呈九華志山門新語等書類多見道之言本府再三披覽甚爲欣賞他日藏之名山傳之其人此不朽之盛事又豈以一官之去畱爲輕重乎讀杜工部但知髙歌有鬼神焉知餓死塡溝壑句輒爲之拔劍斫地浮一大白請卽以此語爲贈繳

○歙縣永豫商號葉步周等呈批

搏心一志是謂之專信賞必罰是謂之制專制非惡謚也該商苦心剖明謂專制二字非指城署而言尢屬誤會本府非惡此而逃之也所歉然者因人俯仰隨俗惟諾做不到此專制地步耳若得張江陵俾士麥一流人物來守是邦吾徽其有起色矣閱該商遞次呈詞喜用新名詞似亦畱心時務者故本府率筆告之至兩造爭執各事由地方官持平決議此是行政範圍著仍候縣示遵行此批粘附

○府學教授周贇折批

查閱折開祭器圖數及工程估價並悉殿祠之爵以磁代玉應用銅爵如無此良工似可以錫代之登舊制用銅今攺用黃色磁有柱有足有紋應另行繪圖寄景徳窯戶一並恭造鉶鼎舊制用銅今仍之耳緣飾金兩耳爲蟻形上有三峯皆雲紋三足亦同原圖不符應敬謹另繪籩豆之屬用竹木應飾黃色原議各一百八十二事兩哲可減爲十六篚原議三十事兩哲可攺爲二爵原議哲十二祠十五配十二可減爲各三香鼎可購置古鼎一尊卣斝罍洗罍尊龍勺元酒尊犧尊象尊山尊彜之屬非咄嗟所能立辦勉彊摹仿亦恐刻鵠不成容緩圖之餘均如所議辦理工程一節大成殿擇要修整應核實另估明倫堂從緩仰卽遵照切切此批

○歙縣舉人鮑鴻等稟批

據稟請將該族禦冬一戶循舊由本房收管不歸司祠經理以期涓滴歸公事屬可行惟挨房輪流又恐貧富不齊賢愚不一仍不免有浮冒侵漁情事本府借箸而籌似不若公舉本房明達士紳以肩其事較爲妥善推舉旣定以二年或三年爲任期連舉連任收支出納歲由支眾決算而宣布之查有不實卽行撤換庶足以維義舉而杜獘端仰卽一體遵照再行妥議秉公推舉稟候核明立案飭遵切切此批

○歙縣候選教職鮑蓀等稟批

義田之設原爲周卹貧族而起該職面呈賬記見族內之紳而富者與四窮利益均沾此等辦法已大非剏始者之本意該職前呈鮑氏義田記碑搨三冊記載甚明並不及禦冬名目是禦冬一戶與惇本體源本屬兩事當日由本房收執亦具有深意不得謂之非祖訓也昨據生員鮑鵬等稟請援照舊章收回本房經管等情當經批準公舉本房明達土紳稟候飭遵在案至收支出納歲終宣布如有不實卽行撤換本府所以杜漸防微者不爲不至旣知同族未便相訐更無容互生意見將來體源惇本亦卽照此辦理總以涓滴歸公爲斷族學一事本府極力提倡族內卽無餘款熱心之紳富尙須擔任其事來稟謂必不得已惟有議罷學堂二語尢屬非是試問學堂之設必紾四窮之臂而後可乎此不可解者也至該學堂歲費若干學生若干府中無案可稽該職熱心學務應卽擔任補助核實辦理以爲闔族好義者勸仍候行縣備案此批粘附

○休寧耆民黃子玙呈批

收租辦祭旣有祠規應歸祠議必牽涉多人匍匐公堂何爲者爾墓木拱矣本府尢不願爾之負气纏訟也爾族豈無明白事理之人爾卽抄批向族人商量公議可也此批

○歙縣生員汪勛等呈批

捲查此案自光緒十四年兩造互控疊經曾前爵督憲批飭該縣秉公訉結在案本府細核吳前縣之原斷及何前縣之復斷皆系委曲求全之苦心並非有意偏袒乃兩造一味固執此允則彼翻彼遵則此抗是以黃前府有兩造共建一祠之批示惇族誼而弭訟隙誠有如王前府之所謂辦法莫善如此者且生等旣於前年十月將洋領回何忽焉又生波折尢所不解虞芮間田尙有責成之日葛藟一本豈竟無悔禍之心想該族不乏明達士紳必能共諭此意也此批

○歙縣耆民鮑倫施等呈批

經管祠事本無利之可圖有何害之可受同是一本先人之手植而庇蔭者子孫皆當愛惜而保全之公事公言有何嫌隙司馬溫公之居洛也其族屬或有相爭不決者一一爲之剖析皆解忿息爭以去本府忝守是邦有董率訓迪之責此事已與鮑蓀鮑鴻剴切言之一經道破彼此卽應釋然此後皆顧全大局勿縱尋斧可也仍仰該房族等善體此意勸諭解釋勿負本府殷殷訓誨之至意著卽一體遵照切切此批

○祈雨告文

維大淸光緒三十四年七月甲申朔越十有五日戊戌徽州府知府劉汝驥率同僚屬謹齋戒虔告於敕封輔徳大王徽州府城隍尊神之座前曰維神視聽達滯宣湮惟官職司布澤行仁恆暘恆雨咎徵有因幽明不隔厥責維均五月之交霪雨津津蛟洪暴至沈竈壑鄰哀鴻殘喘方待撫循旱魃肆虐忽又四旬誰守玆土咎戾叢身上疏自劾以謝吾民官𨿽民虐神與民親胡神不弔視民越秦三日不雨禾鑠稻薪五日不雨饑饉洊臻甘霖一沛民气蘇伸敢告神祇鑑此鞠辛尙饗

○酬神告文

維龍飛禦極之三十有四年歲次戊申七月甲申朔越二十有一日甲辰徽州府知府劉汝驥率同僚屬謹以牲醴之宜答告於敕封輔徳大王徽州府城隍尊神之座前曰維神福佑下民燮陽理陰一聞呼吁立沛甘霖昔人有言雨粟雨金奚爲後我民其呻吟甘泉瀵湧任人酌斟伊神所賜匪止蹄涔途無暍病禾無蝗侵恐懼修省責在距心何以報之莫測髙深云車風馬神其陟臨尙饗

○績溪縣張令廷權稟批

近日官府祈晴祈雨輒視爲照例文章不知恆暘恆雨咎徵有因全在爲地方官者時時恐懼修省卽偶有愆忒亦無感而不通之理己據該縣續稟於七月十八二十等日連得透雨一律均沾矣有秋可卜深慰且喜余批勘報秋成情形稟內仰卽知照仍候各憲批示繳稟粘發

○歙縣民婦黃許氏稟批

同是飲食男女之人投入淨土有自行皈依者有由家貧出賣者該僧𨿽有法術豈能執市童而髡之該氏侄肇靑其由伊父黃桂順得有些許身價不問可知不然氏侄旣於四月初六日祝發遲至數月伊父何默爾無言謂串通遊手數人將黃桂順帶至黃岑渡地方致死究竟如何致死曾否報驗囫圇含糊尢屬任意塡砌佛法以慈悲爲主家族以統系爲宗該氏旣願將爾侄還俗蓄髮以承似續未爲不可不必以僧妖學蠹駴人視聽也旣據控縣飭提應靜候訊斷無庸來府越瀆無抱違式並斥

又批

前據該氏具控卽經詳盡批示非爲該僧解脫惡該氏之額外生枝迹近圖詐也且查閱粘抄前縣有簽差押回之批示是以飭其聽候判斷不料該僧海云恃有護法善神本府之棒喝置若罔聞殊不知買賣人口本幹例禁豈該僧能逃化外況所持賣據未必盡足憑乎仰歙縣立卽弔驗明確傳集質訊定斷具報毌任纏訟切切稟粘並發仍繳

○歙縣舉人鮑鴻稟批

該節婦趙吳氏事奉翁姑辛勤操作卒以苦守病歿瀕危之日猶裒集歷年所蓄得銀百圓交由士紳助作節孝祠款其志可嘉其情實尢可憫本府披覽志乘我徽有閨閣鄒魯之稱該節婦出自寒微深明大義如此可謂蓬不扶而自直木多節而彌堅者矣應準如稟諭飭司事先爲繕主入祠仍由該職紳等采訪事賞造冊稟候匯請旌表以彰勁節而慰幽魂著卽遵照此批票洋存撥

○夥縣葉延禧等稟批

昨據僧朗然來府呈控卽經批縣飭傳應訉人等訊斷在案釋氏以空澈爲上乘道家以虛無爲宗旨四大皆空六塵不垢何戀戀於一荒廢破庵自尋煩惱所尢不可解者葉氏累葉儒冠彼此又誼關同族何以爲僧道爭庵自縱尋斧實屬多事此等寺庵處此天演世界久應在淘汰之列火其書廬其居原非苛刻無益廟產提歸地方公用有部章在仰黟縣立遵前今批飭集訊酌斷具報勿延切切稟發仍繳

○黟縣附生葉登瀛等呈批

僧道宗教𨿽殊其爲太倉之耗鼠一也各挾私見同室操戈葉思明不足責葉延禧等尢不足責獨怪該生等皆從師範畢業來者何悍然爲羽客護符不顧淸議致有是無意識之紛爭據稱葉進富等擁校扭辱截路揪發似此野蠻殊屬可惡該生等試平心靜气以思之亦或有自侮之道也該庵無關祀典應卽撥充地方公用毌庸再行集議另召住持以杜紛擾而斬禍根仰黟縣立遵前今批飭迅速查訊明確卽予定斷歸公其餘枝枝節節亦不煩言而自解矣勿違切切詞粘並發仍繳

○績溪縣增貢周之徳等稟批

國卹百日期內官員軍民人等例均不準薙發前經本府查章曉示在案凡屬食毛踐土具有天良髠鉗城旦脫幘禿鶖姑置不論自非有胸無肝何取此濯濯著以爲美觀耶據稟口口口藐章薙發如果屬實殊違定制候卽傳驗核辦此批

○周之徳等稟批

日前據稟傳驗該經歷家屬稱己赴休就醫此或是校人烹魚之伎倆該生等謂避匿內室托故不面抑何偵探如是之神速耶查該經歷原充警局委員本府不時巡察到局邂逅之時甚稀此次傳驗據稱赴休就醫無論托故與否事前並未稟明曠官之咎寔屬無辭以解應卽先行撤差以示薄懲著各知照此批

○周之徳等稟批

昨據休寧縣劉令函稟本月二十五日準某經歷函稱現一息奄奄病將就木又奉藩憲檄飭速催祁門交代欠款當於二十二日稟請病假次辰抵休順道訪醫赴祁惟假期屆滿非三日所能就理等由據情轉稟到府核與生等前稟避匿內室之語尢不相符該生等旣不能登子反之牀本府更無從覓長房縮地之方薙發不薙發總以驗過爲據若以耳爲目不能遽下斷語也又日前接有郵遞俳詩數首內有欲我默無語公宜速報酬二語閱之令人衝冠亦令人噴飯生等本爲綱常起見卽有謂生等欲挾此以索報酬者本府不以爲疑也言者無罪聞者足戒伯有之魄已奪季子之舌尙存無論燕璞三獻卽秦庭七日之哭本府亦不以爲瀆也仍應候驗明再行核辦著卽知照此批

○周之徳等稟批

是否各得十元了事該生等但當自省果問心無愧又何卹乎人言���往省運動報仇之說究系何人捏造令該生等不敢出頭該生等何不努力出頭卽就所聞者跟究下落忽伸忽縮若吐若茹抑何顧慮乃爾此滿苟得之所謂悖戰於胸中者也�仍靜候驗辦勿庸畏首畏尾率以道路傳言作無謂之窺伺其知之此批

○周之徳等稟批

���身系職官非小民可比生等之言是也本府之所以立卽傳驗者在此若該生所控者是民非官本府早以挾嫌訛詐大聲呵斥之矣恭讀乾隆十三年六月髙廟諭旨山東沂州營都司姜興漢奉天錦州府知府金文淳皆於孝賢皇后大事百日內薙頭己降旨交刑部治罪今旣明正其違犯之罪更當曲體其愚昧犯法之情更恐外省見有此兩案諭旨慮蹈狥隱之咎紛紛參奏國家無此體制等因欽此煌煌祖訓仁至義盡本府前批所謂凡屬食毛踐土具有天良者此也百日內不薙發此本眾所共知之事何所謂效尢不效尢本府惟有自慚教化之不行耳傳驗一節該經歷臨時他往本近規避本府批飭撤差已足示儆該生等尙以傳驗爲請尙嘵嘵以比較長短爲詞試問三十餘日發長若干與五十日發長若干該生等能定其標準否吹以求之擢以數之恐未必毫釐不差也相諭無言可耳著各知照此批

○績溪縣職員周汝坤呈批

查閱抄粘周錫淦錫淮兄弟二人錫淮無嗣錫淦本不應以殤子懋學爲錫淮後許氏所生子懋培幼殤尢不應爲之立後揆之律例禮經均屬不合周錫淦初意本以防同族之爭並以博少婦之歡不意朽骨未寒子孫己操戈相向此亦錫淦所意料不及者也究之此案釁情並非爲繼續起見不過爲家產起見周錫淦所立分書子孫自當遵守周汝坤不聽理處固不知天顯之義周汝塤竟以祖訓爲亂命且橫加庶祖母許氏以不安於室之惡名尢屬荒謬仰績溪縣驗明分書秉公定斷勿任同气相殘切切詞粘並發仍繳

○歙縣民人孫開文稟批

爾祖孫國瑞剏有微產皆由爾曾祖士安攜帶至朐撫教精能之所致粘抄筆據己首言之士安旣撫國瑞如已出無論有無繼書有無自置家產凡承國瑞之餘蔭者又豈可視士安之子若孫爲塗人飲水思源食海知咸誠如縣批孫駱氏系爾叔祖母自當酌量貼補者矣孫駱氏之夫孫國琇在日遊蕩廢事本無足責孫駱氏有子尙未成立以孀婦稚子流離失所原孫姓合族顏面所關輿至爾家揪發碰頭纏訟不休又豈爾孫開文一人之福本府剴切勸導孫開文年幼無知仍然不受理諭實屬少不更事仰歙縣立卽訊斷結報以斬葛藤孫駱氏亦不得過生奢望抗斷幹咎稟粘並發仍繳

○休寧縣歲貢生韓熙稟批

公益美名也近日民智大開合羣義務組織機關名詞己成爲口頭禪斷不至有鄕愚無知少見多怪之事何保護爲來稟所謂預備爲實行之母研究又預備之母自是確論惟公益二字範圍甚廣稟敍與簡章又不無差點該生等其切實研究可也此批

○歙縣附生朱學孔稟批

查閱粘抄歙縣王村地方自道光年間剏設六邑厝所停寄旅櫬限期掩埋澤及枯骨惠及遊魂前人好義之誠可謂無微不至數傳而後司其事者不善經營每歲施棺掩埋寥寥無幾善舉遂同虛設無怪遺人口實致有提公產以充學費之事本府細核情形權衡輕重學堂固不可不興善舉要不能中廢且事關六邑停寄旅櫬非歙邑南鄕一隅之狹義其理尢甚明顯應遴選公正義紳滿釐接管以妥幽魂而昭核實仰歙縣立卽遵照速籌辦理具報勿任爭兢切切稟粘並發仍繳

○歙縣民人洪瑞麟呈批

胡氏夫故再醮旣由其姑葉江氏得價立據並有媒妁可證則非爾之串搶可知成婚己逾兩月貧富命也願從不願從斷無自由之理以恩義論胡氏自絕於前夫家不能自絕於母家爲胡氏母者也是亦爾之嶽母也如果匿畱不放實出情理之外是必有人從中唆使圖詐無疑仰歙縣立卽驗據集證追給完聚詳覆察奪毌任違抗切切詞粘並發仍繳

○歙縣民人葉其銘等呈批

此案洪瑞麟葉胡氏先後呈控均經批縣訉斷在案據呈洪瑞麟紏黨搶捆當胡氏喊叫救命之時該民等己經目賭隱忍不發實屬無此情理葉胡氏在洪瑞麟家巳寄宿兩月有餘毌論薦寢與否其姑葉江氏何以默無一語前後呈詞互相推勘其由葉江氏出據嫁賣已無疑義該民等巧爲辯護欲蓋彌彰實屬荒謬總之此等案件皆爲圖財起見並無名節之可言葉胡氏以甘節認作苦節洪瑞麟何苦以怨耦彊作嘉耦合之未必兩美離之未必兩傷但鷸蚌相爭漁人享利終不能使洪瑞麟人財兩空方爲平允仍仰歙縣傳集葉江氏一干人證確訊實情酌量辦理可也切切詞發仍繳

○歙縣民人洪瑞麟呈批

胡氏獨具隻眼該民不滿三尺勉彊湊合非嘉耦也胡氏旣悍然不顧兩月相從之雅該民尙思尋百年偕老之歡可謂癡情男子卽使如願以償其能終安於室否該縣斷令退還財禮該民恰好別尋嘉耦何必徒爭閒气惟償款有無立限葉江氏能否淸交胡氏由其母家領回是否不復嫁賣未據抄錄堂判無憑確核仰歙縣立將訊斷情形錄案詳覆察奪勿再稽延切切詞粘並發仍繳

○歙縣蔡令世信詳壽民葉光衎五世同堂看語

核看得四品封職壽民葉光衎精神矍鑠條達福持九十曰耄親沐五朝聖澤曾元繼起猶傳百忍家風女偊似嬰兒信充符之不爽庚桑化及畏壘更善俗之有徵允符成例宜荷恩榮合將送到冊結加結具文詳送仰祈憲臺鑑核俯賜轉詳請咨寔爲徳便

○歙縣孀婦吳程氏呈批

查閱粘抄爾憑媒聘定洪吳氏之女爲孫媳業於三十二年十月初一日接娶過門是年爾孫媳才十三歲不幸兩月之間爾孫夭亡毌論曾否成婚名分已定嫁守由爾自主洪吳氏旣非應賣之人程根祥卽不得借口霸占仰歙縣立卽傳集人證秉公訊斷具報勿稍褊抑切切詞粘並發仍繳

○休寧附生吳廷蕓呈批

同是一本一菀一枯木有相賙相濟之義一經涉訟必致大傷感情反爲不美查閱抄粘縣批極爲尢協該附生應卽平心婉商其勿齗齗負气該生侄吳長榮等亦當推念親誼其勿陽陽不理故總憲淸徳碩望久爲時髦所推重該生叔侄等當以先徳家聲爲念一經情商必不能漠然無所動於中也著卽持批轉傳一體知照此批粘附

○祁門縣生員盛淸呈批

大和尙化緣小和尙享福大和尙欠債小和尙還錢此是公理寧建文控追該寺欠錢能否讓緩該僧原可以自行淸理奚煩該生之出爲狡賴想該僧二和亦不過灑肉和尙該生以黌門秀才公然作護法善神事不幹已任意塡砌實屬荒謬仰祁門縣立卽集訊斷究結報勿任越瀆切切詞粘並發仍繳

○績溪縣廩貢生程作霖等呈批

神之在天上也猶水之在地中也云車風馬本無迹像之可尋又烏能測其陟降之所在語曰祭神如神在該生讀書明理正應將此意化導鄕愚乃勞勞擾擾以接送神像之故致起爭端敬神適以褻神求福反以得禍豈非大惑不解究竟挾忿紏眾起自何造仰績溪縣立卽集訊察究酌斷具報勿稍褊抑切切詞粘並發仍繳

○婺源縣耆民方新煥等呈批

方三富卽吳三富應承吳祀自是正理惟方孟亮故後三十餘年所遺之產皆系吳三富承管何以方姓迄無異言亦無人爲之議後想系孟亮在時方姓無可繼之子因以贅壻入繼亦未可知惟縣中先後訉斷西何兩歧未據抄錄第二次堂諭粘呈備核究竟是何情形尙難懸測仰婺源縣卽將是案節訊定斷緣由縷晰詳候察奪毌違狀粘並發仍繳

○祁門縣民人胡玉田呈批

該女葉娣旣字該民爲妻事閱二十年年逾三十歲何以伊母劉仰氏迄未容該民完娶男婚女嫁貧富各聽天命非確犯有姦盜證據者斷無離異退婚之理縣訊因何斷離給洋許列和有無縱子姦占情事仰祁門縣立卽復集訊斷錄案詳復察辦勿稍回護率延切切詞粘並發仍繳

○婺源縣魏令正鴻詳批

據詳己悉余崇發所欠餘查氏先翁舊債本有折簿可憑乃餘崇發立意賺吞狡不到案致余查氏拖累二年之久實屬可惡姑念該族出爲排解余崇發自知理虧出銀洋一百八十元以了余查氏舊債公理己自昭然仁人不爲己甚應準如詳銷案該紳等推誠勸導於公理族誼兩得其平深堪嘉許並卽錄批傳諭知之此繳原詞存

●陶甓公牘卷五

靜海劉汝驥

批判學科

◆批判學科

歙縣生員張廷楷等稟批

歙縣修業生羅萼稟批

歙縣蔡令世信稟批

紫陽師範學生方光烈等稟批

績溪縣文令化舒詳批

績溪縣文令化舒稟批

歙縣耆監方朋等稟批

徽紳附貢生程全等稟批

歙縣蔡令世信稟批

祁門縣趙令元熙稟批

祁門縣趙令元熙詳勸學章程批

黟縣羅令賀瀛詳送附生汪烒橋私立崇實小學堂規章批

屯溪茶業公所董事洪廷俊程恩浚等稟批

歙縣州同銜洪廷楫稟批

歙縣珠蘭花戶監生許元吉等稟批

歙縣內閣中書程錦龢庶吉士許承堯等呈批

績溪縣學界汪希以等稟批

績溪縣紳學界葛光漢等稟批

紫陽師範學生胡熙等稟批

績溪縣張令廷權稟批

婺源縣童生王彬稟批

績溪縣商會司事髙維干等呈批

績溪縣東山髙等官小學堂學生宋徵等稟批

績溪縣師範傳習所學生曹傑等稟批

績溪縣副貢生胡嗣運稟批

績溪縣東山小學堂堂長周懋和稟批

績溪縣副貢石嗣宗等稟批

績溪縣廩生曹誠琪稟批

績溪縣附貢生方城等稟批

績溪縣優附生程秉昌稟批

紫陽師範學堂監學舉人黃家駒稟批

內閣中書程錦龢等稟批

休寧縣劉令敬襄稟批

績溪縣學界附生程裕濟增生胡恆善等稟批

歙縣拔貢吳永齡等稟批

歙縣增生葉光祿稟批

紫陽師範生張舜口等稟批

休寧縣中書科中書李應庚稟批

歙縣附生張璜等稟批

績溪商學同人附生程裕濟等稟批

休寧縣劉令敬襄詳批

績溪縣增生李嘉善稟批

黟縣增生汪蓉鏡等稟批

休寧縣翠巖小學堂堂長吳凱勛等稟批

新安中學堂監督黃家駒咨呈批

黟縣羅令賀瀛詳批

學務佐治官陳令元瑞代理績溪縣葉令學仁會稟批

績溪縣歲貢胡榮璆稟批

祁門縣歲貢生李訓誥稟批

績溪縣東山小學堂堂長廩貢生胡晉接稟批

績溪縣廩貢生胡晉接稟批

休寧縣勸學總董王世勛稟批

祁門縣杜令英才稟批

休寧縣臨川小學堂堂長增生程家煒稟批

徽州府茶業董事花翎知府銜洪廷俊等稟批

績溪縣四品封典胡位召舉人石文瑞等稟批

婺源縣魏令正鴻詳沱川初等小校攺爲兩等請立案批

歙縣誠正兩等小學堂朱惟升等稟批

婺源縣魏令正鴻稟批

○歙縣生員張廷楷等稟批

籌地方之公欵辦地方之公益地方官不能獨肩其責也不能不借重於紳官與紳且不可有意見況紳與紳乎紳與紳衝突是謂同室操戈同舟共溺據稟抽收珠蘭花捐每歲油洋五百元生等擬辦兩等學堂公也許紳鴻熙擬歸入勸學所亦公也許紳謂生等抵制抗捐生等謂許紳等挾嫌報復則各有意見存乎其間似乎假公以濟私兄弟鬩於墻外禦其侮處此深目髙鼻耽耽虎視之世界不講合羣之公理乃因一朝之忿一語言之不合致起蠻觸甚非本府所望於生等者也平情而論勸學不能枵腹然非許鴻熙之所能把持花戶旣已認捐亦非蕭政彪之所得抗拒勸學員妥爲商量則各圖都斷無反對各圖都普及教育則勸學員與有榮施應如何量予通融妥籌善全之法仰歙縣立卽遵照集訊定斷通詳立案勿稍回護率延切切稟黏並發仍繳

○歙縣修業生羅萼稟批

此案巳經札行休寧縣速復核奪事關公益地方官斷無不贊成之理本府學殖荒蕪正擬與此邦士紳研究自治之要素凡因公接見者無不倒屣歡迎以去生等熱心興學尢所欽佩苦口繭足此一份子之義務又何妨少屈玉趾以匡不逮耶至以私函來以回片去向來無此辦法原稟發還此批

○歙縣蔡令世信稟批

據稟此項花捐擬以六成撥勸學所以四成撥入南鄕學堂妥協之至事關公益地方官不能不統籌全局如此委曲求全當亦爲明白曉事人所共諒蕭政彪如再固執不遵則是有意抗違當擯之學界之外至近日財政困難羅掘四出不肖士紳往往藉辦學題目以自私自利又何怪納捐者之嘖有煩言乎學堂無論官立民立地方官皆有監督考察之責任非實力撙節不可仰卽傳諭凜遵速行妥議定案並諭勸學所一體查照毌違此繳

○紫陽師範學生方光烈等稟批

據稟各節果非子虛不但爲學界之蠹抑亦政界之蟊賊候札飭祁門縣嚴密查辦詳復核奪惟查閱稟詞有持論過髙之處本府視學生如子弟不得不以逆耳之言告誡之如謂非學堂出身不能深知管理一語方今學務萌芽自不能不降格以求若就學生之言而充之彼學部大臣及各省提學使何一是學堂出身其不滿學生之意可知又何論自檜以下者乎如謂所聘教習只認中文地理歷史算學體操其餘無論非其所能等語查奏定章程及中外臣工奏行各件各州縣小學堂皆以中文爲重並汰去洋文洋語俱有深意就此數者而言除體操而外談何容易果有一長巳翹然自異矣核其語意若以中文爲無甚緊要者所謂其餘者更不知指何項科學責垂髫以舉鼎求夔石於聾隅毌乃不知緩急不知先後至稟尾不署年月尢屬非常疏忽並候照會監督分別申斥傳諭各學生刻苦向學不必放言髙論切切稟發仍繳

○績溪縣文令化舒詳批

勸學與籌捐是相需甚殷之事又是兩相齟齬之事該縣於教育宗旨注重講經讀經攺良私塾自是扼要之論惟據該紳調查學生至三千九百八十九之多莘莘學子有若虎賁豈非幸事而校捨何地教員何人未經指實開報不知此學生浮萍聚散如不系之舟耶抑大樹下可以習禮耶抑如端木氏所言夫子焉不學亦何嘗師之有耶殊不可解仰卽傳諭該紳切實列表以求實際至所請辦捐一節是否可行仍候各憲批示繳冊存

○績溪縣文令化舒稟批

捐廉俸提中飽熱心教育搜索枯腸意良可嘉惟推收書私取規費𨿽相沿已久此大幹例禁之事並不得謂之中飽何有於急公好義該令旣有所知自應嚴禁澈查以蘇民艱而袪蠹害區區繳洋二元試問該書等從何取償或且以奉有明文膽大手辣又安能禁不倍蓰取償乎與狐謀裘𨿽不得無後災教猱升木則後患將無已時此端一開竊恐推書飽欲死百姓饑欲死卽少數之學生亦未必有鼷鼠飲河之效果此爲政者不可不預防其漸也又奏定章程小學無洋文洋語一門該令添附英文教習旣非定章殊不可必仰卽知照仍候各憲批示繳

○歙縣耆監方朋等稟批

此案前奉學憲批示由司並案議覆再行飭遵等因自應靜候核議示遵近日米價己漲至六元以外𨿽由日本告糴之請受其影響難保非姦商居奇有意壠斷我徽山多田少𨿽丰年產米不足三月之食全恃浙贛接濟以救民艱若不權輕重遽開米捐以興學此與剜肉補瘡者何異竊恐一瘡未愈百孔隨之而潰亂此本府所焦心苦思而局蹐不安者也惟據稱年少愚民有拆學堂打捐局之謠此等刁風久爲法律所不容浙江淳安之事可鑑也無論所稟是否實情應責成該耆監等傳諭勸導認眞約束如有暴動情事定惟該耆監等是問著各凜遵知照此批

○徽紳附貢生程全等稟批

此案磋議一年兩縣學商界各持一議迄未就緒本府忝領一郡學務民艱商困三者不能不兼籌統計昕夕焦思未能決議致兩縣士紳裹糧繭足重勞省憲慈廑此本府之咎也該職紳等公擬辦法消融邑界念兄弟鬩墻之訓明同室纓冠之義本府披閱來稟深爲欣悅惟據稱擬將米麥捐名目卽行刪除於原有每袋出棧下力內酌加二分以資抵補至臨溪各米業每袋自輸二分等語究竟此捐是何名詞商民有無疑阻歙績兩縣士紳是否均認可行尙難懸揣今日地方籌捐有若國際交涉一字不可含糊界限稍有不淸卽有無窮後患此不可不先事防之仰仍傳諭歙績學商兩界蠲棄猜疑會同具稟並聲明切實辦法再行定案轉詳是爲要鍵切切此批

○歙縣蔡令世信稟批

學堂之難辦由於經費之難籌經費之難籌由於開支縻費之太多據稟各節自系實在情形本府察閱各屬報告休寧海陽學堂每歲進款八千餘元學生則僅十六人祁門東山學堂歲入不下四千餘金學生不過二十餘人其尢可駭者歷年堂長接替並未有決算報銷或至宵遁而去黟縣歲入尢丰婺源稱是績溪次之然均以經濟困難爲辭該縣小學堂歲支二千餘千比較觀之猶爲彼善於此者也所有開支該縣擬作十个月計算此原從核實撙節起見惟近日學界潮流日益膨漲其降志以從者往往竊美名以去稍爲認眞整頓不目爲反對卽抵爲阻撓其不遭唾罵者有幾歙多君子想念及籌捐拮據情形當亦縮衣減食不齗齗此區區少數之薪水也惟事關全局非一郡一邑所能決議是否可行仰候學憲核示遵行並候撫憲批示繳

○祁門縣趙令元熙稟批

據稟巳悉仰候撫憲核示遵行查閱上年下學期收支淸冊誠如所稟殊欠撙節其夥食雜支等項有無浮冒尙難懸揣縣禮房一項按節旣支辦公開辦勸學所又支英洋四元甚至禮差茶房亦且索取規費任意侵蝕實屬浮濫應卽認眞整頓核實釐剔並將禮房津貼攺爲每年六元按上下學期分給此外無論何項不準巧立名目於學款內濫行開支毌違切切並候學憲批示繳淸冊八項表均存

○祁門縣趙令元熙詳勸學章程批

詳及章程均悉該董所陳各節甚有見地第四條尢爲當務之急惟必沿襲義塾名目其義猶狹而不廣徽州聚族而居祠堂文會此自然適用之校捨一族之中得賢且達者主持其事就原有祀產而推廣之除歲時祭掃外盡數移作培植子弟之用族學之興當翹足可待又據稱西鄕歷口學堂本年開校驟添數十餘人何以官立學堂招之不來從無額滿之日甚至各都私貼錢文始勉彊來學尢屬無從索解比較觀之其原因亦可不言而諭豈得盡諉諸風气之閉塞耶仰卽傳諭該董切實勸導隨時報告爲要余仍候撫憲及學憲批示繳

○黟縣羅令賀瀛詳送附生汪烒橋私立崇實小學堂規章批

經費由發起人擔任仍收學費以補助之辦法莫善於此該生甫經畢業卽能以其所學者轉餉其鄕之子弟又獨任開辦經費不責以世俗之償熱心毅力洵近日學界中之難能而可貴者惟查閱學生姓名表越國子姓十居八九此純乎族學性質原定私立名稱似不若名爲碧山汪氏公立族學較爲翔實本府於族學一事極力提倡我徽聚族而居就祠堂文會而擴充之尢屬輕而易舉其以此校爲椎輪大路可也仰卽轉行該生傳知嘉獎仍督飭認眞經理期收實效是爲至要並候各憲批示繳表冊存

○屯溪茶業公所董事洪廷俊程恩浚等稟批

凡關系一般公益之規則必雙方適用始能作爲執行之證據其有懷惡意而冒然請願者是謂一方之私益卽官廳許諾之事亦當在取消之例此環球之公理也據稱杭州報關行十餘家向由各茶商自由貿易若歸仁昌生專司其事諸多窒礙自是實情且運送取扱人非有特約不得另求報酬未曾運送遽普律每箱抽洋二分何怪各商之嘖有煩言以十七萬箱計之其私益贏於報效者且不啻三倍是直以運送取扱之營業作公司專利之講解揆之公理尢多刺謬應準將前案注銷由該董等照議抽捐歲交中學堂經費壹千元以符原額而免窒礙仰卽傳知一體遵照此批

○歙縣州同銜洪廷楫稟批

查閱粘抄殷景修等原稟章程本爲力杜掮客私設牙行輕出重入把持侵欺諸獘廣告內聲明買賣進出一律官秤似與花戶有益無損惟每花十兩加捐二分則是重疊抽捐不啻以暴易暴且無論何項規則必雙方適用方爲有效苟有一方不遵守此條件更不得假彊力以迫脇之本府細核情形所謂公司者此不過問屋營業猶未脫牙行窩臼實覺未盡允洽仰歙縣查照何福順等昨稟批示一並議覆察奪毌延切切稟黏並發仍繳

○歙縣珠蘭花戶監生許元吉等稟批

案經本府兩次批縣妥議詳覆據稱已飭商會查復率循舊章仍聽自行買賣殷景修等亦呈請緩辦是則公司之議業己取銷何必添砌空言鰓鰓過慮著卽將認定勸學所花捐每百兩二角之款賡續收取如數繳縣以憑撥濟急需該花董等並不得串同掮客把持侵欺倘於二角之外多取分文致幹查出或被告發本府惟有執法以繩其後其各懍遵知照毌違切切此批

○歙縣內閣中書程錦龢庶吉士許承堯等呈批

來牘備悉此案自上年十月間奉撫憲札催開辦刻日出示刻日發給釐局聯票刻日派董隨收此非實行開辦之證據乎不得謂之任其延宕也該箔商等一味諉卸終以商情困頓無可再捐爲詞誠有如貴紳之所謂對於地方義務放棄已甚者矣貴紳以此捐爲學額擴充學務發達之希望豈爲地方官者龐然大物漠然不關痛癢然官司祇能勸導未敢勒捐嘵口瘏音聽者充耳不知更有何術以盾其後此中爲難情形當爲有識者所共諒郡城經費無著前經稟請歸六邑分任當奉撫憲批飭以外五縣旣請邀免分籌不能再加抑勒惟錫箔捐一項果能切實籌辦亦可酌分若干以資經費等因果使有術轉圜或可彊迫從事一舉而公益兩全豈不更饜經濟之欲望乃相持日久該商等旣抱牢不可破之主義貴紳等亦無一活動之機關似與此次憲札諭紳集商妥籌之宗旨未曾體會未盡肳合若傳集該商曉以大義則不待貴紳之請求上年九月間已剌剌不休聒以逆耳之言矣候再剴切勸諭該商俾曉然於省憲之徳意並據情詳覆各憲核示辦理希卽查照此致

○績溪縣學界汪希以等稟批

蒙小學堂並無監督名目二都周星所辦學堂系何名稱所籌經費系何公款曾否議章稟報有案近日自命爲學界中人而文理不通者此比皆是卽如此稟亦不免此病惟所稱聚賭嗜煙究竟有無其事抑系該民人等挾嫌誣控以遂其報復之私仰績溪縣立卽秉公查明具復核奪勿稍徇延切切稟發仍繳

○績溪縣紳學界葛光漢等稟批

二都周星疊據有人稟控當卽批飭斥退旋據該縣稟復復飭專提澈究在案據稟各節核與周宇涵前稟大略相同周星由賭界煙界羼入紳界污我學界遂蠶食及於農界屠界私塾界孀婦界又串通差役界圖保界蠹書界訟師界亡命界爲虎附翼擇肉而食種種劣迹不勝僂指天壤𨿽大實不過人禽兩界出乎此則入乎彼此不容混迹於人界者也仰績溪縣立卽遵照先今批飭按欵澈究詳辦勿延切切稟粘並發仍繳

○紫陽師範學生胡熙等稟批

近日環球大通省界郡界之說久已消融對外人之激刺而言搏搏赤縣茫茫神州皆我父母之邦也該生等生長績溪負笈來郡相距不過數十里尙未出新安一步來稟謂期收新知歸以灌輸桑梓何囿於鄕曲所見不廣如是本府所望於學生者甚遠且大故爲該生等推廣言之二都校長周星前經有人控告己飭秉公查復在案該生等又聯名請懲其不洽士論毫無疑義應卽先行斥退並查明種種劣迹有無土知縣之名從重懲辦地方自治之政策粗有萌芽而土知縣乘時而起攘臂而來此輩得志辜權姦利後患方長仰績溪縣查照節次批示澈底根究據實稟辦勿稍徇隱切切稟發仍繳

○績溪縣張令廷權稟批

周星以藥鋪幫夥又夙染煙癖聚賭橫行公然自名監督攤派勒捐學界怪象可謂無奇不有荒謬巳極周純璧等混迹漁利假公肥私應卽一律斥逐並專提周星到案按節次控告各條澈究通詳察辦一面會同正紳公舉閒練學務之士人接辦該學堂事宜以免中輟而求實際仰卽遵照指飭分別具報勿稍徇延切切此繳

○婺源縣童生王彬稟批

此項按村攤派學捐業經本府詳請停止自不能再事勒追潘廷佐與爾𨿽有訟嫌案結卽應冰釋亦何至糾眾尋仇所稱潘廷佐教唆潘榮干等盜刈早稻截搶洋元究竟何人見證制造軍械結黨騷擾此何等罪名爾乃懷挾前嫌以之牽扯混控耶本府隨堂察訊該童目動言肆實非安分之人乃屢思插足學界染指學捐不遂所欲則舞刀弄槍以搏擊攻訐爲能亦多見其不知量矣似此荒謬本應責懲姑寬先行申斥倘再無理取鬧定卽發縣訊懲不貸懍之切切此批

○績溪縣商會司事髙維干等呈批

學務警務同爲新政大題目全在官紳一气公共維持方有起色近日士夫學說皆誤會權利二字日以競爭爲事不獨學界警界屢起衝突卽學界中人亦且有同室操戈互相攻訐情事究其眼光所注射者不過此阿堵中而已若如所呈警局籌定之欵小學堂再三撥去警務將不可支亦非正辦仰績溪縣立卽查明原有經費若干撥歸學堂若干是否足敷巡警之用務須並顧兼籌勿稍畸重是爲至要詞發仍繳

○績溪縣東山髙等官小學堂學生宋徵等稟批

查奏定章程內教員當按所定日時上堂授課毌得曠廢貽誤又學堂教習有不得力者隨時辭退等語據稱該教員胡嗣運年老耳聾曠課任意照章應令辭退自不能聽其戀棧該縣巳聘孫訓導接授教科胡嗣運尙思破壞如果屬實甚驁無道惟事屬空言無憑查辦該學生有志上進但當確守規則孟晉潛修誰能尼之又誰能害之學堂非壠斷之區更非修怨尋仇之地其有刁紳劣衿盤踞生事者本府斷不假借也著各遵照此批

○績溪縣師範傳習所學生曹傑等稟批

自學務日漸孳生士夫攻訐之風亦紛至沓來而未有己甚至投匭告姦含沙射影互相傾軋互相報復見惡者固多誣蔑見好者亦一味鋪張或別有用意所在紛紛擾擾其影響於學務地方者甚巨實爲人心世道之憂此案業經批縣會董調查稟復公是公非直道在人自不能逃輿論應候查復核辦該生等但常努力自修不必廢學涉訟著卽遵照此批同日許士榮等封遞一稟並發

○績溪縣副貢生胡嗣運稟批

查閱教授課本該職員枕胙經史學有本源問答各條貫穿百家文約指明求之小學臯比中實堪獨踞一席此亦近日之經師也尋次紬繹嘉慰何已該學生宋徵等乃敢以教員曠課任性有意破壞等語率爾來府具控實屬淆亂是非不知自愛查東山學堂於三十一年二月稟報開辦招考學生二十五人三十二年上學期開學時已一哄而散僅存汪士成一名此二年間陸續招募其實在在堂者不過十數人耳證以三十三年九月文令之稟報宋徵等十名自三十二年正月入堂起至本年暑假止實不過五學期其餘黃宗培等八名尢年數程度不符畢業獎勵豈能含胡攘取學生率意要求堂長不加約束已屬有瘝厥職乃欲虛栽表錄分數以掩飾之有一守正不阿者又煽動校外人詬罵而排擠之此孟子所謂揠苗助長賈生所謂逆首尾衡決者也若不擇尢懲戒何以副名實而式浮靡仰績溪縣立卽秉公查明嚴切整頓據實稟復核辦勿稍瞻徇切切並行該職貢知照表冊存教授稿十本隨稟附發

○績溪縣東山小學堂堂長周懋和稟批

自古黨人各立門戶互相標榜不必皆小人也特以其一時意气之私激而成廟堂交哄之象故援春秋之義以責備之該職素有名譽胡教員學問優長又該職貢推轂之人何積不相能如是物先腐而後蠱生人先疑而後讒入一有隙之可乘遂有從中構釁者將坐收漁人之利胡榮璆特其顯焉者也案經飭縣查復自有水落石出之日胡教員己乞退矣該職貢何又斤斤纏訟殊不可解語有之禮義之不愆何卹乎人言該職從此力加整頓力戒浮靡便是止謗自修之道是在該職貢好自爲之仰績溪縣傳知遵照至該學生等不知安分用功率行攻訐師長其不守堂規亦可槪見曹錫章等應如何酌懲之處仍由縣查明稟復否則各科教員將以學生愛憎爲進退流獘曷有窮極並卽知照稟發仍繳

○績溪縣副貢石嗣宗等稟批

教員堂長各挾意見互相攻訐此个人之交涉於學堂無與也於紳學界全體更無與也本府歷次批縣諄飭整頓正所以保全學堂又何敗壞之足慮近來人心不古無奇不有同校相攻訐相排擠之事尢屬習見不鮮一言以蔽之無意識之爭競而己案經疊飭查明稟辦是非曲直自有定評見好見惡皆非確論不必多此一舉著卽知照此批

○績溪縣廩生曹誠琪稟批

胡榮璆朦沒公欵此另是一問題與學務無涉查閱粘單所追者皆甲辰年以前之租自乙巳年書院攺設學堂之日應卽切實釐剔何以聽其朦沒以至於今卽今年未鬧風潮之先該廩生等何以寂不過問直至風潮旣起乃推波助瀾以排倒之事𨿽因公迹近報復轉足貽人口實應俟學界互訐之案查明定斷再行另案澈追著卽遵照此批粘附

○績溪縣附貢生方城等稟批

學堂甫有萌芽經費漫無限制以今日之學員例從前之蒙師己不啻再獲而又倍之甚至庖輝輿臺亦自髙價值得享優等之利益旣得之而患失之宜也主計者日守此祕密主義其慕膻者已耽耽逐逐於其旁以抵瑕而踏隙風潮之起有自來矣所稟冒支分肥各節言之鑿鑿必非盡屬子虛仰績溪縣匯入疊次批稟查明覆辦勿延切切稟發仍繳

○績溪縣優附生程秉昌稟批

女以自媒而賤士不以自薦而羞平原好客毛遂脫穎而出齊桓求賢九九挾策而至古有之矣韓昌黎答呂醫山人書自度世無孔子當不在弟子之列該生乃自稱品之所成不及淵憲行之所操亞於夷齊何出言之謙也處士屢徵不起一聞髙軒則魂飛心蕩此盜名之行耳昔有呈身禦史該生願盡義務不憚爲呈身視學何所見之大也方今環球交通有志之士適異國挾重貲以購文憑者所在皆是該生旣有畢業文憑持此以遨遊公卿間大酒肥魚黃金白璧易易耳該生乃不肯求舉於眾人又何自謀之拙也本府忝領一郡不能拔生於靑雲之上良用歉然仰績溪縣就近查明證諸輿論是否堪勝視學之選據實通詳復辦勿違切切稟發仍繳

○紫陽師範學堂監學舉人黃家駒稟批

據稟己悉該舉人學術純正識見明通本府素所深知惟學堂職員本府初無任免之權此次因洪監督辭職而去該校主持無人該舉人本系監學故敢詳明學憲請蹔攝監督事宜此該舉人責無旁貸者也近日學堂職員已寓職官統屬之意非昔日臯比自去自來可比學堂攻訐大半系个人私怨尢與全體無涉現汪紳國傑被訐巳徑情直遂而去中校監督將虛左以待何該舉人遽作鴻飛冥冥之想耶尙望該舉人勉力支撐勿萌退志至來年應行預籌辦法以及傭聘教習諸事盡由該舉人主任擔當無所用其退諉仍候學憲批示再行飭遵希卽知照此批

○內閣中書程錦龢等稟批

來牘具悉此項箔捐經司局詳奉前撫憲嚴切批飭開辦該商等仍抗不輸納實覺無從索解府中再三開導筆舌焦禿依然無濟威信之不能孚人亦可槪見深用憮然今貴紳議請札縣飭繳較有把握自應照辦候卽檄飭休寧縣諭令箔商遵繳學捐以盡義務並行該卡知照至按現在時值估定加捐誠如所云不免又生枝節自應毌庸更議希卽查照此覆

○休寧縣劉令敬襄稟批

據稟已悉此案經牙釐局憲詳奉前撫憲嚴切批飭由局出示曉諭行卡隨正釐代收等因轉行到府卽經本府粘抄批示及稟折札行該縣該箔商等何復援督憲批局會董妥議之說謂爲靜候議覆非敢違抗是否該縣並未錄批轉諭抑該商等佯作不知殊不可解中學堂經費舊有茶釐五千兩本年夏間據茶業公所稟每年報效銀幣一千元經本府批準立案此通省共知之事本年中學甲乙丙三班學生實有六十九人謂五六十人尙是冥漠無據之詞每年每生繳膳費二十元並非學費有學堂決算表在卽使該鎭添設小學此另是一問題與此案了無關涉學務商情二者並重本府豈不知之今夏該鎭水災鋪捐邀免本府又豈不知之惟此案系奉前撫憲批定之案千折萬磨誰能撼之本府惟有奉令承教再接再厲𨿽萬弩齊發集矢一身遑卹其它仰卽轉諭迅速輸捐勿任跋扈切切仍由縣通稟各憲祇候批示錄報繳牙釐局憲前次詳奉院批再抄發

○績溪縣學界附生程裕濟增生胡恆善等稟批

肉價層遞增漲肉鋪之因捐取諸買戶者每斤決不止二文代收爲難何如索性不售放下屠刀立地可以成佛偶爾大嚼無肉亦且快意固不問各戶之願與不願也縲紲塞於道路而榜曰樂輸金錢印入腦筋而口稱公益此二種人皆本府深惡痛絕之人稍知政體者遇地方捐稅之事蓋不知枯腸幾折不律幾停以爲準駁聯合籌捐者惟學界聯合阻撓者亦惟學界來稟所謂若海陽學堂一旦發達恐因捐鎖押之人非一班館所能容抑何其言之謔而虐也易地以處平心以思有率爾遷怒者恐又當按劍相嗔矣於王紳世勛一人何尢葉聚生應繳學費若干是否交差看管應靜候休寧縣核飭遵辦毌庸該生等出爲辧護著各知照此批

○歙縣拔貢吳永齡等稟批

多財者損智貧而無力者則又失學生等恫然憂之此範文正爲秀才時之抱負也據稟擬提戶庫中飽爲邑城興學經費事屬可行應卽照準惟洋餘一項究竟是否確有此數府中無憑鉤稽仰歙縣立卽核明飭遵具報勿任蒙蓋切切稟發仍繳

○歙縣增生葉光祿稟批

零星小數箔商低首認捐大宗箔商仍未輸納遵札出示無效遵議飭縣追繳無效一宗事作出兩樣認捐不認捐純以勢力彊弱爲衡何以服人何以對士紳本府於憲飭事件無不奉令承救孜孜行之獨此事矢盡援絕自告才力不及萬一士紳不見諒𨿽加以阻撓學捐之咎亦俯首而無辭應候稟請憲示以定進止此批

○紫陽師範生張舜口等稟批

私塾不能攺良教育何由發達自非造就多數師範不足收畫一整齊之效據稱歙縣蒙塾多至千餘平均計之一塾得學童十人是千塾己有盈數學童矣本府爲之一喜又稱爲塾師者大抵句讀弗淸別字觸目其出身不同其迂謬拙劣卑污淺陋則無不同張禹不識剛正字許敬宗不識忠孝字謬種流傳誠有江河日下之勢文公有知當隱恫之矣本府又爲之一嘆該生等哀哀呼吁欲舉此迂謬拙劣卑污淺陋之千百塾師一學期內陶汰之非有大知慧者不能也匠石運斤成風盡堊而鼻不傷善矣鯈與忽報混沌之徳日鑿一竅七日而混沌死本府又爲此懼是否可行姑候體察情形會商飭辦來稟首列之張生直犯今上禦名第二字亟應敬謹攺避並卽遵照此批

○休寧縣中書科中書李應庚稟批

李應元疊次尋釁訛詐旣經該縣差傳自當酌予懲戒該職與寧紳鄭紳議設小學一所此公益事與家務事絕無干涉何爲中止何爲扯雜牽入此呈詞內將毌移花接木欲加以阻撓學務之罪名耶此則可以不必旣據一再呈縣仰休寧縣分別訊懲具報切切詞粘並發仍繳

○歙縣附生張璜等稟批

籌學捐於旣瘠且貧之民徒受苛捐之名有害而無利欲籌一有利無害之策莫如提中飽此語實爲中肯實有見地我國財政主計者仰屋久矣究之漏卮者居其半中飽者居其大半安得綜核如張江陵淸皦如閻文介者出而一櫛梳之乎街口船稅固所謂太倉之一粟者也粘單所開各捐是否確有此數仰歙縣詳查明確應如何提成撥充學費之處卽行妥議具復以憑核飭遵辦毌稍瞻徇切切稟內列名張生直犯今上禦名第二字敬以朱規別之名列膠庠不宜率爾如是應卽赴學聲請注冊稟粘並發仍繳

○績溪商學同人附生程裕濟等稟批

葉聚生欠繳學捐若干是否抗捐拘畱現尙在押該生等須知因學抽捐本萬不得已之事權利二字非口曾閔而心跖蹻者所能攘取義務二字又豈能執途人而曉之所謂自願認捐者不過公牘欺人之語大半彊迫從事耳旣據一再稟請姑仰休寧縣核明飭遵具報稟發仍繳聚泰等店及該附生等前詞稟各批均抄發

○休寧縣劉令敬襄詳批

近日文明巨子勸辦學堂大半持風气未開之說本府向不以此語爲然墮民蛋戶尙且有志向學我國神明之冑不應狉獉至此推原其故因貧而失學者固居其多數仍辦學之不善耳該令到任未及一年勸學所教育會以次成立並勸辦小學多處各鄕士紳均聞風而起聯袂而興教育普及之希望當不至徒托夢想嘉慰何已至近日學界惡習往往立一招牌虛張門面藉此以爲勒捐利己地步尢爲學務之大障礙該令事求實際不敢以空言搪塞率爾轉詳立案尢非俗吏所能果盡如該令之實心任事吾徽吏治其有起色矣仰仍隨時勸導切實核以副九年預備人民識字義者二十分之一之宗旨是所厚望余候各憲批示繳

○績溪縣增生李嘉善稟批

學費皆地方脂膏所出學堂非遊手噉飯之所該校經費本屬無多職教員三人足矣此三人者又必名譽完全實心任事始無負發起人之苦心亦可不負擔任出貲者之雅意姚晉卿等旣非公舉何以貿貿然來殊不可解小學添設洋文與奏定章程不合以粗識之無風丁之學童遽使其習格磔鉤輈之殊語耗時傷腦尢非所宜候諭飭縣視學王紳昭三查明斥退嚴示限制妥籌辦法以垂久遠著卽知照此批

○黟縣增生汪蓉鏡等稟批

據稟該生等擬在田土叚蒨村兩處開辦蒙學姚國宜阻撓破壞等情閱之甚爲詫異各姓子弟有各姓之父兄非姚氏所能進退各祠會費有各祠之長老更非姚氏所能把持各辦各學各醵各錢懸壺者不賣假藥牌號自傳招股者不想騙錢花紅自厚此言𨿽淺可以見道可以自反固無俟聚訟爲也惟寒士以此爲生得一館地卽不異得一銅山此中況味過來人當備嘗之舒生旣畱原館何舊東自食其言�生旣有關書何軸山忽奪其席果如所稟將喪斯文東道主人不應前恭後倨如是仰黟縣查核確情妥爲區處勿任向隅切切稟粘並發仍繳

○休寧縣翠巖小學堂堂長吳凱勛等稟批

經費本有定限學堂之接踵而起者正未有艾饑嗔飽喜此固人之恆情此潤彼枯未免有乖公道若非一秉大公議詳立案交涉家持利益均沾之說相持不下將何以應付之仰休寧縣迅卽查明原案核議通詳察奪勿延切切稟發仍繳

○新安中學堂監督黃家駒咨呈批

旣經所轉入之學堂考試相符準其就學是該生黃晉祺乃轉入之學堂之學生非原先肄業之學堂之學生也將來畢業獎勵卽由所轉入之學堂辦理此時若將該學生原先肄業之學堂分數或修業文憑聲明備案亦未爲不可惟該生所轉入之崇正小學堂學級學年本衙門無案可稽仍由所轉入之學堂直接該管衙門聲明核辦可也此復

○黟縣羅令賀瀛詳批

近日興學宗旨以教育普及爲要該縣明達士紳皆能組織族學以爲之倡疊閱詳冊欣閱殊深丰川案川兩校其經費統取資於本族祀會贏餘辦法甚是並由四團文會費內每年補助洋一百元旣經公認亦屬可行惟葉氏南陽族學未曾籌有經費恐非持久之計該族爲南屏望冑仕宦聯翩方興未艾應不乏熱心教育之人能出其餘資以扶植之此尢本府所亟爲嘉許者也仰卽錄批分別嘉獎仍督飭認眞經理以收實效是爲至要並候各憲批示繳另詳南陽案川小學二件粘發表冊均存

○學務佐治官陳令元瑞代理績溪縣葉令學仁會稟批

此案現復疊據方城胡良榮程士桂等聯名數十人接續來稟以投票選舉之堂長仍不能饜眾望以教育會長勸學總董開會舉定牒請之查帳員當眾調查簿據確核明白之議案仍不能箝制攻訐之口似此無理取鬧實於學務前途大有妨害仰新任縣桂令立卽會同王視學胡會長確核妥議通詳定案聲明此後無論何人挾私訐控槪不準行以遏澆風而杜爭訟並移委員知照仍候提學憲批示繳各稟抄發

○績溪縣歲貢胡榮璆稟批

帳以簿據爲憑有何羅織應照查帳員結算依限淸繳是謂知幾倘再飾詞狡賴惟有押追二字其勿悔仰績溪縣立卽轉飭懍遵知照稟發仍繳

○祁門縣歲貢生李訓誥稟批

合則畱不合則去凡事皆然該貢生知難而退辭去教員原無不可所不可解者該貢生拂衣而去適在與堂長齟齬之時該學生等捲堂而去又半系該生親族中人謂非煽動挾制實覺百喙難辭學生率眾罷課此一種桀驁不馴之習气正須陶冶爲父兄者反從而聳動之豈非誤其終身豈非自尋晦气一縣之大不患無可招之學生不患無可傭聘之好教習該貢生果無挾私破壞之心正應從此息喙否則陽示遠嫌陰懷阻撓上憲具有見聞毌謂一稟可文飾也著卽知照此批

○績溪縣東山小學堂堂長廩貢生胡晉接稟批

該堂長受事以來申明舊章攺良教育其不安分之學生獨能不避嫌怨切實陶汰芟夷稂莠正所以扶植嘉禾權限所在如是方爲盡職倘該革生等非理妄干挾嫌報復定當照章追繳學費從嚴示懲決不能使一二無理取鬧之人又興無名之師也希卽查照仍將甄別情形移縣轉申學憲備案此繳

○績溪縣廩貢生胡晉接稟批

該生接充堂長以來力求整頓期漸攺良曹作朋初無異詞卽斥退學生亦爲實行規則並未訾爲不應何必亟亟不俟終日無論後之來者未必得人否也卽得人矣又豈能鄕人皆好得免風潮現象如此士紳互相傾軋學生愈長虛驕此非地方之福也旣據徑稟學憲姑仰績溪縣飭候批示遵行稟抄發

○休寧縣勸學總董王世勛稟批

因會演戲因戲聚賭貪人大嚼好人遭殃此種惡俗言之實堪痛恨如薙艸然非鏟斷根子不可不然慮野火未盡又有春風之噓拂也以報賽田祀之資作戶誦家弦之費一轉移間化無益爲有用永斬禍根何幸如之應候如稟出示諭禁希卽查照此復

○祁門縣杜令英才稟批

該縣官立小學堂開辦己九學期毫無成績可觀自是實情據稱上年冊報不實下學期學生實只十九人試問該縣攺良以來本年上學期學生又有幾人所謂攺良者安在所謂進步甚速者又安在不過百步五十步之間耳至謂李訓誥等忌嫉汪生捏名上控委員曾令遂力斥辭退語近臆度亦未免負气南鄕兩等小學西鄕兩等小學東鄕初等小學旣稱加意整頓均有可觀應卽傳諭嘉獎益加奮勉私塾攺良章程久已通行飭辦近奉部行簡易辦法尢屬切實可行仰新任縣孔令立卽查照指飭分別認眞辦理切切仍候各憲批示繳章程表均存

○休寧縣臨川小學堂堂長增生程家煒稟批

查該村重陽會年年鬧事經該前縣諭飭各祠會首提充學費簽允無異並經本府出示禁止各在案葛其文有何護符可以霸欵圖抗如果屬實殊爲刁頑仰休寧縣立卽查案飭追申禁具報勿違切切稟粘並發仍繳

○徽州府茶業董事花翎知府銜洪廷俊等稟批

來牘閱悉該紳等輸貲建校並籌定常年經費熱忱能力均堪��惟現在實業待興孔亟體察我徽情形農林蠶三科目尢爲當務之急原擬兩等小學似不若攺爲初等農業學堂名實尙屬相符如慮學生程度不齊並準設立預科二年再行升入本科與大部原奏及招考限制章程皆相肳合希卽會同熟籌妥訂規章另行見覆察核所請給示札縣及頒發鈐記之處應卽照準仍俟詳章到日再行核明轉詳立案可也希卽查照此覆

○績溪縣四品封典胡位召舉人石文瑞等稟批

興學非難籌款爲難肉捐旣可不撥該職舉等果熱心興學尙應勉爲其難別籌挹注方法無逞意气無拋義務是爲至要著各知照此批

○婺源縣魏令正鴻詳沱川初等小校攺爲兩等請立案批

如詳立案查閱學生名冊只有十二人應卽趕緊招足多多益善原章第十七條本校只備蔬菜以儉約爲主只是正論所有葷腥由各生自備似欠妥協師生一堂會食皆有一定鐘點斷不能另起鑪竈獨樹一幟本府借箸而籌似不若每星期間酌定葷腥兩�幾次丰儉較爲適中仰卽傳知該紳等查照仍候撫憲曁學憲批示繳

○歙縣誠正兩等小學堂朱惟升等稟批

朱衍朱霞想均是紫陽苗裔以五十餘元之會費致起競爭朱惟升等攻朱衍煙癮甚大朱學孔等攻朱霞文理不通旗鼓相當幾演惡劇明知兩敗俱傷何苦相持不下究竟兩造孰爲實心興學之人抑應否利益均沾之處仰歙縣立卽考查眞確核明議詳察奪毌稍偏倚切切稟粘並發仍繳朱學孔等稟並發

○婺源縣魏令正鴻稟批

此項簡易識字學塾愈多愈好揆之近日情形實爲對癥好藥據稟該縣會同勸學所汪紳開安已勸設十有五所辦事勤奮良深嘉慰此外窵遠鄕僻仍當逐漸推廣總以莫不飲食莫不識字爲的十室必有忠信滿街都是聖人此本府所朝夕企望者也仍候各憲批示繳總表存

●陶甓公牘卷六

靜海劉汝驥

批判兵科

◆批判兵科

休婺祁黟績五縣會稟批

祁門縣趙令元熙詳批

績溪縣張令廷權申批

屯溪鎭商號徳厚昌等稟批

屯溪徳厚昌商號等稟批

商號徳厚昌等稟批

黟縣城議事會議長余攀榮等稟批

硝磺分所司事方義盈稟批

○休婺祁黟績五縣會稟批

敲骨吸髓以籌款因循敷衍以辦新政是今日之通病是本府最痛恨之事據稟瀝陳辦公竭蹶情形至民間除籌賠款各捐外斷不敢另設別法賢有司關懷民瘼此言一出便是萬家生佛此本府所深爲嘉許者也惟郡城巡警不可中止經費不可不預籌此中困難情形有不得不重言以申明之者查郡城巡警創始於黃前府巳經通稟立案巡警之隸於府不隸於縣彰彰明矣歷任皆奉行無失本府不能擴充之方引咎於無窮乃聽其廢墜乎燈捐停則警費無出是固然矣然燈捐乃普通停收不獨徽郡爲然也統全局計之實行禁煙以後歲入捐欵當驟減數百萬有奇此數百萬者設奉部指撥攺解督撫大憲能諉爲無法籌抵乎事𨿽大小之不同其理則一也至謂郡城地方歸歙縣管轄巡警應歸歙縣承辦則尢不免誤會查京師地面爲大宛所屬警政則由大部舉辦省城地面爲懷寧所屬警政則由臬憲督辦巡警者民政之總機關也地方旣有長官卽當由長官握其樞紐本府斷斷不敢以長官自居本府亦地方官也守令官階𨿽差其親民則一也謂地方由縣令管轄然則知府一官豈至貴而無位髙而無民之境界耶抑豈新安大好山水眞容臥治耶不但此也郡城方面寥廓而巡警現額只有二十人此二十人者晝夜梭巡已時慮捉襟見肘此後再圖擴充自當由歙縣獨力規畫設並此二十人而亦廢棄之萬一風鶴有警本府赤手空拳內無愛妾駿馬外無雷萬春南霽云而所屬六縣將作壁上觀乎抑將諉爲自顧不暇乎願賢有司熟思而審處之也本府初學作吏不敢喜事亦不敢廢事月前道出漁亭黟縣胡令慨然爲民請命卽以此事相告本府惄焉如搗亦豈願重累吾民蹈石壕吏折臂翁之覆轍及到任考查情形則徑情不敢欲罷不能午夜傍徨不知所措仰卽遵照前府節札妥籌協濟之方迅速具覆毌再藉詞諉卸是爲至要此繳

○祁門縣趙令元熙詳批

據詳已悉此項撥充經費之茶規旣據聯名稟請邀免應卽照準惟核閱該茶號天裕祥等原詞其中多荒謬之語不得不明白批示爲該商等告之查陳代令原稟與紳董疊經籌議均願贊成自當確有依據謂不諳商情容或有之謂捏爲會議果何所見而云然苛派勒捐此本府深惡痛絕之事果有抑勒白簡具在試問有何功之可邀有何事之可希冀該商等於舊冬奉到諭示之日有則言有無則言無認可不認可據實聲明可也何必移口詆毀如此譸張后之來者亦有去任之日其政策能每人而悅乎又安知不推翻前案甚於今日之所云云乎總之籌欵一事當官者不飽私囊不取非義便無疚於心無愧於百姓爲商民者旣隸帡幪則捐稅義務無所逃於天地之間惜我國官民程度均未足以語此一二不便於己者遂乘機而坐享其利耳仰該縣懸牌示諭俾眾周知繳

○績溪縣張令廷權申批

遊手嗜賭有若慕膻非一紙文誥所能禁也據稱不時微服訪查有犯卽提該令果能耐勞苦事必躬親自當辦到禁煙一節調查給照限制購食此最是喫緊辦法若於詞訟原被中證彊示區別恐多流獘原告吸煙詞不受理恐不免閼抑下情有窒礙難行之處該令其斟酌盡善隨時勸諭可也仰卽知照此批

○屯溪鎭商號徳厚昌等稟批

武職有無吸煙業經參府照章調驗取結遵辦在案據稟任恆智嗜好甚深委靡不振如果屬實何以在差兩年有餘未據揭稟殊覺費解惟是否確有嗜好姑候移請參府將原驗情形見復核辦著各知照此批

○屯溪徳厚昌商號等稟批

查今歲攻訐任弁之商號亦卽去歲保畱任弁之商號然去歲保畱之稟該鎭紳董及鹽典茶各商皆列名故立卽照準今歲攻訐之稟鹽典茶號各紳董皆未列名其出自一二人之私見非闔鎭之公論可知故猶待察核夫以一鎭之小小公益尙且忽愛忽憎意气用事如是遑論其大者遠者哉所好好之所惡惡之輿論僉同地方官豈有不俯從輿論之理若兩方面爭執各事則以長官之裁決爲斷此是行政範圍固不獨此事爲然也前稟己明白批示此稟本可不必批發近日訴訟攻訐事件以一二人之私怨煽動全體或控名郵遞者居其多數本府故縱筆及之應靜候核辦勿多費筆墨足力此批

○商號徳厚昌等稟批

該鎭警局一差本非稍有气骨者所能辦見好於此者必見惡於彼奴隸視之久矣合則畱不合則撤一言可決安得如許閒暇取夜半臨深池之囈語一一而解諭之稟粘列名者二百餘家又不能傳案解說一一察其眸子姑付之一笑而己此批折附

○黟縣城議事會議長余攀榮等稟批

來牘具悉光緒三十三年本府到任之始籌辦郡城警費賴諸紳協力認籌幸無廢墜本府深爲嘉許現在今昔情形不同卽如警務一端各縣皆須擴充舉辦同此困難自未便挹彼注玆又多一層擔負所有原解一文肉捐應準其免再解郡專充該縣教練所之費仰黟縣立卽遵照辦理並照會余紳等一體查照至郡城巡警未歸歙辦以前挪虧經費二百餘元並卽由府另籌彌補以示體卹切切稟抄發原稟存

○硝磺分所司事方義盈稟批

查閱黏抄該司事稟控汪俊有私買硝磺情事業經該縣分別提傳究辦該司事不候訉明輒遷怒於承書猶可說也乃率謂該縣禦下仁慈書生本色一似長官之爲屬員出考語也者無乃口不擇言究竟是何情節仰休寧縣澈底究追分別懲辦具報勿稍含胡切切稟發仍繳

●陶甓公牘卷七

靜海劉汝驥

批判刑科

◆批判刑科

黟縣布政司經歷銜程濟達呈批

歙縣民人曹九十投井撈救一案堂諭

歙縣民女胡月仙喊呈批

歙縣州同銜葉松等稟批

歙縣附生兼襲云騎尉王鑑等四十人稟批

歙縣監生吳髙升稟批

婺源縣附生王錫時呈批

委員歙縣縣丞葉學仁稟批

歙縣孀婦鮑陳氏呈批

休寧縣齡令安詳批

桐城縣人金榮發呈批

歙縣革生洪漢云上控章炳勒索一案堂判

桐城人管廷鎔稟批

休寧縣職婦朱汪氏呈批

黟縣封婦胡余氏呈批

分府革役孫進卽孫金奎奉批監禁一案堂諭

歙縣民人方文光稟批

婺源縣附生許其忠呈批

休寧縣武生黃祺等呈批

歙縣朱家村鋪戶人等稟批

績溪縣孀婦程曹氏呈批

歙縣民婦張方氏稟批

休寧縣附生李蟠根呈批

婺源縣貢生兪鵬翼呈批

黟縣從九銜胡承椿呈批

婺源縣職員齊江稟批

歙縣四品封職吳永麒呈批

休寧縣冤婦陳葉氏稟批

歙縣職員江兆塏稟批

歙縣武生吳國祥呈批

黟縣附生朱崧毓稟批

歙縣民婦程朱氏稟批

黟縣耆民胡二魁等呈批

休寧縣孀婦項金氏呈批

歙縣師範生王普安等稟批

歙縣生員鄭世鵬等稟批

黟縣羅令賀瀛詳批

黟縣羅令賀瀛詳批

湖北廣濟縣冤婦陳幹氏呈批

休寧縣紳界程徳楷等稟批

代理績溪縣葉令學仁稟批

黟縣附貢程肇璜等稟批

歙縣民人金有松呈批

歙縣職員程秉鈞呈批

歙縣民女胡月仙呈批

歙縣附生蕭士祿稟批

歙縣民人孫錦富等呈批

歙縣附生蕭士祿呈批

績溪縣孀婦胡姚氏稟批

休寧縣廩貢生吳爾寬等呈批

歙縣民婦吳黃氏稟批

歙縣民婦蕭氏稟批

歙縣民婦蕭氏稟批

歙縣附貢生胡烜呈批

歙縣民婦蕭氏控胡兆麟等唆訟擡詐一案堂判

又堂諭

歙縣民婦蕭氏稟批

府學教授周贇稟批

婺源縣民人王成們稟批

王成們稟批

王成們呈批

王成們呈批

黟縣民人余炳榮呈批

休寧縣龔令化龍稟批

歙縣監生吳永鑾稟批

歙縣耆民洪鉦昆等呈批

歙縣民人潘大有等呈批

黟縣監生李桂馨呈批

黟縣江蘇候補知府李顯猷稟批

黟縣徐汪氏稟批

婺源縣民人王成們控朱宗煌等藉屍擡詐一案堂判

○黟縣布政司經歷銜程濟達呈批

紅拂夜投李靖綠珠身殉石崇該職妾未必有此肺腸該職旣有專房之寵亦當有金屋之藏何故使飽則揚去此等賤婢卽使汶陽歸我恐亦未完璧返趙豈獨該職焦心本府亦甚爲該職慮之至所稱娶該妾時禮宜媒妁彰明較著尢屬荒謬此事若出自蓽門圭竇原無足責該職旣煌煌銜頂又自稱書香世家此本府不能不訓誡該職者也惟據稱汪觀盈等串謀誘拐霸匿不放該差捕等畱難索費亦視爲奇貨可居如果屬寔殊屬目無法紀仰祁門縣立卽攺差嚴提悉數拏案分別詳懲察辦並移行黟縣知照切切詞粘並發仍繳

○歙縣民人曹九十投井撈救一案堂諭

核閱曹九十供詞語無倫次似系曾患瘋迷者惟前夕投井之後尙知呼救迄巡警差役救出又叩頭道謝有無恩可報之話似非瘋子且人非窮困無聊誰肯輕生曹九十頭戴紅風帽身穿洋緞馬褂此豈窮漢形式曹九十果系眞瘋則投井之後必不知呼號求救伊家詎府城十有餘裏果求死所何處無之又何必投尋府署之井其中恐有隱情一夫含冤此守土者所慚愧也候親提研問果有冤屈固當昭雪卽系一時昏迷亦當責成該族及伊胞弟妥籌善後之方兵房寫生孫鎭淦奉傳入署𨿽系無心湊合若非遇事畱心立時呼救則曹九十之性命不保將來親屬控告且成千古之疑案孫鎭淦著傳諭獎勵救蟻埋蛇尙食厚報公門中好修行該寫生其無負期望之厚意此諭

○歙縣民女胡月仙喊呈批

劉洪氏分投誣控是否鄒啟維之串捏擡害一面之詞殊難臆斷惟據該民女呈有鄭啟維親筆信件始涎其財旋訐其陰其爲索債逢怒可知朋友有通財之義男女無私相授受之理鄭生旣控該女爲劣迹多端何以告糴書券筆札往還毌亦玷膠庠而忘瓜李耶劉洪氏之子劉至長年方十五經該女帶堂呈驗本應飭劉洪氏領回惟據該幼孩伏地哀鳴有張裁縫與其母欲置死地不敢回家等語證以裁縫張正順之伏據彼幼孩斷非誑語則該女之見憐收養並無惡意亦不辧而自明萬一幼孩回家果有意外之慘我𨿽不殺伯仁伯仁由我而死此亦父母斯民之責也胡月仙以獨居無偶女子又處營營靑蠅之地位前遭彊盜破戶席卷一空情殊可憫乃據稟十三夜仍有匪徒撞門情事若不嚴加懲剏恐匪徒益無忌憚又演出不可思議之惡劇種種情節閃爍離奇人心之壤風俗之偸一至於此良堪浩嘆除將幼孩函送該縣派人看護外仰歙縣立卽查照稟情批示傳集應訊人證質明究斷並將盜案訉獲分別具報毌延切切至劉洪氏不安於室己有張正順伏據可憑不必更提張正順庭質以省煩擾並卽遵照稟粘並發仍繳

○歙縣州同銜葉松等稟批

竊橋石耳卽獲正盜按盜無人看守器物計贓科斷罪亦不過笞杖何致任差株連幾成大獄若如所稟該差江華旣獲要證故匿不交計誘地保始則牽涉程觀春旋又誣陷朱星如繼復嗾攀王富順鎖拏送押拷詐開銷彼差役房書多逮一人卽多一分之財門丁管班按成分肥何樂不一气呵成互相朦蔽縱有發其覆者彼此巧爲辧護以致本官所聞所見無非安分胥吏守法家丁惟小民實有不可勝誅之罪卽令飽受私刑賣妻鬻女似屬自取之咎獨不思該丁役等家無立錐又未給有薪工而服物起居威權聲勢直駕本官而上獄吏之尊自昔巳然於今爲烈其故果何在歟聞該縣管班二人每人歲入不下二三百金入押有錢否則刑辱隨之出押有錢否則多方畱難或捏他故以中傷之必塡溪壑而後已此中暗無天日之舉動每爲本官所不及知並爲思慮意想之所不料是尙可稍忍須臾不亟爲拔去凶邪耶仰歙縣立卽將該差江華卽新奎密速致案發押嚴訊追贓稟辦一面將是案攺差勒集訉明例究其餘無干冤押之人當堂立予省釋飭令速回安業並將管班二人卽行撤遣另派謹願者俾充斯役仍隨時嚴諭督察不準婪索分文以杜民害是爲至要稟粘並發仍繳

○歙縣附生兼襲云騎尉王鑑等四十人稟批

前據葉松等聯名具控本府核其情節所發指者在差役江華勾通班館家丁拷詐開銷致王富順鬻其幼女得洋十二元一節至案內竊石情節本府固未嘗越俎也生等旣喋喋有詞姑卽稟中疵謬之語一一指斥之查葉松等聯名至三十人其求見者六人有候補知縣有優廩有附貢不得謂此三十人者皆烏有先生也生等謂捏呈公稟何所見而云然查閱生等原詞至再至三並無王富順之名惟王富順同謀竊石乃出自該差之口豈足爲據生等遲之今日從而附和之曰確是同謀又何所見而云然且生等所謂同謀者猶是想當然之詞也本府姑下一斷語曰王富順確是正竊生等講公益講談判請問應訛索否忽謂謊詞聳聽忽謂不敢無婪索情事何自相矛盾如是無人告發則亦巳耳旣經有人告發豈能置而不問爲虺不摧爲蛇柰何以是爲橫生枝節謬矣以是爲挾制官長尢謬矣請問生等何不敢究問之有該縣洞求民瘼爲本府所素知果有其事豈獨該縣內疚於心抑本府杌臲愧汗之處言者無罪聞者足戒此本府與該縣去噎求通之苦心廢食云乎哉非生等所及知也仰歙縣遵照前批嚴訊究追分別懲辦稟復核奪萬勿今日養癰貽明日噬嚌之悔切切詞粘並發仍繳

○歙縣監生吳髙升稟批

一涉訟事則差役張牙舞爪以待曲直未分弱者廢時失業黠者轉因以爲利惟恐其案之速結此小民難言之隱痛也故地方官體卹民艱總以速訊速結爲第一要著查閱縣批一再勒提不爲不嚴何以杳無集訊之期謂差棍玩庇自非無因且歷來訟事大半被控者情虛畏究吳淸沛系首先發難之人何以縮項藏頭匿而不見其捏情倒制尢屬顯然仰歙縣立卽嚴比勒集訊究速結以警刁頑而安良懦切切詞粘並發仍繳

○婺源縣附生王錫時呈批

打醮拜佛取水送水紛紛擾擾此愚夫愚婦無意識之舉動豈足感召天和不霎時間燒香頂禮忽變爲放火鬥毆我佛慈悲何不灑楊枝甘露以澹祝融氏之狂焰耶生亦膠庠中人迷信至此何怪其它業經該縣質訊罰洋作賠具結了案從此無猜無忌和好如初豈非好事惟據稱被告不訉不結由該革書許良玉串獘等語捲查良玉革卯已久前據委查稟復無論何人撞遇皆得扭獲送辦何復有充當刑書串獘之事是否捏聳均宜澈究仰婺源縣立將此事肇釁及訊斷緣由克日錄詳察奪毌得徇延切切詞粘並發仍繳

○委員歙縣縣丞葉學仁稟批

據稟巳悉此案現又奉撫憲批示迅速澈究詳辦等因仰卽將業經拘管之許良玉胡錦修二書及應訊之王天佑先行會縣派差押解來府以憑研鞫詳辦前札皆指名飭提不難按圖而索何至指鹿爲馬旣據稱所提三人詢非被告正身姑予酌核省釋其未到人證仍由縣按名嚴提隨時解郡遲則再行委提王錫時再三省控代父鳴冤伊父王天和乃又有赴郡非所願之語尢屬無此情理總之該縣書役積毒已深此案本府逐細密查已確有所聞若再姑息養姦吾民尙有生气耶並錄批傳知婺源縣一體遵照勿違切切此繳

○歙縣孀婦鮑陳氏呈批

乞恩自新原無不可惟查核氏子所犯情節鑿鑿有據並非出自一二人之口氏謂子犯何案姦逞何證然則該族長鮑貞桂等所稟控者皆屬虛誣耶該犯有母未必知奉此母該氏有子不如無此子該氏果思子迫切其叩懇原稟族長等出具永滋不事之切結再行核辦此批

○休寧縣齡令安詳批

查監犯項下黃昆源一名原請監禁五年今限滿己逾二年久在應釋之例豈得以無人具保爲辭長此淹禁蓋有錢便可保人已成各縣通獘此中冤濫無所控訴者不知凡幾該令豈不知之關金壽一名本年二月十一日亦滿原稟三年之限均應釋放或交族屬領管以省羈累又未結項下儲汪氏一犯原擬罪干淩遲案情何等重大據稱患癇時發時愈迄又三年之久豈竟無可取供之一日疊奉憲飭淸理積案誨者諄諄聽者藐藐居心延宕殊屬不合仰卽遵照指飭逐一遵辦具報仍按月陸續造冊詳送察核毌再玩延諱飾致幹重咎切切並候督撫憲曁藩臬憲示批繳冊存

○桐城縣人金榮發呈批

如謂疑竊截畱何不卽行送案案經告發旣抗傳不到又以無力償還爲詞似此辦法則白晝攫人者皆可以此四字開脫之程春生等糾眾截奪悍然無忌卽盡數追賠尙應確查情形科以相當之罪豈能率徇程墉之請遽予含糊了事致長刁風而貽口實仰歙縣立卽飭傳鄭明徳程春生等澈訉明確秉公究斷分別報辦勿延切切詞粘並發仍繳

○歙縣革生洪漢云上控章炳勒索一案堂判

此案業經本府一再提訊己得梗槪方姓失去鐵井圈本與洪漢云無干事已經年查無消息洪漢云忽以傳聞之言謂王堆偸去賣與吳永傑主令方徳玉等糾率多人向吳永傑家肆行搜索又不能當場搜出贓據何怪吳永傑之有所借口將方徳玉等扭送縣訊方徳玉深知悔悟據供歷年方姓受洪漢云的累不知多少等語洪漢云之平空誣陷借故訛索毫無疑義捲查縣訊斷結從寬罰令洪漢云方銀仂等各出洋十元充公於上年十二月初五日具結完案限十日繳款方姓旋卽措繳洪漢云始終避宕本年正月二十九日經縣差催洪漢云反以巳經繳過差役勒索等情上控詰以爾欵何日交淸則沈吟半向以臘月初初爲詞詰以究系何日則以又初五日對查縣訊於初五日斷結限狀具在豈有案未定斷而逆料如數繳欵之理且方銀仂所罰之款供於十二月二十日當面交啟事官方銀仂可直接啟事官豈洪漢云必間接於差役之手至所控二月初七日又付章炳二元並皮背心等語訉系洪漢章向章炳借洋二元四角畱皮背心典當以之還款有眼見之胡恩詔包姓二人可證非章洪二人私相授受豈能狡賴洪漢云居心陰險實屬可惡業己經縣詳革應予從嚴懲儆以申誣告反坐之律著還押聽候詳辦吳永傑方徳玉方銀仂均受洪漢云之害訟累二年情殊可憫案旣訊明著卽回家安業各自解釋前嫌縣差章炳𨿽此案無勒索確據應由縣隨時考察犯卽立懲當票及餘錢交洪漢云收領各具遵結備案洪漢云尙有被控各案由縣另行傳證分別訉斷可也此判

○桐城人管廷鎔稟批

爾弟之死事在上年十月卽使爾嫂爾侄當時被阻不得視殮豈爾不能赴縣控請相驗耶桐城至休寧相距不過四五百里乃遲至五月有餘始行控縣爾果痛弟情切何以濡緩至此核詞旣不近情詰訊年歲情形亦多不符顯系圖詐斷難輕準惟控關人命姑仰休寧縣訪查實情稟復察核毌違切切詞粘並發仍繳

○休寧縣職婦朱汪氏呈批

氏子被控盜挖祖窖經縣傳集訉斷原告朱鴻經結內旣稱並無實在證據何以勒捐押繳任意苛罰致五百洋元之多門丁名目久奉憲飭裁革何以該縣陽奉陰違門丁鄧縉尙敢明目張膽需索規費實屬荒謬仰休寧縣卽將生員朱裕良先行釋放錄案詳奪一面查明門丁需索實據從嚴究追報辦愼勿自悞致干親提懍切詞粘並發仍繳

○黟縣封婦胡余氏呈批

該氏前月具呈當經本府提訊該抱告胡升茫然不知並不悉該氏爲何村人此次具呈該抱告又貿貿而來再三詰問始悉該抱告爲府城人抱告一次得錢四百文由雇頂而來者平空飛一來稿雇一抱告顯系有人包攬此等惡風寔屬可惡該氏旣奉縣訊何不將堂諭錄呈所稱交差管押由書運動一味空言尢屬不近情理豈得率準親提惟案經縣訊究竟如何判斷仰黟縣立遵前今批飭縷悉錄詳察奪毌延切切詞粘並發仍繳

○分府革役孫進卽孫金奎奉批監禁一案堂諭

該革役系奉撫憲批示監禁之犯前據休寧縣訪查與鄭廷桂所控情節均屬相符案情確鑿訊供尙一味支吾寔屬猾狡姑念該革役母老子幼從寬酌減年限以示法外之恩至該革役被拘之夕本府聞有吞煙自盡情事訊供系吞煙泡以之抵癮實非欲圖自盡並將洋火盒余存煙泡當堂呈驗該革役身罹法网尙不思戒除煙癮寔屬冥頑不靈著卽勒令戒斷至看守夫役如有遞給煙泡互相隱朦情事查明一律究辦此諭

○歙縣民人方文光稟批

此案疊據汪吳氏以該民人誘拐捲逃戀姦抗匿等情來府具控聲明於上年五月十八日控縣批飭提究該民如果憑媒價買執有婚據何不早爲呈驗挺身投訊案延一載始行出訴謂非設法裝點希圖抵制其何能信察核抄據情節不符訊供又極支離著卽押發收訊以成信讞而遏刁風仰歙縣卽傳原告人等到案調查婚據驗明眞僞分別究斷報覆察奪毌稍瞻徇切切稟粘並發仍繳違式斥

○婺源縣附生許其忠呈批

王錫時上控一案被證久提不到原告亦不到案以致無從訊究該縣稟請照例注銷業經本府據情詳請憲示在案著仍靜候憲批再行飭遵代父受罪此非其事亦非其時該生身列膠庠承考用譽惟該作是望易蠱之初六六五其終身誦之可也此批

○休寧縣武生黃祺等呈批

每屆茶市屯溪附近一帶賭匪麕集作阱陷人無知愚民一入彀中無不傾家蕩產疊經本府嚴飭拏禁何尙湣不畏法言之實堪痛恨彼誘賭窩賭之人固屬法不可恕獨怪讀書明理之附生何亦貪利忘害甘入下流寔屬不知自愛厥罪惟均事關地方利害凡士民條陳苟有不采無不立見施行該供事潘恩欽前次郵遞稟件察系因公是以飛飭查禁此次該武生聯名具控本府當堂審察似系與附生汪邦傑同賭被困出此先發制人之策不然亦難保無索規不遂藉題泄忿情事仰休寧縣立卽提案研訊確情並訪查著名賭棍擇尢稟辦勿稍懈縱切切詞粘並發仍繳

○歙縣朱家村鋪戶人等稟批

凡匿名郵遞之件本不準理本府亦經榜示在先來稟僅以地稱茫無主名較之渾稱商界學界者尢爲不可捉摸旣有被告卽有原告寔則重辦虛則反坐更無中立調停之官府所稱傳地保辦公館辦夥食封閉店門勒索夫馬各節又未嘗一一指寔試問從何質究果有受此剝膚之災者固無妨个人來轅申訴本府斷不姑息也仰歙縣查照備案並查該丁金春榮有無索費騷擾情事據實具復核奪毌徇延切切稟發仍繳

○績溪縣孀婦程曹氏呈批

旣據縣委提集訊斷飭具切結完案程茂華如有屍棺停放氏家自當立予押遷斷不準其攪擾所稱被擄各物本府按照單開略訊一二穀麥數皆不符手鐲副數且以記憶不淸對其爲任意塡砌可知究竟如何定斷未據報聞仰績溪縣立卽錄案詳覆察奪毌任瀆訟切切詞粘並發仍繳

○歙縣民婦張方氏稟批

爾夫果系務農良民何以城守營兵專至爾家捉賭旣未捉獲賭具爾丈夫理直气壯隨同進城恰好向官府鳴冤有何畏懼驀騰走脫或爾夫欠交賭規藉捉賭題目以嚇制之亦未可知該處距城十里耳目較近張海是否賭棍不難水落石出仰歙縣立卽訪查明確票復核辦勿延切切稟粘並發違式特斥

○休寧縣附生李蟠根呈批

賭博爲地方巨害盜竊人命胥由此生久經本府一再飭禁鳧溪口黃畬口兩處𨿽系祁休接壞之區並非甌脫何以賭棍開設攤寶毫無忌憚實屬玩法巳極各營縣毫無所聞更難保無差兵捕保庇縱容隱情事本府前在屯溪河街一帶親自捉賭局數處其明證也仰休寧縣立卽會同祁門縣約期馳詣該村密拏著名賭棍盡法懲辦並會銜出示嚴申禁令以杜後患均毌率延切切詞發仍繳

○婺源縣貢生兪鵬翼呈批

兪友生是良是匪已經營縣獲押有案不辯自明中冓之醜本不可道實逼處此夤夜在婦女房中捆送是姦是盜二者必居一於此此等害羣之馬實不可再事姑息乃該縣不加深究希圖省事適遂其毒蛇反噬之計殊不可解仰婺源縣立卽專提兪友生到案嚴懲究詳察辦勿稍依違模稜致貽養癰之患是爲至要詞粘並發仍繳

○黟縣從九銜胡承椿呈批

漁亭距縣祗三十里何必捨近就遠赴分府衙門控追豈縣屬捕役皆坐地分贓分府差役皆不名一錢之好百姓乎殊不可解且該商赴屯控告至跋涉二百里之遙何以來府控告僅飛一來稿雇一抱告該商並未出裏門一步本府放告日期皆當堂研訊以察情僞似此荒謬本不準理惟控關捕賊夥吞非嚴訊澈追亦不足起疲癃而去蟊賊仰黟縣立提比追勿任獘縱切切詞粘並發仍繳

○婺源縣職員齊江稟批

該犯由永遠監禁攺爲監禁十二年現在年限未滿何以率行開釋恐有賄縱脫逃情獘乃敢妄稱職員來府混瀆誠有如黃前府之所謂發短心長野性難馴者矣膽妄己極本應押發收訊姑念該犯年逾六十先行從寬批斥仰婺源縣立卽提案訊究並速將因何疏縱緣由限文到三日內專差飛稟察奪萬勿懈延切切稟粘並發仍繳

○歙縣四品封職吳永麒呈批

查閱粘抄控縣三載官經兩任迄未提集一訊不過以一批了之蕩婦更無忌憚刁佃從而生心訟棍蠹差又從中把持賄蔽而魚肉之此輩害羣之馬若不嚴加懲創安用司牧爲耶仰歙縣立卽勒差限十日內速提一干人等到案研訊究懲具報勿任玩延切切詞粘並發仍繳

○休寧縣冤婦陳葉氏稟批

氏夫陳排子因何身死何人處息呈請免驗氏夫兄陳蓮蓬等是否聽人唆使始允終翻未受教育之民不知手足爲何義兄弟口角原所難免一聽外人離間遂生出種種枝節其愚尢屬可憫彼此誼屬同胞毌論陳排子是否病故陳蓮蓬等當格外體卹豈容再生釁隙仰休寧縣立卽查案飭遵具覆毌許外人干預是爲至要稟粘並發仍繳

○歙縣職員江兆塏稟批

爾子啟進故已七年爾媳吳氏始終並未回家節守爾亦寂不顧問直至吳氏病故始以曖昧情詞猜疑妄控希圖追回衣飾試問此六七年來爾父子旣不以時撫卹孑身孀婦非典衣鬻飾何所恃以爲生活乎粘呈穢語謂得諸死者貼身衣袋情形更屬不符眞所謂不知人世有羞恥事矣此等事明達士紳聞之皆掩耳而走豈有暇爲之函致勸理耶爾尙自稱職員何胡塗至是不準並斥粘字擲還

○歙縣武生吳國祥呈批

程振昌所執期票旣系爾之親筆無可狡賴若謂汪恆等捆弔逼據此十月二十六日事爾受此奇冤當日放出豈有不實時喊控之理何遲至二十日之久始在縣控訴且汪恆等旣是賭棍何爲邀爾喫飯何爲又將爾平空捆打前呈謂聳替擡害猶可說也經縣核據諭繳是賭是竊自當廉得確情爾反謂出錢受誣其刁健可知仰歙縣立卽將此案確情據實錄供縷詳察辦斷不容含糊了事長此刁風切切詞發仍繳

○黟縣附生朱崧毓稟批

該生十一日郵遞一稟業經批縣飭將汪香人等獲押釋放情形具復核辦在案據稱山深林密土客雜居守汛官兵僅十餘人警勇又屬無多地方如此空虛盜匪乘隙思逞有由然矣差捕疲玩積習固堪痛恨近日守令中揖讓救火酣歌漏室者十之四五如龔渤海之治盜者能有幾人各都圖村堡若再不同心協力講守望相助之義其何以治近奉撫憲嚴飭舉辦團防實足以輔官力之不逮消匪患於未萌該生讀書明理當知此舉爲鄕居必要之事推而廣之適遇有事之秋執干戈以衛社稷胥於是乎在豈必以落落晨星之綠營耽耽虎視之衙快倚若長城耶著卽持批會同各都董妥籌議辦是所厚望切切此批保狀存

○歙縣民婦程朱氏稟批

程進裕等謀殺程徳昌身死滅屍未獲前據該氏喊控並稱氏夫程林昌被凶擄捆卽經批縣會營分別拘放在案事隔旬日曾否照辦何以又釀出支解程林昌之事該氏及氏夫弟程福昌衰絰哭訴並稱舉家幼小有性命之憂爲地方官者聞之能勿惻然除飭將該氏家屬幼孩妥爲保護外仰歙縣立卽遵照會營前往該處追起徳昌林昌屍身分別驗塡詳報一面嚴限勒拏各要凶從重究辦切勿再延致貽隱患稟發仍致

○黟縣耆民胡二魁等呈批

藉屍圖詐最爲地方之害疊經各憲通飭查禁在案據稱徐子春屍身己經該縣相驗確系發痧身死死旣因病憑何噬詐汪源桂孫可旺更非屍親何以移屍糾黨如此湣不畏法該縣又何不嚴究誣罔反將胡丙榮等一並械禁適中其毒噬善良之計殊不可解仰黟縣立提汪源桂等研訊究辦並將驗訊緣由塡格通詳察辦胡丙榮等果系無干卽行釋放切切詞粘並發仍繳

○休寧縣孀婦項金氏呈批

朱天喜等挾嫌誣竊旣經總董捕保人等理論調處服禮息事是非曲直已爲眾所共知何又作出圈套栽贓朦控卽或詞出一面偶被聳準一經質訊當亦爽然何以濫罰濫押濫刑以鄕間眥睚之細事視爲審鞫重囚之巨案爲民上者應不至仇視吾民若此核詞情節奇離恐有不實不盡至該衙門差役無事生事勒索私費誠恐難免已經監禁之革役孫進卽孫金奎是个榜樣何猶不知戒懼亦應一並澈查仰休寧縣立卽傳集人證澈訊究斷詳覆察奪勿稍姑息切切詞粘並發仍繳

○歙縣師範生王普安等稟批

程云兆如果被誣必不能自安緘默況有佳兒跨竈自當代父上書該生等事不干己出爲稟瀆何許子之不憚煩且少安而勿躁所請札拏斷難率準此批

○歙縣生員鄭世鵬等稟批

昨據師範生王普安以程云兆被誣受害等情出頭具稟卽經明白批示在案何謂未沐批示也嗣生員鄭世鵬乘轎來署直入公堂要開中門此等舉動已屬不知禮法本府姑一笑置之接閱稟詞大罵歙縣胡塗又有皇恩加賜黑朝珠等語直是瘋狂當卽擲還該生等猶不省悟又以歙縣欺君爲辭郵稟聳聽閃爍離奇抑何藐玩乃爾究竟此案是何實情仰歙縣立卽查案申復核奪勿延切切稟粘並發仍繳

○黟縣羅令賀瀛詳批

據詳送正月分命盜等項各冊均悉查該縣押犯自汪香人等脫逃後未曾緝獲程松臺又相繼遠揚可謂囹圄一空所謂撥所習藝者固是空言所謂疊飭緝獲者直誑語耳似此寬縱優柔何怪一般宵人羣起而舞弄之仰卽嚴比看役玩捕追究下落限一月內緝獲到案以起疲癃而儆玩懈切切此繳冊均存

○黟縣羅令賀瀛詳批

擄詳送二月分命盜雜案等冊均悉上控項下汪蓉鏡葉延禧等案漏匿不列遽稱無案殊屬規避未結命案江祥洸程竈富二犯疊催勘解置若罔聞尢屬顢頇仰新任縣閻令作速淸理分別擬解斷結詳銷是爲至要又該縣盜風日熾刼竊之案層見疊出實屬不成事體該令下車之始應以治盜爲第一重要之事並卽會同紳士參酌淸鄕辦法妥擬章程稟候核奪切切仍候各憲批示繳

○湖北廣濟縣冤婦陳幹氏呈批

氏夫陳復泰如系私售燈吸原當枷責示懲惟據稱三月初五夜縣差將氏夫捉去初八夜將夫屍擡回到案僅閱三何日以遽爾斃命旣經該縣相驗何以延今五十餘日該縣尙未通報殊滋疑竇仰祁門縣立卽將是案辧理情形連同驗訊緣由據實通詳察核差役江義李發有無索詐威逼情事並卽澈底根究勿稍姑息切切詞發仍繳

○休寧縣紳界程徳楷等稟批

昔巴寡婦淸用財能以自衛全程項氏以七旬孀婦乃至遭書差敲索幾至不保其命言之滋痛惟該氏居住休寧縣屬之楡村歙縣書差何以能越境鎖帶該都董保又何以無一人詰阻此中殊滋疑竇程項氏究欠錢糧若無干贓由何人過付差庽系誰氏停畱來稟又未縷晰聲明應令切實呈復到日再行核辦以昭核實而杜借口著卽知照此批

○代理績溪縣葉令學仁稟批

土娼招賭賣煙最爲風俗人心之害況當此煙禁森嚴領照吸煙之人尙須遞年縮減以示限制彼故違禁令之人豈能任其蛩距相依視娼寮爲逋逃藪葛玉恆程竈祚皆當場被獲之人本應詳革例辦僅僅罰洋寬免未免輕縱仰新任縣桂令立卽發封變價撥充巡警經費一面勒拏該娼婦到案提同葛玉恆等研訊明確分別斥革詳辦並移該代令知照切切此繳

○黟縣附貢程肇璜等稟批

客民吳懷先旣經押候訉究何以外委黎光煦率請保釋是否由余占鰲賄托有無見證姚澧卽蘭舫旣系原告何以甘受茶房勇役之欺騙親立據果如所稟何以身受其害之姚澧槪不追究惟生等來府具控此中殊滋疑竇吳懷先與程蔭橊爲此案關系之人此案系指何案而言有何關系語尢模糊姑念控涉武弁營私官役需索虛寔應究仰新任縣立卽遵照指飭查明澈究並將程蔭橊所置田契有無影射及不合定章之處一並查復核奪均勿徇延切切稟發仍繳附呈有恆心齋全集存覽

○歙縣民人金有松呈批

旣經董事遵照諭批代爲勸處兩造自應照辦豈容各不相下永無完案之期至所稱蠹役江華唆謀把持一節查江華系三十三年間因案批飭拿辦之犯膽敢更名江盛復充縣役可謂積猾此案無論有無把持斷不容其盤踞公門重爲民害仰歙縣立卽拘提該蠹役江華澈究詳辦一面查明該民與汪貴有互控情節切實覆訊定案無任延訟切切詞粘並發仍繳

○歙縣職員程秉鈞呈批

朱程氏夫故守志夫母兩家旣無主婚嫁賣之人柯太龍是何種彊暴膽敢勾通地痞朱金桃誘拐作妾若如所呈實堪發指近日拐帶婦女傷天害理之事層出疊出狡黠之徒公然踞有三窟視若無事非遇案嚴切究辦斷不能息此惡氛仰歙縣立卽提集原被人證追起被拐之婦訊明按律究辦毌稍寬假切切同日朱李氏詞粘並發

○歙縣民女胡月仙呈批

謁者監何由有兒未嫁女何必養子該女對於胡徳明𨿽有撫養之恩實無母子之名義世豈有無父有母之子更豈有有姑無翁之媳名之不正莫此爲甚惟胡徳明之聘程武程武之歸胡徳明汪文寶實主婚得聘之人成婚兩月乃誘令席卷一空似此狡獪何異放鷹追回完聚自是正辦此案若歸本府判斷應將胡月仙所立徳明繼書及所聘程武禮書一並追出當堂撕碎至汪文寶所騙聘錢應如數勒令退出撥歸地方公用此亦移風易俗之妙用也仰歙縣立卽勒差提集汪文寶等到案研訉確情遵照批示辦理勿延切切詞粘並發仍繳

○歙縣附生蕭士祿稟批

閱詞及察訉該附生情狀語言不禁失笑爾妻兪氏爾已嫁三女乳名小女爾子天賜被棍徒拐去爾卽病癲全家眷屬渺如黃鶴何至容忍十數年不一控追前據爾婿孫告化控稱伊妻師爾第三女由爾妻誘歸拐去是此一段風流罪孽皆由爾妻做成爾女不知如何輾轉又落徐守中父子之手孫告化突然撞獲赴官控追尙屬有名爾子年非幼稚斷不能謂他人父又豈能聽徐守中之掯畱不放現詞稱自幼被拐徧查無蹤查閱抄粘乃又有爾子天賜自幼隨至戚常鎭道員有年蒙給巨資等語果爾則爾女爾子被拐後之下落爾等又未嘗不知之也尢屬自相矛盾未便率準著卽知照此批

○歙縣民人孫錦富等呈批

藏一阿嬌有大好處藏一癲翁有何用處同日蕭士祿呈稱自全家詖拐後十餘年來幸賴長婿供給果然則蕭士祿之婿之人格尙勝於蕭士祿之子蕭氏之歸孫告化也其父蕭士祿言之鑿鑿出聘之年庚歲月與孫告化所供相同爾等何爲者也彼蕭氏蕭天賜未離𦇤褓之日能一一數之乎亦知蕭士祿哺養之恩勤否耶蕭士祿𨿽屬癲癡其急急望見其子女也固人情也蕭天賜果有天良當匍匐而抱其父痛哭一場乃到徽三月之久其父求望見顏色而不得反聽人唆使牽扯可謂不知有父者矣本府甚爲蕭天賜恫之蕭氏固曾經滄海者也一招招舟子之孫告化原不足供其咀嚼但姘識一無良無恥之徐姓恐亦未必得好結果本府甚爲蕭氏惜之爾等事不干己膽敢假不平則鳴之詞捏情妄訴無非蕭氏之所親暱之人給爾少許銅錢爾等遂冒險出頭希圖聳聽耳蕭氏何人乃向爾等作喁喁之泣耶寔屬荒謬業已嚴行申斥再瀆卽行究辦該書記生近在附郭豈不知此案梗槪乃率爲一班窮極無聊之人任意塡砌顚倒是非是直與舊日代書同一惡習想亦在此鮏羴旋渦中欣欣然食指動耳著卽將該生周之徳停止辦公一月以示薄懲仍仰歙縣遵照前批立提一干人證質訊斷究具報切切同日蕭士祿呈並發

○歙縣附生蕭士祿呈批

蕭天賜不知有父反聽主唆牽扯實屬毫無人理該生旣失教養於前還當思所以善全於後一味纏瀆亦未免爲人傀儡此案疊據孫告化呈控業經飭縣訊究爾子爾女本系一串牟尼相依爲命該生卽投候訊明分別領回可也著卽遵照此批

○績溪縣孀婦胡姚氏稟批

氏媳之死原驗屍傷致命腫硬其繩痕則並未深入是死於傷非死於縊無疑卽如所稱從俗掌毆亦必系解懸之時气尙未絕此呼吸絕續之時本可望其蘇醒一掌再掌焉得不死責以非理毆打其又奚辭仰績溪縣立卽集證研訊明確塡格錄供議詳察辦勿延切切稟粘並發仍繳

○休寧縣廩貢生吳爾寬等呈批

陳春九等開場聚賭旣經該縣親拿何以該地保竟敢得賄縱逃如果屬實膽玩己極仰休寧縣立卽嚴提訊究詳辦至呈首聯名十八人不倫不類其中未必無庇賭索規之人或所欲不遂始出頭控告亦未可知如鄭廷桂者乃亦頭戴職銜口稱公益彊附於衣冠之列豈不爲士林羞乎並傳諭吳生爾寬張生裕傑餘生正宜等知之切切詞發仍繳

○歙縣民婦吳黃氏稟批

黃福卽黃淸全犯賭被封事與氏夫吳紹儒無干非確有把持證據該巡檢何冒冒然稟縣查究若謂朱四因彊奸不遂誣賭泄忿旣被爾侄婦扭住髮辮朱四情急自斷髮辮奔逃應有斷辮在爾侄婦之手以制朱四之命己否呈縣請驗爾侄婦何以隱忍不發情節離奇恐未能自圓其說靑年婦女事不幹已毌得出頭興訟同日並據吳元貴等封遞一稟爲氏夫力辧其誣究竟是何情形姑候札縣先行查明稟復一面飭提黃淸全江長順核訊察究報辦可也著卽知照此批

○歙縣民婦蕭氏稟批

前案業經縣訉定斷自應勿庸置議惟胡兆麟等唆訟擡詐旣得現錢復勒期票贓至八百六十九元之多尙未滿欲仍復敲詐不休此外因訟開銷亦多至一千一百元似此賄串妄詐實屬駭人聽聞目無法紀候札縣派差協同府役按名提集解府以憑親訊追究該氏仍將過付店保遵用狀式縷晣另呈查核勿延至所有期票應卽一律取消到期不準再付並著該店商遵照愼勿自誤切切此批

○歙縣民婦蕭氏稟批

據稟各情已隨堂訊諭候卽札縣飭差隨同府役補提江老利等一並解訉究辦並傳諭汪均甫約束婦女不準滋鬧致幹查究著卽知照此批

○歙縣附貢生胡烜呈批

出代排解則可枉法得贓則不可該生旣知謝資太重卻之至再矣何不力爲拒絕堅持到底此等不義之財稍知自愛者去之若將浼我乃輒謂受此區區似不爲過豈非明知故犯見利忘義耶原控該生得洋八十八元今僅繳票洋四十二元顯系尙有隱匿自應聽候集質訉辧以昭核實而杜借口著卽知照粘票存

○歙縣民婦蕭氏控胡兆麟等唆訟擡詐一案堂判

此案蕭氏控稱在縣訟費被詐去一千一百元事後又勒逼現洋期票至八百六十九元之多種種情節寔堪發指節經本府親提研鞫已一一質證明確毫無遁形第一審究事後被詐之欵追出胡明英現洋四十四元期票四十二元羅月餘現洋四十元程燕卿現洋三十元黃長淸現洋十元票洋六十元兪根遠現洋十元票洋十六元劉誠則現洋十元票三十元縣差汪發等票洋三十元汪小喜票洋十六元李老仰票洋十六元蕭仁傑票洋十元又蕭氏代汪均甫繳出現洋十元票七十元以上皆當堂追繳有朱簽附卷第二審究到案時被詐之款金鐲一隻金戒指一个金煙袋練子一根由羅月餘手內追出金表練一條如意挖丹一根由江老利手內追出房費四十元著黃長淸兪根遠吐出差費一百四十元著江老利吐出聞所未聞之阻訊費一百六十元著程燕卿黃長淸吐出以上皆當堂追繳有朱簽附捲孫汪氏得洋六十元念年老貧苦姑免追繳其餘零碎花銷亦從寬免追以上皆此案狼狽爲姦之人按贓科罪何足憐惜姑念一鞫卽服核其情節較之敲詐良民者又不無一綫可原姑分別輕重準其納贖自新後再有犯加等治罪胡明英卽附貢生胡烜武生劉誠則亦應斥革姑寬分別戒飭仍注劣縣差除周炳汪發免責外周亮程輝汪太羅正均重責仍革役以上各人均飭本管官嚴加管束汪均甫卽府戶書汪本元𨿽系與蕭氏姻亞分受羅月餘程燕卿之唾餘實屬不知自愛亦應責罰仍革卯李老仰汪小喜蕭仁傑及未到案之蕭士禧蕭純方老官姑免責提惟事犯狡脫之胡兆麟方嘉壽得贓最多又系擡詐老手仍飭拿究重辦徐長椿拐騙蕭氏來徽致生出種種鬼蜮是謂自作孽伊父徐守中不知訓子反以財行求央浼江老利等出爲打點開銷亦屬罪有應得從寬申斥免責惟伊父子尙有匿藏蕭氏衣飾存折等件及親筆借字應追淸另行發落益生所開期票非口許虛贓可比應一並照例追繳入官作興辦農林及編纂要政之用蕭氏受此一番磨折亦知懺悔所有追出金鐲一隻戒指一个金表練金煙袋練各一條金如意挖丹一根從寬給與蕭氏領回變價爲伊癲父附生蕭士祿養生送死以報𦇤褓後未報之恩此案訟費卽按照新章由追款內酌提三十元分給書役以杜獘端各結附此判

○又堂諭

徐長椿押在益生號之朱寶春存洋折據當堂追繳該號商葉維羲另抄假折來抵殊非正經商人資格假折塗銷並斥著原差押帶追取眞折呈驗給領此諭

○歙縣民婦蕭氏稟批

金飾五件計五兩存洋折一扣計千元已當堂給領親手簽押徐守中父子借字及匿藏衣飾存折等件旣據稱均已收回姑免訊追益生期票當堂追繳只二百九十元其餘數無可稽考到官時再奪育嬰捐款批周教授稟內氏父蕭士祿一靑靑子衿落得妻不妻子不子年老無依實堪憫惻氏其遵諭爲爾父置一大棺以備不虞存活時切勿使荷荷受餓喞喞號寒此本府爲該氏說法也又爲該氏說偈曰父一而已氏其勿忘此批領狀附

○府學教授周贇稟批

學宮何地蕭氏何人胡兆麟乃引近法門以爲敲詐之地徒使育嬰堂受勒捐之名冤哉育嬰堂鳥死鳴哀獸困猶鬭知蕭氏有死之心無生之气也始將此己經入手之贓出其少許嫁於育嬰堂狡哉胡老兆胡老兆本有名訟棍又系逼詐蕭氏案之頭名渠魁本府親提訊辦各被皆叩頭伏罪獨老兆抗避不案可謂積猾己札歙縣嚴拿究辦矣育嬰堂捐欵當日如何說法是否樂輸本府尙難懸揣至所稱洋票系益生圖記已與氏蕭無涉語亦近似卽由該教授與商號直接談判可也此繳粘呈胡老兆信票姑存

○婺源縣民人王成們稟批

前據董晉瀛來府具控當以詞甚隱約礙難確核批縣查案具復去後迄今逾月尙未據縣錄報若如所稟董晉吉等藉屍串控搭臺訛詐情形如繪實屬玩法己極仰婺源縣立卽勒提被控人等澈訊追究詳辦勿稍含胡輕縱切切稟抄發

○王成們稟批

此案劣生蠹書句串無賴遊民搭臺敲詐致爾父子破產蕩家幾幽埋於黑暗地獄之中言之惻然幸該縣再三研鞫廉得眞情爾冤從此伸雪矣爾亦當聽候該縣照例究辦毌再聽該惡等甘言誘和之計仰婺源縣立卽將此案訊問情節據實錄供詳革從嚴究辦並勒緝在逃人犯無使一名漏网切切稟粘並發仍繳

○王成們呈批

察爾形狀是一老實百姓閱爾呈詞是一巧言先生所不可解者爾反爲該蠹書曲爲解說是又入惡等之圈套中矣應聽候該縣照例究辦毌得妄瀆此批

○王成們呈批

爾著一場官司據稱被詐去花邊八百之多又株累一年之久情實可憫業經本府疊次批縣澈底究追在案究竟此八百花邊是何人詐去是何人吐出該縣如何判斷己否給領尙未據錄詳示遵乃該民再三來瀆率請銷案斷斷無此辦法仰婺源縣立卽將是案研訊情形據實錄詳核奪該贓如已追淸應卽先行當堂給領切勿使暗地授受又剝削該民一層是爲至要詞黏並發仍繳

○黟縣民人余炳榮呈批

同賭輸錢罪有應得笞責管押均不足惜惟該民年甫弱冠從此悔悟自新好好作生意去尙可成一个好人否則旣入賭坑又陷訟穽非特蕩產傾家且恐身命不保回頭猛省時不再來懍之勉之切切此批黏附

○休寧縣龔令化龍稟批

書差作祟一經有人告發虛實均應澈究此當官者自巳應辦之事據稟該書昂迪臣查無各項劣迹證據如果屬實本府平空飭革豈不可惜大凡地方官對於外人函請之事應行者卽行不應行者卽據理辧駁總宜直捷了當斷不可意存敷衍更不必揣度外人之意總以事之虛實是非爲斷其所以放失主權者則由一班不曉事之地方官操縱失宜有以致之倘該教士再爲函請該縣卽據理辯駁可也仍仰速將正案勒差傳集訊斷詳覆察奪切勿借口宕延致幹未便繳

○歙縣監生吳永鑾稟批

該監鎖門看會致宵人胠篋而去看會有何益處所謂程蘇氏與伊子榮泰串竊一節該監固無實據差稟亦不可信總之眞贓正賊不能不上緊緝拏仰歙縣立卽查訪明確殿訊究追毌稍輕縱切切稟粘並發仍繳

○歙縣耆民洪鉦昆等呈批

生者尋仇死者遭殃殃及二百餘年之朽骨其鬼不靈捆一七十餘歲之衰翁其人焉用果如所稱蠻野可惡查核案情由斫一墳樹而起所砍之樹恐非爾族所有是爾等又未始非禍由自惹仰歙縣立卽勒提一干人等訊明斷究具報如洪正財寶系被捆並卽先行押令釋放毌延切切詞粘並發仍繳

○歙縣民人潘大有等呈批

爾潘姓汪姓旣與蔣姓立有廣計戶合同自非蔣姓之僕人卽使爾等先人曾在蔣姓服役亦斷無子子孫孫世世奴僕之理彼蔣姓勒爾出據將焉用之爾等可持批與該董保知之所稱捆人掠畜各節有無裝點應聽候該縣查明虛實酌量辦理著卽知照此批粘姑附結擲還

○黟縣監生李桂馨呈批

盜經卡過贓爲卡截自應贓盜並獲何以該卡勇不卽擒獲任其遠揚而去究竟起獲之贓有幾同行之盜若干果從此上緊跴拿何至兩月之久一無緝獲捕務廢弛寔堪痛恨仰黟縣立卽抖擻精神勒限嚴比該玩捕等無再玩延致幹重咎仍先將起贓數目情形據實稟候核奪切切詞粘並發仍繳

○黟縣江蘇候補知府李顯猷稟批

紏夥至四五十人刼贓至千萬金彊盜如此橫行有司所司何事爲之芒刺事越旬日尙未拿獲一犯官懦捕疲亦可槪見該縣盜案疊出迄未破獲看此現狀亦未必無豢盜窩盜之人除由本府密派偵探並懸示賞格外仰黟縣立卽加派幹勇會營移縣上緊緝拿勿再松懈懍之切切此批

○黟縣徐汪氏稟批

爾子徐興充當捕快刧案疊出無一緝獲提府責比罪有應得應一月一比至案破而止豈事主朱先生所能祈免旣據稱爾子病急姑候提押察看再行核奪此批

○婺源縣民人王成們控朱宗煌等藉屍擡詐一案堂判

此案革書朱宗煌聽從劣紳董晉吉卽董藹仁藉命做案往看流屍詐謂指丄有戴過銅頂鍼樣子實是裁縫老金搭臺架證分得贓洋二十元革保王竈能聽從作案混供誣指均屬骫法之尢革書朱紹莊卽朱坤成充當歇家復代混擬保結𨿽分贓無多惟開銷訟費顯有浮冒吳廷燮在場見付𨿽狡供不承第旣知情分贓卽屬通同一气朱宗煌應監禁十五年革保王竈能應監禁五年革書朱紹莊革書吳廷燮應監禁三年以除民害金志和冒充屍親嚇詐多贓己據王茂全供指確鑿情節本重乃倚恃年老茹供不吐嚴加詰訉則假裝聵聾實屬悖謬惟年近七旬不得不量從寬減應管押二年金納梨貪賄作抱匿贓不繳程細卽程列生不知案情得賄濫保均屬不合惟金納梨得贓無多其受雇作抱察系迫於貧寒不無一綫可原應管押六个月程細濫保無知業巳因案久羈應薄示懲儆管押三个月老金卽金竈坤竊物潛逃本有不合惟已被毆還贓應寬免置議王成們老實可欺無辜被詐及因訟花費至八百餘元之多情賞可憫該犯朱宗煌等狡黠異常所得之贓斷不止所認之數限令朱宗煌繳洋三百六十元內由金瑞養等家屬湊繳二百元朱紹莊吳廷燮各繳洋一百八十元程細酌繳二十元又朱紹莊繳出訟費六十元共洋八百元當堂給予王成們父子如數具領以卹良懦逸犯董晉吉金瑞養金淮保玉泉癩金績明金竹髙及余硯齋等獲日另結除將朱宗煌等先行解回外候詳請憲示飭縣分別辦理此判

●陶甓公牘卷八

靜海劉汝驥

批判工科

◆批判工科

六縣士紳同知銜增貢生程立達等稟批

府學教授周贇稟批

歙縣雷堨董事方聲茂呈批

織布局董生員鄭承緒稟批

織布局董鄭承緒稟批

歙縣呂堨董事鄭廣鎭等稟批

織布局董生員鄭承緒稟批

歙縣鮑南堨董事吳中僎等稟批

歙縣民人徐愼言等呈批

歙縣職員汪訓鏞等呈批

○六縣士紳同知銜增貢生程立達等稟批

橋路道路古皆有專官以滌除不蠲稽查擊互若周禮之條狼氏野廬氏是也近日講求路政民政部違警訓條亦且有重車載運之禁我徽𨿽僻處山陬獨橋工之堅致石路之廣坦爲他郡所未有前據婺源李侍郎函稱擔夫鐵禾午最爲損路曾以出示查禁爲請念疇昔締造之艱行人跋涉之苦保護而愛惜之此守土者之責也據稟前情候並案出示並檄行六縣一律嚴禁惟本府自入境以來見有我馬虺隤者矣未聞有車聲轔轔招搖而過者不識此牽車服賈者必須假道於我耶抑過我而不假我有畱難需索否耶仍仰各紳隨時稽查有無滯礙以利行旅而便交通切切此批

○府學教授周贇稟批

據稟請發印簿五本分諭城鄕紳董勸捐以濟修理大成殿等工不敷之款體察各情諸多窒礙應盡現有之欵由該教授先行擇修躬自督率勿再延緩善政得財亦必信而後勞外五縣攤捐一節姑從緩議可也此繳

○歙縣雷堨董事方聲茂呈批

前據該監生具呈當經批縣詳覆在案該縣尙未集訊稟復則虛實尙未分明查歷年並無出示差催之案惟二十七年春前府任內間一行之亦系各董事公同具稟方能照準該監生敢徑自請諭將毌持本府之示諭遂作爲世襲鐵券兼以之嚇詐農民耶所請不準行查歷年訟牘己將盈尺該監生滿口居功並牽涉唐代世系以爲子叔疑壠斷之謀殊屬可笑前堨董事程益謙等以方承業素向外貿不諳堨務稟復經王前府批飭不準掛名接辦鐵案如山無可遊移嗣據爾再三嘵瀆劉署府批諭姑準爾子隨同習學未便率先給諭原屬格外體卹不料得隴望蜀畫蛇吞象從此生出如許鬼蜮如許風潮卽如前控案情爾謂胡松銀受囑扛訟捏故生波彼吳丐食等五月十八日之呈詞問是誰所授意誰所賄囑乎本府忠厚待人原不以察察爲明似此伎倆豈能逃夫洞鑑耶修理堨塘爲現今第一要政豈能容無知劣董盤踞窟穴於其中私租踞谷一節尢應細心研究以水落石出爲止仰歙縣遵照節批集訊稟詳核奪並卽傳諭該監生父子嚴行申斥不準妄瀆切切詞粘並發仍繳

○織布局董生員鄭承緒稟批

遞年虧耗積至一千二百餘元之多似此小試其端已覺不可收拾該生尙以有成效爲詞何其巧於立言耶據稱存布值洋一百八十八元一角二分究竟布存若干疋疋估若干價著卽明晰呈復並將各布送候點驗再行核飭遵辦毌稍違延切切此批

○織布局董鄭承緒稟批

據稟繳各色布疋候驗收估價發店代售歸款惟虧欠官款尙巨應由該生速籌補繳愼勿築臺自甘集矢懍切此批

○歙縣呂堨董事鄭廣鎭等稟批

查冊內每年支銷南北渠府縣紙筆多至十六千文縣差工食多至二十五千同一堨而兩頭開銷需費之巨實駭聽聞本府不爲巳甚旣往可以不咎未來者不能不稍加裁制應自三十四年爲始減半開銷卽以所減錢二十千五百文專款提出爲堨民購儲積谷以備不時之用計中稔之年歲可儲谷十石十年以後偶有荒歉固不至張皇失措卽籌辦各項公益亦皆有所藉手該堨董等仍將所支薪資夥食飲胙及夫頭酬資等項力節縻費實用實銷當更收聚米爲山集腋成裘之效果本府不爲遙制統由該生等認眞經理妥籌稟核亦不得因循不覆致負本府核實卹民之至意仰卽遵照各錄一道懸掛報功祠內並候行縣備案此批冊存

○織布局董生員鄭承緒稟批

捲查該生代辦機件有巳於三十一年十月稟繳息洋內開單劃扣作抵者此外並無稟明代辦之件本府因該生講求實業虧欠公款寬以期限不爲不優示體卹奉催率爾請抵毌論工局現未開辦機件無處消納卽以數年運動不靈之舊機抵孳生不已之母金公家私家亦斷無此辦法著卽分期認還現銀以重公欵所請應毌庸議仍先酌定期限稟復備案勿再宕延切切此批

○歙縣鮑南堨董事吳中僎等稟批

稟冊均悉堨尾瀉水圳著卽於來年正月趕緊疏浚開通勿再因循桃虫可以嚙木蟻穴可以潰堤該董等經驗巳久必能未雨綢繆仍將全堨情形切實察看修補以保水利而鑑覆車此批冊存

○歙縣民人徐愼言等呈批

查閱皇呈堨圖所有圳壩壅閼圯墜之處甚多果如所稱該堨革所司何事無怪農民之嘖有煩言應卽切實履勘不得以差查了事余己於程志熊詞內批示矣著各知照此批粘附

○歙縣職員汪訓鏞等呈批

旣知汪徳源攺用大斗暗中剝削該農戶等便應立時送縣請驗事後空言從何比較惟報銷不實經手三分肥幾成普通習慣此則在疑信之間富堨爲北鄕一大村聚自前董汪應鳴被誣引退以來此攻彼訐迄未得一秉公辦事之人實非地方之福言之慨然仰新任歙縣立卽切實整頓查明堨工銷冊是否相符有無獘混部章凡有嗜好或未經斷淨之人槪不準充當各項董事並查驗汪徳源有無嗜好及包庇情事據實具復核奪毌稍瞻徇切切詞粘並發仍繳

●陶甓公牘卷九

靜海劉汝驥

批判憲政科

◆批判憲政科

祁門縣趙令元熙申報選舉人名冊批

休寧縣劉令敬襄稟設立初選事務所批

黟縣羅令賀瀛詳送初選人名冊批

婺源縣楊令兆斌申報籌辦選舉批

績溪縣葉令學仁詳送初選人名冊批

婺源縣楊令兆斌詳送初選人名冊批

黟縣羅令賀瀛詳送初選人名冊批

休寧縣劉令敬襄申送初選人名冊批

績溪縣葉令學仁稟更正選舉人名批

歙縣陳令徳慈申送初選人名冊批

婺源縣楊令兆斌詳換造人名冊批

祁門縣杜令英才稟送初選人名冊批

祁門縣理問銜姚受銳稟批

休寧縣歲貢生余正宜稟批

休寧縣歲貢生韓熙等稟批

休寧縣同知銜監生余宗俊等稟批

歙縣花翎同知銜直隸候補知縣許家修等稟批

績溪縣廩貢生曹輔仁等稟批

歙縣陳令徳慈稟批

休寧縣劉令敬襄申批

休寧縣歲貢韓熙稟批

黟縣羅令賀瀛申批

祁門縣杜令英才稟批

績溪縣桂令巖稟批

歙縣第八區耆民稟批

績溪縣桂令巖稟批

婺源縣魏令正鴻稟批

婺源縣魏令正鴻稟批

休寧縣劉令敬襄申批

祁門縣增生胡邦達稟批

黟縣閻令希仁詳批

祁門縣杜令英才申批

休寧縣劉令敬襄申批

○祁門縣趙令元熙申報選舉人名冊批

申及冊圖均悉該縣劃作五區地方廣狹人口多寡是否分配勻當尙難懸揣另冊開呈選舉人銜名是選舉人是調查選舉人殊欠明晰若謂此系選舉人胡淸鼎以監生候補知縣黃光第以武生候選縣丞胡淸灝以監生候補通判姚受銳胡元龍汪克安馮得桂陳廷侯諸人僅有虛銜汪浩鈞康權洪蔚文僅一監生許培騄渾稱職員李暢懋𨿽系附生不及歲旣未聲明別項資望財產卽與第三條選舉資格不符祁邑𨿽小有五千元之營業及不動產者應不乏人何以一無調查如康紳達洪紳壽彭現𨿽宦遊京外皆該縣土著有名譽之紳又何以不列冊內恐遺漏者尙多也分配議員之法以選舉人多寡爲標準似此寥寥數十人將來該縣獨無當選議員得無自悔率漏否又來申請發選舉執照查投票級當選執照皆由復選監督制就分發此有一定階級一定時間不可淩躐無序初選當選執照應於選舉期二十日以前請發今議員之額尙未奉撫憲統核全皖選舉人數分配派定應發執照若干豈能懸擬況未擇定初選日期更不得率請頒發其選舉人應用投票紙亦必於期前二十日始發奉發章程條理井然此非可以率爾操觚爲也仰卽將調查員辦事細則飛速申報核定至選舉人名數亦卽另造妥冊必須將年歲出身官階品望財產吸煙已戒未戒均一一詳細查明不得含糊了事其繕寫各件尢須工整不得沿襲胥吏蟹行字樣勿再率忽幹咎切切仍通飭所屬知照此批冊圖姑存

○休寧縣劉令敬襄稟設立初選事務所批

據稟巳悉此事爲我國剏舉調查一切固賴士紳相助爲理惟辦理遲誤或將來乖舛僨事則地方官獨執其咎事務所設在本官本署具有深意仰卽劃分投票區域趕速調查造冊繪圖送府以憑匯核轉請分配當選人數一面由縣擇定初選日期先期請發投票紙及當選執照並將管理監察各員銜名報候核明派定均毌延誤切切至所長名目𨿽系沿用各省辦法究非館章之所規定是否允洽旣據通稟並候撫憲曁籌辦處憲批示繳

○黟縣羅令賀瀛詳送初選人名冊批

查核選舉人名冊中區以西隅余氏九都舒氏爲最多東區以西川胡氏爲最多西區以三都汪氏爲多南區以古築孫氏南屏葉氏余村余氏爲最多北區以宏村汪氏爲多通徳髙明美不勝收宜也其餘單戶稀姓奧谷邃巖是否一無遺漏就漁亭一鎭論之爲該縣商業最盛之區有五千元以上營業資本者只有六人寄居者尙占其四恐放棄者尙多也東區西川是否西遞冊與圖不符中區九都舒氏西區三都汪氏均未塡切實住址凡此數端均待商酌至統核各冊年未滿二十五歲以上者尢不勝僂指此𨿽無關要義與館章局章均屬不符恐亦當在暫行停止之例本應發還攺正另造旣據徑詳姑候憲示遵行仰卽知照此繳圖結均存

○婺源縣楊令兆斌申報籌辦選舉批

據申該令集紳會議咸謂該縣僻處山陬戶鮮殷實士習亦壞合格當選之人未易多得等情閱之殊堪詫怪查此次選舉本系采用限制選舉章程其不合選舉資格者自宜格外矜愼然地非互鄕裏非勝母斷不能以士習亦壞一語一筆抹煞該邑幅■﹝巾員﹞旣廣人文亦盛其茶商木客有五千元以上之資本及不動產者更不乏人皖南之望縣也該令何卒然出此憤語此本府之無從索解者矣自上年十月二十日奉到館章本府卽日督飭各縣刻期舉辦隨於二十七日撰刻簡明告示分致各縣以提倡之其餘批札手示絡繹不絕該令應亦一一庽目乃三月之久迄無一字見覆直至臘尾春初始艸艸以一申塞責所謂另文詳報者候至二十餘日寂無音響豈該令於奉發章程均未嘗涉獵及之耶玩視要政不明時局莫此爲甚本應詳請示懲以儆泄沓姑先手示申飭仰卽會督士紳迅速調查宣示艸冊趕造正冊限二月十五日以前專差送府以贖前愆懍之愼之勿再玩忽切切此批

○績溪縣葉令學仁詳送初選人名冊批

查核送到人名冊尙屬妥洽惟記載選舉人資格總以詳核爲貴如財產須注明種類價值出身須注明某年某科入學補廩出貢中舉餘可類推細核原冊尙多忽略之處第五區八十七號程宗瑞系幾品蔭生何年得蔭抑系云騎騎都世職應令查明速報第三區簽呈舒翹馮端鉦馮惇祝程志濂四名第四區周沛昌一名旣充鄕董多年尙有資勞可計均得有選舉權由府代塡入冊第二區簽黏胡世澤第三區胡文驈胡文驌三員旣系納粟得官應有財產可計何以未經調查應覆查服官省分有無署代篆務姑仍簽送聽候分別存刪各項師範生不以畢業爲斷以文憑年限爲斷不足二年者槪從割愛除通州師範畢業生程幹棠一名外蕪湖徽州公學郡城紫陽師範及該縣東山傳習所各生一年畢業均不合格已一律揭除矣仰卽遵辦宣示一體知照此繳冊存送

○婺源縣楊令兆斌詳送初選人名冊批

此項選舉人名冊曾奉籌辦處憲頒發定式原爲六十州縣畫一起見若各縣大小參差自爲風气又何必多此一舉乃查閱送到人名冊旣不遵照頒式又不分區塡造籠統舛錯照轉定幹駁詰除畱一分存參外應卽交差發換以求妥善而期迅速仰卽遵照定式分區換造每區一樣三本十區共三十本多雇書手漏夜繕齊限二十日以前專差送府以憑核明匯申倘再錯誤逾延定卽詳請撤參不貸凜之切切至如一年畢業之紫陽師範生凡未注明別項資格者均不得有選舉權己於本人姓名上加蓋刪除二字此次換造不必入冊其餘私塾攺良教員是否有案可稽該令並卽確核此繳冊發還

○黟縣羅令賀瀛詳送初選人名冊批

據詳巳悉此次換造人名冊塡注均尙如式覆查亦頗詳愼事務所員紳實力經營殊堪嘉許仰候核明分別匯轉此繳冊十五本存

○休寧縣劉令敬襄申送初選人名冊批

據申及冊圖均悉查奉頒冊式祇令塡寫姓名無須塡號來冊或加號或不加號殊嫌參差生員應注明年分並無科分之可言所塡出身與科分年分上下又均不一律如胡宗瀛之塡寫己巳畢業進士程■﹝雨上澍下﹞之塡寫丁未科主事尢欠明晰此次初造姑免苛求學堂畢業必與中學同等師範須兩年以上法政講習亦須足一年半始可照準一年內畢業者槪不得援以爲例此館章也義塾非現在學務可比店董非地方公益可比職官文七品武五品以上皆須曾任實缺者任缺二字包署理代理在內辦理釐卡非署代可比此紬繹館章而可決定者也教官與選指本省言在籍投票則可在任所投票則不可教諭朱宇輝訓導崔有道何亦一並塡入殊屬錯誤城區八十號東一區二十號東二區十七號四十六號南一區十六號七十九號八十八號一百五號一百六號南二區五十號六十六號及五十五號西一區六號四十三號西二區五十號以上十七名旣未聲明別項資格均不應入冊惟查四十六號梁登仕系屬附貢曾任浙江慶元縣知縣是否漏塡抑有別故五十五號余應龍在浙江畢業系何等學堂幾年畢業均應覆查以昭翔實又寄居人在寄籍投票原無不可惟須在本籍呈請注銷經地方官批準始作爲寄籍有選舉權之證據冊內外府寄居如靑陽人同府寄居如績溪人最占多數是否遵章辦過同省之人不能兩處投票卽不能兩名復見卽如東二區十五號胡位咸等績溪縣已列入冊內是一人而化作二人也其餘寄籍人恐亦未能免此將來撫憲統核全省人數支配名額時甚多窒礙應由縣查明徑申省憲曁本府查考此系通融辦理爲換造誤期起見俟奉核定分配後仍應另造劃一正冊爲妥其調查員名爲區董者並不在停止之列仰卽遵照辦理並照會事務所各紳一體知照此批冊圖存

○績溪縣葉令學仁稟更正選舉人名批

此項人名冊調查員固當詳愼仍在地方官之細心審定方爲妥善所有冊內疏略之處該令恐輾轉覆查致誤分配限期自是實情旣據稟明仰候核入前詳匯詳察辦程宗瑞一名並準添注更正以免剝奪此繳

○歙縣陳令徳慈申送初選人名冊批

據申及冊均悉查程紳錦龢徐紳巽徐紳謙皆漏塡科分鮑紳琪豹並誤注順天籍二區胡士梅九區程開均漏塡住址第一區李嘉善巳據原籍績溪縣造入其在本籍並未呈請注銷可知第一區洪紳壽彭第四區徐鎔姚文徽胡樹智胡啟麟皆屬寄籍應遵館章辦理第十區二十七號謝升瑞四十四號又有此名通省之中一人不能兩名何以一縣之內一人幻作二人豈曾參杜子夏偶爾名姓之相同耶殊不可解第三區江柷辦學務三年第九區徐衡兩淮運判徐之莘江西同知何項學堂有無署代未據縷敍礙難含胡列冊以上各節應由縣覆查以期核實歙在唐宋爲富州在今日猶不失爲望縣何以選舉人寥寥僅九百名卽本府所素知者如外務部郎中吳紳蔭培前中學監督中書科中書洪紳汝闓吉林同知署新城府知府汪紳士仁候選郎中程紳源銓舉人程紳允徽生員鮑倫煌仰宗鉞仰觀文等皆有名譽之士紳何以槪未入冊此外遺漏者尙多也選舉權此至榮至貴之權事務所卽最重最要之事似此含胡脫漏本應發還覆查另造期限促迫祗好由府補查以昭公溥其調查員並不在停止之列除分別增刪匯詳外仰卽遵照此批冊存送

○婺源縣楊令兆斌詳換造人名冊批

據詳及換造選舉名冊巳核明匯轉詳送矣惟定章辦公益辦學務項下以著有成績爲斷尢必以本省籍貫爲限宣講積谷等事項𨿽皆在公益範圍之內塡注悉屬空言並無成績不應予以選舉權又在浙江江蘇江西入學之生員副貢人等旣非籍隸婺源亦非商籍卽與本省籍貫之說不符亦難入冊除將冊列程祥生董志周等一百六十四人釐剔簽注另造淸冊匯送院處各憲核定外仰卽轉諭一體知照圖表分別存送申省公文二角發還釐剔人名區號抄發

○祁門縣杜令英才稟送初選人名冊批

稟及名冊圖折均悉查第二區五十八號五十九號吳永濤等二名第四區一號七號五十一號五十五號七十六號八十四號胡曰什等六名第七區三十七三十八三十九四十號四十二四十三四十四號五十四號陳顯榮八名或辦積谷僅二十石或稱小學堂勸捐或稱籌辦襄辦是不過略有雛形並無成績學務與公益並計尢與定章不符已匯冊呈請核刪區圖內並未注明村堡都圖及每方里數某村屬某區均屬無從查考各區投票區所地址未據擇定聲敍亦無憑審核第八區擬令進城投票有無窒礙內有許登傑等十五名住址均塡寫本邑城內爲此數人計則得矣其餘多數若執不便之說以難之恐未免有放棄選舉之事西南東六區擬分兩日派員輪流管理有無流獘恐又未免有桃僵李代笑倩旁人之事以上各節皆當會紳預籌妥愼經理仰卽遵照指飭迅速辦理勿再因循切切仍候撫憲曁籌辦處憲批示繳另單並悉冊折圖存

○祁門縣理問銜姚受銳稟批

查選舉章程第二十二條宣示人名冊以二十日爲期如本人以爲錯誤遺漏準於宣示期內取具憑證呈請更正又第二十四條凡過宣示期限卽爲確定不得再請更正等語此項人名冊本府業經確定於前二月三十日匯請分配在案惟念該縣人名冊系急就之章又未及宣示覆查遺漏自所不免旣據稟明核與定章尙符姑準通融辦理應予以選舉權及被選舉權由府頒發投票紙屆時在城區投票可也仰祁門縣轉飭知照稟發仍繳

○休寧縣歲貢生余正宜稟批

調查一事本極複雜繁難其遺漏最多者莫如第五項資格之人自是實情良賈深藏懷玉披褐自甘放棄者十之四五至第三項資格之人則皆有政治思想者也如有錯誤遺漏之處正好未雨綢繆何旣作壁上之觀又爲此後時之鳴察核稟詞語近攻訐殊屬不合章程第二十四條指未曾確定以前而言來稟解釋爲確定之後仍可續補亦屬誤會此項人名冊本府已於上月匯送在案觥觥大名竟落孫山以外未免向隅旣據具稟陳明應準予有選舉權由府頒發投票紙屆時在城區投票可也仰休寧縣轉飭知照稟粘並發仍繳同日金廷煥稟並發

○休寧縣歲貢生韓熙等稟批

君子與君子親小人與小人狎各是其是各黨其黨臭味原難彊同究之公是公非自有定論此非可以口眾我寡爭也法律本因時損益無論何國臣民皆當遵守現行法律學政全書科舉時現行之法律也卽此次選舉仍注重籍貫於流品限制尢嚴假平等名詞緣飾以文其過如此立言殊屬荒謬且卽就普魯士論之凡居一縣之人分爲三等下等奴隸不在此數平等乎不平等乎余正宜之爲人本府原未深悉就該生稟內敍述言之運動舉勸學總董無效要挾送法政學堂無效覬覦事務所所長無效選舉中學監督捐派二美學欵各節或與事實不符或失勸捐宗旨余正宜之性格之價值亦可略見一斑如此恭惟餘正宜恐余正宜聞之嗒然若有所失也除余正宜前稟業已批行不議外恐該生等誤會本府見此稟詞亦以余正宜爲人才故特揭以告之著各知照此批

○休寧縣同知銜監生余宗俊等稟批

各縣人名冊本府業經確定於上月間匯申在案查宣示人名冊館章原有定期凡過宣示期限斷不能任意增添所以重要政而杜流獘惟念此次選舉調查本急就之章前據余正宜稟稱該縣艸冊上月下旬甫行宣示一時未及周知本府曲體下情𨿽不能補列冊內姑準給予投票紙以明其不在剝奪之列該監等以所納地丁稅指爲財產憑證本衙門無案可稽礙難臆斷況卽在宣示期內亦須取具憑證呈請初選監督更正方爲不背定章本府一視同仁此非於余正宜有所假借於該監等有所苛求也至此後紛紛乞補若竟槪徇所請尙復成何政體應申明定章以示限制將來復選被選並不以初選選舉人及當選人人名冊爲限凡年滿三十歲以上者果學識品望眾口交推均得被選舉爲咨議局議員失之東隅收之桑楡未爲晚也仰休寧縣牌示遵照並候札飭各縣一體曉諭知照稟黏並發仍繳

○歙縣花翎同知銜直隸候補知縣許家修等稟批

劃區調查分區造冊投票所又必擇區內適中之地原爲投票人便利起見所謂第一區第二區者只類別之名稱並無先後意義亦非此村附於彼村卽爲彼村之隸屬品也此次選舉本急就之章畫區調查容有未盡詳核之處惟人名區冊本府已於上月底核明匯申在案自應毌庸更議至自治區域本不以選區爲限將來奉到部章尙應由該縣會同各該紳等確實勘畫界綫分明以收使臂使指之效該紳等利害切身關懷桑梓正宜會商同志設所研究爲他日實行之預備斯則揆事度情之刻不容緩者也仰歙縣轉飭知照一面分別照諭各紳籌設此項研究所以殖自治根荄切切稟發仍繳

○績溪縣廩貢生曹輔仁等稟批

旣據聯名稟稱願在寄籍投票業已遵章具稟原籍等情姑準查照休寧縣人名冊頒發投票紙給領屆期卽在寄籍各區投票可也著卽知照仍錄批報明原籍及寄籍各初選監督查考切切同日吳鶴齡等三人稟並發此批

○歙縣陳令徳慈稟批

據稟呈投票開票所地址及管理監察各員姓名滿折已悉管理員除第五區姚宗衡第十區羅亨淦羅亨瀚三人毌庸添派外余均照來折派定各投票所亦俱照辦監察員第一區應以許鴻熙方文寯程致澤江友燮派充第二區以胡自淵王慶春派充第三區以楊維新許霽峯派充第四區以方夏吳中僎派充第五區以吳宏緒張恩誥派充第七區以江仁綸派充第八區以王蘭吳紹儒派充第九區以許炳文汪徳源派充第十區以謝升瑞羅會珪派尢開票監察員卽以第一區投票監察員充任惟第六區所舉監察員或非本區或未列冊能否越俎而代不至誤事應著商定報核仰卽遵照至請指示增刪八名若干現尙未奉籌辦處憲核覆札知未能作爲確定旣據稟諸姑先抄冊隨附批發並卽查照此繳折存

○休寧縣劉令敬襄申批

據申及折均悉投票所應指定處所來文僅稱某某地方尙是渾含之詞應令擇定公所確切稟候核定總以爽塏軒朗爲適宜之地管理各員均準照派投票監察員準以胡欽順許桂林吳榮方熙錦程世璞胡榮第程恩燦黃錫香吳承銘朱恩傑潘光遠余兆麒汪珍吳國溶胡樹榮余克寬十六人按區派充開票監察員準以胡榮慶方家燦派充仰卽遵辦並分別移行照諭各該員一體查照敬愼將事切切此批折存

○休寧縣歲貢韓熙稟批

近來聯名具稟之事日益加多或封交郵局徑寄或雇遣鄕民賫投旣非本人親呈卽無從知其眞贗其被捏捏人及有被告並無原告之事亦往往而有一經澈查跟究長舌巧婦又率變爲烏有先生長官廣開言路原所以通民隱而納嘉言豈期若輩翕唇鼓舌適以長譸張傾軋之風誰爲作俑可勝浩嘆該生等或被捏名或被牽及若如所呈此眞咄咄怪事𨿽有神聖何處捉摸本府以俚語解決之曰見怪不怪而巳著各知照同日余正宜稟並發

○黟縣羅令賀瀛申批

據申已悉匯核先今呈送員名淸折所有管理員照章停止選舉權每區投票管理員祗好延紳一人應以程希濂胡肇桂葉登瀛孫樹昌汪保和派充監察員應以余毓元王淦吳翔藻余之芹汪光甲何宗遜葉騰芳孫樾盧琪汪■﹝木棻﹞十人派充開票管理員應以陳訓導程定保派充監察員應以余攀榮程仲威胡麟瑞姚聯達派充仰新任縣迅卽分別照諭延定以資襄辦至投票開票處所均準照所擇地址辦理並卽知照此批折存又來文系閏月二十三日申發申三月十二日始行到府驛夫疲玩實屬可惡應由縣嚴諭整頓緊要公牘仍遵前札交郵局呈遞切切又批

○祁門縣杜令英才稟批

稟折均悉一邑之大竟不能延致管理員三四人殊屬可怪投票分作兩日果無流獘豈不甚善是在該員紳等好自爲之公權本各人所固有其各人有不甘者原無妨各人上訴學務與公益不能合計三年成績以扣足三年爲斷先後解釋至明本府前於匯詳人名冊內聲明應釐剔者奉撫憲批暫免剝奪業已轉行飭知在案所請免予摘除之處自應勿庸再議另折開各區投票所除城區外均未指定所址顯系尙未擇定仰卽擇定公所妥速布置另行報查切切此繳折均存

○績溪縣桂令巖稟批

據稟已悉該縣於初八日再行投票初十日開票得四百三十七票以不足額五人除之折半應以四十三票又十分之七爲當選卽以四十四票計算不能照初次二十九票爲定額也周懋和學欵一案𨿽未淸結惟據會委稟報查帳員會算尙無獘竇應有被選舉權又小學堂教員停止被選一節咨議局職務須知系何人所撰不能據爲典要惟查局章第八條案語小學堂教員若以被選舉爲議員之故致曠厥職殊於學務有礙云云細加紬繹此條應專指復選被選而言蓋初選舉乃選舉此選舉議員之人初選當選乃復選之選舉人也旣不停止其初選選舉權卽不能停止其復選選舉權仰卽遵照辦理並速將當選人銜名票數及兩次投開票報告情形詳細開折稟報切切此批卽付來差賚回繳

○歙縣第八區耆民稟批

選政如何重要罰則如何嚴明果實有串通舞獘情事及不合被選舉資格之人一經判實卽遵館章辦理斷不能失憲政之信用貽地方之後害惟郵遞匿名非正式之訴訟姑存之以觀其後此批

○績溪縣桂令巖稟批

據稟巳悉調查員本不在停止選舉及被選舉之列本府前於歙縣休寧人名冊內業經批飭更正在案續查籌辦處核正休寧人名冊內亦有局章但停止管理員其餘參議所長區長調查等員均不在內等語是此問題有此解決更無疑義胡本琪等熱心公益擔任調查與管理員事項迥異該縣原送人名冊調查員原在其中是公認其有選舉權也明矣及得票當選後乃率謂與定章不符何所見而云然朱瑞麒爲鄕警總董與局章第七條意義迥不相同不但非官非吏更無所謂巡長查民政部巡警學堂章程第二十條巡警教練所畢業生專作爲地方巡警之用其成績最優者得派充巡長云云巡長者一排之頭目也原稟以巡長比附官吏是則於巡長名義分際尙未了然此四个當選人均與章程相符該縣照章知會給予執照均屬正辦更無庸別求變通之方又查章程內九十一條凡選舉訴訟事件初選應向府直隸廳州衙門呈控現在初選事竣此後如有此等訴訟該縣盡可飭令本人赴府投遞以重選政否則郵遞匿名槪不受理仰卽遵照仍速將當選人名資格票數遵式造冊申報勿延此批交來差賫回繳

○婺源縣魏令正鴻稟批

據稟該縣初選開票計實行投票者一千三百七十一人以當選額十八名除之得數折半滿三十五票爲當選僅得王日含等八人展至十五日加倍開列次多數再行投票等情查投票實數一三七一以當選人十八名除之爲七十六票又十分之三折半爲三十八票又十二分之一應滿三十八票以上爲當選來稟以三十五票爲當選所差不止毫釐或者事務所員開送票數淸單用亞拉伯字碼致成魯魚帝虎之訛抑或此一千三百七十一人中尙有應行作廢之票未據聲敍殊難懸揣再行投票籌辦處憲原有規定期限該縣展至十五日始行再選自是爲召集煩難愼重選政起見萬一仍不足額有煩三選四選將如之何恐知會管選人及收情願書各節勢必手忙腳亂此層亦不可不先事慮及總之五月五日爲本府匯集各縣當選人姓名票數之期萬萬不可錯過仰卽遵照定章妥速辦理依限塡冊申報並將當選票額因何不符之處據實稟復更正愼勿飾延切切仍候撫憲曁籌辦處憲批示繳折存

○婺源縣魏令正鴻稟批

據稟已悉重行投票實到人數幾何以得票若干爲當選未據縷晰聲敍但照折開票數統計己有一千二百六十四票以缺額十人除之應得六十票以上爲當選何以不及六十票之七人均作爲候補當選恐有錯誤仰卽將兩次投票開票人數票數情形據實補報連同當選人銜名資格造冊送候匯轉勿稍率延切切仍候撫憲曁籌辦處批示繳折存

○休寧縣劉令敬襄申批

據申該縣四月初四日開票得實在投票人數六百二十三名以當選額九名除之以三十四票爲當選僅得當選吳嗣箴一人尙缺八名初十日再行投票十四日開票得補足當選票額者金澐等十人等情查館章第五十六條非得票滿該額以上者不得爲初選當選人該縣初次投票人數應以三十五票爲當選來申以三十四票爲當選微有差池惟吳嗣箴得三十七票已過票額自應當選至再行投票應照每次投票人實數另行核算察核文內得補足當選票額一語似系先後並計殊與定章不符究竟二次投票人數若干以若干票數及額未據逐一聲敍殊難確核設有誤會致全體無效所關匪細仰該縣立卽遵照查明第一次第二次實到人數若干檢票若干有無廢票第二次以若干票爲及額金澐等八人得票是否滿該額以上務須縷晰敍明刻日專差稟復以憑匯冊詳報切速切速此批

○祁門縣增生胡邦達稟批

凡人名冊確定後卽不能隨意添入該縣批準補入想初意變通辦理不知格於館章而不能也現逾初選一月之久當選人久己舉定更勿庸議惟遺漏與剝奪應有區別此次該生等未入名冊是遺漏非剝奪𨿽暫失初選選舉權仍不失復選被選舉爲議員之權該生等卽以本府批詞爲日後憑證可也此批黏附

○黟縣閻令希仁詳批

據詳及冊均悉二次開票除作廢外檢得一百七十九票應按不足五人之數除折以得二十八票爲當選卽汪先甲一名不願應選亦應以六除之折半以得二十四票爲當選該縣仍按八人計算折除系屬誤會除姚國宜江汝猷余毓元得票業已過額應與第一次舉定之餘攀榮舒文貴均準當選外其孫樾等三名票額不足斷難通融致礙全案應再開列次多數六名舉行三選將來得票卽按三人除折仰卽出示召集遵照指飭迅速辦理專差具報毌再率誤違延切切仍候撫憲曁籌辦處憲批示繳冊姑存

○祁門縣杜令英才申批

據申及冊均悉該縣初次投票無一當選人再行投票應加倍開列次多數十二名以當選額六名除實到投票人三百五十九十之數應得三十票爲當選陳郊等八名票額均屬相符除康達鄭均二人不願應選外以李訓誥程際隆遞推補充亦符定章惟落選四人姓名票數未據聲敍否陳郊等共得三百是五十六票其餘四人僅得三票蓋初次旣得次多數之人二次決不能僅得一票或竟不得一票也應令切實縷晰報覆以昭愼重仰卽遵照查日查明補稟察奪勿延切切此批冊存

○休寧縣劉令敬襄申批

再行投票當選票額不得與第一次並計亦非以第一次票額爲準應以第二次實到票數按未足之八人除折來申仍屬錯誤查該縣再選得三百七十九票八除之爲四十七票又十六分之六折半爲二十三票又十六分之十一自應以二十四票爲當選不能以二十二票爲及額除吳嗣箴初次當選汪輝祖業已辭選均毌庸議外其再選當選名次應以金澐王世勛李鴻遇在前吳國溶與黃錫香得票相同亦可以抽簽序之次則戴禧麟邵鴻恩朱錫鈞已敷定額仰卽遵照迅速再行知會一面傳諭各該初選當選人務於六月初十日以前檢帶執照來郡投票均毌違誤切切此批淸折存

●陶甓公牘卷十

靜海劉汝驥

稟詳

◆稟詳

徽州府稟地方情形文

稟屯溪火災勸捐文

稟查勘屯溪水災文

稟請續撥賑欵文

稟賑務報銷文

稟教士牧良請辧吳克明等一案議結文

稟教士牧良請辦吳克明等一案議結請銷文

詳府中學抽收箔捐情形文

稟查辦績溪縣胡嗣運周懋和互訐一案文

詳查復新安中學堂學生滋事情形文

稟查復警委任恆智被控文

徽州府稟設立選舉事務所文

徽州府詳送初選選舉人名冊文

徽州府詳復選投票辦法文

徽州府詳送復選選舉人名冊文

徽州府詳選舉議員銜名冊數文

徽州府申報復選事竣文

徽州府稟籌辦物產會文

詳報物產會開會文

徽州府詳辦初等農業學堂文

稟請設地方審判分廳文

陶恭修文廟文

稟重修譙樓文

○徽州府稟地方情形文

敬稟者竊知府於六月初八日接印視事曾經通稟在案知府到任以來日坐堂皇治事取其專精直接以除壅蔽而免偸安並隨時咨詢官紳於地方情形觕有所得謹就三月內力行籌劃之事臚列八條爲我憲臺陳之一革除惡習徽俗之最惡者曰迷信曰嗜賭醵錢迎賽無村無之其所演戲出又多鄙俚不根之事一屆秋令其赴九華山齊雲山燒香還願者絡繹不絕尢可怪者七月十五日相沿於府署宜門招僧道多人作盂蘭道場知府手撰告示爲糾正之禁賭一事歷奉憲臺嚴飭七月間派委密查寂然不聞現屆冬防歲晚務閒或不免見獵心喜之人禁賭尢爲要著知府已撰就四言告示責成六縣實力奉行若夫纏足一事此本普通習慣惟徽俗尢甚不纏足者則羣以下戶視之大約三五歲女子無不足曲拳而行跛倚者知府手撰告示並飭紳學界隨時演說體察情形感悟者不過十之二三此事或非一朝夕所能見效容徐籌勸戒之方一實行戒煙徽俗不論貧富喫煙者十人而六七面黧骨削舉目皆是此地方官之隱憂也自禁閉煙館以來有殷姓者不遵禁令知府密察得實提案嚴懲凡以煙館爲生活者始懍然不敢再犯惟聞屯溪街口各處水陸通衢莠民雜處猶未能一律剗除並手撰告示重申禁令體察情形戒煙局所自屬刻不容緩之事府城舊有一局虛有其名而己當飭歙縣實力奉行外五縣除休黟稟辦外亦卽專札嚴飭速行開辦少一吸煙之人卽多一有用之人有凍死餓死之人斷無癮死之人知府用白話淺說隨時勸戒以此感悟者不少一速結詞訟知府衙門每月案件不下二十餘起知府隨收隨訊隨批隨發遇有關風化案件必反復批示至數百言而後巳次日午前必爲榜示旣免懸望又省旅費此知府區區之見也惟批回復審則延宕如前甚至有蒼滑老吏一見上控愈激其怒者就知府所屬而言府控案件以歙縣爲最多經知府面加督責訊結者已有十數起休寧𨿽無重大案件亦有十數起尙一字未覆婺源余查氏控余啟呈霸產一案五控不準至激成府控省控現己奉批提審黟縣無一府控案件績溪訊結者亦有數起惟候補巡檢曹登瀛控妻一案尙未定讞祁門無名男屍一案劉天富在押病斃一案亦多疑竇巳駁斥覆審久郁必嚏久屈必伸此豈盡小民之過哉查各縣詞訟簡明冊每月所報者不過四五起皆一堂斷結其實隱匿漏延在所不免卽人人淸獻亦未必只有此數擬請憲臺一並申明例限違卽詳懲或牧令有所儆惕不敢以虛言嘗試一嚴懲差役徽州健訟之風本甲於皖省而差役之玩疲亦爲他處所未有種種獘端大抵皆由需索而起遇有聯名告差役婪索者立卽批飭責革從嚴訊究近奉通飭淸訟卹囚章程及革除門丁陋規勒石永禁此輩皆稍知畏懼惟見聞有限鬼蜮難窮其願者艱於一飽狡者或另謀三窟聞各州縣承案有費值堂有費取保有費和息有費鬼鬼祟祟不可捉摸旣拔去眼前之丁不得不並此附骨之疽取鉛刀以割之或仿照天津訟費章程從輕核減猶爲彼善於此此則非知府所敢擅擬一整頓學堂府城學堂之規模較好者有二一新安中學堂一紫陽師範學堂中學堂就試院攺建每歲經費由屯溪茶釐撥銀五千兩師範卽舊日紫陽書院每歲息銀有三千兩兩校監督以許庶常承堯任之查閱學生程度其斐然可觀者則面加獎勵其偶有放言髙論者則照會監督申斥之現已與監督約每月月考知府到堂面試惟該堂監督屢以經濟困難爲告如錫箔捐一案經前府黃守曾源通稟批準迄今仍有阻力珠蘭花一案紳與紳致生衝突經知府作爲調人曉以合羣之公理始和平了結若再事羅掘恐反對者愈有所借口不得不愼重以出之體察情形欲教育之普及仍以攺良私塾爲先著現已飭勸學總董實力奉行一攺良巡警郡城之有巡警也自黃守曾源始也徽州風气其稍識之無者皆以當兵爲恥其始降格以求者勢也其不能長此終古者後來者之責也知府查閱警兵合格者十無三四卽督同印委攺良警章於查戶淸道巡夜事宜最爲注意現己按段添設路燈督飭警員警兵徹夜梭巡惟警費尙未籌定刻巳有懸釜待炊之象遷就之處尙多查郡城警費向由六縣煙燈捐分籌接濟燈捐旣停此款遂成畫餅知府到任後卽據休婺祁黟績等縣聯銜邀免惟查閱稟詞有自顧不暇等語知府不得不正言批飭現據稟復籌辦者僅黟祁二縣其餘尙一味延宕且休寧拖欠煙燈捐款至一千零四十餘千之多屢催不應尢屬疲玩一郡之事自當一郡公任之若相率效尢只有不辦一事而後巳此事仍乞憲臺主持於上或油滑之牧令不致以个人之私見破壞巳成之要政以上六條皆知府實力奉行之實在情形也一興修文廟知府到任以來瞻謁宮墻歲久失修丹靑剝落棟柱欹傾衋然憂之查點祭器一無所有祭日則用最惡劣之磁碗當作豆籩𨿽老婦燔柴之祭不應若此簡陋當卽飭教授周贇敬謹勘估及祭器款式一並繪圖恭造並分札六縣速行籌款在案查禮部奏定章程文廟殿廡墻垣通覆黃瓦崇聖祠亦一律辦理國學省垣自當敬謹遵辦徽州僻處山陬恐無此財力擬大成殿先覆黃瓦其餘修飾見新姑仍舊貫據瓦木油漆工預算巳需銀幣四千元之譜祭器一節如登鉶犧尊之屬仍當借材異地惟此時如何籌款尙無把握俟籌有的欵後當項目稟報一試辦農林歙休祁黟四縣皆知府經過之區茂林修竹蔚然可觀童山濯濯亦所在多有此非山之性也查看情形自當從種樹下手而種植區域則莫如先地而後山由近以及遠現查得府治右側有公地及無主民地約九畝有奇惠濟倉及天寧寺故址約十二畝有奇武廟左側約八畝有奇零星者不計郡城西北門外有小教場一處前後沙灘漸漲爲沃壤約二百畝有奇東門外教場約三十畝有奇其樹藝則城中宜果實宜蔬菜擬於明春種槿當墉編竹爲籬作爲植物園城外之地則宜竹宜柏宜玉未宜菅麻惟瓦礫砂磧墾費較多平均計之每畝銀幣四元左右或招墾或集股尙須與各紳細心籌劃俟開辦後當另案稟報以上二條皆知府籌劃粗有端倪之實在情形也知府初學作吏見理未眞閱歷又淺疵謬之處知所不免就徽地言徽事敬徽民或於風化民智不無墜露輕塵之益用是不揣冒昧撮陳大略上塵鈞座是否有當伏乞大人鑑核逐條批示祗遵無任悚惶之至

○稟屯溪火災勸捐文

敬稟者知府於本年七月十二日準移駐屯溪同知朱丞牒開七月七日屯溪鎭不戒於火延燒一百二十餘家被災者男女五百餘名口等情當卽飛飭休寧縣齡令前往查勘妥爲撫卹並飭將被災戶口查開實數淸折呈報在案查屯溪爲徽州巨鎭浙贛通衢其土著者不過十之二三其來此求生活者大抵皆數米而食櫛薪而炊之客民居其多數究之無論爲客民爲土著旣受一廛而爲氓自憲臺視之則皆焭焭無告之子民自知府視之尢宜不分秦越者也知府任事月餘旣不能感召天和消除沴戾何意祝融氏大肆淫威使吾民爛額焦頭有殃及池魚之慘轉瞬秋風砭骨虐雪侵肌幕天席地其何能支吾民何辜言之惻然昔汲黯矯詔發粟活人無算傳之史冊播爲美談去歲美國金山火災唐人街一片焦士不數月泛舟麕至立起瘡痍仁聞義聲遐播中外知府才不足濟變誠不足孚人晝夜焦思其何以安當捐銀幣百元以爲之倡並制就捐簿六冊分致所屬各縣轉飭學商界各紳分投勸募勒限一月內匯齊批繳核實散放自知涸轍之魚非斗水能活焚巢之鳥非一枝能棲區區之心如是而已再四思維似不可無破格獎勵之方其有富紳義商慨捐巨欵者知府核實後擬請憲臺旌門賜額以旌善行而風薄俗其不能分人以財而苦口勸募者知府亦擬手書楹聯或給札獎勵以爲實心任事者勸所有勸捐拯災並擬請獎勵緣由理合專肅具陳是否有當伏乞大人鑑核批示祇遵實爲徳便再此次火災損失不貲惟尙無待姆伯姬之慘差足稍慰憲廑合並聲明

○稟查勘屯溪水災文

敬稟者竊知府於本年六月二十日奉憲臺五百里排單札飭親往屯溪履勘水災有應撫卹之處卽就地速籌撫卹並準在該處釐局先撥一千兩以應急需一面將被水及籌撫情形通稟核辦等因奉此仰見我憲臺民瘼關懷矜卹災黎之至意伏查此次水患自五月十九以後連朝陰雨二十四五兩日又復大雨傾盆山洪下注休寧縣西南一帶適當其衝其水性尢爲湍急知府聞信之下立卽派委會縣察勘妥籌賑撫並諭令設法疏消積潦補種晚禾以慰田家望歲之心旋據查覆屯溪附近一帶自五月二十四日夜起至二十五日晚止水勢陡漲一二丈沿河屋舍多被衝毀街內店鋪進水三五尺不等米鹽雜貨頗多損失幸未淹斃人口次日水卽消退沿河窮民皆搭蓬以居惟西鄕渭橋等處淹斃大小丁口一十八人其餘𨿽遭淹浸尙未大受損害並據該縣劉令敬襄查勘稟報情形尙屬相符伏念屯溪沿河居民類皆窮苦上年七月間祝融一炬煨燼之餘數口之家本未易謀一飽猝遭水患流離蕩析更將何以爲生再四籌思輾轉發棠之請聯翩告糴之書尢恐緩不濟急仰荷鴻慈立沛飭在屯溪釐局撥銀一千兩交由知府逐處履勘分別撫卹哀鴻殘喘得慶更生感戴憲仁奚有涯涘知府遵卽於二十二日前往逐勘分別籌撫除移屯溪釐局撥款備用外理合將休寧水災大略情形及知府動身日期肅泐稟報仰祈憲臺鑑核再府城溪河同時水漲及丈惟勢若建瓴一宵卽退其餘各縣未被水患之處菽豆收成結實稻禾亦蔥蔚可觀堪紓仁廑合並聲明

○稟請續撥賑欵文

敬稟者竊知府前奉憲臺札飭查勘屯溪水災遠籌撫卹並準在釐局撥銀千兩以應急需等因奉經將休寧縣被水情形據實稟復並報明知府動身日期附繳排單在案發稟後遵於六月二十二日馳抵屯溪周徧履勘該鎭東隅河街一帶店戶約二百餘家椽瓦無存盡爲洪濤捲去其窮苦小民共六百九十五名已先由公濟局洪紳廷浚等勸捐洋二千七百餘元每名放給洋二元米一斗聞憲臺鴻慈立沛皆扶老攜幼而來連日至上下黎陽隆阜陽湖各村勘驗其被毀房屋亦十之三四疊經會同辦賑紳董查明被災人數約一千名連前次放過人數共計大小男婦一千六百九十六名口遵飭在於釐局撥發湘平銀千兩兌換鷹洋一千四百二十一元三角五分六釐益以洪紳等籌撥洋二百餘元每名實給洋銀一元內有小口一百三十九人減半放給此急速賑撫之情形也又據洪紳面述上海籌賑公所徽商謝筠亭洪偉臣等匯洋五千元漢口休寧商人匯洋六千圓又上海紳商電知籌米五百包面一千袋洪紳以轉運需時函囑變價匯洋未到知府當與洪紳商辦擬將以上三款由公濟局派人分赴休婺歙各縣切實調查再行一律核放休寧渭橋等處已經派人往查優加撫卹歙縣水南鄕王村等處爲屯溪之下游前次洪水經過由蔡令逐村履勘亦間有房屋衝倒豆苗淹壞情形知府綜查此次水災詢諸紳耆人等僉稱爲近數十年所未有而以休寧爲最重歙縣較輕婺源𨿽未得切實報告知府逐加探詢災情當不減於休寧災區旣廣來日方長斗粟杯漿恐難徧濟惟有仰乞憲恩俯賜準再撥銀二千兩以期一夫不至失所災黎得獲再生不勝叩禱待命之至除趕造放過災民名冊另行呈送外理合將查放急賑情形縷晰稟報仰祈大人鑑核示遵再昨接洪紳廷俊函報六月二十七日奉督憲電匯銀一萬兩協助賑撫又知府於二十六日賑畢回署合並聲明

○稟賑務報銷文

徽州府爲匯冊詳報事竊照知府前奉札飭親往屯溪履勘水災速籌撫卹並準在屯溪釐局撥銀一千兩以應急需等因奉經知府卽日前往會同各該紳董查明被災人數遵飭領湘平銀一千兩兌換銀幣益以洪紳等前放急賑餘款統計大口一千五百五十七人每人鷹洋一元小口一百三十九人每人減半共放過鷹洋一千六百二十六元五角業經稟報憲鑑在案旋奉藩司批歙休婺等縣災區旣廣準再撥銀二千兩由屯局墊發督同各縣會紳核實散放等因知府伏思今夏水災當衝處所蕩析離居者十戶而四五實以被淹斃命者爲尢慘此次奉撥賑欵若照義紳挨戶查放辦法恐未能每人而濟遂議將此項專作卹款死者有所歸寡孤者有所養較之普通賑撫似爲扼要此議旣定當卽由釐局領回湘平銀二千兩兌換鷹洋二千八百四十二元七角一分二釐和盤打算計淹斃者休寧縣八十四人婺源縣六十七人歙縣十五人共一百六十六人每名各卹鷹洋十二元由家屬親自具領妥爲掩埋共享洋一千九百九十二元黟縣尙未放過官賑其災民喁喁望澤由該縣據情稟請亦未便獨令向隅當撥發鷹洋四百元郡城附近窮苦災民由歙縣查放洋三百四十二元七角一分二釐又由知府自行查放洋一百八元十月之交先後如數放竣知府謹督飭員紳隨時奉宣徳意民情亦甚安謐並飭據各該縣造冊呈送前來知府覆加確核無異理合將兩次奉發賑款分別查放緣由造具淸冊照錄縣冊具文詳報仰祈憲臺鑑核再此案因催各縣造冊以致詳報稍稽黟縣冊仍未到歙縣冊報銀數相符辦法間有更攺合並聲明

○稟教士牧良請辧吳克明等一案議結文

敬稟者竊於本年五月十六日奉憲臺批知府會同委員陸倅稟奉委會訉休寧縣天主教士請辦汪社寶等阻教恃教一案訊明斷結開錄供折稟請鑑核示遵由奉批稟及供單均悉此案昨據省城費司鐸函稱牧教士要求三事其二已經議結惟吳克明恃教害人必須懲辦等情業經批飭該守查明究辦來稟以吳克明得賄質之見證汪培冠等所供洋數包數均未符合殊𨿽憑信不知得賄若干非當局說事之人勢不能眼同點數無論吳克明之得賄與否其自供以生員入教堂當通事教士與知縣通函由生員繕寫教民與生員不和齊相傾害等語汪培冠等均稱吳克明得洋包他汪姓無事則其平素之憑借教堂包攬欺朦己可槪見以同一奉教之人而教士惡之教士惡之實非安分之徒自非僅予掌責所足示儆葉徳彪以武生奉教亦末確守教規應一並嚴加懲辦毌稍姑息等因同日並奉憲臺札同前因抄發函單到府奉此除汪社寶已依限繳洋壹百元給予馮觀長具領卽予省釋毌庸置議外知府伏查牧教士所指吳克明得賄一節先後送到見證八人均系教民其汪培冠塗世榮等六人皆稱得之傳聞並非目見母庸深加詰問惟應致和方誌淸稱系同場目覩不得不切實研訊所供洋數包數又不能一一符合或系倉卒之間未及詳審猶可說也至有無洋巾大包及坐立形式似不能同時同事所見歧異如此至吳克明之是否得賄以葉徳彪之有無過付爲憑葉徳彪之是否過付則尢以汪社寶之有無出洋爲斷無論教堂一革條斷無七八百元之價值汪社寶家境並非充裕恐破產傾家未易籌足此數旣不辦汪社寶行賄之罪卽不能科吳克明葉徳彪以得賄過付之條斧鑿相尋其理至確無待深辧若夫恃教害人如果確有其事或實有被害之人地方官且疾首痛心必置之法豈猶待該教士之要求懲辦查抄發費教士轉述牧函謂陸委員有意庇護已屬不可索解並云滿載而歸更不知從何說起牧教士本不通漢文無非爲之捉刀者任意誣捏今昔相形覺吳克明在該堂繕函時尙不至如此狂妄乃該教士愛憎無常不知自反偏聽一面之詞謂吳克明葉徳彪之欺朦於前不知又有無數人格不及吳葉者之煽惑於後豈遂足爲定論第吳克明等旣不獲於教士不守教規大略可知此外𨿽稍有聲名尙無確實劣迹應請將吳克明酌照不應重杖八十律擬杖八十按新章追銀十兩仍援汪社寶賠償辦法攺爲罰繳鷹洋壹百元撥充地方公用葉徳彪照不應輕律笞四十追銀貳兩亦援賠償辦法減爲罰鷹洋五拾元一並撥充公用如蒙恩準所罰之洋應請卽充徽郡巡警經費爰奉前因理合將遵飭酌議懲辦緣由具文報覆是否有當仰祈大人鑑核迅賜批示祇遵再汪社寶折杖銀兩無力完繳照章應作工四十日惟因案羈押巳逾三月應請寬免押罰工作實爲徳便

○稟教士牧良請辦吳克明等一案議結請銷文

敬稟者竊照休寧縣天主堂牧教士請辦汪社寶吳克明等阻教恃教一案前經知府會委訊斷錄供稟奉前憲臺批飭吳克明非安分之徒非僅予掌責所足示儆葉徳彪亦未確守教規應一並嚴加懲辦等因奉經知府復加確核請將吳克明擬杖葉徳彪擬笞均照章罰銀仍援汪社寶辦法吳克明罰繳洋銀壹百元葉徳彪罰繳洋銀五十元充徽郡巡警公用於六月十六日具稟請示尙未奉批吳克明等迄仍看管候示玆於九月二十四日準現駐休寧天主堂教士談司鐸師秦來郡會晤述及牧司鐸業己病故由伊來徽接任前司鐸請將吳克明等懲辦一事閣下辦事平和以期民教相安敝鐸亦願意平和了結寬免吳克明葉徳彪二人飭令出具安分切結卽日開釋回家安業惟聞此案閣下巳經再擬詳請貴上司批示俟批示到日弟當勉飭吳葉二人遵照等語並稱恐口語不懂特繕二紙面交請閱查所交二紙與晤述大略相同均具名簽有洋字當經知府面允所請卽於是日晚間飭令吳克明葉徳彪當堂各具安分切結諄諄諭以此後務安本分不準多事干究並據僉稱願限十日遵斷繳洋遂予省釋安業伏查此案之發生始於教牧士愛憎無常聽信馮觀長膚受之言必欲加吳克明葉徳彪以得贓過付之罪經知府再三辧駁會委訊斷稟復牧教士復以陸委滿載而歸之謊詞函令省城費司鐸晉謁前憲臺要求懲辦疊奉批札飭府嚴懲等因遵經知府定議酌懲稟請核示尙未奉批玆旣據談教士來署而述牧教士業己病故該教士接秉斯鐸願歸平和了結仍俟奉批飭令吳葉二人照知府前稟酌議遵辦似屬可行應乞憲恩核入前稟迅賜批示祇遵並札洋務局一體銷案以淸枝蔓而免延累是否有當仰乞大人鑑核示遵再吳克明葉徳彪應罰銀兩無力再繳業巳因案羈押八月之久應請寬免折工合並聲明

○詳府中學抽收箔捐情形文

徽州府爲詳報事竊照徽紳內閣中書程錦龢翰林院編修許承堯等稟請抽收箔捐以助學費一案疊奉前憲臺批準開辦由街口釐卡委員隨正附收徽紳泒人簿錄提存按月報查等因奉經知府照會原稟各紳更派增生葉光錄隨帶府印票照前往街口簿錄抽收並飭該卡委員汪府經昌燾遵照去後旋據該卡員覆稱遵札會商葉生於九月初一日開收按原稟值百抽一章程辦理並飭司扡竭力開導照案輸捐嗣有屯溪景昌等號運箔過卡僅將正釐完納附收學費一項抗不承認一再勸導始終堅持該商遠距屯溪礙難理諭當將過卡錫箔仍飭葉生簿錄注明號數以便稽查可否傳案飭認抑或札縣按照過卡數目分別飭繳否則卽由葉生簿錄具報以便飭令補捐開折稟請示遵等情據經知府查核折開景昌等號共運箔四千八百九十觔應捐錢十二千二百二十六文平均計算每觔捐錢二文五毫是否與原稟值百抽一之數相符箔價漲落無常未能深悉所請由府傳案飭認恐滋紛擾未便遽行札縣飭繳一層似可照辦卽請原稟各紳會議妥商當準覆稱錫箔一小紮計三百張重量達三兩照時價售錢百文若每斤捐錢二文五毫值百祇抽四毫五絲較之原稟尙未及半釐卡箔捐向章值百抽二今照釐捐減半查釐捐系咸豐同治年間估值核收邇來百物翔貴箔價亦倍於前致不相符惟捐局成規具在必照時價估計難免又生枝節應照局章辦理請卽札縣飭繳等由經知府分飭各縣照辦嗣據葉生光錄將巳收未收行號及開支數目按月折報並聲明鷹洋壹元合錢壹千文局用不敷之欵由中學堂經費項下墊支等情又經知府按月行縣飭繳在案乃迄今三月有餘羽檄紛馳依然無效查葉生折開九月分過卡錫箔共四萬四十五觔內己收者五千五百四十七觔捐洋十二元八角六分八釐未收者三萬四千四百九十八觔應捐洋八十六元二角四分六釐十月分過箔共三萬二千五百七十一斤內已收者六千九百四十二斤捐洋十七元三角五分七釐未收者二萬五千六百二十九斤應捐洋六十四元七分四釐十一月分過箔共三萬一千七百六十三觔內巳收者六千三百斤捐洋十五元七角五分二釐未收者二萬五千四百六十三斤應捐洋六十三元六角五分八釐每月局費洋十七元五角三个月共支洋五十二元五角另有開辦費三十元一角七分六釐以三个月爲全年比例箔數約四十一萬七千餘斤捐數約英洋壹千四十餘元除局內全年額支薪水二百一十圓活支夫馬等費數十圓外學堂歲可得八百圓誠非雞肋可比自難放棄今所認捐者不過零星細數所吸取者不敷每月局用兩利相形所得反不償所耗絕流而失跋扈何以解洿池數罟之譏畫餅不能充饑更何以饜博士瘦羊之望似此情形甚爲焦灼知府惟有再接再厲𨿽矢盡援絕三鼓而气不衰除仍嚴飭各縣諭催各商按照簿錄箔數補繳濟用外理合將開收箔捐情形及未能全數輸納緣由據寔縷晰詳報仰祈憲臺鑑核示遵爲此備由呈乞照詳施行須至詳者

○稟查辦績溪縣胡嗣運周懋和互訐一案文

敬稟者竊於光緒三十四年十二月奉提學使札開案奉撫憲朱批據績溪縣副貢生胡嗣運稟控周懋和醉心私利營作莬裘一案由奉批該生前請辭退修身經學教習廉尙自安殊堪嘉尙業己另委接充在案玆稟控周懋和狥劣董曹誠琪之請濫用其弟誠瑾爲該學教員並煽曹錫章與宋徵宋琪等要求畢業如果周懋和確有徇縱情事殊不足勝校長之任應卽撤換另選公正紳耆董理小學整躬牖俗一袪淩競之習用以振作學風嗣後各學校長宜愼加遴選應由學司通籌辦法至學生結黨攻訐師長此端萬不可萌如果所控不誣亦宜量加懲戒胡生熟於經訓又屬髙年意气己平乃猶不知止得毌有人托名爲之報怨耶本部院意甚惜之仰提學司轉飭徽州府派員查辦毌稍偏徇據寔稟復此批稟並發等因奉此查此案前據該生並稟到司當經抄稟札飭該府查辦在案玆奉前因除將奉發原稟具文申繳外合亟札府派員查辦據實復奪等因到府奉此查此案前據該副貢及章正鐔周懋和先後訐稟均奉提學司批旣經徽州府飭縣秉公查明嚴切整頓仍仰該府督同該縣並案查明懲辦等因當經知府行縣澈查在案奉飭前因遵卽遴委府學教授周贇前往績溪縣切實調查去後旋據回郡復稱案於光緒三十四年八月二十八日據績邑東山髙等官小學堂全體學生宋徵等以教員胡嗣運衰邁重聽無故怒罵等情稟縣該縣張令廷權詣校查詢極力調停教員學生均相持不下不得已以訓導孫家仁暫充經學教員以免解散曾經張令通稟在案查該教員胡嗣運學問淵深該堂長周懋和勤愼從公胡嗣運又周懋和所汲引之人本皆爲合邑所推重曹誠琪與伊弟曹誠瑾頗負鄕望學問亦好並無煽動其子要求畢業之事惟學堂職員班次堂長在教員之上經學教員反屈居西學教員之下胡嗣運性情伉爽未免鬱鬱不平適學生以略加鐘點趕速畢業爲請經年郁忿觸機而發此次起釁及胡嗣運周懋和互相猜忌之由似在乎此現胡嗣運早經乞退周懋和亦於年終辭去從此風潮當可平定學生宋徵等查非有心結黨攻訐師長教員孫訓導率令出見經教授剴切告誡仍將宋徵宋琪各記過一次以示懲儆曹錫章先己病故應毌庸議至周懋和控訴所稱胡嗣運之子胡榮璆隱沒租洋非集兩造面質核寔結算不足以斬葛藤而息物議應由張令督同紳學核算等情具稟前來知府復旁采周諮細心體察大致均尙相符惟近日學界攻訐之事層出不窮亦無奇不有若一味調停不爲之裁決是非何以袪淩競之習卽學界永無發達之日此案周懋和之被控寔發起於章正鐔一稟公是公非聽候查辦可也師範生曹傑等之出爲辯護何爲者也教員胡嗣運之去畱爲堂長者可一言決之學生宋徵等之嘵嘵稟控又何爲者也藥綫一動萬弩齊發卒激成交哄之象其餘袒胡而攻周袒周而攻胡者紛紛擾擾上年九十月間幾至巷無居人實屬不成事體抉其病根爭權攘利四字而己非爲學務之興衰起見也知府平情擬議堂長爲一堂之主腦教員學生皆歸堂長節制胡嗣運涵養未到學生等矜躁未除皆被動而非主動之人其情尙有可原所不能寬恕者周懋和辦學四年縻費巨萬未收一效轉釀成如許怪誕現象𨿽無徇縱實據其不能認眞董率巳可槪見業己自行辭退姑免深究仍按照方城等稟控有無冒支膳費二百數十元情事應核明上學期開學放學日期飭周懋和核實扣算倘有浮支卽令如數繳出以保令名至周懋和所控胡榮璆隱沒書院公款一節此是節外生枝曹誠琪等不先不後乘此風潮以排倒之縱非扛幫亦近報復惟旣有簿據可查應另案確核淸追以重公款章正鐔等辦學無效一稟許士榮等捐重費縻一稟此是通病不獨東山一校爲然攺良辦法應核減薪水愛惜脂膏其關鍵在堂長專司教育不司財政出納一切另舉正紳經理已由該縣紳董開會提議議決後通稟立案除飭縣刻速選舉堂長會同周懋和核實扣算以淸學欵一面將胡榮璆隱沒公款核明簿據結算追繳另行詳報外是否有當理合將派員查明辦理緣由據實縷晰稟復仰祈大人鑑核批示祇遵實爲公便

○詳查復新安中學堂學生滋事情形文

徽州府爲詳覆事竊於光緒三十四年十月初八日奉憲臺批知府詳報中學堂兼師範學堂監督洪汝闓等因事辭去派紳蹔攝由奉批以學生無理取鬧挾眾罷學久已懸爲禁令僅予記過不足以遏囂風飭卽查明爲首之人牌示開除嚴追在校費用以示懲儆等因同日並奉憲臺批據學生余寶勛等稟監督辭去挽畱未允公叩作主由奉批以全體學生聯名具稟最爲學堂惡習似此藉眾要挾不守規章斷難輕恕飭府會同監督並案查明前次滋事及此次倡首具稟學生擇尢開除以肅學務等因二十六日復奉憲臺批據徽州屬學界附生汪迪哲等稟煽壞學務利便私圖陳請查究由飭府一並澈查等因各到府奉此知府遵卽親詣中學堂一再查詢適蹔權監督汪國傑亦被稟訐徑情出校監督尙未得人未及宣示查辦旋奉派委黃紳家駒充當監督由省回徽隨卽照請會同查辦去後玆準黃監督覆稱伏思學生挾眾罷課聯名具稟最爲學堂惡習查詢在校各生皆此推彼卻堅不承認復詢在校各員又謂事起倉猝實莫悉其原因查中學學生自洪監督去後規則松懈志气益驕不有懲前無以毖後乃日久事遷恐非倉猝之間可以查出實在擬俟家駒接辦後詳細查訪確實卽遵批辦理仍默查各生舉動如有不守規則再蹈前非者卽行牌示開除並嚴追在校費用以示懲儆仰候憲裁又查汪迪哲籍隸黟縣兩江師範畢業生家駒素未聞其名至有無挾嫌攻訐等情更未由查出等情據實咨覆前來知府復加查核該堂學生國文程度之優美者惟餘寶勛許家栻李毓龍等數人皆斐然可造之才言動亦向來恂謹從未多事查閱抄發稟詞舌鋒犀利純乎以刀爲筆口吻更非其餘學生所能學到事後之聯名具稟有人捉刀則事前之挾眾罷課有人主動自可槪見此案發見之由來似不能專罪學生督亢之圖己盡黔驢之技亦窮此所謂弄巧以成拙也自應準如所咨俟該監督接辦後訪查確實再行遵批辦理以免枉縱至汪迪哲等一稟其排擊汪國傑不遺餘力似亦持之有故言之成理獨所謂干請劉守者不知如何干請旣經憲臺洞見隱微知府亦無俟贅語惟近日學界攻訐之人忽見忽沒大抵以批語爲斷批好則擦拳磨掌而來批斥則掩耳抱頭而遁此又近今之現象所謂巧於嘗試者也汪迪哲所控各節有無挾嫌朦捏旣據稱無從查詰應請無庸置議爰奉前因理合將遵飭會同澈查緣由據實詳覆是否有當仰祈憲臺鑑核示遵爲此備由呈乞照詳施行

○稟查復警委任恆智被控文

敬稟者竊知府於本年三月十五日奉v撫憲朱批屯溪鎭商徳厚昌程震盈等公稟任外委恆智嗜煙縱賭等情由奉批據稟外委任恆智吸煙縱賭各情如果屬實亟應革究仰徽州府確切查明據實稟復核辦毌稍徇庇切切原稟並發仍繳等因奉此正在查覆間又奉巡警道札開奉督憲批同前由﹝中略﹞札府立卽遵照查辦通報等因計抄原稟到府奉此遵卽徑札調驗逐加訪查謹就所控各節爲我憲臺覼縷陳之查原控嗜好洋煙一節自該商號告發後知府業經移請徽州營調驗取有確無嗜好切結在案奉札後遵卽重加調驗一面移會徽州營札調來郡一面委派現充師範會計員附生李鴻麟實行查驗李鴻麟者卽原稟所指爲見證曾被扭打之李鴻麟也就知府署中騰出一所飭該生與任外委寢饋其中又慮其懷挾代藥品也入所之先並諭李生切實檢查四月初七辰刻入署初十日午刻出署詢據該生覆稱入所之時遵示搜過並無懷挾終日相對共語卻又無倦容此系生數日內監察眞情詰以究竟有無嗜好又稱實驗不出等語以素有嫌隙之人任索求瘢結之事果有罅隙又豈肯甘爲容隱又原控收受賭規一節查屯溪五方雜處賭風本熾上年六月間知府放賑至屯二更後微服密查拏獲賭攤二處賭黨四人一並交休寧縣枷責重辦其明證也賭規之說亦復人言藉藉知府以爲有受此賭規之人卽有出此賭規之人更必有居間說事之人非究出出此賭規之人不足執受此賭規人之口也原稟旣稱有證有據何不指其人以實之應仍飭縣隨時訪拿果得有實據與者受者卽一並盡法懲治亦是快事

又原控縱勇滋事一節查上年八月初一日吳程氏遣抱次子吳園林以伊子吳士林至屯溪平糶局買米滿擬多糴幾升詎局員不準多糴想因氏語言無知出局後被任恆智喝勇凶毆傷重命危等情攔輿具控知府當以平糴本有限制屯溪窮民不下數百戶皆無異言何以爾子不遵約朿必欲多糴實屬不合惟旣稱受傷甚重批飭休寧縣查驗訊辦八月初六日又據辦賬義紳洪廷俊寧恩曹蕊程康梓等聯名稟稱職等自水災後就警局旁辦米平糴定章每人米二升並商局委派勇梭巡以便彈壓七月二十六日有客民吳士林兄弟再三彊糴不服禁止又恃眾逞凶以致互扭該勇原非妄扭平人業經因公責押吳士林兄弟恃眾逞橫豈無應得之咎卽謂吳士林受有微傷現今十餘日飲食如常仍臥警局鎭日混罵此後善舉誰爲提倡警務可以廢弛環請札縣速提吳士林兄弟秉公訊懲以遏刁風等情又經該飭休寧縣分別訊懲釋辦勿令再生枝節一面諭飭批紳等照常開糴不得因噎廢食嗣經該縣劉令稟復吳士林傷巳驗明惟左肋拳傷一處別無傷痕訉系警勇費志發李榮生二人所毆當予分別責懲任弁喝令一節實無其事吳士林買米不遂輒卽詈罵本屬不合姑候傷痊再行核辦等情各在案查違警律章程官吏辦公處所聚眾喧嘩不服禁止者及當眾詈罵人者巡警本有彈壓扭送之責吳士林彊糴詈罵巳非尋常違警律可比因受有微傷從寬免究局勇不應擅行毆人業已由縣責懲亦足蔽辜不謂陰險好訟之徒因此而利用之蓋其意不徒與巡警爲難直與辦賑義紳爲難也此是案之原委也

又原控借故停巡一節查此案卽就吳士林彊糴滋事一案而言吳士林久混局中喊罵無狀則停糴停巡自在意中八月十二日有二品頂戴道員用候選知府曹紳英者靑陽之巨室徳厚昌商號之店東也專差持名柬以警局停巡無備有患具稟到府據稱本年水災就警局平糶致有七月二十六日歐傷吳士林一案警局委員不出巡者十餘日矣職往謁董事寧恩詢及大起衝突窺其意被押之勇丁釋放然後出巡不明理如此職因大局不敢緘默除稟參府外請加札嚴飭任外委不得藉此因循以重地方等情知府察其稟詞𨿽與寧恩小有衝突究爲地方起見當卽嚴飭任外委照常梭巡札已行矣未及十日曹紳英忽又稟請將任弁撤回出爾反爾礙難照準且稟中至謂吳士林並無彊糴滋鬧情事故翻前案知府不能不明白批飭以明公是此因事停巡旋卽照常巡緝之實在情形也知府伏思巡警有保衛地方監察人民之責就該鎭情形論之無論何色局委非紳商意見相同斷無相安之理該外委己於上年十二月十九日批飭撤差並請吳參將先行撤回應候紳商稟請再行派委至原稟所請飭府加札之外委張開元年近六旬就表面觀之其軀幹尙不及任恆智況巡警官制新章原有不準舊有弁勇攺編充數之條更未便再蹈覆轍知府再四籌思此項警政人才徽屬實難其選除飭縣會紳暫選替人外應乞憲恩札飭巡警道遴派諳練警務人員來屯接辦俾資整頓警費仍照向章由董抽收撥濟局用或者於警務前途不無裨益理合將遵飭查明緣由據實稟復仰祈大人鑑核訓示祇遵深爲公便敬再稟者竊查該商號徳厚昌等控任恆智一案疊奉批發原稟抄稟二件大致以三次具稟知府不理又以知府之隱情特迫於洪廷俊一人之私函不忍破除情面其以私心測知府無足深辧獨該商號齗齗不休痛詆洪紳是其本意並非與任弁爲難直與洪紳爲難其挾嫌傾軋之情巳昭然共見知府敢不避絮聒再爲我憲臺陳之查上年十一月二十四日該商號徳厚昌程震盈等以嗜好日深委靡不振等情公稟請撤任恆智二十五日該鎭紳董洪廷俊寧恩曹蕊程康梓等以情形熟悉緝捕勤能公函請畱任恆智兩稟互勘適相抵觸其爲紳商兩方面之意見無疑所不可解者此次攻訐任弁之商號大半卽前次保畱之商號也查外委任恆智於三十二年間經徽州營參將吳玉昆詳明皖南鎭札委接辦屯溪警察局差是年八月到差並移準前府王守加札三十三年十月間知府任內據商號福康泰等一百餘家以局委任外委辦理已經三次緝捕勤能地方得力自上年八月到局至今共獲竊案四十四起商民報領毫無花費實便商便民冬防喫緊熟手爲宜懇請將任外委畱辦等情具稟當經知府批準移知吳參將查照在案前後互勘該商號先自相矛盾矣其將何說之辭惟所控吸煙縱賭各節其詞亦足動聽是以批候移會徽州營調驗再行核辦未及十日該商號又振振有詞矣知府當以一鎭之小小公益不當忽愛忽憎意气用事如此果輿論僉同豈有不俯從輿論之理若兩方面齟齬各事則以地方官之裁決爲斷此是行政範圍又經剴切批示靜候核辦在案且是時省垣警耗一夕數驚不惟替人難得亦實有不便遽易生手之情形查辦揭嘵以後無論所控虛寔旣成一市之哄亦非地方之福俟冬防事竣再行撤回從此紳商蠲除意見豈不甚善此又知府委曲求全之苦心也不謂該商號悻悻其辭始與任弁爲難者繼則直與洪紳爲難矣其尢可異者乃謂前次保畱之稟商等皆不知情實屬任意變幻至洪紳光明磊落久爲鄕望所推崇考其成績辦公濟局辦戊申義賑辦調查選舉皆一人擔任勞怨不辭當久在憲臺鑑之中卽該董寧恩曹蕊亦該鎭有名譽之人無論公事公言無所謂私也就知府平日所詢問者語語眞誠百不失一亦實難彊知府以不見信況兩面稟函一並查辦案卷具在豈有私函而敢入公牘者乎又豈有兩方面齟齬之事不查虛實知府遂唯唯諾諾聽客之所爲著乎彼一二意气用事之人傲然曰此卽輿論之所在也知府不認也彼主使者無非以列名商號另有蓋章名單持以爲輿論之據或者該商號視撤換一局弁爲無關緊要之事漫然允許亦未可知然亦決不知稟中內容藉此以傾軋正紳也此可斷言者也查該鎭巡警局本卽舊日之保甲局向章局勇二十名局弁一名由徽州營主政派委由府縣加札飭辦其經費則鋪戶捐茶葉捐各任其半自三十一年奉飭籌辦巡警費無從出該前縣齡令遂與紳商議定卽以保甲攺名爲巡警局其章程一切照舊毫無變更此該巡警局之性質也知府所謂一鎭小小公益者以此屯溪土客雜居又多富豪巨室商民狃於積習押運茶洋等事皆爭先撥勇當差小不如意則立起衝突不認警捐經收之紳董孰肯起而發難局委對於各巨商蓋無不奉令惟謹否則亦有不能一朝居之勢知府所謂非有气骨者所能辦者以此趁此時機力求整頓非懇請憲委幹練警員督率辦理斷不足以挽積習而收實效經費一項應仍照舊章抽收倘再有以攺歸官辦商不出貲要挾圖抵者無論何等商號納費多寡槪由縣委派差追繳以求進步而杜阻撓敢求憲恩核準維持地方幸甚人民幸甚

○徽州府稟設立選舉事務所文

敬稟者竊於本年十月二十日奉憲臺排單札行本省原設咨議局遵攺咨議局籌辦處其初選復選由各府州縣就地分別辦理飭卽恪遵館章在署設立選舉事務所愼延公正士紳會同調查依限舉辦限十日內將辦理大槪情形曁延定紳士姓名先行報查等因並發章程票式五本套到府奉經分飭六縣妥速遵辦並將奉發排單申繳在案伏查咨議選舉端緒紛繁非多數紳董劃區調查不易速於蕆事將來投票開票檢票各事尢屬緊要非得老成持正鄕望翕然之正紳監察而督責之亦未易觀厥成徽州本人文淵藪近則稍稍陵替矣其黠者以匿名攻訐爲事其賢者遂杜門謝客對於此事尙漠然無所動於中始之弗愼第四章

選舉變更第五章

選舉訴訟之事將層出疊起而未有己不敢謂其有效也知府署內謹遵章先設立辦理選舉事務所當卽愼選公正士紳在籍陜西遇缺題奏道汪紳廷棟奉天候補道李紳淦內閣中書程紳錦龢四品封職洪紳廷俊照請商辦選舉事宜並告以此次選舉系屬大路椎輪當以無遷就無囂張爲宗旨又以紳商散處山路崎嶇恐偏僻村落未及周知也特撰印簡明告示千張發縣派丁分赴各都各圖交董實貼隨時解釋演說以促進行而免誤會除將復選應辦事宜會同各紳妥愼經理一而督催各縣造冊繪圖送府匯申核辦外理合將遵飭辦理大槪情形曁延定紳士職名先行肅泐稟報仰祈大人鑑核示遵深爲公便

○徽州府詳送初選選舉人名冊文

爲匯冊詳送事案奉憲飭遵旨籌辦咨議選舉各屬設事務所延紳辦理等因奉經知府設所延紳將辦理大槪情形稟陳憲鑑嗣奉籌辦處規定初選期限札發表冊各式先後奉委祝府經崧年來徽催選函飭歙紳汪達本幫同查催等因又經分別惇請並再三嚴札勒催各在案數月以來羽檄旁午又經祝府經周曆六邑汪紳達本分投勸諭始據各縣會紳調查繕造人名正冊陸續呈送本月初九日據代理績溪縣葉令學仁造冊送府計分五區共選舉人七百八十名內胡世澤等三名粘簽請示十三日據署黟縣羅令賀瀛造冊送府計分五區共選舉人八百二名十六日據署休寧縣劉令敬襄造冊申府計分八區共選舉人九百四十三名內朱宇輝等三十六名應釐剔者另冊呈核二十日據署歙縣陳令徳慈代理婺源縣楊令兆斌造冊呈送該二縣轄境最廣均劃分十區歙選舉人九百四名婺源選舉人一千七百九十二名應釐剔者歙冊內唐咸熙等九人婺冊內程祥生等一百六十四人另冊呈核歙冊遺漏太多知府又照請參讓汪紳廷棟等補查出京外各官舉貢生員等二百三名分區造冊遵照第二章

第二十四條作爲補遺惟祁門縣杜令英才至本月二十二日尙未將名冊送到商令汪紳達本馳往守催二十九日始據冒雨賫回計分八區共選舉人六百十三名內吳永濤等十六名另冊呈核總核各縣名冊惟黟縣較爲完善其餘有失之遷就者有失之遺漏者有失之錯誤者謹爲我憲臺覼縷陳之資勞一項以有無成績爲斷舊日之積谷社倉團防保甲本皆在公益範圍之內惟積久玩生大半有名無實董事不董事此其顯然者也各縣類皆含渾其詞東郭濫竽寔所難免至所謂閱報所宣講所樹藝會農學會植物會不纏足會者名詞則翹然新矣按其實際或並無其事或徒具形式並無成績之可言其失一學堂畢業必與中學同等師範須兩年以上法政講習亦須足一年半始爲合格蕪湖徽州公學徽州紫陽師範績溪東山師範傳習所各生皆一年畢業旣與定章不符槪從割愛此外辦學務項下有塡辦義塾者有塡辦本村學務者又有塡私塾攺良教員者魚目易混臯比可蒙模仿文明未免僣竊其失一職官文七品武五品以上皆須曾任實缺任缺二字本包署理代理在內查閱各冊候補各員有塡洋務局當差者有塡分銷緝私差者有塡辦理釐卡差者各項差使似非署代可比惟其人旣能納粟得官應非一貧如洗來冊並未聲明別項資格礙難一律闌入其失一此失之遷就者也徽屬聚族而居其戶族之蕃衍者莫如越國汪氏子姓他如程朱舒洪余詹胡皆著姓也自應得其多數其餘奧谷邃巖單戶稀姓原不乏能自樹立之人有一區不過二十餘人者有一都竟無一人者屐齒不及或致遺珠其失一良賈深藏知士懷寶此本我國習慣驟爲調查財產輒生誤會至鄕間多田足谷之翁諱莫如深尢難解此大惑甚至有掩耳而走自甘放棄者五千元以上之財產蓋不多見也其失一此失之遺漏者也寄居人在寄籍投票原準通融辦理惟須在本籍呈請注銷經地方官批準始作爲有選舉權及被選舉權之證據就休寧一縣論之異府寄籍如靑陽人同府寄籍如績溪人最占多數異府寄籍者無從校勘休寧績溪二縣人名冊重復甚多是一人化作兩人也一人不能兩處投票卽不能兩名復見休寧兩教官以任所爲寄籍一並參入尢屬誤會其失一生員須注明年分並無科分之可言績溪冊漏注年分休寧冊誤注科分或加號不加號尢屬參差其餘各縣或漏注科分或漏塡住址或誤注籍貫或塡寫己巳畢業進士或塡寫丁未科主事備記格式或存或削此𨿽微瑕亦乖通例其失一此失之錯誤者也以上各節不能不詳細推勘黟績開辦最早歙休婺祁皆急就之章迫於時間若再發回換造深恐有誤統核全省人數支配名額之期限又不得不從權辦理計徽屬六縣劃分四十六區每區一冊又歙縣補遺一冊共選舉人六千零三十七名內除重復及未合格者二百二十八名另造淸冊呈候憲裁外實共選舉人五千八百零九名先將原冊呈送鑑定分配如不中繩墨卽請作爲艸冊俟定案後再行分飭另造正冊補送是否有當理合匯齊各縣名冊連同補遺一冊並附釐剔人名淸冊一並具文詳送仰祈憲臺鑑核訓示祇遵實爲公便再黟縣冊聞系該縣訓導陳之澍會紳查造實力經營殊堪嘉許合並聲明撫憲朱批據匯申該管六縣選舉人名正冊共得合格者五千八百另九名並縷陳核正情形現當剏辦選舉之際官民俱非素習所論遷就遺漏錯誤三端均屬切中獘病該守逐加釐剔並將重復及未合格者二百二十八名另造淸冊具見愼重選政力杜冒濫任事實心良深嘉慰惟尙有待商榷者局章籍貫與住所並重故寄居人得於寄居地方行使選舉權如冊開本籍人入外省籍貫中式入學者以籍貫論固當剔出然使其人仍住居於本籍似可準寄居人之例自行呈明願在本籍行使選舉權者仍當一律入冊此節俟分別查明再奪至公益事項本無一定界限且有無成績全在地方官就近訪察冊內剔除各人有無屈抑仍應飭縣詳查另單申覆現姑暫緩剝奪又據黟縣調查各事系該縣訓導陳之澍會紳妥辦本部院深爲嘉許並卽傳諭獎勵益加奮勉仰籌辦處轉飭知照此繳冊存

○徽州府詳復選投票辦法文

爲議詳事竊於本年閏二月初八日奉籌辦處札奉撫憲朱批宿松縣稟復選投票人府縣相隔來往諸費周折必多阻力等情奉批以該縣所慮復選爲難一節各屬類此者正多宜如何設法勸導之處由處分行各復選監督核議呈奪等因札府遵照迅速議詳以憑核轉等因到府奉此仰見我憲臺體卹下情至周且摯凡隸帡幪莫名欽佩竊惟復選投票人卽初選當選人照議員定額應多十倍就徽屬六縣人數推之全皖人數約計選舉人八十餘名內外始得初選當選人一名此項當選人大邑不過二十餘人小邑不過數人大抵皆開通明達之士紳也原不忍自甘放棄又查選舉章程第六十一條當選人接到知會後應二十日內呈明情願應選逾期不覆者作爲不願應選旣據呈明情願應選卽願擔此責任更不至因往來周折又生種種阻力惟當選人不皆殷富各縣有距郡二三百里者往返夫馬及火食寓租等費必須十元左右出自寒畯亦誠難咄嗟立辦知府擬於復選期間派定招待員二人凡應復選來郡者適館授餐統由招待員妥爲照料約計三五日內所費亦屬無多悉由知府捐廉支給其紳富及附郭而居者願否會食均從其便夫馬一層應請飭由各該初選監督量路之遠近分別籌給略仿公交車之例以寵其行似此分別辦理庶於選舉前途可無窒礙抑知府更有請者風气之轉移全在地方官之開誠勸導此次選舉系我國數千年未有之曠典辦理選舉士紳亦與尋常諭充鄕都圖董者迥異必地方官虛衷延攬水乳交融始有相得益彰之妙若未曾就商或素未謀面泛泛焉投一照會諭單與從前例行公牘無異事必無濟將來初當選人定期給與執照之時尢須各初選監督諄切勸勉優加獎勵斯與選者不致放棄卽不與選者亦將榮幸健羨之不遑矣是否有當理合將遵飭核議緣由具文詳覆仰祈憲臺鑑核訓示祗遵深爲公便

○徽州府詳送復選選舉人名冊文

爲匯冊通報事案奉籌辦處札飭復選選舉人名冊應由復選監督於各初選監督申報初選當選人名到日匯造總冊申送撫憲及本處查考等因並奉發冊式一分到府奉此知府遵卽催飭各縣遵照選舉章程第六條第八項速將當選人姓名職銜�數及初選情形依限申報去後旋據各該縣分別開折造冊申詳前來知府逐加審核間有將各次票數積合計算及票數與票額不符者疊經駁查更正始得確定所有當選票額均遵照每次投票人實數核算辦理查歙縣第一次得五百九十六票按當選人十一名除算以二十八票爲及額得汪國傑等四人二次投票得四百九十四票以三十五票爲及額得黃家駒等七人休寧縣第一次得六百二十三票按當選人九名除算以三十五票爲及額得吳嗣箴一人二次投票得三百七十九票以二十四票爲及額得金澐等八人婺源縣第一次得一千二百九十五票按當選人十八名除算以三十五票爲及額得王日含等八人二次投票得一千二百六十四票以六十三票爲及額得余家鼎等十人祁門縣第一次得四百五十六票按當選人六名除算以三十八票爲及額竟無一人當選二次投票得三百五十四票以三十票爲及額得陳郊等六人黟縣第一次得三百三十四票按當選人八名除算以二十一票爲及額得余攀榮等二人二次投票得二百七十九票以二十四票爲及額得姚國宜等三人第三次投票得三百十四票以五十三票爲及額得吳翔藻等三人績溪縣第一次得四百五十四票按當選人八名除算以二十九票爲及額得朱瑞麒等三人二次投票得四百三十七票以四十四票爲及額得周懋和等五人總計徽屬六邑共得初選當選人六十名適符分配定額始猶慮選舉人不知公權之可貴也據各縣員紳報告情形再選三選尙覺樂於從事始猶慮復選時之多費周折也除休寧黟縣各辭選者一人祁門辭選者二人巳照額推補無庸置議外其餘皆答復情願應選當不至又生阻力除飭各縣分別傳知先期攜帶執照至郡舉行復選投票外理合匯造姓名資格票數總冊具文詳送仰祈憲臺鑑核訓示祇遵再知府舉行復選告示己於五月初十日撰印通頒合並聲明

復選選舉人人名冊

△復選選舉人人名冊

汪國傑年三十三歲歙

縣副貢生初選當選五十六票

鮑振炳年三十九歲歙

縣廩

生初選當選四十二票

汪達本年三十九歲歙

縣附

生初選當選三十三票

吳恩綬年四十三歲歙

縣廩

生初選當選三十一票

黃家駒年三十七歲歙

縣舉

人初選當選七十六票

汪學詩年四十歲

歙縣

附生

初選當選五十三票

許家修年四十二歲歙

縣拔

貢初選當選四十八票

程恩浚年六十歲

歙縣

舉人

初選當選四十二票

吳永灝年四十一殘歙

縣歲

貢初選當選三十七票

胡自淵年六十一歲歙

縣廩

生初選當選三十六票

徐承祜年四十歲

歙縣

優廩生初選當選三十五票

吳嗣箴年四十七歲休寧縣舉

人初選當選三十七票

金澐

年五十一歲休寧縣舉

人初選當選六十九票

王世勗年四十二歲休寧縣拔貢生初選當選四十四票

李鴻遇年五十八歲休寧縣舉

人初選當選三十六票

吳國溶年三十九歲休寧縣廩貢生初選當選三十二票

黃錫香年五十五歲休寧縣奉祀生初選當選三十二票

戴禧麟年三十八歲休寧縣附貢生

初選當選二十八票

邵鴻恩年五十九歲休寧縣歲貢生

初選當選二十五票

朱錫鈞年四十四歲休寧縣附貢生

初選當選二十四票

王日含年四十八歲婺源縣舉

人

初選當選六十三票

趙文光年四十五歲婺源縣廩貢生

初選當選五十七票

汪咸熙年六十四歲婺源縣附貢生

初選當選五十五票

余鸞翔年四十歲

婺源縣附貢生

初選當選四十四票

汪鏡芙年五十二歲婺源縣歲貢生

初選當選三十八票

王石麟年四十歲

婺源縣附

生

初選當選三十六票

方邦沐年六十歲

婺源縣歲貢生

初選當選三十五票

兪贊元年三十五歲婺源縣附貢生

初選當選三十五票

余家鼎年五十八歲婺源縣附貢生

初選當選一百四十六票

查光斗年四十三歲婺源縣附

生

初選當選一百十九票

董晉璧年三十六歲婺源縣廩

生

初選當選一百十二票

王廷佐年五十八歲婺源縣恩貢生

初選當選九十九票

汪開宗年四十三歲婺源縣附

生

初選當選九十四票

胡亶時年六十二歲婺源縣歲貢生

初選當選八十九票

程繼貞年六十六歲婺源縣商籍附貢生初選當選八十二票

江福楨年四十五歲婺源縣附貢生

初選當選七十四票

汪大文年五十六歲婺源縣增貢生

初選當選六十九票

胡鳳祥年六十二歲婺源縣商籍附貢生初選當選六十三票

陳郊

年四十六歲祁門縣歲貢生

初選富選七十一票

方振均年五十八歲祁門縣廩貢生

初選當選五十三票

謝慶余年四十八歲祁門縣歲貢生

初選當選三十九票

汪繹淸年四十四歲祁門縣歲貢生

初選當選三十五票

李訓誥年四十五歲祁門縣歲貢生

初選當選三十二票

程際隆年六十歲

祁門縣附貢生

初選當選三十票

余攀榮年七十三歲黟

縣增貢生

初選當選四十六票

舒文貴年五十五歲黟

縣恩貢生

初選當選三十七票

姚國宜年六十二歲黟

縣附貢生

初選當選四十八票

江汝猷年六十一歲黟

縣附貢生

初選當選四十七票

余毓元年三十八歲黟

縣廩

生

初選當選四十一票

吳翔藻年四十三歲黟

縣附貢生

初選當選九十六票

葉騰芳年五十三歲黟

縣附貢生

初選當選七十票

盧琪

年四十二歲黟

縣舉

人

初選當選六十四票

朱瑞麒年四十二歲績溪縣優附生

初選當選三十六票

程全

年八十五歲績溪縣附貢生

初選當選三十三票

曹誠琪年四十四歲績溪縣廩

生

初選當選三十二票

周懋和年五十六歲績溪縣歲貢生

初選當選七十票

程玉墀年三十五歲績溪縣附

生

初選當選六十六票

胡在淵年四十歲

績溪縣優廩貢生

初選當選五十八票

胡本琪年四十四歲績溪縣優廩生

初選當選四十八票

張輔臣年四十一歲績溪縣附

生

初選當選四十六票

○徽州府詳選舉議員銜名冊數文

爲舉定議員先行詳報事竊照徽州議員奉派額定六名又續奉憲行預備候補三名均經知府先後曉示在案本月初十日爲復選舉投票之期各邑初選當選人己先期齊集郡城知府謹會同參議洪紳廷俊程紳錦龢及管理員監察員齊集投票所公同監視是日投票人數實到五十六名按議員額六名除之折半爲四票又九分之六仍應以五票爲當選票額十一日當堂開匭黃家駒洪廷俊江謙趙文元吳翔藻周懋和六人均得七票應作爲議員康達得五票應作爲候補次多數汪國傑余家鼎各得四票盧琪得一票檢票無訛當卽榜示惟候補議員尙缺二人次多數僅止三人當經取決眾議由六縣士紳各舉一人再於六人中由知府當眾抽簽一人以補足加倍開列四人之數於十二日重行投票當日開票除檢出廢票一紙外得五十五票以十四票爲當選票額汪國傑得二十票余家鼎得十九票應作爲候補議員附康達之次至次多數盧琪得十六票亦滿當選票額是否作爲候補應候憲裁除將兩次投票紙分別保存一面知會當選議員限於二十日以內答復定期給與執照外理合將復選舉得票數目姓名職銜肅先造冊具文詳報仰祈憲臺鑑核備考再當選舉議員六人均得七票似無庸簽分先後請以縣綱作爲次序合並聲明

復選舉當選人候補當選人人名冊

△復選舉當選人候補當選人人名冊

計開

議員六名

黃家駒歙

縣年三十七歲舉人揀選知縣

七票

洪廷俊休

寧年六十五歲花翎知府銜

七票

江謙

婺源

年三十五歲附生分部員外郎

七票

趙文元婺

源年四十歲舉人江西候補知縣

七票

吳翔藻黟

縣年四十三歲附貢廬州府訓導

七票

周懋和績

溪年五十六歲歲

貢生

七票

候補議員三名

康達

祁門

年三十四歲拔貢內閣中書

五票

汪國傑歙

縣年三十三歲副

貢生

二十票再選

余家鼎婺

源年五十八歲附貢浙江候補知縣十九票再選

○徽州府申報復選事竣文

爲申報事竊照知府辦理復選舉召集六邑初選當選人至郡投票業將復選情形及舉定議員姓名履歷票數造冊詳報憲鑑在案伏惟此次進舉事屬創辦期限又迫遇有緊要文件類專差投送或掛號郵寄以期迅速而昭愼重又以山深林密風气未開不得不多方勸導兩次告示皆至千數百張制備初復選投票紙六千數百張以致用款較繁計自上年十月奉文舉辦之日起至本年六月止撙節動用共支洋銀一百十五元一角九分六釐錢十九千另八十四文以錢合銀統用洋銀一百二十九元零七分五釐當經會商各紳在於書院息銀項下如數借撥支訖理合造具淸冊具文申報仰祈憲臺鑑核查考再書記寫生本年二月以前事務尙簡不支薪水二月至六月始開支月薪四元又初選當選人已由知府捐廉支訖請免列冊合並聲明撫憲朱批申冊均悉該守自奉文籌辦選舉以來頗能恪守定章於各屬初選事宜不憚反復諄詳隨時紏正現據復選已竣辦理諸臻妥洽另冊開支復選經費連同初選投票執照當選執照等項共支洋一百二十九元有餘察核所支各欵均無浮濫似此費節事舉應記大功一次以爲實力奉行憲政者勸其在事各員紳卽由該守傳諭獎勵該款據在書院息銀項下借撥暫準照銷容後籌還仰籌辦處移司注冊並轉飭知照此批申抄發冊存

○徽州府稟籌辦物產會文

敬稟者竊奉憲飭南洋創辦第一次勸業會各府應遵章設立物產會以知府充物產會監督商會總理或有資望而具熱心者充物產會創立員務期官商聯絡一气共底於成等因先後頒發艸案簡章等件到府奉此知府遵卽遴選歙紳商會總理許鴻熙休紳知府銜洪廷俊婺紳同知銜趙文光祁紳候選訓導方振均黟紳商會總理余毓元績紳五品封職程全分別照諭請任爲該會創立員會同地方官紳切實籌辦並飭各該縣督同辦理在案查簡章第二條徽州府屬會場應設在休寧縣之屯溪地方與會場之設在府城者微有差別擇借公所布置會場一切搜采陳列及預備來年運賽事宜至爲繁重非組一聯合機關不獨呼應不靈亦誠恐有鞭長不及之處適復選舉投票之時邀集闔屬士紳公同集議一議會場所在地方擇一人主任爲便以洪紳廷俊任之一議徵集物產由各紳就各縣分任爲便以許紳鴻熙等分任之責任旣專進行自力又以洪紳復選當選八月必須晉省恐未能始終其事並加諭屯溪各董湖北候補知州曹蕊侯選布經歷寧恩舉人鄭景僑同知銜寧本純試用巡檢程康梓州同銜賈日華等幫同辦理以收同力合作之效此疊次會紳籌辦之情形也集欵之法就各地賽會演戲項中提撥化無益爲有益本是正當辦法體察情形鄕曲智慧未開恐滋煩擾且本無存儲之欵不若勸紳富捐助較爲妥善據洪紳先後函報預算是會經費約須英洋三千元之譜擬由屯溪商號認籌一千元休邑紳富勸集一千元已經商同休寧縣召紳決議其餘一千元事關闔郡公益請飭五縣公認知府核與官紳合籌之旨尙符當卽分別函復札飭照辦會場處所一議租潘氏宗祠一議借茶稅總局面積宏敞以茶稅局爲合宜且可省建築裝潢之費現由洪紳商允借定事務所暫附在屯溪徳源錢莊分派坐辦書記庶務調查等員均巳常川任事此外各縣所派員紳又經知府親筆致書惇促勸勉現據先後函報已組合紳學農工商各界按照刊發調查表廣爲搜采此該會現時組織之情形也玆據洪紳議訂事務所辦事簡章及請頒木質圖記一顆開單摹式面呈前來知府察核所議均屬可行自應準其照辦惟咨議局開會伊邇該紳於八月初十以前卽須束裝登途所有會內應辦事宜已委坐辦曹蕊等會同各員次第進行當無貽誤仍由知府督飭各員紳竭力經營隨時獎勸總求美滿完全以仰副我憲臺提倡實業開通民智之至意除俟調查所得物產匯集成數定期開會另行詳細報查外理合將辦理情形照錄簡章辦事員名檢同摹式圖記一並稟呈仰祈大人鑑核訓示祇遵實爲公便

○詳報物產會開會文

爲詳報物產會開會日期事案奉憲飭南洋各屬均設物產會徽州府物產會場應設在屯溪鎭一切徵品籌款辦法及組織成立情形業經知府稟陳憲鑑在案查奉發簡章各屬物產會會期一月開賽之期至遲不得逾本年十一月朔日距南洋勸業會四月朔會期其間尙四閱月之久知府本擬展至明年上元爲開會期從容布置力求完備繼晉省面稟勸業道請示機宜並晤商勸業會事務所調查科科長陶遜更番討論均以年前開會爲宜知府因兼程回郡督促進行玆定於十一月初八日爲開會期以臘八日爲閉會期所有會場一切事宜均巳秩然有序釐然大備謹爲我憲臺一詳陳之查此次剏辦物產會之宗旨與各國賽珍會展覽會用意迥不相同故搜采不必過苛現計調查所得天產品農業部類六水產部類三藥材部類二采部類三狩獵部類一工藝品染織部類一服裝部類二陶磁部類一髹漆部類二五金部類五竹木部類二玉石部類一箋扇部類一化學制造部額二美術品繪畫部類二煆冶部類一手工編制部類三教育品教授用具部類三圖書部類一屬於歙紳徵集者一百七十種屬於休紳徵集者六百七十五種屬於婺紳徵集者三十一種屬於祁紳徵集者六十六種屬於黟紳徵集者六十四種屬於績紳徵集者一百零四種皆裝潢完好簽注詳明部晰爲類晰類爲種計四十四類共一千一百十種由知府編成出品目錄以便檢查並另飭各該會員撰成簡明解說書以供審查員評議員研究之用此徵集物品之大凡也會場處所原商借茶稅局事忽中梗又經知府派委會紳另借定孫怡泰茶行一所面積宏廠尙爲適用會場門首懸徽州府物產會扁額一方東西建牌樓兩座事務所設在門內東偏附賣票所票分兩種一入場售銅鈔三枚一優待先期送紳學界不另取值由正門入廳是爲教育品陳列所再進爲招待所由招待所而東是爲天產品陳列所再進爲工藝品陳列所又進爲美術品陳列所逶迆而至東北隅是爲書記室又設有生物場遊藝場以娛視聽庋置物品器具各視其容積以支配之二層玻璃廚十兩層木板架十三層木板架底木板架各二十髙不距足低不鞠躬適合觀覽人之視綫會場門外則小販食攤櫛比而居燈彩焰花金吾不禁以助遊人之興味而鼓動全體之精神此會場布置之大凡也知府伏思徽州爲皖南望郡圖書之富甲於東南天產之饒數難更僕單簡言之茶木兩大宗實闔屬人民命脈所寄他如胡開文之墨方秀水之羅經水力之磨碓石雕之牌坊皆獨出心裁跨絕寰瀛不可謂徽屬之無良工也自唐宋以來便號富州今何忽貧瘠若此當務之急莫要於講樹藝之事研究制茶造紙之方法其急須擴充者如祁門之磁土歲可供全國陶業之用歙縣之煤礦績溪之五金各礦倘得大化學家大礦學家大資本家賡續而合作之更足開萬世無窮之利利必歸農本富此其基礎地不愛寶新學亟待發明知府區區之見實在於此除刊刻告示曉諭合屬商民並飭由會員公推評議員外應乞憲臺遴委博通科學之員蒞會審查第其甲乙與以褎榮知府不勝榮幸翹企之至所有開會日期及請委員蒞會審查緣由理合縷晰詳陳並將會場圖會場簡章會員戢名出品部類目錄一並具文詳送仰祈憲臺鑑核訓示祇遵深爲公便敬附稟者竊維紳士辦事向無記功記過之條故舉辦一事題目是而文字差口禪多而成績少識者憂之查本年徽州舉行復選在事各紳員蒙憲臺傳諭嘉獎在案該紳等知上憲之微勞必錄也故素不與外事之正紳亦且羣自濯磨而精神爲之一振此次剏辦物產會本無藍本可尋各該紳等艸創經營實具有曈曈朝旭之气象且預算會費至三千元之譜不費公家一緡盡出自紳商捐助各縣所攤之費二百元亦有聞風興起獨力解囊者尢爲難能各紳等𨿽口不言功似未便沒其急公好義之忱除赴賽物品由審查員審定呈請褎賞外知府擬於閉會時間擇其尢爲得力者詳請憲臺酌量記功或由知府發給名譽執照以示優異之處知府未敢擅便如蒙恩準似於九年預備前途所關匪細仰乞大人鑑核批示祇遵寔爲徳便謹將物產會簡章繕呈憲鑑

一宗旨本會專以搜集本府歙休婺祁黟績出品陳列比較鼓勵農工商界之進步爲宗旨

二職員監督創辦坐辦會計員調查員庶務員書記員內外賬房司事內外陳列所司事生物場司事遊藝埸司事招待員稽察員

三經費休寧紳商認籌二千元歙婺祁黟績共攤一千元

四場所假休寧縣屯溪鎭中街鳳鄰巷下首臨河孫怡泰茶行內另假江晉丰茶行內招待各分會會員

五徵集物品歙婺祁黟績五縣各設分會徵集匯送休寧縣出品由本鎭紳商徵集送會

六入場觀覽甲

開會後每日上午十句鐘起下午三句鐘止乙無論中外人等須在頭門購二門繳再入陳列所觀覽丙

無論何種出品只許眼觀不許手動丁

孩童無人帶領不許入內戊陳列所內無論何人不許吸咽吐痰己

婦女準星期一四日購入覽餘日停止庚

未閉會前出品不得出售辛

如有願購各項出品者可預先訂定閉會再行交易

七招待各縣運送出品到本會者由本會派員招待

八規則細則不及備載

九防護甲預備消防器具乙常設內外巡更丙臨時請派警察

撫憲朱批

據詳及另稟均悉該府物產會徵集物品分類駢羅若网在綱有條不紊所需會費盡由紳商捐助該府勸導有方與該紳等踴躍從事均堪嘉許應先傳諭嘉獎並準於閉會時擇其爲出力者由府發給名譽執照以示優異仰勸業道轉飭遵照一面遴委妥員赴會審查藉覘成績並候督部堂批示繳冊折圖存

○徽州府詳辦初等農業學堂文

爲詳請立案事案據徽屬茶業董事花翎知府銜洪廷俊舉人揀選知縣程恩浚舉人議敍知縣程道元花翎同知銜吳永柏等稟稱竊職等於宣統元年四月間提議於屯溪附近陽湖地方度地建校開辦茶商兩等小學堂曾經稟蒙茶稅總局詳請督憲補助常年經費當奉批示該茶董等創立兩等小學造就茶商子弟自系力圖攺良振興實業所請在於二成茶稅項下歲撥銀一千兩以資補助應卽照準仰俟該校成立之日再行給領具報並飭將開辦情形學課章程稟送查核等因職等遵卽會商開辦該校校址由永柏助地計稅二畝二釐三毫二絲一忽又孫紳富垣助地計稅七分一釐二毫一絲七忽建築費由廷俊助英洋壹千元永柏助英洋壹萬零六百九十七元零二分七釐開辦費由公款動支計洋八百零九元四角四分二釐常年經費由稟蒙詳請批準於二成茶稅項下歲撥銀壹千兩復由各茶商會議認可於各茶號每引加抽銀洋二分歲約抽壹千元上下又由錢業認捐每年補助經費銀洋四百元各茶鋪認捐每年補助經費銀洋壹百元職等公同籌議務期該校規模大備學科完全所有建築校捨經營一切悉由永柏竭力主持推爲校長尙堪勝任至所聘教員均系宗旨純正學識優長校中規則悉遵奏定章程變通辦理該校系闔郡茶商公立自應轄歸府屬擬名曰徽州茶商公立崇正兩等小學堂定於二月二十八日先行招生開課三月十三日行開校禮除將學課章程及職員教員履歷薪水學生人數各表冊另文具送外所有成立情形理合稟請通詳立案給示保護刊發鈐記俾昭信守並懇札飭休寧縣一體給示以資保護等情到府據此當經知府以該紳等輸資建校並籌定常年經費熱忱能力深堪嘉慰惟現在實業待興孔亟體察徽州情形農林蠶三科目尢爲當務之急原擬兩等小學似不若攺爲初等農業學堂如慮學生程度不齊並準設立豫科二年再行升入本科與大部原奏及招考限制章程皆相肳合令卽會同熟籌見復等由批復去後旋據該職�等復稱公立兩等小學本爲振興實業起見上年請撥茶釐款項曾經聲明擬先造就普通學業然後徐圖擴充今繹批示皆職等始願所及而未敢驟請者現在職等會議宗旨己定學生程度不齊暫分甲乙丙三班甲班爲農業本科先授以蠶業實習科乙班爲農業預科二年畢業後授以農業賁習科丙班爲初等小學簡易科四年畢業後授林業實習科查教員吳淸望曾在浙江農業學堂肄業有年卽請教甲班學生於普通外注重蠶學本科俟稍有成效仍隨時添購圖畫彜器實驗地段並再聘專科教員以求完備所有原擬兩等小學名稱應卽攺爲初等農業學堂現在學堂工程尙有待攺待添之處除常年經費外永柏自願籌補不致支絀理合將辦理實在情形及兩等攺爲初等農業緣由呈乞示遵等情當經知府批飭照辦卽定名曰徽州茶商公立初等農業學堂所需鈐記飭令自行摹式付梓並據該堂長吳永柏將學課章程職員教員履歷薪水學生班次人數歲出歲入款目分別造具冊表呈乞詳請報部核定前來查徽州中學以下學堂無慮百所而實業獨爲缺如非無一二熱心提倡之人財者寡義義者寡財鳩巨貲以建新校者更如麟角鳳毛之不易一覯該紳洪廷俊首先發起捐銀幣千元以爲之倡該紳吳永柏聞風興起慨輸巨萬卒艱辛締造以底於成洵屬深明大義懿媺可風本年三月十三日開校之日知府親詣行禮進教員學生而嘉獎之復肫肫以耐勞苦去驕奢相勗勉參考校捨器具輪奐一新附近空气淸澄靑碧蔥鬱又有菜畦十餘畝適足畱爲實驗場圃之用徽州實業教育當以此校爲先河校捨規模亦當以此校爲巨擘除飭查明建築工用細數及捐地估價實數造冊另行吁請獎敍以昭激勸外理合將呈到各表冊一並具文詳送仰祈憲臺鑑核俯賜咨部詳咨立案實爲公便除詳督撫憲外爲此備由開冊具申伏乞照詳施行

○稟請設地方審判分廳文

敬稟者竊照地方審判廳各府照章應設一所業經知府將擇定城北惠濟倉舊址堪資建築情形稟報在案伏查地方審判廳爲合議折衷制凡不屬初級審判權限及不服初級審判廳判決控訴抗告案件皆屬斯廳管轄事理至爲繁賾規模未便過隘自應悉照省城地方審判廳建築設置惟徽屬六邑區域遼闊婺源距郡二百四十里中隔五嶺迆西如中云太白等處距縣又數十百里祁門距郡百九十里迆西又百餘里黟縣距郡百四十里迆西又數十里各縣僅設初級審判一所以上民事以價額物額不滿二百兩爲限刑事以罰金二百元以下或禁拘一年以下爲限餘如命盜鬭毆婚姻繼嗣案件皆應遠赴郡城地方審判廳控訴毌論事主屍親親族見證跋涉維艱不足以示體卹卽此相驗一端官民毫無停滯往復亦須經旬設遇夏令何堪設想再三籌度窒礙實多知府悉心酌核竊謂宜援司法區域章程第五條婺源縣城內應設地方審判分廳一所祁黟二縣共設一所應就適中之祁門縣城內擇地建築費由兩邑攤認仍與初級審判廳及地方審判廳同時成立開辦不得歧誤庶足昭便易而利推行是否有當理合將應設地方審判分廳情形據寔稟陳仰祈大人鑑核訓示祇遵寔爲公便

○陶恭修文廟文

敬稟者竊照徽州府學文廟年久失修棟柱傾欹丹靑剝落朔望瞻謁恆疚於心重以地方瘠苦籌欵爲艱三載以來陸續設法籌集計共興修三次尙未竣事謹撮大要上塵憲鑑大成殿梁柱勢將傾圯是宜先其所急擇要修理光緒三十四年委教授周贇會同故紳巴樹謙監修並恭制祭器一百二十五件飭該教授敬謹庋藏遇有接替項目移交以重祀事是年共籌撥鷹洋五百五十元取有領狀及報銷細數附捲土木之工旣完次議繪畫之事宣統二年委許紳鴻熙及故紳巴樹謙先後監修大成殿龕座仰塵楹桷門楣及列聖禦扁十方統加繪畫重新油漆是年共籌撥鷹洋二百九十八元七角四分取有領狀報銷細數附捲大成殿工方告竣兩廡大成門欞星門內外尙未一律整齊宣統二年委許紳鴻熙吳紳惇仁會同估工需洋二百元之譜現已撥洋發交吳紳惇仁承領監修惟知府現奉委署安慶府篆未能親監全工應由署徽州府許守督飭查考望宮墻而仰止幸免歐風美雨之摧殘奉籩豆而蹌然蓋亦重道崇師所有事理合肅泐稟報仰祈大人鑑核批示立案實爲公便再此項工程實用實支並不動用公款應請邀免委員驗收以省煩費合並聲明謹將知府恭制文廟祭器開具件數淸折恭呈憲鑑

計開

一玉爵代以錫質外塗白粉叄件

一龍勺塗金龍首紫銅勺壹一件

一云雷尊塗金木腳白甆朱蓋盌合貳件有�

一象尊塗金木象壹件朱甆蓋盌壹件有�

一犧尊塗金木犧壹件綠甆蓋盌壹件有�

一秬鬯卣甆蓋筒壹件有�

一元酒尊甆蓋筒壹件有�

一灌地斝玻璃杯壹件

一古銅香鑪壹件紅木座壹件

一彩畫長圓小香盤貳件

一茅砂盆壹件

一玻璃荷葉元酒盌壹件

一太羹登木塗腳壹件蓋盌壹件

一鉶鼎點銅錫三峯蓋塗金犧耳三足鼎貳件

一相甆杓貳件托貳件

一龜紐蓋黃油簠貳件

一龜紐蓋黃油簋貳件

一黃油頂蓋豆拾貳件

一黃漆有蓋籩拾貳件

一黃漆朱裹帛篚叄件

一紅油平蓋簠陸件

一紅油平蓋簋陸件

一藍油平蓋豆貳拾貳件

一無蓋漆籩貳拾貳件

一紅油帛篚陸件

一司尊所陳設尊罍木臺壹件髙叄尺加闌版廣叄尺陸寸

一祭器櫥壹件並鎖鑰壹件

以上共壹百貳拾伍件飭府學教授周贇敬謹庋藏再木瓦油漆工料開銷細數應請邀免造報合並聲明

○稟重修譙樓文

敬稟者竊照徽州府署大門譙樓年久失修漸就傾欹近更有岌岌不終日之勢考諸郡誌詢諸耆老此樓建始於宋宣和三年明宏治十四年前郡守彭澤重修中龕奉風雲雷雨山川社稷左右龕以名宦梁任昉明孫遇配之樓下配以二十四柱郡人名曰獻柱蓋藉以鎭厭五魁控制萬壑徽郡人文商業甲於東南實發軔於此前賢剏置具有深意知府到任之初卽有志修復適遇水旱偏災末敢重勞民力去歲切實查勘危險更甚不得不亟謀修建之策估工須洋一千八百餘元油漆尙不在內知府函商士紳幸各該紳等協力贊成一呼而集統計先後捐洋休邑花翎知府銜洪紳廷俊捐洋二百元茶業公所眾商捐款三百元歙邑在籍直隸試用道程紳源銓捐洋五百元黟邑在籍江蘇補用知府李紳顯猷捐洋二百元婺邑候選訓導潘紳鳴鐸優廩生許紳器各捐洋一百元新隆泰商捐洋五十元兪蔚記捐洋三十元查紳允滋兪紳國文各捐洋二十元兪紳國成捐洋拾元又由知府另行籌撥洋五百九十三元共二千零二十三元此事慷慨出資洪紳廷俊實首倡之而竭誠勸集則程紳恩浚鮑紳振炳余紳攀榮李紳冬華實贊成之本擬今歲攺作日者以年向不利擇於宣統三年二月二十日開工詢諸士紳眾議僉同遂卽決議已由知府遴委江紳友髙吳紳惇仁汪紳宣暉等先行具領以便購求大木免誤臨時應用竹樓作記蓋有待政成歲熟之年徽國多賢又半皆好義急公之士除諭飭各紳照辦並移新任許守督飭監修外理合將集欵擇吉重修大門譙樓情形先行稟報仰祈大人鑑核批示立案實爲公便

●陶甓公牘卷十一

靜海劉汝驥

箋啟

◆箋啟

復署徽州府劉潤生前輩沛然

復黟縣胡鞠生同年汝霖

復黟縣胡鞠生同年汝霖

復黟縣胡鞠生同年汝霖

復婺紳李蠡蒓侍郎昭煒

復藩憲連

復天主堂總司鐸牧良

復祁門縣趙令元熙

復歙紳徐端父鹽檢受麌

復歙紳徐受麌

復歙紳汪蕓浦觀察廷棟

復歙紳汪云浦觀察

復歙紳黃艮峯孝廉家駒

復績紳程志侯茂才宗沂

復祁門縣趙令元熙

復婺紳李蠡蒓侍郎

致屯溪公濟局洪紳廷俊

復歙紳程霞坡內翰錦龢

復績紳程宗沂

復績紳王昭三

復績紳王子幹視學昭三

致屯溪茶葉公所洪其相議員廷俊

復洪紳廷俊

致休寧縣劉令敬襄

復代績溪縣葉學仁

復績溪縣葉學仁

復婺源縣魏令正鴻

復洪紳廷俊

復婺紳李子襄歲貢冬華

復歙紳鮑逵卿孝廉鴻

復徽屬議員公函

復歙紳方小琹大令文寯

致黟紳余桂芬廣文攀榮

復祁紳方際平歲貢振均

致績紳朱石松秀才瑞麒

復耶穌堂牧師唐進賢

復婺紳李冬華

復休紳王景堯直州倅世勛

致物產會﹝一﹞

致物產會﹝二﹞

復物產會

復黟紳李子嘉太守顯猷

復物產會洪紳廷俊

答

詞

復農業學堂監學教員吳紳宏緒情華

復農業學堂

復茶業公所程伯俊同年恩浚

○復署徽州府劉潤生前輩沛然

十九日自金陵回皖得讀惠書訓誨拳拳莫名欽感晚諫垣逐隊本無寸長謬蒙特達之知出典劇郡淸夜自思恆廩廩以不稱職爲懼所幸蕭規曹隨得先達提撕而開示之貴西席馮君子喬淸風亮節素所欽佩不以晚爲不才俯允推轂當益收駕輕就熟之效此尢不勝大喜過望者也謹備關書一分聘金十二元呈上臺端請轉致前途艸艸不恭並請代道歉忱是所至禱晚擬於廿六日起程赴徽約六月初旬當可晤教引領黃山不盡區區手布敬復並請臺安

○復黟縣胡鞠生同年汝霖

二十三日專差賫到賜書環誦再三甚爲焦慮貴縣本著名瘠缺而不情之勒派無謂之委提紛至沓來又均系因人受累安得千億萬王陽化身來作黃金耶桃源雞犬一夕數驚此不獨賢者爲之短气卽弟亦代爲不平者也敝處前奉局札二次本不願遽行委提繼奉到南洋火票再四躊躇始行札委此中情形當亦在洞鑑之中惟陳委已經就道無從覓縮地之法使神女不過灌壇且慚且愧如坐鍼氈至以爲歉尊處巳徑詳局憲訴明原委當不致代人受過陳委人尙明白亦決不至絮絮饒舌致瀆淸聽也手布敬復

○復黟縣胡鞠生同年汝霖

奉讀來函於官場積獘慨乎其言之卓識髙騫欽佩無似惟尊意擬於節後乞休鄙意竊不以爲然蒿目時艱我輩稍識詩書豈復有好官多錢之思想惟少不如意便悻悻掛冠以去此亦賢者之過昔文成之謫龍場文淸之令羅城蠻煙瘴雨山鬼揶揄尙且堅忍不磨卒成大業諭者謂一生功業得力全在此處願我公以兩賢爲法勿爲彭澤令所欺也叨恃知己故敢盡言密囑之件容卽相時而動斷不容此害羣之馬擾害治安惟公畱意南洋報費請仍由尊處徑解少此一層曲折似覺直截了當手布敬復

○復黟縣胡鞠生同年汝霖

初三日由驛奉到瑤章咳唾琳瑯愛不釋手初五日又奉到專足惠書知我公調署桐城大喜大喜執事博學循聲久爲上游所倚重乃推美區區薦剡撝謙獎勵俱不敢當惟上臺爲地擇人爲桐城計則得矣其如我徽之失此賢宰官何族祠戒煙社一事弟己錄批通飭各縣一律舉行將來未盡章程尙賴我公之手定善政未終遽昂首騰驤而去此又弟彷徨而失措者也來示謂桐城紳權最重此種風气恐不獨桐城爲然地方官但開誠布公以接待之其毀譽可置之度外若夫不根之言何處蔑有百升明月坦腹小兒明眼人自能辧之弟以孤峭之性不解殺人以媚人數月以來巳漸入眾謗羣疑之圈內所敢自信者惟獨立不懼四字而己羅令如能月杪到任請卽束裝晉省萬勿迂道來郡又多一番周旋手布敬復

○復婺紳李蠡蒓侍郎昭煒

十月初旬接奉鈞諭如炙慈顏盥誦再三莫名欽感前閱省抄知我師一月之內往皖往寧日無暇晷想爲鐵路拒款事朝廷俯順輿情聞外部諸公與英使竭力磋商此事已有轉機盼盼擔夫鐵杵一事己經出示嚴禁並檄行六縣一律遵辦休寧學堂腐敗驥亦有所聞容飭該縣令切實整頓惟近日學堂糜費濫支到處皆然一小學堂每歲經費三四千元尙不敷用其實學生不過二三十人東郭濫竽居其多數似此情形尙求教育之溥及是所謂南轅而北其轅考戈壁鄂博情形而取道於巫來由非律濱諸島也可嘆驥初學作吏閱歷甚淺尙祈我師時錫箴言以砭紕謬不勝大願手布專肅敬敂崇安

○復藩憲連

敬稟者本月二十四日郵奉鈞諭敬悉我憲臺於十月二十日倡建同鄕公學克期決議不日告成逖聽之餘莫名忭舞伏惟近日鄕先達中其揚歷中外爲環瀛之泰斗者莫如南皮浭陽二老南皮相國督鄂十餘年剏建學堂規模閎大實蓽路啟山之巨手甲辰歲曾招天津學生二百名來鄂附學可謂惠及枌楡浭陽尙書輶軒所至學風蔚起去歲出鎭金陵建模範學堂於節署西偏招同官同鄕子弟飲食教誨於其間知府五月謁見尙書導之參觀並聞有聯合旗奉畿輔組織一旅學之議迄今尙未實行我憲臺節蒞是邦獨首以栽植後進爲任萬千廣廈比之冬日大裘都講升堂盡是北方學者從玆互相矜奮公共搘擎知必有獨出冠時潤埏霖垓以勉副我憲臺之期望者非僅如今日之所謂懇親樂賢者巳也知府僻處山陬自慚棉薄謹專足寄呈銀幣壹百元以補助建築之費斗漿可■﹝奭斗﹞來日方長伏冀

大人賞收注籍使區區微名得附先達之末不勝大喜過望專肅稟復敬敂勛安伏惟慈鑑

○復天主堂總司鐸牧良

徑復者前覆一緘知早邀覽頃又接展手書以休寧縣汪社寶一案尙未提解至郡瞬屆封印未能結案爲慮自應催飭速行解訊當經專差札催刻日傳集在案此敝府洞求民瘼之心非徒爲貴司鐸之所請也惟來函有誤會之處不得不爲貴總司鐸切實論之查此案本屬土田事件原與教務無涉旣經縣斷無煩敝府查訊因疊次函囑敝府立卽答復立卽札查接見胡先生時亦備述貴司鐸辦事公平素所欽佩此案必當秉公辦理請寄語貴司鐸放心此固交情關照亦爲保全貴堂聲名起見敝府於詞訟案件最爲注意不分是教非教皆敝府子民偶有因訟延累者必嚴批申斥想貴司鐸早有所聞乃以猜疑之詞謂敝署房科有爲汪社寶效力者此則何所見而云然繼又以受該令朦蔽案任久懸爲詞聞之尢爲詫異敝府辦事一秉大公斷非他人所能淆惑各國條約傳教諭單及貴教十誡七克之大旨亦嘗講求而涉獵之若不加檢點信口開河敝府決不承認也要之訟則終凶總以大事化小小事化無爲第一要著必不得巳而涉訟甚願速訉速結俾吾民早安生業惟此案結訟已久恐非一堂所能了結年內爲日無多若令兩造候訉不獲回家度歲亦殊爲不安耳貴司鐸慈善爲懷深明大義用是覼縷言之惟希亮照爲幸此復藉頌日祉

○復祁門縣趙令元熙

初九日專足賫到賜書知藎畫周詳孜孜求治政見宗旨亦與鄙意相同循誦再三甚爲佩慰徽屬山居村氓視吾鄕田間尢苦籌欵一節不能不愼重以出之一言以蔽之捐一錢得一錢之用而己貴治東山學堂舊有經費不爲不丰聞近年所謂堂長者任意濫支毫無收束非加意考核不可敝處前有私塾攺良條陳己經通稟層憲若批準照辦或於教育不無小補黟縣胡令所辦族祠戒煙社甚爲可法鄙意所注重者在族正一節不徒爲戒煙一事也請與紳士會商並調查祠數報告爲盼手布敬復

○復歙紳徐端父鹽檢受麌

昨讀惠書敬悉一切執事講求實業於植物學尢有心得更番討論無任欽佩前日會勘兩處自以惠濟倉舊址爲合宜稍爲芟薙編一竹籬便絕好一試驗埸或種槿當墉亦覺不俗不知此處木槿易植否楊柳不擇地而生其用處亦宏至少須栽五千株應需工價請卽與妥當橐陀切實訂定種竹當取之問政山蔬谷類相士所宜可以臨時布種果類若桃梨枇杷橘柚來禽女貞之屬皆可試植惟移植購秧每株須工價若干亦須胸有成竹方有把握仍請詳細列表見覆爲盼府誌今晨收到手布敬復

○復歙紳徐受麌

頃奉手書及米郎賽會瑣記一冊深山聾瞶得此饋貧大喜初九日單騎出行到南鄕一帶考言樹藝情形兼詢民間疾苦及至瞻洪一帶則天容黯淡雨霰繽紛遂匆匆叱馭而返回署己二鼓矣次日本擬趨謁龍門連雨六日悶悶試辦農林一節本無經費之可言鄙意得尺叫尺得寸則寸無所謂名目也質言之曰種樹而己無所謂預算也一錢得一錢之用而已前懇購植采物各種請執事及時預備爲盼若夫規畫宏遠發明新理自當俟諸專門森林學之熱心君子姑虛左以待可也去歲奉到梅冊敬謹展視無任欽仰有崔顥在前又不敢輕易落筆是以久未復命疏懶之咎尙祈鑑原手布敬復順頌箸安

○復歙紳汪蕓浦觀察廷棟

前謁龍門渥承教誨因天色己晚匆匆告別行里許便雨霰紛飛致馬瘏人疲回署己二鼓矣連日陰雨尙未專足叩謝至以爲歉頃奉鈞示如獲指南近日吏治窳敗民生困苦環瀛一轍此不獨我徽爲然而差役之玩疲則爲他處所未有省憲求通下情一不知姓名人白稟攔輿便見施行甚至捏名匿名之攻訐亦飭查辦地方官在地方辦事不能不借重士紳偶有不當市虎杯蛇之口因緣而利用之刁民可畏牧令之聾聵亦可想見此世道人心之所系也可勝浩嘆總之公是公非自有直道得我公指示如撥雲霧而見靑天盥誦再三曷勝九頓我公𨿽林下優遊不與外事桑梓公益尙蘄提倡而扶助之則受賜者非僅區區已也手布敬復順羾謝悃伏惟崇照不宣

○復歙紳汪云浦觀察

頃奉鈞示及承賜算學箕說各書並黃海題詞歙縣輿圖各件均敬謹拜受謝謝新安爲文學淵藪代有聞人近有搜求遺書之通飭想我公家學淵源收藏必富尙蘄廣爲搜集以餉海內是所至禱廿三日到北鄕一帶詢田間疾苦過云嵐山展謁忠烈王墓祠瞻仰須眉想見當年提戈躍馬精神山勢亦蟠欎雄奧惟巡閱四周童山濯濯一望無餘若多植森林十年以後蔥蔥隹气必更可觀質諸髙明以爲何如臨溪米捐一節去歲南鄕耆民及紳商學界再三敶訴鄙意本不以米捐爲然繼奉憲批準辦事關興學又重以上憲訓條豈能遽翻前案幸續奉憲批有臨溪學堂萬難中止應另行籌抵速將此捐停止之語鄙意卽以此語爲宗旨已檄行歙績兩縣令會紳妥籌矣尊籌擬將米麥捐名目攺爲埠頭捐三字範圍愈廣或恐又生波折此亦不可不先事防之兩縣必山邇並無畛界之可分總以消除意見俯順民情爲的知關廑念故覼縷言之手布敬復

○復歙紳黃艮峯孝廉家駒

頃奉手書敬悉一是查紫陽書院檔冊所存書籍甚夥何至大半失去誰與典守責有攸歸近日新學家視陳籍爲無用之物束之髙閣固不足怪願執事寶貴而護惜之也安徽通誌請卽驗明捲冊借敝處一閱新安誌歙賢羅鄂州撰想故家猶有存者仍請代求借閱爲感弟案牘餘暇酷嗜舊書迂謬如此知必爲髙掌遠跖者所竊笑也手布敬復

○復績紳程志侯茂才宗沂

前勞文從過訪藉聆偉論傾倒無似頃奉惠書兼賜瑤章過蒙獎借愧不敢當徽州僻處山陬生利單簡又憚於農事求治之方自當以痛除煙賭爲第一要義人人痛心疾首之事地方官尙不能實力鏟除則一切新政皆屬空言去歲聞屯溪深渡等處久爲莠民之淵藪當密札縣令嚴拏緹騎未至蠕蠕者已望風而遁來示謂差役通信可謂洞見瘢結之論另單容嚴密查實以霹靂手段治之先大人博學碩望久爲當代巨公所宗仰何俟戔戔者之贅言旣蒙臺命以墓銘見屬又於先大人爲詞館後輩誼不容辭惟年來案牘旁午此事久疏恐言之無文不足壽貞瑉而傳史乘耳手布敬復

○復祁門縣趙令元熙

接奉惠書並媵新茶一串拜領謝謝爲貧而仕不料今日官埸乃至爲仕而貧言之可勝浩嘆近日仕途大半皆棗膏詹唐甘松蘇合一流人物京城謂之漂亮吾鄕謂之有火色我輩迂拙自守不能取悅流俗固分之宜然自來名臣事業無不從困苦磨煉而出陽明之謫龍場淸端之命羅城較執事今日所處地步其抑鬱牢騷當猶過之若遽萌退志此後轟轟烈烈之事業從何做去願執事以兩賢爲法勿自餒也手布敬復此頌政安

○復婺紳李蠡蒓侍郎

六月十八日奉到手諭於民生國計慨乎其言之卓識髙騫欽佩無似驥治郡無補深滋愧悚月前山洪漲發屯溪沿河房間衝毀者不少商家囤積鹽茶各貨損失者亦屬不貲渭橋一村淹斃人口十八名尙不至如時報所登哀告徽人之情狀已飛飭休寧令妥速撫卹矣郡城一帶練江水幾與河西橋平幸水流湍急一宵卽退婺祁黟績尙未得切實報告其餘未被蛟患之處稻禾菽豆均蔥蔚可觀私心計之有秋當可預卜請我師稍紓廑念驥嚴禁濫保一疏蒙聖明采納詔旨如何嚴厲衮衮諸公過而輒忘豈非怪事其未曾發抄者尙有請定國是一疏大旨以我國爲立憲祖國剌剌至三千言攺定官制時又上一小疏極言總理大臣之不宜輕設亦頗爲兩宮所嘉納迂謬之見向不敢持以告人因我師沆瀣故敢直抒胸臆近日朝局水火士气囂張閱各報紙所載日日會議日日請願築室道旁可爲太息驥喑啞久矣北望觚稜猶時作問夜如何之想想我師亦有同情乎溽暑燻蒸惟珍衛不宣

○致屯溪公濟局洪紳廷俊

義賑官賑諸勞擘畫無任欽佩昨午匆匆告別行至小南海日已暮矣今晨五鐘始行到署撥款移文已飭專差赴屯可轉告楊世珍攜帶公文去領今日補放賑票想諸君已經照辦當不至失信於百姓戶口冊略爲統計有壹千六百十六名口之數釐局壹千兩作洋銀一千四百元加之貴處補助二百餘元當亦所差無幾繳票領洋之期亦勿過緩二十八九日均可請酌定災區甚廣爲日方長此後調查各處災情有無續募巨欵尙祈隨時見告使鄙人稍贖曠官之咎不勝大願手布敬頌籌安

○復歙紳程霞坡內翰錦龢

頃奉惠書老成之言顚撲不破惟砥柱中流非我公莫任公一言九鼎羣喙自息開會推舉請從速決議公若謙讓弟當造廬請教否則徑請學臺委派亦不從道謀築室也手布敬復

○復績紳程宗沂

仇十洲上�圖未曾見過貴友若肯見示眼福多矣出重金以購之無此大力也猶憶庚子在京見有驃騎國圖殊形詭狀栩栩欲活以二十金購得之不意七月二十一日又落於碧眼虯須之手至今思之猶爲怦怦徽州爲東南鄒魯故家收藏必富鄙意擬搜先賢墨迹都爲一集將來付諸石印以餉海內未知此願能饜足否手布敬復

○復績紳王昭三

十二日暢聆偉論傾倒無似次日造訪請教大旆巳遄歸矣悵悵來函於東山學堂事擘畫精詳極爲中肯第四條決議提出余欵五百元爲鄕小學補助費以圖普及尢爲喫緊辦法近日學堂文明巨子大抵以經濟困難爲詞考其內容尙不敢遽下斷語就表面論之一小學歲輒消耗三四千元不等學生實不過二十餘人或十餘人如此辦法無論官費私費從何處搜括豈非普及之一大障礙貴邑勸學總董一職旣經公推執事貴邑學務從此必煥然攺觀鄙人不爲執事賀爲學務得人賀也碧陽大考試卷師生感情之摯己見一斑容細讀再行奉還手布敬復

○復績紳王子幹視學昭三

伻來奉手示及包封各件循環朗誦心目爲開章正鐔稟內十二條是否虛實爲此案主腦一語破的切實調查此問題正不難解決好好先生率以察見淵魚爲戒一味作模稜語不知學務之不能發達正坐此病少年學子又從而叫囂之藥綫一動萬弩齊發幾至巷無居人如此攪局眞可浩嘆承惠鹽豉二封拜謝和菜根咀嚼之饒有滋味也手布復頌年祺不宣

○致屯溪茶葉公所洪其相議員廷俊

敬啟者郡治譙樓年久失修近更有岌岌不終日之象考諸郡誌此樓之設固爲郡守聽政之所實所以坐鎭五魁控制萬壑前賢剏置具有深意我徽人文甲科商業富庶之盛甲於東南實基礎於此此非厭勝荒謬之談亦今之輿圖家所公認者也鄙人到任之初卽有志修復適去夏蛟洪告警未敢重勞民力舊冬切寔查勘危險更甚趁此時攺作尙易爲力若俟其棟折榱崩一瓦一椽盡成虀粉恐此後更難爲役一切情形諒巳在臺端洞鑑之中執事造福桑梓物望翕然應如何設法籌捐若借重鼎言必易速於蕆事眾擎易舉一木難支江南季布微公誰屬手達專懇並候籌復無任翹企之至六邑各紳均此不另

○復洪紳廷俊

前上籌修譙樓一書冒昧陳請甚抱不安頃奉惠書旣蒙執事指囷之贈又得程君借箸之籌兩公皆熱心公益力任其難曷勝佩譙樓工程前邀郡紳估算總須在二千四百元之譜得此五百元基礎巳立此後或易於勸募鄙人當晝擊木魚夕誦南無此事必底於成諸君子如有聞風而起者將來落成之日必勒貞瑉以紀其事又不能不歸美兩公提倡之力也去歲中學風潮本不能專責學生更不能歸咎程徳佩一人程生亦斐然可造之才鄙人甚爲甄賞今歲入學鄙人當加意玉成請轉致程紳不另啟也手布敬復

○致休寧縣劉令敬襄

敬啟者頃接休寧生員某某郵遞函稟知尊處派董監督塾師自是爲整頓教育起見此項塾師討人厭憎者原所不免惟若輩衣食所關若奉行者操之過蹙亦恐而走險鋌上年敝省因陶汰塾師激出重案某縣令竟褫其職今歲毘陵勸學總董幾不保其命某縣令亦大遭呵斥前車旣覆不可不引爲殷鑑且若輩所望不賒鄕民視錢如命貧寒子弟出錢少許便稍識之無亦未始與教育無補此間操縱甚費斟酌察閱函詞甚爲哀痛應請執事體察情形妥爲區處該董等只巽言以勸導之萬無挾官力以彊迫之庶學務地方兩有裨益迂見如是卽希卓裁是幸手布專達並頌藎安

○復代績溪縣葉學仁

杉秧三百株照收恰好及時栽種快慰無似署左新開荒壤現己裁成枇杷橘樹百餘株偶得餘暇卽荷鋤學圃凡所手植甚愛惜也張令休致已見明諭省委尙未奉明文執事勤敏弟所深悉應辦事盡放手爲之手布敬復

○復績溪縣葉學仁

來函讀悉東山學堂及時開學此是正當辦法王紳昭三暫行權代必能條理秩然甚慰男子作事第一件要去就分明明明戀棧故作若推若挽之狀此種人最討人厭張合死去何關魏室興亡況區區一學究乎旣知退矣何大公無我之賬又不肯揭示大廷廣眾之中如此奧妙眞令人無從索解憲批尙未奉到若不以鄙見爲然從此不聞不問固所願也此復

○復婺源縣魏令正鴻

來牘誦悉下車數日籌劃各節皆能洞中肯綮痿疲久病之鄕得賢令尹以鍼砭之必霍然而思起也何勝忻慰投票紙及當選執照巳於十二日由驛札發朱標五日送到報查字樣當不致誤仍祈將收到日期由郵報查以釋鄙念此後有會商要件盡可隨賜數行不必拘敬稟恭惟套語也公牘批發交來差賫回此復

○復洪紳廷俊

日前奉示知物產會己經成立甚佩藎籌會費預算約須三千番貴縣紳商擔任三之二由五縣補助三之一所議亦極允洽己檄行各縣會紳妥籌矣另抄札稿奉上備考事務所應用圖記並卽照辦仍將啟用日期摹式報查爲荷歙祁黟績各紳均己籌有端倪惟婺源交通不便尙未接有報告並聞此復

○復婺紳李子襄歲貢冬華

頃讀賜書敬悉種切九年預備之事官紳同與有責得執事以提倡之均己秩然就序公徳賢勞至爲佩物產會場已經擇定處所會費預算約須三千元由休寧紳商擔任三之二其一由五縣協助前據洪紳報告巳檄行各縣妥籌矣貴縣物產丰饒自不待言鄙意先儒著作未經表章者尙多教育品中本有此一部分請寄語各紳廣爲搜討統計學會亦經組織成立其爲一時通才妙選無疑坿寄學會格紙三百頁請分致各紳先從法制第一股查照方策子目逐條撰說以次再逐漸報告似不致茫無頭緒能事促迫未免不情諸君皆博學能文物望所歸不能不交相勗勉也手布敬復

○復歙紳鮑逵卿孝廉鴻

頃奉大箸民情習慣各條言之娓娓極中肯綮來示猶自疑形醜抑何撝謙乃爾嫫毌無鹽原各有一副眼睛然不知子都之姣亦可謂天下之無目者矣一笑惟管中之窺亟思全豹想執事亦素知太守之饞也蔚文蔭森二君想近日亦有大文得暇過我至盼至盼頭痛胡說諒之此頌箸安

○復徽屬議員公函

十六日未刻奉專足賜書知諸君子已安抵省垣公徳賢勞無任景企月之初九日戌刻奉撫憲歌電飭查洪君被控一案爾時批稟尙未奉到弟卽於是夜亥刻結結實實稟復初十日雇健足限四日到省較電稟尢爲直捷想十三日己達憲鑑矣另抄稟稿呈閱時局日孱惟賴諸君子讜言偉論共挽時艱若桀犬跖客何處無之此不足爲盛徳累也並祈致語洪紳幸勿以此介意手布奉復容晤達悃並頌籌安不一

○復歙紳方小琹大令文寯

奉讀大箸於訴訟習慣言之鑿鑿筆亦斷制精嚴知君於法典學三折肱矣至佩至佩第二至第六類請卽賡續起艸能事促迫未免不情諒之此頌箸安

○致黟紳余桂芬廣文攀榮

前懇調查法制一科民情風俗紳士三項習慣想已分條撰說請卽賜下以便匯纂物產會調查所得幾何並祈廣爲徵集以便定期開會切盼切盼

○復祁紳方際平歲貢振均

前由郵遞到民情三項報告已核明匯送省調查局訴訟習慣暫可從緩請卽查照法制第三股子目逐條答問沿習利獘務以直言無隱爲主物產會場已經安排妥當專待各縣調查所得物品集有成數卽行定期開會請卽傳語各紳商從速徵集多多益善是所切盼商務分會已經組織成立亦屬當務之急仍應由縣核明詳請札派候批縣通稟立案方與部章相符手布敬復

○致績紳朱石松秀才瑞麒

前據曹紳作明賫呈調查法制報告展讀大箸風俗紳士二項尢爲擊節當卽面交學會格紙二百頁囑轉致繕淸寄府以便匯核編纂此公一去渺如黃鶴怪事怪事仍請執事將民情風俗紳士三項習慣報告先行繕好郵遞敝處是所切望執事學識弟所深許敝處延訂爲名譽調查員已將大名詳送省調查局矣候另備公牘寄上手布專達此頒箸安

○復耶穌堂牧師唐進賢

唐牧師閣下來函敬悉求雨不求雨聽人自便原無彊迫之理汪銀喜等因此小事輒至王萬春家滋鬧又搗毀家具什物實屬不應已卽日札飭休寧縣諭董妥處約束該處居民不許藉端滋事矣此復卽頌時祺

○復婺紳李冬華

鄭生來郡賫呈手書並而詢籌辦各事知己孟晉力行至爲佩級法制一科請卽先將民情風俗紳士辦事三習慣逐條撰說寄府以便編纂愈確切愈好披閱各縣報告多有敷衍繳卷者此非實事求是意也學會諸紳皆學識兼優知必有觥觥大文亟思一覩爲快譙樓事荷諸公推誠勸募潘紳鳴鐸許紳器慨然各認捐一百元以爲先河此意尢爲可感請致意余彛伯大令近日到城否前奉賜書及楹聯各件尙未專函致謝晤時並蘄道歉物產會調查所得品類前單只三十餘種鄙人實未饜足尙祈諸公竭力以經營之餘詳公牘內手布敬復此頌箸安

○復休紳王景堯直州倅世勛

伻來奉手書及三項報告均讀訖此項法制子目由省局所頒並無異同只答問有詳有略有切題不切題之分別弟處廣徵鴻文將於此互證參觀以求其差異卽以此爲纂訂法典之定本也披閱大箸一過識解旣髙此一枝筆亦一時無兩欽佩欽佩時局日艱惟賴諸君摯誠毅力同肩此一副擔子一二不逞之徒狺狺狂吠何足介意手布敬復

○致物產會﹝一﹞

月間未得報告甚悶會場一切布置諒己經營妥善請繪圖一紙調查所得物產共若干種應需廚架裝飾各器具如何預備請詳細開單示知過重陽節後便須訂開會日期由敝處分別出示具柬邀集闔屬紳商與玆大會將來開會時間點綴亦不可少未審諸公如何預備請公推一人來郡面談尢爲周至切盼切盼

○致物產會﹝二﹞

會場布置點綴己面商不贅物品解說書此最緊要之事記述以切實簡明爲主所以供審查之用諸君皆博雅通敏必優爲之務祈於三日內編成寄府切盼切盼

○復物產會

來函讀悉會期已近諸君實力經營鄙人極爲髙興各物品務須裝飾精好此𨿽外觀卻極當注意之事貴縣未到物品作速催送歙分會裝飾最好外四縣巳專差催飭運送矣入場擬售銅鈔三枚另擬優待式請查照印好寄敝處壹百張余由會酌量分贈廣告發還應補塡日期卽由事務所照送各分會較爲妥速徵集書籍如未有函帙務請裝飾夾板簡章略爲更正附寄告示三十張會員一覽表請查收另單注明並奉還此復

○復黟紳李子嘉太守顯猷

伻來賫奉手書並承惠藏書十種榧子一筒謹一一登拜感謝無似貴府失事之案糾夥至三四十人其非平空烏合必有窩頓通气之人可知弟處前派巡警二名到貴縣偵探者以此不意該巡士回郡僅以去向不一蹤迹毫無稟復我國警察本在幼稚時代固不足言偵探之術用也日前訪聞休寧縣拏獲盜匪三名訊系殷家匯人並供出窩家某姓惟是否此案正盜已否移解貴縣未據報聞殊爲焦灼貴縣舊今兩年刼案疊出一無破獲實不成事閻令到任之初弟便諄諄切囑告以今日治黟當以治盜爲第一要緊事可聯絡紳富參酌淸鄕法行之豈意荏■﹝艸冉﹞年餘未曾實行又連出刼案三起此不獨該令之咎無可逭抑弟所終日彷徨無地自容者也除嚴飭該縣上緊緝拏外先此奉復以紓廑憂並候道履惟希亮察不宣

○復物產會洪紳廷俊

頃讀惠書敬悉一切轉送出品巳訂有規則另備公牘送閱惟已經審定應行赴賽之品究有若干種是否卽照來表統行赴賽請詳細示知南洋會期爲日方長運貲旅費自須寬爲籌備亦必須力爲撙節各縣未解之款弟仍當設法籌濟必不使執事之獨爲其難也又查閱寄來收支錄內有土太廈司代辦監督公館支洋二十元一項甚爲詫異弟於十一月初七申刻到屯初九日申刻回郡其間三餐皆在本會叨擾差役轎夫每日自發飯錢瀕行時向飯館買點心喫自己親手付錢此共見共聞之事究竟此二十元作何開銷想事務所必有細則請查帳開單示知以便核實事關公欵一文不能含胡也此復

○答

詞

本日物產會開會學生來慶祝者三百餘人本監督實深欣悅本監督無他訓辭惟望我學生日新月異皆成大器謹捐廉一百元交由勸學所總董王紳制成獎品按名分給以作紀念謹答

○復農業學堂監學教員吳紳宏緒情華

頃奉惠書及紀念品照片各件均拜領敬悉河幹拜別瞬已月餘想學生與日俱進又當刮目相看欣慰無似管子有言地宜不任艸田多穢其國謂之饑國其君謂之寄生之君每誦此言輒爲浹背大江以南徽國實爲奧區稍爲講求樹一獲百可操左諸君皆劬學巨子治生求學原不分爲兩事總以習勞去奢爲主腦願諸君及學生交相奮勉也照片光綫不甚合宜衮衮諸公皆非本來面目鄙人亦非故我一粲附寄詳稿請查閱手布敬復

○復農業學堂

伻來奉手書及本科預科學生考卷均拜讀悉鄙人智懵菽麥又闇於新知年來爲案牘所困大有不殖將落之愳謬蒙諸公推重愧何可言惟結習未忘最喜與二三同志商量舊學又最喜讀少年英發文字各科試卷容細讀再行奉上又聞貴校學生至今未放假尢爲之稱贊不已郡城官立學校已久矣闃其無人矣附寄小園王瓜四十條聊佐嘉蔬以消盛暑此瓜種子來自敝鄕色深碧皮稜起瓤子小與本地產腹大皮皴黃者迥異鄙人手自栽種所獲甚丰老農入市賣瓜輒誇口曰人家瓜皆苦我家獨甜鄙人亦不脫此種習气選種攺良觕有一得敢請大實業家一鑑定之手布敬復

○復茶業公所程伯俊同年恩浚

奉手示及義賬徵信錄均拜讀悉容卽詳送各憲以昭大信茶局請勻撥學費一案奉督憲批就己撥定之款酌量支配鄙意中學堂系一府範圍決不至再遭剝削至各項小學彼瘠此肥誠所不免酌量攤分似系正當辦法督憲獎物產會札文尊處系六月六日由郵轉寄今日始行遞到察系郵局誤遞大通故爾往返遲滯十餘日之久我徽出品統得金銀銅獎牌八十一分尙不爲少此次獎勵系專了本屬物產會一場將來運賽勸業會出品經審查大臣審定必另有一番獎勵也便中函致運送員汪徳恆將會埸近日情形詳細告知是所切盼手布敬復

●陶甓公牘卷十二

靜海劉汝驥

法制

◆法制

申送六縣民情風俗紳士辦事習慣報告冊文

徽州府爲申送事案奉憲臺札飭調查法制統計事項按期報告等因奉經知府就署設立統計處派委各縣學識兼優熱心公益之士紳組織統計學會分任調查並令將法制事項一並分條撰說隨時報告以憑匯核編訂業將委紳職名及辦理情形呈報在案玆據歙紳鮑鴻汪達本鮑振炳休紳王世勛婺紳汪開宗汪鏡芙董晉璧祁紳方振均黟紳余攀榮績紳朱瑞麒等先後編送民情風俗紳士辦事習慣各方策陸續報告前來知府復加審核尙屬確切理合匯冊繕正具文申送仰祈憲臺鑑核爲此備由具申伏乞照驗施行撫憲朱批據送該府六縣民情風俗紳士辦事習慣報告冊均悉察閱纂輯各條尙屬詳贍良深嘉慰仍督飭各該紳等將其餘各項報告詳細調查依限造送務期益加精密爲要仰調查局匯入編纂並轉飭知照繳冊存

歙縣民情之習慣

歙縣風俗之習慣

歙縣紳士辦事之習慣

休寧民情之習慣

休寧風俗之習慣

休寧紳士辦事之習慣

婺源民情之習慣

婺源風俗之習慣

婺源紳士辦事之習慣

祁門民情之習慣

祁門風俗之習慣

祁門紳士辦事之習慣

黟縣民情之習慣

黟縣風俗之習慣

黟縣紳士辦事之習慣

績溪民情之習慣

績溪風俗之習慣

績溪紳士辦事之習慣

○歙縣民情之習慣﹝宣統元年調查﹞

歙縣鮑鴻起艸靜海劉汝驥審核

甲從生活上觀察民情

乙從行爲上觀察民情

丙從成績上觀察民情

丁從團體上觀察民情

戊從教育上觀察民情

己從道徳上觀察民情

△甲從生活上觀察民情

子住居之流動固定

醜共產析產之趨勢

寅食用好尙之方鍼

卯生產者不生產者之分數

子住居之流動固定

歙俗十室九空中人之家子弟踰十齡輒學賈於外比長則數歲一歸以爲常不輕去其鄕其盡室以行從而遷徙者蓋寡俚諺有之曰歙縣千年歸故里則居住之固定可知

醜共產析產之趨勢

歙民曩饒於經濟慕張公藝之風以同居合爨爲美談兵燹而後蕩析離散有孝廉父別居者矣就目前大勢論之析產者多共產者少

寅食用好尙之方鍼

歙處萬山中習儉朴幹嘉之世鹺業盛富戶多稍稍趨奢華書籍字畫金玉古玩儲藏最富一食用之細日費萬錢者有之粵匪亂後內容愈瘠表面愈華好洋貨者多好土貨者少外彊中漧識者憂之

卯生產者不生產者之分數

歙除東鄕民气未復外以南鄕爲最勤北鄕次之西鄕又次之南鄕多山而少田苞蘆茶漆茶菊珠蘭花出數頗多胼胝作苦婦女且然矧在男子故無曠土無閒民北鄕茶梨稱是西鄕則捨禾稼少生活故荒田隙地視他處爲多合一邑平均計之生產者什之八不生產者什之二

△乙從行爲上觀察民情

子權利義務之觀念

醜訴訟之誣實

寅婚嫁之年齡

卯溺女之有無

子權利義務之觀念

明知爲權利義務之所在而放棄之民卽至愚不若是傎也惟風气未開明昧不齊創見之事輒生疑慮他不具論卽如此次初選投票放棄選舉權者已居其半調查戶口造謠抗阻者實繁有徒其明證也

醜訴訟之誣實

歙俗朴而謐弗好訟訟必以實邇來士習日澆習爲險詐前撫馮喜投匭告密三五劣神迎機而應誣官誣紳岌岌乎不可終日賴今中丞朱飭地方官查辦出示嚴禁風乃少殺

寅婚嫁之年齡

富民饒於貲則婚嫁早往往在弱冠前貧者遲至二三十歲不等

卯溺女之有無

貧家女子有自𦇤褓時爲人抱養作童媳者至溺女之風向來所無

△丙從成績上觀察民情

子職業趨重之點

醜制造之品類

子職業趨重之點

歙民向以讀書爲榮以當兵爲恥又輕農而重商商業昔以鹽典爲大宗近則以茶業爲命脈此外鄕人服田力穡有唐宋之遺風焉

醜制造之品類

歙無大工廠惟曹素功胡開文之墨馳名中外此外如郡肆之日月晷水旱羅經羅絹巖鎭之剪彩花篏螺甸器漆墨硯盒皆精美南鄕之蜜棗虹坑之空心掛面托山之缸缽牛沙之竹器亦自成一家惟非大宗出品

△丁從團體上觀察民情

子集會結社之目的

醜交隙間之況狀

子集會結社之目的

商會教育會及舊日文會善會明達士紳皆以公益爲目的至下流社會則好以迎神爲事其逐年一行者有保安會其間年一行者有懺會會輒有戲戲必有賭貽害地方殊非淺鮮僅以迷信目之猶其小焉者也

醜交隙間之況狀

歙僻處山陬與外人交際少山谷之氓聞足音則跫然喜矣偶有交涉惟一二教堂近亦斂迹畏法不敢多事

△戊從教育上觀察民情

子受學者百分之比例

醜報紙之銷數

子受學者百分之比例

歙邑兩等學堂官立民立有二十餘處調查舊日家塾及蒙童私塾亦有千餘所識字者約百分之七惟深淺不同

醜報紙之銷數

學堂商會及城鎭紳商皆喜閱報紙鄕曲農民不知報紙爲何事銷數不甚鼓多

△己從道徳上觀察民情

子犯罪以何項爲最多

醜自殺之多寡

子犯罪以何項爲最多

近來吾歙不法行爲在社會上占多數者曰客民曰賭棍客民以江右爲最彊聚眾行凶流爲賊盜者亦復不少今方謀地方自治矣禁煙則彼不受禁賭則彼不受土著賭棍又以客民爲羽翼以衙役爲爪牙故歷來稟賭從無拿獲到案者一紙官符直若輩之發財票耳去惡不盡反起而與告發人爲難爲民除害是所望於良有司

醜自殺之多寡

歙民尙气好勝遇拂意事短見輕生者間亦有之

○歙縣風俗之習慣﹝宣統元年調查﹞

歙縣鮑振炳起艸靜海劉汝驥審核

祭祀

喪葬

婚娶

居處

服飾

飲食

歲時

樂歌

方言

遊燕

神道

宗教

△祭祀

歙聚族而居淸明冬至必有事於祖廟有宰豬羊者有虛供珍錯及蔬果者祭品丰儉不一類皆奏樂歌曲子姓一堂衣冠蹌濟爵三獻禮成退此外家自爲祭文稍殺端午中秋及歲終歲首皆舉行焉淸明有祭墓禮祭畢剪紙爲錢掛冢而歸大村有文會三月三日祭文昌禮與祠祭略等

△喪葬

馬氏有言曰喪祭之禮約則終者掩藏矣歙多浮棺久且暴露半惑於堪輿禍福之說半爲習俗所縛中人之產苟遇大故棺斂之費僅數十金而僧道之追薦冥器冥財之焚耗求神散福之食用往往數倍於此否則眾訾之偶有心知其非者亦震於物議不敢居薄待其親之名俗以越七日爲一七至七七四十九日而殯殯而葬者什一不葬而厝者什九徽歙治塋堅固華美較勝於他屬山地最賤卜葬購數丈隙土較常價數倍或數十倍不等其最不可解者屬纊衣衾泥用古服色男女裙服冠履皆同正不獨鼓樂迎賓貽經生家之訾議也

△婚娶

歙俗尙早婚男女嫁娶年皆在二十以內其貧不能聘與擇配稍苛待字至二十外者羣以爲失時矣結婚頗較貧富論門第一切聽命尊長行聘用財或墨銀百圓至二三百圓不等媵以魚肉饅首之類奩厚薄不一無親迎禮輿飾以彩非素封大家不鼓樂近小康家間用之三朝新郎與新婦謁土神諺曰出行豈行廟見之禮而誤耶歸則祀竈祀畢舉手一調釜中羹蓋猶三日入廚下之意其最無理者爲鬧房合巹之夕髙燒巨燭置果酒坐新夫婦於上親朋環列猜拳行令甚或塗粉作小醜狀以博新娘之一笑謔也而失之虐矣習俗移人𨿽搢紳之家不免

△居處

彌望皆瓦屋他處惟名城巨鎭有之徽歙則小村落皆然艸房絕少屋多建樓大家廳事極宏敞梁用松柱用杉柏與銀杏皆本邑產墻用磚鋪地以石或用磚及木板一門顏雕刻費輒數十百金但天井小少窗光綫黑暗此其所短牀幾各器類以堅木爲之傅以漆亦土產起居之適貧富不甚相遠溪山淸麗居此者如置身畫圖中故人人有不忍輕去其鄕之意四民早作夜息亦尙不失常度云

△服飾

歙扃萬山服飾宜約按之事寔殊不盡然通邑以西鄕爲最華當年鹺業大盛揚州靡俗遂漸輸入又與休邑鱗接自發逆亂平徽屬商務聚於屯溪一冠履之時趨一袍袴之新樣其自江浙來者休首承之次卽及歙之西鄕近少婦好效滬妝年長者猶戴鬏﹝揚州舊制﹞此今昔習染之大驗也最朴質者爲南鄕富家坐擁厚貲男則冬不裘夏不葛女則不珠翠不脂粉與西鄕適成一反例東北鄕服禦文野在西南之間是以洋貨之用數以西鄕爲多土貨之銷場以南鄕爲最

△飲食

歙山多田少產米常供不給求東西兩鄕猶能輸其羨於鄰境惟南鄕與北鄕之黃山農家多種苞蘆以自食非小康之家幾不易得米麵不常食商鋪有定律月四餐六餐而已肉食用豬食牛羊者絕少鱗族羽屬亦不多得寒素家風以蔬豆爲常用品如新洲之蘿卜葛塘之白菜問政山之筍皆絕美市中所制豆腐亦遠勝他處有毛豆腐者乃江浙各屬所未有惟衛生家不取焉富有者早起喜食鹽茶蛋且用以供客酒則土釀與購自他省者參半皆力薄而性烈無深醇者

△歲時

一年佳節若立春元宵端午中秋冬至除夕蚤起卑幼至尊長前叩喜夜聚家人團飲﹝端午家宴在日中﹞肴之精粗多寡不一四簋者居多二月二日與臘月二十四日亦然上已重九獨缺如新年禮節較盛戚族閭裏冠帶往來互祝賀相見作吉語或以茶食相貺農家者流預於舊臘以米粉制粿名曰壽桃作開年饋送品蓋於酬應寓省儉之意焉諺有云老親必拜年以親情漸疏藉此歲一聯合示不忘也

△樂歌

古樂寢亡雅歌不作上流社會類多不解音律家計稍裕者遇喜慶事或雇吹手作樂歌曲所唱多徽調亂彈間以昆腔亦有邀淸客小唱者名曰唱燈棚大半下流社會中人每遇諸神誕日好事少年或樂爲此其甚者則選班演戲矣又俗有攤簧小調之類音尢靡靡詞野俚不可聽近學堂有音樂一科以攺良俗樂爲宗旨風气初開能者蓋鮮未易收反正之功也

△方言

歙地多山方言閱數里而一變下西鄕一帶較平曠故自潭渡鄭村至巖市長齡橋以上迆邐二十餘里鄕語略同上西鄕則懸殊矣東鄕方言亦不甚相遠惟南鄕邊境與北鄕黃山深處出言竟不易曉總之音以近郭爲客去城愈遠言之相去亦愈遠紳士及慣旅行之商界中人往往能說普通官話然亦有宦遊數十年仍操土音者

△遊燕

歙州大好山水卽尋常一邱一壑亦自可愛黃山北鄕秀甲東南然徵朋結社載酒登臨者蓋鮮每當三春和暖菜花滿地間有約五六同志就空曠之地狂歌縱飲一騁豪情者又間有相約遊雄村桃花壩者漁梁每賽燈船亦有買舟以隨諸後者此外名勝之區不勝枚舉往往終年無騷人逸客攜灑過從附城如仰斗閣如意寺白雲禪院景皆幽勝官紳或借作燕會之處至若婦女遊春及謝太傅之東山絲竹則絕無之他如喜事饗客或舉春宴肴饌極儉約用魚翅用鴨者蓋寡

△神道

神道設數聖人所以補政刑之所不及也不料迷信之害一至於此年例有保安會數年開光一次遊神演戲科斂丁口其所供奉者不一大約五瘟大王小王及汪公八九相公居多婦女喜拜觀音大士大士庵住持爲女僧亦間有男僧及道士者六月二十四日靈山雷祖會香火最盛紅男綠女肩相摩趾相接如是者數晝夜九十月間各鄕又有所謂懺香會者推年老在會久者爲香頭同朝九華之地藏齊云之上帝旗鑼誦佛長途喃喃不休歸則設壇建醮七日壇前列大香數十百炷﹝髙四尺餘粗如柱故名屋柱香﹞綜計各費千金至數百金不等二月二日各鋪戶髙懸土地財神衣於堂爭華鬭麗以供一炬弗惜也土地廟財神廟大小村落所在多有五福廟亦無處無之其最可笑者有病外癥拜禱獲愈遂如其患處購豬肉代以酬神者有當春祈時竊神之紙履或攫會中之碗以爲求子之劵者噫嘻神之魔力大已

△宗教

歙爲程朱闕裏﹝祠在篁墩今己傾圯﹞士大夫類能受孔子戒衛道嚴而信道篤卓然不惑於異端佛入中國久潛移默化幾於無地無禪林歙多名山昔又最富故各處有寺觀談佛法者惟婦女居多間有茹素誦經者城中有英國耶穌堂又有法國天主堂奉教者尙少惟犯罪姦民偶借爲護符焉

○歙縣紳士辦事之習慣﹝宣統元年調查﹞

歙縣汪達本起艸靜海劉汝驥審核

甲屬諸人者

乙屬諸事者

△甲屬諸人者

子資格

醜責任

寅任免

卯期限

辰功過

巳有給無給

子資格

紳士之選任無一定資格凡在籍京外各官及舉貢生員有名譽有資望者皆推重之

醜責任

地方推行新政紳士能負責任者十無二三髙者不與外事否則虛與委蛇而已

寅任免

紳士辦事向無任期亦無免例其有聲名狼藉爲裏黨所指摘者官長必擯斥之

卯期限

向來地方公事歸紳士辦理者無一定期限惟現行新政如教育會長商會總理當選議員各職由投票公舉者則以部章規定之其期限三年一年不等亦有期已滿而續任與期未滿而辭職者則須臨時決議

辰功過

紳士辦事無記功記過之條然正紳終得好名譽否則卽爲士夫所詬病鄕人所怨詛直道之公於玆可見

巳有給無給

紳士辦事盡義務者多受俸給者少惟學界旣稟最厚然辦事認眞與否則在乎得人不得人不在俸給之有無

△乙屬諸事者

子宗旨

醜權限

寅能力

卯秩序

辰效果

巳有繼續力無繼續力

午規則

未經費

子宗旨

辦事宗旨因人而異有以圖公益謀自治爲宗旨者如剏設學堂而墊經費陳列物產而賽工藝是也有以假公事營私利爲宗旨者如裁串私徵而短洋價籌撥學費而不立案是也當分別觀之

醜權限

每辦一事每籌一捐紳與紳爭學與商爭權限不明衝突易起其何以治

寅能力

商界農工界待舉之事甚多惟苦於地方貧瘠財力旣弱能力尙淺議論多而成功少職是之故

卯秩序

凡官長邀集眾紳公同議決之事無不秩序井然此次復選舉最有秩序足爲後來辦事之模範

辰效果

漁梁壩之修復由程氏樂輸萬年橋之重新由紳商贊助其利百世行人賴之就今歲論亢旱近四十日山塘田禾半皆枯槁惟呂堨昌堨鮑南堨工程完密一律有秋此效果之尢彰明較著者也

巳有繼續力無繼續力

堨務塘工皆創自唐宋歷千百年而不墜可謂有繼續力潭渡之惇素學堂棠樾之龍山學堂皆旋作旋輟此外保團樹藝巡警各要政若有若無勢將傾僕能維系而支撐之是所望於大政治家大經濟家

午規則

族祠必先禁約善舉皆有規條此私家之纂述也至商會教育會及咨議選舉自治選舉各項皆遵守部定規則不敢自爲風气

未經費

徽屬官立小學堂皆有大宗的款惟歙邑則無中學堂歲撥銀五千兩洋一千元紫陽初級師範歲息銀三千兩此系一府範圍不入歙縣預算之內昔號富州今稱貧國每辦一事仰屋咨嗟現經合縣士紳集議由錢糧洋余項下歲提錢五千串撥作巡警教練所經費羅掘之窮巳可槪見

○休寧民情之習慣﹝宣統元年調查﹞

休寧王世勛起艸靜海劉汝驥審核

甲從生活上觀察民情

乙從行爲上觀察民情

丙從成績上觀察民情

丁從團體上觀察民情

戊從教育上觀察民情

己從道徳上觀察民情

△甲從生活上觀察民情

子住居之流動固定

醜共產析產之趨勢

寅食用好尙之方鍼

卯生產者與不生產者之分數

子住居之流動固定

流動固定似卽休諺在家出門之謂也此邦人多外貿鄕賢金忠節集中嘗屢及之就今日而論北鄕之龍源北山東鄕之十五六八都南鄕之臨溪■﹝氵乂﹞口及髙梘以上諸族大半商於漢口或來年一歸或隔二三年一歸視水陸之遠近而定至蘇杭滬甬一水順流往者尢眾其老邁一鄕不相往來者山農村丁而已

醜共產析產之趨勢

父母在不別籍不異財休人頗知此義然兄弟眾多子姓繁衍析產之事亦賢人君子所不能禁昔年如南門汪北門汪互相愆尢此析產之蓍鑑也近人如某某之挖窖案枝節橫生鬼蜮疊出本析產也偏托共產以尋釁族鄰視之如虎狼都董畏之如蜂蠆此怪現狀足爲世道之憂

寅食用好尙之方鍼

食爲民天休地生之休人食之此謂惟土物愛若蓀田米臨溪米四都萬安米炊飯易熟入口質軟他米多不及此其佐盤飧者若黎溪靑螺嶺後黃精由溪桃花魚石田雕花卜皆稱上品至洋酒之用於宴會洋芭蘆之施於小盌洋乳爲哺兒之要件番饌乃請客之恆需則休寧尙未盛行偶一見之不必云奢用物則不然洋油洋布幾於比戶可封學堂所用則鉛筆藥水也商人所用則毛氈鐵櫃也以此驗其爲奢吾不敢諱吾亦不敢決總之土貨不攺良洋貨則乘隙而入履霜堅冰匪朝夕故無怪萬安臨溪等處之土機積賒巨萬談工藝者色阻研土產者灰心究之爲民情之奢尙非正本淸源之論

卯生產者與不生產者之分數

編查戶口法未實行生產者與不生產者之分數從何而定就耳所聞目所見者約略言之可矣喝雉呼盧之偶聚一不生產者類也如大河濱西門頭約有數百輩白役乞者之散居一不生產者類也如打腳肚東西行約有數百輩至竊賊之散於四鄕痞棍之雜於村眾無論巳計休寧一邑竊案不破者數十起生端訛索者數十起交差候保勢所不免監收待質例所當然如斯種類關系民生平均時間與不生產者相去一間以三十三都之民而默爲估量於是命曰不生產者十分之一

△乙從行爲上觀察民情

子權利義務之觀念

醜訴訟事之誣實

寅婚嫁之年齡

卯溺女之有無

子權利義務之觀念

權利義務屬新名詞老師宿儒尙難解釋近年選舉之重疊學堂之增多公益之舉似有進步但風气初開尙須提倡試觀選舉人名冊一事家有不動產五千元者不肯書名屯溪黎陽數百店報營業者無一成越國紫陽諸大族甘放棄者居多數新理不明是謂心死開通此輩計將安出吾曰多設小學實行宣講都董由投票公舉官長用民事新律

醜訴訟事之誣實

訟事之誣實殊𨿽啟頰謹以境過情遷者驗之某案則疊索不休奉層批而始息某案則惡僧行詐幾害人以無窮此巳結也有以得窖控者而空屋避毒之士子不能歸家有以窩頓告者而負薪撐船之良民相嗟於道當時情形聞者憫之故古來循吏案無畱牘隨到隨問隨問隨結

寅婚嫁之年齡

向平之願無富貴貧賤而不然古者男子三十而娶女人二十而嫁今不能援是例也詠桃夭詩行反馬禮大率以女年十六男年二十左右爲率或以學問經濟二問題扣之則婚嫁從遲是然是說也必地無遺利人無不學而後可也否則不如及時及時之歲月定於父母之體察不定於條例之限制至若年齡爲經濟所悞者則吸煙懶作之孤壯無村蔑有老大徒傷之轎夫城屯尢夥此當別論

卯溺女之有無

溺女之風休人不認其有也然以公濟一局言之收養女嬰歲以數十屯溪如此四鄕可知深山老坳窶人丐婦豈無胞衣甫脫置之隘巷者書至此不忍言矣吾請揭而告之曰欲求溺女之無風俗之厚必於編查戶口時見女多之家量爲資給調查學齡兒童時見女子及齡者代謀女教此地方公益之大者果能行之不怠擎之以羣則女界之安全長壽可計日以待

△丙從成績上觀察民情

子職業趨重之點

醜制造之品類

子職業趨重之點

從本境之職業言之屯溪率口黎陽陽湖一市茶之區也朱明節屆男婦壯幼業此者以數萬計茶號藉錢莊以貲助之分茶品爲二十餘樣統名之曰洋莊此趨重之點卽耐苦之徵也此外經商遠出者白嶽浙江直視同傳捨田土荒蕪旣讓安慶人以入墾矣工匠缺乏又召江西人以伐木燒炭矣喧賓奪主積重難移欲求挽救之方宜立鄕團樹自治機關爲要

醜制造之品類

休寧之制造以手足也以竹木也銅鐵但施於小件布疋略見其權輿城中之水煙袋萬安之羅經屯河之竹椅茶區之篾箱以煙作墨有胡開文以皮作膠有石翼農以蜜制棗有胡子卿以藕磨粉有後底汪皆我休特出之品物產陳列將於是乎選擇

△丁從團體上觀察民情

子集會結社之目的

醜交際間之狀況

子集會結社之目的

休寧之富在於屯溪局卡林立商賈輻輳故善舉最易組合同仁會以揜埋路骼爲目的公濟局以施藥送棺收嬰施牛痘爲目的華山惜字會培文惜字會以敬惜字紙爲目的陽湖登善集萬安停槥處以暫安旅櫬爲目的此社會之最有價值者也城中爲通邑眼光所注商會私塾攺良會毫無影響統計處自治公所虛有其名書吏研究所則門面初張貌是神非或且變本加厲最無謂者黎陽磨豆腐贛幫八月一差班之土地會西關廟楊三舍人之龍燈會城隍廟之演戲賽會好事者爲之似非預備時代所宜

醜交際間之狀況

以土著言交際則孤姓單丁受巨族之淩轢食力作苦召鄰豪之欺侵開放之義不明則溪口以上各族齗齗主僕天足會難發達矣畛域之心未化則裏廣山左右諸村抵制茶捐鄕小學費躊躇矣以土客言交際則遂棍贛痞口舌興戎近時懷桐等人又稍稍有事焉民教交涉縣中不多而天主福音各行其道意見消融至於滿漢問題則此邦人士咸知親愛無事調停

△戊從教育上觀察民情

子受學者百分之比例

醜報紙之銷數

子受學者百分之比例

調查戶口與調查學齡兒童尙未有效惟休寧距離東西百數十里南北數十里向以三十三都計兵燹至今元气未復經勸學所支配爲二十四學區己酉下學期開學上課之校已二十餘所

醜報紙之銷數

官報之派銷如政治報學部報南洋報安徽報由縣署轉發各界蕪湖報漢口報商界偶一見之上海之日報如神州如時報如中外如申報如新聞如輿論如女報由屯溪民局寄送者約十分內外由郵局寄送者約五十分內外又東方雜誌教育雜誌衛生報醫報國粹報見於紳學商界者約十分云

△己從道徳上觀察民情

子犯罪以何項爲多

醜自殺之多寡

子犯罪以何項爲多

訴訟見於堂期理處先諸紳董此爲爭訟不入犯罪若賊盜立有專條賭博列於雜犯無處無之居於多數更若麻雀已奉明禁煙館一律歇業法本實行操不過切過屠之嚼亦難更僕此外詈罵毆姦與藉屍行訛事𨿽有而不多雲

醜自殺之多寡

剛愎激切之气盛於北而衰於南休寧山深箐密北隔長江三四百里采風問俗者類以善良稱之懦弱例之操刀自殺之風絕無僅有投水懸梁視彼加多或屍屬自行棺殮或地遠不聞於官無數可紀惟服煙毒一項曾奉撫院白話告示照例嚴禁不意身充刑房之蠹偏利用此假命案以爲生涯且歇原告於其家或代傳呈以成案百般鉤結𨿽有神明之宰鮮不爲之眩惑若輩之祕密主義以押人爲發財之地以保釋爲索逋之方坐視被累者破家鬻產而不之顧此承辦之書吏遇官司幕客不避嫌疑孰知其禍一至於此哉故因自殺問題而慨然言之以供賢明調查

○休寧風俗之習慣﹝宣統元年調查﹞

休寧王世勛起艸靜海劉汝驥審核

祭祀

喪葬

婚娶

居處

服飾

飲食

歲時

樂歌

方言

遊燕

神道

宗教

△祭祀

休寧祀事之舉行於地方者典籍載有定禮官紳以時從事民間則五祀之外加以掃墓揚厲鋪張者用豬羊饌盌用鼓手爆銃此族人合祭其祖出於有祀產者時逢淸明一爲之達紳回籍一爲之祠祭則中元冬至新正各隨其俗家中拜祖亦如之肴必備三牲蔬必以時宜如男丁遠出代以婦女雍雍將事風俗以厚

△喪葬

初喪則將死者換內衣具路飯焚冥轎焚錫箔一面報本家親戚弔哭者至助冥箔助絲棉隨人而異用僧道以諏時喚火夫以入殮而夥夫之擡價訛索昔有碑禁今猶踵獘入殮之後辦回歸逢七請其棺多用杉木十合十二合不等棺內用布用棉用綾紡石灰亦不等喪家滿四十九日而除靈穿麻穿白遞藍素而止剃髮從俗貴賤不攺葬事禮有定期例禁久厝蒿目山邱浮厝徧地者何故義冢官山叢葬巳滿凡有柩者必須買地一也買地之難休寧爲最地主不淸葬後多累二也墳地之價主一冊二中資推印費乃不貲三也家長之棺兄弟牽制一房擅主眾人爲難四也僅以迷信吉凶目之猶其淺焉者也

△婚娶

文明結婚以掃去繁文縟節爲先玆揭其陋習以備勸誡論婚之家先討八字必問女子纏足不纏足纏足信爲大姓不纏足者疑爲小姓一陋也門戶相當男家無言矣女家又要求家貲之比我好彼媒妁以虛與委蛇對付之二陋也事諧矣開一禮單送男家去縻費以二百圓爲中數三陋也星期旣定聘禮或有不給媒妁不敢擔此任女家必欲求其盈𨿽男家借貸典質而不顧四陋也幸而勉彊敷用而花轎鼓吹頭面酒燭下人之把持甲頭之討索其實數必出於估數之外幾耗中人之產五陋也鼓樂喧於門燈燭輝於室衣冠集於筵內有哭聲母不忍捨其女也外有爭吵聲下人索賞封也主者噤不作聲旁人圓其說曰不哭不發不爭不發五陋也醮禮成矣交拜畢矣三朝新婦拜謁翁姑禮也而鬧新人之俗相沿不廢扮弄新奇傷風敗俗意何取乎六陋也回門甫畢男家之責備苛求盡入於女母之耳女母召其婿於內室禮未行畢口已開聲曰是云云者而出於若家耶吾何能堪婿但唯唯退細心不喫旋設盛席日晡席罷母又持女哭而別七陋也互接親家女母赴召而男母不報於是奩贈有責言三節有責言始則背訴於戚裏繼則面數乎女母而新人若聞若不能盡聞至進退左右俱齟齬積不能平男母乃禁兒子省其嶽家甚或禁兒子入乃婦房八陋也如此成爲風俗皆由女學不興家庭教育無人講習有心風化者將若之何

△居處

低小之屋或以土爲墻或以艸爲瓦四都源瑤碣源之棚民以及燒炭挖栲種山卜苞蘆者大率類此不講光綫僅蔽風雨牀與竈接人與畜居或一室一婦也或十室八室而無二三婦也店鋪棧房但講門面街道不開闊則火政未修也巷路不打掃則淸道具文也獘至病疾大作人畜兩瘟紳富之家重門深嚴似無以上諸獘而智識尙未通開惑八宅之東西配三元之年命置水溝日光風門於不問一入夏令濕气燻蒸牀帷爲之灌吸暑熱因而乘逞居處之關系豈不重哉

△服飾

地多靈艸木人尙古衣冠衣冠之古鄕村甚於街市一袍也十年不變樣一鞋襪也隔歲不移形今則窄袖緊身仿操衣而制襖呢袍艸帽恃有表之可觀此風盛於學堂經商者從而法之矣紳衿則徧身綺羅漏卮無算婦人則竹素花布年年花樣翻新然亦城市然也若抱甕之妻剪韭之婦固我行我志矣

△飲食

以休寧之田濟休寧之食恆患供不敷求其食皆米也旱澇一告絕粒堪虞戊申水災之後米價徐平蓋紳富調劑之力苞蘆山芋其收成較秈糯爲易以補民食之不足茶則娥眉熙春爲此邦之特產酒則元陳四甲乃土人所自窨市人一日三餐而苦者減其一至藥餌糕餅數𨿽更僕

△歲時

市人重過年舊歲之勝負若何東夥之更替若何皆於歲首定之四鄕商店則夏秋二時尢重茶成於夏谷成於秋茶之價起則鄕店獲利谷之熟丰則鄕店又獲利端午市停半日中秋如常酒食俱備其丰殺視人數資本數而異淸明節遠歸祭掃千人一律回家過年則百中之一

△樂歌

琴瑟載於詩章古譜流傳解人難遇若丁祭之樂歌在官之吹手其名𨿽是其實皆非近惟休寧城校與各鄕校備風琴數具冷然一闋最易陶寫多力墨拉似卽古之七音云

△方言

居山之人唇舌多厚出音多鈍休寧面積多山故方言未能普通率二三十里而一變流口以上一口音也小�以上一口音也龍灣以上一口音也與婺祁近而祁人之鼻音與婺人之唇音皆潛滋浸潤於其間巖腳以上一口音也休城以上一口音也與黟太近而黟人之牙音太人之喉音胥依稀影響於其際屯溪以上一口音也艸市以上一口音也下與歙邑毘連歙音和平故屯溪以下略似之最難解者屯溪一帶水間泛宅浮家欵乃相語卽世居屯溪者聞而不知所謂今欲求統合之方非各鄕學堂添一國語科不可

△遊燕

店夥有嬉工私塾有節假學堂有暑假年假官吏有不辦公之例定日期通俗以爲然也此爲遊息之時乎巖腳有齊云鳳湖有落石萬安有半亭屯溪有華山合郡以爲勝也此爲遊眺之地乎至若燕會一事鎭與鄕殊貴與賤異城中麵館兩間菜苦不能適口惟屯溪紫雲館得月樓各樹一幟有遊客忘歸之盛焉八客之食幾費何曾萬錢恕之者曰此偶然爲之爲嘉賓歡也

△神道

就亂壇以請湯藥問靈姑以斷疾病在祈禱者之愚己不待贅吾謂醫道不明而神道得以蒙利也自仙方之說盛行而華陀建廟於隆阜呂祖塑像於華山馬鞍山黑面有靈則紮紙手紙腳以謝之矣臨溪周宣有靈則焚紙雞紙傘以報之矣牛一發瘟則請神出遊以爲牛福吾曾見於陽湖人一致癘則請神跑馬以保平安吾又見於黎陽此由醫道不明之證據而僧道之誣說得以乘隙而入城隍廟之扮鬼會邑人之相沿也齊雲山之報父母恩名山之所供奉也諸如此類作俑無後

△宗教

休寧有天主堂二耶穌堂一其教民彼少於此釋教口誦牟尼而若輩多嗜煙癖賭道教像奉天師而若輩多茹葷娶妻二氏之衰其徒自取果報之說婦女尢宗若回回教不喫豬肉則休邑聞其語未見其人

○休寧紳士辦事之習慣﹝宣統元年調查﹞

休寧王世勛起艸靜海劉汝驥審核

甲屬諸人者

乙屬諸事者

△甲屬諸人者

子資格

醜責任

寅任免

卯期限

辰功過

巳有給無給

子資格

休寧一邑都三十有三以在籍人員而襄助官事則每都一人或三四人視地方人戶多寡而定是曰都董市鎭則有店董之名大致由公舉請地方官諭飭現在自治章程巳經頒布應攺以前都董不由選舉之獘

醜責任

都統有調處之責無裁判之權以本都事爲限制以戶婚田土事爲限制間有鄰都兼辦者非奉特別諭單不可是項責任向無一定章程先事旣無研究臨期但知敷衍新學新政放棄良多可嘅也

寅任免

都董無任免定期除明犯刑律外有一舉而終身不廢者是其人之賢能矣乎核之事實有然有不然也如有始勤終怠及攺行易操之都董必斥退另舉其裏黨指摘確有證據者亦如之

卯期限

官吏有期限辦學有期限而都董獨無期限是規則之未完全也擬此後按照咨議選舉三年一次或遵照部定教育會章兩年一次庶均逸勞而易綜核

辰功過

向章都董無記功記過之舉潔身自愛表率一鄕者固有世家相授夤緣濫竽者亦在所不免故公益多未振興私徳又屬缺憾如某董之犯吸煙某董之疲玩學務擬自今始先行記過以觀後效其如何記功容擬另章

巳有給無給

該都捕有給保有給每事喚其到場由事主投錢百六十八文貪者不拘刑事另論董則紳衿耆富位置旣髙排解是任無所用其給也路遠則備輿夫供茶點而巳民固不出給也官亦不予給也若苞苴夜貢及事後得財此不在於有給之列

△乙屬諸事者

子宗旨

醜權限

寅能力

卯秩序

辰效果

巳有繼續力無繼續力

午規則

未經費

子宗旨

地方應辦之事以自治爲完全部分而學務爲部分之一善舉爲部分之一晰而言之屯溪公濟局屯市同仁會陽湖登善集萬安停槥處華山惜字會城中培文惜字會皆以募有成效裨益地方爲宗旨此善舉範圍內也學務問題則城校堂長其宗旨在攺良勸學總董其宗旨在普及各鄕校董其宗旨在就地籌款以興鄕學此學務範圍內也至農工商會及警察與地方自治俟辦有成效再志

醜權限

都董之權僅查復事實而張弛損益自有縣主願認與否自在兩造都董無與此謂權限各項善董按照所定規則切實經理之籌款一節捐戶樂從與否捐戶操其權政體之合宜與否縣主操其權學務則界限尢明不敢侵越

寅能力

能力以紳士現辦各事能否勝任而言就學務一端言之總董認眞推廣己酉上學期城鄕校有十八處以視戊申之休寧已四倍之矣其它勸學員組織報社勸學師範皆能輔之翼之將來自治機關豈異人任

卯秩序

學堂之秩序則學生服堂長之命令調查事務所之秩序則調查員從所長之指揮民事之秩序則都圖紳董受縣主之約朿此公徳上事也至於私徳則家有家長店有店東有周道之率循焉

辰效果

戊申五月休寧水災浩大賴有官賑義賑就地賑有加無巳地方終底安謐南鄕渭橋以上田骨被衝永難種作爲之詳請丈豁而居民不至遠徙糧差作惡多端經汪昌鼐汪開培等控勒碑禁而良民不至逋逃僉稅二冊書賢愚不等吳國溶等稟陳情形革獘便民豎禁碑於大堂此後賣業推稅之戶可不受其掯索若新政種種則萌芽甫茁收果從遲云

巳有繼續力無繼續力

休邑急公錢糧眾志成城歷久弗替也屯溪公濟局之善舉財歸實用源源樂輸也此有繼續力也鹽局附設之戒煙會藥丸將罄續捐爲難也萬安等處紗廠之虧折棉紗價貴出入難敷也此無繼續力也辦事非難得人爲難於斯益信

午規則

休寧官校之初章早爲學憲嘉許洎今生徒共遵守之其日課尢注重國文兼勤寫字星期日在自習室溫習不令出外此辦學之規則也公濟局嬰醫藥棺出入紛縜所有銀錢數目年年刊徵信錄此勸捐之規則也至禮教風俗政學新理不於此論

未經費

各都積谷捐計每擔壹升也公濟局願捐計每日一願或二三十願也各鄕學生學費計每年十元六元以至於不收費也登善集公積租額計年有叄百餘擔也若文會祀產向不報告者玆姑從缺

○婺源民情之習慣﹝宣統元年調查﹞

婺源汪開宗起艸靜海劉汝驥審核

甲從生活上觀察民情

乙從行爲上觀察民情

丙從成績上觀察民情

丁從團體上觀察民情

戊從教育上觀察民情

己從道徳上觀察民情

△甲從生活上觀察民情

子住居之流動固定

醜共產析產之趨勢

寅食用好尙之方鍼

卯生產者不生產者之分數

子住居之流動固定

住居之流動固定有二原因一在地理一在生計山居之民多固定澤居之民多流動此原於地理者也沃土之民以懷安而生系累則固定多瘠土之民以困乏而思進取則流動多此原於生計者也婺源山嶺重疊無大川流就地理論民情宜固定迫於生計遂不得不流動流動者之經營以木墨茶三種實業爲多流動者之分數東北兩鄕居多童子垂髫有離父母從鄕人走數千里外自營生活者此商界特色也近今新學發明士人亦翻然有遠志負書擔囊肩背相望抑間有東渡大和西赴歐美以博求新智識者

醜共產析產之趨勢

九世同居之說吾國史冊著爲美談有矯情以相仿者矣若婺民則無之爲父母者及諸子婚娶畢卽爲之析產令自謀生活巳則傳食於子若漢陸賈故事道光以前婺邑商戰大競家裕戶饒抑未始非析產之效發逆而後商業衰頹十室九空然析產之風則如故也

寅食用好尙之方鍼

婺民素質朴最可嘉者大腹賈在外開行棧毛藍土布長衫紅靑土布馬褂雙梁闊頭粗布鞋以會客於茶寮酒肆笙歌羅綺之叢至今蘇松人傳爲笑話亦以此重婺商焉光緒以來此風寖微邑人之好尙爰分兩種其守舊者必足不出鄕關戮力於農圃以爲生者也否則寒儒下士恐歐風之污人者也此外蓋無人不喜洋貨嗜新品矣昔之婺富而儉今之婺貧而奢所出日多所入日寡如之何其能繼也

卯生產者不生產者之分數

吾國生計問題種種受外人朘削而朘削之最酷者莫如鴉片其它洋貨不過攫吾財而已鴉片則並吾民生產力而胥攫之此殆中國之通患而吾婺受患尢巨下流貧民煙癮特深卽令如限戒絕此輩重疾初瘳斷難能力之驟長非生聚十年邑之元气何由復也地旣不便交通民又無大資本生計蕭條人浮於事就表面計之生產者十之八就裏面察之能完全其生產力者不過八分之三

△乙從行爲上觀察民情

子權利義務之觀念

醜訴訟事之誣實

寅婚嫁之年齡

卯溺女之有無

子權利義務之觀念

權利與義務相對待者也邑之大患莫甚於險陂貪狡之夫假義務爲名以行其爭權攘利之術辦學堂目的祗在爭公費辦郵政目的祗在拆私函辦警務目的祇在扣餉項肥身家辦工藝辦戒煙目的祇在勒索捐款布置私人大言以欺眾曰吾事事能盡義務紳董其貌奴隸其心紫奪朱鄭亂雅履霜冰至君子懼焉

醜訴訟事之誣實

婺邑民情故惇願也比年以來訟事日多婚姻細故可勒罰千餘洋觴豆微爭可牽累數十戶而借學爭款藉屍訛財之案更司空見慣靡月不聞其巧者勾通丁幕顚倒賢姦不疑無兄乃謂盜嫂曾參純孝居然殺人昔時惇願之風澌滅殆盡豈民情生而巧詐歟實由二三劣紳演出此惡象使邑人蒙玷也翁歸披籍而別貞淫龐參拔薤而安良懦是在學道愛人之君子

寅婚嫁之年齡

气候與身體有密切關系故居熱帶之人婚嫁必早居寒帶之人婚嫁必遲室家與學業尢有密切關系故蠻野之國婚嫁多早文明之國婚嫁多遲就婺邑經緯度及社會情狀計婚嫁年齡男子應以廿四五歲女子應以二十歲爲適當乃鄕俗聯姻多尙同齒婚嫁期在十七八歲爲多富貴之家配合尢早未勝舞象已譜求凰甫結鴉鬟輒來雁幣子姓繁而尫羸彊半學殖落而進取難言職此之由至鄕曲貧民年逾三十配偶未諧者又在在皆有其因由經濟困難其果將使戶口消滅此又婺源隱憂匹夫與有匡正之責者也

卯溺女之有無

痛哉中國有溺女之俗也其殘酷較黑種之殺人以祭紅種之獵人以食殆尢過之揆厥由來近因在生計艱難遠因則在女職曠廢生發未燥卽鍼其耳纏其跌防閒其出入學問藝術皆不得與男子同貧民遂以女子爲耗食累人之物方生而致死之其忍可惡其愚抑可矜矣婺民溺女者尙罕然棄女則時有之窶人女艱於撫字往往乘夜繃𦇤掛富家門環或置市面屠案見者卽出爲倡捐洋銀數元給乳養者領去再就鄰近勸捐若干作常年哺乳之資領袖者一年看驗一次養成或爲擇偶或卽以配其子若孫領袖者例不干預若賣爲婢妾則得出而禁止然從未聞有鬻養女爲婢妾者此尙足徵吾邑風气之厚

△丙從成績上觀察民情

子職業趨重之點

醜制造之品類

子職業趨重之點

婺自朱子後政界學界代有偉人鄕人榮之生子皆欲讀書必不堪造就者始遣之從事商途若農若工則更厭棄鄙夷惟寄迹市廛掛名庠序者比比焉生利日寡分利日多經濟困難實由於此我邑岡巒重疊其民精神堅忍竊謂嚴樵采之禁則林業可興辟風水之謬則礦業可興組織公司優獎藝徒則工業商業可興易曰窮則變變則通因素喜讀書之習而利用之令讀書者皆捨空文而注重實業我邑其可量乎

醜制造之品類

婺邑制造以茶墨二者爲特色墨銷售徧國中制造最精亦最宏茶則焙法花樣陳陳相因亟宜研究新法以求優勝地步他如莒根山之紙朱村之艸紙洪源之火紙源口玉坦之皮紙皆取材植物各具匠心然出數有限銷路未暢究不足言紙業若夫龍尾之硯中雲之雨傘甲道巡檢司之油紙山坑之火爆思口宋家之銅鎖精且良矣業此者寥寥未能輸入外埠識者惜之

△丁從團體上觀察民情

子集會結社之目的

醜交際間之狀況

子集會結社之目的

婺邑社會有以一邑爲範圍者有以一鄕一村爲範圍者紫陽學社目的在輔助官治文廟燈會目的在莊嚴祀事勸學所目的在普及教育自治研究所目的在討論公益物產分會目的在宏獎實業統計分會目的在調查庶物不纏足會目的在攺良閨範皆以一邑爲範圍者也城鄕之集善局以慈善爲目的水龍會水籌會以拯火災爲目的各鄕文會以觀摩文藝爲目兮靑苗會以保護農林爲目的橋會路會以便行人備水患爲目的皆以一鄕一村爲範圍者也惜風气未開以私人集貲結社爲教育政治實業上之研究者寂然罕聞而斂費酬神若同年會戲會土地會社會竈會胡帥會李帥會等則不一而足其尢著者如城鄕之四月八會東鄕汪口之三寶仙會北鄕淸華之端陽會南鄕中云之重陽會演戲至十餘日縻費至數百金竭可惜之脂膏以媚無知之土木已屬大愚尢可惡者會場一開賭局林立姦人倚爲利藪蕩子因而破家邑尹懸禁賭之示而書役巧藉以抽頭營佐借彈壓爲名而賭棍例有所饋獻傷風敗俗爲害不可殫述此俗不革婺邑名譽減損多矣

醜交際間之狀況

婺邑交際占大部分者有數端一爲對於外人自董門建天主教堂邑遂有白種人足迹姦民借奉教爲護符欺壓鄕裏邑人祇有文明之爭絕無衝突之舉久之司鐸嘉居民平恕嚴斥教徒之凶橫者民教遂至今相安此與外人交際之顚末也一爲對於旅民婺與江西之浮梁樂平徳興浙江之開化等縣皆犬牙相錯邑人不注意工藝故江西工民多傭食其間其人性多粗獷稍不如意輒呶呶忿詈而婺人處之淡然又婺水直接樂河樂邑沿河村氓爭運貨爭賃纖時有要挾婺舟阻截河道之暴動而樂邑船戶屯聚婺埠者居人從不欺侵至若商界旅婺者布業有黟幫鹽業醬業有休寧幫於業絲業有涇幫其人皆極和平主客尢無窒礙此與旅民交際之情狀也若夫豪彊武斷鄕曲劣紳把持官司衙役欺賺村氓姦商吞噬債項𨿽或有之必不韙於公論直道其猶未冺已

△戊從教育上觀察民情

子受學者百分之比例

醜報紙之銷數

子受學者百分之比例

婺邑女界多不識字男界則喜讀書疇習科學未停應童子試者千餘人數家村落必有蒙塾贛省名士舒夢蘭遊婺紀事詩云最喜晚春風日好采茶娘子聽書聲蓋實錄也據光緒三十四年勸學所報告公私學堂共五十八處男女學生祇一千四百零八名然如城西明倫小學校生徒廿餘人而報告稱五十五人則人數容有未實各處私塾未列報告者尙多以昔日受學者之數相比例殊覺衰耗已甚風气未開歟抑辦法未善也姑就識字人數約計之男界百分之七女界百分之一

醜報紙之銷數

我婺地僻民貧閱報者鮮前創設閱報社一處未匝歲中輟郵局又玩懈異常故四鄕有商業在外者多不由邑郵遞送惟時報二份神州日報三分匯報二份新聞報中外日報各一份而巳至若外交報各種官報除縣署外無人購閱購報如此其少遞報如彼其艱宜邑人故見自封全無世界思想也

△己從道徳上觀察民情

子犯罪以何項爲最多

醜自殺之多寡

子犯罪以何項爲最多

有已受官府逮治之罪有未受官府逮治而影響及於風俗之罪小人失意不足以敗風俗也不幸小人得意包攬詞訟而長吏延爲上賓斁壞倫常而雄狐列於冠帶鄕民私心自忖以爲彼上流人物尙作姦犯科不畏人言吾儕小人又何誅焉則社會之行爲不堪問矣嗚呼慶封富而易內之風開叔魚尊而鬻獄之門啟誰爲作俑不得不嘆息痛恨於二三小人矣硜硜自好之彥力挽狂瀾且遭排擊而不敢與爭吾深爲地方自治前途危也

醜自殺之多寡

婺源民气寬柔自殺者罕然投水服毒間見之於弱婦人非婦人剛於男子也其蹈此者或因有所忿﹝如夫妻反目翁姑詬誶之類﹞或因有所愧﹝如私隱被家人覺察或外人訐發﹞或因有所懾﹝如被豪彊誣壓冤抑不能自伸﹞此皆女界無學使然他日教育溥及必無等性命於鴻毛以細故而捐生者

○婺源風俗之習慣﹝宣統元年調查﹞

婺源汪鏡芙起艸靜海劉汝驥審核

祭祀

喪葬

婚嫁

居處

服飾

飲食

歲時

樂歌

方言

遊燕

神道

宗教

△祭祀

婺邑爲朱子父母之邦又得江愼修汪雙池兩先生起而繼之故禮教尢爲修明風俗最重祖廟數家村落皆建祠以祀其先人祠分大宗支宗主祭之人有以嫡爲貴者有以齒爲貴者有以爵爲貴者蓋大宗小宗之法亡別子繼別之序紊遂緣人情以定制也祭之疏數無定淸明冬至始祖誕辰無不肅然孝享其它歲時薦新及因事致告則不於廟而於寢俗少墓祭但歲除必薦靑精之飯寒食必標白打之錢祭祀之品節以文公家禮爲宗五鄕大都相似

△喪葬

婺俗喪葬士大夫家猶有禮意之存人子遭喪一切絞衾衿冒棺槨與夫衰麻之等哭泣之節饘粥之食祭奠之期皆有治喪者爲之戒備欲榮其親者則請貴人題主欲存其親者則請文士志墓五鄕風气大略相同至若迷信風水顧忌時日小數經年停喪不葬或厝諸淺土致爲盜賊所發素封之家往往供佛飯僧爲親懺悔喪祭之日多招吹手摐金伐鼓若演劇然俱非美俗此則急宜整頓者也

△婚嫁

昏禮尙門閥齊年齒下達之後六禮必備無論貧富皆有其文男女大約以十八九爲期及期壻家彩輿往迎婦至壻揖以入兩家均用鼓樂冠裳環佩照耀門庭城中爲冠蓋之地東北多富商尙奢華西南較儉陋近來業茶者多亦有漸趨於靡之勢惟女學未能發達婦人有爲爭奩從爭禮數致當昏嫁而不昏嫁者鄕曲貧民子息旣多必乳養媳婦或子未生而先抱媳皆由於此

△居處

婺爲萬山叢薄之區地主閉藏人之生其間者性情同之居處亦復相類居室之制大都三間四合繚以周墻有深奧而無開敞此通病也幹嘉之間五鄕富庶樓臺拔地棟宇連云兵燹以來壯麗之居一朝頹盡敗垣破瓦滿目蕭然承平四五十載元气卒不可復生計旣極艱難商賈迥不如前而十匠九柯工價又數倍曩昔居斯室者但得鹿瓦磚作障莞葭爲墻足矣亦可慨也

△服飾

變服而移趙俗乃成並翟之謀被髮而祭伊川早著爲戎之兆服飾非細事也婺邑二十年前服飾崇朴素富商大賈往來江淮吳越間皆穿土布衫𨿽茶寮酒肆之中楚舞吳歌之地莫不稱爲婺源朝奉女亦釵荊裙布不以金銀珠翠爲華近各國通商多染外洋習气城中短衣窄褲幾於在谷滿谷在坑滿坑女子亦穿長衫不著下裳風气大變又有少年子弟剪髮作流海圈殊非雅尙東北與城鄕相埒惟西南地鄰樂邑尙多寬袍大袖不達時變之人民

△飲食

婺爲山麓之區土瘠而磽犁僅一尺計一歲所入僅供四月之糧嶺以北取足於休寧嶺南則仰給於江右饑饉凶年有采蕨薇以食者城中皆米食不喜雜糧鄕間東北多山貧民種玉蜀黍作餅食西南髙田種粟麥以充饔飧就目前米價言鑿者一石計洋三元七八角低者三元三四角不等此米之大較也鹽食浙產以貧故無鹽商惟挑負踰嶺價溢而勞倍向年每斤錢四五十文近則三倍之故村氓多淡食酒取之於江西樂平縣本邑無燒鍋躧曲之事近加倍抽捐計通邑不過二十餘萬人而捐洋至八九千之數酒價因以大昂其它豬魚雞面豆諸食物皆從江西運來出品惟茶爲大宗東方一明羣口嗷嗷朝饔夕飧惟鄰省是賴不幸有方千里之旱卒然邊境有急關於民之生命者甚大將何以圖之

△歲時

歲時者天之所同也而習慣則視乎其人其地釆蘭上巳鄭俗之所以淫祭韭良辰豳風之所以正在上者不可無調劑之功焉婺邑歲時習慣其成爲通俗者如立春薦生菜元夜放花燈淸明插柳端陽插艾莧菜出薦新嘉谷熟薦新小除夕祭竈除夕祭土地均與荊楚歲時記無殊其中可嘉者若正月元辰長幼入祠以齒爲序交相揖拜名曰團拜拜畢飲酒猶見燕毛之遺淸明之上冢掛錢臘月之上冢點燈猶見追遠之意俱爲美俗若三月三四月八五月端午九月重陽之醵錢演戲旣屬妄費且有藉此以開場聚賭者實爲風俗之憂

△樂歌

自朝廷不采風里巷歌謠久矣不作間有士夫謳吟之暇尋聲制曲可以被之管弦如先儒汪雙池所訂琴譜巳見流傳然曲髙和寡解者寥寥世俗之樂不過鼓吹而巳皆卑賤工人爲之祭祖所用多屬俗調惟北鄕有工歌鹿鳴之三東鄕有序其祖宗功徳令童子歌唱者風猶近古昏喪則皆用鼓樂傳稱審樂以知政樂之正哇關於時之理亂固難言矣

△方言

婺無廣漠大野可以窮人一覽其居處大抵岡巒重疊溪澗迂回其民又大半深居簡出故言語不通五鄕各異有同邑之人相語不辧誰何者惟往來通都大邑之人能操官音與人浹洽近日教育家欲於學堂中添官話一門使童子童而習之一遇交涉不至箝口結舌同於坐忘是亦當務之急也不然參軍而作蠻語其不惹人軒渠幾希矣

△遊燕

婺當嘉慶道光之間人文極盛故詩酒之燕往來無虛日琴書千里雞黍一樽題名碧落之間寄興靑泥之上其見於文集者猶令人向往深之其民間亦復飲蠟祈年吹豳上壽春酒年羹熙熙然有承平象焉今四民皆困窮孜孜謀利之不暇其劣者又惟嗜賭嗜煙終日羣居更無復雅人深致親朋慶賀不過循例招邀而已不足語遊燕也

△神道

觀之彖辭曰聖人以神道設教而天下服矣此豈有迹象之可言哉世俗之神道愈多聖人之神道愈晦卽如我婺其所奉爲神道者亦至夥矣若元帝若關帝若汪王周王若觀音地藏其爲名不一皆所謂神也若朝香若建醮若度孤若齋若懺其爲事不一皆所以事神也近日齋教盛行不時聚徒開堂拜佛休寧齊雲山住持負元帝像到處蹂躪名曰圓經愚夫愚婦無不卑躬屈膝一若有五通十殿之鑑觀其旁者問以卑屈之由曾不足當智者一吷以有用之金錢奉無情之土木有心世道者竊爲病之

△宗教

婺邑沐紫陽夫子遺澤士夫信道甚篤絕不爲奇衺所淆亂所謂佛與道者其徒黨甚希天主教自西鄕董門豎造教堂始一時勢焰極盛奉其教者實繁有徒其人皆下流社會未受教育之人不久將漸就衰微

○婺源紳士辦事之習慣﹝宣統元年調查﹞

婺源董晉璧起艸靜海劉汝驥審核

甲屬諸人者

乙屬諸事者

△甲屬諸人者

子資格

醜責任

寅任免

卯期限

辰功過

巳有給無給

子資格

婺邑歷年辦事之人多選於世職鄕宦舉貢生員擇其老成公正者充之被舉者亦多廉潔自愛以保守名譽爲方鍼至陰險謟媚之徒奔走要津武斷營私此𨿽具有資格如無資格士林羞之

醜責任

凡辦一事有一事之責任共有之責任如辦選舉之管理員監察員辦統計之調查長調查員之類是也獨有之責任如勸學所專理學務巡警局專理警務毛茶捐局專理捐務之類是也娶邑士紳對於應盡責任力爲擔負者尙不乏人

寅任免

本年邑人士之被舉任事者如紫陽學社司理二毛茶捐局經收二髙等小學堂堂長一收支一選舉事務所所長三巡警局管理員一此地方公舉之人必任滿而後免者也辦統計處人員辦工藝局人員辦禁煙局人員此地方官所任之人亦必任滿而後免者也凡辦地方事者除法定任免外或自行辭職公同斥退皆秉於公論難行其私

卯期限

紳士任事有宜於久者如學務堂長不久必無成效也有不宜於久者如收支會計過久恐爲獘藪也髙等小校堂長每鄕輪充一年殊爲未善現擬以四年畢業期爲限限滿再行公舉或連任或另選仍限以四年爲期各初等小學校長亦如之其餘管理收支者則一年一換旣免偏勞亦無叢獘

辰功過

以本邑人辦本邑事但求免過遑敢言功若彊以功過分之則當以有無成績爲據西鄕許村許源獨力捐資陸千元立髙等小學北鄕石佛兪國楨獨力捐資壹千元立初等小學現由勸學所稟請獎勵皆學界之所謂功者也若前之辦巡警辦選舉者情形不同皆縻費過巨過亦難辭

巳有給無給

婺紳辦事向多有給給皆從廉如髙等小學堂長學社司理均月薪拾貳元視學員及髙等小學庶務學社收支均月薪拾元毛茶捐局經收二人每年每人薪水百元膳費二十五元皆有給也皆從廉也若殷實董事之兼理眾事者如一村公產一姓祠租多無薪水各鄕小學管理員亦多無薪水然以無薪水之故遇事延宕不可究詰甚至陽受美名陰圖厚利無給之取給獘尢無窮何如有給之尙有限制乎若徒以無給爲髙也則向來衙署之稿案錢漕差門各門丁非皆無給者耶

△乙屬諸事者

子宗旨

醜權限

寅能力

卯秩序

辰效果

巳有繼續力無繼續力

午規則

未經費

子宗旨

宗旨者辦事主張之意也勸學所則勸辦小學以期普及也警察局則對於地方維持安寧排除危害也自治公所則以籌辦實行自治裨助官治增進公益也女子小學堂則以養成女子之徳操智能畱意使身體發育也勸導不纏足會則遵照集會定章不涉他事以解脫纏足之苦厄謀婚嫁之便益也此皆宗旨之宜實行者也婺邑各事𨿽有其名難副其實

醜權限

今日詬病時政之細人鰓鰓過慮不曰紳權膨脹則曰紳權日張一似無從限制也者庸詎知其大謬不然耶今之廉潔自愛者吾惟慮其不與外事耳非甚不肖亦何至不守權限乎其有結黨營私抗玩官府者此劣紳牟利之行爲開口閉口曰官權當尊官權當尊考其實際遇詞訟等事某官厚我之聲到處招搖不逢犀照未易知此謙恭下气之人內容乃爾爾也今欲權限分明以爲自治基礎當毌墮入姦人之術中

寅能力

婺之辦事有能力者大都厭新喜故以不屑辦事爲髙否則敷衍存心牢不可破一二志士中流砥柱能力幾窮如辦學務則夙儒詬病宵小乘機托名義務黑白混淆此學務能力未易言者也如辦憲政則選舉事務所事屬創聞人皆疑懼初則財產匿不實報繼則投票畏不肯來乃至一事務所費洋陸百餘元十區區費肩輿費復選旅費又用洋一千二百數十元縻費之多駴人聽視此憲政能力之未易言者也如謂朝奉一諭暮掛一牌飾一外觀便爲辦一正事一胥吏優爲之矣詎知子衿佻達精力久疲局所空存榛蕪不治名爲有種種之能力實則無一種之能力

卯秩序

婺事之有秩序者以城鄕集善局爲最發起人捐資提倡贊助人協力維持手續幾經規模乃具其助育嬰種牛痘收字紙救火災施棺木種種慈善之舉皆能按序實行此後維持而推廣之則自治之基礎立矣

辰效果

城廂程董汪王四姓小學同於丁未年開辦比較成績初年則汪校居殿舊今兩載力求美善巳並駕而齊驅矣東鄕江灣小學北鄕山坑小學亦兩美並稱此教育之效果也城內同善路局造路通溝時有進步東鄕譚公嶺工程募資重新行旅便之此又道路工程之效果也他如衛生之不講求農工之不振作積谷義倉之尠實惠巡警郵政之存空名以云效果尙待將來

巳有繼續力無繼續力

婺沐紫陽遺澤於名教公益之事最易集合如紫陽學社名宦鄕賢昭忠節孝等祠如各姓宗祠經理維持皆歷久不懈士商旅外者有會館以聯鄕誼善堂以歸旅櫬睠懷桑梓厚意殷拳由是觀之婺人固富於繼續力矣其無繼續力者則皆奉官命之所立者也如因利局之戒煙如惠民局之栽桑如積穀倉之備荒當時似有似無官去則竟廢之此豈辦事者之咎耶

午規則

局所學堂本不能兼及之事近則一人手攬之爲袒護私人之計地方人士嘖有煩言而彼所辦之局所學堂報告成績於上臺仍獨稱完善如斯模範流獘奚窮玩法舞文誠達極點僅自規則之表面觀之誠不足據也

未經費

婺邑地方公費恃毛茶捐爲大宗城東髙等小校每年提撥洋貳千伍百元巡警局每年提撥洋壹千貳百伍拾元巡警教習每年提撥薪膳銀壹百貳拾兩修造文公廟每年提撥洋伍百元教堂賠款每年解繳洋壹千伍百元勸學所每年請撥洋伍百元近年商情日困生計日艱勸學所稟定之款兩年均未能撥足地方公費日形支絀矣紫陽學社及各姓各都教育費出於茶者十之七出於租者十之三每年通計約洋數千元又皆有絀無贏尙須補助本年創辦城廂工藝局縣署捐廉百元以爲之倡現在城廂戶口捐及鋪捐每月約收錢捌拾餘千文羅掘之力可謂已窮設令此後加抽地方稅勢必釀事𨿽有智者無可爲借箸之籌此地方財力萬分困難之現象也查婺邑茶木肉三項捐歲收錢六百千解作郡垣警費現準免解專作本縣教練所之用又查元年七月十四日新任縣魏令正鴻在紫陽學社開會慨然尢撥丁糧贏餘八百洋歸統計處公用婺之士紳咸致頌詞焉

○祁門民情之習慣﹝宣統元年調查﹞

祁門方振均起艸靜海劉汝驥審核

甲從生活上觀察民情

乙從行爲上觀察民情

丙從成績上觀察民情

丁從團體上觀察民情

戊從教育上觀察民情

己從道徳上觀察民情

△甲從生活上觀察民情

子住居之流動固定

醜共產析產之趨勢

寅食用好尙之方鍼

卯生產不生產之分數

子住居之流動固定

祁門近城一都居民大半經商贛浙滬漢諸地東鄕向分內外類營商在外又遊宦者多故住居多流動南鄕西鄕風情最古北鄕農家者流祗知稼穡不務詩書故住居多固定近有不避險阻遠遊萬里之外者此亦民情變易之一證

醜共產析產之趨勢

貧窶之家以多男而累富厚之家甚至兄弟構訟較及錙銖故共產者少而析產者較多

寅食用好尙之方鍼

舊志家居務儉嗇茹淡操作日再食食惟饘粥客至不爲黍不畜乘馬不畜鵝鶩貧窶數月不見魚肉此昔日之儉約也近今民風稍奢喜用洋貨惟城一都爲最西南兩鄕茶業最盛北鄕無大宗出產而好尙亦喜新奇至各鄕佃民多購土貨猶有羲皇之遺風焉

卯生產不生產之分數

城一都東鄕居民大率以經商爲生產西南北各鄕居民大率以種植爲生產就一邑而統計之爲士者約十分之一爲工商者約十分之二爲農者約十分之五其不生產者約及二分

△乙從行爲上觀察民情

子權利義務之觀念

醜訴訟事之誣實

寅婚嫁之年齡

卯溺女之有無

子權利義務之觀念

祁紳辦事盡義務者較多近日一二少年誤會權利二字未辦一事先行科派似與義務權利眞解尙未分明

醜訴訟事之誣實

訟事以由墓田宅爲多事起渺忽滋蔓不休理直者𨿽居多數被誣受累者似亦不少就三十三年而論田土錢債口角細故等案共五十起內原直被曲十二原曲被直六中息十原被平十七注銷二未結二兩兩比較控情實者占十分之二誣者占十分之一

寅婚嫁之年齡

富厚之家往往男未及冠女未及笄卽議婚嫁筋力未彊疾病叢生積習相沿殊難驟化

卯溺女之有無

舊志山限壤隔民不染他俗女子貞潔不淫佚𨿽饑饉之年從無拋棄骨肉之事溺女之風向來所無至貧民無力撫養間有寄人養育稱爲義女者

△丙從成績上觀察民情

子職業趨重之點

醜制造之品類

子職業趨重之點

祁田髙亢快牛利剡不得用入甚薄歲粉蕨葛佐食故鄕民趨重在農天將曙舉家爨火致力於山場此外以植茶爲大宗東鄕綠茶得利最厚西鄕紅茶出產甚丰皆運售潯漢滬港等處

醜制造之品類

祁民性椎魯無機巧制造惟東鄕土坑張嶺腳等處制造磁土運往景徳鎭此爲祁邑之特產此外西鄕制土布馮家窟制斗笠七里橋制油紙南鄕栗樹坦董家灣溶口盧溪等處制造本河小船及竹簰東鄕仙洞源制日用竹器北路芝溪造皮紙皆非大宗出品也至鄕婦編稻艸鞋無鄕無之

△丁從團體上觀察民情

子集會結社之目的

醜交際間之狀況

子集會結社之目的

自集會結社之說興民始知有團結之義商會物產會現在組織統計學會現在舉行總以開民智謀公益爲目的關帝土地中元竈社等會名目事本報賽迹近迷信行之巳四五百年亦難驟加禁止

醜交際間之狀況

祁邑扃萬山土弱客彊因此纏訟者有之所幸婚姻聯合相習旣久交際均有感情至於民教之交際近數年來洋人罕至漸亦相安

△戊從教育上觀察民情

子受學者百分之比例

醜報紙之銷數

子受學者百分之比例

祁處偏隅素瘠苦蒙童入學隨處皆然惟城闉與鄕曲微有不同大約士商子弟受學者約居十分之九農工子弟受學者不過十之三四

醜報紙之銷數

祁𨿽山邑向喜閱京報閣鈔自滬上報館接踵而起購閱者亦漸多就所查悉者除縣學兩署及城鄕各學堂外城內銷報十四家東鄕滸溪銷報兩家南鄕平裏鱅溪等處銷報六家西鄕歷口閃裏等處銷報四家北鄕善和等處銷報兩家

△己從道徳上觀察民情

子犯罪以何項爲最多

醜自殺之多寡

子犯罪以何項爲最多

祁民畏法律舊志載無巨惡大憝是其明證地處萬山爭山業而鬭毆者居多西南兩鄕江右遊民勾結爲患賭博一項亦復不少若姦拐盜案本不常見

醜自殺之多寡

祁民向稱良善年輕子弟誘入賭場因輸空而輕生者有之無知婦女或姑媳勃溪或夫妻反目一時忿不顧身投環赴水者有之情急自盡均非意存圖賴一歲之中亦不多見

○祁門風俗之習慣﹝宣統元年調查﹞

祁門方振均起艸靜海劉汝驥審核

祭祀

喪葬

婚娶

居處

服飾

飲食

歲時

樂歌

方言

遊燕

神道

宗教

△祭祀

凡事死之禮厚於奉生冬至賀長至祀始祖主人詣祠堂啟櫝薦時食致祭春祭先祖季秋祭禰間亦行之忌日有祭不與諸祭同元旦集子孫祭先祖序長幼團拜祠堂淸明墓祭除艸棘添土具酒粿以祭標楮於塋凡祠祭族長主祭或文會尊長陪祀俗用紙紮金銀山綢緞架陳設在旁贊禮四人主祭者盥洗上香三獻迎送神四拜禮畢頒胙

△喪葬

喪事初終遷居正寢戒內外屬纊乃含家禮含飯祁俗用銀錢代之喪主治棺以油檆爲最小殮衾襯三五層不等家資丰者間用綢綾裹以絲棉實以石灰停柩在堂設孝幃以障內外俟設新奠而去之置靈座設魂帛靈座設眞容亦曰寄顏程子曰若有一毫不似則爲他人也殮畢設新奠主人以下各歸喪次親戚僚友皆往弔送賻敬知禮之家不作佛事殯日持功布用方相親友相送如常栗主題於家於親友中擇有徳者爲之祁俗又有擇地待葬者厝棺在外架木覆瓦四圍砌泥磚惑於陰陽家之說或歷數十年未得一佳城旣得地開塋域親友具饌送葬葬則塡石灰泥土面築艸餅甚堅立石碣於墓前

△婚娶

祁門婚娶皆沿古禮男女及歲必先使媒氏議婚通好訂納釆禮向用首飾衣物今代以洋元嗣具納幣帖旣媒氏約期迎娶曰星期親迎之禮先一日女氏使人張陳婿室屆期備彩輿鼓樂引導僕人登門具禮帖並陳堂敬三幅燎敬一幅以及紅柴脯魚鹽燭之類女氏受畢族人迎輿入門翌日昧爽母導女於堂燈燭齊輝告語登輿從者以其家女僕爲之往送婿家行合巹禮次日賀客盈庭欵待面飯日中新人詣堂前廟見男左女右拜天地拜祖先並謁舅姑尊長輩以及交拜禮節如常文中子曰婚姻而論財蠻貊之道也祁俗士大夫知禮之家向不論財自是美俗近日有習染貪鄙者是乃駔儈賣婢鬻奴之所爲豈得謂之婚禮

△居處

祁邑城人煙稠密四處交通居處皆樓房厚以垣墉髙以梁棟不事雕飾間有油漆以壯觀者民房多三間亦有四會各式門前築圍院出入通行皆石板俗重宗祊著姓皆有宗祠支祠以萃子姓聯宗族遺書祭器皆備舊建民房天井狹窄光綫黑暗近年大爲攺觀士大夫之家未有不髙大門閭明窗淨幾者東鄕雙溪諸村多名家大族居處與城闉相似家藏器具有畱傳至數百年者南鄕侯潭地近江右舟楫易通第宅相連大有廣廈萬間之象西鄕歷口近日業茶獲利者屋宇亦多壯麗其餘農家者流開門見山終日荷鋤田畝有客問津此地水盡山窮又有柳暗花明之處

△服飾

祁俗向稱儉朴男子長衫多客布棉袍多灰色布馬褂外套多以靑布天靑呢布呢爲之近日漸見繁華各色客布洋布銷售頗多寧綢綫縐官紗紡綢間亦用之鄕村農民祇知用本地土布而已婦女衣服純用布制冬裘夏葛不多見搢紳之家較爲華麗至鄕農婦女蒙頭跣足別有一種情狀鄕先輩有竹枝詞藍布包頭靑布垂家家呼喚賣柴姨祁門鄕俗於此可見一班

△飲食

祁居僻壤山多田少農夫終歲勤動僅敷三月之糧其餘仰給於江西三十三年饒州遏糴不通民將絕食旋經電稟請照常通市永遠立案民困復蘇此祁門米食爲民命第一關鍵春夏之交谷雨前采毛尖淸和采紅茶惟東鄕綠茶價昂購食者少谷之屬爲秔稻秈稻糯稻邑之田髙者宜早秈然五日不雨則苗槁矣低而沈者宜秔宜糯仰於陂塘溪堨者宜寒秈早糯然山源之田疊石爲塍如接梯然凡數十級不盈一畝牛不可耕而手鋤之物力艱難玆邑爲甚

△歲時

歲時禮俗各處不同而鄕俗所宜歷久不變正月元日尊長率卑幼拜祖禮畢天將曙向東方招吉兆謁祠宇交相賀歲人日收祖容正月上旬迎元帥壇行儺演劇上元夜東街五顯廟鼓�張燈花爆喧闐十八日祀越國汪公二月中和節祀土地神集資演戲春社祀社神祭畢餕餘秋社如之凡新封之墓新厝之棺均於春社前標掃三月淸明插柳以避邪陳粿以祭墓祭畢頒胙粿是時農夫皆浸種下早秧谷雨前後采茶立夏日造夏粿新婦母氏備饋送浴佛日造烏飯相饋四月十五日船會迎竹於市鉦鼓相送備制神船自宋大觀始五月初一日福會以彩楮制元帥像舁遊四隅船會扮十二神誦嗊囉曲以驅疫閏年倍之端午日觀龍舟競渡是日迎神船襲畫似鰍載而遊諸市鉦鼓導引六月六日曬衣服書籍七月中元節祀祖設盂蘭會偶遇天旱鄕民戴柳鉦鼓喧嘩禱雨於壇閏年演目連戲中秋夕家家陳瓜果拜月鄕民縳稻艸爲龍舞遊溪澗東向送之以祈豊年重九登髙遊人頗眾十月下元節祭墓建醮賑孤冬至拜始祖臘八掃宇塵雜香蔬調粥二十三夕送竈二十四日供祖像於堂除日貼桃符飲團年酒燃爆守歲

△樂歌

治世之音安以樂當今之世宜爲安樂之世也邇來奏定章程中小學堂皆有唱歌音樂一門祁邑自開辦學堂以來故有雅正之樂歌其古詩源古謠諺兩書及李白孟郊諸人樂府皆協律可歌以助兒童之發育至用於婚姻喪祭者悉雜亂之聲樂有喇叭竹笛數種歌操土音而已

△方言

祁處萬山土音極重甚至相去一二里邑人對語驟難領會城鄕自呼爲我南鄕自呼爲阿西鄕自呼爲儕東北兩鄕各自爲呼東鄕地近休邑言語和平西南兩鄕地鄰江右言詞似覺粗雄近城一帶平易近人與城闉相似北鄕地居峻嶺人民朴實出言似無誇詐近日風气漸開宦商子弟好習英文英語亦有習東洋語言文字者

△遊燕

祁有梅城十二景訓導何雍作詩以詠惟靑蘿綫天最饒勝境文人學士多喜燕遊出南門里許有凰泉亭再躡雲梯有宣王古廟廟側有涼亭一所眾山一覽如數羅紋春日遊人題詩置酒頗得雅人深致城西十里有志和隱宅自號煙波釣徒東鄕九都距城二十五里許村塢孝慈池題詩甚夥祁西四十里嶽忠武王題壁處方嶽之歸來館環谷之聚徳堂凡此皆可爲遊燕之地

△神道

社稷壇在十王寺側先農壇在五里牌厲壇在靑塘塢口關帝廟在城西北隅文昌宮在慶安祠右城隍廟在崇法院故址火神廟在秀墩街劉猛將軍廟在五里牌地方官以時致祭此普通之祀事也忠烈廟祀越國公雙忠廟祀張巡許遠周侯廟祀宋鎭川侯周繼忠此外有遺愛祠梅列侯祠長史吳公祠曾文正祠皆有功徳於祁民者特別之祀事也其餘不經之祀不勝枚舉總之祁門地方最重神道嶽帝祖師地藏五顯土地莫不有會愚夫愚婦最畏神明每遇疾病誠心禱祀一似神道驟從天降者𨿽民智未開亦足見民情之純朴也

△宗教

祁門爲文公禮教之邦如方嶽汪克寬餘光謝芊謝琎汪時中謝復葉琦諸大儒類皆繼繩紫陽相與發明孔教學士文人代有傳授大抵以紫陽爲宗至道士飛升釋氏輪回之說皆爲儒者所不信回教向不經見天主耶穌兩教咸同以來入教者甚屬寥寥光緒己亥年間教風最盛庚子以還教風漸殺彼此往來漸見融洽

○祁門紳士辦事之習慣﹝宣統元年調查﹞

祁門方振均起艸靜海劉汝驥審核

甲屬諸人者

乙屬諸事者

△甲屬諸人者

子資格

醜責任

寅任免

卯期限

辰功過

巳有給無給

子資格

祁邑辦事紳董無一定資格惟年齒最重實風俗使然

醜責任

紳士辦事原不可無責任就現今言之其自稱義務云云者尙難槪繩以責任

寅任免

祁地辦公士紳類多枵腹從公或奉官諭或應公舉新政複雜得人最難究之或任或免聽其自便

卯期限

祁地士紳辦公向無一定期限故事事恆落人後

辰功過

功則歸已過則歸人此祁紳之習慣至三五劣紳顚倒是非尢大失情理之平

巳有給無給

地方辦事除學堂各職員外向無薪水至學會物產統計各要政不特無薪水可給抑且無經費可籌

△乙屬諸事者

子宗旨

醜權限

寅能力

卯秩敍

辰效果

巳有繼續力無繼續力

午規則

未經費

子宗旨

凡新政各事貌是神非毫無一定宗旨藉新名詞作口頭禪而已

醜權限

尊官畏官事事稟命而行此祁民之性質惟此鄕與彼鄕往往意見未化畛域攸分此權限不明之故

寅能力

祁邑辦事士紳能力薄弱捐私財以圖公益者尢不多見徽州府物產會祁門攤費洋二百元茶商汪克安獨力認捐蒙府憲頒發名譽執照士論多之

卯秩敍

學堂堂長則甲僕而乙傾商會總理則此舉而彼訐操戈相向治絲而棼毫無秩序之可言

辰效果

育嬰堂籌資寄養同善局合力施棺修東路通衢以便行旅建南河閶壩以利商民咸豐三年間曾文正公駐節祁門多恃鄕團爲偵探光緒三十二年贛匪竄入祁境亦藉鄕團抵禦指日蕩平此皆已成之放果也至於擴充學務推廣戒煙及巡警攺良戶口調查自治研究章程其效果尙俟之異日

巳有繼續力無繼續力

祁邑地方瘠苦凡事無繼續力自光緒三十一年開辦學堂地方公款盡數撥入費足則事易舉爲合邑之最有繼續力者此外辦理公益諸多棘手𨿽有巧婦不能作無米之炊宜其無繼續力也

午規則

祁邑聚族而居守家禮遺規最重宗族遺書祭器燦然備陳凡婚姻喪祭皆區分子目著於祠規他如客民之種植山場議立規約商民之賃租店產恪守規條似有自治之規則焉

未經費

學務經費惟官立髙等小學爲最歲入墨銀叄千餘元西鄕學堂抽園戶茶捐歲墨銀貳千餘元南鄕學堂歲墨銀一千八百餘元東鄕初等小學四所約共墨銀六百元皆取之園戶茶捐他如慈善經費同善局遞年息銀叄百餘元育嬰堂存店生息墨銀三百元又租谷折價約墨銀拾二元警察經費由商家月捐約計四十餘元至於各處排年會船會福會及各鄕文約最多二三百金最少二三金總之地方瘠苦居民日用維艱竭澤而漁亦將有涸鮒之嘆矣

○黟縣民情之習慣﹝宣統元年調查﹞

黟縣余攀榮起艸靜海劉汝驥審核

甲從生活上觀察民情

乙從行爲上觀察民情

丙從成績上觀察民情

丁從團體上觀察民情

戊從教育上觀察民情

己從道徳上觀察民情

△甲從生活上觀察民情

子住居之流動固定

醜共產析產之趨勢

寅食用好尙之方鍼

卯生產者不生產者之分數

子住居之流動固定

黟之置邑在秦漢時人民多聚族而居汪越國程靈洗之子姓支派最爲蕃衍此外若胡孫余舒盧黃葉李各著姓皆數千百年故家舊族祠墓田廬兢兢世守每不肯輕棄其鄕故旅行作客者甚多而流寓在外者終少

醜共產析產之趨勢

黟人析產較多於共產同居分爨者則十室而九

寅食用好尙之方鍼

黟俗尙儉朴有古風稱爲小桃源食用一切土貨居多學商兩界喜用洋貨漸有由儉入奢之勢

卯生產者不生產者之分數

黟民耐勞苦善聚積其地素鮮遊民近十都十一都地方遊手好閒專事賭博者實繁有徒黟人呼之爲小地痞

△乙從行爲上觀察民情

子權利義務之觀念

醜訴訟之誣實

寅婚嫁之年齡

卯溺女之有無

子權利義務之觀念

黟民尙義施茶施棺代族鄰完課輸米石賑饑民橋梁峻嶺或獨力捐修者所在多有至借義務之名爭奪權利者黟人恥之

醜訴訟之誣實

黟民尙气好勝往往兩造互控上訴不休而到案者十無一二蓋圖批而不圖審誣多實少或由於此亦訟師因以爲利耳然願朴之民安分守法不敢望見官府顏色者亦不少也

寅婚嫁之年齡

男子三十而娶女子二十而嫁今黟俗男女婚嫁皆在十七八歲以上

卯溺女之有無

黟之女子尢號能儉居鄕者數月不見魚肉𦇤負饁耕負薪擔糞皆女子任之徽俗能蓄積蓋亦由內徳焉故生女同爲父母所愛憐絕無溺女之獘

△丙從成績上觀察民情

子職業趨重之點

醜制造之品類

子職業趨重之點

黟多山田土剛不化農人終歲勤劬供不給求故商重於農男子自髫齡時卽出外學商其經商各埠者頗能占優勝地位

醜制造之品類

黟邑制造向有棉布手巾麻布口袋之類皆無足稱邑志載春渚紀聞有云黟川布衣張谷制墨得李氏法今黟邑無造墨者又新安誌言黟歙多良紙有凝霜澄心之號長者五十尺自首至尾勻薄如一今黟邑並無造紙者惟縣產石色靑中含銅汞如碎金取作盤聲淸越稍次靈壁產西遞石工能以其石制笛簫刻前人詩句於其上甚精巧又以非日用品銷售甚寡制造將失傳惜無人以獎進之也

△丁從團體上觀察民情

子集會結社之目的

醜交際間之狀況

子集會結社之目的

黟之正當集會結社如自治研究所教育分會商務分會均巳成立至迎神賽會迷信之事仍未盡袪

醜交際間之狀況

黟地扃萬山無中外之交涉惟土客雜居易生惡感

△戊從教育上觀察民情

子受學者百分之比例

醜報紙之銷數

子受學者百分之比例

黟之能受學者大約百人中有六七十人以上之譜此科舉時代然也近自攺辦學堂以來日日謀教育講普及鄕曲貧寒子弟識字者日見其少吾爲此懼

醜報紙之銷數

黟之經商客外者每以閱過之報寄回家鄕故報紙可閱者甚多由滬上郵局遞到報紙亦有十數分

△己從道徳上觀察民情

子犯罪以何項爲最多

醜自殺之多寡

子犯罪以何項爲最多

黟民向畏罪不輕犯法近則盜賊奸殺之案時有所聞其故由男子出外失業遊民與外來匪黨遂乘虛而入非嚴密稽查後息未已

醜自殺之多寡

黟之婦女短見以輕生者時有所聞若男子之自殺尙不多見

○黟縣風俗之習慣﹝宣統元年調查﹞

黟縣余攀榮起艸靜海劉汝驥審核

祭祀

喪葬

婚娶

居處

服飾

飲食

歲時

樂歌

方言

遊燕

神道

宗教

△祭祀

凡祠廟歲時普通祭祀悉遵典禮喪祭則本文公家禮用吉服相沿巳久

△喪葬

喪禮殯殮於眾廳者十姓而九親族送弔餉以素食山地戹隘擇葬地實難形家說�雜出親歿不卽葬多爲厝屋至有覆茅者

△婚娶

冠笄皆行古禮吉期前三日或一日主婚者延賓黎明布席焚香延賓爲男冠女笄禮成醴賓女旣笄母以客禮待之男女家皆告廟男送輿女升輿皆於眾廳

△居處

屋宇務崇峻室必有層樓惟天井窄狹光綫不足墻垣率外磚中土俗名灌斗不甚堅固

△服飾

衣服尙簡朴惟女子首飾一具金珠累累值數百千金之多

△飲食

以麥食佐米食僅足三月之糧其餘販運江西

△歲時

黟俗以正月二十日爲天穿節淸明汲水釀酒爲一年祭祀之用或得色紅甘冽者謂之紅娘過缸酒族鄰相賀是日男女皆上冢客遠方者亦歸來掛掃夏至作白葉果相饋送冬至曬臘八豆腐元旦人人賀新端午中秋如平時但互饋節禮

△樂歌

大姓多世僕皆習樂歌凡婚嫁喜慶必令奏樂唱歌

△方言

黟地土音大抵沿唐宋之舊佶屈聱牙不易辧曉如朝奉孺人等名稱讀書人皆笑之

△遊燕

往時宴客尙儉約八碟四大盤用海菜者蓋寡近則一餐有費萬錢者至洋酒番菜尙未灌輸

△神道

黟俗多聯會賽神汪公華張公巡許公遠關聖帝周宣靈王忠孝大節素爲黟民所崇奉康公深自山右與張公巡同迎歸者稱張康菩薩張公巡爲太子舍人西安有宋碑稱張巡爲三太子故又祀三太子其尢爲不經者七都復有遊太陽降童之事歲六月酷暑時舁各神像出遊數日乃還謂之遊太陽又有村巫行術降神附童子身躑跳若狂謂之降童別煎大釜油下豆腐赤手入沸油取出俵分而手不爛左道惑人此俗亟宜禁革

△宗教

奉孔教爲宗信佛者多愚夫愚婦其奉天主耶穌各教者蓋不多見

○黟縣紳士辦事之習慣﹝宣統元年調查﹞

黟縣余攀榮起艸靜海劉汝驥審核

甲屬諸人者

乙屬諸事者

△甲屬諸人者

子資格

醜責任

寅任免

卯期限

辰功過

巳有給無給

子資格

紳士資格向以舉貢生監爲限其解組歸田鄕望素孚者亦往往出而任事

醜責任

遇事能負責任者十無一二天下興亡匹夫有責此義固難盡人而譬諭之

寅任免

紳士之辦公事者除法定任免外或自行辭職或公同斥退皆一秉大公毫無成見

卯期限

辦學有期限商董有期限自治議員總董皆有期限至舊日都董爲本地方辦事者並無一定期限

辰功過

以本地紳士辦本地公事但期無過不敢言功

巳有給無給

黟邑紳士辦事向不開支薪水官民從無間言

△乙屬諸事者

子宗旨

醜權限

寅能力

卯秩敍

辰效果

巳有繼續力無繼續力

午規則

未經費

子宗旨

事無論新舊以官民兩利爲宗旨其宗旨奇衺者士人鄙之

醜權限

紳士辦事皆遵照部定章程或恪守長官命令從無侵越權限者

寅能力

凡兩造爭執事件官有判斷之權紳士但任調和之責此紳士之能力也至籌款一事惟取信孚毫無彊迫

卯秩敍

黟紳辦事皆循秩序不敢鹵莽以求功亦不敢因循以廢事

辰效果

凡學界商界警界及自治一切新政時方萌芽其效果尙俟之異日

巳有繼續力無繼續力

黟邑橋路塘堨最堅固完好經理其事者歷久不懈其餘各事無繼續力者居多

午規則

凡宗祠文會社倉善堂規則皆鄭重分明有絳不紊

未經費

黟無大宗公欵自書院攺爲學堂所有公欵一网打盡此外各項新政皆不名一錢故處處棘手一文肉捐向解郡垣警費現批準作本縣教練所之用自治公所統計處皆士紳解囊佽助責重力棉恐難持久

○績溪民情之習慣﹝宣統元年調查﹞

績溪縣朱瑞麒編纂靜海劉汝驥審核

甲從生活上觀察民情

乙從行爲上觀察民情

丙從成績上觀察民情

丁從團體上觀察民情

戊從教育上觀察民情

己從道徳上觀察民情

△甲從生活上觀察民情

子住居之流動固定

醜共產析產之趨勢

寅食用好尙之方鍼

卯生產不生產者之分數

子住居之流動固定

績邑士人除應試外足不出裏閈農工婦女亦終歲家居不知鄕裏外有何世界其性質似好靜不好動第以地方瘠苦田少山多饑來驅人又不得不奔走他鄕以自謀生計兒童十一二歲卽出爲學徒三年兩歸已成通例而老生學究猶守閉關主義故學生之負笈遠遊者總難於絕裾父老之久客他鄕者必遺言歸骨論績民之天性流動少而固定多觀趨勢之大同固定四而流動六

醜共產析產之趨勢

從舊學說共產乃室家盛事從新學說析產乃生活萌芽我績析產者十之八九共產者不過百分之二三宜其經濟活潑而發達矣然兄弟叔侄之析產者商鋪仍合貲不肯者彼此妒忌大都貌合神離至商業倒閉而止徽商年來之不振半由於此以性質言之績民似喜獨立以表面觀之績民又類合羣吾無以定其趨勢請斷之曰析產者無獨立特根性共產者無合羣道徳心

寅食用好尙之方鍼

昔人有言今之理財者每患在來處不知所患在去處胥是以言食用之關系非細故也績俗嗇儉猶有古風道光咸豐間衣必土布用必土貨其好尙惟以朴實堅固者爲合度兵燹以後洋貨充牜貨巧而價廉殷商顯宦倡之士庶亦效之蓋績人算小不算大無愛國愛羣心後生新進復襲泰西皮毛衣洋衣食洋貨其食用必期混同於歐俗其影響於生計者不至民窮財盡不已欲端好尙是在有轉移風俗之責者

卯生產不生產者之分數

舊學說曰無曠土無遊民則財恆足新學說曰人人有職業卽人人擔責任乃足言治安新舊無二理也就吾績現狀言之生產者約十分之三不生產者約十分之七故生計日卽於貧父母愛惜男女祝若掌珍孩提時旣無家庭教育長謀職業輒廢半途於是不士不商不工不農之人無所事事漸趨於煙賭兩途此吾績內容也惟西北鄕蠶桑日有進步爲新辟之利源東南鄕蠶桑亦略有起色果極力推廣亦土貨出口之大宗

△乙從行爲上觀察民情

子權利義務之觀念

醜訴訟事之誣實

寅婚嫁之年齡

卯溺女之有無

子權利義務之觀念

權利者義務之對待義務者權利之匹配天下固無無權利之義務亦不能別義務而爲權利也績人於權利義務觀念尙未分明假公濟私以私害公比此皆是觀察於歷來習慣而知之

醜訴訟事之誣實

績之民情素非刁健諺有雲橫打官司直耕田卽此可見世風之變口角微嫌本民事也而架爲刑事錢土細故可遵斷也而故違判斷甚至一訴訟事也有數个目的物之請求一原被告也有多數連帶人之牽涉呈詞則支離閃爍傳審則躲避宕延其實由訟棍吏胥百端煽惑當事人旣隳術中每有欲罷不能之嘆訴訟之誣而不實吾不忍謂民情之巧詐吾亦不敢謂民情爲正直憫而憐之曰下愚

寅婚嫁之年齡

婚嫁年齡古訓詳於三禮新章於軍界亦訂定期我聞在昔績人婚嫁每在二十歲外粵匪而後戶口凋零家家俱望添丁婚嫁年齡較早久則沿爲習慣績人又素無遠志學問經濟之企望其取償也易盈爲父母者但早爲子女完婚子孫眾多含飴是樂其願已足癆際病多人種日弱學問牽於愛欲而程度日低經濟繁於食齒而困難日甚揠苗助長績人抑傎之甚也

卯溺女之有無

乾道成男坤道成女𨿽不必說主平權其實原爲敵體績之民情重生男不重生女俗有賠錢貨之呼僧而賤之又以食用之艱遂不卹害理忍心之舉此道光咸豐間情事也中興以後元气未復婚約聘金有增無減民間乃稍稍重女冀得多金故溺女之風絕無僅有近又有抱女養媳之一種習慣大抵爲節損婚費起見也

△丙從成績上觀察民情

子職業趨重之點

醜制造之品類

子職業趨重之點

徽人以商名天下蓋徽人性耐艱苦又好勞働績爲徽州府屬趨重之點可知也就百分比例之除無職業者若干人農約三十商約三十士約一十工則百分中不過數人焉從前業工藝者最多今則他邑之縫工木工竹工磚工及種種工匠轉謀衣食於績商無工則運動皆生貨農無工則植物無熟貨績人未明其理故所趨在商而店鋪時聞倒閉所重在農而田畝半卽荒蕪是其獘不在無商無農而在無工

醜制造之品類

績邑芙蓉布鐵鎖久有名於鄰省今則業此者鮮惟近年所產之絲繅工稱績莊者於湖州能占優勝爆竹俗名雙響煙火績人爲制造專家西北各鄕販馬革以抽鞋梁摶赤土以陶器皿坦頭村之士麻布營銷江北石九隹村之鐵冶鍋暢運浙江他如雙仁蜜棗棕皮細綫十五都之靑皮豆味勝廣東附城之小麥粉白逾機面皆稱精美惟非大宗之輸出品

△丁從團體上觀察民情

子集會結社之目的

醜交際間之況狀

子集會結社之目的

績多迎神賽會風俗表詳言之矣若論多數人之目的其愚者不外祈冥福祓不祥其黠者藉此斂錢肥已聚賭抽頭而已當此新舊過渡時代舊者集一會結一社而新者非笑之新者集一社結一會而舊者阻撓之雙方激戰相持不下教育會𨿽經成立學務無發達之期商會己有萌芽商業鮮振興之望謂績民無團結力不如謂績民無公益心

醜交際間之況狀

酒食徵逐慶弔往來此表面之交際績人優爲之第績人眼光最小嫉忌最深一涉權利則齗齗相爭勢成水火地判城鄕紳界無粘合性派分新舊學界多惡感情吾觀績人之交際所謂鄕願派者有之所謂彊權派者有之求能平心應物者率不多見奚足語純全道徳也

△戊從教育上觀察民情

子受學者百分之比例

醜報紙之銷數

子受學者百分之比例

受學以識字爲衡而識字亦有廣狹二義以廣義言之能認識不必能解釋卽爲受學績民百人中當有九十人以狹義言之必解識字義或能閱俗話報紙而後爲受學則績民百人中僅有六十人調查習慣通例凡女子受學者須士宦之家男子不受學者必赤貧之戶余則兒童六七歲後送入蒙館或三年或五年別圖職業業商者尙能尋求字義業農工者依然目不識丁而己績民男子中士商多而農工少故識字尙占多數若謂民情之文野由識字而分則績溪於皖省州縣中當在文明之列

醜報紙之銷數

未設郵局以前閱報者甚屬寥寥畱心時局之士設種種方法始賺得報紙而閱之郵局設後閱報者漸多調查現今銷數約在百份以上惟城內學界占大多數鄕間除學堂外官報派銷外閱者仍屬無多此其故由於民情之鄙僿亦半由於交通之不便經濟之艱難

△己從道徳上觀察民情

子犯罪以何項人爲最多

醜自殺之多寡

子犯罪以何項人爲最多

績民懦而畏刑大盜不敢爲小賊則有之調查犯罪之種類如私宰私販皆少以賭博爲最多劇場會期賭棚林立棚或數十人或數百人寶攤骰牌色色俱全秋成後無論大村小村不啻以賭場爲其俱樂部通宵達旦習以爲常然開賭之先又必於佐貳衙門說費費納則略無顧忌成年子弟因此傾家破產者有之近三年來賭風稍殺非人民道徳有進化實社會經濟日艱難我恐自此以往賭風絕而盜風起矣

醜自殺之多寡

績民近懦自殺之事男子罕聞若女子之刎頸飲毒自縊投河每層見疊出豈績之男子性盡柔和而女子性轉決絕耶其故由女子量狹識卑又素無教育有含忿自盡者母黨輒糾眾理論名曰吵死衣衾之丰棺槨之美較正命者有加婦人於是遇事有挾制之心翁姑少有勃溪遽萌短見夫妻偶然反目遂至輕生經救覺者有之本無死志而弄假成眞者有之績人族法最嚴有自殺不許祔廟之例而吵死之惡習不力爲革除則自殺之事仍不能禁絕

○績溪風俗之習慣﹝宣統元年調查﹞

績溪縣朱瑞麒編纂靜海劉汝驥審核

祭祀

喪葬

婚娶

居處

服飾

飲食

歲時

樂歌

方言

遊燕

神道

宗教

△祭祀

甲祭之系屬

乙祭之名稱

丙祭之用品及秩序

附說

甲祭之系屬

子宗祠祭

春分冬至祧主告廟

醜家祭

陰壽喪事題主

寅墓祭

淸明掃墓入墎遷柩

卯神祭

祈報賽會

乙祭之名稱

子大祭於宗祠春分冬至並祧主用之主祭者宗子一人東西二獻陪祭各一人﹝齒一﹞﹝爵一﹞

醜抄祭於宗祠祭神祭用之禮生每次行禮東西會抄謂之抄祭

寅平祭其禮較大祭抄祭爲簡家祭墓祭或路祭用之

丙祭之用品及秩序

少牢﹝羊一﹞﹝豬一﹞神祭祠祭墓祭用之

瘞毛血有少牢則用之

降神﹝一香﹞﹝一爵﹞卽古灌禮

奠帛以紙爲之

三獻﹝三爵﹞﹝三羹﹞﹝三點﹞

三饌﹝雞﹞﹝魚﹞﹝肉﹞

讀祝文

侑樂﹝三奏﹞

望燎以紙制冠服並祭文及帛各冥器焚之

福受胙禮生撤座前酒肉賜主祭人主祭人跪受之

供菜四碗八碗十二碗十六碗二十四碗不等歲時伏臘生忌薦新供以祭拜

附說

徽郡素稱禮樂之邦遺澤流風績邑至今未斬觀夫鳩宗合祭左昭右穆進退揖讓有多足者然有形式而無精神縟節繁文識者不欲觀於旣灌以往夫尊祖故敬宗敬宗故修族修族而天下睦顧亭林謂欲天下之治必自行族法始告朔餼羊殊令人感慨系之也

△喪葬

子小殮先撤牀帳子女親扶落枕並爲沐浴梳髮穿裹人倩人裹以絲棉焚錫箔無算送殮者禮皆以箔

醜大殮用吉禮孝子穿吉服奏樂入殮後乃成喪服服制用麻一遵古禮

寅棺木俗呼曰壽具用杉木八抖爲上﹝以杉板八塊爲之﹞十二抖爲次﹝以杉板十二塊爲之﹞外�以黑漆棺內敷底以陳石灰數十觔並錫箔灰數百包數十包不等

卯衾襯俗呼曰壽衣有九層有七層有五層或緞或綾或布不等屍胸前懸一大禪林有印香袋如��經被然服式如古衣冠男女一�惟仕紳加穿品服入殮

辰領帖俗呼爲開弔亦呼爲起靈或三日或五日或七日有多至數十日者系遵佛家數七之說禮生設祭僧道誦經

巳賻禮不以銀錢爲重送禮以紙箔香燭親戚送幛聯並盒盛十色素禮或籃盛四色素禮及冥衣帽或以各種紙紮奇巧冥器喪家懸於幃幛名曰盤緞

午成主祔廟不待釋服出殯後卽行之停棺家中者不待舉殯卽行之孝子穿吉服謂之借吉而腳下必穿素靴或穿麻布鞋剃髮以四十九日爲限遵例百日者少

未墎先擇吉地開一穴用石灰和土將地築平後用磚砌成墎上覆以石灰和土多番推築必極堅固逐年開看謂之�墎三年後決定吉凶始將棺居入

申■﹝歹贊﹞基出殯卽有�亦不遽居或拘忌陰陽或迷信吉凶暫擇空地下鋪以石外圍以墻謂之■﹝歹贊﹞基數十年後未葬而棺腐者檢骨另盛小匣或以棕包謂之拾黃金

附說

附說

堪輿風水之說興而孝思轉薄停棺不葬厝所累累有力者惑於吉凶能力者窘於資斧棺朽骨露習不爲怪嗚呼談慈善者捐巨金以建義冢尙無所吝惜藉祖宗之骸骨以求子孫富貴何其傎也至於紙帛錫箔焚積如山歲耗不下十萬金而婦孺迷信之心固結不解殆佛氏之說有以中之

△婚娶

子問名俗呼爲開八字必屢經星家將男女年庚推算合則成不合則還庚帖年庚配合始議婚約謂之禮單

醜納采送聘謂之大定亦謂之鞋樣擔﹝鞋樣擔者以婿之鞋樣送於女家﹞聘金六十四元八十元或百二十元至二百不等或送女飾四種八種不等謂之�首女家回禮有雌雄鷄一雙殆卽古奠雁之意

寅水禮水禮者物品之謂也﹝肉﹞﹝饅頭﹞﹝餅﹞﹝魚﹞觔重不等

卯節禮節禮謂之三茶洋蚨六元八元不等或色布或首飾物品十色四色不等

辰期禮送請期書不用允期書佐以洋蚨物品

巳笄禮俗呼爲上頭茶須送珠髻或折洋�

午迎禮類皆用百子彩轎貧而無力者始用靑廬邑之東南鄕皆行親迎禮西北鄕不行凡親迎婿至女家須請一陪賓同往謂之領親先生壻拜見妻黨諸尊長皆給拜見禮謝親時由利市人將婦發遞與壻手發吉語謂之結髮﹝利市人乃有福壽人﹞

未嫁禮嫁之日女盛妝拜叩祖先父母伯叔及諸尊長利市人彩輿至門後沐浴更衣不梳妝不穿禮服不戴金銀珠飾靑衣外穿婿家送來之紫紅衫﹝俗名過路衣﹞盤坐牀上利市人敬酒三杯訓以一敬天地二敬翁姑三敬夫婿卽將嫁女抱入輿中兄弟或侄輩提升斗向女討飯米錢發轎後用石磨壓地謂之壓富貴親戚各攜燈籠一支主人給以婿家送來之紅燭隨送彩輿於路謂之送親

申婚禮奠雁後壻乘輿先歸彩輿至門用供獻祭轎謂之拜轎放爆竹以祓不祥奏樂登堂以蠶筐置地轎放筐中由利市人開轎門新人頭戴紙紮花冠�以紫紅方巾腳穿紫紅布�鞋男女童各一扶之出轎履袋進房﹝以布袋鋪地謂之傳代﹞梳妝後換穿大紅衫戴珠冠出房夫婦叩拜天地竈神祖先並父母諸尊長各給拜見禮是日設盛筵新人首座謂之待新人

酉巹禮夜宴男客席散後重奏樂利市夫婦及掌燭一人送新人新郎入房行巹禮謂之交杯酒發吉語謂之撒帳諸少年鬧房謂之吵新人最爲惡習更有於成婚之三夜席散後有躲窗外窺視夫婦作爲俟熟睡潛入房中將牀上衣服攜出曰偸衫脫

戌廟見廟見禮於娶日行之第三日仍設筵招請戚眷新人讓首位不坐謂之待三朝新人入廚略舉炊器曰發利市

亥贄見三朝新人於妝奩內檢鞋襪女膝手巾荷包等類獻之舅姑及諸尊長謂之托鞋

附說

附說

績邑婚禮之壞莫如搶親往往婚期未訂夫家遽糾眾乘隙將女搶歸成婚最爲陋習推厥原因殆由禮物太繁聘金過多始無力者迫而出此歷久相沿絕不爲怪甚至釀成械鬭巨案至妝奩則中人之家約五百金之率千金者亦間有之其或有力之家因女家不允婚期亦踏此惡習恐非宣講所能革除

△居處

甲房屋之外觀城鄕俱瓦屋�以磚墻污以石灰墻腳用石次或用磚髙約三丈六尺三丈八尺

乙房屋之內容屋內必有樓堂必取其�大房則狹隘窗髙不嫌黑暗窗小不能接引空气並有房內僅可容一牀一桌者廚房內必有廁所豬欄城內人家往往有水井

丙房屋之制度有樓有房有廂有下堂者謂之通轉有樓有房有廂無下堂者謂之三桁無樓無房謂之廳無樓有房謂之假廳又有合廳平屋無天井者曰三間廊步五間廊步平屋無樓無房無廂有天井者曰小起座

丁房屋之妝飾俗喜朴不尙巧梁棟取其堅大柱取其元粗�用石取其髙門樓用磚鑿花有匠司多至數百工者梁棟兩端楷棚楷子亦雕空數百工不吝費

戊房屋之材料梁棟用松柱用杉或用白果或用雜木�用杉木板油而不漆地面用徑尺方磚或用三合土築成上敷以靑灰用白灰畫綫水�用竹用木用磚近有用洋鐵洋鉛者窗嵌玻璃者城多鄕少

附說

附說

績邑聚族而居村落之大者戶口以數百計其家室之制造𨿽有力者每限於地勢不能爲園囿亭臺故家中嫌少空气然村落皆傍山林得其淸气足以衛生至其房屋建築之堅固髙敞式朴不華地卑不濕內外整嚴家庭之中彬彬有禮殊足多也

△服飾

甲從前男之服飾績俗向朴兵燹前俱穿布衣帛者百不一二夏穿土葛布土麻布穿夏布者少穿紗綢者更少冬則穿粗布如常熟布余姚布富而老者穿棉袍次穿夾袍裘不多見有護膝而無套褲背心兩外幅俱有袋謂之銀衣幅短少袖狹冬用氈帽布鞋禮服布與羽毛居多

乙從前女之服飾頭盤髙髻首飾尙珠釵鉺簪環金少銀多其上必飾以珠式朴古不取華巧所戴不過三件服俱用布袖狹而幅短鞋繡花行禮無外套穿朱靑布褂朱靑布裙卽有各種華衣亦不肯穿

丙晚近男之服飾兵燹以後漸效兩湖妝式寬衣廣幅�袖夏穿紗羅次亦穿夏布洋布冬穿輕裘次亦穿棉袍布必用細著綢緞衣服者十有二三土布罕見套褲背心均極趨時

丁晚近女之服飾婦人髮髻皆用揚州之�處女之髻梳元寶式寬袖廣幅綢緞衣不多見細布洋布每每皆是��花艸及盤釘闌桿每一女衣須縫人數工或數十工中人之家均有綢綴外套百折綢裙其首飾金珠並重釵鉺簪環外如茉莉竿等類滿頭插徧

戊現在男之服飾守舊者仍是晚近形式然十不二三趨時者短衣袖小幅狹幾如操衣長衣則袖小幅狹而長不但粗布不穿土貨細布亦不願穿綢緞紗羅亦憎本貨而喜洋貨鞋喜瓦式洋式平時亦喜穿操靴更喜穿革履每有手戴金戒子或鑲寶石鉆石者

己現在女之服飾服色向淡素狹袖幅亦不廣城內及開通鄕鎭則窄袖幅狹而長過膝鑲�較前爲簡不釘闌桿用品與男子同習慣洋貨居多髻效蘇杭之圓扁式首飾重金珠較少式取巧素所戴不過三件鞋不繡花喜黑色十二三歲之女童穿男衣者日見多數

附說

附說

績邑兵燹以前服飾皆儉朴以自制芙蓉布爲大宗麻布夏布亦能運銷別埠今則芙蓉布失傳而布帛品類皆喜洋貨而棄土貨其它更無論矣好奇喜新天下通病以績邑素稱儉朴之區風俗之變遷若此其關於奢儉者猶小其無愛國心而不知講制造以抵制利權之外溢則大也

△飲食

甲食品

乙米類

丙麥類

丁雜糧類

戊佐食品

附說

甲食品

甲食品按績邑食性米多麥少雜糧不作正餐小麥粉�或數日一食婦人制麥粉食品最精潔農家於靑黃不接之時則以麥粉爲正糧佐以雜品

乙米類

乙米類﹝秈米﹞﹝糯米﹞﹝大米﹞

稀飯早餐或晚餐

硬飯午餐

軟飯晚餐或農工家早餐亦軟飯

酒甜酒陳酒以糯米爲之燒酒糯米大米秈米皆可爲之

米粉粿其形如餅裹以肉菜饀烤之而食

裹粽以糯米用�皮裹之中夾腌肉棗栗

湯元以米粉搓成元團內夾白糖豬油

元元形如饅頭和以紅曲制成紅色純是米粉別無資料

年糕純以米粉制成用籠牀蒸之

米糖俗名麻糖以糯米大米經幾次造作將米蒸熟曬漧炒開和飴糖蔗糖制成歲底家家自造多則一二百觔少亦數十觔作爲新年糕餅

丙麥類

丙麥類﹝小麥﹞﹝大麥﹞﹝蕎麥﹞

粿裹以菜蔬及鮮肉作饀用幹鍋烤之

包裹以菜蔬及鮮肉配各種資料作�用籠牀蒸之

掛面細而長味鹹有專制家送禮用之

切面細而長內有碱水有專業此者人家�遇客至買之以款客如遇喜事尢多用之喜事曰喜面壽誕曰壽麵

帶面形如帶�故名爲帶面

蝴蝶面俗名碌撕塊有煮有炒食頗爽口

春餅俗名搭鮮以麥粉制成薄皮鮮肉菜蔬及各種資料作饀另取一簋將面皮卷之以食不炙故名搭鮮

餛飩俗名點心其所制如市之餛飩色味較佳

燒饅以薄麥粉制皮肉裹肉菜饀蒸而後食

饅頭俗呼曰白糖窖包色�俱佳面色與機器面等其味較廣東館尢爲軟和故各省馳名

生面醬以小麥粉爲之名曰淡醬他處所無以此醬裹肉穿以竹竿油煎火烤謂之�肉爲特別食品

丁雜糧類

苞蘆城內及西北鄕視爲果品東南鄕有以其粉制成食品爲正餐者

粟米東西鄕與歙縣鄰界者每種之以補米之不足

蘆穄種數不及稻百分之一有以之裹粽者有以其粉作粿者土人亦能以其品釀酒

蠶豆黃豆赤豆以上三種皆作爲菜料然米價昂貴時農家賴以佐餐

綠豆夏時煮湯加糖以作點心

芋頭無論山芋田芋食之皆可飽腹績邑均視爲菜品以爲正餐者乃極貧家

靑皮豆婦人將此豆和醬油煮熟用火焙漧較廣東出品尢佳

戊佐食品

子鮮類

豬肉人家養豬者十之八九

魚塘魚多而河魚少

雞家必養雞價值牝貴而雄賤

鴨不多養有自江西來者價較雞昂貴

牛肉秋冬之際私宰者多設湯鍋人喜買食殊損害於耕事

羊肉自養者爲湖羊自山東販來者爲綿羊價昂貴食者少

醜蔬類

白菜尋常鮮摘供食外婦人能制各種小菜以備春夏之需

靑菜逢年節婦人摘其鮮者供獻神祖前謂之淸吉菜

南瓜卽番瓜黃老者佳米貴之時以爲正餐頗熬饑

如意菜卽蕨春間滿山皆有婦人采以曬漧謂之如意菜酒筵上每用之

馬欄頭卽十里香婦人采以曬漧賣價昂貴

豇豆鮮食外曬漧者俗謂之幹角豆

蘿葡幹婦人善制最佳者以糖醋浸之較山東大頭菜味髙美

大鄣筍筍肉厚而嫩幹筍味尢美勝湖南玉�片

以上所列或關於習慣之品或關於特別之品普通有者不敍

附說

績邑山多田少道咸之間產米合小麥僅敷民食十分之六雜糧俱作正餐兵燹以後戶口未復產米與民食約可相敷小麥產數不過稻米十分之二三種雜糧者更少而荒田尙多委貨於地涸塞利源是在地方謀自治者有以圖之

△歲時

元旦吉時啟門燃爆竹迎喜神以綠紙紅紙裁成方寸撒之於地謂之利市紙名曰行方中堂供祖像庭除設香案禮神祇男婦肅衣冠慶賀長幼以次謁宗親是日禁掃地及鍼剪元旦至初三日或至十八日祖像前每夜焚香燃燭謂之照容兒童鳴金鼓鬧新年速客傳座夜宴謂之飲春酒上祖先墳省墓謂之拜墳年給胙給糕給餅不等

上元日各處社土壇神廟張紙燈或演劇或扮童戲馳火馬舞靑獅遊燭龍徧巡衢巷名曰鬧元宵米粉爲丸祀竈謂之迎竈神是日西北鄕有太子會燈劇尢甚詳神道表

十八日落燈前夕或摘神前花燈送新婦謂之添丁

二月二日家具雞豚魚菽之薦香燭爆竹以迎土地神祀於中庭家家食糯米裹粽多者裹糯米數斗

花朝日東南鄕十八社按年輪祀汪越國公張燈演劇陳設畢備羅四方珍饈聚集祭筵謂之賽花朝

戊日祀社春祈秋報歲凡一舉裏自爲域獻豜醉酒尙遺古風神爲男女二像龐眉皓首呼爲社公社姆

三月三日擷薺菜花祓除不祥謂之喜喜菜

淸明日戶插柳枝粉米蒸餅飥祀祖掃墓增封懸楮錢於墓門謂之掛錢間有用牲牢鼓吹設祭者子孫詣墓各給餅飥胙肉謂之分例

立夏日切莧菜餡作餅俗呼粿供麥蠶佐以靑梅朱櫻祀祖

薦新謂之立夏見三新男女孩以秤稱之曰免蛀夏

四月八日造靑精飯俗名烏飯以餉新嫁女佐以雞雛

端午飲雄黃酒風俗與各處普通家置酒肉是日食腌鴨蛋鮝魚

六月六日家家食麥粉包粿農家祀田祖於田坊謂之燒田福北鄕謂之燒秋諺云田家大喫肉單看六月六是日擷園蔬瓜果田禾葉盛於筐以爲祭主祀秩場圃牢笠諸神

閏年六月中各鄕村卜日致齋造瘟舟分方隅祀五方神並祀張雎陽殉難諸神名曰善會城中現已革除

中元日祀祖薦新稻羅列時饈城隍神巡行縣鄙宜仗甚盛扮諸鬼卒扮無常二人髙與檐齊滿街放爆竹謂之跳無常十八日西北鄕六都有太子菩薩會燒香者以數千計五都於二十一日八都於二十五日詳列神道表

二十三日爲張睢陽誕辰坊市分五土之色制花燈徧遊三夜日出瘟車以驅疫癘近城一帶材坊行之

中秋日祀月華風俗普通摘東瓜饋新婦取多子兆偸瓜者物主撞見不之禁謂之摸秋少年以新稻艸紮艸龍燃香徧插龍身鑼鼓喧天滿街衢跳舞店戶各助香燃放爆竹

九日祀祖先登髙風俗普通城內家家食芋西北鄕食米粉裹餡粿謂之重陽粿

十月後各鄕立施孤會召僧設齋祀無主後之鬼謂之放蒙山又曰放觃口焚紙箔千萬因卽以所設食分給孤貧者

臘八日以百果及各菜煮粥名臘八粥是日祓房塵以爲無忌

二十三日以茶點米粿祀竈曰送竈祭舉燃燭於釜以照虛耗

二十四日具肴饌各隨丰儉序長幼祭於祠堂香火堂家中懸祖像祭畢聚家人燕飲謂之喫年飯

除夕聚家人婦子共飲謂之團圓又謂之分歲酒亦有坐歲者

附說

附說

風俗習慣巳細列表中有合於禮者有背於禮者有亡於禮之禮者要貴因革損益之

△樂歌

甲祭祀之樂歌

乙喪葬之樂歌

丙婚娶之樂歌

丁遊燕之樂歌

附說

甲祭祀之樂歌﹝�有樂無歌而祭祀侑樂奏歌則唱昆曲數闕﹞

子粗奏樂用大工小工�

號筒先吹號筒排班喇叭次吹喇叭序立大哨吶亦呼喇叭兩人吹和調奏詞譜各曲牌名

班鼓﹝一﹞小鑼﹝一﹞冬磬﹝一﹞小鉑﹝一﹞

醜細奏樂同前

小哨吶亦呼喇叭其聲較大哨吶輕�單吹

管﹝二﹞笛﹝二﹞漁鼓冬磬

乙喪葬之樂歌﹝有樂無歌亦不奏曲﹞

子粗奏樂器與前同用六調

醜細奏樂同前

丙婚娶之樂歌﹝行禮時有樂無歌開筵時雜以鑼鼓胡琴唱而不演或唱�調或唱昆曲﹞

子粗奏樂器與前同調用大小工

醜細奏樂同前

丁遊燕之樂歌﹝慶壽等喜事與婚娶同﹞

子粗奏樂同前

醜細奏樂同前

附說

三百篇當時皆歌謠也故王者以之采風自鄭聲旣行古樂久已失傳不謂泰西各國猶能得中國古音之遺每制各種歌謠以鼓勵國民之意志而所謂禮樂之邦者轉數典而忘之正不特績之俚野獨然也

△方言

甲稱謂

乙物名

丙通用語

丁語助詞

附說

甲稱謂

如呼父曰伯曰叔曰爺曰爹最異者曰官曰人俗音讀銀

如呼母曰嬸曰嫚最異者曰姐曰姨

媳呼翁曰朝奉

媳呼姑曰孺人讀銀

夫呼妻曰老孺

妻呼夫曰老官

呼叔母曰嬸姐呼妯亦曰嬸

呼伯母曰嫚妯呼娌亦曰嫚

婿呼嶽父曰丈人讀銀

婿呼嶽母曰丈母

孫呼祖父曰朝

孫呼祖母曰孺俗音作�

男子呼女子曰老嫗家

呼商家之學徒曰小官

呼工家之學徒曰徒弟

呼掌櫃者曰老朝奉

呼店東曰老板

呼牧童曰養牛小小俗音作平聲

呼男孩曰小家

呼世僕曰棹護曰作活

呼女僕曰做事仂

彼此通稱曰官

呼初生之孩曰毛娃

乙物名

棹曰臺盤

煙袋曰煙筒

白菓曰鴨腳

油炸膾曰冬瓜穰

火炬曰火把

地龍曰水龍又曰蟾龍

衣服曰衫脫

肚兜曰包肚

樹樁曰樹不老

帳曰布罩

竈曰鍋衝

丙通用語

邋遢曰污奢按污奢卽說文污下二字之轉

有用曰有幹

沒用曰沒幹

事不成曰不相干

事無可爲曰尠的嬲曰尠的餵

稱好曰不打緊

笑人不善幹事曰現世曰獻世寶曰典當

言人晦气曰倒運曰倒竈

得物曰嬲著

物多曰好點

物微曰一點點

怎樣曰朕兆不怎樣曰不朕兆稱人好亦曰不朕兆

譏誚不堪之人曰寶貝曰噭咷

冒失曰不見亮

尋人不著曰毛俗音轉作藐

物無曰勘

替差役辦公者曰打腳肚

地痞曰死命曰打孤拐

初起事曰暴起頭曰上麼遭又曰發利市

將畢事曰下麼遭曰末了

言浪用錢財者曰囷倒碌

沒柰何曰要死个枷

胡塗了事曰過臺戲

日上晚上曰日下夜下

丁語助詞

仂加﹝你仂﹞﹝我仂﹞﹝哥仂﹞﹝弟仂﹞等類與的字之語尾詞

奢如﹝去奢﹞﹝來奢﹞﹝做奢﹞﹝算的奢﹞等類與蘇州人語尾詞

啊語首多有此字

訝語首多有此字

是呼作自音或呼作守音

唉感嘆之語續以此字

附說

績之方言外縣人聽之幾如鉤輈格磔有音無字者有之有字而諧音翻變者有之學界中未出裏門者並不能學普通語苟非正以官音恐將來卽有人才而不能言交際

△遊燕

甲慶賀之燕

乙喪事之燕

丙普通之燕

丁特別之燕

附說

甲慶賀之燕

甲慶賀之燕案筵席女則日席男則夜席風俗皆然城內則由酒館包辦鄕間無酒館之處婦人之善烹者自辦謹將奢儉習慣之不同敍列於左

子城中之男席三海菜三牲肉及雜品每席約洋蚨兩元

七大簋四小簋四點心十二碟

醜城中之女席牲�雜品居多海菜次之每席約洋蚨一元四角

九大簋八碟

寅鄕間之男席其用品與城同每席約洋蚨一元六角

奢者九大簋八碟二大盤﹝饅頭﹞﹝米粉飥﹞

儉者四大盤八碟

又儉者鐵釜﹝豬肉﹞﹝鮮魚﹞﹝雜品﹞約洋一元二角

卯鄕間之女席與男席同

乙喪事之燕

乙喪事之燕案喪事設燕非禮也績溪從前燕以素菜飲以水酒近今俱用葷菜與婚娶同

丙普通之燕

丙普通之燕案親友往來尋常俱燕以四簋或六簋或六大盤或一品鍋或如慶賀所列之形式

丁特別之燕

丁特別之燕其海菜牲肉雜品均丰而潔每席約洋蚨五元

家庭祝壽

題主大賓

親迎新壻

十大簋八小簋四點心十六碟

附說

績溪朴而不華不獨官紳富商無日食萬錢之家卽茶樓酒榭以及公園勝地皆無之業廚人者最多饌精而價廉主中饋者亦善廚娘之技近日斗靡爭華流連冥會此亦人心世道之憂也

△神道

太子菩薩西北鄕皆崇此神五都六都八都香火最盛或結數社或結十數社而爲五朋六朋﹝俗以朋爲會﹞挨年輪值正月則同以元宵日迎神賽會演劇七月則六都十八日五都二十一日八都二十五日迎神賽會演劇進香者以千計婦女跪拜焚紙箔者無算

花朝菩薩東南鄕多崇此神共十八社輪流值年於二月十五日出巡各社賽會演劇數日焚紙箔無算

瘟舟善會按其所崇者是睢陽殉難諸義士而附會爲瘟神其舟用竹木爲架以雷萬春爲大王以南霽云爲小王站立舟首舟尾大王藍臉小王紅臉較別像爲大腔內盛以石塊重近百觔少年有力者爭搶此神滿街跳舞各村各社多有此會幾如鎭江之天都

五

猖其神之像如小說封神之風調雨順而加以元壇之像每村多立廟祀之

麻布祖師東南鄕有崇此神者俗傳祈雨甚靈驗

觀音菩薩按佛書有觀音二字世俗相傳各處皆有觀音菩薩績邑崇拜者尢盛有男像有女像有送子觀音有千手千腳觀音均呼爲娘娘俗語觀音十八變

地藏王佛書有此名相傳爲暹羅國王績邑最崇信之

天花娘娘俗呼痘神凡孩子出痘疹其家必供此神各村每�年演劇據封神傳則瘟神也面以男身爲女身尢附會不解

周

王俗傳此神好喫雞故九月十五日進香者必攜一雄鷄宰之釁血於座前

李

王社會每崇此神無所考俗傳此神能佑生產侑神者亦以雄鷄血釁神座前

八相公俗傳是五代時越國公汪華之第八子無可考殆杜十姨伍髭須之附會歟

大尉小尉因張巡許遠而附會之

附說

附說

查績邑淫祠不外表中所列者計每歲淫祠耗費約萬金男子崇信者十約五六女子則人人牢不可破火其廬焚其像散其會卽其資產以開學堂其說過髙而不能遽行欲淸其源須教育普及以後其要在廣興女學

△宗教

甲佛教調查僧數和尙一百零六人尼姑三十六人其教似不舊盛化緣布施間有吝與之時而焚燒紙帛銀箔毫不吝惜殆天堂地獄之說有以怵之

乙道教績邑無眞道教道士只十五人其實乃火工也與人民無二娶妻養子以化緣應付道場爲衣食其有喫齋者則謂之齋公是又不僧不道之宗派道陵之教久經式微

丙天主教查績溪服天主教者庚子年有教民二百八十七人恃勢橫行凡訴訟皆恃保護故服教者日多嗣經郡守黃曾源持條約以公理判斷教民知畏而服教者日稀近日調查服教者俱諱名不認其昭著僅數人有天主堂一所不禮拜亦無通使居住

丁耶穌教績溪有一福音堂建造己二十餘年初有傳教一人迄今無一服教者堂內僅有小�

附說

附說

泰西立國君民共守一宗教中國如佛教道教回教天主教以及耶穌教皆擴張其權力所謂宗聖教者徒奉其名而已而陽儒陰釋所行非其所言此一派人尢不可勝數績之習慣佛教盛於道教天主盛於耶穌查闔邑無耶穌教民豈其教力不逮天主歟抑其教不肯以勢力誘脇歟

○績溪紳士辦事之習慣﹝宣統元年調查﹞

績溪縣朱瑞麒編纂靜海劉汝驥審核

甲屬諸人者

乙屬諸事者

△甲屬諸人者

子資格

醜責任

寅任免

卯期限

辰功過

巳有給無給

子資格

績溪紳士本無一定資格旣鮮致仕之搢紳又鮮閎通之學士熟悉法律者更無論己歷來董事父故子襲彼引此援能孚物望者實少更有勾通胥吏於新令接代時匯緣塡入名簿目不識丁者亦且濫竽充數此怪現象也近日煙禁森嚴紳士爲齊民表率不聞有具結督責之條有嗜好者帖然如故也欲望澄淸必嚴加淘汰而後可言資格

醜責任

有公益心而後可言擔負可言責任績邑之爲紳董者大率出入衙署爲赫耀鄕閭之計耳興一利除一獘諭單照會之頻催不過略爲過目所言何事所議何條問之曰難詰之不覆上視爲循例下視爲具文積習相沿匪伊朝夕近來學界中稍有具熱誠者究之爲个人謀權利者多爲社會謀幸福者少

寅任免

凡選舉各項章程或三年一任或二年一任其例近始萌芽紳士自來無任免之說監督又不實行其任免之權乃有年幾耄耋未聞上引退之文身故數年猶附在鄕圖之列房科援名單以送稿邑令照故事而發行所責諸紳士者無實有名所充爲紳士者有增無減詳細調查良堪浩嘆

卯期限

官府札催之件期以一月半月紳士若無聞也限以三日五日紳士若無覺也差役持送文牒又不以時有遲至月餘者有杳不投到者期則無期限亦徒限互相觀望互相推諉毫無表面遑論內容能如期以空文塞責者尙占優勝

辰功過

績溪紳士其賢者固未聞特別之表揚其不肖者亦未聞有不測之黜退每都董事少則五六人多則十餘人見利則爭遇事交諉欲考成績黑白混淆興言治安須於紳士中立功過分數表

巳有給無給

中國無紳士養廉之條例績溪更無公費之開支辦新政者半屬名譽職員爲紳士計卽能枵腹從公終難受無形之賠累取巧者意存退避武斷者恣其敲詐有恥者望望然去慕膻者營營而來非嚴定功過不能專責任非酌給薪津不能勵廉隅

△乙屬諸事者

子宗旨

醜權限

寅能力

卯秩序

辰效果

巳有繼續力無繼續

午規則

未經費

子宗旨

績邑紳士辦事其普通宗旨曰柔軟曰圓通曰因循曰敷衍維新者專事鋪張迂舊者惟知固守辧學者以束脩畢業爲宗旨辦捐者以盤踞祕密爲宗旨若夫具愛國之思想以彊族爲主義者罕覩其人惟鄕鄰爭訟間有以力任排解爲宗旨者舌敝唇焦不辭勞怨寧人息事風有足多

醜權限

尊官畏官績民之性質故紳士中放棄義務者多敢於侵越範圍者少其獘又在同社會者各欲攬權城與鄕爭權都與都爭權商界與學界爭權其限不明其權亦紊不能和衷烏能共濟

寅能力

沾沾自愛者以規避畏葸而消滅其能力把持陰狠者轉以交結胥吏而發生其能力間有守正不阿者又以孤立無助反對者多而不能擴充其能力此績邑通病也數年來民權漸張學界中或以抵制挾要爲能力或借命令制裁爲能力壓力所至阻力亦生所謂公理完全之能力者績邑之紳士則無

卯秩序

萬事有共同之秩序一事有一事之秩序順則是逆則非新舊一理乃近日辦事有足怪者姑卽學堂外表言之私塾攺良未能完全也而必彊稱爲小學蒙小學程度未能完全也而必彊報爲兩等未振其綱徒紛其緒無根之木易枯無源之水易涸無秩序何以有善良效果

辰效果

集民脂民膏以辦事苟無效果則謀新不如守舊之爲佳調查各界新政勸學所教育會表面成立矣而學堂腐敗如故商會商局表面成立矣而商市腐敗如故自治巡警團練表面成立矣而地方腐敗如故造種種惡因現種種怪狀若非釐剔淸訂欲言效果恐難望於九年預備之期

巳有繼續力無繼續

中國衰弱之病根在不能堅忍而績邑紳士之性質病根更有二曰妒曰私未竟之事未成之業明知其善必思有以阻撓之或攘前功或思立異甚至彼此猜忌有意破壞山虧一簣業輟半途敢斷之曰毫無繼續力

午規則

規則者辦事之基礎也績邑習慣議事時各持一說行事時各持一心毫無條理奚言規則近時社會辦事始知訂一規則然朝立夕攺彼是此非又或獨出己意與部定章程相迕旣無彊制之履行又無道徳之履行是有規則與無規則等

未經費

辦事必有經費少則竭蹶多則濫支績邑年來所籌經費通盤計算不下巨萬捷足者往往據爲獨有可怪也甲所籌之欵歲有盈餘不肯撥於乙丙所籌之款歲有盈餘不肯撥於丁城紳思中央集權鄕紳則又思參預越俎各出理想各逞能力巧立名目竭澤而漁是非於一邑經費收支和盤托出立統計預算表妥爲支配酌盈劑虛不可

陶甓公牘

