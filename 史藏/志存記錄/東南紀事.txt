《東南紀事》

﹝淸﹞邵廷采著

●卷一

○唐王聿鍵弟聿釒粵﹑聿鍔

唐王聿鍵﹐小字長壽﹐太祖第二十四子唐定王之後。定王﹐李賢妃出也﹐洪武二十四年封於唐﹐國南陽﹐永樂六年之國。

子靖王﹐靖王無子﹐傳弟憲王﹐再傳莊王﹑成王﹐復無子﹐傳弟恭王之予敬王。敬王繼統三十餘年﹐壽七十一﹐世宗時﹐屢存問。再傳順王﹑端王﹐端王之孫是爲聿鍵。自定王至聿鍵凡九世﹐初封徳昌王﹐父世子義﹐母毛氏。端王惑嬖妾﹐囚義承奉所﹐聿鍵方三歲﹐從之。稍長讀書﹐能識大義﹐𨿽處內難﹐正志不挫。義爲弟所毒﹐端王諱之﹐將傳次子守道。陳奇瑜入弔﹐謂王曰「世子薨逝不明﹐若又不立其子﹐事必發覺。」

王懼﹐始爲聿鍵請名﹐立爲世孫。

崇禎五年﹐王薨﹐鍵年三十一﹐嗣位。七年﹐流寇披猖﹐聿鍵念南陽要衝﹐而城痺薄﹐捐千金謀修築﹐知府陳振豪弗授功﹐聿鍵以爲言﹐崇禎帝震怒﹐逮振豪置理。聿鍵又援潞王近事﹐乞增兵三千人﹐設參將一﹐以陳永福充之﹐不許。八年冬﹐賊再犯南陽﹐上疏﹕「臣府護一千二百人﹐近制以其半爲開封班軍﹐給撫臣以下繇使無謂﹐惟明詔念臣困戹﹐以全軍見還﹗」

報曰「南陽班軍番直﹐祖制已久﹐朕不敢變。」時朝廷欲行宗室換授之法﹐陳子壯署禮部事執﹐不可﹔聿鍵貽書子壯﹐相

駁難。其書稱《說典訓》﹐援據經傳﹐皆有本﹐廷臣顧弗及知﹐特以爲諸侯王尙气持異同而已。會子壯下獄﹐眾口惜子壯者﹐輒以尢聿鍵﹔聿鍵亦薄公卿不足重﹐而爭宗藩體統﹐劾總督盧象升不朝。其所建請頗多﹐羣臣交忌之。

九年八月﹐京師戒嚴﹐聿鍵率護軍勤王﹐汝南道周以興止之﹐不聽。至豫州﹐巡按禦史楊繩武以聞﹐旨下切責。會前鋒值寇﹐亡其內豎二人﹐乃還國﹐廢爲庶人﹐安置鳳陽髙墻。使者欲以檻車往﹐聿鍵自裁﹐不殊。至鳳陽﹐守陵閹人求賄不得﹐墩鎖困苦之﹐聿鍵不勝辱﹐病幾殆﹐妃曾氏割股進﹐始愈。有司廩祿不時﹐資用乏絕。時望气者以髙墻中有天子气﹐言於淮撫路振飛﹐振飛假賑罪宗入墻﹐見聿鍵﹐心獨異之。聿鍵告吏虐狀﹐振飛上疏請加恩罪宗﹐贍以私錢﹐且謫其吏之無狀者。

福王初立﹐大赦﹐聿鍵出髙墻﹐封南陽王﹐遣官送寓平樂﹐未行而南都陷。南陽王至嘉興﹐前刑部尙書徐石麒﹐淮撫錢繼登等請畱監國﹐王不可。六月八日﹐潞王監國於杭州﹐王拜箋賀。越三日﹐大淸兵至塘棲﹐潞王山降﹐瑞王﹑惠王亦自紹興降。

初﹐靖魯伯鄭鴻逵邂逅王京師﹐相識。至鴻逵移軍還閩﹐道浙河﹐王方至﹐戶部主事蘇觀生﹑翰林張家玉等咸以王可濟大業﹐與鴻逵奉王南行﹐諸臣慷慨交拜﹐矢獎明室﹐共請王監國。王覽啟悲慟﹐進衢州﹐收散卒得千餘人。廿八日﹐朝見臣民於建寧。閏六月三日﹐次水口驛﹐驛吏具大舟﹐卻之﹐乘民舟﹐不飾彩幔導﹐去鼓吹﹐民人聚觀相慶。臨驛廨朝謁行四拜體﹐王答二拜﹐賜坐。安南伯鄭芝龍﹑靖魯伯鄭鴻逵﹑巡撫都

禦史張肯堂﹑閩廣督巡劉若金﹑巡按吳春枝﹑戶部侍郎何楷﹑

大理卿鄭瑄﹑左通政馬思理﹑光祿少卿森銘鼎﹑四川按察使曹

學佺﹑禦史郭貞一﹐諸臣自南都來者﹐皆素服待罪﹐旨弗問。

時議課州縣修宮﹐學佺曰「仁聲儉徳﹐王政所先﹐睿駕甫臨﹐而先有玆舉﹐不肖有司因而蠹民﹐無乃彰王過乎﹖」亟止之。王欲擇戶部尙書﹐咸舉何楷﹐楷辭﹐王諭曰「往崇禎乙亥﹐孤閱邸抄﹐得侍郎掖垣諸疏﹐藏之中心﹐已非一日﹐古云﹕『臨危杖節﹐必敢諫中求之』﹐其勿固辭﹗」楷乃受任。

曹學佺陳三事﹕其一﹐福建正供悉貯兵餉﹐毋或濫支﹐以防不給﹔其一﹐禮成之後﹐卽命鄭鴻逵抵關﹐相度防守進取事宜﹐以聞﹔其一﹐禁遊兵行剽﹐令舊軍速招歸伍以紓民。王曰「此海內宿儒也﹗」

命悉允行。

初七日﹐王監國於福州﹐祭告天地﹐設行太廟﹑唐國宗廟﹐用太牢﹐駕入城﹐居南安伯府。二十七日﹐卽帝位﹐詔曰「朕以天步多艱﹐王室不靖﹐荷玆監國﹐已及經旬﹐四方懷風勤王之師漸集。方躬履行陣莫敢寧居﹐而文武臣僚﹐咸稱渙萃之義﹐責於立君寵綏之功﹐本於天作﹐時哉弗可失﹐天定靡不勝。

朕自顧闕然﹐未有丕績﹐以仰對上帝祖宗。自臨安委轡﹐尊攘無期﹐小大泛泛﹐有如河水﹐朕敢不敬承﹐勉從羣望﹖爰稽載籍﹕光武聞子嬰之信﹐六月卽位鄗南﹐以是年爲建武元年﹐誕膺天命﹔昭烈聞山陽之信﹐四月卽位漢中﹐以是年爲章武元年﹐立宗廟社稷。艱危之中﹐豈利大寶﹖亦惟興義執言﹐系我臣庶之志﹔以今揆古﹐豈曰不宜﹖其以今年七月一日以後爲隆武元年﹐奉天翊運定難功臣﹐次第進爵﹐稍俟恢復﹐裂士酬庸﹔宣猷守正文臣﹐亦進級﹔孝秀耆宿軍民人﹐俱優給﹔所在山川鬼神﹐除淫祀不在典制者﹐皆遣正官精礻垔祭告﹐以明朕纘承基緒﹐爲天下請命之意。」

先是張肯堂建議﹐如唐肅宗故事﹐以監國稱天下兵馬大元帥﹐俟復南京﹐然後卽位。王尙猶豫﹐羣臣多勸進﹐乃從之。

以布政司爲行殿﹐門曰行在大明門。駕自督府移蹕﹐芝龍戎服前導﹐鴻逵以禁旅百官次扈從侍班鵠立﹐始聞環佩之聲﹐及寅王禦衮冕升殿﹐受朝賀﹐頒詔於各省府州縣﹐大赦。是日﹐南郊大風﹐揚沙拔木﹐尙寶卿馬驚﹐玉璽墜地﹐損其一角﹐從咸嘆異。上唐國四親帝後號謚﹐攺福建省爲福京﹐福州爲天興府﹐府學爲國子監﹐百官俱稱行在﹐論翊戴功。封鄭芝龍爲平魯侯﹐鄭鴻逵爲定魯侯﹐鄭芝豹澄濟伯﹐鄭彩永勝伯﹐張肯堂爲吏部尙書﹐吳春枝兵部尙書﹐周應期刑部尙書﹐鄭瑄工部尙書﹐曹學佺太常寺卿。起蔣徳璟﹑黃景昉﹑蘇觀生﹑何吾騶﹑黃鳴俊﹑陳子壯﹑林欲楫﹑曾櫻﹑朱繼祚﹑傅冠﹐皆爲大學士。閣臣至二十餘人﹐然票旨多王自裁﹐俱閒無事。或遠未達﹐軍國大政一委芝龍﹐行朝仰成而已。

是月﹐鄭遵謙等起兵紹興﹐進守錢塘﹐金聲亦扼徽州﹐阻上江﹐由是閩嶺晏然﹐藉以休甲。尋命芝龍兼戶兵工三部尙書﹐開府天興﹐坐見九卿﹐入不揖﹐出不送。

大淸順治二年﹐乙酉﹐七月朔﹐王下詔親徵﹐詔曰「朕痛念祖陵﹐閔玆萬姓﹐中心搖搖﹐如在水火﹐擇於八月十八日亭午禡祭﹐親統六師﹐敕平魯侯芝龍爲禦營中軍﹐定魯侯鴻逵爲左先鋒﹐尙賴文武諸臣﹐襄力效謀﹐有功者賞﹐朕不爾負。」

命訪求十六朝實錄及古今遺書。諭行在日用以儉朴爲本﹐有司不得背旨阿奉﹐違者以不敬論。敕司禮龐天壽﹐行宮中毋用金玉器﹐帷幔毋用錦繡濃花灑綫﹐止用居常銅錫布帛。王長齋﹐日禦便殿﹐見大臣﹐性好讀書﹐手自披覽﹐常丙夜不休。

南都之敗﹐馬士英奔浙江﹐潞王監國﹐時猶持故態﹐執黃道周章不下。後遇亂﹐蹌踉�涕﹐落屣竄方國安營中。聞王卽位﹐又謀入覲。鄭芝龍雅善之﹐言士英不卽北降﹐亟欲求立太祖子孫﹐罪可貰。下其議於朝堂﹐王出獨斷﹐傳諭各關軍將﹐

毋納士英。

初﹐王在州杭﹐訪故臣於張家玉﹐家玉舉黃道周﹐王曰「得此商彜周鼎﹐當爲廊廟羽儀。」至是﹐道周自衢州入見﹐喜﹐稱之曰「眞名相也﹗」卽日﹐晉少保吏部尙書武英殿大學士﹐入閣辦事。王以家玉直起居注﹐家玉言「唐魏謩爲文宗起居舍人﹐文無避諱﹐不令人主見。今陛下自待豈啻唐宗﹐臣愚亦不肯居魏謩下。」王嘉納。家玉嘗薦句容人何成吾﹑敏吾兄弟﹐天下奇才﹐乃心明室﹐且家近南都﹐可觀釁﹔又句容知縣宗室議漎﹐王心識之。及金聲自徽州遣諸生戴明恩賫奏至﹐詔升聲兵部侍郎僉都禦史﹐巡撫池太徽寧。因授成吾總兵﹐敏吾爲副﹐與聲犄角﹐共取南京。敕成吾曰「兵行所至﹐不可妄殺。有發爲順民﹐無發爲難民﹐此十字可切記也﹗」敕議漎曰「朕自許忠孝﹐爲法受過﹐百折千磨。今爲祖宗復仇﹐有進無退﹐宗卿朕猶子行﹐其克悉朕心﹐出險亨屯﹐助朕以助祖宗﹐於乎飲哉﹗髙廟亦孚祐爾於無窮。」議漎成吾等結七十二村﹐聚眾至八千人﹐卒不就﹐而徽州告急。

大淸兵進建昌﹐命永勝伯鄭彩出關援之。汀州大旱﹐斗米三百錢。王決意親行﹐乃封弟釒粵爲唐王﹐監國福州﹐某爲鄧王﹐協守都城。駕發芋江﹐父老遮道泣畱﹐復止﹐鄭芝龍沮之也。

是月﹐以副總兵施福守崇安關﹐命首輔道周出師江西。浙江諸將奉魯王以海監國於紹興。王卽位詔至﹐魯王欲守藩﹐大臣張國維﹑熊汝霖﹑陳函輝等﹐以爲舉足一動﹐義師星散﹐浙亡閩亦危﹐願堅奉監國﹐以督厲將士。事成﹐入關者王。於是不受隆武年號。使者劉中藻﹐廢然而返。王心𨿽弗能善﹐然猶藉錢塘爲外屏﹐手書致魯王曰「朕與王同气﹐共本聖祖﹐王無忘朕之焦勞﹐朕無忘王之危戺戹﹐一誠金石﹐豈惑浮詞﹖當

遣兵赴王﹐上報孝陵﹐王其愛玉體﹐以需天休﹗」

八月乙酉﹐以鄭芝豹爲前軍左都督﹐賜總兵黃蜚璽書﹐令屯太湖﹐收兵聯絡三吳。庚寅﹐以黃斌卿爲官義兵馬招討總兵官﹐帥舟師屯舟山﹐便宜恢取南京。王禦門親餞﹐百官郊送。

壬辰﹐立妃曾氏爲皇后。後性警敏﹐頗知書﹐有賢能聲。每召對奏事﹐後於屏後聽﹐共決進止﹐王頗嚴憚之。罪倡逃﹐辟邵武知府吳文煒﹐絞推官朱健﹐敍廣信知府解立敬﹐鉛山典史周寅生守城功。贛州告急﹐命上游巡撫吳春枝﹐移駐邵武﹔汀州總兵陳秀援建昌﹔參將周之蕃剿武平﹔以陳豹爲防海將軍﹐鎭漳﹑泉﹑興﹑汀﹑惠﹑潮﹔授南昌人羅大任少詹事﹐募兵恢南昌﹔黃雲師大理少卿﹐募兵恢九江﹔南饒﹔贛州人曾應遴兵科給事中﹐募兵援贛州﹔遣張家玉監鄭彩軍﹐拓撫丘華﹐謝朝恩。

丁未﹐副總兵楊武烈﹐守備元體中復新城。命都禦史楊文驄﹑誠意伯劉孔昭﹐分屯處州。王郊天南臺﹐鄭芝龍﹑鴻逵﹐皆稱疾不出。何楷劾二勛不陪祭﹐無人臣禮﹐王賞其風裁。旣而鴻逵扇於殿上﹐楷呵止之﹐楷告歸﹐盜截其耳於道﹐詔追盜不得。時軍興餉亟﹐芝龍請於兩稅內五石預借銀一兩﹐民不樂從﹐反愆正供。以浦城訓導王兆熊爲禦史﹐督義餉﹐不輸者榜其門不義﹐於是閭裏騷然。芝龍又請括寺田﹐王不聽。封芝龍子森爲忠孝伯﹐賜姓名朱成功﹐總督禁旅﹐督師。何騰蛟自長沙﹐楊廷麟﹑萬元吉自贛州﹐皆遣使奉表迎乘輿。大學士蘇觀生請先行﹐出屯南安。王幸雍祭酒賴垓進講﹐三品以上官坐聽﹐其餘侍﹐圜橋觀者濟濟。遣使冊封桂世子由根爲桂王。黃斌卿兵敗於崇明﹐永寧王起兵復建昌﹑撫州﹐副總兵施福入戈陽。

大淸兵大舉臨廣信﹑攻福﹐張家玉使洪旭﹐林習山救之。

是月﹐靖江王亨嘉稱帝於桂林﹐舉兵入梧州﹐執巡撫瞿式耜。贛州萬安軍亂。九月﹐兩廣總督丁魁楚圍桂林﹐瞿式耜應

之﹐執靖江王亨嘉﹐送福州﹐廢爲庶人﹐其黨皆伏誅。論功封魁楚爲平越伯﹐晉式耜兵部侍郎副都禦史。焦璉﹑陳邦傳等﹐加秩有差。亨嘉尋病死。王意不次用人﹐擢鎭江諸生錢邦芑爲禦史﹐大學士熊開元爭之不得已﹐而邦芑議開元﹐開元引退。

又出內降﹐用王期升﹐彭遇■﹑路振飛﹑曾櫻皆言不可﹐乃已。

時粵閩之境﹐盜賊蜂起﹐汀州大饑且疫﹐兵民所在斗嘩﹐兵疲驤匱﹐而出關之議﹐竟同築捨﹐四國人心遂至瓦解。乙未﹐祭告天地太廟。丁酉﹐禡駕出洪山橋﹐祖餞鄭鴻逵﹑鄭彩授鉞。

是日﹐風雨晝晦﹐二將行數十里﹐仍疏稱候餉﹐皆不行。庚子﹐曾後廟見﹐先一日﹐王遣官用牲預先只見之意﹐命勛臣芝龍行禮。丙午﹐大祀天地於南郊﹐命兵部主事徐孫彥頒詔於四方。

擢浦城知縣鄭爲虹禦史﹐巡仙霞關﹐仍知浦城﹐命太僕少卿林蘭友巡撫江西﹐諭之曰「江西憔悴於貪政久矣﹐卿往須破情格﹐以朕『先教後刑﹐先情後法』八字行之。又八字曰『小貪必杖﹐大貪必殺」。能行此十六字﹐始不負朕親簡耳。」設蘭臺館﹐纂修《威朝實錄》﹐以曹學佺領之。召閩縣老人周良屏﹐問民疾苦。

冬十月﹐大淸張天祿陷徽州﹐巡撫都禦史金聲死之。金堡奏言「福京倚新安爲北門﹐而臣前至仙霞﹐見鄭鴻逵方遣兵出關﹐臣度其駐三衢耳﹐不能長驅也。陷旣四十餘日矣﹐我師逗畱觀望﹐未有爭先之气﹐新令日行﹐民心日變﹐異時以精兵數萬仰而攻之﹐猶當徘徊於衢﹑嚴﹑饒﹑信之間﹐能保其必下乎﹖起義舉人汪沐日奔走乞援﹐曲折素諳﹐不以此時捲甲疾趨﹐乃令偕葉向曜借兵借餉﹐待其集事﹐須五十日﹐大事去矣﹗四方望閩中之兵﹐如在天上﹐今兵力將心﹐臣已窺其大略。上江疑而楚豫斷﹐新安去而三衢危﹐陛下卽欲爲王審知﹐豈可得哉﹖」堡數危言﹐王嘉其才气﹐而鄭芝龍不悅﹐授禮科給事中﹐

出監鄭遵謙軍。

大淸金聲桓會兵圍撫州﹐永寧王告急﹐張家玉言「腹心之患在南昌﹐咽喉之患在徽州﹐旣失徽則饒嚴危﹐失饒嚴則廣信必不支﹐而崇關不能守﹐陛下大事去矣。兵貴速不貴久﹐貴合不貴分﹐我以待兔之愚﹐長彼蠶食之漸﹐坐而自斃。請急敕鄭彩由杉關出撫建﹐分兵一搗南昌﹐一援饒州。再令黃光輝﹑曾徳等﹐由江山直上衢嚴﹐襲徽歙﹐縱不能進﹐亦可自救。」

諸將施福﹐陳梧等皆善家玉計﹐而彩久駐邵武﹐不肯出關﹐有詔切責﹐亦不從﹐家玉太息而已。

是月﹐李自成將賀珍擊敗﹐張獻忠兵於漢中。

十一月十五日﹐監軍張家玉退大淸兵於許灣。家玉約陳輝﹑林習山﹑蔡欽﹐三道會許灣。夜入定後﹐火起﹐令堅壁﹐敢救火者斬﹐且搜暗處置狀。旦﹐兵果大至﹐四面突擊﹐洪旭爭先斬級﹐兵少卻﹐家玉親立陣前﹐督陳黃虎﹑李明忠﹑趙珩等出營大戰﹐殺兩總兵﹐獲級四百﹐奪馬四十匹﹐器械無算。午時﹐協將陳有功戰死﹐大軍合數萬來戰﹐矢如雨下﹐沿山舉火﹐赤地震裂。大淸將王得仁﹑鄧雲龍﹑侯天寵等﹐以書來招趙珩﹐令其勸降﹐眾惶惑多偶語。珩懼互相疑忌﹐家玉執珩手﹐拔劍斫案曰「行間離我兄弟﹐我等益當戮力﹐爲國吐气。軍中敢疑謗者﹐有劍。」人心始定﹐然猶無戰意。十五日﹐子時﹐家玉設髙皇帝﹐關壯繆位﹐牽諸將泣拜﹐設賞金於前﹐使郭毓卿﹑李明忠﹑陳良﹑趙珩﹐分帥死士百人﹐伏谷中﹐遂拔大營走。

大兵合一萬來追﹐入伏﹐大軍紛奔﹐家玉鼓噪回軍﹐大破之。

步兵五千殆盡﹐騎兵舍馬渡河﹐溺死過半﹐撫州圍解。論者以是役爲福州戰功第一。

家玉令都司黃瑛﹐賫蠟書間道奔入撫州﹐檄永寧王部將謝志良﹑閻羅﹑宋蕭聲﹑曹兌光等﹐乘虛襲老營﹐十六日﹐戰於

金坡﹐家玉夾擊﹐大軍死者五百餘人﹐馬死者三百餘匹。營中婦女三百四十三人﹐就近親戚歸之。收其酒米犒軍﹐得鄕紳諸生書﹐悉令燒毀。

時大淸兵所至令民剃髮﹐而南軍遇無發者﹐輒殺不問。難民因是多輸牛酒﹐爲間導﹐南軍咫只不得虛實﹐餉導俱絕。家玉設小牌﹐免死﹐給與﹐難民歡呼﹐來歸者千百人。奏請遣人分入鄕落解散﹐有能收復州縣者﹐卽以首領官酬之。陣沒陳有功﹑葉壽予﹐祭葬蔭謚﹐立祠許灣。斬總兵逃者許象乾﹐俱報可。於是軍政明肅﹐人始用命。家玉奏功俱歸永寧王﹐詔俟恢復南昌日﹐卽封親王。

是月﹐魯王勞軍於西興。拜方國安爲大將﹐統諸營。十二月朔﹐日有食之。吏部郎趙玉成﹐與尙書張肯堂同籍江南﹐上言臣等生長海濱﹐請以水師千人﹐從海道直抵君山﹐襲取南都﹐以迎陛下。計陛下陸行期﹐同會於金陵。王大喜﹐命鄭芝龍具艘﹐芝龍笑諾。會有言水師諸臣宜畱其家口﹐以防逃歸者﹐事不果。於是王決意親行。是月六日﹐發芋江﹐命芝龍畱守福京﹐制置兵驤﹐兼掌宗人府事。南平﹑古田縣民﹐遠饋酒米。封鄭遵謙爲忠義伯。前汝南兵備副使郁啟﹐遣趙貴入賀﹐以啟爲總理楚豫提督軍務討逆安順兵部右侍郎﹐巡撫河南。詔輔臣黃鳴俊出衢州。東會王肅來朝。立春日﹐受百官朝﹐勿賀。

大淸將張天祿﹐誘執大學士黃道周於婺源﹐生致南京﹐道周死之。是月﹐監安蒙白土捨沙定洲作亂﹐據雲南﹐黔國公沐天波奔楚雄﹐定洲追之﹐天波走永昌。

大淸順治三年﹐丙戍﹐正月﹐王在芋江。初九日﹐夜雨雹如拳﹐唐鄧二王及居守百官﹐行拜賀禮﹐不受。下詔以三大事自責﹐羣臣俱戴罪。馬金嶺兵變﹐命路振飛往浦城安撫。都禦史陸淸源犒師浙江﹐魯王使陳謙奉書稱皇叔父﹐不稱陛下﹐王

怒﹐下謙獄。鄭芝龍與謙有舊﹐錢邦芑出芝龍門﹐而見親於王﹐密奏謙爲魯心腹﹐與鄭至交﹐不急除﹐恐變生。王斬謙﹐浙閩聘好遂絕。川陜總督樊一蘅﹐遣官入賀。交址日本﹐皆遣使入貢﹐並手冊答之。敕上游巡撫吳春枝﹐簡練壯丁。賜松滋﹑東會﹑濾溪﹑延津﹐四王春宴銀。廣東布政司湯來賀﹐浮海轉餉十萬﹐遷戶部右侍郎。江西禦史艾南英﹐劾來賀姦邪﹐不可信用﹐不報。

王出師﹐次於延津﹐拜泉州布衣蔡鼎爲軍師﹔召郭熹﹑陳秀﹑引兵赴建寧﹔命朱成功出永定關﹔江西巡撫劉廣胤﹐都給事中曾應遴﹐招撫閻寇﹔以黃光輝兵敗﹐貶鄭鴻逵爲少師﹐責鄭彩戴罪﹔上游巡撫吳春枝罷﹐以吳聞禮代之﹔賜降將郝搖旗名永忠﹐璽書﹔賜大學士王應熊於四川假便宜舉用大小文武官﹔大雨雹﹐冊皇弟鄧王長子琳渼爲陳世子﹐從徵視膳﹐中書官講讀﹐導以禮儀﹔加守金華兵部尙書朱大典閣銜﹐命與方國安和衷同濟時艱。

十六日﹐鄭彩逃入永定關﹐張家玉曰「新城永定﹐屏障福京﹐門戶不可棄也。」彩怯﹐竟棄家玉逃入關﹐城中兵民皆竄。家玉與知縣李翔﹐仰天慟哭﹐誓死不去。以鄕兵二百人扼守新城﹐以親兵百人戰於城下﹐數十合﹐殺五百餘人。大軍馬步圍家玉三周﹐家玉中流矢﹐墮馬折臂﹐气絕。都司林雄冒襆被入陣﹐殺一將﹐挾家玉還營﹐家人已遇害。王聞報﹐大怒曰「統兵大將﹐盡走入關﹐獨令文臣陷陣﹐何以自解﹖」家玉乞骸﹐曰「臣得從八旬王父母﹐五旬父母生還相見﹐死無復恨。」優詔慰答。時閻兵在廣昌﹐距新城二百里﹐家玉嚙指血書請救。廿二日﹐閻兵至南丰﹐大淸兵引退。

是月﹐沙定洲陷大理﹐蒙化﹐屠之。洱海道楊畏知起兵於■西﹐定洲還圍楚雄。

二月二日﹐王駐蹕建寧﹐故何吾騶入覲﹐以爲首輔。閩餉不足﹐鄭芝龍白﹐遣給事中梁應奇督運廣東﹐奏劾稽餉者數十人﹐命逮問﹐亦艸應﹐潮州知府楊球遂止粵界﹐不敢入。芝龍令撫按以下皆捐助﹐有官助﹑紳助﹑大戶助。又從李長倩言﹐開事例大■官爵﹐部司道三百兩﹐餘百兩﹔武紥數十兩至於是倡優廝隸﹐盡列冠裳﹐拜謁官府﹐鞭撻裏鄰。守令蒞訟﹐兩造皆稱職官﹐側立而語﹐互毆於庭﹐不可制。受害者延頸大淸兵﹐謠曰「淸行如蟹」﹐蓋遲其來也。

晉張家玉右僉都禦史﹐巡撫廣信。制曰「爾許灣捷而建撫復﹐壯猷追允文采石之前﹐新城守而杉關寧﹐嘉績在萊公鎖鑰之上。今者箭瘡勿藥﹐宗社賴之﹐爾其卽日領敕長驅﹐誓於今歲拜我孝陵。」家玉陛辭﹐言「募兵制器﹐非一人一日可理﹐天下盡忠而且智﹐臣獨忠而且愚﹐他日有急﹐陛下無以尹鐸爲少。」聞者悲壯其言。

先是﹐李自成已死﹐其黨李錦﹑髙一功等尙數十萬眾﹐因湖南巡撫堵胤錫請降。胤錫表聞﹐乞封錦等爲侯﹐王難之。家玉及檢討蔡之俊合疏﹐言「曲突徙薪﹐事幾不再﹐當乘其銳气﹐會搗金陵﹐勿令轉合敵人﹐後悔噬臍。」遂封自成妻髙氏爲英淑夫人﹔錦左軍侯﹐賜名赤心﹔一功右軍侯﹐賜名必正﹔餘皆封侯﹐軍名忠貞營。攻荊州﹐將克﹐會大霧﹐赤心等方蓐食﹐忽救兵數萬至﹐師大潰﹐胤錫急令楊國棟﹑張光翠分守灃州回子河﹐以固湖南。

晦﹐命輔臣傅冠及朱成功﹐督郭熹﹑陳秀等﹐拒大淸兵於永定關。加謝徳溥東閣大學士﹐制置義兵。張家玉目請墓兵惠潮﹐王遣之。三月﹐奪鄭彩永勝伯爵及黃鉞賜劍。敕書命民被迫翦發者﹐豎義民旗自別白。命成功招集鄭彩逃兵﹐毋令擾民。

王將取道於汀﹐命募兵汀州。施福﹑林順至建陽﹐以張名振爲

捧日將軍﹐副黃斌卿﹐屯舟山。贈松江死事夏允彜﹑沈猶龍﹑章簡﹑李待問﹑侯承祖等官有差。吳江吳易起兵於太湖﹐授右副都禦史﹐陳子龍僉都禦史﹐楊廷樞兵部主事。

廿四日﹐大淸兵陷吉安﹐萬元吉退守皂口﹐傅冠自邵武趨建昌﹐餉匱﹐後軍不進﹐拔營歸冠乞罷﹐不許。夏四月﹐金華行宮成﹐貴官迎駕。王諭近臣曰「靖義侯方國安﹐江上戰功獨多﹔勛臣劉孔昭﹐世臣中深明大義﹐辭公爵來歸﹔科臣劉中藻﹐奉使開詔﹐挺然義形於色﹔勛臣鄭遵謙﹐起義獨先﹐誠心翊載﹔勛臣黃斌卿﹐𨿽未有恢復顯功﹐而拒守舟山﹐相繼進取。

此數臣者﹐朕均倚爲腹心手足﹐在廷﹐其體朕心﹐毋致嫌疑。」

優詔晉貴州巡撫範礦右都禦史。諭雲南巡撫吳兆元﹐卿久鎭滇彊﹐無遺朕南顧憂。贈黃土隘死事元體中﹐李茂徳等八人。黃斌卿襲殺副使荊本徹﹐奪斌卿伯爵。晉湯來賀﹐兼行在兵部右侍郎﹐便宜恢剿湖東。立三禦營﹐以郭熹爲鎭武營﹐陳秀爲威武營﹐黃光輝爲勇武營。五日﹐王壽節﹐不受賀。用太牢遙祭二祖列宗﹐配以唐國祖宗。以程珣巡撫惠潮。

太淸兵薄崇安﹑大學士蔣徳璟自請行關詔責施福逗畱﹐曰「與張家玉守新城﹐而鄭彩逃入關﹐何異福退﹖死三尺曷若前向死敵﹖」徳璟請告歸泉州。六日﹐皂口兵潰﹐萬元吉入贛州。故贛督李永茂﹐自南雄遣吳之蕃﹑張國祚﹐帥粵兵五千拔贛﹑贛城倉皇爭竄﹐元吉欲斬其妾之出署者﹐人心乃定。

十七日﹐大淸兵圍贛州﹐元吉與兵科給事中楊文薦﹐悉力拒守﹐蘇觀生引所部退走南康。王念國家元气之削﹐由於靖難﹐命追復建文年號﹐立方孝孺祠﹐設姚廣孝像於階下。又追復吳王允遇﹐衛王允熞﹐徐王允熙﹐及建庶人封謚。冊封趙王﹐命撫臣盧若騰就近行禮。擢袁彭年吏科都給事中﹐晉土司沐增太僕少卿﹐沐懿四川右布政﹐以勸義輸。以總兵包象乾守汀州﹐

籍右寧﹐建瑞﹐亂民之壯者爲兵﹐汰老弱歸農。遣黃興施福守崇安﹑林順﹑曾徳守仙霞﹐歲滿更番。水軍都督周崔芝﹐遣人如日本乞師。

王卽位一年﹐無尺寸功。羣臣建議者眾﹐兵尙書呂大器言「用人太濫﹐所用人又相援引﹐虐民叢盜﹐望治何由﹖」禦史湯芬言「可發海師直搗吳浙。」主事吳鐘巒言「首克南昌﹐選鋒進取爲上策。若捨此他圖﹐關門一有騷動﹐全閩震驚矣。」王皆善之﹐而不能行。諭臣民曰「爾等立朕爲君﹐志在救民雪祖﹐朕將暫至邵武﹐相機出關。古人創業中興﹐誰不危而後濟﹖朕以『寧進死﹐不退生』六字自誓﹐如有敢請駕回天興及避幸廣東者﹐立斬以殉。」

亡何﹐閩侯二縣耆老詣延津﹐請駕回福京﹐王太息曰「卽位十有一月﹐日夜所思何事﹐豈得回鑾」但恨在閩不能安閩﹐閩民不負朕﹐朕負閩民多矣。」建寧諸生請大駕再臨建水﹐王曰「朕進取之志甚銳﹐萬無轉蹕之理。」鄭鴻逵久頓兵關門﹐一日兵嘩﹐誤謂大兵至﹐徒跣充軍逃歸﹐三日夜抵浦城﹐詔削其爵。芝龍則請閩餉﹐共需一五百六十萬﹐王諭之曰「卿兄弟擁戴朕躬﹐朕所委托﹐但國蹙民貧﹐錢糧止有此數﹐所奏卽竭三省之力不足﹐從未有關籬不固﹐止於家門堵賊者﹐此理甚明。今議以兵三萬守關﹐一萬守腹﹐不復可增。若有別議旁撓﹐是波蒼不助中興﹐朕亦惟有退避賢路而已。」

王聞沙縣寇患﹐詔蠲逋賦。是月﹐閩中地震。撫州陷﹐永寧王死之。以新撫﹑永安﹑沙縣山寇隸陳國祚﹐受朱成功節制。

兵部侍郎於華玉﹐以漳州兵入衛﹐至歸化﹐不戢﹐士民閉城拒之。命華玉及羅登輔畱止順昌﹐張思道畱止歸化﹐俟駕來從行。

敕曰「朕痛兩京淪沒﹐全非寇敵之故﹐止因兵民相戕﹐致危宗社。今日僅此彈丸﹐冀資民力恢復﹔若復傷民﹐將促國脈。

新兵未經節制﹐故嘩﹐卿宜振刷﹐務令民安﹐毋徒憂謗。」

廣西酋長農國琦破縣城﹐逐知縣﹐巡撫晏日曙討平之﹐護國琦﹐傳首。詔解散脇從﹐勿獻俘﹐以示寬仁。遣禮部尙書黃錦往潮州﹐與新撫商度出贛。總兵曹志建劾閻兵將領張安﹐兵無紀律﹐有詔止安入關。土賊攻陷詔安﹐知縣田樹死之。仙遊民變﹐檄總兵周仕鳳速提兵援浙西。敕唐鄧二王毋私受官民章奏﹐必由通政司封進﹐方不失藩王體﹐違者輔導官方士亮﹐何九云治罪。至於詞訟﹐應歸有司﹐通政司不許封進。再錄平靖江庶人功﹐封潯梧參將陳邦傅爲富州伯﹐賜平越伯丁魁楚鐵券﹐賜西夷安承宗府名頒印﹐以勸來降者。

五月﹐諸軍潰於贛州﹐大軍銳甚﹐滇粵諸軍先後至南康者以數萬計﹐皆惴恐莫敢卽下。楊廷麟自雩都趣張安﹑張琮﹑李元符﹐及各營兵四萬至﹐贛江撫劉廣胤亦自寧都募二千人至﹐俱以五月一日先後潰散﹐廣胤被執﹐失士馬器械無算。自後援兵益不敢前。蘇觀生退﹐次南安﹐大軍分兵東圍廣信﹐王敕觀生曰「援贛兵將驕悍不馴﹐聞警輒思引去﹐似此無紀之兵﹐安能濟事﹖雩都會昌諸邑﹐旣可直達汀州﹐防圍尢急﹐曩無一人議此何耶﹖僨軍之將﹐罪之不能﹐呼之不前﹐如何爲策﹖退守庾關﹐豈朕所望﹖其詳度情形來奏﹗」敕監軍禦史陳賡曰「前失吉安﹐起於鄕勇引敵﹐他兵坐視不救﹐良可痛恨。滇兵戰而不勝﹐猶愈不戰而逃者﹐爾仍收合餘燼﹐勿自困挫﹗」諭楊廷麟曰「吉安失守﹐萬元吉諸兵皆付一擲﹐今五月初一失機﹐此番功罪宜明。卿深惟善計﹐更圖興復﹐粵餉三萬﹐與卿召募。但當作何約束﹐近民苦兵甚苦寇﹐驅虎進狼﹐綠林四起﹐當是統兵者之過。包象乾﹑張家玉毋得收聚凶徒﹐終成潰散。

朕將前蹕汀州﹐面議方略。」

廣信陷﹐召羅登輔﹐謝祥昌兵入守長汀。大淸兵至常山﹐

敕朱大典﹑顧應勛馬步兵入援。諭何吾騶曰「田辟之兵﹐敢行潰叛﹐大安關外﹐復有失挫﹐卿其彊山﹐爲朕分憂。」徐孫彥使蜀還﹐陛見﹐具列王應熊﹑樊一蘅﹑李乾徳﹑馬象乾﹑米

壽圖﹑劉鱗長﹑王之瑞﹑萬年策﹑鄭逢元﹑劉泌﹑範文光﹑牟

道行﹑田華國﹑莫宗文﹑曾英﹑楊賡﹑賈登連﹑譚誼等﹐戮力恢疆﹐奉揚王命。且言張獻忠殺戮川民無孑遺﹐生民以來未有之禍﹐王爲之揮涕。封方國安子元科爲定中伯。以周崔芝領水師﹐爲平海將軍。和順王慈■言「建陽百姓因大兵久屯溪不敢漁﹐山不敢樵。」王曰「如此何以聊生﹖」令兵毋入城﹐毋久屯﹐犯者以聞。

張安復姓名爲陳丹﹐引兵迎駕﹐以爲禦營副總兵﹐尋令復出贛州從蘇觀生。以周損巡撫廣信。召武岡守將劉承胤入援。

遣撫臣劉中藻賑溫州。永福雁湖寇亂﹐知縣田楷平之。聞吳易戰勝於太湖﹐晉兵部尙書右副都禦史。加陳子龍兵部右侍郎兼翰林學士。復封黃斌卿威魯伯。以施福爲忠勇將軍。命主事李言撫寧化淸流亂民。潮撫劉國柱獲潮陽賊首莊三權。琉球世子遣使入賀﹐貢方物。江西江黃各砦義師起。特用文臣守關﹕張調鼎﹑周道臣﹑趙秉樞守永定關﹔謝紹芳﹑周維新守大安關﹔黃大鵬﹑鄭爲虹守仙霞關。再發卹民庫銀一千﹐賑溫州。王曰「奇荒至此﹐千金之寡﹐安能徧活數十萬人之命乎﹖」命撫臣盧若騰﹑鎭臣賀九堯﹐速爲設防﹐毋使甌民重困。山寇入詔安城。

夏至﹐祭皇地祗宗廟﹐命福京太常寺行禮。簡討何九云進《尙書》﹐以其弟九祿爲國子學正。星變﹐下詔修省﹐求直言。

以李士璉爲討逆將軍﹐晉太子太傅。設行在禦營十標﹐以郭奇﹑陳天榜﹑熊和﹑王秀奇﹑陳文廉﹑方登夫﹐巢拱極領之。又遣林垐募兵於福寧。王謂左右曰「延平地窄﹐朕不欲久居﹐俟

虔南收拾﹐當卽發也。」

時有傳王欲幸廣州者﹐張家玉在潮州﹐上疏曰「天下形勢﹐關中爲上﹐襄陽次之﹐建康又次之。下此則虔州一塊土﹐尙屬興王地也。天下望陛下出江西﹐而忽傳有南幸五羊之說﹐識者懼矣。駕出虔州﹐右連三楚左達八閩﹐後屏梅嶂﹐出兩粵之粟﹐前跨章江南九﹐有建瓴而下之勢﹐騎天下之脊而號召之﹐所謂六龍臨江﹐勇气百倍﹐上策也。若暫駐雄州﹐可出江﹐則度庾關﹐下貢水﹐可出楚﹐則繞韶郴出衡嶽﹐進止緩急由我﹐中策也。若入五羊﹐斯下策矣。宋景徳間﹐契丹冠澶淵﹐王欽若江南人﹐請幸金陵﹔陳堯叟閬中人﹐請幸成都﹔臣五羊人﹐計應出此﹐獨恐車駕日南﹐中原失望﹐不如寇準爲卓見。髙宗南渡﹐李綱﹑宗澤﹑嶽飛等疊請還東京﹐而汪伯彥﹑黃潛善力阻之﹐卒有明州之難。宋之不延﹐由東遷失策也。髙宗時﹐兩河三吳皆無恙﹐綱等猶以去就爭之。況今越在五嶺﹐一失足則大事盡去﹐臣敢不以死爭哉﹖虔城不減晉陽﹐萬元吉不減尹鐸﹐乞陛下必以爲歸。」王終未決。

贈黃道周爲文明伯﹐謚忠烈﹐官其四子﹐妻封一品夫人﹐立廟福州及漳浦﹐鐫其絕命詞於廟門。

是月廿七日﹐浙江兵潰﹐方國安入紹興﹐劫魯王南奔。六月朔﹐大淸兵入紹興﹐魯王自江門入海﹐方國安﹑方元科﹑馬士英﹑阮大鉞皆降。

大淸大軍至金華﹐大學士朱大典堅守不下。周藩﹑安昌王長子恭梟浮海來朝﹐封爲安昌王。命劉孔昭嚴戢所部﹐毋犯甌土﹐以著臣節。命福寧道王芋遣兵一千﹐出援溫州。

福州宮工成﹐益鄭芝龍歲祿五百石﹐蔭一子錦衣千戶。升湖廣監軍道章曠右僉都禦史﹐提督軍務。恢撫湖北嚴起恆戶部侍郎﹐總理湖廣錢法。張家玉招程鄕賊黃元吉﹐降之。寧化賊

黃通襲執兵部侍郎於華玉﹐蘇觀生兵潰於南安。賜異人薛通載號廣濟禪師﹐往海外徵兵。贈張惟熊右都督﹐謚武襄。諭盧若騰﹑賀君堯﹐監守溫州。加若騰兵部右侍郎﹐君堯太子太傅。

王子生﹐大赦。福州鄕試﹐取葉瓚等百餘人。

十六日﹐大淸兵入上杭﹐檄曾徳還守仙霞關。贛州諸將及大淸兵戰於李家山﹐大軍退屯水西。賜贛州攺名忠誠府。加楊文薦右都禦史。是月﹐沙定洲復圍楚雄。秋七月﹐湖廣都督張先璧﹑郝永忠合疏迎駕。黃元吉復畔﹐攻破永定﹐張家玉使賊黨執斬之﹐復招降鎭平賊陳靖之眾十餘萬歸農。

是月﹐大淸兵破金華﹐朱大典死之﹐遂至衢州。副使秦應科內應﹐城破﹐守將張鵬翼及楚王﹑晉平王﹑樂安王﹐皆被殺﹐督學禦史王景亮亦不屈遇害。

大淸兵將度仙霞﹐金堡說上言「今日之勢﹐誠能直走湖南﹐用何騰蛟之銳﹐竟搗荊襄﹐傳檄中原﹐北方聞之﹐以爲陛下從天而降﹐此上策也。移蹕虔州﹐此中策也。並兵出關﹐背城一戰﹐敗不徒死﹐此下策也。若往來延建﹐觀望經時﹐輕騎叩城﹐避不暇出﹐爲無策矣。」王卒出無策。而鄭芝龍間使約款於大淸﹐盡撤施福等守關將軍還安平。手敕遣中使邀之曰「卿稍遲﹐朕與卿同行。」芝龍不顧。由是大淸兵平行入關。

至建寧﹐守臣黃大鵬﹐鄭爲虹死之。

八月廿一日﹐王發延平﹐禦營皆散﹐猶載書十車以從。至順昌﹐聞大淸兵已及劍津﹐倉皇乘馬奔﹐從者何吾騶﹑郭維經﹑朱繼祚﹑黃鳴俟。吾騶尋去﹐惟經奔贛州。王入汀州界﹐不知所之。曾後被執﹐自投九龍灘﹐八閩皆下。大學士蔣徳璟﹑路振飛﹑傅冠﹑禮部尙書曹學佺﹐先後死。鄭芝龍自安平降。是年十月四日﹐贛州陷﹐大學士萬元吉﹑楊廷麟﹑兵部尙書郭惟經等死之。蘇觀生退保廣州。

論曰「唐王寬明恭儉﹐親親尊士﹐循良愛民﹐而有撫綏大略。識張家玉之奇俊﹐崇黃道周之耆徳﹐褒忠行義﹐結於至誠。聞江陰涇縣力守見屠﹐曰「吾家子孫遇此二縣之人﹐𨿽三尺童子﹐亦當憐而敬之。」每誡出兵﹐毋殺難民﹐傷促國脈。

大小主客﹐文武眾庶﹐恩勤和劑﹐鹹出其肺腑﹐瀕死無貳。待永明王以大公﹐諭羣臣曰「大宗適自屬永明﹐朕在此間﹐去永明千里﹐不暇相求﹐臣民惇迫﹐勉行卽位。然行年四十﹐未耀前星﹐不審永明才度何如﹐良用關切。」此可見其義矣。惟制於鄭氏﹐不獲展尺寸。然兩奪鴻逵彩侯伯﹐而諄諄諭芝龍和衷共功﹐消其亢慢。使臣以禮﹐隆世所難。使其遭際中興豈必在令主下哉﹖昔賈生過秦﹐責子嬰以不能救敗﹐未爲通達事體﹐唐王在位𨿽一年﹐而大江以南﹐驕將劇盜望風歸命。此其關系國運﹐亦有由來。特月而紀之﹐使後來者得以考焉。

唐王聿釒粵﹐隆武弟也。乙酉七月封唐王﹐監國福州。隆武家法嚴﹐不以友愛故假借﹐嘗敕王毋得私受臣民章奏﹐必由通政司封進﹐方不失藩王體。王甚率謹﹐在福州一年﹐未嘗有過。福州旣陷﹐王泛海達廣州。時兩廣總督丁魁楚等已奉桂王﹐監國梧州﹐大學士蘇觀生不欲﹐曰「吾受大行厚恩﹐死無以報﹐今其親弟在﹐何外求君﹖」遂與故相何吾騶﹑布政司顧元鏡﹑待郎王應華等﹐請王監國。十一月五日﹐卽位於廣州﹐以明年爲紹武元年。命觀生專理軍國重事﹐吾騶﹑應華﹑元鏡並入閣辦事。是月﹐桂王亦卽位肇慶。

大淸將李成棟自漳汀入﹐陷潮州﹑惠州。十二月二日﹐廣州總兵林察誘敗肇慶兵於海口﹐殺總督林佳鼎﹐觀生戰勝而驕。

十四日﹐成棟以十七騎晨襲廣州﹐城中兵悉西出﹐宿衛尙萬人﹐不及集﹐觀生急召得百餘人﹐大淸兵下城擊之﹐皆敗走。王變服逾垣﹐走王應華家﹐不納。尋縋城走洛城裏﹐爲成棟副將杜

永和所獲﹐安置東察院。成棟使人饋食﹐王不食﹐曰「吾若飲汝一勺水﹐何以見先帝於地下。」自縊而殂﹐自卽位至是日﹐凡四十日。太僕卿霍子衡﹑司叢梁朝鐘﹑行人梁萬爵皆死之﹐觀生亦縊。十八日﹐殺諸王之在廣州者十六人﹐周王﹑益王﹑遼王﹐皆遇害。吾騶﹑應華降。顧元鏡先椎髻﹐號於市曰「大淸天兵至此﹐汝百姓今安枕矣﹗」成棟欲大殺廣民﹐佟養甲曰「廣民未迎戰﹐請卜諸天﹐天雨者則止。」夜雷震﹐雨如注﹐養甲曰「天墮淚也。」乃止。猶大掠三日﹐謂之放賞﹐婦女多自裁。後二年﹐成棟來歸﹐吾騶復入肇慶爲首相。元鏡以反正功﹐復擢用。

黃宗羲曰「唐桂之構﹐外懼方張﹐又生內變﹐蘇觀生之罪﹐又何逃焉﹖然觀生受前王特達之知﹐其立後王也﹐與荀息之不食言﹐可以並矣。豈僅僅修魁楚之隙哉﹖若後王之從容遇難﹐所謂亡國而不失其正者﹐寧可以地之廣狹﹐祚之修短﹐而忽之乎﹖」

唐王聿鍔﹐亦隆武弟﹐蓋紹武建號日封。李成棟陷廣州﹐王得逸﹐率宗族去﹐依虎賁將軍王興於文村。興事王甚謹。成棟歸﹐桂王入肇慶﹐王奉表稱賀。廣東再陷﹐尙可喜累攻招文村﹐文村食盡重困。巳亥﹐桂王入緬﹐文村始降。興自焚死﹐王亦服腦子薨﹐卒不辱。

論曰﹕唐王兄弟三人﹐皆儒雅有君人之度﹐與他藩絕殊。

惠宗之遭靖難﹐紹宗之當末造﹐皆關世運﹐非獨一家之事。黃宗羲著《行朝錄》﹐稱﹕「壬辰八月﹐刑部侍郎王虞石﹐自五指山至廈門﹐言隆武在彼爲僧﹐賴垓﹑熊緯皆從亡。」信如斯言﹐何與惠宗相類耶﹖又云「建寧代死者爲唐王聿釗﹐然則聿釗亦勇而知義。其有否未可知﹐要之宗臣多仁賢﹐則𨿽亡不亡矣。」又云「五指山敕使至﹐故臣皆不能決。癸巳二月﹐

復遣使存問諸臣﹐稱離五指駐平遠﹐將起兵。故臣乃具公疏﹐請敕驗視﹐卒不可得。當傳疑以俟後之考古有識者。」

●卷二

○魯王以海

魯王以海﹐太祖十世孫。父壽鏞﹐以崇禎十五年大兵破兗州﹐死焉。十七年二月﹐王嗣位﹐尋京師陷南奔。順治二年乙酉四月﹐命移江廣﹐暫駐臺州。及鄭遵謙等兵起﹐議推戴﹐而入浙五王﹐惟王最賢﹐乃選遣元老前兵部尙書張國維﹐迎王於臺。八月至紹興﹐卽監國位。以分守署爲行在﹐臣民稱國主﹐詔稱令﹐制稱敕﹐羣臣勸進﹐王固不許﹐曰「芟夷大難﹐須命世神聖﹐俟拜孝陵﹐擇宗賢。」中外翕然﹐有中興誼辟之望焉。

時浙東畫錢塘江而守﹐號令所行﹐不出八郡。乃議列屯﹐以朱大典鎭上游金華﹐方國安當七條沙﹐王之仁當西興﹐鄭遵謙當小亹﹐孫嘉績﹑熊汝霖﹑錢肅樂當瓜裏。日蓐食﹐鳴鼓放舟﹐登岸搏戰﹐復柁還戍﹐率以爲常。

議分餉﹐以孫﹑熊之師謂之義兵﹐食義餉﹔方﹑王謂之正兵﹐食正餉。正餉田賦所出﹔義餉勸輸無名之徵﹐實無餉也。

戶部主事董守諭﹐請一切正供﹐歸戶部核兵而後給餉。所謂義餉者﹐𨿽有其名﹐不可爲繼。戶部主事邵之詹議﹔紹興八邑﹐各有義師﹐專供本郡。寧波給王之仁﹐金華歸朱大典﹐五府歸方國安﹔方﹑王不可。計浙東田賦六十餘萬﹐悉給方﹑王。義

師聽自措餉﹐正供不及焉。

署官爵﹐國維﹑大典﹑宋之普﹐俱東閣大學士。國維賜尙方劍﹐督師江上。汝霖﹑嘉績﹑肅樂﹑右僉都禦史﹐並加督師﹐然實無權。起章正宸吏部左侍郎﹐署部事﹐李自春戶部尙書﹐王思任禮部尙書﹐余煌兵部尙書﹐張天郁工部尙書﹐陳函輝吏部右侍郎。封國安鎭東侯﹐之仁武寧侯﹐衢州守將張鵬翼永丰伯﹐鄭遵謙義興將軍。

議謚號﹐上皇太子曰悼皇帝﹔福王曰赧皇帝﹔潞王曰潞閔王。未幾﹐起方逢年爲東閣大學士﹐朱之普罷。

是月﹐國維復富陽。金堡﹑姚志卓起兵復余抗。余杭尋陷﹐堡渡江來歸。國維命志卓守分水﹐又復於潛。汝霖以五百人渡海寧﹐轉戰數日夜﹐至喬司﹐士卒略盡﹐乃還。

王𨿽謙仁﹐少威斷。初立之日﹐張國維首疏參馬士英十大罪。士英懼﹐不敢入朝。與阮大鋮俱匿方國安營中﹐陰敗國事﹐不能執而誅之﹐以此賞罰盡失﹐士气衰沮。而文臣建義者多不知兵﹔鄭遵謙惟畜優伶﹐殊無定志﹔義旅烏合市販﹔原設營兵衛軍﹐皆隸方﹑王。國安及其子元科﹐尢悍戾﹐日與朱大典構隙﹐擁百練之卒﹐不肯進取杭州。士大夫沿習承平﹐求官乞蔭﹐塗巷之內﹐半腰犀玉﹐至有以白石充之。時人語曰「帶何挺挺﹐白石粼粼。」其子弟方髫齔﹐繡衣冠佩﹐傳呼道上﹐又爲之語曰「痘兒哥﹐痘兒哥﹐橫街騎馬誰敢何﹗」故巡撫田仰來自淮揚﹐與遵謙爭餉﹐嘩於朝﹐仰將李士璉拔刀斫﹐遵謙奔殿上﹐呼﹕「救我﹗」太監客鳳儀助仰兵巷斗﹐遵謙脫歸小亹﹐王遣廷臣解之而已。

其秋饑。浙東大水﹐漂沈民捨﹐越人衣食於舟。徵調旣煩﹐皆沈舟束手。軍人沿門供億﹐搜牢勒輸﹐文武官符票一日數至﹐姦宄乘時報復﹐民始離怨。

七月七日﹐海寧陷﹐守將兪元良死之。八月﹐參將姜國臣復入守海守。故總兵汪碩徳﹐集兵雙林﹐來告﹐使移札塘棲。

會唐王卽位福州﹐詔至﹐眾議開讀﹐熊汝霖持不可﹐王意不懌﹐下令返臺州﹐人情惶惑。張國維星馳入郡﹐上疏福州﹐言「逢國大變﹐凡髙皇帝子孫民吏﹐當共同心力﹐事成﹐入關者王﹐監國退居藩服﹐禮誼詔然。今遂南拜正朔﹐事勢遠不相及。唇亡齒寒﹐悔弗可追。臣老矣﹐豈若朝秦暮楚之客哉﹖」疏出﹐議始定﹐閩使廢然返。

然是時﹐江楚﹑西蜀﹑兩粵﹑滇﹑黔﹐皆受唐王詔朔﹐獨浙東以監國在先﹐義旗分豎﹐不宜降屈﹐天下多不直魯王。後金保入閩復來﹐上啟力爭﹐以爲﹕「更始稱尊﹐劉縯止居大司馬之位﹔湘陰繼統﹐劉崇亦守節度使之官。縯豈甘以賢讓不肖﹐崇豈甘以父讓子哉﹖恐一家之中﹐有二天子﹐卽外患得以相乘也。殿下以侄事叔﹐則今上旣非湘陰﹔以賢事聖﹐則今上並非更始﹔卽上表稱臣﹐拜疏迎駕﹐豈遂爲屈已乎﹖兩大相抗﹐必至於離﹔兩離相厄﹐必至於敗。使敵國得乘瑕觀變﹐坐而收漁人之效﹐恐文武諸臣﹐不得辭其責矣。《詩》云﹕『兄弟鬩於墻﹐外禦其侮』今當禦侮之時﹐自啟鬩墻之釁﹐竊爲殿下惜之。

殿下誠能息羣喙以奉一尊﹐異日光復二京﹐只謁寢廟﹐今上之功﹐不過漢光武﹐而殿下之徳﹐乃過於周文王。厚實不虧﹐而翰名爛焉。卽今上亦安能屈殿下哉﹖」不聽。令旨法司究問﹐陳函輝密啟請殺堡。堡亡奔衢州。

十月壬辰﹐方國安及大淸兵戰於江﹐張國維引步軍繼進﹐追北至艸橋門﹐大風雨﹐火炮弓矢不得發﹐乃收兵。大淸兵營木城﹐沿江以拒南師。徽州陷﹐上江告急。是月﹐遣使招杭州義旅﹐陳萬良﹑姚志卓復余杭。十一月﹐王出郡城﹐臨江勞軍。

晉方國安荊國公﹐王之仁寧國公。賞倡義者﹐特封鄭遵謙義興

伯﹐劉穆威北伯﹐熊汝霖﹑孫嘉績晉兵部右侍郎﹐諸營皆受國安節制。十二月﹐還郡城﹐頒明年魯元年大統歷﹐鑄大明通寶。

大淸順治三年丙戍﹐春正月朔﹐魯王禦殿受朝。遣兵部尙書柯夏卿如福州聘﹐唐王深自抑損﹐手書報王﹐言朕無子﹐王爲太侄﹐和衷協力﹐共拜孝陵﹐朕有天下﹐終致於王﹐取東浙職官﹐均列朝籍﹐轉餉十萬犒師。王意終不�﹐發敕封鄭芝龍兄弟爲公。於是唐王大怒﹐囚使者裘兆錦﹑林必達﹐斬陳謙﹐浙閩竟成水火。

二月﹐叛將張國柱劫定海﹐總兵王鳴謙入掠余姚﹐其部曲長邦寧掠慈溪﹐紹興戒嚴。進國柱勝北將軍﹐始返定海。總兵陳梧敗於嘉興﹐航海掠余姚﹐知余姚主事王正中擊斬之。三月朔﹐鄭遵謙﹐王之仁退。

大淸兵於江中﹐張國維督諸軍渡江﹐南軍稍振。會福州詔使陸淸源至江﹐分餉不平﹐兵嘩﹐馬士英唆方國安斬之﹐且出檄數唐王過﹐國維曰「禍在此矣﹗」是月﹐威宗大祥﹐王率羣臣朝堂﹐哭臨﹐軍民縞素。王正中率兵渡海鹽﹐復澉浦城。

五月﹐方國安叛﹐劫王南奔﹐大淸兵遂渡江。兵部尙書余煌﹑寧國公王之仁﹑兵部侍郎陳函輝﹑太僕少卿陳潛夫﹐皆死之。時南軍久屯江上﹐無功﹐气勢日蹙。而大淸貝勒統大軍至﹐各營西望心碎。是月廿七日﹐江涸﹐北人試馬﹐用大炮擊南營﹐碎方國安軍竈﹐國安遽遑擾﹐曰「天奪吾食。」夜﹐拔營趨郡﹐劫王南走﹐侍禦狼狽。是日﹐學使者方坐試院較諸生﹐倉卒擲筆研竄﹐軍人騰藉﹐流路於道。詰旦﹐江上諸軍聞報﹐俱潰。孫嘉績﹑熊汝霖﹑鄭遵謙﹑錢肅樂﹑劉穆各引所部兵入海。

越三日﹐大淸兵始渡江﹐余煌開郡城九門﹐縱軍民出﹐自正衣冠赴水死﹐前後死節甚眾。

六月二日﹐大淸兵入紹興﹐張國維慟哭曰「壞天下事者﹐

文山疊出也﹐一死而已。」及收散卒﹐追扈﹐及王黃石巖。國安繼所過橋﹐用馬士英計﹐將執王以降。會守者病﹐王得脫﹐自江門入海﹐命保定伯毛有倫扈。世子﹐張妃由定海出﹐爲張國柱所劫去。國維歸﹐死義烏。國安﹑士英﹑及阮大鋮﹑方逢年﹐皆詣大淸軍降﹐已﹐皆斬於延平。

大淸攻克金華﹑衢州﹐朱大典﹑張鵬翼死之。是時黃斌卿在舟山﹐兵食殷足﹐石浦守將張名振﹐奉王往投之﹐不納。王舟泊外洋。福州旣破﹐永勝伯鄭彩亡入海﹐以舟師迎王。十月丁酉﹐發舟山﹐如廈門。鄭芝龍使彩執王獻貝勒﹐彩以南夷貌類者服王冠服﹐居舟中﹐謂其人曰「事急則縊死以示之。」

會芝龍去﹐乃已。朱成功兵起﹐仍奉隆武年號﹐大會廈門。王於是攺次長垣﹐以明年爲監國魯二年﹐海上遂有二朔。其冬﹐桂王卽位肇慶﹐尋奔廣西。

順治四年丁亥﹐正月﹐魯王在山盤﹐以熊汝霖爲相﹑晉鄭

彩建國公﹑鄭遵謙義興侯﹑張名振定西侯﹑楊耿同安伯﹑鄭聯

定遠伯﹑周崔芝平北伯﹑阮進蕩北伯。崔芝復海口鎭東。二月朔﹐壬申﹐克海澄。明日﹐攻漳平失利。又明日﹐大淸兵救海澄﹐南師退入於海。丙子克漳浦﹐以閩人洪有文爲令﹐五日而陷﹐有文死之。四月﹐海口陷﹐守將林籥舞﹑趙牧死。周崔芝退保火燒奧﹐六月﹐攻漳州。七月﹐王親徵﹐次長垣。會鄭彩﹑周瑞﹑周崔芝﹑阮進之師攻福州﹐敗績。鄖西王起兵復建寧。八月﹐王克連江。十月﹐長樂﹑永福﹑閩淸﹐皆下﹐羅原知縣朱丕承﹑寧徳知縣錢楷﹐皆以城降。

晉馬思理東閣大學士﹑林正亨戶部尙書﹑錢肅樂兵部尙書﹑

沈宸荃工部尙書﹑余颺左都禦史﹑劉沂春左副都禦史﹑吳鐘巒

通政使﹑林嵋吏科給事中﹑黃嶽吏部郎中。

初﹐唐王隆武時﹐大學士劉中藻﹐以忤鄭氏去。吏部主事

林垐解官﹐募兵得千人﹐阻於鄭氏﹐鬱鬱失志﹐散兵入山﹐制棺一具﹐書大明孤臣之柩﹐以待死。兵部侍郎林汝翥亦隱居。

聞王至﹐皆起兵。中藻攻福寧﹐州守將塗登華以城降﹔垐﹐汝翥合軍攻福淸﹐垐陣沒﹐汝翥不屈死。是歲﹐卽桂王永曆始年也。

順治五年戊子﹐正月﹐魯王舟次瑯琦。有傳言唐王未死﹐或云在五指山爲僧﹐議遣使訪迎﹐又議爲思宗發喪。同安伯揚耿及大學士朱繼祚攻興化﹐大淸守道彭遇■﹐使守將出戰﹐而登陴﹐立明幟以城降。

大淸將金聲桓部將郭天才來歸﹐鄭彩殺大學士熊汝霖﹑義興侯鄭遵謙於瑯琦。晉錢肅樂東閣大學士﹐自王入閩﹐先後降克得三府﹑一州﹑二十七縣﹐皆不能守。於是給事中林嵋﹐守道湯棻死興化﹔大學士朱繼祚﹑知縣都廷諫死莆田﹔給事中鄭正畿﹑禦史林逢經死永福﹔禦史王恩及死長樂﹔守將王祁死建寧。王移次沙埕。余姚人王翊起兵四明﹐遙奉魯王年號﹐破上虞﹐前翰林學士張煌言﹐聚兵平岡以應之。禦史馮京第如日本乞師。冬十月﹐馬思理卒﹐以沈宸荃﹑劉沂春爲東閣大學士。

十一月﹐王舟退壺江﹐錢肅樂以憂卒。是年﹐大淸將金聲桓﹑李成棟﹐以江西廣東來歸﹐桂王復至肇慶。

順治六年已丑﹐正月﹐魯王舟次玉環山﹐張名振自石浦來朝。三月﹐王翊徇。奉化退大淸兵於河泊。大淸兵圍劉中藻於福安﹐中藻食盡﹐不得出戰﹐爲文自祭﹐吞金死。城陷﹐部將董世尙等數百人﹐皆死之。閩地盡陷。浙遣臣南來者﹐多爲鄭彩所害﹐彩亦帥麾下棄去。張名振﹑阮進迎王還浙次於南田。

秋七月壬戌﹐至健跳﹐從者大學士宸荃﹑劉沂春﹐禮部尙書吳鐘巒﹐兵部尙書李向中﹐兵部侍郎孫延齡﹐職方郎中朱養時﹐戶部主事林瑛。每旦﹐朝於水殿﹑鐘﹑巒如立治朝﹔所至

試秀士﹐入學﹐率以見王﹐襕衫巾絳﹐拜起秩秩﹐觀者感嘆。

鹿頸屯師王朝先來覲﹐封平西伯。

壬午﹐大淸兵圍健跳﹐阮進拒卻之。九月﹐命名振﹑進﹑朝先﹑會師討斬黃斌卿。王移蹕舟山﹐以參將府爲行在﹐建太廟府東。進張肯堂東閣大學士﹐朱永佑吏部侍郎。遣阮美如日本乞師。是年﹐李成棟﹑金聲桓﹑何騰蛟皆敗。大淸盡取湖南﹑江西。朱成功使陳士京朝肇慶﹐閩海始用桂王年號。

順治七年庚寅﹐正月朔﹐魯王在舟山謁太廟淚下﹐謂輔臣張肯堂等曰「昔髙帝起布衣建業﹐先帝憂勤淪陷﹐閔予小子﹐播遷無地﹐不能保浙東數郡﹐以延廟食﹐是以痛心。」諸臣皆泣﹐頓首待罪。二月﹐王翊來朝﹐除兵部左侍郎。夏﹐張煌言來朝﹐晉兵部尙書﹐畱備侍從。八月﹐翊復新昌﹐拔滸山。大淸兵分道入四明﹐翊避入海﹐馮京第遇害。九月﹐張名振襲殺王朝先﹐並其兵。是年﹐鄭彩爲朱成功所敗﹐具表請援。張名振﹑阮進﹑周崔芝﹐擊彩餘眾﹐破之﹐彩還走廈門﹐歸成功。

冬十一月﹐大淸兵陷桂林﹑廣州﹐桂王奔南寧。

順治八年辛卯﹐正月﹐魯王在舟山。秋﹐王翊潰於四明。

大淸將陳錦合軍攻舟山﹐定西侯張名振﹑英義伯阮駿﹑兵部尙書張煌言﹐奉王先出奔閩海。蕩北伯阮進迎戰於海門﹐死之。

裨將金允彥﹐縋城降﹐臠其子傳示四門。

大淸試舟海口﹐南師以三舟突陣﹐獲樓船戰艦﹐馘十餘人﹐縱歸﹐大淸師將退。八月丙寅﹐天大霧﹐大淸師悉抵螺頭門﹐守陴者方覺。安洋將軍劉世勛﹐都督張名揚﹐以精兵數百義勇數千﹐背城力戰﹐殺傷大軍千餘人。九月丙子﹐城破﹐宮眷投井死﹐指揮李向榮﹑朱起元等﹐猶率兵民巷戰。大淸師相謂曰「吾兵南下﹐所不易拔者江陰﹑涇縣﹐今舟山而三耳。如兩京易取也。」

禮部尙書吳鐘巒居普陀﹐聞變﹐毅然曰「吾從亡之臣﹐當死行在。渡海入城﹐別大學士張肯堂﹐爲髙座文廟廡下﹐命僕舉火。肯堂闔室自經。執吏部侍郎朱永祐﹐令剃髮曰「吾發可剃﹐寧俟今日﹗」斫其肩死。兵部尙書李向中﹐居艱廬墓﹐購得衰糸至翔武﹐就溪流受刃。余死者通政鄭遵儉﹐兵科董志寧﹐郎中朱養時﹐主事林瑛﹑江用楫﹑董玄﹑朱萬年﹑李開國﹑顧珍﹑顧宗堯﹑楊鼎臣﹐中書蘇兆人﹐工部所正戴仲明﹐錦衣指揮王朝相﹐內官監劉朝定﹐西參謀顧明楫﹐諸生林世英﹐曁婦女廝僕﹐或刎﹐或投水火﹐死節之盛﹐爲中士所未有。十一月﹐王舟泊南日山﹐夜遭風﹐失大學士沈宸荃。進次嵓頭﹐朱成功自廈門來謁﹐稱主上﹐自稱罪臣。從者泣曰「成功卑王矣﹗」王處之泊如﹐成功故不奉王﹐送金門千戶所﹐月節進銀米﹐致箋移名振屯﹐嵓頭﹐煌言屯鷺門。

順治九年壬辰﹐正月﹐魯王在金門。成功使名振總師北行﹐逼金堂﹐望祭舟山死事者﹐將卒皆哭。進至崇明沙﹐登金山﹐大淸江南北戒嚴。是年﹐桂王至安龍﹐西寧王李定國克桂林。

順治十年癸巳﹐正月﹐魯王在金門﹐始自去監國號。冬﹐名振復及煌言北行﹐敗大軍於崇明之平洋沙﹐殺傷頗眾。其年﹐鄭彩死於廈門。

順治十一年甲午﹐正月﹐王在金門﹐名振再入鎭江﹐抵儀眞﹐還逼吳淞關﹐遣使致啟獻捷。

順治十二年乙未﹐正月﹐魯王在金門。有敕使自安龍來﹐命王監國。冬﹐成功遣阮駿﹐陳六禦圍舟山﹐大淸將巴臣興舉城降。定西侯張名振薨。是時成功以計力並諸鎭﹐緩於攻取﹐有自王意。宗藩皆受屈辱﹐王不免饑寒﹐出無輿導﹐至以名刺投謁。賓舊張煌言﹑徐孚遠﹐避形疑﹐不敢入朝王寄食鄭氏如家人而已。至名振遇毒﹐王聞﹐垂淚﹐幾廢寢膳。

順治十三年丙申﹐正月﹐魯王在金門。桂王如滇都。六月﹐大淸兵圍滃洲﹐成功令平其城﹐至南門﹐得湯信公和埋碑﹐載成毀年月日。八月﹐舟山復陷﹐阮駿﹐陳六禦死之。

順治十四年丁酉﹐三月﹐魯王在南澳。孫可望反貴州﹐降大淸。

順治十五年戊戌﹐正月﹐魯王在南澳。滇都使者道安南﹐來廈門﹐授張煌言兵部左侍郎兼翰林院學士﹐徐孚遠隨使入覲﹐不至﹐自廣東降大淸。是年﹐大淸吳三桂入四川﹐別將入貴州。

順治十六年已亥﹐春﹐成功遷魯王於澎湖﹐桂王出奔緬。

大淸盡取雲南地。夏六月﹐成功北舉﹐克鎭江﹐圍南京﹐張煌言先驅﹐抵蕪湖﹑徽﹑寧﹑池﹑太諸郡皆下。秋﹐大淸將梁化鳳襲破海師﹐煌言亡歸臺州。

順治十七年庚子﹐正月﹐魯王自澎湖抵金門。先是﹐成功潰歸﹐問降者曰「南京何以不降﹖」曰「不聞說起明皇帝﹐故不降耳。」乃迎魯王歸金門。

順治十八年辛丑﹐正月﹐魯王在金門。會大淸遷界﹐島上餉絕﹐成功取臺灣﹐宗藩從徙家焉。冬﹐桂王被執。

康熙元年壬寅﹐延平王朱成功薨。世子錦嗣﹐稱招討大將軍。部曲攜畔﹐多出降大淸者。張煌言移壁沙埕﹐三啟致金門﹐略言「去冬緬甸內變﹐致宗室職官﹐無一得免。惟吉王自縊以殉。而晉王李定國入洞鄔﹐鞏昌王白文選亦遁深山。臣聞變之日﹐肝腸寸裂﹐追惟我太祖髙皇帝聖徳神功﹐豈意後王禍等徽欽﹐辱同懷湣。臣以爲延平藩王﹐必當速定大計﹐以伸大義﹐而至今寂寂。道路遙傳﹐又有子弄父兵之事。臣中夜徬徨﹐恐窮島孤軍難與相守。卽今浙閩廣各有招撫二人﹐解散海上﹐若不先事豫圖﹐則報韓之士气漸衰﹐思漢之人情將輟。臣惟有致命遂志﹐以了生平。獨念主上旅羈島嶼﹐與閩海存亡相倚﹐萬

一變生肘腋﹐退無所往﹐有不忍言。臣自顧力微﹐旣不敢輕爲迎駕﹐又不敢輒行趨扈﹐計惟在閩勛鎭正在危疑﹐不若急用收羅﹐以資擁衛。然後速正大號﹐傳檄省直﹐刻期出師。𨿽彊弱縣殊﹐利鈍莫必﹐而聲靈宣布﹐響應可期。興滅繼絕﹐端在主上詔書一道﹐惟主上密與寧靖王及諸大臣謀之﹗」王覽啟悲慟。

是秋﹐復遣禦史陳修﹐賫敕至煌言營。

康熙二年癸卯﹐秋﹐大淸大舉攻金門﹑廈門﹐鄭錦戰不利﹐退守銅山。十一月廿三日﹐王殂於金門﹐東葬臺灣。張煌言遣官致祭﹐表文有曰「穆王駕駿以來歸﹐已孤此願﹐望帝化鵑而猶在﹐莫慰餘思。」海外聞而哀之。十二月﹐金門﹑廈門皆破。明年甲辰﹐煌言亦被執﹐死杭州。又十年﹐癸亥﹐大淸兵入臺灣﹐鄭克爽出降﹐寧靖王術桂死之。魯世子及宗室皆北遷﹐分屯田河南。

論曰﹕野錄稱何吾騶被唐王之召﹐道出南雄﹐問同知李世輔曰「君閩人也﹐閩遂興乎﹖」曰「可也﹗來兵𨿽勁﹐皆遼土﹑燕齊人﹐及左良玉﹑劉澤淸降卒耳﹐何遽不相勝乎﹖」

曰「然則東晉南宋乎﹖」曰「未也。東晉自永嘉後﹐諸國相吞﹐百年未定。王導﹑謝安乘其閒暇﹐賓禮賢士﹐修安和寬簡之政﹐卒亦不能駕賀循紀瞻輩﹐與劉石急雄長﹐今豈能爲東晉之閒暇﹖南宋有韓﹑嶽諸將﹐百戰守禦﹐宗﹑李﹑趙﹑張﹐彌縫補苴﹐故金人屈就和議﹐宋以苟安。今踞蹐閩中駕馭不遠﹐欲爲南宋﹐豈易言哉﹖」曰「然則駐虔乎﹖」曰「其次也﹐實亦置之危地而後安。漢髙不據關中﹐終難滅項﹔太祖不戰鄱陽﹐豈能驅元﹖以備亮之才﹐退保益州﹐終不能越祁山寸武。

況八閩澤國﹐無瞿劍之險乎﹖」曰「魯藩逼近金衢﹐將爲梗乎﹖」曰「是所爲中興之藉也。恨岷蜀諸藩﹐不悉倡義西北耳﹗兵勢有分合﹐彼合亦利合﹐彼分亦利分。今聞全力取山陜﹐

而分兵取江南﹐我不能分而禦之。使諸藩人自爲戰﹐疆自爲守﹐卽令爲錢鏐﹐爲竇融﹐亦僅爲聖主驅除難耳。漢追楚至固陵﹐而信越不會﹐乃從張良計﹕捐齊與信﹐捐梁與越﹐此髙祖之大度﹐所以成帝業也。今舉朝不惟薪膽仇讎。而聚謀蝸角兄弟﹐是倒施也。」後禍敗竟如其言。魯王才望遠遜唐王﹐而孤軍扼守錢江﹐南蔽閩廣﹐亦訖一載。其後桂王聲教不及﹐東南賴窮島揚帆﹐猶系江南義士之气﹐故特進而記之。

●卷三

○黃道周

黃道周﹐字幼元﹐福建漳浦人。幼孤好學﹐窮微極博﹐天啟壬戌成進士﹐授編修﹐充經筵展書官。故事﹐展書必跪﹐膝行數武。道周獨謂膝行非禮﹐平步進﹐監侍駭愕﹐魏忠賢連目攝之﹐不動。歸﹐讀書白鹿洞﹐躬執薪爨﹐天下士大夫髙推之。

威宗卽位﹐起原官。崇禎庚午﹐主浙江鄕試﹐遷右中允。會大學士錢龍錫﹐以袁崇煥事下獄﹐史■等必欲殺之﹐主之者周延儒﹐廷臣無敢訟冤者。道周上疏曰「秦漢而下﹐宰相有犯﹐坐請室不過數日。非大逆﹐或裁或原﹐人主未嘗不爲引痛。今累輔所坐﹐爲罪督攀援耳。昔輔臣髙拱﹐嘗以邊功得蔭錦衣﹐辭曰﹕『身未臨彊場﹐而受上賞﹐卽一旦有敗﹐何所逃誅。』臣疑其言不忠﹐由今而觀﹐實爲先見。漢武帝決意空幕南﹐心疑丞相墜北伐之師﹐一旦破法而戮劉屈犛﹔世宗決意棄河套﹐心疑開隙撓修玄之事﹐一旦破法而誅夏言。此二子者﹐皆生值明時﹐無故身伏斧鑕。今東彊之圖﹐未有定算﹐恢復之計﹐上下持疑。未有一男子據鞍而斫﹐騎墻之見者﹐獨斷然快意於一累輔。累輔旣無斂棋引杯之致﹐廷臣又無蹴芻齒馬之嫌﹐遂使三臺灰溺於貫城﹐斗柄銷光於理勢。每見衣冠相語以目﹐不曰﹕『安敢言』則曰﹕『那得歸』天下人心﹐衰颯如此﹐誰復挺

脊梁擔安攘之略者乎﹖陛下禦極以來﹐輔臣坐重譴者九人矣﹗

一代之中﹐有幾宰輔﹖而三年每降愈下至此﹗」疏入﹐上感動﹐延儒意亦釋﹐龍錫竟得出戍定海衛。

五年﹐孔有徳反登州﹐連陷州縣﹐而溫體仁當國﹐專輔上以法律﹐益爲廉謹取媚。凡事蒙蔽﹐兵政怠弛。道周精易數﹐故以《易》諫。言「《易》以天道爲準﹐以《詩》《春秋》推其運候。始春秋元年已未﹐加五十有五﹐得周幽王甲子。

其明年十月辛卯﹐朔﹐日食。以是上下中分﹐二千一百六十年﹐內損十四﹐爲洪武元年戊申﹐爲大明資始。戊申距今二百六十四年﹐以干屯需師別之﹐三卦五爻﹐丁卯大雪﹐入師之上六﹐是陛下禦極之元年﹐正當師上六。《辭》曰﹕『大君有命﹐開國承家﹐小人勿用。』凡《易》一卦直六十七年一百五日﹐一爻直十一年七十七日。今歷十分之四矣。陛下開承之始﹐曾未四年﹐士庶離心﹐寇攘四起。往者敵去遵永已六七日﹐而敍收復者以爲千古奇功﹔近者賊破山東已六七縣﹐而護叛帥者以爲不犯秋毫。凡小人見事﹐智恆短於事前﹐言恆長於事後。不救淩城﹐謂淩城必不可築﹔不理島民﹐謂島民必不可用。昔有夏胤徵﹑仲尼所錄﹐向戍去兵﹐丘明非之。臣以爲正功之道﹐在乎定命﹔亂邦之戒﹐止乎小人。小人用卽無寇賊﹐亦足以致亂﹔小人不用卽有外憂﹐亦足以致理。人主之學﹐一以天道爲師﹐則萬物之情可照﹔斷事一以聖賢爲法﹐則天下之材具服。二年以來﹐以察去蔽蔽愈多﹐以刑樹威威愈殫﹐亦反申商歸周孔之秋也。臣考自丁卯大雪﹐至戊寅春分﹐凡十一年餘七十七日﹐皆在師上六。『勿用』之防﹐誠不可已。」傳旨明切更奏。

道周言「明切之要﹐莫若用君子﹐去小人。自庚午以來﹐爲邊疆之案以陷君子﹐爲科場之案以尋私怨﹐其緒餘爲參罰催科。在宋人一看詳條例之司﹐諸臣倚之當匡襄之務。宋儒言﹕

『邊帥之才﹐當於廉幹有識中求之。』又云﹕『直言敢諫之士﹐卽杖節死義之臣。』萬曆末年﹐如鄒元標﹑趙南星等二十餘人﹐廢棄廿年﹐釀成門戶之禍。今又取搢紳有器識者﹐舉网投穽。

知其爲小人﹐又以小人矯之﹔知其爲君子﹐又以小人參之。天下事尙安望有成功哉﹖」因論馬如蛟﹑毛羽健﹑任贊化等被譴﹐而薦惠世揚﹑李邦華﹑梁廷棟可大用。末云「昔蘇軾臨行﹐求陛辭﹐不得﹐上書言﹕『極泰之世﹐小民皆得上通﹔極否之世﹐近臣不能自達。』臣今𨿽乞枯骸﹐猶荷明問﹐死且不朽。」

坐削籍出都﹐爲衛士淩辱﹐作《重生詩》。至杭州﹐諸生築大滌書院於余杭之洞霄宮﹐從講學焉。

歸廬墓者三年﹐以原官召遷左中允。時五日內系兩尙書﹐道周上書請愼喜怒﹐以回天。再應詔﹐言「天下神器﹐爲之有道﹐簿書刀筆﹐非所以繩削天下之具也。古者聖人設爲禮樂﹐以治方內﹔設爲徵伐﹐以治方外。禮樂不足以治其內﹐始有縲糸世纓犛﹐糸廛於君子﹔徵伐不足以治其外﹐始有揭竿裂帛﹐起於小人。共工伯鯀﹐身亮天工﹐使水土不治﹐人民不安﹐𨿽神明之冑﹐不保幽羽之戮。今陛下寬仁宏宥﹐蓋有身膺重寄﹐七八載罔效﹐尙擁權藉自若者。天下巉險無賴之徒﹐羣聚京師﹐搢紳俯首屏息﹐以伺動定。幸逢陛下好生﹐下詔求言﹐省刑淸獄。然方求言而建言者輒斥﹐方淸獄而下獄者旋聞。且以人心時事如此﹐輔臣𨿽甚淸且彊﹐寧保天下無一蹴芻齒馬之事哉﹖」

上心重道周﹐意其言事頗迂﹐而言醇行淸﹐可任講幄﹐累升左春坊左諭徳﹐詹事府少詹事﹐侍讀學士﹐修玉牒﹐充經筵日講官。

十一年二月﹐上禦經筵畢﹐召道周及詹事顧錫疇﹑庶予黃景昉﹑編修楊廷麟等二十餘人前﹐問保舉﹐考選﹐孰爲得人。

道周對﹕「今人才遠不如古﹐矧屢經摧折﹐如樹木然﹐須養之

數十年﹐方其得用。世宗皇帝時﹐臣下救過不給﹐然或朝行譴逐﹐暮卽追還。」上感動﹐已復班﹐更召詢﹐道周言「立朝之才﹐存乎心術﹔治邊之才﹐存乎形勢﹐曩來督撫未揆形勢﹐隨賊奔走﹐事旣不效﹐輒謂兵餉不足。其實新舊餉約千二百萬﹐可供四十萬師。今寧錦三協﹐僅十六萬﹐不須別求增餉。至撫賊之法﹐令斬捕自贖﹐使望風解還﹔收其眾分隸諸將﹐以實塞下。倘令自擇散地﹐一入鄖陽山中﹐終爲腹心之患。」上深是之﹐而未能行。後張獻忠反谷城﹐卒如道周言。

楊嗣昌爲本兵﹐主棄義州﹐致寧錦孤危﹐且引漢和親宋納幣﹐稱爲樂天﹐而援孟子「善戰服上刑」傅會其說﹐嗾遼撫方一藻奏言「北朝鐵騎十萬﹐並三十六家之眾十餘萬﹐西並插部及順義﹐又十萬﹐八城之眾﹐不過六七萬人﹐何以禦之﹖請如俺答故事﹐行款﹐撤兵中原﹐討流寇。」已遣瞽者周元忠﹐前往諭其就撫﹐皆受成。中樞與宣督盧象升密商﹐幸上獨斷。

道周聞之﹐頓足曰「果爾﹐不爲趙氏續乎﹖」乃上言「俺答之事﹐與今日不同。俺答據有河套六七十年﹐故漢匈奴河南地﹐非若遼東衣冠之國﹐在我皈章﹐一也﹔河套深阻﹐形勢窪曲﹐距三輔四千里﹐必蹂秦晉以寇宣云﹐非如遼左近我肘腋﹐猝不及制﹐二也﹔答誘我降人如趙全輩﹐不過教以擾邊盜馬﹐今諸叛將獷卒無賴者﹐視取全遼若寄﹐動引契丹蒙古爲雅談﹐不可稍示以隙﹐三也﹔俺答制於胡婦﹐老且倦共﹐今東人狂稚﹐初無撫意﹐我又未得其要領﹐四也﹔答與吉囊共爲雄長﹐恐已死囊並其眾﹐欲及生時借名封以襲諸部﹐收諸邊撫賞之利﹐非若東人盡吞屬國﹐西取順義﹐東取朝鮮﹐桀驁盤踞﹐五也﹔答受撫𨿽不出套﹐其王庭猶在漠北﹐時射獵賀蘭靑海之外﹐東人必不肯棄遼沈﹐捨固鐵﹐還徙建州﹐與魚皮諸夷爲鄰﹐六也﹔答旣受金印﹐七十年稱外藩﹐一旦爲東人所乘﹐席捲其地﹐我

邊臣若罔聞知﹐無由復侈東封﹐使還順義﹐七也﹔我𨿽不築東勝﹐答亦不犯慶延﹐受降兩城﹐東西自若﹐東人卽畫﹛分木﹜河中分首山之道﹐而神京左臂猶未安復﹐八也﹔答卽據套不能斷我屬夷東人﹐旣割遼左﹐必不肯吐諸驛還我朝鮮﹐九也﹔答馬市在陽和﹑天城﹐卽東犯紫荊﹐尙六七百里﹐東人馬市若在張家﹐不百里至宣鎭﹐不二百里逾隆慶﹑嬀川﹐迫我居庸﹐且又紆道非其所樂﹐必尋遼西舊市﹐屯踞寧錦間﹐以蠶食八城﹐窺我左協﹐十也﹔款必不可成﹐卽幸而獲成﹐寧﹑錦﹑遵﹑薊﹑宣﹑大之師﹐何處可撤﹖不悔罪臣貢﹐不可撤﹔不卻地還巢﹐不可撤﹔不北盡威遠﹑淸揚﹐南盡靉陽﹑寬莫﹐不可撤﹔不盡東諸部落﹐不侵不叛﹐不可撤﹔不西還我順義﹑金印﹑名王之封﹐不可撤﹔不盡捉東江諸島孔﹑耿﹑尙﹑沈四酋﹐以謝登﹑萊﹑靖﹑旋順﹐不可撤﹔中原叛帥﹐江南流人未還﹐成﹑籍得出入狡獪其間﹐不可撤﹔馬市數徙﹐出撫順又出廣寧﹐求宣口又求中協﹐故例可循﹐而邊隙不塞﹐不可撤﹔元凶猶在﹐蛇豕無懲﹐徳明之外﹐別有元昊﹐不可撤﹔兀堂再誅﹐京觀屢築﹐而安樂自在之民﹐未還寇帶詩書之舊﹐飄搖風雨﹐其來無方﹐此乘塞關外者﹐可撤乎﹖不可撤乎﹖宋祖欺人孤寡﹐取天下得於契丹呼蹴之餘﹐不二十五年而爭盟﹐欣然封禪。我太祖大宗﹐光還日月﹐誰敢爲不潔之談﹖穆宗不動一旅﹐而收順義﹔神祖不憚大師﹐以復朝鮮之宇。今西喪卜部﹐東陷朝鮮﹐中外諸臣﹐恬不爲意。臣非謂寧錦六七萬﹐便可犁建州。彼旣據沈陽﹐西面攻略﹐必渡坌河﹔出臨潢之外﹐北歷興寧﹐千七百里始至宣口﹔卽中折而回三協諸口﹐亦已七八百里。今從錦義至靜寧堡﹐彼所必經一二百里﹐距沈陽五六百里耳。靜以觀其釁﹐逸以侍其歸﹐彼之有虞於寧錦﹐猶寧錦之有虞於彼也。彼兵𨿽盛﹐散於各部﹐不能長聚六七萬人﹐以待引弓。彼以一州之眾﹐馳千

七百里﹐何必有餘﹖我以天下之力﹐應五六百里﹐何必不足﹖

度邊臣之意﹐以久戍之卒﹐當猝至之敵﹐無眾不摧﹐不如以不戰之飽與彼﹐以有生之安與我﹐是不言款而款已久。猶恐以一朝之戰﹐敗其終年之款﹐思以其不款之款﹐文其不戰之戰。光考在禦﹐旬日間發帑二十餘萬﹐未底厥成。今可以苟簡終之﹐但請立爲搗虛斷後之令﹕敵以數萬騎出千里之外﹐我不能以數千騎搗五百里之內者﹐誅無赦﹔敵以十餘萬騎出千里之外﹐我不能以數萬騎搗五百里之內者﹐誅無赦。又爲之令曰﹕敵以萬騎出千里歸﹐我不能以二萬騎邀其輜重者﹐誅無赦。如此﹐彼必不敢遠出﹐必憤而與我持於堅城之下﹐我始得斂兵﹐專以老之撓之﹐設奇以致之﹐多方以誤之﹐以八九萬人全力與遵薊相犄角﹐卽錦義之間固已﹐可伏而笞其背矣。今聽敵入平﹐今日曰出宣府﹐明日曰出大同﹐今日曰駐馬肺山﹐明日曰駐靑澗口﹐經春涉夏﹐逍遙不歸。絕不聞遣一卒擾其虎穴﹐又烏用是遼撫爲者﹖遼撫旣無成謀﹐內受算於樞臣﹔樞臣又無成謀﹐外受算於錦帥。款事成﹐則逃眚旦夕之間﹐貽釁三年之後﹔不成﹐則謂外有王田之智﹐內無髙張之忠﹐委過朝端﹐安受禍敗。昔唐憲宗獨斷而平淮蔡﹐然遇藩鎭大事﹐皆咨策杜黃裳﹐謀於李絳﹐詢於斐泊﹐納諫於白居易﹐後乃委心於裴度。方今上天告災﹐星象示儆﹐宜以實示羣情﹐無以文稽眾論。惟陛下發樞臣前後諸疏﹐眾正其罪。」上方倚信嗣昌﹐議𨿽不行﹐心銜道周。會象升以憂求解任﹐嗣昌意在陳新甲﹐並推在籍守制者。

先是﹐嗣昌奪情﹐道周三具疏以事﹐遂中止。至是﹐聞會推宣督之命﹐遂上疏曰「臣觀古今治迹﹐其曲章法度﹐𨿽受於先王﹐義不敢攺﹐至於事窮勢極﹐亦時通變﹐以盡其神。惟綱常所系﹐爲臣教忠﹐爲子教孝﹐垂憲萬世﹐本於民彜﹐不可易也。禮﹐三年之喪﹐君命不過其門﹔兵革鑿凶﹐時出戎右﹐

不施於士大夫。宋時武弁如田況﹑嶽飛﹐皆累乞終制。我太祖以劉基﹑宋濂﹐帷幄之任﹐特聽其奔喪﹐嗣後𨿽有奪情﹐終違物論。嘉靖中葉﹐以邊圉事殷﹐特起楊博於宣大﹐還翁萬達於本兵。然其時博且禫矣﹐又以夙歷移近雲中﹐萬達以尙書降左侍郎﹐棲遲不數日﹐墨衣視事﹐世宗亦心非之﹐卒罷閒以去。

號自是非終喪不稱起復也。張居正以不守制﹐損其勛名。天啟季年﹐袁崇煥冒起於右屯﹐崔呈秀靦顏於樞府﹐身膏斧鑕﹐貽唾西市。去今幾何時﹐而士大夫蒙面喪心﹐營推營復。天下無無父之子﹐亦無不子之臣。衛開方不省其親﹐管仲至比之豭狗﹐李定不丁繼母憂﹐宋世共指爲梟獍。臣前三月在經筵﹐見楊嗣昌吉服應召﹐擬已終制﹐今乃未然。嗣昌秉樞已垂二年﹐不知其何時居喪﹐何人推轂﹐而顚越至此﹗陛下聖徳﹐孝治天下﹐小遇災眚﹐輒減膳撤縣﹐素服避殿﹐以厲導臣。所以然者﹐陛下爲天之子﹐三辰不輯﹐天有違行﹐猶之父母溫淸不安﹐人子爲之不櫛不沐﹐廢寢忘餐﹐以俟父母之平復﹐所以教孝也。今督臣盧象升﹐父殯在途﹐椎心泣血﹐以俟奔喪。而羣臣動推闊遠難移之人﹐以緩其事。今又有並推在籍守制之旨。夫使守制者可推﹐則是聞喪者可不去也。是爲子者可不父﹐爲臣者可不子也﹐陛下以從月拂經﹐星辰陵次﹐軍气違和﹐尙下詔求言﹐引躬克治﹐明示天下以君臣父子﹐皆受於天﹐禮樂刑政之所從出﹐不可替越。而人臣以哀毀不祥之身﹐飛揚喑吒﹐彼此相煽﹐以玷聖明仁孝之治﹐干天地綱紀之常﹐是不宜使四方聞見也。

嗣昌張网溢地之談﹐款市樂天之說﹐才智略見矣。更起一不祥之人﹐與之表裏﹐猶狼狽依肩﹐無益負重﹐陛下又何以施其鞭策乎﹖」上切責。及會推竟以新甲上﹐道周又疏言「臣不知新甲爲何如人﹐然聞其丁艱﹐猶未終制也。古儒臣專閫﹐能任弘鉅﹐垂竹帛者﹐率皆本道徳﹐惇行義﹐根柢甚茂﹐而後枝葉

生焉。三代而下﹐如趙充國﹑皇甫嵩﹑羊祐﹑杜預﹑裴行儉﹑髙仁厚﹑韓琦﹑範仲淹輩﹐皆卓然自豎﹐纖毫不苟。其所成就﹐猶未造古吉甫﹑張仲之流。今聖主焦勞邊境﹐十年於玆﹐負气敢諫諸臣﹐半棄不錄。欲使軟美容悅者叩頭折枝﹐以幸非常之功﹐徹不世之業﹐寧可得乎﹖比寧錦邊遽﹐東人曾未越邊﹐而宣云警報﹐輒云﹕『九營十營﹐衣靑蟒者無數。中樞且欲以義州馬市權畀款邊﹐中外侜張﹐幾易鹿馬之形﹐盡假叢神之意﹐空破非常之格﹐以授不祥之人。』傳曰﹕『天子守在四夷。』又曰﹕『王者有徵無戰。』誠使禮樂修明﹐舉錯各當﹐忠讜在朝﹐貪佞在野﹐以此守何不固﹖徵何不服﹖古亦有忠臣孝子﹐無濟於匡攘之用者﹐決未有不忠不孝﹐而可進於功名道徳之門者也。臣𨿽孱懦﹐然自二十歲躬耕﹐胼胝手足﹐以養二人。四十餘削籍﹐徒步荷擔二千里不解扉屨。今𨿽逾五十﹐然非有妻子之奉﹐婢僕之累。所纂數卷書﹐已移月可畢﹐筆札幹盾﹐均爲報恩。天下果無人﹐臣願解淸華以執鎖鑰﹐何至使被棘負塗者﹐祓不祥以玷皇化哉。方今熒感漸次箕尾﹐是爲燕分﹐九十月交﹐當南斗口。𨿽有道儒者所不談﹐然思患豫防﹐聖人所誡。新甲聞報﹐崎嶇秦蜀﹐發表束裝﹐度須百日﹐此其載道﹐已垂半載。象升空以煢煢歸說之身待其遲遲援琴之道﹐所謂乞河神而濡突火也。」疏入﹐上滋不懌。

九月﹐禦平臺召對﹐謂道周曰「朕幼而失學﹐長而無聞﹐賴以講臣之力﹐啟沃朕心﹐少知天理人欲兩端。夫無所爲而爲之﹐曰天理﹔有所爲而爲之﹐曰人欲。爾前疏適當枚卜不用之時﹐可謂無所爲乎﹖」對曰「天人義利之辧﹐臣嘗聞之矣。

臣以綱常名教爲心﹐不以功名爵祿爲心﹐自信無所爲也。」上曰「朝推新甲﹐爾疏夕至何也﹖」對曰「前旨云﹕不拘守制﹐知新甲矣。始嗣昌欲用新甲﹐臣參疏夙具﹐適相會耳。」

上曰「三疏皆上﹐而云阻於際會﹐何也﹖」對曰「臣同鄕禦史臣蘭友﹐給事中臣楷已有章矣﹐恐涉嫌疑﹐故臣疏未上。

天下綱常﹐封彊大計﹐若終不言﹐後將莫及。且言路未有言者﹐臣之有言﹐非得已也。」上曰「淸﹐美徳也﹐小廉曲謹﹐非淸也。且汝言辧而多非前講所云子思一生以誠明爲本﹐是也﹔云誠出於淸﹐仁生於誠﹐非也。」對曰「曲能有誠﹐此誠出於淸之說也。孝弟爲仁之本﹐此誠生仁之說也。夫惟孝弟之人﹐能理天下﹐生萬物。不孝不弟﹐本實撥矣﹐禮義廉恥盡矣﹐何事之能成﹖」

嗣昌進曰「道周責臣奪情起復﹐是也﹔其謂臣營推營復﹐非也。臣不幸遭臣父之艱﹐又遭繼母之憂﹐臣不生爲空桑﹐豈不知有父母。君爲臣綱﹐父爲子綱。古者列國之君臣﹐尙可去彼適此﹔今則一統之君臣﹐無所逃於天地。卽臣父母皆受君恩﹐臣於君臣﹐尢重於父子。況臣乞終制者三矣。至奉明旨﹐撫按惇迫﹐自分何能敢復晏然。倉皇奔命﹐行至保定﹐猶乞終喪﹐引成化間修撰羅倫事﹐意謂今詞臣中﹐必有博通古義﹐親切論思﹐可代臣直言﹐上回天聽。比入京﹐聞道周品行學術﹐士類所宗﹐必有持正之言﹐可以使臣終制而去。不謂其疏中自稱不如鄭鄤﹐臣乃太息而絕望也。古人有言﹕禽獸知母不知父﹐鄤杖母禽獸不如﹐道周又不如鄤﹐未知道周之於綱常何如也。」

上曰「卿爲卿父屢疏﹐昭然﹐數年在外﹐並不攜家人﹐墨衰視事﹐朕自知卿耳。且道周所言不如鄭鄤﹐朕正欲詰之。」嗣昌曰「臣以綱常名教所關﹐不容不辧。道周實淸介﹐人望所歸。乞罷臣放還歸田裏。」上溫慰之﹐且斥道周邪說。道周曰「臣平生恥言人過﹐今與嗣昌爭論於上前﹐非禮也。但爲天下後世畱此綱常名教﹐不得不然。」上曰「對君有體﹐狂詈何也﹖」道周曰「臣疏中惟豭狗﹑梟獍兩語﹐不無過激﹐然

遭遇聖明﹐故敢直言。夫立言﹐甚難也。綱常名教者﹐朝廷之綱常名教﹔禮義廉恥者﹐國家之禮義廉恥。假以臣爲一人之私﹐緘默取富貴可矣。」上曰「爾借題污詆大臣﹐別有所爲耳。」

道周曰「司馬光有言﹕『臣若有專司﹐則有所不言﹔如爲論思﹐則無不可言者。』臣受論思之職﹐與嗣昌比肩﹐當言而言﹐不得云詆毀大臣。讀書五十年﹐無一言一事﹐不可對君親告妻子。臣躬耕二十年﹐手足胼胝﹐四十喪親﹐負土作墓﹐畚插皆臣自操﹐故奪情之事﹐所不忍見。」上曰「爾如是﹐云不如鄭鄤﹐何也﹖」道周曰「匡年棄於通國﹐孟子不失禮貌﹐孔子自云辭命不如宰予。臣謂文章不如鄭鄤。」上曰「鄤自絕人倫﹐許曦小臣﹐猶知公論﹐爾曾曦之不如。」道周曰「宋人惡李定不持母服﹐擬賜孝子徐積粟帛以諷之。臣奉彈嗣昌﹐則非救鄤矣。」上曰「少正卯亦稱聞人﹐徒以言僞而辧﹐行堅而僻﹐記醜而博﹐順非而澤﹐不免孔子之誅。今之人多類此者。」道周曰「少正卯心不正﹐臣心正者也。」上曰「朕知爾操守﹐𨿽屢進屢退﹐終欲用爾。不圖偏矯恣肆﹐乃至於此。

念以講官﹐姑寬爾。」因令之去。道周猶不起﹐有所陳。上怒﹐嗣昌曰「道周所言﹐經也﹔臣拜命﹐權也﹔惟上優容之﹗」

已出﹐上止諸臣﹐諭之曰「今者內寇外邊﹐天妖地震﹐朕不能發諸臣公忠爲國之心﹐宣徳化﹐芟禍亂﹐所賴諸臣匡朕不逮。

而乃黨同伐異﹐阻撓朝廷用人之權﹐是外寇易治﹐內寇難除也。

今有仍前軫者﹐立置重典。」明日﹐謫江西布政司都事。

道周旣謫﹐而名愈重﹐天下稱直諫者﹐必曰黃石齋。

十三﹐福建巡撫解學龍﹐薦閩中人才﹐以道周爲冠。上大怒﹐緹騎逮學龍及道周﹐詣北寺對簿。是日﹐黃霧四塞﹐日眚無光﹐各杖八十﹐下詔獄入白雲庫。獄卒曰「此周順昌﹑周宗建﹐畢命所也。」視北鎭撫司事膝胤玉﹐給藉艸饋橐饘。作

《重生詩》。監生塗仲吉上言「道周通籍二十載﹐半居墳盧﹐一生學力﹐止知君親。𨿽言嘗過戇﹐而志實忠純。今喘息僅存﹐猶讀書不倦﹐此臣不爲道周惜﹐而爲陛下天下萬世惜也。昔唐太宗恨魏徵之面斥﹐至欲殺而終不果。漢武帝惡汲黯之直諫﹐𨿽遠出而實優容。陛下欲遠法堯舜﹐柰何出漢唐主下﹖」戶部主事葉廷秀﹐亦疏救﹐俱下獄廷杖。

初﹐上命天下共表孝經並小學頒行﹐道周於庫中作《聖世頒孝經頌》《頌》曰「粵稽天徳﹐厥貴恆性。於皇師天﹐永孝配命。師天永孝﹐乃立民極。明明我皇﹐允惟天徳。」余姚孫嘉績﹐亦系白雲﹐從道周受易。刑部尙書劉澤深﹐擬瘴戍﹐再奏不允。澤深上言「道周之罪﹐前兩疏已嚴矣。至此惟有論死﹐死生之際﹐臣不敢不愼也。自來論死諸臣﹐非封彊﹐則貪酷﹐未有以建言誅者。今以此加道周﹐道周無封彊貪酷之失﹐而有建言蒙僇之名﹐於道周得矣﹐非我皇上覆載之量也。且皇上所疑者黨耳。黨者見諸行事﹐道周具疏空言﹐一二臣工﹐始未嘗不相與也﹐今且短之﹐旣而斥之﹐烏有所謂黨﹐而煩朝廷之大法耶﹖去年行刑時﹐忽奉旨停免。今皇上豈有積恨於道周﹖萬一轉圜動念﹐而臣已論定﹐噬臍何及﹖敢仍以原擬上。」

上從之﹐戍辰州。自十四年正月入詔獄﹐積十有四月始得出﹐作《再重重生詩》。學龍﹑廷秀﹑仲吉亦戍。

道周道南都﹐至杭州﹐諸生迎至大滌﹐析鵝鹿疑義﹐示三易指歸﹐《詩》《禮》《樂》《春秋》及《樂律》﹐論儒派。八月﹐荷芟入楚﹐未至。

上議起廢錮﹐禮部右侍郎蔣徳璟言「前少詹事臣道周﹐愚戇之咎﹐實皆自取﹐第半生孤苦﹐子幼家貧﹐萬里投荒﹐深可軫念。」徳璟旋入閣。八月日講﹐上與輔臣從容語及張溥﹑張采之爲人。曰「溥小臣﹐且不免偏﹐何以負重名﹖」周延

儒進曰「張溥﹑黃道周﹐皆爲偏﹐惟是讀書博通﹐所以人人惜之。」上默然。徳璟因言「前蒙皇上放道周生還﹐渠極感聖恩﹐但子方十歲﹐得免其永戍﹐量移內地﹐皆出憐才好生之徳。」上微笑。徳璟又言「道周在獄時﹐寫有《孝經》百本﹐每本作文一篇﹐是感頌聖徳。」黃景昉﹑陳演﹑吳甡合言「道周事親孝﹐且淸苦極不可及。」延儒言「卽其讀書﹐亦尙可用。」上不答﹐惟微笑而已。明日﹐手敕﹕「曩諸先生面奏永戍黃道周﹐淸操博學﹐見今戍遠子幼﹐朕心不覺憐憫。彼𨿽徧迂﹐經此一番懲創﹐想亦攺悔。人才當惜﹐宜作何赦罪﹐酌用密議來奏﹗」輔臣上言「道周向來未經追琢﹐每有任性率意之咎﹐自蒙恩譴裁抑陶鎔﹐聞已甚悔前非。每日在獄﹐手書《孝經》﹐極其感佩天恩﹐頌揚聖徳。恭睹皇上勤學好問﹐稽古考文﹐臣等自慚固陋﹐未能仰承萬一。因思及道周博雅﹐遂據臆陳﹐伏蒙皇上憐其貧苦﹐鑑其攺悔﹐而軫及於人才當惜﹐赦罪酌用。斯眞造化生成之恩﹐天地覆載之量。道原周職詹事府詹事﹐今旣蒙恩赦﹐用似當還其故秩﹐以備史局編摩﹐更足資其一得﹐此又非止從道周起見也。」上報「可」命卽擬旨。

輔臣復上言「皇上此舉﹐眾美俱備﹐從此知學行之足貴﹐信廉吏之可爲﹐所裨於作人磨世﹐君徳治象非細。」是日﹐詔復道周少詹事。都下臣民﹐中外相慶。

道周已至九江﹐朝命惇促就道﹐旋請假歸裏﹐以學龍﹑廷秀等尙在戍所﹐席槁請命﹐亦得釋。道周旣歸漳浦﹐堅臥不出。

明年甲申三月﹐京師陷﹐福王立於南京﹐起吏部右侍郎兼翰林院學士。時馬士英當國﹐道周入朝﹐無所爲。

乙酉三月﹐奉命祭告禹陵﹐舟泊龍江灣﹐夢髙皇帝呼曰「卿竟捨我去耶﹖」對曰「朝廷捨臣﹐非臣捨朝廷。」時左都禦史劉宗周去國﹐道周祀陵﹐畱連紹興。彌月﹐三謁宗周﹐

固卻不見。曰「際此亂朝﹐豈大臣徜徉山水之日﹖」道周聞之﹐卽行。

南都潰﹐馬士英東奔錢塘﹐道周逢之江上﹐痛詈之﹐士英落靴走。及浙省降﹐宗周與門人前吏科都給事中章正宸等謀起兵﹐求道周計事﹐不獲﹐悔曰「石齋夙有淵思﹐吾初不宜拒之太深。」

唐王在位﹐訪故臣於張家玉﹐薦道周﹐王拱手曰「得此商彜周鼎﹐當爲廓廟羽儀。」道周來自浙﹐拜大學士兼吏部尙書﹐位首輔。鄭芝龍以公爵班宰相上﹐道周爭之﹐芝龍不肯出兵﹐道周憤時事不可爲﹐而荷殊絕之知﹐乃自請視師﹐經略江西。芝龍不與一卒﹐道周親書告身獎語號召﹐得百餘人﹐徑進出杉關﹐眾至萬人﹐田夫荷鋤從之﹐曰「扁擔兵」開府廣信﹐與楊廷麟﹑萬元吉爲呼應。王命家玉出屯金溪﹐以爲之援。道周遺家玉書曰「道周之年﹐不能致遠﹐爲皇上爲馬﹔道周之力﹐不能任重﹐爲皇上爲牛﹔或者左右拾遺﹐因事靖獻﹐道周其皇上晨雞乎。」

時魯王上書福州﹐稱皇叔父﹐不稱陛下。唐正怒﹐殺其使者陳謙﹐遂積隙。道周移書浙東大臣張國維﹑熊汝霖等解之。

大略謂﹕「東遷以還﹐藉力晉鄭﹐蔡丘而後﹐推徳桓文。上愛殿下﹐篤於所生﹐勿以降階之問﹐爲博達所笑。」其冬﹐徽州陷﹐道周提兵赴救。新守婺源令故門士﹐以書紿約內應﹐抵明堂裏﹐猝遇大淸將張天祿﹐被執。從者職方福州趙士超﹐通判六合毛玉潔﹐中書平和賴繼堂龍溪蔡春溶。

順治三年丙戌﹐正月七日﹐入徽州。元宵﹐見張燈爲魚龍百戲﹐趨營帳﹐念民﹐爲之泣下。至南京﹐置西上門故尙膳監中﹐先後絕粒十餘日﹐作《自挽詩》﹐書後曰「丙戌就俘以來﹐義在必死﹐未了諸緣﹐無所復憶。所憶者爲《春秋

表正

》《詩晷

正》二書未就﹐及未登嵩室﹐陟華嶽之巓耳。《表正》爲少時舊書﹐墜婺源明堂﹐想已廢於兵火﹐無復能讀之者﹐嘗讀陳無涯兄弟﹐裁其大略﹐不知能竟之否。《晷正》必須吾自艸﹐無復能傳其意者。如嵩華二嶽﹐先年欲以黃冠丐此了願。當遣戍辰州﹐乞多千里﹐移去潼關﹐爲林讓庵銓部所尼﹐垂老得此﹐坐華巓﹐臥王屋﹐執筆以事《詩》《春秋》﹐𨿽禮北斗﹐受玉虹﹐不爲過矣。生平所歷黃山﹑白嶽﹑匡廬﹑九

華﹑浮丘﹑龍首﹑穹窿﹑玄墓﹑洞庭﹑三茅﹑天目﹑徑山﹑西

陵﹑委宛﹑天臺﹑雁宕﹑羅浮﹑懷玉﹐一十八翁﹐要當一一謝之。生死千秋﹐未必再晤﹐風雷楮墨﹐載其精神﹐亦使眾山聞之﹐謂我不薄也。」又云「武夷天姥﹐系於維桑﹐大滌焦桐﹐爲吾講捨﹐寤寐相綣﹐未之辭焉。」三月十五日畢命。韓四維子僧某殮而瘞之。凡入旬中﹐賦詩三百十一章﹐自名《石齋逸詩》。曰「石齋死後﹐世當傳之﹐以當逸事。」年六十一。

贈文明伯﹐立廟福州及漳浦。所著有《三易洞璣》《易象正》《淄衣儒行坊記》《表記集傳》﹐司經局進呈諸書﹔《

行業詠業焚艸》《解遼環》《解齊環》《榕壇問業》﹑

《逆流艸駢枝集》《浙闈策問》《洪範

月令朗義》《

孝經大傳》《鄴書大滌》《函書》《逸詩》行世。夫人蔡﹐名玉卿﹐能仿道周書。嘗集兵萬人﹐號夫人軍。已而鑲乏﹐解。子四﹕子中﹑子成﹑子和﹑子平。

論曰﹕莊烈自信王繼統﹐無腹心股肱之助﹐不動聲色而除魏忠賢﹐天下欣然以爲明王復出。泊臨禦十七載﹐憂勤宵旰﹐終用身殉。後之論者﹐不欲以亡國之咎訾之。然剛而自賢﹐莫肯慮下﹐屢用詔獄﹐廷杖以待言者。任人理財﹐每與大學平天下之道反其好惡。觀黃道周﹑劉宗周之進退﹐亦可見矣。其失天下﹐不可謂已無以取之。宗周粹然儒者﹐非一代之士。道周

說經議事﹐與匡衡﹑劉向相類﹐而直節則李膺﹑範滂之流﹐𨿽才不及濟亂﹐要亦三百年之元气所畱也。鳴呼﹗後之人主﹐無執理任剛﹐決於違諫﹐使君臣俱覆﹐以宗社爲孤注﹐如莊烈者﹐可不鑑哉﹗

○蔣徳璟

蔣徳璟﹐字八公﹐泉州晉江人﹐進士。崇禎中﹐官詹事侍讀學士﹐遷禮部右侍郎。十四年﹐晉尙書﹐與黃景昉﹑吳甡﹐同爲東閣大學士﹐入直。徳璟明習國典﹐曉練世務﹐立朝持正﹐和而近情﹐上甚響之。左都禦史劉宗周﹐以救姜采﹑熊開元得罪﹐且不測。徳璟引唐太宗優容魏徵事微解﹐上顏攺霽﹐宗周削籍歸。又偕周延儒因日講進言﹐赦前少詹事黃道周﹐復其官。

十七年正月﹐李自成陷山西﹐三輔震恐﹐上罪已求直言。

科臣光時亨疏陳練餉之害。徳璟票本謂﹕「曩來聚斂小人﹐倡爲練餉搜括諸議﹐以致民窮禍結﹐危及社稷。」上大不懌﹐召問聚斂小人﹐誰也對卽前戶部尙書李待問。乃極言抽練無實﹐空增七百三十萬之餉﹐民安得不困。上怒徳璟朋比﹐遂引病出直。三月八日﹐疏辭去國﹐舟及滄津﹐京師陷﹐時論深惜徳璟。福王時﹐徳璟不起。唐王在位﹐應召入直﹐位次黃道周下。嘗自請行關﹐相機督戰﹐守關將施福等不受節制。徳璟知事去﹐太息﹐乞罷職歸泉州。大淸兵下泉州﹐不食死。所著有《愨書》行世。

○路振飛

路振飛﹐字見白﹐直隸曲周人﹐天啟五年進士。崇禎中﹐官福建按察使﹐晉僉都禦史﹐巡撫淮揚﹐唐王在鳳陽髙墻﹐振飛入見﹐奇其神宇器識﹐深相結好﹐奉私錢周之﹐由是知府張以謹以下﹐視遇有加﹐吏不侵辱。福王立﹐中外洶洶﹐鎭將劉澤淸﹑髙傑﹐欲寄家屬於江南﹐左都禦史劉宗周劾之﹐並及振飛。已﹐廉知振飛公淸﹐尋悔曰「參兩鎭過責淮撫﹐是余激也。」乙酉五月﹐南都敗﹐振飛東走﹐及其鄕諸生韓雄都等聚兵大湖﹐不降。

唐王思舊恩﹐使吳江諸生持敕書訪之﹐敕曰「麥飯豆粥﹐念久欲報。」旣至﹐拜文淵閣大學士﹐入直。振飛持論有執﹐不肯阿上。上欲用王朝升爲總督﹐彭遇■僉都禦史﹐振飛鼓誚必循資格﹐豈得非常之人﹐恐非休休雅量。」振飛執言「臣等無私隙﹐遇■降賊﹐乞憐馬士英﹐爲浙撫搜括激變。朝升在太湖﹐奉劍州知州朱盛徵﹐始稱通城王﹐繼稱皇帝﹐賣官奪女﹐百姓不容﹐故爾逃來。若大用此二人﹐無乃傷新政乎﹖」卒從其諫。

大淸兵至延平﹐王乘馬奔﹐振飛追扈不及﹐縊邵武山寺。

○曾櫻

曾櫻﹐字仲含﹐江西峽江人﹐萬曆四十四年進士。天啟中﹐知常州府﹐時有詔逮髙攀龍﹐攀龍自裁。緹綺欲載屍察驗﹐並

逮其子回奏。無錫知縣吳大朴﹐依阿其間﹐櫻力持不可﹐乃免。

與李應升爲同年生﹐借官帑以給官旗之逮應升者。時常民集者數千人﹐欲擊官旗﹐櫻再三曉諭而散。

崇禎十六年﹐爲登萊防撫。大淸兵破萊陽﹑棲霞﹑寧海諸州縣﹐二月廿一日﹐攻登州﹐櫻禦之﹐乃退。嘗爲副使﹐分巡興泉道。

唐王時﹐拜大學士﹐入直。櫻忠款懇至﹐言語委密﹐處孤主驕臣之間﹐調護上下﹐使無疑忤﹐上親臣腹心依之。鄭芝龍不肯出兵﹐駕往來延建﹐櫻以爲此非遲久策﹐失海內望﹐請速幸贛州﹐並力出江西湖南。卒不決而敗。櫻至廈門﹐依朱成功﹐辛卯春﹐大淸泉州守將襲破廈門﹐成功還救不及﹐櫻自縊。

○傅冠

傅冠﹐字元甫﹐江西進賢人。丙戌二月﹐以行在太子太保﹐兼禮兵二部尙書﹐文淵閣大學士督師﹐同忠孝伯朱成功﹐大守永定關。崗兵張安﹑丘華﹐俱聽節制。前軍方入建昌境﹐餉已告匱﹐後軍聞警﹐輒歸。冠見令不行﹐十二疏乞罷﹐不許。後敕揭重熙佐冠共事﹐冠無心任職﹐日午方起。重熙奏之﹐乃勒令歸。

九月晦﹐汀州破。大淸兵分道自江西入邵武﹐冠避泰寧之分水村。村人江亨龍新執贄﹐縛冠以獻﹐大帥李成棟解縛﹐進曰「公大臣﹐釋畱﹐當取令旨﹐但去發﹐保無他。」冠厲聲曰「汝知千古有文文山乎﹖吾鄕先進也﹗吾鄕惟有斷頭宰相爾。」成棟載至汀州﹐飲食與俱。已而成棟入粵東﹐使鎭將李發衛之。十一月廿一日﹐對局弈罷﹐發閱文書﹐曰「公必不

順﹐令旨收公矣。」冠欣然曰「早畢我事﹐爾之賜也。」整衣冠南向拜﹐曰「負國無狀﹐死不足贖。」復西向拜﹐曰「祖父暴骨﹐愧見先人地下。」

初﹐就執日﹐嘆曰「負國重恩﹐永慚地下。」以足三頓地﹐夜半﹐風雨大作﹐頓足處崩陷數十丈。其首函寄汀獄﹐或無故動搖。數見夢於獄﹐夜嘗有光。囚冤濫者﹐祈卜﹐皆奇驗。

家人傅國楨等負其骸﹐初墓汀之羅漢嶺﹐與忠誠伯周之蕃相望。

閱三年﹐冠子號哭﹐請合身首﹐歸葬。舊衣二棄故汀墓旁﹐經年色如新﹐行道指曰「相公衣」。

●卷四

○金聲

金聲﹐字正希﹐徽州休寧人。從父商武昌﹐以嘉魚籍中天啟甲子鄕試。崇禎元年戊辰﹐成進士﹐選庶吉士。己巳﹐王師薄都城﹐袁崇煥敗﹐上禦左順門﹐問方略。聲伏地哭舉同館劉之綸﹐白衣申甫知兵。申甫者﹐雲南人﹐初爲僧﹐自言「入嵩山遇異人﹐授以書。中言車戰﹐乃習之。」瘞其書嵩山下﹐脫浮屠服﹐遊京師。與聲﹑之綸善﹐三人甚相得。至是﹐上命甫隨之綸入對﹐大悅﹐立擢之綸兵部右侍郎﹐甫京營副總兵﹐聲試禦史參軍事。然實無兵與甫﹐聽召募市人﹐取民間牛車﹐加竹盾給之聲。疏陳不可狀。而忌甫者謀委之餌敵﹐日夜督戰﹐竟敗。

先一日﹐總兵滿桂戰歿安定門外。甫繼出﹐死蘆溝橋。越日﹐之綸取遵化﹐軍娘娘山﹐遇伏﹐死戰一晝夜﹐援兵不至﹐流矢貫顱死。金聲嚙其鏃出﹐以授其母﹐賻喪歸蜀。言者論聲書生誤國﹐上遣中使覘聲館﹐布被蕭然﹐爲太息。與至郭外﹐得甫屍﹐喜曰「甫能死事﹐𨿽敗﹐舉不失人矣。」聲自劾﹐上察其淸忠﹐贈之綸官﹐予謚察葬﹐而復聲庶吉士。告歸。

十六年﹐流寇蹂蘄黃﹐將逼畱都。聲遭父喪﹐蹶起請當事團結鄕勇守禦。時馬士英開府鳳陽﹐募黔兵數千﹐紆道侵掠饒

徽界。徽人以爲賊﹐縱鄕兵格鬥。脫者奔告士英﹐言金翰林實主之。奏聞﹐逮治﹐聲慷慨就道﹐曰「吾不出眾無所恃。」

再疏申本末﹐上識聲名﹐特旨修撰起用。會母喪﹐力請終制。

明年三月﹐都城陷﹐慟哭嘔血﹐不欲生。

甲申五月﹐王師下南京﹐徽民議降。聲奮身出懸髙皇帝像於明倫堂﹐率郡人大監三日﹐起兵。閩中授僉都禦史﹐巡撫池﹑太﹑徽﹑守﹐晉兵部右侍郎﹐假便宜。然池﹑寧﹑太﹐已歸大淸﹐三面敵境﹐獨用徽城孤撐﹐當杭嚴上疏﹐凡三閱月。會道臣林貞從福州至﹐主客相疑。張家玉請分嚴杭隸貞﹐令徽得展布﹐無使一瓢百輿。張天祿自寧國引兵薄徽﹐聲嬰城守﹐黃澍由饒州詐言逃歸﹐開門延之。是夕﹐城遂陷。先是﹐聲知不濟﹐麾將士曰「徽本不欲守﹐吾爲禍始﹐義當死。汝曹從吾死﹐無益。」多涕泣不忍去。

至南京﹐洪承疇欣然迎見。聲張目問之曰「卿相識否﹖」

曰「爾金正希﹐胡不識﹖」復語聲曰「爾相識否﹖」聲曰「朱之識也﹗」曰「吾承疇耳。」聲叱之曰「承疇登甲第﹐受神宗皇帝﹐莊烈皇帝深恩﹐歷重任﹐死松杏﹐先帝震悼輟朝﹐與祭九壇﹐賜陰二子﹐仍望祭立廟﹐祀春秋。此我朝忠義之臣﹐何物麼麼﹐敢冒其姓名耶﹖」承疇俯首﹐已﹐謂此人老﹐火性未除﹐吾不能再見。屢使勸之降﹐不可。十月八日﹐死於通濟門外。望拜孝陵﹐端坐受刃﹐年四十八。子惇涵﹐間道走閩。贈禮部倘書﹐謚文毅。從死者參軍江天一﹐自有傳。

一云﹕天一掖聲歷階﹐每佐聲申語﹐辭气甚厲。稍近承疇﹐出袖中硯擲之。承疇大怒﹐牽出斬之﹐罵不絕口。聲亦於是日遇害。

○萬元吉

萬元吉﹐字吉人﹐江西南昌人﹐天啟乙丑進士。崇禎中﹐監大學士楊嗣昌軍﹐扼夔門﹐與石柱女帥秦良玉合兵擊賊。招降關索﹐惠登相﹑王光思有功。會嗣昌敗﹐薄其賞﹐稍遷大理評事。李自成陷西安﹐上命大學士吳甡出師﹐以元吉充軍前贊畫。尋召還甡﹐不果行。元吉在軍中久﹐曉練兵事﹐諾宿將左良玉﹑金聲桓等皆憚之。元吉亦見天下壞﹐矢報國。

乙酉﹐良玉死﹐子夢庚及聲桓等以全軍降大淸﹐南都不守。

元吉散家貲募兵﹐與淸江進士楊廷麟﹐同郡進士郭維經﹐起義師於贛州。元吉扼吉安﹐東西犄角﹐軍容甚盛。

時大淸已命聲桓開府南昌﹐所部皆左營饒將﹐南軍不能進。

聞福京立君﹐拜表﹕請乘輿親出江西﹐臣等堅守贛州﹐以待王師。詔加元吉﹐廷麟並督師大學士﹐維經兵部尙書。命鄭彩出杉關﹐蘇觀生出南安﹐進恢湖東﹐援贛。彩逗畱不行﹐而永寧王招峒兵謝志良等﹐復建昌﹑撫州﹐數月之間﹐湖東屢失屢復。

丙戌二月﹐吉安陷﹐元吉退守皂口。大淸盡下湖東西﹐殺永寧王﹐進逼贛州。元吉亦遂入贛﹐贛人將竄﹐見督師移眷入署﹐始定。元吉分兵三營﹐番休辟﹐黎遂球等爲監軍﹐以兵科楊文薦任城守﹐而身晝夜督戰。下及婦女﹐皆感其意﹐曰「甘死無貳。」援兵累敗。六月﹐廷麟等又收散亡及滇粵兵﹐進營城下﹐共四萬餘人。元吉欲待水師至方戰﹐王其弘諫﹐不聽。

八月﹐大淸兵迎擊水師﹐乘勝遂破諸軍﹐自是贛州城下﹐無一廝卒。廷麟等人﹐與元吉共死守。福州旣陷﹐贛州援絕﹐元吉斷指入函﹐請救於湖南﹑廣東﹐蘇觀生在南安﹐觀望不敢

前。大淸兵築長圍困之。自五月至於十月﹐城中食盡﹐斗米至八錢﹐餓死載道﹐人無畔志。元吉子欲縋城請降﹐斬之﹐人呼元吉爲「萬精忠」。

初三日﹐大兵獲響導﹐夜﹐自小南門上﹐鄕勇猶巷戰。及明﹐大兵大集﹐城上舉炮﹐皆裂﹐遂陷。元吉﹑廷麟赴水死﹐維經入嵯峨寺禁死﹐同死者﹕兵科給事中萬發祥﹑太常卿彭期

生﹑主事襲芬﹑林珽子﹑斯昌﹑王其弘﹑黎遂球﹑柳昂霄﹑魯

嗣宗﹑錢謙亨﹑禦史姚奇胤﹑舍人袁從諤﹑劉孟鈞﹑劉應泗﹑

贛州同知王明俊﹑推官吳國球﹑知縣林逢春﹑臨江推官胡縝﹑

監紀通判郭寧登﹑鄕紳盧象觀﹑舉人馬芝﹑貢生楊述鴻﹑諸生

段之輝等數十人﹐士气大喪﹐南中精銳亦盡。時議以爲王亟幸贛﹐則元吉等不死﹐而贛不陷﹐福州亦不亡。贛之陷﹐唐王爲之。

○楊廷麟﹝傳闕﹞

○曹學佺

曹學佺﹐字能始﹐福建侯官人﹐萬曆三十二年進士。嗜古博學﹐天啟中﹐以文字觸魏忠賢怒﹐削籍﹐名重海內。累官四川按察使。唐藩卽位﹐文臣任事者﹐首張肯堂﹑何楷及學佺﹐而學佺尢饒大略﹐因事有匡建﹐鄭芝龍以下咸敬禮。王知其宿儒﹐言無不從。晉太常寺卿﹐行在禮部右侍郎﹐署翰林院事﹐纂修崇禎實錄總裁﹐專設蘭臺館處之﹐編修何九云等皆屬焉。

學佺討論本禮經﹐行朝戎祭﹐封爵﹐贈謚﹐並遣詞臣咨問﹐倚

以取斷。始捐家財助軍﹐肯堂等議且水師﹐又括萬金助海舟。

天興饑﹐買米以賑。時年已七十三歲﹐福州陷﹐沐浴正衣冠﹐縊於中堂。子女被收﹐五日始得蓋棺﹐虫流於戶。所著有《石倉集》行世。

先是﹐大淸兵至延平﹐閩縣貢生齊巽﹑中書張份﹑醫僧不空等﹐陰結眾起義。使告學佺﹐學佺資之千金﹐始克召募﹐殺來師之懸民榜者﹐人心震動。永福人黃璂密報貝勒﹐急下福京﹐遂各解散閩人皆惜巽等之志﹐痛學佺。

○姜一洪

姜一洪﹐字開初﹐紹興余姚人﹐鏡子仲子也。登萬曆丙辰進士﹐累官至廣東布政使﹐所在有聲迹。己酉五月﹐魯王監國紹興﹐毀家助軍餉。尋以黃道周薦﹐詣福州﹐唐王問﹕「卿來大不易。」一洪伏地脫責曰「臣發故在也。」上喜﹐手掖之﹐除吏部右侍郎。

比大淸兵迫﹐唐王將幸贛州﹐命一洪兼戶部尙書﹐先行﹐集援師。未至而汀州陷﹐贛州亦破。一洪次雩都﹐慟哭曰「吾間關萬里﹐從朱氏子孫﹐今已矣﹗」夜赴榔木裏水中死。賓從皆散﹐獨兩僕不去﹐哀慟﹐村裏諸生鐘國士等爲殮。子天植﹐奔訃﹐負骸骨歸葬。

○吳聞禮

吳聞禮﹐字去非﹐浙江錢塘人。唐王時爲上游巡撫﹐自請

防禦分水關。及敗﹐逃入山寺﹐不肯降順。人勸之﹐曰「豈有堂堂巡撫﹐而畏死耶﹖」復率鄕勇赴敵﹐爲亂兵所殺。

○鄭爲虹

鄭爲虹﹐字天玉﹐揚州人。崇禎癸未進士﹐年少美丰姿。

初令浦城﹐淸操愛民﹐聲冠閩中。唐藩入仙霞﹐下令求遺書﹐爲虹進大明會典。及卽位﹐召爲禦史﹐浦民交章乞畱﹐具言不可去者十。乃卽命爲虹以禦史知浦城﹐巡視仙霞關。軍人相戒勿犯浦境。尋命巡按上游。鄭芝龍標將陳俊奪民船爲虹召而叱責。芝龍密訴於王﹐王曰「干戈未靖﹐全賴文武和衷﹐爲虹叱責﹐亦是代卿爲束。」芝龍不敢復言。丙戌七月﹐大淸兵取衢州﹐將度仙霞﹐潰兵南奔者﹐焚掠爲食﹐人士流離﹐家不相保。爲虹閉城﹐發倉米銀布以犒﹐歡呼而去﹐一郡獨全。

八月十七日﹐大淸兵至浦城﹐百姓請爲虹出降﹐不可﹔請行﹐又不可。軍人擁見貝勒﹐迫之跪﹐不屈。勸令剃髮﹐爲虹曰「負國不忠﹐辱先不孝﹐我生何用﹖發不可斷也﹗」明日復見﹐責輸餉。爲虹謂﹕「淸白吏何處得金﹖」百姓爭欲代輸﹐爲虹以民窮財盡﹐執不可。噴血大罵﹐乃令斬之。爲虹大呼﹐奪刀刺胸﹐不殊﹐遂見殺。家僕陳龍﹐都督洪祖烈。遊擊張萬明父子﹐皆從死。建人爲立祠。與爲虹同日死義者給事中黃大鵬。

○王士和

王士和﹐字萬育﹐江西臨川舉人。唐王時﹐知延平府﹐居官廉王。大淸兵至延平﹐從龍者咸遁去。士和曰「吾受國命守士﹐不能持寸鐵赴斗﹐死有餘愧﹐忍偸生哉﹖」先一日﹐分理家事﹐正衣冠縊堂皇﹐百姓奔哭﹐鳩金殮之。大淸兵亦爲嘆息。

○胡上琛

胡上琛﹐字席公﹐其先直隸山後人。永樂中﹐祖失裏本以功授燕山衛﹐後升福建右衛指揮使。上琛十八襲職﹐體弱不勝﹐折節讀書。唐藩加錦衣指揮﹐從至延平。大淸兵至﹐誓必死﹐使人求毒艸。妾劉氏恚曰「君以我婦人﹐不知節義﹐故不使聞耶」吾心決久矣﹗」上琛喜﹐並坐飲藥酒而卒。時上琛年三十八﹐劉年二十一。劉有母﹐亦不奪女志。

○蘇觀生

蘇觀生﹐字宇霖﹐廣東東筦人。福王時﹐官戶部主事。避兵東至杭州﹐與鄭鴻逵奉唐王入閩。觀生見際喪亂﹐諸王獨唐藩賢﹐可濟大業﹐委心服事。唐王卽位﹐拜大學士。時閣臣多用耆望﹐而觀生新進柄政﹐自首輔黃道周以下﹐皆重其才。第

乙酉七月﹐領儲賢館﹐觀生以爲非時務所急﹐力勸王幸贛就楊廷麟﹐毋久畱福州。鄭芝龍格其議﹐有詔觀生先赴南安﹐聯絡江楚。王親祖之殿門﹐觀生叩頭﹐出﹐登車﹐慨然有澄復之志。

丙戌四月﹐大淸師圍贛州﹐觀生退保南康。五月﹐援兵潰﹐觀生收散卒﹐及大淸師遇於李家山九牛間﹐數戰皆捷。解圍﹐屯水西﹐進復圍之。十月﹐贛州陷﹐廷麟致命﹐觀生棄南安﹐入廣東。

時大淸師已破汀州﹐莫知唐王音息﹐監紀主事陳邦彥﹐勸觀生疾走惠潮﹐以扼東兵﹐則兩粵可保。觀生不從。將至廣州﹐聞桂王監國肇慶﹐觀生與丁魁楚有隙﹐不懌。已﹐從邦彥諫﹐遣詣肇慶勸進。

會唐王聿釒粵浮海達廣﹐觀生意變﹐曰「大行皇帝親弟今在﹐外求君﹐非義。」遂背邦彥﹐立唐王﹐稱紹武。召海盜石﹑馬﹑徐﹑鄭四姓﹐授總兵﹐使拒肇慶。桂王卽位﹐班詔廣州。觀生頗內懼。兵部侍郎林桂鼎﹐故監司廣東﹐與總兵林察同姓﹐相善也﹐佳鼎信之。至是﹐督西師與李明忠﹑龍倫﹑蘇聘等次三水﹐察令四姓盜迎降﹐覆佳鼎於三山﹐行朝大震。觀生由是驕。

而大淸將李成棟﹐已進陷惠潮﹐廣州未之知。城中兵西出﹐十二月十四日﹐有十七騎且趨會城﹐諜報曰「北軍至。」觀生曰「潮州文昨夕到﹐胡妄言﹖」斬之。向午﹐數騎抵東郭市肉﹐守門者猶以爲招來海上盜﹐門遂不閉。須臾﹐傳令歸順。

時宿衛尙萬人﹐觀生急收之﹐至者僅數百﹐大淸兵擊走之。遂執唐王。觀生過給事中梁鍙問計﹐鍙曰「死耳﹗」乃大書﹕「大明忠臣義士﹐固當死。」九字於壁﹐而自縊。顧元鏡先椎髻﹐號於市曰「大淸天兵至此﹐汝百姓今安枕矣。」又出示云「恭惟大淸皇帝﹐應運而興﹐天兵臨粵﹐逆藩授首。」大

兵之入﹐咸謂﹑元鏡實召之。唐王初走洛城裏﹐元鏡家僮迹以獻。何吾騶﹑王應華﹐俱降。

論曰﹕嘗見前輩所紀《東粵遺事》云﹕觀生早立淸節﹐筮仕八載﹐囊無餘金。比鎭南安﹐糧運不繼﹐動輒掣肘﹐仰天嘆曰「吾年五十未有子﹐老母七十有八﹐今嶺頭幾日地﹐豈不懷歸﹖然身受君命﹐事苟不免﹐有死而已。」迨羅明受不揣地利﹐水師一戰輒敗﹐諸軍以次潰逃﹐南康重兵﹐聞風驚遁﹐觀生遂度嶺還粵西。適指揮使王之臣等至﹐知延邵俱陷﹐失唐王所在﹐觀生揮涕曰「使輦早詣虔﹐不致有今日。」馮兼三嘗投刺謁觀生﹐兼三數爲畫策﹐不合。語人曰「余死報國家。」

兼三曰「嶺外絕好死地﹐已捨卻﹐不知今何地可以贛州也。」

觀生𨿽作色﹐亦輒攺容。及大淸兵入廣州﹐卒不食其言。然力小而任重﹐智淺而謀大﹐昧一統而虧大信﹐無以安內而攘外﹐乃其所短也。兩粵之陷﹐戎由觀生﹐獨哀其志﹐故立傳焉。

●卷五

○張國維

張國維﹐號玉笥﹐浙江東陽人。天啟壬戌進士﹐除翻禺令。

以卓異入爲刑科給事中﹐升太常少卿。崇禎七年甲戌﹐升都察院右僉都禦史﹐巡撫應天。甫受事而流寇犯安慶﹐參將唐某受賊紿﹐全軍覆沒。時國維方壯年﹐報至﹐頭髮一夜頓白。親督兵至安慶﹐見道官史可法﹐異其才﹐具疏請益設安慶巡撫﹐卽以可法任之。諸所任寄咸得人。撫吳八年﹐賊不敢犯境。升工部右侍郎﹐總督河道。山東饑﹐米石八兩﹐而三吳石三兩﹐以應天所屬河工銀﹐盡糴米輸濟寧﹐每石水腳加五錢﹐得羨米倍贏。遂設粥廠十餘所﹐使官督賑﹐全活百萬計。賊李靑山眾數萬﹐殺逐官吏﹐國維討平之﹐獻俘於朝。蔭一子﹐世錦衣千戶。

十五年壬午冬﹐大淸兵破薊州﹐南略山東﹑靑﹑兗﹐諸府皆陷﹐徳王﹑魯王遇害。命推可任本兵者﹐舉國維﹑星馳赴京受事﹐總督趙光抃﹐戰於羅山﹐大敗﹐亡二萬餘人。周延儒視師﹐匿不以聞。是時﹐兵科員缺﹐國維題龔鼎孳等六人。蔣拱宸恨不與﹐及爲禦史﹐彈國維。謂﹕「西協地六百里﹐而國維設防止五百里。」疏七上﹐明年二月﹐與延儒俱放歸。

十一月﹐追論羅山事﹐被逮。舟過吳門﹐士民號哭塞楓橋﹐大聲前問孰爲錦衣衛官校船者。國維恐有變﹐解纜急去﹐眾乃

散。詔獄擬辟﹐山東﹑南直百姓﹐叩闕訟冤﹐遂以原官募兵浙直。

行十日﹐都城陷﹐國維星夜抵浙﹐圖舉勤王﹐得精兵三千﹐至鎭江。會福王立﹐乃朝畱都﹐欲與史可法合兵北出。以國維爲兵部尙書﹐加太子太保﹐協理戎政。馬士英議不合﹐乞假歸葬祖母。

乙酉五月﹐南都破﹐鄭遵謙起兵紹興﹐國維至臺州﹐迎魯王。晉少傅﹐建極殿大學士﹐兼兵部尙書。歸集東陽兵﹐守錢塘﹐屯長河頭。首參馬士英十大罪﹐大英懼﹐不敢入朝。時紹興富家以助餉受累﹐國維不忍﹐用東陽世產鄰富家者﹐與原券計值﹐令出甲士﹐具衣械﹐程日給糧﹐總抵價若干﹐以土著之家﹐養不逃之兵﹐富人得產﹐而軍興得兵食﹐人情大歡。

福建詔至﹐加國維東閣大學士﹐輔魯王監國。延臣多欲開讀﹐國維曰「唐王提兵北伐﹐老臣當效死前驅﹐若止一丸封嶺作天子﹐空以官爵隳散浙東將士心﹐大敵逼江﹐旦晚欲渡﹐臣不敢奉詔。」手敕七至﹐竟不發。國維深塹堅壘﹐沿江多置木城﹐激厲將士﹐爲取杭州計。而方國安不同心腹﹐鄭遵謙等義兵又多烏合﹐是以不能成功。

丙戌六月廿八月﹐大淸兵渡江﹐諸營皆潰﹐國維歸東陽﹐守陷坑嶺。六月﹐貝勒入閩﹐過東陽﹐將抵陷坑。國維請東陽令吳琪滋至﹐曰「國維今日死﹐天气方炎﹐恐腐爛不可辧識﹐將謂吾逃﹐貽禍此地﹐故特相邀﹐令君視吾死耳。」吳令涕泣。

國維殊容暇﹐取素繒書﹕《負國》《念母》《誡子》三詩﹐又畱詩贈故人﹐冠帶北面稽首。謂僕曰「吾大臣死王事﹐禮也。兵將在東陽者﹐因我及難﹐可舁屍詣門一謝之。對太夫人勿言我死﹐言遁去。坐我中堂﹐俟官來見﹐始可殮耳。」遂赴水死﹐年五十二。騎圍宅﹐見屍坐廳事如生﹐或叩頭痛哭﹐問

之﹐則多濟寧人﹐饑年食其粥以活者。夜﹐有兵數十人﹐挾婦女宿其殯園﹐見堂皇燈炬﹐國維白髯絳袍﹐南面﹐刀戟列侍﹐兵大呼﹐遂不見。亟起﹐叩頭柩前﹐避去。

桂王立﹐謚文忠。長子世鳳﹐掛平魯將軍印﹐封武康伯﹐不受。次子世鵬﹐官尙寶司卿。世鳳被殺。張存仁自閩歸﹐百姓數萬遮馬前﹐請世鵬命。存仁曰「吾少時卽耳若父爲人。」

遂釋之。

論曰﹕唐魯之議﹐以南稟閩朔﹐而不解兵爲正。蓋當其時﹐受兵者魯﹐魯一撤兵﹐卽錢塘不守﹐仙霞尙安蔽乎﹖昔人論南北之勢﹐守江不如守淮。閩之有浙﹐猶江之有淮也。若楚蜀江粵﹐皆藉唐王名號。維畱土無二王﹐魯王自當退居重耳之位﹐諸臣共圖狐趙之勛﹐大邦維屏﹐三百年宗盟﹐不正有賴乎斯日歟﹖故鄭遵謙之拜疏迎駕﹐陳函輝之請殺金堡﹐或激或詭﹐二者均蔽。獨張國維適老臣謀國之體﹐石匱書所載﹐似亦未之審也。

○徐石麒

徐石麒﹐字寶摩﹐浙江秀水人﹐天啟壬戌進士。授工部營繕司主事。魏忠賢有調發﹐多格之。房師黃尊素下詔獄﹐納橐饘﹐募金抵誣贓﹐由是削籍。崇禎立﹐起南禮部郎中﹐累遷吏部文選考功郎中﹐佐冢宰鄭三俊掌院﹐範景文主南計﹐奏免七十八人。是時﹐主北計者謝升凡﹑溫體仁﹐私人皆庇之﹐南計不少徇焉。遷尙寶司卿應天府丞﹐行尹事。時方裁驛遞食縮﹐而馬如故﹐農裏重困。石麒計救之﹐無若召募﹐且勾胥吏故所乾沒﹐有餘資﹐積患頓解。三俊爲刑部尙書﹐以輕比下獄﹐黃

道周﹑黃景昉言之於經筵﹐上怒未回。石麒朝﹐元旦奏言「皇上禦極以來﹐麗丹書者多大臣朝士﹐嚴威之下﹐蔓引株連﹐九死一生。今又以輕擬深督三俊﹐將來必有承順風旨﹐以鍛煉爲能事﹐以鉤距爲精神﹐非復愼獄之本意矣。」疏入﹐上禦門口﹐傳出三俊。用石麒通政使。時治尙綜核﹐放棄者多造言語﹐妄陳端末﹐納言承行﹐不給﹐石麒剖斷嚴敏﹐告訐衰息。升刑部右侍郎。會推閣員先後二十四人﹐石麒與焉。稱疾不赴召對﹐故免陳演之譖。轉左侍郎﹐署部事﹐尋卽眞爲尙書﹐言「邇年刑官擅背律條﹐嚴文刻深﹐使吏胥上下其手。僥幸之徒﹐以賄爲市﹐幹和召愆﹐其失非細。」因條上附會律文之謬數十事﹐會淸獄﹐石麒盡心明允﹐理出冤滯近萬人﹐貫城幾空。

陳新甲下獄﹐政府以下皆爲營救﹐石麒獨言「俺答闌入而丁汝夔伏誅﹐沈惟敬盟敗而石星論死。惟後此遼沈廣寧之陷﹐誅止督撫﹐不及中樞。故新甲覬引例自寬。不知此例乃天啟間陵夷解紐之政﹐非祖制所有也。今親藩膏刃﹐百城流血﹐夔星之罪﹐未若是烈。人臣無境外交﹐新甲身在朝廷﹐輒擅便宜通款北境﹐辱國無君﹐莫此爲甚。」上覽疏﹐新甲卽日棄市。

司禮王裕民﹐私庇劉元斌﹐並逮獄﹐上欲殺之。石麒爰上書﹐言「隱人之惡﹐與身自爲惡﹐終不同。律內奏事詐﹐不以實條﹐止擬一配注﹐以其欺君也。然則繩欺之法﹐亦止此矣。

加等至煙瘴已極﹐過此非臣所取擅。」入﹐上竟以內廷欺罔隱微﹐斬裕民而嘆諭石麒。

洪承疇救錦州﹐束馬未動。職方張若麒﹐以中樞私人﹐出關督戰﹐遂大潰﹐精銳喪失俱盡。若麒就理而有奧援﹐司官遷延不讞﹐石麒謂﹕「王朴以倡逃誅﹐陳新甲以誤國辟﹐而倡倡逃誤誤國者安得減等﹖」論若麒如律。

左都禦史劉宗周﹐以救姜采﹑熊開元革職。石麒上言「

陛下求變通趨時之臣﹐舉朝不乏﹔若求廉頑立懦﹐維風易俗之臣﹐含宗周無選矣。」上不聽。采等自詔獄攺刑部﹐石麒輕擬﹐失上意﹐遂罷。

甲申五月﹐福藩立﹐起右都禦史攺吏部尙書。時江左艸創﹐自石麒與劉宗周﹐黃道周出﹐始成朝廷。而馬阮用事﹐率降中旨﹐銓除不由部推﹐石麒爭之不得。士英冀以定策封侯﹐中人韓贊周主之。石麒覆疏﹕「昔世宗欲封楊延和﹑蔣冕伯爵﹐並辭不受。今國恥未雪﹐豈輔臣裂土自榮之時﹖俊克復神京﹐成功大定﹐加恩未晚。」士英气奪。又言「皇考福王殉難﹐先帝令勛臣黃門﹐恭視含殮。今先帝梓宮何所﹐封樹何似﹖乃遣一健兒應故事﹐示天下無悲思大行之意﹐何以鼓厲同仇﹖」不報。禦史黃耳鼎﹐論石麒殺樞臣﹐敗和議。石麒具陳始末﹐小人賣國情狀始露﹐而石麒亦告去。自宗周﹑石麒去﹐南都竟敗。

乙酉四月﹐大淸兵渡淮﹐黃尊素子宗羲﹐勸石麒避地四明山。石麒不可﹐曰「馬阮已壞天下﹐𨿽智者難善其後﹐惟有死此一塊土耳。」

會朱大定等謀守嘉興﹐議奉石麒爲兵主事﹐未集而敗。閏六月二十四日﹐大淸兵圍嘉興﹐石麒由村捨叩城下﹐呼曰「吾大臣﹐不可野死﹐請入與城同存亡。」城上人嘩曰「我公來矣﹗」開門納之﹐越宿而陷。石麒朝服縊天寧寺﹐納其屍櫝中﹐逾三旬始殮﹐如生。而是時宗周在越城﹐饑經七日﹐曰「此降城非我死所。」出城外而死。海內髙二人之死﹐能盡其義﹐爲作《降城嘆》《我公來》樂府美之。

石麒淸修絕俗﹐弘長後進﹐尢急人之難。吳昌時敗後籍沒﹐力言當事﹐止沒田產﹐他爲類免。讎昌時者﹐又欲竄其子弟於許都叛黨之內﹐復理而出之﹐孝廉祝淵﹐上書頌宗周﹐緹騎逮問﹐石麒囑金吾無殺義士﹐淵得生出。生平彊記經史﹐尢熟明

事﹐章奏精洽﹐鑿然可施行。

石麒年六十八﹐無子﹐初以私屬爾谷爲子﹐已二十六年﹐始立柱臣爲後。或問﹕「後與子異乎﹖」曰「然﹗子可私﹐後不可私。子惟父所愛﹐卽子之﹔後非薦之祖禰﹐而享告之﹐宗族而信﹐不敢後也。故《詩》曰﹕『螟蛉有子﹐蜾蠃負之。

』是人皆可子之證也。《傳》曰﹕『鬼不歆非類﹐神不歆非族。

』是人不可皆後之證也。」其議禮之精如此。唐王贈少傅文淵閣大學士﹐謚忠襄。爾谷官禦史﹐與同郡錢■友善﹐後並

○熊汝霖

熊汝霖﹐字雨殷﹐浙江余姚人﹐崇禎辛未進士。爲戶科給事中﹐直諫有聲。貶福建按察司照磨。南渡﹐起吏科﹐論廠衛告密之獘﹐及阮大鋮不當用。馬士英忌之﹐歸裏。汝霖雅受知都禦史劉宗周﹐乙酉﹐南都潰﹐潞王監國杭州﹐大淸兵且至﹐宗周趣守道於潁守紹興城。而寓書招汝霖余姚﹐未得相聞。旣而杭州降﹐事益迫。宗周復令諸生張應燁往說潁﹐使聯絡汝霖計事﹐潁疑未決。汝霖報書﹕「先生誠用霖計﹐立宗王之才者﹐藉援未孩﹐推轂方藩。今閩兵數十艘﹐見屯蛟川﹐檄令移泊錢塘東岸﹐敵必不敢問渡。更溯徽寧遼左兵﹐搗虛建業﹐彼必退而內顧﹐東西同膽﹐恢復可圖。」宗周趣之曰「門下有意﹐髙皇一綫﹐請急入郡。」

六月十九日﹐通判張忄素賚版諸生耆老﹐奉牛酒渡江﹐輸降。大淸招撫使至﹐汝霖謀爲邑人所覺﹐避之山中。

閏六月八日戊子﹐宗周不食卒。其明日﹐孫嘉績起兵余姚。

又一日﹐鄭遵謙起兵郡中﹐斬忄素及攝會稽令彭萬里。汝霖募

兵寧波﹐來會嘉績﹐合軍﹐軍西陵。

初﹐宗周臨終﹐謂門人曰「我緩死﹐以雨殷諸君不忘明室故﹐今已矣。」彌畱﹐猶取幾上硯書一「魯」字。汝霖叩靈牀﹐慟曰「先生有命﹐霖何敢忘﹖霖生於王事之以死。」比方國安﹑王之仁等兵集﹐遂共奉魯王以海監國﹐從宗周志也。

汝霖已渡西陵﹐札喬司﹐進至海寧。召父老諭以國亡君殉﹐三百年澤不可負﹐聞者感動﹐拜轅門﹐至萬人。以邑進士兪元良指揮﹐姜國臣主海寧事﹐忠義響應﹐所在皆稱熊兵。加兵部右侍郎﹐兼左副都禦史﹐總督義師。

七月八日﹐海寧復陷﹐元良戰沒。閱月﹐國臣復聚潰眾﹐入守海寧。前定番總兵汪碩徳﹐集兵萬人雙林﹐請師期﹐使移札塘棲。八月五日﹐遣副將趙淸會義興將鄭維翰﹐赴黃天蕩﹐繞敵背。前鋒黃嶽﹐參將諸盧崇﹐邵應斗﹐四百人伏海塘。監軍道孫嘉績﹑北洋總兵張名振﹐並置伏兵﹐斬首六十級。維翰兵不進﹐淸被矢﹐失亡十餘人。十六日﹐還喬司﹐汝霖營於中﹐嘉績營於東﹐錢肅樂營於西﹐遣盧崇﹑壽胤昌﹐抵牛頭寨﹐焚敵營。百騎突出﹐都司張行龍戰甚力﹐騎東去。邵應斗接戰北軍大至﹐綴三將﹐以數百騎趣汝霖。淸兵胡升發大炮﹐斃七騎﹐騎東衝孫營﹐孫營炮炸﹐遂敗。爭舟﹐墜水﹐汝霖馳刀砍之﹐不能禁。諸生趙之堅﹐奮長刀﹐殺六人。參將盧瑋新至﹐亦奮擊。敵辭易﹐簇騎攢之﹐與孫光祖﹑周宗鎬﹑胡升各被數十刀死。汝霖大呼船兵再上﹐矢及身﹐帳下彊掖下小舟﹐知戚死者數十人。

九月諸帥相見於小亹﹐議大舉﹐朝以九日會龍王堂。風雨阻潮﹐皆失期﹐汝霖獨帥所部至六和塔﹐助王之仁戰於江﹐大炮殺傷甚眾。之仁兵登岸焚寨﹐執馘﹐薄暮乃歸。十二日﹐再戰牛頭灣。時軍餉不斷﹐人心離阻﹐之仁營有逃者。汝霖上言

﹕「臣四月江舟﹐風雨饑勞﹐遂膺腹疾。自小亹至西興﹐延袤六十餘里﹐彼方備舟喬司﹐潛謀徑渡。臣及嘉績標卒﹐兩家不過千餘﹐緩急何以防禦﹖之仁一腔肝膽﹐心力相違﹐宜溫言諭畱﹐勉圖後效。朱大典部內火器最精﹐原任總兵尉允昌﹐文武兼才﹐豈合投閒諸曁﹖敕卽統大典兵江上﹐海寧新令已至﹐宜令張名振速渡﹐以固浙東門戶。名振違令﹐竟歸石浦。」

福州詔至﹐內外欲開讀﹐汝霖泣阻﹐不聽﹐避之小亹。魯王下令返臺州﹐汝霖疏畱﹐以爲﹕「今日之事﹐殿下宜力疾江幹﹐檄閩師刻期來會﹐使浙西克復﹐仍藉廟謨。唐王親來﹐亦當心折。若戀戀宮眷﹐遽返旌旄﹐思爲退保之圖﹐久成日蹙之勢。傳之海內﹐未爲克讓。又臣標參將張行龍﹐以臣令回籍臨平﹐圖結義兵﹐夾攻內應。其家丁陳義﹐入杭偵聽﹐聞已具舟﹐旁結艸人﹐思賺我火器。而寧鹽義士沈■﹑查繼美﹑陸鳴徐出啟疏﹐以近日嘉湖鐵騎﹐盡返武林﹐但得精兵數千﹐直搗嘉興﹐斷其往來饋道﹐杭城自成坐困﹐勝於今日阻江索戰。我客彼主﹐勞逸相萬。乞優遷■等﹐以彰激勸。若王必欲東歸﹐臣亦惟就海島死耳。」魯王手敕褒美﹐比之韓愈﹐乃不果行。

十月﹐汝霖移泊龍王堂﹐又疏﹕「今日會稽隙地﹐竟作京雒規模﹐諸臣之薪膽未嘗﹐末世之秕政悉踵。內員出司軍包餉﹐外戚入典禁兵﹐驕卒哄於街衢﹐靑衿嘩於殿陛。行間文武﹐動以朝政爲辭﹐文其退縮。惟殿下奮然更始﹐副遠近之望。」十五日﹐汝霖揚帆渡江﹐奪遵謙所失大舟以歸。十八日﹐又進軍﹐部將魏良﹑黃麒﹑吳彪先登﹐北騎六百伺南軍濟﹐突擊﹐良等且戰且退﹐汝霖親督軍中乘小舟對射騎﹐死百餘。諸生錢振宗﹐死者亦十餘人。

汝霖麾下﹐多農井新募﹐徒以忠義激厲﹐在浙中凡一載﹐大小數十戰﹐累遇敗覆﹐而志气不惰。𨿽方王驕將悍卒﹐皆畏

待如神明。陳萬良﹑沈羽箙﹐結寨塘棲臨平間﹐汝霖欲得其兵取北關﹐遣張行龍招之。萬良受書﹐泣曰「久望熊督師﹐無途自達﹐乃今江東亦知有吾輩矣。」後萬良西行﹐復城邑﹐大淸兵斷其後﹐不得出﹐死於門中。

丙戌六月朔﹐浙河新潰﹐汝霖扈魯王﹐沿海南次長垣。時唐王已走死﹐閩地內附。魯王以汝霖爲東閣大學士﹐因鄭彩抵福州﹐軍聲大振﹐八閩皆詣汝霖﹐請札起兵﹐先後得三府一州二十七縣。戊子﹐魯王在閩安鎭。鄭彩專橫﹐汝霖每折以禮。

定達伯周瑞惡於彩﹐汝霖票擬右瑞﹐彩故忌人心歸汝霖﹐因是積恨。又與遵謙爭商舶﹐恐其襲已。會汝霖休沐瑯琦﹐彩裨將李茂守瑯琦﹐與汝霖奴子爭口﹐熊鄭兩家除夕相問遺﹐茂以告彩﹐曰「熊鄭將爲難。」五月十七夜﹐縛汝霖並幼子投海中。

越三日﹐殺遵謙。凡越中建義者﹐皆盡於彩。惟嘉績以丙戌六月死於舟山﹐汝霖之死﹐後嘉績蓋二年矣。

○熊汝霖傳後

汝霖初知同安縣﹐有彊直聲。嘗渡海敗紅毛於廈門﹐入爲戶科給事中。辛已江南疫﹐饑﹐人多死﹐米石直銀四兩﹐轉運不至。出給事中七人﹐分行督漕。汝霖當上江﹐遼練正耗二百四十一萬石﹐如期而集。民不病。時上意廷臣儒忄耎﹐不次拔授﹐左官外附﹐競張空虛媒進。汝霖以量才不如核勞﹐破格壞典﹐不足以得非常之人﹐只爲幸階。一切敍功禦覽名色﹐皆宜報罷。保舉大將﹐必連舉主﹐庶杜債帥之門。事勢艱危﹐倚督撫爲成敗。因條列關督範志完﹑宣督江禹緒﹐鳳督馬士英﹑保

督侯怐﹑順撫潘永圖﹑宣撫李鑑﹑秦撫蔡官治﹑皖撫黃配玄﹑

保撫楊進才﹐守俱弱。合令量力自陳。且襄藩南陽淪陷﹐驚震天下﹐而兩撫晏然﹐功罪不明﹐何以懲後﹖又力言孫傳庭不宜速戰﹐禍敗皆驗。

大淸兵略山東﹐京師戒嚴﹐汝霖分守齊化門﹐召對﹐奏﹕「行間諸臣﹐望敵百里﹐未有一矢加遺。南去則我隨其後﹐北返則我出其前。兵士一聞督戰﹐便洶洶欲叛。師不用命﹐將不用兵﹐督師之肉﹐其足食乎﹖」姜采﹑熊開元下獄﹐劉宗周去國﹐皆極諫。尋追論楊嗣昌﹐譏及執政﹐上竟惡其切直﹐降福建按察司照磨。

南渡﹐起吏科給事中。上言「諸臣爭誇定策﹐罔志復仇。

處堂斗穴﹐始之武與文爭﹐旣而文與文急。殿廷之上﹐無人臣體。阮大鋮之起﹐陰陽消長﹐間不容髮。四鎭每鎭餉六十萬﹐額必不供。卽仿古藩鎭﹐亦當建牙大河以北。何遽藩籬堂奧﹐孤海內興復之望﹖先帝十七年憂勤﹐曾無失徳﹐惟廠衛一節﹐未免府怨臣民。丁玆天步艱難﹐正宜大開文网﹐推誠布公﹐使人人畢忠效節﹐胡得尙沿斯獘﹖」馬士英恨新建﹐使門客朱統縷造飛語於朝。汝霖言「幺麼小臣﹐爲誰驅除指使﹖不由通政﹐告密飛章﹐內外交通﹐神叢互借﹐墨敕斜封﹐端自此始。

請嚴行詰究﹐用杜將來。」又言「先帝篤念宗藩﹐而聞寇先逃﹐誰死社稷。先帝任隆武臣﹐而叛降跋扈﹐曾無一戰。先帝委任勛臣﹐而京營銳卒﹐徒爲寇藉。先帝旁寄內臣﹐而開門延敵﹐反在禁旅。先帝不次用人﹐而邊材督撫﹐首鼠兩端。超遷宰執﹐羅拜賊庭。思先帝之何以失﹐卽知今日之何以得矣。」

南京𨿽立君﹐未嘗一事設施﹐而汝霖與祁彪佳﹑章正宸﹑吳適等﹐猶能彊諫守職﹐推論善敗﹐不失朝章士气。然卒格不用﹐以門戶覆國。

○孫嘉績

孫嘉績﹐字碩膚﹐浙江余姚人﹐崇禎丁丑進士。除兵部主事。楊嗣昌以其知兵﹐薦爲職方郎中。太監髙起潛求世蔭﹐嘉績覆疏不可﹐起潛恚。侍上觀徳殿閱軍器浸毀﹐下獄。學士黃道周亦廷杖入獄﹐袱被藥物﹐俱不得進﹐嘉績移服用奉之﹐且從受易。會諸生塗仲吉上書﹐頌道周﹐上加怒﹐察獄中與道周通者。眾多說辧﹐嘉績獨曰「昔黃霸受經夏侯勝﹐史傳以爲美談﹐今復何諱﹖」刑部尙書徐石麒﹐雅識嘉績﹐淸獄﹐出之。

逾年﹐起九江道僉事﹐未之任﹐國變。

乙酉六月﹐大淸檄下浙東﹐寧紹望風迎附。閏六月己丑﹐余姚攝印官發閭左爲馳道﹐抶役者﹐役者反抶攝官﹐眾嘩不能定。嘉績乘眾怒﹐遂斬攝官﹐邑紳邵乘節﹑陳相才﹐諸生呂章成﹑沈之泰﹑邵應斗﹐率裏中從者數千人。孫氏自燧以來﹐代以文章忠孝顯﹐受累朝恩最深。至是建義﹐士民無不踴躍﹐便欲推嘉績爲盟主。辭曰「舉大事將須其人﹐熊雨殷有執持﹐識兵勢﹐當共請其約束。」會汝霖募兵自寧波至﹐邑人大安。

魯王監國﹐晉嘉績兵部侍郎﹐兼右僉都禦史﹐總視義師。

轉戰喬司﹐西興﹑親受矢石﹐號孫熊兵。臨敵則汝霖當先﹐嘉績繼之。餉不給則毀家產佐軍。每對賓佐泣曰「身先人余也﹐義同國存亡。惟懼事不集﹐死無面目以見君親耳。」由是聽者感奮。嘉績舉宗報國﹐文士知故爭爲之死。

浙東本以汝霖﹑嘉績首義﹐營立行朝﹐亡將潰兵﹐因弛荷擔﹐後來益眾﹐客反居上。方國安擁重兵﹐孫熊嚴意與同濟難。

國安逍遙殊無意﹐一年之中﹐縻餉數百萬﹐皆出八郡民。貧富

交盡﹐卒以是敗。丙戌六月﹐魯王移蹕舟山﹐嘉績以軍從。六月二十四日﹐卒於舟山。子延齡﹐從蹕﹐南至中左所。大兵入余姚﹐焚嘉績祖如遊第。後二十八年﹐延齡子訥﹐渡海求祖父櫬﹐得於狀元張信墓道﹐歸葬。

○錢肅樂

錢肅樂﹐字希聲﹐浙江鄞縣人﹐崇禎丁丑進士。知太倉州﹐以廉淸爲張溥﹑張采所重。遷刑部員外郎﹐丁外艱﹐歸。

乙酉六月﹐大淸檄下浙東﹐肅東大會紳士城隍廟﹐痛哭議舉兵。謝三賓不欲﹐移書定海總兵王之仁﹐使以兵威脇舉兵者。

之仁陳兵入郡﹐反合肅樂﹐三賓悵然。會孫熊已起余姚﹐甬西道通﹐遂進軍紹興。

魯王監國﹐晉肅樂右僉都禦史﹐升右副都禦史﹐轉戰喬司及牛頭灣。時馬士英﹑阮大鋮亡入方國安營﹐陰制行朝之政。

裏井邪獪﹐多緣舉義﹐推戴呈身。部覆臺彈﹐猶沿舊習。富家輸餉﹐動加榜楚。內侍客鳳儀﹐外戚張國俊等﹐气傾中外﹐咫尺大敵。而越城哀衣寬帶﹐歌讀宴會如平常。肅樂條列其獘﹐不能用。及浙河師潰﹐浮海﹐隱於福州之化南。魯王次左所﹐復入覲。

丙戌十月﹐魯王在長垣﹐肅樂擬詔預頒魯三年戊子歷。浙閩全陷﹐舊人如劉沂春﹑吳鐘巒﹐皆遁不起﹐肅樂移書責之﹐乃就道。唐王遺臣稍稍引出。明年戊子﹐魯王次閩安鎭﹐晉東閣大學士。劉中藻起兵福安﹐攻福寧﹐州將破﹐其帥塗登華欲降﹐不決﹐謂人曰「豈有海上天子﹐船中國公﹖」肅樂致書﹐謂﹕「將軍獨不聞有宋末年﹐二王不在海上﹐文陸不在船中乎

﹖」登華遂詣鄭彩降。彩欲使其私人守之﹐中藻不可﹐彩反掠其地。肅樂與中藻書﹐不直彩﹐彩聞銜甚。是年五月﹐汝霖爲彩所害﹐肅樂憂憤﹐疾動而卒﹐年四十三。贈太保﹐謚忠介。

初﹐肅樂請挑敢死士盡配彩﹐則兵力一﹐竟以彩故﹐死。

繼肅樂相者﹐慈溪沈宸荃﹐字葵中﹐與從叔履祥﹐皆成進士。

履祥入海﹐被執﹐不屈死。宸荃從魯國次南日山﹐覆於風。從鄞人屯兵浙海﹐死義有張煌言。

論曰﹕嘉績子延齡﹐自閩海歸﹐言魯王放閩事頗悉。四鎭兵受命南徵者﹐散守閩郡邑﹐鄭彩以重兵攻之﹐皆乘陴﹐語外人曰「吾故明人﹐豈無意﹖」但鄭彩剽殺﹐非吾帥。得熊吏科來﹐卽釋甲耳。汝霖肩輿屏從往﹐眾不信。有故識汝霖者﹐曰「果是也﹗」喜﹐羅拜。城上開門降。凡得新附二十萬人。

當是時﹐使汝霖能布其威信﹐率之守戰﹐豈獨入閩可全﹐嶺以北亦可出矣。顧乃分隸諸將﹐致義士解體﹐駑帥益勢﹐事無成而身隨喪﹐可悼哉﹗昔顏眞卿以軍權移於賀蘭進明﹐仁柔之過﹐儒者有之。然蕞爾越州﹐孫熊協心﹐孤撐一載﹐卒不負其言﹐而同死島上。比於宋之文陸﹐義何忝焉。肅樂欲依彩成功﹐亦坐短智。而議者謂與殺汝霖之謀﹐不可不爲之白也。

○朱大典

朱大典﹐字未孩﹐浙江金華人﹐萬曆丙辰進士。以章邱知縣行取兵科給事中。歷升至兵部右侍郎﹐總督漕運﹐巡撫鳳陽﹐督剿流賊。大典饒有才﹐而性奇貪﹐多行暴虐。崇禎庚辰間﹐督師廬鳳﹐守護陵寢﹐括取財賄﹐四府僚屬﹐囊橐皆盡﹐人擬其富且敵國。禦史姜采等交章劾之﹐下法司勘問﹐大典不敢對

簿﹐自請捐資募兵﹐剿寇戴罪﹐詔許之。得脫歸裏。

福藩卽位﹐起原宮﹐禦左兵上流。乙酉五月﹐王棄畱都﹐奔黃得功軍﹐大典詣軍朝請﹐得功被刺自刎。王北去﹐大典歸裏﹐募士爲城守計。而方國安率士漢散卒﹐由杭州東渡﹐擬牧馬金華﹐大典不納。國安縱兵焚劫﹐近郊四十里﹐人煙幾絕。

閏六月﹐越城師起﹐守道於穎檄﹐國安江幹共事﹐國安遂捨金華勿攻。大典欲據有全婺﹐嬰城保家﹐故終魯王在紹興﹐止一遣其孫入朝﹐未嘗發一兵至江上。

丙戌﹐大淸兵渡錢塘﹐貝勒遣馬士英招降國安﹐令其立功自贖。國安從貝勒協攻金華﹐大典堅守三月。國安輦九牛銃﹐晝夜攻城﹐大典知不可爲。先數月﹐遣其子孫潛遁。及期﹐開宅使婢僕各出逃﹐止推墮愛妾一人及幼女井中﹐而自走火藥局﹐縱火死。

吳邦璿者﹐山陰人﹐大司馬兌之曾孫﹐在大典幕中。甲申﹐以萬金托璿邦營幹﹐中途聞北京陷﹐卽橐金而歸﹐自旅費外﹐分毫無私﹐大典駭服﹐謂邦璿不特有行而且有才﹐題授副總兵﹐同守金華。邦璿善騎射﹐城守倚之。及將陷﹐歸視其妻傅氏﹐傅氏曰「城守事急﹐尙顧我耶﹖我惟一死以報君家﹐君可亟去。」乃以所積金付其子﹐匿之民家﹐候城破﹐潛遁。並令諸婢僕急走逃死﹐皆厚賚之﹐自服緋衣縊死廳事。邦璿已知妻死﹐不歸﹐急走火藥局﹐見總兵何武曰「閣部火藥庫﹐今日不能擊敵﹐而畱與敵用﹐葚爲非計﹐不如燒之。」武曰「固也﹗」

少頃城陷﹐大典至﹐呼曰「二將軍何不急走﹖」邦璿曰「璿世受國恩﹐惟一死得隨明公﹐幸矣﹗」問武﹐武曰「武意已定﹐願與將軍同日死耳。」大典笑曰「三人同心﹐何復不足。但頃見二將軍所商何事﹖」邦璿曰「火藥如許﹐不甘資敵﹐竟欲燒之方死耳。」大典出火繩袖中﹐曰「所見略同。」

乃盡出火藥三百桶﹐堆一所。大典尙有從人十餘﹐麾之曰「去﹗」從人皆願同死﹐不應。大典大聲曰「速走﹗吾將有事。」乃與邦璿﹑武﹑環坐於椅﹐投火繩藥桶﹐頃刻人屋皆燼。大兵徧求大典屍﹐不得。蓋浙東死事之烈﹐未有如大典三人者。

論曰﹕張岱言昔年在淮揚﹐親見朱大典之貧橫﹐眞如乳虎蒼鷹。後復見其嬰城守婺﹐破家從忠﹐繼之以死﹐又未嘗不嘆息其爲人也。夫人固有性之一偏﹐彼其嗜名義﹐與嗜財賄﹐無以異於大典﹐曷怪焉。然其時大典將卒頗練﹐又有厚貲﹐不能圖一長慮﹐而閉門坐斃﹐其智短也夫。

○余煌

余煌﹐字武貞﹐浙江會稽人﹐天啟五年乙丑﹐進士及第第一。累官翰林院修撰﹐左春坊左中允﹐右庶子兼侍讀﹐日講經筵。嘗與修三朝要典。崇禎中﹐給事中韓源追論其事﹐煌疏陳本末﹐免歸。乙酉﹐王師下杭州﹐檄召越紳渡江﹐煌獨不往。

魯王蒞越﹐起戶部侍郎﹐禮部尙書﹐皆辭不就。陳時政﹑馬士英賣官誤主﹐兵未至而先逃﹐國已亡而復用﹐爲失刑之失。丙戌﹐起兵部尙書﹐言﹕藩鎭各自成軍﹐久不相屬。頃田仰與鄭遵謙爭餉﹐喋血禁庭﹐臣冒鋒鏑﹐幸而解散。司馬職統六師﹐今行朝之官﹐特綴旒也﹐豈能繩以平世法哉﹖煌見越事益急﹐而諸臣文恬武嬉﹐請乞紛然﹐上疏爭之﹐謂﹕「請祭則當思先帝烝嘗未備﹐請葬則當思先帝山陵未起﹐請封則當思先帝宗廟未享﹐請蔭則當思先帝子孫未保﹐請謚則當思先帝光烈未揚。」

人讀之嘆息。

江上失守﹐郡城不閉﹐有議守陴者﹐煌嘆曰「臨江數萬

眾不能一戰﹐乃欲以老弱守孤城乎﹖」亟開九門﹐縱民避逃﹐自出東郭﹐赴水死。後數日﹐貝勒渡西陵﹐下紹寧郡邑﹐不戮一人。

○陳潛夫

陳潛夫﹐字玄倩﹐浙江會稽人﹐崇禎丙子舉人。授開封府推官。南都尋守豫功﹐升監察禦史﹐巡按河南。陛見﹐陳恢復策﹐爲馬士英所持。尋以童氏妄稱元妃﹐潛夫前在道﹐私謁﹐無人臣禮﹐並逮詔獄。南都破﹐脫身航海。至越﹐上書願假臣兵五千﹐直渡海寧﹐斷武林左臂。加太僕寺卿﹐監浙西軍﹐募得三百餘人﹐與孫熊三家兵﹐列舟江上。明年軍潰﹐歸山陰之小赭裏﹐呼妻孟氏曰「行矣﹗我爲忠臣﹐爾爲烈婦﹐相保泉下﹐無悔也﹗」同上化龍橋﹐赴水死。

○陳函輝

陳函輝﹐字木叔﹐號寒山﹐浙江臨海人。崇禎甲戌進士。

好酒色﹐事著述﹐日與客沈飲﹐出酒文傾吐﹐譏切將相誤國﹐扼腕。談至夜分﹐嚙杯碎。尢能傾貲急客﹐先人之憂﹐海內稱文章風流豪蕩者﹐推天臺陳君焉。筮仁靖江令﹐以不謹罷職。

魯王蒞越﹐爲兵部侍郎﹐傷二都淪沒﹐哭泣至喑失聲。入對行朝﹐出酬同列﹐必悚言痛哭。閩詔至浙﹐眾議開讀﹐函輝與熊汝霖俱持不可。金堡自福州出監鄭遵謙軍﹐函輝密疏請殺堡﹐堡奔衢州。丙戌夏﹐嘆曰「入郡敝矣﹗諸軍猶誅糧無厭﹐是

重棄民也。北來生兵﹐日益一日﹐不知此身何所耳。」

江上潰﹐有勸魯王嬰城者﹐函輝哭曰「民去將熟與守﹖

君爲社稷亡﹐臣請從亡。」乃從王還臺。王自石浦浮海﹐竟相失。函輝不抵家﹐哭入雲峯寺﹐卽幾上書六月十六日申時卒。

徧去別友﹐不及家人一語。至其時﹐遂投環。作絕命辭八首﹐自祭文一﹐埋骨記一﹐流傳江表。二子臣謙﹑臣詩﹐能識父志﹐不交當世事。

論曰﹕余公開越城縱民出避﹐所謂天下之陰徳也﹐未可以曹彬渡江不殺之義掩之。弦倩始與仁和進士陸培爭名﹐交惡﹐旣皆以義死﹐其大致同矣。寒山宮室之美﹐妻妾之奉﹐得我窮乏﹐蓋兼有之。旣而臨大節﹐視平日嗜好﹐如蟬翼之振露﹐灑然自得其本心﹐非見道明而去累疾者耶﹖姚江呂章成﹐有告北園文數千言﹐其聲嗚咽﹐曰「北園吾西臺也。」蓋以謝翺自方﹐以文山方寒山云。

○張肯堂﹝傳闕﹞

○吳鐘巒﹝傳闕﹞

●卷六

○鄭遵謙

鄭遵謙﹐字履公﹐余姚臨山衛人。父之尹﹐進士﹐官山西提學僉事﹐徙家會稽。遵廉少爲諸生﹐任俠﹐鬥鷄擊劍﹐不爲繩墨之士所禮。始與東陽許都交好﹐都蓄異意﹐遂與絕。自南都多故﹐遵謙陰養健兒﹐市好馬﹐意指莫測。奄人屈尙忠逃至越﹐遵謙笞殺之﹐曰「吾聞諸劉先生﹐凡系逃官﹐皆可殺也。」郡人義之。

杭州失守﹐遵謙決意起兵﹐之尹屢禁之﹐不可。乙酉閏六月辛卯﹐結郡中少年劉翼明等﹐合眾水神廟﹐告以國難﹐眾皆哭。遇會稽令彭萬里受新命歸﹐招搖過市﹐眾怒﹐殺之淸風裏。

遂攻郡署﹐獲署守通判張忄素傳首。卽日檄守道於穎﹐以五百人西扼錢江。詰明﹐遵謙戎服坐新司堂﹐悉召糸晉紳入計事。

自吏部尙書商周祚以下﹐皂衣由角門入﹐遵謙立語舉兵赴難狀﹐咸悸伏﹐莫敢正視。士民環轅門呼曰「鄭將軍今爲國﹐諸公靦受大祿﹐有貳議者﹐劍斬之。」是日禡旗。余姚孫熊之使者已至﹐遂斷江流﹐聲震杭州。

魯王拜遵謙義興將軍﹐合技勇出屯小亹。朝議分方國安﹑王之仁等爲正兵﹐遵謙﹑孫熊等爲義兵。義兵新募﹐多市井農賈小民﹐不素練。正兵常陵義兵﹐食正餉﹐餉嬉江頭﹔義兵則

食義餉﹐率告輸富人﹐常乏食。客將陳梧﹑髙鶴嗚等寇鈔越城﹑余姚﹐一年之間﹐公私交盡﹐百姓愁困。

八月廿五日﹐義兵渡江﹐遵謙戰甚力。副將鄭維翰抵太平門﹐被炮死。九月﹐及督師汝霖﹐武寧伯之仁﹐期會龍王堂。

旦﹐大風雨﹐阻潮﹐遵謙後期﹐之仁等獨進﹐大有斬獲。十四日﹐陳潛夫﹑張名振敗於觀音堂。遵謙亦失利﹐夜歸小亹。冬﹐魯王勞軍西興﹐以遵謙首義﹐特封義興伯。丙戌三月朔﹐杭州開堰放舟﹐遵謙從之仁迎擊﹐獲鐵甲八百與軍資。五月﹐師潰於江﹐遵謙將家屬浮海﹐從魯王至舟山。

大淸兵入紹興﹐之尹死之。魯王南次中左﹐諸臣家瑯琦﹐晉遵謙義興侯。鄭彩專政﹐以同姓弟畜遵謙﹐使領陸兵牛田。

閩鄭氏以商舶富﹐遵謙彊取二舶﹐由此交惡。及彩殺大學士汝霖﹐遵謙恚形言色﹐彩故撲部將吳輝﹐使扶傷就遵謙求書﹐投鄭鴻逵﹐遵謙信之。過輝船﹐被擒﹐輝伏不出。遵謙呼曰「汝鄭彩廝養﹐殺我豈出汝意﹐而慚相避乎﹖」輝出﹐就求只雞盂黍﹐奠汝霖﹐跳海死。

其妾金四姐﹐故倡也﹐以殺婢下獄﹐遵謙破千金出之。遵謙死﹐四姐束槁象彩﹐每饋﹐斬槁哭﹐並沈海中。軍中慕其義﹐稱金夫人。始與遵謙同起者﹐有劉穆。

○劉穆

劉穆﹐字公岸﹐浙江山陰人。貌修偉﹐善大刀及射﹐寬而愛人。崇禎中﹐以武進士授上海把總。南兵部尙書史可法知其才﹐補應天副將。穆𨿽爲將﹐家貧﹐推食食士有气節者。邑人劉翼明﹑余姚邵應斗﹑蕭山朱伯玉﹐從知府於穎轉運南都﹐穆

深結焉。

乙酉五月﹐南都敗﹐歸裏﹐與穎及鄭遵謙謀匡復。聞方國安潰而東﹐抄掠寧國﹑廣徳﹐可急撫爲用﹐穆身往迎之。未還﹐遵謙已起郡中。武進士沈振東說遵謙﹐悉取江北船﹐系南岸﹐由是杭州兵不得渡。國安至﹐義師亦集﹐魯王備物典策﹐築壇西興巓﹐拜國安大將軍﹐封鎭東侯。諸帥橐鞬列山下﹐以次上﹐旌旗數十里﹐戎卒十萬﹐發令聲動江谷﹐杭城望之震駭。浙東軍倚以自彊﹐由穆始議也。

穆封威北伯﹐受王之仁節度。明年丙戌﹐晉侯爵﹐用翼明左軍都督。翼明亦善大刀﹐忠果敢戰﹐嘗爲軍鋒。國安愛翼明才勇﹐欲請致之﹐翼明不肯﹐曰「吾終不負威北恩。且同國事﹐何分彼此﹖」穆深得將士心如此。

穆子九﹐短而悍﹐有膽義﹐得徽人畢昆陽槍術﹐穆自以爲不如。及兵起﹐九槍所向無敵﹐戰於淸風嶺﹐獨殺銳兵數百人﹐應槍輒倒。縣騎益集﹐合圍取九﹐亂斫死﹐南軍爲之奪气。乙酉六月﹐穆東奔舟山。是月六日卒﹐葬於岑港口。

○王之仁

王之仁﹐字��﹐直隸保定人﹐大監王之心弟也。累官定海總兵。崇禎十五年壬午﹐海盜顧榮﹑廖二掠崇明﹐知縣守備出戰死。賊將窺江淮﹐斷漕餉﹐詔之仁會應撫黃希憲討之。遇賊髙家口大安河﹐連勝﹐賊北竄。漕督史可法迎擊﹐賊復折而南﹐降於蘇松兵備程珣﹐之仁功爲多。

大淸兵下杭州﹐之仁初議迎降﹐旣從錢肅樂之約﹐首帥所部入寧波﹐會孫熊兵俱西。東南承平久﹐民不識兵事﹐諸義師

多紈衤誇及市井田野兒﹐眾疑懼。比之仁麾下過﹐部伍明整﹐兵甲犀利﹐眾心大安。

乙酉﹐魯王蒞越﹐封武寧侯﹐晉寧國公﹐壁西興。江上宿將推方國安與之仁。國安惑於馬阮﹐擁彊兵不能用﹐縱其下行剽﹐主客患苦之。浙西因是守益堅。鄭遵謙﹑熊汝霖等所合義兵﹐無敢抗國安。國安兵常陵義兵﹐獨憚之仁嚴﹐支吾依附。

魯王倚以爲重。之仁憤軍政不一﹐上疏言「事起日﹐人人有鼓行渡江之志。歷今半載﹐逍遙遊戲﹐便欲以錢塘爲鴻溝﹐天下事何忍言﹖臣願以所隸沈舟決戰﹐今日欲死﹐猶戰而死﹔他日卽死﹐恐不能戰也。」會杭人開堰入江﹐之仁統水師邀襲之江中。是日﹐東南風大起﹐南軍揚帆奮擊﹐碎其舟。

貝勒以重兵下浙江。乙酉五月﹐江涸﹐貝勒試馬﹐用大炮擊南營﹐碎方軍甑竈﹐國安遂遁。夜趣紹興﹐劫魯王南行﹐江上軍遂潰﹐獨之仁一軍猶在督師。張國維議挑兵五千﹐分守諸壘﹐之仁泣曰「國安壞天下事﹐今生兵數千萬在北岸﹐旦晚畢渡﹐孤軍何以迎敵。之仁有船可入海﹐公兵無船﹐當速爲計。」國維追從魯王去。

之仁度事不支﹐乃載其妻妾子女婦孫共一大舟﹐沈之蛟門。

獨至松江﹐峨冠登陸﹐百姓傳駭聚觀。之仁從容入見內院洪承疇﹐自稱前朝大帥﹐不肯身泛波濤﹐特來就死。八月二十四日﹐死西市﹐時人皆爲泣下。

論曰﹕鄭遵謙無淵謀長慮﹐遭國大變﹐江幹臨敵﹐尙不廢聲妓﹐故積爲鄕閭所輕。然以全盛南都﹐將相師濟﹐長淮爲邊﹐未終一期﹐邦其淪喪。紹興遠介東表﹐雅無備禦﹐遵謙肉袒挺劍﹐八郡云合﹐系名號亦訖一年。唇齒江廣﹐屏翰閩浙﹐此顧可忘所自哉。劉穆雅量有儒臣風﹐父子一心﹐同死兵事﹐謀𨿽不就﹐不可謂不幸矣。董瑒評江東人物﹕官兵將領以王之仁爲

首﹐義師則熊汝霖爲首﹐蓋其心之剛烈﹐餘子不如雲。

○王正中

王正中﹐字仲捴﹐直隸保定人﹐寧國公之仁從子也。崇禎丁丑進士。遊髙唐州﹐會大淸兵南下﹐轉運銀杠亦避入髙唐。

大軍圍髙唐﹐州守以銀杠旦晚敵物﹐不若鬻﹐免一州士女屠戮。

正中與押狀﹐事平論死﹐數年得出﹐除知長興縣。

浙西失守﹐避地紹興。魯王蒞越﹐以兵部職方司主事知余姚﹐余姚當紹寧山海衝﹐軍將往來剽奪﹐市販朝得紥付﹐暮入根括民捨。正中設兵彈壓﹐約各營取餉必經縣﹐否者以盜論。

總兵陳梧敗於嘉興﹐渡海擄掠鄕聚﹐正中遣兵擊之。鄕聚犄角殺梧﹐朝議罪正中。黃宗羲力爭梧見殺﹐蓋眾怒﹐正中無罪﹐乃止。張國柱掠定海﹐乘潮而西﹐縱兵入姚城﹐圍大姓﹐正中計折諭止之。田仰﹑荊本徹先後蔽江下﹐皆帖息去。一年之中﹐屢經悍將﹐而邑免大禍﹐民戴之如父母。升監察禦史。

正中短小敏練﹐喜任事﹐而措置甚大。益募驍勇將﹐從海道取海寧﹑海鹽﹐通浙西路。於是尙寶卿朱大定﹑太僕卿陳潛夫﹑主事吳乃武﹐皆自浙西來﹐受約束﹐壇山烽火﹐連於武林﹐北門藉無恐﹐隱若敵國。又通律呂﹐星象﹐壬遁﹐喜讀實用書。

乙酉冬﹐進魯王丙戌年曆。及敗﹐逸於民間。姚邑遺民沈國模﹑史孝咸﹑韓孔當﹑陳天恕﹑呂章成﹑邵會可等﹐咸共往來。深衣幅巾﹐假醫卜續食。大淸康熙六年八月﹐卒於山陰之陳常堰﹐年六十九。

○於穎

於穎﹐字瀛長﹐江南金壇人﹐崇禎幸未進士。累官工部主事員外郎﹐知西安府。削籍。起工部郎中﹐知紹興府。截江之役﹐升按察副使﹐分巡寧紹道。間道歸裏﹐杜門終老。穎在紹興﹐甚有威惠﹐越人至今思之。

○吳易﹝傳闕﹞

●卷七

○王翊

王翌﹐字元勛﹐浙江余姚人。爲人朴重﹐年四十﹐邑無知者。丙戌﹐浙河師潰﹐翊見邑中孫熊起義者﹐皆弗就﹐意感憤。

獨行舜江幹自語﹐因私求士。家貧授經﹐以所得館穀﹐量貲分給﹐人感其義﹐不爲輕俠行。丁亥﹐經壯士十八人﹐起於四明之下管﹐奉魯王年號。浹旬﹐得千餘人﹐乃東傍海抄掠﹐發辯士至舟山﹐說黃斌卿同攻寧波。浹波諸生華夏﹐以帛書來告內應。無何﹐夏等謀泄﹐斌卿至寧波後期﹐斂軍退﹐翊遂入四明。

先是丙戌之役﹐浙東潰兵散走山澤﹐率以布代冑裹首﹐號爲白頭兵。歸安茅瀚﹐晦溪汪涵首﹐以五百人入四明﹐屯於杖錫寺。山民苦輸鑲﹐夜半焚寺﹐二帥死﹐麾下無一免者。及翊至﹐軍令明肅﹐見者皆悅﹐遂結老砦休兵﹐求將簡練。

戊子春﹐入上虞﹐殺攝令﹐戰勝而臥。大淸兵夜乘怠還襲城﹐翊出走。已丑三月﹐再破上虞﹐走其知縣﹐得縣印。是時浙東山寨﹐蕭山有石仲芳﹐會稽有陳天樞﹑王化龍﹐臺州有金湯﹑兪國望﹐奉化有袁應彪﹑吳奎明﹐所至民多亡避。而平岡張煌言﹑上虞李長祥﹐單弱不能成軍。惟翊一旅﹐蔓延於四明八百里之內。

任褚九如﹑沈調倫﹑鄒小南等領五營﹐毛明山等領五內司。

九如用法嚴﹐而屈已讓能﹐憂時憤發。帳下士或戰傷矢﹐卽以所乘馬載之﹐已執鞭以從﹐故最得人死力。調倫爲沈國模兄子﹐夙向義。小南亦書生﹐以故翊軍中多故家﹐相聚講求義烈。親故在邑不願畱者﹐禮遣之。明山戇而敢死﹐搴旗摧鋒﹐議事翊前﹐侃侃面折﹐軍中呼爲毛金剛。

大淸督撫提鎭以鄕兵四起﹐大軍不能久相持﹐且山險未易攻也﹐下檄環四明﹑紹寧﹑臺三郡村落團練﹐自爲戰守。於是民始攜貳。大兵逾淸賢嶺入﹐鄕兵屯丁山以待之。待久而弛﹐大兵驟馳之﹐死者四百人﹐有孫悅者﹐聞丁山敗﹐救之﹐中流矢死﹐直立不僕。禦史馮京第自湖州軍敗﹐間行至四明﹐入翊軍﹐屯於杜嶴﹐爲團練所破。別部邵一梓見獲﹐縛致上虞﹐寸磔﹐仰首罵不跪﹐刳及臂脛﹐乃倒﹐獨呼髙皇帝及關亭侯。一梓膽勇冠軍﹐旣死﹐山中奪气。翊以四百人走天臺。翊謂諸將曰「是皆團練之罪也。鎭兵𨿽鍵﹐我視其銳則避之﹐懈則擊之﹐非團練爲之導﹐敢走險如平地乎﹖吾卒𨿽殘﹐破團練尙有餘力。」自天臺返﹐入四明﹐擊團練破之。隨道鄕兵﹐民荷鋤從﹐至萬餘﹐京第亦出﹐勢復大振。

翊謂京第曰「吾始事托此﹐將以待天下之釁﹐而勢不可猝出。今與我犄角惟舟山﹐我滅則舟山無援﹔而舟山危﹐我亦無援。欲去經略中土﹐此固大言﹐人不信。前余公煌書生﹐黃斌卿又無謀國誠﹐故沮乞師日本之行。今誠得包胥其人﹐痛告日本以討亂復仇﹐興滅大義﹐使發兵二道﹐一趣南京﹐一指天津﹐則天下擾動﹐我悉山中島中軍﹐以掃江東西﹑淮揚以南﹐可坐有也。日本事成﹐割諸島與之。夫大海天塹﹐孰與長江﹐彼豈能與我爭中原哉﹖且今之地﹐譬如博﹐人以人爲注﹐於我何失﹖」

京第如其計﹐往說斌卿﹐斌卿使弟孝卿﹐同京第走長崎﹐

長崎島王﹐初以西洋天主教人爲亂﹐不納﹐京第卽舟中哭拜不已﹐哀動唐夷。又因東京行部官﹐致血書撒斯瑪王。王與大將軍言之﹐議發各島罪人﹐師起有日矣。會京第返﹐而孝卿假商舶畱﹐耽官妓﹐見輕其國﹐日本卒不發兵。京第恐斌卿兄弟敗成謀﹐遂與絕。

翊渴冀賢將爲攻取﹐陳天樞薦前威北侯劉穆故將劉冀明﹐武勇絕倫﹐重幣卑詞往。知其急義﹐乃紿拘其友﹐翼明一來﹐翊布腹心﹐弗敢遽畱。明年﹐辭母妻入山﹐凡在山中一年﹐屢爲翊擊退大軍。翼明遊歷諸營﹐曰「兪將軍文而有禮﹐陳將軍勇而義﹐然俱不及王公﹐厚有大將才。」又曰「惜王公後時﹐脫以此軍戰曩日西興江上﹐豈不能奮飛取杭州哉﹖」翊眾號一萬﹐實八千﹐任戰者三千。以王江司餉﹐履畝稅﹐富民皆樂輸﹐無彊。諸所決罰﹐人人稱快。自翊起﹐浙東列城爲晝閉﹐吏莫敢下鄕﹐守令爭薦誠講解。

已醜﹐自上虞東出徇奉化。大淸兵方攻吳奎明﹐追奔至河泊所﹐翊猝遇之而戰﹐大軍退。其年﹐魯王次健跳﹐授翊河南道禦史。翊朝行在﹐升右僉都禦史。已蹕舟山﹐再入朝﹐升兵部侍郎﹐尋晉尙書。

大帥患山海久不寧﹐有爲謀曰「此皆失職人逋竄﹐若招以官﹐可立解。」會稽嚴我公﹐鷙滑士也﹐聞其說﹐亟造爲告身銀印﹐曰「請自隗始。」遂授都禦史﹐招撫湖州柏襄甫﹑會稽顧虎臣﹐皆降。我公將渡海﹐發使者入明山﹐翊之前營黃中道曰「嚴我公動搖山海﹐寧可使之達行在哉﹖」烹其使﹐分羹各營﹐敢受招撫﹐視此。我公踉蹌去。

庚寅八月﹐翊合兪國望﹐陳天樞之師﹐復新昌﹔北趙余姚﹐拔滸山﹐紹寧道梗。諸帥議大舉﹐將取舟山﹐惡翊反內地﹐乃分二道﹐金礪自奉化﹐田雄自余姚﹐會搗大嵐﹐遊騎四出搜伏﹐

旗幕三十里﹐翊避之於海。京第病不能行﹐匿鸛頂山﹐爲降將所致﹐死於寧城。翊兵日蹙﹐猶大治海舟﹐期身往崇沙﹐而以西事委翼明。從東陽﹑義烏﹐收合金﹑衢﹑嚴豪俟﹐順流下錢塘。會褚九如從弟素先﹐乘翊小敗﹐劫餉金北去﹐眾心搖散。

翼明及裨將陳虎侯﹑朱伯玉﹐亦間行亡抵家。九如逃入天臺爲道士﹐气結死。

幸卯秋七月﹐翊還山中﹐所畱諸將﹐降殺且盡。二十四日﹐大星墜地﹐野雞皆鳴﹐爲團練兵執於北溪。過奉化﹐賦絕命詩。

在系日﹐束幘掠鬢﹐修容﹐謂守者﹕「令汝曹見此威儀也。」

八月十二月﹐大淸帥畢集定海﹐陳督訊之﹐翊坐地上曰「毋多言﹐成敗利鈍﹐天也。」劉帥注矢射之﹐中肩﹐田帥中頰﹐金帥中脇﹐不動﹐如貫植木。絕其吭﹐始僕。牙將二人﹐亦不跪﹐掠之﹐則跪而向翊﹐見者爲泣下﹐曰「王公忠﹐宜從者義也。」

王江之母爲金帥所得﹐以招江﹐江削髮爲僧﹐見金帥於杭﹐問訊而已。安置省城﹐母以天年終。江買一妾﹐其妻日夜勃溪﹐江憐妾而遣其妻﹐妻攘袂數江﹐登肩輿去﹐聞者無不薄江爲人。

後江出﹐人以其妾在﹐不疑。旣而不返﹐始知向者以術脫其妻也。

江旣得逸﹐遂與張名振引師入長江﹐登金山﹐遙祭孝陵﹐題詩痛哭。丙申﹐復與沈調倫聚眾明山﹐調倫見獲﹐江亦病創死。小南亡命﹐後二十年﹐有遇之於金山寺爲僧者。自翊被執後一月﹐大淸陳錦遂圍舟山﹐舟山破﹐魯王出奔廈門。

論曰「金堡言﹐江北不知有弘光﹐江南不知有永曆。甚矣﹗人之識小而蔽也﹗尺寸之外無睹﹐悲夫﹗以王翊之賢﹐而鄕閭呼以爲賊﹐夫又何怪焉﹖翊頭懸寧波城樓﹐爲毛明山所盜﹐祀於鄞人陸周明書架﹐周明死﹐其弟開篋乃見﹐此與人求王琳

首﹐書其義甚烈﹐又何以異哉﹖

○劉翼明

劉翼明﹐名光世﹐以字行﹐浙江山陰人。佐王翊者一年﹐後老死於家。王翊善下士﹐能立綱紀﹐有監軍道五人。其健將爲黃中道﹑毛明山﹐團練兵望此兩人旌旗﹐皆退走。褚九如號耆舊﹐爲翊延接賓客。翼明初入山﹐夜過九如宿﹐九如逡巡立窗外不去﹐語遂徹旦﹐盡舉所部兵屬之。誡其下曰「劉將軍勇無敵﹐第聽約束﹐必有功。」翼明由是得展所長。統兵千人﹐出屯嵊之東坑﹐及陳天樞同復新昌﹐天樞視火藥焚而投水﹐翼明迎謂曰「得不死否﹖」天樞曰「兄但急入城﹐理戰守﹐無憂我。」月餘而死。

山中兵初畏鎭兵﹐翼明用忠義鼓舞訓練﹐旬月間遂得精卒。

一日平明﹐衝大營﹐踴躍進。大兵見進退行列﹐殊異前日﹐知劉大刀在﹐遂潰。士卒感翼明威信﹐無犯民捨﹐每移軍﹐民攀挽曰「公去﹐則他將來﹐無幸矣。」

裨將陳國寶﹐余姚人﹐勇而義父奉翼明﹐旦夕侍臥內﹐戰則率其下齊致死。嘗至鹿頭頸﹐就糧於平西侯王朝先。他部有刈朝先麥者﹐朝先來﹐詰其人﹐語不遜﹐國寶自營中抽刀前﹐曰「誰謂我公盜麥者﹖寶請身當之。平西無主人禮﹐豈能爲國乎﹖」眾皆愕顧﹐使者已遁矣。翼明將歸﹐先遣國寶﹐揮淚﹐翼明立山頭送之﹐見國寶行數里尙回顧。王翊死﹐國寶不能忍﹐復以數十人起﹐敗﹐死之。

○王江

王江﹐字長叔﹐余姚人﹐名位亞於翊。有智謀﹐卒死山中﹐不負其志。

○邵一梓

邵一梓﹐字端木﹐余姚人。從軍江上﹐還屯四明山﹐有眾萬餘﹐勢銳甚。郡邑相戒﹐毋犯邵不林鋒﹐不林其別號也﹐後戰敗被執﹐嘆曰「不可破我网巾﹐使我無以見君親於地下。」

兄一柱﹑一槐﹐弟一楠﹑一棟﹐先後並戰死。

○兪國望

兪國望﹐字��﹐浙江新昌人﹐寬惠長者。有眾一萬﹐然不簡練﹐少選鋒﹐嘗以鳥銃敗田雄兵於山澗﹐故田兵畏新昌鳥銃。一日戰﹐被矢﹐僕道傍篁棘間﹐追騎數千過﹐無覺者﹐因得免。裨將持尺書入王翊軍﹐越關走﹐翼明棒而遣之。詰日﹐國望詣翼明﹐謝軍政之肅﹐其賢如此。國望起武生﹐封新昌伯。

○陳天樞

陳天樞﹐字��﹐會稽樊江里人。丁亥﹐與髙宜卿等結壯士﹐走平岡﹐兵少而精﹐張司馬煌言﹐李進士長祥皆依之。時寧紹義士屯聚四明山﹐左右推王翊爲盟主。天樞不欲屬翊﹐自爲一部﹐翊亦敬天樞﹐如兄弟歡。先是﹐海舶數艘羲山陰之白洋﹐遇田雄兵百餘騎﹐下堤來攻。陳虎侯發烏銃﹐斃其一騎﹐眾爭上﹐騎皆陷於淖﹐盤旋往來﹐覓堤口不得﹐下馬叩頭乞命﹐殺八十餘﹐天樞實左右之。

翼明至白洋﹐天樞與深相結。比山中兵起﹐人多有道劉大刀名於翊者﹐天樞尢不容口﹐因是必欲致翼明。翊規模遠﹐賞罰明肅﹐其部卒視鄭遵謙﹐劉穆時精練。是時﹐天目有姚志卓﹐四明有王翊﹐魯王得遷延南田﹐舟山者數年﹐依二人爲右臂焉。

副將常進功﹐引兵入山﹐天樞乘其初至﹐夜襲之。先盜其馬﹐馬驚﹐眾擾亂﹐山中軍縱擊﹐進功僅以身免。

○王善長

王善長﹐字��﹐山陰人。少有絕力﹐長而豪蕩﹐鄕裏患苦之。嘗同少年遊禹陵﹐見﹛穴之﹜石﹐大言曰「我固不學﹐聞大禹治水﹐有玉簡金書埋會稽﹐豈玆地乎﹖」則以手撼之而動﹐意得甚。

甲申﹐聞煤山之變﹐奮臂言曰「京師公侯將相﹐豈皆婦人耶﹖」逾年﹐鄭遵謙起﹐善長爲部將﹐及敗﹐歸裏。又逾年﹐

王翊﹑陳天樞起﹐善長亦合驍果得數百人﹐起會稽山﹐受魯王命爲威武將軍﹐往來山海間。因曰「吾聞古之立功者﹐不遇異人﹐必見異書。往吾撼﹛穴之﹜石能動﹐意金書待我發乎﹖」

乃以大索貫石﹐與數十人轉之﹐莫動也。善長則攘袂獨挽索﹐使數人旁助﹐隨手折﹐掘地及泉下﹐竟無所見。

善長每戰摧陣﹐郡將戒其下勿與善長遇﹐而使人好語誘以官。善長不肯﹐曰「吾志圖興復﹐豈假建義爲博官地哉﹖」

舟山破﹐山海之師皆潰﹐善長間歸。爲人所告﹐捕者數十人﹐善長拳僕之﹐卒入獄。告獄卒曰「吾數月人耳﹐山中頗有所積﹐置之何用﹖當奉爲諸君歡。願去桎梏﹐得醉飽待盡。」

遂痛飲﹐日益狎﹐親故亦時畱飲獄中﹐間置刀斧瓶罍以進。

越城東南有稽山門﹐人希往來。一日﹐有大舟載艸而溺者﹐以艸積城下去﹐門者以濡故﹐弗問。是夜﹐善長飲獄卒﹐侑以琵琶而歌西音﹐皆大醉。遂縛獄卒﹐而告諸囚曰「能從我者第先出。」諸囚皆出﹐善長斧獄門﹐奔稽山門﹐乘城投艸而下。

道四明﹐航海﹐追騎四出﹐不能及。善長從定西侯張名振﹐戰崇明有功﹐爲朱成功所忌﹐見殺。

○章欽鄰﹝傳闕﹞

○馮京第﹝傳闕﹞

●卷八

○王毓蓍

王毓蓍﹐字元趾﹐浙江會稽人。性至孝﹐方昏﹐遭父喪﹐三年不居內。母沒﹐哀毀傷目。年十六﹐始爲文﹐卽工。好交天下才士。時海內以文譽擅元禮有道之目者﹐蘇州有楊延樞﹐太倉有張溥﹑張采﹐松江有徐孚遠﹑陳子龍﹐江西有陳際泰﹐而紹興有毓蓍。輩𨿽在諸生﹐羣推人宗。劉宗周講學於古小學﹐蓍毓及劉世純﹑陸曾曄﹑秦弘佑﹑王朝式﹑秦承顯﹑錢永錫等﹐皆執贄﹐宗周甚哭毓蓍。毓蓍顧豪邁﹐不爲曲謹小節。每燕﹐集坐客常滿﹐風雅諧笑﹐旁及絲竹。

崇禎十七年四月﹐聞北都之變﹐奔告宗周﹐相視流涕。慨然曰「毓蓍之死始此日。」及明年乙酉﹐南都潰﹐浙東歸款。

毓蓍不欲生﹐作憤時致命篇﹐述意﹐艸成而歌﹐歌而慟﹐凡數日﹐兩兄難之。毓蓍髯且豎﹐已笑曰「是不難﹐聖賢書人讀之﹐此日揚揚里巷﹐不忍見也。它日死更難耳。」

生平不理家﹐兒乳名亦不記。是日﹐問兒名﹐抱持之﹐曰「以屬兄。」越數日﹐府縣具牛酒迎犒﹐毓蓍方食﹐投箸起﹐大書其斗曰「生員王毓蓍不降。」復榜詩文於唐衛士祠及文廟。夏旱﹐出視泮水淺﹐乃之柳橋下﹐坐而死。時六月二十二日﹐求其屍﹐色如生。畱書上宗周曰「毓蓍已得死所﹐願先

生早自決﹐無爲王炎午所弔。」

是時﹐宗周旣不食十日矣﹐見書傷悼﹐曰「吾講學十五年﹐僅得此人。」門人私謚正義先生。後魯王贈簡討﹐死後十三年﹐友人蔣平階﹑魏簡等葬之於梅裏尖西阜。其後毓蓍四日死者﹐有潘集。

○潘集

潘集字子翔﹐浙江山陰人。學不喜章句﹐詩文立就﹐縱橫絢爛﹐若不可止。王毓蓍延吳下名士﹐爲文酒會﹐集方就童子試﹐試又不利。每彈駁諸名士文義﹐毓蓍恚﹐絕不與通。比聞毓蓍死﹐狂走大叫曰「集故人也﹐必死從王子﹗」走哭柳橋上﹐曰「先生往乎﹖爾友來矣﹗」有解之曰「子布衣﹐無庸然﹐天下甚大﹐豈少子﹖」集厲聲曰「天下人自生﹐集自死﹐集不以愧天下﹐天下亦不以集愧也。」袖巨石﹐沈東郭渡東橋死。

集負才任气﹐酒酣卽罵其座人。父爲邊郡小吏﹐以城陷死﹐每語及﹐輒涕不止。嘗參沙門雪嶠﹐云有所悟。死時年方二十三歲。裏中私謚義成先生﹐魯王贈禮部主事﹐葬於城南謝堡。

集後十三日﹐又有死者周卜年﹐亦布衣。

○周卜年

周卜年字定夫﹐山陰人。父孝子文郁﹐水漂母棺﹐七日不食﹐入水負母屍出﹐得疾死。卜年少孤﹐嘗赴府試﹐不利﹐憤

誓於神曰「卜年不得科第揚吾親者﹐死而雷擊其屍。」越城降﹐卜年哭曰「終吾年無以報親矣﹐吾寧赴海與魚鱉處乎﹗」

作五歌以自哀﹐碎所佩玉雷圈曰「寧同玉碎﹐勿瓦全。」翌日﹐白衣冠哭諸市﹐從鄰嫗乞一鍼﹐紉其衣。而遺書弟曰「吾死矣﹗嫂有遺孤﹐不可不守﹔無﹐則不可不死﹔不能死﹐不可不嫁。滔滔大海﹐不復尋吾屍也。」遂赴海死。屍浮白洋之龜山﹐衣紉如故﹐遺一履。魯王贈禮部主事。卜年死後越數日﹐鄭遵謙等兵起。

○朱瑋

朱瑋﹐字鴻儒﹐山陰人。乙酉六月朔﹐隨父避兵墓所梅裏尖。間語其舅曰「人畏兵﹐吾不畏也。吾將得所往耳。」家人謹堤之。比大淸兵下鄕﹐人皆剃髮﹐瑋亦故稱從剃於招﹐提防稍懈。瑋旣出﹐遽返舍﹐以壤書案曰「志不可奪。」家人慮失瑋﹐索之﹐得壤書﹐曰「噫﹐死矣﹗」逢野父叩之﹐則見瑋望墓而拜﹐投河渠死。瑋父號於塘曰「兵且至﹐吾守汝以及於難乎﹖抑捐爾骨以去乎﹖」三終﹐踴而出﹐角巾而立﹐稍引之﹐並岸不僕。時年二十四。

○倪舜平

倪舜平字��﹐山陰人。家貧不娶﹐嘗往來諸曁﹐授書自給。或趣之府縣試﹐笑不答。大淸兵渡江﹐則以一航載大缸二﹐之祖墓﹐以缸坎墓左。置酒﹐召村鄰飲墓下。畢﹐擁所攜書卷﹐

趺坐其中﹐曰「覆吾缸﹐度吾暝﹐瘞吾土。」有頃叩之﹐尙嚶嚶有聲﹐呼曰「舜平﹐舜平﹗」終不答﹐及夕而響絕。

○髙岱

髙岱﹐字魯瞻﹐會稽人。世襲歷海所百戶﹐而岱爲崇禎庚午順天榜舉人。數上公車﹐不得志﹐返越。聞城下﹐遂不食。

及瞑﹐呼子朗訣曰「吾世受國恩﹐國亡與亡﹐義也。」郎跪而請曰「大人教兒忠孝﹐國不可無臣﹐家亦不可無子﹐請先大人死。」遂奔偁江。兄澄追之曰「弟﹗止﹐止﹗余長子當隨父死﹐汝次當奉母。」郎厲聲曰「兄﹗死與養孰難乎﹖弟爲其難者。」躍入水死之。

○沈之泰

沈之泰﹐字魯瞻﹐余姚人﹐弱冠通二十一史。忠孝內結﹐同邑孫嘉績﹑邵之詹﹑呂章成﹑邵以貫﹐皆與爲執友。乙酉﹐恩貢第一。魯王時﹐爲中書舍人。江上敗﹐之泰鬱鬱不得志。

裏中人持其陰事﹐謂入海朝魯王﹐系會城獄。海道王天錫欲出之﹐之泰不可﹐言「蹈海固夙志﹐得死無恨。」在獄賦詩﹐臨盡﹐神气暇適。

先是﹐有菜傭負臣室逋﹐痛掠﹐以之泰救﹐解。至是﹐傭在武林﹐職納饌食﹐將刑前一日﹐泣語之泰曰「吾爲君子後事。」乞其屍埋之。妻吳氏﹐家居﹐聞之嘆息。頃﹐訃至矣﹐將收家屬﹐吳氏曰「吾吏部日倪沈公子婦﹐日鑄吳公孫也。

不可以辱。」立自縊。弟之益﹐以兄故逃禪﹐間還家展墓﹐鄰里無識其面者﹐後之泰三十餘年死。

○徐儀復

徐復儀﹐字漢官﹐浙江上虞人﹐崇禎癸未進士。丙戌後﹐哭泣失志。所居下管山中﹐日夕貿貿環山行﹐竟廢餐寐。投崖落深谷死﹐鄕閭哀之。

○趙天麒﹝傳闕﹞

○華夏﹝傳闕﹞

●卷九

○張煌言

張煌言﹐字玄箸﹐寧波鄞縣人。崇禎壬午舉鄕試﹐時年二十二。雋邁自喜﹐常著絳衫。已聞寇勢迫﹐更刻意勤苦澹泊﹐求論兵事。乙酉五月﹐南京敗﹐與同郡錢肅樂﹑沈宸荃﹑馮元揚等倡義﹐奉魯王監國紹興﹐授翰林修撰﹐掌敕令。丙戌﹐師潰﹐歸別父母妻子﹐扈王石浦。明年﹐以右僉都禦史持節監定西侯張名振軍。援吳勝兆於松江﹐龍颶覆舟﹐陷敵中七日。再戰黃巖﹐北軍射而圍之﹐以數騎突免﹐於是益習騎射。

又明年丁亥﹐移節上虞之平岡山﹐與王翊等犄角結寨。庚寅﹐以平岡兵授劉翼明﹑陳天樞﹐率親軍朝王舟山﹐屢請益兵當定關﹐辛卯﹐父艱訃至﹐晨夜痛哭。大淸提督田雄﹑海道王天錫﹐以書來說﹐使解兵。煌言復書﹐不屈。其年﹐舟山破﹐及名振奉王南入金門。閩政自鄭氏出﹐煌言和謹調護﹐王賴以安。

壬辰。監名振軍﹐過舟山﹐抵崇明沙﹐指金山﹐江淮響應。

癸巳﹐上洋山﹐再駐崇沙。冬﹐破崇明步騎萬餘於平洋。甲午﹐再入鎭江﹐觀兵儀眞。夏﹐逼吳淞﹐戰捷﹐皆與名振俱。乙未﹐延平王朱成功﹐遣阮駿﹑陳六禦與名振復舟山。臺州守將馬信﹐舉城降﹐使煌言以沙船五百迎之。名振卒﹐信棄臺州。明年丙

申﹐舟山再破﹐煌言移軍秦川。時魯邸舊臣皆盡﹐而孤軍流寄窮島。鄭氏部曲陵暴﹐煌言惟禦之以忠誠。阮美﹑陳文達爭餉地﹐爲婉解曰「大敵在前﹐何暇私鬥﹖」美軍有犯﹐輒曰「我大臣﹐寧與麾下爭曲直﹖」獲內地邏諜﹐亦好語酒食遣之。

由是主客浹和﹐邊澨感悅﹐遺黎亡卒﹐多爲耳目者。戊戌﹐大淸兩江總督郎廷佐以書陳說天命﹐曉諭利害﹐復之﹐略曰「夫揣摩利鈍﹐指畫興衰﹐庸夫聽之﹐或爲變色。而貞士則不然﹐所爭者天經地義﹐所圖者國卹家仇﹐所期待者豪傑事功﹐聖賢學問。故每氈雪自甘﹐膽薪彌厲﹐而卒以成事。自古以來﹐何可勝計﹖若僕﹐於將略原非所長﹐祗以讀書和大義﹐痛恨災氛﹐左袒一呼﹐甲盾山立。區區之志以濟﹐則賴君靈﹔不濟﹐則全臣節。遂憑陵風濤﹐縱橫鋒鏑之下﹐迄今逾一紀矣。豈復以浮詞曲說﹐動其心哉﹖來書溫愼﹐故報數行。如斬使焚書﹐適足見吾意之不廣﹐僕亦不爲也。」

煌言勸成功取南京﹐日與偏裨較射鹿頸頭﹐神气勍厲。羅致中土名士﹐商度方略。山陰葉振名三渡海從煌言。其年﹐奉桂王命以兵部尙書視師浙直﹐同成功北舉﹐復抵洋山﹐遇風碎舟﹐還。故廷佐等急招之﹐而煌言措置開廣。成功亦以是重之﹐謂其知江上形勢﹐使前驅。己亥六日﹐成功師至崇明﹐煌言議崇沙江海門戶﹐懸洲可守﹐宜先定之爲老營﹐不聽。

大淸於金焦間用鐵索橫江﹐夾岸置西洋大炮。煌言次浦口﹐風急流迅﹐且戰且卻﹐露香祝江神﹐遂鼓棹而入。詰旦﹐成功克瓜洲﹐欲取鎭江﹐慮南京援騎至。煌言議舟師先搗觀音門﹐則建業震動﹐自守不暇﹐何能分援他郡。卽屬煌言西上﹐至儀眞﹐吏民賚版圖迎進。次六合﹐聞成功已拔鎭江﹐卽作書致五軍張英﹐謂兵尙神速﹐由若水道﹐遲拙非策。煌言已抵觀音門﹐令輕舟數十徑抵蕪湖﹐身爲殿。自浦口轉戰而前﹐七日掠江浦﹐

入之。次日﹐成功抵七里洲﹐先所遣蕪湖諸將捷書至﹐蕪湖已降。成功趣煌言急趨蕪湖﹐以遏江楚之援﹐於是江南北相率來歸。太平﹑寧國﹑池州﹑徽州﹑廣徳﹑及屬邑皆下﹔無爲﹑和州﹑含山﹑舒城﹑廬江﹑髙淳﹑巢遣吏請降。凡得府四﹐州三﹐縣二十四。

時煌言兵不滿萬﹐船不滿百﹐惟以先聲號召﹐大義感孚﹐騰書縉紳﹐馳檄守令﹐所過秋毫無犯。人謁先聖﹐坐明倫堂﹐長吏故官﹐或靑衣待罪﹐或角巾抗禮﹐考察黜陟﹐如州牧行部事﹐父老望其衣冠﹐莫不流涕。江楚魯衛豪雄﹐多詣軍門﹐受約束﹐請歸禡旗相應。方部署諸軍﹐思直取九江﹐而南京敗書聞。

先是﹐瓜鎭旣下﹐不出兵攻略旁邑﹐丹陽﹑句容皆虛無堠﹐蘇松援騎平行﹐陸走南京。成功師圍南京二旬﹐郎廷佐﹑哈哈木﹑管效忠等守益堅。煌言馳書成功﹐謂﹕「頓兵堅城﹐師老易生他變﹐宜分兵盡取畿輔諸郡﹔若金陵出援﹐可邀擊殲之。」

大兵盡出﹐再戰﹐成功大敗。煌言在寧國﹐得報﹐急返蕪湖。

思彈壓上游﹐與瓜鎭犄角。鎭江書生羅子木﹐亦勸成功乘敗﹐出不意﹐轉帆復西。成功遽退師﹐並棄瓜鎭﹐上游兵因遂潰。

太平守將首變志﹐煌言遣兵復取太平﹐斬其將。

大淸軍水陸邀煌言﹐楚將羅八﹐戰艘數百﹐已渡安慶。煌言恐眾寡不敵﹐勒全軍指繁昌﹐欲以艨艟徑趨鄱陽﹐合召義旅﹐回旗再取四郡。進次銅陵﹐眾散﹐與麾下數百人至無爲州。焚舟登岸﹐歷桐城黃金棚入霍山界﹐以書通於陽山賊帥褚良輔﹐求借屯﹐不納。移札東溪嶺﹐思走英山﹐爲追騎所及。將士疲困﹐皆竄山谷。煌言突圍﹐得土人爲導﹐乘月變服﹐夜行兩日﹐至髙河埠﹐投逆旅。有徽豪金某﹑徐某﹐揣知煌言﹐入見﹐曰「江上未解嚴﹐誰能爲蘆中丈人者﹖」乃匿煌言於家。數日﹐

由樅陽出江﹐渡黃溢﹐走徽嚴﹐山行道東陽﹑天臺﹐以達海需。海濱人傳張兵部得生還﹐相與悲喜久之。

先是﹐羅子木在江中遮說﹐道路屬目﹐遂奉其父從大軍入閩。庚子﹐煌言收燼於浙﹐駐師林門﹐子木復奉父北行﹐至三山﹐父被執去﹐子木詣林門﹐以家國之難﹐慟哭告煌言邀成功再舉兵。煌言曰「我力不獨克﹐彼意似不欲本朝復興﹐徒以我素謹弱﹐爲彼禦定關﹐通中原音息﹐故不我圖﹐且彼無愛民之心﹐來亦正毒百姓﹐姑待之。」子木遂畱事煌言。

及大淸遷界﹐海上餉絕﹐佐煌言開屯南田。順治十八年辛丑﹐成功攻臺灣﹐煌言以書力諫。是年﹐移軍沙埕。康熙元年﹐壬寅﹐聞緬甸信欲復擁戴魯王﹐上啟言「莽移漢祚﹐光武申興﹔丕廢山陽﹐照烈踐祚﹔懷湣北狩﹐晉元稱制﹔徽欽蒙塵﹐宋髙繼立﹔以視今日﹐誰曰不然﹖顧島上勛貴﹐罔識春秋大義。

而臣實兵微將寡﹐餉匱援窮﹐旣見宗國之亡而不能救﹐猶幸舊主之在而不能扶。所以中夜椎心淚盡﹐而繼之以血也。謹遣官賚獻膳銀﹐南望倉皇﹐罔知所措。」

時成功已入臺灣﹐僭帝制。王在金門﹐不免饑寒。煌言以舊從歲時供億。又慮鄭氏見疑﹐十年未敢入覲。成功死﹐海上解散﹐煌言益不振。眾議入雞籠島﹐煌言謂﹕「偸生朝露﹐寧以一死立信。」卒不行。癸卯﹐王殂於金門。

甲辰﹐移營桃花山買米﹐舡爲補陀僧所獲﹐降人孫執法引張傑兵襲煌言﹐遂被執。從者羅子木及守備葉云﹑王發﹑侍童觀毓。七月十九日至寧波﹐方巾葛衣﹐轎而入﹐觀者如堵墻。

張傑舉酒屬煌言曰「遲公久矣﹗」答曰「父死不能葬﹐國亡不能救﹐死有餘罪。」常進功謂子木﹕「海上知我名否﹖」

子木曰「但識張司馬﹐何知常進功﹖」他有問﹐大笑﹐不爲語。至杭州﹐總督趙廷臣禮以上賓﹐聽故部曲來庭謁﹐司道府

縣至者﹐但拱手﹐不起﹐列坐於側。士民賂守者求視﹐煌言翰墨酬接無虛日﹐九月七日死於弼教坊。有絕命詞曰「我年四十五﹐恰逢九月七﹐大廈已不支﹐成仁萬事畢。」候卒致詞請坐﹐與子木同畢命。觀毓大聲曰「我亦不跪者」云﹐發麵煌言跪。是日﹐驟雨晝晦﹐杭人知不知﹐皆慟哭。同郡萬斯大﹑仁和張文嘉與僧超直﹐葬之西湖南屏山。

夫人董﹐與嗣子先羈管杭州﹐防久而疏。煌言遣力士引嗣子出﹐曰「母可偕乎﹖我獨往﹐母必死。」敬拜力士而辭。

有勸煌言納媵者﹐曰「吾妻子如是﹐何忍﹖倡義以來﹐未嘗一近女色。且死生成敗殊未料﹐多累何爲﹖」馬信將陳木叔女奉煌言﹐謝曰「忠臣之裔﹐不可以辱。吾義不再娶。」厚贈遣之。病不飲藥﹐大洋中能自運舵。每嘆曰「沿海膏脂盡矣﹗幸其出戰勝﹐則進取。否則一跳海中﹐畢吾事耳。」

嘗與葉振名論古今人物﹐曰「紹興死節者多﹐吾慕之﹐淸夜嘗愧之。」歷十九載﹐卒踐其言。故其經故里詩有﹕「蘇武管寧﹐求仁得仁。」句云。

自煌言仗節﹐寧波士風振起﹐同時如諸生華夏﹑楊文瓚等﹐皆以死殉義﹐知名當世。子木名綸﹐嘗爲書責成功﹐浙中傳之。

振名字介韜﹐以只雞﹐哭煌言於越王岑﹐其文累數千字。死於康熙壬戌﹐窮無子女﹐壽七十餘。有張司馬二客傳。

論曰「王文成公有言「死天下事易﹐成天下事難。」

此責成於可成之日﹐不以一死塞也。若以律文天祥﹑張世傑﹐豈其然哉﹖世傳己亥長江之役﹐有壬午舉人方會試下第歸﹐對其家人如醒如囈﹐咄咄仰天曰「同年生作何等事﹐而我自顧爾乎﹖」信由斯言。煌言固死而不死﹐不成而眞有成也。余未得見先生﹐而曾讀《冰槎集》《奇零艸》﹐悲其志。又從介韜﹑翼明兩君﹐悉先生生平。乃鄕人尙有不爲徐庶加之罪者。

於乎﹐九原可作﹐其何敢辭﹖

○卷九

煌言﹐壬午舉人﹐出山陰令吳淞錢世貴之門。朱夏夫﹐兆殷﹐曾受知於知府於穎。穎遷寧紹﹐臺分守與煌言同謁穎﹐以意气相許﹐談朝政得失﹐朝臣覆餗狀﹐不勝發指。勸穎招技勇﹐備不虞。亡何﹐有東陽許都之變﹐事寧肄業駝峯。

十七年秋﹐至南京﹐交劉伏陽孔昭子永錫﹐見伯溫先生遺書祕記。

金陵不守﹐於穎移檄淅東﹐煌言來會﹐同盟於學宮﹐誓以死衛社稷。

至杭﹐候巡撫張秉貞議所立﹐上潞王璽綬。王長齋繡佛﹐無帝王气槪﹐大失望。煌言歸﹐別祖廟﹐聯絡紳士﹐痛哭於王之仁﹑張名振﹐散家財﹐俟大舉。田雄導大軍東下﹐潞王率文武降。閨六月七日﹐煌言合錢肅樂﹑沈宸荃﹑馮元揚﹑元揚仝之仁﹑名振﹐舉兵寧波﹐移檄遠近。九日﹐孫熊舉兵姚江。十一日﹐鄭公子舉兵紹興。

先是﹐於穎命徐允升募兵金華﹐使夏夫募舡沿海。會內臣髙起潛引所部五百餘﹐輜重數萬﹐自海道至白洋﹐夏夫畱之不果。得其副將余應元﹐都司王有功﹐守備孫勇等數十人﹐與遵謙約日舉事。

於穎駐兵西郭﹐使夏夫促遵謙出兵﹐曰「公在驛候進發﹐今張愫﹑彭萬里已授首﹐事至此﹐寧可緩乎﹖杭城一葦﹐朝發

夕至﹐何以處之﹖」遵謙以事未集﹐需後期。夏夫曰「若爾﹐浙東魚肉矣﹗」於穎自率團練兵五百﹐道陸至西興。而夏夫水師由海道會﹐遂統應元等並鄕兵百餘﹑船百艘﹐薄暮抵錢塘。

值大軍半渡﹐邀擊﹐斬其前鋒六十餘級而退。於穎至﹐又調蕭山團練五百﹐配以中軍郎文明任朝晉﹑張弘兆﹐寧波義師亦來會﹐乃定守江之計。

於穎晉督師。丙戌﹐移屯三江﹐夏夫以護軍從。時大軍在前﹐內多悍將﹐眾嘆﹐悲時事不支。煌言獨慷慨﹐必矢興復。

酒間歌嘯﹐義形詞色﹐侍者莫不發指衝冠。迨五月﹐富春竊渡﹐士卒不戰而潰﹐於穎疾馳畱方國安﹐王之仁固守﹐不可。煌言與張國維護魯王過曹江﹐歸別父母妻子﹐從駕石浦。越日﹐孫﹑熊﹑鄭三家繼至﹐聞於穎以船溺﹐微服去。魯王至舟山﹐黃斌卿曰「臣受先帝命守舟山﹐主上猶的也。的所在﹐思射之矣。」乃幸補陀。夏夫同王有功﹑孫勇﹐間道歸。戊子﹐越中鄕兵復起﹐夏夫使魯恂至舟山﹐候定西﹐肅北二藩進止。煌言以定西護軍﹐同肅北護軍曹從龍﹐將軍黃朝先入三江。煌言復大會諸將於駝峯。亡何﹑二藩構隙﹐阮進護魯王至閩﹐曰「迎定西至林亹。」曹從龍大掠而歸。煌言不得已﹐上會稽山﹐列營平岡﹐與王完勛﹑王虎等唇齒﹐以書招夏夫。會魯恂被胡錦首死獄中﹐不果行。庚寅夏﹐魯王至舟山﹐有旨召煌言歸山中﹐諸將以不相統攝﹐散亡。

辛卯﹐吳淞定關分道入海﹐煌言同定西護魯王親行先退大軍於崇明。以阮進守大泥灣﹐劉世勛守舟山。陳錦﹑田雄覘知精兵北去﹐乘霧而出﹐進不之覺。及至接戰﹐倉卒擲火球﹐遇桅﹐反擊自焚。下水被擒﹐輿之以說城中。進至﹐言煌言等已大捷﹐旦夕凱旋﹐令城中死守。被圍十日﹐炮火俱盡﹐定西中軍金允彥逾城降﹐具告虛實﹐遂百道攻城。夜分﹐星隕如雨﹐

九月二日﹐城遂破。定西太夫人全家自焚﹐定西聞報急返﹐至﹐火燒門﹐止隔兩潮﹐無及。遂護魯王入閩。

明年春﹐討舟山﹐守將巴臣興降。乘勝入長江﹐煌言同英義將軍阮駿﹐先登陷陣﹐崇明﹑鎭江二戰﹐俱捷。爲文望祭孝陵﹐二軍縞素﹐哭聲雷震徹城中。會以閩師被撤﹐無援而退。

大軍以巨艦鐵鎖橫金山遏之﹐大戰﹐沈舟截鎖而出。是役也﹐以少擊眾﹐士气百倍。明年﹐復統師入江﹐江北豪傑聚眾來歸者接踵。適諜者閒於鄭﹐撤回閩﹐來歸者俱慟哭﹐別事遂不可爲矣。及至﹐與鄭極陳利害﹐諜不可信﹐和不可從﹐鄭韙之。

乃再引兵北上﹐駐舟山以圖恢復。密檄四出招徠﹐人必響應。

乙未﹐馬信以臺州降。值定西以■卒﹐信聞訃﹐大慟以煌言在鰥﹐挾陳木叔女奉之﹐曰「忠臣之裔﹐不可以辱。且室人董爲我陷獄﹐義不再娶。」厚贈而遣之。葬定西舟山之沈家亹﹐由是權歸陳六禦﹐而將士解體。

煌言屯鹿頸頭﹐以書招夏夫﹐田臨山航海至﹐咨以軍旅宜帥出海。八月二十四日﹐大戰於蛟亹。阮駿恃勇輕敵﹐陷陣失水﹐自辰至未﹐大軍番休疊戰﹐遂不支﹐並喪劉永錫﹑張晉爵﹑陳六禦﹑張弘徳降﹐顧忠王有才﹐舟山復破。夏夫從煌言﹐至沙埕而還。

◎葉羅二客傳

越有志節士曰葉振名﹐字介韜﹐山陰湖塘里人。小方迂﹐行六﹐人呼六腐气。獨喜自負﹐家貧﹐居壞室﹐敝帷結席﹐不能拒蠅蚋。旁一土壚﹐嘗冷不燃﹐欲幾朽﹐雜疊爛編數本。目不遠矚﹐行持一短橛﹐藉鄰火煨柏葉代茗。僦餅啖客﹐不廢酒﹐

客不飲則自盡之。外扉粘心喪謝客﹐實無喪也。柱上署聯﹐大約以死爲樂﹐擇死之最首者迅雷。事親孝﹐母吳垂革時﹐泣曰「使名終身困窮可也﹐否則此心之痛何如耶﹗」嘗娶婦﹐婦逝卽不續。過人卽索酒﹐取架上書徧讀﹐讀竟輒哭。能古文﹐謂自周秦至今﹐不八九家﹐而自詡充其數。書法解學士﹐前無古人﹐已書足紹之。冠道士冠﹐行道上穆穆如無人。

張煌言屯軍鹿頸頭﹐渡海訪之。煌言曰「比年無一端人至﹐君來﹐吾輩其有興乎﹖」攜之觀射﹐酌以大觥﹐因嘆息人才難得﹐振名謂煌言﹐取人當以守爲尙。煌言曰「軍中須才智﹐不須道學﹐道學何與兵事﹖」振名曰「患道學不眞耳。

眞道學必善用兵。且昔烈皇帝尙才﹐劉子尙守。其後國破君亡﹐未見才者之效。諸殉難者﹐悉有守淸節士﹐豈非明鑑﹖」時振名以煌言委信非宜﹐左右或緣姦僞﹐故語及之。煌言作畱侯李陵論﹐譏切時輩。又欲作陶潛論﹐以斥逍遙泉石﹐無意當世者。

振名曰「人心胥溺﹐幸二三遺民﹐髙尙其事﹐畱此面目。公論出﹐無乃激使往乎﹖」乃止。

己亥夏﹐候煌言金堂﹐陳三策﹐大約欲暴延平之罪﹐擒斬之奪其兵﹐以圖興復。言多闊迂﹐不可行。其秋﹐師潰安廬﹐島上未得煌言消息。符文煥遣官延請振名﹐暫護視師之署﹐振名至﹐會煌言返﹐晤於鹿頸。辛丑正月﹐又謁煌言林門﹐至秋而歸。

其後鄭氏東入臺灣﹐煌言竟被執﹐死杭州。振名持只雞黍酒﹐獨登越王嶺哭祭﹐爲文六千五百餘言。時京口羅子木﹐隨侍煌言﹐同殉節。君爲作《行略》。振名官翰林修撰﹐兼兵科給事中。生萬曆戊午﹐卒年六十有八﹐無子﹐友人王某爲之殮葬。

羅綸字子木﹐鎭江丹徒人﹐或曰應天溧陽人。性尙義﹐家

貧﹐授徒蘇州。一日﹐讀史可法安攘疏﹐大慟不止。延平王朱成功師度金焦﹐亟往觀變。謁張煌言於儀眞﹐一見器之﹐命艸檄諭江南北。煌言欲畱之。子木曰「親在﹐未敢許人也。」

族叔羅蘊章﹐時爲成功左鎭﹐乃入其營。不數日﹐成功東奔﹐子木在金山﹐猶疑陽敗。已﹐望見大宗過焦山﹐乃乘小艇徑奔成功船﹐大呼曰「我羅總兵侄也。」超登曰「公何以費十年之力﹐辜天下望﹖」成功不答。子木大慟曰「公兵勢尙彊﹐柰何以小衄挫志﹖彼戰勝而惰﹐轉帆復進﹐南都必破。失此事機﹐後欲再振﹐其可得乎﹖」持成功手頓足號慟不已。成功默然﹐竟令左右扶去。

乃急入鎭江﹐扶父隨蘊章至溫州﹐尋到廈門中所。知成功不可恃﹐復奉父北行﹐至三山﹐父被執去﹐慟哭。詣林門叩煌言﹐告難﹐請邀成功北出。煌言曰「彼力憊而神眊﹐不來也。」子木曰「小子以書請﹐何如﹖」煌言曰「可。」遂自作書奉成功﹐不報。

在煌言帳中﹐遇事直言﹐左右皆忌之。會遷界﹐禁下餉絕﹐佐煌言開屯南田。甲辰﹐煌言移桃花山﹐賓佐多散﹐子木朝夕敬護﹐不去左右。已同被執﹐入定關﹐常進功款宴﹐問子木曰「海上知我名否﹖」曰「但識張司馬﹐何知常進功﹖」他有問﹐大笑﹐不爲語。至杭城會議府﹐不跪﹐次煌言席地坐。

煌言與總督趙廷臣語次往復﹐子木抗聲曰「公先後死耳﹗何必與若輩絮語﹖」煌言初欲絕食﹐子木笑曰「大丈夫死忠﹐任其處置可也。」飲啖如平時。九月七日﹐死於弼教坊。

論曰﹕張公恭以禮士﹐士不憚險阻歸之。然所得客﹐獨葉羅二人爲最。羅之從死﹐天下業見之矣。葉先生無日不以死自處者﹐偶不死也。餘三過先生湖塘﹐被其容接﹐出濁醪酌。語及興亡之際﹐言隱而慮深﹐同坐者不知也。朝議方事臺灣﹐先

生輒上姚督書﹐勸其緩攻。事𨿽不行﹐然於故國之義﹐亦已盡矣。附舟人遙示書稿﹐署其函曰「葉六腐气」受而展之﹐滔滔萬言﹐不可窮竭﹐其意气之盛﹐固與羅生同其壯哉﹗

●卷十

○黃斌卿

黃斌卿﹐字明輔﹐福建莆田人。其先以禦倭功﹐世千戶。

父奢﹐死崇明之難﹐又晉世襲。崇禎末﹐爲舟山參將。福王時﹐升九江總兵﹐攺廣西徵蠻將軍﹐未赴。唐王卽位﹐擢水陸官義兵馬招討總兵官﹐封肅魯伯﹐太子太師﹐賜尙方劍。治兵舟山﹐王禦門親餞﹐鄭鴻逵解玉帶以贈﹐敕書曰「一統未全﹐卽朕不孝﹔三吳未復﹐卽卿不忠。」斌卿乞周崔芝自副﹐至舟山﹐益募丁壯﹐營田。故臣遺民南來者﹐皆護導入閩。凡北方出兵﹐及吳中有建議﹐輒先奏消息﹐一時倚斌卿爲重鎭。然性貪墻﹐而崔芝慷慨得士﹐由是二帥不合。崔芝去﹐別領水師。

是年八月﹐斌卿敗於崇明﹐以周瑞救還軍﹐奪伯爵。會定西侯張名振﹐自錢塘歸石浦﹐斌卿與昏﹐爲通表福州。及名振奉魯王如舟山﹐不納。旣又誘擊定海總兵王鳴謙﹐並其眾。張國柱因是藉言爲鳴謙復仇﹐攻舟山﹐大戰三日夜﹐斌卿不勝。

名振裨將阮進﹐以四舟衝國柱﹐乘濤舉炮﹐所向糜碎﹐國柱大敗以身免。斌卿得其樓船﹐軍益振。

阮進者﹐故海中小盜﹐名振拔領水營。斌卿計間進﹐取戰艘數十﹐軍資數萬﹐脫歸閩海﹐名振以故望斌卿。魯王次長垣﹐封進蕩胡伯﹐與名振並列五等。進亦薄斌卿暗大義﹐復與名振

合﹐松江吳勝兆謀歸﹐以蠟書請援島上﹐斌卿猶豫未決。時斌卿已晉威魯侯﹐其肅魯伯印故在﹐名振議卽用封勝兆﹐率舟師抵崇明爲援。值海嘯﹐踉蹌歸。勝兆事泄﹐及陳子龍等皆死﹐遠近失望。其冬﹐寧波諸生華夏﹐使人走舟山﹐約內應﹐斌卿不時發﹐事又泄。島師泊桃花渡﹐聞寧城舉炮﹐遽退。夏等被殺﹐收及親黨﹐甬人皆咎斌卿。

斌卿故無攻取圖﹐徒以嗜利諾夏約。旣返﹐悔其一出﹐愈急計保聚。配民年十五以上皆爲鄕兵﹔男子死妻不得守制﹐田卽入官﹔六十無子﹐收其產﹐別給口食﹔內地大戶﹐不敢渡海﹐盡籍其田爲官田。合計舟山之田﹐二屬官﹐一屬民﹐並欲收其一如土司法﹐爲不侵不叛之島民。而已喜戕賊气類﹐內無親信。

初年﹐殺荊本徹﹐是年﹐賀君堯來自溫州﹐利其貲使盜殺之中途。名振喪師歸﹐每事侮之﹐又失歡於平西將軍王朝先。名振去屯南田﹐朝先屯鹿頸﹐兩人皆恨斌卿﹐以孥帑在舟山﹐未得間。

戊子秋﹐魯王自沙埕還泊健跳﹐令阮進以百艘叩舟山﹐告乏食。斌卿不應﹐亦不使人詣健跳﹐於是名振﹑進﹐朝先上疏﹐合軍討舟山。斌卿累敗﹐求救於安昌王恭梟及大學士張肯堂﹐上表謝罪。又謀和諸營﹐曰「彼此王臣﹐無妄動。」九月二十四日﹐會於海上﹐各斂兵待命。斌卿部將陸偉﹑朱玖﹐背約出洋。進謂斌卿遁去﹐遂縱兵大掠﹐斫斌卿﹐投之海中﹐二女皆死。王始移蹕舟山﹐賞名振等有差。

○周崔芝

周崔芝﹐字九元﹐福淸榕潭人。少年讀書不成﹐去爲盜於

海﹐嘗往來日本﹐以善射名﹐與撒斯瑪王結爲父子。日本三十六島各有王﹐如諸侯﹐其國主曰京王﹐在東京﹐而大將軍主國權。撒斯瑪雄諸島﹐首尾大將軍。崔芝旣熟日本﹐故在海中﹐無不如意。微行至家﹐爲有司迹捕﹐系獄三年﹐賄吏得解﹐變姓名爲盜如故。

久之﹐就撫﹐授黃華關把總﹐稽察商舶。乙酉秋﹐以水軍都督副黃斌卿﹐屯舟山。其冬﹐卽遣入人撒斯瑪﹐訴中國喪亂﹐願假一旅﹐以齊之存衛﹐奏之存楚﹐故事望之﹐將軍許諾。約明年四月﹐發兵三萬﹐一切戰艦軍資器械﹐自取其國之餘財。

自長崎島至東京三千餘里﹐馳道橋梁﹐驛遞公館﹐重爲修葺﹐以待中國使臣之至。崔芝大喜﹐益備珠璣玩好物﹐遣參謀林籥舞爲使﹐期以四月十一日東行。

籥舞將解維﹐斌卿止之曰「大司馬余煌書來﹐此吳三桂乞師之續也。」崔芝怒而入閩﹐斌卿秦崔芝多盜火器舟楫南來﹐有詔趣還舟山﹐歸斌卿軍實﹐諸鎭皆不平。會張肯堂復薦崔芝善用海﹐有兵千人﹐船五十餘號﹐乞隸臣麾下自效。乃如崔芝平海將軍﹐分統水師﹐以趙玉成﹑朱永祐監其軍。

大淸兵入福州﹐鄭芝龍將降﹐崔芝泣諫曰「崔芝海隅亡命耳﹐無所輕重。所惜明公二十年威望﹐一朝墮地﹐爲天下笑。

請得先死公前﹐不忍見公之有此也。」抽刀欲自刎﹐芝龍起而奪之。

丙戌正月﹐魯王次長垣﹐崔芝以兵來會﹐封平魯伯﹐復鎭東海口二城。以籥舞及總兵趙牧守海口。四月﹐海口陷﹐籥舞牧死之。崔芝退保火燒嶴﹐更遣義子林臯﹐從安昌王恭梟﹐如日本乞師。秋﹐從魯王攻福州﹐張名振﹑阮進等已破黃斌卿﹐迎魯王居舟山。崔芝亦引而北﹐與周瑞率樓船三百艘﹐分屯溫州之三盤。二將不協﹐王命杭人吳明中往解之。明中返﹐益構

隙﹐瑞遂南依鄭彩﹑崔芝去北依進。崔芝﹐進怨瑞﹐乃會名振擊破彩於沙埕。舟山旣陷﹐諸從魯王者多潰散﹐崔芝不知所終。

○張名振

張名振﹐字侯服﹐����人。崇禎末﹐爲石浦遊擊。從魯王戰錢塘﹐加富平將軍﹐命率兵規取海寧。不進﹐竟歸石浦。

因黃斌卿拜表福州﹐加捧日將軍。後以舟師扈王﹐投斌卿﹐不納﹐乃更與斌卿有隙。王南入閩﹐次中左所﹐名振畱舟山。丁亥正月﹐自舟山引兵朝王於長垣﹐封定西侯。大學士熊汝霖等以舟山指崇明﹐當金焦北門之管﹐非名振不可﹐趣還舊鎭﹐再出兵援松江。值海嘯﹐亡失樓船。翰林張煌言﹐禦史馮京第﹐間道得脫﹐斌卿因其敗﹐侵侮之﹐名振去﹐移軍南田。會鄭彩殺熊汝霖﹑鄭遵謙﹐閩地盡陷﹐名振與阮進共迎王至南田﹐尋復健跳所居王。

大淸兵圍健跳﹐進率樓船數百至﹐金鼓動天﹐大軍解去。

九月﹐名振﹑進及鹿頸屯將王朝先﹐會師同討斌卿﹐沈之海中。

斌卿據舟山凡五年﹐自以福州所授﹐不稟奉王約束。旣與名振爲兒女婚﹐更懷虞詐﹐故及於難。

朝先故土司﹐嘗受調立功塞上﹐後從王之仁出海﹐斌卿畱之麾下﹐失職鬱鬱﹐自請南詢地。至奉化之鹿頸﹐聚兵得數千人﹐請命健跳﹐封平西伯。

斌卿喜收海盜﹐資其剽掠。有王大振者﹐善掠﹐獲番舶數萬金以饋斌卿﹐未饜﹐逃匿朝先營﹐用危言悚朝先﹐其謀始合。

名振等於是合疏﹐奉魯王居舟山。尋周崔芝前議﹐復乞師日本。

遣澄波將軍阮美﹐載普陀山寺慈聖李太后所賜藏經爲質﹐卒不

定約。

鄭彩與朱成功爭中左所﹐大敗﹐泊沙埕﹐具表舟山請援。

名振以彩殺汝霖﹐遵謙﹐罪大﹐且欲結歡成功﹐遂擊破彩之餘兵。庚寅﹐名振襲殺朝先。初破斌卿﹐阮進收其水師﹐朝先收其步卒﹐獨名振無所得。及伐鄭彩﹐朝先不會﹐至是﹐名振由南田猝至舟山﹐值朝先散兵居民捨﹐不及集﹐手格殺十餘人而死。

秋﹐大淸兵攻舟山﹐松江張天祿出漴闕﹐金華馬進寶出海門﹐陳錦出定海。名振南禦進寶﹐使張煌言等斷北洋﹐當天祿。

北軍勢盛﹐名振度不支﹐乃與煌言及英義伯阮駿﹐扈魯王發舟山﹐舟泊道頭。阮進詣海門求和﹐北軍欲誘之﹐進以數舟脫歸。

值大帥金礪之舟﹐火球投礪﹐風反轉擊﹐進創甚投水﹐大兵刺取之。進驍捷稱飛將﹐舟山所恃惟進﹐進死﹐城遂陷。大學士張肯堂﹐禮部尙書吳鍾巒等皆殉。名振以先出﹐得免﹐如朱成功營。成功居王金門﹐名振別屯嵓頭。

鄭芝龍之北也﹐遺書戒成功曰「眾不可散﹐城不可攻。

南有許龍﹐北有名振﹐汝必圖之。」及名振至﹐成功不爲禮。

袒背見「赤心報國」四字﹐深入膚寸﹐乃呼老將軍﹐下拜﹐與兵二萬﹐承制諸軍﹐期以收復南京。

壬辰九月率大宗過舟山﹐逼金堂﹐獲逃卒金許彥﹐斬之。

祭死事者﹐將吏皆哭。進屯崇明沙﹐破鎭江﹐登金山﹐題詩而還。癸已﹐成功以讒撤名振還廈門﹐因煌言及寧靖王和解﹐益兵﹐刻期北伐。抵洋山﹐颶風失亡﹐勛鎭多潰歸福寧﹐名振一軍獨全。冬﹐再駐平沙﹐崇明步騎萬餘﹐乘凍涉平洋﹐名振欲避其鋒。煌言曰「此用步地﹐急擊勿失。」旦﹐王善長﹑姚志卓以數百人衝其左﹐煌言統裨將以數百人衝其右﹐鳥銃火器犯其中﹐塘如矢﹐左右皆深溝﹐騎不可退﹐北師大敗﹐免者止

一騎。江東響震﹐成功終忌浙人﹐以事執善長﹐殺之。

甲午春﹐名振再入鎭江﹐觀兵儀眞﹐畱壁六日。五月﹐逼吳淞關﹐獲級四百﹐戰艘三百七十﹐告捷於金門。乙未秋﹐成功取舟山。十二月廿八日﹐名振卒於軍﹐或云「成功■」

先是﹐舟山之陷﹐名振母兄妻奉其父主俱赴火死。比復舟山﹐名振縞素入城﹐求母屍行慟。旣遇毒﹐遺語煌言曰「吾於君母恩俱未報﹐若母屍不獲﹐毋收吾駭。」起坐擊牀而卒﹐軍中憐之。自是浙中建義者皆盡﹐惟煌言以文士科得免。東海由是不直鄭氏。

論曰「浙海之事﹐以舟山爲終始。崔芝之乞師日本﹐名振之三抵金焦﹐皆所以存舟山也。古之思保江南者﹐必北守淮﹐西守襄﹔都成都者﹐必趨祁山﹐爭長安﹔況區區懸島如舟山哉﹗崔芝泣阻芝龍﹐最有奇气﹐惜不得尺寸之柄﹐肝膽無所用。

名振撲斌卿﹐殲鄭彩﹐掩朝先﹐或以爲趨利轉圜﹐挾詐背本。

然事魯王始終一節﹐出入環衛﹐夷臉無貳。比於酈寄之賣友﹐義存君親﹐非阿論也。

●卷十一

○鄭芝龍

鄭芝龍﹐字飛黃﹐福建南安人。父紹祖﹐爲泉州庫吏。庫接太守官舍﹐芝龍十歲時﹐戲投石子﹐中知府蔡善繼額。捕治﹐見姿容麗秀﹐笑曰「孺子貴而封」釋之。不數年﹐流入海島顏振泉黨中爲盜﹐頗桀黠。振泉死﹐代領其眾﹐屢抗官軍。會閩洊饑﹐芝龍截商民船﹐多得米粟﹐求食者競往投﹐賊眾至數萬。天啟七年六月﹐遂犯銅山﹐人中左所。然芝龍故與他盜異﹐常念求撫。所過戢麾下﹐禁侵掠。放還所獲軍將。每戰勝﹐追奔﹐輒止兵。

崇禎元年九月﹐因巡撫熊文燦請降。時方徵天下兵﹐聚遼東﹐不能討芝龍﹐用撫羈縻之。芝龍復入海物奇珍﹐賂中貴人及福省達官﹐多爲之言﹐授遊擊將軍。流寇起﹐中原多事。而劉香﹑李魁奇等弄兵﹐橫海外﹐芝龍始皆與深好﹐旣假朝命討之﹐俱授首。芝龍兵益盛﹐獨有南海之利。商舶出入諸國者﹐得芝龍符令﹐乃行﹐八閩羣不逞歸之。後又承詔討紅夷﹐累功升總兵﹐由是起降將如小諸侯﹐權傾督撫矣。

松江兵敗﹐大學士蔣徳璟言於朝﹐欲令芝龍以海師援遼。

有言其人庸鄙不可遇大敵而芝龍亦戀閩憚行﹐復輦金京師﹐議遂寢。

芝龍有弟三人﹕芝虎﹑鴻逵﹑芝豹。芝虎勇﹐前與劉香博戰死。而鴻逵亦積勞得總兵。福王嗣位﹐宿將皆例封﹐芝龍爲南安伯﹐鴻逵爲靖魯伯。鴻逵會師京口﹐明年﹐奉唐王聿鍵奔福州﹐卒立唐王。以乙酉七月爲隆武元年﹐諭翊戴功﹑晉南安伯爲平魯侯﹐靖魯伯爲靖魯侯﹐封芝豹爲澄濟伯。未幾﹐復晉平魯侯爲平國公﹐靖魯侯爲定國公﹐並掌戎事。而封芝龍子森爲忠孝伯﹐賜姓名朱成成。又有永勝功伯彩﹐彩弟聯﹐鄭芝龍支族。

芝龍距泉州五十里築城安平鎭﹐置第﹐海稍直通臥內﹐積財寶甲兵﹐充實其中﹐人物麗盛﹐專務丰殖。至是﹐開府福州﹐坐見九卿﹐人不揖﹐出不送。嘗與大學士黃道周爭班﹐嗾諸生劾道周。又逐左都禦史何楷﹐使盜道截其耳﹐朝士噤喑。唐王爲壇﹐拜彩﹑鴻逵分道發兵﹐芝龍輒辭無餉﹐行數里罷。蔣徳璟告病去﹐道周竟死徽州。楊廷麟﹑萬元吉等屢表請駕幸贛﹐卒制於芝龍﹐不得出。

丙戌七月﹐王師下浙江﹐芝龍密遣使請降﹐盡撤守關兵。

師度仙霞﹐芝龍棄唐王﹐保安平﹐唐王陷於汀州。九月﹐師入泉州﹐芝龍特撤兵功﹐意得厚賞﹐復猶豫慮以立王爲罪﹐乃自安平引兵逃入海。

貝勒令芝龍所親持書招之﹐略曰「所以重將軍﹐爲能立唐潘也。若不輔立﹐吾安用將軍哉﹖人臣事主﹐苟有可爲﹐必竭其力﹔力盡不勝天﹐則投明而事﹐乘時建功﹐此豪傑事。今兩粵未平﹐令鑄閩廣總督印以待﹐吾欲見將軍者﹐欲商地方人才故也。」芝龍得書﹐大喜﹐決降。臨行﹐成功力諫﹐不聽。

安昌王恭梟﹑吏部尙書張肯堂﹑侍郎朱永佑﹑忠威伯賀君堯﹑

武康將軍顧乃徳﹐具言不可﹐平海將軍周崔芝泣訴芝龍曰「誠惜明公二十年威望﹐一朝墮地。」貝勒接芝龍﹐大飲三日﹐

極歡﹐忽夜半拔營﹐挾與北去。芝龍哀請子弟不肖﹐在海上恐爲患。貝勒曰「此與爾無與﹐亦非吾所慮也。」

芝龍已入朝﹐芝豹奉母居安平。而成功遂起兵鼓浪嶼﹐鄭彩亦扼廈門﹐鴻逵會攻泉州﹐閩海震動。大淸順治九年﹐成功進圍漳州。芝龍恐禍及﹐陰遣親信回閩﹐勸成功就撫。朝廷冀招成功﹐封芝龍同安侯。已知成功果無意降﹐遂下同安侯髙墻。

及已亥﹐成功圍南京﹐敗歸。辛丑冬﹐斬芝龍。

○鄭成功上

朱成功﹐本姓鄭氏﹐名森﹐字大木﹐平國公芝龍子也。其母日本女﹐天啟七年﹐生於日本。幼讀書﹐爲南安諸生。福王時﹐入國子監﹐師禮錢謙益。唐王立﹐召見﹐奇其狀貌﹐賜國姓及今名﹐封忠孝伯。貝勒入閩﹐芝龍諭成功降﹐成功不從﹐曰「父教子忠﹐未聞以貳。」比行﹐又欲與俱見貝勒﹐叔父定國公鴻逵陰令逸去﹐得免。遂謀舉兵。時諸鄭潰散﹐咸集廈門中左所﹐而成功部旅單弱﹐乃往南粵召募。其冬﹐永勝伯彩至舟山﹐迎魯王次中左。兩廣督撫大臣﹐奉桂王嗣位肇慶。

大淸順治四年﹐成功自南粵回。會故臣將吏設髙皇帝位﹐矢盟恢復﹐以故受唐王封﹐賜姓。仍尊隆武年號﹐自稱招討大將軍罪臣。以洪政﹑陳輝爲左右先鋒﹔楊才﹑張進爲親丁鎭﹔余寬﹑郭新爲左右鎭﹐移軍鼓浪島訓練。成功年少﹐有文武略﹐拔出諸父兄中﹐近遠皆屬心。於是魯王攺次長垣﹐晉永勝伯彩爲建國公﹐彩弟聯爲定遠侯﹐諸附彩者皆奉魯王﹐惟成功自爲一軍。夏﹐成功﹑彩合兵﹐及招討將軍楊耿入海澄﹐援兵至﹐島人卻﹐洪政中流矢死。

其秋七月﹐鄖西王常湖起兵﹐襲據建寧。魯王兵攻福州﹐失利。定國公鴻逵攻泉州﹐成功引兵會之﹐軍於桃花山。提督趙國佐率數百騎衝成功壘﹐張進﹑楊才迎戰﹐鴻逵遣林順等夾擊﹐遂抵城下。別遣小師破澑石炮城﹐殺參將鮮應龍﹐軍聲大振﹐所在蜂起﹐泉城外號令不行。鄕紳郭必昌子謀內應﹐舉家被戮。並系前閣部黃景昉﹑國佐在城中﹐多殺立威﹐泉民日夜惴息。會漳州副將王進救至﹐圍解﹐鴻逵入據揭陽。

冬十月﹐成功從大學士路振飛﹑曾櫻議﹐頒明年隆武四年大統歷。是年﹐大學士劉中藻起兵福安﹐取福寧州。戊子春正月﹐魯王兵取興化。三月﹐建寧興化皆破﹐魯王攺次沙埕。成功取同安﹐以葉翼云知縣事。夏﹐建國公彩殺大學士熊汝霖﹑義興侯鄭遵謙。秋八月﹐總督陳錦大軍至﹐同安城陷。守將林壯猷﹑邱晉一軍皆沒﹐葉翼云死﹐遂屠同安。

成功募兵於銅山。己丑﹐遣施瑯﹑楊才﹑柯宸樞﹑康明等攻拔漳浦﹐遂下雲霄鎭﹐抵詔安﹐移屯分水關南岡﹐畱宸樞守盤陀嶺。王師進攻嶺﹐宸樞死。其秋七月﹐張名振﹑阮進迎魯王居健跳所。成功遣光祿卿陳士京朝於肇慶﹐始用桂王年號。

九月﹐名振等討斬黃斌卿﹐魯王移屯舟山﹐遣阮美如日本乞師。

庚寅春正月﹐桂王自肇慶西奔梧州。成功入潮州﹑南洋﹑剿楊廣﹑許隆﹔渡達濠﹐誅張禮﹔剿新墟﹑金田等寨﹐皆平之。夏六月﹐進攻蘇利於碣石衛。施瑯來奔。秋八月﹐成功襲取廈門﹐殺鄭聯﹐並其軍。張名振﹑阮進﹑周崔芝﹐擊破鄭彩兵於沙埕﹐彩引餘眾逃南海。數年﹐軍人星散﹐舟楫損壞﹐成功招之以書﹐喜曰「今不歸後無期矣。」遂還廈門﹐卒於家。

辛卯春﹐成功南次平海﹐閩撫張學聖使泉州守將馬得功乘虛襲廈門﹐入之﹐前大學士曾櫻自縊死﹐諸紳咸避於浯嶼。學聖與漳泉道黃澍登山﹐望島孤懸海外﹐汪洋萬頃﹐憮然曰「

此絕地也﹗脫緩急﹐豈望救乎﹖」遽引還。未數日﹐鴻逵自揭陽來﹐得功欲退﹐不得渡﹐乃好語鴻逵曰「我不出﹐島必不全。且公家在安平內地﹐請熟慮。」鴻逵縱之出。四月朔﹐成功還至島﹐得功去已二日﹐大悔恨。按失島罪﹐斬其叔芝莞﹐諸將股栗﹐軍勢復振。

五月﹐入漳州南溪﹐敗鎭將王邦俊﹑提督揚名髙﹐自福州步騎來救﹐迎戰於小盈嶺﹐名髙大敗。乘勝徇漳浦﹐守將楊世臣﹑陳光策降。

是年九月﹐陳錦克舟山﹐定西侯張名振奉魯王南奔﹐謀取海壇駐師﹐致書勸成功會師迎駕。魯王亦與之書曰「余與公宗盟也﹐平居則歌行葦之章﹐際難合賦脊令之什﹐公其無吝偏師﹐拯此同患。」成功乃令兵科給事中徐孚遠﹐前至魯王行宮﹐面啟永曆見正位粵西﹐宜去監國號。王復書﹐敍所以勉從監國意。乃使奉迎﹐居王金門﹐如寓公焉。名振﹐阮駿等兵皆屬成功。

壬辰二月﹐成功進取海澄﹐守將郝文興以城降。陳錦來援﹐成功簡精銳待江東橋北﹐錦狃於同安之役﹐意甚輕敵﹐及戰﹐大敗﹐奔回泉州。六月﹐成功取詔安﹑南靖﹑平和﹐遂圍漳州﹐兵至二十餘萬。同知張箸﹑推官石瑋﹐堅守不下。金衢總兵馬晉寶來救﹐成功縱之入城﹐數日﹐出戰而敗﹐復退守陴。南軍晝夜百道攻城。距漳三十里有鎭門﹐兩山屬岸﹐築斷激水灌城﹐復列棚圍之。城中升米銀數兩﹐艸木之實俱盡﹐敢弩掘鼠。

陳錦在鳳凰山﹐爲其下庫成棟所刺﹐以其首奔成功﹐全閩大震。

漳圍至八閱月﹐中外困隔。浙江固山額眞﹑金礪﹑固山大

溫都力敖童梅勒﹑章京徐大貴總滿洲烏金超哈兵與提督名髙由

長泰間道直抵漳城北﹐成功營城南鳳窠山﹐乘髙壓壘。王師銳甚﹐爲兩翼擊﹐島人久敝堅城﹐皆無鬥志。十月三日﹐解圍﹐

退屯古縣。合戰﹐崩潰﹐追奔四十餘里﹐積屍布野。成功入海澄﹐嬰城守。守道周亮工﹐收漳城骸骨七十三萬﹐焚瘞一大穴﹐碑曰「同歸所」。

是年秋﹐張名振北﹐師次崇明沙﹐破鎭江﹐登金山﹐江南北戒嚴。

癸已夏﹐金礪進攻海澄﹐成功與諸將飲酒敵樓﹐指揮治軍。

夜﹐大將王秀奇﹑郝文興聞空炮發﹐曰「師臨城矣。」令其下皆用斧﹐令曰「敵至而斫。」有頃﹐師盡銳渡海﹐秀奇等大呼登城﹐斧齊下﹐先登悉塡濠﹐礪連夜拔圍去。

是年﹐西寧王定國自武岡還﹐入廣西﹐圍肇慶﹐新泰侯郝尙久以潮州應定國﹐平南王尙可喜救肇慶﹐定國退。靖南王耿繼茂﹑將軍哈哈木急攻潮州﹐尙久以鴻逵前人揭陽﹐有隙。至是﹐因郝文興來乞師﹐成功遣陳六禦救之﹐竟疑﹐不敢開城納兵。九月﹐潮州破﹐六禦乃攻鷗汀埧等寨﹐引還。

定國之在肇慶也﹐以書抵成功﹐請會師。成功得書﹐往報師期﹐並上諸將戰勛於行在。是年張名振復退大軍於崇明之平洋沙。西寧王定國進封晉王。

八月﹐平國公芝龍遣家僕李徳歸閩﹐講撫﹐成功繆諾﹐因以休士觀釁。因朝命金礪撤兵還浙﹐而封芝龍同安侯﹑學士鄭庫納賚詔及海澄公敕印授成功﹐封鴻逵奉化伯﹐芝豹左都督。

成功宴使者安平﹐辭以未裂土﹐不受爵。而遺書總督劉淸泰﹐謂數十萬眾按甲待和﹐豈能枵腹﹖欲就漳﹑泉﹑興﹑福各屬﹐權宜借餉。不待報﹐遽遣官四出。淸泰密諭諸城守斂戌避。鄭蝦還言成功三議﹕一先割四府﹐二不奉調﹐三不受部撫節制。

又比髙麗不剃頭﹐恐如姜驤﹑金聲桓等降後激變。芝龍恐其子不受詔﹐復爲書與弟鴻逵﹐使勸之。鴻逵復書﹐述﹕「大侄在中左﹐弟在白沙﹐兼渠行師所居靡定﹐相見尢罕﹐其肯聽弟之

言乎﹖」芝龍悵然﹐無可柰何。

甲午﹐成功僞設六官﹐攺中左所爲思明州﹐以鄧會知州事。

月上魯王豚米及濾溪﹑寧靖﹐諸宗室﹐禮待鄕紳王忠孝﹑沈佺期﹑郭貞一﹑盧若騰﹑華朝薦﹑徐孚遠等﹐軍國大事﹐輒以相諮。考諸生學秀者入儲賢館。

是年﹐張名振﹑阮駿再入崇明所﹐奪北舟及歸者至五日余艘。別將顧忠至天津﹐邀糧艘百餘。名振登金山﹐望哭崇禎先帝﹐哀動三軍。及議和﹐成功以不便勞師遠徵﹐使人召還﹐義師多不欲南﹐半引去。其後名振遇毒﹐議者皆咎成功﹐以故失浙海將士心。

島上軍以科餉爲名﹐縱橫衍蔓﹐上游延建俱有海兵出沒。

閩撫佟國器密疏成功異志﹐恐以撫始終自誤。上密勒福省督撫鎭將﹐嚴飭守備﹐毋墮彼計。

其年夏秋﹐晉王定國自廉州出師﹐下髙州﹐拔髙明﹐圍新會﹐廣東震動。定國遣使成功請婚﹐且趣師。十月﹐使輔明侯林察總督南徵﹐會晉王攻廣州﹐閩安侯周瑞憚不敢進﹐於是西師大敗。成功怒﹐欲斬瑞﹐諸將爲請杖八十﹐革其職。

十一月﹐漳州守將以郡城約降。成功自思明州入海澄﹐夜勒兵﹐諸將未知所向﹐四鼓直抵漳城﹐開門迎入。守將朴世用﹑魏標﹑魏其志﹑知府房星耀﹑知縣周瓊﹑李奇生﹑範進等降﹐泉州諸縣望風潰。成功復取同安。未幾﹐甘輝攻仙遊縣﹐開地道入之﹐屠掠幾無遺﹐和議遂絕。

大淸命烏金世子統大軍入閩。乙未夏五月﹐成功遣忠振伯洪旭﹐北鎭陳六卿﹐取舟山﹐守把巴臣興舉軍降。以六禦守舟山﹐洪旭攻臺溫﹐召臣興歸思明。六月﹐墮安平鎭及漳郡﹑惠安﹑南安﹑同安城撤兵﹐聚思明。以貝子將至﹐權淸野斂戍也。

晉王定國復致成功書。

十二月烏金世子至泉州﹐遣人賚論至思明招降﹐不納。易函稱書﹐以祖大壽﹐洪承疇爲辭﹐成功依違答之。丙申三月﹐貝子會泉州水師攻兩島﹐成功遣林順﹐陳澤以炮舟出禦。大舟先爲颶風所飄﹐多登而遁﹐十餘人浮至金門。斷手刖耳鼻遣之。

別將攻白沙﹐不克而還。

六月﹐前衝黃梧以海澄來降﹐封海澄公。海澄軍儲多﹐成功使王秀奇﹑統黃梧﹑蘇明同守。明兄茂先爲施瑯副將﹐瑯之得罪也﹐茂實逸之。及茂從黃廷﹑黃梧人揭陽失利﹐遂軍按法誅茂﹐並梧戴罪﹐故梧﹑明皆怨成功。貝子之入閩也﹐漳泉屬邑皆下﹐惟海澄未復﹐梧﹑明憚秀奇﹐不敢動。適秀奇出計事﹐二人遂舉城降。

時貝子重兵在漳﹐成功議率眾北向以肄之﹐克期解纜。聞海澄變﹐諸將皆失色﹐成功奮然曰「吾欲圖大﹐豈以澄邑阻事﹖有不行者斬﹗」遂揚帆下閩安鎭﹐省會震動。督撫出王進於獄﹐使治守具。南軍屢攻不利﹐乃城牛心塔﹐以陳斌戍之。

梧封海澄公。明母猶在海上。召明入京爲內大臣﹐梧因獻平海策﹕請發鄭氏冢﹐誅求親黨﹐設五商及遷海等事。

成功用法嚴﹐其下常懼誅﹐禮官陳寶鑰﹑黃開泰﹐先後出降﹐大淸輒貴顯之﹐以招島上人﹐島上人多動心。然降將亦慕成功賚子殊渥﹐第宅供帳﹐與已無異。以故郝文興等﹐迄死不貳。

是年﹐臺州鎭將馬信﹐寧波鎭將張私徳﹐降於成功。各予白金五千兩﹐蟒衣玉帶一﹐信母妻各白金五百兩﹐珠冠霞帔一。

是年﹐晉王定國奉桂王入雲南。八月﹐大軍復舟山﹐總制陳六禦﹐英義伯阮駿死。丁酉春正月﹐晉王定國率兵討孫可望﹐可望來奔。三月﹐定國公鴻逵卒於金門。大軍復閩安鎭﹐島將引還。陳斌孤軍守牛心塔﹐不得出。遣人招降﹐至福州﹐殺之﹐

屠其軍甘輝等還自閩安﹐攻寧徳﹐滿將阿克襄赴援﹐恃其驍勇﹐輕進﹐馬蹶﹐裹創步戰﹐爲輝所殺。

戊戌﹐成功議大舉取南京﹐曰「據長江則江南半壁﹐皆吾囊中矣。」諸將多言南京道遠城固﹐須數萬人﹐不如近攻完利。惟馬信力贊﹐乃以黃廷爲前提督﹐洪旭爲兵官﹐鄭泰爲戶官﹐居守思明。自率中提督甘輝﹑後提督萬禮﹑武衛林勝﹑統領余新虎﹑衛左鎭陳魁﹑水陸甲士五萬﹐號十萬﹐舉帆入浙。

攻陷樂淸諸縣﹐將進長江﹔次羊山﹐暴風覆舟﹐亡數千人。退泊舟山﹐整固舟輯﹐以圖再舉。

桂王遣周金湯由廣東龍門航海﹐至思明﹐封成功爲延平王﹐諸將升擢有差。成功以未有恢復功﹐辭王爵﹐稱招討大將軍如故。是年﹐大淸師入貴州﹐李定國﹑白文選等皆敗。

已亥五月﹐成功全軍北出﹐抵崇明﹐以兵部尙書張煌言嘗從定西侯名振三入長江﹐知虛實﹐用爲前驅。煌言請定崇沙爲老營﹐不聽。金焦沿江置炮﹐島人乘南風盛﹐徑抵瓜洲城下。

我師出禦﹐死者千餘﹐乘勝克其誠。以柯平爲同知﹐守瓜洲。

成功畱攻鎭江﹐令煌言先搗觀音門﹑儀眞﹐官民迎降。六月廿四日﹐鎭江軍陣江口﹐成功登陸擊之。戰未合﹐周全斌率所部先登﹐陷陣。時大雨濘﹐騎皆陷於淖﹐海上軍徒跣擊刺﹐往來剽輕﹐我師竟敗。提督管效忠走﹐朱操江被執﹐江南北大震。

成功入城﹐以全斌違令先動﹐將殺之﹐諸將力請﹐乃免。於是全斌帶傷守鎭江。七月﹐成功進圍南京﹐移檄遠近。

張煌言至蕪湖﹑廬鳳﹑寧﹑徽﹑池﹐太守令將吏﹐日納款軍門﹐凡得府四﹑州三﹑縣二十四。金陵守禦𨿽堅﹐亦欲議降。

煌言將向江西﹐馳書勸成功急攻南京﹐而分兵下■成功不許。

崇明副將梁化鳳先已降﹐又不時調化鳳偵丹陽無備﹐遂引兵突入南京﹐乘南軍怠﹐夜開城出﹐大有斬獲。次日﹐滿漢軍

傾城出戰﹐襲破余新軍﹐諸軍皆潰﹐爭赴舟﹐溺死無算﹐成功僅得登舟。獲都督甘輝﹐殺之。

成功收潰軍﹐猶數萬人﹐揚帆出海﹐並棄瓜鎭。鎭江書生羅子木﹐抱成功足涕泣請畱﹐不聽。奉其父以從。成功攻崇明﹐不克而歸。上江軍聞之﹐亦潰﹐煌言跳身間行﹐得達臺州。諸納款者屠戮無遺﹐江右義旅陳九思眾數萬﹐保南饒山中﹐聞金陵之敗﹐乃降。

是年﹐大軍盡取雲南﹐桂王出奔緬﹐李定國攻緬﹐迎桂王﹐不克。庚子﹐臺州守將張承恩書詣張煌言﹐請降。明安達理出浙海﹐士卒病死大半﹐不戰而歸。達素兩道指思明﹕大舡出漳州﹐小舡出同安﹐許隆﹑蘇利等皆以兵會。成功使陳鵬守髙崎﹐遏同安﹔鄭泰出浯嶼﹑禦隆利。自率周全斌﹑陳輝﹑黃庭﹐次海門。五月十日旦﹐漳州兵乘風順流迫海門﹐成功傳令按舟勿動﹐俟大軍齊出﹐乃擊。呼吸間漳舡已至﹐擊破閩安侯周瑞船﹐瑞與五府陳堯策皆死。遂攻陳輝船﹐輝舉火藥燒之﹐滿兵躍起﹐且戰且卻。近午﹐風作潮湧﹐成功親率巨艦衝之﹐鄭泰自浯嶼引舟合擊﹐大軍敗﹐橫屍浮海。有滿兵二百力戰﹐遣馬信招降﹐乘夜沈之同安。

滿兵向髙崎﹑陳鵬約降﹐戒所部無動。滿兵恃有內應﹐未及岸﹐棄舟爭前。鵬部將陳蟒請曰「事急矣﹐豈可待死﹖」

及殿兵鎭隆璋齊出﹐大軍皆指言鵬降﹐爭赴之﹐比至﹐戰遂不支﹐蹈海死者十七八。收鵬淩遲﹐以蟒代之。許隆等聞敗引還。

是役﹐成功空島出禦﹐相持月餘﹐師不渡海。

辛丑﹐成功取臺灣。初﹐紅夷欲城浯嶼﹐依粵澳互市。數以巨艦入犯﹐因泊灣築二城﹕一曰赤嵌﹐一曰王城﹐餘皆土番。

立法嚴﹑土番咸奉約束﹐歷三十餘年﹐無敢犯者。成功積苦海上﹐自南都敗回﹐無經略中土之志。又虞廈門單弱﹐謀所向﹐

紅夷譯何斌進曰「公何不取臺灣﹖臺灣沃野千里﹐四通外洋﹐橫絕大海﹐得其地足以應國﹐取其財足以餉兵士。番受紅夷淩侮﹐每欲反噬久矣﹐以公威臨之﹐如使狼逐羣羊也。」陳可取狀甚悉。是年正月﹐成功決意取臺灣﹐諸將謂夾板船多炮火﹐難近﹐鹿耳門水淺﹐不可渡。成功引舟徑進﹐三月﹐次澎湖﹐至鹿耳門﹐則水驟漲丈餘﹐舟大小銜尾而渡﹐紅夷驚謂自天而下。先取赤嵌﹐紅夷走王城死守﹐復燒其夾板舡﹐盡殲之。圍至十二月﹐紅夷出降生存者僅百數十人﹐縱其歸國。

乃攺臺灣爲僞東都﹐王城爲安平鎭﹐赤嵌號天興府。以鄭省英爲府尹﹐省英辟艸萊﹐興屯聚﹐犯法者親故不假。有諫用法宜稍寬者﹐曰「子產治鄭﹐孔明治蜀﹐皆以嚴濟事。立國之始﹐若先尙寬﹐流獘不可勝極矣。」遂勒諸將移眷。

時東荒初辟﹐人不服水土﹐多死﹐又憚法嚴﹐皆遷延不行。

於是銅山守將郭義﹑蔡祿﹑前知思明州薛聯桂﹐同入漳州降。

義﹑祿將挾忠匡伯張進偕行﹐進曰「吾守土﹐有死而已。」

密置火藥署中﹐欲俟二鎭來﹐並焚之。二鎭遣人促行﹐遂舉火闔室自焚。進在銅威惠頗著﹐人甚惜之。

冬十月﹐芝龍死燕市。芝龍屢以書諭撫﹐否則必見誅僇﹐成功復言設有不幸﹐兒當縞素。至是死。

大淸患閩海久鬥兵﹐從蘇納海議﹐盡遷山東﹑浙江﹑福建﹑廣東﹑濱海居民於內地﹐立邊界﹐著令寸板毋人海﹐粒米毋越疆﹐犯者死連坐。

春燕來巢於海舟。島上食盡﹐各鳥獸散。成功又聽周全斌讒﹐使擊忠勇侯陳豹於南澳﹐豹倉卒不能自明﹐舉軍人廣州降。

又忽命戶官鄭泰監殺長子錦﹐泰愕恐獲罪。又參軍蔡鳴雪自臺灣來思明﹐聲言將盡誅諸將﹐於是合謀拒命。值全斌從南澳還﹐素與諸將不協﹐恐其爲變﹐誘執之。

壬申五月﹐成功死於臺灣。成功感風寒﹐月朔受謁﹐尙坐胡牀﹐諸將不知其病。數日﹐卒﹐年三十九。成功在軍﹐每善處敗﹐素自厲气﹐戾夫宿將﹐避駭不如。及南都挫衄﹐輒經營立國﹐气頗不振。遙傳桂王遇害﹐張煌言每勸成功尊立魯王﹐以存明後。成功不欲﹐惟奉永曆年號終身。

錦在思明﹐稱嗣封世子發喪﹐鄭襲在臺灣﹐有異志﹐錦自將擊襲﹐與歸思明﹐又以嫌殺鄭泰﹐泰弟鳴駿及諸宿將皆懼﹐先後北歸。靖南王耿繼茂﹑總督李率泰﹐遂大舉攻破思明﹑金門。甲辰春三月﹐世子錦退守臺灣。

論曰﹕余遊吳淞﹐遇梁化鳳部將管姓者﹐述已亥戰事頗悉。

其人身在軍中﹐自石灰山轉戰而下﹐聲如崩山﹐然猶按步鼓收兵﹐至後乃大潰﹐延平師有紀律如此。化鳳西安人﹐武進士﹐以破姜驤先登﹐立功﹐總兵崇明。化鳳亦言「當勍敵多矣﹐未有如鄭家之難敗者。」

化鳳始入城﹐固山等以漢兵輕之﹐悉奪其馬騾給滿軍。其部卒往往與滿軍嘩而爭﹐輒得鞭縛﹐其部卒自恃其勇﹐不肯下。

化鳳亦怒﹐以是願決勝﹐一示滿軍。先一日﹐出城揭死人以投敵﹐固山等坐城樓﹐嘖嘖稱嘆﹐由此遂敬化鳳﹐益與交歡。旣退鄭軍﹐名其門曰「得勝門」今之東南門是也。又言甘輝之死﹐北人咸謂烈士﹐其從鄭始末﹐則未詳云。

●卷十二

○鄭成功下

大淸康熙元年壬寅﹐六月﹐鄭錦入居思明州。靖南王耿繼茂﹑總督李率泰﹐遣信史招撫思明。思明大臣鄭泰﹑洪旭等議曰「先王東徵之日﹐猶欲權宜通好﹐今瀕海遷移﹐慘至此極﹐可不爲桑梓計﹖」眾意皆合﹐錦下僞教曰「先王開國東都﹐艸創未半﹐遽爾厭世。余將東承遺緒﹐諸君苟能息兵安民﹐無墮先王一生孤忠苦節﹐幸甚﹗」泰等乃議照朝鮮例﹐遣楊來嘉同入京待命。朝廷以錦灰燼垂滅﹐不許。於江浙閩廣﹐各設滿漢兵戶郎中一員﹐專司招輯。島上人望風投款﹐多張大其事﹐眞僞蒙貿﹐文武官降者﹐俱降四級用。又有武攺文之例﹐都督副總攺副使僉事﹐參遊攺同知。其冬十月﹐錦入臺灣﹐討鄭襲﹐執以歸。

初﹐鄭芝龍有子六人﹕長曰森﹐卽成功﹑次曰渡﹑三曰恩﹐四曰蔭﹑五曰襲﹑六曰脈﹔恩﹐夫人顏氏出。及渡﹐蔭﹑脈﹐俱死燕市﹐惟襲在家。今年春﹐入臺灣﹐以其生事安置之。成功歿﹐諸將以錦在遠﹐推襲護理﹐襲謀自立。引黃昭﹑蕭拱宸爲腹心﹐諸將多不附。錦聞知﹐卽引兵東出。周全斌爲五軍﹐以陳永華爲咨議﹐參軍馮錫範爲侍衛。十月至臺灣﹐昭約諸將出禦﹐皆陽諾。會大霧﹐東軍迷﹐後期。獨昭先至﹐衝錦營﹐

錦營多新募﹐戰小卻。全斌率親兵數十人力戰﹐昭中流矢死。

俄霧開﹐則日午矣﹐眾驚曰「吾君子也﹗」並投仗。錦入安平﹐遣人請襲﹐襲委罪於僕蔡云﹐云自縊死。收殺李應徳﹑曹從龍﹑蕭拱宸等數人﹐余悉不問﹐反側乃安。

康熙二年癸卯正月﹐錦自臺灣還思明﹐以內難旣平﹐祭告先王﹐申固守。

汛六月﹐殺其伯父戶官鄭泰。泰弟鳴駿﹐子纘緒來奔。秦先有與黃昭書﹐昭敗得書。及楊來嘉自北還﹐錦疑泰有異謀﹐泰不自安﹐稱病金門。錦率兵將入海澄﹐泰覘知﹐以爲圖已也﹐舉家揚帆出金門。有勸泰勒兵入自明者﹐泰泣曰「今日救死耳﹗稱兵重吾罪也。」或又勸之來降﹐曰「先生已誤﹐豈容再誤﹖」艤舟待命。錦使吳愼賚印論之曰「兩島之地﹐一以委伯﹐余棹欲東矣。」泰猶豫受印﹐未敢入謝。鳴駿勸之人﹐錦待泰如舊。明日﹐置酒﹐伏甲執泰﹐泰自縊。鳴駿大哭曰「乃吾殺兄。」卽引軍踉蹌遁﹐周全斌等追之不及。以舡二百﹐兵八千﹐文武官四百人﹐入泉州降。封鳴駿爲遵義侯﹐纘緒爲慕恩伯。由是蔡鳴雷﹑陳輝﹑楊富﹐何義先後舉軍降﹐錦勢益衰。

是歲魯王殂於金門。其世子及寧靖王諸宗﹐室悉避亂奔依臺灣。十月﹐大淸耿繼茂﹑李率泰大發兵攻兩島﹐出同安﹔令提督馬得功統新降將及紅夷﹐出泉州﹔黃梧﹑施瑯出海澄。錦命周全斌當泉州兵﹐十九日﹐遇於金門烏沙。泉州船三百﹐紅夷船十四﹐全斌以二十舟深入北宗﹐往來衝擊。紅夷炮無一中者﹐余舟望見悉披靡﹐不敢進。得功殿後﹐爲全斌所破﹐赴海死﹐眾兵遂貴。而同安﹑海澄兵大勝﹐直走島中。錦見不敵﹐退守銅山。大淸師墮廈門金門城﹐焚掠而還。

甲辰正月﹐銅山糧盡﹐周全斌﹑黃廷復率所部降﹐親舊多

散﹐惟洪旭與陳永華﹑永華兄子繩武﹐侍衛左右不去﹐引餘眾東保臺灣。

僞攺東都爲東寧﹐僭置天興﹐萬年二州。委永華統庶事﹐分土列屯﹐徵租均役﹐興魚鹽﹐申法禁﹐立學校﹐通市外國﹐安撫土民。然自後鄭氏之甲﹐竟不能出東寧﹐閩廣浙瀕海中外殊絕﹐民少安枕矣。是歲﹐前兵部尙書張煌言﹐移桃花山﹐被襲﹐檻車致杭州﹐不屈﹐死之。南海悉平。

明年﹐大淸以施瑯爲靖海將軍﹐督水師進攻臺灣﹐周全斌﹑楊富等皆隸之。出外洋﹐颶風大作﹐羣舟漂沒﹐引還。未幾﹐瑯徵入京﹐撤降兵分屯各省﹐嚴戍守界﹐不復以臺灣爲意。後四年己酉﹐乃復遣明珠蔡毓榮至泉州﹐加興化知府慕天顏卿銜﹐兩入臺灣﹐許以如朝鮮封貢。錦遣柯平﹑葉亨報使﹐議卒不成。

康熙十二年癸丑﹐靖南王耿精忠懷逆謀﹐內畏太妃周氏﹐未發。密遣番譯黃鏞使臺灣﹐請兵援﹐錦艤舟澎湖待之。冬﹐吳三桂反﹐上詔平靖二王畱舊封﹐精忠謀益緩﹐乃辭錦﹐旋師。

甲寅春﹐靖南太妃周氏薨﹐反計遂決。復遣鏞聘臺灣﹐許歸全閩戈船﹐曰「王將水﹐吾將陸﹐江浙不足平也。」

三月望日﹐精忠坐府﹐召督撫以下計事。執總督範承謨﹐殺福州知府王之儀。巡撫劉秉政請降﹐遂據福州。馳檄屬郡﹐自爲總統兵馬上將軍﹐稱甲寅年。提督王進功以泉州﹐總兵劉炎以漳浦﹐趙得勝以海澄﹐各舉軍降。加進功平北將軍﹐炎寧遠將軍﹐得勝威遠將軍。海澄公黃梧已降﹐病疽死﹐封其子芳度爲平和公。遣曾養性取福寧﹐略平陽﹐平陽總兵蔡朝佐降。

潮州總兵劉進忠密請兵﹐使劉炎會之﹐攻續順公沈瑞﹐並其軍。

以進忠爲平粵將軍。

吳三桂至衡州﹐僭僞號﹐國號周﹐紀元昭武。

夏四月﹐錦遣禮官柯平如福州報聘。精忠始慮下游不服﹐

故藉錦聲援。已而旬月之間﹐全閩皆下﹔浙之溫處﹑江之廣信﹑粵之潮州﹐繼踵風靡﹐意更驕倨﹐乃欲負約。語柯平曰「師來不惡﹐當分地自戰耳。」由是兩家兵端起矣。

精忠多忌﹐以王進功在閩日久﹐恐其爲變﹐誘畱福州。徵諸鎭兵出關﹐惟興化馬惟興先行。黃芳度遣其兄翼率千人從。

復徵趙得勝兵﹐不及﹐以海澄待臺灣。錦遣侍衛左都督馮錫範督諸軍人思明﹐得勝深交錫範﹐會取同安。五月﹐至同安﹐守將華尙蘭降。泉州守將張學克﹐家在同安﹐縶之以招學克。學克聞變﹐趨赴不及﹐遂以軍降。施鳳亦率舟師降。下遊人心搖動﹐精忠大恐﹐以王進舊將有聲﹐擢爲都尉使﹐鎭泉州。

是月﹐鄧錦人思明﹐以鄭省英知州事。敍海澄﹑同安功﹑趙得勝爲興明伯﹐張學克爲蕩滌將軍﹐華尙蘭爲神武鎭﹐楊威爲尾宿營﹐施鳳亢宿營﹐鄧麟采知同安縣。舟航始集﹐部伍始成﹐舊人鄕戚﹐咸來問勞。而耿精忠閉福州﹐會城種帝。鹵簿警蹕﹐修飾儀衛﹐鑄「裕民通寶」錢。馬九王出仙霞﹐爲制府李芝芳所遏﹐不得進。疆眾日蹙﹐方與鄭氏構兵﹐如兩鼠鬥於穴中﹐識者知東南事大定矣。

王進至泉州﹐步卒僅千人﹐與城守賴玉厚結﹐專行威福﹐任戴國用爲牙爪﹐勒王進功家屬入福州。進功子藩錫與楊靑等計曰「翁被畱在省﹐聞福州兵又至﹐吾無噍類矣﹐盍先發﹖」

六月九日﹐誘玉﹑國用﹑李尙文入軍門﹐執之。遂攻王進﹐進意气自若﹐走登南門﹐競死鬥。提標無統帥﹐相持竟日﹐暮﹐進遙望揚帆﹐恐海舶來攻﹐乃夜潰圍。得省中援軍﹐整甲徐還惠安﹐守將邀走之。殺賴玉於市﹐百姓臠其肉殆盡。絞戴國用﹐泉民徳李尙文﹐爲請﹐乃釋之。迎島師入城﹐以藩錫兄弟爲指揮使﹐假理提督軍務﹐余官皆復舊職。

黃芳度在漳州﹐聞風欲降﹐念其父罪重﹐懼不免死。錦使

告之曰「時際光復﹐事屬爾父﹐果抒誠悃﹐當棄前愆。」乃殺城守劉豹﹐奉啟泉州承制﹐封徳化公。前提督有請﹐靡不從。

芳度終不安﹐間道密表於朝﹐錦亦羈縻之。漳屬皆下﹐獨漳浦爲劉炎所據。於是鄭氏據有漳泉二州﹐及思明金門。平南兵圍劉進忠於潮州﹐潮福路斷﹐進忠由海道獻款思明﹐錦使後鎭金漢臣舟師援之﹐以進忠爲定北伯﹐兼右提督。

秋七月﹐精忠兩遣使至思明﹐行和求泉州。九月﹐遣王進自興化﹐別將由上游會劉炎協攻泉﹐錦使右武衛劉國軒出禦。

進素輕南兵﹐泉州之役曰「是眾寡不當﹐願益兵。」期取泉自效。步騎二萬﹐鼓行至惠安﹐恣焚掠。國軒嚴陣以侍﹐相守越旬﹐進退屯楓亭﹐連營二十餘里﹐軍勢甚盛。國軒率輕騎覘之﹐猝遇於塗嶺﹐許耀少卻﹐國軒分諸軍搏戰﹐自辰至已﹐兩軍殊死鬥﹐進兵遂潰﹐追奔至興化﹐軍郭外﹐三日夜乃還。

十一月﹐錦以劉炎在漳浦﹐爲右臂患﹐遣興明伯趙得勝﹑侍衛馮錫範﹐由海澄進師。炎與雲霄鎭劉成龍﹑福州親軍都尉徐鴻弼﹐合師迎戰於羅山嶺。右虎衛何祐揮兵擊之﹐炎等大敗﹐走入漳浦城。島師環陣攻圍﹐三將皆出降。遂引兵西救潮州。

先是﹐金漢臣救潮州﹐一軍盡沒。會耿鄭禍結﹐外援不至。

城壞百餘丈﹐劉進忠悉力守禦﹐中外隔絕已半載。至是﹐趙得勝統軍入潮﹐與廣兵戰於黃岡﹐破之。廣兵燒營而遁﹐潮圍始解。得勝班師。

先是﹐三桂初反﹐遣帛書一入福州﹐一人臺灣﹐會兵。錦使監紀推官陳克岐﹑副將陳文煥報之。三桂復遣禮曹員外錢黯通問。值島師入泉﹐再遣禮曹周文驥來解兵﹐曰「天下事重﹐無操同室戈﹐貽敵笑。」及精忠聞鴻弼等敗﹐乃使潘曰興修好。

錦報曰「耿王能如約者聽。」竟未決。

鄭氏自成功時﹐卽置六官﹐多僭帝制。錦再出思明﹐更多

設僞官。以陳永華爲禦史總制﹐畱守臺灣﹐以六官協理﹐洪旭子洪磊吏官﹑楊榮戶官﹑鄭斌禮官﹑柯平刑官﹑楊賢工官﹐惟不設兵官。置六科都事察言﹐承宣賓客。諸司親軍﹐曰侍衛﹐以馮錫範爲之﹔曰勇衛﹐畱守永華攝之﹔曰左右武衛﹐薛進思﹑劉國軒爲之﹔曰虎衛﹐何祐﹑許耀爲之﹔曰五衛﹐施福爲之﹔曰鑾儀﹐艾禎祥爲之。又有果毅﹑折衝﹑五常﹑五行﹑五兵﹑左右先鋒﹑前鋒﹑後勁﹑中權﹑戎旗二十八宿營制﹐聽五提督節調。凡文武事宜﹐皆贊畫參軍陳繩﹐武侍衛錫範主之。前取餉於東寧﹐比得漳泉﹐轉運不繼﹐始用六官徵催富民紳士。以鄭省英爲宣慰使﹐統督各郡錢糧。前昌密道吳愼爲屯田道﹐淸收屯租﹐諸縣令以六科都事爲之﹐皆臺灣來者。人月輸銀五分﹐名曰毛丁。船計丈尺﹐名曰梁頭。督造采船料﹐鹽司分管鹽場。

以陳達章司泉州﹐馮錫圭司漳州﹐鄭珍英司潮州。鹽石直二錢﹐徵餉四錢﹐餉司科雜稅給軍。

康熙十四年乙卯﹐春正月﹐精忠遣張文韜如泉州賀年﹐以五艘如約。遣鄭斌報使﹐立條誓楓亭爲界﹐自是耿鄭文好。

二月﹐錦殺永春民呂花。花恃馬跳地險﹐不服徵索﹐避科斂者依之。錦使左武衛薛進思攻圍﹐三月不下。永春知縣鄭時英﹐遣人招諭﹐許以不死﹐花出降。釘之﹐沒其家產。

是月﹐續順公沈瑞以饒平降臺灣。瑞叔母尙氏﹐平南王女也﹐降耿時遷至漳浦﹐瑞尙畱詔安。廣兵圍潮﹐瑞趨饒平。及潮州圍解﹐劉進忠移師攻之﹐不克。廣兵來援﹐左虎衛何祐遇於百子橋﹐敗廣兵﹐瑞乃降攺封懷安侯。

五月﹐錦率師次於海澄。饒平之捷﹐劉進忠密啟於錦﹐請討黃芳度。錦亦以黃氏必死之寇﹐終無降理。是月六日﹐發泉州﹐入海澄﹐實圖漳州。畱駐二十日﹐芳度不敢入見﹐遣其中軍朱武奉啟﹐意覘軍勢。錦使鄭斌入漳宣慰﹐或率兵從徵﹐或

束身自詣﹐終不至。且召黃翼於關外﹐密使歸漳。耿移書來徵﹐又以病辭。遂定計攻城。

是月﹐劉國軒大敗廣東於鱟母山﹐國軒自塗嶺之役﹐率所都入潮﹐同劉進忠行徇屬縣。諸縣堅守﹐國軒兵老糧乏﹐欲退守潮州後圖﹐平南揮步騎來追﹐國軒及何祐等設伏以待。會吏官洪磊宣慰廣東﹐厚貲增募﹐驍勇迎戰鱟母山﹐伏發﹐廣兵大敗。

六月﹐黃芳度據漳歸朝。錦自海澄移軍萬松關﹐芳度剃髮守陴﹐使弟芳泰入廣告急。賴升守平和爲之聲援﹐島人攻漳城不克。後鎭萬宏中炮死。何祐自潮州攻平和﹐賴升降﹐漳屬皆復爲臺灣。芳度孤守漳城。

是歲﹐番舶互市於思明。先是中左所爲諸洋利藪﹐島破﹐夷舶不至。甲寅﹐鄭氏復島﹐英圭黎萬﹑暹羅﹑安南諸國﹐皆獻方物互市﹐中左煙火市裏﹐幾復其舊。

康熙十五年丙辰﹐大淸兵入福州﹐耿精思出降。王師進克泉州﹐黃芳度以漳州後來會。劉國軒復來爭泉州﹐攻圍兩月不下。芳度遣兵復平和﹐屢攻黃瑞鑣於漳平﹐不克。七月﹐將軍喇哈達師次漳平﹐瑞鑣無援﹐始出降。喇哈達間道永安﹐援泉州﹐湖頭李光地練鄕兵自守﹐爲鄕導。巡撫吳興祚自仙遊復永春﹐提督楊捷自興化下惠安。林賢﹑黃鎬﹑陳子威以舟師出閩安鎭﹐克期救泉州﹐國軒水陸布禦﹐恐分兵力薄﹐乃引退﹐趨長泰﹐諸縣皆棄還。林賢等進復定海﹐島將章元勛戰死﹐蕭琛退泊海山。錦召琛還﹐斬以徇。遣左鎭陳諒﹑後鎭陳起明﹑督朱天貴等禦林賢。

九月﹐大淸師敗劉國軒於漳州之溪西。國軒自泉退師﹐墮同安城﹐進兵溪西。滿漢盡銳迎戰﹐至午﹐國軒步卒饑乏﹐鐵騎橫衝﹐首尾不相顧﹐遂棄長泰﹐出江東﹐扼守三叉河玉洲水

頭鎭門。王師軍壘相望﹐督造江東橋。

冬十月﹐督撫遣漳州進士張雄如思明議和。時漳泉郡縣皆復﹐獨海澄未下﹐度島人必爭﹐難猝攻。乃爲公書以生民塗炭﹐勸令息兵歸臺灣﹐如先王時。雄還﹐又遣泉紳黃志美人議約﹐必得海澄﹐始可成好﹐錦不聽。

康熙十六年丁已春﹐大淸師攻救海澄﹐錦復破之﹐遂圍泉州。錦下僞教敍諸將功﹐以中提督劉國軒爲武平伯﹐徵遠將軍﹐後提督吳淑爲平遠伯﹑寧北將軍﹐左虎衛何祐爲左武衛﹐前虎衛林升爲右武衛﹐右虎衛江勝爲左虎衛﹐俱授左都督。余鎭營各加級有差。

某月﹐大淸師克復海澄﹐擊破鄭錦兵於泉州﹐錦撒兵還思明﹐閩地悉定。十二月﹐詔復遷各省沿海人民於內地﹐置戍﹐禁出入。甲寅之亂﹐閩省遷民悉還故地﹐至是閩平﹐復議遷界。

康親王疏稱遷界累民﹐請罷之﹐已報可。後島人就掠內地﹐督撫提鎭請仍從順治十八年例遷﹐值破海澄﹐圍泉州﹐事暫停。

及泉圍解﹐遂行遷界之令﹐益不聊生。惟廣東尙王力請不遷﹐得已。

康熙十八年已未﹐春正月﹐詔築沿邊界寨﹐自福寧及詔安﹐率一二十里置寨。量地險要﹐截內外﹐濱海數十里﹐無復人煙。

二月﹐鄭錦復取海澄﹐以張廷輝知縣事﹐劉國軒使吳淑率諸軍據果塘寨。廿九日﹐大軍敗於定海﹐是日旦﹐朱天貴﹑陳諒自海壇乘南風進泊定海﹐北舟大小百餘艘﹐由五虎門銜尾而進。天貴與陳啟明率熕船先澄﹐啟明船遭風失舵﹐還泊海山。

三月﹐鄭錦旌思明義輸寡婦辛氏。兩島地狹﹐數戰徵輸繁重﹐丁已之役﹐州民人月輸米一斗﹐至是﹐月輸米三斗﹐不堪命。中提督劉國軒辭月俸﹐自餉轄兵三月。吳淑﹑何祐等皆效之。水師五鎭蔡仲琱守惠安﹐駕小舸逃入泉州﹐投巡撫吳興祚﹐

降。漳州守備呂韜降於臺灣。鞱守江東橋﹐敗歸。劉國軒進軍海澄﹐陰以漳郡通款事泄﹐羈候﹐將入省待理。鞱遣人要英毅鎭林彪請援﹐行至同安界﹐彪伏兵取之以歸﹐以爲折衝左鎭﹐移其家入臺灣。

初﹐蔡寅詭稱三太子﹐起兵﹐耿逆故將紀朝佐﹑同安武生鄭奇勛﹐從之。後同歸臺灣。未幾寅死﹐二人請再舉﹐入山召募﹐爲大軍所困﹐不能出﹐詣總督姚啟聖降。鄭氏南北汛防﹐多以缺船餉爲辭﹐徵調不至。於是上及普陀﹐下及廣東﹐平海大蓬﹐皆遣官監紀﹐歸鹵獲婦女寧民。

夏四月﹐鄭氏以長子克﹛臧土﹜居守臺灣﹐總制陳永華言「克﹛臧土﹜長成﹐蒞事明達﹐請循君行則守之典﹐立爲監國。」

錦從之。時年十六﹐僞號監國世孫。

六月﹐以屯田道鄭時英監理鹽法﹐駐東石。大淸師築靈水寨以逼東石﹐右武衛楊忠率兵趨潯尾南北場掘鹽﹐口貪利﹐捨舟開至深滬。閱兩日夜﹐泉州大軍侵晨驟擊﹐忠殊死禦﹐不敵﹐中炮沒於海。

秋七月﹐鄭氏築潯尾寨。溽尾在同安﹐咫尺直廈門﹐髙崎。

癸卯之役﹐大淸師從此過島﹐劉國軒請築寨其地﹐一夜成之。

同安出兵爭﹐不得﹐築石城一﹐土城一﹐復築兩洲城。

八月水師提督萬正色至福州。初﹐施瑯督水師﹐瑯徵入京﹐官亦裁。丁已冬﹐以海澄公黃芳世兼水師提督﹐及灣腰樹戰敗﹐病死。督撫請瑯復任﹐朝廷不許。擢鎭江將軍伯王之鼎﹐以嘗任漳浦知閩事也。之鼎入閩﹐屢疏不諳水戰﹐更授四川提督﹐以正色代之。正色泉州晉江人﹐頂投誠銜紥﹐累升嶽州總兵。

及湖南平﹐乃有是命。

初漳浦江機與楊一豹結﹐約聚兵江石﹐耿精忠以爲左軍都督。耿敗﹐置壘江西浙閩交界。據深險﹐時出酷掠。江西制府

董衛國屢遣兵討之﹐不克。走款臺灣﹐授徵夷將軍。機跛﹐號江拐子。浙江制府李之芳﹐懸重募解散其黨。機引餘眾奔閩中建寧﹐城守劉起龍禦之﹐陣傷而死。

九日﹐大軍取東石塞。丁已春﹐鄭氏使右武衛林升守東石。

明年﹐移升攻海澄﹐以楊忠代之。及大軍設兵防界﹐又欲築靈水寨﹐忠懼兵單難守﹐請檄升回汛。忠死﹐升復出徵。以施廷﹑陳申守之﹐才余疲卒二百﹐精銳皆挑以行。有降人入泉﹐言東石空虛可取狀。發滿步數千﹐以廿六日平明塡濠﹐四面環攻﹐廷被創﹐申力戰死﹐遂奪東石。增築三寨。

於是鄭氏失險﹐議守思明。調州中鄕兵團練﹐州經殘破﹐新復﹐入籍甫千許﹐以康熊﹑吳桂統之。桂北人﹐歸鄭爲亢宿營﹐故守同安思明。丁已之役﹐桂獨斂兵完﹐島授建威中鎭。

以姻親陳愷叛﹐引嫌辭兵﹐歸其子箕宿營吳天祿。至是﹐復起授協理五軍﹐與總監營康熊分督州兵。

北人畏劉國軒如虎﹐兩軍相持﹐閱歲﹐互殺傷。大軍十萬﹐國軒才萬人﹐營壘咫尺﹐指揮自如。國軒以果堂地要﹐夜﹐於其後版尾加築一寨。督撫提鎭將軍率滿漢數萬爭之﹐國軒﹑吳淑以二千人依寨進﹐且戰且守﹐害章京巴石免等。十一月﹐臺灣後提督平遠伯吳淑卒於營。淑前戰創甚﹐版尾新築﹐諸衛鎭畏不敢守﹐淑毅然請自守之。大軍築壘環攻﹐炮日夜不絕。淑神气自若。會霖雨墻壞﹐淑揮左右使避﹐自據胡牀寢﹐竟壓死。

屍至思明﹐錦親臨哭﹐盡哀。以其子天駟爲建威石鎭﹐統其兵。

是年﹐詔封賀蘭國王﹐請夾板船圖思明。初﹐江毛失臺灣﹐常思恢復。癸卯間﹐李率泰使人招撫紅毛﹐許以先平兩島﹐後取臺灣歸之。紅毛喜﹐自備舟仗糧肉助戰﹐且請於廈門互市。

率泰爲後防﹐不許﹐第令數年一貢。至是﹐總督姚啟聖請如癸卯借紅毛合攻事例﹐報可。乃遣知府劉仔﹐偕通事林奇逢﹑黃

鏞等﹐往封賀蘭﹐並請夾板船會攻。

十二月﹐鄭氏遣右武衛林升督舟師出思明。時福州造戰艦四百餘艘﹐會江浙舡各一百﹐潮州碣石船一百﹐克期大舉。鄭氏悉發官私及洋艘炮船﹐以升爲總督﹐江勝﹑朱天貴爲副總督﹐配兵北上。

先是﹐耿精忠之變﹐漳南道陳啟泰密啟陳耿陰事於範承謨。

後耿搜得書﹐啟泰懼禍﹐殺其家屬十餘人而自縊。鄭氏入漳﹐葬之。丁已﹐大軍復漳﹐啟泰子汝器將入城負骸回京﹐爲東石守將年獲﹐羈臺灣﹐贖以萬金﹐乃始得歸。鄭氏之貪利失大體﹐多類此。

辛酉壬戌﹐總督啟聖巡撫興祚﹐會提督瑯正色攻克廈門中左所。鄭錦退守臺灣﹐復進兵攻之﹐錦卒。癸亥﹐錦子克塽奉表﹐以臺灣降。

前四日﹐寧靖王術桂謂宮眷曰「此地已破﹐更無他往﹐吾以身殉﹐若等可自爲計。」夫人袁氏﹑王氏及侍姬三﹐皆對曰「願從死﹐請予尺帛。」冠笄先縊﹐王具含殮﹐明日﹐五棺出葬於郡南山﹐校隸扶櫬至﹐王翼善冠﹐衣■﹐腰王系綏﹐以寧靖王實持付克塽﹐拜辭天地祖宗。郡人士無幼老皆入拜﹐王答拜。乃登帛自絕﹐面無變容。

諸宗室隨克塽內遷。詔存先代後﹐給屯田種牛﹐占籍河南。

魯王世子得許州。術桂無子﹐繼益王后宗位於儼鉁﹐年七歲﹐屯巳縣。術桂死年六十有六﹐與元妃羅氏﹐合葬竹滬。

○鄭鴻逵

鄭鴻逵字髙儀﹐芝龍親弟。以崇禎三年武舉﹐隸天津巡撫

鄭宗周﹐爲坐營。轉屬都督孫應龍﹐登州反﹐應龍失機﹐從系天津獄。已辧釋﹐隸大同巡撫張拱廷麾下﹐用兄芝龍平紅夷功﹐得錦衣衛﹐掌印千戶。復與計偕﹐十四年庚辰﹐成進士。故事﹐勛衛射策武甲科加三級﹐進都指揮使。十六年﹐授副總兵﹐設南贛兵三千﹐以鴻逵統之。十七年正月﹐前兵科都給事中曾應麟薦鴻逵緩急可用﹐詔益南贛兵二千﹐配鴻逵鎭守。

福王嗣位南都﹐檄守采石﹐以左軍都督領水師掛鎭海將軍印﹐封靖魯伯。邂逅唐王聿鍵京口﹐心相善。及南都敗﹐退走﹐又遇王錢塘江幹﹐泰之入閩。以王賢明可繼大業﹐遂與兄芝龍及巡撫張肯堂等﹐戴王建號。爵鴻逵侯﹐尋晉定國公。

時八閩由鄭氏﹐鴻逵不以家勢陵耀同列。然性雅懦﹐不能與芝龍立同異。唐王築壇﹐具殊禮﹐命與永勝伯彩督師﹐分道出關﹐竟不進。芝龍亦不發餉﹐乃黜鴻逵爵。彩數敗退﹐又好掠﹐時議多罪彩﹐頗恕鴻逵。大軍度仙霞﹐芝龍竟賣關﹐且招子成功同北行﹐鴻逵陰逸之。成功建義﹐鴻逵有力焉。

大淸順治四年八月﹐會成功攻泉州﹐已引兵西據揭陽。明年﹐還廈門。會馬得功襲破廈門﹐鴻逵軍適至﹐得功不得退﹐以好語來說鴻逵﹐因縱之。居二日﹐成功自平海還﹐按失島罪﹐斬守將叔芝筦。鴻逵愧謝﹐退居白沙﹐築寨名曰華角。芝龍京師屢寓書﹐使勸成功歸朝﹐否者家屬見屠。鴻逵復以「養病退閒﹐無與人事﹐大侄意堅﹐勸之無益。」爲說。鴻逵有足疾﹐修園亭﹐種花木﹐髙吟度曲﹐品笙自娛。丙申﹐貝子入泉州﹐別將攻白沙﹐鴻逵移榻金門。明年三月十六日﹐病甚﹐卒﹐年四十五。子耀基﹐亦隆武賜姓。時稱成功國姓﹐而耀基爲小國姓﹐死臺灣。芝筦子省英﹐爲僞天興尹。

