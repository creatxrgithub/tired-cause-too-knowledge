翰苑遺事宋洪遵淳化二年閏二月﹐命翰林學士賈黃中﹑蘇易簡同句當差遣院﹐李沆同判吏部流內銓。學士領外司﹐自此始也。是年十一月二十三日﹐詔定降麻事例。宰臣﹑樞密使﹑使相﹑節度使特恩加官除授﹐學士事例銀百兩﹐衣著百匹﹔覃恩加食邑﹑起復﹑落起復﹐銀五十兩﹐衣著五十匹。親王以有宣賜﹐事例更不重定。公主未出降﹐依親王例宣賜﹔已出降﹐令附馬都尉管送。大中祥符三年閏二月﹐學士晁迥言﹕今月十八日﹐宰臣召臣等﹐問所降徳音不鎖院之故。按本院舊例﹐赦書徳音不曾鎖院。臣等商議﹐除南郊赦書﹐緣車駕齋宿在外﹐並是預先進入降付中書﹐難以鎖院外﹐自余赦書徳音﹐今後並依降麻例鎖院。從之。六年八月﹐學士院諮報﹐準詔﹐議定書詔用紙。今定﹕文武官待制﹑太卿監﹑觀察使以上用白詔紙﹐三司副使﹑ト門使﹑少卿監﹑刺史以上用黃詔紙。自余非巡幸大禮敕書榜外﹐並用黃表紙﹐從之。八年四月一日﹐兩制賜禦筵於學士直館﹐及朝臣於史館﹐以考校畢也。天禧元年二月﹐學士院言﹕詔敕詞尾﹐並云﹕故玆詔示﹐故玆示諭﹔云想宜知悉。內諸道進奉相承﹐並不言詔示示諭。竊思詔詞各有嘉獎之意﹐亦合標云示諭。今欲添入。又諸處奏告靑詞﹐比來只是用紙裏角﹐今請委三司﹐造黑漆木筒五十枚﹐凡有奏告﹐封詞賫往。從之。乾興元年十月﹐翰林學士晏殊等言﹕先朝楊億再爲學土﹐班錢惟演之上。今新添除學士劉筠﹐天禧中已入翰林﹐請如故序班臣等之上。從之。其後率如凡例。天聖元年十月﹐詔翰林學士遇集日至晚出宿。蓋故事以雙日鎖院﹐只日降麻也。皇元年九月﹐以翰林學士承旨兼端明殿學士﹑尙書戶部郎中﹑知制誥王堯臣加諫議大夫﹐以久在禁林﹐優遷之也﹝堯臣歲滿�遷﹐宰臣文彥博以其久任﹐請降此命﹞。二年九月十六日﹐新除翰林學士嵇穎未及謝卒。詔賜告敕﹑襲衣金鞍勒馬於其家。至和元年九月﹐翰林學士楊察爲承旨﹐知制誥呂溱﹑王洙並爲翰林學士。故事學士六員﹐今洙爲第七員﹐益宰相遇除也。嘉六年三月﹐承旨宋祁言﹕久病﹐不敢稽朝謁入學土院﹐欲帶一子主湯藥。從之。七年二月﹐學士院言﹕臣僚上表並子陳請事﹐惟宰臣﹑樞密使方降詔手書。自參知政事﹑樞密副使已下﹐卽無體例。去年三月﹐因樞密副使陳升之請郡﹐內批令降不允手詔。當直學士胡宿亦曾論奏﹐以手詔體重﹐乞只降不允詔﹐而不從其請。竊緣近禁動成故事﹐恐成隳廢典故。乞自吟除宰臣﹑親王﹑樞密使有所陳請事﹐依例或降手詔手書。自余臣僚﹐更不降手書手詔﹐許從本院執奏。從之。凡學士院置待詔十人。國初承舊制﹐翰林待詔六人寫書詔﹐舊制月俸九千﹐春冬給衣。又有隸書待詔六人﹐寫簽題封角﹐月俸止六千﹐謂之東頭待詔。雍熙四年﹐廢隸書待詔﹐增翰林待詔十人﹐並兼禦書院祗候。錄事一人。景徳二年九月本院言﹕孔目官劉尙賓年滿﹐已注宿遷縣尉。緣主持書詔切須諳練﹐欲乞依吏部銓例置主事或錄事﹐以本司勒畱充職。詔以尙賓爲錄事﹐給孔目官俸。自後不常置。又五代舊制有主事一人﹐周顯徳中廢。孔目官六人﹐表奏官六人﹐驅使二十人﹐使驅官舊額六人。咸平二年初﹐置侍讀侍講學士﹐別補驅使官四人祗應。及楊徽之卒﹐復以驅使官二人隸學士院﹐因爲八人。三年四月﹐詔學士院不得額外添人。自後再除拜大明資政侍讀侍講﹑龍圖閣樞密直學士﹐皆學士院遣守闕驅使官祗應。多特補�名﹐遂至二十人。景徳四年四月﹐學士院上言﹕先準敕﹐表奏驅使官闕人﹐於京兩省私名內抽取﹐依三館例召保揀試﹐送中書看詳。從之。舊又有專知官一人﹐通引官一人﹐廚子六人﹐太平興國四年並廢。治平元年六月﹐翰林學士馮京奏﹕樞密使富弼﹐臣妻父也。今權知開封府﹐當避弼。不許。熙平元年正月二十一日﹐詔學士院﹕今後大遼國書並諸國詔書合要匣復等﹐並自下司取索訖﹐關三司破除﹐仍諭諸處﹐更不申乞朝旨。七年十二月八日﹐詔翰林學士﹑知制誥至中書樞密院議事﹐許系鞋﹐遇朔望及不因公事﹐依例穿執。十年十月三日﹐學士院言﹕編修諸司式所送本院式十卷﹐編學士員數﹐並錄表疏﹑靑詞祝文﹑鎖院敕後宿直之類。看詳學士員數﹐系朝廷臨時除授﹔若表疏﹑靑詞祝文﹐或請禱之意不同﹐難用一例。況朝廷待學士﹐禮意稍異﹐宣召敕設盡出特恩﹐關白中書樞密院正用諮報﹐不同諸司。乞下本所﹐以吏人差補及官物出入之類﹐並立爲式﹐學士所職更不編載。從之。元丰三年十一月﹐翰林學士蒲宗孟乞敍班章下﹐從之。以先曾任翰林學士﹐丁憂服闋再爲學士故也。是年十月﹐詔翰林學士並聽佩魚。元元年七月﹐詔從承旨鄧溫伯之請﹐學士如獨員﹐每兩日免一宿﹐候有雙員卽依故事。政和五年十月﹐徽宗皇帝禦書「ゼ文堂」三字﹐賜承旨彊淵明﹐以榜於院。紹興三十年五月﹐太上皇帝禦書「玉堂」二大字﹐賜學士周麟之等。得旨﹐於都省宣示宰執﹐俟中祕暴書﹐俾侍從館閣官咸得觀仰﹐刻石院中﹐仍以石本分賜。隆興元年十一月七日﹐聖旨﹕學士院官﹑經筵官日輪二員﹐宿直於學士院﹐以備顧問。續降指揮﹐遇赴徳壽宮起居﹑聖節開啟滿散﹑車駕詣景靈宮﹑四孟朝獻﹑國忌行香前一日﹐及旬假﹑節假﹐每遇筵宴﹐並與免宿。隆興二年閏十一月﹐敷文閣直學士王剛中除翰林學士﹐以祖諱翰﹐攺除禮部尙書直學士院。唐制﹕自宰相而下﹐初命皆無宣召之禮。惟學士宣召﹐蓋學士院在禁中﹐非內臣宣召﹐無因得入。故院門別設復門﹐亦以通禁庭也。又學士院北扉者﹐爲其在玉堂之南﹐便於應召。今學士初拜﹐自東華門入﹐至左承天門下馬﹐待詔院吏自左承天門雙引至閣門﹐此亦用唐故事也。唐宣召學士﹐自東門入者﹐彼時學士院在西掖﹐故自翰林院東門赴召﹐非若今之東華門也。至如挽鈐故事﹐亦緣其在禁中。𨿽學士院吏亦止於玉堂門外﹐則其嚴密可知。如今學士院在外﹐與諸司無異﹐亦設鈴索﹐悉皆文具故事而已。學士院玉堂﹐太宗皇帝曾親幸。至今惟學士上日許正坐﹐他日皆不敢獨坐。故事﹐堂中設視艸臺﹐每艸制﹐則具衣冠據臺而坐。今不復如此﹐但存空臺而已。玉堂東承旨閣子﹐窗格上有火然處。太宗嘗夜幸玉堂﹐蘇易簡爲學士﹐已寢﹐遽起﹐無燭具衣冠﹐宮嬪自窗格引燭人照之。至今不欲更易﹐以爲玉堂一盛事。先公嘗言﹕翰林學士居深嚴之地﹐職任事體與外司不同。至於謁見相府﹐自非朔望慶弔﹐止公服系鞋而已。學士於內庭出入﹐或奉詔亦不具靴﹐簡若同列齊行。前此命朱衣吏雙引﹐抗聲言「學士來」﹐直至宮門方止。歸院﹐則朱衣吏遞聲呼「學士來」者數四。故事﹐學士敍班﹐只在宰相後﹔今之參知政事班位﹐卽舊日學士立班處也。近朝以來﹐會赴內殿起居﹐敍班在樞密宣徽使後﹐惟大朝會入閣聖節上壽﹐始得綴臺司步武焉。我自延州歸闕﹐再忝內職﹐時與朱崖盧相同列。依舊命﹐吏前後雙引。旣而盧謂余曰「今府尹令尹﹐時皇上開封府兼中書令﹐親賢英仁﹐復兼右相﹐尙以一朱衣前道。我儕爲學士﹐而命吏雙引」。因令罷去雙引。自是抗聲傳呼之儀﹐亦稍罷矣。蔡文忠以翰林兼侍讀兩學士﹐攺龍圖閣學士知密州。自翰林攺龍圖閣出藩﹐繇文忠始也。丁晉公自保信軍節度使知江寧府﹐召爲參知政事。中書以丁節度使﹐召學士艸麻。時盛文肅爲學士﹐以爲參知政事合同舍人艸制﹐遂以制除。丁甚恨之。太宗時﹐宋白﹑賈黃中﹑李至﹑呂蒙正﹑蘇易簡五人同時拜翰林學士。承旨扈蒙贈之以詩云「五鳳齊飛入翰林。」其後﹐呂蒙正爲宰相﹐賈黃中﹑李至﹑蘇易簡皆至參知政事﹐宋白官至尙書﹐老於承旨﹐皆爲名臣。楊大年爲學士時﹐艸答契丹書云「鄰壤交歡」。進艸旣入﹐眞宗自注其側云「朽壤鼠壤糞壤。」大年遽攺爲「鄰境」。明旦﹐引唐故事﹐學士作文書有所攺﹐爲不稱職﹐當罷﹐因亟求解職。眞宗語宰相曰「楊億不通商量﹐眞有气性。」故事﹕學士在內中﹐院吏朱衣雙引。太廟朝﹐李爲學士﹐太宗在南衙﹐朱衣一人前引而已﹐亦去其一人。至今如此。往時﹐學士子不著姓﹐但云學士臣某。先朝盛度﹑丁度並爲學士﹐遂著姓以別之﹐其後遂皆著姓。唐人奏事﹐非表非狀者﹐謂之榜子﹐亦謂之錄子﹐今謂之子。凡羣臣百司上殿奏事﹐兩制以上非時有所奏陳﹐皆用子。中書樞密院﹐事有不降宣敕者﹐亦用子﹐與兩府自相往來亦然。若百司﹑中書皆用狀﹐惟學士院用諮報﹐其實如子﹐亦不出名﹐但當值學士一人押字而已﹐謂之諮報﹝今俗謂艸書名爲押字也﹞﹐此唐學士舊規也。唐世學士院故事﹐近時隳廢殆盡﹐惟此一事在爾。往時﹐學士循唐故事﹐見宰相不具靴笏﹐系鞋坐玉堂。上遣院吏計會堂頭﹐直省官學士將至﹐宰相出迎。近時﹐學士始具靴笏至中書﹐與常參官雜坐於客位﹑有移時不得見者﹐學士日益自卑﹐丞相禮亦漸薄﹐並習見已久﹐恬然不復怪也。喜二年﹐樞密使田公況罷爲尙書右丞﹑觀文殿學士兼翰林侍讀學士。罷樞密使當降麻﹐而止以制除。蓋往時髙若訥罷樞密使﹐所除官職正與田公同﹐亦不降麻﹐遂以爲故事。眞宗時﹐丁晉公謂自平江軍節度使除兵部尙書﹑參知政事。節度使當降麻﹐而朝議惜之﹐遂止以制除。近者陳相執中罷使相﹐除僕射﹐降麻。龐籍罷節度使除觀文殿學士﹐又不降麻﹐蓋無定也。仁宗初立﹐今上爲皇子﹐令中書召學士艸詔。學士王當直﹐召至中書諭之。王曰「此大事也﹐必須而奉聖旨。」於是求對。明日面稟得旨﹐乃艸詔﹐羣公皆以爲眞得學士體也。端明殿學士﹐五代後唐時置。國朝尢以爲貴﹐多以翰林學士兼之﹐其不以翰苑兼職及換職者﹐百年間才兩人﹐特拜程戡﹑王素是也。王元之在翰林﹐嘗艸夏州李繼遷制﹐繼遷送潤筆物數倍於常﹐然用啟頭書送﹐拒而不納﹐蓋惜事體也。近時﹐舍人院艸制﹐有送潤筆物稍後時者﹐必遣院子詣門催索﹐而當送者往往不送。相承旣久﹐今索者送者皆恬然﹐不以爲怪也。臣伏見國家承五代之餘﹐建萬世之業﹐誅滅僭亂﹐懷來四夷。封祀天地﹐制作禮樂﹐至於大臣進退﹐政令攺更﹐學士所作文書﹐皆系朝廷大事﹐示於後世則爲王者之訓謨﹐藏之有司乃是。本朝之故實﹐自明道已前﹐文書艸稿尙有編錄。景以後﹐漸成散失。臣曾試分類收拾補綴﹐十已失五六。使聖宋之盛﹐文章詔令﹐廢失湮淪﹐緩急事有質疑﹐有司無所撿證。蓋由從前𨿽有編錄﹐亦無類例捲第﹐只是本院書吏私自抄寫﹐所以易爲廢失。臣今欲乞將國朝以來﹐學士所撰文書﹐各以門類﹐依其年次﹐編成卷帙﹐號爲《學士院艸錄》﹐有不足者更加求訪補足之﹐仍乞差本院學士從下兩員專切管局。自今已後接續編聯﹐如本行人吏不畫時編錄﹐致有漏落﹐許令本院舉察﹐記爲過犯。此臣本院常事也﹐所以上煩聖聽者﹐蓋以近歲以來百司綱紀相承廢壞﹐事有曾經奉聞及有聖旨指揮者﹐僅能遵守﹔若只是本司臨時處置﹐其主判之官才罷去﹐則其事尋亦廢停。所以﹐止欲乞朝廷特降指揮﹐所貴久遠﹐遵行不敢廢失。唐制﹐翰林學士本職在官下。五代趙鳳爲之﹐始諷宰相任圜﹐移在官上﹝按趙鳳升學士於官上乃端明殿也﹞。唐制﹐翰林院在銀臺之北。乾封以後﹐劉之﹑元萬頃之徒﹐時宣召艸制其間﹐因名北門學上。今學士院在樞密院之後﹐腹背相倚﹐不可南向。故以其西廊西向﹐爲院之正門﹐而後門北向﹐與集英殿相直。因榜曰北門。兩省﹑樞密院皆無後門﹐惟學士院有之。學士退朝入院﹐與禁中宣命往來﹐皆行北門﹐而正門行者無幾﹐不特取其便事﹐亦以存故事也。唐制﹕翰林院本內供奉藝能伎術雜居之所﹐以詞臣侍書詔其間﹐乃藝能之一爾。開元以前﹐猶未有學土之稱﹐或曰翰林待詔﹐或曰翰林供奉也﹐如李太白猶稱供奉。自張洎爲學士﹐始別建學士院於翰林院之南﹐則與翰林院分而爲二﹐然猶冒翰林之名﹐蓋唐有宏文館學士﹑麗正殿學士﹐故此特以翰林別之。其後以名官﹐訖不可攺。然院名至今但云學士﹐而不冠以翰林﹐則亦自唐以來﹐沿習之舊也。唐翰林學士結銜﹐或在官上﹐或在官下﹐無定制。余家藏唐碑多﹐如太和中李藏用碑﹐撰者言中散大夫﹑守尙書戶部侍郎﹑知制誥﹑翰林學士王源中之類﹐則在官下。大中中王巨鏞碑﹐撰者爲翰林學士﹑中散大夫﹑守中書舍人劉琢之類﹐則在官上。琢仍不稱知制誥﹐殊不可曉﹝按劉琢不稱知制誥﹐唐以來至國朝熙寧﹐官至中書舍人則不帶三字﹞。俗稱翰林學士爲鑾坡。蓋唐徳宗時﹐嘗移學士院於金鑾坡上﹐故亦稱鑾坡。唐制﹕學士院無常處﹐駕在大內則置於明福門﹐在興慶宮則置於金明門﹐不專在翰林院也。然明福﹑金明不以爲稱﹐不當居之耳。諫議大夫亦稱鑾坡﹐此乃出唐人之語。諫議大夫班本在給捨上﹐其遷轉則諫議歲滿﹐方遷給事中﹐自給事中遷舍人。當時語云「饒道外上坡去﹐亦須卻下坡來。」以諫議爲上坡﹐故因以爲稱耳。見李文正所記。學士院舊制﹕自侍郎以上辭免除授賜則賜詔﹐皆畱其章中書。而尙書省略其事﹐因降子下院﹐使爲詔而已。自執政而下至於節度使﹑使相﹐則用批答之制﹐更不由中書。直禁中所上章﹐付院令降批答﹐院中卽更用紙連其章後書辭﹐並其章賜之﹐此其異也。辭旣與章相連﹐後書省表具之字必長﹐表字傍一撇通其章階位上過﹐謂之秣階﹐若使不復用舊銜之意。相習已久﹐莫知始於何時。舊制﹕學士以上﹐賜禦仙花帶而不佩魚﹐𨿽翰林亦然。惟二府服笏頭帶﹑佩魚﹐謂之重金。元丰官制行﹐始詔六曹尙書﹑翰林學士皆得佩魚﹐故蘇子瞻謝翰林學士表云「玉堂賜篆﹐仰淳化之彌文﹔寶帶重金﹐佩元丰之新渥。」「玉堂之署」四字﹐太宗飛白書﹐淳化中以賜蘇易簡。蘇參政易簡登科時﹐宋尙書白爲南省主文。後七年﹐宋爲翰林學士承旨﹐而蘇相繼入院﹐同爲學士。宋嘗贈詩云「昔日曾爲尺木階﹐今朝眞是靑雲友。」歐陽文忠亦王禹玉南省主文﹐相距十六年同爲學士﹐故歐公詩有「喜君新賜黃金帶﹐顧我今爲白髮翁」之句。二事誠一時文物之盛也。學士院正廳曰玉堂﹐蓋道家之名。初﹐李肇《翰林誌》言「居翰苑者﹐皆謂淩玉淸﹐溯紫霄﹐豈止於登瀛洲哉﹖亦曰登玉堂焉。」自是遂以玉堂爲學士院之稱﹐而不爲榜。太宗時﹐蘇易簡爲學士﹐上嘗語曰「玉堂之設﹐但虛傳之說﹐終未有正名。」乃以紅羅飛白「玉堂之署」四字賜之。易簡卽扃置堂上﹐每學士上事﹐始得一開視﹐最爲翰林盛事。紹聖間﹐蔡魯公爲承旨﹐始奏乞摹就杭州刻榜揭之﹐以避英廟諱﹐去二字﹐止曰玉堂云。韓門下﹐𨿽以賜出身﹐熙寧末特除翰林學士。崇寧中﹐林彥振賜出身用韓例﹐亦除翰林學士。國朝以來﹐學士不由科第除者﹐惟此二人﹝按韓省試中﹐以父億執政﹐不就廷試﹐後爲館職以主兩制﹐未嘗賜第也﹞。唐詔令𨿽一出於學士﹐遇有邊防機要大事﹐學士不能盡知者﹐則多宰相以處分之要者﹐自爲之辭﹐而付院使增其首尾﹐嘗式之言謂之詔意﹐今猶見於李徳裕﹑鄭畋集。近歲或出於宰相進呈訖﹐但召待詔卽私第書寫式詔﹐學士宰相而授意﹐退而且艸﹐然不能攺定也。舊學士院﹐在樞密院之後﹐其南廡與樞密院後廊中分﹐門乃西向玉堂﹐本以待乘輿行幸﹐非學士所得常居。惟禮上之日﹐略坐其東﹐受院吏參謁。其後爲主廊﹐北出直集英殿﹐所謂北門也。學士僅有直捨﹐分於門之兩旁﹐每鎖院受詔﹐與中使坐主廊。余爲學士時﹐始請辟兩直捨﹐各分其一間﹐與北門通爲三﹐以照壁限其中屏間。命待詔鮑詢畫花竹於上﹐與玉堂郭熙春江晚景屏相配﹐當時以爲美談。後聞王丞相將明爲承旨﹐旁取西省右正言廳以廣之﹐中爲殿﹐曰右文。曾從叔祖司空道卿﹐慶曆中爲翰林學士。仁宗欲大用﹐會宋元憲爲相﹐同年厚善﹐或以爲言﹐乃與元憲俱罷。然仁宗欲用之意未衰也﹐再入爲三司使﹐而陳恭公尢不喜﹐適以憂去﹐免喪不召﹐就除知澶州。余大觀中亦忝入翰林﹐因曲謝略敍陳﹐太上皇喜曰「前此兄弟同時疊爲學士者有矣﹐未有宗族相繼於數世之後。不惟朝廷得人﹐亦可爲卿一門盛事。」余頓首謝。唐制﹕詔敕號令皆中書舍人之職﹐定員六人。以其一人爲知制誥﹐以掌進畫。翰林學士初但爲人辭﹐不專詔命﹐自校書郎以上皆得爲之班次﹐各視其官﹐亦無定員。故學士入皆試五題麻詔敕﹑試賦﹐而舍人不試﹐蓋舍人乃其本職﹐且多自學士遷也。學士未滿一年﹐猶未得爲知制誥﹐不與爲文。歲滿﹐遷知制誥﹐然後始並直。本朝旣重學士之選﹐率自知制誥遷﹐故不試而知制誥﹐始亦循唐制不試。雍熙初﹐太宗以李文正公沆及宋﹑王化基爲之﹐化基上章辭不能﹐乃使中書並召試制誥二首﹐遂爲故事。其後﹐梁周翰﹑薛映﹑梁鼎亦或不試而用﹐歐陽文忠公記惟與楊文公﹑陳文惠公三人者誤。太宗惇獎儒術﹐初除張參政洎﹐錢樞密若水爲翰林學士。喜以爲得人﹐諭輔臣云﹕學士淸切之職﹐朕恨不得爲之。唐故事﹐學士禮上例﹐弄彌猴之戲﹐不知何意。國初﹐久廢不講﹐至是乃使敕設日舉行﹐而易以教坊雜事手伎﹐後遂以爲例。而余爲學士時﹐但移開封府﹐呼市人教坊不復用矣﹐旣在禁中﹐亦不敢多致﹐但以一二伎充數爾。大觀末﹐余奉詔重修《翰林誌》嘗備錄本末﹐會余罷﹐書不克成。謝克家除翰苑﹐以祖諱辭。有旨﹐銜內權不系三字。謝以不帶三字﹐止同職名﹐不可赴院供職﹐又固辭。熙寧初﹐韓子華拜相﹐其弟持國在翰苑。神宗前期諭令艸制﹐注意厚矣。持國懇辭弟兄之嫌﹐得請。元符末﹐會子宣爰立﹐其弟子開直北門﹐徽廟特命艸麻﹐蓋示眷竈也。學士及舍人院最重題名。學士及舍人赴職之日﹐本院設具﹐應佗學士給諫丞郎待制皆預會﹐以是日題名於石﹐玉冊官刊字。後有拜相者﹐卽其名下刊相字﹐其家遣子弟賫宴具﹐就本院召學士待制以上皆集﹐最爲盛禮。自元丰行官制之後﹐一切廢罷矣。劉子儀在南陽﹐以翰林學士召﹐中途攺成都﹐彌年又召爲學士﹐至西京復加兩學士。子儀謝表云「仙山已到﹐屢爲鳳引﹔而還長安甚遙﹐豈覺日邊之近。」故事﹕皇子出閣﹐以翰林學士一員掌箋表。南丰先生以中書舍人掌延安郡王箋表﹐出於一時之選也。國朝因仍舊制﹐翰林學士分日徧直夜入宿﹐以備著撰。日再而更﹐遇鎖院不前﹐同日晏禁中。連遣走隸家召至﹐則皇城門將閉矣。少頃﹐禦藥入院以客禮見﹐探懷出禦封﹐屏吏啟緘﹐卽詞頭也。禦藥取燭視扃鎖鑰﹐退就西閣宿﹐學士歸直捨艸制。未五鼓﹐院吏﹑書待詔持紙筆立戶外﹐學士據案授稿﹐吏細書奏本﹐待詔用麻紙大書﹐乃付門下省廷宣者。學士臨視﹐點勘匱封﹐以授禦藥。禦藥啟扃﹐持入禁中﹐院吏復扃。至朝退﹐然後開院﹐率以爲常。若遇命相﹐則禁中別設彩殿﹐召學士由內東門入﹐系鞋立墀下﹐上禦小帽﹑窄衫﹑束帶禦座﹐例獨設一繡墩。少東置幾﹐陳筆硯其上﹐侍禦者皆下﹐學士升殿造膝受旨﹐趨幾書所得除目。進呈﹐置袖中﹐侍衛者皆上﹐乃宣坐賜茶已﹐復廷謝﹐禦藥押送入院鎖宿如常制。臣近自禮部尙書入爲翰林學士﹐八月二十一日晚﹐被召至彩殿﹐獲睹盛儀如前所云者。有旨﹐除唐恪少宰﹐罷徐處仁﹑吳敏相﹐上旣授旨﹐復從容語時事久之。是日復除順徳帝姬﹐一夕凡四制。翊日入侍經筵﹐上曰﹕詞頗逮意。旣退﹐遣中使至玉堂﹐賜臣筆硯等十三事﹐皆當日殿中所設。上所常禦者﹐紫靑石方硯一﹐琴光螺鈿匣一﹐宣和殿墨二﹐斑竹筆二﹐金筆格一﹐塗金鎭紙天祿二﹐金塗硯水蝦蟆一﹐貯黏面塗金方奩一﹐鎭紙象尺二﹐薦硯以紫帕匣以黃方。啟封時﹐硯漬墨未漧﹐奩中余面猶存。顧惟韋布書生﹐幸以詞命爲職﹐乃被賜入主所禦筆硯﹐則知翰苑職親地近﹐非他要官比。如臣鄙陋﹐豈所宜蒙哉﹖異時當艸命相制﹐間有被此賜者﹐𨿽故事﹐實異恩﹐且詞臣之極榮也。臣旣什襲寶藏以傳子孫﹐因紀其事﹐以補翰林誌闕文焉。昔錢思公嘗謂﹐朝廷之官𨿽宰相之重者﹐可雜以他才處之﹐惟翰林學士非文章不可。當時頗以此語取怒於人﹐歐陽文忠公自作《內制集》﹐猶以斯言爲愧﹐末乃云「亦以誇於田夫野老而已。」然則臣之所以記此者﹐亦將以爲田野之美談爾。靖康元年十月望日記。先生與僕論官制﹐因言及玉堂故事﹐先生曰「且如玉堂兩字﹐人多不解。太宗皇帝嘗飛白題翰林學士院曰『玉堂之署』﹐蓋此四字出於《李尋傳》﹐目玉堂殿名也。而待詔者有直廬在其側﹐李尋時待詔黃門﹐故曰『久污玉堂之署』。英宗嗣位﹐乃徹去。及元丰中﹐有翰林學士上言﹐乞摘去二字復榜院門﹐以爲臣下光寵。詔可。是乞以殿名以名其院也﹐不遜甚矣」。僕退而檢《漢書》﹐蓋漢之待詔者﹐或在公車﹐或在金馬門﹐或在官者廬﹐或在黃門。時李尋待詔黃門﹐哀帝使侍中往問災異﹐對曰「臣尋位卑術淺﹐過隨眾賢﹐待詔食太官﹐衣禦府﹐久污玉堂之署。」師古曰「玉堂殿在未央宮」﹐然制度不見其詳﹐獨《翼奉傳》略載之。奉嘗上疏曰「漢徳隆盛﹐在於孝文皇帝躬行節儉﹐外省繇役﹐其時未有甘泉﹑建章及上林中諸離宮館也。未央宮又無髙門﹐武臺﹑麒麟﹑鳳皇﹑白虎﹑玉堂﹑金華之殿﹐獨有前殿﹑曲臺﹑漸臺﹑宣室﹑承明耳。」以此考之﹐則玉堂殿乃武帝所造也。僕後以問先生﹐先生曰「然。」唐制﹕翰林學士初入院﹐賜設並衣服。中和節﹐賜黃牙銀寸。上巳重陽﹐並賜宴曲江。淸明賜新火。夏賜冰。臘日賜日脂及紅雪﹑澡豆。歲前賜歷日。有所修撰﹐則賜茶﹑果﹑酒﹑脯。策試程文﹐則賜設並匹帛。社日賜酒﹑茶﹑蒸餅﹑環餅等事﹐見唐人文集。李邕號翰林六絕﹐謂文學書翰等六事過人。李絳初入院﹐憲宗親擇笏以賜之。李久掌內制﹐太宗朝作相﹐赴學士院﹐敕設賦詩﹐奏謝序述七盛﹐如請眞俸﹑給餐錢﹑朱衣雙引﹑初除宣召﹑敕論正謝﹑賜�馬之類﹐皆前代所無也。太宗好儒﹐嘗宣諭蘇易簡曰「詞臣淸美﹐朕恨不得爲之。」夜幸本院﹐易簡已寢﹐內侍以秉燭自窗照之﹐俾其衣冠﹐窗紗然破後不復補﹐以示優禮。帝善書﹐他日作飛白「玉堂之署」四字﹐賜易簡。元丰中﹐神宗一新官制﹐學士與六部尙書等﹐帶皆重金。蘇子瞻謝表云「玉堂賜篆﹐仰淳化之彌文﹔寶帶重金﹐佩元丰之新渥。」建炎攺元﹐余忝召命﹐謝章以七盛對六絕﹐然窗對擇笏﹐亦前輩偶然未用者也。是歲﹐議裁省百司冗費﹐學士院月給餐錢三百千﹝學士食料﹑待詔人吏等添給﹑鎖院禦藥並從人宣召�行家事例皆用此錢﹞﹐亦在裁去之數。余與宰相論之﹐不從。因經筵奏事﹐爲上言﹕七盛﹐故事之餐錢其一也﹐祖宗舊典。近歲未嘗增數﹐豈可與百司獘事同廢哉﹖上大以爲然﹐令傳旨如故。翰苑﹐秩淸地禁﹐沿唐迄今﹐爲薦紳榮。遵世蒙國恩﹐父子兄弟接武而進﹐實爲千載幸遇。曩嘗粹《遺事》一編。來建鄴﹐以家舊藏李肇﹑元稹﹑韋處厚﹑韋執誼﹑楊鉅﹑丁居晦﹐洎我宋數公﹐凡有紀於此者﹐並刊之本。仍以國朝年表﹑中興題名附。乾道九年二月七日鄱陽洪遵書於淸漪閣。

