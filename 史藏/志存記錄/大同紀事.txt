《大同紀事》﹝明﹞韓邦奇著

嘉靖甲申大同之變﹐都禦史張文錦巡撫地方。初﹐宸濠之變﹐文錦守安慶。濠兵至城下﹐百計攻之﹐文錦仗忠義﹐誓士民﹐竭力拒守。濠气大沮﹐賊黨皆怠﹐有散去者。及濠敗﹐文錦以功超遷至巡撫。文錦思圖報稱﹐性本急功喜事﹐好剛忽眾﹐而又嗇於用財﹐故激成此變。大同鎭城孤懸極邊﹐與胡虜共處一地﹐無寸山尺水之隔。堅城深池﹐設以重慶﹐治以總兵﹑巡撫﹑副總兵﹑兩遊擊﹑都司﹑守﹑巡﹑郎中﹑府縣。城以裏立衛所﹑州縣﹑城堡。大城臨邊以禦外侮﹐使小得以安﹔內附小城聯絡於內﹐以爲大城之拱衛。此我祖宗神謀聖算經略之宏規也。文錦顧以鎭城之重反在極邊﹐欲作五堡以爲藩蔽。幸而其事不成﹐文錦以一身當之﹐使其事成﹐後來將爲國家之患矣。初﹐文錦將營五堡﹐眾皆以爲不可而莫敢言。事下前左參議韓邦奇﹐邦奇以三十萬計報﹐並報總制臧公鳳﹐鳳笑曰「五堡修不成矣。」邦奇曰「何以知之﹖」鳳曰「張巡撫視國之財如家之財﹐安能捐三十萬金以成此堡乎﹖」邦奇亦笑。文錦果已之。繼邦奇者以三萬計上﹐文錦決意行之﹐卽具奏上聞。營造開財用甚少﹐成命業已下﹐乃撥軍入山﹐伐材木燒灰瓦。參將賈鑑督工嚴急﹐軍心已怨。堡旣成﹐苟率太甚﹐每軍營房一間﹐及撥戍軍。皆憚行。文錦示以公﹐撥麾下官軍往。於是總兵江桓﹑太監王皆撥其麾下。不充其數﹐以伐木軍足之。三堂麾下官軍素驕逸﹐已不堪矣。諸軍告﹐願單身分番而往﹐文錦必欲帶妻子常駐。諸軍相謀曰「人各有妻子或女﹐又有馬匹﹐一間營房何以能容﹖且莫說胡虜來﹐只秋深一陣大風雨﹐一家死矣。等死﹐不如殺了賈參將﹐投入北番。」遂殺鑑。文錦使人招諸軍回城﹐而虎狼入室矣。諸軍見文錦﹐文錦曰「汝輩來了﹐我的賈參將何在﹖」不卽爲處分。居數日﹐姦桀者倡曰「張都堂潛行出城﹐赴京具奏。」諸軍相聚﹐至都察院﹐奪門而入。文錦懼﹐逾垣匿宗室第。諸軍遂搶檢家財﹐勢不能已矣。執家人﹐欲殺之。問文錦所往﹐告以匿宗室。諸軍環噪宗室第﹐宗室出文錦﹐眾爭殺之。總兵江桓﹑知府出走﹐兩遊擊﹑郎中匿民間。爲首者號於眾曰「眾人莫懼﹐但同心共事﹐他日問罪﹐不過將我輩有惡十數人與之而已。」廷臣以文錦激變﹐請詔宥。旨旣至﹐開讀﹐諸軍跪聽。諸軍相顧曰「此安我也。豈有殺巡撫﹑遊擊而不問者乎﹖」有起而伏匿者。旣畢﹐詔使倉皇而回﹐眾心洶洶﹐以兵守四門。朝廷簡都督桂勇爲總兵官﹐大監武忠爲鎭守﹐起邦奇於家﹐分守大同。旣到任﹐請入﹐大同禦史儲良材曰「大同城中如血海﹐公此行如以肉投虎口﹐何益之有﹖如是公手中事﹐死生以之可也﹐今他人壞事而公往死之﹐非義也。」邦奇曰「諸公終日言大同事﹐參議大同官﹐在此﹐於心何安﹖且作亂者大同一城耳﹐冀北十七衛所州縣豈皆作亂乎﹖參議出雁門﹐量可而進﹐且以系屬冀北人心。」儲公曰「如此可也。」八月﹐邦奇旣出雁門﹐自度己與大同之人素無仇嫌﹐朝廷旣有恩赦﹐而軍士猶不靖者﹐無主耳。乃直抵西安驛。西安去大同城才六十里耳。大同城中大驚﹐探事者二人故恐邦奇﹐露刃而上﹐言大同不可入。邦奇曰「汝回報大同城﹐我明日決進。」是夜﹐又故放火燒參將宅﹐以恐邦奇。明日﹐邦奇竟入﹐大同亂軍嚴兵露刃城門內外﹐然不敢失迎接之禮。大同人心由是少安。時城中無一文職出政者﹐獨邦奇一人耳。乃約法兩條以禁軍士之暴﹐餘皆以無事處之。下令於邊關曰「一切人等非有本道關防不得放過﹐有應行者皆便宜行之。」初不以條格拘左右。或以爲僭﹐邦奇曰「以此得罪亦所不卹。」甫兩月﹐地方大安﹐而巡撫都禦史蔡公天祐始至。十月﹐蔡公至代州﹐邦奇插四大營於雁門關下﹐親帥四守備﹐令盛裝戎服謁蔡公於代邸。蔡公驚曰「公何爲如此﹖」邦奇曰「參議豈過爲奉上者﹖大同變後﹐巡撫之威甚削﹐大同人止知有參議耳。不身先降禮﹐何以帥眾﹖」且言插營。蔡公固欲散營軍﹐曰「公旣出大同﹐又盛陳武備﹐大同人必疑吾與公圖彼﹐豈不生變﹖」邦奇曰「參議已有處﹐謁公後卽先入大同。邦奇旣入大同﹐則人心安矣。」蔡公曰「善。」邦奇卽晝夜馳入大同。時有譏邦奇過於奉上者﹐邦奇以李愬迎裴論試應州諸生。蔡公旣至大同﹐邦奇約法地方便宜二十六條上之﹐蔡公曰「善﹐就作我巡撫條約。」令大同推官馬隆榜示所屬﹐人心大悅。邦奇治大同獨尙嚴﹐武忠素不悅邦奇﹐於會中大言曰「我輩安心樂飲﹐地方或再有變﹐自有頂綱之人。」蓋謂邦奇也。十一月﹐蔡公會同桂公及邦奇﹑僉事因捕盜。桂公率遊兵擒逆軍八十人﹐杖殺之。遼陽參將李賢帥所部軍趨甘肅﹐過大同地方﹐人閉堡﹐不容止宿。參將軍罵曰「會與延綏軍殺此反賊。」戶部遣李進士枝賫接濟銀兩來﹐或曰﹐此賞徵大同軍之銀。以此三事﹐姦人乘機互相恐動。初七日夜二鼓﹐變作﹐炮喊之聲震天。諸軍先趨邦奇分司﹐叩門呼曰「書吏出來。」書吏出﹐邦奇亦出﹐軍士曰「參議老爹天心﹐地方恩府﹐速報左參老爹安心﹐還來回話。若驚動左參老爹﹐寸斬不饒。」書吏曰「左參老爹在此。」邦奇問以作變之由﹐軍士言「朝廷赦小的﹐眾老爹必欲殺之。」邦奇告以原無相害之意﹐再三諭止之。諸軍曰「遼陽兵已至城下﹐姦細以遼陽鞍子爲號﹐已拿得矣。老爹去睡﹐三堂今夜一个不畱。」揮其兵進﹐且分兵至李進士分司﹐要出賫銀文書﹐看爲何事。又分兵至鎭守府武忠﹐極其困辱。分兵至總兵府﹐桂公不屈。諸軍暄噪﹐杜公曰「殺便殺﹐何用喧噪﹖」眾曰「旣無殺我罪之心﹐如何將家小暗送出城﹖」乃要桂公妻女出見。至都察院﹐要蔡公出﹐再三論說。軍士曰「此與左參之說同﹐且止之。」初八日黎明﹐邦奇升堂﹐如平時出謁巡撫。時亂軍塡塞道路﹐見邦奇出﹐皆分道立旁。時巡撫門尙未啟﹐扣門而入。巡撫迎邦奇﹐笑曰「紀綱何在﹖地方想無事矣﹐不然公何以得至此﹖今計將安出﹖」邦奇曰「彼未曾殺人﹑犯上﹑搶掠﹐尙可招來面諭。」邦奇回司﹐治酒召郎中﹑主事﹑分巡共飲。諸公曰「地方有事﹐宜早散。」邦奇曰「彼豈艸竊者乎﹖殺人豈問昏明﹖徒示弱耳。」二鼓方散。初九日﹐總兵遣我軍按伏。時大風雪﹐出西門外﹐眾曰「五堡軍殺都堂﹑參將且無事﹐我輩且按伏邪﹖」吶喊而散。是夜更初﹐炮喊者三﹐四面俱起﹐不但五堡亂軍而已。圍桂總兵宅。邦奇自書告示一通﹐備陳禍福利害﹐話言曉之﹐令書手關路持往招之。邦奇自出﹐立於道中。已而見西南火起﹐問過軍曰「火何也﹖」答曰「殺桂總兵﹐焚其宅耳。」邦奇令關路還﹐曰「彼旣爲逆﹐招來何用﹖」邦奇乃回司﹐閉門。時月正午﹐邦奇召書吏人等誓曰「彼旣殺三堂﹐必迫我爲主﹐或令討赦﹐二者皆不可。待彼攻破司門﹐則我已自處矣。事後定﹐朝廷必遣京官來勘﹐汝輩詳記我二夜所行所言以告之。」然實非殺桂總兵﹐乃大同縣火起﹐知縣王文昌死焉。巡撫遣人諭之。初十日﹐邦奇謁巡撫﹐以所書告示示蔡公﹐蔡公曰「善。」命書數十張﹐榜諭通衢。巡撫曰「何以處之﹖」邦奇曰「必須面諭。」乃約桂總兵﹑鎭守武太監﹑郎中﹑參將﹑副總兵﹐遊擊會都司。路經代府﹐代王梯墻而語﹐至午不了。時五步之外兵戈林立。邦奇恐變生﹐大言曰「各官諸軍尙未早飯﹐王請回宮。」旣至都司﹐無一人言者。桂總兵乃言欲致仕歸﹐眾亦不應。邦奇曰「君掛斗大金印﹐是我分守關防邪﹖今日請公安諭地方﹐何言致仕﹖」桂總兵怒﹐起而出。諸公知諸軍怒桂總兵﹐無敢畱者﹐邦奇隨之而出。時諸軍皆在二門外﹐邦奇自度可因此發言﹐乃謂諸軍曰「汝桂老爹欲去﹐汝輩捨得邪﹖」諸軍皆跪曰「好總兵﹐不要錢﹐不欠糧艸﹐只是心狠耳。」桂總兵曰「我與左參老爹不同﹐左參老爹是汝父母﹐問汝饑寒者﹐我是汝師長﹐鞭汝皮膚者。今日倒持太阿﹐倉庫城池汝輩據之﹐旗牌兵器汝輩搶之﹐畱我何用﹖且軍法﹐遣之不行﹐輕則仗之一百﹐重則斫頭﹐汝輩能依我乎﹖」諸軍曰「小的每日食朝廷之糧﹐如何不受總兵之命﹖」邦奇笑曰「諸軍說你心狠﹐眞个心狠。諸軍捨不得你去﹐你如何捨得諸軍去也﹖」拉總兵入﹐命諸軍隨之而入。邦奇及總兵坐定﹐諸軍皆跪於堂下。諸公無一人發言者﹐邦奇以天將暮﹐諸軍久跪﹐不見處分﹐恐又生變﹐問曰「朝廷已赦汝輩﹐乃又如此﹐何也﹖」諸軍曰「朝廷𨿽赦小的﹐老爹們不肯赦小的。」邦奇曰「何以言之﹖」諸軍曰「捕盜止是指揮耳﹐遊擊將軍非邊患不調。今乃以遊擊兵巡捕﹐是欲殺小的也。」邦奇曰「汝輩固未見遊擊兵巡捕﹐吾亦未見明盔明甲白日打劫王府者。如此爲盜﹐則如此捕盜耳。」諸軍曰「小的每其實驚慌﹐望老爹撤去遊擊兵﹐今後再有爲盜者﹐小的每自相擒來﹐好便待秋後處決。否則﹐就便打死。」邦奇曰「你們若如此守法﹐卽便撤了遊兵﹐才省我行糧耳。」諸軍請各巷口立柵門﹐邦奇曰「門外也有你們﹐門裏也有你們﹐立柵門何用﹖你們自編火甲﹐禁防盜賊可也。」諸軍又曰「屯糧實納不起。」太監武公知此糧決不可免﹐欲激怒諸軍﹐謂邦奇曰「此事亦先生處分。」邦奇曰「屯糧之納﹐王府食乎﹖各官食乎﹖汝諸軍自食耳。柰何不納﹖」諸軍曰「正經屯糧如何不納﹖張老爹將無影荒糧每軍派與三鬥﹐如何納得﹖」邦奇曰「此糧不但今日﹐我初到大同時便已行查﹐尙未回報。屯糧照舊徵納﹐荒糧查明蠲免。」眾應曰諾﹐其聲如雷。邦奇笑謂武公曰「亦處分矣。」諸公曰「可以具奏矣﹐奏艸亦煩公爲之。就對眾公堂一揮筆可也。」稿成﹐諸公傳覽稱善。三堂各令軍本﹐人﹝疑有缺漏﹞城回﹐以變告﹐胡公取牌引燭焚之﹐謂勇曰「無令人知。」遂班師而歸。乃穩其別情﹐奏言如初。敕旨旣得首惡﹐因以班師。至於囚桂勇﹐立朱振則不可聞。乃奏言桂勇宜回府辦事﹐又薦朱振堪爲總兵。兵部亦朦朧復奏﹐從之。玆事也﹐首惡旣得﹐若卽便班師而不再妄動﹐則朝廷恩威兩著﹐紀綱肅然振舉。及其激成禍變﹐正宜赫然揮戈﹐進兵徵剿﹐卻乃狼狽而歸﹐於是乎大同紀綱廢墜﹐不可收拾矣。殺戮之慘不足言也﹐後半年﹐桂公猶在囚中。蔡公再三開諭﹐始放之歸。大同諸志無一字實者﹐因著其大略而未及詳也。

