隱憂續記林西藩著

林西藩﹐浙江杭州人。他於淸同治元年逃至紹興時﹐追述杭州兩次被太平軍攻克事﹐叫做《隱憂日記》﹐已爲友人取去。到同治二年三月逃到福建時﹐復把逃亡所經歷的作爲續記。

《隱憂續記》者﹐林西藩先生所作也。先生爲浙之名士﹐弱冠有聲庠序間﹐事親孝﹐交友忠﹐平居酒酣耳熱﹐每談及天下事﹐不禁撫膺太息﹐有希文先憂後樂之志。歲在庚申辛酉間﹐杭城兩次失陷﹐其徳配先期殉﹐先生偕其介弟幼子倉皇出走。爲賊所獲﹐屢瀕於死﹐皆以計得脫﹐間關險阻﹐轉徙流離﹐始得抵閩。余初未識先生﹐岡姜子瑯甫而始悉其人﹐並讀其書﹐嘆曰「有是戰﹐生於憂患﹐死於安樂﹐古之人洵不余欺也。」夫人生當隆盛之時﹐飲和食徳幾不知兵革爲何事。及至變生倉卒﹐家室散亡﹐其窮愁抑鬱之忱﹐死生離合之感﹐固有情不自已者﹐然安知非天之曾益其所不能﹐將畱其身以大用耶﹖矧以先生之才之學﹐身經喪亂之餘﹐深悉民間疾苦﹐與前此當事諸公措施失當之處﹐一旦出身加民﹐必能痛挽積習﹐勤求治理﹐致國家於磐石之安﹐登蒼生於衽席之上﹐諒非徒抱隱憂而長作此戚戚也。是爲序。同治四年暮春十日﹐古越鄕愚弟子靑張用修拜題。卒讀不可得﹐昏燈慘失靑﹐湖山嗟破碎﹐骨肉痛飄零。愁思牀前月﹐浮生水上萍﹐勸君須作達﹐莫問﹖荒亭。小詩奉題西藩詞兄先生大著﹐卽正。鄕愚小弟王成瑞云卿拜稿余於客歲﹐避難越州﹐追述杭城兩次失守﹐自庚申二月迄辛酉仲冬﹐見聞所及名曰《隱憂日記》。其稿爲友人取去﹐繼自悔其中𨿽目擊時艱﹐不無妄談時政﹐非下士所宜言﹐擬欲刪攺未得也。今春航海至閩﹐甫得息喘﹐爰復取遭難出亡之後所閱歷者﹐作爲續記。信筆直書﹐不計工拙﹐聊作他年雪鴻印證耳。時歲癸亥三月旣望﹐書於三山寓次。咸豐十一年辛酉﹐十一月﹐僞忠王復陷杭州。二十八日辰刻﹐城中破﹐滿城鼎沸﹐予家婦女皆殉難。時余與捨弟郎廷﹐兒子鶴年﹐僕人陳貴相對皇皇﹐莫知所措。俄聞炮聲訇然﹐則距予屋兩箭許有炮臺﹐旗人登臺禦賊﹐炮子如碗﹐滚入庭院。頃之﹐後樓西北隅火起﹐則火箭兩枝著檐間﹐風猛火烈﹐已不可救。望鄰家屋瓦上披髮賊如墻而立﹐齊喊「殺妖﹗」聲震數里。捨弟謂出則遇賊死﹐不出則焚死﹐姑引避以冀萬一﹐遂聯臂自側戶出。﹝下刪﹞至鹽橋被兩賊拉去﹐至天水橋扇店內﹐見賊首許姓﹐僞號寅天豫﹐謂此間缺一更夫﹐派爾差當﹐毋許私逃。予漫應之。是夜與一餘杭人坐而擊柝﹐兒子亦隨侍焉。三十日午後﹐有王姓賊來問﹐系僞忠王之典圖籍者﹐許賊極其趨承﹐備肴酒相款﹐王賊見兒子﹐渭此兒貌頗秀﹐必極聰明﹐盍以見惠﹐許賊唯唯﹐卽令兒子隨之去﹐回顧淒然﹐從此不知音耗矣。十二月初一日﹐僞忠王傳令攻滿洲營﹐諸賊咸齊集聽令﹐館中僅有婦女三人﹐童子四人﹐囑予與余杭人守視﹐余杭人謂我﹕「腿被傷不能走﹐爾何不趁此他往。」予窺街上賊隊擁擠﹐尢可容身﹐倘遇賊兵必被殺。至申刻漫天盡黑﹐喧傳滿營已破﹐旗人俱自焚死﹐賊歸攜旗人女鞋數雙﹐令各童子穿著﹐見予尙在﹐謂予誠實﹐故不嚴防。初二日滿營火熄﹐賊眾皆往檢物﹐予乘隙走出﹐途遇鄰人茅家婦﹐言曾見予弟在南街﹐上額被刀傷﹐予往尋不獲﹐信步至鳳山門﹐守門賊俱不在﹐惟二小賊在城門拋人頭爲戲﹐見予卽解衣搜索﹐衣履俱被剝去﹐僅存短襖﹐出城道旁﹐覓舊艸履著之。至江門見賊船密排如蟻﹐賊驅人運糧入城﹐力不能負者輒殺之。予避行山路﹐見一人石上坐﹐被賊斫去下頦頤頷間拖赤舌寸許﹐怪狀可駭。有一潘姓者自城逃出﹐同行至六和塔廟中﹐廟前一僧屍橫臥﹐入廟不見一人﹐乃暫在僧房住﹐喜有鍋竈﹐乃往廟後拔野菜煮食充饑。初四日﹐潘姓復入城覓眷屬﹐至夜不返﹐有小賊數次來廟搜尋﹐屢持刀逼索﹐予臥牀稱病﹐聽其所爲﹐賊亦不加害。半夜有城中逃出之二僧來同住﹐余囑其後園覓菜煮以代糧。初五日﹐僞忠王傳令城中禁匿婦女﹐大搜各館﹐婦女俱逐出城﹐有數賊將婦女十餘﹐來廟中寄頓﹐卽囑予看守﹐帶有米麵食物﹐予得飽餐。其二僧人一被殺﹐一押去江口運糧。初六日﹐賊於沿城設粥廠賑饑﹐令婦女煮粥﹐男丁運米﹐予仍在廟中不出。至初八日被押僧逃回﹐與予商同他適﹐從山後過嶺﹐欲往富陽﹐途聞傳言﹐賊營屯紮﹐不能前往﹐薄暮寄宿破屋中﹐僧詣鄰家乞得馬肉分食。初九日﹐議渡錢江﹐詢問土人﹐惟黎明時有船可渡﹐乃江岸坐候﹐時同候船者叫五十人﹐皆坐沙石上﹐夜極寒冷﹐北風甚急﹐霜落衣上成冰﹐眾皆戰栗欲死﹐乃拆取敗屋竹籬﹐燎以禦寒﹐有帶鐵鍋者﹐沃江水烹之﹐各酌一瓢﹐如嘗佳茗﹐至五鼓船至﹐船家每人索取百錢﹐予與僧俱無一錢﹐乃脫襯衣與之。初十日﹐渡汀自義橋至長山﹐僧引至關帝廟﹐廟僧乃其素識﹐遂具餐畱宿﹐僧贈履一雙。十一日﹐遂別僧前行至蕭山﹐過賊卡﹐遇賊盤潔﹐謂是妖首﹐卽捆縛見賊首﹐不待分辧卽命速殺。持刀者謂此刀稍鈍須磨﹐乃就階前磨刀霍霍﹐渭予﹕「俟我磨快動手﹐爾不喫苦也。」有賊卡司炊者﹐聞之來視﹐大驚﹐急爲解救﹐蓋此人楊姓﹐曾在予家服役﹐賊首令具保遂得釋。楊姓邀入廚房﹐具酒飯甚丰﹐夜卽同宿﹐次日送行﹐贈錢二百﹐送棉袍一件。十二日﹐自蕭山起行﹐遇杭州逃出葉姓者﹐傷足不能前行﹐予亦足腫﹐乃共附舟同往紹郡。十三日葉姓往訪親不遇﹐途窮痛哭﹐有周姓哀之﹐贈以資斧﹐曾指往會稽一帶﹐均有施粥﹐以救餓者。並有航船專載難民﹐不取船價﹐葉姓乃別予去。十四日﹐予獨往陶堰訪友不值﹐遇陶肖巖﹐見贈百錢﹐意欲往寧波﹐遂於十八日附船往。在航船中﹐見一幼婦攜一婢﹐顧予問訊﹐始知婦乃友人金柳衫之鄰女﹐八年前曾在金家相見﹐今年二十二歲﹐嫁爲杭城姚氏婦﹐翁與夫盡失散﹐獨攜婢逃至此﹐今無所歸﹐乃呼予爲父﹐約同往甬東。十九日﹐至曹娥江遇沈炳者﹐桐廬人﹐爲予弟之友﹐贅於曹江陳氏﹐偶見予卽邀至其家﹔姚氏婦亦同往﹐沈妻年亦止二十餘歲﹐性頗慷慨﹐與姚婦結爲姊妹﹐甚相得也。數日後天大雪﹐平地厚五六尺﹐江水堅冰﹐可通車馬﹐有紳士金﹑張﹑朱﹑郭等醵金爲善舉﹐於曹娥祠中煮粥以食難民﹐有不便往啜者。查明每人給斗米千錢﹐予藉是以度歲焉。壬戌年正月﹐沈炳爲予說項﹐得假館於上虞﹐北鄕之陳宅﹐蓋沈婦之族也﹐所居距曹娥四十里地﹐極濱海﹐𨿽小村落而有賊卡﹐竊心惡之﹐然暫以棲身﹐固較勝向之蹙蹙靡騁矣﹐二月村民徐春暉起義殺賊﹐先是賊入虞邑以來﹐於各村鄕設立軍帥﹑旅帥名目﹐皆擇村民殷實者選充﹐而以姚晉泰統之﹐號爲監軍﹐姚故邑之大猾﹐侍勢刻剝鄕裏﹐民不聊生。賊首史得光目不識丁﹐惟姚賊言是聽﹐是以民怨切齒。於十六日﹐鳴鑼集眾至數萬人﹐標白布爲識﹐各執田器﹐攻破賊寨﹐焚屍揚灰﹐並殺老長毛數十人。各鄕賊出不意俱奔避入城﹐於是四鄕響應﹐盡焚毀卡寨。予逆料賊必復仇﹐鄕民皆烏合﹐又無利器可恃﹐必遭塗炭﹐乃盡棄衣物﹐連夜乘月光奔走四十里﹐黎明至曹娥沈家﹐足盡腫。明日賊發大隊下鄕焚莊殺掠﹐居民被害甚慘﹐死者萬餘人﹐惟南鄕吳芳林以千人拒大狼山賊攻之不克﹐僞戴王黃呈忠詢起釁之由﹐怒史賊激變﹐令攻大狼山自贖﹐攺派副賊黃起宏居守。黃賊頗能撫民﹐悉除從前酷令﹐民心乃安。予在曹娥偶出﹐遇同鄕人詹甫廷者﹐錢塘人﹐向在曹娥場鹽大使署司書記﹐賊者居停逃去。詹被擄後﹐戴王派賊目李竹窗來司曹娥鹽務﹐李本江西拔貢生﹐不得已從賊者﹐知詹熟悉鹽務﹐聘請代爲經理﹐己惟終日飲酒看書。詹爲予言﹐此人非他賊比﹐可與相見。予偕往見﹐果見李衣服禮貌﹐一無賊狀﹐遂與往來﹐時共飲酒﹐醉後輒三人聯句﹐成篇後吟一過﹐卽焚之﹐蓋恐他賊漏泄也。姚氏婦旅資無出﹐鬻婢於某氏﹐得錢十千﹐卽訪聞其舅在義橋﹐將往依之﹐予亦量力佽助﹐遣人送去。三月予至北鄕謝家塘﹐有謝蓉初孝廉名采﹐嘗爲平湖學官﹐曾相識﹐予以旅資不斷﹐往與乞貸。蓉初爲推轂﹐假館於馮家山﹐其地甚僻﹐馮氏聚族居﹐有田萬畝﹐丁口千人﹐子弟皆務農﹐無一讀書者﹐予在村熟見其人性皆渾朴﹐教以詩書﹐萬難句讀﹐其椎魯天生﹐殆亦士气使然也。然山居寂靜﹐外事不聞﹐頗堪避迹。至四月﹐寧郡人起義逐賊﹐鎭海﹑鄞縣悉復﹐先是諸曁豪民何文慶聚黨數千﹐以鐵運蓬爲號﹐橫行無忌﹐屢攖法网﹐縣令許瑤光請於大吏﹐赦其罪﹐使守錢江﹐旣與余姚社首謝士莊構釁﹐日相仇殺﹐上官解之不得﹐縣令被戕﹐乃決意謀叛﹐爲賊向導。一月之間﹐紹郡八邑全失﹐並寧郡之鎭海﹑奉化﹑慈溪﹐悉陷於賊﹐擬欲自王浙東﹐僞侍王李世賢疑其反覆﹐令守鎭海關﹐何賊以爲功多賞薄﹐怏怏不平﹐旣而敗於定海﹐求救不得﹐甬江諸民﹐知其窘也﹐聚眾數千人攻之﹐且有廣勇爲援﹐何賊驚遁入慈溪。五月﹐新昌嵊縣民亦起義逐賊﹐是時諸曁有包村者﹐處萬山中﹐地勢險仄﹐谷口三十里﹐僅容一騎﹐村民恆以射獵爲業﹐其鳥槍弩箭發無不中﹐村民包立生遇異人授遁甲術﹐占測極驗﹐能預知賊情﹐賊甚畏之﹐呼爲包仙。包又故爲奇幻不測﹐以愚弄之﹐賊眾屢敗﹐前後死者數萬人﹐至是包檄召各邑﹐皆聞風起義﹐遠近響應。六月﹐官兵鄕勇克復奉化﹐時賊勢日蹙﹐各有懼心﹐詣大營投誠者甚多﹐包村告示各邑張貼。僞戴王黃呈忠派賊黨各鄕搜索間諜﹐時予在馮家山偶出閒行﹐以鬢髮新薙﹐被賊窺見﹐指爲姦細﹐卽擒至賊卡。守卡賊首朱勝屠﹐僞封殿前檢點﹐系湖北大盜﹐性嗜殺人﹐尢喜啖人心肝﹐予素聞其名﹐自知不免﹐然久拼一死﹐亦無所畏。羣賊擁予至卡﹐朱賊問﹕「汝何處人﹖來作姦細﹐黨眾若干﹖若不明言﹐卽要用刑。」予對之踞坐地上﹐答言「我杭州人﹐姓林﹐自杭州失守逃難至此﹐已有一年﹐並非姦細。」朱賊大怒拍案﹐將案上茶碗擊碎﹐喝令用刑﹐羣賊噭應﹐一時諸酷刑畢具﹐羅列滿前。予笑謂﹕「我好好對你講﹐你又何必生气﹐你且聽我一言﹐我系從寧波來﹐欲勸諭爾等﹐余杭謝士莊是我門生﹐寧波史道臺是我朋友﹐現在兩路大兵雲集﹐你若殺我﹐自有人與我報仇﹐你若肯投誠﹐我倒可與你講情。」朱賊顧眾謂﹕「原來是老妖﹐且畱著他有用處。」遂命鎖閉一空室中。俄而一小賊送飯至﹐復有一汪姓賊來陪予同飯﹐蓋朱賊心腹也﹐來細詰予顚末。予仍權詞以對﹐極言官兵聲勢以懼之。又有陶李二賊同來探視﹐陶嘉興營兵﹐李山陰人爲賊司筆墨者﹐均言「我等皆同鄕人﹐被擄脇從﹐今長毛勢敗﹐宜各尋生路﹐今朱賊云畱你有用﹐大約有投誠之意﹐我等亦望攜帶。」予漫應許。李賊以朱賊所稟戴王公文見示云「某日巡查﹐獲得林姓老妖一名﹐詢系從寧波來此﹐興妖作怪下官不敢擅專稟請千歲旨意」等語。予問﹕「此稟已發否﹖」李賊云「現尙未發。」予懇其緩至明日﹐思諸賊惟陶姓尙誠實可托﹐乃急寫一函與李竹窗求援﹐字作狂艸﹐俾賊不識﹐私托陶姓遣人寄去。忽聞羣賊嘩然﹐詢之則戴王令下﹐命朱賊前赴余姚救援﹐朱賊匆匆將卡務盡托汪賊﹐連夜拔隊去。時李竹窗已升僞地官﹐仍在曹娥管理鹽務﹐見予書大驚﹐急與詹甫廷定計﹐連夜馳赴戴王處﹐時僞天官丞相吳姓﹐乃李同鄕素好﹐賂戴王近侍童子﹐竊取令箭一支﹐酬以番銀四元。李得令箭馳返曹江﹐命兩賊詭爲戴王侍衛﹐持令箭赴卡﹐稱欲提老妖親審。汪賊驚愕﹐具酒食供待﹐二賊又索盤費﹐汪賊饋送番銀十元﹐予初亦頗訝﹐旣窺此二賊似在曹娥曾見﹐恍然悟其所以。二賊命備船相送﹐與予同行﹐舟中始言其故。予驚喜再生﹐並謝其勞。舟抵曹江﹐則竹窗﹑甫廷岸邊久待矣﹐皆拍手笑曰「非此竊符救趙之計﹐安得連城璧返耶﹖」予亦大笑稱謝。於是備酒﹐三人痛飲極歡。明日遣人相請馮君雯﹑謝蓉初均來相敍﹐連飲數日﹐竹窗已令人將令箭繳還。吳姓賊聞之﹐亦至曹江相會﹐並贈予袍褂一副﹐予感其誠受之﹐而轉贈馮謝二友﹐其時已七月矣。吳賊欲邀予至戴王處幫辦﹐予甚不願亦難相卻﹐乃夜作書畱與竹窗﹐勸其見機早避﹐黎明遂不別而行。思馮謝二處不可居﹐有素識之錢店人王沛霖家在新河﹐所居四面皆水﹐人迹罕到﹐乃往依之。李竹窗果遣人往馮謝二處探予蹤迹不得﹐乃棄眾賊遁去﹐不知所往。當是時慈溪義民聚眾逐賊﹐賊首何文慶遁至余姚﹐余姚社首謝士莊率勇攻之﹐何賊敗走上虞﹐屯於北鄕之驛亭﹐距馮家山二十里﹐馮君雯等舉家遷避。謝士莊以軍功加五品銜。賊首史得光攻破大狼山﹐殺吳芳林﹐包村亦爲賊所破。八月謝士莊克復余姚﹐殺僞首王羅賊﹐夷目桑米賽吉爾等陣亡。初史觀察議用夷兵﹐左中丞不以爲然。英國之稅務司日姓者﹐覬覦厚利﹐唆使米利堅之統軍勒得勒東遞稟﹐言願備資斧﹐隨同剿賊。張史二觀察代爲稟請﹐極言華兒兵皆夷人﹐所練壯勇精銳可用﹐且志在通商﹐不求犒賞等語。大帥乃爲奏請勒統軍﹐得加總兵銜﹐並賞戴花翎﹐前收復數邑與有功焉﹐至是夷目陣亡﹐亦邀卹典。未幾﹐僞來王﹑戴王復攻慈溪﹐佯敗入谷中﹐華兒逐之﹐賊拋金帛爲餌﹐夷兵爭取﹐爲地雷轟擊﹐華兒兵皆殲焉。慈溪復陷。九月謝士莊克上虞不克﹐陣亡。士莊與勒總兵約以水軍自東南入﹐自以陸軍從西北入夾攻取勝﹐旣而夷兵不至﹐士莊至虞先敗﹐何文慶於驛亭﹐又擊敗史得光﹐連戰皆捷﹐軍威大振﹐忽紹郡援賊大至﹐何文慶又絕其後﹐孤軍眾寡不敵﹐遂大敗死之。勒總兵怒華兒之殲也﹐悉力以攻慈溪﹐五日而城拔﹐僞來王﹑戴王皆敗走。十月勒總兵以夷兵至上虞﹐皆棄舟而陸﹐屯於南門﹐遊擊布興有以水軍屯於北門﹐僞戴王率羣賊禦之﹐三戰皆敗﹐遂棄城走﹐渡曹娥竄會稽﹐依僞來王於紹郡﹐惟畱何文慶於隔江﹐以拒官兵。布興有亦紮營沿江守之。何文慶焚掠沿江村民殆盡﹐掠婦女悉令裸體﹐執旗於江岸立以厭炮。十一月布興有渡江擊何文慶﹐不勝而還﹐何文慶潛襲上虞﹐勒總兵敗之﹐遂統夷兵渡江。時予在王沛霖家居久﹐資斧已竭﹐沛霖之妻謝氏﹐蓉初之從堂侄女也﹐頗賢徳﹐典衣飾供予餐﹐絕無怨怠﹐予抱不安﹐乃別去。至曹娥知沈炳家被焚﹐其妻亦被賊掠去。至馮家山馮氏兄弟亦未返﹐仍至謝家塘﹐則蓉初家被賊擄一空﹐儀餘木器等物﹐幸人俱無恙﹐下榻相畱。予思寧郡旣通﹐將謀泛海﹐柰無資斧﹐姑且暫畱度歲。是年臘月﹐勒總兵以夷兵圍紹城﹐賊守禦甚嚴﹐攻之不克﹐勒總兵被炮轟陣亡﹐賊勢復振﹐﹐癸亥年正月﹐夷目買的利及勒總兵之妻﹐悉起夷兵攻拔紹城﹐賊皆竄遁。蕭山﹑諸曁二邑之賊亦退﹐於是浙東底定。予探知馮君歸裏﹐乃往商措資﹐蒙贈番銀三十餘元﹐思故鄕不能遽返﹐不如泛迹三山﹐聊希遇合﹐遂於正月十八日自虞起程﹐小住甬江者一旬﹐乃附海舶南行﹐二月望抵閩。憶予之避難虞邑也﹐友人謝默齋爲予筮得天山遁﹐今玆南行﹐復筮得天風姤﹐妄冀弟兄子侄﹐或尙有姤遇之日乎﹐是未可知也。

