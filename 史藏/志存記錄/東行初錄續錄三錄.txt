

《東行初錄》淸﹟馬建忠

《東行續錄》

《東行三錄》

《東行初錄》淸﹟馬建忠

光緒八年壬午春三月﹐我東方屬土朝鮮國始與阿美利加合眾國立約通商﹐其國之政府以不諳外交﹐願得中國大員蒞盟﹐於是合肥傅相請於朝﹐以建忠行。北洋水師統領丁禹亭軍門因巡洋之役﹐率兵舶三艘﹐曰威遠﹑曰揚威﹑曰鎭海﹐將偕至煙臺﹐會同美國全權大臣薛孚爾駛赴朝鮮議約。

十四日﹐余先自析津起程﹐同行者爲呂秋樵孝廉。丁軍門以事暫畱﹐余乘鐵龍小火船至大沽船塢﹐勾當公事。

十六日午刻﹐丁軍門乘鎭海兵船來會。午後登舟﹐先有一客在焉﹐詢諸禹亭﹐知爲慶軍分統朱┉程軍門﹐附舶歸登州防次者。遂乘潮鼓輪出口。是日﹐潮漲丈有三尺﹐風平。

十七日晨﹐微霧﹐緩輸行﹐七點鐘至登州蓬萊閣下﹐以舢舨送朱┉程登岸。忽有煙如雲自閣東出﹐旋起旋滅﹐諦視之﹐則平原淺艸間﹐健兒林立﹐知爲陸營槍操﹐旌旗飛揚﹐軍容甚盛。舢舨回﹐復鼓輸東駛﹐天亦開朗。鐘報十二點﹐舟抵煙臺。美國兵舶名汕島者﹐在口內望見水師提督旗幟﹐站舷申敬﹐入口後﹐渡登威遠兵舶。俄而﹐汕島船主哥貝來謁云「薛使滬遊﹐卽夕可返﹐英國水師提督刻赴析津﹐聞亦將迎威妥瑪往朝鮮議約。」而水師總教習葛雷森至舟﹐亦述新報載有「英法徳三國調集兵艦﹐將赴朝鮮﹐且日人亦有兵舶直指漢江」之語。無何﹐哥貝辭去。復有四人來見﹐詢知爲招商局友﹐附舶東渡者﹐告以行期旣定﹐令鎭海管駕官知會登舟。晚膳後﹐海月東升﹐萬象呈露﹐偕友人憑髙眺望﹐見島嶼環列﹐有若屏障﹐之罘文登榮成諸山﹐則皆有始皇之遺迹在焉﹐方其泐石紀功徳﹐入海求神仙﹐亦自謂駕諦帝而淩往王矣﹐卒之祚不過二世﹐地不越萬里﹐長城甫就而阿房已灰﹐徒令後之勤遠略者引爲蓍鑑﹗我朝龍興艮垠﹐東西南朔延袤九萬里﹐幅員之廣﹐超越前代﹐而風气所開﹐猶復不可遏抑﹗嘉道而後﹐乃更創來賓之局﹐宏柔遠之模﹐舉宇內五大洲諸國﹐罔弗梯航來集﹐九垓八埏﹐如在庭戶﹐誠互古所未有之盛也。是夜憑眺﹐至漏三下乃寢。

十八日晨﹐報薛孚爾至﹐專人賚傅相書云﹐附以洋文一緘﹐訂相見期。隨偕丁軍門登岸拜東海關道方佑民觀察﹐歸途遇哥船主﹐謂「薛使候於寓」﹐與禹亭攺道訪之﹐促譚良久﹐薛使謂﹕「在煙臺宜捐棄拜往升炮繁文﹐以免嘩屬﹐且頃聞英法徳日四國咸將調集兵艦至朝鮮﹐果爾﹐則定議遂難﹐宜乘間先期往。」遂訂我舟於二十日辰刻起碇﹐美舶於二十一日辰刻起碇﹐陸續進發。瀕行與貝船主約午後在汕島船會議入漢江口停泊處所﹐俾先後來集﹐於是三點鐘偕丁軍門往晤哥貝於其船。船長三十八丈﹐廣五丈有奇﹐船主艙在舵樓下﹐陳設都麗。相與披圖指定於漢江口虎島旁下碇﹐蓋過此則水淺澑急﹐輪舟不能停泊矣。虎島屬朝鮮京畿道仁川府治﹐去王京九十餘里。回舟繕稟上傅相﹐報起程日期。

十九日﹐早膳後﹐開單購外洋酒點曁中國果菜﹐以此去漢江不無酬應筵宴故也。午後﹐丁軍門傳令各船管駕官於詰旦五點二刻起碇東渡﹐首威遠﹑次揚威﹑次鎭海﹐各距八百碼魚貫而進﹐速率每小時行八邁半﹐前舟晝於橫桅懸速率表﹐夜綴燈球﹐以屬後舟耳目。諸習流軍將往觀東瀛風景﹐令下之後﹐整篷理索﹐踴躍歡欣。

二十日晨五點二刻﹐起碇東駛﹐風平浪淨如拭。九點二刻過劉公島。一點鐘薄成山岬﹐自此迆東偏南太半度行﹐直指漢江口仙俠島外小島﹐距水程一百七十邁﹐先是海道往朝鮮無入漢江口者。《隋書》﹐開皇十八年伐髙麗﹐以一軍自東萊泛海趨平壤城﹔《唐書》﹐貞觀十七年上親徵髙麗﹐以張亮爲平壤道行軍大總管﹐帥戰艦自萊州泛海趨平壤。平壤箕子故鄕﹐《漢書》所稱王險城者是也﹐今屬平安道﹐據大同江上流﹐則皆進大同江無疑。宋《徐明叔宣和奉使圖經》云「由定海乘南風北行五日程﹐可歷大靑島入急水門」則亦由大同江進。又《唐書》﹐永徽五年﹐命蘇定方爲神邱道行軍大總管﹐帥師伐百濟﹐定方引軍自成山濟海﹐百濟據熊津江口以拒﹐定方進擊破之﹐熊津在今忠淸道公州下流﹐由舒川入海﹐則又自舒川口進。而以一帆東渡﹐直指漢江﹐記載以來﹐都所未有﹐蓋其口外島嶼棋布﹐水淺湍急﹐沙綫無常處﹐巨艦至此﹐率以觸礁擱淺爲懼﹐故往時泛海者﹐至大靑島成山岬二處﹐皆分迆南北而去。同治中法國水師提督羅斯駛往測驗﹐繪圖極審﹐爲海舶指南﹐始稍稍有知漢江口者。《國朝魏默深聖武記》謂﹕「熊津江卽漢江」系屬舛午﹐熊津與漢江相距遠甚﹐從前地圖簡略﹐經緯不明﹐𨿽通材亦不能無誤也。午後﹐微雨尋霽﹐道生不敢疾駛﹐速率一小時行八邁﹐約遲明可見仙俠島外小島。

二十一日晨四點鐘﹐舟指仙俠島﹐微霧﹐島霾沒不可辧﹐緩輪繞行。有汽船自南來﹐辧煤煙知爲日本兵舶。有頃霧斂微雨。五點二刻﹐過仙俠島外小島。八點鐘過仙俠島。島四合﹐如行江中﹐水靑若潑黛﹐澑急﹐溯流上﹐日舶道熟先駛﹐相距已十邁矣。十二點三刻﹐過立岐島傍小貓島﹐舟折而北。右掠小阜島﹐左壓燕興島﹐已復迆東兼北行。鐘報三點﹐望見日本兵舶已於虎島旁下碇。四點鐘﹐我舟相繼至下碇﹐與日舶鄰﹐其副船主刺舢舨來﹐與我舟管駕官相慰勞兼詢東來故﹐我亦遣大副刺舢舨答焉。日舶名磐城﹐自內海口下關載駐紮朝鮮公使花房義質來﹐途中行十日程﹐道泊釜山巨文島各數日﹐其舶大與鎭海埒。俄而﹐小艇二隻﹐自山隙出﹐張蒲帆駛附鎭海﹐以遠鏡窺之﹐見有烏帽藍袍倚舷而立者﹐則朝鮮四品鴻臚李應俊也。應俊前以約事至析津﹐月之初旬﹐令鎭海送至鴨綠江口歸國者﹐故識之。鎭海管駕官﹐旋以舢舨送之來﹐則與偕者﹐又有三品鴻臚韓文奎﹑五品鴻臚髙永周﹐登舟寒喧。畢﹐筆談數則﹐卽以登岸爲請﹐言「其國王已令於仁川掃除行館﹐派二品參判趙準永爲伴﹐接官﹐明晨來謁。」薄墓﹑應俊等辭去。丁軍門傳令三舶﹐乃蒸汽以待。

二十二日午前十點鐘﹐李應俊諸人與趙準永先後至﹐準永以登岸請﹐余以美使未來﹐而朝鮮議約大員亦未派至﹐適館無所事事﹐因固辭。準永等復固請﹐乃允於午後三點鐘登岸。畱準永等同飯舟中﹐飯畢準永謂﹕「曩遊日本﹐識日使花房義質。」請往訪於其舟﹐命舢舨送之去﹐約二點鐘回﹐威遠同行。李應俊別偕諸人往觀揚威快艦。鐘報二點二刻﹐應俊等歸自揚威﹐準永猶未返。余遂偕秋樵率鎭海管駕官陸倫華及習流軍八名﹐與應俊等別乘舢舨先行﹐中流見準永自日舶下﹐花義房質亦刺舢舨至威遠船﹐意將往謁丁軍門及余焉。三點鐘抵埠﹐仁川都護府使鄭志迎謁道左﹐兼以肩輿來迓。輿如車箱狀﹐趺坐其中﹐四人舁之行。導以靑旗皂蓋﹐輿隸河殿﹐漫聲長謠﹐前後互答。迆邐循山﹐麓行﹐景色明秀﹐如在江南道中﹐村人扶老攜幼來觀者以數百計。越嶺者五﹐約十許裏﹐見兩山環抱﹐中嵌茅屋數十家﹐詢之卽仁川府也。府無城郭﹐官廨在東山之麓﹐正對文嶽﹐今卽以爲賓館。入門則棟宇剝落﹐儼若古剎﹐廳事側小室三四間﹐備余輩棲息。室簇比如蜂房﹐地薦蒲席﹐壁障紙屑﹐無几案牀榻。給事者先於門外解屨乃入﹐其俗略似日本﹐而簡陋過之。坐甫定﹐府使以矮幾獻食﹐殊粗惡穢﹐气觸鼻欲嘔者再﹐屢辭乃撤去。晚令從者煮粥以食﹐食已﹐趙李諸人相繼至﹐各筆談數則而去。燭跋﹐席地就寢﹐穢气襲屋猶存﹐而室後山松﹐因風作濤﹐三鼓盡﹐方寐。

二十三日晨起﹐陸倫華回舟﹐李應俊辭赴王京﹐催派議約大員。趙準永等相繼來問訊﹐因與筆談﹐將乘間覘其朝議﹐而準永等狡甚﹐語涉政府﹐輒諉不知﹐乃告以傅相奏請大皇帝派員來此﹐原爲調護屬藩起見﹐分宜推誠相待﹐安用是模稜爲﹖準永等悚忄謝過。午後無事﹐方欲偕友出遊﹐而丁軍門策馬來﹐知美舶未至﹐因聯騎遊山﹐罔巒回合﹐林木叢茂﹐𨿽無雄奇險怪之觀。而平遠深秀﹐殊足引人入勝。因念中原山水﹐在通都大邑﹐爲冠蓋所往來者﹐固皆登諸志乘﹐繪爲圖畫﹐而荒遠僻左之區﹐自唐宋以來﹐亦率有遷客騷人爲之搜奇選勝﹐作爲詩文以寵之﹐俾流傳宙合﹐蓋一邱一壑能自拔奇於嶽瀆之外﹐迄於今湮沒不彰者﹐抑已矣﹗朝鮮山水之勝﹐無異華土﹐徒以越在東隅﹐屐齒罕至﹐數千百年﹐卒無好事者從而表章﹐俾得附宇內名勝之列﹐地望限人﹐豪傑所慨﹐山水亦有然與﹗方與攬轡流連﹐而通詞尾至﹐喘汗雨下﹐叩馬請返﹐謂﹕「余輩屏從微行﹐設有蹉失﹐渠等罪且不測。」爰循舊路緩緩歸﹐村人集道旁觀者益眾﹐皂隸亦蹤迹至﹐先驅淸道以行。返館小憩﹐復與髙永周筆談。諮其政治風俗﹐與夫古迹之沿革﹐遂畱之晚膳。膳畢﹐而二品參事堂備官金景遂至自王京﹐云「已派定經理機務衙門事申憲爲議約大員﹐越日當馳至。」景遂年六十餘﹐其國王於派定議約大員後遣之來﹐知其胸中已有成竹﹐以筆談舐之﹐詞气桀黠﹐隱然有輕量中國之意﹐因責其應對失禮﹐立傳接伴官﹐飭質明備輿馬回舟﹐漏三下﹐準永等猶來固畱。

二十四日晨起﹐金趙諸人復來固畱﹐峻詞謝之。丁軍門先行﹐時余將發輿﹐而日使花房義質策馬往王京﹐道出仁川﹐適館請見﹐與語良久出館﹐各分道行﹐至舟﹐美舶仍未至﹐𨿽連晨霧阻﹐而後期至三日﹐恐別有事故。爰與丁軍門議﹐質明遣鎭海返至煙臺﹐沿途探視﹐因以一稟上傅相﹐令就便賚回﹐甫繕就﹐報見美國兵舶入口﹐時已晚七點鐘矣﹐登舵樓以遠鏡窺之﹐則於口門下碇﹐相距猶三十里。

二十五日霧﹐美舶未起碇﹐午前丁軍門邀赴揚威閱操。午後二點鐘﹐美舶駛至。傍威遠下碇﹐金景遂李應俊等亦來威遠﹐余遂歸自揚威。而我舟管駕官呂翰自美舶回﹐詢知美舶在口外阻霧﹐停四十八點鐘﹐故失期﹐薛使致聲謂﹕「明日十點鐘來答煙臺之拜。」景遂等尋入見﹐謂申憲今夕至﹐詞气謙抑﹐非復前日。數語後﹐應俊躡衣請間﹐遂引入別室﹐詢悉王京議論岐出﹐興寅君李是應頗非外交﹐景遂其黨﹐故有前日之言﹐因與筆談數則而出。應俊等請往款接薛使﹐適美舶船主來答訪呂翰稱﹕「薛使兩日內不理公務。」乃爲轉告﹐景遂諸人五點鐘辭去。

二十六日九點鐘﹐美舶船主哥貝來拜。十點鐘﹐薛使來拜。寒喧畢﹐薛使謂﹕「全權字據譯出﹐兼備有咨行朝鮮總理機務衙門公文一通﹐以此次未攜糸番譯﹐不審華洋文有無舛午﹐乞爲點勘。」允之﹐有頃辭去。余與丁軍門議﹐翌夕七點鐘邀薛使曁美日二船主晚膳﹐旋繕發洋文請單﹐薛使辭以疾﹐二船主答書如約。三點鐘﹐趙準永率李應俊諸人﹐持其大官經理機務事申憲﹑副官經理機務事金宏集與從事官機務副主事徐相兩﹐三刺來問訊﹐訂明日十點鐘﹐登舟晉。謁大官意卽大臣之謂﹐下國陪臣﹐不敢稱大臣﹐降而稱大官﹐禮也。未幾﹐鐘報四鐘﹐往美舶答薛使拜﹐準永等畱待舟中﹐薛使出國書與金權字據華洋文各一通﹐爲校閱。畢﹐薛使商於余﹐謂﹕「條約未定﹐不便遽遞國書﹐擬先以公文咨朝鮮政府﹐國書俟約定後再呈。」余謂﹕「國書呈遞﹐先後無關輕重﹐第先將全權字據咨行朝鮮政府﹐使可會議。」薛使因問﹕「朝鮮正副二使有無全權﹖」余謂﹕「其國王旣特派議約﹐諒無不予全權﹐且我傅相所議約稿﹐內載明全權字樣﹐彼政府逐件恪遵﹐非有窒礙﹐不敢易也。」旋辭回舟﹐復與準永筆談﹐語及全權事﹐李應俊復請往別室﹐求代擬﹤來力﹥文一稿攜去。

二十七日九點鐘﹐丁軍門邀同點名。九點二刻﹐薛使來商請議約時﹐在近岸支立帳房﹐不必往仁川行館﹐並問﹕「朝鮮正副二使登舟升炮幾響﹖」余謂﹕「近岸議約﹐我免涉跋﹐彼省供億﹐計誠兩得﹐少頃當與點使言之﹐升炮則按中國禮用三響焉。」十點鐘﹐趙李諸人先至。十一點二刻﹐申金二使率徐相雨及申棍之子熙孫徳均登舟﹐舟師站隊以迎﹐升炮後﹐令通詞傳語。陪臣某某入艙﹐先行三跪九叩禮﹐代國王恭請皇太后皇上聖安﹐然後行賓主相見之禮。於時余偕丁軍門屏息旁立﹐憲宏集行跪叩禮﹐畢﹐乃與相見﹐送茶後﹐立問其國王安﹐憲宏集亦立問傅相安﹐周旋之間﹐頗極嚴翼。蓋自二十三日回舟﹐小示決裂﹐彼乃知中朝士大夫﹐不可狎玩﹐嗣是景遂諸人及凡來自王京者﹐罔敢稍有褻越﹐兩使臣則又傴僂益恭云。就坐數語﹐遂畱飲﹐與金宏集筆談甚長。申憲卽光緒初與日本憲約者﹐年七十餘﹐𨿽步履甚蹇﹐而風度頗復端凝。金宏集年逾四旬﹐望之似三十許人﹐通達識時務﹐曩與日本議加稅﹐則章程周密﹐是其所定﹐蓋國中矯矯者﹐飯畢偕赴美舶拜薛使﹐薛使待之禮有加焉。已而周視炮位﹐駭嘆無已。四點鐘回舟﹐申憲請先歸﹐余復與金宏集筆談良久﹐六點鐘始以小火船送之去。七點二刻﹐美日二船主來赴宴﹐極歡而散﹐已九點二刻矣。

二十八日晨起無事﹐檢點筆談。午後四點鐘仁川府使鄭志以牛一頭﹑豕二肩曁雞魚等物致饋美舶﹐遣通詞登舟請示﹐且言「李應俊復往王京﹐面陳機務﹐因中國派員蒞盟﹐故𨿽投贈之微﹐不敢不告。」亦恭順之一端也。初志亦數以禮來饋余與丁軍門﹐皆巽辭卻之﹐一無所受﹐以體國家優卹藩服之意。

二十九日﹐舟中無事。與友人縱談朝鮮國祚興衰﹐郡邑沿革。晚五點鐘﹐國王遣承政院右副承旨金晚植賚名柬來勞問﹐柬貯匣中﹐襲以紅綾﹐跪而進獻。余長揖受之﹐啟視則右側下方書「朝鮮國王李熙」六字﹐細若蠅頭。與坐筆談數則﹐囑﹕「歸告國王﹐蕆事後﹐詣王京晉謁﹐願先容焉。」與丁軍門各附銜刺﹐璧柬﹐晚植復跪而受之﹐因順令轉囑﹕「仁川府使明日備輿馬至浦岸伺候﹐與丁軍門往行館答拜申金諸君。」

四月初一日雨﹐美舶船主哥貝將薛使命﹐來催訂議約期﹐十點鐘﹐促具膳﹐膳後﹐偕丁軍門登岸﹐則仁川府使已肅候道左﹐進肩輿﹐乘之行﹐亂山經雨﹐嵐翠欲活﹐緣麓越嶺﹐若歷圖畫。十一點二刻至館﹐與申金諸君相見畢﹐就坐﹐筆談良久。二點鐘進食﹐食時接談﹐皆金宏集主筆﹐率以米谷出口﹐於朝議民情有礙﹐須設法議禁爲請。余謂﹕「見薛使時﹐當相機爭之。」四點二刻辭歸﹐復往美舶﹐以米谷出口一條與薛使往復辧論。七點鐘回舟﹐作書以所議告申金兩使。

初二日曉晴﹐專弁赴仁川致書。去後﹐倚舵樓看諸舶曝帆﹐中美日五舟﹐星羅如聯珠﹐而威遠適當其中﹐亦一異也。亭午﹐致書人猶未返﹐一點二刻﹐李應俊持申金二使復函來﹐謂﹕「頃間歸自王京﹐文件均攜至﹐副使金宏集於明日謁商壹是﹐招商局五人已言於朝﹐允卽飭人護送至王京﹐察看商務﹐訂後日起行。」且爲其國王致願見之忱﹐請余與丁軍門蕆事從赴漢城一遊﹐云已令館人除室以待。三點鐘應俊辭去﹐薛使在汕島船望見朝鮮人來﹐遣隨員至我舟謁議約期﹐答以俟明日金宏集來舟﹐議定再告。

初三日午前﹐閱日本達根阪郎所撰《朝鮮國圖志》。二點鐘金宏集率徐相雨李應俊來舟﹐宏集以文件遞交已﹐復筆談良久﹐四點鐘辭去。是夕余以約事粗定﹐至朝鮮且半月﹐尙無一紙抵津﹐恐傅相眷注﹐因與丁軍門議令鎭海兵舶﹐於初五日賚稟先歸。

初四日晨起﹐申金二使令應俊來﹐以國王命璧還銜柬﹐並致牛一頭﹑豕十蹄﹑雞五十﹑卵二百﹑白粲五石﹐以犒我軍士﹐受之。十二點鐘﹐薛使赴仁川答申金二使拜﹐卽校閱全權字樣﹐邀與偕行﹐遂登岸﹐同至行館﹐申金二使與薛使出全權字樣﹐互相校閱。畢訂初六日﹐在近岸支立帳房﹐會集畫諾。四點鐘﹐薛使先歸﹐余復與金宏集筆談良久﹐宏集等畱飯﹐出樂侑觴。六點鐘回舟﹐繕稟上傅相﹐並附筆談日記二冊﹐交鎭海管駕官陸倫華﹐令遲明起碇﹐賚至煙臺後﹐沿途探投。稟云「忠於去月二十三日﹐因薛使失期不至﹐恐有事故﹐擬遣鎭海輪船回至煙臺﹐沿途探視﹐並將抵朝鮮後一切情形﹐縷悉具稟。稟甫繕就﹐而美國兵舶已至﹐故未卽發﹐玆特附呈鈞鑑﹐將二十三日以後情形﹐撮舉大槪﹐爲憲臺陳之。薛斐爾二十三日入口﹐次日抵港﹐二十五日彼此往拜。談及約內第一條﹐彼終謂有礙平行體統﹐且電復未至﹐斷難擅允﹐詢以『何天爵在京所譯第二條洋文﹖』則謂『未經攜來﹐亦並不知所譯是何言語。』」詞意之間﹐甚爲決絕﹐若必欲以此條列入約中﹐勢將以固執廢事。不得已﹐議令朝鮮國王於約外。另備照會一通﹐聲明爲中國屬邦﹐則在我旣存藩服之名﹐在彼亦無礙平行之體。薛使謂﹕「曩在煙臺答中堂書時﹐曾許令朝鮮設法聲明﹐玆旣不列入約中﹐則亦無所不可。」忠因思此項照會內﹐須寫明系於未經立約之前﹐先行聲明﹐則美國於此條﹐𨿽未允列約內﹐而約先旣許聲明﹐似卽與認明朝鮮爲我屬邦無異。惟朝鮮自受日人蠱惑以來﹐𨿽未敢箕踞向漢﹐而亦不無狡展之心﹐自二十日回舟﹐小示決裂﹐始知中朝人士不可玩狎﹐由是景遂諸人及後之來自王京者﹐皆益恭謹﹐而其國王亦遂遣承旨官賚帖來拜﹐其狡展之心﹐似已非復前日。玆若以聲明屬邦一節﹐愷切詳諭﹐令其遵照辦理﹐以理勢揆之﹐似不至或有違悖。然萬一中於簧鼓﹐稍涉支吾﹐則美日二泊﹐瞻視非遙﹐深恐於國體有礙﹐爰欲略參權變之術﹐以駕馭之。遂於二十七日﹐其所派議約大官申憲﹑副官金宏集登舟來謁時﹐令先站隊升炮以張吾威復﹐傳令陪臣某某代國王行三跪九叩禮﹐恭請皇太后皇上聖安﹐以折其气。然後以筆談所載諸語﹐從而紆徐引掖﹐使之樂就夫範圍﹐已乃爲代擬照會一稿﹐寬假以自主之名﹐實申明其屬邦之實。金宏集等閱之﹐乃皆欣然願從﹐卽從次日命李應俊賚回王京﹐請其國王照稿繕用﹐繼復議及他款﹐大都無甚出入。第米糧出口一條﹐申憲﹑金宏集均謂「於其國朝議民情有礙」堅欲議禁﹐薛使則堅不允禁﹐相持屢日﹐金宏集乃議添注「惟仁川口不準出米」一語﹐忠以語涉含混﹐擬代攺爲惟於仁川已開之港﹐各色米糧槪行禁止運出﹐較爲周密。經與薛使輾轉商量﹐適渠亟欲歸國﹐極思約事早蕆﹐內迫於速成之心﹐外屈於婉商之誼﹐遂已勉彊允行。初二日李應俊返自王京﹐初三日將照會賚來﹐照稿謄寫﹐一字未易﹐擬存忠處﹐俟定約時與國書條約交薛使一並賚回。頃薛使邀赴仁川﹐已輿申憲﹑金宏集等約定於初六日在濟物浦會集押約﹐玆恐仰蒙憲慮﹐特先具稟﹐並日記筆談等件﹐交鎭海兵舶先行賚呈﹐忠於蕆事後﹐擬赴王京一行﹐答其國王專帖之拜﹐約初十內外﹐當可起碇西渡矣。

初五日風﹐午前八點鐘﹐李應俊來舟請國書答復款式﹐爲屬艸以去。九點鐘﹐丁軍門遣軍士至濟物浦助支帳房。午後朝鮮議約大副官與美師遣人持漢洋文約本各三冊來請校勘﹐閱畢遣還﹐已六點鐘矣。復接兩國使臣函謂﹕「詰旦簽諾事﹐兩不相諳﹐乞登岸蒞盟焉。」

初六日風定﹐午前九點鐘﹐偕丁軍門減從登岸﹐美舶四艇偕行﹐花旗風﹐銜尾而進。至濟物浦﹐有朝鮮官備肩輿來迓﹐詢知帳房在山陽﹐因辭輿步行﹐越嶺見蓬揭崖麓﹐環繩爲衛﹐守之以兵。美使率水師官弁十餘人﹐火器兵二十人踵至﹐偕行﹐甫及帳﹐申金二使趨出﹐肅迓入帳﹐送茶畢﹐卽爲指授儀節。請兩國使臣中坐行事。余偕丁軍門送居他室以待﹐約本漢洋文各三冊﹐悉當場鈴印簽押﹐冊尾年月均以漢文塡寫朝鮮開國若干年﹐卽中國光緒某年月日字樣。事畢﹐申金二使復起立﹐以其國王致美國伯理璽天徳約外照會一通﹐捧交薛使﹐托賚歸轉呈。於時哥船主於帳房燃火箭一枝﹐俄而﹐美舶升炮二十一響﹐致敬朝鮮國王﹐諸臣各肅立以聽。已復升炮十五響﹐致敬丁軍門及余﹐威遠亦升十五炮答之。炮聲止﹐余偕丁軍門出室稱賀﹐因邀薛申金三使曁趙準永﹑徐相雨﹑李應俊等至我舟宴集﹐爲惇之會。申憲辭以疾﹐趙準永因事不赴﹐餘人悉至﹐登舟已十一點二刻。小憩入座﹐與宏集筆談甚長﹐薛使卽席邀余與丁軍門曁金徐諸人翌午會飲﹐金徐以復命辭。席散﹐薛使辭去﹐金宏集復畱筆談。四點鐘﹐宏集辭登岸﹐且謂﹕「項聞薛使云『於初八日起碇』語順至美舶送行。」因遣我舟管駕官偕之往﹐美舶升炮十五響﹐敬之。六點鐘﹐申金二使復遣李應俊以其國王命持《答美國伯理璽天徳書》二冊來﹐請余擇用﹐書中一列名﹐一不列名﹐余謂﹕「照會旣無國土名﹐則答書亦不必列名﹐以歸畫一。」應俊卽以一冊畱舟中﹐托代致美舶。

初七日午前九點鐘﹐日舶花房義質來拜﹐詢知昨夕歸自王京﹐談次﹐因賀余約事贊成之速﹐余謂﹕「此由美使無甚要求﹐故介紹亦易易耳。」復以約款爲問﹐則答以「初次立約﹐諸從簡略﹐不過藉通情好而已。」俄而花房辭去﹐升十三炮送之。十一點二刻﹐偕丁軍門赴美舶宴﹐花房已先在﹐相見畢﹐余以朝鮮國王答書轉交薛使﹐花房詫爲奇捷。旣而﹐入座暢飲﹐花房復舉觴向薛使以約事速成爲賀﹐薛使謂﹕「此由中國李傅相主持之力﹐又得馬觀察善爲介紹﹐故便利若此。」花房聞之﹐詞色慚沮。散席﹐回舟﹐李應俊復持其特令總理機務衙門大臣金炳國照覆薛使公文一通來請轉致﹐蓋薛使於校閱全權字據時﹐曾以照曾抵朝鮮執政﹐故炳國覆之。應俊謂﹕「昨金宏集復命王京﹐與花房義質遇諸途﹐花房向叩約款﹐宏集謂換約後乃可宣示。花房頗有不豫色。」云。四點鐘偕丁軍門答拜花房於其船﹐薛使亦至﹐坐定﹐其船主旋來道炮位不備﹐不能升炮之歉。蓋西洋水師成例。凡兵舶升炮者﹐必有邊炮六門﹐日舶僅邊炮四門於例不能升炮也。少頃回舟﹐遣管駕官持金炳國照覆公文送交美舶。是晚檢點行裝。擬遲明赴朝鮮王京。

初八日晨霧八點二刻﹐偕禹亭軍門及秋樵率僕從六名差弁四名習流軍十二名至濟物浦﹐捨舟登輿儀衛如初赴仁川時﹐增以鼓吹一部。行三十里過星峴山﹐山隸富平府治﹐髙約百丈﹐輿夫登陟﹐喘汗雨下﹐前驅軍士按轡徐行﹐蠕蠕然若蟻緣垤。又十五里﹐至梧裏洞食﹐已十二點矣。飯畢﹐復登輿﹐行二十里﹐歷楊花津﹐抵漢江﹐江無巨め﹐以小舟四艘﹐兩兩比屬﹐四圍設屏﹐上覆以頂如亭式﹐紆徐而渡北岸﹐渡側石壁數仞﹐臨江屹立﹐崖麓樹影中﹐飛宇翼然﹐隱約可見者﹐則江亭館也。復行十五里﹐抵漢城﹐城爲古朝鮮馬韓之城﹐因山髙下﹐石以城﹐北枕華山﹐南襟漢江﹐左控關嶺﹐右環渤海。百濟中葉﹐嘗都於此﹐有門八﹐東曰興仁﹐西曰惇義﹐南曰崇禮﹐北曰肅淸﹐東北曰惠化﹐西北曰彰義﹐東南曰光熙﹐西南曰昭義。是日余由崇禮門入﹐市塵荒陋﹐民居湫隘﹐都人士觀者如堵﹐而婦女絕少﹐間有一二老嫗﹐皆以褒衣覆頂﹐側立遠視歷里許﹐至南別宮居焉。宮在南部會賢坊﹐本小公主宅﹐從前詔使捨於太平館﹐在西部養生坊﹐壬辰兵燹﹐公私庭捨﹐蕩然灰燼﹐此宅以倭將所居見遺。癸已四月﹐李提督如松復京城﹐館於此﹐遂爲詔使所止﹐今稱南別宮﹐屋宇宏敝﹐擬於王宮余與丁軍門各處一堂皆布席蔽地﹐中設公座﹐座後列屏爲障﹐左側爲臥室﹐中懸紗慢﹐室內置榻髙不及尺﹐圍以短屏﹐榻前列矮幾一﹐上庋木匣貯交具﹐以備筆談﹐盤盂鑪鼎均備。入館少憩伴﹐接官趙準永及李應俊諸人先後至﹐因偕丁軍門先以銜柬往候國王﹐訂翌日進謁。晚九點鐘﹐國王遣左承旨趙秉鎬持帖起居﹐謂﹕「諏吉於十三日相見。」余謂﹕「事冗不克久畱﹐無已﹐則以初十日爲期。」托其轉達國王。趙秉鎬辭去﹐韓文奎復以國王命來璧銜柬。是日適值佛誕﹐國俗以其夕爲燈節﹐黃昏後火樹銀花﹐滿城開放﹐而國王與其世子亦遣內侍持宮燈四懸來贈。

初九日晨﹐登明雪樓間眺﹐見棟宇間﹐木刻櫛列﹐皆從前皇華蒞止時畱題篇什﹐其詩多道國家綏靖藩封之意﹐與朝鮮服事上國之忱﹐想見其國之君長累世恭順﹐宜一旦有事﹐朝廷不忍以度外置也。十點鐘﹐日使花房義質遣參贊近藤眞鋤適館請來見期﹐余謂卽日出拜申金諸人﹐當順道往訪﹐近藤眞鋤辭去。一點鐘﹐申金二使來謁﹐與金宏集筆談通商事宜﹐宏集呈條約冊子﹐詢未諳各節﹐手批答之。二使聞余將往拜﹐固辭﹐余謂﹕「與馬已備﹐無庸固辭﹐且余亦將假此一出遊覽耳。」於是二鐘點﹐遂偕丁軍門先出惇義門﹐訪日使於淸河館﹐館在盤松洞門外﹐淸泉噴流爲池﹐廣約數畝﹐新荷出水﹐乍解搖風﹐館內正室曰西爽軒﹐公使居焉﹐左曰天然亭﹐右列四宇﹐隨員及差備官通詞捨之﹐後一榭曰淸遠閣﹐可供遊息﹐地勢居髙臨下﹐俯視城中數萬家﹐如在几案﹐顧屋宇狹小﹐遜南別宮遠甚。坐談少頃﹐復命駕至申憲宅﹐則金宏集﹑徐相雨俱在﹐蓋兩君恐余往拜﹐故均集憲宅迓阻﹐相與問訊畢﹐憲率其子若孫﹐導遊園亭。園有晚香堂禦書樓見山亭間琴堂諸勝﹐𨿽臺榭不多﹐而水木明瑟﹐頗饒野趣。其幼孫年十一歲﹐著茜衫隨行﹐問﹕「讀何書﹖」曰「《通鑑》」問﹕「經書卒業否﹖」曰「東國訓蒙之法﹐童子入塾﹐首讀《周興嗣》千字文﹐次卽授以《通鑑》﹐經書則俟文理略通後乃讀。」云。六點鐘﹐歸館。九點鐘﹐國王遣右承旨金晚植持帖請翌日申刻相見﹐余語晚植﹕「歸告國王﹐前已由陪臣代請聖安﹐此次相見﹐第賓主長揖而已。」

初十日淩晨。金宏集以國王命來館﹐密商事件﹐延入筆談良久﹐金曰「小邦地褊民貧﹐邇來經用實絀﹐欠項頗多﹐日人或有願借之意﹐然此事旣出於不得已﹐則無寧仰請於上國耳。」忠曰「借貸之事﹐所系甚重﹐用之善則國受其利﹔不善則反受其害。以國乞借﹐其法創自外洋﹐往往藉此以富國﹐亦有因之以弱國者。但外國借債﹐借之於民﹐卽向他國借債﹐亦借之於他國之民﹐從未有向他國政府告貸者﹐向他國政府告貸﹐勢必受其要挾﹐由此以觀﹐則日人願借之意﹐甚屬可慮。我中朝屢有洋商欲借款項﹐而政府屢卻之者﹐防後患也。然我國繁富﹐籌款甚易﹐貴國貧瘠﹐欲求富彊﹐不得已而出此一舉﹐良以時勢使然。然告貸之先﹐當籌所以告貸者﹐所辦何事﹐興何善舉﹐若所辦之事﹐果於民有益﹐可以裕商。則願貸者不乏其人﹐𨿽千萬百萬可以一呼而至。且利息甚微﹐何則﹖以貸主知異日之必能償還故也。」金曰「所教周悉﹐籌款事﹐惟礦山可議﹐日人自立約後﹐卽要求開礦。然敝邦恐其欺挾﹐至今不準﹐願請中國礦師﹐設法創行。」忠曰「貴國富有五金礦﹐日本俄羅斯久已垂涎﹐創始之先﹐必須踏勘著實﹐何處有何礦﹐何處礦苗最旺﹐且擇其易於開采者先辦﹐如是而後可籌款興工也。貴國貧瘠特甚﹐欲藉此法以爲富彊﹐聞之不勝欣善﹐歸當稟請傅相﹐先遣礦師數人踏勘礦山﹐礦山果旺﹐必當爲貴國籌一至當無損之道以借款項﹐百萬千萬﹐措借亦易易也。」金曰「現領選使在津﹐所辦器械﹐若能稟傅相求一方便法﹐俾有購資尢幸。敝邦包參稅有歲課﹐亦可按年歸償耳。」忠曰「包參之稅﹐何處撥遠﹖」金曰「包參稅﹐系義州府柵門接界所徵收耳。」忠曰「領教﹐但借款一事﹐不可不愼﹐爲貴國謀﹐切勿墮日人計。至囑至囑。」丁軍門偕友人策馬往遊南山。宏集去﹐徐相雨來﹐復與筆談﹐因畱之飯﹐方舉箸﹐而丁軍門歸﹐頗述南山之勝。飯後三點鐘﹐伴接官趙準永偕司員四人來請赴王宮﹐遂偕丁軍門著行裝登輿﹐行二里許﹐至新宮﹐入門﹐兩旁古樹參天﹐中擁石道﹐過勤政殿﹐至協陽門降輿﹐入次﹐次以屏風﹐支成如兩室狀。於次進茶果二道﹐從官呈接見國王與王世子儀注四冊﹐導入便殿﹐至東楹外﹐國王出就西楹﹐東向立﹐揖讓而入﹐登殿﹐行揖﹐禮畢就坐﹐提調進揮巾﹐尋跪獻茶果兩道﹐進退周旋﹐均以樂節之。譯官四人﹐著四品服﹐奔走傳語﹐所言者﹐寒暄而已。殿中袍笏森立﹐金宏集趙秉鎬﹑趙準永均在。國王年三十餘﹐冠翼善冠﹐服衮龍袍﹐龍四爪甚灑落﹐提調行禮﹐有參錯者﹐率親加指示。且時與近侍及諸臣談笑﹐諸臣亦得於王前偶語﹐狀如家人父子﹐蓋其風气近古﹐故上下之情易通﹐凡白事者﹐夜三漏猶接見焉。須臾禮畢﹐樂止﹐起座辭出﹐國王送至楹外﹐視余與丁軍門出門﹐獨拱手以立。至協陽門﹐入次小坐﹐金趙諸人均來問訊﹐王叔興寅君李是應與王弟載冕亦至次款語。少頃﹐復出至王世子處行禮﹐與國王同。世子年九歲﹐眉目穎秀﹐被服如國王﹐二中官擁之坐﹐問答聲均自座後出。禮畢﹐復至協陽門登輿歸﹐而王與王世子均遣中使送筵席至﹐羅列盈室﹐臭味不可響邇。繼復饋方物﹐固辭不獲﹐乃受數種﹐時已十二點鐘矣。方解衣就寢﹐而中使又至﹐詢之﹐則國王遣慰畱少住數日者﹐亟起辭之。使者去﹐復臥﹐則中使復以國王命持千金爲贐﹐余倦甚﹐偵知丁軍門已醒﹐令人囑其起辭﹐峻拒再三﹐乃肯持去。而墻外雞聲膊爭唱﹐蓋夜漏已五下云。

十一日晨六點鐘﹐遣人持銜柬至國王與王世子處辭行﹐國王與王世子亦遣趙秉鎬賚帖來送﹐無何﹐金宏集徐相雨諸人先後至館候送﹐申憲以老病遣其子來代。九點鐘起程﹐至漢江渡﹐時日使花房亦遣隨員持刺追送。十二點鐘至梧裏洞﹐食。三點鐘至富平﹐易轎而馬﹐疾馳三十里。四點一刻﹐抵濟物浦﹐丁軍門躍馬先至﹐知英國兵舶二艘﹐一名味齊朗至自長崎﹐十二點鐘下碇﹐一名賽得落﹐至自津門﹐一點二刻下碇。尋登舟﹐而英國駐京參贊懋徳偵余歸。先以一書請見﹐未幾﹐卽攜傅相函至﹐叩余行期﹐答以遲明卽發﹐則固畱﹐余謂俟讀傅和函後﹐再定行止﹐懋徳辭去。讀悉書意﹐旋至昧﹐齊朗兵舶答拜懋徳﹐兼晤其議約使臣水師提督韋力士﹐告以暫緩起程。韋使略詢薛斐爾先後議約情事﹐與所開口岸﹐小坐回舟。七點鐘伴接官趙準永登舶送行﹐畱以晚膳﹐本傅相意作書﹐至申金二使﹐俾轉達國王﹐交準永令星夜賚去。

十二日晨七點鐘﹐李應俊至﹐先是國王以條約照會等稿﹐備文令應俊附便舶至津﹐賚呈禮部及北洋通商大臣衙門。比至舟﹐知英舶東來議約﹐遂立回王京而陳。十點鐘﹐韋使來拜余與丁軍門﹐並托向朝鮮代購兩舶飲物﹐行時﹐升十五門炮送之。十一點鐘﹐申金二使及趙準永以禮來饋﹐異辭卻之。午後二點鐘﹐懋徳來舟﹐索觀美約洋文稿﹐檢出予之﹐談次﹐因述其舟甫至時﹐日舶遣人叩東來故。答以與朝鮮議約﹐將俟馬觀察回舟﹐請爲介紹。日人聞之﹐慚恧而去。

十三日﹐舟中無事。午後﹐偕丁軍門刺小艇往遊舞雌島﹐返至永宗島﹐得僉使在焉﹐爲言「島中舊得城壘﹐置永宗鎭以守﹐七年前日人因約事尋釁﹐以巨炮轟塌之﹐今永宗鎭遂移居山巓。」四點鐘回舟﹐美舶賽得落﹐忽起碇駛出﹐詢知將至大靑島﹐調測量船來朝鮮測量海口。晚七點二刻﹐偕丁軍門赴韋使宴﹐席間談笑甚歡﹐韋使欲將美約略爲增減﹐余堅持不得一字更易﹐其後竟如餘言。歸時已九點二刻﹐國王復遣韓文奎﹑髙永周來舟挽畱﹐並條詢英約各節﹐知其國已派兵曹判書官一品趙寧夏爲議約大官﹐偕副官金宏集從事官徐相雨伴接官趙準永卽日馳至仁川﹐訂翌午登舶面請機宜﹐寧夏年三十餘﹐大王后之侄﹐與國王爲中表兄弟。

十四日晨﹐英參贊懋徳來商條約事件。十二點鐘﹐朝鮮議約大官趙寧夏﹑副官金宏集率從官諸人來舟﹐畱之飯﹐與寧夏筆談。李應俊尋賚其國王咨北洋大臣曁禮部文件﹐內有轉請「奏畱持辦」等語﹐至自王京。二點二刻﹐偕趙金諸人赴英舶拜韋使﹐議及條約﹐辯論再三乃定﹐韋使謂﹕「俟翻譯官自滬至﹐卽訂期畫諾。」回舟﹐復與寧夏筆談﹐先是傅相手諭謂﹕「望日由津門啟節南旋玆朝美事蕆﹐而英約亦大槪將成﹐因議令揚威快艦於遲明駛赴煙臺以迓憲節﹐並乘便添備食物。」趙金二使請順攜李應俊賚文前往﹐許之。晚膳上傅相稟﹐並鈔呈筆談略云「忠於本月初四日﹐肅泐寸稟﹐交鎭海兵舶﹐賚送回津。旋於初六日﹐髙美兩國使臣就濟物浦支立帳房﹐會集畫押﹐當將朝鮮國王照會與國書條約等件並交美使。美使卽於初八日起碇歸國﹐忠亦於是日偕丁提督同赴漢城﹐初十日見朝鮮國王於便殿﹐行賓主禮。十二日申刻回舟﹐則英國使臣韋力士先於日午乘兵舶駛至漢江口﹐傍我舟下碇﹐尋遣其參贊懋徳來詢行期﹐告以明日起碇﹐遂殷殷挽畱﹐囑爲介紹﹐並交出憲臺鈞函﹐莊誦之餘﹐就函中大意﹐卽夕書屬申金二使臣﹐囑其轉達國王﹐妥速計議﹐嗣復與韋使論及約內第一條﹐韋使謂﹕『威使在津與中堂言明一切﹐條約均照美國辦理﹐至朝鮮爲中國屬邦﹐素奉中國爲主﹐美國如何辦理﹐英國亦應照辦﹐若必列入約內﹐則未奉本國電復﹐斷難擅允。』忠因思條約僅系兩國使臣所議﹐照會則由朝鮮國王向英國君主自行聲明﹐似尢覺正大。且此條美國旣不允列入約內﹐使英國允之﹐則不特於平行有礙﹐並且將貽笑他人﹐度其意斷難聽從﹐計不如仍依美國成例﹐令朝鮮國王於議約前﹐先備照會聲明。而朝鮮國王亦甚欲約事速成﹐卽於十三日派兵曹尙書﹑趙寧夏爲大官經理機務事﹐金宏集爲副官來與英使會議﹐今午後登舟來謁﹐旋與同赴英舶與韋使相見﹐韋使初膺使事﹐諸務未諳﹐狐疑特甚﹐云『美國約略舉大槪﹐似涉掛漏﹐擬從中添注數條﹐以期周密。』忠告以『此系初次立約﹐僅能略舉大槪﹐俟五年後﹐彼此交誼審熟﹐然後乃可商量損益﹐向來各國立約均系如此。』因爲之反復開陳﹐其參贊懋徳亦明決善斷﹐復從旁代爲剖晰﹐於是韋使乃無異言。大約一切可照美約定擬﹐惟俟英國翻譯官到方可擇期畫押耳。」

十五日晨六點鐘﹐李應俊來﹐尋附揚威西渡﹐交到津海關道周玉山觀察書﹐書由陸路遞來﹐乃上月二十一日自津門封發者。八點二刻﹐丁軍門乘小火船往測漢江﹐三點鐘韋使遣隨員來告賽得落兵舶將至﹐至卽逕赴煙臺﹐倘有信件﹐可便將去﹐因以一函答玉山觀察。四點二刻﹐韓文奎持其國王照會英國君主公文至﹐暫畱余處俟簽押日復由朝鮮議約大副官交韋使賚歸。五點鐘﹐賽得落兵舶進口﹐尋卽駛去。六點鐘﹐英國測量船名飛魚者至自大靑島。八點二刻﹐赴軍門回舟道﹕「漢江兩岸風景劇佳﹐而江華居民稠密﹐亦復不減漢城。」云。

十六日午前九點鐘﹐英參贊懋徳來舟問訊﹐繳還美約洋文稿﹐謂﹕「翻譯失期不至﹐焦急殊甚。」午後無事﹐乘小火船趁潮倩友人往遊江華﹐初歷舞雌島﹐次下鶴舞﹐次虎島﹐島僅一礁石﹐狀若伏虎。日本所繪朝鮮圖﹐以虎島置漢江口﹐系屬舛午﹐漢江口右側大島﹐蓋永宗島也。次西湖裏﹐村落綴山麓﹐肅疏淡遠﹐殊有圖意。次至上鶴舞﹐山窮水盡﹐前若無路﹐復行四五里﹐則兩山對峙﹐中通一水﹐曰孫突項﹐爲漢江入海關鏈﹐朝潮夕汐﹐此一束峽﹐勢峭立如門戶﹐水經其間﹐不得速出﹐奔騰噴薄﹐聲殷怒雷﹐且其下暗礁林立﹐利同劍﹐三南稅船﹝全羅忠淸慶尙三道在朝鮮南境﹐國人稱爲三南﹞至項外﹐必俟潮滿乃過﹐否則率遭觸損﹐號稱天險。相傳朝鮮太祖嘗乘舟至此﹐欲鼓棹經過﹐舟人皆諫不聽﹐有孫姓者自斷其手以進﹐太祖懼﹐乃候潮而濟﹐故至今以孫突名焉。越項則江面陡狹﹐兩岸皆山﹐石爲壁﹐間以炮壘﹐如長虹起伏。三點一刻﹐至鎭海樓﹐登岸入石壁門﹐距江華猶十里﹐無輿馬﹐緩步以進﹐陡髙巓﹐見雉堞參差﹐知爲江華城郭。尋迆下﹐行山谷中﹐雞犬連村﹐桑麻被野﹐殊有太平景象。十餘年前﹐佛郎西人嘗兩入其境﹐今乃完善如此﹐意當時固未甚蹂躪與未幾入城﹐其門額曰江都南門﹐城中亦皆茅屋﹐過閱武廳﹐憊甚﹐小憩﹐索三馬乘之﹐至畱守署。署踞山腹﹐廳事軒廠﹐周覽城郭﹐皆因山髙下爲之﹐如漢城制。山之最髙者曰牟尼峯﹐府置畱守官爲一品大員﹐非親貴不得居﹐任此者恆處漢城歲中﹐間至其邑而已﹐今畱守李載元﹐王從兄也。蓋江華自我朝龍興時﹐以兵伐朝鮮﹐國王嘗兩遷其地﹐遂爲重鎭﹐防禦之嚴﹐爲國中第一。時有從官崔姓者來見﹐具酒食款畱﹐以日暮策馬去﹐至鎭海樓﹐已六點鐘矣﹐適潮落﹐小火船駛甚速﹐八點二刻回舟。

十七日十點鐘﹐趙寧夏遣韓文奎來假小火船赴通津訪友。十一點鐘﹐英參贊懋徳來議約事。一點鐘偕友人刺舢舨遊月尾島﹐見五色芍藥﹐翦數枝歸供膽瓶﹐晚接趙寧夏書請﹕「午疾作﹐未赴通津﹐火船遣還﹐僅以一函附謝。」是向夕雨。

十八日﹐大雨﹐竟日無事。

十九日﹐晴﹐九點二刻﹐懋徳復來議事。十點鐘登舵樓﹐見煤煙一縷白天際起﹐以遠鏡測之﹐知爲揚威入口。十二點一刻﹐揚威下碇﹐葛雷森來﹐攜交家書一封﹐詢知十五日起碇後﹐於次晨四點鐘駛過成山岬﹐緩輪行﹐十點鐘至煙臺﹐探悉傅相乘保大輪船﹐於昨日三點鐘出攔江沙﹐迆旅順而南﹐不入煙臺口﹐故途次相左﹐因以文件交文報局寄津﹐投張制憲轉遞﹐復鼓輪東渡。煙臺食物購至﹐乃邀英提督韋力士參贊懋徳及其水師官三員於翌午宴敍。

二十日晨﹐趙金二使遣韓文奎﹑髙永周來問訊。十二點鐘復見汽船進口。一點鐘﹐韋使等來赴宴﹐甫入座﹐則報法國兵舶至矣。旋接其駐津領事狄隆書﹐謂﹕「攜有北洋大臣函件﹐請來舟面交。」韋使聞法舶之至﹐恐其後來居上﹐遂不及待翻譯﹐卽席訂翌午簽押。二點二刻客散﹐狄隆來謁余兼拜禹廷軍門﹐交到張制憲函件﹐略談辭去。余卽登岸唔趙金二使於仁川行館﹐爲告法舶東來意﹐並語以明日朝英簽押事宜﹐與兩使筆談甚長﹐七點二刻辭回﹐以日暮易與而馬﹐疾馳以歸﹐至舟已九點鐘矣﹐無何狄隆復來訪﹐與促談良久而去。

筆談﹐忠曰「朝使一聞法國之名﹐卽皇皇然以傳教爲慮﹐隱有不願與貴國立約之情﹐緣朝鮮最忌傳教﹐故現與日本重議通商章程﹐有一款內載將教書與鴉片煙並禁﹐如有攜入各口者﹐罰其物主﹐並將其物當眾燒毀之語。且貴國先有傳教土潛入朝鮮﹐以致同治七年﹐入踞江華之事。後經余再三責道﹐謂法國此來﹐非爲傳教﹐志在通商求好﹐朝使方允將貴國行將締約之意﹐馳告國王﹐定奪朝使。」又云「貴國此來﹐𨿽以通商爲名﹐禁教之事﹐不得不設法聲明。」云云。狄曰「禁教一事﹐吾國萬萬不能允行﹐欲以吾國萬萬不能允行者格外提明﹐豈非明明拒我乎﹖」忠曰「禁教之事﹐若在十年以前﹐貴國固難允從﹐但刻下貴國政已變﹐上下議院中維護傳教者﹐寥寥數人﹐而秉國政者﹐多非其黨﹐若與朝鮮立約﹐載明禁教一節﹐貴國政府﹐必不深咎。」狄曰「吾國政府﹐𨿽於傳教一事﹐不甚關切﹐然若以禁教二字﹐形諸公文﹐必致激成吾國人民之公忿﹐故執政者﹐必不能允行也。」忠曰「子知貴國民情之可慮﹐抑知朝鮮民情之尢可慮乎﹖前日往遊江華府﹐與其官接談﹐尙以貴國前踞江華之事爲憾﹐且謂此皆由傳教所致。余居此一月﹐與其官員往來﹐無不以傳教鴉片煙爲大戒﹐前國王禁教甚嚴﹐外洋教土﹐屢遭殺戳﹐至今猶盛稱之。今則時局一變﹐其國王有意外交﹐而老臣皆以爲非﹐王叔李應尢力持以爲不可。幸國王明決﹐已與英美立約﹐故遣來議約者﹐類皆少年心腹之人﹐國之老臣屏不與議。今貴國來此﹐朝鮮臣民﹐皆知貴國以傳教爲務﹐若不明爲禁止﹐則有拂朝野公論矣。」狄曰「事𨿽如此﹐傳教之事﹐可如英美約內不必提明﹐如欲提明﹐微特吾國難以允從﹐卽歐美各邦﹐莫不以爲大恥﹐若悉照英美條約定議﹐余卽可暫行代寶公使簽押。」忠曰「現在朝鮮使臣﹐專派與英議約﹐豈敢與貴領事簽押﹖況暫代秉權大臣簽約﹐並未見有公法載及者。」狄曰「簽約不能﹐還乞貴道請朝使致一函﹐內願稱與吾國議約﹐其約款悉照英美定議。」云云。忠曰「朝使非奉國王特命﹐不敢私與外人交談﹐況致書乎﹗」狄曰「若國王已允吾國議約﹐朝使卽可致書於我乎﹖」忠曰「彼非奉有國王特諭﹐與某國議與﹐決不敢以書札相往來也。無已﹐貴領事致餘照會﹐余卽以照會之意﹐函致朝使﹐俟朝使復余後﹐余再移覆貴領事﹐是爲正辦。」狄曰「此法甚善﹐朝使明日至舟﹐乞由貴道引餘一晤﹐庶可回覆寶大人﹐謂至此已面見朝鮮官員矣。至禱至禱。」忠曰「俟朝使明日至舟時﹐當婉爲介紹。」

二十一日晨九點二刻﹐懋徳來議兩國使臣官銜字樣。十點二刻﹐偕丁軍門答拜狄隆於其船﹐略談卽歸。十一點三刻﹐趙金二使率從官來舟﹐款以飯﹐與之筆談甚長。二點二刻﹐兩使先辭去﹐至濟物浦帳房候押。三點鐘﹐韋使率舢舨四艘向岸疾駛﹐余亦偕丁軍門乘舢舨尾至。登岸﹐入帳內小憩。兩國使臣尋中坐簽押﹐一切如與美國定約時﹐押後﹐韋使向余再三申謝﹐英舶未升炮﹐以舟小炮位不備故也。六點鐘﹐回舟﹐早膳後﹐狄隆來訪﹐探問其事﹐十點二刻去。解衣就寢﹐而朝鮮人復至﹐持交周玉山觀察書﹐詢知爲李祖淵由陸路攜來者。

二十二日晨四點二刻﹐英提督韋力士乘味齊朗兵舶駛去。十點鐘﹐金宏集偕徐相雨諸人至﹐知趙寧夏於昨日簽約後﹐卽馳回王京復命﹐並啟國王以余不日西渡之信。初國王遣派趙金二使與英國議約﹐諭中卽有飭二臣「固畱上國星槎」之語﹐後復另諭飭畱玆余欲迥舟﹐故寧夏返漢城稟命云。因畱金宏集午飯﹐宏集向余詢商務﹐又出與日使花房義質所定通商章程一冊﹐手批答之。飯時報鎭海至自津門﹐無何陸管駕倫華﹐持玉山觀察函至﹐閱悉津門近狀﹐二點鐘狄隆至舟﹐余卽引與宏集相見﹐坐間以法語爲宏集代達壹是﹐良久狄隆乃去﹐復與宏集筆談﹐言英美和約已由中國介紹﹐如他國踵至﹐宜以轉請中國先容辭之﹐方不受其欺挾﹐宏集稱感不已。時又報有英國兵舶名基得落斯者自長崎至﹐已下碇矣。未幾﹐英國駐日神戶領事亞斯登持懋徳一函來見﹐詢系駐日公使遣之西來襄贊約事﹐與味齊朗遭於道﹐故懋徳作書令其來見。亞斯登攜有朝鮮人衣日本服色者﹐宏集等見而惡之﹐屏弗與語。五點二刻﹐宏集辭歸仁川﹐而港內英舶三艘﹐法舶一艘﹐知我於質明起碇﹐各船主皆相繼來送。余卽刺舟答拜亞斯登﹐談次知其在神戶已與家兄相伯相識。尋回舟﹐而日本領事近藤眞鋤至自王京投刺請謁﹐微詢英美約本﹐余以他語掩飾之﹐因卽辭去。初﹐日本朝聞中國派人襄理朝美約事﹐特遣花房公使馳至﹐意在居間市惠。一月之間﹐美英事蕆﹐而約本尙未一見﹐數迫朝鮮政府出示﹐均以未經批準﹐不便宣示辭之﹐故日人悵悒殊甚。七點鐘﹐狄隆復來云「其兵舶於詰旦逕赴長崎﹐欲附我舟西渡。」飭揚威備客艙居之。七點二刻﹐伴接官趙準永來舟送行﹐是晚各國兵舶皆鼓樂酣歌以賀成功云。

二十三日淩晨三點二刻﹐趙寧夏遣人持函來﹐云「回自王京﹐國王仍飭固畱﹐聞星槎卽發﹐弗敢再瀆﹐惟冀不日重臨﹐則敝邦邀福無量﹐頃以道路奔馳﹐委頓已甚﹐罔克趨送﹐謹獻數物將意。」與禹廷軍門答刺辭之。五點鐘起碇﹐威遠停泊匝月﹐船隨潮汐轉﹐鏈纏於錨十數圍﹐倉卒莫能遽解。鎭海駛稍緩﹐然水不深﹐可逕行取疾﹐丁軍門升令先行。六點鐘﹐日本兵舶起碇﹐絕駛而過﹐無何﹐我舟錨解﹐鼓輪進發。揚威尾之﹐行數里﹐見日舶停輪﹐乃軼過之。蓋日舶錨鏈未解﹐欲爭先他國﹐弗顧而駛﹐卒以牽掣難進﹐天下事有欲速反遲者﹐皆日舶類也。法舶亦相繼起碇﹐十二點一刻出口﹐雨風自船尾來﹐浪靜舟穩。

二十四日晨三點二刻至成山岬﹐十一點至煙臺﹐停泊添煤﹐繕稟上傳相略云「朝美約事定議後﹐曾上一稟﹐飭揚威快船賚呈。該船於十六日駛抵煙臺﹐憲臺已前一日鼓輪逕南﹐當將稟件交文報處賚投振憲轉遞矣。前稟發後﹐原議俟英翻譯至朝鮮﹐便可簽押﹐乃遲之數日﹐翻譯不至﹐因復略生枝節﹐欲於約外另備照會一通﹐聲明約內未及詳載者三節。忠查所間各節﹐尙無違疑﹐而測量一事﹐尢於中國有益﹐蓋朝鮮各口﹐此後皆中國兵舶所至﹐得英人測量後﹐繪一詳審海圖﹐便可坐享其成﹐遂爲轉告朝鮮趙金兩使﹐兩使亦請於國王照準咨覆。二十日忠邀英使韋力士在舟午飯﹐忽報法國兵舶進口﹐韋使恐法人後來居上﹐遂不復待翻譯﹐卽席定於次日畫諾。忠尋由法國領事狄隆處﹐奉到振憲書函﹐謂﹕「實使遣狄隆東來﹐先達通好之意。囑忠設法先容﹐並指示朝鮮將該國傳教爲難情形﹐詳細告知狄隆﹐俾回稟寶使商定辦法﹐然後再赴朝鮮立一通商妥約﹐而不及傳教﹐以免日後釁端。」忠遵於是日往晤趙金兩使於仁川行館﹐代達法舶東來大意﹐且謂﹕「朝鮮旣與美英通商﹐似難獨拒法國﹐好在刻下尙非立約﹐若其間不便之處﹐盡可向狄領事先期直陳。」兩使謂﹕「朝法向無往來﹐且言語不通﹐難欲有陳﹐無由自達。」忠因議令趙金兩使﹐以一書與忠﹐云忠旣爲狄隆向兩使代達通好之意﹐故兩使亦覆書以所答之意托忠﹐轉報狄隆焉﹐惟禁教一節﹐辦理頗爲棘手。是晚歸自仁川﹐卽與狄隆反覆陳說﹐謂﹕「朝鮮所以不願與法國立約者﹐徒以傳教一事﹐令欲立約必須禁教。」狄隆謂﹕「教可不傳﹐而明禁字樣﹐斷不能形諸筆墨﹐無已﹐則照美英辦法﹐彼此均不提及乃可。」忠因思教事﹐最爲西國所重﹐若以明禁字樣﹐形諸筆墨﹐微特法人引爲深恥﹐卽美英各國﹐亦皆必不允行﹐誠有如威使在津所言者然﹐若仍照美英辦法﹐彼此均不提及﹐又恐法人將來乘隙而入﹐致滋後患。遂於二十二日邀朝使與狄隆共集舟中﹐將朝鮮傳教爲難情形﹐當面代以法語﹐詳細告知﹐而函內則第稱朝鮮向來未通外交﹐國事民情﹐多有與他國不同之處﹐此英美國二約﹐均於朝鮮國事民情毫無窒礙﹐法國若要與朝鮮立約﹐願悉照美英約本定議﹐而換約後﹐所行各節則皆按照約內議定條例辦理﹐如此﹐則於法國體面無礙﹐而朝鮮傳教爲難之意已隱寓其中。昨已將書函抄稿﹐移交狄隆﹐令歸報寶使﹐而英朝約事﹐亦已於二十一日在濟物浦支帳簽押﹐其聲明屬邦照會﹐亦如與美國定約時﹐一並交英使賚歸。朝鮮國王恐他國踵至﹐固畱忠暫緩回舟﹐爲之終始其事﹐忠以美英約事已蕆﹐而法徳俄議約使臣亦均未至﹐居畱以待﹐似於體統有失﹐遂於二十三日起碇西渡。瀕行前一日﹐語朝使令轉告國王云「刻以要務暫歸﹐如他國續來﹐卽告以朝鮮不諳外交﹐約事多由中國主持﹐令欲與朝鮮立約﹐可先赴津門商請北洋大臣派員蒞盟﹐方可定議。」庶朝鮮爲中國屬邦之義﹐亦將於是益明矣。計此後續來各國中﹐如法國大局已定﹐自由中國主持﹐徳國亦與朝鮮言語不通﹐文字不同﹐斷難對面立約﹐惟或逕至朝鮮邀日人介紹﹐乃爲可慮。顧念徳國如照英美成約定議﹐則日人必不肯代達﹐若仿日約成例﹐則朝鮮亦必不肯允行﹐勢非仍請中國蒞盟不可。俄國或未必來請於我﹐然忠己將利害語之﹐將來俄人𨿽不來請﹐朝鮮亦必來請也。今已於二十四日駛至煙臺﹐復接振帥來函﹐抄示總署﹐又十九日函稿內云「寶使於十六日遣翻譯官至署﹐請函致張制憲﹐再將法朝議約﹐照美約不增不減不攺之意﹐加函寄交馬道。本署答以寶大臣旣托威使與北洋大臣商定辦法﹐可不必再由總署寄信。寶使聞言始而忿爭﹐繼而婉懇﹐謂此事始終未托威使一字﹐伊從中招攬誤我要事﹐所說不足爲據﹐惟求總署再將此意詳致北洋大臣。相與辧駁許久﹐寶使堅辭相求此事﹐法朝議約照美約而不提傳教辦法﹐前次函商﹐諒臺端早經閱悉﹐希將此意﹐函知馬道。」等語。十七日函稿內云「英徳旣云悉照美約﹐法使今亦有照美約之言﹐若獨於法國添入不準傳教條款﹐無論法國傳教士最多﹐且用意最專﹐必不答應﹐且卽勉彊答應﹐而美英徳等國﹐亦各有教十﹐見法約獨添此一條﹐將謂靳於法而不靳於我﹐轉滋糾葛﹐不如準其仍照美約依樣葫蘆﹐渾然無迹。」飭忠遵照函內事宜開道朝鮮﹐與狄領事相機商辧﹐玆忠已返至煙臺﹐而狄隆亦已歸報寶使﹐其如何辦理之處﹐當俟回津後再聽振帥與總署商定。第念忠前當甫行東渡之時﹐於照會聲明一事﹐深慮朝鮮不遵﹐美國不收﹐乃抵朝以後﹐辦理俱皆應手﹐而英法續至﹐亦復無甚掣肘﹐此殊可幸耳。

《東行續錄》淸﹟馬建忠

壬午夏五月朔﹐復奉東行之檄﹐初余之西渡也﹐朝鮮國王知約例旣開﹐請款者必且踵至﹐咨商北洋大臣張制憲樹聲﹐請余徧蒞諸盟﹐制憲據情入告﹐朝議允之。故於徳國使臣巴蘭徳之東﹐復檄余偕丁禹廷軍門率威遠揚威超勇三舶以往﹐與巴使會於煙臺。於是初二日晚十點鐘﹐與友人呂秋樵乘鐵籠小火船啟行﹐初三日晨五點鐘至大沽船塢﹐巡視廠棧﹐勾畱半日﹐丁軍門已先在。是日東南風勁﹐威遠兵舶泊攔江沙外。午後二點二刻﹐邀禹廷借乘招商局利達輪船出口。三點二刻過攔江沙﹐薄威遠以登﹐兩舶掀う﹐小有觸損﹐旋飭蒸汽於六點鐘開行﹐舟簸如箕﹐入夜尢甚。

初四日晨六點鐘﹐過廟島。二點鐘抵煙臺﹐巴使已先一日乘士島什兵舶東渡。南洋登瀛洲兵舶﹐前以總署之調泊煙臺備遣﹐至是其管駕官業伯來謁請從﹐往覘朝鮮海道﹐因念南洋諸舶尙無識漢江口者﹐登瀛洲間泊煙臺﹐攜之東渡﹐使乘便識一海口﹐或亦南洋諸當道所深題也﹐爰命添煤儲食﹐備初六日開行。

初五日晨起﹐偕丁軍門拜方佑民觀察於其署﹐兼商登瀛洲東渡事。午後回舟﹐飭呂管駕購辦中西酒菜﹐備漢江宴客之需。鐙下繕稟﹐上合肥傅相與制憲﹐報起程日期。

初六日午前十點鐘﹐起碇﹐登瀛洲尾行﹐駛二十餘邁﹐升告機器損壞難進﹐威遠緩輪以俟。其大副旋剌舢板來請﹐入威海衛停泊修理﹐威遠亦駛入待之。二點二刻進口﹐口深可容巨艦百餘艘﹐當口有山曰劉公島﹐居中屏立東西﹐分爲二口﹐艤舟者多由西口入﹐東口形如箕張﹐東風甚則不利泊焉。下碇後﹐偕禹廷刺舢板登西岸﹐岸有市衢﹐室整潔﹐狀若新造﹐以石代磚﹐斑駁可愛。衛城在市南﹐緣岸散步入城﹐城橢方﹐因山石以成﹐頗雄拔﹐民居整潔如西市。薄暮回舟﹐遣視登瀛洲機器﹐還報夜十點鐘修理可竣﹐因令侵曉起碇﹐緩輪行﹐蓋自此至朝鮮俠島外小島﹐距水程一百七十餘邁﹐必質明乃可駛入。故無取疾行雲。

初七日晨六點鐘﹐起碇﹐九點鐘過成山岬﹐風靜舟穩﹐波紋平帖如熨﹐每小時行八邁﹐夜復緩輪行六邁﹐約遲明見島。

初八日晨四點鐘﹐大霧﹐咫尺莫辧﹐計自成山岬至此﹐已行百三十餘邁﹐距島當僅十許邁﹐遂停輪噓汽。八點鐘﹐霧斂則四面皆島﹐以昨晚風水助順﹐軼行十餘邁﹐故駛入旁島﹐亟正向折行﹐九點鐘入口﹐午後三點鐘傍月尾島下碇。徳國士島什兵舶佐領官刺舢板來勞問﹐知巴使與其統領徳國駐札大東洋兵舶總兵貝朗格﹐先二日在口外迷霧﹐一晝夜乃入。至卽以文抵朝鮮政府請款﹐卽午得報﹐謂﹕「修好固所願﹐顧本國素昧外交﹐往者美英二約﹐胥上國派員蒞盟﹐玆貴國兵舶東來﹐計使槎不日亦將續至﹐屆時再議未晚也。」徳舶二艘﹐其一名島爾弗。是夕余作書致趙金二使﹐飭仁川府使﹐專弁飛遞王京。

初九日﹐雨﹐仁川府使鄭志修迎謁禮﹐阻風濟物浦﹐遣通詞以手版來告。

初十日﹐微陰不雨﹐午前九點鐘﹐偕丁軍門往觀登瀛洲兵舶。十點鐘﹐余獨棹小舟往訪巴使﹐以徳舶前至﹐故先施之。其兵弁站舷申敬﹐談次﹐巴使訂翌日午飯﹐小坐辭歸﹐見天際煙起﹐知超勇揚威入口。先是二舶赴旅順勾當公事﹐故後期至朝鮮﹐副主事尹泰駿由津門附超勇東渡﹐登舟來謁﹐仁川府使鄭志亦至﹐與泰駿筆談數則去。四點鐘巴使來報謁﹐語及約事﹐因告以「此次約稿﹐自應用徳漢文字﹐顧余不諳徳文﹐當參用英文或漢文爲副本﹐俾便校對。」巴使謂﹕「英文約本系美國所訂﹐字句生澀﹐不若以法文爲副本﹐惟約內須注加﹐他日設有文詞不明之處﹐以法文爲正一語。」余答以中西條約已有此例﹐此次可援用焉。

十一日曉晴﹐四舟張帆以暴。十點二刻﹐超勇取水舢板歸自濟物浦﹐朝鮮通詞附函持刺盈握﹐謂﹕「所派議約大副官於雞鳴馳至館近埠花島別將暑﹐先以名紙起居。」並請飭小火船午後赴埠﹐俾乘以謁。視其刺則大官趙寧夏﹑副官金宏集伴接官趙準永﹑從事官李祖淵﹑鴻臚官韓文奎﹑髙永周等﹐諸君皆議約舊人﹐新派者祖淵一人而已。爰告丁軍門令揚威小火船﹐午後二點鐘赴埠以候。十二點二刻刺舢板赴巴使召﹐席間略談約文﹐飯畢回舟﹐小火船自埠返﹐則趙金諸人外﹐復有右承旨朴泳教﹐以國王命持帖來舟慰勞﹐與禹廷以銜柬答之。旋與趙金二使筆談﹐盡紙累幅﹐不覺日暮﹐遂畱之晚膳﹐復以小火船送歸。忽日本參贊近藤眞鋤自濟物浦寄書至﹐謂﹕「頃自王京來見﹐阻風浦岸﹐請明晨六七點鐘假小艇以濟。」因飭呂管駕屆時備舢板應之﹐蓋日使花房義質﹐居漢城與朝鮮重議通商條款﹐朝鮮國王派金宏集與之辯論﹐閱月迄無定議﹐而美英二約已先後集事﹐花房心常怏怏﹐今聞徳舶續至﹐卽令近藤眞鋤來﹐意將從旁偵探﹐不知約事已議定過半矣。

十二日在八點鐘﹐近藤眞鋤乘我舢板至﹐於舵樓見之﹐近藤眞鋤出花房公使刺起居﹐余與丁軍門均以刺答之。語次﹐乘間請觀約稿﹐余謂﹕「美英二使均與朝鮮使臣約﹐換約前不得以約稿示人﹐余處𨿽有底本﹐然系咨行我北洋大臣及禮部存案之件﹐未經秉命﹐亦未便私以相示。無已﹐則昨於徳使巴君處﹐見有中徳已印約文與朝鮮新約大略相似﹐索觀甚便﹐且巴君曾使貴國﹐或者不忘舊好﹐慨然以新約錄贈﹐亦未可知﹐君盍往試之﹖」近藤唯唯﹐欲行﹐余復謂﹕「少頃將偕朝鮮使臣往拜巴使﹐旋返敝艦議事﹐用是莫克久陪。顧君館浦岸﹐行人無乃不給於食﹐請飭揚威快艦備飯以待﹐事畢可往過焉。」近藤致謝﹐往拜巴使。十點二刻﹐趙金二使至﹐與偕者有侍講院弼善﹑李重七﹐自王京以王世子名刺來候﹐亦與丁軍門以銜柬答之。尋偕二使赴徳舶﹐至則徳軍站舷申敬﹐坐定﹐各出全權字樣校閱畢﹐趙金二使起立﹐以國王約外聲明照會捧交巴使﹐請賚呈徳皇﹐復就坐﹐開示彼此官銜﹐卽由余定於十五日午前十點鐘﹐仍於濟物浦支帳房簽押﹐巴使喜出望外﹐導趙金二使徧觀兵艦﹐已復爲影相以志。瀕行﹐巴使請升十五炮送之﹐且謂﹕「餘水師定制﹐凡兵舶入他國口岸﹐未經升炮致敬其國之君臣者﹐則他國官員登艦不得升炮送迎。前君枉顧﹐僅站舷而未升炮者﹐職是故也﹐他日重來﹐則補升炮以敬。」余謂﹕「此細故耳﹗余向來不競繁文﹐殊未以是介意﹐顧以水師定制爲言﹐詎未識朝鮮照會聲明之意﹐而以其國與中國等量齊觀耶﹖𨿽然﹐君他日再過我﹐亦必以炮答焉﹗」旋偕趙金二使返﹐中流徳舶升炮十五響﹐停楫以待。至舟款二飯使﹐飯間筆談通商各務﹐金宏集復出其與花房義質所議通商章程六冊﹐囑暇時代爲點勘。余與丁軍門因以所備饋貽國王與世子禮各八色﹐托二使賚呈﹐其他諸相識﹐各以紈扇詩箋爲贈。揚威大副持近藤眞鋤刺來﹐謂﹕「十點鐘近藤與從人至舟﹐飯畢卽登岸返王京﹐畱刺以謝。」四點鐘﹐余偕秋樵曁趙金兩使﹐小舟登岸。初﹐朝鮮乘馬無羈勒﹐不良馳騁。此次由津攜中西鞍轡四具至﹐圉人配齊﹐與秋樵騎行。趙寧夏自恃善騎﹐策馬請從﹐行里許﹐勒馬回視﹐已失所在﹐蓋早瞠乎後矣。因先馳越嶺數重﹐道旁稚松森立﹐映日呈翠﹐約五六里﹐至花島別將署﹐有頃﹐趙金二使繼至﹐進茶以款﹐小坐辭出﹐繞道回。至舟﹐則巴使以所譯法文約稿曁另紙照會底稿存請校定﹐燈下爲拈出法文不符者八處﹐照會底稿亦略加刪削﹐遣弁持還﹐並順邀巴使與其參贊阿恩徳統領﹐徳國駐札大東洋兵舶總兵貝朗格﹐明日午飯。

十三日晨十點鐘﹐偕徳使答拜趙金二使於花島別將署﹐巴使以照會交趙金二使﹐並向余謝攺訂之勞﹐少敍各別。一點鐘﹐徳使偕阿參贊貝總兵等來宴﹐甚歡﹐席終﹐督私謂巴使云「丁軍門以提督統領水師﹐貝君以總兵統領水師﹐按各國水師定制﹐總兵與提督遇﹐當先謁提督﹐何貝君猶未修此禮也﹖」巴使以語貝﹐貝謂﹕「曩在粵東福州吳淞各口﹐與中國兵舶均未往來﹐意者﹐中國水師尙未與萬國水師公例歟﹖」余謂﹕「此南洋諸口則然﹐若北洋則凡各國公使曁水師提督之入大沽口者﹐固罔弗按禮升炮焉。」巴使亦謂誠然。於是﹐貝朗格謝過﹐訂晚五點鐘戎服來拜﹐尋卽辭去。三點鐘﹐國王與其世子復遣中使李敏和金圭﹐復以Ψ來贈余與丁軍門﹐以其價值甚微﹐且系方物﹐遂受之﹐分賜兵弁。四點二刻﹐偕友人登岸﹐策馬至花島﹐與趙金二使筆談﹐二使出照覆巴使底稿﹐爲攺訂數語。瀕行寧夏謂﹕「頃奉政府命﹐邀登瀛洲官弁十七人至王京遊覽。」先是登瀛洲﹐管駕官葉伯﹐請假赴仁川遊覽﹐仁州僻陋無可觀﹐復請往王京一覘形勝﹐謂他日舟回﹐庶有以告南洋當道﹐余爲告之趙金兩使﹐請於朝﹐故有是命。旋辭出﹐取別徑越嶺數重﹐至一處﹐從者曰「此走仁川道也。」爰乘興馳至府署﹐見葉管駕猶在﹐語以西渡期﹐令於王京毋久畱﹐復乘月疾馳﹐返抵浦﹐障泥汗漬﹐如經驟雨﹐通詞云「此行往返約五十里許。」回舟視鐘﹐已八點一刻。

十四日午前九點鐘﹐丁軍門往答貝總兵之拜﹐且觀槍炮帆索各操﹐均極齊整﹐歸時﹐徳舶升十五炮送之。十一點鐘﹐遣小輪艇赴浦岸﹐迎趙金二使至﹐則伴接官趙準永亦以國王命來璧銜柬﹐尋去﹐二使畱舟午飯﹐飯畢﹐寧夏以國王命袖致﹐密詢內政設關開港電綫探礦緒節﹐屏左右﹐筆談累幅﹝筆談﹐忠曰「細考密詢諸節﹐關系甚大﹐當密稟我傳相代爲籌定﹐惟其大端可約略言之﹐首節云﹕『外交之際﹐內政爲先。』此言深中肯綮。蘇子云﹕『憂在內者﹐本也﹔憂在外者﹐末也。』今貴國與歐西大各邦講信修睦﹐不過欲杜彊鄰之覬覦﹐此爲急標之舉﹐憂在外者也。國民貧困﹐商務不興﹐官冗職曠﹐此憂在內者也。僕兩至貴國﹐見民俗純厚﹐土地肥美﹐而庫藏不足﹐興利無從﹐意者其不均之過歟﹖孔子曰﹕『不患貧而患不均。』均之之道﹐在物貨流通﹐之民﹐苟可自求其利﹐飽食暖衣﹐亦何樂而爲不法﹐以蹈罪戾﹖故曰『有恆產者有恆心』﹐此言信之誣也﹗『民苟自足﹐君孰與不足﹖』﹐泰西各國其始亦皆多設禁防﹐民不聊生﹐後乃翻然變計﹐除厥苛政﹐俾民得自主﹐而國富兵彊﹐內外無憂﹐有心世道者﹐亦可識政治之本矣。禁防旣去﹐宜開學校﹐造就人才﹐人才旣得﹐而後可變革官職﹐若衣服不過取其簡便﹐不必效日人優孟西衣﹐爲人姍笑。至養兵之道﹐則當汰其無用﹐畱其精壯。惟定律一事﹐最爲至要﹐其端卽在大去禁防而已。開港設關置官﹐此乃應行之事﹐而電綫郵遞﹐則無事亟亟﹐他日商務興旺﹐自然水到渠成﹐切不可效日人事事剿竊西法﹐至於今電綫火車𨿽設﹐而國帑空虛﹐遂令識者病其外彊中漧焉。陽城開埠﹐英人之意好在通商﹐條約以五年爲限﹐限滿後視仁川之埠﹐設果有礙商務﹐然後再開未晚。開采礦沙﹐乃理財之一法﹐非理財之急務﹐至如何開采﹐與開采次第﹐及開采集貲﹐前已瀆告﹐無庸另贅。總之﹐貴國王慨念局時﹐發奮爲雄﹐思有以攺弦更張﹐此乃吾東方之福﹐顧念貴邦立國﹐垂五百年﹐臣民安於故轍﹐若驟議革變﹐易啟驚疑﹐當因勢利導之﹐使民日趨於化而不覺﹐𨿽然有治法無治人﹐法亦徒立﹐貴國識時俊傑﹐固不乏有。然古來大有爲之君﹐率用他國之人﹐與共功名﹐百里奚虞人也﹐用於秦而秦霸﹔伍子胥楚人也﹐用於吳而吳彊﹐其他楚材晉用者﹐史傳所載﹐難更僕數﹐近世泰西諸國亦然。徳之彊也﹐先用法人瓦代﹐繼用丹人磨爾根爲大將﹐遂盟長日耳曼。俄之彊也﹐盡用法人徳人。徳國水師之初創也﹐參用英人。英之致富也﹐以用法人都爾鄂。何者國君欲思變法﹐或重用其本國之人﹐本國之人宜等夷視之﹐無以大服其心﹐故令出難行也。由是觀之﹐則貴國不求富彊則已﹐貴國而求富彊﹐富參用西人﹐徵收關稅﹐講論殖財之道。而西人有才者﹐類皆傑驁﹐又非貴國所可役使﹐僕意宜由貴國王請一精明正直之華人﹐隨時商酌各事﹐並延數西人﹐令司關榷﹐而以華人董其綱﹐然後細加考訂﹐與時變遷﹐此貴國最要之急務也。凡此皆僕之私見﹐尙未稟聞傅相﹐如貴國王不以爲非﹐歸當稟請傅相﹐爲貴國籌薦一人﹐此人乃貴國王所請﹐非由上國遣派﹐方不礙於貴國內政外交﹐皆由自主之權。僕所以亟亟思歸者﹐無非欲密稟傅相﹐爲貴國物色其人。一有回諭﹐定卽遣舶密函飛報。惟思築室﹐必計其值﹐前所云惇請華人﹐雇用西人﹐建立學校﹐設立關榷﹐大約初行二年﹐每歲須費四五萬金﹐以後關稅日旺﹐自彌補其闕﹐吾國初設關﹐歲入不過七八百萬﹐今已加至千六百萬矣。不識貴國初辦時﹐每年四五萬金之費﹐國王以爲何若﹖」趙曰「四五萬金之費﹐𨿽屬不貲﹐亦當稟明所以措辦之道。」﹞﹐且爲批答與日使花房義質所議通商章程。旋巴使送法文約本三冊請校﹐趙金二使辭歸﹐因偕至其館﹐爲先校華文約本三冊﹐回舟﹐復爲巴勘閱法文約本無誤﹐隨遣還之。附函詢詰朝畫諾﹐攜兵弁若干﹐巴使答書謂﹕「率軍士三十名﹐武弁十餘名。」並邀余與丁軍門於蒞盟。後至舶午餐﹐爰商諸禹廷明日登岸飭帶兵弁如數﹐蓋徳人誇武﹐亦用以耀我軍容焉。

十五日晨六點鐘﹐我揚威兵弁攜帳至濟物浦支立。九點鐘水師官領習流軍三十名﹐駕舢板二艘﹐鼓楫前導。余偕丁軍門率威遠﹑揚威﹑超勇登瀛洲諸舶﹐員弁令各腰劍﹐刺二舢板銜行﹐登岸整隊﹐槍劍兩行﹐耀日並進﹐抵帳﹐則徳國兵弁先在﹐我兵居左﹐徳兵居右﹐分立帳外﹐如張兩翼。趙金二使﹐率從官出帳肅迎﹐徳使亦相繼至﹐坐定議簽名次第﹐余謂﹕「漢文則朝鮮二使先徳使﹐徳文則徳使先朝鮮二使﹐法文三冊﹐則畱於朝鮮者﹐朝使先之﹐賚往徳廷者﹐徳使先之。」三使均首肯﹐於是各升座簽名鈐印﹐余飭從者酌酒以賀朝鮮二使﹐復以照覆交徳使﹐徳使向余致謝﹐旋偕丁軍門徳使朝鮮二使曁二國官弁旁立影相﹐以志其盛﹐影畢﹐各握手歡散。一點鐘﹐偕丁軍門赴徳舶宴﹐宴間﹐巴使謂﹕「亞洲各國外交﹐朝鮮最後﹐十餘年前﹐法舶駛入漢江﹐兵損其半﹐英舶至其南﹐投書不報﹐美舶三至而三不利﹐今則數旬之間﹐成約者三﹐非中國傅相之力﹐不及此﹗」座客齊聲稱諾﹐席散﹐回舟﹐徳舶復升炮十五響敬余。三點鐘﹐貝總兵至揚威觀槍炮各操﹐余乘間登岸﹐至花島﹐晤趙金二使﹐二使謂興寅君報北洋大臣書﹐詰朝可至﹐乞余賚呈﹐余復邀二使明日至舟午餐話別。

十六日午前九點二刻﹐朝鮮國王與其世子覆遣中使賚帖送行﹐並謝饋禮﹐亦以銜柬答之。十一點鐘﹐趙金二使偕趙準永﹑李祖淵來舟﹐寧夏賚致興寅君復我北洋大臣書﹐旋款以飯﹐飯畢﹐拂箋磨墨﹐邀二使書聊﹐二使書皆取法松雪﹐秀潤可喜﹐求者爭攘取﹐新派五品鴻臚官金準能懸腕作擘巢書﹐尢勁健軼羣﹐未移時長幀短幅﹐布滿艙內﹐五點鐘書畢﹐辭歸。余復登岸﹐偕至其館﹐贈言畱別﹐並順將國王咨北洋大臣及禮部文件攜回。是夕﹐以約事已蕆﹐偕禹廷邀各舶船主大副夜宴﹐禹廷飭遲明七點鐘展輪﹐首威遠﹑次超勇﹑次揚威﹐登瀛洲來自南洋如無事之罘﹐可取道逕歸上海。

十七日晨六點鐘三刻﹐起碇﹐四舟魚貫﹐約未里許﹐霧起﹐徳舶先二刻行﹐已下碇﹐我舟亦相繼暫停。八點鐘霧斂﹐復起碇行未十里又霧﹐前後舶不相見﹐各停輪噓气以警﹐歷二刻﹐稍解﹐緩行﹐十一點霧旋散﹐三點二刻出口﹐正向﹐風自左舷來﹐張帆駛十邁半﹐而登瀛洲與徳國島爾弗兵舶已在舟後﹐其總兵乘巨艦名仕島什者先行﹐五點鐘亦追及之﹐夜九點鐘漸後﹐不復可見。

※※※※※※

《東行三錄》淸﹟馬建忠

壬午夏五月下氵﹐徳朝款成﹐建忠歸自三韓。六月旣望﹐以北洋大臣張振帥命赴南中謁合肥傅相言事﹐十九日行次滬瀆﹐奉電諭截畱。蓋以是月初九日﹐朝鮮亂黨﹐圍攻日本使館並及王宮﹐日人有死者。蛉島君臣議將大集兵艦﹐蒞朝查辦﹐我駐日大臣黎蒓齋星使電告振帥﹐請派員酌帶兵輪至漢江觀變。振帥以應否派忠前往﹐商諸總署﹐故先行截畱。

二十一日﹐奉電諭﹐謂總署信至﹐飭卽回津﹐其明日復疊奉電諭﹐令毋庸回津﹐卽至煙臺會同丁禹廷軍門率舟師東渡﹐遂於是晚登海宴船﹐質明起碇。

二十五日晨三點鐘﹐駛抵之罘﹐晤禹廷交到函札各件﹐議定翌午兩點鐘開行﹐當作稟交海宴寄呈振帥。晚晤東海關道方佑民觀察於其署﹐托以後路﹐是日各舶購辦糧餉﹐裝載煤炭﹐通宵未止。

二十六日十二點鐘﹐佑民來答﹐三點鐘偕丁軍門乘威遠先行﹐次超勇﹐次揚威﹐銜尾而東。

二十七日午後﹐入仁川口﹐初與丁軍門約進口後﹐中道至立岐島停泊﹐以覘動靜﹐比入口內﹐則漁舟來往如常﹐遂徑至���﹐夜一點鐘﹐下碇。而日本巨艦名金剛者﹐已先在矣﹐我舟至﹐以舢板來問﹐遣答如禮。時朝鮮校理官魚允中在超勇快船﹐立刻招來我舟﹐囑隨從朝人至近岸花島別將處﹐詳探一切﹐二點鐘﹐人還﹐未得要領﹐因令另遣心腹明日至王京續探。

二十八日晨六點鐘﹐允中自超勇寓書﹐道國亂甚亟﹐八點鐘﹐新任仁川府任榮鎬遣派軍校與花島別將先後來舟﹐皆白衣冠﹐詢「爲何人持服﹖」以「王妃薨」對﹐閱「何以薨﹖」以「爲亂黨所驚」對﹐與之坐﹐各筆談數則而去。十點鐘日本參贊近藤眞鋤偕管領相浦紀道來謁﹐爲其海軍少將仁禮景範以病弗克並坐﹐至次﹐言及初九日遇變時事﹐與所聞近日情形﹐有可與允中書辭印證者﹐胥默識之﹐有頃辭去﹐登艦升十五炮禮丁軍門﹐我舟答炮如數﹐亦升十一炮以禮其海軍少將﹐海軍少將者﹐三等水師提督也。午刻﹐復召允中來﹐筆談甚長﹐於此事粗得梗槪﹝允中筆談﹐曰「國王由支派入承正統﹐其私父曰大院君﹐性貪財色﹐國王入承之時﹐攬國權專恣﹐奪人貨﹐嗜殺人﹐又與日本無端拒絕﹐幾構兵釁。其時國王僅擁虛位﹐趨附大院君者﹐實繁有徒。及國王年長﹐總攬朝綱﹐一二臣亦協贊之奪其權﹐革一切獘政﹐與日本尋舊好﹐欲聊各國以維系國脈﹐彼大院君憾於失權﹐隱養無賴﹐期尋禍亂者久矣﹐或密藏火藥於王宮﹐而放火者數次﹐又以暴發藥焚殺藎臣。國王以事涉倫常﹐不欲處之於法﹐只剪其黨與﹐誘之威之者﹐屢矣。於昨年秋﹐果嘯聚黨與﹐刻日舉事﹐有來告者﹐幸得收捕亂黨﹐而亦不窮治。彼大院君恃其處於不死之地﹐期欲舉事﹐而其誘惑眾心者﹐曰斥邪也﹑絕外交也﹖無知小民羣附之。昨年逆謀之舉﹐欲分三號﹐一號直擊王宮也﹐一號殺一切異趣之朝臣也﹐一號殺日人也。今日之事﹐卽昨年之餘智﹐大院君若在﹐則人誰敢舉論外交。聞今者亂黨﹐先殺國王素信任之大臣﹐繼入王宮﹐國王及妃嬪皆奔避﹐而彼大院君﹐乃劫殺王妃﹐逼返太王妃﹐國王則𨿽不見廢﹐然幽閉不能與外朝相接。朝臣涉外交者﹐搜殺無遺﹐人民皆奔避山谷﹐國中一變。今日若不亟亟調處﹐日人必大發報復﹐生民塗炭﹐宗神將覆﹐彼大院君又必廣招炮兵﹐決計扼守﹐而國內生靈不保﹐政何以存﹖亂何以熄乎﹖」﹞﹐遂議詰旦丁軍門乘威遠回津謁振帥﹐面陳機宜﹐因將所探各節﹐且稟振帥﹐其略云「前於二十五日由煙臺肅上一稟﹐呈報起程日期﹐諒塵鈞鑑﹐旋於次日午後三點鐘﹐展輪東渡﹐二十七日晚﹐駛抵漢江口月尾島下碇﹐見日本兵舶一艘﹐已先於口內停泊。時魚允中在超勇快船﹐卽傳請來舟﹐令派人至近岸花島別將處﹐探訪作亂確實情形﹐尋據回報各節﹐似事勢尙未十分喫緊。嗣於次早復接允中來信﹐云『更探本邦情形﹐則國勢一翻﹐有堪痛哭者﹐創亂另有其人﹐朝臣之涉於外交者﹐殆無孑遺﹐至仁川府使亦仰樂而死﹐其他可知』等語。旋新任仁川府使遣派軍校及花島別將先後來舟筆談﹐該別將等皆服縞素﹐問答之際﹐𨿽未敢直斥倡亂之人﹐與其王妃及各大臣被害之實﹐而其吞吐之言﹐已有與允中函辭吻合者。因復傳請允中來舟筆談﹐則據稱頃復著人探訪﹐略得大槪﹐初九日之事﹐系國王生父興宣君李應率號倡亂﹐直入王京﹐劫殺王妃﹐逼歸太王妃。國王𨿽未見廢﹐已幽囚不與外朝相接﹐搜殺大小文武之異趣而涉外交者殆盡﹐人民率奔走山谷以避等因。而日本參贊近藤眞鋤來謁﹐亦謂『李應因兵作亂﹐往見王妃進以弒﹐現在大權獨攬﹐極爲猖獗』云云。伏查本月二十一二等日﹐朝鮮領選使金允植致津海關道周馥書函及筆談等件﹐內稱應聊結匪黨﹐圖危宗社﹐逆躍久著。玆復據允中及該別將等與近藤眞鋤之言﹐則初九日之變﹐其爲應借淸君側之名﹐翦除國王羽翼﹐徐以窺伺藩位無疑。夫朝鮮國王李熙者﹐固中國大皇帝冊封以爲該國主者也。應乃敢恃私親之貴﹐殺其王妃而幽囚之﹐其肆無忌憚之心﹐已可槪見﹐所不敢遽廢國王者﹐度以人心未定﹐兵力未集﹐故少事遲回耳。設中國稍從觀望﹐不爲急圖戡定﹐則其害將有不可言者。爲今之計﹐莫如仰懇憲臺﹐權衡獨斷﹐一面出奏﹐一面檄調陸軍六營﹐卽趁威遠﹑湄云﹑泰安及招商局輪船之在津者﹐載以東來﹐乘迅雷之勢﹐直取王京﹐掩執逆首﹐則該亂黨等布置未定﹐防禦未周﹐摧枯拉朽﹐當可逆計。昨聞丁提督傳知鈞論﹐謂如須用兵﹐必先得其國王璽書﹐或臣民公狀乃可﹐顧其國王方在幽囚之中﹐欲以憲臺咨文送呈﹐令修璽書見復﹐則內外隔絕﹐出入難通。欲另作一書致趙寧夏﹑金宏集等﹐令糾左袒臣民﹐具一乞援公狀﹐則寧夏等旣存亡莫卜。而現在應大權獨攬﹐沿途關隘及城門內外﹐諒無不徧布私人﹐脫事機走泄﹐不特速諸臣之死﹐而使該逆黨等得以知風豫防﹐則將來辦理必且益難得手。故不揣冒昧﹐亟請濟師﹐惟仁川南陽等口﹐距王京𨿽僅百里﹐而徧地皆山﹐亂黨易於伏匿﹐進兵之際﹐必步步爲營﹐節節遞進﹐使後顧不至貽憂﹐斯前驅乃能深入。故兵數至少﹐須以六營爲率﹐如六營不可卒調﹐則請於就近無論何軍﹐擇其可疾發者﹐先派槍炮隊各一營。飭令卽速前來﹐先占海岸﹐庶隨後各營來集﹐乃可有路進取。此外仍請函商總署﹐電調南洋兵船二艘﹐裝運糧餉﹐兼壯聲威﹐其各營所用子藥﹐亦請飭軍機所分別撥運﹐以資接濟。所以爲是亟亟者﹐一則恐亂黨日久蔓延﹐驟難撲滅﹐一則以日本花房義質及井上馨等﹐不日﹐將率領兵舶大集漢江。設其時中國仍無舉動﹐彼必以重兵先赴漢城﹐自行查辦﹐則朝鮮國內必至受其荼毒﹐而此後日本定亂有功﹐將益逞彊鄰之舀﹐中國相援弗及﹐或頓寒屬國之心﹐藩服將由此愈衰﹐國威亦因之小損﹐事機之失﹐有深可惜者﹗建忠本擬趁舶來津﹐親承訓誨﹐以花房義質等卽日將至﹐擬畱此相機因應﹐冀誘之延宕﹐以待我師﹐且可續探國內詳細情形。玆丁提督乘威遠西渡稟商壹是﹐不盡之言﹐統當由其面陳﹐所有朝鮮國事危蹙﹐亟應濟師定亂情形。謹縷悉稟陳﹐不勝迫切待命之至﹐至各營東來後﹐建忠應仍畱軍中襄助﹐抑當卽行回津﹐統候鈞示祗遵。再繕稟未竟﹐日本兵舶二隻又至﹐上載軍士多名﹐計丁提督回津﹐往返至速﹐必須六日﹐此間僅快船兩艘﹐聲勢甚單﹐恐花房來時﹐意存輕挾﹐乞飭各營﹐卽速東渡。總之今日之事﹐早一日則多收一日之功﹐遲一日則重受一日之獘﹐建忠爲顧卸藩封﹐保全國體起見﹐故不覺言之過迫也。」「再稟者﹐晚六點鐘﹐新任仁川府使任榮鎬來舟筆談﹐詢稱十年山野之人﹐爲國太公起用者。乃知該府使爲李應黨﹐因諭令派人星夜至王京﹐密告執政﹐令速派大員來此會議。夫今之執政卽應也﹐如肯派人必其心腹﹐刻下王京消息不通﹐得其心腹前來﹐亦可微覘動靜﹐而復藉調停日本之說﹐舀以甘言﹐示以嘉惠﹐冀可令其弗疑﹐則隨後辦理﹐或亦較易得手也。」云云。余以日本公使花房義質且至﹐獨畱漢江以待。又以新任仁川府使任榮鎬至﹐詢知乃初九日以後爲國太公所起用者﹐令飛報執政﹐速派心腹大員來浦議事。而日本兵艦名日進者﹐復率一商舶載兵七百餘名駛至。當晚繕稟﹐托丁軍門回呈﹐夜移至揚威宿。

二十九日晨四點鐘﹐威遠鼓輪至。十一點鐘﹐日舶名日進者﹐馳至港口停泊。十二點鐘﹐魚允中來﹐方與坐舵樓少敍﹐復見日本商舶駛入﹐主桅懸國旗﹐知花房至矣。無何﹐遣其通詞來起居﹐余謂﹕「此次貴公使頗受虛驚﹐少選當登舶問詢。」因飭軍士聲十三炮禮之。五點二刻﹐往唔花房於其舟﹐坐談良久。

三十日晨四點鐘﹐超勇﹑揚威二管駕各乘小輪至南陽測水﹐趙寧夏﹑金宏集花島以書來﹐謂淩晨馳至候命﹐余遂飭舢板赴浦岸迓之。八點鐘﹐永宗僉使宋啟憲來謁﹐筆談旋去。花房來答拜﹐坐談移晷。花房去﹐而允中復來﹐偕朝鮮官二人﹕一爲校理金玉均﹑一爲史館記注徐光範﹐頃在日本聞國亂偕花房歸視者﹐與談良久。二點鐘﹐趙金二使至﹐縞管瘁容﹐面有憂色﹐屏左右筆談甚長。﹝筆談﹐趙寧夏主筆﹐趙曰「敝邦經用甚絀﹐年來軍餉不敷﹐且頻與外國來往。故亂卒莠民﹐緣以爲獘﹐激而成亂。初九日﹐亂軍先殺宰相﹐幾家毀破﹐翌日﹐仍向王宮咆哮﹐以至蒼黃罔措之中﹐大院君聞變而赴撫戢解散。數日之間﹐上自公卿﹐下至象胥﹐毀破其家﹐至於致命甚多。初九日夕﹐方亂軍之作也﹐莠民謂可乘之作亂﹐欲殺盡日人云﹐故國家先爲祕通於花房﹐以爲準備避禍之計﹐以是公使及隨員率兵隊得以免禍﹐惟路上閒遊幾人遇害。亂軍聞花房逃去﹐追到仁川﹐又殺幾人。我國家當場自救不暇﹐先機指示日人﹐以開生路﹐日人似無憾我國之理。日前伴接官尹成鎭見近藤眞鋤﹐亦言顚末﹐而渠亦稍有所知矣。」﹞瀕行﹐請往晤花房﹐余別作洋文一緘道意﹐交二使面致。五點鐘﹐復有日本商舶載兵入口﹐而前駐之罘美國兵艦名磨那哥者亦尾至﹐其船主命副管駕來告﹐謂於明晨修謁旋徙倚舵樓﹐見花房已登陸矣。計二日間﹐日兵起岸者﹐已七八百名﹐其營於濟臉浦者約二百餘人﹐進營仁川者約五百餘人。夜九點二刻﹐揚威小輪船歸﹐鄧副管駕謂﹕「南陽水口尙便﹐明日當復往細測云。」

七月初一日晨﹐登舵樓﹐見日舶小輪船曳帶舢板﹐載兵登岸﹐絡屬不絕。九點鐘﹐朝鮮行承政院左承旨尹用求以國王名帖起居。並附其興宣大院君李應一剌﹐旁綴繩頭細字數行雲﹕「賤齒六十三﹐家住云監胡同﹐子載冕年三十六﹐曾爲翰林編修﹐現任宗人府一品戶曹判書元戎﹐孫三幼稚。」等語。余以名柬分別答之﹐用求大公主子﹐與國王爲中表兄弟﹐因與筆談數則。旋得金宏集書謂﹕「昨晚十點鐘﹐偕趙寧夏晤花房於仁川﹐歸後﹐寧夏則星夜馳赴漢城矣。」十一點二刻﹐美舶船主髙登來謁﹐詢知其外部聞日髙有事﹐電派以兵舶東來觀變﹐兼勸日兵毋躁進﹐因以其外部電諭見示﹐且謂﹕「頃晤仁禮景範﹐叩以此事顚末﹐輒枝梧不答﹐請見花房﹐則答以俟返舶時﹐卽行知會﹐亦茫無定期﹐令人悶悶。」爰就余訪初九日之事﹐余卽舉所聞各節告之﹐言至王妃慘死﹐戚然不平﹐曰「果爾﹐則益當亟晤花房﹐阻其躁進﹐否則﹐國王恐復不保。」余因教以本外部電諭之意﹐剴切作書﹐由仁禮速致仁川﹐訂相見期﹐則花房或可來也。髙登辭謝去﹐歸舶﹐聲十五炮禮余﹐余命答炮如教。一點二刻﹐允中來﹐略談尋去。其通詞金姓者歸自王京﹐道漢城民情惶懼﹐羣走山谷﹐逵市爲空。過仁川見日兵四出執豕攘雞﹐閭閻驚擾﹐而來蘇之望﹐咸翹首王師焉。五點鐘答拜髙登於其舟﹐復以稟報該國水師提督書函相示﹐其間頗不滿於仁禮景範﹐歸時﹐復聲十五炮送余。至舟﹐接花房華洋文函各一﹐一謂「本國來信﹐稱元山於六月十七日﹐有朝鮮亂黨﹐拆毀觀察使衙門﹐日本租地戒嚴﹐幸未殃及。」一以余昨晚函囑緩赴王京﹐以待寧夏之返﹐報書如約。八點一刻﹐復有日本巨艦名比睿者駛至﹐於是日舶之在漢江者﹐已六艘矣﹐聲勢矣張﹐往來舢板梭織﹐港內喧嘩達旦﹐余惟兀坐舵樓﹐靜守而已。

初二日晨﹐鄧副管駕來告﹕「昨自南陽復探歸﹐其地水深岸近﹐利泊兵艦。」因念日兵登陸後﹐虛實動靜﹐都所未悉﹐爰以一緘抵花房﹐令差弁假賚書名﹐沿途偵探。八點鐘﹐永宗簽使遞到興宣君李應書﹐稱﹕「漢城人心未定﹐弗克跬步離。」以余方削牘招之也。書辭卑巽﹐深相結納。十二點鐘﹐日本海軍少將仁禮景範來拜﹐中西語言均不解﹐少坐卽去﹐聲十一炮禮之。亭午﹐熱甚﹐揚威快艦以鐵葉制成﹐艙位逼仄﹐已極蒸鬱﹐加以機艙畱火﹐如坐甑中﹐寒暑表升至九十六度。四點鐘﹐偵探人還﹐備述所見。花房答書﹐有明發漢城之語。九點鐘﹐趙金二使來自仁川﹐謂花房入京意決﹐挽畱弗果﹐袖出興宣君續致一書﹐丐余速赴漢城﹐借資鎭攝﹐兼圖把晤。因與二使筆談良久﹐其間稍涉嫌疑者﹐二使悉隨手抹去。別時囑飭南陽府使集薪以侍﹐蓋我軍不日且至﹐貔貅萬竈﹐不欲縱令采樵也。

初三日九點鐘﹐允中來舟筆談﹐允中曰「本邦近因財政窘竭﹐掌賦之臣籌劃不善﹐軍餼屢朔未給。月初頒餼之時﹐倉吏以陳腐散給﹐且不準斛量﹐因與倉吏口角﹐格殺倉吏數人﹐倉堂執軍人致之法。軍人以無罪橫拿﹐訴之而不聽放釋﹐彼軍因四處奔訴﹐及到某人之處﹐彼乃投以一通文字﹐乃入闕作梗殺閔哥﹐乃殺倭人與外交之意也。彼軍人及無賴﹐乃敢行此﹐彼若無指授﹐何敢有此變乎﹗王妃有內助之端﹐故彼人入闕﹐以亂軍脇之迫以飲藥。允中在日船一晝夜﹐知必生梗乃已。彼人拗戾﹐不離國王之側﹐人不敢以外務說及﹐惟引用同黨﹐睚毗必報﹐死人日積。於日人議和議戰﹐終無定見﹐惟激亂軍﹐使之尋事﹐彼人不去﹐國必亡乃已﹐痛哭﹗痛哭﹗」建忠按允中所云﹐彼人某人﹐謂大院君也。十一點鐘﹐小輪船自浦岸迎趙金二使至﹐先款以飯﹐飯後筆談累幅﹐均被拉毀﹐而亂黨之迹益明。一點鐘﹐日舶名淸輝者又至﹐於是日舶之在漢江者﹐且七艘矣。三點鐘﹐偕二使赴美舶﹐髙登敬禮有加。九點鐘﹐前駐津門日本理事官竹添進一郎﹐以花房命來舟晤談﹐漏三下﹐乃去﹐竹添曰「今次事件﹐其初事情不明﹐敝國人心動搖。幸我廟堂察朝鮮開國未久﹐外交之事不能習熟﹐猶我國二十年前情況﹐不敢以兵革爭曲直﹐原之公法﹐欲妥愼結局。但聞暴徒之餘焰尙熾﹐故以兵員充護衛﹐乘坐軍艦而來﹐弟亦承命來觀動靜﹐以仁川情狀察之﹐朝鮮政府亦似少悔暴舉者﹐故弟以明後日回國﹐欲陳事情﹐以安我政府之憂﹐敢問何如﹖」忠曰「初九日之亂﹐甚爲猖獗﹐以致死王妃﹐荼戳重臣﹐誅殺諸臣之有外交者。今日亂勢𨿽平﹐而死灰未熄﹐辦理此事﹐甚爲棘手。緣執政之人﹐非出自國王之命﹐欲與執政辦理﹐則執政之名不正﹐欲與國王商議﹐則國王不能自主。不識化房星使此去漢城﹐先從何處下手﹖至於亂黨滋事﹐攻擊使館﹐決非出自該國朝議﹐想亦不辯自明。」竹添曰「彼政府果以王命爲名﹐議及此事。則自我觀之﹐猶是名正也。若夫國情﹐則政黨之爭﹐而非開鎖之爭﹐故苟得速結局﹐徐徐察事曲直﹐亦似無不可。」忠曰「所論極是﹐貴國與朝鮮爲與國﹐自不得議其內政﹐但辦理此事﹐似宜懲辦亂首之攻擊使館者﹐並宜設法爲善後之計。若亂黨不除﹐善後終無善法﹐在花房星使與朝鮮政府﹐自宜以速結爲妙。而弟爲大局起見﹐故汲汲焉以朝鮮朝政爲慮耳﹗」竹添曰「敝國之意﹐專在重交誼非乘人之亂﹐以謀掠奪者﹐故所求於朝鮮者﹐不過懲辦亂首﹐並設法以爲善後之計。弟所切望者﹐只有速結局耳。若遷延時日﹐朝鮮亂民再有暴動﹐則我國不得已以兵革責其罪﹐果然﹐則與國之交絕﹐而亞細亞全局更岌岌矣。至求償損害﹐及兵備之費﹐則萬國所同﹐不得不遵之﹐但敝國之出此﹐非敢貪財也﹐故欲從實算之﹐決不以過當處之也。至善後之策﹐則想當不出於公使領事﹐及其眷屬得遊內地各處﹐以親其人民等項也。朝鮮之所以深惡外人者﹐其原不過少見外人﹐故多怪疑耳。彼以疑我﹐故我商民亦激之﹐交怨交凝﹐果然﹐則歐洲諸國來通之日亦如此﹐萬一不幸﹐朝鮮暴徒有攻擊歐人之事﹐則朝鮮之憂更大﹐故今日爲彼之謀﹐似狎見外人﹐尢爲先著。」忠曰「朝鮮貧瘠實甚﹐國帑空虛﹐民生匱乏﹐將來此事結局﹐優┰銀兩﹐亦情理之常﹐然索之過多﹐恐朝鮮亦不堪命。至於兵備之費﹐弟則難贊一辭﹐緣朝鮮賦出無多﹐卽使貴國實算以求﹐不知朝鮮何日償了。至內地遊歷。使朝民狎見外人﹐此論甚確﹐但甫亂之後﹐似不可行之太驟﹐不識尊意云何﹖」竹添曰「我國內人心甚囂﹐故借此名以慰其心耳。朝鮮之貧窶﹐敝國知之熟矣﹐決無不堪之事。若使敝國果有貪利之意﹐則責彼淩辱我國人之罪﹐以求過當之價﹐或求割取島嶼﹐亦非難事﹐然而我政府之無此心﹐弟以百口保之﹐抑朝鮮之於我﹐常挾猜疑之心﹐以爲今之日本﹐猶是昔日之日本﹐而必有奪我土地之心﹐又有取我財寶之心﹐故今日之事﹐我政府務以公平處之。」忠曰「旣如來教﹐則專以優給卹銀爲名足矣。猶憶我國於南之役﹐英人亦曾調集兵艦﹐但結局之時﹐惟以卹銀爲名耳。且按之公法﹐各國交爭﹐亦有不給兵費者﹐黑海之戰﹐俄之求成也﹐英法未曾索給兵備之費﹔意大利屢戰屢屈﹐亦未嘗稍給兵費﹐其戰而屈﹐猶且不給兵備之費﹐而況貴國以優待與國爲心﹐所調兵艦﹐專爲保護與國起見﹐若藉此有所需素﹐弟恐以仁始者﹐他國未必不笑其以利終也。」竹添曰「請試略言敝國人心動搖之故也﹐朝鮮人之來敝國者﹐敝國待之極優。客年朝鮮人毆殺我國民三名﹐今年又圍擊京城公使館﹐至公使逃至仁川﹐仁川府使欺之﹐乘其眠﹐奪我兵器﹐殺害數人矣。故國人之唱徵韓說者﹐攘臂而起﹐我政府鎭壓之﹐借償金之名﹐以慰國人之心﹐非有他意也。所謂軍費者﹐海陸兵在內國﹐亦給俸祿﹐船艦亦各有經費﹐以實算之﹐固非多費﹐此等事亦系政略。其實非自求償起見者﹐至其卹銀﹐亦決無迫以難堪之巨費﹐以仁始以利終﹐尙似未察敝國之情。」忠曰「所謂以仁始﹐以利終者﹐乃謂外人妄擬之意耳。至貴國民心初聞滋事之起﹐自然激於公憤﹐假如執事將所探實情﹐歸告政府﹐謂亂黨起事﹐不徒攻擊使館﹐戕殺貴國人民﹐而朝鮮臣民均受其禍﹐並且毒及王妃﹐國人聞之﹐當亦渙然冰釋矣。」初四日晨﹐以夜來與竹添筆談大旨函告趙金二使﹐令馳報王京﹐旋念竹添卽日回國因作書致蒓齋星使略敍起亂顚末﹐並以其國貧瘠﹐索款過鉅﹐恐不堪命等語﹐囑得間言於日廷。十二點鐘﹐飭超勇移碇南陽﹐先是丁軍門歸請濟帥﹐余先與之約﹐謂日兵由仁川登岸﹐我軍當由南陽登岸﹐以示區別﹐且免葛。故三十初一等日﹐疊遣小輪船前往測探﹐至是度禹廷率兵且至﹐遣超勇先往停泊以待﹐趙金二使亦遣隨員吳某偕往﹐令促府使備軍芻焉。三點鐘﹐答拜竹添進一郎﹐竹添謂﹕「頃得花房書謂『昨次楊花津﹐韓人勸止未聽﹐已率師直趣漢城矣。』俟入京後﹐續有書來﹐無他變故﹐卽將乘商舶還報政府。」少坐辭歸﹐日艦聲炮十五響。

初五日午前﹐趙金二使與承旨尹用求來舟﹐請偕往南並告花房入至京﹐駐軍城內木覓山下。因遣員刺舢板詢竹添行止得二函歸報﹐一花房函稱﹕「久畱仁川﹐恐生他變﹐故徑行前進﹐已於初三日﹐安抵漢城。」一竹添函謂﹕「花房抵漢城後﹐已與韓吏議事﹐韓吏奔走甚謹。」云。一點鐘﹐日本明治九號商舶展輪駛去﹐揚威旋亦起碇行﹐途中與趙金二使﹐以礙於耳目﹐弗克深談。五點二刻﹐駛抵南陽浦口﹐以小輪船送二使曁諸人登陸﹐飭弁與偕令探去岸道途遠近﹐及有無間阻﹐候至夜深﹐猶未返。

初六日八點鐘﹐小輪船歸﹐知昨夕擱淺﹐質明潮漲乃達岸﹐趙金諸人露坐竟夕﹐聞之歉然。今日炎芻逼人﹐煩郁殊甚﹐屈指禹廷之歸﹐已逾七日﹐濟師當可至﹐徙倚舵樓﹐手遠鏡時復西望。晚八點鐘﹐探路人遠﹐道自泊處至馬山浦﹐約三十里﹐自馬山浦至南陽﹐約又四五十里﹐附近諸岸﹐亂山雜Ш﹐必抵馬山浦﹐乃可登陸﹐以達南陽府﹐使令歸艦報余﹐謂已備船隻馬匹糗芻伺候。

初七日八點鐘﹐了望者報有煙起立岐島外﹐急登髙矚之﹐見輪舶五艘自西來﹐兵弁皆相視色喜。九點二刻﹐首威遠﹑次日新﹑次泰安﹑次鎭東﹑次拱北﹐銜尾而至。先是振帥飭丁軍門及余赴朝鮮時﹐卽擬奏請欽差幫辦山東軍務吳筱軒軍門督師相繼東渡﹐至是見威遠前桅懸帥字旗﹐知吳軍門已至﹐卽刺舢板往謁。並晤丁軍門﹐詢知五舶載兵二千﹐尙有兩營南洋兵舶繼至。余亦略述近日情形﹐尋讀振帥函札﹐卽議進兵。余以花房至王京已久﹐不知所議何事﹐擬先馳赴漢城﹐筱帥率大軍隨後進發。丁軍門以舟師部署未定﹐弗克同行﹐筱帥令右營管帶吳孝亭﹐率隊以從。四點鐘偕友人呂君秋樵駕小艇乘潮至馬山浦﹐五點二刻﹐望見舢板十隻﹐滿載我軍士﹐以小輪船二艘曳之﹐魚貫而來﹐登岸已七點鐘矣。孝亭謂曛黑難進﹐卽駐浦口﹐余偕友人策馬夜行﹐須臾月落﹐燃炬以導﹐每經山谷﹐深林密箐中人影林立﹐爲良爲莠均未可知﹐余以王京事急﹐勢難返顧﹐徑行五十里﹐十二點鐘抵南陽府署。趙寧夏獨在﹐謂宏集昨晚被命入京﹐以國王今日引見花房﹐宏集夙辦日本交涉事宜﹐故亟召還﹐談至漏四下﹐乃寢。

初八日九點鐘﹐右營至﹐旋接李應函﹐並將昨日花房所開七款﹐及問答各節﹐錄寄前來﹐且謂花房限三日回答﹐請速赴王京排解﹐於是漢城之行愈亟矣。因立請孝亭議事﹐亭午始至﹐商請進營水原﹐庶王京翌日可至。孝亭堅執不可﹐盛气而去。余甚訝之﹐遣人隨往偵視﹐還報云其營兵弁以山行觸暑病者甚眾﹐乃悟其因郁生忿﹐顧隻身入漢城終恐爲人所輕﹐意筱帥且至﹐乃姑待之。午後與寧夏密談累幅﹐均卽扯去﹐是夕﹐仍宿南陽。

初九日晨﹐出館小步﹐見道旁廳事一所顏曰「唐城館」﹐款署﹐「金陵翁書」﹐詢之通詞曰「此明時冊使經行所止也。」回館﹐寧夏來告王京送馬百七十匹﹐牛車十乘﹐至軍前備用﹐乞函請筱帥派員點收。八點鐘﹐接筱帥書﹐謂右營兵弁病滯﹐另派後營管帶張仲明協戎率隊前來﹐相偕遄進。無何﹐伸明來見﹐詢知隊伍已至﹐擬更行二十里﹐進營九浦﹐因與仲明約以全營紆緩﹐請簡槍隊二百名﹐輕裝疾走﹐期翌夕必抵漢城﹐沿途軍食發價﹐交地方官整備以待﹐仲明應允去。午後遲筱帥不至﹐畱呈一函﹐旋於四點鐘偕友人策馬就道。行經九浦﹐晤仲明﹐見健兒林立﹐則槍隊已排定矣。數語出帳﹐復上馬疾馳二十五里﹐水原守鄭箕世﹐奉國王命迎謁道左。又五里﹐抵水原館通判署。按朝鮮官制﹐通判位在府使上﹐故其署較寬整﹐寧夏允中亦相繼至。坐定﹐報張協戎小隊已至署外﹐令卽於隙地駐紮﹐地方官列帳傳餐俄而右營亦至。駐紮其廨﹐通詞謂爲國王行宮焉。

初十日八點鐘﹐仲明先發﹐余少遲亦行﹐出水原﹐萬松夾立﹐中辟馳道﹐涼云蕩空﹐漏日無罅。前行二十里許﹐接應昨午書﹐謂﹕「花房以其政府限滿需回﹐擬詰旦出京﹐促於楊花津備舟以待﹐其意蓋存決裂。」云云。爰囑寧夏立遣快馬馳至津上﹐覘花房曾否北渡。十一點鐘﹐至果川﹐國王及世子遣中使馳帖慰問﹐寧夏從中使詢知應輕侮日人﹐故激而出此。少頃﹐偵騎歸報﹐日使已徑渡漢江矣。少憩復發﹐過南天山﹐山髙數百丈﹐軍士登陟汗雨夾背﹐二十里至銅雀津﹐韓文奎於渡口小舟數十艘﹐絡繹載渡﹐登岸後﹐列隊導行﹐道旁觀者以萬計。薄暮入居南別宮﹐應父子遲余館次﹐因相與周旋﹐尋答花房畱函﹐並知其參贊近藤眞鋤以病未發﹐送作書致近藤﹐訂相見期。國王及世子復以名柬起居﹐李祖淵趙準永先後至﹐晚膳後﹐復與是應筆談甚歡。九點鐘﹐近藤報書﹐謂﹕「疾甚﹐不克來謁。」云。

十一日晨﹐是應疊以荷囊﹑折疊扇爲贈﹐且因余有仁川之行﹐以其乘與來館備用﹐旋泐致筱帥與禹廷兩函﹐告以近事﹐十一點二刻就道﹐途中蒸熱殊甚﹐如燻籠上行。五點鐘次梧裏洞﹐易輿而騎。六點二刻至仁川﹐與花房談晤﹐花房曰「本月初三日﹐余率兵隊前至楊花津﹐朝鮮政府派員至津口﹐阻我入城﹐余以城外議事不便﹐逕行入城﹐卽奏請國王﹐訂引見期﹐韓人又固固不從﹐直至初七日﹐始見國王﹐進呈折開七款﹐且請派員相議﹐於三日內回復﹐國王當派首相洪純穆爲議事全權大官。乃至初八日﹐接洪相來函﹐謂復派令往勘山陵吉地﹐須三四日後方可回京﹐且云﹐山陵爲朝鮮重事﹐我國之款﹐當俟歸時再議。夫國王明知限期三日﹐當面派定洪相爲議事全權大官﹐而初八日猝將所派之人﹐差往他處﹐豈非自相矛盾﹖且以其國山陵爲重﹐是明明以吾國之事爲輕矣。彼旣絕我商辦之路﹐故余俟限滿﹐卽將此意奏明國王出京矣。」忠曰「國王甚欲與貴公使議事﹐大小臣工亦同此意﹐徒以有志未逮﹐致成此局。君謂朝鮮尙有政府乎﹖猶憶前在舟中語君以朝鮮其勢﹐必以能使國王自主爲先務﹐國王一日不能自主﹐他國卽一日不可與之議事﹐以主政者非執政之人也。証之公法﹐則土爾其﹑埃及每有亂黨殺傷各國之人之事﹐各國必俟其君能自主﹐乃與計議。昨接君函謂欲候晤﹐以朝鮮政府絕我商辦之路﹐不得久畱爲歉」云云。今我此來﹐非爲朝鮮居間調停﹐不過與君定明朝鮮事勢﹐俾君免至錯認題目耳。朝鮮國王現旣不能自主﹐而貴公使貿貿然與之議事﹐無論所議不成﹐卽令已有成議﹐他日國王復能自主﹐則所議者仍屬空談。且若於此時與之決裂﹐則將來恐不獨朝鮮政府有所借口﹐吾國此次以兵前來﹐惟在懲辦亂黨﹐貴國政府想亦聞知﹐君倘不審可否﹐亟與亂黨定議﹐吾恐日後自此多事矣﹗故吾不得不先爲言之。」八點鐘出署﹐間道馳抵花島﹐約三十里許﹐時已九點二刻矣﹐府使尾至﹐相與寒暄而別。

十二日﹐花房訪余於花島行館﹐近藤於昨晚回至仁川﹐亦偕之來謁﹐相與促談良久。十點鐘自花島啟行﹐次梧裏洞﹐復易騎而輿。晚七點鐘﹐馳回王京﹐則丁軍門已率習流軍百名﹐於午後至館﹐而吳筱帥亦統大軍渡銅雀津﹐薄漢城而壘。應聞余歸﹐卽來相訪﹐因畱之晚膳﹐筆談十二紙而別。復偕禹廷出城謁筱帥﹐議機密﹐四鼓﹐歸館宿。

十三日八點鐘﹐允中寧夏先後至﹐匿允中館內﹐令寧夏先入慰王。十二點鐘﹐吳軍門來館約丁軍門及余往拜應於私第。吳軍門儀衛甚盛﹐請減從而往﹐以示坦率。及至﹐應率其子若孫迓門外﹐入座﹐談笑甚歡﹐已復導觀其精舍數處﹐陳設都麗﹐而位置天然﹐都無俗韻﹐乃知此老胸中具有邱壑。瀕行﹐以吳軍門先施﹐謂卽呼騶報謁﹐於是吳軍門出城止黃松亭軍門營內﹐以其地距城較近也。余偕禹廷歸南別宮﹐禹廷遣習流軍四十名先至水原以待﹐余作赫蹄書﹐納允中袖內﹐令薄暮持赴中營﹐偕何營官赴王宮保護。別遣張營官以軍士百人﹐往守城門﹐俾通消息﹐其餘於城內梭巡備警﹐部署旣定﹐偕丁軍門同赴黃營﹐則健卒百人﹐長夫十六人﹐已結束待用矣。是日微雨﹐時止四點鐘﹐應率數十騎至﹐入帳﹐誘與筆談﹐自申至酉﹐累紙二十四幅﹐環視侍者無一朝人﹐知已均爲帳下所收﹐度其時可行。遂疾書以示曰「君知朝鮮國王爲皇帝冊封乎﹖」曰「知之。」曰「王爲皇帝冊封﹐則一切政令當自王出。君六月九日之變﹐擅竊大柄﹐誅殺異己﹐引用私人﹐使皇帝冊封之王﹐退而守府﹐欺王實輕皇帝也﹐罪當勿赦﹐徙以於王有父子之親﹐姑從寬假﹐請速登輿至馬山浦﹐乘兵輪赴天津﹐聽朝廷處置。」應懼﹐四顧﹐吳丁二軍門皆起出帳﹐余亦掖應出﹐令登輿﹐於時軍士兩行﹐劍戟森列﹐長夫舁輿俟﹐是應以非己輿﹐不肯入﹐余納而進之﹐健卒百人蜂擁而去﹐丁軍門策馬以從。吳軍門卽馳行入城。囑張何二營官戒嚴﹐且探警信﹐無何﹐紅燈數十對集營外﹐詢之﹐皆迓應者也﹐復收而系之。夜半探者回﹐道城內無警﹐遂作書致允中寧夏述事狀﹐並定應舉行者人事﹐請密呈國王﹐是夜宿黃營﹐雨聲達旦未止。

十四日晨雨﹐七點鐘﹐至吳軍門營內﹐略商以後事宜﹐隨辭入城﹐黃軍門撥軍士六十名爲衛。抵館﹐而寧夏已至﹐密陳國王感謝之意﹐惟是應系屬生父﹐終乞余善爲保護焉。與議翦除亂黨事﹐寧夏謂亂黨數千人﹐悉隸兵籍﹐多在城東枉尋利泰二里﹐聚族以居﹐其爲亂首﹐無從廉得﹐而蟠據二里﹐迹同嘯聚﹐朝鮮將梭﹐無敢深入其巢者。亭午﹐國王派定全權大官李裕元﹑副官金宏集﹐將赴仁川與花房議事﹐先遣戶曹尙書金炳國﹐持初七日日使進呈七款來館請辭。﹝玆先照錄日朝議定條約八款。日本歷七月二十三日﹐朝鮮歷六月初九日之變﹐朝鮮凶徒侵襲日本公使館﹐職事人員﹐致多罹難﹐朝鮮國所聘日本陸軍教師﹐亦被慘害。日本國爲重和好﹐妥當議辦﹐卽約朝鮮國實行下開六款﹐及別訂續約二款﹐以表懲前善後之意。於是兩國全權大臣﹐記名蓋印﹐以昭信憑。第一﹐自今期二十日﹐朝鮮國捕獲凶徒﹐嚴究渠魁﹐從事懲辦事。日本國派員眼同究治。若期內未能捕獲﹐應由日本國辦理。第二﹐日本官胥遭害者﹐由朝鮮國優禮瘞葬﹐以厚其終事。第三﹐朝鮮國撥支五萬圓﹐給與日本官胥遭害者遺族﹐並負傷者﹐以加體卹事。第四﹐因凶徒暴舉﹐日本國所受損害﹐及護衛公使水陸兵費內五十萬圓﹐由朝鮮國塡補事﹐每年支十萬圓﹐待五个年淸完。第五﹐日本公使館置兵員若干備警事﹐設置修繕兵營﹐朝鮮國任之﹐若朝鮮國兵民守律﹐一年之後﹐日本公使視做不要警備﹐不妨撤去。第六﹐朝鮮國特派大官﹐修國書以謝日本國事。大日本國明治十五年八月三十日﹐大朝鮮國開國四百九十一年七月﹐日本國辦理公使花房義質﹐朝鮮國全權大官李裕元﹐朝鮮國全權副官金宏集。照錄日朝議定續約二款﹐朝鮮國與日本國嗣後爲益表親好便貿易﹐玆訂定續約二款如左﹕第一﹐元山釜山仁川各港間﹐行里程﹐今後擴爲四方﹐各五十里﹐朝鮮裏法期二年後自條約批準之日起算﹐周歲爲一年﹐更爲各百里﹐自今期一年後﹐以楊花鎭爲開市場事。第二任聽日本國公使領事﹐及其隨員眷從遊歷朝鮮內地各處事﹐指定遊歷地方﹐由禮曹給照地方官勘照護送。右兩國全權大臣各據諭旨立約﹐蓋印﹐更請批準﹐待兩个月內﹐日本明治十五年九月﹐朝鮮開國四百九十一年八月﹐於日本東京交換。﹞余於折後舉可許不可許﹐與可變通辦理者﹐分別批答。﹝忠筆談曰「日使所開八條﹐其間有卽可許者﹐有決不可許者﹐有須變通者﹐試爲分別言之﹕第一條﹐當許﹐惟以不限時日爲妙。亂黨不獨傷及日人﹐亦且戕害貴國王妃大臣﹐若不嚴行查辦﹐將國法之謂何﹖第二條﹐可許。第三條﹐可許﹐優卹金五萬圓﹐分給十三人家屬﹐尙不爲濫。第四條﹐當力與爭辯﹐若必不得已﹐可列入第三條優卹款內。於五萬圓外﹐增添若干。因以前次舟內﹐與竹添進一郎筆談示之。第五條﹐曠地閒行﹐無礙其事﹐惟貴國民心不靖﹐宜限以數年後﹐再爲舉行。至咸興大邱開市﹐則爲陸地通商﹐決不可爲日人開端。楊花津𨿽屬漢江埠頭﹐惟以逼近王京﹐若許以通商﹐不識有無流獘﹖第六條﹐公使領事遊歷內地﹐原屬至法﹐惟大亂初定﹐以後公使等欲往內地遊歷﹐必先知會地方官方可。第七條﹐京內長置大隊﹐萬不可許。至該公使爲保身之計﹐隨帶若干兵卉﹐在館內駐紮﹐尙無不可﹐惟不宜列入款內。至遣使至日廷慰問﹐似亦無所不可﹐惟宜與花房言明﹐日廷亦當有國書﹐由彼賚呈國王﹐以慰卹王妃相臣之難。如是﹐則彼此相慰﹐乃於國體無礙。蓋朝鮮旣無駐日使臣﹐特地派人慰問﹐亦不爲過。此數條若能辦到﹐尙屬於情理無悖﹐惟措辭之間﹐宜以直捷了當爲妙。可許者﹐則立地許之﹐不可許者﹐則堅執不許。隱示以旣有可恃﹐不足深畏之意﹐彼外屈於公義﹐內怯於我國﹐諒可不至始終決裂也。」﹞令回呈國王﹐先決可否﹐然後交二使仿行。金曰「日間所教﹐間有未明﹐卹銀五萬圓﹐而添以兵備之費宜若干﹖」忠曰「日本兵艦原有常費﹐陸兵亦有定餉﹐調集來此﹐不過稍加運費﹐若與卹銀統算在內﹐不過十萬圓足矣。若貴國國帑可支﹐則宜一齊交付﹐以免日後生息之累﹔若無力齊付﹐則可攤作幾年﹐僕想花房亦不至以全付相彊也。」金曰「楊花津開埠可許乎﹖」忠曰「若無大獘﹐何妨許之。仁川已開口岸﹐楊花津亦不過銷仁川出入之貨﹐其實非於仁川外另開一口﹔況楊花津亦屬水路通商﹐與已開口岸尙屬一例﹐非若大邱咸興等地﹐復滋陸路通商之流獘也﹐惟議事之時﹐先可一槪不許﹐必不得已﹐則可許楊花津通市﹐而不給兵備之費﹐挹彼注玆﹐未始非計。」旋以舟中與竹添進一筆談示之。三點鐘﹐上將軍李載冕來﹐詢應不歸事﹐曲諭遣之。昨應孑身就道﹐至是國王遣送行裝僕從登舟。其猶子載元亦從往省視﹐乞致書丁軍門﹐爲之先容﹐因泐數行付之。發上傅相振帥稟函各二件﹐稟傅相云「忠於十二日歸自仁川﹐丁提督亦於是日率舟師百人偕筱帥大軍馳至﹐筱帥軍城外。丁提督入居南別宮﹐與忠互相計議﹐以我軍分布各處﹐均有朝鮮官員接待﹐時與筆談﹐人旣益多﹐語難盡愼﹐稍延時日﹐懼有漏泄。且日兵已盡出城﹐使於此時舉事﹐可無慮其攙越﹐事機所在﹐斷難遲疑。因擬翌午邀同筱帥往拜是應﹐俟其出城報謁﹐卽就軍中拘送登舟。一面出示宣布中朝徳意﹐令軍民毋容驚擾﹐卽彼時亂黨稍有蠢動﹐而首領旣去﹐脇從易解﹐似不至或有巨變。議定﹐卽夤夜出城﹐將此意商之筱帥﹐筱帥之意﹐謂﹕『宜先修外交﹐後除內亂。』忠當謂﹕『朝廷爲朝鮮主持外交者﹐所以扶持國王也﹐今者應專權﹐國王守府﹐設於此與日人定議﹐微論其議難定﹐就令能定﹐是助應﹐非助國王也﹐其失體殊甚。今日之事﹐宜先除內亂爲是。』筱帥聞此﹐乃始毅然允行。於是﹐次日午後﹐忠與丁提督皆先集城外。無何﹐應來營﹐爰誘與筆談﹐延至日暮﹐先令收其護從﹐然後勒令就道。計王京至南陽海口﹐相距百五十里﹐途中懼有疏虞﹐丁提督因自率小隊護送登舟。忠以訪聞王京城東﹐有居民數千均系亂黨﹐擬畱南別宮﹐就近查拿渠魁﹐冀漸解散﹐筱師仍駐城外﹐以資鎭壓。顧惟應倡亂﹐竊權罪誠不赦﹐然究於國王有父子之親﹐設竟懲之以法﹐則國王將無以自處﹐脫令仍居國中﹐則亂萌又或再起。莫若仍照憲臺始議﹐將應羈畱中國﹐令其富貴以終﹐則庶幾恩義兩全。已稟商振憲﹐乞奏請將應安置中國﹐第反正以後﹐其國王必益圖振作﹐再造之局﹐微憲臺誰與主持。況日人狡詐多端﹐要求無厭﹐忠以菲材從事﹐倘復罔所秉承﹐深懼貽羞隕越。伏望俯念時艱﹐出而視事﹐則朝鮮幸甚﹗大局幸甚﹗」稟振帥云「自去月二十八日肅稟由丁提督寄呈後﹐次日﹐日使花房義質亦至﹐其輪艦先後來集者﹐共有七艘﹐載兵千數百人。花房卽擬進營漢城﹐建忠設法延宕﹐至初三日乃始入京﹐建忠卽欲相繼而去﹐而我軍未至﹐隨從無人﹐孑身孤往﹐微特亂黨可慮﹐且亦恐爲日人所輕。乃仍畱舟中靜候﹐並乘間續偵起亂情形﹐大率均與前稟吻合。初建忠欲誘應來舟﹐謂花房勒兵入京﹐蹂躪必甚﹐若太公來仁川與議﹐則其行可止。於是應乃於三十日派趙寧夏﹑金宏集馳至﹐附書稱﹕『內亂未定﹐不得跬步離漢城﹐謹遣二人前來﹐丐建忠速爲排解。』云云。寧夏等來舟相見﹐謂﹕『初九日之變﹐僅而得免﹐刻下禍且未已﹐願以性命相托。』遂共畱花島不去﹐凡筆談之稍有關系者﹐均卽扯去。初五日﹐移碇南陽海口﹐趙金亦登舟以從。南陽在仁川西百二十里﹐以前與丁提督約我軍來渡﹐攺於其處登岸﹐庶免與日兵糾葛﹐故先期往待。初七日筱帥及丁提督率師駛至﹐接讀憲臺函札各件﹐旋議進兵﹐以花房入京已久﹐不知辦理何似﹐願請先往﹐筱帥督大軍繼至﹐丁提督部署舟師﹐未克同行﹐筱帥因派右營管帶吳總兵兆有與偕﹐甫至南陽﹐以軍士多病﹐弗克前進﹐而應方寓書惇促﹐謂﹕『日使列款七條﹐限期三日﹐欲建忠速往代籌。』筱帥聞之﹐復攺派後營張副將光前﹐率隊趨至﹐建忠遂簡槍隊二百名﹐輕裝疾走﹐於初十日行抵漢城﹐則花房已以其政府限滿不答﹐責其慢事﹐先一日決裂而去。應聞建忠且至﹐先與其子訓練大將軍載冕﹐遲於南別宮﹐深相結納﹐建忠亦謬與周旋﹐謂﹕『中國兵來﹐專爲牽制日人﹐別無他意。』應乃亦釋然不疑。伏念朝鮮時事﹐內患與外憂並亟﹐而外憂之生﹐旣由於內患﹐斯內患之去﹐尢急於外憂。今日之計﹐莫若爲朝鮮先除內患﹐使其國王得以自主﹐然後召日使告以前日之事﹐皆亂黨所爲﹐國王一無開罪﹐玆仰上國之力﹐事權反正﹐願爲和好如初。因以所請各條﹐與之從容商榷﹐如此則名義旣正﹐事理亦順。故於次日一面函商筱帥進兵﹐一面馳赴仁川﹐將此意告知花房﹐令勿錯認題目﹐惟至仁川後﹐爲花房反復開陳﹐𨿽決裂之意稍回﹐而要挾之心猶甚。擬請函商總署﹐請將朝鮮致亂與中國代爲戡定緣由﹐布告日本政府﹐並泰西諸國之曾與朝鮮立約者﹐俾羣曉然於前日之事﹐非出國王之意﹐彼𨿽過事誅求﹐其政府或將屈於公議﹐不至始終堅執﹐至此後辦理能否應手﹐尙難預知﹐惟有勉竭駑駘﹐相機因應﹐旣不敢激烈以傷友誼﹐亦不敢脆隨以累藩封﹐以期仰副憲臺委任之意於萬一而已。」八點鐘﹐魚允中金允植以國王鈔錄告示一紙來館﹐爲應辯誣﹐蓋朝鮮素崇禮教﹐於倫理尢極講求﹐故自六月初九日之後﹐應入踞宮中﹐國王至議奔慶尙道以避﹐而朝臣亦皆引鏡顧影﹐惴惴焉若不終日﹐卒無人敢以一旅靖難者﹐故由勢力不足﹐亦以骨肉之變﹐非臣子所敢言者。今者天討特申﹐藩封再奠﹐都人士皆喜於心而不敢宣諸口﹐卽寧夏諸人﹐密室筆談﹐稍涉隱情﹐若犯大戾﹐必拉雜摧燒乃已。是晨余於吳軍門營中﹐見繕此示﹐其間頗道應劣迹﹐卽知於國王有礙﹐顧以已列余銜﹐未便力阻﹐致涉立異。迨示出﹐而國王果遣魚金二人來辯﹐蓋非徒顧念私恩﹐亦將以掩飾耳目。余因書示二人曰「太公罪狀﹐昭若日月﹐不辯固無所加增﹐卽辯亦斷難末減。宏惟聖朝以孝治天下﹐議親議貴﹐自有權衡﹐斷不使爲人子者﹐有不能自處之境﹐君等亦以此意﹐歸慰國王而已。」九點二刻﹐金宏集來議日事﹐語甚精密﹐宏集攜之而去。朝鮮談時務者﹐以宏集爲翹楚。李裕元則素黨應以拒日人者﹐派爲全權大宮﹐亦欲以拒日人者和日人﹐使不得借口以拒外交云。

十五日晨﹐慶軍會辦營務處袁慰亭至﹐與密談剿除亂黨事﹐請歸告吳軍門。午後﹐慰亭返﹐云「吳軍門如約。」慰亭卽欲指揮一切﹐余謂﹕「應𨿽已就逮﹐而其子載冕尙以訓練大臣握兵柄﹐恐亂黨一聞捕治﹐或更奉以爲亂。宜先誘而系之﹐然後行事。」於是五點鐘﹐馳書召載冕來南別宮議事﹐載冕鑑於其父﹐作書以母病辭﹐令其黨李永肅賚復。余因謂永肅曰「今之召載冕者﹐亦欲相與設法爲太公寬免地耳﹐載冕如爲其父則至﹐不然則止。」書片紙交永肅持去。十點鐘﹐金允植至﹐余與慰亭促令入朝﹐請國王手書來﹐俾有把握。允植去﹐而載冕亦來﹐因別置一室﹐令軍士露刃以守。二點鐘﹐允植袖國王致吳軍門與余公函至﹐略謂﹕「亂黨所居多在枉尋利泰二里﹐請速勒兵往討。」云云。時慶字親兵後營張副將光前駐軍南別宮右﹐遂令率隊出小東門﹐會同右營吳總兵兆有﹐正營何副將乘鰲﹐同赴枉尋裏合圍搜捕﹐而利泰裏則由慰亭回營請吳軍門另派別將掩執焉。部署旣定﹐已三點鐘矣﹐遂與友人兀坐帳中﹐秉燭以待。

十六日晨﹐張副將回﹐詢知枉尋裏在小東門外半里許﹐其地兩面依山﹐中辟街衢﹐瓦屋鱗次。吳總戎勒兵分扼兩頭﹐張副將入巢搜捕。時天色漸明﹐該亂黨見我軍掩至﹐一半持械走登山麓﹐一半出街前抗拒。裏中間有居民雜處﹐未敢輕用炮火﹐爲昆岡炎之﹐僅以短兵格鬥。張副將生獲一百三十餘人﹐何副將後至﹐亦獲二十餘人﹐余悉鼠竄以散。利泰裏則吳軍門自往掩執﹐以地近營址﹐已先期聞風遠揚。僅獲二十餘人。是役共獲百七十餘人﹐悉送致軍門營內。余念亂黨已散載冕當無能爲﹐遂溫言釋之去。隨促備馬出城﹐晤吳軍門相與分別懲治。四點鐘歸館。數日來國王皆早晚兩次遣中使起居﹐是日聞余歸﹐特遣都承旨尹用求持帖慰勞。

十七日晨﹐李成俊歸自析津﹐來謁謂﹕「長途車馬間關﹐已一閱月矣。」寧夏允中相繼至﹐略談別去。午後﹐得宏集書﹐知日朝款成﹐卽夕鈐印﹐閱所定各條。﹝金宏集來函云「僕十五晚抵仁川﹐夜見花房於船次﹐辯論七款﹐仍無成議﹐傍晨還花島。十六晚﹐又與之窮日爭詰﹐彼始終要挾﹐肆然不少讓﹐仍促明午鈐印﹐事到此地﹐厚負明教。八款正﹐彼才攜歸舟中淨寫﹐並不及錄呈﹐另有鈔﹛殷金﹜一紙﹐鑿燭是幸﹐第一﹐十五日攺以二十日﹐另注曰﹕『日本派員眼同究治﹐若期未捕獲﹐應由日本國辦理』我以此事大欠體面﹐屢回爭詰﹐彼終肆不服。第二﹑第三﹐仍本文﹐許之。第四﹐公使館所損物及兵費﹐始不言多少﹐至今晚忽以五十萬圓﹐限五年淸兌﹐塡書﹐故百般要減﹐而不如意﹐彼之狡黠不可理說﹐憤不可堪﹐賠償二字﹐攺以塡補。第五﹐間行以五十里﹐二年後百里﹐揚花津市場竟不得已許之﹐咸興大邱﹐則決意終不許之。第六﹐許之。第七﹐攺以公使館置兵員若干警備﹐數則當觀勢多少云﹐另注曰﹕『朝鮮兵民守律一年以後﹐更無可警﹐則不妨撤去。』第八﹐派使後﹐日本亦當以國書慰問云。」﹞𨿽尙無大失著﹐而朝鮮貧瘠﹐花房勒書五十萬圓﹐分年塡補﹐未免重受其困。初宏集將之仁川﹐來館請辭﹐余以此屬日朝之事﹐我中國僅能隱與維持﹐不便顯相干預﹐爰爲逐條剖決以去。乃宏集等以內憂甫平﹐深懼外患復起﹐遂至受其逼迫﹐勉就條議﹐中心耿耿﹐抱咎靡已﹐亦可見日人遇事生風﹐以求逞欲﹐直行同無賴焉﹗五點鐘﹐輕騎繞王宮相我軍部勒形勢﹐同人頗有以微行可慮爲戒者。晚八點鐘﹐髙永喜以宏集命﹐自仁川歸見國王﹐王命之來謁﹐詢知日廷續派井上毅爲議官﹐此次款事﹐多其主持云。

十八日晨﹐無事。午後﹐金允植來館筆談﹐允植爲人頗迂鈍﹐每談一事﹐輒不了了。晚七點鐘﹐允中以王命持節略來問﹐手批答之。允中去﹐寧夏復來云「已奉派爲大官﹐宏集爲副官﹐李祖淵爲從事官﹐請附舶至津門﹐謁傅相上憲言事﹐並詣京師進謝表。」無何﹐宏集亦至﹐謂﹕「甫自仁川歸。」與之筆談﹐極道議款時威逼情狀﹐聞之恨恨。﹝忠筆談﹐曰﹕『第一條﹐花房言明如何辦理﹖』金曰﹕『其另注﹐初以應自日本差役自處辦爲文﹐僕謂差役自處辦﹐亦礙我人眼目﹐不如辦理含混﹐以是故之。』忠曰﹕『彼可言明何法辦理﹐與懲辦何人及懲辦若干人乎﹖』金曰﹕『此事未曾如此詳問。』忠曰「兵備之費五十萬圓﹐也如何結算﹖執事可將竹添之書告之乎﹖」金曰﹕『僕在大臣之後﹐不敢言﹐言自斷五十萬誠是料外﹐故先言我帑藏空虛﹐無可辦之力。則彼亦曰固知其然﹐日後開礦盡可辦此﹐若不趁期淸兌﹐彼自行采礦﹐足此數﹐後當還之﹐此甚無理。竹添所言﹐𨿽不露破﹐槪將此舉﹐不欲開釁﹐專爲維持亞細亞大局起見﹐貴國用意可感﹐今以賠償一事要挾﹐是以仁始而以利終也。因要減其數﹐則彼又將礦師及器械皆延請於渠﹐又日後設電綫﹐渠國當任之﹐又咸與大邱事預約三件爲請﹐而只減一十萬之數。故答以如此要挾﹐不如不減﹐而仍復爲五十萬矣。又將俄國黑海之戰及中國南之案爲言﹐則彼亦以爲然﹐而此事非爲利也﹐貴政府不能曉諭民人﹐以致此變﹐此次是罰款云。其言無禮至此﹐憤不可堪。』忠曰﹕『日人凱覦貴國礦山久矣﹐今此執事等至中國﹐面見中堂﹐須祈爲作主﹐以絕日本之望﹐以立富國之基。』金曰﹕『日人言我國自有財而不能用﹐其凱覦可知﹐今此不允其請﹐誠爲向已乞大人作主﹐延師開采﹐故開采伊始﹐自我償其數﹐綽有裕矣。且敝國𨿽貧﹐每年節省﹐或可辦十萬圓耳﹐寧失每年十萬﹐不聽日人之任行開采也。」﹞因訂於二十日晨﹐由漢城啟行。夜間﹐繕上傅相與振帥稟各二件﹐稟傅相云「自抵朝鮮漢城後﹐所籌日髙交涉事宜﹐與誘送李應情形﹐業經稟報在案。丁汝昌於十三日戍刻﹐率水軍數十名議送李應登程。是夜陰雨泥滓﹐沿途不準停息﹐軍士等冒雨忍饑﹐約百七十里﹐於次午抵馬山浦﹐將應送至登瀛洲兵舶安置。維時日本兵舶之泊仁川口者﹐以次移碇來聚﹐因畱海口﹐部勒舟師﹐期以壯聲援﹐而示牽制。忠於十四日﹐一面請朝鮮國王﹐由其政府將願重修舊好之意﹐函知花房﹐隨派全權大官李裕元﹐副官金宏集﹐馳赴仁川會議。一面查拿城東亂黨﹐蓋王京隸兵籍者﹐約近萬人﹐半在枉尋利泰二里﹐聚族而居﹐世世爲兵﹐慢官厲民﹐久成積習。初朝鮮國王九齡嗣位﹐應以太公攝政﹐十餘年間﹐臣民交怨。嗣國王年長﹐王妃閔氏﹐亦累世勛舊﹐其父兄欲輔國王﹐收回大柄。於是朝臣之同志者﹐舉應頻年惡迹﹐交章彈勃﹐遂致失政家居。無何﹐王妃父兄皆死於火﹐國人均謂應所爲﹐顧以其處不死之地﹐國王亦姑爲隱忍﹐仍以王妃從兄﹐置顯要輔政。應乃以陳氏豆區之計﹐陰結枉尋利泰二里諸軍士﹐以爲羽翼。去年其次子載先﹐與勛戚三五少年﹐欲謀篡弒﹐未發事泄﹐瘐死獄中。用是積怨益深﹐流毒愈甚﹐遂有今年六月之事。現𨿽應就拘﹐而其長子載冕﹐新以訓練大將握兵柄﹐恐亂黨一聞查拿﹐或更奉以爲亂。爰於十五日晚間﹐先將載冕誘拘南別宮﹐以水兵數十人守之﹐然後部署一切。是夜吳軍門派慶軍會辦營務處袁中書世凱來館﹐幫同料理。而金允植亦以國王致吳軍門及忠書至﹐請速派兵至該二里剿除亂黨﹐俾欹器復整﹐情辭之間﹐頗極迫切。爰令慶字親兵後營張副將光前﹐率領全隊出小東門﹐會同慶字左營吳總兵兆有﹐慶字正營何副將乘鰲﹐往捕枉尋裏亂黨。其地兩面依山﹐中列街衢﹐瓦屋鱗次﹐吳總兵率軍分扼兩頭﹐張副將直入其巢。時天色漸明﹐該亂黨等突見我軍掩至﹐一半持械走登山麓﹐一半出街前死拒。裏中間有居民雜處﹐不敢輕用炮火﹐短兵巷戰兩時許﹐張副將生獲一百三十餘人﹐何副將以親兵輔之﹐亦獲二十餘人﹐其領悉由屋後竄去。我軍帶傷者二人﹐當攢捕之時﹐亂黨之勢窮力蹙﹐度將就獲者﹐每以刃自割其腹﹐腸胃畢露﹐其湣不畏死﹐於此可見。利泰裏則吳軍門自往掩執﹐以地近營址﹐已先期聞風遠揚﹐僅獲二十餘人。是役所獲者共一百七十餘人﹐忠當至吳軍門營內會訊﹐戮其首領及罪狀較重者十人﹐其餘情有可原者﹐槪予釋放。蓋以六月切九日之變﹐其中不無脇從﹐設所獲者不爲分別輕重﹐盡置諸法﹐則此輩知罪皆不赦﹐必聚而爲走險之謀﹐惟第戮其首領﹐則凡脇從者咸知爲法所不誅﹐將安然解散以去﹐而潢池之禍﹐可以不興﹐亦潛消反側之意也。𨿽亂黨數千﹐僅戳此十人﹐猶恐未足以示敬﹐而天威震﹐羣凶奔竄﹐巢穴旣覆﹐嘯聚無方﹐此後散處四方﹐不難隨時續捕。而載冕不安於位﹐亦卽於是日請釋兵柄。方辦理間﹐接奉振憲來函﹐與抄示總署函稿﹐所籌先後機宜﹐與現在辦理情形﹐節節吻合。猶憶汝昌等甫至朝鮮﹐亦卽以生致應於先著﹐故方汝昌回津時﹐忠卽借調停日本之說﹐與應深相結納﹐冀使弗疑。迨陸軍旣至﹐忠先率小隊二百名﹐直趣王京﹐應請住城內南別宮﹐其時頗有勸令勿入者﹐忠以向日住此﹐玆忽遲畱城外﹐彼必因疑生懼﹐預爲防備﹐則辦理卽難得手。遂毅然入居﹐復與謬爲親近﹐彼果深相傾信﹐終以就逮﹐而後乃得查拿亂黨。不特朝鮮之宗社危而復安﹐亦且日本之姦謀隱而難肆﹐此皆仰賴皇上聲靈﹐中堂威望﹐與夫振憲之當機立斷﹐乃克收此寸效。在事諸員﹐不無著有微勞﹐除陸軍應由吳軍門開單請獎外﹐其水師於汝昌前乘威遠回津請師後﹐仁川口內﹐僅超勇揚威二快船﹐而日本兵舶乃有七艘﹐該管駕等皆能相機酬答﹐示以鎭靜﹐使之不敢輕肆。至登陸後﹐護送應﹐使元惡不至遁逃。拘守載冕﹐俾亂黨無從推戴。其後日艦移碇﹐南陽各舶﹐又能隱示牽制﹐俾日兵不敢輕動。而忠乃得與吳軍門捕治亂黨﹐使日人始終未得攙趨。陸軍爲其顯﹐水師爲其隱﹐其勞亦足相當﹐其可否擇尢酌保﹐以示鼓勵之處﹐已稟請振憲﹐批示遵行矣。」

十九日晨﹐聞吳軍門移軍東門﹐策馬往視﹐因告行焉。九點鐘﹐回館﹐檢點巾篋。允中以王命袖示謝表﹐曁咨總署與北洋大臣文稿。午後﹐國王世子並遣中使饋禮各四事﹐固辭不獲﹐乃受之。於是朝鮮官來館送行者﹐屨滿戶外。

二十日晨﹐國王遣承旨賚帖送行﹐訂繼見期﹐且謂﹕「趙金二使至津門﹐務乞傅相上憲﹐進諸前席﹐親賜教誨。」囑余爲之先容焉。旋接津來函札。十點鐘﹐偕趙金諸君自南別宮啟行。一點鐘﹐次果川﹐國王復遣中使起居。七點鐘次水原﹐以日中熱甚﹐乘夜復行五十里﹐至南陽行館﹐時漏箭已四下矣。

二十一日晨﹐南陽行館作二書﹐致吳軍門與花房公使。尋發馬山浦﹐午後﹐抵埠﹐潮落待渡﹐復接津來函件﹐乃昨由鎭海輪船賚至者﹐內有張振帥手札﹐錄譯署公函﹐謂﹕「此役也﹐如能生致李應﹐則采驪得珠矣。」又錄傅相與我駐倭星使黎君蒓齋兩電﹐亦皆以此役要領﹐在制服應﹐則他皆迎刃而解云。計此時應當已抵津門矣。四點鐘﹐乘半潮﹐刺小艇﹐渡至鎭海﹐命駛出口外﹐薄威遠以登。丁軍門飭管駕官﹐遲明起碇﹐並安置朝鮮各官艙位。

二十二日晨﹐五點二刻﹐起碇﹐海天澄淨﹐如行鏡中﹐入夜風自舵旁來﹐舟甚傾側。

二十三日午前九點鐘﹐駛抵之罘﹐知傅相已於昨日十點鐘﹐乘保大鼓輪北上矣。遂登岸﹐拜方佑民觀察﹐並晤仲兄相伯。四點鐘﹐登船舉碇回津﹐恭錄八月十二﹑十六諭旨兩道﹕「光緒八年八月十二日﹐內閣奉上諭﹕朝鮮爲我國大淸屬國﹐世守藩封﹐素稱恭謹﹐朝廷視同內服﹐休戚相關。前據張樹聲奏﹕『朝鮮國亂軍生弈﹐突於六月間﹐圍逼王宮﹐王妃被難﹐大臣被戕﹐日本使館亦被橫害。』當諭令張樹聲調派水陸各軍﹐前往援剿﹐又以李鴻章假期屆滿﹐召赴天津﹐會同查辦。旋經提督吳長慶﹑丁汝昌﹑道員馬建忠等﹐率師東渡﹐進抵該國都城﹐拿獲亂黨一百數十人﹐殄厥渠魁﹐赦其脇從﹐旬日之間﹐禍亂悉平﹐人心大定。采訪該國輿論﹐咸稱釁起兵丁索餉﹐而激之使變者﹐皆出自李應主謀。經吳長慶等﹐將其解送天津﹐降旨﹐交李鴻章﹑張樹聲究明情由具奏。李應當國王衝年﹐專權虐民﹐惡迹昭著﹐迨致政後﹐日深怨望。上年卽有伊子李載先﹐謀逆情事。此次亂軍初起﹐先赴伊家申訴﹐旣不能正言禁止﹐乃於事後擅攬庶務﹐威福自由﹐獨置亂黨於不問。乃李鴻章等遵旨詰訊﹐猶復多方掩飾﹐不肯吐實﹐其爲黨惡首禍﹐實屬百喙難逃﹐論其積威震主﹐謀危宗社之罪﹐本應執法嚴懲﹐惟念朝鮮國王﹐於李應該屬尊親﹐若竟置之重典﹐轉令該國王無以自處﹐是用特沛恩施﹐姑從寬減。李應著免其治罪﹐安置直隸保定府地方﹐永不準回國﹐仍著直隸總督優給廩餼﹐嚴其防閒﹐以弭該國禍亂之端﹐卽以維該國王倫紀之變。吳長慶所部官軍﹐仍著暫畱朝鮮彈壓﹐該國善後事宜﹐並著李鴻章等悉心商查﹐用副朝廷酌法準情綏靖藩服至意。欽此。光緒八年八月十六日﹐內閣奉上諭﹐禮部奏。」「『接據朝鮮國王來咨轉奏各一折﹐並抄錄原咨呈覽﹐該國此次亂軍之變﹐經朝廷發兵戡定﹐深知感激。』殊堪嘉尙﹗至所稱中情震迫﹐瀝懇天恩﹐準令李應歸國一節﹐李應以宗屬至親積威震主﹐謀危宗社﹐罪無可逭。朝廷酌法準情﹐姑從寬減。前已明降諭旨﹐擇地安置﹐優給廩餼﹐原屬格外施恩。該國王顧念天倫﹐系懷定省﹐以李應年老多疾﹐咨由禮部代奏乞恩﹐詞意迫切﹐自屬人子至情。惟李應獲罪於該國宗社者甚大﹐該國王旣承先統﹐應以宗社爲重﹐不能復顧一己之私﹐所請將李應釋迥之處﹐著毋庸議。仍準事歲時派員省問﹐以慰該國王思慕之情。嗣後不得再行瀆請﹐該部知道。欽此。」﹝謹案﹐嗣於光緒十一年八月間﹐釋應還國。﹞

