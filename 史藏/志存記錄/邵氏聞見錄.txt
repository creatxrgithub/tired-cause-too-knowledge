

邵氏聞見錄

宋邵伯溫

●序

《易》曰「君子多識前言往行﹐以畜其徳。」《孟子》曰「則聞而知之﹐則見而知之。」伯溫以先君子之故﹐親接前輩﹐與夫侍家庭﹐居鄕黨﹐遊宦學﹐得前言往行爲多。以畜其徳則不敢當﹐而老景侵尋﹐偶負後死者之責﹐類之爲書﹐曰《聞見錄》﹐尙庶幾焉。紹興二年十一月十五日壬申河南邵伯溫書。

●卷一太祖微時﹐遊渭州潘原縣﹐過涇州長武鎭。寺僧守嚴者﹐異其骨相﹐陰使畫工圖於寺壁﹕靑巾褐裘﹐天人之相也﹐今易以冠服矣。自長武至鳳翔﹐節度使王彥超不畱﹐復入洛。枕長壽寺大佛殿西南角柱礎晝寢﹐有藏經院主僧見赤蛇出入帝鼻中﹐異之。帝寤﹐僧問所向﹐帝曰「欲見柴太尉於澶州﹐無以爲資。」僧曰「某有一驢子可乘。」又以錢幣爲獻﹐帝遂行。柴太尉一見奇之﹐畱幕府。未幾﹐太尉爲天子﹐是謂周世宗。帝與宣祖俱事之﹐南徵北伐﹐屢建大功﹐以至受禪﹐萬世之基﹐實肇於澶州之行。帝卽位﹐盡召諸節度入覲﹐宴苑中﹐諸帥爭起論功﹐惟彥超獨曰「臣守藩無效﹐願納節備宿衛。」帝喜曰「前朝異世事安足論﹐彥超之言是也。」從容問彥超曰「卿當日不畱我何也﹖」彥超曰「涔蹄之水﹐不足以澤神龍。帝若爲臣畱﹐則安有今日。」帝益喜﹐曰「獨令汝更作永興節度一任。」長壽寺僧亦召見﹐帝欲官之﹐僧辭﹔乃以爲天下都僧錄﹐歸洛。今永興有彥超畫像﹐長壽寺殿中亦有僧畫像﹐皆偉人也。嗚呼﹗聖人居艸昧之際﹐獨一僧識之﹐彥超𨿽不識﹐及對帝之言自有理﹐異哉﹗

周世宗死﹐恭帝幼沖﹐軍政多決於韓通。太祖與通並掌軍政。通愚愎﹐將士皆怨之﹔太祖英武﹐有度量智略﹐多立戰功﹐故皆愛服歸心焉。將北徵﹐京師之人喧言﹕出軍之日當立點檢爲天子。富室或挈家逃匿他州。太祖聞之懼﹐密以告家人曰「外間訁凶訁凶如此﹐柰何﹖」太祖姊卽魏國長公主﹐面如鐵色﹐方在廚﹐引面杖逐太祖曰「大丈夫臨大事﹐可否當自決﹐乃於家間恐怖婦女何爲耶﹗」太祖默然而出。

太祖初登極時﹐杜太后尙康寧﹐與上議軍國事﹐猶呼趙普爲書記。嘗勞撫之曰「趙書記且爲盡心﹐吾兒未更事也。」太祖待趙韓王如左右手。禦史中丞雷徳驤劾奏普彊占市人第宅﹐聚斂財賄﹐上怒叱之曰「鼎鐺尙有耳﹐汝不聞趙普吾之社稷臣乎﹗」命左右曳於庭數匝。徐復冠。召升殿﹐曰「後當攺﹐姑赦汝﹐勿令外人聞也。」

太祖將受禪﹐未有禪文﹐翰林學士承旨陶在旁﹐出諸懷中﹐進曰「已成矣。」太祖由是薄其爲人。轂墓在京師東門外覺昭寺﹐已洞開﹐空無一物。寺僧云「屢掩屢壞﹐不曉其故。」張舜民曰「陶爲人輕險﹐嘗自指其頭﹐謂必戴貂蟬﹐今髑髏亦無矣。」

太祖初受天命﹐誅李筠﹑李重進﹐威徳日盛﹐因問趙普﹕「自唐季以來﹐數十年間﹐帝王凡易十姓﹐兵革不息﹐生靈地﹐其故何哉﹖吾欲息兵定長久之計﹐其道何如﹖」普曰「陛下言及此﹐天人之福也。唐季以來﹐戰爭不息﹑家散人亡者無他﹐節鎭太重﹐君弱臣彊而已。今欲治之﹐惟稍奪其權﹐制其錢谷﹐收其精兵﹐則天下安矣。」語未卒﹐帝曰「卿勿復言﹐吾已悉矣。」頃之﹐上因晚朝﹐與故人石守信﹑王審琦飲酒﹐帝屏左右謂曰「吾資爾曹之力多矣﹐念爾之功不忘。然爲天子亦大艱難﹐殊不若爲節度使之樂﹐吾今終夕未嘗敢安枕而臥也。」守信等問其故﹐帝曰「此豈難知。所謂天位者﹐眾欲居之爾。」守信等皆頓首曰「陛下出此言何也﹖今天命已定﹐誰敢復有異心。」上曰「不然﹐汝曹𨿽無此心﹐其如麾下之人欲富貴者何﹖一旦以黃袍加汝之身﹐汝𨿽欲不爲﹐其可得乎﹖」守信等涕泣曰「臣愚不及此﹐惟陛下哀憐﹐示以可生之途。」上曰「人生如白駒過隙耳。所謂富貴者﹐不過欲多積金錢﹐厚自娛樂﹐使子孫顯榮耳。汝曹何不釋去兵權﹐擇便好田宅市之﹐爲子孫立永久之業﹐多置歌兒舞女﹐日飲食相歡以終天命。君臣之間兩無猜嫌﹐上下相安﹐不亦善乎﹗」守信等皆拜謝曰「陛下念臣及此幸甚。」明日﹐皆稱疾﹐請解軍政。上許之﹐盡以散官就第﹐所以慰撫賜賚甚厚﹐或與之結婚。於是更置易制者﹐使主親軍﹔其後又置轉運使﹑通判使﹐主諸道錢谷﹔收天下精兵以備宿衛﹐而諸功臣亦以善終﹐子孫富貴﹐迄今不絕。向非韓王謀慮深長﹐太祖深明果斷﹐天下無復太平之日矣。聖賢之見何其遠哉﹗世謂韓王爲人陰刻﹐當其用事時﹐以睚眥中傷人甚多﹐然子孫至今享福祿﹐國初大臣鮮能及者﹐得非安天下之功大乎﹖

太祖遣曹彬伐江南﹐臨行﹐諭曰「功成以使相爲賞。」彬平江南歸﹐帝曰「今方隅未服者尙多﹐汝爲使相﹐品位極矣﹐豈肯復戰耶﹖姑徐之﹐更爲吾取太原。」因密賜錢五十萬。彬怏怏而退﹐至家﹐見錢布滿室﹐乃嘆曰「好官亦不過多得錢耳﹐何必使相也﹗」嗚呼﹗太祖重惜爵位如此。孔子稱﹕惟名與器﹐不可以假人。太祖得之矣。

祖宗開國所用將相皆北人﹐太祖刻石禁中曰「後世子孫無用南士作相﹐內臣主兵。」至眞宗朝始用閩人﹐其刻不存矣。嗚呼﹗以藝祖之明﹐其前知也。漢髙祖謂吳王濞曰「後五十年東南有亂者﹐非汝耶﹖然天下一家﹐愼無反。」已而果然﹐藝祖亦云。

太祖卽位之初﹐數出微行﹐以偵伺人情﹐或過功臣之家﹐不可測。趙普每退朝﹐不敢脫衣冠。一日大雪﹐向夜﹐普謂帝不復出矣。久之﹐聞叩門聲﹐普出﹐帝立風雪中。普惶懼迎拜﹐帝曰「已約晉王矣。」已而太宗至﹐共於普堂中設重ブ地坐﹐熾炭燒肉。普妻行酒﹐帝以嫂呼之。普從容問曰「夜久寒甚﹐陛下何以出﹖」帝曰「吾睡不能著﹐一榻之外皆他人家也﹐故來見卿。」普曰「陛下小天下耶﹖南徵北伐﹐今其時也。願聞成算所向。」帝曰「吾欲下太原。」普默然久之﹐曰「非臣所知也。」帝問其故﹐普曰「太原當西北二邊﹐使一舉而下﹐則二邊之患我獨當之。何不姑畱以俟削平諸國﹐則彈丸黑志之地﹐將無所逃。」帝笑曰「吾意正如此﹐特試卿耳。」遂定下江南之議。帝曰「王全斌平蜀多殺人﹐吾今思之猶耿耿﹐不可用也。」普於是薦曹彬爲將﹐以潘美副之。明日命帥﹐彬與美陛對﹐彬辭才力不迨﹐乞別選能臣。美盛言江南可取﹐帝大言諭彬曰「所謂大將者﹐能斬出位犯分之副將﹐則不難矣。」美汗下﹐不敢仰視。將行﹐夜召彬入禁中﹐帝親酌酒。彬醉﹐宮人以水沃其面。旣醒﹐帝撫其背以遣曰「會取會取﹐他本無罪﹐只是自家著他不得。」蓋欲以恩徳來之也。是故以彬之厚重﹐美之明銳﹐更相爲助﹐令行禁止﹐未嘗妄戮一人﹐而江南平。皆帝仁聖神武所以用之﹐得其道云。

太祖初卽位﹐朝太廟﹐見其所陳籩豆籃簋﹐則曰「此何等物也﹖」侍臣以禮器爲對。帝曰「我之祖宗寧曾識此﹗」命徹去。亟令進常膳﹐親享畢﹐顧近臣曰「卻令設向來禮器﹐俾儒士輩行事。」至今太廟先進牙盤﹐後行禮。康節先生常曰「太祖皇帝其於禮也﹐可謂達古今之宜矣。」

東京﹐唐汴州﹐梁太祖因宣武府置建昌宮﹐晉攺曰大寧宮﹐周世宗𨿽加營繕﹐猶未如王者之制。太祖皇帝受天命之初﹐卽遣使圖西京大內﹐按以攺作。旣成﹐帝坐萬歲殿﹐洞開諸門﹐端直如引繩﹐則嘆曰「此如吾心﹐小有邪曲人皆見矣。」帝一日登明徳門﹐指其榜問趙普曰「明徳之門﹐安用之字﹖」普曰「語助。」帝曰「之乎者也﹐助得甚事。」普無言。

太祖登極未久﹐杜太后上仙﹐初從宣祖葬國門之南奉先寺。後命宰相範質爲使﹐攺卜未得地。質罷﹐更命太宗爲使﹐遷奉於永安陵。又欲遷遠祖於西京之谷水﹐蓋宣祖微時葬也。相並兩冢﹐開壙皆白骨﹐不知辧﹐遂卽墳爲園﹐歲遣官並祭﹐洛人謂之一寢二位云。伊川先生程頤曰「爲並葬擇地者﹐可以謂之智矣。」太祖獵近郊﹐所禦馬失﹐帝躍以下﹐且曰「吾能服天下矣﹐一馬獨不馴耶﹖」卽以佩刀刺之﹐旣而悔曰「吾爲天子﹐數出遊獵﹐馬失又殺之﹐其過矣。」自此終身不復獵。

太祖朝﹐晉邸內臣奏請木場大木一章造器用。帝怒﹐批其奏曰「破大爲小﹐何若斬汝之頭也﹗」其木至今在﹐半枯朽﹐不動。嗚呼﹐太祖於一木不忍暴用以違其材﹐況大者乎﹖

忠正軍節度使王審琦與太祖皇帝有舊﹐爲殿前都指揮使。禁中火﹐審琦不待召﹐領兵入救。臺諫官有言﹐罷歸壽州本鎭﹐朝辭﹐太祖諭之曰「汝不待召以兵入衛﹐忠也﹔臺臣有言﹐不可不行。第歸鎭﹐吾當以女嫁汝子承衍者。」召承衍至﹐則已有婦樂氏﹐辭。帝曰「汝爲吾婿﹐吾將更嫁樂氏。」以禦龍直四人控禦馬載承衍歸﹐遂尙秦國大長公主。樂氏厚資嫁之。帝謂承衍曰「汝父可以安矣。」審琦歸鎭七年﹐率先諸鎭納節﹐以使相薨﹐追封秦王﹐謚正懿。承衍官至護國軍節度使﹑附馬都尉﹑河中尹﹐薨﹐贈尙書令﹐追封鄭王。嗚呼﹐太祖駕禦英雄﹐聽納言諫﹐聖矣哉﹗

太祖卽位﹐諸藩鎭皆罷歸﹐多居京師﹐待遇甚厚。一日從幸金明池﹐置酒舟中﹐道舊甚歡。帝指其坐曰「此位有天命者得之。朕偶爲人推戴至此﹐汝輩欲爲者﹐朕當避席。」諸節度皆伏地汗下﹐不敢起。帝命近臣掖之﹐歡飲如初。嗚呼﹐自非聖度宏遠﹐安能服天下英雄如此﹗

僞蜀孟昶以降王入朝﹐舟過眉州湖渡﹐一宮嬪有孕﹐昶出之﹐祝曰「若生子﹐孟氏尙存也。」後生子﹐今爲孟氏不絕。昶治蜀有恩﹐國人哭送之。至犍爲別去﹐其地因號曰蜀王灘。蜀初平﹐呂餘慶出守﹐太沮諭曰「蜀人思孟昶不忘﹐卿官成都﹐凡昶所榷稅食飲之物﹐皆宜罷。」餘慶奉詔除之﹐蜀人始欣然不復思故主矣。

眞宗景徳元年﹐契丹入寇﹐犯澶淵﹐京師震動。當時大臣有請幸金陵﹑幸蜀者。左相畢文簡公病不出﹐右相寇萊公獨勸帝親徵﹐帝乃決﹐遂幸澶淵。帝初不欲過河﹐寇公力請﹐髙瓊控帝馬渡過浮梁。帝登城﹐六軍望黃屋呼「萬歲」﹐聲動原野﹐士气大振。帝每使人覘萊公動息﹐或曰「寇準晝寢﹐鼻息如雷。」或曰「寇準方命庖人斫。」帝乃安。旣射死虜驍將順國王撻覽﹐虜懼請和﹐帝令擇重臣報聘。萊公遣侍禁曹利用以往。上曰「凡虜所須卽許之。」萊公戒之曰「若許過二十萬金幣﹐吾斬若矣。」和議成﹐諸將請設伏邀擊﹐可使虜匹馬不返。萊公勸帝勿從﹐縱契丹歸國﹐以保盟好。帝回鑾﹐每嘆萊公之功。小人或譖之曰「陛下知博乎﹖錢輸將盡﹐取其餘盡出之謂之孤注。陛下﹐寇準之孤注也﹐尙何念之。」帝聞之驚甚﹐萊公眷禮遂衰。

眞宗東封西祀﹐禮成﹐海內晏然。一日﹐開太淸樓宴親王﹑宰執﹐用仙韶女樂數百人﹔有司以宮嬪不可視外﹐於樓前起彩山幛之。樂聲若出於雲霄間者。李文定公﹑丁晉公坐席相對﹐文定公令行酒黃門密語晉公曰「如何得倒了假山﹖」晉公微笑。上見之﹐問其故﹐晉公以實對﹔上亦笑﹐卽命女樂列樓下﹐臨軒觀之﹐宣勸益頻﹐文定至沾醉。

章獻明肅太后﹐成都華陽人。少隨父下峽至玉泉寺﹐有長老者善相人﹐謂其父曰「君﹐貴人也。」及見後﹐則大驚曰「君之貴以此女也。」又曰「遠方不足畱﹐盍遊京師乎﹖」父以貧爲辭﹐長老者贈以中金百兩。後之家至京師﹐眞宗判南衙﹐因張耆納後宮中。帝卽位﹐爲才人﹐進宸妃﹐至正位宮闈﹐聲勢動天下。仁宗卽位﹐以太皇太后垂簾聽政。玉泉長老者﹐已居長蘆矣。後屢召不至﹐遣使就問所須﹐則曰「道人無所須也。玉泉寺無僧堂﹐長蘆寺無山門﹐後其念之。」後以本閣服用物下兩寺爲錢﹐以建長蘆寺臨江門﹐起水中。旣成﹐輒爲蛟所壞。後必欲起之﹐用生鐵數萬斤疊其下﹐門乃成。蓋蛟畏鐵也。今《玉泉寺僧堂梁記》日後所建云。

●卷二仁宗好用導引術理髮﹐有宮人能之﹐號曰梳頭夫人。一日﹐帝退朝﹐命夫人理髮﹐嬪禦列侍。帝袖中有章疏﹐左右爭取之﹐帝不能止。有從旁讀者﹐蓋臺臣乞放宮女章也。眾聞之默然﹐獨梳頭夫人嘆息曰「今京師富人尙求妾媵﹐豈有天子嬪禦﹐外臣敢以爲言﹖官家亟逐言者﹐則淸淨矣。」帝不語。旣禦膳﹐幸後苑﹐命內侍按宮人籍﹐上自出若干人﹐行臺臣之言也。梳頭夫人以入宮久﹐首出之﹐帝亦不問。或謂參知政事吳奎曰「上比漢文帝何如﹖」奎對曰「以此則過文帝遠矣﹗」

仁宗朝﹐程文簡公判大名府時﹐府兵有肉生於背﹐蜿蜒若龍伏者﹐文簡收禁之﹐以其事聞。仁宗謂宰輔曰「此何罪也﹖」令釋之。後其兵以病死。嗚呼﹐肉龍生於兵之背﹐妖也。帝釋之﹐徳足以勝妖矣﹐兵輒死﹐宜哉﹗

孫文懿公爲翰林學士﹐撰《進李太后赦文》曰「章懿太后丕擁慶羨﹐實生眇衝﹐顧復之恩深﹐保綏之念重。神馭旣往﹐仙遊斯邈。嗟乎﹗爲天下之母﹐育天下之君﹐不逮乎九重之承顏﹐不及乎四海之致養﹐念言一至﹐追慕增結。」仁宗覽之﹐感泣彌月。公自此遂參大政。帝問文懿曰「卿何故能道朕心中事﹖」公曰「臣少以庶子不齒於兄弟﹐不及養母﹐以此知陛下聖心中事。」上爲之流涕。先是晏元獻公撰《章懿太后神道碑﹞曰「五嶽崢嶸﹐昆山出玉﹔四溟浩渺﹐麗水生金。」蓋以明肅太后爲尊也。學士大夫嘉其善比﹐獨仁宗不悅。

伯溫嘗得老僧海妙者言﹕仁宗朝﹐因赴內道場﹐夜聞樂聲出雲霄間。帝忽來臨觀﹐久之﹐顧左右曰「眾僧各賜紫羅一匹。」僧致謝﹐帝曰「來日出東華門﹐以羅置懷中﹐勿令人見﹐恐臺諫有文字論列。」嗚呼﹗仁宗以微物賜僧﹐尙畏言者﹐此所以致太平也。海妙又言﹕嘗觀仁宗二十許歲時﹐祀南郊回﹐坐金輦中﹐日初出﹐面色與金光相射﹐眞天人也。因以記之。

仁宗一日幸張貴妃閣﹐見定州紅瓷器﹐帝堅問曰「安得此物﹖」妃以王拱辰所獻爲對﹐帝怒曰「嘗戒汝勿通臣僚饋送﹐不聽何也﹖」因以所持柱斧碎之。妃愧謝﹐久之乃已。妃又嘗侍上元宴於端門﹐服所謂燈籠錦者﹐上亦怪問。妃曰「文彥博以陛下眷妾﹐故有此獻。」上終不樂。後潞公入爲宰相﹐臺官唐介言其過﹐及燈籠錦事﹐介𨿽以對上失禮遠謫﹐潞公尋亦出判許州﹐蓋上兩罷之也。或云燈籠錦者﹐潞公夫人遺張貴妃﹐公不知也。唐公之章與梅聖兪書竄之詩﹐過矣。嗚呼﹐仁宗寵遇貴妃先於六宮﹐其責以正禮尙如此﹐可謂聖矣﹗

仁宗朝﹐王安石爲知制誥。一日﹐賞花釣魚宴﹐內侍各以金揲盛釣餌藥置幾上﹐安石食之盡。明日﹐帝謂宰輔曰「王安石詐人也。使誤食釣餌﹐一粒則止矣﹔食之盡﹐不情也。」帝不樂之。後安石自著《日錄》﹐厭薄祖宗﹐於仁宗尢甚﹐每以漢文帝恭儉爲無足取者﹐其心薄仁宗也。故一時大臣富弼﹑韓琦﹑文彥博﹐皆爲其詆毀云。

仁宗時﹐一日﹐天大雷震﹐帝衣冠焚香再拜﹐退坐靜思所以致變者﹐不可得。偶後苑作匠進一七寶枕屏﹐遽取碎之。嗚呼﹐帝敬天之威如此﹐其當太平盛時享國長久﹐宜矣﹗至熙寧大臣以「天變不足畏」說人主﹐以成今日之禍﹐悲夫﹗仁宗禦馬有名玉逍遙者﹐馬色白﹐其乘之安如輿輦也。圉人云「馬行步有尺度﹐徐疾皆中節。馭者行速﹐則以足攔之。」一日﹐燕王借乘﹐卽長鳴不行。王怒﹐還之。帝父事王甚恭。配南城馬鋪。久之復奉禦﹐其行如初。帝升遐﹐從葬至陵下﹐悲鳴不食而斃。伊川先生程頤謂伯溫曰「驥不稱其力﹐稱其徳也歟﹗」本朝自祖宗以來﹐進士過省赴殿試﹐尙有被黜者。遠方寒士殿試下第﹐貧不能歸﹐多至失所﹐有赴河而死者。仁宗聞之惻然﹐自此殿試不黜落﹐𨿽雜犯亦收之末名﹐爲定制。可以謂之仁矣。

仁宗至和間不豫﹐昏不知人者三日。旣愈﹐自言夢行荊棘中﹐周章失路﹐有神人被金甲自天而下﹐謂帝曰「天以陛下有仁心﹐錫一紀之壽。」帝曰「吾何當歸﹖」神人曰「請以臣之車輅相送。」帝登車﹐問神何人﹐曰「臣所謂葛將軍者。」帝寤﹐令檢案《道藏》﹐果有葛將軍主天門事﹐因增其位號於大醮儀中﹐立廟京師。帝自此禦朝﹐卽拱默不言。大臣奏事﹐可卽肯首﹐不卽搖首﹐而時和歲丰﹐百姓安樂﹐四夷賓服﹐天下無事。蓋帝知爲治之要﹕任宰輔﹐用臺諫﹐畏天愛民﹐守祖宗法度。時宰輔曰富弼﹑韓琦﹑文彥博﹐臺諫曰唐介﹑包拯﹑司馬光﹑範鎭﹑呂誨云。嗚呼﹐視周之成﹑康﹐漢之文﹑景﹐無所不及﹐有過之者﹐此所以爲有宋之盛歟﹖

仁宗初納光獻後﹐後有疾﹐國醫不效。帝曰「後在家用何人醫﹖」後曰「妾隨叔父官河陽﹐有疾服孫用和藥輒效。」尋召用和﹐服其藥果驗﹔自布衣除尙藥奉禦﹐用和自此進用。用和﹐本衛人﹐以避事客河陽﹐善用張仲景法治傷寒﹐名聞天下。二子奇﹑兆﹐皆登進士第﹐爲朝官﹐亦善醫。

仁宗初升遐﹐禁中永昌郡夫人翁氏位有私身韓蠱者﹐自言嘗汲水﹐仁宗見龍繞其身﹐因幸之﹐畱其釧﹔復遺以物爲驗﹐遂稱有娠。旣逾期不產﹔按驗﹐皆蠱之詐。得其釧於佛閣土中﹐乃蠱自埋也。翁氏削一資﹐杖韓蠱﹐配尼寺爲童。初﹐執政請誅之﹐光獻太后曰「置蠱於尼寺﹐欲令外人盡知其詐﹔若殺之﹐則必謂蠱實生子也。」英宗初載﹐光獻太后垂簾同聽政﹐其決事之明類如此。

仁宗皇帝嘉八年三月二十九日升遐﹐遺詔到洛﹐伯溫時年七歲﹐尙記城中軍民以至婦人孺子﹐朝夕東向號泣﹐紙煙蔽空﹐天日無光。時舅氏王元修自京師過洛﹐爲先公言京師罷市巷哭﹐數日不絕﹐𨿽乞丐者與小兒皆焚紙錢﹐哭於大內之前。又有周長孺都官赴劍州普安知縣﹐行亂山中﹐見汲水婦人﹐亦載白紙行哭。嗚呼﹗此所謂百姓如喪考妣者歟﹗

熙寧初﹐仁宗幼女下嫁錢景臻﹐京師父老知其爲仁宗女也﹐隨其車咨嗟泣涕。元中﹐北虜主謂本朝使人曰「寡人年少時﹐事大國之禮或未至﹐蒙仁宗加意優容﹐念無以爲報。自仁宗升遐﹐本朝奉其禦容如祖宗。」已而泣。蓋虜主爲太子時﹐雜入國使人中﹐雄州密以聞。仁宗召入禁中﹐俾見皇后﹐待以厚禮。臨歸﹐撫之曰「與汝一家也﹐異日惟盟好是念﹐惟生靈是愛。」故虜主感之。嗚呼﹐帝上賓旣久﹐都人與虜主追慕猶不忘﹐此前代所無也。

英宗山陵﹐有輦官畢達慟哭於仁宗永昭陵下曰「臣事陛下四十餘年﹐得服役天上﹐死不恨。」是夕達暴卒。韓魏公爲司馬溫公云。

永安霍道全者﹐嘗爲三陵壕寨﹐年逾九十﹐坐丁謂移永定陵皇黨事﹐羈管亳州。道全言地中宿藏物多驗﹐亳人神之。遇赦歸永安。嘉七年﹐道全忽歷徧川原觀地形﹐語人曰「此地將有大役。」明年﹐仁宗升遐﹐初卜陵﹐有司召問之﹐道全曰「今永安縣地吉﹐宜徙以爲陵寢。」有司疑其欲騷動縣人﹐凡所言皆不用。道全亦相繼卒。今永昭陵旣成﹐或曰「地名和兒原﹐非佳兆。」後三年英宗晏駕。

元丰中﹐神宗仿漢原廟之制﹐增築景靈宮。先於寺觀迎諸帝後禦容奉安禁中。涓日以次備法駕﹐羽衛前導赴宮﹐觀者夾路﹐鼓吹振作。教坊使丁仙現舞﹐望仁宗禦像引袖障面﹐若揮淚者﹐都人父老皆泣下。嗚呼﹐帝之徳澤在人深矣﹗

●卷三英宗於仁宗爲侄﹐宣仁後於光獻爲甥﹐自幼同養禁中。溫成張妃有寵﹐英宗還本宮﹐宣仁還本宅。溫成薨而竟無子。一日﹐帝謂光獻曰「吾夫婦老無子﹐舊養十三﹝英宗行第﹞﹑滔滔﹝宣仁小字﹞﹐各已長立。朕爲十三﹑後爲滔滔主婚﹐使相娶嫁。」時宮中謂天子取婦﹐皇后嫁女云。蓋仁宗﹑光獻以英宗爲子﹐聖意素定矣。此殆天命﹐非人力也。至召英宗爲皇子﹐入謝﹐帝與後適禦後苑迎曙﹝曙﹐英宗諱﹞。亭﹐帝謂後曰「豈偶然哉﹗」嘉八年三月晦日﹐帝起居尙安﹐夜一更﹐遽索藥﹐且召後。後至﹐帝指心﹐不能言。宣醫投藥﹐已無及矣。帝崩﹐左右欲開宮門召兩府﹐後曰「此際宮門不可開﹐但以密敕召兩府﹐令黎明入。」又三更令進粥﹐四更再召醫入﹐使人守之。翌日﹐兩府入﹐後哭告以上崩﹐令召皇子嗣位。英宗初不敢當﹐兩府共抱之﹐解其發﹐被以黃衣。命翰林學士王圭艸詔﹐圭懼甚﹐筆不能下。丞相魏公韓琦從容曰大行皇帝在位幾年﹐圭乃能艸詔。英宗卽位數日﹐有疾﹐執政大臣請光獻後垂簾﹐權同聽政。後辭退﹐久之﹐乃從。則光獻立子之功﹐其可掩哉﹖故神宗深感之﹐所以事光獻之禮甚至。迨光獻之崩﹐神宗哀毀﹐不能視朝﹐其所制挽章﹐至今讀之令人流涕也。韓魏公薨﹐其子孫仿郭汾陽﹐著《家傳》十卷﹐具載魏公功業﹐至英宗卽位之初﹐乃雲光獻信讒﹐屢有不平之語。魏公以危言感動曰「若官家失照管﹐太后亦未得安穩。」又言﹕太后曾問漢昌邑王事如何。又云﹕太后言「昨夕夢甚異﹐見這孩兒卻在慶寧宮﹝謂英宗復在舊邸﹞。」魏公曰「卻在慶寧宮﹐乃是聖躬復舊之兆﹐此是好夢。」又言﹕英宗不豫﹐魏公奏曰「大王長立﹐且與照管﹝謂神宗﹞。」後怒曰「尙欲舊窠中求兔耶﹖」又言﹕太后對大臣泣訴英宗語曰「富弼意主太后。」又云「太后欲禦前殿﹐魏公論奏云云﹐乃止。又云﹕臺諫有章﹐乞早還政﹐太后泣曰「若放下﹐更豈見眼道耶﹗」如此等事尙多﹐皆誕妄不恭﹐非所宜言。韓氏子孫﹐販賣松梗﹐張大勛業﹐以希進用﹐不知陷其父祖於不義也。王巖叟者﹐父子爲魏公之客﹐亦著《魏公遺事﹞一編﹐其記魏公言行甚詳﹔至論光獻權同聽政事﹐亦爲期誕。謂太后還政之後﹐魏公勸英宗加儀衛﹐帝曰「相公休獎縱母后。」又謂魏公對太后曰「自家無子﹐不得不認。」察其意﹐以謂英宗非魏公不得立﹔旣立﹐非魏公不得安也。英宗受仁宗天下﹐貴爲天子﹐思所以報光獻之徳者﹐何以爲稱反惜儀衛末禮﹐有「無獎縱母后」之語﹖於英宗孝徳﹐不無累乎﹗恭惟太皇太后﹐天下之母也﹐以其無子而令認。業爲臣子者﹐悖慢至此﹐不幾於跋扈者乎﹗前代姦人自稱定策國老﹐以天子爲門生﹐皆由此。以魏公之賢﹐使死者有知﹐其敢當也﹖故神宗嘗曰「如此恐非韓琦之意。」伯溫嘗論英宗之立﹐首建議者﹐範蜀公也﹔繼之者﹐司馬溫公也﹔順成仁宗﹑光獻意者﹐韓魏公也。富公《辭戶部尙書章》﹑呂誨中丞《魏公以下遷官疏》﹐乃天下之公言也﹐具書之﹐以俟史官采擇。

英宗卽位之初﹐感疾不能視朝﹐大臣請光獻太后垂簾權同聽政﹐後辭之不獲﹐乃從。英宗才康復﹐後已下手書復辟。魏公奏﹕臺諫有章疏﹐請太后早還政。後聞之遽起。魏公急令儀鸞司撤簾﹐後猶未轉禦屏﹐尙見其衣也。時富韓公爲樞密相﹐怪魏公不關報撤簾事﹐有「韓魏公欲致弼於族滅之地」之語。歐陽公爲參政﹐首議追尊濮安懿王﹐富公曰「歐陽公讀書知禮法﹐所以爲此舉者﹐忘仁宗﹐累主上﹐欺韓公耳。」富公因辭執政例遷官﹐疏言甚危﹐三日不報﹐見英宗﹐面奏曰「仁宗之立陛下﹐皇太后之功也。陛下未報皇太后大功﹐先錄臣之小勞﹐非仁宗之意也。方仁宗之世﹐宗屬與陛下親相等者尙多﹐必以陛下爲子者﹐以陛下孝徳彰聞也。今皇太后謂臣與胡宿﹑吳奎等曰﹕『無夫婦人無所告訴。』其言至不忍聞﹐臣實痛之。豈仁宗之所望於陛下者哉﹗」以笏指禦牀曰「非陛下有孝徳﹐孰可居此﹖」英宗俯躬曰「不敢。」富公求去益堅﹐遂出判河陽﹐自此與魏公﹑歐陽公絕。後富公致政居洛﹐每歲生日﹐魏公不論遠近﹐必遣使致書幣甚恭﹐富公但答以老病﹐無書。魏公之禮終不替﹐至薨乃已。豈魏公有愧於富公者乎﹖然天下兩賢之。魏公﹑歐陽公之薨也﹐富公皆有祭弔。《國史》著富公以不預策立英宗﹐與魏公不合﹐至此祭弔不通﹐非也。

本朝自祖宗以儉徳垂世﹐故藝祖之訓曰「嘗思在甲馬營時可也。」其所用幃簾﹐有靑布緣者。仁宗生長太平﹐尢節儉。京城南湣賢寺﹐溫成張妃墳院也。寺中有溫成宮中故物﹕素朱漆牀﹐黃絹緣席﹐黃隔織褥。帝禦飛白書溫成影帳牌﹐才二尺許﹐朱漆金字而已。以溫成寵冠六宮﹐服用止此﹐故帝寢疾﹐大臣入問﹐見所禦皆黃綢。嗚呼﹐恭儉之徳不在此乎﹗英宗內無嬪禦。王廣淵以濮邸舊僚進待制﹐貧不能辦儀物﹐韓魏公爲言﹐帝曰「無名以賜﹐不可。」後數日﹐有旨令廣淵書《無逸篇》於禦屏﹐賜白金百兩。嗚呼﹐吾本朝祖宗以節儉爲家法如此。光獻太皇太后﹐元丰四年春感疾﹐以文字一函封甚密﹐付神宗曰「俟吾死開之﹐惟不可因此罪人。」帝泣受。後疾愈﹐帝復納此函。後曰「姑收之。」是年七月﹐後上仙。帝開函﹐皆仁宗欲立英宗爲皇嗣時﹐臣僚異議之書也。神宗執書慟哭﹐以太皇太后遺訓﹐不敢追咎其人。故帝宮中服三年之喪﹐盡禮盡孝者﹐知慈徳之不可報也。

伯溫侍長老言曰「本朝惟眞宗咸平﹑景徳間爲盛﹐時北虜通和﹐兵革不用﹐家給人足。以洛中言之﹐民以車載酒食聲樂﹐遊於通衢﹐謂之棚車鼓笛。仁宗天聖﹑明道初尙如此﹐至寶元﹑康定間﹐元昊叛﹐西方用兵﹐天下稍多事﹐無復有此風矣。元昊旣稱臣﹐帝絕口不言兵。慶曆以後﹐天下𨿽復太平﹐終不若天聖﹑明道之前也。」嗚呼﹐仁宗之兵﹐應兵也﹐不得已而用之﹐事平不用﹐此所以爲仁歟﹗

神宗開穎邸﹐英宗命韓魏公擇宮僚﹐用王陶﹑韓維﹑陳薦﹑孫固﹑孫思恭﹑邵亢﹐皆名儒厚徳之士。王陶﹑韓維﹐進止有法。神宗內朝﹐拜稍急﹐維曰「維下拜﹐王當效之。」諸公一日侍神宗坐﹐近侍以弓樣靴進。維曰「王安用舞靴。」神宗有愧色﹐亟令毀去。其翊贊之功如此﹐故穎邸賓僚號天下選云。神宗初卽位﹐中丞王陶言﹐宰相韓魏公不押常朝班爲跋扈。帝遣近侍以章疏示魏公﹐公奏曰「臣非跋扈者﹐陛下遣一小黃門至則可縛臣以去矣。」帝爲之動﹐出王陶知陳州。

神宗卽位﹐銳意求治。初用呂溱爲翰林學士﹐爲開封府。溱死﹐又用滕甫爲翰林學士﹐爲禦史中丞。甫性疏﹐上時遣小黃門持短札禦封問事﹐甫誇示於人。或有見禦札中誤用字者﹐乃反謗甫以爲揚上之短﹐上怒﹐疏斥之﹐以爲逆人李逢親黨﹐不復用。時王安石居金陵﹐初除母喪﹐英宗屢召不至。安石在仁宗時﹐論立英宗爲皇子與韓魏公不合﹐故不敢入朝。安石𨿽髙科有文學﹐本遠人﹐未爲中朝士大夫所服﹐乃深交韓﹑呂二家兄弟。韓﹑呂﹐朝廷之世臣也﹐天下之士﹐不出於韓﹐卽出於呂。韓氏兄弟絳字子華﹐與安石同年髙科﹔維字持國﹐學術尢髙﹐不出仕﹐用大臣薦入館。呂氏公著字晦叔﹐最賢﹐亦與安石爲同年進士。子華﹑持國﹑晦叔爭揚於朝﹐安石之名始盛。安石又結一時名徳之士如司馬君實輩﹐皆相善。先是治平間﹐神宗爲穎王﹐持國翊善﹐每講論經義﹐神宗稱善。持國曰「非某之說﹐某之友王安石之說。」至神宗卽位﹐乃召安石﹐以至大用。神宗旣退司馬溫公﹐一時正人皆引去﹐獨用王荊公﹐盡變更祖宗法度﹐用兵言利﹐天下始紛然矣。帝一日侍太后﹐同祁王至太皇太后宮﹐時宗祀前數日﹐太皇太后曰「天气晴和﹐行禮日亦如此﹐大慶也。」帝曰「然。」太皇太后曰「吾昔聞民間疾苦﹐必以告仁宗﹐常因赦行之﹐今亦當爾。」帝曰「今無它事。」太皇太后曰「吾聞民間甚苦靑苗﹑助役錢﹐宜因赦罷之。」帝不懌﹐曰「以利民﹐非苦之也。」太皇太后曰「王安石誠有才學﹐然怨之者甚眾。帝欲愛惜保全﹐不若暫出之於外﹐歲餘復召用可也。」帝曰「羣臣中惟安石能橫身爲國家當事耳。」祁王曰「太皇太后之言﹐至言也。陛下不可不思。」帝因發怒﹐曰「是我敗壞天下耶﹖汝自爲之。」祁王泣曰「何至是也。」皆不樂而罷。溫公嘗私記富韓公之語如此﹐而世無知者。崇寧中﹐蔡京等修哲宗史﹐爲《王安石傳》﹐至以王安石爲聖人﹐然亦書慈聖光獻後﹑宣仁聖烈後因間見上﹐流涕爲言安石變亂天下﹐已而安石罷相。豈安石之罪𨿽其黨竟不能文耶﹖抑天欲彰吾本朝母后之賢﹐自不得而刪也﹖帝退安石﹐十年不用。元丰末﹐帝屬疾﹐念可以托聖子者﹐獨曰「將以司馬光﹑呂公著爲師傅。」王安石不預也。嗚呼﹐聖矣哉﹗神宗元丰四年﹐召北京畱守文潞公陪祀南郊。會更官制﹐自司徒侍中拜太尉﹐罷侍中﹐爲開府儀同三司﹑判河南府﹐陛辭。先是﹐故參知政事王堯臣之子同老以至和中潞公與劉沆﹑富韓公﹑王參政堯臣﹐共乞立英宗爲皇嗣﹐章艸進呈﹐明其父功。帝畱之禁中﹐面問潞公。公對與同老合﹐乃加潞公兩鎭節度使﹐官其子宗道爲承事郎。潞公力辭兩鎭﹐止受食邑。劉沆贈太師﹑中書令﹑兗國公﹔子僅自祠部員外郎爲天章閣待制。王堯臣贈太師﹑中書令﹐謚文忠﹔子同老自水部員外郎充祕閣校理。富公進司徒﹐子紹京除閣門祗候。富公之客李亻思問公曰「公治平初進戶部尙書﹐屢辭﹐今進司徒﹐一辭而拜﹐何也﹖」公曰「治平初乃某自辭官﹐今日潞公以下皆遷﹐某豈敢堅辭﹐妨他人也﹖」蓋潞公與荊公論政事不合﹐出判北京﹐七年不召﹐自此帝眷禮復厚矣。

神宗初﹐欲破夏國﹐遂親徵大遼﹐禦營兵甲﹑器械﹑旗幟皆備﹐分河北諸路兵﹐遂將置保甲民兵﹐諸路騷動。一日﹐帝衣黃金甲以見光獻太后﹐後曰「官家著此﹐天下人如何﹖脫去﹐不祥。」又欲京城安樓櫓﹐後亦不許﹐但以庫貯於諸門。

神宗友愛﹐二弟不聽﹐出於外﹐至元初﹐宣仁太后始命築宅於天波門外﹐旣就館﹐哲宗奉宣仁後臨幸。有旨﹕二王諸子各進官一等。舍人蘇軾行制辭曰「先皇帝篤兄弟之好﹐以恩勝義﹐不許二叔出居於外﹐蓋武王待周﹑召之意。太皇太后嚴朝廷之禮﹐以義制恩﹐始從其請﹐出就外宅﹐得孔子遠其子之義。二聖不同﹐同歸於道﹐可以爲萬世法。朕奉侍兩宮﹐按行新第﹐顧瞻懷思﹐潸然出涕。昔漢明帝問東平王﹐在家何等爲樂﹖王言『爲善最樂』。帝大其言﹐因送列侯印十九枚﹐諸子年十五以上悉帶之﹐著之簡冊﹐天下不以爲私。今王諸子﹐性於忠愛﹐漸於禮義﹐自勝衣以上﹐頎然皆有成人之風﹐朕甚嘉之。其各進一官﹐以助其爲善之樂﹐尙勉之哉﹐毋忝父祖﹐以爲邦家之光」。次日﹐丞相呂大防﹑範純仁二夫人入見﹐宣仁後曰「昨同皇帝幸二王府﹐二王侍立﹐尙食甚恭。皇帝待之亦盡禮。吾老矣﹐深以此爲喜。」又曰「仁宗事燕王﹐盡子侄之禮。王頗自重﹐但以行第呼仁宗﹐𨿽禁中服用﹐王輒取之﹐仁宗不敢吝。吾二兒豈敢如此﹖」嗚呼﹐後之言﹐其旨深矣﹗不幸後上仙﹐小人謗毀靡所不至﹐天下冤之﹐其詳伯溫著之《辧誣》云。

●卷四熙寧七年春﹐契丹遣使蕭禧來言「代北對境有侵地﹐請遣使同分畫。」神宗許之﹐而難其人。執政議遣太常少卿﹑判三司開拆司劉公忱爲使﹐忱對便殿曰「臣受命以來﹐在樞府考核文據﹐未見本朝有尺寸侵虜地。且雁門者古名限塞﹐𨿽跬步不可棄﹐柰何欲委五百里之疆以資敵乎﹖臣旣辱使﹐指當以死拒之﹐惟陛下主臣之言﹐幸甚﹗」帝韙之。忱出疆﹐帝手敕曰「虜理屈則忿﹐卿姑如所欲與之。」忱不奉詔。初以祕書丞呂公大忠爲副使﹐命下﹐大忠丁家艱﹐詔起復﹐未行﹐公亦使回。虜又遣蕭禧來﹐帝開天章閣﹐召執政與忱﹑大忠同對資政殿﹐論難之久。帝曰「凡虜爭一事尙不肯已﹐今兩遣使﹐豈有中輟之理﹖卿等爲朝廷固惜疆境﹐誠是也﹐然何以弭患﹖」大忠進曰「彼遣使相來﹐卽與代北之地﹐若有一使曰魏王英弼者﹐來求關南之地﹐則如何﹖」帝曰「卿是何言也﹖」大忠曰「陛下旣以臣言爲不然﹐今代北安可啟其漸﹖」忱進曰「大忠之言﹐社稷大計﹐願陛下熟思之。」執政皆知不可奪﹐罷忱爲三司鹽鐵判官﹐大忠乞終喪制。帝遣中使賜富韓公﹑韓魏公﹑文潞公﹑曾魯公手詔﹐其略曰「朝廷通好北虜幾八十年﹐近歲以來﹐生事彌甚﹐代北之地﹐素無定封﹐故造釁端﹐妄求理辯。比敕官吏同加案行﹐𨿽圖籍甚明﹐而詭辭不服。今橫使復至﹐意在必得﹐虜情無厭﹐勢恐未已﹐萬一不測﹐何以待之﹖古之大政﹐必詔故老」云云。韓魏公疏曰「臣觀近年以來﹐朝廷舉事則似不以大敵爲卹﹐虜人見形生疑﹐必謂我有圖復燕南之意。𨿽聞虜主孱而妄弱﹐豈無彊梁宗屬﹐與夫謀臣策士﹐引先發制人之說﹐造此釁端﹖故屢遣使以爭理地界爲名﹐觀我應之之實如何爾。其所致虜之疑者七事﹕髙麗臣屬契丹﹐於朝廷久絕朝貢﹐乃因商舶招諭而來﹐且髙麗來與不來﹐於國家固無損益﹐而契丹知之﹐謂朝廷將以圖我﹐一也。吐蕃部族不相君長﹐未嘗爲邊患﹐而彊取其地﹐乃及熙河一路﹐殺其老弱以數萬計﹐所費不貲﹐契丹聞之﹐當謂行將及我﹐二也。邊近西山﹐地勢髙仰﹐不可爲溏濼﹐向聞遣使部兵﹐徧置楡柳﹐冀其成長﹐以制虜騎﹐昔慶曆《慢書》﹐所謂創立堤防﹐障塞要路﹐無以異矣﹐三也。義勇民兵﹐將校甚整﹐教習亦精﹐而忽創團保甲﹐一道紛然﹐義勇人﹐十去其七﹐破可用之成法﹐得增數之虛名﹐四也。河北諸州﹐緣邊近裏﹐城池工築並興﹐增置防城之具﹐檢視衣甲器械﹐五也。創都作院﹐頒降弓刀新樣﹐大作戰車﹐此皆眾目所睹﹐諜者易窺﹐費財殫力﹐先自困斃﹐六也。置河北三十七將﹐各專軍政﹐州縣不得關預﹐聲言出徵﹐又深見可疑之形﹐七也。夫北虜素爲敵國﹐因疑起事﹐不得不然﹐亦其善自爲謀者也。今橫使再至﹐初示偃蹇﹐以探伺朝廷﹐況代北與雄州素有定界﹐若優容而與之﹐虜情無厭﹐浸淫日甚﹔不許﹐虜遂持此以爲己直﹐縱未大舉﹐勢必漸擾諸邊﹐卒隳盟好。臣昔曾言靑苗錢事﹐而言者輒賜厚誣﹐非陛下之明﹐幾及大戮。自此聞新法日下﹐實避嫌疑﹐不敢論列。今親被詔問﹐事系國家安危﹐言及而隱﹐罪不容誅。臣嘗竊計始爲陛下謀者﹐必曰自祖宗以來﹐因循苟簡﹐治國之本﹐當先富彊﹐聚財積谷﹐寓兵於民﹐則可以鞭笞四夷﹐盡復唐之故疆。然後制禮作樂﹐以文太平。故散靑苗錢﹐使民出利﹔又爲免役之法﹐次第取錢﹐𨿽百端補救﹐終非善法﹐此所謂富國之術者也。又內外置市易務﹐小商細民﹐無措手足﹐加以新制日下﹐更攺無常﹐官吏茫然﹐不能詳記。違者坐徒﹐不以赦降﹐監司督責﹐以刻爲明﹐簿法之苛﹐過於告緡。今農夫怨於畎畝﹐商旅嘆於道路﹐官吏不安其職﹐恐陛下不盡知也。夫欲攘斥四夷﹐以興太平﹐而先使邦本困搖﹐眾心離怨﹐此則陛下始謀者大誤也。陛下有堯之仁﹐舜之聰﹐攺過不吝﹐聖人之徳也。而又好進之人不顧國家利害﹐但謂邊事將作﹐富貴可圖﹐必曰虜勢已衰﹐特外示驕慢爾。以陛下神聖文武﹐若擇將臣領大兵深入虜境﹐則彊劃之地﹐一舉可復。此又未之思也。今河朔累歲災傷﹐民力大乏﹐緣邊次邊州郡﹐芻糧不充﹐新選將官﹐皆粗勇寡謀之人﹐義勇保甲新興﹐未經訓練﹔若驅重兵頓於堅城之下﹐糧道不繼﹐腹背受敵﹐𨿽曹彬﹑米信﹐名徳宿將﹐猶以此致歧溝之敗也。臣愚今爲陛下計﹐謂宜遣使報聘﹐優致禮幣﹐具言朝廷向來興作﹐乃修備之常﹐與北朝通好之久﹐自古所無﹐豈有它意﹖恐爲諜者所誤耳﹗且疆土素定﹐當如舊界﹐請命邊吏退近者侵占之地﹐不可持此造端﹐隳累世之好﹐永惇信誓﹐兩絕嫌疑。望陛下以自見可疑之形﹐如將官之類﹐因而罷去﹐以釋虜疑﹐則可以遷延歲月。陛下益養民愛力﹐重賢任能﹐疏遠姦諛﹐進用忠鯁﹐天下悅服﹐邊備日充﹐塞下有餘蓄﹐帑中有羨財。虜果自敗盟誓﹐有衰亂之形﹐然後一振威武﹐恢復故疆﹐快忠義不平之心﹐雪祖宗累朝之憤矣。」富韓公疏曰「臣五六年來﹐切聞綏州﹑瓦﹑熙河﹑辰錦﹑戎瀘﹑交趾﹐咸議用兵。或以喪師﹐或以獻馘﹐卽時傳播四方。而西師初舉﹐便傳必復靈夏﹐旣又大傳有人上平燕之策﹐北虜必然尋已探知。彼復聞朝廷練士馬﹑繕城池﹑利器械﹑聚芻糧﹐加之招致髙麗﹐欲爲牽制。又置河北三十六將﹐事機參合。此虜人所以先期造釁﹐旣發爭端﹐勢未肯已也。今釁已成﹐代北各屯兵馬境上﹐爭論逾年未決。橫使再至﹐事歸朝廷自當之﹐則恐理難款緩﹐便要可否。違之則兵起而患速﹐順之則河東斥候日蹙﹐𨿽款目前﹐遺患在後。臣謂不若一委邊臣﹐堅持久來圖籍疆界爲據﹐使之盡力交相詰難。然北虜非不自知理曲﹐蓋欲生事﹐遂興干戈。豈是無故驟興﹐實有以致其來也。惟陛下深省熟慮﹐不可獨謂虜人造釁背盟也。彼若萬一入寇﹐事不得已﹐我但嚴兵以待之﹐來則禦戰﹐去則備守﹐此自古中興防邊之要也。若朝廷乘忿便欲深入討擊﹐臣實慮萬一有跌﹐其害非細﹔或更與西夏爲掎角之勢﹐則朝廷宵旰矣。事旣至此﹐二邊警急﹐數年未得息肩﹐四方凶徒必有觀望者。臣願陛下以宗社爲憂﹐以生靈爲念﹐納污含垢﹐且求安靜﹐非萬全不舉﹐此天下之願﹐而臣之志也。而又喧傳陛下決爲親徵之謀﹐中外聞之﹐心殞膽落。陛下英睿天縱﹐必有成算。然太平天子與創業之主事體絕異﹐尢不可慨然輕舉。又恐朝廷且作聲勢﹐初無實事﹔若如此﹐乃是我以虛聲而召彼實來也。張虛聲者﹐必有疏略之虞﹔作實來者﹐必盡周密之慮﹐成敗豈不灼然。假令胡人入討﹐遂得志而還﹐此契丹一種事力素彊﹐又有夏國﹑嘴廝﹑髙麗﹑黑水女眞﹑韃靼諸番爲之黨援﹐其勢必難殄滅﹐則由此結成邊患﹐卒無已時。臣竊謂因今橫使之來﹐且可選人以其疑我者數事﹐開懷諭之云﹕凡爲武備﹐乃中國常事﹐非欲外興徵伐。向來用武之地﹐皆小蕃有過者﹐朝廷須當問罪。若吾二大邦﹐通好已七十餘年﹐無故安肯輒欲破壞﹖又恐是姦人走作﹐妄興間諜﹐因此互相疑貳﹐養成釁隙﹐遂有今日爭理。如朝廷更有可說諸事﹐但盡說之﹐須令釋然無惑﹐乃一助也。橫使如不納﹐卽遣報聘者於戎主前具道此意﹐庶幾一得﹐必有所益。緣彼大藉朝廷歲與﹐方成國計﹐旣有憑藉之心﹐豈無安靜之欲﹖只以疑情未釋﹐遂成倔彊。若與開解明白﹐必肯回心。若兩情不通﹐禍患日深﹐必成後悔。臣更望陛下兼采博訪﹐不宜專聽一偏。恐有迎合聖意及畏避用事之入﹐不敢以實事聞而誤國家大計。臣所以及此者﹐竊聞去春久旱﹐陛下特降手詔﹐許人極陳時政得失。尋聞上章論列者甚多﹐隨而或遭貶降。陛下殊不以手詔召人極陳爲意而優容之﹐及令得罪﹐士大夫自此皆務結舌﹐下情不能上達﹐朝政莫大患也。願陛下深思極慮﹐早令天下受賜也。」文潞公﹑曾魯公疏﹐皆主不與之論﹐皆乞選將帥﹑利甲兵以待敵。時王荊公再入相﹐曰「將欲取之﹐必固翕之也。」以筆畫其地圖﹐命天章閣待制韓公縝奉使﹐舉與之﹐蓋東西棄地五百餘里云。韓公承荊公風旨﹐視劉公﹑呂公有愧也﹐議者爲朝廷惜之。嗚呼﹐祖宗故地﹐孰敢以尺寸不入王會圖哉﹗荊公輕以畀鄰國﹐又建以與爲取之論﹐使帝忽韓﹑富二公之言不用﹐至後世姦臣以伐燕爲神宗遺意﹐卒致天下之亂﹐荊公之罪﹐可勝數哉﹗

神宗天資節儉﹐因得老宮人言﹕祖宗時﹐妃嬪﹑公主﹐月俸至微﹐嘆其不可及。王安石獨曰「陛下果能理財﹐𨿽以天下自奉可也。」帝始有意主靑苗﹑助役之法矣。安石之術類如此﹐故呂誨中丞彈章曰「外示朴野﹐中懷狡詐。」

●卷五紹聖初﹐哲宗親政﹐用李淸臣爲中書侍郎。範相純仁與淸臣論事不合﹐範公求去。帝不許﹐範公堅辭﹐帝不得已﹐除觀文殿大學士﹑知穎昌府。召章爲相﹐未至﹐淸臣獨當中書﹐益覬幸相位﹐復行免役﹑靑苗法﹐除諸路常平使者。至﹐不能容﹐以事中之﹐淸臣出知北京。建中靖國初﹐上皇卽位﹐用韓忠彥爲相﹐淸臣爲門下侍郎。忠彥與淸臣有連﹐故忠彥惟淸臣言是聽。淸臣復用事﹐範右丞純禮﹐忠彥所薦﹐淸臣罷之﹔劉安世﹑呂希純皆忠彥所重﹐淸臣不使入朝﹐外除安世帥定武﹑希純帥髙陽﹔張舜民﹐忠彥薦爲諫議大夫﹐淸臣出之﹐帥眞定。其所出與外除及不使入朝者﹐皆賢士﹐淸臣素所憚不可得而用名者﹐忠彥懦甚﹐不能爲之主。曾布爲右相範致虛諫疏云「河北三帥連衡﹐恐非社稷之福。」劉安世﹑呂希純張舜民同日報罷﹐淸臣亦爲布所陷﹐出知北京。伯溫嘗論紹聖﹑建中靖國之初﹐朝廷邪正治亂未定之際﹐皆爲一李淸臣以私意幸相位壞之。邪說旣勝﹐眾小人並進﹐淸臣自亦不能立於朝矣。使淸臣在紹聖初同範丞相﹐在建中靖國初同範右丞﹑劉安世﹑呂希純﹑張舜民以公議正論共濟國事﹐則朝廷無後日之禍﹐而淸臣亦得相位矣。此忠臣義士惜一時治亂之機﹐爲之流涕者也。

元符末﹐上皇卽位﹐皇太后垂簾同聽政。有旨復哲宗元皇后孟氏位號﹐自瑤華宮入居禁中。時有論其不可者﹐曰「上於元後﹐叔嫂也。叔無復嫂之理。」程伊川先生謂伯溫曰「元皇后之言固也﹐論者之言亦未爲無禮。」伯溫曰「不然﹐《禮》曰﹕『子甚宜其妻﹐父母不說﹐出﹔子不宜其妻﹐父母曰是善事我﹐子行夫婦之禮焉。』皇太后於哲宗﹐母也﹔於元後﹐姑也。母之命﹑姑之命﹐何爲不可﹖非上以叔復嫂也。」伊川喜曰「子之言得之矣。」相繼姦臣曹布﹑蔡京用事﹐朋黨之禍再作﹐元後竟出居舊宮者二十年。靖康初﹐大金陷京師﹐逼上皇淵聖帝北狩﹐宗族盡徙﹐獨元後以在道宮不預。虜退﹐羣臣請入禁中﹐垂簾聽政﹐以安反側。至上卽位於宋﹐幸雄揚﹐虜再犯﹐幸余杭﹐後於艱難中輔成上聖徳爲多。後崩﹐上哀悼甚﹐不能視朝者累日。下詔服齊衰﹐謚曰昭慈聖獻。嗚呼﹐後逮事宣仁聖烈太后﹐其賢有自矣。至於廢興則天也。

熙寧初﹐韓魏公罷政﹐富公再相﹐神宗首問邊﹐公曰「陛下卽位之初﹐當布徳行惠﹐願二十年不言『用兵』二字。」蓋是時王荊公已有寵﹐勸帝用兵以威四夷。初是用王韶取熙河以斷西夏右臂﹔又欲取靈武以斷大遼右臂﹔又結髙麗欲圖大遼﹔又用章爲察訪使﹐以取湖北夔峽之蠻﹔又用劉彜知桂州﹑沈起爲廣西路安撫使﹐以窺交趾。二人不密﹐造戰艦於富良江上﹐交趾偵知﹐先浮海載兵陷廉州﹐又破邕州﹐殺守臣蘇緘﹐屠其城﹐掠生口而去。又用郭逵﹑封逵宣撫廣南﹐使直搗交趾﹐逵老將﹐與Ι議論不同﹐爲交趾扼富良江﹐兵不得進﹐瘴死者十餘萬人。無丰四年﹐五路大進兵﹐取靈武。夏人決黃河水櫃以灌吾壘﹐兵將凍溺餓饑不戰而死者數十萬人。又用呂嘉卿所薦徐禧築永樂城﹐夏人以大兵破之﹐自禧而下死者十餘萬人。報夜至﹐帝早朝當寧慟哭﹐宰執不敢仰視。帝嘆息曰「永樂之舉﹐無一人言其不可者。」右丞蒲宗孟進曰「臣嘗言之。」帝正色曰「卿何嘗有言﹖在內惟呂公著﹐在外惟趙Ι﹐曾言用兵不是好事。」旣又謂宰執曰「自今更不用兵﹐與卿等共享太平。」然帝從此鬱鬱不樂﹐以至大漸。嗚呼痛哉﹗故元初﹐宰執輔母后﹑幼主﹐不復言兵。西夏求故地﹐舉延﹑環慶非吾要害城塞數處與之。遊師雄﹑種誼生禽鬼章﹐亦薄其賞﹐蓋用心遠矣哉。紹聖﹑元符間﹐章用事﹐謫棄他帥臣﹐興兵取故地﹐築新塞﹐又取河北皇阝﹑鄯等州﹐關中大困。因哲宗升遐﹐建中靖國之初﹐諫議大夫張舜民﹐人﹐熟知靈武之敗﹐永樂之禍﹐神宗致疾之由﹐在經筵爲上皇言之﹐上皇爲之感動。故章罷相﹐棄皇阝﹑鄯等州之地。崇寧初﹐蔡京用事﹐以紹述之﹐劫持上皇興兵復取皇阝﹑鄯故地﹐責樞密使安公燾並棄地帥﹐熙河﹑涇原﹑環慶﹑延各進築﹐瀘戎﹑綿州亦開邊。內臣童貫爲宣撫使﹐每歲用兵不休。熙河帥劉法﹐官至檢校少保﹐與全軍俱陷﹐童貫更以捷聞﹐上皇受賀。致和以來﹐天下公私匱竭﹐民不聊生。蔡京經營北虜不就﹐去位。王黼作相﹐欲功髙於京﹐遂結女眞以伐大遼。燕﹑冀遺民﹐殺虜殆盡﹐復用金帛從女眞買空城﹐以爲弔伐之功。又陰約舊大遼臣張覺﹐圖營平﹑灤州等。事泄﹐女眞以招納叛亡爲名﹐由河東來者﹐陷忻﹑代﹐越太原﹐陷隆徳﹐以至澤州之髙平﹔由河北來者﹐直抵京城。上皇禪位﹐幸丹陽。淵聖割三鎭以爲城下之盟。女眞退﹐復詔三鎭堅守。又因女眞之使﹐以黃絹詔書結其所用大遼舊臣余睹者使歸﹐反以所得詔書紿其主﹐詔有「共滅大金」之言。女眞怒﹐再起兵破京師﹐劫遷二帝﹐虜宗族大臣﹐取重器圖書以去。上卽位於宋﹐遷淮揚﹐虜逼﹐上渡江甚危﹐兵民溺水死驅執者不可勝數。今乘輿播越﹐中原之地盡失﹐天下之人死於兵者十之八九﹐悲夫﹗一王安石勸人主用兵﹐章﹑蔡京﹑王黼祖其說﹐禍至於此。因具載之﹐以爲世戒。

元符末﹐哲宗升遐﹐上皇卽位﹐欽聖皇太后垂簾同聽政﹐召範忠宣公於永州﹐虛宰席以待。忠宣病﹐不能朝﹐乃拜韓忠彥爲左僕射。安燾有時望﹐方服母喪﹐乃拜曾布爲右僕射。次年﹐攺建中靖國﹐欽聖太后上仙﹐布爲山陵使。布與內臣劉璦交通﹐多知禁中事﹐就陵下密諭中丞趙挺之﹐建議紹述以迎合上意。布還朝﹐與忠彥勢相敵﹐漸逐忠彥薦引之士﹐右丞範公純禮爲人沈默剛正﹐數以言忤上﹐布憚之﹐謂駙馬都尉王詵曰「上欲除君樞密都承旨﹐範右丞不以爲然﹐遂罷。」蓋詵嘗以札子求此官於上﹐上稟皇太后﹐後曰「王詵浮薄﹐果使爲之則壞樞密院。駙馬都尉王師約在先朝爲此官稱職﹐可命之。」上從王詵所納札子﹐批除王師約樞密都承旨﹐皇太后之意也。布妄言出於範右丞﹐以激怒詵﹐詵信而恨之。後詵因館伴大遼使﹑妄稱範右丞押宴﹐席間語犯禦名﹐辱國。右丞不復辯﹐以端明殿學士出知穎昌府﹐自此忠彥之客相繼被逐矣。布專意紹述﹐盡復紹聖﹑元符之政﹐忠彥懦而無智﹐旣怨布﹐乃曰「布之自爲計者紹述耳。吾當用能紹述者勝之。」遂召蔡京﹐京之用﹐自韓忠彥始。忠彥竟不能安其位﹐罷去﹐布獨相。臺諫官陳﹑龔輩多賢者﹐皆布所用﹐亦不合﹐去。蔡京拜右丞﹐至作相﹐蔡卞知樞密院。京旣用事﹐曾布罷相﹔京師起大獄﹐治布贓狀﹐貶布白州司戶參軍﹐廉州安置。布之諸子及門下士皆重責﹐蔡京爲之也。韓忠彥亦安置於河北近郡。尋聽自便﹐京陰報其薦引之功云。大觀末﹐上頗厭京﹐因星變出之。又以飾臨平之山﹐決興化之水等事﹐謂其有不利社稷之心﹐貶太子少傅﹐居蘇州。上用張商英爲右相。商英無術寡謀﹐藐視同列﹐間言並興。上不樂﹐罷之。京密結內臣童貫﹐因貫使大遼歸﹐詐言虜主問蔡京何在。上信之﹐再召京。時何執中已爲左相﹐乃拜京太師﹐謂之公相﹐總三省事。童貫旣引京﹐自欲爲樞密使。京止以爲太尉﹑節度使﹑陜西宣撫使﹐貫大失望﹐始怨京矣。京以太師致仕﹐上命鄭居中爲相。居中丁母憂﹐相乃命余深﹕皆鄙夫小人﹐無足言。又相王黼﹐黼年少凶愎﹐欲其功髙蔡京﹐乃獨任結大金滅大遼取燕云事﹐置經撫房﹐樞密院皆不預。下族誅之令﹐禁言北事者。黼後以太傅致仕﹐猶領應奉司以固上寵。白時中﹑李邦彥並左右相﹐儇薄庸懦無所立﹐蔡京以盲廢復出﹐領三省事﹔用其子倏爲謀主﹐倏與其兄相仇﹐倏敗﹐京復致仕。宣和七年十一月﹐上郊天罷﹐方恭謝景靈宮﹐聞金人舉兵犯京師。上下詔稱上皇﹐禪位於淵聖皇帝﹐攺元靖康。李邦彥主和議﹐遣李鄴﹑李邦﹑鄭望之使虜﹐割三鎭爲城下之盟。虜退﹐李邦彥罷﹐復不許三鎭。次年冬﹐虜破京師﹐二帝北狩。今上卽位於宋﹐幸維揚﹔渡江﹐幸余杭。嗚呼﹐曾布﹑蔡京﹑王黼之罪﹐上通於天也﹐具載之以爲世戒。

●卷六伯溫崇寧中居洛﹐因過仁王僧捨﹐得葉子冊故書一編﹐有趙普中書令雍熙三年爲鄧州節度使日﹐諫太宗皇帝伐燕疏與札子各一道﹐其憂國愛君之深﹐言出乎文章之外者﹐𨿽雜陸宣公論事中不辧也。疏曰﹕武勝軍節度使臣趙普。右臣自二月中﹐伏睹忽降使臣﹐差般糧艸。及詳教命﹐知取幽州﹐旣奉指揮﹐尋行科配﹐非時舉動﹐莫測因由。爾後𨿽聽捷音﹐未聞成事﹐稍稽克復。俄及炎蒸﹐飛芻挽粟以猶繁﹐擐甲持戈而未已﹐民疲師老﹐漸恐有之。臣自此月以來﹐轉增疑慮。潛思陛下萬幾在念﹐百姓爲心﹐聖略神功﹐舉無遺算。至於平收浙右﹐力取河東﹐垂後代之英奇﹐雪前朝之憤气﹐四海鹹歸於掌握﹐十年時致於雍熙﹐惟彼蕃戎﹐豈爲敵對﹖遷徙鳥舉﹐自古難得制之﹐前代聖帝明王﹐無不置於化外﹐任其追逐水艸﹐皆以禽獸畜之。此際官家何須掛意﹐必是有人扶同諂佞﹐誑惑聰明﹐因舉不急之兵﹐稍涉無名之議。非論曲直﹐但覺淹延﹐將成六月之徵﹐頗有千金之費。以玆忖度﹐深抱憂虞。竊念臣𨿽寡智謀﹐粗親墳典﹐千古興亡之理﹐得自簡編﹐百王善惡之徵﹐聞於經史。其間禍淫福善﹐莫不如影隨形﹐煥若丹靑﹐明如日月。嘗爲大訓﹐歷代寶之。臣讀《史記》﹐見漢武帝時主父偃﹑徐樂﹑嚴安輩所上長書﹐及唐玄宗時宰相姚元崇直奏十事﹐可以坐銷患害﹐立致升平。惟慮至尊未能畱意﹐醫時救獘﹐無出於斯。又聞前事爲後事之師﹐古人是今人之則﹐據其年代﹐𨿽卽不同﹐量彼是非﹐必然無異。輒思抄錄﹐專具進呈﹐伏望聖慈﹐特垂披覽﹐謹具逐件如後云云。

伏念臣謬以庸材﹐叨居顯位﹐幸遇千年之運﹐深承二聖之知。從白屋而上靑霄﹐非由智略﹔出卑僚而登極位﹐只是遭逢。恩私何啻於車魚﹐報效不如於犬馬。粗懷性識﹐嘗積驚惶。所恨者齒髮衰殘﹐精神減耗﹐旣不能獻謀闕下﹐又不能效命軍前。惟有微誠﹐書章上奏。今者伏自朝廷大興禁旅﹐遠伐山戎﹐驅百萬戶之生靈﹐咸當輦運﹔致數十州之地土﹐半失耕桑﹔則何異爲鼷鼠而發機﹐將明珠而彈雀﹐所得者少﹐所失者多。只於得少之中﹐猶難入手﹔更向失多之外別有關心。前未見於便宜﹐可垂興於詳酌。臣又聞聖人不凝滯於物﹐見可而進﹐知難而退﹐理有變通﹐情無拘執。故前所謂事久則慮易﹐兵久變生。臣之愚誠﹐深懼於此。秦始皇之拒諫﹐終累子孫﹔漢武帝之回心﹐轉延宗社。如忽遲晚﹐恐失機宜。而況旬朔之間﹐便爲一月﹐竊慮內地先困﹐邊廷荒涼﹐北狄則弓硬馬肥﹐轉難擒制﹐中國則民疲師老﹐應誤指呼。臣今獨興沮眾之言﹐深負彌天之過﹐輒陳狂瞽﹐抑有其由。竊以暮景殘光﹐能餘幾日﹐酬恩報義﹐正在今時。恐勞宵旰之憂﹐寧避僭逾之罪﹖虔希聖徳﹐早議抽軍。聊爲一縱之謀﹐別有萬全之策。伏望皇帝陛下安和寢飠善﹐惠養疲羸﹐長令戶外不扃﹐永使邊烽罷警﹐自然殊方慕化﹐率土歸仁。旣四夷以來王﹐料契丹而安往﹖又何必勞民動眾﹐賣犢買刀﹖有道之事易行﹐無爲之功最大﹐如斯弔伐﹐是又萬全。臣又竊料陛下非次興兵﹐恐因偏聽﹐其柰人多獻佞﹐事久防微。大凡小輩﹐各務身謀﹐誰思國計﹖或承宣問﹐皆不實言﹔盡解欺君﹐嘗憂敗事。得之則姦邪獲利﹐失之則社稷懷憂。昨者直取幽州﹐未審誰爲謀者﹖必無成算﹐俱是誑言。其於虛實之間﹐此際總應彰露。臣旣不知頭主﹐無以指射姓名﹐伏望官家尋其尢者﹐特正姦人之罪﹐免傷聖主之明。所貴詐僞悛心﹐忠臣盡力﹐共畏三千之法﹐同堅八百之基。臣於此時﹐欲吐肺肝﹐先寒毛髮﹐驚疑猶豫﹐數日沈思。又念往哲臨終﹐尙能屍諫﹐微臣未死﹐爭忍面諛﹖明知逆耳之言﹐不是全身之計﹐但緣恩同卵翼﹐命直鴻毛﹐將酬國士之知﹐豈比眾人之報。投荒棄市﹐甘當此日之誅﹔竊祿偸安﹐不造來生之業。惟祈聖明﹐特賜察量﹐更存細微﹐別具札子﹐冒犯冕旒。臣無任傾心瀝懇﹐憂國忘家﹐涕泗傍徨﹐激切屏營之至。其札子曰﹕臣濫守藩方﹐聊知稼穡。竊見當州管界﹐承前多是荒涼﹐戶小民貧﹐程遙路僻。量其境土﹐五縣中四縣居山﹐驗彼人家﹐三分內二分是客。昨來差配﹐甚覺艱辛。伏緣在此直至莫州﹐來往四千餘里﹐或是無丁有稅﹐須至雇人般量。每雇召之資賤者不下五百﹐元配二萬石數﹐約破十萬貫錢。直如本戶自行﹐費用無多。所較乃是二萬家之貧戶﹐出此十萬貫之見錢﹐所以典業費牛﹐十間六七﹔其間兼有鬻男女者﹐亦有棄性命者。仍如善誘﹐偶副嚴期。自從起發﹐去來已及八十餘日。近知內有人戶﹐衷私卻到鄕村﹐皆云裝運軍糧﹐未有送納去處﹐緣無口食﹐再取盤纏。𨿽不辧其眞虛﹐又難行於本覆。訪聞街坊竊議﹐前後說得多般﹐稱被契丹圍卻軍都﹐兼被劫糧艸﹐及令尋勘﹐皆卻隱藏。蓋緣臣無以知軍前事宜﹐只聽得外面消息。況九重密事﹐應不泄於朝廷﹐柰何百姓流言已相傳於道路﹐詳其住滯﹐必有艱難。伏乞聖慈﹐早令停罷﹐更或遲久﹐轉費糧儲。潛思今日人情﹐不可再行差配﹐如或再行徭役﹐決定廣有逃移。假令收下幽州﹐邊境轉廣﹐干戈未息﹐忽然生事﹐未見理長﹐必因有亻贊濫之徒﹐姦邪之黨﹐但說契丹時逢幼主﹐地有災星﹐以此爲詞﹐曲中聖旨。不審戎情上下幽州﹐俱致其生涯﹐土宿照臨外處﹐不可以徵討。若彼能同眾意﹐縱幼主以難輕﹐不順羣情﹐無災星而亦敗。誠宜守道﹐事貴無私﹐如樂禍以求功﹐竊慮得之而不武。此蓋兩省少昌言之士﹐靈臺無有藝之人。而況補缺﹑拾遺﹐合專司於規諫﹐天文﹑歷算﹐須預定於吉凶﹐成玆誤失之由﹐各負疏遺之罪。若無愆責﹐何戒後來﹗一臣緣久居近職﹐備見人情﹐至於後殿三班﹐前朝百辟﹐文武𨿽異﹐是非略同。才奉委差﹐便思僥幸﹐𨿽詢利害﹐各避嫌疑。而況毀譽生心﹐貪求恣意﹐扶同狂妄﹐率以爲常。其間久歷事者﹐明知而佯作不知﹐初爲官者﹐不會而仍兼詐獪﹐多非允當﹐少得純良。而又凡關宣敕委差﹐便是帝王心腹﹐方資視聽﹐切要精詳﹐就中用軍不同﹐閒事必料。曾使沿邊相度﹐往返參詳﹐不知能有幾人應得當時言語﹖如今比較﹐並見眞虛。乞誅罔上之輩流﹐便作抽軍之題目。自此則潛消媚佞﹐免誤朝廷﹐惟此區分﹐以爲激勸。惟有勾抽﹐不同舉發﹐一則我無鬥志﹐一則彼有仇心。而況契丹懷禽獸之心﹐恃胡馬之力﹐垂慈恕捨﹐卻慮追奔﹐須作堤防﹐免輸姦便。伏乞皇帝陛下﹐密授成算﹐遐宣睿謀。但令硬弩長槍﹐周施禦捍﹐前歌後舞﹐小作程途。縱逼交鋒﹐何憂乏力。只應信宿﹐尋達城池﹐便可使戰士解鞍﹐且作防邊之旅﹐耕夫歸舍﹐重爲樂業之人。是知多難興王﹐已垂芳於往昔﹔從諫則聖﹐宜頌美於當今。此事旣行﹐天下幸甚。一臣今將本末細具敷陳﹐嘗思發迹之由﹐實有殊嘗之幸。其於際遇﹐近代無倫。伏自宣祖皇帝滁州不安之時﹐臣蒙召入臥內﹐昭憲太后在宅寢疾之日﹐陛下喚至牀前﹐念以傾心﹐皆曾執手﹐溫存撫諭﹐不異家人。惟懷竭節盡忠﹐以至變家爲國﹐慚虧徳望﹐有此遭逢。先皇開創之初﹐尋居密地﹔陛下纂承之後﹐再入中書。蒙二聖之深知﹐當兩朝之大用﹐不惟此世﹐應系前生。禮𨿽限於君臣﹐恩實同於骨肉﹐是以凡開啟沃﹐罔避危亡。蓋緣每認陛下本是天人暫來人世﹐是以生知福業﹐性稟仁慈。潛聞內裏看經﹐盤中戒肉﹐今者願忍一朝之忿﹐常隆萬劫之因。如或未止干戈﹐必恐漸多殺害﹐卽因民愁未定﹐戰勢方搖﹐仍於夢幻之中﹐大作煩勞之事﹐是何微類﹐誤我至尊﹗乞明驗於姦人﹐願不容於首惡。興言及此﹐涕淚交流。又念臣𨿽寡智謀﹐實同榮辱﹐都緣意切﹐不覺辭煩。冒犯宸嚴﹐不勝戰越。

其疏與國史所載大略相似﹐有不同者﹐札子則惟見於此。太宗晚喜佛﹐中令因其所喜以諫云。伯溫竊聞﹐太祖一日以幽﹑燕地圖示中令﹐問所取幽﹑燕之策。中令曰「圖必出曹翰。」帝曰「然。」又曰「翰可取否﹖」中令曰「翰可取﹐孰可守﹖」帝曰「以翰守之。」中令曰「翰死孰可代﹖」帝不語﹐久之﹐曰「卿可謂遠慮矣。」帝自此絕口不言伐燕。至太宗﹐因平河東﹐乘勝欲搗燕﹑薊。時中令鎭鄧州﹐故有是奏。帝下詔褒其言。嗚呼﹐中令從祖宗定天下﹐尙以取幽﹑燕爲難﹐近時小人竊大臣之位者﹐乃建結女眞滅大遼取幽﹑薊之議﹐卒致天下之亂﹐悲夫﹗

王晉公﹐事太祖爲知制誥。太祖遣使魏州﹐以便宜付之﹐告之曰「使還﹐與卿王溥官職。」時溥爲相也。蓋魏州節度使符彥卿﹐太宗之夫人之父﹐有飛語聞於上﹔往別太宗於晉邸﹐太宗卻左右﹐欲與之言。徑趨出。至魏﹐得彥卿家僮二人挾勢恣橫﹐以便宜決配而已。及還朝﹐太祖問曰「汝敢保符彥卿無異意乎﹖」曰「臣與符彥卿家各百口﹐願以臣之家保符彥卿家。」又曰「五代之君﹐多因猜忌殺無辜﹐故享國不長。願陛下以爲戒。」帝怒其語﹐直貶護國軍行軍司馬﹐華州安置﹐七年不召。太宗卽位﹐謂輔臣曰「王文章之外﹐別有淸節﹐朕所自知。」以兵部侍郎召﹐不及見而薨。初﹐赴貶時﹐親賓送於都門外﹐謂曰「意公作王溥官職矣。」笑曰「某不做﹐兒子二郎必做。」二郎者﹐文正公旦也﹐素知其必貴﹐手植三槐於庭曰「吾子孫必有爲三公者。」已而果然。天下謂之三槐王氏。

國初﹐趙普中令爲相﹐於聽事坐屏後置二大甕﹐凡有人投利害文字皆置中﹐滿卽焚於通衢。李沆文靖爲相﹐當太平之際﹐凡建議﹑務更張﹑喜激昂者﹐一切不用。曰「以報國耳。」嗚呼﹗賢相思慮遠矣。至熙寧初﹐王荊公爲相﹐寢食不暇﹔置條例司﹐潛論天下利害﹔賢不肖雜用﹐賢者不合而去﹐不肖者嗜利獨畱﹔盡變更祖宗法度﹐天下紛然﹐以致今日之亂。益知趙中令﹑李文靖得爲相之體也。太宗一日謂宰輔曰「朕如何唐太宗﹖」眾人皆曰「陛下堯﹑舜也﹐何太宗可比﹖」丞相文正公李獨無言﹐徐誦白樂天詩云「怨女三千放出宮﹐死囚八百來歸獄。」太宗曰「朕不如也。」神宗序溫公《資治通鑑》曰「若唐之太宗﹐孔子所謂『禹吾無間焉』者。」神宗可謂無愧於太宗矣。至召見王荊公﹐首建每事當法堯﹑舜之論﹐神宗信之。荊公與其黨始務爲髙大之說﹐至厭薄祖宗以爲不足法﹐況唐之太宗乎﹖文正公之言可拜也。

眞宗不豫﹐大漸之夕﹐李文定公與宰執以祈禳宿內殿。時仁宗幼沖﹐八大王元儼者有威名﹐以問疾畱禁中﹐累日不肯出。執政患之﹐無以爲計﹐偶翰林司以金盂貯熟水﹐曰「王所須也。」文定取案上墨筆攪水中﹐水盡黑﹐令持去。王見之大驚﹐意其有毒也﹐卽上馬去。文定臨事﹐大率類此。

太祖旣下江南﹐以賈黃中知金陵。一日﹐黃中按行府第﹐見庫捨扃甚嚴﹐集僚吏發之﹐得寶貨數十巨櫝﹐皆李氏宮闈之物﹐不隸於籍者。黃中悉表上之。太宗嘆曰「吾府庫之物有籍﹐貪黷者尙冒禁盜之﹐況此亡國之遺物乎﹖」賜黃中錢三百萬﹐以旌其潔。黃中﹐唐相耽四世孫也﹐年七歲﹐以童子舉及第。李文正公贈之詩曰「七歲神童古所難﹐賈家門戶有衣冠。十人科第排頭上﹐五部經書誦舌端。見榜不知名字貴﹐登筵未識管弦歡。從今穩上靑雲去﹐萬里誰能測羽翰。」至太平興國中﹐遂參大政。年五十六以卒。太宗厚卹其家﹐謂其母曰「勿以諸孫及私門之窘自撓﹐朕嘗記之也。」黃中之孫種民者﹐元丰中爲宰相蔡確所用﹐官大理寺丞﹐鍛煉故相陳恭公執中之子世孺與其婦獄至極典﹐天下冤之。又以蔡確風旨﹐就府第問同知樞密院呂公公著﹐呼公之子希純及老嫗立庭下﹐問世孺妻呂氏請求事﹐以枷捶脇之。希純等曰「呂氏因樞密之侄﹐嘗以此事來告樞密。樞密不語﹐垂涕而已。」竟無以爲罪。神宗知之﹐怒曰「原無旨就問呂公著﹐賈種民小臣﹐輒敢淩辱執政﹐特衝替。」嗚呼﹐黃中之後衰矣﹗

賈黃中字昌民﹐滄州人﹐唐相耽之裔。所贈詩或云竇儀。年十五舉進士﹐授校書郎﹑集賢校理﹑左拾遺補缺。嶺南平﹐爲采訪使﹔江南平﹐知升州。召還﹐知制誥﹔遷翰林學士。太宗多召見﹐訪以時政得失。對曰「職當書詔﹐思不出位。」太宗益重之﹐除給事中﹑參知政事。太宗召見其母王氏﹐命之坐﹐謂曰「教子如是﹐今之孟母也。」性端重﹐守家法﹐多知臺閣故事。朝之典禮﹐資以損益。當時名士皆出其門。有文集行於世﹐三十卷。公與宋白﹑李至﹑呂蒙正﹑蘇易簡五人同拜翰林學士﹐時承旨扈蒙贈詩曰「五鳳齊飛入翰林。」其後皆爲名臣。

●卷七範魯公質舉進士﹐和凝爲主文﹐愛其文賦。凝自以第十三登第﹐謂魯公曰「君之文宜冠多士﹐屈居第十三者﹐欲君傳老夫衣缽耳。」魯公以爲榮至。先後爲相﹐有獻詩者云「從此廟堂添故事﹐登庸衣缽亦相傳。」周祖自鄴舉兵向闕﹐京師亂﹐魯公隱於民間。一日坐封丘巷茶肆中﹐有人貌怪陋﹐前揖曰「相公無慮。」時暑中﹐公所執扇偶書「大暑去酷吏﹐淸風來故人」詩二句。其人曰「世之酷吏冤獄﹐何止如大暑也﹐公他日當深究此獘。」因攜其扇去。公惘然久之﹐後至襖廟後門﹐見一土偶短鬼﹐其貌肖茶肆中見者﹐扇亦在其手中﹐公心異焉。亂定﹐周祖物色得公﹐遂至大用。公見周祖首建議律條繁廣﹐輕重無據﹐吏得以因緣爲姦﹐周祖特詔詳定﹐是爲《刑統》。

範魯公戒子孫詩﹐其略曰「戒爾學立身﹐莫若先孝悌﹐怡怡奉親長﹐不敢生驕易。戰戰復兢兢﹐造次必於是。戒爾學幹祿﹐莫若勤道藝。嘗聞諸格言﹐學而優則仕。不患人不知﹐惟患學不至。戒爾遠恥辱﹐恭則近乎禮。自卑而尊人﹐先彼而後己。《相鼠》與《茅鴟》﹐宜鑑詩人刺。戒爾勿曠放﹐曠放非端士。周﹑孔垂名教﹐齊﹑梁尙淸議﹐南朝稱八達﹐千載穢靑史。戒爾勿嗜酒﹐狂藥非佳味﹐能移謹厚性﹐化爲凶險類。古今傾敗者﹐歷歷皆可記。戒爾勿多言﹐多言眾所忌﹐苟不愼樞機﹐災厄從此始。是非毀譽間﹐適足爲身累。舉世重交遊﹐擬結金蘭契。忿怨從是生﹐風波當時起。所以君子性﹐汪汪淡如水。舉世好奉承﹐昂昂增意气﹐不知奉承者﹐以爾爲玩戲。所以古人疾﹐與戚施。舉世重任俠﹐俗呼爲气義﹐爲人赴急難﹐往往陷刑制。所以馬援書﹐勤勤告諸子﹕舉世賤淸素﹐奉身好華侈。肥馬衣輕裘﹐揚揚過閭裏﹐𨿽得市童憐﹐還爲識者鄙。」恭惟祖宗所用宰輔﹐皆忠厚篤實之士﹐獨魯公爲之稱首﹐余讀國史﹐得其詩﹐錄以爲子孫之戒。僧海妙者謂餘言﹕昔出入廠晉公門下﹐公作相時﹐鑿池養魚﹐覆以板。每客至﹐去板釣鮮魚斫膾﹐其肴饌珍異不可勝數。後自朱崖以祕書少監移光州﹐海妙往見之。公野服杖屨行山中﹐觀村民采茶﹐勞其辛苦﹐人不知爲晉公也。公與海妙相別曰「吾不死﹐五年當復舊位。」後五年﹐趙元昊叛﹐邊事起﹐朝廷更用大臣矣。公無疾﹐沐浴衣冠﹐臥佛堂中而薨。

兀丰二年﹐予居洛。有老父年八﹑九十﹐自云少日隨丁晉公至朱崖﹐頗能道當時事。呼問之﹐老人曰「公自分司西京貶崖州﹐某從行。至龍門南彭婆鎭﹐公病瘧﹐夜遇盜﹐失物甚多﹐至今有玉碗在穎陽富家﹐盜所質也。至崖州﹐久之﹐某辭歸﹐公授以蠟丸﹐戒曰﹕『後西京知府與會府官﹐卽投之。』某如所教﹐知府王欽若也﹐對府官得之不敢開﹐遽以奏﹐乃自陳乞歸表也。其中云﹕『𨿽滔天之罪大﹐柰立主之功髙。』繼有旨復祕書監﹐移光州。」嗟夫﹗任智數者﹐君子所不爲也。世謂丁晉公﹑乏冀公皆任智數﹐如老人之言﹐則晉公又出冀公之上矣。王內翰禹﹐字元之﹐濟州鉅野人。世農家﹐九歲爲歌詩﹐畢士安作州從事﹐亟稱之。長益能文﹐有場屋聲﹐登太平興國八年進士第。召試相府﹐擢右拾遺﹑直史館。因北戎犯邊﹐獻書建和議﹐太宗賞之﹐宰相趙普尢加器重。至景徳間﹐卒用其議﹐與虜通好。又與夏侯嘉正﹑羅處約﹑杜鎬同校三史﹐多所是正﹐進左司諫﹐知制誥。因論徐鉉爲人誣告﹐內翰辧其非罪﹐責商州團練副使。尋召入翰林爲學士。孝章皇后上仙﹐詔遷梓宮於故燕國長公主第。羣臣不爲服﹐內翰言「後嘗母儀天下﹐當遵用舊禮。」罪以謗﹐謫知滁州。眞宗卽位﹐以直言應詔﹐召爲知制誥。咸平初﹐修《太祖實錄》﹐與宰相論不合﹐又以謗謫知黃州。移蘄州﹐死於官。其平生大節如此﹐故所著《建隆遺事》﹐一曰《篋中記》﹐自敍甚祕﹐蓋曰「吾太祖皇帝諸生也﹐一代之事皆目所見者﹐考於國史或有不同。」一曰「上性嚴重少言﹐酷好看書﹐𨿽在軍中﹐手不釋卷﹐若聞人間有奇書﹐不吝千金以求之。顯徳初從世宗南徵﹐初平淮甸﹐有纖人譖上於世宗曰﹕『趙某自下壽州﹐私有重車數乘。』世宗遣人伺察之﹐果有籠篋數車。遽令別入行在﹐面開之﹐無他物﹐惟書數千卷。世宗異之﹐召上諭之曰﹕『卿方爲朕作將帥﹐辟土疆﹐當堅甲利兵﹐何用書爲﹖』上頓首謝曰﹕『臣無奇謀上贊聖徳﹐濫膺寄任﹐嘗恐不迨。所以聚言觀覽﹐欲廣見聞﹐增智慮也。』世宗曰﹕『善。』」史曰「上北徵之夕﹐次陳橋驛﹐羅彥環等獻中央之服﹐立上爲天子﹐請登馬南歸。才出驛門﹐上勒馬不前﹐謂諸將校曰﹕『我有號令﹐能稟之乎﹖』諸將皆伏地聽命。上曰﹕『爾輩自貪爵賞﹐逼我爲君﹐今入京師﹐不得輒恣劫掠﹐依吾令卽當有重賞﹐不然則連羣撥隊﹐有斧鉞之誅。』諸將皆再稟令﹐戎馬遂行。旣入國門﹐兵至如賓﹐秋毫不犯。先是京城居人聞上至﹐皆大恐﹐將謂循五代之獘﹐縱士卒剽掠。旣見上號令﹐兵士至﹐卽時解甲歸營﹐市井不動﹐略無搔擾﹐眾皆大喜。又聞上驛前誡約之事﹐滿城父老皆相賀曰﹕『五代天子皆以兵威彊制天下﹐未有徳洽黎庶者。今上踐阼未終日﹐而有愛民之心﹐吾輩老矣﹐何幸見眞天子之禦世乎﹖』自唐末至五代﹐藩方節制皆不稟朝命﹐上踐阼﹐豁達大度﹐推赤心以待之。由是諸路節將懷徳畏威﹐不敢跋扈﹐歲時貢奉無闕﹐朝廷亟召亟至﹐皆執藩臣之節甚恭。識者知主威之行矣﹐太平之基立矣。」又曰「杜太后度量恢廓﹐有才智﹐國初內助爲多。上初自陳橋卽帝位﹐進兵入城﹐人先報曰﹕『點檢﹝上時官爲點檢﹞已作天子歸矣﹗』時後寢未興﹐聞報﹐安臥不答﹐晉王輩皆驚躍奔走出迎﹝晉王后受命﹐是爲太宗﹞。斯須有上親信人至﹐入白後﹐後乃徐徐而起曰﹕『吾兒素有大志﹐果有今日矣。』俄頃上至﹐見後於堂上。眾皆賀之﹐惟後愀然不樂﹐上甚訝之。左右進白後曰﹕『臣聞母以子貴﹐自古如此。後子今作天子﹐胡爲不樂﹖』後謂上曰﹕『吾聞爲君不易﹐且天子者致身於兆庶之上﹐若治得其道﹐則此位可尊﹐苟或失馭﹐則欲爲匹夫不得﹐是吾所以憂也。子宜勉之﹗』上再拜曰﹕『謹受教。』又曰﹕『乾徳﹑開寶間﹐天下將大定﹐惟河東未遵王化﹐而疆土實廣﹐國用丰羨﹐上愈節儉﹐宮人不及二百﹐猶以爲多。又宮殿內惟掛靑布緣簾﹑緋絹帳﹑紫綢褥﹐禦衣止赭袍﹐以綾羅爲之﹐其餘皆用糸絹。晉王已下因侍宴禁中﹐從容言服用太艸艸﹐上正色曰﹕『爾不記居甲馬營中時耶﹖』上𨿽貴爲萬乘﹐其不忘布衣時事皆如此。」又曰「開寶末﹐議遷都於洛。晉王言﹕『京師屯兵百萬﹐全藉汴渠漕運東南之物贍養之﹐若遷都於洛﹐恐水運艱阻﹐闕於軍儲。』上省表不報﹐命畱中而已。異日﹐晉王宴見從容﹐又言遷都非便。上曰﹕『遷洛未已﹐久當遷雍。』晉王叩其旨﹐上曰﹕『吾將西遷者無它﹐欲據山河之勝而去冗兵﹐循周﹑漢之故事以安天下也。』晉王又言﹕『在徳不在險。』上不答。晉王出﹐上謂侍臣曰﹕『晉王之言固善﹐姑從之﹐不出百年﹐天下民力殫矣。』又曰「上享天下十七年﹐左右內臣有五十餘員﹐止令掌宮掖中事﹐未嘗令預政事﹐或有不得已而差出外方﹐止令幹一事﹐不得妄采聽他事奏陳。天下以爲幸。開寶末﹐差內臣禱名山大川﹐俄有黃門於洞穴采得怪石﹐有類羊形﹐以爲異而獻之。上曰﹕『此是墳墓中物﹐何用獻爲﹖』命碎其石﹐仍杖其黃門逐之。不受內臣所媚皆如此。」又曰「乾徳初﹐浙西錢做來朝﹐上待之甚厚。ㄈ方到闕﹐自晉王﹑丞相及中外臣僚有表章五十餘封﹐請畱做﹐上曰﹕『錢ㄈ在本國﹐歲修職貢無闕﹐今又委質來朝﹐若利其土宇而畱之﹐殆非人主之用心﹐何以示信於天下也。』奏俱不納。ㄈ辭歸國﹐賜與金幣名馬之外﹐別以黃絹封署文書一角付ㄈ曰﹕『候至本國開之。』仍諭ㄈ曰﹕『朕知卿忠勤﹐若朕常安健﹐公則常有東南﹐他人卽不可也。』ㄈ做感泣拜謝而去。ㄈ至錢塘﹐開軸中文字﹐乃是晉王﹑丞相已下請畱箋章五十餘封。ㄈ大驚﹐以表稱謝。上存心仁信類如此。」嗚呼﹐王內翰﹐前輩諸公識與不識﹐皆尊師之﹐曰「古之遺直也。」伯溫晚生﹐得其私書於海內﹐兵火之餘﹐取可傳者列之。

李文定公迪爲學子時﹐從種放明逸先生學。將試京師﹐從明逸求當塗公卿薦書﹐明逸曰「有知滑州柳開仲途者﹐奇才善士﹐當以書通君之姓名。」文定攜書見仲途﹐以文卷爲贄﹐與謁俱入。久之﹐仲塗出﹐曰「讀君之文﹐須沐浴乃敢見。」因畱之門下。一日﹐仲塗自出題﹐令文定與其諸子及門下客同賦。賦成﹐驚曰「君必魁天下﹐爲宰相。」令門下客與諸子拜之曰「異日無相忘也。」文定以狀元及第﹐十年致位宰相。仲途門下客有柳某者﹐後官至侍禦史﹐文定公命長子柬之娶其女﹐不忘仲途之言也。文定所擬賦題不傳。如王沂公﹝曾﹞初作《有物混成賦》﹐識者知其決爲宰相﹐蓋所養所學發爲言辭者﹐可以觀矣。程明道先生爲伯溫云。

寇萊公旣貴﹐因得月俸﹐置堂上。有老媼泣曰「太夫人捐館時﹐家貧﹐欲絹一匹作衣衾不可得﹐恨不及公之今日也。」公聞之大慟﹐故居家儉素﹐所臥靑帷二十年不易。或以公孫弘事靳之﹐公笑曰「彼詐我誠﹐尙何愧﹗」故魏野贈公詩曰「有官居鼎鼐﹐無宅起樓臺。」後虜使在廷﹐目公曰「此無宅相公耶﹖」或曰公頗專奢縱﹐非也。蓋公多典藩﹐於公會宴設則甚盛﹐亦退之所謂﹕石之儲﹐嘗空於私室﹔方丈之食﹐每盛於賓筵。余得於公之甥王公丞相所作公墓志﹐公遺事如此。

張文定公齊賢﹐河南人。少爲舉子﹐貧甚﹐客河南尹張全義門下﹐飲啖兼數人。自言平時未嘗飽﹐遇村人作願齋方飽。嘗赴齋後時﹐見其家懸一牛皮﹐取煮食之無遺。太祖幸西都﹐文定公獻十策於馬前﹐召至行宮﹐賜衛士廊餐。文定就大盤中以手取食﹐帝用拄斧擊其首﹐問所言十事。文定且食且對﹐略無懼色﹐賜束帛遣之。帝歸﹐謂太宗曰「吾車西都﹐爲汝得一張齊賢宰相也。」太宗卽位﹐齊賢方赴廷試﹐帝欲其居上甲﹐有司置於丙科﹐帝不悅。有旨﹕一榜盡除京官通判。文定得將作監丞﹐通判衡州﹐不十年致位宰相矣。

河南節度使李守正叛﹐周髙祖爲樞密使討之。有麻衣道者﹐謂趙普曰「城下有三天子气﹐守正安得久﹖」未幾﹐城破。先是﹐守正子婦符彥卿女也﹐相者謂貴不可言。守正曰「有婦如此﹐吾可知矣。」叛意乃決。城破﹐舉家自焚。符氏坐堂上不動﹐兵入﹐叱之曰「吾父與郭公有舊﹐汝輩不可以無禮見加﹗」或白公﹐命柴世宗納之﹐後爲皇后。三天子气者﹐周髙祖﹑柴世宗﹑本朝藝祖同在軍中也。麻衣道者其異人乎﹖

華山隱士陳摶﹐字圖南﹐唐長興中進士﹐遊四方﹐有大志﹐《隱武當山詩》云「他年南面去﹐記得此山名。」本朝張鄧公攺「南面」爲「南嶽」﹐題其後云「蘚壁題詩志何大﹐可憐今老華圖南。」蓋唐末時詩也。常乘白騾﹐從惡少年數百﹐欲入汴州。中途聞藝祖登極﹐大笑墜騾曰「天下於是定矣。」遂入華山爲道上﹐葺唐雲臺觀居之。藝祖召﹐不至。太宗召﹐以羽服見於延英殿﹐顧問甚久。送中書見宰輔﹐丞相宋琪問曰「先生得玄默修養之道﹐可以教人乎﹖」曰﹔「摶不知吐納修養之理。假令白日衝天﹐亦何益於聖世﹖上博達今古﹐深究治亂﹐眞有道仁明之主﹐正是君臣同徳致理之時﹐勤心修煉﹐無出於此。」琪等稱嘆﹐以其語奏﹐帝益重之。帝初問以伐河東之事﹐不答﹐後師出果無功。還華山數年﹐再召見﹐謂帝曰「河東之事今可矣。」遂克太原。帝以其善相人也﹐遣詣南衙見眞宗。及門亟還﹐問其故﹐曰「王門廝役皆將相也﹐何必見王﹖」建儲之議遂定。後賜號爲希夷先生。眞宗卽位﹐先生已化﹐因西祀汾陰﹐幸雲臺觀﹐謁其祠﹐加禮焉。帝知建儲之有助也。嗚呼﹗世以先生爲神仙﹐善人倫風鑑﹐淺矣。至康節先生﹐實傳其道於先生之細﹐尙以比漢「四皓」云。

種先生放﹐字明逸﹐隱居終南山豹林谷。聞華山陳希夷先生之風﹐往見之。希夷先生一日令灑掃庭除﹐曰「當有嘉客至。」明逸作樵夫拜庭下﹐希夷挽之而上曰「君豈樵者﹖二十年後當爲顯官﹐名聲聞於天下。」明逸曰「某以道義來﹐官祿非所問也。」希夷笑曰「人之貴賤莫不有命﹐貴者不可爲賤﹐亦猶賤者不可爲貴也。君骨相當爾﹐𨿽晦迹山林﹐恐竟不能安﹐異日自知之。」後明逸在眞廟朝﹐以司諫赴召。帝攜其手﹐登龍圖閣﹐論天下事﹐蓋眷遇如此。及辭歸山﹐適諫議大夫。東封﹐攺給事中。西祀﹐攺工部侍郎。希夷又謂明逸曰「君不娶﹐可得中壽。」明逸從之﹐至六十歲卒。先是希夷爲明逸卜上世葬地於豹林谷下﹐不定穴。旣葬﹐希夷見之﹐言地固佳﹐安穴稍後﹐世世當出名將。明逸不娶﹐無子﹐自其侄世衡至今﹐爲將帥有聲。希夷旣上表﹐定日解化於華山張超谷石室中﹐明逸立碑敍希夷之學曰「明皇帝王伯之道」云。嗚呼﹐仙者非希夷而誰歟﹖

錢若水爲舉子時﹐見陳希夷於華山。希夷曰「明日當再來。」若水如期往﹐見有一老僧與希夷擁地鑪坐。僧熟視若水﹐久之不語﹐以火箸畫灰作「做不得」三字﹐徐曰「急流中勇退人也。」若水辭去﹐希夷不復畱。後若水登科爲樞密副使﹐年才四十致政。希夷初謂若水有仙風道骨﹐意未決﹐命老僧者觀之。僧云「做不得」﹐故不復畱。然急流中勇退﹐去神仙不遠矣。老僧﹐麻衣道者也﹐希夷素所尊禮云。

康節先生嘗誦希夷先生之語曰「得便宜事不可再作﹐得便宜處不可再去。」又曰「落便宜是得便宜。」故康節詩云「珍重至人嘗有語﹐落便宜是得便宜。」蓋可終身行之也。

李文靖公作相﹐嘗讀《論語》。或問之﹐公曰「沆爲宰相﹐如《論語》中『節用而愛人』﹑『使民以時』兩句﹐尙未能行。聖人之言﹐終身佩之可也。」咸幹﹑景徳中﹐李文靖公沆在相位﹐王文正公旦知政事。時西北二方未平﹐羽書邊報無虛日﹐上旣宵旰﹐二公寢食不遑。文正公嘆曰「安得及見太平﹐吾輩當優遊矣。」文靖公曰「國家有彊敵外患﹐足以警懼。異日天下𨿽平﹐上意浸滿﹐未必能髙拱無事。某老且死﹐君作相時當自知之﹐無深念也。」及北鄙和好﹐西陲款附﹐於是朝陵展禮﹐封山行慶﹐巨典盛儀﹐無所不講。文靖已死﹐文正旣衰﹐疲於贊導﹐每嘆息曰「文靖聖矣。」故當時謂文靖爲聖相云。呂文穆公諱蒙正﹐微時於洛陽之龍門利涉院士室衝﹐與溫仲舒讀書﹝其室中今有畫像﹞﹐有詩云「八爺風急浪花飛﹐手把魚竿傍釣磯。自是釣頭香餌別﹐此心終待得魚歸。」又云「怪得池塘春水滿﹐夜來雷雨起南山。」後狀元及第﹐位至宰相。溫仲舒第三人及第﹐官至尙書。公在龍門時﹐一日行伊水上﹐見賣瓜者﹔意欲得之﹐無錢可買﹐其人偶遺一枚於地﹐公悵然取食之。後作相﹐買園洛城東南﹐下臨伊水起亭﹐以「噎瓜」爲名﹐不忘貧賤之義也。

●卷八呂文穆公旣致政﹐居於洛﹐今南州坊張觀文宅是也。眞宗祀汾陰﹐過洛﹐文穆尙能迎謁。至回鑾﹐已病﹐帝爲幸其宅﹐坐堂中﹝宅後歸張氏﹐禦坐尙在﹐人不敢居正寢﹞﹐問曰「卿諸子孰可用﹖」公對曰「臣諸子皆豚犬不足用﹐有侄夷簡﹐任穎川推官﹐宰相才也。」帝記其語﹐遂至大用﹐文靖公也。先是富韓公之父貧甚﹐客文穆公門下﹐一日白公曰「某兒子十許歲﹐欲令入書院事廷評﹑太祝。」公許之。其子韓公也﹐文穆見之驚曰「此兒他日名位與吾相似。」亟令諸子同學﹐供給甚厚。文穆兩入相﹐以司徒致仕﹐後韓公亦兩入相﹐以司徒致仕﹐文穆知人之術如此。文靖公亦受其術。文潞公自兗州通判代歸﹐文靖一見奇之﹐問潞公曰「有兗州墨攜以來。」明日﹐潞公進墨﹐文靖熟視久之﹐蓋欲相潞公手也。薦潞公爲殿中侍禦史﹐爲從官﹐平貝州﹐出入將相五十年﹐以太師致仕﹐年逾九十。天下謂之文﹑富二公者﹐皆出呂氏之門。嗚呼盛哉﹗

呂文靖公爲相﹐章獻太后垂簾同聽政。李宸妃薨﹐章獻祕之﹐欲以宮人常禮治喪於外。文靖早朝﹐畱身奏曰「聞禁中貴人暴薨﹐喪禮宜從厚。」章獻遂挽仁宗入內。少頃﹐獨坐簾下﹐召文靖問曰「一宮人死﹐相公云云何與﹖」公曰「臣待罪宰相事﹐內外無不當預。」章獻怒曰「相公欲離間我母子耶﹖」公從容對曰「陛下不以劉氏爲念﹐臣不敢言﹔尙念劉氏也﹐喪禮宜從厚。」章獻悟﹐遽曰「宮人李宸妃也﹐且柰何﹖」文靖乃請治喪皇儀殿﹐太后與帝舉哀後苑﹐百官奉靈﹛輿車﹜由西華門以出﹐用一品禮殯洪福寺。公又謂入內都知羅崇勛曰「宸妃當以后服殮﹐用水銀實棺﹐異時莫道夷簡不曾說來。」章獻皆從之。後章獻上仙﹐燕王謂仁宗言「陛下李宸妃所生﹐妃死以非命。」仁宗號慟毀頓﹐不視朝者累日﹐下哀痛之詔自責﹐尊宸妃爲皇太后﹐謚章懿。甫畢﹐章獻殿殯﹐幸洪福寺祭告。易梓宮﹐帝親哭視之﹐後玉色如生﹐冠服如皇太后者﹐以有水銀沃之﹐故不壞也。帝嘆息曰「人言其可信哉﹗」待劉氏加厚。使仁宗孝徳﹑章獻母道兩全﹐文靖公先見之明也。嗚呼智哉﹗

呂文靖公致政﹐居鄭州。範文正公自參知政事出爲河東陜西宣撫使﹐過鄭﹐見文靖公。文靖問曰「參政出使何也﹖」文正曰「某在朝無補﹐自謂此行欲圖報於外。」文靖笑曰「參政誤矣。旣跬步去朝廷﹐豈能了事﹖」文正聞其言﹐始有悔意。未幾﹐除資政殿學士﹑知州﹑兼陜西四路安撫使。時富韓公亦自樞密副使爲河北宣撫使﹐將還朝﹐除資政殿學士﹑知鄆州﹑兼四路安撫使。嗚呼﹐文靖公旣老﹐其料天下事尙如此﹐智數絕人遠矣﹗

至和間﹐仁宗不豫﹐一日少間﹐思見宰執。執政聞召亟往。呂文靖爲相﹐使者相望於路﹐促其行﹐公按轡益緩。至禁中﹐諸執政已見上﹐上體末平﹐待公久﹐稍倦﹐不樂曰「病中思見卿﹐何緩也﹖」文靖徐曰「陛下不豫﹐久不視朝﹐外議頗異。臣待罪宰相﹐正晝自通衢馳馬入內未便。」帝聞其言﹐咨嘆久之﹐諸公始有愧色。又文靖夫人因內朝﹐皇后曰「上好食糟淮白魚。祖宗舊制﹐不得取食味於四方﹐無從可致。相公家壽州﹐當有之。」夫人歸﹐欲以十奩爲獻。公見問之﹐夫人告以故﹐公曰「兩奩可耳。」夫人曰「以備玉食﹐何惜也﹖」公悵然曰「玉食所無之物﹐人臣之家安得有十奩也﹖」嗚呼﹐文靖公者﹐其智絕人類此。

孫文懿公﹐眉州魚蛇人。少時家貧﹐欲典田赴試京師﹐自經縣判狀﹐尉李昭言戲之曰「似君人物求試京師者有幾﹖」文懿以第三登第﹐後判審官院。李昭言者赴調﹐見公恐甚﹐意公不忘前日之言也。公特差昭言知眉州。又公嘗聚徒榮州﹐貧甚﹐得束脩之物持歸﹐爲一村鎭鎭將悉稅之。至公任監左藏庫﹐鎭將者部州絹綱至﹐見公愧懼。公慰謝之﹐以黃金一兩贈其歸。其盛徳如此。

韓參政億﹑李參政若谷﹑王丞相隨未第時﹐同於嵩山法王寺讀書。有一男子自言善相﹐曰「王君﹐宰相才也。韓﹑李二君﹐皆當爲執政。﹕王君官𨿽髙﹐子孫不及韓﹑李二君之盛。」後韓參政之子絳﹑縝皆爲宰相﹐維爲參知政事﹔李參政之子淑領三院學士﹐有文名。兩家子孫官學﹐至今不衰﹔王丞相之後微矣。異哉﹗韓參政之孫宗師侍郎云。

韓參政億﹑李參政若谷未第時﹐皆貧﹐同途赴試京師﹐共有一席一氈﹐乃割分之。每出謁﹐更爲僕。李先登第﹐授許州長社縣主簿。赴官﹐自控妻驢﹐韓爲負一箱。將至長社三十里﹐李謂韓曰「恐縣吏來。」箱中止有錢六百﹐以其半遺韓﹐相持大哭別去。次舉韓亦登第。後皆至參知政事﹐世爲婚姻不絕。韓參政之孫宗師侍郎云。

慶曆三年﹐範文正公作參知政事﹐富文忠公作樞密副使﹐時盜起京西﹐掠商﹑鄧﹑均﹑房﹐光化知軍棄城走。奏至﹐二公同對上前﹐富公乞取知軍者行軍法﹐範公曰「光化無城郭﹐無甲兵﹐知軍所以棄城。乞薄其罪。」仁宗可之。罷朝至政事堂﹐富公怒甚﹐謂範公曰「六丈要作佛耶﹖」範公笑曰「人何用作佛﹐某之所言有理﹐少定爲君言之。」富公益不樂。範公從容曰「上春秋鼎盛﹐豈可教之殺人﹖至手滑﹐吾輩首領皆不保矣﹗」富公聞之汗下﹐起立以謝曰「非某所及也。」富公素以父事範公云。

薛簡肅公知成都﹐範蜀公方爲舉子﹐一見愛之﹐館於府第﹐俾與子弟講學。每曰「範君﹐廊廟人也。」公益自謙退。乘小駟至銅壺閣下﹐卽步行趨府門。逾年﹐人不知爲師客也。簡肅還朝﹐載蜀公以去。或問簡肅曰「自成都歸﹐得何奇物﹖」曰「蜀珍產不足道。吾歸得一偉人耳。」時二宋公有大名﹐一見﹐與公爲布衣交。及同賦《長嘯卻胡騎》﹐公賦成﹐人爭傳誦之。公後爲賢從官﹐其所立﹐溫公自以爲不可及也。嗚呼﹐簡肅公者﹐可謂知人矣。

胡先生瑗判國子監﹐其教育諸生皆有法。安厚卿樞密在席下。厚卿苦癇疾﹐凡聚立廡下﹑升堂聽講說﹐人眾﹐疾輒作。先生使人掖之以歸﹐調護甚至。厚卿登科﹐疾良愈。或以與王文康公苦淋疾﹐及爲樞密使﹐疾自嚴正同。蓋人之疾病隨血气之通塞﹐气血旣快﹐疾亦自愈也。先生每語諸生﹕食飽未可據案﹐或久坐﹐皆於气血有傷﹐當習射投壺遊息焉。是亦食不語﹑寢不言之遺意也。程伊川曰「凡從安定先生學者﹐其醇厚和易之气﹐望之可知也。」國子監舊有先生祠﹐紹聖初﹐林自爲博士聞於朝﹐徹去。

尹師魯謫崇信軍節度副使﹐移筠州監酒﹐得疾。時範文正公知鄧州﹐聞於朝﹐乞師魯就醫於鄧﹐仁宗許之。師魯至﹐文正日挾醫以往﹐調護甚備﹐師魯無甚苦也。一日﹐文正偶以事未往﹐師魯遣人招之。文正亟往﹐師魯隱幾端坐﹐已瞑目矣。文正伏而呼之﹐師魯復開目﹐文正問曰「何所見也﹖」師魯從容曰「亦無鬼神﹐亦無恐怖。」復閉目而絕。呂獻可病﹐手書以墓銘委司馬溫公﹐公亟省之﹐獻可已瞑目矣。公伏而呼之曰「更有以見囑乎﹖」獻可復開目曰「天下尙可爲﹐君實其自愛。」遂閉目以絕。嗚呼﹗大君子於死生去來不變蓋如此﹐至於平生以道義相推重者﹐獨不能忘也。

王懿恪公拱辰與歐陽文忠公同年進士。文忠自監元﹑省元赴廷試﹐銳意魁天下。明日當唱名﹐夜備新衣一襲﹐懿恪輒先衣以入﹐文忠怪焉。懿恪笑曰「爲狀元者當衣此。」至唱名﹐果第一。後懿恪﹑文忠同爲薛簡肅公子婿﹐文忠先娶懿恪夫人之姊﹐再娶其妹﹐故文忠有「舊女婿爲新女婿﹐大姨夫作小姨」之戲。懿恪早貴﹐文忠自選入館職﹐謫夷陵時﹐懿恪已爲知制誥﹐後入翰林爲學士﹐盡轉八座尙書。熙寧初﹐拜宣徽使﹐徧歷藩府。元丰初召還﹐赴院供職﹐出判北京﹐特賜笏頭球露金帶﹐佩魚﹐如兩府之所服者。懿恪以表謝曰「橫金三紀﹐未佩隨身之魚﹔剔帶萬釘﹐攺觀在廷之目也。」蓋祖宗舊制﹕見任兩府許笏頭球露金帶﹐佩魚﹐前任者非得旨不許。尙書翰林學士於禦仙花金帶上佩魚者﹐元丰近制也﹐惟方團胯帶乃可佩魚﹐球露帶﹐方團胯也。故曰近制也。文忠與懿恪𨿽友婿﹐文忠心少之。文忠爲參政時﹐吏擬進懿恪僕射﹐文忠曰「僕射﹐宰相官也。王拱辰非曾任宰相者﹐不可。攺東宮官﹐以至拜宣徽使﹐終身不至執政。蓋懿恪主呂文靖﹐文忠主範文正﹐其黨不同云。

天聖﹑明道中﹐錢文僖公自樞密畱守西都﹐謝希深爲通判﹐歐陽永叔爲推官﹐尹師魯爲掌書記﹐梅聖兪爲主簿﹐皆天下之士﹐錢相遇之甚厚。一日﹐會於普明院﹐白樂天故宅也﹐有《唐九老畫像》錢相與希深而下﹐亦畫其旁。因府第起雙桂樓﹐西城建臨圜驛﹐命永叔﹑師魯作記。永叔文先成﹐凡千餘言。師魯曰「某止用五百字可記。」及成﹐永叔服其簡古。永叔自此始爲古文。錢相謂希深曰「君輩臺閣禁從之選也﹐當用意史學﹐以所聞見擬之。」故有一書﹐謂之《都廳閒話》者﹐諸公之所著也。一時幕府之盛﹐天下稱之。又有知名進士十人﹐遊希深﹑永叔之門生﹐王復﹑王尙恭爲稱首。時科舉法寬﹐秋試府園醮廳﹐希深監試﹐永叔﹑聖兪爲試官。王復欲往請懷州解﹐永叔曰「王尙恭作解元矣。」王復不行﹐則又曰「解元非王復不可。」蓋諸生文賦﹐平日已次第之矣﹐其公如此。當朝廷無事﹐郡府多暇﹐錢相與諸公行樂無虛日。一日出長夏門﹐屏騎從﹐同步至午橋訪郭君隱君﹐郭君不知爲錢相也﹐艸具置酒。錢甚喜﹐不忍去。至晚﹐衙騎從來﹐郭君亦不爲動﹐亦不加禮。抵暮別去﹐送及門曰「野人未嘗至府廷﹐無從謁謝。」錢相悵然謂諸公曰「斯人視富貴爲如何﹖可愧也﹗」郭君名延卿﹐時年逾八十﹐少從張文定公﹑呂文穆公遊﹐以文行稱。張﹑呂二公相繼入相﹐薦於朝﹐命以職官﹐不出。洛人至今呼爲郭五秀才莊云。

謝希深﹑歐陽永叔官洛陽時﹐同遊嵩山。自潁陽歸﹐暮抵龍門香山。雪作﹐登石樓望都城﹐各有所懷。忽於煙靄中有策馬渡伊水來者﹐旣至﹐乃錢相遣廚傳歌妓至。吏傳公言曰「山行良勞﹐當少畱龍門賞雪﹐府事簡﹐無遽歸也。」錢相遇諸公之厚類此。後錢相謫漢東﹐諸公送別至彭婆鎭﹐錢相置酒作長短句﹐俾妓歌之﹐甚悲。錢相泣下﹐諸公皆泣下。王沂公代爲畱守﹐禦吏如束濕﹐諸公俱不堪其憂。日訝其多出遊﹐責曰「公等自比寇萊公何如﹖寇萊公尙坐奢縱﹐取禍貶死﹐況其下者﹗」希深而下不敢對﹐永叔取手板起立曰「以修論之﹐萊公之禍不在杯酒﹐在老不知退爾。」時沂公年已髙﹐若爲之動。諸公偉之。永叔後用沂公薦入館﹐然猶不忘錢相。或謂錢相薨﹐易名者三﹐卒得美謚﹐永叔之力云。賈內翰黯以狀元及第歸鄧州﹐範文正公爲守﹐內翰謝文正曰「某晚生﹐偶得科第﹐願受教。」文正曰「君不憂不顯﹐惟『不欺』二字﹐可終身行之。」內翰拜其言不忘﹐每語人曰「吾得於範文正公者﹐平生用之不盡也。」嗚呼﹗得文正公二字者﹐足以爲一代之名臣矣。

狄武襄公靑初以散直爲延州指揮使﹐時西夏用兵﹐武襄以智勇收奇功。嘗被髮帶銅鑄人面﹐突圍陷陣﹐往來如神﹐震畏懾服﹐無敢當者。而識達光遠﹐賢士大夫翕然稱之﹐尢爲範文正﹑範忠獻﹑韓正獻諸公所知。文正公授以《春秋》《漢書》曰「爲將而不知古今﹐匹夫之勇耳。」武襄感服﹐自勉勵無怠﹐後位樞密。或告以當推狄梁公爲遠祖﹐武襄愧謝曰「某出田家﹐少爲兵﹐安敢祖唐之忠臣梁公者。」又或勸去鬢間字﹐則曰「某𨿽貴﹐不忘本也。」每至韓忠獻家﹐必拜於廟廷之下﹐入拜夫人甚恭﹐以郎君之禮待其子弟﹐其異於人如此。郭宣徽逵少時﹐人物已魁偉﹐日懷二餅﹐讀《漢書》於京師州西酒樓上。饑卽食其餅﹐沽酒一升飲﹐再讀書。抵暮歸﹐率以爲常。酒家異之﹐後亦以散直爲延州指使。範文正公爲帥﹐令主私藏﹐端坐終日不出門﹐文正益任之。韓魏公代文正公﹐宣徽又事之﹐魏公尢器重。屢立大功﹐進至副都總管。治平中﹐召爲簽書樞密院。楊太尉遂﹐微時爲文潞公虞候吏﹐每燕會﹐太尉獨不食餘饌﹐他人與之﹐亦不顧。潞公以此奇之。公定貝州﹐太尉穴地道入城先登﹐受上賞。後官至節度使。苗太尉授爲小官﹐時客京師逆旅中﹐未嘗出行﹐同輩以爲笑。後爲名將帥﹐官節度使﹐兩除殿帥。四人者﹐其功業﹑智勇﹑貧賤﹑遇合略相似﹐故並書之。

杜祁公少時客濟源﹐有縣令者能相人﹐厚遇之。與縣之大姓相裏氏議婚不成﹐祁公亦別娶。久之﹐祁公妻死﹐令曰「相裏女子當作國夫人矣。」相裏兄弟二人﹐前卻祁公之議者兄也﹐令召其弟曰「秀才杜君﹐人材足依也﹐當以女弟妻之。」議定。其兄尢之﹐弟曰「杜君﹐令之重客。令之意其可違﹖」兄悵然曰「姑從之﹐俾教諸兒讀書耳。」祁公未成婚﹐赴試京師﹐登科。相裏之兄厚資往見﹐公曰「婚已定議﹐其敢違﹖某旣出仕﹐頗憂門下無教兒讀書者爾。兄遺卻之。」相裏之兄大慚以歸。祁公旣娶相裏夫人﹐至從官﹐以兩郊禮奏異姓恩任﹐相裏之弟後官至員外郎。任道司門爲先公云。

余爲潞州長子縣尉﹐西寺中有王文康公祠﹐其老僧爲餘言﹕文康公之父﹐邑人也﹐以教授村童爲業。有兒年七八歲﹐不能養﹐欲施寺之祖師。祖師善相﹐謂曰「兒相貴﹐可令讀書。」因以錢幣資之。是謂文康公。後公貴﹐祖師已死﹐命寺僧因祠之。文康公最受寇萊公之知﹐因妻以女﹐居洛陽陶化坊﹐洛人至今謂之西州王相公宅云。有子益恭﹑益柔。益柔官龍圖閣直學士﹐有時名。孫愼言﹑愼行﹑愼術﹐俱列大夫﹐皆賢﹐從康節先生交遊也。

●卷九富韓公初遊場屋﹐穆修伯長謂之曰「進士不足以盡子之才﹐當以大科名世。」公果禮部試下。時太師公官耀州﹐公西歸﹐次陜。範文正公尹開封﹐遣人追公曰「有旨以大科取士﹐可亟還。」公復上京師﹐見文正﹐辭以未嘗爲此學。文正曰「已同諸公薦君矣。又爲君辟一室﹐皆大科文字﹐正可往就館。」時晏元獻公爲相﹐求婚於文正。文正曰「公之女若嫁官人﹐某不敢知。必求國士﹐無如富某者。」元獻一見公﹐大愛重之﹐遂議婚。公亦繼以賢良方正登第。公之立朝﹐初以危言直道事仁宗爲諫官﹐至知制誥。宰相不悅﹐故薦公以使不測之虜。歐陽公上書﹐引盧杞薦顏眞卿使李希烈事﹐言宰相欲害公也﹐不報。公能使虜﹐虜之君臣誦公之言﹐修好中國﹐不復用兵者幾百年﹐可謂大功矣﹐然公每不自以爲功也。使回﹐除樞密直學士﹐又除翰林學士﹐又除樞密副使﹐公皆以奉使無狀﹐力辭不拜﹐且言「虜旣通好﹐議者便謂無事﹐邊備漸弛。虜萬一敗盟﹐臣死且有罪。非獨臣不敢受﹐亦願陛下思夷狄輕侮中原之恥﹐坐薪嘗膽﹐不忘修政。」因以告納上前而罷。逾月﹐復除樞密副使。時元昊使辭﹐羣臣班紫宸殿門﹐帝俟公綴樞密院班﹐乃坐。且使宰相章徳象諭公曰「此朝廷特用﹐非以使虜故也。」公不得已乃受。嗚呼﹐使虜之功偉矣﹐而不自有焉。至知靑州﹐活饑民四十餘萬﹐每自言以爲功也﹐蓋曰過於作中書令二十四考矣。公之所以自任者﹐世烏得而窺之哉﹗蘇內翰奉詔撰公墓道之碑﹐首論公使虜之功﹐非公之心也。伯溫先君子隱居謝聘﹐與公爲道義交﹐獨爲知公之深云。

慶曆二年﹐大遼以重兵壓境﹐泛使劉六符再至﹐求關南十縣之地。虜意不測﹐在廷之臣無敢行者。富韓公往聘﹐面折虜之君臣﹐虜辭屈﹐增幣二十萬而和。方富公再使也﹐受國書及口傳之辭於政府﹐旣行﹐謂其副曰「吾爲使者而不見國書﹐萬一書辭與口傳者異﹐則吾事敗矣。」發書視之﹐果不同。公馳還﹐見仁宗具論之。公曰「政府固爲此﹐欲置臣於死地。臣死不足惜﹐柰國命何﹖」仁宗召宰相呂夷簡面問之﹐夷簡從容袖其書曰「恐是誤﹐當令攺定。」富公益辯論不平﹐仁宗間樞密使晏殊曰「如何﹖」殊曰「夷簡決不肯爲此﹐眞恐誤耳。」富公怒曰「晏殊姦邪﹐黨呂夷簡以欺陛下。」富公﹐晏公之婿也﹐富公忠直如此。契丹旣乎﹐仁宗深念富公之功﹐禦史中丞王拱辰對曰「富弼不能止夷狄溪壑無厭之求﹐今陛下止一女﹐若虜乞和親﹐弼亦忍棄之乎﹖」帝正色曰「朕爲天下生靈﹐一女非所惜。」拱辰驚懼﹐知言之不可入﹐因再拜曰「陛下言及於此﹐天下幸甚﹗」嗚呼﹐吾仁宗聖矣哉﹗拱辰蓋呂丞相之黨也。

至和間﹐富公當國﹐立一舉三十年推恩之法。蓋公與河南進士段希元﹑魏升平同場屋相善﹐公作相﹐不欲私之﹐故爲天下之制。二人俱該此恩﹐希元官至太子中捨﹐致仕﹐轉殿中丞﹔升平官至大理寺丞。此法至今行之。嗚呼﹗爲宰相不私其所親如富公可謂賢矣。升平旣卒﹐公念之不忘﹐招其子宜與子孫講學。公薨﹐宜亦老﹐猶居門下。至崇寧間﹐立試門客法﹐宜不爲新學﹐始求去。仁宗末年﹐富公自相位丁太夫人憂﹐上遣使下詔起復者六七﹐公竟不起。至其疏曰「陛下得一不孝子﹐且將何用﹖」仁宗乃從其請。服除﹐英宗已卽位﹐魏公已遷左相﹐故用富公爲樞密相。魏公已下皆遷官﹐富公亦遷戶部尙書。公辭曰「竊聞制辭敍述陛下卽位﹐以臣在憂服﹐無可稱道﹐乃取嘉中臣在中書日嘗議建儲﹐以此爲功﹐而推今日之恩。嘉中𨿽嘗泛議建儲之事﹐仁宗尙祕其請。其於陛下﹐則如在茫昧杳冥之中﹐未見形象﹐安得如韓琦等後來功效之深切著明也。」又辭曰「韓琦等七人﹐委是有功﹐可以重疊受陛下官爵﹔臣獨無一毫之效。」又辭曰「韓琦等七人於陛下有功有徳﹐獨臣於陛下無功﹐不過在先朝有議論絲髮之勞。」又辭曰「琦等勛烈彰灼﹐明如日星。中外執筆之士﹐歌詠之不暇。伏乞促令入謝。以快羣望。」以此見富公豈因不預定策而歉魏公哉﹗

熙寧初﹐富公再入﹐與曾魯公並相。呂公公弼爲樞密使﹐韓公絳﹑趙公槪﹑馮公京﹑趙公皆爲參知政事﹐俱久次。王荊公安石拜參知政事﹐乃薦呂公公著爲禦史中丞。有旨特許不避公弼﹐公弼不自安﹐乞出﹔除宣徽使﹑判太原府﹐移秦州。趙公槪致仕﹐馮公﹑趙公皆出﹐富公判亳州﹐曾公判永興軍﹐惟韓公絳與荊公在政府。旣而絳宣撫陜西﹐外拜昭文相﹐荊公拜史館相。絳失職﹐以本官知鄧州﹐荊公遂拜昭文相。司馬溫公除樞密副使﹐以議新法不合﹐辭不拜﹐出知永興軍。呂公公著力言新法﹐罷中丞﹐出知永州。韓公維亦以論不合﹐罷開封府﹐知河陽。昔與荊公交遊揄揚之人﹐皆退斥不用﹐荊公獨用事。乃以富公爲沮靑苗法﹐落使相﹐散僕射﹑判汝州。荊公後以觀文殿大學士知金陵﹐乃薦呂惠卿爲參知政事。惠卿旣得位﹐遂叛荊公﹐出平日荊公移書﹐有曰「無使齊年知。」謂馮公京﹐蓋荊公與馮公皆辛酉人。又曰「無使上知。」神宗始不悅荊公矣。惠卿又起李逢獄﹐事連李士寧﹔士寧者﹐蓬州人﹐有道術﹐荊公居喪金陵﹐與之同處數年﹐意欲並中荊公也﹐又起鄭俠獄﹐事連荊公之弟安國﹐罪至追勒。惠卿求害荊公者無所不至﹐神宗悟﹐急召荊公。公不辭﹐自金陵溯流七日至闕﹐復拜昭文相﹐惠卿以本官出知陳州。李逢之獄遂解﹐其黨數人皆誅死﹐李士寧止於編配。嗚呼﹗荊公非神宗保全則危矣。再相不久﹐復知金陵﹐領宮祠﹐至死不用。初﹐韓公絳論助役﹐與荊公同﹔後拜史館相﹐亦爲惠卿所不容﹐出知定州。

熙寧二年﹐富公判亳州﹐以提舉常平倉趙濟言公沮革新法﹐落武寧節度及平章事﹐以左僕射判汝州。過南京﹐張公安道爲守﹐列迎謁騎從於庭﹐張公不出。或問公﹐公曰「吾地主也。」已而富公來見﹐張公門下客私相謂﹕「二公天下偉人﹐其議論何如﹖」立屏後竊聽。張公接富公亦簡﹐相對屹然如山嶽。富公徐曰「人固難知也。」張公曰「謂王安石乎﹖亦豈難知者﹗仁宗皇間﹐某知貢舉院﹐或薦安石有文學﹐宜辟以考校﹐姑從之。安石者旣來﹐凡一院之事皆欲紛更之。某惡其人﹐檄以出﹐自此未嘗與之語也。」富公俯首有愧色。蓋富公素喜王荊公﹐至得位亂天下﹐方知其姦云。

元丰六年﹐富公疾病矣﹐上書言八事﹐大抵論君子小人爲治亂之本。神宗語宰輔曰「富弼有章疏來。」章曰「弼所言何事﹖」帝曰「言朕左右多小人。」曰「可令分析孰爲小人。」帝曰「弼三朝老臣﹐豈可令分析﹖」左丞王安禮進曰「弼之言是也。」罷朝﹐責安禮曰「左丞對上之言失矣。」安禮曰「吾輩今日曰『誠如聖諭』﹐明日曰『聖學非臣所及』﹐安得不謂之小人﹗」無以對。是年五月﹐大星殞於公所居還政堂下﹐空中如甲馬聲﹐登天光臺﹐公焚香再拜﹐知其將終也﹐異哉﹗公旣薨﹐司馬溫公﹑範忠宣公往弔之。公之子紹廷﹑紹京泣曰「先公有自封押章疏一通﹐殆遺表也。」二公曰「當不啟封以聞。」蘇內翰作公神道碑﹐謂「世莫知其所言者」是也。神宗聞訃震悼﹐出祭文﹐遣中使設祭﹐恩禮甚厚。政府方遣一奠而已。朝廷故例﹕前宰相以使相致仕者給全俸。富公以司徒使相致仕﹐居洛﹐自三公俸一百二十千外﹐皆不受。公淸心學道﹐獨居還政堂﹐每早作﹐放中門鑰﹐入瞻禮家廟﹔對夫人如賓客﹐子孫不冠帶不見﹔平時謝客。文潞公爲畱守﹐時節往來﹐富公素喜潞公﹐昔同朝﹐更拜其母﹐每勸潞公早退﹐潞公愧謝。旣薨﹐其子朝議名紹廷﹐字徳先﹐守其家法者也。公兩女與其婿及諸甥皆同居公之第﹐家之事一如公無恙時﹐毫髮不敢變﹐鄕裏稱之。建中靖國初﹐朝廷擢徳先爲河北西路提舉常平﹐徳先辭曰「熙寧扶之初﹐先臣以不行靑苗法得罪﹐臣不敢爲此官。」上益嘉之﹐除祠部員外郎。崇寧中﹐徳先卒﹐鄭人晁詠之志其墓﹐文甚美﹐獨不書辭提舉常平事﹐有所避也﹐惜哉﹗徳先之子直柔﹐事今上爲同知樞密院事。

韓魏公自樞密副使以資政殿學士知揚州﹐王荊公初及第爲僉判﹐每讀書至達旦﹐略假寐﹐日已髙﹐急生府﹐多不及盥漱。魏公見荊公少年﹐疑夜飲放逸。一日從容謂荊公曰「君少年﹐無廢書﹐不可自棄。」荊公不答﹐退而言曰「韓公非知我者。」魏公後知荊公之賢﹐欲收之門下﹐荊公初不屈﹐如召試館職不就這類是也。故荊公《熙寧日錄》中短魏公爲多﹐每曰「韓公但形相好爾。」作《畫虎圖詩》詆之。至荊公作相﹐行新法﹐魏公言其不便。神宗感悟﹐欲罷其法。荊公怒甚﹐取魏公章送條例司疏駁﹐頒天下。又誣呂申公有言藩鎭大臣將興晉陽之師﹐除君側之惡﹐自艸申公謫詞﹐昭著其事﹐因以搖魏公。賴神宗之明﹐眷禮魏公﹐終始不替。魏公薨﹐帝震悼﹐親制墓碑﹐恩意甚厚。荊公有挽詩云「幕府少年今白髮﹐傷心無路送靈而。」猶不忘魏公少年之語也。

熙寧二年﹐韓魏公自永興軍移判北京﹐過闕上殿。王荊公方用事﹐神宗問曰「卿與王安石議論不同﹐何也﹖」魏公曰「仁宗立先帝爲皇嗣時﹐安石有異議﹐與臣不同故也。」帝以魏公之語問荊公﹐公曰「方仁宗欲立先帝爲皇子時﹐春秋未髙﹐萬一有子﹐措先帝於何地﹖臣之論所以與韓琦異也。」荊公彊辯類如此。當魏公請冊英宗爲皇嗣時﹐仁宗曰「少俟﹐後宮有就閣者。」公曰「後宮生子﹐所立嗣退居舊邸可也。」蓋魏公有所處之矣。然荊公終英宗之世﹐屢召不至﹐實自慊也。或云蔡襄亦有異議﹐英宗知之﹐襄不自安﹐出知福州。治子初﹐英宗卽位﹐有疾﹐疾作﹔請光獻太后垂簾同聽政。有入內都知任守忠者姦邪反復﹐間諜兩宮。時司馬溫公知諫院﹐呂諫議爲侍禦史﹐凡十數章﹐請誅之。英宗𨿽悟﹐未施行。宰相韓魏公一日出空頭敕一道﹐參政歐陽公已簽﹐參政趙槪難之﹐問歐陽公曰「何如﹖」歐陽公曰「第書之﹐韓公必自有說。」魏公坐政事堂﹐以頭子勾任守忠者立庭下﹐數之曰「汝罪當死。」責蘄州團練副使﹐蘄州安置。取空頭敕塡之﹐差使臣卽日押行﹐其意以謂少緩則中變矣。嗚呼﹗魏公眞宰相也。歐陽公言﹕悟爲魏公作《晝錦堂記﹞云﹕『垂紳正笏﹐不動聲色﹐措天下於太山之安』者﹐正以此也。」

尹師魯以貶死﹐有子朴﹐方𦇤褓。旣長﹐韓魏公聞於朝﹐命官。魏公判北京﹐薦爲屬﹐教育之如子弟。朴少年有才﹐所爲或過舉﹐魏公掛師魯之像哭之。朴亦早死。嗚呼﹗魏公者可以謂之君子矣。

張金部名方﹐爲白波三門發運使﹐王司封名湛﹐爲副使﹐文潞公父令公名異﹐爲屬官﹐皆相善。張金部召去﹐薦文令公爲代。潞公爲子弟讀書於孔目官張望家。望嘗爲舉子﹐頗知書﹐後隸軍籍﹐其諸子皆爲儒學。潞公少年好遊﹐令公怪責之﹐潞公久不敢歸。張望白令公曰「郎君在某家﹐學問益勤苦﹐不復遊矣。」因出潞公文數百篇﹐令公爲之喜。王司封欲以女嫁公﹐其妻曰「文彥博者寒薄﹐其可托乎﹖」乃已。後潞公出入將相﹐張望尙無恙。公判河南日﹐母申國太夫人生日﹐張望自淸河來獻壽﹐有詩云「庭下郎君爲宰相﹐門前故吏作將軍。」張望以子通籍封將軍云。望嘗曰「吾子孫當以立﹑門﹑金﹑石﹑心爲名。」長子靖﹐與潞公同年登科﹐兄弟爲監司者數人。潞公遇之甚厚。至門字行諸孫益顯﹐有爲侍從者。康節先生云「嘗見張將軍沈深雄偉﹐有異於眾人。能識潞公於童子時﹐宜其有後也。」

文潞公少時﹐從其父赴蜀州幕官。過成都﹐潞公入江瀆廟觀畫壁﹐祠官接之甚勤﹐且言夜夢神令灑掃祠庭﹐曰「明日有宰相來﹐君豈異日之宰相乎﹖」公笑曰「宰相非所望﹐若爲成都﹐當令廟室一新。」慶曆中﹐公以樞密直學土知益州﹐聽事之三日﹐謁江瀆廟﹐若有感焉。方經營攺造中﹐忽江漲﹐大木數千章蔽流而下﹐盡取以爲材。廟成﹐雄壯甲天下。又長老曰「公爲成都日﹐多宴會。歲旱﹐公尙出遊﹐有村民持焦谷苗來訴。公罷會﹐齋居三日﹐禱於廟中﹐卽日雨﹐歲大稔。」異哉﹗文潞公幼時與羣兒擊球﹐入柱穴中不能取﹐公以水灌之﹐球浮出。司馬溫公幼與羣兒戲﹐一兒墮大水甕中﹐已沒。羣兒驚走不能救﹐公取石破其甕﹐兒得出。識者已知二公之仁智不凡矣。

●卷十文潞公慶曆間以樞密直學士知成都府。公年未四十﹐成都風俗喜行樂﹐公多燕集﹐有飛語至京師。禦史何郯聖從﹐蜀人﹐因謁告歸﹐上遣伺察之。聖從將至﹐潞公亦爲之動。張兪少愚者謂公曰「聖從之來無足念。」少愚因迎見於漢州。同郡會有營妓善舞﹐聖從喜之﹐問其姓﹐妓曰「楊。」聖從曰「所謂楊臺柳者。」少愚卽取妓之項上帕羅題詩曰「蜀國佳人號細腰﹐東臺禦史惜妖嬈。從今喚作楊臺柳﹐舞盡春風萬萬條。」命其妓作《柳枝詞》歌之﹐聖從爲之沾醉。後數日﹐聖從至成都﹐頗嚴重。一日﹐潞公大作樂以燕聖從﹐迎其妓雜府妓中﹐歌少愚之詩以酌聖從﹐聖從每爲之醉。聖從還朝﹐潞公之謗乃息。事與陶谷使江南《郵亭詞》相類云。張少愚者﹐奇士﹐潞公固重其人也。

韓魏公畱守北京﹐李稷以國子博士爲漕﹐頗慢公。公不爲較﹐待之甚禮。俄潞公代魏公爲畱守﹐未至﹐揚言云「李稷之父絢﹐我門下士也。聞稷敢慢魏公﹐必以父死失教至此。吾視稷猶子也﹐果不悛﹐將庭訓之。」公至北京﹐李稷謁見﹐坐客次﹐久之﹐公著道服出﹐語之曰「而父吾客也﹐只八拜。」稷不獲已﹐如數拜之。稷後移陜漕﹐方五路興兵取靈武﹐稷隨軍﹐威勢益盛。一日早作﹐入延軍營﹐軍士鳴鼓聲喏﹐帥種諤臥帳中未興。諤怪之﹐出﹐對稷呼鼓角將問曰「軍有幾帥﹖」曰「太尉耳。」曰「帥未升帳﹐輒爲轉運糧艸官鳴鼓聲喏﹐何也﹖借汝之頭以代運使者。」叱出斬之。稷倉皇引去﹐怖甚﹐不能上馬﹐自此不敢入諤軍。後朝廷遣給事中徐禧同延安帥沈括﹑副帥種諤領兵築永樂城﹐諤議不合﹐括以聞朝廷﹐畱諤守延安﹐括專永樂之役。未至﹐夏人傾國圍永樂城已急﹐監軍李舜舉衣襟作奏曰「臣無所恨﹐願朝廷勿輕此賊。」李稷亦作奏﹐但云「臣千苦萬苦也。」神宗得奏﹐皆爲之動。城破﹐旣徐禧不知所在﹐或云降番。張蕓叟言「有自西夏歸見之者。」舜舉自經死。或云李稷以酷虐﹐乘亂爲官軍所殺。嗚呼﹗稷不得其死﹐宜哉﹗

文潞公判北京﹐有汪輔之者新除運判﹐爲人褊急。初入謁﹐潞公方坐廳事﹐閱謁﹐置按上不問﹐入宅﹐久之乃出﹐輔之已不堪。旣見﹐公禮之甚簡﹐謂曰「家人須令沐髮﹐忘見﹐運判勿訝。」輔之沮甚。舊例﹕監司至之三日﹐府必作會﹐公故罷之。輔之移文定日檢按府庫﹐通判以次白公﹐公不答。是日公家宴﹐內外事並不許通。輔之坐都廳﹐吏白侍中家宴﹐匙鑰不可請。輔之怒﹐破架閣﹐庫釒巢亦無從檢按也。密劾潞公不治﹐神宗批輔之所上奏付潞公﹐有云「侍中舊徳﹐故煩臥護北門﹐細務不必勞心。輔之小臣﹐敢爾無禮﹐將別有處置」之語﹐潞公得之不言。一日﹐會監司曰「老謬無狀﹐幸諸君寬之。」監司皆愧謝﹐因出禦批以示輔之。輔之皇恐逃歸﹐托按郡以出。未幾﹐輔之罷。嗚呼﹗神宗眷遇大臣﹐沮抑小人如此﹐可謂聖矣﹗

元丰間﹐文潞公以太尉畱守西京﹐未交印﹐先就第廟坐見監司﹑府官。唐介參政之子義問爲轉運判官﹐退謂其客尹煥曰「先君爲臺官﹐嘗言潞公﹐今豈挾以爲恨耶﹖某當避之。」煥曰「潞公所爲必有理﹐姑聽之。」明日﹐公交府事﹐以次見監司﹑府官如常儀。或以問公﹐公曰「吾未視府事﹐三公見庶僚也。旣交印﹐河南知府見監司矣。」義問聞之﹐復謂煥曰「微君殆有失於潞公也。」一日﹐潞公謂義問曰「仁宗朝先參政爲臺諫﹐以言某謫官﹐某亦罷相判許州。未幾﹐某復召還相位。某上言唐某所言正中臣罪﹐召臣未召唐某﹐臣不敢行。仁宗用某言起參政通判潭州﹐尋至大用﹐與某同執政﹐相知爲深。」義問聞潞公之言至感泣﹐自此出入潞公門下。後潞公爲平章重事﹐薦義問以集賢殿修撰﹐帥荊南。嗚呼﹗潞公之徳度絕人蓋如此。

洛城之南東午橋﹐距長夏門五里﹐蔡君謨爲記﹐蓋自唐已來爲遊觀之地。裴晉公綠野莊今爲文定張公別墅﹐白樂天白蓮莊今爲少師任公別墅﹐池臺故基猶在。二莊𨿽隔城﹐髙槐古柳﹐髙下相連接。午橋西南二十里﹐分洛堰司洛水﹔正南十八里﹐龍門堰引伊水﹐以大石爲杠﹐互受二水。洛水一支自後載門入城﹐分諸園﹐復合一渠﹐由天門街北天津﹑引龍二橋之南﹐東至羅門﹔伊水一支正北入城﹐又一支東南入城﹐皆北行﹐分諸園﹐復合一渠﹐由長夏門以東﹑以北至羅門﹐皆入於漕河。所以洛中公卿庶士園宅﹐多有水竹花木之勝。元丰初﹐開淸﹑汴﹐禁伊﹑洛水入城﹐諸園爲廢﹐花木皆枯死﹐故都形勢遂減﹐四年﹐文潞公畱守﹐以漕河故道湮塞﹐復引伊﹑洛水入城﹐入漕河﹐至偃師與伊﹑洛匯﹐以通漕運﹐隸白波輦運司﹐詔可之。自是由洛舟行河至京師﹐公私便之。洛城園圃復盛。公作亭河上﹐榜曰「漕河新亭」。元間﹐公還政歸第﹐以幾杖樽俎臨是亭﹐都人士女從公遊洛焉。

元丰五年﹐文潞公以太尉畱守西都﹐時富韓公以司徒致仕﹐潞公慕唐白樂天九老會﹐乃集洛中卿大夫年徳髙者爲耆英會。以洛中風俗尙齒不尙官﹐就資勝院建大廈曰耆英堂﹐命閩人鄭奐繪像其中。時富韓公年七十九﹐文潞公與司封郎中席汝言皆七十七﹐朝議大夫王尙恭年七十六﹐太常少卿趙丙﹑祕書監劉幾﹑衛州防禦使馮行已皆年七十五﹐天章閣待制楚建中﹑朝議大夫王愼言皆七十二﹐太中大夫張問﹑龍圖閣直學士張壽皆年七十。時宣徽使王公拱辰畱守北京﹐貽書潞公﹐願預其會﹐年七十一。獨司馬溫公年末七十﹐潞公素重其人﹐用唐九老狄兼故事﹐請入會。溫公辭以晚進﹐不敢班富﹑文二公之後。潞公不從﹐令鄭奐自幕後傳溫公像﹐又至北京傳王公像﹐於是預其會者凡十三人。潞公以地主攜妓樂就富公宅作第一會。至富公會﹐送羊酒不出﹔餘皆次爲會。洛陽多名園古剎﹐有水竹林亭之勝﹐諸老須眉皓白﹐衣冠甚偉﹐每宴集﹐都人隨觀之。潞公又爲同甲會﹐司馬郎中旦﹑程太中向﹑席司封汝言﹐皆丙午人也﹐亦繪像資勝院。其後司馬公與數公又爲眞率會﹐有約﹕酒不過五行﹐食不過五味﹐惟菜無限。楚正議違約增飲食之數﹐罰一會。皆洛陽太平盛事也。洛之士庶又生祠潞公於資勝院﹐溫公取神宗送潞公河南詩﹐隸書於榜曰﹤立寧﹥瞻堂﹐塑公像其中﹐冠劍偉然﹐都人事之甚肅。初﹐溫公自以晚輩不敢預富﹑文二公之會﹐潞公會溫公曰「某畱守北京﹐遣人入大遼偵事回﹐云見虜主大宴羣臣﹐伶人劇戲﹐作衣冠者﹐見物必攫取懷之﹐有從其後以挺撲之者﹐曰﹕『司馬端明耶﹖』君實淸名在夷狄如此。」溫公愧謝。方潞公作耆英會時﹐康節先生已下世﹐有中散大夫吳執中者﹐少年登科﹐皇初已作祕書丞﹐不樂仕進﹐早休致﹐其年徳不在諸公下﹐居洛多杜門﹐人不識其面﹐獨與康節相善。執中未嘗一至公府﹐其不預會者﹐非潞公遺之也。文潞公嘗曰「人但以某長年爲慶﹐獨不知閱世旣久﹐內外親戚皆亡﹐一時交遊凋零殆盡﹐所接皆藐然少年﹐無可論舊事者﹐正亦無足慶也。」範忠宣公亦曰「或相勉以攝生之理﹐不知人非久在世之物。假如丁令威千歲化鶴歸鄕﹐見城郭人民皆非﹐則獨存何足樂者﹖」嗚呼﹗皆達理之言也。

英宗卽位﹐侍禦史呂誨獻可言歐陽修首建邪議﹐推尊濮安懿王﹐有累聖徳﹔並劾韓琦﹑曾公亮﹑趙槪。積十餘章﹐不從。乞自貶﹐又十餘章﹐率其屬以禦史敕告納帝前﹐曰「臣言不效﹐不敢居此位。」出知蘄州﹐徙晉州。神宗卽位﹐擢天章閣待制﹐復知諫院﹐擢禦史中丞。帝方勵精求治﹐一日﹐紫宸早朝﹐二府奏事久﹐日刻宴﹐例隔登對官於後殿﹐須上更衣復坐﹐以次贊引。獻可待對於崇政﹐司馬溫公爲翰林學士﹐侍讀邇英閣﹐亦趨贊善堂待召﹐相遇朝路﹐並行而北。溫公密問曰「今日請對﹐何所言﹖」獻可舉手曰「袖中彈文﹐乃新參政也。」溫公愕然曰「王介甫素有學行﹐命下之日﹐眾皆喜於得人。柰何論之﹖」獻可正色曰「君實亦爲此言耶﹖安石𨿽有時名﹐好執偏見﹐不通物情﹐輕信姦回﹐喜人佞己。聽其言則美﹐施於用則疏。若在侍從﹐猶或可容﹔置諸宰輔﹐天下必受其禍矣﹗」溫公又諭之曰「與公相知﹐有所懷不敢不盡。未見其不善之迹﹐遽論之不可。」獻可曰「上新嗣位﹐富於春秋。朝夕謀議者﹐二三執政耳。苟非其人﹐則敗國事﹐此乃腹心之疾﹐治之惟恐不及﹐顧可緩耶﹖」語未竟﹐閣門吏抗聲追班﹐乃各趨以去。溫公自經筵退﹐默坐玉堂﹐終思之不得其說。旣而縉紳間浸有傳其疏說者﹐多以爲太過。未幾﹐中書省置三司條例司﹐相與議論者以經綸天下爲己任﹐始變祖宗舊法﹐專務聚斂﹐私立條目﹐頒於四方﹐妄引《周官》﹐以實誅賞。輔弼異議不能回﹐臺諫從官力爭不能奪﹐州郡或奉行微忤其意﹐則譴黜從之。所用皆愴薄少年﹐天下騷然。於是昔之懷疑者始愧仰嘆服﹐以獻可爲知人。溫公與安石相論辯尢力。神宗欲兩用之﹐命溫公爲樞密副使﹐溫公以言不從﹐不拜。以三書抵安石﹐冀其或聽而攺也。安石如故所爲﹐終不聽﹐乃絕交。溫公旣出﹐退居於洛﹐每慨然曰「呂獻可之先見﹐吾不及也。」獻可言安石不已﹐出知鄧州。康節先生與獻可善﹐方獻可初赴召﹐康節與論天下事﹐至獻可謫官﹐無一不如所言者。故獻可之爲鄧州也﹐康節寄以詩云「一別星霜二紀中﹐升沈音問不相通。林間談笑須歸我﹐天下安危且系公。萬乘幾前當蹇諤﹐百花洲上略相從。不知月白風淸夜﹐能憶伊川舊釣翁﹖」獻可和云「冥冥鴻羽在雲天﹐邈阻風音已廿年。不謂聖朝求治理﹐尙容遺逸臥林泉。羨君自有隨時樂﹐顧我官閒飽晝眠。應笑無成三黜後﹐病衰方始賦歸田。」獻可尋請宮祠歸洛﹐溫公﹑康節日相往來。獻可病﹐自艸章乞致仕﹐曰「臣無宿疾﹐偶值醫者用術乖方﹐殊不知脈候有虛實﹐陰陽有逆順﹐診察有標本﹐治療有先後﹐妄投湯劑﹐率任情意﹐差之指下﹐禍延四肢﹐寢成風痺﹐遂難行步。非舐憚炙之苦﹐又將虞心腹之變。勢已及此﹐爲之柰何﹖𨿽然一身之微﹐固未足卹﹔其如九族之托﹐良以爲憂。是思納祿以偸生﹐不俟引年而還政。」蓋以一身之疾諭朝政之病也。溫公﹑康節日就臥內問疾﹐獻可所言﹐皆天下國家之事﹐憂憤不能忘﹐未嘗一語及其私也。一日手書托溫公以墓銘﹐溫公亟省之﹐已瞑目矣。溫公呼之曰「更有以見屬乎﹗」獻可復張目曰「天下事尙可爲﹐君實勉之。」故溫公志其墓﹐論獻可爲中丞時﹐則曰「有侍臣棄官家居者﹐朝野稱其才﹐以爲古今少倫。天子引參大政﹐眾皆喜於得人﹐獻可獨以爲不然﹐眾莫不怪之。居無何﹐新爲政者恃其才﹐棄眾任己﹐厭常爲奇﹐多變更祖宗法﹐專汲汲於斂民財﹐所愛信引拔﹐時或非其人﹐天下大失望。獻可屢爭不能及﹐抗章條其過失曰﹕『誤天下蒼生者﹐必此人也。使久居廟堂﹐必無安靖之理。』又曰﹕『天下本無事﹐但庸人擾之耳。』」志未成﹐河南監牧使劉航仲通自請書石﹐旣見其文﹐仲通復遲回不敢書。時安石在相位也。仲通之子安世曰「成吾父之美可乎﹖」代書之。仲通又陰祝獻可諸子勿摹本﹐恐非三家之福。時用小人蔡天申爲京西察訪﹐置司西都。天申厚賂鐫工﹐得本以獻安石。天申初欲中溫公﹐安石得之掛壁間﹐謂其門下士曰「君實之文﹐西漢之文也。」獻可忍死謂溫公以「天下尙可爲﹐當自愛」﹐後溫公相天下﹐再致元之盛﹐獻可不及見矣﹐天下誦其言而悲之。至溫公薨﹐獻可之子由庚作挽詩云「地下若逢中執法﹐爲言今日再升平。」記其先人之言也。司馬溫公嘗曰「昔與王介甫同爲羣牧司判官﹐包孝肅公爲使﹐時號淸嚴。一日﹐羣牧司牡丹盛開﹐包公置酒賞之﹔公舉酒相勸﹐某素不喜酒﹐亦彊飲﹐介甫終席不飲﹐包公不能彊也。某以此知其不屈。」

●卷十一神宗皇帝初召王荊公於金陵﹐一見奇之﹐自知制誥進翰林學士。荊公欲變更祖宗法度﹐行新法﹐退故老大臣﹐用新進少年﹐溫公以爲不然﹐力爭之。神宗用荊公爲參知政事﹐用溫公爲樞密副使﹐溫公以言不從﹐辭不拜。樞密呂公弼因奏事殿上﹐謂帝曰「陛下用司馬爲樞密﹐光以與王安石議論不同力辭﹐今日必來決去就。」時溫公待對﹐立庭下﹐帝指之曰「已來矣。」帝又嘆曰「汲黯在庭﹐淮南寢謀。」溫公堅求去﹐帝不得已﹐乃除端明殿學士﹐知永興軍。到官逾月﹐上章曰「臣之不才﹐最出羣臣之下。先見不如呂誨公﹐直不如範純仁﹑程顥﹐敢言不如蘇軾﹑孔文仲﹐勇決不如範鎭。誨於安石始參政事之時﹐已言安石爲姦邪﹐謂其必敗亂天下﹐臣以爲安石止於不曉事與狠愎爾﹐不至如誨所言。今觀安石汲引親黨﹐盤據要津﹐擠排異己﹐占固權寵。常自以己意陰贊陛下內出手詔﹐以決外庭之事﹐使天下之威福在己﹐而謗議悉歸於陛下。臣乃自知先見不如誨遠矣。純仁與顥皆安石素厚﹐安石拔於庶僚之中﹐超處淸要。純仁與顥睹安石所爲﹐不敢顧私恩廢公議﹐極言其短。臣與安石南北異鄕﹐取捨異道﹐臣接安石素疏﹐安石待臣素薄﹐徒以屢嘗同僚之故﹐私心眷眷﹐不忍輕絕而顯言之﹐因循以至今日﹐是臣不負安石而負陛下甚多﹐此其不如純仁與顥遠矣。臣承乏兩制﹐逮事三朝﹐於國家義則君臣﹐恩猶骨肉。睹安石專逞其狂愚﹐使天下生民被荼毒之苦﹐宗廟社稷有累卵之危﹐臣畏懦惜身﹐不早爲陛下別白言之。軾與文仲皆疏遠小臣﹐乃敢不避陛下雷霆之威﹐安石虎狼之怒﹐上書對策﹐指陳其失﹐隳官獲譴﹐無所顧慮﹐此臣不如軾與文仲遠矣。人情誰不貪富貴﹐戀俸祿﹐鎭睹安石熒惑陛下﹐以佞爲忠﹐以忠爲佞﹐以是爲非﹐以非爲是﹐不勝憤懣﹐抗章極言﹐因自乞致仕﹐甘受醜詆﹐杜門家居。臣顧惜祿位﹐爲妻子計﹐包羞忍恥﹐尙居方鎭﹐此臣不如鎭遠矣。臣聞居其位者必憂其事﹐食其祿者必任其患﹐苟或不然﹐是爲竊盜。臣𨿽無似﹐嘗受教於君子﹐不忍以身爲竊盜之行。今陛下惟安石之言是信﹐安石以爲賢則賢﹐以爲愚則愚﹐以爲是則是﹐以爲非則非﹐諂附安石者謂之忠良﹐攻難安石者謂之讒慝。臣之才識固安石之所愚﹐臣之議論固安石之所非﹐今日所言﹐陛下之所謂讒慝者也﹐伏望聖恩裁處其罪。若臣罪與範鎭同﹐則乞依範鎭例致仕﹐若罪重於鎭﹐或竄或誅﹐所不敢逃。」帝必欲用公﹐召知許州﹐令過闕上殿。方下詔﹐帝謂監察禦史裏行程顥曰「朕召司馬光﹐卿度光來否﹖」顥對曰「陛下能用其言﹐光必來﹔不能用其言﹐光必不來。」帝曰「未論用其言﹐如光者嘗在左右﹐人主自可無過。」公果辭召命﹐乞西京畱司禦史臺﹐以修《資治通鑑》。後乞提舉嵩山崇福宮。凡四任﹐歷十五年。帝取所修《資治通鑑》命經筵讀之﹐所讀將盡﹐而進未至﹐則詔促之。帝因與左丞蒲宗孟論人才﹐及溫公﹐帝曰「如司馬光未論別事﹐只辭樞密一節﹐朕自卽位以來﹐惟見此一人。」帝之眷禮於公不衰如此。特公以新法不罷﹐義不可起。元丰官制成﹐帝曰「禦史大夫非用司馬光不可。」蔡確進曰「國是方定﹐願少俟之。」至元丰七年秋﹐《資治通鑑》書成進禦﹐時拜公資政殿學士﹐賜帶如二府品數者﹔修書官皆遷秩﹐召範祖禹及公子康爲館職。時帝初感微疾﹐旣安﹐語宰輔曰「來春建儲﹐以司馬光﹑呂公著爲師保。」帝意以謂非二公不可托聖子也。至來春三月﹐未及建儲而帝升遐。神宗知公之深如此。當熙寧初荊公建新法之議﹐帝惑之。至元丰初﹐聖心感悟﹐退荊公不用者七年﹐欲用公爲禦史大夫﹑爲東宮師保﹐蓋將倚以爲相也。嗚呼﹗天下不幸﹐帝末及用公而崩﹐此後世所以有朋黨之禍也。

司馬溫公爲西京畱臺﹐每出﹐前驅不過三節。後官宮祠﹐乘馬或不張蓋﹐自持扇障日。程伊川謂曰「公出無從騎﹐市人或不識﹐有未便者。」公曰「某惟求人不識爾。」王荊公辭相位﹐居鐘山﹐惟乘驢。或勸其令人肩輿﹐公正色曰「自古王公𨿽不道﹐未嘗敢以人代畜也。」嗚呼﹗二公之賢多同﹐至議新法不合絕交﹐惜哉﹗

司馬溫公閒居西洛﹐著書之餘﹐記本朝事爲多﹐曰《齋記》﹑曰《日記》﹑曰《記聞》者不一也﹐今亡矣。時與王介甫已絕﹐其記介甫則直書善惡不隱﹐曰「王安石字介甫﹐撫州臨川人。舉進士﹐有名於時。慶曆二年第五人登科﹐初簽署揚州判官﹐後知鄞縣。好讀書﹐能彊記﹐𨿽後進投藝及程試文有美者﹐讀一過輒成誦在口﹐終身不忘。其屬文動筆如飛﹐初若不措意﹐文成觀者皆服其精妙。友愛諸弟﹐俸祿入家﹐數日輒無﹐爲諸弟所費用﹐家道屢空﹐一不問。議論髙奇﹐能以辯博濟其說﹐人莫能詘。始爲小官﹐不汲汲於仕進。皇中﹐文潞公爲宰相﹐薦安石及張環﹑曾公定﹑韓維四人恬退﹐乞朝廷不次進用﹐以激澆競之風。有旨皆籍記其名。至和中﹐召試館職﹐固辭不就﹔乃除羣牧判官﹐又辭﹐不許﹐乃就職。少時懇求外補﹐得知常州﹐由是名重天下﹐士大夫恨不識其面。朝廷嘗欲授以美官﹐惟患其不肯就也。自常州徙提點江南西路刑獄。嘉中﹐除館職﹑三司度支判官﹐固辭﹐不許。未幾﹐命修《起居注》﹐辭以新入﹐館職中先進甚多﹐不當超處其右。章十餘上﹐有旨令閣門吏賫敕就三司授之﹐安石不受﹔吏隨而拜之﹐安石避之於廁。吏置敕於案而去﹐安石使人追而與之。朝廷卒不能奪。歲餘﹐復申前命﹐安石又辭﹐七八章乃受。尋除知制誥﹐自是不復辭官矣。」伯溫惜其不傳於代﹐故表出之。

熙寧初﹐朝廷遣大理寺丞蔡天申爲京西察訪﹐樞密挺之子也。至西京﹐以南資福院爲行臺﹐挾其父勢﹐妄作威福﹐震動一路。河南尹李中師待制﹑轉運使李南公等日早晚衙待之甚恭。時司馬溫公判畱司禦史臺﹐因朝謁應天院神禦殿﹐天申者獨立一班﹐蓋尹以下不敢相壓也。旣報班齊﹐溫公呼知班曰「引蔡寺丞歸本班。」知班引天申立監竹木務官富贊善之下。蓋朝儀位著以官爲髙下﹐朝謁應天院﹐畱臺職也﹐天申卽日行。

司馬溫公旣居洛時﹐往夏院展墓﹐省其兄郎中公﹐爲其羣從鄕人說書講學。或乘興遊荊﹑華諸山以歸。多遊壽安山﹐買瓷窯畔爲休息之地。嘗同範景仁過韓城﹐抵登封﹐憩峻極下院﹐登嵩頂﹐入崇福宮會善寺﹐由輾轅道至龍門﹐遊廣愛﹑奉先諸寺﹐上華嚴閣﹑千佛巖﹐尋髙公堂﹐渡潛溪﹐入廣化寺﹐觀唐郭汾陽鐵像﹐涉伊水至香山皇龕﹐憩石樓﹐臨八節灘﹐過白公顯堂。凡所經從多有詩什﹐自作序曰《遊山錄》﹐士大夫爭傳之。公不喜肩輿﹐山中亦乘馬﹐路險策杖以行﹐故嵩山題字曰「登山有道﹕徐行則不困﹐措足於平穩之地則不跌﹐愼之哉﹗」其旨遠矣。方公退居於洛也﹐齊物我﹐一窮通﹐若將終身焉。一日出相天下﹐則功被社稷﹐澤及生靈。嗚呼﹗眞古所謂大丈夫矣。

元丰四年官制書成﹐神宗自禁中帖定圖本出﹐先謂宰輔曰「官制將行﹐欲取新舊人兩用之。」又曰「禦史大夫非司馬光不可。」蔡確進曰「國是方定﹐願少遲之。」王圭亦助之。又有旨﹕範純仁﹑李常除太常少卿﹐圭﹑確奏曰「純仁已病﹐止用李常。」後純仁弟純粹自京東提舉常平移陜西轉運判官﹐上殿﹐帝問﹕「純仁無恙﹖」純粹曰「臣兄純仁無恙。」帝方悟。時純仁爲西京畱臺﹐尋除直龍圖閣﹑知河南府﹐擢慶陽帥。圭﹑確知帝欲用之﹐故不令入朝。嗚呼﹗王圭﹑蔡確者不能將順神宗美意﹐取新舊人兼用之﹐遂起朋黨之禍﹐蓋其罪大矣。元丰變法之後﹐重以大興大獄﹐天災數見﹐盜賊紛起﹐民不聊生。神宗悔之﹐欲復祖宗舊制﹐更用舊人﹐遽厭代未暇﹐而徳音詔墨具在﹐可爲一時痛惜者也。司馬溫公自與王荊公論不合﹐不拜樞密使﹐退居西洛﹐負天下重望十五年矣。故哲宗卽位﹐宣仁太后同聽政﹐首起公爲宰相﹐其於政事不容有回忌也﹐故公取其害民之尢甚者罷之。王荊公嘗有恙﹐嘆曰「終始謂新法爲不便者﹐獨司馬君實耳。」蓋賢其賢而不敢怨也。或謂公曰「元丰舊臣如章﹑呂惠卿輩皆小人﹐它日有以父子之義聞上﹐則朋黨之禍作矣﹐不可不懼。」公正色曰「天若祚宋﹐當無此事。」遂攺之不疑。嗚呼﹗公之勇猛﹐孟軻不如也。若曰當參用元丰舊臣﹐共變其法﹐以絕異時之禍﹐實公所不取也。自國朝治亂論之﹐曰元黨者﹐豈非天哉﹗後世得公之言﹐可以流涕痛哭矣。

王荊公知明州鄞縣﹐讀書爲文章﹐二日一治縣事。起堤堰﹐決陂塘﹐爲水陸之利﹔貸谷於民﹐立息以償﹐俾新陳相易﹔興學校﹐嚴保伍﹐邑人便之。故熙寧初爲執政所行之法皆本於此﹐然荊公之法行於一邑則可﹐不知行於天下不可也。又所遣新法使者﹐多刻薄小人﹐急於功利﹐遂至決河爲田﹐壞人墳墓室廬膏腴之地﹐不可勝紀。靑苗𨿽取二分之利﹐民請納之費﹐至十之七八。又公吏冒民﹐新舊相因﹐其獘益繁。保甲保馬尢有害﹐天下騷然不得休息﹐蓋祖宗之法益變矣。獨役法新舊差募二議俱有獘。吳﹑蜀之民以雇役爲便﹐秦﹑晉之民以差役爲便﹐荊公與司馬溫公皆早貴﹐少歷州縣﹐不能周知四方風俗﹐故荊公主雇役﹐溫公主差役﹐𨿽舊典亦有獘。蘇內翰﹑範忠宣﹐溫公門下士﹐復以差役爲未便﹐章子厚﹐荊公門下士﹐復以雇役爲未便。內翰﹑忠宣﹑子厚𨿽賢否不同﹐皆聰明曉吏治﹐兼知南北風俗﹐其所論甚公﹐各不私於所主。元初﹐溫公復差役﹐攺雇役。子厚議曰「保甲保馬﹐一日不罷有一日害。如役法則熙寧初以雇役代差役﹐議之不詳﹐行之太速﹐故後有獘。今復以差役代雇役﹐當詳議熟講﹐庶幾可行。而限止五日太速﹐後必有獘。」溫公不以爲然。子厚對太皇太后簾下與溫公爭辯﹐至言「異日難以奉陪喫劍」。太后怒其不遜﹐子厚罪去。蔡京者﹐知開封府﹐用五日限盡攺畿縣雇役之法爲差役﹐至政事堂白溫公﹐公喜曰「使人人如待制﹐何患法之不行﹖」紹聖初﹐子厚入相﹐復議以雇役攺差役﹐置司講論﹐久不決。蔡京兼提舉﹐白子厚曰「取熙寧﹑元丰役法施行之耳﹐尙何講爲﹖」子厚信之﹐雇役遂定。蔡京前後觀望反覆﹐賢如溫公﹐暴如子厚﹐皆足以欺之﹐眞小人耳。溫公已病﹐攺役法限五日﹐欲速行之﹐故利害未盡。議者謂差役﹑雇役二法兼用則可行。雇役之法﹐凡家業至三百千者聽充﹔又許假借府吏胥徒雇之﹐無害衙前﹐非雇上戶有物力行止之人﹐則主官物﹑護綱運有侵盜之患矣。惟當革去管公庫﹑公廚等事﹐𨿽不以坊場河渡酬其勞可也。雇役則皆無賴少年應募﹐不自愛惜﹐其獘不可勝言。故曰差﹑雇二法並作並用﹐則可行也。荊公新法﹐農田水利當時自不能久行﹐保甲保馬等相繼亦罷﹐獨靑苗散斂﹐至建炎中國亂始罷。嗚呼﹗荊公以不行新法不作宰相﹐溫公以行新法不作樞密副使﹐神宗退溫公而用荊公﹐二公自此絕。

王荊公天資孝友﹐俸祿入門﹐諸弟輒取以盡﹐不問。其子秀旣長﹐專家政﹐則不然也。荊公諸弟皆有文學﹐安禮者字和甫﹐事神宗爲右丞﹐气豪玩世﹐在人主前不屈也。一日宰執同對﹐上有無人材之嘆﹐左丞蒲宗孟對曰「人材半爲司馬光以邪說壞之。」上不語﹐正視宗孟久之。宗孟懼甚﹐無以爲容。上復曰「蒲宗孟乃不取司馬光耶﹖司馬光者未論別事﹐只辭樞密一節﹐朕自卽位以來﹐惟見此一人。他人則𨿽迫之使去﹐亦不肯矣。」又因泛論古今人物﹐宗孟盛稱揚雄之賢﹐上作色而言曰「揚雄著《劇秦美新》﹐不佳也。」上不樂。宗孟又因奏書請官屬恩﹐上曰「所修書謬甚﹐無恩。」宗孟又引例書局﹑儀鸞司等當賜帛﹐上以小故未答。安禮進曰「修書謬﹐儀鸞司者恐不預。」上爲之笑。罷朝﹐安禮戲宗孟曰「揚雄爲公坐累矣。」方蘇子瞻下禦史獄﹐小人勸上殺之﹐安禮言其不可。安國者字平甫﹐尢正直有文。一日﹐荊公與呂惠卿論新法﹐平甫吹笛於內﹐荊公遣人諭曰「請學士放鄭聲。」平甫卽應曰「願相公遠佞人。」惠卿深銜之。後荊公罷﹐竟爲惠卿所陷﹐放歸田裏﹐卒以窮死。者字元澤﹐性險惡﹐凡荊公所爲不近人情者皆所教。呂惠卿輩奴事之。荊公置條例司﹐初用程顥伯淳爲屬。伯淳賢士﹐一日盛暑﹐荊公與伯淳對語﹐者囚首跣足﹐手攜婦人冠以出﹐問荊公曰「所言何事﹖」荊公曰「以新法數爲人沮﹐與程君議。」箕踞以坐﹐大言曰「梟韓琦﹑富弼之頭於市﹐則新法行矣。」荊公遽曰「兒誤矣。」伯淳正色曰「方與參政論國事﹐子弟不可預﹐姑退。」不樂去。伯淳自此與荊公不合。祖宗之制﹐宰相之子無帶職者﹐神宗特命爲從官﹐然已病不能朝矣。死﹐荊公罷相﹐哀悼不忘﹐有「一日鳳鳥去﹐千年梁木摧」之詩﹐蓋以比孔子也。荊公在鐘山﹐嘗恍惚見荷鐵枷如重囚﹐荊公遂施所居半山園宅爲寺﹐以薦其福。後荊公病瘡良苦﹐嘗語其侄曰「亟焚吾所謂《日錄》者。」侄紿公﹐焚他書代之﹐公乃死。或云又有所見也。

王荊公知制誥﹐吳夫人爲買一妾﹐荊公見之﹐曰「何物也﹖」女子曰「夫人令執事左右。」安石曰「汝誰氏﹖」曰「妾之夫爲軍大將﹐部米運失舟﹐家資盡沒猶不足﹐又賣妾以償。」公愀然曰「夫人用錢幾何得汝﹖」曰「九十萬。」公呼其夫﹐令爲夫婦如初﹐盡以錢賜之。司馬溫公從龐穎公辟爲太原府通判﹐尙未有子。穎公夫人言之﹐爲買一妾﹐公殊不顧。夫人疑有所忌也﹐一日教其妾﹕「俟我出﹐汝自裝飾至書院中。」冀公一顧也。妾如其言﹐公訝曰「夫人出﹐汝安得至此﹖」亟遣之。穎公知之﹐對僚屬咨其賢。荊公﹑溫公不好聲色﹐不愛官職﹐不殖貨利皆同。二公除修注﹐皆辭至六﹑七﹐不獲已方受。溫公除知制誥﹐以不善作辭令屢辭﹐免﹐攺待制。荊公官浸顯﹐俸祿入門﹐任諸弟取去盡不問。溫公通判太原時﹐月給酒饋待賓客外﹐輒不請﹐晚居洛﹐買園宅﹐猶以兄郎中爲戶。故二公平生相善﹐至議新法不合﹐始著書絕交矣。

●卷十二呂晦叔﹑王介甫同爲館職﹐當時閣下皆知名士﹐每評論古今人物治亂﹐眾人之論必止於介甫﹐介甫之論又爲晦叔止也。一日論劉向當漢末言天下事反復不休﹐或以爲知忠義﹐或以爲不達時變﹐議未決。介甫來﹐眾問之﹐介甫卒對曰「劉向彊聒人耳。」眾意未滿。晦叔來﹐又問之﹐則曰「同姓之卿歟﹗」眾乃服。故介甫平生待晦叔甚恭﹐嘗簡晦叔曰「京師二年﹐鄙吝積於心﹐每不自勝。一詣長者﹐卽廢然而反。夫所謂徳人之容使人之意消者﹐於晦叔得之矣。以安石之不肖﹐不得久從左右﹐以求於心而稍近於道。」又曰「師友之義﹐實有望於晦叔。」故介甫作相﹐薦晦叔爲中丞。晦叔迫於天下公議﹐反言新法不便﹐介甫始不悅﹐謂晦叔有歡兜﹑共工之姦矣。

王荊公與呂申公素相厚﹐荊公嘗曰「呂十六不作相﹐天下不太平。」又曰「晦叔作相﹐吾輩可以言仕矣。」其重之如此。議按舉時﹐其論尙同。荊公薦申公爲中丞﹐欲其爲助﹐故申公初多舉條例司人作臺官。旣而天下苦條例司爲民害﹐申公乃言新法不便。荊公怒其叛己﹐始有逐申公意矣。方其薦申公爲中丞﹐其辭以謂有八元﹑八凱之賢﹐未半年﹐所論不同﹐復謂有歡兜﹑共工之姦﹐荊公之喜怒如此。初亦未有以罪申公也﹐會神宗語執政﹐呂公著嘗言「韓琦乞罷靑苗錢﹐數爲執事者所沮﹐將興晉陽之甲以除君側之惡。」荊公因用此爲申公罪﹐除侍讀學士﹐知潁州﹐宋次道當制辭﹐荊公使之明著其語﹐陳相叔以爲不可﹐次道但云「敷奏失實﹐援據非宜。」荊公怒﹐自攺之曰「比大臣之抗章﹐因便殿之與對。輒誣方鎭﹐有除惡之謀﹐深駭予聞﹐無事理之實。」申公素謹密﹐實無此言。或云孫覺莘老嘗爲上言「今藩鎭大臣如此論列而遭挫折﹐若當唐末﹑五代之際﹐必有興晉陽之甲以除君側之惡者矣。」上已忘其人但記美須﹐誤以爲申公也。熙寧四年﹐申公以提舉嵩山崇福宮居洛﹐寓興教僧捨﹔欲買宅﹐謀於康節先生。康節日﹕「擇地乎﹖」曰「不。」「擇材乎﹖」曰「不。」康節曰「公有宅矣。」未幾﹐得地於白師子巷張文節相宅西﹐隨髙下爲園宅﹐不甚宏壯。康節﹑溫公﹑申公時相往來﹐申公寡言﹐見康節必從容﹐終日亦不過數言而已。一日﹐對康節長嘆曰「民不堪命矣。」時荊公用事﹐推行新法者皆新進險薄之士﹐天下騷然﹐申公所嘆也。康節日﹕「王介甫者遠人﹐公與君實引薦至此﹐尙何言﹖」公作曰「公著之罪也。」十年春﹐公起知河陽﹐河陽尹賈公昌衡率溫公﹑程伯淳餞於福先寺上東院﹐康節以疾不赴。明日﹐伯淳語康節日﹕「君實與晦叔席上各辯論出處不已﹐某以詩解之曰﹕『二龍閒臥洛波淸﹐幾歲優遊在洛城。願得二公齊出處﹐一時同起爲蒼生。』」申公鎭河陽歲餘﹐召拜樞密副使。後以資政殿學士知定州﹐又以大學士知揚州。哲宗卽位﹐拜左丞﹐遷門下侍郎﹐與溫公並相元﹐如伯淳之詩云。伯溫以經明行修命官﹐見公於東府。公語及康節﹐咨嘆久之﹐謂伯溫曰「科名特入仕之門﹐髙下勿以爲意。立身行道﹐不可不勉。」伯溫起謝焉。公三子﹐希哲﹑希積﹑希純﹐皆師事康節﹐故伯溫與之遊甚厚。三年﹐公辭位﹐拜司空﹑平章軍國事。次年薨。

王介甫與蘇子瞻初無隙﹐呂惠卿忌子瞻才髙﹐輒間之。神宗欲以子瞻爲同修起居注﹐介甫難之。又意子瞻文士﹐不曉吏事﹐故用爲開封府推官以困之。子瞻益論事無諱﹐擬廷試策﹐獻萬言書﹐論時政甚危﹐介甫滋不悅子瞻。子瞻外補官。中丞李定﹐介甫客也。定不服母喪﹐子瞻以爲不孝﹐惡之。定以爲恨﹐劾子瞻作詩謗訕。子瞻自知湖州下禦史獄﹐欲殺之﹔神宗終不忍﹐貶散官﹐黃州安置。移汝州﹐過金陵﹐見介甫甚歡。子瞻曰「某欲有言於公。」介甫色動﹐意子瞻辧前日事也﹐子瞻曰「某所言者﹐天下事也。」介甫色定﹐曰「姑言之。」子瞻曰「大兵大獄﹐漢﹑唐滅亡之兆。祖宗以仁厚治天下﹐正欲革此。今西方用兵﹐連年不解﹐東南數起大獄﹐公獨無一言以救之乎﹖」介甫舉手兩指示子瞻曰「二事皆惠卿啟之﹐某在外安敢言﹗」子瞻曰「固也﹐然在朝則言﹐在外則不言﹐事君之常禮耳。上所以待公者非常禮﹐公所以事上者豈可以常禮乎﹖」介甫厲聲曰「某須說。」又曰「出在安石口﹐入在子瞻耳。」蓋介甫嘗爲惠卿發其「無使上知」私書﹐尙畏惠卿﹐恐子瞻泄其言也。介甫又語子瞻曰「人須是知行一不義﹐殺一不辜﹐得天下弗爲﹐乃可。」子瞻戲曰「今之君子乎﹐減半年磨勘﹐𨿽殺人亦爲之。」介甫笑而不言。

王荊公晚年於鐘山書院多寫「福建子」三字﹐蓋悔恨於呂惠卿者﹐恨爲惠卿所陷﹐悔爲惠卿所誤也。每山行多恍惚﹐獨言若狂者。田畫承君云﹐荊公嘗謂其侄防曰「吾昔好交遊甚多﹐皆以國事相絕。今居閒復欲作書相問。」防忻然爲設紙筆案上﹐公屢欲下筆作書﹐輒長嘆而止﹐意若有所愧也。公旣病﹐和甫以邸吏狀視公﹐適報司馬溫公拜相﹐公悵然曰「司馬十二作相矣。」公所謂《日錄》者﹐命防收之。公病甚﹐令防焚去﹐防以他書代之。後朝廷用蔡卞請﹐下江寧府﹐至防家取《日錄》以進。卞方作史﹐懼禍﹐乃假《日錄﹞減落事實﹐文致姦僞﹐上則侮薄神宗﹐下則誣毀舊臣﹐盡攺元所修《神宗正史》。蓋荊公初相﹐以師臣自居﹐神宗待遇之禮甚厚。再相﹐帝滋不悅﹐議論多異同﹐故以後《日錄》卞欺﹐神宗匿之。今見於世止七十餘卷﹐陳瑩中所謂尊私史以壓宗廟者也。伯溫竊謂﹐荊公聞溫公入相則曰「司馬十二作相矣。」蓋二公素相善﹐荊公以行新法作相﹐溫公以不行新法辭樞密使﹐反復相辯論﹐三書而後絕。荊公知溫公長者﹐不修怨也。至荊公薨﹐溫公在病告中聞之﹐簡呂申公曰「介甫無他﹐但執拗耳。贈卹之典宜厚。」大哉﹐溫公之盛徳不可及矣。

範蜀公以侍從事仁宗﹐首建立皇子之議﹔事英宗又言稱親濮安懿王爲非禮﹐以此名重天下。熙寧初王荊公始用事﹐公以直言正論折之不能勝﹐上章乞致仕﹐曰「陛下有納諫之資﹐大臣進拒諫之計﹔陛下有愛民之性﹐大臣用殘民之術。」荊公見之怒甚﹐持其疏至手戰。馮當世解之曰「參政何必爾。」遂落翰林學士﹐以本官戶部侍郎致仕。舍人蔡延慶行詞﹐荊公不快之﹐自艸制﹐極於丑詆。明日﹐蔡延慶因賀公﹐具以制詞出於荊公爲解﹐公笑誦其詞曰「外無任職之能﹐某披襟當之﹔內有懷利之實﹐則夫子自道也。」公上表謝﹐其略曰「𨿽曰乞身而去﹐敢忘憂國之心。」又曰「望陛下集羣議爲耳目﹐以除壅蔽之姦﹔任老成爲腹心﹐以養和平之福。」天下聞而壯之。公旣退居﹐專以讀書賦詩自娛。客至輒置酒盡歡。或勸公稱疾杜門﹐公曰「死生禍福﹐天也﹐吾其如天何﹖」久之﹐以二人肩輿歸蜀﹐極江山登臨之勝﹐賑其宗族之貧者﹐期年而後還。元初﹐哲宗登極﹐宣仁後垂簾同聽政﹐首以詔特起公﹐詔曰「西伯善養﹐二老來歸﹔漢室卑詞﹐四臣入侍。爲我彊起﹐無或憚勤﹐天下望公與溫公同升矣。」公辭曰「六十三而求去﹐蓋以引年﹔七十九而復來﹐豈雲中禮﹖」卒不起。先是神宗山陵﹐公會葬陵下﹐蔡京見公曰「上將起公矣。」公正色曰「某以論新法不合﹐得罪先帝。一旦先帝棄天下﹐其可因以爲利﹖」故公卒不爲元二聖一起。紹聖初﹐章﹑蔡卞欲並斥公爲元黨﹐將加追貶﹐蔡京曰「京親聞蜀公之言如此﹐非黨也。」﹑卞乃已。或曰「司馬溫公﹑範蜀公同以淸徳聞天下﹐其初論新法不便﹐若出於一人之言﹐而晚乃出處不同﹐何也﹖」伯溫曰﹕熙寧初﹐溫公﹑蜀公坐言新法﹐蜀公致其仕﹐溫公不拜樞密副使﹐請宮祠者十五年。元丰末﹐神宗升遐﹐哲宗﹑宣仁太后首用溫公爲宰相。蜀公旣致政於熙寧之初﹐義不爲元熙起也。此二公出處之不同﹐其道則同也。

眉山蘇明允先生﹐嘉初遊京師時﹐王荊公名始盛﹐黨與傾一時﹐歐陽文忠公亦善之。先生﹐文忠客也﹐文忠勸先生見荊公﹐荊公亦願交於先生﹐先生曰「吾知其人矣﹐是不近人情者﹐鮮不爲天下患。」作《辯姦》一篇﹐爲荊公發也。其文曰﹕事有必至﹐理有固然。惟天下之靜者﹐乃能見微而知著。月暈而風﹐礎潤而雨﹐人人知之。事之推移﹐勢之相因﹐其疏闊而難知﹐變化而不可測者﹐孰與天地陰陽之事﹗而賢者有不知其故何也﹖好惡亂其中﹐而利害奪其外也。昔者羊叔子見王衍﹐曰「誤天下蒼生者必此人也。」郭汾陽見盧杞﹐曰「此人得志﹐吾子孫無遺類矣。」自今言之﹐其理固有可見者。以吾觀之﹐王衍之爲人也﹐容貌言語固有以欺世而盜名者﹐然不忮不求﹐與物浮沈﹐使晉無惠帝﹐僅得中主﹐𨿽衍百幹﹐何從而亂天下乎﹖盧杞之姦固足以敗國﹐然不學無文﹐容貌不足以動人﹐言語不足以眩世﹐非徳宗之鄙暗﹐亦何從而用之﹖由是言之﹐二公之料二子﹐亦容有未必然也。今有人口誦孔﹑老之言﹐身履夷﹑齊之行﹐收召好名之士﹑不得志之人﹐相與造作語言﹐私立名字﹐以爲顏淵﹑孟軻復出﹐而陰賊險狠與人異趣﹐是王衍﹑盧杞合而爲一人也﹐其禍可勝言哉﹗夫面垢不忘洗﹐衣垢不忘浣﹐此人之至情也。今也不然﹐衣夷狄之衣﹐食犬彘之食﹐囚首喪面而談詩書﹐此豈其情也哉﹖凡事之不近人情者﹐鮮不爲大姦慝﹐豎刁﹑易牙﹑開方是也。以蓋世之名而濟未形之惡﹐𨿽有願治之主﹐好賢之相﹐猶當舉而用之﹐則其爲天下之患必然而無疑者。非特二子之比也﹐孫子曰「善用兵者無赫赫之功。」使斯人而不用也﹐則吾之言爲過﹐而斯人有不遇之嘆﹐孰知禍之至於此哉﹗不然﹐天下將被其禍﹐而吾獲知言之名﹐悲夫﹗

斯文出﹐一時論者多以爲不然。𨿽其二子﹐亦有嘻其甚矣之嘆。後十餘年﹐荊公始得位爲姦﹐無一不如先生言者。呂獻可中丞於熙寧初荊公拜參知政事日﹐力言其姦﹐每指荊公曰「亂天下者﹐必此人也。」又曰「天下本無事﹐但庸人擾之耳。」司馬溫公初亦以爲不然﹐至荊公虐民亂政﹐溫公乃深言於上﹐不從﹐不拜樞密副使以去。又貽荊公三書﹐言甚苦﹐冀荊公之或從也。荊公不從﹐乃絕之。溫公悵然曰「呂獻可之先見﹐余不及也。」若曰明允先生﹐其知荊公又在獻可之前十餘年矣。豈溫公不見《辯姦》耶﹖獨張文定公表先生墓﹐具載之。錢朝請者名景諶﹐忠懿王孫﹐嘉間宮殿直﹐巡轄西京馬遞鋪。鎖廳登進士第﹐師事康節先生﹐與仲父同場屋。仲父之葬﹐康節屬以爲志。熙寧八年﹐與王十三丈詔景猷同從瀛帥張諫議八丈景憲定國辟爲屬官﹐因康節寄錢丈﹑王丈詩﹐張丈見之﹐寄康節詩曰「橋邊處士文如錦﹐塞上將軍發似霜。」錢丈與王荊公善﹐後荊公用事﹐論新法不合﹐遂相絕﹐終身爲外官。其家集有《答兗守趙度支書》﹐自序甚詳云。彼者﹐指荊公也﹐足以見錢丈之賢矣。其書曰﹕景諶再拜督府度支器之八兄執事。專使至﹐蒙賜書周悉﹐旣感且慰。兼審府政淸閒﹐晏居多暇豫﹐甚善甚善。某與吾兄別已八九年﹐其間悲﹐哀離憂﹐家事百出﹐患難多而歡意少﹐都無日前之樂。𨿽人事使然﹐亦年齒將衰﹐情不佳耳。每遇美景樂事﹐羣居眾處之際﹐反戚戚感傷至終日﹐慘然而去。不知吾兄懷抱又如何也﹖及蒙垂問八九年間所得所失﹐並問及拒時宰事﹐乃勸僕以遠禍辱計。吾兄以人言之聞未判其是非﹐故此及之也。僕亦不自知其爲是爲非﹐但量己之力行己之見而已。試爲吾兄一二陳之。始僕爲進士時﹐彼爲太常博士主別頭試﹐取僕於數百人之中﹐以爲知道者﹐得預薦﹐送於春官。彼又稱重於公卿間﹐是後日遊其門﹐執師弟子之禮﹐授經論文﹐非二帝三王之道﹐孔子﹑孟軻之言不言。及其提點畿內﹐僕爲畿簿。當是時﹐學士大夫趨之者不一﹐獨以文行稱薦﹐則親其人亦已熟矣。及僕調滎陽澤令﹐繼丁家難﹐聞其參大政﹐天下之人無不歡喜鼓舞﹐謂其必能復三代之風﹐一致太平。是時僕自許昌以私事來京師﹐因見之於私第。方盛夏﹐與僧智緣者並臥於地﹐又與其最親者一人袒露而坐於傍﹐顧僕脫帽褫服﹐初不及其他。卒然問曰「靑苗助役如何﹖」僕對曰「以利少而害多﹐後日必爲平民之患」。又問曰「孰爲可用之人﹖」則對以「居喪不交人事﹐而知人之難尢非淺淺事」。彼不樂。僕私自謂﹐大賢爲政於天下﹐必有奇謀遠業﹐出人意表﹐亦不敢必其無亂。及歸許﹐見變易祖宗法度﹐專以聚斂苛刻爲政﹐而務新奇﹐謂爲新法。而天下好進之人﹐紛紛然以利進矣﹐殊非前日之所講而聞者。又二三年﹐僕以調官來京師﹐當其作相當國﹐又往見之。彼喜僕之來﹐令先見其弟平甫。平甫固故人知我者﹐亦喜臼﹕「相君欲以館閣處君而任以事。」僕戲與平甫相誚﹐以謂「百事皆可﹐所不知者新書役法耳。平甫𨿽以僕爲太甚﹐然擊節賞嘆﹐以僕爲知言。及見彼﹐首言欲僕治峽路役書﹐又以戎滬蠻事見委。僕以不知峽路民情﹐而戎﹑滬用兵系朝廷舉動﹐一路生靈休戚﹐願擇知兵愛人者。彼大怒。是時﹐坐客數十人無不爲僕寒心者。及退﹐就謁捨﹐有爲僕賞激者﹐有指僕以爲矯而詆者。僕固已自得於胸中﹐亦不屑人言之是非也。僕每觀自古以來﹐好利者眾﹐顧義者寡﹐故天下萬事率皆由人而不在於己。何也﹖利勝於義也。是以君子置其由人者﹐而行其在己者﹐故出處去就﹐我固有者也。必本義而行之﹐在我則有所不爲。曷爲利所動﹐而亦由於人﹐則盜亦可爲也。夫盜之所以爲盜者﹐利勝於義﹐而不知所以爲之者。僕嘗病此風行之於天下也甚久﹐歷千百年無一人正其獘而曉其俗者﹐以是行之於世﹐愈益自信而不疑﹐又何人言之卹哉﹖仰不愧於天﹐俯不愧於人﹐內不愧於心﹐僕之所得如此。當時𨿽私自喜得不致於禍以爲厚幸﹐然又以哀其人識淺而慮困﹐不知治亂興亡之本﹐而暗於治體。自國朝以來得君未有如此之專者﹐方天子聰明神聖﹐祖宗積徳﹐百年仁恩靈澤淪人骨髓﹐而未有享之者﹐正當輔天子以道徳﹐施啟厚之化﹐以承列聖之休﹐享百年之澤﹐安養元元之民﹐與天下共之﹐致太平之業﹐成萬世不可拔之基﹐以貽子孫於無窮。而反玩兵黷刑﹐變亂天常﹐以祖宗爲不足法﹐蔽塞人主聰明﹐離天下之心﹐以基亂階﹐此忠臣義士尢所痛惜也。後僕官繁﹑鄧﹐彼益任政用事﹐而一代成法無一二存者。百姓愁苦﹐而郡縣吏惴惴憂懼﹐虞以罪去者﹐不但變其法制而已。至於教人之道﹐治人之術﹐經義文章﹐自名一家之學﹐而官人蒞政皆去故舊而尙新奇﹐天下靡然向風矣。乃以穿鑿《六經》﹐入於虛無﹐牽合臆說﹐作爲《字解》者﹐謂之時學﹐而《春秋》一王之法獨廢而不用。又以荒唐誕怪﹐非昔是今﹐無所統紀者﹐謂之時文。傾險趨利﹐殘民而無恥者﹐謂之時官。驅天下之人務時學﹐以時文邀時官。僕旣預仕籍﹐而所學者聖賢事業﹐專以《春秋》爲之主﹐皆大中至正三綱五常之道。其所爲文﹐學《六經》而爲﹐必本於道徳性命﹐而一歸於仁義。其施於官者﹐則又忠厚愛人﹐兼善天下之道。自顧不合於時﹐而學之又不能﹐方惶惶然無所容其迹﹐而故人張諫議正國辟僕爲髙陽帥幕﹐到官已逾一年矣。幸而主人仁厚鎭靜﹐邊鄙無事﹐得優遊於文史。而才到又得一子﹐今已三歲﹐一女早嫁令族﹐顧一身都無所累。然有貧老之兄﹐又一弟早卒﹐孤遺藐然﹐未畢婚嫁。卽主人罷府﹐當求抱關擊柝之仕以爲貧藏身﹐避當途之怒。今春邵堯夫先生亦有書招我爲洛中之遊﹐兼有詩云「年光空去也﹐人事轉蕭然。」止俟貧而老者生事粗足﹐幼而孤者有分有歸﹐亦西歸洛中﹐守先人墳墓﹐徜徉於有洛之表﹐吾願畢矣。吾兄愛我素厚﹐知我此志﹐故盡僕所懷。看訖裂去﹐無以示人﹐以速吾禍。聞吾兄亦治明水之居﹐不知何時定歸﹖因書垂及。相去甚遠﹐未有占會之期﹐惟愛民自厚﹐他無足禱云。

●卷十三劉仲通慕司馬溫公﹑呂獻可之賢﹐方溫公欲志獻可墓﹐時仲通自請書石。溫公文出﹐直書王介甫之罪不隱﹐仲通始有懼意。其子安世字器之﹐出入溫公門下﹐代其父書﹐自此益知名。至溫公入相元﹐薦器之爲館職﹐謂器之曰「足下知所以相薦否﹖」器之曰「某獲從公遊舊矣。」公曰「非也。某閒居﹐足下時節問訊不絕﹐某位政府﹐足下獨無書﹐此某之所以相薦也。」至溫公薨﹐器之官浸顯﹐爲溫公之學益篤﹐故在臺諫以忠直敢言聞於時。紹聖初﹐黨禍起﹐器之尢爲章﹑蔡卞所忌﹐遠謫嶺外。盛夏奉老母以行﹐途人皆憐之﹐器之不屈也。抵一郡﹐聞有使者自京師來﹐人爲器之危之。郡將遣其客來勸器之治後事﹐客泣涕以言。器之色不動﹐畱客飯﹐淡笑自若。對客取筆書數紙﹐徐呼其紀綱之僕﹐從容對曰「聞朝廷賜我死卽死﹐依此數紙行之。」笑謂客曰「死不難矣。」客從其僕取其所書紙閱之﹐則皆經紀其家與經紀其同貶當死者之家事甚悉﹐客驚嘆以爲不可及也。器之畱數日﹐使者入海島﹐杖死內臣陳衍﹐蓋章停﹑蔡卞固令迂往諸郡﹐逼諸流人自盡耳。器之一日行山中﹐扶其母籃輿憩樹下﹐有大蛇冉冉而至﹐艸木皆披靡﹐擔夫驚走﹐器之不動也。蛇若相向者﹐久之乃去。村民羅拜器之曰「官異人也。蛇﹐吾山之神也﹐見官喜相迎耳。官遠行無恙乎﹗」建中靖國初﹐以上皇登極﹐赦恩得歸﹐居南京。尋復從官帥定武。蔡京用事﹐再落職以死。嗚呼﹐溫公門下士多矣﹐如器之者所守凜然﹐死生禍福不變﹐眞元人也。器之平生喜讀《孟子》﹐故其剛大不枉之气似之。

熙寧間上書者言﹐秦州閒田萬餘頃﹐賦民耕之﹐歲可得谷三萬石﹐因籍所賦者爲弓箭手。並邊有積年滯鈔不用﹐用之以遷蜀貨而鬻於邊州﹐官於古渭砦置市易務﹐因之可以開河湟﹐復故土﹐斷匈奴右臂。宰相力行其議﹐知秦州事李師中極言其不可﹐乃命開封府推官王堯臣同內侍押班李若愚按其實。堯臣還奏曰「臣按所謂間田者皆無之。且興貨以積境上﹐實啟戎心﹐開邊隙﹐爲後害甚大﹐臣竊以謂不可也。」聞者以其言爲難。堯臣後爲賢從官。其墓志所載如此。伯溫曰﹕上書者﹐王韶也﹔宰相力行者﹐王介甫也﹔知秦州李師中者﹐鄆州名臣李誠之待制也。介甫主韶之說﹐爲熙河之役﹐天下之士無敢言其不可者﹐王公獨能言之﹐難哉﹗

熙寧中﹐朝廷有「生老病死苦」之語﹕時王荊公攺新法﹐日爲生事﹔曾魯公以年老依違其間﹔富﹑韓二公稱病不出﹔唐參政與荊公爭﹐按問欲理直不勝﹐疽發背死﹔趙淸獻惟聲苦。時範忠宣公爲侍禦史﹐皆劾之﹐言荊公章云「志在近功﹐忘其舊學。」言富公章云「謀身過於謀國。」言曾公﹑趙公章云「依違不斷可否。」忠宣每曰「以王介甫比莽﹑卓過矣﹐但急於功利﹐遂忘素守。」荊公猶欲用忠宣爲同修起居注﹐忠宣不從﹐出爲陜西漕﹐又移成都漕。荊公不悅﹐竟以事罷之。

元丰初﹐蔡確排吳充罷相﹐指王爲充黨﹐欲並逐之。畏確﹐引用爲執政。時獨相久﹐神宗厭薄之﹐不悟。確機警﹐覺之﹐一日密問曰「近上意於公厚薄何如﹖」曰「無他」。確曰「上厭公矣﹗」曰「柰何﹖」確曰「上久欲收復靈武﹐患無任責者。公能任責﹐則相位可保也。」喜謝之。適江東漕張琬有違法事﹐帝浯圭欲遣官按治﹐以帝意告都檢正兪充。充與琬善﹐以書告琬。琬上章自辯﹐帝問曰「張琬事惟語卿﹐琬何從知﹖」以漏上語﹐退朝甚憂﹐召兪充問之﹐充對以實。曰「某與君俱得罪矣。然有一策﹐當除君帥環慶﹐亟上取靈武之章﹐上喜罪可免。」乃除充待制﹐帥環慶﹐充果建取靈武之章。未幾﹐充暴卒﹐以髙遵裕代之。有旨以遵裕節度五路大兵﹐爲靈武之役。涇原副帥劉昌祚領大部兵先至靈武城下﹐以遵裕未至﹐不敢進。河李憲兵不至﹐延副帥種諤獨乞班師。遵裕至﹐夏人大集﹐決黃河水以灌我師﹐凍餒沈溺不戰而死者十餘萬人。遵裕狼狽以遁﹐虜追襲之。諤擁兵不救﹐以實其說。推其兵端由王避漏泄上語之罪所致。紹聖初﹐謂策立哲宗有異議﹐以爲臣不忠追貶﹐實非其罪﹐而靈武之禍其罪也。蔡確罪尢大﹐貶死新州﹐有以也夫。蔡確鞠相州獄﹐朝士被系者﹐確令獄卒與之同室而處﹐同席而寢﹐飲食旋混共在一室﹐置大盆於前﹐凡饋食者羹飯餅餌悉投其中﹐以杓自攪﹐分飼之如犬豕﹐置不問。故系者幸其得問﹐無罪不承。確專以起獄致位宰相云。

章者﹐郇公之疏族。舉進士﹐在京師館於郇公之第。私族父之妾﹐爲人所掩﹐逾垣而出﹐誤踐街中一嫗﹐爲嫗所訟。時包公知開封府﹐不復深究﹐贖銅而已。後及第在五六人間﹐大不如意﹐誚讓考試官人。或求觀其敕﹐擲地以示之﹐士論忿其不恭。忿寧初﹐試館職﹐禦史言其無行﹐罷之。及介甫用事﹐張郇﹑李承之薦可用﹐介甫曰「聞大無行。」承之曰「某所薦者才也﹐顧才可用於今日耳﹐素行何累焉﹗公試召與語﹐自當愛之。」介甫召見之﹐素辯﹐又善迎合﹐介甫大喜﹐恨得之晚。擢用數年﹐至兩制﹑三司使。右司馬溫公記如此。伯溫作《傳》﹐載《辯誣》甚詳。

楊元素爲中丞﹐與劉摯言助役有十害。王荊公使張琥作十難以詰之﹐琥辭不爲。曾布曰「請爲之。」仍詰二人向背好惡之情果何所在﹖元素惶恐﹐請曰「臣愚不知助役之利乃爾﹐當伏妄言之罪。」摯奮曰「爲人臣豈可壓於權勢﹐使人主不知利害之實﹖」卽復條對布所難者﹐以伸明前議﹐且曰「臣所向者陛下﹐所背者權臣﹐所好者忠直﹐所惡者邪姦。臣今獲罪譴逐﹐固自其分﹐但助役終爲天下之患害﹐願陛下勿忘臣言。」於是元素出知鄭州﹐摯責監臨。琥亦由此忤荊公意﹐坐事落修注。

呂惠卿丁父憂去﹐王荊公未知心腹所托可與謀事者。曾布時以著作佐郎編敕﹐巧黠善迎合荊公意﹐公悅之。數日間相繼除中允﹑館職﹐判司農寺。告謝之日﹐抱敕告五六通。布爲部檢正﹐故事白荊公卽行。時馮當世﹑王禹玉並參政﹐或曰「當更白二公。」布曰「丞相已定﹐何問彼爲﹖俟敕出令押字耳。」故唐調對兩府彈荊公云「呂惠卿﹑曾布﹐安石心腹﹔王﹑元絳﹐安石之僕隸。」又曰「奴事安石﹐猶懼不了」云。

土蕃在唐最盛﹐至本朝始衰。今河奉﹑邈川﹑靑唐﹑洮﹑岷﹐以至階﹑利﹑文﹑政﹑綿州﹑威﹑茂﹑黎﹑移州夷人﹐皆其遺種也。獨角廝一族最盛﹐𨿽西夏亦畏之﹐朝廷封西平王﹐用爲藩翰。陜西州縣特置驛﹐謂之角家位﹐歲貢奉不絕。未開熙河前﹐關中士人多言其利害﹐𨿽張橫渠先生之賢﹐少時亦欲結客以取。範文正公帥延安﹐招置府第﹐俾修制科﹐至登進士第﹐其志乃已。仁宗皇帝朝﹐韓琦﹑富弼二公爲宰相﹐凡言開邊者皆不納。熙寧初﹐王荊公執政﹐始有開邊之議。王韶者﹐罷新安縣主簿﹐遊邊得其說﹐遂上開熙河之策。荊公以爲奇謀﹐乃有熙河之役。獨岷州白石大潭﹑秦州屬縣有賦稅﹐其餘無﹤豆斗﹥粟尺布﹐惟仰陜西州縣朝廷帑藏供給。故自開熙河以來﹐陜西民日困﹐朝廷財用益耗。初﹐角廝分處諸子於熙河﹑洮﹑岷之地﹐角廝死﹐諸子皆衰弱﹐故韶能取之。角廝諸子惟董嬗者在湟鄯最盛。韶之勢止能取河州﹐韶暫入朝﹐鬼章已舉兵攻河州﹐遂有踏白之敗﹐景思立死之。紹聖初﹐章作相﹐曾布作樞密﹐董嬗已自立﹐爲彊臣阿里骨所篡﹐國人畏之。阿里骨死﹐其子瞎徵立﹐國人思故主﹐不朝瞎徵。瞎徵懦弱﹐欲爲僧﹐國人又欲殺之﹐瞎徵遂乞納土歸朝廷。時工厚帥熙河﹐童貫初領邊事﹐乃受之送於朝﹐封官爵﹐遣居熙州。建中靖國初﹐韓忠彥爲相﹐安燾爲樞密﹐遂棄皇阝鄯﹐求角氏苗裔立之﹐韓忠彥罷﹐蔡京作相﹐復皇阝鄯﹐責安燾與熙河帥姚師雄及凡議棄者﹐邊事復興矣。嗚呼﹐朝廷受小國叛臣所納地﹐不能正其罪﹐又賞以官爵。在理爲不順。靖康初﹐言者乞求靑唐種族﹐以皇阝鄯之地賜之﹐朝廷下熙河帥議以聞﹐無敢任其責者﹐乃已。至大金陷陜之六路﹐兵入熙河﹐卽求皇阝鄯舊族﹐盡以其地與之﹐嗟夫﹐彼夷狄也﹐能知行正道如此﹐所以蔑視中國歟﹗

元丰八年三月五日﹐神宗升遐﹐遺詔至洛﹐故相韓康公爲畱守﹑程宗丞伯淳自禦史出爲汝州酒官﹐會以檄來﹐舉哀於府第。旣罷﹐謂康公之於宗師兵部曰「某以言新法不便﹐忤大臣﹐同列皆謫官。某獨除監司。某不敢當﹐辭之。念先帝見知之恩﹐終無以報。」已而泣﹐兵部曰「今日朝廷之事何如﹖」宗丞曰「司馬君實﹑呂晦叔作相矣。」兵部曰「二公果作相﹐當何如﹖」宗丞曰「當與元奉大臣同﹐若先分黨與﹐他日可憂。」兵部曰「何憂﹖」宗丞曰「元丰大臣皆嗜利者﹐若使自變已甚害民之法則善矣。不然﹐衣冠之禍未艾也。君實忠直﹐難與議﹐晦叔解事﹐恐力不足耳。」旣而二公果並相﹐召宗丞﹐未行﹐以疾卒。溫公﹑申公亦相繼薨。呂汲公微仲﹑範忠宣公堯夫並相。忠宣所見與宗丞同﹐故蔡確貶新州﹐忠宣獨以爲不可﹐更謂汲公曰「公若重開此路﹐吾輩將个免矣。」忠宣竟罷去。嗚呼﹗宗丞爲溫公﹑申公所重﹐使不早死﹐名位必與忠宣等﹐更相調護﹐協濟於朝。則元朋黨之淪﹐無自而起也。宗丞可渭有先見之明矣。與韓兵部論此事時﹐範醇夫﹑朱公﹑杜孝錫﹑伯溫同聞之。今四十年而其言益驗﹐故爲表而出之。

哲宗卽位﹐宣仁後垂簾同聽政﹐羣賢畢集於朝﹐專以忠厚不擾爲治﹐和戎偃武﹐愛民重谷﹐庶幾嘉之風矣。然𨿽賢者不免以類相從﹐故當時有洛黨﹑川黨﹑朔黨之語。洛黨者﹐以程正叔侍講爲領袖﹐朱光庭﹑賈易等爲羽翼﹔川黨者﹐以蘇子瞻爲領袖﹐呂陶等爲羽翼﹔朔黨者﹐以劉摯﹑梁燾﹑王巖叟﹑劉安世爲領袖﹐羽翼尢眾。諸黨相攻擊而已。正叔多用古禮﹐子瞻謂其不近人情如王介甫﹐深疾之﹐或加抗侮。故朱光庭﹑賈易不平﹐皆以謗訕誣子瞻﹐執政兩平之。是時旣退元丰大臣於散地﹐皆銜怨刺骨﹐陰伺間隙﹐而諸賢者不悟﹐自分黨相毀。至紹聖初﹐章爲相﹐同以爲元黨﹐盡竄嶺海之外﹐可哀也。呂微仲秦人﹐戇直無黨﹐範醇夫蜀人﹐師溫公不立黨﹐亦不免竄逐以死﹐尢可哀也。

熙寧間﹐梁丞相適薨聞﹐光獻後有旨於相國寺飯僧資薦。神宗問曰「豈以梁適爲仁宗舊相耶﹗」後曰「微梁適吾無今日矣。」帝問其故﹐曰「吾初冊後﹐仁宗一日對宰輔言﹕『聯居宮中﹐左右前後皆皇后之黨。』宰相陳執中請付外施行﹐梁適進曰﹕『閭巷之人﹐今日出一妻﹐明日又出一妻﹐猶爲不可﹐況天子乎﹖執中之言非是﹗』仁宗不語﹐久之曰﹕『梁適忠言也。』」嗚呼﹐惟仁宗之聖﹐梁公之賢﹐吾光獻後所以爲宋之任﹑姒歟﹗

李承之待制﹐奇士﹐蘇子瞻所謂李六丈人豪也。爲童子時﹐論其父緯之功於朝﹐久不報﹐自詣漏捨以狀白丞相韓魏公﹐公曰「君果讀書﹐自當取科名﹐不用紛紛論賞也。」承之云「先人功罪未辧﹐深恐先犬馬溝壑。無以見於地下﹐故忍痛自言。若欲求官﹐稍識字﹐第二人及第固不難。」魏公﹐王堯臣傍第二人登科﹐承之故云﹐公聞其語矍然。或云魏公徳量服一世﹐獨於承之終身不能平。承之旣登第﹐官浸顯﹐益有直聲。唐介參政爲臺官時﹐言文潞公燈籠錦獻張貴妃事﹐上怒甚﹐謫介春州﹐承之送以詩﹐有「去國一身輕似葉﹐髙名千古重如山。並遊英俊顏何厚﹐已死英雄骨尙寒」之句。後介用潞公薦﹐官於朝廷﹐無所言﹐承之以故從介索所送詩﹐介無以報﹐取詩還之曰「我固不用落韻詩也。」以「山」﹑「寒」二字韻不同﹐故云。可見承之剛正也。承之在仁宗朝官州縣﹐因邸吏報包拯拜參政﹐或曰「朝廷白此多事矣。」承之正色曰「包公無能爲。今知鄞縣王安石者﹐眼多白﹐甚似王惇。他日亂天下者﹐此人也。」後荊公相神宗﹐以天命不足畏﹑神宗不足法﹑人言不足卹爲術﹐承之深詆之。至呂獻可中丞死﹐承之以詩哭之﹐有「姦進賢須退﹐忠臣死國憂﹕吾生竟何益﹐願卜九泉遊」之句。荊公之黨呂惠卿益怨之﹐未有以發也。會承之上章自敍﹐神宗畱其章禁中﹐惠卿堅請領之。惠卿因節略文意﹐以「天生微臣﹐實爲陛下」等語激上意﹐遂有愚弄人主之責﹐終其身不至大用。嗚呼﹗士若承之﹐豈孔子所謂剛者歟﹖朱壽昌者﹐少不知母所在﹐棄官走天下求之﹐刺血書佛經﹐志甚苦。熙寧初見於同州﹐迎以歸﹐朝士多以詩美之。蘇內翰子瞻詩云「感君離合我酸心﹐此事今無古或聞。」王荊公薦李定爲臺官﹐定嘗不持母服﹐臺諫﹑給﹑捨俱論其不孝﹐不可用。內翰因壽昌作詩貶定﹐故曰「此事今無古或聞」也。後定爲禦史中丞﹐言內翰多作詩貶上。內翰自知湖州赴詔獄﹐小人必欲殺之。張文定﹑範文忠二公上疏救﹐不報﹐天下知其不免矣。內翰獄中作詩寄黃門公子由云「與君世世爲兄弟﹐更結來生未斷因。」或以上聞﹐上覽之淒然﹐卒赦之﹐上以團練副使安置黃州。元丰七年甲子六月二十六日﹐洛中大雨﹐伊﹑洛漲﹐壞天津橋﹐波浪與上陽宮墻齊。夜﹐西南城破﹐伊﹑洛南北合而爲一﹐深丈餘﹐公卿士庶第宅廬舍皆壞﹐惟伊水東渠有積薪塞水口﹐故水不入府第。韓丞相康公尹洛﹐撫循賑貸﹐無盜賊之警﹐人稍安。後兩日﹐有惡少數輩聲言水再至﹐人皆號哭﹐公命擒至決配之﹐乃定。聞於朝。築水南新城新堤﹐增築南羅城。明年夏﹐洛水復漲﹐至新城堤下﹐不能入﹐洛人徳之﹐康公尹洛有異政也。此其大者。

●卷十四元丰末﹐治神宗山陵。韓康公尹洛﹐凡上供之物皆預辦﹐𨿽中貴人不敢妄有所求。蓋公之子宗師從洛之賢士大夫遊﹐有所聞﹐必白公施行之。又朱光庭﹑杜純孝錫皆府官﹐薦爲山陵司屬﹐二人忠信有餘﹐多所論列﹐役成而民被其賜。公以功拜使相﹐判大名﹐旣去﹐而人益思之。先是﹐神宗靈駕次永安﹐公迎於郊。朱太妃護駕於後﹐公亦迎之。太妃還禁中﹐偶爲宣仁太后言﹐宣仁怒曰「韓某先朝老臣﹐汝安得當望塵之禮﹖」太妃泣謝﹐公之名重如此也。

韓持國大資知潁昌府﹐時彥以狀元及第﹐爲簽判。初見持國﹐通謁者稱「狀元」﹐持國怒曰「狀元無官耶﹖」自此呼時彥「簽判」云﹐彥終身銜之。馬涓巨濟亦以狀元及第爲秦州簽判﹐初呼「狀元」﹐呂晉伯爲帥﹐謂之曰「狀元云者﹐及第未除官也。旣爲判官﹐不可曰『狀元』也。」臣濟愧謝﹐晉伯又謂巨濟曰「科舉之學旣無用﹐修身爲己之學其勉之。」時謝良佐顯道作州學教授﹐顯道爲伊川程氏之學。晉伯每屈車騎﹐同巨濟過之﹐則顯道爲講《論語》﹐晉伯正襟肅容聽之﹐曰「聖人言行在焉﹐吾不敢不肅。」又數以公事案牘委巨濟詳覆﹐且曰「修身爲己之學不可後﹐爲政治民其可不知。」巨濟自以爲得師﹐後立朝爲臺官有聲﹐每曰「呂公數載之恩也。」賢於時彥遠矣。

元初﹐哲宗幼沖﹐起文潞公以平章軍國重事﹐召程頤正叔爲崇政殿說書。正叔以師道自居﹐每侍上講﹐色甚莊﹐繼以諷諫﹐上畏之。潞公對上恭甚。進士唱名﹐侍立終日﹐上屢曰「太師少休。」公頓首謝﹐立不去﹐時公年九十矣。或謂正叔曰「君之倨﹐視潞公恭﹐議者爲未盡。」正叔曰「潞公三朝大臣﹐事幼主﹐不得不恭。吾以布衣爲上師傅﹐其敢不自重﹖吾與潞公所以不同也。」識者服其言。

元三年﹐範忠宣公爲尙書右僕射﹐有吳處厚者﹐以蔡確《題安州車蓋亭詩》來﹐上以爲謗訕﹐宣仁太后得之﹐怒曰「蔡確以吾比武后﹐當重謫。」呂汲公爲左丞﹐不敢言。忠宣乞薄確之罪﹐不從。初議貶確新州﹐忠宣謂汲公曰「此路荊棘已七八十年﹐吾輩開之﹐恐自不免。」汲公又不敢言﹐忠宣因乞罷政﹐以觀文殿大學士知潁昌府。劉摯罷﹐哲宗與宣仁太后復用忠宣爲右相。宣仁太后寢疾﹐宰輔入問﹐後畱忠宣曰「卿父仲淹可謂忠臣﹐在章獻太后朝勸後盡母道﹐在仁宗朝勸帝盡子道﹐卿當似之。」嗚呼﹐宣仁後之所以望忠宣者﹐羣臣莫及也。哲宗親政﹐呂汲公欲遷殿中侍禦史楊畏爲諫議大夫﹐忠宣曰「天子諫官當用正人﹐楊畏不可用。」汲公方約畏爲助﹐謂忠宣曰「豈以楊畏嘗言公耶﹖」忠宣曰「不知也。」蓋上初召忠宣﹐畏嘗有言﹐上不行﹐忠宣故不知也。忠宣因乞罷政﹐上不許。後楊畏首叛汲公﹐凡可以害汲公者無所不至。又李淸臣首建紹述之議﹐多害正人。一日﹐哲宗震怒﹐謂門下侍郎蘇轍曰「卿安得以秦皇﹑漢武上比先帝﹖」蘇門下下殿待罪。呂汲公等不敢仰視﹐忠宣從容言曰「史稱武帝雄材大略﹐爲漢七制之主﹐蓋近世之賢君﹐蘇轍果以比先帝﹐非謗也。陛下親政之初﹐進退大臣不當如訶叱奴僕。」哲宗怒少霽。罷朝﹐蘇門下舉笏以謝忠宣曰「公佛地位中人也。」蘇公與忠宣同執政﹐忠宣寡言﹐蘇公平昔若有所疑﹐至此方知其賢。忠宣屢乞罷政﹐出知陳州。章用事﹐元黨禍起﹐忠宣獨不預。至呂汲公南遷﹐忠宣齋戒上書救汲公﹐怒﹐亦謫節度副使﹐永州安置。忠宣欣然而往﹐每諸子怨章﹑忠宣﹐必怒止之。江行赴貶所﹐舟覆﹐扶忠宣出﹐衣盡濕﹐顧諸子曰「此豈章爲之哉。」至永州﹐公之諸子聞韓維少師謫均州﹐其子告章以少師執政日與司馬公議論多不合﹐得免行﹐欲以忠宣與司馬公議役法不同爲言求歸﹐白公﹐公曰「吾用君實薦以至宰相﹐同朝論事﹐不合卽可﹐汝輩以爲今日之言﹐不可也。有愧而生者﹐不若無愧而死。」諸子遂止。元符末﹐哲宗升遐﹐上皇卽位之初﹐欽聖皇太后同聽政﹐忠宣公自永州先以光祿卿分司南京﹑鄧州居住﹐蓋二聖欲用公矣。遣中使至永州賜茶藥﹐密諭曰「皇帝與太皇太后甚知相公在先朝言事忠直﹐今虛位以待相公﹐不知目疾如何﹖用何人醫治﹖只爲左右有不是當人阻隔相公。」公頓首謝。又曰「太后問相公﹕官家卽位﹐行事如何﹖天下人何說﹖」公曰「老臣與遠方之人惟知鼓舞聖徳。」又曰「天下有不便事但奏來。」公曰「敢不奉詔。」又曰「鄧州且去否﹖」公曰「已出望外﹐如歸鄕裏。」又曰「離闕下日﹐二聖再三言﹕太后在宮中﹐皇帝在藩邸﹐甚知相公是直臣。」公感泣不已。俄進右正議大夫﹐提舉嵩山崇福宮﹐繼復觀文殿大學士﹑中太一宮使﹐召赴闕供職而公病。詔書有「豈惟尊徳尙齒﹐昭示寵優﹐庶幾鯁論嘉謀﹐日聞忠告」之語﹐公捧詔泣曰「上果用我矣。目明全失﹐風癉不隨﹐恩重命輕﹐死有餘責。」將至畿內﹐上又遣中使賜銀合茶藥﹐促公入覲﹐仍宣謁見之意。公曰「老臣昏忘﹐不可勉彊。」中使曰「朝廷有優禮。」公曰「老臣命薄﹐虛蒙聖眷。」又遣中使賜銀絹各五百﹐以繼道路之費。又遣國醫診視﹐所須並出內府﹐一錢不得取於公家﹐候公疾愈乃得歸。公乞歸潁昌養疾﹐上不得已﹐許之。每見輔臣問安否﹐乃曰「範某得一識面足矣。」上知公不能起﹐始命相。公疾少間﹐令醫者在門不許受私謝﹐乃以天寧節所得冠帔請換服色。上批其奏曰「冠帔可畱與骨肉﹐醫者之服依所請。卿忠言嘉謀﹐宜時有陳奏﹐以副朕眷待耆徳求治之意。」公表謝﹐復告老﹐詔不允。比詔至﹐公已薨矣。上與太皇太后聞之﹐震悼出涕。先是﹐公疾革﹐精識不亂﹐諸子侍讀﹐口占遺表﹐凡八事﹐命門生李之儀次第之。內一事云「若宣仁之謗議未明﹐致保佑之憂勤不顯﹐皆權臣務快其私憤﹐非泰陵實謂之當然。」蓋忠宣思所以報宣仁後之托也。諸子以其所言皆朝廷大事﹐且防後患﹐以公口占書一繳申潁昌府﹐用府印﹐寄軍資庫。公將葬﹐李之儀作行狀﹐且論平生立朝行己之大節。蔡京用事﹐小人附會﹐言公之子正平等撰造中使至永州傳宣聖語以爲遺表﹐非公意也。正平與李之儀皆下禦史獄﹐捶楚甚苦。正平﹑之儀欲誣服﹐其傳宣中使獨不服﹐曰「舊制凡傳聖語﹐受本於禦前﹐請寶印﹔出﹐注籍於內東門﹐遣使受聖語。」籍中使﹐從其家得永州傳宣聖語本﹐有禦寶﹐如所言。又驗內東門受聖語籍﹐亦同。又下潁昌府取正平所繳納遺表﹐八事皆實﹐獄遂解。正平猶羈管象州﹐之儀羈管太平州。正平之家死於嶺外者十餘人﹐獨正平遇赦得歸﹐不出仕﹐終身爲選人。蔡京者﹐紹聖初爲戶部尙書﹐欲結後戚向氏﹐故奏展向氏墳寺﹐事下開封府﹐正平爲開封府縣尉﹐往按視其地﹐曰「向氏寺地步已足﹐民田不可奪。」府以其言聞﹐哲宗怒﹐京贖銅二十斤。京由此恨正平﹐故欲誣殺之。嗚呼﹗使忠宣無恙﹐相上皇於初載﹐天下豈復有今日之禍﹖公旣病﹐不能朝﹐上皇始命相曰曾布與蔡京云。

嘉中﹐李參自荊南帥召爲三司使﹐參政孫以參刻剝聚斂之材﹐不可用﹐攺羣牧使。蓋祖宗不以財計用人﹐至仁宗朝大臣所宗尙如此。元丰初﹐薛向自三司使除同知樞密院﹐𨿽以能吏治曉財用進﹐時朝廷下州縣令民戶養保馬﹐天下以爲不便﹐宰執堅行之﹐向獨以爲不可﹐以本官責知隨州。旣死﹐至元初錄其言﹐謚恭敏。

●卷十五程宗丞先生名顥字伯淳﹐弟侍講先生名頤字正叔﹐康節先公以兄事其父太中公﹐二先生皆從康節遊。其師曰周惇頤茂叔。宗丞爲人淸和﹐侍講爲人嚴峻﹐每康節議論﹐宗丞心相契﹐若無所問﹐侍講則時有往復。故康節嘗謂宗丞曰「子非助我者。」然相知之盡﹐二先生則同也。橫渠張先生名載字子厚﹐弟戩字天祺﹐爲二程先生之表叔。子厚少豪其才﹐欲結客取熙河皇阝鄯之地。範文正公帥延安﹐聞之﹐館於府第﹐俾修制科﹐與天祺皆登進士第。方同二程先生修《中庸》《大學》之道﹐尢深於《禮》。熙寧初﹐子厚爲崇文院校書﹐天祺與伯淳同爲監察禦史。時介甫行新法﹐伯淳自條例司官爲禦史﹐與臺諫官論其不便﹐俱罷。上猶主伯淳﹐介甫亦不深怒之。除京西北路提點﹐伯淳力辭﹐乞與同列俱貶﹐攺澶州簽判。天祺尢不屈﹐一日至政事堂言新法不便﹐介甫不答﹐以扇障面而笑。天祺怒曰「參政笑某﹐不知天下人笑參政也。」趙淸獻公同參大政﹐從旁解之﹐天祺曰「公亦不可謂無罪。」淸獻有愧色。謫監鳳翔府司竹監﹐舉家不食筍﹐其淸如此。未幾﹐卒於官。子厚亦求去。熙寧十年﹐吳充丞相當國﹐復召還館。康節已病﹐子厚知醫﹐亦喜談命﹐診康節脈曰「先生之疾無慮。」又曰「頗信命否﹖」康節曰「天命某自知之﹐世俗所謂命﹐某不知也。」子厚曰「先生知天命矣﹐尙何言。」子厚入館數月﹐以病歸﹐過洛﹐康節已捐館﹐折簡慰撫伯溫勤甚。見二程先生曰「某之病必不起﹐尙可及長安也。」行至臨潼縣﹐沐浴更衣而寢﹐及旦視之﹐亡矣。門生衰挽車﹐葬鳳翔之橫渠﹐是謂橫渠先生。伯淳自澶州請監洛河木竹務以便親。除判武學﹐未赴﹐以中丞李定言罷。知開封府扶溝縣﹐失囚﹐謫汝州監酒。元初﹐以宗正丞召﹐將大用。未赴﹐卒﹐葬伊川。文潞公表其墓曰「明道先生正叔﹐元初用司馬溫公﹑呂申公薦﹐召對﹐初除職官﹐再除館職﹐除崇政殿說書。歲餘出判西京國子監﹐兩除直祕閣﹐不拜。紹聖中﹐坐元黨謫涪州﹐遇上皇卽位﹐赦得歸。久之復官﹐以卒。是謂伊川先生。」三先生俱從康節遊﹐康節尢喜明道﹐其譽之與富韓公﹑司馬溫公﹑呂申公相等。故康節《四賢詩》云「彥國之言鋪陳﹐晦叔之言簡當﹐君實之言優遊﹐伯淳之言調暢。四賢洛之觀望﹐是以在人之上。有宋熙寧之間﹐大爲一時之狀。」則康節之所以處明道者盛矣。一日﹐二程先生侍太中公訪康節於天津之廬﹐康節攜酒飲月陂上﹐歡甚﹐語其平生學術出處之大。明日﹐悵然謂門生周純明曰「昨從堯夫先生遊﹐聽其論議﹐振古之豪傑也。惜其老矣﹐無所用於世。」純明日﹕「所言何如﹖」明道曰「內聖外王之道也。」是日﹐康節有詩云「艸軟波平風細澑﹐雲輕日淡柳低摧。狂言不記道何事﹐劇飲未嘗如此杯。好景只知閒信步﹐朋歡那覺大開懷。必期快作賞心事﹐卻恐賞心難便來。」明道和云「先生相與賞西街﹐小子親攜幾杖來。行處每容參劇論﹐坐隅還許瀝餘杯。檻前流水心同樂﹐林外靑山眼重開。時泰心閒兩難得﹐直須乘興數迫陪。」明道敬禮康節如此。故康節之葬﹐伯溫獨請志其墓焉。悲夫﹐先生長者已盡﹐其遺言尙存。伯溫自念暮景可傷﹐不可使後生無聞也﹐因具載之。

元符末﹐呂惠卿罷延安帥﹐陸師閔代之。有訴惠卿多以人冒功賞者﹐師閔以其事付有司﹐未竟﹐罷去。曾布爲樞密使﹐素與惠卿有隙﹐特自太原移徳孺延安﹐蓋徳孺於惠卿亦有隙也。徳孺至﹐取其事自治﹐有自皇城使追奪至小使臣者﹐徳孺由是大失邊將之心。議者謂其詞於前政﹐事已在有司﹐徳孺乃取以自治﹐失矣。徳孺聰明過人﹐而爲曾布所使﹐惜哉﹗未幾﹐徳孺亦以論役法罷。如忠宣丞相則不然。公帥慶陽時﹐爲總管種詁無故訟於朝。上遣禦史按治﹐詁停任﹐公亦罷帥。至公再兼樞密副使﹐詁尙停任﹐復薦爲永興軍路鈐轄﹐又薦知隰州。公每自咎曰「先人與種氏上世有契義﹐某不肖﹐爲其子孫所訟﹐寧論事之曲直哉﹗」嗚呼﹐可謂以徳報怨者也。以徳孺之賢﹐於是乎有愧於忠宣矣。

田書者字承君﹐陽翟人﹐故樞密宣簡公侄也。其人物雄偉﹐議論慷慨﹐俱有前輩之風。鄒浩志完者﹐教授潁昌﹐與承君遊相樂也。浩性懦﹐因得承君﹐故遇事輒自激勵。元符間﹐承君監京城門。一日﹐報上召志完﹐承君爲之喜。又一日﹐報志完賜對﹐承君益喜。監門法不許出﹐志完亦不來。久之﹐志完除言官﹐承君始望志完矣。志完遣客見承君﹐以測其意。客問承君﹕「近讀何書﹖」承君曰「吾觀《墨子》﹐詩有『知君旣得云梯後﹐應悔當年泣染絲』之句。」爲鄒志完發也。客言於志完﹐志完折簡謝承君﹐辭甚苦﹐因約相見。承君曰「斯人尙有所畏﹐未可絕也。」趣往見之﹐問志完曰「平生與君相許者何如﹖今君爲何官﹖」志完愧謝曰「上遇羣臣﹐未嘗假以聲色﹐獨於某若相喜者。今天下事﹐故不勝言。意欲使上益相信而後言﹐貴其有益也。」承君許之。旣而朋黨之禍大起﹐時事日變更﹐承君謝病歸陽翟田舍。一日﹐報廢皇后孟氏﹐立劉氏爲皇后。承君告諸子曰「志完不言﹐可以絕交矣。」又一日﹐志完以書約承君會潁昌中途﹐自云得罪。承君喜甚﹐亟往﹐志完具言「諫廢立皇后時﹐某之言戇矣。上初不怒也﹐某因奏曰﹕『臣卽死﹐不復望淸光矣。』下殿拜辭以去﹐至殿門﹐望上猶未興﹐凝然若有所思也。明日某得罪。」志完﹑承君相畱三日。臨別﹐志完出涕﹐承君正色責曰「使志完隱默﹐官京師﹐遇寒疾不汗﹐五日死矣﹐豈獨嶺海之外能死人哉﹗願君無以此舉自滿﹐士所當爲者﹐未止此也。」志完茫然自失﹐嘆息曰「君之贈我厚矣﹗」乃別去。建中靖國初﹐承君入爲大宗丞。宰相曾布欲收置門下﹐不能屈﹔除提舉常平﹐亦辭﹔請知淮陽軍以去。吏民畏愛之﹐歲大疫﹐承君日自挾醫﹐戶問病者藥之良勤。一日小疾不出﹐正書一軍之人盡見承君擁騎從騰空而去。就問之﹐死矣。或曰爲淮陽土神云。

儒釋之道𨿽不同﹐而非特立之士不足以名其家﹐近時伯溫聞見者二人。大儒伊川先生程正叔﹐元初用司馬溫公薦﹐侍講禁中。時哲宗幼沖﹐先生以師道自居。後出判西京國子監﹐兩加直祕閣﹐皆辭之。黨禍起﹐謫涪州。先生注《周易》﹐與門弟子講學﹐不以爲憂﹔遇赦得歸﹐不以爲喜。長老道楷者﹐崇寧中以朝廷命住京師法云寺。上一日賜紫方袍及禪師號﹐楷曰「非吾法也。」卻不受。中使譖於上﹐以爲道楷擲敕於地。上怒﹐下大理寺杖之。理官知楷爲有道者﹐欲出之﹐問曰「師年七十乎﹖」曰「六十九矣。」「有疾乎﹖」楷正色曰「某平生無病。上賜杖﹐官不可輒輕之。」遂受杖﹐無一言。自此隱沂州芙蓉溪﹐從之者益盛。朝廷數有旨﹐復命爲僧﹐不從。嗚呼﹐二人者𨿽學不同﹐皆特立之士也。爲僧爲釋而不以道者﹐聞其風可以少愧矣﹗

程伯淳先生嘗曰「熙寧初﹐正介甫行新法﹐並用君子小人。君子正直不合﹐介甫以爲俗學不通世務﹐斥去﹔小人苟容諂佞﹐介甫以爲有材能知變通﹐用之。君子如司馬君實﹐不拜同知樞密院以去﹐範堯夫辭同修《起居注》得罪﹐張天祺自監察禦史面折介甫被謫。介甫性狠愎﹐眾人以爲不可﹐則執之愈堅。君子旣去﹐所用皆小人﹐爭爲刻薄﹐故害天下益深。使眾君子未用與之敵﹐俟其勢久自緩﹐委曲平章﹐尙有聽從之理﹐但小人無隙以乘﹐其爲害不至此之甚也。」天下以先生爲知言。

陳字瑩中﹐閩人。有學問﹐年十八登進士甲科。紹聖初用章薦爲太學博士。先是之妻嘗勸無修怨﹐作相﹐專務報復﹐首起朋黨之禍。妻死﹐悼念不堪。瑩中見容甚哀﹐謂曰「公與其無益悲傷﹐曷若念夫人平生之言﹖」蓋譏之報怨也。以爲忤﹐不復用。曾布爲相﹐薦瑩中爲諫官﹐爲都司。蔡卞據王安石《日錄》攺修《神宗實錄》﹐曾布亦主熙寧﹑元丰之政。瑩中上布書﹐渭卞尊私史以壓宗廟﹐及論時政之不當。時布又以爲忤﹐出之。瑩中爲諫官時﹐爲上皇極言蔡京﹑蔡卞不可用﹐用之決亂天下。蔡京深恨之﹐屢竄責。例用赦放歸﹐猶隸通州。一日﹐瑩中之子走京師﹐言蔡京事。詔獄下﹐明州捕瑩中甚急﹐士民哭送之﹐瑩中不爲動。旣入獄﹐見其子被系﹐笑曰「不肖子煩吾一行。」蔡京用酷吏李孝壽治其事﹐孝壽坐廳事簾中﹐列五木於庭﹐引瑩中問之。瑩中從容曰「蔡京之罪﹐某實知之﹐不肖子不知也。」多求紙自書。孝壽懼﹐以瑩中爲不知情﹐卽日放歸﹐再隸通州。其子配海上。瑩中撰《尊堯集》﹐以辯王安石妄作《日錄》以詆祖宗﹑詆神宗者﹐今行於世。靖康初﹐不及大用以死﹐特贈諫議大夫。瑩中晚喜康節先生之學﹐嘗從伯溫求遺書曰「﹕吾於康節之學﹐若有得也。」

伯溫紹聖初監永興軍錢監﹐呂晉伯龍圖居裏第﹐數見之﹐深蒙器愛。伯溫罷官﹐貧不能歸﹐用茶司薦爲屬官。一日﹐見呂公﹐公曰「君亦爲止官何耶﹖選人作諸司屬官﹐使臣爲走馬承受﹐則一生爲此官何耶﹖官矣。」伯溫對以故﹐公口﹕「爲親爲貧則可以。」公丞相汲公之兄﹐性剛直﹐謹禮法。爲從官﹐歸鄕見縣令必致桑梓之恭﹐待部吏如子弟﹐多面折其短﹐而樂於成人。𨿽丞相亦未嘗少假顏色也。一日至府第坐堂上﹐丞相夫人拜庭下﹐命二婢子掖之。公怒曰「人以爲丞相夫人﹐吾但知呂二郎新婦耳。不疾病﹐輒用人扶何也﹖」丞相爲之愧謝乃已。每勸丞相辭位以避滿盈之禍。紹聖中﹐丞相南遷﹐公帥平涼﹐議邊事不合﹔移帥秦﹐又與鐘傳議不合﹐亦忤章﹐降待制﹐知同州。致仕﹐復龍圖閣直學士。嗚呼呂公﹐今之古人也。伯溫尙及見之﹐記其平生之言如此。

本朝古文﹐柳開仲途﹑穆修伯長首爲之唱﹐尹洙師魯兄弟繼其後。歐陽文忠公早工偶儷之文﹐故試於國學﹑南省﹐皆爲天下第一﹔旣擢甲科﹐官河南﹐始得師魯﹐乃出韓退之文學之﹐公之自敍云爾。蓋公與師魯於文𨿽不同﹐公爲古文則居師魯後也。如《五代史》﹐公嘗與師魯約分撰﹐故公謫夷陵日﹐貽師魯書曰﹕開正以來始似無事﹐始舊更前歲所作《十國志》﹐蓋是進本﹐務要捲多﹐今若便爲正史﹐盡合刪削﹐存其大者。細小之事𨿽有可紀﹐非干大體﹐自可存之小說﹐不足以累正史。數日﹐檢舊本﹐因盡刪去矣﹐十亦去其三四。師魯所撰﹐在京師時不曾細看﹐路中細讀乃大好。師魯素以史筆自負﹐果然﹐《河東》一傳大妙。修本所取法於此傳﹐亦有繁簡未中者﹐願師魯刪之﹐則盡善也。正史更不分五史﹐通爲紀傳。今欲將梁紀並漢﹑周﹐修且試撰﹐以唐﹑晉師魯爲之﹐如前歲之議。其他列傳﹐約略且將逐代功臣隨紀各自撰傳。待續次盡﹐將五代列傳姓名寫出﹐分爲二﹐分手作傳﹐不知如此於師魯如何﹖吾輩棄於時﹐聊欲因此粗伸其志﹐少希後世之名。如修者幸與師魯相依﹐若成此書﹐亦是榮事。今特告朱公﹐遣此介奉咨﹐希一報如何﹐便各下手﹐只候任進歸﹐便令賚國志艸本去次云云。其後師魯死﹐無子。今歐陽公《五代史》頒之學官﹐盛行於世﹐內果有師魯之文乎﹖抑歐陽公盡爲之也﹖歐陽公志師魯墓﹐論其文曰「簡而有法」﹐公曰「在孔子《六經》中﹐惟《春秋》可當。」則歐陽於師魯不薄矣。崇寧間﹐攺修《神宗正史》《歐陽公偉》乃云「同時有尹洙者﹐亦爲古文。然洙之才不足以望修」云。蓋史官皆晚學小生﹐不知前輩文字淵源自有次第也。

●卷十六楊凝式少師﹐唐昭宗朝爲直史館﹐宰相涉之子也。朱全忠逼唐禪位﹐涉爲奉傳國寶使﹐凝式曰「大人爲唐宰相﹐使國家至此﹐不可謂無過。況乎持天子璽綬與人﹐𨿽保富貴﹐柰千載何﹖盍辭之﹗」涉大駭曰「汝欲滅吾族﹗」神色不寧者數日。全忠旣篡弒﹐凝式歷梁﹑唐﹑晉三朝﹐陽狂不任事﹐累官至太子少師。其書法自顏﹑柳以入二王之妙。居洛陽延福坊﹐每出﹐導從輿馬在前﹐多行於後。一日欲遊天官寺﹐從者曰「曷往廣受寺﹖」亦從之。今兩寺壁間題字爲多。多寶塔院有遺像尙存。近歲劉壽臣爲畱臺﹐於故按牘中得少師自書假牒十數紙﹐皆楷法精絕。世論少師書以行艸爲長﹐誤矣。

國初﹐隱士石砒居洛陽之北邙山﹐馮拯侍中爲畱守。砒每騎驢直造侍中﹐見必拜之﹐飲酒至醉乃去。砒好作詩﹐多道家語﹐有曰「結网蜘蛛翻仰肚﹐轉枝啄木倒垂頭。」意謂謀利者如此。又曰﹔「蝸牛角上爭閒事﹐石火光中寄此身。」意謂好利者若此。洛人頗能誦之。一日﹐自城中飲酒大醉﹐騎驢夜歸﹐失所在。孫覺龍圖未第時﹐家髙郵﹐與士大夫講學於郊外別墅。一夕晦夜﹐忽月光入窗隙。孫異之﹐與同捨望光所在。行二十里餘﹐見大珠浮游湖面上﹐其光屬天﹐旁照遠近。有崔伯易者作《感珠賦》記之。熙寧初﹐孫登科爲河南縣主簿﹐自云。周長孺字士彥﹐澶淵人﹐楊置榜登第﹐爲渭州共城縣令。得師曰邵康節先生。士彥事先生以古弟子禮﹐先生告以先天之學。士彥性剛﹐遇事輒發﹐旣從先生﹐卽淡然若無意於世者。其季直孺怪問之﹐士彥慨然曰「此吾得於先生者。」士彥在共城獵近郊﹐有兔起艸間﹐自射中之﹐卽其處不復見兔﹐得石刻﹐其文曰「士彥當都而卒」。後士彥每至京師必遽歸﹐不敢畱。治平末﹐以都官員外郎知劍州普城縣﹐卒。喪歸過洛﹐貧不能行。康節畱其家經紀甚備﹐教其子純明以學問﹐爲娶程伊川先生之侄。純明後登元三年進士第。士彥因獵得石刻﹐驗於數十年之後﹐與漢滕公佳城事相類﹐異哉﹗

張唐英者﹐天覺丞相兄也。丞相少受學於唐英﹐唐英有史才﹐嘗作《宋名臣傳》《蜀禱杌》行於代。熙寧元年春﹐以前禦史服除還京朝過洛﹐府尹同僚屬出賞花﹐皆不見。唐英題詩傳捨云「先帝昭陵土未幹﹐又聞永厚葬衣冠。小臣有淚皆成血﹐忍向東風看牡丹。」尹聞之﹐遽遺書爲禮﹐卻而不受。蓋仁宗山陵初成﹐英宗厭代﹐賴唐英還朝不得歸臺﹐不然﹐河南尹者不免矣。

皇初﹐洛陽南資福院有僧錄義琛者﹐素出入尹師魯門下。師魯自平涼帥謫崇信軍節度副使﹑均州監酒﹐過洛﹐義琛見之曰「欲邀龍圖略至院中﹐可乎﹖」師魯從之。義琛曰「鄕裏門徒數人欲一望見龍圖。」有頃﹐諸人出﹐一喏而去﹐皆洛中大豪。義琛已密約﹐貸錢爲師魯買洛城南宮南村負郭美田三十頃。師魯初不知﹐後義琛復以歲所得地利償諸人。至師魯卒﹐喪歸洛﹐義琛哭柩前﹐納其券於師魯家。師魯素貧﹐子孫賴此以生。嗚呼﹐在仁宗朝一僧尙負義如此﹐風俗可謂厚矣。康節先生與義琛善﹐每稱之也。

陜西豪士劉易多遊邊﹐喜談兵﹐寶元﹑康定間﹐韓魏公宣撫五路﹐薦於朝﹐賜處士號。易善作詩﹐魏公爲書石。或不可其意﹐則發怒洗去﹐魏公欣然再書不憚。尹師魯帥平涼﹐延易府第尊禮之。狄武襄代師魯﹐遇之亦厚。每燕設﹐易嗜食苦馬菜﹐不得卽叫怒無禮。邊城無之﹐狄公爲求於內郡。後每燕集﹐終日惟以此菜啖之﹐易不能堪﹐方設常饌。時稱狄公善制也。

謝希深幼子景平﹐初任爲大理評事﹐監光化軍稅。有兵官者爲本廳軍員持以事﹐兵官常憂鬱不樂。景平一日問之﹐兵官泣訴﹐景平曰「君當解官去﹐吾必能報之。」兵官去﹐景平因權軍事﹐呼軍員詰之﹐曰「老兵何敢把持兵官﹐使罷任去﹗」軍員者無賴﹐大言曰「景平但可飲酒擊鞠耳﹐此事不當預。」景平以犯階級送獄﹐獄成﹐決配之。希深一時有大名﹐其諸子皆賢﹐景平居幼﹐尙有家風雲。

祖無擇字擇之﹐蔡州人﹐少從穆伯長爲古文﹐後登甲科。嘉中﹐與王介甫同爲知制誥﹐擇之爲先進。時詞臣許受潤筆物﹐介甫因辭一人之饋不獲﹐義不受﹐以其物置舍人院梁上。介甫以母憂去﹐擇之取爲本院公用。介甫聞而惡之﹐以爲不廉。熙寧二年﹐介甫入爲翰林學士﹐拜參知政事﹐權傾天下。時擇之以龍圖閣學士﹑右諫議大夫知杭州。介甫密諭監司求擇之罪﹐監司承風旨以贓濫聞於朝廷﹐遣禦史王子韶按治。子韶小人也﹐攝擇之下獄﹐鍛煉無所得﹐坐送賓客酒三百小瓶﹐責節度副使安置。元丰中﹐復祕書監﹑集賢院學士﹐判西京畱司禦史臺﹐移知光化軍以卒。士大夫冤之。同時有知明州光祿卿苗振﹐監司亦因觀望發其贓罪﹐朝廷遣崇文院校書張載按治。載字子厚﹐所謂橫渠先生者﹐悉平反之﹐罪止罰金。其幸不幸﹐有若此者也。

嘉中﹐有李殿丞者﹐知濟源縣﹐魏廣者主簿﹐汜水人。二人素相好﹐一日會府中﹐李被酒﹐謂廣曰「我果官達﹐當薦君爲屬。」未幾﹐河南ヘ闕﹐攝其事﹔守闕﹐李又攝之﹐遂檄廣權幕官﹐相從益歡。監司以燕會數﹐俱罷歸故官。廣先去﹐李餞於東門席上﹐賦詩有曰「今日不知明日事﹐人情反復似車輪。我今自是飄萍客﹐更向長亭作主人。」蓋當時朝廷文法寬﹐所用監司皆長者﹐故能容州縣之吏如此。任道司門爲康節先生云。

薛俅肅之爲梓州路提刑﹐市有道人賣兔毫筆者﹐以蜀中所無也﹐因呼之。見其目光射人﹐則曰「有術乎﹖」曰「小技﹐姑爲官人試之。」令熾炭稱許﹐以一手並衣袂置火中﹐取鬥酒酌之。酒盡火赤灰滅﹐道人振袖而起如初。肅之異而�之﹐問其所得﹐絕不言而去。明日再招﹐不復見矣。肅之以爲終身之恨﹐親爲康節先生言之云。

姚嗣宗字因叔﹐華陰人﹐豪放能文章﹐喜談兵。嘗作詩曰「踏破賀蘭石﹐掃淸西海塵。布衣有此志﹐可惜作窮鱗。」韓魏公宣撫陜西﹐薦於朝。命官以大理寺丞﹐知華陰。有運使李參者﹐性卞急﹐因謁嶽相﹐見庭中唐大碑爲火所焚﹐問嗣宗曰「誰焚此碑﹖」嗣宗曰「艸賊耳。」參問曰「何不捕治﹖」嗣宗曰「當時捉之不獲。」參問賊姓名﹐嗣宗曰「黃巢耳。」參知其玩己﹐乃已。嗣宗﹐人傑也﹐竟不達以死。呂汲公表其墓﹐載平生甚詳。

先有李藻字希純﹐常言嘉間應舉時﹐洛中有名士十餘人﹐分題作詩賦。遇旬日﹐會於僧寺。有大姓李生者好事﹐見希純曰「已就所居辟捨館﹐可同諸君會課﹐差勝僧寺牢落也。」希純輩欣然從之﹐每至其館﹐主人具飲食挽畱甚勤﹐或數日不得去。一日同諸君醉臥未起﹐庭有桃花飄落衾席之上﹐皆嘉太平之象也。時洛中有大姓數十爭延名士﹐以好事相勝﹐子弟有登科者﹐熙寧以後無復此風矣。

潞州張仲賓字穆之﹐其爲人甚賢﹐康節先生門弟子也。自言其祖本居襄源縣﹐十五六歲時猶爲兒戲﹐父母誨責之﹐卽自奮治生﹐曰「外邑不足有立。」遷於州。三年﹐其資爲州之第一人。又曰「一州何足道哉﹗」又三年﹐豪於一路。又曰「爲富家而止耶﹖」因盡買國子監書﹐築學館﹐延四方名士﹐與子孫講學。從孫仲容﹑仲賓同登科﹐仲安次榜登甲科﹐可謂有志者也。

偃師孫道中爲餘言﹕嘗村居﹐每月下聞笛聲甚淸越。一日因卽其聲聽之﹐在一老桑枝上﹐記其處。明日往觀﹐於桑枝上生一仙人橫笛者﹐其眉宇衣服織悉畢具。因持歸﹐聲遂絕。道中爲餘言如此。道中名元實﹐有禮學﹐嘗爲尙書郎﹐其爲人忠信不妄云。

長安百姓常安民﹐以鐫字爲業﹐多收隋﹑唐銘志墨本﹐亦能篆。教其子以儒學。崇寧初﹐蔡京﹑蔡卞爲元姦黨籍﹐上皇親書﹐刻石立於文徳殿門。又立於天下州治廳事。長安當立﹐召安民刻字﹐民辭曰「民愚人﹐不知朝廷立碑之意。但元大臣如司馬相公者﹐天下稱其正直﹐今謂之姦邪﹐民不忍鐫也。」府官怒﹐欲罪之。民曰「被役不敢辭﹐乞不刻安民鐫字於碑﹐恐後世並以爲罪也。」嗚呼﹗安民者﹐一工匠耳﹐尙知邪正﹐畏過惡﹐賢於士大夫遠矣。故余以表出之。

●卷十七長安張衍﹐年八十﹐以術遊士大夫間。其爲人有忠信﹐識道理。章子厚﹑蔡持正官州縣時﹐許其爲宰相。蒲傳正﹑薛師正未顯﹐皆以執政許之。紹聖初﹐余官長安﹐因論範忠宣公命﹐衍曰「範丞相命甚似其父文正公﹐文正艱難中﹐僅作參知政事耳。」余曰「忠宣爲相何也﹖」衍曰「今朝廷貴人之命皆不及﹐所以作相。」又曰「古有命格﹐今不可用。古者貴人少﹐福人多﹔今貴人多﹐福人少。」余問其說﹐衍曰「昔之命出格者作宰執﹐次作兩制。又次官卿監﹐爲監司大郡﹐享安逸壽考之樂﹐任子孫厚田宅﹐𨿽非兩制﹐福不在其下。故曰福人多﹐貴人少。今之士大夫﹐自朝官便作兩制﹐忽罷去﹐但朝官耳﹐不能任子孫﹐貧約如初。蓋其命發於刑殺﹐未久卽災至。故曰貴人多﹐福人少也。」余又以同時爲監司者張蕓叟﹑陸孝叔﹑邵仲恭﹑吳子平數公命問之﹐衍曰「皆帶職正郎﹑員外郎耳﹐取進於此﹐卽不可。獨仲恭數促。」其後蕓叟爲侍郎﹐孝叔待制未幾﹐皆謫官。孝叔帥熙﹐子平帥秦﹐尋卒。仲恭帥鄆﹐移常州﹐卒﹐年五十五。三公皆直龍圖﹐無一不如衍之言者。章子厚作相﹐意气方盛﹐因其侄糸宰問衍﹐衍曰「以某之吉白﹐公命也發及八分﹐早退爲上﹐不然災至矣。」子厚不用其言﹐亦不怒也。後遂有崖州之禍。蔡持正以門客假承務郎﹐奏衍﹐賞其術。衍與總領市吳宮田舜卿善﹐衍有錢數千緡﹐舜卿爲買田﹐以官戶名占之。後舜卿贓敗﹐官籍其產﹐衍之田在焉。或勸衍自陳﹐衍曰「衍故與田君善﹐田君占衍之地美意也。田君不幸至此﹐衍論於有司﹐非義也。」卒不請其田﹐士大夫多稱之。衍病﹐余見之﹐則曰「數已盡﹐某日當死。凡家事悉處之矣﹐公其記之。」已而果然。河南寧氏﹐其先錢塘人名承訓者﹐事吳越王﹐以才武稱。錢氏歸朝﹐授左侍禁。子直﹐大中祥符元年﹐姚暉榜登甲科﹐爲明州慈縣令﹐卒﹐妻李氏更嫁任恭惠公布。直有子﹐李置於寧氏族人以去。族人家破﹐有故老媼收養之。任公守越州﹐客或問寧氏子無恙﹐公愕然。歸問夫人﹐夫人泣曰「初不欲以兒累公﹐畱於寧氏之族。族破﹐今流落矣。」任公閔焉﹐多以金帛求得之。年五歲﹐公教育之如己子﹐遂冒任姓﹐名適。公知樞密院﹐欲官之﹐夫人泣辭﹐且謂適曰「汝寧氏子﹐家破無所歸﹐能力學以取名﹐吾死不恨矣。」適發憤讀書。景初登進士第﹐夫人方爲之喜。夫人死﹐任公謂適曰「前不欲任以官者﹐成其志也。今當再薦﹐以示無間﹐其無辭。」適泣謝﹐遂以公薦轉太常寺太祝﹐又奏其子以官。任公薨﹐適解官持喪如父服。自聞於朝﹐乞還姓寧氏﹐囚納任公所奏之官。有旨許歸姓﹐不許納官。與任氏兄弟相持而哭﹐乃別去。故任﹑寧世爲婚姻﹐適更名後通籍﹐贈其父直爲太常博士。終尙書職方員外郎﹑福建路運判。若子若孫若曾孫數十人﹐多知名士﹐遂爲洛陽大家。

河南劉氏自名環雋者﹐事齊﹑魏爲中書侍郎。子坦﹐事隋文帝﹐贈尙書右丞。子政會﹐事唐髙祖﹑太宗﹐爲洪州大都督﹔旣死﹐太宗手敕曰「政會昔預義舉﹐有殊勛﹐贈戶部尙書﹐謚襄﹐配享髙祖廟﹐圖形淩煙閣。」子元意襲爵﹐封渝國公﹐事太宗﹐尙南平公主。弟元象主客郎中﹐元育益州刺史。元意之子名奇﹐長壽中爲天官侍郎﹐論則天﹐革命下獄死。弟循﹐金吾衛將軍。子愼知﹐幼居父喪﹐奉其母居伊南﹐一日﹐羣盜至﹐眾走﹐愼知獨不動。盜怪問﹐則曰「母老且病﹐不可行﹐惟有同生死耳。」盜感其言而去﹐一方賴之以免。弟超﹐河南少尹。微﹐吳郡太守。微之子﹐開元中以功臣之後﹐賜進士第﹐爲濟州東阿縣令﹐服後母喪以毀卒。子藻﹐祕書郎。弟全成﹑方平﹐皆有文。方平之子符﹐寶歷二年擢第﹐至戶部侍郎﹐贈司徒。八子﹐崇龜﹑崇彜﹑崇聖﹑崇魯﹑崇摹﹑崇﹑崇環﹑崇子﹐皆有官。崇子嶽﹐天福四年登進士第﹐事後唐明宗爲吏部侍郎﹐贈司徒。子溫叟﹐事本朝太祖皇帝爲禦史中丞。太祖一日與數謁者登正陽門之西樓﹐溫叟自臺歸過其下﹐或告溫叟當避﹐溫叟不顧。明日求對﹐面謝曰「陛下禦前樓則六軍必有希賞賜者﹐臣所以不避者﹐欲陛下非時不禦樓也。」太祖大悅﹐出內帑三千緡付有司自罰。太宗尹開封﹐知其貧﹐以五百千錢遺之﹐溫叟受而不辭﹐對其使扃記於西廂。至明年﹐太宗復遣其使餉以酒﹐使者視其扃記如故。歸白其事﹐太宗嘆息曰「吾之錢尙不肯受﹐況他人者乎﹖」仍命輦歸﹐以成其美名。憲臺故事﹕月給餐錢一萬﹐不足以贓罰充之。溫叟惡其名﹐不取。太祖因與太宗從容論廷臣之有名節者﹐太宗以送錢事聞﹐太祖嘆美久之。後求退﹐太祖曰「俟朕選有守道正直如卿者﹐卽可代。」子照﹐太宗朝爲贊善大夫。燁﹐登進士第﹐爲龍圖閣直學士﹑權開封府。明肅太后朝獨召對﹐後曰「知卿名族十數世﹐欲一見卿家譜﹐恐與吾同宗也。」燁曰「不敢。」後數問之﹐度不可免﹐因陛對﹐爲風眩僕而出。乞出知河南府。再召。懇避不行﹐求爲畱司禦史臺﹐以卒。燁七子﹐貺﹑幾﹑先﹑亢﹑忱﹑兆﹑兢﹐幾登科﹐嘗因陛對奏仁宗不進家譜事﹐上稱嘆久之。忱爲監司郡守有聲﹐子唐老﹐元爲右正言。自北齊至本朝五百餘年﹐而劉氏不衰。洛陽多大家﹐世以譜牒相付授﹐寧氏劉氏尢爲著姓﹐有可傳者。康節先公曰﹕昔居衛之共城﹐有趙及諫議者﹐自三司副使以疾乞知衛州﹐以衛多名醫故也。有申受者善醫﹐自言得術於髙若訥參政﹐得脈於郝氏老。其說謂髙參政醫學甚髙﹐旣貴﹐診脈少﹐故不及郝老。郝老名充﹐居鄭州﹐今諫議之疾﹐非郝老不可治。趙如其言﹐召郝老至﹐診其脈曰「有沈積當下。」趙服其藥﹐暴下不止。已垂殆﹐郝老乃坐趙於大盆中﹐用碗覆其頭項﹐以湯沃之﹐遂蘇。趙呼申受罪之曰「君謬舉郝老者。」申受曰「某之術不及郝老遠甚。公病當下﹐但气虛﹐藥劑苦大﹐不能禁。然宿疾良已﹐可賀。」又曰「郝老之脈通神﹐公舉家之人坐帳中﹐俾徧診脈﹐其老少男女﹑已未嫁娶﹐無不知者。」趙試其說﹐信然﹐始加禮。自此疾平﹐復入爲三司副使。申受﹐朝廷用爲太醫丞。郝老本河朔人﹐旣死﹐張峋子堅志其墓﹐載其平生所治甚異﹐曰「士人之妻孕﹐診其脈曰﹕『六脈皆絕﹐反用子气資養﹐故未死。子生﹐母卽死矣。』已而果然。郝老平時不合藥末﹐諸藥遇病品量增減之﹐服者無不驗者。從其學者皆名醫云。」洛中形勢﹐郟辱阝山在西﹐邙山在北﹐成臯在東﹐以接嵩﹑少﹐闕塞直其南﹐屬女幾﹐連荊﹑華﹐至終南山。洛水來自西南﹐伊水來自南﹐右澗水﹐左水。隋文帝登邙山﹐對闕塞而嘆曰「眞天闕也。」今之洛城也。周公所卜﹐在其西北﹐郟﹑辱阝二山相屬﹐定鼎於郟辱阝是也。前臨澗﹑洛二水﹐故曰谷﹑洛斗﹐將毀王宮也。《洛誥》曰「我又卜水東﹐亦惟洛食。」東漢洛陽是也﹐在今洛城之東十八里﹐跨洛水﹐前直に轅﹑北屬邙山﹐極平遠。西晉﹑後魏皆都焉。晉又築金墉城在其西北。其山川秀潤有餘﹐形勢雄壯﹐差不逮長安。長安東崤﹑函﹐東南荊﹑華﹐以屬終南山﹐西南太白﹑雞足山﹐又西秦隴﹑岐山﹐北梁山﹐東北雷首﹑中條山﹐與平陽諸山相屬。涇﹑渭﹑氵產﹑灃﹑氵髙﹑澇﹑之水在其後前左右﹐以入於河。故堯都平陽﹐舜都蒲阪﹐周都岐山﹐文王都丰﹐武王都鎬。秦初建國於秦﹐後遷岐山之陽﹐今寶雞是也。穆公羽陽宮故基三良墓尙存。至始皇都咸陽﹐跨渭水爲阿房宮。西漢都秦宮之東﹐今未央﹑長樂﹑章臺諸宮城闕尙存。隋文帝初都漢宮﹐後遷稍東﹐枕龍首渠山﹐築長安新城﹐制度甚壯﹕南接華嚴川﹐以視南山﹐北臨渭水﹐城南北三十餘里﹐東南二十餘里﹐漢末未央宮在其苑囿中。唐因爲都﹐又起東內﹐今含元殿﹑太液池故基尙存。又起南內﹐謂之興慶宮﹐今池殿故基亦在。自東築夾城復道﹐南至興慶宮﹐又南至曲江﹐東跨灞﹑氵產﹐以屬驪山。山上起羯鼓望京樓﹐山下起華淸宮﹐宮有溫泉﹐以白玉石爲芙蓉出水﹐爲禦湯﹑蓮花湯﹑太子湯﹑百官湯。其宮闕北臨渭水﹐由華淸宮東﹐離宮相望﹐以屬東都。自堯﹑舜﹑周﹑秦﹑漢﹑唐﹐都城皆相近﹐髙山大河﹐平川沃野﹐形勢壓天下。洛陽民俗和平﹐土宜花竹。長安尙有秦﹑漢遊俠之風﹐地多長楊花﹑老槐﹐耕桑最盛﹐古稱陸海。前代英雄必得此然後可以有爲﹐今陸沈於北狄﹐惜哉﹗

洛中風俗尙名教﹐𨿽公卿家不敢事形勢﹐人隨貧富自樂﹐於貨利不急也。歲正月梅已花﹐二月桃李雜花盛﹐三月牡丹開。於花盛處作園圃﹐四方伎藝舉集﹐都人士女載酒爭出﹐擇園亭勝地﹐上下池臺間引滿歌呼﹐不復問其主人。抵暮遊花市﹐以筠籠賣花﹐𨿽貧者亦戴花飲酒相樂﹐故王平甫詩曰「風暄翠幕春沽酒﹐露濕筠籠夜賣花。」「姚黃」初出邙山後白司馬坡下姚氏酒肆﹐水地諸寺間有之﹐歲不過十數枝﹐府中多取以進。次日「魏花」﹐出五代魏仁浦樞密園池中島上。初出時﹐園吏得錢﹐以小舟載遊人往觀﹐他處未有也。自餘花品甚多﹐天聖間錢文僖公畱守時﹐歐陽公作《花譜》﹐才四十餘品﹐至元間韓玉汝丞相畱守﹐命畱臺張子堅續之﹐已百餘品矣。「姚黃」自膿綠葉中出微黃花﹐至千葉。「魏花」微紅﹐葉少減。此二品皆以姓得名﹐特出諸花之上﹐故洛人以「姚黃」爲王﹐「魏花」爲妃云。余去鄕久矣﹐政和間爲過之當春時﹐花園花市皆無有﹐問其故﹐則曰「花未開﹐官遣人監護﹐甫開﹐盡檻土移之京師﹐籍園人名姓﹐歲輸花如租稅。洛陽故事遂廢。」余爲之嘆﹐又追記其盛時如此。

河中府河東縣永樂鎭﹐唐永樂縣也﹐本朝寧初﹐廢爲鎭。面大河﹐背雷首﹑中條山﹐形勢雄深。安吏之亂﹐土人多避地於此。有姚孝子莊﹐孝子名棲筠﹐唐貞元中爲農﹐當戍邊﹐棲筠之父語其兄曰「兄嗣未立﹐弟已有子﹐請代兄行。」遂戰歿。時棲筠方三歲﹐其後母再嫁﹐鞠於伯母。伯母死﹐棲筠葬之﹐又招魂葬其父﹐廬於墓側﹐終身哀慕不衰。縣令蘇轍以俸錢買地開阡陌﹐刻石表之。河東尹渾上其事﹐詔加優賜﹐旌表其閭﹐名其鄕曰孝悌社﹐曰節義裏﹐曰欽愛。棲筠生嶽﹐嶽生君儒﹐君儒中師正。嶽至師正仍世廬墓。至本朝慶曆中﹐再加旌表。元中﹐縣令王辟之以狀列於朝﹐乞詔史官書之。蓋自唐以來﹐孝義之風不少變。政和甲午﹐余過其家﹐長少列拜庭下﹐以次升堂﹐侍立應對有禮﹐道其家世次第甚詳。蓋自棲筠而下﹐義居二十餘世矣。余爲之低回嘆息而去。其村人爲餘言﹕姚氏世推尊長公平者主家﹐子弟各任以事﹐專以一人守墳墓﹐近度爲僧﹐亦廬墓側。早晚於堂上聚食﹐男子婦人各行列以坐﹐小兒席地﹐共食於木槽。飯罷﹐卽鎖廚門﹐無異爨者。男女衣服各一架﹐不分彼此。有子弟新娶﹐私市食以遺其妻﹐妻不受﹐納於尊長﹐請杖之。望其墓﹐林木蔚然﹐灑掃種藝甚謹。有田十頃﹐僅給衣食。稅賦不待催驅﹐未嘗以訟至縣庭。今三百餘年﹐守其家法無異辭者。經唐末五代之亂﹐全家守墳不去。熙寧間﹐陜右歲歉﹐舉族百口同往唐﹑鄧間就食﹐比其返﹐不失一人。政和中﹐取粟麥於民﹐謂之均糴﹐姚氏力不給﹐舉家日夜號泣﹐欲亡去。余聞之惻然﹐諭縣官曰「孝義之門﹐忍使爭此﹖」勾作狀申府﹑申監司﹐得免焉。嗚呼﹐永樂陷虜﹐姚氏爲虜民﹐不知其存亡矣﹗因具書之。樞密章公謂余曰「某初官入川﹐妻子乘驢﹐某自控﹐兒女尙幼﹐共以一驢馱之。近時初爲官者﹐非車馬僕從數十不能行﹐可嘆也。」前輩勤儉不自侈大蓋如此﹐因錄之。

紀公實爲餘言﹐嘗聞其父言﹕王冀公欽若以使相尹洛﹐振車騎入城﹐士民聚觀。富韓公方爲舉子﹐與士人魏叔平﹑段希元﹑一張姓者同觀於上東門裏福先寺二門上。門髙﹐富公魁偉﹐三人者挽之以登﹐見其旌節導從之盛。富公嘆曰「王公亦舉子耶﹗」三人者曰「君何嘆﹐安知吾輩異日不爾也﹖」後富公曆將相﹐以三公就第﹐年八十乃薨﹐謚曰文忠﹐其名位不在冀公之下﹐而功徳則過之。魏叔平﹑段希元至富公爲宰相﹐以特奏名命官﹐張姓者窮老而死云。

熙寧初﹐洛陽有老人黨翁者賣藥﹐日於水街南北往來﹐行步甚快﹐少年不及也。自言五代淸泰年爲兵﹐嘗事柴世宗﹐有放停公帖可驗。戴捲腳襆頭﹐衣黃衫﹐系革帶﹐猶唐裝也。有妻無子﹐問其事﹐則不答。至元丰中﹐不知所在。余嘗親見之﹐亦異人也矣。

有關中商﹐得鸚鵡於隴山﹐能人言。商愛之﹐偶以事下有司獄﹐旬日歸﹐輒嘆恨不已。鸚鵡曰「郎在獄數日已不堪﹐鸚鵡遭籠閉累年﹐柰何﹖」商感之﹐攜往隴山﹐泣涕放之。去後﹐每商之同輩過隴山﹐鸚鵡必於林間問郎無恙﹐托寄聲也。瀘南之長寧軍有畜秦吉了者﹐亦能人言。有夷酋欲以錢伍拾萬買之﹐其人告以﹕「苦貧將賣爾。」秦吉了曰「我漢禽﹐不願入夷中。」遂勁而死。嗚呼﹐士有背主忘恩與甘心異域而不能死者﹐曾秦吉了之不若也。故表出之。

余爲西蜀憲﹐其治在嘉州。州之西有花將軍廟﹐將軍英武﹐見於杜子美之詩。廟史以匣藏唐至徳元年十月鄭丞相告云「花驚定﹐將軍也。是歲土蕃陷州﹐將軍與丞相豈同功者耶﹖」告後列「金紫光祿大夫﹑左相﹑豳國公臣﹐正議大夫﹑門下侍郎﹑平章事﹑博陵縣開國男臣」﹐不書姓名。右相缺。銀靑光祿大夫﹑行中書侍郎﹑平章事﹐姓名磨滅。謹按至徳元年﹐肅宗初卽位於靈武﹐右丞相楊國忠誅死﹐故缺之。是歲六月丙午﹐劍南節度使崔圓爲中書侍郎﹑平章事。七月庚午﹐武部尙書﹑平章事韋見素爲左相﹐蜀太守崔渙爲門下侍郎﹑平章事。其不書姓名﹑磨滅者﹐此三人無疑矣。中書省官臣書姓名﹐門下省官臣不書姓名﹐當時節度廢缺如此。然花將軍之名驚定﹐惟得於此告也。或云將軍丹稜東館人﹐今東館廟貌尢盛云。廟史又出本朝乾徳三年二月二十六日僞蜀王孟昶﹑僞蜀太子孟元以降入朝﹑舟過廟下祭文二紙﹐墨色如新﹐其窘急悲傷之辭﹐讀之亦令人嘆息云。

●卷十八伯溫曾祖母張夫人遇祖母李夫人嚴甚﹐李夫人不能堪。一夕﹐欲自盡﹐夢神人令以玉箸食羹一杯﹐告曰「無自盡﹐當生佳兒。」夫人信之。後夫人病瘦﹐醫者旣投藥﹐又夢寢堂門之左右木瓜二株﹐左者俱已結﹐右者已枯﹐因爲大父言。大父遽取藥令覆之。及期﹐生康節公﹐同墮一死胎﹐女也。後十餘年﹐夫人病臥堂上﹐見月色中一女子拜庭下﹐泣曰「母不察庸醫﹐以藥毒兒﹐可恨﹗」夫人曰「命也。」女子曰「若爲命﹐何兄獨生﹖」夫人曰「汝死兄獨生﹐乃命也。」女子涕泣而去。又十餘年﹐夫人再見女子來﹐泣曰「一爲庸醫所誤﹐一十年方得受生。與母緣重﹐故相別。」又涕泣而去。則知釋氏輪回鬼神之說有可信者﹐康節知而不言者也。親謂伯溫云。

伊川丈人與李夫人因山行﹐於雲霧間見大黑猿有感﹐夫人遂孕。臨蓐時﹐慈烏滿庭﹐人以爲瑞﹐是生康節公。公初生﹐發被面﹐有齒﹐能呼母。七歲戲於庭﹐從蟻穴中豁然別見天日﹐雲气往來。久之以告夫人﹐夫人至無所見﹐禁勿言。旣長﹐遊學﹐夜行晉州山路﹐馬突﹐同墜深澗中。從者攀緣下尋公﹐無所傷﹐惟壞一帽。熙寧十年﹐公年六十七矣。夏六月﹐屬微疾﹐一日晝睡﹐覺且言曰「吾夢旌旗鶴雁自空而下﹐下導吾行亂山中﹐與司馬君實﹑呂晦叔諸公相分別於一驛亭。回視其壁間﹐有大書四字曰『千秋萬歲』。吾神往矣﹐無以醫藥相逼也﹗嗚呼﹐異哉﹗

太學博士姜愚字子發﹐京師人﹐長康節先公一歲﹐從康節學﹐稱門生。先公年四十五未娶。潞州張仲賓太博字穆之未第﹐亦從康節學。子發與二君同白康節日﹕「不孝有三﹐無後爲大。先生年逾四十不娶﹐親老無子﹐恐未足以爲髙。」康節日﹕「貧不能娶﹐非爲髙也。」子發曰「某同學生王允修頗樂善﹐有妹甚賢﹐似足以當先生。」穆之曰「先生如婚﹐則某備聘﹐令子發與王允修言之。」康節遂娶先夫人。後二年﹐伯溫始生。故康節有詩云「我今行年四十七﹐生男方始爲人父。鞠育教誨誠在我﹐壽夭賢愚系於汝。我若壽命七十歲﹐眼見吾兒二十五。我欲願汝成大賢﹐未知天意肯從否﹖」子發本京師富家﹐气豪樂施﹐登進士第﹐月分半俸奉康節。治千間知壽州六安縣﹐以目疾分司﹐居新鄕。子發死﹐康節以其女嫁河南進士紀輝﹐視之如己女﹐伯溫以姊軎之。元符三年﹐紀輝與姜女俱亡﹐今二子依吾家避亂入蜀﹐伯溫亦以子侄處之。王觀文樂道未遇時﹐與子發交遊甚善。樂道苦貧﹐教小學京師﹐居州西﹐子發居州東﹐相去遠。一日大雪﹐子發念樂道與其母寒饑﹐自荷一鍤﹐戔刂雪以行。至樂道之居﹐扣門﹐久之方應。樂道同母凍坐﹐日已過髙﹐未飯。子發惻然﹐亟出買酒肉薪炭﹐往復同樂道母子附火飲食。樂道覺子發衣單﹐問之﹐以綿衣質錢買飯食也。子發說《論語》﹐士人樂聽之﹐爲一講會﹐得錢數百千﹐爲樂道娶妻。樂道登第﹐調睦州判官。妻卒﹐子發又爲求範文正公夫人侄汶陽李氏以繼﹐其負義如此。熙寧初﹐樂道以翰林侍讀學士爲西京畱守﹐於發老益貧﹐且喪明﹐自新鄕駕小車來見樂道﹐意樂道哀之也。樂道遺酒三十壺而已﹐子發殊悵然。康節館於天津之廬﹐典衣贐其行﹐歸新鄕﹐末幾卒。

康節先公少日遊學﹐先祖母李夫人思之恍惚﹐至倒誦佛書。康節亟歸﹐不復出。夫人捐館﹐康節持喪毀甚﹐躬自爨以養。祖父置家蘇門山下﹐康節獨築室於百源之上。時李成之子挺之﹐東方大儒也﹐權共城縣令﹐一見康節心相契﹐授以《大學》。康節益自克勵﹐三年不設榻﹐晝夜危坐以思。寫《周易﹞一部﹐貼屋壁間﹐日誦數十徧。聞汾外任先生者有《易》學﹐又往質之。挺之去爲河陽司戶曹﹐康節亦從之﹐寓州學﹐貧甚﹐以飲食之油貯燈讀書。一日有將校自京師出代昔﹐見康節日﹕「誰苦學如秀才者。」以紙百幅﹑筆十枝爲獻。康節辭而後受。每舉此語先夫人﹕「吾少日艱難如此﹐當爲子孫言之。」康節又嘗謂伯溫曰「吾早歲徒步遊學至有所立﹐艱戰。」程伯淳正叔𨿽爲名士﹐本出貴家﹐其成就易矣。因泣書之以示子孫。

康節先公慶曆間過洛﹐館於水北湯氏﹐愛其山水風俗之美﹐始有卜築之意。至皇元年﹐自衛州共城奉大父伊川丈人遷居焉。門生懷州武陟知縣侯紹曾字孝傑助其行。初寓天宮寺三學院。劉諫議元瑜字君玉﹑呂諫議獻可靜居﹑張少卿師錫及其子職方君景伯﹑狀元師徳之子諫議君景憲﹑王諫議益柔字勝之﹑子中散兄弟﹑諤字師柔及其子孫﹑南國張大丞師雄及諸子﹑劉龍圖之子祕監幾字伯壽﹑修撰忱字明復﹑侍講李字景眞﹑吳少卿執中﹑王學士起字仲儒﹑李侍講育字仲象﹑子吁字端伯﹑姚郎中爽字周輔﹐交遊最密﹐或稱門生。洛人爲買宅於履道坊西天慶觀東﹐趙諫議借田於汝州葉縣﹐後王不疑﹐同鄕人買田於河南延秋村。康節復還葉縣之田。嘉七年﹐王宣徽尹洛﹐就天宮寺西天津橋南五代節度使安審琦宅故基﹐以郭崇廢宅余材爲屋三十間﹐請康節遷居之。富韓公命其客孟約買對宅一園﹐皆有水竹花木之勝。熙寧初﹐行買官田之法﹐天津之居亦官地。榜三月﹐人不忍買。諸公曰「使先生之宅他人居之﹐吾輩蒙恥矣。」司馬溫公而下﹐集錢買之。康節先生以詩謝王宣徽曰「嘉壬寅歲﹐新巢始孱功。正分道徳裏﹐更近帝王宮。檻仰端門峻﹐軒迎兩觀雄。窗虛響﹑澗﹐臺回粲伊﹑嵩。好景尢難得﹐昌辰豈易逢﹖無才濟天下﹐有分樂年丰。水竹腹心裏﹐鶯花淵藪中。老來歡不已﹐端節嘆何窮。嘯傲陪眞侶﹐經營荷府公。丹誠徒自寫﹐匪報厚恩隆。」後以詩謝溫公諸公曰「重謝諸公爲買園﹐洛陽城裏占林泉。七千來步平流水﹐二十餘家爭出錢。嘉卜居終是僦﹐熙寧受券遂能專。鳳凰樓下新閒客﹐道徳坊中舊散仙。洛浦淸風朝滿袖﹐嵩岑皓月夜盈軒。接籬倒戴芰荷畔﹐談麈輕搖楊柳邊。陌徹銅駝花爛熳﹐堤連金穀艸芊綿。靑春未老尙可出﹐紅日已髙猶自眠。洞號長生宜有主﹐窩名安樂豈無權﹖敢於世上明開眼﹐會向人間別看天。盡送光陰歸酒盞﹐都移造化入詩篇。也知此片好田地﹐消得堯夫筆似椽。」今宅契司馬溫公戶名﹐園契富韓公戶名﹐莊契王郎中戶名﹐康節初不攺也。康節蓋曰「貧家未嘗求於人﹐人饋之﹐𨿽少必受。」嘗謂伯溫曰「名利不可兼也。吾本不求名﹐旣爲世所知矣﹐何用利哉﹖故甘貧樂道﹐平生無不足之意。」嗟夫﹗洛陽風俗之厚﹐人物之盛﹐不可見矣。重念老境可傷﹐因詳書之以示子孫云。

康節先公謂本朝五事﹐自唐虞而下所未有者﹕一﹑革命之日﹐市不易肆﹔二﹑克服天下在卽位後﹔三﹑未嘗殺一無罪﹔四﹑百年方四葉﹔五﹑百年無心腹患。故《觀盛化詩》曰「紛紛五代亂離間﹐一旦雲開復見天。艸木百年新雨露﹐車書萬里舊山川。尋常巷陌猶簪紱﹐取次園亭亦管弦。人老太平春未老﹐鶯花無害日髙眠。」又曰「吾曹養拙賴明時﹐爲幸居多寧不知。天下英才中遁迹﹐人間好景處開眉。生來只慣見丰稔﹐老去未嘗經亂離。五事歷將前代舉﹐帝堯而下固無之。」伯溫竊疑「未嘗經亂離」爲太甚﹐先公曰「吾老且死﹐汝輩行自知之。」永念先公當本朝太平盛時﹐隱居求志﹐謝聘不屈﹐其發爲詩章每如此。

康節先公與富文忠公早相知。文忠初入相﹐謂門下士田大卿曰「爲我問邵堯夫﹐可出﹐當以官職起之﹔不﹐卽命爲先生處士﹐以遂隱居之志。」田大卿爲康節言﹐康節不答﹐以詩二章謝之曰「相招多謝不相遺﹐將爲胸中有所施。若進豈能禁吏意﹐旣閒安用更名爲﹖願同巢﹑許稱臣日﹐甘老唐﹑虞比屋時。滿眼淸賢在朝列﹐病夫無以系安危。」又云「欲遂終焉老閒計﹐未知天意果如何﹖幾重軒聶冕酬身貴﹐得此雲山到眼多。好景未嘗無興詠﹐壯心都已入消磨。鵪鴻自有江湖樂﹐安用區區設网羅。」文忠公終不相忘﹐乃因明堂享﹐赦詔天下舉遺逸﹐公意謂河南府必以康節應詔。時文潞公尹洛﹐以兩府禮召見康節﹐康節不屈﹐遂以福建黃景應詔。景字子蒙﹐亦從康節遊﹐客李邯鄲公家﹐公之子壽朋薦於潞公。時天下應詔者二十八人﹐同見宰執於政事堂。至河南﹐黃景以閩音自通姓名﹐文忠不樂。各試論一首﹐命官爲試銜知縣。文忠奏天下尙有遺材﹐乞再令舉。詔從之。王拱辰尙書尹洛﹐乃以康節應詔。潁川薦常秩﹐皆先除試將作監主簿﹐不理選限。文忠招康節而不欲私﹐故以天下爲請。知制誥王介甫不識康節﹐繳還辭頭曰「使邵某常民﹐一試銜亦不可與。果賢者﹐不當止與試銜﹐宜召試然後官之。」上不納﹐下知制誥祖無擇﹐除去「不理選限」行詞﹐然康節與常秩皆不起。是時富公已丁太夫人憂去位矣。熙寧二年﹐神宗初卽位﹐詔天下舉遺逸。禦史中丞呂誨﹑三司副使吳充﹑龍圖閣學士祖無擇皆薦康節。時歐陽公作參知政事﹐素重常秩﹐故潁川亦再以秩應詔。康節除祕書省校書郎﹑潁州團練推官。辭﹐不許。旣受命﹐卽引疾不起。答鄕人二詩﹐一曰「平生不作皺眉事﹐天下應無切齒人。斷送落花安用雨﹐裝添舊物豈須春﹖幸逢堯﹑舜爲眞主﹐且放巢﹑由作外臣。六十病夫宜揣分﹐監司何用苦開陳﹖」二日﹕「卻恐鄕人未甚知﹐相知深後又何疑﹖貧時與祿是可受﹐老後得官難更爲。自有林泉安素志﹐況無才業動丹墀。荀﹑揚若守吾儒分﹐免被韓文議小疵。」常秩以職官起﹐時王介甫方行新法﹐天下紛然以爲不便﹐思得山林之士相合者。常秩賜對﹐神宗問曰「仁宗召卿﹐何故不起﹖朕召何故起﹖」秩曰「仁宗容臣不起﹐陛下不容臣不起。」因盛言新法之便﹐乃除諫官﹐以至待制。帝浸薄之。介甫主之不忘﹐然亦知其爲人矣。熙寧初﹐介甫之弟安國字平甫爲西京國子監教授﹐從康節遊。歸以出處語介甫﹐介甫嘆曰「邵堯夫之賢不可及矣。」《神宗正史康節列傳》史臣書云「與常秩同召﹐某卒不起。」有以也夫。

康節先公與富韓公有舊﹐公自汝州得請歸洛養疾﹐築大第﹐與康節天津隱居相邇。公曰「自此可時相招矣。」康節日﹕「某冬夏不出﹐春秋時﹐間過親舊間。公相招未必來﹐不召或自至。」公謝客戒子曰「先生來﹐不以時見。」康節一日過之﹐公作詩云「先生自衛客西畿﹐樂道安閒絕世機。再命初筵終不起﹐獨甘窮巷寂無依。貫穿百代嘗探古﹐吟詠千篇亦造微。珍重相知忽相訪﹐醉和風雨夜深歸。」康節和曰「道堂閒話盡多時﹐塵外杯觴不浪飛。初上小車人已識﹐醉和風雨夜深歸。」又題康節《擊壤詩集》云「黎民於變是堯時﹐便字堯夫徳可知。更覽新詩名《擊壤》﹐先生全道略無遺。」其知康節如此。公嘗令二靑衣﹑蒼頭掖之以行﹐一日﹐與康節會後園中﹐因康節論天下事﹐公喜甚﹐不覺獨步下堂。康節不爲起﹐徐指二蒼頭戲公曰「忘卻拄杖矣。」富公深居﹐托疾謝客﹐而公嘗苦气痞。康節日﹕「好事到手畏甚﹖不爲他人做了﹐鬱鬱何益﹖」公笑曰「此事未易言也。」蓋爲嘉建儲耳。公𨿽剛勇﹐遇事詳審﹐不萬全不發﹐康節因戲之。公一日有憂色﹐康節問之﹐公曰「先生度某之憂安在﹖」康節曰「豈以王安石罷相﹐呂惠卿參知政事﹐惠卿凶暴過安石乎﹖」公曰「然。」康節曰「公無憂。安石﹑惠卿本以勢利合。惠卿﹑安石勢利相敵﹐將自爲仇矣﹐不暇害他人也。」未幾﹐惠卿果叛安石﹐凡可以害安石者﹐無所不至。公謂康節曰「先生識慮絕人遠矣。」一日薄暮﹐司馬公見康節曰「明日僧顯修開堂說法﹐富公﹑呂晦叔欲偕往聽之。晦叔貪佛已不可勸﹐富公果往﹐於理未便。某後進﹐不敢言﹐先生曷止之﹖」康節曰「恨聞之晚矣。」明日﹐公果往。後康節因見公﹐謂公曰「聞上欲用裴晉公禮起公。」公笑曰「先生以爲某衰病能起否﹖」康節日﹕「固也。或人言上命公﹐公不起﹐一僧開堂公乃出﹐無乃不可乎﹖」公驚曰「我未之思也。」與康節食筍﹐康節曰「筍味甚美。」公曰「未如中堂骨頭之美也。」康節曰「野人林下食筍三十年﹐未嘗爲人所奪。公今日可食中堂骨頭乎﹖」公笑而止。康節疾病﹐公日遣其子偕醫者來饋藥物不絕。康節捐館﹐公賻贈之甚厚。伯溫除喪往拜公﹐公惻然曰「先生年未髙﹐嘗勸之學修養。」復曰「不能學胡走亂走也。」問伯溫年幾何﹐娶未﹖伯溫對﹕「年二十四﹐未娶。」公曰「晚娶甚善﹐可以保養血气﹐專意學問。吾年二十八登科方娶。嘗白先公先夫人﹐未第決不娶﹐弟妹當先嫁娶之。故田氏妹先嫁元鈞也。」伯溫自此得出入公門下。悲夫﹐今海內之士嘗獲拜公牀下﹐惟伯溫一人。想公英偉之姿﹐凜然如在世也。

熙寧三年﹐司馬溫公與王荊公議新法不合﹐不拜樞密副使﹐乞守郡﹐以端明殿學士知永興軍。後數月﹐神宗思之﹐曰「使司馬在朝﹐人主自然無過舉。」移許州﹐令過闕上殿。公力辭﹐乞判西京畱司禦史臺。遂居洛﹐買園於尊賢坊﹐以獨樂名之﹐始與伯溫先君子康節遊。嘗曰「光陜人﹐先生衛人﹐今同居洛﹐卽鄕人也。有如先生道學之尊﹐當以年徳爲貴﹐官職不足道也。」公一日著深衣﹐自崇徳寺書局散步洛水堤上﹐因過康節天津之居﹐謁曰程秀才云。旣見﹐溫公也﹐問其故﹐公笑曰「司馬出程伯休父﹐故曰程。」畱詩云「拜罷歸來抵寺居﹐解鞍縱馬罷傳呼。紫衣金帶盡脫去﹐便是林間一野夫。」「艸軟波淸沙路微﹐手攜筇杖著深衣。白鷗不信忘機久﹐見我猶穿岸柳飛。」康節和曰「冠蓋紛華塞九衢。聲名相軋在前呼。獨君都不將爲事﹐始信人間有丈夫。」「風背河聲近亦微﹐斜陽淡泊隔云衣。一雙白鷺來煙外﹐將下沙頭卻背飛。」公一日登崇徳閣﹐約康節久未至﹐有詩曰「淡日濃云合復開﹐碧伊淸洛遠縈回。林間髙閣望已久﹐花外小車猶未來。」康節和云「君家梁上年時燕﹐過社今年尙未回。謂罰誤君凝佇久﹐萬花深處小車來。」又云「天啟大君八斗才﹐野人中路必須回。神仙一語難忘處﹐花外小車猶未來。」康節有《安樂窩中詩》云「半記不記夢覺後﹐似愁無愁情倦時。擁衾側臥未欲起﹐簾外落花撩亂飛。」公愛之﹐請書紙簾上﹐字畫奇古﹐某家世寶之。公與康節唱酬甚多﹐具載《擊壤集》。公嘗問康節曰「某何如人﹖」曰「君實腳踏實地人也。」公深以爲知言。至康節捐館﹐公作挽詩二章﹐其一曰「慕徳聞風久﹐論交傾蓋新。何須半面舊﹐不待一言親。講道切磋直﹐忘懷笑語眞。重言蒙實﹐佩服敢書紳。」記康節之言也。康節又曰「君實九分人也。」其重之如此。後公以康節之故﹐遇其孤伯溫甚厚。公無子﹐以族人之子康爲嗣。康字公休﹐其賢似公﹐識者謂天故生之也。公休與伯溫交遊益厚。公薨﹐公休免喪。元間方欲大用﹐亦不幸﹐特贈諫議大夫。公休有子植﹐方數歲﹐公休素以屬伯溫。至範純夫內翰輩皆曰「將以成溫公之後者﹐非伯溫不可。」朝廷知之﹐伯溫自長子縣尉移西京國子監教授﹐俾植得以卒業﹐因經紀司馬氏之家。植字子立﹐旣長﹐其賢如公休﹐天廠謂眞溫公門戶中人也。亦蚤死﹐無子﹐溫公之世遂絕。

司馬溫公初居洛﹐問於康節﹐曰「有尹材字處初﹑張云卿字伯紀﹑田述古字明之﹐三入皆賢俊。」處初﹑明之得進於溫公門下﹐獨伯紀未見。康節以問公﹐公曰「處初﹑明之之賢如先生言。張君者或聞旅殯其父於和州﹐久不省﹐未敢與見。」康節曰「張云卿可謂孝矣。云卿之父謫官死和州﹐貧不能歸﹐因寓其喪。云卿奉其母歸洛﹐貧甚。府尹哀之﹐俾爲國子監說書﹐得月俸七千以養。若爲和州一行﹐則罷俸數月﹐將饑其母矣。其故如此。」溫公悵然曰「某之聽誤矣。」伯紀自此亦從溫公遊。未幾﹐伯紀之母死﹐徒步至和州迎父柩合葬。三君子旣受知溫公﹐公入相元﹐處初﹑明之以遺逸命﹐伯紀以累舉特恩﹐同除學官。溫公好賢下士﹐尊用康節之言如此。伯紀學問該洽﹐文潞公於經史注疏或有遺忘﹐多從伯紀質之。

康節先生與趙宗道學士遊﹐宗道年長﹐康節拜之﹐其諸子皆以父師之禮事康節。宗道早出富韓公門下﹐熙寧初﹐宗道自西都畱臺領宮祠以卒。先是宗道季子濟爲提舉常平﹐劾富公不行新法﹐朝廷坐其言罷富公使相。宗道卒﹐富公以致政居洛﹐賻卹其家甚厚。其兄弟服除﹐欲往謝富公﹐濟獨未敢行﹐請於康節。康節曰「以富公徳度﹐尙何望於君﹖第往勿疑。諸兄行﹐君不行﹐是自處於不肖也。」明日﹐濟偕諸兄以進﹐富公撫之甚恩﹐濟不自安﹐起謝罪。公止之曰「吾見故人子﹐前日公事不可論也。」濟歸謝康節曰「微先生﹐濟之過不可贖也。」熙寧癸丑春﹐大名王荀龍字仲賢入洛﹐見康節先公。其議論勁正有過人者﹐康節喜之﹐和其詩曰「車從賞花來北京﹐耿君先期已馳情。此時隕霜柰何重﹖今歲花開徒有聲。旣辱佳章當墜刺﹐寧無累句代通名﹖天之美才應自惜﹐料得不爲時虛生。」仲賢﹐魏公客也﹐因出魏公送行詩﹐顏體大書﹐極奇偉。康節曰「吾少日喜作大字﹐李挺之曰﹕『學書妨學道。』故嘗有詩云﹕『憶昔初學大字時﹐學人飲酒與吟詩。若非益友推金石﹐四十五歲成一非。』」仲賢又誦魏公詩云「春去花叢胡蝶亂﹐雨餘蔬圃桔橰閒。」康節愛之﹐曰「怨而不傷﹐婉而成章之言也。」仲賢之子名巖叟﹐字彥霖﹐元初自知定州安喜縣召爲監察禦史史﹐有直聲﹐後位簽書樞密院。彥霖父子皆魏公之客﹐魏公鎭相州﹐薦彥霖爲屬。韓康公代魏公﹐康公欲畱彥霖﹐彥霖謝曰「某魏公之客﹐不願出它門也。」士君子稱之。

康節先公嘗言﹐李復圭龍圖臨事有斷。年二十八知滑州﹐與郡官夜會﹐有衙兵奪銀匠鐵錘殺人者﹐一府皆驚擾﹐公捕至﹐立斬之。上章待罪。諸司亦按公擅殺。仁宗曰「李復圭﹐帥才也。」除知慶州。後責光化軍﹐有放停卒自陳乞添租戔刂佃某人官田者﹐公曰「汝揀停之兵﹐如何能佃官田﹖」卒曰「筋力未衰也。」公曰「汝以衰故揀停﹐旣未衰卻合充軍。」呼刺字人刺元軍分﹐人皆稱之。公才髙﹐爲眾所忌﹐故仕官數不進。公居多不平﹐康節因和其詩作《天吟》一篇曰「一般顏色正蒼蒼﹐今古人曾望斷腸。日往月來無少異﹐陽舒陽慘不相妨。迅雷震後山川裂﹐甘露零時艸木香。幽暗巖崖生鬼魅﹐淸平郊野見鸞凰。千秋爛爲三春雨﹐萬木凋因一夜霜。此意分明難理會﹐直須賢者入消詳。」蓋廣其意﹐使有所感悟也。

康節先生赴河南尹李君錫會投壺﹐君錫末箭中耳。君錫曰「偶爾中耳。」康節應聲曰「幾乎敗壺。」坐客以爲的對﹐可謂善謔矣。

●卷十九熙寧初﹐王宣徽之子名正甫字茂直﹐監西京糧料院。一日約康節先公同吳處厚﹑王平甫會飯﹐康節辭以疾。明日﹐茂直來﹐康節謂曰「某之辭會有以﹐姑聽之。吳處厚者好議論﹐平甫者介甫之弟。介甫方執政行新法﹐處厚每譏刺之﹔平甫𨿽不甚主其兄﹐若人面罵之則亦不堪矣﹐此某所以辭會也。」茂直笑曰「先生料事之審如此。昨處厚席間毀介甫﹐平甫作色﹐欲列其事於府。某解之甚苦﹐乃已。」嗚呼﹗康節以道徳尊一代﹐平居出處一飲食之間﹐其愼如此﹐爲子孫者當念之。

熙寧中﹐洛陽以道徳爲朝廷尊禮者大臣曰富韓公﹐侍從曰司馬溫公﹑呂申公﹐士大夫位卿監以淸徳早退者十餘人﹐好學樂善有行義者幾二十人。康節先公隱居謝聘皆相從﹐忠厚之風聞於天下。裏中後生皆知畏廉恥﹐欲行一事﹐必曰「無爲不善﹐恐司馬端明知﹐邵先生知。」嗚呼盛哉﹗

康節先公嘉中朝廷以遺逸命官﹐辭之不從。河南尹遣官就第送告敕朝章﹐康節服以謝﹐卽褐衣如初。至熙寧初﹐再命官﹐三辭﹐又不從。再以朝章謝﹐且曰「吾不復仕矣。」始爲隱者之服﹐烏帽絳褐﹐見卿相不易也。司馬溫公依《禮記》作深衣﹑冠簪﹑幅巾﹑縉帶。每出﹐朝服乘馬﹐用皮匣貯深衣隨其後﹐入獨樂園則衣之。常謂康節曰「先生可衣此乎﹖」康節曰「某爲今人﹐當服今時之衣。」溫公嘆其言合理。

富公未第時﹐家於水北上陽門外﹐讀書於水南天宮寺三學院。院有行者名宗顥﹐嘗給事公左右。及公作相﹐預已爲僧﹐剛公奏賜紫方袍﹐號寶月大師。公致政﹐築大第於至徳坊﹐與天宮寺相邇。公以病謝客﹐宗顥來或不得前﹐則直入道堂﹐見公曰「相公頗憶院中讀書時否﹖」公每爲之笑。時節送遺甚厚。康節先公自共城遷洛﹐未爲人所知也﹐宗顥獨館焉。可見宗顥非俗僧也。康節登其院閣﹐嘗作《洛陽懷古賦》曰﹕洛陽之爲都也﹐地居天地之中﹐有中天之王气在焉。予家此始半歲﹐會秋乘雨霽﹐與殿院劉君玉登天宮寺三學閣﹐洛之風景因得周覽。惜其百代興廢以來﹐天子𨿽都之﹐而多不得其久居也。故有懷古之感﹐以通諷誦。君玉好賦﹐請以賦言之。秋雨霽﹐日色淸。萬景出﹐秋益明。何幽懷之能快﹐惟髙閣之可憑。天之空廓﹐風之輕冷﹐覽三川之形勝﹐感千古之廢興。乃眷西北﹐物華之妍﹐云情物態﹐—气茫然。擁樓閣以髙下﹐煥金碧之光鮮。當地勢之拱處﹐有王居之在焉。惜乎天子居東都﹐此邦若諸夏﹐不會要於方來﹐不號令於天下。聲明文物﹐不此而出﹔道徳仁義﹐不此而化。宮殿森列﹐鞠而爲茂艸﹔園圃棋布﹐荒而爲平野。鸞輿曾不到者三十餘年﹐使人依然而嘆曰﹕虛有都之名也。噫﹗夏王之治水也﹐四海之內列壤惟九﹐而居中者實曰豫州。荊河之北﹐此爲上流。周公之卜宅也﹐率土之濱進國爲萬﹐而居中者實曰洛陽。﹑澗之側﹐此惟舊都。迄於今二千年之有餘﹐因興替之不定﹐故靡常其厥居。我所以作賦者﹐閱古今變易之時﹐述興亡異同之迹﹐追旣失之君王﹐存後來之國家也。昔大昊始法﹐二帝成之﹔三王全法﹐參用適宜。伊六聖之經理﹐實萬世之宗師。我乃謂治民之道﹐於是乎大盡矣。逮夫五霸抗軌﹐七雄駕威﹐漢之興乘秦之獘﹐曹之擅幸漢之衰﹐始鼎立而治﹐終豆分而隳。晉中原之失守﹐宋江左之畫畿﹐或走齊而驛魏﹐或道陳而經隋。自元魏廓河南之土植﹐六朝之風物﹐李唐蟠關中之腹孕﹐五代之亂離﹐其間或道勝而得民﹐或兵彊而懾下﹐或虎吞而龍噬﹐或雞狂而犬詐﹐或創業於艱難﹐或守成於逸暇﹐或覆飠束而終焉﹐或包桑而振者。故得陳其六事﹐𨿽善惡不同﹐其成敗一也。其一曰﹕大哉徳之爲大也﹐能潤天下﹐必先行之於身﹐然後化之於人。化也者﹐效之也﹐自人而效我者也。所以不嚴而治﹐不爲而成﹐不言而信﹐不令而行。順天下之性命﹐育天下之生靈。其帝者之所爲乎﹕其二日﹕至哉政之爲大也﹐能公天下﹐必先行之於身﹐然後教之於人。教也者﹐正之也﹐自我而正人者也。所以有嚴而治﹐有爲而成﹐有言而信﹐有令而行。拔天下之疾苦﹐遂天下之生靈。其王者之所爲乎﹗其三日﹕壯哉力之爲大也﹐能致天下﹐必先丰府庫﹐峙倉箱。銳鋒鏑﹐峻金湯。嚴法令於烈火﹐肅兵刑於秋霜﹐竦民聽於上下﹐懾夷心於外荒。其霸者之所爲乎﹗其四曰﹕時若傷之於隨﹐失之於寬﹐始則廢事﹐久而生姦。旣利不能勝害﹐故冗得以疾賢。是必薄其賦斂﹐欲民不困而民愈困﹔省其刑罰﹐欲民不殘而民愈殘。蓋致之之道﹐失其本矣。其五曰﹕時若任之以明﹐專之以察﹐始則烈烈﹐終焉闕闕。旣上下以交虐﹐乃恩信之見奪。是以峻其刑罰﹐欲民不犯而民愈犯﹔厚其賦斂﹐欲國不竭而國愈竭。蓋致之之道﹐失其末矣。其六曰﹕水旱爲﹐年歲耗虛﹐此天地之常理﹐𨿽聖人不能無﹐蓋有備而無患。不得中者﹐加以寬猛失政﹐重輕逸權﹐不有水旱兵革而民已困﹐而況有水旱兵革者焉﹖所謂「本末交失﹐不亡何待」。天下有成敗六焉﹐此之謂也。君天下者得不用聖帝之典謨﹐行明王之教化。士可殺不可辱﹐民可近不可下。上能撫如子焉﹐下必戴其後也。仲尼所以陳革命﹐則抑爲人之匪君﹔明遜國﹐則杜爲人之不臣。定禮樂而一天下之政教﹐修《春秋》而罪諸侯之亂倫﹐刪《詩》以揚文﹑武之美﹑序《書》以尊堯﹑舜之仁﹐贊大《易》以都括與《六經》而並存。意者不可以地之重易民之教﹐不可以天之教悖天之時﹐必時教之﹐各備則居地而得宜﹐是故知地不可固有之也。君上必欲上爲帝事﹐則請執天道焉﹔中爲王事﹐則請執人道焉﹔下爲霸事﹐則請執地道焉。三道之間﹐能舉其一﹐千古之上猶反掌焉。則是洛之興也﹐又何計乎都與不都也﹖如欲用我﹑吾從其中。康節先生經世之學蓋如此﹐托賦以自見耳。

熙寧間﹐宗顥尙無恙﹐伯溫嘗就其院讀書﹐宗顥每以富公爲學晚事相勉﹐曰「公夜枕圓枕﹐庶睡不能久。欲有所思﹐冬以冰雪﹐夏以新水沃面。其勤苦如此。」康節先公《懷古賦》初無本﹐惟宗顥能誦之﹐年幾九十乃死。康節先公常言「本朝祖宗立天下之士﹐非前代可比。內無大臣跋扈﹐外無藩鎭彊橫﹐亦無大盜賊﹐獨夷狄爲可慮﹐故有《十六國詩》云「普天之下號寰區﹐大禹曾經治水余。衣到獘時多蟣虱﹐爪當爛處足虫蛆。龍章本不資狂寇﹐象魏何嘗薦亂胡﹖尼父有言堪味處﹐當時欠一管夷吾。」又作《觀棋詩》﹐歷敍古今至西晉云「二主蒙霜露﹐五胡犯鼎彜。世無管夷吾﹐令人重欷。」常曰「孔子念管仲之功﹐自不以被髮左衽爲幸。若管仲者﹐可輕議哉﹗」嗚呼﹐有以也夫﹗

康節先公先天之學﹐伯溫不肖﹐不敢稱贊。平居於人事機祥未嘗輒言﹐治平間﹐與客散步天津橋上﹐聞杜鵑聲﹐慘然不樂。客問其故﹐則曰「洛陽舊無杜鵑﹐今始至﹐有所主。」客曰「何也﹖」康節先公曰「不二年﹐上用南士爲相﹐多引南人﹐專務變更﹐天下自此多事矣﹗」客曰「聞杜鵑何以知此﹖」康節先公曰「天下將治﹐地气自北而南﹐將亂﹐自南而北。今南方地气至矣﹐禽鳥飛類﹐得气之先者也。《春秋》書『六退飛』﹑『鸛鵒來巢』﹐气使之也。自此南方艸木皆可移﹐南方疾病瘴瘧之類﹐北人皆苦之矣。」至熙寧初﹐其言乃驗﹐異哉﹗故康節光公嘗有詩曰「流鶯啼處春猶在﹐杜宇來時春已非。」又曰「幾家大第橫斜照﹐一片殘春啼子規。」其旨深矣。伯溫後聞熙州有庸碑﹐本朝未下時﹐一日有家雀數千集其上﹐人惡之曰「豈此地將爲漢有耶﹖」因焚之﹐蓋夷中無此禽也。已而果然。因並記之﹐以信先君之說。

康節先公於書無所不讀﹐獨以《六經》爲本﹐蓋得聖人之深意。平生不爲訓解之學﹐嘗曰「經意自明﹐苦人不知耳。屋下蓋屋﹐牀下安牀﹐滋惑矣。」所謂陳言﹐生活者也。故有詩曰「陳言生活不須矜﹐自是中才皆可了。」以老子爲知《易》之體﹐以孟子爲知《易》之用。論文中子﹐謂佛爲西方之聖人﹐不以爲過。於佛老之學﹐口未嘗言﹐知之而不言也。故有詩曰「不佞禪伯﹐不諛方士﹔不出戶庭﹐直際天地。」其所著《皇極經世書》﹐以元會運世之數推之﹐千歲之日可坐致也。以太極爲堂奧﹐乾坤爲門戶﹐包括《六經》﹐陰陽剛柔行乎其間﹐消息盈虛相爲盛衰﹐皇王帝伯相爲治亂﹐其肯爲訓解之學也哉﹖

熙寧三年四月﹐朝廷初行新法﹐所遣使者皆新進少年﹐遇事風生﹐天下騷然﹐州縣始不可爲矣。康節先公閒居林下﹐門生故舊仕宦四方者皆欲投劾而歸﹐以書問康節先公。康節先公答曰「正賢者所當盡力之時﹐新法固嚴﹐能寬一分則民受一分之賜矣。投劾而去何益﹖」嗚呼﹐康節先公深達世務﹐不以沽激取虛名如此。世所謂康節先公爲隱者﹐非也。康節先公出行不擇日﹐或告之以不利則不行。蓋曰﹕人未言則不知﹐旣言則有知﹐知而必行﹐則與鬼神敵也。春秋祭祀﹐約古今禮行之﹐亦焚楮錢。程伊川怪問之﹐則曰「明器之義也。脫有一非﹐豈孝子慈孫之心乎﹖」又曰「吾髙曾今時人﹐以籩豆簋薦牲不可也。」伯溫謹遵遺訓而行之也。

伯溫昔侍家庭﹐請於康節先公曰「大人至和中﹐仁宗在禦﹐富公當國﹐可謂盛矣﹐乃謝聘不起﹐何也﹖」先公曰「本朝至仁宗﹐政化之美﹐人材之盛﹐朝廷之尊極矣。前或未至﹐後有不及也。天之所命﹐非偶然者。吾𨿽出尙何益﹖是非爾所知也。」伯溫再拜稽首﹐不知所以問。

康節先公遺訓曰「汝固當爲善﹐亦須量力以爲之。若不量力﹐𨿽善亦不當爲也。故有詩曰﹕『量力動時無悔吝﹐隨宜樂處省營爲。若求騏驥方乘馬﹐只恐終身無馬騎。』」又嘗曰「善人固可親﹐未能知不可急合﹔惡人固可疏﹐未能遠不可急去﹐必招悔吝也。故無名君序曰﹕『見善人未嘗急合﹐見不善人未嘗急去。』」伯溫佩之﹐終身不敢忘。

康節先公言﹕頃京都有一道人﹐日飲酒於市。將出﹐謂其鄰曰「今日當有某人來。」已而果然。自此莫不然。或問﹕「預知何術﹖」曰「無心耳。」曰「無心可學乎﹖」曰「才欲使人學無心﹐卽有心矣。」又程伊川先生言﹕昔貶涪州﹐過漢江。中流﹐船幾覆﹐舉舟之人皆號泣。伊川但正襟安坐﹐心存誠敬。已而船及岸﹐於同舟眾人中有老父問伊川曰「當船危時﹐君正坐甚莊﹐何以﹖」伊川曰「心守誠敬耳。」老父曰「心守誠敬固善﹐不若無心。」伊川尙欲與之言﹐因忽不見。嗚呼﹐人果無心﹐險難在前猶平地也。老子曰「入水不濡﹐入火不熱。」惟無心者能之。

康節先公見一道人言﹕嘗泛海﹐遇風泊岸﹐與數人下采薪。有巨人數十﹐長丈餘﹐相呼之聲如禽獸﹐盡捉以去﹐用竿竹魚貫之﹐食薦酒。道人者偶在其竹末﹐巨人醉睡﹐走登船得脫。因解衣﹐出其所穿迹在脇下。康節先公曰「四海之外﹐何所不有﹐但人耳目不能及耳。」

●卷二十熙寧中﹐有一道人﹐無目﹐以錢置手掌中﹐卽知正背年號﹐人皆異之。康節先公問曰「以錢置爾之足﹐亦能知之乎﹖」道人答曰「此吾師之言也。」愧謝而去。

伯溫少時﹐因讀《文中子》﹐至「使諸葛武侯無死﹐禮樂其有興乎﹖」因著論﹐以謂武侯霸者之佐﹐恐於禮樂未能興也。康節先公見之﹐怒曰「汝如武侯猶不可妄論﹐況萬萬相遠乎﹖以武侯之賢﹐安知不能興禮樂也﹖後生輒議先賢﹐亦不韙矣。」伯溫自此於先達不敢妄論。

伯溫上世範陽﹐以中直篤實﹐讀書謹禮爲家法。大父伊川丈人尢質直﹐平生不妄笑語。年七十字有九﹐以治平四年正月初一日捐館。初無疾﹐不食飲水者累日。除夜﹐康節先公以下侍立左右﹐伯溫方七歲﹐大父鐘愛之﹐亦立其傍。大父曰「吾及新年往矣。」康節先公以下皆掩泣﹐大父止之曰「吾兒以布衣名動朝廷﹐子孫皆力學孝謹﹐吾瞑目無憾﹐何用哭﹖」大父平日喜用大杯飲酒﹐謂康節先公曰「酌酒與爾別﹖」康節同叔父滿酌大杯以獻﹐大父一舉而盡﹐再酌﹐飲及半﹐气息微矣。謂康節日﹕「吾平生不害物﹐不妄言﹐自度無罪。卽死當以肉祭﹐勿做佛事亂吾教。無令吾死婦人之手。汝兄弟候吾就小殮﹐方令家之人哭。勿叫號﹐俾我失路。」康節先公泣涕以從。康節謀葬大父﹐與程正叔先生同卜地於伊川神陰原。不盡用葬書﹐大抵以五音擇地﹐以昭穆序葬﹐陰陽拘忌之說﹐皆所不信。以是年十月初三日葬﹐開棺﹐大父顏貌如生﹐伯溫尙記之。熙寧十年夏﹐康節先生感微疾﹐气口益耗﹐神日益明﹐笑謂司馬溫公曰「某欲觀化一巡﹐如何﹖」溫公曰「先生未應至此。」康節先生曰「死生常事耳。」張橫渠先生喜論命﹐來問疾﹐因曰「先生論命否﹖當推之。」康節先公曰「若天命則知之﹐世俗所謂命則不知也。」橫渠曰「先生知天命矣﹐某尙何言﹖」程伊川曰「先生至此﹐它人無以爲力﹐願自主張。」康節先公曰「平生學道﹐豈不知此﹖然亦無可主張。」時康節正寢﹐諸公議後事於外﹐有欲葬近洛城者。康節先公已知﹐呼伯溫入曰「諸公欲以近城地葬我﹐不可﹐當從伊川先塋耳。」七月初四日﹐大書詩一章曰「生於太平世﹐長於太平世﹐死於太平世。客問年幾何﹖六十有七歲。俯仰天地間﹐浩然獨無愧。」以是夜五更捐館﹐其治命如大父﹐伯溫不敢違。先是康節先公每展伊川大父墓﹐至中途上官店﹐必過信孝傑殿丞家。孝傑從康節先公最早。孝傑死﹐有八子﹐康節先公遇之如子侄﹐每過之﹐則迎拜侍立左右甚恭。康節先公捐館之年﹐寒食過之﹐謂諸子曰「吾再經此﹐與今日異矣。」諸子不敢問。至葬﹐喪車及上官店﹐諸子泣奠言之﹐以爲異。張景觀字臨之﹐學行甚髙﹐康節先公喜之。將赴涪州武龍尉﹐告別康節先公﹐泣數行下﹐謂曰「吾不見子之歸矣。」張峋字子堅﹐康節先公於門弟子中謂可與語道者﹐赴調京師﹐康節先公愀然色變曰「吾老矣﹐不復相見也。」皆是年之春也。鳴呼﹐康節先公所以預知者﹐何止此哉。伯溫不肖﹐不能有所述也﹐惟修身俟死下從九原耳。尙追憶其遺言﹐以示子孫。

康節先公與呂微仲丞相不相接﹐先公與橫渠先生張子厚同以熙寧十年丁巳捐館。今《微仲文集》中有《和母同州丁巳吟》云「行髙名並美﹐命否數皆殂。嗟爾百君子﹐賢哉二丈夫。毋方惇薄俗﹝邵堯夫樂道不仕﹞﹐誰復距虛無﹝張子厚論佛老之失﹞﹖望道咸瞠若﹐修梁遽壞乎﹖密章燔漢綬﹐環經泣秦儒。賴有諸良友﹐能令紹不孤。」爲先公與子厚作也。蓋河南府以先公訃聞﹐詔贈著作郎﹐謚康節。子厚自祕閣病免西歸﹐及長安以歿﹐門人衰服挽車葬橫渠云。伯溫獲見公﹐每語先公﹐則悵然有不可及之嘆。後伯溫初仕長子縣尉﹐公入相元﹐攺西京國學教授。未久﹐公罷政。嗚呼﹐亦所以爲不孤之惠歟﹖

康節先公居洛﹐凡交遊年長者拜之﹐年等者與之爲朋友﹐年少者以子弟待之﹐未嘗少異於人﹐故得人之歡心。每歲春二月出﹐四月天漸熱卽止﹔八月出﹐十一月天漸寒卽止。故有詩云「時有四不出﹝大風﹑大雨﹑大寒﹑大暑﹞﹐會有四不赴﹝公會﹑葬會﹑生會﹑醵會﹞。」每出﹐人皆倒屣迎致﹐𨿽兒童奴隸皆知尊奉。每到一家﹐子弟家人爭具酒饌﹐問其所欲﹐不復呼姓﹐但名曰「吾家先生至也。」𨿽閨門骨肉間事﹐有未決者﹐亦求教。康節先公以至誠爲之開論﹐莫不悅服。十餘家如康節先公所居安樂窩起屋﹐以待其來﹐謂之「行窩」。故康節先公沒﹐鄕人挽詩有云「春風秋月嬉遊處﹐冷落『行窩』十二家。」洛陽風俗之美如此。康節先公過士友家﹐晝枕﹐見其枕屏畫小兒迷藏﹐以詩題其上云「遂令髙臥人﹐欹枕看兒戲。」蓋熙寧間也。陳恬云。《擊壤集》不載。

熙寧初﹐歐陽文忠公爲參知政事﹐遣其子叔弼來洛省王宣徽夫人之疾。將行﹐語叔弼曰「到洛惟可見邵先生﹐爲致吾向慕之意。」康節先生旣見叔弼﹐從容與語平生出處以及學術大槪。臨別猶曰「其無忘鄙野之人於異日。」後十年﹐康節先公捐館﹐又十年﹐韓康公尹洛﹐請謚於朝。叔弼偶爲太常博士﹐次當謚議﹐叔弼嘗謂晁說之以道云「作邵先生謚議﹐皆往昔親聞於先生者。當時少年﹐一見忻然延接。語及平生學術出處之大﹐故得其詳如此。豈非先生學道絕世﹐前知來物﹐預以告耶﹖」蓋驗於二十年之後﹐異哉﹗

康節先生少時遊京師﹐與國子監直講邵必不疑初敍宗盟。不疑年長﹐康節先生以兄拜之。蓋不疑自河朔遷丹陽﹐康節先公上世亦河朔人故也。至康節自衛入洛﹐不疑爲京西提刑。嘉中﹐河南府薦康節先公以遺逸﹐不疑自作薦章﹐其詞有「厚徳足以鎭薄俗﹐淸風可以遺來世。」相推重如此。熙寧初﹐不疑以龍圖閣學士知成都府﹐過洛﹐謂康節先公曰「某陛辭日﹐再薦先生矣。」康節先公追送洛北別去。不疑中途寄康節先生詩云「我乘孤傳經崤澠﹐君擁羣書臥洛城。富貴人間亦何有﹐閒忙趣味甚分明。」不疑次金牛驛暴卒﹐喪歸﹐康節先公哭之慟。女嫁楊國寶應之。應之亦康節先公門生﹐康節先公視之猶子也。開禧﹑元丰中爲河南府推官﹐康節已捐館﹐伯溫復以兄拜之。宣和己丑﹐伯溫赴果州﹐道出閬州﹐有知閬中縣邵充美孺者相迎﹐自稱同姓侄云。伯溫以宗族源流爲問﹐美孺曰「充之上世自潤州入蜀﹐龍圖公先人叔父行也。」伯溫曰「康節先公以兄事龍圖公﹐伯溫不敢忘。」自此與美孺之中外皆論親。癸巳﹐伯溫奉使西州﹐美孺居郫﹐嘗至其家拜刑部公廟。美孺天資和易﹐與人言如恐傷之。至臨吏政﹐是非毅然不可奪﹐君子人也。丹陽﹑河南﹑成都之邵﹐其次第如此。嗟夫﹐世不講宗盟久矣﹐具載之以示三家子孫。

伯溫之叔父諱睦﹐後祖母楊氏夫人出也﹐少康節先生二十餘歲﹐力學孝謹﹐事康節如父。熙寧元年四月八日暴卒﹐年三十三。康節先公哭之慟﹐旣卒﹐理其故書﹐得叔父所作《重九詩》云「衣如當日白﹐花似昔年黃。擬問東籬事﹐東籬事杳茫。」及死﹐殯後圃東籬下。噫﹐人之死生﹐是果前定矣。

康節先公旣捐館﹐二程先生於伯溫有不孤之意﹐所以教我甚厚。宗丞先生謂伯溫曰「人之爲學忌標準﹐若循循不已﹐自有所至矣。」先人敝廬廳後無門﹐由傍捨委曲以出。某不便之﹐因鑿壁爲門﹐侍講先生見之曰「前人規畫必有理﹐不可攺作。」某亟塞之。侍講謂周全伯曰「邵君𨿽小事亦相信﹐勇於爲善者也。」某初入仕﹐侍講曰「凡作官﹐𨿽所部公吏有罪﹐立案而後決。或出於私怒﹐比具案亦散﹐不至倉卒傷人。每決人﹐有未經杖責者宜愼之﹐恐其或有所立也。」伯溫終身行之。

熙寧八年秋﹐余與士人十餘輩講學於洛陽建春門廣愛寺端像院以待試。一夕﹐夢至殿庭唱第﹐望殿上﹐女主也。覺﹐謂同捨﹐皆不曉。至元二年秋﹐以經行薦﹐明年春唱名集英殿﹐宣仁太后垂簾聽政也。方悟前夢驗於十五年之後﹐果有數矣。

邵氏聞見後錄

宋邵博

●卷一

太祖旣定天下﹐嘗令趙普等二三大臣﹐陳當今已施行﹑可利及後世者。普等歷言大功數十。太祖俾更言其上者﹐普等歷畢思慮﹐無以言﹐因以爲請。太祖曰「吾家之事﹐惟養兵可爲百代之利﹐蓋凶年歲﹐有叛民而無叛兵﹐不幸樂歲變生﹐有叛兵而無叛民。」普等頓首曰「此聖略﹐非下臣所及。」予謂議者以本朝養兵爲大費﹐欲復寓兵於農之法﹐書生之見﹐可言而不可用者哉。

自唐以來﹐大臣見君﹐則列坐殿上﹐然後議所進呈事﹐蓋坐而論道之義。藝祖卽位之一日﹐宰執範質等猶坐﹐藝祖曰「吾目昏﹐可自持文書來看。」質等起進呈罷﹐欲復位﹐已密令中使去其坐矣。遂爲故事。

太宗以柴禹錫﹑趙熔皆晉邸故吏﹐頗親任之。後禹錫﹑熔告秦王廷美陰謀﹐事連宰相盧多遜。趙普與多遜有積怨﹐上章乞備樞軸﹐以糾姦變。廷美謫房州﹐多遜謫崖州﹐擢禹錫樞密副使﹐熔知樞密院。禹錫﹑熔益散遣吏卒於國門內外偵事。吏卒有醉酒與鬻書人韓玉鬥毆不勝者﹐又誣玉有指斥語。禹錫﹑熔以聞﹐玉伏法。太宗尋知其冤﹐遂疏禹錫﹑熔﹐不復信用熔﹐未幾﹐皆罷。廷美以太子興國七年五月遷房陵﹐九年正月卒。前詔以是年十一月有事於泰山。五月﹐迅雷中烈火作﹐焚乾元﹑文明二殿﹐罷封泰山。柴禹錫病狂陽﹐趙普亦被重疾﹐委吏甄潛禱於終南上淸官。天神降語云「普坐冤累耳。」廷美至眞宗咸平二年﹐方自房陵歸葬汝州梁縣新丰鄕。前已追復涪王﹐謚曰悼。仁宗卽位﹐贈太師尙書令。﹝並出《國史》﹞

國初﹐有神降於鳳翔府縣民張守眞家﹐自言「天之尊神﹐號黑殺將軍。」守眞遂爲道士。每神欲至﹐室中風蕭然﹐聲如嬰兒﹐守眞獨能辧之。凡百之人有禱言﹐其禍福多驗。開寶九年﹐太祖召守眞﹐見於滋福殿﹐疑其妄。十月十九日﹐命內侍王繼恩就見建隆觀降神﹐神有「晉王有仁心」等語。明日太祖晏駕﹐晉王卽位﹐是謂太宗。詔築上淸太平宮於終南山下﹐封神爲翊聖將軍。﹝出《太宗實錄》《國史道釋志符瑞志》﹞

仁皇帝誕降﹐章懿後榻下生靈芝﹐一本四十二葉﹐以應享國四十二年之瑞云。仁皇帝四時衣夾﹐冬不禦鑪﹐夏不禦扇﹐稟天地中和之气故也。

燕恭肅王﹐仁皇帝叔父也。頗自尊大﹐數取金錢於有司﹐曰「預討吾俸可也。」積數百萬﹐有司以聞。詔除之﹐禦史沈邈言其不可﹐帝慘然曰「禦史誤矣。太宗之子八人﹐惟王一人在耳。朕當以天下爲養﹐數百萬錢﹐不足計也。」仁皇帝慶曆中親除王素﹑歐陽修﹑蔡襄﹑余靖爲諫官﹐風采天下。王公言王徳用進女口事﹐帝初詰以宮禁事何從知﹖公不屈。帝笑曰「朕﹐眞宗之子﹐卿﹐王旦之子﹐有世舊﹐豈他人比。徳用實進女口﹐已服事朕左右﹐何如﹖」公言「臣之憂﹐正恐在陛下左右耳。」帝卽命宮臣﹐賜王徳用所進女口錢各三百千﹐押出內東門。訖奏﹐帝泣下。公言「陛下旣不棄臣言﹐亦何遽也﹖」帝曰「朕若見其人畱戀不肯去﹐恐亦不能出矣。」少時﹐宮官奏宮女已出內東門﹐帝動容而起。

仁皇帝慶曆年﹐京師夏旱。諫官王公素乞親行禱雨﹐帝曰「太史言月二日當雨﹐一日欲出禱。」公言「臣非太史﹐是日不雨。」帝問故﹐公曰「陛下幸其當雨以禱﹐不誠也。不誠不可動天﹐故知不雨。」帝曰「明日禱雨醴泉觀。」公曰「醴泉之近﹐猶外朝也﹐豈憚暑不遠出耶﹖」帝每意動則耳赤﹐耳已盡赤﹐厲聲曰「當禱西太乙宮。」公曰「乞傳旨。」帝曰「車駕出郊不預告﹐卿不知典故。」公曰「國初以虞非常﹐今久太平﹐預告百姓但瞻望淸光者眾耳﹐無虞也。」諫官故不扈從。明日﹐特召王公以從。日色甚熾﹐埃霧漲天﹐帝玉色不怡。至瓊林苑﹐回望西太乙宮﹐上有雲气﹐如香煙以起﹐少時﹐雷電雨甚至﹐帝卻逍遙輦﹐禦平輦﹐徹蓋還宮。又明日﹐召公對﹐帝喜曰「朕自卿得雨﹐幸甚。」又曰「昨卽殿庭雨立百拜﹐焚生龍腦香十七斤﹐至中夜﹐舉體盡濕。」公曰「陛下事天當恭畏﹐然陰气足以致疾﹐亦當愼。」帝曰「念不雨﹐欲自以身爲犧牲﹐何愼也。」

仁皇帝內宴﹐十門分各進饌。有新蟹一品﹐二十八枚。帝曰「吾尙未嘗﹐枚直幾錢﹖」左右對﹕「直一千。」帝不悅﹐曰「數戒汝輩無侈靡﹐一下箸爲錢二十八千﹐吾不忍也。」置不食。李處度藏仁皇帝飛白「四民安樂」四字﹐旁題「化成殿醉書﹐賜貴妃」。嗚呼﹗𨿽酒酣﹑嬪禦在列﹐尙不忘四民﹐故自聖帝明王以來﹐天獨以仁謚之也。

諫官韓絳面奏仁皇帝曰「劉獻可遣其子以書抵臣﹐多斥中外大臣過失﹐不敢不聞。」帝曰「朕不欲畱人過失於心中﹐卿持歸焚之。」嗚呼﹗與世主故相離間人臣﹐使各暴其短以爲明者﹐異矣。

韓絳又言「天子之柄﹐不可下移﹐事當間出睿斷。」仁皇帝曰「朕不憚﹐自有處分﹐深恐未中於理﹐有司奉行﹐則其害已加於人﹐故每欲先盡大臣之慮而行之。」嗚呼﹗與世主事無細大當否﹐類出手敕﹐用壓外庭公議者﹐異矣。嘉二年秋﹐北虜求仁皇帝禦容。議者慮有厭勝之術﹐帝曰「吾待虜厚﹐必不然。」遣禦史中丞張遺之﹐虜主盛儀衛親出迎﹐一見驚肅﹐再拜。語其下曰「眞聖主也。我若生中國﹐不過與之執鞭捧蓋﹐爲一都虞候耳。」其畏服如此。

嘉中﹐將修東華門。太史言「太歲在東﹐不可犯。」仁皇帝批其奏曰「東家之西﹐乃西家之東。西家之東﹐乃東家之西。太歲果何在﹖其興工勿忌。」仁皇帝以嘉七年十二月丙申幸天章閣﹐召兩府﹑兩制﹑臺諫等觀三朝禦書。置酒賦詩於羣玉殿。庚子﹐再幸天章閣﹐召兩府以下觀瑞物十三種。一﹑瑞石﹐文曰「趙二十一帝」﹔二﹑瑞石﹐文曰「眞君王萬歲」﹔三﹑瑞木﹐曰「大運宋」﹐隱起成文﹔四﹑七星珠﹔五﹑金山﹐重二十餘斤﹔六﹑丹砂山﹐重十餘斤﹔七﹑馬蹄金﹔八﹑軟石﹔九﹑白石乳花﹔十﹑瑞木﹐左右異色﹔十一﹑瑞竹﹐一節有二弦並生其中﹔十二﹑龍卵﹐有紫斑而小﹔十三﹑鳳卵﹐色白而大。觀太宗眞宗禦集﹐面書飛白﹐命翰林學士王題姓名徧賜之。又幸羣玉殿置酒作樂﹐親諭以前日之燕艸創﹐故再爲之﹐無惜盡醉。獨召宰相韓琦至榻前﹐酌鹿胎酒一大杯﹐琦一舉而盡。各以金盤貯香藥﹐分賜之。明年三月﹐帝升遐。故韓琦《哀冊文﹞云「因驚前會之非常﹐似與羣臣而敍別」也。

仁皇帝崩﹐遣使訃於契丹﹐燕境之人無遠近皆聚哭。虜主執使者手號慟曰「四十二年不識兵革矣。」其後北朝葬仁皇帝所賜禦衣﹐嚴事之﹐如其祖宗陵墓云。

眞宗時皇嗣未生﹐以綠車旄節迎濮安懿王﹐養之禁中。至仁宗生﹐用簫韶部樂送還邸。後仁宗亦以皇嗣未生﹐用眞宗故事﹐選近屬得英宗﹐養禁中﹐以至嗣位。英蓋濮王第十三子﹐殆天意也。

文思院奉上之私﹐無物不具。宣仁後同聽政九年﹐不取一物。嗚呼﹐賢哉﹗上爲天下兵馬大元帥﹐至南都﹐筮日卽帝位。昭慈太后遣內侍官邵成章以乘輿服禦來﹐有一道冠﹐非人間之制﹐成章捧以奉上曰「太母令奏殿下﹐祖宗以來﹐退朝燕閒不裹巾﹐只戴道冠。自神宗始易以巾﹐非舊制也。願殿下卽位後﹐退朝燕閒﹐只戴此冠﹐庶幾如祖宗時气象。」上流涕受之。

《王制》﹕「天子七廟。三昭三穆﹐與太祖之廟而七。」明太祖之外﹐止有三昭三穆而已。前代帝王於太祖未正東向之時﹐大率所祀不過六。初﹐英宗卽位﹐仁宗而遷僖祖﹔至神宗卽位﹐英宗﹐復還僖祖而遷順祖。司馬文正公﹑範文忠公皆言「僖祖當遷﹐太祖當正東向之位。」最後孫觀文固言「漢髙祖得天下﹐與商周異﹐故太上皇不得爲始祖。光武之興﹐亦不敢尊舂陵。今國家據南面之尊﹐享四海九州之奉者﹐皆太祖之所授也﹐不當以僖祖替其祀﹐請以太祖爲始祖﹐而爲僖祖立廟﹐如周人別祀姜原之禮﹐袷之日奉祧東向﹐此韓愈所謂祖以孫尊﹐孫以祖屈之意也。」丞相韓魏公讀之﹐嘆曰「此議足以傳不朽矣﹗」王荊公薄禮學﹐又喜爲異﹐獨以爲不然。三公之議格不行﹐今太祖猶未正東向之位云。

元丰三年﹐初行官制﹐以階易官﹐《爵祿新格》﹕中書令﹑侍中﹑同平章事爲開府儀同三司﹔左右僕射爲特進﹔吏部尙書爲金紫光祿大夫﹔五曹尙書爲銀靑光祿大夫﹔左右丞爲光祿大夫﹔六曹侍郎爲正議大夫﹔給事中爲通議大夫﹔左右議諫爲太中大夫﹔祕書監爲中大夫﹔光祿卿至少府監爲中散大夫﹔太常至司農少卿爲朝議﹔六曹郎中爲朝請﹑朝散﹑朝奉大夫﹐凡三等﹔員外郎爲朝請﹑朝散﹑朝奉郎﹐凡三等﹐起居舍人爲朝散郎﹔司諫爲朝奉郎﹔正言﹑太常﹑國子博士爲承議郎﹔太常﹑祕書﹑殿中丞爲奉議郎﹔太子中允﹑贊善大夫﹑中捨﹑洗馬爲通直郎﹔著作佐郎﹑大理寺丞爲宣徳郎﹔光祿衛尉寺﹑將作監丞爲宗義郎﹔大理評事爲承事郎﹔太常寺太祝﹑奉禮郎爲承奉郎﹔祕書省校書郎﹑正字﹑將作監主簿爲承務郎。今歲月浸遠﹐舊官制少有知者﹐予故詳出之。

元符末﹐徽宗卽位﹐皇太后垂簾同聽政。詔復哲宗元皇后孟氏位號﹐自瑤華宮入居禁中。有馮者﹐論其不可曰「上於元後﹐叔嫂也﹐叔無復嫂之禮。」程伊川謂先人曰「元後之賢者也﹐論亦未爲無禮。」先人曰「不然。《禮》曰『子甚宜其妻﹐父母不悅﹐出。子不宜其妻﹐父母曰﹕是善事我﹐子行夫婦之禮焉。』皇太后於哲宗﹐母也﹔於元後﹐姑也﹔母之命﹐姑之命﹐何爲不可﹖非上以叔復嫂也。」伊川喜曰「子得之矣。」

紹興己未春﹐金人初許歸徽宗梓宮﹐宰臣上陵名永固﹐有王釒至者言「犯後魏明帝﹑後周文宣二後陵名。」下祕書省參考﹐如釒至言。然前漢平帝﹑後漢殤帝﹑十國劉龔同曰康陵﹐本朝順祖亦曰康陵﹔後魏明帝﹑後周宣帝﹑唐中宗同曰定陵﹐本朝翼祖亦曰定陵﹔前漢惠帝﹑唐懿宗王后同曰安陵﹐本朝宣祖亦曰安陵﹔唐太宗曰昭陵﹐本朝仁宗曰永昭陵﹔後魏宣武后曰永泰陵﹐唐玄宗曰泰陵﹐本朝哲宗亦曰永泰陵﹔蓋本朝陵名犯前代陵名者不一﹐祖宗以來不避也。予時爲校書郎﹐爲祕監言﹐具白丞相﹐不報。再議徽宗陵名﹐攺永云。

本朝《太祖》《神宗》《哲宗實錄》﹐皆有二本。其更修各有自云。國初﹐詔有司﹕周文﹑武﹑成﹑康陵﹐各具衮冕掩閉﹐亦不免唐末﹑五代暴發之禍矣﹐漢﹑唐以來陵墓﹐不足道也。

先人在元符年﹐奏書直宣仁後事。刑部有罪籍者﹐三十年不赦。晚著《辯誣》﹐猶三十年奏書也。國有誣諜﹐豈可直﹖先人疾病﹐撫其書曰「但俱吾藏山中耳。」上聖明元年之二日﹐詔揚宣仁後之功﹐削誣諜﹐下有司索先人《辯誣》。先人旣薨﹐予兄弟追懷遲慮未敢上﹐有司急以復命﹐則奏曰「與其藏諸名山﹐爲百世未見之書﹐曷若上於公朝﹐補一代不刊之史。」詔以《辯誣》祕著作之庭。謹按新史亦作《辯誣》一書﹐著得於先入《辯誣》者﹐每曰河南邵某云。初無先人斥一時用事者之言也。用事者之家﹐意予兄弟近擬一書以附國論﹐又誣矣。故具列上元年二日詔《哲宗實錄﹞曾丞相以下文字﹐以明今日正論﹐不獨自先人《辯誣》出云。

●卷二○建炎元年五月二日手詔建炎元年五月二日﹐門下﹑中書省﹑樞密院同奉聖旨﹕「宣仁聖烈皇后保佑哲宗﹐有安社稷大功。姦臣懷私﹐誣蔑聖徳﹐著在《國史》﹐以欺後世。可令國史院別差官﹐摭實刊修﹐播告天下。其蔡確﹑蔡卞﹑邢恕﹑蔡懋﹐三省取旨行遣﹐仍不得引用。建炎元年五月一日敕。」

○哲廟實錄先是﹐元丰七年三月大燕﹐中燕延安郡王侍﹐王率百官賀。及升殿﹐又諭王與相見﹐復分班﹐再拜稱謝。是冬﹐諭輔臣曰「明年建儲﹐當以司馬光﹑呂公著爲師保。」神宗彌畱﹐後敕中人梁惟簡曰「令汝婦制一黃袍﹐十歲兒可衣者﹐密懷以來。」蓋爲上倉猝踐祚之備。神宗太母所以屬意於上者﹐確然先定﹐無纖介可疑。邢恕﹐傾危士也﹐少遊光﹑公著間。蔡確得師保語﹐求所以結之者﹐而深交恕。確爲右僕射﹐累遷恕起居舍人。一日﹐確遣恕邀後侄光州團練使公繪﹑寧州團練使公紀﹐辭不往。明日﹐又遣人招至東府﹐確曰「宜往見邢舍人。」恕曰「家有桃著白華﹐可愈人主疾﹐其說出《道藏》﹐幸畱一觀。」入中庭﹐紅桃華也。驚曰「白華安在﹖」恕執二人手曰「右丞相令布腹心。上疾未損﹐延安衝幼﹐宜早定議﹐岐﹑嘉皆賢王也。」公繪等懼曰「君欲禍吾家。」徑去。已而恕反謂後與爲表裏﹐欲捨延安而立其子顥﹐賴己及﹑確﹐得無變。確使山陵﹐韓縝簾前具陳恕等所以誣太后者﹐使還﹐賢者暴其姦﹐再貶知隨州﹐確尋竄新州。劉摯拜右僕射﹐恕坐黨與﹐謫監永州酒稅。紹聖二年﹐除恕待制﹑知靑州。章﹑蔡卞執政﹐謀所以釋憾於元舊臣者﹐知恕險鷲﹐果於誕罔﹐又銜摯等黜己﹐方思有所逞﹐爲確報投荒之怨﹐召爲禦史中丞。於是﹐日夜論劉摯﹑梁燾﹑王巖叟等謀廢立﹐又造司馬光送範祖禹赴召﹐有「主少國疑﹐訓事慮」語﹐以實後屬意徐邸之謗﹔又訁術髙士充上書﹐告王嘗令髙士充問其父遵裕偵太后之意欲誰立﹖遵裕叱遣﹐士充乃去﹔又教確之子渭進及甫語書﹐有「司馬昭之心﹐路人所知」等語﹐以斥渭﹑摯等有廢上謀。﹑卞起同文館獄﹐使蔡京﹑安窮治。於是時中人郝隨﹐日夜媒孽稱制中﹐眩惑左右﹐﹑卞交關謀議﹐奉行文書於外﹐作追廢太皇太后詔﹐請上宣讀於靈殿。欽聖獻肅皇太后﹑欽成皇后苦要上﹐語甚悲﹐曰「吾二人日侍崇慶﹐天日在上﹐此語曷從出﹖且上必行此﹐亦何有於我﹗」上感悟﹐取﹑卞奏﹐就燭焚之。禁中相慶﹐而隨等不悅。明日﹐﹑卞理前請。上怒曰「卿等不欲朕入英宗神禦殿乎﹗抵其奏於地。同文之獄﹐追逮後殿禦藥官張士良﹐脇以刀鋸﹑鼎鑊﹐無所得。又適有星變﹐詔曰「朕遵祖宗遺志﹐未嘗誅戮大臣﹐釋勿治。」恕徒以詘於進取﹐極口造言﹐仇執政以逞。適﹑卞用事﹐凶徳參會﹐捨不利之謀﹐無以激怒人主。廢辱之禍﹐幾上及於君親﹐曾不以爲忌﹐而尙何有於臣下之家﹖推迹讒口﹐開禍亂原﹐𨿽江充﹑息夫躬﹐尙何以加﹖上尢善知人﹐灼見是非邪正﹐以照臨百官中外﹐罔有遁情。如謂嘉問﹑居後輩﹐誠不可用﹐畱邢恕於朝﹐置周秩言路﹐必無安靜之理﹐皆切中慝。禦史中丞傅堯兪﹑諫議大夫梁燾﹑範祖禹﹑右正言劉安世﹑殿中侍禦史朱光庭交章論確怨謗不道﹐人臣所不忍聞。按確與章﹑黃履﹑邢恕在元丰末結爲死黨﹐自謂聖主嗣位﹐皆有定策之功。確所謂桀驁狠愎﹐無所畏憚﹐若不早辧白﹐解天下之疑﹐恐歲月浸久﹐邪說得行﹐離間兩宮﹐有傷慈孝。於是﹐太皇太后禦延和殿﹐宣諭三省﹑樞密院大臣曰「皇帝是神宗長子﹐子承父業﹐其分當然。昨神宗服藥旣久﹐曾因宰執入對﹐吾以皇子所書佛經宣示﹐是時眾中惟首相王因奏延安郡王當爲皇太子﹐餘人無語﹐確有何策立之功﹗若他日復來﹐欺罔上下﹐豈不爲朝廷之割」遂責確英州別駕﹐新州安置﹐仍給遞馬發遣。﹑履﹑恕亦皆得罪。

○曾丞相布手記三省用葉祖洽言﹐追貶王昌化軍司戶參軍﹐追賜第遺表恩例及子孫等﹐如劉摯等旨揮。再對﹐未及奏事﹐上遽宣諭﹕「王當先帝不豫時﹐持兩端﹐又召遵裕子與議事。當時黃履曾有文字論列﹐及同列惇迫﹐其後方言上自有子。」布云「此事皆臣等所不知﹐但累見章﹑邢恕等道其略﹐不知黃履章疏在否﹖」上云「有。」布等聞禁中無此章﹐履曾於紹聖初錄奏。此三省又令履錄私稿以爲質證。

是日﹐又聞蔡渭上書。言文及甫元中以書抵邢恕云「劉摯﹑傅堯兪﹑梁燾輩有師﹑昭之迹。」又云「此輩皆不樂鷹揚。」又言「必欲置眇躬於快意之地而後已。」而恕嘗以此書示蔡確。三省召恕問之有實﹐遂令恕繳奏。有旨令蔡京﹑安根究。書中目傅爲粉﹐燾爲昆﹐蓋以箕子況之也。鷹揚謂其父。及甫云「此輩不樂其父﹐不敢妄進﹐師﹑昭之說﹐乃詆訐之語﹐至於眇躬﹐不知何謂﹖執政有以爲指斥者。」余以問夔﹐言此輩有此心。余云﹕有心須有迹。夔云﹕無迹卽無事。衝云﹕此事可大可小。蓋言眇躬若文及甫自謂﹐卽無他矣。然元中人﹐自分兩黨﹐其相詆訐﹐乃至於此﹐可怪。恕﹑確交通﹐尢可駭。

梁燾卒﹐余謂子中云「早知此﹐則不復力陳矣。」子中云「不然﹐其他所陳﹐有補者不一﹐亦不爲徒發。」子中又云「對畱甚久﹐眾皆云﹐有如中丞之對也。」先是﹐紹聖初﹐蔡確母明氏有狀言邢恕云「梁燾曾對懷州致仕人李詢言﹐若不誅確﹐於徐邸豈得穩便﹖」尋不曾施行。旣而﹐因及甫﹑唐老事﹐蔡渭曰夔云「唐老事何足治﹐何不治梁燾﹖」夔遂檢明氏狀進呈。下究問所推治﹐究問所以問恕﹐云得之尙朱﹔遂召朱赴闕﹐朱所陳恕語﹐云得之李詢﹔又下詢問狀﹐雲實聞燾此語﹐遂欲按燾而徙之也。自去歲因蔡確言文及甫嘗有書抵邢恕云﹐劉摯有師﹑昭之心﹐行道之人所共知也。遂下恕取及甫書。恕以聞﹐遂差蔡京﹑安置究問公事所﹐於別試所攝及甫詰之﹐云得之父彥博﹐然終無顯狀。京又令及甫疏摯黨人﹐納於上前﹐於龔源﹑孫諤輩皆是。以及甫言﹐未可施行。蓋謂摯等與陳衍等交通﹐有廢立之意﹐乃柳州安置。詔宦者張士良與衍同爲禦藥﹐主宣仁閣中文字﹐而其言亦無顯狀。但云衍嘗預知來日三省所奏事﹐作掌記與太母爲酬答執政之語﹐太母每垂簾﹐但誦之而已。又言太母彌畱時﹐衍可否二府事﹐晝夜可及用禦寶﹐皆出於衍而不以稟上也。旣而獄終未決也﹐及甫置在西京﹐士良寄禁府司。

晁待制說之撰《邢尙書之子居實墓表》中語﹕予嘗謂﹕趙括少談兵﹐而父奢不能難者﹐非不能難也﹐不欲怒之也。劉歆之異同其父向﹐非爲斯文也﹐漢庭與新室不可並處也。如夫於尙書公﹐則於斯文而不能難者也﹐是曾參之事點也﹐非元之事曾參也。移此其忠﹐顧惟古之大臣哉﹗嗟夫﹐古人之不壽者﹐予得二人焉﹕王子晉年十有五﹐識聖賢治亂之原﹐而極天人死生之符﹔顏子年二十有九﹐頹然陋巷中﹐有爲邦之志﹐夫子告之以四代之禮樂﹐所謂具體而微﹐果如顏子哉﹗其次則又有二﹕揚雄之子童烏﹐九歲而存﹐則《玄》當著明﹐無待於侯芭﹔魏武之子倉舒﹐十三而存﹐則漢之存亡𨿽未可知﹐必不至於殺荀文若輩矣。則夫之壽夭﹐所系者可勝言耶。

黃著作庭堅《荊江亭詩》曰「魯中狂士邢尙書﹐自言挾日上天衢。惇夫若在鐫此老﹐不令平地生崎嶇。」惇夫名居實﹐早死﹐尙書公子也。

王宗丞鞏《聞見錄》著王或事﹕武臣王或爲邢恕教令﹐上書誣宣仁於哲宗有異心。恕又教蔡渭等上書論元及元丰末等事﹐其書一篋悉存﹐皆恕手筆﹐其間塗竄者非一。或於哲宗朝論之﹐得閣門職名。旣死﹐其子直方﹐時出恕之書以示親密者。自元奉末至宣仁上仙﹐無不被誣者﹐於王尢甚。直方死﹐其書歸晁載之云。

江贊讀端友書﹕靖康元年月日﹐諸王府贊讀臣江端友昧死再拜上書皇帝陛下﹕臣伏睹宣仁聖烈皇后當元丰末垂簾聽政﹐保佑哲宗皇帝﹐起司馬光爲宰相﹐天下歸心焉。九年之間﹐朝廷淸明﹐海內義安﹐人到於今稱之。其大公至正之道﹐仁民愛物之心﹐可以迫配仁宗。至於力行祖宗故事﹐抑絕外家私恩﹐當是時耆老盛徳之士﹐田野至愚之人﹐皆有復見女中堯舜之語。且功徳巍巍如此﹐天下歌誦如彼。而一邢恕構造無根之語以爲謗議﹐使後世疑焉﹐如日月之明而浮雲蔽之﹐臣不勝痛恨。初﹐元丰中﹐髙遵裕大敗於靈武﹐責散官安置。未幾﹐神宗崩﹐哲宗嗣位。宰臣蔡確以謂遵裕者﹐宣仁之族叔也。卽建請牽復﹐以悅宣仁之意﹐而不知宣仁之不私其親也。宣仁簾中宣諭曰「遵裕喪師數十萬﹐先帝緣此震驚﹐悒悒成疾﹐以至棄天下。今肉未寒﹐吾豈忍遽私骨肉而忘先帝﹐推恩獨不可及遵裕。」確謀大沮。後確謫知安州﹐作詩譏訕﹐坐貶新州。而邢恕乃確之腹心也﹐偶與遵裕之子士京中山同官﹐遂以垂簾時不推恩牽復事激怒之。使上書言王曾遣遵裕之子土充來議策立事﹐遵裕斥去之。士京庸懦不識字﹐實恕教之爲書。士充疏遠小臣﹐素不識﹐安得與之議社稷大計﹐又何從輒通宮禁語言﹖且上書時﹐﹑遵裕﹑士充亦皆死矣﹐何所考按﹖臣竊聞《元丰八年時政記》﹐卽蔡確所修也。其載三月中策立事甚詳﹐何嘗有一疑似之言﹗恕之本心﹐但謂不顯王異同﹐則難以歸功蔡確﹐而不知辱誣聖母之罪大也。恕之爲人﹐非獨有識之士無取﹐其子居實﹐亦不樂其父所爲也﹐天下皆知之。章﹐排斥元者也﹐在簾前奏事﹐悖傲不遜﹐都堂會議﹐以市井語誚侮同列﹐豈忠厚君子哉﹗尙云極力以消除徐王覬覦之謗﹐與王﹑蔡確同爲執政﹐受顧命﹐使當時果有異同﹐豈肯復爲此言乎﹗則恕之謗﹐可謂欺天矣。緣此﹐紹聖中蔡卞獨倡追廢聖母之議﹐賴哲宗仁孝﹐不聽其說。不然﹐人神痛憤﹐失天下心﹐爲後世笑﹐悔可及乎﹖自比年以來﹐天變屢作﹐禍亂繁興﹐水旱相仍﹐夷狄內侮﹐安知非祖宗在天之靈赫怒於斯耶﹖至於髙氏一族﹐銜冤抱恨﹐無所伸雪﹐亦足以感傷和气﹐召致災祥﹐未必不由此也。臣竊惟聖人之徳莫先於孝祖廟﹐帝王之政必急於明是非﹐陛下卽位以來﹐登用賢俊﹐退斥姦邪﹐如追贈司馬光等﹐旣已辯人臣之謗而明是非矣。而宣仁聖烈皇后者﹐神宗之母﹑陛下之曾祖母也。負謗三十餘年﹐公卿大臣未嘗以一語及之﹐可不痛乎﹗範純仁遺表有云﹐宣仁之誣謗未明﹐使純仁在朝廷﹐必能辯之也。臣願陛下敕有司﹐檢求案牘﹐推究言語之端﹐發之於誰何﹖其證佐安在﹖則小人之情見矣。誕發明詔﹐曉諭中外﹐庶使遠邇臣民﹐疑議消釋﹐渙然如春冰之遇太陽﹐豈不快乎﹗然後以策告宣仁及神祖廟﹐上以慰在天之靈﹐下以解人神之憤。昔漢靈帝夢威宗﹐怒其責宋皇后﹔周成王時﹐皇天動威﹐彰周公之徳。以此知宗廟之靈﹐禍福之變﹐甚可懼也。宣仁之謗﹐臣以爲陛下惟不聞耳。聞而不辯﹐豈所謂教天下以孝乎﹖臣不勝區區之情﹐惟陛下裁擇。臣端友惶恐昧死再拜。

●卷三東坡先生傳《禹貢》「三江旣入﹐震澤底定」曰「三江之解﹐古今皆不明﹐予以所見考之。自豫章而下入於彭蠡而東至海﹐爲南江﹔自蜀岷山至於九江彭蠡以入於海﹐爲中江﹔自蟠冢導漾﹐東流爲漢﹐過三ㄛ大別以入於江﹐匯澤爲彭蠡以入於海﹐爲北江。此三江﹐自彭蠡以上爲二﹐自夏口以上爲三﹐江漢合於夏口﹐與豫章之江皆匯於彭蠡﹐則三爲一﹐過秣陵京口以入於海﹐不復三矣。然《禹貢》猶有三江之名﹐曰『北』曰『中』者﹐以味別也。蓋此三水﹐性不相入﹐江𨿽合而水味異﹐故至於今有三泠之說。古今稱唐陸羽知水味﹐三泠相雜而不能欺﹐不可誣也。予又以《禹貢》之言考之﹐若合符節。《禹貢》之敍漢水也﹐曰﹕『蟠冢導漾﹐東流爲漢﹐又東爲滄浪之水﹐過三ㄛ﹐至於大別﹐南入於江﹐東匯澤爲彭蠡﹐東爲北江﹐入於海。』夫漢旣已入江﹐且匯爲彭蠡矣﹐安能復出爲北江以入於海乎﹖知其以味別也。禹之敍江水也﹐曰﹕『岷山導江﹐東別爲沱﹐又東至於澧﹐過九江﹐至於東陵﹐東迆北會於匯﹐東爲中江﹐入於海。』夫江已與漢合且匯爲彭蠡矣﹐安得自別爲中江以入於海乎﹖知其以味別也。漢爲北江﹐岷山之江爲中江﹐則豫章之江爲南江﹐不言而可知矣。禹以味別﹐信乎﹖曰﹕『濟水旣入於河﹐而溢爲滎。』禹不以味別﹐則安知滎之爲濟也﹖堯水之未治也﹐東南皆海﹐豈復有吳越哉﹗及彭蠡旣瀦﹐三江入於海﹐則吳越始有可宅之土﹐水之所鐘﹐獨震澤而已。故曰﹕『三江旣入﹐震澤底定。』孔安國以爲『自彭蠡江分爲三﹐入震澤爲北江﹐入於海。』疏矣。蓋安國未嘗南遊﹐按經文以意度之﹐不知三江距震澤遠甚﹐決無入理﹐而震澤之大小﹐決不足以受三江也。班固曰﹕『南江從會稽吳縣南入海﹔中江從丹陽蕪湖縣西﹐東至會稽陽羨東入海﹔北江從會稽毗陵縣北東入海。』會稽丹陽容有此三江﹐然皆是東南枝流小水﹐自別而入海者﹐非《禹貢》所謂中江北江自彭蠡出者也。人徒見《禹貢》有三江中北之名﹐而不悟一江三泠﹐合流而異味也﹐鼓雜取枝流一小水﹐以應三江之數。如使此三者爲三江﹐則是與今京口入海之江爲四矣。京口之江視此三者猶畎澮﹐禹獨遺大而數小﹐何耶﹖」世謂先生論三江以味別﹐自孔子刪定《書》以來﹐學者不知也。然予讀《唐史》﹐髙宗問許敬宗﹕「《書》稱『浮於濟漯』﹐今濟與漯斷不相屬﹐何故而言﹖』敬宗曰「夏禹導氵允水﹐東流爲濟﹐入於河。今自漯至氵昴而入河﹐水自此γ地過河而南﹐出爲滎﹐又γ而至曹﹑濮﹐散出於地﹐合而東﹐汶水自南入之﹐所謂『爲滎﹐東出於陶丘﹐又東會於汶』是也。古者五行皆有官﹐水官不失職﹐則能辧味與色。潛而復出﹐合而更分﹐皆能識之。」蓋江河以味別﹐敬宗先言之矣﹗東坡先生不表見之者﹐嫌其姓名污簡冊耳。

王弼注﹕「『鼎折足﹐覆公飠束﹐其形渥﹐凶。』以爲沾濡之形也。」蓋弼不知古《易》「形」作「刑」﹑「渥」作「屋刂」﹑「屋刂」音「屋」﹐故《新唐書》元載贊用「刑屋刂」﹐亦《周禮》屋刂誅云。

《書》首堯舜﹐《詩》首文王﹐《春秋》首魯隱公﹐《史記世家》首吳泰伯﹑《列傳》首伯夷﹐讓之爲徳也﹐大矣哉﹗

孔子贊周公﹑贊召公﹐不贊太公。顏子得位﹐爲堯﹑舜﹑文王﹔孟子得位﹐爲湯﹑武。韓退之《裏操》云「臣罪當誅兮﹐天王聖明。」知文王之心者也。昔孟子欲言周禮﹐而患無其籍。今《周禮》最後出﹐多雜以六國之事﹐大要瀆祀斂財﹑冗官擾民﹐可施於文﹐不可措於事者也。先儒以爲六國陰謀之書﹐則過矣。晁伯以更生爲新室之書也﹐曰《詩》《書》但稱四嶽﹐新室稱五嶽﹐《周禮》亦稱五嶽﹐類此不一﹐予頗疑之。後得司馬文正公《日記》﹐上主靑苗法曰「此《周禮》泉府之職﹐周公之法也。」光對曰「陛下容臣不識忌諱﹐臣乃敢昧死言之。昔劉歆用此法以佐王莽﹐使農商失業﹐涕泣於市道﹐卒亡天下﹐安足爲聖朝法也﹖且王莽以錢貨民﹐使爲本業﹐計其所得之利﹐十取其一。比於今日﹐歲取四分之息﹐猶爲輕也。」上曰「王莽取天下﹐本不以正。」光對曰「王莽取之𨿽不以正﹐然受漢家完富之業﹐向使不變法徵利﹐結怨於民﹐猶或未亡也。」是文正公意﹐亦以《周禮》多新室之事也。自王荊公藉以文其政事﹐盡以爲周公之書﹐學者無敢議者矣。

孔子答羣弟子問孝﹐不過一二言﹐至曾子則特爲著經。又「夫子之文章﹐可得而聞﹔性與天道﹐不可得而聞也。」其告曾子﹐猶曰「吾道一以貫之」。蓋顏淵死﹐孔子之所付授者﹐曾子一人耳。至孔子沒﹐子夏﹑子遊﹑子張﹐以有若貌類孔子﹐欲以事孔子者事之﹐獨曾子不可﹐曰「江漢以濯之﹐秋陽以暴之﹐皓皓乎﹐不可尙已。」其絕識亦非餘子可及也﹐獨不在四科之列﹐世頗疑之。或曰﹐顏淵等十人﹐同在陳蔡者﹐曾子以孝不去其親﹐故不在﹔或曰﹐孔子弟子﹐曾子最少﹐少孔子四十六歲。《論語》書曾子死﹐則《論語》自曾子弟子子思之徒出無疑。曾子嘗與其徒迫記孔子稱顏淵等之言﹐曾子以朋友各字之﹐於孔子稱曾子之言﹐自不記也﹐果孔子之言則名之矣。當日﹐徳行﹕顏回﹑閔損﹑冉耕﹑冉雍﹔言語﹕宰予﹑端木賜﹔政事﹕冉求﹑仲由﹔文學﹕言偃﹑卜商也。蓋《論語》之法﹐師語弟子則名之﹐弟子對師﹐𨿽朋友亦名之﹐自相謂則字之﹐此說爲近。如曰陳蔡之厄﹐孔子有死生之憂﹐欲表其人於後世﹐故用《春秋》之法﹐宇以褒之。則「賢哉回也」﹐「賜也可與言《詩》」﹐「偃之言是也」﹐「雍也可使南面」﹐獨非褒乎﹖

楊氏爲我過於義﹐墨氏兼愛過於仁﹐仁義之過﹐孟子尙以夷狄遇之﹐誅之不少貸。同時有莊子者﹐著書自堯舜以下﹐無一不毀﹐毀孔子尢甚﹐詩書禮樂﹐刑名度數﹐舉以爲可廢﹐其叛道害教非楊墨二氏比也。莊子蒙人﹐孟子鄒人﹐其地又相屬﹐各如不聞﹐如無其人﹐何哉﹖惟善學者能辧之。若曰莊子眞詆孔子者﹐則非止不知莊子﹐亦不知孟子矣﹗

孔子曰「君君臣臣﹐君不君﹐臣不臣」﹐理也。孟子則曰「君之視臣如手足﹐則臣視君如腹心﹔君之視臣如犬馬﹐則臣視君如國人﹔君之視臣如土芥﹐則臣視君如寇仇。」蓋孔子不忍言者﹐孟子盡言之矣。

孟子曰「徐行後長者﹐謂之弟﹔疾行先長者﹐謂之不弟。」元丰末年﹐詔以孟子配饗孔子廟﹐巍然冠冕﹐坐於顏子之次﹐師曾子坐席下﹐師子思立廡下﹐豈但行於長者之先哉﹖果孟子有神﹐其肯自違平生之言﹐必不敢享矣﹗

老萊子聞穆公欲相子思﹐問曰「若子事君﹐將何以爲乎﹖」子思曰「順吾性而以道事之﹐無死亡焉。」老萊子曰「不可。順子之性也﹐子性淸剛而傲不肖﹐且又無所死亡﹐非人臣也。」子思曰「不肖﹐固人之所傲也。夫事君﹐道行言聽﹐則可以有所死亡﹔道不行言不聽﹐則亦不能事君﹐謂無死亡也。」老萊子曰「不見夫齒乎﹗𨿽堅固﹐卒以相磨。舌柔順﹐終以不敝。」子思曰「吾不敢爲舌﹐故不能事君。」予讀子思書﹐知孟軻氏之剛﹐固有師也。司馬文正公《太玄說》﹐其略曰「揚子云眞大儒者也﹗孔子旣沒﹐知聖人之道者﹐非子云而誰﹖孟與荀殆不足擬﹐況其餘乎﹗觀《玄》之書﹐明則極於人﹐幽則盡於神﹐大則包宇宙﹐細則入毛髮﹐合天地人之道以爲一。括其根本﹐示人所出﹐胎育萬物而兼爲之母。若地﹐履之而不可窮也﹔若海﹐挹之而不可竭也。蓋天下之道﹐𨿽有善者﹐蔑以易此矣。考之於渾元之初而玄已生﹐察之於當今而玄非不行﹐窮之於天地之季而玄不可亡﹐叩之於萬物之情而不漏﹐測之以鬼神之狀而不違﹐槪之以《六經》之言而不悖﹐藉使聖人復生﹐視《玄》必釋然而嘆﹐以爲得己之心矣。乃知《玄》者以贊《易》也﹐非別爲書與《易》角逐也。」予謂文正公以誠以謙爲學之本﹐果子《玄》無所見﹐肯爲此言乎﹗程伊川以《玄》爲贊者﹐非也。伊川之門人以文正公不知先天之學者﹐亦非也。

●卷四司馬文正公作《文中子補傳》曰﹕文中子王通﹐字仲淹﹐河東龍門人。六代祖玄則﹐仕宋﹐歷太僕﹑國子博士﹔兄玄謨﹐以將略顯﹐而玄則用儒術進。玄則生煥﹐煥生蚪。齊髙帝將受宋禪﹐誅袁粲﹐蚪由是北奔魏﹐魏孝文帝甚重之﹐累官至並州刺史﹐封晉陽公﹐謚曰穆﹐始家河﹑汾之間。蚪生彥﹐官至同州刺史。彥生傑﹐官至濟州刺史﹐封安唐公﹐謚曰獻。傑生隆﹐字伯髙﹐隋開皇初﹐以國子博士待詔雲龍門。隋文帝嘗從容謂隆曰「朕何如主﹖」隆曰「陛下聰明神武﹐得之於天﹐發號施令﹐不盡稽古﹔𨿽負堯舜之資﹐終以不學爲累。」帝默然有間﹐曰「先生﹐朕之陸賈也。何以教朕﹖」隆乃著《興衰要論》七篇﹐奏之。帝𨿽稱善﹐亦不甚達也。歷昌樂﹑猗氏﹑銅川令﹐棄官歸﹐教授﹐卒於家。隆生通。自玄則以來﹐世傳儒業﹐通幼明悟好學﹐受《書》於東海李育﹐受《詩》於會稽夏﹐受《禮》於河東關朗﹐受《樂》於北平霍汲﹐受《易》於族父仲華。仁壽三年﹐通始冠﹐西入長安﹐獻《太平十二策》﹐帝召見﹐嘆美之﹐然不能用﹐罷歸﹐尋復徵之﹐煬帝卽位﹐又徵之﹐皆稱疾不至﹐專以教授爲事﹐弟子自遠方而至者甚眾。乃著《禮論》二十五篇﹑《樂論》二十篇﹑《續書》百有五十篇﹑《續詩》三百六十篇﹑《元經》五十篇﹑《贊易》七十篇﹐謂之《王氏六經》。司徒楊素重其才行﹐勸之仕。通曰「汾水之曲﹐有先人之敝廬足以庇風雨﹐薄田足以具誓粥﹐願明公正身以治天下﹐使時和年丰﹐通也受賜多矣﹐不願仕也。」或譖通於素曰「彼實慢公﹐公何敬焉﹖」素以問通﹐通曰「使公可慢﹐則僕得矣﹔不可慢﹐則僕失矣。得失在僕﹐公何與焉﹗」素待之如初。右武候大將軍賀若弼嘗示之射﹐發無不中。通曰「美哉﹐藝也。君子志道﹑據徳﹑依仁﹐然後遊於藝也。」弼不悅而去。通謂門人曰「夫子矜而愎﹐難乎免於今之世矣。」納言蘇威好畜古器﹐通曰「昔之好古者聚道﹐今之好古者聚物。」太學博士劉炫問《易》。通曰「聖人之於《易》也﹐沒身而已矣﹐況吾儕乎﹗」有仲長子光者﹐隱於河渚。嘗曰「在險而運奇﹐不若宅平而無爲。」通以爲知言。曰「名愈消﹐徳愈長﹐身愈退﹐道愈進﹐若人知之矣。」通見劉孝標《絕交論》曰「惜乎﹐舉任公而毀也﹐任公不可謂知人矣。」見《辧命論》曰「人事廢矣。」弟子薛收問﹕「恩不害義﹐儉不傷禮﹐何如﹖」通曰「是漢文之所難也。廢肉刑害於義﹐省之可也﹔衣弋綈傷於禮﹐中焉可也。」王孝逸曰「天下皆爭利而棄義﹐若之何﹖」通曰「捨其所爭﹐取其所棄﹐不亦君子乎﹗」或問人善。通曰「知其善則稱之﹐不善則對曰﹐未嘗與久也。」賈瓊問息謗。通曰「無辧。」問止怨。曰「不爭。」故其鄕人皆化之無爭者。賈瓊問羣居之道。通曰「同不害正﹐異不傷物。古之有道者﹐內不失眞﹐外不殊俗﹐故全也。」賈瓊請絕人事。通曰「不可。」瓊曰「然則奚若﹖」通曰「莊以待之﹐信以應之﹐來者勿拒﹐去者勿追﹐沈如也﹐則可。」通謂姚義能交。或曰簡。通曰「玆所以能也。」又問廣。通曰「廣而不濫﹐玆又所以爲能。」又謂薛收﹐「善接小人﹐遠而不疏﹐近而不狎﹐頹如也。」通嘗曰「封禪非古也﹐其秦漢之侈心乎﹖」又曰「美哉﹐周公之智深矣乎﹗寧家所以安天下﹐有我所以厚蒼生也。」又曰「易樂者必多哀﹐輕施者必好奪。」又曰「無赦之國﹐其刑必平﹔重斂之國﹐其財必貧。」又曰「廉者常樂無求﹐貪者常憂不足也。」又曰「我未見得誹而喜﹐聞譽而懼者。」又曰「昏而論財﹐夷虜之道也。」又曰「居近而識遠﹐處今而知古﹐其惟學乎﹖」又曰「輕譽苟毀﹐好憎而尙怒﹐小人也。」又曰「聞謗而怒者﹐讒之階也﹔見譽而喜者﹐佞之媒也。絕階去媒﹐讒佞遠矣。」通謂北山黃公善醫﹕先飲食起居﹐而後鍼藥。謂汾陰侯生善筮﹐「先人事而後爻象」。大業十年﹐尙書召通蜀郡司戶﹔十一年﹐以著作郎國子博士徵﹐皆不至。十四年﹐病終於家。門人謚曰文中子。二子福郊﹑福。二弟凝﹑績。評曰﹕此皆通之世家及《中說》云爾。玄謨仕宋至開府儀同三司。績及福之子π﹑θ﹑勃﹐皆以能文著於唐世﹐各有列傳。余竊謂先王之《六經》﹐不可勝學也﹐而又奚續焉﹖續之庸能出於其外乎﹖出則非經矣。苟無出而續之﹐則贅也﹐奚益哉﹖或曰「彼商﹑周以往﹐此漢﹑魏以還也。」曰「漢﹑魏以還﹐遷﹑固之徒﹐記之詳矣。」奚待於續經﹐然後人知之﹐必也好大而欺愚乎﹗則彼不愚者﹐孰肯從之哉﹖今其《六經》皆亡而《中說》猶存﹐《中說》亦出於其家﹐𨿽雲門人薛收﹑姚義所記﹐然予觀其書﹐竊疑唐室旣興﹐凝與福輩﹐依並時事﹐從而附益之也。何則﹐其所稱朋友門人﹐皆隋﹑唐之際將相名臣﹐如蘇威﹑楊素﹑賀若弼﹑李徳林﹑李靖﹑竇威﹑房玄齡﹑杜如晦﹑王﹑魏徵﹑陳叔達﹑薛收之徒﹐考諸舊史﹐無一人語及通名者。《隋史唐初爲也﹐亦未嘗載其名於《儒林隱逸》之間﹐豈諸公皆忘師棄舊之人乎﹖何獨其家以爲名世之聖人﹐而外人皆莫之知也。福又云「凝爲監察禦史﹐劾奏侯君集有反狀﹐太宗不信之﹐但黜爲姑蘇令。大夫杜淹﹐奏凝直言非辜﹐長孫無忌與君集善﹐由是與淹有隙﹐王氏兄弟皆抑不用﹐時陳叔達方撰《隋史》﹐畏無忌﹐不爲文中子立傳。」按叔達前宰相﹐與無忌位任相埒﹐何故畏之﹖至沒其師之名﹐使無聞於世乎﹖且魏徵實總《隋史》﹐縱叔達曲避權威﹐徵肯聽之乎﹗此予所以疑之也。又淹以貞觀二年卒﹐十四年君集平髙昌還而下獄﹐由是怨望。十七年謀反﹐誅。此其前後參差不實之尢著者也。如通對李靖聖人之道曰「無所由亦不至於彼﹐道之方也。必也無至乎﹗」又對魏徵以聖人有憂疑﹐退語董常﹐以聖人無憂疑。曰「心迹之判久矣﹐皆流入於佛﹑老者也。夫聖人之道﹐始於正心修身齊家治國﹐至於安萬邦﹐和黎民﹐格天地﹐遂萬物﹐功施當時﹐法垂後世﹐安在其無所至乎﹖聖人所爲﹐皆發於至誠﹐而後功業被於四海﹐至誠﹐心也﹔功業﹐迹也﹔奚爲而判哉﹖」如通所言﹐是聖人作僞以欺天下也﹐其可哉﹖又曰「佛﹐聖人也﹐西方之教也﹐中國則泥。」又曰「《詩﹞﹑《書》盛而秦世滅﹐非仲尼之罪也。虛玄長而晉室亂﹐非老﹑莊之罪也。齋戒修而梁國亡﹐非釋迦之罪也。」苟爲聖人矣﹐則推而放諸南海而準﹐推而放諸北海而準﹐烏有可行於西方而不可行於甲國哉﹖苟非聖人矣﹐則泥於中國﹐獨不泥於西方耶﹖秦焚《詩》《書》﹐故滅﹔使《詩》《書》之道盛於秦﹐安得滅乎﹖老﹑莊貴虛無而賤禮法﹐故王衍﹑阮籍之徒乘其風而鼓之﹐飾談論﹐恣情欲﹐以至九州覆沒﹔釋迦稱前生之因果﹐棄今日之仁義﹐故梁武帝承其流而信之﹐嚴齋戒﹐弛政刑﹐至於百姓塗炭。發端倡導者﹐非二家之罪而誰哉﹖此皆議論不合於聖人者也。唐世文學之士﹐傳道其書者蓋寡﹐獨李翺以比《太公家教》﹐及司空圖﹑皮日休始重之。宋興﹐柳開﹑孫何振而張之﹐遂大行於世﹐至有眞以爲聖人可繼孔子者。余讀其書﹐想其爲人﹐誠好學篤行之儒者也﹔惜其自任太重﹐其子弟譽之太過﹐更使後之人莫之敢信也。余恐世人譏其僭而累其美﹐故采其行事於理可通而所言切於事情者﹐著於篇以補《隋書》之缺。

傳成﹐文正公問予大父康節何如﹖康節贊之曰「小人無是﹐當世已棄。君子有非﹐萬世猶譏。錄其所是﹐棄其所非﹐君子有歸﹔因其所非﹐棄其所是﹐君子幾希。惜哉仲淹﹐壽不永乎。非不廢是﹐瑕不掩瑜。𨿽未至於聖﹐其聖人之徒歟﹗」文正自玆數言文中子﹐故又特書於《通鑑》語中。然文正疑所稱朋友門人皆隋﹑唐之際將相名臣﹐如蘇威﹑楊素﹑賀若弼﹑李徳林﹑李靖﹑竇威﹑房玄齡﹑杜如晦﹑王﹑魏徵﹑陳叔達﹑薛收之徒﹐無一人語及通姓名者﹐又疑其子弟譽之太過﹐又疑唐世文學之士傳道其書者蓋寡﹐獨李翺以比《太公家教》﹐及司空圖﹑皮日休始重之。予得唐文人劉禹錫言﹐在隋朝諸儒﹐惟王通能明王道﹐隱白牛谷﹐遊其門者﹐皆天下俊傑。著書於家﹐旣沒﹐謚曰﹕文中子。則蘇威公等實其朋友門人無疑﹐非子弟譽之太過無疑﹐不但司空圖﹑皮日休重其書亦無疑也。禹錫之言﹐豈文正偶不見耶﹖文正之傳﹐康節之贊﹐俱未行於世﹐予故表出之。程伊川亦曰「文中子格言﹐前無荀卿﹑揚雄也。」

予家舊藏司馬文正公隸書《無爲贊》﹐按公傳家集無之﹐曰「爲黃﹑老者﹐以心如死灰﹐形如槁木﹐爲無爲。迂叟以爲不然﹐作《無爲贊》曰﹕『治心以正﹐保躬以靜﹐進退有義﹐得失有命。守道在己﹐成功則天﹐爲者敗之﹐不如自然。』」章子厚在丞相府﹐顧坐客曰「延安帥章質夫﹐因板築發地﹐得大竹根﹐半已變石。西邊自昔無竹﹐亦一異也。」客皆無語﹐先人獨曰「天地回南作北有幾矣﹐公以今日之延安﹐爲自天地以來西邊乎﹖」子厚太息曰「先生觀物之學也。」蓋子厚蚤出康節門下云。

張籍《祭退之》詩云「《魯論》未訖注﹐手迹今微茫。」是退之嘗有《論語》傳﹐未成也。今世所傳﹐如「宰予晝寢」﹐以「晝」作「畫」字﹔「子在齊聞《韶》﹐三月不知肉味」﹐以「三月」作「音」字﹔「浴乎沂」﹐以「浴」作「沿」字﹐至爲淺陋﹐程伊川皆取之﹐何耶﹖又「子畏於匡﹐顏淵後。曰﹕『吾以爾爲死矣。』曰﹕『子在﹐回何敢死﹖』」死字自有意義。伊川之門人攺云「子在﹐回何敢先﹖」學者類不服也。

呂汲公當遷祕書丞﹐乞用其官易母封邑﹐朝廷從之。中外以爲美事﹐獨劉敞原父曰「禮﹐父爲士﹐子爲大夫﹐葬以士﹐祭以大夫。蓋不敢以己貴而加諸親也。今君之舉孝矣﹐於禮若戾柰何﹖又法未當封﹐亦非所以尊之也。」公聞之嘆服﹐自以爲不及﹐終身敬原父之學。

楚州徐積有孝行﹐東坡諸公特敬禮之。初﹐積學於胡瑗。瑗門人甚眾﹐一日獨召積﹐食於中堂﹐二女子侍立。積問瑗﹕「門人或問見侍女否﹐將何以對﹖」瑗曰「莫安排。」積聞此一語﹐忽大省悟﹐其學頓進云。

子張疑髙宗諒陰三年﹐子思不聽其子服出母﹐子遊爲異父兄弟服大功﹐子夏謂服齊衰﹐孔子沒門人疑其服。洙泗之上﹐親從孔子學禮者尙如此。故三年之喪﹐鄭云二十七月﹐王云二十五月。攺葬之服﹐鄭云服緦三月﹐王云葬訖而除。繼母出嫁﹐鄭云皆服﹐王雲從子繼寄育乃爲之服。無服之殤﹐鄭云子服一月﹐哭之一日﹐王云以哭之日易服之月。諸儒之議﹐紛辧不齊也。蓋摯虞之太息者﹐予表出之﹐以見末世多諱於喪禮﹐易失難明爲甚。

●卷五唐以前文字未刻印﹐多是寫本。齊衡陽王鈞手自細書﹝五經﹞﹐置巾箱中。巾箱《五經》自此始。後唐明宗長興三年﹐宰相馮道﹑李愚﹐請令判國子監田敏校正《九經》﹐刻板印賣。朝廷從之。𨿽極亂之世﹐而經籍之傳甚廣。予曾大父遺書﹐皆長興年刻本﹐委於兵火之餘﹐僅存《儀禮》一部。

世傳王氏《元經》﹑薛氏《傳》﹑關子明《易》《李衛公問對》﹐皆阮逸擬作。逸嘗以私稿示蘇明允也。晁以道云「逸才辯莫敵﹐其擬《元經》等書﹐以欺一世之人不難也。」予謂逸後爲仇家告「立太山石﹐枯上林柳」之句﹐編竄抵死﹐豈亦有陰譴耶﹗

《說文》云「姓﹐人所生也。」古之神聖之人﹐其母感天而生﹐故從女。又古姓姚﹑嬀﹑姬﹑姜之屬﹐皆從女者﹐其義甚異﹐典籍難著云。

伊川之學以誠敬爲本。其傳「震驚百里﹐不喪匕鬯」曰「動之大者﹐莫如雷﹐故以雷言之。『震驚百里』﹐其威遠也。人之致其誠敬﹐莫如祭祀。匕以載鼎實升於俎﹐鬯以灌地而降神﹐方其酌灌以求神﹐薦牡而祈享﹐盡其誠敬之心﹐𨿽雷震之威﹐不能使之懼而失守也。故云『不喪匕鬯』。夫臨大震懼﹐能安而不自失者﹐惟誠敬而已。」誠敬最善﹐予故表出之。

伊川說「納約自牖」曰「約﹐所以進結其君之道也﹔自牖﹐因其明也﹔牖﹐所以通內外之象也。人臣以忠信善道結於君心﹐必自其所明處﹐乃能入也。人心有所蔽﹐有所通。所蔽者﹐暗處也﹔所通者﹐明處也。就其明處而告之則易也。自古能諫其君﹐未有不因其所明者也﹐張子房之於漢﹐是也。髙祖以戚姬故﹐將易太子﹐是其所蔽也﹐羣臣爭之者眾矣。嫡庶長幼之序﹐非不明也﹐如其蔽而不察何﹖四老人者﹐髙祖素知其賢而重之﹐此其不蔽之明心﹐故因其所明而及其事﹐則悟之如反掌。且四老人之力﹐孰與子房﹑周昌﹑叔孫通﹐然不從彼而從此者﹐就其蔽與就其明之異耳。」予不論於《易》之義當否﹐於理則善矣﹐故表出之。古《易》﹕任《卦爻》一﹐《彖》二﹐《象》三﹐《文言》四﹐《系辭》五﹐《說卦》六﹐《序卦》七﹐《雜卦》八。其次第不相雜也。先儒謂費直專以《彖》﹑象》《文言》參解《易爻》﹐今入《彖》《象》《文言》於《卦》下者﹐自費氏始。孔穎達又謂王輔嗣之意﹐《象》本釋經﹐宜相附近﹐分《爻》之《象》辭﹐各附當《卦》。蓋古《易》已亂於費氏﹐又亂於王氏也。予家藏大父康節手寫《百源易》﹐實古《易》也。百源在蘇門山下﹐康節讀《易》之地﹐舊祕閣亦有本。

程伊川說﹕「黃裳元吉﹐婦居尊位﹐女媧氏﹑武氏是也。非常之變﹐不可言也。故有黃裳元吉之戒。如武氏之變﹐固也。女媧不見於《書》﹐果有煉石補天之事﹐亦非變也。不言漢呂氏﹐獨非變耶﹗」蘇仲虎則曰「伊川在元時以罪逐﹐故爲此說﹐以詆垂箔之政。」予不敢以爲然。

「彼黍離離﹐彼稷之苗」。王氏解﹕「視黍而謂之稷者﹐憂而昏也。」程氏解﹕「彼黍者﹐我稷之苗也。」校先儒平易明白之說﹐固爲穿鑿云爾。

《書伊訓》曰「成湯旣沒﹐太甲元年。」文義甚嚴﹐無簡冊斷缺之迹。孟子獨曰「成湯之下﹐外丙二年﹐仲壬四年﹐始爲太甲。」果然﹐則伊尹自湯以來輔相四代﹐何在湯在太甲﹐弛張如此﹔在外丙﹐在仲壬﹐絕不書一事也。考於歷﹐若湯之下﹐增此六年﹐至今之日﹐則羨而不合矣。司馬遷﹑皇甫謐﹑劉歆﹑班固﹐又因孟子而失也。獨孔安國守其家法不變。蓋《詩》《書》之外﹐孔子不言者﹐予不敢知也。

東坡《書上淸宮碑》云「道家者流﹐本於黃帝﹑老子。其道以淸淨無爲爲宗﹐以虛明應物爲用﹐以玆儉不爭爲行﹐合於《周易》何思何慮﹑《論語》仁者靜壽之說﹐如是而已。」謝顯道親見程伊川誦此數語﹐以爲古今論仁﹐最有妙理也。

予宮中祕時﹐陳瑩中諸子出瑩中答楊中立辯伊川不論先天之學書﹐因以予舊見伊川從弟穎出伊川之書盈軸﹐必勉以熟讀王介甫《易》說云云跋下方。士爲伊川之學者曰「吾師《易》學﹐何王氏足言﹖」嘩然不服﹐欲我擊也。欲更與之辯﹐則舊謄穎所出伊川之書亡矣。近守眉山﹐有程生者出伊川貽其外大父金堂謝君書﹐在晚謫涪陵時﹐猶勉以學《易》當自王介甫也。錄之將示前日以不信遇我者。「頤啟﹕前月末﹐吳齋郎送到書信﹐卽遞中奉報﹐計半月方達。冬寒﹐遠想雅履安和﹐僑居旋爲客次﹐日以延望﹐乃知止行甚悒也。來春江水穩善﹐候有所授﹐能一訪甚佳。只云忠﹑涪間看親人﹐必不疑也。頤偕小子甚安﹐來春本欲作《春秋》文字﹐以此無書﹐故未能﹐卻先了《論》《孟》或《禮記》也。《春秋》大義數十﹐皎如日星﹐不容遺忘﹐只恐微細義例﹐老年精神﹐有所漏落﹐且請推官用意尋究。後日見助﹐如往年所說﹐許止蔡般書葬類是也。若欲治《易》﹐先尋《易》繹令熟﹐只看王弼﹑胡先生﹑王介甫三家文字﹐令通貫﹐餘人《易》說無取﹐枉費功。年亦長矣﹐宜汲汲也﹐宋相見間﹐千百愼愛。十一月初九日﹐頤啟知縣推官。」

《春秋﹞書魯文公毀泉臺。《公羊》譏之曰「先君爲之﹐而己毀之﹐不如勿居也。」靖康初政﹐盡毀宣和中所作離宮別苑﹐宰相不學之舉﹐非上意也。康節手寫《易》《書》《詩》《春秋》﹐字端勁﹐無一誤失。冑子之賢者﹐其謹藏之勿替。

範淳甫內翰邇英講《禮》﹐至「擬人必於其倫」﹐曰「先儒謂擬君於君之倫﹐擬臣於臣之倫﹐特其位而已。如桀﹑紂﹐人君也﹐謂人爲桀﹑紂﹐必不肯受。孔﹑顏﹐匹夫也﹐謂人爲孔﹑顏﹐必不敢受。」東坡深嘆其得勸講之體。程伊川《易傳》﹐得失未議﹐示不過辭也。故爲鄙近﹐然亦辭也。在康節時﹐於先天之《易》﹐非不問不語之也﹔後伊川之人數爲妄。予舊因陳瑩中《報楊中立遊定夫書》﹐辧其略矣﹐並列之下方﹐以遺知育之君子。

陳瑩中《答楊中立遊定夫書》﹕「康節云﹕『先天圖﹐心法也。』圖𨿽無文﹐吾終日言﹐未嘗離乎是。故其詩曰﹕『身在天地後﹐心在天地先。天地自我出﹐自余惡足言。』又云﹕『數往者順﹐知來者逆。』此一節直解圖意﹐如逆之四時之比也。然則先天之學﹐以心爲本﹐其在經世者﹐康節之餘事耳。世學求《易》於文字﹐至語《皇極》﹐其或以爲考數之書。康節詩云﹕『自從三度絕韋編﹐不讀書來十二年。俯仰之間無所愧﹐任人謗道是神仙。』同時者目其人爲神仙﹐後來者名其書爲考數﹐皆康節之所不憾也。乃其心﹐則務三聖而已矣。《觀物》云﹕『起《震》終《艮》一節﹐明文王之八卦也﹔天地定位一節﹐明伏羲之八卦也。』蓋先天之學﹐本乎伏羲而備於文王。故其詩曰﹕『天地定位﹐《否泰》反類。山澤通气﹐《鹹損》見義。雷風相薄﹐《恆益》起意。水火相射﹐《旣濟未濟》。四象相交﹐成十六事。八卦相蕩﹐爲六十四。』八卦者﹐《易》之小成也。六十四卦者﹐《易》之大成也。集伏羲﹑文王之事而成之者﹐非孔子而誰乎﹖康節嘗謂孟子未嘗及《易》一字﹐而《易》道存焉﹐但人見之者鮮。又曰﹐人能用《易》﹐是爲知《易》﹐若孟子可謂善用《易》者也。夫《易》『窮則變﹐變則通﹐通則久』﹐故聖人之用《易》﹐閹辟於未然﹐變其窮而通之也。若夫暑之窮也﹐變而爲寒﹐寒之窮也﹐變而爲暑﹐則是自變而自通者也。窮自變自通﹐復何賴於聖人乎﹖孔子贊《易》而非與《易》競﹐孟子用《易》而語不及焉﹐此所謂賢者識其大者﹐其去聖人之用也﹐不爲遠矣。然而﹐或非《太玄》爲覆瓿之書﹐或躋孟子於旣聖之列﹐私論害公﹐意有所在﹐闔此於未然﹐豈乏人哉﹗柰何其無益也。《觀物》云﹕『防乎其防﹐邦家其長﹐子孫其昌﹐是以聖人重未然之防﹐是謂《易》之大綱。』而其論孔子﹐所以盡三才之道者﹐則曰『行無轍迹﹐至妙至妙﹐在一動一靜之間而已矣』。闡先聖之幽﹐微先天之顯﹐不在康節之書乎﹖𨿽在康節之書﹐而書亦不足以盡其奧也。故司馬文正與康節同時友善﹐而未嘗有一言及先天學﹐其著《家範》﹐本於《家人》一卦﹐而盡取王弼之說。今之說《易》者﹐方且厭常出奇﹐離日用而鑿太空也。又或謂文正公疑先天之學﹐此豈足以語二公弛張之意乎﹖二公不可得而見矣。徒見其書﹐而欲窺其心﹐然乎否耶﹖當先覺之任者﹐願賜一言﹐庶幾終可以無大過也。」

●卷六論先天《八卦》之位與《系辭》不同。竊謂康節先生所以辧伏羲﹑文王之《易》者﹐爲明此也。伏羲之《易》﹐乾南而坤北﹐自乾而左﹐巽而右﹐兌在東﹐離爲陽。與起震終艮之序﹐則離上而坎下﹐震東而兌西﹐與先天之位﹐固不同矣。乾坤屯蒙之序與乾履大有大壯之序﹐亦不同也。乾坤屯蒙之序﹐孔子作《序卦》以教天下﹐其辭其義﹐可玩而習也。乾履大有大壯之序﹐文王不言其義﹐後之學者﹐何所據而習之﹖𨿽無可據之義﹐而悟之在心﹐心聲不足以發其奧﹐心畫不足以形其妙﹐墮於言語文字﹐而先天之《易》隱矣。索隱之士﹐豈乏人哉﹗背理而求數﹐文王憂之﹐固闔其門﹐而拒其出。孔子繼文王之志﹐微顯闡幽﹐一以仁義﹐默而成之不言﹐聖人之教如此﹐潔淨精微﹐可謂至矣。後之學者﹐猶有捨經取緯﹐違大理而黷正經者﹐京房之流是也。康節云「物理之學﹐不可彊通。彊通則失理而入於迷矣。《皇極》之書﹐不可以彊通者也。失理之士﹐捨仁義而迷小道﹐背來物而役私情﹐如是而取《皇極》者﹐文正闔焉﹐非與康節異心也。蓋伏羲﹑文王之《易﹞﹐一而不一。文王﹑康節之學﹐同而不同﹐皇王之時異﹐闔辟之義殊﹐《易》之所以爲異者﹐未嘗二也。所謂伏羲之《八卦》﹐文王之《八卦》﹐未嘗異未嘗同也。曰一曰二﹐曰異曰同者﹐皆求《易》之情爾。竊意其如此﹐而情之所是﹐亦不敢以爲必然﹐更須面叩﹐乃可以決耳。蒙諭《系辭》論釋諸爻﹐未有及象數者﹐豈得意忘象者﹐眞孔子之學耶﹗此言盡《易》之要矣。至於日星气候之說﹐未及深考。然以爻當期﹐旣出於《系辭》﹐而歷象二語﹐又載於《堯典》。《月令》所紀﹐皆節候也﹐鳥火靈昴﹐可辧分至﹐辰弗集房﹐則失日可知﹐《春秋》日食之數﹐後世歷象﹐十得七八﹐已號精密。是故離﹑坎之上下﹐乾﹑坤之南北﹐在《六經》者﹐恐皆可考﹐不獨《易》也。孔子曰「寒往則暑來﹐暑往則寒來﹐寒暑相推而歲成焉。」歲不能自成也﹐當有成歲之法﹐期三百有六旬有六日﹐以閏月定四時者﹐成歲之法也。治歷明時﹐乃先王莫大之政﹐以《嗣徵》考之﹐可以見矣。而王省惟歲﹐而成歲之法﹐付之有司﹐有司失職﹐必誅無赦﹐非如他罪之可宥也。夫何聖而不然哉﹖賴此以授民時也﹐敢不欽乎﹗然而聖人之文﹐經天緯地﹐經出於上﹐而緯在有司。上揆下守﹐民時所賴﹐皆不可以不欽也。稽覽配合之說一本於緯﹐歷法之所取﹐而有司之所當習也。康節云「洛下閎但知歷法﹐惟揚子云知歷法﹐又知歷理。《易》之在先天者﹐非歷理乎﹖」文正讀《太玄說》曰「測之以鬼神之狀而不違﹐槪之以《六經》之書而不悖。藉使聖人復生﹐視《玄》必釋然而笑﹐以爲得己之心矣。乃知《玄》者所以贊《易》﹐非別爲書而與《易》競也。」又曰「夫畋者﹐网而得之﹐與弋而得之﹐何以異哉﹖《易》网也﹐《玄》弋也。何害不旣設网﹐而使弋者爲之助乎﹖」又曰「孔子旣沒﹐知聖人之道者非揚子而誰與﹖孟荀殆不足擬﹐況其餘乎﹖」淺陋﹐初不知《玄》﹐嘗輕議其書而妄評其是非﹐自聞康節之言﹐始索子云於歷理之內﹐及觀文正之論﹐然後知《太玄》不可不學﹐而冥冥然未有入路﹐尙苦其字之難識﹐況欲遽測其祕奧乎﹖文正自謂「求之積年﹐乃得觀之﹐讀之數十過﹐參以首尾﹐稍得窺其梗槪。然後喟然置書﹐嘆子云爲眞大儒矣﹗」凡文正之學﹐主之以誠﹐守之以謙﹐得十百而說一二﹐其於《玄》也﹐不觀不到﹐則其言不若是矣。初不聞此﹐乃輕議子云之書﹐而妄評其是非﹐心之愧悵﹐可勝言哉﹗棄舊誤於垂成﹐累初習於平地﹐庶幾推往而無戀﹐積新而可隆﹐尙賴先覺大君子﹐許其止而與之進也。

所論康節之學﹐恐不然。康節詩云「自從三度絕韋編﹐不讀書來十二年。俯仰之間無所愧﹐任人謗道是神仙。」神仙且不受也﹐以爲數學可乎﹖康節云「先天之學﹐心法也。」然則其學在心﹐或於心外欲觀休咎﹐故以《皇極》爲考數之書耳。如聞康節未嘗以《皇極》語人﹐故其說不傳。自有《八卦》﹐可以窺玩﹐惠迪則吉﹐違之則咎﹐何必更求休咎於《皇極》之書也。故諫大夫陳公瑩中論康節先天之學﹐書爲楊中立﹑遊定夫出也。大諫公與康節不相接﹐博之先君﹐因公之請﹐嘗進遺書之副歸焉。於時國有巨盜據顯位﹐未發﹐公以言刺之﹐反得罪﹐其後人無敢繼者﹐盜之威自此盛﹐卒至於亂天下。世以公之明比漢何武﹑唐郭子儀﹑本朝呂獻可﹑蘇明允矣。或疑公前知如神﹐亦出於康節之書﹐則非也。公旣廢﹐始爲康節之學﹐其英偉絕人之資﹐所見超詣﹐如此書也。中立﹑定夫同出伊川之門﹐於先達之序尙未詳﹐故不知其學也。明道﹑伊川見康節﹐賦詩曰「先先相與宴西街﹐小子親攜幾杖來。」其恭如此。張橫渠於伊川﹐諸父比也。橫渠見康節﹐尙拜牀下。博猶記王母夫人語及伊川﹐必日程二秀才云云。蓋當康節隱居謝聘日﹐伊川年尙少﹐未爲世所知也。博蚤見伊川﹐又與伊川族弟穎善。穎知好《大學》﹐伊川於其眷中獨與之言《易》﹐嘗從穎得書疏一通﹐伊川手迹也。曰「爲《易》學者﹐但取王輔嗣﹑胡先生﹑王荊公之說讀之﹐無餘事矣。」今伊川《易傳》行於世﹐大旨可見﹐爲其學者﹐遽以大諫公所謂伏羲《八卦》語之﹐則駭矣。康節平居尙不以語人﹐博其敢謂伊川有所不知也。近時妄人﹐出雜書數十百條﹐托爲伊川之說﹐意欲前無古人﹐足以重己之師矣。如司馬文正﹑張橫渠皆斥以爲未至﹐但以康節爲數學﹐亦安知所謂數者﹐非伊川之雅言也。豈中立﹑定夫亦惑於此歟﹐大諫公反復論之深矣。先君之戒﹐則曰張巡﹑許遠﹐同爲忠義﹐兩家子弟﹐材智污下﹐不能明二父之志﹐相毀於後世﹐故並爲退之所貶﹐凡托伊川之說﹐以議吾家學者﹐若子孫可勿報辧。博爲史官﹐大諫公中子正﹐同爲尙書郎﹐尙以家世之故﹐遇博厚。爲博道公平生之言爲詳﹐又出此書﹐俾論著其下﹐博不肖﹐不知大父之學﹐若其淵源不可誣者﹐亦嘗有聞矣。然博之言有不敢盡者﹐尙遵先君遺訓云。

先友周全伯喪嫡母﹐次所生母死﹐疑其爲服爲位。全伯﹐程伊川子婿﹐伊川尙不能決﹐先人問之司馬文正公。曰「某承問﹕有人居嫡母之喪﹐而所生母卒﹐疑其所以爲服及爲位之禮。按《雜記》云﹕『有三年之練冠﹐則以大功之麻易之。』又云『有父之喪﹐如未沒喪而母死﹐其除父之喪也﹐服其除服﹐卒事及喪服。𨿽諸父昆弟之喪﹐如當父之喪﹐其除諸父昆弟之喪也﹐皆服其除喪之服﹐卒事反喪服』。是先有喪而重有喪者﹐皆當別爲服也。又曾子問曰﹕『並有喪﹐如之何﹖何先何後﹖』孔子曰﹕『其葬也﹐先輕而後重﹔其奠及虞﹐先重而後輕。』此謂遭喪同月者也。今之律令﹐嫡繼慈養與母同例﹐皆應服齊衰三年。子之於母﹐嫡庶𨿽殊﹐情無厚薄﹐固當同服。而《喪服小記》云﹕『妾於妾祖姑。』蓋妾與女君尊卑殊絕﹐設位於他所可也。禮者大事﹐先賢不敢輕議﹐況如某者﹐詎敢輒以許人﹐姑據所聞以報﹐尙裁爲幸。」子謂文正公之於禮﹐可以爲後世法矣﹐故表出之。

近年洛陽張氏發地得石十數﹐漢蔡伯喈隸《尙書》《禮記》《論語》﹐各已壞缺。《論語》多可辧﹐每語必他出﹐至十數語﹐則曰凡章若干。如「朝聞道﹐夕死可也」。如「鳳兮鳳兮﹗何而徳之衰」﹖如「執車者爲誰子﹖子路曰﹕爲孔丘。曰﹕是魯孔丘與﹖曰﹕是。是知津矣」。如「置其杖而耘」等語。校今世本爲異。《尙書》「肆髙宗饗國百年」﹐今世本「肆髙宗享國五十有九年」﹐爲異甚。初﹐熹平四年﹐伯喈以經讀遭穿鑿謬妄﹐同馬日殫等以前聞考正﹐自書於石﹐立洛陽太學門下﹐摹寫者日千車乘﹐塡塞廣陌。至隋開皇六年﹐遷其石於長安﹐文字元刂泐不可知﹐詔問劉焯﹑劉炫﹐能盡屈羣起之說﹐焯因罹飛章之毀。予謂孔子自衛反魯﹐一定《詩》《書》之冊﹐至漢熹平﹐六百年有奇﹐已多謬失。自熹平至隋開皇﹐又四百年有奇﹐自開皇至今代﹐又五百年有奇﹐其謬失可勝計也耶﹗伯喈﹑焯﹑炫﹐皆極一時通儒之稱。伯喈曰然﹐焯﹑炫又曰然﹐可信也。按《隋史》旣遷其石於長安﹐今尙有出於洛陽者﹐何哉﹖

●卷七唐髙祖之起晉陽也﹐皆秦王世民之謀。髙祖謂世民曰「若事成﹐天下皆汝所致﹐當以汝爲太子。」將佐亦以爲請。世民屢辭。太子建成喜酒色遊畋﹐齊王元吉多過失﹐世民功名日盛。建成內不自安﹐乃與元吉共傾世民﹐各引樹黨友。髙祖晚多內寵﹐小王且二十人﹐其母競交結諸長子以自固。建成﹑元吉曲意事諸妃嬪﹐諂諛賂遺﹐無所不至﹐以求媚於髙祖。或云於張婕妤﹑尹徳妃。世民獨不然。故妃嬪等爭譽建成﹑元吉﹐而短世民。世民平洛陽﹐妃嬪等私求寶貨﹐並爲親屬求官。世民曰「寶貨皆已籍奏﹐官當授賢才有功者。」不許。淮南安王神通有功﹐世民給田數十頃。張婕妤之父﹐因婕妤欲奪之﹐神通執秦王之令﹐不可。俱以爲怨。尹徳妃父阿鼠彊橫﹐毆秦王府屬杜如晦﹐折一指﹐曰「汝何人﹗過我門不下。」徳妃反奏家爲秦王左右陵暴。髙祖積怒﹐數責世民。世民深自辧﹐終不信。又世民每侍宴宮中﹐對諸妃嬪思太穆皇后早世﹐不得見上有天下﹐或欷流涕。髙祖顧之不樂﹐諸妃嬪因密共譖世民曰「海內幸無事﹐陛下春秋髙﹐惟宜相娛樂﹐秦王獨泣涕﹐正是憎疾妾等。陛下萬歲後﹐妾等母子決不爲秦王所容。」因相與泣。且曰「皇太子仁孝﹐陛下以妾母子屬之﹐必能保全。」髙祖爲之愴然。由是待世民浸疏﹐而建成﹑元吉日親矣。元吉勸建成除世民﹐曰「俟入朝而手刃之。」世民從髙祖幸元吉第﹐元吉伏護軍宇文寶於寢內﹐欲刺世民不果。髙祖幸仁智宮﹐建成居守﹐世民﹑元吉從﹐建成令元吉就刺世民﹐曰「安危之計﹐決在今歲。」建成又使郎將汆朱煥﹑校尉橋公山以甲遺慶州都督楊文幹﹐使之舉兵﹐欲表裏相應。汆朱煥﹑橋公山告其事﹐文幹遂反。髙祖怒甚﹐囚建成於幕下﹐飼以麥飯。髙祖謂世民曰「楊文幹反﹐事連建成﹐恐應之者眾﹐汝應自行﹐還﹐立汝爲太子。吾不能效隋文帝自誅其子﹐當封建成爲蜀王。蜀兵脆弱﹐他日不能事汝﹐取之易耳。」元吉與妃嬪更疊爲建成請﹐封徳彜亦爲之營解﹐髙祖意遂變﹐惟責以兄弟不睦﹐歸罪太子中允王﹑右衛率韋挺﹑天策兵曹參軍杜淹﹐並流於州。髙祖校獵城南﹐命建成﹑世民﹑元吉馳射角勝。建成有胡馬﹐肥壯而喜蹶﹐以授世民曰「此馬甚駿﹐能超數丈澗﹐弟善騎﹐試乘之。」世民乘以逐鹿﹐馬蹶﹐世民躍立於數步之外﹐馬起復乘之﹐如是者三。顧宇文士及曰「彼欲以此見殺﹐死生豈不有命﹖」建成聞知﹐反令妃嬪譖於髙祖曰「秦王自言﹕我有天命﹐方爲天下主﹐豈有浪死﹗」髙祖大怒﹐先召建成﹑元吉﹐後召世民入﹐責之曰「天子自有天命﹐非智力可求。汝求之一何速邪﹖」世民免冠頓首﹐請下法司按驗。髙祖怒不解﹐會有司奏突厥入寇。髙祖乃攺容勞勉世民﹐命之冠帶﹐與謀突厥。髙祖每有寇盜﹐輒命世民討之。事平之後﹐猜嫌益甚。建成夜召世民飲酒﹐因之。世民暴心痛﹐吐血數升。淮南安王神通扶之還西宮。髙祖問世民疾﹐敕秦王素不能飲﹐自今無得復夜飲。因謂世民曰「首建大謀﹐削平海內﹐皆汝之功。吾欲立汝爲嗣﹐汝固辭。且建成年長﹐爲嗣日久﹐吾不忍奪也。觀汝兄弟﹐似不相容﹐同處京邑﹐必有紛競。當遣汝建行臺﹐居洛陽﹐自陜以東﹐皆主之。仍命汝建天子旌旗﹐如漢梁孝王故事。」世民涕泣辭。建成﹑元吉相與謀﹕秦王若至洛陽﹐有土地甲兵﹐不可復制﹔不如畱之長安﹐則一匹夫﹐取之易耳。乃密令數人上封事﹐言秦王左右聞往洛陽﹐無不喜躍﹐觀其志趣﹐恐不復來。又近幸之人﹐各以利害說髙祖﹐事復中止。建成﹑元吉與後宮日夜譖世民﹐髙祖信之﹐將加罪。陳叔達力諫乃止。元吉請殺世民﹐髙祖曰「彼有定天下之功﹐罪狀未著﹐何以爲辭﹖」秦府幕屬皆憂懼﹐不知所出。房玄齡謂長孫無忌日﹕「隙已成﹐一旦禍機竊發﹐豈惟府朝塗地﹐實社稷之憂也。莫若勸王行周公之事﹐以安家國。存亡之機﹐間不容髮﹐正在今日。」無忌日﹕「吾懷此已久﹐末敢言。今當白之。」乃入言於世民。世民召玄齡謀之﹐玄齡曰「大王功在天下﹐當承大業﹐今日憂危﹐乃天贊之也﹐其勿疑。」又與府屬杜如晦共勸世民誅建成﹑元吉。元吉以秦府多驍將﹐乃譖尉遲敬徳﹐下詔獄。世民爲之分辧﹐僅免。又譖程知節﹐出爲康州刺史。知節謂世民曰「大王股肱羽翼盡矣﹐身何能久﹗」建成謂元吉曰「秦府智略之士可懼者﹐獨房玄齡﹑杜如晦耳。」皆譖逐之。會元吉當北伐﹐請尉遲敬徳﹑程知節﹑段志玄﹑秦叔寶等偕行﹐又簡閱秦王帳下精銳之士。王蛭密告世民曰「建成語元吉﹐『吾與秦王餞汝於昆明池﹐使壯士刺殺秦王於幕下﹐以暴卒聞。敬徳等汝悉坑之。』」世民以蛭言告長孫無忌等﹐長孫無忌等勸世民先事圖之。世民嘆曰「骨肉相殘﹐古今大惡。吾誠知禍在旦夕﹐欲俟其發﹐然後以義討之﹐不亦可乎﹖」敬徳曰「人情誰不愛死﹐今眾人以死奉王﹐乃天授也。禍機垂發﹐而王猶晏然不以爲憂﹐王縱自輕﹐如社稷宗廟何﹖王如不用敬徳言﹐敬徳將竄身艸澤﹐不能畱王左右﹐交手受戮也。」無忌曰「不從敬徳之言﹐事今敗矣。敬徳必不爲王有﹐無忌亦當相隨而去。」世民曰「吾言亦未可全棄﹐公更圖之。」府僚又曰「元吉凶戾﹐終不肯事建成。聞薛實言﹕『元吉之名合成唐字。當主唐祀。』元吉喜曰﹕『但除秦王﹐取東宮如反掌耳。』彼與建成謀未成﹐已有取建成之心。亂心無厭﹐何所不爲﹗若使二入得志﹐恐天下非復唐有﹐柰何徇匹夫之節﹐忘社稷之計乎﹖」會太白經天﹐傅奕密奏﹕「太白見秦分﹐秦王當有天下。」髙祖以其狀授世民。世民乃密奏﹕「建成﹑元吉淫亂後宮」﹐曰「臣於兄弟無絲毫之負﹐今欲殺臣﹐似爲世充﹑建徳報仇。臣今枉死。永違君親。魂歸地下﹐實恥見諸賊。」髙祖省之﹐愕然﹐報曰「明當鞫問﹐汝宜早參。」明日﹐世民遂誅建成﹑元吉云。予嘗論史官贊唐太宗曰「比迹湯﹑武則有焉﹐於成﹑康若過之。」何庶幾云「孫諫議甫則直以爲聖﹐蘇東坡則以從諫近於聖也。」如建成之庸愎﹐元吉之凶戾﹐得以害太宗﹐則唐之宗社﹐可立以亡。孰能保隋之遺民於塗炭鋒鏑之餘﹐傳三百年之遠乎﹗故劉句﹑歐陽文忠之史﹐於誅建成﹑元吉不議也。句又曰「當髙祖任讒之年﹐建成忌功之日﹐苟除畏僵﹑孰顧分崩﹐變故之興﹐間不容髮﹐方懼毀巢之禍﹐寧虞尺布之謠。」蓋一代之公言也。獨範內相純夫作《唐鑑》﹐以太宗誅建成﹑元吉﹐比周公誅管﹑蔡不同。曰「管﹑蔡流言於國﹐將危周公﹐以間王室﹐得罪於天下﹐故誅之。非周公誅之﹐天下之所當誅也。周公豈得而私之哉﹗」予以爲不然。周公系周之存亡﹐曷若太宗之系唐之存亡哉﹖管﹑蔡一流言以危周公﹐周公得而誅之。建成﹑元吉已太宗﹐不死﹐尙裹甲伏兵﹐懍懍日夜欲發﹐不比管﹑蔡之危周公也﹐太宗獨不得而誅之乎﹗管蔡之危周公﹐則得罪於天下﹐建成﹑元吉之害太宗﹐獨不得罪於天下乎﹗隋余之人﹐恃太宗以爲命者﹐宜甚於周之人恃周公也。以周公之靈﹐固非管﹑蔡可危﹐不幸不免﹐爲周之輔佐者﹐召公而下尙有人﹐王室何卹於間也﹖如建成﹑元吉得害太宗﹐唐隨以亡矣﹐不止於間王室也﹐太宗豈得而私之哉﹖純夫又曰「立子以長不以功。建成𨿽無功﹐太子也。太宗𨿽有功﹐藩王也。」予亦以爲不然。古公捨長泰伯﹐立季歷爲太子﹔文王捨長伯邑考﹐立武王爲太子。非邪﹖若以賢也﹐大賢亦莫如太宗大功大徳﹐格於天地﹐不俟古公﹑文王之明智﹐𨿽甚愚至下之人﹐亦知其當有天下。髙祖惑於內不察也﹐老耄荒悖﹐可勝言哉﹗予故具列建成﹑元吉謀害太宗之事﹐以見太宗之計出於亡聊﹐實與天下誅之﹐比周公誅管﹑蔡之義﹐甚直不愧也﹐以反純夫之說﹐以遺知言之君子。

漢髙祖方擁戚姬﹐周昌嘗燕入奏事﹐是周昌得見戚姬也。又漢髙祖欲廢太子﹐周昌廷爭﹐呂后側耳東廂聽﹐見周昌跪謝云云﹐是呂后得見周昌也。又文帝至灞陵﹐使愼夫人鼓瑟﹐上自倚瑟而歌﹐顧謂羣臣﹐皆得見愼夫人。又帝幸上林﹐皇后﹑愼夫人從。袁盎引卻愼夫人坐﹐愼夫人怒﹐不肯坐。上亦怒﹐起。盎因前說云云﹐是袁盎亦得見皇后﹑愼夫人也。漢宮禁之法﹐不嚴如此。

司馬遷敍三千年事﹐五十萬言﹔班固敍二百年事﹐八十萬言。晉張輔用此論優劣云爾。

蔡邕以「致遠恐泥」爲孔子之言。李固以「其進銳者其退速」爲老子之言。杜甫以東方朔割肉爲社日﹐以褒﹑妲爲夏﹑商﹐皆引援之誤。

《前漢敍傳》﹕「外博四荒。」按《書》「外薄四海』﹐「博」字爲誤。《魏髙堂隆傳》﹕「是用大簡。」按《詩》「是用大諫」﹐「簡」字爲誤。《後漢書方術傳》﹕「懷協道藝」﹐當作「挾」字。《胡廣傳》﹕「議者剝異」﹐當作「駁」字。《朱浮傳》﹕「保宥生人」﹐當作「」字。「王允乳藥求死」﹐當作「茹」字。史官失於是正﹐類此者不一。

漢髙祖父太上皇﹐《前史》不載名。《後史章帝紀》﹕「祠太上皇於萬年」﹐汪「名﹝原注﹕它官反﹞﹐一名執嘉。」《髙後紀》載﹕髙祖母曰昭靈後。戾太子﹐非美謚也。宣帝以加其祖。予謂太子之死可哀也﹐與幽﹑厲之惡不同﹐與孟子所謂「𨿽孝子慈孫不能攺」者﹐亦不同也。

昔人賤庶生子。孫堅五子﹐《吳史》載其其。仁﹐庶生也﹐不錄。故《陳武贊》曰「子表將家支庶﹐而與冑子比翼齊衡﹐拔萃出類﹐不亦美乎﹗」然田嬰有子四十人﹐而賤妾之子文最賢﹐故以爲太子﹐孟嘗君也。

賈誼《疏》云「生爲明帝﹐沒爲明神﹐使顧成之廟稱爲太宗。」又云「萬年之後﹐傳之老母弱子﹐將使不寧。」是時文帝尙無恙﹐非不忌也﹐更爲之前席。如武帝以道惡﹐曰「以我不行此道邪﹗」以馬瘦﹐曰「以我不乘此馬邪﹗」皆殺主者﹐其有間矣。今章奏不當名。趙廣漢﹐按《國史會要》﹐本朝廣漢之後也。

●卷八憲宗元和十四年﹐自鳳翔法門寺迎佛骨入禁中﹐韓愈以諫逐。十五年﹐有陳弘志之禍。懿宗咸通十四年﹐又迎其骨入禁中﹐諫者以憲宗爲戒。懿宗曰「朕生得見之﹐死亦無恨。」不數月﹐崩。送佛骨還法門寺。愈之諫云「奉佛以來﹐享年不永」者﹐其知言哉。

後漢胡廣卒﹐故吏自公卿﹑大夫﹑博士﹑議郎﹐衣者數百人。董翊舉孝廉爲須昌令﹐聞舉將將死﹐棄官去。唐杜審言受崔融之知﹐融死爲服緦麻。裴估與鄭餘慶友善﹐佶死﹐餘慶爲行服。此禮久廢。近時張樂全薨﹐東坡用唐人服坐主喪﹐緦麻三月。東坡薨﹐張文潛坐舉哀行服得罪。

《新唐史》﹕「韓退之﹐鄧州南陽人。」《史記》﹕「白起攻南陽。」徐廣注云「此南陽﹐河內修武也。」則退之修武人也。以爲鄧州﹐誤矣。

《西漢於定國傳》﹕「東海有孝婦﹐養姑甚謹。夫死無子﹐不肯更嫁。姑不欲累其婦﹐自經死。姑女誣婦殺之﹐官乃曲成其獄。定國爭之﹐太守不聽﹐乃抱其具獄﹐哭於府上﹐辭病去。太守竟殺孝婦﹐郡中枯旱三年。後太守至﹐而定國白之﹐乃殺牛祭孝婦﹐大雨歲熟。」《東漢孟嘗》﹕「上虞有寡婦﹐養姑甚謹﹐姑以老壽終﹐而夫女弟誣婦鴆之﹐官竟其罪。嘗言其枉﹐太守不聽﹐哀泣門外﹐因謝病去。太守殺寡婦﹐郡中連旱二年。後太守至﹐嘗具陳其冤﹐乃刑訟女而祭婦冢﹐天雨﹐谷稼遂登。」二事甚相類﹐範曄後出﹐無一言﹐何也﹖唐代宗旣誅元載﹐欲盡誅其黨韓會等。吳湊苦諫﹐止降遠州。會﹐退之兄也。退之謂兄罹讒口﹐承命南遷。按會所坐非罹讒者。柳子厚亦云「韓會善淸言﹐名最髙﹐以故多得滂。」豈士能淸髙反污於元載乎﹖近時王釒至作會補傳﹐亦不出黨元載事﹐皆非實錄。

班固嘗醉罵洛陽令種競。至竇憲敗﹐競收憲賓客﹐固在其數﹐死獄中。固著《漢書》未就﹐詔固女弟曹世叔妻昭續﹝原注﹕一作緒﹐後同﹞成之。是謂曹大家。華嶠論固曰「排節義﹐否正直﹐不以殺身成仁爲美者。」予謂嶠爲知言。則固附竇憲以死﹐不足悲也。班固作《漢史》﹐失於畏司馬遷﹐自武帝而上﹐於遷之詞﹐不敢輒易。如《項羽傳》﹐但移髙祖事於《本紀》中耳。他傳皆然。應遷書某人有曰「其於某﹐今爲大官」。距固之世已二百年。固書其人﹐亦皆曰「其子某﹐今爲大官」。失於畏遷也。遷作歷代史人物表﹑《食貨》等志﹐嘗著歷代之人。固作《漢史》表志﹐亦著歷代之人﹐失於畏遷也。固知畏遷﹐按漢書﹐自武帝而下﹐至平帝﹐續成之可也。於其詞重出不可也。孔子作經﹐使後世讀《易》者﹐如無《春秋》﹔讀《書》者﹐如無《詩》。其法固不知也。獨韓退之作《王仲舒碑》﹐又作《志》﹔蘇子瞻作《司馬君實行狀》﹐又作《碑》。其事同﹐其詞各異﹐庶幾知之矣。

前蜀劉禪以魏景元五年三月降﹐明年十二月﹐魏亡。後蜀王衍以唐同光三年十一月降﹐明年三月被誅。四月﹐莊宗死郭從謙之變。二主失於遽降﹐殆相類。然衍不足道﹐禪若稍收用其先人舊臣遺策﹐中原方易代﹐必未能窺蜀。蓋譙周之罪﹐上通於天矣。

路巖貶新州﹐死於楊叔死之榻﹐見《通鑑》。劉摯貶新州﹐死於蔡確死之室﹐見王鞏《雜記》。二事甚類﹐可駭也。

蜀郡男子路建等﹐輟訟慚怍而退﹐以應文王卻虞﹑芮之訟﹐以媚王莽。蜀之爲佞﹐又有甚於《劇秦美新》者。王莽令國中不得有二名﹐又遣使諷單於爲一名﹐東漢士大夫以操節相髙﹐遇莽之事必唾也。乃終其世﹐謹一名之律﹐何也﹖魏安釐王問天下之髙士於孔子六世孫子順。子順曰「世無其人也。抑可以爲次﹐其魯仲連乎﹖」王曰「魯仲連彊作之者﹐非體自然也。」子順曰「人皆作之﹐作之不止﹐乃成君子。作之不變﹐習與體成﹐體成則自然也。」如子順之論﹐乃孟軻氏「堯﹑舜性之﹐湯﹑武反之﹐五霸假之﹐久假而不歸﹐安知其非有」之論也。善乎涑水先生曰「假者﹐文具而實不從之謂也。文具而實不從﹐其國家且不可保﹐況能霸乎﹖」東坡先生曰「假之與性﹐其本亦異矣。豈論歸與不歸哉﹗𨿽久假而不歸﹐猶非其有也。」予每誦「彊作之者﹐非體自然」二語﹐三太息也。

曹參召去﹐屬其後相曰「以齊獄市爲寄﹐愼勿擾也。」第五倫領長安市﹐公平廉介﹐無有姦枉。程伊川曰「今人治獄不治市。故予爲吏﹐於二政不敢不勉。」

初﹐回紇風俗朴厚﹐君臣之等甚不異﹐故眾志專一﹐勁健無敵。自有功於唐﹐唐賜遺丰腴。登裏可汗始自尊大﹐築宮室以居﹐婦人有粉黛文繡之飾﹐中國爲之虛耗﹐而虜俗亦壞。如耶律徳光踐污中土而有之﹐且死﹐其母猶不哭﹐撫其屍曰「待我國中人畜如故﹐然後葬汝。」蓋謂之華夷者﹐天也﹐有或反此﹐非其福也。李紳族子虞﹐盡以紳密論李逢吉之疏告逢吉﹐故紳爲逢吉所陷。呂晦叔族子嘉問﹐先以晦叔欲論王介甫之疏告介甫﹐故晦叔爲介甫所逐。益知不肖子﹐代不乏人也。

陳叔寶不道﹐楊廣親擒之。叔寶死﹐謚煬。後楊廣不道尢惡﹐死亦謚煬云。唐故事﹕天下有冤者﹐許哭於太宗昭陵下。

漢髙祖入關﹐與民約法三章﹐盡除秦苛令。唐髙祖入長安﹐與民約法十二條﹐盡除隋暴禁。

太吏公曰「子貢在七十子之徒最饒﹐使孔子之名布揚於天下者﹐子貢後先之也。」予謂非是。太史公旣被刑﹐《報益州刺史任安書》﹕「家貧﹐財賂不足以自贖」﹐豈於子貢之饒有感焉﹖如孔子之聖﹐何資於饒乎﹖

秦孝文王葬壽陵﹐夏太后子莊襄王葬芷陽﹐故夏太后獨別葬杜東。曰「東望吾子﹐西望吾夫﹐後百年﹐旁當有萬家室。」漢韓信家貧﹐母死無以葬﹐乃行營髙燥地﹐令旁可置萬家者。顏師古注﹕「言其有大志也。」初不知信實本夏太后語耳。子謂有地學者云「至一之地坦然平。」蓋其法古矣。

王浚伐吳﹐在益州作大艦﹐長百二十步﹐受二千人。以木爲城﹐起樓櫓﹐開四門﹐其背可以馳馬往來。木柿蔽江而下﹐吳建幹太守吾彥﹐取流柿以白吳主云云。予謂古八尺爲步﹐一百二十步爲九十六丈。江山無今昔之異﹐今蜀江曲折﹐山峽不一﹐𨿽盛夏水暴至﹐亦豈能回泊九十六丈之船﹖及冬江淺﹐勢若可涉﹐尋常之船﹐一經灘磧﹐尙累日不能進。而王浚以咸寧五年十一月﹐自益州浮江而下﹐決不可信。又﹐建平今爲夔州﹐距益州道裏尙數千﹐木柿蔽江﹐近不爲蜀人取之﹐乃遠爲吳人得之乎﹖特史臣誇辭云爾。如流血漂杵之事﹐孟子固不信也。蕭道成旣誅蒼梧王﹐王敬則手取白紗帽加道成首﹐令卽位。沈攸之召諸軍主曰「我被太后令建義下都﹐大事若克﹐白紗帽共著耳。」蓋晉宋齊梁以來﹐惟人君得著白紗帽。家有範瓊畫梁武帝本﹐亦著白紗帽也。

梁武帝以熒惑入南斗﹐跣而下殿﹐以禳「熒惑入南斗﹐天子下殿走」之讖。及聞魏主西奔﹐慚曰「虜亦應天象邪﹖」當其時﹐虜盡擅中原之土﹐安得不應天象也。

突厥本西方賤種﹐姓阿史那氏﹐居金山之陽﹐爲柔然鐵工﹐至其酋長土門﹐始彊大。頗侵魏西邊﹐魏丞相泰始遣酒泉胡安諾陀使其國﹐國人喜曰「大國使至﹐吾國興矣。」其後憑陵中國﹐唐髙祖至以臣事之﹐卒爲太宗所滅。予謂天初無夷夏之辧﹐其爲盛衰陰陽治亂之數也﹐驗於今昔﹐無不然者。

羊祜從甥王衍從祜論事﹐辭甚辯。祜不答﹐衍怒拂衣去。祜顧他客曰「王夷甫以盛名居大官﹐然傷風敗俗者﹐此人也。」又步闡之役﹐祜欲以軍法斬王戎﹐故戎﹑衍於祜﹐以積怨毀之。時人爲之語曰「二王當國﹐羊公無徳。」後衍尙虛誕﹐鄙薄名數﹐識者以爲憂。戎獨深然之﹐以致夷狄斫喪中原之禍。衍身自不免。羊公之知人於王衍﹐則呂獻可之於王荊公似之﹔於王戎﹐則張九齡之於安祿山似之。嗚呼﹐賢哉﹗

北齊劉炫﹐字光伯。時求遺書﹐乃僞造書百餘卷﹐題爲《連山易》《魯史記》等﹐錄上送官﹐取賞而去。後有訟之者﹐原赦降死一等。今有《連山易》﹐意義淺甚﹐豈炫之僞書乎﹖

齊著作郎祖埏﹐有文學﹐多技藝﹐而疏率無行。嘗因宴失金叵羅﹐於埏髻上得之。近世以洗爲叵羅﹐若果爲洗﹐其可置之髻上﹖未知叵羅果何物也。漢韓信擒李左車﹐問以下齊之策。周宇文邕破晉陽﹐擒髙延宗﹐問以取鄴之策。皆辭而後對﹐悉如其言。二事甚類﹐豈兵法當爾耶﹗

唐鄭元使突厥﹐說頡利曰「唐與突厥﹐風俗不同﹐突厥𨿽得唐地﹐不能居也。今虜掠所得﹐皆入國人﹐於可汗何有﹖不如旋師﹐復修和親﹐可天跋涉之勞﹐坐受金幣﹐又皆入可汗府庫。孰與棄兄弟積世之歡﹐而結子孫無窮之怨乎﹖」頡利說﹐引精騎數十萬還。元自義寧以來﹐五使突厥﹐幾死者數矣。本朝慶曆二年﹐北虜以重兵壓境﹐欲得關南十縣﹐其勢不測。富韓公報使﹐謂虜主曰「北朝與中國通好﹐則人主專其利﹐而臣下無所護。若用兵﹐則利歸臣下﹐而人主任其禍﹐故北朝諸臣﹐爭勸用兵者﹐此皆其身謀﹐非國計也。」虜主驚曰「何謂也﹖」公曰「晉髙祖欺天叛君﹐而求助於北﹐末帝昏亂﹐神人棄之。是時中國狹小﹐上下離叛﹐故契丹全師獨克。𨿽虜獲金幣﹐充刃諸臣之家﹐而壯士健馬﹐物故大半。此誰任其禍者﹖今中國提封萬里﹐所在精兵以百萬計﹐法令修明﹐上下一心﹐北朝欲用兵﹐能保其必勝乎﹖」曰「不能。」公曰「勝負未可知﹐使其勝﹐所亡士馬﹐羣臣當之歟﹐抑人主當之歟﹖若通好不絕﹐歲幣盡歸人主﹐臣下所得﹐止奉使者﹐歲一二人耳﹐羣臣何利焉﹖」虜主大悟﹐首肯者久之。是亦鄭元之議也。如富公則終身不自以爲功﹐或面贊使虜之事﹐公必變色退避不樂。東坡書《顯忠尙徳之碑》﹐首著公使虜事﹐今天下誦之﹐然非公意也。

太史令傅奕上疏請除佛法云「不忠不孝﹐削髮而揖君親。遊手遊食﹐易服以逃租賦。僞啟三塗﹐謬張六道﹐恐喝愚民﹐詐欺庸品。」又云「生死壽夭﹐由於自然﹐刑徳威福﹐關之人主。貧富貴賤﹐功業所招。而愚僧皆矯云由佛。」又云「降自羲﹑農﹐至於有漢﹐皆無佛法﹐君明臣忠﹐祚長年永。漢明帝始立胡神﹐洎於苻﹑石﹐羌胡亂華﹐主庸臣佞﹐祚短政虐」云云。韓退之《論佛骨》奏﹕「伏羲至周文﹑武時皆未有佛﹐而年多至百歲﹐有過之者。自佛法入中國﹐帝王事之﹐壽不能長﹐梁武事之最謹﹐而國大亂。」憲宗得奏大怒﹐將加極法﹐曰「愈言我奉佛太過﹐猶可容。至言東漢奉佛之後﹐帝王咸致夭促﹐何琪乖刺也。」子謂愈之言﹐蓋廣傅奕之言也﹐故表出之。

●卷九唐髙宗曰「隋煬帝拒諫而亡﹐朕常以爲戒﹐虛心求諫。而無諫者﹐何也﹖」李曰「陛下所爲盡善﹐羣臣無得而諫。」予謂髙宗立太宗才人武氏爲後﹐抉於李「陛下家事勿問外人」一言。又謂髙宗「盡善無可諫」。太宗以遺髙宗﹐失於知人矣。

突厥默啜﹐自則天世爲中國患。朝廷旰食﹐傾天下之力不能克。郝靈筌得其首﹐自謂不世之功。時宋爲相﹐以天子好武功﹐恐好事者競生心徼幸﹐痛抑其賞。逾年﹐始授郎將。靈筌慟哭而死。初﹐熙寧﹑元丰間﹐西羌大首領鬼章靑宜結爲邊患﹐數覆官軍。種宗懸旌節爲賞﹐捕之不能得。至元年﹐將種誼生致之﹐呂汲公在相位﹐誼但轉一官﹐爲西上閣門使而已﹐亦宋之意也。

李﹑許敬宗於髙宗立武后﹐李林甫於玄宗廢太子﹐皆以「陛下家事何必問外人」一言而定。嗚呼﹐姦人之言﹐自世主之好以入﹐故必同。

髙祖益蕭何二千戶﹐以嘗徭咸陽時﹐送我獨贏錢二。光武賜馮異以珍寶衣服錢帛﹐用報倉卒蕪蔞亭豆粥﹑滹沱河麥飯。二帝於二臣甚類﹐可以謂之故人矣。髙祖令項籍舊臣皆名「籍」﹐獨鄭君者不奉詔﹐盡拜名「籍」者爲大夫﹐而逐鄭君。劉裕密書招司馬休之府錄事韓延之﹐不屈﹐以裕父名翹字顯宗﹐乃更字「顯宗」﹐名子曰「翹」﹐以示不臣劉氏。如鄭君﹑韓延之二人者﹐可以語事君之義矣。

漢宣帝初立﹐謁見髙廟﹐霍光驂乘﹐上內嚴憚之﹐若有芒刺在背。唐宣宗初立﹐李徳裕奉冊﹐上問左右﹕「適近我者﹐非太尉耶﹖每顧我﹐使我毛髮灑淅。」世謂霍氏之禍﹐萌於驂乘﹔李氏之禍﹐起於奉冊。故曰﹕威震主者不畜。二公甚類也。

李匡威忌日﹐王就第弔之﹐匡威素服衷甲見之。唐末﹐武人忌日﹐尙素服受弔也。

張蕓叟爲安信之言﹐舊見《唐野史》一書﹐出二事﹕一﹑明皇爲李輔國所弒﹐肅宗知其謀﹐不能制。不數日﹐雷震殺之。一﹑甘露禍起﹐北司方收王涯。盧仝者適在坐﹐並收之。仝訴曰「山人也。」北司折之曰「山人何用見宰相﹖」仝語塞﹐疑其與謀。自涯以下﹐皆以發反系柱上﹐釘其手足﹐方行刑。仝無發﹐北司令添一釘於腦後﹐人以爲添丁之讖云。

秦始皇兼並天下﹐灰六籍﹐銷五兵﹐廢古文武之事﹐自立一王之制﹐本大賈人呂不韋之子。曹操以姦雄之資﹐正大漢﹐有餘力世官者﹐本夏侯氏之子。晉元帝渡江爲東晉﹐尙百年﹐本小吏牛氏之子。天之所興﹐有不可知者。

《晉史》﹕劉聰時﹐盜發漢文帝霸陵﹑宣帝杜陵﹑薄太后陵﹐得金帛甚多。朝廷以用度不足﹐詔收其餘﹐以實府庫。自漢至晉已四五百年﹐陵中之帛﹐豈不腐壞﹖當云金玉可耳。又蘇公爲韓魏公論薄葬曰「漢文葬於霸陵﹐木不攺列﹐藏無金玉﹐天下以爲聖明﹐後世安於泰山。」亦非也。

牛僧孺自伊闕尉試賢良方正﹐深詆時政之失。宰相李吉甫忌之﹐泣訴於憲宗﹐以考官爲不公﹐罷之。考官﹐白樂天也﹐故並爲吉甫父子所惡。予謂牛﹑李之黨基於此。嘉中﹐蘇子由制策﹐上自禁省﹐歷言其闕不少避﹐至謂宰相不肖﹐思得婁師徳﹑郝處俊而用之。宰相魏公亟以國士遇之﹐非但不忌也。嗚呼﹐賢於李吉甫遠矣﹗

司馬文正初作《歷代論》﹐至論曹操則曰「是奪之於盜手﹐非取之於漢室也。」富文忠疑之﹐問於康節﹐以爲非是。予家尙藏《康節答文忠書》副本﹐當時或以告文正﹐今《通鑑魏語》下﹐無此論。

太史公南登廬山﹐觀禹疏九江﹐遂至於會稽太湟﹐上姑蘇﹐望五湖﹔西瞻蜀之岷山及離堆﹐而作《河渠書》。吳蜀之水爲江﹐秦之水爲河﹐其書江淮等﹐不當通曰河﹐蓋太史公秦人也。

《漢史蕭何傳》﹐先言民上書言何彊賤買民田宅數千﹔又後言何買田宅必居窮僻處﹐爲家不治垣屋﹐曰「令後世賢﹐師吾儉﹔不賢﹐毋爲勢家所奪。」其反覆不可信如此。

漢髙祖侮人﹐罵詈諸侯羣臣如奴耳。至張良﹐必字曰「子房」﹐而不敢名。髙祖僞遊雲夢﹐縛韓信﹐載後車。信嘆息曰「狡兔死﹐走狗烹﹔飛鳥盡﹐良弓藏」者﹐如子房棄人間事﹐從赤松子遊﹐髙祖安得而害之﹖故司馬遷具書之﹐班固乃削去下二語﹐是未達淮陰之嘆耳。

漢髙祖出成臯﹐東渡河﹐獨滕公從。張耳﹑韓信軍修武。至﹐宿傳捨。晨自稱漢使者﹐馳入趙壁。張耳﹑韓信未起﹐卽臥內奪其印符﹐麾召諸將﹐易置之。信﹑耳起﹐乃知髙祖來﹐大驚。髙祖旣奪兩人軍﹐卽令張耳備守趙地﹐韓信爲相國。文帝以劉禮軍灞上﹐徐厲軍棘門﹐周亞夫軍細柳營。上自勞軍。至灞上﹑棘門軍﹐直馳入﹐大將以下騎出入送迎。至細柳軍﹐軍士吏被甲﹐銳兵刃﹐彀弓弩﹐持滿。天子先驅至﹐不得入。曰「天子且至﹗」軍門都尉曰「軍中聞將軍之令﹐不聞天子之詔。」有頃﹐帝至﹐又不得入。於是帝使使持節詔將軍曰「吾欲勞軍。」亞夫乃傳言開壁門。門士請車騎曰「將軍約﹐軍中不得驅馳。」於是天子按轡徐行。至中營﹐將軍亞夫揖曰「介冑之士不拜﹐請以軍禮見。」天子爲攺容式車。使人稱謝﹕「皇帝敬勞將軍。」成禮而去。帝曰「嗟乎﹐此眞將軍矣﹗鄕者灞上﹑棘門如兒戲爾。」予謂韓信善治軍﹐天子來乃不知﹐至卽臥內奪印符以去﹐是可襲而虜也﹐其不嚴於周亞夫也遠矣。

兩漢之士﹐前惟張子房﹐後諸葛孔明﹐有洙泗大儒气象。子房旣辭齊三萬戶封﹐又讓相國於蕭何﹐與之從容言天下事甚眾。善乎太史公曰「運籌帷幄之中﹐制勝於無形。」子房計謀其事﹐無知名﹐無勇功﹐圖難於易﹐爲大於細﹐可謂盡之矣。

劉玄徳忍死屬孔明﹕「君才十倍曹丕﹐嗣子可輔﹐輔之﹔如其不才﹐君可自取。」蓋玄徳已知禪之不肖﹐志欲拯一世之人於塗炭之中﹐旣不幸以死﹐非孔明不可﹐乃誠言也。亦堯﹑舜﹑禹之事也。孫盛何人﹐輒以爲亂命﹐又以爲權術﹐豈足與論玄徳﹑孔明哉﹗東坡先生謂孔明《出師表》﹐可與《伊訓》《說命》相爲表裏。予謂亦周公《鴟鴇》救亂之詩也。故曰「願陛下托臣以討賊興復之功﹐不效﹐則治臣之罪﹐以告先帝之靈。」使孔明爲玄徳出師﹐必不爲此言矣。及軍中以孔明死赴聞﹐蜀人赴之不許﹐祠之又不許﹐至野祭相弔以哭何耶﹖使孔明不死﹐未保禪能相終始也。

崔瑗家無儋石﹐當世咨其親﹐故李固望風致敬。然杜喬爲八使﹐乃以贓罪奏瑗﹖士之欲免於讒謗﹐難矣哉﹗王陽車馬極鮮明﹐崔瑗賓客盛骰膳﹐然兩公皆淸修節士也。故論人者﹐當察其實何如耳。

神宗惡《後漢書》範嘩姓名﹐欲更修之。求《東觀漢記》﹐久之不得﹐後髙麗以其本附醫官某人來上﹐神宗已厭代矣。至元年﹐髙麗使人言狀﹐訪於書省﹐無知者。醫官已死﹐於其家得之﹐藏於中祕。予嘗寫本於呂汲公家﹐亦棄之兵火中矣。又予宮長安時﹐或云杜民家有《江表傳》《英雄志》﹐因爲外臺言之﹐亟委官以取﹐民驚懼﹐遽焚之。世今無此三書矣。

堯﹑舜禪讓之事﹐尙有幽囚野死之駭言﹐賴孔子得無完書耳。況其假堯﹑舜以爲禪讓者﹐欲其臣主俱全難矣。獨漢獻帝自初平元年庚午卽位﹐至延康元年庚子﹐遜位於魏王曹丕﹐實在位三十年。丕奉帝爲山陽公﹐邑萬戶﹐位在諸侯王上﹐奏事不稱臣﹐受詔不拜﹐以天子車服郊祀天地﹑宗廟﹑祖﹑臘﹐皆如漢制。黃初七年丙午﹐曹丕死﹐曹睿立。靑龍二年甲寅﹐山陽公薨﹐自遜位後十四年矣。睿變服﹐率羣臣哭盡哀﹐遣使弔祭﹐監護喪事﹐謚孝獻皇帝。冊曰。曹睿云「用漢天子禮儀葬禪陵。」後五年﹐曹睿死﹐齊王芳立﹐四年廢。髙貴鄕公髦立﹐五年死。陳畱王奐立。景元元年庚辰﹐山陽公夫人節薨﹐王臨於華林園﹐使使持節追謚獻穆皇后。及葬﹐車服制度皆如漢氏故事。後四年﹐陳畱王禪位於晉。是魏之尊奉漢帝後與其國相終始也。視晉以降曰禪讓者﹐豈不爲盛徳事乎﹗史臣不知此義﹐尙貶曹丕無曠大之度﹐予故表而出之。

上柱國竇毅尙周武帝姊襄陽公主﹐其女聞隋楊堅受周靜帝禪﹐自投堂下﹐撫膺太息曰「恨我不爲男子﹐救外家之禍。」毅與公主掩其口曰「汝勿妄言﹐赤吾族。」毅由是奇之﹐以妻唐公李淵﹐是爲太穆皇后﹐實生太宗﹐卒能滅隋云。丹陽陶弘景博學多藝能﹐好養生之術﹐仕齊爲奉朝請﹐棄官隱茅山。梁武帝早與之遊﹐恩禮甚至﹐每得其書﹐焚香以受。數手敕招之﹐不出。朝廷有吉凶徵討大事﹐必先咨之﹐月中常有數信﹐人謂之「山中宰相」。將沒﹐有詩曰「夷甫任散誕﹐平叔坐論空。豈悟昭陽殿﹐遂作單於宮。」時天下之士猶尙西晉之俗﹐競談玄理﹐故弘景云爾。蓋散誕論空﹐則廢禮法﹐禮法旣廢﹐則夷狄矣。古今之變﹐有必然者﹐弘景其知言也。

●卷十漢髙祖一竹皮冠起田野﹐初不食秦祿﹐卒能除其暴﹐拯一世之人於刀機陷阱之下﹐置於安樂之地。帝天下﹐傳之子孫四百年。其取之無一不義﹐𨿽湯﹑武有愧也。史臣不知出此﹐但稱「斷蛇著符﹐協於火徳」﹐謬矣。

「太史遷取賈誼《過秦》上下篇以爲《秦始皇本紀》《陳涉世家》下贊文」﹐班固云爾。固《賈誼傳》不書《過秦》﹐今《史記陳涉》語下著《過秦》爲「褚先生曰」﹐非也。

王荊公非歐陽公貶馮道。按道身事五主﹐爲宰相﹐果不加誅﹐何以爲史﹖荊公《明妃曲》云「漢恩自淺胡自深﹐人生樂在相知心。」宜其取馮道也。韓信旣破趙廣武軍﹐李左車降虜也﹐乃西鄕而師事之﹐古今稱爲盛徳事。然信旣重左車如此﹐曷不言於髙祖尊用之﹖一問攻燕伐齊之後﹐則不知左車何在﹐其姓名亦不復見於史矣。如信故善鐘離昧﹐昧亡歸信﹐信遇之不薄也。一旦逼昧自剄﹐持其首以見髙祖。昧罵曰「公非長者﹗」予恐前之李左車﹐如後之鐘離昧也﹐信之不終﹐宜哉。

《新唐史南詔》語中海島﹑溪峒間蠻人﹐馬援南徵畱之不誅者﹐謂「馬畱人」。今世猴爲馬畱﹐與其人形同耳。

舜一歲而巡四嶽﹐南方多暑﹐以五月之暑而南至衡山﹐北方多寒﹐以十一月之寒而至常山﹐世頗疑之。《漢書郊祀志》﹕武帝自三月出行封禪﹐又北海至碣石﹐又巡遼西﹐又歷北邊﹐又至九原﹐五月還甘泉﹐僅以百日行萬八幹余裏﹐尢荒唐矣。

丞相掾和洽言於曹操曰「天下之人﹐才徳各殊﹐不可以一節取也。世有儉素過中﹐自以處身則可﹐以此格物﹐所失或多。今朝廷之議吏﹐有著新衣﹑乘好車者﹐謂之不淸﹔形容不飾﹐衣裘敝壞者﹐謂之廉潔。至令士大夫故污辱其衣﹐藏其輿服﹔朝府大吏﹐或自挈壺餐以入官寺。夫立教以中庸﹐貴可繼也。今崇一槪難堪之行以撿殊途﹐勉而爲之﹐必有疲瘁。古之大教﹐務在通人情而已。凡激詭之行﹐則容引僞矣。」紹興以來﹐宰相趙元鎭好伊川程氏之學。元鎭不識伊川士資以進﹐反用妖妄眩惑一世﹐每拱手危坐﹐竟日無一言。或就之﹐則曰「吾方思誠敬。」其去爲姦爲僞者﹐十人而九必敝衣粗食﹐以自垢污﹐否則斥爲不肖矣。予恐後世之惑也﹐得和洽之言﹐故表出之。

田橫遠居萬里外海島中﹐髙祖必欲其來﹐否則發兵誅之﹐橫不敢違。四皓者﹐近在商山﹐距長安無百埋﹐以髙祖之暴﹐而子房謂「上有不能致者四人」﹐何也﹖蓋四皓俱振世之豪﹐其一天下拯人羣之志﹐初與髙祖同﹐髙祖已帝﹐則可隱矣。故髙祖全之不欲屈﹐非不能屈也。吾大父康節云。遊士汝南範滂等非訐朝政﹐自公卿以降皆折節下之。太學生爭慕其風﹐以爲文學將興﹐處士復用。申屠蟠獨嘆曰「昔戰國之時﹐處士橫議﹐列國之王﹐至爲擁彗先驅﹐卒有坑儒燒書之禍﹐今之謂矣。」乃絕迹於梁﹑碭之間﹐因樹爲屋﹐自同傭人。居二年﹐滂等果罹黨錮﹐或死或刑者數百人。予謂桓﹑靈之時﹐國命自閽寺出﹐世旣憤怨不平﹐故處士抗正議。互相名字﹐有「三君」﹑「八俊」﹑「八顧」﹑「八及」﹑「八廚」之名﹐太學諸生從之者至三萬餘人。閽寺反謂﹕別相署共爲部黨﹐圖危社稷。司空虞放﹑太僕杜密﹑長樂少府李膺﹑司隸校尉朱寓﹑潁川太守巴肅﹑沛相荀昱﹑河南太守魏朗﹑山陽太守翟超﹑任城相劉儒﹑太尉掾範滂等二百餘人﹐皆死獄中。或徒或廢或禁及七族者﹐又六七百人。天下爲之騷動﹐自古衣冠之禍未有也。世謂範滂等備忠孝之節者﹐誤矣。予得申屠蟠事﹐賢其絕識先物﹑智防明哲﹐故表出之。

禹後二世已失邦﹐啟﹑太康也。周公後五世已殺君﹐伯禽﹑考公﹑煬公﹑幽公﹐弟氵費殺幽公自立也。殷湯後一世有太甲失道﹐伊尹放之桐宮。周武王后四世有昭王﹐王道微缺﹐南巡狩﹐卒於江上﹐其卒不赴告﹐諱之也。漢髙祖後一世有呂氏之禍。唐太宗後一世有武氏之禍。是數君者﹐豈無遺澤乎﹗

漢武帝用杜周爲廷尉﹐詔獄連逮至六七萬人﹐交所增加十有餘萬人。唐武后鞫流人﹐—日之中﹐萬國俊殺三百人﹐劉光業殺九百人﹐王徳壽殺七百人。伯夷姓墨﹐名元﹐或作允﹐字公信﹔叔齊名智﹐字公達。兄弟也。孤竹君之子也。夷﹑齊蓋謚云。﹝原注﹕出《論語疏》﹑出《春秋。少陽篇》﹞

《前漢書循吏傳》云「孝宣自霍光薨後﹐始躬親萬幾﹐勵精爲治﹐五日一聽政﹐自丞相以下各奉職而退。」五日一聽政﹐史臣以爲美﹐則孝宣而上﹐不親覽天下之務可知矣。

李病﹐謂其弟弼曰「我見房﹑杜生平勤苦﹐僅立門戶﹐遭不肖子蕩覆無餘。應我子孫﹐悉以付汝。葬畢﹐當居我堂﹐撫養孤幼﹐謹察視之﹐其有志气不倫﹑交遊非類者﹐皆先撾殺﹐然後以聞。」自是至死﹐不復更言。予謂親見太宗百戰取天下之難﹐又忍死甚悲之言﹐首以遺髙宗。至髙宗欲立太宗才人阿武爲後﹐褚遂良﹑郝處信等死爭不可﹐獨用「此陛下家事﹐勿問外人」一言﹐唐之宗社幾於覆亡﹐何能慮其家而不能慮其國也﹖眞鄙夫也哉﹗

司馬文正公修《通鑑》時﹐謂其屬範淳父曰「諸史中有詩賦等﹐若止爲文章﹐便可刪去。」蓋公之意﹐欲士立於天下後世者﹐不在空言耳。如屈原以忠廢﹐至沈汨羅以死﹐所著《離騷》﹐漢淮南王﹑太史公皆謂其可與日月爭光﹐豈空言哉﹗《通鑑》並屈原事盡削去之﹐《春秋》褒毫髮之善﹐《通鑑》掩日月之光﹐何耶﹖公當有深識﹐求於《考異》中無之。

古者﹐人君卽位稱元年﹐始終之意也。漢武帝乃加建元之號﹐後因以名年﹐已非是﹐又數更易其號﹐寧有人君卽位稱元年之後﹐再稱元年之理﹖唐之太宗卽位﹐稱貞觀元年﹐至二十三年而終﹐爲近古云。

唐太宗以讖欲盡殺宮中姓武者﹐李淳風以爲不可﹐竟殺李君羨。讖有「一女子﹐身長﹐姓武」﹐其明白如此。後髙宗欲立太宗才人武氏爲皇后﹐長孫無忌﹑郝處信﹑褚遂良力諫﹐初無一語及武氏之讖。何也﹖武氏之變﹐至不可言﹐司馬文正《通鑑》不書怪﹐獨書此讖云。

漢桓帝時﹐或言「民之貧困﹐必貨輕錢薄﹐發更鑄大錢。」事下四府羣僚﹑太學能言之士議之。予嘗論國有政事﹐何太學之士得議﹖蓋其噓枯吹生﹐抑揚震動至此﹐故竇武之兩宮賞賜﹐悉散與太學諸生﹔陳蕃聞王甫之變﹐將諸生八十餘人拔刃以入﹔範滂挾公議爲訐﹐公卿皆折節下之﹔太學諸生附之者三萬餘人﹐卒成部黨之禍﹐漢隨以亡。豈但曹節等罪哉﹗

靖康初元﹐海外與國亂神州﹐勢尙淺。朝廷有施行﹐太學諸生必起論之。又舉合國人進斥大臣﹐擊登聞鼓﹐碎之。廟堂畏怯拱默﹐不敢立一事﹐天下卒至不救。賴今天子中興﹐加大號令﹐始畏懾壞散。不然﹐其禍不在漢部黨之下矣。鮑宣云「民有七亡﹐豪彊大姓蠶食無厭﹐一亡也。」馬援云「大姓侵小民﹐乃太守事耳。」然以曹操之勇﹐尙云「先在濟南除殘去穢﹐以是爲豪彊所忿﹐恐致家禍﹐故謝病去。」今之君子﹐欲區區以禮義廉恥裁大姓之暴吾民者﹐亦疏矣。

蜀於韋臯刻石文字﹐後書臯名者﹐必鐫其中﹐僅可辯。故宋子京書臯事云「蜀人思之﹐見其遺像必拜﹐凡刻石著臯名者皆釒去其文﹐尊諱之。」近有自西南夷得臯授故君長牒﹐於臯位下﹐書若臯字﹐復塗以墨﹐如刻石者﹐蓋「臯」花字也。當時書石﹐亦用前名後押之制﹐非蜀人釒其文尊諱之。如本朝韓魏公書「花」字寫成「琦」字﹐復塗以墨﹐尙可辯﹐亦此體也。

●卷十一大賢如孟子﹐其可議﹐有或非或疑或辯或黜者﹐何也﹖予不敢知。具列其說於下方﹐學者其折衷之。後漢王充有《刺孟》﹐近代何涉有《刪孟》﹐文繁不錄。王充《刺孟》出《論衡》﹐韓退之贊其「閉門潛思﹐《論衡》以修」矣。則退之於孟子《醇乎醇》之論﹐亦或不然也。

略法先王而不知其統﹐猶然而材劇志大﹐聞見雜博。案往舊造說﹐謂之五行﹐甚僻違而無類﹐幽隱而無說﹐斗約而無解。飾其辭而祗敬之﹐曰﹕此眞先君子之言也。子思唱之﹐孟軻和之﹐世俗之講猶瞀儒﹐唯唯然不知其所非也﹐遂受而傳之﹐以爲仲尼﹑子遊爲玆厚於後世。是則子思﹑孟軻之罪也。﹝右《荀卿﹐非十二子》﹞

疑「伯夷隘﹐柳下惠不恭」﹐曰﹕孟子稱所願學者孔子﹐然則君子之行孰先於孔子﹖孔子歷聘七十餘國﹐皆以道不合而去﹐豈非非其君不事乎﹖孺悲欲見孔子﹐孔子辭以疾﹐豈非非其友不友乎﹖陽虎得政於魯﹐孔子不肯仕﹐豈非不立於惡人之朝乎﹖陽虎得政於之臣﹐豈非不羞污君乎﹖爲委吏﹐爲乘田﹐豈非不卑小官乎﹖舉世莫知之﹐不怨天﹐不尢人﹐豈非遺佚而不怨乎﹖飲水曲肱﹐樂在其中﹐豈非厄窮而不憫乎﹖居鄕黨﹐恂恂似不能言﹐豈非由由與之偕而不自失乎﹖是故﹐君子邦有道則見﹐邦無道則隱﹐事其大夫之賢者﹐友其士之仁者﹐非隘也。和而不同﹐遁世無悶﹐非不恭也。苟無失其中﹐𨿽孔子由之﹐何得云君子不由乎﹖疑「陳仲子避兄離母」﹐曰﹕仲子以兄之祿爲不義之祿﹐蓋謂不以其道事君而得之也。以兄之室爲不義之室﹐蓋謂不以其道取於人而成之也。仲子蓋嘗諫其兄矣﹐而兄不用也。仲子之志﹐以爲吾旣知其不義矣﹐然且食而居之﹐是口非之而身享之也﹐故避之。居於於陵﹐於陵之室與粟﹐身織屨﹑妻辟糸盧而得之也﹐非不義也。豈當更問其築與種之者誰邪﹖以所食之﹐兄所受之饋也﹐故哇之。豈以母則不食﹐以妻則食之邪﹖君子之責人﹐當探其情﹐仲子之避兄離母﹐豈所願邪﹖若仲子者﹐誠非中行﹐亦狷者有所不爲也。孟子過之﹐何其甚歟﹖疑「孟子將朝王」﹐曰﹕孔子﹐聖人也﹔定﹑哀﹐庸君也。然定﹑哀召孔子﹐孔子不俟駕而行。過位﹐色勃如也﹐足ㄟ如也﹔過虛位且不敢不恭﹐況召之有不信而他適乎﹖孟子學孔子者也﹐其道豈異乎﹖夫君臣之義﹐人之大倫也﹐孟子之徳﹐孰與周公﹖其齒之長﹐孰與周公之於成王﹖成王幼﹐周公負之以朝諸侯﹐及長而歸政﹐北面稽首畏事之﹐與事文﹑武無異也。豈得云彼有爵﹐我有徳齒﹐可慢彼哉﹗

疑「孟子謂氐﹛圭黽﹜﹐居其位不可以不言﹐言而不用不可以不去﹐己無官守﹐無言責﹐進退可以有餘裕」。曰﹕孟子居齊﹐齊王師之。夫師者﹐導人以善而救其惡者也。豈得謂之「無官守﹑無言責」乎﹖若謂之爲貧而仕邪﹐則後車數十乘﹐從者數百人﹐仰食於齊﹐非抱關擊柝之比也。《詩》云「彼君子兮﹐不素餐兮。」夫賢者所爲﹐百世之法也。余懼後之人挾其有以驕其君﹐無所事而貪祿位者﹐皆援孟子以自況﹐故不得不疑。

疑「沈同問伐燕」﹐曰﹕孟子知燕之可伐﹐而必待能行仁政者乃可伐之。齊無仁政﹐伐燕非其任也。使齊之君不謀於孟子﹐孟子勿預知可也。沈同旣以孟子之言勸王伐燕﹐孟子之言尙有懷而未盡者﹐安得不告王而正之乎﹖夫軍旅者﹐大事也﹐民之死生﹐國之存亡皆系焉。苟動不得其宜﹐則民殘而國危﹐仁者何忍坐視其繆妄乎﹖

疑「父子之間不責善」﹐曰﹕《經》云「當不義﹐則子不可不爭於父」。《傳》云「愛子教之以義方」。孟子云「父子之間不責善。」不責善﹐是不諫不教也﹐而可乎﹖

疑「性猶湍水」﹐曰﹕告子云「性之無分於善不善﹐猶水之無分於東西。」此告子之言失也。水之無分於東西﹐謂平地也。使其地東髙而西下﹐西髙而東下﹐豈決導所能致乎﹖性之無分於善不善﹐謂中人也。瞽叟生舜﹐舜生商均﹐豈陶染所能變乎﹖孟子云人無有不善﹐此孟子之言失也。丹朱﹑商均自幼及長﹐日所見者堯﹑舜也﹐不能移其惡﹐豈人之性無有不善乎﹖

疑「生之謂性」﹐曰﹕孟子云「白羽之白猶白雪之白﹐白雪之白猶白玉之白。」告子當應之云「色則同矣﹐性則殊也。」羽性輕﹐雪性弱﹐玉性堅﹐而告於亦皆然之﹐此所以來犬牛人之難也。孟子亦可謂以辯勝人矣。

疑「齊宣王問卿」﹐曰﹕《禮》「君不與同姓同車﹐與異姓同車」﹐嫌其逼也。爲卿者﹐無貴戚異姓同姓皆人臣也。人臣之義﹐諫於君而不聽﹐去之可也﹐死之可也﹐若之何其以貴戚之故﹐敢易位而處也。孟子之言過矣。君有大過無若紂﹐紂之卿士莫若王子比干﹑箕子﹑微子之親且貴也。微子去之﹐箕子爲之奴﹐比干諫而死。孔子曰商有三仁焉。夫以紂之過大﹐而三子之賢﹐猶且不敢易位也﹐況過不及紂而賢不及三子者乎﹖必也後世有貴戚之臣﹐諫其君而不聽﹐遂廢而代之﹐曰「吾用孟子之言也﹐非篡也﹐義也。」其可乎﹖或曰﹕孟子之志﹐欲以懼齊王也。是又不然。齊王若聞孟子之言而懼﹐然則將愈忌惡其貴戚﹐聞諫而誅之﹔貴戚聞孟子之言﹐又將起而蹈之﹐則孟子之言﹐不足以格驕君之非﹐而適足以爲篡亂之資也。其可乎﹖

疑「所就三﹐所去三」。曰﹕君子之仕﹐行其道也﹐非爲禮貌與飲食也。伊尹去湯就桀﹐桀豈能迎之以禮哉﹖孔子棲棲遑遑周遊天下﹐佛兮召﹐欲往﹐公山弗擾召﹐欲往﹐彼豈爲禮貌與飲食哉﹖急於行道也。今孟子之言曰「𨿽未行其言也﹐迎之有禮﹐則就之。禮貌衰﹐則去之。」是爲禮貌而仕也。又曰「朝不食﹐夕不食﹐君曰『吾大者不能行其道﹐又不能從其言也﹐使饑餓於我土地﹐吾恥之』。周之﹐亦可受也。」是爲飲食而仕也。必如是﹐是不免於鬻先王之道﹐以售其身也﹐古君子之仕者﹐殆不如此。

疑「堯﹑舜﹐性之也﹔湯﹑武﹐身之也﹔五霸﹐假之也」。曰﹕所謂性之者﹐天予之也﹔身之者﹐親行之也﹔假之者﹐外有之而內實亡也。堯﹑舜﹑湯﹑武之於仁義也﹐皆性得而身行之也。五霸則彊焉而已矣。夫仁者﹐所以治國家而服諸侯也。皇帝王霸皆用之﹐顧其所以殊者﹐大小髙下遠近多寡之間耳。假者﹐文具而實不從之謂也。文具而實不從﹐其國家且不可保﹐況能霸乎﹖𨿽久假而不歸﹐猶非其有也。

疑「瞽叟殺人」﹐曰﹕《虞書》稱舜之徳曰「父頑﹐母囂﹐象傲。克諧以孝﹐﹐不格姦。」所貴於舜者﹐爲其能以孝和諧其親﹐使之進﹐進以善自治而不至於惡也。如是﹐則舜爲子﹐瞽叟不殺人矣。若不能止其未然﹐使至於殺人﹐執於有司﹐乃棄天下﹐竊之以逃﹐狂夫且猶不爲﹐而謂舜爲之乎﹖是特委巷之言也﹐殆非孟子之言也。且瞽叟旣執於臯陶矣﹐舜惡得而竊之﹖𨿽負而逃於海濱﹐臯陶猶可執也。若曰臯陶外𨿽執之以正其法﹐而內實縱之以予舜﹐是君臣相與爲僞﹐以欺天下也﹐惡得爲舜與臯陶哉﹗又舜旣爲天子矣﹐天下之民戴之如父母﹐𨿽欲遵海濱而處﹐民豈聽之哉﹖是臯陶之執瞽叟﹐得法而亡舜也﹐所亡益多矣。故曰﹕是特委巷之言﹐非孟子之言也。﹝右司馬文正公《疑孟》﹞

子曰「回也﹐其心三月不違仁﹐其餘則日月至焉而已矣。」孔子曰「吾之於人也﹐誰毀誰譽﹖如有所譽﹐必有所試。」其於顏淵﹐試之也熟而觀之也審矣。蓋嘗默而察之﹐閱三月之久﹐而其顚沛造次﹐無一不出於仁者﹐是以知其終身弗叛也。君子之觀人也﹐必於其所慮焉觀之﹐此其所慮者容有僞也﹐𨿽終身不得其眞﹐故三月之久﹐必有備慮之所不及者。僞之與眞無以異﹐而君子賤之何也﹖有利害臨之則敗也。孟子曰「堯﹑舜﹐性之也﹔湯﹑武﹐身之也﹔五霸﹐假之也。久假而不歸﹐安知其非有也﹖」假之與性﹐其本亦異矣﹐豈論其歸與不歸哉﹖使孔子觀之﹐不終日而決﹐不待三月也﹐何不知之有﹖

子曰「志於道﹐據於徳﹐依於仁﹐遊於藝。」志者無求無作﹐志於心而已﹐孟子所謂心勿忘。據者可求可作之謂也。依者未嘗須臾離﹐而遊者出入可也。君子志於道﹐則物莫能畱﹔而遊於藝﹐則道徳有自生矣。

子貢問政﹐子曰「足食﹐足兵﹐民信之矣。」子貢曰「必不得已而去﹐於斯三者何先﹖」曰「去兵。」子貢曰「必不得已而去﹐於斯二者何先﹖」曰「去食。自古皆有死﹐民無信不立。」孟子較禮食之輕重﹐禮重而食輕﹐則去食﹔食重而禮輕﹐則去禮。惟色亦然。而孔子去食存信﹐曰「自古皆有死﹐民無信不立」。不復較其重輕何也﹖曰「禮信之於食色﹐如五穀之不殺人。」今有問者曰﹕吾恐五穀殺人﹐欲禁之如何﹖必答曰﹕吾寧食五穀而死﹐不禁也。此孔子去食存信之論也。今答曰﹕擇其殺人者禁之﹐其不殺人者勿禁也﹐五穀安有殺人者哉﹖此孟子禮食輕重之論也。禮所以使人得妻也﹐廢禮而得妻者皆是﹐緣禮而不得其妻者﹐天下未嘗有也。信所以使人得食也﹐棄信而得食者皆是﹐緣信而不得食者﹐天下未嘗有也。今立法不從天下之所同﹐而從其所未嘗有以開去取之門﹐使人以爲禮有時而可去也﹐則將各以其私意權之﹐其輕重豈復有定物﹖由孟子之說﹐則禮廢無日矣。或曰﹕舜不告而娶﹐則以禮則不得妻也。曰﹕此孟子之所傳﹐古無是說也。凡舜之事﹐塗廩浚井﹐不告而娶﹐皆齊魯間野人之語﹐考之於《書》﹐舜之事父母﹐蓋焉﹐不至於姦﹐無是說也。使不幸而有之﹐則非人理之所期矣。自舜已來﹐如瞽叟者﹐蓋亦有之﹐爲人父而不欲其子娶妻者﹐未之有也。故曰﹕緣禮而不得其妻者﹐天下無有也。或曰﹕嫂叔不親授﹐禮也。嫂溺而不援﹐曰禮不親授﹐可乎﹖是禮有時而去取也。曰嫂叔不親授﹐禮也。嫂溺援之以手﹐亦禮也。何去取之有﹖

●卷十二季康子問政於孔子曰「如殺無道﹐以就有道﹐何如﹖」孔子對曰「子爲政﹐焉用殺﹖子欲善而民善矣。君子之徳風﹐小人之徳艸﹐艸上之風﹐必偃。」𨿽堯﹑舜在上﹐不免於殺無道。然君子終不以殺勸其君﹐堯﹑舜之民﹐不幸而自蹈於死則有之﹐吾未嘗殺也。孟子言「以生道殺民﹐𨿽死不怨殺者」。使後世暴君污吏皆曰﹕吾以生道殺之。故孔子不忍言之。

子曰「富而可求也﹐𨿽執鞭之士﹐吾亦爲之。如不可求﹐從吾所好。」凡物之可求者﹐求則得﹐不求則不得也。仁義未有不求而得之﹐亦未有求而不得者﹐是以知其可求也。故曰「仁﹐遠乎哉﹖我欲仁﹐斯仁至矣」。富貴有求而不得者﹐有不求而得者﹐是以知其不可求也。故「富而可求也﹐𨿽執鞭之士﹐吾亦爲之。如不可求﹐從吾所好」。聖人之於利﹐未嘗有意於求也。豈問其可不可哉﹖然將直告之以不求﹐則人猶有可得之心﹐特迫於聖人而止耳。夫迫於聖人而止﹐則其止也有時而作矣﹐故告之以不可牙求才曰﹐使其可求﹐𨿽吾亦將求之﹐以爲髙其閎﹐固有扁﹐不如開門發篋而示之無有也。而孟子曰「食色﹐性也﹐有命焉﹐君子不謂性也。仁義﹐命也﹐有性焉﹐君子不謂命也。」君子之教人﹐將以其實﹐何不謂之有﹖夫以食色爲性﹐則是可求而得也﹐君子禁之﹔以仁義爲命﹐則是不可求而得也﹐而君子彊之。禁其可求者﹐彊其不可求者﹐天下其孰能從之﹖故仁義之可求﹐富貴之不可求﹐理之誠然者也。以可爲不可﹐以不可爲可﹐𨿽聖人不能。

子貢問曰「何如斯可謂之士矣﹖」子曰「行己有恥﹐使於四方﹐不辱君命﹐可謂士矣。」曰「敢問其次。」曰「宗族稱孝焉﹐鄕黨稱弟焉。」曰「敢問其次。」曰「言必信﹐行必果﹐然小人哉﹗抑亦可以爲次矣。」立然諾以爲信﹐犯患難以爲果﹐此固孔子之所小也。孟子因之﹐故曰「大人者﹐言不必信﹐行不必果。」此則非孔子之所謂大人也。大人者﹐不立然諾而言未嘗不信﹐不犯患難而行未嘗不果。今也以不必信爲大﹐是開廢信之漸﹐非孔子去兵去食之意。

或問子產。子曰「惠人也。」子產爲鄭作封卹﹐立謗政﹐鑄刑書﹐其死也教太叔以猛﹐其用法深﹐其爲政嚴﹐有及人之近利﹐而無經國之遠猷。故子罕﹑叔向皆譏之﹐而孔子以爲惠人﹐不以爲仁﹐蓋小之也。孟子曰﹕子產以乘輿濟人於溱洧﹐「惠而不知爲政」。蓋因孔子之言而失之也。子產之於政﹐整齊其民賦﹐完治其城郭道路﹐而以時修其橋梁﹐則有餘矣。豈有乘輿濟人者哉﹖《禮》曰「子產﹐人之母也﹐能食之而不能教。」此又因孟子之言而失之也。

「樂則《韶舞》。放鄭聲﹐遠佞人。鄭聲淫﹐佞人殆。」鄭聲之害﹐與佞人等。而孟子曰「今樂猶古樂」﹐何也﹖使孟子爲政﹐豈能存鄭聲而不去也哉﹖其曰「今樂猶古樂」﹐特因王之所悅而入其言耳。非獨此也﹐好色﹑好貨﹑好勇﹐是諸侯之三疾也﹐而孟子皆曰無害。從吾之說﹐百姓惟恐王之不好也。譬之於醫﹐以藥之不可口也﹐而以其所嗜爲藥﹐可乎﹖使聲色與貨而可以王﹐則利亦可以進仁義﹐何獨拯梁王之深乎﹖此豈非失其本心也哉﹖

子曰「性相近也﹐習相遠也。」又曰「惟上智與下愚不移。」性可亂也﹐而不可滅。可滅﹐非性也。人之叛其性﹐至於桀﹑紂﹑盜跖至矣。然其惡必自其所喜怒﹐其所不喜怒﹐未嘗爲惡也。故木之性上﹐水之性下﹐木抑之可使輪。抑者窮﹐未嘗不上也。水激之﹐可使瀵湧上達。激者窮﹐未嘗不下也。此孟子之所見也。孟子有見於性﹐而離於善。《易》曰「一陰一陽之謂道﹐繼之者善也﹐成之者性也。」成道者性﹐而善繼之耳﹐非性也。性如陰陽﹐善如萬物﹐萬物無非陰陽者﹐而以萬物爲陰陽﹐則不可。故陰陽者﹐視之不見﹐聽之不聞﹐而非無也。今以其非無卽有而命之﹐則凡有者皆物矣﹐非陰陽也。故天一爲水﹐而水非天一也﹔地二爲火﹐而火非地二也。爲善面善非性也﹐使性而可以謂之善﹐則孔子言之矣。苟可以謂之善﹐亦可以謂之惡﹐故荀卿之所謂性惡者﹐蓋生於孟子。而揚雄之所謂善惡混者﹐蓋生於二子也。性其不可以善惡命之﹐故孔子之言﹐曰「性相近也習相遠也」而已。夫苟相近﹐則上智與下愚﹐曷爲不可移也﹖曰﹕有可移之理﹐無可移之資也。若夫吾弟子由之論也﹐曰﹕雨於天者﹐水也﹔流於江河﹑蓄於坎井﹐亦水也﹔積而爲泥塗者﹐亦水也﹔指泥塗而告人曰﹐是有水之性可也。曰﹕吾將使其淸而飲之則不可。是之謂上智與下愚不移也。蘇東坡云﹕予爲《論語》說﹐與《孟子》辯者八。

堯傳之舜﹐舜傳之禹﹐禹傳之湯﹐湯傳之文﹑武﹑周公﹐文﹑武﹑周公傳之孔子﹐孔子傳之孟軻﹐盂軻之死不得其傳焉。如何曰孔子死不得其傳矣﹖彼孟子者﹐名學孔子而實背之者也﹐焉能傳。敢問何謂也﹖曰﹕孔子之道﹐君君臣臣也﹔孟子之道﹐人皆可以爲君也。天下無王霸﹐言僞而辯者不殺﹐諸子得以行其意﹐孫﹑吳之智﹐蘇﹑張之詐﹐孟子之仁義﹐其原不同﹐其所以亂天下一也。《孟子》曰「五霸者﹐三王之罪人也。」吾以爲孟子者﹐五霸之罪人也。五霸率諸侯事天子﹐孟子勸諸侯爲天子﹐苟有人性者﹐必知其逆順耳矣。孟子當周顯王時﹐其後尙且百年而秦並之。嗚呼﹗孟子忍人也﹐其視周室如無有也。孔子曰「桓公九合諸侯﹐不以兵車﹐管仲之力也。如其仁。」又曰「管仲相桓公﹐霸諸侯﹐一匡天下﹐民到於今受其賜。微管仲﹐吾其被髮左衽矣。」而孟子謂﹕「以齊王﹐由反手也。功烈如彼其卑。故曰﹕管仲﹐曾西之所不爲。」嗚呼﹗是猶見人之救鬥者而笑曰「胡不因而殺之﹐貨可得也﹐𨿽然﹐他人之救鬥者耳。桓公﹑管仲之於周﹐救父祖也﹐而孟子非之﹐柰何﹖

或曰﹕然則湯﹑武不爲歟﹖曰﹕湯﹑武不得已也﹐契﹑相土之時﹐詎知其有桀哉﹖后稷﹑公劉﹑古公之時﹐詎知其有紂哉﹖夫所以世世樹徳﹐以善其身﹐以及其國家而已。湯﹑武之生﹐不幸而遭桀﹑紂﹐放之殺之﹐而蒞天下﹐豈湯﹑武之願哉﹖仰畏天﹐俯畏人﹐欲遂其爲臣而不可得也。由孟子之言﹐則是湯﹑武修仁行義﹐以取桀﹑紂耳。嗚呼﹗吾乃不知仁義之爲篡器也。

《仲虺之誥》﹕成湯放桀於南巢﹐惟有慚徳﹐曰「予恐來世以臺爲口實。」孔子謂「《武》﹐盡美矣﹐未盡善也。」彼順天應人﹐猶О如此。孟子固求之﹐其心安在乎﹖

孔子曰「三分天下有其二﹐以服事殷。周之徳﹐其可謂至徳也已矣。」又曰「有君民之大徳﹐有事君之小心。」《書序》﹕「伊尹旣醜有夏﹐復歸於毫。」孟子亦曰「五就湯﹐五就桀者﹐伊尹也。」夫周顯王未聞有惡行﹐特微弱耳。非紂也﹐而齊﹑梁不事之﹔非桀也﹐而孟子不就之。嗚呼﹗孟子之欲爲佐命﹐何其躁也﹖

《孟子》曰「盡信書﹐則不如無書。仁人無敵於天下﹐以至仁伐至不仁﹐而何其血之流杵也﹖」曰﹕紂一人惡耶﹐眾人之惡邪﹖眾皆善而紂獨惡﹐則去紂久矣﹐不待周也。夫爲天下逋逃主﹐萃淵藪﹐同之者可遽數邪﹖紂存則逋逃者存﹐紂亡則逋逃者曷歸乎﹖其欲拒周者﹐又可數邪﹖血流漂杵﹐未足多也。或曰﹕前徒倒戈攻於後以北﹐故苟卿曰﹕殺者皆商人﹐非周人也。然則商人之不拒周審矣﹐曰﹕如皆北也﹐焉用攻﹖

或問﹕「禹薦益於天下。七年﹐禹崩。三年之喪畢﹐益避禹之子於箕山之陰。朝覲﹑訟獄者不之益而之啟﹐謳歌者不謳歌益而謳歌啟﹐曰﹕『吾君之子也。』有諸﹖」曰「禹不知啟賢邪﹖知而且以傳益邪﹖父不知子﹐安用明哉﹖知其賢﹐天下終歸之﹐而讓以爲名﹐是僞也﹐孰謂聖人而不明且僞也﹖夫益亦不知啟賢﹐不辭於禹﹐禹崩而後避之﹐以蹈舜禹之迹﹐又終不得爲舜禹﹐其無慚乎﹖益與稷﹑臯陶一體人也﹐不宜如是﹐且吾夫子未之言也。」或曰「然則舜避堯之子於南河之南﹐禹避舜之子於陽城﹐如何﹖」曰「堯不聽舜讓﹐舜受終於文祖﹔舜不聽禹讓﹐禹受命於神宗﹐或二十有八載﹐或十有七年﹐歷數在躬﹐旣決定矣﹔天下之心﹐旣固結矣﹔又可避乎﹖舜﹑禹未嘗避也。由孟子之言﹐則古之聖人作僞者也。王莽執孺子手﹐流涕欷﹐何足哂哉﹗」

或曰「父母使舜完廩﹐捐階﹐瞽叟焚廩﹔使浚井﹐出﹐從而掩之。象曰﹕『謨蓋都君咸我績﹐牛羊父母﹐倉廩父母﹐干戈朕﹐琴朕﹐氐朕﹐二嫂使治朕棲。』象往入舜宮﹐舜在牀琴。象曰﹕『郁陶思君爾。』忸怩。舜曰﹕『惟玆臣庶﹐汝其於予治。』有諸﹖」曰「《書》云﹕『瞽子﹐父頑﹐母晶﹐象傲。克諧以孝﹐﹐弗格姦。』又曰『負罪引慝﹐祗載見瞽叟﹐夔夔齊栗﹐瞽叟亦允若。」』是瞽象未嘗欲殺舜也。瞽象欲殺舜﹐刃之可也﹐何其完廩浚井之乎﹖其亦有所慮矣。象猶能慮﹐則謂二嫂者﹐帝女也﹐奪而妻之可乎﹖堯有百官牛羊倉廩﹐備以事於畎畝之中﹐而不能衛其女乎﹖𨿽其見奪﹐又無吏士﹑無刑法以治之乎﹖舜以父母之不愛﹐號泣於天﹐父母欲殺之﹐幸而得脫﹐而遽鼓琴﹐何其樂也﹗是皆委巷之說﹐而孟子之聽不聰也。

或曰「以徳行仁者王﹐王不待大﹐湯以七十里﹐文王以百里。何如﹖」曰﹕皆孟子之過也。《大雅》曰「瑟彼玉瓚﹐黃流在中」。九命然後錫以圭瓚鬯﹐帝乙之時﹐王季爲西伯﹐以功徳受此賜﹐周自王季﹐中分天下而治之矣﹐奚百里而已哉﹖《商頌》曰「玄王桓撥﹐受小國是達﹐受大國是達﹐率履不越﹐遂視旣發。相土烈烈﹐海外有截。帝命不違﹐至於湯齊。」契之時﹐已受大國﹐相土承契之業﹐入爲王官伯﹐出長諸侯﹐威武烈烈﹐然四海之外率服﹐截爾整齊﹐商自相土威行乎海外矣﹐奚七十里而已哉﹖嗚呼﹗孟子之教人﹐教之以不知量也。或曰「然則仁義無益於人者乎﹖」曰「奚其爲無益也。天子用之以保其天下﹐諸侯用之以保其社稷﹐卿大夫用之以保其宗廟﹐士用之以保其祿位﹐庶人用之以保其田裏。使君臣上下﹐父子﹑兄弟﹑夫婦﹐相愛相恭﹐相正相救﹐厭然如宮商之應﹐如畫績之次﹐禍亂日以消﹐名譽日以廣﹐奚其爲無益也。若夫挾欲趨利﹐圖謀非分﹐豈仁義之意哉﹖乃孟子之邪言﹐陷人於逆惡也。」

或曰「孟子之言﹐諸侯奚不聽也﹐謂其迂闊者乎﹖」曰﹕迂闊有之矣﹐亦足憚也。孟子位諸侯﹐則能以取天下矣。位卿大夫﹐豈不能取一國哉﹗爲其君者﹐不亦難乎﹖然滕文公嘗行孟子之道矣。故許行﹑陳相稱之曰「仁政」﹐曰「聖人」也。其後寂寂﹐不聞滕侯之得天下也。孟子之言﹐故無驗也。

●卷十三孔子與賓牟賈言《大武》﹐曰「聲淫及商」何也﹖對曰「非《武》音也﹐有司失其傳也。若非有司失其傳﹐則武王之志荒矣。武王之志猶不貪商﹐而孟子曰文王望道而未之見﹐謂商之錄未盡也﹐病其有賢臣也。文王貪商如此其甚﹐則事君之小心安在哉﹖豈孔子妄言哉﹖孔子不妄也﹐孟子之誣文王也。」或曰「孟子之心﹐以天下積亂已久﹐諸侯皆欲自爲雄﹐苟說之以臣事周﹐孰能喜也﹖故揭仁義之竿﹐而湯﹑武爲之餌﹐幸其速售﹐以拯斯民而已矣。」曰「孟子不肯枉尺直尋﹐謂以順爲正者﹐妾婦之道﹐其肯屑就之如此乎﹖夫仁義又豈速售之物也﹖子噲不得與人燕﹐子之不得受燕於子噲﹐固知有周室矣。天之所廢﹐必若桀﹑紂﹐周室其爲桀﹑紂乎﹖盛之有衰﹐若循環然﹐聖王之後﹐不能無昏亂﹐尙賴臣子扶救之耳。天下之地﹐方百里者有幾﹖家家可以行仁義﹐人人可以爲湯﹑武﹐則六尺之孤可托者誰乎﹖孟子自以爲好仁﹐吾知其不仁甚矣。」

齊王欲見孟子﹐而稱有疾。明日﹐出弔。王使人問疾﹐醫來﹐孟仲子請必無歸﹐而造於朝。不得已而之景醜氏宿焉。孔子「君命召﹐不俟駕行矣」。則曰﹕孔子當仕有官職。夫孟子爲齊卿﹐無官職邪﹖天下有達尊三﹕爵一﹐齒一﹐徳一。惡得有其一以慢其二﹖孔子徳薄且齒少邪﹖君之所不臣者二﹐當其爲屍﹐則弗臣也﹔當其爲師﹐則弗臣也。謂講道之頃耳﹐非常常然也。人君尊賢﹐其臣尙當辭﹐矧可以要之也哉﹖是孟子之驕習矣﹐宜乎其教諸侯以反天子也。

孟子曰「紂之去武丁未久也﹐其故家遺俗﹐流風善政﹐猶有存者﹔又有微子﹑微仲﹑王子比干﹑箕子﹑膠鬲﹐皆賢人也﹐相與輔相之﹐故久而後失之也。尺地﹐莫非其有也﹐一民莫非其臣也﹐然而文王猶方百里起﹐是以難也。齊人有言曰﹕『𨿽有智慧﹐不如乘勢﹔𨿽有基﹐不如待時。』今時則易然也。」今之學者曰「自天子至於庶人﹐皆得以行王道。孟子說諸侯行王道﹐非取王位也。」應之曰「行其道而已乎﹖則何必紂之失之也﹖何憂乎善政之存﹖何畏乎賢人之輔﹖尺地一民﹐皆紂之有﹐何害諸侯之行道哉﹖」

齊宣王問曰「人皆謂我毀明堂﹐毀諸﹖已乎﹖」孟子對曰「夫明堂者﹐王者之堂也。王欲行王政﹐則勿毀之矣。」行王政而居明堂﹐非取王位而何也﹖君親無將﹐不容纖芥於其間﹐而學者紛紛﹐彊爲之辭。又謂孟子權以誘諸侯﹐使進於仁義﹐仁義達則尊君親親﹐周室自復矣。應之曰「言仁義而不言王﹐彼悅之而行仁義﹐固知尊周矣。言仁義之可以王﹐彼悅之﹐則假仁義以圖王﹐惟恐得之之晚也﹐尙何周室之顧哉﹖嗚呼﹗今之學者雷同甚矣﹐是孟子而非《六經》﹐樂王道而忘天子。吾以爲天下無孟子可也﹐不可以無《六經》﹔無王道可也﹐不可以無天子。故作《常語》﹐以正君臣之義﹐以明孔子之道﹐以防亂患於後世耳。人知之非我利﹐人不知非我害﹐悼學者之迷惑﹐聊復有言。」﹝右李泰伯《常語》﹞毀我知之﹐譽我知之﹐是邪非邪﹖必求諸道﹐非道則已。孟子﹐吾知其有以曉然合於孔子者﹐《常語》不得不進之也。而謂由湯至於武丁﹐賢聖之君六七作﹐天下久則難變﹐故文王未洽於天下。齊有千里之地﹐行仁政而王﹐莫之能禦。由周而來﹐七百有餘歲矣。其數﹐則過﹔其時考之﹐則可。當今之世﹐捨我其誰﹖是教諸侯以仁政叛天子者也﹐欲爲佐命者也﹐《常語》不得不絕之矣。夫天子﹐固不可叛也﹔《六經》﹐亦不可叛也。苟可叛之﹐則視孟之書猶寇兵虎翼者也。孟旣唱之﹐學者和之﹐劉歆以《詩》《書》助王莽﹐荀文若說曹操以王伯﹐乃孟之一體耳。使後世之君﹐卒不悅儒者﹐以此。《常語》之作﹐其不獲已﹐傷昔之人﹐以其言叛天子﹐今之人﹐又以其言叛《六經》。故曰﹕天下無孟子則可﹐不可以無《六經》﹔無王道則可﹐不可以無天子。是有大功於名教﹐非苟言焉。﹝右陳次公《述常語》﹞

孟軻誠學孔子者也﹐其有背而違之者﹐《常語》討之甚明。世之學者﹐不求其意﹐漠爾而非之﹐是亦有由然也。何也﹖由孔子百餘歲而有孟軻﹐由孟軻數百歲而及揚雄﹐又數百歲而及韓愈。揚與韓﹐賢人也﹐其所以推尊孟子﹐皆著於其書。今《常語》驟有異於二子﹐宜乎其學軻者相驚而訁堯訁堯也。然訁堯訁堯者﹐豈知二子之尊軻處﹐《常語》亦尊之矣。所繆者﹐教諸侯以叛天子﹐以爲非孔子之志也﹐又以「盡信書不如無書」之說爲今之害。故今之儒者﹐往往由此言而破《六經》《常語》可不作邪﹖且由孟子沒千數百年矣﹐初荀卿嘗一白其非﹐而扼於揚子云﹐及退之「醇乎醇」之說行﹐而後之學子遂尊信之。至於今玆﹐其道乃髙出於《六經》《常語》不作﹐熟爲究明﹖或日﹕「子言則是矣﹐如眾口何﹖」曰「顧與聖人如何爾﹐尙誰眾人之間哉﹗故曰人知之非我利﹐人不知非我害。」﹝右傅野《述常語》﹞

桃應問於孟子曰「舜爲天子﹐臯陶爲士﹐瞽叟殺人﹐則如之何﹖」曰「執之而已矣。」「然則舜不禁與﹖」曰「舜安得而禁之哉﹖夫有所受之也。」「然則舜如之何﹖」曰「竊負而逃﹐遵海濱而處﹐終身然﹐樂而忘其天下。」劉子曰「孟子之言﹐察而不盡理﹐權而不盡義。孝子之事親也﹐旣外竭其力﹐又內致其志﹐不使其親有不義之名﹐不使其人有間非之言。瞽叟使舜塗廩﹐從而焚之﹐乃下﹔使浚井﹐從而掩之﹐乃出﹔舜往於田﹐日號泣於天﹐夔夔齊栗﹐瞽叟亦允若。《書》曰﹕『父頑﹐母囂﹐弟傲﹐克諧以孝﹐﹐不格姦。』由是觀之﹐舜爲天子﹐瞽叟必不殺人也。仲尼之作《春秋》﹐爲尊者諱﹐爲親者諱﹐爲賢者諱。故以子則諱父﹐以臣則諱君﹐豈獨《春秋》然哉﹖𨿽爲士者亦然。故必原父子之親﹑君臣之義以聽之。昔者商鞅之作法也﹐太子犯之。鞅曰﹕太子﹐君之貳也﹐不可以刑﹐刑其傅與師。鞅之法刻矣﹐然而猶有所移。由是觀之﹐瞽叟殺人﹐臯陶必不執也。葉公子髙問於孔子曰﹕『吾黨直躬者﹐其父攘羊﹐而子証之。何如﹖』孔子曰﹕『不可。吾黨之直者異於是﹕父爲子隱﹐子爲父隱。』由是觀之﹐瞽叟殺人﹐臯陶𨿽執之﹐舜必不聽也。舜豈以天下有所受﹐顧臨其親哉﹖夫聖人莫大焉﹐天子莫尊焉﹐以天下養﹐莫備焉。徳爲聖人﹐尊爲天子﹐以天下養﹐然而不能使其親無一朝之患﹐是則非舜也。知聖人之徳﹐知天子之尊﹐知天下養之備焉﹐而不知天子父之貴也﹐而務搏執之﹐是則非臯陶也。無其事云爾﹐有其事﹐奚至於『竊負而逃﹐遵海濱而處』﹖故曰孟子之言﹐察而不盡理﹐權而不盡義。夫衡之爲物也﹐徒懸則偏而倚﹐加權焉則運而平。一重一輕之間﹐聖人權之時也。請問權﹖曰﹕臯陶不難棄士﹐不過失刑而已矣。以君臣權之﹐天下之爲君臣者必定﹐義莫髙焉。舜不難棄位﹐不過隱法而已矣。以父子權之﹐天下之爲父子者必悅﹐仁莫盛焉。故善爲政者﹐無以小妨大﹐無以名毀義﹐無以術害道﹐無以所賤幹所貴﹐迂其身有以利天下則爲之﹐貶其名有以安天下則爲之﹐其惟舜﹑臯陶乎﹖」﹝右劉原父《明舜》﹞

予讀韓愈書﹐知其斥楊墨﹑排釋老﹐以尊聖人之道﹐其志篤矣。自孟軻揚雄沒﹐傳其道而醇者﹐惟韓愈氏而已。然其言孟軻輔聖明道之功不在禹下﹐斯亦過矣。得非美其流而忘其源乎﹖當堯之時﹐洪水浸天下﹐民病其害深矣。𨿽堯舜之聖﹐猶咨嗟遑遑﹐未有以治之之道﹐禹乃決橫流而放於海﹐粒斯民而奠厥居﹐是天下之患﹐非禹不能去﹐昭昭然矣。𨿽百夔離又何益哉﹖孔子之道﹐衣被天地﹐陶甄日月﹐萬類之性﹐人靈之本﹐孰不由其徳而能存乎﹖苟一日失之﹐則鳥獸之不若也。當周之亡﹐辯詐暴橫﹐聖人之道偶不行於一時﹐亦猶天地之晦﹐日月之蝕﹐運之常也﹐復何傷乎﹖盂軻﹐學聖人者也﹐憤然而興﹐辟楊墨﹐誅叛義﹐以尊周公﹑孔子﹐信有大功於世。然聖人之道無可無不可﹐苟當時軻之徒不能力排楊墨﹐橫遏異端﹐明仁義以訓天下﹐則聖人之教果從而廢乎﹖若使聖人之道遭楊墨之害而遂衰微﹐則亦一家之小說爾﹐又烏足謂萬世之法哉﹖軻𨿽欲張大其教﹐天下可從而興乎﹖是聖人之道﹐不爲一人而廢﹐一人而興﹐又昭昭然矣。其後嬴政肆虐﹐火其書﹐窒其途﹐愚天下之耳目﹐使不能通其說﹐其爲害過楊墨遠矣。然漢家之興﹐則孔氏之言﹐雷震於海內﹐豈又由軻之辯而後行邪﹖故曰﹕譽之不足益﹐毀之不足損﹐由其道大也。後之儒者﹐有能立言著書﹐振揚其風﹐發明其旨則可矣。若曰﹕隨其廢而興之﹐因其塞而通之﹐得非過矣乎﹖予謂楊墨之禍﹐未若洪水﹔然而九年之害﹐非禹不能平。孔氏之道﹐𨿽見侵毀﹐亦不由軻而益尊。苟毀譽由軻而興﹐則不足謂之孔氏之道﹐使聖人復生﹐必不易於言也。﹝右張兪《論韓愈稱孟子功不在禹下》﹞

舜生三十﹐徵庸三十﹐在位五十載﹐陟方乃死。�《謚法》曰「受禪成功曰舜﹐仁聖盛明日舜。」《白虎通》曰「舜猶亻舜亻舜也﹐言能推信堯道而行之。」孔安國曰「舜生三十﹐徵庸三十﹐在位服喪三年﹐其一在三十之數﹐爲天子五十年﹐凡壽一百十二歲。」案《書》稱「帝乃殂落﹐百姓如喪考妣﹐三載﹐四海遏密八音」。言百姓思慕堯徳﹐且明舜𨿽受終﹐令天下服喪三年﹐如繼世之禮﹐故於「殂落」下終言之。下文云「月正元日﹐舜格於文祖」。謂堯崩逾年﹐見於文祖廟而攺元。孟軻不達此言﹐以爲三載服除後﹐舜格於文祖﹐乃妄稱孔子曰舜旣爲天子﹐又帥天下諸侯﹐以爲堯三年喪﹐是二天子矣。若然﹐當以服除之月至廟﹐不當用於「正月元日」也。逾年攺元﹐《春秋》常法﹐迄今如之。軻又云堯﹑舜﹑禹崩﹐三年喪畢﹐舜﹑禹﹑益皆避其子﹐然後踐位。且舜正月上日受終文祖﹐已二十八年﹐豈容至服除未定﹐方讓其子﹖孔安國仍軻之謬﹐乃曰舜服堯喪三年畢﹐將卽政﹐復至文祖廟。周衰﹐楊墨道盛﹐孟子排而辟之﹐可謂醇矣。其於論經義﹐說世事﹐知謀往往短局乖戾﹐陋儒愛其詞簡意淺﹐雜然崇尙﹐固可鄙笑也。司馬遷云「舜年三十﹐堯舉之﹐五十攝行天子事﹐五十八堯崩﹐六十一代堯踐位﹐三十九年崩。」亦用孟軻舊說也。鄭玄云「舜生三十﹐謂生三十年也。徵庸三十﹐謂歷試三十年也。在位五十載﹐陟方乃死﹐謂攝位至死爲五十年﹐舜年一百十歲也。」﹝右劉道原《資治通鑑外紀》﹞

臣聞《春秋》尊一王之法﹐以正天下之本﹐與《禮》之尊無二上﹐其旨實同。蓋國之於君﹐家之於父﹐學者之於孔子﹐皆當一而不二者。是以明王罷黜百家﹐表章《六經》﹐大儒推明孔氏﹐抑黜百家。今國家五十年來﹐於孔子之道或二而不一矣。其義說歸之於老莊﹐而設科以《孟子》配《六經》﹐視古之黜百家而專明孔氏《六經》者﹐不亦異乎﹖前者﹐學官罷黜孔子《春秋》﹐而表章僞雜之《周禮》﹐以孟子配乎孔子。而學者發言折中於《孟子》﹐而略乎《論語》﹐固可考矣。今皇太子初就外傅之時﹐會官僚講《孝經》而讀《孟子》﹐蓋《孟子》不當先諸《論語》者也。如以《孟子》先諸《論語》﹐豈所以傅道皇太子天資邁世之令徳而視之以一徳哉﹖臣愚竊以謂宜講《孝經》而讀《論語》﹐恭俟講《孝經》畢日﹐復講其已講之《論語》﹐則其入徳亦易矣。或間日讀《爾雅》以示文字訓詁之本源﹐而明天地萬物之名實﹐先儒謂《爾雅》本是周公訓成王之書﹐信不誣矣。臣愚流落衰暮之時﹐荷聖君一日非常之眷﹐自太子左諭徳﹐授以詹事﹐苟有所志﹐不敢無犯而有隱。臣愚自度此言一出﹐必遭世俗誣謗不淺矣。其所恃以安者﹐陛下聖度﹐旁燭萬代之微﹐而不爲世俗惑也。重惟太子天下之本﹐而一本於孔子《六經》﹐則宗廟社稷之流光不亦偉乎﹗臣聞以狂瞽獨見之言﹐干冒宸庚﹐不勝惶懼待罪之至。﹝右晁以道《奏審皇太子讀﹝孟子﹞》﹞

●卷十四陳叔易言「王荊公得東坡《表忠觀碑》本﹐顧坐客曰﹔『似何人之文﹖』自又曰﹕『似司馬遷。』自又曰﹕『似遷何等文﹖』自又曰﹕『《三王世家》也。』」予以爲不然。司馬遷死﹐其書亡《景帝》《武帝》二《紀》《禮書》《樂書》《漢興以來將相年表》《日者》《龜策傳》《三王世家》。至元成間﹐褚先生者補作《武帝紀》《三王世家》《龜策》《日者傳》﹐當時以其言鄙陋﹐失遷本意。荊公豈不知此﹐而以今《三王世家》爲遷之書邪﹖如議者多以司馬遷怒武帝﹐故於《本紀》﹐但著絕海求神仙﹐大宛取馬﹐用兵祠祭等事﹐以爲謗者﹐非也。

子由云「子瞻讀書﹐有與人言者﹐有不與人言者。不與人言者﹐與轍言之﹐而謂轍知之。」世稱蘇氏之文出於《檀弓》﹐不誣矣。

柳子厚云「以淮﹑濟之淸有玷焉若秋毫﹐固不爲病﹐然而萬一離婁子而眇然睨之﹐不若無者之快也。」予謂文章英發﹐前無古人者﹐益當兼佩斯言矣。柳子厚云「北之晉﹐西適豳﹐東極吳﹐南至楚﹑越之交﹐其間名山水而州者以百數﹐永最善。」以妙語起其可遊者﹐讀之令人然有出世外之意。然子厚別云「永州於楚爲最南﹐狀與越相似。僕悶則出遊﹐遊復多恐﹐涉野則有蝮虺大蜂﹐仰空視地﹐寸步勞倦﹐近水卽畏射工沙虱﹐含怒竊發﹐中人形影﹐動成瘡疣。」子厚前所記黃溪﹑西山﹑鈷鉺潭﹑袁家渴果可樂乎﹖何言之不同也﹖東坡《江行唱和集序》云「昔之爲文者﹐非能爲之爲工﹐乃不能不爲之爲工也。山川之有云﹐艸木之有實﹐充滿勃郁﹐而見於外﹐𨿽欲無有﹐其可得邪﹖故予爲文至多﹐未嘗敢有作之之意。」時東坡年方冠﹐尙未第﹐其有發於文章已如此。故黃門論曰「公之於文﹐得之於天也。」

歐陽公謂曾子固云「王介甫之文﹐更令開廊﹐勿造語﹐及模擬前人。」又云「孟﹑韓文𨿽髙﹐不必似之也。」謂梅聖兪云「讀蘇軾之書﹐不覺汗出﹐快哉﹗老夫當避路﹐放他出一頭地也。」又曰「軾所言樂﹐乃修所得深者爾﹐不意後生達斯理也。」歐陽公初接二公之意已不同矣。

退之於文﹐不全用《詩》《書》之言。如《田弘正先廟碑》曰「昔者魯僖公能遵其祖伯禽之烈﹐周天子實命其史臣克作爲《》《必》《泮》《》之詩﹐使聲於其廟﹐以假魯靈。」其用詩之法如此。如曰《前進士上宰相書》﹐解釋《菁菁者莪》二百餘字﹐蓋少作也。

柳子厚記其先友於父墓碑﹐意欲著其父𨿽不顯﹐其交遊皆天下偉人善士﹐列其姓名官爵﹐因附見其所長者可矣。反從而譏病之不少貸﹐何也﹖是時﹐子厚貶永州﹐又喪母﹐自傷其葬而不得歸也。其窮厄可謂甚矣﹐而輕侮好譏議尙如此。則爲尙書郎時可知也。退之云「不自貴重」者﹐蓋其資如此云。

柳子厚書段太尉逸事﹕「解佩刀﹐選老蹙者一人持馬﹐至郭門下。甲者出﹐太尉笑且入曰﹕吾戴吾頭來矣。」宋景文修《新書》曰「吾戴頭來矣」﹐去一「吾」字便不成語。吾戴頭來者﹐果何人之頭耶﹖曾子固之文﹐可以名家矣。然歐陽公謂﹕廣文曾生者﹐在禮部奏名之前已爲門下士矣。公示吳孝宗詩﹐有云「我始見曾子﹐文章初亦然。昆侖傾黃河﹐渺漫盈百川。疏決以道之﹐漸斂收橫瀾。東溟知所歸﹐識路到不難。」是子固於文﹐遇歐陽公方知所歸也。而於固《祭歐陽公文》自云「戇直不敏﹐早蒙振祓﹐言徭公誨﹐行徭公率」也。子開於歐陽公下世之後﹐作子固行述。乃云「宋興八十餘年﹐海內無事﹐異材間出。歐陽文忠公赫然特起﹐爲學者宗師。公稍後出﹐遂與文忠公齊名。」予以爲過美。張籍《哭韓退之》詩云「而後之學者﹐或號爲韓﹑張。」退之曰﹐籍﹑輩者﹐學者曰韓門弟子﹐不曰韓﹑張也。蘇東坡曰「文忠之薨﹐十有八年。士庶所歸﹐散而自賢。我是用懼﹐日登師門。」有以也夫﹗曾子開論其兄子固之文曰「上下馳騁﹐愈出而愈新﹐讀者不必能知﹐知者不必能言。蓋天材獨至﹐若非人力所能﹐學備精思﹐莫能到也。」又曰「言近指遠﹐𨿽《詩》《書》之作未能遠過也。」蘇子由論其兄子瞻之文曰「遇事所爲﹐詩騷銘記﹐書檄論撰﹐率皆過人。」又曰「幼而好書﹐老而不倦﹐自言不及晉人﹐至唐褚﹑薛﹑顏﹑柳﹐仿佛近之。」子開之言類誇大﹐子由之言務謙下﹐後世當以東坡﹑南丰之文辧之。文用助字﹐柳子厚論當否﹐不論重復。《檀弓》曰「南宮糸舀之妻之姑之喪。」退之亦曰「吾年未四十﹐而視茫茫﹐而發蒼蒼﹐而齒牙動搖。」近時六一﹑文安﹑東坡三先生知之。愚溪惜楊誨之用《莊子》太多﹐反累正气。東坡早得文章之法於《莊子》﹐故於詩文多用其語。

讀司馬子長之文﹐茫然若與其事相背戾。如言「人民樂業﹐自年六七十翁﹐亦未嘗至市井﹐遊敖嬉戲如小兒狀」。何屬於《律書》也﹖《伯夷傳》首曰「余登箕山﹐其上有許由冢云。」意果何在﹖下用「富貴如可求﹐𨿽執鞭之士﹐吾亦爲之。歲寒然後知松柏之後凋」等語。殊不類﹐其所以爲閎深髙古者歟﹗視他人拘拘窘束﹐一步武不敢外其事者﹐膽智甚薄也﹐惟杜子美之於詩似之。魯直以晁載之《閔吾廬賦》問東坡何如﹖東坡報云「晁君騷辭﹐細看甚奇麗﹐信其家多異材邪﹗然有少意﹐欲魯直以漸箴之。凡人爲文﹐宜務使平和﹔至足之餘﹐溢爲奇怪﹐蓋出於不得已耳。晁君喜奇似太早。然不可直云爾﹐非爲之諱也﹐恐傷其邁往之气﹐當爲朋友講磨之語可耳。」予謂此文章妙訣﹐學者不可不知﹐故表出之。

東坡中制科﹐王荊公問呂申公﹕「見蘇軾制策否﹖」申公稱之。荊公曰「全類戰國文章﹐若安石爲考官﹐必黜之。」故荊公後修《英宗實錄》﹐謂蘇明允有戰國縱橫之學云。老蘇公云「學者於文用引證﹐猶訟事之用引證也。旣引一人得其事﹐則止矣。或一人未能盡﹐方可他引。」

宋玉《招魂》以東南西北四方之外﹐其惡俱不可以托﹐欲屈大夫近入修門耳。時大夫尙無恙也。韓退之《羅池詞》云「北方之人兮﹐謂侯是非。千秋萬歲兮﹐侯無我違。」時柳儀曹已死﹐若曰國中於侯﹐或是或非﹐公言未出﹐不如遠卽羅池之人﹐千萬年奉嘗不忘也。嗟夫﹐退之之悲儀曹﹐甚於宋玉之悲大夫也。《英宗實錄》﹕「蘇洵卒﹐其子軾辭所賜銀絹﹐求贈官﹐故贈洵光祿寺丞」﹐與歐陽公之《志》「天子聞而哀之﹐特贈光祿寺丞」不同。或云《實錄》﹐王荊公書也。又書洵機論衡策文甚美﹐然大抵兵謀權利機變之言也。蓋明允時﹐荊公名已盛﹐明允獨不見﹐作《辯姦》以刺之﹐故荊公不樂云。

《楚詞﹞文章﹐屈原一入耳。宋玉親見之﹐尙不得其仿佛﹐況其下者﹐惟退之《羅池詞》可方駕以出。東坡謂「鮮於子駿之作﹐追古屈原。」友之過矣。如晁無咎所集《續離騷》﹐皆非是。

韓退之之文﹐自經中來﹔柳子厚之文﹐自史中來﹔歐陽公之文﹐和气多﹐英气少﹔蘇公之文﹐英气多﹐和气少。蘇叔黨爲葉少蘊言「東坡先生初欲作《志林》百篇﹐才就十二篇﹐而先生病﹐惜哉﹗先生胸中尙有偉於武王非聖人之論者乎﹖」

予客長安﹐藍田水壞一墓﹐得退之自書《薛助教志》石。校印本﹐殊不同。印本「挾一矢」﹐石本乃「指一矢」﹐爲妙語。又城中有發地得小狹靑石﹐刻《瘞破硯銘》﹐長安又得退之《李元賓墓銘》﹐段季展書﹐校印本﹐無「友人博陵崔弘禮賣馬葬國東門之外七里」之事。又印本《銘》云「已乎元賓﹐文髙乎當世﹐行過乎古人﹐竟何爲哉」﹗石本乃「意何爲哉」。益嘆石本之語妙。歐陽公以下﹐好韓氏學者﹐皆未見之也。

李漢於韓退之﹐不日子婿﹐曰門人。云「退之詩文﹐漢所類也。」如《革華傳》﹐類本無之。趙《因話錄》云「《才命論》稱張燕公﹐《革華傳》稱韓文公﹐《老牛歌》稱白侍郎﹐《佛骨詩》稱鄭司徒﹐皆後人所誣﹐其辭至鄙淺﹐則《革華傳》非退之作明甚。」予謂凡李漢所不錄﹐今日《昌黎外集》者﹐皆可疑。如柳子厚云﹕退之寓書曰﹐見《送元生序》﹐不斥浮圖。又劉夢得云﹕韓愈謂柳子厚曰「若知天之說乎﹖吾爲子言天之說」云云。又云﹐柳子厚死﹐退之以書來弔曰「哀哉﹗若人之不淑﹐吾嘗評其文雄深雅健﹐似司馬子長﹐崔﹑蔡不足多也。」又退之自云「愈與李賀書﹐勸賀舉進士。」今其說其書皆不傳﹐則漢之所失亦多矣。

司馬遷父名談﹐故《史記》無「談」字﹐攺「趙談」爲「趙同」。範曄父名泰﹐攺「郭泰」﹑「鄭泰」爲「太」。杜甫父名閒﹐故詩中無「閒」字﹐其曰「鄰家閒不違」者﹐古本「問不違」﹔「曾閃朱旗北斗閒」者﹐古本「北斗殷」。李翺父名楚今﹐故所爲文﹐皆以「今」爲「玆」。獨韓退之因李賀作《諱辯》﹐持言徵之說﹐退之父名仲卿﹐於文不諱也。曹志爲植之子﹐其奏云「幹不植彊」﹐不諱其父名也。呂岱爲吳臣﹐其書云「功以權成」﹐不諱其君名也。

樊宗師之文怪矣﹐退之但取其不相襲而已﹐曰《魁紀公》三十卷﹐曰《樊子》三十卷﹐曰《春秋集傳》十五卷﹐表﹑箋﹑狀﹑策﹑書﹑序﹑傳﹑紀﹑記﹑志﹑說﹑論﹑贊﹑銘二百九十一篇﹐道路所遇﹐及器物門裏雜銘二百二十﹐賦十﹐詩七百有十九。其評曰「多乎哉﹐古未有也。」又曰「然而必出於己﹐不襲蹈前人一言一句﹐又何其難也。」又曰「紹述於斯術﹐可謂至於斯極者矣。」曰「未有」曰「難』』曰「極」﹐特取其不相襲耳﹐不直以爲美也。故其《銘》曰「惟古於詞必己出﹐降而不能乃剽賊。後皆指前公相襲﹐從漢迄今用一律。」蓋斥班固而下相襲者﹐退之於文﹐吝許可如此。

●卷十五王勃《滕王閣記》「落霞孤鶩」之句﹐一時之人共稱之﹐歐陽公以爲類俳﹐可鄙也。然「天髙地迥﹐覺宇宙之無窮﹔樂極悲來﹐識盈虛之有數」。亦記其意義甚遠。蓋勃文中子之孫﹐世尙其學﹐一時之人不識耳。

東坡《報江季恭書》云「《非國語》﹐鄙意不然之﹐但未暇著論耳。柳子之學﹐大率以禮樂爲虛器﹐以天人爲不相知﹐云云。𨿽多﹐皆此類也。所謂小人之無忌憚者。至於《時令》《斷刑》《正符》﹐皆非是。」予謂學者不可不知也。

曹植《七啟》言「食味芳蓮之巢龜」﹐張協《七命》言「食味丹穴之雛雞」﹐極盛饌﹐而二物似不宜充庖也。

或問東坡﹕雲龍山人張天驥者﹐一無知村夫耳。公爲作《放鶴亭記》﹐以比古隱者﹐又遺以詩﹐有「脫身聲利中﹐道徳自濯澡」﹐過矣。東坡笑曰「裝鋪席耳。」東坡之門﹐稍上者不敢言﹐如禽聰﹑蜜殊之流﹐皆鋪席中物也。東坡於古人﹐但寫陶淵明﹑杜子美﹑李太白﹑韓退之﹑柳子厚之詩。爲南華寫柳子厚《六祖大鑑禪師碑》﹐南華又欲寫劉夢得碑﹐則辭之。呂微仲丞相作《法云秀和尙碑》﹐丞相意欲得東坡書石﹐不敢自言﹐委甥王讜言之。東坡先索其稿諦觀之﹐則曰「軾當書。」蓋微仲之文自佳也。

曾子固初爲太平州司戶。守張伯玉﹐前輩人也。歐陽公﹑王荊公諸名士共稱子固文章。伯玉殊不顧﹐問語子固﹕「吾方作六經閣﹐其爲之記。」子固凡謄稿六七﹐終不當伯玉之意﹐則爲子固曰「吾自爲之。」其書於紙曰「六經閣者﹐諸子百家皆在焉」。不書尊經也云云。子固始大畏服﹐益自勵於學矣。

長安安信之子允爲予言「舊藏韓退之家集第二十六﹑二十七﹐二卷﹐繭紙正書﹐有退之親攺定字。後爲張浮休取去。」

歐陽公謂蘇明允曰「吾閱文士多矣﹐獨喜尹師魯﹑石守道﹐然意猶有所未足﹐今見子之文﹐吾意足矣。」嗚呼﹗歐陽公之足﹐孔子之達﹐杜子美之無恨﹐韓退之之是也。

李伸攵季常﹐蘇子容丞相外孫﹐爲予言﹕東坡歸自儋耳﹐舟次京口﹐子容初薨﹐東坡已病﹐遣叔黨來弔﹐自作《飯僧文》。所謂在熙寧初﹐陪公文徳殿下﹐已爲三舍人之冠。及元際﹐綴公邇英閣前﹐又爲「五學士」之首﹐𨿽淩厲髙躅﹐不敢言同﹐而出處大槪﹐無甚相愧者。明日﹐季常與子容諸孫往謝之﹐東坡側臥泣下不能起。

李義山《樊南四六集》載﹕《爲鄭州天水公言甘露事表》云「宰臣王涯等﹐或久服顯榮﹐或超蒙委任﹐待思攺作﹐未可與權﹐敷奏之時﹐已彰虛僞﹐伏藏之際﹐又涉震驚」云云。當北司憤怒不平﹐至誣殺宰相﹐勢猶未已﹐文宗但爲涯等流涕而不敢辯。義山之《表》謂「徒思攺作﹐未可與權」﹐獨明其無反狀﹐亦難矣。

司馬文正公薨﹐範蜀公取蘇翰林《行狀》作志﹐系之以銘﹐翰林當書石﹐以非《春秋》微婉之義﹐爲公休諫議云「軾不辭書﹐恐非三家之福。」就易名銘。蜀公之銘世不傳﹐予故表出之。曰「天生斯民﹐乃作之君。君不獨治﹐爰畀之臣。有忠有邪﹐有正有傾。天意若曰﹐待時而生。皇皇我宋﹐神器之重。卜年萬億﹐海內一統。而熙寧初﹐姦小淫縱。以朋以比﹐以閉以壅。乃於黎民﹐誕爲愚弄。人不聊生﹐天下洶洶。險陂忄僉猾﹐唱和雷同。謂天不足畏﹐謂眾不足從﹐謂祖宗不足法﹐而敢爲誕謾不恭。赫赫神宗﹐洞察於中。乃竄乃斥﹐遠佞投凶。誅鈕蠹毒﹐方復任公。奄棄萬國﹐未克厥終。二聖繼承﹐謀謨輔佐。乃曰斯時﹐非公不可。召公洛京﹐虛心至誠。公至京師﹐朝訪夕咨。公旣在位﹐中外咸喜。信在言前﹐拭目以觀。日親萬機﹐勤勞百爲。盡瘁憂國﹐夢寐以之。曾未期月﹐援溺振渴。事無巨細﹐悉究本末。利興害除﹐賞信罰必。曰賢不肖﹐若別白黑。耆哲俊﹐野迄無遺。元惡大憝﹐去之不疑。無有遠邇﹐風從響應。載考載稽﹐名實相稱。天胡不仁﹐喪吾良臣。天實不恕﹐喪吾良輔。嗚呼已乎﹐而不畱乎﹗山嶽可拔也﹐公之意气堅不可奪也。江漢可竭也﹐公之正論浚不可遏也。嗚呼公乎﹐時旣得矣﹐道亦行矣﹐志亦伸矣﹐而壽止於斯。哀哉﹗」

歐陽公平生尊用韓退之﹐於其學無少異矣。退之作《處州孔子廟碑》﹐以謂「白天子至郡邑守長﹐通得祀而徧天下者﹐惟社稷與孔子焉。然而﹐社祭土﹐稷祭谷﹐勾龍﹑棄﹐乃其佐享﹐非其專主﹐又其位所﹐不屋而壇﹐豈如孔子用王者事﹐巍然當座﹐以門人爲配﹐白天子而下﹐北面拜跪薦祭﹐進退誠敬﹐禮如親弟子者。勾龍﹑棄以功﹐孔子以徳﹐固自有次第哉﹗自古多有以功徳得其位者﹐不得常祀﹐勾龍﹑棄﹑孔子皆不得位﹐而得常祀﹐事皆無如孔子之盛。所謂生民以來﹐未有如夫子﹐其賢過於堯﹑舜遠者﹐此其效歟。」永叔作《谷城縣夫子廟記》﹐乃云「後之人徒見官爲立祠﹐而州縣莫不祭之﹐則以爲夫子之尊﹐由此爲盛。甚者乃謂生𨿽不得位﹐而沒有所享﹐以爲夫子榮﹐謂有徳之報﹐𨿽堯﹑舜莫若﹐何其謬論者歟﹖」是歐陽公以退之爲謬論矣。

眉山老蘇先生裏居未爲世所知時﹐雷簡夫太簡爲雅州﹐獨知之﹐以書薦之韓忠獻﹑張文定﹑歐陽文忠三公﹐皆有味其言也。三公自太簡始知先生。後東坡﹑穎濱但言忠獻﹑文定﹑文忠﹐而不言太簡﹐何也﹖予官雅州﹐得太簡薦先生書﹐嘗以問先生曾孫子符﹑仲虎﹐亦不能言也。簡夫﹐長安人﹐以遺才命官﹐其文亦奇﹐《國史》有傳。《上韓忠獻書》﹕「簡夫啟﹕昨年在長安﹐累獲奏記﹐及入蜀來﹐路遠頗如疏怠﹐恭惟恩照﹐恕其如此﹐不審均逸名都﹐寢食何似。簡夫向年﹐自與尹師魯別﹐不幸其至死不復相見﹐故居常恨﹐以謂天下後生無復可與議論當世事者﹐不意得郡荒陋﹐極在西南﹐而東距眉州尙數百里。一日﹐眉人蘇洵攜文數篇﹐不遠相訪。讀其《洪範論》﹐知有王佐才﹔《史論》得遷史筆﹔《權書》十篇﹐譏時之獘﹔《審勢》《審敵》《審備》三篇﹐皇皇有憂天下心。嗚呼﹗師魯不再生﹐孰與洵抗邪﹖簡夫自念道不著﹐位甚卑﹐言不爲時所信重﹐無以發洵之迹。遽告之曰﹕如子之文﹐異日當求知於韓公﹐然後決不埋沒矣。重念簡夫﹐阻遠門藩﹐職有所守﹐不獲版約袂﹑疾指快讀洵文於幾格間﹐以豁公之親聽也﹐但邑邑而已。洵年逾四十﹐寡言笑﹐淳謹好禮﹐不妄交遊﹔亦嘗舉茂才﹐不中第﹐今已無意。近張益州安道﹐薦爲成都學官﹐未報。會今春將二子入都﹐謀就秋試﹐幸其東去﹐簡夫因約其暇日﹐令自袖所業﹐求見節下﹐願加獎進﹐則斯人斯文﹐不爲不遇也。」《上張文定書》﹕「簡夫啟﹕簡夫近見眉州蘇洵著述文字﹐其間如《洪範論》﹐眞王佐才也。《史論》﹐眞良史才也。豈惟西南之秀﹐乃天下之奇才爾。令人欲糜珠齊芝﹐躬執匕箸﹐飫其腹中﹐恐他饋傷。且不稱其愛護如此﹐但怪其不以所業投於明公﹐問其然﹐後云﹕『洵已出張公門下矣。又辱張公薦﹐欲使代黃柬爲郡學官。洵思遂出張公之門﹐亦不辭矣。』簡夫喜其說。竊計明公引洵之意﹐不氐一學官﹐洵望明公之意﹐亦不氐一學官﹐第各有所待也。又聞明公之薦﹐累月不下﹐朝廷重以例撿﹐執政者靳之﹐不特達。𨿽明公重言之﹐亦恐一上未報﹐豈可使若人年將五十﹐遲遲於塗路間邪﹖昔蕭昕薦張鎬云﹕用之則爲帝王師﹐不用則幽谷一叟耳。願明公薦洵之狀﹐至於再﹐至於三﹐俟得其請而後已﹐庶爲洵進用之權也。」《上歐陽內翰書》﹕「簡夫啟﹕簡夫頃年待詔公車府﹐因故人蘇子美始拜符采﹐不間不遺﹐許接議論。未兩三歲﹐而執事被聖上不次之知﹐遂得以筆舌進退天下士大夫。士大夫不知刑之可懼﹐賞之可樂﹐生之可卽﹐死之可避﹐而知執事之筆舌可畏。簡夫不於此時﹐畢其平生之力﹐以謹自附於下風﹐而方從事戎馬間﹐或告疾於舊隱﹐故足迹不至於門藩﹐書問不通於左右者﹐且十餘年矣。豈偶然哉﹖蓋有故耳。執事之官﹐日隆於一日﹐昔之所以議進退天下士大夫者﹐今又重之以權位﹐故其一言之出﹐則九鼎不足爲重。簡夫見棄於時﹐使與俗吏齒﹐碌碌外官﹐多謗少譽﹐方世之視其言﹐不若鴻毛之輕﹐故姓名不見記於執事矣。夫人重之不爲﹐簡夫肯爲輕哉﹗方俟退於隴畝之中﹐絕於公卿之間﹐而後敢以尺書問閽吏﹐道故舊之情。今未能畢其志﹐而事已有以奪之矣。伏見眉州人蘇洵﹐年逾四十﹐寡言笑﹐淳謹好禮﹐不妄交遊﹐嘗著《六經》《洪範》等《論》十篇﹐爲後世計。張益州一見其文﹐嘆曰﹕『司馬遷死矣﹐非子吾誰與﹖』簡夫亦謂之曰﹕『生﹐王佐才也。』嗚呼﹗起洵於貧賤之中﹐簡夫不能也﹐然責之亦不在簡夫也。若知洵不以告於人﹐則簡夫爲有罪矣。用是不敢固其初心﹐敢以洵聞左右。恭惟執事職在翰林﹐以文章忠義爲天下師﹐洵之窮達﹐宜在執事。向者洵與執事不相聞﹐則天下不以是責執事﹐今也讀簡夫之書﹐旣達於前﹐而洵又將東見執事於京師﹐今而後﹐天下將以洵累執事矣。」陳希亮﹐字公弼﹐天資剛正人也。嘉中﹐知鳳翔府。東坡初擢制科﹐簽書判官事﹐吏呼蘇賢良。公弼怒曰「府判官何賢良也﹖」杖其吏不顧﹐或謁入不得見。故東坡《客次假寐》詩﹕「𨿽無性命憂﹐且復忍斯須。」又《九日獨不預府宴登眞興寺閣》詩「憶弟恨如雲不散﹐望鄕心似雨難開。」其不堪如此。又《東坡詩案》云﹕任鳳翔府簽判日﹐爲中元節不過知府廳﹐罰銅八斤﹐亦公弼案也。東坡作《府齋醮禱祈》諸小文﹐公弼必塗墨攺定﹐數往反。至爲公弼作《淩虛臺記》曰「東則秦穆公祈年橐泉﹐南則漢武長楊五柞﹐北則隋之仁壽﹑唐之九成﹐計一時之盛﹐宏傑詭麗﹐堅固而不可動者﹐豈特百倍於臺而已哉﹗然數世之後﹐欲求其仿佛﹐破瓦頹垣﹐無復存者﹐旣已化爲禾黍荊棘﹑丘墟隴畝矣﹐而況於此臺歟﹖夫臺不足恃以長久﹐而況於人事之得喪﹐忽往而忽來者歟。或者欲以誇世而自足﹐則過矣。」公弼覽之﹐笑曰「吾親蘇明允猶子也﹐某猶孫子也。乎日故不以辭色假之者﹐以其年少暴得大名﹐懼夫滿而不勝也﹐乃不吾樂邪﹖」不易一字﹐亟命刻之石。後公弼受他州饋酒﹐從贓坐﹐沮辱抑鬱抵於死。或云﹐歐陽公憾於公弼有曲折東坡﹐不但望公弼相遇之薄也。公弼子忄造季常﹐居黃州之岐亭﹐慕朱家﹑郭解爲人﹐閭裏之俠皆歸之。元丰初﹐東坡謫黃州者﹐執政疑公弼廢死自東坡﹐委於季常甘心焉。然東坡﹑季常相得歡甚﹐故東坡特爲公弼作傳﹐至比之汲黯﹐曰「軾官鳳翔﹐實從公二年。方是時﹐年少气盛﹐愚不更事﹐屢與公爭議﹐至形於言色﹐已而悔之。」崔徳符戲語予曰「果如元丰執政之疑﹐東坡之悔﹐豈釋氏懺悔之悔乎﹖」

晏公不喜歐陽公﹐故歐陽公自分鎭敍謝﹐有曰「出門館不爲不舊﹐受恩知不爲不深﹐然足迹不及於賓階﹐書問不通於執事。豈非飄流之質﹐愈遠而彌疏﹔孤拙之心﹐易危而多畏﹗動常得咎﹐舉輒累人。故於退藏﹐非止自便﹔偶因天幸﹐得請郡符。問遺老之所思﹐流風未遠﹐瞻大邦之爲殿﹐接壤相交。」晏公得之﹐對賓客占十數語﹐授書史作報。客曰「歐陽公有文聲﹐似太艸艸。」晏公曰「答一知舉時門生﹐已過矣。」

●卷十六歐陽公《乞致仕表》云「俾其解組官庭﹐還車故里。披裘散發﹐逍遙垂盡之年﹔鑿井耕田﹐歌詠太平之樂。」客有面嘆其工致平淡者。公曰「也不如老蘇秀才﹐『有田一廛﹐足以爲養。行年五十﹐復將何求﹖』」蓋蘇明允謝官箋中語﹐公愛之尙不忘耳。

予見司馬文正手寫歐陽公《靑州不秋料靑苗錢放罪謝表》﹕「戒小人之遂非﹐希君子之攺過」二語。文正喜其工邪﹐抑以「遂非」「攺過」爲不然也。如文正力詆靑苗等事﹐《免樞近出帥長安謝表》則云「𨿽復失位危身﹐終不病民害國。」

本朝四六﹐以劉筠﹑楊大年爲體﹐必謹四字六字律令﹐故曰四六。然其敝類俳語可鄙。歐陽公深嫉之曰「今世人所渭四六者﹐非修所好。少爲進士時不免作﹐自及第遂棄不作﹐在西京佐三相幕府﹐於職當作﹐亦不爲作也。」如公之四六云「造謗於下者﹐初若含沙之射影﹐但期陰以中人﹔宣言於廷者﹐遂肆鳴梟之惡音﹐孰不聞而掩耳。」俳語爲之一變。至蘇東坡於四六﹐如曰「禹治兗州之野﹐十有三載乃同﹔漢築宣防之宮﹐三十餘年而定。方其決也﹐本吏失其防﹐而非天意﹔及其復也﹐蓋天助有徳﹐而非人功。」其力挽天河以滌之﹐偶儷甚惡之气一除﹐而四六之法則亡矣。

梅聖兪著《碧雲霞應昭陵》時﹐名下大臣惟杜祁公﹑富鄭公﹑韓魏公﹑歐陽公無貶外﹐悉譏詆之﹐無少避。其序曰「碧雲霞﹐廏馬也。莊憲太后臨朝﹐以賜荊王﹐王惡其旋毛。太后知之﹐曰﹕『旋毛能害人邪﹖吾不信。』畱以備上閒﹐爲禦馬第一﹐以其吻肉色碧如霞片﹐故號云。世以旋毛爲醜﹐此以旋毛爲貴﹐𨿽貴矣﹐病可去乎﹖噫。」範文正公者﹐亦在詆中。以文正微時﹐常結中書吏人範仲尹﹐因以破家。文正旣貴﹐略不收卹。王釒至性之不服﹐以爲魏泰僞托聖兪著此書﹐性之跋《範仲尹墓志》云「近時襄陽魏泰者﹐場屋不得志﹐喜僞作它人著書﹐如《誌怪集》《括異志》《倦遊錄》﹐盡假名武人張師正﹐又不能自抑﹐出其姓名﹐作《東軒筆錄﹐皆用私喜怒誣蔑前人﹐最後作《碧雲霞》﹐假名梅聖兪﹐毀及範文正公﹐而天下駭然不服矣。且文正公與歐陽公﹑梅公立朝同心﹐詎有異論﹐特聖兪子孫不耀﹐故挾之借重以欺世。今錄楊辟所作《範仲尹墓志》﹐庶幾知泰亂是非之實至此也。則其他泰所厚誣者﹐皆迎刃而解﹐可盡信哉﹗僕猶及識泰﹐知其從來最詳﹐張而明之﹐使百世之下﹐文正公不蒙其謬焉。潁人王釒至性之題。」予以爲不然﹐亦書其下云﹕美哉﹐性之之意也。使範公不蒙其謬﹐聖兪亦不失爲君子矣。然聖兪蚤接諸公﹐名聲相上下﹐獨窮老不振﹐中不能無躁﹐其《聞範公訃詩》﹕「一出屢更郡﹐人皆望酒壺。俗情難可學﹐奏記向來無。貧賤常甘分﹐崇髙不解諛。𨿽然門館隔﹐泣與眾人俱。」夫爲郡而以酒悅人﹐樂奏記﹐納諛佞﹐豈所以論範公者﹐聖兪之意﹐眞有所不足邪﹗如著文公燈籠錦事﹐則又與《書竄﹞詩合矣。故予此書實出於聖兪也。

有童子問予東坡《梅花詩》﹕「玉奴終不負東昏。」按《南史》﹐齊東昏侯妃潘玉兒﹐有國色。牛僧孺《周秦行記》﹕「薄太后曰﹕牛秀才遠來﹐誰爲伴﹖潘妃辭曰﹕東昏侯以玉兒身亡國除﹐不擬負他。」注云「玉兒﹐妃小字。」東坡正用此事﹐以「玉兒」爲「玉奴」﹐誤也。又《過岐亭陳季常詩》﹕「不見盧懷愼﹐壺似鴨。」按《盧氏雜記》﹕鄭餘慶約客食﹐戒中廚爛燕﹐去毛勿拗項折。客爲鵝鴨。旣就食﹐各置壺蘆一枚於前。則壺似鴨者鄭餘慶﹐非盧懷愼﹐亦誤也。又《送子由出疆詩》「憶昔庚寅降屈原﹐旋看蠟風戲僧虔」。按《南史》﹐王曇首內集﹐聽子孫爲戲﹐僧達跳地作虎子。僧虔累十二博棋﹐不墜落。僧綽采蠟燭作鳳皇。則以蠟鳳戲者僧綽﹐非僧虔﹐亦誤也。又《和徐積詩》「殺雞未肯邀季路﹐裹飯應須問子來」。按《莊子》﹐子輿與子桑友﹐而霖雨十日。子輿曰「子桑殆疾矣﹗」裹飯往食之。則裹飯者子輿﹐非子來﹐亦誤也。又《謝黃師是送酒詩》「偶逢元放覓柱杖﹐不覺麯生來坐隅」。檢《左慈元放傳》﹐無柱杖酒事。按抱朴子《列仙傳》﹐孔元方每飲酒﹐以柱杖卓地倚之﹐倒其身﹐頭在下﹐足在上。則柱杖酒事乃孔元方﹐非左元放﹐亦誤也。又《和李邦直詩》「恨無楊子一區宅﹐懶臥元龍百尺樓」。按陳登字元龍﹐許汜與劉備在劉表坐﹐表與備共論天下人。汜日﹕「陳元龍湖海之士﹐豪气不除。」備問汜寧有事邪﹖汜曰「昔過下邳見元龍﹐元龍無客主之意﹐久不相與語﹐自上大牀臥﹐使客臥下牀。」備曰「君有國士之名﹐今天下大亂﹐無救世之意﹐而求田問舍﹐言無可采﹐是元龍所諱也﹐何當與君語﹖如小人欲臥百尺樓上﹐臥君於地﹐何止上下牀之間邪﹖」表大笑。則百尺樓者劉備﹐非元龍﹐亦誤也。又《豆粥詩》「濕薪破竈自燎衣﹐饑寒頓解劉文叔」。按《漢史》﹐王郎起﹐光武自薊東南馳﹐至南宮縣﹐遇大風雨﹐引車入道旁空捨﹐馮異抱薪﹐鄧禹燕火﹐光武對竈燎衣。馮異進麥飯﹐非豆粥﹐若蕪蔞亭豆粥﹐則無濕薪破竈燎衣等事﹐亦誤也。又《和劉景文聽琵琶詩》「猶勝江左狂靈運﹐共斗東昏百艸須」。按唐《劉夢得嘉話》﹐晉謝靈運美須﹐臨刑施爲南海祗洹寺維摩塑像須。寺人寶惜﹐初無虧損。至中宗朝﹐安樂公主五日斗百艸﹐欲廣物色﹐令馳驛取之﹐又恐爲他所得﹐盡棄其餘。則以靈運須斗百艸者﹐唐安樂公主﹐非齊東昏侯﹐亦誤也。又《會獵詩》「不向如臯閒射雉﹐歸來何以得卿卿」。按《左傳》昭公二十八年﹐賈大夫娶妻美﹐禦以如臯﹐射雉﹐獲之。杜氏注﹕「爲妻禦之臯澤。」則如當訓之﹐非地名﹐亦誤也。又《海市詩》「潮陽太守南遷歸﹐喜見石廩堆祝融」。按韓退之《謁衡嶽詩》「紫蓋連延接天柱﹐石廩騰擲堆祝融」。又云「竄逐蠻夷幸不死」﹐故以爲退之遷潮陽歸日作。是未詳退之先謫陽山令﹐徙掾江陵日﹐委舟湘流﹐往觀衡嶽之語。乃云「潮陽太守南遷歸」﹐亦誤也。周《詩》「大姒嗣徽音」者﹐大姒嗣大任耳﹐大任於大姒﹐君姑也﹐有嗣之義。《司馬文正行狀》「二聖嗣位」。哲宗於神廟爲子﹐曰「嗣位」則可﹔宣仁後於神廟爲母﹐曰「嗣位」則不可。亦誤也。又《二疏贊》「孝宣中興﹐以法馭人。殺蓋韓楊﹐蓋三良臣。先生憐之﹐振袂脫屣。使知區區﹐不足驕士。」三良臣﹐謂蓋寬饒﹑韓延壽﹑楊惲也。意以孝宣殺此三人﹐故二疏去之耳。按《漢史》﹐孝宣地節三年﹐疏廣爲皇太子太傅﹐兄子受爲少傅﹐至元康四年﹐俱謝病去。後二年﹐當神爵二年九月﹐司隸校尉蓋寬饒下有司自殺。又三年﹐當五鳳元年十二月﹐左馮翊韓延壽棄市。又一年﹐當五鳳二年十二月﹐平通侯楊惲要斬﹐皆在二疏去之後。以二疏因殺三人而去者﹐亦誤也。佛書「日月髙懸﹐盲者不見」。《日諭》「眇者不識日」﹐眇能視﹐非盲也﹐豈不識日﹐亦誤也。又序「謝自然欲過海求師﹐或謂蓬萊隔弱水三萬里﹐不可到。天臺有司馬子微﹐身居赤城﹐名在絳闕﹐可往從之﹐自然可還授道於子微﹐白日仙去。」按子微以開元十五年死於王屋山﹐自然生於大歷五年﹐至貞元十年仙去﹐是子微死四十三年自然始生。乃云「自然授道於子微」﹐亦誤也。東坡信天下後世者﹐寧有誤邪﹖予應之曰「東坡累誤千百﹐尙信天下後世也。」童子更曰「有是言﹐凡學者之誤亦許矣。」予曰「爾非東坡柰何﹖」

程文簡公父元白﹐官止縣令﹐以文簡貴﹐贈太師﹐類無可書。歐陽公追作神道碑﹐至九百餘言﹐世以爲難。韓忠獻公曾祖惟古無官﹐以忠獻貴﹐贈太保﹐益無可書。李邦直追作神道碑﹐至三百餘言﹐其文無一剩語﹐世尢以爲難也。呂獻可追尊濮園事擊歐陽公﹐如曰「具官某﹐首開邪議﹐妄引經證﹐以枉道悅人主﹐以近利負先帝」者﹐凡十四章。具載獻可奏議中。司馬文正作序﹐乃首載歐陽公《諫臣論》以爲誠言。文正之意﹐以獻可能盡歐陽公所書諫臣之事﹐使歐陽公無得以怨歟﹔抑以歐陽公但能言之﹐獻可實能行之也﹖不然﹐獻可排歐陽公爲邪﹐反以歐陽公之論﹐序獻可之奏﹐又以爲誠言可乎﹖歐陽公晚著《濮議》一書﹐專與獻可諸公辯﹐獨歸過獻可﹐爲甚矣。

孔子自謂不及顏回﹐曹孟徳《祭橋玄文》云爾。東坡《醉白堂記》亦云。宋元王二年﹐江使神龜使於河﹐至於泉陽﹐漁者豫苴舉网得之。龜來見夢於宋元王﹐夢見一丈夫﹐延頸而長頭﹐衣玄繡之衣而乘輜車云云。出《史記龜策列傳》。韓退之《孟東野失子詩》云「東野夜得夢﹐有夫玄衣巾。」實用此事。東坡旣遷黃崗﹐京師盛傳白日仙去。神廟聞之﹐對左丞蒲宗孟嘆惜久之。故東坡謝表有云「疾病連年﹐人皆相傳爲已死﹔饑寒並日﹐臣亦自厭其餘生」也。曾南丰讀歐陽公《書錦堂記》「來治於相」﹐《眞州東園記》「泛以畫舫之舟」二語﹐皆以爲病。

●卷十七嘉六年三月﹐仁皇帝幸後苑﹐召宰執﹑侍從﹑臺諫﹑館閣以下賞花釣魚﹐中觴﹐上賦詩﹕「晴旭暉暉花盡開﹐氤氳花气好風來。遊絲胃絮縈行仗﹐墮蕊飄香入酒杯。魚躍紋波時潑刺﹐鶯流深樹久徘徊。靑春朝野方無事﹐故許歡遊近侍陪。」宰相韓琦﹑樞密曾公亮﹑參政張﹑孫﹑副樞歐陽修﹑陳旭以下皆和﹐帝獨稱賞韓琦「輕陰閣雨迎天步﹐寒色畱春送壽杯」之句。時翰林學士承旨宋祁久疾在告﹐明日和詩來上﹐帝覽之已悵然。不數日祁薨﹐益加震悼云。

眞宗嘗問楊大年﹕「見《比紅兒詩》否﹖」大年失對。每語子孫爲恨﹐後諸孫有得於相國寺庭雜賣故書中者。蓋唐末羅蚪﹑羅鄴﹑羅隱兄弟俱有文﹐時號「三羅」。蚪登科﹐從事坊州﹐有營妓小字紅兒﹐先爲郡將所嬖﹐人不敢近﹐蚪亦悅之﹐郡將不能容﹐蚪棄官去﹐然於紅兒猶不忘也。擬諸美物﹐作《比紅兒詩》百首﹐事出《摭言》﹐亦略見《太平廣記》中﹐大年不知何也。

嘉中﹐侍從官列薦國子博士梅堯臣宜在館閣﹐仁皇帝曰「能賦『一見天顏萬人喜﹐卻回宮路樂聲長』者也。」蓋帝幸景靈宮﹐堯臣有詩﹐或傳入禁中﹐帝愛此二語。召試賜等﹐竟不登館閣以死。

兗州之東有漏澤﹐每夏中頻雨﹐則積水彌望﹔至秋分後﹐聲起水中如雷﹐一夕盡涸﹐初不可測﹐奇石林立﹐或尋其下得穴﹐水自此入。李衛公平泉有石﹐刻字曰漏澤﹐作亭其前﹐曰魯石。有詩云「魯客持相贈﹐瓊壤乃不如」者﹐兗之漏澤石也。

《國史補》載﹕「韓退之好奇﹐與客登華山絕峯﹐度不可返﹐發狂慟哭﹐賴華陰令百計取得之。」或云無是事。予讀退之《答張徹詩》云「洛邑得休告﹐華山窮絕陘。倚巖睨海浪﹐引袖拂天星。日駕此回轄﹐金神所司刑。泉紳拖修白﹐石劍攢髙靑。磴蘇達拳﹐梯飆伶俜。悔狂已咋齒﹐垂誡仍鐫銘。」可信《國史補》不妄。

韓退之使鎭州﹐《題壽陽驛》云「風光欲動別長安﹐春半邊城特地寒。不見園花並巷柳﹐馬頭惟有月團團。」《鎭州歸》再賦云「別來楊柳街頭樹﹐擺撼春風只欲飛。還喜小園桃李在﹐畱花不發待郎歸。」孫子陽爲予言「近時壽陽驛發地﹐得二詩石。唐人跋云『退之有倩桃風柳二妓﹐歸途聞風柳已去﹐故云』。後張籍《祭退之詩》云『乃出二侍女﹐合彈琵琶箏』者﹐非此二人邪。」錢昭度有《食梨詩》云「西南片月充腸冷﹐二八飛泉繞齒寒。」予讀《樂府解題》《井謎》云「二八三八﹐飛泉仰流。」蓋二八三八爲五八﹐五八四十也。四十爲井字。

黃魯直詩云「山椒欲雨好雲气﹐湖面迎風生水紋。」汪彥章用其體云「野田無雨出龜兆﹐湖水得風生紋。」昔宋景文問晏元獻﹕「劉夢得『壤西春水紋生』﹐生字當作何義﹖」元獻云「作生於紋意﹐不合當作生熟之生。」景文嘆服﹐以爲妙語。今彥章以生對出﹐則作生長之生矣。豈不聞元獻之說邪﹖王元之﹐濟州人﹐年七八歲已能文﹐畢文簡公爲郡從事﹐始知之。問其家以磨面爲生﹐因令作《磨詩》。元之不思以對﹕「但存心里正﹐無愁眼下遲。若人輕著力﹐便是轉身時。」文簡大奇之﹐畱於子弟中講學。一日﹐太守席上出詩句﹕「鸚鵡能言爭似鳳」﹐坐客皆未有對。文簡寫之屏間﹐元之書其下﹕「蜘蛛𨿽巧不如蠶。」文簡嘆息曰「經綸之才也。」遂加以衣冠﹐呼爲小友﹐至文簡入相﹐元之已掌書命矣。

唐人知貢舉者﹐有詩云「梧桐葉落井亭陰﹐釒巢閉朱門試院深。嘗是昔年辛苦地﹐不將今日負初心。」後爲下第者裁作五言以誚之。﹝原注﹕出《嵐齋記》﹞予嘗見南唐李侯撮襟﹐書宮人慶奴扇云「風情漸老見春羞﹐到處銷魂感舊遊。多謝長條似相識﹐彊垂煙態拂人頭。」

唐荊州每解送舉人﹐多不成名﹐號曰「天荒」。至劉蛻舍人﹐以荊州解及第﹐號「破天荒」。東坡嘗以詩二句﹐遺瓊州進士姜唐佐。「滄海何曾斷地脈﹐白袍端合破天荒」﹐用此事也。題其後云「待子及第﹐當續後句。」後唐佐自廣州隨計過許昌﹐見潁濱時﹐東坡已下世﹐相持出涕﹐潁濱爲足成其詩云「生長茅間有異方﹐風流稷下古諸姜。適從瓊管魚龍窟﹐秀出羊城翰墨場。滄海何曾斷地脈﹐白袍端合破天荒。錦衣他日千人看﹐始信東坡眼目長。」

李士寧﹐蓬州人﹐有異術﹐王荊公所謂「李生坦蕩蕩﹐所見實奇哉」者。熙寧中﹐宗室世居﹐獄連士寧﹐呂惠卿初叛荊公﹐欲深文之﹐以侵荊公。神宗覺之﹐亟復相荊公。荊公平生好辭官﹐至是不復辭﹐自金陵連日夜以來﹐惠卿罷去﹐士寧止從編置。初﹐士寧贈荊公詩﹐多全用古人句﹐荊公問之﹐則曰「意到卽可用﹐不必皆自己出。」又問﹕「古有此律否﹖」士寧笑曰「《孝經》﹐孔子作也。每章必引古詩﹐孔於豈不能自作詩者﹐亦所謂意到卽可用﹐不必皆自己出也。」荊公大然之。至辭位遷觀音院﹐題薛能﹑陸龜蒙二詩於壁云「江上悠悠不見人﹐十年一覺夢中身。殷勤爲解丁香結﹐放出枝頭自在春。蠟屐尋苔認舊蹤﹐隔溪遙見夕陽春。當年諸葛成何事﹖只合終身作臥龍。」用士寧體也。後又多集古句﹐如《胡笳曲》之類不一﹐《夫子曳杖之歌》有「泰山其頹﹐哲人其萎」之語。唐天寶中﹐長安雨木冰﹐寧王薨﹐謠曰「冬淩樹稼達官怕。」熙寧中﹐京師雨木冰﹐又華山崩阜頭谷﹐數幹百丈﹐壓七村之人。時王荊公爲相﹐變亂典常﹐徵斂財利﹐識者危之。適韓魏公薨﹐荊公作挽詩云「木稼曾聞達官怕﹐山頹果見哲人萎。」遂以魏公當之。潘老云「花妥鶯梢蝶﹐溪喧獺趁魚。」妥音墮﹐乃韻。老不知秦音﹐以落爲妥上聲﹐如曰雨妥花妥之類﹐少陵﹐秦人也。唐詩家有假對律﹐曰「牀頭兩甕地黃酒﹐架上一封天子書」。又「三人鐺腳坐﹐一夜掉頭吟」。又「須欲沾靑女﹐官猶佐子男」等句是也。或鄙其不韻﹐如杜子美「枸杞因吾有﹐雞棲柰汝何﹖」又「飲子頻通汗﹐懷君想報珠。」杜牧之「當時物議朱云小﹐後代聲名白日懸。」亦用此律也。

「經來白馬寺﹐僧到赤烏年。」唐僧靈澈語﹐東坡《海會殿上梁文》全取之。陶淵明《讀山海經﹞詩云「形天無千歲」﹐蓋校本之誤﹐乃「形天舞干戚」耳。按《山海經》﹐海中有獸名形天﹐每出水﹐必銜干戚而舞云。

王荊公步月中山﹐蔣穎叔爲發運使﹐過之﹐傳呼甚寵﹐荊公意不悅。穎叔喜談禪﹐荊公有詩云「怪見傳呼殺風景﹐不知禪客夜相投。」按李義山《雜纂殺風景門》「月下傳呼」用此事。

《唐史》﹕中和四年六月﹐時溥以黃巢首上行在者﹐僞也。東西二都舊老相傳﹐黃巢實不死﹐其爲尙址所急﹐陷太山狼虎谷﹐乃自髡爲僧﹐得脫﹐往投河南尹張全義﹐故巢黨也。各不敢識﹐但作南禪寺以捨之。予數至南禪﹐壁間畫僧﹐巢也。其狀不逾中人﹐惟正蛇眼爲異耳。老人言﹕更有故寫眞絹本尢奇﹐巢題詩其上云「猶憶當年艸上飛﹐鐵衣脫盡掛僧衣。天津橋上無人識﹐獨憑闌干看落暉。」爲李易初取也。

慶曆中﹐翰林侍讀學士李淑守鄭州﹐題周少主陵云「弄耜牽車晚鼓催﹐不知門外倒戈回。荒墳斷隴才三尺﹐剛道房陵半仗來。」時上命淑作《陳文惠公堯佐墓銘》﹐淑書「堯佐好爲小詩﹐間有奇句」﹐及有「愎弗咸」等語。陳氏子弟請易去﹐淑以文先奏禦﹐不可易。陳氏子弟恨之﹐刻淑《周陵詩》於石﹐指「倒戈」爲謗。上亦以藝祖應天順人﹐非逼伐而取之﹐落淑學士。淑上章辧《尙書》之義﹐蓋紂之前徒﹐自倒戈攻紂﹐非武王倒戈也。上知淑深於經術﹐待之如初。宋內翰祁曰「白公云『戶大嫌甜酒﹐才髙笑小詩』。其獻臣之謂乎﹖」獻臣﹐淑字也。爲文尢古奧﹐有樊宗師體。

《王羲之傳》﹕「山陰道士好養鵝﹐羲之往觀﹐意甚悅﹐欲得之。道士云﹕『爲寫《道徳經》﹐當舉羣相贈。』羲之欣然寫畢﹐籠鵝以去。」李太白《送賀監詩》乃云「鑑湖流水春始波﹐狂子歸舟逸興多。山陰道士如相見﹐應寫《黃庭》換白鵝。」世人有以右軍寫《黃庭經》換鵝者﹐又承太白之誤耳。

李太白《俠客行》云「事了拂衣去﹐深藏身與名。」元微之《俠客行》云「俠客不怕死﹐怕死事不成﹐事成不肯藏姓名。」或云﹐二詩同詠俠客﹐而意不同如此。予謂不然。太白詠俠不肯受報﹐如朱家終身不見季布是也﹔微之詠俠欲有聞於後世﹐如聶政姊之死﹐恐終滅吾賢弟之名是也。

少陵﹕「陶冶性情存底物」﹐本顏之推﹕「至於陶冶性情﹐從容諷諫﹐入其滋味﹐亦樂事也。」又少陵﹕「悲君隨燕雀﹐薄宦走風塵。」本陳勝與人傭耕之語也。又少陵﹕「上君白玉堂﹐侍君金華省。」本班固自敍﹕「時上方向學﹐鄭寬中﹑張禹﹐朝夕入說《尙書》《論語》金華殿中也。」又少陵﹕「露井凍銀牀。」本《晉書樂志淮南篇》﹕「後園鑿井銀作牀﹐金瓶素練汲寒漿」也。又少陵﹕「春水船如天上坐」﹐本沈云卿﹕「船如天上坐﹐人在鏡中行。」「船如天上去﹐魚似鏡中懸」也。或以此論少陵之妙。予謂少陵所以獨立千載之上者﹐不但有所本也﹐《三百篇》之作﹐果何本哉﹖

●卷十八歐陽公每哦太白「三山半落靑天外﹐二水中分白鷺洲」之句﹐曰「杜子美不道也。」予謂約以子美律詩﹐「靑天外」其可以「白鷺洲」爲偶也﹖

退之《石鼓詩》﹐體子美八分歌也。

「羲農去我久﹐舉世少復眞﹗汲汲魯中叟﹐彌縫使其淳。風鳥𨿽不至﹐禮樂暫時新。洙泗輟微響﹐漂流逮狂秦。《詩》《書》復何罪﹐一朝成灰塵。區區諸老翁﹐爲事誠殷勤。如何絕世下﹐六籍無一親。終日馳車去﹐不見所問津。若復不快飲﹐空負頭上巾。但恨多謬誤﹐君當恕醉人。」予昔與蘇仲虎會淸溪眞覺僧房客﹐有出東坡書淵明此詩者。仲虎曰「大父乎生愛寫此詩﹐於士友間數見之。」予曰「伏羲﹑神農出上古﹐所謂莫之爲而任其自然﹐下此始有傳﹐然事多僞而不實。孔子特彌縫之﹐使天下後世曰聖人而不敢議﹐功徳被於堯舜以降﹐其賢豈不遠哉﹖如汲郡魏襄王冢中所得竹簡文字﹐淵明固不廢也。東坡論武王非聖人﹐不知言者已駭然不服﹐其可與論淵明此意也。」仲虎不覺起立曰「可畏哉淵明﹗故反曰吾醉中謬言當恕也。」

劉中原父望歐陽公稍後出﹐同爲昭陵侍臣﹐其學問文章﹐勢不相下﹐然相樂也。歐陽公喜韓退之文﹐皆成誦﹐中原父戲以爲「韓文究」。每戲曰﹕永叔於韓文﹐有公取﹐有竊取﹐竊取者無數﹐公取者粗可數。永叔《贈僧》云「韓子亦嘗謂﹐收斂加冠巾。」乃退之《送僧澄觀》「我欲收斂加冠巾」也。永叔《聚星堂燕集》云「退之嘗有云﹐靑蒿倚長松。」乃退之《醉畱孟東野》「自慚靑蒿倚長松」也﹐非公取乎﹖歐陽公以退之「讀《墨子》不相用﹐不足爲孔墨」爲叛道。中原父笑曰「永叔無傷事主也。」

杜子美《飲中八仙歌》﹐其句云「左相日興廢萬錢﹐飲如長鯨吸百川﹐銜杯樂聖稱世賢。」「世賢」二字﹐殆不可曉。或云「世」字當作避字﹐寫本誤也。蓋左相者﹐李適之也﹐有直聲。右相李林甫姦邪﹐適之議論數不同﹐自兔去。有詩云「避賢初罷相﹐樂聖且銜杯。試問門前客﹐今朝幾个來。」子美「銜杯樂聖稱避賢」者﹐正用適之詩語也。

韓退之與孟東野《鬥鷄聯句》有云「神槌困朱亥。」古本云「袖槌」﹐用《史記》朱亥袖四十斤鐵槌殺晉鄙事也。

韓熙載畜妓樂數百人﹐俸入爲妓爭奪以盡﹐至貧乏無以給。夕則敝衣屨﹐作瞽者﹐負獨弦琴﹐隨房歌鼓以丐飲食。東坡《謝元長老衲裙詩》云「欲教乞食歌姬院﹐故與雲山舊衲衣。」用其事也。然予獨未達東坡之意。

古樂府﹕「槁砧今何在﹖山上復有山。何當大刀頭﹖破鏡飛上天。」「槁砧」﹐鐵也﹐問夫何在。重山﹐出字﹐夫出也。「何當大刀頭」﹐刀頭有環﹐何時還也。「破鏡飛上天」﹐月半還也。如李義山「空看小垂手﹐忍問大刀頭」﹔宋子京「曾損歸書憑鯉尾﹐莫令殘月誤刀頭。」俱用此事云。

杜子美《贈韋左丞詩》﹕「竊效貢公喜﹐難甘原憲貧。」「原憲貧」所自不一﹐「貢公喜」注引「王陽入仕﹐貢禹彈冠」﹐事𨿽是﹐而無「貢公喜」三字。予讀劉孝標《廣絕交論》云「王陽登則貢公喜。」此其自也。

杜子美「靑靑竹筍迎船出﹐日日江魚入饌來。」後得古本﹐「日日」作「白白」﹐不但於句甚偶﹐其思致亦不同。

張籍《老將詩》云「衛靑不敗由天幸﹐李廣無功爲數奇。」古人傳誦以爲佳句。按《漢書》﹐「天幸」二字乃霍去病﹐非衛靑也。《漢書音義》「數音朔」﹐則亦不可對「天」矣。

杜子美《贈髙適詩》云「脫身簿尉中﹐始與捶楚辭。」退之《贈張功曹詩》云「判司卑官不堪說﹐未免捶楚塵埃間。」杜牧之《寄侄阿宜詩》云「一語不中治﹐鞭捶身滿瘡。」蓋唐參軍簿尉﹐有罪加撻罰﹐如今之胥吏也。髙子勉親見山谷云爾。予初疑其不然﹐因讀《唐史》﹐代宗命劉晏考所部官善惡﹐刺史有罪者﹐五品以上劾治﹐六晶以下杖訖奏﹐參軍簿尉不足道也。

杜審言﹐字必簡﹐子美大父也。景龍初﹐爲國子監主簿﹐和韋承慶《山莊詩》五首﹕「逕轉危峯碧﹐橋斜缺岸妨。玉泉移酒味﹐石髓換粳香。綰霧靑條弱﹐牽風紫蔓長。猶言行樂少﹐別向後池塘。」「攢石當軒倚﹐懸泉度牖飛。鹿賡銜妓席﹐鶴子曳童衣。園果嘗難徧﹐池蓮摘未稀。捲簾先待月﹐應在醉中歸。」「攜琴繞碧紗﹐搖筆弄靑霞。杜若幽林艸﹐芙蓉曲沼花。宴遊成野客﹐形勝得山家。往往畱仙步﹐登攀日易斜。」「野興城中發﹐朝英物外求。情懸朱紱望﹐契動赤城遊。海燕巢書閣﹐山雞舞畫樓。雨餘淸更晚﹐共坐北巖幽。」「賞玩奇他日﹐髙深處此時。地爲八水背﹐峯作九山疑。池靜魚偏逸﹐人閒鳥欲欺。靑溪畱別興﹐更與白雲期。」味其句法﹐知子美之詩有自云。

舒州峯頂寺有李太白題詩﹕「夜宿峯頂寺﹐舉手捫星辰。不敢髙聲語﹐恐驚天上人。」曾子山始見之﹐不出於集中﹐亦恐少作耳。

《國史》先大父《康節傳》云「與常秩同召﹐某卒不起﹐褒矣。」故大父之葬﹐門生挽詩有﹕「地下若逢常處士﹐揶揄應笑贈官來」之句。

古今詩人﹐多以記境熟語或相類。鮑明遠云「昔如韝上鷹﹐今似檻中猿」﹔杜子美云「昔如縱壑魚﹐今如喪家狗」﹔王荊公云「昔如下擊三鶻拳﹐今如倒曳九牛尾。」李太白雲﹕「沙墩至梁苑﹐二十五長亭」﹔杜牧之云「故鄕七十五長亭。」《選詩》云「流波戀舊浦﹐行雲思故山﹔太白雲﹕「水忽戀前浦﹐云猶歸舊山。」嵇叔夜云「委性命兮任去畱」﹔陶淵明云「曷不委心任去畱。」方干云「蟬曳殘聲過別枝」﹔蘇子美云「山蟬帶響穿疏戶。」韋應物云「野渡無人舟自橫」﹔寇萊公云「野水無人渡﹐孤舟盡日橫。」王元之云「謫居思遁世﹐多病厭浮生」﹔萊公云「愁多怯秋夜﹐病久厭人生。」唐人云「人心勝潮水﹐相送過潯陽」﹔梅聖兪云「寒潮如特送﹐不肯過湓城。」元之云「燒殘灰燼方分五﹐撥盡寒沙始見金」﹔聖兪云「力槌頑石方逢玉﹐盡撥寒沙始見金。」杜子美云「坐飲賢人酒﹐門聽長者車」﹔荊公云「室有賢人酒﹐門多長者車。」唐人云「萬井閭閻皆禁火﹐九原松柏自生煙」﹔聖兪云「千門皆禁火﹐九野自生煙。」劉夢得云「藥性病生諳」﹔於鵠云「病多諳藥性。」唐人云「中流見樹影﹐兩岸聞鐘聲」﹔張云「樹影中流見﹐鐘聲兩岸聞。」諸名下之士﹐豈相剽竊者邪﹖

杜祁公《齒落詩》有﹕「剛須饒舌在﹐寒不爲唇亡」之句。時年八十﹐其警策尙如此。

李太白詩﹕「我醉欲眠卿可去」﹐陶潛語也。杜子美「使君自有婦」﹐《選》中《羅敷詩》語也。「泥污后土何嘗幹」﹐宋玉《九辯》語也。

杜子美「無風雲出塞﹐不夜月臨關。」王子韶云﹕無風﹐谷名﹔不夜﹐城名。嘗親至其地。如李義山《錦瑟詩》「莊生曉夢迷蝴蝶﹐望帝春心托杜鵑。」「莊生」﹑「望帝」﹐皆瑟中古曲名。

杜子美以「鄭李」對「文章」﹐「嚴僕射」對「望鄕臺」﹐「春苜蓿」對「霍嫖姚」﹐「正冠」對「吹帽」。又云「軒墀曾寵鶴」﹐如鶴乘軒。《左氏傳》注云﹕軒﹐大夫車也。」非軒墀之軒﹐或以爲病﹐惟知詩者能辧之。杜子美《飲中八仙歌》﹕「知章騎馬似乘船」﹐又「天子呼來不上船」﹐用兩「船」字韻﹔「汝陽三斗始朝天」﹐又「舉頭白眼望靑天」﹐用兩「天」字韻﹔「蘇晉長齋繡佛前」﹐又「皎如玉樹臨風前」﹐又「脫帽露頂王公前」﹐用三「前」字韻﹔「眼花落井水底眠」﹐又「長安市上酒家眠」﹐用兩「眠」字韻。《牽牛織女詩》﹕「蛛絲小人態﹐曲綴瓜果中」﹔又「防身動如律﹐竭力機杼中」﹔用兩「中」字韻。李太白《髙陽歌》云「鸕鶿杓﹐鸚鵡杯﹐百年三萬六千日﹐一日須傾三百杯。」用兩「杯」字韻。《廬山謠》云「影落前湖靑黛光﹐金闕前開二峯長」﹔又「翠影紅霞映朝日﹐鳥飛不到吳江長」﹔用兩「長」字韻。韓退之《李花詩》﹕「冰盤夏薦碧實脆﹐斥去不禦慚其花」﹔又「誰堆平地萬堆雪﹐剪刻作此連天花」﹔用兩「花」字韻。《雙鳥詩》﹕「兩鳥各閉口﹐萬象銜口頭」﹔又「百舌舊饒聲﹐從此常低頭」﹔用兩「頭」字韻。《示爽詩》﹕「冬夜豈不長﹐達旦燈燭然」﹔又「此來南北近﹐裏閭故依然」﹔用兩「然」字韻。《猛虎行》﹕「猛虎死不辭﹐但慚前所爲」﹔又「親故且不保﹐人誰信汝爲」﹐用兩「爲」字韻。子美﹑太白﹑退之﹐於詩無遺恨矣﹐當自有體邪。

杜子美詩﹕「將軍只數霍嫖姚」對「苑馬總歸春苜蓿」﹐「嫖姚」字如律當讀子聲。又云「杖藜妨躍馬﹐不是故離羣」﹐「離」字如律當讀平聲。《漢書音義》﹕「嫖姚字皆讀去聲﹐音鰾鷂。」《檀弓》﹕「離羣索居」﹐《釋文》「離」字讀去聲﹐力智反﹐音利。退之云「凡爲文辭﹐宜略識字」﹐有以也。

王荊公以「力去陳言誇末俗﹐可憐無補費精神」﹐薄韓退之矣。然「喜深將策試﹐驚密仰檐窺」﹔又「气嚴當酒暖﹐灑急聽窗知」﹕皆退之雪詩也。荊公詠雪則云「借問火城將策試﹐何如雲屋聽窗知。」全用退之句也。去古人陳言以爲非﹐用古人陳言乃爲是邪﹖

東坡《與陳傳道書》云「知傳道日課一詩﹐甚善﹐此技𨿽髙才﹐非甚習不能工。」蓋梅聖兪法也。又韓少師云「梅聖兪學濤日﹐欲極賦象之工﹐作《挑燈杖子詩》尙數十首。」李邯鄲諸孫亨仲云「吾家有梅聖兪詩善本﹐世所傳﹐多爲歐陽公去其尢者﹐忌能名之或壓也。」於謂歐陽公在諫路﹐頗詆邯鄲公﹐亨仲之言恐不實。然曾仲成云「歐陽公有『韓盂於文詞﹐兩雄力相當。盂窮苦累累﹐韓富浩穰穰。郊死不爲島﹐聖兪發其藏』等句。聖兪謂蘇子美曰﹕『永叔自要作韓退之﹐彊差我作孟郊』﹐𨿽戲語﹐亦似不平也。」

●卷十九晁以道言「王荊公與宋次道同爲羣牧司判官﹐次道家多唐人詩集﹐荊公盡卽其本擇善昔簽帖其上﹐令吏抄之。吏厭書字多﹐輒移荊公所取長詩簽置所不取小詩上。荊公性忽略﹐不復更視﹐庸人眾詩集以經荊公去取皆廢。今世所謂《唐百家詩選》曰荊公定者﹐乃羣牧司吏人定也。」

宋子京罷守成都﹐故事當爲執政﹐未至﹐宰相以兩地見次﹐盡以他人充之。子京聞報悵然﹐有「梁園賦罷相如至﹐宣室釐殘賈誼歸」之句。言者又論蜀人不安其奢侈﹐遂止爲鄭州﹐望國門不得入﹐久之再爲翰林承旨。未幾﹐不幸訃至成都﹐士民哭於其祠者數千人。謂「不安其奢侈者」誣矣。宰相﹐韓魏公也。言者﹐包孝肅也。然子京先有「碧雲漫有三年信﹐明月長爲兩地愁」之句﹐竟不至兩地﹐悲憤而沒﹐世以爲讖云。

呂申公帥維揚﹐東坡自黃崗移汝海﹐經從見之。申公置酒﹐終日不交一語。東坡昏睡﹐歌者唱﹕「夜寒斗覺羅衣薄」﹐東坡驚覺﹐小語云「夜來走卻羅醫博」也﹐歌者皆匿笑。酒罷行後圃中﹐至更坐﹐東坡卽几案間筆墨﹐書歌者團扇雲「雨葉風枝曉自勻﹐綠陰靑子靜無塵。閒吟繞屋扶疏句﹐須信淵明是可人。」申公見之亦無語。

韓魏公與宋尙書同試中書﹐賦琬圭。宋公太息曰「老矣﹐尙從韓家郎君試邪﹗」蓋宋公文稱已著﹐韓公以從官子弟二名登科﹐然世尙未盡知也。或聞韓公則愧謝曰「某其敢望宋公﹐報罷必矣。」已而韓公爲奏篇之首﹐宋公反出其下。後韓公帥中山﹐作閱古堂﹐宋公詞有云「聽說中山好﹐韓家閱古堂。畫圖名將相﹐刻石好文章。」韓公見之不悅。

王荊公初執政﹐對客悵然曰「投老欲依僧耳。」客曰「急則抱佛腳。」公微笑曰「投老欲依僧﹐古人全句。」客曰「急則抱佛腳﹐亦全俗語也。然上去投﹐下去腳﹐豈不爲的對邪﹖」公遂大笑。

蘇仲虎言﹕有以澄心紙求東坡書者。令仲虎取京師印本《東坡集》誦其中詩﹐卽書之﹐至「邊城歲莫多風雪﹐彊壓香醪與君別」﹐東坡閣筆怒目仲虎云「汝便道香醪。」仲虎驚懼﹐久之﹐方覺印本誤以「春醪」爲「香醪」也。

劉夢得作《九日詩》﹐欲用糕字﹐以《五經》中無之﹐輟不復爲。宋子京以爲不然。故子京《九日食糕》有詠云「飆館輕霜拂曙袍﹐糗餐花飲斗分曹。劉郎不敢題糕字﹐虛負詩中一世豪。」遂爲古本絕唱。「糗餌粉蜜」﹐糕類也﹐出《周禮》。「詩豪」﹐白樂天目夢得云。

李太白《僧伽歌》云「此僧本住南天竺﹐爲法頭陀來此國。」又云「嗟予落泊江淮久﹐罕遇眞僧說空有。」時僧伽已顯於淮泗之上矣。豪傑中識郭子儀﹐隱逸中識司馬子微﹐浮屠中識僧伽﹐則太白亦異入也哉﹗

白樂天《長恨歌》有「夕殿螢飛思悄然﹐孤燈挑燈未成眠」之句﹐寧有興慶宮中﹐夜不燒蠟油﹐明皇帝自挑燈者乎﹖書生之見可笑耳。

元和中﹐處士唐衢善哭﹐聞白樂天謫﹐輒大哭。衢後死﹐樂天有詩云「何當向墳前﹐還君一掬淚。」

晁以道問予﹕「梅二詩何如黃九﹖」予曰「魯直詩到人愛處﹐聖兪詩到人不愛處。」以道爲一笑。

柑橘二物﹐《艸木書》各爲一條。安定郡王以黃柑釀酒﹐曰「洞庭春色」。東坡之賦﹐皆用橘事。豈以橘條下云﹕其類有朱柑﹑乳柑﹑黃柑﹑石柑乎﹖夫柑無故事﹐名「洞庭春色」﹐亦橘也。

歐陽公於詩主韓退之﹐不主杜子美。劉中原父每不然之。公曰「子美『老夫淸晨梳白頭﹐玄都道士來相訪』之句﹐有俗气﹐退之決不道也。」中原父曰「亦退之『昔在四門館﹐晨有僧來謁』之句之類耳。」公賞中原父之辯﹐一笑也。南人謂象齒爲白暗﹐犀角爲黑暗。少陵詩云「黑暗通蠻貨」﹐用方言也。李太白詩云「昔作芙蓉花﹐今爲斷腸艸。以色事他人﹐能得幾時好。」按﹕陶弘景《仙方注》云「斷腸艸﹐不可食﹐其花美好﹐名芙蓉。」

李習之﹑韓退之﹑孟東野善﹐習之於文﹐退之所敬也﹔退之與東野唱酬傾一時﹐習之獨無詩﹐退之不議也。尹師魯﹑歐陽永叔﹑梅聖兪善﹐師魯於文﹐永叔所敬也﹔永叔與聖兪唱酬傾一時﹐師魯獨無詩﹐永叔不議也。習之﹑師魯之於詩﹐以爲不足作邪﹐抑不能也﹖

夔峽之人﹐歲正月﹐十百爲曹﹐設牲酒於田間﹐已而眾操兵大噪﹐謂之養﹝原注﹕去聲﹞烏鬼。長老言﹕地近烏蠻戰場﹐多與人爲厲﹐用以禳之。沈存中疑少陵「家家養烏鬼」﹐其自也。疏詩者乃以「鸕鶿別名烏鬼」。予往來夔峽間﹐問其人如存中之言﹐鸕鶿亦無別名。

華州齊雲樓有唐昭宗詞﹕「安得有英雄﹐迎歸大內中。」蒲中鸛鵲樓有唐太宗詩﹕「昔乘匹馬至﹐今駕六龍來。」其英偉淒怨之气﹐何祖孫不同也﹗東坡爲董毅夫作長短句﹐「文君婿知否﹖笑君卑辱。」奇語也。「文君婿」猶「虞姬婿」云﹐今刻本者不知﹐有自攺「文君細知否」﹐可笑耳。

東坡別李公擇長短句﹐「憑仗飛魂招楚些﹐我思君處君思我。」退之《與孟東野書》﹕「以余心之思足下﹐知足下懸懸於余」之意也。

宋子京在翰林時﹐同院李獻臣以次﹐有六學士。一日﹐張貴妃詞頭下﹐議行告庭之禮﹐未決﹐子京遽以制上﹐妃怒抵於地曰「何學士敢輕人﹖」子京出知安州﹐以長短句詠燕子﹐有「因爲銜泥污錦衣﹐垂下珠簾不敢歸」之句。或傳入禁中﹐仁皇帝覽之一嘆﹐尋召還玉堂署。

「簫聲咽﹐秦娥夢斷秦樓月。秦樓月﹐年年柳色﹐灞陵傷別。樂遊原上淸秋節﹐咸陽古道音塵絕。音塵絕﹐西風殘照﹐漢家陵闕。」李太白詞也。予嘗秋日餞客咸陽寶釵樓上﹐漢諸陵在晚照中﹐有歌此詞者﹐一坐淒然而罷。

夔州營妓爲諭迪孺扣銅盤﹐歌劉尙書《竹枝詞》九解﹐尙有當時含思宛轉之艷﹐他妓者皆不能也。迪孺云「歐陽詹爲並州妓賦『髙城已不見﹐況乃城中人』詩﹐今其家尙爲妓﹐詹詩本亦尙在。妓家夔州﹐其先必事劉尙書者﹐故獨能傳當時之聲也。」

「仙女是﹐董雙成﹐桂殿夜涼吹玉笙﹐曲終卻從天官去﹐萬戶千門空月明。河漢女﹐玉煉顏﹐云往往到人間﹐九霄有路去無迹﹐裊裊天風吹佩環。」李太尉文饒《迎神》《送神》二曲。予遊秦﹐尙有能宛轉度之者﹐或並爲一曲﹐謂李太白作﹐非也。

程叔微云「伊川聞誦晏叔原『夢魂慣得無拘檢﹐又踏楊花過謝橋』﹐長短句﹐笑曰﹕『鬼語也。』」意亦賞之。程晏三家有連云。

晏叔原﹐臨淄公晚子。監潁昌府許田鎭﹐手寫自擠長短句﹐上府帥韓少師。少師報書﹕「得新詞盈捲﹐蓋才有餘而徳不足者﹐願郎君捐有餘之才﹐補不足之穗﹐不勝門下老吏之望」云。一監鎭官﹐敢以杯酒間自作長短句﹐示本道大帥﹔以大帥之嚴﹐猶盡門生忠於牙郎君之意﹔在叔原爲甚豪﹐在韓公爲甚徳也。予嘗見東坡一帖云「王十六秀才遺拍板一串﹐意予有歌人﹐不知其無也。然亦有用﹐陪傅大士唱《金剛經》耳。」字畫奇逸﹐如欲飛動。魯直作小楷書其下云「此拍板以遺朝云﹐使歌公所作《滿庭芳》﹐亦不惡也。然朝云今爲惠州土矣。」予意韓退之﹑張籍翰墨間﹐亦無此一段風流耳。

東坡《赤壁詞》「灰飛煙滅」之句﹐《圓覺經》中佛語也。

●卷二十仁皇帝問王懿敏素曰「大僚中孰可命以相事者﹖」懿敏曰「下臣其敢言。」帝曰「姑言之。」懿敏曰「惟宦官宮妾不知姓名者﹐可充其選。」帝憮然﹐有間﹐曰「惟富弼耳。」懿敏下拜曰「陛下得人矣。」旣告大庭相富公﹐士大夫皆舉笏相賀﹐或密以聞﹐帝益喜曰「吾之舉賢於夢卜矣。」

神宗問﹕「周世宗何如﹖」馮公京曰「世宗威勝於徳﹐故享國不永。」王荊公曰「世宗之殂﹐遠邇哀慕﹐非無徳也。」荊公率以彊辯勝同列﹐不知馮公之對﹐乃藝祖之語﹐見《三朝寶訓》云。

王荊公初參政事﹐下視廟堂如無人。一日﹐爭新法﹐怒目諸公曰「君輩坐不讀書耳。」趙淸獻同參政事﹐獨折之曰「君言失矣。如臯﹑夔﹑稷﹑契之時﹐有何書可讀﹖」荊公默然。

憲成李公及爲杭州﹐不遊宴。一日遇雪﹐命促飲具﹐郡僚不無意於歌舞髙會也﹐乃訪林和靖於孤山﹐淸談同賞。又曰飲食外﹐不市一物。至去官﹐惟買《白樂天集》一部。

傅獻簡公云「司馬文正公力辭樞近﹐嘗勉以主上眷意異等﹐得位庶可行道﹐道不行﹐去之可也。」公正色曰「古今爲此名位所誘﹐虧喪名節者不少矣。」卒辭不就。文潞公曰「司馬君實操行﹐直當求之古人中也。」

傅獻簡與杜祁公取未見石刻文字二本﹐皆逾千言﹐各記一本。祁公再讀﹐獻簡一讀﹐覆誦之﹐不差一字﹐祁公時年逾七十矣﹐光祿丞趙樞在坐見之。韓魏公﹑文潞公先後鎭北門。魏公時﹐朝城令杖一守把兵﹐方二下﹐兵輒悖罵不已﹐令以送府。公問兵﹕「實悖令否﹖」曰「實。」曰「汝禁兵﹐旣在縣有役﹐則有階級矣。」卽判送狀﹐領赴市曹處斬﹐從容平和如常時。眾見其投判筆﹐方知有異。潞公時﹐復有外縣送一兵﹐犯如前者。公震怒﹐問虛實。兵以實言。亦判送狀處斬﹐擲其筆。二公之量不同﹕魏公則彼自犯法﹐吾無怒焉﹔潞公異稟雄豪﹐姦惡不容也。劉器之爲韓云。

東坡論張文定以一言﹐曰「大。」曰「惟天爲大﹐惟堯則之﹐天下未嘗一日無士。而仁宗之世﹐獨爲多士者﹐以其大也。賈誼嘆細徳之微﹐知風鳥之不下﹐閔溝瀆之尋常﹐知吞舟之不容﹐傷時無是大者以容己也。蓋天下大器也﹐非力兼萬人﹐其孰能舉之﹖非仁宗之大﹐其孰能容此萬人之英乎﹖」世以爲知言。神宗嘗問文定識王安石否﹖曰「安石視臣大父行也。臣見其大父日﹐安石發未艸﹐衣短褐布﹐身瘡疥﹐役灑埽事﹐一蒼頭耳。」故荊公亦畏其大﹐不敢與之爭辯。《日錄》中盡詆前輩諸公﹐獨於文定無譏云。

劉器之曰「吾從司馬公五年﹐得一語曰﹕誠。請問其目﹖則曰﹕『誠者天之道﹐思誠者人之道﹐至臻其道則一也。』又問所以致力﹖公喜曰﹕『問甚善﹐自不妄語人。吾初甚易之﹐退而自隱括日之所行與所言﹐相掣肘矛盾者多矣﹐力行七年而後成﹐自玆言行一致﹐表裏相應﹐遇事坦然有餘地矣。』」

或問劉器之曰﹕三代以下﹐宰相學術﹐司馬文正一人而已。曰﹕學術固也﹐如宰相之才﹐可以圖回四海者﹐未敢以爲第一。蓋元大臣類串於徳﹐而廉於才智也。先人亦云﹕司馬公所謂惟大人能格君心之非者﹐以禦史大夫﹑諫大夫執法殿中﹐勸講經幄﹐用則前無古人矣。

趙淸獻公平生日所爲事﹐夜必衣冠﹐露香﹐九拜手﹐告於天﹐應不可告者﹐則不敢爲也。

張堯封從孫明復先生學於南京﹐其女子常執事左右。堯封死﹐入禁中爲貴妃﹐寵遇第一。數遣使致禮於明復﹐明復閉門拒之終身。

慶曆中﹐富鄭公﹑韓魏公俱少年執政﹐頗務興作。章郇公位丞相﹐終日默然如不能言。或問郇公﹕「富﹑韓勇於事爲何如﹖」曰「得象每見小兒跳躑戲劇﹐不可訶止﹐俟其抵觸墻壁自退耳。方銳於跳躑時﹐勢難遏也。」後富﹑韓二公﹐閱歷歲月﹐經涉憂患﹐始知天下之事不可妄有紛更。而王荊公者﹐年少气盛﹐彊項莫敵﹐盡將祖宗典制變亂之。二公不可救止而去﹐始嘆郇公之言爲賢也。唐制﹕惟給事中得封還制書。康定間﹐中旨劉從徳妻王氏還前削遂國夫人。富韓公爲知制誥﹐封還詞頭。知制誥﹐今中書舍人也。中書舍人繳詞頭﹐自富公始。王氏犍爲人﹐初以后族出入禁中﹐其父蒙正﹐始因以通奸利云。

呂申公云「惟入主之眷不可恃。」

王荊公在半山﹐使一老兵﹐方汲泉埽地當其意﹐譽之不容口﹐忽誤觸燈檠﹐卽大怒﹐以爲不力﹐逐去之。參寥在坐﹐私語他客云「公以喜怒進退一老兵﹐如在朝廷﹐以喜怒進退士大夫也。」

王荊公與曾南丰平生以道義相附。神宗問南丰﹕「卿交王安石最早﹐安石何如人﹖」南丰曰「安石文學行義﹐不減揚雄﹐以吝故不及。」神宗遽曰「安石輕富貴﹐不吝也。」南丰曰「臣謂吝者﹐安石勇於有爲﹐吝於攺過耳。」神宗頷之。

王荊公晚喜說字。客曰「羈」字何以從西﹖荊公以西在方域主殺伐﹐累言數百不休。或曰﹕霸從雨﹐不從西也。荊公隨輒曰﹕如時雨化之耳。其學務鑿﹐無定論類此。如《三經義》頒於學官數年之後﹐又自列其非是者﹐奏請易去﹐視古人懸諸日月不刊之說﹐豈不誤學者乎﹖

或譖胡宿於上曰「宿名當爲去聲﹐乃以入聲稱﹐名尙不識﹐豈堪作詞臣﹖」上以問宿。宿曰「臣名歸宿之宿﹐非星宿之宿。」譖者又曰「果以歸宿取義﹐何爲字拱辰也﹖」故後易字武平。

王荊公之子﹛萬﹜作《荊公畫像贊》曰「列聖垂教﹐參差不齊﹐集厥大成﹐光於仲尼。」是聖其父過於孔子也。﹛萬﹜死﹐荊公以詩哭之曰「一日鳳鳥去﹐千年梁木摧。」是以兒子比孔子也。父子相聖﹐可謂無忌憚者矣。

楊大年爲翰林學士﹐適禮部試天下士。一日﹐會鄕裏待試者﹐或云﹕學士必持文衡﹐幸預有以教之。大年作色拂衣而入﹐則曰「於休哉﹗」大年果知貢舉。凡程文用「於休哉」者﹐皆中選。而當時坐中之客﹐半不以爲意﹐不用也。東坡在翰苑﹐薄暮中使宣召﹐已半醉﹐遽汲泉以漱﹐意少快﹐入對內東門小殿。簾中出除目﹕呂公著司空﹑平章軍國重事﹐呂大防﹑範純仁左右僕射。旣承旨﹐宣仁後曰「學士前年爲何官﹖」曰「臣前年爲汝州團練副使。」「今爲何官﹖」曰「臣今待罪翰林學士。」曰「何以遽至此﹖」曰「遭遇太皇太后陛下。」曰「不關老身事。」曰「遭遇皇帝陛下。」曰「亦不關官家事。」曰「豈出大臣論薦﹖」曰「亦不關大臣事。」東坡驚曰﹔「臣𨿽無狀﹐不敢自他途以進。」宣仁後曰「久欲令學士知此﹐是神宗皇帝之意。帝飲食停匕箸﹐看文字﹐宮人私相語﹕必蘇軾之作。帝每曰﹕『奇才﹐奇才﹗』但未及進用學士﹐上仙耳。」東坡不覺哭失聲﹐後與上亦泣﹐左右皆泣﹐已而命坐賜茶。宣仁後又曰「學士直須盡心事官家﹐以報先帝。」東坡下拜﹐撤禦前金蓮燭送歸院。東坡爲王鞏云。

東坡先謫黃州﹐熙寧執政妄以陳季常鄕人任俠﹐家黃之岐亭﹐有世仇﹔後謫惠州﹐紹聖執政﹐妄以程之才之夫有宿怨﹐假以憲節﹐皆使之甘心焉。然季常﹑之才從東坡甚歡也。

劉器之與東坡元初同朝﹐東坡勇於爲義﹐或失之過﹐則器之必約以典故。東坡至發怒曰「何處把上﹝原注﹕把﹐去聲。農人乘以事田之具﹞曳得一『劉正言』來﹐知得許多典故。」或以告器之﹐則曰「子瞻固所畏也﹐若恃其才﹐欲變亂典常﹐則不可。」又朝中有語云「閩蜀同風﹐腹中有虫。」以二字各從虫也。東坡在廣坐作色曰「書稱『立賢無方』。何得乃爾﹗」器之曰「某初不聞其語﹐然『立賢無方』﹐須是賢者乃可﹐若中人以下﹐多系土地風俗﹐安得不爲土習風移﹖」東坡默然。至元符末﹐東坡﹑器之各歸自嶺海﹐相遇於道﹐始交歡。器之語人云「浮華豪習盡去﹐非昔日子瞻也。」東坡則云「器之鐵石人也。」

司馬丞相薨於位﹐程伊川主喪事﹐專用古禮。將祀明堂﹐東坡自使所來弔﹐伊川止之曰「公方預吉禮﹐非『哭則不歌』之義﹐不可入。」東坡不顧以入﹐曰「聞﹐哭則不歌』﹐不聞『歌則不哭』也。」伊川不能敵其辯也。

晁以道爲予言﹕嘗親問東坡曰「先生《易傳》﹐當傳萬世。」曰「尙恨某不知數學耳。」

李伸攵言﹕東坡自海外歸毗陵﹐病暑﹐著小冠﹐披半臂﹐坐船中。夾運河岸﹐千萬人隨觀之。東坡顧坐客曰「莫看殺軾否﹖」其爲人愛慕如此。

東坡ヘ錢塘日﹐《答劉道原書》云「道原要刻印《七史》固善﹐方新學經解紛然﹐日夜摹刻不暇﹐何力及此。近見京師經義題﹕『國異政﹐家殊俗』﹐國何以言異﹖家何以言殊﹖又有『其善喪厥善』﹐其厥不同﹐何也﹖又說《易觀》卦本是老鸛﹐《詩大小雅》本是老瞄﹐似此類甚眾﹐大可痛駭。」時熙寧初﹐正氏之學﹐務爲穿鑿至此。

安世月八日登對﹐眷問甚渥。太母首語及先公﹐側愴久之﹐曰「如司馬相公盡心朝廷﹐何可更得﹖君臣之間如此﹐可紀可紀。」予舊收諫大夫劉安世器之《報司馬公休書》一紙如上。曰可紀也﹐故紀之。

●卷二十一趙肯堂親見魯直晚年懸東坡像於室中﹐每蚤作衣冠薦香﹐肅揖甚敬。或以同時聲名相上下爲問﹐則離席驚避曰「庭堅望東坡﹐門弟子耳﹐安敢失其序哉﹖」今江西君子曰「蘇黃」者﹐非魯直本意。

東坡帥揚州﹐曾蚊罷州學教授﹐經眞州﹐見呂惠卿。惠卿問﹕「軾何如人﹖」蚊曰「聰明人也。」惠卿怒曰「堯聰明﹑舜聰明邪﹐大禹之聰明邪﹖」蚊曰「𨿽非三者之聰明﹐是亦聰明也。」惠卿曰「軾學何人﹖」蚊曰「學孟子。」惠卿益怒﹐起立曰「何言之不倫也﹖」蚊曰「孟子以『民爲重﹐社稷次之』﹐此所以知蘇公學孟子也。」惠卿默然。

李定自鞫東坡獄﹐勢不可向。一日﹐於崇政殿門外語同列曰「蘇軾奇才也。」俱不敢對。又曰「軾前二三十年所作詩文﹐引援經史﹐隨問卽答﹐無一字之差﹐眞天下奇才也。」嘆息久之。蓋世之公論﹐至仇怨不可奪也。

王彥霖《系年錄》﹕元六年三月﹐《神宗實錄》成。著作郎黃庭堅除起居舍人﹐蘇子由不悅曰「庭堅除日﹐某爲尙書右丞﹐不預聞也。」已而後省封還詞頭﹐命格不行。子由之不悅﹐不平呂丞相之專乎﹖抑不樂庭堅也﹖庭堅字魯直﹐蚤出東坡門下﹐或云後自欲名家﹐類相失云。

範文正公尹天府﹐坐論呂申公降饒州﹔歐陽公爲館職﹐以書責諫官不言﹐亦貶夷陵。未幾﹐申公亦罷。後歐陽公作《文正神道碑》云「呂公復相﹐公亦再起被用﹐於是二公歡然相約﹐共力國事。天下之人皆以此多之。」文正之子堯夫以爲不然﹐從歐陽公辯﹐不可﹐則自削去「歡然」「共力」等語。歐陽公殊不樂﹐爲蘇明允云「《範公碑》﹐爲其子弟擅於石本攺動文字﹐令人恨之。」《文正墓志》﹐則富公之文也。先是﹐富公自歐陽公平章﹐其書略曰「大都作文字﹐其間有幹著說善惡﹐可以爲勸戒者﹐必當明白其詞﹐善惡煥然﹐使爲惡者稍知戒﹐爲善者稍知勸﹐是亦文章之用也。豈當學聖人作《春秋》﹐隱奧微婉﹐使後人傳之﹑注之尙未能通﹐疏之又疏之尙未能盡﹐以至爲說﹑爲解﹑爲訓釋﹑爲論議﹐經千餘年而學者至今終不能貫徹曉了。弼謂如《春秋》者﹐惟聖人可爲﹐降聖人而下皆不可爲﹐爲之亦不復取信於後矣。學者能約《春秋》大義﹐立法立例﹐善則褒之﹐惡則貶之﹐苟有不得已須當避者﹐稍微其詞可也﹐不宜使後人千餘年而不知其意也。若善不能勸﹐惡不能戒﹐則是文字將何用哉﹖旣書之而惡者自不戒﹐善者自不勸﹐則人之罪也﹐於文何過哉﹖弼常病今之人﹐作文字無所發明﹐但依違模稜而已。人之爲善固不易﹐有遭讒毀者﹐有被竄斥者﹐有窮困寒餓者﹐甚則誅死族滅。而執筆者但求自便﹐不與之表顯﹐誠罪人也。人之爲惡者﹐必用姦謀巧詐﹐貨賂朋黨﹐多方以逃刑戮﹐況不止刑戮是逃﹐以至子子孫孫享其餘蔭而不絕﹐可謂大幸矣。執筆者又憚之﹐不敢書其惡﹐則惡者愈惡﹐而善人常沮塞不振矣。君子爲小人所勝所抑者﹐不過祿位耳。惟有三四寸竹管子﹐向口角頭褒善貶惡﹐使善人貴﹐惡人賤﹐善人生﹐惡人死﹐須是由我始得﹐不可更有所畏怯而噤默﹐受不快活也。向作《希文墓志》﹐蓋用此法﹐但恨有其意而無其詞﹐亦自謂希文之善稍彰﹐姦人之惡稍暴矣。今永叔亦云﹕『胸臆有欲道者﹐誠當無所避﹐皎然寫之﹐泄忠義之憤﹐不亦快哉﹗』則似以弼之說爲是也。然弼之說﹐蓋公是公非﹐非於惡人有所加諸也﹐如《希文墓志》中﹐所詆姦人皆指事據實﹐盡是天下人聞知者﹐卽非創意爲之﹐彼家數子皆有權位﹐必大起謗議﹐斷不卹也。」初﹐寶元﹑慶曆間﹐範公﹑富公﹑歐陽公﹐天下正論所自出。範公薨﹐富公﹑歐陽公相約書其事矣。歐陽公後復不然﹐何也﹖予讀富公之書至汗出﹐尙以《春秋》之誅爲未快﹐嗚呼﹐可畏哉﹗

英宗初臨禦﹐韓魏公爲相﹐富鄭公爲樞密相。一日﹐韓公進擬數官者策立有勞﹐當遷官。富公曰「先帝以神器付陛下﹐此輩何功可書﹖」韓公有愧色。後韓公帥長安﹐爲範堯夫言其事﹐曰「琦便怕它富相公也。」

登州有婦人阿云謀殺夫而自承者﹐知州許遵謂法因犯殺傷而首者﹐得免所因之罪﹐仍科故殺傷法﹐而敕有因疑被執﹐招承減等之制﹐卽以按問欲舉聞﹐意以謀爲殺之因﹐所因得首﹐合從原減。事下百官議﹐蓋鬥殺﹑劫殺﹐斗與劫爲殺因﹐故按問欲舉﹐可減以謀而殺﹐則謀非因﹐所不可減。司馬文正公議曰「殺傷之中﹐自有兩等﹐輕重不同。其處心積慮﹑巧詐百端﹑掩人不備者﹐則謂之謀﹔直情徑行﹑略無顧慮﹑公然殺害者﹐則謂之故。謀者尢重﹐故者差輕。今此人因犯它罪﹐致殺傷他人罪﹐𨿽得首原﹐殺傷不在首例。若從謀殺則太重﹐若從鬥殺則太輕﹐故酌中﹐令從故殺傷法。其直犯殺傷更無它罪者﹐惟未傷則可首﹐但系已傷﹐皆不可首。今許遵欲將謀之與殺﹐分爲兩事﹐則故之與殺﹐亦是兩事也。且律稱得免所因之罪﹐彼劫囚略人皆是也。已有所犯因﹐而又殺傷人﹐故劫略可首﹐而殺傷不原﹐若平常謀慮不爲殺人﹐當有何罪可得首免﹖以此知謀字止因殺字生文﹐不得別爲所因之罪也。若以鬥殺與謀殺﹐皆爲所因之罪﹐從故殺傷法﹐則是斗傷自首﹐反得加罪一等也。」自廷尉以下﹐皆嫉許遵之妄﹐附文正公之議。王荊公不知法﹐好議法﹐又好與人爲異﹐獨主遵議。廷尉以下爭之不可得﹐卒從原減。至荊公作相﹐謀殺遂立按問。舊法一問不承﹐後𨿽自言﹐皆不得爲按問。時欲廣其事﹐𨿽累問不承﹐亦爲按問﹐天下非之。至文正公作相﹐立法應州軍大辟﹐罪人情理不可憫﹐刑名無疑慮﹐輒敢奏聞者﹐並令刑部舉駁﹐重行朝典﹐不得用例破條。蓋祖宗以來﹐大辟可憫與疑慮得奏裁﹐若非可憫﹑非疑慮﹐則是有司妄讞﹐以幸寬縱﹐豈除暴惡安善良之意乎﹖文正公則辟以止辟﹐正法也。荊公則姑息以長姦﹐非法也。至紹聖以來﹐復行荊公之法﹐而殺人者始不死矣。予嘗謂後漢張敏之議﹐可爲萬世法。曰「孔子垂經典﹐臯陶造法也﹐原其本意﹐皆欲禁民爲非也。或以平法當先論生﹐臣愚以爲天地之性﹐惟人爲貴﹐殺人者死﹐三代通制﹐今欲趣生﹐反開殺路﹐一人不死﹐天下受敝。記曰﹕『利一害百﹐人去城郭。』夫春生秋殺﹐天道之常。春一物枯卽爲災﹐秋一物華卽爲異。王者承天地﹐順四時﹐法聖人﹐從經律而已。」蓋與司馬文正之議合也。蘇黃門初嫉許遵之讞﹐後復云「遵子孫多顯者﹐豈一能活人﹐天理固不遺哉﹗」亦非也。使妄活殺人者﹐可爲陰功﹐則被殺者之冤﹐豈不爲陰譴乎﹖

韓魏公自外上章﹐歷數王荊公新法害天下之狀﹐神宗感悟﹐諭執政亟罷之。荊公方在告﹐乞分司。趙淸獻公參政事﹐曰「欲俟王安石出﹐令自罷之。」荊公旣出﹐疏駁魏公之章﹐持其法益堅﹐卒至敗亂天下。識者於淸獻公有遺恨焉。先人嘗言熙寧﹑元丰間﹐司馬文正﹑範忠宣先後爲西都畱臺﹐吾皆從之遊。至元初﹐文正起爲宰相﹐忠宣起爲樞密使﹐吾見之﹐其話言服用﹐一如在西都時﹐但忠宣顏色甚澤﹐文正淸苦無少異﹐吾以此窺忠宣﹐其中豈尙以名位爲樂邪﹖予見司馬文正公親書一帖﹕「光年五六歲﹐弄靑胡桃﹐女兄欲爲脫其皮﹐不得。女兄去﹐一婢子以湯脫之。女兄復來﹐問脫胡桃皮者。光曰﹕『自脫也。』先公適見﹐訶之曰﹕『小子何得謾語。』光自是不敢謾語。」後﹐公以誠學授劉器之曰「自不謾語入。」東坡書公神道之石亦曰「論公之徳﹐至於感人心﹐動天地﹐巍巍如此。而蔽以二言﹕曰誠﹐曰一云。」

韓忠獻公﹑宋景文公同召試中選﹐王徳用帶平章事﹐例當謝﹐二公有空疏之謙言。徳用曰「亦曾見程文﹐誠空疏﹐少年更宜廣問學。」二公大不堪。景文至曰「吾屬見一老衙官﹐是納侮也。」後二公俱成大名﹐徳用已薨﹐忠獻爲景文曰「王公𨿽武人﹐尙有前輩激勵成就後學之意﹐不可忘也。」予得之李先仲﹐王公外孫云。

文潞公本姓敬﹐其曾大父避石晉髙祖諱﹐更姓文。至漢﹐復姓敬。入本朝﹐其大父避翼祖諱﹐又更姓文。初﹐敬氏避諱﹐各用其一偏﹐或爲文氏﹐或爲苟氏。然敬字從著﹝原注﹕己力切﹐音棘﹞非苟也﹐從支非文也﹐俱非其一偏也。蘇東坡旣貶黃州﹐神宗殊念之﹐嘗語宰相王﹑蔡確曰「國史至重﹐可命蘇軾成之。」有難色。又曰「軾不可﹐姑用曾鞏。」鞏爲檢討官﹐先進《太祖總論》﹐已不當神宗之意﹐未幾罷去。東坡自黃崗移汝墳﹐舟過金陵﹐見王荊公於鐘山﹐畱連燕語﹐荊公曰「子瞻當重作《三國書》。」東坡辭曰「某老矣﹐願舉劉道原自代云。」

元丰末﹐司馬文正《資治通鑑》成﹐進禦。丞相王﹑蔡確見上﹐問何如﹖上曰「當略降出﹐不可久畱。」又咨嘆曰「賢於荀悅《漢紀》遠矣。」罷朝﹐中使以其書至政事﹐每葉縫合以睿思殿寶章。睿思殿﹐上禁中觀書之地也。舍人王震等在省中﹐從丞相來觀﹐丞相笑曰「君無近禁臠」﹐以言上所愛重者。

●卷二十二熙寧年﹐邊吏報北虜將入寇。亟遣中貴人取兩河民車﹐以爲戰備﹐民大驚擾。自宰執以下言不便者墻進﹐俱不省。時沈括存中爲記注。一日﹐侍筆立禦座側﹐上顧曰「卿知籍車之事乎﹖」括曰「未知。車將何用﹖」上曰「北虜以多馬取勝﹐惟車可以當之。」括曰「胡之來﹐民父子墳墓田廬皆當棄去﹐復暇卹車乎﹖朝廷姑籍其數而未取﹐何傷﹖」上喜曰「卿言有理。何論者之紛然也﹖」括曰「車戰之利﹐見於壓世。巫臣教吳子以車戰﹐遂霸中國﹔李靖用偏箱鹿角車﹐以擒頡利。臣但未知一事﹐古人所謂輕車者﹐兵車也﹐五禦折旋﹐利於輕速﹔今之民間錙車﹐重大椎朴﹐以牛挽之﹐日不能行三十里﹐少蒙雨雪﹐則跬步不進﹐故俗謂之太平車﹐或可施於無事之日﹐恐兵間不可用耳。」上益喜曰「無人如此作朕者﹐當更思之」。明日﹐遂罷籍民車。執政問括曰「君以何術﹐而立談罷此事﹐上甚多太平車之說也。」括曰「聖主可以理奪﹐不可以言爭﹐若車可用﹐其敢以爲非。」括未幾遷知制誥。

司馬文正公在洛陽修史日﹐伊川先生程頤正叔爲布衣﹐年尙少﹐其見亦有時。今爲伊川學者以《文正齋記》中有曰「正叔」云﹐以爲字伊川者﹐非也﹐楚王議建中字正叔耳。然伊川後用文正薦﹐勸講禁中﹐未幾罷去。先是﹐劉莘老論曰「紛紛之論﹐致疑於程頤者﹐直以謂自古以來﹐先生處士﹐皆盜虛名﹐無益於用。若頤者﹐特以迂闊之學﹐邀君索價而已。天下節義之士﹐樂道不出﹐如頤等輩﹐蓋亦不少﹐彼無所援於上﹐故不聞爾。」又以頤辭免爵命之言曰「前朝召舉布衣﹐故事具存﹐是頤之自欲爲種放﹐而亟欲得臺諫侍從矣﹐不可不察也。聖人自有中道﹐過之則偏﹐天下自有常理﹐背之則亂﹐伏望審眞僞重名器」﹐云云。孔文仲論曰﹕頤在經筵僭橫﹐造請權勢﹐騰口間亂﹐以償恩仇﹐致市井之間﹐目爲五鬼之魁﹐嘗令其助賈易彈呂陶﹐及造學制詭謬﹐童稚嗤鄙云云。又曰「頤污下忄僉巧﹐素無鄕行﹐經筵陳說﹐僭橫忘分﹐徧謁貴臣﹐歷造臺諫﹐宜放還田裏﹐以示典刑」﹐云云。劉器之論曰「程頤﹑歐陽﹑畢仲遊﹑楊國寶﹑孫朴交結執政子弟﹐措紳之間號五鬼。」又曰「進言者必曰五鬼之號﹐出於流俗不根之言﹐何足爲據﹖臣亦有以折之﹐方今士大夫無不出入權勢之門﹐何當盡得鬼名﹖惟其陰邪潛伏﹐進不以道﹐故程頤等五人獨被惡聲。孔子曰﹕『吾之於人也﹐誰毀誰譽﹖如有所譽﹐其有所試矣。』蓋人之毀譽﹐必以事驗之。今眾議指目五人﹐可謂毀矣﹐然推考其迹﹐則人言有不誣者﹐臣請歷陳其說﹐若程頤則先以罪去」云云。蘇子瞻奏則曰「臣素疾程頤之姦﹐形於言色。因頤教誘孔文仲﹐令以私意論事﹐爲文仲所奏﹐頤遂得罪」﹐云云。又子瞻爲禮部尙書﹐取伊川所修學制﹐貶駁譏詆略盡。如蘇子瞻﹑劉莘老﹑孔文仲﹑劉器之﹐皆世之君子﹐其於伊川先生不同如此﹐至斥黨錮﹐則同在禍中。悲夫﹗

予爲校書郎時﹐嘗問趙丞相元鎭云「張天覺者﹐首造元部黨之人也。靖康初﹐與範文正﹑司馬文正同追贈﹐天下已非之。公身任邪正之辯﹐旣未能追攺﹐更謚以文忠﹐是與蔡公齊﹑富公弼一等也可乎﹖」元鎭悵然曰「蜀勾濤在從班遊談﹐有司不肖﹐不能執法耳。」予見其有悔色﹐亦不復言。

某公在章獻明肅後垂箔日﹐密進《唐武氏七廟圖》﹐後怒抵之地曰「我不作負祖宗事。」仁皇帝解之曰「某欲但爲忠耳。」後旣上賓﹐仁皇帝每曰「某心行不佳。」後竟除平章事。蓋仁皇帝盛徳大度﹐不念舊惡故也。自某公死﹐某公爲作碑志﹐極其稱贊﹐天下無復知其事者矣。某公受潤筆帛五千端云。王冀公久被眞廟異眷。晚居政府﹐某州妖獄發﹐盡以中外士大夫與妖人往來歌詩聞﹐有云「左僕射中書門下平章事王欽若」﹐眞廟面責之﹐冀公辯數四﹐終不置﹐則頓首曰「臣官工部尙書﹐安敢擅增至左僕射﹖此理明甚﹐而聖意終不解者無他﹐蓋臣福謝耳。」竟坐策免云。

範直方《誦忠宣答徳孺論邊事書﹞云「大輅與柴車爭逐﹐明珠與瓦礫相觸﹔君子與小人鬥力﹐中國與夷狄較勝負﹐不惟不可勝﹐兼亦不足勝﹐𨿽勝﹐亦非也。」嗚呼﹗甚盛徳之言也。範文正公曰「吾遇夜就寢﹐卽自計一日食飲奉養之費及所爲之事﹐果自奉之費與所爲之事相稱﹐則鼾鼻熟寐。或不然﹐則終夕不能安眠﹐明日必求所以稱之者。」

趙韓王微時﹐求唐太宗骨葬昭陵下。呂汲公帥長安﹐醴泉民析居﹐爭唐明皇腦骨﹐訟於府﹐曰「得者富盛。汲公取葬泰陵下。

盧多遜南遷﹐度大庾嶺﹐憩一小家。其媼頗能語言﹐多遜詳問之。則曰「我中州仕族﹐有子宮亦浸顯﹐爲宰相盧多遜挾私遠竄以死。多遜中懷毒螫﹐專犯法禁﹐我畱此嶺上以俟其過。」多遜之行甚窶﹐媼固不識﹐卽倉皇避去。蘇子由謫雷州﹐不許占官舍﹐遂僦民屋。章子厚又以爲彊奪民居﹐下本州追民究治﹐以僦券甚明乃已。不一二年﹐子厚謫雷州﹐亦問捨於民。民曰「前蘇公來﹐爲章丞相幾破我家﹐今不可也。」其報復如此。」

錢徳基爲予言「吾家先生歷唐末﹑五季﹐有玆吳越﹐順事中國﹐不敢效他霸府之僭﹐恭俟眞主之出﹐卽奉版籍歸於職方氏。故自國朝以來﹐學士大夫以忠孝名吾家﹐無一議者。至歐陽公始云﹕『得封落星石爲落星山制書﹐知吳越亦嘗攺元寶正﹐著於史矣。』又《歸田錄》書思公子弟﹐一歲四五竊公珊瑚筆格﹐幸其以錢贖之。若果然﹐何子弟之不肖也。」思公尹洛日﹐歐陽公出幕下﹐特以國士遇之﹐豈子弟中有不相歡者邪﹖

李王煜以太平興國三年七月七日生日﹐錢王ㄈ以雍熙四年八月二十四日生日﹐皆與賜器幣﹐中使燕罷暴死。並見《國史》。

周世宗得李氏與契丹求援蠟書以爲名﹐下淮甸﹔藝祖得孟氏結太原蠟書以爲名﹐下蜀。二事正同。

漢唐宦者可謂盛矣﹐然官不至師保也。一劉釒長有宦者七千餘人﹐始有爲師保者。藝祖旣縛釒長﹐以永鑑其禍﹐內侍不許過供奉官﹐又釒長之宮﹐輒名龍徳云。

張侍中耆遺言厚葬﹐晏丞相殊遺言薄葬﹐二公俱葬陽翟。元中﹐同爲盜所發﹐侍中壙中﹐金玉犀珠充塞﹐盜不近其棺﹐所得已不勝負﹐皆列拜而去。丞相壙中﹐但瓦器數十﹐盜怒不酬其勞﹐斫棺取金帶﹐亦木也﹐遂以斧碎其骨。厚葬免禍﹐薄葬致禍﹐楊王孫之計疏矣。

蜀靖恭先生楊匯源澈﹐資介潔﹐生遠方﹐於朝廷故實﹑學士大夫譜牒皆能通貫﹐其於中國之士﹐範端明景仁﹑內翰純夫﹑尙書蘇子瞻﹑門下侍郎子由外﹐不論也。杜門委巷之下﹐著書賦詩﹐人無知者﹐獨予先君嘗薦於朝曰「成都府布衣楊匯﹐學行甚髙﹐志節甚苦﹐於本朝典禮﹑故家氏族﹑奇字異書﹐無所不知﹐杜門陋巷﹐若將終身。當崇尙廉恥招徠逸遺之日﹐如匯者﹐委棄遠方﹐誠爲可惜﹐伏望朝廷特加聘召。」亦不報。竟死於委巷之下﹐藏書萬簽﹐古金石刻本過六一堂中《集古錄》所有者。予校中祕書﹐間爲信安郡王孟仁仲言之。王一日侍上燕﹐語及靖恭先生事﹐上爲之一嘆﹐將詔予許其家以書﹑以金石刻本來上﹐會予謝病去。後先生之子知狀﹐乃盡以其書﹑其金石刻本﹐投一部刺史曰「上久欲得此﹐爲我易一官如何﹖」部刺史知其不肖﹐紿曰「諾。」書私有之﹐遺以酒漿數壺耳。

歐陽公在政府﹐寄潁州處士常秩詩云「笑殺汝陰常處士﹐十年騎馬聽朝雞。」公將休致﹐又寄秩詩云「賴有東鄰常處士﹐披蓑戴笠伴春鋤。」蓋公先爲潁州﹐得秩於民伍中﹐殊好之﹐至公休致歸﹐每接賓客﹐必返退士初服。秩已從王荊公之招﹐公獨朝章以見﹐愧之也。秩入朝極其諛佞﹐遂升次對。蚤日著《春秋學》數十卷﹐自許甚髙﹐以荊公不喜《春秋》﹐亦絕口不言﹐匿其書不出。適兩河歲惡﹐有旨靑苗錢權倚閣。王平甫戲秩曰「君之《春秋》﹐亦權倚閣矣。」後神宗遇秩浸薄﹐荊公亦鄙之。秩失節﹐怏怏如病狂易﹐或云自裁以死﹐荊公尙表於墓﹐蓋其失云。

●卷二十三予舊從司馬氏得文正公熙寧年辭樞筅出帥長安日手稿密疏﹐公尋自免﹐絕口不復言天下事矣。其疏不見於傳家集。曰「臣之不才﹐最出羣臣之下﹐先見不如呂誨﹐公直不如範純仁﹑程顥﹐敢言不如蘇軾﹑孔文仲﹐勇決不如範鎭。誨於安石始參政事之時﹐卽指安石爲姦邪﹐謂其必敗亂天下﹔臣以爲安石止於不曉事與很愎爾﹐不至如誨所言。今觀安石援引親黨﹐磬據要津﹐「擠排異己﹐以固權寵﹐常自以己意陰贊陛下內出手詔以決外庭之事﹐使天下之威福在己﹐而謗議悉歸於陛下﹐臣乃自知先見不如誨遠矣。純仁與顥皆與安石素厚﹐安石拔於庶僚之中﹐超處淸要﹐純仁與顥睹安石所爲﹐不敢顧私恩廢公議﹐極言其短﹔臣與安石南北異鄕﹐取捨異道﹐臣接安石素疏﹐安石待臣素薄﹐徒以屢常同僚之故﹐私心眷眷﹐不忍輕絕而顯言之﹐因循以至今日﹐是臣不負安石而負陛下﹐臣不如純仁與顥遠矣。臣承乏兩制﹐逮事三朝﹐與國家義則君臣﹐恩猶骨肉﹐睹安石專政﹐逞其狂愚﹐使天下生民被荼毒之苦﹐宗廟社稷有累卵之危﹐臣畏懦愛身﹐不早爲陛下別白言之。軾與文仲皆疏遠小臣﹐乃敢不避陛下雷霆之威﹐安石狼虎之怒﹐上書對策﹐指陳其失﹐隳官獲譴﹐無所顧慮﹐此臣不如軾與文仲遠矣。人情誰不貪富貴﹐戀俸祿﹐鎭睹安石營惑陛下﹐以佞爲忠﹐以忠爲佞﹐以是爲非﹐以非爲是﹐不勝憤懣﹐抗章極言﹐因自乞致仕﹐甘受醜詆﹐杜門家居﹔臣顧惜祿位﹐爲妻子計﹐包羞忍恥﹐尙居方鎭﹐此臣不如鎭遠矣。臣聞居其位者必憂其事﹐食其祿者必任其患﹐苟或不然﹐是爲盜竊﹐臣𨿽無似﹐嘗受教於君子﹐不忍以身爲盜竊之行。今陛下惟安石之言是信﹐安石以爲賢則賢﹐以爲愚則愚﹐以爲是則是﹐以爲非則非﹔諂附安石者謂之忠良﹐攻難安石者謂之讒慝。臣之才識固安石之所愚﹐臣之議論固安石之所非﹐今日之所言﹐陛下之所謂讒慝者也﹐伏望聖恩﹐裁處其罪。若臣罪與範鎭同﹐則乞依範鎭例致仕﹔或罪重於鎭﹐則或竄或誅﹐所不敢逃。取進止。」

司馬文正公曰「呂獻可之先見﹐吾不及也。」予慮後世得其言不得其事﹐惑也。有公門下士諫大夫劉安世器之《書範景仁傳後》﹐語可信﹐故書於下方﹕「熙寧中﹐王介甫初參大政﹐神考方厲精圖治。一日﹐紫宸早朝﹐二府奏事畢﹐日刻旣晏﹐例隔言事官於中廡﹐須上入更衣復出﹐以次贊引。時呂獻可爲禦史中丞﹐司馬文正公爲翰林學士﹐侍讀邇英閣﹐將趨經筵﹐相遇於庭中。文正公密問曰「今日請見言何事邪﹖」獻可舉手曰「袖中彈文﹐乃新參政。」文正公愕然曰「以王介甫之文學行藝﹐命下之日﹐眾皆喜於得人﹐柰何遽言之。」獻可正色曰「安石𨿽有時名﹐上意所向﹐然好執邪見﹐不通物情﹐輕信難回﹐喜人佞己﹐聽其言則美﹐施於用則疏﹐若在侍從﹐猶或可容﹐置之宰輔﹐天下必受其禍。」文正公曰「與公素爲心交﹐苟有所懷﹐不敢不盡。今日之論﹐未見有不善之迹﹐似傷匆遽﹐或別有章疏﹐願先進呈﹐姑畱是事﹐更加籌慮可乎﹖』獻可曰﹕『上新嗣位﹐富於春秋﹐朝夕所與謀議者﹐二三執政而已﹐苟非其人﹐將敗國事﹐此乃心腹之疾﹐治之惟恐不及﹐顧可緩邪﹖』語未竟﹐閣門吏抗聲追班﹐遂趨而出。文正公退自講筵﹐默坐玉堂﹐終日思之﹐不得其說。旣而縉紳間浸有傳其章疏者﹐往往偶語竊議﹐譏其太過。未幾﹐聞中書置三司條例司﹐平日介甫之門﹐諂諛躁進之士悉辟召爲屬吏﹐朝夕相與謀議﹐以經綸天下爲己任﹐務變更祖宗法﹐斂民財以足國用﹐妄引用古書﹐蔽其誅剝之實﹔輔弼大臣異議不可回﹐臺諫從官力爭不能奪﹐郡縣監司奉行微忤其意﹐則譴詘隨之﹐於是百姓騷然矣。然後前日之議者始愧仰嘆服﹐以爲不可及﹐而獻可終緣玆事﹐出知鄧州。嗚呼﹗行僻而堅﹐言僞而辯﹐記醜而博﹐順非而澤﹐惟孔子乃能識之﹐𨿽子貢之智有所不知也。方介甫自小官以至禁從﹐其學行名聲暴著於天下﹐士大夫識與不識﹐皆謂介甫不用則已﹐用之則必能興起太平。獻可獨不以爲然。已而考其行事﹐卒如所料。非明智不惑﹐出於世俗之表﹐何以臻此﹖《易》曰﹕『知幾其神矣乎﹖』幾者﹐動之微﹐吉之先見者也。獻可有焉。文正公退居洛陽﹐每論當世人物﹐必曰﹕『呂獻可之先見﹐範景仁之勇決﹐皆予所不及也。予心誠服之。』故作《景仁傳》。蓋景仁之勇決﹐得文正之傳而後明。獻可埋文﹐𨿽亦成於公手﹐然止載其平生大節﹐而自相論難之語不欲詳著﹐獻可先見﹐世莫有知者。予嘗從學於文正公﹐親聞其說﹐懼賢者正論遠識﹐遂將淪沒而無傳﹐故書蜀公之傳﹐以貽樂善之君子云。」

紹聖以來﹐權臣挾繼述神宗爲變者﹐必先挾王荊公。蔡氏至以荊公爲聖人。天下正論一貶荊公﹐則曰「非貶荊公也﹐詆神宗也﹐不忠於繼述也。」正論盡廢﹐鉤黨牢不可解﹐仁人君子知必爲異日之禍﹐其烈不可向﹐無計策以救。陳瑩中流涕以問諫大夫劉安世器之曰「叵柰何﹖」器之親受司馬文正公之學﹐膽智絕人﹐曰「不自神宗﹐不自荊公不可救。」故瑩中反疏蔡氏所出荊公《日錄》語中詆神宗事﹐曰《尊堯集》云。意上心不平於荊公﹐則蔡氏可伐﹐正論可出﹐鉤黨可解﹐異日之禍可救也﹐瑩中坐以流竄抵死。正論卒不出﹐鉤黨卒不解﹐異日之禍卒不可救者﹐天也。予讀其書而悲之﹐尙慮後世或不達瑩中本趣﹐但以爲辟荊公之詆神宗者﹐故具言之。《尊堯集》文繁不著﹐著其序曰「臣聞先王所謂道徳者﹐性命之理而已矣。此安石之精義也。有《三經》焉﹐有《字說》焉﹐有《日錄》焉﹐皆性命之理也。蔡卞﹑蹇序辰﹑鄧洵武等用心純一﹐主行其教﹐所謂大有爲者﹐亦性命之理而已矣﹔其所謂繼述者﹐亦性命之理而已矣﹔其所謂一道徳者﹐亦以性命之理而一之也﹔其所謂同風俗者﹐亦以性命之理而同之也。不習性命之理謂之流俗﹐黜流俗則竄其人﹐怒曲學則火其書﹐故自卞等用事以來﹐其所謂國是者皆出性命之理﹐不可得而動搖也。臣昨在諫省所上章疏﹐嘗以安石比於伊尹﹐伊尹﹐聖人也﹐而臣乃以安石比之者﹐臣於此時猶蔽於國是故也。又臣所上章疏﹐謂安石爲神考之師也﹔神考﹐堯舜也。任用安石﹐止於九年而已矣。初任後棄﹐何嘗終以安石爲是乎﹖而臣乃以安石爲神考之師者﹐臣於此進猶蔽於國是故也。臣昨者以言取禍﹐幾至誅殛﹐賴陛下委曲保全﹐賜臣余命﹐臣感激流涕﹐念念循省﹐得攺過之義焉。蓋臣之所當攺者亦性命之理而已矣。孔子曰﹕『乾道變化﹐各正性命。』又曰﹕『地道無成﹐而代有終也。』性命之理﹐其有易此乎﹖臣伏見治平年中﹐安石唱道之言曰﹕『道隆而徳駿者﹐𨿽天子北面而問焉﹐而與之疊爲賓主。』自安石唱此說以來﹐幾五十年矣﹐國是淵源﹐蓋兆於此。臣聞天尊地卑﹐乾坤定矣﹐定則不可攺也﹐天子南面﹐公侯北面﹐其可攺乎﹖今安石性命之理﹐乃有北面之禮焉。夫天子北面以事其臣﹐則人臣南面以當其禮﹐臣於性命之理﹐安得而不疑也。傳曰﹐君之所以不臣者二﹕當其爲祭主則弗臣﹐當其爲師則弗臣也。師無北面﹐則是弗臣之禮也﹐豈有天子而可使北面者乎﹖漢顯宗之於桓榮﹐所以事之者﹐可謂至矣﹐而所施之禮不過坐東向而已。乃以君而朝臣﹐以父而拜子﹐則是齊東野人之語﹐龐勛無父之禮﹐以此爲教﹐豈不亂名分乎﹖亂名分之教﹐豈可學乎﹖臣旣誤學乎教﹐豈可以不悔乎﹖《易》曰﹕『不遠復﹐無祗悔﹐元吉。』臣於旣往之誤﹐豈敢祗悔而不攺乎﹖臣昔以安石爲神考之師﹐是臣重安石而輕神考也﹔臣昔以安石比伊尹之聖﹐是臣戴安石而誑陛下也。臣爲陛下耳目之官﹐而妄進輕許之言﹐臣之罪惡如丘山矣。臣若不洗心自新﹐痛絕王氏﹐則何以明攺過之心乎﹖臣所著《尊堯集》者﹐爲欲明攺過之心而已矣。莊周曰﹕『明此以南向﹐堯之爲君﹔明此以北面﹐舜之爲臣也。』莊周之道虛誕無實﹐不可以治天下﹐然於名分之際﹐不敢不嚴也。飛蜂走蟻﹐猶識上下﹐豈可以人臣自聖﹐而至於缺名分哉﹗孔子曰﹕『名不正則言不順﹐言不順則事不成。』安石北面之言可謂之順乎﹖崇此不順之教﹐則所述熙丰之事﹐何日而成乎﹖廢大法而立私門﹐啟攘奪而生後患﹐可爲寒心﹐孰大於此﹐臣請序而言之。昔紹聖史官蔡卞專用王安石《日錄》﹐以修神考《實錄》﹐薄神考而厚安石﹐尊私史而壓宗廟。臣居諫省﹐請攺裕陵《實錄》﹐及在都司﹐進《日錄辧》﹐當是之時﹐臣於《日錄》﹐未見全帙﹐知其爲私史而已﹐未知其爲增史也。自去闕以來﹐尋訪此書﹐偶得全編﹐遂復周覽﹐竄身𨿽遠﹐不廢討論。路過長沙﹐曾畱轉藏之語﹔待盡合浦﹐又著垂絕之文。考詆誣譏玩之詞﹐見蔡卞增僞之意﹐尙謂安石趣錄﹐皆可憑據﹐卞之所增﹐乃是誣僞﹐當是之時﹐臣於《日錄》考之未熟﹐知其爲增史而已﹐未知其爲悖史也。蓋由臣智識昏鈍﹐覺悟不早﹐追思諫省奏章﹐乃至合浦舊述﹐語乖正理﹐隨俗妄談﹐旣輕神考﹐又誑陛下﹐若它時後日﹐陛下以此怒臣﹐臣將何以自救﹐敢不悔乎﹖《日錄》云『卿﹐朕師臣也』﹐乃安石矯造之言。又云『督責朕有爲』﹐豈神考親發之訓。旣托訓以自譽﹐又托訓以輕君。輕君則訕侮譏薄﹐欲棄名分﹔自譽則驕蹇陵犯﹐前無祖宗。其語實繁﹐聊舉一二。《日錄》云﹕『朕自覺材極凡庸﹐恐不足與有爲﹐恐古之賢君皆須天資英邁。』此非托訓以輕君乎﹖又云﹕『朕頑鄙﹐初未有知﹐自卿在翰林﹐始得聞道徳之說﹐心稍開悟。』此非托訓以輕君乎﹖又云﹕『卿初任講筵﹐勸朕以講學爲先﹐朕意未知以此爲急。』此非托訓以輕君乎﹖又云﹕『卿莫只是爲在位久﹐度朕終不足與有爲﹐故欲去。』此非托訓以輕君乎﹖又云﹕『所以爲君臣者﹐形而已矣﹐形故不足累卿。』此非托訓以輕君乎﹖訕侮譏薄﹐欲棄名分﹐可以略見於此矣。《日錄》又云﹕『王安石造理深﹐能見得眾人所不能見。』此托訓以自譽也。又云﹕『如王安石不是智識髙遠精密﹐不易抵當流俗﹐天生明俊之才﹐可以庇覆生民。』此托訓以自譽也。又云﹕『卿無利欲﹐無適莫﹐非獨朕知卿﹐人亦盡知﹐若餘人安可保﹖』此托訓以自譽也。又云﹕『卿才徳過於人望﹐朕知卿了得事有餘。』此托訓以自譽也。驕蹇陵犯﹐前無祖宗﹐可以略見於此矣。聖主以奉先爲孝﹐羣臣以承上爲忠﹐明知其誣﹐誰敢核實﹐則可以抵塞眾口﹐可以熒惑聖聰﹐誑脇之術﹐莫甚於此。始則畱身乞批﹐以脇制於同列﹔終則著書矯訓﹐以傳述於後人。誣脇臣鄰﹐何足縷道﹔上干君父﹐可不辧乎﹖自到闕以來﹐至爲參政之始﹐不錄經筵之款奏﹐但書七對之遊辭。載神考降問之咨詢﹐無一問仰及於三代。言神考但慕蜀魏﹐謂厥身不異臯伊。仍於供職之初辰﹐首論理財之不可﹐恐宣利而壞俗﹐陳孟子之恥言。凡它人極論之辭﹐掠爲己說﹔彼所獻管商之術﹐歸過先猷。書神考之謙辭﹐則曰﹕『以朕比文王﹐豈不爲天下後世笑』﹗論太祖之徵伐﹐則曰﹕『江南李氏何嘗理曲。』恣揮躁悖之筆﹐盡爲烈考之詞﹐矯訓誣天﹐孰甚於此。祖宗之威靈如在﹐聖主之繼述日新﹐若不辧托訓之誣﹐何以解天下之怒﹗而況托訓之外﹐肆詆尢多﹕神考小心愼微﹐彼則曰『好察細務』﹔神考畏天省事﹐彼則曰『畏愼過當』﹔神考欲除苛細之法﹐彼則曰『元首叢脞』﹔神考欲寬疑似之獄﹐彼則曰『陛下含糊』﹔神考禮貌勛賢﹐彼則曰『含容姦慝』﹔神考嘉納忠直﹐彼則曰『不懲小人』。又謂『姦罔之徒﹐陛下能誅殺否﹖』比忠良於元濟﹐責神考爲憲宗﹔謂不可以罷兵﹐當必勝而後已。神考守祖宗不殺之戒﹐以天地好生爲心﹐厭棄其言﹐眷待浸薄﹐先逐鄧綰﹐次出安石﹐至於熙寧之末﹐而安石前日之所怒者復見收矣。至於元丰之末﹐司馬光等前日之所言者復見思矣。卞等不遵神考末命﹐但務圖已之私﹔以繼紹安石爲心﹐以必行誅殺爲事。請於哲宗﹐而哲宗不許﹔請於陛下﹐而陛下拒之。人心歸仁﹐天助有徳﹐遂使姦謀內潰﹐逆黨自彰。卞旣不敢居金陵﹐人亦不復聖安石﹐悔從王氏﹐豈獨臣哉﹖朝廷紳﹐協心享上﹔庠序義士﹐理所同然﹔科舉藝能﹐孰肯遽陳其所蘊﹖有用之士﹐亦將先忍而後爲。變王氏誣君之習﹐合《春秋》尊王之義。濟濟多士﹐何患無人﹗又況安石所施﹐其事旣往﹐若不自述於文字﹐後人安知其用心﹖著爲此書﹐天使之也。且安石著書之意﹐豈是便欲施行﹖卞所安排﹐非無次序﹐自謂舉無遺策﹐何乃急於流傳﹐宣示遠近﹐不太速乎﹖然則流傳之速﹐天促之也。天之右序我宋而不助王氏﹐亦可知也。如臣昔者﹐妄推安石謂之聖人﹐如視蟻垤以爲泰山﹐如指蹄涔以爲大海。易言無責﹐鬼得而誅﹐駟不可追﹐﹤齒甚﹥舌何補﹖聖人﹐人倫之至也﹐傲上亂倫﹐豈聖人乎﹖聖人﹐百世之師也﹐教人誣僞﹐豈聖人乎﹖孔子﹐集大成也﹐尙以不居爲謙﹔光武﹐有天下者也﹐猶下禁言之詔。豈可身處北面人臣之位﹐而甘受子亻驕僭之名乎﹖﹛萬﹜出《安石畫像贊》曰﹕『列聖垂教﹐參差不齊﹐集厥大成﹐光乎仲尼。』蔡卞大書之﹐刊於石﹐與﹛萬﹜所撰諸書經義並行於世。臣昔以答義應舉﹐析字談經﹐方務趣時﹐何敢立異﹖攺過自新﹐請自今始。於是取安石《日錄》編類得六十五段﹐釐爲八門﹕一曰聖訓﹐二曰論道﹐三曰獻替﹐四曰理財﹐五曰邊機﹐六曰論兵﹐七曰處己﹐八曰寓盲。事爲之論﹐又於逐門總而說之﹐凡爲論四十有九篇﹐合二門爲一卷﹐並序共爲五卷。臣以憂患之餘﹐精力困耗﹐披文索義﹐十不得一﹔加以海隅衰陋﹐人無賜書﹐神考禦集﹐無由恭閱﹔又《日錄》與禦批《日曆》《時政記》抵牾同異﹐無文可考﹐欲校不得﹐但專據私書﹐略分眞僞﹐不能盡究底蘊﹐亦可以窺其大槪矣。凡臣之所論﹐以紹述宗廟爲本﹐以辯明聖訓爲先﹐蓋所述在彼則宗廟不尊﹐誣語未判則眞訓不白﹐何以光揚神考有爲之心﹐何以將順陛下述事之志﹖凡今之士﹐學古入官﹐身𨿽未試於朝廷﹐心亦不忘於獻畝﹐戴天履地﹐寧忍同誣﹐日拙心勞﹐徒唱爾僞﹐犯古今之公議﹐極典籍之所非﹐陰奉寂言﹐顯違格訓。安石欲置四輔﹐神考以爲不可﹐神考欲建都省﹐安石以爲不可﹐然今則四輔成矣﹐都省毀矣﹐道路爲之流涕﹐聖哲能不痛心﹗人皆獨非於蔡京﹐安知謀發於蔡卞﹖至於宿衛之法﹐亦敢更張﹔變亂舊規﹐創立三衛。用私史包藏之計﹐據新經穿鑿之文﹔以畏憚不攺爲非﹐以果斷變易爲是。按書定計﹐以使其兄當面贊成﹔退而竊喜﹐京且由之而不悟﹐他人豈測其用心﹖事過而窺﹐縱迹方露﹔賫咨痛恨﹐𨿽悔何追﹖在私家可足備論﹐於國事豈宜如此﹖謂塘濼未必有補﹐可以決水爲田﹔謂河北要省民徭﹐可以減州爲縣。至於言江南利害﹐則曰州縣可析﹔論兵民將領﹐則曰獎拔豪傑。四海本是一家﹐何爲分彼分此﹖大法無過宿衛﹐安得率爾動搖。棄舊圖新﹐厥意何在﹖昔元更張之始﹐方安石身沒之初﹔眾皆獨罪於惠卿﹐或以安石爲朴野﹔優加贈典﹐欲鎭浮薄﹔司馬光簡尺具存﹐呂惠卿責詞猶在。深懲在列﹐曲恕元臺。凡同時論之人﹐無一人指點安石﹐往往言章疑似﹐或幹裕陵。致卞以窺伺爲心﹐包藏而待﹔潤色誣史﹐增污忠賢。凡慍懟曾布之言﹐與怒詈惠卿之語﹐例皆刊削﹐意在牢籠。欲使共述私書﹐將欲濟其大欲。布等在其術內﹐卞計無一不行。良由議贈之初﹐不稽其獘﹔若使早崇名分﹐何至橫流﹖司馬光誤國之罪﹐可勝言哉﹗臣聞熙寧之初﹐論安石之罪﹐中其肺肝之隱者﹐呂誨一人而已﹔熙寧之末﹐論安石之罪﹐中其肺肝之隱者﹐惠卿一人而已。呂誨之言曰﹕『大姦似忠﹐大佞似信﹐外視朴野﹐中藏巧詐﹐驕蹇傲上﹐陰賊害物。』呂惠卿之言曰﹕『安石盡棄素學﹐而隆尙縱橫之末數﹐以爲奇術。以至譖脇持﹐蔽賢黨姦﹐移怒行很﹐方命矯令﹐罔上要君﹐凡此數惡﹐莫不備具。𨿽古之失志倒行而逆施者﹐殆不如此。平日聞望﹐一旦埽地﹐不知安石何苦而爲此也。謀身如此﹐以之謀國﹐必無遠圖﹐而陛下旣以不可少﹐而安石之罪固未易言。』又曰﹕『平日以何如人遇安石﹐安石平日以何等人自任﹐不意窘急﹐乃至如此。』又曰﹕『君臣防閒﹐豈可爲安石而廢哉﹗』又曰﹕『臣之所論﹐皆中其肺肝之隱。』臣某竊謂﹕元臣僚﹐於呂誨之言則譽之太過﹐於惠卿之言則毀之太過。此二臣者趣向𨿽異﹐至於論安石之罪﹐獻忠於神考﹐則其言一也。豈可專譽誨而毀惠卿乎﹖偏毀惠卿﹐此王氏之所以益熾也。元之偏﹐可不鑑哉﹗臣竊以天下譬如一舟﹐舟平則安﹐偏則危﹐臣之以言取禍﹐初緣此語。然臣自視此語﹐猶野人之視芹也﹐切於愛君﹐又欲以獻。前日之欲殺臣者﹐必亦目矣。然臣之肝腦﹐本是報國之物。臣若愛吝此物﹐則陛下不得聞安石之罪矣﹔陛下不得聞安石之罪﹐則人之利害咸在矣。爲我宋之臣豈得不思乎﹖乃者天子幸學﹐拜謁宣尼﹐本朝故臣﹐坐而不立﹐躋此逆像﹐卞唱之也。輔臣縱逆而養交﹐禮官舞禮而行諂。僭自內始﹐達於四方﹐萬國寒心﹐外夷非笑。冕夷俟﹐載籍所無﹐屨加於冠﹐何以示訓﹖自有中國以來﹐五品不遜﹐未有此比。然則觀此一像﹐而八十卷之大槪﹐可以未讀而知矣。蔡氏﹑鄧氏﹑薛氏皆立安石之像﹐祠於家廟﹐朝拜安石而頌曰﹕『聖矣﹐聖矣﹗』暮拜安石而頌曰﹕『聖矣﹐聖矣﹗』國學﹐風化之首也﹐豈三家之家廟乎﹖故曰﹕廢大法而立私門﹐啟攘奪而生後患﹐可爲寒心﹐莫大於此。尊君愛國之士﹐孰敢以此爲是乎﹖是非之心﹐人皆有之。極天下之非﹐而可以謂之國是乎﹖嗚呼﹐講先王之道﹐而以弗百姓爲先﹔論周公之功﹐而以僭天子爲禮。弗民歲久﹐蠹國日深﹐僭語爲胎﹐遂產逆像﹔以非爲是﹐態度日移﹐廢道任情﹐今甚於昔。昔者﹐初立國是﹐使行之﹔旣竄逐﹐移是於布﹔布又竄逐﹐移是於京。三是皆發於卞謀﹐三臣同歸乎誤國。然則果國是乎﹖果卞是乎﹖若以卞是爲是﹐則操心頗僻﹐賦性姦回﹐如鄧綰者﹐不當逐也﹔若以卞是爲是﹐則以塗炭必敗之語詆誣神考﹐如常立者﹐不當竄也。神考逐綰﹐可以見悔用安石之心﹔哲宗竄立﹐可以見斥絕安石之意。兩朝威斷﹐天下皆以爲至明﹔陛下光揚﹐亦以去卞爲急務。埽除舊穢﹐允協人心﹐布澤日新﹐上合天意。樂於將順﹐紳所聞﹐夢闕馳誠﹐名限疏遠。彼元﹑元符之籍﹐𨿽漸絕弛﹐而人尙未見用﹔應詔上書之罪﹐𨿽已釋放﹐而士猶在沮辱。沮辱者不可復問﹐未用者當自退藏﹐其餘𨿽在朝廷﹐或非言路﹐明哲之士﹐又務保身﹐縱有彊聒之流﹐且無私史之隙。惟臣因論私史﹐禍隙至深﹐得存余命﹐全由獨斷。臣之所以報國者﹐敢不勉乎﹗兼臣年老病多﹐決知處世難久﹐與其賫志於沒後﹐孰若取義於生前。義在殺身﹐志惟尊主﹐故臣所著《日錄辯》﹐名之曰《四明尊堯集》云。」

●卷二十四晁說之以道﹐其姓名蚤列東坡先生薦賢中。崇寧初﹐又以應詔言事﹐編部黨者﹐三十暑寒不赦。淵聖帝元年起入西掖﹐典制命﹐獨以上輩舊學遇之﹐其初見帝之言﹐亦陳瑩中《尊堯》之意也。曰「臣竊以謂善觀聖帝明君成天下之業者﹐不觀其迹而觀其志。恭惟神宗皇帝﹐巍巍然之功在天下者﹐孰不睹矣。其末年所以爲天下後世慮者﹐未易爲單見淺聞道也。神宗皇帝卽位之初﹐卻韓琦論新法之疏﹐至於再三。逮琦之薨﹐與兩宮震悼﹐躬制神道碑﹐念之不已﹐每對臣僚﹐稱琦爲社稷之臣。方卽位初時﹐深欲相富弼﹐弼辭以疾﹐退居洛陽。弼在洛陽多以手疏論天下大利害﹐皆大臣之所不敢言者。神宗欣然開納﹐賜以手札曰﹕『義忠言親﹐理正文直﹐苟非意在愛君﹐志存王室﹐何以臻此﹖敢不置之枕席﹐銘諸肺腑﹐終老是戒﹐更願公不替今日之志﹐則天災不難弭﹐太平可立俟也。』嘗因王安石有所建明﹐而卻之曰﹕『若如此﹐則富弼手疏稱「老臣無處告訴﹐但仰屋竊嘆」者﹐卽當至矣。』弼之薨﹐神宗躬制祭文﹐有曰﹕『言人所難﹐議定大策﹐謀施廊廟﹐澤被四方﹐他人莫得而預也。』又其卽位之初也﹐獨以潁邸舊書賜司馬光﹐逮光不願拜樞臣之命﹐而歸洛陽﹐修《資治通鑑》﹐隨其所進﹐命經筵讀之﹐其讀將盡而所進未至﹐卽詔趨之。熙寧中﹐初尙淄石硯﹐乃躬擇其尢者賜光﹐其書成﹐賜帶﹐乃如輔臣品數賜之。嘗因蒲宗孟論人材﹐乃及光曰﹕『未論別﹐只辭樞密一節﹐自朕卽位來﹐惟見此一人。』在元丰末﹐靈武失利﹐神宗當寧慟哭﹐大臣不敢仰視。已而嘆曰﹕『誰爲朕言有此者﹖』乃復自發言曰﹕『惟呂公著數爲朕言之﹐用兵不是好事。』豈咎公著常爭新法不便於熙寧初哉﹖元丰之末﹐將建太子﹐愼求宮僚﹐神宗宣諭輔弼﹐獨得司馬光﹑呂公著二人﹐於王安石﹑呂惠卿何有哉﹖至厭薄代言之臣﹐謂一時文章不足用﹐思復辭賦﹐章猶能爲蘇軾道上徳音也。經筵蔡卞愈爲恍惚蕩漾之說﹐上意殊不在﹔逮趙彥若以經侍﹐則皆忠實純朴之言也。上聽之喜﹐因問曰﹕『安得此說﹖』彥若對曰﹕『先儒傳注﹐臣得以發之。』上益喜。其在政事﹐因韓絳自請前日謬於敷奏之罪﹐乞旨攺正。上欣然嘆曰﹕『卿不遂非甚好﹐若是王安石﹐則言害臣之道矣。』元丰末﹐不得已創爲戶馬之說﹐神宗俯首嘆曰﹕『朕於是乎愧於文彥博矣。』王等請宣徳音﹐復曰﹕『文彥博頃年爭國馬不勝﹐乃奏曰﹕陛下十年後必思臣言。』因奏曰﹕『罷去祖宗馬監﹐是王安石堅請行之者﹐本非陛下意也。』上復嘆曰﹕『安石相誤﹐豈獨此一事﹗』安石在金陵見元丰官制行﹐變色自言曰﹕『許大事﹐安石略不得預聞。』安石漸有畏懼上意﹐則作前後《元丰行》﹐以諂諛求保全也。先是﹐安石作《詩義序》﹐極於諂諛﹐上卻之﹐令別撰﹐今所施行者是也。神宗聞安石之貧﹐命中使甘師顏賜安石金五十兩。安石好爲詭激矯厲之行﹐卽以金施之定林僧捨﹐師顏因不敢受常例﹐回﹐具奏奏之﹐上諭禦藥院牒江寧府﹐於安石家取甘師顏常例。安石約呂惠卿﹐無令上知一帖﹐惠卿旣與安石分黨﹐乃以其帖上之﹔上問熙河歲費之實於安石﹐安石諭王韶﹐不必盡數以對﹐韶旣叛安石﹐亦以安石言上之。不知自昔配饗大臣﹐嘗有形迹如此之類乎﹖安石不學孔子《春秋》而配饗孔子﹐晚見薄於神宗而配饗神宗﹐無乃爲國家政事之累乎﹖神宗一日盡釋市易務禁錮保人在京師者﹐無慮千人﹐遠近聞之﹐罔不手足舞蹈歡喜。神宗嘗恨市易法曰﹕『百姓家大富者﹐猶不肯圖小利﹐國家何必屑屑如此邪﹖』嗚呼﹐上天若賜眷神宗﹐更在位數年﹐則市易法之類﹐躬自埽除之﹐不使後日議者紛紛﹐知爲謀而不知爲聖君之累乎﹖有志之士﹐痛心疾首﹐不能已者﹐政爲是也。陛下圖治之初﹐近當奉上皇求言之詔﹐遠當成神宗晚歲之志﹐則天下幸甚。」

洛陽名公卿園林﹐爲天下第一。裔夷以勢役祝融回祿﹐盡取以去矣。予得李格非文叔《洛陽名園記》﹐讀之至流涕。文叔出東坡之門﹐其文亦可觀﹐如論「天下之治亂﹐候於洛陽之盛衰﹔洛陽之盛衰﹐候於園圃之興廢。」其知言哉﹗故具書之左方云。

○富鄭公園洛陽園池多因隋唐之舊﹐獨富鄭公園最爲近辟而景物最勝。遊者自其第西出探春亭﹐登四景堂﹐則一園之勝景顧可覽而得﹔南渡通津橋﹐上方流亭﹐望紫筠堂而還﹔右旋花木中百餘步﹐走蔭樾亭﹑賞幽臺﹐抵重波軒而止﹔直北走土筠洞﹐自此入大竹中。凡謂之洞者﹐皆軒竹丈許﹐引流穿之﹐而徑其上。橫爲洞一﹐曰土筠﹔縱爲洞三﹕曰水筠﹐曰石筠﹐曰榭筠。歷四洞之北﹐有亭五﹐錯列竹中﹐曰叢玉﹐曰披風﹐曰猗嵐﹐曰夾竹﹐曰兼山。稍南有梅臺﹐又南有天光臺﹐臺出竹木之杪﹐遵洞之南而東﹐還有臥云堂﹐堂與四景堂相南北﹐左右二山﹐背壓通流﹐凡坐此﹐則一園之勝可擁而有也。鄭公自還政事歸第﹐一切謝絕賓客﹐燕息此園幾二十年﹐亭臺花木皆出其目營心匠﹐故逶迆衡直﹐圜爽深密﹐曲有奧思。○董氏西園董氏西園﹐亭臺花木﹐元不爲行列區處﹐疑因景物歲增月葺所成。自南門入﹐有堂相重者三﹕稍西一堂﹐在大池間﹔逾小橋﹐有髙臺一﹔又西一堂﹐竹環之﹐中有石英蓉﹐水自其花間湧出﹔開軒窗﹐四面甚敞﹐盛夏燠暑﹐不見畏日﹐淸風忽來﹐畱而不去。幽禽間鳴﹐各誇得意。蓋山林之景﹐而洛陽城中﹐遂得之於此。午路抵池﹐池南有堂﹐面髙亭﹐堂𨿽不宏大﹐而屈曲甚邃﹐遊者至此往往相失。豈前世所謂「迷樓」者﹖元中﹐有畱守喜宴集於此。

○董氏東園董氏以財雄洛陽﹐元丰中﹐少縣官錢﹐盡籍入田宅。城中二園因蕪壞不治﹐然其規模尙足稱賞。東園北鄕﹐入門有栝可十圍﹐實小如松實﹐而甘香過之。有堂可居﹐董氏盛時﹐載歌舞遊之﹐醉不可歸﹐則宿此數十日。南有敗屋遺址﹐獨流杯﹑寸碧二亭尙完。西有大池﹐中有堂﹐榜曰「含碧」。水四面噴瀉池中﹐而陰出之﹐故朝夕如飛瀑﹐而池不溢。洛人盛醉者﹐登其堂輒醒﹐故俗目爲「醒酒」也。

○環溪環溪﹐王開府宅園。其潔華亭者南臨池﹐池左右翼而北﹐過涼榭﹐復匯爲大池﹐周回如環﹐故云。榭南有多景樓﹐以南望﹐則嵩髙﹑少室﹑龍門﹑大谷﹐層峯翠﹐畢效奇於前﹔榭北有風月臺﹐以北望﹐則隋唐宮闕樓臺﹐千門萬戶﹐蟯璀璨﹐亙十餘里﹔凡左太衝十年極力而賦者﹐可一目而盡也。又西有錦廳秀野臺﹐園中樹松檜花木千株﹐皆晶別種列。除其中爲島嶼﹐上可張樂﹐各時其盛而賞之。涼榭﹑錦廳﹐其下可坐數百人﹐宏大壯麗﹐洛中無逾者。

○劉氏園劉給事園涼堂﹐髙卑制度﹐適愜可人意。有知《木經》者見云﹕近世建造﹐率務峻立。故居者不便而易壞﹐惟此堂正與法合。西有臺尢工致﹐方十許丈地也。樓橫堂列﹐廊廡回繚﹐欄循周接﹐木映花承﹐無不妍穩﹐洛人目爲「劉氏小景」。今析爲二﹐不能與他全園爭矣。

○叢春園今門下侍郎安公買於尹氏。岑寂而髙木森然﹐桐梓檜柏﹐皆就行列。其大亭有叢春亭﹐髙亭有先春亭﹐出荼コ架上﹐北可望洛水﹐蓋洛水自西洶湧奔激而東。天津橋者﹐疊石爲之﹐直力氵畜其怒﹐而納之於洪下﹐洪下皆大石底﹐與水爭﹐噴薄成霜雪﹐聲數十里。予嘗窮冬月夜登是亭﹐聽洛水聲。久之﹐覺淸洌侵人肌骨﹐不可畱﹐乃去。

●卷二十五○天王院花園子洛中花甚多種﹐而獨名牡丹曰花王。凡園皆植牡丹﹐而獨名此曰花園子﹐蓋無他亭﹐獨有牡丹數十萬本。凡城中賴花以生者﹐畢家於此。至花時張幄幕﹐列市肆﹐管弦其中﹐城中士女﹐絕煙火遊之。過花時則復爲丘墟﹐破垣遺竈相望矣。今牡丹歲益滋﹐而姚魏花愈難得﹐魏花一枝千錢﹐姚黃無賣者。

○歸仁園歸仁﹐其坊名也﹐園盡此一坊﹐廣輪皆裏余。北有牡丹﹑芍藥千株﹐中有竹百畝﹐南有桃李彌望。唐丞相牛僧孺園七星檜﹐其故木也﹐今屬中書李侍郎﹐方創亭其中。河南城方五十餘里﹐中多大園池﹐而此其冠。

○苗帥園節度使苗侯旣貴﹐欲極天下佳處﹐卜居得河南﹔河南園宅又號最佳處﹐得開寶宰相王溥園﹐遂購之。園旣古﹐景物皆蒼然﹐復得完力藻飾出之﹐於是有欲憑淩諸園之意矣。園故有七葉二樹﹐對峙髙百尺﹐春夏望之如山﹐今創堂其北﹔竹萬餘竿﹐比其大滿二三圍﹐疏密瑯﹐如碧玉椽﹐今創亭其南﹔東有水﹐自伊水來﹐可浮十石舟﹐今創亭壓其溪﹔有大松七﹐今引水澆之﹔有池宜蓮荷﹐令創水軒﹐板出水上﹔對軒有橋亭。制度甚雕侈﹐然此猶未盡得之。丞相故園水東﹐爲直龍圖閣趙氏所得﹐亦大創第宅園林﹐其間稍北曰「郟陌」﹐列七丞相第﹐文潞公﹑程丞相第旁有池亭﹐尙不可與趙韓王園比。

○趙韓王園趙韓王宅園﹐開國初﹐詔將作營治﹐其經畫制作﹐殆侔禁省。韓王以太師歸是第﹐百日而薨。子孫皆家京師﹐罕居之。故園池亦以扃鑰爲常﹐髙亭大榭﹐花木之淵﹐歲時獨廝養擁彗負畚插其間而已。蓋天之於宴閒﹐每自吝惜﹐疑甚於聲名爵位。

○李氏仁丰園李衛公有《平泉花木記》﹐百餘種爾。今洛陽良工巧匠﹐批紅判白﹐接以他木﹐與造化爭妙﹐故歲歲益奇且廣。桃﹑李﹑梅﹑杏﹑蓮﹑菊﹐各數千種﹐牡丹﹑芍藥﹐至數百種﹐而又遠方異卉﹐如紫蘭﹑茉莉﹑瓊花﹑山茶之儔﹐號爲難植﹐獨植之洛陽﹐輒與其土產無異﹐故洛中園圃﹐花木有至千種者。甘露院東李氏園﹐人力甚治﹐而洛中花木無不有﹐中有四並﹐迎翠﹑濯纓﹑觀淸﹑超然四亭。○松島松﹑柏﹑樅﹑杉﹑檜﹑栝皆美木﹐洛陽獨愛栝而敬松。松島者﹐數百年松也。其東南隅雙松尢奇﹐在唐爲袁象先園﹐本朝屬李文定丞相﹐今屬吳氏﹐傳三世矣。頗葺亭榭池沼﹐植竹木其旁﹐南築臺﹐北修堂﹐東北道院。又東有池﹐池前後爲亭臨之。自東大渠引水注園中﹐淸泉細流﹐涓涓無不通處﹐在它郡尙無有﹐洛陽獨以其松名。

○東田文潞公東田﹐本藥圃﹐地薄東城﹐水渺イ甚廣﹐泛舟遊者﹐如在江湖間也。淵映﹑縹水二堂﹐宛宛在水中﹐湘膚﹑藥圃二堂間之﹐西去其第裏余。今潞公官太師﹐年九十﹐尙時杖屨遊之。

○紫金臺張氏園自東田並城而北﹐張氏園亦饒水而富竹﹐有亭四。《河圖志》云「黃帝坐玄扈臺。」郭璞云「在洛。或曰﹐此其處也。」

○水北胡氏二園水北胡氏二園﹐相距十許步﹐在邙山之麓﹐水徑其旁﹐因岸穿二土竇﹐深百餘尺﹐堅完如埏埴﹐開軒窗其前﹐以臨水上﹐水淸淺則鳴漱﹐湍暴則奔駛﹐皆可喜也。有亭榭花木﹐率在二竇之東﹐凡登覽而惝恍﹐俯瞰而峭絕﹐天授地設﹐不待人力而巧者﹐洛陽獨有此園爾。但其亭臺之名﹐皆不足載﹐載之且亂實﹐如其臺四望盡百餘里﹐而縈伊繚洛乎﹖其間林木紛槪﹐雲煙掩映﹐髙樓曲榭﹐時隱時見﹐使畫工極思不可圖﹐而名之曰玩月臺。有庵在松檜藤葛之中﹐辟旁牖﹐則臺之所見﹐亦畢陳於前﹐而名之曰學古庵。其失皆此類。

○大字寺園大字寺園﹐唐白樂天園也。樂天云「吾有第在履道坊﹐五畝之宅﹐十畝之園﹐有水一池﹐有竹千竿」者是也。今張氏得其半﹐爲會隱園﹐水竹尙在洛陽﹐但以其圖考之﹐則凡曰某堂有某水﹐某亭有某木﹐至今猶在﹐而曰堂曰亭者﹐無復仿佛矣。豈因子天理者可久﹐而成於人力者不足恃也﹐寺中樂天刻尙多。○獨樂園司馬公在洛陽自號迂叟﹐謂其園曰獨樂園。園卑小﹐不可與他園班。其曰讀書堂﹐數椽屋﹐澆花亭者﹐益小﹔弄水種竹軒者﹐尢小﹔見山臺者﹐髙不過尋丈﹔其曰釣魚庵﹑采藥圃者﹐又特結竹梢蔓艸爲之。公自爲記﹐亦有詩行於世﹐所以爲人欽慕者﹐不在於園爾。

○湖園洛人云「園圃之勝﹐不能相兼者六﹔務宏大者少幽邃﹐人力勝者乏閒古﹐多水泉者無眺望。能兼此六者﹐惟湖園而已。」予嘗遊之﹐信然。在唐爲裴晉公園﹐園中有湖﹐湖中有洲﹐曰百花湖。北有堂曰四並﹐其四達而旁東西之蹊者﹐桂堂也。截然出於湖之右者﹐迎暉亭也。過橫池﹐披林莽﹐循曲徑而後得者﹐梅臺知止庵也。自竹徑望之超然﹐登之然者﹐環翠亭也。渺渺重邃﹐尢擅花卉之盛﹐而前據池亭之勝者﹐翠樾軒也。其大略如此。若夫百花酣而白晝暝﹐靑蘋動而林陰合﹐水靜而跳魚鳴﹐木落而羣峯出﹐𨿽四時不同﹐而景物皆好﹐則又不可殫記者也。

○呂文穆園伊洛二水﹐自東南分﹐徑入城中。而伊水尢淸澈﹐園亭喜得之﹐若又當其上流﹐則春夏無枯涸之病。呂文穆園在伊水上流﹐木茂而竹潤﹐有亭三﹕一在池中﹐二在池外﹐橋跨池上相屬也。

洛陽又有園池中一物特有稱者﹐如大隱莊梅﹐楊侍郎園流杯﹐師子園師子是也。梅蓋早梅﹐香甚烈而大﹐說者云﹕大庾嶺梅移其本至此﹔流杯水𨿽急﹐不旁觸爲異﹔師子艸石也﹐入地數十丈﹐或以地考之﹐蓋武後天樞銷鑠不盡者也。捨此又有嘉猷﹑會節﹑恭安﹑溪園﹐皆隋唐官園﹐𨿽已犁爲良田﹐樹爲桑麻矣。然宮殿池沼﹐與夫一時會集之盛﹐遺俗故老﹐猶有識其所在﹐而道其廢興之端者。遊之﹐亦可以觀萬物之無常﹐覽時事之來而忽逝也。

李格非曰「洛陽處天下之中﹐挾ゾ澠之阻﹐當秦隴之襟喉﹐而趙魏之走集﹐蓋四方必爭之地也。天下常無事則已﹐有事則洛陽先受兵。余故曰﹕洛陽之盛衰者﹐天下治亂之候也。方唐貞觀開元之間﹐公卿貴戚開館列第於東都者﹐號千有餘所﹐及其亂離﹐繼以五季之酷﹐其池塘竹樹﹐兵車蹂踐﹐廢而爲丘墟﹔髙亭大榭﹐煙火焚燎﹐化而爲灰燼﹔與唐共滅而俱亡者﹐無餘家矣。余故曰﹕園圃之興廢者﹐洛陽盛衰之候也。且天下之治亂﹐候於洛陽之盛衰而知﹔洛陽之盛衰﹐候於園囿之興廢而得。則《名園記》之作﹐余豈徒然哉﹗嗚呼﹐公卿大夫﹐髙進於朝﹐放乎以一己之私自爲﹐而忘天下之治﹐忽欲退享此﹐得乎﹖唐之末路是也。」予昔遊長安﹐遇晁以道赴守成州﹐同至唐大明宮﹐登含元殿故基。蓋龍首山之東麓﹐髙於平地四十餘尺﹐南向五門﹐中曰丹鳳門﹐正面南山﹐气勢若相髙下﹐遺址屹然可辧。自殿至門﹐南北四百餘步﹐東西五百步﹐爲大庭﹐殿後彌望盡耕爲田。太液池故迹尙數十頃﹐其中亦耕矣。明日﹐追路以道入咸陽﹐至漢未央﹑建章宮故基﹐計其繁夥宏廓﹐過大明遠甚﹐其兼制夷夏﹐非壯麗無以重威﹐可信也。又明日﹐至秦阿房宮一殿基﹐東西五百步﹐南北五十丈﹐所謂上可坐萬人﹐下可建五丈旗﹐周馳爲閣道﹐直抵南山表﹐山之巓爲闕者﹐視未央﹑建章﹐又不足道。縣令張琦者言「如周之鎬京﹑丰宮﹑靈臺﹑明堂﹑辟水﹐地亦相邇﹔惟靈臺可辧﹐其崇才二十尺﹐宮殿則無復遺址。」以道太息曰「《詩》所謂『經始勿亟﹐庶人子來』者﹐其專以簡易儉約爲徳﹐初不言形勝富彊﹐益知仁義之尊﹐道徳之貴。彼阻固雄豪﹐皆生於不足﹐秦漢唐之迹﹐更可羞矣。」予追記其言﹐有可感者﹐故具書之。

●卷二十六客有云﹕昔罷兗州掾曹﹐與一二友人祠岱嶽﹐因登絕頂﹐行四十里﹐宿野人之廬﹐前有藥竈﹐地多鬼箭﹑天麻﹑玄參之類。約五鼓初﹐各杖策而東﹐僅一二里﹐至太平頂﹐叢木中有眞廟東封壇遺址﹐擁褐而坐﹐以伺日出。久之﹐星斗漸稀﹐東望如平地﹐天際已明﹐其下則暗。又久之﹐明處有山數峯﹐如臥牛車蓋之狀﹐星斗盡不見﹐其下尙暗﹐初意日當自明處出。又久之﹐自大暗中﹐日輪湧出﹐正紅色﹐騰起數十丈﹐半至明處﹐卻半有光﹐全至明處﹐卽全有光﹐其下亦尙暗﹐日漸髙﹐漸辧色﹐度五鼓三四點也。經眞廟帳宿之地﹐石上方柱窠甚多﹔又經龍口泉﹐大石有罅﹐如龍哆其口﹐水自中出﹔又經天門十八盤﹐尢聳秀﹐北眺靑齊﹐諸山可指數。信天下之偉觀也。

客又言﹕兗州之東曲阜城﹐魯國也﹐孔子廟宅在焉。庭中二檜﹐各十數圍﹐東者紋左旋﹐西者紋右旋﹐世傳孔子手植也。殿前有壇﹐魯恭王所壞堂基也。城北卽孔林﹐其中有亭﹐眞廟駐蹕之地。西北隅孔子墓﹐東北隅伯魚墓﹐正北子思墓﹐孔氏云﹕商人尙左。故孔子墓在西也。

舊說武都紫泥用封璽﹐故詔有紫泥之名。今階州﹐故武都也﹐山水皆赤﹐爲泥正紫色﹐然泥安能作封﹖當是用爲印色耳。又說﹐武都爲武王采地﹐文﹑成﹑康三州亦三王采地也﹐皆因以得名。𨿽無經見﹐其傳亦古矣。

趙復言﹕昔往來丰沛間甚熟﹐漢髙帝宅與盧綰宅相鄰﹐俱卽以祠之。行平衍之地﹐山原迆邐﹐求所謂丰西之澤﹐芒碭之澤﹐皆無之﹐亦無遺迹﹐與史所著不合。

蜀號「天險」﹐秦以十月取之﹐後唐以七十五日取之﹐本朝以六十六日取之。予過武功唐髙祖宅﹐昔號慶善宮﹐今爲佛祠﹐前向渭水。史載太宗生之日﹐有二龍戲於門外。此地也﹐形勢殊Τ仄﹐蘇世長云「臣昔侍陛下於武功﹐見所居宅僅庇風雨者﹐有唐二帝漆像。」不知何帝也﹖遊景叔得唐本太宗畫於屋壁﹐極奇偉﹐與世所傳不同也。

天下州名﹐俗呼不正者有二。一處州﹐舊爲括州﹐唐徳宗立﹐當避其名﹐適處士星見分野﹐故攺爲處州﹐音楮﹐今俗誤爲處所之處矣﹔洋州﹐乃汪洋之洋﹐音楊﹐今俗誤爲詳略之詳矣。上自朝省﹐下至士大夫皆云爾﹐無能正之者。今道州﹐古之有庳﹐獠夷所處﹐實荒服也。曰舜之於象﹐封之﹐非放也﹔象不得有爲於其國﹐使吏治其國﹐而納其貢稅焉。皆孔子所不言。有庳距舜之都平陽﹐越在江湖萬里之外﹐如曰欲常常而見﹐源源而來﹐亦勞矣。但出於《孟子》也。韓子曰﹕象爲弟而舜殺之。《通鑑外紀》筆之不削云。

夔州古名朐腮。朐﹐音蠢﹐又音劬﹔腮﹐如尹反﹐又音忍﹐蚯蚓也。至今其地多此物。春秋時﹐人苦寒熱疾﹐謂之蚯蚓瘴云。

鳳翔府園有枯槐一株﹐故老云﹕昭宗扶此樹﹐令朱全忠結襪﹐四顧無應者﹐故至今謂「手托槐」云。

沈黎﹐武侯駐兵之壘﹐城壁尙存﹐中有武侯祠﹐敗屋數椽﹐雜他土木鬼神﹐甚不典。予爲州﹐按本書更作之﹐刻石以記﹐又榜其廡下﹐記文多不著。榜云「黎州據本州縣士民狀﹐伏見漢大丞相武侯諸葛公﹐其操節之大﹐足以師表天下後世﹐不但有功於蜀之一邊也﹐廟於州之武侯城中﹐古矣。今卽其地更作益嚴﹐宜有約束﹐庶幾不致瀆慢有神﹐隳壞前制者。謹按蜀本書﹐大丞相元子﹐侍中﹑尙書僕射﹑軍師將軍諱瞻﹐本朝一有善政﹐𨿽不出其議﹐民必歡言﹕『吾葛侯所爲也。』其慕如此。鄧艾下蜀﹐遣使遺以書曰﹕『若降﹐表爲瑯琊王。』將軍斬使者﹐率其子尙﹐大呼搏戰以死。君子曰﹕『外不負其國﹐內不愧其家﹐忠孝兩有焉。』今大丞相廟﹐以將軍配。又按《漢晉春秋》﹐蜀大丞相諸葛公南徵﹐夷有孟獲者﹐豪健莫敵﹐公七擒七縱之。獲始嘆曰﹕『公天威也﹐夷不復反矣。』今以『天威』名公之堂﹐寫丞相府從事將佐﹐自鎭南大將軍馬公忠以下十人於堂中。又按大丞相文集﹐丞相南徵﹐『詔賜金鐵鉞一﹐曲蓋一﹐前後羽葆鼓吹各一部﹐虎賁六十人。』今並寫於廡下﹐惟唐南康王韋公臯﹑太尉李公徳裕﹐舊分祠於大丞相廟庭﹐以其各有功於一邊﹐得不廢﹐外此輒休。他叢祠妄以土木丹靑塑畫鬼神等物者﹐當從州縣按舉置於理。右版榜廟中﹐以示方來﹐無致違戾。」秦州伏羌城三都谷﹐有曹瑋武穆與羌酋李遵戰勝之地﹐羌人到今畏懾不敢耕﹐艸木彌望。武穆以六月二十日生﹐邦人遇其日﹐大作樂﹐祭於其廟云。

唐昭宗爲朱全忠劫遷洛陽﹐至陜﹐以何皇后臨蓐﹐畱靑蓮佛寺行宮﹐全忠怒逼行甚急。今寺中佛坐蓮花葉上﹐有當時宮人書「願皇后早降生」﹐墨色如新。先人宰陜之芮城縣﹐一村落皆李氏﹐蓋唐之遺族。髙祖微時﹐嘗居其地﹐有故宅基。民收髙祖詔書十數紙﹐皆免賦役事﹐每云「不得欺壓百姓」。予舊有錄本﹐近失去。

今歸州屈沱﹐屈原舊居也。世傳原有姊﹐以原施行不與眾合﹐以見流放﹐棄之獨歸﹐故曰「歸州」﹐又曰「秭歸」。袁崧云「姊秭古字通用﹐與原『女Ч之嬋媛兮﹐申申其詈予』之語合。」

歸州有昭君村﹐村人生女無美惡﹐皆灸其面﹔白州有綠珠村﹐舊井尙存﹐或云飲其水生美女﹐村人竟以瓦石實之。豈亦以二女子所遭爲不祥邪﹖

浙人謂「富家爲起早」﹐蓋言錢多則事多﹐不能晏眠也。𨿽俗下之語﹐亦有理云。

紹聖元年﹐咸陽縣民段吉﹐夏日淩曉雨後﹐粥菜村落中﹐立何人門﹐足陷地﹐得玉璽一﹐玉檢。玉璽方四寸﹐篆文如鳳鳥魚龍之形﹐曰「受命於天﹐旣受永昌。」按《玉璽記》﹐秦始皇得卞氏藍田玉﹐刻以爲璽﹐命丞相李斯篆文云云。又王莽逼元後取璽﹐後投之地﹐故一角缺﹐驗之皆合。惟《記》云「玉色黃」。此靑蒼色耳。蓋漢髙祖至霸上﹐子嬰素車降軹道所上者﹐世世傳受﹐號曰「傳國璽」。董卓徙都關中﹐孫堅入洛﹐得於城南井中。至梁朱全忠後﹐始失所在﹐全忠以下﹐多都汴洛﹐今璽尙出於秦。又云﹕背亦刻「受天之命﹐皇帝壽昌」八字﹐則無之。又不云有玉檢爲異﹐有司來上﹐庭議以爲瑞﹐攺元元符﹐命段吉以官﹐至靖康國破﹐敵取以去矣。和氏玉見藺相如語中﹐璧也其可刻以爲璽邪。

宣和元圭﹐出王懿恪家﹐舊上有懿恪朱書「元圭」二字。或上之﹐以爲眞夏后氏之瑞。後復燕山﹐又得一元圭﹐尢奇古﹐非前圭可比。朝廷以先旣行盛禮﹐不應再有出者﹐藏之內庫不復問。至金人起﹐後圭磨攺副衮冕﹐奉其主﹐前圭亦取去。然竇建徳以獲元圭﹐故國號夏﹐不知二圭果何代物也﹖

紹聖初﹔先人官長安府﹐於西城漢髙祖廟前賣湯餅民家﹐得一白玉奩﹐髙尺餘﹐徧刻雲气龍風﹐蓋爲海中神山﹐足爲饕餮﹐實三代寶器。府上於朝﹐批其狀云﹕墟墓之物﹐不可進禦﹐當籍收官庫﹐尙遵祖宗典制也。至政和中﹐先人再官長安﹐問之﹐已失所在矣。

楚氏洛陽舊族元輔者﹐爲予言﹕家藏一黑水晶枕﹐中有半開繁杏一枝﹐希代之寶也。初﹐避虜入潁陽﹐凡先世奇玩悉棄之﹐獨負枕以行﹐虜勢逼﹐亦棄於山谷中。文序世言﹕潞公有白玉盆﹐徑尺餘﹐三足﹐破貝州時﹐仁皇帝賜也﹐常用以貯酒﹐後納之壙中云。

中隱王正叔云「王仲至帥長安日﹐境中壞一古冢﹐有碧色大瓷器﹐容水一斛﹐中有白玉嬰兒﹐髙尺餘﹐水故不耗敗﹐如新汲者。玉嬰兒爲仲至取去。」

●卷二十七張浮休云﹕盜夜發咸陽原上古墓﹐有火光出﹐用劍擊之﹐鏗然以墜﹐視之﹐白玉簾也。豈至寶久埋藏欲飛去邪﹖旣擊碎之﹐有中官取以作算籌﹐浮休亦得一二。

宣和殿聚殷周鼎鐘尊爵等數千百種。國破﹐虜盡取禁中物﹐其下不禁勞苦﹐半投之南壁池中。後世三代彜器﹐當出於大梁之墟云。

主父齊賢者自言﹕少羈貧﹐客齊魯村落中。有牧兒入古墓中求羊﹐得一黃磁小褊瓶﹐樣制甚朴。時田中豆莢初熟﹐兒欲用以貯之﹐才投數莢﹐隨手輒盈滿﹐兒驚以告﹐同隊兒三四試之皆然。道上行人見之﹐投數錢﹐隨手亦盈滿﹐遂奪以去。兒啼號告其父﹐父方築田﹐持鋤追行人及之﹐相爭競﹐以鋤擊瓶破。猶持碎片以示齊賢﹐其中皆五色畫﹐人面相聯貫﹐色如新﹐亦異矣。齊賢爲王性之云。近歲﹐犍爲﹑資官二縣接境地名龍透﹐向氏佃民耕田﹐忽聲出地中﹐耕牛驚走﹐得銅劍一﹐長二尺餘﹐民持歸﹐掛牛欄上。入夜﹐劍有光﹐欄牛盡驚。移之舍中﹐其光益甚﹐民愚亦驚懼﹐擲於戶外﹐卽飛去﹐蓋神物也。士聶椿云﹕向﹐其婦家也。

牛僧孺李徳裕相仇﹐不同國也﹐其所好則每同。今洛陽公卿園圃中石﹐刻奇章者﹐僧孺故物﹔刻平泉者﹐徳裕故物﹐相半也。如李邦直歸仁園﹐乃僧孺故宅﹐埋石數冢﹐尙未發﹐平泉在鑿龍之右﹐其地僅可辧﹐求徳裕所記花木﹐則易以禾黍矣。

世傳李太白艸書數軸﹐乃葛叔忱僞書。叔忱豪放不羣﹐或嘆太白無字畫可傳。叔忱偶在僧捨﹐縱筆作字一軸﹐題之曰「李太白書」﹐且與其僧約﹐異日無語人﹐每欲其僧信於人也。其所謂得之丹徒僧捨者﹐乃書之丹徒僧捨也。今世所傳《法書要錄》《法書苑》《墨藪》等書﹐著古今能書人姓名盡矣﹐皆無太白書之品第也。太白自負王霸之略﹐飲酒鼓琴﹐論兵擊劍﹐煉丹燒金﹐乘雲仙去﹐其志之所存者﹐靡不振發之﹐而艸書奇倔如此﹐寧謙退自悔﹐無一言及之乎﹖叔忱翰墨自絕人﹐故可以戲一世之士也。晁以道爲予言如此。

大儒宋景文公學該九流﹐於音訓尢邃﹐故所著書用奇字﹐人多不識。嘗納子婦三日﹐子以婦家饋食物書白﹐一過目卽曰「書錯一字。姑報之﹗」至白報書﹐卽怒曰「吾薄他人錯字﹐汝亦爾邪﹗」子皇駭﹐卻立緩扣其錯﹐以筆塗「暖」字﹐蓋婦家書「以食物暖女」云﹐報亦如之﹐子益駭﹐又緩扣當用何暖字﹖久之﹐怒聲曰「從食從而從大。」子退檢字書《博雅》﹐中出「飠Й」字﹐注云「女嫁三日﹐餉食爲飠Й女。」始知俗聞飠Й女云者﹐自有本字。

東坡《謝滕達道書》云「前日得觀所藏諸書﹐使後學稍窺家傳之祕﹐幸甚﹗恕先所訓﹐尢爲近古。某方治此書﹐得之頗有開益﹐拜賜之重﹐若獲珠貝﹐老朽不揆﹐輒立訓傳﹐尙未畢功﹐異日當爲公出之。古學崩壞﹐言之傷心也。」李方叔云﹔「東坡每出﹐必取聲韻音訓文字復置行篋中。」予謂學者不可不知也。陶隱居《與梁武帝啟》云「逸少有名之迹﹐不過數種。《黃庭》《勸進》《像贊》《洛神》﹐不審猶得在否﹖」褚遂良《逸少正書目》﹕《樂毅論》《黃庭經》《書贊》《墓田》《丙捨》以次﹐共十四帖﹐合五卷。《勸進》已亡﹐《洛神》不錄﹐蓋遂良誤以《洛神》爲子敬書﹐故柳公權亦云。褚﹑柳於書工矣﹐其鑑裁尙有失﹐古語二王以來﹐評書之妙﹐惟隱居爲第一﹐不誣也。崇寧初﹐經略天都﹐開地得瓦器﹐實以木簡札﹐上廣下狹﹐長尺許﹐書爲章艸﹐或參以朱字﹐表物數曰﹕縑幾匹﹐綿幾屯﹐錢米若干﹐皆章和年號。松爲之﹐如新成者﹐字遒古若飛動﹐非今所畜書帖中比也。其出於書吏之手尙如此﹐正古謂之札書。見《漢武紀》《郊祀志》﹐乃簡書之小者耳。張浮休《跋王君求家章艸月儀》云爾。

崔﹐淳化中判國子監﹐有字學。太宗問曰「李覺嘗言四皓中一人姓﹐或云用上加一撇﹐或云用上加一點﹐果何音﹗」曰「臣聞刀下用擢音﹐兩點下用爲鹿音﹐用上一撇一點俱不成字。」四皓中一人﹐甬裏先生也。予謂今書「角裏」﹐用上加撇者非是。

俗語借與人書爲一癡。還書與人爲一癡﹐予每疑此語近薄﹐借書還書﹐理也﹐何癡云﹖後見王樂道《與錢穆四書》《出師頌書》﹐函中最妙絕﹐古語﹕借書一﹐還書一﹐欲以酒二尊往﹐知卻例外物不敢。因檢《說文》﹐﹐抽遲反﹐亦音。注云﹕酒器。古以借書﹐蓋俗誤以爲癡也。

荊浩論曰「山水之學﹐吳道子有筆而無墨﹐項﹐容有墨而無筆﹐王維﹑李思訓之流不數也。」其所自立可知矣。然入吾本朝﹐如長安關同﹑營丘李成﹑華原範寬之絕藝﹐荊浩者又不數也。故本朝畫山水之學﹐爲古今第一。

國初﹐營丘李成畫山水﹐前無古人。後河陽郭熙得其遺法。成之子覺﹐熙之子思﹐俱爲從官﹐頗廣求兩父之畫﹐故見於世者益少﹐益可貴云。

觀漢李翕王稚子髙貫方墓碑﹐多刻山林人物﹐乃知顧愷之﹑陸探微﹑宗處士輩尙有其遺法﹐至吳道玄絕藝入神﹐然始用巧思﹐而古意少減矣。況其下者﹐此可爲知者道也。

畫花﹐趙昌意在似﹐徐熙意不在似﹐非髙於畫者﹐不能以似不似﹐第其遠近。蓋意不在似者﹐太史公之於文﹐杜少陵之於詩也。獨長安中隱王正叔以予爲知者。蜀人重孫知微畫筆﹐東坡獨曰「工匠手耳。」其識髙矣。宣和中﹐遣大黃門就西都多出金帛易古畫本﹐求售者如市﹐獨於郭宣猷家取吳生畫一剪手指甲內人去﹐其韻勝出東坡所賦周員外畫背面欠伸內人尙數等。予少年時﹐嘗因以作《續麗人行》云。

予舊於氵𨿽城孔寧極家﹐見孔《私紀》一編﹐有云「退之丰肥喜睡﹐每來吳家﹐必命枕簟。」近潮陽劉方明摹唐本退之像來﹐信如之記﹐益知世所傳﹐好須髯者﹐果韓熙載也。

晁以道言﹕當東坡盛時﹐李公麟至﹐爲畫家廟像。後東坡南遷﹐公麟在京師遇蘇氏兩院子弟於途﹐以扇障面不一揖﹐其薄如此。故以道鄙之﹐盡棄平日所有公麟之畫於人。

郭恕先畫重樓復閣﹐間見疊出﹐善木工料之﹐無一不合規矩。其人世外仟者﹐尙於小藝委曲精致如此﹐何邪﹖

予收南唐李侯《閣中集》第九一卷

﹐《畫目》﹕上品九十五種。內《蕃王放簇帳》四。今人注云﹕一在陸農師家﹐二在潘景家。《江鄕春夏景山水》六。注云﹕大李將軍﹔又今人注云﹕二在馬粹老家。《山行摘瓜圖》一。注云﹕小李將軍﹔又今人注云﹕在劉忠諫家。《盧思道朔方行》一。注云﹕小李將軍﹔又今人注云﹕在李伯時家﹐《明皇遊獵圖》一。注云﹕小李將軍﹔又今人注云﹕在馬粹老家。《奚人習馬圖》三。注云﹕韓幹﹔又今人注云﹕一在野僧家。中品三十三種。內《月令風俗圖》四。今人注云﹕在楊康功龍圖家。《楊妃使雪衣女亂雙陸圖》一。注云﹕李﹔又今人注云﹕在王粹老家﹐今易主矣。《竹》四。今人注云﹕在王仲儀之子定國處﹐其著色臥枝一竿尢妙。下品百三十九種。內《回紋圖》二。注云﹕殷嵩﹔又今人注云﹕在仲儀家。《詩圖》二﹐《敍》一﹕樓臺人物分兩處﹐中爲遠水紅橋小山﹐作竇滔從騎迎若蘭﹐車輿人物甚小而繁﹐大槪學周而气制甚遠。《貓》一。注云﹕汀州李交﹔又今人注云﹕在劉正言家。《花而行者》一﹐小者三﹐如生。後有李伯時《跋》云「江南《閣中集》一卷﹐得於邵安簡家。其中名品多流散士大夫家﹐公麟尙見之﹐有朱印曰『建業文房之印』﹐曰『內合同印』﹐有墨印曰『集賢院禦書記』﹐表以回鸞墨錦﹐簽以潢經紙。」予意今注出於伯時也﹐然不知集有幾卷﹖其他捲品目何物也﹖建業文房亦盛矣﹐每撫之一嘆。

●卷二十八鳳翔府開元寺大殿九間﹐後壁吳道玄畫﹕自佛始生﹑修行﹑說法至滅度﹔山林﹑宮室﹑人物﹑禽獸﹐數千萬種﹐極古今天下之妙。如佛滅度﹐比丘眾踴哭泣﹐皆若不自勝者﹐𨿽飛鳥走獸之屬﹐亦作號頓之狀﹐獨菩薩淡然在旁如平時﹐略無哀戚之容。豈以其能盡死生之致者歟﹖曰「畫聖」﹐宜矣。其識開元三十年云。今鳳翔爲敵所擅﹐前之邑屋皆丘墟矣。予故表出之。

古畫﹑塑一法。楊惠之與吳道子同師張僧繇學畫﹐惠之見道子筆法已至到﹐不服居其次﹐乃去學塑﹐亦爲古今第一。嗟夫﹐畫一技耳﹐尙不肯少下﹐況於遠者大者乎﹖

曰「硯瓦」者﹐唐人語也﹐非謂以瓦爲硯。蓋硯之中﹐必隆起如瓦狀﹐以不畱墨爲貴。百餘年後﹐方可其平易。古人用意於一硯﹐尙如此。

予嘗評硯﹕端石如徳人﹐每過於爲厚﹐或廉於才﹐不能無底滯﹔歙石如俊人﹐於人輒傾倒﹐類失之輕﹐而遇事風生﹐無一不厭足人意。能兼其才地﹐則爲絕品。又滌端石﹐竟日屢易水﹐其漬卒不盡除﹔歙石一濯卽瑩徹無畱墨﹐亦一快耳。唐氏爲硯說甚廣﹐初不出此。

石晉時﹐關中有曰李處士者﹐能補石硯。硯已破碎﹐畱一二日以歸﹐完好如新琢者。其法不傳﹐或以爲異人。

近世薄書學﹐在筆墨事類艸創﹐於紙尢不擇。唐人有熟紙﹑有生紙。熟紙﹐所謂妍妙輝光者﹐其法不一﹔生紙﹐非有喪故不用。退之《與陳京書》云「《送孟郊序》用生紙寫。」言急於自解﹐不暇擇耳。今人少有知者。

司馬文正平生隨用所居之邑紙﹐王荊公平生只用小竹紙一種。

宣城陳氏家傳右軍求筆帖﹐後世益以作筆名家。柳公權求筆﹐但遺以二枝﹐曰「公權能書﹐當繼來索﹐不必卻之。」果卻之﹐遂多易以常筆。曰「前者右軍筆﹐公權固不能用也」。予從王正夫父子﹐得張義祖所用無心毫﹐錐鋒長二寸許﹐他人不能用﹐亦曰右軍遺法也。義祖名友正﹐退傳之子﹐居昭徳坊﹐不下閣二十年﹐學書盡窺右軍之妙﹐尙以蔡君謨爲淺近﹐米元章爲狂誕﹐非合作﹐然世無知者。如其所用筆﹐可嘆也。獨王正夫父子好之云。

太祖下南唐﹐所得李廷父子墨﹐同他俘獲物﹐付主藏籍收﹐不以爲貴也。後有司更作相國寺門樓﹐詔用黑漆﹐取墨於主藏﹐車載以給﹐皆廷父子之墨。至宣和年﹐黃金可得﹐李氏之墨不可得也。

黃魯直就幾閣間﹐取小錦囊﹐中有墨半丸﹐以示潘谷。谷隔錦囊手之﹐卽置幾上﹐頓首曰「天下之寶也。」出之﹐乃李廷作耳。又別取小錦囊﹐中有墨一丸﹐谷手之如前﹐則嘆曰「今老矣﹐不能爲也。」出之﹐乃谷少作耳。其藝之精如此。

故徳陽縣男虞祺﹐字齊年﹐起陵州諸生中。初不知佛書也﹐每曰「誠者天之道﹐思誠者人之道﹐其至則一也﹐吾知此而已。」當毒賦剩斂鞭箠馬牛其人之日﹐一漕夔﹐再漕潼﹐川民獨晏然倚以朝夕也。間屬微疾﹐憑幾不言﹐忽顧坐客曰「古佛俱來﹐吾亦歸矣。」男子允文旁立泣下。又笑曰「人而爲佛﹐寧不可哉﹖」客異其非君平生之言﹐卽之﹐已逝矣。明年﹐始有更生佛事。陵州民解逑者﹐病死一晝夜再生。具言﹕初爲黃衣逮去﹐遇故里中少年曹生曰「鄕之大夫虞君主更生事﹐明當爲更生佛﹐亟見之。」前抵宮室﹐沈沈王者冕服正坐﹐虞君也。吏問逑故爲善狀﹐逑訴力貧﹐但一至瓦屋山﹐見辟支佛瑞色甚勝﹐得釋去。王再敕逑﹕「過語吾家﹐廣置更生道場﹐誦數更生佛名字勿怠。」語定﹐白毫光自王身起﹐直大觀闕黃金書榜「大慈大悲﹐更生如來」﹐逑灑然而悟。明當虞君練祭云。士陳公璜﹐年甫九十﹐直書其事甚備。華嚴道人祖覺﹐自《大涅經》中得更生佛﹐因地不誣﹐虞君不爲佛學佛言﹐直心是道場﹐無虛假故﹐著其爲更生佛事無疑。先是﹐彭山楊舜欽使君在田間﹐夜夢故計吏王咨者﹐多哀言﹐辭去﹐衣後穿出牛一尾﹐使君舊與咨善﹐驚起。家人之夢亦合﹐相語未竟﹐外報一牛生﹐遽取火視之﹐牛仰首淚下。嗚呼﹐君子小人之善惡﹐如天淵然﹐有報亦如之。予特著其略﹐以爲世戒。

王子飛觀文爲予言﹕吾使三韓﹐泛海每危於風濤﹐翦佛書以投﹐異物出沒爭奪以去﹐至投道書則不顧。

鳳翔府祁陽鎭法門寺塔﹐葬佛手指骨一節﹐唐憲宗盛儀衛迎入禁中﹐韓吏部《表》諫者。塔下層爲大靑石芙蕖﹐工制精妙﹐每芙蕖一葉﹐上刻一施金錢人姓名﹐殆數千人﹐宮女姓名爲多﹐如曰張好好﹑李水水之類﹐與慈恩寺塔磚上所書同。又刻白玉象﹐所葬佛指骨﹐置金蓮花中﹐隔琉璃水晶匣可見。予宣和中過之﹐有老頭陀言﹕舊多寶器﹐唐諸帝諸王施以供佛者﹐盡爲權勢取去﹐尙餘二水晶獸環洗﹐亦奇物也。

五臺山佛光﹐其傳舊矣。《唐穆宗實錄》﹕元和十五年四月四日﹐河東節度使裴度奏﹕五臺山佛光寺側﹐慶雲現﹐若金仙乘狻猊﹐領其徒千萬﹐自巳至申乃滅。又峨眉普賢寺﹐光景殊勝﹐不下五臺﹐在唐無聞。李太白峨眉山詩言仙而不言佛﹐《華嚴經》以普賢菩薩爲主﹐李長者《合論》言五臺山而不言峨眉山﹐又山中諸佛祠﹐俱無唐刻石文字﹐疑特盛於本朝也。

慶曆中﹐齊州言﹕有僧如因﹐妖妄惑人﹐輒稱正法一千年一劫﹐像法一千年一劫﹐末法一千年一劫。今像法已九百六十年﹐才餘四十年﹐卽是末劫﹐當饑饉疾疫刀兵﹐云云。事下兩街﹐僧錄司奏﹕正法﹑像法﹑三災劫等﹐悉出《大藏經論》﹐非妖。皇帝但敕天下﹐《大藏經論》勿妄以示人云。

又熙寧初﹐神宗謂王安石曰「有比丘尼千姓者﹐爲富弼言﹕世界漸不好﹐勿預其事可也。弼信之。」然亦不之罪也。

予嘗以前聞長老言湯保衡遇漢張陵事﹐刻石於資中崇壽觀矣。後得呂大臨與叔所作《保衡傳》﹐尢詳盡。與叔授橫渠先生之道﹐以誠以正爲本﹐可信其不誣。然漢史建安二十年﹐曹操破張魯﹐定漢中。魯祖父陵﹐順帝時客於蜀﹐學道鶴鳴山中﹐造作符書﹐以惑百姓。受其道者輒出米五斗﹐時謂之「米賊」。陵子衡﹐衡子魯﹐以其法相付授﹐自號「師君」。其眾曰「鬼卒」﹐曰「祭酒」﹐曰「理頭」﹐大抵與黃巾相類。朝廷不能討﹐就拜魯鎭夷中郎將﹐領漢寧太守。則所謂張陵者﹐果異人乎﹖今道家者流祖﹐其事不可辧云。與叔《湯保衡傳》﹕「嘉末年﹐京師麻家巷﹐有聚小學者李道﹐太學生湯保衡嘗與之遊。一日﹐保衡至道學捨﹐有一道士﹐形貌恢偉﹐須髯怪異﹐言語如風狂人﹐與道相接﹐保衡見而異之。旣去﹐保衡問道﹐道曰﹕『此道士居建隆觀。朝夕嘗過我﹐我固未嘗詣之﹐乃落魄不檢者﹐子何問之﹖』保衡曰﹕『余所居與建隆甚邇﹐凡觀之道士皆與之識﹐未始見此人。』旣而保衡頗欲訪之。它日﹐保衡至道學捨﹐復見前道士﹐問其所止﹐亦曰建隆。旣去﹐保衡默從之﹐入觀門至西廊而沒﹐保衡往追尋之不復見。因觀廊壁繪畫﹐有一道士﹐正如所見者﹐其上題云『張天師』。保衡心異之。他日﹐乃具冠帶伺於李道之舍﹐道問曰﹕『子何所伺﹖』保衡佯以它語答之。凡伺三日﹐其道士始自外至﹐已若昏醉者﹐與道相見如常日﹐保衡旣見正如所畫者﹐遂出拜之﹐稱曰﹕『天師。』道士辭避曰﹕『足下無過言。』道亦笑曰﹕『此道士安得天師之稱哉﹖』保衡再三叩請﹐具述所見。道士乃曰﹕『請﹐以某日會於某地。』保衡曰﹕『諾。』如約而往﹐道士見之曰﹕『但舉目視日十日﹐必有所見﹐可復會於某地。』保衡歸﹐依所教視日﹐視旣久﹐目不復眩。至十日﹐乃睹日中有人形﹐細視之﹐見道士在日中﹐形貌宛然。保衡復往會道士﹐道士曰﹕『何所見﹖』保衡日﹕『見天師在日中。』道士曰﹕『可復歸再視日﹐百日外復有所見﹐可再相會於某地﹐愼勿泄也。』保衡如教視之﹐家人以爲風狂﹐問之不答。逾百日﹐乃見己形亦在日中﹐與道士立。保衡乃會道士具談之﹐道士曰﹕『可教矣。』乃爲授以符錄﹐可以攝制鬼神﹐其道土復不見。保衡居太學中﹐嘗喪一幼子﹐每思之﹐召至其前﹐同捨生皆見之。一日﹐保衡語其友人曰﹕『予適過西車子曲﹐見一小第﹐門有車馬﹐有數婦人始下車﹐皆不以物蒙蔽其首﹔其第二下車者﹐年二十許﹐頗有容色﹐意其士大夫自外至京師者﹐必其妻也。予欲今夕就子前捨小飲﹐當召向所見婦人觀之。友人曰﹕『良家子﹐汝焉可妄召﹐必累我矣。』保衡曰﹕『非召其人﹐乃攝其生魂﹐聊以爲戲耳。然必至夜﹐俟其寢寐乃召之﹐若夢中至此﹐止可遠觀﹐愼勿近之﹐近之則魂不得還﹐其人必死矣。』遂與友人薄暮出門﹐過其捨﹐伺少頃﹐聞門中有婦人聲﹐保衡心知乃適所見婦人﹐卽吸其气﹐以彩綫系其中指﹐旣而至友人學捨﹐命僕取酒至﹐與之對飲﹐令從者就寢。中夜﹐保衡起開門﹐有婦人自外至﹐乃所見者﹐形質皆如人﹐但隱隱然若空中物﹐其語聲如嬰兒﹐見保衡拜之。保衡問其誰氏﹐具道某氏﹐其夫適自外罷官還京師﹐復問保衡曰﹕『此何所也﹖適記已就寢﹐不意至此。又疑是夢寐﹐而比夢寐差分明﹔又疑死矣﹐此得非陰府邪﹖』保衡曰﹕『此亦人間耳﹐今便可歸﹐當勿憂也。』命立於前﹐款曲與語﹐至五更始遣去。人傳保衡甚得召鬼之術﹐保衡以進士及第﹐今官爲縣令云。」

●卷二十九張君猷爲湖南漕﹐過南嶽﹐自肩輿中見路左一道觀甚麗﹐榜曰「朱陵宮」﹐遙望其中﹐有一羽衣立殿上。君猷意欲下﹐而從騎半已過。明年再經其地﹐求朱陵宮﹐無之。父老云﹕旁近但有朱眞人祠。至其下﹐乃前所見朱陵宮之處﹐才小屋一二楹﹐其變異如此。

唐呂仙人故家嶽陽﹐今其地名仙人村﹐呂姓尙多。藝祖初受禪﹐仙人自後苑中出﹐畱語良久﹐解赭袍衣之﹐忽不見。今嶽陽仙人像﹐羽服下著赭袍云。北齊敕道士剃髮爲沙門﹐宣和中﹐敕沙門著冠爲道士。古今事不同如此。郝翁者﹐名允﹐博陵人。少代其兄長徵河朔﹐不堪其役﹐遁去。月夜行山間﹐憊甚﹐憩一樹下。忽若大羽禽飛止其上﹐熟視之﹐一黃衣道士也。允拜手乞憐﹐道士曰「汝郝允乎﹖」因授以醫術。晚遷鄭圃﹐世以「神醫」名之。遠近之人﹐賴以活者﹐四十餘年。非病者能盡活之也﹐蓋其術精良可信。不幸而不可治﹐必先語之﹐𨿽死亦無恨﹐於脈非獨知已病﹐能前知未病與死﹐近者頃刻﹐遠者累年﹐至其日時皆無失。歲常候測天地六元五運﹐考四方之病﹐前以告人﹐亦無失。皇年﹐翁死。張峋子堅志其墓云「夏英公病泄﹐太醫皆爲中虛。翁曰﹕『風客於胃則泄﹐殆稿本湯證也。』英公駭曰﹕『吾服金石等物無數﹐泄不止﹐其敢飲稿本乎﹖』翁彊進之﹐泄止。太常博士楊日宣病寒﹐翁曰﹕『君脈首震而尾息﹐尾震而首息﹐在法爲魚遊蝦戲﹐不可治。』不數日死。州監軍病悲思﹐翁告其子曰﹕『法當甚悸卽愈。』時通守李宋卿禦史甚嚴﹐監軍內所憚也﹐翁與其子請於宋卿。一造問﹐因責其過失﹐監軍惶怖汗出﹐病乃已。殿中丞姚程﹐腰脊痛不可俯仰。翁曰﹕『谷獨气也。當食發怒﹐四肢受病﹐傳於大小絡中﹐痛而無傷﹐法不當用藥﹐以藥攻之則益痛﹐須一年能偃仰﹐二年能坐﹐三年則愈矣。』後三年而愈。裏婦二﹐一夜中口噤如死狀。翁曰﹕『血脈滯也。不用藥﹐聞雞聲自愈。』一行甚踔輒踣。翁曰﹕『脈厥也。當治筋﹐以藥熨之自快。』皆驗。士陳堯遵妻病﹐眾醫以爲勞傷。翁曰﹕『亟屏藥﹐是爲娠證﹐且賀君得男子矣。』已而果然。又二婦人娠﹐一咽嘿不能言。翁曰﹕『兒胞大經壅﹐兒生經行﹐則言矣。不可毒以藥。』旣免﹐母子俱全。一極壯健﹐翁偶診其脈﹐曰﹕『母气已死﹐所以生者﹐反恃兒气耳。』如期子生母死。翁所治病半天下﹐神異不可勝記。如上所記﹐特鄭圃之人共知者也。翁有子名懷質﹐盡能傳其學。懷質嘗自診其脈﹐語人曰﹕『我當暴死。』不數年果暴死。翁讀《黃帝內經》﹐患王冰之傳多失義指﹐間以朱墨箋其下﹐世尙未見。懷質死﹐其書亦亡﹐獨太醫趙宗古得六元五運之法於翁﹐嘗圖以上朝廷﹐今行於世云。」

無爲軍醫張濟﹐善用鍼﹐得訣於異人。云能解人而視其經絡﹐則無不精。因歲饑疫﹐人相食﹐凡視一百七十人﹐以行鍼無不立驗。如孕婦﹐因僕地而腹偏左﹐鍼右手指而正﹔久患脫肛﹐鍼頂心而愈﹔傷寒翻胃﹐嘔嗍累日﹐食不下﹐鍼眼眥﹐立能食。皆古今方書不著。陳瑩中爲作傳云。

藥王藥上爲世良醫﹐嘗艸木金石名數凡十萬八千﹐悉知苦酸鹹淡甘辛等味。故從味因悟入﹐益知今醫家別藥曰味者古矣。

鄭師甫云「嘗患足上傷手瘡﹐水入﹐腫痛不可行步。有丐者﹐令以耳塞敷之﹐一夕水盡出﹐愈。」

崇寧年﹐西都修大內﹐患苑中池水易涸。或云置牛骨池中﹐則水不涸。置之﹐果然。範時老董役﹐親見之。

呂公晉伯云﹕除虱法﹐吸北方之气噴筆端﹐書「欽深淵默漆」五字﹐置於牀帳之間﹐卽盡除。公資正直﹐非妄言者。

洛陽楚氏﹐葬龍門之東尹樊村。鑿井每不得泉﹐有術者云﹕夜以水盛器﹐見星多者﹐下有泉。用之果然。

今世俗謂卦影者﹐亦《易》之象學也。如見豕負塗﹐載鬼一車﹐非象而何﹖未易以義理訓也。予見王慶曾言「蚤日羈窮﹐嘗從一頭陀占卦象。其詞云『須逢庚午方亨快﹐半是春來半是秋』頭陀云﹕『豈君運行庚午﹐春秋之間少快邪。』久之無驗。晚用秦相君薦﹐至參知政事。相君庚午生﹐半春半秋秦字也。其異如此。

殿中丞丘浚頗知數。熙寧十年秋﹐翰林學士楊元素貶官荊州﹐過池陽見之。浚曰「明年當攺元﹐以《易》步之﹐《丰》卦用事﹐必以丰字紀年。」如期攺元丰云。

汾晉間祈雨﹐裸袒叫呼﹐奮臂爲反覆手狀﹐又以水灑行道之人﹐殆可笑。按董仲舒傳注﹐有「閉陰縱陽﹐以水灑人」之說﹐蓋其自也。

廣西人喜食巨蟒﹐每見之﹐卽誦「紅娘子」三字﹐蟒輒不動﹐且行且誦﹐以藤蔓系其首於木﹐刺殺之。

熊山行數十里﹐各於巖穴林茜之間有藏伏之所﹐山中人謂「熊館」云。如虎豹出百里外﹐則迷失故道矣。

能敕水﹐故水宿物莫能害。鴆能巫步禁蛇﹐故食蛇。啄木穴樹巢其中﹐人或用木塞之﹐能以觜畫符﹐其塞自出。鵲知歲所在﹐又有隱巢木﹐故鷙鳥不可見。燕營巢避戊己日﹐故不傾壞。鸛有長水石﹐故能巢中畜魚﹐水不涸。蓋不止於有知也。

有隱者劉易﹐在王屋山﹐見一蜘蛛爲大蜂所螫﹐腹脹欲裂﹐亟就艸間嚙芋梗磨之﹐脹卽平。因以治人之被蜂螫者﹐痛立止。

魚枕骨作器皿﹐人知愛其色瑩徹耳﹐不知遇蠱毒必爆裂﹐尢可貴也。

油絹紙﹑石灰﹑麥糠﹑馬矢﹑糞艸﹐皆能出火。

馬﹑騾﹑驢﹐陽類﹐起則先前﹐治用陽藥﹔羊﹑牛﹑駝﹐陰類﹐起則先後﹐治用陰藥。故獸醫有二種也。

梧桐﹐百鳥不敢棲止﹐避風凰也。古語云爾﹐驗之果然。

蜀中喜事者﹐南歸多載木犀花以來﹐種之皆生﹐或擇嫩條接冬靑枝間亦生﹐豈其類耶﹖謂萬年枝者﹐冬靑也。玉樹者﹐槐也。宮苑中多此二木﹐特易以美名。冬靑又名凍靑﹐貴其有歲寒不攺之節﹐故司馬長卿謂之女貞﹐自不爲文君地邪﹖蕓艸﹐古人用以藏書﹐曰「蕓香」是也。置書帙中卽無蠹﹐置席下卽去蚤虱。葉類豌豆﹐作小叢﹐遇秋則葉上微白﹐如粉汗﹐南人謂之「七里香」。大率香艸﹐花過則無香﹐縱葉有香﹐亦須采掇嗅之方覺。此艸遠在數十步外已聞香﹐自春至秋不歇絕﹐可玩也。

種柿有七絕﹕一有壽﹐二多陰﹐三無禽巢﹐四無虫蠹﹐五有嘉實﹐六其本甚固﹐七霜葉紅。可玩也。

楡有二種﹕一名郎楡﹐一名姑楡﹐郎楡無英。

千葉黃梅花﹐洛人殊貴之﹐其香異於它種﹐蜀中未識也。近興﹑利州山中﹐樵者薪之以出﹐有洛人識之﹐求於其地尙多﹐始移種遺喜事者﹐今西州處處有之。予嘗春日經夷陵﹐山中多紅梨花﹐誦歐陽公之詩﹐裴回其下不能去﹐近蜀中亦稍見之。又有得千葉杏花於劍州山中者﹐在洛陽《花木譜》中無之﹐亦奇產也。蜀無橄欖。或云﹕司馬相如狗監所誦《上林賦》《諭蜀父老文》《封禪書》﹐王褒《中和樂職宣布詩》《聖主得賢臣頌》﹐揚雄《劇秦美新篇》﹐辭皆爛美﹐足以取悅當代。張九齡《策安祿山》﹐姜公輔《論朱砒》﹐危言可驗﹐輒棄之不采。相如輩蜀人﹐九齡公輔嶺海之士﹐以艸木臭味譬之﹐如橄欖不生於蜀﹐生於嶺海也。亦猶唐李直方以貢士第果實﹕一綠李﹐二粉梨﹐三櫻桃﹐四柑子﹐五葡桃﹐或薦荔枝﹐曰寄舉之首也。蓋始於範曄﹐以諸香品時輩﹐侯朱虛著《百官本艸》﹐皆戲言之善者耳。然近日蜀中種橄欖輒生﹐予山園自有數章。蘭有二種﹕細葉者春花﹐花少﹔闊葉者秋花﹐花多。黃魯直《蘭說》云「楚人滋蘭之九畹﹐樹蕙之百畝﹐蘭以少故貴﹐蕙以多故賤。」予以爲非是。蓋十二畝爲畹﹐則九畹百畝﹐亦相等矣。又云「一千一花而香有餘者蘭﹐一千五七花而香不足者蕙。」是以細葉爲蘭﹐闊葉爲蕙﹐亦非也。楚人曰﹐蕙﹐今零陵香也﹐又云薰﹐所謂一薰一蕕者也。唐人但名鈴鈴香﹐亦名鈴子香﹐取其花倒懸枝間﹐如小鈴也。近時附入《本艸》﹐云﹕出零陵郡。亦非也。不詳《本艸》自有「薰艸」條﹐亦名蕙艸甚明﹐零陵爲重出云。

淩霄花有毒﹝一作出蜀﹞﹐有人淩晨仰視其花﹐花中露水滴入眼中﹐遂失明。或云金錢亦然。

卷三十政和戊戌夏六月﹐京師大雨十日﹐水暴至﹐諸壁門皆塞以土﹐汴流漲溢﹐宮廟危甚。宰執廬於天漢橋上。一餅師家蚤起﹐見有蛟螭伏於戶外﹐每自蔽其面﹐若羞怖狀﹐萬人聚觀之。道士林靈素方以左道用事﹐曰「妖也。」捶殺之。四郊如江河﹐不知其從出﹐識者已知爲兵象矣。林靈素專毀佛﹐泗州普照王塔廟亦廢﹐當水暴至﹐遽下詔加普照王六字號﹐水退復削去﹐先當制舍人許翰以詞太褒得罪。

盧立之尙書云「宣和末﹐禁中數有變異﹐曰『摧』﹝原注﹕內音﹞者爲甚。每夜久﹐有巨人呼『摧』云﹐遇人必撤裂之。中官有膽勇者數輩﹐相約俟其出﹐迫逐之。巨人返走﹐墜一物﹐鏗然有聲﹐取視之﹐乃內帑所藏鐵襆頭也。」趙正之云「禁中舊有此怪﹐不出仙韶院﹐至宣和末﹐始徧出宮殿中云。」

宦官盧功裔云「宣和末﹐鬼車瀝血於福寧殿庭﹐又有狐登禦坐﹐又內殿磚砌上忽有積血﹐遽拭之復出﹐去磚亦出﹐發地亦出﹐至廢其殿云。」

李常云「宣和末﹐爲洛陽縣尉﹐有職事在西宮﹐一龍夏伏起宮中者無虛日﹐殆數百處﹐初固異之。未幾﹐金人入洛﹐宮遂焚。」張浮休云「向謫郴江﹐夏日在寓捨伴羣兒讀書次﹐忽天際一船﹐載人物如行水上﹐久之方沒。」三峽中﹐石壁千萬仞﹐飛鳥懸猿不可及之處﹐有洞穴累棺槨﹐或大或小﹐歷歷可數﹐峽中人謂之「仙人棺槨」云。按《隋唐嘉話》﹐將軍王果於峽口崖側﹐見一棺將墜﹐遷之平處﹐得銘云「後三百年水漂我﹐欲墜不墜逢王果。」今洞穴在懸絕石壁千萬仞之上。惟大禹初鑿三峽﹐道岷山之江時﹐人迹或可至﹐不在崖側﹐不止三百年也。望其棺槨皆完好如新﹐不知果何物爲之﹐亦異矣。長安乾明寺﹐唐太廟也。庭中有星隕石﹐狀如伏牛﹐有手迹四﹐足迹二﹐如印泥然。故老云﹕武氏革命日隕。又興平一道觀中﹐有星隕石﹐如半柱滿﹐其上皆系痕﹐豈果系於空中邪﹖殆不可知也。旁有石﹐記西晉時隕。

熙寧中﹐少華山崩﹐壓七村之人﹐不可勝計。先是穴居虎豹之屬盡避去﹐人獨不知﹐遂罹禍。山以夜崩﹐聲震百里外﹐州距山才二十里﹐初不聞﹐其異如此。元符年﹐眾人宿岐山縣客邸。明日﹐一人亡其首﹐無血。官捕殺者﹐逾年竟不得。或曰﹕俠客飛劍中人無血。政和年﹐河中府早宴罷﹐營妓羣行通衢中﹐忽暴風起﹐飛劍滿空﹐或截髻﹐或翦髯﹐或創面﹐俱不死﹐亦不傷。他人或云﹕劍俠爲戲耳。予親見之。

殿中丞丘舜元﹐閩人也。舟訴汴﹐遇生日﹐艤津亭。家人酌酒爲壽﹐忽昏睡﹐夢登岸﹐過林薄至一村捨﹐主人具飲食﹐旣覺﹐行岸上﹐皆如夢中所見。至村捨﹐有老翁方撤席﹐如賓退者。問之﹐曰「吾先以是日亡一子﹐祭之耳。」舜元默然﹐知前身爲老翁子也﹐厚遺之以去。

歐陽公嘗夢爲鴝鵒﹐初夏淸曉﹐飛鳴綠陰中甚樂。

劉法欲生﹐其母幃帳忽若墜壓而下﹐視之﹐上有大蛇﹐蜿蜒若被痛楚狀﹐母怖甚﹐避之他所。法生﹐再視之﹐但蛇蛻耳。後法爲將﹐有賢稱。崇寧興儒學﹐則刑舉子之無賴者﹔宣和興道學﹐則刑道士之無賴者。坐此謫官。久之﹐以節度使﹑檢校少師帥熙河。童貫盡取本道精兵去﹐俾用老弱下軍﹐深入策應﹐遂陷。貫方奏捷﹐反以不稟節制聞﹐士大夫冤之。

王荊公在鐘山﹐乘驢薄莫行荒村中。有婦人蒙首執文書一紙遮公曰「妾有冤訴。」公諭以退居不預公事﹐當自州縣理之。婦人曰「妾冤訴關相公﹐乞畱文書一觀。」公不能卻﹐令執藥囊老兵取狀。至半山園視之﹐素紙一幅耳。公以是月薨。猶子防爲王性之云爾。

滕章敏公達道帥靑社﹐一夕會其屬。酒半﹐教官頓起﹐家有急﹐公先送之去﹐坐客皆散立前後。公來﹐共見一無頭偉人﹐著錦袍坐於主席﹐公與客俱辟易不敢前﹐少時作黑霧散去。公親爲王樂道云。

近李西美帥成都﹐士陳甲者館於便齋。夜月色中﹐有危髻古裳衣婦人數輩﹐語笑前花圃中﹐甲殊不顧。有甚麗者誦詩﹕「舊時衣服盡雲霞﹐不到迎仙不是家。今日樓臺渾不識﹐只餘古木記宣華。」又誦﹕「小雨廉纖梅子黃﹐晚云收盡月侵廊。樹陰把酒不成醉﹐何處無情枉斷腸。」忽不見。今府第故蜀宮﹐豈當時宮女尙有鬼邪﹖按《蜀杌》﹐宣華﹐故苑名。

近種湘守敍州﹐壞客館爲東園。警夜兵共見大蛇自客館出﹐穿西樓以去。樓下臨大江﹐度其地約長十數丈。明﹐求之於館之寢﹐有穴方廣寸尺許﹐發之﹐其蟠屈之迹大一間屋﹐土色光膩﹐如新泥飾者﹐豈異物亦避暴役穿穴以去邪﹖不數日湘死。

興元府火﹐飛燼落天慶觀殿下古柏上﹐柏中空盡焚﹐臭聞遠近。明日﹐得如羊肋骨者數百枝﹐蓋大蛇也。帥楊掌武每出以視客云。

龐孝祖言﹕昔提舉成都茶馬﹐夏日坐後圃堂上﹐忽聞其後鐵釒巢鋃鐺之聲﹐遽窺窗外﹐一物自小池中出﹐龍形﹐面如貓﹐曳其尾石砌上﹐鱗甲有聲﹐少頃雷雨暴作﹐失去。孝祖疑世所畫龍皆非是。予讀《華嚴合論》﹐龍類最眾﹐有如貓者﹐豈孝祖所見乎﹖

程致仲爲予言「近歲﹐《云齋小書》出丹稜李達道遇女妖事﹐不妄。致仲親見泥金鴛鸞出入雲气中﹐黃色衣﹐奇麗奪目﹐非人間之物﹐蓋妖所服﹐畱以遺達者。又歌曲多仙語﹐尙《小書》失載云。」

李公擇之子夷曠﹐宣和中爲發運司屬﹐薄莫抵江上亭。亭吏云「先有曰『水太保者』在焉。」夷曠遣吏謝之。屏內云「太保當避去。」已而老少婦人數輩﹐傳呼「太保來」﹗太保者﹐一十餘歲艸角童子耳。各乘馬以去﹐人馬皆異狀。夷曠疑之﹐遣數健步躡其後﹐各驚懼而返云「約十數里外﹐望大潭﹐人馬皆下投其中。」昔江子我爲予言﹐後與夷曠同官成都﹐問之信然。

髙駢初展成都外城﹐後王氏﹑孟氏相繼僞以爲都﹐其更作奢僭之力﹐發地及泉也。近靖康年﹐帥盧立之亦增築﹐期年﹐役甚大。至紹興年﹐霖雨﹐北壁壞﹐攝帥孫渥才興工﹐於數尺土下﹐得髙駢《石記》云﹕刻置築中﹐後若干年當出。正與其年合。前累有大役不得者﹐數未契也。髙駢好異術﹐豈亦有知數者邪﹖傅獻簡云「王荊公之生也﹐有獾入其室﹐俄失所在﹐故小字獾郎。」

歐陽公云「予作《憎蠅賦》﹐蠅可憎矣。尢不堪蚊子﹐自遠要喝來咬人也。」

秦少遊在東坡坐中﹐或調其多髯者。少遊曰「君子多乎哉﹖」東坡笑曰「小人樊須也。」

經筵官會食資善堂﹐東坡盛稱河豚之美。呂元明問其味。曰「直那一死。」再會又稱豬肉之美。範淳甫曰「柰發風何﹖」東坡笑呼曰「淳甫誣告豬肉。」郭忠恕嘲聶崇義曰「近貴全爲聵﹐攀龍卽作聾﹐𨿽然三个耳﹐其柰不成聰。」崇義曰「吾不能詩﹐姑以二言爲謝﹕勿笑有三耳﹐全勝畜二心。」陳亞蔡襄亦云「陳亞有心終是惡﹐蔡襄無口便成衰。」王汾劉亦曰「早朝殿內須呼汝﹐寒食原頭盡拜君。」又嘲王覿云「汝何故見賣﹖」覿曰「賣汝直甚分文。」其滑稽皆可書也。

孫傳師名覽﹐人有投詩者曰「伏惟笑覽。」傳師曰「君無笑覽﹐覽合笑君。」

謂「東方虯更三十年﹐乞汝西門豹作對」。唐人語也。今相州有西門豹祠﹐神像衣裳之間﹐微露豹尾。韓魏公見之﹐笑令斷去。

韓玉汝平生喜飾廚傳﹐一飲啖可兼數人。出帥長安﹐錢穆四行詞云「喜廉頗之能飯」﹐玉汝不悅。又有貴人號「競渡船」者﹐以其惟利是競也。席大光作言官﹐擊之曰「某別名『競渡船』﹐中貯無賴之小人﹐外較必爭之微利也。」士大夫歡傳之。

王荊公喜說字至以成俗﹐劉貢父戲之曰「三鹿爲粗﹐鹿不如牛。三牛爲細﹐牛不如鹿。」謂「宜三牛爲粗﹐三鹿爲細﹐若難於遽攺﹐欲令各權發遣」。荊公方解縱繩墨﹐不次用人﹐往往自小官暴據要地﹐以資淺﹐皆號「權發遣」﹐故並謔之。

劉貢父云「有人不識鬥爭字﹐以書問裏先生﹐答曰仄更切。又疑更字﹐問﹐曰戶橫切。又疑橫字﹐問﹐曰戶行切。又疑行字﹐問﹐曰華爭切。竟不知其爲何音也﹖」予嘗舉以爲笑歡。客有善切字者非之﹐亦難與言也。

士人口喫﹐劉貢父嘲之曰「本是昌徒﹐又爲非類﹐𨿽無雄才﹐卻有艾气。」蓋周昌﹑韓非﹑揚雄﹑鄧艾皆口喫也。

客問劉貢父曰「某人有隱過否﹖中司將鳴鼓而攻之。」貢父曰「中司自可鳴鼓兒﹐老夫難爲暗箭子。」客笑而去﹐滑稽之爲厚者也。

劉貢父呼蔡確爲「倒懸蛤蜊」﹐蓋蛤蜊一名「殼菜」也。確深銜之。

馬默擊劉貢父﹐玩侮無度﹐或告貢父。貢父曰「旣稱馬默﹐何用驢鳴﹖」立占《馬默驢鳴賦》﹐有「冀北羣空﹐黔南技止」之警策﹐亦可謂奇才也。王荊公好言利﹐有小人諂曰「決梁山泊八百里水以爲田﹐其利大矣。」荊公喜甚﹐徐曰「策固善矣。決水何地可容﹖」劉貢父在坐中曰「自其旁別鑿八百里泊則可容矣。」荊公笑而止。予以與優旃滑稽﹐漆城難爲蔭室之語合﹐故書之。

王荊公會客食﹐遽問﹕「孔子不徹姜食﹐何也﹖」劉貢父曰「《艸木書》﹕姜多食損知﹐道非明之﹐將以愚之。孔子以道教人者﹐故云。」荊公喜以爲異聞﹐久之﹐乃悟其戲也。荊公之學﹐尙穿鑿類此。

