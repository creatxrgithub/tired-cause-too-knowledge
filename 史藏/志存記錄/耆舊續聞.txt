耆舊續聞宋陳鵠●卷一朱司農載上嘗分教黃岡﹐時東坡謫居黃﹐未識司農公﹐客有誦公之詩云﹕官閒無一事﹐蝴蝶飛上階。東坡愕然曰「何人所作﹖」客以公對﹐東坡稱賞再三﹐以爲深得幽雅之趣。異日公往見﹐遂爲知己﹐自此時獲登門。偶一日謁至﹐典謁已通名﹐而東坡移時不出﹐欲畱則伺候頗倦﹐欲去則業已達姓名﹐如是者久之﹐東坡始出﹐愧謝久候之意﹐且云「適了些日課﹐失於探知。」坐定他語畢﹐公請曰「適來先生所謂日課者何﹖」對云「抄《漢書》。」公曰「以先生天才﹐開卷一覽可終身不忘﹐何用手鈔邪﹖」東坡曰「不然。某讀《漢書》﹐至此凡三經手鈔矣。初則一段事鈔三字爲題﹐次則兩字﹐今則一字。」公離席復請﹕「則不知先生所鈔之書肯幸教否﹖」東坡乃命老兵就書幾上取一冊至﹐公視之﹐皆不解其義。東坡云「足下試舉題一字。」公如其言﹐東坡應聲輒誦數百言﹐無一字差缺﹐凡數挑皆然﹐公降嘆良久﹐曰「先生眞謫仙才也。」他日以語其子新仲曰「東坡尙如此﹐中人之性豈可不勤讀書邪﹖」新仲嘗以是誨其子輅。﹝叔云﹞中書待制公翌新仲嘗言﹕後學讀書﹐未博觀人文字﹐不可輕詆。且如歐陽公與王荊公詩云﹕翰林風月三千首﹐吏部文章二百年。荊公答云﹕他日若能窺孟子﹐終身安敢望韓公。歐公笑曰「介甫錯認某意﹐所用事乃謝眺爲吏部尙書﹐沈約與之書云﹕『二百年來無此作也。』若韓文公﹐迨﹝一作迄﹞今何止二百年邪﹖」前後名公詩話至今博洽之士﹐莫不以歐公之言爲信﹐而荊公之詩爲誤﹐不知荊公所用之事﹐乃見孫樵《上韓退之吏部書》「二百年來無此文也。」歐公知其一而不知其二﹐故介甫嘗曰「歐公坐讀書未博耳。」𨿽然﹐荊公亦有彊辯處。嘗有詩云﹕黃昏風雨滿園林﹐殘菊飄零滿地金。歐公見而戲之曰﹕秋英不比春花落﹐傳語詩人仔細吟。荊公聞之﹐曰「永叔獨不見《楚辭》『夕餐秋菊之落英』邪﹖」殊不知《楚辭》𨿽有落英之語﹐特寓意朝夕二字﹐言吞陰陽之精蕊﹐動以香淨自潤澤爾。所謂落英者﹐非飄零滿地之謂也。夫百卉皆凋落﹐獨菊花枝上枯﹐𨿽童孺莫不知之。荊公作事動輒引經爲證﹐故新法之行﹐亦取合於周官之書﹐其大槪類此爾。待制公十八歲時﹐嘗作樂府云﹕流水冷冷﹐斷橋斜路橫枝亞。雪花飛下﹐全勝江南畫。白璧靑錢﹐欲買應無價。歸來也﹐風吹平野﹐一點香隨馬。朱希眞訪司農公不值﹐於几案間見此詞﹐驚﹝一作嘆﹞賞不已﹐遂書於扇而去﹐初不知何人作也。一日﹐洪覺範見之﹐扣其所從得﹝一作來﹞﹐朱具以告﹐二人因同往謁司農公問之﹐公亦愕然。客退﹐從容詢及待制公﹐公始不敢對﹐旣而以實告。司農公責之曰「兒曹讀書正當畱意經史間﹐何用作此等語邪﹖」然其心實喜之﹐以爲此兒他日必以文名於世。今諸家詞集及《漁隱叢話》皆以爲孫和仲或朱希眞所作﹐非也。正如《詠折疊扇》詞云﹕宮紗蜂趁梅﹐寶扇鸞開翅﹐數折聚淸風﹐一撚生秋意。搖搖雲母輕﹐裊裊瓊枝細﹐莫解玉連環﹐怕作飛花墜。余嘗親見稿本於公家﹐今《於湖集》乃載此詞﹐蓋張安國嘗爲人題此詞於扇故也。大抵公於文不苟作﹐𨿽遊戲嘲謔﹐必極其精妙。嘗《詠五月菊》詞云﹕玉臺金盞對炎光﹐全似去年香。有意莊嚴﹐端午不應忘卻重陽。菖蒲九節﹐金英滿把﹐同泛瑤觴。舊日東籬陶令﹐北窗正臥羲皇。又《與秦師垣啟》﹕雞鳴函谷﹐盂嘗由是以出關﹔雁落上林﹐屬國已聞於歸漢。蓋秦嘗畱金庭﹐未幾縱還﹐旣而金人復悔﹐遣騎追之﹐已無及矣。公之用事親切多類此﹐遂得擢用。呂伯恭先生嘗言「往日見蘇仁仲提舉﹐坐語移時﹐因論及詩。蘇言南渡之初﹐朱新仲寓居嚴陵時﹐汪彥章南遷﹐便道過新仲﹐適值淸明﹐朱《送行》詩云﹕天气未佳宜且住﹐風波如此欲安之。蓋用顏魯公帖及謝安事﹐語意渾成﹐全不覺用事﹐二十年欲效此體﹐用意不到。比作《陸仲髙挽章》﹐偶然得之﹐云﹕殘年但願長相見﹐今雨那知更不來。蓋用杜於美詩句『但願殘年飽喫飯』﹑『但願無事常相見』﹐及《秋述》『常時車馬之客﹐舊雨來今雨不來』﹐亦不覺用事也﹐恐可庶幾焉。」乃知待制公之詩﹐在當時已爲前輩所推重如此。﹝蘇訓直云。案﹕蘇訓直名比﹐陸渭南集有墓志﹞有問劉元城先生﹕「『吾猶及史之闕文也﹕有馬者借人乘之。今亡矣。』夫先儒說此多矣﹐但難得經旨貫串。」元城曰「子但熟味及字與亡字﹐自然意貫。『有馬者借人乘之』便是史之闕文。夫有馬而借人乘﹐非難底事﹐而史且載此﹐必是闕文。及如及見之謂。聖人在衰周猶及見此等史﹐存而不敢削﹐亦見忠厚之意。至後人見此語頗無謂﹐遂從而削去之﹐故聖人嘆曰﹕今亡矣。夫﹐蓋嘆此句之不存也。故聖人作《春秋》﹐於郭公夏五皆存之於經者﹐蓋慮後人妄意去取﹐失古人忠厚之意﹐書之所以示訓也。」故先生嘗言「『直其正也﹐方其義也﹐君子敬以直內﹐義以方外』﹐當爲『正以直內』﹔『能悅諸心﹐能研諸侯之慮』﹐當爲『能研諸慮』。如此類者﹐五經中極多﹐前輩恐倡後生穿鑿之端﹐故不敢著論。若或爲之﹐倡後生競生新意以相誇尙﹐六經無全書矣﹐其害多於無人論說之時。此前輩所以謹重﹐姑置之不言可也﹐此正有得於聖人闕文之意。」又問﹕「漢之四皓﹐揚子云嘗稱其美行﹐子云於髙帝世爲近﹐必其事之不可誣者。司馬溫公作《通鑑》﹐削而去之﹐以爲髙祖不廢太子者﹐但以大臣皆不從﹐恐身後趙王不能獨立﹐故不爲耳﹐豈山林四叟片言能尼其事哉﹖若四叟實能制髙祖﹐使不廢太子﹐是畱侯爲子立黨﹐以制其父﹐畱侯豈爲是哉﹖此特辧士欲誇大其事﹐故云司馬遷好奇多愛而采之﹐今皆不取斯言﹐果然否﹖」元城曰「此殆有深意。老先生作《通鑑》﹐欲示後世勸戒之意﹐正如子夏問『巧笑倩兮﹐美目盼兮﹐素以爲絢兮』﹐夫子旣告之以『繪事後素﹐又發起子之嘆。至於刪詩﹐則削而去之﹐今《碩人》詩之二章﹐無『素以爲絢兮』一句。蓋禮與生俱生﹐不可後也﹐子夏疑之﹐曰『禮後乎』﹐故夫子許其可與言《詩》。若此之類﹐又不可以槪論。」﹝晉原伯云﹞曾文淸公吉甫﹐三孔出也﹐少從諸舅遊﹐見元城先生談論間多及《論語》﹐其言曰「『知之爲知之﹐不知爲不知﹐是知也』﹐眞實處便是眞知﹐才以不知爲知﹐必是欺僞的人﹐如此則所喪者多矣﹐故老先生常守一个誠字。又言誠自不妄語中入﹐蓋爲是也。」又曰「『民可使由之不可使知之』﹐若如此﹐則大有識義理者﹐豈可禁之使勿知﹖殊非人皆可以爲堯舜﹐途人可以爲禹之意。蓋當熟味使字﹐如孟子言『梓匠輪輿﹐能與人規矩﹐不能使人巧』之義﹐聖人能以理曉人﹐至於知處﹐貴乎自得﹐非口耳可傳授﹐故曰『人莫不飲食也﹐鮮能知味也』。」陸太傅軫﹐會稽人﹐神采秀異﹐好爲方外遊。七歲猶不能語﹐一日乳媼攜往﹝一作至﹞後園﹐俄而吟詩曰﹕昔時家住海三山﹐日月宮中屢往還。無事引他天女笑﹐謫來爲吏在人間。後仕至兵部郎官﹐力請老歸稽山﹐宋元憲公﹑杜祁公﹐一時名勝皆有送行詩﹐篇中多及神仙之事﹐蓋公之雅志也。公晚年專意鑪鼎﹐丹將成﹐偶一日妻夫人岡事怒擊碎﹐其丹化爲雙鶴飛去。嘗視諸孫中﹐指農師之弟倚承奉公曰「此兒有仙風道骨。」承奉公倚﹐少無宦情﹐家人勉其從吏。初爲余杭尉﹐沿檄出邑﹐道逢一皓鬢翁﹐遽下拜之﹐翁趨避﹐公隨其所之﹐翁知其勢不可辭﹐遂曰「尊官何以知某爲異人﹖」公曰「凡人行皆有影﹐惟公獨無﹐所以知之。」翁曰「尊官所欲學者何術邪﹖貧道有黃白之術當奉傳。」曰不願。又欲授以黃帝房中祕術﹐皆不願﹐翁曰「然則尊官所欲者何﹖」曰「所願延年益壽﹐神仙之術爾。」翁遂授之以祕訣﹐同行里許﹐忽不見。公卽棄官﹐徑歸其家﹐築艸堂三間於家側﹐日夜寢處其中﹐獨有一老兵執役﹐每日濯其冠﹐獘則更之。老兵不執役﹐則屏於捨外﹐常聞其中若有對語者﹐近聽之則寂然﹐如是者四十餘年﹐𨿽去家跬步﹐未嘗過而問焉。一日﹐忽召其子﹐令灑掃﹐具朝衣香案﹐其子怪問其故﹐公曰「少頃有召命至矣。」已而果召公赴闕﹐公謝恩畢﹐辭命復入艸堂﹐其後將終﹐謂其子曰「死生如旦晝﹐勿以爲念。」笑坐而逝。先一夕﹐天慶觀羽士夢有神人告之曰「陸某乃河伯水官。」交代急遣騎迎之。是夜天大雨﹐水暴漲﹐浸沒其家三尺許﹐家人登避救死不暇﹐沃及公屍﹐頃刻水退﹐舁斂﹐輕如紙﹐則公爲水仙矣。太傅公嘗守會稽﹐上元夕放燈特盛﹐士女駢闐。有一士人從貴宦幕外過﹐見其女樂甚都﹐注目久之﹐觀者狎至﹐觸墜其幕﹐貴宦者執其士以聞於府﹐公呼而責之曰「爲士不克自檢﹐何邪﹖」對曰「觀者皆然﹐竟自脫去﹐獨某居後﹐所以被辱。」公觀其應對不凡﹐必是佳士﹐因謂曰「子能賦此斑竹簾詩﹐當釋子罪。」蓋用斑竹簾爲幕也。士子索筆﹐落紙立就﹐其詩曰﹕春風忄戚忄戚動簾帷﹐繡戶朱門鎭日垂。爲愛好花成片段﹐故教直節有參差。又曰﹕昔年珠淚虞姬﹐今日侯門作妓衣。世事乘除每如此﹐榮華到底是危機。公覽詩大奇之﹐延爲上客。﹝子逸云﹞●卷二陸辰州子逸左丞﹐農師之孫﹐太傅公之玄孫也。晚以疾廢﹐卜築於秀野越之佳山水也﹐公放傲其間﹐不復有榮念。對客﹝一作客至﹞則終日淸談不倦﹐尢好語及前輩事﹐糸麗糸麗傾人聽。余嘗登門﹐出近作贈別長短句以示公﹐其末句云﹕莫待柳吹綿﹐吹綿時杜鵑。公賞誦久之﹐是後從遊頗密。公嘗謂余曰「曾看東坡《賀新郎》詞否﹖」余對以世所共歌者﹐公云「東坡此詞﹐人皆知其爲佳﹐但後扌顚用橊花事﹐人少知其意。某嘗於晁以道家見東坡眞迹﹐晁氏云﹕『東坡有妾﹐名曰朝云﹑橊花﹐朝云死於嶺外﹐東坡嘗作《西江月》一闋﹐寓意於梅﹐所謂「髙情已逐曉云空」是也。惟橊花獨存﹐故其詞多及之﹐觀「浮花浪蕊都盡﹐伴君幽獨」可見其意矣。』又《南歌子》詞云﹕紫陌尋春去﹐紅塵拂面來。無人不道看花回﹐惟見石橊新蕊一枝開。冰簟堆云髻﹐金樽灩玉酷。綠陰靑子莫相催﹐畱取紅巾千點照池臺。意有所屬也。或云贈王晉卿侍兒﹐未知其然否也﹖」余謂後輩作詞﹐無非前人已道底句﹐特善能轉換爾。《三山老人語錄》云「從來九日用落帽事﹐東坡獨云『破帽多情卻戀頭』﹐尢爲奇特。」不知東坡用杜子美詩「羞將短髮還吹帽﹐笑倩傍人爲整冠」。近日陳子髙作《謁金門》云﹕春滿院﹐飛去飛來雙燕。紅雨入簾寒不捲﹐小屏山六扇。乃《花間集》和凝詞「拂水雙飛來去燕﹐曲檻小屏山六扇。」趙徳莊詞云「波底夕陽紅濕」﹐紅濕二字以爲新奇﹐不知蓋用李后主「細雨濕流光」與《花間集》「一簾疏雨濕春愁」之濕。辛幼安詞﹕是他春帶愁來﹐春歸何處﹐卻不解帶將愁去。人皆以爲佳﹐不知趙徳莊《鵲橋仙》詞云﹕春愁元是逐春來﹐卻不肯隨春歸去。蓋徳莊又本李漢老《楊花詞》「驀地便和春帶將歸去」。大抵後之作者﹐往往難追前人。蓋唐詞多艷句﹐後人好爲謔語﹐唐人詞多令曲﹐後人增爲大拍﹐又況屋下架屋﹐陳腐冗長﹐所以全篇難得好語也。公之詞傳於曲編者﹐獨《瑞鶴仙》「臉霞紅印枕」之句﹐有和李漢老「叫云吹斷橫玉」﹐詞語髙妙﹐惜其不傳於世﹐其詞云「黃橙紫蟹﹐映金壺瀲灩﹐新醅浮綠。共賞西樓今夜月﹐極目云無一粟。揮麈髙談﹐倚欄長嘯﹐下視鱗鱗屋。轟然何處﹐瑞龍聲噴蘄竹。何況露白風淸﹐銀河澈漢﹐仿佛如懸瀑。此景古今如有價﹐豈惜明珠千斛。灝气盈襟﹐冷風入袖﹐只欲騎鴻鵠。廣寒宮殿﹐看人顏似冰玉。」觀公之詞﹐可以知其風流蘊藉矣。魯直跋東坡道人黃州所作《卜算子》詞云「語意髙妙﹐似非喫煙火食人語。」此眞知東坡者也。蓋「揀盡寒枝不肯棲」﹐取興鳥擇木之意﹐所以謂之髙妙。而《苕溪艷隱叢話》乃云「鴻雁未嘗棲宿樹枝﹐惟在田野葦叢間﹑此亦語病。」當爲東坡稱屈可也。又古詞「水竹舊院落﹐櫻筍新蔬果」﹐蓋唐制四月十四日堂廚及百司廚通謂之櫻筍廚﹐此乃夏初詞﹐正用此事﹐而《叢話》乃云「鶯引新雛過」﹐而以櫻筍爲非﹐豈知古詞首句多是屬對﹐而櫻筍事尢切時耶﹖趙右史家有顧禧景蕃《補注東坡長短句》眞迹﹐云「按唐人詞舊本作『試教彈作忽雷聲』﹐蓋《樂府雜錄》云﹕『康昆侖嘗見一女郎彈琵琶﹐發聲如雷﹔而文宗內庫有二琵琶﹐號大忽雷﹑小忽雷﹐鄭中丞嘗彈之』。今本作『輥雷聲』﹐而傅注亦以輥雷爲證﹐考之傳記無有。」又云「余頃於鄭公實處﹐見東坡親迹《書﹝外算子﹞斷句》云﹕寂寞沙汀冷。今本作『楓落吳江冷』﹐詞意全不相屬也。」又﹕「《南歌﹝一作柯﹞子》云﹕遊人都上十三樓﹐不羨竹西歌吹古揚州。十三間樓在錢塘西湖北山﹐此詞在錢塘作﹐舊注云汴京舊有十三樓﹐非也。」曩見陸辰州﹐語余以《賀新郎》詞用橊花事乃妾名也﹐退而書其語﹐今十年矣﹐亦未嘗深考。近觀顧景蕃續注﹐因悟東坡詞中用白團扇﹑瑤臺曲﹐皆侍妾故事。按﹕晉中書令王瑉好執白團扇﹐婢作《白團扇歌》以贈瑉。又﹐《唐逸史》許澶暴卒復悟﹐作詩云﹕曉入瑤臺露气淸﹐坐中惟見許飛瓊。塵心未盡俗緣重﹐千﹝一作十﹞裏下山空月明。復寢驚起﹐攺第二句﹐云「昨日夢到瑤池﹐飛瓊令攺之﹐云不欲世間知有我也。」按﹕《漢武帝內傳》所載董雙成許飛瓊﹐皆西王母侍兒﹐東坡用此事﹐乃知陸辰州得橊花之事於晁氏爲不妄也。本事詞載橊花事﹐極鄙俚﹐誠爲妄誕。徐師川云「東坡《橄欖》詩云『紛紛靑子落紅鹽』﹐蓋北人相傳以爲橄欖樹髙難取﹐南人用鹽擦﹐則其子自落。今南人取橄欖𨿽不然﹐然猶有此語也﹐東坡遂用其事。正如南海子魚出於莆田通應王祠前者味最勝﹐詩人遂云『通印子魚猶帶骨』﹐又云『子魚俎上通三印』﹐蓋亦傳者之訛也。世只疑紅鹽二字﹐以爲別有故事﹐不知此卽《本艸》論鹽有數種﹐北海靑﹐南海赤﹐橄欖生於南海﹐故用紅鹽也。又《太平廣記》云﹕『交河之間﹐平磧中掘數尺﹐有末鹽紅紫﹐色鮮味甘。』本朝建炎間亦有貢紅鹽者。紅鹽字雅宜用之。」呂紫微居仁云﹕作文必要悟入處﹐悟入必自工夫中來﹐非僥幸可得也﹐如老蘇之於文﹐魯直之於詩﹐蓋盡﹝一作得﹞此理。韓退之文渾大﹐廣遠難窺測﹔柳子厚文分明﹐見規模次第。學者當先學柳文﹐後熟讀韓文﹐則工夫自見。韓退之《答李翺書》﹑老蘇《上歐陽公書》﹐最見爲文養气妙處。西漢自王褒以下﹐文字專事詞藻﹐不復簡古﹐而谷永等書雜引經傳﹐無復己見﹐而古學遠矣。此學者所宜深戒。學文須熟看韓柳歐蘇﹐先見文字體式﹐然後更考古人用意下句處。學詩須熟看老杜蘇黃﹐亦先見體式﹐然後徧考他詩﹐自然工夫度越過人。學者須做有用文字﹐不可盡力虛言。有用文字﹐議論文字是也﹐議論文字須以董仲舒﹑劉向爲主﹐《周禮》及《新序》《說苑》之類﹐皆當貫串熟考﹐則做一日便有一日工夫。後生學問﹐且須理會《曲禮》《少儀》等﹐學灑掃應對進退之事﹐及先理會《爾雅》訓詁等文字﹐然後可以語上﹐下學而上達。學者當以質直爲本。孔子曰「質直而好義。」孟子曰「不直則道不見﹐我且直之。」放勛曰「康之直之。」孟子曰「以直養而無害。」《楞嚴經》亦言「三世諸佛﹐皆以直心成等正覺﹐因地不直﹐果招迂曲。」《維摩經》言「直心是菩薩淨土。」但﹝一作歷﹞觀古人爲學﹐只是一个直字﹐學者不可忽也。學問當以《孝經》《論語》《孟子》《中庸》《大學》爲主﹐此數書旣深曉﹐然後專治一經﹐以爲一生受用。說受用已是不是﹐只要成自己之性而已。大凡爲學﹐須以見賢爲主。孟子言「友一鄕之善士﹐至友天下之善士。」孔子言「事其大夫之賢者﹐友其士之仁者。」所謂賢者﹐必須取捨分明﹐不可二三易﹐所謂定其交而後求者是也。旣能見賢﹐須尊賢﹐若但見而不能尊﹐則與獸畜之無異。今人於有勢者則能屈﹐而於賢者則不能尊﹐是未之熟思。韓退之作《師說》﹐曲中今世人之病﹐大抵古人以爲榮﹐今人以爲恥﹐於不能尊賢之類是也。威儀辭令﹐最是古人所謹。春秋時﹐人以此定吉凶興衰﹐曾子臨死以此等事戒孟敬子。此等事最宜畱意﹐最是君子養成處。作文不可彊爲﹐要須遇事乃作﹐須是發於旣溢之餘﹐流於已足之後﹐方是極頭﹐所謂旣溢已足者﹐必從學問該博中來也。後生爲學﹐必須嚴定﹝一作立﹞課程﹐必須數年勞苦﹐𨿽道途疾病﹐亦不可少渝也。若是未能深曉﹐且須廣以文字﹐淹漬久﹐久之間自然成熟。自古以來﹐語文章之妙廣備眾體﹑出奇無窮者﹐惟東坡一人。極風雅之變﹐盡比興之體﹐包括眾作﹐本以新意者﹐惟豫章一人﹕此二者當永以爲法。老杜歌行並長韻﹑律詩﹐切宜畱意。老蘇作文﹐眞所謂意盡而言止也﹐學者亦當細觀。外弟趙承國﹐至誠樂善﹐同輩殆未見其比﹐蓋其性質甚良﹐不可以他人語也﹐若少加雕琢﹐少下勤苦﹐便當不愧古人。政和三年四月﹐相遇於楚州寶應﹐求餘論爲學之道甚勤﹐因錄予之聞於先生長者本末告之﹐隨其所問﹐信筆便書﹐不復銓次﹐當更求亢之考人印證也﹝案﹕考人或古人之訛﹞。古人年長而爲學者多矣﹐但看用功多寡耳。近時司馬子立﹐年逾二十不甚知書﹐人多以爲懦弱﹐後更激勵苦學﹐不捨晝夜﹐從伊川張思叔諸人講求大義﹐數年之間﹐洛中人士翕然稱之﹐向之笑之者﹐皆出其下﹐此學之不可以已也。承國旣以餘言爲然﹐便當有力行之實﹐臨川羨魚不如退而結网﹐此眞要語也。東萊此帖﹐今藏承國之家﹐承國乃侍講滎陽公之外孫也。慈聖光獻大漸﹐上純孝欲肆赦﹐後曰「不須赦天下凶惡﹐但放了蘇軾足矣。」時子瞻對吏也﹐後又言「昔仁宗策賢良﹐歸喜甚﹐曰﹕『吾今日又爲子孫得太平宰相兩人』。蓋軾﹑轍也﹐而殺之可乎﹖」上悟﹐卽有黃州之貶。故蘇有聞太皇太后服藥赦詩﹝一本云﹕故蘇後聞太皇太后不豫有詩﹞及挽詞﹐甚哀。王升之﹐少從東坡學﹐甚俊敏﹐東坡旣除西掖﹐乃以古槐簡贈﹐曰「此笏曾奉制策入三等﹐曾召對議事﹐不合而逐﹐曾對禦史詔獄﹐曾不試除三字﹐毋輕吾笏。」宣和間﹐重華葆眞宮﹝曹王南宮也﹞燒燈都下。癸卯上元﹐館職約集﹐而蔡老攜家以來﹐珠翠闐溢﹐僮僕雜行﹐諸名士幾遭排斥。已而步過池北﹐遊人縱觀。時少蓬韓駒子蒼詠小詩曰﹕玉作芙蓉院院明﹐博山香度小崢嶸。誰言水北無人到﹐亦有跚勃行。大觀初﹐上元賜詩曰﹕午夜笙歌連海嶠﹐春風燈火過湟中。羣臣應制﹐皆莫能及﹐獨府尹宋喬年詩云﹕風生閶闔春來早﹐月到蓬萊夜未央。乃趙﹤龠虎﹥之子雍代作也﹐雍少學於陳無己﹐有句法﹝一本此則在第三卷

之首﹞。陳無己少有譽﹐曾子固過徐﹐徐守孫莘老薦無己往見﹐投贄甚富﹐子固無一語﹐無己甚慚﹐訴於莘老。﹝下有脫文﹞子固云「且讀《史記》數年。」子固自明守亳﹐無己走泗州﹐間攜文謁之﹐甚讓﹐曰「讀《史記》有味乎﹖」故無己於文﹐以子固爲師。元初﹐東坡率莘老﹑李公擇薦之﹐得徐州教授﹐徙潁州。東坡出守﹐無己但呼二丈﹐而謂子固南丰先生也。《過六一堂》詩略云﹕向來一瓣香﹐敬爲曾南丰。世𨿽嫡孫行﹐名在惡子中。斯人日已遠﹐千歲幸一逢。吾老不可待﹐露艸濕寒蛩。蓋不以東坡比歐陽公也。至論詩﹐卽以魯直爲師﹐謂豫章先生。無己晚得正字﹐貧且病﹐魯直《荊州南》十詩曰﹕閉門覓句陳無己﹐對客揮毫秦少遊。正字不知溫飽未﹐春風吹淚古藤州。無己殊不樂﹐以閉門覓句爲歉﹐又與死者相對爲惡﹐未幾果卒也。●卷三陳恭公執中當國時﹐曾魯公由修起居注除待制羣牧使。恭公弟婦﹐王冀公孫女﹐曾出也。歲旦拜恭公﹐恭公迎謂﹕「六新婦﹐曾三除從官喜否﹖」王固未嘗歸外家﹐輒答曰「三舅甚荷相公收錄﹐但太夫人不樂﹐責三舅曰﹕『汝三人及第﹐必是全廢學﹐丞相姻家備知之﹐故除待制也。』」恭公默然。未幾﹐攺知制誥﹐蓋恭公不由科舉﹐失於夷考也。女子之警敏有如此者。晁無咎閒居濟州金鄕﹐葺東臯歸去來園﹐樓觀堂亭﹐位置極蕭灑﹐盡用陶語名目﹝一無目字﹞之。自畫爲大圖﹐書記其上﹐書尢妙。始無咎請開封解﹐蔡儋州以魁送﹐又葉夢得舅也﹐故比諸人獨獲安便。嘗以長短句曰《摸魚兒》者寄蔡﹐蔡賞嘆﹐每自歌﹐其羣隊之。道語余﹕「夢無咎監泗﹝一作池﹞州稅﹐何祥也﹖」已而吏部調知達州﹐張無盡攺泗州﹐言者論罷﹐令赴通州。無咎不樂艤舟收稅亭下﹐以疾不起。﹝一本有「而蔡夢」三字﹞果有數乎﹖晁詠之之道﹐美叔子﹐奇士也﹐宏詞第一人﹐負其才可淩厲要途。以元符封事廢﹐有詩曰﹕元年四月朔﹐日食國有赦。又有「已失靑雲空老去」之語。後爲西京管庫﹐蔡元度畱守稍禮之﹐以系籍﹐不能薦﹐忽謂晁曰「如子之才﹐何必上書之道罔措﹖」徐曰「只是沒處頓文章。」蔡亦大笑。之道年四十餘終朝請郎﹝一有而已二字﹞。許尙書光凝君謀﹝一作謨﹐下同﹞﹐論本朝內制惟王岐公《華陽集》最爲得體。蓋禹玉仕早達﹐所與唱和無四品以下官﹐同朝名臣﹐非歐陽公與王荊公銘其葬者﹐往往出禹玉手﹐髙二王狄武襄碑尢有史法﹐而貴气粲然。君謀﹐岐公婿也。黃魯直少有詩名﹐未入館時﹐在葉縣大名吉州太和徳平﹐詩已卓絕。後以史事﹐待罪陳畱﹐偶自編《退聽堂詩》﹐初無意﹐盡去少作。胡直孺少汲﹐建炎初帥洪州﹐首爲魯直類詩文爲《豫章集》﹐命洛陽朱惇儒﹑山房李彤編集﹐而洪炎玉父專其事。遂以退聽爲斷﹐以前好詩皆不收﹐而不用呂汲老杜編年爲法﹐前後參錯﹐殊牾也﹐反不如姑胥居世英刊《東坡全集》﹐殊有敍﹐又絕少舛謬﹐極可賞也。廬陵守陳誠虛中刊《歐陽公居士集》亦無倫次﹐蓋不知編摩之體耳。祖宗故事﹐凡僕射﹑使相﹑宣徽使皆判州府。宣和初﹐余丞相以少保武威軍節度使知福州﹐有司失之也。靖康初﹐白丞相請外﹐特進大觀文﹐時李河內公士美當國﹐考故事除判壽春府。建炎四年﹐呂相及劉少傅光世﹐皆以使相分鎭江浙﹐呂知池州﹐劉知鎭江府﹐又失之也。呂以使相罷平章事﹐不加食邑食實封﹐亦非故事。陳述古諸女﹐亦多有文。有適李氏者﹐從其夫任晉寧軍判官﹐部使者以小雁屏求詩﹐李婦自作黃魯直小楷題其上二絕﹐云﹕蓼淡蘆欹曲水通﹐幾雙容與對西風。扁舟阻向江鄕去﹐卻喜相逢一枕中。曲屏誰畫小瀟湘﹐雁落秋風蓼半黃。雲淡雨疏孤嶼遠﹐會令淸夢繞寒塘。林文節子中帥並門﹐席間與幕府唱和﹐有徐姓帥屬忘其名﹐內子能詩﹐林公每出首唱﹐徐密寫韻歸﹐眾方操觚﹐內子詩已來﹐必可觀也。一日﹐幕府有醉起舞者﹐時和林公藜字﹐其詩曰﹕幕中舞客呈鴝鵒﹐帳下牙兵困蒺藜。又送一屬官徑﹝一作往﹞除監司﹐林公押僚字﹐徐婦和曰﹕華衮自宜還舊物﹐繡衣先見冠同僚。監司﹐故相家也﹐林公甚賞之。程文簡公就試﹐夢觀音從天乘彩車下降﹐驚覺乃類旌旗車輅事﹐果試《徳車結旌賦》。平生五更誦觀音菩薩數百徧﹐晚年亦不廢﹝一本云其後老年不廢﹞。蔡絳作《西淸詩話》﹐載江南李后主《臨江仙》﹐云圍城中書﹐其尾不全。以余考之殆不然。余家藏李后主《七佛戒經》及雜書二本﹐皆作梵葉﹐中有《臨江仙》﹐塗注數字﹐未嘗不全﹐其後則書李太白詩數章﹐似平日學書也。本江南中書舍人王克正家物﹐後歸陳魏公之孫世功君懋。余﹐陳氏婿也。其詞云﹕櫻桃落盡春歸去﹐蝶翻輕粉雙飛﹐子規啼月小樓西。玉鉤羅幕﹐惆悵暮煙垂。別巷寂寥人散後﹐望殘煙艸低迷。鑪香閒裊鳳凰兒﹐空持羅帶﹐回首恨依依。後有蘇子由題云「淒涼怨慕﹐眞亡國之聲也。」嘉治平間﹐韓氏呂氏﹐人望盛矣﹐議者謂魏公將老﹐置輔非韓卽呂﹐故王介甫結韓持國﹐又因持國以結子華。持國入政府﹐每言介甫知經術﹐可大用﹐神宗初政﹐卽以學士召。又與子華同入爰立﹐遂用晦叔爲中丞﹐已而不合﹐𨿽子華極力彌縫﹐亦不樂﹐而持國﹑晦叔幾若世仇。然介甫微時﹐與曾子固甚歡﹐曾又薦於歐陽公﹐旣貴而子固不屈﹐故外補近二十年﹐元丰末方召用。又每於上前力詆子固與蘇子瞻﹐《日錄》可考也。介甫旣﹝一作晚﹞歸鐘山﹐有詩曰﹕穰侯老擅關中事﹐常恐諸侯客子來。我亦暮年專一壑﹐每逢車馬便驚猜。此蓋平生之志﹐非特丘壑間也﹝趙伯山云﹞。《書評》謂羊欣書﹐如婢作夫人﹐舉止羞澀﹐不堪位置﹐而世言米芾喜效其體﹐蓋米法欹側﹐頗協不堪位置之意。聞薛紹彭嘗戲米曰「公效羊欣﹐而評者以婢比欣﹐公豈俗所謂重亻臺者耶﹖」世傳米芾有潔病﹐初未詳其然﹐後得芾一帖﹕「朝靴偶爲他人所持﹐心甚惡之﹐因屢洗﹐遂損不可穿。」以此得潔之理﹐靴且屢洗﹐餘可知矣。又﹐芾方擇婿﹐會建康段拂字去塵﹐芾擇之曰「旣拂矣﹐又去塵﹐眞吾婿也。」以女妻之。又一帖云「承借剩員﹐其人不名﹐自稱曰張大伯。是何老物﹐輒欲爲人父之兄﹖若爲大叔猶之可也。」此豈以文滑稽者耶﹖米芾得能書之名﹐似無負於海內。芾於眞楷篆隸不甚工﹐惟於行艸﹐誠入能品。以芾收六朝翰墨副在筆端﹐故沈著痛快﹐如乘駿馬﹐進退裕如﹐不須鞭勒﹐無不當人意。然喜效其法者﹐不過得外貌﹐髙視闊步﹐气韻軒昂﹐未究其中本六朝妙處﹐醞釀風骨﹐自然超逸也。本朝承五季之後﹐無復字畫可稱﹐至太宗皇帝﹐始搜羅法書﹐備盡求訪。當時以李建中字形瘦健﹐姑得時譽﹐猶恨絕無秀異。至熙丰以後﹐蔡襄﹑李時雍﹐體制方入格律﹐不爲絕賞﹐蘇黃米薛﹐筆勢瀾翻﹐各有趨向。然家雞野鵠﹐與艸木俱腐者。﹝案﹕此條未完﹐一本連下爲一條﹐似誤﹞徽廟尢喜書﹐立學養士﹐惟得杜應稽﹝一作杜康稽﹞一人﹐餘皆體仿﹐了無精﹝一作神﹞气。因念東晉渡江後﹐猶有王謝而下朝士無不能書﹐以擅一時之譽﹐彬彬盛哉。至若紹興以來﹐雜書遊絲書惟錢塘吳說﹐篆法惟信州徐兢﹐亦﹝疑是余﹞皆碌碌﹐可嘆其獘﹝一作衰﹞也。本朝自建隆以後﹐平定僭僞﹐其間法書名迹皆歸祕府。先帝時又加采訪﹐賞以官聯金帛﹐至遣使詢訪﹐頗盡采討。命蔡京﹑梁師成﹑黃冕輩編類眞贗﹐紙書縑素﹐備成卷帙﹐皆皂鸞鵲水錦衤票褫﹑白玉珊瑚爲軸﹐祕在內府。用大觀政和印章﹐其間一印﹐以秦璽書法爲寶﹐後有內府印﹐標題品次﹐皆宸翰也。捨此衤票軸﹐悉非珍藏。其次儲於外祕。余自渡江﹐無復鐘王眞迹﹐間有一二﹐以重賞得之﹐衤票軸字法﹐亦顯然可驗。﹝髙宗禦書賜曹勛﹞仁廟將欲封皇女﹐下崇文院﹐檢尋典故。王洙等言「唐制封公主﹐有以郡國名者﹐有以美名者﹐文皇幼女﹐在宮有晉陽之號﹐若明皇永穆﹑常芬﹑唐昌﹑太華﹐皆爲美名。」乃詔封長女福康公主﹐次女崇慶公主﹐蓋用明皇故事也。國朝命妃﹐未嘗行冊禮﹐然故事須候旨方以誥授之。凡降誥﹐皆自學士院待詔書詞﹐送都堂列三省銜﹐官誥院用印﹐然後進入。慶曆間﹐加封張貴妃﹐時宋翰林當制﹐宣麻畢﹐宋止就寫告直取官誥院印用之﹐遽封以進。妃寵方盛﹐欲行冊命之禮﹐怒擲地﹐不肯受。宋祁落職﹐知許州﹐乃令丁度撰文﹐行冊禮。宋氏子弟云﹕元丰末﹐東坡赴闕﹐道出南都﹐見張文定公方平﹐因談及內庭文字﹐張云「二宋某文某文甚佳﹐忘其篇目﹐惟記一首是﹝張貴妃制﹞。」坡至都下﹐就宋氏借本看﹐宋氏諸子不肯出﹐謂東坡滑稽﹐萬一摘數語作諢話﹐天下傳爲口實矣。《張貴妃制》﹐今見本集。宋子京素有士望﹐而才髙爲眾所媚﹐竟不至兩地。初在翰苑時﹐兄莒公執政一日對昭陵﹐天顏不懌﹐久乃曰「豈有爲人兄而不能詔其弟乎﹖」莒公知譖者﹐因答云「臣弟兄才薄非據﹐冒榮過分﹐方俟乞外。」昭陵曰「甚好﹐將取文字來。」對畢﹐同時上章﹐告退。已而莒公守維揚﹐子京守壽春。凡貴臣出守﹐朝辭例有頒賜﹐子京告下﹐遂入朝辭榜子﹐宰相呂許公於漏捨呼閣門詢之曰「宋學士甚日朝辭﹖」閣門云「已得班。」許公於是愕然﹐曰「敏哉。」蓋欲放謝辭截其頒賜也。子京辭退﹐到都堂敍述兄弟久叨至庇﹐今玆外補揚壽﹐相去不遠﹐盡出陶之恩。許公曰「更三年後相見。」此語宋氏子弟云。宋子京知定州日﹐作十首《聽說中山好》﹐其一云﹕聽說中山好﹐韓家閱古堂﹐畫圖新將相﹐刻石好文章。有譖於韓魏公者﹐魏公於是亦不喜之。歐陽文忠撰《薛參政墓志》云「明道二年﹐章獻明肅太后欲以天子衮冕見太廟﹐臣下依違不決﹐公獨爭之曰﹕『太后必若王服見祖宗﹐若何而拜乎﹖』太后不能奪﹐爲攺他服。」則是太后不以衮冕謁廟。而宋景文公奏議乃云「太后晚節恪於還政﹐弗及永圖﹐厭內閫之靚閒﹐樂外朝之照﹐執鎭圭乘大輅﹐垂十二旒之冕﹐被十二章之衮﹐率百官陳萬騎﹐跪奉幣瓚﹐歷見祖宗﹐古今未聞典禮﹐不載﹐此亦一勝之咎﹐所共知也。」蓋是時有旨差赴編修《明道參謝宗廟記》所檢討校勘﹐故宋公奏議如此﹐然則墓志又不足據。此事正與東坡記歐陽公作《範文正神道碑》相類﹕「碑載章獻太后臨朝時﹐仁宗欲率百官朝正太后﹐範公力爭乃罷。其後軾先君修太常因革禮﹐求之故府﹐而朝正案牘具在﹐本末無諫止之事而有已行之明驗﹐先君質之於文忠﹐文忠曰﹕『文正實諫而卒不從﹐墓碑誤也﹐當以案牘爲正。』」余謂文忠於志不苟作﹐況一時耳目所聞﹐睹二事豈皆誤耶﹖蓋所以書於墓志者﹐不欲開後世弱人主彊母后之漸﹐而公文必傳於不朽﹐其爲戒深矣。●卷四聞州有三雅池﹐《潘遠記聞》云「古有修此池者﹐得三銅器﹐狀如酒杯﹐各有二篆﹐曰伯雅曰仲雅曰季雅。或謂劉表二子好酒﹐嘗制三爵﹐大曰伯雅﹐受一斗﹐次日仲雅﹐受七升﹐小曰季雅﹐受五升。」趙徳麟云「恐是盛酒器﹐非飲器也。」余以問曾存之﹐存之言「古人軀幹大﹐升合小。」王仲弓《傷寒證治》論湯劑﹐注云﹕古方三兩當今一兩﹐三升當今一升。然則存之之言信矣。余按《廣韻》﹐﹛疋皿﹜字注云﹕酒器﹐﹛疋皿﹜雅同音。則﹛疋皿﹜字蓋借用三雅﹐乃酒杯也﹐無可疑者。過曾大中書室﹐因論《法帖》載孫權遣方士取﹝A229﹞魚作膾﹐人皆不解﹐﹝A229﹞魚作圖﹐音讀。靖康元年﹐余以事至合流鎭﹐見人家壁間有唐明皇禦注《道徳經》﹕終日行而不離﹝A18P﹞重﹐輜字偏旁作﹝B115﹞﹐乃悟﹝A229﹞爲鯔也。然則考古者﹐不可不博也。﹝《溫氏雜誌》﹞天禧元年八月﹐敕自今兩省諫捨宗室將軍以上﹐許乘狨毛暖座﹐余悉禁止﹐仍絕采捕﹐此乃狨座之始也。故刑部胡尙書嘗云「祖宗時﹐館職暑月許開角門﹐於大慶殿廊納涼﹐因石曼卿被酒﹐扣殿求對﹐尋有約束﹐自後不復開矣。」故事﹕館職每洛陽貢花到﹐例賜百朵﹐並南庫法﹝一有過字﹞酒。此二者《麟臺故事》不載﹐因並志之。曾元忠諫議云「先朝郎官兼修日曆者﹐銜上但稱兼著作﹐無郎字。」慶曆二年﹐西方用兵﹐張安道奏議乞並樞密院歸中書﹐因除昭文相呂申公兼判樞密院﹐除集賢相章郇公兼樞密使﹐而加晏元獻同平章事﹐依舊樞密使。時宋元憲知維揚﹐王荊公爲僉判﹐代作賀啟三首﹐內昭文一首﹐宋公別撰﹐塗抹殆徧﹐前輩於禮儀語言間﹐謹重如此。宋氏稿副尙存﹐頃獲觀之﹐乃具錄焉。荊公啟云「恭審肅被寵靈﹐參司樞要﹐伏惟慶慰。竊以安危所系﹐文武相須。眷注意之殊特﹐崇仰成之異禮。至若萬務通於四海﹐二柄萃於一門。簡在休辰﹐職由全徳。恭以昭文相公﹐風華博照﹐天韻雄成。挾旦之謀謨﹐襲韋平之系冑。逢辰鼎盛﹐序爵彌髙。淸議被民﹐卓冠一時之傑﹔丰規振俗﹐遄躋三代之隆。嗟彼羌豪﹐警吾邊吏﹐有嚴天討﹐爰整王師。上方深拱以倚平﹐博謀而取重。異玆全責﹐欽若壯猷。輿訟所同﹐巖瞻惟允。昔饋通函谷﹐系沛邑之宗臣﹔威被匈奴﹐實漢家之良相。宜今具美﹐與古兼徽。某夙附末光﹐雅煩善庇。伏藩城而待罪﹐隱若自安﹔占宿邸之移文﹐跫然滋喜。依歸之素﹐有過等夷。」宋公自作啟云「右某啟﹕近得本州進奏院狀報﹐伏承誕膺明制﹐兼管鴻樞﹐伏惟慶慰。恭以昭文僕射相公﹐業總將明﹐地尊弼直。綢繆三事﹐敷變九功。穆﹤鬲﹥假以無言﹐陟大猷於同體。屢還休冊﹐專遜碩膚。列讓彌髙﹐羣瞻益洽。向屬戎亭之警﹐載系廟略之勤。惟是本兵﹐別歸謀幄﹐彌綸𨿽一﹐名分或殊。果咨相府之尊﹐並統機庭之重。特頒聖訓﹐參告治朝﹐創宥密之判規﹐寵裁成之政本。協修一徳﹐允賴於湯臣﹔外撫四夷﹐更光於漢業。安危所注﹐左右咸宜。」觀元憲之意﹐謂國朝未有判樞密之院者﹐以上之注意尢重﹐故云「創宥密之判規﹐寵裁成之政本」也。四聲分韻﹐始於沈約﹐至唐以來﹐乃以聲律取士﹐則今之律賦是也。凡表啟之類﹐近代聲律尢嚴﹐或乖平仄﹐則謂之失黏。然文人出奇﹐時有不拘此格者﹐《緘啟新範》載﹕李秀才賀滕學士一啟﹐全用側聲結句﹐其辭云「伏審榮承紫渙﹐進聯閨彥。某被遇有素﹐起慚後。且賢者器業﹐本不在於文藻﹔而國之鈞軸﹐實藉此而進用。恭以某官﹐率志雅遠﹐持論忠實﹐惜舒捲尙曰淹晚。今幸以材而掄攉﹐必將副之。必知所謂豪俊﹐驟揚庭選﹐佇見風節﹐聳聞天下。某成樂樊圃﹐系心京轂﹐伏冀上爲宗稷﹐精治興寢。」梅聖兪嘗云「古人造語﹐有純用平聲琢句﹐天然渾成者如『枯桑知天風』是也﹐有純用側聲作詩﹐云﹕月出斷岸口﹐影照別舸背。且獨與婦飲﹐頗勝俗客對。」內翰洪公帥會稽日﹐余嘗乘間問曰「禹穴有二處﹐其一在禹廟告成觀﹐穴上有窆石是也﹔其一去禹廟十餘里﹐名曰陽明洞天﹐卽稽山之麓﹐有石徑丈餘﹐中裂爲一罅﹐闊不盈尺﹐相傳指此爲禹穴。《圖經》云﹕禹治水﹐投玉簡於此穴中。未知孰是﹖」公云「禹穴二字出司馬遷書﹐𨿽其事不經﹐必是秦漢以來相傳如此。張晏注《漢書》云﹕禹巡狩至會稽而崩﹐因葬焉﹐上有孔穴。民間云禹入此穴﹐又不經之尢者。要之﹐子長謂『上會稽探禹穴』﹐言極其髙深也﹐探者取極深之義。今陽明穴中﹐投物於中﹐不知其底止﹐當以此爲禹穴可也。非謂禹葬之地。」又問﹕「若耶溪去鏡潮二十餘里﹐乃一小澗﹐水溪旁人煙極蕭條﹐但有雲門寺猶存焉。庸人詩中多言若耶溪畔采蓮女﹐何也﹖」公曰「所謂采蓮女者﹐亦指西子而言也。時之盛衰不同﹐唐之初年必是勝地。何以知之﹖今去耶溪三里許﹐地頗平曠﹐世傳以爲虞世南宅之舊址﹐杜子美詩云﹕若耶溪﹐雲門寺﹐靑鞋布襪從此始。則爲唐之勝地﹝一作境﹞可知矣。」予因言「《史記》載秦始皇三十七年出遊﹐過丹陽﹐至錢塘﹐臨浙江﹐水波惡﹐乃西百二十里﹐從狹中渡﹐上會稽﹐祭大禹﹐望於南海而立石﹐刻頌秦徳。所謂狹中者﹐卽今富陽縣絕江而東﹐取紫霄宮路是也﹐江流至此極狹﹐去步才一二百步﹐水波委蛇﹐始皇正從此渡﹐取曁陽界﹐至會稽山。今曁陽縣外有始皇祠宇﹐乃經從之處。徐廣注《史記直指》以爲在余杭﹐不知余杭非江流之所經也。」公深以爲然。鄭戩字天休﹐知開封府﹐府吏馮元者姦巧﹐通結權貴﹐號爲立地京兆尹﹐戩窮其罪﹐流於海島。後移守長安﹐有表曰「聽嚴宸之鐘鼓﹐未卜何辰﹔植勁柏於雪霜﹐更觀晚節。」上稱誦者數四。代範仲淹爲西路招討﹐置府於涇州﹐元昊擁眾臨黑山﹐戩勒兵巡邊趨蓮花堡。時天寒風勁﹐置酒髙會﹐旗幟絳野﹐鐃鼓聒天﹐虜眾十萬不敢動﹐元昊曰「已遣使稱臣﹐何爲復用此公護諸將﹖」觀此﹐則守帥謝表亦可以見其志節也。範文正公守饒州﹐謝表云「此而爲郡陳優﹐優布政之方﹔必也立朝增蹇﹐蹇匪躬之節。」天下嘆公至誠許國﹐終始不渝﹐不以進退易其守也。王元之守滁日﹐謝表云「諸縣丰登﹐苦無公事﹔一家飽暖﹐全藉君恩。」歐陽公取其語發爲歌詠云﹕諸縣丰登少公事﹐一家飽暖荷君恩。亦見身在外服﹐不忘其君之義也。自祖宗以來﹐凡外郡謝表﹐未有不報行者﹐慶元初﹐權姦用事﹐輪對官希旨乞勿報行﹐遂以爲例矣。許下士夫云「章子厚當軸﹐喜罵士人﹐常對眾云﹕『今時士人如人家婢子﹐才出外求食﹐个个要作行首。』張天覺在旁云﹕『如商英者﹐莫做得一个角妓否﹖』章笑﹐久之遂遷職。」子厚之孫章大方云「不然。天覺好詼諧﹐先祖丞相曰﹕『豈有禁從作是俳語﹖好撻。』天覺應聲云﹕『某權其職。』且二年﹐切告相公撻下權字﹐丞相笑﹐未幾﹐乃落權字。」子厚爲商州推官時﹐子瞻爲鳳翔幕僉﹐因差試官開院﹐同途﹐小飲山寺﹐聞報有虎者﹐二人酒狂﹐因勒馬同往觀之。去虎數十步外﹐馬驚不敢前﹐子瞻云「馬猶如此﹐著甚來由﹖」乃轉去。子厚獨鞭馬向前去﹐曰「我自有道理。」旣近﹐取銅沙鑼於石上扌顚響﹐虎卽驚竄﹐歸謂子瞻曰「子定不如我。」異時姦計已見於此矣。●卷五古人作文多爲伐山語﹐蓋取諸書句要入之文字中﹐貴其簡嚴。杜子美詩云﹕配極元都﹐取是謂配天之極也。又嘗見宋宣獻《靑詞》用淵宗二字﹐取淵兮似萬物之宗也。此類甚多﹐而配極﹑淵宗二語特妙。﹝《溫氏雜誌》﹞又云﹕作詩用經語﹐尢難得峭健。杜子美《端午賜衣》詩「自天題處濕﹐當暑著來輕」﹐自天﹑當暑皆經語﹐而用之不覺其弱﹐此可爲省題詩法。至落句云「意內稱長短﹐終身荷聖情」﹐其語又妙。余謂近日辛幼安作長短句﹐有用經語者﹐《水調歌頭》云﹕凡我同盟鷗鷺﹐今日旣盟之後﹐來往莫相猜。亦爲新奇。又云﹕詩有律。子美云﹕晚節漸於詩律細。余少學詩﹐鄕先生云「『侵淩雪色還萱艸﹐漏泄春光有柳條』。『卑枝低結子﹐接葉暗巢鶯』。此細律也。唐之詩人及本朝名公﹐未有不用此。洪龜父詩云﹕瑯嚴佛屋﹐薜荔上僧垣。山谷攺上句云『瑯鳴佛屋』﹐亦謂於律不合也。」余謂﹕陸務觀嘗學詩於曾文淸公﹐有《贈趙教授》詩云﹕憶昔茶山聽說詩﹐親從夜半得元機。律令合時方貼妥﹐工夫深處卻平夷。每愁老死無人付﹐不謂窮荒有此奇。世間有恨知多少﹐未得從君謁老師。亦以合律爲工。『窮荒有此奇』見東坡帖「窮荒有此奇觀」﹐用字皆有來處。前輩曰﹕爲文敍事﹐要在切當﹐不必引證以求奇也。唐李石鎭荊南日﹐崔鉉爲從事﹐未幾入爲司勛員外郎﹐歷翰林學士﹐不二歲﹐拜中書侍郎平章事﹐而石尙在鎭﹐其賀崔相狀曰「賓筵初啟﹐曾陪樽俎之歡﹔將幕未移﹐已在陶熔之下。」蓋節度巡官李陟詞也。其後﹐崔鉉自右僕射鎭淮海﹐楊收以前太常博士從鉉爲支使﹐未幾入爲侍禦史吏部員外郎﹐歷翰林學士﹐甫二歲﹐拜兵部侍郎平章事﹐亦未移鎭﹐其賀楊相狀曰「前時里巷﹐初迎避馬之威﹔今日藩垣﹐已仰問牛﹝一作烏﹞之化。」蓋崔澹之詞也。四六用經史全語﹐必須詞旨相貫﹐若徒積疊以爲奇﹐乃如集句也。楊文公居陽翟時﹐謝希深與之啟云「曳鈴其空﹐上念無君子者﹔解組弗顧﹐公其如蒼生何﹖」文公書於扇﹐曰「此文中虎也。」蓋善其用經史語如自己出﹐特爲豪健。張安道爲曹修節度使副制云「世載其徳﹐有狐趙之舊勛﹔文定厥祥﹐實姜任之髙姓。」王荊公知制誥﹐見其稿﹐深加嘆賞﹐此亦全語最親切者也。東坡自海外歸﹐謝表云「七年遠謫﹐不意自全﹔萬里生還﹐適有天幸。」蓋亦用班史之全句而不覺也。曾元丰爲南宮舍人﹐時相令撰秋宴樂語﹐因問坐客曰「霜始降而百工休可對甚語﹖」久之﹐坐客云「苦無全句可偶﹐當劈破用。」曾於是云「始降霜而休百工﹐正得秋而成萬寶。」坐客稱善。旣而文成﹐頌聖徳一聯云「惟天爲大﹐蕩蕩乎無能名焉﹔如日之並﹐皓皓乎不可尙已。」坐客皆擊節賞之。東坡謫黃岡﹐元丰末移汝州團練副使﹐制詞云「蘇某謫居之久﹐念咎已深﹐人才實難﹐不忍終棄。」坡甚嘆服﹐蓋王子發詞也。元初﹐坡入掖垣尙與子發同僚﹐和子發詩云﹕淸篇帶月來霜夜﹐妙語先春發病顏。蓋爲此也。唐制給事中亦行詞﹐髙宗攺給事中曰東臺舍人是也。徳宗時﹐給事中袁髙宿直﹐當撰盧﹝一作虞﹞新州爲饒州刺史誥﹐髙執以詣宰相﹐宰相不從﹐乃命舍人撰之。靖康初﹐陳瑩中贈大諫詞云「汲黯何爲﹐坐致淮南之懼﹔魏公若在﹐必輟遼東之行。」蓋譚勉翁詞也。其後勉翁贈官﹐汪彥章爲之詞云「𨿽甄濟佯﹐終逃天寶之難﹔而龔勝已死﹐不見南陽之興。」識者美之。吳丞相元中諭燕山父老云「桑麻千里﹐皆祖宗涵養之休﹔忠義百年﹐系父老訓誨之力。」徽廟極稱賞之。又宣和末﹐爲徽廟罪己詔云「重念累聖仁厚之徳﹐涵養天下百年之餘﹔豈無四方忠義之人﹐來徇國家一日之急。」識者韙之。又《謝右揆表》云「上聖中興﹐方擁風雲之會﹔下臣孤進﹐忽叨夢卜之求。」又云「從唐堯於汾水之陽﹐駭莫驚於思慮﹔贊黃帝於涿鹿之野﹐恨未暢於聲威。」詞人多美之。元中居儀眞時﹐復職奉祠﹐謝表云「流年往矣﹐漸知蘧璦之非﹔此道茫然﹐未願漆雕之仕。」人皆傳誦。王達可自翰苑出知鎭江﹐吳元中與之詩云﹕醉中擲筆金鸞殿﹐睡起鳴笳鐵甕城。可謂壯語。東坡十歲時﹐侍老蘇側﹐誦歐公《謝對衣金帶馬表》﹐因令坡擬之﹐其間有「匪伊垂之﹐帶有餘﹔非敢後也﹐馬不進」﹐老蘇笑曰「此子他日當自用。」至元中﹐再召入院﹐爲承旨謝表﹐乃益以兩句云「枯羸之質﹐匪伊垂之而帶有餘﹔斂退之心﹐非敢後也而馬不進。」梅和勝執禮﹐宣和初爲給事中﹐與時相王黼論事不合﹐攺禮部侍郎守蘄﹐復落職責守滁。王黼罷﹐復職鎭江﹐靖康初以翰林學士召﹐其謝表云「喜照壁間而見蠍﹐乍離楓下而聞鐘。」蓋「照壁喜見蠍」﹐此韓退之詩也﹐而「離楓下聞鐘」事偶不記﹐後數年﹐因閱劉禹錫《自武林例召赴京》詩﹐曰﹕雲雨湘江起臥龍﹐武陵樵客躡仙蹤。十年楚水楓林下﹐今夜初聞長樂鐘。蓋用此也。和勝﹐婺之浦江人也﹐未冠時家極貧﹐而親老無以爲養﹐大雪中以詩謁邑宰云﹕有令可幹難閉戶﹐無人堪訪懶移舟。邑令延之﹐令訓其子弟﹐後蔡榜登科﹐終於戶部尙書﹐死於靖康之難﹝庚溪﹞。溫叔皮《雜誌》云﹕舍人行詞或有未當﹐則執政請以稿議攺定。楊文公有重名於世﹐嘗因艸制爲執政者多所點竄﹐楊甚不平﹐因以稿上塗抹處﹐以濃墨傅之﹐就加爲鞋底樣﹐題其榜曰﹕世業楊家鞋底。或問其故﹐曰「是他別人腳迹。」當時傳以爲咀噱﹐自後舍人行詞﹐遇塗抹者必相謔云「又遭鞋底。」楊文公常艸答契丹書﹐有「鄰壤交歡」之語﹐進艸旣入﹐章聖自注其側云「鼠壤糞壤。」文公遽攺爲鄰境﹐蓋當時以攺制爲常。又卽位之次年﹐賜李繼遷姓名﹐復進封西平王﹐時宋白﹑蘇易簡﹑張泊在翰林艸詔冊﹐皆不稱旨﹐惟宋賾上意必欲推先帝欲封之意﹐因進詞曰「先帝早深西顧﹐欲議眞封。屬軒鼎之俄遷﹐逮漢壇之未遂。故玆遺命﹐特付眇躬。爾宜望弓劍以拜恩﹐守疆垣而效節。」上大喜﹐不數日﹐參大政。仁宗朝﹐晏元獻撰《章懿李皇太后神道碑》﹐破題云「五嶽崢嶸﹐昆山出玉﹔四溟浩渺﹐麗水生金。」蓋言誕育聖躬實系章懿﹐然仁廟夙以母儀事明肅太后﹐膺先帝擁幼之托﹐難爲直致﹐才者𨿽愛其善比﹐獨仁廟不悅﹐謂晏曰「何不直言誕育朕躬﹐使天下知之﹖當更別攺。」晏曰「已焚稿於神寢。」上終不悅。逮升二後赦文﹐孫丞旨當筆直敍曰「章懿太后丕擁慶衍﹐實生眇衝。顧復之恩深﹐保綏之念重。神禦旣往﹐仙遊斯藐。嗟夫﹗爲天下之母﹐育天下之君。不逮乎九重之承顏﹐不及乎四海之致養。念言一至﹐追慕增結。」上覽之﹐感泣彌月﹐明賜之外﹐悉以東宮舊玩密賚之﹐歲餘遂參大政。景初﹐張唐鄕榜賜特恩出身章服等﹐誥詞略云「靑衿就學﹐白首空歸。屢塵鄕版之書﹐不預賢能之選。靡務激昂以自勵﹐止期皓首以見收。」仁宗怒曰「後世得不貽子孫之羞乎﹖」禦筆抹去。宋鄭公庠別進云「久淪巖穴﹐夙蘊經綸。鶯遷未出於喬林﹐鶚薦屢先於鄕版。縱轡誠希於遠到﹐摶黽勉屈於卑飛。」上頗悅。慶曆七年春旱﹐楊察隱甫艸詔﹐旣進﹐上以罪己之詞未至﹐攺云「乃自去冬時雪不降﹐今春大旱﹐赤地千里。天威震動﹐以戒朕躬。玆用屈己謝愆﹐歸城上叩。冀髙穹之降監﹐憫下民之無辜。與其降戾於人﹐不若移滅於朕。自今避殿減膳﹐中外實封言事。」﹝《金坡遺事》﹞自蘇子美監﹝一有察字﹞奏邸﹐舊例鬻故官┮以賽神﹐因而宴客。時館閣諸名公畢集﹐獨李定不預﹐遂捃摭其事﹐言於中丞王拱辰。禦史劉元瑜迎合時宰之意﹐興奏邸之獄﹐一時英俊﹝一作雋﹞斥逐殆盡﹐有一网打盡之語。故梅聖兪有詩云﹕一客不得食﹐覆羹傷眾賓。蓋指李定也。自此禁苑闕人﹐上謂少年輕薄不足爲館閣重﹐時宰探上意﹐乃引彭乘備數。乘﹐蜀人﹐少時常欲贄所業於張忠定公﹐因門僧文鑑求見﹐僧先以所贄示公﹐公覽之殆徧﹐都擲於地﹐乘大慚而退﹐其謬可知矣。及在翰林﹐有邊帥乞朝覲﹐上許候秋涼卽途﹐乘爲批答﹐詔云「當俟肅肅之候﹐爰堪靡靡之行。」田況知成都﹐兩蜀荒歉﹐饑民流離﹐況卽發倉賑濟﹐旣而上表待罪﹐乘又當批答﹐云「才度巖巖之﹐便興惻惻之情。」人傳以爲笑。後觀趙子崧《中外舊事》云﹕嘉丁酉﹐李駙馬都尉和文之子少師端願作來燕堂﹐會翰林趙叔平槪﹑歐陽永叔修﹑王禹玉﹑侍讀王原叔洙﹑舍人韓子華絳﹐永叔命名﹐原叔題榜﹐聯句刻之石﹐可以想見一時人物之盛。蓋仁宗末年﹐文富二公爲相﹐引用得人如此。淳熙間﹐周益公子充久在禁苑﹐及除右揆﹐李子山當制﹐詞中有「三母之戒」﹐公力辭不拜命。壽皇宣諭令攺之﹐然制麻已廷告﹐旣而復攺﹐人頗異之。不知祖宗朝攺制率以爲常﹐但攺之於未宣之前爾。又有中書舍人權直崔惇詩﹐時謝後自貴妃冊後﹐內廷文字頗多﹐崔非所長﹐苦思遂成瘵疾﹐臨卒﹐有子尙幼﹐手書一紙﹐戒其子無學屑文﹐悉取其所爲稿焚之。王右司公衮吉老嘗語余云「余後讀本朝名臣傳﹐翰林學士彭乘不訓其子文學﹐參軍範宗翰學士責之曰﹕『王氏之琪琰﹐器盡﹔韓氏之綜縫縝維﹐才皆經緯。非蔭而得﹐由學而然』。二事絕相類。今人教子惟恐不能文﹐二公乃以屬文爲戒﹐與竇禹鈞﹑麻希夢之訓子異矣。」此可以續《金坡遺事》。●卷六本朝名公﹐四六多稱王元之﹑楊文公﹑範文正公﹑晏元獻﹑夏文莊﹑二宋﹑王岐公﹑王荊公﹑元厚之﹑王履道。元之出補外﹐賀同時在翰林大拜者云「三神山上﹐曾陪鶴駕之遊﹔六學士中﹐猶有漁翁之嘆。」又《滁州謝表》云「諸縣丰登﹐苦無公事﹔一家飽暖﹐全賴君恩。」文公以母病不謁告﹐兄弟徑歸許下﹐責授祕書監分司西京﹐謝表云「介推母子﹐願歸綿上之田﹔伯夷弟兄﹐甘受首陽之餓。」後除汝州﹐盲者攻擊不已﹐公又有啟云﹔「已擠溝壑﹐猶下石而不休﹔方困蒺藜﹐尙彎弓而相射。」文正公初隨母嫁朱氏﹐後復姓﹐謝表云「志在逃秦﹐入境遂稱於張祿﹔名非霸越﹐乘舟乃效於陶朱。」文莊父官河北﹐契丹犯界﹐沒於王事﹐後丁母憂﹐起復奉使契丹﹐辭表云「父沒王事﹐身丁母憂。義不戴天﹐難下穹廬之拜﹔禮當枕塊﹐忍聞夷樂之聲。」荊公尢工於四六﹐並見本集。呂吉甫監杭州酒務時﹐元厚之自侍從出守﹐每過之﹐必論文至通夕。他日﹐吉甫見荊公﹐問﹕「錢塘往來之衝﹐有佳士子乎﹖」吉甫曰「才士極難得﹐如元某﹐好个翰林學士。」公曰「有甚制作﹖」吉甫乃於書﹝一作畫﹞甕中出其一編﹐皆元所爲文也﹐荊公熟味甚喜。已而元爲詞臣﹐多士猶未深知之﹐及荊公除昭文相﹐制麻云「若礪與舟﹐世莫先於汝作﹔惟衮及繡﹐人久佇於公歸。」於是眾皆嘆服。王安中履道﹐初任大名府元城縣簿﹐吉甫一見奇之﹐未知其有文也。會熙河奏捷﹐履道代爲賀表﹐云「方叔壯猷﹐顧自嗟於老矣﹔臯陶賡載﹐尙希贊於康哉。」蓋能發其微也。南渡內外制﹐多出汪內翰彥章之手﹐膾炙人口。同時有孫仲益﹑韓子蒼﹑程致道﹑張燾﹑朱新仲﹑徐師川﹑劉無言﹐後有三洪兄弟。至辛巳歲﹐容齋艸親徵詔曰「惟天惟祖宗﹐方共扶於基緒﹔有民有社稷﹐敢自佚於宴安。」又曰「歲星臨於吳分﹐定成淝水之勛﹔鬥士倍於晉師﹐可決韓原之戰。」是時歲星在楚。檄書曰「爲劉氏左袒﹐飽聞思漢之忠﹔彳奚湯後東徵﹐必慰戴商之望。」汪浮溪《王復官制》曰「聖人之心﹐如權衡之公法無私者﹔君子之過﹐如日月之食人皆見之。衛侯醇謹﹐初豈有於他腸﹔顏子庶幾﹐尙何憂於貳過。」《賜王爲從弟投拜金人自劾不允詔》曰「昔羊舌坐誅﹐靡連叔向﹔王惇稔惡﹐猶赦茂宏。蓋古者君臣相與於腹心之間﹐未嘗以兄弟輒投於形迹之地。」《代嘉王謝及第表》﹕「鵬擊天潢之浪﹐鶯遷帝苑之春。昔慚假寵於分茅﹐今喜成名於拾芥。」《知徽州鄕郡謝封新安郡侯表》﹕「久客還家﹐方憩南飛之鵲﹔通侯授印﹔忽成左顧之龜。宋人以得封﹐望胡﹝一作敢﹞及此﹔漢將銀黃而誇裏﹐榮乃過之。」《賀收復杭州表》﹕「河有防而蟻爲之決﹐稼太盛則螟生其間。惟玆嘯聚之徒﹐蓋以承平之久﹝一作故﹞。敢搖蜂蠆之毒﹐盜弄萑蒲之兵。折箠一笞﹐投戈四潰。旃戎所向﹐舉江山歸指顧之中﹔帥藩復完﹐他郡縣可談笑而得。」靖康末《代羣臣勸進表》﹕「輒慕周勃安劉之計﹐庶伸程嬰存趙之忠。幸率土相從而歸啟﹐且諸侯不輟以事周」。又表﹕「整襄城之駕﹐而早戒修途﹔除髙邑之壇﹐而亟臨大寶。方圖後效﹐如成王小毖之詩﹔光復丕基﹐邁文帝大橫之兆。」靖康二年﹐皇太后手詔﹕「歷年二百﹐人不知兵﹔傳序九君﹐世無失徳。𨿽舉族有北韓之釁﹐而敷天同左袒之心。」又曰「漢家之厄﹐十世宜光武之中興﹔獻公之子﹐九人惟重耳之尙在。」周益公久在禁林﹐詞章爲一時之冠﹐《辭免直學士院狀》云「顧仙嶺之提鰲﹐自存大手﹔矧明庭之儀鳳﹐方集奇才。」《謝內相表》﹕「視淮南之書﹐豈但矜誇於下國﹔聽山東之詔﹐固當裨助於中興。」《謝衣帶鞍馬表》﹕「褐衣褐見﹐莫陳流戍之便宜﹔馬去馬歸﹐敢計塞翁之倚伏。」除大觀文判潭州﹐以言者奪職罷鎭﹐後復職﹐仍判潭州﹐到任謝表云「謂昔之銷印﹐重違白筆之公言﹔故今者剖符﹐庸示淸衷之本意。類雁門之復﹐夢成鹿野之眞。」又《謝復職表》云「華陽黑水﹐裂地而封﹔舊物靑氈﹐從天而下。」人皆傳誦。鄭元樞惠叔知建寧日﹐因前所薦舒光攺秩﹐後光以賄敗﹐公坐降兩秩﹐謝表云「視所以觀所由﹐不加詳審﹔聽其言信其行﹐竟墮欺誣。迨玆累年﹐果爾連坐﹔亦羿有罪﹐於予何誅﹖」又云「敢不勵緇衣好賢之心﹐謹推轂下士之禮。期不墜於家世﹐庶少酬於國恩。」蓋用鄭家事﹐尢爲親切。呂洞賓先生多遊人間。丁晉公通判饒州日﹐洞賓往見之﹐語公曰「君狀貌頗似李徳裕﹐他日富貴皆如之。」公咸平初與楊文公言其事﹐今已執政。張洎家居﹐忽外有一隱士通謁﹐乃洞賓名姓﹐洎倒屣迎見之。洞賓自言「呂渭之後四子溫﹑恭﹑儉﹑讓﹐讓終海州刺史﹐洞賓系出海州房﹐所任官《唐史》不載。」索筆八分書七言四韻畱與洎﹐頗言將佐鼎席之意﹐末句云「成功當在破瓜年」﹐俗以破瓜字爲二八﹐洎年六十四卒﹐乃其識也。滕宗諒守巴陵﹐回道士上謁滕﹐口占曰﹕華州回道士﹐來到嶽陽城。別我畱何處﹐秋空一劍橫。回大笑而去。呂有詩在人間極多﹕三入嶽陽人不識﹐朗吟飛過洞庭湖。又﹕飲海龜兒人不識﹐燒山符子鬼難看。又﹕一粒粟中藏世界﹐二升鍋內煮山川。並見楊公《談苑》。又﹕賣墨年年到鼎州﹐無端知府問蹤由。家居北斗魁星下﹐劍掛南窗月角頭。《東坡詩話》云﹕熙寧元年八月十九日﹐有道士過沈東老﹐飲酒用石橊皮﹐寫絕句壁上﹐自稱回道人﹐出門至石橋上﹐先度橋數十步﹐不知所在。或曰﹕此呂洞賓也。詩云﹕西鄰已富憂不足﹐東老𨿽貧樂有餘。白酒釀來緣好客﹐黃金散盡爲收書。此東坡ヘ錢塘之日。今在石村沈家﹐畫壁猶在﹐所畫之像﹐藤蔓交蔽其體﹐惟面貌獨出﹐余往來苕香﹐屢見之。其他如磨鐵鏡﹐舞畫鶴﹐設僧供於長沙﹐隱姓名於谷客﹐其異迹固多有之。惟渡江以來﹐近在辛卯歲﹐嘗遊毗陵﹐系靑結巾黃道服﹐阜絳艸履﹐手持笠﹐自題曰知命先生﹐自呼於市。荊門守胡公儔聞其聲﹐頗異﹐延之問命﹐先生曰「公有壽﹐且得見﹐次不在淸明前五日卽在淸明後七日。」至期忽得報云﹕第二政已攺﹐受他郡。七日後又得報云﹕見政有召命。胡始知其爲異人﹐乃悟知命字皆從口﹐必是呂洞賓無疑﹐深恨不款延之﹐日夜追想其狀貌﹐欲使畫工圖之﹐不可得。及至荊門半載﹐忽一日﹐公廳肅客有急足聲﹐喏云「某知州府有書信﹐今且往某州下書﹐回途卻請回書。」客退開書﹐通寒暄外無他語﹐有一軸信﹐開視乃是南京石本呂公畫像﹐與在毗陵日所見﹐衣巾狀貌無少異﹐公益嘆慕。胡後守滁州﹐爲刻石以志其事﹐余乙亥歲爲滁教﹐距辛卯歲五十餘年矣。以此知先生未嘗不遊人間﹐但世人少有仙風道骨﹐遇之者鮮矣。華山狂子張元﹐天聖間坐累�身﹐嘗作《雪》詩云﹕七星仗劍攪天池﹐倒捲銀河落地機。戰退玉龍三百萬﹐斷鱗殘甲滿天飛。又《鷹》詩云﹕有心待搦月中兔﹐更向白雲頭上飛。其詩怪譎多類此。韓魏公在延日﹐元以策於公﹐不用﹐後流落竄西夏﹐教元昊爲邊患。及公撫陜右﹐書生姚嗣宗獻詩云﹕踏破賀蘭石﹐掃空西海塵。布衣能辦此﹐可惜作窮鱗。公曰「此人若不收拾﹐又一張元矣。」遂表薦官之。又嘗題詩於關中驛舍云﹕欲掛衣冠神武門﹐先尋水竹渭南村。卻將舊斬樓蘭劍﹐買得黃牛教子孫。東坡見而志之﹐後聞乃嗣宗詩。又有詩云﹕崆峒山叟笑不語﹐靜聽松風飽晝眠。皆豪語也。施逵字必達﹐建陽人﹐少負其才﹐有詩名。建炎間﹐早擢上第﹐爲潁州教官﹐秩滿而歸﹐時範汝爲爲寇﹐據建城﹐執逵而脇之﹐令書旗幟﹐遂陷賊黨。朝廷命韓世忠討之﹐城破乃捕逵付軍帳﹐至臨安送府獄﹐編隸湖外。離家之日﹐度此去必無生還﹐乃囑其妻令攺適﹐其妻悲泣鬻奩﹐具所有以給行囊。及出獄﹐賂防送卒﹐使緩其行﹐買一犭自隨﹐所至宿舍﹐縱其通淫。行至中途村捨﹐一夕﹐多市酒肉﹐令恣飲﹐中夜酣臥﹐手刃二卒及婢﹐乃變衣易姓名竄於淮甸滁黃間。後朝廷圖影重賞﹐捕之甚急﹐逵乃爲僧﹐行入邊界山寺中﹐主僧見其執役惟謹﹐亦異顧之﹐疑其必非凡夫。一日﹐以事役其徒眾使出﹐獨畱逵在﹐呼而問曰「朝廷嚴賞捕囚命之人﹐若是﹐汝可以實告﹐我卻爲汝尋一生路脫去﹔不然﹐不獨汝身被戮﹐亦累及山門。」逵力諱拒﹐僧曰「我觀汝面目不是庸人﹐愛汝故爾。」逵乃感泣下拜﹐悉露情悃﹐僧又恐其疑己﹐謂曰「我卽坐此﹐汝自往吾臥內取一箱袱來。」預作一書並白金數兩﹐取出贈之云「可速入彼界﹐尋某寺僧某投之。」逵拜謝而去﹐遂至某寺﹐歲餘﹐主寺見其能書翰﹐甚喜之。逵於暇日買北庭舉業習之﹐易名宜生﹐舉進士﹐廷試《天子日射三十六熊賦》云「聖天子內敷文徳﹐外揚武功。云屯一百萬騎﹐日射三十六熊。」遂冠榜首﹐仕於金國﹐後爲中書舍人﹐入翰苑。紹興庚辰﹐逆亮謀犯淮﹐先遣逵爲賀正使﹐憑狐據慢﹐朝廷以尙書張燾爲館伴使﹐每以首丘桑梓之語動之﹐意气自若﹐臨岐顧張曰「北風甚勁。」張因奏早爲備。逵少時嘗有詩云﹕久坐鄕關夢已迷﹐歸來投宿舊沙溪。一天風雨龍移穴﹐半夜林巒鳥擇棲。賣菜無人求好語﹐種瓜何地不成畦。男兒未老中原在﹐寄與雞莫浪啼。又《嚴子陵釣臺》詩﹕懸崖斷壑少人蹤﹐只合先生臥此中。漢業已無一А土﹐釣臺今是幾秋風。同學劉郎已冕旒﹐未應換與此羊裘。子云到老不曉事﹐不信人間有許由。《至黃州弔東坡》詩﹕文星落處天應泣﹐此老已知吾道窮。事業漫誇生仲達﹐功名猶忌死姚崇。至一寺中﹐爲僧題屏風八景﹐其《平沙落雁》云﹕江南江北八九月﹐葭蘆伐盡洲渚闊。欲下未下風悠揚﹐影落寒潭三兩行。天涯是處有菇米﹐如何偏愛來瀟湘。此詩已有異志。又《感春》詩云﹕感事傷懷誰得知﹐故園閒日自暉暉。江南地暖先花發﹐塞北天寒遲雁歸。夢裏江河依舊是﹐眼前阡陌似疑非。無愁只有雙蝴蝶﹐解趁殘紅作陣飛。又《感錢王戰臺》詩﹕層層樓閣捧昭回﹐元是錢王舊戰臺。山色不隨興廢去﹐水聲長逐古今來。年光似月生還沒﹐世事如花落又開。多少英雄無處問﹐夕陽行客自徘徊。此詩是出塞作。又《題將臺》詩﹕梅花摘索未全開﹐老倦無心上將臺。人在江南望江北﹐徵鴻時送客愁來。此詩奉使本朝時作。又《題壁》云﹕君子𨿽窮道不窮﹐人生自古有飄蓬。文章筆下千堆錦﹐志气胸中萬丈虹。大抵養龍須是海﹐算來棲鳳莫非桐。山東宰相山西將﹐莫把前功論後功。逵嘗卜葬地﹐卜者曰「若近裏葬﹐三紀後可出侍從﹐子孫綿遠﹔近前﹐一紀年窮困﹐後方顯達﹐但不歸家鄕。」逵曰「子孫富貴何預於我邪﹖」卽從前葬。韓蘄王之孫枝﹝一作大﹞嘗語余云「後見趙左史再可﹐云靖康之難﹐有族人陷於北境﹐葉ヘ者﹐建寧人﹐仕於南京﹐亦畱金國﹐逵爲其子葉寮執伐﹐娶趙氏。後和好旣成﹐金還河南地﹐於是陷金者皆得歸江南。」寮今爲雜賣場監官﹐亦能言宜生之事。逵祖墳今在邵武建寧縣施村﹐土人猶能言其事﹐墓尙存。●卷七鄕音是處不同﹐惟京師天朝得其正。陸徳明作《釋音》﹐韻切亦多浙音﹐司馬溫公論九旗之名與相近﹐緩急何以分別﹖《小雅﹖庭燎》詩﹕言觀其。《左傳》﹕龍尾伏辰﹐取號之。然則此當爲芹音耳。關中人言淸濁之淸不攺淸字﹐丹靑之靑則爲萋音﹐又以中爲蒸﹐虫爲塵。不知本是芹音﹐亦周人語轉﹐如靑之言萋也。五方言若是者多﹐閩人以髙爲歌﹐荊楚人以南爲難﹐荊爲斤﹐文士作歌亦多不悟。眞宗朝試《天徳淸明賦》﹐有閩士破題云「天道如何﹖仰之彌髙。」考官閩人﹐遂中選。﹝《古今詩話》﹞荊南進士爲《雪》詩﹐始用先字﹐後云「十二峯巒旋旋添」﹐以添爲天也。向敏中鎭長安﹐土人不敢賣蒸餅。﹝陳輔之﹞余聞英華之事舊矣。歲在庚辰﹐道出縉雲﹐訪其遺迹﹐得縉雲令林毅夫《贈英華詩集》一編﹐考其年代姓名﹐乃元丰二年﹝一作三年﹞夏五月﹐縣令開封李長卿女也。李有二女﹐慧性過人﹐聞誦詩書皆默記之﹐姿度不凡﹐俄染癘疾而逝﹐殯於邑之仙巖寺三峯閣﹐李公滿罷﹐因舁以歸。宣和庚子﹐盜起嚴之靑溪﹐所過焚燎無遺﹐惟三峯閣獨存。主簿以爲廨捨﹐每見女子﹐態貌綽約﹐彩衣翩躚﹐嘯歌自得﹐命玉虛羽士奏詞﹐終莫能去。簿遂移於寺之浴堂故趾﹐別創廨宇﹐遂無所見。代者濟南王傳慶長興﹐與弟傳及﹑內表曹穎偕來館﹐曹於廳治之東﹐未幾曹神气恍惚﹐若有所憑。一夕吏散﹐庭空月明﹐曹與女羅觴豆﹐獻酬歡洽﹐嚴更者黎明告於簿﹐簿驚愕﹐力扣曹﹐曹不可隱﹐具言「有女子每夕扣扃而至﹐與語皆出塵气象﹐詰其姓氏﹐曰開封李長卿女﹐秀萼其名﹐英華其字。父任邑令﹐隨侍而至﹐偶遇眞人﹐授丹砂﹐辟穀有年﹐身輕於羽﹐蓬萊𨿽遠﹐一念至﹐則瞬息間耳。若靑城﹑紫府﹑桃源﹑天臺﹐吾遊息之所也﹐仙都窪尊特僑寓爾。知子鰥居﹐故來相慰。更唱疊和﹐殆無虛日。」時長至節﹐傳慶休於中堂﹐空中聞笑語聲﹐王云「汝非英華邪﹖」揖而問焉﹐與曹之言無少異。自是形迹不祕﹐去來不時﹐窗壁題染﹐在在可錄﹐王盡室見之﹐不以爲怪。有親陳觀察者﹐挽之從軍﹐將就道﹐英華情不忍釋﹐祖於黃龍之僧捨﹐與訣曰「妾與子緣斷矣。念寓簿捨日﹐子嘗求我辟穀方﹐豈靳而不與者﹖但子宿緣寡淺﹐塵業未償﹐非仙舉之姿。他時當有兵難﹐妾豈能終爲子保﹖敬授靈香一瓣﹐有急請熟以告﹐當陰有所護。不然﹐亦無如之何也。」曹公勇爲朔方之行﹐不意獲譴麾下﹐追惟英華之言﹐欲取所遺香之﹐軍行無宿火﹐卒正法。英華詩百餘篇﹐其警句有《春日述懷》二絕云﹕三月園林麗日長﹐落花無語送春忙。柳綿不解相思恨﹐也逐遊蜂過短墻。園林簇簇日暉暉﹐白蝶黃蜂自在飛。公子醉眠芳艸岸﹐風移花片點春衣﹝一云落花片片點春衣﹞。又云﹕醒酒淸風搖竹去﹐催詩小雨過山來。又﹕緣發照波秧正暖﹐黃雲臥隴麥初成。非詩人所易到也。其詩無淒涼悲怨之詞﹐皆艷麗歡愉之語﹐殆亦鬼中之仙耶。若言曾生之遇﹐尢異。余友人曾亨仲﹐少隨表兄陳夢良任嶽之嘉魚尉﹐秩滿移寓於崔府君祠下﹐館會於東廡。忽一夕﹐聞窗外異香撲鼻﹐微吟云﹕芳心欲割憑誰訴﹐惟有淸風明月知。次夜復吟。曾穴窗視之﹐仿佛有女子過廡下﹐但見雲鬟斜﹐若懶妝之態。是夕忽入﹐與之遇﹐力扣其姓氏﹐不告﹐彊絕之﹐乃云「妾本府君之女。」又問其年若干﹐云「年當二八時。」又問何故懶妝﹐云「對妝慵覽鏡。」又問﹕「答我一似吟詩。」云「拈筆愛題詩。」一日﹐曾往祠下﹐徧閱無女子像貌﹐疑是寓居女﹐恐事覺﹐欲絕之﹐女云「君若見疑﹐可同往。」乃引至一大府﹐有童姬百輩候迎於門﹐延至中堂茶湯罷﹐登望月臺﹐羅列肴饌酒果﹐甚設酬勸浹洽﹝一作歡洽﹞。臺旁有碑﹐記其歲月﹐云無爲子撰﹐曾問﹕「無爲子是何人﹖」云「卽妾也。」酒罷已五鼓﹐曾攜果核歸﹐醉寢﹐其子侄至﹐取其果與之﹐無異人間者。又嘗吟云「欲擇純良婿﹐須求才學兒。期君終遠大﹐富貴我皆知。」曾云「何以知之﹖」云「吾父掌人間善惡禍福﹐各有簿﹐吾嘗竊視之。」曾遂扣以前程事﹐云「遇雞年卽發。」自此每夕寢處如常﹐但神情頗瘁﹐其家疑爲妖魅所惑﹐力扣之﹐乃以實告。郡有孔法師﹐符法甚靈﹐乃密以狀告﹐孔爲具牒﹐令就城隍司投之﹐且云「今夜若有影兆﹐見報。」是夕﹐府君從窗外長嘆而過﹐有數獄卒押其女隨後﹐女舉手指曾數其負約。翌旦﹐孔咒符與飲﹐自此遂不至。八月﹐郡以祠爲漕試院﹐遂移寓南艸市﹐女子復來﹐自後往來不可禁﹐唱和詩詞盈軸﹐其家視以爲常﹐亦不復怪。來春﹐曾欲試上庠﹐女泣別曰「與君相從許﹐久苦畱不住﹐先動必有災﹐前途宜自謹。」曾至黃池鎭﹐一夕被寇席捲而去﹐曾狼狽而歸﹐至中都復丁母艱﹐始驗其言。後累舉﹐遇雞年皆不驗﹐後館於趙大資徳老之門﹐至癸酉歲果請浙漕薦﹐年幾七旬矣。女子之言異哉。余謂﹕妖魅之惑人﹐未有久而不斃者﹐獨二子所遇不能爲之害﹐曹果死於兵難﹐曾𨿽蹭蹬不第﹐年逾八帙以壽終。余淳熙甲辰﹐初識曾於臨安郡庠﹐一日乘其醉扣之﹐曾悉以告﹐嘗爲作傳以紀其事矣。亨仲乃鄭鑑自明之內表﹐嘗以其事語於伯恭先生﹐士夫間亦有聞之者﹐偶讀李英華集﹐某以其事正相類﹐因並錄之。溫叔皮云「三衢柴翼客滬瀆﹐余謁之。因談兵火以前﹐湖南一士人過泗州﹐有解太素脈者診之﹐云﹕『公來年有官﹐然有病也。』士子竦然曰﹕『當得何病﹖』曰有癰疽病。士畱五日﹐求爲處一方﹐脈者竟不能爲之﹐乃指京師某人者俾訪之。士子到京﹐來年果登第﹐求診脈於醫﹐醫問﹕『君所嗜何物﹖』答曰﹕『物物皆喫。』醫曰﹕『喫果子否﹖』梨正熟﹐有某梨者﹐買二百許﹐每日食畢﹐恣啖之。一兩旬﹐復謁醫﹐醫問﹕『啖多少梨﹖』答云二百許。醫曰﹕『可喜﹗今君無事矣﹐然須生瘡。』旣而三四日間﹐徧身患大瘡﹐以藥調和其內﹐尋愈。出京過泗州﹐見向診脈者﹐問﹕『君得官又安樂﹐醫以何藥療君病﹖』答云﹕『某不病﹐但生瘡爾。』醫者詰之﹐乃以食梨事對﹐脈者呼其子設香案﹐望京師而拜曰﹕『不可謂世間無人。』乃志其方﹐蓋以梨發散其癰疽之气﹐變作渾身瘡爾。士子及太素脈者忘其姓名﹐惟記京師醫者是大馬劉家。」張文定公年十六發解入京﹐從汴岸日者問休咎﹐日者曰「子來正及時﹐吾嗜酒﹐然術甚髙﹐每醉則不能推測﹐今日偶不飲﹐當爲盡言。」良久曰「言之勿怒﹐子更十年當以三人及第﹐又二年當爲狀元。」文定大怒曰「三人及第﹐豈再魁乎﹖」拂衣而去。是歲下第﹐後十年始以茂才異等除校書郎﹐知昆山縣﹐三人恩例也。又二年再舉賢良方正﹐除將作監丞通判睦州﹐狀元恩例也。文定公孫婿曾統云。﹝同上﹞鄭燕公居中達夫﹐開封人﹐少遊上庠﹐登捨選職學事﹐每休沐﹐常與鄭紳遊。紳嘗爲省直官﹐官罷﹐貧不事生產﹐公每給之。一日﹐同至相國寺﹐有日者榜卦肆﹐一卦萬錢﹐公如其數﹐扣之﹐日者云「此命大貴﹐與蔡太師相類。」究其詳﹐則拾起卦子不復言矣。行數步許﹐語鄭曰「汝試令看。」鄭笑曰「我有萬錢卽登旗亭痛飲﹐決不與此曹。」公云「吾爲償金。」彊之往﹐日者曰「吾每日只推算一命﹐要看時可預錄下﹐來日見訪。」二人如期而往﹐日者默然良久﹐云「怪吒﹗這五行又與孟太尉相類。」公頗不樂而去。蓋公少年馳聲學校﹐意气方盛﹐得日者言﹐益喜﹐試以鄭驗其術何從解貴﹐然心懷覬望。又語鄭曰「吾二人更各以五千令覆算。」日者不納﹐諭以覆看前二命﹐乃受﹐曰「二命皆大貴﹐先看者將來與蔡太師同官﹐後看者卻先發﹐大抵相去不遠。」公復問﹕「何時當貴﹖」日者曰「若見雪紛紛下時﹐卻來相謝。」公戲鄭曰「術者道我貴﹐吾今已升捨﹐若登甲科﹐貴亦不難。謂汝貴﹐時恐無此理。」鄭徐答曰「我亦有少寅緣﹐但不欲言。」公力詰之﹐乃曰「某自喪偶後﹐有息女甫七歲﹐無人鞠養﹐將與中貴爲養女﹐間嘗進入內﹐性極慧黠﹐頗得寵遇﹐恐異時因此進身﹐未可期。某以私告﹐切勿語人。」公聞之沾沾自喜﹐且欲驗日者之言﹐與鄭劇飲而歸。後復與鄭同行﹐忽遇雪下﹐公笑曰「日者言雪下時﹐汝當貴。」鄭曰「今得一杯暖寒足矣﹐望豈及此。」公因畱外館﹐流連逾日。忽有快行屢至學﹐尋問頗急﹐學臧輩不知公寓處﹐及歸乃以告﹐公亦驚訝﹐未知何事。語未竟﹐復至﹐喜曰「幸得見學士。慈徳宮鄭押班欲尋其父﹐徧問莫有知其家者﹐聞常與學士相過。」公曰「少頃須至﹐但貧甚﹐吾每之﹐更寬兩日﹐爲辦些衣服方可去。」時公新婚﹐奩具甚厚﹐有銀盂在側﹐持以予之曰「漫爲酒資﹐可以此意覆知押班。」快行得之殊過望﹐悉以其語達押班﹐甚徳之。及鄭入見﹐具言居貧﹐每藉公卹﹐誼過手足。鄭自此有居第﹐庖供日丰﹐與公往還﹐情好愈篤。及徽廟登極﹐慈徳太后以押班賜上﹐封賢妃﹐未幾爲貴妃﹐恩寵日盛﹐六宮無出其右。政和元年﹐冊後﹐以紳爲樂平郡王。公初擢第﹐任眞定教官﹐紹聖初﹐爲太學博士﹐上卽位﹐遷大宗正丞﹐崇寧間﹐自禮部郎召試中書舍人﹐除知樞密﹐以後故也。政和三年﹐再知院﹐六年﹐拜少丞太宰兼門下侍郎﹐蔡儋州再入﹐正與之同相。日者之言異哉﹗葛文安公與公之孫爲僚婿﹐嘗語余云。文安公又言「某自上元丞滿罷﹐除浙東機幕待次﹐有相士趙蓑衣者﹐謂某曰﹕『公面有憂色﹐主服﹐然便得見任。』不待終﹐更召爲學官﹐歷淸要﹐不出國門﹐至宰相﹐月餘果喪偶﹐又數月﹐報代者事故。到官逾年﹐劉侍郎孝維榻前特薦﹐除太學博士。及爲給捨時﹐趙來見﹐某令看兩府誰先入相。時趙雄爲樞密﹐相士所言皆不驗﹐豈其術偶中﹐亦有時而差邪﹖」余後讀範蜀公蒙求云﹕張鄧公嘗謂範公曰「某舉進士時﹐與寇萊公遊相國寺﹐詣一卜肆﹐卜者曰﹕『二人皆宰相也。』旣出﹐遇張齊賢﹑王隨﹐復往卜之﹐卜者大驚曰﹕『一日之內而有四人宰相。』四人相顧而笑以退。因是卜者消聲﹐不復有人問之﹐卒窮餓以死。」其後四人皆如其言。鄧公欲爲之作傳﹐因循未能﹐時公已致仕﹐猶能道其姓名﹐今余又忘之。紹興初﹐日者韓操﹑曹谷皆奇術也。湯丞相進之史丞相二公微時﹐嘗往扣之。一日調官中都﹐復同往﹐韓偶修屋﹐無延坐處﹐其家紿云「出去。」韓﹐瞽者﹐聞其聲而詫之﹐亟呼曰「二相公來﹐豈可不畱坐﹖」後皆如其言。又﹐劉樞密珙父﹑呂檢詳仲發同訪之﹐時二公已京秩爲幹官﹐韓云二命皆攺秩﹐又指劉后當至樞使﹐呂爲卿監。後劉果爲樞密﹐但非使爾﹐呂爲檢詳﹐直顯謨閣﹐終朝議大夫﹐亦卿監賢序。又餘同裏前輩林僉判元祖﹐省試已迫期﹐病甚﹐肩輿往扣之﹐韓云「今年當第。」臨試前一日自愈﹐是歲果第。余幼年猶及見之﹐與餘言及曹谷﹐與韓齊名﹐晚年術多差。曹﹐丹陽人﹐有士人初薦﹐問省試得失﹐曹不許﹐云「須至免舉年方登第。」果下省﹐至免舉﹐復扣之﹐曹又不許﹐士子曰「公向年許我免舉登第﹐何相反邪﹖」曹曰「若果是曹谷相許﹐但以往日之言爲據﹐是時命運通利所言無不中﹐今時運不如昔﹐故亦有時而差爾。」後果第。然則日者之術驗否﹐亦系時運﹐不專在術邪﹖●卷八王欽若鄕薦赴闕﹐張僕射齊賢時爲江南漕﹐以書薦於錢希白易。錢時以才名獨步館閣﹐適延一術士以考休咎﹐不容通謁﹐王局戚門下﹐厲聲詬閽人﹐術者遙聞之﹐謂錢曰「不知何人耶﹖若聲形相稱﹐世無此貴者﹐但恐形不副聲爾。願延之使某獲見。」希白召之。冀公單微遠人﹐神貌竦瘦﹐復贅於頸﹐舉止山野﹐希白蔑視之﹐術者悚然﹐側目諦視。旣退﹐術者稽顙興嘆曰「人中之貴有此十全者﹗」錢戲曰「都堂便有此等宰相乎﹖」術者正色曰「公何言歟﹖且宰相何時而無﹖此君不作則已﹐若作則天下富盛﹐而君臣相得﹐至死有慶而無弔。不完者﹐但無子而已。」錢戲曰「他日當陶鑄吾輩乎﹖」術者曰「恐不在他日﹐卽日可得﹐願公毋忽。」後希白方爲翰林學士﹐冀公已眞拜。馬尙書亮使淮南時﹐呂許公爲布衣﹐侍其父罷江外縣令﹐亦至淮甸﹐上書求見﹐馬公一閱知其必貴﹐遂以女妻之。馬公知江寧時﹐陳執中以光祿寺丞經過﹐馬謂曰「寺丞他日必至眞宰相。」令其諸子出拜﹕「願以老夫之故﹐他日得預陶鑄之末。」曾致堯諫議一日在李侍郎虛己坐上見晏元獻公﹐公﹐李之婿也﹐時方奉禮郎。曾熟視之﹐曰「他日甚貴﹐但老夫不及見子爲相也。」黃朝美云「風鑑一事﹐乃昔人甄識人物﹑拔擢賢才之所急﹐非市井卜相之流用以賈鬻取貲者。」前世郭林宗﹑裴行儉又考器識以言臧否﹐余亦粗知大槪﹐嘗與富文忠論之﹐文忠曰「觀子之論多取丰厚﹐若﹝一作者﹞是﹐屠兒飠丕飠乇師皆貴矣。」余復思之﹐大凡相之所先﹐全在神气與心術﹐更或丰厚﹐其福十全。唐人以格律自拘﹐惟白居易敢易其音於語中﹐如﹕照地騏﹝音佶﹞麟袍﹑雪擺胡﹝音鶻﹞騰衫﹑欄幹三百六十﹝音諶﹞橋。晏殊嘗評之曰「詩人乘俊語當如此用字。」故晏公《與鄭俠》詩云﹕春風不是長來客﹐主張﹝去聲﹞繁華能幾時。然杜詩如此用字亦多﹕將軍只數漢嫖姚。《漢書》音漂鷂﹐而杜作平聲之類。李嘉詩云﹕門臨蒼茫經年閉﹐身逐嫖姚幾日歸。又張詩﹕洛水暮天橫蒼莽﹐邙山落日露崔嵬。東坡詩﹕崢嶸依絕壁﹐蒼茫瞰奔流。蒼茫二字﹐古人用之皆是平聲﹐而此作仄聲。又《石鼻城》詩﹕獨穿暗月朦朧裏﹐愁渡奔河蒼茫間。亦作仄聲。魯直亦多如此用字。沈存中《筆談》云「治於初﹝一作中﹞﹐杭州南新縣﹝今新城﹞民家析柿木﹐中有上天大國四字﹐予親見之﹐書法類顏眞卿﹐極有筆力。其木剖偶﹐當天字中分而天字不破﹐上下兩畫並一腳﹐皆旁挺出半指許﹐如木中之節﹐以兩木合之如合契焉。」是時正中原全盛之時﹐安知有駐蹕臨安之事﹖此正符中興渡江之兆。偏方之地謂之大國﹐而天字不破﹐乃中興再纂紹鴻圖之讖也。莫非前定﹖存中但記其字體之異﹐豈知有後日之事邪﹖江南保大中浚秦淮得石志﹐案其刻有大宋乾徳四年凡六字﹐他皆磨滅不可識﹐令諸儒參驗﹐乃輔公反江東時年號。太祖受命﹐號宋﹐攺元乾徳﹐江左始衰﹐豈非威靈﹝一作稜﹞將及﹐而符讖先著邪﹖又劉貢父詩話云「太祖欲攺元﹐須古來所未有者﹐宰相以干徳爲請﹐且言前代所無。三年正月平蜀﹐有宮人入掖庭者﹐太祖因閱其鏡奩﹐背有乾徳四年﹐大驚﹐曰﹕『安得四年所制乎﹖』宰相不能對﹐陶谷竇儀奏對曰﹕『蜀少主曾有此號。』太祖嘆曰﹕『作宰相須是讀書人。』」然二公又不知輔公已有此號矣。慶曆七年﹐貝州卒王則叛﹐參政文彥博請行﹐仁宗忻然遣之﹐且曰「貝字加文爲敗﹐卿擒賊必矣。」逾月以捷報聞﹐詔拜平章事﹐攺貝爲恩﹐此與眞宗幸澶淵﹐院﹝一作校﹞尉宋捷迎駕﹐上喜以爲必破虜﹐其先兆相類。鳳凰穴在南恩州北甘山﹐壁立千仞﹐有瀑水淙下﹐猿不能至。鳳凰巢其上﹐彼人呼爲鳳凰山。所食亦虫魚﹐遇大風雨或飄墜﹐其雛小者猶如鶴而足差短﹐南人或取其嘴﹐謂之鳳凰杯。古書鳳凰生於丹穴﹐卽南方也﹐蓋此禽獨出於塵寰之外﹐能遠羅弋﹐其智能遠害﹐逢時而出也。本朝常集淸遠合歡樹。臘茶出於福建﹐艸茶盤於兩浙﹐兩浙之品日鑄爲上。自景以後﹐洪之雙井白芽漸盛﹐近歲制作尢精﹐囊紅紗不過一二兩﹐以常茶十數斤養之﹐用避暑濕之气﹐其品遠出日鑄上。魯直與陳季常帖云「雙井前所選﹐乃家園第一﹐如所論﹝一作諭﹞不可解﹐竊意似南方士人觀國爾。昔有南方一士人﹐初入都﹐見縣巷燕支鋪羣婢﹐卽嘆息以爲燕趙之絕色﹐及其遊界南北﹐眞見妖麗之姝﹐遂復尋常爾。豈曩時所見長鷹爪者﹐初至縣巷者乎﹖今漫寄數兩大爪﹐然其味乃不甚良也。」自山谷品題之後﹐雙井之名益著﹐東坡𨿽欲臣雙井﹐其可得哉﹖東坡云「唐人煎茶用姜﹐故薛能詩云﹕鹽捐添常戒﹐姜宜著更誇。據此則又有用鹽者矣。近世有用此二物者﹐必大笑之﹐然茶之中等者用姜煎﹐信佳也﹐鹽則不可。」東坡之說如此﹐不知今吳門﹑毗陵﹑京口煎點茶用鹽﹐其來已久﹐卻不曾有用姜者﹐風土嗜好各有不同。範文正公《茶》詩云﹕黃金碾畔綠塵飛﹐碧玉甌中翠濤起。蔡君謨謂公曰「今茶絕品者甚白﹐翠綠乃下者爾。」欲攺爲玉塵飛﹑素濤起。君謨之說固然﹐然今自頭綱貢茶之外﹐次綱者味亦不甚良﹐不若正焙茶之眞者﹐以帶微綠爲佳。近日士夫多重安國茶﹐以此遺朝貴而誇﹐茶不爲重矣。唐李泌《茶》詩﹕旋氵未翻成碧玉池。亦以碧色爲貴﹐今諸郡產茶去處﹐上品者亦多碧色﹐又不可以槪論。前輩謂﹕伊川嘗見秦少遊詞「天還知道﹐和天也瘦」之句﹐乃曰「髙髙在上﹐豈可以此瀆上帝﹖」又見晏叔原詞「夢魂慣得無拘檢﹝一作束﹞﹐又踏楊花過謝橋」﹐乃曰「此鬼語也。」蓋少遊乃本李長吉「天若有情天亦老」之意﹐過於瀆﹐少遊竟死於貶所﹐叔原壽亦不永﹐𨿽曰有數﹐亦口舌勸淫之過。管寧泛海﹐幾覆舟﹐自言「平生一朝科頭﹐三晨晏起﹐其過在此。」今人有愧於冥冥之中者﹐其過何止科頭晏起而已哉﹖東坡云「司馬溫公有言﹕『吾無過人者﹐但平生所爲未嘗有不可對人言者爾。』」《晁氏客語》云「怕人知事莫萌心。」此與蘇子由云「但置一卷歷子﹐日有所爲皆書之」相類。後唐明宗﹐公卿大夫皆唐室舊儒﹐其時進士贄見前輩﹐各以所業﹐止投一卷至兩卷﹐但於詩賦歌篇古調之中﹐取其最秀者投之﹐行兩卷﹐號曰雙行﹐謂之多矣。故桑魏公維翰只行五首賦﹐李相愚只行五首詩﹐便取大名以至大位﹐豈必以多爲貴哉﹖裴說補闕﹐只行五言十九首﹐至來秋復行舊捲﹐人有譏之者﹐乃云「只此十九首苦吟﹐尙未有見知﹐何暇別捲哉﹖」余謂﹕國初尙有唐人之風﹐趙叔靈﹝一作琳﹐誤。案﹕叔靈名湘﹐詩名《南陽集》﹞﹐淸獻之祖也﹐初舉進士﹐主司先題其警句於貢院壁上﹐遂擢第。有詩集數十篇﹐閒雅淸淡﹐不作晚唐體﹐自成一家。淸獻漕成都日﹐宋祁公鎭益都﹐爲序其詩﹝案﹕叔靈《南陽集》近有聚珍版本行世﹐予從宋本《嚴陵集》復得佚詩五首﹐附錄於此。《新定旅館中作》云﹕歲月鄕關外﹐溪山瞑色中。孤城秋閉雨﹐獨客夜聞鴻。病使新髭出﹐貧令舊業空。思歸不得夢﹐欹枕近梧桐。《桐江晚望》云﹕疊浪浸天靑﹐離愁望處生。雨餘孤島瞑﹐花落一船橫。岸遠紅蘭濕﹐魚狂白鳥驚。無人問行客﹐山寺暮鐘聲。《暮冬新定郡樓閒望》云﹕江城逢歲暮﹐獨自倚樓臺。積雪明孤島﹐微陽在早梅。水搖冰欲泮﹐春近雁思回。故國還如此﹐歸心但暗催。《秋晚舟泊桐江》云﹕嚴子陵邊水自流﹐夕陽無語倚松舟。乍逢風月羞爲客﹐及到溪山識盡秋。移樹斷蟬初過雨﹐立沙孤雁偶隨鷗。鄕心旅思何人會﹐蘆葦蕭蕭一笛幽﹞。●卷九夏文莊舉制科對策罷﹐方出殿門﹐遇楊徽之﹐見其年少﹐遽邀與語曰「老夫他則不知﹐惟喜吟詠﹐願丐賢良一篇﹐以卜他日之志。」公欣然援筆曰﹕殿上衮衣明日月﹐硯中旗影動龍蛇。縱橫禮樂三千字﹐獨對丹墀日未斜。楊公嘆服曰「眞宰相器也。」此《靑箱雜記》所載。又﹐《東軒筆錄》與此少異﹐云﹕公舉制科對策﹐廷下有老宦者﹐前揖曰「吾閱人多矣﹐視賢良他日必貴﹐求一詩以志今日之事。」因以吳綾手巾展前﹐公乘興題曰﹕簾內衮衣明黼黻﹐殿中旗旆雜龍蛇。縱橫落筆三千字﹐獨對丹墀日未斜。然不若前詩用字之工﹐所謂宦者以吳綾手巾求詩﹐想必有此。至今殿試唱名﹐宦者例求三名詩﹐但句語少有工者﹐詩亦不足重矣。祖宗朝﹐一時翰苑諸公唱和﹐有《上李舍人》詩﹕西掖深沈大帝居﹐紫微西省掌泥書。天關啟鑰趨朝後﹐侍史焚香起艸初。又﹕黃扉陪漢相﹐彩筆代堯言。又《和人見賀》﹕分班曉入翔鸞閣﹐直閣旁聯浴鳳池。彩筆閒批五色詔﹐好風時動萬年枝。又﹕太�西入鳳池邊﹐�閣淩雲爲起煙。彩筆時批尺一詔﹐直廬深在九重天。又《內直》詩﹕紫泥初熟詔書成﹐紅藥翻階畫影淸。屋瓦生煙宮漏永﹐時聞幽鳥自呼名。李《燕會》詩﹕衣惹禦香拖瑞錦﹐筆宣皇澤灑春霖。賈黃中﹕靑綸輝映輕前古﹐丹地深嚴隔世塵。錢若水﹕日上花梢簾捲後﹐柳遮鈴索雨晴初。楊徽之﹕詔出紫泥封去潤﹐朝回蓮燭賜來香。皆燦然有貴气。王元之嘗作《三黜賦》以見志﹐後知制誥﹐忤時相﹐出知黃州。蘇易簡榜下放孫何等進士三百餘人﹐奏曰「禹禁林宿儒﹐累爲遷客。臣欲令榜下諸生送於郊。」奏可之﹐禹作詩謝曰﹕綴行相送我何榮﹐老鶴乘軒愧谷鶯。三入承明不知舉﹐看人門下放諸生。時交親循時好惡﹐不敢私近﹐獨竇元賓執手泣於閣門。公後以詩謝之曰﹕惟有南宮竇員外﹐爲余垂淚閣門前。權徳輿不由科第知貢舉﹐三年﹐門下諸公繼爲公相﹐以元之之才不得知貢舉﹐抑命也夫。前輩論藏書畫者多取空名﹐偶傳爲鐘王顧陸之筆﹐見者爭售﹐此所謂耳鑑。又有觀畫以手模之﹐相傳以謂素隱指者爲佳畫﹐此又在耳鑑之下﹐謂之揣骨聽聲。畫之妙當以神會﹐不可以形器求也﹐此固善於評畫者。然余觀近代酷收古帖者﹐無如米元章﹐識畫者﹐無如唐彥猷。元章廣收六朝筆帖﹐可謂精於書矣﹐然亦多贗本。東坡跋米所收書云﹕畫地爲餅未必似﹐要令癡兒出饞水。山谷和云﹕百家傳本略相似﹐如月行天見諸水。又云﹕拙者竊鉤輒折趾。蓋譏之也。楊次翁守丹陽﹐元章過都﹐畱數日﹐元章好易他人書畫﹐次翁作羹以飯之﹐曰「今日爲君作河豚。」其實他魚﹐元章疑而不食﹐次翁笑曰「公可無疑﹐此贗本爾。」因以譏之。唐彥猷博學好古﹐忽一客攜黃筌《梨花》﹐臥鵲於花中斂羽合目﹐其態逼眞。彥猷蓄書畫最多﹐取蜀之趙昌﹑唐之崔彜數名畫較之﹐俱不及﹐題曰「錦江釣叟筆﹐絹色晦淡﹐酷類唐﹝一作古﹞縑。」其弟彥範揭圖角絹視之﹐大笑曰「黃筌唐末人﹐此乃本朝和買絹印﹐後人矯爲之。」遂還其人。以此觀之﹐眞贗豈易辧邪﹖世之溺於書畫者﹐𨿽不失爲雅好﹐然亦一癖爾。歐陽公有《牡丹圖》﹐一貓臥其下﹐人皆莫知﹐一日﹐有客見之﹐曰「此必午時牡丹也﹐貓眼至午精細而長﹐至晚則大而圓。」此亦善於鑑盡者。歐陽公《石月屏序》云「張景山在虢州時﹐命治石橋小版﹐一石中有月形﹐石色紫而月白﹐中有樹森森然﹐其文黑而枝葉老勁﹐𨿽世之工於畫者不能爲﹐蓋奇物也。景山因謫畱以遺予﹐因令善畫工模寫以爲圖﹐並書以遺蘇子美。其月滿﹐西旁微有不滿處﹐正如十三四時﹐其樹橫生﹐一枝外出﹐皆其實如此﹐不敢增損﹐貴可信也。子美﹑聖兪皆有詩。」余嘗於赤岸陳文惠裔孫忠懿家﹐出示余此屏﹐自言「文忠公所藏之本﹐其月﹑樹﹑枝﹑葉與公之序無少異﹐但其圖與石屏微不類爾。豈公所謂世之工於畫者不能爲乎﹖」忠懿且求余跋語﹐余謂﹕「歐公方誇此石﹐自云每到月滿時﹐石在暗室光出檐﹐聖兪則曰﹕『曾無纖毫光﹐未若燈照席﹐徒爲頑璞一片圓﹐溫潤又不如圭璧。』何貶此石之甚邪﹖𨿽然﹐此屏不幸而遇聖兪﹐亦幸而有聖兪﹐則此屏可以長寶而不爲好事者奪﹐豈願復有歐陽公者﹐出而見之乎﹖」容齋先生語余云「唐金城馮贄編《云仙散錄》﹐不著出處﹐皆爲僞撰﹐初無此事。予偶得此本﹐退而讀之﹐有張曲江語人曰﹕『學者常想胸次吞云夢﹐筆頭湧若邪溪﹐量旣並包﹐文亦浩瀚。』殊不知若邪在會稽雲門寺前﹐特一澗水耳﹐何得言湧耶﹖以此知其僞明矣。觀贄自敍之文﹐乃是近代人文格﹐亦非唐人之文也。世有僞作《東坡注杜詩》﹐內有《遭田父泥飲篇》『欲起時被肘』云﹕『孔文舉就里人飲﹐夜深而歸﹐家人責其遲﹐曰「欲命駕﹐數被肘。」工部造詩要妙﹐胸中無國子監書者﹐不可讀其書。』此大疏脫處﹐不知國子監能有幾書﹐亦何嘗有此書邪﹖」余謂﹕筆頭湧若邪溪與胸中無國子監書可謂的對﹐後以語容齋﹐遂共發一笑。僞注《贈王中允維》末句云﹕窮愁應有作﹐試誦白頭吟。舊注虞卿著《白頭呤》以人情樂新而厭舊﹐義自明白。僞注乃云「張跋欲娶妾﹐其妻曰﹕『子試誦《白頭吟》﹐妾當聽之。』跋慚而止。此婦人女子善警戒者也。」是以《白頭吟》爲文君事﹐有何干涉﹖往往特引史傳所有之事及東坡已載於筆錄者﹐飾僞亂眞﹐其言又皆鄙謬。近日有刊《東萊家塾詩武庫》如引僞注「苦吟詩瘦翠屏晚」對「眼前無俗物﹐短髮不勝簪」﹑「日月不相饒﹐獨立萬端憂」等事。僞作《東坡注》不知此何傳記邪﹐世俗淺識輩又引其注爲故事用﹐豈不誤後學哉﹖所謂《詩武庫》者﹐又僞指爲東萊之書也。余後觀周少隱《竹溪錄》云﹕東坡《煮豬肉》詩有「火候足」之句﹐乃引《云仙錄》火候足之語以爲證。然此亦常語﹐何必用事﹖乃知少隱亦誤以此書爲眞﹐後來引用者﹐亦不足怪。《梅詞﹖漢宮春》﹐人皆以爲李漢老作﹐非也﹐乃晁叔用贈王逐客之作。王甫﹝一作仲甫﹞爲翰林﹐權直內宿﹐有宮娥新得幸﹐仲甫應制賦詞云﹕黃金殿裏﹐燭影雙龍戲。勸得官家眞个醉﹐進酒猶呼萬歲。錦ブ舞徹涼州﹐君恩與整搔頭。一夜禦前宣喚﹐六宮多少人愁。翌旦﹐宣仁太后聞之﹐語宰相曰「豈有館閣儒臣應制作狎詞耶﹖」旣而彈章罷。然館中同僚相約祖餞﹐及期無一至者﹐獨叔用一人而已﹐因作《梅詞》贈別﹐云﹕無情燕子﹐怕春寒﹑輕失花期。正謂此爾。又云﹕問玉堂何似﹐茅舍疏籬。指翰苑之玉堂。《苕溪叢話》卻引唐人詩「白玉堂前一樹梅﹐今朝忽見數枝開」﹐謂人間之玉堂﹐蓋未知此作也。又﹕傷心故人去後﹐零落淸詩。今之歌者類云冷落﹐不知用杜子美《酬髙適》詩「自從蜀中人日作﹐不意淸詩久零落」﹐蓋零字與泠字同音﹐人但見泠字去一點爲冷字﹐遂云冷落﹐不知出此耳。王仲父字明之﹐自號爲逐客﹐有《冠卿集》行於世。﹝陸務觀云﹞余嘗見本事曲《魚遊春水》詞云﹕因開汴河得一碑石﹐刻此詞﹐以爲唐人所作﹐云﹕嫩艸初抽碧玉簪﹐綠楊輕拂黃金穗。蓋用唐人詩「楊柳黃金穗﹐梧桐碧玉枝」﹐今人不知出處﹐乃攺作黃金蕊或黃金縷。又如周美成《西河》詞「賞心東畔淮水」﹐今作傷心。如此之類甚多。景徳中﹐夏英公初授館職﹐時方早秋﹐上多宴後庭﹐酒酣遽命中使詣公索新詞﹐公問上在甚處﹐云在拱宸殿按舞。公卽抒思立進《喜遷鶯》﹐曰「霞散綺﹐月沈鉤﹐簾捲未央樓。夜深河漢截天流﹐宮殿鎖淸秋。瑤階曙﹐金莖露﹐鳳髓香和雲霧。三千珠翠擁宸遊﹐水殿按涼州。」上大悅。熙寧中﹐髙麗遣使入貢﹐且求王平甫學士京師題詠﹐有旨令權知開封府元厚之內翰鈔錄以賜。厚之自詣平甫求新著﹐平甫以詩戲之曰﹕誰使詩仙來鳳沼﹐欲傳賈客過雞林。王建宮詞百首﹐多言唐禁中事﹐皆史傳小說所不載者﹐往往見於詩。如﹕內中數日無呼喚﹐拓﹝一作傳﹞得滕王《蛺蝶圖》。滕王元嬰﹐髙帝子﹐新﹑舊《唐書》皆不著其所能﹐惟《名畫錄》略言其善畫﹐不云其工蛺蝶也。唐世一藝之善如公孫大娘舞劍器﹑曹剛琵琶﹑米嘉榮歌﹐皆見唐賢詩句﹐遂知名於當世。其時山林田畝潛徳隱行君子﹐不聞於世者多矣﹐而賤工末技得所附托﹐乃垂於不朽﹐蓋各有幸不幸也。晏元獻公﹐文章擅天下﹐尢喜爲詩﹐而多稱引後進﹐一時名士﹐往往出其門。聖兪平生所作詩多矣﹐然公獨稱其兩聯﹐云﹕寒魚猶著底﹐白鷺已飛前。又﹕絮暖魚繁﹐豉添蒓萊紫。魏泰嘗於聖兪處見公自書手簡﹐再三稱賞此二聯﹐疑而問之﹐聖兪曰「此非我之極致﹐豈公偶自得意�其間乎﹖」乃知詩人好惡去取﹐不可彊同也。元獻嘗問曾明仲云「劉禹錫詩有『西春水紋生』﹐此生字作何意﹖」明仲曰「作生發﹝一作育﹞之生。」晏曰「非也。作生熟之生語乃健。」﹝宋景文《筆記》﹞趙龍圖師民﹐名重當世﹐而文章之外﹐詩思尢精﹐如﹕麥天晨气潤﹐槐夏午陰淸。又﹕曉鶯林外千聲囀﹐芳艸階前一尺長。前輩名流所未到也。●卷十東坡論柳子厚詩在淵明下﹐韋蘇州上﹐退之豪放奇險則過之﹐而溫麗淸深則不及也。所貴於枯淡者﹐謂其外枯而中膏﹝一作腴﹞﹐似淡而實美﹐淵明﹑子厚之類是也。若中邊皆枯﹐淡亦何足道﹖譬如食蜜﹐中邊皆甜﹐人食五味﹐知其甘苦者皆是﹐能分別其中邊者﹐百無一也。周少隱云「詩人多喜效淵明體者﹐非不多﹐但使淵明愧其雄麗耳。韋蘇州詩云﹕霜露悴百艸﹐時菊獨妍華。物性有如此﹐寒暑其柰何。掇英泛濁醪﹐日夕會田家。盡醉茅檐下﹐一生豈在多。非惟語似﹐而意亦大似。故東坡論柳子厚詩﹐晚年極似陶淵明﹐知詩病者也。詩之用事當以故爲新﹐以俗爲雅﹐好奇務新乃詩之病。子厚南遷後詩﹕秋气集南澗﹐獨遊亭午時。淸深紆余﹐大率類此。故謂子厚詩在淵明下﹐蘇州上。山谷書柳子厚詩數篇與王觀復﹐欲知子厚如此學淵明乃能近之耳。如白樂天﹐自云效淵明數十篇﹐終不近也。」沈存中云「館閣每夜輪校官一人直宿﹐如有故不宿﹐則虛其夜﹐謂之豁宿。故事豁宿不得過四﹐遇豁宿﹐歷名下書﹕腸肚不安免宿。故館閣宿歷相傳謂之害肚歷。」余爲太學諸生﹐請假出宿﹐前廊置一簿﹐書云感風﹐則害肚歷可對感風簿。余弱冠﹐客會稽﹐遊許氏園﹐見壁間有陸放翁題詞﹐云﹕紅酥手﹐黃藤酒﹐滿城春色宮墻柳。東風惡﹐歡情薄﹐一懷愁緒﹐幾年離索。錯﹐錯﹐錯。春如舊﹐人空瘦﹐淚痕紅鮫透。桃花落﹐閒池閣﹐山盟𨿽在﹐錦書難托。莫﹐莫﹐莫。筆勢飄逸﹐書於沈氏園﹐辛未三月題﹝案﹕《齊東野語》云紹興乙亥歲﹞。放翁先室內琴瑟甚和﹐然不當母夫人意﹐因出之﹐夫婦之情﹐實不忍離。後適南班士名某﹝案﹕《齊東野語》云攺適同郡宗子士程﹞﹐家有園館之勝﹐務觀一日至園中﹐去婦聞之﹐遣遺黃封酒果饌通殷勤﹐公感其情﹐爲賦此詞。其婦見而和之﹐有「世情薄﹐人情惡」之句﹐惜不得其全闋﹐未幾怏怏而卒﹐聞者爲之愴然。此園後更許氏﹐淳熙間﹐其壁猶存﹐好事者以竹木來護之﹐今不復有矣。公官南昌日﹐代還﹐有贈別詞雲﹕雨斷西山晚照明。悄無人﹐幽夢自驚。說道去多時也﹐到如今眞个是行。遠山已是無心畫﹐小樓空斜掩繡屏。你更早收心呵﹐趁劉郎雙鬢未星。又﹐閒居三山日﹐方務徳帥紹興﹐攜妓訪之﹐公有詞云﹕三山山下閒居士﹐巾履蕭然。小醉閒眠﹐風引飛花落釣船。二詞並不載於集。南渡初﹐南班宗子寓居會稽﹐爲近屬。士家最盛園亭﹐甲於浙東﹐一時坐客皆騷人墨客﹐陸子逸實預焉。士有侍姬盼盼者﹐色藝殊絕﹐公每屬意焉。一日﹐宴客偶睡﹐不預捧觴之列﹐陸因問之﹐士卽呼至﹐其枕痕猶在臉﹐公爲賦《瑞鶴仙》﹐有「臉霞紅印枕」之句﹐一時盛傳之﹐逮今爲雅唱﹐後盼盼亦歸陸氏。二陸兄弟俱有時名﹐子逸詞勝﹐而詩不及其弟。秦塤以狀元及第﹐李文肅公邴賀秦相﹕「一經教子﹐素欽丞相之賢﹔累月笞兒﹐敢起鄰翁之羨。」秦甚喜。浮溪賀啟﹕「三年而奉詔策﹐固南宮進士之所同﹔一舉而首儒科﹐乃東閣郎君之未有。𨿽迫於典故﹐姑令王勃以居前﹔而結此眷知﹐行見魯公之拜後。」或以爲譏刺﹐用是得謗。文肅《賀除太師啟》云「推赤心於腹中﹐君旣同於光武﹔有大勛於天下﹐相自比於姬公。」秦以爲譏己﹐答云「君旣同於光武﹐仰歸美報上之誠﹔相自比於姬公﹐其敢犯貪天之戒。」文肅得之﹐不能不恐﹐然亦終不加害也。徐淵子《賀謝相深甫二子登科啟》云「三槐正位﹐人瞻衮繡之榮﹔雙桂聯芳﹐天發階庭之秀。出則告辰猷於虎拜稽手之際﹐入則訓義方於鯉趨過庭之時。滄海珠胎﹐發爲朝采﹔藍田玉種﹐積有夜光。」又云「𨿽官爵乃公家之自有﹐而世科豈人力之能爲﹖」謝以爲譏己﹐亦不樂之。本朝狀元多同歲﹐但數問術者﹐無從曉之爾。徐爽﹑梁固皆生於乙酉﹐王曾﹑張師徳皆生於戊寅﹐呂溱﹑楊皆生於甲寅﹐賈黯﹑鄭獬皆生於壬戌﹐彭汝礪﹑許安世皆生於辛巳﹐陳堯佐﹑王整皆生於庚午。翰林王公洙﹑修撰錢公延年﹐俱以丁酉八月丑時生﹐王十九日﹐錢二十日﹐錢以嘉二年﹝案﹕�海刻《靑箱雜記》作六年﹞六月卒﹐時王公已病。或謂王公起於寒素﹐早歲蹇剝﹐庶可以免災﹐侍郎掌公曰「錢𨿽少年榮進﹐晚節滯畱﹐王𨿽早歲奇蹇﹐晚節遷擢﹐長短比折﹐禍福適均。」王公竟不起。王端明素﹑盧太尉政﹐俱以丁未八月二十四日辰時生﹐而王出於貴冑﹐盧起於軍伍﹐王卒於邊藩﹐盧薨於殿帥﹐事皆略同﹐亦可怪也。但盧之壽有過於王﹐得非以少年微賤耶﹖﹝《靑箱雜記》﹞劉貢父﹑王介﹝一有甫字﹐下文亦只作介﹞同爲考試官﹐因忿爭﹐介以惡語侵﹐不與較﹐遂皆贖金。中丞呂公著意不樂﹐以爲議罪太輕﹐遂奪主判﹐謝表曰「廣弩射市﹐薄命難遂﹔飄瓦在前﹐忮心不校。」又曰「在矢人之術﹐惟恐不傷﹔而田主之牛﹐奪之已甚。」然《左傳》「蹊人之田而奪之牛」﹐本無主字﹐語又俗﹐惟恐不傷是全句﹐已甚字外來﹐盍云「在傷人之矢﹐惟恐不深﹔而蹊田之牛﹐奪之已甚」方停勻﹖貢父工於四六者﹐豈不知﹖蓋出於一時之憤气﹐不暇精思爾。熙寧初﹐張扶侍郎以二府初成﹐以詩賀王介甫﹐公和曰﹕功謝蕭規慚漢第﹐恩從隗始說燕臺。陸農師曰「蕭規﹑曹隨﹐髙帝論功蕭何第一﹐而請從隗始﹐初無恩字。」公笑曰「韓退之《鬥鷄聯句》感恩隗始﹐若無據﹐豈當對功字﹖」觀此﹐則二公之文章優劣可知矣。唐劉鄴特賜進士第﹐韋岫賀之曰「三十浮名﹐每科皆有﹔九重知己﹐曠代所無。」進士褚載投贄於蘇威侍郎﹐有數字犯諱﹐謝啟曰「曹興之圖畫𨿽精﹐終慚誤點﹔殷浩之兢持太過﹐翻達空函。」《國史補》云﹕元和之後﹐文章學奇於韓愈﹐學澀於樊宗師﹔歌行則學矯激於孟郊﹐學淺於白居易﹐學淫靡於元稹﹐俱名元和體。大抵天寶之風尙黨﹐大歷之風尙浮﹐正元之風尙蕩﹐元和之風尙怪也。魯直《書王元之﹝竹樓記﹞後》﹕或傳云王荊公稱《竹樓記》勝歐陽公《醉翁亭記》﹐或曰此非荊公之言也。某謂﹕出此言未失荊公評文章常先體制﹐而後論文之工拙。蓋嘗觀子瞻《醉白堂記》﹐戲曰「文詞𨿽極工﹐然不是《醉白堂記》﹐乃是韓白優劣論耳。」以此考之﹐優《竹樓》而劣《醉翁記》是荊言﹐無疑也﹝案﹕以上全是黃書後語﹐似當連下爲一則﹐以各本俱分爲二﹐姑仍之﹞。東坡云「永叔作《醉翁亭記》﹐其辭玩易。蓋戲云耳﹐又不自以爲奇特也。而妄庸者乃作永叔語云﹕『平生爲此文最得意。』又云﹕『吾不能爲退之《晝記》﹐退之亦不能爲吾《醉翁亭記》。』此又大妄也。」陳后山云「退之作記﹐記其事爾﹐今之記乃論也。」少遊謂﹕「《醉翁亭記》亦用賦體。」余謂﹕文忠公此記之作﹐語意新奇﹐一時膾炙人口﹐莫不傳誦﹐蓋用杜牧《阿房賦》體遊戲於文者也。但以記其名醉爲號耳。富文忠公嘗寄公詩云﹕滁州太守文章公﹐謫官來此稱醉翁。醉翁醉道不醉酒﹐陶然豈有遷客容。公年四十號翁早﹐有徳亦與耆年同。又云﹕意古直出茫昧始﹐气豪一吐閶闔風。蓋謂公寓意於此﹐故以爲出茫昧始﹐前此未有此作也。不然﹐公豈不知記體耶﹖觀二公之論﹐則優《竹樓》而劣《醉翁亭記》必非荊公之言也。劉昌言﹐太宗時爲起居郎﹐善捭闔以迎主意﹐未幾以諫議知密院。一旦上眷忽解﹐曰「劉某奏對皆操南音﹐朕理會一字不得。」𨿽是君臣隆替有限﹐亦是捭闔之術窮矣。王嗣宗﹐太祖時以魁甲登第﹐多歷外郡﹐晚方入朝。眞宗時爲副樞﹐以老辭位﹐眞宗遽止之﹐嗣宗曰「臣力不任矣。但恨天眼遲開二十年。」蔡忠懷公持正爲某州司理日﹐韓康公宣撫陜右河東﹐道出其境﹐太守具宴﹐委蔡撰樂語口號﹐一聯云﹕文價早歸唐吏部﹐將壇今拜漢淮陰。康公極喜﹐請相見﹐觀其人物髙爽﹐議論不凡﹐謂羣將曰「蔡司理非池中物。」因相與薦之﹐攺秩﹐已而薦與弟持國。時持國知開封府﹐初置八廂﹐乃辟爲都廂﹐暇日相見﹐頗加禮接﹐後已舉爲府曹。持國旣入翰苑﹐劉彥﹝一作庫﹞尹京趨上幕府階墀﹐持正獨否﹐劉大怒﹐奏聞﹐得旨取勘﹐持正不答﹐乞移棘寺﹐乃供狀云「京朝官著令無階墀。蓋太宗﹑眞宗爲牧時講此禮﹐今輦轂之下﹐比肩事主﹐𨿽故事不可用﹐而開封府尙仍舊例﹐未當。」大理卿求對﹐特袖蔡所供呈奏﹐裕陵喜曰「蔡確知典故﹐何得作幕府﹖可除館職。」到館復進百官圖﹐識者云「此生看看待作宰相。」久之果然。故元新州之貶﹐程顥有憂色﹐蓋憂其已甚也。熙寧六年﹐有司言「日當食四月朔。」上爲徹膳避殿。一夕微雨﹐明日不見日食。是日有皇子之慶﹐百官入賀﹐蔡持正爲樞副﹐獻詩﹐前四句曰﹕昨日薰風入舜韶﹐君王未禦正衙朝。陽輝已得前星助﹐陰診潛隨夜雨消。其敍四月一日避殿﹑皇子慶誕﹑云陰不見日食﹐四句盡之﹐當時無能過之者。

