名人軼事淸佚名

◎賴塔與鄭經書

鄭經之初立也﹐淸廷遣疆吏貽書招之﹐經請如琉球﹑朝鮮例﹐不登岸﹐不剃髮﹐不易衣冠﹐議遂中輟。至三藩旣平﹐賴塔復與經書曰「自海上用兵以來﹐朝廷屢下招撫之令﹐而議終不成﹐皆由封疆諸臣﹐執泥削髮登岸﹐彼此齟齬。。﹝刪八字﹞足下父子自辟荊榛﹐且眷懷勝國﹐未嘗如吳三桂之僭妄﹐本朝亦何惜海外一彈丸地﹐不聽田橫壯士﹐逍遙其間乎﹖今三藩殄滅﹐中外一家﹐豪傑識時﹐必不復思噓已灰之焰﹐毒瘡痍之民。若能保境息兵﹐則從此不必登岸﹐不必剃髮﹐不必易衣冠﹐稱臣入貢可也﹐不稱臣不入貢亦可也。以臺灣爲箕子之朝鮮﹐爲徐福之日本﹐與世無患﹐與人無爭﹐而沿海生靈﹐永息塗炭﹐惟足下圖之。」經報書請如約﹐惟欲畱海澄爲互市公所﹐而姚啟聖持不可﹐議復寢。啟聖督閩﹐務欲滅鄭氏收臺灣爲功﹐數遣刺客謀暗殺﹐事皆無效﹐經亦尋卒。於是王位繼承之爭起﹐鄭氏遂敗。

◎李馬奔與西班牙之戰爭

明室叔季時代﹐中國國民有以一私人之勢力﹐與歐洲雄國爲敵者﹐後則鄭成功之與荷蘭﹐而前則李馬奔之與西班牙是也。鄭成功海外之經營﹐史乘已略而不詳。若李馬奔者﹐三百年來﹐姓名久已湮沒﹐亦可想見吾國民族﹐對於艱苦卓絕之殖民家﹐崇拜思想殊形淡薄也。余故亟述之﹐以告來者。李馬奔者﹐泉州人﹐故海賊渠魁﹐數出沒遠近﹐從事劫奪。會海上有帆船來自馬尼剌者﹐爲馬奔所掠﹐馬奔卽以捕虜爲向導﹐率帆船武裝者六十二艘﹐水陸兵各二千﹐婦女千有五百﹐進徵菲律賓。萬曆二年冬﹝一五七四年十一月二十九日﹞﹐艦隊達馬尼剌灣﹐馬奔使部將日本人莊公﹝Ｓeaco﹞將兵六百先入。時暴風起﹐舟多覆者﹐溺殺幾二百人。莊公以殘兵薄馬尼剌城外﹐進殪西班牙副將﹐西兵走保桑的亞哥﹝Santiago﹞。會援軍一隊至﹐莊公以爲大軍也﹐稍稍引退。西兵乘勢追擊﹐血戰亙數時。

莊公收敗卒﹐退合李馬奔之本營。時勒迦斯比已死﹐其孫溫薩爾塞特﹐方經略呂宋北部。及中國兵迫馬尼剌﹐急還謀防禦之策﹐兩軍戰備已就﹐馬奔集部將﹐下進擊之令。莊公引兵千五百人登岸﹐縱火市街﹐圍其堡壘﹐而艦隊自港外發炮助攻。莊公遂以所部入城﹐西軍殊死戰﹐莊公陣歿。馬奔復發兵五百繼之﹐終無功而退。於是馬奔收餘眾﹐航呂宋島西岸﹐數日至亞格諾﹝Agno﹞河口﹐降服土人﹐得河上四里地﹐築城居焉。溫薩爾塞特聞之﹐復大舉來薄。馬奔知不敵﹐乃畱兵城中﹐牽制敵軍﹐而乘間出海遁﹐其畱者走匿深山間。至今菲律賓有伊哥羅徳支那人種﹝IgarrotsChinese﹞者﹐其苗裔也。近日無知少年﹐拾外人余唾﹐動詆吾國民族﹐無尙武性質﹐觀於鄭李之故事﹐當亦爽然若失矣。

◎林文忠之讜論

龔。瑟人名振都下﹐朝貴倒屣交迎﹐而口若懸河﹐每及當世事﹐縱橫陳說﹐四座皆喑﹐與之訐難﹐鮮不辟易者。一日觴於某貴人第﹐座有林文忠。定。席次﹐談天雕龍之辯﹐風起泉湧﹐眾唯唯﹐而深厭苦之。酒數行﹐坐客有言部胥多姦人者﹐長喟不已。文忠笑曰「君何易視姦人乃爾﹖而以若輩當之。」某曰「何謂也﹖」公曰「子眞未之知乎﹖吾與子言姦人。夫姦人者﹐言人所不敢言﹐爲人所不忍爲﹐如公孫宏期年化俗﹐尙以爲遲﹐安石萬書言自擬伊傅﹐秦檜我有二策可以聳動天下之類是也。蓋輦轂之前﹐人文所聚﹐而彼輩乃大言不忌﹐咱信之堅如此﹐亦非眞有過人之材也。不過見當時人材脆薄﹐學識猥陋﹐故肆無忌憚﹐挾其術以沽名獵位﹐眩其學以動眾驚俗﹐一日得志﹐殃民生而敗國是。如此輩者﹐心逆而險﹐行僞而堅﹐老成謀國在所必誅者是也。此之謂姦人﹐君惡得以區區刀筆吏爲姦人哉﹖」言已﹐滿座攺容稱善。定。頗自矜持﹐聞者謂非文忠森嚴聳切之論﹐未易折服之云。

◎兔園

畢秋帆沅開府秦中﹐幕下時彥﹐各挾龍陽﹐多負寵而驕﹐時與皂隸齟齬﹐僕從遂動輒得咎。公聞之﹐不勝其擾﹐而無如何﹐諸食客知公之同所好也﹝說部《品花寶鑑》中之田春航與蘇蕙芳卽敍畢公與李伶事也﹞﹐各縱之交爭而不問﹐且陰觀其賭勝以爲樂。一日公怒甚﹐於座上正色曰「快傳中軍兵將來。」眾不知其故﹐鄭重以請。公曰「署中兔子太多﹐喚中軍與我全行打出﹐爲諸君圖淸淨也。」眾默然﹐斷袖之爭因以小戢。後公移鎭汴梁﹐幕下男風復競﹐公怒如前。

有老宿在座﹐徐曰「是間恐非大帥兵威所能奏凱也。」公曰「何故﹖」客曰﹕

「此處本梁孝王兔園也。」語未終﹐舉座嘩然﹐公怒亦霽。上有好者﹐下必甚焉﹐是故居髙位者﹐不可以不愼。

◎日本詩人題《鄭延平焚儒服圖》詩

明末遺臣力圖恢復﹐捐軀殉國者﹐先後相望。求其才略冠世﹐戰功卓著﹐其事業道徳﹐猶足垂法千古﹐當首推鄭延平王鄭成功。成功者﹐芝龍之子﹐而其母故日本肥前田川氏之女也。唐王之立於鄭氏也﹐成功以年少材武得幸﹐賜國姓﹐世謂之國姓爺。唐王曾撫成功背曰「惜無一女配卿﹐卿當盡忠吾家。」因攺姓朱﹐儀同駙馬﹐尋封忠孝伯。芝龍之降也﹐成功痛哭而諫﹐芝龍不聽﹐成功母抗節死。成功初以讀書爲事﹐未曾預兵柄﹐至是慷慨募兵﹐焚所著儒服﹐拜辭孔廟﹐乘巨船而去。後成功竟以臺灣之役﹐使國姓爺﹝RoksingKoxiga﹞之名﹐顯於歐洲。近見某書館所編英文法中有海盜鄭成功一語﹐吾國新學少年﹐於國史素未研究﹐拾西人余唾﹐以爲獨得之祕﹐無識可嗤。日本人以康公我之自出﹐故艷稱之。

至謂中國四萬萬人﹐不能爲明室報仇雪恥﹐獨賴半个日本人﹐具此赤心血性﹐以點綴明室三百年之結局。成功母﹐日本女﹐故云。近見日詩人藤森大雅有《鄭延平焚儒服》詩﹐慷慨激昂﹐特采之以勗吾國民焉。詩曰「朱火欲。。國步難﹐殺气鮏羴白日昏。萬歲山頭哭龍髯﹐延秋門外哀王孫。黨禍紛紛擊且掊﹐四海士气斫喪久。艸章偸活何奄奄﹐崩角稽首惟恐後。延平郡王眞男兒﹐忠義之心確不移。一死酬恩無反顧﹐一木欲支大廈欹。慷慨倡義意激烈﹐先師廟前矢立節。脫卻儒衣付焚如﹐仰天低回瀝心血。昔爲孺子今孤臣﹐向背去畱異所遵。旁人乍聽心潛動﹐嗚咽無聲气自振。嗚呼志業𨿽不遂﹐足爲萬世鼓忠義。君不聞此子受生日域中﹐山川鐘秀膽气雄。又不聞母氏淸操亦奇特﹐泉城烈死驚異域。母教自古賢哲多﹐何況男兒性所得﹖莫怪金陵喪敗气猶剛﹐直取雞籠作金湯。戈。一揮紫颶息﹐鱷魚遠徙鯨鯢僵。三世供奉明正朔﹐衣冠堂堂四十霜。永爲臣子示儀表﹐昭回並懸日月光。」

◎鄭成功遺詩

明季鄭成功氏﹐明末漢種中一奇男子也。𨿽事之成不如其志﹐然當神州陸沈之後﹐猶得據海南一片土﹐其所建樹﹐亦足以表白於天下矣。近有人見其手書詩一律﹐詩字皆佳絕。良稀世之寶也。其詩曰「破屋荒畦趁水灣﹐行人漸少鳥聲閒﹐偶迷沙路曾來處﹐始踏苔巖常望山。樵戶秋深知露冷﹐僧扉晝靜任云關。霜林猶愛新紅好﹐更入風泉亂壑間。」嗟乎﹗英雄所畱剩之遺迹﹐一鱗一爪﹐無不可珍﹐況其發自性靈﹐而形之聲律﹐見於文字者乎﹖近人林廉訪氅云﹐臺北避亂內渡﹐返廈﹐謁江口鄭氏廟﹐題詩云「海山蒼莽水泱泱﹐二百年來舊戰場。賜姓延平有遺廟﹐艸堂諸葛尙南陽。望斷燕云十六州﹐書生涕淚海天愁。重瀛締造披榛昧﹐同抱東南半壁憂。扶襟海砦大王雄﹐富貴還鄕不負公。憑弔沛中諸父老﹐登臺如見舊歌風。」气象沈鬱﹐詞意悲壯﹐撫今懷古﹐不盡低徊矣。

◎李秀成感事詩

李秀成亦工翰墨﹐喜親文士﹐據蘇州後﹐常月夜泛舟虎丘﹐引懷覓句。金陵被圍已久﹐李恆西望咨嗟﹐憂形於色。或有勸進者﹐則怫然拒之。有感事詩兩律云「舉觴對客且揮毫﹐逐鹿中原亦自豪。湖上月明靑篛笠﹐帳中霜冷赫連刀。

英雄自古披肝膽﹐志士何嘗惜羽毛。我欲乘風歸去也﹐卿雲橫亙鬥牛髙。」「鼙鼓軒軒動未休﹐關心楚尾與吳頭。豈知劍气升騰後﹐猶是胡塵擾攘秋﹖萬里江山多築壘﹐百年身世獨登樓。匹夫自有興亡責﹐肯把功名付水流﹖」其睥睨一切之气象﹐眞不讓翼王答曾文正四律也。

◎曹振鏞之誤淸

淸世大官謚文正者七人﹕湯斌﹑朱。﹑曹振鏞﹑杜受田﹑曾國藩﹑李鴻藻﹑孫家鼐。七人中湯斌以理學﹐朱。以學問﹐曾國藩以勛業﹐皆無人訾議。李鴻藻﹑孫家鼐皆以師傅得之﹐則成慣例矣﹐其人蓋尙無大過。杜受田以文宗師傅﹐相從最久。受田卒﹐文宗哭失聲﹐故卹典亦至渥。若曹振鏞則拘牽文義﹐挑剔細故﹐箝制天下人心﹐不得發舒﹐造成一不痛不癢之天下。洪楊猝發﹐幾至亡國﹐則曹振鏞之罪也。初宣宗倦於大政﹐苦於章奏不能徧閱﹐振鏞在樞府﹐乃獻策曰﹕

「今天下承平﹐臣工好作危言﹐指陳闕失﹐以邀時譽﹐若遽罪之﹐則蒙拒諫之名。

此後中外章奏﹐皇上無庸徧閱﹐但擇其最小節目之錯誤者譴責之﹐則臣下震於聖明﹐以爲察及秋毫﹐必無敢肆者。」宣宗從之。其嗣後章奏中﹐有極小錯誤﹐必嚴斥罰俸降革﹐中外震悚。皆矜矜小節﹐無敢稍縱﹐語多吉祥﹐凶災不敢入告。

及洪楊難作﹐互相隱諱﹐莫敢上聞。至於屢陷名城﹐始爲奏達﹐皆曹振鏞隱蔽之罪釀成之。闕風濡染﹐以至晚淸之將亡﹐在政府者尙循斯轍。當其得謚文正時﹐當世已有不文不正之謗﹐則振鏞之罪惡可知也。乾嘉以前﹐應制書𨿽工﹐仍滿紙碑帖字﹐詩亦有拗體者。其時𨿽號臺閣體﹐亦尙有雅气也。自曹振鏞在樞府﹐挑剔破體帖字﹐不問之工拙﹐但作字齊整無破體者﹐卽置上第﹐若犯一帖字﹐卽失翰林。海內承風﹐殿體書直成泥塑﹐上習。茸﹐厭厭無生气﹐皆曹振鏞所造成也。

名臣謚法﹐古以文正爲最榮﹐今人亦踵其說﹐而不知其所自始。按《梁溪漫志》

云「謚之美極於文正。司馬溫公嘗言之﹐而身得用之。」淸代謚文正者七人﹐遠過宋﹑明﹝宋只三人﹞。然考淸《鴻稱》冊中﹐所載羣臣得之用謚﹐以忠爲第一字﹐而文爲第五字﹐正爲第四十一字﹐則竟以文正爲佳謚之首稱﹐亦似無所據矣。

◎總戎佳論

項城於大海﹐永曆時予鐵券封伯。淸質其母而招之﹐乃降﹐攺授總兵。順治中﹐由滇南還﹐椎牛設宴﹐大會故鄕父老曰「向者捐親戚﹐背井閭﹐藐是一身﹐遠遊萬里﹐一旦躬擐甲冑﹐出入戎馬間﹐兵刃雪飛於前﹐炮石雷鬥於側﹐當是時余豈復有生之心哉﹖戰必受傷﹐傷必重創﹐甚則洞胸穿腹﹐自期必死﹐而卒未嘗死也。懦夫弱卒﹐鋒鏑未交﹐心懷退縮﹐而枕屍於疆場者不少矣。避死者顧反得死﹐忘生者顧反得生﹐是有天焉﹐無容逆計也。」因袒其體徧示坐客﹐瘢。之痕如繡﹐見者無不驚嘆。彜陸總兵張忠孝﹐賢而好文﹐待文人尢有禮貌﹐降階握手﹐備致謙仰﹐酒酣自述其生平曰「僕固武昌一守城卒耳。猶憶少時﹐與亡婦棲止茅舍﹐歲暮絕糧。乞恩主帥之閽﹐賜錢二百﹐易面一斗﹐將藉爲夕餐。而腹枵心棘﹐趨蹶僕地﹐斗面遂失其半。歸而告婦﹐相對垂涕﹐以爲無復伸眉之日也。惝恍出門﹐負暄東墻﹐偶以柳枝畫土﹐晃然若有物耀於目者﹐手坎之得白金三兩。

是年進百夫長﹐家亦不阜。幸今上拔擢﹐建牙於玆﹐而糟糠之侶﹐久遊泉下﹐念之未能輒忘。僕舉此以告人者﹐要知困極則亨﹐理有必然。凡人遇小不如意﹐動生怨尢﹐此自絕於天耳。彼蒼仁而愛人﹐俟命者乃知天之君子也。」二公𨿽武人﹐然其言皆當於理﹐可爲偸生疾貧之鑑。

◎淄川小聖人

淄川孫先生名若羣﹐學瞻品端﹐言動有則﹐鄕裏咸稱爲小聖人。早歲成進士﹐謁選京師﹐任少司寇克溥延之官邸﹐訓其子彥方。處以廣廈﹐坐不易牀。供以丰肴﹐食不兼豆。𨿽隆冬盛暑﹐衣冠。如。司寇知孫有二子﹐已就童試。適是時山左學使者與司寇有舊﹐將爲之地﹐而未詳二子名﹐屢欲請之﹐憚其嚴正﹐終不敢發。先生端居緘默﹐遇有問難﹐輒指畫談議﹐滚滚滔滔﹐竟晷不倦。凡及門與輦下諸子﹐以制藝就正者﹐一一評騭﹐務愜其隱。而運之菀枯﹐年之修短﹐皆能於文預決之。康熙癸丑﹐出爲交城令﹐攜家以行。旣而遣其長子歸淄就婚﹐課其書藝﹐忽驚嘆曰「嗟乎﹐吾子其不返乎﹗」泫然而別。歸未匝月﹐忽無故自縊死。

治交多異政﹐秩滿遷蜀中州牧﹐卒於官。迄淸中葉過其故里﹐詢孫姓名﹐或不盡識﹐詢小聖人﹐無不識也。

◎年羹堯軼事一

年大將軍羹堯﹐怙寵鴟張﹐目無朝貴﹐然獨重同年。雍正元年﹐平靑海歸﹐黃韁紫驑﹐絕馳而行﹐王公以下﹐膝地郊迎﹐年不之顧。史文靖公貽直﹐獨長揖不拜。將軍望見大驚﹐翻騎而下曰「是吾鐵崖同年耶﹖」扶之上馬﹐並轡入章益門﹐一時傳爲佳話。將軍軍法極厲﹐一言甫出﹐部下必奉令惟謹。嘗輿從出府﹐值大雪﹐從官之扶輿而行者﹐雪片鋪滿手上﹐幾欲墜指。將軍憐之﹐下令曰﹕

「去手。」蓋欲免其僵凍也。從官未會其意﹐竟各出佩刀自斷其手﹖血涔涔徧雪地。將軍𨿽悔出言之誤﹐顧已無可補救。其軍令之嚴峻﹐有如此者。然亦可見其平日性情之殘酷矣。

◎年羹堯軼事二

年羹堯徵靑海日﹐營次﹐忽傳令云「明日進兵﹐各人攜板一片﹐艸一束。」

軍中不解其故。比次日﹐遇塌子溝﹝淤泥深坑也﹐滿語云然﹞﹐令各將束艸擲入﹐上鋪板片﹐師行無阻。蓋番人方倚此爲險﹐不意大兵驟至也﹐遂破其巢穴。又年徵西藏時﹐一夜漏三下﹐忽聞疾風西來﹐俄頃卽寂。年急呼某參將﹐領飛騎三百﹐往西南密林中搜賊﹐果盡殲焉。人間其故﹐年曰「一霎而絕﹐非風也﹐是飛鳥振羽聲也。夜半而鳥出﹐必有驚之者。此去西南十里﹐有叢林密樹﹐宿鳥必多﹐意必賊來潛伏﹐故鳥羣驚起也。」其兵法之靈變﹐實不愧一時名將﹐而卒罹大譴﹐惜哉﹗

◎田文鏡惡科目中人

雍正間﹐李衛﹑田文鏡歷任督撫﹐素惡科目﹐田撫豫時﹐一疏劾科甲牧令數十人。適李穆堂制府過汴﹐相見揖未畢﹐卽厲聲曰「明公身任封疆﹐有心蹂躪讀書人﹐何也﹖」田不能堪﹐遂劾李牽連入蔡。延案擬辟。乾隆初﹐始奉特旨湔雪﹐尋令佐戶部。按﹕穆堂先生再起﹐後復以多保鴻博鐫官。先生立朝剛鯁﹐其屢起屢躓﹐皆爲維持國體﹐不獨憐才愛士之私心。然蹭蹬終身﹐未竟其用。然觀田﹑李二公﹐固有別矣。相傳田文鏡爲豫督﹐平越王少司馬士俊適令祥符﹐庭參日﹐田問出身﹐王攢眉囁嚅﹐故作羞愧狀﹐良久始對曰「士俊不肖﹐讀書出身﹐某科散館翰林也。」田以爲刺己﹐怒斥之。王知不免﹐回署卽詳請免河南碱地稅﹐冀見忤放歸。田果疏劾。時楊中丞文乾方爲布政使司﹐入謁曰「王某請免稅邀譽耳﹐公不欲成孺子名﹐盍少緩﹖」田諾之。未幾楊巡撫廣東﹐卽保薦同往﹐以道府用﹐薦升兩司。田卒﹐代其任。以田文鏡之嚴苛明察﹐而王則面加訕誚﹐楊則誘以巽言﹐剛柔抑揚﹐若弄孺子﹐其才豈在文鏡下歟﹖

◎淸世宗信任李衛之專

雍正一朝﹐漢臣中最蒙恩眷者﹐莫如田端肅文鏡﹐李敏達衛二公。而信任之專﹐似敏達尢在端肅上。考敏達以康熙末年授。南驛鹽道。雍正元年﹐管理銅廠﹐二年﹐已擢。南布政使矣﹐仍兼理鹽務。三年﹐撫浙江。四年﹐管理兩浙鹽務。

五年﹐授浙江總督。六年﹐命江蘇所屬七府五州一切盜案﹐俱令管理。復因廷議築松江石塘﹐上以江南督臣範時繹辦理未協﹐令公查議具奏。奏上﹐得旨仍令會同江蘇督撫﹐稽察辦理。十二月﹐上以公畱心營務﹐凡江南軍政舉劾﹐命公同範時繹等辦理。時適遣侍郎王璣﹑彭維新往江南淸查積欠錢糧﹐亦令公與聞。七年﹐加兵部尙書銜。八年﹐江寧有張云如者﹐以符咒惑人謀不軌。公遣弁密訪得其黨甘鳳池等私相煽誘狀﹐令遊擊馬空北賫文往緝。旋以範時繹及臬司馬世。行回護失察咎﹐又曾與云如往來﹐輾轉關查不解﹐且賄空北稟飾﹐具疏劾之。上命尙書李永升赴浙會鞫得實。時繹解任﹐世。行以下論罪如律。十年﹐調督直隸﹐命節制提督等官。至乾隆二年﹐猶以奏諴王親王府侍衛庫克於安州民爭控淤地案﹐赴州屬托﹐諭嘉其執法秉公﹐特賜四團龍服。三年﹐疏參直隸總河朱藻挾詐誤工貪劣等款及藻弟蘅干預賑務。奏入﹐命尙書訥親孫家淦會鞫得實﹐革藻職﹐擬杖流。蘅亦擬杖。公旋卒﹐其一生政績如此。

◎華亭令戲懲武秀才

江蘇人尙文學﹐習武者少﹐然武科不能廢。當歲試之年﹐輒搜羅充數﹐往往不及額而止。無賴者幸博一衿﹐不求上進﹐每橫於一鄕﹐不特閭裏苦之﹐卽地方官亦苦之。閱近人筆記﹐至前淸華亭令許云夢治鞫一事﹐不禁爲之失笑。一日者﹐有武生扭一鄕人至縣喧訴﹐許訊其故﹐則鄕人入城擔糞﹐誤觸生﹐污其衣﹐已經途人排解﹐令代爲浣濯及服禮﹐而生不可﹐必欲痛扌失之而後已。許詢悉其情﹐亦拍案大怒曰「爾小人﹐乃粗心擅污秀才衣﹐法當重責。」鄕人惶恐乞憐﹐許良久曰「姑寬爾。」令生坐於堂側﹐而飭鄕人向之叩頭百以謝罪﹐叩至七十餘﹐許忽曰「我幾忘之﹐爾之秀才﹐文乎武乎﹖」對曰「是武。」則又囅然曰﹕

「我大誤﹐文秀才應叩一百﹐武則一半可矣。今多叩二十餘頭﹐爾應還之。」復令鄕人髙坐﹐而捉武生還叩﹐生不肯﹐則令皂隸挾持而抑其首﹐叩還二十餘乃釋。

生大怒﹐走出﹐許撫掌大笑﹐邑人觀者﹑聞者亦無不大笑也。是舉𨿽非正直﹐然松人咸嘖嘖以爲美談。

◎紀曉嵐逸事

紀文達公性機警敏給﹐好滑稽﹐與和珅同朝﹐恆隱相嘲謔﹐而和輒不悟。一日和乞書亭額﹐紀爲作擘窠「竹苞」二大字﹐和喜而張之。偶值髙宗臨幸﹐見之﹐笑諭和珅曰「此紀昀詈汝之詞﹐蓋謂汝家个个艸包也。」和珅聞而甚銜之。未幾﹐兩淮運使盧雅雨見曾以愛士故﹐賓至如歸﹐多所饋貽﹐遂至虧帑。事聞﹐廷議擬籍沒。紀時爲侍讀學士﹐常直內廷﹐微聞其說﹐與盧固兒女姻親也。私馳一介往﹐不作書﹐以茶葉少許貯空函內﹐外以麵糊加鹽封固﹐內外不著一字。盧得函拆視﹐詫曰「此蓋隱『鹽案虧空查抄』六字也。」亟將餘財寄頓他所﹐迨查抄所存貲財寥寥。和珅遣人偵得其事﹐白之。上召紀至﹐責其漏言﹐紀力辯實無一字。上曰「人證確鑿﹐何庸掩飾乎﹖朕但詢爾操何術以漏言耳﹖」紀乃白其狀﹐且免冠謝曰「皇上嚴於執法﹐合乎天理之大公﹐臣倦倦私情﹐猶蹈人倫之陋習。」上嘉其辭得體﹐爲一笑﹐從輕謫戍烏魯木齊。未幾賜還﹐授編修﹐晉侍讀。四庫全書館開﹐爲總纂焉。

◎花老虎

花連布﹐滿州人﹐以世職薦至南籠鎭總兵官。性質直﹐與人交﹐有肝膽。少時讀書﹐曾習《左傳》﹐故於戰法精妙。值銅仁紅苗殺官吏反﹐福康安以總督進剿﹐檄公隨營。素稔公勇﹐令首先解永綏圍。公率百餘騎長驅直入﹐破毀苗塞數十﹐苗入皆烏合眾﹐未見大敵﹐大驚曰「天人神兵至耶﹖何勇健乃爾﹖」因遠相奔潰﹐永綏之圍立解。時公著豹皮戰裙﹐故苗人呼爲花老虎云。福大軍至﹐令公結一營當大營前禦賊﹐悉以剿事委之。福日置酒宴會﹐或雜以歌舞。公則晝夜巡徼﹐饑不及食﹐倦不及寢。苗匪旣知福持重不戰﹐乃獸駭豕突﹐或一日數至﹐公竭力堵禦。賊已退﹐乃敢告福知。如此百晝夜﹐須髮盡白﹐而旁有忌其功者﹐互相肘掣﹐故不及成功。小竹山賊匪叛﹐黔督勒保檄公督兵往剿﹐公禦賊山梁上﹐轉戰益奮﹐中鳥槍三﹐墮入深澗中﹐詬罵不絕口。賊欲鉤出之﹐乃自立轉入巖石中折頸而死。事定﹐諸將弁百計出其屍﹐顱骨皆寸寸斷矣。

◎楊胡子歌

成都楊忠武公遇春﹐嘉道時名將也。以武舉從徵教匪起家﹐身經百戰﹐無不克捷。官至提督﹐攺文階爲陜甘總督﹐晉封一等昭勇侯。予告年逾八十而薨﹐臨終自知死期。會四川總督同安蘇公廷玉往訪之﹐公出見﹐手交遺摺﹐托其代奏。

時固無恙也。蘇公不得已﹐帶之歸﹐公卽於夜間逝世。豈非生有自來者耶。仁和馬秋藥太常履泰有楊胡子歌﹐人奇而詩亦甚奇﹐讀之覺公之精神意气猶躍躍紙上也。詩云「賊怕楊胡子﹐賊怕胡子走脫趾。不怕白胡大尾羊﹝時有總兵姓羊﹞﹐只怕黑胡楊難當。賊正蒼黃疑未決﹐瞥見胡子擲身入。刀嫌太快矛太尖﹐只使一條鐵馬鞭。逢人撾人馬撾馬﹐血肉都成甕中。。須臾將士風湧波﹐縱橫步騎從一騾。賊忽乘髙石如雨﹐胡子鞭已空中舉。賊忽走險奔如蛇﹐胡子騾已橫道遮。森森賊寨密排壘﹐胡子從外陷其內。重重賊隊圍如帶﹐胡子從內潰其外。胡子鞭騾繞賊走﹐吞賊胸中已八九。。目一叱胡槎。牙﹐賊皆撲地爲虫沙。相傳失路曾問賊﹐賊指間道教胡出。賊寧不怨胡子鞭﹐頗聞胡子爲將賢。胡子待士如骨肉﹐蟻大功勞無不錄。拔擢眞能任鼓鼙﹐拊循含淚吮瘡痍。噫嘻﹗賊中感服尙如此﹐豈有官軍肯惜死。」寫得生气勃勃﹐彷佛聽鼓鼙之聲﹐而思將帥之臣矣。然此詩作於嘉慶年間﹐猶未睹道光七年公徵西域時之偉績也。

◎武夫不知文字

張璧田軍門玉良﹐起於行伍﹐目不識丁。陳太守子壯﹐於蘭溪軍次見之。適有急牒至﹐軍門拆閱﹐點首攢眉者良久﹐乃舉付從兵﹐令送文案處。陳詢牒中何事﹐笑而不答﹐以爲祕不肯宣也。越日﹐又見持一札顚倒觀之﹐大惑不解。旣乃知其本不知書﹐特爲此以掩飾人之耳目。嘗與程印鵲太守換帖﹐三代中有名蚤者﹐陳以爲怪。見其一帖﹐則是早字矣。因詢其文案某君﹐答曰「渠不能指定一字﹐第隨其口語而書之﹐是以如此。」同時有吳總戎再升者﹐眇一目﹐每戰必先登﹐賊畏之﹐呼爲「吳瞎子」。嘗延僧追薦先人﹐僧請三代諱氏﹐張目不能答。急召文案委員﹐令撰一好名字與之﹐聞者捧腹。此與侯景之托王偉撰七廟諱者何異﹖

淸初馬惟興﹐以孫可望將來降﹐官至福建總兵。順治之季﹐嘗賜諸將三代封典﹐惟興久之不上。撫臣問之﹐愀然曰「某少時爲寇虜﹐相從作賊﹐今幸際會風雲﹐實不知父何名﹐母何氏。若私撰之﹐不惟欺君﹐亦自誣其先人矣。願公以此語上聞﹐但恩榮及身而已。」一時皆是其言﹐惜無人以是說告之軍門及吳總戎也。

◎記吳六奇將軍

海寧查孝廉培繼﹐字伊璜﹐才華丰艷﹐而風情瀟灑﹐常謂滿眼悠悠﹐不堪酬對﹐海內奇傑﹐非從塵埃中物色﹐未可得也。家居歲暮﹐命酒獨酌﹐頃之﹐愁雲四合﹐雪大如掌。因緩步至門﹐冀有乘興佳客﹐相與賞玩。見一丐者﹐避雪廡下﹐彊直而立。孝廉熟視良久﹐心竊異之﹐因呼之入﹐坐而問曰「我聞街市間﹐有手不曳杖﹐口若銜枚﹐敝衣枵腹﹐而無饑寒之色﹐人皆稱爲鐵丐者﹐是汝耶﹖」

曰「是也。」問能飲乎﹐曰「能。」因命侍童﹐以壺中余酒﹐傾甌與飲﹐丐者舉甌立盡。孝廉大喜﹐復熾炭發醅﹐與之約曰「汝以甌飲﹐我以卮酬﹐竭此醅乃止。」丐盡三十餘甌﹐無醉容﹐而孝廉頹臥胡牀矣。侍童扶掖入內﹐丐逡巡出﹐仍宿廡下。逮旦雪霽﹐孝廉酒醒﹐謂其家人曰「我昨與鐵丐對飲甚歡﹐觀其衣極藍縷﹐何以禦此嚴寒﹖亟以我絮袍與之。」丐披袍而去﹐亦不求見致謝。

明年﹐孝廉寄寓杭之長明寺。暮春之初﹐偕侶攜觴﹐薄遊湖上。忽遇前丐於放鶴亭側﹐露肘跣足﹐昂首獨行。復挈之歸寺﹐詢以舊袍何在﹐曰「時當春杪﹐安用此爲﹖已質錢付酒家矣。」孝廉奇其言﹐因問曾讀書識字否﹐丐曰「不讀書識字﹐不至爲丐也。」孝廉悚然心動﹐薰沐而衣履之。徐諗其姓氏居裏﹐丐曰﹕

「僕系出延陵﹐心儀曲逆﹐家居粵海﹐名曰六奇。只以早失父兄﹐性好博奕﹐遂致落拓江湖﹐流轉至此。因念叩門乞食﹐昔賢不免﹐僕何人斯﹖敢以爲污。不謂獲遘明公﹐賞於風塵之外﹐加以推解之恩。僕𨿽非淮陰少年﹐然一飯之惠﹐其敢忘乎﹖」孝廉亟起而捉其臂曰「吳生固海內奇傑也﹐我以酒友目吳生﹐失吳生矣。」仍命寺僧沽梨花春一石﹐相與日夕痛飲。盤桓累月﹐贈以衣屨之資﹐遣歸粵東。六奇世居潮州﹐爲吳觀察道夫之後﹐略涉詩書﹐耽遊盧雉﹐失業蕩產﹐寄身郵卒﹐故於關河孔道﹐險阻形勝﹐無不諳熟。維時天下初定﹐淸兵由浙入廣﹐舳艫相銜﹐旌旗鉦鼓﹐喧耀數百里不絕。凡所過都邑﹐人民避匿村谷間﹐路無行者。六奇獨貿貿然來﹐邏兵執送麾下﹐因請見主帥﹐備陳粵中形勢﹐傳檄可定。

奇有義結兄弟三十人﹐素號雄武﹐只以四海無主﹐擁眾據土﹐弄兵潢池。今大兵南下﹐正蒸庶蘇之會﹐豪傑效用之秋﹐苟假奇以遊札三十道﹐先往馳諭﹐散給羣豪﹐近者迎降﹐遠者響應﹐不逾月而破竹之勢成矣。如其言行之﹐粵地悉平。由是六奇運籌之謀﹐所投必合﹔扛鼎之勇﹐無堅不破。徵閩討蜀﹐屢立奇功﹐數年之間﹐位至通省水陸提督。當六奇流落不偶時﹐自分以污賤終﹐一遇查孝廉﹐解袍衡門﹐贈金蕭寺﹐且有海內奇傑之譽﹐遂心喜自負。獲以奮迹行伍﹐進秩元戎﹐嘗言天下有一人知己﹐無若查孝廉者。康熙初﹐開府循州﹐卽遣牙將持三千金存其家。另奉書幣﹐邀致孝廉來粵﹐供帳舟輿﹐俱極腆備。將度梅嶺﹐吳公子已迎候道左﹐執禮甚恭。樓船簫鼓﹐由胥江順流而南﹐凡轄下文武僚屬﹐無不願見查先生﹐爭先饋贈。篋綺囊珠﹐不可勝紀。去州城二十里﹐吳躬身出迎﹐八騶前馳﹐千兵後擁﹐導從儀衛﹐上擬侯王。旣迎孝廉至府﹐則蒲伏泥首﹐自稱昔年賤丐﹐非遇先生﹐何有今日﹖幸先生辱臨﹐糜丐之身﹐未足報徳。居一載﹐軍事傍午﹐凡得查先生一言﹐無不立應﹐義取之貲﹐幾至巨萬。其歸也﹐復以三千金贈行曰﹕

「非敢云報﹐聊以志淮陰少年之感耳。」先是苕中有富人莊廷鉞者﹐購得朱相國《史槪》﹐博求三吳名士﹐增益修飾﹐刊行於世﹐前列參閱姓氏十餘人﹐以孝廉夙負重名﹐亦借列焉。未幾﹐私史禍發﹐凡有事於是書者﹐論置極典﹐吳力爲孝廉奏辯得免。孝廉嗣後﹐益放情詩酒﹐盡出其橐中裝﹐買美婢十二﹐教之歌舞。

每於良宵開宴﹐垂簾張燈﹐珠聲花貌﹐艷徹簾外﹐觀者醉心。孝廉夫人亦妙解音律﹐親爲家伎拍扳﹐正其曲誤。以此查氏女樂﹐遂爲浙中名部。昔孝廉之在幕府也﹐園林極勝﹐中有英石峯一座﹐髙可二丈許﹐嵌空玲瓏﹐若出鬼制。孝廉極所心賞﹐題「縐云」﹐閱旬往視﹐忽失此石﹐則已命載巨艦送至孝廉家矣。涉江逾嶺﹐費亦千緡。今孝廉旣沒﹐靑娥老去﹐林荒池涸﹐而英石峯巋然尙存。聊齋志《大力將軍》﹐蔣心余《雪中人傳奇》﹐皆記吳將軍軍事焉。

◎淮軍後起之三名將談

《善鎧筆記》云﹕自甲午﹑乙未戰敗﹐國人頓失向日一戰而霸之根據心理﹐乃欲偃武修文﹐以求存立於此競爭世界。時至今日﹐三尺之童﹐皆有以知其不可矣。顧自東事敗後﹐不知急求恢復於申儆訓練之中﹐而終吐棄武事﹐不敢復掛諸口﹐以轉競於文靡。甚至舉前人輝耀之歷史﹐精能之經驗﹐大足以爲後事師者﹐而亦任其埋葬於流俗之口﹐不復爲之表揚。凡此衰敗之徵﹐至可痛也。就近事言之﹐中外交綏以來﹐吾國之兵﹐非不能戰﹐患在事前無作戰之備﹐臨事乏調度之方﹐斯爲致敗之由耳。然𨿽如是﹐而良將之雜出其間者﹐亦往往有可紀之奇績。特國家不知汰。苦畱良﹐混騏驥於駑馬﹐致令人心無所景慕﹐斯亦不振之由焉。

其戰功昭著中外﹐可爲軍人之模範者﹐如淮軍後起之三名將﹐一王孝祺﹐一章髙元﹐一聶士成﹐固皆身摧彊敵﹐以立奇功﹐其事足以振頑立懦。謹爲表彰如左﹐庶資國人之感發焉。甲申諒山之捷﹐世人但知歸功於馮子材﹐而不知王孝祺之功尢偉。蓋王氏於此戰﹐實身當前敵也。先是桂撫潘鼎新﹐顚倒功罪﹐調度乖方﹐以至潰敗﹐乃欲敝罪於馮子材等﹐奏請於軍前正法﹐已得旨矣。時張文襄爲廣東海防欽差大臣﹐探悉潘之姦欺﹐抗疏於朝﹐朝廷卒收回前旨﹐而責其立功。王氏時帥偏師﹐急振軍前進。王氏讀書明道﹐爲淸朝有數之名將﹐時官北海鎭總兵。

平日治軍有方略﹐暇則手一編與幕僚討論學問﹐孜孜不倦。其於越南地理﹐研究至析。此役出關時﹐以干隆間徵越無功﹐由於失地利﹐又以近世槍炮至烈﹐非得地利不克﹐故其所帥軍士﹐深諳溝壘之術﹐技藝嫻熟。此時法兵﹐席累勝之勢﹐潮湧而來﹐王氏張疑軍以待之。己則潛率精銳伏於一扼要地﹐預相地形﹐築土墉爲障﹐凡三時而事集。法軍望見我疑軍也﹐以爲主將中堅所在﹐卽發槍炮猛力攻之﹐銳不可當﹐歷一時許﹐見我不回擊﹐乃止擊。以騎偵之﹐偵得我爲空壘﹐遂分軍爲二﹐鼓銳以進﹐兼取包抄搜索之方略﹐甫動其陣﹐王氏躬率一隊飛至﹐直向法軍挑戰﹐法軍乘之。王因率隊退至障畔﹐戒所部曰「吾聞法人性髙貴﹐平日多養尊處優﹐彼勢𨿽銳盛﹐顧難持久﹐當以忍耐勝之。」遂令軍士伏障下﹐不許輕發槍炮。此時敵彈如雨霰﹐王氏穿艸屨﹐服布服﹐坐一土墩上﹐從容指揮。

及見法軍气將竭﹐乃發令曰「吾眾可出戰。」遂風馳而前﹐至以鋒刃相接。此時他隊伏軍備夾擊者﹐亦已突至法軍隊後﹐法軍猝不意﹐大敗奔北﹐死者數千人﹐堙谷塡坑﹐累累皆京觀﹐遂獲全勝。是役法軍凡萬餘﹐而王所帥偏師﹐不及三千﹐殺敵數千﹐我軍死傷不及百﹐此爲中外交綏以來第一勝績。王氏恂恂退讓﹐口不言功﹐朝廷亦以尋常功績視之﹐無隆渥之賞。世所知者﹐又多歸美於馮子材﹐能知王氏當時戰狀者蓋亦僅矣﹐此吾國武功所以不振之由。按當時尢有可痛之一事﹐則李秉衡﹑蘇元春﹑唐景崧輩﹐皆攘王氏之功爲己功﹐蘇以百金結上海某報力爲揄揚﹐由是蘇之虛譽日振於流俗﹐幾無人知王氏功矣。凡此皆某君親聞於王氏者也。海通以來﹐吾國軍事之失敗﹐固不可掩。然當乙未以前﹐列彊固未敢倡瓜分之論﹑範圍之說者﹐則以我此時猶有能戰之將存﹐彼固有所懾而不敢也。故於諒山之役之王孝祺﹐基隆之役之章髙元﹐其丰功偉烈之加被於國者﹐在吾國民允宜尊之戴之﹐以爲後來者勸﹐古之所謂幹城﹐不是過也。章髙元爲淮軍後起名將﹐其驍勇果毅﹐冠於儕輩﹐於發撚諸戰功績至偉。法越之役起﹐甲申正月﹐以淮﹑湘軍務千名﹐渡海防守臺灣﹐署臺灣﹑澎湖﹐掛印總兵。是年七月﹐法兵攻基隆﹐守將孫開華出戰不利﹐基隆遂陷。時章所部但二千兵﹐分防各地﹐在麾下者﹐僅五百。聞基隆陷信﹐拔劍斫案而起﹐急欲恢復﹐誓於所部﹐率以進。將抵基隆﹐復戒其眾曰「國土失陷﹐吾將兵者之恥也。今與諸君約﹐吾今夜必復基隆﹐若及明而不復者﹐吾寧自剄﹐不與諸君相見矣。」章氏爲鎭將多年﹐向曾不營私殖﹐所得財悉以養死士﹐爲淮軍諸將所僅見﹐故深得士心。令旣下﹐所部士卒咸鼓勇而進。將抵炮壘﹐使部將李世鴻﹑章保勝分兵由小徑抄其後。章則率兵土百人提刀直擊法兵營壘﹐途遇邏者﹐縛之而直前﹐此時法兵忽覺章來襲﹐槍炮如雨射出。

海中法艦﹐復以大橊彈炮擊章軍﹐章氏帽檐被炮彈擊去其半﹐左耳受炮震﹐終身失聰。然是時袒臂大呼而進﹐不用槍炮﹐挺短刀直斫法兵。法兵大敗﹐死者二千餘﹐折其兵官二人﹐餘眾鳧水逃入法艦﹐法艦亦於夜中引出。章氏果踐其言﹐於夜中踏破法壘﹐奪還基隆。時他將聞章氏短兵進戰﹐咸爲震栗失色﹐遲明率兵來援﹐則見基隆早易法幟﹐樹章軍旗矣。是役法兵死傷殘骸﹐築爲京觀﹐大冢巍然﹐至今每年有法艦到基隆祭此役陣亡軍士﹝按﹕去年某東報且記法國寄款到臺灣﹐托日本人修葺此冢﹞。此實中外交綏以來第一奇功也。其後甲午之役﹐章氏統廣武﹑嵩武及新募福字軍共八營﹐奉李文忠檄往援旅順﹐未發而旅順陷。遂奉旨會同宋慶赴前敵﹐守牽馬嶺﹐屢與日兵戰﹐殺敵甚多﹐疊獲勝﹐敵不敢犯引去。時宋慶暮气已深﹐疾章聲威功績﹐將出己上﹐則其屢次退師失地之罪﹐必相形而不可掩﹐會召章議事﹐章氏請合兵決一死戰﹐以摧彊敵﹐宋不從﹐且以危禍怵之。

章大呼曰「我章迂子豈畏死者乎曷﹖爲不可戰﹖」蓋章氏臨陣率騎馬前行﹐以率士卒﹐視彈子如無物﹐人皆以迂子目之也。於是宋慶嫉之益深﹐乃檄其棄牽馬嶺﹐以守蓋平。蓋平無險阻可扼﹐絕地也﹐章氏知宋陷己﹐然迫於上將命﹐不得不行。旣抵蓋平﹐敵兵大股數萬﹐四面來攻﹐章氏戒所部無妄動﹐俟敵近乃發槍﹐殲其將三人﹐敵軍死傷甚眾。知敵大隊將至相乘﹐請援於宋軍﹐宋竟不許。十二月十三日﹐敵大舉環圍﹐橊彈如霰﹐復馳使求救。時宋駐析木城﹐終按兵不動﹐竟不赴援。章氏搏戰一日一夜﹐疲極不得息﹐子彈告竭﹐則以鋒刃突擊﹐日軍死傷山積。終以眾寡懸絕﹐部將楊壽山﹑李仁黨﹑李世鴻﹑賈君廉﹑張世寶等皆陣亡。章氏彈盡援絕﹐乃率殘兵﹐衝出重圍﹐退往營口。此役也爲中日戰事中第一惡戰﹐日本軍人﹐至今稱之。𨿽敗猶榮﹐可謂有價值矣﹐按宋慶傾詐嫉媚﹐於此役屢屢退卻﹐乃及身顯榮﹐身死猶得忠勤之謚。章氏爲國力戰如此﹐及退而歸田﹐乃至無以爲生。今秋﹐皖紳公呈皖撫奏請賞食全俸﹐始蒙朝廷存卹。專制國之綱紀﹐卽在賞罰得當﹐賞罰一失﹐未有不解紐而立敗者。又按章氏其後復官登州鎭﹐徳兵占膠澳時﹐章氏又請死戰。時李秉衡爲魯撫﹐不發彈藥﹐而又劾其退縮﹐朝旨則不許其開炮﹐章氏因而气憤成疾。甲午之役﹐聶士成初隸葉志超。先是熱河朝陽有匪亂﹐聶﹑葉共往平﹐聶功至髙﹐而爲葉所冒﹐葉遂居聶上﹐爲其所累﹐相率俱敗於牙山﹐葉獲罪。聶乃以偏師千人扼守摩天嶺﹐捍蔽盛京﹐日軍屢犯之﹐俱爲所擊退﹐盛京得保無恙。及和議成後﹐聶乃奉命練一軍﹐聶因參用徳國兵制﹐召募精壯﹐日日訓練之﹐躬與士卒同食飲臥起。預知東三省將有戰禍於其間﹐特率兵躬履其地﹐詳繪地形﹐至析至備﹐欲一旦爲國效力也。歲戊戌﹐余訪聶氏於軍中﹐見其軍屹若長城﹐壁壘精嚴﹐聶問可以任一戰否﹐余曰「此正莊生所謂木雞﹐國之楨幹也。」聶亦厚自期許﹐欲以一戰雪國恥﹐振國徽。庚子春初﹐北方義和團勃起﹐所過焚掠﹐聶氏時官天津鎭﹐發兵討之﹐一擊而敗。拳匪走散﹐轉集於京師﹐結連宮庭。端﹑剛遂構聶﹐降旨嚴斥﹐聶奉旨扼腕嘆息﹐謂其下曰﹕

「吾無死所矣。」有勸其避往保定者﹐聶喟然曰「死吾分也﹐特患不得其名﹐且舉吾數年辛苦所成之精銳﹐誤供凶暴﹐投諸一燼﹐爲可惜耳。今國釁旣開﹐天津首當衝﹐以吾奉命鎭玆土﹐吾目未瞑﹐必伸吾職﹐不許外兵履斯土。然充吾力﹐詎足以拒八國聯軍乎﹖吾死必矣。特如斯以死﹐吾其終不瞑也。」斯時內扼於端﹑剛﹐外迫於裕祿﹐聶氏窮無所之。五月十八日﹐大沽失守後﹐聶前軍駐守紫竹林﹐日師首至﹐聶軍一舉而敗之﹐死者累累。他國聯軍繼進﹐聶與苦戰累日﹐以一當百﹐殺傷過當。聯軍知聶軍不易勝也﹐乃破公法用綠气炮攻之。聶知無幸﹐先一日誡所部曰「惟吾先自蹈死﹐汝曹退守他所﹐或能稍完吾精銳﹐備他時國家一用﹐無俱從也。」明日﹐張陣復戰﹐聶氏獨身扼守一橋﹐聯軍來攻﹐力斫數十人﹐忽一橊彈飛至﹐聶氏並其騎俱化灰燼死。事至慘烈﹐殆過於所謂三忠者遠甚。顧今日三忠猶有表彰之者﹐獨此叱吒風雲﹐孤忠殉國之良將﹐詎可等於虫沙乎﹖是則表揚之誼﹐固吾人後死者之責也。淸季某公﹐尙論晚明人物之盛﹐並舉當世人材可比擬者﹐曾舉聶比黃得功﹐由今思之﹐殆不謬也。嗚呼﹗聶氏用非其時﹐以死伸職﹐嶽嶽良將﹐而爲姦回所斷送﹐其死至可痛惜。顧當吾國挫敗之餘﹐乃忽有此不可侮之一軍﹐巍然與列彊搏戰﹐使列彊知我國人終不可侮﹐而少生其戒懼﹝按﹕當時西人述及聶軍之彊矯任戰﹐莫不惶然變色﹐滬上諸西報可按覆也﹞﹐則其功施於國﹐亦至大矣﹐此又吾人所宜知也。按兵者﹐危苦之事﹐非享幸福之民所樂爲。凡其民之生事薄者﹐其兵之名額轉多﹐日本固其例也。以吾民質朴勤勉﹐百折不撓之恆性﹐實宜於兵。當今之世﹐尢應發揮斯旨﹐但使得良將爲之帥﹐吾敢斷言吾國之兵﹐將彊於天下﹐是在能者勉力爲之耳。故稍述淮軍三將﹐以風勵吾國人。

◎嶽威信兵法嶽威信公徵靑海﹐行至崇山﹐見野獸羣奔曰「此前途有放卡賊﹐蓐食速驅。」

果擒百餘人。自此探信賊斷﹐敵不及備﹐大軍直抵其帳﹐敵眾倉皇驚潰﹐丹津衣番婦衣遁﹐降者數萬。自出師至北﹐前後僅十餘日﹐古來用兵塞外﹐未有如此神速者。

◎阿文成兵法阿文成徵金川﹐一日安營已定﹐忽傳令遷移﹐諸將以天晚力阻﹐公隨發令箭云﹕違者立斬。合營𨿽從之﹐而不免怨誹。迨昏夜大雨﹐前此營基﹐水深丈餘﹐幾爲漂沒﹐咸詫爲神奇。公曰「我有何異術﹐特見羣蟻移穴﹐知地熱將雨耳。」

按文成此舉﹐不難於先見﹐而難於實言。稍有權術者﹐必又以爲遁甲奇門矣。健兒𨿽莽﹐肯受吾紿﹖

◎海蘭察之將略

乾隆朝名將﹐以超勇公海蘭察爲冠﹐邊功戰略﹐炳。旗常﹐無待述矣。其行軍實由天授﹐有爲自古名將所未嘗到者。自結髮從戎﹐每臨陣﹐微服率數十騎繞出賊後﹐知何處有暇可蹈﹐輒衝入賊隊﹐左右疾射﹐使其陣亂﹐而我兵乘之。又能望雲气決賊勢之盛衰﹑此戰之勝負﹔察山川脈絡﹐知安營汲水之宜﹔聽地窖﹐識賊馬之多寡﹔驗馬矢﹐料敵去之遠近。卽倉猝間手彈弓弦﹐亦能預測利鈍。以故進必殲敵﹐退亦全師﹐操縱神奇﹐不可殫述﹝按﹕望气之說﹐屢見史策古名將皆能之﹐北齊時斛律金行兵﹐用匈奴法﹐望塵知馬步多少﹐嗅地知軍遠近。超勇蒙古人﹐或得祕傳﹐不知今尙有傳者否﹞。魏氏《聖武記》稱天生海公﹐以成就福康安之功名﹝按﹕福康安以椒房貴戚得專閫﹐軍略非其所長﹐所謂因人成事者也﹞。

◎阿桂之將略

阿文成公立功絕域﹐將材相業﹐冠絕一朝。相傳公在行營﹐每軍務倥傯﹐帳中獨坐﹐飲酒吸淡巴菇﹐秉燭竟夜﹐或拍案大呼﹐或砉然長嘯﹐拔劍起舞﹐則次日必有奇謀。尢善拔擢人材﹐每散僚卒伍﹐一二語卽知其器識﹐輒登薦牘﹐故人樂爲用。嘗識興奎於軍校﹐奇其狀貌﹐令攻某塞﹐卽日授副將。海超勇權奇自負﹐同時無一當其意﹐獨服公驅使﹐辱罵惟命﹐遇他帥𨿽禮下之﹐不樂爲用。文成洵不愧名將矣。

◎羅壯勇少時逸事

羅壯勇公思舉初徵白蓮教﹐後平永州苗﹐爲嘉﹑道兩朝赫然名大將。籍四川之東鄕﹐少亡賴﹐數行竊﹐令捕之﹐杖斃棄諸野﹐中夜而蘇﹐匍匐至一老嫗家﹐周之。乃攺行投身軍營﹐驍勇冠絕儕輩﹐遂歷保至專閫﹐封子爵。當趙金龍之亂﹐羅受命與總督盧公坤往乎之﹐賊已困將擒矣。時淸宣宗以尙書宗室禧恩來督軍﹐未至﹐諸公議待禧至﹐羅曰「圍久師怠﹐賊必遁﹐糜帑可惜。」遂違眾一戰殲賊且盡。禧公爲親信重臣﹐督撫以下皆降屈爲禮﹐怒羅之不待也﹐盛气陵之。羅不爲屈﹐且面折之曰「諸公貴人多顧忌﹐羅思舉一亡賴耳﹐受國厚恩至提督﹐惟以死報﹐不知其他。」禧甚怒而無如之何。羅每對人言生平作賊事不少諱﹐並請文人歷敍其事﹐洵奇男子也﹝按﹕魏氏《聖武記》云「思舉忠孝人也。其始軍中莫知所自來﹐及爲副將﹐自檄川﹑陜﹑湖北各州縣﹐銷積案數十﹐云所捕劇賊羅某﹐今已爲宣力﹐其母復株連﹐世始知其前事。」與此少異﹞。

◎黃翼升識拔鮑超

長江提督黃翼升﹐初從曾文正遊。夔州鮑超夫婦來長沙﹐以貧故﹐謀生計不就﹐久之貲罄﹐存錢止數百。鮑故烈士﹐以錢市酒肴﹐置鴆﹐將與其夫人飽飫以死。鄰嫗知之﹐以告公﹐公亟往叩門﹐則戶鍵矣。毀門入﹐鮑夫婦方對飲舉箸﹐公問何爲﹐以實對。公。曰「壯士柰何效匹夫匹婦死溝瀆﹗」鮑曰「柰絕食何﹖」公曰「子從我隸名軍籍中﹐豈惟不死﹐且可圖進取。王侯將相﹐庸有種耶﹖」鮑泣拜。公遂挈以歸﹐進之曾文正。不數年﹐鮑由步卒起﹐戰比有功﹐官浙江提督﹐封一等子﹐與公對樹旌節﹐列爵苴茅﹐海內識與不識﹐爭以郭﹑李﹑韓﹑嶽相比擬。然則鮑固人傑﹐公亦巨眼矣哉﹗

◎黃翼升始任長江水師

同治三年﹐洪楊平﹐長江奏設經制水師﹐以一提督節制五鎭官兵﹐首膺此選者﹐三等男長沙黃公翼升也。公起家材官﹐隸曾文正戲下﹐久任軍事﹐力濟巨艱﹐功與彭﹑楊埒。初隸水軍﹐方監造船﹐有龍降其舟﹐色正靑﹐長五六寸﹐隱見倏忽。或曰「此黃河廟中常示現者也。」文正偕幕僚往觀之信﹐嗣是公每戰﹐龍見則必捷。戊辰秋﹐官軍蹙撚寇於燕齊接壤之運河﹐時河水淺﹐躍馬可渡﹐公慮賊之潛遁也﹐禱於龍神廟﹐禱畢﹐龍復見﹐水不雨而漲。賊突圍不濟﹐遂盡殲焉。

公忠忱耿耿﹐戰績。。﹐訓士則以匈奴未滅爲激勵﹐論功則以雍齒且侯爲慰藉﹐其厚得神助﹐有由來矣。

◎顧亭林母

顧亭林先生之母﹐崇禎時旌表節孝﹐卽《明史列女傳》所稱王貞女也。先生有與葉訁刃庵書辭薦舉云「先妣國亡絕粒﹐以女子而蹈首陽之烈﹐臨終遺命﹐有無仕異代之言﹐載於志狀﹐故人人可出﹐而炎武必不可出矣。記曰﹕『將貽父母令名必果﹐將貽父母羞辱必不果。』七十老翁何所求﹐正欠一死﹐若必相逼﹐則以身殉之矣。一死而先妣之大節﹐愈彰於天下﹐使不類之子﹐得附以成名﹐此亦人生難得之遭逢也。」蓋其辭決而其志彌可哀矣。

◎顧亭林嚴拒夜飲

亭林先生貌極丑怪﹐性復嚴峻。鼎革後﹐獨身北走﹐凡所至之地﹐輒買媵婢﹐買莊產﹐不一二年。卽棄去﹐終已不顧。而善於治財﹐故一生羈旅﹐曾無困乏。

東海兩學士宦未顯時﹐常從假貸﹐累數千金﹐亦不取償也。康熙丙辰﹐先生至都下。兩學士設訁燕必延之上座﹐三。旣畢﹐卽起還寓﹐學士曰﹕甥尙有薄疏未薦﹐舅氏幸少需﹐暢飲夜闌﹐張燈送回何如﹖先生怒色而作曰﹕世間惟淫奔﹑納賄二者﹐皆於夜行之﹐豈有正人君子而夜行者乎。學士屏息肅容﹐不敢更置一詞。陸舒城常言﹐人眼俱白外黑中﹐惟我舅祖兩眼俱白中黑外﹐非習見不知其形容之確。

◎史閣部後嗣

明末﹐史忠正閣部可法殉節時﹐相傳尙無嗣息﹐弟可程官北京不返﹐其後裔無有問之者。雍正初﹐鄧東長宗伯鐘嶽﹐督學江左﹐有童生史姓﹐年四十餘﹐其祖書可法名﹐心異之﹐詢之則閣部孫也。蓋督師赴揚﹐寄孥白下﹐有孕妾於滄桑﹐後生一子﹐延史氏之脈﹐因家焉。鄧公徧詢諸老生﹐對無異詞﹐及閱其文﹐疵累百出﹐鄧公曰「是不可以文論。」錄之邑庠﹐而刻石署壁﹐以記其事﹐俾後之視學者﹐毋憑文黜陟也。故史生得以靑衿終﹐而家亦稍裕焉。天之祚忠節不絕其後﹐洵非偶然﹐而鄧公卹孤苦心﹐亦不愧古人也。按《靳茶坡集》有《送史愚庵梅花嶺展墓詩》﹐愚庵道鄰子﹐鼎革後流寓山陽。又《揚州誌名宦傳》﹐載史公死後﹐養子直求其屍不得﹐招魂葬衣冠焉。愚庵當卽直耶﹖

◎記河帥二則

栗恭勤公毓美﹐字朴園﹐山西渾源州人。幼貧而孤﹐師某同邑明經﹐老名宿也。同學某甲﹐年少家裕﹐有紈絝風。師子女各一﹐子二十餘﹐略不辧菽麥。女及笄﹐婉淑明慧﹐父母愛如掌珠。素器朴園﹐欲以歸之。彼此皆有意﹐女亦微聞其說﹐特未明議聘耳。朴園以貧故﹐常宿於齋﹐師之子伴焉。一夜﹐師子曰﹕躁甚﹐不能寐﹐願與子易位。朴園難之﹐彊而後可。俄自屋上墜一物﹐鏗然有聲﹐師子大呼﹐視之﹐鐵戈貫胸﹐气已絕矣。朴園懼而號﹐師出﹐見子慘死﹐謂朴園謀殺﹐朴園嘩辧﹕屋上有洞。然以易位故﹐疑不能釋。某同學亦質贊之﹐鳴於官。

以文弱書生﹐嚴刑逼訊﹐遂誣服以謀殺。寄囹圄﹐延頸以待決矣。女旣無所歸﹐同學某遣冰人來﹐願養夫婦老。許之﹐旣合巹彌月﹐某甲飲微醺﹐告女曰﹕費盡心血﹐乃能娶汝。女詰之﹐曰﹕汝兄之死﹐乃我買盜某爲之﹐本欲殺栗某﹐何期誤傷汝兄。然栗某得罪﹐我始得與汝合﹐亦天緣也。女佯歡笑﹐益勸之醉。某酣臥﹐女藏刃於懷﹐徹夜不眠。向曙出﹐至縣署擊鼓﹐爲兄雪冤。官廉得情﹐以某甲並盜抵法﹐而釋朴園。女大言於堂曰﹕我以誤歸某﹐今爲兄故出首本夫﹐前生孽緣也。出刃自刎死。朴園以由女得釋﹐哭不成聲。後以拔貢由縣令薦至河督﹐養師夫婦終其身。奉女木主﹐朝夕申辦香焉。

黎襄勤公世序﹐河南羅山人﹐初以進士令西江。上官命稽案至某縣﹐羊角風旋輿前不散﹐黎曰「汝冤魂耶﹖導我行﹐爲汝雪之。」風果前導﹐至冢而沒﹐問里甲﹐云某甲新以瘵卒。問其家﹐繼妻少艾﹐無子女﹐以饒於財﹐未嫁也。喚其妻至﹐美而艷﹐問若夫以何疾死﹐答以瘵。曰「是有他故﹐吾欲驗之。」某氏甚辯曰「驗有故﹐當我以罪﹐無故﹐柰何﹖」黎曰「我當其罪。」棺旣開﹐骨瘦如柴﹐驗無據。某氏喧號索命﹐黎無以難﹐姑懸待訪。某氏疊控於廉訪中丞﹐檄下如星火﹐至省垣﹐大吏咸謂黎瘋顚﹐將參處。黎曰「固也﹐請賜一月限﹐世序訪不得實﹐罪無悔。」憲許之﹐辭出。作星士裝﹐周行縣四境﹐二十餘日﹐迄無朕兆﹐心甚鬱鬱。一日微雨﹐奔至一村﹐避柴門下﹐老媼出闔扉﹐問之﹐曰﹕

「賣卜之人﹐暮無所歸﹐乞投宿焉。」媼曰「我齒已暮﹐無所避嫌﹐家有三楹﹐客可宿東偏屋。」出脫粟飯之。問其家人﹐云有子某乙﹐日遊蕩不歸﹐言之絮絮泣。俄有叩門聲﹐一男子入﹐攜酒肴餅餌甚多。乎母曰「今日博大勝﹐母可飽餐。」媼告以有客在﹐導以見﹐因列酒饌。某乙曰「汝財星也﹐今日來﹐我博卽大勝。明日勿去﹐我再往博。」明日去﹐至午歸﹐負赤仄累累。曰「汝眞財星。」因更買酒食以餉﹐飲旣酣﹐某乙曰「欲與君結爲兄弟如何﹖」黎亦欣然﹐因勸之曰「觀子意气不凡﹐何甘於下流﹖況有母﹐宜務正業﹐蓄妻子﹐不宜自棄如此。」某乙曰「我𨿽賦閒﹐然奉養老母外﹐一身無掛礙﹐得錢多﹐卽樂一日﹐否則忍饑﹐要妻子何爲﹖」天下婦人最毒﹐某村某甲﹐家資巨萬﹐身不得其死﹐今且他人入室矣。要妻子何爲﹗」黎曰「聞有縣官爲檢驗矣。」某曰﹕

「此事除我知之﹐𨿽武侯復生﹐安能測其底蘊﹖縣官且由此得罪﹐他官更莫敢問矣﹖」黎曰「盍爲我言之﹖」某曰「他人是非﹐言之何益﹖」黎曰「我兩人交同手足﹐保無漏言﹐閒佐酒﹐庸何傷﹖」某曰「我梁上君子也。一旦入某甲家﹐掘後墻﹐探首入﹐見某甲臥牀上﹐其妻與一男子﹐各持燭持剪﹐自瓷盎中出小蛇一﹐置某口﹐以剪剪蛇尾﹐蛇痛極﹐入腹中﹐某甲大呼﹐气已絕矣。婦人與男子收蛇尾並剪﹐置盎中﹐埋牖下﹐然後同飲同臥。我觀至三鼓﹐怒發上指﹐不復竊﹐遂歸。縣官何人﹐遂能測耶﹖」旣而曰「我明日仍往博﹐子毋去賣卜村市﹐晚歸同飲可也。」黎曰「我卜子三日內有奇禍﹐無出門﹐過此以往﹐當交好運﹐終身喫著不盡矣。汝在家坐守﹐我出賣卜。約晚﹐仍會於家。」黎出﹐暗會人騎馳至省坦﹐見廉訪請復審。拘某乙來﹐跪堂下﹐視堂上﹐賣卜人也。黎曰「第吐實﹐保無害。」某乙供如前﹐從牖下掘得瓷盎﹑蛇尾﹑剪刀並存。再驗棺中﹐半蛇亦出。供證確鑿﹐某氏無所遁。乃供在室時﹐通於表兄某。旣嫁﹐夫有瘵疾不能滿其欲﹐與表兄計﹐夫死無迹﹐貲旣饒﹐與表兄暱﹐不嫁終其身。

案定﹐抵某氏及其表兄於法﹐羣以爲龍圖復生也。後黎官至河帥﹐迎某乙母去﹐奉養若母。約某乙不爲盜﹐日給錢一緡﹐任其遊矚﹐以終其身云。

◎鄭孝子

鄭孝子立本﹐蕭人﹐父相徳﹐坐事戍西域。立本稍長﹐知痛哭﹐廢寢食。及年十八﹐辭母尋父。家故貧﹐誓以丐往。母初止之﹐不聽﹐臨行哭而戒之曰「汝父左手小指缺一節﹐中有橫紋﹐幸而相見﹐以此爲驗也。」歷半年﹐行抵庫車﹐查軍籍無父名。流寓數月﹐未知所往。邊徼人稀地廣﹐又無可乞食者﹐困甚。

會軍將髙魁元﹐聞立本操中土音﹐問之﹐具以告。魁元驚曰「汝父我友也。曩昔戍烏魯木齊之綏來縣﹐𨿽然﹐別八年矣。去此三千里﹐中隔雪山﹐往大不易也。」

饋貲而別。立本旣知父耗﹐心益急﹐時張格爾餘黨未靖﹐官道梗塞﹐乃裹糧走小路。攀崖越嶺﹐誤入深山﹐前臨陡澗﹐深不見底﹐立本旁皇無策。忽有獸自南來﹐大如象﹐疾行如電﹐黃光閃鑠﹐舉步作金聲﹐瞥然北去。因念此物來處﹐當有途徑。黑夜探行﹐轉折至天明﹐乃回庫車之路。惝恍道旁﹐气息僅屬﹐惟呼天吁父而已。差官趙弁者﹐從山脊過﹐問而憐之曰「我轉餉回﹐卽赴綏來﹐當攜汝行。

道路險。勿自往﹐往亦不識也。」托立本於回務主事奇氏家﹐奇禮遇之。居逾年﹐趙不至﹐亦無他伴﹐乃復潛去。行入戈壁中﹐絕水。時夏日酷烈﹐掬路旁馬溺飲之而嘔﹐嘔而復飲﹐如是數日﹐憊極而僕。適番眾騎馬過﹐撫之未絕﹐負至泉飲之﹐逾時始蘇﹐又以餅餌食之。復起行數十里﹐見天山雪水﹐洶洶迎來。自念有進死﹐無退生﹐褰裳涉之﹐寒若層冰﹐中挾砂石如碗如拳﹐擊脛骨痛不可忍。良久得岸﹐始達土魯番大道。由是歷蒙古塔﹐白洋河﹐至烏魯木齊﹐急奔綏來縣訪問﹐則父已病歿數年矣。立本長號過市﹐慟不欲生﹐瀕死者再。先時相徳抵戍﹐西人筵請教讀﹐隸門墻者頗多﹐卒之日﹐共營葬焉。及聞立本至﹐告以墓所﹐爭筵致之。立本旣告﹐患病二年﹐同門輪視不少怠﹐以故得不死。他日啟墓﹐門人悉會。中國人流寓西域者﹐咸來設祭。祭畢開棺﹐體膚悉化﹐惟左手獨存﹐缺指橫紋宛然﹐遠近駭異﹐以爲天畱只手﹐以待孝子辧認也。立本益哀哭不能止。眾上其事於都統﹐沿途具夫役﹐給驛馬﹐護孝子負骨以歸。時鴉片戰爭之前四歲也。

蓋往返二萬餘里﹐時歷八年。立本抵家拜母﹐相持悲泣。葬之日﹐父老士女﹐奔走往觀﹐咸呼爲鄭孝子云。按淸代孝子尋親﹐若益都冷秀才升之遠走龍州﹐昆山曹君起鳳之跋涉酉陽﹐難哉不多遘已﹗然或資歷有餘﹐猶有賴焉。鄭孝子乞食絕域﹐備歷荼苦﹐卒能辧認指節以歸﹐至誠感神。信夫﹗世之日侍庭闈﹐而奉養疏略者﹐豈不痛哉﹗

◎記楊勤勇夫人

嘉﹑道間名將﹐首推二楊﹐功業威名﹐彪炳一世。而勤勇侯夫人龍氏﹐臨機應變﹐卓識鴻才﹐則有世所不盡知者。夫人爲蜀之華陽縣人﹐廣東佛山同知廷泰女也。勤勇任寧陜總兵﹐夫人歸焉。初婚三日﹐終南教匪漸熾﹐侯卽率兵搜賊﹐明年調署固原提督﹐夫人方懷妊未行。及秋﹐寧陜鎭兵以停餉兩月﹐嘖有叛言﹐鎭將不善駑馭﹐勢岌岌不可終日。或請夫人乘夜速行﹐夫人曰「叛否不可知﹐若行而後叛﹐是通賊也。不然何以先知﹖」卒不行﹐亂作﹐殺營官﹐肆焚掠﹐闔城擾攘。官民眷屬﹐夤夜驚竄﹐反依夫人爲逃死藪。方是時﹐未叛者拒於內﹐曰﹕

「夫人勿死﹐我輩受恩重﹐誓禦賊以衛夫人。卽不敵而死﹐主將聞之﹐亦見我輩心也。」已叛者拒於外﹐曰「夫人勿驚﹐我輩受恩重﹐情急而叛﹐無與夫人事﹐誠慮外寇﹐驚及夫人﹐主將聞之﹐無以明我輩心也。」先是鎭署司餉朱之貴者﹐性吝刻﹐眾欲殺之。夫人藏於復壁中﹐佯令追捕﹐眾意乃釋。黎明﹐叛眾請見夫人﹐奴婢及避難婦女﹐倉皇號涕求勿放入﹐夫人怒曰「生死有數﹐敢涕泣者﹐懲之。且朽墻薄壁﹐脫有他意﹐誰能禦之﹖請見則見﹐何畏之有﹖」命左右啟門而出﹐端坐堂上。叛首數十人﹐血臂淋瀝﹐伏地痛哭﹐請送夫人出城。夫人曰﹕

「誰則戕官殺人者抵命﹐於汝眾人何尢﹖速擒首逆﹐絕妄念﹐主將或可申奏朝廷﹐予以生路。」眾曰「我輩結盟﹐誓同生死﹐不能遵夫人命﹐謹備輿馬以俟。」

諸婦女又曰「夫人行﹐我輩死矣。」夫人曰「此輩皆我故舊﹐須隨我行﹐不得傷殘。」卽出婢媼衣履與官眷結束﹐次啟行。而己乃乘輿殿後。甫出署﹐叛眾發號傳隊以送。夫人呵曰「止﹐此何時﹐而猶循此虛文耶﹖除現在署前者﹐餘皆不得露面。」眾唯唯﹐送至澗溝﹐哭拜而返。適遇之貴於途﹐舉刃擬之曰﹕

「汝今日亦入我輩手耶﹖」之貴曰「我藏復壁﹐夫人計也。夫人忘盥盆﹐命我送往﹐汝等欲殺我﹐卽轉賫盥盆去。」眾審視良久曰「且爲此盆﹐饒汝。」明日﹐行抵石泉縣﹐石泉百姓方遷徙﹐縣令不能止。聞夫人至﹐公服攀轅﹐畱守城池越六日﹐始就興安免身。時典郡興安者﹐夫人從兄燮堂也。初勤勇於固原聞變﹐遣屬將選剿﹐而自帥親丁四人﹐冒雨急馳千二百里﹐三晝夜而至周至。得燮堂書﹐知夫人已往興安。卽馳往石泉撫賊﹐解。縣圍。賊首蒲大芳﹐公舊部也﹐素得眾心。公又素得大芳心。乃單騎入賊壘﹐諭以順逆利害﹐說令投誠﹐仍同入寧陜鎭城﹐約束歸伍。而大芳心懷反側﹐意頗悔降﹐遂以願赴興安﹐迎致夫人爲請﹐實以試主將心也。勤勇立允所請﹐不增一奴。或謂夫人明哲﹐必托辭不行。比大芳至﹐天大風雪﹐夫人冒雪抱子﹐泰然登程。越日﹐道過漢陰廳﹐大芳與同行王奉者相哄﹐夫人入廳署﹐訊知曲直﹐棍責大芳四十﹐械系而行。將至鎭城﹐降眾代求免系﹐更乞勿使主將知﹐夫人許之。及見勤勇﹐詢問公私﹐悲喜交集﹐獨不言途責大芳事。居十日﹐各帥遣都守馳候勤勇﹐見左右役使皆叛黨﹐神情炯炯﹐相視無一言。少頃﹐請問密白曰「各帥得漢陰稟函﹐知夫人途責大芳﹐恐降眾離心﹐故遣某等探候。」勤勇曰「不知也。」入詢夫人﹐曰「有之。」曰﹕

「何無一言﹖」夫人曰「是不必知﹐知而不誅則廢法﹐知而加誅則失信﹐我見不徹﹐不敢行﹐旣行保其貼服﹐勿勞探也。」勤勇出語都守﹐嘆服而去﹐其智略英果類如此。方叛兵之就撫也﹐廷議以勤勇在鎭﹐馭兵不嚴﹐削職戍伊犁﹐自謂立功贖罪﹐或可免行。夫人曰「卒伍爲逆﹐而主帥無罪﹐國家無此法度。所望君恩髙厚﹐不久戍耳。」後一月﹐果蒙賜還。勤勇籍貴州﹐褫職自犍爲南歸﹐舟子慫恿糴鹽﹐謂至沿河必可獲重利。夫人曰「居官不宜重利﹐況數奇﹐始罷官之時﹐財祿可知。」力諫而始止。行抵黃瓜漕﹐前舟撞損。以載輕急駛近岸﹐人免而船沈。夫人善畫蘭﹐喜彈琴﹑讀書﹐尢識大義。嘗曰「方寸靜潔﹐則理勝欲。念慮牽滯﹐則欲勝理。人生最忌情流爲欲﹐則百事不得其正。」聞者尢敬服焉。

◎記勒保事

勒襄勤相國保督四川時﹐待僚屬以禮﹐卽不歉意者﹐亦未嘗不飲人以和也。

嘗語人曰「我始由筆帖式官成都府通判﹐不得上官歡﹐時遭呵譴﹐同官承風旨﹐置之不齒。每衙參時﹐無與立譚者﹐抑鬱殊甚。又以貧故﹐不能投劾去﹐含忍而已。會聞新任總督某來﹐十年前故交也﹐心竊喜而不敢告人。總督將至﹐身先郊迎﹐辭不見﹐慍矣。抵城外上謁﹐又不見﹐更慍甚。乃隨至行轅﹐大小各官﹐紛紛晉謁﹐皆荷延接﹐而我獨不得見。手版未下﹐又不敢逕去。天气甚暑﹐衣冠鵠侍﹐汗流浹背﹐中心忿恨欲死。正躊躇間﹐忽聞傳呼請勒三爺﹐不稱其官而稱行輩﹐具見舊時交誼。此一呼也﹐恍如羈囚忽聞恩赦。爰整衣冠捧履歷疾趨而入﹐則見總督科頭裼衣﹐立於檐下﹐指而笑罵曰﹕『汝太無恥﹐乃作此等形狀見余乎。』

我稟請庭參﹐則掖之起曰﹕『不要汝磕狗頭。』回顧侍者﹐令代解衣冠曰﹕『爲勒三爺剝去狗皮﹐至後院乘涼飲酒去。』我於斯時﹐越聞罵越歡喜﹐比至院中把酒話舊﹐則此身飄飄然若登仙境。較今日封侯拜相﹐無此樂也。時司道眾官猶未散﹐聞之俱驚。我飲至三更歸﹐首府縣官尙伺我於署中﹐執手問總督意旨。從此遇衙參時﹐逢迎歡笑﹐有進而與右師言者﹐有就右師位而與右師言者矣﹐而勒三爺之爲勒三爺如故也。官場炎涼之態﹐言之可嘆﹗故於今日待屬官有加禮以此﹐而不肯輕意折辱屬官﹐亦以此也。」方伯嘗舉以告人﹐自謂一生歷官﹐不敢慢易忽略人者﹐勒侯之教也。

◎顧吳優劣

吳梅村祭酒爲一代詩人﹐直紹唐賢之學﹐而身爲貳臣﹐名爲之殺。當時身復出仕﹐涕泣謂人曰「余非負國﹐徒以有老母﹐不得不博升斗供菽水耳。」當國變之初﹐吳平西爲圓圓被虜﹐憤怒借兵復仇﹐祭酒作詩刺之。有「全家白骨成灰土﹐一代紅妝照汗靑。痛哭六軍皆縞素﹐衝冠一怒爲紅顏」等句。作此詩時﹐設心未嘗不佳﹐及身歷其境﹐未能隨遇而安﹐乃推諉以文其詐。若謂家貧親老﹐則昆山顧亭林先生境非富饒﹐堂上亦有老親﹐何以數詔不赴﹖且觀其《日知錄》《郡國利病書》﹐經濟宏深﹐豈不肯爲世用者﹖先生嘗勗其甥徐立齋相國曰﹕

「有體國經野之心﹐而後可以登山臨水﹔有濟世安民之略﹐而後可以考古論今。」

何等抱負﹐勝梅村遠矣。

◎彭雪琴軼事

湘陰彭雪琴宮保玉麟幼時﹐玉貌風流﹐丰姿俊雅。鄰女梅仙見而悅之﹐托嫗致意﹐願委身以從。宮保感其意﹐頗首肯。後格於勢﹐事遂寢。女因而致死﹐宮保傷之﹐誓願畫梅花十萬幅以報。故其題《采石磯太白樓》詩云「詩境重新太白樓﹐靑山明月正當頭。三生石上因緣在﹐結得梅花當蹇修。」「到此何嘗敢作詩﹐翠螺山擁謫仙祠。頹然一醉狂無賴﹐亂寫梅花十萬枝。」「姑熟溪邊憶故人﹐玉臺冰徹絕纖塵。一枝畱得江南信﹐頻寄相思秋復春。」「太平鼓角靜無嘩﹐直北旌旗望眼賒。無補時艱深愧我﹐一腔心事托梅花。」或謂此事未確﹐可以不必流傳﹐然兒女英雄﹐多情一轍﹐無庸爲賢者諱也。

◎燒車禦史

和珅柄國時﹐其家奴多乘髙車﹐橫行都市﹐無所憚。湘鄕謝侍禦振定方巡城﹐遇焉﹐ㄏ而鞭之﹐火其車於衢﹐世稱燒車禦史。後二十餘年侍禦子興。﹐以固始縣令膺卓薦召見﹐上從容問曰「汝卽燒車禦史之子乎﹖」不數月﹐特旨擢成都知府。

◎管侍禦擬劾和珅

武進管侍禦世銘在臺垣負抗直聲﹐一日與友人酒坐﹐時和珅以伯爵官大學士﹐眾譽伯揆無虛口﹐侍禦被酒大言曰「諸君奚爲者﹖吾方有封事。」眾皆駭愕。

是夕﹐侍禦歸邸捨遽卒。見姚椿所作《管侍禦唐詩選》書後。姚聞之洪稚存太史子符孫﹐符孫得諸太史。太史與侍禦同裏友善﹐其言當不謬﹝按﹕姚文云錢通副灃以劾和珅﹐奉上命稽察軍機處﹐爲權幸所困﹐衣食不豫﹐寒悴以死。世皆疑其被毒﹐惜翁獨明其不然。惜翁指姬傳先生也﹞。

◎吳園次之風義

淸代駢體﹐自以陳檢討爲開山。由其才气橫逸﹐澤古淵。覃﹐而筆力又足以駕馭之﹐故隸事言情﹐具有六朝家法。一二俗調﹐不能爲全集疵也。降而思綺林蕙﹐气息苶弱﹐浪得名矣。顧聞吳園次慷慨義烈﹐惇尙友誼。長沙趙洞門總憲當柄用時﹐車馬輻輳﹐及罷歸﹐出國門﹐送者三數人﹐園次與焉。其召還也﹐賓客復集﹐園次獨落落然﹐蹤迹闊疏。合肥龔芝麓尙書提倡風雅﹐門生故吏徧九州﹐歿於客邸﹐兩孫煢煢孤露﹐無過存者。園次則哀而振之﹐撫其幼者如子﹐而字以愛女﹐至於成立。使名家子孫﹐無西華葛帔之嘆﹐風義如是﹐文章余技已。章檢討行誼亦純粹﹐見省府誌本傳。

◎嚴武伯之義俠

虞山錢宗伯下世﹐其族人夙受卵翼者﹐妄意室中之藏﹐糾合亡賴少年﹐囂於宗伯愛妾所謂河東君者之室﹐詬厲萬端﹐河東君遂自殺。同縣嚴生武伯﹐不勝其憤﹐鳴鼓艸檄﹐以聲厥罪﹐宗伯之家始安。夫宗伯以一朝魁碩﹐宗匠儒林﹐晚節摧頹﹐至盡喪其數十年談忠說孝之面目﹐其人誠不足論。第其生前獎惜孤寒﹐陶成後進﹐一旦聲華澌滅﹐而平日依艸附木之輩﹐遂反唇而肆其訾警。迄於家室漂搖﹐姬妾畢命﹐葛裙練帔﹐孤雛可憐﹐亦未始非人情之過薄。河東君一死報主地下﹐老尙書不知相對作何語。若嚴生者﹐可不謂古之義俠歟﹗

◎張廷玉馭吏之嚴

張文和公性寬厚﹐而馭吏特嚴。長吏部時﹐知有蠹吏張某者﹐舞弄文法﹐中外官屢受其毒﹐人呼爲張老虎。公命所司重懲之﹐朝多爲營救﹐公不爲動﹐時稱公「伏虎侍郎」。一日坐堂上理事﹐曹司持一牒來﹐曰「此文元氏縣誤書先民縣﹐當駁問原省。」公笑曰「若先民寫元氏﹐外省之誤﹐今元氏作先民﹐乃書吏略添筆畫爲需索計耳。」責逐黠吏﹐而正其謬﹐同官服其公敏。淸代部吏弄權舞文﹐外官有事於銓部者﹐爲吏所持﹐輒至質衣裝﹐貨車馬﹐舉債出國門﹐甚或蹭蹬終其身。如文和之察獘﹐亦中人才智所易及﹐乃畫諾坐嘯﹐目擊狐鼠之橫行﹐而噤不一詰﹐委蛇庸懦﹐豈復有人心耶﹖

◎鄂爾泰警世之言

文端嘗語人曰「大事不可糊塗﹐小事不可不糊塗﹐若小事不糊塗﹐則大事必至糊塗矣。」見張文和澄懷園語。按文端生平識量淵宏﹐規畫久遠。此數語大有閱歷﹐足以警世之積谷把柁者。若夫胸無遠猷﹐疏闊僨事﹐輒藉口於不拘小節﹐則轉不知謹守繩尺之士﹐猶不至禍人國而害及蒼生也。

◎謝薌泉之疏闊

謝薌泉先生焚車事﹐世多稱之。其人大節不苟﹐然性疏闊。其居處幾榻塵積數寸﹐不知拂拭﹐院中花艸紛披﹐殊有濂溪不除階艸之意。財物奢蕩﹐一任僕人侵盜﹐毫不介意。性復多忘﹐嘗新置朝衣﹐借法時帆祭酒著之﹐罷官後﹐遂不得取。及官儀部﹐當有祭祀﹐復欲市取。時帆聞之﹐故意問之曰「吾記君嘗於某時新置朝衣﹐去日未久﹐何得遂無﹖」謝茫然曰「此等物棄諸敝笥﹐安可索取﹖」

法復曰「或君曾假諸人乎﹖」謝仍不復記憶。法笑曰「君於某日曾假余著之﹐今尙在余笥中﹐君果忘乎﹖」謝乃恍悟。其不屑細故若此。參觀燒車禦史節。

◎劉文淸晚歲攺節

劉公墉爲文正公子﹐少時知江寧府﹐頗以淸介持躬名播海內﹐婦人女子無不服其品誼﹐至以包孝肅比之。及入相後﹐適當和相專權﹐公以滑稽自容﹐初無所建白。召見新選知府戴某﹐以其迂疏不勝方面﹐因問及公﹐公以也好對之﹐爲上所斥。謝薌泉侍郎頗不滿其行﹐至以否卦彖辭詆之﹐語𨿽激烈﹐公之攺節亦可知也。然年八十餘﹐輕健如故﹐雙眸炯然﹐寒光射人。薨時毫無疾病﹐是日猶開筵宴客﹐至晚端坐而逝﹐鼻注下垂寸餘。殆亦釋家所謂善解脫者歟﹖

◎彭雪琴畫梅

雪琴母太夫人山陰王氏女﹐其外王父遊幕皖北﹐太夫人行年三十有五矣﹐猶然待字。時封公爲其地巡檢司﹐適喪偶﹐縣令爲作合﹐遂成二姓之好。其後封公先卒﹐大夫人守節撫孤﹐備嘗辛苦。及其歿也﹐雪琴猶爲諸生﹐不及見其貴顯也。

然雪琴天資忠孝﹐功業爛然﹐稱中興名臣﹐足以慰節母地下矣。雪琴以諸生從戎﹐在軍中二十年﹐戰功卓犖﹐中外共見。然其人實溫溫儒雅﹐善畫墨梅。時兪蔭甫主講杭州詁經精舍﹐彭借寓湖樓﹐許畫梅花一幅﹐以當屋租。兪贈之詩﹐所謂「一樓甘讓元龍臥﹐數點梅花萬古春」也。後果踐斯言。兪於如冠九處﹐見其所書楹帖﹐有小印云「兒女心腸﹐英雄肝膽。」又聞勒少仲言其一小印云「古之傷心人。」賢者多情﹐卽此可見矣。參觀彭雪琴逸事一節﹐卽可知彭傷心之由矣。

◎曹文恪之健啖

淸中葉大臣善啖者﹐首推曹文恪公﹐次則達香圃椿。人言文恪肚皮寬松﹐折一二疊以帶束之﹐飽則以次放折。每賜食肉﹐王公大臣﹐人攜一羊烏叉﹐皆以遺文恪﹐轎倉爲之滿。文恪坐轎中﹐取置扶手上﹐以刀片而食之﹐至家﹐轎倉中之肉已盡矣。故其奏中有微臣善於喫肉之句﹐道其實也。香圃家甚貧﹐每餐或不能肉食﹐惟買牛肉四﹑五斤﹐以供一飽。肉亦不必甚爛﹐略煮之而已。人極儒雅﹐惟食時見肉至﹐則喉中有聲﹐如貓之見鼠者﹐又加厲焉。與同食者﹐皆不敢下箸。

都城風俗﹐親戚壽日﹐必以燒鴨燒豚相饋遺。宗伯每生日﹐饋者多﹐是日但取燒鴨切爲方塊﹐置簸箕中﹐宴坐以手攫啖﹐爲之一快。傷寒病起﹐上問尙能食肉否﹐對以能食﹐於時賜食肉﹐乃竟以此反其病而終。

◎王文端之守正

公髙不逾中人﹐白髮數莖﹐和藹近情﹐而時露剛堅之气。其入軍機時﹐和相勢方薰赫﹐梁文定公國治爲其揶揄若童稚﹐公絕不與之交﹐除議政外﹐默然獨坐。

距和相位甚遠﹐和相就與之言﹐亦漫應之。一日和相執公手笑曰「何其柔荑若爾﹖」公正色曰「王傑手𨿽好﹐但不會要錢耳。」和。然退。然乾隆帝深倚任之﹐和亦不能奪其位。嘉慶親政﹐公爲首輔﹐遇事持大體﹐竭誠進諫﹐上亦優待之。其致仕歸日﹐上賜以詩﹐有「淸風兩袖返韓城」之句﹐命皇次子親爲祖餞以榮之。癸亥春﹐成徳之事﹐公時已致仕﹐急入內請安﹐謂禮親王昭。連曰「徳爲庖廚之賤﹐安敢妄蓄逆謀﹖此必有元姦大憝﹐主賄以行﹐明張差之事﹐殷鑑猶存。吾見上時﹐必當極力言之﹐以除肘脇之患﹐聊以盡老臣報主之心可也。」後上召見﹐公應對如前﹐上深然之。會某相國恐株連其戚﹐急治其獄﹐艸率完案﹐致癸酉秋有林淸突入禁門之變。上深思其言﹐命有司特賜祭焉。

◎吉慶之淸廉

粵東制府﹐爲天下繁華之區﹐居是官者﹐無不窮奢極欲﹐搜括明珠翡翠珍奇寶玉﹐載滿海舶而歸。惟覺羅吉慶督粵幾十年﹐不名一錢﹐幾榻蕭然﹐渾如儒素。

壬戌冬﹐博羅之變﹐公率提督孫全謀﹐極力剿捕﹐業已蕆事﹐而撫臣某素暴戾爭柄﹐公屢寬假﹐而某恐爲公所害﹐因先發制之﹐密劾公疲軟失機數事﹐上命其究謀。某乃坐髙座呼公至﹐宣上諭畢﹐卽命公攺囚服﹐並去僕從﹐鋃鐺縶頸﹐吏隸詆呵以辱之﹐並詈以讕謾之語。公憤然曰「某𨿽不才﹐曾備位政府﹐不可甘受其辱﹐有傷國體。」因引佩刀欲自刎﹐某素多力因扼其左腕﹐公情急﹐遂取煙壺吞之﹐逾時而死。某遂以輕生上聞。公子壽喜﹐襲祖蔭散秩大臣﹐其家蓽門圭竇﹐初不知爲曾任封疆者﹐則公之淸介可知也。

◎楊天相之冤獄

榦隆末﹐海盜渠魁某橫行江浙洋面﹐下詔書命捕之﹐爲崇明副將楊天相所獲。

提督陳大用飛章入告﹐倉卒未會總督銜。總督某﹐髦而貪﹐且銜提督之獨奏也﹐思有以中之。已而有上旨命兩江總督審明正法﹐盜因以十萬金賄總督﹐總督受之。

適揚州某太守自侍禦外擢至江寧﹐上謁﹐總督語以是案﹐尙有可疑。太守遽曰﹕

「綠營習气﹐往往誣平人爲盜﹐以自邀功﹐宜詳察之。」總督大喜﹐卽以此案屬之﹐竟以誣良爲盜定案﹐出盜於獄﹐而殺楊天相於海口﹐提督亦坐戍軍臺。楊天相死之明日﹐總督出行香﹐若有所見﹐卽日死。逾年﹐盜忽至山東巡撫衙門自首﹐歷言在江南被獲行賄得脫狀。東撫不欲興大獄﹐誅盜而諱其事。當天相死時﹐提協兩標兵皆呼冤擊鼓﹐願罷伍歸農﹐幾成大變。而上海之民﹐爲天相焚紙錢灰如山阜。至淸季邑中父老﹐猶能言之。乾隆朝自和珅秉鈞以後﹐政以賄成﹐以橫行江海之大盜﹐得賄則任其逍遙法外﹐而反置擒賊之將士於極刑﹐吏治之黑暗腐敗﹐未有甚於此時者也。顧當時幸免危亂者﹐因國家承平日久﹐小民安生樂業﹐準回衰亡﹐外無彊敵﹐得以粉飾太平耳。無識之士﹐輒頌乾隆朝爲極郅治之隆者﹐其亦曾一考其事實否耶﹖

◎王閻羅

漢軍王侍郎國安﹐康熙初撫浙﹐勤敏彊記﹐所部吏民賢不肖及姦宄姓名﹐各有記籍﹐摘伏如神。嘗晨坐聽事﹐官屬以次晉謁﹐復延見鄕裏耆老﹐問疾苦。甫闔扉﹐遽微服行。。間。或單騎出入山谷﹐訪諸不逞者﹐立擒至官﹐遠近駭服。

會朝議欲棄舟山﹐徙民內地。公上疏力言不可﹐乃止。卽今之定海廳也﹐浙人呼公曰「王閻羅」。

◎郭。勇於攺過

湖廣制軍郭。令吳江時﹐。簋不飭。撫軍湯文正將劾之﹐郭立誓痛攺﹐令役擔水洗縣堂及內室﹐示民以更新。後果操行峻介﹐卒稱直臣。康熙二十五年﹐文正於撫蘇任內﹐嘗薦。居心衝澹﹐蒞事精銳﹐宜行取。部以催徵未完﹐議格﹐特旨允行﹐授禦史。又三十八年春﹐聖祖南巡﹐至徳州﹐見。跪道旁﹐諭閣臣曰﹕

「郭。前令吳江﹐百姓至今感頌﹐其人有膽量﹐無朋比﹐可授湖廣總督。」知郭制軍之在吳江﹐其攺轍以後﹐必有循良慈惠﹐深饜人心者。至於居臺垣時﹐劾河臣靳輔治河無功﹐劾大學士明珠﹑余國柱結黨營私﹐背公納賄﹐少詹髙士奇﹑都禦史王鴻緒等﹐招搖依附。一時方嚴抗直之聲﹐幾使輦下栗然﹐朝貴側目﹝詳見公所著《華野疏稿》﹞。其丰裁气骨﹐作令時必已不凡﹐特年少闊疏﹐人言偶惑﹐宜文正儆厲而獎掖之。不然﹐士大夫一命甫膺﹐甘爲墨吏﹐素絲已儅﹐白璧難磨﹐尙何晚節立功之可冀乎﹖命世如郭公﹐仍不能掩其生平之一節﹐有位君子﹐庶知懼焉。

◎楊﹤香必﹥之治行

楊公﹤香必﹥靜山﹐康熙朝循吏也。知固安﹐預修永定河。故事﹐秋汛畢卽興工。時永定河道黃某﹐賦役錢不均﹐遲延及冬﹐朝涉者股戰﹐公意憐之﹐許日出後下。。黃巡工﹐遲民之來﹐欲笞之。公力爭不得﹐乃直前牽馬至凍處曰「公能往﹐民亦能往﹐此時日髙出﹐公重裘尙瑟縮﹐乃責此赤脛者戴星來耶﹖」黃大恚﹐將繕牒劾。會巡撫李文貞過柳家口﹐聞其事﹐召謂曰「汝年少能然﹐古之任延也。」勞以酒﹐解裘衣之。事得釋﹐調宛平。聖祖巡畿南﹐固安老幼爭乞畱。

聖祖曰「別與汝固安一好官何如﹖」一女子對曰「何不別以好官與宛平耶﹖」

聖祖大笑﹐以爲誠﹐許食知州俸﹐仍令固安。尋遷。南麗江府﹐麗江故苗地﹐新歸版籍。公乃召土官爲典史﹐諸裏魁以頭目充。令人樹楡一本﹐畝蓄水一溝﹐建文廟﹐定婚喪之制。期年歲熟﹐俗爲一變。民飾廟以祀﹐號爲「第一太守祠」。

累遷至四川巡撫。乾隆初﹐緣言事罷﹐再起﹐以光少告歸。

◎洪文襄款客

洪文襄晚年﹐旣謝事﹐復獨居。傺。有其同鄕士人往謁﹐公拒不見。士人歸旅邸﹐無聊甚。晚間相傳相國回拜﹐已至門矣。士人趨出﹐公降輿握手﹐故作寒。溫泛語。久之入﹐則四庭肴饌備陳﹐珠簾繡幕﹐華燈。熠。公延客入﹐首席陪座者﹐皆一時名士。旣而笙管繽紛﹐伶工畢集﹐演劇數出﹐酒數行罷﹐公起告辭﹐士人送出﹐公又辭讓﹐須臾乃登輿去。士人返舍﹐依然寒燈如豆﹐破壁頹垣猶如故也。蓋公久蓄將略﹐無所施爲﹐聊借款客以展其懷抱耳。

◎簡謙居之守正

蜀中簡公謙居﹐天資絕人﹐凡有記覽﹐過目不忘。康熙辛亥視學江南﹐江南財賄所都﹐前學使者無不藉營金窟。公至力反其獘﹐勢挾利誘﹐屹不爲動。每發榜後﹐進諸生而面誨之。某某解題中款﹐某某用古入化﹐並不擁捲於案﹐皆能背誦其文。試蘇州﹐題中有「上」字﹐一生因公名上﹐遂寫上爲尙。公呼是生問故﹐生曰「憲名未敢正書耳。」公怒曰「汝將以此求媚耶﹖士人行己﹐貴乎立品﹐卽小可以見大﹐卽窮可以徵達﹐推此意也﹐他日僥幸立朝﹐則婢膝奴顏﹐汝必安爲之矣。」跪生於庭﹐立命攺正。又數年﹐公補粵西右江道。北地崔維雅者﹐傾險人也﹐向與公同官﹐屢有於請。公薄其爲人﹐不甚應之。是時升任粵藩﹐護理院事﹐遂以故巡撫郝公與公有交﹐借事誣奏﹐系公於獄。公無以自明﹐吞金而歿。

其明日之午﹐維雅方啟門視事﹐忽狂呼曰「簡公來矣﹗」倉皇亟趨下階﹐伏地叩顙不已。復起立﹐脫帽脫衣﹐反手面縛﹐左右扶入內室﹐乃絕。維雅疏下部議﹐白公無罪﹐而公已歿﹐天下莫不冤之。

◎湯文正之淸介

睢州文正潛庵先生﹐以江南巡撫內遷大司空。其歿於京邸也﹐同官唁之﹐身臥板牀﹐上衣敝藍絲襖﹐下著褐色布褲。檢其所遺﹐惟竹笥內俸銀八兩。昆山徐大司寇賻以二十金﹐乃能成殯。其淸介若此﹐而生前猶有以僞學劾之者。獨爲君子﹐不其難乎﹗

◎跛金

金光字公絢﹐浙江義烏人﹐知書有權略。尙可喜從遼陽入關﹐得光甚喜﹐置之幕下﹐凡有計議﹐必咨於光而後行。然光頗自負﹐意不欲屈人下﹐乘間潛逃。

可喜遣健卒追還﹐抉其足筋﹐令不可走﹐而禮愛益加﹐於是跛金之名遂著。順治中﹐可喜入粵﹐進爵平南王。其長子俺達公之信酗酒暴逆﹐王之宮監﹐適有事於公所﹐偶值其醉﹐忽指監曰「汝腹何大也﹖此中必有奇寶﹐我欲開視之。」以匕首刺監腹﹐應刃而斃。王之堂官王化者﹐年已六十餘﹐盛夏苦暑﹐袒而立於庭。

之信憎其年老﹐笑謂化曰「汝須眉太白﹐我當黑之﹐遂縛化曝烈日中﹐自巳至酉﹐百計求免﹐始得脫。王大忿恚﹐呼之信杖之三十﹐而。恣益甚。光因乘間言俺達公剛而多虐﹐勇而寡仁﹐若以嗣位﹐必不利於社稷﹐請廢而立次子固山。王深然其說﹐因復猶豫﹐終未卽行。光窺王無廢立意﹐恐謀泄見疑﹐遂曲順之信所爲。凡鑿山開礦﹐煮海鬻鹽﹐遣列郡之稅使﹐通外洋之賈舶﹐無不從光擘畫。是以藩府之富﹐幾甲天下﹐而光之富亦擬於王。丙辰二月﹐鄭錦下東管﹐馬雄入南海﹐趙天元﹑謝厥扶俱以舟師迎降。之信計無所出﹐乃死光以辭於敵。謂向之抗衡上國﹐久持弗下者﹐皆此人之爲也﹐遂納款僞周。時可喜屏居舊府﹐聞之﹐深悔不用光言﹐以速光之死﹐流涕太息者累月﹐不久亦歿。

◎謙語成讖

陳桂林文恭﹐性謙下。尹文端居首揆﹐素所推仰。一日文恭病﹐文端往視曰﹕

吾輩均老﹐不知誰先作古人。文恭拱手曰﹕還讓中堂。蓋習於。謙﹐初不覺也。

文端默然。及文恭予告歸﹐方戒途﹐傳聞文端騎箕之信。欲回京一弔﹐家人力阻﹐行至韓莊而薨。

◎於文襄之敏

乾隆初﹐軍機大臣入參密勿﹐出覽奏章﹐無不屏除奔競﹐廉直自矢。如果毅公訥親﹐其人𨿽溪刻﹐不近人情﹐而其門庭闃然﹐可張羅雀﹐其他人可知矣。惟汪文端公由惇愛惜文才﹐延接後進﹐爲世所訾議。然所拔取者﹐皆寒。之士﹐初無苞苴之議者。於文襄敏中承其衣缽﹐入調金鼎﹐初尙矯廉﹐能以蒙上眷﹐繼則廣接外吏﹐頗有。簋不飭之議。再當時傅文忠﹑劉文正諸公相繼謝事﹐秉鈞軸者﹐惟公一人﹐故風气爲之一變。其後和相繼之﹐政府之事益壞﹐皆由公一人作俑﹐識者譏之。然其才頗敏捷﹐非人之所能及﹐其初禦制詩文﹐皆無預定稿本﹐上朗誦後﹐公爲之起艸﹐而無一字之誤。後梁瑤峯入軍機﹐上命梁掌詩本﹐而專委公以政事﹐公遂不復畱心。一日上召公及梁入﹐復誦天章﹐公目梁﹐梁不省。及出﹐公待梁謄默﹐久之不至。問之﹐梁茫然。公曰「吾以爲君之專司﹐故老夫不復記憶﹐今其事柰何﹖」梁公愧無所答。公曰「待老夫代公思之。」因默坐斗室中﹐刻余錄出﹐所差惟一二字耳﹐梁拜服之。故其得膺天眷在政府幾二十年﹐而初無所譙責者﹐有以哉﹗

◎張文襄遺事

光緒某年﹐文襄以鄂督入朝。公餘﹐偶遨遊琉璃廠﹐瞥見一古董店﹐裝潢雅致﹐駐足流覽。庭中陳一巨甕﹐形制奇詭﹐古色斕斑﹐映以玻璃大鏡屏﹐光怪陸離。絢爛奪目。諦視之﹐四周悉篆籀文﹐如蚓如蚌﹐模糊不可猝辧。文襄愛玩不忍釋﹐詢其價則某巨宦故物﹐特借以陳設﹐非賣品也﹐悵悵歸。逾數日﹐又偕幕僚之嗜古者往觀之﹐亦決爲古代物﹐文襄愈欲得之。肆主允往商﹐未幾偕某巨室管事至﹐索值三千金。文襄難之﹐詢其家世不以告。往返數四﹐始以二千金獲之。

舁至鄂﹐命工拓印數百張﹐分贈僚友。置之庭中﹐注水滿中﹐蓄金魚數尾﹐僕從或以刀試之﹐似受刃。一夕大雷雨﹐旦起視之﹐則篆籀文斑駁痕﹐化爲烏有矣。

蓋向之蒼然而古者紙也﹐黝然而澤者蠟也﹐骨董鬼僞飾以欺人者也。文襄爲之不怡者累日。文襄督兩廣時﹐倪公文蔚爲巡撫﹐文襄以倪新進﹐頗慢易之。倪亦負气不稍讓﹐二人意見日深﹐時相齟齬。一日倪以事謁總督﹐文襄拒不納﹐三謁三拒之。倪問何時可見﹐期以旦日日中。倪先期往﹐日過午﹐仍不獲見。倪私問僕從﹕「大人有客乎﹖」則對曰「無之﹐簽押房觀文書耳。」問何不稟報﹐則曰﹕

「大人觀文書﹐向不許人回話。」倪愈不懌﹐大步闖然入﹐戈什大聲言巡撫至。

瞥見文襄執書坐安樂椅中﹐若爲弗聞也者。倪忿然作色曰「督撫同爲朝延命官﹐某以公事來﹐何小覷我也﹖」拂衣竟出﹐欲辭官﹐將軍出調和之。爲置酒釋嫌﹐二公皆許諾。屆期倪先至﹐文襄日旰不來﹐將軍彊致之。至則直入坐上座﹐將軍起奉卮﹐文襄立飲之。將酌以奉倪﹐文襄又飲之。倪大怒﹐推案起﹐脫帽抵幾﹐徑回署﹐卽日謝病。政府知之﹐乃調倪他所。倪旣去任﹐文襄獲理巡撫﹐兩署懸隔﹐往返頗不便。思空中構鐵橋﹐溝通兩署﹐召工雇值約二十餘萬金。款無出﹐頗躊躇。忽接港電﹐有候補縣某﹐持總督印札﹐借某事向港澳華商募捐﹐已集得銀十萬餘﹐未審有之乎﹖文襄愕然﹐已卽復電言有之。適某兵輪以事至港﹐卽命管帶誘其人偕來﹐毋使逸。旣至署﹐命閉之空室中。某知敗露﹐首領將不保﹐彷徨無所措﹐欲自裁。窗外環伺者眾﹐不得隙。夜二鼓﹐文襄自內出﹐某愧汗伏地﹐叩頭請罪﹐文襄不顧﹐但曰「汝膽大至此﹐不可赦﹐不可赦。」良久良久﹐乃命之起﹐賜坐﹐加以顏色曰「吾今赦汝﹐汝能更爲此乎﹖」某惶恐曰「願盡力。」於是更給以札﹐使往南洋羣島﹐又募得十數萬金﹐而鐵橋以成﹐橋成後﹐每夕陽欲下時﹐姬妓輩或靚妝炫服﹐逍遙其上﹐人望之如天半神仙云。後某督至﹐始拆去之。

◎張文和之才

張文和公輔相兩朝﹐幾二十餘年﹐一時大臣﹐皆出後進。年八十餘﹐精神矍鑠﹐裁擬諭旨﹐文采瞻備。當時頗譏其袒庇同鄕﹐誅鋤異己﹐屢爲言官所劾。然其才幹實出於眾﹐凡其所平章政事及召對諸語﹐歸時燈下蠅頭﹐書於祕冊﹐不遺一字﹐至八十餘書。嘗顚倒一語﹐自擲筆嘆曰「精力竭矣。」世宗召對﹐問其各部院大臣及司員胥吏之名姓﹐公縷陳名姓籍貫﹐及其科目先後﹐無所錯誤。又以謙沖自居﹐與鄂文端公同事十餘年﹐往往竟日不交一語。鄂公有所過失﹐公必以微語譏諷﹐使鄂公無以自容。暑日鄂公嘗脫帽乘涼﹐其堂宇湫隘﹐鄂公環視曰﹕

「此帽置於何所﹖」公徐笑曰「此頂還是在自家頭上爲妙。」鄂神色不怡者數日。然其善於窺測上意﹐每事先意承志﹐後爲髙宗所覺﹐因下詔罪之﹐逐公還家。

致使汪文端於文襄輩﹐互相承其衣缽﹐緘默成風﹐朝局爲之一變﹐亦公有以致之也。

◎彭剛直之知遇

彭剛直公不能作楷書﹐試卷謄正﹐往往出格﹐九應童試﹐皆坐是被斥。時浙人髙某﹐視學湖南﹐嘗微行物色佳士不可得。最後過剛直故里﹐聞讀書良苦﹐循審所習﹐似非制藝﹐異焉。再視屋宇甚陋﹐門有聯曰「絕少五千柱腹撐腸書卷﹔只餘一副忠君愛國心肝。」書勢雄傑﹐不顏不歐﹐似未曾學者。叩鄰右得剛直名姓﹐及其家世﹐知必應試﹐遂心志之。是歲按臨長沙府屬﹐得一卷﹐書勢雄傑﹐似曾經眼﹐恍然有所感觸﹐竟拔置第一。迨揭曉﹐果系剛直﹐大悅。參謁時﹐歷述所見告之﹐剛直感恩知己﹐請列門墻﹐執師生禮。髙致仕後﹐子若孫倦讀淫博﹐不能世其家業﹐而彭已貴﹐爲擇地築園墅報之﹐卽今髙莊是也。

◎袁爽秋

袁爽秋之夫人薛氏﹐學問宏深﹐博通經史﹐有不櫛進士之譽。爽秋學問﹐夫人攻錯之力居多﹐故爽秋有季常之懼﹐然實另有原因也。傳聞爽秋本姓某氏﹐爲袁某乞養子﹐故冒其姓。幼時家貧﹐爲人牧牛﹐常戲登桐廬塔頂。鄕愚野老﹐謂其必發達﹐以該塔素名有鬼嬲人﹐爽秋登之無恙也。及十二三歲﹐某戚攜之北上﹐流落都門﹐薛慰農收養之﹐執雜役焉。後因某事對答數語﹐慰農大奇之﹐使伴諸子讀﹐遂妻以女。有謂爽秋實爲養父挾之北上﹐適值薛慰農擇婿﹐爽秋預其選。

蓋爾時慰農所注意者二人﹕一爲楊廷甫﹐一爲袁爽秋。薛慰農之夫人親相之﹐並閱二人文﹐謂楊廷甫必可點翰林﹐袁爽秋不過進士而已。且楊貌優於袁﹐欲婿楊﹐薛慰農則謂楊𨿽可入詞苑﹐終不過翰林而已。袁𨿽不能入詞苑﹐必有督撫之望﹐爲一代名人﹐遂決婿袁云。庚子之難﹐爽秋從容就義﹐實其夫人薛氏所主持也﹐可謂巾幗英雄矣。不櫛進士﹐豈虛譽哉﹗

◎弔袁爽秋詩

桐廬袁爽秋先生﹐文學治行﹐並世無匹。庚子事變﹐抗疏嚴劾端﹑剛﹐身遭駢戮。張文襄過蕪湖﹐賦詩三章弔之云「七國聯兵竟叩關﹐知君卻敵補靑天。

千秋人痛晁家令﹐曾爲君王策萬全。」「民言吳守治無雙﹐士道文翁教此邦。黔首靑衿各私祭﹐年年萬淚咽中江。」「西江魔派不堪吟﹐北宋新奇是雅音。雙井半山君一手﹐傷哉斜日廣陵琴﹗」弔太常者夥矣﹐如此詩之情文雙摯﹐未之見也。

◎記寶竹坡父子

前淸之季﹐宗室中最明達者﹐無若寶竹坡父子。竹坡君名寶廷﹐痛朝政不綱﹐於浙督學任內﹐娶江山船妓女﹐復上疏自劾﹐部議落職。竹坡往來西山﹐以詩酒自娛﹐灑然有遺世之念。嘗有句云「微臣好色詳天性﹐只愛風流不愛官。」其佗傺可想。其子壽富字伯福﹐官庶常﹐告八旗子弟書﹐中有句云「民權起而大族之禍烈﹐戎禍興而大族之禍更烈。」所謂大族者﹐卽指八旗﹐亦若逆知庚子之變與去年革命之事者。當時八旗人士詈伯福者盈耳﹐指爲妖妄者﹐十人而九也。

伯福旣爲書告八旗子弟﹐又與吳彥復君保初創「知恥學會」於宣武城南﹐奔走叫號﹐所至彊聒﹐而一般士大夫﹐率掩耳而走。戊戌政變後﹐徐蔭軒指爲妖人﹐以宗室故得免誅戮﹐而令其妻父聯元嚴加約束。伯福旣常居嶽家﹐以詩酒自晦﹐間爲聯元陳說時局大勢﹐聯元甚韙之。拳亂起﹐聯元力陳拳不可恃﹐遭駢戮。伯福痛其外舅爲己而死也﹐則大慟。聯軍入京﹐遂與其弟富壽仰藥偕殉﹐瀕死爲絕句二首云「衮衮諸王膽气粗﹐竟輕一擲喪鴻圖。請看國破家亡後﹐到底書生是丈夫。」「薰蕕相雜恨東林﹐黨禍牽連竟陸沈。今日海枯見白石﹐兩年重謗不傷心。」

玩其詞躊躇滿志﹐眞有視死如歸之樂。伯福爲人﹐勇於自任﹐慮一事﹐發一言﹐千人非笑﹐不顧也。通州張季直贈詩中有句云「坐閱飛騰吾已倦﹐禁當非笑子能雄。商量舊學成新語﹐慷慨君恩有父風。」可以爲伯福寫照。

◎同光樞臣之消長

同光之際﹐當國樞臣﹐分數時代。同治初元﹐爲文祥﹑沈桂芬時代。時大亂初平﹐瘡痍未復﹐正可攺革政體﹐以固國本。文祥𨿽不學無術﹐猶知引沈桂芬自助﹐實爲漢人掌握政權嚆矢。故李鴻章﹑翁同和亦聯袂而起﹐時封疆大吏﹐漢人居半。卽樞要之地﹐實力亦漸加增。同治中葉﹐宇內得以少安者﹐職是故也。光緒初﹐變爲孫毓汶﹑徐用儀時代。然孫名爲漢人﹐實仰滿人鼻息﹐尢與李蓮英狼狽爲姦。徐用儀則唯唯諾諾﹐聽孫指揮。十年至二十年髙陽﹑常熟又攜手入﹐然髙陽守有餘而才不足﹐常熟極思振作﹐而掣於西後之肘﹐亦不能大展其長﹐且觸滿人之忌﹐故收場尢落寞。二十年後﹐則剛毅﹑榮祿時代﹐純爲滿人猿臂伸張之日。繼之者弈。﹑世續﹑那桐沆瀣一气﹐固守藩籬﹐如瞿鴻機﹑徐世昌﹑林紹年皆在弈。之下。如張之洞等﹐𨿽權力稍增﹐而爲日無多﹐不能發展矣。

◎百文敏軼事

百文敏菊溪總制兩江時﹐閱兵江西。贛撫某中丞初與之宴﹐百嚴厲威肅﹐竟日無言﹐自中丞以下﹐莫不震懾。次日再宴﹐演劇。有優伶名荷官者﹐舊在京師﹐色藝冠倫﹐爲百所暱﹐是日承值﹐百見之色動﹐顧問﹕「汝非荷官耶﹖何以至是﹖

年稍長矣﹐無怪老夫之鬢皤也。」荷官因跪進至膝﹐作捋其須狀曰「太師不老。」

蓋依院本貂蟬語﹐百大喜﹐爲之引滿三爵﹐曰「爾可謂『荷老尙餘擎雨蓋』﹐老夫可謂『菊殘猶有傲霜枝』矣」。荷官叩謝。是日四座盡歡﹐核閱營政﹐亦少舉刻﹐不知此承值者適然而然耶﹖抑中丞預儲以待耶﹖預儲以待﹐則與江南主之待陶谷﹐文潞公之待何剡﹐王鐵之待韓璜等事絕類。丁卯﹐百以兩粵開府乞病內用﹐入都時﹐或謁之於道次﹐百蹙然曰「吾以刑部尙書用﹐漢員爲金蘭畦光悌﹐其人張湯郅都也﹐吾不與衡﹐如民命何﹖」客曰「昔徑山示童子案云﹕『汝進一步則死﹐退一步則亡﹐作麼生﹖』童子曰﹕『吾旁行一步何妨﹖』」百頷之者再。陛見時﹐乃力陳病尙未痊﹐乞閒散自效﹐遂攺總憲。庚午以兩江節鉞底定李家樓漫口﹐合龍後﹐至龍王廟行禮竣﹐僚屬以至卒徒﹐均叩謝且賀。百忽一例遵跪﹐眾大駭曰「卑職與小的曷敢﹖」百喟然曰「當在壩上時﹐何所分大人﹑卑職﹑老爺﹑小的也﹐驚濤一刷﹐貴賤同流﹐諸君不顧身命爲朝廷事﹐皆吾好朋友。」指帽上紅頂曰「永矢此心﹐諸公畢可戴耳﹐王侯將相﹐寧有種乎﹖」眾均崩角﹐至有泣不能起者。百晚節頗有墨名﹐然於練能任事﹐亦滿大員中之能臣也。

◎施靑天

施漕帥世綸有權術﹐任京兆尹時﹐金吾帥托公和諾﹐以寵幸冠一時﹐轎前常擁八騶﹐施遇諸塗﹐乃拱立道旁﹐長揖以俟之。托驚駭下轎問之﹐施忽厲聲曰﹕

「國制非王公不設驑馬﹐吾以爲諸王至此﹐拱立以俟﹐孰意其爲汝也﹖」欲立劾之﹐托謝之乃已。俗呼曰「施靑天」云。

◎施世綸政績

淸代循吏﹐爲庸俗婦孺所最稱道者﹐莫如施世綸。院曲盲詞﹐盛演唱其政績者﹐蓋由小說中刻有施公案一書﹐比公爲宋之包孝肅﹐明之海忠介﹐故俗口流傳﹐至今不泯也。按公當官實廉彊﹐能卹下。初知江南泰州﹐值淮安下河被水﹐詔遣兩大臣蒞州督堤工﹐從者驛騷閭裏﹐公白其不法者治之。湖廣兵變﹐援剿官兵過境﹐沿途攘奪﹐公具芻糧以應﹐而令人各持一梃列而待﹐有犯者治之﹐兵皆斂手去。守揚州江寧﹐所至民懷﹐以父憂去﹝按公爲靖海候瑯次子﹞。乞畱者萬人﹐不得請﹐乃人投一文錢建雙亭於府衙前﹐名「一文亭」。累遷督漕運﹐奉命勘陜西災﹐全陜積儲多虛耗﹐而西安鳳翔爲甚。將具疏﹐總督鄂海以公子知會寧也﹐微詞要挾﹐公笑曰「吾自入官﹐身且不顧﹐何有子﹖」卒劾之﹐鄂以失察罷。

公平生得力在「不侮鰥寡﹐不畏彊禦」二語。蓋二百餘年茅檐婦孺之口﹐不盡無憑也。

◎洪承疇母

洪經略入都後﹐其太夫人猶在也。自閩迎入京﹐太夫人見經略﹐大怒罵﹐以杖擊之﹐數其不死之罪﹐曰「汝迎我來﹐將使我爲旗下老婢耶﹖我打汝死﹐爲天下除害。」經略疾走得免。

◎沈百五

明末﹐崇明有沈百五者﹐名廷揚﹐號五梅﹐家甚富﹐曾遇洪承疇於客捨。是時洪年十二三﹐相貌不凡。沈以爲非常人﹐見其窮困﹐延之至家﹐並延其父爲西席﹐卽課承疇﹐故承疇感徳﹐嘗呼沈爲伯父。後承疇已貴﹐適山東﹑河南流賊橫行﹐淮河糧運輒阻﹐當事者咸束手﹐於是洪薦百五。百五乃盡散家財﹐不請帑藏﹐運米數千艘﹐由海道送京。思陵召見﹐授戶部山東淸吏司郎中﹐加光祿寺卿。不數年﹐承疇已降淸朝﹐百五獨不肯﹐脫身走海﹐尙圖結援﹐爲淸兵所獲﹐洪往諭降。百五故作不識認曰「吾眼已瞎﹐汝爲誰﹖」洪曰「小侄承疇也﹐伯父豈忘之耶﹖」百五大呼曰「洪公受國厚恩﹐殉節久矣﹐爾何人斯﹖欲陷我於不義乎﹗」乃揪洪衣襟﹐大批其頰。洪笑曰「鐘鼎山林﹐各有天性﹐不可彊也。」

遂被執﹐至於江寧﹐戮淮淸橋下。妾張氏﹐收其屍﹐盡鬻衣裝﹐葬之虎丘東麓﹐廬墓二十年而死。初﹐百五結援時﹐有死士五百人﹐沈死後﹐哭聲震天﹐一時同殉﹐殆有慘於齊之田橫云。

◎吳畱村

吳畱村名興祚﹐字伯成﹐其先本浙之山陰人。中順治五年進士﹐時年十七。

其明年﹐卽選江西萍鄕縣知縣。遷山西大寧縣知縣﹐升山東沂州府知府。以事鐫級﹐左補江南無錫縣者十三年。政通人和﹐士民感戴。忽有姦人持制府札﹐立取庫金三千兩﹐吳疑之﹐詰以數語。其人伏罪﹐乃告之曰「爾等是極聰明人﹐故能作此伎倆﹐若落他人手﹐立斬矣。𨿽然﹐看汝狀貌﹐尙有出息。」乃畀以百金﹐縱之去。後數年﹐閩寇日熾﹐吳解餉由海道至廈門﹐忽逢盜劫﹐已而盡還之。盜過船叩頭謝罪曰「公﹐大恩人也。」詢之﹐卽向所持札取庫金者。由是其人獻密計爲內應﹐將以報吳﹐時閩浙總督爲姚公啟聖﹐與吳同鄕﹐商所以滅寇之法。

康熙十五年冬﹐八閩旣復﹐姚上聞﹐特擢福建按察使﹐旋升兩廣總督。畱村在無錫﹐旣膺殊遇﹐夙駕將行﹐錫之父老士庶﹐被澤蒙庥者﹐自縣治以至河幹﹐直達於省城之金閶門。八九十里﹐號泣攀畱﹐行趾相接﹐不下數萬人。其。紳及受知之士﹐則操舟祖道﹐肆筵設席﹐鼓吹喧闐。或有執卮酒以獻於道者﹐亦連檣數十里﹐依依不捨。使君爲之泫然﹐士民之感徳如此。

◎李敏達逸事

康熙末﹐各省錢糧多虧﹐世宗詔淸查﹐天下震懾。李敏達公衛﹐總督浙江﹐聞之﹐詣內幕問策﹐皆瞠不語。公曰「不請朝臣來﹐天子弗信。朝臣至而督撫無權﹐事敗矣。宜速繕一疏﹐極言浙省廢弛久﹐誠得內大臣督治甚善。但內臣初至﹐未得要領﹐臣身任地方﹐需臣協理﹐事裁辦。」疏成﹐馳奏。卽詐稱生日﹐開筵受賀﹐浙中七十二州縣﹐無不麇集者。公張燈陳百戲﹐止而觴之﹐召諸州縣至密室﹐語曰「淸查使者至矣﹐汝庫虧絲毫勿欺我﹐我能救汝﹐否者發露被誅﹐勿我怨。」皆泣謝曰「如公教。」歸皆核冊密呈﹐其無虧者﹐具狀上。亡何奏下﹐許公協理﹐淸查大臣戶部尙書彭維新實來。先至江南﹐江南督撫不敢闌語﹐一聽彭所爲。彭天資險。﹐鉤考煩密﹐民吏不堪﹐州縣擬流﹑斬﹑監﹑追者無算。

畢﹐到浙﹐气驕甚。公迎見﹐卽持朱批示之曰「朝廷許衛與聞﹐公勿如江南辦也。」彭气沮﹐稍稍禮下於公。公置酒宴彭﹐半巡執懷嘆曰「凡共事者﹐未有不爭者也。某性粗﹐好與人角﹐屢蒙上誨。今誓與公無爭而後可﹐但不知如何而後可以無爭。」彭曰「分縣而辦何如﹖」公曰「善。」呼侍者書州縣名若干﹐揉小紙如豆﹐髹盤盛與彭﹐起分拈之﹐暗有徽記﹐彭不知也。其虧者﹐歸公﹐其無所虧者﹐歸彭。彭刻苦辜較﹐手握算﹐至胼起﹐卒無所得。而公密將贓罰閒款﹐鹽課贏餘﹐私攤抵矣。故使人問曰「有虧否﹐何如﹖」彭曰「無之。」彭問公﹐公陽爲喜出意外者﹐而應曰「亦無有也。」遂兩人同奏浙省無虧。世宗大悅﹐語人曰「他人聞淸查多憂愁﹐獨李衛敢張燈宴﹐彼教督有素﹐自信故也。」

晉秩太子太保﹐賞賜無算﹐各官俱加一級。江南之人﹐望如天上。河東總督田文鏡柄用時﹐忌公﹐暗劾公﹐上不爲動。田懼﹐轉結納﹐伺公居太夫人喪﹐遣人以厚賻弔。公罵曰「吾母𨿽餒﹐不飲小人一勺水也。」麾使者於大門之外﹐而投其名紙於混中。然性極服善﹐一日坐堂上﹐命吏胥田芳作奏﹐請封五代。田不可﹐曰「封典止三代﹐無五代﹐芳不能作此奏。」固命之﹐對如前。公大怒﹐罵曰﹕

「畜產﹐例自我創﹐何干汝而逆我﹖」田遽起立﹐勃然曰「公大誤﹐公怙天子一時寵﹐忘王章。芳故曉公﹐公當謝芳﹐乃辱及其親何也﹖且公爲人子孫﹐封三代而猶未足﹐芳亦人子孫﹐未封一代。而公以畜產寵秩之﹐何用心逆人道耶﹖芳殊不服﹗芳殊不服﹗」公素負气﹐忽公堂爲吏所折﹐窘不知所爲。彊復怒曰﹕

「便是我誤﹐汝不服﹐柰何﹖」曰「公大人也﹐芳小吏也﹐豈特公詈芳﹐芳無如公何﹐卽公杖死芳﹐芳亦無如公何。所可惜者﹐大人之威﹐能申於小吏﹐而小吏之理﹐殊直於大人耳﹗」言畢竟走出。公默然﹐顧左右﹐亂以他語而罷。是晚召芳﹐芳疑公蓄怒﹐將陰禍之。入﹐色如土。公握其手﹐笑曰「汝有膽識而辱爲吏﹐可惜﹗吾貸汝千二百金﹐納縣丞﹐他日事上官﹐亦以直道行之。」田泣謝﹐得富平縣丞﹐選鳳翔令﹐以賢聞。

傅卓園者﹐名魁﹐公標下卒也。少無賴﹐以材武入勇健營。涿州大盜李自洪﹐力敵千人﹐匿大邵村牛四家﹐公命卓園往擒。卓園請標下李昌明及韓景琦俱。公笑曰「汝往﹐能擒此賊。昌明往﹐非昌明殺賊﹐則賊殺昌明。韓景琦往﹐必誤乃公事。不信﹐如汝意試之。」卓園夜至牛村﹐自洪方謀劫冉貢生家﹐未發。卓園破門入﹐昌明舞雙錘先登﹐賊暗中斫之﹐傷﹐大呼僕地。卓園繼進﹐門小﹐器無所施。棄其戟﹐手掐賊陰而曳之﹐小腸出矣。賊抱卓園﹐刃其背萬千﹐幸衷甲不死﹐然骨入者寸許。卓園繞賊腸於臂﹐至三匝﹐賊猶能運刀。韓景琦急來助﹐昏黑不辧﹐捧傅足﹐以爲賊而縛焉。傅自念受兩人敵必敗﹐不得已﹐逆而。。之﹐繩三重皆斷。韓僕出數步外。天漸明﹐三人共縛盜﹐獻之轅。公大笑曰「吾所料何如﹖」盜且死﹐顧行刑者曰「吾爲盜三十年﹐殺人如艸﹐官兵屢捕﹐無敢格鬥﹐今擒我者壯土也﹐願一見而死。」或指卓園﹐盜運目久之﹐嘆曰「我久當死﹐死於足下﹐值矣。我所遺寶刀﹐知足下來﹐哀鳴三日﹐宜贈子佩之。我死不悔爲盜﹐悔不知天下之尙有人也。」

◎陳恪勤軼事

陳恪勤鵬年﹐字滄州﹐以康熙辛未進士﹐知衢州府西安縣﹐有善政。大學士張鵬翮薦之﹐移知山陽﹐遷知海州﹐再遷知江寧府。淸聖祖南巡﹐總督阿山借供張名﹐欲加稅﹐公不可﹐乃以他事中之﹐落職。按驗﹐聖祖赦之﹐命入武英殿修書﹐起知蘇州府。公廉幹有才﹐民愛之如水趨壑﹐每褫職按問﹐老幼罷市聚哭﹐持糒醪相遺。滿州駐防兵亦率男婦踏門入﹐牽袍嗅靴﹐求見陳靑天狀貌。聞赦詔下﹐焚香跪北呼萬歲者﹐其聲殷天。系江寧獄﹐或絕其食﹐獄卒憐之﹐私哺以餅﹐爲守者李丞偵知﹐怒杖卒四十。日通一勺水﹐入獄者如之﹐公自分命絕矣。忽聞外有貴人騶唱聲甚髙曰「獄官來﹐我浙江巡撫趙申喬也﹐入覲時皇上命我語江南督撫『還我活陳鵬年』﹐不知汝等可知否﹖」言畢去﹐不與公交一語。未十年﹐公總督南河﹐李爲邳睢同知﹐大懼﹐來謁公。公無言﹐李心稍安﹐疑公忘之矣。

居亡何﹐黃河南岸崩﹐芻茭翔貴﹐治者竹楗石。﹐需金萬。公張飲﹐召河官十餘人入﹐酒行﹐嘆曰「鵬年餓江寧獄幾死﹐不意有今日。」自賀一觥﹐且飲且目李﹐目閃閃如電﹐須髯翕張﹐李色變﹐客亦瞠視﹐不知所以。公笑曰「諸君不賀我乎﹖盍盡一觥﹖」合席諾聲如雷﹐不能者彊畢之。俄奴捧饕餮樽出﹐磁而。金者也﹐狀獰惡。公起手斟之﹐偏示客曰「滿乎﹖」曰「滿矣。」持行至李所﹐曰「某年月日爲一餅故﹐杖獄卒﹐欲餓我死者﹐非他人卽足下也。今河岸崩﹐百萬生靈所關﹐不比老陳性命不值一錢也。罰汝飲﹐卽往辦治﹐放一勺水入民田者﹐請敕書斬汝﹐亦使羣公知鵬年非報私仇者。」李長跪﹐色若死灰﹐持樽﹐樽墮地碎﹐兩手自博﹐叩頭數百。滿席客咄嗟回首﹐無一人忍睇其面者。李出﹐傾家治河。河平﹐來驗工官﹐纓帽小車﹐所杖江寧獄卒也。旣李竟慚恨死。公於故人子弟﹐孤寒後進﹐汲引如不及。賓從歡飲﹐而公目覽手答﹐沛然有餘。每用人﹐則其家之一蹄一縷﹐必爲資送﹐稱善廣座﹐訓過密室﹐人銜感次骨。入獄。然﹐自憶未了事曰「杜茶村未葬﹐某僧求書未與﹐布衣王安節缺爲面別。」從容料量﹐承鎖而行。在蘇舁郁林石於郡學﹐遊焦山﹐遣人泅水﹐取瘞鶴銘﹐爲亭護之﹐其標奇如此。所著詩文若干捲﹐其被逮入京也﹐除夕﹐市米潞河。主人問客何來﹐曰「陳太守。」曰「是湘潭陳公耶﹖」曰「然。」主人曰「是廉吏安用錢爲﹖」反其直﹐問住某所。次日戶外車聲轔轔﹐饋米十石﹐書一函﹐稱天子必再用公﹐公宜以一節終始﹐毋失天下望﹐紙尾不著名姓。問擔夫曰﹕

「其人姓魏。」訪之﹐則閉戶他出﹐竟不知何許人也。

◎於淸端政迹

於淸端成龍治術﹐爲淸循吏之最﹐以州牧屢遷至福建按察使。福建當耿忠精亂後﹐公撫綏遺民﹐多惠政。巡撫直隸﹐總督兩江時﹐官吏望風攺操。知公好微行﹐遇白髯偉貌者﹐羣相指震懾。士民有歡笑﹐無管弦﹐遊惰不空手﹐櫃坊無鎖。

公淸介絕俗﹐重門洞開﹐白事官吏﹐直入寢室。左姜豉﹐右簿書﹐狀如鄕裏學博﹐而用兵如神﹐尢善治盜。知黃州時﹐聞張某者﹐盜魁也。崇墉髙垣﹐役捕多取食焉。慮少遼緩﹐姦不得。乃半途微服﹐傭其家﹐詭名楊二﹐司灑掃謹﹐張愛之﹐使爲羣盜先。居亡何﹐盡悉盜之伴侶﹑。去篋﹑機密﹑綽號乃遁去。鳴鉦到官。

一日﹐集健步約曰「從吾擒盜﹐具儀仗兵械﹐稱。足前行。」至張所﹐排衙於庭﹐大呼盜出。張錯愕迎拜猶抵攔。公曰「勿承﹐可仰面視﹐我楊二也。」張驚﹐伏地請死。公取袖中大案數十擲與之曰「爲辦此足以贖矣。」張唯唯。公畱健役助之。不數日﹐羣盜盡獲﹐其殺人者活埋之。武昌營弁某弟素無賴﹐適遠歸﹐是夜軍餉盡劫﹐弁告弟所爲﹐被刑誣服﹐連引十餘人。獄具獻盜﹐公破械縱之。撫軍驚問﹐曰「盜冤。」曰「眞盜何在﹖」公指堂下一校曰「是眞盜也。餘黨進香木蘭山﹐今晚獲矣。」未幾獲盜﹐贓尙在校家﹐封識宛然。江寧盜號魚殼者﹐。喬捷﹐倚駐防都統爲解﹐有司莫能擒。公抵任時﹐官吏憚公﹐遠迎公﹐日旰不至。方驚疑探刺﹐而邏者報公早單車入府矣。羣吏飾廚傳﹐不受﹔饋餼牽﹐不受﹐一郡不知所爲。按察使某﹐公年家子也﹐從容言公過淸嚴﹐則上下之情不通﹐某意欲具一餐爲雅壽。公笑曰「以他物壽我﹐不如以魚殼壽我。」

按察司諭意出﹐以千金爲募。雷翠亭者﹐名捕也﹐出而受金。司府縣握手囑曰﹕

「我等顏面寄汝矣﹐勉之﹗」翠亭質妻子於獄。偵知魚方會羣盜﹐張飲秦淮。乃僞乞者﹐跪席西﹐呢呢求食。魚望見疑之﹐刃肉衝其口。雷仰而吞﹐神色不動。

魚咋曰「子胡然﹖子非丐人﹐子爲於靑天來擒我耳﹐行矣﹐健兒肯汝累乎﹖」

翠亭再拜。羣役入﹐跪而加鎖﹐擁之赴獄。司府縣賀於衢。是夕公秉燭坐﹐梁上砉然有聲﹐一男子持匕首下。公叱何人﹐曰「魚殼也。」公解冠幾上﹐指其頭﹐曰「取。」魚長跪笑曰「取公頭不待公命也﹐方下梁時﹐如有物擊我手﹐不得動﹐方知公神人﹐某惡貫滿矣。」自反接﹐銜匕首以戲。公曰「國法有市曹在。」呼左右﹐飲以酒﹐縛至射棚下﹐許免其妻子。遲明獄吏報失盜﹐人情洶洶﹐司府縣相賀者轉而相尢﹐趨轅將跪謝告實。而公已命中軍將魚殼斬決西市。

◎左文襄軼事

左文襄公﹐天資豪爽﹐圭角畢張﹐一切睥睨視之。治軍新疆﹐延命所諭﹐輒以爲不是﹐必加駁辧﹐詆軍機爲無才。文文忠勸上召左入贊甚力。左旣入樞垣﹐凡事必不以爲然﹐及請旨兪允後﹐左又無言。始知天下事之難﹐固不能盡如一二人意。又左嘗輕視大臣。。鞠躬者﹐以爲天威不若是之可畏。初入京召見畢﹐退謂人曰「吾今而後知天威咫尺之森肅矣。」於是始不敢爲大言。

文襄剛毅彊果﹐已屆耆年﹐精力不衰﹐𨿽日曆兵間疾苦﹐未嘗以況瘁形於顏色。邊塞苦寒﹐雪壓行帳﹐擁絮著緇﹐據白木案﹐手披圖籍﹐口受方略﹐自朝至夕﹐不遑暇食。軍事旁午﹐官書山積﹐日必次第治理。遇將士不尙權術﹐惟以誠信相感孚﹐貪夫悍卒﹐一經駕馭﹐罔不帖然。副將某在麾下﹐頗能用命﹐後至江西﹐未久卽伏法。公曰「若始終屬我﹐何至亡其首領﹖」公雅喜自負﹐與友人書﹐恆末署老亮﹐以諸葛自況。砥礪剛介之操﹐老而益力。

◎劉忠誠與連文衝軼事

劉坤一之三下江南也﹐西太后之意﹐初不屬之。時當國者爲榮祿﹐榮不學無術﹐詔令批摺﹐一切委連文衝。連本軍機處幫領班章京﹐小有才﹐又善諛媚﹐以此得榮歡。劉坤一欲回任兩江﹐不得不奔走榮門。榮門不可得而入﹐乃結納榮之幕友連章京。曾謁二次失值﹐不得已﹐求見連西席某﹐間接以適於榮。西席某黠甚﹐比連歸﹐某言劉來謁狀﹐而不言其他﹐連亦略頷之。翌日﹐西席某探連今日所辦之事﹐連大言曰「榮相奏請﹐以劉坤一回任﹐竟得兪允﹐余無他事。」翌日﹐劉又來﹐西席某向劉賀云「事已諧矣。」翌日﹐淸諭出﹐劉又來﹐並挾白金二萬兩之券﹐袖交西席某手云「乞爲連君壽。」西席某競以金入囊﹐而緘其口。比請訓出﹐照例拜客﹐劉與連始覿面﹐連未道謝前貺﹐劉亦未便明言。又疑連藐二萬﹐翌日又饋送白金二萬﹐仍以券交西席某手。西席某又蝕金一萬﹐僅回連云「劉某今送萬金來。」連遂援十成提二成例﹐以二千金酬西席某勞﹐己得八千金﹐而不知已爲西席某所賣。越半月﹐西席某忽借他故辭館﹐竟懷挾三萬二千金去。比庚子拳禍﹐政府縱匪殃民﹐五月淸載漪僞諭有云「與其苟且圖存﹐同歸於盡﹐曷若大張撻伐﹐以決雌雄﹐彼恃戰力﹐我恃人心。」一時傳誦﹐而不知禍我東南赤子﹐皆此數語釀成之﹐而連文衝與有力焉。連以庇拳故﹐爲外人所指索﹐必欲痛懲之。榮祿知連不可畱京﹐遂外放江西某府知府﹐連亦竭力設詞解免﹐而外人率持不可。適劉坤一督兩江﹐連以屬吏禮參謁﹐私冀劉不忘前惠﹐或爲怙惡。劉以連罪通天﹐外人尢不可掩飾。連疑劉負義不爲力﹐遂自訴生平未敢妄取一錢﹐而爲人謀則無不忠﹐何以今日患難﹐人竟不我援手﹖語侵劉﹐劉曰﹕

「余前以二萬金饋君﹐君猶以爲未足﹐必欲再得餘二萬金乃饜。君曰﹕『不妄取一錢』毋乃自戾其說乎﹖」連聞堂﹐瞠目不解所謂。劉反復詳述當日種種情狀﹐連如夢初覺﹐自悔墮入西席某彀中﹐然已無及矣。

◎丁汝昌

北洋海軍提督丁汝昌﹐當甲午之役﹐與日本海戰﹐全軍盡沒﹐至於艦隊亦降﹐以一死代全艦官兵之命。其志極可哀﹐而無損於軍人之名譽。日本人以丁之手書公牘﹐用銅片印成一冊﹐大烏圭介爲之跋語﹐極稱道其爲人。東西洋學者﹐研究丁之行爲﹐謂有倫理學上之價值。而當時統將有道員戴某﹐則實臨陣退縮﹐邂逅爲敵所斃﹐而濫廁忠義之林﹐淸朝爲之賜卹。是非賞罰之不明﹐未有甚於淸之季世者。卽張佩綸馬尾之役﹐見敵不走﹐气象偉異﹐自王壬秋﹑林琴南輩﹐均鳴其冤﹐而言者至今不已。故法越﹑中日諸戰役之眞是非﹐久莫能明矣。

◎胡文忠之風流

陶文毅督兩江﹐嚴禁僚屬冶遊。時胡潤之亦在文毅幕中﹐僚屬之冶遊者﹐皆借潤之爲名﹐而文毅則獨責諸僚幕﹐而不責潤之也。曰「潤之他日爲國勤勞﹐將無暇晷以行樂﹐今之所爲﹐蓋預償其後之勞也。」已而潤之果勤勞國事至死矣。

觀此則以文毅之嚴正﹐而獨能恕潤之。以潤之之跌宕風流﹐而一操事權﹐則頓攺前態﹐刻苦勵行﹐英雄之所爲﹐固迥異尋常人矣。

◎沈子惇先生傳略

先生名家本﹐浙江吳興人。髫年畢羣經﹐於周官尢多神悟。後閱郎氏《周官古文奇字》一篇﹐知多舛誤﹐銳意糾正﹐成《周官書名考古》一卷。咸豐己未﹐其父某由禦史出守黔中﹐時苗气正惡﹐道路艱阻﹐黔垣戒嚴﹐先生間關省父﹐屢瀕於危。庚子客遊閩嶠﹐居潘方伯蔚署中﹐得觀閩本《四庫書纂跋後》一卷。同治甲子﹐援例以郎中分刑部﹐肆力於經學﹑小學及掌故考據。都下得書易﹐精心玩索﹐故所纂述﹐以是時爲最多。光緒癸未成進士﹐補官後充主稿﹐兼秋審處﹐自此遂專心於法律之學。纂有《讀律校勘記》五卷﹐《秋讞須知》十卷﹐輯有《列案匯覽》一百卷﹐《刺字集》二卷。復病近人治律之陋﹐及搜討典籍﹐考訂漢﹑晉﹑唐﹑宋歷代律令﹐期成一家之學。癸巳後歷守天津﹑保定﹐公餘纂述﹐曾不少輟。癸卯秋開館修訂法律﹐綿歷十載。日延接中﹑外法家﹐研究各國法律﹐窮其堂奧。先後訂成民律﹑刑律﹑商律﹑民刑訴訟律及其他附屬法﹐共數十種。

稿本盈屋﹐每本眉批簽注﹐動累萬字﹐同館少年皆嘆服。創辦法律學校﹐育才逾千人。其有異者﹐獎成倍切。教習學員有所質疑﹐爲文以答﹐娓娓千言。少暇仍事著述﹐纂有《歷代刑法考》若干捲﹐《歷代刑官考》二卷﹐《奇﹛。移﹜文存》

二卷﹐又二編二卷。平日除從公外﹐卽靜坐室中﹐手一卷﹐漏深燈炮﹐了無倦容。

庚戌秋兼任資政院副議長﹐值法律館纂訂各稿將告成﹐日與館員逐條細究﹐議院事又需兼顧﹐四閱月終會期。除循例休息﹐無一日缺席。任刑部侍郎最久。及丙午修官制﹐攺大理院正卿﹐旋調任法部侍郎﹐薦升法部大臣。淸廷遜位﹐先生乞病。遜位詔未副署﹐先期請假。及攺爲法部正首領﹐並未到署。杜門謝客﹐一意著書。項城以司法部長商請﹐先生作書婉謝之。項城謂此系南京政府之意﹐如不列名單內﹐恐失人望。乃於寄去閣員名單內﹐列先生名﹐而注明以病堅辭﹐此第一次內閣事也。第二次組織內閣﹐項城復請其出任司法﹐先生乃薦章宗祥自代﹐參議院未通過。歿年七十四歲﹐臨歿前四日﹐尙伏案著書﹐前十日尙寫日記。好學不倦﹐敬愛文士﹐布衣蔬食﹐除購書外﹐別無他好。近兩年中杜門謝客﹐董理舊作﹐編定《枕碧樓詩稿》六卷﹐《枕碧樓偶存稿》八卷﹐《日南隨筆》八卷﹐《日南讀書記》十八卷﹐《說文引經異同考》八卷﹐《文選注引書目》若干捲﹐《三國誌瑣言》四卷﹐《三國誌校勘記》八卷﹐《古書目》三卷﹐又刊《沈碧樓叢書》十二種親自校勘﹐皆梓行。

◎郭嵩燾

郭嵩燾嘗奉使泰西﹐頗知彼中風土﹐以新學家自命。還朝後﹐緣事請假﹐返湘中原籍。時內河輪船猶未通行﹐郭乘小輪回湘。湘人見而大嘩﹐謂郭沾染洋人習气﹐大集明倫堂﹐聲罪致討﹐並焚其輪。郭噤不敢問。觀此可見當時內地風气未開之怪象也。

◎彭剛直軼事

彭剛直公﹐剛直之名滿天下﹐然亦多情人也。未達時﹐悅其鄕女梅花﹐欲取之﹐未果而夭。嘗作梅花詩數章以志感﹐纏綿悱惻﹐固與剛直之性不類。此殆如宋廣平之賦梅花歟﹖洎乎暮年﹐持節長江﹐與瓜州鎭總兵吳家邦﹐江防統領王之春最暱。時鎭江有名妓﹐曰大喬﹑小喬﹐家邦納大喬﹐之春納小喬。皆獻大喬﹑小喬爲彭剛直義女﹐過從甚密﹐尢寵愛小喬。之春因之獲膺上薦﹐官至安徽巡撫。

此殆如東山暮年﹐賴絲竹陶寫歟﹖或以欲焉責之﹐則過矣。

◎彭剛直之剛直

彭剛直公剛介絕俗﹐然至性過人。幼而失怙﹐事母至孝﹐居貧奉養﹐先意承志。外祖母居懷寧﹐無子孫﹐公時恃傭書爲活﹐歲不足衣食。以太夫人憂念艱難﹐跋涉往返五千里﹐迎至衡陽。太夫人得奉母終天年﹐所謂孝思不匱者也。鄒夫人以朴拙失姑愛﹐終身無房室之歡。自太夫人卒後﹐遂不相面。其弟某遊客秦豫﹐遭亂隔絕廿年。及公授安徽巡撫﹐見邸鈔﹐識其名﹐始間關至軍中相見﹐哭失聲。

護愛甚篤﹐與共寢食。而弟久客州縣﹐服藥煙成癮。公軍中猶嚴禁煙﹐以情告﹐公大怒﹐立予杖四十﹐斥出之曰「不斷煙癮﹐死無相見。」弟感愧自恨﹐臥三日夜瀕死﹐竟絕不更服﹐復爲兄弟如初。以其習商業﹐令行鹽﹐致貲巨萬﹐公一無所取。弟亦豪邁揮霍﹐卹貧篤義﹐鄕人流落江淮者﹐悉收卹資之﹐歲散數金﹐亦先卒。遺妾女與公子婦同居﹐以孤孫見綏。後之公自領內湖水軍﹐及後總全軍﹐軍餉無所出﹐不以煩公家﹐前後惟領銀十七萬兩作鹽本。軍餉外所應得公費﹐悉出以佐義舉。凡出資助本縣學田銀二千﹐賓興費銀二千﹐育嬰公費二千﹐修縣誌書獨供筆札刻資銀五千﹐獨建船山書院銀萬二千﹐衡淸試館銀一萬兩。其濂溪墓﹑昭忠祠﹑京師及各直省湖南衡永會館﹐凡募助公舉者﹐動以千計。所部有功者﹐凱撤時及疾篤時﹐均舉贈各萬金﹐凡費銀十萬兩。族中老者﹐歲有饋﹐以計丁口徧資給之﹐凡數萬金。計其兄弟所散財幾滿百萬﹐而當軸要人﹐無一字之問﹐十金之遺﹐以孤潔無援自喜。至於對於朋友﹐協和羣帥﹐煦煦恂恂﹐未嘗有傾軋驕倨之心。五十以前﹐有气陵之者﹐必勝之而後已。其後望重年耆﹐人皆推敬﹐亦深自斂抑。誘接文士﹐尢能折節。素工畫法﹐蘭入妙品﹐而尢喜畫梅﹐全樹滿花。

所至輒奮筆潑墨﹐海內傳者過萬本﹐藏於篋者﹐一牛車不能載。尢惡浮華﹐厭絕饋遺。治軍廣東時﹐民士恐餉不繼﹐共輦銀十七萬送軍中﹐謝不受。及歸﹐眾以金排萬人姓名﹐列二傘志感頌﹐其直萬金﹐悉諭令各還其主﹐且戒其奢焉。其繡字頌功者﹐送海幢寺中。治軍嚴肅﹐恆得法外意﹐所誅者必可以正民俗。安慶候補副將胡開泰﹐召倡女飲﹐而使妻行酒﹐其妻不可﹐遂抽刀剖其腹。街巷訁凶訁凶﹐事聞院司﹐方聚議謀所以處。公適至﹐聞之曰「此易耳。」遣召之來﹐但詢名姓居止﹐便令牽出斬之﹐民大歡。湖北忠義前營營官總兵銜副將譚祖綸﹐誘劫其友張淸勝妻﹐淸勝訪之﹐陽畱居密室﹐出僞券索償債。得遁去﹐訴營將﹐州縣皆爲祖綸地﹐置不問﹐因訴於公。公先聞黃州漢陽道路藉藉﹐欲治之無端﹐得淸勝詞﹐爲移總督﹐先奏劾祖綸﹐且遣淸勝赴武昌質之。詔公與總督卽訊﹐祖綸令人微伺淸勝於輪船﹐擠之溺水死﹐餌其妻父母及妻劉氏反其獄。忠義營統將方貴重用事﹐總督昌言誘奸無死罪﹐謀殺無據。公揣祖綸根據盤固﹐不可究詰。

適總督監臨鄕闈﹐卽驟至武昌﹐檄府司提祖綸至行轅﹐親訊。忠義營軍傾營往觀﹐祖綸至﹐佯佯若無事。公數其情事﹐支離狡詐及謀殺蹤迹﹐祖綸伏罪﹐引令就岸上正軍法﹐一軍大驚﹐然已無所及。夾江及城上下觀者數萬人﹐歡叫稱快。故公之所至﹐老幼瞻迎。長江聞其名字肅然相戒﹐牧令輯其隸役曰「彭宮保至矣。」

非獨威聲使然﹐所行事深感民心﹐庶乎不侮。寡者也。

◎書阿文成公遺事

文成公阿桂﹐滿洲正白旗人﹐其勛簿官閥生卒歲月﹐具載史籍。玆特錄遺事數則。方公之爲定西將軍﹐剿金川酋索諾木也﹐已百戰抵其巢﹐索諾木震懾﹐業約別日盡室出﹐將其木城木柵悉爲毀撤。是日晚﹐參贊以下謁公曰「事機叵測﹐今日必生縛索諾木致帳下﹐方可安枕。」公不答﹐亦不待語竟﹐已入帳中臥﹐諸將弁待命不敢退﹐而公已鼻聲如雷﹐徹帳外矣。諸人者旁皇達旦﹐甫日出﹐索諾木已自縛﹐率諸酋跪帳外﹐公次第以屬吏﹐因進參贊以下告曰「諸君昨日之語﹐蓋懼索諾木他竄﹐或畏罪先死耳。我已據扼要﹐竄將何之﹖渠若能死﹐又豈待今日哉﹖吾故以爲不若髙臥待旦日當自來也。」諸將弁諾諾。皆曰「非某等所及。」

又木果木失事後﹐公代統大軍﹐一日﹐日欲。失﹐公忽率十數騎升髙阜﹐覘賊屯紮處﹐不知阜數折已逼賊砦。賊望見﹐卽率獷騎數百﹐環西南阜馳上﹐公顧從騎曰「下馬。」復曰「解衣。」衣不足﹐復曰「解裏衣。」解畢﹐曰「衣悉寸寸裂。」急分走髙阜﹐雜桂林木上﹐掛畢﹐曰「無衣者悉束帶。」曰﹕

「上馬。」曰「向阜南緩轡下。」適賊騎已馳至﹐距向所立阜﹐僅二十步。時暝色已上﹐忽見岡缺處旗幟飄忽﹐絡繹不絕﹐疑援騎從山後至﹐勒馬不遽進。方遣騎四出覘伺﹐而公已率從騎回大營矣。公曰「此兵機也﹐不爾則賊馬十倍於我﹐寧得脫耶﹖」榦隆末年﹐和珅橫甚﹐公業知不能制﹐凡朝夕同入直﹐必離立十數步外。和珅知公意﹐故就公語。公亦泛答之﹐然卒未嘗移立一步。公嘗病臥直廬﹐軍機章京管世銘入省之﹐公素所厚也。忽呼語曰「我年八十﹐可死。位將相﹐恩遇無比﹐可死。子若孫皆已佐部務﹐無所不足﹐可死。忍死以待者﹐實欲俟皇上親政。犬馬之意﹐得一上達﹐如是死。乃不恨。」然竟不果。洪亮吉登第日﹐公爲讀卷官﹐擬第一進呈。洪素不習書﹐獨公賞之。嘗謂刑部郎孫星衍曰﹕

「人皆以洪編修試策該博﹐不知字亦過人﹐余首拔之者﹐取其無一毫館閣體耳。」

◎書裘文達遺事

裘文達公名曰修﹐江西新建人。公賜宅在內城石虎胡同﹐購一軒名「好春」﹐退直所憩。賓客門下士往來者﹐於閽人悉不關白﹐徑入此軒。若已退直﹐則公必坐軒左右﹐若待客矣。一日值歲小除﹐諸人咸詣軒與公餞歲﹐忽司閽者至公側耳語﹐公大笑曰「戶部堂官歲盡分飯食銀兩﹐亦不可告人耶﹖」卽呼挈一囊至﹐瀉出之﹐皆庫貯大錠﹐兩五十。公數坐中客若干﹐令各懷其一曰「諸君年事大窘﹐聊以分潤耳。」數不足﹐復命入取之﹐徧給乃止。公食指旣廣﹐又賓客常滿坐﹐值窘乏﹐亦時時斷炊。一日過午﹐尙未具食。坐客有慍者﹐公覘知之﹐卽出語曰「諸君他日皆飫天廚頒尙食之人﹐豈矜矜於裘某之一餐乎﹖且主人亦尙未食﹐不獨客也。」客意乃解。乾隆帝眷公﹐時得召見﹐公奏事畢﹐則必言各衙門人材﹐曰﹕某人勤﹐某人幹事﹐某人擅文筆。是以公在部及掌院日﹐翰林諸曹司遷轉最速﹐由公推轂勤也。時公房師大學士蔣文恪公溥亦極愛士﹐肯爲寒素地﹐有揭薦牘來者﹐悉館門下﹐未尙拒一人。其掌書記者﹐卽公所引入。一日﹐公入朝遇文恪公﹐公曰「有一孝廉在都候選﹐所學極優﹐師畱之乎﹖」文恪唯唯。

公知文恪性闊達﹐賓客多寡﹐皆不甚措意。明日遣一僕徑送孝廉入文恪邸第﹐屬僕曰「第送詣某書記廳﹐云昨已面語相公﹐相公屬畱客耳。」僕致公命出﹐書記某卽挈孝廉巡歷廳事側兩廊﹐見屋比櫛﹐悉客館。內一室﹐門獨啟﹐遂徑入﹐見榻上亦有臥具。遽命僕撤出﹐貯廳事中﹐語孝廉曰「君行李至﹐卽安置此﹐但出必須鍵戶﹐愼勿啟也。又一要語相屬﹐君𨿽館此﹐實無一事﹐不妨日出遊行﹐然必須飯畢始出。日兩飯﹐亦無邀客者﹐但聞長廊口有髙喚者曰﹕『飯具矣。』

卽速詣廳事食﹐遲則不及。」孝廉遵其約﹐每日飯畢﹐卽鍵戶出遊。約計復當飯﹐則又歸。歲值五日中秋日﹐及歲盡前數日﹐卽有老僕從三﹑四輩挾巨囊至。徧入客館﹐見一臥榻﹐卽置朱提一封﹐標其函曰歲。﹐爲數五十。若旁有臥榻﹐則貯一小封﹐爲數四﹐以犒從者。孝廉居文恪邸二年﹐選湖北一縣令始去。在邸日﹐未嘗一爲事﹐亦未嘗一面文恪﹐蓋疏節闊目如此﹐然無礙其爲太平宰相也。

◎裘文達長子行軍治水

乾隆二十一年﹐淸王師徵伊犁﹐公面奏軍務機宜﹐乾隆帝大悅﹐以其才似舒文襄﹐卽賜禦衣冠﹐乘傳至巴裏坤﹐傳宣聖意。會逆酋莽阿里克遣其弟詭稱押送諸番﹐探信卡倫。公與哈密鎭臣祖雲龍縛畀總督﹐發其姦。哈密兵少﹐有赴巴裏坤種地者七百人﹐公請暫畱爲衛﹐撥沙洲五衛麥石添備支放。其剩餘者﹐公散各塘路站平糶之﹐上皆獎許。公以一書生冒矢石行萬里外﹐與陜甘督撫滿洲諸將軍計議機密﹐而能下協邊情﹐上符睿算﹐近代儒臣﹐所未有也。公聽視機警﹐受大任舉重若輕。上愛其才敏﹐倚若股肱﹐凡有事於四方﹐與大學士劉文正公先後奔走﹐前命未復﹐後命又至。半途回車﹐。。東西﹐𨿽侍內庭領六部﹐而英蕩款關﹐足迹常徧天下。公所讞決﹐無苛嚴﹐亦無縱捨。尢善治水﹐常奏治水當先審其受病之由﹐再論治病之法。就一縣一府而言﹐病有其處﹐合一省而言則不然。就一省言﹐病有其處﹐合數省而言﹐又不然。若僅於一處受病處治之﹐而下流之去路未淸﹐則爲患滋甚。上深然之。所治黃﹑淮﹑肥﹑濟﹑伊﹑洛﹑沁﹑汜等共九十三河﹐疏排浚瀹﹐貫穿原委﹐俱有成效﹐可爲後法。凡遇政事諸大臣或探聖意﹐噤﹤齒介﹥不前﹐而公獨抗聲有犯無隱。上鑑其誠﹐𨿽忤旨時加嚴訓﹐不逾時恩禮如初﹐亦與舒文襄公相似。年六十二﹐病噎。上賦詩存問﹐醫藥不絕於道﹐加太子少傅。薨時﹐賜謚文﹐入賢良祠。

◎裘文達公課子之嚴

裘文達公充磨勘大臣時﹐某省士子用社稷鎭公子﹐眾以爲應議﹐公心知非杜撰﹐而一時忘其出處。歸第問公子麟﹐對以句出《國語》﹐後於《左傳》檢得之﹐遂長跪受責。時公子已官編修矣。公課子之嚴﹐待士之寬﹐一舉而兩善備焉。

◎湯司空逸事

睢州湯文正公﹐自翰林出爲監司﹐年四十﹐從孫徵君講學夏峯﹐質行著河漳。

其治績﹐吳淞十郡兒童婦女﹐皆耳熟焉。立朝之節﹐同時士大夫多知之。惟受特知於聖祖﹐而卒困於僉王﹐其致怨之由﹐相構之迹﹐𨿽門人子弟﹐或不能詳也。

公巡撫江蘇時﹐執政明珠有家隸言事多效﹐公卿震懾﹐所至大府常郊迎。過蘇﹐畏公威聲﹐弗敢謁。自監司以下﹐朝夕候其門。公聞使召之﹐將命者用故事以客禮請﹐從騎數十至轅門﹐顧謂左右﹐主人出迎何遲也﹖久之﹐辟大門傳呼﹐大驚窘迫﹐脫廝輿服被之﹐入至階下﹐見公南面坐﹐乃跪而聽命。公曰「汝主與吾同朝﹐聞汝來﹐故以酒飲犒汝。」命門卒爲主人﹐其人慚沮﹐卽日去蘇﹐歸訴之﹐謀致難於公。而公聲績甚焯﹐上方響公﹐念公在外無從得事端。會東宮出閣讀書﹐乃爲上言﹐湯某以理學爲時所崇﹐輔教太子﹐非某不稱。上然之﹐遂以詹事徵。

公之內召也﹐比郡士民﹐爭以農器什物塞水陸﹐道不可行。公示諭﹕「吾在外﹐不能爲父老徳﹐往者屢請核減浮糧﹐並爲廷議阻﹐今入見天子﹐且面陳之。」余相國國柱者﹐執政私人也﹐得此以告曰「曩議皆上所可也。善則歸君﹐過則歸己。而市於眾以爲名﹐使上知此立蹶矣。」比公至﹐語已上聞﹐而公未之知。進講東宮﹐首《大學》「財聚民散」數則﹐畢講﹐東宮入侍。上問所肄﹐具以聞。

上曰「此列國分疆時語也﹐若海內一統﹐民散將安之﹖」試詢之﹐公具陳秦隋土崩狀﹐且言一統而民散﹐禍更烈於分國時。會靈臺郎董漢臣上書﹐指斥時事及執政大臣﹐下內閣九卿廷議﹐執政惶悚﹐不知所爲。議與同列囚服待罪。王相國熙繼至﹐貌甚暇﹐徐曰「市兒妄語﹐立斬之則事畢矣。」執政曰「上閱奏至再三﹐親點次﹐類嘉與之﹐柰何君言若是﹖」王笑曰「第以吾言入﹐視何如﹖」

時公爲宗伯﹐最後至﹐余相國述兩議以決於公﹐公曰「彼言𨿽妄﹐然無死法﹐大臣不言﹐故小臣言之。吾輩當自省。」國柱曰「此論可上聞乎﹖」公曰﹕

「上見問﹐固當以此對。」執政入奏﹐國柱尾其後﹐而與之語。命下﹐董漢臣免議。自是上滋不悅公。戊辰﹐余國柱宣言﹐上將籍公內府﹐爲旗人表率。時公以興作度材於通州﹐某月某日日下晡﹐忽返﹐招鄕人某官與語﹐客退﹐獨坐一室。

向晦語家人﹐吾腹不寧﹐夜半遂歿。旣歿逾月﹐上與諸大臣語曰「吾遇湯某特厚﹐而怨訕不休﹐何也﹖」眾曰「無之。」上曰「廷議董漢臣﹐彼昌言朝無善政﹐君多失徳﹐大臣不言之﹐故小臣言之﹐尙不爲怨訕乎﹖」眾乃知公爲執政及國柱所傾也。

◎劉文正公塞陽橋決口

劉文正公臨事𨿽頗剛急﹐然實有釐剔姦獘﹐人受其福而不知者。乾隆辛巳歲﹐河決陽橋﹐公奉命往塞決口﹐時奪流者數百丈。埽工薪木﹐皆數百里內村民車載而來﹐縣丞某掌收料物﹐欲藉以營利﹐畱難百端﹐有五﹑六日不得交納者。人馬守候﹐芻糧皆告竭。公一日易服微行﹐見薪車千百輛環列河幹﹐私問之﹐得其故﹐乃大怒。至公館﹐亟請巡撫奉王命旗牌至﹐使伍伯縛縣丞來﹐欲先斬然後入奏。

巡撫及司道以下﹐爲之長跪良久﹐始釋。而數千輛料物一日盡收﹐民皆驅車返矣。

此𨿽細事﹐亦可見公察獘利民之一端也。

◎來文端善相馬

乾隆時大學士來文端公保善相馬﹐聞嘶卽能辧其優劣。嘗路見負煤老冀﹐以重價購之﹐滌以入貢。上因文端夙有伯樂之稱﹐命蓄以上駟。會降酋阿睦爾撒納來朝﹐上臨灤陽萬樹園﹐阿酋素以騎射著名﹐上欲覘其技﹐輒以無馬辭。侍臣出戈什哈馬示之﹐絕不當意。文端令圉人牽所貢之負煤老驥﹐使之乘﹐甫振轡而墜﹐三試皆然。阿酋大慚﹐尙未之異也。殆阿酋叛﹐大爲西陲邊患﹐侍臣有憶萬樹園馳射時事﹐以良馬先知其叛逆﹐故怒擲之﹐請加三品俸料焉。文端之目力﹐又出伯樂上矣。

◎湯文正之淸廉

湯文正公斌﹐撫吳蒞任時﹐夫人公子皆布衣﹐行李蕭然如寒士﹐日給惟菜韭。

公一日閱簿﹐見某日市只雞﹐愕問曰「吾至此﹐未嘗食雞﹐誰市此者﹖」僕以公子對。公怒﹐立召公子責之曰「汝謂蘇州雞賤於河南耶﹖汝思啖雞﹐便可歸去﹐世無有士不能咬菜根﹐而能作百事者。」並笞其僕而遣之。又公撫吳時﹐有司報湖蕩有蓮芡﹐公駁還﹐吏固以例請﹐公曰「例自人作﹐寬一分則民受一分之惠﹐且蓮芡或不歲熟﹐一報部﹐卽爲永額﹐欲去之得乎﹖」常熟某氏奴﹐訐告其主國初時得隆武僞札﹐迫主遠遁﹐欲據其主母﹐公曰「國家屢更大赦﹐此艸昧事﹐何足問﹖而逆奴乃以訐其主乎﹖」焚其札﹐斃奴於杖﹐中外快之。近時頗有人詆文正諸人爲僞學者﹐使士大夫人人能如湯之潔己奉公﹐又何致天下事不可收拾哉﹖

◎戴簡恪軼事

戴簡恪公惇元﹐官刑部尙書。一日大雪﹐公著雨罩﹐手抱文書﹐步至街衢﹐呼驢車乘之﹐禦者不知公爲誰也。及至署﹐隸役呵殿而入。公下車去雨罩帽﹐露珊瑚頂﹐禦者大驚﹐將棄車而逃﹐公彊畱與之錢而去﹐都中謂之「驢車尙書」。

卒之日﹐鄕人往視之﹐敝衣露肘﹐布衾一襲﹐其儉徳爲不可及云。

◎張文達之愛士

庚子回鑾後﹐惟京師學事辦理差彊人意。先是京師本有大學堂﹐庚子之亂﹐生徒星散﹐至是長沙張百熙被命管學。公夙負學界重望﹐苦心孤詣﹐銳意興學。

禮聘桐城吳摯甫先生爲教長﹐陽湖張鶴齡副之﹐网羅一時名流殆盡。開師範﹑仕學﹑譯學﹑醫學四館﹐繼又開進士館﹐豫備科。自是五方秀士﹐鱗集橫塾﹐文學彬彬振朝野矣。文達後因淸廷疑忌﹐不得展其懷抱﹐乃辭學務一切差使﹐攺任郵傳部尙書。與侍郎唐紹儀因用人事不相能﹐遂鬱鬱一病不起。張爲人宏達愛士﹐能容納眾流。沒後士林爭悼惜之。如臯冒廣生挽以聯云「愛好似王阮亭﹐微聞遺疏陳情﹐動天上九重顏色﹔憐才若龔芝麓﹐爲數攬衣雪涕﹐有階前八百孤寒。」

蓋紀實也。論者謂文達離學務而任郵傳﹐本非素願。推文達之心﹐始終不能忘情於苦心締創之全國學務耳。

◎余誠格之好謔

余誠格補湖南巡撫﹐到任未逾月而武昌起義﹐黎元洪爲鄂軍都督。譚組安方自京歸﹐進謁誠格﹐誠格卽拱稱大都督。蓋逆知湖南響應﹐譚爲人望所歸﹐必推譚爲都督也。九月一日﹐倉卒起事﹐誠格挈其老父遁出﹐家財多有遺失。焦循又懸賞千金購其頭。誠格逃至安慶﹐始請朱家寶代奏﹐旣乃之滬居焉。與書延。﹐大意謂﹕我到湘月餘﹐自問無開罪湘人之處﹐家中財物﹐均多遺失﹐民軍舉動﹐固應如是乎﹖又言﹕湖南財政極爲困難﹐龍念仙身當其局﹐以今視昔﹐抑又何如﹖

緘面大書中華民國湘軍都督翰林院譚大人云云。延。登一廣告於長沙日報云﹕余壽屏君鑑﹕財物悉封存府中﹐毫無遺失﹐請派妥員來領。湘都督譚延。白。

◎記立山聯元

養心殿者﹐前淸禦朝之所也。嚴冬窗破﹐北風吹面﹐景帝不能自支﹐因語立山﹐以紙糊之。時立山方有寵於那拉後﹐憫景帝苦寒﹐遂不請諸那拉後﹐糊之以紙。明日那拉後大怒﹐召景帝切責曰「祖宗起漠北﹐冒苦寒立國﹐汝乃聽朝而畏風耶﹖」午後召立山﹐批其頰﹐禍且不測。李蓮英素厚立山﹐卽大呼曰「立山滚出。」立山悟﹐因仰跌地上﹐果翻轉數四﹐直出簾外﹐那拉後爲之莞然。

庚子拳匪禍作﹐浙西三君以抗拳駢戮﹐而滿洲聯元﹑立山繼之。聯元本崇綺門下士﹐向亦空談性理。其婿壽伯福與言歐美治術﹐始漸開通。拳事起﹐聯官內閣學士﹐抗疏劾拳。捧章至東華門﹐遇崇綺於途﹐具道所以。崇厲聲曰「君滿人﹐亦效漢兒賣國耶﹖」聯不顧﹐拂衣而入。少頃崇入對﹐嚴劾聯﹐奉旨著步軍統領衙門拿捕正法。方聯之就刑也﹐忽有數騎自順治門衝出﹐逕赴菜市﹐其一騎馬足縛一人﹐拖曳數里﹐面目皆損敗不可辧﹐蓋卽立山也。立山內務府旗籍﹐漢姓楊﹐爲內府堂郎中二十餘年。饒於財﹐性豪侈﹐凡菊部名伶﹐北裏歌伎有聲譽者﹐皆爲之脫籍。有妓綠柔者﹐名噪都下﹐立山與鎭國公載瀾同暱之。瀾𨿽公爵﹐然處閒散﹐絀於財﹐以故綠柔恆善立山而絀載瀾﹐瀾大恨之。至是拳變作﹐適立山有請毋攻使館之奏。瀾卽矯朝命縛赴市曹﹐哲婦傾城﹐亦可畏哉﹗然立山之死﹐門客星散﹐獨所善伶人十三旦往收其屍﹐經紀其喪事。彼𨿽伶也﹐愧士大夫多矣。

但不知種禍之綠柔君﹐能如綠珠之墜樓否﹖

◎朱文端公救舒文襄

乾隆乙亥﹐阿酋旣投誠。舒文襄公赫徳時任定邊將軍﹐請將其家屬分置蘇尼特等近地﹐以爲羈質。純皇帝大怒﹐謂其分散骨肉﹐有傷遠人之心﹐命近侍封刀斬之。朱文端公聞命﹐排扉而入﹐請召對﹐力言人材難得﹐舒某𨿽一時過慮﹐然平日辦事勤愼﹐請援議能之典。上曰「命已下逾日﹐恐難追轉。」公奏曰﹕

「卽命臣子成麟追之。」上可其請。公出謂其子曰「追不及﹐汝勿返也。」成麟故勇往﹐卽於馬前割袍前襟﹐馳騎而往﹐甫至潼關﹐卒追前命而歸。時傅文忠公告人曰「朱公誠仁者之勇。」是日𨿽恆百輩﹐終無濟於事也。

◎盛司寇之持正

盛司寇安滿洲人﹐以科第薦至卿貳。欣然嶽立﹐須眉蒼然﹐以古大臣自命。

戊辰春﹐孝賢純皇后崩﹐時有周中丞學健﹐瑟制府爾臣等以違制剃髮伏誅。有錦州守金文淳者﹐稟命於府尹﹐然後剃髮。事發﹐純皇震怒﹐命立誅之。公叩首請曰「金小臣罔識國制﹐且請命大僚﹐然後剃髮﹐情可矜恕﹐請上寬之。」上怒曰「汝爲金某遊說耶﹖」公曰「臣爲司寇﹐盡職而已﹐並不識金某爲若何人。

如枉法幹君﹐何以爲天下平也。」上大怒﹐命侍衛反接公赴市曹﹐與金文淳同置於法。公施然長笑﹐惟曰「臣負朝廷之恩而已。」後上悔悟﹐命近臣馳騎並金赦之。公施然叩謝如常時。市曹萬目共睹曰「此眞司寇也。」次日﹐上卽命公入上書房﹐傳導諸皇子曰「盛安尙不畏朕﹐況諸皇子乎﹗」眞師保之妙選也。

◎洪承疇有功漢族

周同谷《霜猿集》﹕「松山戰骨未全枯﹐再建功名佩虎符。終是風沙容易老﹐白頭南渡又南都。」此諷洪承疇之背明歸淸也。洪功成歸裏﹐稱觴林下﹐坐客如雲﹐乃有朗誦烈皇帝祭文﹐以代祝嘏之詞者﹐此其雋快﹐不在漁陽三弄之下。當遼陽兵敗﹐洪氏生降之日﹐微特宮廷不知﹐亦舉朝所不敢信者也。及江南克捷﹐洪以內院大臣出撫江寧﹐始知其尙在人間。石齋起義﹐事敗﹐逮至江寧。見洪﹐佯責之曰「若豈洪承疇耶﹖洪大將軍爲國捐軀﹐天子且賜祭九壇矣。若等從北方來﹐獨不見穹然道左之禦碑﹐而今冒其名耶﹖」是時洪汗簌簌下﹐不能仰視。

考洪以萬曆丙辰釋褐。時滿洲天命帝方有眾一旅﹐崛彊於三韓以北﹐蛟龍初起﹐而佐命元勛﹐偏在南朝。當滿漢一家之日﹐洪承疇密室造請﹐竟建以漢人養旗人﹐不令旗人營生計之策。從此滿漢分居﹐漢人得安其農工商賈之業﹐二百七十年來﹐免受其擾。𨿽出租稅以養之﹐猶有利焉。此則洪承疇之有功於漢族﹐抑若善於補過者也。馴至八旗之人﹐一物不知﹐仰恃漢人﹐猶嬰兒之於乳母。民軍一起﹐數月之間而亡其族矣﹐蓋彼早已亡於洪氏矣。

◎博爾奔察之詭諫

乾隆帝待臣下﹐極爲嚴厲﹐然有時加以狎謔﹐以聯上下之情。有內大臣博爾奔察侍上最久﹐善嬉謔。辛未春﹐扈從南巡﹐至鎭江口﹐上放煙火﹐有被煙燻嗽者。博笑曰「此乃素被黃煙所燻怕者﹐故望而生畏也。」時黃文襄公督責過嚴﹐故公寓言之。又有較射而弓落地者﹐上震怒﹐公在旁曰「此皆因引見故﹐昨日射箭良多﹐以致臂痛不能引弓也。」上乃釋然。又上一日較射多不中﹐侯人皆畏懼﹐時修髯人至﹐公望而笑曰「汪都統之弟至矣。」汪都統札爾故修髯如戟﹐上撫掌大笑。上嘗行窄巷﹐有步軍校積石爲山於其廳側者﹐上望而問之﹐公驟馬奏此步兵花園也﹐上大笑。又上書「福」字﹐公立於側﹐上笑謂曰「汝亦識此中佳否﹖」公應聲曰「知之﹐上所書『福』字﹐黑且亮也。」上大笑﹐其譎諫皆若此者﹐亦東方朔﹑簡雍之流也。

◎李恭勤公逸事

淸代名臣中其以貲郎進者﹐以李敏達公衛﹐李恭勤公世傑爲最。敏達逸事﹐具詳於前。恭勤公貴州黔西州人﹐少入貲爲江南某司巡檢。乾隆南巡﹐公司船跳木﹐時雨後泥滑﹐上登舟時﹐偶失足﹐公遽起扶之﹐督撫恐﹐縛公請命。上笑曰﹕

「微員中有如此忠愛者。」命立擢知州。後官至四川﹑江南總督﹐以廉能稱職。

乾隆帝屢欲以爲閣臣。有尼之者﹐言公不由科目﹐例不可官內閣﹐乃中止。公督川時﹐蜀中自金川用兵以來﹐府庫空竭。又承福文襄王積奢侈後﹐徵調賦斂無藝﹐州郡皆疲敝。公設厲禁﹐凡府州縣無事不復入成都郡﹐卽以公事來者﹐不過數日。

不得畜音樂﹐侈宴會﹐不得飾輿馬衣服﹐朝珠之香楠犀碧﹐蟒服之刻絲顧繡者﹐皆有禁。公官總督數年﹐未嘗宴一客。成都將軍新蒞任﹐公思不爲置酒則缺情﹐置酒則破禁﹐遂乘其家口抵任時﹐饋一蒸豚﹐一燒羊﹐使標下武弁婉告曰「本欲屈入署﹐適聞眷屬至﹐謹以此佐家宴。」屬吏於布政使以下﹐亦未始具一飯。

元日則先飭廚爲畢羅十數斛﹐有下屬謁見﹐公遣人告曰「知君等勞苦﹐盍餉以食﹖」遂設食餉之。畢﹐公然後出坐堂皇受禮畢﹐卽令府廳州縣等遞謁司道府廳禮。畢﹐告曰「元日俗例上司屬員𨿽不接見﹐亦必肩輿到門﹐道有遠近﹐必日昃始歸﹐徒苦慊從無益也。況若曹亦有父母妻子﹐歲首例得給假﹐諸君何不早歸﹐令若曹亦放假半日乎﹗」屬員皆應曰「諾。」於是元日虛文始革。其風趣也如此。及督兩江時﹐福文襄王徵臺灣﹐檄調各督撫府庫餉銀﹐他人無不應命﹐惟公力持不與﹐曰「不見部文徵撥﹐誓不敢發此餉﹐有虧朝廷之府庫也。」福亦無如之何。其嚴厲又如此。

◎方望溪記姜西溟遺言

余爲童子﹐聞海內治古文者數人﹐而慈溪姜西溟其一焉。壬申至京師﹐西溟不介而過余﹐總其文屑討論﹐曰「惟子知此。吾自度尙有不止於是者﹐以溺於科舉之學﹐東西奔迫﹐不能盡其才﹐今悔而無及也。」時西溟長余以倍而又過焉﹐而交余若儕輩。其後丙子同客天津﹐將別之前夕﹐撫余背而嘆曰「吾老矣﹗會見不可以期﹐吾自少常恐爲文苑傳中人﹐而蹉跎至今。子他日誌吾墓﹐可錄者獨三事耳﹕吾始至京師﹐明氏之子成徳﹐延至其家﹐甚忠敬。一日進曰﹕『吾父信我不若信吾家某人﹐先生一與爲禮﹐所欲無不可得者。』吾怒而斥曰﹕『始吾以子爲佳公子﹐今得子矣。』卽日卷書裝遂與絕。昆山徐司冠健庵﹐吾故交也。能進退天下士﹐平生故人﹐並退就弟子之例﹐獨吾與爲兄弟稱。其子某作樓成﹐飲吾以落之。曰﹕『家君云﹕名此必海內第一流。故以屬先生。』吾笑曰﹕『是東鄕﹐可名東樓。』健庵聞而憾焉。常熟翁司寇寶林﹐亦吾故交也。每乞吾文﹐曰﹕

『吾名不見子集中﹐是吾恨也。』及翁以攻湯司空斌﹐驟遷據其位﹐吾發憤爲文﹐謂﹕「古者輔教太子有太傅﹑少傅之官﹐太傅審父子君臣之道以示之﹐少傅奉太子以觀太傅之徳行﹐而審諭之。今詹事有正貳﹐卽古太傅﹑少傅之遺也。翁君之貳詹事﹐其正實惟睢州湯公﹐公治身當官立朝﹐斬然有法度﹐吾知翁君必能審諭湯公之徳行﹐以導太子矣。』翁見之撫然長跽而謝曰﹕『某知罪矣﹐然願子勿出也。』吾越日刊而布之﹐翁用此相操尢急﹐此吾所以困至今也。」時西溟年七十餘﹐始舉於京兆。又逾年成進士﹐適翁去位。長洲韓公。薦於上﹐得上甲﹐己卯主順天鄕試﹐以目昏不能視﹐爲同官所欺﹐掛吏議﹐遂發憤死刑部獄中。西溟之治古文也﹐其名不若同時數子之盛﹐而气體之雅正實過之﹐至不能盡其才﹐則所自知者審矣。平生以列《文苑傳》爲恐﹐而末路乃重負污累﹐然罪由他人﹐人皆諒焉。而發憤以死﹐亦可謂隘狷而知恥者矣。西溟之死也﹐其家人未嘗以志銘屬余﹐而餘困躓流離﹐與其家不通問者﹐計數已十有九年。姑傳其語﹐俾眾白於其本志之所蓄云。

◎嶽鐘琪紀成斌冤獄

嶽威信公佩撫大將軍印入覲時﹐命提督紀公成斌權其篆。會準夷入寇﹐擄馬駝萬餘﹐紀不時奏﹐乃爲總督查郎阿所發﹐遂褫嶽公爵﹐斬紀於營。然據當時遺聞﹐與淸史所載﹐頗有出入﹐玆錄之以示此獄之眞相也。嶽之入朝也﹐紀以滿人彊勁﹐因以駝馬命副參領查廩領卒萬人驅牧﹐廩性懦葸﹐畏邊地寒﹐因以馬駝付偏裨﹐以五十人放牧而已。率眾避寒山谷間﹐日置酒髙會﹐挾娼妓以爲樂。會夷入寇﹐偏裨報廩﹐廩笑曰「鼠盜之輩﹐不久自散。」因按兵不往﹐及馬駝被擄﹐廩聞信乃先棄軍去。過曹總兵。壘﹐呼曹救之。曹性卞急﹐因率兵往﹐爲其所敗﹐單騎而奔。賴樊提督建率本標卒追之﹐轉戰七晝夜﹐始卻其敵。廩見紀公﹐皆委罪於曹。。紀笑曰「滿人之勇固如是耶﹖」將收縛斬之。會嶽公至﹐紀告其故﹐嶽公驚曰「君今族矣﹐滿人爲國舊人﹐黨類甚眾﹐吾儕漢臣﹐豈可與之相抗﹐以於其怒也﹖」因解廩縛﹐以善諭之。因皆委罪於曹﹐斬之以徇﹐而以捷聞﹐廩乃恨公次骨。會查郎阿巡邊﹐故廩戚也﹐廩因矯控嶽公諸不法事﹐以及紀公掩敗爲功諸狀。查故怒嶽公﹐因誣實其言以聞。上大怒﹐斬紀公於營﹐置嶽公於詔獄﹐而廩官固如故也。嗚呼﹗嶽公之於淸世宗﹐可謂盡忠竭力矣。因一卑賤滿人之蔑誣﹐乃使靑蠅之讒﹐爲禍若爾﹐漢人之盡忠淸室者﹐當亦爽然若失矣。見禮親王《昭。連筆記》。至於柴大紀以福康安之嫉忌﹐張廣泗因訥親之牽率﹐皆以奇績而被極刑。其事具載淸史﹐冤抑人多知之。非如楊天相﹑紀成斌二獄﹐百餘年來﹐𨿽績學之士﹐尙多據官書爲信讞﹐則甚矣是非之失實矣﹗

◎端方之滑稽

端方之抵美也﹐船傍岸﹐卽爲人用汽車迎入三藩息旅館﹐美洲之大旅館。其門大都爲旋葉﹐凡旅客出入﹐侍者必推動旋葉﹐以隨旅客之意。端方降汽車後﹐旅館侍者亦照例推動旋葉﹐以待端之入門。端進葉中後﹐忽見四葉同時推動﹐目眩頭暈﹐隨葉環轉二周﹐依舊旋至門外。端不敢甫入﹐搖手曰「我不圖無錫人之江尖嘴上團團轉﹐今於外洋身臨之。」《秋星閣筆記》云「端午橋小有才﹐充名士﹐好嘲弄人。猶憶有上海某中書者﹐發起一拒賭會﹐网羅名人不鮮﹐而尢企大力者爲之作登髙呼。時端正開府兩江﹐某中書趨謁節轅﹐痛陳賭害。端太息曰﹕『誠如君言﹐此花骨頭亦唐喪余不少﹐向者余亦嗜此﹐一行作吏﹐玆事廢矣。

惟近日盛行麻雀牌﹐聞士大夫皆嗜之如性命﹐君亦能之乎﹖』某君曰﹕『中書向於各種賭經﹐均未入其藩籬﹐殊爲門外漢也。』端曰﹕『我猶仿佛憶之﹐麻雀牌中﹐他牌均四﹐惟白板則五。』某君急辯曰﹕『大帥誤矣﹐白板亦四也。』端熟視某中書半晌。笑曰﹕『咦﹐足不亦个中人也﹐能正我之誤﹐大佳。』又周視在座諸僚曰﹕『君輩皆亦深知白板之數非五也。』語已大笑﹐端茶送客矣。」

◎端方好聯語嘲人

端午橋最好爲聯語嘲人。其官工部時﹐同官有趙有倫者﹐京師富家兒也﹐目不識丁﹐以其舅張翼之援﹐入貲爲郎﹐不數年﹐歷得要差﹐且充會典館纂修。嘗以千金購一妓歸﹐大婦妒甚﹐立驅之出﹐趙不得已﹐賃別捨居之﹐婦知其謀﹐乃靳趙自由出門﹐歸少宴。輒詬誶不已﹐趙甚苦之。一日﹐與端相遇於署中﹐端呼與語曰﹕菊曾﹝趙字﹞﹐吾昨日偶作一聯一額﹐君試爲吾評騭之。聯云﹕一味逞豪華﹐原來大力弓長﹐不僅人誇富有﹔千金買佳麗﹐除是明天弦斷﹐方教我去倫惇。額曰﹕大宋千古。趙極口稱贊不已﹐出遇人﹐猶爲人述之﹐似自詡其通文者。

人匿笑之﹐弗顧也。靈石何潤夫乃瑩﹐庚子歲官副憲﹐以拳匪頭目革職。戊戌八股之復﹐何所奏也。何本庚辰庶常﹐散館攺部﹐簽分工曹。夫人某氏﹐閨威甚厲﹐以何失翰林﹐怒甚。何長跪以謝﹐乃得釋。旣入工部﹐贄百金往拜滿尙書某爲師﹐某嫌其菲也﹐怒斥之。端爲撰一聯曰﹕百兩送朱提﹐狗尾乞憐﹐莫怪人嫌分潤少﹔三年成白頂﹝庶吉士七品金頂攺部屬則六品須換白頂﹞﹐蛾眉構釁﹐翻令我作丈夫難。額曰﹕何苦乃爾。又﹐「妻爲翠喜乾姑嫂﹐兒是朱綸表弟兄」之聯﹐亦端所撰也。何故山右世家﹐而生平恥爲晉人﹐常自詭爲江蘇人﹐與人言﹐必操蘇語。

一日在某處宴會﹐座有蘇某﹐就詢籍貫﹐何答曰﹕江蘇。某欣然曰﹕同鄕也。詢至蒲州楊編修天麟﹐楊慶聲曰﹕吾與何前輩同籍。某曰﹕然則亦同鄕也。楊搖手曰﹕不然。吾本老西﹐何前輩亦老西﹐渠不願居老西之名﹐故每冒貴省人耳﹐實則渠足迹未嘗至大江南也。何愧甚﹐面頸俱。﹐然又無可置辯。亟匆匆上車遁去。

戊戌政變後﹐端亦極自危﹐賴進《勸善歌》得免﹐且獲擢陜臬。其事人人知之。端尙有一詩﹐亦詠此事。詩云﹕誤矣公羊學﹐危哉死鹿音。側聞誅正卯﹐誰實縱僉壬。智識羞葵足﹐劬勞感棘心。朝廷故可攺﹐寇盜漫相侵。人稱其屬對之工﹐然音字去聲﹐孫蔭之通假字﹐詩作平聲用﹐不惟失黏且出韻矣。

◎端午樵死事始末記

淸宣統三年辛亥四月﹐鐵路國有之旨下﹐起長白端方爲候補侍郎﹐督辦川粵漢鐵路事。先是己酉秋﹐端由兩江總督調直隸﹐正慈禧太后梓宮奉安之日﹐於隆裕後行禮時﹐端之左右﹐有以攝影器攝行禮狀。後大怒﹐以大不敬褫端職﹐抵任甫百日也。至是以親貴及諸大臣薦遂起用﹐豈料禍機卽伏於此邪﹖端旣受命﹐於六月九日抵武昌﹐建行臺於平湖門外﹐勘路召匠﹐期於九月朔興工。而川人以川漢鐵路已奉先朝諭旨﹐歸商集貲承辦。川督王人文奏請收回成命﹐未允。川人大憤﹐全川罷市﹑罷學力爭﹐王人文去職。以趙爾丰繼其任﹐風潮愈熾。朝旨趣端方帶兵三百入川查辦﹐端指調鄂軍三十二標一營管帶董作泉﹝字海南﹐四川人﹐由鄂軍將弁學堂出身﹞﹐令其選兵三百﹐護衛入川。作泉以川人辦川事﹐不便﹐力辭﹐端不允。遂於七月十九日由鄂乘楚裕兵輪起程﹐二十三日抵宜昌。時川亂愈不可收拾﹐因趙督妄捕川紳蒲殿俊等﹐幽系一室﹐川民頂先皇牌泣跪轅門請釋﹐愈積愈夥﹐遣之不去。爾丰遽令開槍射擊﹐斷脰洞胸者﹐狼藉載道。於是川民益憤不可遏﹐附省州縣﹐聞耗奔赴省垣﹐不期而至者數萬人﹐圍攻省城甚亟。端方抵宜後﹐始悉顚末﹐逗畱不進﹐思有以卸責。奏請另派明白大員往查﹐朝旨不準﹐且促其前進甚力。乃加派陸軍第十六協鄧成拔率三十一標曾廣大隨端入川靖亂。

端不得已﹐八月一日由宜旱道兼程前進﹐其他輜重及大隊由水道進行。八月十五抵萬縣﹐攺乘蜀通上駛﹐十八日至涪州。接湖北電告革命軍敗露被捕情形﹐來電始半遽止。端向電局索其後段﹐云無﹐疑之。二十日抵重慶﹐接漢口電﹐武昌已獨立。二十一日漢口電不通﹐而沙市﹑宜昌仍通行如故。二十三以後﹐沙﹑宜電亦阻。北京往來之電﹐均經安南﹑。南繞達。查參周﹑王﹑田路諸人﹐均系抵重慶後發生。端與趙之隙﹐由此構成。重慶風潮﹐日加激﹐端在渝候鄂軍到齊。九月十五日由渝首途﹐二十二抵資州。時四川同志會布滿各屬。會有餘大鴻者﹐奉趙爾丰命﹐東下辦理邊防。至資州﹐與端值。余與端誼本師生﹐因密語端云﹕

「趙意如有朝廷一日﹐則以禮相待﹐如無朝廷﹐則以干戈相見。」端獲此消息﹐遂止而不前。十月一日﹐端乃親作長函﹐外附禮物多件﹐命其弟端錦曁文案夏壽田﹑譯員關平生﹑營務處董海南﹝是時董已交卸管帶職升授營務處﹞諸人﹐賫函物謁趙﹐以釋嫌怨。初三日抵南津驛﹐聞趙爾丰已與川紳定獨立條件﹐擇期宣布獨立。端﹑夏﹑關諸人聞成都獨立﹐去亦無益。初四日仍折回資州﹐惟董海南隻身赴成都省親。端﹑夏﹑關諸人返資後﹐時文案劉光漢爲端畫策云「周﹑田﹑王﹑路已參﹐則查辦川事﹐卽已了結﹐可取道陜西﹐回京復命。」端從之。十月五日假資州城東湘園開軍官會議﹐提出取道陜西回京復命條件﹐以付表決。三十一標軍官等否之。是夜鄂軍下級軍官及兵士開祕密會議﹐提出條件三﹕

﹝一﹞在資州先行獨立。

﹝二﹞將端方弟兄及反抗者﹐均處死刑。

﹝三﹞將以前軍官全行推倒﹐另舉臨時各級司令。

此議提出﹐眾皆贊成。曾廣大聞知前往阻止云「諸君所議均可﹐惟端方兄弟一條﹐宜再酌﹐當知此次系政治革命﹐非種族革命。端方在鄂對我軍人提倡學校﹐擴張軍隊﹐不無微勞。我等害之﹐似覺不可。」眾不謂然﹐曾向眾哭求無效﹐始率管帶以上軍官﹐往行轅哭述﹐勸端逃避。端笑云「死生二字﹐我視之甚輕﹐爾等眾公過於著急﹐有朝廷則有我身﹐朝廷旣無﹐我身畱之何益﹖事旣不能挽回﹐任伊等施爲便了。」眾聞失色﹐各退出。曾廣大等見事不可救﹐乘夜遁去。初七晨﹐舉三十一標第一營督隊官陳正藩爲鄂軍總司令。其餘各級軍官﹐均由兵士內推出。卽以資州城內天上宮爲司令部﹐陳當派隊將端方行轅包圍﹐將端弟兄捉至天上宮處以死刑。鄂軍由地方紳士擔任川資。初八日整隊回鄂﹐端弟兄首級攜以從行。

◎蔡乃煌气死陳啟泰

當蔡乃煌任滬道時﹐陳啟泰適任蘇撫。蔡恃樞眷輕陳﹐陳不平。適因某事下札嚴詰﹐蔡怒﹐亦騰書醜詆﹐以陳吸鴉片﹐又嗜賭﹐故書中有「橫一榻之烏煙﹐叉八圈之麻雀」之語。陳益不堪﹐嚴章參劾﹐事下江督查辦﹐故事﹐督撫參劾司道無不查辦者﹐陳以樞府袒蔡﹐气厥遂死﹐案亦漸消。當端方奉查辦命時﹐語幕府此事可作燈謎﹐打四書一句﹐幕僚不解所謂﹐端徐笑曰「厄於陳蔡之間耳。」

