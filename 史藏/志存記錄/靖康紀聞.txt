《靖康紀聞》

﹝宋﹞丁特起著

◎目錄

序

卷上

卷下

拾遺

◎序

紀聞者﹐紀靖康元年中事也。春正月五日﹐金人擁兵犯京城。二月十二日﹐退師。秋九月﹐陷太原。冬十月﹐陷眞定﹐繼陷滑州等郡縣。十一月二十五日﹐擁兵再犯京城。閏十一月二十五日﹐陷京師。明年﹐春正月十日﹐邀皇帝出郊。二月六日﹐廢帝。九日﹐邀太上皇帝﹑皇后﹑太子﹑諸王﹑公主﹑嬪妃等郊外。三月七日﹐攺僞楚﹐立張邦昌﹐僭號夏。四月一日﹐退師﹐擁二帝北去。四日﹐邦昌僞赦。九日﹐冊命元祐皇太后。十一日﹐元祐皇太后垂簾聽政﹐邦昌復避位﹐收僞赦。五月一日﹐皇弟康王卽位於南京﹐攺元建炎﹐大赦天下。孤臣特起自春䢐夏﹐適在京師﹐初迫桂王﹐嘗爲西樞門下客﹐頗得其事。繼遊函關﹐與同捨郎講問尢詳。悉痛二帝之播遷﹐憫王室之顚覆﹐咎大臣之誤國﹐傷金戎之彊盛。事有不可槪舉者﹐大懼天下後世或失其傳﹐無以激忠臣義士之心﹐無以正亂臣賊子之罪﹐無以知吾君仁聖憂勤而罹此不辜之實﹐因列日以書之。起元年十一月﹐至明年五月一日﹐目擊而親聞者﹐罔敢違誤。其間褒貶﹐允協公議﹐非敢徇私臆說也。盟於天﹐質於地﹐告於祖宗之靈﹐斯言無愧。如其靑史﹐請俟來哲。

宋孤臣丁特起泣血謹書。

◎卷上

靖康元年十一月初五日﹐樞密馮澥歸自河東﹐具言金人索金玉輅及上尊號事﹐朝廷從之。澥行才兩日﹐中途遇王云﹐復同還。云堅欲割三鎭地﹐是時金人已破河東襄垣縣﹐次侵滑州﹐告急者踵至﹐朝廷降詔﹐使人爲備而已。

十四日﹐河陽告急﹐朝廷召文武官於朝堂聚議。禦批云﹕

「三鎭與之﹐利害如何玆事體大﹐朕不敢專﹐其詔百官共議﹐仍不得持兩可說。」

是日﹐百官立班給筆札﹐親書利害﹐許割三鎭者﹐不勝其多﹐範宗尹其首也。稱不可與者才三十人﹐何其首也。與者言曰「三鎭旣嘗許之﹐今不與﹐是中國失信﹐不若且與之。縱復猖獗﹐則天怒人怨﹐師出有名﹐可不戰而屈也。」不與者曰「國家更三聖始得﹐河東陵寢在焉﹐河北天下之四肢﹐苟去﹐吾不知其爲人﹐貢賦乃其末耳﹗況天下者﹐乃太祖太宗之天下﹐非陛下之天下。敬瑭之事﹐豈可遵乎」朝廷竟從與者之議﹐遂割三鎭﹐遂罷何中書侍郎領開封府事。

是日﹐復下哀痛之詔﹐仍俾河北﹑河東﹑京畿等路並行淸野。士民讀詔﹐莫不感慟。

十五日﹐詔免京城公私房錢﹐命尙書梅執禮爲淸野使。

十六日﹐金使王芮等十三人到闕議割地﹐其辭頗不遜﹐仍欲大臣親諭河東﹑河北之民﹐交割地界﹐朝廷許之。是日﹐邊報益急。

十七日﹐道路傳聞遊騎已渡河﹐執政諸公似未深信﹐皆云「自秋末﹐僉事李回已將兵防河矣。」但邊報益急﹐殿前司乃遣馬綱作斥堠。已而召募忠義團﹑結使臣﹐將以修守禦。是日戒嚴。

十八日﹐旣戒嚴﹐內外驚擾﹐近城居民流離遷徙者﹐不絕於道。軍人保甲乘時作亂﹐劫掠財寶﹐焚燒廬屋。得城東巡檢魏淸捕殺三百餘級﹐稍定。朝廷指揮城外居民搬入﹐聽就寺觀止。

十九日﹐開封府揭榜云「前日北兵來﹐系拆彥質潰兵﹐已招安訖﹐城外居民﹐各仰歸業。」又榜云「淸野指揮更不施行。」太學生丁特起上書力辧﹐以謂邊報每急﹐事未可知﹐堅壁淸野﹐在今日立不可緩﹐不應輒罷﹐仍乞以在城兵盡屯城外﹐以待敵至﹐使無緣遽犯城壁。並守禦八策獻。書下樞密院﹐大臣阻難﹐不行。是夜二更﹐馬綱還報﹐金人已渡河。大臣猶未之信﹐再遣使臣劉詞﹐將步騎三百出封丘門遠探。

二十日﹐劉詞遠探星馳而還﹐云「兵次陳橋﹐爲金人掩殺﹐傷者幾百人。」大臣始倉皇﹐而計無從出矣。是日增置都大提舉京城四壁守禦使官吏﹐以樞密聶昌領之。

二十一日﹐詔罷諸司庶務﹐專以應副軍期爲主。遣使交割東北地界﹐以通和國信使爲名﹐同樞密使聶昌使河東﹐門下侍郎耿南仲使河北。

二十二日﹐耿南仲﹑聶昌偕金使王芮一十三人等出國門。時金兵已壓境﹐大臣尙執和議﹐苦無經畫。著作郎胡處晦作長歌切中時病﹐其詞云「天邊客子未歸來﹐玉關九門何窄塞。大臣裂地過沙場﹐鐵騎憑河又馳突。官呼點兵催上門﹐居民衮衮閭巷奔。請和諱戰坐受縛﹐烏用倉卒徒紛紛。黃河一千八百里﹐沙寒樹長險難恃﹔官軍觀望敵如煙﹐筏上胡兒履平地。大臣持祿坐廟堂﹐小臣血奏交明光﹔胡兒笑呼一彈指﹐公卿狀如鹿與獐。明明大漢亦有臣﹐誰謂舉國空無人賈生絕口休長慟﹐用者不才才不用。」

二十三日﹐命保甲﹑軍人﹑百姓﹑僧道等上城守禦。其勢日益緊急﹐執政直宿聚議﹐親視諸城。又置四壁彈壓提舉官各一員﹐都統制官各一員。提舉東壁王時雍﹐南壁舍人李擢﹐西壁侍郎邵溥﹐北壁給事安扶。統制東壁辛康宗﹐南壁髙侍﹐西壁張捴﹐北壁劉衍。其餘諸門﹐彈壓統制官不可殫記。又命劉延慶提舉西壁﹐劉韐副之。

二十四日﹐王瓊﹑鄭建雄勤王之師八千人到闕﹐上令此兵駐紥內地。

二十五日﹐殿前司以京城諸營兵萬人﹐分屯五軍﹐以備四壁策應。前軍屯順天門﹐左軍中軍屯五嶽觀。右軍屯上淸﹐後軍屯封丘門。左中三軍姚友仲統之﹐右後三軍辛康宗統之﹐範瓊﹑張仙﹑裴淵﹑汪長源輩各統軍在城屯駐﹐城外者不知廟算爲何如也。迨曉﹐遽傳兵已滿四壁﹐乃降黃榜﹐告諭士庶云「金人遊騎已及郊畿。」士庶讀之﹐莫不驚懼。

二十六日﹐傳聞元帥﹑國相來自河東﹐副元帥太子來自河北﹐輻輳闕下。朝廷增遣所募忠義及百姓等詣城守禦﹐甚嚴備。

二十七日﹐諸城搜索姦細﹐豪猾輩因緣騷擾﹐往往及無辜。已而羣聚捶殺太尉辛康宗及使臣等﹐四壁擾亂。迨晚﹐捕爲首者五人﹐腰斬東壁。已而詔罷百姓不許上城守禦﹐散行召募忠義之士﹐旗幟滿城﹐召募者多市井遊手之徒耳。復捕姦細三人﹐市僉號令。繼聞金人欲捕內官﹐又詔內官不許上城﹐傳宣者以黃旗號焉。金人十萬眾﹐其間多掠吾兩河之民﹐充數於其間﹐復擄近京之民﹐運石伐木﹐造攻城之具﹐執役者眾。太子紥寨劉家寺﹐相國紥寨南郊壇﹐四壁諸城皆臨河紥小寨﹐圍閉周密﹐不以數計﹐旗幟人物﹐公然往來郊野間。自此朝廷召募益急﹐罷相唐恪﹐以何代之﹐孫傳知樞密院事﹐曹輔僉書。又以何提領召募奇兵﹐孫傳提領召募忠義。已而郭京於殿前得﹐傅文政於艸澤得﹐楊惠廣於釋子得。郭京自云有妙術﹐擲豆爲兵﹐且能隱形﹐廟朝諸公以爲神人﹐一京翕然共仰重。傅﹑楊亦挾術自是﹐樞密除擢﹐不問能否﹐微賤自布衣而爲統制﹐由技術而參機謀﹐以商賈而任將佐﹐其獘殆不可勝言。列皆領兵往來城市﹐眞類兒戲。有識之士﹐頗爲朝廷憂﹐而廟堂自以爲得計也。民情惴惴﹐造撰傳播之事非一。軍兵輩復乘間騷動﹐朝廷患之﹐散榜立賞﹐緝捕甚緊﹐斬首號令者相繼。金人水土之工日夜不輟。是日﹐諸門縛炮架﹐造鵝車。

二十八日﹐南道總管張叔夜勤王之師三萬到闕﹐長子將前兵﹐次子將後軍﹐自將中軍﹐屯玉津園。

二十九日﹐上幸東壁﹐撫勞將士﹐增秩賜帛。

閏十一月一日﹐上幸南壁﹐撫勞將士如前。叔夜領兵起居於南薰門下﹐軍容整肅。上喜﹐命解右僕射笏印金帶以賜之。已而上幸宣化門﹐徒步登拐子城﹐親視金人寨虛實﹐儀衛悉屏﹐惟內侍數人從。偶雪﹐作泥淖﹐身被鐵鎧﹐步履如飛﹐天顏憂勤﹐愁悴跼蹐。是日﹐奇兵作亂﹐毆統制王健﹐殺使臣十餘人﹐內前大擾﹐太尉王宗礎引兵戮數渠魁方定。王健創奇兵﹐何損之﹐有識者頗以爲笑。蓋自古兵法﹐奇兵皆臨機制敵﹐未聞領奇兵以自名也。況未嘗出奇﹐自輟變亂﹐大抵今日所謂奇兵者﹐類如此耳。

初二日﹐上幸西壁﹐撫勞將士如前。金人攻善利門﹐告急。姚友仲選五軍中神臂弓﹑硬弩手一千五百人策應﹐乃止。

初三日﹐上幸北壁﹐撫勞將士如前。上凡四日撫勞﹐每巡壁﹐不進禦膳﹐取士卒食食之。復以餉士卒﹐人皆感激流涕。自初巡壁﹐雨雪交作﹐四日未嘗止。皇后親用內府幣帛﹐與宮人作擁項及衣被等﹐分賜將士。酒卮一賜統制而下。是日﹐金人攻通津門甚急﹐姚友仲選前軍將副部隊一千人策應﹐軍兵下城接戰﹐殺獲甚眾。

初四初五初六日﹐金人攻通津門﹑宣化門甚急﹐大臣親往督視﹐猶未有用兵意。太學生丁特起上書論列﹐謂金人有三可滅之理﹐而兵有五不可緩之說。書奏不報﹐金人到關幾旬日﹐見朝廷未嘗用兵﹐而金人攻益急﹐善利﹑通津﹑宣化尢箭發如雨﹐中城壁如蝟毛。又以磨石爲炮﹐間至城上﹐樓櫓摧破。姚友仲於三門兩拐子城別置兩門﹐去馬面三十步許﹐砌以磚石﹐中間開小門如城門法。四圍復置乳墻迎敵﹐自拐子城門出入。不日而成﹐所賴以固。先是﹐術者言﹐京城狀如臥牛﹐金人若至﹐必擊頭項。善利門其頭也﹐宣化門其項也﹐通津門在善利﹑宣化兩間﹐此三門者﹐乃受攻之地。後果如其言﹐大臣預知而不之問。

初七初八日﹐殿前太尉王宗礎領牙兵一千人﹐下城與金人戰﹐統制官髙師旦死之。是日﹐姚友仲正策應拐子城﹐躬率將士督戰﹐凡數合﹐金人稍退。旣而攻益急。初﹐朝廷爲防秋計﹐上幸封丘門﹐城外按炮﹐錫賫不貲﹐炮石迄今盡置城外﹐莫知其數﹐及金人攻善利﹑通津﹑二宣化三門﹐不數日﹐城下立炮架數百﹐乃盡得前日之所按者以爲資也。

初九日﹐金人攻善利﹑通津門甚急﹐復於護新橋河疊橋取道﹐姚友仲選銳兵下臨分布牀子九牛弩﹑大小炮坐﹐又於城下絞縛虛棚﹐人立如山﹐箭下如雨﹐金人迨晚不能寸進﹐乃棄橋﹐益造火梯﹐編橋撞竿﹑鵝車﹑洞子之類﹐皆攻城之具也。疊橋之法﹐先用木簰浮水面﹐次用薪﹐次席﹐次土﹐增復如初﹐矢石火炮不能入。火梯﹑云梯﹑編橋皆與樓櫓相髙﹐亦有髙於城者。大梯可以燒樓櫓﹐云梯﹑編橋可以倚城而上﹐皆用車軸推行。洞子可以治道﹐可以攻城而上﹐亦用車軸推行。洞子其狀如峻屋﹐上銳下闊﹐人往來其間﹐節次續之﹐殆有長數十丈者﹐上用生鐵裹﹐內用濕氈﹐矢石灰火皆不能入。如治道﹐則要安炮並推梯之類﹐攻城則要取土透城﹐其機巧殆未易數。

初十日﹐詔展公私房錢﹐縱市井賭博﹐以蘇小民。內前有斬首號令榜云「司文政上書﹐言極無理﹐奉聖旨處斬。」士論初以爲疑﹐已而免解進士費文端奏札稱﹕「文政所言﹐𨿽無理﹐不應棄市﹐𨿽艸茅一介不足惜﹐而士之去就﹐往往視此﹐恐塞天下之路。乞以文政上書揭示﹐使中外知文政被誅之罪。」迨晚﹐開封府奉聖旨備文端奏札云「教坊樂人司文政﹐伏闕上書﹐助金人害國。」士論始息。

十一十二十三日﹐大雪。意未解﹐士卒暴露﹐有詔﹕「朕不自安﹐再幸四壁﹐犒勞將士。」連日鑾輿之出﹐正大雪苦寒﹐馳馬戎服﹐露手揎腕﹐其賜賫如初﹐仍命將士披城接戰﹐間有得級者﹐又賜以酒食﹐遺金人寨中。

十四日﹐通津門發炮﹐中金人一裨將。初傳王芮﹐繼聞乃金人劉安也。捷奏﹐上喜之﹐命以武功大夫並金帶以賜監炮使臣。又以武功大夫空名誥一﹑金帶一﹑示待漏院之側﹐募人能戮金裨將一人者給之。又揭示賞格﹐自獲酋長迨小番等﹐賞各有差。復詔許人輸財助國﹐日有獻者﹐皆量多少命以官。

十五十六十七十八日﹐金人攻諸門益急﹐但命使往來﹐士庶莫測其故。太學生丁特起上書﹐乞用兵講和之計早決﹐無淹延未斷﹐養成大患。奏不報。統制官姚友仲奏札謂﹕「金人攻城急甚﹐兵旣不用﹐乞遣使議和爲便。」亦不報。先是﹐金人初到闕﹐姚友仲與諸將議擊之﹐幸其遠來﹐其眾必疲﹐行列未成﹐若選精兵六萬﹐出四門分布﹐乘勢而擊﹐出其不意﹐攻其無備﹐眾必潰亂。有可破之理。過此﹐日復一日﹐其勢益盛﹐援兵不至﹐士气阻喪﹐𨿽悔無及。是時﹐唐恪正主和議﹐恪不之信﹐迨其攻城旣急﹐罷相唐恪﹐而相何。而友仲乃有講和之請﹐復不加省。恪主和議而未嘗決﹐何主用兵而未嘗用﹐是時友仲﹑特起之奏﹐俱不得行﹐要知恪謬而無斷﹐誤國於前﹔剛而寡謀﹐誤國於後。大臣如此﹐宜彼彊而此弱也。

十九日﹐樞密曹輔﹑左丞馮澥出使﹐寨中莫測其故。是日﹐善利﹑通津﹑宣化等門金人炮座數百﹐炮擲如雨﹐人不可存﹐往往中炮死者﹐日不下數十也。

二十日﹐金人渡陳橋﹐俯宣化門﹐欲涉河之南。有黑旗子三人已登﹐都統制王燮同姚友仲率驍騎使臣數十﹐及兵士西人百餘披城下戰﹐殺略數人﹐金人乃退橋之北﹐入鵝車洞子中。俄頃﹐宰相何巡至城上﹐黑旗子復如前登岸﹐城上矢石如雨﹐金人略不顧﹐城腳之西有披城下寨者﹐兵約六七百人﹐見金人到眾﹐欲與交鋒﹐望風退走。金人引眾進逐﹐厲聲城上大呼曰『後面應』﹐而眾已潰散﹐勢不可回﹐隔岸矢石如雨﹐中傷者數百﹐自塡陷馬坑而死者百人﹐金人輒大笑。

二十一二十二日﹐諸門各有披城下戰﹐殺傷金人亦多。

二十三日﹐統制官發兵千人﹐自宣化門披城出戰﹐士气甚銳﹐迫逐金人幾欲棄寨而北。士卒貪功﹐輒率意渡河﹐未及北岸十餘步間﹐河冰陷裂﹐士卒驚亂﹐而金人遽迫岸交手﹐迎敵陷河而沒者百餘人﹐自是士气益折。

二十四日﹐彼勢益銳﹐火梯編橋到城下如鱗次﹐燒宣化門敵樓三﹐間發大炮如雨﹐箭尢不計其數﹐其攻甚力﹐獲龍河悉塡滿鵝車﹐領眾直抵通津門﹑宣化門﹑三門下無數步許。力攻二城﹐其勢甚銳。

二十五日﹐大雪。未明﹐南壁有气若橫靑山﹐城上有赤气橫亙十里﹐其气如血﹐黎明不消。金人乘寒急攻﹐通津﹑宣化二門益急﹐詔六班俱登城﹐城上及虛棚人物戈戟如織。郭京領正六甲兵七千七百七十七人﹐大開宣化門出敵﹐城中士庶﹐延頸企踵於門﹐立候大捷者數千人﹔縱行旁觀﹐鼓噪以助勇者又數千人。俄頃云「前軍已奪大寨﹐立大旗於金寨矣。」又云「復奪馬千匹矣。」時有令云「除守樓使臣軍兵外﹐餘人並不許上。」蓋京六甲正法能隱形﹐若城上人眾﹐恐爲金兵覘望。言猶在耳﹐金兵分布兩翼而進﹐衝京前軍﹐一掃殆盡﹐皆望護龍河﹐積屍不可勝數。復自云梯編橋並攻上城﹐迎敵官軍班直𨿽排布如雲﹐無一用命死敵﹐皆下城遁避﹐守禦官吏相繼奔走﹐金兵遂發火攻﹐敵樓金人相踵而上﹐揚旗幟﹐眾悉潰散﹐百姓大呼﹕「金兵已上城也。」自宣化門﹐金兵三百餘人﹐分作東西兩隊﹐旗鼓引眾﹐弓矢射逐已次第分。守禦官兵擁窄﹐不能施放﹐退師迆邐崩潰﹐下城外鐵鷂子作陣﹐鼓噪而行﹐與城上金人相爲形勢。士卒下城﹐投戈散地﹐四壁數十萬眾棄城而下﹐獨北壁守禦如故﹐樞密孫傳躬親宣諭士卒﹐下城守內救駕﹐至次日方下城。居民皆驚擾﹐號呼奔走﹐軍士輩乘亂劫殺﹐臥道上者如麻﹐捶殺太尉姚友仲﹐將士﹑使臣﹑宦官被害者不可勝數。迨晚﹐諸金人縱火燒諸門﹐及新城裏居民居宅﹑王公大宅﹐劫掠殺擄﹐火光亙天﹐達旦不滅﹐百姓哭聲震動天地。金人未嘗下城﹐殺掠者皆潰散軍兵輩耳。自早至夜﹐舊城諸門悉開﹐新城裏四壁居民被害者尢多﹐龍造宮﹑寧徳宮諸王帝姬后妃﹐皆潛入大內。上倉皇召大臣﹐親王至者惟濟王謝克家﹐上召王克家入小閣中﹐計議遣使﹐軍中傳聞﹐上有意極謙﹐皆是全活生靈之意。

二十六日黎明﹐有旨﹐百姓赴宣徳門請甲救駕﹐使命雜沓傳呼﹐其聲哀怨。已而上禦宣徳門﹐親諭軍民﹐露腕憑欄﹐大呼於眾曰「事體至此﹐軍民欲如何有謀卽以獻﹐朕當聽從。失守之罪﹐一切不問。」仍命百姓請甲及軍器等前去﹐各保老小。上倉皇﹐不覺墜帽﹐百姓奏問稱你我﹐亦其情迫倉皇﹐不暇他議也。士庶初慮上有遷徙計﹐因泣告樓下曰「陛下一出﹐則生民盡遭塗炭。」又呼曰「寡人在此。」士庶號慟﹐上亦爲之掩泣。已而士庶感憤﹐請甲逾三十萬人。惟止四軍及班直有四萬眾﹐馬數千騎﹐及護駕人馬等皆欲出奔行門﹐指揮使都虞侯蔣宣引數百眾升祥曦殿﹐大呼曰「請官家遠出﹐這里不是官家住處。」其勢甚遽。上曰「教我那處去」眾曰「須討一綫路去。」上曰「卿等忠義﹐亦不可不備糧食及金寶隨身。」乃詔殿前指揮左言宣諭從軍﹐令廊下飽喫酒食﹐又令開內庫散金帛﹐恣左右所取。親從﹑親軍﹑左右長入秖候﹑十班內宿﹑上直衛士﹐爭取重寶以懷之。上入祥曦殿內﹐東門司小殿前內侍十餘人立﹐太子在側﹐躊躇未決﹐尙書梅執禮諫曰「陛下未可輕棄社稷﹐金人斂兵未下﹐亦當別議﹐使使哀鳴下禮﹐卑辭請命﹐而後觀變﹐旋爲之計。」乃令左言諭蔣宣曰「日已晚矣﹐大兵在外﹐未可輕動﹐俟來早圖之。」蔣宣素與左言相得﹐遂不復拒。命旣出﹐卽詔﹕「殿前蔣宣忠義可嘉﹐特與先次換班正使﹐仍帶窯刺史落﹐權除外路州鈐轄﹐餘人並放罪﹐所取金寶並免追納﹐願出職換授者聽金人。」俄﹐軍前遣濟王﹑何並金使六人入麗景門入見﹐傳到國相二太子令旨﹐告諭百姓安業﹐兩國講和。是日﹐百姓以手加額﹐私相慶賀。迨晚﹐朝廷發使﹐執請命黃旗至軍前﹐大官翰林司賜酒食果子赴軍中﹐舊城外新城裏金人漸次下城﹐擄掠城中﹐凶豪小人導引金人﹐於坊巷劫掠﹐放火大擾﹐人民遷徙入角門內﹐由汴河凍冰上過﹐所過旣多﹐踐履冰陷﹐溺及棄擲小兒不可勝計。亦有全家入井自縊者﹐亦有赴火死者。是日﹐日色如丹﹐煙焰中如有二日相鬥之狀﹐眾目相視﹐莫能辧別。

二十七日﹐金人遣李若水入城﹐告諭少帝﹐勿須播遷﹐五百里內周圍皆吾兵矣。可遣宰相來議事﹐及邀聖駕出郊議大事。是日﹐白晝無人行。

二十八日﹐宰相親王出郊謝二酋﹐開封府揭榜云「仰在京文武百官﹑秀才僧錄﹑司率眾父老百姓﹐各赴大金軍前﹐求告國相元帥﹑太子元帥﹐請願將金帛牛酒犒設三軍。」是日﹐內外士民睹請命之榜﹐相顧感泣﹐紛紛輸財﹐獻金帛牛酒者絡繹於道﹐各以長竿標掛大揭﹐榜示某坊某人獻物於國相太子元帥﹐答謝活老小之恩﹐滿城如旗幟﹐節次進獻﹐金人畱之﹐出城請命獻物者如市。未刻黃榜云「大金堅欲上皇出郊﹝乃上皇非皇帝也﹞﹐朕以宗廟生靈之故﹐義當親往﹐咨爾眾庶﹐各務安靜﹐無使驚擾﹐卻誤大事。」士庶睹榜﹐又懷疑慮。是日﹐潰散殿前軍兵等所至爲害﹐朝廷患之﹐散榜免罪招誘人﹐分遣將士及開封府捉事人捕捉討﹐擄者甚眾﹐徑於通衢斬首以令﹐無慮數百人﹐民情願快。凡斬首者﹐頃刻復爲軍人百姓剖剝殆盡﹐至有並骨持去者﹐遺骸不可勝計。蔡河﹑汴河老小橫屍尢多﹐亦有被割盡者﹐皆軍民乏食﹐至此﹐市井公然以人肉貨賣。自是裏城內討擄稍息﹐而城外者猶未定﹐尙肆燒劫﹐軍民至結連金人下城﹐或削髮爲裝金人﹐共劫掠後族貴戚﹑王公大臣﹑富商巨賈之家﹐無不害者﹐如張溫成﹑劉明遠﹑劉大皇﹑聶婆婆等家﹐皆首被禍﹐其餘士庶﹐燒劫扶持老幼遷徙入子城逃避者﹐累累然相望於道。如是累日未息。已而﹐流民殆徧於相國寺﹐乃寺東西廊廡間啼饑號寒﹐極可傷惻。是夜﹐裏城外燒劫如前﹐彗星出東北角。

二十九日黎明﹐日出如火赤﹐人皆驚視。巳刻﹐朱雀門始半開﹐彈壓官往來四壁﹐金人斷掘諸門慢道﹐以鐵鷂登城。先是﹐二十五日得城﹐縱火燒諸門﹐甕城樓櫓﹐越三夕不滅﹐炮架殆盡﹐至是又增治及慢道。

三十日黎明﹐揭榜﹕「大金和議已定﹐朕以宗廟社稷生靈之故﹐躬往致謝﹐咨爾眾庶﹐無得疑惑。」平旦﹐上擁數騎出南薰門﹐何﹑陳過庭﹑孫傳等從﹐曹輔﹑張叔夜畱守彈壓。是日﹐百姓父老﹐爭持金銀﹑牛酒﹑彩帛獻軍前。自內前至南薰門不絕﹐人迹如蟻。迨晚﹐駕未回﹐人情恟懼。俄頃﹐有黃榜自南薰門入﹐云「駕報平安。」詔云「大金已許和議﹐事未了﹐朕畱宿﹐只候事了歸內﹐仰軍民安業﹐無致疑慮。」士庶讀詔悉還﹐通夕不寐﹐至有然頂爇臂者。是夜﹐所至坊巷百姓少壯者﹐猶隊伍巡邏達旦﹐自是賊盜無所施其巧。

十二月初一日﹐官吏士庶集於南薰門﹐以俟大駕。焚香夾道﹐香霧盤空。未間﹐黃旗又自南薰門入報平安﹐詔云「和議已定﹐禮數未了﹐仰百姓安業﹐無致驚擾。」迨晚﹐又詔云「大金和議已定﹐朕只俟禮數了﹐來日入城﹐與萬民相慶。」

初二日﹐官吏士庶復集南薰門﹐肩摩臂屬﹐尢盛於前。攜香瞻望者絡繹於道﹐起南薰門﹐抵宣化門。雪中行道泥污﹐百姓運土塡路﹐以待禦車之塵﹐頃刻而就。申刻駕歸﹐才及門﹐士庶遙認黃蓋﹐歡呼喧騰﹐一城傳報﹐奔走行路﹐山呼之聲動天地。已而仰瞻天表﹐又皆嘆惋感泣﹐涕泗橫流。上亦爲之揮淚﹐及州橋﹐淚已沾浥帕子﹐殆不能言。鄭建雄﹑張叔夜扣馬號泣﹐上亦攬轡而泣。至宣徳門﹐上始能言﹐嗚咽言曰「朕將謂不與萬民相見。」又感泣不已﹐士庶莫不慟哭。上旣入內﹐士庶乃散﹐里巷爭傳﹐人情快適﹐恍若再生﹐焚香致謝。先是﹐上出﹐長入只候王嗣者從行﹐凡三日兩夜﹐王嗣未嘗頃刻離上左右﹐悉能道上出郊事。云「上初至南薰門﹐城上皆金人。城上一人﹐自稱統軍﹐厲聲奏知﹐皇帝若親出議事﹐曬好公事﹐但請放心。」上欲下馬﹐城上金人皆走壁云「奏知皇帝﹐不是下馬處。」遂乘馬如初。又差人報國相元帥﹐且立馬少時﹐容治道。俄頃﹐門開﹐凡駐馬一時許﹐步人鐵騎夾道擁衛﹐直出靑城中。金使又奏云「徐徐行馬﹐安排皇帝行宮。」又立馬一時許﹐至齋宮外。帝欲下馬﹐金人又奏云「皇帝請裏面下馬。」帝行馬入齋宮門側一小位中﹐粘罕遣人奏知皇帝﹕「二太子在劉家寺﹐日已晚﹐容來日拜見。」又奏云「不知曾帶被褥來否欲供進﹐又恐寢不安。」是夜駕宿粘罕軍中。翌日﹐亦未及見﹐止遣人往來議事。是日﹐金人堅欲上皇出郊﹐再三說諭﹐金人方稱皇帝仁孝﹐乃免。午刻﹐上與二酋相見於齋宮。相見之初﹐粘罕先遣人將齋宮鴟尾並用靑氈裹﹐有龍處亦蔽以帷﹐而後設香案﹐北望致謝﹐左右皆歔欷。雪大作﹐時成中無雪﹐獨靑城有之﹐甚可怪也。金人亦爲蹙額﹐繼而相賀﹐遂各命坐。上爲主﹐二酋次之﹐宰相親王並列於庭。酒三行﹐乃起。上與二酋語﹐王嗣亦不得聞﹐惟潛聽之。首說上皇﹐次主上﹐金人出師之由。又云「天生華夷﹐自有分域﹐中國豈可據也況天意人心﹐未厭宋徳。」又云「城中頗有拶城出者﹐皆棄君親之人﹐不忠不孝﹐何足卹也已令盡敲殺。」禮畢﹐上出府庫金帛﹐以遺二酋。粘罕笑曰「城旣陷﹐一人一物﹐皆吾所有﹐皇帝之來所議者大事﹐何以此爲果欲分賜﹐可與將士。」俄頃﹐又遣人奏云「日已晚﹐恐城中軍民不安﹐可早回。必欲賜賚將士﹐但畱之左右足矣。」駕興﹐二酋送上馬﹐遣數人侍衛。時金人與左右交口皆云「已是一家﹐我輩出徵已十二年﹐不知家中存亡﹐且喜兩國通和﹐遂有解甲之期。」又云「國相﹑太子來時﹐中途已傳令﹐必破京城﹐萬不可攻打﹐𨿽二十年亦更戍守﹐誓不返國。」術者克二十五日與初三日城破﹐果如其言。二酋人才皆奇偉﹐太子尢瘦長。粘罕應答瑯瑯﹐太子唯唯而已。上初見二酋﹐以表出示﹐皆中書舍人孫覿秉筆﹐其略云「三里之城﹐遽失藩籬之守﹔七世之廟﹐幾爲灰燼之餘。旣煩汗馬之勞﹐敢援牽羊之請。」又云「上皇負罪以播遷﹐微臣捐軀而聽命。」又云「社稷不隕﹐宇宙再安。」粘罕攺抹以負罪爲失徳﹐宇宙爲寰區﹐上皆從之。

初三日﹐詔軍前﹐駕幸兩宮安慰﹐命文武百官﹑僧道父老詣大金軍前致謝﹐及南薰門﹐伺候金人報﹐已而金使十餘人來傳旨﹕國相﹑太子致意百官﹐軍中宿食不便﹐不煩遠到。又致意僧道父老﹕泥雨﹐不煩到軍前﹐請看經念佛﹐祝大金皇帝壽。使命傳報﹐禮意甚勤。是日﹐朝廷紀綱漸振﹐劫獲掠者數百餘人。迨晚﹐二酋遣使將書﹐其略云「旣往不念﹐故無可追﹐事至於今﹐良可驚悸﹞王見在河北﹐可遣大臣一人﹐同使命喚回﹐未審聖意如何凝寒伏惟善保壽祺。」其書不名﹐止云骨盧你移皆勃極烈大金副元帥書上。朝廷遣僉書曹輔行。

初四日﹐金人遣使命檢視府庫﹐拘收文籍﹐欲盡竭所有犒諸軍。

初五日﹐金使移文開封府﹐索良馬一萬匹—封府揭示﹕「自禦馬而下﹐益拘藉隱匿者﹐全家軍法﹐告人賞錢三千貫。」自是﹐士大夫出入﹐止跨驢乘轎﹐至有徒步者﹐而都城之馬羣遂空矣。

初六日﹐金人移文開封府﹐索軍器—封府揭示﹕「許人收藏軍器﹐悉納赴官﹐限滿不納﹐依私藏法。」先是城破﹐軍兵拋擲軍器﹐狼藉道路﹐多爲民間收蓄。

初七日﹐開封府散榜召募潰散使臣軍兵等﹐依舊收系﹐支給口食。是日﹐陳過庭出使兩河﹐催督交割地界。

初八日﹐民間權住典顧人口﹐以散失人口者甚眾﹐人難於尋覓﹐慮隱匿者不肯歸還也。迨晚﹐又有詔撫中外﹐遣使分詣諸路﹐乃先往軍中﹐請號以行。

初九日﹐金人移文開封府﹐索金帛﹐取河東河北守臣﹑監司親屬﹐質於軍中﹐待分割地界了足歸還。又取姦臣家屬﹐凡二十家﹐如蔡京﹑童貫﹑王黼輩。又取張孝純﹑蔡靖﹑李嗣本家屬及要李綱﹑吳敏﹑徐處仁﹑陳覯﹑劉韐﹑折彥質﹑折可求﹐城中官吏惟命是聽﹐其或在貶路﹐或已出京者﹐具以實告。詔使者六人行軍請號﹐二酋𨿽聽信﹐復拘畱未行。

初十日﹐有詔﹐大金軍登城不下﹐人復更生﹐已受天賜﹐但軍暴露勞苦﹐除府庫所有盡充犒軍外﹐切憂數少﹐支散不敷應。戚裏權貴豪富之家﹐均蒙再生之造﹐義當竭其家貲﹐不得少有吝惜﹐已令開封府措置﹐日下拘收﹐轉送大金軍前。是日﹐納馬﹐金使督責甚峻﹐又退換羸瘦者。

十一日﹐有大詔﹕金軍兵已登城﹐斂兵不下﹐保安社稷﹐全活生靈﹐恩徳至厚。今來京城﹐公私所有﹐本皆大金軍前之物﹐義當竭其所有﹐盡以犒軍。已降聖旨﹐拘收戚裏權貴﹑豪富之家金帛錢糧﹐犒設大軍﹐自皇后爲頭。又詔﹕有能率先竭財犒設大軍兵者﹐令開封府具名奏聞﹐當議優與官爵。今已差官徧行根括外﹐切慮人戶未能通知﹐尙有藏匿窖埋﹐致使本朝有虧信義﹐或敢如前埋藏﹐並行軍法。

十二日﹐開封府出榜云「見奉聖旨﹐拘收戚裏權貴之家貲財﹐以助犒軍﹐今來累日﹐並未見人戶盡數賫納﹐切慮罪責﹐致將金銀等藏窖。右榜人戶等將本家金銀表段﹐竭其家貲﹐赴府送納﹐如敢藏埋﹐許諸色人告﹐以十分爲率﹐三分充賞﹐先以官錢代支﹐其犯人以軍法行。知情藏寄之家﹐亦許告給賞﹐不行陳告﹐與犯人同罪。」民情洶洶﹐殆不聊生。於時有從政郎陳行率先詣開封府投報﹐乞以見開和樂樓正店內銀器﹐盡數輸官以犒軍﹐詔攺合入官﹐與堂除差遣一次。是日﹐金人所取河東﹑河北守臣﹑監司家屬﹐欲質於軍中者﹐開封府至是悉以勾集團結於廊廡﹐不遣者累日。飲食不給﹐寢處不問﹐啼饑號寒之聲不忍聞﹐通夕不寐。有識者聞之頗不平﹐不知所犯爲何等罪也。

十三日﹐開封府督責金銀甚緊﹐鄭王后宅以隱匿金銀﹐不肯盡輸﹐有詔﹕父祖並追毀出身以來文字﹐其餘奪官者甚眾﹐枷斷勾當使臣等號令於市。是日﹐金人索酒匠五十人﹐酒三千瓶﹐悉與之。

十四日﹐士庶納金帛者紛然﹐朝廷又命開封府及使臣等﹐於交質庫金銀匹帛諸鋪家至戶到攤認﹐拘籍一鋪﹐動以千萬兩計。是日﹐傳聞大帥胡眞孺領兵勤王﹐後軍不繼﹐爲金人擄入寨中。

十五日﹐津搬犒賞絹赴軍中﹐左藏庫﹑京師上四庫所有如數。京畿保甲﹐盡差充役﹐三衙使臣分地分監督﹐每軍各執旗幟旌別﹐人皆爭先馳﹐以幸早結﹐所搬才及十萬匹。是夜尙書省大火﹐燒刑部﹐拆尙書省牌投火中禳之﹐乃息。

十六日﹐津搬犒設物如前。金人擇絹不堪者﹐浸墨水退換。傳聞二酋甚怒﹐謂使臣曰「大軍在此﹐已欲渝盟。」使命委曲致懇﹐其怒稍霽。

十七日﹐津搬犒絹如前。又退換黃絹﹐亦浸以墨水。朝廷乃於內府銓擇絹之奇者充代。

十八日﹐詔免京城公私房廊緡一月。先是﹐金人再遣大臣之兩河﹐督割地界﹐朝廷尋遣陳過庭﹐而金人拘畱﹐是日始遣。復差使臣十人。

十九日﹐督責金銀甚峻﹐禦史臺﹑大理寺﹑開封府勾捕納愆數逾限者拷治﹐𨿽戚裏權貴家屬﹐官至承宣﹑畱後﹐婦人封爵至恭人﹑夫人﹐皆荷項拷掠﹐期於必納而後已。又詔﹕「納金銀人計直給還茶鹽﹐鈔金一兩﹐準三十二千﹔銀一兩﹐準二千二百。」又榜﹕「諸州縣鎭﹐曾遣人在京買賣變易﹐見在金銀﹐仰日下盡數赴官交納﹐隱匿依軍法。」又榜﹕「京師﹐天下富商大賈所聚﹐應店戶至屋宅拘收蓄金銀之人﹐並盡納官﹐店主許告陳﹐知情與同罪﹐隱匿者並依軍法。」又榜﹕「宰執以下﹐應曾賜帶者﹐並仰赴官送納。」又詔﹕「神霄寶輪悉以充數。」

二十日﹐津搬犒設軍絹殊未敷數﹐遣郎中監督使臣﹐於諸門分監分頭交納。傳聞金人掌受納物者多不遜﹐求瑕指疵﹐動輒退易﹐官吏難逃其責﹐至於棒毆。使臣者意欲賂遺﹐乃肯受納。官吏至是多以大蒜﹑沙糖﹑鍼綿﹑花藤賂之。

二十一日﹐榜四壁毀宮屋貨賣﹐以士民缺乏柴薪故也。是日﹐根括金銀﹐尙未敷數。又詔﹕質庫戶質金銀並拘入官。

二十二日﹐大雪盈尺。詔云「風雪大寒﹐小民缺柴薪﹐多致凍餒﹐皆朕不徳所致﹐萬歲山許軍民任便斫伐。」是日﹐百姓奔湊﹐往斫伐木者﹐無慮千萬人﹐多爲軍人彊奪。

二十三日﹐金人索監書藏經﹐如蘇黃文及《資治通鑑》之類﹐指名取索。仍稱文開封府﹐令見錢支出收買﹐開封府直取書籍鋪。是日﹐萬歲山斫伐者益眾﹐臺閣亭榭悉毀拆。而倉皇之際﹐臺榭欹倒﹐奔逃求出﹐蹂踐至死者百餘人﹐互相毆擊﹑攘奪而死者又數百人。頃刻間被刳剔﹐市井貨人肉者甚多﹐至是又多有之。先詔樵采萬歲山斫伐竹木﹐而軍人並毀撤臺榭﹐又攘奪喧亂如爾。至是﹐開封府捕斬作亂者五人﹐稍息。

二十四日﹐金人持書入城﹐督責金帛﹐以書揭示士庶。書云「骨盧你移皆勃極烈左副元帥﹑王子右副元帥謹致書於大宋皇帝﹕近日差官入京﹐檢視府庫﹐藏積絹一色約有一千四百萬匹於內﹐準充犒賞所領一千萬匹﹐今承來示搜尋深意﹐恐似防再索﹐假以爲辭﹐於理未安。比者城破﹐本意縱兵﹐但緣不忍﹐以致約束。今來賞勞諸軍﹐議定合用金一百萬錠﹐銀五百萬錠﹐緞千﹐衣絹數不限﹐早望依數應付且冀。」亮悉無用匿辭。國書﹕「在前大金登城﹐斂兵不下﹐保全一城生靈﹐恩徳至大﹐犒軍金銀彩緞﹐自當竭所有以應付。除內藏﹑左藏﹑元丰及龍徳兩宮﹑禦前皇后閣﹑太子宮並臣僚之家﹐已根括到數目外﹐大段缺欠﹐今曉諭權貴戚裏豪富之家﹐及凡有金銀表段人戶﹐仰體認大金之恩﹐匹兩以上﹐盡行輸納。差王時雍管東北壁﹐徐秉哲管西南壁﹐並管受納。依諸家元納到封頭﹐交與受納官。如敢隱匿﹐及官吏乞覓﹐並仰一面處置施行。」士庶睹榜﹐頗懷憂懼﹐迨晚﹐金人來呼醫甚急﹐傳聞二太子有目疾﹐詔以翰林醫官視之。

二十五日﹐大雪。民間揭榜云「應被擄失去人口之家﹐願往軍前識認及以物收贖者﹐請會於東西塔院﹐同詣尙書省陳狀前去。」俄頃﹐西塔院會集數萬人﹐不知尙書省如何處置也。是夕﹐火燒開竇寺﹑天寧寺及居民五百家。

二十六日﹐散榜根括金銀甚急。又詔鬻爵﹐開列官資榜價直﹐募人承買﹐及僧道紫衣師號等。揭榜旬日﹐不聞有應募者。

二十七日﹐金使二十一人詣大相國寺﹐爇香禮佛。

二十八日﹐金人索已歿使臣﹐賻贈五百匹兩。先是﹐城陷日﹐有金使四人宿都亭驛﹐百姓乘亂輒擒殺於驛前﹐剖剝之。至是索賻贈﹐朝廷從之。

二十九日﹐縱民樵采萬歲山竹木殆盡。又詔毀拆屋宇以充薪﹐軍兵百姓赴者又復如前攘奪。先﹐自城陷日﹐金使人當宿都堂議事﹐以從官接伴。是日﹐金使與接伴方食﹐而軍民毀拆絳霄樓欹倒﹐攘奪噪啖聲聞於外﹐繼聞有踐蹂墜壓至死。金使問﹐接伴言其事﹐金人笑曰「使民爭利﹐定彊者得﹐弱者失﹐至壓損人民﹐何不命官拆俵散乎」接伴者無以對。嗟乎﹗天子屏園囿之歡﹐縱民樵采﹐可謂盛徳事。而奉行之吏無經畫﹐欲利於民﹐而反害之﹐宜其笑也。

三十日﹐津搬絹尙未敷數﹐又起搬金銀﹐一城騷動﹐皆搬運金銀之人﹐絡繹於道﹐士庶相顧﹐莫不慨嘆。

◎卷下

靖康二年正月﹐初一日﹐金使二十一人詣相國寺燒香﹐百官僧道出南薰門﹐乞慶二元帥﹐金使傳命止之。

初二日﹐搬運金銀赴諸門交納者終日不絕﹐絹已畢。

初三日﹐金人退換金銀未鉟銷者﹐及兩數虧亦不受納。受納金銀官縱彊恣橫﹐意欲賄賂﹐故爲是爾—封府聞命﹐不敢稽緩﹐差雜役千餘人﹐往南薰門﹐復取退金銀。而偶奔走甚迅﹐百姓從而奔走﹐妄意爲交割城池事﹐爭往觀看。而金人城守者遽見城中數千人奔走﹐而甚疑慮﹐遂報軍前。俄頃﹐金人擐甲狀﹐忽備鐵鷂子於門外者數千人﹐幾惹大事。已而﹐呼監督官於前﹐胡跪訴說﹐幾不免敲撲。而監官具言﹐人偶奔走﹐百姓又從而妄意﹐懇告再四﹐乃得免。

初四日﹐金遣使乞朝廷再詔諭河北﹑河東諸州﹐交割地界。蓋自聶昌﹑耿南仲出使﹐繼遣陳過庭﹐皆尋爲交割地界﹐兩河守臣百姓等作堅計﹐例不奉詔。至是﹐凡累日﹐竟不得石州﹐金人患之﹐乞朝廷再以詔諭。朝廷不得已﹐乃降敕﹕「某州守臣﹐大金元帥府領兵來﹐不可失信﹐欲盡割河北﹑河東﹐永圖結好。𨿽卽時應許﹐遣聶昌﹑耿南仲前去﹐其實念祖宗之地﹐不可與人。故自大金臨城﹐堅守禦敵﹐終致失守﹐出城歸款﹐上表稱臣﹐受其正朔。所有重兵皆不下城﹐猶守候交割撫定了﹐而後收斂。仍取應系合州官員在京血屬爲質﹐候撫定了日放歸。其在外者﹐亦別作根勾去訖﹐近勾到知石州種廣家屬﹐遣還﹐軍還﹐石州早已歸款﹐不用。知其餘家屬才候撫定﹐亦爲歸還。今聞某州某守未降﹐蓋謂勤王保衛社稷﹐不願歸屬分界。但大金尙在城上﹐若更堅守﹐別有施行﹐則汝之忠勤﹐反爲宗社之禍﹐不如早與燒毀樓櫓﹐開門出降撫定﹐除本土人民外﹐原系河南百姓﹑官兵﹑客旅﹐元許放還﹐則公私各得其所。再念﹐京師不能保﹐若汝依前不順﹐豈止宗社無所裨益﹐在汝亦必不保﹐謹無執迷﹐故玆詔示﹐想宜知悉。」是晚﹐遣使持此詔書之寨中。

初五初六日﹐津搬金銀表段﹐動以車計。又退換表段不及端者﹐督責根括﹐殊爲緊急。初未嘗卹人﹐惟務苛刻。

初七日﹐四壁都巡檢使範瓊﹐爲中書舍人髙伯振致齋於慧休院。先是﹐城陷日﹐中書舍人髙伯振與老母稚子全家﹐具死於亂兵。至是﹐遺骸狼藉﹐無與殯瘞者﹐瓊出己錢爲殯於僧捨﹐及作齋薦悼。瓊冑武人﹐而能舉此髙義﹐亦可嘉也。是日﹐何使軍中。

初八日﹐何使還。尙書省揭榜云「準禦封付下大金犒軍金銀表段﹐府庫士庶元初數目十萬﹐未及所須之一分﹐遣右僕射何躬詣大金軍前懇告﹐怪問以謂﹐京城人民眾大﹐必有隱藏﹐契勘大金活一城生靈﹐無以爲報﹐性命無保﹐財物何惜仰開封府尹督責四壁官﹐盡行收拾﹐須管盡數收括。日近供納﹐仰禦史臺催促覺察﹐如有不依﹐今來約束之人一面已依降指揮處置施行。」又榜云「朕苟可以報大金者﹐𨿽發膚不惜﹐爾士庶其體此意﹐速行送納。」

初九日﹐根括金銀益急。禦史臺置歷抄寫自宰執以下未納金銀人姓名﹐督索開封府﹑大理寺及四壁根括﹐所勾呼禁系枷拷﹐不可勝計。不以官品髙下﹐例行拷訊﹐荷項催促﹐徵者相望於市。迨晚﹐有詔云「朕以初十日出郊見兩元帥﹐議上徽號事﹐咨爾眾庶﹐各宜知悉。」

初十日平旦﹐駕出南薰門﹐開封府尹少尹以金銀數未敷﹐各降三級。是日﹐車載金銀起納軍中者﹐莫知其數。迨晚﹐榜詔云「朕出城議徽號事﹐爲諸國未集﹐來日定回﹐仰居民安樂。」

十一日﹐百官僧道父老雲集於南薰門﹐以俟大駕﹐又如昔時。午刻有榜云「王禦帶傳到聖旨﹐大金元帥以金銀表段少﹐駕未得回﹐事屬緊切﹐仰在京士庶﹐各懷愛君之心﹐不問貴賤﹐有金銀表段者﹐火急盡數赴開封府納。許人告﹐給賞﹐犯人依軍法。」及晚﹐又榜云「大金元帥只是爲金銀表段事未集﹐畱駕未回。來日定回。」

十二日﹐津搬金銀表段莫知其數﹐士庶負荷﹐競於馳納者﹐亦不可勝計。有榜云「禦前傳到聖旨﹐付開封府尹﹐大金元帥甚怪金銀表段數少﹐朕再三懇告﹐元帥云﹕『京城居民父老眾多﹐必不止此。』卿可告諭權貴豪富之家﹐爲體朕意﹐疾速了納。須管日下了當﹐仍許卿便宜行事。」開封府至是督責尢急﹐下廂根括﹐家至戶到﹐及移文店居客戶﹐迨諸倡家﹐悉被攤認。一城騷動﹐人不安居。是日﹐又津搬景龍門常放燈所用金燈﹑琉璃﹑翠羽﹑飛仙之類﹐赴軍前交納。蓋自月初﹐金人大索元宵燈燭﹐欲於城上作元夕。十餘日﹐凡在京道宮佛寺正店所有﹐搜絕殆盡﹐稍不堪者輒退換。

十三日﹐隨坊巷作隊伍率金帛者不可勝計。有榜云「王禦帶傳到聖旨﹐聖駕三日不食﹐大金元帥怪金帛數少﹐未肯放回。仰尙書省尋差從官卿監﹐分頭四壁﹐直入居民家搜檢。」使臣從吏所至﹐如捕叛逆﹐其勢極可駭。所搜多有所獲﹐及彊勒家奴僕告首廂官。又分頭根括小民﹐五家爲保﹐𨿽銖兩亦取之﹐事體紊亂﹐人情搖動。及晚﹐又榜云「奉禦批﹐朕累見大金髙尙書傳元帥令﹐爲金銀表段數少﹐且拘畱在此﹐俟數足方放還。可速依下項﹐據所有數目﹐明批上歷﹐須管十五日以前送納﹐如有隱匿﹐卻因而搜檢告首發覺﹐便行軍法。禦史臺文武百官﹑親王﹑公主﹑王時雍僧道伎術放出宮﹐開封府戚裏﹑醫藥人﹑百姓﹑老娘諸王彭端公吏﹐曾經只應優倡之家﹐及兩軍祗候﹐曾在行局祗應倡人入內﹐內侍楊戩賈蒙等下勾當使臣曹剛大宗正司宗室之家﹐曾遭遇輦官﹐大小園子曾遭遇兵級東門司嬪妃等龍徳宮大內黃院子衛尉寺幕士。」又榜云「專切催促﹐四壁表段金銀所契勘。」開封府榜﹕大金軍前爲金銀數少﹐聖駕未回﹐事屬急切。當所訪聞﹐閭巷居民﹐各懷愛君之心﹐自相糾結﹐釵釧並行送納﹐未致盡絕。今措置令逐廂使臣﹐於逐巷內委請懷才全徳﹑忠義髙士一人﹐轉於本坊逐巷內請一人﹐排門勸誘抄上﹐金銀一錢以上﹐或表段自一匹以上﹐盡行抄掠﹐徑赴開封府送納﹐庶得軍前允信﹐聖駕還內﹐京城居民早有活路。須至曉諭者﹐右榜左右廂被委請眞楷謄寫﹐給去榜文﹐排門勸諭。念聖駕兩爲百姓出城﹐懇告軍前﹐全活生靈之恩﹐依此送納。已指揮本廂使臣﹐開具被委請人勸誘到金銀表段數目﹐類聚供申﹐以憑備申朝廷﹐乞賜推賞﹐激勸忠義。其有家計優厚﹐尙切占吝﹐不行輸納﹐及擅便騷擾﹐或將已掠物輒行隱匿之人﹐亦行具名申解﹐當依軍令。如民戶別無金銀表段﹐亦許量力抄上錢﹐徑赴本壁根括送納﹐金每兩三十五千﹐銀每兩二千五百﹐省表段每匹五千﹐官爲收買。是夜﹐帝宿軍中。

十四日﹐官吏﹑士庶﹑僧道﹑恭候大駕者又雲集於南薰門。有榜云「應民間金銀﹐限十五日前納入官。出限不納﹑私有藏匿者﹐並依軍法。自令後不許以金爲首飾器物等。」及出舊新城候門﹐徧行天下﹐侍從官﹑郎中分頭四壁根括者﹐尢爲緊急﹐婢僕告首括納者紛紛﹐有以仇隙而告者﹐亦被括納。告訐之風盛行﹐官司樂從而不閒。傳聞一壁所括者﹐日不下數十萬兩﹐禁中諸宮什物﹑諸王宮主第什物﹑曁龍徳宮﹑寧徳宮八殿所有﹐一銖一兩﹐無不括納﹐車載而去者絡繹於道。及晚﹐又榜云「大金元帥臺令﹕『候根括金銀盡絕中來﹐當遣大軍入城搜空。』當體此意﹐不可誤事。」士庶讀榜﹐相顧失色﹐莫不疑懼。至有集隊伍持軍器以備緩急者﹐通夕不寐。

十五日﹐黎明揭榜云「駕傳到聖旨﹐軍中供禦帳幄﹑飲膳﹑炭火﹑什物不缺﹐迎待禮數優異﹐宰執從官次捨溫潔。只緣金銀表段數少﹐商議未定﹐駕回保無事≈軍民士庶憂疑﹐令多出榜文曉諭。右榜曉諭軍民﹐各令安業﹐務要寧靜﹐不得喧鬧。」因民情頗搖﹐故有此榜開諭。是日﹐陰雲四垂﹐家家愁苦﹐士夫憂憤﹐作爲詩歌者甚眾。獨著作郎胡處晦《上元行》人多膾炙﹐其詩云「上元愁雲生九重﹐哀笳落日吹腥風。六龍駐蹕在艸莽﹐孽胡歌舞葡萄宮。抽釵脫釧到編戶﹐竭澤枯魚充寶賂。聖主憂民民更憂﹐胡子逆天天不怒。向來艱難傳大寶﹐父老談王似仁廟。元年二年城下盟﹐未睹名臣繼明道。都人哀痛塵再蒙﹐冠劍夾道趨羣公。神龍合在九淵臥﹐安得屢辱蛟蛇中朝廷中興無柱石﹐薄物細故煩帝力﹐毛遂不得處囊中﹐遠慚趙氏廝養卒。今日君王歸不歸傾城回首一啼悲﹔會看山呼聲動地﹐萬家香霧滿天衣。胡兒胡兒莫耽樂﹐君不見望夕欷歔東北角。」

十六日﹐四壁根括金銀益急。先傳二元帥畱駕﹐過上元卽回。至是未聞鑾輿之音﹐人心憂疑﹐罔測其故。太學生何揆等欲以書達二酋﹐邀駕還闕。先詣都省﹐陳狀具述﹐執政者輒不聽許。是時﹐書成欲達者凡數人﹐執政者又不聽許。獨揆徑赴南薰門﹐乞以檄示﹐守門者從之。已而﹐傳聞二酋以馬取揆往軍前。監軍詰難﹐而揆因髙論抗辯極髙﹐二酋敲殺之﹐由是餘人書無復得達矣﹝何揆通鑑作徐揆﹞。

十七日﹐有榜云﹕駕前傳報﹐爲元帥畱赴擊球﹐只俟天晴宴畢﹐便回。內仰居民安業。」是夜﹐曹門有金人下城掠擄。又有縱火燒五嶽觀者﹐甚可駭也。

十八日﹐禦史臺﹑大理寺﹑開封府追捕欠金帛者﹐曲法峻治﹐未易詳述﹐哀號之聲聞於遠近。

十九日﹐諸司結局罷括金銀表段﹐人心稍寬﹐亦莫測其故。但聖駕殊未聞回期﹐畱宿郊外﹐至是幾浹旬日。復一日﹐陰雨不止﹐父老士庶僧道自朝至暮﹐雲屯霧集。又命僧道作緣事﹐以懇祈神聖﹐祈請駕回。自宣徳門至南薰門不絕﹐香滿大街﹐贊詠洋溢﹐如是者亦幾旬日﹐置監國畱守司。

二十日﹐風雨益急。有榜云「駕前傳聖旨﹐只向天晴赴擊球大會﹐了事便回﹐內仰居民知悉。」

二十一日﹐開封府揭榜﹕「在京舊開質庫之家﹐須管依舊開張﹐以濟小民。」又上大金皇帝徽號崇文繼統昭徳定功惇仁體信修文偃武光聖皇帝。殊未聞駕還期。市井妄傳﹐可驚可懼。又逐夜多有金人下城擄掠者﹐爲百姓掩殺甚多。又聞軍民有以他物與城上金人博易﹐及以穢水代酒﹐戮二人於市乃散。榜云「士民近有以穢代酒﹐在城上與金人博易﹐幾致生事﹐自今後敢有與諸雜博易﹐並依軍法。」

二十二日﹐士庶望駕之心愈切。有榜云「元帥畱赴擊球大會小了﹐候天晴會了方回。」是日﹐城中見車駕遷延許久﹐上下疑懼﹐撰造語言﹐傳播不一。又乞請軍器以備緩急﹐官司不許。往往各家私造﹐官司復慮其事﹐乃捕造言鼓唱者十七人﹐戮於市﹐彈壓官往來四壁不輟。又榜云「訪聞民間多以松檜竹槍作兵器﹐以防托爲名﹐仰開封府禁止﹐如違﹐依軍法。」自是人心愈不安。

二十三日﹐有榜云「在京原開質庫人戶﹐須管仍舊開張﹐如違﹐許人告首﹐賞錢五十貫。」張叔夜請依舊收系諸州解發材﹐武人日給食錢﹐監國許之。是日﹐官司增置糶粟米場﹑賣柴炭場﹐米不過三升﹐薪不過五十文﹐其值減市價數倍﹐赴場糴買者如市。

二十四日﹐借支給軍人米﹐聽從便出糶﹐意欲生小民也。又榜云「爲陰雨﹐擊球未得﹐車駕未回。」金人忽索大棺木並水銀等﹐又聞羣酋破額作哭﹐不知何人。

二十五日﹐大雪﹐气候風寒﹐仿佛類城陷時。金人索內夫人優倡及童貫﹑蔡京﹑梁師成﹑王用家聲樂﹐𨿽已出宮﹐已從良者亦要之—封府散遣公吏捕捉﹐巷陌店肆﹐搜索甚峻﹐滿市號慟﹐其聲不絕。又索教坊伶人﹑百工伎藝﹑諸色待詔等﹐開封府奉命而已。

二十六日﹐尙書省榜﹕右僕射何傳到文字﹐稱城外聞城內百姓見兩元帥未放駕回﹐人心憂慮﹐又凍餒者多﹐皇帝聞之﹐出涕不已。降到曉諭詔書﹕「朕出城見元帥﹐議事未了。陰雨連日﹐薪炭缺乏﹐家家愁苦﹐痛在朕心﹐已令多方措置﹐減價糶賣柴米﹐庶幾小濟。仍不須羣聚以俟駕回﹐若有暴露﹐朕負百姓﹐出涕何言故玆詔示﹐想宜知悉。」士庶讀詔者莫不墮淚。先是城陷﹐物價踴貴﹐迨上出城尢甚。至是﹐城陷已兩月﹐小民樵蘇不給﹐饑死道路者以千計﹐市井所食﹐至於取貓鼠﹐甚者雜以人肉﹐如鼓皮﹑馬甲﹑皮筒皆煎爍食用。又取五嶽觀保眞宮花葉﹑樹皮﹑浮萍﹑蔓艸之類﹐無不充食﹐𨿽士夫豪右之家皆食之。自後四壁乃增置米場﹐出糶官米者凡數十處。但官司措置無法﹐大抵軍人恃彊攘剝﹐而小民受惠者少﹐攘奪踐蹂﹐動致死傷﹐有如萬歲山采樵時。繼而揭榜﹐不許軍人糴買﹐男子婦人分日赴場。由是小民得賴以濟。是日﹐捕獲倡優內人莫知其數﹐悉押赴場銓擇﹐開封府尹及四壁官掌其事。

二十七日﹐金人索郊天儀物﹑法服﹑鹵簿﹑冠冕﹑乘輿種種等物﹐及臺省寺監官吏﹑通事舍人內官﹐數各有差﹐並取家屬﹐又索犀象﹑寶玉﹑藥石﹑彩色﹑帽襆﹑書籍之屬﹐人擔車載﹐徑往供納﹐急如星火。頃有榜云「兩國通和﹐各惇信誓﹐車駕與二元帥議事﹐漸已了畢﹐只候旦夕回。仰士庶安業﹐勿致憂慮﹐及眾人聚集﹐恐誤大事。」是日捕獲內夫人倡優尢多。

二十八日﹐雪始開霽。黎明﹐禦史臺告報百官﹐赴南薰門接駕﹐士民奔湊﹐充滿道路﹐延頸企望﹐以俟駕回。已而殊未聞耗﹐謝元乃作《憶君王》﹐其詞甚哀﹐曰「依依宮柳出宮墻﹐殿閣無人春晝長﹐燕子歸來依舊忙。憶君王﹐月破黃昏人斷腸。」是日﹐金人又索尙樂﹑大晟府樂器﹑太常寺禮物戲儀﹐以追樽罍籩豆﹐至於奕棋博戲之具﹐無不徵索﹐載而往者不可勝計。民情動搖﹐殊不安帖。俄頃﹐有詔云「訪聞舊城裏外﹐諸巷居民﹐往往撰造語言﹐唱說事端﹐聚眾以防護爲名﹐於鑪頭打造刀器﹐切慮引惹生事﹐卻致驚擾﹐深屬不便﹐答付開封府疾速曉諭約束。」又曉諭諸色人並鑪火之家﹐不得依前亂行打造﹐如違﹐收捉赴官﹐重行斷遣。又榜﹐畱守司奉聖旨﹐令多差人兵﹐搬挈大金所須儀物等﹐候搬發盡絕﹐車駕還宮。切慮軍民疑惑﹐今出榜曉諭。

二十九日﹐官吏士庶俟駕於南薰門益眾—封府追捕內夫人倡優﹐就教坊銓擇﹐押赴軍中者﹐自二十五日﹐不可勝計﹐至是尢甚。又徵求戚裏權貴女﹐使車載以往﹐輪轍幾盡﹐搜求肩輿以乘之﹐賃轎之家﹐悉取無遺。凡被選出城者﹐皆號慟而去。又有親戚送﹐共爲泣別者。又押內官二十五人及百工伎藝等人悉赴軍中﹐哀號之聲﹐震動天地。是日﹐民情極惶惶﹐迫於凍餒﹐人有剖剝食人者—封府榜云「街市屍首暴露﹐擅敢剝剔者﹐許人告首﹐賞錢五十貫。」

三十日﹐金人索八寶九鼎車輅等﹐及索將作監官吏﹑尙書省吏人﹑祕書省文籍﹑國子監印板﹑及陰陽傳神待詔等並節次津遣。是日﹐解發內夫人並戚裏女使猶未已。午刻﹐以車載數百﹐行近南薰門﹐時官吏亦俟駕於門內﹐而女使輩大呼斥罵曰「爾等任朝廷大臣官吏﹐作壞國家至此﹐今日卻令我輩塞金人意﹐爾等果何面目」諸公被罵﹐回首緘默而已。

二月初一日﹐解發女妓﹑津搬庶物不輟﹐白米二千石﹐豆粟如之﹐至是委官出糶﹐以濟小民。又命拆毀髙俅﹑楊戩私第。

初二日﹐金人索后妃服﹑琉璃玉器﹐再要雜工匠﹑伶人﹑醫官﹑內官等各家屬—封府追捕尢峻﹐節次解發﹐悉系以繩﹐交刃防護﹐如犯大逆﹐市井號呼不絕。又索司天臺合天輪滴澑﹐俄頃有榜云「奉駕前指揮﹐仰差人兵﹐津搬大金所須應干物色﹐俟盡絕日駕回。」

初三初四日﹐津搬器物解納如前﹐並發家屬﹐市井號呼﹐殆不堪聞。又退回車輦乘輿稍敝者令重新﹐太常﹑大晟﹑明堂司天監應干物悉搬遣﹐𨿽至重大者﹐亦並力扛舁而去。是日﹐傳聞京城豪猾夤夜有劫人剖剝者﹐官司彈壓自是益緊。監國出令﹐又增置米場數十所。迨晚﹐又榜云「大金所須﹐津搬漸已了當﹐聖駕旦夕歸﹐內仰士庶﹐體國通和之意。」

初五日﹐津搬解發者益眾﹐有榜云「內官藍忻﹑醫官周行降﹑樂官孟子書﹑經元帥下狀﹐云各有金銀在家窖埋﹐乞令本家掘取前來﹐因此元帥怒﹐再行根括﹐仰開封府散榜﹐內官醫官之家﹐應有似此隱匿﹐仰再根括﹐徑赴軍前交納。」

初六日﹐開封府榜云再括金銀﹐又榜再括﹐馬並要根括﹐限初七日盡數送軍前交納﹐亦以金銀再索也。是日盛傳駕回﹐迨晚寂無所聞﹐民間造撰語言不一﹐彈壓官捕一人戮於市﹐無敢啟齒者。

初七日﹐金人蓋修東州門﹐莫測其意。傳聞諸門昨夕多有金人下城討擄﹐因與百姓戰鬥者。士庶方且憂疑﹐午後﹐有內家車子數十﹐各攜被褥於車後﹐詣南薰門﹐星馳而去。黃門老卒從行皆有憂色﹐士庶皇惑﹐不知端倪。監國令旨云「皇帝出郊﹐日久未還﹐太上道君領宮嬪出城﹐親詣大金軍前求駕回﹐仰士庶安業。」是夜民情極洶懼﹐各持兵器﹐巡警坊陌﹐官司彈壓四出﹐至深夜亦不敢息﹐畱守急召百官議事﹐不覺已上更矣。

初八日黎明﹐畱守司又集百官議事﹐俄頃﹐監國有榜云「訪聞小民﹐多持軍器往來街市﹐仰各安業﹐如敢依前持兵器者﹐並決治﹐十五以下追父兄決。」又申諭﹕「上皇出郊﹐正爲求駕回﹐仰居民安業﹐不得亂撰語言﹐誑惑眾聽。」是日﹐彈壓官司百姓不畏之﹐𨿽彈壓官司百出﹐百姓持軍器者如故。已而南薰門有榜云「崇天繼統昭徳定功惇仁體信修文偃武光聖皇帝初四日冊立﹐初五日移寨﹐九日受賀﹐十日車駕還明興。」士庶競傳相慶﹐且訪問明興之意﹐皆未諭。頃刻﹐傳聞召姦民作出榜示﹐開封府已獲捕根治矣。及晚﹐開封府有榜﹐再申諭上皇出郊﹐不得持兵仗事﹐仰居民安業﹐寅夜巡警﹐自保一方。其日諸王曁家屬並佐軍前。

初九日早﹐內前揭長榜﹐備坐金人節文及孫傳等報應文字﹐民間始知廢宗社欲立異姓。百姓相顧號慟隕越﹐士庶皆悔不令上皇東巡﹐主上遷都也。畱守司令司壁都巡使範瓊撫諭軍民﹐感泣不已。其榜云「元帥府近以宋王降表奏﹐今回降聖旨﹐先皇帝有大造於宋﹐而宋人悖徳﹐故去歲有問罪之師。乃因嗣子﹐遣使軍前﹐哀鳴祈請﹐遂許向新。旣不攺前迹﹐悖徳愈甚﹐是至再討﹐猶敢抗師﹐洎官兵力擊﹐京城推破﹐方伸待罪之請。追尋載書﹐有違斯約﹐子孫不紹﹐社稷傾危﹐父子敗盟﹐其實如一。今旣伏罪﹐宜從舊約。宋之舊封﹐頗亦廣闊﹐旣爲我有﹐理宜混一﹐但念出師止爲弔伐﹐本非貪土﹐宜別擇賢人﹐立爲藩屏﹐以王玆土﹐其汴都人民聽隨主遷居。右所降聖旨在前﹐今請前宋宰執﹑文武百官﹑在京臣僚﹐一面共請上皇並后妃兒女及親眷﹑王公﹑公主之屬出京。仍集耆老﹑僧道﹑軍民﹑百姓﹐遵依聖旨﹐共議薦舉堪爲人主者一人﹐不限名位尊卑﹐所貴道隆徳茂。勛業耆舊素爲眾所推服﹐長於治民者﹐𨿽無眾善﹐有一於此﹐亦合薦舉﹐當依聖旨備禮冊命。趙氏宗人不預此議。舊宋之百姓並宜從新其國﹐候得姓氏﹐隨冊建號﹐所都之地﹐臨期共議。天會五年二月六日﹐右金吾衛上將軍﹑都監右監軍﹑皇子左副元帥骨盧你移皆勃極烈﹑右副元帥譜板勃極烈。都元帥在國。」中大夫同知樞密院事孫傳狀﹕「今月六日亥時﹐準元帥府公文一道備到﹐大金聖旨﹐傳聞播越﹐義當卽死﹐世被本朝徳澤﹐至深至厚﹐嗣君親政才及期年﹐恭儉憂勤﹐無所不至﹐若遽蒙廢絕﹐實非臣子所敢聞之。輒復忍死須臾﹐冒陳悲痛激切之辭﹐仰幹臺聽﹐伏望垂天地再造之恩﹐畢始終保全之賜﹐傳等誓當捐軀碎首圖報﹐具書一下項﹕

──太上皇以上不敢有違令旨﹐見起發軍前﹐同伸懇告之誠﹐乞垂矜憫。

──嗣君自卽位以來﹐政修徳備﹐並無虧失﹐惟是失信一事﹐上累譴訶。蓋緣親政之初﹐偶爲謀臣所誤﹐繼已重行竄責。兼檢會上皇﹐昨違大遼信誓﹐亦系童貫﹑李良嗣﹑王黼等妄起事端﹐並行處斬了當。以此顯見嗣君悔悟前非﹐卽無他心﹐伏望臺慈特賜矜察。

──嗣君自在東宮﹐卽有徳譽著聞中外。及至卽位﹐臣民歸仰。今感戴保全恩徳已厚﹐若蒙終惠﹐未加廢絕﹐尙可以歲修臣子之儀﹐如拋降金銀表段﹐𨿽目下未能敷足﹐將來下諸路取索﹐分歲貢納﹐實爲大金永遠無窮之利。若一旦廢棄﹐遂同匹夫﹐縱有報恩之心﹐何緣自致

──伏詳來旨﹐令別選賢人﹐以王玆土﹐許汴京人民隨主遷居﹐具見慈心﹐存卹備至。不惟臣民愛戴﹐罔有二心﹐兼據今中外﹐實未有堪選舉者。若倉卒冊立﹐四方必不服從﹐恐因此兵連禍結﹐卒無休息之期﹐非所以廣元帥愛惜生靈之本意。

──今日之事﹐生之殺之﹐予之奪之﹐全在元帥。𨿽大金皇帝詔有廢立之意﹐但將在軍﹐君命有所不受。閫外之事﹐元帥自可專行﹐如前項事理明白﹐欲望臺慈特霽威怒﹐終始特與保全。

──汴京城內﹐兩經根括﹐公私所有﹐各已罄竭﹐顯見將來難以立國﹐乞賜俟班師之後﹐退守偏土﹐以備藩屏。如蒙大恩特許﹐嗣君已廢復立﹐所有稱呼位號一聽指捴。君仲如前謹具﹐申呈皇子元帥﹑國相元帥﹑伏望特加矜卹﹐早賜允從﹐伏候臺令。

又孫傳等伏睹皇帝詔書﹐別擇賢人﹐立爲藩屏﹐許令士庶隨主遷居。以此具見皇帝恩被生靈之意﹐恩徳甚厚﹐但傳等切見國主自卽位以來﹐恭儉著聞﹐若欲選擇賢人﹐必無出其右者。兼本國自太祖皇帝以來﹐累世並無失徳﹐惟太上皇帝聽信姦臣﹐及國主年幼﹐新卽位以來﹐爲大臣所誤﹐以致違盟失信﹐上干國典。敢望國相元帥﹑皇太子元帥察傳等前狀﹐許其自新﹐降號稱藩﹐復主社稷﹐容其退避﹐以責後效。再念趙氏祖宗徳澤﹐在民未泯﹐或未允前懇﹐亦望特賜哀憫﹐許於國王子弟中﹐擇一賢者主之。不欲立上皇子孫﹐則乞於神宗二子中擇選建立﹐使長得北面﹐永爲藩屏。非惟不滅趙氏之族﹐亦使一國生靈蒙被恩澤﹐永有依歸﹐傳等不勝激切之至。」

「元帥府據孫樞密等狀﹐切謂朝廷所以廢趙氏者﹐豈徒然哉以其不守信誓﹐不務聽命﹐罪之極也。非天命攺卜﹐豈有如是之甚哉皇帝獨以寬仁釋其罪責﹐別立賢人而已﹐可謂弔民伐罪之大義矣。今聖諭丁寧而輒言趙氏﹐𨿽不忘趙氏﹐其違命之罪﹐亦已深矣﹐今後不得更有如此。天會五年二月七日。」

文武百官﹑僧道﹑耆老﹑軍民﹑中大夫同知樞密院事孫傳等狀﹕

「右傳等準元帥府再遣翰林學士吳開前來﹐指揮選立賢人事。切以本國前日將相﹐多是上皇時用事誤國之人﹐自嗣君卽位以來﹐所任宰相亦以罪罷。其他臣僚類皆碌碌無聞﹐若舉於艸莽山澤之間﹐亦非徳望素著﹐人心必不歸向﹐孰肯推戴兼趙氏徳澤在人至厚﹐若別立他姓﹐又恐立生變亂﹐非所以稱皇帝及元帥愛惜生靈之意。不若自元帥府特選立趙氏一人﹐不惟恩徳有歸﹐城中及外方安帖。或天命攺卜﹐歷數有歸﹐卽非本國臣民所敢預聞﹐乞元帥府自行推擇賢人﹐永爲藩屏。傳等不勝痛切隕越皇懼之至﹐謹具狀申皇子元帥﹑國相元帥﹐伏候臺令。」

「元帥府看詳孫傳等狀﹐申前日將相多是罪廢之人﹐其餘臣僚碌碌無聞﹐若舉於艸澤之中﹐孰肯推戴者夫運數旣衰﹐必有繼興者。若言敗亡之世﹐必無可繼﹐則三王之後迄至於今﹐安有君臣之道﹐人倫之序何不詳道理之深也再請恭依聖旨﹐早舉堪爲人君者一人﹐當依已降札子施行。如或必欲元帥府推擇﹐緣今在軍多系北地漢兒﹐若舉北人﹐則與混一無異﹐違所降聖旨。若欲推擇南人﹐其見在軍前南官﹐亦樞密之所共知也﹐未審果有堪舉者否若果有堪舉者﹐請示姓名﹐亦與依允。惟不許何﹑李若水預此。如或京內及外俱難自舉﹐仍請官各敍銜名﹐連署具依元帥府推戴狀中。天會五年二月八日。」

文武百官僧道耆老軍民中大夫同知樞密院事孫傳等狀﹕

「傳等今月八日準元帥府札子﹐再請恭依已降指揮﹐早舉堪爲人主者一人﹐如或在京及外﹐俱難自舉﹐仍請諸官各具名銜﹐連署速具。依元帥府所推戴狀申者﹐傳等切詳本國﹐趙氏徳澤深厚﹐在人日久﹐累於前狀歷告。今來違盟失信旣止﹐是上皇與前主及子支屬﹐若不干預﹐尙冀臺造更賜詳擇﹐庶得中外帖服﹐不致生事。若不容傳等苦請﹐必欲選擇異姓﹐自京及外﹐委無其人﹐兼難自舉﹐乞自元帥府選擇﹐敢不一聽臺命傳等無任痛哀皇懼隕越之至﹐謹具狀申聞﹐伏候臺令。」

是日﹐士庶讀榜﹐悉無生意。意謂宗廟至此﹐性命不保﹐還家聚首﹐相與待死。日已半﹐中路無人行﹐夜皆持兵器巡警﹐無慮千萬人﹐巡行達旦﹐官司彈壓者亦然。

初十日黎明﹐監國揭榜云「仰百官父老午時各詣南薰門﹐瀝血懇告大金元帥﹐求駕回。」自寅迨午﹐官吏士庶集於南薰門者﹐莫知其數﹐孫傳﹑張叔夜責狀於門吏﹐其狀云﹕

「文武百官﹑僧道﹑耆老﹑軍民﹑中大夫同知樞密院事孫傳等前已累具狀﹐元帥推慈憫卹趙氏﹐存全社稷﹐許國主歸國﹐降號稱藩﹐永戴大國。或就立監國嗣子﹐以從人望﹐或選立趙氏近屬﹐使本國生靈有主﹐中外安帖﹐以全大國弔民伐罪之意。傳等今日在南薰門拜泣俟命﹐下情不勝哀痛懇告皇懼隕越之至﹐謹具申元帥府﹐伏候臺令。」

又狀﹕

「傳等除已與百官父老具狀申元帥府﹐尙有不盡意﹐不敢自隱﹐今更忍死泣血﹐上干臺聽。伏以前主皇帝違犯盟約﹐旣已屈服﹐服而捨之﹐存亡繼絕﹐惟在元帥。則有監國皇太子自舊主出郊以來﹐鎭撫軍民﹐上下安帖﹐或立之以從人望。若不容傳等伸臣子之情﹐則望早賜矜卹。念趙氏祖宗﹐並無失徳﹐內外親賢﹐皆可擇立。若必擇立異姓﹐天下之人必不服從﹐四方英雄必致云擾﹐生靈塗炭﹐卒未得安。傳等自揣此言罪在不赦﹐但念有宋自祖宗以來﹐徳澤在民﹐於今九世﹐天下之人﹐匹夫匹婦未忍忘之。又況傳等世食君祿﹐方主辱臣死之時﹐上爲宗社﹐下爲生靈﹐苟有可言﹐不敢逃死﹐伏候臺令。傳等無任哀痛懇切皇懼隕越之至﹐謹具申元帥府。」

迨晚﹐金人回文﹕「元帥府勘會朝廷所以滅宋﹐蓋趙氏之罪深也。況詔旨務在卹民﹐今來堅執迷惑﹐累有祈請﹐復立趙氏﹐太祖推戴自立尙可﹐若今依聖旨﹐別擇賢者立之﹐孰曰不可兼早來有文字﹐惟貴道徳﹐不限名位髙卑﹐本欲利民﹐今百官僧道耆老軍民旣乞行府選擇﹐行府及在京官僚未識可否﹐但欲在京目下爲首管勾者﹐必是可舉。所以行府欲立本官﹐請在京文武官僚等照會此意﹐若推目下在京爲首管勾者﹐可以早立其本官名銜狀申﹐亦可卽依已去文字﹐須得共薦一人﹐限不過十一日﹐趙氏支屬限不過今日發出城﹐如或此度不見薦舉﹐及不見發遣﹐必當重有施行﹐悔之無及﹐仍不得有違。天會五年二月十日。」

士庶傳聞回語﹐相與號泣。入夜﹐上自軍中批禦札﹐付開封府尹徐秉哲﹕二月內於元帥府拜受金國皇帝詔書﹐以違變盟﹐誓別立異姓﹐仍依聖旨﹐專俟后妃﹑太子﹑諸王﹑公主以次內族出京﹐俾令團聚。自惟失信﹐固當如此﹐猶恐舊地別立賢人﹐其餘百姓爲累非細。」今因元帥府差人賫文字入議﹐附此﹐無拘舊分﹐妄爲禍福﹐速招連累。」士庶聞之﹐益更慟哭。

十一日黎明﹐上自軍前批付徐秉哲云「我以失信爲金人所廢﹐公可彈壓京師﹐無使喧撓﹐反爲我累。」太上皇亦批禦札云「尙賴元帥寬仁﹐使父子團聚﹐速令太子出來。」是日﹐範瓊領兵往來內前﹐宣諭百姓﹕「趙氏已失國﹐軍前見議立異姓﹐今晚皇后太子盡出﹐不許邀阻。」先是初八日﹐越王燕王出門﹐百姓攔截﹐謂我國無主﹐不令出。官司捕爲首者一人戮於市﹐方定。至是乃預戒約。嗟乎﹗閭閻下賤亦知有戀主之心﹐豈垂紳正笏者乃甘心賣主乎此尢可以摧心泣血也。是晚﹐皇后﹑太子﹑公主並出南薰門﹐百姓哭於道上﹐太學生哭送於門﹐太子傳令致別﹐哀號震天。皇后太子一車中﹐士庶旁觀﹐心骨糜潰。

十二日﹐孫傳﹑張叔夜赴軍前﹐金人移文城中﹐令百官﹑耆老﹑軍民共議立張邦昌治國事﹐並不得引用趙氏—封府﹑禦史臺糾集百官於祕書省議﹐文臣承務郎﹑武臣承節郎以上赴議。頃刻﹐至者無慮數千人﹐置歷給札﹐各具名銜﹐及情願推戴邦昌爲主異議軍前﹐範瓊領兵把祕書省門﹐開封府﹑禦史臺公吏疾聲奮呼﹐勒令速書名銜。士大夫相顧號慟﹐聲聞遠邇﹐但亦無敢慨然立異姓者﹐惟禦史中丞論列謂邦昌無狀﹐不能盡人臣之大節﹐以釋四國之難﹐不足以代趙氏﹐乞押赴軍前面諭。其餘百官所議﹐其略云﹕

「奉大金皇帝聖旨﹐二元帥臺令﹐令立少宰張邦昌爲主﹐某等亡國之臣﹐荒迷不知所措﹐不敢推戴﹐欲立賢人﹐亦敢自軍前指揮。」

十三日﹐禦史中丞秦檜及百官所議狀繳申軍前﹐金人移文取親王帝姬及南班家屬甚峻﹐京師官吏一聽而已。

十四十五十六十七日﹐開封府津遣王公帝姬及宗室等節次出門﹐哀號之聲達於遠近。先取官吏百工伎藝家屬﹐至是亦有發遣者﹐內前至南薰門﹐貴賤老幼號呼不絕者百餘日。又追取宮嬪以下一千五百人﹐親王二十五人﹐帝姬駙馬四十九人﹐市井聚觀﹐莫不憤怒﹐無一人敢誰何者。

十八日﹐金人移文﹐索太學博通經術者三十人﹐如法以禮惇聘前來﹐師資之禮﹐不敢不厚。學中應募者三十人﹐大抵多閩人及兩河人﹐官司各給三百千以治裝。三十人忻然應聘﹐士論鄙之。是日﹐取禦史中丞秦檜赴軍前。

十九日﹐金人移文﹐索禪學通經僧行數十人﹐開封府集諸禪長老及首座西堂禪僧等應募﹐每院不下十餘人﹐解赴軍前﹐後多有退歸者﹐所畱僅二十人﹐傳聞待遇頗厚﹐諸寨輪齋襯施無虛日。是日﹐又索應刊經板﹐官司購求﹐卽時解赴。

二十日﹐解太學應聘之士三十人赴軍前﹐官司備肩輿使之去。已而金人再移文﹐令根括金銀。先是樂官﹑醫官﹑內官陳狀軍前﹐乞取家中窖藏金銀﹐開封府經令掘取解者﹐如是者凡二十餘人﹐緣在先去軍前者﹐籠中皆有金銀。二酋由是震怒﹐斥責根括官吏﹐以謂向以爲絕無﹐各有結罪文狀﹐今乃如是耶故再行根括。官吏移交督責﹐至緊而至峻﹐官司不敢復拒。已而揭榜曉諭﹐委四壁官根括如初﹐民情皇皇﹐殆無生意。是日宗室宮嬪赴軍中者猶未絕﹐呼號之聲所不忍聞。

二十一日﹐金人移文﹐令議遷徙事﹐禦史臺經集百官於都堂聚議﹐後竟不聞所議果如何。是日﹐督責金銀尢峻﹐后妃帝姬首飾之類及宮人釵釧之屬﹐金使自入內中﹐親手盡皆抽去。官司猶懼其未能多集﹐乃於四壁置場數十處﹐堆垛官錢以收買﹐金每兩三十二千﹐銀每兩二千五百﹐多有赴場賣者。猶以爲未也﹐又揭榜﹐許以金一兩博米一石四斗﹐銀一兩博米一斗。是時民方艱食﹐𨿽有金銀無所用﹐往往樂於博易﹐官司收所買金﹐日不下千萬兩﹐並節次解赴軍中。

二十二日﹐金人移文﹐宗室南班官等項二十五日解發盡絕﹐並不得聽落一人。官司承命一切稟聽﹐尋委開封府﹐使臣小火下輩﹐散行搜索﹐狹街僻巷﹐無不周徧﹐小人無知觀望﹐輒於市井大聲號呼﹐云不得隱藏趙氏﹐如有收藏者﹐火急放出﹐庶免連累。如是所至號呼﹐官司從之而不問﹐此又可扼腕而泣血也。

二十三日﹐宗室南班官等赴軍中絡繹於道﹐又載宮嬪出門者凡數千車﹐督責金銀尢爲緊峻﹐又有軍前告禁中金場及鎭庫金塊者﹐取索前去。

二十四日﹐金人移文﹐指名取太學錄黃丰﹑楊願二人試選每占髙等者﹐似疑爲三十人所使﹐復托疾爲申﹐竟得免。

二十五日﹐金人移文﹐督責金銀極爲峻切﹐官司驚懼﹐莫知所措。迨晚﹐四壁提舉根括金銀官四人﹐催促根括金銀﹐已而﹐將四壁提舉根括金銀官四人押赴軍前﹐二酋震怒拂膺﹐大聲斥責﹐命執四人於監軍處敲殺之。提舉官卽尙書梅執禮﹐侍郎程振﹑陳知質﹐給事中安俊也。旣殺﹐復令簽級軍中﹐以令於眾﹐屍首棄南薰門下。時監軍者正處南薰門故也。又命執催促金銀官黎確等四人﹐並臺諫官各鞭背五十放還。是晚﹐大風拔木﹐百姓旣聞殺侍從捶臺諫﹐上下怖懼﹐疑啟變亂之端定在朝暮﹐持兵巡警如初。

二十六日﹐開封府﹑禦史臺催科金銀﹐無所不至﹐自九品以上折爲九等﹐均定金銀表段數目﹐各差人逐坊陌家至戶到﹐列爲三等攤認﹐金銀表段亦隨等均定﹐上下催督﹐急如星火﹐一城騷動﹐不堪其苦。而自廢主以來﹐金人之使日夕入城﹐徑造宮闕﹐如詣私家﹐折花飲酒﹐自相娛樂。至是輒乘醉插花滿頭﹐聯釒麀而睥睨行道旁﹐若無人觀者﹐恨不碎其首而食其肉也。

二十七日﹐督責金銀表段大抵尢甚於前﹐李若水兄及從吏輩在軍中﹐頗能道軍中事﹐云金人初廢上時﹐蕭慶持詔宣讀罷﹐徑迫上脫袍。是時﹐何等悉在上側﹐驚懼莫知所措﹐獨若水抱持上﹐呼天痛哭﹐爲金人所囚﹐累令金官髙尙書誘若水以髙爵﹐若水略不之顧。至初八日﹐又呼若水﹐若水抗論云「皇帝非失信﹐以祖宗積累之艱難﹐三世方得河東﹐陵寢在焉﹐大河在焉﹐而不敢輕與金人﹐惟義所在而已。且如二元帥自去歲城陷之後﹐再立主上﹐永事大國﹐歃血未幹﹐又復違背。又如金銀所須之外﹐種種需索無厭﹐貪人土地﹐取人婦女玉帛﹐而覆我宗社﹐害我生靈﹐是巨賊耳。弔民伐罪﹐豈如是乎」二酋大怒﹐令拽下殿﹐於靑城東華門外敲殺之。臨死﹐罵聲不絕於口。自金人彊暴﹐傾危王室﹐士大夫能以身死社稷之難者﹐才聞若水一人而已﹐萬世之下﹐宜其不能掩其忠也。

二十八二十九日﹐解發金銀表段又如昔時﹐先不要綢布等﹐至是悉要﹐搬擔不絕於道。傳聞城外表段堆積如山﹐有腐爛者﹐而竭府庫﹐困民力﹐可勝道哉﹗

三十日﹐上以文字達二酋﹐欲飲食衣服﹐其文送開封府﹐始令搬禦前服用等出城﹐士庶聞之﹐無不痛哭。

三月初一日﹐金人告報軍中﹐欲遣張邦昌入城。禦史臺檢準故例﹐宰相入城﹐合迓於門。徑行曉諭文武百官﹐於未時前悉詣南薰門﹐迓少宰張邦昌。如期而集者凡數千人﹐士庶往觀者千萬人。範瓊任長源諸統制官﹐領兵分列左右﹐自州橋及門下﹐森布如織。申刻﹐邦昌入門﹐金人送者及門而反。邦昌之入也﹐徑詣尙書省﹐百官惇請卽位﹐猶豫未敢。先是﹐軍前指捴﹐如不肯卽位﹐及城中不願推戴者﹐先戮大臣﹐而後縱兵洗城﹐官吏至是乃不敢不惇請﹐邦昌與庶官相見﹐慟哭盡哀。

初二初三初四初五日﹐金人節次移文﹐督立邦昌﹐文武百官庶民每日並詣尙書省﹐惇請再三﹐邦昌退避而未敢。

初六日﹐金人督立邦昌甚峻﹐及議定初七日擇時卽位。是日﹐統制官宣贊﹑舍人吳革睹事勢至此﹐起兵謀反﹐正班直散祗候凡三營﹐並殺血屬以應事。未啟﹐爲人所告﹐範瓊自部兵格殺五十餘人﹐其餘悉潰﹐革父子與爲首者並斬於大梁門外。嗟乎﹗革誠有志﹐柰何事未成而身遇害可悲也哉﹗

初七日辰時﹐張邦昌卽皇帝位。是日﹐金人使使命五十餘人﹐乘騎數百從之持冊文﹐邦昌自尙書省慟哭上馬﹐至闕庭又慟哭﹐及幕次更帝服﹐少頃﹐北面再拜謝恩。金使跪進冊命國璽﹐再拜謝。金人退﹐文武百官引導入宣徳門﹐服赭袍﹐張紅蓋﹐禦文徳殿受賀。

初八初九初十十一日﹐連日宴金使於禁中。

十二日﹐金使移文﹐索金銀表段又峻﹐且云「金銀表段所須十分﹐未及一分﹐仰開封府在京坊巷見在人戶等數配﹐限三日納足﹐如不服之人﹐全家押赴軍前。」先是﹐金人索在京戶口數目﹐開封府報以七百萬戶﹐軍人詢李若水﹐亦以此對。金人無厭之欲﹐見京城戶口之眾﹐至是乃令將坊巷人戶等數配﹐意欲於此百萬戶中盡行數配﹐所得不可勝計也—封府奉行﹐莫敢論辧﹐乃以見在人戶﹐隨髙下配之﹐欲敷原數﹐𨿽細民亦不下金三十錠﹐銀一百錠﹐表裏五百匹。家至戶到﹐分到成數﹐揭榜門首﹐督責於日下送納。小民自知所配太甚﹐復事出於眾﹐且相戲謔云「假使變甑釜爲金銀﹐化屋宇爲表段﹐亦豈能如是敷納。」但金人自以爲必得而準望﹐督責者繼踵不絕也。

十三日﹐金人督責金銀表段益峻﹐官司徵催﹐莫敢少怠。又散榜﹐逐坊巷其戶口單名及所攤認數﹐委本廂地分分頭催督﹐急如星火﹐小民應之而不問﹐官司亦無如之何。

十四日﹐邦昌遣使軍中乞免﹐其書云﹕

「比以冒膺縟禮﹐願展謝悰﹐𨿽瀝貢於忱辭﹐終未孚於臺表﹐退思感悚﹐豈易敷陳載惟艸昧之初﹐實軫阽危之慮﹔民志未定﹐故未有以得其心。事緒實棼﹐念將何以息其動昨奉臺令﹐取索金銀表段﹐以充犒軍。伏自入城以來﹐講究民間﹐實頗罄竭﹐悉已輸納。嗣位之初﹐朝廷祗畏﹔戒諭官吏﹐罔敢不虔仰蒙大恩﹐敢不思報﹐𨿽割肌體﹐豈足論酬念斯民困獘﹐以其圍城之久﹐比屋餓莩者多﹐每欲撫養﹐則無資澤以厚其生﹔欲拯給﹐則乏米糧以續其命。徵催正急﹐刎縊相尋﹐若閱日消淹﹐則所存無幾。非仁何以守位非民何以守邦坐觀轉壑之憂﹐不啻履冰之懼。與夫跼天蹐地莫救於元元﹐曷若歸命投誡仰祈於大造伏望察其懇切﹐賜以矜容﹐特寬冒犯之誅﹐誕布蠲除之惠。則始終之徳﹐遂全億姓於死亡﹐報稱之心﹐敢憚一身之糜潰﹐期於沒齒﹐以答隆恩。」

十五十六日﹐徵催金銀表段如前﹐但絕無輸納者。邦昌命百官庶務作舊修飭職事﹐國子祭酒學官奉行﹐不敢懈怠﹐尋曉示諸生﹐須管置課冊假簿及鎖院補塡。

十七日以後私試﹐諸生笑而不答。

十八十九日﹐徵催稍緩﹐莫知其故﹐鋇門災﹐是日大火燒

百餘家方息。

二十日﹐邦昌命遣國子祭酒董逌撫諭諸生﹐慰勞備至﹐逌承命巡齋﹐宣布邦昌之意。蓋自圍閉﹐諸生困於�鹽﹐多有疾故者﹐迨春尢甚﹐日不下死數人﹐有至十餘人者。邦昌具知﹐乃有撫諭之意。又命醫官十人﹐於諸齋日夕看候。又給藥餌之資各五千。太學疫气尢甚﹐於今年自春至夏物故者二百人。先是﹐就正齋生蔡延世夢金甲神在太學前﹐箕踞而坐﹐顧左右百餘﹐令取鍬往東南﹐旁有一人問曰「此何爲者」神人曰「要葬太學之士。」復問曰「其數幾何」神人曰「幾半。」中有被髮赤目趣向北咒曰「飲吾水者﹐可以免死。」旣覺﹐汗流浹背。計自春初﹐在學者才七百人﹐今物故者三之一﹐亦可駭也。後病疫發腫者﹐往往只於豆湯取效﹐由是太學盛傳﹐服之者無不愈疾﹐疑其神人咒水之異﹐故黑豆方似亦可以廣傳於世﹐因錄方於後。黑豆二錢﹝炒令香熟﹞﹑甘艸二寸﹝炒黃色﹞﹐右二味以水二盞煎一盞﹐時時服之﹐自愈。

二十一日﹐先解發醫官伎藝等復有入城者﹐云被二酋指揮﹐聽暫告假入城﹐收買藥材物色之類﹐其醫官各於行李籠篋上揭榜﹐云太子元帥府醫官某人行李﹐或云國相元帥府。小人甘心從事﹐於此輩尙欲矜耀﹐可謂下愚而無知者歟。

二十二日﹐金人移文﹐節次索金銀表段並犒軍之物﹐所須𨿽未及千分之一﹐但念楚國肇造﹐本固則寧﹐慮有徵督﹐重困民力﹐已議停止。邦昌令開封府散榜曉諭。

二十三日﹐上自軍中批禦札付王時雍﹑徐秉哲﹐云「社稷山河﹐皆爲大臣所誤﹐今日使我父子離散﹐追念痛心﹐悔恨何及見已治行﹐缺少廚中所用什物﹐煩於左藏庫支錢三千貫收買﹐津遣至此﹐早晚成行。請勉事新君﹐毋念舊主。」仍書禦名﹐上王徐二公﹐士庶傳聞﹐血淚迸落。

二十四日﹐軍中放還官吏﹑僧道﹑百姓入城者凡數千人﹐路允迪﹑沈晦亦其數。

二十五日﹐傳聞金人前軍啟行。

二十六日﹐城外大火亙天﹐傳聞金人前寨焚寨柵。

二十七日﹐邦昌用天子儀衛法駕﹐縞素出南薰門﹐設香案﹐率百官士庶素服慟哭﹐送太上皇帝﹑主上北行。

二十八日﹐邦昌服赭袍﹐張紅蓋﹐出南薰門﹐設香案謝恩及餞別二酋﹐及午而返。連日之出﹐不過設香案﹐陳起居並如常。從行卽王時雍﹑徐秉哲﹑吳開輩也。士庶旁觀﹐無不感愴。

二十九日五鼓﹐太上皇帝﹑主上北行。傳聞太上皇在二太子軍中﹐主上在粘罕軍中﹐主上乘馬﹐侍衛百人﹐後有監軍從之﹐自鄭門而北﹐所過一城角﹐淹面號泣﹐諸王各乘車。士庶傳聞﹐肝心摧裂﹐親王﹑駙馬﹑宗室多徒步﹐不能行﹐驅之使前。

四月初一日﹐兵退﹐金人班師﹐邦昌委範瓊交割城池樓櫓﹐復分撥兵衛尙關閉守如故。是日﹐民間聞金師之退﹐恍若再生﹐競欲登城觀者﹐如蟻集鱗次﹐惟鑾輿播遷﹐爲之愁恨耳。

初二日﹐上下四壁修飭樓櫓﹐委侍郎邵溥總領其事﹐置修城司壁官屬各有員次。

初三日﹐範瓊領兵出城外搜空﹐得金人遺棄寶貸表段米麵豬羊等不可勝計。又棄下老幼﹑病廢及婦女等﹐至是盡徙入城﹐多有挾遺米麵或有懷金帛者﹐欲以爲入城養生之具﹐盡爲守門兵卒輩毆打奪之﹐城外金人遺棄之類﹐大抵亦多爲兵卒所有﹐此亦官司措置乖謬耳。

初四日﹐邦昌肆赦。是時﹐天下勤王之師﹐稍稍已至近境﹐午刻有榜云﹕範尙書﹑趙資政領兵在南京﹐先遣統制官王淵到闕議事﹐仰城中不得驚擾。

初五日﹐王淵領兵到闕﹐屯於通津門外。邦昌出手書﹐欲冊命元祐皇后﹐其書云﹕

「予世受宋恩﹐身相前帝﹐每欲捨生而取義﹐惟期尊主以庇民。豈圖禍變非常﹐以至君臣之易位﹐旣重罹於网罟﹐實難逃於刀繩。外迫大金兵火之餘﹐內軫黎元塗炭之苦﹐顧難施於面目﹐徒自憚於夙宵。杵臼之存趙孤﹐實初心之有在﹔契丹之立晉祖﹐考前迹以甚明。重惟本朝興創之圖﹐首議西宮尊崇之禮﹐恭惟哲宗元祐皇后﹐聰明睿知﹐徽柔懿恭﹐王假有家﹐肅母儀於方夏﹔天作之合﹐早配徳於泰陵。𨿽嘗寓瑤華崇道之居﹐亦繼承欽聖還宮之請﹐久棲眞於祕館﹐尢著徳於令聞。今二帝旣遷﹐山川大震﹐匪仰伸於懿範﹐將曷稱於儀刑是舉用國舊章﹐擇時陬吉﹐躬卽彤庭之次﹐虔修欽奉之儀﹐允契天心﹐式從人望。幅員時乂﹐庶臻康濟之期﹔京邑卽安﹐更介靈長之祉。宜上尊號曰宋太后﹐令有司擇日具冊命﹐疾速施行。」午刻﹐奉元祐太后於瑤華宮﹐仍居延福宮。

初六日﹐百官起居元祐皇后於延福宮。

初七日﹐宗室惇武郎叔向領兵七千人到闕﹐屯於靑城。

初八日﹐邦昌命賜學校之士恩有差。是日﹐開諸城門。

初九日﹐有司備禮﹐冊元祐皇太后﹐百官致慶。

初十日﹐邦昌請元祐皇后垂簾聽政。手書曰﹕

「以身徇國﹐蓋嘗質於軍中﹔忍死救民﹐姑從權於輦下。乘外兵之悉退﹐方初志之獲伸。載惟遭變之非常﹐本以濟國於有永。今則保存九廟﹐復活萬靈﹐社稷不移﹐衣冠如故。奉迎太后﹐實追少帝之玉音﹔表正萬邦﹐猶假本朝之故事。蓋以敵方退舍﹐兵未越河﹐尙餘殿後之師﹐或致回戈之舉。於間諜漸以北還﹐旣禍亂之消除﹐豈權宜之敢後延福宮太后宜遵依原奉欽聖憲肅皇后詔旨﹐正尊號曰『元祐皇后』﹐入居禁中。緣遣使康邸﹐未知行府所在﹐軍國庶務不可曠時﹐恭請元祐皇后垂簾聽政。以俟予復避位冢宰﹐實臨百工﹐誓殫孤忠﹐以輔王室。惟天心悔禍﹐啟帝冑之應期﹐二帝𨿽遷﹐賴吾君之有子。惟多方之時乂﹐系我後之斯猷﹐邦其永孚於休﹐庶亦有辭於世。」

十一日﹐元祐皇后垂簾聽政。邦昌退居資善堂﹐復收僞赦。邦昌僭位﹐首尾三十三日﹐不禦正殿﹐不受常朝﹐不出呼見羣臣﹐不稱朕﹐面奉由內降則曰「中旨」﹐宣示四方則曰「宣旨」﹐手詔則曰「手書」。至於禁中諸門﹐悉行緘鎖﹐題以臣張邦昌謹封﹐大抵似不敢僭逆。惟王時雍附會其心﹐以眞主事之。方金人初欲立邦昌﹐時雍先著名列狀。後邦昌入﹐時雍專主其事﹐頗有徳色。每於邦昌前言事﹐則曰「臣啟陛下」﹐邦昌屢斥之。朝中舊呼時雍爲「三川牙郎」﹐謂王黼用事時﹐時雍與鄕人貨賂賣差遣﹐殊不知亦能爲「賣國牙郎」也。

十二日﹐勤王之師繼有到闕者。

十三日﹐道路漸通﹐日有出城者。四廂都巡檢使範瓊揭榜云「據探報﹐金人尙有後軍見畱滑州界上﹐四方客旅未得輕出。」不知何意。

十四日﹐開封府曉示﹐準奉皇弟康王天下兵馬大元帥札子﹕當府領兵勤王﹐以被受手詔﹐云已與金人請和。及得曹樞密礬書﹐稱不得輕動誤國﹐遂屯人馬京畿﹐以示逼逐。後據探報﹐屢幸兵寨﹐恐有姦謀﹐卽傳檄河東河北﹐激厲軍民﹐以兵邀敵於前﹐促勤王之師追詣於後﹐莫不響應。今聞兵眾旣行﹐未知二聖所在﹐臣子之心﹐痛渝骨髓﹐呼天叩地﹐隕越無所。𨿽有探報﹐未審虛實﹐仰開封府詳此﹐悉開具兵馬臨城﹐盡與未盡﹐二聖車駕﹐還與未還﹐仍曉諭諸人﹐當府領兵邀追﹐迎請以安眾心﹐具狀申來。士庶讀之﹐莫不感慟。

十五日﹐李綱傳檄京師云﹕

「與湖南安撫郭三益等會合湖南勤王之師﹐旬日得精兵十萬﹐見起發前來勤王﹐仰開封府散榜曉諭。」

又傳到何志同等率師勤王﹐誓書云﹕

「徽猷閣學士朝奉郎知淮寧軍事趙子崧﹑徽猷閣直學士朝奉大夫充江淮荊浙等路制置發運充經制使翁彥國﹑奉議郎都水使者榮嶷等敢告士庶﹕金兵再犯京闕﹐侵攘暴虐﹐人神共憤。聖天子屈己議和﹐猶未退師﹐曠日持久﹐包藏禍心﹐宗社危辱﹐王命隔絕﹐天下臣子﹐各奮忠勇﹐誓不與之俱生。今諸道之師大奮於近輔﹐凡我同盟﹐毋愛身徇私﹐毋懷異觀望﹐戮力合謀﹐共安王室﹐以全臣節。三軍之士視死如歸﹐千萬人惟一心﹐進則厚賞﹐榮於家邦﹐退則重刑﹐殺及妻子。有違此盟﹐神明殛之﹐皇天后土﹐太祖太宗﹐實鑑斯言。」

十六日﹐開封府揭榜云﹕

「傳到京兆府安撫司札子﹐據從義郎秦鳳路經略司準備將領權第一副將本路奇兵勤王﹐種深申契勘準秦鳳路總管衙指揮領秦鳳路奇兵軍馬前去勤王﹐深伏念﹐在秦鳳守官幾二十年﹐漢番人情﹐委是諳熟﹐今據回紇國大使木瓜心﹑骨捉龍國首領溪姑丙靈首領藥買食國首領藥欄出頭﹐爲金人侵犯南朝官家阿爺﹐木瓜心情願自備衣甲﹑人馬﹑口食﹐前去廝殺﹐共約三十萬人馬﹐及有恆恆國首領﹐結連通溫來傳送前去﹐會同發遣訖﹐契勘前項諸國首領﹐深爲在熙秦累年管勾茶場﹐日逐相親﹐人情遠邇﹐大段習熟。今來逐人爲見深自乞前去勤王﹐各情願自備甲馬口食﹐隨深身前去﹐委是赤心忠義﹐人馬彊壯﹐深以指揮各分頭統領﹐分數路前去破敵。及乞差發得力使臣﹐多賫金帛﹐前去激賞﹐上項首領﹐各取便路﹐兼程起發﹐前來京路會合﹐伏乞指揮施行。小貼子契勘深一行軍馬經過縣鎭﹐居民往往以錢糧犒賞﹐父老多稱﹐前後所過軍馬﹐無此整肅﹐人人皆願隨深前去勤王﹐亦乞照會施行者。」

十七日﹐範瓊除龍神衛四廂都指揮使兼四壁都巡檢使﹐任長源宣贊舍人﹐軍頭引見司使臣各轉一官﹐云以京城彈壓之功﹐敍遷至此。

十八日﹐開封府揭榜云﹕

「兵馬副元帥公文行下﹐當所統率軍兵﹐奉大元帥康王指揮﹐會合諸處人馬﹐追擊掩殺金兵﹐仍令隨事便宜措置。自承康王札子﹐星夜間道路走使臣三偏督河北東路諸州軍府追殺﹐合心並力﹐占據要害﹐斷絕橋道﹐把厄圍擊﹐救迎二聖與諸王皇族后妃﹐期還宮闕﹐使三軍將佐臣子死節﹐誓報國恩。先下大名府路﹐分催諸處人兵將士﹐隨渡徑過﹐與西路人馬相約掩擊去訖。契勘自去十一月後﹐金兵登城﹐按甲不動﹐假倡和議﹐使四方勤王之師坐待近畿﹐詭詐百出﹐使中外聲迹不接﹐致請二帝出郊﹐乃輦載金帛﹐罄竭帑藏﹐以成姦計﹐又邀擁鑾輿及皇族子孫后妃以下逾河北去﹐及啟行﹐外人才覺﹐知四方痛切忠憤﹐呼天號訴﹐日月變色﹐夷狄竭我中國﹐乃上累君父﹐切惟大宋一統天下﹐祖宗功徳﹐滋休太平﹐自古莫比﹐本緣姦臣誤國﹐結怨生隙﹐流毒移患﹐遂致今日。以天下之大﹐宗社之重﹐上天眷佑有宋﹐垂億萬其必有待﹐賴公卿將帥一心保護﹐廟廊安存﹐庶姓又見大宋之徳澤甚深﹐與天地終始﹐其都城軍民僧道等思慕之心豈有窮已今大元帥康王﹐忠孝友愛﹐出於天性﹐自總兵於外﹐親擐甲冑﹐冒犯風雨﹐欲戡定國難﹐戢寧方夏﹐會諸路勤王之師﹐不啻百萬﹐前此守和信盟﹐以俟敗退﹐俯爲生靈﹐每戒輕動﹐及國家一落姦計﹐蒼生柰何自康王聞此﹐泣盡繼血﹐𨿽艸木無知﹐亦皆悲慟﹐左右開勉莫回﹐便欲躍身自奮﹐手格戎以刷父兄之恥。見不住進發人馬﹐嚴督忠臣義士﹐數路合擊﹐𨿽封王建節﹐亦許充賞﹐期於力救二聖回﹐用慰中外﹐故未忍歸朝瞻望闕庭﹐款謁宗廟﹐與本朝父老軍民僧道相見。伏想輿情﹐日夕願望必興﹐祖宗之積累甚厚﹐遽曹兵作孽﹐致二帝播遷﹐惟康王爲宗廟社稷所賴﹐佇成大功﹐禔福天下。當所駐兵距京城之近﹐具公移慰撫都人者。右曉示在京各令知悉﹐朝奉郎徽猷閣待制兵馬副元帥宗澤。」

十九二十日﹐宗室叔向靑城募救駕義兵﹐又分遣使臣揭黃旗入城召募﹐一如曩時﹐應募者多市井遊惰無能之人。

二十一日﹐大元帥府參謀宮東南道總管趙子崧揭榜云「奉大元帥康王札子﹐節制東南諸軍﹐進援王室﹐已至近城。切惟趙氏徳澤洽於民心﹐主上仁聖慈儉﹐天下忻戴﹐獨以姦臣賣國﹐坐致金兵犯闕﹐禍變之大﹐曠古未聞。至於二聖播遷﹐六宮九族系累以去﹐天下臣子﹐悲憤痛切﹐甘心屠潰﹐況本朝親王。元帥將兵在外﹐故於去年主上特付大元帥之柄﹐蓋本天意。康王已委副元帥追擊金兵﹐迎請二聖車駕。又委子崧等軍準備﹐以圖興復﹐仍登壇歃血﹐盟於三軍﹐千萬人惟一心﹐誓死赴難。今宰臣忠懇﹐至三衙太尉等﹐上下計奉母后寶書﹐迎請康王﹐社稷有主﹐人知所歸。都城軍民﹑僧道﹑耆老等世受大恩﹐各懷忠義﹐當金人劫請車駕及皇后之時﹐諒其本心必不忘趙氏。各宜安堵﹐無致疑惑﹐以待恩撫﹐須至詳示者。」

二十二二十三二十四日﹐母后節次遣使請迎康王﹐官吏士庶延頸以待。

二十五日﹐母后詔令備車駕法仗等﹐並赴南京迎請康王﹐百司庶務各分其半而去。

二十六日﹐太宰張邦昌率官吏等乘舟下汴﹐前往南京﹐朝禮迎請康王。

二十七日﹐括船裝發綱運及乘載宮嬪等赴南京﹐詣康邸﹐汴河之船如鱗。

二十八日﹐祭酒董逌率太學生百餘人捧表赴南京。

二十九日﹐康王節次移文﹐諭京城士庶及令有司﹐作急催督綱運﹐以濟都城缺乏。

三十日﹐連日官吏赴南京者殆不絕。

五月初一日﹐康王卽皇帝位於南京。肆赦中外﹐攺元建炎。後一日﹐赦到京﹐士庶舉手稱慶。

◎拾遺

元年春﹐金人退師之後﹐朝廷大臣無復經畫﹐各執偏見﹐自相矛盾。已而羣姦協謀﹐力排李綱任兵柄﹐將四十萬俾解太原之圍﹐意欲中綱﹐殊不知中綱乃所以中朝廷也。種師中五月敗﹐解八月敗﹐殺戮潰散殆盡﹐而給不解圍。九月三日辰時﹐太原陷。凡十有五日﹐上下相蒙一人﹐猶未知太原京師之屏翰也﹐太原陷﹐則王室孤立﹐內外無援﹐可謂危矣。諸公恬然不卹﹐尙守和議﹐有建遷都之議者﹐有建徵兵之議者﹐爲執政者方遣使議和﹐此非所急﹐方且今日立春秋博士﹐明日攺野王配享﹐朝廷貴近﹐私植黨翼﹐獘乃益甚。烽燧不立﹐斥堠不遣﹐金兵翔於河上﹐猶未之知。

十一月二十五日﹐金人遽及闕下﹐廟堂始倉皇﹐分遣五路使臣徵召天下之兵﹐京師被圍月餘﹐援兵竟不至﹐城遂陷。罪誰與歸卽王云自六月使還時﹐太原未下﹐金人亦頗厭用兵﹐遣王云來﹐只要三鎭租稅﹐限半月復到燕山﹐仍要遣使﹐命三人分往三鎭告諭﹐從所請則便可解兵﹐仍不得爽約。王云星夜奔馳﹐才六日﹐至京入奏﹐上大悅。顧問大臣﹐皆不欲與之。云與宰相吳敏素不協﹐因以事黜之﹐責如唐州。云猶再三抗論﹐引列利害﹐吳敏百端阻之﹐竟不遣。直至九月﹐始再遣云使金﹐時太原已陷矣。云十四日回報﹐言金人欲三鎭﹐朝廷𨿽明有許意﹐復猶豫未遣。云再衝突﹐旣行﹐已見殺於磁川﹐守土者詭奏云「王云入境﹐忽爲廟中神馬突死。」異哉﹗

太上皇初起萬歲山﹐奇花﹑異卉﹑怪石聚於山﹐窮奢極侈﹐冠映今古。去年金人犯城﹐城上炮石盡取給於此山﹐亦上皇之賜也。舊在禁中﹐今年秋﹐屏園囿之觀﹐毀撤垣墻﹐許庶民居止﹐由是士民皆得遊覽。其間山川臺榭﹐不可紀極﹐奇石森列﹐悉有名號。如玉京獨秀﹑太平巖﹑卿云萬態﹑奇峯﹑紫蓋﹑飛來峯﹑伏龍走虎之類﹐尢爲特絕。又有松陰﹑竹徑﹑花圃﹑石洞﹑村居﹑酒肆﹐莫知其數。戒嚴日久﹐殊乏樵蘇﹐有旨許軍民入山采斫﹐樓臺閣榭﹐一朝撤去。中有一絳霄樓﹐金碧間錯﹐勢極髙峻﹐如在云表﹐盡工藝之巧﹐無以出此。其間卽天神每降格處也。自軍民毀撤﹐不逾時殆盡﹐遂成丘墟矣。萬歲山﹐始立用此名﹐後攺爲艮嶽﹐又攺爲壽嶽﹐期與天地長久。今不數年間﹐興廢如此﹐可勝嘆哉﹗

去年十二月立冬﹐術者王淩明以謂﹐國家大忌。丙午冬三月﹐可於此日借春致祭﹐打牛如立春﹐朝廷從之。聞者或以爲笑﹐天時豈可惜也但京城之陷﹐竟不出此月﹐理或近似。金人亦行夏時﹐去歲年號﹐天會四年閏八月﹐而中國乃閏十一月。天時也﹐番漢𨿽殊﹐而五年再閏﹐不同如此﹐豈歷數有工拙耶未知孰是。

粘罕自謂用兵過孫吳﹐軍中稱二太子爲佛子﹐言不殺人也。大抵紀律嚴明﹐故士卒用命。京城統制官死事者三人﹕胡慶彥﹑陳克死於戎﹐姚友仲死於兵。獨劉延慶﹑劉光國父子﹐奪萬勝門﹐帶班直長入祗候西方萬餘人突出﹐殊不念乘輿播遷無所﹐社稷安危在反掌間。延慶父子食祿﹐累世荷恩﹐而履蹈反愧於市人﹐要之危難之際﹐始見臣子忠義之節﹐不必將種相門也。金人每擊鼓以報平安﹐其聲如雷﹐傳聞一鼓凡有數槌﹐槌上悉系球子﹐所以其聲疾而大。或日暮天欲曉﹐其時不常。破城之後﹐又於四壁繞城種柏﹐不知何義。

去年春﹐金人犯闕﹐寨皆在西北地牟駝岡。金人旣去﹐議者引汴水灌岡﹐爲水所壞者凡十有八﹐冀金人不復下寨也﹐識者笑之。借使汴水可淹牟駝岡﹐胡不俟金兵復來﹐而後引水灌之則金兵可盡沒。今乃先引水灌岡﹐是教金兵預備也。其謀之不臧﹐每每如此。

破城之日﹐百姓軍人卽都亭驛﹐殺金使四人﹐剖剝之﹐其一乃監軍之子﹐余不得姓氏。自廢主之後﹐凡欲洗城者數次﹐蓋監軍頗怒國人之殺其子也。力欲洗城﹐披甲挺刃﹐凡數次。登﹐城中有黃旗兵將在空中﹐不可近﹐遂止。未知是否﹐但主洗城者乃劉監軍與粘罕﹐二太子不預焉﹐蓋其性善矣。

金人自陷城後﹐徵求不一﹐罄府庫﹐竭帑藏﹐至取乘輿服禦嬪宮等物﹐上在軍中未嘗動色﹐惟索及三館書籍﹐上喟然嗟嘆久之。

上講和回﹐憐太學諸生辛勤﹐效死弗去﹐卽遣中書舍人孫覿兼祭酒慰勞諸生﹐及聞議賞格﹐諸生感激上意﹐涕泗橫流﹐繼而再幸軍中﹐駕往來﹐人數聞諸生時有獻書乞詣軍前論列者﹐官司例不許行。

丙午年十一月二十五日﹐金人到闕。閏十一月二十五日﹐大雪﹐城陷。十二月二十五日﹐大火燒開寶天寧寺及居民五百餘家。丁未年正月二十五日﹐大風﹐金人敲殺從官梅執禮等四人及捶打臺官四人。三月二十五日﹐金人前軍啟行﹐自犯闕圍城﹐首尾半年﹐去來皆取二十五日﹐其餘二十五日皆有變異﹐不知其適然耶或陰陽度數使之然也

京城四壁守禦官吏﹐以南壁言之﹐都守禦則有孫傳﹐提舉則有李擢﹑郭仲旬﹑喬師中﹐統制則有王奕﹑姚友仲﹐統領則有髙特﹑範瓊﹑何慶彥﹑石可寶﹑李湜﹐其餘逐急差到統制﹑統領官﹐不下十數員。每一統制下﹐使臣不下三四十員﹐效用不下四五千人。每使臣一員﹐日給錢八百文﹐或一貫效用﹐或三百或五百﹐率多親戚門生故吏。又有朝廷權貴內侍請求而至者﹐身未嘗親戰﹐或不出戰而受上賞者﹐用命當鋒者未必收錄。至於中傷軍兵﹐有輕傷而得重賞者﹐有戰死而復作逃亡申舉者﹐其獘殆不可勝言。其尢甚則有統率官論功第賞﹐𨿽子侄親戚遠在重湖千里之外者﹐詭名誣奏﹐例被賞典。京師𨿽陷﹐彼猶攜告札以遺子孫﹐歸耀鄕裏﹐自以爲得計﹐比比皆是。守禦將士往往如此﹐冀其死守而不陷﹐其可得乎

元年冬十一月﹐金人遊騎渡河﹐先遣王芮來﹐堅欲割兩河以和﹐朝廷從之。遂遣耿南仲割河北﹐聶昌割河東。二十日﹐粘罕來自太原﹐河陽營靑城齋宮﹔乾離孛來自眞定﹐渡河﹐營劉家寺。先是﹐樞密李回將兵防河北﹐不能禦敵﹐回引兵遁走﹐金人遂猖獗﹐京城閉守﹐居民乘城。二十七日﹐東壁百姓喧嘩﹐毆殺統制官辛康宗等﹐城幾陷。詔罷百姓守禦﹐差官召募死士發城﹐然守備不戒﹐將卒庸懦。又賞罰不明﹐識者知其必不能守。車駕親幸四壁﹐撫軍擐甲服劍﹐士卒鼓勇﹐造攻具甚急。或勸上遣兵出郊﹐結諸�以扼金人﹐縱不欲戰﹐庶幾金人不敢近城﹐爲異議所阻。金人築甬道﹐造鵝車﹑洞子﹑欲攻南壁﹐爲都水聶守決河水灌﹐所以金人不得攻﹐且遣使邀車駕議和﹐又欲皇帝遜位於肅王﹐辭語慢侮。宰相何招集流民數千﹐厚賞﹐號爲奇兵。又馬步軍太尉王宗礎薦健兒﹐郭京召遊手七千餘人﹐自言有隱形祕術﹐且以拒金人﹐金人皆以爲笑﹐後盡沒於護龍河。中書舍人李擢守南壁﹐不以聞﹐自治甬道﹐上幸陳州門﹐大怒﹐罷擢拘系之。時天大雪﹐十一月初十日﹐風暴甚﹐守城官不能彀弓﹐凡二十餘日不霽﹐雪深丈餘。二十四日﹐金人自陳州門推鵝車﹑洞子﹑云梯﹐上縱火燒鵝車等﹐風火反燒敵樓﹐三門士卒懼甚﹐幾於潰散。有旨並力修完敵樓﹐未畢。二十五日﹐金人自所燒城入﹐凡十四人先登﹐士卒潰散﹐自相踐蹂﹐死者以千萬計。統制官相星宏死之。是日﹐郭京引兵入陳州門﹐或云與金人爲應援﹐就拔漢幟﹐遂立黑幟﹐斂兵不下。是夜﹐火九門城堞﹐內侍黃經臣死之。金人又縱火燒近城寺觀屯兵者﹐凡五日五夜不息。城中不知死所﹐百姓奔左掖門﹐問車駕所在﹐帝禦宣徳門撫諭﹐且納死守五日﹐內城門始開。二十六日﹐金人遣使議和﹐何使金求和。明日﹐遣皇子爲質﹐不納﹐堅欲邀龍徳出郊。衛士蔣宣﹑李福作亂﹐伏誅。時有欲邀車駕南幸者。明日﹐上單騎出南薰門﹐見二酋納款求和﹐迨夜還宮。自是何﹑李若水等及誤國大臣﹐皆謂金人守信不渝﹐殊不爲備。初淩鑠阻格議臣﹐金人遣使入城﹐需車馬金帛寶玉繒綺女子百貨﹐動以億兆計﹐官兵守城者多投金營﹐言城中虛實﹐取索官司百物﹑玉寶﹑器玩﹐無不欲者﹐金人又令朝廷使使賫詔四方勤王退師﹐兩國永和﹐蓋欲絕我外援也。凡五十日﹐而金人斂兵不下﹐伐木爲障﹐蔽若山林﹐內外𨿽不相見﹐時有遊騎剽掠近城居民﹐焚劫王侯大第﹐取金寶婦女。小人乘勢剪髮塗面﹐詐稱番兵﹐白晝爲盜﹐官不能禁﹐有捕獲斬首者日十數人﹐凡月餘始定。正月七日﹐金人遣何﹑李若水入城﹐責金寶不足﹐欲挈何家屬﹐又欲縱兵大殺﹐甚懼﹐奏言金人欲入城﹐上再行出郊﹐議上徽號﹐至﹐乃迫車駕出郊。上𨿽難其行﹐然甘之詐而不疑也。別無一人知者。明日﹐急傳車駕如軍中﹐百官痛恨﹐復莫能救﹐且知其必生變異矣。皇太子監國﹐孫傳﹑五相﹑張叔夜至樞密。範瓊攝兵政。車駕幸劉家寺﹐逾月不得歸﹐太學生何揆等哭於南薰門﹐金人追至軍前殺之﹐事見前錄。

