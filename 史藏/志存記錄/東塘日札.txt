東塘日札嘉定朱子素﹝九初﹞述

明懷宗殉國之次年﹝乙酉﹞五月初九日﹐南都破﹐宏光出走﹐禮部尙書錢謙益率羣臣降。有周筌者﹐吳郡人﹐謙益客也﹔密受謙益旨﹐謁大淸統軍大帥豫王﹐具言吳下民風柔軟﹐飛檄可定﹐無煩用兵。王大悅﹐卽日拜官﹔使王家鼒等佐之﹐安撫吳中。甫出都門﹐郡邑長吏望風解印綬去﹔所過輒降。至吳郡﹐家鼒據察院﹐傲岸自若﹔筌獨微服出沒市廛﹐郡人多爲耳目。未幾﹐明監軍楊文驄率兵突入﹐捽家鼒等數人戮於市﹔發取府庫﹐莫知所之。筌間行歸豫王﹐王怒﹐發兵入吳。吳中禍本﹐實基於此云。

嘉定五月十三日始聞維揚陷﹐畱都不守。十五日﹐邑諸生羣集縣治﹐索廩糧並鄕試條編銀﹐乘勢劫奪﹐城中鼎沸。邑令錢默盡發公帑置堂﹐諸生始散﹔遂密疏諸生數十姓名﹐重賄吳淞總鎭吳志葵﹐求悉抵於法。是月三十日﹐錢乘間出亡。

六月初一日﹐志葵遣兵執諸生十一人去﹔褫衣就縛﹐徒跣行烈日中﹐窘辱備至﹐乃釋之。

初四日﹐大淸刑部侍郎李延齡﹑總兵官署督撫事土國寶等率兵入郡。

十四日﹐安撫筌單騎至邑﹐搢紳皆出避﹔百姓結彩於路﹐出城迎之。旋緘邑篆並縣誌上於郡。

二十四日﹐大淸新授嘉定縣令吳郡張維熙至。是日亭午﹐志葵以百人用白布裹頭﹐伏時光祿墓道旁﹔晡時﹐亂入民家索酒食﹐聲言欲取張令。人定後﹐各刈蒲葦一束﹐燃其端﹐持之以行﹐其光燭天。城中大震﹐乃厚集民夫鳴鑼發炮﹐東向大噪﹔志葵兵亦羣噪應之。維熙恐﹐倉卒夜遁﹐士民狼狽出奔。

二十七日﹐志葵發兵來﹐城內外百姓疑爲恢復之師﹐懸彩執香﹐較迎周筌時十倍。志葵用明應天府逃將薄若來爲前導＿＿若來卽嘉定人﹐市井無賴﹐以膂力遭逢權貴﹐官至後軍都督﹔聞維揚陷﹐棄職而逃。至是﹐從志葵入城﹐遽趨庫﹐僅存銅錢數十千﹐舁之行。過徐家行﹐大掠﹐寸縷無遺﹐貧民哭聲震天﹔志葵﹑若來因重加載海。是時﹐明淮撫田仰﹑監軍荊本澈與奄人李國輔等合兵共立義陽王﹐以舟師駐崇明沙﹔志葵率妻子從之﹐旋捨去。

維熙至吳郡請兵﹐於閏六月初六日復入縣。

初八日﹐侍郎李延齡遣裨將李成棟以百餘艘載步騎二千鎭守吳淞﹐恣百姓聚觀。曰﹕今與汝爲一家人﹐勿畏我也。觀者見成棟缺一齒﹐貌復不揚﹐甚易之﹐哄笑而散﹔成棟愕然。黎明﹐從陸路赴吳淞﹐至新涇鎭暫駐﹐恣其淫掠﹐婦女斃者七人。時大旱水涸﹐兵船悉泊東關外﹐部將梁得勝以三百人守之。城外居民與貿易如平時﹐攺稱都督﹑亦稱相公﹐嬉嬉然相與嘲笑如舊識。維熙議使人戽水運東關船﹐得勝大喜﹐行有日矣。

十四日﹐志葵忽遣騎卒兪飛熊賫牌至﹐云﹕初十日郡中民變﹐殺北兵過半﹔余俱避入府庠﹐已列柵圍之。本鎭卽統大軍入縣﹐仰附近百姓於今晚用白布裹頭﹐雜插竹枝﹑柏葉﹑鵝毛﹑紅箸爲號﹐出剿東關兵﹔事成重賞。各路鄕民久爲邑諸生支益﹑國子生須明徵等訛言煽動﹔一聞有牌﹐持兵蝟集﹐謬傳志葵自瀏河來﹑過外岡矣。俄頃又云﹕抵靑岡墩矣。未及一瞬﹐又云暫憩察院矣。卽在城居民﹐亦謂志葵已入城。城門遂徹夜不閉﹐鄕兵集者漸眾﹔王家兵最稱完整﹐其首許美戰頗力。時漏下數刻﹐諸鄕兵謂志葵已至﹐膽气益壯﹐競舉火擲得勝船。得勝據髙岡射鄕兵﹐皆應弦而倒﹐許美亦中流矢死﹐鄕兵大潰﹔始知志葵固未嘗至也。天明﹐數得勝兵首級﹐共八十四顆。得勝餘眾東奔﹐狼狽得達。

初﹐成棟至吳淞﹐策馬周視四境﹔駭曰﹕此絕地也﹐張令誤我矣﹗及得勝敗﹐大驚﹔選兵四十騎﹐募吳淞居民朱宏宇﹑朱香爲鄕導﹐往婁東求救。十六日﹐至羅店被圍﹐奮死突出﹐馳而西﹔過三官堂﹐殺一僧。有四騎失隊﹐鄕兵從背後掣其佩刀﹔一騎刀落﹐卽取刀連斫之﹐人馬俱斃。二騎爲鄕兵追及﹐攢槊刺之。惟一騎苦戰﹐得脫。前隊至時家墳﹐遇鄕兵﹐復馳而東﹔鄕兵追之。近羅店﹐鄕兵復出﹐兩路夾攻。香等導成棟兵自間道過蔡家鎭﹐繞出鎭後。過月浦﹐復爲鄕兵截殺﹐零落而走﹔望見吳淞城﹐猶大呼救我﹗救我﹗人馬气急僅屬。然嘉定城中傳聞不一﹐憂怖彌甚﹐望志葵眼穿。方悟見欺﹐號哭棄家而走﹐競呼皇天﹐吳鎭殺我﹗是夕月蝕﹐倏忽食旣﹔時天無纖雲﹐色暗如漆。占曰﹕食盡無光﹐主姦人誤國﹑百姓死﹑城邑空﹔其兆成矣。

十七日﹐明都察院觀政進士黃淳耀及弟邑諸生淵耀入城﹐與通政使左通政侯峒曾二子邑諸生元演﹑元潔倡爲城守計。初﹐淳耀在石崗﹐丹陽孝廉葛麟挾二力士叩淳耀門。父家柱出迎﹐見麟貌甚雄武﹐殊不類文人﹔且大聲問曰﹕年翁安在﹖答以在鄕。攢眉良久曰﹕我憂之甚﹗年翁純儒﹐未識世故﹐恐不免﹔思一相見﹐故紆道來﹐今不及矣﹗家柱固止之﹐爲停畱飲食。遂與淳耀兄弟訪志葵於雲間﹐共論當世事。出﹐謂淳耀曰﹕志葵﹐庸奴耳。其言誇誕不實﹐欲誘他人幹事﹐彼徼幸坐享成功﹔必誤國事。年翁何故信之﹖天下事﹐尙可爲。然君﹐儒也﹐非其倫﹔幸勿鹵莽﹗遂掉臂去﹐莫知所之。

十八日﹐成棟悉銳攻羅店。屯兵馬橋﹐與兵隔水而陣﹔佯言奉檄﹕吳淞與羅店無仇﹐今假道歸﹐並無侵擾。鄕兵罵曰﹕汝曹檻羊牢豕﹐勿作癡想﹗成棟率兵混戰﹐陰遣將統卒東渡練祁塘﹑西渡荻涇﹐繞出陣後。鄕兵大潰﹐退屯來龍橋﹔接戰良久﹐大敗。時日未出﹐居人方爲市﹐聞變﹐亟升屋﹔成棟步兵亦升﹐東西馳逐。騎兵乘勢殺人﹐大呼唐秀才何在﹖縛出者賞。唐秀才名景耀﹐字韜生﹐初與吳淞居民朱宏宇爲鄰﹐甚相暱﹔及宏宇降成棟﹐景耀面數其罪﹐且曰﹕歸告李成棟﹐速棄吳淞去﹐可免大戮﹗復大書一白牌﹐立馬橋南﹐諭成棟降﹔語甚峻。至是被縛﹐磔於市。諸生唐培率鄕兵巷戰被獲﹐奮躍大罵﹐被劫未絕﹐尙呼豈有此理﹗鎭已破﹐諸生朱霞尙張小蓋﹐登屋鳴金﹐冀集眾復戰。頃之﹐身被數大創﹐墮河﹔呼號竟日﹐乃死。成棟廉知鎭民朱鯨﹝﹖﹞爲鄕兵首﹐支家橋一帶房屋焚毀略盡﹐男婦被殺者一千六百四人。是日﹐城中百姓殺須明徵﹐毀其室＿＿明徵﹐國子生﹐故尙竇少卿須之彥從子也。南都破﹐忽冠帶乘軒謁成棟﹐稱署嘉定營事守備﹔仍通誌葵﹐復稱監紀推官。勢劫維熙﹐取官銀數千兩﹔招家丁六十名﹐悉衣錦綺﹑懸佩刀﹐招搖街市。每揚言往各鎭請鄕兵﹐分守要害。時守頗嚴﹐有夜半叩關者稱明徵請大兵入﹔特啟關納之。問兵安在﹖漫應曰﹕城主慳不肯發糧﹐散去矣。眾共詰問﹐語極支離﹔大疑之。十八日﹐競傅明徵家私造都督府牌印並冠帶﹑盔甲數十副﹐謀盡殺滿城士民﹐迎成棟。有頃﹐西關外擒獲姦細﹐供爲須黨﹔一時大嘩﹐眞僞莫辧。明徵倉卒出亡﹐追至南關受縛﹐大呼稱冤﹔眾益嘩﹐驅明徵至察院街﹐斬首刳腸﹐斷四肢分置各門。捕家丁﹐悉誅之﹔家室俱糜碎。

十九日﹐淳耀等相與謀曰﹕今勢成騎虎﹐無主又亂。令元演作書趣其父峒曾入城。旣至﹐集眾公議﹐畫地而守﹕東門﹐峒曾爲主﹐邑諸生龔孫玹佐之﹔西門﹐淳耀主之﹔南門﹐孝廉張錫眉爲主﹐前秀水縣儒學教諭龔用圓佐之﹔北門﹐國子上捨朱長祚爲主﹐前雲南按察使僉事唐咨禹佐之﹔元演﹑元潔﹑淵耀爲總巡。處分已定﹐各率眾上城巡邏﹐嘉人士爭縛褲執刀以從。東﹑北二門﹐俱用大石斷街路﹔惟西門﹑南門按時啟閉﹐仍用屋木﹑亂石橫塞道塗﹐以遏兵鋒。

二十二日﹐立挨門出丁法﹐分上中下三等﹕上戶出丁若干﹐又出銀若干備各兵糧餉並守城燈燭之費﹔中戶出丁若干﹐下戶各出一丁﹐分堞而守。城上分四隅﹐自某地起某地止﹐分屬各圖﹐每圖擇一人爲長。日入後﹐當事者親自巡歷﹐以稽勤惰﹔大事﹐專屬峒曾﹑淳耀處分。是日﹐二都鄕兵縛姦細至﹔鞫之﹐實志葵送書人﹐有「吳門之敵斬馘殆盡﹐杭州之敵貝勒云亡」之語。因深信之﹐而不虞其相誑也。

二十四日﹐志葵牌至﹐許遣遊擊蔡喬督兵協剿。當事者議﹕新令張維熙爲大兵所署﹐難與共守。驅之出城﹐推原任儒學訓導萬逵攝縣事﹑巡司兪尙徳充捕官。是日﹐復有健兒四人賫志葵牌至﹐與原牌互異﹔嚴刑鞫之﹐供爲婁東浦橋僞造﹐冀弛城守﹑襲取嘉定。得實﹐文梟四人於市。時聲勢岌岌﹐人莫不恃侯﹑黃諸縉紳協力固守﹔士民攜老而歸﹐不絕於路。城上揭白旗﹐大書「嘉定縣恢剿義師」。柰兵餉兩絀﹐所仗惟城外鄕民﹔乃設計四布流言﹕大兵驅百姓薙發訖﹐卽將以白刃逼令自殺其妻孥﹐籍爲兵。鄕民大怖﹐弱者終日鍵戶﹐與妻子對泣﹐彊者斬木揭竿﹐擊金鼓集眾﹐謀禦大兵。百姓騷然﹐不遑安處矣。於是﹐念燒船一事𨿽志葵首禍﹐非支益等煽動其間﹐不致敗決如此。且益新在閣部史標下﹐領衣襖銀五千兩﹔南都破﹐悉飽私橐﹐盍取爲義兵餉﹗因爭往攻之﹐益父子﹑祖孫共五人悉斷頭﹐與明徵頭並懸城上。頃之﹐南翔鎭獲明徵妻子﹐殺之。南翔有著姓李氏﹐自世廟已來﹐蟬聯不絕。貢土李陟﹐年少有雋才﹐知名當世﹔南都破﹐就嘉定勸農公署起鵠社﹐號匡定軍。議於南翔諸富賈均派出餉﹔眾皆銜之。誅明徵之夕﹐陟方會飲南城﹔聞變﹐遽擲杯出走。裏兒怪之﹐言李氏潛通成棟。有洪濱者﹐暴起諸生間﹐爲所惡指爲姦黨﹐將縛之。濱恐﹐逃匿李氏宅﹔眾遂破李氏門﹐赤其族。各路聞風﹐競相盤詰﹔路人單行﹐稍涉疑似﹐卽縛去亂鎗戮死﹐棄屍河中。窮鄕僻壤﹐自相仇殺。是時﹐橋道扼要處皆設廠﹐晨夜共守﹔𨿽五家之聚﹐亦揭旗聚眾。鄕兵益多﹐然無餉﹔一再至城下﹐絕迹不來。當事者懼﹐張榜四門﹕鄕兵赴義者﹐集護國﹑畱光﹑皇慶﹑集慶四寺中﹔爲首一人﹐入城領餉。來者漸眾。

二十三日﹐成棟遣弟統精騎數十奪路往婁東求救。涕泣﹐與弟訣曰﹕我軍成敗﹐在此一舉。不勝﹐勿復見我矣。諸騎一路衝殺﹐至嘉定北門﹐入倉橋街﹐鄕兵兩頭夾攻﹐將舉火焚之﹔冒死突出。鄕兵合圍﹐殺獲五騎。余騎將上倉橋﹐諸生朱元亮急出薪炭數十簍﹐熾火橋上﹐用酒醋潑之﹐橋石毀﹔城上發大炮殺三人一馬﹐連橋擊斷。一人紅傘﹑佩寶刀﹐被創死道旁﹔卽成棟弟也。從騎卽下馬割取首級﹐掛鞍後馳而東﹔哭曰﹕我等髙鎭隨兵﹐降後所過風靡。嘉定何物蠻子﹐殺我副將六員﹗幾日無援﹐生路絕矣﹔成棟計窮﹐與諸將對泣。然鄕兵本村農烏合﹐乘興一戰﹐卽鳥獸散﹐郊外無一人往來﹔孤城蕩蕩﹐僅存白旗迎風招颭而已。成棟選謹者二人﹐去其辦﹐作僧人服﹐潛至城下。得實歸報﹐成棟舉手加額曰﹕天也﹗始謀身自率眾合婁東兵共破嘉定云。城中連請志葵星馳赴援——時志葵已貳義陽王﹐以購脫其妻子﹐遁歸雲間﹐斂諸鄕曁富賈金建牙泖湖矣﹐許遣蔡喬率兵來﹔當事大喜﹐用白牌大署「遊擊將軍蔡督領精兵十萬﹑鄕兵二十萬刻日會剿」云云﹐冀聳動吳淞老營﹐使爲內應﹐募捷足賫至境上。成棟諜者早伏郊外﹐纖悉畢知矣。

二十五日﹐遣人以書幣迎喬。旣至﹐其兵不滿三百﹐皆癃弱不振﹔惟喬頗健勇﹐使鐵簡重二十五斤。所攜火約﹑糧儲在舟中﹐求姑置城內﹐身自率兵營於城外。議者皆曰﹕宜許之。彼戰而勝﹐軍資在城﹐其心益固﹔不勝﹐畱以爲質﹐勢不敢棄我去。當事者疑喬素微賤﹐其心未可知﹔乃遣人饋問﹐令泊南關外。

二十六日五更﹐喬遣人市羊豕以備祭旗﹔傳令於東關安營﹐引舟前。成棟遣諸將銜枚疾馳﹐嚴陳以待。蔡兵不知所措﹐爭赴水奔逃﹔追馳以鎗尖貫其胸﹐若刺魚鰲。時喬尙臥舟中﹐驚起﹐捫得一短襦服之﹐持鐵簡躍登岸﹐步行衝陣﹐奪一馬乘之﹐孤身獨戰﹔大兵圍之數匝。市人徐福奮身往救﹐與俱死。其兵初無紀律﹐一時潰散。峒曾﹑淳耀等攀堞而望﹐惟呼髙皇帝﹑烈皇帝在天之靈﹐慟哭相向而已。成棟遣十餘騎薄城﹐城上連發大炮傷一人﹐引去﹔過新涇鎭﹐縱火焚屋﹐雞犬悉盡。往吳淞﹐分遣步兵於月浦﹑楊家行捉人剃頭﹔且云﹕助我破城﹐財物恣汝取之。

時吳淞老營業已降大淸﹐招彊壯益之﹐兵勢復振。二十九日﹐悉眾過東門﹐迆邐以北。當事者懸十金募渡濠﹐焚倉橋一帶民房。成棟至婁塘﹐紮營磚橋南。鄕兵於鎭之東南偏架木爲髙臺﹐用作偵探﹔出弓箭二十餘人立宣家墳——皆崇禎時騎射武生也﹐鄕兵環聚左右。成棟出騎兵分左右翼﹐自將中軍衝殺而前。鄕兵力戰﹐步騎不敵﹐死傷略盡。日暮﹐成棟吹螺收兵﹐入村落﹐淫殺無度﹔取其雞豚﹐縱酒不輟。而村鎭猶傳成棟自吳淞來﹐爲鄕兵截殺﹐所存不過數十騎﹔今力竭勢窮﹐願獻金百鎰買路歸婁東矣。未幾﹐又傳二十三都鄕兵夜負豆葉一大捆﹐伺大兵睡熟﹐入其營﹐誘致羣馬﹐驅之南﹔騎兵恐獲罪﹐逃逸者過半矣。諸鄕兵未諳兵勢﹐爭裹漧糧﹑礪兵刃而來﹔峒曾﹑淳耀等親自臨城﹐勉以忠義﹐言與淚俱﹐人皆感奮。因下令諸鄕勇能鼓眾赴敵者﹐每人先給白布二疋﹐每日頒餉銀二錢﹔有能得大兵首級者﹐每顆給銀十兩。

七月初一日﹐鄕兵會磚橋東﹐不下十餘萬人。成棟每戰必分左右翼﹐鄕兵不識陣勢﹐呼爲蟹螯陣﹔惟望前奔﹐初不分兵救應。是日﹐成棟重鎧押陣﹐挑戰不過十餘騎﹐散散落落﹐不集一處﹔諸鄕兵遙見兵出﹐擁擠益甚﹐手臂相摩戛作聲。淳耀聞事急﹐呼其僚婿徐文蔚隨西門鎭鄕兵疾馳赴援﹐拜而送之。杭家村﹐安定鎭一小聚落也﹐亦集眾赴戰﹐獨揭一紅旗在前﹔諸鄕因言紅旗者﹐宜作先鋒。執旗者﹐杭文若也﹐曾習舉子業﹔少年負气。率爾獨出﹐同毛玉佩揮刃下馬﹐直前亂斫﹐殺騎兵二人。戰良久﹐復殺一人﹔將奪其馬﹐大兵攢槊刺之﹐玉佩﹑文若並死於陣。有馮滿者﹐奮死血戰﹐大呼並力﹔卒無應﹐乃曳兵反走﹐文蔚被殺。大兵乘勝直前﹐鄕兵前阻大河﹐欲退無路﹐競投戈赴水。時溽暑暴雨﹐河水驟漲﹐屍骸亂下。成棟麾兵入鎭﹐肆行屠戮﹐共殺一千一百七十三人﹔選美婦﹑處女數十人﹐置宣氏宅。分部括取金﹑帛﹐滿載往婁東。城中訛傳大捷﹐戶派煮酒飯以犒勝兵。頃之聞敗﹐惶怖色動。淵耀顧元潔大聲曰﹕平日以徐文蔚爲何許人﹖今竟先我死義﹐我輩愧死矣﹗乃悉括城中老少﹐驅使上城﹐連日夜莫敢交睫。西南東北﹐荒落處設層臺一座﹐集眾守之﹔因所獲姦細藏詩謎於衣領間﹐有「女墻無樹不棲鸞」之語﹐疑於此處有內應者。是日﹐東關外傳入成棟榜文﹐有「開門降﹐誓不殺人」之語。或言大勢已去﹐宜爲十萬戶生靈計。淳耀艴然推案慟哭﹐峒曾﹑錫眉等亦悲不自勝﹐取榜共裂之。遣人焚沿城一帶民居﹐煙焰漲天﹔督促民夫運磚石堆城上。每近黃昏﹐鬼聲啾啾﹔百姓掩泣相視﹐咸知必死無噍類矣。

成棟至婁東﹐解甲韜戈﹐寂然不動。初三日﹐會同婁東兵盡銳攻城﹐炮聲轟轟不絕。守城百姓股栗色變﹐當事者慰勉之曰﹕我與爾曹室家婦子盡在是﹐少有蹉跎﹐萬家同命矣。百姓哭應曰﹕諾。復懸重賞募人渡濠﹐焚西關外河南北一帶民房﹔莫肯應。先是﹐錢令去時﹐開庫盡給羣胥﹐軍器火藥惟人所取﹔四門城樓局鐍甚堅﹐尙有存者﹐鄕兵悉取之。至是﹐徒手應敵而已。嘉定本土城﹐自邑令楊旦攺築﹐最稱完固。大兵發大炮衝之﹐頹落不過數■﹝爿反﹞﹔乃多舁板扉置東北﹐使人伏其下穿大穴﹐腰間各系長繩﹐有死者卽牽去﹐用壯丁補之。穴垂透﹐諸生馮元調﹑侯元演﹑元潔等督民夫用金汁灰瓶盡力防禦﹐陷處用巨木塞之。成棟佯攻東關﹐潛兵至北門﹐欲從水竇入城中﹔連下大石﹐不能克。是日﹐赤气起北方﹐俄變成黑﹐其長亙天。守埤者喧傳有神人披髮仗劍﹐立馬雲霧中﹔皆望空羅拜日﹕神助我﹗我屬無患矣。然下瞰城下兵益眾﹐攻益力﹐炮益繁﹔終夜震撼﹐地裂天崩﹐炮硝鉛硝落屋上簌簌如雨。

初四日五更﹐大雨﹔守城百姓露立三晝夜﹐舉體沾濕衣﹐食飲俱盡﹐漸有去者。當事者與諸孝廉﹑靑矜悉仗劍立雨中﹐大驚﹔方馳勸勉﹐然不能禁矣。成棟見城守漸弛﹐並力急攻。一裨將以大桌覆其首﹐躡軟梯而上﹐勢如飛鳥。城上磚石亂投﹐多中桌上﹔一躍而登﹐斧劈東關﹐縱兵大入。峒曾猶坐城樓﹐指麾自若﹔二子侍﹐遽呼曰﹕事急矣﹗何以爲計﹖答曰﹕有死而已﹐復何言﹗所恨者﹐枉送一城百姓耳。語未絕﹐其僕陳哲號泣而來﹐大呼城破。峒曾急麾二子去﹐不從﹔復大聲訶之﹐走數步復還。峒曾怒﹐叱曰﹕我死國事﹐分也﹔祖母在堂﹐若輩當謀爲自脫﹐代我終養﹐戀我何爲﹗二子慟哭而去。至孩兒橋﹐皆被殺。峒曾下城溺葉家池﹐不死﹔立水中﹐嘆曰﹕人死大不易﹗顧見一伍伯﹐爲兵憲時隸也﹔使抑其首﹐冀得速死。隸泣不從。固命之﹔乃用兩手頓其項入水﹐啾啾有聲。淸兵至﹐引出並隸殺之。競奪其首﹐獻成棟﹔懸西門一日﹐復懸峒曾之門左旗竿上﹐大署「逆宦侯峒曾首級示眾」。初六日﹐大兵棄城去﹔懸絕墮地﹐眼鼻已潰﹐須髮猶赫然可辧。國子生朱之熙識之﹐亟捧歸﹐篋送廠頭裏﹐覓身屍不得。或言侯宦殉難時﹐下體穿黃紗褲﹐綠絲帶結襪﹔有童子知之﹐指其處驗之﹐良是﹕人以爲忠孝所感云。方城破時﹐西門尙未有兵﹐城中男婦悉西走號哭﹐求啟西門。淳耀堅握鑰﹐不聽。其同榜進士王泰際適至﹐爲百姓請命﹔淳耀大怒曰﹕若欲獻城﹐君請自爲之﹔我頃刻死﹐不顧年誼矣。泰際泣﹐急走南門縋城遁。及成棟兵到﹐方聽啟閉。城門爲巨石堵塞﹐然鼠竄而出者尙數千百人。大兵後屋上奔馳﹐通行無礙﹔難民在下者反爲屋木亂石所塞﹐不得路﹐悉投河而死﹐水爲之不流。淳耀﹑淵耀望見成棟旗幟﹐方下城﹐遇其僕﹐問我父母安在﹖謬應曰﹕死亂兵矣﹗淳耀僕地不能起﹐淵耀自控一馬至﹐■﹝走外耴內﹞淳耀急乘騎﹔親爲執控﹐衝泥疾行。中途力竭﹐有王姓者翼之行﹐得抵南庵。主僧無等尙在﹐獻茶。茶畢﹐謂無等曰﹕大師急避﹐某兄弟從此辭﹗因起揵戶﹐取筆大書云﹕遺臣黃淳耀於宏光元年七月初四日自裁於西塘僧捨。嗚呼﹗進不能宣力皇朝﹐退不能潔身自隱。讀書寡益﹐學道無成﹔耿耿不沒﹐此心而已。異日干戈復靖﹐中華士庶再見天日﹔論其世者﹐尙知予心﹗書罷﹐顧視淵耀﹐赫然梁間矣。淳耀仰屋而嘆﹐遂縊其側。初﹐淳耀精理學﹐於書無不讀﹐著述甚富。旣聯掇巍科﹐嚴敕家人勿與外事。居常鬱鬱﹐恨所志不遂。一日﹐淵耀自外入﹐見幼弟戲於庭﹔撫其首泣曰﹕六郎﹐汝孺子何無知﹗國事至此﹐汝大兄必死於節﹔兄死﹐我不忍獨生。汝將來不知流落何所﹐尙爾嬉笑耶﹗時大淸兵未至﹐家人皆詫爲不祥。至是﹐果驗云。張孝廉錫眉守南城﹐度必破﹐於六月二十四日先作絕命詞﹐大書衣上云﹕托生不辰﹐僑居玆裏﹔路遠宗親﹐邈隔同气。與城俱亡﹐死亦爲義﹔舉家殉之﹐惜非其地﹗後之君子﹐不我遐棄﹗及聞城破﹐先驅其妾入水﹐方自死。龔教諭用圓﹐抱其兄邑諸生用廣大慟﹔相謂曰﹕我祖父淸節自矢﹐歷數世﹔今苟且圖存﹐何以見父祖於地下﹗遂共溺﹔兩屍浮水面﹐猶握手不解。其弟邑諸生用厚﹐攜妻子出避﹔尋自溺﹕蓋兄弟同殉云。城之初破﹐在東關北偏第一鋪﹐時成棟尙在城外小武當廟中。辰刻﹐始關門入﹐下令屠城﹔約聞一炮﹐卽封刀。爾時日晷正長﹐黃昏必發一炮﹐兵丁得肆其殺掠。家至戶到﹐小街巷無不窮搜﹔亂葦叢棘﹐必用鎗亂攪﹐知無然後已。每逢一人﹐輒呼蠻子獻寶﹗滿意﹐方釋去。遇他兵﹐脇取如前。所獻不多﹐輒砍三刀。所殺傷﹐僵屍滿路﹐皆傷痕徧體﹔此屢砍使然﹐非一人所致也。餘數人匿叢筱中得免﹐親見殺人情狀。初砍一刀﹐大呼都督饒命。第二刀﹐其聲漸微。已後𨿽砍﹐寂然不動﹐刀聲刮刮﹐然乞命之聲嘈雜如市。其懸梁赴井者﹑斷肢者﹑血面者﹑斫死手足猶動者﹐骨肉狼藉﹐彌望皆是。投河死者﹐不下萬人。自西關至葛隆鎭﹐浮胔滿河﹐舟行無下篙處。嘉定風俗﹐雅重婦節﹔慘死無數﹐姓氏不傳矣。

初六日﹐成棟拘集民船﹐載金帛﹑子女﹑馬﹑牛﹑羊﹑豕等物三百餘艘﹐往婁東﹔器物木棉﹐悉棄不取。

初十日後﹐士民幸脫者絡繹入城﹔見室家零落﹑井裏簫條﹐放聲大哭。

十四日﹐喧傳明大將左良玉已復南京﹑成棟等遁歸揚州。或云成棟悉輦金玉置髙郵州﹐俟秋髙復謀大舉。今昆山𨿽被屠﹐大兵業已解散。人心搖搖﹐聽不根之語﹐莫敢安居。

二十三日﹐江東朱瑛自稱遊擊將軍﹐率其黨五十餘人入縣﹐行牌督百姓守城﹐莫肯應。民間盛傳明兵卽日至﹔瑛出西門﹐就護國寺出榜諭百姓﹕不薙發者﹐人給免死牌。爭取之。於是﹐葛隆鎭﹑外岡﹑馬陸﹑楊家行等鎭鄕兵復聚﹐遇薙發者輒殺﹐沿途燒劫﹐煙焰四起﹔遠近護發益堅。吳淞徐元吉﹐諸生徐鳴六之子﹔向爲本鎭中軍官﹐成棟使署坐營把總事。嘉定破﹐每兵勒令納衣袖五領﹑銅錫器五件﹐積資巨萬﹔以剃頭爲名﹐日出行劫。鳴六素長厚﹐聞元吉殺人﹐仰天大哭曰﹕孽畜世爲嘉定人﹐安忍殺其土著﹗元吉不悛﹕與朱香﹑曹壽﹑趙五﹑哈伯章等分部殺掠﹐數十里內艸木朱殷。時嘉定城中無主﹐積屍成坵﹔惟三﹑四僧人於被焚處撤取焦木﹐聚屍焚之。忽婁東浦喬擁眾至——郭元者﹐街市小民也﹐不勝憤﹔登城﹐責數之曰﹕浦六﹗汝本世家兒﹔我嘉定與汝太倉一水之隔﹐被屠未十日﹐汝乃公然作賊﹐剝取煨燼﹐狗豕不食汝余﹗汝不去﹐誓必磔汝市。喬大慚歸﹐愬成棟曰﹕嘉民恃其驍頑﹐將復叛。成棟怒﹐卽日遣太倉衛降將範國昌等眾至葛隆鎭﹐屯織女廟﹔前本鎭鄕兵劉咬﹑主憲等集眾千餘人﹐椎牛共盟會﹐同外岡鎭鄕兵紮營薛市門橋﹐吹角鳴鑼﹐連發大炮﹐挺刃奮呼﹐乘勝疾戰。國昌兵少卻﹐鄕兵奮死急追﹐且戰且行。國昌裨將某甲﹐北人也﹐長八尺餘﹐面色如鐵﹔偶失隊﹐鄕兵朱六適於道旁登混﹐甲單騎過其前﹐六突出抱之﹐同墜河中。甲倉卒拔刀﹐未及出鞘﹔六用兩手緊束之﹐疾呼求救﹗鄕兵正乘勝追殺﹐聞呼聲甚追﹐返視見六正與甲相搏﹐濺水如潮﹔爭下擒之。立刻梟斬﹐首級奇大﹐幾如五斗盌。復鼓眾急追﹐及於南馬頭﹐國昌敗走﹔鄕兵歡聲動地﹐咸以爲無後患矣。

二十六日五更﹐成棟兵大至﹔鄕兵尙未集﹐惟孫小溪父子四人守南橋﹐被殺。因長驅入葛隆鎭﹐肆行屠戮﹐血流沒踝﹔遂乘勝屠外岡鎭。

二十七日﹐浦喬﹑浦嶂等知二鎭殘破﹐道路無梗﹐因力勸成棟再屠嘉定﹔從之。卽用浦嶂爲嘉定令﹐率兵來肆殺掠﹐雞犬不畱。嶂旣就職﹐自念與嘉定人士素通聲气﹐非刑戮無以震威。於是﹐邑諸生宣衷恂﹐以畱髮故﹐梟首東門。婁復聞﹐嶂友也﹔於南門外受縛﹐尙呼嶂字曰﹕浦君見﹐我好友﹔釋我﹗語未絕﹐並其妻子及姊與外甥悉斬首﹐棄屍於石岡義冢旁﹔婁氏遂絕。遺民重足而立﹐嶂任意肆志﹐發兵大搜村落﹐村中男婦悉用亂艸蒙頭﹐伏水中以避其害﹔數十里內﹐無安居者。嶂晝夜與兵丁共分財寶﹐並括木棉﹑器物﹐滿載歸婁東﹔邑中貧富俱盡。未踰年﹐大淸部院廉知嶂在縣貪虐之罪﹐下郡獄﹐笞掠無完膚。旋伏誅﹐妻子及女相繼死。人心稱快﹐天道固不爽也。

初﹐成棟至淞﹐百戶哈伯章獻軍器火藥﹐三科武舉馮嘉猷獻吳淞地圖並攻圍守禦策。成棟大喜﹐以嘉猷署總鎭事﹐自率兵攻敢松江府。嘉猷於地方多所全宥﹐百姓賴之。惟元吉﹐毒虐彌甚。前營把總吳之藩﹐其父於崇禎時討流賊死事﹐之藩自謂忠義之門。聞千百戶悉降﹐怒曰﹕奴輩皆世爵﹐降何容易﹖明兵得汝﹐定當抉汝眼﹑剖汝腹﹑醢汝肉﹐汝今日且莫喜也。八月十六日﹐於江東起兵﹐至吳項橋登岸。嘉猷集老營兵﹐泣謂曰﹕汝曾聞之藩前日語邪﹖猝有不虞﹐我與汝碎其首矣﹗皆踴躍用命。先遣人焚之藩舟﹔火起﹐其兵潰散。之藩連斬數人﹐不能定﹔呼天泣曰﹕我父子並死王事﹐分也。所恨心力殫盡﹐得起義兵﹔未戰而潰﹐我目弗瞑矣﹗獨挺鎗欲赴戰死。居民汪三素與相識而執之﹐各兵呼之藩名大罵﹐以所得首級懸其項﹐困辱萬端。嘉猷大陳鼓吹﹐取羊酒﹑花紅犒得勝軍﹔卽於其地縛之藩﹐推入陷車。元吉等競指罵曰﹕吳之藩本吳淞牧兒﹐以父得一官﹐何足指數﹗敢作如此事﹐豈非沒福。之藩大笑﹐罵曰﹕奴輩自爲獲福﹐我懼汝滅門不久矣﹗我明朝世臣﹐父子忠節死﹐與日月爭光。汝曹逆賊﹐背主偸生﹐狗彘所弗食﹔何敢以面目向人哉﹗解部院﹐殺之。遠近始薙發﹐稱大淸順治云。

是役也﹐城內外死者二萬餘人﹐縉紳則侯峒曾﹑黃淳耀﹑孝廉張錫眉﹑龔用圓﹑靑矜黃淵耀﹑侯元演﹑侯元潔等七十八人。其時﹐孝子慈孫﹑貞夫烈婦﹑才子佳人橫罹鋒鏑者﹐不計其數﹔謂非設縣以來﹐絕無僅有之異變也哉﹖余目擊其事﹐不忍無紀。非灼見親知﹐不敢增飾一語﹔間涉風聞﹐亦必博訪耆舊﹐眾口相符﹐然後筆之於簡。後有弔古之士﹐哭忠魂於淒風慘日之下者﹐庶幾得考信也夫。

