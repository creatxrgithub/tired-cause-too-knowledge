見聞瑣錄淸歐陽昱

歐陽幼濟謀刻父書﹐余曰﹕宜莫先於《見聞瑣錄》。蓋其伯兄仲兄久居京邸﹐熟於中朝故事﹐其所行半天下﹐居停皆疆吏名賢﹐所交遊多宏博魁傑之士。故於朝章國故﹐見聞所及﹐皆得其隱諱﹐大都出於當其事者之所告語﹐非剽掠傳聞﹑下士耳食之比。名曰《瑣錄》﹐實非里巷叢談﹐八九旨史官所擇余﹐亦系乎治亂興衰﹐人之臧否。至《崇本堂文集》﹐𨿽淵浩恣肆足觀﹐然不傳無害也。

嘗私謂後世人之著作﹐莫重於紀載。蓋人心天命之發揮﹐前人已殫其精思﹐後人仍可用其心力。獨人物事變﹐非其時之人莫詳﹐朝家所錄﹐僅憑奏報﹐而遺聞軼事﹐惟賴私家之摭拾﹐著幽隱﹐昭直道﹐鑄魑魅於禹鼎﹐傳溱洧於鄭風﹐此雜記所以備於西京﹐羣輔所以錄於栗裏也。

若夫中外事﹐勢與世變更﹐因革損益﹐百世可知﹐成敗利鈍﹐則莫能逆料。夷務一端﹐道﹑咸間與同﹑光不同﹐同﹑光間與今日復不同。卷中所論﹐自今後視之﹐何異瞽者之捫鑰﹖在同﹑光聞言夷務者﹐未嘗不如此也。芻狗不適於已用之後﹐未始不可爲前鑑之昭料﹐善敗者所以不棄陳言也。

近今朋舊﹐惟退廬有《國聞備乘》四卷﹐紀載確實﹐與此正同﹐已經余校刊﹐幸皆不湮沒。丙寅正月﹐幼濟以其書來﹐嘉其成﹐而爲之序。壽之銘之﹐傳之序之﹐於吾故友﹐亦可謂不憚煩言已。

潛園七十老人斯逸氏。

余足迹半天下﹐走幽燕﹐馳靑冀﹐過中州﹐歷淮徐﹐周兩皖﹐經武昌﹐遊金陵﹐入閩嶠﹐涉兩浙﹐六客姑蘇﹐十寓申江﹐四住邗上。累應某制軍﹑某河帥﹑某中丞﹑某方伯﹑某軍門﹑某參府﹑某遊府聘﹐教授其子弟。入某學使幕﹐襄校試卷。就府縣西席﹑記室者五。所至必采訪當世事﹐耳聞目見﹐頗有所記載。然非關風俗人心與天下大故者﹐不錄﹔或名公巨卿事迹彰彰舉世所共知者﹐亦不錄。錄其遺聞軼事﹐每下筆有所疑﹐輒徧詢知交﹐如一辭確然可錄而後錄。歷年旣久﹐所錄遂多﹐都爲若干捲﹐非欲附野史稗官之末也﹐盞聊以記所聞所見云爾。

宜黃歐陽昱宋卿撰。

九弟溱刻叔父《見聞瑣錄》成﹐以予侍叔父久﹐知故事﹐而問敍於予。予不顯不文﹐不足迪前人光。然叔父言行﹐所以昭示來玆者﹐予旣知之矣﹐又烏能已於言﹖

嘗聞叔父言﹐曾祖母食﹐以四家輪供﹐祖母值月﹐必質當稱貸﹐不能腆﹐蒸一雞卵﹐亦一食品。食已淨矣﹐叔父以幼子故﹐而得舔彼餘芳﹐不啻享天廚異昧﹐衣敗絮﹐目赤而瘡。程家表叔貴公子衣服麗都﹐時或來﹐曾祖母撫弄之﹐呵叱叔父﹕「乞丐子不得前。」祖母痛甚﹐時流涕。

叔父遂發奮讀﹐讀於潭坊外氏﹐通宵達旦不息﹐日光射窗隙油燈﹐密吟如故也。冬夜撫燻籠﹐倦而假寐﹐袍爲之焚而不覺也。如是者數年﹐作《城濮之戰賦》千餘言﹐不日而畢。表伯鄒小帆﹐名士也﹐謂之曰「君家兄弟不可當﹐爲爾盡披靡矣﹗」

遊皖景學使其濬幕。中秋宴會﹐景偶言「能詠綠牡丹用六麻全韻者﹐大觀也。」時一幕友奮筆已數十韻﹐一座驚絕﹐無所措而散。叔父則就其人下拜問學﹐多有所得。然所得者﹐口耳尺寸之學耳。血性男子﹐直心坦懷﹐無一毫利害之計﹑禍患之惕﹐則叔父所自有﹐又誰得而教之哉﹖

發逆陷宜黃﹐予家避山中﹐予父官北平﹐予兄同生在𦇤褓病劇﹐叔父冒險求藥﹐偸渡敵軍壘﹐二酋持矛夾擊之﹐疾馳數十里﹐汗涔涔下而免。族人以蔭生守南昌城門﹐自以爲富貴也﹐將易其妻﹐誣以帷薄不修﹐圖不利於彼﹐以紿怒我叔父﹐以爲大助。叔父惑之﹐讞時乃悟。叔父以爲旣已誤矣﹐何避何諱﹖逕造法庭﹐直認一時之非﹐遂陷於獄。經年乃解﹐衣領革而復全。

予兄少衝幼廢學﹐叔父垂涕泣而道之﹐且抶且哭予父。嘗授予一帙曰「此爾父教我之文﹐今以與爾。」展視則端書竟冊﹐無一字苟﹐蓋所以致感者深矣。予嘗爲人曝書﹐拂拭不經意。叔父忽瞋目大呼﹕「爾柰何爲人不出力﹖」持書緊拍﹐聲徹於庭。予陡然悚惕﹐魂爲之奪。自此數十年﹐小事不敢康﹐難事一切捨也。予與桂伯華謁云照律師﹐不遇。遇其像﹐予亦不經意﹐伯華忽委身撲地﹐如泰山崩。予慢性之盤結於衷而不可解者﹐不覺受其摧動﹐隨彼身而降﹐淸涼冰釋﹐貼然而拜。自此數十年待人接物﹐不敢龐然自大也。予生平得兩刺激者有如此。

叔父於事﹐無論細微﹐如獅搏兔﹐必用全力。予父早世﹐護予家弱小﹐乃至人有小負欠﹐如臨大敵而討之。性嘈博﹐輸卽酬直﹐千金不吝﹐乃至爲詭局所傾﹐亦必貸以償之﹐遂爾所負累累。又復久困名場﹐而一生爲諸侯賓客矣。

南昌梅小巖河帥﹐年丈也﹐坦直倜儻﹐與叔父等。聘叔父教其子於怡﹑子肇﹐茶余飯後之談﹐無所不至。此《見聞瑣錄》大半皆是。子怡﹑子肇童子試﹐叔父與河帥觀榜於學使轅門﹐立候須臾﹐抵掌談天下事。予從叔父讀河帥家﹐舉家赴金陵﹐過九江﹐登岸隨河帥行﹐坐城下飲茶。河帥喟然嘆曰「大亂其至﹐予老不及見﹐後生之責重哉﹗」此老風度若此﹐叔父於彼一生大快意耳。

盛事不常﹐河帥謝世﹐而叔父亦老矣。然貧﹐安能休養﹖奔足於四方﹐又豈其願哉﹖大梁松帥﹐聘誨其子﹐河幹之別﹐慘然獨呼三兄前﹐曰「汪兒在家宜規矩。」而涕泗滂沱矣。

天幸松帥北﹐叔父歡然返﹐作而曰「旣未風雲宇宙﹐便須雨露鄕閭。」自此經營蠶桑﹐欲以富一邑。夫以一窮諸生﹐創如許巨業﹐惟有精神性命奮搏而前耳﹐親赴湖州﹐買秧聘師﹐中途阻雨雪﹐饑寒煎迫﹐度除夕元旦。然不數年﹐一鄕之桑蓬郁﹐絲亦陳於大市。

予嘗曰「國困於乏人﹐士荒於生計﹐若能道以養心﹐藝以養體﹐士而農﹐農而士﹐如我叔父之行者﹐國與士之困皆解﹐天下不足平。」嗚呼﹗叔父爲人如此﹐聞見所及﹐烏能不一錄再錄﹖𨿽然﹐今之聞見﹐又非復昔日之聞見也。叔父如在﹐三錄四錄﹐勢所必及﹐浪墨金壺﹐無窮血淚﹐丈夫之性如是歟﹖摩娑手澤﹐追叔生平﹐予復非人﹐如之何其勿慟也﹗

民國二十年夏五侄漸敬述。

目錄林頭戰事軍令嚴肅禦食奏銷許太守宰雞鴨人英夷出對矮腳虎閻相國官中堂任中丞解章門圍奇計出賣銷金鐘六部別名帶裁縫楊祐查抄和珅家洪範何書放鷹黑白螞蟻海水暖守口優絀僧王死事嫁友妾顧元愷廣東闈姓呂宋票水甲成徳貢院江水何秋濤靴鹽丁苦謗詩候補官情形旗兵學武藝食蛇蜈蚣聖學修理銀成都武舉翰林散館銷毀銅錢潮州知府吳均開鋪俄太子小底祭鱷魚文劫洋船王狀元以銜科場舞獘陸建瀛大小帽子僞小天王殺葬者解散歌地名不祥謠言亢解元劉熙載散館詩換和約造船不食燕窩彭剛直黎兆棠戶部虧空一笑軒水災風災毒死活佛曾文正不交權貴善遠小人黃鶴樓預兆湯文端造汽船黃忠壯純熙繳余銀丁稚璜制軍老童生獻策天津洋務春雷不響小諸葛蔚何瑪楊廷熙捐舉人識左侯戴熙善畫識六王廣東盜吳制軍棠試題出處毓賢刺客張汶祥曾文正知人胡雪崖劉淵亭軍門徐廣縉中山王後裔王文恪鼎禦史屠守仁山西賑事勒中丞以婢易女假寐崇厚馬江戰事始末基隆失事紀略胡元偉葉名琛洋樓看書送名條楊玉科兪學政將軍匯費句容一敗糞船鮑武襄張格耳殺安子借夷殺降賣奏南橫黨中興功臣家開潘氏倉王有齡丁日昌孔憲谷軍機綽號報銷假旗號蔣果敏益澧熊猿王慶祺飛蛇公主初彭齡海安輪船童福承觀劇河員侵吞賣豬仔許乃釗燒圓明園孫佩蘭癸酉順天磨勘曾惠敏範鳴和端惠太子因某知府止捐金安淸禁中寶物奴婢視軍機丁日昌魂兮歸來焚毀教堂洋行諸案孫楫張南皮相國耆英許振礽曾文正妾跋

附錄四篇

﹡林頭戰事

王壯武鑫﹐敗賊吉安﹐追至樂安。僞且蓋天侯楊國忠﹐最桀黠﹐號統賊二十萬﹐實六萬﹐盤踞吾邑南境寧都﹑小田一路﹐謀犯贛州。壯武遣九人至吾邑偵探。賊中素震王名﹐有斑虎之目。聞其兵至﹐不暇辧多少﹐皆驚曰「王斑虎來矣﹗」邑賊千餘﹐盡奔往小田告急。楊恃眾﹐欲挫王威﹐卽遣前鋒五千﹐至樂安十里屯住﹐大隊繼至。樂安有鄕團﹐諸紳聞之﹐入見壯武﹐請發兵。拒不見。明日賊愈增﹐又請﹐又不見。壯武兵僅三千。自是日減一日﹐不知何往。諸紳懼﹐謂畏賊彊﹐將遁矣。

四日﹐賊盡入樂安界。有一大村曰林頭﹐楊督後隊至此﹐擬宿一夜﹐明日悉師進戰。自謂此地離王軍五十里﹐前後左右皆其兵﹐萬無他慮﹐遂皆酣寢。至半夜﹐忽四面炮聲震天﹐火箭數十﹐射入村中﹐村屋燒壓﹐如崩崖裂石。賊在睡夢中驚起﹐不知此軍從何而降﹐而風猛火烈﹐出門稍遲﹐卽圍焚無逃路。時值秋末天寒﹐多不及披衣者。須臾﹐火箭一支﹐射燒楊臥榻。楊急出﹐而村外東西北俱重重圍住﹐惟空南一角﹐爲回宜黃孔道﹐遂從此奔竄﹐前有大河﹐有長橋﹐橋北水極深﹐板已毀﹐賊不知也。前者墜水﹐後者擁擠而上﹐爲官軍槍炮追迫﹐不敢回顧。賊精銳近萬﹐盡在此地而凍死﹑燒死﹑溺死﹑殺死﹐無一脫者。天剛曙﹐官軍分一半救火﹐風忽息﹐村屋救及五之二。其一半﹐回殺前路賊。而是夜四更﹐城中兵亦出﹐攻賊之前鋒。

當初更時﹐壯武急召諸紳至曰「天明賊必敗﹐東西必竄某小路﹐可速引鄕團據守山口﹐多張旗幟。賊至﹐但擊鼓喊殺﹐勿出戰﹐勿令竄入谷中﹐則君等功也。如違﹐以誤軍情論。」諸紳愕然﹐然不敢不遵。及日出﹐前鋒賊果竄至小路﹐不敢走﹐遂由大路奔回宜黃﹐而後路賊又紛紛思竄下樂安﹐一往一來﹐自相踐踏者不計其數。是時前攻後殺﹐左右僻徑﹐又爲鄕團所堵截﹐五萬賊斬戳幾盡﹐得脫者才數百人而已。

戰捷後﹐諸紳莫解其故﹐爭求壯武指示。壯武曰「諸君始請時﹐予知戰必勝﹐然恐在後者聞而奔散﹐則此六萬賊蔓延各縣﹐又不知何日方能剿除﹐予故示弱不出﹐使賊知予怯﹐必掃隊前來﹐然後可一戰殲之。此地往宜黃﹐夾道多大山。余初至﹐卽命數十人徧探各山小徑﹐出入遠近﹐了如指掌。餘兵日減者﹐蓋每夜半遣數百人帶漧糧﹐僞爲樵夫山民﹐往林頭左右山中藏伏﹐料四日內﹐楊賊必宿此地﹐先殲此賊﹐餘如破竹也。天幸不出所算﹐又得諸君爲聲援﹐成此大功﹐從今撫﹑建二郡﹐可望收復矣。」諸紳聞之﹐乃嘆服。

﹡軍令嚴肅

王壯武下令軍中﹐一人積銀十兩者﹐斬﹗所有月餉及賞賚交糧臺﹐每月遣人分送其家﹐取書回。將士得書﹐無不感服。

左侯號令最肅﹐獨不禁飲酒﹐無事則聽其盡歡極醉。壯武軍中﹐嚴絕蒲樗﹐並謂酒足誤事﹐禁有提壺挈榼者斬。暇則習超躍拳擊之技﹐立格賞罰﹐無日不然﹐故兵少而精。使竟其討賊之志﹐勛名常在左﹑彭諸公上。惜積勞成疾﹐自林頭戰後﹐未幾卽薨。弟貞介方伯統其軍﹐勇智遂稍殺矣。

壯武之行軍也﹐微功必錄﹐微罪必罰﹐不避嫌﹐不避親。剿賊廣東時﹐姊子某犯令﹐諸將爭救﹐不應﹐揮淚斬之。其號令之嚴﹐予親見二事。時予避亂石灰含山中﹐地界宜﹑樂﹐山下十里爲樂安﹐走宜黃孔道﹐偶步至此﹐見所遣偵探九人。入店中呼主人具飯。食畢﹐每人給錢二十枚﹐主人不敢受。九人曰「主將令﹐沿途彊啖人飯不給錢﹐及取民一物值百文以上者﹐斬﹗」主人遂受之。予聞林頭賊敗﹐曉登嶺遠望。日未午﹐見官軍二十餘人﹐自山下追賊二百餘上山﹐至予所居門首﹐盡斃﹐但次第割其耳﹐賊所遺財物﹐無一拾取者。予歸﹐見二十餘人﹐汗濕重衣﹐覺疲甚﹐急呼予備飯﹐山中米粟無多﹐蒸薯蕷進之。食畢﹐每人給錢二十枚卽行。予曰「天將晚﹐人已倦﹐離城又五十餘里﹐盍止此一宿﹖」曰「軍令﹕復命逾酉刻者斬。我輩善走﹐尙可及。」予聽而太息曰「兵遵將令﹐乃若是乎﹗非平日恩威足以畏服之﹐曷克至此﹗

﹡禦食奏銷

純皇出入圓明園﹐見市間油灼麥麵如餃條油果之類﹐食之頗可口﹐命膳夫作此以佐茶飲﹐取其價廉而工省也。及歲終﹐戶部計帑﹐出數千金。上曰「不過食少許耳﹐何浮濫至此﹗」內府奏曰「爲此少許﹐敬造禦膳房若干金﹐新制器皿若干金﹐采買某地麥料若干金﹐添設監造官工役食用若干金﹐積而成款﹐本非浮濫。」上頷之﹐謂人君嗜欲不可不愼也。

道光時﹐潘文恭公在政府﹐宣宗偶問之曰「外間雞卵一枚﹐所值幾何﹖」文恭不敢直對﹐遊移其詞曰「價昂則七八十枚﹐價賤則八九枚。」宣宗大笑曰「朕食一雞卵﹐需錢一千二百枚。」後值端陽﹐宣宗問周文勤曰「卿等佳節所食何物﹖」對曰「不過粽子諸物。」「有白糖否﹖」曰「有。」「其價若干﹖」曰「一斤約百枚。」宣宗復大笑﹐以兩手將指食指合而示式曰「朕食此一小盤白糖﹐需銀十二兩。」歲終﹐內務府奏銷上﹐宣宗每覽之﹐必怒形於色﹐然不能逐物問外價﹐卽問﹐幾人肯直對﹖一怒後﹐仍置之而已。

宣宗崇尙節儉﹐衣常浣﹐𨿽敝不棄。召見大臣時﹐見禦靴有破綻者﹐凡禦衣皆整料裁成﹐無有兩幅廂縫者。裏衣一次﹐不浣。表衣一季﹐不用。舊服無敢擅用者﹐積至賓天時﹐盡焚之。

仁﹐純二廟﹐禦宇久﹐衣服山積。焚時﹐灰燼中珠鈕金扣﹐幾可盈斗。宣宗至大漸時﹐遺詔﹕衣服頒賜羣臣﹐不可焚。以惜物力﹐示慈惠﹐著著爲令典。

﹡許太守

南昌府知府許本墉初在軍﹐劉峴莊制軍以秀才從戎﹐犯令﹐太守欲殺之﹐賴將士力救免。

未十年﹐制軍討賦有功﹐洊升爲江西巡撫。太守其屬吏也﹐不自安﹐告病。制軍曰「曩者公也﹐非私也。予聞祁黃羊之風久矣﹐君實心任事﹐無異疇昔﹐行且薦解狐於朝﹐有陰挾前恨以中傷者﹐天日共鑑。」制軍猶恐其疑也﹐相見顏色益和﹐言語益婉﹐遇事偶誤﹐益曲爲原諒﹐以安其心。將半載﹐太守終懼獲戾﹐決意辭官歸。制軍復囑同僚﹐極力挽畱﹐終不聽﹐遂無如之何矣。

制軍爲人沈厚而和平﹐撫吾省九年﹐不動聲色﹐而上下安。太守介介於利害禍福﹐以小人之腹﹐度君子之心﹐不能成制軍寬宏大徳﹐惜哉﹗

﹡宰雞鴨人

江南六合縣有雞鴨稅﹐城鄕設有宰雞鴨人。養雞鴨家欲食雞鴨﹐先一日至縣﹐報明食幾頭﹐每一頭﹐交稅一百枚﹐領一籌歸﹐召宰雞鴨者至﹐憑一籌﹐宰一頭﹐宰畢﹐每頭給花紅五十枚。民家𨿽貴客至﹐不敢私宰。有私宰者﹐查出罰錢一萬﹐充公﹐並禁其家永不得養食雞鴨。又有雞鴨卵稅﹐每卵交官錢二枝﹐交衙門各私費一枚。吾友某司馬管六合釐局﹐親對餘言。

﹡英夷出對

同治攺元﹐外洋就款﹐許其通商。英夷在都中設有領事官﹐思以金帛誘動中國士心﹐又嫌無名﹐遂月出一對﹐令文人對之﹐取第一者酬寧綢袍褂料一通﹐以次遞殺﹐末亦有采﹐所對甚多﹐姑述一二。

其一語云「春情未動梅先覺。」時張香濤制軍在詞館﹐對之曰「夏禮能言杞足徵。」以巧妙取第一。

又一語云「樹已半空休縱斧。」制軍又對曰「果然一點不相干。」此句乃京師俗語﹐旣出自然﹐兼工假借﹐亦取第一。旣而英夷知士心未可以利誘﹐行數年罷之。

﹡矮腳虎

徳化髙心夔碧湄學問賅博﹐工詩古文辭﹐精八法﹐逼肖顏魯公。咸豐庚申﹐應禮部試。肅順聞其名﹐聘爲子師。是年捷南宮﹐書素敏捷。殿試日﹐至未末﹐捲已畢。肅順監場﹐欲其大魁﹐遂命繳卷。時多未完捲者﹐皆恨怒﹐舉朝不服。考官閱卷時﹐爭力指髙疵﹐抑置三甲末。朝考以詩中許渾之渾作仄聲用﹐降爲四等﹐歸班進士。髙在肅門﹐气焰稍赫。倪公文蔚愛其才﹐勸之曰「宜遠權勢﹐避禍患。」曰「相公待我厚﹐何忍遽絕﹖」曰「君不聞泰山冰山之言乎﹖速去﹐猶可及。不然﹐不免。」髙旋悟﹐托故歸﹐故名不掛肅黨中。

數年﹐捐同知﹐至蘇州候補﹐巡撫吳丙元子健﹐庚申進士﹐以殿試未完捲而入翰林者﹐是科詞館中多此人。吳忘夙嫌﹐破格委髙署吳縣。髙自矜才學﹐謂吳中士人無一通者。縣試期屆﹐諸童生私議曰「今當小挫辱之。」點名時﹐滿堂嘩然。使人問故﹐東偏童生曰「向讀《水滸傳》﹐有矮腳虎三字無對﹐欲求場中人對之也。」西偏童生應曰「如是﹐非「髙心夔」三字莫對。」眾齊聲稱贊曰「妙﹐妙﹗」髙此時欲動聲色﹐恐狂童之狂﹐激而愈狂﹐俯首不言而已。按是對﹐幾與韓玉汝﹑李金吾同工。或謂韓對李不及矮對髙﹐不知韓爲井上木欄兼通作幹﹐榦木枝也﹐以木對木﹐不得謂其不工矣。

﹡閻相國

閻丹初相國﹐初以翰林攺戶部主事﹐有老書辦某舞文起家﹐至百萬金﹐易名捐四品銜﹐子弟捐道府者四五人﹐往來交納﹐皆王公大臣。

一日﹐誤辦一事﹐相國召至曰「予知汝聲勢﹐然今犯國法﹐不能恕。」呼役杖責之。某曰「士可殺不可辱。」相國曰「士則不可辱﹐汝不得稱士。」諸吏失色﹐齊跪求免﹐不應。卽飛持堂片至解救﹐亦不應。卒責四十。明日﹐有王大臣謂堂官曰「汝部中安容得如此狂司官﹖」使其黨日伺相國短﹐以圖報復﹐卒無。

胡文忠聞之﹐謂有風骨﹐可辦大事。時爲鄂撫﹐奏請來營效用。相國至﹐甚愧怍﹐曰「前輩此舉大誤﹐予實不諳軍務。」曰「在省理糧臺﹐可乎﹖」曰「斯者﹐予所能也。」文忠方攻九江﹐賊別遣一軍﹐間道犯湖北﹐城中紛紛逃避﹐糧臺惟相國一人﹐守銀不去。湖督官文恭﹐使二人往覘之﹐已自經﹐將絕﹐案頭有絕命詩一首。一人急救蘇﹐一人持詩復命。文恭讀而稱嘆。卽修書夾詩﹐飛報文忠曰「公爲皖計﹐獨不爲鄂計耶﹖」文忠卽拔營回救鄂。見相國愈加欽敬﹐極力奏保﹐謂可大用。旋署湖北按察使﹐半載﹐丁憂去。

文忠薨後﹐朝廷思其言﹐召授某省布政使﹐繼擢山東巡撫。山東藩庫﹐僅存銀數千兩﹐其故由州縣虧空﹐賄屬幕友﹑書吏﹐通同蒙蔽﹐牢不可破﹐歷年大吏﹐不能淸理。相國在戶部精會計﹐下令核算。諸幕書力言事不可行﹐百端作難。相國震怒﹐曰「有敢阻撓者斬。」幕書素聞其名﹐遂不敢動。提冊淸查﹐獘竇盡發露。籍州縣一百五十三家﹐殺書吏數人﹐逐幕友十餘人。奏請錢糧完欠﹐半年一報﹐逾期不報者﹐立卽參革。自是人人不敢復效前轍﹐官無侵冒﹐民困亦蘇。數年﹐藩庫積銀至五百萬兩﹐撚匪屢犯省垣﹐以餉足兵多﹐輒受創去。

有王某者﹐以剃工從戎﹐勇於臨陣﹐積功至總兵﹐時邪匪創會﹐冒名曰孟子教﹐某村有數匪人在內﹐王疑盡入其教﹐又疑與撚匪通﹐黑夜帥師圍殺四萬餘人﹐焚毀屋宇殆盡﹐列其罪狀上之相國﹐相國偶不察﹐謂能除此巨患﹐亟奏保之。旋被禦史參劾﹐遂告病歸。橐中無一錢﹐罄衣服﹐賣得銀三百兩爲路費。歸後﹐爲某縣書院山長﹐每月得修金十緡﹐以贍妻孥﹐從此不作出山想矣。

數年﹐朝廷思其人﹐命陜西督撫惇促來京﹐使者十數輩往﹐不得已入都﹐卽授戶部尙書﹐拜大學士﹐預軍機。相國感激聖恩﹐思振厲精神﹐以興利除獘。而諸要人脂韋成習﹐格格不相入﹐遇事多方阻撓。相國不勝其憤﹐仍力請致仕去。

﹡官中堂

官文恭中堂爲兩湖總督﹐胡文忠爲湖北巡撫﹐文忠輕中堂無才略﹐事多獨斷獨行。遇生殺黜陟﹐中堂與之商酌﹐多不以其議﹐而用己議。中堂自視不如文忠﹐以國家人材難得﹐優容不校﹐故彼此相安。

文忠籌討賊大局﹐非復安慶﹐絕其上下江之路﹐則賊不能平﹐遂帥兵出境攻安慶﹐而一省要務﹐仍寄營商行。

有某道缺出﹐中堂先補某人﹐後通札曰「倉卒未及預商﹐某缺已補某人﹐出奏矣。」文忠復書曰「訪聞某道有劣迹﹐斷斷不可補﹐若果出奏﹐予卽參黜。」中堂得書﹐追回折差﹐開列湖北候補道數十﹐寄請文忠判一人。文忠不判曰「捨某道外﹐中堂作主可也。」中堂攺補他人而微有慍色﹐曰「總督幾成贅疣。」後偶寄札問文忠曰「大淸例﹕總督可輔巡撫﹐果可轄與否﹖請復一書。」文忠答曰「可。但大淸例又載﹕總督貪黷﹐巡撫知而不參者﹐與之同罪。聞中堂曾受某金千﹐某金百﹐果有其事否﹖亦請回一箋。」中堂知其負气﹐笑而置之﹐而幕友上下﹐聞而皆憤曰「吾主人孱人也﹗」

文忠屢破賊﹐賊無計退之﹐別遣一軍破黃州﹐犯鄂省。中堂飛札至曰「公捨其田﹐而蕓人之田﹐亦太甚矣﹗」文忠遂回軍救武昌﹐而前扼黃州賊﹐後爲安寇所追﹐腹背受敵﹐大敗。請中堂發兵救應﹐而私憂挾忿﹐不肯發。中堂幕友聞而大喜﹐謂不及此時報復﹐更待何時﹖卽擬參稿﹐甚其敗軍之罪﹐並阻勿救應。中堂閱而一笑﹐立調兵出城百里外迎接。文忠始嘆中堂能容物﹐己眞淺之爲丈夫也。一見哭拜曰「余之賢不及狄粱公﹐而公之量過於婁師徳﹐爲包涵已久矣。」謝罪再三﹐訂爲昆弟。自是推服交結之深﹐非僅同廉藺而已。

旣而文忠病危﹐中堂臨間垂涕曰「公有言見教乎﹖」文忠曰「候補道張某﹐餘同鄕﹐心術叵測﹐中堂用則保爲督撫﹐不用則參革之﹐毋貽後患。」中堂出曰「潤帥神明亂矣﹐張道何可保爲督撫﹖又何必參劾﹖」後張道屢屢干求﹐偶未如意﹐遂恨中堂﹐一一陰記其短﹐以圖報復。巡撫某與中堂牴牾﹐欲奏參而無款﹐張道出一紙與之曰「此皆實事也。」巡撫某據此入奏﹐果撤中堂之任﹐而削其爵。中堂始悔而嘆曰「文忠眞知人也﹗」

﹡任中丞

任筱沆中丞陳臬吾省時﹐有積案千餘﹐一二十年未結者﹐兩首縣獄﹐寄系外屬犯人﹐以千數﹐其獘皆由幕友余某。余某精刑法而貪﹐罪重得賄﹐則擬輕以寬之。罪輕未得賄﹐則擬重以累之。所有案卷槪置私室﹐不發歸案房﹐令人無從察其獘竇故事。撫﹑藩﹑臬三大憲﹐移官不移幕﹐而歷任廉訪﹐盡心民事者少。兼不諳律例﹐惟餘某言是聽。余曰辦﹐則辦﹔曰不辦﹐則不辦。以致積案如此之多。

中丞履任後﹐深知其獘。一日親帶吏役至余某處﹐提捲且逐之出署。余某慚甚﹐越日縊死。

中丞旣得捲﹐窮日夜之力﹐檢閱比勘﹐重者重﹐輕者輕﹐死者死﹐生者生。自操筆定案﹐幕友受成擬稿﹐不敢參一議。半年盡完結﹐無濫無縱﹐南新兩縣獄遂空。

初﹐曾文正定州縣案件﹐一月一報﹐憑結案多寡爲功過﹐憑功過多寡爲升降﹐良法也。而大吏行之不力﹐屬官仍視爲具文。中丞念欲除上下積獘﹐非此法不可。遂仿其意﹐特設月報一科﹐令吏專司其事。章程較舊稍嚴密﹐州縣大小案一月一報﹐未報而經上控者﹐記太過一次。大小案﹐三月一結。三月結﹐記小功一次﹔三月未結﹐記小過一次﹔六月未結﹐記大過一次﹔九月未結﹐再記小過一次﹔十二月未結﹐再記大過一次。一月十案結六﹐記小功一次﹔結八九﹐記大功一次﹔結四﹐記小過一次﹔結一二﹐記大過一次。大綱如此﹐細目未及詳。年終﹐合小功過二爲大功過一﹐積至八大功者﹐保升。八大過者﹐撤參。六七以下﹐明歲再核。藩署州縣徵解錢糧功過﹐亦歸月報科並算。中丞每月每季親自比較﹐法在必行﹐一年中頗有黜陟。自是州縣不敢玩愒﹐書吏不敢舞獘﹐幕友不敢擱案﹐百姓稍免訟累矣。予嘗聞吏胥私議吾省近時大吏優絀曰﹕沈文肅以風厲爲主﹐善燭姦私﹐動輒參殺﹐官吏慄慄﹐詳文﹑控狀﹑奏稿嘗自批自作﹐幕友無所挾其能。劉公秉璋吏治亦精﹐幕友所擬稿﹐嘗不畱其一字。惟風厲稍殺﹐且不及文肅奏事之明捷。劉公坤一近寬厚﹐能察官吏民情僞﹐章奏案件亦不恃幕友。其餘撫軍﹐平平無奇﹐幕吏操權﹐玩法如故。臬憲則自咸豐以來﹐任公一人而已﹐律例旣熟﹐心復精細﹐吏胥辦案﹐有一字出入﹐卽被摘發﹐輕則笞撻﹐重則懲革﹐甚且辦罪。然嚴而有恩﹐知署中吏多貧苦﹐非舞獘斷不能枵腹從公﹐乃增其工食﹐俾足自贍。

向來上控者﹐必經代書房﹐非費錢十緡八緡﹐狀不得上。至是裁之﹐只許收紙筆錢二百四十枚﹐而民冤無不上達矣。然則如任公者﹐眞近時賢廉訪也。

﹡解章門圍

江忠烈忠源岷樵嘗以舉人下第歸﹐同鄕及東南諸省在京物故者﹐無論識與不識﹐托其帶旅櫬回南﹐必親送至其家。曾文正好作挽聯﹐都中遇喪弔﹐求無不應。時有「包送靈柩江岷樵﹐包作挽聯曾滌生」之語。

忠烈由教官保升爲浙江知縣﹐丁憂歸。發逆自廣西出﹐首圍湖南。巡撫張亮基﹐布政使潘鐸﹐書生不知兵。且承平日久﹐營務廢弛﹐倉卒議戰守﹐徧請紳衿相商。

忠烈謁中丞﹐請備馬數匹﹐與有膽者一二人隨往覘賊勢如何﹐再作計較。旋得二弁同往﹐人馬縋城下﹐周閱賊營還﹐曰「賊無能爲﹐城可守。」時城外賊數萬﹐諸逆首俱在內。人情方洶洶﹐見忠烈僅同二人﹐敢環賊營走﹐皆驚爲奇人﹐知必有智略﹐能拒賊﹐心遂定﹐爲死守計。忠烈又親步城徧﹐曰「某門某處賊已穿地道﹐可速預備。」未數日﹐地洞炮發﹐崩城十數丈。賊乘勢上﹐賴早有調度﹐殺其先登者數十人﹐槍斃其僞西王蕭朝貴。蕭巨盜﹐驕健異常﹐斃後﹐賊驚懼﹐解圍去﹐而忠烈知兵之名大著。當事力保其統師討賊﹐屢立大功﹐洊升爲安徽按察使。將赴任矣﹐而吾省警報日至﹐南昌段成實時爲軍機章京﹐聞之﹐上說帖於政府曰「江西亦財賦之邦﹐爲東南要地﹐斷不可令賊據之。方今求吏才尙易﹐求將才實難﹐伏請皇上調江忠源往救江西﹐安徽按察使攺他人去。」政府轉奏﹐文宗允之。

巡撫張文毅芾﹐辦理團練大臣陳孚恩﹐皆不諳兵略﹐束手無策。聞忠烈至﹐大喜。賊已圍新城門﹐大隊屯對河沙井。忠烈上城周巡曰「近新城門之章江門﹑廣潤門外﹐人煙稠密﹐賊藏民房不能知﹐非盡焚之﹐城不可守。」及焚時﹐果有賊在內燒死者。忠烈又曰「新城門一帶﹐賊已穿地道﹐不日城當崩。」卽調兵預候﹐及崩時﹐較長沙闊七八丈﹐上城賊亦較眾較猛﹐幸江軍殊死抵禦﹐斬其執大旗一人﹐前鋒十數人﹐勢微卻。卽亂擲火藥包如雨而下﹐燒死其精銳數百﹐賊暫退。旋卽命藩庫提銀置城上﹐下令﹕運一磚至者﹐賞銀一兩﹐運一石一木至者﹐賞銀五兩。頃刻塡滿﹐城得不破。然救此一急﹐城圍如故也。

晉旌陽令許遜謂得仙道﹐稱爲眞君﹐爲吾省除蛟害﹐享祀千數百年﹐其廟曰萬壽宮﹐巡撫以下﹐月朔望必往肅拜。文毅夜夢眞君謂之曰「火藥局某處埋有古炮數十﹐非起此炮﹐不能破此賊。」明日徧詢埋炮由來﹐無知者﹐徧考誌書﹐亦無有﹐文毅謂勿論有無﹐姑且往掘。掘至六七尺﹐果得大炮二十七尊﹐無年月款識。年羹堯嘗云﹕舊炮難用易炸﹐自土中起者尢甚﹐恃以拒賊﹐必敗事。文毅﹑忠烈皆不知﹐得炮喜極﹐移上城開放﹐竟無一炸者﹐其二十六尊但無力﹐炮子至五六十步輒落地。其一尊獨奇﹐每放﹐聲隆隆不絕﹐遠可過沙井。凡大炮久放﹐則熱如火﹐不可施子藥。此炮旋放旋施﹐一晝夜如故。賊創甚﹐遁去﹐炮亦隨炸。有自賊中脫歸者﹐謂炮子至賊營﹐能橫行逆轉﹐每一炮必傷數百人﹐死屍枕藉﹐殆逾萬數﹐故賊懼甚而走。當未走之先﹐文毅同二僕巡城﹐賊在將臺窺見﹐飛一炮至﹐前後皆斃﹐文毅居中獨免。

凡堅守九十五日而圍解﹐忠烈以功擢授安徽巡撫﹐文毅奏保守城出力員弁二百餘人。文宗謂太濫﹐命擇最者以聞。文毅謂﹕「此皆日夜防守﹐露臥城上三月餘﹐不愛身﹑不惜死之人﹐乃擇而又擇﹐僅有此數﹐不爲多。倘不進寸階﹐不足以鼓勵人心。」仍如原奏上﹐無所裁減。文宗微不悅﹐命軍機擬旨﹐交部議處。軍機有忌其功者﹐陰伏「實屬執拗﹐有負委任」二語﹐部議謂如此應得革職處分。以革職議上﹐奉旨依議﹐文毅遂得罪歸矣。

﹡奇計出賣

曾文正九江敗後﹐重招募﹐練成一軍﹐折節下士﹐有獻一技一能者﹐莫不錄用。移節駐撫州﹐予邑有鄒姓童生﹐文理不甚通﹐好謬語﹐嘵嘵不休﹐人呼之爲「半番鴨」。蓋予邑俗語﹐以善言者比鴨﹐以所言不當﹐僅能及鴨之半者﹐曰「半番鴨」。

一日﹐在文正公館門首﹐粘一紅條﹐大書「奇計出賣」四字﹐旁注姓名旅寓。文正見之﹐卽命肩輿迎至﹐讓居上座。初問讀何經史﹐不知﹔繼問天下情形﹐不知﹔終問兵書韜略﹐不知。而所答非所問﹐多支離謬妄。文正曰「子言不適用﹐可姑歸。他日有用子處﹐再請子至。」仍以禮送之出。左右驚怪曰「此妄人也﹐何復如此待之﹖」文正笑曰「彼誠妄人﹐然使人不知其妄﹐或疑予驕傲﹐不能容才。若使人知其妄﹐必謂妄人尙如是禮待﹐非妄人不至拒絕可知﹐則眞才眞能者﹐有不各挾所長以獻乎﹖是所以來天下士也。昔人千金買駿骨﹐築臺自隗始﹐卽此意耳。」左右莫不嘆服。予觀文正一生﹐不善用兵而善用人﹐牛溲馬勃﹐無不收納。所以羣才效用﹐大寇蕩平﹐而爲中興第一功臣也。

﹡銷金鐘

中堂文祥初以主事供職工部﹐發逆創亂﹐軍餉支絀﹐內廷有金鐘一座﹐文宗發工部銷以佐軍。其鐘大﹐在鑪非三日夜不化。

至第三夜﹐文宗恐化時有竊換事﹐命六王往察之。宵已深﹐皆就寢﹐獨見一人危坐鑪旁不動﹐問﹕「何人﹖」曰「滿州主事文祥。」「在此何爲﹖」曰「此鐘五更必化﹐恐工匠竊眞換僞﹐故在此守視也。」六王返復命。文宗嘆曰「眞盡心爲國者。」記其名﹐不次用之。

﹡六部別名

後世文過﹐不任率眞﹐每所稱﹐必假借古字別名以爲典雅﹐如六部﹕吏部必曰銓部﹐戶部必曰農部﹐禮部必曰儀部﹐兵部必曰駕部﹐刑部必曰比部﹐工部必曰水部。滑稽者﹐又取《孟子》富﹑貴﹑貧﹑賤﹑威﹑武六字分配之﹐以天官掌銓選﹐曰貴部﹔地官理財用﹐曰富部﹔春官登寒畯﹐曰貧部﹔夏官統將帥﹐曰武部﹔秋官掌殺戮﹐曰威部﹔冬官督工匠﹐曰賤部。凡主事分得冬官者﹐莫不以賤部笑稱之。

﹡帶裁縫

某王上祖陵﹐值三月末天气﹐盡帶棉衣﹐不帶單夾。謂稍暖﹐則拆開棉衣﹐抽去棉﹐便是夾﹔再稍暖﹐則拆去夾一重﹐便是單。帶裁縫二人同往﹐計盤費工費﹐需銀二百兩﹐倘竟帶單夾﹐則可省此費。眞生長富貴﹐不知稼穡之艱難矣。

﹡楊祐

楊邁公祐以進士用戶部主事﹐告假歸﹐逾年入都供職。凡六部尙書侍郎﹐稱曰堂官﹐郎中員外主事﹐稱曰司官。司官至部﹐例參謁堂官。

阿文成以宰相兼管戶部﹐邁公見之﹐文成曰「近部曹以京官至家﹐輒倚威勢﹐要挾官長﹐幹與公事﹐武斷鄕曲﹐魚肉小民。」言之殊堪痛恨。時文成勛業威望震一時﹐以微末司官﹐誰不气息屏懾﹐聞其言而唯唯諾諾﹐無敢逆之者。邁公獨抗聲曰「誠有此不肖司官﹐然其中豈無一二賢者﹖公相以此槪天下士﹐殊爲失言。」左右聞而戰慄﹐皆爲之危。而文公熟視邁公良久﹐默無一語。後將軍某奉命徵某處﹐文成薦邁公曰「此人性剛毅﹐有膽識﹐能任大事﹐若使之參軍務﹐必有所裨益。」某將軍遂偕之往﹐果著勛績﹐累擢至巡撫。初邁公以舉子入都﹐路逢嵇文恭﹐文恭素精相法﹐瞥見之﹐使僕止邀至家﹐曰「余相法欲得傳人﹐然徧閱天下士﹐無可傳者﹐觀君目有神光﹐可精習此藝。」遂盡以其法授之﹐又曰「君今年必捷南宮﹐用主事﹐分戶部﹐十年必至封疆大臣。」近公曰「以主事放知府﹐非二十年不能﹐何論督撫。」曰「相已定﹐自有奇遇﹐靜以待之可也。」及分部至參軍務升巡撫﹐果不出十年中。

邁公相法﹐吾鄕咸稱其精。然自謂僅得十之七八﹐若文恭決休咎﹐則十不爽一焉。部中門生甚多﹐一日忽請三十七人飲酒﹐餘皆不與﹐人問之﹐曰「他人可常相親﹐此則不出兩月內﹐皆當放外官。師弟離別之情﹐不可不預敍也。」已而皆驗﹐人莫不嘆其神云。

﹡查抄和珅家

髙宗在位六十年﹐倦於勤﹐傳位睿宗﹐自稱太上皇﹐而天下大權仍歸總攬。舊臣和珅極邀寵眷﹐凡睿宗用人行政﹐事事假太上皇命以挾持之。睿宗性至孝﹐恐拂珅意﹐髙宗必不悅﹐故屈意從之。及髙宗晏駕﹐珅驕橫如故﹐黨羽甚多﹐左右皆其耳目。睿宗欲遽動聲色﹐恐遭反噬﹐故優容如前。

一日﹐城外有一大差務命珅往。睿宗召見軍機大臣﹐微帶憂色。王文端傑素知上意﹐諸臣退後﹐請屏左右獨對﹐跪泣曰「聖上有憂容﹐非爲和珅乎﹖」睿宗曰「計將安出﹖」文端曰「事不宜遲。」卽擬二旨﹐請睿宗親書之﹕一查抄珅家﹐一往城外拿珅。日已昏﹐九門提督候旨未退﹐文端卽上車曰「有旨﹐抄大臣家。」提督問何家﹐曰「但隨吾車往。」至珅門﹐始曰抄珅家。卽圍其宅﹐無大小皆拘鎖。一面命提督﹐擇一干弁開城門﹐往拿珅。倉卒間﹐無一人知者﹐及其黨羽發覺﹐家已抄畢﹐珅已下獄矣。

向非文端計密而速﹐難保無他變﹐眞得迅雷不及掩耳之法矣。

翌日下上諭云「昨將和珅查抄﹐所蓋楠木房屋﹐僭侈逾制。其所藏珠寶閣﹐眞珠手串二百餘貫﹐較大內多至數倍﹐並有大珠﹐較禦冠頂尢大。又寶石頂﹐並非伊應戴之物﹐伊所藏眞寶石頂數十个﹐而整塊大寶石不計其數﹐且有內府所未有者。至金銀數目﹐尙未抄畢﹐已有數千百萬之多。似此貪黷營私﹐實從來所罕見。」

及抄後﹐睿宗命將財物一一估值﹐計上赤金八十萬兩﹐值銀一千二百八十萬兩。中赤金三十五萬兩﹐值銀一百二十五萬兩。一切金器溶化﹐值銀一百七十九萬兩。人參一百六十斤﹐值銀七十八萬二千兩。大珠一顆﹐值銀一千五百萬兩。珍珠二百二十串﹐值銀二千六百五十萬兩。散小珠值銀二百四十萬兩。紋銀二十四庫﹐計二千四百萬兩。寶石頂六十八个﹐值銀六十八萬兩。大塊寶石四十二方﹐值銀一百六十八萬兩。珊瑚瑪瑙值銀八十五萬兩。貓兒眼﹑密脂綠松石﹐值銀一百二十四萬兩。古玩器物﹐值銀三百七十二萬兩。五彩各色寶玉﹐值銀八百四十萬兩。皮﹑棉﹑夾﹑單﹑紗衣二萬六千餘件﹐值銀七十二萬三千兩。大小貂皮五千九百餘張﹐值銀六萬三千兩。粗細裝飾陳設等件﹐值銀一百六十萬兩。

﹡洪範何書

《制藝叢話》中載一條云﹕場中有用《詩經》『佛時』句者﹐試官批曰「佛字乃西域梵語﹐何得入四書文﹖」斥之。又有用《易經》『貞觀』句者﹐試官批曰「貞觀乃東漢年號﹐何得入聖賢口中﹖」亦斥之。好事者集成一排語云「佛時爲西域梵書﹐孔子低眉彌勒笑﹔貞觀乃東京年號﹐唐王失色漢皇驚。」余閱至此﹐頗疑事屬子虛﹐乃梁中丞故撰此以資人笑柄。及今親逢一事﹐其譾陋更有甚於此者﹐乃始信以爲眞。

予從兄少徽﹐以舉子應禮部試﹐題爲《畏大人﹐畏聖人之言》二句﹐後幅一股用《易﹖象》﹐一股用《洪範》﹐總注上文﹐銓發題義。而房考官劉某批曰「泛而不典。」落之。予伯兄在戶部供職﹐有至交某公﹐爲劉某姻親﹐嘗在某公家會晤﹐偶談及闈中閱卷事﹐伯兄笑曰「余弟捲在公房中﹐爲公擯斥。」劉某問如何作法﹖曰「後股出用《易﹖象》。」劉曰「何必說得這麼遠﹖對股云何﹖」曰「用《洪範》。」劉忽驚起曰「『洪範』二字﹐出何僻書﹖生平從未見過﹐宜予之抹煞也。」伯兄不肯效飛卿之輕薄﹐因支吾其詞曰「據余弟云出《五經》﹐然亦未知其是否。」

蓋劉某年十九領鄕解﹐二十捷南宮﹐入翰林﹐二十三爲房考官。生平所誦時文﹐止近五科墨卷。六科以上﹐茫乎不知也。伯兄素知其根柢﹐然謂五經或讀畢﹐尙未知儉嗇乃如是之甚耳。

﹝附記﹕世父諱暉﹐字仲蓀﹐甫冠﹐登賢書﹐由帶鄕團勞績﹐保戶部主事。以古文﹑駢體文﹑書法雄於部中。著有古文﹑駢體文﹝俟園詩稿﹞若干捲﹐藏於家。

從世父諱暄﹐字少徽﹐工詞賦﹐中同治甲子秋闈第五名。生平愛讀《易》﹐著有《易臆說》數卷﹐其書每卦講吉凶﹐以史事証之。沒後﹐以無收拾者﹐散佚不存。﹞

﹡放鷹

揚州近有一班媒婆﹐蹤迹莫測。客或娶妻買妾﹐卽送婦女至寓中﹐憑客選擇﹐或引客至其家選擇﹐儼有裏居﹐非同騙拐。至者及議定價若干﹐其男人立券交收後﹐遲十數日﹐或一月﹐忽有數人尋至﹐驚言被何人拐賣此地。於是有稱爲丈夫者﹐有稱爲父兄者﹐爭指客爲拐子。客曰「有戶口﹐有媒人可憑。」及帶往原宅﹐則虛無人矣。尋媒婆﹐則杳無蹤矣。此輩愈罵客爲拐子﹐必欲扭之見官。復有一班人從旁勸解。客膽小者﹐不惟還其人﹐且須出英蚨求寢事。膽稍大者﹐此輩手亦略松﹐取回其人而已﹐謂之「放鷹」﹐亦曰「放鴿」﹐言先放後歸也。客或彊不還人﹐此輩卽先控官﹐謂媒妁皆妄指﹐契字皆虛造。今日縣官多因循﹐以無處拘佐證﹐未有不斷還者。卽或深知其獘欲斷歸客﹐無論他鄕人不熟悉﹐門丁差役﹐需索過多﹐非一二百金不可。且此輩狡極﹐決不遵斷。必控府控省﹐而上司不知其獘﹐批府批縣﹐虛文往來﹐不痛不癢﹐嘗延至數年未結。客耗去數百金﹐尙拘畱此地。

余在江都幕中見一案﹐客爲上元人﹐來揚買妾﹐深知前獘﹐買後卽帶歸。此輩猝不及阻﹐遂向江都﹑上元並控告拐帶。兩縣文移提問﹐兩處衙門及道途費用﹐兼延累四年未結。聞客僅中人產﹐已去其半矣。居停主人甚風厲﹐決意究辦﹐提集人證嚴訊。此輩畏極﹐反上控江都縣不公﹐請歸上元審斷﹐竟經批準﹐遂無如之何矣。

然獘尢有甚於放鷹者﹐揚州以上﹐髙郵﹑邵伯﹑淮安﹑淸江﹑宿遷﹑沭陽一路﹐有無賴子數十成羣﹐帶刀劍洋槍﹐瞥見村莊美婦女﹐夜卽圍其屋﹐縛入深僻地中﹐設立刑具。內指一人﹐謂所縛婦女曰「明日當賣汝﹐汝當認之爲夫。賣後三日午時﹐汝當出至門首﹐望見某人﹐汝卽告主人曰﹕『我實爲人拐賣至此﹐吾夫已尋至門前矣。』汝依言否﹖」或未卽允﹐卽褫其衣﹐鞭打﹐香燒身無完膚﹐必得允而後止。允後又謂之曰「汝或僞允﹐不至門首﹐夜卽縛汝回﹐如前施刑。」於是帶至二三百里外鄕村賣之﹐如法施行﹐或買主不肯還﹐則亦呼之爲拐子﹐扭欲稟官。須臾一二人至﹐四五人至﹐十數人至﹐其黨皆來說公道曰「豈有靑天白日拐賣人婦女不還其夫之理﹖」鄕戶誰不畏事﹖卽得還之。於是又帶賣他處﹐仍用前法取回﹐故有一婦女一年數賣﹐一身數十賣者。失婦女家往往控官﹐官多不究。

蓋此等案﹐拐騙而兼搶劫﹐例有限期處分﹐六月緝人不到﹐爲頭參﹔再六月﹐爲二參﹔再六月﹐爲三參﹔再六月﹐爲四參。至四參則革職﹐扣畱訪緝﹐以獲犯爲止。然今多署事官﹐一年爲期﹐至二參已罷任矣。接任官以前任事﹐其責遂寬。卽照四參例﹐仍從頭算起﹐至二參仍解職矣。若實任官﹐至二參拿人不到﹐則又夤緣上司﹐調往他縣﹐責仍免矣。故拐搶案﹐至四參而革職者﹐百中無一。設法非不嚴﹐其如巧徑太多﹐遁於法外何﹖所以因循諉謝﹐此風日熾也。然亦有賢能知縣﹐志在爲民除害﹐決意緝獲者。而此輩凶悍異常﹐僅遣十數人往﹐必格鬥殺傷捕役。若遣百餘人往﹐則又遠飈數百里外。故非大吏關心民瘼﹐不分畛域﹐勒限營伍﹐協同捕役嚴緝﹐其害實未易除。

此風非獨江北﹐漢口以上﹐天門﹑沔陽﹑沙市﹑樊城一路尢甚﹐其人尢凶。所劫婦女﹐路逢親戚不敢認﹐認則夜必褫衣毒打。其賣法一如江北。

有一婦賣後﹐泄其事於買主﹐不至門前﹐此輩夜遂入屋攫出﹐寸斬門首而去。買主控官﹐眞凶迄不能獲。

一日﹐十餘人惡貫滿盈﹐劫一婦離漢口五里僻靜處﹐泊船﹐均登岸買酒肉﹐兼探看近村婦女。偶有小舟過此﹐驚見獨一美婦在艙中﹐探首問之﹐聲爲同鄕﹐婦微告數言﹐且啟艙板與看﹐皆刀槍。因矚勿言﹐恐遭戕殺。小舟主人﹐素知此害﹐戒同伴閟之﹐急放舟至漢口﹐告知營中。傍晚﹐此輩皆歸﹐飲酒俱醉。二更後﹐營官駕十數砲船圍之﹐岸上屯兵數百﹐防其逸逃﹐遂一一就擒﹐交縣嚴鞫﹐直認殺死數婦女﹐擄劫數十婦女﹐輾轉售賣﹐可得銀數萬兩。審實﹐皆正法。送其婦還家﹐計三百里矣。此特天斃之﹐非有可官所能緝獲也。

﹡黑白螞蟻

蘇州城鄕有一班媒婆﹐出入人家﹐見有寡居者﹐有夫不在家﹐與夫醜陋愚憨者﹐則以淫辭褻語百端誘動其心以嫁人。及嫁時﹐所得醮金二三百元﹐皆此輩瓜分﹐其家僅得二三十元而已。或有心動不及嫁﹐願同私逃者﹐則帶至他處賣之。其色美﹐則得金愈多﹐謂之「白螞蟻」。

又有一班無賴子﹐專以謀賣婦人爲事﹐城中尙少﹐鄕間最多。初亦使媒婆誘動之﹐誘不動則勸之入廟燒香﹐倩其黨爲轎夫﹐上轎後﹐則舁至一二百里外賣之﹐謂之「黑螞蟻」。

二蟻中﹐敗人名節不少。此外又有妻被人拐﹐控於縣者﹐十數日尋見拐者﹐或給其夫錢數十串﹑百餘串﹐卽投縣息案﹐妻歸拐者。未幾﹐拐者妻復被他人拐﹐復控縣﹐復尋見﹐復如前給錢﹐復投縣息案﹐妻遂歸後拐者。甚至輾轉四五拐﹐屢控屢結﹐而其後仍爲原夫拐回者。予在元和署中﹐數見此案。

又有貧家女﹐年十三四﹐父母困厄﹐卽出押﹐出捆。良家多不肯押捆﹐多在娼家押者。貌極美不過百元外﹐議四五年取贖。押後賣笑錢歸鴇母﹐鴇母可謾罵﹐而不可鞭撻。捆者貌美﹐則價可二三百元上下。父母親寫捆字﹐必六七年取贖﹐鞭撻由鴇母﹐𨿽至死不償命。捆後﹐鴇母請人教之識字﹑度曲﹑彈琵琶。稍不受教﹐郎毒施箠楚﹐逼之賣笑。嘗有羞憤不肯從﹐因而殞命者﹐其押婦捆婦亦然。

予謂此二獘﹐𨿽出情願﹐與二蟻殊。然亦足以傷風敗俗﹐若湯文正爲巡撫﹐必嚴禁之矣。然此獘金陵﹑維揚﹑申江所在多有﹐非獨姑蘇也。

﹡海水暖

劉觀察鼎附福昌輪船往天津﹐海中大霧﹐與澳順輪船相撞﹐艙破水入﹐遂沈。

觀察漂泊水面﹐忽一大樹至﹐挽之﹐隨流。時二月杪﹐天气尙冷﹐以一手入水甚煖﹐遂兩手輪轉入水受暖气。然自念汪洋浩瀚中﹐何人來救﹖終無生理﹐不如早死爲得。遂以手推開樹﹐身入水中。而樹推不開﹐足下又覺有物承之﹐不能下。須臾﹐有一小舟至﹐救之去。蓋澳順輪船以千里鏡照見之﹐遣舟來救故也。

觀察忠壯松山子﹐中丞錦棠從弟。

﹡守口優絀

光緒十年四月﹐法夷敗盟。五月﹐兵船至福建口外﹐大吏許其駛至馬江﹐相持月餘。時予閱《申報》﹐見其議論天下守口優絀﹐謂李傅相守天津﹐炮火精良﹐法夷非用四萬人不敢往攻。其次攻燕臺﹐攻長江﹐攻寧波﹐亦需一萬人。攻吳淞口需二萬人。

惟福建二督撫﹐二欽差漫無韜略﹐限三刻可攻破。及七月初三日開戰﹐法發數炮﹐張﹑何二欽差卽逃匿揚武﹐大兵船轟沈水中﹐其餘十船亦皆擊破﹐計僅滿三刻。

當時﹐閩省大吏皆看《申報》﹐竟無一人驚覺預備者﹐可嘆也已﹗守廣東者爲彭宮保﹐法夷素憚其威﹐兼有知兵之張公樹聲爲之幫辦布置嚴密﹐無隙可入﹐故《申報》獨不論及用兵多少。蓋謂法𨿽統四萬人﹐亦不敢攻也。

﹡僧王死事

予向聞僧王死﹐謂撚匪掘地八九尺深﹐長數里﹐內設機﹐外用泥艸鋪面﹐引僧王至﹐發機陷沒其全軍。後見沈森甫太守﹐謂予曰﹕僧王勇於殺賊﹐嘗一日夜追一二百里不休。其馬隊速﹐步隊每追不及﹐疲困之極﹐士卒頗怨之。某日﹐追賊至某處﹐天將晚﹐皆謂步兵尙在後四五十里﹐請宿此候齊﹐明日再進。僧王不許﹐令食畢夜行﹐將士皆不願。

有烏某者﹐素彊悍﹐遂惑眾爲亂。僧王方飯﹐烏某從後殺之﹐率其亂眾欲投撚匪。潘琴軒中丞明日追至﹐急擊烏逆。部下半屬勉彊從亂﹐頗有倒戈相向者﹐內外夾擊﹐遂擒之。斬其首﹐刳其心肝﹐以祭僧王。

時予在潘軍辦糧臺﹐親見其事﹐非陷賊伏中死也。予乃嘆當時所聞尙不能憑﹐況千百年後乎﹖甚矣﹗史之難盡言也。

﹡嫁友妾

鼓瑟軒舍人與萬明府蕭園交訂弟昆。舍人孤身在京﹐買一妾﹐不良﹐與僕通。明府應禮部試﹐寓其宅中﹐間察二人言色可疑。

一日從窗隙中窺見僕自妾房中出﹐默不言。知舍人寵妾已極﹐先直告﹐必不信﹐且恐生他變。遂私托媒人嫁之﹐不受一錢﹐有成約。卽邀一友同舍人往飲酒家﹐明告以妾事。痛言孤身無倚﹐一旦變作﹐僕帶妾遠颺﹐孰爲君伸冤﹖今我已賣之。請同某友暫在此飲酒﹐候余來。

卽飛返其宅﹐作驚慌狀﹐謂瑟軒在某友家﹐猝中風病﹐危急已極﹐可命僕守屋﹐速往視之﹐遲則不及矣。其妾陰喜死後可任其所爲﹐遂上車同往。行數里﹐近買者門首﹐明府始數其罪﹐曰「已賣在此家矣。」其妾方欲拒﹐媒人已帶入宅去。遂回酒家白之﹐舍人亦啞然無言。乃同歸﹐逐其僕﹐遷居他所。

予謂明府此舉﹐非獨爲友除除害﹐足徵古道照人。而其用意之深沈﹐審幾之決斷﹐行事之神速﹐尢非尋常所能及。具此大作用﹐𨿽任艱荷巨﹐決疑定計﹐亦何難之有﹖惜乎屈士元於百里﹐不足展其才也。

﹝去歲在都聞其詳﹐非蕭園事。初﹐蕭園寓其宅﹐陰覺之﹐乃辭出。然竊爲憂﹐以告同鄕部郎彭君。彭湖口人﹐與瑟軒認宗﹐交最密﹐曰「勿言﹐易與耳。」立呼臨川館長班母某媼至﹐告以故﹐賞之﹐聽其嫁賣。媼故最潑辣﹐著名養家。明日﹐瑟軒當直宿﹐已入內﹐彭遣其所乘車﹐迎其睹戲﹐妾故識其車﹐信之。旣登車﹐疾驅至臨川館﹐命之下﹐妾不肯﹐媼已扯入曰「此時汝非復姨太太矣。」車卽馳去﹐彭乘車至瑟軒宅﹐開逐僕役﹐辭去房屋﹐拼擋已畢﹐捆載什物﹐返宅收拾一所安置之。俟囂軒下直﹐邀至家﹐瑟軒卽安居之。逾半年﹐彭代相一妾﹐旣定﹐爲賃宅﹐拼擋盡妥﹐迎妾至﹐亦俟瑟軒下直﹐送至新宅﹐乃告之﹐瑟軒亦一笑安之。旋生二子﹐彭後得京察外放。玆事二彭皆有古人風﹐京中同鄕皆詳知之﹐宜據此攺正。

附記﹕此集附則﹐爲父執魏斯逸先生補訂者。﹞

﹡顧元愷

梧州府某縣知縣李某﹐密訪得逆首洪秀全黨羽﹐在某處結盟拜會﹐設立簿記﹐列姓名數千餘人﹐隱有謀反之勢。掩其不備﹐率衙役﹑汛兵﹑馬快數百人﹐圍而擒之﹐諸僞王俱在內。並搜得簿記﹑旗幟無數。擬由府解省正法﹐以除大害。

知府顧元愷﹐顧元熙之弟也。素事姑息﹐又愛文士﹐李某解至府﹐太守親鞫之。洪逆曰「余實文童﹐曾在花縣考前十名﹐並不敢爲逆。」太守曰「如是﹐必能文。」命一題作起講。洪援筆立就﹐頗調暢。太守曰「眞文人也。」頗怪李某誤拿。旋問曰「旣讀書﹐何爲往來有許多人﹖」曰「讀書山中﹐凡近村至此者﹐皆相識﹐而記其名﹐恐有盜竊等事﹐可呼之相助耳。其餘則皆社中人也。」太守信之。又問﹕「何爲有旗號﹖」曰「實無此物﹐乃人僞造以圖誣陷者。」太守深以爲然﹐決意放之。同李某往見巡撫鄭祖琛。而鄭公姑息尢甚﹐每戮一人﹐必三日茹齋﹐必念阿彌陀佛千萬聲。聞太守詳述堂鞫一節﹐反責李某爲多事﹐不復訊問﹐一一放去。逆黨旣出﹐曰「事急矣﹐不能再待。」遂創亂於金田。

吁﹗當日若從李某盡數正法﹐何至有此大災禍﹖殆數百萬生靈俱在劫數中﹐天故生此顧﹑鄭二人歟﹖

﹡廣東闈姓

東南賭之最著者﹐無過福建花會。其法用三十六字爲輪轉。主花會者﹐先暗寫一字﹐以紙裹懸梁上﹐下用大案﹐排列三十六字﹐欲押某字者﹐卽以錢放其字上。自一枚以至十百千萬皆可押。中者﹐一枚償三十二枚。故其俗話云「一枚可充饑﹐百枚可制被﹐千枝可娶妻。」爲主者﹐必殷實之戶﹐人方信而肯押。開時在山中隱僻處﹐設大廠。大小衙門皆有規費﹐用無數走腳。開前一日﹐徧往近數十里村落告之。願押者﹐不必親往﹐但寫押何字﹐錢若干﹐交走腳﹐走腳卽付一收條爲券。押中則送錢來﹐取回原條。每十枚抽腳錢二枚。開後主人寫明何字﹐徧散各處﹐不能隱蔽。於是自近及遠﹐自男及女﹐自富戶至乞人﹐無不押者。

凡賭﹐或意錢﹑或銅宅﹐或擲骰。聚時僅十數人﹐極多不過百人。未有如此賭﹐遠近﹑男女﹑貧富一一包羅在內也。

而最癡者﹐莫如婦女。於是有茹齋求卜者﹐有入廟燒香歇禱神佑者﹐有夢神人告押何字者﹐有日猜想此三十六字﹐謂今日應懸某字﹐明日應懸某字者﹐神魂顚倒﹐寢食俱廢。及至愈押愈負﹐典當俱盡。無可如何﹐而寡婦因而失節﹐良婦因而攺嫁者。傷風敗俗﹐莫此爲甚。

其主人所懸之字﹐𨿽妻妾亦不敢告之﹐蓋恐其有外遇﹐告以多押﹐則身家性命俱不能保。嘗有一人不愼密﹐爲妻所窺見﹐遂告之奸夫﹐押一千串。奸夫又告人多押﹐開後計負七八萬貫﹐罄家資不足償三之一﹐遂爲眾所逼﹐自縊死﹐而妻﹑產歸奸夫矣。

然花會𨿽誘各等人入陷阱中﹐而銀數之巨﹐猶未若廣東之闈姓。何謂闈姓﹖蓋值鄕試之年﹐取闈中之姓賭之﹐以所賭之姓中多中少爲勝負也。

開闈姓主人﹐皆票號及本地富戶。二月初一開局﹐主考進闈日止。大姓不賭﹐專賭小姓。僻姓主人先懸示何爲大姓不賭﹐何爲小姓僻姓可賭。以二十姓爲一條﹐一條押英洋一元﹑二元﹑三元不等﹐至十元止。以《千字文》排號﹐滿千條爲一號﹐分別押一元者爲一號﹐二元﹑三元至十元﹐亦各爲一號。如押一元者﹐一號千元﹐先抽去一百元﹐分頭﹑二﹑三標﹐頭標六百元﹔二標二百元﹐三標一百元。而局用簿紙費﹐又在此六百﹑二百﹑一百元內扣除﹐約十分又抽去其一。其押二元﹑三元至十元者﹐可依此遞推。

外府外縣皆押﹐人數幾逾千萬。押時主人給一單﹐押滿一號﹐刊印千張﹐分給千人﹐取回原單。榜放後﹐比較所中多寡爲頭標﹐或所押姓同所中人數亦同﹐則無論幾人﹐俱平分頭標﹐以下亦如之。

其數甚巨﹐嘗至千數百萬元﹐二三千萬元。主人於抽數內撥四十二萬元﹐歸軍需局。分三年交﹐後撥至一百五萬元。文武大小衙門均有規費。其押者﹐前數年卽畱心﹐他省賣報者﹐止報新舉人﹑進士﹑主事﹑翰林﹑鼎甲﹐他則不賣。且止省城﹐兼三年一次。廣東則時時有之﹐處處有之。所報皆生員考取超等榜﹐賣與人閱﹐便知何姓何人可擬中﹐以備開闈姓時﹐押此姓也。

不獨鄕試﹐凡會試及院試亦開局﹐列姓賭押。但進士押者漸少﹐銀數稍減。秀才僅一府﹐則又減耳。

朝廷知其獘﹐嚴禁之。英制軍以開此禁革職﹐後禁之愈厲﹐粵人遂往香港﹐或澳門﹐或虎門外大海巾設局﹐交洋酋稅洋四十萬元。官府往查﹐洋酋挺身包蔽﹐遂不敢問。

張香濤制軍抵粵﹐深知此獘不能禁﹐奏請開之﹐移交洋酋之稅﹐仍助軍需。識者咸曰「制軍自謂有名臣作用﹐而亦出此﹐殊不可解。軍需𨿽缺﹐何至以抽頭之錢濟助﹖殊失朝廷體統。」或曰「事出不得已耳。積獘已深﹐牢不可破。今日禁﹐則明日利歸外夷。與其禁之而利歸外夷﹐何如不禁而利歸中國之爲愈也﹖不觀洋煙乎﹖愈禁則外夷愈居奇﹐今竟不禁﹐每年可抽釐六百萬兩。軍需亦大有益。且令中國皆栽種罌粟﹐故二十年來﹐內地所出頗多﹐外夷之利漸不及前﹐減去三之一矣。蓋勢所不能禁者﹐不得不出於此。制軍斯舉﹐未可厚非也。」予頗以或者之言爲通權達變。然又有進一說者曰「制軍究從利起見﹐若以義言之﹐斷不可行。自古名臣治天下﹐凡有傷風俗人心者﹐無不力除其獘。聞開闈姓時﹐舉省若狂﹐𨿽極貧戶﹐饔飧不給﹐亦必以衣物質一二元﹐爲押闈姓之用。而中下戶﹐貪心多熾﹐志在必得﹐有押一二條者﹐數十條者。己資不足﹐則借貸於人。一不中﹐家產罄盡﹐債主逼迫﹐於是盜竊出其中﹐娼妓出其中﹐害有不可勝言者。而斂千百萬戶之錢﹐適以供開闈姓﹐數十百人驕奢淫逸。官府若責之﹐彼必抗聲曰﹕『余固奉諭而行﹐國家固得我稅也。』遂塞口無言﹐此復成何政體哉﹖然則禁之之法安在﹖曰洋煙蔓延天下﹐有誅不勝誅之勢。此事與洋煙異﹐爲首僅數十人﹐且皆富戶有身家者。如有彊毅大吏﹐法在必行﹐先嚴厲諭之﹐如敢遁入海外開局﹐則執爲首十數人正法。籍其家資﹐妻子充極邊軍。如此誰不慄慄﹖誰敢效前轍﹖旣無人開﹐自無人押。源自塞﹐流自斷矣。非雷厲風行﹐痛加刑戮﹐不能禁也。三代以下﹐欲挽回風气者﹐未有不以嚴爲主。若僅因循苟且﹐畏首畏尾﹐豈足整齊天下哉﹖」予聞斯言﹐又若可從﹐故並存之。

又粵人最貪﹐事事行以機巧﹐爲他省所無。如有美衣服一襲欲賣﹐依時價出標﹐或值十串﹐則以百枚爲一標。數齊﹐當面掣籌﹐歸一人得﹐費百枚﹐得一美衣﹐誰不貪之其賤﹖而雞鴨一隻﹐豬肉五六斤﹐無人買﹐亦出標。以一二枚爲一標。貴而房屋田產欲賣﹐亦多出標﹐則以英洋一二元爲一標﹐此實風气使然也。鹽商潘仕誠藉家後﹐其花園歸公﹐值十萬元﹐無人買。官府出標﹐以五元爲一標。數齊﹐當堂掣籌。聞爲一賣菜傭所得。彼謂無用﹐遂減二萬元出標﹐以四元爲一標﹐後乃歸一上人云。

﹡呂宋票

福建押花會﹐通於一鄕。廣東押闈姓﹐通於一省。然未有通於天下者。惟呂宋國彩票﹐則天下皆入陷阱焉。

其票六元一張爲全票﹐計四萬張﹐足成二十四萬元。國主先抽去四萬八千元﹐又分三元爲半票﹐一元爲小票﹔七百枚﹑四百枚﹑二百枚﹐則票之小而又小者。每月一開﹐開時國主正服升座﹐執簿一本。左右羣臣排列﹐東偏以大木桶承籌四萬支﹐內載頭彩﹑二彩﹑三彩﹐以至數百彩﹐以至無彩﹔西偏亦用桶承籌四萬支﹐自一號至四萬號。東西各掣一支﹐如無彩﹐再掣。有彩﹐則國主載明某號於簿。至頭彩﹐則國君起立遙賀。掣畢﹐依次出榜一張﹐傳至中國﹐由洋行對錢。全票中頭彩得六萬元﹐二彩三萬元﹐三彩一萬元﹐四彩至百彩以外﹐數千元﹑數百元﹑數十元﹑數元﹑數百枚不等。半票﹐頭彩三萬元。小票﹐頭彩一萬元。其小而又小與二彩﹑三彩以下﹐均依所買多寡﹐照數遞減。大約得錢者可數百人。

凡中國二十二行省府縣﹐爲商賈湊集之所﹐卽設有局﹐髙懸「呂宋彩票出賣」六字。或懸「發財票出賣」五字。蓋局主每月向呂宋販來賣於人。買而中者﹐局主抽十之二﹐以爲酬勞費。其設局者﹐多以他貿易爲主﹐不過帶賣此票﹐不專恃此也。然亦有專恃此者﹐則多造假票騙人。一在中國﹐一在外洋﹐從何辧識﹖於是愚昧之流﹐多爲所欺。卽明智之人﹐亦或入其彀中。故有數十年﹐數千百輩﹐無中數百枚者。倘被髮覺﹐則捲資遁矣。人每慮賣假票不足憑﹐吾則謂賣眞票者又豈足憑乎﹖

呂宋本國小而貧﹐每月專恃賣票抽數﹐以佐國用﹐已屬無賴。況夷人詭詐﹐開時並無中國人在旁親看﹐如此巨款﹐設國主與羣臣通同舞獘﹐預先畱數百票不賣﹐開時﹐頭﹑二﹑三彩俱在此內﹐又孰從而知之﹖有友人力辯之曰「外洋人最公道﹐不比中國人姦詐難信﹐斷無此事。且英法諸國俱買此票﹐彼豈敢欺之乎﹖」予笑曰「如是則英﹑法諸夷﹐俱在內作獘﹐故以此誘華人信心耳。不觀其交易乎﹖買茶買絲﹐動輒通夷幫﹐必令華商虧本之極﹐而後釋手。是我操權之事﹐尙爲彼所挾持﹐況此巨款在彼手中﹐隔數萬里重洋﹐毫無把握﹐彼交相欺華人﹐又何傷天理乎﹖不然通商三十年來﹐押票者殆千百萬人﹐而予徧歷各大鎭市﹐見因買票而傾家喪命者甚多﹐得彩者甚少﹐其獘端亦可槪見矣。」又有人謂予曰「亦有得頭﹑二﹑三彩者。」予嘆曰「甚矣﹗子之愚也。余所聞得頭彩者無人﹐得二﹑三彩者﹐不過數人。此蓋誘我之術耳。計每月二十四萬﹐每年二百九十萬。三十年來﹐出洋英蚨殆八千餘萬﹐若竟不令一二人中二三萬﹐誰人肯買﹖」

大抵中者入《申報》﹐天下皆知之。《申報》又極力誇耀﹐以歆動人心。其不中者﹐一人哭﹐一家哭﹐人誰知之﹖

前數年﹐予附某輪船歸﹐行半日﹐忽見一人投河死﹐不知何故。船主旋檢其衣物﹐有一大皮箱﹐開看﹐滿箱皆呂宋票。有簿一本﹐記欠債家銀數萬兩﹐皆十餘年借買呂宋票所負者﹐自知難償﹐不死亦死矣。此予目擊也﹐未經余目擊者﹐又不知多少﹖甚矣﹗毒害人之深也。而子猶不悟﹐何哉﹖然不獨一人不悟﹐人人皆如是。予每遇知交買此票﹐必極力開諭﹐苦止之。友多不服﹐曰「某某皆中﹐恨予命運未亨通耳﹐外夷豈欺人之人哉﹖」蓋某友買負數千元﹐偶中一票﹐得三十元﹔某友買負數百元﹐偶中一票﹐得十餘元。常失者置不道﹐偶得者爭道之。豈知外夷恐人屢不中﹐卽或不買﹐且恐他人聞而皆灰志﹐故特下此餌﹐以誘其未死之心耳。

予所交多公卿大夫﹐每談及此事﹐謂呂宋卽不欺人﹐月月皆歸中國中﹐然每年抽英洋六十萬元。三十年來﹐英蚨出洋已一千八百萬。有幾千八百萬﹐而民不貧﹖況外洋心萬萬不可信。予問﹕「何不設厲法以禁之﹖」曰「非不欲禁﹐恐外夷生心﹐漸起釁端﹐實迫於勢不能禁耳。」今聞之﹐不覺三太息也﹗

﹡水甲

梅小巖河帥﹐予年丈也。精天文數學﹐熟洋務﹐講求水戰。出新意創造水甲﹐披行水上﹐半身不入水﹐遇大風濤不沈。其甲如半臂衣﹐用洋布兩重﹐前縫水松木四十八片﹐後亦如之。每片長可二寸﹐廣可一寸二三分﹐厚可三四分﹐輕重不可差毫釐。旁系一帶束腰﹐前後系兩帶﹐交束胯下。水松木他處皆無﹐出廣東順徳沿河一帶﹐長水中﹐以年深色老者爲上﹐其休方﹐輕而浮。新生而嫩者﹐不可用﹐其體重而易沈也。

又造水帶﹐內外四圍皆圓﹐形如玉鐲﹐圍可三尺﹐粗可四五寸﹐內用藤紮成﹐中空﹐外用皮﹐以漆塗之﹐以布結十字﹐四角系水帶上﹐跨之入水而行。

又造水馬﹐亦用藤皮漆﹐中亦空﹐髙可二尺餘﹐長可三尺餘﹐馬頭出水尺餘﹐口中可放鉛藥。尾亦昂﹐中凹﹐人騎凹中而行﹐與水帶俱半身出水﹐不畏風浪。

河帥謂此三物﹐均可帶洋槍在水面開放﹐可近洋船攻之。

水帶﹑水馬﹐予未親試﹐水甲則親試數次﹐履波濤如平地﹐洵水戰奇具也。

﹡成徳

睿宗某日乘輦出﹐忽一人近輦﹐以匕首刺入﹐幸輦深﹐離六七寸。睿宗身危坐﹐故未刺及。旋就擒﹐屢鞫不吐實﹐並不言姓名。

旨下﹕有識之者﹐賞千金。旣一人前曰「此成徳也﹐住某處﹐有二子。」旋拘其子至﹐先令長子跪哭於前﹐勸之承。若勿見勿聞者﹐遂面剮其長子﹐亦不開眼視。幼子年才八九歲﹐彼所極愛者。復使之哭﹐勸父承。哭一聲﹐叫一聲父﹐悲哀異常﹐彼仍不動。略開眼視曰「跟我來﹐跟我去。」復閉目不言﹐五毒備至﹐終無一辭﹐遂並其幼子剮之。

或謂成徳昔爲和珅司廚﹐又謂爲林淸腹心﹐故此報仇。究莫得其實﹐此事遂如明之張差﹐爲千古疑案矣。

﹡貢院江水

江南貢院井水穢極﹐士飲多病。梅河帥開藩金陵時﹐轉江水入城﹐院墻外設東西兩臺﹐安兩錫管﹐分灌入墻內﹐復分數百小管﹐徧達號捨。自是士不飲井水﹐頗便之。

闈中傳遞﹐向多由挑水夫。今不用此夫﹐其獘亦希﹐蓋一舉而二善備焉。吾省棘闈傍東湖﹐水積不流﹐一城污穢皆聚其中。闈中井﹐皆湖水滲入者。以其水烹茶﹐入碗中﹐碗麵有黃油一重﹐兼其味鹹﹐飲之令人腹痛。

士子入闈時﹐用竹筒承河水﹐同考籃負入。然不多﹐一日卽盡。二三日仍飲井水﹐故三場畢後﹐鮮有不病者。

近年﹐龍門內開一塘﹐點名日命兵挑河水灌塘中﹐任士人吸取。然考籃中帶器用無多﹐所取水亦僅供一日飲。

江西傳遞之風甚於江南。河帥歸家時﹐見當道商酌﹐欲依金陵法﹐轉水入闈﹐謂兼可除獘。而當道托以無費辭﹐遂無如之何矣。

﹡何秋濤靴

尙書陳孚恩﹐保薦刑部主事何秋濤通達時務﹐曉暢戎機。咸豐十年正月召見﹐著在懋政殿行走。何公博極羣書﹐尢熟北徼事﹐纂書八十卷﹐賜名《朔方備乘》﹐言俄羅斯事最詳盡。其爲人性情朴質﹐衣冠古陋﹐嘗穿一靴﹐十年不換。文宗見之﹐笑謂諸臣曰「何秋濤之靴﹐底面一色也。」蓋靴如襪穿近膝﹐以靑緞爲之﹐曰靴面。履以粉塗之﹐白如雪﹐曰靴底。白久變黃﹐黃久變黑。靑緞久亦如墨﹐故上下一色也。

此幾如南齊之虞茂瑤造朝﹐其屐靴黑斜銳﹐蒵斷﹐以芒接之。髙帝取視而問﹕「此履已幾載矣﹖」

﹡鹽丁苦

天下第一等貿易爲鹽商﹐故諺曰「一品官﹐二品商。」商者謂鹽商也。謂利可坐獲﹐無不致富﹐非若他途交易﹐有盈有縮也。

淮揚之鹽﹐產於海州近海一帶﹐潮來時汪洋無際﹐潮退後彌望皆白。遂各依界域﹐取其潮水﹐入鍋熬成鹽。而熬之者﹐鹽丁也。無月無日不在火中。最可憐者﹐三伏之時﹐前一片大竈接聯而去﹐後一片大竈亦復如是。居其中熬鹽﹐直如入丹竈內﹐煉丹換骨矣。其身爲火气所逼﹐始或白﹐繼而紅﹐繼而黑。皮色成鐵﹐肉如幹脯。其地罕樹木﹐爲火逼極﹐跳出烈日中暫乘涼。我輩望之如焚﹑畏之如火者﹐乃彼所謂極淸涼世界也。至於客行夏日中﹐偶值小樹蔭﹐可略憩息﹐猶覺其熱者﹐自彼視之﹐幾同廣寒宮在天上﹐不知世間有是境也。其用力之苦如是﹐而一日所得﹐僅百枚內外。一家妻子衣食均需此﹐故所食不過蕪菁﹑薯芋﹑菜根﹐上品則爲養麥﹑小麥。我輩常餐之白米﹐彼則終歲終身﹑終子終孫﹐未啗過者。如入天臺山食胡麻飯﹐乃千數百年一遇﹐且不知果有其事否也﹗而所衣皆鶉衣百結﹐嚴冬僅衣夾。家最富足﹐藏有一破棉襖者﹐十中不過二三。所覆之被﹐極奢侈者﹐則集數十片舊絮﹐縫而成之。其餘皆積艸桿﹐入臥其中矣。我輩所衣皮服﹐所覆綿衾﹐彼則視如虞夏冠裳﹐商周彜鼎﹐但可聞其名﹐而不可得其物矣。所居屋﹐髙與人齊﹐以茅蓋成﹐風大則吹倒﹐雪大則壓破。故極世間貧苦之難狀者﹐無過於鹽丁也。

然尢足憫者﹐凡人苦盡﹐猶有甘時﹐己身無和﹐猶可望之子孫。故天下之苦﹐莫苦於乞人﹐而或有轉運之日﹐依舊可興家立業﹐爲官爲商。卽不然﹐不能料其子若孫﹐世世爲丐﹐無有奮志成名﹐出人頭地者。

獨至編爲鹽丁﹐身不出產鹽之區﹐手不離煮鹽之業﹐耳不聞富貴之言﹐目不見富貴之事﹐終一身﹐終後人﹐如牛如馬﹐勞苦如此﹐其志但求不饑死不凍死已足﹐固無他望。亦不知顯榮福澤爲何物。

予見其鳩形鵠面﹐眞同禽獸一類。吁﹗可憫矣﹗均一鹽也﹐鹽商乃如彼﹐鹽丁乃如此﹐其相去懸絕﹐豈僅霄壤之分﹐仙凡之判而已哉﹖

﹡謗詩

譚序初制軍守蘇州時﹐盡心民瘼﹐志在挽回獘俗。以煙館爲停畱盜賊之所﹐嚴禁之﹐不許開設﹐但令煮煙挑賣與人。

市中度量衡﹐向有二種﹐販入則用長者﹑大者﹑重者﹐賣出則用短者﹑小者﹑輕者﹐殊不均平﹐亦嚴禁之。親自比較﹐有出入異用者﹐罰其物充公﹐枷其人徇於市。

妓館尢甚﹐少年子弟趨之若騖。因而破家蕩產者﹐不可勝數﹐故禁之愈厲。而大家世族公子﹐以絕其所愛﹐頗不悅。有方麗卿者﹐吳中名妓﹐某巨室以屋假之居﹐設二僕守門﹐不許他人往來。諸好狎邪遊者謂一人獨占國香﹐不服﹐時率羣不逞之徒入其家凶鬧。制軍聞之﹐簽拘麗卿到案﹐痛加掌責﹐發官媒婆監守﹐封閉其屋充公。某巨室托人說情﹐不允。大怒﹐而又苦於不敢明言﹐乃煽動各大家子弟﹐私撰謗詩﹐欲流入都中﹐以中傷之。

詩凡三十首﹐貼徧蘇城。制軍使人揭入觀之﹐憤甚。謂好官不可爲﹐遂自具文﹐備言不善爲政﹐致紳民不服﹐惟求罷黜歸家﹐不願爲官。夾謗詩在內﹐並不駁辯一語。上之兩江總督沈文肅公。文肅早訪聞制軍實事求是﹐不避嫌怨﹐知所爲必有不便於勢家者。接其文﹐手書一箋慰之曰「昔子產初爲政﹐卽有孰殺之歌。謗言何害﹖但求爲國爲民﹐無愧於心而已。予不因浮議而疑公﹐公愼勿生退志﹐尙勉力爲之﹐無攺前度。余當有以報公也。」制軍得書不得已﹐復視事。

而文肅旋密奏﹐極力保舉﹐謂忠剛才幹可勝督撫之任﹐求皇上不次用之。未數月﹐署徐海道。未數月﹐在任升臬司。未數月﹐在任升藩司。年餘﹐署蘇州巡撫。旋授湖北巡撫﹐復調雲南巡撫。年餘﹐署雲貴總督。然則謗之者適所以福之也。君子樂得爲君子﹐小人枉自爲小人矣。

﹡候補官情形

軍興以來﹐捐職之濫極矣﹐而捐職之苦亦極矣。

各省候補州縣佐雜﹐動數千百﹐安得有如許署缺﹐如許差委﹖故督撫亦窮於調劑。於是有數十年﹑十數年未得一差委﹐未得一署事者。捐職中惟道府多巨富。道員到省後﹐督撫以其官大本大﹐無論何人均有一差﹐每月薪水銀百兩﹐或五十兩﹐由釐金項下支取。知府二三年中﹐亦必有差遣。最苦州縣佐雜耳﹐州縣中臣富甚少。資財盈萬者養尊處優﹐詎肯捐此職﹖卽有﹐不過十之一二。故中戶最多﹐罄家資數千金以捐之﹐不顧其餘。至佐雜中﹐則中戶亦少﹐多下戶讀書未成之人﹐與遊幕無業之輩﹐邀親友斂銀二﹑三﹑四百兩﹐捐此職到省。初皆謂可獲數倍利以歸﹐及至需次已久﹐資用乏絕﹐罄家產者無從接濟﹐邀親友者無顏再告貸﹐典質俱盡﹐坐以待斃。

予最愛丁雨生奏捐職情形數語﹐謂在省候補十數載﹐貧苦已極﹐一旦得一署事﹐又僅一年。於是前十數載需次之費﹐皆在此一年中補償﹐後十數載需次之費﹐皆在此一年中儲積。此時如委羣羊於餓虎之口﹐𨿽有彊弓毒矢在其後﹐亦必吞噬而在所不顧。故今日欲求吏治﹐非先止捐納不能也。斯言眞能洞達其情﹐不可以人而廢之矣﹐𨿽然﹐猶有所未盡者。

予見近日候補州縣﹐貧至饔饗不給﹐餓死在旦夕﹐不得已借重債以救目前﹐苟延性命﹐他日何如﹐在所不計。於是有放官債者﹐謂之賭子﹐言以此爲賭也。賭子探知其名次在前﹐三五年可署事﹐然後放之﹐非是則不放。其在富翁﹐則放銀三四五六百兩﹐議署事時﹐爲帳房師爺。息銀二分﹐或二分零﹐俸銀二百兩﹐百六十兩﹐百二十兩不等。帳房出息﹐或平分﹐或三七分﹐或全歸師爺。彼時急於得銀﹐惟命是聽。預先立一關書﹐所議一一載明﹐交賭子爲憑。其在僕人﹐則名目甚多﹐有放銀三四百兩﹐議爲稿案門上﹐管一縣訟獄者。議爲錢糟門上﹐管一縣徵稅者。其次放銀一二百兩﹐議爲簽押門上﹐管一縣案卷者。議爲辦差門上﹐管一縣雜役者。亦書議字﹐別立借票﹐其息較重﹐在三分上下。及委署到任後﹐彼輩皆如議而來﹐需次久而借債多者﹐則署中皆賭子。邑有訟事﹐通賄受賂﹐顚倒是非﹐挾制主人﹐不得不從。缺稍優者﹐或半年數月﹐計本利歸還﹐可退出之﹔如其瘠缺﹐旣不能償淸﹐卽恐卸任到省後﹐思貸錢無人肯貸﹐故不得不忍气吞聲﹐任其所爲。在帳房師爺﹐以一本得三四倍利歸﹐或有良心﹐與門丁通同舞獘者尙少。

若門丁輩﹐如狼如虎﹐實爲魚肉百姓﹐飽其欲壑而來﹐並非貪放債之息而來也。故州縣爲所挾制﹐往往有支挪公項以還私債者﹐有聲名狼藉﹐嗟怨載道者。捐職豈皆無天良不願爲好官之人﹖實迫於勢之無可如何耳。

然尙有本分之人﹐債亦借不到手﹐至饑餓而死者。予在沈方伯署中﹐某日﹐有人稟某候補縣死﹐方伯委員往驗因何而死﹐回稟曰「某員到省二十年﹐未得差委﹐衣食俱乏﹐實凍餒而死。其身上惟畱一破衣破褲﹐牀上惟眠一破席﹐被帳俱無。有一老僕﹐臥在地上稻稈內﹐又饑將死矣。」方伯惻然﹐發錢三十串殯殮﹐又發錢十串﹐以救其僕。甚矣﹐其苦也﹗

余又見四川劉制軍奏一候補知縣﹐饑寒不堪﹐吞煙自盡。其人系旗員﹐素性質實﹐不善夤緣鉆刺﹐到省十年﹐未獲差遣﹐故至此。

又聞小巖年丈說﹐蘇州有一卽用知縣﹐湖北人﹐生性迂拙﹐不識應酬。到省二十餘年﹐不惟無署事﹐並未得差遣。孑然一身﹐典質俱盡﹐遂自經而死。

此三人者﹐予所見所聞也。此外﹐未經聞見者尙不知多少﹐吁﹐可慨也矣﹗然州縣候補﹐尙有借債一途可設想﹐若佐雜謂之「小老爺」﹐十數年輪署一缺﹐所出息多則八九百串﹐少不過三四百串﹐誰肯以銀放之﹖何況兼大半嗜洋煙﹐故其苦猶不堪言。

予在署中﹐見佐雜上衙門時﹐面多瘦而黃﹐頭多俯而下﹐帽靴多十年前物﹐袍褂多三十年前物。嚴寒無一人服皮服﹑綿袍﹑棉褂﹐亦或補綴十數處﹐甚有被夾袍﹑夾褂之人。出署則帽靴袍褂以一巾包裹﹐自提而歸﹐罕用僕者﹐此亦所謂官者也。

值冬月杪﹐忽有一候補巡檢稟辭﹐時雨雪﹐我輩被皮衣﹐圍火鑪﹐猶覺冷甚。而某員身僅一破夾袍﹐外加一紗褂﹐兩袖與前後開無數縫﹐內用黑紙粘住。戴破涼帽﹐頂烏色﹐無靴﹐鞋亦破。寒極而顫﹐兩足立不穩。方伯問何往﹐不覺涕泗長流曰「一身饑寒已極﹐妻子又凍餒將死﹐無路可生﹐止有求死一法﹐欲稟辭往陰府耳。」說畢﹐眼涕鼻水滴須上﹐已成冰。方伯憫憐之甚﹐先慰之曰「俟有差事出﹐卽當委汝。」旋發銀二十兩﹐命僕隨至其家觀之﹐見住一破屋中﹐妻與子女五六人臥在一牀﹐俱衣破單衣﹐餓已兩日﹐大者不能言﹐小者不能啼﹐其苦可謂極矣。向無捐職一途﹐彼亦不起此貪心﹐早習他業﹐以養此家室矣。

予又見州縣委署時﹐委牌方下﹐卽有薦師爺者﹐多則百人﹐少亦六七十人﹐其中有情不能卻﹐恐開罪於人者﹐則送幹修者半﹐請到館者半﹐外有三大憲幕友﹐明薦幹修者﹐更不敢拂其意﹐此風江蘇尢盛。故一官履任﹐到館師爺有二三十人﹐送幹修師爺有二三十人。此一項約耗去二三四千金。又有薦家丁者﹐多則二百餘人﹐少則一百餘人。抵任後﹐派定事件﹐以所派事不副所望﹐便辭去﹐亦必給以盤費。然所畱總有七八十人﹐每人一日給夥食六七十枚﹐一年須耗去千餘金﹐故萬金上缺﹐二項幾損一半。加之饋送上司﹐應酬同僚友朋﹐往來委員大差﹐所損又不止千百金。倘平日負欠三四千金﹐𨿽上缺﹐亦不能償淸﹐又何論中缺﹑下缺乎﹖然吾獨怪幕友家丁之何多也﹐亦可見今日貧窮之極矣。

幕友有士人﹐有非士人者﹐無路謀生﹐均入於此以糊其口﹐亦無可柰何之計耳。家丁則皆無業遊民﹐甘心爲僕隸賤役者。又有食洋煙之人﹐已成廢物﹐別無生路﹐迫而出於此者。嗚呼﹗民窮財盡﹐夫豈天下小故﹖予不勝杞人之憂矣。

﹡旗兵學武藝

羅公思舉爲襄陽提督﹐與荊州將軍某善。將軍擇旗營年壯而有勇力者二十人﹐求羅公教練武藝。公受之﹐別置一室。

次夜﹐忽有一花面大漢﹐提大刀﹐由墻角躍入﹐拍案大叫﹐作殺人狀。二十人齊跪下﹐乞大王饒命﹐謂﹕「我輩來學武藝﹐並無銀物可劫﹐幸求勿殺﹗」卽紛紛叩頭不已。大漢云「旣無銀物﹐我去矣﹗」仍由墻上躍出。

明日﹐羅公召二十人謂之曰「汝輩均不堪教。凡練武藝﹐以有膽不畏死爲先。昨夜我提刀入﹐以試汝輩也。汝輩均壯士﹐兩旁又有兵器﹐豈竟不能持以相格者﹖畏死如此﹐他日尙敢出陣戰鬥乎﹖𨿽練成何益﹗」卽修書一封述其事﹐送回將軍云。

羅公年近八旬﹐兩足猶縛鐵片﹐每片四斤。

﹡食蛇蜈蚣

廣西昭平縣梁某﹐有一妻三妾﹐止生一子﹐鐘愛之甚﹐恣其所欲。好食烏煙﹐十二歲卽有癮。後穀道不通﹐至四月之久﹐徧請名醫莫治﹐待斃而已。忽有乞人﹐暗煮一蛇﹐進食之﹐卽時通焉。

又廣東某﹐在廣西荔浦縣娶一妻﹐妻家養蠱者。未幾﹐思歸。妻陰進蠱﹐約一年返。蓋期未及往﹐病發﹐垂危。忽粥中有一紅頭蜈蚣﹐誤食之﹐大嘔。腹中蠱盡出﹐因而無恙。

凡養蠱家﹐進人蠱時﹐陰咒半年或一年﹐屆期返﹐卽有藥解之。不返﹐蠱發﹐無不死者。故養蠱家女﹐最喜配他鄕人爲夫﹐恃有此以制之也。

﹡聖學修理銀

江南經賊擾﹐聖學大半焚毀。克復後﹐曾文正籌款﹐命屬部修造之。某日﹐接儀徵縣文書﹐請銀三千兩﹐修聖廟。文正已批﹐善後局撥發矣。適儀徵縣進省謁見﹐言無其事。文正立傳令﹐拿善後局領銀吏﹐交勒公方琦訊辦。吏供認其代雕縣印者﹐供僅得工錢一百牧。勒公以爲實然﹐詳上。文正俱批立斬決。勒公力爭銀未領﹐宜減等。雕印人僅貪錢一百﹐不知情﹐尢無殺罪。文正笑曰「人所畏者﹐殺而已。若僅充發﹐遇赦卽歸﹐作惡者復何憚而不爲﹖且僞造印信﹐何等事﹖豈僅得百錢者﹖必同謀無疑。公蓋爲所欺也。」命速殺之。及縛赴市曹﹐雕印者怨曰「我僅貪錢一百﹐而亦受此罪。」書吏曰「汝眞僅貪錢一百乎﹖何以文書批給時﹐汝定要一千五百兩﹐我欲少分十兩﹑二十兩﹐汝尙不肯﹐今復何怨﹖同死而已。」勒公始聞而嘆曰「文正料事眞明﹐辦事眞辣也。」

文正嘗奏事﹐經部駁下﹐復奏上。謂部吏但知援例﹐例可出入﹐徒供其需索而已﹐請勿復下部議。皇上卒如其請。又嘗謂屬吏曰「例最足惑人﹐辦事但求其當而已﹐何例之有﹖故嘗有例輕而辦重者﹐例重而輕辦者。」故屬官書吏﹐莫不慄慄﹐無敢以私意嘗試之。然非文正大名大功﹐至公至正﹐他人決不敢行﹐亦不能行矣。

﹡成都武舉

楊公遇春微時﹐在成都府販賣雞鶩爲業。武舉某﹐奇人也。當學政歲試時﹐教有武童數十﹐每日必使人至公處﹐買雞鶩各二頭﹐偶或賒去﹐積至一五串﹐公往取之。適武舉他出﹐見諸童開弓﹑提石﹑舞刀﹐極其艱苦。公笑曰「我試爲之。」有弓三﹐一八十斤﹐一百斤﹐一百二十斤﹐三弓齊開數十膀﹐毫不費力。石二百斤﹐左右手轉弄如丸。刀一百斤﹐舞之﹐旋轉若飛。武舉歸﹐知之﹐請公至﹐一見驚曰「子狀貌魁梧﹐有異表﹐封侯相也﹐他日必建大功業。予生平習兵法﹐精武藝﹐相天下士多矣﹐無可傳授者﹐今當盡授之於子。」遂命輟業﹐至其家教之。

公後統軍徵戰﹐勇冠一時﹐行兵亦能變化古法﹐殆皆得之於武舉耳。此亦如嶽忠武學射於周同。當時無知之者﹐今告者不能詳言武舉之姓名﹐惜哉。

﹡翰林散館

翰林爲淸要官﹐得之者﹐莫不羨爲神仙中人。每榜用庶吉士者﹐率不過二三十人﹐多至四五十人﹐六七十人。自開國以來﹐僅三四次﹐不可覯也。近因捐官者多﹐恐以卽用縣﹐擁塞捐途﹐故自咸豐以來﹐每榜三百人內外﹐約三分用翰林﹐七分用主事﹑中書﹑知縣。一榜翰林﹐或至八十餘人﹑九十餘人﹐可謂多矣。定例﹕新翰林三年必散館。散後﹐或畱館職﹐或攺主事﹐中書﹐或攺知縣。國家禦史﹐多考用翰林部曹。翰林畱館者﹐淸貴已極。或往考禦史者﹐皆笑爲鉆狗洞。往時翰林﹐皆自髙身價﹐以得此官爲羞。若散館時﹐用主事﹑中書﹑知縣﹐則尢爲終身恨事。

近時則不然﹐翰林多有二三十年不得開坊轉職者。有妙年入館﹐至白首尙未進一階者。加之貧士在京供職﹐艱苦萬狀﹐於是有以得翰林爲畏途者矣。故散館時﹐畱館者﹐則父母妻子皆怨嘆窮苦無已時。僕隸下人﹐則皆颺去。若散主事﹑中書﹐則非二三十年不能得一官。若散知縣﹐則舉家慶賀﹐而僕隸下人﹐亦洋洋有喜色﹐謂主人得外官﹐從此不患貧也。蓋翰林散知縣﹐謂之老虎班﹐不半年﹐卽可選實缺出京。凡捐班﹐一切俱壓在後﹐故散館考時﹐半願散知縣。遂有故錯誤一二字者﹐恐非是不能散也。

吁﹗昔以爲髙﹐今以爲苦﹔昔以爲辱﹐今以爲貴。捐官之濫﹐宦途之擁﹐士人之窮﹐世風之變﹐一至於此﹐可慨也哉﹗

﹡銷毀銅錢

國朝錢式屢變。順治﹑康熙錢﹐用白黃銅﹐一枚廣可八九分﹐厚可一分弱﹐重可一錢彊﹐面幕邊可二分﹐內可半分﹐皆光。面中印每年號通寶﹐幕中左右印淸字﹐又取同﹑福﹑臨﹑東﹑江﹑宣﹑原﹑蘇﹑薊﹑昌﹑河﹑南﹑寧﹑廣﹑浙﹑臺﹑桂﹑陜﹑云﹑漳二十地名﹐或印一字於幕右。順﹑康兩朝﹐此錢甚多﹐以後則少。雍正錢﹐廣﹑厚﹑重俱如之﹐用上等紅銅﹐較白銅價略貴﹐人最愛之。乾隆錢略小﹐廣可六分彊﹐厚可二分弱﹐重如前﹐用黃白銅。四朝錢﹐每一百六十枚﹐重皆一斤二三兩﹐每一串﹐重皆七斤二三兩。嘉慶﹑道光錢﹐式如乾隆﹐惟攙沙漸有二三分﹐面幕邊漸有麻點。咸豐﹑同治及今光緒錢﹐式如乾隆﹐惟攙沙有五六分﹐面幕邊全麻﹐因無銅﹐官鑄不多﹐流行民間亦甚少。都中近數十年﹐以銅不足﹐別鑄一種一當十錢﹐謂之京錢﹐廣可一寸三四分﹐厚可二分彊﹐重可二錢余。此錢他處不行﹐惟都中行之。

近四朝錢漸少﹐不解何故。予徧訪問﹐始知雲南不出銅﹐半爲市賈銷鑄他物所致。三十年前人家水煙斗甚少﹐價亦甚昂﹐近時大戶﹐一門二三十枝﹔極下戶﹐亦有一二枝。其價﹐上等白銅﹐方索四五串上下﹔中等白銅﹐則僅索二三串上下﹔次等黃銅﹐重一斤或十三四兩﹐則僅索一串上下。毀四朝錢一串﹐除去沙灰﹐可鑄水煙斗五支﹐可得錢五串余。於是爭銷鑄以射利。予每過市﹐見銅店十有九家賣此物。𨿽亦有毀鍛他器者﹐然要以水煙斗爲大宗。外又有夷人販運出海﹐其數不可紀極。故數年來銀價日賤﹐錢價日昂。向銀一兩易得制錢一緡六七八百枚﹐近止易得一緡二百數十枚。天下皆患錢荒﹐官商轉運俱絀。

廣東藩司﹐因開鑪鑄有一種光緒錢﹐廣如乾隆﹐薄甚﹐二枚不及前一枚重﹐色赤如金。云是用姜黃水煮成者。然乏銅﹐鑄亦不多。余在粵友處偶見十數枚﹐並未行於他省。姦民以錢荒﹐爭私鑄小錢﹐一串才十數兩﹐公然列肆販賣﹐各市攙用﹐漸及一半。再歷十數年﹐大錢愈乏﹐小錢愈盛。必至物價昂貴﹐諸貨壅滯不行﹐市面益見蕭索﹐民間益見窮困。錢爲日用必需之物﹐其獘至此﹐夫豈天下小故哉﹖﹗

﹡潮州知府吳均

潮州府人最彊悍﹐殺人不抵命﹐抗稅不完納﹐均屬常事。非威力足以制之﹐未有能遏其凶暴者。苟畏懼姑息﹐勢不至戕官不止。然其敢戕官者﹐亦有故焉。或過於貪婪﹐而又畏怯不能了事﹐以至激而爲此。若僅懦弱﹐而實淸廉﹐則民容有抗凶不交﹑抗稅不完之事﹖戕官之心﹐則無也。

吳太守均﹐素知其故﹐抵任時﹐堂上懸十二字曰「不要錢﹐不要官﹐不要命﹐不要後。」招壯士五百人親練之﹐精甚。

巨商某﹐殺二人﹐進賄銀一萬兩﹐求寢其事勿究﹐願買人抵命。吳斥不受﹐謂必某投案。某怒不至﹐糾率數千人以待。吳帶練卒往﹐殺敗之﹐卒擒某置之法。

某鄕數十村﹐歷年不完課。前任亦嘗率兵往徵﹐多敗回。吳遂部署兵法﹐設伏設誘﹐殺傷其人一萬餘﹐內有積盜二百餘人﹐亦死於陣。自是﹐人聞吳名皆懾慄﹐不敢復殺人抗課矣。

然則刑亂國﹐用重典﹐孔明政主於嚴﹐非此意乎﹖三代後﹐王道不能治天下﹐惟霸道庶幾其可行。而世之迂拘疏拙者﹐不知出此﹐故往往釀成國家禍端。

吳初無子﹐至是生一子。蓋除害卽以安良﹐明𨿽殺傷一萬餘人﹐陰實保全無數十萬生靈﹐冥冥中積福爲不小也。

﹡開鋪

官場中至夜分﹐命僕從鋪衾被睡﹐曰「開鋪」﹐此常語也。而潮陽人﹐謂彊奸人婦女曰「開鋪」﹐則他鄕人所不知。

張明府坤﹐爲潮陽宰﹐往鄕徵糧。至晚﹐命僕速開鋪﹐云「我欲睡。」彼鄕人聞而驚曰「縣官欲開鋪矣。」遂聚眾圍殺三十餘人﹐同往無一還者。

似此「入國問禁﹐入鄕問俗」﹐非獨遊士過客宜知之﹐卽爲官者﹐亦不可不知也﹐然官卽不知﹐彼聞此言﹐亦宜稍俟須臾﹐觀其動靜﹐何至遽爾戕害官長﹖其亦凶彊之極矣﹗此事粵友親對余說﹐諒非虛造以誑人也。

﹡俄太子

和約中﹐許外夷駕兵船至中國各口岸遊歷。同治間﹐俄太子遊歷至江南﹐文武官以下﹐莫不拜迎水次﹐獨張制軍樹聲不往。太子使人讓之曰「吾止亞君一等﹐何得不來參候﹖」制軍曰「君乃俄國太子﹐至我國一客耳﹐客宜先拜主人﹐主人方往答拜﹐禮也。君不依禮行﹐乃責我乎﹖」太子聞而悚然﹐然亦不肯先拜﹐故卒未會面。

旋俄主被弒﹐太子返國爲君。俄主好大喜功﹐志在侵逼中國﹐大臣力諫不聽。有一人善用西瓜炮﹐從五里外算準﹐放往宮中﹐轟斃其主。旋被獲﹐自供曰「我國疆土二三萬里﹐尙欲侵中國耶﹖此釁一開﹐兩國生靈必死數十百萬﹐故炮死我主﹐以救此生靈耳。我一人死﹐而可活數十百萬人。何樂而不爲﹖」進怡然就戮。

光緒十五年﹐新君太子復遊歷至湖北﹐沿途供費頗不資。返遊日本國中﹐忽有一人從旁用洋槍擊之﹐幸帽厚﹐止擊破頭一角﹐以藥敷之﹐數月方愈。其人當時擒獲﹐訊之﹐謂太子來時﹐我國上下誠惶誠恐﹐懼得罪於彼國﹐供應浩繁﹐騷擾已極﹐我故忿忿欲殺之耳。日本君恐甚﹐遣貴重大臣往俄京請罪﹐俄主因太子已愈﹐置不深究﹐然自是不敢出遊矣。此事幸發於日本﹐若發於中國﹐則邊釁從此開也﹐然中國亦無如此膽大兼不畏死之人矣。

又同治中﹐俄國提督某﹐駕兵輪遊至南京﹐徧拜滿城官。梅小巖年丈時開藩金陵﹐往下關答拜。提督演水師﹐志在震恐中國﹐兼索賞資﹐年丈但贊其操練之熟﹐謂彼國演兵﹐與我中國何與﹖無發賞之理。提督大失望﹐而亦無如我何矣。

﹡小底

都中有一班無業遊民﹐專以摭人帽子眼鏡爲生者﹐名曰小底。凡初進京人不知防備﹐多爲所摭去。然多在狹邪地方﹐傍晚夜分時候。

有某戴黑氈帽﹐將黃昏﹐爲其摭去。追之至一巷口﹐小底入巷內。此巷無出路﹐追者方至﹐小底遂兩手托帽﹐充爲黑瓦缽﹐緩步而出﹐喝曰「缽內裝油﹐毋撞翻污人衣。」追者不及察﹐讓之過﹐小底遂脫走﹐亦可謂有急智矣。

都中路旁屋多低﹐人長者﹐可探身上。某人身短﹐而頭戴新瓜皮帽﹐足穿新靴。行路中﹐小底撦其帽﹐拋屋上便走。某方徬徨道左﹐忽一人至曰「君胡爲者﹖」某指屋上帽﹐欲得之。其人曰「不難﹐君可以兩足立在我兩肩上﹐探身上取﹐易易耳。」某如言而行。其人忽抽去兩肩﹐用兩手脫其靴而去。其半身擱屋檐上﹐半身在下。方危急間﹐忽又一人至﹐笑曰「君胡爲者﹖」某又一一告之﹐其人曰「能給我二百枚﹐我當以兩肩承子下。」某遂失靴費錢﹐而帽終未得。及某去﹐小底卽上屋取下矣。

又某人甚長而戴眼鏡﹐小底見面深深一揖﹐曰「違教多年﹐幾時進京﹖」某方錯愕﹐素不相識﹐然不得不深深回一揖。頭方低時﹐眼鏡已被撦去﹐向後颺矣。

其戴眼鏡在車上者﹐亦用此法。彼方探頭車外﹐而眼鏡已失矣。

又有一種無賴子技在小底之上者﹐小底弄人﹐渠則弄小底。嘗以黑紙長一二尺爲帽﹐滿面塗墨﹐兩手藏沙﹐夜分在狹巷靜候﹐見小底撦帽至﹐卽撒沙吹風﹐作啾啾聲。小底驚以爲鬼﹐或倒在地﹐或手松落帽﹐彼卽拾去。又或見小底撦帽至﹐遠遠尾之﹐行至曠野廟中安放。小底出廟﹐彼卽入廟﹐罄所有拾歸。鬼域伎倆﹐愈出愈奇矣。

﹡祭鱷魚文

近英夷開新加坡地﹐商賈雲集﹐比如上海。有粵士人至其地﹐見某處鱷魚食人﹐洋夷發萬斤巨地擊之﹐不能斃﹐爲害反甚。粵士記得韓文公《祭鱷魚文》﹐向河朗誦一徧﹐用犧牲祭之。三日﹐鱷魚盡徙去﹐洋夷皆驚服。

文公爲聖人﹐千年後﹐一文猶能感動異物也。今公遺澤尙在潮州﹐故其笠曰「韓公笠」﹐屐曰「韓公屐」﹐猶觸物思人於不置云。

﹡劫洋船

廣東盜﹐凶橫爲天下所無﹐嘗於省垣白晝搶劫﹐莫敢誰何。洋夷﹐人所畏也﹐而廣盜視之蔑如。廣東闈姓賭﹐爲某制軍所禁﹐遂聚於海中﹐洋夷爲窩戶﹐可抽頭銀百萬。其銀自省垣以洋船載去。某日﹐盜目擊銀數十萬兩﹐放在某艙內。遂同二十餘人搭船﹐皆鮮衣華服﹐萬不料其爲盜者。及出虎門外百餘里﹐一聲暗號﹐將洋夷殺盡﹐早有一大船﹐泊在海中﹐卽搬銀入船﹐揚帆而去。

蓋諸盜皆知駕輪船法﹐早布置某處以幾人壞其機器﹐某處以幾人殺其舵工與一切司事﹐但聽暗號卽動手耳。劫銀後不劫貨﹐或毀壞其船﹐或鑿沈之。必出虎門外者﹐一片汪洋﹐外人不能尋中國賠人賠銀也﹐中國人在船者﹐或不殺﹐或半殺﹐或全殺。

予數聞人說其事﹐《申報》亦屢載之。故外夷聞人說廣盜﹐無不震懼者。此盜髙欄南北一帶最多﹐土人名之曰水盜。其陸盜制有銅甲﹐重七八十斤﹐洋槍嘗不能入﹔制有綫槍﹐百發百中。嘗以此傷官兵﹐破官兵輪船﹐東莞盜最長如此。

﹡王狀元以銜

趙光賴爲浙江學政﹐得王以鋙﹑以銜兄弟二人﹐皆名下士也。和珅嫉之﹐謂之於純廟。王兄弟旋由秋榜登乙卯春榜﹐以鋙會元﹐弟以銜第二。純廟頗疑其中有私﹐怒而未發。會元書法佳﹐以銜尢佳。

殿試日﹐閱卷者不敢放在前十本﹐抑以銜捲置第十一。舊例﹕前十名進呈﹐三鼎甲均在其中﹐無出十名外者。及純廟閱前十名捲﹐無愜意者﹐至第十一名﹐大贊賞不置。遂愈謂大臣不公﹐欲發其事。及臚唱日﹐狀頭乃王以銜﹐純廟始識王兄弟寫作俱冠絕一時﹐而嘆冥冥中自有主宰﹐𨿽君相亦不能造命也。

﹡科場舞獘

國家考試﹐關防甚密﹐有科場舞獘﹐暗通關節﹐受賄徇私﹐一經發覺問實﹐斬立決﹐法極嚴焉。

自乾隆以來﹐寢衰浸廢﹐每值鄕﹑會年分﹐預揣某貴顯﹐必膺主試分校等差﹐暗擬數字﹐爲闈中詩文關節。場前私授受﹐名曰送條子。師生﹑年友﹑姻婭遂以國家科名﹐爲持贈之物﹐其中通賄納賂﹐自不待言。此風盛於道光﹐極於咸豐初服﹐而都中尢甚。

旗生平齡﹐儇薄少年也。本未業優﹐然善歌舞﹐髙興時﹐登場演劇﹐有賽松林之號。松林者﹐輦下名優也。咸豐八年戊午科﹐應順天鄕試﹐賄正考官相國柏葰妾兄名靳祥者﹐夤緣得中第七名﹐意滿志驕﹐挾優酒館。興到時﹐狎優曰「明年吾以五百金爲汝掇科名﹐不信吾今驗矣。」時禦史孟傳金適隔席聞之﹐佯作諸生﹐卑辭求捷階。平齡酒酣耳熱﹐直道顚末﹐孟據實入奏。文宗震怒﹐著鄭親王端華﹑尙書陳孚恩等鞫訊﹐平齡盡吐實﹐而獄成。

又翰林普安﹐場前托同年同館李鶴林貸羅鴻繹三百金﹐適普入內簾﹐李勸羅受關節條子﹐內加連圈五个﹐暗謂銀五百﹐三百抵普貸項﹐二百作李謝儀。羅果中﹐李索謝儀﹐羅窘手勿與。事泄﹐三人並拿問下獄。副考官閣學程庭桂子丙采﹐因父入闈傳送條子五十餘﹐事發後﹐程誇於人曰「送條子何妨﹖但看行不行耳。吾所得條子﹐悉於燈下焚之﹐能掛人齒頰乎﹖」陳聞而入奏﹐拿問丙采。丙采曰「不必深究﹐問官子弟亦有把柄在我手。」遂供出數十人﹐陳子彥謨亦在內。陳奏﹕「臣子代人送條子﹐臣失察﹐請回避﹐交部議。」文宗原其自首﹐著無回避﹐並免議。子拿問﹐亦下庭桂入獄。

此案平﹑靳因肢體糜爛﹐斃獄中。又畏法自盡者數人。柏葰﹑普安﹑李鶴林﹑羅鴻繹﹑程丙采俱斬決。程庭桂𨿽受條子﹐尙未取中﹐詔免死。諸貴顯子弟潘祖同等﹐詔戍絕塞。其祖父曾邀聖眷者﹐著從末減﹐準五千金贖歸。致仕侍郎李淸鳳子李旦華﹐以獨子丁艱﹐暫免戍事。覺時逃歸本籍者﹐詔各省督撫飛檄拿解來京。是科分校官翰林張桐﹐無舞獘事﹐所中特少﹐揭曉時﹐憤指至公堂上所懸刀問曰「是何物也﹖將焉用之﹖」按﹕康熙五十年辛卯﹐江南鄕試正考官左必蕃﹐系乙榜出身﹐衡文非所長﹐聽副考官趙晉主持。趙與總督噶禮受賄通關﹐中富商子弟﹐分金至四十萬。事覺﹐伏誅。左從末減。時有「左邱明兩目無珠﹐趙子龍一身是膽」之語。聖祖命懸此刀於公堂梁上﹐以示懲戒。

﹡陸建瀛

粵逆竄長沙﹐將及武昌﹐朝廷命兩江總督陸建瀛帥兵至湖北堵禦﹐以遏其下長江之勢。陸逡巡不敢進﹐奏言揚州尙有未辦畢事件﹐俟辦畢﹐臣卽前進。

時梅公小巖﹑勒公少仲在京供職﹐談及陸事﹐勒公曰「向在陸幕下﹐觀其議論作爲﹐必能辦賊。」梅公曰「不然﹐總督政務繁重﹐何日無事﹖何日能辦畢﹖今日之事﹐孰有大於討賊者﹖而乃俟辦他務畢始及此﹐吾恐其中餒﹐難辦賊矣。」已而朝廷屢促其進兵﹐不得已至湖北。忽聞賊出洞庭﹐卽退下九江。賊至湖北﹐卽退下安慶。賊至九江﹐卽退下江南。賊徧江岸市鎭﹐貼字戲辱之曰「無須陸建瀛引路﹐可免其沿途迎接。」時向榮在後追賊﹐常隔一二百里﹐不能逼近交鋒﹐賊亦徧貼字戲辱之曰「無勞向大哥遠送。」及賊至江南﹐陸卽退下鎭江。聞金陵城破﹐遂驚悸而死。或謂並未退至鎭江﹐實乘小轎逃出城十數里﹐爲賊追及殺之。

當城破時﹐布政司祁宿藻罵賊死。上元縣劉同纓投署側池中死。糧道某假充轎夫﹐爲賊所殺﹐與陸同。初﹐陸最信任二道員某某﹐謂忠誠有大才﹐可辦大事。忽有人在江夏縣告之﹐謂俱通賊﹐確鑿可據﹐請轉達上司﹐設法擒來對質﹐暫下於獄﹐如虛﹐卽斬余首謝之。江夏縣不敢隱﹐白之總督程某。程某﹐庸材也﹐兩置不問。後賊攻金陵﹐二道員果開城迎賊。入告者因鄂省破﹐死亂軍中。

陸初以理學自命﹐教人尊程﹑朱﹐看《近思錄》讀性理諸書﹐頗孜孜不倦。居官規行矩步﹐以端方率屬﹐天下皆仰重之﹐駸駸有身後兩廡之思。及投以艱巨﹐乃幸生畏死﹐一敗塗地﹐平生聲名喪盡﹐蓋爲天下笑。惜哉﹗

﹡大小帽子

近日捐職太多﹐每省候補者﹐州縣動二三百人﹐佐貳﹑佐雜動千餘人﹐仕途擁擠﹐督撫亦窮於調劑。

其初漫無章程﹐先至省者﹐不得署缺委差﹐後至者﹐或反得之﹐人頗不服。於是定輪委之法﹐委署委差﹐於先後班次輪去。然而姑蘇州縣三十三缺﹐實任已過半﹐外僅十數缺﹐輪署候補幾三百人﹐非二十年不能輪一次。於是各省有撥委之法﹐謂有勞績﹐可由後撥在人前委署也。而佐貳﹑佐雜亦然﹐委各差亦然。

此法旣開﹐於是有求帽子謀撥委者。何謂帽子﹖蓋求大官寫八行書關說﹐情不能違﹐勢不能卻﹐從上而來﹐如帽子之戴在頭上也。然有大小之分﹐如我求他省撫藩信至﹐彼則求尙書﹑侍郎信至﹐則我帽子小﹐而彼帽子大矣。如我求尙書﹑侍郎信至﹐彼則求軍機宰相﹑王爺信至﹐則我帽子仍小﹐而彼帽子更大矣。藩司委優缺優差﹐俱據此而定。故候補無人情八行書者﹐欲得輪委到班﹐幾於河淸莫俟矣。

而求帽子之外﹐又有做帽子之法。求恃人﹐做恃己。大吏無不愛諂媚者﹐而候補中善於頌揚之人﹐平日熟探大吏嗜好﹐所好在此﹐則所頌在此﹔所好在彼﹐則所頌在彼。委婉從容﹐泯去痕迹﹐不知不覺入其心坎中﹐令人意悅而首肯。如是者﹐謂之做髙帽子。上司旣戴上﹐則其利更厚﹐更勝於八行書。何也﹖八行書加之以勢﹐此則浹之於心也。於是獎拔保舉﹐署事實任﹐升官發財﹐皆由於此。

某太守﹐天下第一諂佞者﹐由進士部曹放某省知府。其座主某尙書﹐端方嚴正﹐最惡趨媚一流。太守往謁之﹐尙書訓之曰「爲官宜上不負君﹐下不負民﹐方不愧爲讀書人。」太守曰「惟﹐惟。」尙書又問曰「此去到官﹐以何者爲最要最先﹖」太守曰「門生做髙帽子一百頂﹐此最要而先者。」尙書色變。太守曰「容門生詳述﹕今之大吏﹐非善於稱頌則不悅﹐如逆其意旨﹐非獨不能爲國治民﹐且立登白簡矣。故古人亦有『善事上官﹐無失聲譽』之言。若朝廷內外﹐皆能如老師講究理學名臣﹐斥黜一切巧邪柔媚﹐則髙帽子非惟不必用﹐亦且不敢用矣。」尙書色遂和﹐首頷之。太守出﹐笑語人曰「本做髙帽子一百頂爲到省用。今送去一頂﹐止九十九頂矣。」

﹡僞小天王

江南收復後﹐洪逆有一幼子﹐隨康逆竄至吾郡金溪。及許灣敗後﹐賊多四散逃生。洪幼逆逃至石城鄕村﹐爲農人所擒﹐獻之某教官。某方擬獻之寧都州﹐而席寶田兵適至﹐聞而奪去﹐獻之沈制軍﹐謂爲己所獲。制軍入奏﹐以功進崇秩﹐席厚賞﹐省垣今建專祠。而農夫﹑教官無一道及之者。至今石城人言及﹐猶不服席之攘功也。

﹡殺葬者

鮑武襄追僞康王汪海洋至廣東嘉應州﹐大戰敗之﹐槍斃康逆於陣。僞侍王李忠賢用四十人掘坎瘞之﹐瘞畢﹐盡殺其人﹐莫有識尸之所在者。

康逆平日臨陣﹐首戴金剛鉆一顆﹐能避槍炮。此次倉卒未及戴﹐故爲槍斃。此鉆﹐寶物也。王幼耕在廣東﹐曾見一顆云。

又康逆有烏馬一匹﹐日行五百里﹐爲某統領所得﹐進之提督尙昌懋。時馬夫拾得康逆一轎頂﹐知是金。恐人見而爭﹐僞曰銅。人皆曰「旣爲錒﹐值幾何﹖何不棄之﹖」

﹡解散歌

咸豐初﹐賊勢浩大﹐一股動十數萬﹐有十數股﹐其勢幾堆撲滅。始𨿽一半出於脇從﹐後漸習熟﹐甘心爲賊。卽有欲逃歸者﹐旣恐路逢官軍爲所殺﹐又恐至家﹐或不爲官長所容。因此而堅作賊之志者有之。曾文正知其故﹐遂撰《解散歌》﹐寬其旣往﹐許其自新﹐流布賊中﹐通衢僻壤﹐無不張貼。

僞忠王李秀成見而大哭﹐謂從此休矣﹗後果逃散者多﹐賊勢漸衰﹐以至於滅云。

﹡地名不祥

義寧州圍急﹐吳錫光率師援之。至鳳凰山﹐兵士勸勿進﹐卽進﹐亦宜由山後﹐恐蜈蚣遇鳳凰必死。吳不聽﹐果敗沒。

王朴山有班虎之稱﹐賊目陳玉成﹐人呼之爲四眼狗。王與陳戰﹐敗之。陳退至平陽紮營﹐自喜曰「虎落平陽被犬欺。」遂回軍敗王師。

此眞如《後漢書》所載﹕岑彭遇地名彭亡而戰死﹐小說家所載﹕龐鳳雛遇地名落鳳坡而敗沒。軍家所忌﹐千古如一轍也。

﹡謠言

道光末﹐廣西盜劫紛起﹐最著者三人﹐官莫能制。時有謠曰「攔江截搶蘇三娘﹐劫富濟貧張家祥﹐殺人放火爛頭羊。」蘇三娘﹐衡州人。張家祥﹐後投向榮﹐攺名國梁﹐屢立大功﹐以死節著。爛頭羊爲段起﹐亦衡州人﹐流落廣西﹐以算命占卦營生﹐陰入盜黨﹐後亦投官軍﹐立功擢至道員。其名曰爛頭羊者﹐當時人向余詳道﹐今忘之也。蘇三娘後爲段妻﹐段爲吾省督糧道。時沈文肅撫吾省﹐賞其才。旋因買周某女爲妾﹐去價三千金。周某者﹐業刑名﹐失館賦閒﹐一狡猾險狠人也。賣女後﹐屢屢索詐﹐難饜其欲。遂向文肅控段逼買良家女爲妾。段不能當此處分﹐還其女﹐再給銀一千兩﹐以寢其事。猶慮有後患﹐告病歸。後文肅督兩江﹐奏保起復。未幾﹐卒。

﹡亢解元

亢解元長靑﹐湖北某縣人。居鄕﹐室廣而華。發逆百餘人至其鄕﹐擄數十美婦女﹐暫寄室中。旋散住他處﹐搜索財物。亢眷屬早走﹐己尙在家。天已晚﹐盜未來。聞諸婦女悲啼不堪﹐哀之甚。謂之曰「盍從小門逃乎﹖」諸婦女曰「旣恐累君。又恐逃不脫。」亢曰「走﹗予自有布置。」因運柴二石﹐置所居婦女房中焚之。火烈風猛﹐須臾屋盡焚崩。賊至﹐不敢向邇﹐謂諸婦女皆焚死﹐恨恨而去。是夜天陰黑﹐亢引諸婦女由小路逃脫。鄂友親對余說﹐諒無虛假。此等舉動﹐眞人所難及。亢亦豪傑也哉﹗

﹡劉熙載

劉熙載庸齋﹐興化人也。以翰林教貝子﹐書房伺候皆太監。向例至年節必有賞賜﹐惟劉公獨無。太監至其家索之﹐將至門﹐見其屋破而低﹐手可探檐。入門後﹐止有兩小房一廳﹐廳僅可鋪一桌兩幾﹐容三四人。廚一小竈﹐一小釜﹐釜中方煮薯爲食。主爨者爲其妻﹐衣補綴十數處。一子八九歲﹐衣亦破甚﹐以外無婢僕一人。太監見而驚詫﹐謂其貧如此﹐安有錢給賞﹖並未開言﹐不悅而歸。告同伴曰「我們晦气﹐今年逢此窮相教書﹐年節外費竟絕望矣。」於是常常談論﹐謂從未見如此貧苦之人﹐或笑或譏﹐漸傳入太后耳中。太后謂此乃天下極淸廉士﹐特加調劑﹐放廣東學政﹐爲翰林最優差。

廣東向獘﹕府縣考童生﹐案首一人﹐多賣與大富家﹐價一二千金。否則取大世家子弟﹐以爲夤緣干求之路﹐歷來如此﹐恬不爲怪。蓋案首一人﹐無不錄入庠中者。學政棚規及辦差諸費﹐全倚府縣之力﹐於勢於情﹐俱不能棄而不錄﹐文之優絀勿論也。

劉公知其獘﹐欲痛挽之﹐不計棚規﹐辦差費亦極節省﹐比從前十僅一二。而取士則必衡文﹐文如絀﹐𨿽案首亦不錄。於是遭擯斥者﹐十居六七。府縣旣不悅﹐而勢家富室尢怨之﹐竟造蜚語﹐傳入都中﹐竟撤任回京﹐而未終其事矣。甚矣﹐挽回獘俗之難也﹗

﹡散館詩

甘公如來﹐爲淶水知縣。值純廟謁陵﹐太監搔擾百姓過甚﹐甘公執太監鞭之﹐與太監同鎖見純廟。純廟初甚怒﹐繼深嘆其剛直有膽略﹐重用之﹐驟升至尙書。

袁子才太史散館時﹐爲「因風想玉珂」題﹐太史有句云「人似隔天河。」其刻畫「想」字頗佳。而甘公謂詩𨿽佳﹐其心術必不正。必有才而輕佻者﹐黜之﹐散爲知縣。

後又有某翰林散館詩﹐題爲「薰風自南來」﹐其破題第二句云「南風句亦薰。」閱卷爲旗下某公﹐見而斥之曰「此人必好男色。」人問其故﹐曰「以詩中言南風知之。」聞者不覺匿笑。蓋都中好男色者﹐謂之好男風﹐乃男女之男﹐非南北之南也。某翰林素端方﹐竟因此散爲知縣。

又有某翰林﹐詩中用「蜚聲」二字﹐閱卷官某﹐平日學問半明半暗﹐見而黜之曰「蜚乃臭虫﹐讀爲匪﹐仄聲也﹐失粘。」亦散爲知縣。

袁太史本風流放蕩﹐甘公因一語決其終身﹐而此二人則冤甚矣﹗

﹡換和約

咸豐十年﹐美酋至天津換和約。梅小巖河帥時爲吏部主事﹐朝廷命同某主事執約往換。美酋獻約﹐河帥閱之曰「僞也。」美酋不服。河帥歷歷指其僞迹﹐與之抗辯﹐气稍屈﹐始曰「乃抄來者﹐眞約在國中﹐往返取來﹐非一年不能換。」河帥曰「俟一年再換﹐又何妨﹖」其實眞約已帶來﹐故以假者戲侮中國耳。而當時天津大員﹐皆悚懼無敢言者。美酋見河帥辯論侃侃﹐遂出眞者換之。而河帥以此知名矣。

﹡造船

中州周沐潤﹐名進士也。宰蘇州長洲縣時﹐有名妓褚富金﹐常召至署侑觴﹐暱愛之﹐贈以聯語云「我富才華卿富艷﹐兼金身價斷金交。」爲禦史奏參革職﹐發遣新疆﹐褚隨之往﹐余別有傳記其事。後經赦回﹐復職﹐仍宰蘇州常熟縣。

張忠武殉節丹陽後﹐賊由常州竄姑蘇一帶﹐周卽招民勇﹐爲保城計﹐賊至圍之﹐死守不破。時寇氛滿地﹐米價日昂。大軍駐上海﹐信息難通。周乃創造腳帶船﹐日往上海報米價。其船長僅丈餘﹐廣僅三尺餘﹐蓬髙僅二尺餘。內僅可臥二人﹐不能坐﹐坐卽欹側。駕船者在船頭﹐亦臥下﹐用兩腳踏棹行。棹約長七八尺﹐一踏卽行二三丈﹐晝夜可走二百數十里。姑蘇鄕村﹐皆有港汊﹐而淺狹者甚多。欲往探米價﹐船大難入﹐船小亦緩。惟此船可曲折穿過﹐而又捷速。故通信之便﹐無便於此者。以風流名士﹐而有此經濟﹐可措諸實用﹐人固未可以一節少之也。

又上海知縣黃冕﹐初以失守城池﹐充發新疆﹐後亦赦回﹐在曾文正營中效用。創造舢板船﹐以攻賊舟。其船長可二丈內外﹐廣可六七八尺﹐底微尖﹐頭平﹐中﹑左﹑右可安炮﹐尾稍昂﹐出水二尺餘。上有艙﹐可住二人。兩旁用橈十﹐或十二﹑十四不等﹐兵士掉之﹐其行如飛。安桅處近船頭一分﹐離尾二分。無蓬﹐夜架帳﹐晝收。前後左右﹐靈變如意。楊﹑彭諸公以水師破賊者﹐皆此船之力也。黃君之功﹐眞不小矣。

﹡不食燕窩

彭剛直貧時﹐母欲食燕窩不得。貴後﹐赴大宴﹐遂不忍食此菜。軍中聞母訃﹐隻身徒步歸守制。袖一銅錘十二斤﹐以備不測。其巡閱長江也﹐制一小艇﹐倏江南﹐倏湖廣﹐倏江西﹐來不知﹐去不識。提鎭以下﹐得其劣迹﹐動卽參殺﹐人莫不慄慄。船小僅四座﹐客四人至﹐己卽坐門限上以陪。

﹡彭剛直

曾文正稱彭玉麟爲奇男子﹐予觀其生平二事﹐有英傑所不能爲者﹐誠哉是言也﹗

左文襄克服浙江﹐掃蕩閩寇﹐肅淸新疆全境﹐功在諸將上﹐封侯入覲﹐與李合肥積不相能。某公請赴宴﹐合肥亦在座﹐故事﹕非翰林不入相。嘉道間﹐楊公遇春平教匪﹐擒張格耳﹐有大功﹐封昭勇侯。宣宗念其功不已﹐欲以使相酬之。曾文正諫曰「宰相贊助聖徳﹐燮理陰陽﹐非酬勛之具。其爵而以公封之﹐則可﹔任其位而以相予之﹐則不可。」宣宗猶不允﹐文正以死爭﹐乃已。合肥翰林﹐文襄舉人﹐合肥微辭傲之曰「公偉業蓋世﹐進封侯而封公﹐余不敢望﹐惟端揆一位﹐恐應讓餘一籌。」文襄默然。自是心怏快﹐頗露其意於朝臣﹐謂非入閣則气難平。太后旋知之﹐卽賜進士翰林﹐拜東閣大學士﹐心遂慊然而無憾。蓋𨿽有所激﹐而實功名之念﹐未能忘於中也。

剛直則不然﹐予讀其辭按察使﹑辭巡撫﹑辭總督﹑辭尙書諸疏﹐語出肺肝﹐字字懇摯﹐非同矯激。然國家有事﹐朝呼夕至﹐盡心竭力﹐不避艱險。事平仍遂其初志﹐不肯言一勞﹐不肯居一官。如此實心爲國﹐不受爵位﹐文襄尙不能及﹐何論餘子﹖此一奇也。

亂平後﹐長江水師漫無統紀。太后命剛直總攝之﹐許以便宜從事﹐遂不復辭。嚴立章程﹐凡泊舟之處﹐十里﹑二十里不等﹐分布炮船數隻﹐畫界而守。界內有盜案出﹐帶炮船之武弁﹐立卽正法。先伯兄奉政公官都中﹐挈眷回南。予廷試後﹐由運河同歸﹐出瓜州﹐隨黃天蕩岸側走。忽擱淺﹐俟夜半乘潮進﹐前後十教裏無船隻﹐孤舟獨系。三更後﹐見一船將至﹐謂必盜舟。方驚懼間﹐已近側﹐問之﹐曰「炮船也。彭公令﹕夜必巡河﹐倘有孤舟阻風﹑擱淺﹑遇盜者﹐惟我輩是問。」遂泊舟旁不去﹐潮至舟開﹐方去。乃嘆剛直之令之嚴。數十年來﹐長江少盜劫者﹐剛直力也。

當奉命巡江時﹐兩江總督與寧藩﹐議養廉銀﹐每年二萬兩﹐一切供役﹑船價俱在內。奏上﹐允從。剛直不辭﹐亦不領﹐存在藩庫。積至二十年﹐銀四十萬。忽具一奏﹐繳還皇上﹐以助軍需。眞出人意表。論東南四五省﹐長江數千里﹐往來艱險﹐從衛必多﹐膺此重寄﹐每年支銀二萬﹐亦不爲過。而剛直靑衣小帽﹐駕一小舟﹐隨身數人﹐往來不測﹐忽而至此﹐忽而至彼﹐察有犯令者﹐卽從船上殺之﹐一時慄慄﹐無敢怠縱。

其所需費﹐自總師以來﹐積有銀五千兩﹐放在某典生息。一身及僕從﹐惟取其息﹐以供日用。予嘗見其衣﹐一羽毛馬褂﹐有虫蛀孔數十﹐非止三十年物。所食多蔬菜﹐少肉味。其儉如此﹐誠無所需。昔諸葛公在軍﹐𨿽無私積﹐尙仰給於公。剛直則並此俱無矣。

予在揚州﹐聞剛直有鹽票十萬兩﹐人頗怪之。予曰「此必其部下將領﹐憫其子貧﹐斂資買此票以送之也。」按﹕票初攺時﹐買—大票﹐銀五百兩﹔小票﹐銀三百兩。今大票增至一萬三千五百兩﹐小票增至七千兩﹐計十萬銀。有七大票﹐當日止值銀三千五百兩﹐幫助亦易。剛直決不知也。或謂﹕「何所見而云然﹖」曰﹕剛直在軍時﹐其子曾至軍中﹐剛直怒﹐斥逐不見。使人給以銀二百兩﹐謂之曰「以此盡父子之情﹐倘再至營﹐卽以軍法從事。」自是國爾忘家﹐不相聞問﹐故其辭巡撫疏內﹐有曰「臣上無父母﹐下無妻子」﹐讀此便知之。此一奇也﹗

剛直嫉惡如仇﹐果於除害。安徽總兵某﹐買一妓爲妾﹐爲所熒惑﹐共殺其嫡﹐寸斬瘞園中。母家控﹐至撫﹑臬不理。剛直在湖口﹐聞而至皖垣﹐召某總兵至﹐鞫問數語﹐卽殺之﹐據實奏聞﹐撫﹑臬皆悚然。

贛州總兵王某﹐爲禦史所彈。太后命剛直查辦。贛南道以下官﹐日日預備接欽差﹐總不見至。誰知剛直雜入一乞人船中﹐私至贛三日﹐查訪王某劣迹﹐去﹐人無知者。回奏王某革職﹐並參黜武職提鎭以下數十員﹐文職府縣以下數十員。人皆悚惕。

剛直所至﹐訪知文武官吏貪惡者﹐非殺卽參﹐人呼之曰「彭打鐵」。故聞其至者﹐無不頭痛。而其至也無常﹐無一人知之。自奉巡江之命﹐不獨水師整頓﹐卽東南數省大小吏﹐亦未敢過於貪酷﹐眞國家不可少之人也﹗生平愛居寺宇﹐湖口石鐘山﹐向有古剎﹐頹敗不堪﹐募資修理﹐招僧住持。每巡江回﹐必棲息其中。彭澤有彭浪磯﹐俗訛爲「彭郎磯」﹐縣北有小孤山﹐俗訛爲「小姑山」﹐小姑屹然江心﹐爲賊所據﹐阻絕上下兵艦不能通。剛直帥舟師大戰江中﹐殺賊數萬﹐取回此山。喜而作詩﹐有「彭郎奪得小姑回」之句。剛直性嚴毅﹐而有此風趣﹐眞如宋廣平賦梅花﹐以鐵石心腸人﹐而饒嫵媚之詞也。

﹡黎兆棠

黎公兆棠﹐爲禮部主事﹐工文藻﹐負盛名。肅順聞而結納之﹐情漸密﹐誓爲弟昆。及順威權赫奕﹐有搖動社稷之勢﹐黎公乃垂涕諫諍﹐歷舉古來權姦﹐終歸殺戮﹐忠良終荷褒寵﹐以聳動之。順不能用﹐遂棄官去﹐與之絕。及順誅時﹐忽至都中弔之﹐如欒布哭彭越﹐蔡邕哭董卓故事。聞者奏請治罪﹐黎公曰「予早知其必敗﹐故謝而歸。然曾有兄弟之約﹐今弔之者﹐動於情也。人孰無情﹖明知此舉必獲戾﹐然刑戮是甘﹐無所怨悔。」而旁有原之者曰「彼絕交已久﹐不得以怙終黨惡者爲比。」遂奏請赦之﹐仍供職禮部。

沈文肅撫吾省時﹐聞而嘆曰「昔李夷簡謂徐晦不負揚臨賀﹐豈負國者﹖此公眞有肝膽人也。」卽奏請分發江西差遣﹐至僅旬日﹐南安知府缺出﹐且聞賊將攻南安﹐卽調黎公往署。黎公謂母曰「此去吉凶未可卜﹐一死不足惜﹐所眷眷者﹐母年已髙耳。」母曰「汝上不負朝廷﹐中不負沈公﹐下不負己身﹐眞孝子也。我死瞑目矣﹗」遂往履任﹐而兵餉俱無﹐勉勸鄕紳助資﹐招集民兵﹐爲守城計。日以忠義激勵人心﹐皆感泣﹐願爲死守。賊至﹐攻圍月餘不可破﹐乃退去﹐城遂以全。文肅奏保道職﹐署布政使。中因事被禦史奏彈﹐降爲知府。數年﹐復保授臺灣道。

總兵林某﹐家資千萬﹐驕縱不法﹐殺之。旋爲天津道。因李合肥一營兵變﹐寄書政府﹐極論其事。合肥惡之﹐遂告病歸。

﹡戶部虧空

戶部庫銀﹐自乾隆時和珅當國後﹐卽未淸理。庫內侵蝕﹐子而孫﹐孫而子﹐據爲家資六十餘年矣。嘉慶間﹐𨿽經盤查﹐然皆受庫吏賄囑﹐模糊復奏﹐未能徹底澄淸。自是逢皇上命禦史查庫﹐必進規銀三千兩﹐僕從門包三百兩﹐日積月久﹐習以爲常。

或窮京官與會試舉子知其獘者﹐向庫吏索詐﹐庫吏必探訪其人之家世﹐才能如何﹐以定送銀多寡﹐數兩﹑數十﹑數百﹑數千不等。道光十年後﹐禦史周春祺欲歷舉獘端奏參﹐其姻親湯文端公力言不可。此案若發﹐必籍數十百家﹐殺數十百人。沽一人之直﹐而發此大難何爲者﹖遂止。

二十三年﹐庫吏分銀不均﹐內自攻訐﹐其事不能復蔽﹐達於天庭。宣宗震怒﹐拿問親鞫﹐盡得其實。驚問庫吏﹕「亦有未受規銀者否﹖」曰「近惟駱禦史秉章己身不染﹐僕隸亦不受絲毫。外此則有周禦史拒卻﹐但門包三百兩﹐僕役仍私受之。」宣宗遂深賞駱之淸廉﹐次亦謂周能自愛。周未幾卒﹐不復進用。駱之洊升封疆﹐其見知自此始。

案經審實﹐凡得贓者﹐例應正法。宣宗仁慈﹐不肯興大獄。盤查後﹐虧空九百數十萬。命自乾隆後官戶部者﹐大小多寡攤賠。人已故﹐則問其子孫。貪吏之後人﹐監追罪所應得。於是有淸吏之後人﹐無力償賠﹐而不免拖累十數年者。時駱﹑周二公﹐亦每人分賠五千餘兩矣。

﹡一笑軒

沈文肅性剛而廉﹐撫吾省﹐丁憂歸﹐不名一錢﹐開一笑軒紙鋪﹐寫字度日。寫對聯一﹐兼裝潢﹐錢四百枚。寫團扇﹑折扇﹑小楷每柄四百枚﹐行書二百枚。無論何人皆寫﹐但用單款書姓名三字﹐不知者頗疑其矯。

及起任爲兩江總督﹐座師某廢居金陵﹐文肅往見之﹐送鏹一百兩﹐曰「不腆之儀﹐爲先生壽。以後師生晤面﹐閒談文藝則可﹐乞勿關說公事。」旣有知縣某﹐營署一優缺﹐賄屬其座師往求情﹐文肅默然不言。送出後﹐卽懸牌轅門曰「某令敢如此鉆營﹐非奏參不足以警其餘。」某令本可輪委﹐反因此一求﹐革職歸矣。自是聞者悚惕﹐無敢效尢焉。

又文肅在家奉旨辦臺北事時﹐殺一藩署不法書吏。總督李鶴年不悅﹐奏劾之﹐列四款﹐極其詆醜云。

﹡水災風災

有友自京來者﹐告余曰「光緒十五年春﹐河南某縣天雨人面豆甚多﹐眉目口鼻如畫﹐遂有鄭州水災。」旣都城外某村﹐亦雨是豆。至明年夏﹐遂大水兩處﹐淹死人民殆七八萬。

十六年四月某日﹐河南商水縣大風﹐片刻吹倒民房萬餘間。有人見之﹐初來時仿佛一女人在前﹐旁引二龍﹐中多怪物。過去無恙﹐忽然回吹﹐屋宇盡傾﹐眞一大災也。

﹡毒死活佛

宣宗朝有西域僧進貢﹐自稱曰活佛﹐能談人休咎﹐偶亦有中者﹐於是人驚以爲神。宣宗以其誠心慕化﹐萬里來朝﹐待禮有加厚。而活佛倚勢挾術﹐無惡不作﹐縱其從者百數十﹐彊取人財物﹐肆淫人婦女﹐官吏無柰之何。

宣宗憂甚﹐謂大臣曰「今不殺﹐則其爲害日甚﹔殺之﹐恐阻向化者之心。且恐四夷聞之﹐謂中國殘虐貢使﹐從此或萌他意﹐亦未可知。其將何法以處之﹖」諸臣莫對。

戴文端進曰「至此不得不用暗術以除其害﹐請皇上用一色翡翠鼻煙壺二﹐西域最忌天花惡瘡﹐可徧覓其痂﹐研爲末﹐甲壺貯鼻煙﹐乙壺貯癡末﹐分別暗記。召活佛至﹐謂之曰﹕『中國最患卑濕﹐非食此不足以解之。』皇上先自食﹐以示其法。彼必不疑﹐卽以乙壺賜之。並諭其與從者同食。如是則天花惡瘡齊發﹐未有不死者。」依計而行﹐而活佛自此不活矣。後西域聞之﹐但謂不宜於水土﹐而害人之活佛﹐皆畏而不敢至﹐遂永除此患矣。

文端眞能通權達變﹐用術以保民也。而說者謂居心太毒﹐過矣﹗

﹡曾文正不交權貴

咸豐末﹐肅順當國﹐內外官爭趨炎附勢﹐倚爲泰山。甚或進重金﹐營善地﹐幾不可以數計。卽無此諸獘﹐而書札往來﹐無人無之。及得罪﹐籍其家﹐搜出私書一箱﹐內惟曾文正無一字。

太后太息﹐褒爲第一正人。於是天下督撫皆命其考察﹐憑一言以爲黜陟。而私書中頗有功臣名。太后謂﹕「當此威權盛時﹐通札在所不免。」命盡焚之﹐以安其心。眞天地包涵之徳也。

﹡善遠小人

梅河帥爲吏部司官掌印時﹐鄰寓某以舉人捐知府﹐名次在後﹐謀先人得缺﹐謂掌印官可上下其手﹐無因至前﹐極其趨奉。

河帥素貧﹐某來必問薪米給否﹐河帥知有所爲﹐必應曰「給。」旣因親戚事﹐需銀數百兩﹐徧向知交告貸。某知之﹐送銀五百兩至﹐河帥婉謝不受﹐然不能不感其意。

逾年﹐放惠州知府﹐掌印職權﹐不在手矣。赴任乏資﹐故意往拜某﹐告貸。某托辭他出﹐不見。走札往告﹐亦不復一字。人問﹕何自取辱若是﹖河帥笑曰「特試之耳﹐彼果重交情﹐必慨然答應﹐異時不得不圖厚報。如其爲謀缺之故﹐則今不掌印﹐必不肯借。旣不肯借﹐則我心釋然﹐彼將來亦不能責怪於我﹐兩情從此斷也。」

後河帥撫浙﹐某寓臨安﹐窘甚﹐𨿽一往拜河帥﹐自顧赧然﹐不敢有所干求矣。然則欲遠絕小人者﹐不可無智術。河帥此舉﹐眞足爲法也。

﹡黃鶴樓預兆

沈文忠兆霖最信扶鸞。少時﹐虔誠問終身事﹐乩盤大書六字曰「過黃鶴樓必凶。」遂謹記於心。從不肯至武昌﹐卽或當經其地﹐必繞道而過。

又信鬼神﹐聞某道士道法甚髙﹐乞其畫一小符﹐日夕佩之以辟邪﹐後任陜甘總督﹐往某處查辦事件﹐經一村落﹐忽見一樓﹐書「黃鶴樓」三字﹐大驚﹐自知必死。

翌日早起﹐陰雲密布﹐幕友僕從皆言「今日天必雨﹐不可行。」文忠不聽﹐乘轎﹐前至兩山間。驟雨如注﹐山水陡漲一丈餘。無路可避﹐遂溺死轎中。友僕俱隔十餘里﹐未受此禍。後其子頗疑人謀害﹐幸一轎夫掛在樹杪未死﹐提得文忠常用一小箱﹐總督印在內﹐有一紙﹐書過黃鶴樓原委﹐並屬後事。其子閱之﹐疑乃釋焉。

﹡湯文端

湯文端父在鄕市開肆﹐除夕收賬還﹐有金三十﹐忽見兩夫婦抱頭大哭﹐聲甚哀﹐問之﹐曰「爲債主所逼﹐欲嫁妻以償之。」曰「嫁則嫁之﹐何哀如是﹖」曰「夫婦素和睦﹐不得已出此﹐實不忍分離。」曰「所負若干﹖」曰「三十金。」曰「可毋嫁﹐我爲君償。」探囊付之﹐某夫婦感甚﹐因問其家世﹐知姓湯﹐有一子名金釗﹐已遊庠。謹記之﹐以圖厚報。

時一女﹐年十三四﹐有殊色。浙撫某﹐欲進美女以媚和珅﹐徧訪西施﹑鄭旦﹐物色得之﹐重金買送至京。和珅大悅﹐寵冠諸姬。期生一子﹐愈喜﹐惟其言是昕。此女受父母囑﹐思報湯徳﹐屢向珅言之。是歲大比﹐珅卽以關節交浙江主考某。榜發﹐巍然解首﹐文端不知也。入都﹐未二日﹐珅使人持名片﹐送銀三百兩至﹐適他出﹐仍持回。僕囑司閽者﹕明日至相府領。此時文端若往見﹐則會元狀頭俱可得。

文端歸﹐知珅欲羅致之。笑曰「吾豈趨附權勢者﹖」夜卽雇車﹐天明出都﹐不入闈。珅敗後﹐方應禮部試。此等舉動﹐眞有湯臨川風。然文端第謂珅欲收天下士﹐而不知其實聽婦人言﹐欲報舊徳也。

﹡造汽船

江南候補府董某﹐工算法﹐有巧思﹐謂洋人火輪船特用機器耳。遂構思數年﹐得其法﹐不運火而運水﹐名之曰汽船。備列準式﹐上之沈文肅﹐且謂願出家資五千兩試造一艦﹐以觀其有用與否。文肅復助銀一千兩﹐令往上海自造。數月成﹐以水激輪﹐駛至江南﹐但稍緩﹐不及火輪之速。然絕無師承﹐憑空造出﹐儼能運行﹐斯亦奇也。而忌之者爭訾其無用﹐文肅適薨﹐無人信任﹐不得再造﹐以遂其志。

考洋夷初犯中國﹐僅用夾板船﹐後始有火輪船。道光末﹐其船尙小﹐不過備往來送文書之用。今方大而且堅﹐蓋造成非一朝一夕之故。且非造一二艦便可用﹐必屢更屢造﹐由漸而精也。予聞洋夷初造鐵甲船﹐數寸厚﹐用極大炮轟試﹐穿則毀去再造﹐加厚數寸﹐再轟再穿﹐再加再造﹐必至轟不穿始止﹐故其船堅難破。可見洋人肯費工本﹐肯需時月﹐不在一造卽能用﹐在屢造求精﹐以收其效。

今董君汽船不能駛行﹐則誠屬無用。若其獘僅在於緩﹐則由初造未精之故。使造一﹐行不速﹐則造二﹐以至於十﹐未有不漸精而行漸速者。夷船用火﹐尙虞焚燒失事。汽船用水﹐則萬無他慮。而媢嫉者爭毀訾之﹐惜哉﹗若外夷遇此奇技﹐肯令其廢而不造乎﹖

予觀今之士大夫﹐莫不以談洋務爲能﹐卒之紙上空言﹐一無所用。而朝廷訪求諳洋務者﹐又皆采其虛名﹐而不究其實藝。所以數十年講求機器﹐竟無一能收實效也。如董君者﹐眞奇才異能之士﹐乃反抑棄之﹐使不得展其所長。吁﹐天下事可知矣﹗

予又聞洋夷築炮臺﹐如造鐵甲船法。今中國築炮臺成﹐便無事﹐試問其能當大炮不至攻破否﹖則皆茫然不知。故法夷在福建﹐自馬江出口﹐沿途炮臺﹐盡轟破。未有用至三四炮者﹐豈非築之艸艸哉﹖予謂築一炮臺﹐須用大炮轟試﹐轟破後﹐則細審其受病在何處﹐加精在何處。再築再試﹐非轟四五炮﹐不破不止。如是﹐則何畏外夷之炮攻也﹖予與梅河帥嘗談論此法﹐河帥亦謂非此則築之必不堅。然非當事者不惜金錢﹐不急望成功﹐認眞辦事﹐不侵蝕﹐絲毫不能矣。

﹡黃忠壯純熙

曾文正﹐湘鄕人。創立湘軍﹐精銳冠一時﹐掃蕩東南諸寇﹐皆資其力。而邑中人富貴亦甲天下﹐自提督﹑總兵以下﹐家資至巨萬者﹐未可以指屈。然自是有勢人動虐貧弱﹐民不聊生矣。爲是縣宰者﹐多逡巡畏懾﹐一聽勢要所指使。而鄕愚冤抑﹐遂無路可伸。𨿽文正有嚴諭鄕紳之書﹐其誰遵之﹖

都昌黃公純熙﹐乃一彊項令﹐宰是縣﹐獨不侮鰥寡﹐不畏彊禦﹐一以曲直斷案。有某提督夫人﹐使僕彊占某姓田地過多﹐某姓屢訟不直。黃公至﹐傳兩造訊問。夫人恐僕不勝﹐親上公堂對質。黃公責其不應侵占人業﹐夫人始猶婉辭飾辧﹐繼則倚勢肆罵。黃公拍案大怒曰「汝謂一婦人﹐便可恃夫官﹐藐國法乎﹖」卽命役掌責兩嘴二十﹐謂敢再罵再責。夫人始懼﹐不敢言。旋命還某姓所侵田﹐如不成﹐先辦汝罪﹐再詳辦汝夫功名。夫人始知黃公利害﹐不敢不遵斷結案。

又有某甲爲文正至戚﹐彊取某乙妻爲妾。某乙來控﹐立卽拘某甲到案研審。曾沅圃制軍時在家﹐某甲弟知必獲罪﹐跪求制軍關說﹐制軍不忍卻其情﹐親往縣拜會。黃公知欲說情﹐拒不見。謂今日有數大案﹐急待審決﹐無暇會客﹐遲日再答謝﹐制軍無柰何而歸。黃公立提某甲嚴鞫﹐按律詳辦。自是一邑勢要聞之﹐皆惕惕﹐不敢如從前倚福作威﹐淩孤虐寡﹐藐視縣官﹐不遵國憲矣。

未幾﹐丁內艱﹐寄居長沙。駱文忠由湖南巡撫升四川總督﹐奉旨剿石逆﹐素知黃公事﹐謂能治勢要﹐卽能辦大賊﹐親往其寓拜會。黃公力辭﹕「官卑室陋﹐不敢屈辱制軍。」言未己﹐文忠已步至庭中矣。不得已出見。文忠曰「欲屈公同往平賊﹐幸毋拒﹗」黃公力言素不諳將略﹐再三懇辭。文忠曰「已出奏保薦﹐非公不能同辦此賊﹐烏得辭﹖」黃公曰「蒙制軍特達之知﹐焉敢固執﹖但事有萬難從者﹐兵皆制軍左右親信﹐又皆提鎭等官﹐以一微員統之﹐豈能指揮如意﹖則不惟無功﹐必至敗事﹐故不得不辭。」文忠曰「給公一札﹐提鎭以下﹐不用命者斬之﹐何如﹖」黃公曰「如是﹐則可遵命矣。」遂墨經就道﹐統兵五千﹐調度有方﹐身先士卒﹐所至賊皆披靡。自近川境至成都﹐大小數十戰﹐殺賊十餘萬﹐賊見「黃」字旗皆膽落。

後追賊數萬至某縣圍之。不料逆首石達開﹐帥十萬兵至﹐內外夾攻﹐眾寡不敵﹐力戰﹐罵賊而死。文忠聞之﹐爲之流涕數日﹐奏贈道銜﹐謚忠壯﹐卹典從丰。吁﹗以嚴於治豪彊﹐便識其精於治軍事。文忠可謂有知人之鑑﹐而忠壯亦果能不負所知﹐二公俱人傑也哉。。

﹡繳余銀

蘇公廷魁爲河督﹐某處河決﹐與河南巡撫某﹐奏請銀一百萬陻塞。蘇公親督工﹐買料俱親經手。工畢﹐余銀三十萬。某撫欲瓜分﹐蘇公不肯﹐奏繳還部。某撫未遂其欲﹐恨甚﹐陰媒孽其短﹐奏彈之。

向來河工告成﹐無不浮冒虛報者﹐外得十分之七﹐大小瓜分﹐以三分賄部﹐遂不駁。今蘇公繳還餘銀﹐除此陋規﹐部中亦恨。遂苛責其奏中不合例數條﹐同參﹐竟革職歸。

後任公道鎔爲河南巡撫﹐亦值某處河決﹐其請銀繳銀﹐與蘇公同。前則巡撫貪﹐後則河督貪﹐亦如蘇公被奏劾﹐革職去。

蓋河工積獘﹐以誇張其事﹐多請公款爲能事﹔開報虛數﹐各飽私橐爲長策。而二公於污穢之中﹐獨欲顯其淸廉﹐宜乎犯眾忌而不得安於其位也﹗

﹡丁稚璜制軍

丁制軍初以翰林家居。苗匪糜爛貴州﹐其鄕人數千忽變﹐勾通苗匪數萬﹐將爲亂﹐無頭目﹐猝圍制軍第﹐請爲王﹐不從則全家盡殺。制軍念徒死無益於國﹐姑諾之以爲後圖。遂欣然曰「予以一翰林﹐置之閒處而不用﹐恨淸朝已極。久思竊據一方﹐惜無輔我之人。今諸君有是意﹐適如我願。但有一言﹐旣奉我爲王﹐當從我令﹐如不肯從﹐斷斷不爲。」眾皆連聲答曰「從﹗從﹗」遂刑牛馬﹐告天地﹐誓曰「王不愛惜士卒﹐敢輕殺戳者﹐有如皎日﹔眾不遵奉號令﹐敢行暴逆者﹐明神殛之。」聽誓後﹐皆以爲眞肯爲王﹐信之﹐遇事任其指揮。

而制軍已陰遣親信人﹐告知省垣大吏﹐用詭計以殲之。越日﹐謂眾曰「此去省垣甚近﹐城中兵甚少﹐攻破省垣﹐先有巢穴﹐然後可圖大舉。某武官﹐某文官﹐與我結爲兄弟﹐久恨淸朝待之薄﹐久有反志。久與我通私信﹐但無機會可乘。若密約爲內應﹐城可立破矣。」眾皆曰「善﹗」卽遣人往﹐得回書曰「王謀甚妙﹐明夜當如約。但須王親會一面﹐以定計策。不然﹐恐有僞。」制軍以書徧示眾人﹐言不欲親往﹐眾皆慫恿之。至明日黃昏﹐遂入城。而大吏各門設伏已定﹐卽僞回報曰「事已諧矣﹐夜半當私開五門納眾人。諸君可分數千爲一隊﹐由五門齊入。我與某武官在某門等候。」眾信之。至子刻﹐分布入城﹐則盡陷伏中﹐槍炮轟擊﹐無一脫者。

斃此數萬匪後﹐其勢稍衰。曾中丞璧光得肅淸全境者﹐此一役爲之階也。或曰不宜設誓﹐未免失信。然不聞要盟﹐無質﹐神弗臨乎﹗非此不足以堅其心﹐制軍可謂通權達變矣。

﹡老童生獻策

發逆竄天津﹐勢甚張。僧王兵至﹐𨿽屢破之﹐然尙有賊三十萬﹐退據連鎭﹐爲數縣交界地。欲圍之﹐則兵少不能合圍﹔欲攻之﹐則固守不出。無柰之何﹐時時憂其竄逸。

有一老童生﹐年七十餘﹐畫圖獻策曰「今之計﹐宜用遠圍長困法。王所恃者馬隊﹐而賊馬隊亦甚多。逸而四出﹐擊東則走西﹐擊南則走北﹐蹂躪直隸一省﹐害恐甚於明之流寇。請遠圍之﹐周回三百里爲率﹐堅築土墻。連鎭地形稍窪﹐四面稍髙﹐墻成﹐則難以衝突。然近築﹐賊必驚覺﹐功難成﹔遠築﹐賊必不以爲意﹐功易就。賊三十萬﹐每月約需糧十萬石﹐數月則數十萬石。計三百里內﹐無此糧食。墻成後﹐勿與戰。但嚴兵分守﹐以長圍之﹐不出數月﹐糧盡援絕﹐無有不斃者。不然﹐直省平原廣路﹐無山川以阻之﹐無關險以扼之﹐賊一走數百里﹐疲於奔追﹐豈旦夕所能撲滅哉﹖」

老童獻後卽出﹐左右皆笑其迂腐﹐謂年七十﹐尙不能博一秀才﹐豈能知天下事﹖僧王則反復思之﹐覺其言甚有理。又細閱其圖﹐謂築由某處起﹐某處止﹔某處爲某縣地﹐命某官築﹔某處有險隘﹐守兵不必多﹔某處平衍﹐宜用重兵﹐防其逸出。一一指示﹐三百里內了如指掌。遂依其計﹐下令各縣﹐分界興築。以兵保護﹐刻日蕆事﹐誤期者軍前正法﹐皆悚懼不敢不遵。

起工時﹐賊探知﹐果笑僧王無智謀﹐築此何益﹖不十日﹐工成。賊見四圍無逃路﹐始懼。屢屢衝突﹐欲竄出﹐而僧王以可竄之路﹐用重兵守之﹐不能竄。數月糧盡﹐殺馬而食﹐賊心慌亂。而僧王射書城中曰「一人斬一頭降者﹐免死。」逾十日﹐曰「一人斬兩頭者﹐免死。」又逾十日﹐曰「一人斬一頭目與一兵卒降者﹐始受降。」又逾十日﹐𨿽提二頭至﹐不受矣。於是賊內亂﹐紛紛殺人歸降﹐僅畱老長髮數千不降就擒。三十萬賊降外﹐無一脫者﹐用老童生也。然則何地無才﹐何人可輕量﹖患在當事者不肯虛心訪用耳。

後撚匪創亂﹐專事焚劫﹐不據城郭﹐官兵來則走﹐去則至﹐大類明之流寇。胡文忠謂欲平此賊﹐宜用一軍專剿﹐而命直隸﹑河南﹐山東﹑湖北﹑安徽各督撫分界堵截﹐竄入何省界﹐則治何省督撫罪﹐庶責無可委﹐奔逃無路﹐而賊可殲滅矣﹐未行其言而卒。

李合肥帥兵進剿﹐奏用其策。五省督撫﹐各至其界﹐築長墻以拒守﹐賊遂窮蹙。死者死﹐殺者殺﹐撲滅無遺矣。

文忠之策﹐蓋與老童生同也。明困流寇於車箱峽﹐糧絕路窮﹐爲陳奇瑜所誤﹐放之出﹐遂蔓延不可復制。然後嘆我朝中興諸將﹐和衷共濟﹐得善卽從﹐故能奏此大功﹐實髙勝國諸臣萬萬也。

﹡天津洋務

咸豐十年﹐英夷犯天津。蒙古王僧格林沁守大沽口﹐轟沈其大火輪四﹐傷其精銳數千人﹐大創去。旋伐西山大樹﹐在大沽口外徧下梅花樁﹐至數十里﹐輪船萬不能入。十一年﹐英夷復率數十大艦入犯﹐至則無可施其技。相持未一月﹐忽由北塘上岸﹐離天津僅五六十里﹐僧王方知﹐帥兵往禦。則炮火不敵﹐大敗而退。勝保率大兵往禦﹐亦敗去﹐遂攻破京城。文宗駕幸熱河﹐使大臣講和﹐要挾百端﹐天下最要鎭﹑市盡許之通商﹐從此徧入腹地爲患﹐有不可勝言矣。

後見天津人﹐問登岸之由﹐曰﹕北塘外有浮地一百二十里﹐視之爲沙洲﹐實則可通舟楫。時有人獻計於僧王﹐謂此地宜築炮臺﹐屯重兵﹐以防不測。僧王曰「外夷非中國人﹐安知此﹖」不從。忽有本地漢姦﹐夜半乘小艇至英船﹐告之﹐遂由此入。其洋槍之利﹐中國兵士素所未經﹐故一敗不能制。吁﹐以僧王之忠勇﹐而能加之以智謀﹐斷不致都城失守。此乃關天下盛衰之大局﹐殆天欲外夷荼毒中國﹐故不啟其衷耶﹖有海張五者﹐姓張﹐居第五﹐通外夷言﹐此次講和﹐頗資其力﹐以英船自海來﹐故人呼曰「海張五」。初善烹飪﹐爲某大吏宰夫﹐近驟起家至數百萬金。當時天津人所謂漢姦者﹐仿佛是指此人﹐然今記憶不確﹐未敢竟言之。

外夷制西瓜大炮﹐其形渾圓﹐內包數十小炮﹐至地則裂﹐一小炮可斃十餘人﹐英人善用此炮﹐升至船桅杪﹐指定某方開放﹐可及五六里之外。初次開此炮數十至僧王營﹐落地皆不裂﹐人疑有神助。數年後﹐軍移他處﹐廢營中尙有此炮﹐人不動﹐如故﹐動則裂。有數人不知﹐動之﹐立皆轟斃﹐莫測其故。將謂無神助﹐則當日僧營中數萬兵皆轟死﹐何能擊敗英夷﹖若謂有神助﹐何以英夷再至﹐僧王便抵敵不住﹐卒破京城﹐毒流天下﹖然或曰﹕傳者之誤乎﹖而親對予言者﹐乃封疆大吏﹐目擊其事﹐決非誇誕者比﹐不可解也。

﹡春雷不響

林文忠赦入關﹐授陜甘總督。路過某處﹐漢人爲回人所欺淩﹐以爭渡事﹐志在殺盡漢人﹐而回人反擁眾遮訴曰「漢人侮虐我輩已極﹐向來官府俱右漢而左回。仰公威名久矣﹐其仍袒護漢乎﹖抑爲我回申雪乎﹖」文忠和顏答之曰「余初至﹐未知端緒﹐俟到暑後查訪。或系回曲卽辦回﹐果系漢曲卽辦漢﹐斷不偏袒。」

回人初恐文忠卽帶兵剿殺﹐見其辭色如此﹐心遂安。本欲作亂﹐又畏文忠聲威﹐不敢遽動。文忠深知其曲折。人亦謂文忠必爲國除亂端﹐然到任月餘無動靜。於是人向署前書四大字曰「春雷不響」。文忠出﹐見之﹐若爲勿見也者。

未幾﹐文忠忽書四大字對之曰「秋霜必嚴」。人見而喜﹐始知文忠早解百姓意矣。蓋文忠作事沈默﹐必出萬全而後動。

某渡爲往來孔道﹐設津吏彈壓﹐彼岸居回人﹐此岸居漢人。一日﹐密札津吏曰「可速離此地﹐並諭漢人走避他處。」先飛一檄﹐貴回人罪曰「前在本部院前﹐尙敢如此要挾﹐則平日之猖狂可知。若不加誅戮﹐則從此無王法矣。」頃刻車馳卒奔﹐如飄風驟雨之急至。回人見數月不動聲色﹐皆無防備﹐倉卒不知所爲﹐盡被擒殺﹐約萬餘人﹐皆其中之桀驁凶猛者。回人聞之﹐皆股僳﹐不敢萌亂心。

若非文忠﹐則回匪之變不在十年後矣。然後嘆迅雷不及掩耳之法﹐爲千古制服亂臣賊子要訣。彼出於孟浪與出於遲疑者﹐非徒不能靖禍﹐適以釀禍也。嗚呼﹗名臣作用﹐豈不髙人萬萬哉﹗

﹡小諸葛

道光十年後﹐天下承平﹐營務廢馳﹐兵不習武﹐將不知兵。十九年﹐禁洋煙令下﹐林文忠爲兩廣總督﹐知英夷必不聽命﹐必與廣東爲難。卽練勇十萬﹐親教以坐作進退之法。沿海布置﹐自虎門至澳門﹐節節築炮臺﹐堅固不可破。英夷各違命﹐卽開戰﹐擊沈其數大兵艦﹐殺戮其數千人﹐誘擒其駙馬義律一人﹐當時皆呼爲小諸葛。

英夷受創甚﹐大懼﹐情願獻出洋土二萬箱﹐值二千萬﹐在海上燒毀。謂以後再不販入中國﹐求立議字﹐以息事通商。惟內有查出後「貨盡充公﹐人盡正法」八字﹐英夷不肯從。謂一國中難保無匪人﹐設一人私帶﹐未及發覺﹐豈不貽累同船之人﹖查出後﹐貨物充公﹐帶者正法則可。而文忠持之益堅﹐英夷無柰之何。遂有漢姦教之至天津﹐行賄某某﹐拿文忠治罪。又教之擾浙江﹑擾江南﹐恐嚇大吏﹐要挾皇上﹐文忠遂得罪。而夷患不可制﹐毒流天下後世矣。

論者皆謂文忠持之太過﹐使稍寬緩﹐必無此禍。不知彼國洋貨上船時﹐豈有查不淸之理﹖倘立法不嚴﹐必有徼幸以嘗試之者﹐旣經察出﹐或妄指一人以承罪者﹐卽或未入口時﹐先勾漢姦﹐以小船運去者﹐根株不斷﹐後禍方長。故必使之互相稽察﹐恐累及他人﹐而後能塞其源耳。此文忠杜絕後患之深意也﹐夫豈淺見者所能窺哉﹖至後日之變﹐非文忠所及料也。使天津大吏不貪賄﹐浙江﹑江蘇督撫皆調度有方﹐堵禦海口﹐不以庸懦畏怯誤國家事﹐則英夷必窮蹙無路﹐必俯從文忠之議﹐永絕千百世之流毒矣。此一役也﹐關系天下後世甚大﹐豈非天哉﹖

當時廣東漢姦甚多﹐予問粵人誰爲最﹖皆曰伍惟和爲洋商之首﹐起家五六百萬金。英夷荼毒中國之術﹐皆彼教之。堆販鴉片﹐皆彼爲之主。文忠初訪知﹐拘執欲殺之。而廣州知府余某﹐素受其賄賂﹐叩頭流血﹐以死爭之曰「制軍誤聽人言﹐此人實非漢姦﹐殺之恐兵民解體﹐願以數十口保之。」文忠聽其言﹐心稍動﹐寬而未殺。誰知壞天下事者﹐實此人也。伍周可恨﹐而余尢可恨矣。

文忠燒煙海上時﹐有《祭海神文》一篇﹐其詞曰「徳秉靈長﹐功符翕辟。本滌瑕而蕩穢﹐資激濁以揚淸。際十洲澄鏡之時﹐有重譯獻琛之盛。方謂來同鶼鰈﹐何妨番舶如林。詎知毒恣鴆梟﹐漸至蠻煙成市﹗丸泥脫手﹐任胠篋以探囊﹔爝火燻心﹐竟嗜痂而甘帶。乃者天威雷奮﹐臣節星馳。聞明訓之驅除﹐先教水慄﹔賴聲靈之震疊﹐肯放波頹。爰進舌人﹐代宣中禁﹐有慚膚使﹐同矢寅恭﹐始猶患彼狼奔﹐繼則帖然蟻伏。歸邪轉燿﹐不煩一矢之加﹔飛蠱全收﹐已倍萬箱之貯。與其畀諸炎火﹐或拾殘膏﹐何如投之深淵﹐長淪巨浸﹖以水濟水﹐虎形施潤下之咸﹔若煙非煙﹐蜃气滅淩虛之幻。在谷王細流不擇﹐只如浮雲之滓太空﹔而海畔逐臭之夫﹐轉惜黃金之擲虛牝。獨是歸墟𨿽廣﹐載育羣生﹐纖介𨿽微﹐均含至性。倘波臣之夙戒無聞﹐恐水族之預防莫及。本除害馬﹐豈任殃魚﹗諸凡毒矢彊弓﹐會須暫徙﹔庶使纖鱗凡介﹐勿損滋生。猶願明神昭示冥威﹐永祛妖物﹐馴彼犬羊之性﹐俾識撐黎﹔杜其蜂蠆之萌﹐專輸幪布。嗚呼﹗有汾澮以流其惡﹐況茫乎碧澥蒼溟﹗𨿽蠻貊之邦可行﹐勿污我黃圖赤縣﹐幸邀肹螿﹐鑑我肫誠。伏維尙享﹗」按余聞長老言﹐文忠先戰敗英夷﹐而後燒煙。今觀此文云「不煩一矢」﹐則是先燒煙﹐後與英戰也。且並非燒﹐乃沈之海內。文中又已明言之﹐蓋皆傳聞者之誤矣。

﹡蔚何瑪

英領事蔚何瑪陰險詭詐播弄其主﹐列二十條要挾中國。謂不從卽動干戈。恭親王當國﹐怵於威﹐苟求無事。

李合肥相國﹐𨿽握彊兵﹐則素以和爲上策﹐遂先後允其八條﹐而蔚猶不依。與恭王大齟齬。至天津﹐合肥復拂其意﹐事遂決裂。至上海﹐要沈文肅往會﹐謂﹕「我來此﹐實欲曲全汝國﹐若不至﹐則不得不開戰。」文肅不爲動。而太后下旨﹐命文肅往上海﹐善爲挽回。文肅奏言臣不可往之利獘。而政府頻寄書催迫﹐均不答。召藩司梅河帥商議曰「我往﹐勢必加允一二條。八條已甚﹐何可再加﹖不允﹐則終歸一戰。何如不往﹐以備戰事。人言槍炮未齊﹐今日之事﹐槍炮齊固戰﹐槍炮不齊亦戰。公在廣東統兵剿賊﹐營陣固所素諳﹐可助我調集軍將﹑炮火以待。」河帥曰「食祿忠主﹐自幼知之﹐敢不效力﹖死以從事﹗」文肅復曰「欲得一誠實而有才幹人員﹐私往上海坐探消息﹐日親寫一書﹐遣人飛報。誰可者﹖」河帥保候補知縣胡式嘉往。某日接續得三書﹐言「英夷調齊兵船﹐大炮俱灌硝置子﹐制軍再不往﹐恐開戰在旦夕。」旋接上海道來文﹐言相符。文肅卽委一員﹐駕輪舟至上海﹐使謂蔚曰「人家請一客﹐亦須先具一名帖。果欲請我往﹐可通一文來。某刻接文﹐某刻卽起程。不然﹐戰事我亦早備也。」蔚聞此言﹐思備文﹐則示弱太甚﹔不備文﹐勢必開戰。而陰奉國主命﹐不許用兵開釁。徬徨半日﹐無言可復﹐卽聲稱回國﹐再調數十兵船﹐齊攻各口。而潛至燕臺閒住﹐不復要挾矣。

當文肅不答政府書時﹐恭王屢罵曰「幼丹全不顧國家禍福﹐一味偏僻執拗﹐遂其私性﹐不殺之﹐必誤國事。」屢請太后治罪﹐太后不允。及聞文甫不往﹐蔚私住燕臺無事﹐遂深服其能當大事﹐非尋常所能及。合肥聞之﹐亦愧爲不如矣。假令二公稍有膽量﹐稍有智識﹐何至遽允以八條﹖故人人嘆文肅深沈彊毅﹐內不爲朝貴所動﹐外不爲彊夷所屈﹐而恨二公之委靡退縮﹐如宋之浪子宰相﹐一味屈志買和也。

﹡楊廷熙

同治初﹐外夷就款﹐中國內地﹐槪許通商。病入腹心﹐識者憂之。而年甚一年﹐要挾不已。恭親王﹑李合肥當國﹐畏如狼虎﹐一一順其所請不敢拂逆。兩宮太后垂簾﹐苟求無事﹐悉聽二人所爲。而洋夷肆毒﹐不堪形狀。朝廷大臣﹐無一人敢言者。

候選同知楊廷熙﹐四川人。憤極﹐由政府上書﹐痛言兩宮太后過失﹐不善用人﹔恭王﹑李相﹐泄泄沓沓﹐一以和爲主﹐低首犬羊﹐絕不顧國家大體﹐罪皆可殺。言極切至﹐無所忌諱。慈禧太后閱而大怒﹐立命下獄﹐志在殺之。慈安太后不肯﹐曰「殺之適成其直名﹐而我惡名遂爲千秋萬世所指摘。」諭政府問其有何話說﹐可再詳陳。而楊公口喫﹐且懾於威﹐不能發一語﹐政府回奏無言。慈安太后曰「想是震懾威赫之故﹐可諭其歸﹐具疏上。」司馬遂復繕奏﹐一一抉摘時政及和夷之獘。愈痛切﹐愈無忌諱。慈禧太后愈怒﹐愈欲殺之。慈安太后愈不肯﹐命仍以同知候補。

當其上書時﹐自分必死。命家人具棺以待﹐及免罪﹐遂歸。吁﹗大臣不言﹐小臣言之﹐時事可知矣。惜所聞未詳﹐未得其兩奏合讀耳。

﹡捐舉人

宣宗時﹐夷務孔亟﹐國用頗不足﹐戶部尙書孫瑞珍請開捐舉人例﹐準其一體會試﹐每人銀十萬兩。當時捐者二人﹐一爲廣東潘仕誠家﹐一爲吾省黃宗模家。後禦史某奏參曰「自開捐以來﹐凡販夫賤子與目不識丁者﹐皆可佩印綬﹐居民上﹐士人無不喪气。所恃者﹐科甲一途﹐尙堪鼓勵人才耳。今舉人復可捐﹐則寒窗攻苦之士﹐其气愈餒矣。孫瑞珍世代科第﹐不應忘其本來而獻此謀﹐以失天下士心也。」宣宗閱之﹐立命停止。諭軍機擬旨﹐已捐者毋庸撤銷﹐但須圓其說以曉人。

有援大臣功臣死後賜子孫舉人之例以上者﹐宣宗曰「祖宗開國以來﹐賜大臣功臣後嗣舉人﹐實爲曠典﹐矜重之至。或數十年而來有者﹐或數十人而不得者﹐語不相稱。」

忽有一章京某擬旨曰「某某捐銀若干﹐不過援年老諸生之例﹐賜以舉人﹐以後永不爲例。」宣宗大悅﹐謂得體統。蓋本朝定例﹐生員年七十者﹐欽賜副榜﹔八十者﹐欽賜舉人﹔九十者﹐欽賜進士翰林。近數十年來﹐增加年歲﹐冒濫者太多﹐遂攺八十賜副榜﹐九十賜舉人﹐百歲賜進士翰林。咸豐初﹐軍餉支絀﹐復有議開此例者﹐始議舉人價一萬兩﹐繼議四千兩﹐又議捐進士二萬兩﹐旋皆停止。自是四十年來﹐無言可此者。

光緒十六年﹐直隸水災。某縣廩貢生龐元濟捐賑銀數千兩﹐懇言不願請獎﹐但求賞給舉人﹐一體會試。李合肥謂今日賑捐﹐勢成弩末﹐非破格優獎﹐不足以示鼓勵﹐遂據情入奏。九月初一得旨﹐如所請。此例旣開﹐則坐擁厚資者﹐無不湧躍輸將﹐以冀觀光禮部矣。所恨窮秀才無點金之術﹐不然﹐鄕闈一場﹐皆可不入﹐而直試於春官矣。當開捐時﹐有議捐一百萬﹐給封伯﹑子爵﹔捐五十萬﹐給封男爵。然至今無一人捐者﹐以其銀數太多故也。後劉峴莊制軍捐銀二十五萬﹐政府方議所給﹐給以男爵﹐則僅得其半﹔給以他職﹐則早賜頭品頂戴﹐更無在其上者。而制軍奏忽至﹐謂只竭微忱﹐以助軍需﹐不願請獎。語頗懇摯﹐可謂眞心好義﹐有楚子文毀家紆難之風矣。

﹡識左侯

陶文毅爲兩江總督﹐好接引天下士﹐有知人之鑑。文襄罷第歸﹐舟過金陵﹐往謁之。文毅一見﹐談數語﹐大驚曰「公他日功名位望當在我之上。如蒙不棄﹐願申之以盟好﹐重之以婚姻。」文襄亦慨然允諾。人見一現任總督與一落第舉人聯親﹐莫不驚訝。且聞文毅之言﹐皆不以爲然。及今觀之﹐文毅眞知人也。

﹡戴熙善畫

浙江戴公熙﹐性髙傲﹐不諧俗。工詩﹐尢精畫法﹐名重一時。

宣宗時﹐以翰林在南書房行走。同供職者有數人﹐性情言論皆格格不相入﹐爭嫉之﹐嘗訾毀其短。宣宗頗不悅。

值端節﹐發團扇一柄﹐命南書房寫。當時未分別何人﹐戴得而恭敬書上。宣宗謂﹕「某某何爲不書﹖戴某何爲書之﹖」及細閱﹐內有一「束」字﹐寫成「棘」字一邊﹐怒曰「胡爲中不寫一橫﹖不恭敬如是﹐豈足稱南書房之任﹖」命退歸舊職。戴翌日遂告病。宣宗愈怒﹐謂其負气﹐卽命開缺歸。自是以詩畫自娛﹐不復出仕矣。

﹡識六王

咸豐末﹐發逆糜爛於東南﹐撚匪﹑回逆蠢動於西北。朝中則肅順﹑端華攬權納賄﹐政自己出。社稷危如累卵。曾文正憂曰「平外賊易﹐除內姦難。安得如公旦其人者爲之﹐庶幾輔整肅朝綱乎﹖」梅河帥時在軍中﹐曰「以予觀之﹐其六王乎﹖」曰「何由知之﹖」曰「自古制大姦慝定大患難者﹐必先智深勇沈﹐不露聲色﹐一旦猝發﹐則如迅雷不及掩耳﹐故未有不成功者。前日在京﹐值文宗生日﹐肅順謂女樂不足以娛聖心﹐遂召四喜﹑三慶諸班入內演劇﹐其戲衣戲具數十箱﹐由午門入。五王謂恐箱中或混藏火藥軍器﹐不許入門。大罵肅順以聲色熒惑皇上﹐實姦臣之尢﹐行當設法除之。午門外無不聞之者﹐獨六王簡默不言﹐蓋謂此時權不在手﹐不足以制之。倘發揚於外﹐爲彼所反誣﹐柰何﹖予見五王之暴露﹐而知六王之沈靜之能定大難也。」文正謂﹕「果如是﹐是眞國家之福矣。」

及文宗崩﹐穆宗立。果輔兩宮太后﹐翦除肅黨﹐佐成太平。然後嘆河帥眞得觀人之法也。

﹡廣東盜

廣東盜風之熾﹐甲於天下﹐𨿽外洋亦畏之。某年﹐士迫輪船行大海中﹐爲所劫。殺盡夷人﹐掠去銀數十萬﹐竟無柰之何。蓋其蹤莫測﹐陸捕則入海﹐海捕則入山。自非督撫雷厲風行﹐水陸並捕﹐則魁首不能就縛。府縣而下﹐分此疆彼界﹐無能爲役矣。

有黎定九者﹐著名巨盜﹐凶悍異常﹐數十百人不敢往擒。自來大吏因循﹐不嚴捕緝﹐以致愈縱愈橫。白晝入城搶劫﹐或攫去富家子弟﹐要銀取贖。近城某寡婦家﹐資財可十萬﹐三代單傳一子﹐年十二三﹐被攫去﹐限三日贖﹐索銀五萬兩﹐無二價。寡婦初答一萬﹐不允。第二日答二萬﹐仍不允。第三日辰刻﹐用肩輿鼓吹﹐輿肩掛紅布送至其家。揭輿看﹐則一甑﹐人已蒸熟在甑中矣。寡婦大哭﹐痛不欲生。屢控大吏求拿黎抵償﹐大吏置若罔聞。

遣人至京﹐饋送某禦史奏參。大吏略懼﹐勉彊發兵往捕。而捕役平日皆受賊賄者﹐黎仍端然不動。及徐公廣縉督兩廣﹐始欲嚴治盜賊﹐密遣人訪其巢穴﹐知黎黨聚在某處﹐猝發重兵圍之﹐凶黨盡擊斃﹐黎亦死炮下﹐盜賊少斂。

徐公去後﹐依舊白日出劫。梅河帥以文臣而精武藝﹐善洋槍﹐嘗月夜樹候以方寸紙貼鳥珠上﹐發無不中。又善射﹐嘗與某武狀元角技﹐發十矢皆破的。某僅中八﹐微有慚色。尢善雙刀﹐揮舞如風。陳臬粵東時﹐每聞城內外盜發﹐卽提刀與洋槍﹐親督捕擒。某日﹐臬署後一大典鋪﹐有盜數十入劫﹐開槍傷人﹐河帥聞炮聲﹐飛速督親兵往﹐與之格鬥﹐傷其數人﹐擒巨盜二﹐余逸去﹐首府首縣方帶捕役至。

自是盜震懾河帥聲威﹐近城劫掠稍稀矣。廣東民船﹐多有槍炮﹐蓋預備遇盜與之鬥者﹐而盜船槍炮亦備﹐其武藝尢精﹐兼善泅水。林文忠與英夷戰﹐曾招誘此輩暗助﹐而此輩感文忠威徳﹐亦樂爲之用。故英夷屢戰敗﹐畏懼之甚。其船隨處皆有﹐遇案發﹐官督舟師往捕﹐多敗。卽或勝﹐彼皆由水中逃脫矣。故捕役多畏縮而不敢前也。尢駭人聽聞者﹐莫如香山盜船﹐計十八隻。每出劫﹐卽向縣中掛號﹐明目張膽而去。蓋向值新官至﹐此輩卽送例銀一萬兩﹐遂爲所挾持故也。獨崇仁華樵雲觀察宰香山時﹐拒而不受。盜皆驚其廉潔﹐遂斂迹遠颺﹐不敢如前放肆矣﹗

﹡吳制軍棠

吳制軍棠﹐初宰淸和縣﹐盡心民事﹐性淸廉﹐所得俸祿﹐皆周濟單寒。有士人流落不偶與官宦貧困堪憐者﹐無論識與不識﹐至此告貸﹐無不賑給之。

初﹐慈禧太后與純王福晉爲女時﹐因父罷黜﹐憂卒於官﹐素爲淸吏﹐不名一錢﹐鮮兄弟﹐惟姊妹二人﹐扶柩回旗。沿途僚屬戚友﹐無一顧問者。至淸河﹐制軍知之﹐憫其艱苦困乏﹐親至舟奠祭﹐送銀三百兩﹐爲至京路資﹐並遣人護送數程。姊妹感激已極﹐記其名姓。

及太后垂簾時﹐驟加拔擢﹐至四川總督﹐以報其恩。制軍初不過動惋卹之意﹐後此所不及料﹐而亦無是心也。

然則修徳者必獲報﹐天之勸人爲善者也亦至矣。何世之守財虜﹐皆迷而不悟也﹗

﹡試題出處

上以淹雅稱最難。本朝尙考據﹐莫不自謂駕前代而上之。而康熙以來﹐稱博學者數十百家﹐莫不自謂諸子百家無所不窺。而自予以觀之﹐眞能如孔子所謂多學而識者實鮮。蓋在匡居著書﹐可徧搜祕典僻籍﹐以逞其奧博。若使在場中﹐絕其懷挾﹐則能免錯舛者少﹐𨿽題目出處﹐在人所常讀《史記》《漢書》中亦有不知者。如康熙己未考鴻博﹐其中出韻失粘與誤用典故之獘甚多。至乾隆三年考鴻博﹐題爲《五六天地之中合賦》出《漢書﹖律曆志》﹐非僻句也。而場中惟劉文定一人知之﹐餘二百餘人皆不知﹐亦可愧矣。

近時潘伯寅祖蔭﹑楊賓石泗孫﹐皆以博覽羣書自命﹐卓卓於一時者﹐然咸豐年間﹐考南書房五人﹐潘﹑楊在內﹐其三人則予忘之。題爲《擬鮑明遠數詩》﹐五人均不知出處。相約各作七律四首﹐是直以明遠爲唐﹑宋時人﹐而不知爲六朝人矣。不然﹐六朝無七律﹐尙不知之乎﹖是眞可笑之極矣。文宗閱之不悅﹐謂五人者徒盜虛名﹐命再考一次﹐出人人所知題﹐然後無笑柄。

又﹐某年考禦史﹐題爲《「田橫﹐齊國之壯士耳﹐尙守義不辱」論》﹐是孔明語﹐無一點出處者﹐惟梅河帥用諸葛亮三字取第一。

又﹐某年朝考﹐爲《喜雨志乎民》題﹐乃《公羊》語﹐無知者。惟新建萬良知之﹐本擬取第一﹐以字太拙﹐列第三。入詞林﹐時年六十七﹐向嘗自撰一聯﹐語云「十九屆諸生﹐壯心未已﹔一千年不死﹐老腳還來」。矍鑠哉﹗是翁也。

﹡毓賢

廉訪毓賢﹐旗員中之最淸廉者。匪獨淸廉﹐且能捐俸以濟公事。山東曹州一帶﹐盜風素熾﹐由歷來官吏捕緝不力所致。廉訪爲兗﹑沂﹑曹﹑濟道時﹐志在急治之。罄居官所應得銀﹐募壯士百餘名﹐日夕訓練﹐遂成精銳。

有某盜不知何事爲盜眾所殺﹐其妻武藝精極﹐逃出﹐欲報仇﹐投廉訪訴其情﹐謂﹕「羣盜巢穴蹤迹素所深悉﹐請假十三響洋槍一桿以護身﹐命所練勇隨往捕緝﹐必能盡數縛來。旣可爲國家除害﹐可爲我夫報仇﹐何如﹖」廉訪許之。未一月﹐果擒盜魁十數名﹐盜夥百餘名﹐按例正法。其幸脫网羅者﹐已遠颺數百里外。於是四府境內﹐民間夜眠得以帖席者﹐廉訪之力也。

﹡刺客張汶祥

馬端湣新貽﹐任兩江總督。某日往署西甬道閱武還﹐至閣門下輿。忽一人持匕首刺其左脇﹐身卽靑黑﹐叫一聲而絕。旋擒其人﹐鞫之﹐稱曰張汶祥﹐浙江人﹐余不吐一詞。蘇撫奏聞﹐發欽差數輩研審﹐莫得實情。予所聞供詞不一﹕有謂馬公冤殺張父﹐遂爲父報仇而刺之者。有謂張妻美﹐馬公奪作妾﹐其妻不從﹐死﹐遂爲妻報仇而刺之者。有謂馬公少時與盜首四人交﹐張其一也。貴後來見﹐願投營討賊立功﹐馬公恐露前迹﹐殺三人﹐張逸去﹐遂爲同黨報仇而刺之者。有謂賊首某勇悍﹐屢敗官軍﹐張與馬公善﹐又與某賊密﹐馬公請張往說降﹐許奏免其罪﹐兼保提鎭等官。張素俠烈﹐重然諾。某賊信而降﹐及降後﹐醉﹐以酒殺之。張恨賣己﹐又恨負心於某賊﹐遂爲降寇報仇而刺之者。傳說紛紛﹐莫知誰是。

後朝廷復命張公之萬爲欽差嚴鞫﹐某公亦同審。予他日備舉前聞詢之﹐某公曰「據所供﹐外間傳言非盡無因。然供詞反復﹐隨口更變﹐最後得二供。其一曰﹕『予與某爲賊﹐有精銳八百﹐屢敗馬軍。馬屢遣人說降﹐言極懇誠。某信而許降﹐歃血勾誓。旣降﹐某與八百人馬盡殺之﹐予幸逃脫﹐自是混迹民間﹐開小押以度日。馬忽下令禁止﹐予窮蹙無路﹐遂志在殺之以雪恨焉。』按小押者﹐人以衣物質錢一緡﹐每月息一百﹐或八十﹑六十﹐利之最重者。天下所在多有﹐皆軍犯﹑土棍﹑賭博之徒所爲﹐端湣故禁之也。其二曰﹕『余有妻妾三人﹐皆逃﹐二無蹤﹐一匿寧波府某縣吳三少爺家﹐索還不肯。控至寧波府﹐太守斷歸予。結案後﹐吳仍恃勢不遵斷。適馬巡邊至此﹐予攔輿具控﹐馬不惟擲狀不受﹐且痛罵予無恥。予愈恨﹐愈欲殺之。在浙無隙﹐志莫副﹐今副矣。死所樂﹐可速戮﹐無多言。』遂不再問。」

據此二供定案﹐將出奏矣﹐而端湣之弟某曰「殺降則枉國法﹐擲狀則不理民情﹐二事敍入﹐非獨無謚法﹐無卹典﹐且恐生前官階難保不削去﹐求攺言張本賊黨﹐予兄臨陣﹐殺其頭目過多﹐今爲逆首報仇﹐如何﹖」張公曰「姑徇君請﹐但供詞則一字不可易﹐畱以昭信後人也。」

予又聞端湣被刺時﹐一妾聞而自經﹐須臾有人買櫬入﹐人多凝爲張妻﹐說者又謂官親某病故﹐非妾死﹐竟無從辧其虛實。

復聞丁日昌與端湣有隙﹐當日私議﹐咸謂張之行刺﹐必其所主使。頗有以言引張扳丁者﹐張但大笑不止。此事出人臆度﹐遂成疑案。

及戮張時﹐肉片片剮下﹐剮至千餘刀﹐肉盡骨露﹐气始絕。自來殺人﹐無此慘者﹐而張怡然受之﹐至死無一聲呼痛﹐觀者咸嘖嘖﹐謂刑百加而不驚﹐膚寸割而不變。具此彊毅堅忍﹐使作大將﹑統大軍﹐更有何賊之不可辦﹖惜乎其爲刺客也﹗

﹡曾文正知人

曾文正善知人﹐一見能卜其終身。任兩江總督﹐有浙江陳蘭彬﹐廣東劉錫鴻俱富文藻﹐下筆千言﹐善談天下事﹐負重名。人薦至幕中﹐接見後﹐文正告人曰「劉生滿臉不平之气﹐恐不保令終。陳生稍沈實﹐官可至三四品﹐然無大作用。」

旣郭嵩燾奉命出使外洋﹐素重劉﹐奏請爲副使。初同行﹐情甚浹洽﹐歷數程﹐意見漸不合﹐議論漸牴牾。至外洋﹐未半載﹐劉寄書政府曰「郭挈一妾去﹐洋酋嘗接往其家﹐與之亂﹐辱國實甚。」而郭寄書政府﹐則謂劉見洋人一表﹐非近時物﹐竊之歸。洋人發覺﹐怒言中國使臣乃作賊者﹐幸予搜出送還﹐以言語掩飾無事。不料卑賤如此﹐甚悔前薦謬妄……政府得二書﹐謂孰眞孰僞不可知﹐但天朝使臣﹐互相污蔑﹐實貽笑外洋。奏撤劉歸。自是不設副使。劉恨甚﹐謂出李合肥意﹐卽擬一疏﹐列合肥十大可殺罪﹐使同鄕禦史上之。疏畱中不發﹐在京不得志﹐動輒如劉四罵人。同鄕畏其狂悖﹐皆遠之。未幾﹐資斧告絕﹐典質俱空。擬請同鄕酒﹐求資助﹐無一人赴席。於是窮蹙無路﹐憤郁成疾卒。或曰吞洋煙死。

陳官至副都禦史﹐遇事思救正﹐不肯隨俗浮沈。然志端而气不勇﹐卒亦依違其間。未幾﹐因事降職﹐告病歸。

觀文正之決二人﹐眞如龜卜數計﹐然其衡鑑之精﹐尙不止此。在軍命將﹐謂某可爲營官﹐某可爲大帥﹔某福薄﹐當以死難著﹔某福厚﹐當以功名終。皆一一驗。

尢奇者﹐其同縣蔣果敏﹐年十九﹐自稱文童求見﹐實則半部《論語》尙未讀畢﹐兼容貌陋劣﹐言語浮躁﹐性情粗暴﹐舉動乖張﹐萬非智深勇沈﹑長於韜略之人。文正獨器重之﹐以俗語告左右曰「毋輕視此後生。將來可坐湘鄕縣一把交椅。」後果帥師討賊﹐所向無前﹐賊望風遁﹐功冠諸將﹐名聞天下﹐官至巡撫終。

﹡胡雪崖

杭州胡雪崖﹐初以無業遊民在某錢鋪供雜役。候補道王某﹐有銀十萬兩﹐存此鋪生息﹐無事輒至。與主人閒談﹐見胡殷勤沈實﹐數年如一日﹐陰志之。值賊將犯臨安﹐滿城逃空。店主還王銀﹐王謂胡可倚托﹐使代安放﹐約亂平還。

胡念干戈滿地﹐懷此重資﹐適爲殺身之媒。探知衢州一府﹐谷價甚賤﹐盡數買谷二十萬石﹐各存其地。省垣旣破﹐左侯進大軍﹐圖收復。至衙州乏糧﹐兵士欲嘩。胡聞之﹐罄所買谷以獻。營中歡聲如雷﹐軍威大振。左侯嘆胡爲一時豪傑﹐重用之。糧臺歸其總理。克服浙省後﹐錢糧軍餉出入﹐悉胡主之。而賊所遺金帛﹐軍將大小瓜分﹐有得十數萬﹑數萬﹑數千﹑數百﹑數十不等﹐均知胡忠誠可倚﹐公記一簿﹐交其收領﹐用則來取。胡於是提數百萬無息之銀貿易。凡名市鎭﹐俱設有大肆﹐多錢善賈﹐歲獲利數倍。不數年﹐家資逾千萬﹐富甲天下。

夷人惟利是視﹐見而艷羨﹐推爲中國第一人。沈文肅剿臺北生番﹐缺餉﹐奏借英商銀六百萬﹐歸海關扣還。英謂券中必得胡某畫押方可。其見重於外洋如此。

自各口通商後﹐利之操縱盡歸外洋。中國所產茶﹑絲爲二大宗。當茶出時﹐眾夷來買﹐商定而後答價﹐絲毫不能增。倘居奇不賣﹐欲昂其值以俟﹐則逾七日減十之一﹐再逾七日減十之二﹐又逾七日減十之三。俟愈久﹐價愈減。華商不齊一﹐遂爲所挾﹐不得不賣。而夷人陰狠幻詐之心尢有甚焉者。茶有頭﹑二﹑三春﹐近日茶商多逡巡不前﹐夷見頭春茶至者少﹐則故倍其值以買之。人聞得利﹐遂爭往。及二春至者﹐多則價驟賤。如值銀一百兩﹐僅出銀五﹑六十兩﹐非令大虧其本而去不休。如是而三春至者必少﹐則又就最後者五六人﹐數倍其利以欣之﹐以誘華商未死之心﹐庶明年人方踴躍來辦。

總之﹐沾潤者不過數千兩﹑數百兩﹐且其人有數。而折短者輒數萬兩﹑數千兩﹐且其人甚多。蓋彼心齊—﹐制華商盈縮之命。華商遂如鳥在籠中﹐閉放由人﹐不能自主矣。

向來夷買福茶﹐兩月解價。予在閩垣﹐見初春茶至﹐眾商會議﹐今年價宜劃一﹐期限七日﹐公立議字﹐非是不賣。夷人聞之﹐恐華商自此執利柄﹐相約不買。持至兩三月﹐竟無一人問津者。於是內有本銀重大﹐深恐久存黴爛﹐虧折必多之人﹔有本銀微末﹐更慮售脫無時﹐資斧莫給之人﹔且有借人本銀﹐愈憂日月積久﹐息重難償之人。人各一心﹐漸漸有私向夷人央賣者。夷人窺破此情形﹐愈不肯買。復有願降價以賣者﹐夷人愈作難﹐謂非抑下四﹑五倍價不買。此時﹐如兩軍相持﹐一軍力弱而怯﹐陣勢忽動﹐遂土崩瓦解﹐不可復支矣。聞初春榮約值時價一百萬﹐賣後通計僅五﹑六十萬。反因此一議﹐折去四﹑五十萬。甚矣﹗華商之餒而紛﹐夷商之堅而一也。

當各口未通之先﹐茶由廣東出海﹐天下商人雲集粵中。價自中國定﹐外洋不能挾持。故彼時販茶者﹐多獲厚利歸。今則各鎭皆有夷人﹐甚至出茶之地﹐彼可自往自辦。華商固不齊一﹐卽欲齊一﹐而勢有不能。非獨茶﹐絲亦然。非獨絲﹐百貨亦然。

予足迹半天下﹐見二十年來﹐以業茶起家者﹐十僅一二﹔以業茶破家者﹐十之八九。商賈日失志﹐市肆日減色。問其故﹐皆曰「利柄操於夷人﹐華商不能與爭所致。」吁﹗通商之獘﹐一至於斯乎﹖民窮財盡﹐實非天下小故﹐可慨也矣﹗

胡深知夷商伎倆﹐欲舉一人之力﹐與之旗鼓相當。其年新絲將出﹐遣人徧天下收買﹐無一漏脫者﹐約本銀二千萬兩﹐夷人欲買一斤一兩而莫得。無可柰何﹐向胡說願加利一千萬買轉此絲﹐胡謂非一千二百萬不可。夷人不肯﹐相持數月。復托人申前說﹐胡言仍不二。夷人遂謂此次倘爲胡所挾﹐則一人操中外利柄﹐將來交易﹐惟其所命﹐從何獲利﹖遂共誓今年不販絲出口。至次年新絲出﹐胡邀人集資同買﹐謂再收盡﹐則夷人必降服﹐必獲厚利。使此時富商巨賈能如夷商一心﹐助成其事﹐則可挽轉大局。而中國利柄﹐不至爲外洋所握。然無一人應者﹐於是新絲盡爲夷買﹐不復問舊絲也矣。胡急甚﹐反托人向夷人說﹕願依初議賣﹐夷人笑而不應。再言僅求歸本銀﹐仍笑而不應。復婉轉言之﹐夷人曰「必欲賣﹐非損本銀八百萬不可。」胡知其答價無攺移﹐念絲存至二三年﹐便變壞無用﹐不得已賣之。初欲居奇﹐不料操之太過﹐折利銀一千萬﹐折本銀八百萬。折一年息銀不算﹐二千萬兩出﹐一千二百萬兩歸家﹐資去其大半矣。

吳中滬上﹐近有一種獘端曰「買空」﹐乃賭中之變局﹐其法買銀價﹑錢價﹑英洋價之漲落﹐或買英洋。價漲買時﹐定曹平銀六錢八分﹐換英洋一元。如漲至六錢八分一二釐以上﹐則我贏。落至六錢七分九八釐以下﹐則我輸。買落反算﹐銀錢價可類推。設有一局﹐不知主者何人﹖富戶由錢肆作保﹐買一萬元﹑十萬元﹑百萬元﹐但憑口言﹐不用提銀。局中買﹐局中賣﹐輸贏歸錢肆結算﹐每百元抽五元。

予在蘇﹐友人勸買英洋﹐漲一萬元。予不肯﹐彊買之。第二日漲五釐﹐可贏銀五十兩﹐卽欲賣去。友阻予曰「毋躁。」第三日辰刻如故﹐已刻卽落﹐僅贏二十兩。予恐受累﹐急往局賣﹐遲至二刻﹐僅贏銀二兩一錢。考古金貨﹐以錙銖斤兩計﹐自宋元後﹐銀盛行﹐則以絲﹑毫﹑釐﹑分﹑錢兩計。十絲爲毫﹑十毫爲釐﹑十釐爲分﹑十分爲錢﹑十錢爲兩。此賭並計及絲毫﹐賣時只漲二毫一絲﹐故止得二兩一錢。再遲一刻﹐便輸銀十餘兩。及未刻﹐則又大漲。

外間市價﹐𨿽日日漲落﹐然有定時。此處則一日反復十數﹐頃刻可贏輸銀十百千萬兩。予見局中人出入無常。忽一人入報漲﹐忽一人入報落﹐令人神魂顚倒﹐毫無把握﹐不知其價從何處探來﹖明是設一坑坎﹐誘人陷入。而四民爭買﹐舉國若狂﹐𨿽智者亦爲貪心所中﹐至傾家破產而不悟。有事官皆知其獘﹐亦置若罔聞矣。

胡一日至上海﹐盡買市中錢﹐限三日賣﹐三日內錢肆不得出一錢。屆期賣出﹐贏銀二百萬兩。繼復爲之﹐遂輸銀四百萬兩。胡因再虧折﹐兼奢侈過度﹐家資罄盡﹐負債累累﹐而有倒債之事矣。

俗稱借人錢﹐由折減還﹐或竟不還﹐曰「倒債」。胡所倒約近千萬兩﹐半公卿大臣所寄放者。予見一奏牘﹐欠滿尙書文某銀七十萬﹐聞實欠一百五十萬。胡知大臣巨富﹐多攘奪刻剝所致﹐不敢上聞﹐旗人尢甚﹐不得私置產業﹐私蓄貨財。因出銀一萬兩﹐買禦史奏參。文遂僅認此數﹐其餘數十萬﹐數萬﹐無敢與訟者甚多。然官府之錢﹐或欺君欺民而得﹐負之不爲喪陰騭﹔商家之錢﹐則積累而至﹐且倚以爲資本者。胡所倒﹐商亦居其半。自此﹐各大肆轉運不靈﹐市面愈無起色。而虧本歇業者﹐紛紛起矣。

初﹐夷商畏胡金多﹐遇大小交易﹐恐爲所阻持﹐尙不敢過於狠毒。至是無與頡頏者﹐愈制華商生死之命矣。然則胡𨿽不足道﹐實系中國商賈盛衰之大局也。末路如此﹐噫﹗

胡爲人揮金如土﹐好施與以沽名。遇賑濟事﹐十萬八萬無所吝惜﹐受其恩者亦頗稱之。然漁色太過﹐路中瞥見美婦女﹐知爲中下戶﹐必出重金買爲妾。不從﹐則以勢恐嚇之﹐務在遂意而止﹐買娼妓亦然。此中頗有壞人名節﹐喪人性命者。彊買後﹐或三五夜﹐一兩月﹐仍復厭棄﹐給銀數百兩﹐任其他適。凡買而旋遣者﹐殆數百人。

某秀才貧窮而孤特﹐妻有殊色﹐偶爲胡見﹐使人持五百金啗秀才﹐賣爲妾。拒不允﹐彊委銀去﹐命輿夫來舁。秀才徬徨無計﹐妻曰「不去﹐大禍必至﹐妾有以報君﹐斷不失身。」衣中隱藏小刀﹐銀亦帶去。至胡門下輿﹐以刀刺喉死。秀才憤極﹐具控撫臬﹐皆其至交﹐抑而不理﹐冤气塡結﹐無路可伸。聞彭剛直不侮鰥寡﹐不畏彊暴﹐肯爲下民雪冤﹐知巡河至姑蘇﹐奔至其舟投狀。剛直頗不肯與地方訟事﹐擲而不受。秀才泣曰「彭公亦復如是﹐已矣﹗冤莫伸矣。」以狀置懷中﹐躍水死。剛直見其情眞﹐命救起﹐气絕矣。出狀閱畢﹐往往杭垣﹐召胡至﹐示以狀。胡謂小事﹐行當厚禮祭葬之。剛直大怒﹐曰「彊取婦女﹐喪人兩命﹐尙云小事乎﹖」命綁縛﹐請王令﹐欲殺之。合城官聞而俱至﹐力救﹐不聽。巡撫某曰「罪宜殺﹐但全省公項﹐俱胡經手﹐猝殺之無從查核。請拘系十日﹐淸理公項﹐再殺何如﹖」剛直許之。巡撫某遂修札﹐發八百里加緊驛馬﹐往陜西﹐十日得左侯救書至﹐曰「胡罪不可逭﹐姑念其助餉大功﹐此次乞寬宥﹐再不悛﹐卽置重典。」剛直素重左侯﹐替胡罪﹐嚴詞申飭﹐釋之。胡自是悚懼﹐不敢復效前轍矣。

當倒債時﹐所負大吏金﹐爭欲置之死。賴左侯保護﹐得無事。或謂胡先得左侯書﹐曰「聞君負欠八九百萬﹐此等貪官墨吏之錢﹐可還不可還﹐宜及身爲計﹐無貽子孫累。」胡遂動此念。予謂傳言者之過﹐左侯決不教人作惡。

胡倒債後﹐效尢者踵起。蘇州某縣某公﹐曾署福建按察使﹐富稱百萬﹐開當鋪﹐錢鋪數十。人謂可倚﹐官紳商賈所寄存動輒萬千百﹐而孤寡婦女﹐二十三十亦放其鋪內生息。一日諸鋪盡閉﹐謂資本大虧。請各債主至﹐計欠一百八十萬﹐貨物產業﹐僅值二十餘萬。而有力者槪取去作抵﹐懦弱婦女﹐號哭欲死而已。鋪戶更餓泣吞聲﹐蘇垣因之閉市數月。巡撫衛榮光奏參革職追債。時予在毗陵﹐聞其家甚不貧﹐陰蔭惡心﹐詐言虧折。其實先遣二子運寄安徽各處矣。嗚呼﹗以三品大員而行同盜劫﹐何怪人心之日險﹐世事之日非哉﹖﹗

﹡劉淵亭軍門

徐鹺副星槎自天津附招商局輪船南返﹐劉淵亭軍門陛見回﹐亦附此船至上海。

鹺副近前問越南戰事﹐不肯言。但嗚咽流涕曰「近越南主爲法夷所禁制﹐名曰王﹐實不得有爲於其國。將來生死未可知﹐舊君如是﹐夫復何言﹖」固問之﹐則曰「兵事最忌牽制﹐余此次力禦法夷﹐所缺者軍食耳。若皇上但助餉﹐不發兵﹐聽餘一人與法戰﹐則越南可望保全﹐西貢或可望收復。余嘗生擒其名將一人﹐曰李威利﹐陣斬其三大將﹐殺獲其小頭目數十。法夷頗懼﹐有退志。自岑官保出關後﹐名爲救助﹐陰實轄制。余不敢開罪宮保﹐遇事不得不參酌﹐而意見多不同﹐可否恆難定。用兵一步百變﹐況與法戰﹐尢不可以常情度﹐必待反復計議而行﹐未有不失機宜者。余自是惟求不敗而已﹐不能再立奇功也。且宮保禦軍不及從前嚴厲﹐將士驕縱已極。甚至彊取財物﹐淫占婦女。越南人頗苦之﹐漸有向法之志。可惜皇上費數千萬軍餉﹐喪多少兵將。余亦竭盡數年功力﹐而越南卒歸法有﹐言之實爲痛心。」

又問前屢勝法用何策﹖曰「夷人炮火之利﹐人所共知。若出大隊與戰﹐必敗多勝少。予則零星布陣﹐或三五人爲一隊﹐或七八人爲一隊﹐千人可列十里。或在其前誘之﹐或從其中擾之﹐或繞其後驚之。予兵皆善走﹐彼追則奔入小路﹐彼止則出。夷人性躁急﹐不耐久﹐必極力追殺。予俟其炮盡勇衰﹐然後合圍擊之﹐法故常以此敗去。予無他長﹐亦善走﹐奔馬往往不能及。」鹺副聞而太息﹐爲予詳述之。

予向閱《申報》﹐敍法自喪李威利後﹐軍士皆有怯心。其駙馬某爲將佐﹐元帥命出師﹐流涕不肯奉令。問故﹐曰「余前與劉某戰﹐仿佛見其形長八九尺﹐凶猛如惡神模樣﹐兵士皆靑面獠牙﹐喝一聲我軍手足俱軟﹐槍炮不能放﹐刀劍墮在地﹐是以大敗回﹐買不敢再往。」

元帥曰「不遵令當斬。」曰「斬亦甘心﹐屍首猶可返國。若與劉某戰﹐則血肉飛灑﹐化爲塵埃矣。」元帥無柰之何﹐以其駙馬系歸法王治罪。時軍士皆新調至﹐聞而心動。是日出陣﹐全軍潰敗﹐元帥僅以身免云。

《申報》者﹐通商後﹐英夷在上海設一館﹐請人往各處探訪近事﹐列報中﹐賣與人閱﹐以射利者也。外洋一气﹐斷不肯故暴其短﹐以貽中國恥笑﹐所言不虛可知。司馬仲達畏蜀如虎﹐宜乎﹗

講和時﹐法夷必欲皇上召軍門入關也。軍門名永福﹐淵亭乃其號。以仗義而起﹐討法夷﹐保越南﹐人稱之曰「劉義」﹐其旗黑﹐又呼之爲「黑旗兵」。聞出陣一女隨﹐亦善戰﹐有木蘭風。

﹡徐廣縉

道光二十九年﹐徐廣縉爲兩廣總督﹐葉名琛爲廣東巡撫。英夷兵船泊虎門外﹐使人來言曰「二十七年﹐兩廣總督耆英﹐許我二年後入城往來﹐今宜踐約。」逼徐﹑葉二公允答。二公謂﹕「許之﹐恐生他變﹔不許﹐恐啟釁端。」方計議間﹐粵人已出無名告示﹐髙張城外洋行門首。先痛罵官長﹐貪生畏死﹐靦然人面﹐低首犬羊﹐毫無羞愧﹐罪皆可殺。後痛罵英夷﹐生同畜類﹐惡甚虎狼﹐流毒中國﹐貪饕無厭﹐人人憤怒﹐思食汝肉而寢汝皮﹐汝能挾制我皇上﹐不能挾制我百姓。如敢入城﹐則焚毀汝舟艦﹐殲殺汝族類﹐不許你一禽一獸回國。須臾聚鄕民四五十萬﹐莫不拔刀架炮以待。

英夷懼甚﹐飛使入京﹐要挾宣宗下旨嚴諭官兵﹐不然攻破各口﹐再攻天津。宣宗不得已﹐使軍機廷寄兩廣督撫﹐允其入城﹐不許百姓滋事。徐公接讀﹐曰「如是則粵人愈憤﹐激變在須臾矣。」遂矯旨全更其文曰「諭爾督撫﹐不準英夷入城﹐如其恃彊﹐該督撫卽帥師與之血戰﹐不得畏懦以取罪戾。」持示葉公﹐謂之曰「今日之事﹐我願乘一艦至虎門﹐要其頭目過船﹐以此文示之﹐不從﹐卽回。公可諭炮臺開炮﹐擊沈我舟﹐我死﹐其頭目亦死。頭目死﹐彼兵必亂。公以重軍擊之﹐必獲大勝﹐如是而中國之气稍吐矣。請公爲其難﹐我爲其易。」說畢遂行。葉公旋調十萬兵以俟。

徐公至虎門﹐使通事往﹐復命辰刻來會。過巳未至﹐徐公命縛通事殺之﹐謂﹕「夷務之壞﹐實由汝輩爲漢姦。」通事叩頭泣求曰「免我罪﹐請彼卽至。」徐公暫放之﹐果至。示以廷寄﹐謂之曰「不從﹐卽開戰﹐無他言。」英酋素見督撫怯懦﹐可以迫挾。不意徐公倔彊如是﹐亦懼。且恐犯粵人怒﹐則容存無地﹐遂允不入城。徐公曰「空言無憑。」卽具照會至。並加告示﹐謂兩國永好﹐入城之說﹐可毋容議。事旣定﹐並章入奏。內有云「臣徐廣縉擅攺聖旨﹐罪當誅﹐請交部嚴議。」

宣宗得奏﹐大悅曰「數年諸臣委糜﹐無一人能伸國威﹐此事非獨無罪﹐且有大功。」亟下詔褒美﹐酬封徐子爵﹐葉男爵云。

是役也﹐徐公實陰倚粵人之勢﹐以挾服英夷。然事變難測﹐非置生死於度外﹐焉能成功﹖爲國忘身﹐眞忠臣也。日後討發逆﹐所部皆精卒。爲林文忠募粵人練成者﹐不善調度﹐一敗潰散﹐盡變爲賊﹐將略非所長﹐論者惜之。

﹡中山王後裔

某將軍﹐侯爵﹐無子。由某省入覲﹐舟過金陵﹐泊莫愁湖側。見漁船中一孩子﹐可歲餘﹐極伶俐﹐甚愛之。使人謂其父曰「肯與我爲子﹐當贈金五百兩。」其父嗜利﹐許之。其母不願﹐然無如其父何。至抱去時﹐向左肘咬下肉一臠﹐以爲他日證據﹐將軍遂冒爲己子﹐卽某公也。數年﹐將軍卒﹐某襲侯爵。年未三十﹐爲山東巡撫。

其父耗去所得金﹐身後仍赤貧。其母訪知其子已撫山東﹐奔至首府具稟﹐謂﹕「今巡撫乃我子﹐今已貴﹐宜迎養署中。」首府不敢隱﹐見某公白之。某公怒﹐謂無此事。且罵首府模糊。首府不服﹐出卽傳訊其母﹐復具一淸﹐供敍年月始末﹐歷歷可據﹐且謂左肘有確證。首府復入見曰「中丞欲釋疑﹐須袒左袂﹐令眾驗明﹐庶免物議。」某公忽大笑曰「人言驗左肘﹐便露左肘﹐人言驗下體﹐其露下體乎﹖」然口𨿽支吾﹐心甚悚懼。急遣親信私遺其母三千金﹐令速歸﹐以泯其迹。

蓋旗人不得養螟蛉子﹐一經發覺﹐生者非加戳﹐卽充極邊軍﹐無赦﹔死者則盡削去生前官爵也。其父姓徐﹐爲中山王後裔﹐人莫不知之云。

林文忠爲兩廣總督﹐奉旨禁洋煙﹐英夷不遵﹐與之戰﹐擊沈其兵艦數大艘。時穆彰阿當國﹐某公爲直隸總督﹐內外黨結﹐大肆貪風。英夷遂至天津﹐進賄銀三百萬兩﹐求殺文忠。某公卽參其辦理不善﹐激成國家大禍﹐非正法不足以謝夷人﹐穆從中極力構成。宣宗大怒﹐命拿問﹐擬行大辟。王文恪鼎痛哭極諫﹐得免死﹐發遣新疆。某公旋調兩廣總督。英夷復進賄百萬﹐乃盡反文忠所爲﹐拆去沿海炮臺。澳門爲入廣要口﹐所築炮臺最堅﹐亦俱墮壞。英夷遂無忌憚﹐不可復制矣。

旣而事決裂﹐某公亦拿問擬斬﹐則以錢多賄政府營救﹐得充發口外。復賄要人重金﹐奏請赦回。未幾﹐授陜甘總督﹐貪婪如故﹐贓私狼藉。某禦史列八大可殺罪奏參﹐復拿問鞫實﹐殺在旦夕矣。遂傾家資一半﹐賂權貴上下﹐爲緩其獄﹐而日月漸更﹐竟赦出無恙。然則某公之誤國殄民﹐得保首領以沒﹐亦云幸矣﹗

不謂身死後﹐其黨某爲陜甘總督﹐非徒欲掩某公惡迹﹐且欲揚其美名﹐虛奏兩省士民﹐感激惠政﹐至今謳歌不輟﹐皆願建立專祠﹐歲時祭祀﹐以報其徳。

某公子復揮金如土﹐賄求當路揄揚﹐遂無舉舊事以駁之者﹐已依某督所奏﹐建祠有日矣。而翰林學士陳公寶琛﹐聞而忿然﹐卽發其前後罪惡及在陜甘貪污之狀﹐一一奏上。謂此人可建專祠﹐則天下皆貪吏﹐無廉吏﹔皆姦臣﹐無賢臣矣。某督與軍機何喪心昧良一至於是﹗太后覽之﹐知爲諸臣所欺﹐赫然大怒﹐嚴詞詰責﹐立命撤回前旨。而陳公直聲﹐遂聞於天下。

﹝附記﹕此條初次兩稿標目均爲「琦善」﹐文內所有「某公」﹐兩稿或稱「琦善」﹐或稱「善」﹕「某公」自是「琦善」也。﹞

﹡王文恪鼎

林文忠獲遣時﹐河決半年﹐歷治無功。文恪奏保文忠素諳河務﹐請戴罪往治。未敬月合龍﹐回京。文恪以有勞績﹐爲文忠特具一疏﹐上請還原官﹐次請復原銜﹐次請免發遣。時在事人員﹐有邀超遷者﹐有得議敍者﹐有革職而開復者。宣宗持玉疏在手﹐方言林﹐穆彰阿卽曰「林某罪重﹐微勞不足贖﹐請仍發往新疆。」宣宗頷之﹐文恪聞而請獨對﹐跪泣曰「林則徐偶失機﹐然實有經世才﹐可辦大事。乞如前奏﹐赦畱在京﹐遇有艱難重務﹐再任之﹐必能立功贖罪。」宣宗不聽﹐文恪涕泗長流﹐再四叩頭以求。宣宗拂衣入﹐文恪無柰何﹐回朝房默不言。俟同列退﹐命僕具紙筆﹐閉戶繕奏。極言穆彰阿貪賄誤國﹐宜置重典﹔林則徐忠純智哲﹐宜赦罪置朝右。皇上如從臣言﹐臣死瞑目云云。繕畢﹐置懷中自經。僕訝逾時無聲息﹐破門入﹐气絕矣。

張文毅芾﹑陳尙書孚恩當值日﹐聞而卽入。其僕素識字﹐挈懷中奏與之閱﹐二人穆黨也﹐閱畢默然。飛召其子至﹐其子握奏﹐涕泣不知所爲。二人危詞恐之曰「皇上方震怒﹐若上此奏﹐其禍不測。不如焚之﹐我輩代擬一疏﹐非獨無罪﹐且可得卹典。」其子庸人也﹐依之。又有云﹕以一萬金買焚者。

宣宗猝聞文恪縊死﹐大驚。大哭曰「朕過矣﹐朕殺之。」旋覽遺疏﹐無他辭﹐猶悲哀不已。論者謂此時若上前奏﹐穆縱不獲重罪﹐必降革出政府﹐文忠必赦畱京師。如是則英夷擾亂東南﹐或仍用文忠出辦﹐亦未可知。英夷猖獗﹐必不至若是之甚矣。故人人痛恨其子之不肖﹐而尢痛恨二人之黨惡害善﹐誤國誤民也。

宣宗信任穆彰阿﹐穆負聖恩﹐招權納賄﹐妒賢害能。而一時趨承奔走﹐爲之羽翼者﹐有十人﹐京師號曰穆門十犬。張﹑陳其二犬也。陳不足論。張撫吾省﹐拒賊全城﹐厥功甚偉﹐後死回難﹐大節凜然。惟此一事﹐未免爲白璧微瑕﹐惜哉﹗

文恪子文翰旣拙﹐書法亦不工﹐僅能作八韻詩﹐而每首必有一二淮別字﹐僥幸入翰林。聞有大考﹐告病歸。後擬捐知府﹐吏部難之﹐謂翰林避大考不能捐。果欲捐﹐當奏請補大考。其子懼﹐僅捐二品虛銜以榮身。吁﹗眞析薪而不克負荷者矣。

﹡禦史屠守仁

發逆創亂﹐兵餉支絀﹐朝廷大開捐例以助軍需。其名目甚多﹐不能悉舉。光緒五六年﹐奉旨停捐。未數載﹐法夷敗盟﹐徵兵半天下﹐需餉甚急。復開海防捐。歲餘和成﹐河決鄭州﹐泛濫千餘里﹐修治工費甚巨﹐再開鄭工捐。二捐俱濟國用。

光緒十三﹑四年間﹐忽有海軍報效名目﹐報效者﹐多革職人員。議定某官某缺輸銀若干﹐由海軍衙門大臣奏請﹐聲明不敢領獎﹐私以所議達於內廷﹐乃如所議﹐特旨予之。

凡捐有例﹐例不合者則不能捐﹐且止道府以下。惟報效則例不準﹐開復者亦得開復﹐例不能越得者﹐亦可越得。定制﹐獨軍功可以破格開復﹐保舉仍須循序﹐其餘𨿽異常勞績﹐皆不得越次。海軍報效皆能之﹐蓋其銀多歸內用。巡撫以下﹐亦可簡放。

浙江邵某﹐初爲上海道﹐家資五十萬。旋遷某省按察使﹐復遷臺灣布政使。未幾﹐爲巡撫劉銘傳奏參﹐勒令開缺。歸僅半年﹐特旨授湖南巡撫。人訝未復原職﹐何以遽爲巡撫﹖則以報效白金十萬兩之故。

覺羅成孚爲東河總督﹐鄭州初決口革職﹐仍在河工效力贖罪。繼之者爲李鶴年。已而河復大決﹐二人俱充發口外﹐調廣東巡撫吳大澄爲河督。未三月合龍奏上﹐凡從前獲譴人員﹐俱加恩寬宥。二人赦回﹐革職如故。成孚報效銀六萬兩﹐得旨以按察使候補。

凡捐有局﹐此獨無局。不知者𨿽欲輸銀而無路﹐必得其人﹐方能報效。故常納銀一二萬兩﹐必加外費一二千兩。禦史屠守仁﹐力奏其獘﹐謂甚於斜封墨敕﹐非盛世所宜有。太后下旨截止﹐由是內廷皆惡之。

光緒十五年﹐太后撤簾﹐皇上親政。屠復奏皇上年少﹐歷練未深﹐軍國大事仍宜請皇太后聖訓。大臣奏折﹐須並如前式。太后大怒﹐謂逆探意旨﹐有心阿媚﹐降黜之。

﹡山西賑事

山西大荒﹐巡撫葆亨﹑布政使王定安分吞賑銀五十萬兩﹐禦史奏參革職﹐勒繳原銀﹐起曾九帥國荃爲山西巡撫。九帥先出家資十萬﹐采買米粟﹐復多方設法賑救﹐所活無算﹐三晉人頗徳之。

有知州段鼎耀﹐鉛山人﹐司賑務﹐侵銀三千兩﹐寄歸買田產。翰林汪鳴鑾奏參﹐謂睹此哀鴻徧野﹐鐵石人亦應動情﹐乃忍於侵吞﹐更有何惡不可作﹖非殺之不足以整頓賑務﹐懲創人心。事下九帥查辦。段知罪必及﹐卽如數繳出﹐以冀末減。閻丹初中堂閒住晉省﹐九帥問之曰「繳出𨿽可從寬﹐但銀一兩﹐可活一人﹐倘無人舉發﹐不且斃三千人命乎﹖」九帥卽擬絞監候﹐奏上。太后曰「饑者生死在呼吸﹐乃一味貪婪﹐絕不忍憐百姓﹐其良心已喪盡。必待奏而始繳﹐則人皆效尢。幸不敗露﹐敗露亦第繳出﹐無重罪﹐此風斷不可長。」下旨立卽正法﹐著王定安監斬。

翰林張佩綸援此案﹐復奏參葆亨﹑王定安曰「段鼎耀所侵僅三千兩﹐又已繳出﹐然且加大辟。葆﹑王二人﹐所侵五十萬兩﹐罰僅革職﹐銀未見繳。豈非官小而少者﹐罪宜重﹐官大而多者﹐罪宜輕乎﹖豈葆亨爲六王妹夫﹐王定安爲葆亨黨羽﹖卑而無援救者﹐罪宜重﹐尊而有護庇者﹐罪宜輕乎﹖」太后閱畢﹐下二人獄﹐擬籍家正法。六王復極力營救﹐僅充發口外﹐勒限其家繳銀而已。未幾赦回﹐所繳銀不及十之一二。

太后自是陰恨六王挾權倚勢﹐植黨徇私﹐漸有黜之之志。而深賞汪鳴鑾﹑張佩綸﹑陳寶琛三人敢言事﹐思不次用之。

﹡勒中丞

丁日昌撫吳﹐張中丞朝棟爲藩司﹐勒中丞方琦爲臬司。春正初旬﹐織造請張﹑勒二公飲酒。賓主坐定﹐方獻爵﹐丁使人至曰「有要事請二公。」主人曰「新年想無大事﹐終席去不遲。」言未已﹐又見數人騁至﹐曰「中丞已坐堂皇﹐請速往﹐毋誤時刻。」

公不得已﹐辭主人。至撫署﹐果見左右排列﹐階前立劊子手四人﹐驚問中丞何事﹖曰「殺某知府。」問﹕「何罪﹖」曰「拆某處壩。」二公曰「是奉中丞命。」曰「辰刻使拆﹐未刻飛止之﹐拆如故。有意違犯﹐罪當殺。」曰「無殺罪。」曰「必殺之。」勒公遂抗聲曰「殺一百姓﹐尙由本司定罪﹐況一知府﹖中丞必欲專殺﹐奏裁臬司一官則可。不然﹐不能殺。」張公亦力爭曰「不能殺。」丁大怒曰「權在我﹐公等安得阻撓﹖」卽命綁縛往市曹。二公齊聲曰「中丞必殺此人﹐兩司不任其咎。」返身卽出。

勒公謂張公曰「巡撫枉殺屬吏﹐藩臬均有處分﹐盍占先著﹐繕奏以俟。某刻殺﹐某刻卽發何如﹖」曰「善﹗」遂急歸﹐各擬稿。丁見二公艴然返﹐知必揭參﹐意亦懼怯﹐不敢竟殺之。

近日督撫權重﹐黜陟生殺﹐藩臬唯唯聽命。勒公獨抗爭﹐張公復力助之﹐皆朝陽鳴鳳也。顧丁何爲必殺此人﹖蓋猝接都中楊公泗孫書﹐謂此壩不可拆。丁素媚朝貴﹐不敢拂其意﹐遂委罪於某太守﹐欲殺之以說也。

﹡以婢易女

彭剛直幼聘某富翁女﹐家漸落﹐某悔甚﹐然不敢顯然絕婿。桃夭期屆﹐以婢易之。於歸未久﹐剛直察知其情﹐怒甚﹐以告母。母曰「予望孫急﹐生子後﹐任汝所爲。」剛直承母意﹐爲夫婦如初。數年﹐生一子﹐遂奉母命出之。貴後﹐人偶問其家室﹐則色變不言。

陶文毅初聘同邑黃氏女﹐女嫌其貧﹐易之以婢﹐事與剛直同。始末詳《池上艸堂筆記》中。然文毅處之坦然﹐與賡偕老﹐气量過剛直遠矣。

又蔣果敏初亦聘某氏女﹐以蔣貧﹐逼絕婚。果敏灑然許其他配。後所嫁夫業裁縫﹐聞果敏貴﹐愧憤欲死云。

﹡假寐

張南皮制軍淹博冠一時﹐自命有經世大才﹐負重名﹐出督兩廣﹐視將軍以下蔑如也。人傳其假寐一事甚奇﹕謂制軍徹宵不睡﹐嘗四更請撫﹑藩﹑臬計事﹐皆不敢不至。至則方假寐﹐左右不敢驚﹐驚必獲譴。天明未寤﹐皆倦歸臥矣。則忽覺﹐問曰「請來乎﹖」曰「剛歸矣。」卽復召之至﹐又不敢不至。

當夏日﹐將軍某拜會﹐已請輿至堂中矣。自辰初至巳初﹐主人未出迎﹐問故﹐曰「忽然假寐未醒。」直至巳末﹐方接見﹐而將軍汗透紗袍矣。

又嘗往拜巡撫﹐主人肅衣冠﹐拱候逾時﹐侍從尙立門首不動﹐使人詢之﹐曰「正在輿中假寐。」

﹡崇厚

回王白彥虎反﹐攻據新疆全境﹐寇甘肅邊﹐震動關以西。大軍進討屢敗﹐調左文襄往﹐文襄奏﹕「此賊狂悖﹐非旦夕可平。請給兵餉﹐無缺乏﹐需歲月﹐無催迫。限六年﹐挈二萬里疆土還之皇上。不效﹐則治臣重罪。」

報允。至六年﹐果全境肅淸。惟白逆一人遁入俄國﹐未獲。俄遣兵送入伊犁城﹐保守之。文襄念進師攻殺﹐逆可立擒﹐但恐開釁於俄國。按兵不動﹐奏請遣重臣出使﹐以理義禍福諭其君臣﹐交出此逆。不從﹐再用兵﹐我有辭矣。

太后命大臣愼簡其人﹐沈文定中堂薦奉天將軍崇厚﹐可勝此任﹐諸臣慫恿之。獨翁叔平尙書謂﹕「此公若往﹐必辱君命。」文定曰「公意中有人乎﹖」曰「無﹐但此公決不可往。」曰「彼官至一品﹐家資數百萬﹐必自愛惜﹐決無欺君賣國之事。公何所見而云不可﹖」曰「惟其愛惜﹐所以不可。𨿽不欺君賣國﹐必至貪生畏死。盍再簡擇﹐豈無洪皓﹑郝經其人者﹖且此公久享逸樂﹐𨿽使之亦必辭。」曰「已通私札問之。」出其回書云「深蒙奏薦﹐當拚一身以報知己。」尙書語塞。文定遂謂翁公知之未深﹐復保部曹邵日濂爲之副。

旣往﹐俄迎入客館﹐初甚恭敬。越日﹐請正使赴宴。至席﹐居首已有人。俄臣曰「此白公﹐王也﹐宜坐一位﹔將軍﹐臣也﹐宜坐二位。」白抽劍按席曰「汝爲殺我而來乎﹖且先殺汝。」卽作殺之勢﹐俄臣僞勸止。崇魂魄已喪﹐啞無一言﹐觳觫終席出。旋兵數十圍其館﹐要以八事﹐從則生﹐否則殺。邵尙爭數語﹐崇則肉顫膽碎﹐矯旨允之。猶恐難生還﹐具一疏﹐並寄書政府﹐謂有要事回朝面奏﹐請先歸﹐畱副使終事﹐不待命卽發。邵苦止之不聽﹐浮海十萬里﹐至上海﹐往天津僅四千里﹐忽曰浮海艱苦﹐登岸由陸路回京。沿途倚欽差之勢﹐勒索州縣﹐供應饋遺﹐動輒數千兩。奏書旣達京﹐皆知其懼死允八事。數十人交章劾之曰「如此辱國﹐殺之不足以蔽辜。」半路得旨拿問﹐而前途未經州縣﹐莫不以手加額曰「幸而免耳。」至京下獄﹐卒以錢多賄要人營救﹐脫逃法外。

後爭八事﹐幾啟兵端﹐𨿽經講和﹐還我伊犁城﹐然終不交出白逆。

﹡馬江戰事始末

光緒十年﹐予在閩藩沈方伯署中教其兩公子。方伯弟森甫太守同居齋中﹐暇則縱談天下事。閏月望﹐前聞法人敗盟諒山﹐太守卽語余曰「沿海各口﹐從此多故矣。然天津軍器炮火甲天下﹐自大沽至燕臺﹐李相早有布置﹔浙江劉中丞知兵﹐聞三月間卽於海口下梅花樁﹔長江有曾帥足恃﹐彭公在廣東﹐防守亦嚴。可慮者其閩疆乎﹖何制軍書生不諳軍務﹐張幼帥抵閩後﹐气焰徒盛﹐所敷設甚屬平常﹐恐非濟變才。法如開釁﹐必避難就易﹐首事於閩疆也。」予曰「不畏﹐有海口在﹐長門之險﹐金排之固﹐彼豈能飛越耶﹖」

及二十日﹐法有數兵艘抵五虎門外。舊約﹕外洋兵艦可至中國遊歷﹐或不識水道﹐中國給引港人引之入。法援例遣告制軍。制軍會議﹐張幼帥居首座﹐將軍﹑中丞以下槪在列。予聞而謂太守曰「此事決不可從﹐彼業已敗盟﹐何和約之可援﹖莫若婉言拒之﹐否則令各炮臺嚴兵以待。方伯分能進言阻擋﹐請告之﹐以轉達當事。」

二十二日﹐聞已引入口﹐有二艘焉。予問太守﹐卽述當事之言曰「無害。三月﹐有二艘至馬江﹐其酋長入城拜謁﹐宴之烏石山﹐隨卽開去。今決無他。且彼𨿽敗盟﹐我如不遵和約﹐恐愈觸其怒。」予乃跌足嘆曰「危矣﹗」已而繼至有五艘﹐皆巨艦﹐載巨炮﹐心腹之患已大﹐當事仍茫然。惟穆將軍慷慨從事﹐帥師鎭長門。張幼帥旋亦屯兵馬江。幼帥不知兵﹐在營建旗﹐或紅或白﹐時攺刻換﹐謂示之不測﹐可以驚恐法人。又集舢板數十號﹐謂可助擊法艦。又用木排數十﹐或實以薪艸﹐謂可近法艦縱火焚之。或置油桶硝包於其上﹐謂可拋入法艦中。此皆同兒戲﹐豈足損鐵艦毫毛﹖實資法人之笑也。斯時宜集全省兵﹐選其精銳﹐以成一軍。而幼帥兵二千﹐皆新募市井無賴之徒﹐未經教練﹐艸艸以拒彊稅﹐以致師潰而身竄焉。制軍則絕不以兵事爲意﹐署中供養一觀音﹐日起必頂禮滿百﹐始出見客。六月十九日﹐俗傳爲觀音生日﹐城外有其廟﹐是日朝服蟒衣﹐往廟盛祭﹐並諭藩﹑臬陪祭。軍事𨿽亟﹐心則在佞佛也﹗

二十日得基隆戰事確音。翌日﹐張軍門得勝﹐上書制軍請戰。謂彼已開釁﹐勢難中止﹐若不先發制人﹐恐爲彼所乘。制軍百端難阻之。翌日﹐又有馬江下流三十里尙幹鄕聚數萬人上書制軍請戰﹐謂自備餱糧﹐殺得法人若干﹐官再發賞。制軍怒斥其書﹐遣官鎭壓﹐諭毋亂動﹐動者以軍法從事。是鄕人最彊悍﹐家有軍器火藥﹐鳥槍巨炮﹐武藝旣精﹐又不畏死。平日相鬥﹐動殺數百人。殺畢﹐各領其屍。不鳴官﹐官亦不能過而問也。制軍旣不許戰﹐復投幼帥力請﹐幼帥𨿽不拒﹐亦不從。是鄕人憤極而歸。閩江上下有善泅者數百﹐入水可五六時不出﹐幼帥曾親試之﹐皆生於是鄕者。法毀我艦後﹐不敢輕易上岸者﹐實懼是鄕人乘其後。諸國領事﹐阻法人無攻省垣者﹐亦怯城破﹐無官彈壓﹐是鄕人必作難搶劫洋行也。使張﹑何二公早收而用之﹐何難與法一戰哉﹖

自六月初﹐法艦時增時減﹐或十數艘﹐或七八艘。及二十三日﹐予閱日報﹐止五艘在馬江。卽上二策於方伯﹐請轉達當事﹕一曰塞海口﹐口旁本備石船四十號﹐夜使人鑿沈之﹐法必不覺。口旣塞﹐後者不能繼。內止五艘﹐我有十一艘﹐以兩攻一﹐又夾以岸上炮兵﹐未有不破之者。此機斷不可失﹐稍遲一二日﹐法有二十餘艘在中國﹐一旦麇集攻我﹐則不支。一曰以麻塞輪﹐法用木筏十﹐每筏置麻五萬斤﹐分爲十股或二十股辮之﹐辮頭束鐵鉤二﹐每約重四五斤﹐尾纏大石。夜使善泅者從水內拖筏﹐離法艦六七十步之遙﹐以兩筏夾一艦﹐暗投鉤於其輪中﹐投畢毀筏﹐沈麻於水﹐其輪一動﹐必自纏繞﹐必不能復動。又使善泅者從旁巡邏﹐法人覺而入水自解者﹐卽從水中殺之。此法在大海不能行﹐無善泅者亦不能行。好在已入內港﹐又有善泅者數百﹐自可隨我布置也。而當事者曰「口不可塞﹐諸國通商來往不絕﹐阻其出入﹐恐不見聽。」不知此爲何時﹐彼何能咎我﹖且方伯曾獻計曰「與諸國約﹐船泊口外﹐所載貨物﹐我出資雇小艇送至口外交割。」此救急策也﹐而亦不行。至塞輪一節﹐則直笑爲迂矣。

二十五﹑二十六兩日﹐法艦復至者﹐果有十一艘﹐外又有十艘﹐懸他國旗﹐實法艦也﹐而我不知。

二十九日﹐謠言法將孤拔病重﹐兵多患疫死﹐孤拔又托諸國領事來言﹐情願出口﹐惟欲我兵艦送之。諸公皆以爲眞﹐惟不肯以兵艦送﹐爭論數日。至七月初三日﹐忽有馬江之變。蓋孤拔自知已入絕地﹐若我堵塞海口﹐以兵艦邀其後﹐則成坐斃之勢。又聞尙幹多人踴躍欲戰﹐恐我收以爲用﹐故散謠示怯﹐懈我軍心﹐一旦猝發﹐則措手不及。是戰也﹐法艦之錨﹐前數日暗以棕索換鐵索﹐戰時刀斬立斷。二十一艘片刻齊舉﹐且早列三艘爲一隊﹐爲彼此策應之勢。而我十一艘﹐橫列船政門首﹐爲一字形﹐前後不能相顧﹐錨皆鐵索﹐難斷﹐非數刻不能起。法艦巨炮﹐皆預實硝子﹐我軍多臨時實之。法水雷預置我船下。我水雷四十座﹐未知置在何處﹖戰時無一發者。法並三艦﹐先擊我一艦﹐余倉卒起碇﹐或開數炮﹐或不開炮﹐逃者逃﹐走者走。故我九艦全沈﹐二艦擱淺而壞。法則無一毀者。聞法兵止傷七人﹐我軍逃走外﹐實傷六百餘人。是敗也﹐實由誤信謠言及法欲出口之故。又法換索列艦﹐不先覺察。法著著布置﹐而我著著茫昧也。戰時﹐船政門首有巨炮四尊﹐止開二炮﹐兵卽散走。船政局欽差大臣何如璋會辦﹐南洋欽差大臣張佩綸亦隨之走在山後一破茅屋內隱避。

越二日﹐何入城拜客﹐聞談次間﹐殊無悔愧之色。閩人謂其與法通﹐先寄銀數十萬兩於洋行中﹐冀一敗以掩其迹。斯事眞僞﹐予不敢知。張則聞投穆將軍於長門矣。我軍已敗﹐猶聞法炮聲﹐中宵方止﹐蓋轟毀船政局也。

初四日﹐法反舟外擊﹐兩是內﹐沿河百六十里炮臺全毀無完者。當築時﹐所費甚巨﹐由制軍任用私人﹐侵蝕肥己﹐潦艸竣事﹐至不堅固如是。內金排一炮臺﹐爲林文忠所築﹐最得地利者﹐而司事者任意攺置﹐殊可嘆也﹗

閩疆之事﹐總前後有三大失。予涉閱天下海口﹐惟廣東未至﹐餘者無險於福建者﹐自入口至馬江﹐百六十里﹐兩山夾水﹐極其紆曲﹐常有一二里之遙﹐及三四里之遙﹐前後舟俱山隔住不見﹐狹處止可過一輪船。使當時不放之入﹐𨿽百鐵甲船﹐亦無能爲役。制軍無足論﹐獨怪幼帥事權在手﹐又自命爲豪傑﹐所見亦不及此﹐致引虎入室﹐勢成反噬也。中丞以下﹐亦無一人言法艦入口之利害﹐而力阻其事者。唯唯諾諾﹐釀成此禍﹐此第一失。而大之最大者也﹐不能早塞海口﹐絕其接濟﹐此二大失也。基隆開釁後﹐請戰者眾﹐當事猶執上諭不可釁自我開之說以拒人。不知上諭統全局言之﹐井未言彼處𨿽戰﹐此處猶不可戰﹐戰仍爲開釁也。窺諸公之意﹐眞怯懦畏懼耳。基隆𨿽戰﹐猶希圖和議之成以求無事。幼帥意𨿽欲戰﹐又不知陰爲部署﹐先發制人﹐徒欲虛張聲勢﹐以恐嚇法人﹐致爲法人所窺乘。此所謂無謀人之心而令人疑之﹐殆﹔有謀人之心而令人知之﹐拙。謀未發而聞於外﹐則危也﹐此三大失也。

幼帥智識旣不髙﹐气度又淺露﹐此時正宜虛懷下士﹐博采兼收﹐人可用者用之﹐言可從者從之。而其駐馬江也﹐惟以欽差位望自尊﹐凡來言軍事者﹐槪不禮接。有楊厚帥之子楊觀察﹐又有觀察某﹐忘其姓﹐同時求見。二公皆久參戎行﹐諳於軍事者﹐倒屣迎之﹐且恐不及﹐乃托詞拒絕﹐不與之通。志小气盈如此﹐敗非不幸矣。

時閩人以洋布繪各官圖﹐懸釘城內外。圖制軍﹐則左手執髙王經﹐右手擎洋藥一盒﹔圖中丞﹐則右手批閱墨卷﹐左手挽繩一條﹔圖方伯﹐則身倚銀庫﹔圖廉訪﹐則向天噓气﹔圖鹽道﹐則左提愛妾﹐右抱幼子﹔圖糧道﹐則身坐倉庫中。又一圖﹐則將軍執一法人將殺之﹐制軍跪求勿殺﹐幼帥在旁怒目而視。又一圖﹐專圖幼帥﹐如何圖法﹐則未得其詳。又一圖﹐則辱制軍已極﹐有不可形諸筆墨者。蓋聞人謂制軍事不預備﹐所築炮臺又不固﹐百姓請戰又不許﹐非私通法人﹐必無如此行爲。故恨之最深﹐污之最至。

初四日天將曙﹐有一夷人入制軍署﹐閩人皆指爲法人﹐謂私通有確證。頃刻聚數千人﹐毀頭門﹐至大堂﹐焚轎旗牌傘﹐意在殺制軍與夷人然後已。中丞﹑方伯急至開導﹐置若勿聞也者。及廉訪至﹐長揖對眾曰「此實英商﹐志在講和﹐非法人也。倘殺之﹐英禍又起﹐爾等亦不利﹐請退去﹐如何﹖」眾皆曰「裴大人平日未嘗欺虐百姓﹐好官也﹐其言必可信。」遂退。予謂制軍懦弱無能則有之﹐私通法人則未必然﹐此蓋閩人之過疑也。予於開戰日﹐出居城外。初八日﹐買舟往崇安﹐回江右。後事如何﹐則不知矣。

當法人之初抵口外也﹐豈敢遽入哉﹖其遣人來﹐特探我意耳。天津﹑長江﹑浙江﹑廣東﹐何無入口之事﹖非早有以拒之歟﹖閩省諸公﹐胡不識事機之甚也﹖嗚呼﹗馬江敗後﹐東南震動﹐調兵籌餉半天下。一著之錯﹐全局皆差﹐可勝嘆哉﹖或謂不放之入﹐內港可無事﹐臺灣孤懸海外﹐則如之何﹖不知臺南之險﹐非得天助﹐斷不能入。觀鄭成功及康熙間破臺事卽知之。澎湖水急浪惡﹐輪船不敢久泊﹐得人而守﹐亦不易破。基隆𨿽不及臺南﹐然使早善籌防﹐有險可扼處亦多。聞全閩炮臺費﹐莫巨於基隆﹐所用銀二十餘萬兩﹐皆制軍私人司其事﹐入欲壑者﹐幾三之二。岑公撫閩時﹐往閱﹐知不堅﹐欲攺築﹐以前費過巨﹐重其事﹐且旋督雲貴﹐亦未暇也。劉省帥初至巡視﹐亦謂必誤事﹐方奏更造﹐未及十日﹐而法人來攻﹐果受二三炮卽毀壞。幸劉公善兵﹐不然﹐炮臺一失﹐能復支持乎﹖故論誤全閩之事者﹐首在制軍﹐幼帥特其次耳。

﹡基隆失事紀略

十一年春﹐予復至沈方伯署中﹐訪基隆失事狀﹐得二說焉。

一謂誤於李某。李某者﹐籍廣東﹐職太守﹐制軍私人也。委理臺北糧臺﹐卽侵餉銀數十萬﹐無計開銷﹐惟幸軍敗以掩覆之。

一日﹐劉中丞與法人大戰﹐法勢將北﹐李忽卽報曰「滬尾失守矣﹗」滬尾者﹐離臺北府城六十里要口也。滬尾失﹐則府城難保。而劉軍前後受敵﹐中丞遂麾軍退﹐急回救府城﹐法遂乘勢據有基隆。及至府城﹐知無其事﹐卽遣人執李某﹐已不知何往。或云﹐早遁入法軍矣。

一謂非盡關李某之罪﹐中丞實受要人旨﹐謂宜讓法人一步﹐爲日後議和之地﹐故借此以退軍。不然﹐此何等事﹖何信李某之深﹐而不復探其確否也﹖且中丞非不善謀善戰者﹐當六月初旬抵臺北﹐百無預備﹐未十日﹐而法卽來攻﹐然尙敗之而去。況法人再攻基隆﹐乃在七月二十以後﹐有此月餘﹐布置豈有不安妥乎﹖豈反不能拒之﹐而倉卒以退乎﹖卽謂滬尾失守﹐何不暫分軍回保府城﹐再籌善策乎﹖何必全軍盡撤﹐而又若是之速乎﹖誠有不可解者在矣。

斯二說也﹐徧訪之於人﹐符於前說者居多﹐後說則或隱約其詞﹐若是若非焉。其殆不敢明言﹐恐以賈禍與﹖抑亦事屬子虛﹐實傳之者之妄也﹐均未可知也。

予則謂勝敗軍家常事﹐基隆𨿽失﹐臺北無恙。法人之志﹐本在全臺﹐故聚三十餘艘﹐兵數萬。全力進攻﹐不遺餘策。而中丞能抗拒半年之久﹐法卒無柰之何﹐厥功亦甚偉矣。基隆之事﹐不必深求焉可也。

﹡胡元偉

咸豐間﹐軍餉支絀﹐大開捐例。無論何人﹐俱可報捐。捐數足備﹐某省某缺﹐幾可指名而得。引見時﹐但得同鄕官印結﹐便可領憑到任。

蓋捐官例﹐某省人必得某省京官保認﹐出印結﹐方許就職。而印結銀數多寡與章程﹐各省亦不同。京官窮苦﹐俸不足養一人﹐皆恃此爲津貼。各省皆立有印結局﹐捐者旣多﹐的實根柢﹐每不及深究。

江忠烈撫皖﹐城爲賊據﹐以廬州爲行省﹐賊往攻屢敗﹐遂擇黨中最狡者一人﹐曰胡元偉﹐挾重資入京﹐指名捐廬州府知府﹐或云指省分發安慶。後以賄賂上司﹐求得署廬州府事。

當捐時﹐厚遺同鄕官﹐爲之延譽﹐無一知其爲賊黨者﹐忠烈更不知也。履任謁見忠烈﹐舉止合度﹐議論風生。謂今日守城﹐應如何布置﹐皆中機宜。忠烈喜甚﹐謂得此人輔助﹐城可保矣。

孰知某夜與賊暗約﹐大開城放賊入。及忠烈覺時﹐已不支矣。遂罵賊而死。賊屠城﹐官軍無一脫者。

越日﹐賊忽假仁假義﹐以掩其迹。仿司馬昭討成濟之計﹐殺胡以徇於軍曰「此乃不忠不義﹐以城叛降者﹐如有效尢﹐以此爲例。」眞賊心賊智矣﹗

﹡葉名琛

葉名琛以宰相督兩廣﹐奏請迎養其父。父至﹐不入署﹐別居長春仙館﹐納賄賣缺﹐門庭如市。每年生辰﹐廣受禮物。

金鋪何西茂﹐爲屬吏造金器送老大人壽﹐每次獲工資銀三四千兩﹐平日所進金器不在內。數年﹐起家至數萬金。葉有銀五六百萬兩﹐托伍家放洋行內生息。父子酷媚鬼神﹐署後一樓﹐云有狐仙居其上﹐日敬事之。

咸豐七年﹐英酋以樺船事生釁﹐葉相竭誠叩禱﹐擲珓得一簽﹐語隱約﹐謂過某月十二日後便無事。信以爲眞﹐一切軍務﹐俱不調理。粵民欲與英戰﹐亦勿許。及英酋攻毀各炮臺﹐兵船泊城下﹐占據城中觀音山﹐已至某月十一日。屬吏往見﹐猶曰「勿驚懼﹐過明日﹐便無事。」及至十二﹑十三﹑十四﹐風勢日惡一日﹐葉相猶持前議。至二十一日﹐遂爲英夷執去。其始末詳華樵雲觀察《觸藩記》中﹐獨不及狐仙事﹐諱之也。中惟露葉相兩語曰「各處神簽﹐俱無不吉。」又於注中述葉相上夷船後﹐命僕回取《呂祖經》一部﹐隱寓信仙術之意。當登夷船時﹐某僕隨至河榦﹐謂葉相曰「此水淸而且深﹐相公何不俯觀之﹖」蓋欲其投河盡節。以英商通華語﹐不敢顯言也。而葉相艱於一死。及至外洋﹐英酋以肩輿舁往各國誇耀曰「此乃宰相﹐中國第二人﹐爲我所擒也。」年餘病死﹐英夷用玻璃櫬裝之﹐載還中國云。

咸豐三年﹐賊圍江西﹐陳孚恩辦理團練。某日﹐賊用地道﹐轟塌新城門城墻二十餘丈。陳聞之﹐恐爲賊殺﹐急奔往躍龍橋﹐欲投湖死。其僕追至﹐挽衣勸之曰「江公善兵﹐必有救之之法﹐旣不能救﹐俟賊入城﹐再死不遲。」須臾﹐聞賊敗下﹐城可保完守﹐遂不死。後入京﹐以肅黨死於塞外。

予謂二公﹐一以不聽僕言而敗﹐一以聽僕言而敗﹐使易其道而用之﹐則葉聽僕言必死﹐何至貽笑於外夷﹖陳不聽僕言亦必死﹐何至喪身於末路﹖不皆獲忠烈之名以終哉﹖葉相執去後﹐有譏之者曰「不戰﹑不守﹑不降﹐不和﹑不死﹑不走。二十一史翻徧﹐如此之人無有。」其言眞確而奇也。

﹡洋樓看書

浙江洋行有一洋酋﹐愛風雅﹐喜閱中國書籍﹐身居一樓﹐藏華書鼓千卷﹐與中丞某最善。一日邀往其樓看書﹐洋酋偶入內房﹐中丞隨手在架翻閱﹐忽見手抄一卷書﹐面有四大字﹐內列姓名﹐可有十萬人﹐似哥老會人﹐與外夷相通者。洋酋出見色變﹐以言語支吾掩飾﹐謂是朋友云云。某中丞曰「公決非爲逆者﹐想系朋友所誤。」復笑而言曰「但十萬人﹐中國亦不畏﹐如發逆﹑撚逆﹑回逆創亂﹐人數殆數百萬﹐然終翦滅無遺矣。」說畢﹐仍縱橫經史﹐若此事無足介意者﹐洋酋心遂安。

某中丞出﹐以語將軍某。將軍曰「公所對實得體﹐但此事不可舉發﹐恐彼圖賴﹐以起釁端﹐關系天下匪淺。我輩惟嚴緝姦盜﹐以防其後而已。」中丞曰「然。」﹐遂置而不問。

﹡送名條

光緒十五年﹐皇上親政﹐開恩科考試﹐差殿撰某與編修某鉆營奄人﹐具名條進太后前﹐求放差。置在案側﹐太后不知也。

皇上適至宮問安﹐見而袖之出。問師傅潘尙書曰「二人名本在放差中﹐但如此無品﹐宜用何法以處之﹖」尙書對曰「皇上初親政﹐此事宜隱諱﹐恐礙太后。二人誠無品﹐斥不放差而已矣。」皇上頷之。

然則不求之而已得﹐欲求之而反失﹐甚矣﹗其不安命也。

﹡楊玉科

楊玉科﹐初以發逆投降官軍﹐勇以殺賊﹐屢立戰功﹐官至提督﹐家資數百萬﹐聲妓滿前﹐豪縱自樂。

法夷敗盟﹐諒山失守﹐皇上召往鎭南關助剿法夷。提百萬金至上海﹐狎妓無數﹐逗畱數十日不進﹐爲當道催迫﹐不得已行。

行時﹐有百餘妓送上輪船﹐傾動申江﹐頗有私議之者。然余謂古來名將多耽聲色﹐不足詆訾也。獨怪其帶數妓至營中﹐禦軍又不嚴﹐出關卽潰亂﹐欲斬數人以徇﹐反爲軍士所殺。而粵西大吏諱其實不奏﹐以死勤事上﹐遂邀卹典云。

﹡兪學政

兪蔭甫樾﹐放河南學政時﹐河南翰林曹登庸﹐交二十二名條與之﹐請皆錄入學。兪公收後﹐投火中。歲試畢﹐無一獲雋者。曹恨甚。

兪公好出截搭題﹐曹遂上奏﹐謂其割裂聖賢語气﹐並撰十搭題﹐全無影響者﹐列入奏中以誣之。如「君夫人陽貨欲」之類是也。

皇上大怒﹐褫革官職﹐兪公不與之辧﹐歸家著書。主講詁經精舍﹐以造就人才爲事。著有《第一樓叢書》﹐論者謂無曹參劾﹐不過朝中一官﹐安得有此著作﹐傳名後世﹖是禍之適所以福之也。聞曹身死無後﹐而兪公之孫十六歲已領鄕解﹐有美才。然則降善降殃之說﹐確乎其有徵矣﹗

﹡將軍匯費

四川將軍崇實極愛阿堵中物﹐所積銀由票號對匯至都中﹐不知多少﹐但聞票號主人云﹕年來得將軍匯費銀十三萬兩。據此以推﹐則不止二三百萬兩。大抵旗人不能置產業﹐不能爲商賈﹐所蓄積謹密不敢露。有一錢卽用一錢﹐無利息可取。故旗人銀十萬﹐難抵漢人銀一萬。漢人銀一萬﹐每年取息一千。𨿽用去一千﹐其本尙在。旗人用一千﹐少一千﹐用二千﹐少二千﹐漸用漸少。漢人如有源之水﹐流而不窮。旗人如無源之水﹐其涸可待。則其聚斂也﹐亦迫於勢而然也﹐但宜適可而止﹐不當貪而無厭耳。

﹡句容一敗

向忠武大營潰後﹐病重垂危﹐囑軍事於張忠武。而滿員和春﹐志在總統全軍﹐使人入都謀之。文宗遂命爲欽差大臣﹐總理軍務。以張忠武爲幫辦。

和年少不在軍事﹐好勝而輕動。自北帶來馬隊六百﹐自謂精銳無敵﹐欲往句容探賊勢。句容離江南八十里﹐賊屯十萬重兵於此﹐以遏官軍往攻金陵之路。頭目蔡某﹐凶悍異常。都司陳某素知之﹐力阻不可往﹐不聽。忠武聞而急近前阻之﹐又不聽﹐馬已發走數里矣。

忠武知必大敗﹐回營速調步隊數萬繼進。蔡偵知和至﹐偃旗息鼓﹐城上闃若無人。和見而大喜﹐謂畏己。至城門欲入﹐陳某又力阻之曰「此蔡賊詭計也。」和復不聽﹐說京話亂罵之曰「兔仔子﹐混帳行子﹗你們怕﹐咱們不怕。」說未了﹐蔡已率一軍截住去路﹐城中又出兵夾殺。幸陳某路熟﹐鞭和馬斜走﹐全隊已殺盡。忠武步軍不及馬隊之速﹐尙隔二里餘﹐聞而飛進。蔡賊素畏忠武﹐追和馬將及﹐已傷二刀。忽見「張」字旗在前﹐遂收兵速回。

自是和膽已碎﹐不敢再言出戰﹐惟在營優遊飲宴而已。忠武屢欲與賊戰﹐不聽。卽或出戰﹐又常牽制之﹐以至全軍潰敗﹐殉節丹陽。失國家一良將﹐可慨也矣﹗

﹡糞船

自咸豐中倡設釐金以來﹐水陸要地﹐均有釐卡﹐物無髙下貴賤﹐節節徵抽﹐以助軍需。予見釐金章程﹐所載物詳而且盡﹐卻未有抽糞船釐金一條。

某日﹐予泊舟某河側﹐此處有釐卡。忽聞臭气陣陣撲至﹐不可忍。問舟子從何而來﹖曰「前面糞船抽釐﹐不肯依其價故也。」問價若干﹐曰「每船糞可值一緡﹐巡丁勒釐金四百枚。是以爭竟不決﹐停畱在此。」已而臭气充滿卡局﹐卡官大怒而罵﹐欲拘巡丁﹑賣糞者並笞。始兩懼﹐減抽二百枝而去。定此自爲例云。

﹡鮑武襄

鮑春霆武襄﹐初以川軍討賊﹐有輕視湘軍意。偶違令﹐曾文正欲殺之﹐以救免。後屢立奇功﹐文正始悔未能早知其人。嘗刻一小印曰「生平恨不識鮑超」。其部下精銳﹐皆收降卒﹐汰其疲弱歸農﹐擇其彊壯練成者﹐皆敢死士。與賊戰﹐奮勇直前﹐無堅不破。破後﹐淫掠在所不免﹐然亦不至於甚。蓋此輩無室家妻子﹐其捨命以斗者﹐特爲此耳。故謂之爲節制之師則不可﹐而以之擊賊﹐中興諸將﹐實無其匹。

賊聞鮑軍至﹐如聞雷霆之震﹐無不悚懼而挫衄者。同治三年﹐克服金陵﹐餘黨竄入江西。有僞康王者﹐彊悍而詭詐﹐官軍皆畏之。竄據金溪許灣﹐爲死守計﹐內築髙壘﹐外下鹿角樁三重﹐官軍屢攻屢敗。沈文肅奏調鮑軍至。五月初旬入省相見﹐文肅問平賊之期﹐曰「不出一月。」是年鄕試﹐八月已不及﹐問十月可入闈否﹖曰「可﹐公但預備試事。」

翌日兵發﹐部下有四營官倚爲左右手者。一營官先至﹐不待命﹐帥千人出戰﹐大敗﹐傷六七百人。鮑至﹐謂挫軍威﹐大怒﹐斬之﹐痛哭流涕﹐跪拜其靈﹐命左右皆被孝服﹐以慰軍心。明日出戰﹐下令﹕有進無退﹐退則後隊斬前隊。分一軍繞其後﹐一軍夾其旁。而康逆勢成困獸﹐亦出兵死鬥。

是日陰風慘合﹐殺气騰天。炮火之聲﹐號呼叫喊之聲﹐震驚數十里外。須臾﹐繞後一軍﹐乘隙入其壘﹐康逆稍卻。前軍復拼命拔鹿角進﹐賊遂潰﹐殺其精銳殆盡。積屍如山﹐血流入河﹐三日猶赤。自卯戰至酉﹐歷七時始敗。武襄曰「從未見此賊有如此之惡戰者﹐𨿽勝之亦幸也。」賊初有三萬餘﹐至此僅餘殘卒二三千﹐潰竄建昌寧都﹐欲入福建。武襄隨後追殺之。未一月﹐全境肅淸。十月果行鄕試。武襄後封子爵歸﹐不出爲官。

人有傳其押妻一事者﹐謂武襄少年﹐亦一無賴子﹐好賭博﹐賭輒負﹐家資罄盡﹐無可典質﹐遂押其妻。得數十金﹐復輸無一文。無可柰何﹐遂投軍﹐每戰必前﹐左手不良﹐右手揮大刀﹐當者輒靡﹐積功至大帥。歸後﹐贖其妻還﹐仍膺誥封﹐爲一品夫人。

予觀自古名將﹐其初多恣雎橫縱﹐不可縛之以法。蓋非此不能捨身家性命﹐以立大功成大業也﹐豈獨武襄一人哉﹖漢武所以有取於奔踶之馬﹐跅弛之士也。

﹡張格耳

回目張格耳﹐初甚恭順﹐無叛心。有一女絕色﹐將軍某見而欲私之。僞與張交﹐結爲弟昆﹐婦女通往來。因百端誘動其女﹐與之亂。逾年忽懷孕﹐張見而察覺﹐嚴刑鞫問﹐吐實。張恨甚﹐遂僞請將軍飲酒。至﹐並其女殺之。部將諱其事﹐以反叛聞﹐發兵誅剿﹐張遂激而爲變。朝廷不知將軍見殺﹐禍由自取﹐方援死勤事例﹐厚加卹典。及張就擒﹐其家恐吐出此事﹐先以啞藥飲之﹐使不能言云。

﹡殺安子

太監安子出都采辦內府物﹐沿途勒索府縣﹐騷擾百姓。至山東境﹐丁中丞稚璜執之﹐搜出禦用物甚多﹐或云是帶來程式﹐照此買回者。

丁公列其勒索騷擾狀入奏﹐下旨就地正法。初﹐丁公尙遲疑﹐不敢直奏。因先得杭州將軍廣公書﹐謂此害不可不除﹐有事我當任咎﹐以決其志。遂奏殺之。廣公者﹐慈安太后之弟也。

﹡借夷殺降

中興左﹑彭﹑楊﹑劉﹑曾諸大帥﹐皆親與賊血戰十餘年﹐無一人借外洋之力以成功者。李合肥攻姑蘇﹐則出重金買外夷出力以破之﹐故生平感激外夷。後凡外夷要挾中國﹐無不以和爲主也。其蕩平稔匪﹐厥功𨿽偉﹐然實用胡文忠之策。五省督撫分界堵禦﹐故稔匪無逃路﹐以至於覆滅。當合肥封伯拜相時﹐劉省三中丞心不服﹐以刀拍案大叫曰「老子拼命殺賊﹐不進一階。彼冒老子功﹐便得如此官爵﹐殊堪痛恨。」合肥聞之﹐遂奏封男爵﹐以平其气。

蓋平撚匪﹐銘﹑鼎二軍之力居多。銘者﹐劉中丞銘傳﹔鼎者﹐潘中丞鼎新也。合肥攻蘇時﹐賊逆郜伍等僞王十八人最猛鷙﹐合肥畏之﹐𨿽借外夷之力亦不能破。遂遣程學啟往說降﹐謂許免其罪﹐並奏請封爵﹐授提﹑鎭等官。及降後﹐醉以酒﹐盡殺之﹐與馬端湣同。故借夷﹑殺降二事﹐頗爲一時所訾議云。

﹡賣奏

本朝祖制﹐不殺言官。禦史可以風聞言事。𨿽劾人無實迹亦不加罪。惟受人賄囑上章謂之「賣奏」﹐察出則必處斬。

道咸以前﹐未聞賣奏之事。近二十年漸聞。禦史有賣奏者﹐謂自慶某始。數千金﹑數百金﹑數十金不等。殆京官窮苦﹐迫而出於此與﹖抑傳言者之誤與﹖是皆未可知也。

﹡南橫黨

同治﹑光緒間﹐禦史翰林參劾內外官﹐聲名赫赫者﹐有陳啟泰﹑孔憲谷﹑鄧廷修﹑張佩綸﹑陳寶琛五人﹐時稱爲「五把刀」﹐又加張之洞﹑周徳潤﹑何金壽﹑黃體芳﹐內尙有一人﹐予忘之。共五人﹐爲十友。俱住南橫街﹐人目爲「南橫黨」。

﹡中興功臣家

中興功臣之富者﹐惟合肥李姓爲最。兄弟六人﹐一﹑二﹑四房﹐約皆數百萬﹐而不得其詳。三房則知之確﹐分爨時﹐析爲五。每有見銀三十五萬兩﹐田產典鋪在外。六房早卒﹐遺寡妻﹑幼子﹑兄弟五人﹐合銀二百萬兩與之。而五房極富﹐家中田園﹑典當﹑錢莊值數百萬不算﹐就蕪湖而論﹐爲長江一大市鎭﹐與漢口﹑九江﹑鎭江相埒。其街長十里﹐市鋪十之七八皆五房創造﹐貿易則十居其四五。合六房之官﹐幾可敵國。所居之村﹐懼盜搶劫﹐四周築墻如城﹐金寶皆聚其中﹐仿佛郿塢。而最無私積者﹐惟曾文正公。外臣入覲﹐例有饋遺﹐文正陛見﹐橐無一錢。合肥相國是其門生﹐因私出銀五萬兩﹐自王公以下﹐次第分送。彭剛直亦無私蓄﹐聞揚州有鹽票十張﹐值銀十三萬兩﹐乃部將斂資﹐買以贈其子者﹐剛直實不知之。左文襄薨後﹐每歲仰陶文毅家佽助三千金。若楊玉科﹑席寶田﹑劉銘傳諸將﹐皆數百萬﹐其餘百萬者﹐未可一二數。而功臣後嗣﹐以曾小侯劼剛爲第一﹐有經濟學問﹐惜不永年。然文正一孫已入翰林﹐其興方有未艾。李姓後嗣﹐優絀參半﹐有兩詞林﹐數舉人。其驕橫不法者﹐則逼占人婦女﹐彊買人田宅﹐亦未聞合肥禁制之。此外﹐子孫則泯泯無聞﹐賢與不賢﹐均不得而知也。

﹡開潘氏倉

林文忠陳臬蘇州時﹐歲大饑﹐斗米六七百枚。訪知潘家有米萬餘石﹐閉不肯糶。時文恭丁憂在家﹐文忠往請開倉發米﹐文恭力諱﹐言倉皆空。文忠謂﹕「倉果空﹐卽借以貯米。」立將各倉加刷蘇臬封條。家人前阻﹐文忠曰「潘大人面說皆空倉﹐暫借一用耳。」悉封之。越日﹐散倉米賑俄。文恭無如何﹐陰恨之。

及入京供職﹐屢圖報復﹐無隙。值英夷犯粵﹐穆彰阿﹑琦善受重賄﹐歸罪文忠。宣宗詢及文恭﹐文恭遂乘此媒孽其短﹐以助穆﹑琦。故文忠得罪﹐與有力焉。

後聞公論不容﹐復極力保奏文忠﹐以掩前迹。凡旗人答話曰「著。」漢人答話曰「𨿽。」宣宗以夷患憂形於色﹐屢問穆﹑潘禦待之法﹐穆但曰「著﹐著﹑著﹐主子洪福。」潘但曰「𨿽﹑𨿽﹑𨿽﹐皇上天恩。」王文恪鼎每聞而嘆曰「如何是好﹗」予謂穆不足惜﹐潘眞有愧狀元宰相矣﹗

﹡王有齡

王有齡父爲某省太守﹐何桂淸父爲其門丁。太守延師教有齡﹐桂淸伴讀。有齡戲弄荒廢﹐學業未成。桂淸聰慧﹐聞言卽悟。未幾成材﹐入翰林﹐擢至兩江總督。念舊恩﹐爲有齡捐官﹐保薦至蘇藩。

桂淸性畏怯﹐統大軍剿賊江南﹐聞風卽遁﹐退駐常州。賊追至﹐圍城時﹐城中兵甚多﹐百姓亦願登陴死守。而桂淸懼甚﹐欲走。兵民流涕挽畱﹐不聽﹐乘匹馬出。有阻其行者﹐卽殺之。某門賊未圍﹐卽斬關出﹐守城門兵皆被戳。

主將旣走﹐滿城惶恐﹐賊乘此破城﹐屠戮無孑遺﹐被殺者十數萬人。至今逢屠城日﹐家家齋戒﹐向野焚紙錢悲哭﹐爭痛罵桂淸於不已也。予在常州﹐亦見而感傷之。後桂淸卒以逃走伏誅。

有齡驕淫貪縱﹐在蘇日官以賄成。時或招妓至署中﹐度曲侑觴。興之所至﹐則往妓家﹐數日不返。文書亦提往彼處閱﹐幾有冷泉亭判事之風。後升浙江巡撫﹐城破殉難﹐晚節獨勝桂淸。

時破城者爲僞忠王李秀成﹐秀成頗欲以假仁假義收服人心。趙景賢守湖州﹐殺賊十教萬﹐後擒至蘇州﹐眾賊皆欲食其肉而寢其皮﹐秀成獨敬仰趙忠義﹐親解縛﹐待以隆禮﹐百端設法勸之降﹐不聽﹐然後殺之。及有齡死﹐秀成亦太息曰「眞忠臣也﹗」命眾賊尋覓其屍﹐以厚禮葬之。

﹡丁日昌

潮州丁日昌宰吉安廬陵縣。賊破城﹐逃至省垣。見荒貨鋪中﹐有無名氏兵法一本﹐以四十枚買歸。顚倒其辭﹐竊爲己著。時李合肥在章門﹐上之﹐驚爲異才。丁後回籍﹐遇一鐵匠陳國雄﹐有巧思﹐自鑄開花等炮。丁聞李克蘇爲巡撫﹐同陳投營﹐獻各火器。李力保之﹐謂其才勝臣十倍﹐遂攉至封疆。其撫蘇時﹐盡裁官吏陋規﹐以博名譽﹐紳民頗稱頌之。顧陽示廉正﹐而陰實貪婪。一美缺出﹐非賄不得。又嫌暴揚﹐進賄者必當面親交﹐外無一人知之。銀票必由上海﹑揚州﹑浙江匯來﹐稍一露迹﹐卽參其官﹐弄巧反拙。初時﹐人見其聲色嚴厲﹐無敢以私意妄測者。及遇美缺出﹐假示鄭重選擇﹐嘗兩三月不補人﹐遂有一班陰險小人窺破此意﹐當面進賄﹐或借送筆爲名﹐銀票夾在筆管內者。或借送書爲名﹐銀票夾在書中者。或借送花爲名﹐金葉埋在花下者。或借送藥爲名﹐金葉包在藥中者。外此﹐各顯手段﹐以進賄者﹐尙不可殫述。動輒數萬﹑數千﹑數百兩﹐視銀之多少調缺之髙下。行之半年﹐尙無人知。但驚某人不應朴缺而補﹐謂丁之用人﹐眞屬莫測。

上海道缺出﹐候補道某資格勛階均可得此缺。丁初面索端硯二方﹐某不解「硯」爲銀﹐「方」爲萬﹐竟以兩硯進﹐大拂其意。候補道杜某聞而悟﹐遂從廣東匯銀二萬兩進之﹐卽署此缺。上海道缺最優﹐一年可入銀三十萬兩﹐杜某至此爲富翁矣。

外洋事﹐一意主和者爲李合肥﹐次則丁。是時有和夷狀元﹐和夷榜眼之目。和夷探花爲某﹐蓋亦有其人矣。

﹡孔憲谷

張香濤制軍督兩廣時﹐黜陟大權﹐一人獨攬。撫藩以下﹐畏其气焰﹐唯唯聽命而已。獨吳大澂撫粵﹐遇事深沈不露﹐陽示遵從﹐陰則自行裁斷。

孔憲谷者﹐陰狠人也﹐與張列十友中﹐同一鼻孔出气者。簡放廣東髙羅道﹐年終甄別﹐張極力密保。商之吳﹐請密奏中亦加好語。答曰「如命。」及張出奏後﹐吳密列其居官貪橫及生平劣迹入奏﹐得旨去職。張大驚﹐知必由吳參劾。索其稿閱﹐不與。張自是畏之﹐气稍戢矣。

﹡軍機綽號

近時軍機大臣五人﹐泄泄沓沓﹐毫無作用。京師輕薄子各加以綽號﹐以奴婢比之。禮親王曰「跟班」﹐滿相額勒和布曰「老媽子」﹐漢相張子靑曰「老蒼頭」﹐尙書許星叔曰「丫頭」﹐尙書孫山萊曰「跑上房」。

蓋禮親王遇事隨人後﹐不出主意﹐有如跟班。額相𨿽作事﹐但聽人呼喚﹐有如老媽子。張相年髙﹐日事遊宴﹐不問國政﹐有如大家供養老蒼頭而已。許尙書稍有權柄﹐有如丫頭﹐在太太身邊出入﹐可以傳話。凡官衙中僕役﹐老爺﹑太太俱喜其人者﹐則使之跑上房。是時孫尙書一人最紅﹐信任最專﹐故以此譬之。

﹡報銷

洪良品參雲貴總督劉長佑報銷﹐周瑞淸以過贓出口。

初﹐劉托陳啟泰代辦﹐後轉付其婿龍某代報。陳恨之﹐故嗾人發其事。內有道府某某﹐均死免罪。此案沾染獲咎者甚多。

﹡假旗號

左文襄初統軍討賊﹐未知名。與賊戰於樂平﹐大敗。遂假鮑軍「霆」字旗號﹐再戰。賊見旗驚曰「鮑超至矣﹗」皆走﹐左追而敗之。

﹡蔣果敏益澧

果敏父爲訟棍﹐朱孫貽爲湘鄕知縣﹐訪獲詳辦。巡撫駱文忠批「如詳辦理」﹐且深獎朱能。後蔣爲廣西臬臺﹐帶五營。朱爲候補道﹐避往四川。蔣調升浙江藩臺﹐朱又爲浙江運使﹐恐其報復﹐告病歸。

甲戌﹐東洋生釁﹐政府意在和。而穆宗特召蔣進京﹐政府設計阻撓﹐不令召見﹐恐其主戰也。

﹡熊猿

明秦重嶽﹐神木縣人﹐父以打獵爲生。母與熊交﹐而生重嶽。手有千斤之力。相傳瓊州海忠介﹐亦猿所生者。

﹡王慶祺

翰林王祖培放廣東主考﹐其子王慶棋亦放某省主考。祖至半途病卒﹐慶聞訃不奔喪﹐徑往廣東張羅。其在翰林時﹐夤緣得南書房行走差。嘗以春圖進穆宗﹐穆宗之荒於女色﹐實慶導之。後爲太后所黜。其弟王彤亦入翰林﹐以大考革職。

﹡飛蛇

瓊州有飛蛇﹐云能催產﹐但不識如何用法。或煎水服食﹐或佩之身﹐均未得其詳。

﹡公主

本朝公主不得生子﹐生則父母兄弟皆惡之﹐姑姊妹皆羞之﹐至不可以爲人。蓋恐生子﹐他姓奪天家秀气也。公主死﹐卽籍駙馬家﹐一艸一木俱不畱﹐又不得納妾及繼配。

﹡初彭齡

山東祁韻士侍講﹐以大考攺員外。初彭齡爲雲南巡撫﹐辦銅解京。祁查有浮冒﹐奏之。純廟怒﹐著初開缺﹐來京另候簡用。初驚甚﹐後知爲祁奏﹐思報之。

旋爲刑部侍郎﹐遂嗾禦史奏祁贓款司官。閩陳若霖承審﹐初必欲文致正法﹐陳力爭不可﹐遂辭官歸。他官亦不肯辦斬﹐止辦斬監候。

至仁廟發遣新疆﹐其子祁雋藻﹐年方十五六。新城陳用光爲山東學政﹐祁應童子試﹐一見知爲大器﹐以女妻之。

先是江督某辦某案﹐被京控。純廟以初爲欽差﹐往審。其父初之璞寄書於彭齡云「予素聞某案不冤﹐兒愼勿有意翻之。」彭卽上其書於純廟﹐謂有人托父云云。純廟大贊其直﹐於此益委用之。其矯情險怪﹑以父博直如此。

﹡海安輪船

合肥李文安﹐傅相之父。江督李宗羲造一輪船曰「海安」﹐解往天津。上海道馮某欲避安字諱﹐請盡易之。李制軍不肯﹐斥之曰「俟李中堂做皇帝﹐再避其三代不遲。」後馮卒私攺曰「海晏」。

﹡童福承

浙江翰林童福承﹐極諂媚。有人撰一聯云「昔歲入陳﹐寢苫枕塊﹔昭玆來許﹐抱衾與裯。」

蓋童拜陳尙書孚恩爲契父。尙書夫人死﹐來弔者﹐孝子必在幕內匍伏不起。童恐其過勞﹐遂入幕代之。童妻又拜許尙書乃普爲契父﹐尙書病﹐童妻自帶被蓋﹐夜往侍病。故人云云。

後穆彰阿薦爲上書房教授﹐某禦史極力彈之。

﹡觀劇

徳曉峯中丞撫吾省﹐最喜觀劇。章門無名優﹐由上海招二人至﹐曰「雙林」﹑「雙鳳」﹐年輕而俊美。又有曰「八斤旦」者﹐中丞尢暱之。每日給錢九串爲常﹐賞資在外。計一人一年所費何止三千串。而林﹑鳳二人﹐聞每日所給亦不下十四五串。余稍次腳色甚多﹐每日又需數十串。大約中丞此款﹐每年不出二三萬串之間。

南昌縣汪以誠亦以演劇爲命。章門優伶中﹐略可人者曰「四九」﹐扮旦腳﹐汪極愛之。嗣是一撫一縣﹐嘗令四優遞演﹐不問民事。

某日﹐爲中丞生辰﹐汪以茉莉花紮一戲臺﹐費白金一千二百兩。四優寵極而橫﹐嘗在城外爭渡﹐打死二人。撫﹑縣置若罔聞﹐後經控發﹐汪以錢賄和寢事。人因撰詩三十章﹐譏刺其事。流入都中﹐經禦史奏參﹐中丞委過於汪﹐汪遂褫職去矣。中丞貪極﹐賣缺多平分﹐缺可二萬金﹐每年分萬金﹔缺可萬金﹐每年分五千金﹔缺可五千金﹐每年分二千五百金。故囊橐甚富。

﹡河員侵吞

本朝國帑之虛﹐耗於河工者居多。咸﹑同以前﹐每年額銀五百萬兩﹐爲平時修河工費。或小決口﹐則須加數百萬。若大決口﹐則用銀一千數百萬兩﹐均不在此數中。

大約小興工可保十數年﹐大興工可保二三十年。或久不潰決﹐則河員與書辦及丁役﹐必從水急處私穿一小洞﹐不出一月﹐必決矣。決則彼輩私歡﹐謂從此侵吞有路矣。

近數十年﹐以國用支絀﹐河工費大加裁減。每年額修理銀七十萬兩。

自來國家發河工銀﹐河督去十之二﹔河道﹑河廳﹑師爺﹑書辦﹑胥役﹐以次亦各去十之二。銀百兩﹐經層層侵剝﹐僅有二十餘兩﹐爲買料給工費。加之﹐罰輕賞重。決口時﹐河員俱革職﹐令效力贖罪﹐極之充發而止。及合龍後﹐又皆開復赦歸。善夤緣者﹐甚反得保舉進職。故選官得河員者﹐莫不賀曰「此發財升官之要途也﹗」

﹡賣豬仔

英夷擾廣東時﹐以洋蚨買人往金山開地。本地以人賣之者﹐謂之「賣豬仔」。一「豬仔」價﹐或三十元﹑四十元﹐多不過五十元。賣時立券﹐不許反悔。於是拐騙人口之案日出。嘗有鄕人進城﹐忽被誑往洋行賣之。甚至有妻賣其夫﹐子賣其父﹐甥賣其外父﹐婿賣其外舅者。或經控發﹐官給錢取贖﹐英夷曰「我不知汝中國人如此反復﹐有言在先﹐旣賣﹐豈可贖回﹖」不允。嗚呼﹗賣者固屬喪盡天良﹐而買者不準取贖﹐亦凶狠已極。聞至道光末﹐已買有二十餘萬人矣。

﹡許乃釗

浙江許氏﹐科名最盛﹐而「乃」字一派尢甚。時有「固始三其﹐錢唐七乃」之稱。

名乃釗者﹐頗負文名﹐喜談經濟。著有叢書七種﹐兵書其一也。官至蘇州巡撫﹐惜空言無補﹐兼貪生畏死。其撫蘇時﹐賊至圍城﹐一籌莫展﹐棄城而逃。臬司吉爾杭阿欲殺之﹐懼而遠匿以免。吉公後殉難。許公失守﹐例應正法﹐以朝中官多﹐兼有門生故吏營救﹐革職而止。此猶翁同爵撫皖失守﹐卒以宰相子而免罪戾也。

﹡燒圓明園

英夷犯闕時﹐文宗出狩熱河。揆英夷初志﹐不過要索金錢﹐講和通商而已﹐非欲焚燒以示虐也。

有浙江龔某者﹐爲漢姦﹐教其燒圓明園。謂非是不足以恐嚇中國﹐金帛必不多﹐和事必不成。英夷遂從其言﹐焚之﹐而累朝精華遂盡於一炬中。龔某祖爲尙書﹐父爲侍郎﹐伯叔兄弟多爲顯官。因己未登鄕榜﹐怨國家屈抑其才﹐遂借此以泄恨。

後彭剛直公知其事﹐屢欲殺之。每至浙江﹐使人訪拿﹐則皆曰已死矣。剛直笑曰「我來浙江﹐則彼死﹔我若去﹐則彼仍生。然終難潛遁﹐不知何日遭我手﹖」龔某向在家武斷鄕曲﹐把持官府。自是深匿其迹﹐不敢出露﹐恐剛直訪得而殺之也。

﹡孫佩蘭

中興功臣彊橫不法者﹐無過合肥李相國家。占人田宅﹑姦人妻女﹑戕人性命﹐諸惡孽幾不可以數計。向官斯土者﹐懾其聲勢﹐不敢一語牴牾。獨孫公佩蘭不侮鰥寡﹐不畏彊禦。其宰合肥時﹐某日﹐有一婦控其夫與李府某公子偶然口角﹐卽爲打死。孫公卽往相驗。時瀚章制軍在家﹐自知理虧﹐欲孫公周旋其事﹐親至路旁迎接。孫公若爲勿見也者﹐馳而過。相畢﹐卽鎖拿某某公子至縣﹐志在辦抵償。安徽巡撫陳彜亦不悅李府行爲﹐意與孫公合。詎料案未辦出﹐而相國已彈陳公撤任﹐孫公褫職歸矣。而制軍因孫公不禮﹐遂謂大丈夫不可一日無官﹐復出山爲兩廣總督。自來功臣縱容護庇其子弟者﹐未有若斯之甚也。

﹡癸酉順天磨勘

近時士人空疏﹐經史多束之髙閣。此輩僥幸入詞館﹐輾轉而試他人﹐於是所取士愈趨而愈下矣。凡鄕﹑會試衡文﹐莫不專重首藝。首藝不入格﹐則二場經文𨿽極典贍古奧﹐三場策𨿽極淹博貫通﹐亦擯而不閱。首藝如入彀﹐則次三詩𨿽拙﹐二﹑三場𨿽支離荒謬﹐亦無礙於中式。

各試官試畢後﹐恐磨勘出獘病﹐於己有處分﹐多遣送磨勘官數百金﹐以鉗其口﹐遂無不模糊了事。且恐他日爲試官﹐被人磨勘﹐不得不預爲己地者。故近數十年來﹐從無因磨勘降罰試官﹐革去舉人進士者。

獨順天癸酉鄕試﹐主考爲全慶﹑胡家玉﹑童華﹑潘祖萌﹐而磨勘官則爲梁僧寶﹑黃倬﹐二人素不識情面﹐亦不計後患﹐秉公磨勘﹐革去舉人甚多﹐主考官亦降調有差。好事者遂作八韻詩一首﹐止記五聯云「文章全不識﹐胡亂取人才。祖徳誇門第﹐年華仗酒杯。鏘鳥頻翻弄﹐公羊活劈開。頭昏眞痛矣﹐眼瞎亦哀哉。一醒黃粱夢﹐功名盡化灰。」首二聯嵌主考官名姓﹐末一聯嵌磨勘官姓。童華善飲﹐闈中日沈醉﹐不以閱文爲事者。《書經》題爲《鳥獸鏘鏘》﹐有人文云「鳥與鳥鏘﹐而不與獸鏘﹐不得謂之鏘鏘﹔獸與獸鏘﹐而不與鳥鏘﹐不得謂之鏘鏘。必鳥與獸鏘﹐獸與鳥鏘﹐而後謂之鏘鏘。」策題中有《七十曰老﹐《公羊》曰》云云﹐而某人習聞都中稱太監曰老公﹐遂畫「七十曰老公」爲一句﹐下加一「而」字﹐云「而羊若曰」。策題中又有「民」﹑「日」二字﹐某人謾合「民」﹑「日」爲一「昬」字。又有「豁」﹑「目」二字﹐其人誤讀「豁」爲「瞎」字﹐遂俱遭斥革矣。如此笑話﹐主試官俱看不出﹐悲夫﹗

﹡曾惠敏

曾惠敏紀澤喆剛﹐爲文正公適子﹐嗣侯爵﹐洋呼曰「曾小侯」﹐富才學﹐工酬對。奉命出使外人﹐徧歷俄﹑英﹑法﹑美諸國﹐盡通其語言文字﹐熟悉其風土人情。九載還﹐朝授兵部右侍郎﹐國家頗倚重之。惟尊禮洋夷過甚﹐宅中設三客廳﹐一會同朝士大夫﹐陳設如常﹔一會洋男人﹐陳設無中國玩物﹔一會洋女人﹐陳設遵彼國房中款式。來拜時﹐自夫人以下至侍婢﹑女使﹐盡更洋妝。窄袖短衣﹐束細其腰﹐裙加衣外﹐行洋禮﹐說洋話﹐具洋饌﹐聞者頗以爲非。今年三月﹐偶患微恙﹐不信中國醫﹐請俄醫至﹐服其一丸﹐旋卽告終。惜哉﹗

﹡範鳴和

湖北範鳴和﹐嘗爲吾省副主考﹐後又捐吾省候補道。初入翰林時﹐名鳴瓊﹐散館列一等第八﹐在鄂省則第一﹐向未有不畱館者。而顯廟攺爲主事﹐人莫測其故。

或曰「範」音近「萬」﹐「鳴」音近「民」﹐「瓊」音近「貧」﹐合之爲「萬民貧」﹐殆以爲不吉祥而攺之乎﹖

時又有崇仁劉顏瑞﹐以同知引見﹐唱名後﹐天顏不悅﹐除去其官。蓋「劉」音同「流」﹐「顏」音近「眼」﹐官音讀「瑞」爲「淚」﹐乍聽之爲「流眼淚」耳。是時寇熾東南﹐生靈塗炭﹐上廑聖慮﹐日夜焦勞。偶然觸動﹐遂有此降黜。非若字惡﹛馬咼﹜禍﹐白爾家門﹐專以忌諱爲事也。

範公文章富贍﹐尢精衡鑑﹐自攺名後﹐常司文柄。某屆分會試房﹐得直隸一卷﹐曰「此必張之洞也。」蓋以二場經文藻麗﹐三場對策淹博﹐直隸無此才人故耳。總裁亦閱而大喜﹐擬中五魁。及寫榜時﹐捲忽失去﹐徧尋不見。榜發後﹐忽從帳頂落下﹐不解何故。

下屆範復分會試房﹐張公捲仍落其房中﹐閱至二﹑三場﹐藻麗淹博如前。又驚曰「此必張捲無疑。」薦之總裁﹐卽批中。迨塡榜坼彌封﹐果張之洞也。然則科分前後﹐亦有定數﹐人可不必妄生希冀之心矣。

﹡端慧太子

端慧太子不諳兒諫之道。某日﹐泣訴宣宗前﹐言甚隱約。宣宗怒﹐偶以足踢之﹐不料傷其腎囊而死。追悔已極﹐幾欲效漢武作思子之宮。旋命擇某貝勒子繼嗣。後生一孫﹐穆宗崩駕時﹐年僅五歲。太后前二日接入宮﹐擬立之。因其癡呆已極﹐恐不足以承宗杜﹐仍送之歸﹐定意立今上也。

﹡因某知府止捐

道光時﹐有四川某人捐知府﹐引見宣宗﹐問﹕「識字乎﹖」對曰「臣不識字。」宣宗曰「不識字烏能治百姓﹖」對曰「臣本不願捐﹐而臣兄曰﹕『惟其不識字﹐所以宜捐。皇上但要錢財使用﹐不要識字人治百姓。』逼臣上捐。今皇上責臣不識字不能治百姓﹐誠有如聖慮者。但皇上何不早頒諭旨﹐凡讀書識字人方許捐﹐否則不準捐。如是﹐臣亦不至爲兄所逼﹐自不捐也。」

此人對答甚奇﹐殆癡呆之輩歟﹖抑憨直之流歟﹖不然﹐心果不願捐﹐故托滑稽之說﹐以寓諷諫之意歟﹖均未可知。

及宣宗聞之而色變﹐恨極捐事。立命還某人捐銀﹐令歸。諭軍機擬旨﹕永遠停捐。而穆彰阿力爭刪去「永遠」二字﹐但傳旨停止捐納而已。故未及數年﹐咸豐初﹐仍大開捐例。向非穆相在政府﹐則必永遠停止﹐豈非天下士人之福哉﹖

﹡金安淸

河南開封府知府鄒鳴鶴﹐無錫人。當琦善至廣東查辦林文忠事﹐意在甚其辭以罪之。鄒公宣言予人曰「有人能救文忠者﹐酬萬金。」某縣某貢生﹐曾爲琦善童時師三年﹐貴後常通信﹐琦識其手迹。入見鄒公曰「願修書一封。婉轉開導。」函已發﹐鄒公沈思曰「此信恐無益。」再請某修書﹐末代加數語云「天威莫測﹐公亦不可不反復思之﹐爲日後計也。」琦閱至此﹐悚然汗出﹐遂輟毒害之心。故文忠得免死發遣者﹐非鄒公從中挽救﹐不至此。二書均出重金﹐募善走者送去。聞遲數日則無及矣。

文忠發遣後﹐浙江金安淸倡義捐金贖罪﹐通信至粵中茶商及揚州鹽商﹐其中有感受文忠恩惠者﹐有敬重文忠徳望者﹐無不踴躍從事。或出一萬﹐或出數萬﹐僅十餘人﹐已有數十萬。議捐十萬以贖罪﹐私賄穆相若干萬﹐某某權貴若干萬﹐求助力﹐無阻撓。計定﹐遣急足二人至新疆﹐報知文忠。文忠回書曰「此事斷斷不可﹐以賄免罪﹐其如天下後世何﹖𨿽終老邊徼﹐不願出此。但蒙公盛意與諸商厚情﹐事𨿽不行﹐心實感之。乞詳開姓氏裏居一紙﹐縱不能圖報﹐令予知某某皆義士也。」於是金不費一餞﹐而仗義之名聞於天下。

後文忠赦回﹐任陜甘總督。欲用金﹐招之至﹐熟察其爲人﹐輕浮狡詐﹐不可用。以重禮遣之歸。報前日厚意而已。

金爲人善揣摩時勢﹐知文忠獲罪﹐天下冤之﹐遂謂奇貨可居﹐而倡此議以沽名。及見文忠不用﹐不得志。後入勝保軍﹐進美人以媚之﹐又夤緣某公﹐官至運使﹐爲吳制軍棠奏參革職。

金甚富文藻﹐下筆千言。自是干求大吏﹐稍不如意﹐卽摘其短﹐擬稿寄都中禦史奏參﹐無人不畏之。屢幹浙撫楊昌濬﹐楊公懼其生事﹐不得已薦鹽務中一館﹐每年俸六百兩以安之。嘗至江南見曾文正﹐文正極其尊禮。人問故﹐曰「此等人如鬼神﹐敬而遠之可也。」獨彭剛直則不然。偶至浙江﹐寓西湖上﹐金欲往見﹐托萬墀軒方伯爲先容﹐謂公乃一代偉人﹐願一親光儀爲幸。剛直曰「所謂偉人﹐非英偉之偉﹐乃蒲葦之葦。予艸包也﹐但知殺人。如來見﹐卽殺之。」金悚然不敢往。故生平所畏者﹐惟剛直一人而已。

﹡禁中寶物

咸豐十一年﹐英夷犯順﹐焚圓明園。其中寶物﹐有落在人間者。

潘中丞蔚﹐時爲通州巡檢﹐得翠玉白菜一顆及大皮箱一口﹐封固﹐不識內藏何物﹐俱獻之。太后大喜﹐下詔褒美﹐調升知縣。蓋箱中皆禦用物也。中丞素精岐黃術﹐太后每疾﹐服其藥必愈。於是﹐不次擢用﹐至掌封圻。某年移節長沙﹐值鄕試﹐例作監臨。湖南士人撰一偶語云「監生作監臨﹐斯文掃地﹔巡檢作巡撫﹐醫道通天。」中丞聞之﹐與人言不諱﹐反沾沾自喜曰「到底『醫道通天』四字﹐足表揚予之生平也。」中興以來﹐不由軍功﹐以九品微員升至封疆大吏者﹐中丞一人而已。

又江蘇知縣余斌﹐爲官貪鄙﹐私以賤價購得琥珀靈芝艸一枚﹐其艸在琥珀內﹐通明透亮﹐葉葉可數﹐月大則現三十葉﹐月小則二十九葉﹐如堯階蓂莢﹐歷驗不差﹐乃稀世奇珍﹐無價之物。又購《九成宮帖》一通﹐有聖祖禦筆題跋﹐此乃初拓本﹐人間所未見者。梅公爲禦史時﹐奏參余劣迹﹐並及私蓄禦物事﹐藉其家得之﹐革職治罪。蓋天球﹑河圖﹐非小臣所宜藏。甚矣﹗其不敬也。

﹡奴婢視軍機

文宗第六弟恭親王﹐同治初執政﹐其時主少國虞﹐贊助太后致中興﹐厥功甚偉。但愛金錢﹐愛古玩﹑法帖﹐外官入都非此則難望升調。勒公少仲﹐由福建巡撫陛見﹐不得已購唐人眞迹一通﹐值數千金﹐遺六王。而僕隸但聽得一王字﹐遂誤送大軍機王文韶﹐勒公不知也。王得而甚喜﹐明日見六王曰「勒撫治閩﹐政聲甚著﹐今東河總督無人﹐論黜陟之公﹐非與勒撫不可。」六王頷之。勒公旋知誤送﹐復費五千金﹐急購一名帖﹐補貽六王﹐大罵其僕﹐斥遂之。

其僕乃投王處﹐虛辭讒搆﹐王聞而懷恨﹐入見六王曰「昨訪問閩人﹐均言勒撫劣迹甚多。前實誤聽﹐此人非獨不可升遷﹐且宜降凋。」六王默然。時左文襄在軍機﹐聞而大怒曰「王某可殺。前譽勒撫者﹐想欲得其賄賂﹔今毀勒撫者﹐想未滿其所欲。心腸反復﹐惟利是視。此人在政府﹐安得不壞天下事﹖」卽擬奏殺之﹐王急甚。六王極力勸解﹐怒猶未已。旋請太后逐出王文韶﹐不得在軍機﹐以平左心。數日得旨﹐則命左侯爲兩江總督矣。

時政府諸公﹐謹愼緘默﹐無措置大才。左侯視之蔑如﹐遇事斷以己見﹐他人不能參末議﹐頗有頤指气使之意。翁叔平尙書心不平﹐私語同列曰「左三先生功誠髙﹐然我輩豈絕無贊助之力﹖使當日奏請天下軍餉﹐政府不時調發﹐事未有不掣肘者。不聞『權臣在內﹐大將不能成功於外』乎﹖何其呼使我輩﹐如彼之營官﹑哨官﹑百長也﹖」潘伯寅尙書曰「所比太髙﹐直以奴婢視我輩也。」及其出也﹐莫不喜形於色云。

﹡丁日昌

通商以來﹐最屈心於外洋者﹐惟丁中丞日昌。平日議論﹐謂秦檜爲宋朝第一忠臣﹐若無檜主和議﹐安得有南渡百五十年﹖郭嵩燾言與之同。

丁又謂開辟以來﹐能窺天地之祕奧者﹐惟耶穌一人﹐學問實在孔子之上﹐願世人但學耶穌﹐不必學孔子。李合肥相國亦云﹕極數學之精微﹐窮天下之根窟﹐𨿽古聖人﹐未之能及也。予素不諳歷算﹐但就目前所易見易曉者論之﹐則西法之謬﹐萬不如中法也。何也﹖以閏月一事知之也。自堯定閏以來﹐三年一閏﹐五年再閏﹐十九年七閏。無閏之年﹐則月圓十二次﹐有閏之年﹐則月圓十三次﹐此天象之示﹐一定不易。古聖算出後﹐數千年少有差錯者。而西法無閏﹐月大三十一日﹐月小三十日﹐天道三年三十七月﹐月圓三十七次﹐今西法只三十六月﹐則三年中必有一月逢兩次月圓者﹐必有初十前二十後月反圓﹑十五十六月反晦反缺者。是顯然之天象﹐尙算不出﹐而至與之背﹐何論其餘﹖

乃自明萬曆時﹐西法入中國以來﹐人人驚爲絕學﹐卽我朝精天文算學諸公﹐亦多推重之﹐不解何故。吁﹗予知之矣﹐大抵歷算之家﹐每欺人不能識﹐往往隱約其義﹐顚倒其法﹐艱深其辭﹐𨿽甚粗淺之端﹐亦必令人茫然而莫辧。而又尊崇西人﹐以髙吾學。謂吾不獨通中法﹐兼能通西法﹐遂藉此以顯著作﹐以博聲譽﹐以愚天下後世。不然﹐豈眞不知西法之不及中法哉﹖昔之算天文者﹐以閏易失﹐每爭歲差之法﹐謂算不精。七十年後﹐或差一時﹐或差一日。予謂七十年後﹐如差一時﹐八百四十年﹐方差一日。七十年後﹐如差一日﹐二千一百年方差一月﹐尙不至如西法三年中便差一月也。此自漢以來﹐未聞無閏之年﹐月圓十三次﹐有閏之年﹐月圓十二次。算差至如是者﹐則又何取不識算閏之西法哉﹖抑又思之﹐土圭測量之法﹐原爲算閏而設﹐恐算閏不確﹐則不能定時成歲。若如西法無閏﹐但依大月三十一日﹐小月三十日算去﹐則死呆之法﹐何人不知﹖何人不能﹖又何必設日官﹖非獨西法無取﹐卽中法亦可謂矣。甚矣﹗舉世爲西人所愚也。

左侯最惡丁尊信夷人﹐在政府與人言﹐每稱之爲「鬼奴」。李文正聞而止之﹐恐傳入丁耳﹐恨及於己﹐但低聲向左語曰「小人之尢也。」

﹡魂兮歸來

穆宗賓天﹐皇后以死殉﹐事爲千古所未有。都中有才者﹐爭撰祭文以祭之。萬公靑藜﹐爲禮部尙書﹐凡祭文必由禮部閱過而後進。張公之洞﹐陳公寶琛在翰林﹐同擬一篇獻焉。尙書讀而嘆其典贍古拗﹐但謂內有「魂兮歸來」四字﹐語近輕佻﹐不莊重。張公博學奇才﹐推爲天下第一。而陳公文藻亦負一時之望。經尙書摘出此瑕疵﹐皆失色無辭﹐然胸中不無蒂芥。論者謂張嘗參尙書﹐而陳彈之尢力者﹐皆因此四字之故﹐借公以泄其私﹐未可知也。

﹡焚毀教堂洋行諸案

外夷通商後﹐各直省創立天主堂﹐行耶穌教者甚多。獨吾省章門﹐光緒二十年以前尙無之。自與倭奴講和﹐中國示弱已極﹐諸夷遂愈猖獗﹐而耶穌教遂愈盛行﹐無有敢出而阻之者。近三四年﹐章門進紛紛建天主教堂﹑耶穌教堂矣。

蓋法夷主天主教﹐入教者不敬祖宗﹐歸必毀其神主。且一人入教﹐舉家皆從﹐無得有異。英夷主耶穌教﹐則仍敬祖宗﹐或一人入教﹐父母兄弟妻子俱不願者﹐亦聽之。

其初﹐天主卽耶穌﹐本一教。傳之旣久﹐遂分門別戶﹐各祖其說﹐以惑世誣民矣。

先是同治年間﹐章門亦建有大天主教堂一﹐小教堂二﹐愚昧之徒與無賴之流皆入其教﹐迹甚詭祕。堂中不許人窺探﹐嘗誘人拐童子至﹐以重價買之﹐或云殺取童睛以熬銀﹐或云殺取童腎以配藥﹐究莫知何用。而到處遺失小孩頗多﹐有探知在教堂內者。

吾省向有三大書院﹐曰豫章﹑友教﹑經訓。有三小書院﹐曰洪都﹑東湖﹑西昌。肄業者殆千數百人﹐聞知此事﹐人人憤怒﹐遂約殺洋夷﹐毀教堂﹐以某日爲期﹐並造誅夷安民旗幟數十。

時沈文肅撫吾省﹐亦痛恨此事﹐私喜江西士人義烈﹐恐其不勝﹐陰諭南昌縣﹐以勇二十名﹐冒士人衣﹐當先入堂。是日﹐士人號召百姓數萬至﹐圍住三堂﹐毀爲平地。殺夷目二人﹐一眞夷﹐一假夷﹐余早逃匿。尋至內室﹐果得孩骨無數。夷受此創﹐卽至總理衙門﹐要挾皇上﹐勅江西巡撫嚴拿首從﹐賠修教堂。

奉旨後﹐文肅僞出火簽數十﹐徧處拘拿﹐仍陰令士人召百姓數萬圍衙署﹐聲言﹕如敢拿人﹐先殺官﹐後再至九江殺盡洋人。皇上許其通商﹐我百姓不準存畱江西界內﹐存者卽殺﹐其如我何﹖文肅卽命巡捕官出﹐假意勸曰「請大眾退﹐立卽收回火簽﹐不敢再拿﹐如何﹖」眾曰「諾。」遂散。文肅因據此情形入奏﹐夷人果懼﹐模糊了事﹐僅賠修教堂銀七萬兩﹐然亦不敢再修矣。

逾數年﹐九江數夷目乘大船至章江﹐謂欲創立教堂。劉公蜆莊爲巡撫﹐亦授意於六書院人﹐召百姓數萬至河幹﹐撫﹑藩﹑臬及合城文武大小官員故意示尊禮洋酋﹐齊至河岸迎接。而士民一面拆毀巡撫及各大憲轎﹐極口肆罵官長﹐一面揮大石至夷船﹐齊喊曰「殺﹗」其聲如雷。夷人魂魄已失﹐又見岸上官爲士民所困﹐狼狽已極﹐無有爲作主者﹐立刻舟回九江。故法夷最畏江西人﹐省垣二十餘年無天主堂。爲此﹐沈文肅督兩江時﹐建徳毀教堂二十二所﹐殺夷二男二女。聞賴文肅之力﹐建民不至十分受累。其如何結局﹐當時記甚淸﹐今忘之矣。

某年﹐有外夷十九人至長沙﹐欲立天主堂。忽一夜被土人殺盡。巡撫王公文韶聞而懼甚﹐時曾九帥﹑劉制軍﹑楊制軍諸巨公俱在家。王公請至﹐曰「此事若不辦﹐必啟釁端﹐乞訪拿爲首數十人﹐殺以抵之﹐何如﹖」諸公答之卽出。而滿城已張貼討夷檄文並傳至九江﹑上海等處。大意謂﹕「皇上畏汝﹐我百姓不畏汝﹐如來報仇﹐卽與汝戰﹐決不寬饒云云。」

翌日﹐諸公復王公命﹐呈冊一本﹐曰「冊中二十二萬人﹐皆爲首者﹐請中丞發火簽拿之。」王公榜徨無計﹐謂「拿則必激變﹐不拿則必獲戾。」忽飛書至政府求內用。旣去﹐後繼之者亦不敢辦。而洋夷見檄文甚懼﹐兼知中興名將﹐大半湖南人﹐皆精於兵法﹐且隔洞庭湖﹐鐵甲船不能至﹐無如之何﹐作爲罷論﹐但戒諸夷以後不必往湖南也。

又光緒十餘年間﹐鎭江有一賣粉團者﹐偶在洋街便溺。向來洋街設人分巡﹐曰巡捕﹐首戴一無纓涼帽﹐帽上安一蘭結﹐身穿號衣﹐手執鞭箠﹐見有髙聲叫罵及兩人鬥打與挑穢物而過者﹐則以箠亂鞭之﹐𨿽頭破身傷﹐在所不顧。見有便溺者﹐則執至洋行內﹐囚一房中﹐四圍黑暗﹐下復穢濕﹐曰坐水牢﹐往往受其蒸鬱之气而死。必與錢贖﹐或十元﹑八元﹑四元﹑二元﹐方放出去。巡捕見賣粉團人必無錢﹐始則鞭撻﹐繼則拳揮腳踢﹐其人受傷重﹐倒在地﹐气息奄奄。見者皆不服﹐遂追巡捕﹐巡捕逃入洋行。須臾﹐聚至數萬人﹐圍其行。內一洋人放洋槍﹐眾愈怒。有一十五六歲人﹐武藝甚精﹐身輕如鳥﹐帶火種縱上洋屋﹐揭開屋瓦﹐放火而下﹐立時焚毀。凡鎭江洋行﹐一齊圍住﹐肆意焚毀。幸道府聞而卽出﹐極力勸阻﹐僅焚去六七行。然而所失已百萬﹐英領事衙門亦在內﹐所失較多。而鎭江人恨猶未已﹐明日人數愈聚逾眾﹐聲言當燒盡洋行﹐殺盡洋人。自今不許在鎭江開碼頭。內頗有能者主謀﹐知必報復﹐已預備戰事。諸夷懼甚﹐初猶要挾通商衙門勅兩江總督曾國荃賠銀數百萬﹐殺爲首數十人﹐不從則調兵船至開戰。九帥笑曰「無故傷我華人﹐咎有所在﹐欲戰則戰﹐賠銀則不能。」九帥威望素重﹐聞而愈懼。初﹐九帥陰命常鎭道相機行事﹐可了則了之。而遇事往答賠銀四萬﹐諸夷遂借此允諾。幸其人未死﹐鎭江人亦遂解散。自此諸夷約束巡捕﹐不敢如前猖獗矣。

大抵外夷敢挾制皇上官府﹐不敢得罪百姓。蓋彼兵船不能長駐中國﹐又不能殺盡百姓﹐倘深其怨毒﹐則容存無地﹐交易無人﹐而且禍起倉卒﹐難以測度。故每逢百姓滋事﹐彼必退怯﹐不敢與較。沈公﹑劉公窺知此意﹐故皆借百姓以挾制外夷。獨王公在湖南﹐一己之利害禍福太明﹐致畏避而去﹔其實彼時能堅然不動﹐終歸無事﹐兼可得名矣。

又四川大足縣教民猖獗已極﹐有餘蠻子者﹐任俠之徒也﹐好平裏黨中不平之事。近村近縣﹐遇事必推之爲首﹐惟其言是聽。余某遂倡議殺教民﹐一呼而起者數萬人﹐皆苗蠻雜類﹐亡命之流。凡鄰近教堂﹐盡行焚毀﹐入教之家﹐無男女盡殺之﹐並擒教頭一名﹐乃法國貴官。法夷急甚﹐挾四川總督發兵前剿﹐救出此人。余某云「官兵若來﹐先殺此教頭祭旗﹐然後開仗。」法夷愈急﹐無計可施﹐卽得托人往說和﹐願出銀贖回。余某云「須立議字﹐以後不得復仇﹐並不得在此處行教﹐贖資須二萬兩方可。」法夷一一依從。於是﹐贖銀議宇及教頭﹐兩面經通事交割淸楚。教頭放出﹐行至數十里外﹐忽有他黨﹐若彊盜者數百人﹐至曰「此奇貨可居也。」一擁擒去。法夷大怒﹐要挾官兵前進﹐志在殺盡此輩﹐以泄其憤。而此輩縛教頭於旗竿上﹐立陣前﹐謂戰則先殺之。法夷見而慄慄﹐官兵亦不敢動。聞現尙鷸蚌相持﹐未知將來如何了結﹐此亦一大快事也。

予觀外夷與鄕勇戰必敗﹐如廣東榕樹頭一役﹐全軍幾覆﹐若無漢姦﹐則巴酋就擒。又如某一役亦敗﹐某一役再敗。葉名琛惟不許百姓與夷戰﹐故被執辱。何制軍惟不許福民與法戰﹐故一敗塗地。林文忠惟能鼓民助威﹐故英夷屢戰屢敗。然則百姓之義憤﹐固大可用也﹐患在大吏不善用之耳。最怪天津毀教堂一事﹐曾文正太無膽識﹐太示懦弱﹐末路聲名﹐因之大損。

當同治庚午年﹐江南屢有控失小孩案﹐梅方伯重懸賞格﹐拿一匪者﹐賞銀百兩。某日﹐城外百姓數人﹐見二人在前﹐小孩數人隨從﹐可離一二丈﹐其人行﹐孩子亦行﹐其人止﹐孩子亦止﹐頗疑之。遂喝曰「拐子。」其人卽走﹐因人多被擒﹐交官領賞。問官分開研鞫﹐其一五毒備施﹐不招﹔其一新入黨者﹐供曰「彼前日誘我爲此﹐謂可得厚禮﹐拐一童﹐賣教堂內﹐可得銀二十兩。」問﹕「買去何用﹖」曰「不知。」「用何法拐﹖」曰「以藥成餅﹐路中見孩子﹐紿之食。其藥香烈異常﹐孩子無不愛食﹐食後自然隨來﹐不用捆縛。」問竟定案﹐一正法﹐一充軍。

到處都有失去孩子者﹐而天津尢甚﹐百姓俱探知在教堂內。一日聚眾千﹐焚其堂﹐殺洋男二人﹐洋女二人﹐皆寸割其肉而食。搜出孩骨無算。時陳國瑞在此主令﹐喝焚喝殺﹐其實無陳亦勢所必爲。而法夷受此傷﹐卽調兵船至大沽口﹐謂不殺陳國瑞與爲首數十人及賠修教堂﹐卽開炮攻天津﹐再攻都城。直督崇厚聞而懼甚﹐朝右諸巨公亦皆憂惶無策。天津人獨不畏﹐已聚數萬人﹐預備與之戰矣。適曾文正入朝﹐法夷畏其聲望﹐不敢動。朝廷上下皆喜甚﹐謂可倚賴之以伸國威﹐天津人亦謂必能如林文忠﹐助百姓以制服法夷矣。孰知文正志怯气餒﹐恐一戰不勝﹐則罪歸一人﹐遂陰主和議。又不敢遽出諸口﹐知蘇撫丁日昌多譎詐﹐奏調至天津辦此事。丁遂揚言「今日惟有和耳﹐萬萬不可戰。」許法夷殺爲首十八人抵償﹐賠銀八十萬。惟力言陳不在內﹐不能殺﹔天津府知府張光藻﹐只可充黑龍江軍﹐亦不能殺。蓋太守頗右百姓﹐法夷初欲殺之故也。所殺十八人﹐皆死犯﹐許每人給銀五百兩﹐安養其家﹐買其認供。而十八人皆謂此乃義事﹐怡然就戮。自丁倡此議﹐文正力主其說﹐人無敢違之者﹐朝野大失所望。天津人初恨曾﹐後尢恨丁﹐出一訃狀曰「不孝男丁日昌﹐罪孽深重﹐不自殞滅﹐禍延顯考某公。」下備列十八人姓名﹐云「痛於某年某月某日﹐捨身殉難而亡﹐凡屬孝弟忠信﹑禮義廉恥之士哀此訃聞。孤哀子丁日昌泣血稽顙﹐期服侄崇厚泣稽顙﹐護喪功服弟曾國藩拭淚拜。」張貼都中。天津殆徧。和成後﹐值文正生日﹐朝貴皆幸無事﹐在湖南會館公開慶筵﹐召優伶演劇。湖南人頗不悅文正此事﹐作一詩曰「笙歌嘹亮壽筵開﹐丞相登場亦快哉。知否黑龍江上路﹐滿天風雪逐臣來。」用白紙寫寸楷﹐伺文正將至﹐髙貼戲臺上。文正入見﹐滿面羞慚﹐卽出歸﹐滿座亦旋散。

論者謂文正功業𨿽髙﹐而韜略不及林文忠遠甚。夫法夷借行教以誘殺小兒﹐渺視中國﹐殘虐吾民已極﹐斯時正曲在彼而直在我﹐聲罪致討﹐爲有辭矣。倘文忠當此﹐必激勵士卒之气﹐大張燮伐之威﹐使彼痛受創戳而去﹐以後不敢復如此猖獗也。或謂彼時夷船夷炮﹐俱不及今日之堅利﹐恐文忠當之﹐未必能操必勝之權。予曰﹕然則彼時夷人不甚彊﹐文忠故能勝之﹐顧何以夷攻定海﹐攻乍浦﹐攻鎭江﹐攻江南﹐勢如破竹﹐無一敢抵禦之者﹖豈非事在人爲乎﹖況敵技𨿽精而益精﹐善兵者自更有別法以制之﹐斷不致束手無策也。當文忠時﹐承平已久﹐人不知兵﹐然且以新練之卒﹐抗倔彊之虜﹔今文正經百戰之後﹐兵皆熟於行陣﹐名將又復如林。而卒以畏懦退縮示弱外夷。此一役也﹐實關華夷盛衰之大局﹐豈天欲荼毒中原﹐故不牖文正之衷耶﹖夫當咸豐末﹑同治初﹐東南有粵寇﹐西北有撚匪﹐有回匪﹐其和也﹐實無可如何也。若同治六七年以後﹐羣寇俱平﹐正可乘百戰兵威﹐並力外夷﹐使文忠膺玆重任﹐豈肯一日縱敵﹐爲數世之患哉﹖然此皆焚毀教堂洋行之事也。

外尙有吾民與夷人互相爭鬥者。如同治十三年三月間﹐有寧波某在上海法洋行中供役﹐主人虐使之﹐身斃。寧波人不服﹐遂興問罪之師﹐凡同鄕糊口洋行者﹐槪限二日辭去主人﹐會集某處。一呼十萬人至﹐法夷頗懼。英夷恐激變﹐則各洋行必受焚毀之禍﹐勒令法夷﹐以凶手償命﹐盡禮賠服﹐並厚卹死者家﹐如不允﹐卽助寧波人與之戰。凡夷人毆斃華人者﹐向爲夷官袒護﹐不抵命﹐止圈禁九月﹐便釋出﹐官府亦無柰之何。今法夷畏寧波人﹐復畏英夷助之﹐遂不敢復庇﹐眞凶交出﹐殺以抵償﹐余亦一一如英夷所言﹐寧波人方許罷兵。蓋自外夷擾中國以來﹐漢姦多廣東人﹐次則寧波人。而一切交易通事與洋行洋船服役﹐皆賴此二處人之力。且平日伎倆若何﹐又早爲所窺破。寧波人生心﹐必勾引廣東人亦生心﹐便在中國立腳不住。故外夷最懼怕此二處人﹐不得不屈服也。

又寧波府有一會館﹐曰四明公所﹐近法夷租界﹐法夷擬出銀五十萬兩買之。今年三月間﹐托上海道蔡和甫玉成其事﹐以一月爲期﹐蔡往向寧波首士說﹐不允﹐慍甚。私謂今日外夷勢彊﹐要挾皇上﹐索某某地方﹐卽不敢不畀﹐何論此一府人﹐有何力量﹖到彼時﹐令法夷彊據爲己有可也。屆期﹐法夷未得回音﹐以爲事已說妥﹐卽率人往拆其屋。寧波人駭然﹐邀數十人往阻之﹐法夷不問來由﹐卽開洋槍擊斃十二人﹐寧波人大怒﹐謂有業不能自主﹐動輒恃彊傷人﹐尙復成何世界﹖遂如前法﹐招回各行鄕人﹐並通知廣東幫。廣東人亦大怒﹐謂今日恃彊拆寧波會館﹐明日必恃彊拆我廣東會館﹐此風萬不可長﹐亦招回各行粵人。一呼而聚者十數萬﹐預備洋槍大炮﹐攻擊其洋行﹐與之對壘。凡法夷電綫﹑電燈及各機器﹐盡行毀壞。一面圍上海道署﹐聲言先殺蔡道﹐再殺法夷。於是閉市六七日﹐輪船到岸﹐無人起貨﹐岸上之貨﹐無人送上船。諸夷慌亂﹐英人尢甚﹐遂出而極力講和。寧波人謂非交出眞凶十二人抵命﹐斷乎不能和。蘇撫聞之﹐恐釀成大禍﹐亟命聶方伯至上海勸解。聶初欲以官勢壓寧波人﹐法夷又恫喝總理衙門發電至上海﹐謂四明公所宜歸法夷﹐所殺十二人卽作罷論﹐以免啟釁用兵。寧波人愈怒﹐謂皇上畏外洋﹐我輩不畏。今日無論政府不能彊我﹐卽皇上親臨﹐亦須與法夷生死一決﹐看其能勝我否。於是諸夷及官吏俱束手無策。而英國貿易最巨﹐尢恐開戰後上海必踏爲平地﹐一切資本俱化爲烏有﹐則所失何止萬萬兩之數﹖復百端向寧波人婉轉勸導﹐謂所毀法人電器各項﹐實值銀數十萬﹐似足抵十二人之命﹐則此事可兩作罷論。至於四明公所﹐法人不得再占﹐所拆毀處﹐令其賠修﹐處罰銀一萬二千兩﹐分贍死者之家。而方伯亦存畏外夷之心﹐再從旁盡力勸解。寧波人見如此了結﹐尙不至十分無體統﹐且又卻情不過﹐卽得允答罷兵寢事。是役也﹐實由蔡道誤成此禍﹐幸而和釋﹐不然﹐戰事一開﹐蔡首其先授矣。

蔡本洋行一買辦﹐報捐道員﹐以善媚洋人﹐要挾朝廷指授此美缺。自抵任後﹐惟外夷之言是聽﹐不敢一語牴牾﹐且恆恃其聲勢﹐抗衡上官。如春間江浙一帶饑荒﹐米價驟漲﹐遂禁止不得販買出洋。而蔡道膽敢私代倭夷購米一百五六十萬石﹐運往其國。後經大吏查出﹐方奏參革職治罪。諸夷忽出面抗拒曰「數十年來﹐爲上海道者﹐無一人能通達中外情形﹐獨蔡某智識髙深知之。此人匪惟不可革治﹐並不可更動。如或更動﹐我輩卽開兵端。」大廷聞而畏懼﹐竟不敢更動。然則黜陟之柄﹐亦爲外夷所操﹐不能自主﹐此復成何政體哉﹗

夫以一府之人﹐齊心攻夷﹐夷尙畏而降服。若以天下之大﹐兵將之眾﹐鼓勵忠義﹐與之對敵﹐彼安得不畏者哉﹖甚矣﹗中國如此之弱﹐外夷如此之彊﹐而自余觀之﹐弱者豈眞弱﹐彊者豈眞彊﹖特執政諸臣之怯懦﹐有以釀成之耳﹐可慨也夫﹗

﹡孫楫

戶部尙書孫瑞珍之孫楫﹐富史籍﹐工文藻﹐尢精八法﹐自恃才華﹐蔑視一切﹐壬於恩榜捷南宮﹐殿試畢﹐自始至終﹐無一字艸率﹐無一筆遺誤。自謂三年第一人﹐捨我其誰﹖人亦以狀元許之。及臚唱無名﹐閱二甲復無名﹐直至三甲後﹐始見姓字。怪甚﹐徧訪閱卷官八人﹐七人皆言未閱。有侍郎朱蘭﹐曰「是我閱。」人問有何疵﹐曰「無。」「胡置三甲末﹐不幾翰林亦難望﹖」曰「其人太狂﹐予故抑之﹐使知斂束﹐他日或可成大材。君謂翰林難望乎﹖但在磕頭而已。」故事﹕庶吉士必皇上閱人親點﹐世家子跪階下﹐必髙聲唱爲某官某人之子若孫﹐連磕數頭。皇上見有年少貌揚﹐祖父官又大者﹐𨿽名次在後﹐多加恩攺爲庶吉士。楫果以尙書得入翰林﹐而其狂如故。

癸丑散館﹐賦題爲《龍見而雩》﹐楫自謂熟於本朝掌故﹐用大雩字三擡頭。閱卷官五人﹐祁壽陽相國總其成﹐擬列第三。文宗覽之﹐大批曰「我朝列祖有常﹐雩無大雩。孫楫世家子﹐何冒昧引用﹐不識掌故如是﹖」著降附二等末﹐攺爲主事。

諸捲旋發下軍機處﹐相國見批大恐﹐入請罪。出﹐懼尙有錯誤﹐擬再倩人徧閱。胡總憲家玉時爲軍機章京﹐卽使閱之﹐色變不答。尙書麟奎問故﹐曰「予以探花散爲部署﹐乃生平第一傷心事﹐章京八人﹐何獨使我閱此卷也﹖」尙書曰「滿州傳臚﹐自予一人始﹐予亦攺爲主事﹐則此恨非獨君有矣。」總憲散館題﹐爲《擬司馬相如子虛賦》。賦成﹐斑駁陸離﹐動人心目﹐惟「烏有先生」誤寫成「烏有先王」﹐倘遇愛才者﹐則「王」字出頭一撇﹐加之甚易。而總憲素負才名﹐書法尢冠一時﹐忌之者眾﹐故特摘其疵累﹐皆不肯援筆以保全之也。

﹡張南皮相國本朝重務﹐胥歸軍機﹐有宰相不入軍機者﹐則不與聞。張南皮爲相國﹐預軍機﹐軍機凡六人﹐禮王爲首﹐皆古所謂伴食者。遇國家大事﹐禮王則委之五人﹐五人則委之禮王。偶有獻一議者﹐禮王曰「好﹐好﹐可從。」又有謂其議之非者﹐禮王曰「好﹑好﹐誠非。」再有謂後議非﹐前議是者﹐禮王曰「好﹐好﹐從前議。」俄夷陰欲圖髙麗﹐志在於中國啟釁﹐貽書政府﹐肆其要挾。六人者漫無主見﹐不敢回答。俄書復至﹐曰「觀君輩上下相蒙﹐泄泄沓沓﹐後再如此﹐恐大淸天下難保不危」云云﹐六人者仍若罔聞知。

而置國事於不問者﹐尢莫如南皮相國。往戲園觀劇﹐是其日日功課﹐謂某伶色佳﹐某伶技佳﹐某旦昆曲佳﹐某生二簧佳﹐是其日日議論。光緒十六年五月二十二﹐都中忽大雨如注﹐無日不如是﹐直至七月初旬方休。城內有水深一丈或五六尺者﹐城外有深數丈或一丈者﹐爲百年未有之奇災。皇上發銀數十萬救濟﹐司事者議施賑之地﹐有謂在此城外設局者﹐有謂在彼城外設局者﹐十數日尙未決。而災黎死者已十數萬﹐其命懸旦夕者又十數萬。有舉以告南皮者﹐南皮掩耳不聽﹐曰「不過災耳﹐何用如此張皇﹖」觀劇如故。六月爲其八十生辰﹐大開筵宴﹐廣召聲樂﹐十數日夜不休。有諂媚相國者﹐獻六字聯語云「綏萬邦﹐屢丰年。」眞可謂對癥發藥矣。而南皮居之不疑。時都中官紳﹐頗有助賑銀者﹐南皮不得已助銀千兩﹐然猶爲其父奏請一匾額﹐以爲誇耀云。

﹡耆英

林文忠赦入關時﹐人以英夷事問之﹐謂其害直無所底止。文忠曰「英夷何足深慮﹐其志不過以鴉片及奇巧之物劫取中國錢帛已耳。予觀俄國﹐勢日彊大﹐所規劃布置﹐志實不小。英夷由海道犯中國實難﹐但善守海口﹐則無如我何。俄夷則西北包我邊境﹐南可由滇入﹐陸路相通﹐防不勝防﹐將來必爲大患﹐是則重可憂也。」

文忠由陜甘總督告病歸﹐路出章門﹐愛百花洲靜雅﹐暫寓此養病。勒公少仲見之﹐問及廣東事﹐謂皆誤於琦公一人。文忠曰「余向在江蘇﹐與琦某同僚﹐知其明達吏治﹐𨿽不諳夷務﹐尙未至於極甚。所可惜者耆某耳。余在粵﹐自省垣至澳門﹐節節布置嚴密﹐任外夷船堅炮利﹐無所施其技。自耆某至﹐則盡毀壞余規制﹐夷船可直達城下﹐不能攔阻矣﹐謂非可惜乎﹖」蓋沿海炮臺﹐琦相受賄﹐已拆去一半。耆制軍英至﹐復受英夷重賄﹐則盡毀壞無餘矣。斯時英夷極趨媚制軍﹐至以其頭目之子﹐名巴夏哩者﹐拜之爲義父﹐於是制軍惟英言是聽矣。

﹡許振礽

翰苑故事﹐最重前後輩﹐後輩稱一科以上爲前輩﹐七科以上爲老前輩﹐十三科以上爲大前輩。新入詞館者﹐徧拜各前輩﹐用白帖。書晚生某頓首拜﹐字可七八分大﹐用紅紙大名片﹐直可七寸﹐橫可三寸﹐書姓名三字或二字﹐以滿紙爲度﹐小則爲狂傲﹐大則爲謙恭。白帖貴重之至﹐非見前輩不用。往拜名公巨卿﹐非翰林而用此帖者﹐謂之卑污諂媚。大片則不論拜何人﹐皆可用。惟畱館後則漸小﹐開坊後則愈小。自是官隨品大﹐片隨品小矣。白帖則三年散館﹐無論畱與不畱﹐不得復施。

昔年羹堯在陜西時﹐有某狀元往拜。年曰「一狀元六品﹐便用如此大片﹐則大將軍當何如﹖」遂命蔑匠以篾織成如屏風﹐直可八尺﹐橫可五尺﹐書「年羹堯」三字﹐往答拜。道旁觀者﹐莫不驚異。至門﹐僕從呼司閽者曰「接大將軍名片。」司閽者曰「名片何在﹖」曰「在此。」遂扛至中庭。某狀元見而失色﹐謝罪而已。蓋某狀元名片過大﹐直幾一尺﹐橫幾六寸﹐年故以此戲辱之也。不然年曾入翰林﹐曾用大片﹐何乃出於是乎﹖

近奉新許振礽﹐初入詞館﹐循例用白帖大片﹐拜畢﹐旗員鄂順安者﹐以陜撫入覲﹐許往拜﹐備白帖﹐稱世侄。旗人忌諱最重﹐見而驚﹐驚而怒﹐擲之地﹐拒不見。明日入朝房﹐徧語人曰「此次入都﹐气運大不好。」爭問故﹐曰「予祖父以武起家﹐從無得科名者。昨有一翰林來拜﹐稱世侄已奇。且余家無喪事﹐而用白帖﹐豈非凶兆乎﹖」問何人﹖曰「許振乃。」蓋不識「礽」字﹐而讀其半邊也。聞者莫不匿笑。

又旗員徳興撫吾省時﹐袁州小有盜警﹐憂形於色﹐見鄕紳必曰「盜賊充斤。」如何如何。蓋《左傳》本「盜賊充斥」﹐今少讀一點爲「斤」﹐與讀「礽」爲「乃」﹐眞可謂魯衛之政矣。

﹡曾文正妾

曾文正徧身若鱗﹐每夜須女人搔抑﹐體方舒暢。旦視滿牀﹐如瘡癡脫落者﹐其相甚奇。時無婢妾﹐平江南後﹐擬買一姬侍奉﹐提督某遂進程姓婦﹐湖北人﹐美甚﹐能詩善畫﹐工琴棋﹐乃逆酋洪秀全妃﹐文正不知也。彭剛直爲文正門生﹐聞而提刀入﹐謂此是賊婦﹐宜急牽出殺卻﹐以全我師令名﹐文正默然不言。又徧問是何人所進﹐文正無柰何﹐謬指守備某﹐暗易一犯人﹐交剛直斬之。程氏在洪逆處﹐驕侈淫佚已慣﹐今每夜搔抑不休﹐已覺苦甚﹐且文正儉朴﹐而服飾簪珥無一如意者﹐遂鬱鬱不樂﹐未半年卒。文正甚悼惜之﹐非洪逆妃﹐乃一名娼﹐用數百金購來者也。

跋

溱兄弟五人﹐伯兄汪﹐三兄沂﹐皆爲諸生。沂幼聰慧﹐最先府君所屬望。丱角卽徧讀羣書﹐常隨左右教誨督責﹐罄所學授之。仲兄汶﹐四兄涇﹐則繼承府君晚年農桑之志。惟溱未冠失怙﹐依從兄漸﹐學以成人。宣統辛亥﹐伯兄欲刻《崇本堂文集》﹐謁終佳制軍於閩﹐請序而歸﹐以亂未果刻。三兄復被選入眾議院﹐南北奔走不遑。溱竊念府君生有聲聞﹐沒有可傳之籍﹝著有《春秋左傳事萃》《崇本堂文集》《見聞瑣錄》《寄感記》四種﹞二十年來﹐遘罹兵戈水火﹐幸惴惴保守﹐未至散佚。商於諸昆﹐俾付剞劂。舉《見聞瑣錄》先之﹐以其關於國故﹐較諸作尢重。時機延誤﹐今春始成。湮沒是懼﹐力𨿽不副﹐然不敢不勉﹐他日當陸續使傳﹐庶幾以告無罪云爾。

民國二十一年壬申仲秋男溱敬跋。

附錄四篇

附錄一﹕歐陽府君家傳

府君諱昱﹐字宋卿。幼孤﹐從長兄仲孫先生爲學。旣長﹐博雅淵懿﹐擅名於時﹐與仲孫先生相埒。同治癸酉當選拔萃﹐以未歲試﹐與成格不合。學使者爲李公文田﹐粵之名宿也﹐特以充貢﹐庠序無異言。

君性倜儻﹐好講求生民利病與天下治亂之故﹐崇正論﹐病邪說﹐凡中朝貞淫進退及政事之興替﹐禍變之起伏﹐皆有籍錄﹐以驗其後。

中歲淪落﹐不得行其所志。嘗歷居譚序仲﹑沈品蓮﹑梅筱巖諸巨公幕﹐從不千以私﹐相與討論一世之成敗是非﹐聲气辭色﹐不少假借﹐諸公皆敬憚之。沈公居閩﹐藩屬與法蘭西用兵﹐君以防策亟諍之。沈公以諸帥臣難與進言﹐且曰終歸於和﹐不虞戰端﹐卒有馬江之敗﹐閩疆殘震。

君久遊上元﹑雲間諸郡﹐習知蠶桑利﹐親購桑秧﹐聘蠶師﹐著《蠶桑簡要錄》﹐教於邑中。數年﹐城鄕桑成者至十萬株﹐邑沿河有壩﹐置水碓﹐節節壅遏﹐水旁溢﹐壞田廬﹐舟行觸壩﹐輒致沈溺。初﹐黃樹齋侍郎欲毀之不能﹐君籌費給各壩﹐曉譬窾切﹐竟夷其害。

光緒乙未以後﹐朝廷漸更新政﹐士多習《公羊》說。君引爲深憂﹐言之則憤形於色。以貧故﹐晚應河南撫臣松壽教讀聘﹐州縣所饋節規約千金﹐皆堅卻不受。出則布衣小車﹐無有知爲中丞上賓者。所著有《公羊證謬》二卷﹐《史論》六卷﹐《見聞瑣錄》十數卷﹐《馬江戰事本末記》一卷﹐文集十四卷﹐小說八卷。

斯逸氏曰﹕君卒年六十餘耳﹐不及見斯世今日之變﹐何其幸也﹗不幸而存憂憤﹐復何如耶﹖在後嗣之人﹐無有遠邇﹐能善承所志而推之﹐見諸行事﹐則不朽也。生序之﹐死銘之﹐於是焉傳之﹐予之文蓋末矣。

附錄二﹕歐陽宋卿六十壽序

宋卿先生年六十﹐賓客皆來壽﹐使予上其言﹐予舉觴而前曰「曩邑中沿河有壩﹐置水碓﹐節節壅遏﹐水勢旁溢﹐壞田廬﹐行舟觸之﹐罹沈沒之害。道光間﹐黃樹齋侍郎欲毀之﹐不能。先生謀於眾﹐卒毀之﹐數百年之患以安。是可壽乎﹖」先生曰「否﹐微已甚也﹗」又觴之曰「曩邑中不蠶﹐先生通湖州俗﹐特購桑秧﹐聘蠶師﹐設局教之。數年城郭種桑至十萬餘株﹐蠶利大興﹐婦功以資。是可壽乎﹖」先生曰「否﹐微亦甚也﹗」予乃曰「先生之於人﹐不幹以私。非其義﹐介千金不顧。獨爲一事行一誼﹐極之蒱博雜戲﹐皆必專致之﹐𨿽寒暑憂患不以已。與人皆坦然出肝膈肺腑以相示﹐不爲意气文貌。詩曰﹕『其儀一兮﹐心如結兮。』先生之謂歟﹖」於是先生莞爾而笑﹐引一觴而進之。

予嘗言人之眞友朋﹐皆在艸茅韋布時﹐至宦達後﹐則不能得。才過中年﹐卽又多就淪落。自己卯交先生後﹐論交海內旣二十年﹐少者壯者﹐已多不存﹐而特達俊偉之人﹐更寥寥無幾﹐抑且數變不終。世之取友者﹐必求畏友﹐必欲居人之畏友﹐不知友以畏言﹐危道也。吾罕見其有終者矣。易曰「同心之言﹐其臭如蘭。」友朋之道﹐斯其至乎﹖惟予先生得之。先生幼卽更變﹐數十年中﹐何啻取史乘﹖千百年之治亂正變﹐而身歷之﹐不得有爲於其間﹐幸身仍存在﹐志不終汩沒﹐若得喪則命也﹐其終觴焉﹐勿辭。

附錄三﹕歐陽宋卿墓志銘

此爲某山某原﹐首某趾某﹝仙三都﹐楓坳庵﹐戊辰向﹞。光緒紀元﹐太歲在某某之某月。葬子斯者﹐撫州郡宜黃膏宿歐陽其氏﹐昱其名﹐拔萃科貢士﹐州判職﹐學者以其字稱曰宋卿先生。平生所著書﹐有《公羊證謬》二卷﹐《史論》六卷﹐《見聞瑣錄》十數卷﹐《馬江戰事本末記》一卷﹐小說八卷。

嗚呼﹗先生享天之賦命﹐六十有六年。當海內右文之對﹐先生故以文名﹐旣其中身﹐蒿目事變﹐嘗因時會建其戎機﹐而不克納﹐崖疆之險﹐因底於賊。戊戌庚子﹐朝野繼亂﹐蜩螗沸羹﹐以迄於今。譬彼舟流﹐莫知所屆﹐先生獨崖崖不惑﹐莊辟矯立﹐不畏羣小之詬﹐不使其子弟龐邪詭背﹐以捷獵噓呵幻泡之富貴。嗚呼﹗夫非《洪範》所謂「有猷﹑有爲﹑有守」之人歟﹖夫非《皇極》所謂「使羞其行而邦其昌」者歟﹖乃寂寂焉忽以沒也。晚遘玆世﹐其寂寂者固其理也。自鐵軌交通﹐百世之冢掘暴滿野﹐先生之魄其永永安固厥宅﹐則幸矣。

子曰汪﹐曰沂﹐來請志﹐是不可不志。且銘曰「筮短龜長卜毋然﹐相協厥道﹐維子之賢。知己後死交忘年﹐獻言泐幽涕汍漣﹐報玆空文諾生前。」附錄四﹕崇本堂文集序

宜黃歐陽宋卿先生績學多才﹐以明經遨遊公卿﹐所至羔雁充庭﹐聲稱藉甚。爲文貫穿經史﹐出入諸子百家﹐每一搦管﹐洋洋灑灑輒千萬言。尢究心經世之學﹐於歷代朝章國政﹑兵事邊防﹐博考旁稽﹐能屈伸指而言其得失。足迹所經﹐山川阨要﹐風土人情﹐靡不諏咨故老﹐徧覽熟識。蓋其懷抱宏遠﹐志欲有所樹於時﹐不屑屑以文士自囿也。

戊戌歲﹐余扶豫章﹐始耳先生名。洎辛丑﹐移節大梁﹐延先生至署﹐授兒子光耀﹑光裕讀。見先生訓課之暇﹐正襟危坐﹐終日無惰容﹐間與商榷今古﹐博辯雄談﹐滔滔無竭﹐輒私心嘆服不置。會余隨蹕北上﹐轉官京師﹐先生亦別余去。旋於甲辰歸道山。嗣是以來﹐人事軥錄﹐與先生之家久不相聞問。

今夏在閩中﹐哲嗣希憲來謁﹐則距先生之歿且十年。歲月如流﹐大雅不作﹐追話疇曩﹐相與感喟者久之。希憲出示先生遺著《崇本堂文集》十四卷﹐自經說﹑史論﹑策議﹐以至各體之文無不備。讀之汪洋浩瀚﹐淹博貫通﹐直合國朝江﹑戴﹑汪﹑洪﹑龔﹑魏諸家熔爲一冶﹐其中如《明史約序》《﹝史記﹖朝鮮傳﹞書後》諸篇﹐深識危論﹐尢舉今日世變﹐燭照於十數年之先。

嗚呼﹗以先生之才﹐不獲大用於世﹐僅僅以一文士終﹐先生之不幸﹐抑亦斯世之不幸。然有是集在﹐使承學之士﹐得以窺求眞儒閎蘊﹐丐馥沾瀝﹐蔚成有用之材﹐則先生所以貺遺來哲者﹐其精神且永無終極﹐區區一世之顯晦﹐又何所加損於先生哉﹖希憲善承家學﹐將以是集校付剞劂﹐囑爲序言﹐爰就平昔所知﹐撮舉崖略﹐弁諸簡端﹐以諗世之讀先生書者。宣統三年辛亥七月終佳松壽書於榕城節署

