

《賜姓始末》等三種

﹝明淸﹞黃宗羲撰

●賜姓始末

余姚黃宗羲太衝撰

朱成功者﹐鄭芝龍之子也﹔母爲彜女﹐原名鄭森。宏光時﹐入南京太學。聞錢謙益之名﹐執贄爲弟子﹔謙益字之曰大木。丰采掩映﹐奕奕耀人。隆武皇帝卽位﹐年才二十一﹔入朝﹐上奇之﹔賜今姓名﹐俾統禁旅﹐以駙馬體統行事﹔封忠孝伯。

初﹐芝龍之爲盜也﹐所居爲泉州之東石。其地濱海﹐有李習者往來日本﹐以商舶爲事﹔芝龍以父事之。習授芝龍萬金寄其妻子﹔會習死﹐芝龍幹沒之﹔遂召募無賴爲盜於海中。久之﹐而所得不貲。崇禎中﹐受巡撫沈猶龍招撫。芝龍娶日本長琦王族女爲妻。凡爲日本贅婿者﹐例不得歸﹔惟芝龍挈其妻還東石。遂爲富人﹐甲於全閩﹔第宅縱橫數里。猶龍母生日﹐進珊瑚髙尺餘﹐飾以珠龍金盎。猶龍嘆賞﹐復進一株。制生犀黃金爲甲﹔每出則百餘騎如一人﹐莫辧其孰爲芝龍也。時南安有荀憨﹝越中徐氏雕本作「苟戇」﹞﹑惠安有劉香﹐皆稱富彊。荀憨先亡﹐劉香恃眾不就撫﹔朝命芝龍討之﹐戰於五虎門外之定海所。芝龍力不敵香﹐而弟芝虎勇甚﹔望見香乘大艦指揮兵士﹐芝虎輕舟躍艦而上﹐直前取香。左右皇急﹐莫敢縱兵﹔香亦勇﹐格虎兵器墜之﹐遂徒手而搏﹐相持入海皆死。芝龍旣並其眾﹐遂益彊盛。江右鄒維璉嗣爲巡撫﹐思欲衰之﹐然無以爲計也。宏光帝立﹐封南安伯﹔及勸進隆武﹐封平虜侯﹐晉平國公。北兵入福州﹐芝龍退屯安海﹝卽安平鎭﹞﹐樓船尙五百餘艘。乃爲洪承疇所誘﹐決意欲降﹐諸將多不從﹐成功痛哭而諫﹔芝龍意不可回﹐單騎北去。芝龍旣降﹐其家以爲可免暴掠﹐遂不設備﹔北兵至安海﹐大事淫掠﹐成功母亦被淫﹐自縊死。成功大恨﹐用彜法剖其母腹﹐出腸滌穢﹐重納之以斂。

丙戌十二月朔﹐成功大會文武羣臣於烈嶼﹔設髙皇帝神位﹐定盟恢復。

丁亥﹐仍稱隆武三年。移於南澳﹐勤王者遠近至﹐軍聲頗振。

五月﹐於廈門﹝卽中左所﹞設演武場。

七月﹐合定國公﹝鄭鴻逵﹞軍圍泉州之桃花山﹔不克。

十月﹐從大學士路振飛﹑曾纓議﹐頒明年隆武四年戊子大統歷﹔用文淵閣印印之。

戊子閏三月﹐同安﹑安溪皆下。以禮部主事葉翼云署同安﹝縣﹞事。

五月﹐圍南安縣﹔七十日不克而還。

八月﹐同安破﹔葉翼云及鎭將邱進﹝按原刊爲「集」﹞﹑金裕皆死之。知永曆皇帝駐蹕廣東之肇慶﹐遣光祿寺卿陳士京入朝。

己丑﹐士京還自行在﹐封成功爲延平王﹔始稱永曆三年。

六月﹐漳浦守將納款。

庚寅﹐成功南下。

辛卯二月﹐泉州偵廈門單薄﹐襲破之。曾纓自縊﹐諸紳咸避於梧﹝浯﹖﹞﹔待成功自南反﹐泉州襲者始退。

十二月﹐攻漳浦﹔知縣某出降。

壬辰正月﹐海澄守將郝﹝按原刊爲「赫」﹞文興舉城降﹔圍長泰縣。北督陳錦來接﹐敗之。

二月﹐復平和﹑詔安﹑南靖三縣﹔進圍漳州府。

七月七日﹐陳錦爲其內豎李進忠等五人所刺﹐以其首來降。

八月﹐刑部侍郎王虞石至自五指山﹐言思文帝在彼爲僧。繼而勒使至廈門﹐一時故臣皆不能決。

九月﹐北帥金礪援漳﹐島兵失利。

癸巳二月﹐五指山復遣使來存問諸臣。使言思文帝今離五指﹑駐平遠縣﹐將起兵﹔故臣乃具公疏﹐請出驗視﹐卒不可得。

五月﹐金帥以萬騎攻海澄﹔遇伏﹐大敗。

六月﹐島師南下。會潮州守將郝尙久﹝按原刊爲「文」﹞反正﹐以定海李孟■﹝山上﹝弓攵﹞下﹞署太守事。其屬縣潮陽﹑惠來相抗﹐成功赴剿。

甲午四月﹐新朝割漳﹑泉﹑惠﹑潮四郡地﹐令島上薙發﹔不受。潮州復陷。

十一月﹐發水﹑陸師應西寧王李定國於粵東。

十二月朔﹐復漳州府﹔漳屬十縣降者九﹐獨龍嶽不下。泉屬七縣降者六。

乙未二月﹐破仙遊﹔攻凡半月。

四月﹐援粵之師失利﹔統軍者黃梧降級。

五月﹐祭旗﹔大演陸師﹐戈甲耀日﹐集縉紳觀之。

六月﹐祭海﹔大演水師。

九月﹐南徵﹔破揭陽﹑海澄﹑普寧三縣。命峻揭陽城﹐毀澄﹑普。

十一月﹐舟山巴臣興舉城降。發師已三月﹐阻風﹔至是﹐抵城下。

十六日﹐北師再遣使議和。

丙申正月十一日﹐始頒永曆十年大統歷﹔以前年有戎事故也。臺州北將馬信棄其城﹐納降於舟山。

二月﹐降將馬信﹑馮用﹑張洪徳俱抵廈門﹐謁成功。

五月十日﹐粵師失利歸﹔斬其將蘇茂。

閏五月﹐攺廈門爲思明州。

六月二十四日﹐黃梧以海澄叛﹐知縣王元士從之﹔協將康雄不從﹐斷其手﹐得縋﹝按原刊爲「墜」﹞城出。

七月五日﹐以忠勇侯陳某畱守思明州﹔成功率師北伐﹐奪閩安鎭﹐斬北將胡希孔﹔生擒百七十餘人。二十三日﹐戰於南臺﹐奪橋﹔又明日﹐戰於橋北﹐再勝。二十八日﹐戰於教場﹐奪馬二十五匹﹑擒延平參將張禮。

八月四日﹐復連江。二十六日﹐舟山陷﹔總制陳雪之﹑英義伯阮駿俱赴海死。

丁酉十二月﹐島上火藥局災。

戊戌正月﹐行在以璽書通問。

二月﹐使松江徐孚遠覲行在。泛海由交趾入安龍﹐交趾要其行禮﹐不得過﹐遂返廈門。廈門破﹐孚遠遁迹﹐爲北帥吳六奇所藏﹐完發以死。海外生一子﹐扶襯歸故里﹔未葬﹐子亦死。

成功會師浙海﹐以少司馬張煌言爲監軍﹐北伐。抵羊山﹔羊山故有龍祠﹐海舶過者致祭必以生羊﹐卽放於山上﹐久而孳乳日蕃﹐見人了不畏避。軍士競逐之﹐天朗波平﹐怪風猝至﹐海舶自相擊撞﹔義陽王某溺焉。於是反斾。

己亥五月﹐全師北指。張煌言以所部義師從爲前驅。入江﹐煌言抵瓜州城下。明日﹐成功至﹔北師出禦﹐滿﹑漢死者千餘﹐乘勝克其城。成功南渡攻鎭江﹔煌言溯長江﹐未至儀眞五十里﹐吏民迎降。六月二十八日﹐煌言抵觀音門﹔成功已下鎭江﹐水師畢至。七月朔﹐哨卒七人掠江浦﹐取之。五日﹐蕪湖以降書至。成功謂煌言﹕『蕪城上游門戶﹐倘畱都不旦夕下﹐則江﹑楚之援日至﹔控扼要害﹐非公不可』。七日﹐煌言至蕪湖。傳檄郡邑﹐江之南北相率來附﹕郡則太平﹑寧國﹑池州﹑徽州﹐縣則當塗﹑蕪湖﹑繁昌﹑宣城﹑寧國﹑涇縣﹑﹝南寧﹞﹑南陵﹑太平﹑旌徳﹑貴池﹑銅陵﹑東流﹑建徳﹑石埭﹑靑陽﹑﹝虹縣﹞﹑巢縣﹑含山﹑舒城﹑廬江﹑髙淳﹑溧陽﹑建平﹐州則無爲﹑廣徳﹑和陽﹕凡得府四﹑州﹝三﹞﹑縣二十四。而下流之常﹑鎭屬縣﹐亦皆待時爲降計。其時有大帥單騎東逃﹐飯於村店﹔店中惟一老嫗﹐大帥遑遽問曰﹕『今代如何』﹖老嫗不知其爲大帥也﹐合掌向天謝曰﹕『聞殺北人盡矣』。大帥不敢飯而去。金陵亦欲議降﹔未定﹐而諜知島師疏放﹐樵蘇四出﹐諸營壘爲空﹐士卒釋冰而嬉﹐用輕騎襲破前屯。成功倉卒移帳﹔質明﹐軍竈未就﹐北師傾城出戰。兵無鬥志﹐島師大敗﹔總兵甘輝等死之。成功遂乘流出海﹐並撤鎭江之兵。煌言趨銅陵﹐與楚師遇﹔兵潰﹐變姓名﹐從建徳祁門山中出天臺以入海。

成功之敗而歸也﹐以廈門單弱﹐方謀所向﹔中途遇紅彜船一隻﹐其通事乃南安人﹐謂成功曰﹕『公何不取臺灣﹖君家之故土也。有臺灣﹐則不患無餉矣』﹗臺灣者﹐海中荒島也。崇禎間﹐熊文燦撫閩﹐值大旱﹐民饑﹐上下無策﹔文燦向芝龍謀之。芝龍曰﹕『公第聽某所爲』﹔文燦曰﹕『諾』。乃招饑民數萬人﹐人給銀三兩﹐三人給牛一頭﹐用海舶載至臺灣﹐令其茇捨開墾荒土爲田。厥田惟上上﹐秋成所獲﹐倍於中土。其人以衣食之餘﹐納租鄭氏。後爲紅彜所奪﹐築城數處﹕曰臺灣﹑曰雞籠﹑曰淡水﹔此外﹐又有土城數十處。臺灣之城﹐亂石疊成﹐髙數丈﹑厚丈餘﹐用火煆之﹐化爲石灰﹐融結一塊。而其門戶爲澎湖﹔澎湖水漲﹝﹖﹞﹐地勢低下﹐海舶至此﹐須易船而入﹐故險而易守。成功往攻臺灣﹐至澎湖﹐適遇水漲﹐竟以海舶渡之﹐直抵城下。城中紅彜不過千餘人﹐他皆鄭氏所遷之民也。以大炮攻城﹐城堅不受炮﹔灣民導之曰﹕『城外髙山﹐有水自上而下﹐繞於城濠﹐貫城而過﹔城中無井泉﹐所飲惟此一水。若塞其源﹐三日告困矣』。成功從之﹔紅彜乞降﹐遂以大舶遷國。

成功王其地四年﹝月﹖﹞﹐卒﹔子錦﹝一作經﹞嗣。

甲寅三月﹐福藩耿精忠反﹐稱裕民元年﹔招朱錦兵爲助。錦引舶入據漳﹑泉﹐猶稱

永曆二十八年﹐不受耿氏節制﹔與耿氏戰﹐互相勝負。

戊午﹐精忠降﹝淸﹞。

錦於庚申﹐仍歸臺灣。

癸亥﹐錦卒﹐子克塽嗣立﹐年十二歲﹐不能統領其眾﹔兵潰﹐降於淸﹐得授世爵云。

史臣曰﹕鄭氏不出臺灣﹐徒經營自爲立國之計﹐張司馬作詩誚之﹔卽有賢鄭氏者﹐亦不過躋之田橫﹑徐市之間。某以爲不然﹗自緬甸蒙塵以後﹐中原之統絕矣﹔而鄭氏以一旅存故國衣冠於海島﹐稱其正朔。在昔有之﹕周厲王失國﹐宣王未立﹐召公﹑周公二相行政﹐號曰「共和」﹔共和十四年﹐上不系於厲王﹑下不系於宣王﹐後之君子未嘗謂周之統絕也。以此爲例﹐鄭氏不可謂徒然。獨怪吾君之子匿於其家﹐而不能奉之以申大義於天下﹗愚聞海外尙多人物﹐當必有說以處此。

●鄭成功傳

余姚黃宗羲太衝撰

鄭成功﹐南安縣石井巡司人也。初名森﹐字大木。父芝龍﹐字飛黃﹐小字一官。其大父紹祖﹐爲泉州太守葉善繼吏。時芝龍方十歲﹐嘗戲投石子﹐誤中太守額﹐太守禽治之﹔見其容止﹐笑而釋焉。居無何﹐落魄去。之日本﹐娶倭婦﹐生成功。是夜﹐倭島萬火齊明﹔芝龍心異之。數歲﹐芝龍與弟芝虎亡之顏思齊黨中爲盜。思齊﹐海澄人﹐居臺灣﹔一時羣盜陳衷紀﹑楊六﹑楊七﹑劉香等皆出其門。衷紀﹐亦澄人﹐最桀驁﹔芝龍委身事焉。臺有居人﹐自芝龍等始。

思齊死﹐眾無所立。乃奉盤鍉割牲而盟﹐以劍插米﹐各當劍拜﹐拜而劍躍動者﹐天所授也。次至芝龍﹐再拜﹐果躍出地﹔眾乃俱伏﹐推爲魁﹝或傳芝龍與陳衷紀﹑陳勳等十人各乘一舟﹐亡之臺灣爲盜。風引桅帶攪而爲一﹐各駭然曰﹕『此殆天以我十人不相統攝欲立一中軍耶』﹖乃共申約﹐鼓之三通而開者立之。至芝龍而開。其言芝龍所以起事者﹐或異然。要之﹐生而盜賊﹐亦有天焉﹞。陸梁海上﹐官軍莫能捕。然大權猶歸衷紀﹐芝龍仍陽奉之。

朝議招撫﹐以葉善繼有徳芝龍﹐必感激﹔爲書招之﹐芝龍歸命。及降﹐善繼坐戟門﹝時陞兵道﹞﹐令芝龍兄弟泥首﹔芝龍不敢違﹐匍伏。而一軍皆譁﹐竟叛去﹔復據海島﹐劫截商民﹐往來閩﹑廣之間。

天啟六年﹐泊於漳浦之白鎭。巡撫朱一憑遣都司洪先春擊之﹐鏖戰自晨及晡﹐未有勝負。會海潮夜生﹐先春漂泊失道。芝龍陰度前山遶先春後﹐先春腹背受敵﹐身被數刃。芝龍故有求撫意﹐微達於官軍﹐乃佚先春。又自白鎭趣中左所﹐督師兪咨臯與戰敗﹐又佚之。中左人開城納之。泉守王猷遣人招諭。

崇禎元年九月﹐芝龍殺衷紀於島上。忌劉香﹐發其父塚﹐刃挫而糞瀦之。率所部降於督師熊文燦。

三年﹐以平廣盜﹑徵生黎﹑焚荷蘭﹝時豫章鄒維璉撫閩﹐荷蘭犯島。璉拜芝龍爲將。芝龍募龍溪人郭任功率十餘人夜泅荷蘭船尾﹐潛入焚之﹐獲荷蘭五十餘人﹔餘船悉遁﹞﹑收劉香功﹐遷都督。

於是﹐成功在倭已七歲矣。芝龍屢請之﹐不能得﹔乃遣人齎金幣往﹐圖畫芝龍爲大帥秉鉞橫絕海表軍容煊赫之狀﹐倭亦頗憚﹐受賂而歸之。成功風儀整秀﹐俶儻有大志。每東向而望其母﹐輒掩涕。大爲季父芝豹所窘﹐叔父鴻逵獨偉視焉。讀書穎敏﹐不治章句。先輩王觀光一見﹐謂其父曰﹕『是兒英物﹐非若所及也』。十五﹐補邑諸生﹔試髙等﹐食二十人餼。金陵有術士視之﹐驚曰﹕『此奇男子骨相非凡﹐命世雄才﹐非科甲中物』。蓋知明歷之餘分﹐東南之亂未已也。

我章皇帝定鼎之元年﹐福藩立江左﹐攺元宏光。封芝龍南安伯﹑鴻逵靖虜伯。

其明年﹐鴻逵與黃道周迎唐王卽位福州﹐攺元隆武。晉芝龍平虜侯﹑鴻逵定虜侯﹐俱加太師﹔芝豹澄濟伯。芝虎最驍健﹐以逐劉香歿於海﹐以故不及封﹝芝虎勇悍﹑敢深入﹐聲如乳虎。與劉香遇於南澳﹐隱於帆末﹔風轉及香船﹐大呼飛下﹐擊殺幾盡。香抱銅炮赴海死﹐芝虎亦死﹞。

芝龍幼習海﹐羣盜皆故盟或門下。就撫後﹐海舶不得鄭氏令旗不能來往﹔每船例入三千金﹐歲入千萬計﹐以此富敵國。自築城於安平鎭﹐艫舳直通臥內。所部兵自給餉﹐不廩於官。鐖鑿剽銳﹐徒卒競勸。凡賊遁入海者﹐檄付芝龍﹐取之如寄。以故鄭氏貴震於七閩。

旣而成功陛見﹐隆武奇之﹔撫其背曰﹕『惜無一女配卿﹐卿當盡忠吾家﹐無相忘也』﹗賜姓朱﹐攺名成功﹔封禦營中軍都督﹐賜尙方劍﹐儀同駙馬。自是﹐中外稱「國姓」云。是年﹐日本送歸其母。

芝龍以擁立非本意﹐日與文臣忤﹔又度天朝神武﹐必不能偏安一隅﹐密有歸款意。時招撫江南者內院洪承疇﹑招撫福建者禦史黃熙胤﹐皆晉江人﹐與芝龍同裏﹐通聲問。一日﹐成功見隆武愁坐﹐悲來塡膺﹔跪奏曰﹕『陛下鬱鬱不樂﹐得毋以臣父有異志耶﹖臣受國厚恩﹐義無反顧﹐臣以死扞陛下矣』。

及兩浙敗﹐關門不戒。芝龍亦以不出關﹐無以厭人望﹐乃分兵爲二﹔聲言萬人﹐實不滿千。以鴻逵爲元帥﹐出浙東﹔永勝伯鄭彩副元帥﹐出江右。隆武仿淮陰故事﹐築壇郊送之。旣至關﹐疏稱餉缺﹐駐不發。詔書切實﹐不得已﹐踰關行四﹑五里而還。

三年六月﹐封成功忠孝伯。八月﹐隆武親徵﹐駐建寧﹔欲往江右就贛督楊廷麟﹑萬元吉﹑楚督何騰蛟等﹐猶豫未決。芝龍疏請航海﹐拜疏卽行。武毅伯施福撤關兵歸。隆武駕陷汀州﹝帝與曾後駢斬汀州城下﹞﹐成功南潰。方官軍之未至泉也﹐芝豹閉城門﹐大索薦紳﹑富民餉﹔不應﹐立梟之。訪親家母於庭﹐抵暮得數萬金。俄而﹐貝勒王及固山兵至﹐乃潰。成功母不去﹐死之。成功大號﹐慟不自勝。

芝龍退保安平﹐軍容甚盛﹐旌旗搖海。以洪﹑黃之信未通﹐猶豫未敢迎師。又自以先撤關兵﹐無一矢加遺﹐於天朝爲忠﹔而兩廣素屬部下﹐若招以自效﹐「閩粵總制」可得﹐猶然南面王也。泉紳郭必昌與芝龍厚﹐貝勒王令招之。芝龍曰﹕『我非不忠於淸﹐恐以立主爲罪爾』。會固山兵逼安平﹐芝龍怒曰﹕『旣招我﹐何相逼也』﹗貝勒王乃退固山﹐離安平三十里而軍﹔以書招之曰﹕『吾所以重將軍者﹐以將軍能立唐藩也。人臣事主﹐苟有可爲﹐必竭其力﹔力不勝天﹐則投明而事﹐乘時建不世之功﹐此士之一時也。若將軍不輔立﹐吾何用將軍哉﹗且兩粵未平﹐今鑄「閩粵總督」印以相待。吾所冀將軍來者﹐欲商地方人才故也』。芝龍得書﹐大喜﹔則召成功計事。成功泣諫曰﹕『父教子忠﹐不聞以貳。且北朝何信之有』﹖芝龍曰﹕『喪亂之天﹐一彼一此﹐誰能常之。若幼﹐惡識人事』﹗遂進降表。過泉州﹐大張文告﹐艷投誠之勳﹔猶持貝勒王書招搖﹐市官者就議價。至福州見貝勒王﹐握手甚歡﹐折箭爲誓﹔命酒飲三日夜。貝勒王知成功黠﹐俟以俱行﹔旣而不至﹐芝龍嘆曰﹕『成功去﹐淸朝其敝乎﹗使君憂者﹐必此子也』。夜半﹐忽拔砦挾芝龍以北。

成功𨿽遇主列爵﹐實未嘗一日典兵柄﹔意气狀貌﹐猶書生也。旣力諫不從﹐又痛母死非命﹐乃悲歌慷慨﹐謀起師。攜所著儒巾﹑藍杉﹐赴文廟哭焚之﹔四拜先師﹐仰天曰﹕『昔爲孺子﹐今爲孤臣﹔向背去畱﹐各有作用。謹謝儒服﹐惟先師昭監之』﹗髙揖而去﹔禡旗糺族﹐聲淚俱並。與所善陳輝﹑張進﹑施瑯﹑施顯﹑陳霸﹑洪旭等盟歃願從者九十餘人﹐乘二巨艦斷纜行﹐收兵南澳﹐得數千人﹐文稱「忠孝伯招討大將軍罪臣朱成功」。

其明年﹐遙聞永明王卽位肇慶﹐攺元永曆﹔成功則奉朔﹐提師歸自南澳﹐舊眾稍集﹔年二十四。時廈門﹑浯州爲鄭彩及弟定遠侯鄭聯所據﹐乃泊鼓浪嶼﹐與廈門隔帶水。廈門者﹐中左所也﹔所謂浯州者﹐金門也。隸同安﹐爲兩島。

七月﹐會永勝弟兄入寇海澄﹔不克而還。

八月﹐與鴻逵合攻泉州﹐敗提督趙國佐數百騎於桃花山﹔追至城下﹐國佐授甲登陴。其明日﹐我副將王進自漳赴援﹐圍解﹔成功回島﹐鴻逵艤舟泉港。自冬䢐春﹐郡邑戒嚴。

五年﹐永曆在桂林。

三月﹐成功寇同安。同之九都民好鬥﹐偕守將拒於店頭山﹔成功斬數騎﹐兵民奔潰。至同安﹐守將王彪﹑折光秋﹑知縣張效齡棄城遁。成功入據之﹐以葉翼云爲同安縣﹔復寇泉州。

七月﹐我佟國器﹑陳錦﹑李率泰三帥援至。鴻逵入潮﹐成功入島﹔以丘縉﹑林壯猷守同安。官軍日夜攻﹐破之﹔殺縉﹑壯猷﹑翼云及教諭陳鼎﹝鼎﹐永華父﹔丙戌舉人﹞﹐屠其城。

六年﹐永曆在肇慶。成功募兵於銅山。

三月﹐以施瑯﹑楊才﹑黃廷﹑柯宸樞﹑康明﹑張英等寇漳浦。守將王起鳳降﹐授鐵騎鎭﹐尋攺正兵鎭﹔教以學射﹐教以騎馬﹐割馬耳者同首功。殺馬如屠﹐自起鳳始。尋下雲霄﹐抵詔安﹐屯分水關﹔令黃廷守盤陀嶺。官軍攻盤陀﹐宸樞死之。

七月﹐永曆遣使至島﹐封成功爲延平公。

七年﹐潮人黃海如﹑陳斌道成功入潮。是年﹐全粵俱奉永曆。守潮者﹐永曆鎭帥新泰侯郝尙久也﹝「成仁錄」曰﹕『尙久﹐本李成棟部將。永曆中﹐封新泰候﹔守潮州。順治七年投誠﹐仍守潮州。十年﹐平南王尙可喜以劉伯祿代之﹔尙久拒命﹐復歸永曆﹐求助於成功。成功兵至﹐又拒不納。靖南王耿繼茂與哈哈木攻下之﹐尙久投井死﹞。自鴻逵據潮之揭陽﹐鄭﹑郝兩家𨿽同奉朔﹐各相疑忌。旣而﹐尙久投誠。成功入南洋剿賊許隆﹑楊廣﹐遂渡達濠剿賊張禮﹔鴻逵邀入揭陽﹐剿賊陳敬﹑李峯﹐殺我潮鎭騎兵數百﹔至碣石衛﹐爲賊蘇利所敗﹝「成仁錄」曰﹕『蘇利﹐海丰人。永曆中﹐授將軍﹔據碣石衛﹐縱橫粵東。順治七年﹐天朝以左都督啗之﹔利不剃髮﹐外受羈縻。以壤接成功﹐懼爲所並﹐借我爲重﹐陰持兩端。及十八年遷界令下﹐利乃拒命﹐殺我防將﹐連下濱海數縣。康熙二年﹐討平之﹞。

六月﹝按原刊爲「年」﹞﹐寇潮州﹐城守不下﹔遣甘輝殺賊黃亮采於峽山﹐敗粵東合提督於潮陽。

時兩島爲彩﹑聯所據。其將章雲飛恣肆不道﹐成功密與諸部計曰﹕『兩島﹐吾家臥榻之側﹐豈容人鼾睡』﹗乃嚴部勒﹐自揭陽揚帆。中秋抵廈門﹐聯方醉臥萬石巖。巖踞城東數里﹐鑿石成洞﹐奇險可居﹔聯所結構也。報至﹐不得通﹔詰朝酒醒﹐出見成功﹐交拜極歡。成功笑曰﹕『兄能以一軍相假乎』﹖聯未對﹐諸執銳者前矣﹔「唯唯」惟命。於是麾軍過聯船﹐諸將皆讋伏莫敢動。成功遂並聯軍﹐斬章雲飛﹔威稜日憺﹐海上軍皆屬焉﹐可四萬餘人。未幾﹐邀聯遊萬石巖﹐微諭以刺之﹐隱其屍﹔陽爲遁去。成功之將至也﹐聲名藉甚﹔彩議全軍出避﹐聯不從﹐復不設備﹐故及。彩率所部漁獵海南﹐數載不歸﹔成功慰復之﹐卒於家。

十一月﹐永曆在南寧。

十二月﹐天兵徇廣州﹐永曆鎭帥江寧伯杜永和奔瓊州﹔成功謀往接之。

八年正月﹐率眾而南。

二月﹐舟次平海衛﹐鴻逵棄揭陽回島。閩撫張學聖按泉﹐調莆郡侯馬得功取廈門。鴻逵未至﹐鄭芝莞無守備﹐得功先遣數十騎渡五通登岸﹐兵民望見皆潰﹐遂入島。隆武閣部峽江曾纓死之﹝纓字二云﹐峽江人。萬曆丙辰進士﹐官工部﹐忤璫削奪。崇禎中起用﹐歷官工侍。隆武擁立﹐以東閣大學士召入閩﹐又與芝龍不合﹔旣從成功浮沈海上。官軍入島﹐家人請遁﹔纓曰﹕『吾今日猶得正命淸波也』。於是月晦﹐自經死﹔門人陳泰爲經紀其喪。嗟夫﹗甲申之後﹐事之傳疑者多矣。若纓之亡命海表﹐引義慷慨﹐毫無纖翳﹐謂非昭回日月者乎﹗或謂纓思文上相﹐旣無所建白﹐入閩又一籌莫展﹔然值馬﹑阮之姦﹐又遇芝龍之二﹐心力枉拋﹐無可柰何也。詩云﹕『𨿽無老成人﹐尙有典刑』。纓死﹐鄭氏典刑替矣﹞。不數日﹐鴻逵至﹐攻圍馬得功﹔得功欲退﹐厄於渡﹐謂鴻逵曰﹕『公等家口俱在安平﹐脫得功不出﹐恐不利公家』﹗鴻逵患之﹐且不虞成功之迅至也﹐逸之。四月﹐成功至自平海﹔得功去兩日矣。成功大悔恨﹐按失律罪殺芝莞。芝莞﹐成功從叔也﹔諸將悚栗﹐兵勢復振﹐凡六﹑七萬人。鴻逵遁泊白沙﹐築寨以居。

左先鋒施瑯﹝施世綸父﹞得罪﹐逃歸天朝。瑯之事成功也﹐年最少﹔風宇魁梧﹐號知兵﹐自樓櫓﹑旗幟﹑伍陣相離之法﹐皆瑯啟之﹐然頗恃才而倨。有標兵得罪﹐逃於成功﹐瑯禽治之﹔馳令勿殺﹐瑯已斬之。成功怒﹐捕瑯﹔逮其家﹐殺瑯父及弟顯。顯時爲援剿左鎭。瑯夜逸﹐顧四塞環海﹐無敢問渡﹔匿荒谷中﹐饑且死。適佃兵鋤園老矣﹐望見五花豹隱臥﹐大驚怖﹔頃之﹐傫然施瑯也。瑯亦驚定﹐且告之故。佃兵聞其勇也﹐慰撫之﹔以簞食魚羹餉之。然已憊甚﹐肌革慘檁。時成功購瑯急﹔曰﹕『此子不來﹐必貽吾患』﹗令國中捨匿者族。食畢﹐乃謀之所部蘇次將茂。夜同叩次將門﹐門啟﹐佃兵乃去﹔茂則大驚失色曰﹕『大哥安得畱此』﹗旣已﹐無可柰何。居二日﹐迹至蘇家﹔乃伏瑯臥內﹐令其妻隅坐﹐以衣覆之。又二日﹐假以一舟﹑一劍﹑一豎子﹐夜渡五通﹐入安平依鴻逵。厥明﹐茂席槁請罪軍門﹔成功赦而封之以瑯職。久之﹐瑯歸天朝﹐授水師提督﹐駐海澄。

五月﹐成功寇南溪﹐敗漳鎭王邦俊。

十一月﹐與提督楊名髙戰於小營嶺﹔名髙大敗。

十二月﹐寇漳浦﹔守將楊世徳﹑陳堯策降。

九年正月﹐寇海澄﹔潮驟漲﹐達城垣﹐城守郝文興降﹐授左都督。

二月﹐寇長泰﹔我副將王進與中軍提督甘輝遇於北溪。進﹐大名人﹐號老虎﹔輝﹐海澄人﹐足■﹝輕上足下﹞。此兩人﹐俱雄健聞於軍﹐久念一決雌雄。乃奮撾傅矢﹐以兩馬相當﹔輝揕進則隱之﹐進彀輝亦落之。自辰至午﹐縱橫跌宕﹐觀者竦踴﹐以爲神亭之技。迨兩家兵至﹐乃解。進入長泰﹐輝日夜攻弗克。我總督陳錦援至﹐戰於江東橋北。錦潰﹐奔泉州。復攻長泰﹐城陷﹔進獨與數十騎從城西門出走郡城﹐漳屬俱下。

五月﹐我金衢總兵馬逢知來援。戰少利﹐突入郡城。成功圍之﹐弗下﹔防鎭門山以水灌之﹐堤壞弗浸。城中食盡﹐人相食﹔枕藉死者七十餘萬人﹝聞之故老言﹕城中人旣無所得食﹐又遭泒垛﹑索餉之慘﹐夜敲瘦骨﹐如聽瓦聲。第宅萬戶﹐門巷洞開﹐落落如遊墟墓。殘鼠饑鳥﹐白晝蹲踞幾上。解圍﹐百姓存者僅一﹑二百人。此一﹑二百人﹐其所死者﹐非父兄﹑卽子弟﹔指溝中白骨﹐歷歷數其姓字告人。然气息僅續﹐言𨿽悲不能下一淚。又言﹕九月間﹐有士人素慷慨﹐率妻子閉戶﹐一慟而絕﹔鄰捨兒竊煮食之﹐見腸中累累皆故紙﹐字畫隱然可辧﹐鄰捨兒亦廢箸而絕。先輩周亮工嘗爲「淸漳城上」詩﹐以紀其事﹔酸楚淒痛﹐戚戚不忍讀竟也﹞。

七月﹐陳錦軍於鳳山尾。其奴庫成棟刺其首﹐降成功。成功嘆曰﹕『僕隸之人而皆戕其主﹐是天下無刑也』﹗賞其功﹐厚給其家﹔而梟懸之。民是以皆服。

十月﹐金固山援至﹐圍解。時成功久頓堅城﹐師老糧匱。兵及古縣﹐成功令右衝鋒鎭柯朋接戰而敗﹔禮武鎭陳鳳援之﹐亦敗﹔右武衛周全斌援之﹐又敗。成功退﹐不納其蓋﹐是以大崩。收兵保海澄﹐入島。

是時﹐永曆在安隆所。封李定國爲西寧王﹔蹶我定南王孔有徳於桂林﹑敬謹親王尼堪於衡州。

十年五月﹐金固山攻海澄﹐城壞百餘丈。成功親立雉堞堵禦﹐左右死者層積。與諸將飲敵樓﹐指揮自若﹐益治軍。旣矢炮雨集﹐成功乃大呼曰﹕『天尙贊我﹐無落吾事』﹗須臾下息﹐炮碎其座。忽一空炮遞發﹐成功咋謂諸將曰﹕『是將臨城矣』﹗勒兵持斧以待﹔巡曰﹕『敵至方砍』﹗官軍渡濠入其郛﹐大呼登城。有廝養卒者舉巨斧砍﹐眾從之﹔讓登者塡濠。固山宵遁。廝養卒乃拜都督﹐而澄守益堅。

當是時﹐瀕海驛騷﹐饋饋不給﹔以黃愷爲餉鎭﹐專科派。愷小有才﹐陰賊招權﹔雇金錢﹐民無聊生。成功收殺之。鄭氏兵興以來﹐紀律嚴肅﹐禁絕淫掠﹔軍行﹐孺子﹑婦人至與爭道。惟燔橋﹑墮邑﹐酷剝富民云。

九月﹐爲尙久叛故﹐官軍攻潮州。尙久因文興走島乞援﹐以陳六禦救之﹔尙久不敢納﹐潮破。成功收鷗汀貝土賊而還。

其明年﹐本朝遣鄭﹑賈二漢官招安﹔賜成功海澄公爵﹑芝龍同安侯﹑鴻逵奉化伯﹑芝豹左都督。成功弗從﹔二人遂攝芝豹同成功嫡母顏入京。時方議撫﹐成功登岸措餉﹐縱橫福﹑興﹑漳﹑泉等郡。

十月﹐復遣葉﹑阿二滿員議撫。成功逆命﹐葉﹑阿怒﹐歸報天子﹔遂寘同安侯於髙﹝按原刊爲「刀」﹞俎﹐戍芝豹於寧古塔。成功亦不顧。

十二月﹐寇漳州﹔漳鎭標劉國軒開門納之﹐守將朴世用﹑魏標﹑知府房星燦﹑知縣周瓊﹑李奇生﹑範進等降﹐十邑俱下。乘勝略泉州屬邑﹐泉帥韓尙亮城守不下。

時水陸兵勢熛至風起﹐浸尋衍溢﹐坐論海王。乃分所部爲七十二鎭﹔立儲賢館﹑儲才館﹑察言司﹑賓客司﹐設印局﹑軍器諸局。令六官分理庶事﹐以壬午舉人潘賡昌兼吏﹑戶官﹐丙戌舉人陳寶鑰爲禮官﹐世職張光啟爲兵官﹐浙人程應璠爲刑官﹐丙戌舉人馮澄世爲工官。攺中左所爲思明州﹐以鄧會知州事。奉監國魯王﹑盧溪王﹑寧靖王居金門﹔凡諸宗室﹐悉厚贍之。禮待避地遺臣王忠孝﹑盧若騰﹑沈佺期﹑辜朝薦﹑徐孚遠﹑紀許國等。此數人﹐鄭之上客也﹐成功不敢與講均禮﹔軍國大事﹐悉以諮之。凡所便宜封拜﹐輒朝服北向稽首望永曆帝座﹐令禮官讀疏畢﹐抗手焚之。以煽誘愚民﹐鼓動天下。

十二年正月﹐以林勝等寇仙遊。

五月﹐忠振伯洪旭﹑北鎭陳六禦寇舟山。守將巴臣興降﹐以六禦守﹔後爲官軍所襲﹐死之。旭招降我臺州鎭馬信﹑寧波鎭張洪徳。

六月﹐墮安平鎭﹑漳州及惠安﹑南安﹑同安三邑。

十一月﹐我定遠大將軍庶子王入閩。成功回島。

十三年春﹑正月﹐庶子王略沿海。三月﹐官軍自泉州出攻兩島﹐爲暴風飄壞﹔分兵攻白沙﹐弗克而還。

夏﹑五月﹐斬蘇茂。茂率前衝鎭黃梧寇揭陽﹐無功歸﹔惡其失律﹐又縱施瑯也。

六月﹐成功畱食重海澄﹔以梧守東南門﹑茂部將蘇明守北門﹑角宿鎭康澄守西門﹑其餘金武﹑木武﹑土武等鎭錯綜於外。

六月﹐成功將北略﹐克日解纜。梧陰歸命﹐謀定﹐謁蘇明﹐飲東門樓﹐比置言蘇茂事﹔明嘆焉。梧曰﹕『本藩養將士如分槽﹐肥則啖之』﹔明復嘆。又曰﹕『我等飄泊海外﹐未有歸著﹔天之眷淸﹐悢悢無已﹐吾歸淸決矣』﹔明以爲戲。起而免冑﹐發已剃矣﹔左右悉露刃﹐明愕然。亦懼茂罪之及也﹐頃之曰﹕『兄能爲之﹐弟何不爾﹖若依海﹑若歸淸朝﹐亦惟命』。乃挾以俱行﹐左右諸將皆潰去。朝命梧爲海澄公﹐駐漳州﹔明爲多理幾昂邦內大臣。發鄭氏墳墓﹑誅求親黨﹑殺五族﹑竄其家於寧古塔﹐皆梧之力也。

十月﹐庶子王班師。當澄之甫降也﹐甘輝聞亂進攻﹐不勝﹔入土城﹐取蓄積以還。遂奉成功破閩安鎭﹐逼福州。時庶子王重兵在漳﹐王進得罪系獄﹐令出修備。攻之﹐不克﹔轉略溫﹑臺等郡。

十四年春﹑三月﹐永曆在雲南。鴻逵卒於浯州﹝初﹐鴻逵中崇禎庚午武舉﹐爲津撫鄭宗周部將﹐轉隸都督孫應龍麾下。登萊之役﹐應龍敗績﹐逮系天津﹔事白﹐復與同撫張廷拱共事。未幾﹐以芝龍平紅夷功﹐移蔭錦衣衛千戶。中庚辰武進士﹐故事勳衛射策甲科﹐加三級﹐進都指揮使。癸未﹐授副總兵。宏光卽位﹐檄守采石﹐掛鎭海將軍印﹔以擊髙傑﹑張天祿功﹐進封伯。隆武立﹐依芝龍﹔後從成功入海云﹞。成功回島。尋遣將城福州峽江牛心塔﹐以陳斌﹑林銘﹑杜輝等守之。官軍來攻﹐銘﹑輝棄回。斌無援投誠﹔至福州﹐飲以酒而夜殲之﹐凡五百餘人。

甘輝﹑周全斌等攻寧徳﹔滿帥阿克襄體貌胖壯﹐常冠軍﹐率兵迎戰。甘輝親刜之墜馬﹐弗殊﹔手擊殺數十人﹐莫敢逼視﹐輝揮戈攝其首焉﹔重鈞有奇。

十五年﹐永曆遣漳平伯周金湯航海晉成功延平郡王﹑甘輝崇明伯﹑萬禮建安伯﹑黃廷永安伯﹑郝文興慶都伯﹑王秀山祥符伯﹑張煌言兵部左侍郎﹐餘各拜爵有差﹝是秋﹐徐孚遠隨金湯入滇﹔趣安南﹐爲交趾所得﹐要以臣禮﹐不屈而還。孚遠﹐華亭人﹐幾社六子之一也﹞。乃議大舉﹐入寇金陵。

秋﹑七月﹐以黃廷爲前提督﹑洪旭爲兵官﹑鄭泰爲戶官﹐畱守。部署諸將﹐挑力士﹐身披鐵鎧﹐畫以朱碧彪文﹐畱其兩目﹐執斬馬大刀﹐陳其行首﹐而命之曰﹕『但聳立﹐視馬足而砍之』﹗號曰銕人﹔望者以爲神兵﹐左虎衛陳魁統之。甲士十七萬﹑習流五萬﹑習馬五千﹑銕人八千﹐號八十萬﹔戈舟八千﹐揚帆北上。至浙江﹐攻陷樂淸等州縣。次羊山﹐爲暴風飄沒八千餘人﹔幼子從軍﹐溺焉。泊滃洲理楫。

十六年夏﹑五月﹐永曆在永昌。成功至崇明﹐諸將請先取崇明爲老營﹔不聽﹝以張名振之新敗故﹞。

六月癸酉﹐移吳江港口﹔癸未﹐至永勝州﹔庚寅﹐至江陰。

七月癸卯﹐至焦山。謂諸將曰﹕『瓜鎭金陵門戶﹐須先破之』。授諸將機宜﹕令程應璠督右提督馬信﹑前鋒鎭統領余新等進奪譚家洲炮﹔遣材官張亮督善沒水者蕩舟斬斷滚江龍﹐張煌言會水師提督羅薀章各督所部俟斷滚江龍﹐卽進據瓜州上流﹐焚奪滿洲木城﹔大船由南港﹐小船由北港。甲辰﹐自督親軍及中提督甘輝﹑左提督翁天佑﹑先鋒鎭楊祖建大將旗鼓﹐直搗瓜州。我操江朱衣祚﹑城守左雲龍率滿﹑漢騎兵一萬會戰﹐背港而軍﹔炮石交擊。戰未合﹐張亮已斷滚江龍﹔鄭師揚帆﹐兩岸對擊。成功麾重大進﹐右武衛統領周全斌率兵帶甲浮水登岸﹐直破其陣﹔身中五矢矣﹐气益奮。斬雲龍於橋下﹐衣祚奔城。正兵鎭韓英奪門而入﹐登城樹幟。全斌登江介之山以望﹐見韓軍奪門﹐麾兵疾進﹐陷西北隅以入﹐搜殺我兵皆盡。獲衣祚﹐逸之。其守譚家洲及滿洲木城一時幌潰﹐死者不可勝計。後提督萬禮遶出瓜州之後﹐潰其餘卒。以援剿左鎭劉猷守瓜州。監紀推官柯平爲江防﹐兵部侍郎張煌言﹑督理戎政楊朝棟﹑兵部主事袁起震督阮美及薀章等進取蕪湖。戊申﹐亂揚子﹐趣鎭江。我提督管效忠率滇南換班披甲數萬分道馳之﹐不動。夜紮銀山﹐與官軍夾壁。辛亥﹐官軍畱步兵守銀山﹑騎兵移當大路。成功以銀山迫府治爲必爭之地﹐是夜引兵奪而據之﹐列陣以待。遲明﹐官軍復分五道三疊萃鄭壘﹐不動﹔駐騎射如雨。成功令發火炮﹐多鼓鈞聲﹐廊瓦皆動。我兵皆下馬殊死戰。薄午﹐鄭人益奮﹐官軍大北﹐啑血塡濠﹐效忠僅而得免。戰之明日﹐鎭江守將髙謙及知府戴可進等詣成功降。

癸丑﹐登京峴之山﹐大饗士卒。令全斌及援剿後鎭黃昭等守鎭江﹐澄世署道事。乙卯﹐屬邑皆下。以張煌言﹑楊朝棟招撫江南﹝煌言﹐字希緒﹔鄞縣舉人。從魯王入島﹐與盧若騰﹑紀許國﹑徐孚遠諸人交善。或曰己亥之役﹐從安慶山中勒兵會於江﹐兵敗﹐出赴官軍曰﹕『我張侍郎煌言也﹔死當於明處』。遂遇害﹔葬於西湖南屏山﹐大類金陳和尙云。或曰﹕不知所終。嘗考「成仁錄」云﹕『成功旣潰﹐慈谿秀才魏耕上書煌言﹐備陳金陵虛實﹐請以舟師再舉』﹔然則成功旣退﹐煌言尙徘徊江上。又讀「晚村行略」云﹕『甲辰歲﹐有故人死﹔晚村爲位以哭﹐墻壞裂竹﹐擬於西臺之慟。已而﹐葬於西湖南屏山石壁下』﹔必煌言矣。然而何以甲辰耶﹖漳浦陳令君汝咸﹐鄞人﹔其出處存沒﹐必能道之。行當采獲以示來玆﹐無使其無傳焉。煌言事詳後﹞﹐袁起震﹑徐長春招撫江北﹔於是常州﹑徽州﹑池州﹑太平﹑滁﹑和﹑六合等州郡縉紳子弟多欲附者﹐蕪湖縣官﹑守兵皆遁。

甘輝進曰﹕『瓜鎭爲南北咽喉﹐但坐鎭此﹐斷瓜州﹐則山東之師不下﹔據北固﹐則兩浙之路不通﹕南都不勞而定矣』。不聽。癸亥﹐率師登舟進取金陵﹐僞檄四方﹝僞檄有「六月興師﹐敢云趣利﹔十年養銳﹐正欲待時」之句。凡八百餘字﹐皆桀犬也﹐島中有人﹞。

八月丙寅﹐舟至觀音門﹔以黃安總督水師守三叉河口。戊辰﹐由儀鳳門登岸﹐軍於獅子山。招諸將登閱江樓﹐望建業王气。令諸舟一字列碇於江東門外﹐自上新河及蘆州北岸﹔親率十餘騎躬歷城下﹐度營壘。辛卯﹐移營分屯漢西門觀音山第二大橋頭諸山﹔成功與五親軍屯嶽廟山﹐畱前鋒鎭﹑中衝鎭屯獅子山。甘輝進曰﹕『以臣觀之﹐則尙速也。夫兵貴先聲﹐彼眾我寡﹐及其熸且未定其勢﹐宜拔﹔若彼集禦固﹐緩難圖也﹐君必悔之』。不聽。退而告人曰﹕『吾不復此矣』﹗

乙亥﹐官軍千騎薄前鋒營﹐新擊敗之﹔遂輕敵無備﹐縱軍捕魚。成功聞之﹐令張英馳讓﹐新猶如故。有軍士負博進錢數萬﹐逃歸我師﹐具言前鋒軍日稅﹝按原刊爲「脫」﹞甲沐浴觀優﹐擊之必潰﹔且請爲導。辛巳﹐我副將梁化鳳由儀鳳門穴城十餘道﹐束馬櫟陣﹐夜薄新營。化鳳﹐關中人﹔才勇善戰﹐有名東南。新不及甲﹐倉皇出拒。尋皆遊江而逸﹐副將董延中﹑蕭拱柱死焉﹔蕭拱辰遁﹐新就擒。成功聞儀鳳門炮聲﹐遣翁天佑馳援﹐而已無及矣。官軍旣破前鋒營﹐盡出騎兵列於城下。壬午﹐以步卒數千由觀音門搗中堅﹔成功率親軍右虎衛陳鵬﹑右衝鋒萬祿擊敗之。官軍數萬從山後出其背﹐薄左先鋒營。祖督兵轉戰﹐三合三卻﹔後勁鎭楊正﹑援剿右鎭姚國泰敗走﹐前衝鋒鎭藍衍﹑行軍司馬張英死於嵁巖之下。官軍從山上乘其項﹐左武衛林勝及陳魁力戰於山下﹐敗﹔魁領銕人鎧重不可砍﹐乃輿以去﹑或斧以斯之。後提督萬禮力戰於大橋頭﹐亦覆﹔禮﹑勝﹑魁及副將魏標﹑朴世用﹑洪復﹑督理戶官潘賡昌﹑鐘儀衛等皆陣沒﹐惟左右提督﹑右虎衛﹑右衝鋒﹑援剿後鎭軍獨全。成功麾軍急退﹐爭舟而渡。獨甘輝且戰且走﹐至江﹐騎能屬者三十餘人﹐凡所擊殺數十百人﹔馬躓被獲。至城南金水橋﹐余新方屈膝﹐輝怒踢之﹔戟手罵﹐不屈﹐死最烈。

癸未﹐還鎭江。丁亥﹐成功議回島。使馬信﹑韓英督舟師堵守江口﹐周全斌﹑黃昭﹑吳豪爲後殿﹔餘軍次第登舟而還。壬辰﹐至吳淞港。

九月丙申﹐擊崇明不下﹔正兵鎭大監督王起鳳傷炮死。以陳輝﹑阮美﹑羅薀章等守舟山。劉猷與官軍戰於溫州﹐敗績﹐死之。

冬十月甲子﹐成功還島。立忠臣廟﹐祀死難諸人﹐以甘輝爲第一。入祭﹐哭極哀﹔曰﹕『吾早從將軍之言不至此﹐十年之功隳於一旦』﹗

我朝旣定江南﹐乃命將軍達素﹑總督李率泰大搜兩島。十七年五月﹐部分滿﹑漢官軍﹕大船出漳州﹐小船出同安﹔檄廣東投誠許隆﹑蘇利等會島上。成功以陳鵬督諸部守髙崎﹐遏同安﹔鄭泰出浯州﹐遏廣東﹔自勒諸部﹐遏海門。海門在海澄港口。甲子平明﹐漳船風利﹐迫海門。成功令五府陳堯策傳令諸將碇海中流﹐按軍不動﹐揚徽而鼓﹔令未畢﹐呼吸之間漳船猝至。諸將倉猝受命﹐莫敢先發﹔閩安侯周瑞爲我兵所乘﹐與堯策死焉。陳輝舉火﹐滿兵髙躍﹐舟乃得出。向午﹐東風大盛﹐旣得上流﹐成功自手旗起師﹐引巨艦橫擊之﹔泰自浯回﹐縱擊。風吼濤立﹐一海皆動。兩軍士踏浪如飛﹔北人不諳水性﹐眩暈﹑顚僕﹑嘔逆不成軍﹐遂大敗﹐僵屍布海面。有滿精卒二百餘人棄船登圭嶼﹐莫敢犯者﹔成功諭以忠義﹐乃降。是日﹐同安船趣髙崎﹐陳鵬約降﹐飭所部勿動﹔官軍恃應﹐船未近﹐涉水爭先。其部陳蟒不與謀﹐曰﹕『此急矣﹗當決一死』﹔麾其屬與殿兵鎭陳漳合擊之。我兵被重鎧﹐退陷於淖﹐遂大敗﹔首領哈喇土星被擒﹐殺滿兵一千六百餘人。成功乃收殺陳鵬﹐以蟒代之。蘇利等後二日至﹐知諸路告卹﹐望太武山而還。素自殺於福州。竟成功之世﹐無敢覆島者。

十八年﹐永曆在緬甸。成功議取臺灣。

臺灣爲土﹝按原刊爲「吐」﹞番部族﹐在南紀之曲﹐當云漢下流﹝臺之星野﹐莫錄其詳。然旣系於閩﹐則宜從閩。閩蓋「禹貢」揚州之域﹐天文牛﹑女分野。按牛﹑女於辰爲丑﹐銀海之屬﹑星紀之次。銀海﹐玄武象也﹔星紀﹐吳越分也。劉向曰﹕『吳越屬斗﹑牛﹑女分』。晉﹑隋﹑元志﹕『吳越其辰在丑』。說者謂臺在泉州之窮南﹐去福州遠甚﹐不宜爲銀海之屬﹔又在漳州之極東﹐去吳越遠甚﹐不宜爲星紀之次。遂以臺分野﹐當在女﹑虛之交者。虛﹐玄枵之次﹔在子之辰。以臺之稍迆而東﹐疑其越次﹑越辰﹐亦坐井之見。今以近事考之﹐明時澎島統於泉﹐泉爲牛﹑女﹐則臺可無疑。以近地考之﹐臺海西界於漳﹑南鄰於粵﹝按原刊爲「越」﹞﹑北則閩安對峙﹐漳分野視閩﹐而粵分野視漳﹔臺之壤接﹐獨不屬牛﹑女乎﹖唐僧一行雲﹕『星紀﹐當云漢下流﹐百川歸焉﹔故其分野﹐自河南下窮南極之曲』。東南負海爲星紀﹐則臺宅東南﹐仍屬牛﹑女﹐又與一行之說相符矣﹞。東倚層巒﹐西迫巨浸。北之雞籠城﹐與福州對峙﹔南則河沙磯﹐小琉球近焉。周袤三千餘里﹐孤嶼環瀛﹐相錯如繡。物產之利﹐耕耘並耦﹔果陏蠃蛤﹑硫磺﹑水藤﹑糖蔗﹑鹿皮一切日用之需﹐無所不有。土番魋結﹐百萬爲羣﹔裸體束腰﹐射飛逐走﹐疾於奔馬。固東南之一大聚落也。自鷺門﹑金門迆邐東南以達於澎湖﹐可數幹裏。風濤噴薄﹐悍怒斗激﹐瞬息萬狀。子午稍錯﹐北則墜於南風气﹐南則入於萬水朝東﹐皆有不測之憂。又東至臺之鹿耳門﹔鹿耳門之旁﹐夾以七鯤身﹑北綫尾﹐海道紆折﹐僅容數武﹐水淺沙膠﹐𨿽長年三老﹐不能保舟之不碎。余乃山羅礁擁﹐無所由入。其險且不測如此。臺自破荒﹐不載版圖。前明宣徳太監王三保舟下西洋﹐因風過此。嘉靖末年﹐海寇林道幹作亂﹐遁入臺﹔都督兪大猷追之﹐知水道紆曲﹐時哨鹿耳門外以歸。道幹旣逸﹐顏思齊勾倭屯聚﹐芝龍附之﹔未久而去。荷蘭人遭風飄此﹐借地於倭﹔不可﹐紿之曰﹕『願得地如牛皮﹐多金不惜』﹔許之。乃剪皮爲絲﹐圈城里許。盤踞臺地兵不滿千﹐南北土酋咸砥屬焉。

成功自江南喪敗﹐地蹙軍孤。念永曆亡在外﹐存否不可知﹔第仿天復﹑天佑故事﹐孤持正朔。乃稍稍議遷﹔適紅夷甲螺何斌負債走廈﹐盛陳沃野千里﹐爲四省要害﹐橫絕大海﹐實伯王之區﹔且言可取狀。諸部羣集﹐以險遠爲難﹔談極日而不決。成功銳意﹐捩舵束甲﹔於是遂行。

三月﹐泊澎湖。巡曰﹕『視吾鷁首所向』﹗至鹿耳門﹐則水驟漲丈餘﹐大小戰艦■﹝口銜﹞尾而渡﹐橫縱畢入。紅夷大驚﹐以爲自天而下。成功以手加額曰﹕『此天所以哀孤而不委之壑也﹗天赦孤臣﹐必有寧宇矣』。引兵登岸﹐克赤嵌城。荷蘭戰不利﹐退保王城。歸一王以死拒之﹐鄭人攻不克﹔乃築籧篨﹐環七鯤身以逼之。

是秋﹐銅山將郭義﹑蔡祿投誠﹐挾忠匡伯張進以行﹔進自燒殺。君子謂﹕『張進於是乎男子』﹗

冬﹑十月﹐棄同安侯於柴市﹔子孫在京者皆戮之。遷各省沿海邊界居民﹐以絕接濟。

十二月﹐成功復攻王城。因風縱火﹐燒其夾板﹔敗者益大﹐終無降意。成功使告之曰﹕『此地乃先人故物。珍寶不急之物﹐悉聽而歸﹔地歸我﹐兵始罷』。荷蘭乃降﹐送之歸國。諸土酋皆受約束。就土城居之。攺臺灣爲安平鎭﹑赤嵌城爲承天府﹔總曰東都。設府曰承天﹐縣曰天興﹑萬年。

成功旣聞遷界令下﹐嘆曰﹕『使吾徇諸將意﹐不自斷東徵得一塊土﹐英雄無用武之地矣。沿海幅員上下數萬里盡委而棄之﹐使田廬丘墟﹑墳墓無主﹐寡婦孤兒望哭天末﹐惟吾之故﹔以今𨿽披猖﹐亦復何用。但收拾餘燼﹐銷鋒灌燧﹑息兵休農﹐待天下之淸未晚也』。乃立興法﹑辟刑獄﹑起學宮﹑計丁庸﹑養老幼﹑卹介特﹑險走集﹑物土方﹔臺灣之人﹐是以大集﹐鄭氏遂安。

聖祖之元年﹐永曆在滇城﹔或曰幽矣﹐或曰殺矣。成功猶奉永曆朔。

二月﹐有謗忠勇侯陳霸歸款本朝﹐以全斌之甲伐之。霸﹐石井人﹔平虜步將﹐而成功之姻也。鎭南澳十餘年﹐與許隆﹑蘇利數百戰﹐粵人畏之如虎﹔但性傲多怨。全斌至﹐霸不禦敵﹐入廣東投誠﹔授慕化伯。蓋蜚語所中云。

成功旣治家嚴刻﹐長子經居島頗耽聲色﹐狎老女﹐與乳嫗通﹐生子。成功聞之﹐大怒﹔令黃昱﹑洪有鼎至島﹐諭鄭泰監殺經及經母董﹐以教兒不謹也。諸部大驚﹔又知成功病革﹐或亂命﹐謀保全。謂經﹐君子也﹐不可拒父﹔推泰﹐泰於成功爲兄行﹐謂兄可拒弟﹔克期舉事。值全斌自南澳回﹐亦奉成功旨﹔諸部誘執之。洪旭密招臺灣親信戴﹝捷﹞爲援。

五月庚辰﹐明延平郡王詔討大將軍朱成功病殂於臺灣。自成功起隆武元年﹑迄永曆十六年﹐凡十有七年。當是時﹐年三十九。臺人以其弟襲爲護理。

六月﹐赴至島﹔經嗣位。

居亡何﹐泰與洪旭﹑黃廷﹑蔡鳴雷議曰﹕『先藩連年用兵﹐徒苦父老。東行之時﹐猶令權宜通好。今日當爲桑梓計﹔卽不能成敗未可知﹝﹖﹞』。我靖南王耿繼茂﹑總督李率泰以成功死﹐遣人招諭。經復繼茂書曰﹕『日在鷺﹑銅﹐多荷指教。讀「誠來誠往﹑延攬英雄」之語﹐𨿽不能從﹐然心異之。閣下中國名豪﹑天人合徵﹔金戈鐵馬之雄﹐固自有在。頃承惠書﹐辱賜教誨﹐而諄諄所言﹐尙襲遊說之後談﹔豈猶是不相知者之論乎﹖東寧偏隅﹐遠在海外﹐與版圖渺不相涉﹔𨿽夷落部曲日與爲鄰﹐正如張仲堅遠絕扶余﹐以中土讓太原公子。閣下亦曾知其意乎﹖所雲貴朝寬仁無比﹐遠者不棄﹔以耳目所聞見論之﹐如方國安﹑孫可望﹐豈非竭誠貴朝者﹐今皆何在﹖往事可監﹐足爲寒心。閣下倘能以延攬英雄﹑休兵息民爲念﹐卽嚴飭部曲慰安邊陲﹐羊陸故事敢不勉承﹗若夫疆場之事﹐一彼一此。勝負之數﹐自有天在﹔得失難易﹐閣下自知﹕亦無容贅也』。泰等請經﹔經曰﹕『吾將東﹐諸君善圖之﹗議照朝鮮事例』。遣楊來嘉入奏待命﹐不報﹔來嘉還。

於是經出全斌爲五軍督都﹑陳永華爲諮議參軍﹑馮錫範爲侍衛﹐率師往臺。黃昭﹑蕭拱辰奉襲﹐謀拒經。臺之諸部﹐陰持兩端。十月晦﹐經至﹔或潛道以入﹐營於寮港。十一月辛未﹐昭會諸部攻經。大霧晝冥﹐跬不可視。獨昭先至﹐破營入﹔經潰﹐幾爲所窘。全斌率左右數十人力禦﹐經還﹐射之殪。忽而霧消﹐日向午矣。其眾驚亂﹐或斗﹑或否﹔旣皆逡巡稅﹝按原刊爲「脫」﹞甲。經遂入臺﹐收殺桂應菁﹑曹從龍﹐余寘不問﹐待襲如初。

二年﹐經旣靖臺人﹐滇城赴至﹐猶奉朔稱永曆十七年。

居亡何﹐殺鄭泰於金門。泰貲以巨萬百數﹐而吝於一錢﹔潛結黃昭﹐事露。經乃佯入澄﹔過金門﹐寘酒邀泰﹐縊殺之。泰子纘緒﹑弟鳴駿亡歸淸﹐授伯爵。蔡鳴雷﹑蔡恊吉﹑蔡原及忠靖伯陳輝﹑武衛楊富﹑虎衛何義等先後投誠﹐各授爵有差。於是天子始銳意南徵﹐遣人入海請合紅彜﹐攻島命下矣。

十月﹐耿繼茂﹑李率泰﹑滿洲郎賽調投誠官軍合紅彜舟出泉州﹐提督馬得功出同安﹐黃梧﹑施瑯出漳州﹐分道疾進。經部分死士﹐令全斌禦之。癸丑﹐遇於浯州烏沙。時紅彜夾板十餘舟巋巨如山﹑泉船三百箕張而下﹔全斌以二十艨艟往來奮擊﹐剽疾如馬﹐紅彜炮無一中者。投誠諸軍云翔而不敢進﹔得功殿﹐爲全斌所殪。已而繼茂﹑率泰各濟師﹐梧﹑瑯麇至﹔眾寡不敵﹐退守銅山。官軍入島﹐隳兩城﹐棄其地﹐收其葆貨﹑婦女而北﹔島內之民爛焉。

十一月﹐杜輝自南澳入廣投誠。

十二月﹐寇雲霄﹔爲浦鎭王晉功所破。

三年三月﹐黃廷﹑周全斌﹑林順等投誠﹔各授爵有差。自是之後﹐親族兵將﹐大抵無慮皆望气歸款﹐取大官以去﹔獨有永華﹑錫範等及經還臺。大小庶事﹐悉付永華。永華爲政頗雜儒術﹐與民休息。攺東都爲東寧﹐置天興﹑萬年二州﹔頗分諸將土地。修菟裘﹐度曲徵歌﹐視無西意。

四年﹐水師提督施瑯掛靖海將軍印﹐疏請攻臺。船至外洋﹐爲颶風飄散﹔不克而歸。調瑯及全斌歸京﹐移投誠兵將駐各省。

八年春﹐上命率泰及滿員明珠﹑蔡毓榮等來漳﹐以興化知府慕天顏招諭臺灣﹐騰書來往。經復率泰書云﹕『蓋聞佳兵不祥之器﹐其事好還。是以禍福無常倚﹑彊弱無常勢﹐恃徳者昌﹑恃力者亡。曩歲思明之役﹐不佞深憫生民疾苦暴露﹑兵革連年不休﹐故遂全師而退﹔遠絕大海﹐建國東寧﹐於版圖疆域之外﹐別立乾坤。自以爲休兵息民﹐可相安於無事矣。不謂閣下猶有意督過之﹔欲驅我叛將﹐再啟兵端。豈未聞陳軫蛇足之諭與養由基善息之說乎﹖夫苻堅寇晉﹐力非不彊也﹔隋煬徵遼﹐志非不勇也﹕此二事﹐閣下之所明知也。況我之叛將逃卒﹐爲先王撫養者二十餘年﹔今其歸淸者﹐非必盡忘舊恩而慕新榮也。不過憚波濤﹑戀鄕土﹐爲偸安計耳。閣下所以驅之東侵而不顧者﹐亦非必以才能爲足恃﹑心迹爲可信也﹔不過以若輩之叵測﹐姑使前死﹐勝負無深論耳。今閣下待之之意﹐若輩亦習知之矣﹔而況大洋之中﹐晝夜無期﹐風雷變態﹐波浪不測。閣下兩載以來﹐三舉徵帆﹔其勞費得失旣已自知﹐豈非天意之昭昭者哉﹖所引夷齊﹑田橫等語﹐夷齊千古髙義﹐未易齒冷﹔卽如田橫﹐不過齊之一匹夫耳﹐猶知守義如此不屈。而況不佞世受國恩﹑恭承先訓者乎﹗倘以東寧不受羈縻﹐則海外列國如日本﹑琉球﹑呂宋﹑安南﹐近接浙﹑粵﹐豈盡服屬﹖倘以敝哨出沒爲虞﹔實貴旅臨江﹐不得不遣舟偵邏。若夫休兵息民﹐以免生靈塗炭﹔仁人之言﹐敢不佩服。至於厚爵重祿﹐永世襲封﹔海外■﹝派﹐孑代氵﹞臣﹐無心及此。敬披腹言﹐仰祈垂監』﹗其復明珠書云﹕『蓋聞麟鳳之姿﹐非藩樊所能囿﹔英雄之規﹐非遊說所能惑。但屬生民之主輔﹐宜以覆載爲心﹐使跂行喙息咸潤其澤﹔匹夫匹婦有不安其生者﹐君子恥之。頃自遷界以來﹐四省流離﹑萬里邱墟﹐是以不榖不憚遠引﹐建國東寧﹔庶幾寢兵息民﹐相安無事。而貴朝尙未忘情於我﹐以致海濱之民流亡失所﹐心竊憾之﹗閣下銜命遠來﹐欲爲生靈造福﹑流亡復業﹐海宇奠安﹐爲徳建善﹔又陪使所傳﹐有不削髮登岸及置貿衣冠等語﹐言頗有緒。而臺諭傳未詳悉﹐惟諄諄以迎敕爲辭。事必前定﹐而後可以寡悔﹔言必前定﹐而後可以踐迹。丈夫相信於心﹐披腹見膽﹐磊磊落落﹔何必遊移其說﹗特遣刑官柯平等面商妥當﹔不榖恭承先訓﹐恪守丕基﹐必不棄先人之業﹐以圖一時之利。惟是生民塗炭﹐惻焉在念﹔倘貴朝果以愛民爲心﹐不榖不難降心相從﹐遵事大之禮。至通好之後﹐巡邏兵哨自當弔回﹔若夫沿海地方﹐俱屬執事撫綏﹐非不榖所與焉。不盡之言﹐俱在敝使口中﹔惟閣下教之﹗俾實稽以聞』。議照朝鮮事例﹔經遣柯平﹑葉亨入奏待命﹐不報。方是之時﹐四海無事﹐天子厭兵﹔鄭氏遠﹐故釋弗誅。經令宣毅前鎭江勝等爲遊徼﹐往來島上﹐踞步頭互市﹔沿海居民﹐頗接濟爲姦利。

十二年冬﹑十一月﹐我平西王吳三桂據雲南﹑四川﹑貴州以叛。

十三年春﹑三月﹐靖南王耿精忠據福建﹐執總督範承謨﹑殺建寧同知諭三畏以叛﹝承謨治吳﹐廉正有聲﹔諸墨吏望風股栗。當文風披靡之日﹐拔韓菼於儕伍之中﹐卒爲名儒。入閩時﹐三桂旣反﹑耿逆將萌﹐承謨承旨陰爲調度。三月望日﹐精忠僞召承謨計事﹔幽之蒙谷﹐並殺三畏﹐據有全閩。承謨義在必死﹐不食旬日﹔然且不死﹐獨坐三年。官軍入閩﹐然後見殺。夫承謨知耿藩將亂﹐駐節南劍﹐控制上游﹐號召漳﹑泉之師造逼峽江﹔精忠𨿽橫﹐亡可立俟。而投身虎穴﹐坐受羈絏﹐有足惜者﹔然可謂全節大臣矣。承謨﹐遼東人﹔壬辰進士﹐謚忠貞。閩人祀之薛老峯下﹐蓋福州之烏石山也﹔頗與柏帖睦爾之塚﹝按原刊爲「冢」﹞相望焉﹞﹔馳數騎傳檄﹐七建皆下。使黃鏞入島﹐請濟師。授提督王進功平北將軍﹐令入見﹐羈之福州﹔海澄公黃梧平和公﹐梧病疽死﹐子芳度權知軍事﹔海澄總兵趙得勝威遠將軍﹐漳浦總兵劉炎寧遠將軍。

夏四月﹐潮州總兵劉進忠以城降於精忠﹔授寧粵將軍。夜並我續順公沈瑞軍﹐徙其家於饒平。經使禮官柯平入福州﹐報黃鏞之聘也。

五月﹐精忠調得勝兵﹐得勝不從﹔邀右武衛劉國軒﹑左虎衛何佑於海澄﹐議奉經。

五月﹐經以陳永華爲畱守總制﹔率侍衛馮錫範﹑兵官陳繩武﹑吏官洪磊等奉永曆二十八年正朔﹐渡海而西。授得勝興明伯﹑左都督。自經東遁﹐偸安愒日﹐甲兵鈍敝﹐船不滿百﹑軍不滿萬﹐精忠頗易之。經遣人說精忠﹐借漳﹑泉二府爲召募﹔精忠不允﹐於是耿﹑鄭交惡。

五月﹐錫範取同安﹔守將張學堯降﹐授蕩虜伯﹑左先鋒。精忠懼﹐以都尉王進守泉州。王進者﹐老虎也﹔時已降耿﹐望亦稍衰﹝進﹐初爲閩將﹐得罪下吏﹔尋補京口標將﹐承謨廉其能﹐調入閩。後精忠反﹐遂委身焉﹞。

六月﹐進功子藩錫誘殺泉州城守賴玉﹐兵民多從藩錫者﹔遂逐進﹐納款於經。甲午﹐經入泉州﹔授藩錫指揮使﹐政事盡委藩錫﹑繩武。

秋﹑七月﹐官軍圍潮州。精忠不能救﹐納款於經﹔經遣援剿左鎭金漢臣率舟師援之﹐以進忠爲定虜伯﹑前提督。

九月﹐精忠以劉炎爲犄角﹐命王進取泉州。

冬﹑十月﹐國軒及右虎衛許耀敗進於塗嶺﹔追至興化﹐信於城下而還。吳三桂禮曹周文驥使經﹐平耿﹑鄭也。

十一月﹐得勝﹑錫範﹑佑等攻漳浦﹔劉炎降﹐遂援潮州。進忠之被圍也﹐援師金漢臣殲焉。官軍急攻﹐進忠竭力守禦﹐中外隔絕者半載。及炎降﹐鄭人南援﹐敗官軍於黃崗﹐潮圍解。得勝回澄。

十二月﹐以六官算丁錢﹐大索富民餉。

十四年春﹑正月﹐精忠遣張文韜使經議和﹐以楓亭爲界﹔始通好也。

二月﹐何佑寇饒平﹐獲沈瑞以歸﹔授瑞懷安侯。

三月﹐以我經略洪承疇之祠攺祀黃石齋道周﹑蔡江門道憲﹔竄承疇及楊明瑯眷屬百餘口於雞籠城。明瑯﹐崇禎詞林﹔字匋英。煤山之變﹐乘馬過梓宮﹐揚鞭而指之曰﹕『此眞亡國之君者也』﹗

夏﹑五月﹐劉國軒入潮﹐與何佑﹑劉進忠兵數千人徇屬邑之未下者。平南王尙可喜兵十餘萬盡銳來攻﹔相持久﹐國軒食盡﹐議退保潮。平南麾彀騎﹐晨掩佑軍﹔風馳云捲﹐戰於鱟母山下。佑以身先旗﹐矯尾屬角﹐直貫饒騎出其左右。國軒繼之﹐大敗官軍﹔追奔四十餘里﹐斬首二萬有奇﹐捕鹵七千﹐轔籍死者徧滿山谷。當是時﹐何佑﹑國軒威名震於南粵。

六月﹐經帥諸將圍漳州。方經之至島也﹐授芳度徳化公﹑前提督。芳度念與海上世爲仇讎﹐無相見理﹔然軍孤力短﹐遭離大喪﹐惟雌伏蠖屈。陽爲受命﹐陰通本朝﹔每登城北望﹐嘆曰﹕『臣不如桓彜﹐而望爲杲卿』﹗事泄﹐鄭氏環城。芳度年少沈勇﹐墨衰視事。令兄芳泰突圍入粵乞援﹝芳泰﹐平和諸生。幼而不羈﹐善技擊。旣嗣公﹐嘗禦試暢春苑﹐與副將何某爲戈盾之戲。芳泰出手﹐遂中其肩﹔上稱善者久之。歸里數年﹐愛人禮士﹐有退讓君子之風。而享世不永﹐僅得中壽﹐可哀也夫﹞﹐日與諸將分禦四門。經發衝棚龍煩仰攻﹐訇聲震裂﹔雉圯而附於隍者六十餘丈﹐圍中負戶而汲。芳度下火藥﹐絕其緣城者﹔立柵轝土﹐須臾而城完。又置重賞﹐令饒將吳淑﹑陳驥﹑黃翼﹑蔡隆等出輕師﹐躪其壁。鄭人扶傷奔命﹐血流波道﹐剽銳盡喪﹔乃掘濠塹﹐爲持久計。凡閱六月﹐芳度兄芳世自粵提師援且至﹐經謀遁。十月庚申犁旦﹐淑及弟潛開門延敵。芳度登北山之門﹐趣諸軍巷戰﹔不利﹐投開元寺東井以死。不及援師﹐間三日耳。經入漳州﹐授淑平虜將軍﹑後提督﹐潛戎旗二鎭。漳之士民閉戶而詢之﹐收芳度戚族﹐膊其屍於市﹔斵黃梧之棺﹐報海澄也。事聞﹐上震悼﹐爲罷朝﹔贈王爵﹐謚忠勇﹐世襲十二代。

十一月﹐經令禮葬我巡海道陳啟泰於漳東之陂﹝啟泰﹐爲政豪敢有威。甲寅之變﹐會海澄公疽發背﹐漳大蘊亂﹔啟泰輯兵不動聲色﹐卒賴以安。閱五日﹐闔門二十餘口同時死義﹐舛錯如亂麻。啟泰親爲排纘﹐各以序列﹔從容引僚屬入視。諸人相顧失色﹐汗下莫敢出聲﹔啟泰談笑言論自若﹐引義甚髙﹐無異平時。及朝服望闕再拜﹐自經而死。至是﹐經乃下記屬縣設壇﹑備儀仗﹐鼓吹奉引以葬。經窮島餘波耳﹐負固一隅﹐猶知尙徳﹔況於寬大之朝﹐遂良顯忠者乎﹖啟泰﹐遼東人﹔字大來﹐謚忠烈。子汝器﹐安徽撫院﹞。

十五年春﹑二月﹐吳三桂兵至肇慶﹐韶州。碣石總兵苗之秀﹑東莞守將張國勳詣國軒降。我平南王尙之信降於三桂﹔三桂檄讓惠州於經﹐國軒入據之﹐與吳﹑尙二賊畫疆而守。

夏﹑五月﹐精忠守將劉應麟駐汀州﹐徇下江西瑞金﹑石城兩縣。密款於經﹐授奉明伯﹑前提督。吳淑入據之﹐以左武衛薛進思守﹔首叛盟也。

七月﹐經調進忠於潮﹔不至。惡其貳於耿也。

九月﹐王師入閩﹐精忠降。其守將馬成龍以興化納款於經﹐封殄虜伯﹑援剿左鎭﹔許耀入據之。始﹐精忠思與鄭氏並力﹔已而不協﹐我擊其外﹐鄭擊其內﹐前後跋疐﹐以致於敗。

冬﹑十月﹐許耀拒王師於烏龍江。耀雄聲寡謀﹐不在軍事。王師問渡﹐方偃蹇醉淫尼庵﹔又狃於塗嶺之勝﹐益輕敵。官軍未旣濟﹐左右請擊﹔弗從。已而成列﹐倉皇出禦﹐方戰而遁﹔棄軍資﹑鎧仗不可勝數。調趙得勝﹑何佑代之。

十一月﹐精忠守將楊徳以邵武款於經﹐授後勁鎭﹔吳淑入據之。

十二月﹐淑拒王師於邵武城下。霜嚴指直﹐士皴瘃不能軍﹐淑敗還島。進思宵遁﹐應麟奔死潮州。

十六年春﹑正月﹐趙得勝﹑何佑拒王師於興化城下。王師縱反間﹐佑疑得勝貳於我﹔得勝拔劍指天自誓﹐佑猶不信。戰之日﹐佑登臺以望趙師﹔師潰﹐得勝麾中軍抽菆注射﹐應弦皆倒。旣望佑軍之不動也﹐唶曰﹕『吾不幸與若輩同事﹗旣無與戰﹐又無降理﹐赴敵以死﹐固其所也﹐何害』﹗乃從容下馬﹐據胡牀﹐復挽彊殺數十人以死。君子謂得勝知耿矣﹔叛而復降﹐恥莫甚焉。佑乃蓬發而奔﹐踰山墜塹﹐連日饑餓﹐始得達泉﹔興化遂陷。

二月﹐泉﹑漳潰﹐經遁入島。大賞逃亡諸將﹐分汛水﹑陸。

三月﹐我和碩康親王遣僉事朱麟臧入島招撫﹐尋遣興化知府卞永譽﹑泉州知府張仲舉﹑鄕紳黃志美﹑吳公鴻等再申前議﹔弗從。

四月﹐移諸降將入臺。劉炎奔歸本朝﹐磔於燕市。

六月﹐進忠降於三桂﹔尋歸本朝﹐磔於燕市。

國軒棄惠州入島。凡七府﹐一時俱潰。經旣崩剝﹐不知所爲﹔國事盡委國軒。國軒實有將才。

十七年春﹑二月﹐入寇玉洲﹑三叉河﹑福河﹑下滸等堡﹐一時俱下﹔遮我餉道﹐斷江東橋。援兵適至﹐分兵擊敗之﹔夜取石馬﹐數戰皆捷。授國軒中提督。遂揚帆入鎭門﹐取彎腰樹﹑馬洲﹑丹洲諸堡﹔壁碧洲﹐戰於赤嶺。當是時﹐總督郎廷相﹑嗣公黃芳世﹑都統胡兔按兵漳上﹐提督段應舉自泉州﹐寧海將軍喇哈達﹑都統穆黑林自福州﹐平南將軍賴塔自潮州﹐先後來援。國軒及吳淑等兵僅數千﹐飄驟馳突﹐略仿成功﹔當事者委股咋舌﹐莫敢搘捂。

閏三月﹐黃芳世﹑穆黑林與國軒戰於彎腰樹﹐敗績﹔胡兔及副將朱志麟﹑趙得壽戰於鎭北山﹐又敗﹔姚公子﹑李阿哥救之﹐又敗﹔段應舉戰於祖山頭﹐又敗﹔逸入海澄。遂取平和﹑漳平﹐圍海澄三匝﹔斷塹星樁﹐飛鳥莫度。

六月﹐上以按察吳興祚爲閩撫﹔逮郎廷相﹐以隨徵布致使姚啟聖爲總督﹐趣諸軍援澄。攻葛布山三次﹐隔帶水﹐髙壘自完﹐相望而已。庚辰﹐圍中食盡﹐城破。提督段應舉從容自經﹐完節於敵樓﹔總兵黃藍巷戰﹐死於亂兵。滿﹑漢官軍自縊死者甚眾﹐凡亡失三萬餘人﹑馬萬餘匹。晉國軒武平伯﹑徵北將軍﹐吳淑定西伯﹑平北將軍﹐何佑左武衛﹐林升右武衛﹐江勝左虎衛。鄭氛益熾﹐幾五萬人﹔遂取長泰﹑同安。

七月﹐乘勝圍泉州﹔梅勒雅大裏城守﹐不可下。國軒籍民爲兵﹐徇下南安﹑永春﹑安溪﹑徳化等縣。

八月﹐官軍復漳平﹑長泰﹑平和等縣。我學士李光地道喇寧海﹑賴平南由安溪出同安﹐巡撫吳興祚由仙遊出永春﹐提督楊捷由興化下惠安﹐總兵林賢﹑黃鎬﹑林子威帥舟師由閩安出定海﹐克期援泉。

八月﹐林賢等敗樓船中鎭蕭琛水軍於定海﹔經命宣毅後鎭陳諒禦之海山。國軒帥二十八鎭還漳州﹐築十九寨。

九月癸卯﹐吳淑﹑何佑﹑楊徳﹑吳潛﹑陳昌等十一鎭可二萬人軍溪西。丙寅﹐國軒帥二十一鎭與王師決勝於龍虎山。精忠爲左拒﹐賴平南將軍爲右拒﹐啟聖在前﹐胡都統在啟聖前﹔都統麾兵二萬人先合﹐不利﹐啟聖援之﹐奔。精忠故仇鄭﹐乃前拔劍砍地曰﹕『吾得與此賊俱殲﹐死不恨矣』﹔親督戰﹐立斬退縮者三人﹐大呼馳蹂拒馬﹔平西將軍尾之﹐殺海鎭鄭英﹑吳正璽等﹐破營十六座﹐斬首四千﹑捕鹵一千二百餘人﹔凡亡溺﹐以萬數。國軒尾所乘馬﹐泅河以遁。

冬﹑十月﹐啟聖遣中書張雄入島招撫﹔弗從。

十八年春﹑二月﹐經以陳諒爲援剿左鎭﹐敗官軍於定海。

秋﹑八月﹐上以萬正色爲水師提督。

冬﹑十月﹐官軍攻蕭井寨﹐不克而還。十一月﹐吳淑壓死於蕭井寨。啟聖乃大招撫﹐開第於漳州﹐曰「修來館」。不愛官爵﹑銀幣﹑袍服﹐無眞贗皆收之﹔令降者華轂鮮服﹐炫耀於漳﹑泉之郊。漳﹑泉人傳異之﹐乃相喧述﹐猜忌送款﹔言啟聖能致海上豪傑也﹝「閩頌」云﹕時有漁人於海底得篆磚﹐文曰「生女滅雞﹐十億相倚﹔庚小熙皞﹐太平八紀」﹔蓋指姚滅鄭於康熙時也。或曰﹕福州陳所閏造﹞。

十九年意﹑正月﹐正色及總兵陳龍﹑林賢﹑黃鎬﹑楊嘉瑞爲舟師以伐島。正色謀於興祚曰﹕『子沿海與之上下﹐擊其灣澳﹔吾張水師﹐以諸將之銳﹐方船以進﹐逼海壇。子攻其陸﹐吾薄其水﹐破之必矣』。旣謀而行。經命左武衛林陞督率援剿左鎭陳諒﹑左虎衛江勝﹑樓船左鎭朱天貴禦之。旣望我軍﹐畏其眾也﹔退舍而遊﹐棄海壇﹔無所得汲﹐升令數舟取水寮邏。諸戈船望風而潰﹐天貴遂降﹔授總兵。

二月﹐國軒遁入島﹔啟聖承虛復十九寨。海上諸鎭多降者。丁亥﹐正色復兩島。經率錫範﹑繩武及諸將復遁入臺。其母董召而數之曰﹕『馮陳之業衰矣﹐猶有先君黃洪之刃﹐其庸可赦乎﹖若輩不才﹐徒累維桑﹐則如勿往』﹗

二十年春﹑正月壬午﹐鄭經卒於臺灣﹝臺人稱「永曆三十五年正月壬午﹐鄭經薨」﹞﹐年亦三十九。凡嗣位十九年﹐奉永曆正朔﹐佩招討大將軍印﹐稱世子﹔實無所受命。長子克■﹝臧上土下﹞﹐舊爲監國。■﹝臧上土下﹞﹐鄭氏螟蛉子也﹔原姓李﹐經嬖妾林養之。其事祕﹐經莫知也﹔以永華女配之。及經西寇﹐委政永華﹔永華請克■﹝臧上土下﹞爲監國。克■﹝臧上土下﹞嚴毅﹐頗效成功﹔諸弟畏之。迨經敗東還﹐永華亦沒﹔以國付■﹝臧上土下﹞。亡何﹐經死﹔諸弟揚言曰﹕『克■﹝臧上土下﹞非吾骨肉﹗一旦得志﹐吾屬無遺類矣』。董卽命收監國印。兵將入﹐■﹝臧上土下﹞顧謂妻陳曰﹕『耳目有異﹐恐不能相保』﹗陳曰﹕『夫在與在﹑夫亡與亡﹐必不相負』。克■﹝臧上土下﹞旣幽別室﹐諸弟夜命烏鬼拉殺之。董立次子克塽﹔幼﹐發初覆額。授國軒武平侯﹑錫範忠誠伯。以永華爲國之望﹐猶禮待陳﹔躬親撫慰﹐詢其所爲。陳乃愴然淚下曰﹕『昔爲箕帚婦﹐今爲罪人妻﹔官民禮隔﹐願出別室﹐待亡夫百日後﹐卽往地下相從爾』。許之。陳旦夕臨﹐日啜茶數勺﹔卒哭﹐懸帛柩側﹐沐浴整衣冠﹐投環以殉。

夏﹑六月﹐經母董氏卒﹝董頗不答於成功。辛卯之難﹐董踉蹌逃出﹐獨懷其姑木主以免﹔成功敬焉。凡海上所至﹐禁姦止殺﹐董實有力焉﹞。

十月﹐啟聖計招臺灣行人傅爲霖等。建威後鎭朱友發其事﹐爲霖等皆誅﹔及我續順公沈瑞﹐屠其家。瑞妻﹐禮官陳斌之女也﹐釋之﹔鄭氏守義﹐亦自縊死。蓋臺灣將亡﹐一時頓有兩烈婦﹐猶成功之餘烈也。

十一月﹐啟聖疏薦萬正色爲陸軍提督﹑施瑯爲水師提督﹐以圖大舉﹔期以明年。

二十一年﹐施瑯治兵於平海。

二十二﹝按原刊爲「三」﹞年春﹑三月﹐何佑城淡水。

夏﹑六月乙亥﹐官軍發銅山﹐會於八罩嶼﹐窺澎湖。國軒守澎湖﹐知八罩嶼惡﹐六月望問當有颶風至。自督精兵﹐彊逾二萬﹐蜂擁於風櫃尾﹑牛心灣等嶼﹐又率林陞與邱輝﹑江勝﹑陳啟明﹑王隆﹑吳潛等約眾二萬集於雞籠嶼﹐環設炮城﹐陵師守之。沿海巨舟星羅棋布﹐以望覆我師。瑯令大小戰艦﹐於風帆大書將帥姓名﹐知進退﹑定賞罰也。丁亥質明﹐微風振楫﹐徵鼓傳喧。兩軍將合﹐瑯令藍理﹑曾誠﹑吳啟爵﹑張勝﹑許英﹑阮欽爲﹑趙邦試等七船突入賊■﹝舟宗﹞﹐焚殺過當﹐濺血聲喧。時南潮正發﹐前鋒數船爲急流分散﹔國軒師合﹐兩翼齊攻﹐殺傷更甚。瑯望藍理之帆﹐度我軍終不可彊出﹔將自坐大船突圍赴救﹐焚其趕繒船二﹑鳥船一。理傷炮還﹐瑯亦集矢於目。是夜﹐暫收八罩。己丑﹐以甲裳首裹﹐集諸將申軍令﹕自總兵以上﹐皆按以失律罪﹔矜甲面縛﹐將斬之。諸將蒲伏祈請﹐許以立功自贖。兵气復振﹐取虎井嶼。其明日﹐瑯獨駕小舟﹐潛偵諸砦。還﹐令諸軍掘地取泉﹔澎水故多咸﹐及王師雲集﹐泉乃甜出﹐三軍大喜過望。方之耿恭﹐殆爲過之。癸巳誓師﹐分爲八隊。每隊七船﹐各三其疊。瑯自統一隊﹐居中調度﹔以八十餘舟爲後援﹐五十舟從東畔嵵內綴其歸路﹐五十舟從西畔牛心灣內外塹爲疑兵牽制。將戰﹐有風從西北來﹐渰浥蓬勃﹐逢迎王旅﹔士皆股弁。瑯巡師大呼曰﹕『惟天﹑惟今上皇帝之靈﹐尙輔相予』﹗須臾﹐雷動﹐立轉南飆﹐軍復大喜﹔乃裹創疾戰﹐賈勇先登。國軒發火矢噴筒﹐毒焰怒張﹔官軍乘銳夾擊﹐我總兵朱天貴戰死。自辰至日中﹐兵气益厲﹐多殺國軒軍萬餘人﹔殲其將林陞﹑邱輝﹑江勝﹑陳啟明﹑吳潛﹑王隆等﹐燒大小斗艦二百餘艘﹐餘眾多降。國軒知勢不敵﹐乘急舸走﹐從吼門逸去。

澎湖旣破﹐瑯以臺灣未滅﹐爲攻心之法﹐迎降弁目賞以袍服﹑靴帽﹔凡降卒四千餘人﹐給以糧米﹔傷未及死者凡六百餘人醫治之﹐送還臺。降者相謂曰﹕『此所謂生死而肉骨之也』﹔歸共傳說﹐臺灣之人乃無固志。

寧靖王術桂﹐自以太祖之孫﹑寧王權之裔﹐義不可辱﹔度事已如此﹐乃具冠服﹑設賓禮於庭﹐北面再拜天地﹑二祖﹑列宗﹐招臺人從容別飲﹐投環自奮絕脰以死。妾袁氏﹑王氏﹑秀姑﹑梅姐﹑荷姐五人﹐從縊於堂。臺之志士爲流涕曰﹕『嗟乎﹗王孫與北地爭烈矣』﹗而劉國軒﹑馮錫範﹑何佑﹑洪磊等方奉克塽決計投誠。

七月丙申﹐遣劉國昌﹐馮錫珪﹑陳夢煒齎延平王金印一﹑招討大將軍金印一﹑公侯伯將軍銀印五﹐籍土地﹑府庫﹑軍實﹐叩軍門乞降。

八月壬子﹐瑯統舟師至鹿耳門﹔國軒使人徐道以入。令劗發﹐雞犬弗驚﹐市不易肆。凡克塽嗣位二年﹐奉永曆正朔。當是時﹐年十五。自成功初起迄克塽﹐凡三世﹑三十八年﹐而明朔亡。

越日﹐瑯乃刑牲奉幣告於成功之廟曰﹕『自同安侯入臺﹐臺地始有居民﹔逮賜姓啟土﹐世爲巖疆﹐莫敢誰何﹗今瑯賴天子威靈﹑將帥之力﹐克有玆土﹐不辭滅國之誅﹐所以忠朝廷而報父兄之職分也。獨瑯起卒伍﹐於賜姓有魚水之歡﹔中間微嫌﹐釀成大戾。瑯於賜姓﹐剪爲仇仇﹐情由臣主﹔蘆中窮士﹐義所不爲。公義私恩﹐如是則已』。語畢﹐投地大慟。君子嘆之﹐曰﹕『父仇一也﹐鄖公辛賢於伍員多矣』。

乃疏請經略臺灣﹔禮待克塽及諸將帥﹐歸之京師﹐授克塽漢軍公﹑錫範漢軍伯﹑國軒天津總兵﹑何佑梧州副將。立臺灣府﹐領三縣﹕附郭曰臺灣﹐外鳳山﹑諸羅兩縣。分南﹑北二路﹐設兵防﹐爲萬世之業焉。

逮康熙三十九年﹐仁皇帝聖旨﹕『朱成功系明室遺臣﹐非朕之亂臣賊子﹔敕遣官護送成功及子經兩柩歸葬南安﹐如田橫故事。寘冢塚﹐建祠祀之』﹝前蓋挈棺入京行獻俘禮﹞。

●隆武紀年﹝行朝錄之一﹞

余姚黃宗羲太衝撰

帝諱聿鍵﹐小字長壽﹔太祖髙皇帝九世孫﹐封國河南之南陽府。父諱義﹐以唐世子追封裕王﹔母毛氏。帝生三歲﹐祖端王惑於嬖妾﹐囚世子承奉所﹔帝亦從之。稍長讀書﹐卽能識大義﹔𨿽處患難﹐而志气終不挫。年二十八﹐尙未請名。世子爲其弟毒死﹐端王諱之﹐將傳國於次子﹔分守道陳奇瑜入弔﹐謂王曰﹕『世子薨逝不明﹐若又不立其子﹐事必發覺』。王懼﹐始爲帝請名﹐立爲世孫。

崇禎五年壬申﹐王薨﹔帝襲位﹐時年三十一。選妃曾氏﹝諸生文彥女﹞。

七年甲戌﹐流寇披猖。南陽當寇衝﹐顧其城庳薄﹐帝捐千金修築﹔太守陳振豪弗授工﹐帝以爲言﹐毅宗震怒﹐逮震豪置理。帝又援潞王近事﹐乞增兵三千人﹐設參將一員﹐以陳永福充之﹔不許。八年乙亥冬﹐賊再犯南陽。上疏﹕『臣府護衛一千二百人﹐近制以其半爲汴梁班軍﹐給撫臣以下役使﹐無謂﹔惟明詔念臣困厄﹐以全軍見還』﹗毅宗報之曰﹕『南陽班軍番直﹐祖制已久﹔朕不敢變』。

時毅宗欲行宗室換授之法﹔陳子壯署禮部事﹐執不可。帝貽書子壯﹐相駁難﹔稱說典訓﹐援據經傳皆有本。廷臣顧弗及知﹐特以諸侯王尙气持異同而已。毅宗尋下子壯獄﹔眾口惜子壯者﹐輒以尢帝。帝亦薄公卿爲不足重﹐而爭宗藩體統﹐劾總理盧象陞不朝。其所建請煩多﹐廷臣交惡而意忌之。會九年丙子八月﹐京師戒嚴﹐帝率護衛軍勤王﹐又殺其兩叔﹔汝南道周某以典止之﹐不聽。至裕州﹐巡按禦史楊繩武以聞﹔下旨切責。會前鋒值寇﹐亡其內豎二人﹔乃返國。十一月﹐下禮部議﹔給事中馮可賓﹑鐘玠議廢爲庶人﹐安置鳳陽髙墻。押發官同知張有度欲以檻車行﹔帝自裁﹐不殊。至鳳陽﹐守陵奄人索賄不滿﹐墩鎖以困苦之。帝不勝其辱﹐病幾殆﹔曾妃割股以進﹐始愈。有司廩祿不時﹐資用乏絕。時有望气者﹐以髙墻中有天子气﹐言於淮撫路振飛。振飛假賑罪宗入墻見帝﹐心獨異之﹔帝告以吏虐狀。振飛上疏﹐請加恩罪宗﹔贍以私錢﹐且謫其吏之無狀者石應詔﹝伏法﹞。

宏光登極﹐大赦﹔帝出髙墻﹝或云封南陽王﹞。遣官送寓廣西﹐道杭州而南都陷。帝勸潞王監國﹝時王在杭州﹞﹔三日﹐潞王出降。時靖虜伯鄭鴻逵自京口﹑戶部主事蘇觀生自南都﹐胥會於杭﹔遂奉帝入閩。閏六月七日﹐監國﹔二十七日卯時﹐祭告天地﹑祖宗﹐卽皇帝位於福州南郊。建行在太廟社稷﹐以福建省爲福京﹐福州府爲天興府﹐布政司爲行在大明門。立妃曾氏爲皇后。大赦天下﹐攺是年乙酉七月一日以後爲隆武元年。遙上宏光尊號曰「聖安皇帝」﹝稱惠宗﹞。進封靖虜伯鄭鴻逵爲定虜侯﹑南安伯鄭芝龍爲平虜侯﹐並賜號「奉天翊運﹑中興宣力﹑定難守正功臣」﹔以黃道周爲少保﹑吏部尙書﹑武英殿大學士﹐蘇觀生爲禮部右侍郎﹐張肯堂太子少保﹑吏部尙書﹐吳春枝兵部右侍郎兼右副都禦史﹐並賜號「奉天翊運﹑中興宣猷﹑守正文臣」﹔各官陞賞有差。又賜鄭森﹝芝龍子﹞姓朱﹐攺名成功﹔總督禁旅﹐以駙馬體統行事。開儲賢館﹐定十二科取士法﹔以蘇觀生領之。旣而﹐招徠者多狹邪之士﹔上亦厭而罷之。

鄭芝龍掌戶﹑兵﹑工三部尙書﹐奏軍興餉急﹐請兩稅內一石預借銀一兩﹔民不樂從﹐反愆正供﹐每府差侍郎﹑科道徵發。以浦城縣訓導王兆熊爲吏部主事兼禦史﹐管義餉﹔兆熊沿門搜括﹐不輸者榜其門爲「不義」。於是﹐閭裏騷然。芝龍又請淸理寺田﹐可得餉八十萬﹔上不聽。戶部侍郎李長倩請開捐納事例﹐從之。

自黃道周而外﹐凡有聲望者﹕何吾騶﹑蔣徳璟﹑黃景昉﹑朱繼祚﹑林欲楫﹑姜曰廣﹑吳甡﹑髙宏圖﹑路振飛﹑蘇觀生﹑曾櫻﹑陳奇瑜﹑鄭三俊﹑熊開元﹑黃士俊﹑顧錫疇﹑陳子壯﹐皆爲大學士﹔然多遙授﹐不至。其後又以林增志﹑李光春同入閣辦事。舊輔傅冠入朝﹐自請恢剿江右﹐上從之﹔而遷延邵武﹐爲諫官所劾而罷。

上賜宴大臣﹐鄭芝龍以侯爵位宰相上﹔首輔黃道周謂祖制﹝武職﹞無班文官右者﹐相與爭執﹐終先道周﹐而芝龍怏快不悅。諸生佞芝龍者﹐上書言道周迂腐無能﹐不可居相位﹔上敕督學禦史抶之。初﹐芝龍﹑鴻逵自恃援立功﹐吸引姻婭要地淸流﹐口授上前﹔如吏科給事中朱作楫﹑戶部主事葉正發﹐皆門下彜人也。其後﹐上不盡從﹔遂懷怨望。及郊天於南臺﹐皆稱疾不出。戶部尙書何楷劾之﹐言『朝廷大典﹐莫過郊天﹔而二勳不出陪祭﹐無人臣禮』﹗上賞其風裁﹐令掌都察院事。已而﹐鴻逵揮扇於殿上﹐楷呵止之﹔二鄭益怒。楷知不爲所容﹐請告再三。上欲兩全之﹐暫予回籍﹔諭以收復南京﹐卽召總憲。楷至中途遇盜﹐截其一耳﹔蓋芝龍使其部曲楊耿爲之也。

蘇觀生請上幸贛州﹐親率六軍以張撻伐。鄭氏方欲挾帝以自重﹐議不決。觀生遂先赴南安﹐上親餞於殿門。

以天興府學爲國子監。上幸學﹐祭酒賴垓進講﹔三品以上官坐聽﹐其餘侍圜橋﹐觀者濟濟。

九月﹐總督丁魁楚獻桂林之捷。先是﹐靖江王亨嘉僣號﹐攺桂林爲西京﹔封楊國威等爲公侯﹐發兵至梧州﹐執巡撫瞿式耜以去。據有郡邑﹐將逼廣東。魁楚拒之﹐靖﹝江﹞兵戰敗﹔圍桂林﹐破之﹔俘亨嘉及其臣顧奕﹑楊國威等至福京﹐而式耜照舊巡撫桂林。上命楚﹑淮諸王會議﹐廢亨嘉爲庶人﹐幽之別館﹔尋病死﹐顧奕等棄市。會冊封桂王﹐並封魁楚平粵伯。

上欲不次用人﹐以鎭江諸生錢邦■﹝艸已﹞爲禦史﹔熊開元執不可﹐不聽。已而邦■﹝艸已﹞糾開元﹐開元辭去。上以王期升爲總憲﹑彭遇颽爲僉都禦史﹐路振飛﹑曾櫻封還內降﹔上曰﹕『方今多事﹐用人必欲循常格﹐非休休之度』﹗振飛言『彭遇颽新進士﹐降賊而南﹐乞憐馬士英﹐巡按浙江﹐搜括民財﹐至於激變﹔期陞在太湖﹐奉簡州知州朱盛徵﹝系宗室﹞﹐始稱通城王﹐繼稱皇帝﹐賣官﹑奪女﹐兩山百姓不容﹐故爾逃來。非臣等之私隙也』。上乃罷二人。

二十四日﹐徽州陷﹔右僉都禦史金聲被執至南京﹐死之。

十月﹐黃道周見鄭氏偸安﹐殊無經略誌﹐自請出關﹔芝龍不與一兵。道周以忠義激發﹐旬月之間﹐義師頗集﹔親書誥身獎語﹐給爲功賞﹐得之者榮於誥敕。然皆未練之兵﹐不能應敵﹔至有僧軍﹐鋤耰棘矜以隨其後者﹐名「扁擔兵」。從廣信抵衢州﹔婺源令某﹐故道周門人也﹐馳書誘道周﹐許爲內應﹔道周信之。至明堂裏﹐北師猝至﹐遂爲北帥張﹝按原刊爲「長」﹞天祿所執﹐殉節於南京﹔賜謚忠烈。

自道周出師後﹐何吾騶自廣東至﹔用爲首輔﹔賜銀章曰「輔佐中興」。

上親徵﹐以唐﹑鄧二王監國﹔鄭芝龍畱守﹐料理兵餉。鄭鴻逵爲禦營左先鋒﹐出浙江﹔鄭彩爲禦營右先鋒﹐出江西。築臺西郊﹐擇吉日親行推轂禮。鴻逵出城﹐馬蹶僕地﹔及上誓師﹐方授鉞﹐而大風忽起﹐旗幟披靡﹐天帝髙皇位前燭滅﹐三軍莫不失色。

十二月六日﹐上發福京﹔二十八日﹐駐蹕建寧。

二年丙戌正月己酉朔﹐上不受朝賀。以三大罪自責﹐布衣疏食﹔臣下各戴罪。

馬金嶺兵變﹐命路振飛至浦城安撫。

海外國交趾﹑日本﹐皆遣使入貢。

廣東布政使湯來賀運粵餉十萬﹐由海道至﹔擢兵部右侍郎﹐督師江右。禦史艾南英言『來賀姦險小人﹐周鐘自北逃回﹐來賀匿之揚署﹔且解餉之任﹐指揮僚佐所優爲﹐豈曰能賢﹗遽膺顯擢﹐何以示眾』﹖上不聽。

邵武推官朱健行部﹐近邑訛言北師至﹐倉卒返郡﹔夜半出其拏帑﹐知府吳炆煒繼之﹐百姓爭門走死﹐而實未嘗有兵也。健無以自解﹐揭炆煒倡逃並其平日貪狀﹔炆煒亦揭健。時建陽知縣施■﹝火豦﹞亦以貪酷被劾。上方恨貪官之失人心也﹐欲以髙皇帝之法行之﹔炆煒及■﹝火豦﹞皆斬﹐健絞﹔輔臣﹑勳臣以下皆申救﹐終不能回。

馬士英叩關來朝﹐上數其罪﹑不許﹔諭守關官兵毋納士英。士英前後七疏﹐列件自理﹔上命付史館存案﹐以俟公論。

浙東監國魯王遣柯夏卿﹑曹惟才來聘﹐上加夏卿兵部尙書﹑惟才光祿寺少卿﹔手書謂﹕『朕無子﹐王爲皇太侄。戮力同心﹐共拜孝陵﹔朕有天下﹐終致於王』。取浙東所用職官﹐同列朝籍﹐不分彼此。尋遣僉都禦史陸源淸解餉十萬給浙東﹔淸源散餉不平﹐兵譁而遁。或曰﹕士英使之也。

廣西撫按報『一僧自稱宏光﹐謂黃得功營中所獲者』﹔非眞也。上召九卿﹑科道議迎請﹔羣臣曰﹕『卽眞宏光﹐甫經失國﹐有尊奉而無迎請』。撫按續報有侍宏光者﹔驗之﹐果僞﹐下獄究之﹐乃妄人假托以惑眾﹐伏誅。

三月二十四日﹐吉安陷。

四月﹐撫州陷。初﹐汀﹑邵間有大帽山洞蠻最彊﹐王師屢徵不服﹔永寧王某誘之出降﹐與北兵屢戰屢捷﹐因復撫州。北兵圍撫﹐鄭彩軍屯廣信﹔永寧請救﹐其監軍給事中張家玉以三營往援﹐圍暫解。已而復合﹐彩遂棄廣信入關﹐撫州復陷﹔永寧王死之﹐洞蠻亦散。上削彩爵﹐帶功贖罪。

闖賊李自成爲九宮山民擊死﹐其四十八部無所歸﹔楚督何騰蛟遣長沙知府周二南迎之。未至﹐中流矢死﹔賊帥欲得騰蛟親至乃降。騰蛟卽往﹐賊帥皆驚喜下拜﹐至軍前聽用﹐一時驟增兵馬數十萬。上大喜﹔告太廟﹐封何騰蛟定興侯﹐進兼東閣大學士。降帥皆授總兵官﹔李錦賜名李赤心﹝號一隻虎﹞﹐自成妻弟髙某賜名髙必正﹐號爲忠貞營。已因湖南糧不給﹐降者稍稍解去。李﹑髙十三部散入施州衛﹐因糧歇馬﹔其郝搖旗﹝攺名永忠﹞﹑馬進忠﹑王進才﹑張光翠﹑袁宗第﹑牛萬才﹑張先壁等十餘營﹐悉隸騰蛟麾下受節制。

泉人蔡鼎﹐其爲人也多言。李蘧密疏薦其前知﹐上辟爲軍師﹔所言事多不中。彩旣敗回﹐鼎請自試﹔一戰而蹶﹐逃回。

上謂『國家元气之削﹐由於靖難』﹔命禮臣追復建文年號﹐立忠臣方孝孺祠﹔設姚廣孝像﹐跪於階前。

六月﹐鄕試。福省舊額中式一百十七名﹐特旨廣七十名。錢邦■﹝艸已﹞請一榜盡賜登科﹐以成曠典﹔繼因禦史劉霖懋言﹐下第者俱聽覆試而已。

鄭鴻逵久駐關外﹐未嘗展一步。有傳北兵至者﹐鴻逵徒跣疾行三日夜而抵浦城﹔詢及後至者﹐則兵譁也。事聞﹐上削其封爵。鄭芝龍爲洪承疇所紿﹐啖以閩粵王爵﹔凡關隘﹑水陸之兵﹐自二月間俱已撤回。浙東旣潰﹐北師入閩﹐如入無人之境﹔守浦城禦史鄭爲虹﹑科臣黃大鵬死之。

七月﹐上生子﹔大赦覃恩﹐諸臣悉加封爵。禦史錢邦■﹝艸已﹞力言不可﹐不聽。

二十五日﹐上禦朝。據關上主事搜得閩中出關迎降書二百餘封﹐命悉焚之。諭諸臣攺心易慮。

八月﹐仙霞關警報至。上卽於二十一日啟行﹔上與中營皆騎馬﹐猶載書十餘扛以從。二十七日﹐出奔汀州。有十餘騎叩城﹐曰扈蹕者﹔開門納之﹐則追騎也﹐遂執上與曾後。後至九龍潭投水死﹐上崩於福京。或曰建寧代死者爲唐王聿釗﹐汀州代死者爲張致遠﹔上實未死﹝楊陸榮「紀事」言﹕帝與曾妃駢斬汀州城下﹞。其從死之臣﹕賴垓﹝戊辰進士﹐國子監祭酒﹞﹑熊緯﹝河南丙子解元﹑癸未進士﹔由行人陞給事中。從駕被獲於行宮﹐大罵而死﹞。其後朱成功屯兵鼓浪嶼﹐有遣使存問諸臣﹐云『爲僧於五指山』﹔然亦莫別其眞僞也。粵中立國﹐上尊號曰思文皇帝﹝又稱紹宗襄皇帝﹞。

史臣曰﹕帝英才大略﹐不能鬱鬱安於無事。在藩服之時﹐已思撥亂世而反之正﹔及其遭逢患難﹐磨勵愈堅。兩京旣覆﹐枕戈泣血﹐敕斷葷酒﹔後宮不滿三十人﹐半系老嫗﹐於世之嗜好淡如也。性喜文辭﹐手撰三詔﹐見者無不流涕感動﹔禦制祖訓後序﹑行在縉紳便覽序﹐皆曲雅可誦。所至訪求書籍﹐親徵亦載書數十乘。故太祖命名詩﹐於唐王位下有「嘉歷協圖銘」之句﹔不可謂非天生之令主也。論者徒見不能出閩﹐遂言好作聰明﹐自爲張大﹐無帝王之度﹔此以成敗而論也。夫鄭氏以盜賊之智﹐習海島無君之俗﹐據有全閩﹐始願已不及此﹔旣無鞠躬盡瘁之忠﹐難責以席捲天下之志﹔謀國﹑謀身﹐兩者俱乖﹐不亦宜乎﹖帝之托於鄭氏﹐所謂「祭則寡人」而已。其一﹑二心膂之臣所藉以經營恢復者﹐如黃道周﹑蘇觀生皆有儒者气象﹐未嘗非諸葛之亞也﹔而束縛其手足﹐使之不能一展所長。蛟龍受制於螻蟻﹐可責其雷雨之功哉﹗向使蜀漢有竊命之雄﹐諸葛不能發其一甲﹑轉其斗粟﹐則𨿽欲成三分之業﹐亦豈可得﹖故帝之亡﹐天也﹑勢也﹗。

●魯紀年﹝行朝錄之四﹞

余姚黃宗羲太衝撰

﹟卷上﹟

監國魯王﹐諱以海﹔髙皇帝十世孫。父閩王壽鏞﹔崇禎十五年壬午﹐北兵陷兗州﹐自縊死。崇禎十七年甲申二月甲戌﹐王嗣位。北變後﹐南下。宏光元年四月﹐命移江廣﹐暫住臺州。

五月十日宏光避位﹐首輔馬士英以皇太后至杭州。左都禦史劉宗周曰﹕『士英亡國之罪不必言矣﹐焉有身爲宰相﹐棄天子﹑挾母后而逃者﹗當事旣不能正名定罪﹐國人曷不立碎其首乎﹖賈似道死於鄭虎臣﹐今求一虎臣亦不可得﹐可嘆哉』﹗時潞王監國﹝王諱常芳﹐穆宗之孫﹞﹐劉宗周令分守臺紹道於穎上疏﹐請急誅馬士英﹔不報。宗周與穎書曰﹕『監國舉動﹐全無足恃。此等疏朝上﹐卽宜夕下﹔何至四﹑五日尙無進止。明府不必候旨﹐再疏﹑三疏申大義於天下而已』。無何﹐潞王降。宗周遂絕食而死﹔右僉都禦史祁彪佳﹑諸生王毓蓍﹑潘集﹑周卜年皆投水死。浙東郡﹑縣降附﹐易置官吏。

閏六月初九日﹐余姚攝印官發閭左爲馳道﹐執撲以行役者而抶其不勉者﹐役者反抶攝官﹐眾譁不能定﹔九江僉事道孫嘉績乘眾怒﹐遂斬攝官﹐建義旗﹐閭左少年輟耕而從者數千人。其明日﹐而諸生鄭遵謙應之於紹興。遵謙少喜任俠﹐不爲繩墨之士所禮。閹人屈尙忠逃至越﹐遵謙箠殺之﹔曰﹕『吾聞諸劉先生﹝謂宗周﹞﹕凡系逃官皆可殺也』。紹興守﹑會稽令皆新署﹐遵謙挾之而起﹐召其故所知豪傑從。初﹐王期陞爲太守﹐夢有持謁入者﹔覺而記其姓殷。以問推官陳子龍﹐子龍曰﹕『越亂兆矣﹐此殆會稽守殷通也』。至是﹐而驗。又明日﹐而刑部員外郎錢肅樂應之於寧波。時定帥王之仁已授降表﹐肅樂大會縉紳士子於城隍廟﹐召募義勇﹔謝三賓陰致書之仁﹐謂﹕『一﹑二庸妄書生﹐恐爲禍階﹔須以公之兵威脇之』﹗之仁至寧﹐陳兵教場﹐受約於肅樂﹐出書誦於壇上﹔三賓戟手欲奪之﹐之仁色變。有爲三賓解者﹐使之任餉而止。

時兵部尙書張國維已至臺州﹐與陳函輝﹑宋之普﹑柯夏卿共請王出監﹝國﹞。卽日移紹興﹐以分守公署爲行在。列兵江上﹐分地戍守﹕方安國當七條沙﹐王之仁當西興﹐鄭遵謙當小舋﹐孫嘉績﹑熊汝霖﹑錢肅樂當瓜裏。羣臣皆奉表勸進﹔上曰﹕『孤之監國﹐原非得已﹔當俟拜孝陵﹐徐議樂推未晚也』﹔固讓不許。以張國維﹑朱大典﹑宋之普爲東閣大學士﹔國維督師江上﹐大典鎭守金華﹐之普司票擬。未幾﹐起舊輔方逢年﹐之普謝事﹔起章正宸爲左侍郎署吏部事﹐李白春戶部尙書﹐王思任禮部尙書﹐余煌兵部尙書﹐張文郁工部尙書﹐陳函輝吏部右侍郎﹔加孫嘉績﹑熊汝霖﹑錢肅樂皆督師﹑右僉都禦史﹐進方國安鎭東侯﹐封王之仁武寧侯。上皇太子號曰悼皇帝﹔弘光曰赧皇帝﹑潞王曰潞閔王。

七月﹐張國維復富陽﹐命姚志卓守分水。江上之兵﹐每日蓐食﹐鳴鼓放船﹐登陸搏戰。未幾﹐又復轉拖還戍﹐率以爲常。惟熊汝霖以五百人渡海寧﹐轉戰數日夜﹐至司橋﹐士卒殘破略盡﹐乃還。當是時﹐孫﹑熊二帥皆書生不知兵﹐迎方﹑王二帥拱手而讓之。國成﹐凡原設營兵衛軍﹐俱隸方﹑王﹔而召募之街卒﹑田兒﹐則身領之。方﹑王旣自專﹐而反惡孫﹑熊之參決﹔於是分餉﹑分地之議起。分餉者﹐以孫﹑熊之兵謂之義兵﹔食義餉﹔以方﹑王之師謂之正兵﹐食正餉。正餉田賦所出﹐義餉勸助無名之徵也。分地者﹐某正兵食某地正餉﹐某義兵支某邑義餉也。有旨會議﹐方﹑王司餉者皆至﹐殿陛譁然。戶部主事董守諭面奏『分餉﹑分地﹐非也。當以一切正供﹐悉歸戶部核兵而後給餉﹑核地而後酌給之先後﹔所謂義餉者﹐𨿽有其名﹐不可爲繼』。戶部主事邵之詹議以紹興八邑已有義師專供本郡﹐寧波專給王藩﹐以金華歸朱閣部﹐以五府歸方藩﹔然方﹑王終不可。統計浙東錢糧六十餘萬﹐兩藩自分﹔義師或散﹑或畱﹐聽其自爲徵勸。於是新安王兵散﹐督師所領之營亦不過數百人而已。

八月﹐兵部尙書田仰從海道至﹐畱爲東閣大學士。

十月壬辰﹐北兵至﹐方國安嚴陣以待﹐張國維率步兵接應﹐裨將王國斌﹑趙天祥繼之﹔北兵大敗﹐追至艸橋門下。

隆武皇帝遣兵科給事中劉中藻頒詔於越。張國維曰﹕『今日之事﹐凡爲髙皇帝子孫皆當同心戮力﹔成功之後﹐入關者王。此時未可言上下也』。熊汝霖曰﹕『吾知奉主上而已﹔不知其他』。皆不奉詔。中藻廢然而返。

十一月﹐進方國安爲荊國公﹑王之仁爲寧國公﹑鄭遵謙爲義興伯。上勞軍於江上﹐駐蹕西興。築壇拜方國安﹐命各營皆受節制。時馬士英﹑阮大鋮竄入方營﹐欲朝見﹐上不許﹔下羣臣會議﹐多言士英當誅。熊汝霖曰﹕『此非殺士英時也﹗正欲令其自贖耳』。兵部主事宗羲曰﹕『非不當殺﹐但不能殺耳。然春秋之義﹐孔子亦豈能殺陳恆﹐固不可言不當殺也』。

十二月﹐上回越城。以謝三賓爲禮部尙書﹔尋入東閣。鑄「大明通寶」錢。兵部主事王正中進某所造監國魯元年大統歷。

魯元年丙戌正月己酉朔﹐上在紹興。以柯夏卿﹑曹維才爲使﹐奉書閩中。

二月﹐張國柱掠余姚﹐其部曲張邦寧掠慈溪。國柱者﹐劉澤淸之標將也﹔航海至東浙﹐依王鳴謙於定海。國柱有弓箭手五百人﹐其力足以制嗚謙﹐乃劫之入內。行朝震恐﹐議以伯爵縻之。宗羲與孫嘉績裁量﹐署爲勝虜將軍﹔始返定海。

總兵陳梧敗於檇李﹐渡海掠余姚之鄕聚﹔王正中遣兵擊之鄕聚相犄角﹐殺梧。朝議罪正中﹔宗羲言『梧之見殺﹐犯眾怒也﹔正中保守地方﹐不當罪』。乃止。

三月十九日﹐毅宗大祥。董守諭請朝堂哭臨﹐三軍縞素一日﹔從之。

北兵決壩放船入錢塘江﹐張國維嚴飭各營守汛。王之仁率水師襲戰﹐乘風碎北船數十隻﹐鄭遵謙獲鐵甲八百餘副。

四月﹐王正中率師渡海鹽﹐破澉浦城。

五月﹐加孫嘉績﹑熊汝霖東閣大學士。兩督師所將皆奇零殘卒﹐不能成軍﹔嘉績以其兵盡付宗羲﹐宗羲與王正中合師三千人。西浙來受約者﹐尙寶司卿朱大定﹑太僕寺卿陳潛夫﹑兵部主事吳乃武﹑查繼佐﹐又數百人附之。渡江札譚山﹐將取海寧﹔以江上兵潰而返。

六月丙子朔﹐兵潰。時夏旱水涸﹐有浴於江者﹐徒涉往返。北兵驅馬試之﹐不及於腹﹔數十騎過江﹐而列戍驚擾﹐走死不暇矣。上由江門出海﹐令保定伯毛有倫扈元妃﹑世子由定海而出﹐張國維﹑陳函輝﹑余煌﹑王之仁皆死之﹔方國安﹑方逢年﹑馬士英﹑阮大鋮皆降﹐從徵福建。方﹑馬至半途﹐伏誅。大鋮未降之前﹐先同逆案之馮銓巳書其姓名囑諸南徵者﹐懸內院之缺以待﹔大鋮初降﹐不知也。其同邑潘應奎﹝逆案潘汝楨之子﹞時爲委署杭嚴道﹐名位下大鋮數等。大鋮入謁﹐應奎故作聲色﹐欲斬以靳之﹔大鋮不覺屈膝。旣而示以銓書﹐則大喜過望。踰仙霞嶺﹐見雷演祚索命﹐墜馬折頸而死。

朱大典猶守金華不下。北兵驅民間耕牛載炮集城下﹐苗頭惟向一處﹐晝夜不絕聲。城崩﹐北兵隨煙而入﹐大典自焚死﹔屠其城。自金華陷﹐而全閩無一矢之拒矣。

史臣曰﹕當義旗初建﹐士民喟然有吞吳﹑楚之气。方﹑王肯受約束﹐趨死不顧利害﹐竟渡錢塘江﹔此時北師之席未煖﹐三吳豪彥尋聲而響臻﹐未必不可與天下爭衡也。宗羲嘗與王之仁言﹕『公等不從赬山以下進師﹐而攻其有備﹔意蓋在自守也。蕞爾兩府以供十萬之眾﹐卽北師坐視不發一矢﹐一年之後亦滌地無類矣』﹗之仁韙其言而不能用﹐日與兩督師爭長短﹐一死不足贖也。

﹟卷下﹟

監國魯元年丙戌六月丙子朔﹐浙河兵潰。上發紹興﹐富平將軍張名振棄石浦以舟師扈上出海﹐投肅虜伯黃斌卿於舟山﹔斌卿不納﹐飄泊外洋。保定伯毛有倫扈張妃﹑世子至﹐爲叛將張國柱劫去。會永勝伯鄭彩至舟山﹐遂奉上入閩。

十月丁酉﹐上發舟山。十一月丙寅﹐上次中左所﹝卽廈門也﹞。時鄭芝龍方降北﹐令彩執上以降﹔彩不可﹐而以南彜貌類上者服上冠服﹐居舟中﹐謂守者曰﹕『苟事急﹐則縊死以示之』。北人挾芝龍去﹐乃已。芝龍之子鄭森﹐思文帝賜姓名曰朱成功﹐不肯隨父﹐復建義旗於海上﹐而以中左所爲營。然亦不欲奉上﹔攺明年爲隆武三年。於是﹐鄭彩奉上攺次長垣﹔攺明年爲魯監國二年。海上遂有二朔。

二年丁亥正月癸卯朔﹐上在長垣﹔熊汝霖爲相。辛未﹐上爲禡火師﹔提督楊耿﹑總兵鄭聯皆以兵來會。進鄭彩爲建國公﹑張名振定西侯﹑楊耿同安伯﹑鄭聯定遠伯﹑周瑞閩安伯﹑周崔芝平彜伯﹑阮進蕩胡伯。周崔芝復海口﹐以參謀林學舞﹑總兵趙牧守之。

二月壬申朔﹐克海澄。明日﹐攻漳平﹔失利。又明日﹐北師救海澄﹐南師退入於海。丙子﹐克漳浦﹔以閩人洪有文爲令。五日而陷﹐有文死之。鄖西王某復建寧﹐率其裨將王祁復邵武。祁營山中﹐取民間幾桌數百張﹐每張懸火綫數十炷﹐黑夜順流環城而過﹔守者謂祁兵薄城﹐炮石交下﹐遲明方知其僞。守者習之﹐不疑﹔一日祁至﹐遂破。

四月﹐海口陷﹔林學舞﹑趙牧死之。周崔芝退保火燒■﹝山奧﹞。

六月﹐攻漳州﹔南師失利。

七月﹐上親徵﹐次長垣﹔會鄭彩﹑周瑞﹑周崔芝﹑阮進之師攻福州﹐敗績。

八月丙戌﹐克連江。

十月﹐長樂﹑永福﹑閩淸皆下﹔羅源知縣朱丕承﹑寧徳知縣錢楷皆以城降。

以馬思理爲東閣大學士﹐林正亨爲戶部尙書﹐錢肅樂兵部尙書﹐沈宸荃工部尙書﹐

劉沂春右副都禦史﹐吳鐘巒通政司﹐余揚左都禦史﹐林嵋吏科給事中﹐黃嶽吏部考功司郎中。

大學士劉中藻起兵福安﹐攻福寧州。將破﹐其帥塗登華欲降﹐第謂之曰﹕『豈有海上天子﹑船中國公』﹗錢肅樂致書謂﹕『將軍獨不聞有宋末年二王不在海上﹐文﹑陸不在舟中乎﹖後世卒以正統歸之﹔而況不爲宋末者乎﹖今將軍死守孤城﹐以言乎忠義﹐則非其主也﹔言乎保身﹐則非其策也。依鼎沸以稱安﹑巢危林而自得﹐計之左矣』。登華得書﹐乃降。

辛未﹐鄧藩審理陳世亨以一旅復安固。援兵不繼﹐被執﹔罵賊而死。

吏部文選司主事林垐﹑兵部左侍郎林汝翥攻福淸﹔兵敗﹐皆死之。垐不避矢石﹐日暮敵衝其營﹐被殺﹔汝翥被執﹐北人欲降之﹐不屈﹐除夕服金屑死。初﹐垐於隆武朝主銓政﹔曰﹕『此潤色太平之事﹐顧今日之所急耶』﹖乃辭去。募兵數千人﹐爲鄭芝龍所阻﹐不得志﹔復散兵入山﹐制棺一具﹑布衣一襲﹐書「大明孤臣之柩」以待死。聞上至而起兵。

禮部尙書兼通政司吳鐘巒請申明職掌﹔言『遠近章奏﹐武臣則自稱「將軍」﹑「都督」﹐文臣則自稱「都禦史」﹑「侍郎」﹐三品以下不計。江湖遊手之徒﹐則又假造符璽﹐販鬻官爵。偃臥邱園﹐而云聯師齊﹑楚﹔保守妻子﹐而云聚兵數萬。請加嚴核﹕募兵起義者﹐則當問其冊籍﹑花名﹔原任職官者﹐則當辧其敕書﹑紮付』。上是之。

三年戊子正月丁酉朔﹐上在閩安鎭。同安伯楊耿﹑大學士朱繼祚攻興化﹔克之。興化分守道彭遇颽﹐故宏光時禦史也﹔令其守將出戰﹐而登陴立「大明」赤幟﹐守將不敢入。

癸丑﹐鄭彩殺大學士熊汝霖及義興侯鄭遵謙。汝霖票擬﹐每右周瑞而左彩﹔彩積恨之。已而﹐彩與遵謙交惡。上次閩安﹐從亡諸臣之室俱保瑯琦。守瑯琦李茂者﹐彩之裨將也﹔汝霖奴子與之爭口。元夕﹐汝霖自上所歸沐﹐熊﹑鄭兩家簪珥相問遺。李茂以熊﹑鄭合謀奔告﹐汝霖遂爲所害。彩以遵謙同姓弟﹐畜之﹔使領陸兵於牛田。鄭氏故以商舶爲事﹐遵謙彊取二舶﹐貲萬計﹔由此交惡。汝霖見殺﹐謙復不祕其辭色。彩乃詐撲部將吳輝﹐輝扶傷就謙求書投鴻逵﹔謙過輝船送之﹐被擒。輝旣擒﹝遵謙﹞而難於面之﹐伏艙底不出﹔謙呼曰﹕『汝﹐鄭彩廝養﹐殺我豈出汝意而相避乎』﹖輝出﹐謙乞只雞﹑盂黍哭奠汝霖﹔旣畢﹐蹈海死。謙之妾金四姐者﹐故娼也﹔嘗笞殺其婢王氏﹐下於獄﹐謙以千金出之。謙死﹐金四姐束槁像彩﹐每饋食﹐斬像人以侑哭﹔彩聞﹐沈之於海中。

二月﹐以錢肅樂爲東閣大學士。北帥郭天才來降。江西金聲桓遣天才援閩﹐與巡撫佟養鼐有郤﹐故降﹔封爲忠勤伯。

三月﹐興化陷﹐吏科給事中林嵋自縊﹔興泉守道楊棻緋衣坐堂上﹐遇害。莆田陷﹐大學士朱繼祚﹑知縣郁廷諫死之。永福陷﹐兵科給事中郭正畿賦絕命詞﹐投水死﹔禦史林逢經亦投水死。長樂陷﹐禦史王恩服毒死﹔妻李氏同死。建寧陷﹐王祁巷戰死。上在閩中先後復三府﹑一州﹑二十七縣﹐北調江廣之兵及兩浙之兵來救﹐所復州﹑縣皆陷。至是﹐僅畱寧徳﹑福安二城。

六月戊戌﹐大學士錢肅樂卒。初﹐塗登華以福寧州降鄭彩﹐受之。然福寧危而後安﹐降由於劉中藻﹐故幕府立焉﹔彩反掠其地。肅樂與中藻書﹐每不直彩。彩聞之﹐恨甚﹔肅樂故有血疾﹐亦念其恨也﹐疾動而卒。

十月﹐大學士馬思理卒。以沈宸荃﹑劉沂春爲東閣大學士。

四年己丑正月辛酉朔﹐上次沙埕。

三月﹐寧徳陷。

四月﹐福安陷﹔大學士劉中藻死之。中藻在福安﹐北師前後來攻﹐所殺傷數千人﹔北師乃傅城十里掘壕樹柵圍之。中藻不得出戰﹐食盡﹐爲文自祭﹐吞金死。部將董世南等同死者數百人。

六月﹐召張名振復建跳所。

七月壬戌﹐上次建跳所。閩地盡陷﹐鄭彩亦遂棄上而去。名振逆之至浙﹐從亡者爲大學士沈宸荃﹑劉沂春﹑禮部尙書吳鐘巒﹑兵部尙書李向中﹑兵部侍郎孫延齡﹑左副都禦史宗羲﹑兵部職方司郎中朱養時﹑戶部主事林瑛﹐每日朝於水殿。而吳鐘巒漂泊所至﹐試其士之秀者入學﹔率以見上﹐襴衫巾條﹐拜起秩秩。

壬午﹐北師圍建跳﹔蕩胡伯阮進率其樓船數百至﹐金鼓動天﹐北師解去。

封王朝先爲平西伯。朝先初同張國柱﹑王之仁出海﹐黃斌淸畱之部下﹐不任以事。朝先﹐故土司﹔調徵塞上﹔累立戰功。不肯鬱鬱居閒﹐請徇邊海﹔至奉化之鹿頭﹝一作頸﹞﹐四﹑五月而聚眾數千﹐邊海爲之出賦。

八月壬辰﹐世子生。

九月丁酉﹐張名振﹑阮進﹑王朝先共殺黃斌卿。建跳乏食﹐阮進以百艘泊舟山告急﹔斌卿不應﹐亦不使人至建跳奔問宮守。於是合攻舟山﹐斌卿與二女皆赴水死。

十月己巳﹐上駐蹕舟山。劉沂春還閩﹐以張肯堂爲東閣大學士﹑朱永佑吏部侍郎﹑孫延齡戶部尙書。

五年庚寅正月乙卯朔﹐上在舟山。

九月﹐周瑞﹑周崔芝樓船三百餘艘分屯溫之三盤﹐以爲舟山犄角。亡何﹐瑞﹑芝有郤﹐上使武陵人胡明中往解之﹔明中至三盤﹐構之益甚。瑞遂南依鄭彩﹐芝亦北依阮進。彩與朱成功爭中左﹐彩大敗﹐泊沙埕﹐具表請援﹔芝﹑進旣怨彩﹑瑞﹐而名振欲結歡於成功﹐反擊破彩之餘兵。

十月辛巳朔﹐日有食之。

六年辛巳正月己卯朔﹐上在舟山。

二月乙卯﹐張名振殺王朝先。當黃斌卿之破也﹐阮進收其水師﹑朝先收其陸兵﹐軍資﹑甲仗一不以付名振﹐嫌郤遂成。鄭彩之敗﹐振﹑進因而墮之﹔朝先不與合。是時朝先居守舟山﹐名振治兵南田。朝先不虞其見襲也﹐士卒散遣民捨﹔名振猝至﹐朝先手格殺數十人而死。

臺州分守道耿應衡遣姦細入舟山托於日者﹐謂上之祿命宜禳災星﹔張名振設醮﹐請上行香。兵部郎中朱養時上疏爭之﹔謂『如此舉動﹐使敵人聞之﹐當曰行朝無一人矣』。

北師會攻舟山﹐松江張天祿出涔闕﹑金華馬進寶出海門﹐而陳錦總督督全師以出定海。行朝聞之﹐定西侯張名振﹑蕩胡伯阮進扈上發舟山﹐舟泊道頭。

八月辛酉﹐北人試舟海口。南師以三舟突陣﹐獲樓船一隻﹑戰艦十餘﹐馘十一人而縱之。丙寅﹐天大霧﹔北人悉抵螺頭門﹐守陴者方覺。先是﹐阮進詣海門議和﹐北欲誘之﹐進以數船脫歸。值北帥金礪之舟﹐進以火球投礪﹔風轉篷腳﹐反擊進面﹐創甚﹐投水﹐北人刺取之。安洋將軍劉世勳﹑左都督張名揚統兵五百﹑義勇數千背城力戰﹐殺傷北師千餘人。

九月丙子﹐城陷。北人相謂曰﹕『吾兵南下所不易拔者﹐江陰﹑涇縣合舟山而三耳』。思文帝嘗聞涇縣﹑江陰之以守見屠也﹐嘆曰﹕『吾家子孫遇此二縣﹐三尺童子亦當哀而敬之』。大學士張肯堂蟒衣南面﹐視其妾周氏﹑方氏﹑姜氏﹑璧姐﹑子婦沈氏﹑孫女茂漪皆縊死﹐然後題詩自縊。禮部尙書吳鐘巒居普陀聞變﹐曰﹕『吾從亡之臣﹐當死行在』﹔渡海入城﹐別肯堂﹐自縊於孔廟。吏部侍郎朱永佑被執﹐北帥令薙發活之﹔曰﹕『吾發可削﹐何待今日』﹗砍其脇死。僕負屍出城﹐流血沾服﹔僕哭曰﹕『主生前好潔﹐今無知耶』﹖血遂止。兵部尙書李向中居舟山﹝一作夏城﹞城外﹐北師購得之﹔向中縗絰翔武﹐殺之。通政使鄭遵儉﹑兵科給事中董志寧﹑兵部郎中朱養時﹑戶部主事林瑛﹑江用楫﹑禮部主事董■﹝糸﹐丨代小﹞﹑兵部主事李開國﹑朱萬年﹑顧珍﹑工部主事顧宗堯﹑中書舍人蘇兆人﹑安洋將軍劉世勳﹑左都督張名場﹑工部所正戴仲明﹑錦衣衛指揮王朝相﹑內監太監劉朝﹑定西參謀顧明楫﹑諸生林世英皆死之。

七年壬辰正月癸酉朔﹐定西侯張名振﹑大學士沈宸荃﹑兵部左侍郎張煌言扈上至中左所﹔尋居金門。沈宸荃艤舟南日山﹐遭風失維﹐不知所之。

八年癸巳正月戊辰朔﹐上在金門。

三月﹐上自去監國號。

丁酉﹐上在南澳。

己亥六月﹐上遣官祭故光祿寺卿陳士京﹝後遭風溺於海﹔或云爲鄭成功所沈﹐蓋忌者誣之﹞。

史臣曰﹕上自浙河失守以後﹐𨿽復郡邑﹐而以海水爲金湯﹑舟楫爲宮殿﹔陸處者﹐惟舟山兩年耳。海舶中最苦於水﹐侵晨洗沐﹐不過一盞。艙大﹐周身穴而下﹐兩人側臥﹐仍蓋所下之穴﹐無異於棺中也。禦舟稍大﹐名「河艍」﹔其頂卽爲朝房﹐諸臣議事在焉。落日狂濤﹐君臣相對﹔亂礁窮島﹐衣冠聚談﹕是故金鰲橘火﹑零丁飄絮﹐未罄其形容也。有天下者﹐以此亡國之慘﹐圖之殿壁﹐可以得師矣。

●永曆紀年﹝行朝錄之八﹞

余姚黃宗羲太衝撰

永曆皇帝諱由榔﹐端王常瀛第二﹝四﹖﹞子也﹔神宗之孫。崇禎十七年甲申十一月﹐端王薨。隆武元年乙酉﹐封上爲桂王﹔其詔有『天下者王之天下』語。

福京不守﹐兩廣總督丁魁楚﹑廣西巡撫瞿式耜以二年丙戌十月初九日﹐奉上監國於肇慶府。十八日﹐卽帝位﹔攺明年爲永曆元年。以府署爲行在。追崇端王爲端皇帝﹐上太妃王氏尊號曰孝正皇太后﹐馬氏曰慈寧皇太后﹔立妃王氏爲皇后。加丁魁楚兵部尙書﹑東閣大學士﹐瞿式耜吏部尙書﹑東閣大學士﹔封潯梧總兵李明忠武靖伯。時紹武建號於廣州﹐遣兵爭三水。式耜署兵部事﹐出禦之﹔總督林佳鼎率舟師輕進﹐敗沒於峽口。報至肇慶﹐百官皆逃竄﹔上亦奔梧州。皇太后賢明通史書﹐固辭羣臣﹐不欲令其子稱帝﹔至是﹐召科道李用楫﹑程源﹝江津人﹐癸未進士﹞等詰責之﹐諸臣皆伏地請罪。已知閣部師全奉上﹐再下肇慶﹔然地勢單弱﹑人心震動﹐乃遣靖江伯嚴云縱扈三宮至桂林。

十二月十五日﹐北兵破廣州﹔二十五日﹐事聞﹐上駕小艇上西峽。

永曆元年丁亥正月癸卯朔﹐上駐蹕梧州。知州陸世廉爲上集役夫﹐北浚府江。丁魁楚棄上走岑溪﹐大學士李永茂﹝永城人﹐丁丑進士﹞﹑晏日曙﹝新諭人﹐壬子舉人﹔原任承天副使﹞﹑太僕田芳等走博白﹐李用楫先差往交趾﹐瞿式耜妾媵眾多逗𨖻梧江﹔惟左都禦史王化澄﹝金溪人﹐甲戌進士﹔原任廣東巡按﹞﹑戶部尙書吳炳﹑翰林方以智﹝桐城人﹐庚辰進士﹞﹑文選郎中吳貞毓﹝宜興人﹐癸未進士﹞﹑給事中唐鍼﹑禦史程源﹑中書吳其靁﹑洪士彭﹑掌錦衣事馬吉翔扈蹕。

二月﹐上至桂林。以吳炳﹑方以智爲東閣大學士。北帥李成棟盡銳而西﹐直抵平樂﹐桂林震動。有餘龍者﹐故江上盜也﹔眾萬餘﹐出沒甘竹灘。廣州之陷﹐建義者多從之﹐其勢益張。是月﹐焚北船百餘於東莞﹐遂突廣州﹔北撫佟養甲堅壁不出﹐檄成棟還師擊之。

三月﹐瞿式耜自梧江至﹔議上幸武岡州﹐而自畱守桂林。加式耜太保﹑中極殿大學士﹐封臨桂伯。方以智棄妻子入山爲僧﹝以智爲僧在庚寅冬﹐兩粵再破時也。法名宏智﹐字無可。此時入天雪山耳﹞。上發桂林﹐以王化澄﹑吳炳典閣務。兵部右侍郎張家玉﹝東莞人﹐癸未進士﹞﹑舉人韓如璜﹝字姬命﹐著有「皇明文玆」﹑「小韓文」﹐常在何喬遠﹑李孫宸署中﹞建義攻東莞﹐北令鄭霖開門以應。李成棟率水﹑陸師至﹐家玉棄城﹐以舟師屯杜榕村﹝村近新安﹞。北令走﹐家玉以諸生陳大赤領縣事。兵科給事中陳邦彥亦建義於髙明﹐使其門人馬應房以舟師圍順徳﹔李成棟敗余龍於黃連﹐應房戰死之。

四月﹐上至武岡州。以嚴起恆﹝紹興人﹐辛未進士﹔原任蘄州副使﹞爲東閣大學士。河東﹑湖廣流寇曹志建﹑王朝俊等數十人來歸﹐悉賜五等爵。晉何騰蛟﹝貴州人﹐天啟辛酉舉人﹔湖南巡撫﹞總制﹐世襲定興侯﹐駐衡州﹔巡撫堵允錫﹝宜興人﹐丁丑進士﹞駐長沙﹐聲勢稍振。張家玉使張元榮﹑陳瑞圖拜表於上﹐進家玉兵部尙書﹑提督嶺東軍務﹑右副都禦史。北兵破杜榕村﹐韓如璜死之。家玉引兵入新安﹐李成棟圍新安﹔家玉間道走博羅。

七月﹐大學士陳子壯﹝南海人﹐萬曆己未探花﹞建義於九江村﹐與陳邦彥攻廣州﹐不克。先是﹐邦彥結降北廣州衛指揮楊可觀﹑楊景燁爲內應﹐又收花山盜三千人僞降北以守東門﹐約以是月之七日三鼓﹐內外並起﹔而子壯先期以五日薄城﹐謀泄﹐佟養甲捕楊可觀等誅之﹐並誅花山盜之守東門者。時城內兵力單弱﹐養甲登城﹐見旌旗蔽江﹐嘆曰﹕『其死於是乎』﹖左右曰﹕『與坐而死﹐無寧戰死』﹗養甲奮勇出戰﹐發巨炮以擊陳舟﹐舟遂退﹔北風大作﹐養甲乘風追之﹐子壯大敗於白鵝潭。李成棟亦自新安至﹐子壯退保九江村。又棄九江至髙明﹐與監軍道麥而炫﹐知縣朱實蓮嬰城固守。邦彥亦退﹔會淸遠指揮白曹燦反正迎邦彥﹐邦彥率師赴之。張家玉破博羅。

八月十四日﹐北兵逼行在。先是﹐楚鎭劉承允用迎鑾功﹐封安國公﹔與中人王坤交關﹐迫脇主上﹑皇太后刺血寫詔﹐召駐紮古泥商邱伯侯性﹝性以總兵銜駐札古泥口﹐上自武岡踉蹌過古泥﹐宮眷衣食皆乏絕﹔性往來迎駕﹐奉上及三宮服禦﹐下至宮人衣被﹐俱飭辦。三宮徳之﹐乃口授商邱伯﹞入衛。性遣部將謝復榮以五百人至。至是﹐承允降北爲前導。十八日﹐馬吉翔﹑謝復榮等奉上及三宮斬關出﹔承允引兵追躡﹐相距三里。復榮請上疾馳﹐而身自斷後﹔抵死力戰﹐與其卒五百人俱死王家堡。上徒步三十里﹐體重足疲不能前﹔危在頃刻﹐會侯性率兵奄至﹐請上禦小轎先發﹐性陣峽口。承允引去﹐上已兩日夜不食﹔夜宿羅家店。越五日﹐抵古泥﹔晉性祥符侯。李成棟用四姓賊鄭昌等爲導﹐至髙明城外﹔發炮破其城﹐殺朱實蓮於南門樓﹐陳子壯﹑麥而炫被執。二十七日﹐李成棟圍博羅。穴城﹐置炮轟發之﹔雞鳴城陷。張家玉走增城﹐圍之。

九月十日﹐李成棟救增城。家玉札三營於城外﹐成棟令杜永和﹑閻可義分攻之﹔城內亦突圍出戰。將士死者數千人﹐無降者﹔火藥盡﹐家玉乃與諸將痛飲﹐夜投濠水而死。成棟又以水﹑陸二萬爭淸遠。城破﹐陳邦彥猶率兵巷戰﹔力屈赴水﹐北兵出之﹐檻送廣州。陳子壯至廣州﹐臨刑罵不絕口﹔麥而炫從死。是日﹐佟養甲命何吾騶﹑黃士俊﹑李覺斯﹑葉延祚﹑王應華﹑伍瑞隆﹑關捷先﹑陳世傑等觀之﹔養甲問﹕『諸公畏否』﹖皆鞠躬曰﹕『畏』﹔亦有攺容詫曰﹕『眞忠臣﹗眞忠臣』﹗又數日﹐而陳邦彥及總兵曹天奇至﹐亦大罵而死。陳子壯﹑張家玉﹑陳邦彥事𨿽不成﹐然牽制李成棟使不得西上﹐而翠華得以苟安桂林﹑武岡之間者﹐三人力也。

十一月﹐上至象州。欲幸南寧﹐爲新興伯焦璉亂兵所阻﹐復返桂林﹔百官幾欲散去。大學士王化澄﹑吏部左侍郎吳貞毓以間道扈三宮﹐入南寧。

十二月三日﹐上至桂林﹔靖﹝江﹞王亨歅迎上而泣。瞿式耜﹑嚴起恆同相。賊將郝搖旗降於督師何騰蛟﹐封永城伯﹐賜名永忠﹔避北師﹐從衡州奔桂林﹐欲入城﹔瞿式耜拒之。

永曆二年戊子正月丁酉朔﹐上在桂林。

二月二十三日夜﹐郝永忠斬關而入。劫上於寢﹐裸體置之城外﹔捆縛百官﹐掠其財物而去。馬吉翔爲上具袍服﹐襆被而行。

三月十日﹐上至南寧。扈蹕者﹐大學士嚴起恆﹑馬吉翔﹑兵部尙書蕭琦﹑給事中吳其靁﹑洪上彭﹑許兆進﹑尹三聘七八人耳。柳﹑潯二府爲慶國公陳邦傅所據﹐不貢賦稅﹐行朝資用乏絕。大學士嚴起恆乃署吏部﹐開選於邕城﹔二十四土州檳榔﹑鹽客﹑樂戶﹐皆列官籍。

四月乙未朔﹐皇子生。

十日﹐李成棟以廣東反正﹔遣洪天擢﹝歙縣人﹐丁丑進士﹔原任湖廣驛傳道﹞﹑潘曾緯﹝漢陽人﹐辛未進士﹞﹑李琦三人齎表奏請駕幸肇慶。成棟在北有大功﹐而受佟養甲節制﹐心不能平﹔故所收兩廣印信不下五千顆﹐獨取總督印藏之。一愛妾揣知其意﹐勸之舉事﹔成棟撫幾曰﹕『如松江百口何』﹗成棟嘗帥松江﹐其拏帑皆在焉。妾曰﹕『我敢獨富貴乎﹖請先死君前﹐以成君子之志』﹔遂自刎。成棟哭曰﹕『我乃不及一婦人』﹗密與布政使袁彭年﹑僉事張調鼎圖之﹔輦金十萬賂要人﹐以取妻拏之在松江者。事將發﹐而金聲桓以南昌反正。聲桓逆流以攻贛州﹐贛帥髙進庫﹐故興平伯髙傑兄子也﹔求援於粵﹐佟養甲命成棟往牒布政司移餉八萬兩﹐成棟日逼餉﹐彭年故不發﹐由是得以爲辭。時歲大旱﹐羣盜滿山﹐成棟陰結其渠魁﹔謂養甲曰﹕『贛旦暮亡﹐粵又寇深如此﹐嶺外斷不可保﹐彼聲言「復衣冠」三字耳﹐盍姑許之以靖亂乎』﹖養甲計猶豫﹐未有所決﹔成棟故令羣盜逼城下﹐呼聲動天以怵之。養甲出示安民﹐成棟請權停「順治」年號﹐養甲乃於榜尾但書「戊子」﹔成棟旣得此榜﹐而己所出示直書「永曆二年」。養甲見之愕然﹐業已無可如何。兩司官諷養甲以印授成棟﹐成棟下令兵民解辮﹔而以所藏總督印印表文上之。詔封養甲爲襄平伯﹑兵工二部尙書﹐成棟惠國公﹐袁彭年左都禦史。金聲桓藏表佛經中﹐亦遣使至。聲桓故左良玉部曲﹐隨良玉子夢庚降附﹐俾守江西﹔督﹑撫以其降將輕之﹐從之取賂不得。聲桓私居﹐嘗攺胡服﹔督﹑撫因言『凡前朝舊將﹐皆不可用』。聲桓使人竄之中途﹐得其書﹔置酒召巡撫﹐以書示之﹐卽於坐間斬巡撫而反正。詔封豫國公兼兵部尙書。遣吳貞毓以吏部侍郎兼左副都禦史使成棟。

自兩省反正﹐士人輻輳而至。王化澄復相﹐朱天麟﹝崑山人﹐戊辰進士﹞爲東閣大學士﹐晏淸﹝黃岡人﹐己未進士﹔原任廣東水利僉事﹞爲吏部尙書﹐張鳳翼兵科兼翰林院﹐張佐辰文選司郎中﹐黃雲衮行人﹐潘駿觀兵部主事﹐龐天壽司禮監。曾經出仕﹐僉曰迎鑾﹔遊手白丁﹐詭稱原任﹕六曹閒署﹐數日間添注幾滿。此外﹐更有白札﹑部札﹑欽札。欽札者﹐皇帝用寶札官﹐不涉吏﹑兵二部﹔下廣之費﹐大略出此。

八月癸巳朔﹐上至肇慶﹔李成棟迎於百里外﹐儲黃金千兩﹑白金十萬兩﹑彩紵萬端以備賞賚。政無巨細﹐受成於成棟。詔贈陳子壯東閣大學士兼吏部尙書﹑番禺侯﹐謚文忠﹔張家玉少保﹑武英殿大學士兼吏部尙書﹑增城侯﹐謚文烈﹔陳邦彥兵部尙書﹐謚忠湣。

十月十日﹐遣佟養甲代祭興陵﹝端皇帝陵﹞﹔上令李元允磔之江中。養甲密表於北﹐成棟搜得之。

十二月﹐李成棟率師出南安。面奏﹕『南雄以下事﹐諸臣任之﹔庾關以外事﹐臣獨任之』。當是時﹐朝臣各有黨與﹕自廣東來者﹐吏部侍郎洪天擢﹑大理寺卿潘曾緯﹑學道李琦﹝三人皆李成棟親信﹞﹑兵部尙書曹燁﹝歙縣人﹐辛未進士﹞﹑工部尙書耿獻忠﹑通政司毛毓祥﹝武進人﹐丁丑進士﹞爲一黨﹔自廣西來者﹐嚴起恆﹑王化澄﹑朱天麟三輔臣﹑吏部尙書晏淸﹑吏部侍郎吳貞毓﹑給事中吳其靁﹑洪士彭﹑雷得復﹑尹三聘﹑許兆進﹑張起爲一黨﹔自各路來者﹐左副都禦史劉湘客﹝錢謙益薦舉﹞﹑禮部尙書吳憬﹑吏科都給事中丁時魁﹑兵科都給事中金堡﹑戶科都給事中蒙正發﹑禮科都給事中李用楫﹑吏部文選司郎中施以徵﹑光祿寺卿陸世廉﹑太僕寺卿馬光﹑禮部儀注司郎中徐世儀爲一黨﹔翰林陳世傑﹑驗封司郎中吳以進﹑給事中李貞﹑禦史髙賚明﹑太僕寺少卿楊邦翰﹑職方司郎中唐元楫﹐以廣東人又爲一黨。然行朝之權﹐盡歸於李元允。元允本姓賈﹐爲成棟義兒﹔以守舍畱肇慶﹔朝士爭趨其門﹐其尢甚者謂之五虎﹕袁彭年爲虎頭﹑丁時魁爲虎尾﹑蒙正發爲虎腳﹑劉湘客爲虎皮﹑金堡爲虎牙。廣東一省﹑大小官員﹐非奉成棟咨﹐不得擅除。桂林﹑平樂﹐則瞿式耜爲政﹐慶遠﹑柳州﹐則焦璉爲政﹔潯南﹑思太﹐則陳邦傅爲政。而通政司上疏陳乞職官者﹐猶日以千計﹔內閣票擬﹐只有「著議具奏」四字﹔選司掌銓﹐亦無出選之地﹐徒有空名而已。

永曆三年己丑正月庚申朔﹐上在肇慶。

十三日﹐大學士朱天麟罷。陳邦傅﹐故潯梧參將也﹔冒功封富川伯。又以迎駕﹐封思恩侯。李成棟反正﹐先疏入告﹐進爵至慶國公﹔官其子陳曾禹至右副都醜史。駕過潯州﹐邦傅挽畱月餘﹔求守潯州﹐如瞿閣部故事。上不許﹔許以居潯﹑梧。而致賄於誥敕中書張孟光﹐使以守字易「居」字﹐爲言者追攺﹔然邦傅進疏﹐則直稱「世守」。當成棟未反正時﹐邦傅潛通降啟﹐以故爲成棟所輕﹐兵科給事中金堡承風指劾之﹔邦傅疏辧﹕『皇上蒙塵兩年﹐並無一位兩衙門﹔何今日紛紛若是﹖以臣爲無兵﹑無將﹐請卽遣金堡爲臣監軍﹐以觀臣十萬鐵騎』﹗天麟票擬﹕『金堡從來﹐朕亦未悉﹔所請監紀﹐著卽會議』﹗丁時魁﹐堡之黨人也﹔怒曰﹕『堡論邦傅﹐請卽監紀﹔堡又論郝永忠﹐若請其頭﹐亦與之耶』﹖率科道官十六人直入丹墀﹐大聲疾呼﹐繳印於內閣。上方燕語﹐聞變震驚﹐翻茶沾服﹔急諭『諸臣照舊供職﹐天麟卽日罷相』。然天麟但言「會議」﹐固未嘗出金堡於邦傅也﹔第金堡往日知臨淸受官於李賊﹐發其從來﹐是所深忌耳。二十八日起﹐舊輔黃士俊﹑何吾騶入直。

三月七日。李成棟﹑何騰蛟敗問至。當金聲桓之反正﹐南都震動﹔乘流而下﹐鮮不克矣。乃爲聲桓謀者﹐以寧庶人失策於一往﹐使新建伯得制其後﹔故聲桓兵先贛州。贛帥髙進庫謂之曰﹕『吾不動以待汝﹔汝得南都﹐則吾以贛下』。聲桓不聽﹐急攻之。久而﹐各省援師集於南昌﹔李成棟方欲夾攻贛州﹐聲桓之攻贛者首尾牽顧﹐失利而退。髙進庫以方勝之師還而拒成棟﹐成棟退走信丰﹐潰不可制﹔成棟斷後﹐策馬渡河﹐馬不勝甲而沈。兵部尙書張調鼎﹑監軍道姚生文俱死於亂兵﹔成棟死﹐而聲桓亦亡。何騰蛟開府於長沙之湘潭縣﹐湖南﹑北列十三鎭﹐多以降將爲之﹔時叛時服。騰蛟仁愛有餘﹐而雄斷不足﹔諸將跋扈不用命。北兵至﹐湘潭不守﹔遂見執﹐被害於大步橋下。贈騰蛟中湘王﹑李成棟寧夏王﹐進李元允車騎將軍﹐封南陽伯。

四月﹐孫可望遣龔鼎﹝永昌人﹐癸未庶吉士﹞獻南金名馬﹐移書求親王名號。初﹐張獻忠伏誅﹐其勁旅尙有四部﹕曰孫可望﹑李定國﹑劉文秀﹑艾能奇﹔皆去獻忠僞號﹐自稱將軍﹕可望平東﹑定國安西﹑文秀撫南﹑能奇定北﹐而奉黔國公沐天波以討定諸彜。可望年差長﹐又稍知文墨﹐故位第一﹔定國以能次之﹐文秀﹑能奇又次之﹐然實等夷無統屬。已而能奇死﹐其將馮雙禮主其營事。可望籠之以術﹔旣兼兩部﹐浸浸欲自大。當諸軍之從貴陽入滇也﹐貴州不置一守﹔有皮熊者﹐以其軍入之﹐報稱恢復黔省﹐進爵貴國公﹐駐平越。大學士王應熊還自京師﹐開幕府於遵義﹔有王祥者爲所委任﹐應熊死而祥據遵義﹐亦進爵至忠國公。各疏告行在﹐言『今之入滇者爲張賊餘孽﹐名𨿽向正﹐事豈革心﹔朝廷毋爲所愚』﹗然兩帥接壞﹐時相構釁﹐亦不能有所效力。及滇使至﹐朝議以爲不可不行封賞。金堡言祖制無異姓封王者﹔於是﹐遣武康伯胡執恭以侯爵往封。執恭者﹐紹興人﹐私計滇兵彊甚﹐且欲自結於孫可望﹐謂『春秋之義﹐大夫出境﹐有可以安社稷﹑利國家者﹐專之可也』﹔乃矯詔封可望爲秦王。可望亦知其僞﹐具疏辭﹔金堡﹑蒙正發皆劾執恭罔上﹐朝議大譁然﹐不可。但已乃攺封荊郡王﹐賜之國姓曰朱朝宗﹔定國曰李如靖﹐文秀曰劉若琦。而可望終冀秦王﹐言『臣惟一意辦賊﹔成功之後﹐始敢議及封爵耳』﹔定國﹑文秀亦辭賜名。可望𨿽不受爵﹐然已張皇其稱﹔土司之懾服軍威者﹐進修貢獻﹐已仿親王禮行事。而沐天波亦謙讓﹐不敢以公爵均敵。滇土略定﹐而北師下沅。張先璧﹑侯天錫退師黔境﹐可望遣許世臣詣行在請出師﹐陳義慷慨﹔有爲上言曰﹕『不若賜之璽書﹐直云皇帝致書秦王﹔則前此葛藤斬斷﹐方可使之盡瘁也』。上從之﹐可望卽具疏謝恩。

五月四日﹐慈寧皇太后垂簾﹔召何吾騶﹑金堡爲之解釋。先是正月﹐﹝堡參﹞吾騶謂﹕『與司禮監夏國祥此呼彼應﹐有若桴鼓』﹔皇太后恐吾騶不安其位﹐故解之。

六月﹐左都禦史袁彭年去位。彭年生母死﹐不肯丁憂﹔慈寧皇太后以祖制所無﹐不許。

七月﹐楚降將李赤心等兵敗入廣。初﹐李賊部曲之降於何騰蛟也﹐李過﹝一名錦﹞賜名赤心﹐封興國公﹔髙必正封鄖國公﹐營名忠貞。騰蛟死﹐爲大學士堵允錫所撫。湖南﹑北旣失﹐赤心等由郴桂竟趨梧州﹐欲入廣東﹔尢錫力主其議。李元允曰﹕『我輩做韃子時﹐公不來復廣東﹔今反正後﹐乃來爭廣東乎﹖皇上在此﹐他來何爲』﹖允錫語塞而止。

八月﹐黃士俊﹑何吾騶罷。時臺諫橫甚﹐金堡等以李元允爲東援﹑瞿式耜爲西援﹑嚴起恆爲內援﹑焦璉爲外援﹐朝政一手握定﹐動輒白簡﹔政府惴惴充位。疏未上﹐先商票擬﹐政府置底簿以待之﹐任其攺削。二輔入直以來﹐彈章盈篋﹔至是﹐告歸。

九月﹐嚴起恆獨相。是年﹐封朱成功爲延平王﹔閩海始用永曆年號。

永曆四年庚寅正月乙卯朔﹐上在肇慶。北兵破南雄﹔七日報至﹐百官爭竄﹐家丁沿途殺人。九日﹐上登舟﹔十三日。解維。李元允畱守肇慶。

二月甲申朔﹐上至梧州﹐駐蹕水殿。戶部尙書吳貞毓﹑詹事府禮部右侍郎郭之奇﹑兵部左侍郎程源﹑右侍郎萬翺﹑禮科都給事中李用楫﹑戶科右給事中張孝起﹑吏科給事中朱士鯤﹑戶科給事中李日緯﹑禦史朱統■﹝金筒﹞﹑王命來﹑陳光允﹑彭佺合疏﹐論袁彭年﹑金堡﹑丁時魁﹑蒙正發﹑劉湘客罪﹔奉旨﹕『彭年反正有功﹐免議﹔餘下錦衣獄﹝以五顯廟權之﹞﹐掌衛事張鳴岡鞫之』。嚴起恆請對於水殿﹐不得入﹔復率諸臣伏沙灘求免刑。程源立舟側揚言曰﹕『金堡卽「昌宗之寵方新﹐仁傑之袍何在」兩語﹐便當萬死』﹗其聲達慈寧舟中。蓋堡嘗駁禦史呂爾璵奉旨疏有云﹕『臣何人也﹐爾璵何人也﹖以仁傑之袍賭昌宗之裘﹐志士猶爲怏怏』﹗顧肆言無忌也。獄具﹐堡與時魁各杖八十﹔堡邊遠﹑時魁附近﹐各終身充軍。湘客﹑正發徒三年﹔各贖。上登位三年﹐至是始見聲色。上憂東事急﹐調鄖國公髙必正赴援。

五月十三日﹐髙必正與興平侯黨守素率兵自梧州來朝﹐李元允亦自肇慶來。時嚴起恆已去﹐三帥請手敕往平浪追還。慈寧皇太后垂簾﹐召三帥賜對。元允伏地請死曰﹕『金堡等非臣私人﹐果有罪﹐皇上何不處之於端州﹖今若此﹐是臣與堡等爲黨也。向以封疆急﹐不敢請罪﹔今事稍定﹐請正臣罪』﹗上慰勉再三曰﹕『卿大忠大孝﹐朕不疑卿』。

元允曰﹕『皇上旣不疑臣﹐何故以處四臣之故賜臣冊書﹐令臣安心辦事乎』﹖皇太后曰﹕『卿莫認金堡等爲好人﹔卿如此忠義﹐他卻謗卿謀反』。元允曰﹕『說臣謀反﹐還是有本﹑還是面奏﹑還是傳言』﹖上不答。必正曰﹕『皇上重處堡等是也。但處堡等之人﹐不如堡等﹔處堡等之後﹐亦無勝於堡等之事』。皇太后曰﹕『只滇封一事﹐豈非金堡誤國』﹖諸臣皆不敢對。

孫可望自賜璽書之後﹐儼然親藩體統。凡諸軍悉曰「行營」﹐設立護衛曰「駕前軍」﹐自稱曰「孤」﹑曰「不榖」﹐文書下行曰「秦王令旨」﹐各官上書曰「啟」﹐稱李定國﹑劉文秀曰「弟安西李」﹑「弟撫南劉」﹔其下稱之﹐皆曰「國主」。皮熊在黔畏其相逼﹐遣官李之華通好請盟﹔可望致書云﹕『貴爵坐擁貔貅﹐戰則可以摧堅銳﹐守則可以資保障。獨是不肖有司﹐罔知邦本﹔徵派日煩﹐民生日蹙。黔中乃出兵之途﹐寧無救災卹鄰之念﹐以爲假道長髮之舉﹖若滇﹑若黔﹐總屬朝廷封疆﹔畱守﹑畱兵﹐無非綢繆糧糗。惟欲與行在聲息相通﹐何可有一毫私意於其間﹗若只以一盟了局﹐爲燕雀處堂之計﹐非不榖所望於君子矣』。熊得書﹐愈懼﹔避之苗寨。黔中院司道官﹐會請前軍都督白文選入省﹔可望下教安定之﹐遂下平越。收其軍令所屬文武呈繳濫紮﹔武職加授總制﹑參﹑遊﹐文職加授監軍﹑督餉。部卿僉憲﹐槪行裁革。王祥烏合六﹑七萬﹐分爲三十六鎭﹔與滇兵一戰於烏江河而大潰。祥避死眞州﹐遂下遵義。

九月﹐北師孔有徳攻桂林﹔諸將望風而遁。城陷﹐大學士瞿式耜﹑兵部侍郎張同敞不屈﹐死之。

十一月﹐瞿式耜遺表至。云『本月五日開國公趙印選傳塘報至﹐知嚴關已陷﹐在城衛國公胡一淸﹑寧遠伯王永祚﹑綏寧伯蒲纓﹑武陵侯楊國棟﹑寧武伯馬養麟俱遁﹐城中一空。酉刻﹐督臣張同敞從江東泅水過江至臣寓﹔臣謂﹕「子無畱守之責﹐可以去」。同敞曰「死則俱死耳」。卽於是夜﹐明燈正襟而坐。六日辰刻﹐噪聲始至靖江府前﹔再一刻﹐直至臣寓。臣與同敞危坐中堂不動﹐忽數騎持弓矢突至﹐執臣與同敞而去。時大雨如注﹐臣與同敞從泥淖中行。至則孔有徳已坐王府﹐靖江父子亦以守國未曾出城﹐業已移至別室。臣等見有徳不拜﹐有徳亦不彊﹔以溫言諭臣等降。臣與同敞曰「吾二人已辦一死於爾兵未至前﹐正以死於一室﹐不若死於大庭耳」』。明日﹐被害。當被執之時﹐式耜欲入與妾訣﹔同敞牽臂止之曰﹕『徒亂人意耳』﹔遂行。廣東亦先四日爲北帥尙可喜所破。十一日﹐上登舟幸潯﹔而陳邦傅叛。上初過潯﹐邦傅畱之月餘﹐欲挾以自重﹔至是﹐乃謀劫駕。十二日﹐上舟衝雨而過﹐不及發。百官鹵簿之舟在後者﹐邦傅劫之﹔文武墜水死者﹐董英﹑許玉鳳﹑潘駿觀。邦傅以上鹵簿﹐僭陳營中。十六日﹐上幸潯州﹔戶部侍郎陳圭來迎。十八日﹐駐蹕南寧。

永曆五年辛卯正月乙酉朔﹐上在南寧﹐升殿受朝賀。十日﹐祀太廟。詔東閣大學士兼吏﹑兵二部尙書文安之督師經略楚﹑豫﹐賜上方劍便宜行事。

二月﹐孫可望遣滅虜將軍賀九儀﹑總兵朱養恩﹑張明志﹑張勝等入衛。楚雄道﹑楊畏知自滇中來朝﹐詔進東閣大學士﹐入直辦事。張勝殺嚴起恆﹐以吳貞毓爲大學士。

三月﹐三宮上田州。二十五日﹐賀九儀修理行宮﹐爲上駐蹕。

四月朔﹐祀太廟。十二日﹐慈寧皇太后馬氏崩於田州。十四日﹐訃聞﹔十七日﹐成服﹔二十三日﹐奉安靈輿於慈寧宮。喪禮以日易月。

五月十八日﹐敕鴻臚寺﹕『頃以大行慈寧莊翼康聖皇太后喪﹐憂戚中不遑視事﹔令值服除﹐當面與大臣商決政事﹐兼行日講』。該寺卽傳工部修中極殿翰林院﹐舉堪任日講記注員名﹔以二十七日舉行。

六月﹐上患足疾。

七月朔﹐祀太廟。十五日中元﹐遙祭祖陵。十八日﹐葬慈寧皇太后於兩江之宋村山。二十五日﹐陳邦傅引兵入寇。上欲移蹕﹐羣臣以兩江黃茅瘴癘秋甚於夏﹐宜俟霜降後﹔允之。賀九儀等出師柳慶。

九月﹐梧州﹑來賓﹑遷江告急。二十八日﹐上登舟。十月初七日﹐幸新寧。

十一月﹐李元允等迎駕請幸防城﹔不允。

十二月﹐北兵至遷江﹐逼賓州。五日﹐幸瀨灘。七日﹐南寧陷﹔太僕寺少卿丁元相﹑戶部員外郎楊禹甸死之。上登陸﹐焚舟楫﹔踉蹌失次﹐扈蹕官員相失。將至鎭安﹐會孫可望遣師討皈朝叛彜﹐總兵髙文貴﹑黑邦俊﹑狄三品等相率扈蹕。

永曆六年壬辰正月癸酉朔﹐上野次。三日﹐至皈朝。十一日﹐發皈朝﹔十二日﹐次富川﹔十三日﹐次沙斗﹔十四日﹐次西洋江﹔十五日﹐次寶月關﹔十六日﹐至廣南。孫可望遣總兵王愛秀迎駕上言﹕『臣以行在孤處僻粵﹐再次迎請﹐未奉允行﹔然預慮聖駕必有移幸之日﹐所以先遣各營兵馬肅淸彜氛﹐道路無礙。廣南𨿽云內地﹐然界鄰交趾﹐尙恐彜情叵測。臣再四思維﹐惟安隆所﹝隸貴州普安州﹞滇﹑黔﹑粵三省會區﹐城郭堅固﹐行宮修葺﹔一切糧儲﹐可以朝發夕至﹐莫此爲宜』﹗上是之。蓋可望兩﹑三年內旣定滇中﹐又復經營黔土﹐至此已有成緒。二十五日﹐上發廣南﹐次童卜﹔二十六日﹐次曬利﹔二十七日﹐次鼎貴﹔二十八日﹐次加浦﹔二十九日﹐次那羊﹔三十日﹐次侄堂﹔二月癸卯朔﹐次呼馬﹔二日﹐次扁牙﹔三日﹐次板屯﹔四日﹐次板橋﹔五日﹐次峒沙﹔六日﹐至安隆所﹔詔攺安隆所爲安龍府。九日﹐遣太常寺少卿吳之俊賫璽書至滇。

五月﹐孫可望分道出師﹕李定國下楚﹐徵虜將軍馮雙禮副之﹔劉文秀入蜀﹐討虜將軍王復臣副之。以楚地攻戰尢急﹐故選兵俱隸定國。

七月四日﹐定國率諸軍克桂林。北帥定南王孔有徳赴火死﹐俘其子庭訓及叛將陳邦傅及其子陳師禹﹝可望戮邦傅等﹐剝其皮﹔其殺人剝皮者甚眾』。初﹐定國駐軍武岡﹑馮雙禮駐軍寶慶。沅﹑靖屢捷﹐沈酋敗遁﹐大師可乘勝南下﹐而虞有徳之躡其後。於是令武岡諸營出新寧﹐寶慶諸營出祁陽﹐合趨全州﹔分遣西勝營張勝﹑鐵騎右營郭有名率精兵由西延大埠頭便道趨嚴關。嚴關者﹐所由入桂林要道也。馮雙禮率前軍都督髙存恩﹑鐵騎前營王會﹑武安營陳國能﹑天威營髙文貴﹑坐營靳統武合兵八萬先進兵至驛湖﹐猝遇北兵萬餘﹔南師迎戰﹐靳其饒將李四﹐北兵遂奔﹔南師遂薄全州。定國統右軍都督王之邦﹑金吾營劉之講﹑左協營吳子聖﹑武英營廖魚標﹑鐵騎左營卜寧合兵十萬繼進﹐聞驛湖捷報﹐傳令全州傅城者毋急攻﹔懼其奔逸﹐並力於桂林也。令未至﹐而全州已下。定國軍過全州﹐令急過毋入﹔雙禮諸軍亦出城合進。時張勝﹑郭有名已至嚴關﹐與大軍相距十里﹔約曰﹕『敵至﹐則舉炮傳警﹐毋下關﹔須大軍至﹐始戰』。薄暮聞炮﹐諸軍擬赴之﹔定國曰﹕『無庸』。俟之寂然。蓋有徳驛湖之敗﹐遣眾數萬馳救全州﹔不意南師已營關上﹔會日暮﹐退去。明日﹐北師至關﹔張勝等傳炮﹐大軍蓐食而前﹐戰於關下。北師銳甚﹐象僨歸﹔定國斬馭象者﹐諸軍奮勇前進﹐象亦突陣。北帥大崩﹐斬戮不可勝計。天大雷雨﹐橫屍徧野﹐追及於大榕江。有徳急入桂林﹐閉城而守﹔大軍三日而至城下﹐守陴者皆潰﹐大軍援梯畢登﹐定國下令屯城上。有徳奔入府中﹐悵然無一言﹔久之﹐曰﹕『已矣』﹗其妻曰﹕『毋慮我不死』﹗乃囑一嫗攜其幼子出避﹔曰﹕『苟得脫﹐度爲沙彌﹔毋效乃父作賊﹐一生下場乃有今日耳』。自縊﹔妾亦縊。有徳遂放火自刎﹐投火中。方捷書之發自桂林也﹐其人窮日夜易馬而奔。旣至貴陽﹐直入殿墀﹐下馬而息僅續﹐臥地不能起﹔探其懷中捷書﹐灌以湯藥﹐久之乃蘇。於是大宴三日﹐疏請封典。始議犒師銀八萬兩﹐已損之六萬﹐已又損之四萬。蓋數軍之入楚與蜀也﹐獨駕前軍﹝可望護衛軍﹐稱駕前軍﹞不發﹔駕前軍固選鋒﹐聞桂林之捷﹐皆生妒心﹐曰﹕『北兵本易殺﹐我輩獨未得一當耳』。數日後﹐定國上鹵獲﹔惟孔有徳金印﹑金冊﹑人參數捆﹐所報官庫財物估價僅盈萬。遂有媒孽其市恩諸軍者﹔往來使命不絕﹐又多增飾喜怒其間。冊封之事﹐行之稍緩。而北帥敬謹親王入衡州﹐號兵十萬。定國計分其師﹕遣前將軍張虎取辰州﹐北人分兵往救﹔定國身當衡州﹐遇之湖上。始戰少卻﹐北兵乘勝追奔﹐南人奇兵間道以搗中堅﹐遂蹶名王。十一月二十三日﹐則又傳是日之戰﹐斬敵如屠犬豕﹐手不暇耳。駕前軍聞之﹐益輕言北兵不足滅﹔遂議明年春﹐秦王親出師云。

劉文秀之入蜀也﹐善撫卹軍士。蜀人聞大軍至﹐多響應﹔於是重慶﹑敍州諸府﹑縣次第皆復。吳三桂迎戰輒敗﹐斂軍以奔﹐趨保保寧﹔南師追躡其後﹐惟恐失敵。討虜將軍王復臣曰﹕『不可﹗我師驕矣﹐而彼方致死﹔以驕兵當死寇﹐能無失乎』﹖諸軍多不然之。至保寧﹐復臣又曰﹕『毋圍城﹔圍則師分而弱』。不聽。張先璧軍其西南﹔先璧號張黑神﹐軍容耀日﹐然未經大敵。三桂登城望之曰﹕『獨是軍可襲』。乃開門出精騎犯其壘﹐果驚潰﹔轉戰而南﹐值討虜將軍營。討虜爲潰兵所擾﹐又間以水﹐勢不復支。北人乘勝奮擊﹐復臣手斬數人﹐環之者益眾﹔乃曰﹕『大丈夫不能生擒名王﹐豈可爲敵所辱』﹗遂引刀自剄。北兵皆驚嘆﹐以爲烈士。文秀徹圍而退﹐三桂不敢追﹔曰﹕『生平未嘗見如此勁敵﹔特欠一著耳』﹗蓋如復臣所云也。報至﹐帝下詔曰﹕『不聽謀﹐損大將﹐劉撫南罪當誅﹔念有復城功﹐罷職閒住』﹗文秀歸雲南﹔諸軍分守蜀隘﹑或調徵楚省﹐所從者不過百餘人而已。

是年﹐李元允往海南招集散亡﹔至欽州﹐爲士兵王勝堂所劫﹔械送廣州﹐不屈而死﹔投屍江中。

永曆七年癸巳正月戊辰朔﹐上在安龍府。先是﹐孫可望題請封李定國爲西寧郡王兼行軍都招討﹐封馮雙禮爲興國侯﹔奉旨﹕『所請封爵事宜﹐俱依議行』。於是造設儀衛﹐遣檢討方於宣﹑中書楊惺光齎敕往﹐賞軍萬金﹐行有日矣。而是時訛言繁興﹕有傳李定國滋不悅者曰﹕『柰何受郡王封﹐當亦如國主』﹔有傳諸營偶語者曰﹕『秦王下長沙﹐卽攺年號﹑受禪讓』﹔而以廢處劉文秀太過﹐咸曰﹕『大功未行厚賞﹐偶敗則膺嚴罰﹔吾等如何苦捐身命』﹗又以殺楊畏知﹑立儀注﹑駕前乏奉令出使者多恣睢不法﹐而言之者多獲禍。從此﹐內外文武鹹怨﹐軍心漸渙﹐不樂爲可望用者眾矣。楊畏知者﹐陜人﹐官楚雄道﹔好言王霸之略﹐故爲可望所重。及朝行在於南寧﹐上以孫氏故﹐相之﹔而可望反疑其二心於己。歸黔以後﹐所言多不從。畏知乃佯狂﹐以示不爲孫氏用﹔又時時醉罵其駕前人。可望欲脇之以令﹐攺命從軍法﹐逆知必有諫者﹔迨諫者入﹐而駕前人已提其頭至矣。可望恨曰﹕『楊公死﹐我桓﹑文事不成矣』﹗儀注者﹐武爵隆殺體統﹐可望欲以自大﹔其故時等夷者多怨之曰﹕『天下尙未定﹐柰何爲此』﹗李定國出奔。是月﹐孫可望出師﹐慨然有經略中原之志。其封李定國者詔使已出黔境﹐復追還之﹔曰﹕『孤今出師入楚﹐當面會安西大慶宴﹐親奉上敕書以光寵之』。而眾益交相論嘆﹐以爲此眞項羽之刓刻吝封賞也。至有爲定國慮者﹐曰﹕『此僞遊雲夢計耳』。定國因涕泣謂其下曰﹕『不幸少陷軍中﹐備嘗窮險﹔思欲立尺寸功﹐匡扶王室﹐垂名不朽。今甫得斬名王﹑奏大捷﹐而猜忌四起。且我與撫南弟同起雲南﹐戰功具在。一旦詿誤﹐輒遭廢棄﹔於我忌害﹐當必尢甚。我妻子俱在雲南﹐我豈得已而奔哉』﹖諸營聞之﹐有引軍從者﹔其不能從者﹐亦咨嗟太息不已。李定國又爲書以謝可望﹔可望不意其奔也﹐悵然久之。欲止軍東下﹐然業已督師在道﹔又信駕前言﹐敵殊易殺﹐欲親履行間﹐立大功以服眾心耳。諜知敵屯四路口﹐遂欲襲擊破之﹔令於軍中曰﹕『凡獲敵馬者悉給之』。時方四月﹐陰雨連綿。行三日﹐至四路口﹐敵驚欲潰﹔南軍殊易之﹐甫斬數人﹐便掠其馬。敵睨陣亂﹐還而搏戰﹔南軍已不成列﹐退保峒口。可望亦念定國旣去﹐諸軍有乘是圖之者﹔旣不敢嚴督諸軍前戰﹐諸軍亦以駕前軍奮欲立功﹐不願與並力。凡長沙所已復之州﹑縣給印諸官悉撤回﹔楚事大變矣。

八月﹐始有言招還李定國者﹔南寧鎭朱養恩言之尢切。可望終忌定國﹐乃與其下謀起劉文秀。文秀聞之﹐單騎入黔﹐私見於可望﹔言己無才﹐不願圖富貴。可望彊之﹐疏請爲大招討﹐仍密遣之還滇。

永曆八年甲午正月壬辰朔﹐上在安龍府。攺雲南省爲云興﹐辰州爲沅興府﹐沅州爲黔興府。詔以劉文秀爲大招討﹐都督諸軍﹐出師東伐。

三月二十六日﹐孫可望殺大學士吳貞毓以下一十八人﹝內武臣一人﹑內侍二人﹞。上以久不得出﹐與貞毓等謀﹐私以手敕通李定國﹐令之來。時左右前後﹐莫非爲可望耳目者﹔馬吉翔發其事﹐窮治撰文何人﹑用寶何人﹑奉使何人﹖上亦震驚者累日﹝閩人林日宣著「安龍紀事」一卷﹐序馬吉翔陷大學士吳貞毓等十八人之曲折甚悉。惜其已佚﹐世少抄本﹔附記於此﹞。

四月﹐劉文秀至黔。可望祭旗纛畢﹐執爵授文秀﹔文秀言﹕『某伏願皇上洪福﹐國主威略﹐諸將士智勇﹐庶幾一日克敵﹐恢復中原。若某下劣﹐試恐不勝』。

五月七目﹐孫可望以單騎出按沅﹑靖諸營﹔徧觀險隘﹐勞卹軍吏。十日而畢。

七月﹐擇吉出師﹔由平越進屯於天柱。

永曆九年乙未正月丙戌朔﹐上在安龍府。封李定國爲晉王﹑劉文秀爲蜀王。

永曆十年丙申正月庚辰朔﹐上在安龍府。孫可望將謀劫駕出降﹔李定國舉兵敗之。奉上駐蹕雲南﹔攺爲滇都。

永曆十一年丁酉正月甲辰朔﹐上在滇都。議開緬甸爲省﹐以元江土府爲總督﹔不果。

永曆十二年戊戌正月戊戌朔﹐上在滇都。遣使賫璽書由安南出海至延平王朱成功營﹔授張煌言兵部左侍郎兼翰林院學士﹐其餘除授有差。徐孚遠隨使入覲﹐由交趾入安龍﹔交趾要其行禮不聽﹐不得過﹐孚遠遂返廈門。

十月﹐雲南屬府告急。

十二月十五日﹐上發滇都。時李定國出禦北師﹐請上隨路避兵。

永曆十三年己亥正月癸巳朔﹐上野次﹔四日﹐駐蹕永昌。

閏正月十五日﹐上發永昌﹐將入緬﹔時文武官尙四百人﹑兵士數千人。十八日﹐次騰越。二十日﹐發騰越。二十四日﹐遙傳兵至﹐百官急竄﹐宮嬪被掠。二十八日﹐次蠻莫﹔緬人不容兵器入關。三十日﹐發蠻莫。

二月壬辰朔﹐次河口。水陸分行﹕自上以外﹐從舟者六百四十六人﹑從陸者馬九百四十餘匹。十八日﹐上次井梗﹔緬人止之﹐不聽前進。二十四日﹐緬王請大臣問故﹔上遣馬雄飛﹑鄔昌琦賫敕書往。緬王發神宗敕書對校不同﹐疑其爲僞﹔及見沐國公印﹐信之。蓋緬國自萬曆二十二年請救不許﹐遂絕朝貢﹐故所知﹐惟神宗故事也。當是時﹐李定國已遣白文選率兵迎駕。至■﹝煙﹐口代火﹞哇城下﹐距駐蹕五﹑六十里﹐爲緬人隔絕﹐不相聞﹔文選亦遂拔營而去。

三月十七日﹐自河口分路。陸行者至■﹝煙﹐口代火﹞哇對河﹐離城五﹑六里下營。緬人疑其奪國﹐率兵出戰﹟殺傷多人﹔余乃散居村落﹐通政司朱蘊金﹑中軍姜承徳自縊死。

五月四日﹐緬王具龍舟鼓樂﹐遣人迎上。五日﹐上發井梗﹔七日﹐至■﹝煙﹐口代火﹞哇城下﹐次於對河。八日﹐駐蹕者梗﹝距城五﹑六里﹞。艸殿數十間﹐編竹爲城﹔宿衛百餘人。各官自架竹木以居。

八月十三日﹐緬王請黔國公沐天波往﹔緬人以八月十五日諸蠻來貢﹐使黔國以臣禮見﹐誇耀於諸蠻。

九月十九日﹐緬人貢新榖。

十月戊子朔﹐頒歷於緬。

永曆十四年庚子正月丁巳朔﹐上在緬甸。上日欲出緬幸李定國營。定國恐以兵來﹐則緬人致難於上﹔而在上左右者﹐則又皆偸安無智之徒﹕以此音塵不屬。

九月﹐定國迎駕於近地﹔奏云﹕『前後三十餘本﹐不知曾到與否﹖今與緬王約何地交割』﹖上以答敕付緬人﹔而定國候久無消息﹐復拔營去。是時﹐士君子皆散亡﹔所從惟闒冗一﹑二輩。馬吉翔爲大學士﹐與司禮監李國泰相爲唇齒。惟恐定國之至﹐於是牢籠文武﹐凡欲某職﹑某銜者﹐俱稱門生。吉翔﹑國泰合奏﹕『大臣三日不能舉火』﹔上怒﹐以皇帝之璽擲之﹐吉翔﹑國泰卽椎碎分給。禦史任國璽請東宮開講﹐進「宋末賢姦利害書」﹔上覽一日﹐國泰惡而碎之。

永曆十五年辛丑正月辛酉朔﹐上在緬甸。

二月二十八日﹐鞏昌王白文選密遣緬人賫本至﹔云『不敢速進者﹐恐有害﹔必要緬王送出爲上策』。數日後﹐距行在六﹑七十里架浮橋﹐將渡﹔已而不果。

三月﹐有欲殺馬吉翔﹑李國泰奉東宮而出者。事覺﹐被害。

五月﹐馬吉翔﹑李國泰進宮講書﹔禦史任國璽言﹕『上年請開講﹐則遷延不行﹔今日勢如累卵﹑禍急燃眉﹐不思出險而托言講貫。夫日講經筵﹐必須科道侍班﹔議軍務﹐則有皇親沐國。豈翔﹑泰二人之私事哉』﹖奉旨﹕『著任國璽獻出險策』﹔國璽言『能主人緬﹐必能主出緬﹔今日事勢如此﹐乃卸屑於建言之人乎』﹖太常寺博士鄧居詔﹑禮部主客司主事王祖望各劾翔﹑泰﹐不省。又傳禮部侍郎楊在講書﹐賜坐﹔在以東宮典璽李崇貴侍立﹐不敢就坐﹐上並賜崇貴坐。崇貴曰﹕『𨿽在亂亡﹐不敢廢禮﹔今日𨿽蒙上賜﹐後日將謂臣欺幼主』。每講﹐崇貴出外﹔講畢而入。一日﹐東宮問哀公何名﹖在不能答。

二十三日﹐緬酋弟莽猛白弒兄自立﹔遣人求賀﹐上不許。

七月十九日﹐緬人請喫咒水﹝卽盟誓也﹞﹔馬吉翔﹑李國泰挽百官同往﹐緬人盡殺之﹐松玆王某﹑黔國公沐天波﹑綏寧伯蒲纓﹑皇親王惟恭﹑吏部尙害鄧士廉以下共四十二人。緬人又發兵數千圍行在﹐上幾自縊﹔被殺者甚眾。吉王同妃縊死﹐宮人命婦縊者不下百人。盡劫所有而去。二十一日﹐緬人復修理艸殿﹐奉上居之﹔曰﹕『此事非關吾國﹐因汝各營在外殺害地方﹐犯眾怒耳』。

十一月十八日﹐上召都督同知鄧凱入宮﹔謂之曰﹕『太后病矣﹐未知骸骨得歸故里否﹖』又曰﹕『白文選未封親王﹑馬寶未封郡王﹐吾負之﹔滇﹑黔百姓﹐因我師在彼苦了多年﹐今又不知作何狀』﹖

十二月十三日﹐緬人請上移蹕﹔皇太后﹑皇后﹑皇太子同行。二更渡河﹐乃知其爲北人也。明年壬寅二月十三日﹐至滇城。蒙塵之後﹐事祕﹔不知崩日﹑崩所。或曰﹕北人扈至某驛﹐夜半聞上怒罵﹐卽殂落之辰也﹝鈕琇記﹕吳三桂縊之貴陽。或白﹕同太子絞死雲南城。「錢曾詩箋」﹕辛丑之冬﹐天兵逼緬﹔緬人執帝獻於師﹐挾至雲南省城外艸萍驛﹐吳三桂夜殺之﹐兩宮﹑世子皆不免。時李定國尙駐安龍﹐聞之﹐大怒﹔與白文選揀精騎一萬﹐兩晝夜馳入緬甸﹐屠畿﹐緬人幾盡﹔仰天大呼﹐力竭自刎。白文選亦死。遺兵尙二十餘萬﹐多入蠻洞中及散竄安南國。三桂以功﹐晉封平西親王﹐卽永曆故宮名五華者﹐攘爲王府﹔今攺作五華書院﹞。

史臣曰﹕越﹑閩之事﹐方安國以累敗之餘﹐鄭芝龍以黿鼉魚鰲之眾﹐而欲使新造之唐﹑魯﹐以力徵經營天下﹐此必不得之數也。惟帝當李成棟﹑金聲桓之反正﹐向非髙進庫梗之於贛州﹝陸世儀「江右紀變」稱楊與柯﹐非髙進庫也﹞﹐則其勢必合﹔合則江左偏安之勢成矣。逮夫李定國桂林﹑衡州之戰﹐兩蹶名王﹐天下震動﹔此萬曆戊午以來全盛之天下所不能有。功垂成而物敗之﹐可望之肉其足食乎﹖屈原所以呵壁而問天也﹗

