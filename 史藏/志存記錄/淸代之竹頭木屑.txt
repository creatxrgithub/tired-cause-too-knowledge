

《淸代之竹頭木屑》淸佚名

◎唐景星

香山唐景星觀察廷樞﹐洞悉歐洲情勢﹐有幹才。同治初﹐奉旨在總理衙門行走。時大臣未諳歐洲交涉之術﹐每歐使盛气相淩﹐諸大臣輒噤縮相顧﹐不敢發一語﹐於是外人玩侮益甚。一日﹐威使爭一事未得﹐輒拍案厲聲﹐唐忽奮拳起曰「威妥馬﹐汝何得如此﹖」威怒曰「汝何故無禮﹐敢直呼我名﹖」唐曰「此何地而汝拍案﹖吾何得復有禮於汝﹖」威使出不意﹐聞是言遂稍戢其威。後有人問唐曰「汝何以敢得罪大使﹖」唐曰「吾在彼久﹐熟知彼中事。在公堂拍案﹐彼已有過﹐故彼無以罪我也。」然大臣等﹐終以唐在衙門﹐恐易啟釁﹐遂出之。

◎總理衙門

威妥馬在中國久﹐熟於中國情事﹐歸國後著一日記﹐詳載所聞見﹐內言總理衙門最極訕笑。云「中國總理衙門﹐其規矩與歐洲各國之外部﹐迥然不同。凡各國使臣至總理衙門﹐必具酒果﹐王大臣以次陪客同坐﹐一若以飲食爲交涉之要務也者。又中國𨿽事權不一﹐然大臣仍不敢各抒己見。每使臣發一議論﹐則各人以目相視﹐大臣視親王﹐新入署之大臣﹐又視舊在署之大臣。若親王一發言﹐則各人轟然響應﹐亦莫非是言。若親王不言﹐諸大臣必不敢先言也。一日﹐余至署﹐諸人相顧﹐無敢先發一語。余不能復耐﹐乃先發言曰「今日天气甚好。」而諸人尙不敢言。惟沈君某者﹐似覺不可復默﹐乃首答曰「今日天气果好。」於是王大臣莫不曰「今日天气果好。」不啻如犬之吠影吠聲云。按威語固嫌過甚﹐然謂中國事權不歸一﹐而各人仍不敢自抒己見云云﹐實切中癥結。

◎使臣六則

自中西通好後﹐吾華大臣奉命出洋者不少﹐然其中惟曾惠敏公﹐頗爲西人所敬服。余若郭筠仙﹑薛叔耘兩侍郎﹐亦頗有所表著。此外則自鄶以下﹐損國威﹐貽笑柄﹐殆不可一二數。錄其猥瑣事數則﹐亦足以見一斑矣。

有某欽使者﹐性極鄙吝。一日將市魚﹐乃集署中告之曰「吾妻弟工算計﹐今日欲使購魚。然吾不能獨買一魚﹐諸君盍醵資同購乎﹖」諸人知其意﹐不敢違。於是若參贊﹐若文案﹐若隨員﹐若翻譯﹐若學生﹐各出錢若干﹐交某之妻弟爲市魚資。旣反﹐乃取魚之中段歸己﹐余以次均分﹐至學生則以魚尾與之。又一日﹐其參贊將宴數西客﹐已令庖人具酒膳矣。某聞之﹐忽問參贊曰「爾今日請客乎﹖」曰「然。」曰「盍由我代汝治肴﹐價可較他人便宜﹐且物亦精美。」參贊謝不敢﹐且以已命庖人辭。某嬲之不已﹐乃曰「吾作小炒肉最擅長﹐此物必須托我。」參贊無柰何﹐勉彊應之。旣而筵具﹐酒半﹐內出小炒肉一器﹐諸客方贊其佳﹐某忽科頭短衣﹐若廚役狀﹐出問曰「菜佳否﹖我手段果何如﹖」參贊倉猝不知所爲﹐急起應曰「甚佳。」某卽前舉手﹐夾一片食之方去。西客訝甚﹐私問此何人﹖而子敬之若是﹖參贊以實告﹐西客不信﹐不已。乃與參贊約﹐請欽使出見﹐如卽是所見之人﹐當以金百鎊爲君壽﹐否則罰亦如之。參贊不得已﹐乃請某出見。某出﹐西客諦視之﹐果卽頃所見之人﹐卽以金百鎊與參贊﹐悵悵而歸。

◎炸藥

左文襄徵回﹐凱旋入關﹐頓軍某所﹐安紮甫定﹐文襄忽傳令拔營前進。時兵弁憊甚﹐欲稍休息﹐猝聞此令﹐皆不欲﹐諸統領入帳白狀。文襄怒曰「吾卽起馬﹐有敢後行者﹐以軍法從事。」眾怨恨勉行。行數小時﹐文襄問已行幾何﹐帳下白言﹐離前駐軍所已四十里。文襄復下令安營﹐稍頃﹐前途來報云「前駐軍所﹐忽被轟炸﹐全營營地﹐頓成巨坎。」於是全軍皆大驚服﹐將領皆入謝﹐且問所以先知之故﹖文襄曰「吾甫駐軍時﹐忽思叛回𨿽暫弭首﹐然出於勉彊﹐非誠心歸化也﹐必甚憾我﹐陰圖報復。吾所駐地﹐彼必預算及﹐且吾靜聽更鼓﹐地下若有應聲﹐如中空者然﹐故令速避。然明言又恐後不驗﹐故不能不以威迫耳。」將領咸驚嘆以爲神人。

◎儉徳

宣宗禦宇三十年﹐服用之儉﹐爲史冊所罕見。所服套褲﹐當膝處穿破﹐輒令所司綴一圓綢其上﹐俗所云打掌是也。於是大臣效之﹐亦綴一圓綢膝間。一日﹐召見軍機大臣。時曹文正跪近禦座﹐宣宗見其綴痕﹐問曰﹕汝套褲亦打掌乎﹖對曰易作甚費﹐故亦補綴。宣宗問曰﹕汝打掌須銀幾何﹐曹愕眙久之曰﹕須銀三錢。宣宗曰﹕汝外間作物大便宜﹐吾內府乃須銀五兩。又宣宗嘗問曹曰﹕汝家食雞子須銀若干﹐曹詭對曰﹕臣少患气病﹐生平未嘗食雞子﹐故不知其價。

◎樂平

左文襄自安徽援浙﹐道經樂平﹑廣信一帶﹐大股賊至﹐文襄欲旋師樂平。團練列槍阻之曰「平賊賴官兵﹐官兵見賊卽逃﹐賊何時平﹖若過此者﹐當卽發槍。」文襄乃進兵力戰﹐果勝賊而前。然文襄由是頗怨樂平人。

◎海捕

河南州縣﹐凡奉有統行緝捕文書﹐則發海捕。海捕者﹐大率流丐爲之﹐官亦與以票﹐三五成羣﹐行至鄕鎭﹐遇店鋪卽送香一支﹐店中必優給以錢十文八文不等﹐較之平常乞食﹐難易迥殊矣。行約年餘﹐則歸繳票﹐謂之銷差。其果能緝捕與否﹐初不問也。

◎叩閽

凡冤獄不得直於本省官長﹐則部控﹔又不能直﹐乃叩閽。然叩閽極難﹐其人伏溝中﹐身極垢穢﹐俟駕過時﹐乃擎呈狀﹐揚其聲曰冤枉。如衛士聞之﹐卽時提得﹐將狀呈上﹐其人拿交刑部﹐解回原省。或言專有一等人代人爲此﹐亦不須多錢。緣此等本是丐流﹐旣得訟家錢﹐且解省時﹐沿途均官供食﹐獄結照例充軍﹐又可中途脫逃﹐爲此者極多。且非此輩則何時候駕﹐如何遞呈﹐亦不能如式也。

◎胥吏

陸淸獻嘗曰「本朝大獘只三字﹐曰例﹑吏﹑利。」郭筠仙侍郎曰「歷朝風气﹐皆名利遞嬗﹐如西漢好利﹐東漢好名﹐唐好利﹐宋好名﹐元好利﹐明好名﹐國朝好利。」又曰「漢唐以來﹐𨿽號爲君主﹐然權力實不足﹐不能不有所分寄。故西漢與宰相外戚共天下﹐東漢與太監名士共天下﹐唐與後幻藩鎭共天下﹐北宋與外國共天下﹐南宋與外國共天下﹐元與姦臣番僧共天下﹐明與宰相太監共天下﹐本朝則與胥史共天下。」其言可謂切至。

◎奇死二則

近某省制軍之介弟某﹐素有才名﹐偶自家出省﹐其兄制軍﹐隆友於之愛﹐晨夕與食處。一日晚食﹐弟忽責其兄曰「兄愛國家厚恩﹐專制兼圻﹐國家待兄不薄。𨿽然兄之負國﹐亦已甚矣﹐如某某道府廉潔﹐兄未嘗加意任用﹐某某辦事﹐怨聲載道﹐兄不加罪﹐將弁某某勤訓練﹐兄不任之﹔某某以克扣著﹐反作統領﹔如此憒憒﹐一旦國家大﹃﹐匪特兄不保首領﹐且將遭滅族之禍﹐將來波累及弟﹐是誰之過歟﹖」制軍恚曰「縱如弟言﹐卽兄遭重罰﹐何至累及弟﹖」拂衣逕入。次晨忽不見弟所在﹐使人迹之﹐則已附輪船行矣。先是制軍重其弟﹐屬其友某大員保之﹐恐其不知﹐乃發電函致之曰「弟發已得保﹐恐特旨相召﹐宜速回也。」弟時在舟中﹐得電紙觀之﹐瞥見特旨二字﹐大懼曰「禍已作矣﹐柰何﹖」卽登牀﹐則矢溺齊下﹐气若失。忽一躍從窗中出﹐投水死。湘潭黎吉云者﹐道光時官至禦史﹐初不名吉云﹐宣宗以其名犯廟諱﹐時西域適獻吉云騅﹐因賜名吉云。黎性慷慨﹐平時嘗詆言官蓄縮。旣爲禦史﹐乃亟思建白。一日﹐忽奏洋兵已破天津﹐至河西﹐務宜速發大兵抵禦﹐宣宗得奏大駭﹐亟召見﹐問﹕「軍機大臣皆未以此奏﹐汝何從知此﹖」黎曰「得諸剃頭者。」宣宗大怒﹐命褫職﹐卽日出京。於是同鄕知好﹐咸餞送之﹐並各賦詩相贈。黎亦自作詩﹐甫題二句曰「寒蟬久無聲﹐楚客今當歸。」忽擲筆撲地死。

◎節婦

粵東鄕人子﹐常有爲人掠扳出洋﹐謂之豬仔﹐或衣食無著﹐輒自出洋覓食。然有已定妻室者﹐其家待此人久不歸﹐則擇日迎娶婦如儀。婦立右拜天地翁姑﹐其左則縛一雄鷄以應之。仍責婦奉事一切﹐靜待夫婦﹐或已歸亦不顧也。又有已娶婦而子逃去者﹐亦邀其婦爲子守節。有私欲嫁人者﹐則必自行賣去﹐而得其財禮。

◎當十大錢

咸豐時造當十大錢﹐然出京師卽不可用﹐價日跌落﹐外省人入京者猝不易辧。或戲釋之曰「凡當十大錢﹐手中才取一文﹐看錢面卻寫十文﹐市中通呼爲二十文。如用以購物﹐實準作平常制錢二文。」

◎碰響頭

凡大臣被召見﹐恩命尢篤﹐或綸音及其祖父﹐則須碰響頭﹐須聲徹禦前﹐乃爲至敬。然必須重賂內監﹐指示向來碰頭之處﹐叩頭聲篷篷然﹐若擊鼓矣﹐且不至大痛。否則叩至頭腫如瓠﹐亦不響也。凡大臣跪久則膝痛﹐故膝間必以厚棉裹之。前合肥以太后萬壽在邇﹐乃在北洋大臣署中﹐日拜跪三次以肄習之﹐蓋國朝大臣恭謹類如此。

◎秦大士

秦殿撰大士﹐一日上偶問曰「汝家果秦檜後人乎﹖」秦無他言﹐但對曰「一朝天子一朝臣。」

◎西河命冊

越中骨董鋪有毛西河先生命冊﹐乃康熙戊寅年京口印天吉推演。時先生年七十八﹐據冊先生實以天啟三年癸亥十月初五日戌時生﹐其八字爲癸亥﹑壬戌﹑壬戌﹑庚戌。後又有先生姬人命冊﹐亦當同時推算。時年三十二﹐丙午正月十六日子時生﹐八字爲丙午﹑庚寅﹑丁酉﹑庚子﹐其人殆卽曼殊也。術者推先生八十五不死﹐當壽至九十四﹐後先生果以是年卒﹐術亦靈矣哉﹗先生姬人殷殷以子息爲問﹐術者言今年不育﹐則終無子矣。七十八老翁尙望其生子﹐亦可發一笑也。又命冊首有泛論一段﹐夫陰陽之理云云。先生批其上曰「近日時文家有冒子﹐不謂批命人亦然﹐可惡可惡。」批八十五歲上曰「古人云﹕時至卽行﹐原無所懼。但諸事未了﹐如何如何﹖」

◎熱河之狩

咸豐庚申﹐顯廟駕幸熱河﹐聖意不樂﹐因禦書「且樂道人」四字命張諸行殿。時慈安太后隨行﹐執不可﹐云「天子一日二日萬幾﹐安有自求逸樂之理﹖今𨿽蒙塵﹐尢不宜有此。」親督內侍去之。

◎圓明園

故事﹕上在圓明園禦舟徐行﹐則岸上宮人必曼聲呼曰安樂渡﹐遞相呼喚﹐其聲悠揚不絕﹐至舟達彼岸乃已。顯廟出狩時﹐穆宗尙在抱﹐戲效其聲﹐上撫穆宗首曰「今日無復有是矣。」言訖潸然淚下﹐內侍等皆相顧淒惶不已。

◎欽天監

會典館開﹐須編輯近代災變之事﹐因移文咨詢欽天監﹐二年未得復。時禮王管理欽天監﹐乃由分纂官請總裁面懇禮王促之。翌日卽得覆曰﹕查得自道光某年天上並無事故﹐合行咨復云云。又其先屠君仁守纂《五行志》﹐詢之欽天監﹐時王管監務﹐亦如是云。

◎地圖

前明某西儒繪地圖﹐初依西人通行之本﹐中國在亞洲東郡﹐居全球中﹐不滿一掌。華人見之大怒﹐謂中國不應如此。乃另繪地球﹐使中國適居中間﹐謗乃稍止。淺陋自大﹐誠爲可恨。然近來英﹑法﹑徳會議地球中綫所在﹐輾轉不決﹐英欲以英天文臺爲準﹐法徳又欲以法徳天文臺爲準﹐各不相下﹐意度不廣﹐其去華人亦五十步之於百步。且又通商之初﹐萬尙書靑藜見人輒云「天下那有如許國度﹖想來只是兩三國﹐今日英吉利﹐明日又稱意大利﹐後日又稱瑞典﹐以欺中國而已。」又滿人某謂人曰「西人語多不實﹐卽如英吉利應是三國﹐現在止有英國來﹐吉國﹑利國卻從未來過﹐亦是一證。」按中國握權要之大臣﹐少旣未聞各國名目﹐至登顯位﹐應接賓客不暇﹐故視外事有如雲霧﹐無怪有此扣盤捫之談也。又福建許某某觀察入都﹐譯署某大員謂之曰「船政局經始﹐至今已二十餘年﹐尙不能造船。國家需用輪船﹐仍須購之外洋﹐豈非徒糜巨款﹖」許曰「中國近來練船﹐均局中自造﹐且曾經戰事。」因歷舉各船名以對。某大員始恍然曰「原來船政局已會造船﹐如此尙不算糜費。」

◎文中堂

同治朝有西國公使六人請覲見﹐文中堂與議禮節極嚴﹐甚至將茶杯擲碎。公使初欲帶刀﹐並欲多帶從人﹐文皆不可。是日諸使入覲帶人頗多﹐文命每門截畱數人﹐至紫光閣裁余翻譯而已﹝按﹕此舉差彊人意﹐惟惜徒務其末耳﹞。

◎雜錄聯語

某公文采風流﹐照映一時。嘗題山西明遠樓聯曰「秋色從西來﹐雁門紫塞﹔明月幾時有﹖玉宇瓊樓。」又題珠江關張祠聯曰「廟貌常嚴﹐莫遣江流隨石轉﹔海波如鏡﹐不愁月盡有珠來。」又一聯曰「無命復何如﹖徒令上將揮神筆﹔未捷身先死﹐常使英雄淚滿襟。」又三忠祠祀吳虞仲翔﹑唐韓退之﹑宋蘇東坡﹐題聯曰「海气百重樓﹐總爲浮雲能蔽日﹔文章千古事﹐蕭條異代不同時。」又祭關張祠文有曰「天上雙騰之劍气﹐豹死而皮尙畱﹔波心一顆之珠光﹐海枯而石不爛。」又謝授兩廣總督奏曰「導黑水而入南海﹐奉揚徙鱷之皇威﹔標銅柱而來越裳﹐激厲站鳶之士气。」又謝五十賜壽摺曰「蒲柳之秋𨿽早﹐太陽一照而生春﹔桂姜之性常存﹐晚節彌堅於報國。」皆爲時傳誦。

又或述某武員謝恩奏摺有云「主聖則臣自直﹐仰欽厲世摩鈍之精心﹔恩深而命轉輕﹐彌堅報國忘身之素志。」又謝頭品頂戴摺有云「飽塞垣之騰馬﹐籌夜唱以無憂﹔凜梁水之濡鵜﹐衣朝披而有愧。」亦摩宋四六之善者也。

◎彭剛直聯

剛直微時嘗遊泰山﹐題聯曰「我本楚狂人﹐五嶽尋山不辭遠﹔地猶鄒氏邑﹐萬方多難此登臨。」

◎陳國瑞

陳國瑞發遣至新疆﹐時值穆宗大行﹐諸太監有遣戍者﹐見陳貧﹐贈以銀。陳曰「咱老子從不收沒﹤屍﹥子人的銀子。」遂卻之。

◎畢宮保

畢秋帆宮保嘗有一侍姬﹐與門客潛通。懼事露見罪﹐因遁去。畢知之﹐怒授某弁刀﹐使追得殺之。畢夫人聞﹐止之曰﹕不可﹐事已至此﹐何必再造孽緣。畢悟﹐夫人使弁置刀﹐更授以金曰﹕如遇客可告之曰﹐汝欲得侍姬﹐何不早白﹐何忽遽爲此。今事聞大人﹐殊不怪汝﹐且慮汝中途川資缺乏﹐故特使我追給汝金﹐汝好自爲之﹐無慮他日不相見也。弁去﹐果追及﹐因授金﹐且述命如夫人教。客感愧欲涕﹐再三致謝而去。後客夤緣得官﹐已而﹐畢被罪遭籍沒﹐客時爲京曹官﹐適隨王大臣蒞其事﹐正指揮間﹐忽豪商查某令人持片至﹐致某大臣曰﹕畢宅客廳有翡翠盤徑尺許者﹐此我家主人物﹐主人聞畢被籍沒﹐特命小的來求大人賜取回。大臣方遲疑﹐某前垂手謹白曰﹕是實借之查氏者。前某客畢時親見之。因許持去。然盤實畢氏物﹐客欲報畢恩﹐故約查取之。後客因說查與畢宅萬金爲購盤貲﹐畢之眷屬﹐藉是稍有糊口貲云。

◎野叟曝言

《野叟曝言》一書﹐相傳爲康熙時江陰繆某所撰。繆有才學﹐頗自負﹐而終身不得志﹐晚乃爲此書以抒憤。書成﹐適仁廟南巡﹐繆乃繕寫一部﹐裝潢精美﹐外加以袱﹐將於迎鑾時進呈﹐冀博宸賞。繆之女頗通文墨﹐且明慧曉世事﹐知此書進呈必釀禍。又度其父性堅執﹐不可勸止﹐乃與繆之徒某甲商議﹐乘夜用白紙裝訂一部﹐其精美與原書無殊﹐卽置諸袱中﹐而匿原書於他處。迨次日繆將迎駕﹐姑啟袱出書﹐重加什襲﹐則見書猶是﹐而已無字矣。繆大哭﹐以爲是殆爲造物所忌﹐故一夕之間﹐書遽羽化也。女乃徐勸之曰「旣爲造物所忌﹐似不進呈亦佳﹐免召殺身之禍。」繆無如何﹐始罷進呈之意﹐由是鬱鬱而死。死後女乃將其書重加潤飾﹐凡穢褻之語﹐刪除略盡﹐始付刊印行﹐卽近日流傳之本也。

◎南巡雜記

乾隆時國勢殷盛﹐公私富足﹐江南一帶﹐尢稱繁華。髙宗南巡前後六次﹐臣民望幸之私﹐最後尢甚。地方官紳迎駕預備一切﹐極爭奇鬥異之能。其第五次南巡時﹐禦舟將至鎭江﹐相距約十餘里﹐遙望岸上﹐著大桃一枚﹐碩大無朋﹐顏色紅翠可愛。禦舟將近﹐忽煙火大發﹐光焰四射﹐蛇掣霞騰﹐幾眩人目。俄頃之間﹐桃砉然開裂﹐則桃內劇場中峙﹐上有數百人﹐方演《壽山福海》新戲。又彼時各處紳商﹐爭炫奇巧﹐兩淮鹽商尢甚。於時凡有一技一藝之長﹐莫不重值延致。又揣知上喜談禪理﹐凡緇流迎謁﹐多荷垂詢﹐倘蒙恩旨﹐卽永爲僧人﹐當酬以萬餘金﹐否則任聽還俗﹐亦可得數千金。故其時士子稍讀書者﹐卽可不憂貧云。又南巡時須演新劇﹐而時已匆促﹐乃延名流數十輩﹐撰《雷峯塔傳奇》。恐伶人不習﹐乃卽用舊曲腔拍﹐若歌者偶忘曲文卽依舊曲模糊歌唱﹐不至與笛板錯迕。又禦舟開行之時﹐雙舟前導﹐戲臺架兩舟上﹐向禦舟演唱。福文襄自臺灣凱旋﹐舟行江南﹐亦用此法。

◎轎夫

福文襄出行坐轎﹐須用轎夫三十六名﹐輪替值役﹐轎行若飛。其出師督陣亦坐轎﹐轎夫每人須良馬四匹﹐凡更役時﹐輒騎馬隨從。然頗擾民間﹐某縣令嘗杖一轎夫﹐致被劾罷官。又某公督四川﹐其轎甚大﹐須夫役十六人始能舉之。轎中有小童二人﹐伺候裝煙倒茶﹐並有冷熱點心數十百種﹐其侈汰如此。

◎白鴨

合肥過法﹐法人待之有加禮。將行﹐法人贈以兩白鴨。已而至英﹐英女主遣車迎之。有一車稍空﹐因以鴨置其中。英人觀者﹐因謂中國之俗﹐凡貴人出﹐必以生物自隨。此物若死﹐則貴人必自危﹐以爲將死之讖。蓋歐人誤傳華俗﹐大率類此。

◎胡文忠

當楚軍圍安慶時﹐胡文忠公曾親往視師﹐策馬登龍山﹐周覽眺望﹐見形勢壯偉﹐喜曰「此處俯視安慶﹐如在釜底﹐賊𨿽彊﹐不足平也。旣復馳至江濱﹐忽見二輪船﹐鼓輪西上﹐迅捷異常。文忠卽變色不語﹐勒馬回營。未至卽中途嘔血﹐幾至墜馬。初文忠已積勞瘁﹐體本不豫﹐自是日益加篤﹐不數日遂薨於軍。

◎華人出洋

粵東向例﹐年終必由總督奏稱﹐並無華人流入外洋云云。至張孝達尙書督兩廣時﹐始停此奏。

◎甲乙二商

有甲乙二人﹐由小販起家﹐後爲小商業於漢口﹐二人相友善﹐然性皆桀黠。一日相謂曰「吾等營營﹐終所得無幾﹐不如捐一官候補﹐庶有發財之望。」甲曰「吾輩各捐一官﹐財力不足﹐且不能相助﹐不如以我之名捐官﹐而汝助我﹐庶乎合宜。」乙深然之。翌日籌款交甲﹐甲拚擋數日﹐亦湊成巨款﹐合之共得三千金﹐約甲出七成﹐乙出三成。乙詢己應爲何事﹐甲曰「汝不諳書算﹐無可位置﹐當以門子一事屈君可否﹖」乙在市井中﹐亦嘗出入衙門公館﹐視平常僕人已若帝天﹐得作門子﹐於願斯足﹐竟欣然許諾。甲遂捐一大花樣巡檢﹐至廣東。甲待乙頗驕倨﹐𨿽燕居未嘗稍寬假﹐乙頗銜之。然錢已入甲手﹐不能自脫。乃悉心交結同類諸前輩﹐於蒙蔽把持之法無不研究。不二年﹐甲得補五斗司巡檢﹐乙隨之往。五斗司爲粵東巡檢首缺﹐乙無幾時﹐與地方諸痞棍習熟﹐凡巡檢應得款項﹐多爲乙所闌取。且多方營姦利﹐甚至僞造甲手書﹐向富人訛索﹐甲均不之知。無何六年期滿﹐甲升官去任﹐偶覘知乙腰囊甚富。大奇﹐問之﹐乙𨿽飾辭對﹐而隱隱若有驕甲狀。甲知有異﹐乃乘人靜時延乙入﹐與之好語﹐始知乙數年所蓄﹐已倍於甲﹐甚自悔恨。及升補他缺後﹐缺適瘠﹐而甲用度稍費﹐不二年已用去萬餘金。陰念如此非久計﹐因與乙商﹐欲與乙合資捐一大八成知縣。乙笑曰「天下出資少而猶欲驕人者﹐自古及今﹐恐未之有﹖」甲心知乙欲與己互易主僕之分﹐又念前時因貪作主人之故﹐受乙虧己不小﹐因急謂乙曰「吾固欲推君爲主人耳。吾輩入都﹐君攺名捐知縣﹐而指四川﹐以前之事﹐誰則知之﹖吾願供執鞭之役﹐其資則君七我三可也。」乙念已閱歷久﹐料人不能欺我。且南面之榮﹐己未嘗得。今從甲言﹐是名利兩獲矣。」遂欣然許諾。甲遂丐病﹐偕乙攜眷入都。過梅嶺﹐甲卽置酒與乙痛飲﹐遂尊乙爲主人﹐而己則攺執僕隸之役。乙至京報捐知縣﹐之四川﹐逾年選萬縣。萬縣爲四川省商務要地﹐水陸輻輳﹐乙甚得意﹐見甲意气甚盛﹐時以言語淩躒甲。甲稍有所欺蔽﹐皆爲乙所摘發﹐甚悵憾。欲棄之歸﹐則銀已交乙﹐又不能索回。因發憤考求欺蔽之術﹐又求得諸老輩師事之﹐不數月盡得其術﹐且更出乙上。四川省事﹐與粵東大異﹐其用術法﹐固多乙所未知。無幾﹐甲借他事啖乙﹐乙信之﹐因以銀錢事委甲﹐甲浸漁冒濫﹐無所不至﹐乙均不能覺察。久之﹐乙見甲服飾稍奢﹐頗怪之﹐亟爲查察﹐始知甲已積至十餘萬金﹐乃大驚。一夜置酒召甲講和﹐相約以後公見﹐仍行主僕禮﹔私見則仍爲友朋﹐至所入款﹐無論若干﹐槪行平分﹐以昭公允。不四五年﹐兩人均得三十餘萬﹐而甲以前此私營之故﹐獨多十餘萬。時川中大吏﹐新有更調﹐而新任督臣﹐好參劾州縣。二人知宦途之險﹐乃商酌罷官﹐歸至漢臯。二人合本設數巨肆﹐並多買鹽票。爲子孫計﹐時治酒過從。且每舉從前互相欺蔽之事﹐以爲笑樂。因嘆曰「吾輩悔不皆作僕人﹐此時當更富﹐始知彼之南面稱老爺者﹐皆爲小的輩穿鼻者也。」

◎陸葆徳

陸葆徳者﹐或言河南人。精拳勇﹐曾中武舉。入都與宗室某較技﹐某被毆死﹐論抵。遇赦免﹐乃爲標客﹐爲人護資貨。一日護某客貨甚多﹐道出其地﹐遇有來劫者﹐陸卻之。俄引健兒數輩來苦鬥﹐陸又獲勝。已而其酋至﹐尢柔捷。與陸持亦未能勝﹐酋遂放仗引之歸﹐請與其女相較。女素得父傳﹐盡其技﹐且加精焉﹐是日僅能相禦。酋大喜﹐竟以女妻陸。陸本能文﹐攺試文場﹐竟中甲榜﹐散館爲令於蜀。然好色﹐妾媵至十四人﹐精力遂甚衰減。然與朋幕燕集時﹐猶自炫其技。時夏月﹐院中棚甚髙。陸立階前﹐拍手一呼﹐卽騰立棚上﹐眾咸失色。一日署中爲母壽﹐偶歸室﹐適見賊展袱括取財物﹐遽前捉之﹐賊上屋﹐陸亦上屋﹐賊躍過屋數重﹐陸亦從之行。賊擲瓦擊之﹐陸直以手接取。俄而人役麇集﹐賊適誤踹壞墻墜地被獲﹐陸嚴刑欲訊其不法事﹐賊大言曰「我輩十三人﹐由齊至此﹐中途相失﹐否則豈爲汝獲﹖斃我可耳﹐安肯說平日事。」遂斃之杖下。陸五十餘卽死。今猶有人在蜀中。

◎田秀栗

田秀栗字子實﹐陜西人。初捐從九﹐官於蜀﹐繼捐升知縣﹐令成都。丁文誠督川﹐聞其貪劣﹐將劾之﹐田懼。時制軍苦督署之窄﹐田陰伺得其旨﹐審知督臣自山東來﹐山東撫署素華敞﹐乃修督署﹐盡規其制﹐由是得督臣歡。又爲雇二僕婦﹐田陰許歲私給數百金﹐使偵制軍動靜。自是制軍凡一舉一動﹐皆爲田所知﹐有所陳對﹐咸中竅會。又偵知制軍債家某﹐使人嗾至川﹐索甚急。債凡三千金﹐制軍窘﹐無可爲償。田乃白制軍﹐能使之去﹐制軍不得已許之。田乃引債主歸﹐出橐中金償之﹐制軍於是不復能劾田﹐東鄕案結。前督文公﹐實有令提督李有衡督兵進剿之札﹐在李有衡處﹐文恐爲所持﹐以屬田。田素與李善﹐乃先爲僞文書一通﹐匿袖中﹐且先約一友﹐隨後往。田見李慰問畢﹐詢所以自免之策﹐李曰「吾有文督札在此﹐若死則俱死耳。」田曰「文官多巧﹐其中有趨避語﹐宜出示我﹐當爲汝辧之。」李不疑有他﹐遂取出與觀。正指點間﹐忽外傳有客至﹐李出見客﹐田匆促中急以僞文書易之逕去。李送客歸﹐卽曰「頃視文書﹐果如君言﹐當無他矣。」遂匆匆別去。李返視前札則已易去「督兵」二字﹐已攺爲「相機」矣﹐始知爲所賣。大悔恨﹐由是見欽使無復可置詞。文旣得札﹐三叩首謝之。田他事詭譎多類此。後爲瀘州牧﹐忽見案牘犯人有李有衡字﹐大驚﹐遽倒地死。其柩自陜至川﹐過昭化某渡﹐亦沒於水﹝或云「田給李之家屬非而給李也。」俟考。四川有一燈謎曰﹕田秀栗給文書。打《四書》一句﹐是「難乎有恆」矣﹐卽指此事﹞。

◎遊布政

遊布政智開嘗官安徽之和州。州婦女好抹牌﹐不事事﹐遊欲禁之而患不能。乃令諸丐曰「凡見人家賭博者﹐得入丐錢。」和民家屋﹐多臨街安窗﹐於是諸抹牌者﹐欲閉窗則無光﹐開窗輒爲丐所見﹐此丐去﹐彼丐復來﹐不堪其擾。乃相率罷抹牌。曾文正督直隸時﹐患吏治之弛﹐乃調遊及某君至﹐直以爲他州縣表率。後爲永平府﹐去任時﹐言官或劾其十七車盡載銀幣﹐某公獨奏保其必無是事﹐乃得免議。然遊性褊小﹐不識大體。官粵藩時﹐首府某君患遊苛察﹐思有以鉗制之。燕見時突詢曰「大人此次入京﹐所耗費亦不貲否﹖」遊戚然曰「頗亦不少﹐大約兩萬餘矣。」某因曰「此在今日﹐亦不得不如此。」遊後知其有意鉗己﹐甚恨之。後升巡撫﹐旋署總督﹐乃劾去之。又遊性苛細﹐在撫署時﹐署爲國初尙可喜王府。署之西偏有一園﹐𨿽亭榭久虛﹐然艸木頗叢蔚﹐有大樹數株﹐大率三四百年物。遊輒令鋸木﹐令署中守門者售於肆﹐得銀五十兩。守門者令人舁樹出﹐則當地紳民﹐謂園中樹關一城風水﹐無得鋸。若輒鋸者﹐則吾輩見人舁木出﹐卽聚眾打之﹐守門者乃不敢出木﹐然銀則已繳矣。又衙前有官屋數十間﹐令署中役隸居住。偶空兩三間﹐役隸等因私租與人。遊知之﹐令錄租入官﹐其他行多類此。

◎史學笑柄

湖北兩湖書院﹐甄錄肄業各生﹐多系髙才﹐然濫竽者亦復不免。聞某年臘底大課時﹐史學中有問《三國誌》史法題﹐堂中某生盛稱呂布轅門射戟一段﹐文法最妙。並引金聖嘆所批「妙哉﹗妙哉﹗」爲一時土林傳爲笑柄云。

◎海山仙館

粵東鹽商潘氏﹐最稱富盛。其花園名海山仙館﹐頗具邱壑。潘之裔名仕成者﹐奢汰愈甚﹐後以欠國課﹐不能繳﹐家被籍沒﹐園亦入官﹐此同治季年事也。園價昂﹐一時無人能購﹐乃用開彩法售之。共三萬條﹐每條銀錢三枚﹐數日卽滿額。逮開彩時﹐爲香山一蒙師所得。此人本寒士﹐以驟得巨產之故﹐恣嫖賭﹐全園不能售﹐則零碎折售。先售陳設古玩器﹐次售假山石﹐次拆門窗售之。未一二年﹐余過其處﹐則全園已犁爲田﹐惟頹垣敗瓦﹐猶約略可數。得彩之人﹐已潦倒死矣。又潘尙有《佩文韻府》板﹐則抵與山西某票號云﹝或曰「海山仙館」四字﹐離合觀之﹐適是每人出三官食六字。出者﹐出銀錢三枚也﹐官食者﹐款歸官也﹐頗爲巧合﹞。

◎求書

劉文淸公書名重一時﹐然求書不易。有某公同直軍機﹐時饋劉精品飲食﹐劉輒函謝。不數日則又致饋﹐年餘未嘗倦。一日劉詣某﹐某忽出一冊﹐啟之﹐咸劉手迹。劉訝其多﹐視之﹐卽己平日謝函也。某因曰「不有此饋遺﹐何得如許珍迹耶﹖」劉大笑。

◎興國州

洪逆之黨﹐攻武昌洪山時﹐羅忠節守洪山﹐賊屢攻不下﹐募能破官軍者﹐賞五千金。興國人獨出應命﹐盡力攻擊﹐果破洪山﹐詣賊酋領賞。賊酋怒罵曰「汝輩不憚自殺鄕裏﹐不義如此﹐畱汝何爲﹖」命盡殺之。興國人至今猶以爲大恥。

◎陳公軼事

陶文毅公督兩江時﹐陳公鑾爲陶表弟﹐在其幕中﹐左文襄亦同事。文襄頗朴直﹐陳年少俊美﹐且有文才。陳好遊曲巷﹐嘗悅妓某﹐偶問妓曰「汝意中欲嫁何人﹖」妓對曰「無過左師爺﹐其次卽君。」陳甚怪其語。時文毅太夫人知陳狎遊狀﹐因召謂曰「汝果有是意﹐宜先使見我﹐果佳卽當爲汝娶之。」陳喜謝。妓由旁門入見太夫人﹐太夫人果賞之﹐卽爲陳娶爲妾。後陳督兩江﹐妾已扶正﹐去初嫁才十五六年耳。後生子。

◎曾文正大度

曾文正未達時﹐嘗赴省鄕試﹐肄業嶽麓書院﹐以後至故﹐與某生同屋。某生性頗褊躁﹐其書案離窗可數尺﹐文正因置案窗前以取光。某生怒曰「吾案頭之光﹐自窗中射來﹐今爲汝遮﹐則減吾讀書之光矣。」文正曰「然則令我置案何處﹖」某生指牀之側面曰「可置此。」文正竟如其言。文正中夜讀書﹐某生又怒曰「平日不讀書﹐此時乃來聒噪人。」文正爲之低聲潛誦。是科文正中式﹐報到之日﹐某生捶牀大怒曰「此屋風水﹐當爲我得﹐今乃爲汝奪去。」或詰之曰「彼之書案方位﹐乃汝所教﹐何爲怪彼﹖」某生愈怒曰「正坐如此耳。」凡某生不情之舉動﹐同人咸爲抱不平﹐而文正處之燕如﹐故識者均知爲大器云。文正嘗至江南籌資﹐得百金﹐盡以購全史﹐攜歸﹐一年畢誦。其精勤如此。

◎滿營

國初杭城初駐滿營時﹐滿人住城中者﹐或不能仰體上意﹐遇婦女乘輿過滿營者﹐每迫令停轎掀簾﹐捏手撫足﹐無所不至﹐杭人患之。於是紳士告諸將軍﹐假他事出至某處﹐易小轎﹐帷四面﹐露手簾外﹐纖指長爪﹐儼若婦女﹐入滿營中。諸無賴果令停轎﹐掀視則將軍也﹐大駭欲返走。將軍大怒﹐命執至署﹐枷責有差。自是此風稍戢。此事或云卽巡撫所爲。又按前明時杭之富人﹐悉住西城﹐故國初特圈爲八旗兵丁住紮之所﹐然漢人甚不喜之。或建議謂營中屋字﹐應仿兵房之式﹐於是髙大之屋﹐一時毀去﹐俾滿人不得居住云。

◎內廷供奉

前數年時﹐慈聖志存頤養﹐命挑選能書畫琴棋之婦人入內供奉。又畱心民事﹐命浙省織造﹐選進能蠶織婦人數名入內﹐以供顧問。織造因選之杭湖兩府﹐然恐民間婦女﹐不諳體制﹐乃令人再三教導之。復告以如詢及物價﹐當如何陳對﹐諸人咸唯唯受命。入內供奉﹐頗蒙優眷﹐年餘給假令歸省家。諸人以在大內﹐久承寵眷﹐多爲諸大臣所未有﹐遂驕視一切。至家﹐一湖州婦人見縣令時﹐言語頂撞﹐令呵之﹐婦曰「我在內廷﹐見如許大官﹐汝一小小知縣﹐敢如此耶﹖」令大怒。次年諸人入都﹐當由縣起文﹐令乃止﹐不使此婦得行﹐而以病詳織造。後諸人入﹐慈聖詢此婦何病﹐他婦訴稱爲令所遏。慈聖怒﹐令織造勘送入都。令不得已﹐乃遣婦﹐而再三求婦爲之彌縫前過焉﹝或曰「諸婦旣與令忤﹐令乃爲代告病﹐諸婦知之﹐共作一摺﹐言令罪﹐至省﹐乞嵩振靑中丞代奏﹐中丞收其摺﹐不爲通﹐遂已。」﹞。

◎家書

余友羅君﹐藏有包愼伯家書一通﹐錄之足見前輩操行之純篤。其文曰「興實見字﹐十八日之書﹐至廿六方到此﹐遲延至八天﹐可詫之至。昨責汝阿辛薪水一節﹐汝須細思之。我少而貧窶﹐壯而遊四方﹐堂上二老﹐皆賴姑太太女代子職。若無姑太太﹐我何能奔走謀甘旨﹖溯我落拓江湖四十餘年﹐一貧如昔﹐而菽水不缺﹐兒輩宦成﹐果誰之力﹖微姑太太﹐汝輩有今日哉﹖況汝少受姑母鐘愛﹐視如掌珍。乃旣壯大﹐並不知報徳﹐而並其子之四金之薪水亦吝之。我不責汝﹐天亦不福汝矣。做人道理﹐全要明白。我在天長時﹐佐人書記﹐月得三千﹐而以二千濟鄭大哥﹐不足又爲稱貸以益之。此事汝知之﹐我於鄭大哥尙爾﹐況汝於姑太太哉﹖粉飾之詞﹐我不願聽﹐總之阿辛薪水必送﹐且與汝之任期相終始。至囑﹗至囑﹗李提戎之潤筆﹐三千乎﹖三金乎﹖便望寄來爲要。七月晦父字。」末附一行雲﹕「百合粉並不見佳﹐下次不必寄售。」

◎二十四史

相傳純廟時刊印廿四史﹐時上雅重文史﹐患多舛謬﹐常自校核。諸臣慮無以逞上意﹐乃故於明顯處錯誤數字﹐俾待宸翰勘正﹐以愜聖懷。然不免有漏未正者﹐故今殿板書﹐常有訛舛云。此說甚奇﹐然曲意承迎﹐其極必至於此﹐至此則心地更不可問矣。

◎太醫院

仁和朱侍郎﹐嘗奉命試太醫院官學生﹐侍郎自以不解歧黃﹐及浼精醫學者恭擬一題﹐袖至院。題紙旣下﹐見諸生皆袖手默坐﹐若未得題者。侍郎怪之﹐遣人詢問﹐則同辭對曰「向來題目﹐皆出禦制《醫宗金鑑》﹐今非是﹐故不敢作。」侍郎大窘﹐乃求得《醫宗金鑑》﹐匆促摘一二語命題﹐不意諸生猶袖手如故。又問之﹐則曰「向來出題﹐只是在首卷中檢取﹐今尙未合例也。」亟如其言攺題﹐始得終試事。又向例太醫院恭請聖脈﹐皆隔別分擬﹐而又不得大相歧異。醫官患得罪﹐皆推一資格稍長爲首﹐凡用藥之溫涼攻補﹐皆此人手持鈕珠某粒爲記﹐各醫生皆視爲趨向。又所開必須精求出處﹐故諸醫擬方﹐必用《醫宗金鑑》﹐取不能批駁也。至次日復診﹐照例不能復用舊方﹐又不得多攺﹐惟酌攺三兩味﹐方爲合格。故復診數次﹐卽與初方宗旨﹐迥不同矣。

◎貢物

滿淸貢例之獘﹐幾至不可思議。朝廷寬大之恩﹐如果品之屬﹐例須入貢者﹐由官給價﹐並不使小民受虧。但就福建一省論之﹐荔枝﹑龍眼﹑佛手﹑酸棗糕﹑燕窩﹑魚翅等物﹐均由官發價﹐向民間平買﹐此國初定例也。厥後吏胥舞獘﹐克扣價目﹐十給二三而已﹐至今並十之二三亦無之。且業此之民﹐須先與吏目議定﹐每年應納幾何﹐方準給據﹐始得采辦﹐如佛手一物﹐以供玩也。閩中所貢﹐年不過六百斤﹐蓋例由軍署給價銀九十六兩﹐令民間領辦﹐今則每年反納吏目百餘元。又小民有栽種佛手之家﹐不得賣諸他人﹐只能售與辦者﹐其價目之貴賤﹐亦定於辦貢之人﹐其問情獘﹐可想而知。佛手爲至小之物﹐獘尙如此﹐而況其大者乎﹖盛京貢遼陽香水梨五十擔到京﹐除黴爛外﹐只餘三十擔左右﹐輸入大內。計該處雇夫五十名﹐挑運十餘日﹐抵京只得三十擔﹐所費已屬不貲。倘以此費購梨﹐尙得數倍。且盛京官吏﹐藉辦貢名目﹐訛索小民﹐亦復不貲﹐殊可慨也。

◎林文忠公

向聞林文忠公燒西商鴉片煙土而不給價﹐故致啟釁。近聞人言﹐彼時實以茶一箱﹐易煙一箱。而茶爲胥吏所辦﹐中多雜以砂石。旣至歐洲﹐又以不能售﹐寄回。商人耗本無算﹐遂致激成釁端。又文忠聞伍氏通西人﹐乃屢苛罰之﹐曾令繳軍餉至數百萬。伍每入見﹐多爲署中人所侵﹐至費千金﹐始得一椅。後林復出﹐隕於軍。或曰「實伍畏其復至﹐使人謀斃之。」

◎粵東團練

義律欲以兵入粵省﹐徐廣縉時爲制軍﹐大懼。乃問伍策所出﹐伍曰「宜使民間多爲團練﹐而遊行街市間。」乃往謂義律曰「汝欲入城﹐督撫無不可﹐然民間皆不欲﹐團練滿街市矣。」義律不信﹐必欲入。伍曰「可與君先以夜往觀之。」入城時﹐見鼓逢逢然﹐火灼灼然﹐以爲民兵果盛﹐遂退。徐入奏﹐其詞甚誇﹐宣宗因封徐子爵﹐巡撫葉名琛男爵﹐而團練兵多得功牌。時人嘲之曰「逢逢頂或有書不孝子﹑不孝男於紙﹐投徐制軍轎中者﹐徐大怒﹐徧物色﹐並弔取生童試卷﹐核其筆迹不得。或曰﹕『舉人劉華東喜嘲謔人。』取其平日書字核之﹐果是。乃奏革劉舉人云。」

◎通商初制

西人初通商時﹐凡輪船入虎門口則繳軍火﹐出口始給還﹐西人不得輒入城﹐其嚴如此。

◎粵東潘氏

潘仕成盛時﹐姬妾數十人﹐造一大樓處之﹐人各一室。其窗壁悉用玻璃﹐彼此通明﹐不得容姦﹔又禁不使下樓﹔有所需﹐則婢媼致之。潘另住一室﹐夜間欲召何人侍寢﹐則呼其行第﹐使人召之。潘敗﹐一日將散諸妾﹐則令人樓下呼之曰「幾姑﹝粵俗婢僕呼主人之妾﹐多以入門之前後次第之曰幾姑﹞﹐老爺召汝﹐可扃門來。」至則潘諭之曰「今不需汝等﹐汝欲畱者﹐吾仍月給汝金若干﹐否則給汝四百金﹐任汝所之﹐惟不復上樓。」一人去則又呼他人﹐散者十之九。諸人初不預備﹐故房中物﹐纖悉未取。

◎文襄舊事

左文襄佐駱文忠幕時﹐長沙富人常氏﹐有子殺人﹐當論抵。以獨子故﹐徧賄官紳﹐求寢息其事。文襄執不可﹐常氏恨且懼﹐乃輾轉托人求文襄勿問。文襄曰「此事若問吾者﹐吾猶謂必殺之。」卒論罪如律。

◎文襄小像

左文襄入都﹐醇王特引至府第﹐兩人並坐﹐使精於攝影術者爲照一相﹐後以一紙呈上。又有西人爲文襄塑一像﹐今奉長沙祠中﹐雙目炯炯如生﹐視之可怖。然髭頗短﹐與今市中所售文襄照不類。先時四時皆以上等時服更易﹐冬則貂褂﹐或玄狐褂﹐後爲偸兒盜去﹐乃更用其次者。駱文忠亦有塑像﹐在求賢館。成都駱文忠祠亦有塑像﹐宛然如生。

◎楊厚庵宮保

楊勇恪公起自行間﹐其居鄕裏﹐循謹孝義﹐裏中入至今稱之。其在軍中立戰功﹐積勛至開府﹐事迹詳史傳。聞其持行﹐有他將所不及者。法越事起﹐公奉特旨募勇援臺。時龐省三爲巡撫﹐重公名﹐先爲公募勇數營。公至省﹐見多市井﹐不可用﹐攺募之。龐又薦某爲將﹐某乃舊隸公僨事者﹐公告以不可用﹐龐銜之。適是日屆太后萬壽期﹐文武官紳應慶祝。初所司置拜墊﹐公與紳士伍公先時至﹐拜位列大府後。藩司某至﹐見公拜墊居第三﹐曰「公昔爲總督﹐今爲欽差﹐朝廷班次﹐宜有序。」公謙不肯﹐藩司因請之﹐乃親移公拜墊於巡撫之左。龐至卽行禮﹐不知公前之謙也﹐更恨之﹐乃日催其拔隊﹐陰持餉不給。藩司請示﹐不置可否。長沙民習於兵﹐見鄕兵至﹐輒欺侮之。兵怒﹐數斗詈﹐或延燒民間艸房一間。龐遂命閉城門﹐且榜示民得誅亂兵﹐格殺勿論。陰欲激變﹐卽日以縱兵焚掠入告。且謂彭公受命卽行﹐而楊乃逗畱長沙久不去。於是部將多憤懣不平﹐幕府中亦慫公疏辯。公慨然曰「朝廷方憂邊﹐何忍更以瑣屑煩聖慮﹖降罪我自當之。」然朝廷知公﹐卒未下龐奏。公至閩﹐與守官等﹐議辦防守機宜。幕府欲公入告﹐公曰「此守臣事﹐吾特助爲之耳。若我入告﹐是占守臣顏面也。」卒不入告。時須渡臺﹐而我海軍悉已爲法人所殲﹐督臣等意欲畱公省中。因問公渡臺事﹐公曰「吾奉朝命渡臺﹐是須卽行。」問行期﹐公未語。翌日公巡閱炮臺﹐提軍方畱宴﹐公起入廁﹐久不出﹐眾久候﹐不敢催。逾日始知已攺裝附舟渡海矣。後和議成﹐公遂歸。公在家與諸鄕紳齊列出門﹐但坐平常肩輿﹐至鄕卽乘竹轎﹐與田夫野老問答如平交。中興以來﹐諸將帥純篤無過公者﹐人多以是稱之云。

◎王壯武

咸豐間寇起嶽州﹐屢失守﹐城中無人煙﹐曾文正以空城難守﹐未嘗措意。王壯武獨奮然曰「嶽州爲湖南門戶﹐何得置之﹖」遂毅然以二營兵駐守其中。俄而寇大至﹐兵少糧絕﹐幾瀕於危。文正遣炮船往﹐欲援之使出。諸營哨官欲請遷避﹐而憚壯武不敢發。兵眾稍移就東城﹐壯武怪詢故﹐部下白言﹐兵眾饑疲﹐欲就船。壯武知不能彊﹐而恥於前說﹐急拔刀欲自刎。部下救之﹐得不死﹐遂登船去。壯武以書生將兵﹐忠勇奮發﹐其部勒營陳﹐皆用己意。其點名輒鼓吹升座﹐望之威嚴若神。其部下將咸勇敢善戰﹐人目爲老湘營云。

◎田興恕

田興恕﹐鳳凰廳人﹐勇敢亞於鮑忠武﹐江西貴州多有戰迹。聞其行軍江西也﹐一日偶率部下數百人出﹐突遇寇大隊至﹐圍之數重。田引兵入一地﹐四面溪水環流﹐田令四面部隊﹐而己臥吸鴉片煙。寇數喊殺﹐皆植立不動﹐寇稍怠。久之﹐或坐或立。田揮刀突進﹐眾從之﹐寇出不意﹐悉披靡﹐殺傷無算。田乘馬素馴良。一日出戰﹐馬忽躍而人立﹐炮子猝至﹐洞其胸﹐田跳而免。戰罷田埋馬村中﹐而親祭之。田後以殺洋人﹐論戍伊犁﹐士卒感其恩﹐從之去者數百人。所至責供給﹐州縣甚苦其擾。時左文襄徵回﹐攻循州不能下。田至﹐自請願任破州﹐一戰下之。文襄奏其功﹐得釋罪﹐免戍歸。

◎左文襄奏議

左文襄公奏議﹐語气多攺竄﹐不復盡用原本。如奏查李次靑摺﹐公旣爲李辯戰敗不得爲罪﹐而後復申之曰「惟李在湘不得意﹐復鉆營江西﹐得有優保﹐實爲無恥。」按左與李至交﹐而入告之言﹐乃切直如此﹐實爲近來督撫所不及。今此語均已刪去。嘻﹗左公不自諱﹐而後人乃爲代諱﹐直道不行﹐甚可慨也﹗

◎羅忠節公

江右某公﹐爲秀才時﹐羅忠節公帶兵過其縣境。某公故與令稔﹐因往詢羅公之行軍如何﹐令嗟嘆曰「羅公眞聖人﹐吾見行軍者多矣﹐未見有如是肅整。」某公大驚﹐因卽往謁。將至營﹐兵數人牽一牛至曰「秀才來甚好﹐適有民人來營訴牛爲他營兵盜去﹐帥命吾等往索﹐他營兵不服﹐與鬥勝之﹐遂以牛歸。而牛主聞斗﹐驚懼免去﹐吾等無所歸牛﹐今當請秀才代交牛主。」某公卒謁羅公而退。羅公克復某城﹐某公又與他紳往謁﹐羅公曰「君輩來甚佳﹐今賊未大受傷﹐𨿽得城無益﹐吾須卽往。此間存現銀谷甚多﹐吾已命兵眾運置一處﹐勿得攜分毫。汝輩可卽以此辦保甲團練也。」語訖﹐卽馳馬去。已而他將所帶綠營兵至﹐掠取存物﹐一時便盡。公守洪山﹐寇攻屢不得志﹐出賞格募廣濟興國人圍攻﹐死亡甚多。時江西告急﹐促公往援﹐公以屢奉詔詰責﹐不卽克復湖北省城狀﹐故未得卽赴。一日﹐寇大股猝至﹐公督隊下山﹐未幾寇已至﹐各發槍炮。時公戴長穗小帽﹐著棉馬褂﹐突有槍彈傷公額﹐兵眾聞主帥受傷﹐陣稍動﹐公猶指揮全軍﹐旋衝旋退﹐故寇不敢逕逼。公血殷袍袖﹐眾勸速歸養傷﹐公不肯﹐使兩人夾扶徐行至營﹐公立門外。眾兵由是咸奮而前﹐寇遂退。公是夜語言卽模糊﹐次日報知胡文忠﹐文忠旋來省視。公卒以傷後受風﹐遽殞於軍。

按此所述公殉難狀﹐與奏報稍不符﹐然系得之親在營中之人﹐當得其實﹐故錄之。

◎江忠烈公

江忠烈公初率團練兵剿寇時﹐兵皆招募﹐公激以大義﹐皆奮勇願死敵。時命公協剿廣西寇﹐諸將怯懦﹐皆主尾追﹐𨿽向忠武亦然。公獨奮然曰「隨賊東西﹐將無已時﹐非截擊不可。」諸將皆曰「寇勢方盛﹐不宜輕敵。」皆不願行。公再三言之﹐乃曰「君等旣如是言﹐請自爲之。」惟烏藍泰深然公說。遂與公同繞出賊前﹐截諸蓑衣渡﹐時公兵才數百﹐烏兵亦不多﹐而寇勢方盛﹐一戰﹐烏歿於陣﹐公爲鐵桿傷腕墜馬﹐兩親兵掖之去。公復追扼道州﹐道州已陷。公又至省助守﹐俄而賊又至。時城外石馬鋪有河南陜西兵各數百﹐賊奄至不及戰﹐悉跪降﹐咸被賊屠殺。前隊至﹐城中猶未覺﹐羅繞典乘肩輿出城﹐數十武始覺﹐乃倒擡而入。時城中大帥多而不一﹐公請於諸帥曰「南城外有小山尙可守﹐宜速扼之﹐則西北角運糧猶可通。如被合圍﹐則難守矣。」眾相顧莫肯前往。因卽委公﹐公卽率所部兵三營前往﹐城由是得固守云。

◎鄧公

賊之圍長沙也﹐多募礦丁﹐因令掘地道﹐道成﹐轟坍城十餘丈。鄧公時率鎭篳兵六百人﹐多彊悍不畏死﹐卽馳往堵禦。賊上﹐屢被遏退。缺處近學使署﹐署中積錢可數千緡﹐學使急募人運石塡城﹐凡運石一塊﹐給錢一千文。於是人爭運石前往。時鄧軍與賊抵拒﹐兵賊扭合﹐持戰猝不可分。或陷入缺中﹐築城者不暇問爲兵爲賊﹐卽並築其中﹐賊卒不得逞。後修城得骨甚多﹐乃並葬一墳云。鄧復扼守江南之石子灣﹐時部下適分大半助他處攻剿﹐公所將才數百人。俄賊大至﹐眾言不可敵﹐宜速避。公曰「吾受國恩至重﹐義不宜去﹐汝輩可速自爲計。」眾感公恩義﹐亦不肯行﹐公曰「汝輩同死此何益﹖不如姑去﹐將來猶可爲報仇計。眾猶不肯﹐公曰「旣如是﹐與其徒死﹐不如計傷賊。」乃盡以所餘火藥﹐埋置地下。俟賊至卽轟發。於是賊等多被轟死﹐而公及部下亦於是日殉難云。

◎老湘營

日人之海城也﹐分扼唐王﹑亮甲兩山﹐築炮臺掘濠﹐爲固守計。時淮勇已敗不能軍﹐湘勇新集。日人思以輕兵之在遼東者頗明紀律﹐於貧民貿易﹐務得其平﹐惟向富戶勒助餉項﹐故貧民愚者受其餌﹐多感之。富者慮其擾﹐密以情告老湘營統將李公﹐預伏兵半邊街左右。夜昏黑﹐日人至者約三百人﹐數人甫入街﹐伏遽起﹐擊殺三十餘人﹐擒數人。一騎墜而斃之﹐後知爲大酋之子也。李公由是輕日人﹐以爲易與﹐數挑戰﹐日兵不出﹐越數日﹐隊大至﹐分沿村莊而前﹐湘軍分三路應之。賀長髮率中路﹐戰未幾﹐日兵卽退﹐賀領隊逐之。日兵紛登唐王山﹐賀部逐登山半﹐見左右接應者不至﹐遽返。中有兩兵植旗不肯退﹐賀遣人喝之乃退。日兵乃由壕入壘﹐徐發炮擊我師﹐傷多人。論者以爲此役若左右齊至﹐乘銳气而入﹐日炮不及施﹐臺可奪﹐山可據﹐海城唾手可得﹐實中日勝負之機﹐惜其時漫無以赴也。

湘軍再勝﹐李公益驕。淮軍將徐邦道者﹐諂事倍至﹐李公頗以兒視之。湖南親軍營將劉樹元﹐恃夙將﹐屢以言相抵﹐齟齬不相得。又屢約分攻唐王﹑亮甲山﹐屢不如約。時日人已定計抄牛莊﹐苦其兵少於我﹐乃抽山東據城邑之兵﹐從分水嶺過﹐攻所必救﹐故趨我陪京。依軍據案山站﹐聞警回援﹐以書告諸軍帥愼防﹐無應者。依軍方拔隊﹐日兵躡之﹐戰不解。李劉登山遠眺﹐劉命發動大炮助擊﹐李曰「不可擊﹐此依軍也﹐勿謂吾不早言。」詰朝依遣人來謝﹐乃知借此退日兵﹐又惜其不可發也。於是人乃從此道徑抄牛莊。牛莊者﹐數百里平原﹐中一市鎭﹐無城郭溝池可守﹐又無山川險要可扼。而該軍餉械屯其中。各將帥覬海城可旦夕下﹐爭前趨﹐僅魏軍兩營畱守。初七下午﹐日兵漸至﹐魏部奔告其帥﹐乃率四營回援﹐尙以爲海城竄出輕兵﹐亟達劉樹元愼顧前敵﹐勿庸慮後。不知日兵已徧牛莊東北﹐有混迹入市者。市外一天主堂亦扛炮據其巓﹐有驚告者﹐魏恐挑他國釁﹐聽之。初八黎明出隊﹐日兵已先陣﹐排槍數發﹐我傷亡多﹐慮不支。一裨將請於魏帥曰「事急矣﹐願率所部衝鋒﹐得勢則大軍隨進。」魏頷之。乃率一營奮勇而前﹐爲日兵槍隊排擊﹐將盡殲焉﹐裨將者與所餘數十人俱就擒﹐魏部鳥獸散。方戰之頃﹐李率所部赴牛莊﹐魏邀其合擊﹐李以未飯辭﹐欲乘其疲而取全勝也。詎兵入市﹐四散覓食﹐魏兵逃逸。日人以炮封市口﹐聚兵環數里﹐湘軍欲出不得﹐殊死戰﹐鮮降者﹐死傷約千餘人。李匿一典肆﹐日人攻之甚力﹐擊殺不少。乃逾垣之賀匿處﹐賀任爲前路﹐旋被槍子傷洞股﹐舁而行﹐苦戰得出﹐時已夜過分矣。說者謂老湘軍起於王壯武﹐盛於戰隴阪﹐收復天山南北二萬里地﹐而終於牛莊云。然日人𨿽勝﹐卒以此重湘人﹐不敢蔑視﹐以是知前賢之遺澤遠也。

◎某公

前某公使歐洲至英﹐英有諸貴達人爲大會燕之﹐其意甚殷勤﹐糜費亦甚巨。至期某公忽不欲往﹐於是翻譯等甚難其事﹐再三譬解始去。比將散時﹐某公忽戀戀不欲行﹐然主人及諸客咸鵠立候。翻譯等又婉轉言之﹐始辭去。又某國外部與談一事﹐屬歸商政府﹐某君率意言曰「何謂政府﹖政府卽我﹐我卽政府。」又某制軍在公司船﹐睹洋琴﹐問舟中有人能鼓琴否﹖船主以敬制軍故﹐大索舟中﹐得一法國女子之善鼓琴者。然以連日暈吐﹐見發未理。船主彊起之﹐梳髮理衣﹐使赴琴案。制軍見女子至﹐亟避入房﹐女子恚怒﹐以爲己。賴譯者婉言﹐雲華俗﹐男子見婦女必避﹐此是尊敬之意。制軍之避去﹐實是此故。今在房中﹐正靜坐聽汝撫弄矣。女子聞之﹐爲一弄﹐譯又僞傳制軍命﹐贊謝之﹐女子乃悅而去。

◎儒林外史

《儒林外史》之權勿用﹐卽是鏡也。是鏡行多矯僞﹐已載野史四編《杌志》中﹐檢閱自知﹐玆不贅述。而匡超人又云「實暗指汪容甫先生﹐相傳先生情性乖僻﹐一日晨出﹐忽潛回至夫人房中。時夫人方梳頭﹐汪出不意﹐自其後抱之﹐夫人問曰﹕『是何人來相戲﹖』先生怒曰﹕『豈尙有他人敢如此乎﹖』遽出之。後作《擬劉孝標論》﹐乃有『蹀躞東西﹐終成溝水』語﹐實則夫人之出﹐固由先生之疑誤也。」按此二說﹐皆常州人語﹐不知確否。

◎穆彰阿

相傳穆彰阿擅權時﹐偶一門生入都謁穆﹐欲求一信函至外省張羅。穆思少頃乃曰「汝某日可來。」至則穆無他語﹐但令之某省見某巡撫﹐令以手書扇呈之﹐並另書一扇與其門生。門生未測何故﹐往見某中丞﹐面呈中堂所書之扇﹐並言穆中堂令來見。中丞大驚﹐又見某亦持中堂手書之扇﹐知必是中堂之要人﹐卽日召藩臬﹐令與各屬員集資得萬餘金贈某﹐並重禮款之。

◎左文襄

昔左文襄罷西師而入朝也﹐憤綱紀之不舉﹐盛欲有所整頓。朝中諸大臣頗相忌畏﹐而未有以相制。已而察知議政王意亦不願﹐於是羣起侮弄之﹐或舉其可笑之端﹐編爲小詩﹐轉相諧謔。緣左侯不習於陳對﹐其初陛見也﹐慈宮甚勞苦之﹐且曰「汝在外久﹐今在京須早起想不便。」左侯操湘音對曰「臣在軍中﹐五更時便須弄起來。」諸人遂皆舉此爲笑。左又謂諸寅僚曰「吾之妾善爲鹽齏﹐𨿽鄕味﹐頗可口。」翌日尙遣人分致﹐乃僅各饋少許。諸人編詩﹐亦遂入之。又左體肥﹐每當治事之時﹐喘息殊甚。諸臣僞爲恭謹﹐相共扶掖﹐其實以爲弄資也。又諸臣知其欲研究諸務﹐任其自行料檢﹐左顧此則失彼﹐舉端則不能竟委﹐數日茫無頭緒。已而兩江總督缺出﹐遂簡放左公督兩江云。

◎奇儉

閻文介之官山西﹐語戚某曰「宜多攜搭連布。」搭連布者﹐至粗且厚﹐閻之任首制以爲袍褂。屬員有用摹本緞者﹐閻輒斥之﹐言今兵書旁午﹐汝輩何尙奢闊﹖審如此者。必是多財﹐可捐資充軍餉。屬員等憚之﹐乃皆以搭連布爲袍褂。戚所攜布且盡﹐價大漲。有知縣某﹐以進士卽用﹐聞其事﹐乃徧假貸華貴之衣及諸佩物﹐服以入見。文介責其奢﹐曰「卑職需次此間﹐所得宦囊﹐僅足制衣物﹐實在無此多金購搭連布。故只得服故衣入見﹐𨿽見參處﹐亦無可避。」文介慚不復語﹐自後𨿽有著摹本綫縐者﹐亦不復致詰矣。閻工會計﹐官戶部尙書日﹐悉發舊簿籍﹐一一綜核﹐扶摘爬羅。得四百餘萬﹐由是朝廷得資以造頤和園。其所薦達﹐悉多儉刻﹐一時有天下儉﹐一國儉之目。天下儉者﹐爲李公用淸。相傳其自原籍復入京時﹐徒步三千餘里﹐未雇一車騎﹐都下聞者﹐咸大驚怪。官南巡撫時﹐日坐堂皇理事。夫人卽坐其旁小室中﹐將產時不雇接生媼﹐旣產遂斃。公之僕憐之﹐爲市棺稍美﹐公以爲費﹐令易薄者。已而子亦死﹐僕更爲市小棺﹐公叱曰「安用是﹖」及啟夫人棺納之云。一國儉者﹐爲李公嘉樂。其爲江西布政使也﹐常呼剃髮者與以二十文﹐已而呼問其僕曰「吾與此人二十文﹐亦得意否﹖」僕曰「外間剃髮一次﹐亦須四十文﹐今爲大人剃髮﹐乃才二十文﹐殊不滿所望﹐已墊付數十文使去矣。」公怒曰「吾家中剃髮﹐才須十二文﹐今與二十文﹐已大過﹐汝乃更私增之乎﹖嗣後吾不須彼矣。」蓋公夫人亦能供待詔之役﹐不假他人手也。後二李均被言官劾去。或曰「李公嘉樂官江蘇時﹐有縣紳某公將入都﹐羣謀贐之。公獨曰「某公京朝官﹐吾輩何宜如是﹖」事遂已。後某公至津﹐一日忽出銀票一紙凡千金﹐徧覓其取銀之肆不得﹐托人詢之﹐人視之﹐乃不著名之小銀號也。人問所從來﹐曰「李某所贈也。」人始知李𨿽陽卻﹐陰實贈之﹐且厚於他人云。時以儉聞者﹐又有衛公榮光。其撫浙時﹐早食惟油條三數枚﹐庖人入內﹐悉須搜檢﹐不準夾帶魚肉。一日公生日﹐僚屬畢賀﹐公延至花廳﹐亟令庖人治具﹐諸人咸謂當大有所餉。已而僕人捧兩大木盤出﹐則累累者悉油條也。

◎曹州知府

浙東某太守署大名府時﹐嘗捕盜至邊境﹐其地距山東之曹州府境﹐才數十里。時曹州知府某公﹐甚有干名﹐某太守因欲往謁之。甫至署門﹐見左右各列站籠四架﹐睹其枷人頸處﹐油膩厚殆寸許﹐蓋必站死人百數﹐始有此狀﹐太守心爲戰凜。入大門則兩旁刀槍森列﹐威嚴可畏。延坐花廳﹐見案累累﹐頗怪此公見客處﹐何處亦堆置公事。久之主人始出﹐坐始定﹐便瞠目視曰「某今乃欲反。」蓋斥某相也。太守愕然﹐答曰「安有是﹖且亦安能﹖」某哂曰「汝漢人護漢人﹐況爲屬員﹐安肯言其實﹖」太守知不可與論﹐乃亟譽其勤能以亂之﹐且曰「君客座尙理公事﹐足見賢勞。」某曰「此皆盜案須殺人者﹐非盜案則不在此。」太守曰「然則君辦盜案若干﹖」某曰「殊不多﹐凡歸案辦者﹐才殺千餘人。」太守訝問曰「豈尙有不歸案者乎﹖」某曰「盜多﹐得輒殺之﹐何暇悉上聞﹖」太守又問其數﹐某曰「亦幾不過七千餘人耳。」時某公到任才二年﹐太守怪曰「計時安得辦如許﹖」某曰「吾治此類事﹐皆有簡法﹐不必盡煩劊子手也。」太守叩其法﹐曰「除站籠死外﹐余則以四人仰置一條凳上﹐翻出其腹﹐以數人分猝其頭足。又一人持棗木棍﹐方上而圓下﹐其末銳﹐力洞其腹。洞四人訖﹐輒充去。又舉棍易洞他凳之人﹐頃刻數十人易易也。」太守聞之身顫悸﹐不復得語﹐遂興辭出﹐太守今爲候補道﹐某則已爲巡撫矣。

◎記法越之役

法越之役﹐首尾數年。事定﹐粵中報銷乃至二千五百萬﹐當時聞者咸爲駭詫。近聞此款﹐粵中用者不過七百萬﹐而張孝達制軍借洋款三百萬﹐及曾忠襄繼用之款﹐咸在其內。余則有代部借五百萬﹐又續借二百萬。而南之岑﹑唐﹐廣西之唐﹑蘇﹐臺灣之劉﹐各軍之餉。咸取給於是。還款則代部借者﹐仍由部撥還﹐而粵東又歲籌得闈姓四十四萬兩四成報效﹝粵中官紳向收番攤﹐陋規不可裁革﹐令以四充公﹐六成報效﹞。約四十萬兩﹐某款約三十萬兩﹐官售鹽﹝鹽倉剩鹽﹐官爲售之﹞約十餘萬兩﹐截至光緒二十年止﹐約得千餘萬兩。又罰黃江釐廠書吏三十萬﹐罰海關收稅家人十餘萬﹐有是蓄聚﹐故接任者亦無怨恨之詞。又時在龍州築炮臺十五座﹐瓊州等處築炮臺數座﹐繼其事者﹐以惜費故﹐凡瓊州等處炮臺﹐悉皆停罷。已訂購之大炮﹐及另購之槍彈﹐悉移解於北洋云。

又時事亟﹐時粵東嘗派員解軍火至臺﹐其人憚於渡海﹐私叩策於督署某君﹐某君教以方照軒軍門營業臺灣甚多﹐宜與交歡。某如其言﹐乃如油頭與方軍門交往甚至。方軍門喜﹐乃加派其侄解運﹐悉由商船分運渡海。其槍彈悉用貨箱裝盛至岸﹐則用木筏渡登﹐前後運船十數﹐無一被搜獲者。又海關家人某恃權橫恣﹐制軍聞之怒﹐手批命署中委員方便擒至署。委員得手批甚以爲憂﹐往叩某君﹐某君曰「此易易﹐但須汝不得錢耳。」委員惶恐言不敢。某君又云「汝果不須錢﹐此事何難辦﹖」某乃托人致某飲之桃李園﹐坐定﹐則所約督轅親兵已至﹐某乃出手札示之﹐某曰「汝何弄我﹖」曰「此奉制臺札不得已耳。」乃拘至署。監督某亟托巡撫將軍皆不肯爲言﹐乃使人致意制軍曰「某之罪不及死﹐盍罰之﹖」乃罰十萬釋之去。

◎紀文太守軼事

文微時曾娶一有夫之婦爲妾﹐得志後﹐妾死。乃自撰《絳雲小傳》﹐極稱其妾之慧秀賢淑﹐工書善畫﹐所紀瑣事甚多。其開宗明義謂妾自言﹐𨿽侍前夫年餘﹐並未破瓜云。

文性極儉﹐在河南太守任中﹐衣衫襤褸。每晨醒﹐卽於枕上呼童買蒸饃饃一个﹐送至衾中﹐大嚼。文早起盥面﹐必敷胭脂水﹐否則不能見客﹐蓋面上有煙灰之色故也。

拳匪起時﹐文煙癮日增。及聞兩宮西狩﹐則終日臥牀吸鴉片﹐榜其房門曰「此處停靈﹐閒人免進。」

文不用家丁﹐伺候皆親兵﹐不準呼大人﹐只準呼二爺。文見上官﹐皆不請安﹐惟見榮中堂則請安。

◎皖省四參案

州縣四參案﹐定例綦嚴。自捐例開後﹐實任州縣﹐大率預捐加級﹐以備抵銷。皖省州縣瘠苦﹐近年相率不預捐加級﹐忽忽十有餘年。忽一日有部文咨皖撫﹐請其照例查參。皖撫得咨始大驚﹐若依例案﹐則落職降官者﹐不知凡幾。及托人商諸部吏﹐吏曰「可於此後﹐每年納一千四百金於我輩﹐則此事當永蠲除。但於每歲終咨部﹐言皖省命盜各案﹐應得處分之官﹐因久未舉辦﹐查檢甚難﹐容明年卽查淸咨部」云云。緣堂司等官事繁﹐必不暇查究及此﹐但以此塞責可矣。其須千四百金者﹐則以吏等因此須備辦文書﹐不免花紙墨費也。皖撫不得已﹐從其言。故皖省州縣﹐自此得免四參處分﹐歲須湊資賂部吏矣。

◎耆英

耆英爲兩廣總督﹐用度奢汰。每吸鼻煙﹐輒以手握一把擦鼻端﹐狼藉徧地﹐皆上品鼻煙也。其侍者不忍﹐或隨時拾貯之。後其家貧甚﹐姑取拾貯之鼻煙售諸肆﹐得數百金。

◎倭文端

初派學生出洋﹐及入同文館學習﹐曾文正謂應多派舉貢生監﹐倭文端謂﹐舉貢生監﹐豈可使學習此等事﹖卒如倭議。又定稅則﹐文端謂煙酒瑣碎之物﹐朝廷何屑科稅﹐遂定煙酒食物不稅之例。又條約定每年六部九卿堂官﹐分詣各國公使賀年﹐惟倭文端及祁子和侍郎﹐未嘗一投刺云。

◎劍術

合肥李制軍瀚章撫湖北時﹐一日爲太夫人作壽﹐賓樂甚盛。忽一人便衣至﹐年可四十許﹐言欲登堂祝壽﹐閽者拒之。其人洶洶欲入﹐爲制軍所聞﹐乃命召入。入卽長揖曰「君識我乎﹖」制軍思之久﹐不能省記。其人卽曰「君亦記君家後園樹林被削之事乎﹖」制軍愕然﹐亟攺容加禮﹐稱爲神仙﹐請入座與宴。賓眾咸莫測所以﹐爭前問故。制軍愕然曰「斯眞大異事﹐余童時﹐與諸弟讀書塾中。一日散塾後﹐與諸弟嬉門前﹐見有一人﹐似自他方至者﹐方蹲而大便。旁有小包袱﹐又一小紙裹﹐中似無物﹐而號然若豬尿泡者。余等覺其怪﹐遽與諸弟取紙裹開視之﹐其人遽呼不可。已而見吾諸人已取紙裹﹐亟提褲前欲奪回﹐則紙裹已開﹐瞥然有气沖出。其人頓足曰﹕『殆矣﹐殆矣﹗』卽蜷縮地上﹐若甚畏悚困憊者。頃之﹐忽如有气回入紙中﹐其人亟以手握紙﹐則已如前狀矣。余輩咸覺可怪﹐爭問其故。其人悚然曰﹕『汝等眞大福人。余故能劍術﹐紙裹之中﹐乃劍也﹐向出﹐必殺人始返。汝等前程遠大﹐得無傷﹐已移於君家後山樹木矣。』余輩咸怪其語不淸﹐次日入塾以語師﹐師曰﹕『是極可怪﹐殆異人耶﹖汝等何乃交臂失之﹖』亟偕諸童至後山觀林木﹐則樹杪枝葉﹐咸被削去。師及余等﹐咸大驚異。其人微有須﹐若四十許人﹐今去彼時﹐已二十餘年﹐而省視容貌﹐若不異前﹐豈非眞有道之士耶﹖」時制軍子星吾太史﹐年方齠齡﹐亦親聞之﹐因述於其友黃益齋觀察云。

◎張子靑相國

南皮張子靑相國﹐年已耋耄﹐而神气無殊少年。恭王問之曰「君何修而得此﹖」靑相曰「吾無他術﹐獨能不用心耳。」恭王曰「君眞大能﹐位至軍機﹐而能不用心﹐洵是難得。」

靑相最愛演戲。有僧虛舟者﹐日在其府中爲戲提調﹐甚被寵暱。趕三嘗謔之曰「有一僧死﹐見閻羅王﹐斥其戒律不嚴﹐僧極陳守戒淸苦﹐可請驗。王命剖視其腹﹐則滿貯靑菜豆腐也。繼一尼至﹐王斥如前﹐尼亦力辯﹐且引僧爲例。王又命剖視﹐則滿貯稀粥面已。」蓋北音稀粥﹐音近虛舟也。後被言官彈劾﹐逐虛舟出都。

靑相亦能自唱戲﹐花廳中無他陳設﹐帽架上置紗帽兩頂﹐欲演戲時﹐卽自戴之。靑相好梆子戲﹐京城梆子之盛由靑相始。

◎諸葛亮

左文襄督陜甘時﹐閩人林壽圖爲藩司。林故工文字﹐雅好詩酒﹐並善諧謔﹐文襄時招與談飲。一日外間報某處捷音至﹐林稱其神算﹐頗致佩服之意。文襄拍案自詡曰「此諸葛之所以爲亮也。」已而文襄言及時人﹐頗怪自稱諸葛者之多﹐林亦拍案曰「此葛亮之所以爲諸也。」文襄惡其輕薄。後林調任某處﹐竟劾罷之。

◎剛毅

剛毅嘗於太后前薦其昔日撫蘇時之中軍王定揚曰「王定揚竟是臣手下一个黃天霸。」慈聖頗哂之。時榮相亦同召見﹐出謂剛曰「黃天霸𨿽好﹐但只可惜取那施百全的﹐竟是一个包袱腳兒如何﹖」包袱腳者﹐京師語﹐謂人滿腹是戲﹐口中卻唱不出之謂也。剛聞之﹐甚以爲恨。

剛嘗於擬諭旁添「毋蹈積習」四字﹐以授仁和﹐而「蹈」書爲「跌」。仁和見之﹐乃取朱筆密點跌字四圍﹐旁另添楷書一蹈字﹐始終未變辭色﹐時人皆服其雅量。

◎集資造船

張蔭桓至美﹐某領事上書﹐言旅外洋商民﹐願集資造船﹐無事則商家運貨﹐有事則備國家之用。張據咨總署﹐總署謂恐輕易啟釁﹐力駁之。已而張入總署﹐薛叔蕓出使英法﹐復申前說﹐張亦駁之。蓋己所不能成之事﹐亦不欲人之成也。

◎人名簿

林文忠有記人名簿四冊﹐分題「千古江山」四字﹐凡姓之第一筆爲「丿」者入千薄﹐第一筆爲「一」者人古簿﹐「﹑」者人江簿﹐名下兼注號及籍貫﹐亦略載其言行。

◎賄寇

道光末年﹐英軍入揚子江。阮太傅家居﹐與其徒江壽民等﹐募資備盛禮﹐使人饋其統帶﹐爲揚城求免。時西兵本無意於揚﹐揚遂得無恙。已而洪秀全兵至﹐江亦賄之﹐如賄英之策﹐賊匪從旁去不入城。逾時又至﹐賊仍入城﹐屠掠無異它處。而揚民恃有賄﹐故不遷﹐被難者愈多。江無以自白﹐遂投江中死。時丁儉卿晏在淮安﹐亦欲爲之﹐並先以棗子﹑栗糕﹑燈籠雞子﹐蓋取早立登基之意也﹐後聞江死乃止。

◎辛丑直隸用款

回鑾皇差﹐共用一百九十餘萬﹐內由外省協解七十八萬﹐由賑捐項下提用五十餘萬﹐善後局支出二十餘萬﹐南三府地丁銀三十餘萬。每尖站報銷二萬八九千至三萬餘四萬不等﹐宿站報銷三萬八九千至四萬餘五萬不等。

賠款八十萬﹐暫向賑捐項下借撥。

陵差請部撥六十萬。

省外撫卹教民款﹐共請二百萬兩﹐由京餉及北洋海防公費劃撥﹐實津貼各州縣一百餘萬﹐其餘七十餘萬﹐以十萬作課吏校士之需﹐以十餘萬安置降匪﹐十餘萬作還借地方公款。

◎度支雜記

近年戶部﹐常時不過存銀二百萬兩﹐每月放八旗兵餉四十八萬兩﹐虎神營等又一百餘萬兩﹐故所存之銀﹐才足發三月兵餉。司計之臣﹐時時仰屋興嗟。而聯軍入京時﹐頓有五百萬者﹐蓋彼時以軍需緊急﹐各省餉銀﹐一時湊集﹐故有此數也。

修頤和園﹐其款多出之海軍經費﹐聞約計三千萬兩。其修理費則出土藥稅。土藥稅每年有一百四十餘萬﹐歸戶部撥款者﹐才三十餘萬﹐余均歸頤和園。太后駐園時﹐每日須一萬兩。

醇王薨逝﹐修祠造墳諸費﹐咸由部撥﹐約共用五百萬。祠中九連燈﹐開銷九萬兩﹐戶部接內務府咨卽付﹐不敢駁詰。

州縣雜款﹐報銷尢不可究詰。有嘗任直隸之萊水者﹐言萊水每年收牛羊稅約得六百兩﹐而才報十三兩﹐而藩司署費二十四兩﹐道署二十兩﹐州署十四兩﹐餘皆縣官自得。又月領驛站費三百兩﹐而由縣給發不過五十兩﹐則每年獲數千矣。又稅契一項﹐年可得數千金﹐而向只報一百兩。廷傑爲藩司﹐欲令盡歸官﹐縣官甚慮之﹐姑使人詢天津何如。時某爲天津﹐入見裕制軍曰「天津每年收稅契三萬﹐而報銷只列數百兩。然津地衝繁﹐公私各費﹐皆取給於此。今若盡歸之﹐將以何給費﹖」裕制軍曰「藩司旣必欲如是﹐吾亦不能與爭﹐略增舊額何如﹖」某令曰「願增爲八百﹐不知可否﹖」裕曰「可矣。」令欣然﹐於是萊水亦只增二三百金雲。

甲午﹑乙未﹐東徵糧臺報銷費八萬兩。

凡京師大工程﹐必先派勘估大臣。勘估大臣必帶隨員﹐旣勘估後﹐然後派承修大臣。承修大臣又派監督﹐其木廠由承修大臣指派領價。時承修大臣得三成﹐監督得一成﹐勘估大臣得一成﹐其隨員得半成﹐兩大臣衙門之書吏合得一成﹐經手又得一成﹐實到木廠者只二成半。然領款極不易﹐必年餘始能領足﹐分多次付﹐每領一次﹐則各人依成瓜分。每文書至戶部﹐戶部輒核以無有﹐再催始少給之﹐不如是則恐人疑其有獘也。木廠因領款煩難之故﹐工價愈大﹐蓋領得二成半者﹐較尋常工作﹐不過二成而已。

近來大工﹐如祈年殿﹐至一百六十萬﹐太和門﹐至一百二十萬。

內務府經手尢不可信﹐到工者幾才十之一﹐而奉內監者幾至十之六七。戊戌因皇上將至津閱操﹐南苑亦預備大閱﹐造營房若干﹐報銷一百六十萬﹐而李蓮英得七十萬。太后嘗命內務府大臣購燈數百盞﹐此大臣自恃慈眷未行賄。已而燈入內﹐內侍故污之以示太后曰「某所辦差乃若是。」太后亦怒曰「毀之。」卽時取數百盞燈盡碎之﹐狼藉滿地。卽宣此大臣入﹐令其拾碎玻璃﹐拾畢始止。

大內費用﹐由戶部撥交內務府者﹐同治四年一案﹐定爲三十萬兩。同治七年﹐又加三十萬兩。後內務府每年時向戶部支取二三十萬不等。至光緒十九年﹐戶部堂官奏參內務府堂官﹐不能撙節。時福中堂爲戶部尙書﹐兼內務府堂官﹐出奏時照例違避﹐後均得處分。已而忽由內降旨﹐以後每年再添五十萬兩。

粵海關每年供用三十萬兩﹐殺虎口﹑張家口﹑淮安關所收稅課﹐亦歸內用。戶部歲奉太后十八萬﹐皇上廿萬﹐名曰交進銀。皇上之二十萬﹐於二月初繳﹐太后之十八萬則每節交五萬﹐年下交八萬。端節銀於四月底交入﹐中秋銀於八月初交入﹐其年下銀﹐則於十二月初交入。

大內銀庫﹐存一千六百萬兩﹐太后處尙有三萬兩金。

太后發內帑銀。惟戊戌春﹐賑四川災五萬兩﹐爲令戶部先墊﹐而準在撥內務府款時扣回者。余則𨿽名內帑﹐實仍由戶部發出。

同治二三年﹐忽內因乏用﹐令內監送金一箱﹐令戶部派員至內領取。內監送至委員處﹐立卽委箱而去﹐委員大窘。良久乃得一人﹐卽托其回至部﹐遣人入內將箱中物取出﹐委員始得回。

同治七八年間﹐上嘗手批至戶部取銀﹐戶部見條付銀﹐不敢核也。

寧蘇杭州之織造﹐每歲發五百萬兩。

◎部匾

六部皆有匾﹐上書某年諭滿大臣等﹐宜時至大內某官﹐敬謹閱看某朝所立禦碑。今各部多失去﹐其存者亦大率以紙糊之。前某部尙書某公﹐因署中大堂撤造及見之。旋查宮內所立碑﹐系專諭滿大臣。大略謂「本朝君臨漢土﹐漢人𨿽悉爲臣僕﹐然究非同族﹐今𨿽用漢人爲大臣﹐然不過用以羈縻之而已﹐我子孫須時時省記此意﹐不可輕授漢人以大權﹐但可使供奔走之役」云云。嗚呼﹗深遠矣。

◎和┞

和任大學士﹐和┞在軍機日﹐手持水墨畫軸﹐韓城師見之曰「貪墨之風一至於此。」又嘗捉韓城手衤帝視曰「狀元宰相手﹐果然好。」韓城曰「此手但會做狀元宰相﹐不會要錢﹐有甚好處。」聞者凜然。

◎嶽威信

嶽威信公鐘琪﹐由文攺武﹐屢立戰功。有詩集若干捲﹐嘗過盧生廟﹐題句云「只因未了塵寰事﹐又作封侯夢一場。」較之無病呻吟更爲雄壯。

◎集句聯

張文端公集《論》《孟》作一聯云「約失之鮮矣﹐誠樂莫大焉。」實於身心有益。近時陸璞堂前輩﹐任考功日﹐有聯云「我有好爵﹐子宜髙官。」張萼樓觀察在京候試日有聯云「佛言不可說﹐不可說﹔子曰如之何﹐如之何。」言臯云書室聯云「多識前代之載﹐不讀非聖之書。」則皆才人所宜爾也。諸城師爲韓城師集一聯云「卽今民風盡熙﹐當令元气常調和。」大臣之言﹐迥出尋常萬萬矣。

◎年羹堯

年羹堯七八歲時﹐隨父遐齡湖北巡撫之任。一日父出﹐大風﹐江中浪湧如山。羹堯欲泛舟遊黃鶴樓﹐家人百方攔阻﹐羹堯不聽﹐乃駕舟破浪而行。傾側顚簸﹐幾於溺者屢矣。比遊黃鶴樓﹐顧盼自雄。日暮風益猛﹐命解維渡江﹐眾不敢忤其意﹐復冒險而回。人怪而問之﹐曰「吾年方幼﹐正當力學之時﹐若吾後福無窮﹐遇險必濟﹔否則葬於江魚之腹﹐亦了此一生。」髫齔之時﹐已如此桀驁﹐是以大功𨿽立﹐終以跋扈伏誅也。

◎刑部

諺曰「刑部四無。」謂門無匾﹐堂無點﹐官無錢﹐吏無臉也。

◎王露

乾隆間﹐林爽文臺灣壯大甲附之﹐圍諸羅城。日久軍餉斷絕﹐文報不通。總柴大紀遣人僞作乞丐裝﹐中藏血書﹐乞糧於將軍常靑。臺灣縣知縣王露曰「流寇滿地﹐恐中途爲所劫﹐請先遣其贗者﹐如得達﹐卽以眞繼之。」遂裝磚礫十軍﹐封緘甚固﹐又用牛車若干輛裝艸柴﹐上加糠秕﹐覆以蘆席。時有二人立門外遙覘﹐門役疑爲姦細﹐執送王露。王露問之﹐二人曰「吾等皆諸羅人民﹐因城中糧盡﹐故遣來探聽。」王露乃僞叱門役曰「汝何故妄執良民﹖」因呼二人至後堂諭之曰「諸羅絕糧久﹐余稔知之﹐獨路梗﹐解送不易﹐柰何﹖今將先送僞物﹐賊劫去過二三日﹐然後再送眞物。請速歸語城中﹐努力固守﹐無以乏食爲憂。」二人叩謝而去。次日黎明﹐撥老弱役二名﹐諭之曰「爾等先以僞銀米試之﹐途中倘遇賊劫去﹐當重責﹐若能解到﹐則有厚賞。」二人唯唯去。至中途﹐賊千餘人立髙阜﹐望之大笑﹐不阻亦不追。夫役疾驅而抵諸羅城﹐驗封開視﹐則皆眞銀米也。夫役共訝之﹐不解其故。蓋王露於中途潛易之﹐諸羅旣得糧﹐分與兵民﹐守禦益力。

◎胡某

杭人胡某﹐富埒封君﹐爲近今數十年所罕見。而荒淫奢侈﹐亦迥非尋常所有。後卒以是致敗。玆就平日所聞者詮次於後﹐亦足資鑑戒矣。

胡有財神之目。相傳胡幼時﹐作徒於某店﹐夜臥櫃臺上。半夜忽聞有人聲﹐急呼眾起﹐果得一賊﹐已僵矣﹐久之始醒。眾詢其故﹐則叩頭言貧不得自存﹐故逾垣入﹐冀有所獲。不意甫入門﹐卽見一金面神﹐臥於桌上﹐遂不覺驚駭欲絕。眾扶而釋之﹐咸竊竊奇胡。胡後爲某錢店司會計。有某中丞者﹐時有某官候補於浙﹐落拓不得志。一日詣其店告貸﹐眾慢不爲禮。胡獨殷勤備至﹐且假以私財。某感之﹐誓有以報。迨後攵歷封疆﹐開府浙江﹐卽下檄各縣曰「凡解糧餉者﹐必由胡某匯兌﹐否則不納。」眾微知其故﹐於是錢糧上兌﹐無不托諸胡﹐胡遂以是致富。

左文襄收復杭城時﹐胡亦由上海回杭。或有以蜚語上聞者﹐左怒。胡進謁﹐卽盛气相待﹐且言將卽日參奏。次日胡忽進米十數舟於左﹐並具稟言匪圍杭城之際﹐某實領官款若干萬兩﹐往上海辦米。迨運回杭﹐則城已失陷﹐無可交代。又不能聽其黴變﹐故只得運回上海變賣。今聞王師大捷﹐仍以所領銀購米回杭﹐以便銷差﹐非有他故也。時東南數省﹐當淪陷後﹐赤地千里﹐左方以缺餉爲慮。得胡稟﹐大喜過望﹐乃更傾心待胡。凡善後諸事﹐悉以委之﹐胡由是愈富。

左文襄西徵時﹐苦軍餉無所出﹐乃令胡爲貸於某銀行﹐以七釐行息。左藉此得率軍出關﹐故不以利重爲嫌。其實此款仍由銀行刷印股票﹐貸諸華人﹐以四釐行息﹐三釐則銀行與胡各分其半也。憶某年銀行之執事人回國﹐香港諸西人公餞之﹐酒半酣﹐座中忽一人起而問曰「諸君今日餞某﹐爲公事乎﹖爲私情乎﹖」眾曰「自然是爲公事。」其人徐言曰「彼爲左大人經理借款﹐曾告我四釐行息﹐我昨獲見其合同底稿﹐乃是七釐行息何也﹖」執事人色沮﹐噤不敢答﹐眾亦失色而散。

胡姬妾極多﹐於所居之室﹐作數長弄﹐諸妾以次處其中﹐各占一室﹐如永巷然。胡不甚省其名﹐每夕由侍婢以銀盤進﹐盤儲牙牌無數﹐胡隨手拈得一牌﹐婢卽按牌後所鐫之姓名﹐呼入侍寢﹐每夕率以爲常。

胡酷好女色﹐每微服遊行街市﹐見有姿色美麗者﹐卽令門客訪其居址姓氏﹐向之關說。除身價任索不計外﹐並充與其父或夫或兄弟之美館。於是凡婦女之無志節者﹐男子之茸者﹐無不惟命是聽。而其市肆店號所用之夥友﹐大半恃有內寵﹐乾沒誆騙﹐無所不至﹐遂至於敗。

胡荒淫過度﹐精力不繼。有以京都狗皮膏獻者﹐胡得之大喜。蓋他春藥﹐皆系煎劑或丸藥之類﹐𨿽暫濟一時﹐然日久易致他疾。惟狗皮膏只貼於湧泉穴中﹐事畢卽棄去﹐其藥性不經由臟腑﹐較他藥爲善。然京中他店所售皆僞物﹐卽有眞者﹐而火候失宜﹐皆不見效。惟一家獨得祕傳﹐擅名一時﹐而有時亦以舊物欺人﹐僞作新者。故胡每歲必囑其至戚﹐挾巨金入京監制﹐以供一年之用﹐所費亦不貲。某年有人於津沽道中遇其戚某﹐詢以何往﹐彼亦不諱言﹐並告以制膏法﹐惜日久忘之矣。

胡敗後﹐自知不能再如前揮霍﹐乃先遣散其姬妾之平常者﹐令其家屬領歸。室中所有﹐亦任其攜去﹐所得不亞中人之產。迨後事漸急﹐謠言將有籍沒之舉﹐乃亟擇畱其最心愛者數人﹐餘皆遣去。則所攜已不及前﹐然猶珠翠盈頭﹐綺羅被體也。曁疾亟﹐其家人並其所畱之姬遣去﹐則徒手而出﹐一無所得矣。其幸不幸如此。

江浙諸省於胡敗後﹐商務大爲減色﹐論者謂不下於庚申之劫。蓋時惟官款及諸勢要之存款﹐尙能勒取其居室市肆古玩爲抵。此外若各善堂﹑各行號﹑各官民之存款則皆無可追索﹐相率飲恨吞聲而已。胡死之次年﹐值中元節﹐杭例有盂蘭盆會之舉。有輕薄子﹐故於其居室前設一醮壇﹐懸蟒袍﹑補服﹑大帽﹑皂靴及煙具﹑賭具諸寓物於壁﹐旁懸一團扇﹐題其上曰「雪巖仁兄大人法正。」見者粲然。怨毒之於人亦甚矣哉﹗胡之母亭年九十餘﹐當胡未敗時﹐爲母稱觴於西湖雲林寺。自山門直至方丈房﹐懸掛稱壽之文﹐幾無隙地。自官紳以至戚族﹐登堂祝壽者踵相接。曁胡殞後﹐母亦繼歿﹐則其親友方避匿不遑﹐到者寥寥。其家新被查抄之命﹐慮人指摘﹐喪儀一切﹐惟務減殺﹐無復前之鋪張矣。論者或比諸《紅樓夢》之史太君﹐洵然。

論曰﹕綜胡之一生言之﹐抑亦一時無兩人也。當其受知湘陰相國﹐主持善後諸事﹐始則設粥廠﹐設難民局﹐設義烈遺阡﹔繼而設善堂﹐設義塾﹐設藥局﹐修復名勝寺院﹐凡養生送死﹐賑窮卹貧之政﹐無不備舉。朝廷有大軍旅﹐各行省有大災荒﹐皆捐輸巨萬金不少吝。以是屢拜樂善好施之嘉獎﹐由布政使銜候選道被一品之封典﹐且贈及三代如其官。外人之商於華者﹐亦信爲巨富﹐中朝向之假貸﹐苟得胡署名紙尾﹐則事必成。至於委巷小民﹐白屋寒士﹐待胡而舉火者﹐咸頌胡禱胡不置。嗚呼﹗何其盛也。及其敗也﹐此方以侵蝕庫款被縣官封閉告﹐彼卽以夥友無良﹐挾資遠遁告﹐身敗名裂﹐莫爲援手﹐賓客絕迹﹐姬妾雲散﹐前後判若兩人。嗚呼﹗何其哀也。豈生平所獲皆不義財﹐故悖入者﹐亦悖出歟﹖抑務廣而荒﹐受逾於器﹐人滿則天覆之﹐故及身而敗歟﹖梁武帝有言曰「自我得之﹐自我失之﹐亦復何憾。」其師之定論也夫﹖

◎劉錫鴻

中國鐵路之不能早開﹐實因劉錫鴻之摺所阻﹐四萬萬人爲奴之禍﹐實基於此。劉爲法國使差時﹐往往敝衣趿鞋﹐舉止蹣跚﹐衣帶飄舞﹐徒步出外。而最愛立於最髙橋梁之上﹐周望四處。其隨員等切諫之﹐劉大怒曰「你等不知乃翁意﹐欲使外人瞻仰天朝人物耳。」

