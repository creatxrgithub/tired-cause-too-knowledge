倭變事略

﹝明﹞采九徳撰

嘉靖三十二年癸丑﹐夏四月二日﹐一海船長八九丈餘﹐泊鹽邑演武場北新塘觜﹐約賊六十餘﹐皆髡頭鳥音﹐有槍刀弓矢而無火器。時備倭把總指揮王應麟率本衛驍兵數百而出﹐賊見我兵不敢動。王遣陸路指揮王彥忠率兵百餘﹐至船詢所以來﹐而譯言莫通。惟以小木櫃置書﹐其中曰「吾日本人也﹐來自吾地﹐以失舵﹐願假糧食﹐修吾舵﹐卽返。幸無吾逼﹐逼則我爾死生未判也。」時承平久﹐邑人相攜往觀﹐嘻然莫爲虞。日甫西﹐彥忠率眾逼船﹐倭盡起立﹐以燕尾利鏃射數軍﹐皆立死。諸觀者始知懼﹐奔入城﹐遂塞門爲拒守計矣。會雨﹐夜昏黑﹐防少懈。漏四鼓﹐賊畱半在船﹐其半登陸路而遁。

次日侵晨﹐軍人胡士澄持火藥數斗﹐奮身上船焚之﹐火發﹐賊突起﹐胡遂被殺。酋長有八大王者﹐從火中奮躍﹐眉毛盡焦﹐獨舉二刀拂火飛斫我軍﹐跳擲數四而倒。焚死者十餘賊﹐生擒被傷者六賊。縛置北城闉內。刀瘡傷處﹐見其痕多無血﹐人咸異之。其遁賊沿塘而北﹐經白薴橋﹐就民家索食﹐由腹裏抵新行鎭﹐所過殺傷十數人。初四日﹐官兵追及之﹐至矮婆橋力戰。是日大雨泥濘﹐勇士茅堂手梟當先一倭﹐諸軍咸盡力血戰良久。賊以半出戰﹐以半伏艸麥林莽中﹐戰酣伏發﹐而茅堂﹑舒惠﹑敖震素稱勇敢者﹐皆戰歿。我軍死者十八人﹐賊皆割取其首﹐排列橋上﹐此海上兵與倭交鋒之始也。初賊執一民欲導出海口﹐怪引入腹內﹐殺之﹔復執民以發貫耳鼻﹐曳而行﹐自竹林廟經平湖縣地﹐典史喬父子率兵壯邀擊。喬遇害﹐兵士死者十七人云。

賊至乍浦﹐匿天妃宮﹐把總王應麟率兵圍之。賊以神前長幡編帆﹐絞縤旣備﹐向軍前紿曰「我等不敢與將軍戰﹐乞退舍﹐俟海潮至﹐各願自投海死﹐是爲兩全﹐勿作刀下鬼。」我師輕言之而退。賊帆縤衡出﹐掠哨船脫去。

五月二日﹐靑村有賊四十二人﹐卽前賊同夥。緣失風上靑村海岸﹐不知前賊船已焚於吾鹽。沿海覓船不得﹐由金家灣潛逾梁莊﹐至白馬廟﹐匿黃姓民家﹐登屋哨望﹐壞壁開扉﹐以防不虞。指揮滿朝率乍浦軍數十人追及﹐遂圍之。賊從屋上麾白旗招賊黨出斗﹐朝開弓射斃之﹐賊窘甚﹐用門屏蔽出入處。朝逼之﹐不虞白馬廟中更有賊突出﹐朝腹背受敵﹐奮勇砍殺﹐以兵寡難支﹐死焉。時有千戶王繼隆﹐百戶朱堂﹑康綬俱被殺﹐官軍死者二十人。賊有善卜筮者﹐每日侵晨卜筮﹐爲謀畫勝算﹐有詩題廟壁云「海霧曉開合﹐海風春復寒﹔衰顏歡薄酒﹐老眼傲驚湍﹔叢市人家近﹐平沙客路寬﹔明朝晴更好﹐飛翠潑徵鞍。」鄭端簡公論倭奴之變﹐多由中國不逞之徒如衣冠失職書生﹐不得志者﹐投其中﹐爲之姦細﹐爲之向異﹐觀此四十賊﹐亦有能題詠者﹐則倡亂者豈眞倭黨哉﹖厥後徐海﹑王直﹑毛烈等並皆華人﹐可信矣。

賊屯白馬廟﹐連四日不出﹐南北阻絕﹐無一行者。協總指揮馬呈圖﹐檄指揮采煉﹐率澉浦驍兵三百﹐合衛所軍千餘﹐屯教場﹐三晝夜不進。蓋欲俟彼至而擒之﹐謂以逸待勞計也。時指揮王彥忠帥陸軍三百﹐指揮徐行健帥湖兵四百﹐俱屯教場。承平日久﹐軍心怠忽﹐若霸上棘門然。

初六日侵晨﹐我軍星散﹐至柴家埭炊餉。賊分五﹑六夥而來﹐服色裝束﹐與我爲一﹐眾以爲逃竄民也。且海霧溟濛﹐天色似明未明﹐不可細辧。一夥自海霧邊來者擊吾首﹐一夥自裏塘來者擊吾尾。從中要擊者二三夥。眾皆潰亂奔逃﹐馬總被一槍穿胸背死。采乘騎擊賊﹐傷二﹐賊恚甚﹐斫其首﹐腮喉處受數刃而斃。千百戶姜節﹑呂鳳﹑姚岑﹑王相等咸被殺。一鼓手擂鼓促戰﹐賊一槍連鼓釘之地。我軍歿者四十餘人﹐城上人下看教場﹐惟見黯黯殺气﹐天若爲慘者。是戰也﹐非賊智勇﹐亦我軍失策耳。賊穴白馬廟﹐才十餘里耳。我軍宿教場三晝夜﹐觀望不前﹐銳气消阻。官自宿柴家埭民家﹐官兵散處﹐統紀絕無。蓋其時備倭把總考選﹐指揮任之﹐與指揮俱爲同僚。非若今日受敕參戎﹐有相臨之分。以古把總不能束指揮﹐指揮不肯下把總誰爲先鋒﹐誰爲後殿﹐誰爲左右前後奇正之兵﹐誰爲旗牌監督者在其陣至於三里而探﹐五里而偵者﹐絕無一軍詷報。賊旣至前﹐猶疑爲逃竄之民。迨其四面殺人﹐自相遺敗﹐又何尢耶﹖

是賊旣勝﹐意气揚揚。有稱二大王者﹐年二十餘﹐每戰輒揮扇用幻術惑眾﹐獨衣紅袍﹐騎而行﹐至龍王祠﹐祠卽東關要處。邑典史李茂率勇士四百守東關﹐賊發數矢不動。李亦塞旗吶喊﹐放炮示出戰狀﹐賊不敢逼城。遵海南行﹐抵馬家堰﹐就袁姓民家食﹐執民導行﹐自腹裏走經■﹝石賴﹞門﹐歷園花塘﹐入海寧縣界。守禦所軍出擊﹐被殺者數百餘﹐窟赭山﹐數日至錢塘鱉子門。把總指揮陣善道奉軍門調遣提兵來禦﹐遇害。陳乃參戎萬鹿園婿也﹐方出師日﹐家人具饌請食﹐陳大言曰「吾滅此而後朝食」﹐一遇賊而陷於伏矣。萬將軍素好施捨﹐有少陵僧者﹐自幼行腳江湖諳武藝﹐手執鐵棍﹐以故大錢貫鐵條於中﹐長約八九尺﹐重約三四十斤。嘗徳萬公施﹐欲爲其婿報仇﹐曰「吾輩不願受中丞約束﹐願爲公滅此賊。」隨集黨八十餘迎擊賊﹐賊戰﹐每搖白扇﹐僧識爲蝴蝶陣。乃令軍中各簪一橊花。僧手撐一傘以行﹐但作采花狀。賊二大王者﹐望見僧﹐卽若縛手然。蓋以術破之也。僧以鐵棍擊殺之﹐並殺勇戰者十餘賊。僧欲盡滅此賊﹐俾無孑遣。我兵從徵者爭奪首級﹐至有自相殺傷者。僧怒﹐闔其傘﹐賊遂能應敵﹐且四遁矣。明日﹐擄錢塘江﹐入海去。

是月二十日﹐督府王公忬檄參戎湯公克寬來守鹽。湯號武河﹐邳州衛指揮﹐有志勇﹐提邳兵三百人﹐皆雄偉長大慣戰者﹐且熟知倭情。鹽人自是皆倚湯將軍矣。時邳兵口糧﹐每日人各八分﹐重湯帥也。守道潘公恩﹐巡道姜公延頤﹐咸在鹽守禦。城中兵衛﹐驍兵選鋒六百﹐縣鹽共四百﹔處州劉大仲所統坑兵五百﹐召募湖州水兵共四百。各口糧一日五分﹐每十日一給﹐而酒肉犒賞﹐守巡府縣絡繹與之﹐是以兵士願出死力戰守焉。

二十三日﹐乍浦倭船七隻﹐賊數百﹐圍薄南城口﹐索糧食。守禦指揮姚洪度湯帥必援﹐城上佯許刻日以待。因先剽掠附近村落。

二十五日﹐湯帥果至﹐賊卽遁去。有遠掠回者數十﹐取民居門﹐屏窟髙公山﹐負固獨畱。湯率所部邳兵三百﹐合鹽兵約千餘﹐公親冒矢石登山督戰﹐殺賊四十餘﹐以馘貫長矛凱旋﹐入鹽東門﹐人皆頂香盆迎湯﹐而潘﹑姜二公設宴邑公署中﹐爲奏凱賀﹐酒未三行﹐而倭眾三十七艘至龍王塘矣。

倭船三十七隻泊龍王塘﹐如蔽天之山﹐其帆亦如浮空之云。軍民大駭懼﹐湯慰曰。「爾眾毋恐﹐此吾責也﹐吾爲爾守﹔第遵吾約﹕毋梗毋惰。」而守巡二公微服步行城上﹐惟湯公相視城垣外石砌有凸凹可登處﹐攜二公指示曰「使石工鑿平之。某民家附外城者可虞﹐當拆卸者﹐卸之。」計城垛共二千有奇﹐每垛軍一民二﹐及鄕紳舉監生員之家丁一﹔每五垛督一邳兵﹐每十垛監一甲長﹔每窩鋪城樓屯以兵民二三十人及千百戶一二員﹐每城門一指揮﹑一千戶﹐一縣僚屬守之﹐四門皆然。某門有警坐某官﹐某鋪有警坐某官﹐某垛有警坐某甲長﹑某軍民﹐甚得邳軍監督之力。守城兵民冊籍﹐諸衙門各一冊﹐或差官或親自點閘。鄕士夫俱城上侍湯公守巡之側﹐而聽命焉。賊眾數千﹐白晝攻城﹐矢入城中如雨。弓長七八尺﹐矢長四五尺﹐鏃之鐵者如飛尾﹐鏃之竹者如長槍﹔城外隔河而射﹐中城內屋﹐釘瓦入椽﹐而沒鏃矢。自垛隙中人者﹐傷死十餘人。湯公開弓射殺﹐殺數賊﹐邳兵亦射數賊﹐俱無虛矢。鳥銃擊數賊﹐皆立倒。賊𨿽眾﹐咸喪膽矣。是日自午攻城﹐至申益急。時值晦夜﹐湯命城上舉火如晝﹐梆鑼鈴鐸﹐聲震天。有頃﹐則銃炮絡繹而發。凡一門舉號﹐則合城吶喊﹐可聞數十里許。又時時以■﹝糸索﹞懸木運行垛外﹐慮賊登堞而上者。是夕﹐猶有賊蟻附北城二三處﹐俱及垛﹐將人推墮城下而死。是時以三十七艘數千餘倭攻圍鹽邑數重﹐若釜魚阱兔矣﹐不有湯公之拒守﹐潘﹑姜二公之協謀﹐億萬生靈﹐又安賴以存也﹖

時鹽與平湖俱中倭患。銓部乃選癸丑榜中有才名者爲二邑令。壺陽鄭侯諱茂﹐令鹽邑﹔而平湖則漢樓劉侯諱存徳﹐同日而任﹐二邑始有所恃。鄭侯守城﹐恩威兼濟。籍其貧與富之家爲差別。凡城守民貧者﹐日給米二升﹐夜給燭五枝﹐夜半給餅五枚﹐間又給衣絮銀﹐雨則給蓑笠。富者不給米絮﹐等比給燭與蓑笠。又二人給一梆﹐十人給一鑼﹐梆鑼之聲﹐日夜不息。親在城上撫摩勞來﹐間有惰而寢者﹐卽鞭撻之﹐不貸告人曰「余每夜巡邏﹐繞城走七匝﹐天始辧曙。」壺陽守城之勞有如此。

湯公令軍民取大石重一二百斤者﹐置垛上﹐謂賊來攻﹐多負門板以防矢石。俟至城下﹐或有附垛上者﹐推石下之﹐可以拒賊﹐使不敢近。城垛之上﹐又加築髙二尺許﹐有賊方半上北城垛﹐守者推石而下﹐賊遂墮地。都看閫劍崖張公鐵﹐以大石不便推發﹐乃去大石而疊以碎磚。慮守者倦怠﹐而賊或登垛﹐則碎磚易傾。一加手而磚與城賊俱可墜地矣。二公各自爲見云。

賊攻城連三夕﹐東北二門外賊造云梯﹐髙三四丈者數十。居民乘賊出掠﹐竊獲獻諸官﹐守巡命縣每梯嘗銀三二兩。賊旋造旋失﹐以城有備﹐𨿽竭力攻之﹐無益也﹐遂開船揚帆竟往乍浦。登城樓﹐躡其巓﹐望之﹐知其往乍也﹐顧謂眾曰「乍難支矣。」時把總王應麟居守。會大雨﹐下令曰「毋擊梆柝﹐試靜聽之。」有頃﹐賊遂彌漫四入﹐而城陷矣。屠戮淫劫﹐不勝其慘。傷哉此城﹗誰之咎耶﹖

直隸吳淞等處賊勢猩獗﹐乃轉湯公守金山﹐以松陽令西泉羅侯拱辰來鹽代守。羅廣西人﹐以教職轉令有膂力﹐熟弓馬﹐能擲標槍於數十步外中賊。督撫知其能﹐檄守海鹽。暇日邀師生輩﹐教射會飲談兵﹐嘗於座上射矢不虛發。擢吾郡同知。未幾﹐擢浙僉憲。

五月十八日﹐賊數犯平湖﹐居人死者百餘人。二十日﹐羅率兵徵剿﹐斬首七級﹐賊夜遁﹐擄掠諸物﹐棄不暇載。

二十八日﹐海寧流賊七十餘﹐剽掠村落。六月初一日﹐羅率兵往剿。先遣哨領項姓者覘虛實﹐項率所部數十眾﹐抵石墽﹐遇賊而戰﹐殺一賊﹐餘皆奔匿尖山祠。項獨追入祠﹐極力推門入﹐欲擒之﹐後援不至﹐被殺。賊復出擊項兵﹐傷十數人。次日﹐羅引兵來﹐賊已擄船下海而去。

張都閫鐵築海鹽土城﹐用本縣里長民夫及本衛十一屯所軍﹐余派軍三民七興築。先浚沿城之河使深﹐取土築附城之地﹐髙一丈五尺﹐下視河底﹐其深倍之。城外隍內﹐復增一藩籬﹐土城之下﹐下貓竹簽鐵菱角等物﹐賊不敢近城下。鹽人以是爲張公不朽之績。今於農隙時﹐仍歲用軍民力浚隍修理﹐無使坍塌﹐庶無復隍之虞。守土者﹐所宜究心也。

七月六日﹐平湖流賊匿沈姓民家﹐時金山湯公會吾鹽羅侯往剿﹐火其廬。勇士吳壽升屋逐出諸匿賊﹐斬獲數十﹐餘皆奔散﹐追剿連日﹐漸次擒獲。

八月十四日﹐澉浦東關泊三倭船﹐賊二百人﹐自眞君堂掠至李家圩。時民多逃竄﹐村裏蕭索﹐無所掠﹐卽開洋去。

九月十二日﹐賊船十餘只﹐泊乍浦﹐湯公率兵來會。吾鹽參戎盧公鏜援之殺賊﹐賊出奇兵擊我松陽葉千戶﹑嘉興沈隊長等四人被殺﹐兵民死者百餘人。

築城上敵樓﹐三面可望外賊﹐創之自壺陽也。

築小東關。尋廢。

築南北敵樓。

十月﹐增髙石城。

十一月造帥府於柴家埭﹐尋廢。

十一月﹐築平湖縣城。

此上皆癸丑年事。吾鹽被寇者四﹐死者約三千七百有奇﹔平湖﹑乍浦各三被寇﹔澉浦﹑海寧各一被寇。而乍浦城陷之日﹐有避神祠屋上者﹐潛窺賊黎明時﹐禱於神前﹐問﹕「許我住城數日否﹖」不許﹔問﹕「許我盡殺否﹖」卜﹐又不許。遂傳令止殺﹐僅掠一日而去。賊前後來寇﹐每每遺三四賊﹐擒送官拷詢﹐多江南人﹐或漳人﹐舊爲擄去者﹐今本欲從彼入海﹐故逃生耳。又云「賊議寇吾鹽﹐輒呼尖頭村﹐蓋望見吾邑塔頂﹐故有是號。

三十三年甲寅。春正月﹐倭寇松江沿海地方﹐南祥﹑新城二鎭尢甚﹐所獲輜重尢多。

二月﹐賊陷新城鎭﹐直隸督府借兵於浙盧參戎丁總戎帥師往援。我衛驍兵選鋒六百﹐又四百次之﹐嘗畱守城。時選鋒六百從丁總戎徵剿﹐丁諱僅﹐號東谷﹐處州衛指揮﹐有勇略﹐其子堯時﹐號少泉﹐能振勵諸軍﹐從徵屢有功。我軍多膽勇士﹐器械精利﹐以紅布纏頭﹐嘗搗巢獲利﹐多願從徵。中有柴驚者﹐歸語鄰人曰「吾隨丁帥擒賊﹐丁畱我輩六十人守船﹐眾以爲恥﹐遂同趨帥告曰﹕『吾輩願殺賊﹐不願守船受怯名。』」丁壯其言而遣之。六十人相拜誓戒而前﹐首衝賊鋒﹐餘眾從之﹐遂大勝還。

初﹐湯公在鹽時﹐有家兵黃猛者﹐膂力絕人。先從公守浙東﹐與賊戰於普陀山。猛被圍數重﹐身中數十槍﹐不死﹐突出重圍。賊亦知其名﹐謹避之。後在鹽有他遣﹐歸而城門適閉﹐呼不得入﹐植長竿於城下﹐緣之而上﹐見者駭異。抱病從徵﹐猶殺六賊而死。

三月﹐倭船三隻﹐夜泊東城外演武場﹐人罕知者。時柴家埭置柵門﹐砍之而入﹐執漁人蕭憲導至城下。先時城塌﹐鄭公澹泉家已捐金立使工匠修完矣。賊以憲爲紿己﹐斬於城下。余父春泉公晨起上城﹐急取號頭吹北城上﹐官民始知﹐遂爭趨上城設守。先是有司以木樁沮絕河道。湯參戎曰「未能阻賊於陸﹐而欲阻賊於水﹐徒使吾民避賊者﹐無生路耳。」欲盡撤之。自是賊掠鄕村﹐凡舟出遇樁柵﹐用布代■﹝糸索﹞曳出﹐如拔艸葦然﹐水柵亦竟無用。

時獄來寇﹐多效吾鄕民裝束﹐又類吾軍裝束﹐混而無別﹐遂致常勝。盧﹑丁二帥令軍中各銜墨塊﹐臨陣塗面﹐以相別識﹐賊始駭懼。

我軍始置竹牌﹐髙五尺﹐闊二尺五寸﹐先鋒用之﹐排列於前﹐各持腰刀﹐向敵捱牌而進﹐後隊皆隨牌奮擊﹐賊爲牌格﹐不得肆。我軍每賴之取勝。

南沙賊住新城鎭﹐盧帥圍之。會夜大雨﹐賊乘之遁﹐慮爲我兵所覺﹐懸羊蹄擂鼓柵樓以愚我云。

初八日﹐流賊二百餘﹐經乍浦教場﹐適處州兵四百新調至﹐饑憊甚。敵遂損其半。次日﹐賊經吾鹽﹐守巡收餘兵入城以守。賊逾鹽﹐自■﹝石賴﹞頭門執鄕民導抵袁花鎭剽掠﹐劫農船欲入太湖。未幾﹐聞官兵追逼﹐乃盡殺操州人﹐僨其載入死地也。自是遇人卽砍殺﹐死者無算。盧丁追及之﹐恐賊伏田麥中﹐命人先芟之。賊以擄民爲先鋒﹐使敵我兵而自脫去。處兵有劉大仲一枝衝鋒。劉驍勇﹐連戰皆勝﹐斬獲過半﹐餘黨流入硤石鎭﹐歷長安﹑臨平諸鎭﹐至余杭去。惟此賊深入內地﹐殺掠甚慘﹐數百里內﹐人皆竄亡﹐困苦極矣。

四月五日﹐有雙桅大船一隻﹐泊教場東。時盧丁在南沙﹐賊止一船﹐鹽人易之。須臾登岸﹐自焚其舟﹐魚貫而上。至龍王塘﹐數之﹐五百六十六人。吹螺整隊﹐繞城外揚旗來攻﹐城上戒嚴。遂焚小東關人民房百餘家﹐轉掠西門。吾鹽惟西市民稠貨集﹐縱火焚劫﹐煙焰燭天。是夜攻城﹐用長竿掠城石﹐以云梯攻北門﹐軍民協力拒守﹐不得入。翌日﹐賊居鐘﹑孫二宦家。鐘爲西臯太守﹐孫爲白峯博。孫出避﹐遇賊﹐欲加害﹐僕以身蔽主﹐哀言乞代﹐延頸迎刃﹐賊義之釋主而去。自被倭焚掠﹐吾鹽爲甚。鄭公壺陽使人促盧﹑丁二帥﹐一日而四﹑五徵之﹐且言二公本浙帥﹐守浙門戶﹐何貪功外境﹐而不顧門庭之寇若此也。二公日夜兼行至鹽﹐不惶暇食﹐繞城外﹐卽抵玙城﹐而日暮矣。盧宿徽商捨﹐一漳兵竊銀杯﹐盧令斬於橋以徇﹐士卒皆不悅。軍中有漳兵﹐遂怨盧﹐乃陰與賊通﹐令先設伏﹐臨陣佯潰﹐且助賊擊殺﹐兵至孟家堰﹐夾河而戰﹐賊誘我軍入伏內﹐四面攻殺﹐掌印指揮李元律﹐處州薛千戶及千總劉大仲皆立戰死之。盧有馬能渡江﹐一家丁控馬﹐盧附馬而渡﹐獲免。至澉浦而入﹐丁亦從之。李有文武才﹐先入邑﹐庠屢試棘闈﹐及官祖職﹐卽中王子武舉第一人﹐竟死於難﹐不負所學矣。大仲者﹐處人﹐最驍勇﹐統坑兵五百來吾鹽﹐多建戰功。凡戰﹐令部卒各帶石塊數十﹐俟兵接刃﹐令兩旁密以石塊擊賊﹐而中間皆以短兵對敵。賊知交兵﹐不虞亂石擊面﹐率以此取勝。凡客兵食吾土者﹐惟劉兵不愧﹐至是死之﹐莫不痛悼。春秋血食宜矣。議者謂孟家堰之役﹐非戰之罪﹐由漳兵賣已。緣倭黨中多有漳人故也。是役官兵戰溺死者﹐共計一千四百七十五人。巡道帶川劉公燾﹐郡侯唐巖公愨﹐命有司備棺載至戰場﹐驗其傷﹐前者殮之﹐傷後及溺者﹐鄕給爭錢海石捐田爲義冢﹐瘞之﹐邑令備牲醴爲文祭焉。

此賊旣勝﹐由海鹽官塘直犯嘉興﹐所過皆以火爲號。午間至錢給捨宅就食﹐殺農人三四﹐申後抵郡。先是劉郡侯聞報﹐卽令拆去附城民房﹐恐緩不及事﹐悉命火之。賊至橋公橋﹐官民出禦。令兵民先登屋伏脊﹐聚瓦石於屋上﹐俟賊至街﹐左右擲之﹐兵半匿市肆間﹐門闥皆半掩把守﹐俟賊至﹐擊刺之﹐多奇中。俄而剽悍百餘賊﹐舞刀直突南街﹐伏脊兵匍匐而下﹐急閉柵門﹐上下夾擊﹐在上者擲石如雨﹐在下者如戶隙中發矢石﹐賊奔柵楞﹐俟出﹐如羊觸藩﹐不能脫。兩街兵出巷戰﹐攢殺數十賊﹐餘皆望風奔遁。谷呼爲「烏鴉竹節陣」。謂瓦飛如烏鴉﹐柵絕如竹節也。官兵鼓噪而追﹐直抵落纖鋪。賊有失羣者﹐匿議冢棺中﹐越數日﹐搜獲斬之。是晚﹐由故道抵曹王廟宿焉。明日復至海鹽﹐過西門大柵橋﹐沿烏丘塘﹐歷八字橋﹐宿陳家村。明日出塘經馬家堰﹐入姜家﹐殺伯侄五人。一侄孩提宿牀上﹐殺之﹐取血淸酒飲之。又明日﹐掠宋亭村﹐登秦駐山﹐殺牛饗士。又明日﹐沿海塘經澉浦﹐歷談家嶺﹐窟黃灣。

十一日﹐松江流賊數百﹐自唐行掠。舟犯嘉善縣﹐毀民居﹐劫庫藏﹐進犯嘉興。燹發雙溪橋﹐適狼兵至郡﹐郡侯令賚餉犒兵﹐狼兵卽擊賊。一兵甫弱冠﹐獨奮身衝鋒﹐連殺七賊。眾兵乘勝追擊﹐斬獲數十﹐賊皆披靡充舟走。自官塘奔抵石佛寺﹐殺鄕官侍禦金燦號丰村者﹐時年七十餘﹐遂宿其家。

十二日﹐賊自松江來者二百十七人﹐經新行。午後又有一百六十人來﹐咸宿東塘橋村。明日由腹地走金山﹐入柘林窟焉。越數日﹐黃灣賊千餘﹐掠袁花鎭﹐焚劫甚慘。徙商木及民居門屏﹐築壘石墩﹐掠二哨船﹐招集其黨﹐爲過洋計。時掠未滿意﹐又南抵海寧﹐攻城不能破﹐毀劫塔下徐家。西自袁花﹐歷黃崗麥墩﹐西北抵硤石。硤石聚而出禦﹐民稠市窄﹐不得入。遂至小墅﹐抵九都﹐歷紫雲村﹑角裏堰﹑談家嶺﹐抵澉浦。所過數十里無人煙﹐海寧大姓多罹其害。廟灣周氏有二庠生﹐執之﹐令負擔﹐不勝﹐釘手足於樹﹐殺之。抵朱家柵﹐宿其家。守港門賊﹐用布漬油裹長竿燃之﹐徹夜如晝。隨處掠劫人口﹐男則導行﹐戰則令先驅。婦人晝則繰繭﹐衣則聚而淫之。是時各地有警﹐不相援救﹐棄其鄕民﹐惟守城郭﹐如螺閉龜伏﹐不敢出。老幼水載陸奔﹐驚恐萬狀﹐良可悲也﹗

十九日﹐中丞公始調兵分屯袁花等鎭要路。

二十三日﹐賊掠糠篩橋而歸﹐道出靈泉山。時省城周都閫﹐及指揮徐行健﹐率兵兩路追賊。周自山南而下﹐徐自山北而合。徐失期﹐周行至菩提寺前﹐陣如半月形。賊望見﹐齊呼爲牛角陣﹐以術魘之。周墜馬被殺﹐兵亡過半。

五月四日晡時﹐賊船二隻犯秦駐山﹐掠入音樂墩﹐柢東洋橋。時民各竄避﹐無所得﹐卽開洋去。盧參戎率海船以火器破其一艘﹐傷賊數人而死﹐余復登岸﹐計九十三人﹐赴石墩賊壘求托焉。石墩賊不納﹐流於崇徳﹐轉匿積當寺﹐復次王江﹐卽遣狼兵出剿﹐購以七百金﹐獲而殲之。

初六日﹐賊船一隻﹐泊麥莊涇﹐掠附塘數家﹐移時去。十一日﹐石墩賊攻澉浦城﹐取民家門蔽身以登城﹐幾陷鹽。典史李茂率兵飛石擊賊﹐殺數賊解去。李放佛狼機﹐誤傷幾墮﹐幸城陴口隘﹐得免。賊回壘不得志﹐殺男婦千餘以泄怒﹐見者悲痛。

十三日﹐八漿船二隻﹐渡賊三十六人﹐爲哨船﹐追逼於藍田鋪﹐上岸抵朱家橋﹐就計家橋炊食﹐宿塘內陳姓家。明日由官塘﹐將犯嘉興﹐抵石塘灣。郡遣守兵出禦﹐適吾鹽丁總戎率驍兵千人追之﹐郡兵望見﹐疑爲賊黨﹐郡兵返﹐賊伏麻田截郡兵計余殺之﹐賊夜遁焦山門綿花店中﹐有宗姓大家﹐率數商出禦﹐一商先忍三賊﹐後援不至﹐死之。明日﹐郡侯懸數百金﹐購狼兵追至松江泖橋﹐不及而還。本日﹐又有金山流賊十七人﹐劫農船載出平湖﹑嚴州﹐朱百戶率兵追次九里亭﹐爲賊矢傷。進至新丰鎭﹐朱戰沒。郡遣狼兵剿滅之。

十五日﹐石墩賊復爲攻澉浦狀﹐明日亦如之﹐越二日之夜﹐攜所掠輜重四船開洋。行次白塔山﹐兵船百餘追擊。時海方吐月﹐然水气溟濛﹐方苦賊船之難辧也﹐俄而見一船用門屏捍身﹐並力舉棹﹐旁翼二船﹐因而知其爲賊。遂以發貢破其船﹐殺溺凡三百四十級。明日﹐海濱獲浮板托命者﹐又三十一人﹐及白塔山下傷病不能浮海者﹐悉就剿焉。總計四百有奇。獨一船竄去﹐追不逮而止。此黨賊畱居吾士﹐凡四旬有三日﹐殺害數千人﹐蕩民產數萬家﹐至此始蕩滅云。愚按石墩一夥流賊最甚﹐天禍此虜﹐使得船兵剿獲獻功﹐亦彼蒼好還之報。因是而知我兵船擒海賊本易爲力﹐況有火藥諸器長技可施。昔本兵虞坡楊公博上疏云「防倭之法﹐防海島者爲上﹔防港門者爲次﹔守城郭者爲下。」蓋倭奴長技利於陸﹐我兵長技利於水也。歷稽往歲用師﹐凡克捷者﹐俱在海戰﹐利害較然明矣。昔人論防倭之功﹐有言擊來賊僅見什之一二﹔擊去賊者﹐又可以獲輜重之利﹐而因得以文其故縱之愆。識者謂宜以擊來賊之賞﹐優於追去賊之賞﹔縱來賊之罰﹐嚴於縱去賊之罰。斯言良得之。

二十一日﹐有三十六賊自松江來﹐匿大六匯民家。先是張參戎樂把總前後與戰皆敗。

二十四日﹐丁總戎統兵來援﹐賊已遁去。追至廣陳不及而返。

二十七日﹐復報三十六賊匿小營盤巡檢司﹐司有石城﹐賊先積石城上﹐丁總戎命作木梯可並登十人者﹐凡五具。次日攻城﹐飛石如雨﹔又命射火藥筒﹐百矢齊發﹐賊不能支﹐城遂下﹐圍之數重﹐刀戟森列如蝟﹐賊入巡司後堂﹐自分必死。先日斬戰傷者十餘人﹐首用門窗火煨之。張參戎部下四漳兵入與打話﹐遂私與賊約﹐佯爲潰走﹐縱之出﹐時獲一賊﹐道其詳﹐丁縛四漳兵﹐送當道驗﹐果得賊賄﹐斬之。賊中故多漳人﹐用漳兵剿之﹐焉得不僨事乎﹖

六月十四日﹐太倉劉家河寇至﹐約千餘﹐由官塘經昆山抵儀亭﹐有譚姓家貯米萬石餘﹐賊諭居民每石價四錢﹐民往羅﹐如約﹐由是旬日米賣盡。遂犯蘇門﹐焚掠竟日。載錙重百餘舟﹐經吳江城外﹐湖口兵船圍之。邑令出城督戰﹐兵士鼓勇無不一當百﹐賊乞生路﹐一先鋒船殺十七賊﹐獻首於令﹐令有畏色﹐入城闔門﹐兵遂無戰心。賊用計棄三四空笥及數衣包於水﹐兵爭奪笥與衣包﹐賊棄船登岸﹐兵入船搶物﹐賊因逸走﹐而南抵平望鎭矣。翊日﹐湯﹑盧﹑夏﹑丁﹑劉五帥會剿於王江涇巡檢司前﹐勝之。繼而丁總戎麾兵渡河就食﹐賊又乘虛掩擊﹐失數船﹐復戰於杉靑閘百步橋﹐我師敗績。夏總戎遇害﹐殺溺官兵數百人﹐賊乘勝登北麗橋﹐城上射死一賊﹐退就石條街﹐毀劫一夜﹐焰燼亙數百里焉。

九月二十一日﹐賊船一艘四十三人﹐泊石墩就民家炊食。次日﹐經破塘關﹐歷馬鞍山而東。令三賊登髙哨望﹐見艸湯官兵來﹐乃北避﹐出三郎廟﹐渡東洋橋﹐適與官兵接﹐時張參戎﹑丁總戎父子三路出兵﹐丁駐大步山﹐其子率兵合擊。賊一先鋒衣紅綃金短襖﹐舞雙刀突前﹐眾圍之﹐斬其首﹐猶能匍匐數百步﹐我兵復斫斷其手足。隨斬八賊﹐餘皆蹈水﹐斷其橋﹐據沈姓民家﹐詈我軍。官軍間從他道渡河奮擊﹐又殺七賊﹐追抵馬家﹐又殺三賊﹐時昏黑﹐餘賊沿海北遁。丁又殺九賊焉。時羅公帳下有晉秀才者﹐帥勇健四十餘﹐馳馬北追﹐爲賊襲殺。

時嘉興屢被警﹐督撫議築外城﹐費不動官銀﹐數日募郡人得數萬金﹐已而中止。

十月初八日﹐石墩泊一大船﹐賊百餘﹐詭言兵船打水﹐使居人不疑﹐暮則四掠矣。至十一日開洋﹐遇兵船﹐復登岸。十四日﹐丁總戎僅與徐揮使行健率兵往剿﹐丁斬八賊﹐徐殺五賊。明日﹐兵船生擒二賊﹐餘黨復開洋﹐追抵菜子山﹐火器破其船﹐斬獲約八十餘﹐生擒十三賊。赴官司訊問﹐言如鳥語﹐莫能辧也。

二十五日﹐沙上賊數千來寇﹐總六十八號﹐每號約六﹑七十人﹐執白旗﹐吹螺整隊而來﹐分八九路。是日一犯我十六都﹐一犯新行鎭﹐一犯嘉興諸鄕村。其在新行者﹐蔓延十數里﹐毀掠三日﹐執民載錙重。二十七日還沙口﹐守巢者出迎相慶﹐以爲出掠無事﹐且得利云。十六都賊歷平湖抵嘉善﹐入嘉興﹐載錙重百餘船﹐北抵王江涇﹐出南潯﹐掠皂林﹑烏鎭﹑雙林等市。

初﹐有司伐樹木阻塞河道﹐以爲擒賊計﹐而舟楫難造﹐避賊之民﹐反以爲礙。其沿海窮民﹐又夤夜冒倭狀劫掠﹐海寇未除﹐士賊繼作矣。

時平湖築城﹐至是畢工。嘉善崇徳桐鄕咸築城。至是時﹐客兵數千守吾鹽﹐每日給餉五分。其乍浦﹑平湖守兵費亦如之。師旅徵發﹐額外增稅﹐每田一畝出兵餉至一分三釐﹐沿海之民﹐膏血爲之罄盡。

三十四年乙卯﹐春正月朔﹐賊數千乘歲除地方無備﹐出沙口﹐焚掠而行。海中澈夜火光﹐城上人無不見。初二日﹐至吾鹽﹐一賊從馬路口逾河跨土城而坐﹐手旗招黨﹐賊攻城﹐城上兵擲一磚﹐中其首而僕﹐遁去。復手旗麾眾退﹐整隊伍而行。有乘騎者﹐有乘輿者﹐皆衣紅衣﹐其酋長也。自辰至午﹐行始絕。賊中有舊掠袁花鎭祝婦者﹐葉麻擄獲之﹐從賊過南關﹐見我關上有兵﹐婦按轡行﹐與賊語﹐賊若受其約束者﹐遂抵破塘關。是夜諸賊分宿茶院角裏堰﹐約七八里間﹐民家歲時酒肴﹐賊縱飲食之﹐無一兵敗出城外探剿者。自癸丑年來﹐以數十賊行海瀕千里之地﹐殺官兵無算﹐今賊蓋幾萬矣。孰敢有攖其鋒者﹖宜乎斂迹固守﹐以爲得策也。

初三日﹐有避寇村婦數百﹐𦇤負幼小﹐齊渡西浦橋﹐值天雨橋滑﹐皆棄兒匍匐以渡。河畔積孩屍甚多﹐悲號震野。賊掠出袁花鎭﹐載錙重由黃道湖抵硤石。有先鋒六騎﹐按劍把截硤石口鎭﹐值年節﹐男皆酣飲﹐婦皆妝飾﹐不虞寇至﹐燹忽四發﹐煙塵蔽天﹐經三宿燼猶未熄﹐死水火者無算。遂西犯崇徳﹐崇徳因初築城未就﹐初九日攻陷之。執一儒學官﹑一縣尉﹐咸殺之。縣尹惶懼﹐急逾城出﹐折臂傷足﹐而扶避村落民家。賊所寶在絲綿﹐入葉序班家﹐見絲綿庫廣﹐踴跳而喜。獲鄕官太守姚汝舟﹐劫其家眾﹐用千金贖還。姚旣脫虎口﹐憤怨官兵逗𨖻不進﹐赴軍門控訴﹐始督兵進剿。二十三日﹐先鋒丁總戎駐兵方炊﹐會大風起﹐賊冒吾民服色至軍前紿曰「寇至矣。」兵方卸甲﹐置器待食﹐卽錯愕而視。賊伏起掩擊﹐我師大潰﹐覆千餘人﹐由是賊勢益振。掠入雙林﹐出南潯。湖兵熟於水戰﹐邀擊頗勝﹐賊棄輜重二十餘舟﹐復抵杉靑。次日﹐嘉興兵與賊戰﹐止獲四賊﹐而喪師三千﹐沒官十二員﹐賊得勝﹐復還柘林。

二月初八日﹐有調來客兵一枝﹐吹牛角聲爲號﹐沿海北來﹐抵吾鹽﹐呼於北城門外﹐守者疑而不納。有頃﹐統兵官至﹐遞牌入﹐始知爲山東兵。官旣入城﹐兵散處城外﹐掠姦索食﹐不滅於賊。民恨無訴﹐後遣戰於嘉興﹐蠢懦無比﹐臨陣逋逃﹐徒麋兵費﹐爲吾郡蠹。

二十日﹐柘林賊犯平湖﹐置長梯攻城﹐城上卸大石擊殺數賊﹐因散去。

三月十二日﹐廣西田村瓦氏兵曁白都閘湯﹑盧二總戎﹐羅﹑任二兵憲﹐丁﹑樂二總戎諸兵入城﹐以吾鹽爲吉方往鎭一帶沿海要地﹐兵號二十四萬﹐屯金山﹐搗賊巢。賊聞之懼﹐退保柘林﹐堅壁不敢出。瓦氏土司岑彭妾也﹐以婦人將兵﹐頗有紀律﹐秋毫無犯。

四月初八日﹐諸帥揚兵出哨﹐遇賊﹐擊殺九賊而覆兵三百。明日﹐瓦氏侄恃勇獨哨﹐賊復掩擊﹐瓦侄殺六賊而入馬俱斃。瓦氏來海上﹐銳欲建功﹐數請出戰﹐諸將集議軍門﹐輒以固守爲上策﹐多觀望不進。至是其侄戰死之。瓦氏遂鬱鬱不得志﹐而思歸焉。是時我軍大會剿﹐哨兵兩戰不利﹐賊復鼓气攻侵﹔我軍連餉薪魚鯗至張堰﹐掠去二十六舟﹐獲糧二千餘石。軍門復移文各縣﹐備漧糧及役夫﹐往金山刈麥﹐以便擒賊。十七日﹐發刈麥夫二百名﹐及黏米二十石﹐丐二百斤﹐送金山。

二十一日﹐賊分一枝﹐約二三千﹐南來金山。白都司率兵迎擊﹐白被圍數重﹐瓦氏奮身獨援﹐縱馬衝擊﹐破重圍﹐白乃得脫。

二十三日﹐賊自金山戰後﹐歷乍浦﹐次吾鹽﹐至■﹝石賴﹞頭門。聞澉浦火炮連聲不絕﹐復轉由吾鹽城西官塘﹐抵玙城。夜散處﹐南次於鄭墳﹐北次於鄔家村。明日炊後﹐唱名起行﹐一賊憤病自刎油坊中。又明日﹐吾鹽發兵北追﹐郡城遣兵南禦﹐前後夾擊﹐斬獲數百級。二十八日﹐賊餘黨奔蘇門﹐次寶帶橋西北小堰。有司聞報﹐先期決去堰埂﹐至是兩旁水湧﹐不能渡。復自故道轉窟王江涇。次日﹐盧﹑湯﹑任諸兵會剿﹐軍門命丁總戎衝鋒。令牌至﹐丁父子率兵啟行﹐遇賊﹐一家兵奮勇執牌而前﹐兵眾從之﹐冒刃力戰。前兵方銳﹐後陣乘之﹐須臾賊戈甲棄地﹐四潰而逃﹐多伏地受刃﹐或跽而乞哀者﹐斬獲二千餘級﹐獻捷軍門。沒兵亦幾千餘人﹐是爲王江涇大捷云﹐乃總督胡梅林公籌略功也。

五月初三日﹐殘寇約二百餘﹐奔還柘林﹐由腹裏經烏木橋。有傷不能行者﹐用民家桌﹐兩人舁之逸﹐十四賊匿彭道亭。初四日﹐報縣遣兵剿之﹐一賊出哨亭外﹐我兵攢槍刺之﹐賊斫一刀﹐十數槍齊折﹐兵皆徒手而奔一處。兵勇敢能戰﹐突往抱持一賊﹐其黨奮援傷死﹐至晚﹐賊就擒。

初五日﹐報金山瓦氏兵剿殘賊一百五十有奇﹐則知歸巢者無幾矣。初十日﹐柘林賊空壘而出﹐南圍金山城大索。瓦氏緣前戰解白都司圍﹐知其驍勇﹐故欲劫其眾也。

十一日﹐鎭江賊五﹑六千﹐北沙賊五千﹐合犯蘇門﹐毀掠數日﹐用餅船渡太湖﹐據洞庭山。軍門移文各地戒嚴。十八日﹐連報北來賊萬餘﹐蔓延在道。二十二日﹐次八團圩﹐經吾鹽﹐南抵■﹝石賴﹞頭門﹐西犯袁花鎭﹐徙商木結寨﹐示久屯狀。二十三日﹐又一黨約千餘﹐在八團圩。二十四日經吾鹽﹐次音樂墩﹐夜雨﹐散處三四里間﹐殺傷十數人。二十五日﹐我水兵船次三官堂橋﹐火炮聲不絕。賊聞之﹐遂吹號啟行﹐西入袁花鎭黨。

二十六日暮﹐抵長安鎭﹐鎭爲四方通衢﹐其市民未四鼓﹐卽啟門張燈﹐以待上下河所到客船。賊與漳人及所擄民﹐佯就店家買飯﹐飯畢﹐遂分入客店擊殺﹐鎭民騷動出避﹐傷者死者塞途﹐樂土一旦丘墟矣。

二十八日寇省城﹔犯湖州市﹐大肆毀掠。東自江口至西興壩﹐西自樓下至北新關﹐一望赭然﹐殺人無算﹐城邊流血數十里﹐河內積滿千船。斯時也﹐𨿽有鎭兵在省﹐倉皇無措﹐惟觀望而已。

六月初六日會大風﹐晚益急﹐火益熾﹐煙焰入城﹐守者不能立﹐城幾陷。賊掠官船﹐冒爲夫皂等﹐誑言軍門往嘉興﹐擊鼓開船﹐一路調守港水兵船來迎。至落瓜橋﹐先有伏賊在村﹐船中賊數十登岸﹐舉旗伏發﹐截殺水兵二百餘人。賊乘勝掠練市及水路所由諸鎭。乃出平望﹐將掠蘇州﹐見吳江截樹橫水﹐聞江兵素諳水戰﹐棄錙重數十船﹐而復南至。十七日﹐經嘉興。先是軍門會議﹐痛恨玆賊猖獗﹐敢犯省城﹐務在必擒。命有司壩絕各處河路﹐止畱一水道爲必由路﹐相地利以爲戰場﹐鋪門屏以習水戰。至是北麗橋亦鋪木排竹筏﹐兵紮水際﹐報寇至。總督張公經怒曰「如此防守﹐卻無了日﹗」出掛甲督戰。侍禦胡公宗憲親自驅兵﹐水陸並進﹐斬獲數十。前兵忽覆﹐後兵皆溺﹐胡公亦在溺中﹐僅露其發﹔有勇士沈坤錢燦急援﹐出掉小舟濟去。坤郡人燦硤人。燦犯法系獄﹐有舉其能﹐軍門釋罪﹐編於行伍。郡侯劉公出視戰所﹔命解屍牌﹐合六籮擔﹐赴府查核。

十八日﹐賊舟入魏塘﹐十九日曆嘉善﹐盤據張涇匯。

廿四日﹐朝命以討罪無功﹐逮張總督經﹐李都憲天寵﹐湯參戎克寬去。

是時﹐阮公鶚督學兩浙﹐令諸生習武﹐旣而賊犯省城﹐輒詣軍門指畫兵機﹐親自監門以防姦細。未幾﹐擢浙福巡撫﹐侍禦胡公宗憲擢浙直福建總督。

初臺州有徐千斤者﹐負勇力﹐擾民間。前督學公收之學宮﹐與之衣巾﹐使肆叢﹐粗知文﹐且食公餼﹐俾其知所自重。後督學者秉公衡文﹐停其廩﹐徐入市﹐遇繼廩者﹐以指拍其肩﹐戲曰「汝奪吾稟耶﹖」其人爲顰蹙狀﹐歸﹐解衣視﹐血凝如瘢瘡﹐逾月不散。是秋﹐復送考﹐同事諸生假坐梁坊﹐坊人嗔之。徐怒﹐挾二碾石於街旁﹐人是以稱徐千斤云。爭求識面。又嘗偕友買舟渡江﹐與其值頗廉﹐舟人彊索﹐促侶登岸。徐獨橫臥舟中﹐以肩足著力﹐舟刺刺有聲﹐人恐﹐乞哀而止。其有力大率如此。文不足稱也。阮公以用武之時﹐特加眄睞﹐後薦用於邊﹐不知所終。

七月初三日﹐瓦兵回田州。

是月﹐錢塘江有一船﹐渡賊六十餘。賊遇鄕官侍禦錢鯨送家眾﹐抵家﹐殺侍禦並家眾。復登岸﹐由腹地歷徽州﹐直抵南京。各路官兵迎擊不克﹐陣亡武職凡三十餘員﹐兵以萬計。轉至無錫望亭官河﹐見糧船﹐趨之﹐復毀數隻﹐乃奔虎丘﹐而殺據焉。適趙通政文華奉命祭海神﹐過蘇州﹐命兵剿之﹐圍賊於祠中﹐一賊獨坐﹐須臾起如廁﹐乃一槍中之而斃﹐其黨皆駭亂﹐兵眾奮擊﹐盡殲之。

九月初四日﹐金山海口雙桅一艘﹐賊數百﹔初五日﹐五桅八艘﹐賊數千﹐先後登犯屯拓林。軍門調主客兵號二十萬﹐進金山討之。十三日﹐白都司及姚指揮洪等﹐率兵進薄陶宅﹐與賊戰﹐先鋒刃三賊又以銃擊殺數十賊﹐賊勢稍弱。俄一賊長七八尺﹐突前衝擊﹐我師敗績﹐姚死之﹐將官遇害二十餘人﹐兵千餘人。

十一月二十日﹐賊六十人﹐自大步門登岸。指揮徐行健率兵出﹐賊登山以待。徐自間道登山襲之﹐賊下山而北避破塘關﹐復抵金水堰﹐匿民家﹐卽火其廬。徐駐師南山顚﹐望其出而進擊之。會縣遣巡捕兵至﹐賊亂行隴麥間﹐直奔西南去﹐官兵追抵橫涇而暮﹐賊匿張姓民家。時澉兵隔水圍其南﹐縣兵繞屋圍其後。須臾一賊嗔目咬牙﹐作叱吒聲﹐舉刀對斫﹐火噴星流﹐著地舞來﹐眾兵攢刺十數槍﹐尙能跳起四五尺。餘賊闔門以避。縣兵逾垣而入﹐賊罔敢對敵﹐有潛榻下者﹐有避樓中者﹐有羅拜乞生者﹐官兵遇卽殺之﹐凡四十九顆。逸十四賊﹐夜匿秦山之阿。二十二日﹐徐兵搜山﹐悉擒斬之。

三十五年丙辰﹐正月﹐沙上賊屢犯沙口﹐擄男婦巢中﹐索贖始還。二十一日﹐尙都司等率兵薄其巢﹐與戰﹐敗績﹐陣歿官十六員﹐兵千餘。

二月二十九日﹐總督胡公巡歷鹽邑﹐及海寧﹑平湖﹑澉﹑乍沿海諸地﹐練將卒﹐閱城濠﹐稽查糧餉﹐逾月乃還。

時勇士錢燦作亂﹐燦恃援救胡公功﹐肆惡劫掠無憚。有桐鄕生員胡鶴齡者﹐與燦善﹐同蓄異謀。謀泄﹐桐鄕金令聞之學道畢公﹐公在海寧歲試未竣﹐卽托疾居桐鄕觀變。至是燦不自安﹐遂斬公差及己妻子﹐夜匿海寧許秀才家。索之急。次日﹐與其黨蔡又起事硤時﹐脇眾數百人﹐裂裳爲旗﹐揭竿爲弋以逞。官兵追剿﹐遁入太湖。後聞入湖寇黨﹐莫知其竟﹐胡﹑許死於獄。

二月初四日﹐諜報海洋賊船大至﹐南北相望不絕﹐海船兵官燕千戶遇戰敗歿。軍門發廣兵一千二百戍鹽。

二十三日﹐賊船泊金山海口﹐桅檣一望如密竹。明日﹐沙賊出巢﹐南次金山。

二十六日﹐水陸賊合眾約萬餘﹐分寇各地。時賊首除海棄麻硯﹐知嘉杭兵調松江搗巢﹐各地無兵可恃故也。海率眾先圍乍浦﹐壞民室爲臺﹐髙於城﹐置薪臺上﹐覆以靑麥﹐縱火焚之﹐煙噴入城﹐守卒不能立﹐城幾陷。兵憲劉公躬督男婦運石擲下﹐賊稍不敢近。旬日外援不至﹐用健卒善水者﹐伏水從間道馳赴軍門﹐請援兵。軍門擇四月四日出兵往援﹐竟愆期﹐幸賊自退。

軍門以海寇居島﹐出沒無常﹐莫得虛實。有生員蔣洲者﹐犯法拘獄﹐釋而遣之。又以陳可願﹑蔡時宜﹑潘一儒等爲輔行。蔣以徽人玉直爲海中雄﹐先抵其所﹐說令內附。直遣養子毛海峯與蔡偕至諸酉所。蔣諭以禍福﹐誘之降﹐奏請官職。賊有洪東岡黃侃者﹐相與期之﹐蔣還報﹐道出吳淞﹐又往說沙賊陳東等。胡公曰「兵法﹕代謀爲上﹐角力爲下。」遂鎭節嘉興圖之﹐而賊從嘉善來﹐前驅直逼郡城。眾懼甚﹐胡公取酒百餘罌﹐投以毒﹐載之兩舟﹐選卒之有膽而慧者﹐衣冠坐舟上﹐作餉軍狀﹐載向賊所﹐遇賊卽棄舟而走﹐賊信不疑﹐取飲之﹐多死。適保靖宣慰彭藎臣領士兵數千至﹐胡公使人傳語曰「賊善伏﹐且知分合﹐我兵嘗爲所誘﹐宜分奇正左右翼擊之。」彭不聽﹐乘銳直前﹐果遇伏﹐墮賊計﹐挫於石塘灣。胡公親詣軍營撫勉之﹐仍指畫地形教之曰「汝宜分道而伏﹐賊至﹐前鋒迎敵佯敗走﹐俟其過伏﹐蓋起夾擊﹐蔑不勝矣。」彭如其策﹐賊果大潰﹐北走平望。

四月初六日﹐賊眾至吾鹽北王橋。指揮徐行健率兵迎戰﹐隔河而陣﹐以鳥銃擊殺十餘賊﹐旣而伏賊四起﹐前後夾攻﹐徐力戰死之﹐兵覆百餘人。

初七日﹐經吾鹽﹐抵■﹝石賴﹞頭門。自日白都司統省兵由海寧來﹐至角裏堰﹐聞賊在此前﹐麾兵避之。

初八日﹐海寧兵與賊遇於西崦倉﹐蔡尉遇害﹐兵沒其半。時賊蔓延數十里﹐一屯硤石﹐一屯袁花﹐所歷地必焚相望﹐若舉燧然。十四日﹐硤賊執民導至富家徧掠﹐硤賊據惠刀寺山頂﹐懸大白旗爲號﹕出掠則揚旗﹐歸巢則偃之。所掠蠶繭﹐令婦女在寺繰絲﹐裸形戲辱之狀﹐慘不可言。

十八日﹐賊掠皂林。

十九日﹐賊掠烏鎭。

二十日﹐河朔兵有將軍宗禮﹐裨將霍貫道﹐調守嘉興。遇賊﹐戰於皂林﹐各有斬獲﹐賊敗去。二十一日﹐賊登樹而望﹐見宗等孤軍陷於水濱﹐且無他援﹐卽縱兵掩擊之﹐師敗﹐二將死焉。

軍門阮公聞河朔兵敗﹐自崇徳進保郡城。廿二日至皂林﹐與賊舟相遇﹐賊遣二三擄民冒耆民出迎﹐以弛軍門之備。耆民登舟密語之﹐故阮錯愕﹐單舸走入桐鄕避之。令水兵出戰不利﹐賊乘勝圍桐鄕城。

二十三日﹐賊以阮在桐鄕﹐期必取之﹐多爲攻城具。乘一舟於水﹐又覆一舟於舟上﹐而匿賊於舟中﹐直抵城邊﹐急攻水門﹐守卒以巨石破其舟﹐賊中而斃﹐遂不敢近。

明日﹐賊又取木爲架﹐髙於城﹐秤一巨木懸於中﹐復聯屬其木﹐長數十丈﹐下用車輪﹐推而附於城﹐以撞擊之。城破﹐邑令金公令絞綿索爲圈﹐懸於城之著木處﹐俟撞至﹐卽收縛秤起而斷之。

又明日﹐賊又以大舟乘於水﹐架水樓於舟上﹐髙逾於城﹐外攢以木﹐中懸以梯﹐賊升梯上﹐挽舟以抵於城且擊且入。時有梨頭村人善爲鑄者﹐急取鐵熔汁﹐俟撞近﹐輒潑下著木﹐木焚﹐賊多斃。

又明日﹐賊舁銅將軍一架來﹐守卒望見之﹐卽先以佛狼機待之﹐賊未發而我已先擊之﹐如雷震矣。賊退避﹐又以云梯望髙樓之上﹐百計攻城﹐不能下。金邑令以瓦礫數十石於城上﹐至昏黑時﹐傾城下﹐賊聞其聲﹐疑城圮﹐十數賊爭至城墻﹐遂卸城上巨石擊殺數賊﹐余駭懼不敢近。賊自寢攻城之念﹐專意出掠。以故阮公得越城夜去。

初﹐阮公被圍﹐日夜望援兵不至。乃募一卒厚賞之﹐伏兵而出﹐遺書於總督胡公曰「賊圍城已二十日﹐初七日始接手教﹐弟非敢於輕率﹐使當時左顧右眄﹐遲到一刻﹐今無桐鄕矣。錢燦諸賊引而據爲巢穴﹐弟恐兩昕不能髙枕而臥也。弟之來桐鄕﹐亟亟爲生民之計耳。至於宗禮﹑霍貫道原奉兄調去嘉興﹐適與賊遇﹐一戰而死﹐此亦分之所宜﹐非弟之力所能調也。朝廷遣將﹐本爲搗巢﹐今巢賊犯浙月餘﹐大兵按而不舉﹐弟實未解。昨南門東門賊夥洪東岡系漳人﹐黃侃系浙人﹐兄舊年今年會令蔣洲﹑蔡時宜﹑潘一儒呼他來通貢﹐再不加兵。今又朱朝鳳等入杭﹐吾兄再講前事﹐當此危急而不加兵﹐甚與賊言相合﹐若果如此﹐禍福且不論﹐又是宋家和議﹐弟死不敢與也。弟之輕躁﹐不過去官﹐不救桐鄕之難﹐又幹滅族之誅。且晝夜攻城﹐半月不解﹐其使來者本非有求貢之意﹐不過緩官兵之迫﹐以困桐鄕耳。今兄將浙江衙門原募義兵﹐原選正兵﹐俱付與弟﹐則今日之危﹐不悔矣。舊年滅賊﹐卽此兵也。何今遽謂之弱乎﹖而不與旗牌關防並交代耶﹖且處兵不過三千﹐乃乍浦久困暫蘇之卒耳。今調二千浙東﹐以解余姚之危﹔調一千崇徳﹐以阻犯杭之路﹔至於水兵不能隨戰﹐兄所知也。此處更無兵矣。昨桐鄕外坍敵臺﹐內坍城墻﹐而賊人云梯﹑雲樓﹑望髙臺﹑銅將軍﹐凡自古攻城之法﹐無不備矣。兄何忍棄弟至此﹐不以憂國家爲念﹐保城池爲心﹐而反以好兵爲詞﹐恐非豪傑本心也﹗禍福自有天命﹐不當推避如此﹐心在社稷﹐不暇他顧﹐冗中布忱﹐不忍終默。」

五月十九日﹐桐鄕賊半引紮崇徳西。

二十二日﹐賊解圍東行﹐畱桐鄕凡二十九日。掠殘鄕市村鎭﹐凡數十里﹐錙重千餘舟。

二十三日﹐賊經嘉禾﹐舟相屬二十餘里。二十四日﹐遇湖兵﹐戰而不勝﹐棄數十舟﹐蓋飽欲得志之時﹐惟營歸計﹐無心斗格故也。

二十六日﹐賊復由故道抵硤石﹐分三路行﹕南入袁花﹐北入王店﹐東入吾鹽。時諸將有欲扼其歸路者﹐軍門會議﹐兵寡賊眾﹐與其浪戰傷兵﹐𨿽勝猶負﹐不若離間其黨﹐以計擒之爲得。於是遣蔣洲﹑蔡時宜﹑朱尙禮等偕行﹐復申前約﹐且曰「願歸者聽﹐資之以舟﹔願降者畱﹐封之以職。」於是諸賊掠輜貨多﹐陸行則人不能任﹐水行則海不能渡﹐計正坐窘﹐蔣等說﹐適慰其欲。然賊亦非愚而隨吾計﹐不過佯假連和之路﹐以遂營歸之心﹐非得已也。蔣還﹐始知賊酋徐海一黨也。洪東岡﹑黃侃﹑王亞六又一黨也﹔陳東﹑葉麻﹑吳四自沙來﹐又一黨也﹔葉等窟沙﹐久思歸﹐不能渡海﹐從說獨深。六酋中﹐徐海爲霸且主盟焉。徐少爲僧﹐有九金錢卜事﹐甚中﹐以故見推於眾。

六月初二日﹐賊遣使來﹐報如約﹐入吾鹽南門。有司勞以酒食﹐送之軍門。初三日﹐復遣使溫約促備舟。初七日﹐葉麻遣百餘賊駕六舟至袁花﹐取祝婦。婦杭人﹐有姿色。初葉犯袁花﹐劫以爲妻。居沙久﹐一日思鄕流涕﹐葉憐而遣歸。至是得蔣說﹐六酋晝夜爲計﹐會飲﹐徐酒酣﹐謂葉曰「兄嫂幾何﹖」曰「無。」徐曰「聞有一祝氏﹐何曰無﹖」曰「去矣。」徐又曰「佳人不易得﹐汝棄吾當取之。」葉怒曰「聞汝六﹑七妻妾﹐肯與人否﹖」徐亦怒﹐二酋交惡﹐自是有隙。然徐善謀而葉尙勇。徐憚葉﹐佯笑而解﹐葉恐其眞取﹐故有是遣﹐六舟在道﹐劫財殺人。初八日﹐旣取祝婦歸﹐由道塘入常姓民家﹐索飯掠財﹐婦以爲言﹐賊稍止。次尙胥橋﹐壺陽鄭侯以欽取﹐往郡辭官﹐適遇賊﹐幸遇兵船濟之﹐得免。婦至巢﹐其黨稱賀者累日。

十一日﹐賊獻錢燦首級於軍門﹐燦入賊黨﹐至是賊使至﹐因索之﹐賊乃斬他人首﹐冒爲燦首來獻﹐致修好之意。

十三日﹐軍門聞徐海生了彌月﹐遺鑷工樂人賫花紅酒禮賀之。明日﹐海遣使來謝﹐蓋連和之始﹐互相愚弄云。

十七日賊遣使各縣促船﹐限是月二十五日泊乍浦。

時諸賊與軍門通好﹐徐﹑洪二酋欲封﹐葉﹑陳諸酋欲歸之心﹐終始不渝﹔獨徐機械叵測﹐較葉等爲甚﹐其投降取封﹐不過托言觀變﹐歸心未露耳。胡公待五酋之禮﹐於徐獨優。徐親詣平湖城下納款﹐兵備劉帶川欲放賊入。二十一日﹐城中士宦慮賊入城爲變﹐與劉公議左﹐咸以鐵練自鎖其頸﹐走索劉公同赴京奏辯﹐謂其與賊交通也。是日﹐兵備家兵並騷動﹐城中士夫大亂﹐胡﹑阮二公及侍禦趙公在羣﹐聞報﹐急趨平湖解之。

時徐賊降心旣決﹐見葉等將歸﹐所積輜重較多﹐徐欲分其所有﹐吳四等從之﹐獨葉不許﹐海恨之。又前醉怒有隙﹐於是遂有殺葉心﹐佯謝曰「汝去﹐我畱固當多得。」潛遣親信遺書軍門以圖葉﹐告謂﹕「其勢尙未可擒﹐俟我假催船爲由﹐漸收其部屬﹐而後及其主。」又云「我遣人與之共事﹐彼必不疑﹐事成當釋吾遣者。」軍門得書大喜﹐報曰「如約。」

二十五日﹐賊期乍浦看船設浮鋪﹐南北相連十餘里。

二十六日﹐葉麻部屬同徐海部屬抵郡城催船。有司宿戒守者﹐佯不介意﹐開關放入。郡侯勞遣云「船隻一時未備﹐姑少待。」諸賊信之﹐還報﹐葉心益安。然意在速歸﹐督船之使無虛日。

七月初一日﹐各地羈收促船賊合數百﹐吳淞亦收之﹐徐海力也。

初三日﹐郡收葉麻等八賊。先是徐海用計﹐動輒以己部在前行。至是說葉親行﹐恐其疑﹐乃說洪等陪行﹐四酋偕來﹐陳獨不與。曁頭目等八賊呼於郡城門﹐旣入﹐有司盛筵款之。酒酣﹐托以花紅爲贈﹐因而縛之﹐卽刖其大指而拘焉。見軍門﹐但曰「予等悔墜徐海計﹐至此﹐海不足有爲﹐我當致其偕來同死耳。」

初六日﹐天兵入郡﹐騎兵先至﹐馳赴吾鹽。明日約十萬眾﹐入鹽邑。初﹐朝廷以東南海寇犯邊﹐三十四年﹐敕趙通政來祭海神﹐兼督官兵進剿﹐還奏賊勢已緩﹐剿戮將盡﹐天顏方喜。至是北沙賊葉麻﹑陳東等掠裏河數十船﹐移其輜重出海去﹐道遇徐海等來寇﹐戒以河船不堪浮海﹐因糾入海島僻處議事。旬日﹐軍門聞報賊去﹐輒進平倭疏矣。不意葉﹑陳等轉沙口南來﹐徐海等從海口東至﹐於是軍門復題請師﹐謂千里之外﹐島嶼之間﹐情難遙度﹐倭寇復來﹐勢倍於前﹐朝廷擬遣將發兵。適吾鹽生員徐藻父爲鉛山教諭﹐避寇處外﹐抱恨抵京﹐乞師剿賊。疏入﹐內閣義之﹐召見焉。蓋五月六日也。明日﹐朝廷特遣工部侍郎沈公良才視師南剿﹐將行﹐徐藻以趙通政客歲有祭海督剿之行﹐乃疏請以趙易沈﹐朝廷從之﹐乃攺敕趙南行﹐隨調京營神槍手三千名﹐涿州鐵棍手六千名﹐保定箭手三千名﹐遼東義勇衛虎頭槍手三千名﹐河間府義尖兒手三千名﹐徳州兵備道民兵三千名﹐已上雄兵六枝﹐咸從徳州上船﹐由運河而來。臨淸曹﹑濮二道團操快手兵三千名﹐亦由運河而下。河南夏時統領毛葫蘆兵三千名﹐河南睢陳兵備道團操馬軍三千名﹐漢中府礦徒三千名﹐已上雄兵六枝﹐由汴河下船而來。定保二司兵三萬﹐容美等司兵一萬﹐由陸路進發。合各地主客兵共二十萬。時諸百執事統兵參遊等官﹐運給兵餉﹐紀錄軍功﹐各司郎署﹐及轅門幕客﹐中軍參謀﹐不知凡幾。而趙侍郎銜命旣至﹐會同總督胡公﹐巡撫阮公﹐咸駐節嘉興﹐軍聲大振。諸賊聞之﹐惶怖憂懣﹐徐海𨿽降﹐復欲窺伺﹐而欲封之念澹然矣。

初九日﹐徐海遣老倭賫木匣抵吾鹽﹐教場守卒報兵備道同羅中書出﹐老倭叩頭進匣﹐啟之﹐乃獻一刀﹐勞以酒食紗幣﹐隨送軍門。

十四日﹐郡收陳東等十三賊。初軍門旣收葉麻﹐令其爲書招東﹐東與其黨十三賊抵嘉興﹐並收之。又嘗令葉爲書與東﹐使陰謀殺徐﹐乃不遺樂﹐而故示徐﹐由是徐海益感軍門﹐不忍倍徳。

是日揭示附壘居民﹐及出兵所經由處﹐回避十里。由是民皆震懼遠徙﹐卽不在回避之限地方﹐亦相率而逃匿焉。

十六日﹐徐海遣部屬二人﹐及率各部屬八人抵吾鹽東關言事。十七日﹐抵澉城﹐羅中書在焉。招之﹐款以盛筵﹐收而擒之。是日吾鹽亦收六賊﹐則知五酋部佐﹐收之亦盡矣。

十八日﹐五酋餘黨見主佐俱擒﹐各自爲心﹐密營歸計﹐乘海口一二應官敝船﹐夜候潮至﹐開洋風作﹐飄覆吾鹽龍王塘。賊約二百許﹐移輜上岸。羅中書欲擒﹐諸將恐驚徐海以爲不可﹐釋之去。自是還謂徐海曰「吾屬無患矣。」

十九日﹐徐海取葉麻所遺金盔銀甲﹐遣使賫送軍門﹐勞以花幣﹐答以轎傘﹐因舁至巢。翌日﹐請來會議。海猶豫不敢行。

二十四日﹐大兵出剿﹐以吾鹽爲吉方﹐旣行中道止之。是時軍門集諸將問計﹐以爲徵剿﹐不如計取﹐於是復備船隻百餘﹐集海口以應其求﹐移交關會海兵船﹐俟賊行扼其歸路云。

二十七日夕﹐徐海移輜於二十七船﹐將率己黨以行。諸黨怒曰「汝陷予主何地﹖今棄我而回耶﹖」因相格殺﹐各損百餘。

二十九日﹐軍門出兵臨行﹐兵至﹐賊有去而遠者﹐有去而尙在海口者﹐有猶在海岸者﹐卽奮聲斬首數百夥﹐獲其輜﹐毀其巢。是日徐海行出海口﹐見兵船如蜂聚﹐火炮之聲震海島。懼而復回﹐紮於梁莊。

三十日﹐天兵反郡城。

八月初一日﹐徐海入平湖城﹐款四公於庭。先是兵備劉公欲放賊入﹐鄕士夫阻之﹐至是羣公議協限是月二日進款﹐而海故示彊梗﹐違期﹐先一日率其黨陣於外﹐自與部佐數十入城﹐諸官兵聯屬直抵各衙門﹐盛陳兵器﹐令賊縱觀﹐咸有畏色。及款四公﹐海頓首口呼﹕「天星爺﹗死罪﹗死罪﹗」趙尙書及二軍門尉遣之。緣海欲識總督﹐通事指之﹐海復款如初﹐總督手麾其頂曰「毋更作孽。」猶侍禦趙公震怒不爲禮﹐謂「汝害我無數百姓﹐當服何罪﹗」海俯首伏地久之﹐若有退避之狀。因開關放出﹐軍門令擇便地居之。

初四日﹐巡海兵獲四船﹐俘斬數百﹐溺死甚眾。次日﹐又報海寧兵俘二十賊﹐江南兵獲數船﹐此皆所擒諸酋黨也。

初八日﹐徐海寓平湖沈莊﹐遣使持書抵軍門﹐復乞降﹔且曰「願買此宅﹐及田三千畝爲贍﹐永願投降﹐不渝前盟。」是時海旣仇諸黨﹐縱得歸﹐必爲襲擊﹐欲寓吾土。故掠平湖見沈屋髙廠﹐遂注意焉。

十一日﹐徐海歸計旣不遂﹐見水陸兵各處戒嚴﹐始悟連和爲僞﹐又悔散黨勢孤﹐乃以計設酒會鄰﹐徧送飲券﹐三四里間﹐以年髙者先﹐民懼不敢往﹐惟比鄰附居不能辭者﹐乃赴焉。是日﹐合四十餘人﹐人設一席﹐殽核丰腆﹐結鄕鄰久處之盟﹐各贈席金而散﹐蓋誘其父兄﹐將以貨取其子弟也。十二日亦如之﹐遠近壯夫赴席者至二三百人﹐酒半﹐出刀剪髮﹐髡其首﹐咸劫爲用。

十五日﹐平湖守備官遣人邀徐海賞月﹐不赴。十六日﹐乍城使使至海巢﹐海拘畱之。十七日﹐軍門遣使至﹐並斬之﹐連和之路﹐自此塞矣。

十九日﹐海知危在旦夕﹐漏二鼓﹐遣親蜜護送二愛姬出巢逃遁﹐會葉麻黨深銜海﹐夜每伺於巢側﹐不得出。

二十日﹐永保等兵進薄賊巢﹐擒四賊﹐俘軍門。二十三日﹐誘斬賊二十餘顆。二十四日﹐軍門督諸路主客凡二十餘枝﹐圍徐海數重﹐賊放發貢﹐以銀塞貢口﹐火發﹐銀如星飛﹐中人﹐中土﹐中水﹐如雨鳴﹐眾皆不能進。二十五日﹐軍門令取民家犬數百爲羣﹐被以戒服﹐以常貢擊﹐復使數人持火雜於羣中﹐驅之以入。賊但擊前犬﹐不知火已發矣﹐焚溺無算﹐斬獲千餘。是日徐爲仇黨逼殺。二十六日﹐搜巢於溝中﹐逐出數賊﹐尙突出與兵鬥﹐因而擊斃之﹐渠魁旣除﹐孽黨無不就擒矣。

次月朔﹐設宴百席奏凱﹐論功行賞﹐備銀牌旗帳等物﹐優卹陣亡官舍軍余﹐除奏功加秩外﹐卹賚有差。指揮滿朝采煉等每員給銀三十兩﹔軍余姚鳳﹑王來﹑張仁智等六十九名﹐每名給銀五兩。

附胡總督奏捷疏。臣胡宗憲爲恭仗天威﹐蕩平巨寇﹐飛報捷音事。該職會同提督軍撫都禦史阮鶚﹐勘得賊首徐海等勾引倭夷﹐連年流毒浙直地方。昨歲蒙我皇上﹐俯念東南重地﹐財賦奧區﹐特敕侍郎趙文化祭告海神﹐果仗兀威﹐遂有王江涇大捷﹐比時海𨿽遁去﹐逆心未攺。今年復率倭賊萬餘﹐糾同新場賊首陳東等﹐擁眾攻圍乍浦﹐遂及桐鄕。職因援兵未至﹐多方用間﹐廣布疑兵﹐與都禦史阮鶚及中書舍人羅龍文計議﹐密遣通事邵丘山﹑陳欽﹑童翠峯﹑髙香﹑朱尙禮等﹐入巢諜諭﹐離間腹心﹐使之自相疑畏﹐俟間襲滅。復蒙皇上軫念元黎﹐再遣尙書趙統領天兵來浙直﹐竭忠殫力﹐振揚天威﹐所至克捷﹐先聲大振﹐海等益加畏懼。七月至嘉興會同職與阮等﹐因機用計﹐令中書羅龍文﹐贊畫蔡時宜﹑千戶金丹入巢誘降﹐離散其黨﹐密授﹑北來諸將方略﹐及乍浦城內官兵內應﹐乘其半渡﹐水陸夾擊﹐遂有乍浦之捷。於八月初一日﹐職等題報訖﹐本月午時﹐徐海率倭乞降﹐比時職等以余倭未殄﹐永保官兵未至﹐欲養全力﹐收功一舉﹐姑令其回候處分間﹐海復擅收殺遁零倭﹐潛移沈家莊屯住﹐日聽姦民煽惑﹐謀拒自全。該尙書趙與職等會議﹐此賊不滅﹐禍根不除﹐屢差指揮李昂﹑王詔﹐監生謝徳行﹑施良臣等行﹐催都司李經統領永順﹑保靖二司官兵﹐前至平湖﹐會集諸路主客官兵﹐於本月二十日啟行。兵備劉燾督催官兵﹐直抵賊巢﹐永順宣慰使彭翼南﹑遊擊尹秉衡﹑守備朱蔭﹑夏時軍其西﹐以原任參政孫宏軾督之﹔保靖宣慰使彭藎臣﹑應襲冠帶舍人彭守忠﹑總兵徐玨﹑參將唐玉在灝軍其東﹐以兵部中郭仁﹑中書羅龍文督之﹔畱守朱仁﹑王倫統領容美宣撫田九霄﹑把總郭儒軍其南﹐以工部郎中陳茂禮督之﹔遊擊曹克新﹐指揮楊永昌﹑沈希渭﹑陳光祖﹐統領致仕尙寶司卿史際﹐水際家兵原任都司戴衝霄﹑朱文﹐把總朱先﹐百戶沈應潮﹐鎭撫季臣﹐立功官羅希﹑韓盧鐵軍其北﹐以副吏徐洛督之﹔參將丁僅﹐把總樂損統領處兵爲奇遊﹐以同知張文顯督之﹔又行戶部郎中陳惟舉﹐參政汪楨督理糧餉﹔僉事李如桂督理軍器船隻﹔知府盧孝達﹑宋治﹐知縣張烈﹐千戶曾勇督放灰瓶火炮﹔百戶胡漢管放發煩﹔通判顧雯供應饋餉﹔知府溫景﹑葵黎遵訓﹐知縣王察言﹑金燕﹐各率鄕兵把守關隘﹔復差應襲舍人管懋光﹐生員沈遷﹑徐藻﹑祝延宣﹑周大韶﹑武生朱見﹑王彪等﹐賫捧旗牌﹐分途督催﹔直隸提督都禦史張督發﹑參將婁宇﹑宣撫田九霄﹑通判韓崇福﹑主薄曹遲慧﹑千總車良等﹐水陸官兵齊進策應﹐職同尙書趙﹑提督阮﹐臨陣親督﹐四面攻圍﹐賊負險不出。至二十三日﹐督令彭翼南沒伏誘賊﹐擒斬倭級二十一顆。至二十五日﹐職等督令各該官兵鼓噪齊進﹐直搗巢穴。郎中郭仁令參將唐玉兵﹑劉進等從南﹐卿史際家中兵段天恩等﹐從東職標下正兵從西﹐永順長官汪相﹑向鑾從北﹐四面放火燒巢。自寅至酉﹐連戰數十餘合﹐各賊大敗。擒斬一千二百餘名顆﹐焚死倭賊不計。賊首徐海藏伏小溝﹐各兵重圍達旦﹐至二十六日辰時搜巢。徐海率領倭賊數十持刀督戰﹐當被把總官汪浩﹑田有年等就陣斬首﹐餘賊一時盡滅。俱赴浙直巡按禦史趙周﹐轉委推官方敏﹑郭嵩﹑何全紀驗訖。職惟倭寇之性蠶如禽獸﹐若非內逆主謀勾引﹐豈敢連年深犯﹖恭惟皇上明見萬里﹐嘗謂內逆不可不除。職等仰體聖心﹐加意緝訪各逆姓名。惟名山和尙﹐今知名徐海者﹐尢系首惡。去年節﹐曾榜示募能擒之人﹐懸以重賞﹔及陳東﹑葉麻﹑吳四﹑王七﹑胡四載﹑二董﹑一董﹑大王﹑亞六各爲賊首﹐每夥不下數千百人﹐亦嘗出榜募人擒捕。今皆仰仗元威﹐神輸鬼運﹐盡歸羅网。𨿽瀚海浩渺﹐夷種繁多﹐不能保其將來﹔然天討所臨﹐而勾引首逆一時盡滅﹐則逃者有所懲創﹐而聞者莫不震懾矣。且七月二十九日進兵﹐八月二十五日平賊﹐功收神速﹐人力何至於此。且適當聖誕之期﹐東南士民鼓舞歡呼﹐舉手加額﹐頌祝萬壽﹐皆我皇上保愛萬民之徳﹐昭格上元﹐蕩平百蠻之威﹐遠敷滄海。實非職等所能與也。

九月初八日﹐軍門斬葉麻等五酉於嘉興北教場。

●附錄

三十六年丁巳﹐秋九月二十五日﹐海商徽人王直者﹐卽汪五峯﹐其黨數千人﹐泊舟於江口﹐遣人賫疏抵軍門。初軍門欲覘海寇虛實﹐遣蔣洲﹑陳可願等入海說直內附﹐直果感悅如約﹐隨遣養子毛海峯款定海關﹐至是直自分嘗協同官兵擒賊有功﹐無大罪犯﹐欲軍門代爲疏請通商﹐因上疏云﹕

帶罪犯人王直﹐卽汪五峯﹐直隸徽州府歙縣民﹐奏爲陳悃報國﹐以靖邊疆﹐以弭羣凶事。竊臣直覓利商海﹐賣貨浙福﹐與人同利﹐爲國捍邊﹐絕無勾引黨賊侵擾事情﹐此天地神人所共知者。夫何屢立微功﹐蒙蔽不能上達﹐反擢籍沒家產﹐舉家竟坐無辜﹐臣心實有不甘。前此嘉靖二十九年﹐海賊首盧七搶擄戰船﹐直犯杭州。江頭西興壩堰﹐劫掠婦女財貨﹐復出馬迹山港停泊﹐臣卽擒拿賊船一十三隻﹐殺賊千餘﹐生擒賊黨七名﹐被擄婦女二口﹐解送定海衛掌印指揮李壽﹐送巡按衙門。三十年﹐大夥賊首陳四在海﹐官兵不能拒敵﹐海道衙門委寧波府唐通判﹑張把總托臣剿獲﹐得陳四等一百六十四名﹐被擄婦女一十二口﹐燒毀大船七隻﹐小船二十隻﹐解丁海道。三十一年﹐倭賊攻圍舟山所城﹐軍民告急﹐李海道差把總指揮張四維會臣救解﹐殺追倭船二隻﹐此皆赤心補報﹐諸司俱許錄功申奏﹐何反誣引罪逆﹐及於一家﹖不惟湮沒臣功﹐亦昧微忠多矣。連年倭賊犯邊﹐爲浙直等處患﹐皆賊眾所擄姦民﹐反爲向導﹐劫掠滿載﹐致使來賊聞風仿效沓來﹐遂成中國大患。舊年四月﹐賊船大小千餘﹐盟誓復行深入﹐分途搶擄。幸我朝福徳格天﹐海神默祐﹐反風阻滯﹐久泊食盡﹐遂劫本國五島地方﹐縱燒廬舍﹐自相吞噬。但其間先得渡海者﹐已至中國地方﹐餘黨乘風順流海上﹐南侵琉球﹐北掠髙麗﹐後歸聚本國菩■﹝艸麼﹞州者尙眾。此臣拊心刻骨﹐欲插翅上達愚衷。請爲遊客遊說諸國﹐自相禁治。適督察軍務侍郎趙﹑巡撫浙福都禦史胡﹐差官蔣洲前來﹐賫文日本各諭﹐偶遇臣松浦﹐備道天恩至意﹐臣不勝感激﹐願得涓埃補報﹐卽欲歸國效勞﹐暴白心事。但日本𨿽統於一君﹐近來君弱臣彊﹐不過徒存名號而已。其國尙有六十六國﹐互相雄長﹐往年山口主君彊力霸服諸夷﹐凡事猶得專主。舊年四月﹐內與鄰國爭奪境界﹐墮計自刎。以沿海九州十有二島俱用徧歷曉諭﹐方得杜絕諸夷﹐使臣到日至今﹐已行五島﹔松浦及馬肥前島﹑博多等處十禁三四。今年夷船殆少至矣。仍恐菩■﹝艸麼﹞未散之賊﹐復返浙直﹐急令養子毛海峯船送副使陳可願回國通報﹐使得預防﹐其馬迹志山前港兵船﹐更番巡哨截來﹐今春不容省懈也。臣同正使蔣洲撫諭各國事畢方回。我浙直尙有餘賊﹐臣撫諭歸島﹐必不敢仍前故犯。萬一不從﹐卽當徵兵剿滅﹐以夷攻夷﹐此臣之素志﹐事猶反掌也。如皇上慈仁恩宥﹐赦臣之罪﹐得效犬馬微勞驅馳﹐浙江定海外長塗等港﹐仍如廣中事例﹐通關納稅﹔又使不失貢期﹐宣諭諸島﹐其主各爲禁制﹐倭奴不得復爲跋扈﹐所謂不戰而屈人之兵者也。敢不捐軀報效﹐贖萬死之罪。

初﹐軍門欲得直爲用﹐以散海中諸酋﹐乃執其妻子﹐招致直來。將士百計招之﹐不來﹔人有言王千戶者﹐智勇多能﹐令招之。王冒爲鬻蔬人﹐載蔬至直所﹐直見與之語﹐識其非種蔬者﹐因厚禮之﹐久而定交焉。王自是鬻蔬無間日﹐一夕直至王舟飲﹐夕且樂﹐忘其身之在險也。王宿戒舟人陰釋其纜﹐順流而及其岸﹐於是軍門始得見直﹐侍以賓禮﹐縱之歸。由此直之情﹐與軍門通矣。時徐海已除﹐直在海上知爲釜魚﹐智力俱困﹐乃詔顯誅王直。胡公得旨﹐祕而不宣﹐夜弛至寧波圖方略﹐密調參戎戚繼光等潛伏水陸要害﹐而以夏正爲死間﹐紿直曰「汝欲保全家屬﹐開市求官﹐可不降而得之乎﹖帶甲陳兵﹐而稱降﹐又誰信汝﹖汝有大兵於此﹐卽往見軍門﹐敢畱汝耶﹖況死生有命﹐當死﹐戰亦死﹐降亦死﹔戰死不若降死﹐且萬一有生焉。今朝廷用人之際﹐不論功罪﹐或畱汝防倭討賊﹐乃汝轉禍爲福之秋也。」直偵知四面兵威甚盛﹐終無脫計。況徐海敗沒﹐孤立無援﹐因嘆曰「昔漢髙謝羽鴻門﹐當王者不死﹔縱胡公誘我﹐其柰我何﹗」乃復曰「我部無統﹐欲得毛烈攝之。」胡公知其言﹐曰「海上賊惟直機警難制﹐其餘皆鼠子輩﹐毋足慮。」諸將亦皆曰「以犬易虎﹐不可失也。」遂遣烈往﹐直乃桀然詣軍門﹐時十一月也。諸司謀欲縛之﹐胡公恐激黨生變﹐乃陰待以禮而羈畱之。設供帳﹐備使令﹐命兩司更相宴之。直每出入﹐乘金碧輿﹐居諸司首﹐無少遜避﹐自以爲榮。日縱飲靑樓﹐軍門間移之觀兵﹐因盛陳軍容﹐以陰懾其心。

三十七年戊午﹐正月二十五日﹐收王直入按察司獄。初﹐直始降﹐軍門密疏直已就擒﹐禁錮待罪。至是按察使孟公知之﹐恐直逸去﹐則責有所歸﹐輒詣軍門謀縛直。計定﹐直見軍門﹐軍門曰「予與若已繹然矣。但孟廉使讓若無狀﹐似與若有隙﹐不可不往謝。」直不得已﹐往謝。孟曰「朝廷有旨﹐令予收若獄」遂拘攣之。直彊項不屈曰「吾何罪﹗吾何罪﹗死吾一人﹐恐苦兩浙百姓。」直𨿽系獄﹐其衣食臥具擬於職官。凡玩好之物﹐歌詠之什﹐罔不置之左右﹐以娛其心﹐少有不懌﹐醫進湯藥以調護焉。

軍門以計收直黨葉碧川。越旬日﹐直黨索主不得﹐人人自危。毛烈率眾盤據舟山岑港﹐聲言欲言直報仇﹐勢甚張大。胡公分布諸將進薄之。時賊絕塞諸道﹐止通一徑﹐險隘難行﹐官兵魚貫而入﹐行將盡﹐賊兵自尾擊之﹐我兵大潰﹐死者過半。

二月﹐把總張四維兵船出哨﹐遇賊﹐張力戰﹐斬賊數十。時賊方期大舉以脫直﹐省城騷動。幸有此捷﹐少阻賊氛。舟山之役﹐張功居首。

三月﹐風雨交作﹐山水驟發﹐溪澗湧溢﹐賊於山之髙塹處﹐相其可堤者堤之﹐後官兵進擊﹐決而注之﹐兵多漂死。

五月﹐賊與農民雜耕於舟山山阜處。磽確皆成田。時有朝貢倭數十自京回﹐軍門厚賚之﹐令抵舟山解散直黨。至則劫而用之。畱數月﹐直黨有散者﹐貢倭化諭力也。

秋九月﹐舟山賊食盡﹐出巢大肆掠劫﹐各地戒嚴。

冬十一月﹐舟山賊畱屯久﹐莫能脫直﹐貢倭又促之歸。乃毀巢掠舟﹐移輜而遁。聞爲颶風覆焉。

三十八年已未冬﹐十二月二十五日﹐詔斬王直於省城宮港口。直系獄幾二年﹐不能決。軍門數請旨定奪﹐朝廷以東南未平﹐許軍門便宜行事﹐姑羈養之。至是詔下侍禦周公監斬。公適巡嘉興﹐聞命﹐卽還省﹐躬詣獄取直﹐以小肩輿舁至法場。直出按察司﹐見官兵聯屬﹐始悟就死地矣。臨刑索子至﹐子抱持而泣﹐直以支髻金簪授其子嘆曰「不意典刑玆土﹗」若不勝其怨恨者。遂伸頸受刃﹐至死不撓。妻子沒入成國公家﹐至今子孫尙在不絕。

