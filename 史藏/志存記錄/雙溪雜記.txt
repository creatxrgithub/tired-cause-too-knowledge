雙溪雜記

﹝明﹞王瓊撰

昔司馬遷罪廢之餘作《史記》﹐爲萬世史學之宗。後世山林隱逸之士有所紀述﹐若無統理﹐然卽事寓言﹐亦足以廣見聞而資智識。其所紀時事得於耳聞目擊﹐有出於史冊之所不載者﹐皆足以示勸懲而垂永久﹐是宜人見而愛﹐愛而傳之於不泯也。然其所紀載﹐聞見或不實﹐毀譽或失眞﹐甚至雜以詼諧之語﹐怪誕之事者﹐亦有之矣。若是者𨿽傳於世﹐讀者何益焉﹖惟夫事核而詞簡﹐理明而論公﹐大而有關治道﹐小而切於日用﹐𨿽曰信手雜錄﹐而舉一事寓一理﹐使讀者忘倦如芻豢之悅口﹐斯不爲徒言矣。予所居巖穴﹐在雙溪之間﹐恰神養气之餘﹐忽有所思﹐輒錄於冊﹐久而成帙。𨿽不敢自謂盡合道理﹐然皆紀實無空言者﹐格物君子得而觀之﹐未必無所取云。

陰陽五行﹐動靜循環﹐本無一定﹐故世道反復相尋﹐亦無一定。試觀歷代帝王創制立法﹐未有久遠可行而無獘者﹐气數使然也。若曰「自我立法﹐萬世無獘﹐聖人不能矣。今以法制不能盡善者論著於左﹐有志經世者欲求至當﹐必將有感於斯焉。堯禪舜﹐舜禪禹﹐善矣。魏禪晉﹐周禪隋﹐未善也。禹傳啟﹐武王傳成王﹐善矣。秦傳胡亥﹐隋傳楊廣﹐未善也。然則傳賢乎﹖傳子乎﹖未可定也。封建善矣﹐爭奪之害生。郡縣善矣﹐數易之獘起。然則封建乎﹖郡縣乎﹖未可定也。有堯﹑舜﹑禹﹑湯﹑文武之爲君﹐則有臯陶﹑伊傅﹑周召之爲臣﹐下至漢﹑周﹑蕭﹑曹﹑丙魏。唐用房﹑杜﹑姚﹑宋﹐宋用韓﹑範﹑富﹑歐﹐善矣。趙髙﹑李斯滅秦﹐王莽﹑曹操篡漢﹐虞世基﹑李林甫﹑牛僧孺亂唐﹐秦檜﹑韓侂冑﹑史彌遠﹑賈似道亡宋﹐未善也。然則將立相乎﹖將不立相乎﹖未可定也。井田善矣﹐瑣碎之獘生。阡陌善矣﹐兼並之患作。然則井田乎﹖阡陌乎﹖未可定也。寓兵於農﹐善矣。邊夷之侵不可行﹐聚兵於衛﹐善矣。坐食之久終自困。然則將爲農兵乎﹖將爲衛兵乎﹖未可定也。什一而稅﹐以一方之貢供一方之用﹐善矣。轉輸有遠近﹐腳費有多寡﹐將裒益之使平乎﹖抑隨其地而任其輕重乎﹖未可定也。有兵政則有馬政﹐馬育於監苑善矣﹐兵不得而熟習焉。馬給於兵善矣﹐馬不得而蕃息焉。然則將育於監苑乎﹖將給於兵乎﹖未可定也。古昔聖帝明王創立制度﹐令子孫世守﹐不許變更﹐然終不能使其必不變者﹐非帝王智慮有所不及也。勢之所使﹐不能不變耳。亦猶造化陰陽晝夜寒暑不能一定﹐非人力之所能爲者也。

國初﹐天下諸王皆置護衛﹐有兵權。至太宗靖難後﹐遂皆革罷﹐不許來朝。初制親王歲支祿米一萬石﹐後因地方丰歉﹐或有減支。郡王將軍俱有常祿﹐亦因民供有限﹐悉減支一半本色﹐一半折色﹐其折色多不關支。又如初封郡王歲支二千石。以後襲封具支一千石﹐後亦有例﹐初封郡王亦支一千石。又如郡王生子﹐多至二三十人者有之。慶成王生七十子﹐夫以七十子論之﹐一歲皆支米一千石﹐反多於親王祿米矣。先年陜西慶府分封郡王﹐俱於慶府一萬米內分撥﹐並軍校亦於大府分出﹐不知彼時奉何事例﹖又如鎭國等將軍年十一二歲﹐卽請封號祿米。弘治某年﹐因災異﹐禮部會官議修省事件﹐郎中慈王綸白於諸大臣﹐定議﹕「鎭國等將軍年及十五歲﹐方準撥支祿米。」至今行之﹐以民供論之﹐則日益不及。以宗室論之﹐往往衣食不繼。又宗室隆爲庶人者﹐計口月給米一石﹐比與將軍中尉反得實支。宗室例不種田﹑納稅﹑商販﹑營利﹐而常祿不給﹐勢所必至矣。

國初定制﹐百官俸給皆支本色米石﹐如知縣月支米七石﹐歲支米八十四石﹐足勾養廉用度。後攺四品以上﹐三分本色﹐七分折色﹔五品以下﹐四分本色﹐六分折色。後又攺在外官﹐月支本色米二石﹐其餘俱支折色。其折色以鈔爲則﹐每米一石折鈔十五貫或二十貫﹐每布一匹折米二十石。京官折俸四五年不得一支﹐外官通不得支。此貪婪之難禁也。

國初官制全論歷俸深淺轉升﹐如京官六品六年考滿升一級﹐從五品又歷俸三年升一級﹐正五品外官必九年考滿﹐論繁簡升轉﹐此定制也。如宋景濂﹐洪武二年除學士﹐十年致仕﹐五品終身。自洪熙以後﹐選法漸變。蓋因四品已上官漸少﹐五品以下官漸多﹐卑官皆升﹐髙官無缺不得升﹐或卑官未該升﹐髙官急缺亦須升補﹐以此有不待缺而升者。如翰林院學士﹑春坊殿閣大學士有升至尙書﹑侍郎帶虛禦者﹐通政使﹑太常卿﹑國子監祭酒及由序班出身升至鴻臚寺﹐鄕醫士出身升至太醫院使﹐寫字出身在內閣書辦升至編修﹑郎中等官皆有。升至尙書﹑侍郎帶虛禦者﹐皆因該升而無缺也。又有急缺而皆無可升之人﹐則與署職﹐如六部署郎中﹑員外郎是也。然署職之例惟行六部司屬﹐其餘衙門無之。如給事中之上﹐監察禦史之上﹐序班﹑行人﹑中書之上﹐俱無五品官。翰林院五品官五員﹐以此俱無署職。國初有禦史升主事者﹐如僉都禦史升侍郎也。然翰林科道官職專講讀﹐彈劾近侍淸要﹐又因在外四品以上官缺多﹐乃於科道部屬中各論其歷俸年深者﹐不次升補。翰林官不歷政事﹐故不外補中書。九年升各部員外郎﹐惟序班一官九年方得外升﹐八品官最爲貧苦﹐此建官之制之變也。蓋轉遷𨿽有資序﹐官制則有定員﹐若資序𨿽當遷轉﹐而官無員缺﹐則但仍舊任不遷。中間年深政績卓異者﹐加升俸級﹐必待有缺方遷補之。則黜陟之典﹐額定之員﹐兩不相悖矣。

國初定黜陟之法﹐卽古三載考績黜陟幽明之意。今百官歷俸三年﹑六年﹑九年考滿三次﹐方論黜陟是也。然官或有缺不候考滿而升去者多矣﹐是三考陟官之法不守也。又三年一朝覲﹐考察不候滿考而黜去者多矣﹐是三考黜官之法不守也。旣行三載考察之法﹐又行遇缺推補之例﹐天下庶官九載考績者幾何人哉﹖況四方之遠﹐一官赴京考滿﹐往回勞費且誤公務﹐惟許令本處考核庶爲使也。方面官有巡撫都禦史﹑巡按禦史開報考語﹐亦令就任復職待朝覲定黜如此﹐朝覲之典﹑考滿之法兩不相悖也。

天下官員設額若干﹐計算取士﹐須是勾除用。若官多人少﹐則官職曠虛﹔或官少人多﹐則人才壅滯。洪武初﹐天下學校養士﹐歲貢一人﹐後三歲貢二人﹐通計三歲不過一千餘人。後開設舉人科﹑進士科﹐每省多不過四十人﹐進士多不過百人﹐取士之數足當任官之數﹐而又罷黜者多﹐久任者少是以人才常不足用。科貢之外又有人才之選﹐自後人才𨿽稍充積﹐然待選吏部者三月之外亦皆選除。今各部歷事監生﹐三月之外考勤上選﹐舊法猶存也。但因歷年開貢開科﹐加以納銀納粟事例﹐監生積累至數萬餘人﹐考勤後一年餘仍畱在部﹐及放回聽選﹐必十四五年方得挨次取選﹐往往衰頹遲暮之人﹐方入仕途。是以吏治不精﹐民不得所。若取士貴精而不貴多﹐及旣用之後﹐賢者久任﹐不賢者速去﹐久之使百司庶府盡皆得人﹐民生不安﹐天下不治者未之有也。又科貢二途未必能盡网羅眞才﹐如黃福以貢士﹐楊士奇以儒士﹐胡儼以舉人﹐是以進士未必皆優於舉人﹐舉人未必皆優於貢士。進士﹑舉人﹑貢士之外也﹐未必無奇才異能之士﹐惟試之以事而後可見﹐貴乎能察識而超拔之﹐斯能盡一世人才之用﹐而科目之選並行不悖矣。

翰林學士專掌詞命代艸﹐然亦有預議朝政者。如唐憲宗時﹐裴泊﹑權徳與爲相﹐然軍國大事必與學士李絳等謀之。蓋學士備顧問則可﹐若專委決大事則置宰相於何地﹖如學士陶榖出制艸於袖中﹐使宋太祖受周禪以後﹐世論之必以爲有翊戴之功﹐然宋太祖未嘗寵任。嘗曰「陶榖代艸﹐依樣畫葫蘆耳。」終不登之政府。蓋以視艸之人卽爲府相之托﹐非帝王建立公孤六卿之制也。

國初﹐在內設中書省﹐置左右丞相﹐在外設行中書省。蓋太祖聖神文武﹐凡事獨斷﹐然其初亦以任相爲務。嘗與誠意伯劉基論可爲相者﹐基曰「夫宰相者以義理爲權衡而已﹐無預焉者也。胡惟庸小犢相僨﹐轅而破犁矣。」後胡惟庸爲相事敗﹐遂罷丞相不設。

《祖訓首章》云「敢有奏請設立丞相者﹐文武羣臣卽時劾奏﹐本身淩遲﹐全家處斬。」《大明律》云「在朝官員交結朋黨紊亂朝政者斬。」蓋鑑古宰相專權結黨之失﹐爲慮至深遠也。朱子著《中庸或問》﹐「致敬大臣章」有云「使大臣而覽也則可﹐如不覽則所謂偏聽生姦﹐獨任成亂﹐禦下獘上﹐以成其私﹐而主不覺悟者亦安得而不慮也﹖」曰「彼其所以至是正坐﹐不知九經之義而然耳。使其能明此義﹐則必以正心﹑修身爲本﹐而得其人以任之矣。不幸而有趙髙虞異﹐李林甫之徒則亦亟求其人以易之也。苟爲不然﹐吾恐君上之權不在大臣而移於左右﹐其爲國家之禍可勝言哉﹗」朱子此說﹐是欲君聖臣賢兩得其人也。然自古以來﹐𨿽有賢君﹐而姦臣蒙蔽者多﹐豈能君臣皆得其人哉﹗惟我太祖垂訓立法﹐髙出千古。罷丞相﹐分任六卿﹐無偏任獨任之獘。此法世守之﹐朝政悉付六卿﹐如有違法﹐臺諫得糾正論劾﹐朝廷端拱以昭臨於上萬世無獘矣。

嘗見紀國初事迹者﹐內載洪武間設有殿閣大學士﹐其職不過代艸詞令。凡制誥﹑碑文﹑祭文多出禦制。如今天下各衙門表箋﹑祝文﹑祭文﹐𨿽臣下所用﹐亦出禦制。至於武臣誥命﹐皆組織之不書。其每日羣臣奏章﹐面奏取旨畢﹐各衙門官將奉旨意批寫本後送該科類寫﹐奉到旨意覆奏。永樂初﹐始建內閣於東閣門內﹐命解縉﹑黃淮﹑胡廣﹑胡儼﹑楊榮﹑金幼孜﹑楊士奇七人在閣辦事﹐尋升侍講。

仁宗皇帝正位東宮﹐皆轉春坊官。凡艸制﹑纂修等事﹐惟翰林院掌之。如永樂十三年纂修《性理大全書》成﹐翰林院學士兼左春坊大學士奉政大夫胡廣﹑奉政大夫右春坊右庶子兼翰林院侍講楊榮﹑奉直大夫右春坊右諭徳兼翰林院侍講金幼孜上表進呈。蓋𨿽春坊官﹐必須兼翰林院職禦方得預纂修之事﹐況胡廣等所兼不過右春坊大學士﹐則是時殿閣大學士不設已久矣。今尙書在內閣辦事﹐六部請敕手本﹐只云合用手本﹐前去翰林院寫敕施行﹐則舊意猶存可考。終永樂之世﹐二楊官止五品﹐蓋爲衙門所拘。

仁宗登極﹐始以東宮舊臣升士奇爲禮部侍郎﹐尋升少保﹐轉少傅兼華蓋殿大學士﹔楊榮爲太常卿﹐進太子少傅兼華蓋殿大學士﹔楊榮爲太常卿﹐進太子少傅兼謹身殿大學士﹔又升工部尙書在內閣辦事楊溥﹐永樂間系獄十年﹐至是釋出﹐擢翰林院學士﹐尋升太常卿兼學士﹐內閣辦事。此三人皆以龍飛超升委任﹐不可以例論也。後楊溥丁憂起復不入閣﹐宣徳間因九年三品職滿方升禮部尙書﹐學士如故。英宗卽位﹐復命入內閣。正統四年﹐修《宣廟實錄》成﹐進少保楊士奇﹑楊榮俱進少師。號「三楊」。然自此官制一變﹐其後遂使凡在內閣書辦年久者亦得升至尙書。至於序班﹑典樂等官﹐亦以年資升至尙書掌鴻臚寺﹑太常寺事﹐皆三楊開其端也。正統初﹐三楊在內閣﹐楊士奇𨿽偏而少私﹐能持公論。楊榮寬卹休息小民。如兵部尙書王驥始建議欲差禦史巡行天下﹐淸勾軍丁﹐屢止之。驥後力奏不已﹐乃從之。凡事循守舊規﹐不輕攺變﹐亦未敢肆意行私。蓋𨿽承祖宗威權之後﹐亦二公心術純正也。然於國家大治體﹐以未諳習。如北徵之馬聚於馬房﹐營造之兵終歸匠籍﹐中官委外﹐遂爲常規。南京兵冗而不知悉減入屯田﹐北京衛多而不知沙汰爲精銳﹐律書變攺始於徒法廢而流法亡﹐軍職冗濫並槍比試之法爲虛文﹐降級克軍之法棄不能用﹐皆不能講究修復。至於新增漕運北京米四百餘萬石﹐遠及於浙江﹑湖廣﹐而不知折徵以寬直達舊額。漕運南京米四百餘萬石﹐俱攺折徵﹐每石銀二錢五分。而山東﹑山西﹑河南﹑陜西之民﹐歲輸六邊稅糧五百餘萬石﹐則今陸運本色若折徵每石折銀一兩﹐是北方民稅一石當南方民稅四石之數﹐遂使祖宗什一中正之稅有南北輕重之偏。故曰「國家大治體以未諳習者﹐豈敢誣哉﹖」

柳宗元論晉文公﹐問寺人勃鞮以趙衰﹐宗元以爲不官﹐謀及媟近以忝王命。其後景監得以相﹐衛鞅弘右得以殺望之誤之者﹐晉文公也。此論欲信任大臣﹐不信任宦官﹐誠爲至論。然自秦漢以來﹐文臣誤國者豈少哉﹖若謂趙髙﹑李斯之罪﹐大相遠勃鞮𨿽賢而不可聽﹐恐於理終有未安。《書》曰「稽於眾。」又曰「僕禦侍從﹐罔匪正人。」舜好察邇言﹐《孟子》論用賢初及左右﹐故詢於芻蕘不遺葑菲﹐惟求其合理得中﹐不偏於一途也。孔子曰「君子不以言舉人﹐不以人廢言。」果如宗元之論﹐是以人而廢言矣。予不能無疑焉﹐姑識之就有道而正焉。

正統己巳秋﹐兵部尙書於謙以社稷爲重﹐力排和議﹐身任總督軍務﹐選將練兵﹐坐摧彊虜﹐光輔中與﹐厥功非細。及虜酋也先遣使來言﹐欲差大臣往迎上皇﹐都禦史楊善使虜﹐不恃一繒﹐以口舌憢譬﹐國威不屈﹐遂得回鑾。當時天下之人皆知謙以身佩安危﹐功在社稷﹐而謙亦自信其得效忠藎﹐揚眉吐气於班行﹐而豈自虞其有殺身亡家之禍於後日哉﹖柰何於公效用之日﹐正小人側目之秋。故事幾一變﹐挾之以忌嫉之私﹐而乘之以眾怒之隙﹐於公於是乎難免矣。蓋上皇回鑾居於南城﹐又廢皇儲﹐而謙乃見用於景泰之人﹐此第一可乘之隙也。景泰舊臣失倚﹐苟以迎駕爲名﹐自可邀功希寵﹐此可乘之隙二也。非造讒言中傷謙等﹐則奪門之事爲無名﹐迎駕之舉爲無功﹐此可乘之隙三也。危疑之際﹐兵權是賴﹐故姦深者必欲假石亨而後事可濟。然不怵之以大利害﹐則亨或不從﹐故駕其說於石亨等曰「王文﹑於謙已遣金牌敕符﹐取襄王世子矣。」又曰「欲拿亨等數人掌兵者。」由是亨懼禍及﹐而與吉祥﹑徐有貞輩內外相應﹐密謀固結﹐而謙等駢首就戮矣。程篁墩先生敏政論於肅湣公謙之受誣﹐以謂主於柄臣之心﹐和於言官之口﹐裁於法吏之手不誣也。首禍之罪﹐則通於天矣。春秋討賊必先黨與﹐惡可置之末減而自異於孔氏之家法哉﹖可謂萬世之公論矣。中官吉祥者﹐傳太后敕旨﹐令石亨等迎賀有功﹐然不通文墨﹐恐事歸司禮監﹐以此極力贊說﹐凡事與二學士商議而行。時徐有貞﹑李賢爲吉祥所引入閣辦事﹐故除於謙等皆用徐有貞策﹐而賢陰助之。先吏部侍郎缺﹐調兵部侍郎項文曜於吏部﹐李賢以吏部郎中升至兵部侍郎代文曜﹐蓋嫌於升本部﹐與尙書王翺並之意。謙嘗薦文曜﹑賢﹐以爲今調出謙意﹐深銜之。後給事中王鎭等劾文曜爲賢姦黨﹐都禦史蕭維禎亦吉祥所引用。文致謙罪以爲欲行﹐主立外藩依謀反者﹐律淩遲處死﹐以文曜爲知於謙謀反故縱者律斬。其事載於李賢所著《天順日錄》﹐並都察院蕭維禎所構獄案﹐皆有可考。《天順日錄》內賢自言助有貞展盡底蘊﹐知無不言。又言有貞素行持公者少﹐及其當道﹐予持公以助之﹐遂攺前輒。觀此則有貞誣害於謙之事﹐謂賢不與謀情乎﹖況《日錄》所著﹐屢短文曜以爲黨附於謙﹐士林非笑﹐不知於謙非邪人﹐而文曜黨附爲何事也﹖唐李訓﹑鄭注爲宦者﹐王守澄等所引用﹐旣而欲除王守澄等以自新﹐而李訓又恐鄭注獨擅其功﹐遂致甘露之禍。徐有貞﹑李賢爲吉祥﹑石亨所引用﹐旣而慮爲二人所累﹐欲以至公除之﹐幾致禍變。如石亨每來內閣議事﹐則欲出己意﹐而令內閣行之。徐有貞等得無厭乎﹖一日論及江西隱士吳與弼﹐亨慨然欲薦之。賢乃代艸付亨奏之﹐則吉祥﹑石亨與徐有貞等李賢相親厚可見矣。

洪武永樂間﹐文武大臣未有師保之加﹐如魏國公徐達﹑誠意伯劉基﹐皆無加秩。至仁宗登極﹐始加英國公張輔爲太師﹐楊士奇升少保進少傅﹐楊榮升太子少傅進少保﹐後三楊皆進少師。楊士奇﹑楊榮先卒﹐皆進太師。楊溥正統十一年﹐卒王振用事﹐不與贈。及蹇義﹑夏元吉﹑黃福等加師保﹐皆在永樂之後也。景泰間易太子﹐文武大臣皆加保傅之官﹐惟於謙加少保﹐有安攘功無愧﹐其餘皆濫加也。天順初﹐悉革罷保傅官。天順五年﹐曹欽反逆﹐吳瑾﹑寇深殺死﹐李賢被傷﹐獨加太子少保。至憲宗登極﹐始加少保﹐吏部尙書王翺始加太子太保。其後有以考滿加秩者﹐或以功加者矣。

永樂初𨿽建內閣﹐皆翰林官居之。楊士奇﹑楊榮在閣二十年﹐終永樂之世不過學士五品﹐拘於官制不可逾也。仁宗嗣位﹐以三楊東宮舊臣特加超擢﹐士奇初升禮部侍郎﹐後至少傅。榮﹑溥皆初升太常卿﹐後至尙書。土奇兼華蓋殿大學士﹑榮兼謹身殿大學士﹐蓋逾常格﹐非可以爲例也。楊溥仍兼翰林學士終身。榮正統五年卒﹐士奇正統八年卒﹐溥正統十一年卒。曹鼐以修撰爲楊士奇所薦入閣﹐沒於土木之難。景泰間﹐易東宮陳循在閣艸詔﹐有曰「天生蒸民﹐作之君父﹐有天下傅之子。蕭鎡爲太子少師兼戶部尙書﹐翰林院學士江淵爲太子少師兼工部尙書﹐翰林院學士商輅爲兵部左侍郎兼翰林院學士﹐俱在閣﹐𨿽不宜妄比三楊之例﹐加至少保尙書而兼翰林院學士者三人﹐商輅猶以侍郎在閣。天順初﹐李賢始以兵部侍郎升吏部尙書兼翰林院學士入閣﹐薛瑄由大理卿升禮部右侍郎兼翰林院學士入閣。成化﹑弘治以來﹐多由尙書﹑侍郎入閣﹐若先已升尙書﹐則曰「不得入閣矣。」正徳初﹐劉瑾用事﹐吏部尙書焦芳交結劉瑾取入內閣﹐楊廷和由南京戶部尙書取入內閣﹐自是遂以尙書爲入閣階梯矣。

戶部尙書孫交﹐湖廣人﹐與李東陽爲同鄕相厚﹐又與楊廷和父楊春同中辛丑科進士﹐有世講之好。楊一淸攺吏部﹐遂以交代一淸﹐自南京吏部尙書召爲戶部尙書。交𨿽愛民﹐而未知所處。與東陽輩負文學之名﹐而未見措之施爲。畿內山東地方因承平日久﹐物產繁盛﹐且州縣壤界相接﹐如星羅棋布﹐若降一令﹐官軍捕賊﹐經過州縣﹐驗所報勘合﹐供給口糧艸料﹐準其稅不足官爲措處﹐事畢補還﹐如此簡且便矣﹐而交等慮不及也。命戶部侍郎楊潭總督軍餉﹐發太倉庫銀貳伯餘萬兩﹐分送各州縣﹐和買糧艸﹐軍所行過處﹐亦積蓄預備。有司泒民彊買欲散之際﹐益生紛擾或侵克偕貸。及爲盜所劫者﹐爲獘滋甚。賊平以督餉功升俸一級﹐蔭子一人入監讀書。劉瑾用事﹐太倉庫銀積至三百餘萬﹐至是爲交所費幾盡。𨿽費而民不沾惠﹐蓋軍皆民供熟食﹐每馬𨿽日支艸一束﹐然每束重三十斤﹐料三升﹐艸多餘剩﹐非燒則賣之。正徳八年賊平﹐瓊任戶部尙書﹐奏查餘剩料豆令補給﹐所在軍糧余艸數千萬束多朽腐不堪用﹐令減價變賣﹐得銀二十六萬兩﹐運送宣府補給軍餉。方流賊猖獗之時﹐民苦焚劫殺掠﹐而禾稼丰熟民不告饑﹐惟河澗一府水災﹐民多饑餒耳。孫交與東陽等不計國用不可缺﹐屢詔蠲租。正徳六年﹑七年二年之間﹐起運京邊糧艸數百餘萬﹐悉皆蠲除。富民𨿽被賊害﹐其力尙能輸納﹐而幸得悉免貧民無田被賊害者﹐惠不及也。如山西靈石縣賊入城﹐焚劫殆盡﹐然皆市民無田﹐其鄕民有田﹐賊未至﹐乃盡蠲其租。由是京師歲用不繼﹐轉借於太倉﹑丘京場﹐耗艸支絕﹐發太倉銀召買販鬻者﹐勒取髙價﹐遂至謄湧﹐公私俱困﹐邊儲甚乏﹐亦發太倉庫銀助之﹐邊儲未克而太倉庫銀已竭矣。繼孫後使無勾考之法完﹐惟正之供﹐而又申明鹽法以助之﹐則邊兵缺食必生觖望矣。蓋孫輩所行﹐所謂聽其言則美﹐施於用則疏者﹐處置不得其宜﹐不能足國裕民也。𨿽然當流賊內亂之時﹐而胡虜不侵猶能支也。設使胡虜又大舉入寇﹐李公等必束手無策矣。

自古論治道者﹐皆曰明是非﹐公賞罰﹐而不能見於施﹐爲著於實效。正徳六﹑七年間﹐盜賊四起﹐當道者不能預知中外武備廢弛不可用﹐當專用驍將﹐選勁兵討平之。因賊攻破曲阜縣﹐犯闕裏﹐李東陽女嫁衍聖公子﹐聖公言於李﹐以爲布按二司守巡官迂回避賊﹐見城破不救﹐始下守巡官獄﹐出爲民。及谷大用等旣出師﹐何鑑奏山東巡撫邊都憲憲﹑眞定巡撫蕭都憲翀﹐皆撫馭無方﹐皆差官校拿解赴京問以失機﹐旣而放爲民。又著爲令﹐州縣官被賊攻破城池﹐比守邊將帥律抵死。彼時廟堂諸公自以爲公行賞罰﹐而不知盜至十萬﹐非巡撫布按二司官及州縣官所能制。是時州縣有被賊殺死﹐皆以節義旌之。如棗彊縣知縣段豸﹐自城上跳下墮水死﹐贈官蔭子﹐世襲錦衣百戶。延綏參將馮禎被賊射死﹐封伯爵﹐蔭子錦衣百戶。寧夏參將仇鉞﹐因捕獲何錦等已封咸寧伯﹐至是逐散河南流賊趙風子等﹐非有攻城略地之功﹐乃因是進封咸寧侯。世襲都禦史馬炯然挈家歸江浙﹑歸四川﹐爲劉七等所掠殺死﹐因與楊廷和鄕親﹐亦贈官蔭子。蕭翀﹐楊廷和鄕親﹐邊憲﹐楊一淸門生﹐罷官未二三年復起用。邊憲巡撫寧夏﹐蕭翀巡撫陜西﹐是非賞罰果有定論乎﹖谷大用﹑陸完﹑毛銳統兵討賊﹐毛銳喪師不加罪﹐自後賊益熾﹐攻城劫殺人放火益多﹐皆不責問陸完等奉職不效之罪﹐惟以斬獲脇從首級報捷論功冒升﹐完升右都禦史。官軍與賊交錯往來燕趙齊魯之區一年餘﹐而谷大用等奏帶權勢僕從坐冒首功﹐日費廩餼又紀功﹐給事中柴王﹑吳榮﹑禦史吳堂﹑雷宗皆得干預兵事﹐調度民兵﹐各爲戰守。官軍數百里外函首送驗﹐巡撫都禦史張鳳急選民兵﹐令自買馬團操﹐挑穵坑塹﹐督責布按二司官刻期完辦。巡撫眞定都禦史寧果召募無賴數千﹐衣糧器具取給州縣﹐事煩民擾﹐其害過賊之半。巡按山東禦史張璇﹐眞定人﹐積忿不能平﹐奏論谷大用﹑陸完等師久無功﹐地方受害。疏下都察院﹐都禦史王■﹝曰上拆下﹞奏乞令兵部差官勘究﹐何鑑不行﹐鼎罷歸﹐竟以完代■﹝曰上拆下﹞。

漢於張掖郡置金城屬國以處蠻夷降者﹐又於匈奴昆邪王故地置酒泉郡﹐隔絕匈奴與羌酋通路。宋爲西夏所據。國朝於張掖設甘州五衛﹐於酒泉郡設肅州衛﹐命將屯兵拒守於肅州外爲加峪關﹐關外蠻夷各因其種類建衛﹐曰赤斤﹐曰苦峪﹐曰蒙古﹐曰安定﹐曰沙州﹐曰曲先﹐曰罕東﹐降給印信﹐各命其酋長管束夷眾﹐內附肅州﹐外捍達賊。又於肅州外千里許建哈密衛﹐授官降印﹐如赤斤諸衛之制﹐而擇其番酋之效順者封爲忠順王﹐降以金印﹐令其世守。哈密外通土魯番﹑撒馬兒罕﹑天方國。諸夷朝貢往來﹐自古據有河西。修飭武備﹐羈縻羌戎之法﹐惟本朝最爲精密。守臣相繼撫馭諸夷﹐一遵舊規﹐不敢生事啟釁﹐所以百五十年來西陲晏然無事。弘治五年﹐哈密衛都指揮阿木郎與達賊野也克力引路搶殺土魯番人畜﹐又將賞賜土魯番衣克畱﹐土魯番王阿黑麻率眾來哈密刀裂死阿木郎。陜巴系土魯番親枝﹐不知阿木郎所爲﹐不忍殺攜歸土魯番﹐由是哈密失守。朝廷命侍郎張海往經略之。海素有學術﹐至彼上言遠夷不可加兵﹐來則厚撫﹐叛則拒絕之而已。朝廷用其策。至弘治十一年﹐阿黑麻因不得通貢﹐自將陜巴送回復立﹐土魯番通貢如舊。弘治十七年﹐哈密屬衛阿孛剌等怨陜巴掊克﹐陰誘阿黑麻子眞帖木兒﹐時年十三歲﹐來哈密﹐陜巴棄城走沙州﹐眞帖木兒亦退避剌木城曰「我來恐達賊奪占哈密耳。若有人來守哈密﹐我歸本土無他意也。」鎭守差官舍董傑等同哈密衛都督奄克孛剌寫亦虎仙至哈密撫諭夷眾﹐仍令陜巴守國﹐阿孛剌等執迷不聽﹐欲眞帖木兒守城﹐奄克孛剌等將阿孛剌等六人擒殺﹐餘黨方才畏服。董傑等回報鎭巡官﹐復差都指揮朱瑄統領官軍送陜巴到哈密復立。時阿黑麻已死﹐諸子仇殺離散﹐眞帖木兒不肯回還﹐願依奄克孛剌暫住哈密﹐朱瑄恐陜西懷疑生變﹐攜眞帖木兒甘州羈住﹐正徳七年放回。陜巴死﹐子速壇拜牙卽立﹐貪酒好色﹐不行正事﹐屬夷哈卽欲訴害之。正徳八年﹐走入士魯番﹐土魯番王速壇滿速兒令頭目火者他只丁占守哈密﹐遣使遺書甘州鎭巡官曰「哈密城金印在﹐我與我段一萬將城﹐與我差去使臣速打發出來﹐不來我領軍馬往漢人地方去。」巡撫都禦史趙鑑﹑總制都禦史鄧璋以土魯番書聞﹐且言逆虜所求不可允﹐乞照先年差侍郎張海故事差官經略。彭澤者﹐陜西蘭州衛人也﹐與大學士靳貴同年進士﹐皆大學士楊廷和門生。貴﹐丹徒人﹔兵部尙書陸完﹐長洲人﹐同鄕﹐數人皆無濟時才。而澤在四川事完回京﹐遂薦澤總制甘肅軍務。議曰「番夷挾求賞幣不可與﹐差官經略不可行﹐請命彭澤徵調延寧人馬﹐外遏番夷﹐內逐達賊。請敕都督奄克孛剌寫亦虎仙等共守哈密﹐又敕赤斤等衛﹐如遇番夷內侵﹐並力捍禦。」禦史張麒上言﹐旣有鄧璋總制﹐不宜復令彭澤總督﹐且澤﹑貫陜西﹐不宜差本貫公幹。楊廷和怒﹐撰旨斥責﹐尋外補麟鳳陽府知府﹐後竟黜落。又有給事中王江上言「治病者藥﹐無二君弈棋者局﹐無二帥不官﹐並用二人總統戎務。」亦外補江鳳翔知府。澤自四川等甘州集延寧諸路兵萬餘﹐借戶部糧價銀買馬﹐盜取爲賂﹐侍郎馮淸專供甘肅軍餉銀費以百萬兩計。適土魯番火者他只丁寇赤斤﹑苦峪諸衛﹐殺掠甚慘﹐遣人來甘州遺書曰「速送緞來。」澤素任情﹐以爲番夷好利﹐可以利啖﹐乃坐視殺掠﹐按兵不救﹐遣使直造虜庭納幣二十銀﹐酒器一付﹐贖取哈密城印。哈密衛都督四人﹐奄克﹑孛剌﹑失拜﹑炯答﹐在肅州寫亦虎仙滿剌阿王﹐在哈密彭澤遣通事火信馬馴等納幣土魯番﹐以寫亦虎仙火者馬黑木等皆土魯番親族﹐故遣同往諭之曰「忠順王不得城印﹐與了小緞子兒甚麼稀罕﹐我奏朝廷蟒衣﹑膝闌﹑織金緞﹑紗羅﹑銀器﹑珍珠﹐都發與你。」正徳十年二月初三日﹐火信等出加峪關﹐十七日到哈密。三月初八日往土鰓番﹐未至﹐澤卽奏河西事寧﹐乞休致。奉旨﹕「彭澤待處置哈密事情停當﹐行取回京。」巡按陜西監察禦史燕澄者﹐眞定府人也﹐澤爲眞定知府時相善。澤陰托澄奏言陜西一省鄧璋﹑彭澤二人總統戎務動相掣肘﹐乞取彭澤回京﹐委以重大之寄。澤亦自奏西夷就降事已寧息﹐土魯番𨿽欲侵犯肅州決不可得。時楊廷和丁憂去﹐澤又陰賄錢寧﹑靳貴﹑陸完等﹐因燕澄之奏﹐取澤回京。適都察院缺官掌印﹐薦澤掌都察院印﹐催就道。方燕澄之奏也﹐巡按甘肅監察禦史馮時雍奏言土番之酋長尙爾驕悍﹐哈密之城印猶未歸復﹐遣使講好﹐大開溝壑之欲﹐要我以難從之事。後來之變故無形﹐非愚臣之所能逆睹。靳貴令陸完寢其奏﹐澤又奏言土魯番速壇滿速兒王畏威悔禍﹐已將哈密金印城池獻還﹐乞將鎭巡等官各加恩典。時寫亦虎仙等尙在途未到﹐陸完攺吏部王瓊代完﹐乃以馮時雍奏復﹐請乞畱彭澤在甘肅候寫亦虎仙等回﹐處置停當回京﹐不準行。彭澤正徳十年閏四月取回京﹐寫亦虎仙等八月內到土魯番交割贈幣﹐又許送段幣一千五百匹﹐取回金印﹐退還哈密城﹐土魯番差頭目虎都六寫亦火者撒者兒同來送印取賞。十二月初三日﹐方入加峪關。正徳十一年四月二十六日﹐土魯番進貢使臣四十二名﹐哈密進貢使臣六十名﹐伴送土魯番使臣十名﹐鼓澤原差傳諭夷情﹐送賞撫﹐取城印﹐哈密使臣都指揮火者馬黑木等十二名驗放入加峪關。初彭澤之求回也﹐都禦史趙鑑與彭澤﹑靳貴亦同年進士﹐鑑因是亦得轉南京操江都禦史﹐不候代﹐輒離任。陜西左布政李昆亦貴同年﹐代鑑巡撫甘肅﹐昆爲人尢任情。肅州兵備副使陳九疇寡謀﹐印來以雜幣二百疋付來使﹐亦息馬因﹑滿剌朵思遺速兒﹑火者他只丁令其送忠順王回國﹐質畱虎六寫亦火者撒者兒於甘州﹐以制其變。九疇言於昆曰「彭總督當火者他只丁犯赤斤﹑苦峪之時﹐曲爲撫處﹐厚加賞賜﹐被其愚弄﹐猶模稜幹事﹐不能身任利害﹐以主國是。復何面目立於天地間﹖」昆不能違﹐亦思馬因等回以質二夷告﹐速壇滿速兒怒差火者他只丁﹑牙木蘭復來占守哈密﹐差倒刺火者等來問甘肅消息。陳九疇監禁致死速壇滿速兒﹐又差巴思等來甘州遺番書云「我幾次差人去﹐爲和好﹐不從。監責如箭﹐射石不得。」九疇以巴思等爲姦細﹐捶死滿速兒﹐領兵到沙州﹐牙木蘭來瓜州﹐候巴恩等不回﹐遂直犯肅州﹐總兵官吏鏞欲自甘州領兵來防禦﹐九疇以糧乏止之。及是犯肅州﹐九疇急令遊擊將軍芮寧﹑參將蔣存禮出兵禦之﹐番兵鋒甚銳﹐芮寧全師敗沒﹐蔣存禮幾不免﹐攻破砦堡﹐殺掠人民甚慘。九疇惶懼﹐恐哈密夷人居肅州城者謀爲內應﹐倉卒之際﹐驅逐出城﹐夷眾擾亂。都督失拜因答者進貢自京回﹐九疇亦遣其出禦土魯番﹐旣而疑其爲變﹐捶撻系獄死﹐又疑通事毛見等通土魯番﹐皆於賊退後捶死。巴思等皆爲姦細拘系捶死﹐虎都六寫亦火者撒兒亦以爲姦細拘系﹐又以寫亦虎仙知土魯番入寇﹐不行勸阻﹐及先年土魯番緞一千五百勾惹邊患﹐於失拜煙答者皆本國潛從他國﹐以返逆論報。至京師﹐彭澤大懼﹐密謀於閣老﹑梁儲事﹐事未下﹐兵部傳差大臣提督軍務兵部會吏部諸衙門推舉上請﹐儲言於吏﹑兵二部曰「須彭澤一往。」蓋澤自知姦欺敗露﹐欲自往彌縫﹐奏討銀五十五萬兩充軍費。先是芮寧之敗﹐巡按甘肅禦史王光曁兵部都給事中汪玄錫等劾奏李昆等﹐負撫綏之重任﹐昧經國之遠圖﹐養成回賊之患﹐大損中國之威﹐兵部請敕切責﹐昆等戴罪防禦﹐事寧勘究。至奏差給事中黃城往甘肅﹐會同巡按禦史趙春勘問前事。大學士毛紀﹐山東人﹐李昆之姻家。黃城亦山東人﹐春出毛紀門下﹐夤緣徇私。黃城未至甘肅﹑趙春奏言李昆有功無過﹐乞除其戴罪﹐今吏部推用﹐兵部不從。及黃城至﹐與趙春勘問﹐依憑李昆﹑陳九疇原案回奏﹐一無異詞。兵部以彭澤﹑李昆前後欺罔事迹疏聞﹐乞今法司按實議罪。毛紀與大學士蔣冕同年﹐力庇李昆﹐但今兵部會議﹐密囑附澤者沮兵部奏。吏部侍郎王鴻儒者﹐南陽府人也﹐少時爲門隸。知府段堅﹐蘭州人﹐彭澤鄕親﹐堅見鴻儒俊秀﹐教今習舉子業﹐入學應試﹐遂中解元﹐後出仕﹐因堅以識澤爲刎頸交。至是會議﹐鴻儒托禮部尙書毛珵﹑戶部尙書石玠承望內閣風旨﹐以謂大夫出使於外﹐苟有利於國家﹐專之可也。今事須再勘。兵部尙書王瓊曰「納幣虜庭﹐失信夷人﹐致貽後患﹐利乎﹖不利乎﹖事須勘明﹐更勘何事﹖」眾多是兵部議﹐而無一人爲李昆庇者。奏上﹐澤罷免爲民﹐李昆﹑陳九疇等提赴刑部問﹐侍郎金獻民署印﹐淹滯半年不成獄﹐刑部尙書張子麟省親回﹐始問成。會多官於午門前覆審﹐彭澤擅差寫亦虎仙等往土魯番講和﹐送與緞匹﹐後又許增添失信﹐致啟邊釁﹐並李昆坐視玩寇﹐辱國喪師﹐皆無異詞。時楊廷和丁憂服闋﹐在閣與蔣冕﹑毛紀庇澤已罷免不罪﹐李昆止降級﹐陳九疇爲民﹐黃城﹑趙春調外任﹐因是憾兵部尙書王瓊不附己深入骨髓。正徳辛巳三月十四日﹐武宗崩﹐四月二十二日今上卽位﹐楊廷和艸詔捕寫亦虎仙下獄。今法司查黃城﹑趙春原擬開奏﹐又於科道劾官本內云「以瓊爲勾引姦夷﹐科道本原無勾引姦夷事﹐欲今法司因此中傷瓊﹐法司以事干夷情﹐關系重大﹐不敢從。」廷和怒﹐令回話﹐法司乃以寫亦虎仙問結﹐死於獄﹐連及彭澤。所差取印夷使火者馬黑木及辯冤供明﹐米兒馬黑麻皆坐與寫亦虎仙罪同死之﹐竟與瓊無干。禦史楊秉中者﹐彭澤同鄕﹐素厚﹐及見瓊系獄﹐承廷和風旨上言瓊害澤罷免﹐乞罪瓊﹐起用澤。廷和乃催取彭澤赴京爲兵部尙書﹔李昆升都禦史﹐尋轉兵部侍郎﹔陳九疇升都禦史﹐就令巡撫甘肅。土魯番因寫亦虎仙等皆被殺﹐聚夷兵三萬餘﹐嘉靖三年八月深入甘州寇掠﹐以殺降爲詞﹐攻破堡砦﹐屠戮人民﹐其禍甚慘﹐皆楊廷和﹑彭澤等之所致也。後給事中史道劾廷和爲漏网元惡﹐彭澤附廷和﹐奏乞罪史道。奏下吏部尙書喬宇﹐以道巧詆廷和乞治罪﹐遂下道錦衣獄﹐謫南陽府通判。給事中於桂﹑禦史曹嘉﹑楊繼劾廷和﹑彭澤結黨亂政﹐符同奏啟﹐南北科道官亦交章論劾﹐澤阻塞言路﹐蔣冕﹑毛紀黨廷和﹑彭澤﹐調曹嘉外任知縣﹐令喬宇外補﹐於桂淮安知府。太常寺卿楊一瑛者﹐小人也﹐奏言廷和孤忠﹐時望所屬﹐而史道首開誣詆之源﹐於桂則導其流﹐曹嘉則揚其波﹐乞暴白是非﹐懇畱廷和以慰中外之望。蔣冕乃極是其說﹐令廷和速起視事﹐廷和﹑蔣冕思史道﹑曹嘉因揚露己姦被謫﹐恐公論終不容﹐欲再假言官之手深罪之﹐以塞天下之口。又聞給事中閆閎與曹嘉﹑史道議論相合﹐不附己﹐乃令給事中毛玉﹑禦史劉廷盙劾史道﹑曹嘉﹑閻閎爲疑間忠良﹐變亂國是﹐再謫史道陜西縣丞﹐曹嘉四川判官。閻閎已升僉事﹐遠竄雲南蒙自縣丞﹐給事中孟奇﹑禦史吳鎧等十九人相繼論救﹐皆責之。時稱史道﹑閻閎﹑曹嘉爲「館中三傑」﹐楊廷和﹑蔣冕﹑毛紀爲「閣中三黨」。後宣府遊擊將軍靳英以贓敗﹐禦史郭輔劾兵部用人徇私﹐給事中曹懷論澤門如市道之交﹐家有受金之弟﹐澤自陳準致仕﹐楊廷和因主事桂萼論其爲權姦﹐首亂大禮﹐幸蒙聖明開悟﹐亦令致仕。蔣冕﹑毛紀繼去﹐給驛人夫月米並蔭子世襲指揮﹐一如廷和恩典。喬宇以附廷和等亦罷免﹐其後金獻民亦以交通邊帥去任﹐其子檢討金臯以接受邊帥書簡降湖廣荊州府推官﹐廷和子狀元楊愼雲南充軍﹐史道﹑閻閎﹑曹嘉皆召還復其官。天道好還﹐其速如此。

國朝升用六部堂上官﹐不拘出身何衙門。如順天間以布政王亙爲禮部尙書﹐初無禮部必用翰林出身之例。又楊士奇以儒士由齊府審理副﹑胡儼由知縣﹑李賢由吏部主事﹑薛瑄由禦史皆得入閣﹐亦無內閣必由翰林出身之拘。成化﹑弘治以來﹐南京吏部必須用翰林一人﹐南北禮部非翰林出身者不得升入﹐由是翰林人多陟顯要﹐布科道部屬不得齊軀並駕矣。

天順間蕭維禛爲都禦史﹐阿附吉祥﹑石亨﹑徐有貞害於謙等﹐文獄案故入死罪﹐律當反坐。後維禎升南京刑部尙書﹐都禦史寇深爲吉祥侄曹欽殺死﹐舉代者李賢首薦維禎可用﹐上曰「此人曾在吉祥處通情吉祥﹐力薦之非端士也。」遂不用。夫蕭維禎姦黨誣忠﹐而賢薦用之﹐則賢爲有禎之黨益昭昭矣。

