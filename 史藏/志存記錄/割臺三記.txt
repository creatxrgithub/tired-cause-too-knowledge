割臺三記淸羅惇曧﹑兪明震﹑吳徳功撰

●割臺記羅惇曧

臺灣舊隸福建﹐稱臺灣府﹔後設臺灣道。光緒乙酉﹐建行省﹐升淡水廳爲臺北府﹐設巡撫駐焉﹔閩浙總督實兼領臺灣。劉銘傳爲巡撫﹐振興百務﹕鐵路﹑商輪﹑屯墾﹑開礦﹐新政備舉。今日人所經營盡美者﹐皆本銘傳之舊以爲擴張者也。

邵友濂繼爲巡撫﹐而中﹑日方失和﹐海疆戒嚴﹔乃命福建水師提督楊岐珍﹑廣東南澳鎭總兵劉永福率所部防臺。永福增募兵﹐仍稱黑旗。中﹑法之戰﹐永福起於越南﹐以黑旗兵屢挫法軍﹔唐景崧獨身走越南﹐招之。中﹑法和議成﹐粵督張之洞薦授總兵﹐駐欽州。唐景崧以法﹑越罷戰後﹐由吏部主事授臺灣道﹔旋擢藩司。朝廷方倚景崧知兵﹐而提督李本淸與之交惡﹐遂求去﹔以提督綦髙會代守滬尾﹔旋復以提督廖得勝代髙會。兩月之間﹐滬尾三易將矣。援朝鮮之師旣敗﹐遼東城邑相繼陷。友濂書生不知兵﹐密求﹐樞府內調﹔朝廷以景崧才﹐付以兵事﹔乃以景崧署巡撫﹐而調友濂撫湘。景崧與永福共事於越南後﹐積不相能﹔景崧旣署撫﹐乃移永福軍臺南﹐景崧自任守臺北。

日兵艦攻澎湖媽祖宮﹐守將擊之﹐傷其兩艘。日人將攻文良港﹐而先攻媽祖宮以牽綴華軍﹐使不爲備﹔乃潛登文良港。澎湖至臺北電綫中斷﹐日軍遂占澎湖﹔海道中梗﹐軍械之購自外洋者盡爲日奪﹐澎湖乃孤懸矣。

時更有李文奎之變。文奎故直隸遊匪﹐從淮軍渡臺﹐充撫轅親兵。副將方某爲武巡捕﹐以文奎犯令革退﹔轉事中軍黃翼徳﹐充什長。翼徳募兵於粵﹐方某署中軍﹔復以事革文奎﹐文奎乃大恨﹔其黨徒徧城中及署內外﹐思伺隙報之。景崧婿余某內渡﹐文奎率黨劫其裝於道﹔護勇逃歸者﹐文奎追之﹔方副將自撫署出﹐文奎徑斫其顱﹔反奔入門﹐踣而斃。中軍護勇內應﹐爭發槍﹔景崧遣差官出視﹐及儀門中刃返。叛徒將入殺景崧﹔景崧出﹐叛兵猝見巡撫懾焉﹐斂刃立﹐並告無事﹐景崧慰之。以文奎徒黨眾﹐因令文奎充營官以安之。楊岐珍率所部入援﹐與叛軍對擊﹐傷居民十餘人﹔景崧命止之。以文奎募緝捕一營屯基隆﹐而張示別緝殺方副將之賊﹐爲掩飾計。將領多離心﹐兵浸驕不可制矣。

及割臺議起﹐臺灣舉人以會試在都﹐上書力爭﹔不報。割臺信益急﹐主事邱逢甲建議自主﹐臺民爭贊之。乃議建民主國﹐開議院﹐制藍地黃虎國旗﹐議戴景崧爲總統。四月和議成﹐卒割臺灣﹔朝命景崧率軍民內渡。臺民乃決自主﹐上「臺灣民主國」總統印綬於景崧﹐鼓吹前導﹐紳民數千人詣撫署﹔景崧朝服出﹐望闕九叩首謝罪﹐旋北面受任﹐大哭而入。卽撫署爲總統府﹐電告自主﹐有『遙奉正朔﹐永作屏藩』語。命陳季同介法人求各國承認自主﹐皆不答。設內部﹑外部﹑軍部以下各大臣﹔省官不願畱者﹐聽其內渡。提督楊岐珍等﹐歸於福州。

日本兵艦大集﹐先攻基隆。吳國華守三貂嶺﹐遇日偵探隊擊之﹐斃日兵官一。營官包幹臣奉命來助戰﹐奪日兵官首級以歸﹐遽報大捷﹔吏民皆賀。國華方逐日軍﹐遽回兵追幹臣﹐日軍遂占三貂嶺。分統李文忠等方會師援基隆﹐而日軍已大集﹐文忠等戰皆敗。景崧命黃義徳屯八堵﹐爲胡友勝後援﹔義徳遽馳歸﹐詭言『獅球嶺已失﹐八堵不能駐軍﹔日人懸金六十萬購總統頭﹐故馳歸防內亂』。景崧不敢詰也。是夜﹐義徳所部軍索饟﹐大譁。翌晨﹐日軍占獅球嶺﹐城中驚擾﹔幕客熊瑞圖請退守新竹﹐巡捕吳覲庭以槍擬瑞圖﹐禁之言。傍晚﹐潰兵爭入城﹔客勇﹑土勇互鬥﹐屍徧地。總統府火發﹐景崧微服挈一子﹑妾易男服雜逃民中竄出城﹐附英輪至於廈門。遊兵大掠三日﹐日軍尙未至﹔徳商畢狄蘭以書告日軍﹐乃以兵來收城。景崧歸老於鄕。庚子勤王軍謀起事漢口﹐約景崧舉事於桂林﹔漢口事敗﹐亦無發景崧者。光緒壬寅﹐客死廣州。

劉永福守臺南﹔臺北旣陷﹐鎭道以下官吏相繼內渡﹐臺民上民主總統印綬於永福。永福不受﹐仍稱「幫辦」﹐設防守。部署稍定﹐而日兵艦至﹐窺安平口﹔永福自擊日艦﹐幾沈之。

日軍攻新竹﹐相拒月餘﹔大小二十餘戰﹐互有傷亡。日人購姦民導僻徑抄臺軍後路﹐分統楊紫雲戰歿﹔吳彭年赴援不及﹐乃守大甲溪。義民長徐驤之軍爲日軍追入深箐中﹐徐驤繞出其後擊之﹐日軍炮無所施﹐大敗﹔獲日兵數十。時庫帑旣匱﹐僅恃鈔票爲挹注﹐軍饟益不支﹔永福先遣員渡廈門求款﹐並電乞沿海督﹑撫助饟﹐絕無應者。饟絕械罄﹐永福憂惶無策。臺灣土匪爲內間﹐引日軍深入﹔匪集愈眾﹐日軍用爲前鋒。吳彭年伏兵大甲溪﹐候日軍至﹐猛擊之﹔日軍敗渡河﹐徐驤伏兵乘其半渡奮擊之﹐日兵大敗。七月﹐日大隊攻大甲溪﹐相持未下﹔忽譁傳大營陷﹐軍皆驚退。蓋新楚軍統領李惟義奉命爲後援﹐日軍以金啗土匪冒稱日軍襲之﹐惟義驚遁﹐營遂潰﹔前敵乃大挫﹐袁錫淸力戰死之。

日軍據大甲溪﹐永福令諸軍嚴守彰化。徐驤屢以伏兵撓日軍﹐義民亦疊起抗之﹔日軍屢窘﹐多傷亡。日軍仍利用土匪導攻八卦山﹐吳彭年死守﹐力竭殉之﹔日軍奪八卦山﹐俯瞰彰化城﹐彰化降。

日軍連陷雲林﹑苗栗二縣﹐進逼嘉義﹔誤入山谷﹐民團林義成等塞谷口盡殲之。臺南山谷險阻﹐深箐叢雜﹔民團潛伏﹐遇敵猝起。日軍不習地勢﹐屢戰恆敗釁。臺北﹑臺中各城邑聞臺南義聲﹐皆思奮起﹐圖恢復﹔日大軍乃嚴備之。

臺南援絕饟竭﹐相持數月﹐軍皆饑困。日軍以全力攻臺南﹐徐驤等尙力戰﹔驤每戰必居前敵﹐卒中炮死。嘉義守將王徳標以地雷達日營﹐夜半地雷發﹐日軍死亡百餘人﹐日軍驚退﹔以死將士多﹐大憤﹐聚巨炮猛轟嘉義﹐破之。僅餘臺南孤城﹐永福死守。

日本臺灣總督樺山資紀貽書永福謂﹕『公以孤軍持絕地﹐數月不下﹐公已無負於臺民。今困守孤城﹐尺地以外皆敵軍﹐徒傷民命何益﹖倘率所部去臺﹐當以禮送公去』。永福拒之﹐詞甚峻。日軍乃大攻城﹐永福自發炮殆日軍數十人。相持數日﹐城中軍饑甚﹐譁潰﹔土匪蜂起奪城﹐迎日軍。永福逃登徳國商輪﹐日兵大索四次不獲﹔蓋徳人深佩永福﹐祕藏之也。永福內渡至廈門﹐旋歸於廣東之欽州。永福守臺南數月﹐以饟糈並絕而敗﹐世猶諒之。

●臺灣八日記﹝附臺灣唐維卿中丞電奏稿﹞兪明震

五月初五日﹐倭兵輪二十九艘遊弋臺北海面﹔復分泊各海口外﹕基隆﹑滬尾﹑澳底﹑金包裏﹑八里坌﹑大姑崁﹐凡可登岸之處﹐皆有兵輸。

初六日﹐土民勾結挖金砂匪引倭人由澳底登岸。曾喜照所募土勇兩營守澳底﹔成軍甫三日﹐遇敵不敢戰﹐均逃散。澳底在基隆北五十里﹐路崎嶇﹔中隔三貂嶺﹐最險峻。過嶺始有歧路﹕一通瑞芳﹐一通吳朱埕。又澳底循海岸可達基隆﹐中隔九芬山﹔過山卽無路﹐行亂石中﹐必由炮臺前經過﹐防守最易。初﹐楊西園軍門統十二營專守基隆一帶﹔故三貂﹑澳底均有防營。初三日楊奉旨撤營內渡﹐基隆僅張月樓軍門七營﹑土勇四營﹐炮臺分去三營﹐瑞芳﹑九芬𨿽有防營﹐單薄不能當大敵。四更﹐城中得基隆警電﹔維帥命吳國華率七百人守三貂嶺。吳新自廣東來﹐倉卒部署﹐諸事不齊備﹔次日已刻﹐始率四百人先行。

初七日﹐維帥調新募廣勇陸續均赴基隆。胡連勝﹑陳國柱﹑陳柱波﹑包幹臣等各募數百人﹐均號統領﹐無所系屬﹔余請維帥自出督師﹐同事均不謂然。

初八日五更﹐維帥命赴前敵督戰﹐兼料理餉械﹑電報事宜。黎明﹐撥黃翼徳親兵六十人﹑派委員三人﹑武弁六人隨往﹔乘火車﹐午初到基隆﹐駐張統領大營。探報﹕昨晚倭前鋒已過三貂嶺﹐住嶺背梁紳家﹔余急派弁持令箭命各軍擇山頭要隘紮穩﹐勿浪戰﹐待援兵至再進。未刻﹐倭前鋒至小楚坑探路兼繪圖﹔驟遇吳國華軍﹐未及列隊﹐遽搏戰。土勇從旁夾擊﹐槍斃三畫倭酋一。寇奔﹐棄槍械越嶺遁﹔吳追及嶺巓﹐百姓觀戰者均拍手歡呼。

先是﹐探報﹕我軍在小楚坑遇敵﹔余檄包幹臣率三百人助戰。包至小楚坑﹐寇已遁﹔見倭酋斃路旁﹐割取首級﹐與土勇爭﹐大譁。包縛土勇﹐土勇未著號衣﹐指爲漢姦﹔將殺之。時吳國華至嶺巓﹐因雨待棚帳﹐尙未紮營﹔聞報﹐知包將首級赴大營獻功﹐大怒﹐撤隊急馳下嶺﹔包立橋上望見吳軍還﹐藏首級竹簏中﹐遽拔全隊回。吳尾其後﹐俱還基隆。包先遣人來營報大捷﹐余迎於營門外﹐獎勞士卒﹐詢前敵戰守情形﹔則言已獲大捷﹐各軍均撤回。余大駭﹐詰以奉何人令撤兵﹖何以棄三貂嶺不守﹖包瞠目不能答。余憤極﹐電稟維帥﹕『如今夜瑞芳失守﹐非斬包﹑吳無以謝百姓』﹔且密電『基隆四面皆廣勇﹐統領六﹑七人各不相下﹐無所系屬﹐必僨事﹔公宜自駐獅球嶺調度』﹗時已四更﹐屢召吳國華﹐避不敢見。吳初來訴包攘功狀﹐及聞余詰責包﹐自慚﹔旋拔隊赴前敵。包則恃有護符﹐竟以『大捷﹐斬首無算』赴省城獻功矣。是夜﹐我軍僅土勇一營﹑張統領二哨紮瑞芳﹐三貂嶺竟棄不守。天明﹐探報回﹐知四更時倭已冒雨登嶺。夜間與張統領商議﹐電稟維帥分三路進攻﹕一路由大路至相思嶺﹑龍潭埔﹑瑞芳過九芎橋﹑小楚坑直抵三貂嶺﹐爲正兵﹔一路由海邊社寮炮臺至八斗﹑庚子寮﹑九芬山直達澳底﹐截其歸路﹔一路由暖暖街至吳朱埕繞出三貂嶺之左﹐爲奇兵。又密稟各路宜專責一人﹐免致互相爭功諉罪。

初九日五更﹐劉燕運五管格林快炮五架﹑率炮勇三十人至大營﹔余急命運至前敵擇髙阜安置。黎明﹐維帥電諭﹕『三路進兵甚善﹔瑞芳一路專責成吳國華﹐九芬李文忠﹐吳朱埕楊連珍﹐限申初到基隆聽調遣』。未刻﹐陳得勝先到﹐張統領與定議﹕各軍酉刻在基隆飽餐﹐限寅刻抵賊營﹐合力猛攻﹔余派員押棚帳﹑子藥同行。

部署甫定﹐忽報倭兵分兩路來攻﹕一路撲九芬﹐一路直抵瑞芳﹔另一股扼吳朱埕北﹐防我軍包抄。九芬兵單﹐且近海﹐賊移快炮上岸猛擊﹐戰未久﹐宋營官陣亡﹐哨官死三人﹐孫營官受重傷﹐九芬失守。瑞芳尙未開仗﹐得九芬信大震。余急率親兵六十人赴前敵督戰﹐擬憑劉燕炮隊以自固。西初到瑞芳﹐扼後街口﹐令各營退者斬。瑞芳四面皆山﹐形如鍋底﹔昨夜大雨﹐我軍耽安逸﹐住金砂局。敵至始出﹐前後相擠﹔倭兵排列東面髙山上﹐每隊八人﹐極嚴整。北面距三貂嶺四里﹐倭人驅教民﹑漢姦下嶺扼九芎橋約千餘人。劉燕炮隊列四面土山上﹐稍得地勢﹔我軍槍聲不絕﹐敵伏不動。相持一小時許﹐忽橋上呼聲震天﹐敵已衝過橋﹐山頭賊始開槍﹐槍彈及金砂局﹐傷數人。有逃者﹔余揮親兵追斬二人﹑手刃一人﹐勢稍定。時已昏黑﹐敵燃電燈明如畫﹐各軍皆驚。余飛書告吳國華曰﹕『逃勇已斬三人﹔今日之戰關全臺存亡﹐諸公退後一步﹐弟必開槍轟擊。若弟先回大營不與諸公同死者﹐願斬首以謝諸公』。吳得書﹐率隊進奪九芎橋﹔敵已約漢姦伏溪澗旁﹐俟吳國華至﹐突起截擊﹐死傷二十餘人﹐各軍譁潰大奔﹐不能止。敵乘勢簿瑞芳前衝口﹐劉燕發炮下擊﹐敵死十餘人﹐後退去﹔余扼龍潭埔﹐豎大旗﹐集潰勇。吳國華二更後始至﹐營哨官未損一人。是日我軍棄瑞芳不守﹐敵不敢至﹐皆土山頂炮隊之力﹔若帶兵官能擇地紮營﹐以守爲戰﹐決不至此。余移營依炮隊與劉燕合﹔無棚帳﹐著油衣露立達旦。吳國華竟拔營回基隆宿。四更﹐張統領帶護衛營冒雨至﹐言『明日親打衝鋒﹐拚死一戰』﹐語憤激﹐相與泣下﹝今日申刻﹐各援軍陸續至﹔檄李文忠扼守庚子寮﹑楊連珍扼守吳朱埕﹑胡連勝等均來瑞芳助戰﹞。

初十日天明﹐張統領欲進戰﹐待吳國華﹑胡連勝辰刻始到。張立九芎橋吹角列隊﹐倭人押漢姦約三百人來攻﹝每十二人兩倭兵持刀督其後﹞﹔槍炮並轟﹐敵傷亡較多﹐敗退。張率隊衝上﹐吳國華兵疲困不能接應﹔倭兵從旁面山頂馳下﹐斷九芎橋歸路﹐圍裹數重﹐槍炮凶猛。余急傳令『能救張統領出圍者﹐賞三千金』﹔陳得勝率八十人﹑曾喜照率三十餘人涉溪澗冒死衝入。張已受重傷﹝右腿被槍子穿過﹐後在上海醫愈﹞﹐親兵搶護﹐死七人﹔後一卒負之潛行溪水中﹐始得脫。曾喜照受傷﹐歸路阻截﹔裹創戰﹐至庚子寮投李文忠營。陳得勝竟戰死。初﹐張得小勝﹐吳軍不能接應﹔余擬率親兵扼橋爲聲援﹐營官黃義光有難色﹐中止。至是﹐命持令箭調胡友勝赴援﹐竟出怨言﹔余憤極﹐令斬以徇﹔劉燕爲乞恩﹐僅摘翎頂示薄懲。午後﹐忽接維帥電﹕『命黃義光撤親兵速回』﹗各營及局紳均驚駭。余急乘火車入城面詰維帥﹐維帥茫然不知﹔查系某某代黃翼徳屬電報房發者﹐竟私署維帥名。局面已壞﹐維帥不敢問﹐太息而已。張營四次電催赴前敵﹐辭不赴﹔後紳士公電云﹕『兪督辦艱難任事﹐去後合廳皇駭﹔乞速來救我身命』﹗維帥持電流涕相示﹐命速行。余不得已﹐帶營務處六十四人行﹝四月二十五﹐余派充全臺營務處﹔卽挑選湘勇六十四人作衛隊﹐自加口糧﹐每名月三元。初八本擬帶赴前敵﹐維帥言藩庫最緊要﹐須派親信得力人護守﹔前敵督戰﹐僅帶數十人供驅使足矣﹞﹔武弁五人﹐告奮勇﹐亦隨行。傍晚到基隆﹐卽馳赴前敵﹐仍與劉燕合營土山上﹔吳國華仍回基隆宿。

十一日天明﹐敵分兩路大至﹐專致土山。余與劉燕被圍﹐吳國華軍未至﹐各營亦坐視不能救﹐槍炮聲如急雨怒潮。相持至巳刻﹐炮勇死八人﹑重傷四人。炮管太熱不能放﹐余率親兵憑土壕用十三響槍抵拒﹝槍名「云者式」﹐美國造﹞。差官楊得標﹑李成徳先陣亡。敵用開花彈極猛速﹐彭發立余後﹐腰際中彈﹐呼號甚慘。余回顧﹐忽開花彈炸銅片嵌入額際﹐血流不止﹔腿胯被槍彈擦過﹐痛極暈絕。親兵搶護至社寮﹐西醫力南加用藥水灌入傷口﹐取出三角紫銅片一塊﹐血仍不止﹐用蠟布裹緊﹔擡至獅球嶺。時各軍均潰﹔敵尙疑有伏兵﹐未敢竟抵基隆。初﹐臺紳林朝棟駐守獅球嶺。林以擊生番功﹐歷保至道員﹐二品頂戴﹐賞穿黃馬褂。所部皆百戰之卒﹐且訓練有法﹐頗負時望。維帥意專重廣勇﹐廣勇與土人素不睦﹐因調林守中路﹔以胡友勝統廣勇四營紮獅球嶺。余至嶺上﹐輿夫均逃散﹔幸血止﹐神气稍淸。急召胡詢戰守事﹔胡神色倉皇﹐唯唯而已。適紳士十四人偕觀戰﹑英人提理來醫傷﹐皆言『廣勇新募﹐從未訓練﹐統領又不得人﹐基隆一失﹐人心渙散﹔法人之變﹐劉省帥專守獅球嶺而臺北宴然。乞撫帥遠調林朝棟以守爲戰﹐事猶可爲』。時基隆同知方祖蔭在座﹐余命移基隆電報局設八堵﹝堵在獅球嶺後﹐當獅球嶺﹑暖暖街之衝﹐爲入臺北城必由之路﹞。將親入城﹐請維帥駐八堵﹐爲死守計﹔並命紳士寫一公稟。酉刻﹐偕方祖蔭乘火車入城﹔署中幕友家丁﹐寥寥數人。維帥一見﹐卽言『大事已去﹐柰何』﹖余出紳士公稟﹐且請駐八堵。維帥言『午刻聞前敵信﹐卽令黃翼徳率護衛營紮八堵』。頃黃忽回城﹐據言『獅球嶺已失﹐大雨不能紮營﹔且敵懸六十萬金購總統頭﹝六十萬金購頭之說亦謠言也﹐可笑﹞﹐故趁火車急馳回城﹐防內亂』﹝黃至八堵﹐士卒均未下車﹞。余怒斥其欺罔。維帥知之﹐而不敢詰問﹔但言『君無死法﹐曷自爲計』﹗夜﹐黃勇索餉﹐大譁﹔幸盧嘉植率東莞勇百人守庫﹐甚安靜。至藩署﹐遇余親兵自前敵回者共十七人﹐伏地痛哭﹔泥污血迹﹐面目饃糊莫辦。差官五人﹐死三人﹐尙有宋傳禮﹑王朗三不知下落﹐爲之慘然。夜服藥臥﹐雨聲甚惡。

十二日黎明﹐雨稍歇﹐街市寂然。余偕方越亭﹑熊瑞圖見維帥﹐力勸退守新竹﹐就林朝棟﹑劉永福圖再舉﹔左右均怒目相視﹐王覲庭手六響小槍指熊瑞圖曰﹕『大人五天不睡﹐諸君亦宜歇息﹔誰多言者﹐手槍擊之』﹗維帥默然﹐令暫退。余回臥室﹐行李已搶掠一空﹔知事不可爲﹐取電奏艸本藏衣帶中﹐各處往來密電均焚毀。忽電報房學生來見云﹕『昨夜電報尙通﹐三更時王覲庭將綫斫斷﹐局中人已散盡矣』。余急作密函呈維帥曰﹕『天不佑中國﹐無可柰何﹗公心迹﹐可告無罪﹔惟旣不退守新竹﹐公宜自爲計﹐不可貽笑天下。電奏本今已帶出﹐心酸不忍多寫。負公知遇﹐此恨千古』﹗午間﹐始知署中廚役已散盡﹐因至藩署設食飽餐。電綫已斷﹐不得前敵消息﹔創口又時時作痛﹐焦急自分必死。酉刻﹐聞林朝棟﹑吳光亮均帶兵明日必到﹐覺有一綫生機。急至撫署﹐則獅球嶺潰兵已入城﹝今日辰刻失守﹞﹐城中大亂。黃翼徳守儀門﹐放槍禁人出入﹔各局所不見一人。時已昏黑﹐城中積屍徧地﹝有自前敵受傷擡回者﹐有廣勇﹑土勇互相殘殺者﹞﹐哭聲震耳。余皇遽無策﹐繞至撫署後墻﹐欲入探維帥消息。署中忽火起﹐支應局委員周奭﹝字梅生﹞帕首﹑腰刀從後墻出﹐告余﹕『維帥剛出城』。余追出西門﹐遇亂兵放槍劫行客﹔左右走散﹐僅楊貴﹑藍玉相從。至大道埕﹐雇小船乘星光徑渡滬尾﹔兩岸放槍﹐彈及船舷。四更到海口﹐上「駕時」輪船﹝余隻身出走﹐用千里鏡皮盒裝洋銀八十枚﹐幸未劫去﹐以四十元雇小船﹔若遲至天明﹐則危矣﹞。船上有海關運來銀八箱﹐兩岸防營大譁﹐劫銀去﹔炮臺復開炮轟擊﹐慘死十六人﹐餘幾不免。因事太不堪﹐且非兵事所系﹐不忍詳記。十五日﹐始脫險到廈門。

臺灣唐維卿中丞電奏稿

二十八日午刻澎電斷後﹐南路竟日聞炮聲﹐是我軍正力戰﹔敵炮自系攻炮臺﹐炮臺似未失。惟百計無從策應﹔苦玆將士﹐南望涕零﹗澎軍火較臺他處爲多﹐終絀於力﹐不能甚足﹔皆微臣之罪也。恆春未聞動靜﹐大約現以全力攻澎。軍情如何續奏。請代奏。景崧肅。艷電。﹝乙未二月二十八日﹞

戌刻臺南電報﹐澎弁勇帶傷逃渡者稱﹕二十七﹑八日水陸並戰﹐擊損倭輪三艘﹐岸賊驅走﹔我炮臺亦被毀﹐各亡千餘人。二十九日賊輪前攻﹐又由他處分登。我軍分禦血戰﹐統領知府朱上泮身受數傷﹐疑陣亡﹔澎湖鎭周鎭邦﹑通判陳步梯俱帶傷不知下落。午刻﹐賊攻入廳城等語。各述情節﹐大略如此﹐憤懣何極﹗𨿽孤懸之地﹐無輪策應﹐固守爲難﹐以致孤軍血戰三日﹐鎭﹑廳統將力戰身傷﹐存亡未卜﹐地亦隨陷﹔臣罪終無可辭。請將臣交部嚴議﹔容再查明員弁下落及西嶼情形具摺馳奏。再蒙電旨垂詢臺灣布置能否周密﹐飭與閩督籌辦。伏查臺營𨿽多﹐分布則少﹔賊趨旁港﹐防不勝防。閩省力難添助﹐現亦就地增募﹐槍患不足﹔蒙再飭撥匯丰五十萬兩趕招粵勇並購精槍﹐但恐難於到臺﹐惟有極力設法。總之﹐臺無兵輪﹐絕地坐困﹔所恃者人心固結﹐生死以之而已﹗﹝三月初二日﹞

據各路電報﹐澎弁勇來云﹕賊用气球登岸﹐人執一鐵板﹐聚成炮臺﹐手炮開花彈極猛速。二十八日﹐統將朱上泮陣亡﹔賊逼廳城﹐周鎭邦﹑分統林福喜﹑通判陳步梯力擊﹐賊退。二十九日﹐賊以兵輪環攻﹐使我處處受敵﹔後登岸攻進東門。周鎭邦巷戰帶傷﹐左右盡死﹔傳聞登山自盡﹐俟續查。賊據金龜頭炮臺﹐哨官陳得興﹑弁勇百餘人力抵﹐亦俱死。林福喜受傷﹐不知下落﹔其軍最奮﹐死亡尢多。陳步梯帶鄕團助戰﹐亦受傷﹔不知下落。惟劉忠梁守西嶼﹐是日但見賊發炮﹐遙望之﹐尙未查知確耗。三日血戰﹐澎軍頭目傷亡殆盡。臣明知澎湖孤懸絕地﹐無兵輪﹐無術策應﹔負玆將士﹐慘痛何極﹗請代奏。﹝三月初三日﹞

此電倉卒據各路探報之言﹐實在情形全不相同。中國人無識﹐有專造謠言者﹐有隨口演說者﹐有人云亦云﹑一犬吠影百犬吠聲者。所遣偵探亦不過傳述若輩之言而巳﹐可爲痛恨。電中所言「气球」﹐後始悉系在海水淺處用礬布船登岸﹐一人乘一船﹔遠望之﹐若「气球」然。後聞總署以「气球」登岸之語行知各處﹐豈非大笑話﹖又「人執一鐵板﹐聚成炮臺」之說﹐尙待考﹔大約亦誤認也。

澎失﹐蒙恩免罪﹐愈益惶悚。諭旨垂詢臺營布置。臺防分南﹑北﹑中三路﹕守北路﹐基隆提督張兆連﹑基隆後路道員林朝棟﹑滬尾總兵廖得勝﹑滬尾對岸都司黃宗河﹑滬尾後路守備李文忠﹑蘇澳參將沈祺山﹔守南路﹐劉永福﹑臺灣鎭萬國本﹑恆春都司邱啟標﹑嘉義總兵陳羅﹔守中路﹐道員楊汝翼﹔守後山﹐臺東知州胡傳。此外小口十餘處﹐或一﹑二營不等。原設防番各營﹐不能掣動。楊岐珍往來基﹑滬﹐辦事和衷﹐所部紮滬尾﹐畱三營在省備遊擊。臺營𨿽多﹐分布則薄﹔基﹑滬要口﹐合前敵﹑後路不滿六千人﹐此外可知。遊擊師僅楊岐珍三營﹐一﹑二仗後無人換替﹔現趕募未成軍。義勇可調度﹐惜乏槍與彈﹔得款後始購新式槍炮﹐運到必遲。澎文武下落﹐容確查再奏。鳳﹑恆昨報輪來復去﹐聞寇卽日大隊來犯﹐已嚴備。論臺之力﹐辦防只能至此。久支彊寇﹐無勝算﹔略可恃者﹐軍民心尙固結耳。請代奏。﹝三月初六日﹞

電旨悉。停戰臺灣獨否﹐敵必以全力攻注﹔孤臺當巨寇﹐其危可知。北方旣停戰﹐懇飭所有兵輪悉赴臺灣聽用﹔臣一面激勵將士﹐誓以死守。澎湖之失﹐以無兵輪援應﹔前車不遠﹐足爲寒心。臣不惜死﹐總期於國事有益。迫切﹐請代奏。﹝三月初六日﹞

停戰臺不在列﹐洋行得信喧傳﹐臺民憤駭。謂北停戰﹑臺獨不停﹐是任倭以全力攻臺﹔臺民何辜﹐致遭歧視﹖向臣曁林紳維源環問﹔謂「戰則俱戰﹐停則俱停」﹐眾口怨咨﹐一時軍民工商無不失望﹔義勇尢譁。告以非朝廷之意﹐乃倭人之意﹐不能禁不攻臺﹔無如莫從諭解。一處如此﹐他處可知﹔情形一至於此。迫切上陳﹐請代奏。﹝三月初七日﹞

臺坐困﹐則乏軍火﹔購者未到﹐到時恐難運入。閩存無多﹐江南供應太繁﹐撥濟亦不多。乞旨飭下粵省﹐揀可用後膛槍撥臺五千桿配足子彈﹐毛瑟彈另撥三百萬粒﹑火藥十萬磅﹐交知州唐鏡沅設法解運。粵無警﹐且有機器能制也。請代奏。﹝三月初七日﹞

奉初八日電旨﹐欽遵宣示﹐臺民感激天恩﹐人心大定﹐士气益奮﹐足慰宸廑。現趕增土勇二十餘營﹐願殺賊者羣起﹔惜械無多﹐難盡收用。有自備槍與餉者﹐具徵義憤之忱。近日洋面甚靜﹐不測寇意。伏查臺防﹐中路近薄﹐然究非大口﹔敵倘深入﹐離船太遠﹐南北夾擊﹐敵在阱中﹐似不足懼。臺南延至四月底湧浪大起﹐不能停椗。惟臺北爲精華所萃﹐臣親加布置﹐地營濠堤﹐水﹑旱各營尙周密。延至四月﹐所購軍火到﹑粵勇來齊﹐戰事能有把握﹐再策復澎。難必成功﹐而矢志如此。請代奏。﹝三月十一日﹞

後所購軍火並未到臺﹐委員借詞延宕﹑欺騙情形無人不知﹐而維帥不能問。六月﹐維帥到上海﹐此人送紗羅衣兩箱﹐曲意獻媚﹔而軍火事﹐竟彌縫不追問矣。委員所購軍火快炮等項﹐三月間據說已到香港﹐後又說已到西貢﹐五月間則又謂尙在新嘉坡﹐其實並未起運﹔不知是何獘端﹖

寇伏澎湖﹐無甚動靜﹐運路猶可暢行。增集臺勇七﹑八千人﹐次第成軍﹔粵勇亦陸續可到﹐聲勢比前壯。臺民惟恐倭力索臺﹐願投效殺賊者遠近遞稟﹐日有千數百人﹔惜不能盡收。江南運槍萬桿已到﹐尙須修理﹔又搜取擡槍﹑劈山炮﹐亦甚得力。臺民知洋款未借定﹐十日內南﹑北兩路息借銀湊集二十餘萬。寇在門闥而人心固結如此﹐臣若不密謀復澎﹑竭力保臺﹐不獨上負聖恩﹐且無顏對全臺百姓。惟增銀購械﹑懸賞等事必放手爲之﹐方能有濟。戶部前後撥款﹐恐難持久﹐尙須設法經營。祈代奏。﹝三月十九日﹞

風聲和議將成﹐不知何款﹖臣愚以爲賠兵費﹑通商則可﹐與土地則不可。皇上念列聖創業艱難﹐豈肯出此﹖特恐倭奴迫我以不得不從。北遼﹑南臺﹐二者失一﹐我將無以立國﹔外洋誰不生心﹖宇內亦必解體。戰而失地﹐猶可恢復﹔和而失地﹐長此淪陷。委香港與英﹐乃小島耳﹔貽害已甚。況喉咽肩背之地﹖必不得已﹐惟仍出於戰﹐以償彼之費爲用兵之費﹔倭力有限﹐再與堅持﹐或易就範。國家大計﹐豈容海外孤臣聞謠妄議﹔且臣不能保澎﹐敢言保臺﹖設割臺﹐臣反得卸仔肩﹑全性命﹔然大局利害所關﹐𨿽處危地﹐萬死不悔。幸兵力愈厚﹐人心愈固﹐非全無可恃。披瀝上陳﹐伏維聖裁。請代奏。﹝三月二十日﹞

現招粵中義士﹑驍將集萬人﹐有自備船械者﹔擬由粵用漁船航海奪澎。幸得手﹐卽乘勝入倭。因恐漏泄﹐不敢先奏﹔十九電奏有「密謀復澎」語﹐卽指此。利鈍不可知﹐而義憤之气可用。部署已定﹐正電商月內起程。適聞和議成﹐不知確否﹖此軍出海﹐無從收回﹐到澎必戰﹔請示進止。祈代奏。﹝三月二十二日﹞

「義士﹑驍將」﹐只就唐鏡沅一面之詞﹐遽爾輕信﹐其實一大騙局耳﹗事過境遷﹐念之尙令人發指。先是﹐上年十一月唐鏡沅卽有密電與維帥﹐言訪得有一大俠﹐將來可令多帶兵﹐可以往攻日本﹔其手下義士﹑驍將極多雲云。維帥初尙祕而不宣﹐潛令往招。乙未三月﹐始告余﹕大俠卽吳國華﹐將倚以復澎湖﹔余心非之﹐而不敢盡言。蓋其時吳巳到臺灣矣﹔復令回粵招勇﹐將與以重任。其實吳乃一賭博無賴子﹐後爲盜﹐有司出花紅訪拿﹔鏡沅遂目爲大俠云。

紛傳和議已畫押﹐有「割臺」一條﹔臺民洶洶﹐勢將譁變﹐恐大亂立起。有無其事﹖祈速示。﹝三月二十三日﹞

三次電奏﹑一次詢總署和議情形﹐均未奉復。洋行紛紛傳電﹐割遼﹑臺已畫押﹐倭並派某爵率兵輸卽日來臺。李鴻章希圖了事﹐此約斷不可從。必不得已﹐查外國近來或聯二﹑三國爲同盟密約﹐我可急挽英﹑俄爲同盟﹐許其保遼﹑保臺﹐卽以賠倭之款與英﹑俄﹐或請各國從公剖斷﹔不可專從李鴻章辦法。割臺﹐臣不敢奉詔。且王靈已去﹐萬民憤駭﹐勢不可遏﹐姦民並乘此爲亂。朝廷已棄之地﹐臣無可撫馭﹑無可約束﹔倭人到臺﹐臺民抗戰﹐臣亦不能止。臣忝權臺撫﹐臺已屬倭﹐一切檄文仍用「臺撫」銜﹐不獨爲民笑﹐並爲倭笑﹐何能辦事﹖如必割臺﹐惟有吁請迅簡大員來臺辦理。此外有一綫可挽回﹐惟乞聖明熟思。揆今時勢﹐全局猶盛﹐尙屬有爲﹔何至悉如所索﹖皇上當思列聖在天之靈﹐今日何以克安﹖臣不勝痛哭待命之至。請代奏。﹝三月二十三日﹞

敬電謹悉。彼所恫喝﹐我所畏慮。惟犯京師﹐輦轂暫出巡行﹐古所常有﹔今割遼東﹐寇在門闥﹐將來亦應遷都。早晚有此一舉﹐不如翻約與戰﹔只此一著﹐中國尙有轉機。倭得地﹐勢愈彊﹐將來何以應之﹖轉瞬各國紛起﹐其危更甚。戰而失﹐人能諒之﹔徑棄與人﹐天下誰不寒心﹖此等非常之變﹐告示一出﹐亂民立起。且百餘防營﹐不裁何待﹖一裁﹐則人皆無王法可畏﹐豈能以空言解之﹖外間已洶洶欲變﹐撫之不可﹑剿之不能。至臺民﹑將士願隨臣行者﹐拒之必不放行﹔挈之內渡﹐無地處置﹑無款遣散。泣求皇上於無可如何之中﹐飭挽各國從公剖斷﹔與其徑割與倭﹐不如與英﹑俄密商﹐許以重利﹐較可從容辦理。迫切情形﹐乞代奏。﹝三月二十五日申刻﹞

是日辰刻﹐接總署「割臺灣」電﹐大致謂割臺系萬不得已之舉﹕臺灣𨿽重﹐比之京師則臺灣爲輕﹔倘敵人乘勝直攻大沽﹐則京師危在旦夕。又臺灣孤懸海外﹐終久不能據守。貴撫前奏﹐一則曰﹕臺營𨿽多﹐分布則少﹐一﹑二仗後卽無營接仗﹔再則曰﹕臺無兵輪﹐絕地坐困。不可因一時義憤﹐遂忘以前所陳種種患害於不顧也云云。又言﹕交割臺灣限兩月﹐余限二十日﹔百姓願內渡者聽﹐兩年內不內渡者作爲日本人﹐攺衣冠﹔並令臺撫出示曉諭。來電甚長﹐節錄大略如此。惟「割臺」事僅總署一電﹐並無電旨﹔故臺民於此節﹐尢憤恨也昨電示傳播﹐臺民不服﹔閉市﹐紳民擁入署﹐哭聲震天。二百年文物之邦忽淪化外﹐遷徙談何容易﹖其慘自不待言。土勇數十營誓必與戰﹐撤時斷不肯繳軍裝﹔倭人登岸﹐民必殲之﹐崧勢不能禁。請設法告倭﹐不可遽遣人來﹔來或被戕﹐官不任咎。此時官難自保﹐焉能保人﹖當此萬古奇變﹐祈作設身處地之想﹐焉能使勿滋事端﹖非挽各國籌一善處之方﹐和局恐仍有礙。民急且亂﹐何事不爲﹔並恐劫他國洋行﹑殺洋人﹑毀教堂﹐橫開釁端﹕此後一日有一日之變矣。迫切待命之至﹗

前所錄總署電﹐令臺撫出示曉論﹐下有「交割時須極力保護﹐並論百姓切勿滋生事端」之語﹔故此電云云。總署令諭臺民不可滋生事端﹐並無一語「撫卹」﹔故臺灣紳民﹐均憤恨願入英籍云。

大局敗壞﹐至於如此﹔惟悔約再戰﹐拚孤注以冀轉機。否則﹐各國紛起﹐宇內立見分裂﹐𨿽欲苟安而不得﹔卽各國無事﹐而賠款太鉅﹐何處搜括﹖要害全失﹐財窮地蹙﹐斷難自立。臣非故作危言﹐皇太后﹑皇上聖明﹐熟思必能洞監。割臺之議﹐不敢遽出示﹔癡望有一綫轉機。紳民哭聲震天﹐亂民又起﹐無可撫慰﹑無可禁止。臣與各官﹐惟日以淚洗面﹐卽欲辦理收束﹐爲眾所劫﹐無術可施。臣八旬老母﹐誓共守臺﹔和議成﹐本可內渡﹐乃爲民遮畱﹐其慘可知。明知屢瀆重罪﹐而爲天下計﹐惟戰有生機﹔割地﹑賠款﹐實成絕路。敢冒斧質﹑犯忌諱﹐再陳。倘稍有變局﹐伏乞電旨﹐速固人心﹔不勝迫切待命之至。請代奏。﹝三月二十七日子刻﹞

棄臺萬眾咨嗟﹐亂民已起﹔本日午刻﹐省城搶劫﹐砍斃撫標中軍方良元﹐槍斃平民十餘人。現距交割之期尙遠﹐且未撤營﹐亂已如此﹔撤營後必至全臺糜爛﹐官員恐難保全。臣誠不知所措﹐恐無死所矣﹗迫切上陳﹐請代奏。﹝三月二十八日亥刻﹞

臺灣爲各國入華咽喉﹐歸之日本﹐不獨臺民不服﹐恐各國亦不願﹔從此爭端無已﹐塗炭生靈。查浙之舟山﹑朝鮮之巨文島﹐英與各國均有約﹔大致保全中國之權﹐不致大傷中國體面。並爲息爭起見﹐臺灣能仿此辦法﹐不獨臺民之幸﹐亦中外大勢所關。懇將此電飭下總署與各國使臣從公商斷﹐不勝待命之至。請代奏。﹝三月二十八日﹞

欽奉卅日電旨﹐近日臺灣情形﹐敬瀝陳之。二十五日﹐臺民知臺已屬倭﹐臺北紳民男婦日入署向臣母及臣環泣﹐並電知臺南﹑臺中各紳士﹐畱臣固守﹔當將朝廷不忍臺民塗炭之意﹐剴切開導。無如義憤所激﹐萬眾一心﹐無從分解。次日﹐卽鳴鑼罷市。適英領事金璋來臣署﹐紳民環請設法保臺﹔擬以臺歸英保護﹐將煤﹑金兩礦並茶﹑腦﹑磺各稅酬之﹐懇其轉達公使。臣見其情急﹐莫能禁止。而防營仍未敢撤﹐莠民遂乘機欲亂﹔有二十六日劫司庫﹑械局之謀﹐以有備而止。二十八日﹐竟在市中搶劫。中軍方良元出往彈壓﹐倉卒被戕﹔亂民闖入臣署﹐親兵閉門抵拒﹐臣與刑部主事兪明震﹑縣丞彭��親出喝散。正重卹屍主﹑嚴拿凶犯。去後忽聞有各國公論﹐懽聲雷動﹐安堵如恆﹔果有轉機﹐不難立定。若仍照前約﹐軍民必立變。現已抗繳釐金﹐謂臺歸中國則繳﹔並禁各鹽館售鹽﹑餉銀不準運出﹑制造局不準停工﹐皆稱應畱爲軍民拒倭之用。臣恐爲軍民劫畱﹐無死所矣﹗請代奏。﹝四月初一日﹞

臺地多煤﹐公家無資開采﹔不立碼頭﹐路遠本重﹐商家裹足。近知基隆﹑宜蘭金礦且多﹐不僅金砂也。正擬招商承辦﹐以辦防中止。如全臺許各國爲租界﹐各認地段開礦﹐我收其稅﹐則利益均沾﹐全臺將益繁盛﹔而各國有租界﹐商本萃集﹐自必互禁侵擾﹐煙臺﹑上海是其明徵。方今中外局勢已成﹐非借西法聯絡各國﹐無以自立。必先去我疑忌﹐且必有利與人﹐始肯助我及此﹔各國如肯調停﹐必須有切實辦法。以上所陳﹐乞備采擇。祈代奏。﹝四月初一日﹞

臺民洶洶﹐屢請代奏﹐未便瀆陳﹔玆聞各國阻緩換約﹐謂有機會可乘﹐劫以不得不奏之勢。玆據紳民血書呈稱﹕萬民誓不服倭﹔割亦死﹑拒亦死﹐寧先死於亂民手﹐不願死於倭人手。現聞各國阻緩換約﹐皇太后﹑皇上及眾廷臣倘不乘此將「割地」一條刪除﹐則是安心棄我臺民﹐臺民已矣﹗朝廷失人心﹐何以治天下﹖查公法第二百八十六章

有云﹕『割地須問居民能順從與否』﹖又云﹕『民必順從﹐方得視爲易主』等語﹔務求廢約﹐請諸國公議﹐派兵輪相助。並求皇上一言﹐以慰眾志﹐而遏亂萌。迫切萬分﹐呼號待命。請代奏。

臺民不願歸倭﹐尢慮亂起。朝廷一棄此地﹐卽無王法﹐不能以尙未交接解之。文武各官﹐不能俟倭人至而後離任。民得自逞﹐不獨良民塗炭﹐各官亦斷難保全。鹽爲養命之源﹐無官管理﹐萬民立死﹔此一事﹐卽最難處。現在各署局幕友﹑書吏﹑僕役辭散一空﹐電報﹑驛站亦將無人﹐勢必不通﹐無從辦事。至撤勇營﹐尢爲難事。愚民惟知畱臣與劉永福在此﹐卽可爲民作主﹐不至亂生。劉永福亦慨慷自任﹔臣𨿽知不可爲﹐而屆時爲民劫畱﹐不能自主﹐有死而已﹗伏泣瀝陳﹐乞聖訓。請代奏。﹝四月初三日﹞

聞俄﹑徳﹑法阻止日本占華地﹐臺不在列﹔三國保遼﹐臺益觖望。臺民曾挽滬尾英領事金璋達駐京公使﹐稱全臺願歸英保護﹐懇速派兵輪來臺﹔土地政令仍歸中國﹐以金﹑煤兩礦及茶﹑腦﹑礦三項口稅酬之。第恐非領事所能辦到﹐請旨飭下總署速商英使﹐以解倒懸。迫切待命﹐乞代奏。﹝四月初三日﹞

臺民憤恨﹐必不服倭﹔不待去官﹑撤勇﹐變亂立起。近聞三國阻約﹐人心稍定﹔現距批約之期不遠﹐如無轉機﹐乞速密示﹐以便籌畫。﹝四月初四日﹞

俄﹑徳﹑法出阻批約﹐或云阻割遼西﹑未阻割臺﹐海外傳聞不一。臺亂日起﹐臣無淚可揮﹐無詞再瀆。惟反復焦思﹐中外固彊弱迥殊﹐但能矢志不割地﹐有此限制﹐事猶可爲。或已失之地力不能復﹐聽其占據﹐猶屬有說﹔未失而予人﹐此端一開﹐各國援以索地﹐是不動兵而可裂我疆宇﹐恐大變卽在目前﹗諸臣可苟安﹐皇上春秋鼎盛﹐臨天下之日甚長﹐斷不可圖苟安。今一割地﹐以後欺陵艱苦之事﹐惟皇上一人當之﹔諸臣不復見矣。割臺臣可偸生﹐然天良末泯﹐甘蹈危機﹐萬死不悔。總之﹐戰而失與割而失﹐大有不同﹔戰地未必卽失耶﹖至京師固重﹐重在皇上耳﹔巡幸而出﹐彼無恫喝﹐必不力爭京師﹐卽保京師之法。伏乞聖明三思﹗請代奏﹝四月初六日﹞

澎湖現到倭輪二十四隻﹔臺灣未奉「停戰」明文﹐且在未奉批約期內﹐倭輪近臺﹐惟有開仗。請代奏。﹝四月初六日﹞

臺之存亡﹐視批約準否。存亡各有辦法﹕購械陸續將到﹐無臺不必運臺﹐有臺則宜備戰。全臺鹽務﹐北路收外來鹽﹑中路領運南鹽﹑南路曬鹽﹐皆在此時備一年之食﹐成本甚鉅﹔無臺則三路均應停辧﹐有臺宜趁此時辦理。過此風帆不順﹐運﹑購兩窮。民變日起﹐劫搶鹽館﹑釐金衙署﹐假名字者不一而足﹐遷怒於官與洋人﹕旗臺遊勇屢槍擊英兵輸入口舢板﹐幸未傷人﹔各國洋人用水師在岸自衛﹐恐不免殺戮事。正气一泄﹐邪气全來﹔再遲時日﹐𨿽有臺不可救藥矣﹗批約是本月初八日﹑抑十四日﹖務乞密示消息﹐以便預籌。﹝四月初八日﹞

聞批約在卽﹐「割臺」一層是否提出另議﹐防受倭愚﹖用特奉詢。﹝四月十三日﹞

聞遼東一帶仍歸我﹐和約內刪去此條。法有阻臺之說﹐不知確否﹖法員未見到﹐兩船來臺﹐恐亦無益﹔若批約內未將「割臺」一節言明剔開另議﹐恐奉批後﹐法獨力亦難挽回。臺民死不服倭﹐彼此用武﹐不過塗炭生靈。中﹑日已和好﹐可否將臺民不服情形﹐請旨飭下總署﹐邀同各國公使與日本商一救民之策﹖此等慘狀﹐各國當亦見憐。民變在卽﹐迫切待命。﹝四月十五日﹞

聞和約已換﹐倭允歸遼﹐隨後與三國會商。伏查侵占之地可以讓還﹐豈有完善之區憑空割棄﹖法船未來﹐無從與辦﹔惟懇鈞署密約法使迅速派輪﹑遣員來臺會商﹐遲恐民變﹐無從挽救。再以法獨保臺﹐總不如請各國公保爲善﹔但一法尙邀不至﹐遑論各國﹖是則在總署之設法矣。﹝四月十六日﹞

有電旨﹐言法來保臺﹐派四船由西貢裝煤起程﹔並飭臺撫出示曉諭軍民﹐言法兵輪來臺﹐系爲保臺起見﹔不可念甲申舊隙﹐致起疑忌云云。四船皆有名﹐日久忘記矣。

王之春亦有電言此事。後王又有電﹐言事巳成﹐爲龔星使照瑗所阻﹔恐未確也。香帥電亦如此說。皆王一面之詞也。

臺營增多﹐臺事未定﹐勇不能撤。畱與撤﹐均需餉﹔定購軍火﹐亦須給價。請旨飭戶部撥餉二百萬兩﹐以備急需。但有一綫可圖﹐誓必存臺另開局面﹐不敢屢求部帑﹔而目前急無可籌﹐仍仗朝廷。臺將亡矣﹐賞畀此款﹐藉慰萬民悲憤之忱。二百年養育天恩﹐亦遂從此盡。仗乞恩準。請代奏。﹝四月十六日﹞

總署代奏後﹐奉旨撥百萬﹔先由上海撥五十萬交臺灣轉運局。臺亡後﹐尙存二十萬系洋行票子﹐維帥持交香師﹔其餘三十萬﹐似尙未全行運赴臺灣。惟聞交廣東唐鏡沅十萬﹐趕辦軍火﹔其餘﹐賴耘芝處當有報銷。內渡後﹐此類事餘皆不與聞矣。廣東事﹐李體幹爲維帥畫策﹔惟恐余知。時維帥住廈門電報局﹐余住廈門提督楊西園署中﹔維帥令陳敬如往來傳話﹐而不告知伊等住處﹐皆體幹之謀。謂余住楊署中必漏消息﹐楊知維帥在廈門﹐必設法謀害也。此維帥同赴金陵時﹐親口告餘者。

在廈門發密電至廣東﹐均系周梅生繙譯﹔後周持電稿趕赴漢口向維帥訛索﹐維帥無柰﹐與以千金。當日之事﹐不問可知。維帥衷懷坦白﹐人最忠厚﹔凡此﹐類皆小人誤之也。維帥由南京赴湘﹐故梅生趕至漢口。

有徳人來說﹕中﹑徳交情最厚﹐向無微嫌﹔臺事曾請英﹑俄設法﹐獨未及徳﹐似未周到。因此﹐徳領事探商﹐渠亦以爲應有電旨飭許星使向徳外部商請阻割臺灣﹐並由總署向徳使籌商。查法﹑徳素不相能﹐且臺地並無法商﹑又無領事﹐惟徳有之﹔今請法不請徳﹐恐徳難以爲情﹐致添一層痕迹﹐似非邦交所宜。惟添請徳國﹐於大局似有益無損。伏乞聖裁。請代奏。﹝四月十九日﹞

忽謠聞法使回復鈞署﹐不能護臺﹔臺民洶洶﹐蜂集衙署﹐勢將與官爲難。變在俄頃﹐有無其事﹖均請速復﹐以便設法安民﹗﹝四月二十七日﹞

臺民知法不可恃﹐願死守危區﹐爲南洋屏蔽。堅畱景崧與劉永福﹔經反覆開導﹑再三辭拒﹐無如眾議甚堅﹐臣等𨿽欲求死而不得。至臺能守與否﹐亦惟盡人力以待轉機。此乃臺民不服屬倭﹐權能自主﹔其拒倭﹐與中國無涉。懇旨飭下總署商倭外部﹐彼員從緩來臺﹐則臺與倭尙可從容與議﹔若卽以武相臨﹐不過兵連禍結﹐彼斷難馴致全臺。以上各節﹐是否有當﹖伏乞皇上訓示。請代奏。﹝四月二十二日﹞

聞倭歸遼﹑旅索加費一萬萬﹔臺灣系未失地﹐大可援成案加費索回。原議兵費償二萬萬﹐又加贖遼﹑贖臺之費﹐請各國公評價值﹐卽可指臺灣押與他國抵借鉅款﹔所有賠款﹐均由此出。似此辦法﹐則遼﹑旅﹑臺灣均退還中國﹐而賠款數萬萬均由臺出。據江督電稱﹕美國曾估臺灣可押十萬萬﹔卽不如數﹐大約數萬萬可押。請旨飭下總署與李鴻章﹐向日本速議。臺民誓不服倭﹐倭難收取﹔李經芳來臺交割﹐臺民憤極﹐定中奇禍﹐卽澎亦斷不可往。實相愛﹐非相忌之詞。攺派他員來臺﹐恐亦無善全之策。伏思價款二萬萬﹑又加贖遼﹑旅費﹐部臣如何措手﹖借用洋債﹐各省海關全爲英國所踞﹐已屬難堪﹔借必應還﹐我又何以立國﹖不如贖臺而轉押臺﹐則費有所出。至將來贖臺之費﹐從容計議﹐自有眾擎易舉之法﹔容再續陳。惟押臺之說﹐並無外洋巨商﹐請飭江督與議。總之﹐朝廷不忍割地棄民﹐人心感奮﹐百事可爲﹔一失人心﹐斷難再振。臺民聞李經芳偕倭酋卽日收臺﹐變在旦夕﹔倘蒙俯釆末議﹐祈速諭知﹗請代奏。﹝四月二十五日﹞

顧藩司內渡﹐接替無人﹔查有候補主事兪明震才可濟變﹐膽識俱優﹐堪以接署。請代奏。﹝五月初一日﹞

全臺紳民敬電稟者﹕臺灣屬倭﹐萬眾不服﹔疊請唐撫代奏臺民下情。而事難挽回﹐如赤子之失父母悲慘曷極﹗伏查臺灣已爲朝廷棄地﹐百姓無依﹔惟有暫行自主﹐死守不去﹔遙戴皇靈﹐爲南洋屏蔽。畱臺撫暫仍理臺事﹐並畱劉鎭永福鎭守臺南。一面懇請各國查照割地紳民不服公法從公剖斷﹐臺灣應作何處置﹖再送唐撫入京﹐劉鎭回任。臺民此舉﹐無非戀戴皇淸﹐圖固守以待轉機。情形萬緊﹐伏乞代爲電奏。全臺紳民同叩首。﹝五月初一日﹞

四月二十六日奉電旨﹐臣景崧欽遵開缺﹐應卽起程入京陛見。惟臣先行﹐民斷不容﹐各官亦無一保全﹔只合臣暫畱此﹐先令各官陸續內渡﹐臣再相機自處。臺民聞割臺後﹐冀有轉機﹐未敢妄動﹔今已絕望﹐公議自立爲「民主」之國。於五月初二日齊集衙署﹐捧送印﹑旗前來﹐印文曰「臺灣民主國總統之印」﹐旗爲藍地黃虎﹔彊臣暫畱保民理事﹐臣堅辭不獲。伏思倭人不日到臺﹐臺民必拒。若炮臺仍用龍旗開仗﹐恐爲倭人藉口﹐牽涉中國﹔不得已﹐暫允視事﹐將旗發給各炮臺暫換。印暫收存﹐專爲交涉各國之用。一面布告各國﹐並商結外援。嗣後臺灣總統﹐均由民舉﹔遵奉正朔﹐遙作屏藩。俟事稍定﹐臣能脫身﹐卽奔赴宮門。席槁請罪。昧死上聞。乞代奏。﹝五月初二日﹞

●讓臺記彰化吳徳功著

光緒二十一年乙未﹝西曆一千八百九十五年﹞四月十四日﹐中日和議畫押﹐各派大臣至燕臺換約﹐臺灣割讓日本。

朝鮮之役﹐我師敗績﹐羣臣請幸西蜀。皇上下罪己之詔﹐聲淚俱下﹐不忍播遷﹐恐驚皇太后聖心。先遣大臣張蔭桓侍郎﹑邵友濂撫憲往日本行成﹔日相伯爵伊藤博文﹑子爵陸奧宗光接見敕書﹐以內中無全權之意﹐令其回國。隨員伍廷芳曾與伊藤同學於西國﹐爰探其意。伊相云﹕『必有重臣如恭邸與李傅相者﹐並帶有全權便宜行事之敕書﹐方許與講和議』。正月十九日﹐再派爵相李鴻章抵日本。二月十九日﹝卽西曆三月二十日﹞﹐齊集於春帆樓。至馬關第三次議和﹐途中被日人小山欲報其弟之仇﹐一手執攀傅相輿﹐一手放槍﹐中在左目下﹐幸不傷目﹐猶能視事。二十七日﹐日本戰船九號抵澎。二十八日﹐日艦被炮打傷﹐猶奮勇駛入港﹐進攻澎湖。翌日六點鐘﹐盡得全島。澎湖總鎭周振邦﹑澎湖廳陳步梯乘魚船奔入臺北請罪。副將朱尙泮兵敗﹐副將林福喜紮媽祖宮接戰多時﹐互有殺傷﹐亦奔回臺北﹔唐撫帥嘉之。時李傅相傷愈﹐與伊相往返議約﹐商量數四﹔其節錄載在公報﹐不能盡述。至三月十六日議定大略﹐一賠餉﹐二割地﹐三通商﹐共十一款﹔限三禮拜畫押﹐互派大臣在燕臺換約。星使回國﹐皇上與王大臣﹑皇太后商議﹐至四月十四日始行畫諾。後俄國率徳﹑法出阻割遼之議﹐令我國出銀以贖之﹔而讓臺之議與各款均照原議。

論曰﹕澎湖砥柱海中﹐爲臺灣之門戶。如廣東之於瓊島﹐依作輔車﹔鎭江之於崇明﹐倚爲唇齒。故當日延平王先登澎嶼﹐紅毛遁歸﹔劉國軒敗回安平﹐克塽納土。前車覆轍﹐後車宜鑑。唐公旣膺專閫﹐豈不知巖疆一失﹐臺島港汊縱橫﹐防難勝防﹐自當籌畫保障﹐何以任一失明之周振邦統師鎭守﹐不崇朝之間﹐屏藩遽失。聞者莫不嘆其調兵簡將之無方也。嗟嗟﹗行軍之要﹐地勢爲重﹔故爭江南者競據武昌﹐入川蜀者首圖巫峽。誰握兵符﹐而潰潰若斯耶﹗

四月二十三日﹐鎭紮獅球嶺統領候補道林朝棟調守臺中﹐以提督胡國華統廣勇六營守之。

先是澎湖旣失﹐唐帥令提督張兆連統銘軍六營﹐分布基隆海口。以銘軍正營張正玉紮社寮炮臺﹐以陳登科紮澳底三營﹐以副將曾蘭亭紮仙洞一營﹑北斗一營﹑基隆田寮港一營。令林朝棟鎭紮獅球嶺六營﹐分統官林超拔﹑衛隊林廷輝﹐遣賴寬紮一營在大熕尖﹐傅徳陛帶一營以爲犄角﹐謝天徳紮一營在紅淡林﹐鄭以金帶一營紮虎仔山﹐袁明翼帶一營紮佛祖嶺。棟軍營務處見日輪在澳底遊弋﹐倡議兩軍分守南北汛。以澳底﹑三貂﹑瑞芳﹑北斗﹑大熕尖﹑紅淡林﹑大水窟爲北汛﹐以萬鱗坑﹑金包裏﹑白米甕﹑仙洞﹑瑪索﹑佛祖嶺﹑虎仔山﹑獅球嶺爲南汛。海口炮臺﹐仍以炮勇守之。張兆連猜忌﹐以爲爭功﹐遂譖林道足病於唐帥。適臺中府孫傳衮日日告警﹐遂命撤回臺中。林道以前隊先行﹐至五月初二拔隊回臺中。

論曰﹕行兵之道﹐如奕棋然﹐有一要點卽下一子以鎭之﹐而後全局可以制勝﹔不然﹐一著之差﹐全局俱敗﹐勝負之機﹐間不客發也。憶甲申法國寇臺﹐劉帥銘傳失基隆﹐退守臺北﹐遣林朝棟與楚軍王詩正同紮堵﹑六堵﹐與法軍相持二閱月﹐法軍不得逞志於臺北也。今命林朝棟紮獅球嶺﹐所部將士皆前隨徵之人﹐地勢險要甚悉﹐可謂用得其人矣﹔柰何張兆連一譖﹐唐總統卽調駐臺中﹐致天塹之險不崇朝而失。𨿽張兆連之猜忌﹐亦唐公一著之差也。

五月初二日﹝西曆五月二十四日﹞﹐臺灣紳民立前署臺灣巡撫布政使唐景崧爲民主總統﹐以前南澳鎭鎭守臺灣幫辦軍務劉永福爲將軍。

先是李傅相使日議約﹐定於四月十四日畫押﹐宮內躊躇未定。兵部侍郎孫毓汶﹑吏部右侍郎徐用儀奏以停戰日期已滿﹐請皇上速行畫押。臺灣得京信﹐謂緩十日不畫押﹐各國將出阻割臺之議。臺南徧貼告白﹐痛罵孫﹑徐二人﹐言甚淒楚﹔旋被京官參奏﹐罷退。至四月二十一日﹐知和議已定﹐割臺難以挽回﹐官紳士庶痛哭呼天﹐飛章乞命﹐老成烈士拊膺而嘆。電奏到京十六字曰﹕『臺灣士民﹐義不臣倭﹐願爲島國﹐永戴聖淸』。並電總理衙門﹑南洋大臣﹑閩浙總督﹑福建藩臺等處文曰﹕『敬稟者﹕臺灣屬倭﹐萬民不服﹐疊請唐撫院代奏臺民下情﹔而事難挽回﹐如赤子之失父母也﹐悲慘曷極﹗伏查臺灣爲朝廷棄地﹐百姓無依﹐惟有死守﹐據爲島國﹐遙戴皇靈﹐爲南洋屏蔽。惟須有人統率﹐眾議堅畱唐撫臺仍理臺事﹐並劉鎭永福鎭守臺南﹔請各國查照割地紳民不服公法從公剖斷﹐臺灣應作何處置﹐再送唐撫入京﹑劉鎭回任。臺民此舉﹐無非戀戴皇淸﹐以圖固守﹐以待轉機。情形萬緊﹐伏乞代爲電奏』。總理大臣回云﹕『來電均已進陳。和議一事﹐已於十八日定約。臺灣久隸版圖﹐感激朝廷恩澤﹐一歸他屬﹐忠憤勃發﹐胥在意中。但時勢所迫﹐勉從其議。其大要約有兩端﹕一則戰不可恃﹐二則進迫京師﹔利害攸關﹐視臺尢重。臺無接濟﹐一拂其情﹐勢必全力並攻﹐徒損生靈﹐終歸淪陷。查自三月起﹐累次來電有云「臺無兵輪﹐坐困絕地﹐其危可知」﹔有云『臺營分部兵少﹐防不勝防﹐勇難急到」﹔有云「一二仗後﹐無營移換﹐久支彊敵﹐難操勝算」。貴署撫體察實在情形﹐不可因一時義憤而激﹝動﹞。現以新約內日本聲稱﹕「本約批限二年之內﹐地方人民願行遷徙者﹐準任所之﹐其有田地﹐聽其變賣他人﹔但期滿之後﹐未能遷徙者﹐日本認爲人民」﹐皆載在和約中。是日本得地﹐而百姓之不願居臺者仍有遷﹑賣兩途。貴署撫每思念朝廷愛護臺民﹐並將以上定約勸諭臺民﹐勿得因一時過憤﹐致罹後患」等語。唐撫將京電抄示﹐臺北紳民展觀之下﹐不勝駭異﹐知事勢已無可挽回。臺北籌防局日集眾會議﹐欲抗朝命﹐或議請他國保護﹐紛紛不一。四月二十七日﹐閩縣人道銜陳季同倡言立民主國之謀﹐同工部主事邱逢甲﹝臺中人﹞﹑候補道林朝棟﹝臺中人﹞﹑內閣中書教諭陳儒林﹝臺北人﹞推唐爲民主。集臺北紳商於是日公進賀表﹐同送至署請視事。鑄金印一顆﹐文曰「臺灣民主總統之印」﹔銀章一顆﹐文曰﹔「臺灣民主將軍之印」。總統﹐西語譯爲伯裏璽天徳。卽於五月初二日﹐眾紳庶在臺北親送金章與唐撫帥﹔其銀章須另日遣員送到臺南劉幫辦。是日﹐各國駐臺洋商﹑兵艦皆鳴炮升旗慶賀。唐薇帥旣膺臺民公舉﹐暫主總統﹐卽電致各直省大吏曰﹕『日本索割臺灣﹐臺民不服﹐屢電奏不允割讓﹐未得挽回。臺民忠義﹐誓不服倭。崧奉旨內渡﹐甫在摒擋之際﹐忽於五月初二日將印旗送撫署﹐文曰「臺灣民主總統之印」﹐旗藍地黃邊﹔不得已允暫視事。民主總統由民公舉﹐仍奉正朔﹐遙作屏藩﹐商結外援﹐以圖善後。事起倉猝﹐迫不自由﹐已電奏並布告各國。能否持久﹐尙難預料﹐惟望憫而助之』﹗遂以陳季同爲外務卿﹐以邱逢甲爲內務卿﹐以陳儒林諸紳爲議員。唐總統及紳民知臺灣孤立﹐力請英國相助﹐而英國守局外之議﹐不可爲他山之助﹔力請於法國﹐而法國適有馬達嘉斯戛島國之役﹐未能兼顧。而俄國注意於遼東﹐離臺甚遠﹐亦無意相護。

五月初六日﹝西曆五月二十八日﹞﹐李經芳乘輪船到三貂海﹐將臺灣交讓與日本。同日﹐日本海軍大將子爵樺山資紀帶兵五千﹐從三貂角澳底登岸。

日本海軍大將樺山帶兵艦十五艘﹐統帶步兵四大隊﹑工兵一中隊﹑衛生隊半部﹑騎兵一大隊﹐次於三貂角澳底。時西北風烈﹐各船皆力抵風威。我統將張兆連﹑分統官副將曾蘭亭帶勇三營﹐在地防堵。日軍工兵一中隊﹑步兵一中隊奮勇先登岸﹐與我防兵少數接戰﹔一時半間﹐我軍放去澳底潰散。

論曰﹕當時大兵多紮基隆﹑滬尾要塞﹐以爲日本艦隊必由此處攻擊。樺山精海戰之術﹐偵探三貂角澳底港深可泊巨艦。而我國官弁視爲荒僻之地﹐不派大軍駐守﹐僅少數之兵防堵而已。故樺山一鼓登岸﹐以爲根據地。翌日﹐近衛師團亦連■﹝舟宗﹞而入。此兵法所謂攻其無備﹑出其不意焉。

噫﹗爲將者詎可不識地理乎﹗

五月初七日﹝西曆五月二十九日﹞﹐日本大將樺山統軍直抵瑞芳。

日軍旣得澳底﹐遂踰三貂嶺﹐險歷山谷﹐達於瑞芳之大路。曾軍盡退瑞芳。午前十一時著手攻擊﹐三時﹐日軍抵瑞芳。

五月初八日﹝西曆五月三十日﹞﹐日本近衛師團長北白川宮親王抵澳底登岸。同日廣勇統領吳國華與日軍戰於瑞芳﹐小捷。

獅球嶺統將吳國華率所部直抵瑞芳﹐戰於金山﹔營弁籃宜﹑簡淡水奮勇直前﹐頗有殺傷。日軍小卻。

五月初九日﹝西曆五月三十一日﹞﹐唐民主調滬尾守將李文忠三營﹑陳得勝三營助銘軍戰於瑞芳﹔軍潰﹐張兆連傷足遁。日軍領瑞芳。

各軍驕於小勝﹐兼以李文忠﹑陳得勝六營﹐遂自晨至午奔馳到瑞芳與戰。然士卒皆淮﹑楚產﹐峯回路轉﹐途徑生疏﹐加以饑疲已極﹐不能成隊伍。統領張兆連自將百人爲前鋒﹐足趾被冷槍所中﹐麾下爭負狂奔﹐諸軍望之而潰﹐日軍遂領瑞芳。

五月初十日﹝西曆六月二日﹞﹐日本北白川宮親王率近衛帥團出雙溪口。同日﹐福建候補道楊汝翼統兵往臺北。

日軍至三貂嶺﹐宿金膠蔣。一行軍士﹐呼吸幾絕﹐始達山頂。聞前衛在金膠蔣劇戰。親王走巖石﹐手持靑竹杖﹐左右手引換﹐十分疲困。多數軍兵病人等呻吟﹐親王通過敬禮之。是夜宿金膠蔣﹐與將校協議﹐預期三日海陸夾攻。斥候長志岐中尉報告探悉戰綫。午後十一時就村宿泊。

楊汝翼於正月間奉部命渡臺﹐統領翼字營﹐駐臺中﹑鹿港﹑番挖等處﹐軍務不甚整頓。唐總統召往臺北﹐預向臺中府索餉﹐始肯拔隊。

五月十一日﹝西曆六月三日﹞﹐日本北白川宮親王率師團本隊﹐大將樺山統軍攻基隆。銘軍統領張兆連遁臺北﹐基隆市全陷。

張帥旣敗於瑞芳﹐始回基隆。日軍北川宮親王率近衛師團﹐自行指揮。大將樺山率前衛騎兵半中隊及步兵二中隊﹐本隊步兵五中隊﹑騎兵半中隊﹑炮兵二中隊﹐右翼步兵四中隊﹐左翼步兵四中隊﹐同側枝隊步兵二中隊﹐星夜追我兵前進。分兵一隊攻北斗﹐一隊攻田寮港﹐進取基隆海口。自午前十時兩軍著手射擊﹐至午後二時川村旅團突擊。時大雨傾盤﹐親王揮本隊前進。日軍占領基隆﹐軍士死者三十二人。張兆連棄營﹐由火車路遁於臺北。兵士四散而逃﹐死傷一百五十人。烽煙滿山﹐炮聞數里﹐旋相繼淪失。日軍兵艦三艘由海岸施擊﹐同時入港﹔水陸皆獲全勝。基隆市街遂失。日軍駐步兵一中隊於基隆﹐放三軍艦保護。時天气熱至九十度﹐軍士羅紗服裝甚爲困難﹔按預定估領基隆﹐軍需品等由澳底海道輸送。親王滯駐數日﹐整頓軍隊前進。

同日﹐日軍進攻獅球嶺﹐取之。

獅球嶺防軍自恃天險﹐俯瞰山下﹐頑彊抵抗。是日大雨如注﹐電閃雷轟﹐山鳴谷應﹐與炮聲相和。守山軍士。衣襟盡去。日親王率右隊在山下指揮﹐川村少將勇敢攀登﹐軍士拼力攻打﹔相拒三時之久﹐我兵始行潰散﹐獅球嶺爲日所得。

五月十二日﹝西曆六月四日﹞﹐臺北省城粵勇焚署內變﹐唐總統景崧夜逃滬尾。

先是京師撥餉一百萬﹐裝在火輪運至臺北﹐洋槍子藥大炮無數﹐唐撫運入庫內。兵民知庫中多財幣。其管帶官系哥老會首李文魁﹐見之垂涎。初八日﹐殺唐撫行營中軍管帶方良元﹐入索庫餉。唐見勢凶猛﹐揮令恣意往取之。至十二夜﹐集眾到撫署喧鬧﹐將撫署廚房放火藥焚之。時喊聲震地﹐人相踐踏﹐入庫劫掠財物。擡出之銀﹐中多鉛倏假藉。各街市衙門縻爛。火藥庫忽然轟炸﹐死者一百餘人﹐連各處銃斃者共數百人。一時變起倉卒﹐唐總統率親丁數十名乘夜奔逃滬尾徳商忌利士洋行。是日電催林朝速﹑邱逢甲﹑楊汝翼帶兵赴援。十三日電報曰﹕『千急急赴援』﹗十四日曰﹕『萬急急速赴援』﹗邱逢甲之勇前紮在南崁﹐亦奔回紮拺東﹐各領餉銀三个月。楊汝翼拔隊至大甲﹐聞變逗畱不前﹐乘間逃回福州﹐將餉銀席捲而去﹐餘勇在臺輾轉無依。

五月十四日﹝西曆六月五日﹞﹐唐總統乘輪船渡廈門。

十四日﹐唐總統在滬尾電召各軍赴援﹐無一至者。臺北人情洶洶﹐兵勇劫掠橫肆。在淡諸勇弁皆有反戈之意。唐先托徳人保護其家屬內渡﹐爰率親丁同乘鴨打輪船﹐懸掛徳旗。忽滬尾炮臺上大炮打入舟中﹐死傷十餘人。徳船愛魯易將弁開炮回打炮臺﹐銃斃者七﹑八人﹐唐帥始得飛渡。是日民間騷動﹐被勇匪搶掠者約一百餘萬元。臺北人爭渡內地者不下數千。

論曰﹕讀唐公「請纓日記」﹐公𨿽翰林起家﹐能於彈煙炮雨之中賞識劉軍門永福諒山諸戰﹐挫法軍精銳﹐奏膚功於異域﹐雍雍乎有儒將之風。故當簡放臺灣道時﹐陛見西太后﹐委以海疆重鎭焉。何以臺灣割讓﹐紳民舉爲伯裏璽天徳﹖亦冀臺亡而復存。何以調度失宜﹐日軍登岸月餘﹐變生肘腋﹐黑夜逃遁﹐外無赴援之兵﹐內乏弭禍之策﹖臺北生靈塗炭﹐競爭內渡﹐舟中之指可掬﹐不俟兵臨城下﹐一身已莫保矣。𨿽曰此中有天命焉﹐抑亦人謀之不臧也﹗予嘗詠兵變詩﹐有曰﹕保險地分南北部﹐調兵勢隔馬牛風』﹐此猶謂南北不相統屬也。觀十三﹑四日電曰﹕『千急急﹗萬急急﹗速赴援』﹗林朝棟﹑楊汝翼猶可云𨿽鞭之長不及馬腹﹐而紮南崁之兵近在桃園﹐臺北有淮楚軍﹑粵軍十餘營﹐外無一兵一卒可援﹐何以電文如此其急﹐諸軍視如弁髦﹖此豈人所能解耶﹗

五月十五日﹝西曆六月六日﹞﹐臺北紳民並歐美人令辜顯榮往基隆請日將樺山﹐辦理公使水野遵入城安民。

唐總統於十二夜逃去﹐兵勇乘危搶掠﹐屍橫徧野﹐街人閉隘閘爲守。紳士劉廷玉﹑陳儒林等﹑洋商李春生請歐美人英徳商先迎日軍安民。時辜顯榮﹝鹿港人﹞遊於臺北﹐見商民無主內亂﹐亦於十四日往請。學務部長伊澤修二同水野遵巡哨﹐遂引見樺山及山田大尉﹐極言亂民之變﹐願爲前導。日帥察其誠﹐使人偵探﹐果系實事﹐民不堪其苦﹔遂統大軍於午前三時入城安民。亂勇奔逃﹐人心始安。遂駐步兵二中隊於滬尾﹑步兵八中隊於臺北﹐收容殘兵四千﹐送之廈門﹐收其兵器。

同日﹐候補道統領棟字營林朝棟拔隊援臺北。

林朝棟於五月初七回彰﹐初八唐民主數次電音催回臺北。林道以兵發不可復止。十一日﹐行抵彰化﹐校閱精壯。十四日﹐遣防軍營傅徳陞﹑棟右營謝天徳爲前鋒﹔以嶽裔爲參軍﹐總理棟軍營務爲援臺北第一隊﹔以分統林超拔﹑林蘭﹑賴寬三營爲二隊﹔自將鄭以金﹑袁明翼﹑林玉亭及營務處梁美甫爲三隊﹔又令族親林文欽募勇四千人爲後勁。十六日﹐兵抵新竹﹐知縣王國瑞令前隊保新竹。

五月十六日﹝西曆六月七日﹞﹐新竹知縣王國瑞請棟軍參謀嶽裔往臺北迎接唐民主。是日廣勇千餘奔至新竹界﹐爲兵民截殺。

傳聞唐民主在滬尾﹐王國瑞請嶽裔由平頂觀音山達八里坌迎之。先是十二日之變﹐唐檄前臺灣鎭吳光亮八營赴援。吳時老耄﹐其下乘危劫餉以潰。適臺北潰勇走依之﹔甫過桃仔園中壢﹐粵民團勇始聞臺北失守﹐見廣勇金帛累累﹐疑爲劫餉叛殺之徒詐稱南下以襲新竹﹐於是沿途截殺﹐軍械衣服洗搶一空。適棟軍數營聞喊聲震地﹐亦派隊出哨﹐於是廣勇遭殺者數百餘人。後知是吳軍﹐令安紮城外觀音寺。

同日﹐孫傳衮卸篆﹐以黎景嵩代理臺灣府。

先是澎湖破﹐炮聲轟天﹐人民大恐。孫傳衮命徳功鼓舞舉人林文欽自募練勇鎭紮城內﹔旋恐練勇生變﹐一夜撤歸。然是時早稻將熟﹐土匪揭竿而起﹐官眷行李多遭劫掠。臺中縣葉意深本是書獃﹐不能同富紳募勇鎭壓﹐驚惶無措﹐請彰紳保護內渡。彰化縣丁燮頗有膽略﹐諭徳功﹑吳景韓﹑廩生周紹祖在保甲局﹐命功招募練勇﹐以貢生吳景韓爲副帶﹐每夜親行巡查﹐日間令練勇出城巡捕盜賊。時在變亂中﹐丁燮邀同遊擊鄭榮到北斗溪底圍擄彊盜﹐地方以安。未幾﹐早稻登揚﹐民間依舊收獲。臺中廖姓土匪欲搶官租﹐功令該地局紳勸以且緩。功請黎府派勇百名紮犁頭店。北投堡土匪亦謀搶官租﹐功令紳士吳倫明佯勸待黎府回去而後任所欲爲。各請勇百名鎭之。是以人民安堵﹐感荷練勇鎭守之力。

先是臺灣民主唐帥下令﹐欲回籍者聽之。於是各府縣紛紛告退回籍。臺中府孫傳衮十六日卸篆﹐以黎景嵩代之。初﹐臺北兵變﹐民猶不知﹐及黎到任﹐歷歷道之。孫曰﹕『似此﹐兄何敢接印』﹖黎曰﹕『臺北現無主帥﹐其亂焚如﹐我在此不猶愈乎』﹖孫府爰收行裝﹐不日起程。黎查府庫只餘二千左右洋銀﹐兵餉不敷所用。鄭榮令勇圍署﹐遂擄王淮三向孫索餉﹐孫令人取給之。蓋孫於破澎湖時﹐庫款行李運回內地。是時民間咸怨庫款無餘﹐地方何以保全﹐各有不平之意。孫驚甚﹐爰於十六日轎門密封﹐隨林朝棟家眷出城﹐由汴仔頭渡福省。

五月十八日﹝西曆六月九日﹞﹐棟軍諸勇搜殺廣勇於觀音亭。

廣勇駐於觀音亭﹐羣疑洶洶。生員吳陽興﹑姜紹祖﹑胡嘉猷﹑吳鎭觥各擁數百人﹐擬襲臺北。是日不期而會者萬人﹐徧山漫野。棟營傅徳陞議取廣勇軍裝﹐配船內渡。謝天徳部下於收軍裝時﹐爭取銀物﹐廣勇開槍拒之﹐喊殺連天。客民乘勢攻下﹐數百餘名潰卒多遭殺斃。

五月十九日﹝西曆六月十日﹞﹐林道朝棟在後隴聞日本兵至桃仔園﹑唐帥內渡﹐收兵回彰。日本北白川宮親王率師團全部自基隆到臺北駐紮。

嶽裔行次八里坌﹐始知唐撫十五日附輪內渡﹐卽時奔回。林道朝棟聞信﹐自後隴率林超拔兵回彰。日本近衛師團半部由遼東到基隆。親王於十日率師團全部集於臺北。時樺山總督開府臺北﹐安撫良民。

同日﹐新竹苗栗紳民議抗朝命﹐推生員吳湯興爲首將﹐祭旗誓師。

吳湯興﹐苗栗名諸生。先是帶練勇一營﹐易儒服爲武裝﹐有赳赳桓桓之象。至是眾人推爲首﹐冀復臺北。收集首提督茂林二營﹑棟軍謝天徳等營﹐生員邱國霖﹑徐驤﹑吳鎭觥﹑義首姜紹祖諸鄕勇。是日祭旗誓師﹐設大鼓一面﹐築三丈髙架掛之﹐旗幟整齊﹐立約法數章﹐有事則擊鼓﹐各莊聞鼓音卽齊集其所﹐並約眾接濟糧食費用。如敢抗命﹐聲罪罰之。紳民奉行惟謹。

五月二十一日﹝西曆六月十二日﹞﹐日本各中隊由鐵路進發﹐以圖南方。

自六月十三日沿途鐵路截斷﹐日本工兵隨時修築。各停車場略有小戰﹐甚爲困難﹐日軍畱二中隊守於驛站。

五月二十二日﹝西曆六月十三日﹞﹐日本阪井支隊斥侯騎兵駐三角湧﹐爲居民殺戮。

初﹐日本騎兵在三角湧受民厚遇。尋而居民或耕煙割艸﹐或山中逃走﹐用計襲擊日騎兵﹐出沒無常﹔一旦反抗﹐艸木皆兵。自是日受居民殺傷﹐有不能固守所領陣地之勢。日本支隊與臺北斷絕﹐糧秣悉歸居民手。

同日﹐日軍山根少將分兵由劉潭甫進發﹐達大姑陷攻擊﹐互有殺傷。

日軍分兵一隊沿河岸右側﹐步兵一大隊沿其左傍進發劉潭甫。初受居民厚遇﹐有送糧食者﹐以兵三十名保護之﹐直進劉潭甫﹐亦無所顧慮。忽市內兩側射擊﹐日兵死者九人。尋而山根少將開槍向西北射擊百二十回﹐本隊圍繞市面﹐午後遂占領陣地。山根少將令步兵一小隊向大姑陷地方偵察﹐而第二縱隊不到劉潭甫而達桃仔園爲住民襲擊﹐死者十八名。

五月二十二日﹝西曆六月十三日﹞﹐日軍步兵大隊向大姑陷進發﹐遣斥候騎兵與居民射擊﹐尋占領大姑陷陣地。

時劉潭甫北方有義民守保壘射擊。十五﹑十六日﹐山根少將令炮兵中隊向保壘大戰。少頃﹐步兵亦到﹐一齊攻擊﹐莊民故棄陣地。午後一時﹐日軍遂占領大姑陷。

五月二十三日﹝西曆六月十四日﹞﹐苗栗縣生員吳湯興集各營統將誓師出戰於楊梅壢。日軍退卻。

是日﹐首提督茂林﹑傅宏禧二營﹐棟軍謝天徳﹑傅徳陞二營﹐姜紹祖一營﹐吳鎭光亮一營﹐各營均抽五成隊次楊梅壢一帶。適遇偵探日軍小隊﹐接戰一時之久﹐日軍退卻。自是連戰殺戮﹔運送彈藥之日本兵﹐三十名之中止餘二名回報耳。

五月二十五日﹝西曆六月十六日﹞﹐苗栗生員邱國霖師敗於大湖口。

邱國霖引七百人﹐於二十五日抵新竹。越日﹐到大湖口接戰。日軍亦整隊前進﹐槍子如雨﹐日軍死者數十人。邱軍猛搏不支﹐敗績而退。新竹城內勇丁餉食不足﹐紳民將首提督二營配船內渡。知縣王國瑞亦內渡。

五月三十日﹝西曆六月二十一日﹞﹐日本旅團集軍前進。生員吳湯興﹑徐驤等統義民禦之。

二十三日至二十五日﹐日本旅團齊集各隊前進。苗人吳湯興﹑徐驤等沿途迎抗﹐互有殺傷﹔然日軍遇手持兵器者殺之﹐以次漸進新竹地方。

論曰﹕自臺北至新竹﹐沿途𨿽有鐵路﹐而峯回路轉﹐徑仄溪深﹐邱壑皆可伏兵﹐易守難攻之地也。然臺北一破﹐巖疆已失﹐日本已鹽其腦而拊其背。況淸廷已下割讓大詔﹐唐帥渡廈﹐紳富挾貲遁逃。在籍臣民欲抗朝命﹐不願納土歸降﹐而餉械已竭﹐將非夙選﹑兵皆烏合﹐𨿽有抱田橫之志﹐效丹誠於舊君者﹐而日軍統常勝之師﹐居髙臨下﹐詎能維持殘局耶﹖爾時日軍縱有小挫﹐而勢如破竹﹐逐節迎刃而解。是役也﹐諸君𨿽不能扞衛桑梓﹐子弟化爲沙虫﹐識者嘉其志﹐未嘗不悲其遇﹐何敢以成敗論人哉﹗

閏五月初二日﹝西曆六月二十三日﹞﹐署苗栗縣李烇集紳民議守苗栗﹐請臺灣府黎景嵩發給餉械﹐姜紹祖力戰死之。

苗栗一縣多廣人﹐李烇系廣東人﹐與紳民一气。聞日軍已據新竹﹐與諸生吳湯興﹑徐驤﹑舉人謝維嶽﹑富戶黃南球等商議﹐遣徐炳文至臺灣府請發軍裝﹐並請領餉銀。時府庫已空﹐卽準將該縣錢糧作勇餉﹐遂檢軍裝給發。自是吳湯興統領諸土勇。徐驤紮營頭份﹐輒與日軍接仗﹐互有殺傷。日軍只守新竹城﹐不能前進。苗人姜紹祖﹐年十八﹐率佃丁百餘人赴戰﹐被日軍擄獲十餘人﹐姜亦與焉。日軍徧詢姜名﹐姜家人慨然承認﹐逐見殺﹔而姜幸免﹐卒爲新竹人保出﹐再招勇迎戰。後姜死於亂槍之中﹐苗人憫之。

閏五月初三日﹝西曆六月二十四日﹞﹐臺灣府彰化縣丁燮回籍﹐管帶防軍營羅樹勳代之。

先是雲林縣呂兆鐄請退﹐唐帥以羅樹勳之子羅汝澤代之。至是丁告退﹐臺中候補官甚少﹐羅樹勳原帶防軍營﹐與紳士契洽﹐黎府命徳功﹑吳景韓﹑周紹祖請署彰化縣。父子爲同僚﹐亦臺灣官制創格也﹝淸例父子宜回避﹞。丁回之時﹐城內外紳民讓送。蓋澎湖破後﹐匪徒在北壇巷彊劫官眷﹐丁公立殺之﹐地方以安。

閏五月初五日﹝西曆六月二十六日﹞﹐臺灣府黎景嵩集臺﹑彰﹑云﹑苗四縣紳富會議﹐籌款守禦﹐開設籌防局﹐並圖恢復臺北。以花翎副將楊載云爲新楚軍統領。

黎差人探知日軍止千餘人﹐又聞大嵙崁及桃仔園﹑大湖口一帶臺民旋歸順旋卽截殺﹐於是議籌餉械﹐欲圖恢復。臺中各紳亦言府庫一空﹐洋銀無幾﹐內地如無接濟﹐難以維持﹔𨿽臺中錢糧抄封﹐可以籌收﹐柰富戶多逃漳﹑泉等處﹐不如暫守以待救援。黎府空空妙手﹐勃勃欲試﹐議派富戶軍需及飭各保分局徵收錢糧﹐按期分收。隨令前在臺之武弁及楚員招募遊勇﹐一時勢急﹐無暇選擇﹐凡有應募者一槪收入﹐務使速於成軍。並電請臺南派兵撥餉赴援。卽於白沙書院設籌防總局﹐請林文欽﹑施仁恩﹑莊士哲﹑許肇淸﹑林朝選﹑吳鴻藻﹑王學潛等臺灣紳士輪值常川辦事﹐議抽米釐並什稅充餉。

同日﹐日軍分路攻剿﹕一由新竹大路﹐一出安平鎭﹐一援三角湧。

中壢平頂各路尙未疏通﹐沿山之民時常逼城。日軍分三路攻剿。一枝兵出新竹大路。一枝出安平鎭新埔﹐遇新埔義民胡嘉猷扼守竹圍﹐回環重疊﹐日軍傷亡百餘人﹐力疲收隊而回。一枝兵出三角湧﹐遇三角湧義民黃曉潭﹑蘇力﹑蔡國梁﹑黃國添﹑張龍安等率眾力拒﹐開地窟以陷馬足﹐沿山埋伏﹐日軍路徑生疏﹐爲疑兵誘入﹐死傷亦百餘人。適臺北聞報﹐添兵派將﹐由大嵙崁馳援。有降將餘淸勝引導﹐由小路俯攻三角湧﹐遂破之。但平頂之民﹐恆聚眾劫糧﹐雜沓紛至﹐日軍頗形局蹐。閏五月初六日﹝西曆六月二十七日﹞﹐新竹紳民迎日軍入城安民。

自二十三日北白川宮親王率師團軍隊全力攻擊大湖口等莊﹐大戰三次﹐吳湯興﹑吳光亮等及土勇接仗大敗﹐死者二百餘名﹐傷者百八十名。前紮新竹城棟字營傅徳陞﹑鄭以金等兵勇撤回。吳湯興﹑徐驤等皆戰敗﹐奔回苗栗縣。新竹紳士鄭林等率眾迎請日軍入城安民。時日軍止有二千餘人﹐僅守城中﹐晝夜巡緝甚嚴﹐派兵數名在香山塘稽查行人來往。時臺人僞造八條章程﹕一除去竹圍﹐二割發﹐三借女人禦用﹐四人死焚葬等事﹐印分各縣﹔臺人聞之﹐咸懼。

論曰﹕日軍入新竹者只二千餘人。新楚軍紮在頭份﹐傅徳陞﹑鄭以金紮近新竹南門外筆尖山。日軍山根少將日夜防守﹐但人少不足分派駐紮﹐城內紳富乃雇勇協守﹐新楚軍始不能克復新竹。外間謠言﹐新楚軍如入新竹﹐必盡行斬殺﹐居民反生惶恐﹐遂致雇勇協守也。

同日﹐臺灣府黎景嵩令生員林安瀾﹑賴澄江等奉黎府命至三角湧﹐諭義民由山後攻擊。

彰化北門外李來成素入山販賣﹐熟悉新竹山內路徑﹔同林﹑賴二生員﹑糧科書辦陳周﹐請黎府給發公牌﹐及由府新頒銀票萬餘﹐與三角湧義民黃曉潭﹑蘇力﹑蔡國梁﹑張龍安等從山後攻擊日軍﹐險履崎嶇﹐備嘗艱苦。

閏五月初七日﹝西曆六月二十八日﹞﹐日軍探至老科崎﹐爲義民小挫。

日軍旣得新竹﹐將騎兵直趕到老科崎。忽徐驤等埋伏擊之﹐直逼至新竹城外數里始回。

同日﹐臺灣府黎景嵩使籃翎副將楊載云統領新楚軍二營﹑傅徳陞一營﹑鄭以金一營進攻新竹。

日軍駐竹止二千餘人﹐派二守備兵把守香山大路﹐查察行人﹐擒拏山賊﹝以土人抗拒者爲山賊﹞。吳湯興率生員徐驤扼拒頭份﹐大小數十戰﹐不分勝負。黎府所招土勇已成﹐遂命副將楊載云﹝楚人﹞統領﹐並令棟軍傅徳陞﹑鄭以金再隸新楚軍。葫蘆墩土人陳瑞昌亦招募土勇一營﹐紳富林姓助其軍械﹐一齊並紮頭份﹐每日邀戰﹐以圖恢復新竹。

同日﹐福州人葛竹軒由海道往臺北﹐謁日人民政局長水野遵領護照﹔日人詢以進取中路方略。黎府聞知﹐旋下獄。

葛竹軒﹐福州人﹐曾爲棟軍賬房。自彰化梧棲港由海道到臺北﹐向郊戶算腦金。見伊澤修二學務部長﹐引見民政局長﹐請領護照。日方詢以臺中情形﹐葛謂富紳內渡﹐無復斗心﹔彰化餉匱﹐亦不足恃。此事嶽裔所言﹐按卽邱師爺﹐前與竹軒同爲林蔭堂幕友。後黎知府偵知﹐將葛竹軒下獄。後林家保出。

同日﹐臺灣兵備道兼提督學政陳文騄回籍﹐紳民恭送登舟﹐以其印交劉永福。

陳文騄﹐丙午年曾任臺灣府﹐中路防堵辦理得宜﹐一切圳務及有益地方事次第舉行。至甲午十月調署兵備道﹐臺中士民攀轅送至數里外﹐鑪香絡繹。其治臺南也﹐當海防危急之秋﹐晝夜籌兵籌餉﹐精力消耗殆盡。劉永福自接鎭印﹐卽將府庫並軍裝庫鹽餉盡行派人管理﹐大權悉歸掌握。陳與議論時政﹐語輒齟齬不合﹐遂遵上諭回籍。臺灣府唐贊衮前聞澎湖失守﹐寢不安席﹐亟請告假﹐逡巡而回﹐以朱和鈞代之。至是朱知府亦告退。全臺各官﹐如系實任者﹐如臺北之藩司顧兆棟﹐皆請回去。臺南安平縣謝壽泉亦告退﹐以旗人忠滿署理﹐並管臺南府印﹝太尊陳仲英公前年任臺灣府﹐功蒙以文字受知。公爲修志局提調﹐功任采訪委員﹐所作施九緞﹑戴案諸紀略﹐嘗蒙靑眼獎許。其甲戌同年蔡香鄰山長生辰﹐其壽文命功代擬﹐而敍仲英公之名拜撰。公爲翰林院學士﹐眼光如炬﹐壽文進呈﹐幸蒙首肯。及公任臺灣道﹐乙未春﹐功進郡請謁﹐見公軍書旁午﹐夜分不寢﹐會宴嘉義﹑鳳山二縣主﹔是夜功叩陪末席﹐公談論國事欷歔太息。功嘗賦詩一首﹐請教於公﹐以志知己之感云爾﹞。

同日﹐臺南紳民議請劉軍門永福爲民主﹐並設議院﹑糧臺。

初﹐臺立民主﹐以劉爲大將軍﹐所鑄銀印躊躇不奉送﹐故劉往來文牒﹐仍用前部敕幫辦之銜。及唐逃廈﹐臺南紳士以臺旣無主﹐生員李淸泉往鳳山請劉爲民主﹐擇日會各縣紳士拜謁﹐電邀臺中同襄盛舉。黎府聞之不悅。臺中以路途遠涉電辭。劉遂住安平﹐以其三子守打狗﹐令陳國馨帶義勇三營守海口﹐令吳光中帶義勇守下淡水。並請設立議院﹐以舉人許獻琛﹑貢生徐元焯﹑生員林馨山等爲議員。設籌防局﹐以兵部郎中許南英﹑分﹝﹖﹞部郎中陳鳴鏘爲局長﹐分五段籌防。東段舉人林際春﹐西段職生李淸泉﹐南段職生吳惇迎﹐北段職生曾兆琦﹐中段舉人林鴻藻﹐布置周密。時南路土匪蔓延﹐使許南英帶勇平之。但糧餉支絀﹐以陳鳴鏘爲糧臺﹐籌措軍需。閏五月十五日﹝西曆七月二十六日﹞﹐苗栗縣李烇與吳湯興互相攻訐。

前黎府準苗栗錢糧收作軍餉﹐吳湯興所部之勇每人月餉洋銀十二元﹐開銷頗巨﹐疊向縣中索取﹐不給其用﹐卽將糧串自行徵收。李烇厭之﹐備文詳府﹐以吳湯興徒博虛名﹐全無實際﹐所收餉多爲中飽﹐前各軍攻打勝仗﹐皆徐驤之力﹐而興冒爲己功﹐詳報上憲。另保舉苗人富戶黃南球甚洽眾望﹐可爲諸軍統領﹐請收興統領關防。吳湯興亦備文指李烇短處﹐請派員代換。黎府不能決﹐令苗紳和解。兩造俱稟臺南幫辦劉。回電云﹕『俟派吳彭年到地查明情節核辦』。

論曰﹕吳湯興與李烇攻訐﹐劉軍門派吳彭年到地查明﹐吳湯興乏餉以備器械﹑募壯士﹐致日軍一鼓而下其城﹐坐視巖邑淪陷。然李烇倉惶攜眷由梧棲港以逃﹐吳湯興收合餘燼﹐偕老父妻子至彰化﹐奉黎府之命﹐與徐驤諸同志偕行﹐死守八卦山。嗟乎﹗廉﹑藺交歡彊敵不敢壓境﹐張﹑許同心睢陽不能遽破﹔古人云﹐師克在和﹐諒哉﹗

閏五月二十日﹝西曆七月十一日﹞﹐臺灣府黎景嵩遣苗栗舉人謝維嶽向張帥之洞乞師。

臺中糧餉缺乏﹐臺南亦無接濟。苗栗舉人謝維嶽年少有膽气﹐黎遣往南洋大臣張香帥告急﹐乞師請餉械。香帥命道員易順鼎到臺南查軍情。

閏五月二十六日﹝西曆七月十七日﹞﹐臺南南澳鎭幫辦軍務劉永福兼掌臺灣總鎭印。

臺灣總鎭萬國本聞臺灣歸日本﹐四處土匪紛起﹐乘夜挈眷內渡﹐將印交劉永福。臺南紳民公請劉駐臺南府城﹐令其子常駐鳳山打狗督軍。閏五月二十七日﹝西曆七月十八日﹞﹐黑旗前敵正統領縣丞吳彭年﹑副統領副將李維義帶兵二營抵彰化。

黎府自攻新竹之後﹐互有勝負﹐不願請劉黑旗助餉。鹿紳力請黑旗帶兵恢復。黑旗自備糧餉兩个月﹐以後欲就臺中支給﹐紳富不敢答應。時籌防局紳遞公稟請劉帥派兵前來。爰遣吳彭年帶屯兵營﹑旱雷營﹑七星隊﹐以職生吳惇迎爲前敵各軍糧臺。是日到彰﹐合城之紳民迎接。年紀止三十九歲﹐膽略不凡﹐有儒將風。軍令嚴肅﹐在彰時凡逃勇皆殺之不殉情。面集四邑紳士﹐籌款募勇﹝按吳惇迎﹐字汝祥﹐臺南人。劉帥派吳彭年來彰﹐因汝祥彰化有租館﹐熟悉情形﹐同率兵抵彰﹐擔任糧臺。時紳富多逃亡﹐汝祥不避艱險﹐膽力過人。時功帶練勇力孤﹐得相援助﹐膽气益壯﹐地方秩序以安﹞。

六月初四日﹝西曆七月二十五日﹞﹐署臺灣府黎景嵩以副將李維義代楊載云領新楚軍﹐抵中港﹐進紮頭份。

初﹐黎到任後連遣兵攻新竹。傅徳陞紮十八尖山攻南門﹐炮力可及新竹城內。楊統領楚軍攻北門﹐鄭以金攻西門﹐以及徐驤等苗勇三面環攻。日本大軍未至﹐城內止千餘兵。黎府有顧盼自雄之意﹐嘗云新竹攻破﹐卽欲稱爲民主﹐有輕視劉之意。至是劉不自將來彰﹐以貳尹吳彭年爲統領﹐黎輕之。副統領李維義職居副將﹐官階甚髙﹐降爲之副﹐心懷不平。黎府擢爲新楚軍統領﹐將隨帶黑旗兵三百餘名往攻新竹。

論曰﹕自新楚軍疊報小勝﹐黎景嵩舉趾髙﹐夜郎自大﹐嘗謂劉軍門是戰將﹑非大將﹐不願求援臺南。又欲賴黑旗之威以克敵﹐故將吳彭年副帶李維義誘爲新楚軍統領﹐以接楊載云之任﹐冀旦夕復新竹﹐卽可稱臺民主焉。豈知臺中彰化一隅﹐止有地稅項三萬﹐兩月餘間餉金告匱﹔忽頭份與苗栗連敗﹐始願將新楚軍交吳彭年。伊時吳告急臺南﹐旬日間添兵數營﹐又運地雷槍炮﹐絡繹不絕﹐然已鞭長莫及矣。左氏稱莫敖狃於蒲蘇之役﹐舉趾髙心不固﹐殆黎府之謂歟﹖

六月十五日﹝西曆八月五日﹞﹐黑旗統領吳彭年統兵自彰化拔隊往苗栗﹐圖復新竹。

自李維義帶兵往攻新竹﹐未見大勝﹐黑旗之威少減。至是苗紳請吳親往。蓋吳兵力甚單﹐止帶屯兵營管帶徐學仁﹑黑旗親兵管帶袁錫淸﹑幫辦林鴻貴﹐總計止三百餘兵。十六日至苗栗駐紮。

六月十八日﹝西曆八月八日﹞﹐日本北白川宮親王率本隊攻新竹筆尖山﹐克之。

是時新楚軍數營在筆尖山附近﹐包圍新竹。時城中日兵少﹐僅敷守城之用。日親王於三日到新竹城詳察地形﹐於八日早指揮軍隊向筆尖山攻擊﹐槍炮聲震山谷。

午後十時﹐日軍一齊突入﹐新楚軍敗績。是夜日軍露營﹐以田間污水煮飯。

六月二十日﹝西曆八月九日﹞﹐新楚軍統領藍翎副將楊載云與日軍惡戰﹐死之﹔李維義逃回。

新楚軍紮在頭份等處。九日﹐日本北白川宮親王率大軍驟至﹐由香山及頭份山後四面環攻。徐驤等以及鄭﹑傅諸軍力戰。李維義帥營亦被馬兵踏破。日軍一路由鹽水港殺人。前新楚軍統領楊載云與日軍大戰。時日軍放開花大炮﹐子如雨下﹐銃煙散布﹐不見人面。諸軍及李維義皆脫逃﹐惟楊載云力戰﹐不避銃火。日軍前後夾攻。回見大營已破﹐尢復奮勇爲殿﹐身中數銃而斃。自楊載云帶新楚軍紮頭份山上﹐大小數十戰﹐日軍不能越香山一步。迨聞黎府易李維義爲帥﹐冀圖一戰而勝﹐可保其位﹐乃奮不顧身﹐直冒炮火﹐以死殉之﹐此地遂失。兼以日本近衛師團多調兵將﹐勢如摧枯拉朽﹐新楚軍新帥李維義一敗塗地。論者悲楊之遇﹐未嘗不服其勇也。嗚呼烈哉﹗今遺塚在頭份山上﹐土人虔奉香火不絕焉。

附頭份弔古詩

頭份嶺下車紛紛﹐頭份嶺上日欲曛。荒塚累累蓬蒿滿﹐停輿憑弔新楚軍。回思乙未六月間﹐臺島治兵如絲棼。伊時廉﹑藺不交歡﹝黎景嵩不服劉永福﹞﹐南北將帥門戶分。公本血性奇男子﹐丹心捧日才不羣。初寄專閫拜登壇﹐詎料金牌召孔殷。公憤奮臂衝前敵﹐身冒炮火甘自焚。鳴呼新楚軍﹗統將誰﹖藍翎遊擊楊載云。

六月二十二日﹝西曆八月十二日﹞﹐彰化聯甲局致書於嘉義﹑臺南保甲局紳﹐請籌餉接濟。

新楚軍一敗﹐潰勇回歸﹐逼索餉項。府庫已空﹐聯甲局致書於嘉義﹑臺南兩局﹐請接濟糧餉。其書略曰﹕『彰化之有苗栗﹐猶嘉義之有彰化也﹔非傳所謂「輔車相依」﹑「唇亡齒寒」耶﹖自臺北一破﹐本邑悉索敝賦以給軍需﹐維持殘局﹐此固臺人所共知也。但杯水難救車薪﹐一木難支大廈。今新楚軍一敗﹐潰勇索餉﹐急於星火。祈執事顧念大局﹐不分畛域﹐籌撥餉項相助﹐以蘇涸鮒。不然﹐苗栗一破﹐則臺中之藩籬盡撤﹐恐貴縣亦難髙枕而臥矣﹗盼望依依﹐不盡所言﹐惟執事實圖利之』。

六月二十三日﹝西曆八月十三日﹞﹐日本北白川宮親王分軍隊攻苗栗縣﹐破之。黑旗統領吳彭年﹝親督諸軍力戰﹞﹐管帶袁錫淸﹑幫帶林鴻貴死之。

西曆八月十日﹐日本北白川宮親王統近衛師團到新竹﹐向南方進發。吳彭年帶兵至苗栗縣整頓隊伍。以其兵力太單﹐令徐驤再募土勇﹔旗甲已發﹐尙未成軍。日軍初以小隊前探﹐每一隊數十人﹔每戰一排四﹑五人﹐錯落散布﹐有進無退。開花大炮﹐以馬馱之﹐一刻鐘放數十響﹐出口卽破裂開花﹐流星飛打﹐軍隊皆退卻。吳彭年初騎頳馬出陣﹐鞭之不行﹐再換白馬始行﹐親督諸軍力戰。黑旗管帶親兵袁錫淸﹑幫帶林鴻貴身先士卒﹐屢衝敵鋒﹐在苗栗東畔大山左右血戰。吳在後督軍﹐手刃逃兵數人。二弁先後被日軍槍斃﹐苗栗東畔大山遂被日軍得之。吳見已失左臂﹐二十四日夜帶殘兵由三叉河至大甲﹐時已申刻矣。是日日軍小隊由海道而進﹐至大安港﹐施放開花炮﹐臺人皆目所未睹﹐各相驚駭。黑旗管帶談發祥督兵對仗﹐旋亦奔潰。是日苗栗縣李烇奔逃梧棲﹐帶印內渡福州。吳湯興﹑徐驤等皆奔入彰化城。﹝按當日吳季翁原騎白馬﹐以其爲軍中所忌﹐囑功向林孝廉允卿借頳馬用之。功差馬夫牽至苗栗營中﹐季翁連騎數次﹐頳馬任鞭不行﹐令馬夫牽回霧峯。厥後白馬同吳公死於陣中﹐而頳馬亦於是年十月自斃。可知頳馬未受吳公豢養之恩﹐其主人亦未受價金﹐故不願同殉難﹐而白馬則願同生死也。憶﹗獸類如此﹐人亦當思其故矣﹞。

附五言古詩

峻嶺夕陽掛﹐荒煙糺戰地。回憶乙未秋﹐日軍奮擊刺。袁﹑林二兵弁﹐抵抗罔回避。槍炮中滿身﹐鮮血灑鞍轡。前衛奪東山﹐先樹蝥弧幟。乘輿忽過此﹐觸目心膽碎。忠勇大和魂﹐華表特標誌。黑旗諸將士﹐遺骸埋何處﹖安得有心人﹐搜尋泐石記﹗

六月二十八日﹝西曆八月十七日﹞﹐吳彭年兼統新楚軍﹐電請臺南救援。

新楚軍敗績﹐餘勇零星回彰。黎府庫中告罄﹐積欠楚軍餉銀二萬餘元。紳富軍需不樂取出﹐各堡所收錢糧只有一二成﹐惟抄封有二萬兩。黎無可如何﹐卽收餘燼﹐付吳統之。因請臺南劉帥﹐以前所帶兩月之餉均已用完﹐並云鹿紳自苗栗破後﹐所約餉銀亦無著﹔劉帥甚怒。

七月初二日﹝西曆八月二十二日﹞﹐日軍北白川宮親王由後壠發﹐﹝西曆﹞二十四日駐大甲。

日軍是行﹐人馬萬餘﹐糧秣人夫﹐運送困乏。由海運者遇大雨﹐糧船沈沒﹐或途中寄泊。大甲河川漲溢﹐幾乎絕糧。以田中污水煮飯﹐軍士百病生。分軍一支隊﹐由葫蘆墩取臺中臺灣縣。

七月初五日﹝西曆八月二十五日﹞﹐日本北白川宮親王分軍至臺中﹐直入臺灣縣安民。

初六﹝﹖﹞日﹐日軍小隊紮牛罵頭﹐土人迎之。初四日﹐至大肚媽祖宮。吳彭年親到茄苳腳安置營壘﹐盡將溪筏斫壞﹐日軍恆在對岸放炮。黑旗軍沿溪巡緝﹐截竹筏數十隻﹐並獲戰馬一匹。有人暗渡溪北者﹐吳獲二人殺之。日軍不得飛渡。初五日﹐日軍大隊由大甲繞葫蘆墩﹐土人迎入。拺東林大春招集國姓會數百人﹐戰於頭家厝等處﹐村落焚數處﹔各據竹圍打仗。吳彭年聞報﹐令新楚軍鄭以金著防軍營往援﹐軍民死者數十人﹐日軍亦戰死十餘人。至晚敗回彰化。是役也﹐日軍一至﹐業戶頭人皆望風迎接﹐人心戰栗﹐各掛日本善良民白布條於胸間﹐家家戶戶插日旗﹐日軍皆不加害﹔惟遇有帶軍裝者殺之。日軍直入城安民﹐無人阻之。知縣史濟道奔逃。

論曰﹕人貴有濟變之才﹐而後猝遇艱鉅﹐進退有度。前臺中縣葉意深胸無經濟﹐身握縣篆﹐不能利用紳富雇勇﹐保守地方秩序。犁頭店廖有富餘黨﹑北投土匪蜂起﹐二處欲槍官租。功時在局中﹐聞風令在地局首安頓﹐卽請黎府各派勇百名鎭壓之﹐卒令鴟喙不張﹔不然﹐先搶官租﹐後搶民租﹐弱肉彊食﹐其地方不堪設想焉。葉懸不能保民﹐甚至逃在呂汝玉家﹔厥後欲渡福州﹐又請彰化縣丁公派局勇護送到鹿港。同一知縣也﹐其賢不肖判若宵壤矣﹗故日軍得一鼓而平也。

七月初六日﹝西曆八月二十六日﹞﹐日本北白川宮親王在大肚媽祖宮﹐至崁仔腳分配軍隊﹐準備擊彰化城。

是日﹐親王由大甲發。正午﹐抵大肚媽祖宮﹐前衛山根少將先在。親王出馬﹐至崁仔腳附近﹐視察八卦山陣地。忽八卦山巨炮橊彈飛落左側﹐彈丸蹴立﹐沙土濆起﹐幕僚喫驚勸避﹐親王徐步﹐仍行視察。探知上流可以徒涉﹐因在崁仔腳將本師團及山根﹑川村兩旅團軍隊分配﹐夜間在大肚溪暗渡。

七月初七日﹝西曆八月二十七日﹞﹐日本北白川宮親王率軍隊分路前進彰化﹔右翼川村少將指揮之﹐左翼山根少將指揮之。

是日﹐日本近衛師團並各隊齊到。右翼統將川村少將帶第二聯隊二大隊﹑第一聯隊第一半中隊﹑山炮兵半中隊﹑機械炮十門﹐由右大肚溪河岸國姓井﹑茄苳腳運機械炮施擊指揮﹔左翼統將山根少將帶第四聯隊一大隊及山炮兵一中隊﹑第一聯隊二大隊﹑第三聯隊一大隊及炮兵一中隊﹐由左渡船頭溪徒涉﹐向大竹圍﹑■﹝石巤﹞山坑一路前進。內藤支隊由八卦山後指揮襲擊。是日各掩旗襲紮近城各莊﹐於﹝西曆﹞二十八夜雞鳴攻擊彰化城。是日﹐黑旗兵亦數營到城。

七月初九日﹝西曆八月二十九日﹞﹐日軍北白川宮親王率兵攻彰化城﹐破之。知府黎景嵩﹑知縣羅樹勳奔逃﹐黑旗統領吳彭年力戰死之﹐營弁李士炳﹑沈福山在八卦山戰死。

初六日﹐聞臺灣縣破﹐各議棄城。兼以吳湯興許募敢死軍三千名不至﹐籌防局餉款不能給﹐因電報臺南。回云﹕『吳湯興誤兵﹑鹿紳誤餉﹐無難以軍法從事』。並令吳死守。徐驤等亦云﹕『不戰而退﹐何顏見劉幫辦乎』﹖吳然之﹐遂晝夜巡緝﹐以待援軍。初八日﹐果有旱雷營及七星全隊共四營繼至﹔有旱雷大炮由鹿港上岸﹐派韓煥英解之。雲林縣羅汝澤所募簡義﹑簡大肚﹑張佑亦於初八日至﹐軍械多未齊備。初八晚﹐吳使王得標帶七星營守中寮﹐劉得勝帶先鋒營守中莊仔﹐孔憲盈一營守茄苳腳﹐李士炳一營並沈福山帶親兵營守八卦山。初九日﹐日軍川村少將率右翼軍隊由大肚越溪而進﹐與黑旗七星隊大戰於中寮﹑茄苳腳。北白川宮親王率本軍隊由大竹圍中莊仔﹐向市仔尾中路而來。副將陳尙志率勇同羅樹勳父子陣頭督戰﹐大敗。山根少將率左翼軍隊﹑內藤支隊由■﹝石巤﹞沙坑﹑柴梳金暗襲八卦山後﹐一軍由坑仔內﹑八卦山南畔番仔井包抄。黑旗及徐驤﹑吳湯興等大戰於八卦山﹐自卯至已初﹐兩時之久﹐日軍三面蜂擁而來﹐不避銃炮﹐將八卦山三面圍住﹐遂破。親王騎馬登八卦山寨﹐黑旗兵在中寮﹑茄苳腳等莊﹐猶據蔗園死戰。吳彭年在市仔尾橋頭督戰﹐見山上已豎日旗﹐勒馬由南壇督兵欲再上山﹐兵士欲翼之而奔﹐吳堅執不肯。山上銃子如雨下﹐身中槍傷墜馬而死。李士炳﹑沈福山皆戰死於東門外﹐彰化人悲之。

已刻﹐日軍迫城下﹐城門皆閉不得入。適有轎倚城邊﹐一軍由東門緣轎篙作梯上城﹐一軍由北門入城﹐一軍由番社入南門截我兵去路﹐城中居民紛竄。黎景嵩逃西門﹐羅樹勳與子羅汝澤由南門而逃。前帶防營官弁花翎副將陳尙志死於市仔尾﹐其哨官千總嚴雲龍死於紅毛井﹔吳湯興戰死東門外。日軍入城安民﹐若遇帶軍裝者及彊壯似戰敗而回者以及途中相觸﹐多殺之。若閉門者無事。午後﹐封刀止殺。城門三面皆有日軍﹐惟畱西門一路爲我軍逃生之路。騎兵二中隊已刻追至員林街而止。吳湯興之妻投水而死。其勇與徐驤同奔臺南。王得標奔至北斗﹐接臺南餉銀四千兩﹐助簡義募勇。是役也﹐軍民死者四﹑五百人。日軍遂召葛竹軒辦糧臺四城總理﹐並楊吉臣設保良局招安善人﹐各堡紳董設局保民。辜顯榮單騎由和美綫至鹿港﹐街人因以不大恐。自是日親王滯在彰化街臺灣府署內一个月。彰城設野戰病院﹐初止患者二百餘人﹐後數日疫癥流行﹐忽千餘人。患者多在市內鋪戶﹐病人呻吟。至九月中旬﹐病勢益烈﹐師團中健者約五分之一。山根少將﹑中岡大佐﹑緒方參謀及其他將校﹐多入鬼籍。

論曰﹕初﹐吳公到彰帶黑旗軍士七百人﹐李維義又分其半﹐其兵力已單。至苗栗募勇未成軍﹐猝遇勁敵。旋林鴻貴﹑袁錫淸戰歿﹐左臂已失。此豈戰之罪哉﹗公至牛罵頭﹐思扼溪而守﹐見識甚髙﹔無如割讓之詔已下﹐紳富內渡﹐人心瓦解﹐無柰回守彰城。劉帥又電令死守﹐公故不顧成敗利鈍﹐效死弗去﹐直欲以身報國﹐不敢畏縮不前﹐率至身中數槍﹐與馬同陣亡。古之忠臣烈士﹐何以如此哉﹗宜乎其英靈不泯也。初﹐公戰歿﹐紳民皆不知﹐適吳汝祥微服出城見之﹐令其雇人吳阿來將公屍同三壯士合埋。詎非公靈爽之式憑耶﹗繼現身於廈門﹐終而衣冠臨其家﹐示夢其母云﹕上帝嘉其忠﹐令掌某方禋祀。太史公曰﹕死或輕於鴻毛﹐或重於泰山。如公者﹐可謂死得其所哉﹗

附哀季子歌﹝卽詠吳季籛﹞

延陵季子眞奇英﹐雍雍儒將願請纓。統率黑旗鎭中路﹐桓桓虎旅號七星。糧秣輜重斷接濟﹐軍校枵腹呼癸庚。矧兼同寅不協恭﹐滿腔忠悃謀罔成。將軍天上忽飛來﹐晉原艸木皆戈兵。蕭蕭兮馬鳴﹐悠悠兮旆旌。郟辰之間師敗北﹐蝥弧旗樹八卦城。巨炮雷轟力劈山﹐橊彈雨下響匉訇。身中數槍靡完體﹐據鞍轉戰莫敢攖。血濺衣襟溘然逝﹐凜凜面色猶如生。君不見壯士五百人﹐就義從田橫。人居世上誰無死﹐泰山鴻毛權重輕。慷慨激烈殉知已﹐至今婦孺咸知名。

論曰﹕嘗憶澎湖初破後﹐地方騷亂﹐有幕友欲往臺北﹐出城被無賴者洗搶﹔是時知縣丁燮將無賴殺之。孫府命功請林允卿自備資脯雇勇一營﹐紮大聖王廟以鎭壓之。營官候補知縣林燕卿﹑藍翎遊擊林友卿﹐月餘忽將此勇撤回。問其故﹐蓋其勇欲謀搶劫財物﹐林允卿聞知﹐恐擔責成﹐卽自撤回也。時地方變耗岌岌﹐紳商請功向孫府請雇勇一營﹐餉金官負其半﹐余令地方紳商捐出。功思城內府庫已空﹐恐難收集勇費﹐商人亦少厚貲﹐請每月每名勇費四元皆向官領出﹐哨官以總理充之﹐與管帶者皆不給餉金。功知總理平日皆無資產﹐因定二名文護兵﹐令總理兼之﹐每月八元﹐藉資家用。但與官約定﹐此團勇能守地方﹐不能出戰。是時衙門差役請求撥勇補助﹐於是無賴者一槪收入彀中﹐城市人家幾於夜不閉戶矣。保甲局每月收鋪戶五﹑六十元﹐以作局費兼辦勇務﹐是以人無後言。適臺北委功辦理臺中團練﹐功請各地方紳士整頓局務﹐土匪乃斂迹。時凡官眷行李﹐局中派團勇保護﹐北至苗栗﹑南至斗六﹐無敢搶劫者。且北投拺東林大春﹑廖有富派下皆安輯不敢騷動﹐故能早稻收成。不然﹐地方秩序難保﹐又詎能髙枕而臥耶﹖

七月初十日﹝西曆八月三十日﹞﹐日軍至北斗街﹐紳民迎之。黑旗大兵數營退駐雲林縣。

同月初九日﹐彰化已破﹐黑旗兵軍械餉銀陸續運至北斗﹐與敗軍相遇﹐乘夜越溪退入雲林縣等處。

七月十二日﹝西曆九月一日﹞﹐日軍至斗六﹐雲林縣紳民迎之。

七月十三日﹝西曆九月二日﹞﹐日軍至他裏霧﹑大莆林﹐土人迎之﹔旋被眾圍殺﹐退駐北斗。

日軍初至大莆林﹐土人迎入。旋軍隊誤殺婦女﹐民間率眾鳴鑼﹐將街外大橋抽起﹐日軍陷於水中﹐死者十餘人。土人簡宜﹑簡硯﹑黃醜率眾截途﹐銃死多人。大戰半日之久﹐各莊亦聚眾環攻﹐日軍退紮北斗街。是日﹐黃丑﹑簡宜各取首級數个﹐黃醜獻解嘉義邑主孫育萬﹐電請劉黑旗賞銀一千二百元﹐酒豬軍械賞賜諸土人。

並令簡宜統三營﹐黃醜統二營﹐生員陳一昌﹑鄭鴻春﹑土人陳貺﹑簡硯﹑簡陸﹑簡大肚各帶一營﹐分紮斗六﹑樹仔腳﹑溪洲﹐黃醜同廖三聘紮西螺﹐黑旗統領王得標帶二營紮樹仔腳﹐苗栗生員徐驤帶二營紮斗六﹑溪底等要隘。自是斗六各莊﹐凡日軍所到之處﹐土人皆誘殺之。

七月十四日﹝西曆九月三日﹞﹐日本北白川宮親王巡視鹿港﹐旋回駐彰化﹔以川村旅團駐軍鹿港﹐以山根旅團駐軍彰化﹐分兵各處駐守。

日軍以步兵二中隊﹑炮兵一小隊駐永靖街﹐以步兵一中隊駐二八水街﹐以步兵三中隊﹑炮二門駐北斗﹔各兵站驛地﹐駐守備兵二十名﹔其他部隊各旅團相合在彰化。時日兵多染腳气﹑虎列拉﹑赤痢諸疫。其困難非常。並令工兵修築道路﹐自九月初旬至九月終﹐諸軍滯在北斗﹐溪水加漲﹐運送糧食以及彈藥﹐種種爲難。連日出兵﹐疊遇雲林土民截殺。同時運送糧食十五船﹐由大甲河往鹿港﹐被洪水淹沒。

七月十五日﹝西曆九月四日﹞﹐日軍再統大隊攻樹仔腳﹐不克﹐退駐北斗。

日軍十三日退紮北斗﹐星夜賫文到彰化報知﹐爰整大軍數營攻樹仔腳等處。連戰數日﹐互有殺傷。溪中一帶沙漠﹐數里無人居處﹐中多蔗園﹑林投﹑蘆葦可爲埋伏之所﹐沙埔暗埋竹釘桶﹐上鋪竹木﹐馬軍多陷於泥淖﹐人馬死者甚多。兼以風雨疊作﹐黑水浩渺﹐一望無垠﹐奔湍騰激﹐泥濘沒脛﹐駕車者有覆轍之虞﹐掌筏者多望洋而嘆。溪壑之間﹐無異河海﹐𨿽有投鞭斷流之眾﹐難以一齊飛渡。而土人熟諳水性﹐形勢險巇﹐了如指掌。日軍在此連戰數十陣﹐多有損傷。日間越溪而戰﹐夜間卽退駐北斗﹔軍書旁午﹐甚爲棘手。七月二十五日﹝西曆九月十四日﹞﹐日軍雲集﹐沿紮東螺溪岸﹐連營武東山麓防堵﹐並由海道以分黑旗兵力。

是時﹐北斗連戰十餘日﹐不能越渡。雲林沿沙連溪洲一帶﹐亦連營互攻。南投張圭等亦暗行聚眾﹐欲由山後包抄。日軍防於水者復防於山。兼以北斗近海丰侖﹐陳戇番亦有內應之意。日軍於燕霧堡﹑武東堡交界沿山之處﹐自湖水坑﹑中山等處連營以截南北投之路﹐由沙仔侖﹑二八水連營以防沙連暗襲之途﹐由員林街﹑永靖街﹑社頭連營以防內變﹐布置周密﹐巡哨嚴謹。於北斗紮大軍﹐以攻樹仔腳等處。

八月初二日﹝西曆九月二十一日﹞﹐狂風大雨交至﹐日軍停戰。

初二日﹐狂風陡起﹐吼聲如虎﹐萬籟怒號﹐沙飛石走﹐排山撼嶽﹔凡深林古樹以及龍塍鱗隰之間﹐遊牧動植之物﹐無不爲風伯所大創。加以兩師繼至﹐不啻銀河倒瀉﹐山流暴注﹐急湍奔騰﹐有傾盆倒峽之勢﹐幾使平土變爲澤國。日軍停戰數日﹐以俟天气稍晴﹐再興大師。是時黑旗兵紮雲林﹐每夜暗渡﹐謀襲北斗﹐夜間銃聲疊響﹐海丰侖頭人陳戇番密約相應。然日軍器械精良﹐民皆畏怯﹐各莊自相彈壓﹐不敢輕動。

八月初五日﹝西曆十月三日﹞﹐日本北白川宮親王同參謀明石元二郎自統本隊指揮﹑右翼支隊則阪井少將指揮﹑左翼支隊則內藤大佐指揮﹑前衛川村少將引率指揮﹐由莿桐巷小路掩襲南下。

時近衛師團各中隊惡病死傷﹐兵員約減少三分之一﹐其餘各隊統率﹐由南方進發。當時濁水溪流浩大﹐軍士糧食難以攜帶。渡溪每筏載兵員二十名﹑馬四匹。北斗以下又有虎尾諸溪﹐行軍極困難。夫役每日票一元。兵士病者皆擡至彰化病院﹐戰死者用火葬﹐埋在太髙營後山。斗六大路﹐我兵或埋地雷﹐溪底或開地窖﹐以陷馬足。兼以蔗園﹑林投埔﹐臺民沿途埋伏襲擊。時武東堡內灣莊土人陳鳴鳳兄弟﹐引日軍由西螺進兵﹐黃醜及廖三聘二營拒之﹐旋敗走﹐街市被日軍焚之﹐由莿桐巷小路進兵。

論曰﹕是時我兵羣集斗六雲林縣。但斗六之形勝﹐東西雄負髙山﹐北則東螺溪繞之﹐西南則虎尾溪環之。我軍星羅棋布二溪岸﹐日軍斥候前衛詎能飛渡耶﹗矧障害物甚多。相持一月之久﹐日親王探悉西螺﹐莿桐巷一帶止二營土兵﹐爰令鄕導引率前進﹐已抄過斗六前面。自此險要旣失﹐𨿽劉黑旗派兵迎敵﹐一旦驅市人而與勁敵戰﹐鮮有不棄甲曳兵而走。嗚呼﹗行軍者貴能相度地勢﹐正陣不勝以偏師勝之﹐此兵法所云運用之妙在於一心也。

八月十七日﹝西曆十月五日﹞﹐日軍與黑旗戰於樹仔腳﹐克之。

八月十八日﹝西曆十月六日﹞﹐雲林統將王得標﹑義民簡義﹑生員徐驤等與日軍戰於他裏霧﹑雙溪口﹐敗績。

是日﹐日本北白川宮親王本隊展開步兵四中隊﹐列陣以戰﹐前衛步兵二大隊激列向右方戰鬥﹐斥候騎兵直前衝擊﹐徐驤﹑黃醜﹑簡義等退入村落。適日軍前衛炮兵又到﹐由後包擊﹐占取側面陣地。我兵合義民並力攻打﹐日軍勢甚危險。時日軍撤兵援護步兵二中隊先行衝鋒﹐其後步兵一大隊增進﹐合計日軍十四中隊在戰鬥綫內﹐我兵漸次退卻。日親王再引中隊乘勝直搗﹐遂占領他裏霧等陣地。是役也﹐日軍兵死十四名﹑將校一名﹑馬三頭﹐我兵及義民亦死傷數十人。

八月十九日﹝西曆十月七日﹞﹐日軍攻雲林縣﹐破之。黑旗諸軍退入唵古坑。

是日徐驤紮在斗六溪底﹐王統領得標諸營率簡義分紮斗六街外村落﹐以細碎鐵裝炮攻擊。日軍步兵三大隊前哨亦漸進。日軍將校以下死傷十七名﹐力攻三點鐘之久﹐巨炮如雷﹐馬軍行如旋風﹐諸軍皆退卻。至十點鐘﹐日軍破斗六街﹐遂入雲林縣署﹐出示安民。黑旗諸軍死者百餘人。我兵戰鬥尙酣﹐各執械巷戰﹐日軍非常雜沓。雲林縣主李品三身親戰陣﹐不肯奔逃﹐左右掖之而行。午後﹐日軍掃通道路。

徐驤﹑簡義等軍逃入唵古坑﹐仍以碎鐵裝炮射擊﹔日軍地位危險﹐步兵中隊遂爲放逐。

八月二十日﹝西曆十月八日﹞﹐日軍進紮大莆林﹐黑旗統將楊泗鴻力戰死之﹐前安平知縣忠滿兵亦敗退。

日軍由小路掩襲至大莆林﹐道路險惡﹐兼以泥土粘路﹐軍士困難。我統將楊泗鴻統兵紮在觀音亭﹐忠滿亦列營互相犄角。午前五時﹐日軍掩至﹐土人林姜母二營等由田溝兩側射擊﹐截殺七﹑八人。兩軍對壘﹐至午後五時﹐日軍極其困難。戰至夜間九時﹐日軍疲勞。我統將楊泗鴻等燃炬照路力戰﹐奪回日軍陣地。楊泗鴻忽中銃陣亡。日軍就野營露宿。忠滿引退。劉黑旗以蕭三發統楊軍。

八月二十一日﹝西曆十月九日﹞﹐日軍連進打貓莊﹐我統兵官忠滿等敗走。

是日辰刻﹐日軍乘楊泗鴻陣斃﹐而忠滿竭力守打貓莊﹐日軍前衛抗抵力戰﹔我兵退卻﹐走入嘉義城。

八月二十二日﹝西曆十月十日﹞﹐日本北白川宮親王統各隊攻破嘉義城﹐世襲云騎尉參府莊��死之。

是日﹐日軍臨嘉義。兵士不出﹐參府莊卽吹角呼隊。連吹三次﹐只有近侍兵丁數人。卽開城直出﹐與日軍接戰﹐一鼓而斃。邑主孫育萬與管帶官歐陽陞率兵上城守禦。午前五時﹐日軍二旅團著手攻擊﹐右翼由西方南方向街市圍繞﹐左翼由東方掩襲。北白川宮親王統本隊﹐令前衛左右翼皆展開﹐炮兵放開花炮射擊﹐繼而右翼射炮隊亦至。我兵亦在城上力射。日軍左翼力戰救應﹐本隊左翼又向東方炮臺射炮﹐右翼展開。我兵激烈奮射﹐銃如雨下。日軍本隊遣步兵一中隊並步兵一大隊集合攻擊﹐左翼及炮兵射擊﹐折崩東門城樓。我兵在城抵抗不支﹐哭聲震地。日軍本隊步兵二中隊及大隊隨川村少將登城上樹旗。忽西方炮臺向日軍射擊﹐日兵負傷甚多﹐第二旅團副官帽被銃丸貫透﹐嘉義遂破。我兵接戰死者三﹑四百人﹐民婦投井死者數十人。蓋嘉義城內民人鱗集﹐城門旣閉﹐無處可逃﹐所以死者較多耳。時柳了林莊黃扁帶土勇將庫銀擁搶而去﹐知縣孫育萬收餘軍奔回臺南。日軍設立病院﹐以療負傷者。

同日﹐日軍混成旅團長伏見宮親王從海岸上陸﹐攻鹽水港﹔我民兵拒戰﹐旋被攻破。

先是初八日﹐日軍混成旅團由海岸上陸攻鹽水港。是日﹐嘉義旣破﹐北白川宮親王抱病﹐阪井少將﹑川村少將二司令官亦病﹐同親王乘轎指揮軍隊﹐分步兵一大隊與海軍連絡攻擊。時鹽水港我兵數營拒戰。日軍分三路前進﹐右翼及左翼始由西向東攻擊。我兵銃炮齊下抗擊。日軍支隊忽退卻﹐本隊將左右翼展開﹐放炮兵居中﹐左翼用七寸半山炮同右翼山炮向街中射擊。我兵亦用大炮堵禦抗擊。日炮兵暫行停止﹐更用開花炮向市內射入﹐彈丸裂破﹐火光四射﹐兼用橊散彈。我兵驚退。日軍本隊及右翼步兵中隊前進攻擊﹐左翼亦同一運動擁攻。午後一時﹐日軍奮勇樹旗﹐飄揚於市門上﹐鹽水港破。日軍在港設立病院﹐治療負傷者。

八月二十三日﹝西曆十月十一日﹞﹐嘉義縣蕭蘢學甲莊生員林碧玉率莊丁禦之﹐日軍死傷亦多。玉力戰不退﹐身中數槍﹐死之。

林碧玉﹐嘉義人﹐合族尙武﹐素嫻拳槍劍術。是日﹐日軍攻擊該莊﹐玉率團勇數百名﹐手持雙劍﹐夾棉被漬水以當炮子。年五十餘﹐气力健壯﹐禦之﹐力竭。中銃陣斃。其子亦殉焉。

八月二十六日﹝西曆十月十五日﹞﹐臺南府劉永福逃泉州廈門。

初﹐嘉義破後﹐劉令鄭超英守安平﹑柯月坡守炮臺﹐並分兵紮罾門溪上。大戰數日﹐相持不下﹐而糧餉旣乏﹐內地全無接濟。劉設銀票權用﹐安平五行及洋行米打莊序端﹝﹖﹞答應。柰兵勇約七﹑八千﹐日需薪米﹐非全以票可用。市間疊因票鬧事。巨富之商固屬無妨﹐以商生活者難以支持﹐商民受虧甚多。又用貳尹鄭文海代忠滿署安平縣﹐疊索紳富軍需﹐甚至舉人張紹芬﹑生員蔡佩蘭皆因軍需押縣﹐辦理糧臺陳鳴鏘亦被押﹐自繳萬兩始解脫。自此富商多逃廈門﹐人心驚惶﹐風聲鶴唳﹐艸木皆兵。日本吉野艦又泊安平港外﹐內外交困。至二十六日﹐劉托英將講和。或謂日軍賠劉餉項四十萬﹐或謂日軍不許。劉見事勢已孤﹐假籍出安平點兵﹐爰雇徳艦載逃廈門﹔日船追至廈門港口﹐搜尋不獲﹐始免﹝按初劉永福到安平祭旗﹐燭火因風髙頻滅﹐劉以手拉之﹐燭火遂不息。取蟋蟀一隻﹑塗猴一隻﹑螳螂一隻置盤中﹐以蟋蟀作臺民﹐以螳螂作日本﹐以塗猴自比﹔揚言於眾曰﹕『以此三物卜勝負﹐置於盤中封之﹔明日開視﹐若死者則負﹐活者則勝』。翌日開之﹐果塗猴勝﹔借此射覆之術﹐以堅眾心﹐是亦卽術以籠絡兆姓也。平日養洋犬四﹑五隻﹐出門則隨之﹔飲食先飼犬。凡請劉者必備牛肉一碗以飼之。乙未二月間﹐徳功適謁陳觀察﹐忽劉會見﹐徳功在道憲官房窺之﹐見劉一出轎﹐四犬由轎內跳出﹐劉與陳行禮﹐犬亦舞躍﹐儼效人行禮﹞。先是﹐臺灣鎭萬國本之弟守打狗炮臺﹐失火﹐萬鎭以銀萬兩築賠﹐劉堅欲殺之。其布置打狗也﹐令軍士帶漧糧以備戰。各處虛張旗幟﹐夜間止三﹑四人巡更﹐連營數十﹐析聲相聞。海外見之﹐誤以爲眞。港邊要隘﹐多埋地雷﹐對岸造竹橋﹐設旱雷以伏之。各國洋行皆被遂到安平。自已出沒無常﹐或忽在此點兵﹐或忽在彼巡察﹐面貌相似﹐人莫辧其何者爲眞劉﹑何者爲假劉。作事令人不可測﹐多類此。凡出兵﹐令人民炊糯米甜粿餉兵士。

九月初三日﹝西曆十月十八日﹞辰刻﹐臺南府商民同徳記洋商請日軍由南門入城安民。

初﹐劉永福藉言出安平港點兵﹐民在夢中﹐皆不知覺。至兩三日﹐不見劉回城。兼以兵勇官弁紛紛逃去﹐似無戰心。日本海軍司令之吉野艦及浪速﹑太和兩艦﹑秋津島艦忽入泊安平港內﹐民始知劉遁去。紳民挈眷搭船﹐港口行李堆積如山﹐爹利士等號火輸俱各滿截。是時人心旣亂﹐或夫妻異船﹐或新婚一夕卽別﹐或父往而子不及隨﹐或箱篋遺失﹐或身無長物而行。每人船稅五﹑六金﹐哀哭之聲﹐人不忍聞。岸上之兵勇肆劫財物﹐自相爭殺﹐鋪戶均各閉門。安平五行及民人商議﹐爰請英徳商牧師到二棧行請日軍大隊入城彈壓﹐日軍遂於九月初三日拔隊入安平城安民。

九月初四日﹝西曆十月十九日﹞午刻﹐日本水軍由安平南路入安平港。

先是劉在打狗布置周密﹐羣以爲一夫當關﹐萬夫莫敵。至二十六夜﹐日船大攻打狗﹐劉永福三子迎敵。二十七日﹐炮臺被日軍大炮打崩﹐劉三少爺遂逃入安平。日水軍第二隊吉井氏少佐登打狗岸﹐誤踏地雷﹐負傷而斃﹐並斃日軍十四名。劉弁鄭靑在鳳山之交二棧行﹐數十人遇日軍與戰。旋聞劉帥已遁﹐斷橋退入山。日軍大隊於初四日入安平港。

九月初八日﹝西曆十月二十三日﹞﹐日軍近衛師團北白川宮親王由北路入安平。

先是劉黑旗遣兵弁紮蕭榔﹑麻豆以及罾門溪﹑學甲等處。溪中各隘多埋地雷﹐並開地窖以陷馬足﹔相持不下者十日﹐兩軍各有損傷。初三日﹐日本海軍向安平攻擊﹐混成旅團由南方上陸援護﹐我兵抵抗不支潰散。日海軍先入安平﹐北路北白川宮親王引率阪井少將居中央指揮﹐右翼伏見宮親王引率指揮﹐左翼川村少將引率指揮。西曆十月二十三日﹐日本四旅團集合﹐向臺南府街市圍繞。我兵抵抗敗潰﹐遺蜂巢炮十門﹑臼炮五門﹑銃約一萬挺﹐其他彈藥各種兵器無數。洋商發銀收買洋銃千枝﹐收載黑旗兵千名歸廈門。是役也﹐總計日軍近衛師團及前衛自上陸以來﹐計軍夫一萬五千名﹐死亡一千五百名﹐疾病五﹑六百名。九月初九日﹝西曆十月二十七日﹞﹐日本總督樺山資紀乘輪到臺南府。

初九日﹐總督樺山由火船到臺南府﹐並攜帶各隨員以資辦公之用。至十七日﹐爲日本天皇誕辰﹐卽所謂天長節也﹔因於廣東會館盛設茶會﹐並演日本戲劇以慶祝。是日﹐紳商到者一千餘人。

九月二十七日﹝西曆十一月十一日﹞﹐日本近衛師團長大勳位北白川宮親王薨﹐以吉野艦護送棺柩返東京。

附﹕臺灣隨筆

附錄吳統領彭年傳

附錄臺灣隨筆﹝見乙未十月閩報﹞

西曆十月十四日﹐西報云﹕現劉軍門托英領事爲魯仲連﹐已許日人議和之事四款云﹕一﹑軍門駐臺南﹐軍糧已乏﹐日人須出四个月軍糧給劉軍﹔二﹑軍門之兵欲赴廣者﹐日人須備舟載往﹔三臺南民庶﹐日人當一視同仁﹐不可因不服之故﹐肆厥刑罰﹔四﹑日人須照舊載之約﹐或遷或居﹐至兩年之久﹐聽民自便。各條件請於日人﹐日人回答軍門云﹕議和之事﹐或允與否﹐彼難定之﹔惟爾願降與否﹐限禮拜六下午時回信。時嘉義縣已被日人占據數日矣﹐劉軍之勢益孤﹐故有願和之舉。迨至禮拜四夜﹐約有三﹑四艘日戰艦由澎湖駛至臺南﹐其泊舟處約距安平一百零五里﹐卽打狗港也。日艦至時﹐打狗炮臺卽爲所占。嗣日軍更由該處向南進發﹐至禮拜六日午後﹐有日舟四艘駛泊安平之南。臺南府貳尹鄭文海往見日艦水師提督﹐僅在英小舟﹐另遣三人往謁日舟﹐而日人亦敬迓之﹐惟不與商和議。後又展至禮拜日十點止。至禮拜六午後三點﹐安平炮臺白旗已掛﹐意非投降﹐乃欲日人來其地以商和議也。是夜不見動靜﹐至次晨禮拜日﹐始遣一官云﹐彼具有全權議和﹐惟其所約和限之期已過﹐因彼是夜十點始往﹐而日舟已駛他處矣。現盡人皆知軍門大勢已孤﹐難以持守﹐倘能保全性命﹐彼亦肯降。惟日人所答﹐尙在搖移。劉軍門寧甘戰斃﹐必不甘爲所愚。且軍門不敢親造日舟﹐恐爲所拘。以臺南四處皆有日兵開仗﹐難免益自張皇。更兼臺南紳民亦不肯軍門偶離此地﹐因劉帥一離﹐兵民必起爭鬥。數月來臺南之民爲軍民約束﹐頗見安堵﹔𨿽有日兵至臺南開仗﹐其民情之安靜﹐亦與臺地未割以前無殊﹐皆軍門之善於約束也。

又申報云﹕廈門訪事人來信云﹕九月初三﹐臺南府城因餉絕兵丁譁潰﹐日本兵乘勢入城﹐土匪又乘勢四出搶掠﹐劉永福大將軍亦無用武之地。

謹按﹕當和議協約之時﹐臺民呼天愴地﹐電奏乞哀。中朝以瀋陽爲陵寢重地﹑京師爲宗社攸關答之﹐是亡一臺灣﹐可以保全東三省﹐而京師可髙枕而臥﹐中國金甌微缺而已﹐無異乎以羊易牛也。上諭云﹐實缺人員到者仍其官﹐未曾一語及紳士﹔是臺人爲中朝之棄民﹐痛癢無關﹐其去畱似可以自便也。矧有艸莽效忠﹐如殷之頑民﹐背城一戰﹐或斷將軍之頭﹐或效睢陽之烈﹐肝腦塗地﹐徒委諸白楊衰艸之間﹐中朝未下旌忠之詔﹐豈不哀哉﹗

又按﹕自日軍破新竹以後﹐戰死者不知凡幾﹐如吳湯興﹑徐驤輩﹐始則樹義旗於苗栗﹐一戰於大湖口﹐再戰於苗栗頭份﹐三戰於八卦山﹐妻亡子死﹐破家亡產。旋奉到劉軍門之命﹐領兵守斗六要隘﹐卒死於亂軍之中﹐屍骸委諸溪谷。些二人旣非有官守之責﹐又非巨富之家﹐亦欲效愚誠於舊君者﹐其歷境之慘苦﹐至今人猶憫之﹗

附錄吳統領彭年傳﹝見吳徳功「瑞桃齋文稿」下卷﹞

吳公諱彭年﹐字季籛﹔家浙江﹐後徙廣東省。初以貳尹候補﹐年少英敏﹐且有幹才。

光緒二十年乙未﹐臺灣割讓日本﹐臺之紳民立唐景崧撫憲爲民主﹐據守臺北。劉軍門義據守臺南﹐其兵勇衣服旗幟皆黑色﹐號爲「黑旗軍」。公入劉慕﹐言聽計從﹐司掌營中地方文券﹐兼參贊軍務。劉帥以公韜鈐諳熟﹐膽略過人﹐甚器重之。

時日軍已據新竹。臺中太守黎景嵩招立新楚軍。苗栗義民首吳湯興﹑徐驤欲圖恢復﹐屢戰不克。黎府初不依劉﹐自行整軍﹔然軍餉支絀﹐疊請劉濟援﹐劉亦以支絀辭之。適苗栗縣李烇與吳湯興因糧餉齟齬﹐互稟於劉﹔劉令公統帶黑旗勇七百餘名﹐以副將李維義副之﹐並令查辦苗栗之事。邀同安平紳士吳汝祥到彰﹐薦辦糧臺。到彰數日﹐黎府用李維義爲新楚軍統領﹐分公所帶黑旗勇之半﹐而公之勢已孤矣。

公於﹝六月﹞十五日拔隊至苗栗。十八日﹐日軍大隊水陸並進。前新楚軍藍翎副將統領楊載云戰死於頭份﹐李維義逃回。公在苗栗所募土勇﹐尙未成軍﹐倉猝遇勁敵。六月二十一日﹐黑旗親勇管帶袁錫淸﹑副帶林鴻貴皆戰歿。公於是先騎頳馬出陣﹐悲鳴不行﹐再易自己白馬出陣。日軍四面掩至﹐偕苗紳徐驤﹑吳湯興等收合餘燼而逃。行至鰲頭﹐公欲就大甲溪邊扼險紮營﹐以待援兵﹔柰人心瓦解﹐全無戰志﹐卽回駐彰化﹐飛電請乞師。劉帥回云﹕餉可向鹿紳支取﹐許吳湯興招募敢死軍﹐援兵隨至﹐先行死守。

二十七日﹐黎府被敗勇追索餉銀﹐無可支給﹐以新楚軍統領授公。公斯時兼領重任﹐餉項更乏﹐再電信云﹕自帶兩月之餉已經用盡﹐而鹿紳餉項失約﹔吳湯興敢死軍未集﹐亦無器械。劉帥甚怒之。

七月初二日﹐日軍百餘人到大肚。是夜滿城惶恐﹐官僚欲議去城。公又電聞劉帥。回電云﹕兵來禦之﹐死守無恐﹗公於是堅心死守。星夜帶勇駐紮茄苳腳﹐以扼大肚溪咽喉﹔城內外人民皆蒸飯到營﹐供給三餐。

初三早﹐派勇巡哨溪邊﹐見日軍駕筏而渡﹐黑旗勇擊之退。翌日﹐黑旗勇與日軍戰於李厝莊溪底﹐斬馘二﹐獲戰馬一匹﹑米十餘包。公飛電報捷﹐劉帥獎賞兵勇二百兩。

自初三至初六日﹐臺南援兵數營繼至。初七日﹐忽報日軍入葫蘆墩駐紮﹐公急派彰化縣羅樹勳帶防軍營並鄭以金一營﹑臺南勇一營救臺灣縣﹐遇日軍於頭家厝等莊。土人林大春﹑賴寬亦率土人與戰。互駐紮於民間竹圍﹐攻打一日一夜﹔日軍蜂擁而來﹐卽據臺灣縣。

初八日﹐羅樹勳收軍回彰化。是日日軍徧紮烏日莊沿溪一帶﹐繞過彰化城之背。時臺南兵勇疊至﹐柰甫到地喘息末定﹐不能分布駐紮。

初九早﹐日軍山根少將一隊乘夜越烏日莊溪而來﹐大隊由大竹圍﹑■﹝石巤﹞砂坑而進﹐直搗八卦山﹐分一隊由番仔井包抄﹔川村少將一隊又越大肚溪而來。時黑旗勇駐紮茄苳腳﹐稍卻。公黎明聞知﹐使其友代理諸務﹐急上馬揮令箭趕進。黑旗勇奮力抵擊﹐日軍卻退。忽見八卦山上日軍爬山飛上﹐銃聲如雷。時徐驤﹑吳湯興守八卦山率勇力堵﹐連發大炮數響﹐未能中的﹐喊聲震地﹔日軍遂奪八卦山﹐眾勇紛紛奔下。公急由茄苳腳回救。至北壇巷﹐公拔劍斬退軍﹐揮令上山奮戰。忽山上槍子飛下﹐公身中數傷﹐血濺衣襟﹐墜馬而歿。其隨行壯士三人欲擁公而走﹐亦被銃斃。日軍由東門而來﹐無梯可倚﹐卽緣轎上城﹐開門齊入﹔一由市仔尾入北門。黎太守從西門逃二林。羅樹勳率其子羅汝擇在中莊仔督戰﹐同奔南門﹐向燕霧而逃。彰化城陷﹐猶不知公之何往也。

初十日﹐﹝日軍﹞駐城將帥令人民收城內外屍首﹐適其友吳汝祥潛逃出城﹐甫至北壇巷﹐見公屍在焉。其夥阿來亦偕收屍者同至其地﹐汝祥令集三壯士同埋之。迨汝祥回至廈門﹐聞客館主人言﹕公數日前﹐曾宿其館﹐住歇兩日﹐並言臺灣時事不可爲。共駭然久之。後數日﹐聞其家忽見公肅衣冠而入﹐言吾已不就劉幕﹐上帝命理某方禋祀矣。倏忽不見﹐家人嗟訝之﹐越數日而凶耗至焉﹐始知前日歸來者乃公之魂耶。

初﹐公之到彰﹐止帶七百餘人﹐兵力已單﹐而李維義又分其半﹐其爪牙已失。至苗栗募勇未成軍﹐猝遇勁敵﹐而林鴻貴﹑袁錫淸相繼戰歿﹐其左臂已失。此豈戰之罪哉﹖亦時勢使然耳。公至鰲頭﹐思扼溪而守﹐其見識甚髙﹔無如紳富內渡﹐人心瓦解﹐不得已回守彰化﹔而糧餉支絀﹐劉帥又令以死守﹐故公力戰捐軀。古之忠臣烈士何以加此﹖宜乎英靈不泯也。

