《東瀛紀事》

﹝淸﹞林豪撰

●序號篇名

1自序

2吳序

3東瀛紀事例言

4東瀛紀事目錄

5東瀛紀事卷上

6戴逆倡亂

7賊黨陷彰化縣

8郡治籌防始末

9鹿港防剿始末

10北路防剿始末

11大甲城守

12嘉義城守

13斗六門之陷

14南路防剿始末

15東瀛紀事卷下

16官軍收復彰化縣始末

17塗庫拒賊始末

18翁仔社屯軍始末

19逆首戴潮春伏誅

20戇虎晟伏誅

21餘匪

22災祥

23叢談﹝上﹞

24叢談﹝下﹞

●自序

余自壬戌七月應淡水族人之招﹐買舟東渡﹐擬便道南下訪友﹔時彰化賊氛正熾﹐路梗不通﹐適家雪村方伯奉檄辦團﹐相晤於艋津旅次﹐一見如故﹐遂邀余寓其竹塹裏第之潛園別業。未幾﹐平賊凱旋﹐屬余爲典筆札﹔暇輒相從論詩﹐荏苒者四載於玆矣。中間薄遊郡垣﹐往復者再﹐所過之城郭﹑川原昔日被兵之處﹐舊壘遺墟﹐蕭條在目﹐慨然者久之。輒與其賢士大夫﹑田間野老縱談當日兵燹流離之故﹐因卽見聞所可及者隨筆札記。近又博采旁搜﹐實事求是﹐得戴逆所以倡亂者﹐原委犁然矣。於是仿趙雲松先生武功紀盛及楊氏三藩紀事﹑魏氏聖武記之例﹐分類編次﹐附以論斷﹐成上下二卷﹐題曰東瀛紀事﹐亦欲誅亂賊於旣死﹑存義烈於不刊﹐俾他日徵文考獻者有所參考也。余不敏﹐竊附艸創討論之義﹐海內博雅君子﹐幸惠教之﹐則不啻百朋之錫矣。歲次庚午嘉平﹐鷺江林豪。

●吳序

余友林卓人孝廉﹐鷺門績學士也。嘗薄遊臺陽﹐值戴逆甫平﹐因綜其見聞﹐成東瀛紀事二卷﹐而屬余爲序。餘三復卒業﹐見其兼綜條貫﹐體裁𨿽本之谷氏應泰﹐而是非褒貶實不繆於紫陽大旨﹐斯誠有關風教之書也。林君之言曰「凡載記之文﹐宜實事求是﹐無偏無飾。是以野叟之傳聞﹐質於當軸之封事﹔老兵之偶語﹐確於大帥之文移。某嘗往復郡垣﹐輒與田夫﹑老卒縱談兵燹亂離之故﹐隨手札記﹐得數百楮﹔比歸﹐發篋編次﹐以成此書﹐蓋易稿者屢矣」。林君用心之勤如此﹐宜其體大思精﹐有條不紊﹐足以信今而傳後無疑也。獨念余自少饑驅海上﹐代人作嫁﹐風塵碌碌﹐筆硯久荒﹐而君不以余爲門外俗生﹐而以文字雅相知愛﹐知其蘊蓄者深矣﹐區區海外一書云乎哉。同治五年歲次丙寅中秋夕﹐石門愚弟吳希潛拜手謹撰於竹城官廨之可談風月書齋。

●東瀛紀事卷上

鷺江林豪卓人著

戴逆倡亂

賊黨陷彰化縣

郡治籌防始末

鹿港防剿始末

北路防剿始末

大甲城守

嘉義城守

斗六門之陷

南路防剿始末

戴逆倡亂

臺灣雄峙東海﹐橫亙千餘里﹐土田膏腴﹐家多殷實﹐顧民气易動難靜。康熙間鳳山朱一貴倡亂﹐旋就誅滅。至乾隆初﹐漳州有嚴煙者﹐偸渡臺灣﹐傳布五祖邪教﹐私挾教約一冊﹐備載入會﹑過香等事。於是彰化林爽文﹑南路莊大田﹑北路林小文等﹐轉相糾約﹐因之作亂。厥後亂者凡三十餘次﹐或隨時戡定﹐或調大軍蕩平。若咸豐三年﹐內地海澄黃得美之亂﹐亦奉五祖邪說﹐稱雙刀會﹝亦名小刀﹐其會起自外洋﹐蔓延於沿海之漳﹑碼﹑同﹑廈﹐故又稱天地會。廈門旣平﹐黃位乘船攔出﹐至淡水雞籠頭滋擾﹐旋往安南狪狒居焉﹞。迨同治元年﹐復有彰化戴逆之變。

戴逆名潮春﹐字萬生﹐彰化四張犁人﹐原籍龍溪縣。祖神保﹐生子四人﹐長松江。松江有子七人﹐潮春其季也。潮春家素裕。世爲北路協稿識。其兄萬桂﹐以田租爲阿罩霧人所占﹐與張水渾號五股水者招集殷戶爲八卦會﹐立約有事相援。潮春恐生變波累﹐未嘗預之。咸豐十一年冬﹐知縣髙廷鏡下鄕辦事﹐潮春執莊棍以獻﹐而北路協副將夏汝賢﹝四川人﹐武進士﹞﹐猜其貳於己也﹐索賄不從﹐革退伍籍。時萬桂已死﹐潮春旣家居﹐乃招集舊黨爲天地會﹐請邑令給戳﹐假名團練﹐自備鄕勇三百名隨官捕盜﹐官倚重焉。自潮春擴充斯會﹐豪右斂手﹐行旅便之﹐愚民安之﹐無不樂從﹐有布賂巨金始得竄名會中者。其渠稱「香主」﹐入會者謂之「過香」﹐每名納銀半元。過香之法﹐環竹爲城﹐城分四門﹐守門神將稱韓平﹑韓福﹑鄭田﹑李國昌。城中設香案三層﹐謂之花亭﹐上奉五祖﹐亦曰洪英。北門外立一香案﹐書戴潮春長生祿位﹐冠以奉天承運天命大元帥等僞號。旁別設一幾﹐所奉從前逆首朱一貴﹑林爽文輩﹐皆妄稱先賢。過香之時﹐擇其已入會者十餘人﹐皆披髮﹑跣足﹐首裹紅巾﹐謂之「舊香」﹐在場執事。其將入者謂之「新香」﹐十數人爲一行﹐叩門而入。問﹕「何來」﹖則曰「從東方來」。問﹕「何爲」﹖又曰「將尋兄弟」。紅巾者導跪案前﹐教以冊內禁約﹐斬雞爲盟﹐執香默禱﹐有天地香﹑父母香﹑兄弟香名目﹐復宣示十戒。旣畢﹐然後出城﹐牽白巾爲長橋﹐由橋下穿出。紅巾者問﹕「何不過橋」﹖則應曰「橋頭橋尾具有大兵把守﹐不得出」。問﹕「今何能出」﹖又應曰「五祖化小路一條﹐導我逃生」云云。復禮跪城外香案﹐於是授以八卦及隱語甚多﹝每條有七絕一章﹐語甚鄙俚﹞﹐皆悖逆之言。其黨鄭玉麟﹝卽鄭狗母﹞﹑黃丕建﹑戴彩龍﹑葉虎鞭輩同謀舉事﹐轉相招納﹐南北兩路不逞之徒多聚黨以應之。凡香主﹑領簿﹑繳簿﹐皆納銀四元。其黨之上簿者﹐已多至十餘萬。迨同治元年春﹐髙廷鏡免﹐雷以鎭接任仍倚潮春辦事。時會黨橫甚﹐白晝搶殺﹐不特縣令無如何﹐卽潮春亦暫不能制矣。

論曰﹕嗚呼﹗自古潢池弄兵﹑艸間求活之徒﹐其忍而爲此者﹐厥有由矣。臺陽土性松脆﹐民俗浮囂﹐兼之無籍遊民趨之如鶩﹐無妻子之戀﹐無田宅之安﹐聚則成羣﹐動輒滋事。而漳﹑泉﹑粵三籍各分气類﹐仇怨相尋﹐釀成巨案。其始陷於無知﹐誘於不覺﹐或冀攀鱗附翼以立殊功﹐或思剚刃尋仇以快宿忿﹐其黠者乘機以罔利﹐其妄者喜事而輕生。至於大勢已去﹐亡命何之﹐猶爲鋌險之謀﹐以緩須臾之死。嗚呼﹗豈蚩蚩者之樂死哉﹖且夫入寶山者誰肯空回﹐過屠門者咸思大嚼﹐是以碩鼠旣肆其貪婪﹐姦蠹必因而爲利﹐乃至豪猾武斷以噬民之膚﹐搢紳舞文以絕民之命。至於民膏旣竭﹐民怨方深﹐一旦乘勢揭竿﹐聞風響應﹐始囂然曰﹐吾今而後得反之也﹐而時事可知矣。嗟夫﹗嗟夫﹗使汝賢不爲中飽之圖﹐則潮春終爲下走之吏﹐何至生心不軌﹐背地爲逆﹐競授兄弟之香﹐甘爲朱﹝一貴﹞﹑林﹝爽文﹞之續﹐使民生蹂躝﹐文武陷沒﹐至於三年之久也﹖獨是化干戈莫如爼豆﹐革鴞獍端在騶虞﹐移風易俗﹐匪異人任。是故文翁治蜀﹐教以詩書﹔常衮使閩﹐先興學校。其時之遵道﹑遵路而無反﹑無側者﹐豈有異民哉﹗吾論戴逆倡亂﹐推原禍始﹐而傷其致此之故也﹐愈穆然思陳﹑曹諸公不置矣﹗﹝前臺灣縣知縣升臺廈道陳璸﹑前淡水同知曹士桂﹐皆以良吏稱。﹞

賊黨陷彰化縣

臺灣道孔昭慈﹝云鶴﹐山東曲阜人﹐進士﹞聞會黨滋蔓﹐於同治元年三月初九日北至彰化﹐執總理洪某殺之﹝總理卽該地耆老﹐官給戳記﹐使理一鄕之事﹐多系士豪爲之﹞。檄召淡水同知秋曰覲﹝雁臣﹐山陰副榜﹞。曰覲前任彰化﹐以武健爲治﹐豪右屏息﹐至則以辦賊自任。而同知馬慶釗﹝四川人﹞請出賞格購諸會首。賊大懼﹐逆謀愈決。

先是涑東保四塊厝人林日成﹐諢號戇虎晟﹐性粗暴﹐與前厝莊族人相仇殺﹔曰覲屢辦不下。至是總理林大狗保晟帶勇四百﹐前厝人林天和帶勇六百﹐隨曰覲剿賊。十七日﹐秋曰覲偕北路協副將林得成﹑守備遊紹芳帶兵千餘名至烏日莊﹐賊負隅拒戰。官軍至大墩﹐晟之勇反兵相向﹐官兵截斷﹐退入民間竹圍﹔賊環攻之。十八日﹐曰覲逃出竹圍﹐爲其下所殺。僕從顏大漢力戰死之。幼僕諢號小黃者﹐年十五﹐以身翼蔽秋丞﹐大呼曰「殺我﹐無傷我主人﹗」代受數刃而死。盡先守備郭得陞﹑把總郭秉衡﹝金門人﹞俱死焉。林協被執﹐囚於林日成家。

秋曰覲之出兵也﹐賊黨鄭玉麟﹑黃丕建﹑戴彩龍﹑葉虎鞭等於是日糾眾圍彰化縣﹐時城中尙有兵三百餘名。孔道命胡都司﹑呂千總守城﹐仍屬大狗抽城廂民兵同營弁分埤守禦﹐撥銀千餘元以犒軍。呂不以時散給﹐軍心稍懈。孔道先期令鹿港人施九挺招勇千名﹐卒無一人應援。外委楊奪元見賊皆烏合﹐請率左右出城斫賊營﹔呂千總恐兵敗擔責﹐力持不許。忽有姦民王萬等七﹑八人與兵勇角闘於市﹐爲官軍所執﹐大狗仍保令帶勇守城以贖罪。復縋城出見賊目議和﹐賊佯許之﹐按兵不攻﹐但四出派飯。大狗遽稱賊已就撫﹐孔道信之﹐各官皆相賀﹐令守城者歸家休息。王萬旣帶勇乘城﹐遂與衙役陳在﹑何有章等與賊通﹐爲內應。二十日﹐開門引賊入﹐呼於眾曰「如約內之人﹐各人頭髮及門首爇香爲號者不殺」。百姓皆具香案迎賊。賊黨乃備鼓吹﹐迎戴逆入城。其寡嫂羅氏死之。時滿城香煙紛繞﹐如履雲霧﹐逆首旣至﹐自稱僞大元帥﹐居北門外妻兄許慕捨家。以戴彩龍爲僞二路副元帥﹝彩龍一名雲從﹐原籍長泰縣﹞﹐鄭玉麟爲僞大將軍﹐麟兄鄭豬母爲僞都督﹐城內人盧裕爲僞飛虎將軍﹐鄭大柴爲僞保駕大將軍。以陳在據梧棲港﹐稱僞鎭港將軍。黃丕建﹑葉虎鞭﹑林大用﹑陳大戇﹑逆叔戴老見﹑逆侄戴如川﹑戴如璧皆稱僞將軍。丕建父黃小臉僞稱老元帥。設僞賓賢館以處文士﹐彊令歲貢生董大經爲僞賓賢館大學士。以陳有福爲僞殿前參謀大國師﹐相士董阿狗爲僞副國師﹐外甥餘紅鼻﹑烏鼻爲僞左右丞相兼管刑部﹐烏鼻弟爲僞禮部尙書﹝軼其名﹐縣署水夫也﹞﹐黃秋桐﹝眇一目﹞爲僞戶部尙書﹐李炎爲僞兵部尙書。設僞應天局於書院﹐以蔡茂豬爲僞備糧使司﹐辦理局務兼內閣事務。以魏得爲僞內閣中書。於是抽銀﹑派飯﹐民不堪命﹗時城中文武俱羈拘總局。南投縣丞紐成標﹐嘗奉檄淸莊搜賊﹐威名流聞﹐賊恨之﹐執見股首鄭玉麟﹐大罵不屈死之。孔道遣林日成時﹐幕友汪季銘力諫不聽。及被圍﹐復從問計﹐應曰「賊首多漳屬人﹐城中漳多而泉少﹐且兵力單薄﹐不可守也﹐乘賊未合﹐可糾親丁兵勇﹐奪門而出﹐退守鹿港﹐然後調兵規復﹐未爲晚也」。又不聽。至是仍向汪問計﹐汪手書「朝聞道夕」四字示之。孔道點頭﹐是夕仰藥死。前任副將夏汝賢一家囚於樓中﹐受辱尢甚﹐以憤死。某同知見戴逆頓首曰「今世界在兄﹐但淸官如某﹐乞賜矜卹」﹗戴逆慰勞之。是夕備酒慶賀﹐�與�預焉﹐未幾縱回鹿港。守備遊紹芳﹑呂千總亦脫回鹿港。

戇虎晟先與洪叢﹑何守等密謀同執戴逆﹐故猶羈畱北協林得成於家﹐爲反正計。時戴逆屢送黃馬褂﹑僞令﹑僞印於晟﹐誘之助逆﹐而林協屢勸晟殺賊立功。族之殷戶欲鳩巨金與晟﹐使助官﹐晟未決。江有仁者﹐彰邑人﹐嘗帶勇赴內地剿賊﹐積官藍翎守備﹐至是日說晟以內地粵寇未平﹐必無暇及此﹐不若乘機舉大事。晟惑之。林協知不可回﹐伏劍死。晟反謀旣決﹐恐諸人不附﹐召至家欲殺之。何守入門大言曰「事勢至此﹐大哥默然不稱位號﹐豈有他計耶﹖」晟意愈決。遂自稱僞大元帥﹐與戴逆俱稱僞千歲。江有仁爲僞軍師﹐何守爲僞掃北大將軍﹐盧江爲僞糧官﹐其死黨王萬﹑何有章﹑晟弟狗母各稱僞將軍。林貓皆爲僞中軍﹐掌其僞帥印﹐每事倚任之﹔晟之作惡﹐多皆所爲。

時各處皆殺汛弁以應賊。其股首可指數者﹐如小埔心巨族陳弄﹐諢號啞狗弄﹐性悍而騃﹐喜招納亡命﹐一時劇盜﹑羅漢﹝羅漢腳爲臺灣無業遊民之稱﹞多歸之﹔至是豎旗應賊﹐稱僞大將軍。茄投大姓陳鮄爲一方巨猾﹐稱僞元帥﹐與僞將軍陳梓生﹑陳狗母﹑趙戇﹑劉安等據茄投大肚溪以應賊。水沙連殷戶洪叢﹐家北勢湳﹐山溪險僻﹐戴逆以爲僞元帥。關帝廳蕭金泉稱僞三元帥。牛罵頭蔡通稱僞西保元帥。葫蘆墩紀番仔朝稱僞滿漢將軍。南門外三十五莊大姓張赤﹑西螺廖談﹑涑東廖有譽﹑廖安然﹑內山劉參筋﹑林海﹑吳文鳳﹑海峯侖邱阿福﹑大盜康江中皆稱僞將軍。嘉義則有牛朝山嚴辦﹐以疊案監嘉義獄中六年﹐是年二月逃匿米戶林炳森家﹐潛往彰化領僞令﹐煽惑愚民入會﹐稱僞徵南大將軍。妻侯氏﹐本著名流娼﹐亦招黨助逆。柳仔林黃豬羔﹑大侖呂仔梓稱僞將軍。鰻魚寮黃丁﹝諢號蘆鰻丁﹞稱僞大都督。廉厝溝許丰年﹝卽許璉笨﹞稱僞大總制﹝丰年妻常勸夫反正﹐後得保全﹞。賴厝廍賴阿矮稱僞先鋒。新港東朱登科﹑埤堵羅豬羔﹑湖仔內羅昌﹑臺斗坑林忠厚﹑大溪厝賴豬羔﹑靑埔莊何錢鼠﹑何萬基﹑水窟頭黃豬﹑八掌溪黃番仔﹑覆鼎金宋田市﹑石橊班張竅喙﹑張公毅等﹐鳳山則有許夏老﹑劉來成等﹐郡治有蕭壠莊陳蓋﹑楊毛等﹐淡水則有大甲王九螺﹑王和尙﹑陳再添﹑王江龍﹑莊柳及粵籍李阿兩﹑鐘阿桂等﹐難更僕數。時彰化一邑﹐股首有名號者三百六十餘人﹐其領簿爲小頭目者無算。南北二路附逆者不與焉。

賊之入城也﹐營兵猶巷戰。陸提戍兵李得志被執﹐賊問官銀何在﹐李誘羣賊至其住眷處﹐詭云銀庫﹐乃火藥局也﹐遽然藥火發﹐一家男女與數百匪皆焚死。

夏四月﹐賊攻阿罩霧前厝莊。先是後厝人林和尙仇害前厝人﹐爲十二歲幼孤所殺。而戇虎晟亦後厝人﹐聲言爲和尙復仇﹐與前厝連年械闘。戴逆嘗與前厝人爭田﹐因會眾變弱爲彊﹐以保家業。至是二逆俱尋前釁﹐糾眾數萬以攻之﹐前厝人林天和﹑林文明竭力拒守﹐羅冠英起兵來援﹐賊不得志而還。

戴逆以首禍故爲其黨所附﹐然皆烏合之眾﹐緩急不足恃。而戇虎晟﹑啞狗弄宗族彊盛﹐獷悍習戰﹐戴逆內憚之。五月﹐晟入邑城﹐與戴逆以事相失﹐戴逆不得已以邑城讓之。晟遂踞邑治﹐拆民居以蓋僞帥府。使其黨四出勒派﹐或薄有田產而無現錢可捐者﹐晟立使書契﹐令有錢者出貲承買﹐以飽其欲。不從﹐立殺之。民傾家蕩產及全家被戮者無算。戴逆還四張犁﹐稱僞東王﹐旋赴南北投﹑沙仔侖﹑水沙連等處派餉。

粵人劉仔屘﹝一作阿妹﹞﹐死六日復蘇﹐所言皆悖亂之事﹐戴逆招致之﹐稱僞軍師﹐贈以繡衣﹑朱履﹔爲壇於葫蘆墩﹐祭告天地﹐以屘贊其事。屘大呼﹕「天父有旨﹐命潮春爲千歲﹐晟爲大元師」。嘗數言休咎﹐又書符分給賊黨﹐令粘於軍械﹐然實無所驗。其矯誣多此類也。

先是總兵曾玉明致書戴逆﹐勸其殺晟立功﹔與晟書亦如之。二逆出書互觀﹐知其意在反間。中秋日﹐復相與焚香立約﹐令死黨皆蓄髮刺字焉。

九月﹐賊以涑東人莊天賜爲僞左相﹝賜目眇口斜﹐手足俱偏廢﹞﹐賜嘗殺人亡命﹐後爲彰邑糧胥起家﹐喜交結﹐有俠名。初拒逆命﹐尋以香鑪不火而爇﹐卜之吉﹐遂決意從逆。逆首俱信任之﹐後再困嘉義﹐三圍大甲﹐皆賜之謀也。

冬十月﹐戴逆以陳梓生守四張犁老巢﹐而率其妻子竄踞斗六門。次年春﹐逆晟攻大甲而敗﹐亦遁歸四塊厝﹐以彰邑付江有仁等﹐不復至城矣。

論曰﹕彰邑之亂﹐𨿽曰天意﹐要亦人謀之不臧也。以戇虎晟爲秋丞齟齬之人﹐乃使之帶兵以從﹐欲其頓忘夙憾﹐與林天和協力立功也難矣。又況官軍並出﹐邑治空虛﹐未嘗慮及﹐此則一時輕舉之失也。至於賊黨蓄謀已久﹐所謂急之則發速而禍小﹐緩之則發遲而禍大﹐正未可以激變罪秋君耳。嗟乎﹗詢幕府之三策﹐用其一而見事已遲﹔懸賞格於通衢﹐堅其約而召禍乃速﹔希緩頰於方張之寇﹐而賊膽愈橫﹔待赴援於嗜利之徒﹐而召募難集﹔屈勇將於貪懦之下﹐而掣肘堪傷﹔削兵脂於危急之秋﹐而羣情不附﹔以內寇爲心腹﹐變遂起於蕭墻﹔彊秦越使同舟﹐解乃同於片瓦。由是言之﹐以末嘗經事之書癡﹐而猝應地方之變故﹐其僨事也宜哉。世有庸劣之流﹐胸無一策﹐貽誤蒼生﹐至於身攖世禍﹐求生不能﹐乃以一死塞責者﹐正未可因其死事之微﹐而寬其誤事之罪也。噫﹗

郡治籌防始末

同治元年春三月﹐彰化警報至﹐知府洪毓琛﹝潤堂﹐山東人﹐進士﹞已升漢黃徳道﹐卸府篆。或勸之速行﹐對曰「吾受朝廷厚恩﹐民情愛戴﹐一旦有變﹐委而去之﹐於心何安」﹗於是修城垣﹐備器械﹐抽釐勸捐﹐調選兵勇﹐以備戰守。毓琛歷任臺灣﹐聲望素洽﹐民有「洪菩薩」之稱。旋以紳民懇畱﹐奏調臺澎道。時賊勢猖獗﹐所在風鶴﹐兼之羽書旁午﹐請兵請餉﹐日不暇給。毓琛百計維持﹐以顧大局﹐人心倚以爲重。二十三日﹐設立腰站﹐探報軍情。時郡北處處皆賊﹐截搶文報﹐派往胥役﹐間被殺害﹐僅據細字印函潛通消息。設籌防局於郡垣﹐籌借洋商十五萬兩﹐於關稅項下抵還﹐各營始有餉可給。時記名總兵曾玉明軍抵鹿港﹐掛印總兵林向榮全師北上﹐洪道內顧守城﹐並籌備糧餉及器械鉛藥﹐由陸路接濟林鎭﹐使知府陳鍔﹑同知淩定國﹑縣丞姚■﹝氵靚﹞﹑王建勳由水道接濟曾鎭。又準就鹿港郊商設法匯兌。又函飭鹿港鹽館﹐將鹽價盡數提付曾鎭。其竭力維持﹐不分畛域﹐皆此類也。

五月﹐地大震﹐郡垣倒坍百數十丈。洪道會同署城守參將石渠及在城紳士舉人黃景祺等出貲重修。洪道率署知府馬樞輝﹑署臺防同知秦煦﹑署知縣章覲文﹑候補同知圖塔本﹑通判王恆修﹑蕭澈﹑王衢晝夜巡防。飭委佐雜官十六員分門防守﹐稽查出入。獲姦細李刣狗﹑羅海洋﹐誅之。近城之蕭壠莊復有陳蓋﹑楊毛﹑戴分﹑黃文滔等豎旗應賊﹐洪道以計擒之。

六月﹐遊擊陳鷹飛﹝廈門人﹐世襲云騎尉﹞以兵六百名至﹐遂出駐城外。時郡治兵力單薄﹐姦民岌岌欲動﹐至是人心稍安。已而師老無功﹐旋調赴吳帥軍前差遣。毓琛以嘉義爲郡治屏蔽﹐斗六又爲嘉義藩籬﹐故催林向榮進軍以規復彰邑。

秋九月﹐林鎭至斗六﹐被圍﹐告急文書猝至﹔毓琛屢派員運餉﹐俱不能達。未幾﹐敗耗繼至﹐遠近大震。乃委署府經王仲汶內渡請援。諭令城內挨抽壯丁﹐造冊查點﹐無事各安生業﹐有警協同登陴。派兵每日出哨一次﹐於離城較近之南﹑北﹑東三路探有賊蹤﹐卽往掩捕。人心稍定。

十二月﹐署福建水師提督吳鴻源﹝春波﹐同安人﹞統兵抵郡。洪道以客兵道路生疏﹐須用本地人爲向導﹐添調精兵屯勇千餘名隨軍前往。洪道屢飛書內地請餉﹐巡撫徐宗幹﹝樹人﹐南通州進士﹞準其就地勸捐。時兵荒之際﹐富戶避匿﹐乃激勸官幕﹐分上﹑中﹑下三等﹐籌捐十餘萬金﹐不能敷用﹔不得已權用票鈔﹐通行郡治﹐以濟眉急。出其服用玩器﹐命易錢以贍軍。時已積勞成疾﹐又以逆賊未平﹐兵餉支絀﹐悲憤增劇。每與僚屬議籌時務﹐未嘗不泣下。彌畱猶倚枕力疾作書示諸屬僚﹐前後數十紙﹐皆剿賊事宜也。

二年六月﹐按察使司銜分巡臺澎兵備道兼提督學政洪毓琛卒於任。洪公蒞臺數載﹐廉潔愛民﹐民喪之如失慈母。巡撫徐宗幹奏請從優議卹﹐贈太常寺卿﹐蔭一子入監讀書。鄕宦左贊善趙新﹑主事施瓊芳等僉呈﹐以毓琛毀家紓難﹐保障全臺﹐請援已故江寧布政使王夢齡﹑南河河營參將蔡天祿之例﹐於城內建專祠﹐查取在官事蹟﹐宣付史館立傳﹐並請飭下閩省督撫﹐轉飭道府各官﹐將該故員靈柩照料回籍各情﹐都察院左都禦史宗室靈桂據情代奏。奉旨該部議奏。

論曰﹕洪公豈弟君子﹐民之父母﹐於將略似非所長﹐然艱難拮據﹐策應前敵﹐保全郡城﹐力持危局﹐所謂以死勤事者﹐殆其人歟﹗趙贊善謂其保障全臺﹐諒矣。又豈艸艸一死﹐輕同注瓦﹐以貽無窮之禍者﹐所得相提並論哉﹖

鹿港防剿始末

彰邑旣陷﹐鹿港近在肘腋﹐人情危懼。時股首皆漳人﹐惟葉虎鞭﹑林大用以泉人預其間。漳人藉勢欺淩泉人﹐虎鞭積不能平。戴逆遣虎鞭攻鹿港﹐對曰「鹿港乃泉人生聚之區﹐攻之是無泉人也」。戴逆怒﹐虎鞭負气而出﹐退謂黃丕建曰「以吾二人當日訂約﹐將聯和二屬﹐無相侵軼也﹔今城中漳人出入者不問﹐獨泉人搬徙皆遭劫殺﹐且約中禁無濫殺﹐而陸提兵皆泉人﹐無一免者﹔恐他日兄弟之約不堅﹐將復成分類之變耳」。先是虎鞭與黃丕建結爲生死交﹐同謀舉事﹐以爲事成同擅其利﹐不成則同獻首逆以邀功﹐是以並力陷城﹐同迎戴逆。及戴逆入城﹐權勢日盛﹐丕建但效奔走而已﹐心頗怏怏。至是以虎鞭言聞於戴逆。於是下令止殺﹐限三日內聽民遷徙﹐虎鞭率其黨巡警北門﹐以護泉民之出城者﹐全活頗眾。攺命林大用爲僞鎭北大將軍﹐領令徇鹿港﹐民皆鼓吹香案﹐迎接入街。

時鹿港民心無主﹐多搬家眷於舟中﹐維舟港口以避。倉卒避難﹐殷戶爭迎股首以護其家。有欲請陳弄者﹐弄索重賄﹐眾議未決﹐而弄已至﹐聞演炮聲﹐以爲眾拒之也﹐大怒。先是殷戶黃季忠聞彰邑不守﹐亟出貲雇夫﹐淸浚溝渠﹐爲守禦計﹝鹿港無城﹐故深溝爲守﹞﹐遂率眾拒守。弄屢攻不下。季忠約束宗族﹐有通賊者﹐輒擒治之。時文武多藏匿﹐惟水師遊擊江國珍﹝海山人﹞督兵拒守汛地﹐列炮以待﹔署中安設火藥﹐爲自焚計﹐賊不敢迫。

同治元年五月﹐總兵曾玉明﹝晉江人﹞以兵六百抵鹿港。玉明前任北協﹐戴逆嘗充書辦﹐而前後厝械闘﹐嘗爲和解。覬到臺招兩逆首來降﹐將不戰自下。已而逆偵官軍安坐鹿港﹐遂輕之﹐屢招不報。

時鹿港𨿽與賊拒﹐而二十四莊猶爲賊所脇。戴逆聞三家村生員陳宗文通款官軍﹐大怒。六月﹐遣戴彩龍﹑鄭玉麟﹑李炎﹑逆侄如璧率賊數百﹐到莊脇之。莊中欲斂五百金爲賄。賊出語橫恣﹐脇宗文之妻出爲把盞。由是莊民公憤﹐密議拒賊。時陰雨連日﹐賊僵立雨中﹐道路泥濘﹐無復部伍。適至加冬腳﹐於是白沙坑中莊泉民共起邀截﹐擒斬彩龍﹑如璧﹑玉麟﹑李炎等二百餘級。自此賊恨二十四莊次骨﹐無日不率黨來攻矣。

八月﹐葉虎鞭﹑陳大戇來降﹐遂帶勇守秀水。大戇嘗監獄七年﹐城破始出﹐戴逆以爲僞將軍。而大戇旋與李章慈投誠﹐同心拒賊。十五至十七日﹐賊連攻秀水﹐勢張甚﹐虎鞭悉力拒戰。賊以旗戈七齊刺之﹐虎鞭執劍抵拒﹐一擊斷其三戈﹐身亦被數創﹐敗而復振。守備毓恩守侖仔頂﹐與秀水畸連。賊攻方急﹐兵勇欲潰退﹐恩長跪大哭﹐士皆感奮拒賊﹐卻之。未幾﹐南門外三十五莊巨族張赤來降﹐遂帶勇八百名防守﹐而鹿港民气愈固矣。

閏八月﹐都司銜金門左營守備黃炳南﹝鹿臣﹐金門人﹞以金廈水師四百名﹐及興化守備練■﹝金夅﹞帶兵二百名抵鹿港。時二十四莊以鹿港爲生路﹐接濟鉛藥﹐而馬鳴山四莊賊黨阻截要害。十七日﹐賊攻番婆莊﹐炳南應援﹐進剿四莊及柑仔井﹑刺桐腳等莊﹐掃通道路。

九月﹐賊復犯秀水。金廈兵赴援﹐進屯口莊。口莊距城里許﹐與附城之湳尾毗連﹐最爲衝要。賊悉銳來爭﹐皆拒卻之。

二年春正月﹐官軍攻烏瓦厝﹐拔之。葉虎鞭﹑黃炳南等遂進屯十四甲。賊亦於枋寮﹑湳尾﹑後港仔結寨相持。

二月﹐逆婦嚴侯氏攻湖仔內﹐總理許行義等禦之。

以曾玉明署臺灣掛印總兵官。玉明以陸提遊擊蘇長安爲中軍﹐坐守鹿港﹐廣行捐派。仍令遊擊遊紹芳﹑都司胡松齡及呂千總等帶兵坐防﹐然屢經挫失﹐賊亦易而狎之﹐故日久逗𨖻﹐而銳气潛墜矣。玉明遺札令城內人陳鐘麒爲內應。麒與侄生員陳玉昆﹑總理陳魁﹑林鳳﹑民人潘知﹑林張密約﹐復書訂期行事。玉明以書示人﹐事露。逆晟執潘知一家殺之﹐因酷責鐘麒﹐令扳城廂富戶﹐以便吞噬﹐麒垂死不肯扳一人﹐乃傾家二千金賄賊﹐獲免。

三月﹐記名總兵北路協副將曾元福﹝晉江人﹞以臺勇千名抵鹿港。時稱玉明爲大曾﹑元福爲小曾以別之。先是官軍克後港仔﹐未及札營﹐賊乘夜回踞﹐守禦更密。至是金廈兵奮勇攻拔﹐乃遣陳大戇屯營防守。

夏四月﹐小曾鎭屯兵白沙坑山頂。兵備道洪毓琛以賊用銃樓死拒﹐密插■﹝艸﹝束刂﹞竹﹐兵力難施﹐須大炮轟擊﹐方可得手﹐遂請總督耆齡調派紅單艇船載炮助剿﹔從鹿港同知興廉﹝宜泉﹐滿州舉人﹞之策也。

五月﹐粵省遊擊蕭瑞芳﹑守備陳啟祥﹝俱廣東人﹞配坐艇船抵鹿港﹐運大炮數十尊轟擊賊寨。遂與金廈兵移營水梘橋﹐攻湳尾莊賊。大曾鎭尋調陳大戇移屯水梘橋﹐而金廈兵移守後港仔口。賊亦拒守竹圍﹐相距半里許。

秋七月﹐小曾鎭撤回鹿港﹐以兵勇多染疾疫也。旋接署水師提督﹐乃由海道紆途至嘉義接印。二十七日﹐遇股首嚴於倒店﹐遂頓兵相持。

九月十六日﹐官軍乘夜繞過北門口﹐攻中寮十二張犁。適陳鮄帶賊數百往南門口天妃宮參香﹐在途聞炮聲﹐率眾赴援﹐官軍失利而還。

十月﹐林大用來降。大用爲賊守北門及城外枋寮﹐官軍屢爲所挫﹐知賊無能爲﹐久有反正之意﹐至是率所部投誠。賊大失所恃﹐遂固守賊壘﹐不敢大舉來犯矣。

以陸路提督林文察﹝密卿﹐彰化人﹞總辦臺灣軍務。十月由泉州揚帆﹐抵嘉義之麥寮登岸。旋回阿罩霧前厝莊裏第﹐而檄催二曾等軍刻期平賊。

論曰﹕臺灣大勢﹐海口多泉﹐內山多漳﹐再入與生番毗連則爲粵籍人。泉人倡亂﹐則漳屬起而攻泉﹔漳人倡亂﹐則泉屬起而拒漳﹐粵之於泉﹑漳也亦然。蓋三屬素不相能﹐往往分類械闘﹐地勢使然也。是故彰化﹑斗六有城可守﹐而孔道﹑林鎭皆敗不旋踵者﹐由於無與爲守也。鹿港無城﹐大曾鎭坐守而無虞者﹐良以鹿港商艘所聚﹐抽其貨可以集餉﹐簽其民可以爲兵﹐民苟有官可倚﹐則爭起而拒賊耳。嗟乎﹗前人旣輕於一擲自取敗亡﹐而繼之者又安坐數月不敢出鹿港一步﹐坐令賊勢蔓延﹐幾於不可收拾也﹐可勝嘆哉﹗

北路防剿始末

同治元年春二月﹐總辦臺北團練鹽運使銜浙江補用道林占梅﹝雪村﹐竹塹人﹞設保安總局於淡水廳治。先是占梅偵戴逆結會﹐知事在必發﹐傳集紳商﹐設局團練﹐爲先事預防計﹐同知秋曰覲不之善也。及曰覲奉檄南下﹐占梅遂出貲備器械﹐積鉛藥﹐修城濠﹐募勇士﹐以生員鄭秉經﹑貢生陳緝熙﹑職員翁林萃董其事﹐聯絡鄕民﹐訓練鄕勇。遣勇首蔡宇總帶練勇﹐防守城外要害﹐以備非常。部署甫定﹐而警報至。時姦民多與賊通﹐岌岌欲發。城內外居民搬徙不定﹐各紳商咸請斂貲賄賊﹐以緩其來﹐或請出城避賊。占梅曰「淡水爲該賊臥榻之側﹐行賄後安能必其不來﹖不如卽所賄貲爲戰守之費。我能往﹐賊亦能往﹐走將安之耶﹖今與諸君約﹕當傾囊餉軍﹐共圖滅賊﹐幸而獲濟﹐論功悉歸諸君﹔倘賊圍城﹐某以死守﹐不能守﹐則以死殉﹗若今日僞將軍至而賄﹐明日僞元帥千歲紛至﹐仍倍索賄﹐已而內地大兵適至﹐復問罪賄賊之人﹐斯時家破身亡﹐死爲不忠﹑不孝之鬼﹐何計之左耶﹗」眾皆曰「諾」。於是共推候補通判張世英﹝實卿﹐紹興人﹞權視同知篆務﹐使竹塹巡檢就秋司馬眷屬索其關防﹐以授世英﹐飛稟徐撫軍請示進止。遂率眾至城隍廟﹐誓同心拒賊。每日親率精勇﹐彈壓城廂內外﹐拏姦細﹐禁遷徙﹐止搶掠﹐以安地方。遂遣兵克復大甲土城﹐使張世英進札翁仔社。自率親勇巡視淡南﹐以爲聲援。旋奉福建巡撫徐宗幹檄﹐準藩司頒給總辦臺北軍務鈴記﹐通飭沿海文武﹐一體遵行。時北門外蘇﹑黃二姓械闘﹐人情洶洶﹐占梅帶勇彈壓﹐手擒其渠魁﹐尢不逞者﹐送官重懲之﹐闘乃解。小夫﹑羅漢之徒﹐一時無所覓食﹐皆喜賊至﹔乃令各頭人造名冊﹐計口給糧﹐日費不貲﹐皆破產以應﹐斥去腴田無算。凡軍報﹑書檄﹐多出己手﹔夜輒彈琴﹑賦詩﹐若無事然者。於是眾心皆倚以爲重焉。逆黨王江龍以僞令竄入中港王美家﹐徧貼僞示﹐設局派飯。竹塹總局遣勇馳赴﹐與生員陳其英執江龍﹐械送竹塹誅之。人情稍定。逆黨王和尙竄踞大甲。其兄王爲潛入後壠街﹐誘民入會﹐每名納銀半元﹐良民恐不自保﹐欲從之。而粵人李阿兩亦乘轎帶匪數百﹐與爲爭長﹐民始疑駭。適竹塹總局馳信至﹐謂官軍隨到﹐不可從賊。於是賈人杜喜鳴金集眾以拒賊﹐賊黨始驚潰。

夏四月﹐淡水新莊街姦民楊貢謀作亂﹐艋舺縣丞郭志煒執貢誅之。

以候補道區天民﹝覺生﹐廣東舉人﹞督辦北路軍務﹐飭令就地捐輸爲軍費。淡水舉人陳維英﹝迂谷﹐咸豐元年舉孝廉方正﹞倡捐千金﹐與紳士鄭如梁等鳩貲接濟。天民遣候補遊擊陳捷元帶勇四百名前敵協剿﹐而自駐竹塹以督之。

二年春﹐勇首蔡宇克復牛罵頭﹑梧棲等汛。梧棲海口爲逆黨接濟洋煙鉛藥之所﹐而泉人何守爲股首﹐潛通聲息﹐故城外泉莊皆遭殘毀﹐惟梧棲港﹑牛罵頭生理獲利數倍。林占梅以梧棲一隅尢爲平賊要隘﹐於是多方購綫﹐招該地郊戶楊至器從官拒賊。

二月初四日﹐蔡宇進攻梧棲街﹐僞鎭港將軍陳在屯街尾拒戰﹐擊走之。初六日﹐在糾眾來爭﹐蔡宇﹑楊至器當先奮擊﹐紳士楊淸珠從間道夾攻﹐大破之。宇遂以降將林尙爲鄕導﹐進屯三塊厝山腳莊。時通判張世英在翁仔社﹐亦乘勝南下﹐首尾相應﹐而賊勢漸蹙矣。

論曰﹕嗟乎﹗人之度量相越﹐誠懸遠也。夫戴逆特庸鄙細民﹐何論餘子﹐而戇虎亦裏閈無賴﹐不識一丁﹐一旦乘腐儒之闇昧﹐敢據城社以陸梁﹐識者知其敗可翹足待也。而當時文學之士﹐亦復從風而靡。在昔朱逆倡亂﹐有贊禮之老儒﹔今者戴逆陷城﹐有賓賢之學士。世風至此﹐可勝慨耶﹗淡水介在比鄰﹐勢同臥榻。在賊以爲馬上索靴﹐趯倒堅壁﹐夢中伸腳﹐踏破長安﹐將投鞭以渡大甲之溪﹐可馳檄而開北門之管矣。乃林觀察力排眾議﹐投袂而前﹐悉羣虜於目中﹐運全局於掌上﹐用能毀家紓難﹐部署從容﹐率乍合之軍﹐當方張之寇﹐屢收要隘﹐再復堅城。以視夫階下叩頭﹑羞慚肉眼者﹐其人之賢不肖何如也﹗使當日者﹐或賄重貲以生賊心﹐或辧一走以爲民望﹐舉足一誤﹐遠近解體﹐大事去矣﹐又安能不動聲色而措地方於磐石也﹖徐中丞專章論薦﹐謂其有爲有守﹐膽識兼優﹐諒哉﹗

按平定戴逆之亂﹐戰績殊無足觀。蓋賊以社鼠城狐之智﹐與棘門灞上之師﹐搏戲三年﹐只堪一噱。若得邇來勁旅﹐如楚勇千餘﹐迅掃一月﹐何難鳴吠之盡息耶﹖𨿽然﹐制敵之方﹐在好謀不在好戰﹐行軍之要﹐有勝將必無勝兵﹔是以貴勇而賤謀者﹐君子不韙焉。如彰化一役﹐林方伯處心積慮﹐籌備多時﹐而收功一旦﹔抑亦好謀而成﹐而非同浪戰者也。且其間義民烈士﹐艸莽效忠﹐稽之前史﹐實未多見﹔是宜表其顚末﹐以俟志乘之采擇云。

大甲城守

同治元年三月﹐大甲人王和尙聞秋曰覲失利﹐於是日假僞令﹐與陳再添﹑莊柳竄入大甲﹐住姦民王九螺家﹐勒派鋪戶﹐誘脇良民﹐謀窺竹塹。守備洪某﹑巡檢吳某皆遁。然賊故等夷不相下﹐請戴逆遣一頭目。逆遣蔣馬泉至甲﹐百姓皆具香案迎接﹐而賊黨隨後者爭攫取案上器物。王﹑陳大姓倚賊勢以壓良民﹐民皆厭苦之﹐陰謀拒賊﹐懼九螺助逆﹐相顧不敢發。時屢傳官軍將至﹐王和尙以爲溪水險絕﹐必難飛渡。馬泉信之﹐不設備﹐日收民間詞訟﹐坐堂理斷。

五月﹐竹塹總局林占梅遣勇首蔡宇帶勇四百名﹐同歲貢生陳緝熙赴大甲。時值端午﹐東門小姓欲開城門通貿易﹐王﹑陳大姓持不可﹐相攻殺。適練勇驟至﹐合擊賊黨﹐大敗之﹐羣賊皆退﹐遂復大甲。緝熙以和尙﹑再添皆平日習熟﹐招之卽來。和尙偵官軍無多﹐不從。初六日﹐糾眾來犯﹐水道斷絕。節婦余林氏禱雨﹐雨隨降。練勇嬰域固守﹐與小姓同心拒賊。馬泉遁至彰化﹐林逆罪其不先期告急﹐抄斬全家﹐而責和尙等立功贖罪。十三日﹐代理淡水同知張世英率千總曾捷步﹑把總周長桂﹑林盛﹑武生賴志達﹑義首羅冠英﹑林傳生赴大甲。是日﹐練勇出城拒戰﹐擒斬股匪戴瑞必﹐賊大肆淫掠﹐各莊望風而靡﹐惟大安莊黃教率宗族拒之﹐賊稍斂迹。時軍餉浩繁﹐總理林願設撫安局辦理經費﹐而竹塹總局仍不時接濟。援軍出城擊賊﹐走之。

二十一日﹐王和尙復糾僞掃北大元帥何守﹐合戴如川﹑江有仁﹑陳鮄﹑劉安﹑陳在﹑莊柳﹑蔡斷﹑蔡海﹑陳再添﹑陳梓生﹑陳狗母﹑劉阿屘﹑劉阿鹿﹑鐘阿桂﹑王盞司﹑賴得六﹑揚大旗﹑陳得﹑吳仔華﹑李阿兩﹑廖安然﹑蔡通﹑趙憨﹑黃漢﹑林尙二十七營﹐共萬餘賊﹐復圍大甲。水道爲賊所斷﹐城中絕汲數日。節婦余林氏復出禱雨﹐並齋戒禱天﹐願賊早退。時賊壓城而軍﹐居上風轟擊﹐幾不支。忽大雨反風﹐濠邊艸屋失火﹐賊之據其中者皆驚潰。張世英登城擊鼓﹐羅冠英開門急擊破之﹐大甲圍解。逆黨揚大旗將隨賊來攻﹐妻蔡氏力阻不聽﹐遂自縊。城內姦民陳發與王九螺謀爲內應﹐事露﹐官軍執發誅之﹐九螺夤緣得免。

十一月初十日﹐戴逆復犯大甲。南埔大姓莊泠子以事系獄﹐莊柳誘泠從賊。南埔旣叛﹐十八莊皆應之。官軍在水汴頭接仗而敗。下大安莊正黃腰﹑吳算被擒﹐死之。南莊義首陳此一家皆陷於賊﹐此脫回大甲﹐隨官守城。十一日﹐賊焚劫腳踏等莊。十二日﹐沿西姦民僞稱賊退﹐同知鄭元傑弟鄭榮信之﹐遣勇出城追賊﹐賊逆戰於水尾溪﹐別以奇兵由頂店直趨北門﹐勇士杜壬午﹑柯宗茂戰死。十四日﹐羅冠英由翁仔社來援。十七日﹐竹塹林占梅派千總曾捷步帶兵勇鉛藥至甲。十八日﹐賊分三路圍城。於是鄭﹑曾二軍出東路﹐陳此﹑黃定安出西路﹐冠英合海口莊丁出中路以拒之﹐轉戰至水汴頭。時戇虎晟在牛罵頭﹐遣生力軍驟至﹐勢甚猖獗。東路官軍先潰﹐西路亦退﹐冠英孤軍被圍﹐賊四面裹合﹐勢如風雨。冠英拔劍大呼曰「事急矣﹐當各奮力﹗」與柯興﹑柯九突圍出﹐退至坊南。賊在前邀截﹐死戰抽回。賊乘勢攻城﹐冠英登埤守禦﹐發巨炮擊之﹐日暮乃退。冠英憤甚﹐是夜回翁仔社﹐謀再起兵﹐畱柯興等帶勇協守。十九日﹐柯興屯社尾﹐柯九屯營盤口﹐陳此屯頂店以拒賊。賊亦踞四甲﹑橫圳﹑溪州以相持。二十一日﹐柯興出戰﹐至南溝﹐柯九出坊南以應之。戰方合﹐忽逆匪火藥桶失火﹐我軍疾擊敗之。二十六日﹐鎭瀾宮神降乩云「今夜大難」﹐隨當空書符以壓之。是夜四更﹐賊潛至南門﹐暗藏火藥﹐火發﹐城垣大震﹐忽大雨﹔乃息。時水道屢斷﹐民皆飲溝水﹐垂罄﹐幸節婦林氏三出禱雨﹐雨降﹐士气倍奮。

十二月初一日﹐鄭榮帶兵五百﹐攻松仔腳賊營。賊以六十餘人逆戰﹐官軍失利﹐退至柯九營前﹐九分兵出援﹐擊敗之﹐追賊至瓦磘溪乃還。賊復分路由水汴頭而來﹐何守﹑江有仁﹑王和尙皆黃羅靑蓋紅傘帥旗﹐指揮督戰。噶瑪蘭生員黃某帶屯番三百名﹐與保安軍夾擊於水尾坑﹐乃退。自是日日血戰。幸番勇同心防守﹐巡警嚴密﹐眾皆倚之。時賊黨多而無紀律﹐有莊民某中夜夢囈﹐大呼殺賊﹐賊驚起﹐以爲救兵已至﹐自相攻擊。我軍乘之﹐保安軍勇首郭龍駒奮勇追剿﹐獲賊幟五﹐書「大漢掛帥何」﹑「平北將軍簡」﹑「平北先鋒黃」等字﹐奪江有仁僞令一支﹐追至瓦磘溪﹐焚其寨而還。初八日﹐約雞鳴出兵﹐莊丁列隊城外以待﹐而官軍遷延不出﹐得乘間收合餘匪﹐復據舊寨。初十日﹐戴逆傾巢北上﹐以千餘賊犯腳踏莊﹔其水汴頭之賊﹐自溪埔直趣南門﹔另一股由東南襲頂店營﹐徑搗東門﹔至酉方退。十一日﹐竹塹總局派勇運赴鉛藥﹐至中途遇賊邀截﹐擊退之。賊再斷水道﹐自管府坑一帶圳道塡平﹐遂由水汴頭立營以迫城﹔莊民退守水柳。十二日﹐兵勇往通水圳﹐賊邀戰於鐵砧山東﹐新埔勇先潰﹐各隊皆不支。賊蟻集西﹑南二門﹐悉力攻撲﹐守埤者皆哭。屯勇開炮斃數賊﹐乃退。十三日﹐羅冠英﹑廖廷鳳﹑廖江峯帶生番鄕勇千餘名﹐一路由大甲溪﹐一路由六分崎﹐繞大甲東以援大甲。時城外賊營羅布﹐賊進駐新社﹐攻頂店營甚急。冠英邀賊於新厝仔﹐大呼陷陣﹐斬二十餘級﹐遂與大安莊丁合攻溪州﹑水汴頭賊營。城中聞炮聲﹐分道出城接應﹐頂店之賊乃退。廷鳳督生番由賊背衝入﹐斬首百餘﹐與冠英會。日暮﹐猶冒雨攻賊營﹐城中發布篷策應﹐至起更後﹐賊勢大潰。已而官軍皆回﹐乃收軍。十四日﹐大霧﹐莊丁列陣於城外﹐冠英合隊進剿﹐追賊至南埔﹐斃賊無算﹐西南近溪賊營一律肅淸。廖江峯敗賊於溪州﹐毀其老營。於是三保義首吳送﹑船頭埔李淸芬﹑大安李求各帶莊丁﹐四出搜賊﹐賊盡遁過溪﹐大甲圍解﹝王和尙譖陳梓生攻城不力﹐爲梓生所殺﹞。

戴逆之遁歸也﹐已無復北意﹐而僞丞相莊天賜議先取大甲﹐次陷嘉義﹐二城旣得﹐然後長驅犯郡城﹐戇虎晟從之。二年正月﹐復糾其精銳﹐北犯大甲。初八日﹐淡水同知鄭元傑在甲聞賊耗﹐乘夜脫回。十三日﹐候補同知王楨率義首林盛﹑陳瓶至磁磘莊﹐晟糾眾淹至﹐�奪路先脫﹐賊燒毀民居﹐煙焰蔽天﹐晟據磁磘莊﹐穿黃馬褂﹐張黃羅蓋﹐督眾塡平水道。連日分股攻城。十四日姦細王發豆﹑簽新嫂帶火藥潛入中莊﹐約放火燒屋以應何守﹐爲陳此所獲﹐駢誅。十八日﹐晟登鐵砧山。山上固有國姓井﹐相傳明末鄭成功嘗拔劍斫地﹐井泉湧出﹐劍尙埋井中。晟信之﹐乃祭而祝曰「晟若得成大事﹐劍當浮出﹔若無成﹐卽以一炮相加可也」。祭畢﹐進犯社尾莊﹐兵勇力拒之﹐晟中炮折兩齒﹐乃遁。其別股拒戰於田螺淤﹐俱敗回。鄕勇沿途邀擊。晟遂竄回四塊厝﹐不敢復窺大甲矣。

論曰﹕嘉義﹑大甲﹐爲南北扼要之區。嘉義不守﹐則賊可長驅以犯郡垣。大甲不守﹐則迆北一帶皆爲賊有。是兩地安危﹐均有系全郡之利害也。顧大甲被兵之劇同於嘉義﹐而防守之難有甚焉者何也﹖嘉義城堅而峻﹐大甲城低而狹﹐僅一土堡而已﹔一難也。嘉義民多而眾協﹐大甲居民稀少﹐且大姓多與賊通﹐人心不一﹔二難也。嘉義民多殷實﹐抽市釐以爲餉﹐抽市人以爲兵﹐已堪禦敵﹐而大甲土城中﹐家少千金之產﹐民少隔宿之糧﹐經費易匱﹔三難也。嘉義城中隨在有井可汲﹐而大甲地本磽確﹐數十丈無水﹐居民皆汲溪水爲炊﹐水源一斷﹐則民心自亂﹔四難也。嘉義戍兵千計﹐多內地上游之人﹐若城一破﹐無處逃匿﹐不得不同心固守﹐而大甲汛兵不過百餘﹐臨時所顧之勇﹐費多而難恃﹔五難也。然賊以全力來圍﹐始終防守﹐嬰城血戰﹐僅而獲全者﹐一則恃竹塹總局之接濟﹐一賴翁仔社之救援﹐與夫噶瑪蘭屯勇之協力守城﹐節婦余林氏之一再禱雨﹐皆足以維系人心而有關安危之數也。嗟乎﹗嘉義本諸羅舊邑﹐前此以邑民守義之故﹐久錫嘉名。而臺灣自設郡至今﹐姦民屢次蠢動﹐淡水一隅﹐惟有率眾固守﹐每全城以待援軍﹐無敢爲禍首者。而此次大甲翁仔社等軍﹐旣已百計嚴防﹐不遺餘力﹐卒賴竹塹保安一軍﹐越境進剿﹐兵不浹旬﹐遂復巖邑﹐功亦偉矣﹔乃未蒙異數之褒﹐豈猶有待歟﹖

嘉義城守

同治元年三月﹐總兵林向榮聞變﹐遣安平協副將王國忠﹝嘉義人﹞﹑遊擊顏常春﹝龍溪人﹞赴嘉義。常春帶番勇百餘名﹐至柳仔林﹐遇股首黃豬羔伏中途邀截﹐且戰且行﹐二十八日﹐達邑城﹐與國忠所帶水師五十名﹐倉卒備城守。日暮﹐豬羔糾黨攻城﹐冒死攀堞上﹐守者擲以瓦石﹐不動﹐燃火藥擲之﹐始驚潰。兵勇開門逐賊﹐賊乘勢搶掠而遁。先是百姓誤傳賊不害良民﹐及見賊肆焚掠﹐乃大懼戒嚴。

夏四月﹐豬羔復糾埤堵羅豬羔﹑湖仔內羅昌﹑柳仔林黃萬基﹑黃大戇等賊﹐引戴彩龍﹝卽戴雲從﹞﹑陳弄﹑嚴辦等來犯。三莊爲附縣要隘﹐臺灣每滋事﹐嘉義必遭圍困者﹐皆由三莊附賊﹐南北聲息不通故也。於是紳士王朝輔﹑陳熙年等同至城隍廟﹐誓同心拒賊。時賊鋒甚熾﹐城中餉饋斷絕﹐殷戶許山﹝名安邦﹞傾家貲以給軍﹐復編籍城中貧民﹐每日按給錢米﹐始終不懈。

五月十一夜﹐地大震﹐城圯數丈。西門外土墻傾塌﹐守兵退入城。賊爭顧搶掠﹐百姓乘夜運木石塡塞圯處﹐安炮據守﹐天明賊不能入。凡血戰三閱月﹐至林鎭來援始解。

四月初七日﹐掛印總兵林向榮統兵三千發郡城﹐以都司陳寶三爲總帶﹐同知寗長敬辦理糧臺。初九日﹐軍次枋埤﹐立五大營相犄角﹔賊據南靖厝﹑後寮仔相持﹐以八掌溪爲界。戴彩龍糾陳弄﹑嚴辦﹑黃豬羔﹑賴阿矮﹑王新婦﹑黃房﹑黃山虎等﹐悉眾數萬來犯。時霖雨溪漲﹐餉項俱屯鹽水港。二十八日﹐賊據白沙墩﹐斷我糧道。翌日﹐官兵出營逐之。義首林有才火藥垂罄﹐向澎湖兵借用不許。已而賊由後包抄﹐澎軍腹背受敵﹐守備蔡守邦﹑署把總李連陞﹑外委周得榮被迫落水死。自是靑寮﹑後壁寮皆從賊﹐而糧道爲所斷矣。賊輕官軍﹐有溪南賊目執旗當先﹐二賊以藤牌鳥槍翼之﹐直犯林有才營。有才戒營中伏不動﹐待其迫近﹐忽炮響一聲﹐三賊具中炮倒地﹐餘賊皆奪气﹐諸軍乘之。忽大雨﹐乃罷。

五月﹐兵備道洪毓琛派千總龔朝俊帶屯番五百名﹑從九品陸晉帶勇二百名護餉來援。晉令鄕勇分帶餉銀於身上﹐眾盡生心。初五日﹐至安溪寮﹐遇賊猝至﹐晉爲其下所殺。朝俊且戰且行﹐斂眾札營於安溪寮。初七日﹐賊乘勝攻大營﹐官軍大潰﹐軍裝盡失﹐澎湖把總周允魁戰死。朝俊分軍應援﹐遇林鎭於荒野﹐僅有二卒﹐乃相與退守安溪寮。初九日﹐移駐鹽水港﹐收合潰眾。洪道趕造軍械﹐源源接濟。林鎭堂弟千總林向日在廈門原籍募親兵五百名到臺﹐兵勢復振。於是股首柳仔林黃豬羔﹑店仔口吳墻俱請降。時嘉義被圍日久﹐林鎭選精銳八百名﹐以林有才﹑王飛琥爲前鋒﹐分遣署守備龔朝俊﹑把總寗長泰﹑外委柯必從﹑勇首李志揚﹑李成龍﹑屯番把總段得壽﹑屯番外委劉尊賢等分道赴援。六月初八日﹑轉戰至城下﹐擊賊破之﹐陣擒股首王新婦﹑黃房等﹐賊營皆潰﹐嘉義圍解。林鎭駐師嘉義﹐欲就地捐派﹐聲息頗達於郡垣。七月﹐洪道趣林鎭進軍斗六門﹐向榮不得已率副將王國忠等懸軍深入﹐爲賊所圍。

九月﹐斗六不守。洪道遣候補未入流姚僮募南路粵勇五百名﹐添調屯丁五百名馳赴嘉義﹐與署知縣白鸞卿﹑參將湯得陞合力守禦。時羣賊議攻嘉義﹐僞軍師劉仔屘謂戴逆曰「斗六旣陷﹐各處破膽﹐若悉銳鼓行而南﹐郡城必望風瓦解。郡城旣得﹐嘉義不攻自破。今以全力攻一小邑﹐嘉義城堅而眾協﹐急切未易下也。」不聽。於是降賊黃豬羔復叛﹐糾陳弄﹑嚴辦﹑呂仔梓﹑廖有譽﹑廖談﹑洪花等復圍嘉義。北路賊何守﹑陳鮄皆率眾助攻﹐毀拆民居﹐環築土圍﹐數十步立一炮臺﹐髙與城樓等﹐以瞰城中虛實。嚴辦﹑廖談﹑洪花等妻妾皆立陣前督戰。城內紳士王朝輔﹑歲貢陳熙年﹑總理蔡鵬飛等設聯義局﹐抽市釐﹐派民兵﹐輪流守城﹐無日不戰﹐至明年二月吳提軍來援﹐始解﹐被圍又六閱月矣。

十月二十一日﹐嚴辦糾番仔澑﹝澑卽向朝江﹐又名向趣﹐卽劫殺陸晉者﹞﹑貓順等攻鹽水港﹐義首李丙寅﹑李志鏞拒之﹐附近之麻豆莊義首李成龍﹑李朝魁﹑查畝營舉人劉達元亦遣勇助戰。澑中鐵鈀﹐順破腹﹐俱死。擒斬劇賊張有成等六名。賊死傷甚多。時陳弄﹑黃丕建屢攻塗庫﹐爲陳澄淸所敗。自是不敢復窺郡治﹐恐兩地議其後也。

十二月﹐署水師提督朴勇巴圖魯吳鴻源統兵三千抵郡城。明年正月初十日進軍鹽水港﹐號令嚴肅。洪道飭鎭中遊擊洪金陞﹑左營遊擊葉得茂選兵四百名﹐同知張啟煃﹑鹽大使秦恩培募勇一千爲前導。時鹿仔艸陳姓向軍中隨員陳策明納款﹐願爲鄕導﹐策明信之。十五夜﹐率州同銜施廷仁﹑守備徐榮生帶兵千餘﹐由鹿仔艸逕進﹐以葉得茂爲前鋒。路過梅影厝﹐而埔心﹑南靖厝後寮賊由後包抄﹐大侖﹑二重溝羣賊紛起響應。得茂與千總林茂生﹝金門人﹞陷陣戰死。把總吳禎祥與榮生據險橫擊﹐斂軍徐退。時將士多染疾疫﹐總理柯得安謂鎭道兩次敗亡﹐死難者眾﹐請設祭以慰忠魂﹐從之。遂諏日於較場致祭﹐吳帥親詣哭奠﹐哀動三軍。於是沿途捕斬賊黨﹐派海壇遊擊吳邦基﹑金門遊擊李懋徳﹝俱同安人﹞扼守後壁寮。二月十二日﹐攻破上樹頭賊莊﹐進攻馬稠仔後莊﹐殺賊八十餘。吳帥移軍下加冬﹐密飭吳邦基就軍中虛立旗幟爲疑兵﹐遣洪金陞分駐白沙墩﹐通判楊興邦﹑張啟煃前至永堀頭﹐以壯犄角。令店仔口降將吳志髙﹝卽吳仔墻﹞爲鄕導﹐親統遊擊周逢時﹑守備蘇吉良諸軍進發。令金廈精兵攻後寮仔﹐毀之﹐獲僞元帥先鋒十八名。是時賊黨王祿拔﹑臭頭缽據守馬稠後莊﹐與官軍相持﹐遏其救城之路﹐飛書赴陳弄告急。有林鎭稿識陳吉生﹝嘉義大腳殿人﹞﹐爲陳弄所得﹐掌其書記﹐至是陰囑降兵蔡某詐報彰化已失﹐弄大懼﹐欲遁。乃分其黨援王祿拔﹐而使吉生覆信﹐令拔堅守﹐約三更救兵必至。吉生私攺云「彰化已失﹐令各營三更盡撤」。羣賊接信﹐皆狼狽撤回。是夜﹐提督吳鴻源督吳志髙諸軍由店仔口直抵城下﹐城中開門夾擊﹐賊縱火遁去。逆叔戴老見率降番二百餘名接戰﹐番勇見賊勢已潰﹐執老見來歸﹐誅之﹐圍乃解。自上年九月賊以全力圍困嘉義﹐許山家貲旣匱﹐繼以所蓄桂圓按口分給﹐民多掘艸根煮敗革爲食﹐許山之媳何氏出私財散給﹐繼買仙艸幹熬凍以濟軍﹐得延數日殘喘。若吳帥之軍不亟至﹐則城已難守矣﹐許山素患足疾﹐至是脫體﹐人以爲忠義之報。

陳弄旣歸﹐知爲吉生所紿﹐執而詰之。或問吉生於攺信之後﹐何不乘間亡去﹖吉生笑曰「余糾合同志數十人欲於途次執弄以歸﹐爲林鎭報仇﹔事之不成﹐天也﹐何足悔哉」﹗賊躶縛之﹐以銅錢數千燒紅﹐徧貼其體﹐血肉狼藉﹐吉生大罵而死﹐不肯扳一人。

時吳帥所部諸將﹐以蘇吉良﹑徐榮生爲冠軍。吉良先後三百餘戰﹐連破劉厝莊﹑小定厝﹑上塗溝﹑下塗溝數十匪莊﹐鋒甚銳﹐而洪道誤聞蜚語﹐催進軍。吳帥懲林向榮之敗﹐欲掃淸附賊村莊﹐疏通道路﹐然後移師規復彰化﹐方爲萬全。夏四月﹐剿南靖厝﹐其地竹圍堅密﹐呂仔梓之妻系南靖厝人﹐與賊渠羅彭湖抗拒甚力。吉良力戰﹐禽斬僞大將軍何錢鼠﹑羅彭湖﹑僞副元帥葉新媍﹑僞局長不潭等多名﹐梓妻中炮死﹐遂大破之。五月剿嚴辦於新港﹐破走之﹐進剿大侖﹐呂仔梓乞降。

罷水帥提督朴勇巴圖魯吳鴻源﹐以曾元福代之。

論曰﹕余嘗攬轡過諸羅城下﹐父老爲餘指顧逆賊攻城屯札之處﹐及百姓所以守禦者﹐舊壘存焉﹐未嘗不肅然起敬﹐而嘆我國家徳澤之入人者遠矣﹗自臺灣辟地﹐至今垂二百年﹐其間鳴狐篝火之徒﹐隨在竊發﹐而嘉義處臺﹑彰之中﹐每先受其害。其民之血戰死守﹐至於勢窮力匱而不忍變者﹐𨿽張許之守睢陽﹐孝寬之存玉璧﹐無以過之﹐抑何其壯也﹗今則歷年旣久﹐其間祖父蒙尙義之嘉﹐其子孫仍守知方之訓者﹐蓋比戶相望。然後嘆我朝一字之褒﹐所以維系民心﹑鼓勵風節者﹐意至深遠也。夫以戴林諸賊之覆滅不旋踵如彼﹐此都人士之榮褒如此﹐順逆之幾﹐已昭然矣﹐人何樂而爲逆賊哉﹖

斗六門之陷

同治元年夏五月﹐賊犯斗六門﹐都司湯得陞悉力拒戰﹐副將王國忠來援﹐屢卻之。

林鎭向榮旣解嘉義之圍﹐欲招撫附近村莊﹐節次進兵﹐以圖彰化。已而郡垣當事者催促進兵﹐或說向榮曰「臺灣大勢﹐內山皆漳﹐海口皆泉。今漳人方附賊仇泉﹐若由海口進兵﹐則泉人爭起爲官﹐勝气百倍。況就地購糧﹐可省轉運虛費﹐尢策之便者」。向榮不能從。秋七月﹐灑淚出師﹐進駐斗六門﹐兵勇入街屯札。副將王國忠曰「屯城外則聲援可通﹐屯街中如鼠入穴底﹐賊若四面合圍﹐何以禦之」﹖又不從。未幾股首陳弄﹑嚴辦﹑許丰年﹑僞軍師劉阿屘合羣賊數萬﹐進迫城下﹐糧道爲賊所擄。八月﹐洪道遣參將陳國詮帶餉八千餘元﹐比至打貓﹐是夕微雨﹐國詮欲暫息﹐把總黃某﹝金門人﹞謂兵貴神速﹐不宜遷延啟賊心﹐遂行。賊覺之﹐果率眾來追﹐已無及。是日賊與我軍鏖戰而敗﹐無暇他顧﹐故餉項得達軍營。先是米戶林炳森領項買米﹐建議屯於石龜﹐可省往來腳費﹐至是遣炳森赴石龜運糧﹐路梗不能達。十捨娘莊﹑烏瓦■﹝缶舀﹞莊爲糧道往來要地﹐賊並力攻而據之﹐惟塗庫義首陳澄淸殺開血路﹐屢運米到營﹐賊防之尢密﹐遂不能達。經制外委黃金城驍勇善戰﹐聞屯番怨言不絕﹐憤甚﹐與楊﹑李二卒執械當先擊賊﹐斃賊數人。賊環而攻之﹐金城潰圍旣出﹐身負數創﹐復翻身入圍以尋二卒﹐遂死圍中﹐聞者痛惜之。時戴逆在內山派餉﹐親至城下督戰﹐勢更猖獗。斗六附近之石橊班等莊與林鎭通款者﹐約大軍若至﹐咸願輸米。及見賊勢浩大﹐遂爲僞軍師劉阿屘所脇﹐更相率附賊﹐禁絕接濟。洪道復遣守備許黃邦帶餉銀一萬兩﹐路經柳仔林﹐爲黃豬羔所奪﹐黃邦被執﹐僅剩二千元﹐皆千總許炳所帶也。林鎭以數千眾坐困孤城﹐殺戰馬而食﹐軍士枵腹力戰﹐至采樹子煮鞋皮爲食。副將王國忠請協力殺開一路﹐退守海峯侖以就糧。而安平守備林國泰自稱善卜﹐謂明日卽有救兵﹐林鎭惑之。九月十三夜﹐林鎭弟向臯﹝臺灣縣學生員﹞往海峯侖求援﹐鄕人以向臯兵少﹐疑不之納﹐遂陷賊中。是夜番勇放火燒屋﹐延燒街店百餘間﹐賊乘勢急攻﹐諸軍立足不住﹐不得不入土圍內矣。十七夜﹐國忠帶所部爲前鋒﹐潰圍力戰﹐被執。賊使之跪﹐國忠瞋目大罵﹐賊寸剮之。屯番把總潘永壽﹑外委劉金彥久與賊通﹐見國忠失利﹐遂引賊入城﹐密約發上插香者不殺。向榮久患足疾﹐乃仰藥死﹝妻吳氏在任﹐聞訃﹐亦絕粒死﹞。同死者同知寗長敬﹑參將顏常春﹑署斗六門都司蔡朝陽﹑都司劉國標﹝劉安與國標有舊﹐欲救之﹐標不屈﹞﹑守備石必得﹑沈登龍﹑千總護理都司王光春﹑把總孫鵬程﹑寗長泰﹑南路營把總李靑﹑屯番把總段得壽﹑安平中營外委孫朝榮﹑右營外委許祥光﹑外委徐精忠﹑署外委林忠成﹑勇首陳有慶﹑向榮子林張成等共三十餘員。國忠死尢烈。勇首陳車﹝號大舌車﹞﹑米戶林炳森爲林鎭所信任﹐至是被執。炳森有恩於嚴辦﹐辦欲救之﹐不屈﹐與車皆死之。王國忠選健卒翁洗等十八人爲親軍﹐從國忠潰圍被執﹐皆殺於寶斗仔溪邊。後賊攻寶斗街﹐時時見十八人騎馬往來陣前﹐賊驚愕﹐屢戰皆敗﹐寶斗街竟得全。后土人合而埋之﹐稱十八將軍墓﹐禱者皆應。斗六有紀姓者﹐泉州人﹐換班戍此﹐遂家焉。嘗鼓舞各莊接濟官軍﹐尢爲出力。城破被執﹐不屈﹐賊寸磔之。林鎭胞弟向臯曁舉人王獻瑤﹑幕友王鐘秀﹝金門人﹞﹑稿識陳吉生﹑義首林有才﹑王飛琥皆被執。王鐘秀爲僞丞相莊天賜所救﹐後脫回牛罵頭﹐從泉人以拒賊。戴逆欲屈有才﹐不可﹐賊不敢害﹔又命獻瑤辦局﹐瑤日夜髙聲讀書﹐佯狂不理﹐賊以爲癡﹔皆縱之歸。向臯被拘於戴逆家﹐逆妻憐而厚待之。陳吉生爲鄭大柴妻謝秀娘所得﹐待之甚厚﹐旋爲陳弄掌書記﹐後皆被殺﹝事見前編。按吉生攺信紿賊﹐被禍尢爲慘烈﹐同時軍士皆能言之。丁曰健治臺必告錄謂是吳姓之事﹐蓋傳聞異詞耳﹞。

屯番把總潘春輝旣脫賊營﹐執手刃林鎭軍者陳還﹑陳臨二賊﹐在鹿港淩遲處死﹐以祭鎭軍。鹿港生員楊淸時﹝金門人﹞請大曾鎭攻小埔心﹐以救斗六﹔不許。請檄飭寶斗仔各義莊舉兵進攻﹐以爲林鎭聲援﹔又不許。乃與總理許行義帶勇四百名援斗六門﹐不及﹐遇賊於番婆莊﹐力戰卻之﹐退守湖仔內﹐聯莊拒守。進屯寶斗仔街﹐與陳弄連戰數月﹐兵少糧缺﹐幾不能支。

林向榮已革職。及殉難﹐當事奏請開復原官﹐照例賜卹。鄕官監察禦史範熙溥奏稱﹕「林向榮力竭被戕﹐受禍尢慘。一家之內﹐子殉其父﹐弟殉其兄﹐妻殉其夫﹔一軍之中﹐弁死其將﹐兵死其官﹔忠節萃於一門﹐誠堪矜憫。理合援前臺澎道孔昭慈﹑洪毓琛之案﹐請於臺灣府城建祠﹐並準於本籍自行捐建專祠。其同時殉難之子弟弁兵等﹐一並附祠」云云。報可。

論曰﹕餉道者﹐行軍之大命也﹐一日不通﹐則軍心自亂﹐何待兩軍相角﹐而勝敗始決哉﹖方向榮進軍枋埤﹐以餉道被絕而敗﹐乃前車不鑑﹐覆轍相尋﹐將誰咎耶﹗林鎭於水師諸將中較有聲望﹐不幸內爲監軍所制﹐外爲姦民所紿﹐舉足一誤﹐全局皆錯﹐用違其才﹐終至僨事。甚矣不明地利﹑不諳民情者之不可爲大將也﹗抑聞之﹐將在外﹐君命有所不受﹐誠以大夫出疆﹐有可以安國家利社稷者﹐專之可也。林鎭手握兵符﹐身履行陣﹐可進可退﹐髙下在心﹐豈不謂全屬安危﹐視此一舉﹐利鈍可否﹐當自了然乎。斗六處羣賊之中﹐非用武之地﹐平賊機括﹐殊不系此﹐而乃徇數百里外儒生之見﹐驅三千人於必死之地﹐惴惴焉若詔旨之不容違也者。揆諸春秋責備之義﹐吾無能爲賢者解也。熊襄湣有言﹐令箭催而張帥殞命﹐馬上催而三路喪命﹐是以哥舒翰奉詔出關﹐英雄扼腕﹐孫傳庭橫刀入陣﹐猛士成禽﹐坐令遠近震動﹐賊勢燎原﹐前事不忘﹐可爲殷鑑﹐況彼才不及古人者乎﹗𨿽然﹐當林鎭進軍時﹐嘗馳書約鹿港統兵官東西並舉﹐以分賊勢﹔則怒曰「彼若不能平賊﹐當避賢路﹐何爲管吾閒事也」﹗而林鎭死矣。嗟乎﹗令鹿港諸軍亦復分道四出﹐惟賊是求﹐則不死於賊﹐亦久已平賊也。胡爲坐觀疆事之顚危﹐無異越人之肥瘠﹖此豈復有人心者耶﹗林鎭此時﹐卽令糧餉未缺﹐而賊暇我勞﹐厚我單﹐知其萬無生理也。又況內無鼠雀之供﹐而外絕蚍蝣之援者乎﹖嗚呼﹗廉閵交懽﹐而秦人不能得志﹔賀蘭觀望﹐則張許終以身殉。師克在和﹐古人豈欺我哉﹗

又曰﹕王副將國忠﹐海疆良將也。徒以事權不屬﹐數諫不行﹐賚志一死﹐與碌碌者同爲一邱之貉﹐誠堪浩嘆﹗然而枵腹再戰﹐猶起金鼓之死聲﹐叱賊餘威﹐長作沙場之生气。且國忠本嘉義人﹐所部健兒﹐賊所素懾﹐亦豈無自全之術﹔乃其言云﹐吾計不從命也﹐然終不忍棄主帥而獨生﹐且必欲殺數賊而後死焉。嗚呼﹗古所謂守死善道﹑仁之至﹑義之盡﹐如國忠者﹐殆其人歟﹖是故李得志爇火以俱燼﹐陳吉生攺信而被戕﹐劉國標遇救弗從﹐則從容就義﹐鈕成標罵賊不屈﹐亦慷慨捐軀﹔之數公者﹐類皆致命遂志﹐而浩气丹心長畱千古者也。嗚呼忠矣﹗

南路防剿始末

同治元年六月﹐南路姦民許夏老﹑李從﹑楊振等據岡山謀作亂。巡道洪毓琛派通判陳兆琮﹑職員朱必昌會同守備趙偘﹑參將淩敬先﹑鳳山令羅憲章夾攻於岡山。偘力戰破賊﹐擒夏老﹑李從﹑蘇賜酒等十五名﹐誅之。

鳳山水底寮人林萬掌﹐數世爲義首﹐地方有事﹐每率其宗族隨官效力。咸豐三年﹐鳳山林供滋事﹐知縣王廷幹檄萬掌帶勇入城防守。其勇密通賊﹐乘勢殺縣令﹐據城反﹐萬掌爲所脇﹐亦從之。及賊攻郡城而敗﹐萬掌與義首王飛琥乘間救出縣令妻子﹐脫歸水底寮。官軍欲窮治其事﹐乃縛獻劇賊以謝﹐事始解。至是萬掌已卒﹐子有才方十五歲﹐姦民欲奉之以爲亂。其母番女李氏﹝一作陳氏﹞謂有才曰「我家世篤忠義﹐可不及時報效﹐一雪先人心迹耶」﹖遣有才自備資斧﹐帶番勇隨總兵林向榮爲前隊﹐而約束境內﹐不許從賊﹝有才後隨提督林文察剿賊漳州﹐歿於陣﹞。

鳳山姦民劉來成潛往彰化﹐領戴逆僞令竄回南路﹐招集岡山賊黨﹐謀作亂。冬十月﹐洪道復遣朱必昌會同該地紳士﹐設局於阿公店﹐團練淸莊﹐來成竄北路。水底寮匪徒陳大目與柯歹﹑吳旺﹑連包謀於十月十二日舉事﹐請林有才母李氏助鉛藥。問糧餉何出﹖答以各鄕派飯。李氏笑曰「甫舉事而婪取於民﹐何以能久﹖」斥絕之。洪道偵賊嘯集滚山坪﹐遣同知張啟煃帶兵赴阿公店﹐會合趙偘圍捕﹐獲賊目簡惡﹑唐烏犍及僞印一顆。洪道又密諭石井汛弁朱通﹐在岡山左近偏插旗幟爲疑兵。已而柯歹母哭詈其子﹐眾知事難集﹐遂各解散。

論曰﹕女子而才非難﹐能明大義爲難。當彰邑陸沈﹐臺郡震動﹐李氏苟奮迹夜郎﹐效尢貳側﹐因眾心之思逞﹐遂阻險以自雄﹐則退可以踞一隅﹐進可以窺全郡﹔相持死蚌﹐將收利於漁人﹐𨿽有長鞭﹐何暇及於馬腹﹐事有未可料者矣。而乃從容敵愾﹐慷慨同仇﹐保全一方﹐免遭兵燹﹐使先世微瑕﹐一旦昭雪﹐方之馮嫽錦車﹐秦家良玉﹐嗚呼賢矣﹗

●東瀛紀事卷下

鷺江林豪卓人著

官軍收復彰化縣始末

塗庫拒賊始末

翁仔社屯軍始末

逆首戴潮春伏誅

戇虎晟伏誅

餘匪

災祥

叢談﹝上﹞

叢談﹝下﹞

官軍收復彰化縣始末

同治二年冬十月﹐新任臺澎兵備道丁曰健﹝述安﹐安徽舉人﹞以兵抵竹塹。先是在籍道員林占梅奉檄辦團﹐起兵拒賊﹐旣復大甲﹑梧棲港等處﹐絕其接濟﹐議帶兵規復彰邑﹐爲忌者所阻。是時官軍與城賊相持日久﹐各罷敝不相下。已而巡撫徐宗幹仍檄催占梅進兵﹐占梅核陳大略謂﹕「賊本烏合之眾﹐死踞孤城﹐其勢難久。我軍前後進剿﹐非不能戰﹐乃迄久未克者﹐誠以諸軍皆由鹿港進兵﹐賊已備悉虛實故也。若得省垣遣一大員由淡水登岸﹐沿途招兵選勇﹐以壯聲勢﹐然後某統練勇千﹐同時南下﹐一路剿撫並行﹐賊聞風膽落﹐將不戰自下矣。兵有先聲而後實者﹐此也」。徐中丞韙之。而兵備道洪毓琛臨終遺摺亦請另遣大員﹐到臺辦賊。徐宗幹隨會同太子少保閩浙總督左宗棠﹝季髙﹐湖南舉人﹐大學士﹐伯﹐晉二等侯﹞奏請以丁曰健授臺澎兵備道﹐主事周懋琦﹝子玉﹐��州拔貢﹞參謀軍事﹐督副將關鎭國等軍﹐由淡水南下﹐俟克復彰化﹐始赴郡接任。丁道前爲嘉義令﹐歷淡水同知﹐有威望﹔集其故吏門生﹐舊時部曲﹐選兵勇三千餘名。遂抵竹塹廳治﹐與林占梅刻期進兵。初八日﹐丁道進屯牛罵頭﹐張世英﹑陳捷元﹑王楨﹑鄭榮諸軍皆會﹐紳士蔡懷斌﹑蔡鴻猷﹑楊淸珠皆以鄕勇從攻福州厝﹑水返厝﹐拔之。十六日﹐林占梅率紳士翁林萃﹑陳尙惠等督勇首林忠藝﹑林南山﹑鄭義諸軍三千﹐進扼山腳莊﹐幟上書「保順安良」四字﹐謂歸順者保全之﹐良善者安撫之﹐一路號令嚴肅﹐道傍耕夫荷鋤而觀﹐皆謂此行必能辦賊也。以茄投爲彰邑鎖鑰﹐而山腳爲茄投咽喉﹐故密致山腳人林山﹑林尙兄弟爲鄕導﹐使招其附近村莊納款﹐散給白布條﹐蓋戳記爲號。密約﹕衣襟間有白布者皆良民﹐官軍不得擅殺。莊民被脇者爭向軍營支領﹐並運巨炮數尊﹐沿途演放﹐聲震山谷。賊黨大懼﹐歸順者愈眾。時陳鮄踞茄投﹐趙憨踞大肚溪﹐何守踞水師寮﹐未下。而茄投一帶背山倚海﹐地勢如長蛇﹐賊據守尢力。二十七日﹐占梅率諸軍分道並進﹐賊退入炮樓。我軍冒雨環攻之﹐擒蓄髮賊數人。其良民被脇者﹐占梅命人爲之剃髮﹐賞盤費遣之去。轉相傳布﹐遠近皆傾心焉。於是何守由林尙乞降﹐水師寮﹑何厝莊皆豎官軍旗號﹐而茄投各莊總理亦相率納款。遂分兵攻大肚。是時賊氛尙熾﹐各軍至中途不敢進﹐惟林忠藝以所部越茄投而南﹐轉戰至大肚溪﹐招賊黨陳番嬰來降。番嬰意未決﹐忠藝馳入其壁﹐諭以利害﹐拔賊紅旗﹐豎官軍白旗。陳鮄大懼﹐空壁遁。忠藝與番嬰縱兵邀擊﹐擒鮄愛妾蔡美娘﹐奪僞印﹑僞令﹑器械甚多﹐以兵少不敢窮追。乘勢擊趙憨﹐走之。

十一月﹐林占梅縱降將��入城﹐約爲內應﹐遂進軍彰化北門。羅冠英掃淸涑東一路相應。時戇虎晟竄匿四塊厝﹐戴逆久處斗六門﹐以江有仁﹑陳梓生﹑鄭豬母﹑盧江﹑劉安輩守城。羣賊見勢不支﹐皆有降意﹐惟江有仁持不可。初三日﹐林占梅前鋒林忠藝﹑林尙等攻入彰化北門﹐生擒僞軍師江有仁﹑黃旭日﹑僞都督鄭豬母﹑僞先鋒王城等﹐誅之。陳鮄﹑陳梓生﹑陳在﹑劉安﹑趙憨﹑盧江﹑陳狗母諸賊﹐皆開東門遁。先是城賊於初二日聲言﹐明日當悉銳攻鹿港及後港仔口軍營﹐故鹿港諸軍皆戒嚴防守。是日西門外壘賊尙與鹿港官軍鏖戰﹐勢張甚﹐見城上已立白旗﹐乃倉皇遁去。蓋林忠藝入北門良久﹐而西南門城外賊與官軍皆未知也。丁道旋往鹿港﹐畱占梅一軍暫駐彰化城中﹐以防不測。賊多入戇虎晟巢穴﹐復乘夜謀營﹐官軍有備﹐拒卻之。僞備糧使司蔡茂豬爲坑仔內蔡姓所執﹐丁道命支解之。時丁曰健所過﹐被脇賊莊立行剿洗﹐以振軍威﹐惟林占梅謂脇從罔治﹐數爲緩頰﹐全活無算。涑東林姓請占梅乘勝進討逆晟﹐願爲鄕導﹐而當道忌之﹐不果。十二月﹐總辦臺北軍務浙江補用道林占梅振旅還竹塹。

三年三月﹐石橊班降賊張三顯復糾陳鮄﹑陳在﹑陳梓生﹑陳狗母﹑趙憨﹑洪叢﹑葉淸﹑葉中﹑王春等謀作亂﹐彰化城外市仔尾街及東北一帶餘黨俱應之﹐皆執靑旗爲號。先是張三顯執送戴逆﹐自以功大賞薄﹐頗懷怨望﹐遂謀不軌。二十七日﹐賊黨千餘攻城﹐勢甚猖獗。知縣淩定國乘城堵禦﹐幾不支。義首林大用聞變來援﹐賊退踞市仔尾搶掠。時提督林文察諸軍攻小埔心未下﹐皆回軍堵禦。幸西南一帶泉莊及鹿港義民相率赴援﹐賊乃潰散。三顯爲其族人所執﹐伏誅﹐彰化平。詔加臺灣道丁曰健二品頂戴﹐在籍道員林占梅賞加布政使銜﹐其餘將士進秩有差。

論曰﹕戴逆之亂﹐其出死力與賊相拒者﹐惟泉屬紳民爲多。蓋臺灣漳泉民各分气類﹐積習已久。賊若得志﹐必修舊怨於泉﹐故泉人終不樂爲用。是以葉虎鞭﹑林大用﹑何守﹑林尙皆泉人也﹐四人來歸﹐而賊已潰其藩籬﹐翦其羽翼﹐而無能爲矣。𨿽然﹐虎鞭降於鹿港﹐僅足以佐守鹿港﹐何守﹑林尙降於淡水﹐遂用爲前驅﹐以平彰化﹐則運用之妙﹐又存乎其人耳。

塗庫拒賊始末

同治元年春﹐嘉義義民陳澄淸起兵拒賊﹐鹽水港各莊俱應之。澄淸小名貺﹐塗庫人﹐性明決﹐知兵任戰。有友十餘人﹐皆勇敢有气﹐緩急可恃﹐澄淸待如手足。偵戴逆有異謀﹐遂於所居竹圍外﹐築垣掘濠﹐造炮樓﹐布竹釘﹐聚米鹽食物﹐作三年蓄。左近田園皆種地瓜﹐插山箐﹐以防不給。及事發﹐倡言拒賊﹐事事皆辦。於是附近粵莊曁鹽水港聯莊固守﹐皆倚以爲重焉。

七月﹐總兵林向榮駐師斗六﹐澄淸數爲運餉﹐嘗一日七戰﹐三襲賊營﹐林鎭獎以五品銜及名馬珍物。迨官軍移入土城﹐要害爲賊所據﹐而餉始難達矣。斗六旣陷﹐賊恨澄淸﹐移攻之﹐新民莊陳廷順﹑無底潭楊姓皆附賊來攻。淸拒賊三年﹐未嘗敗。黃丕建嘗帶賊五百來犯﹐過埔姜莊派飯﹐生員劉丰慶漫許之﹐賊旋爲澄淸所敗﹐走五﹑六里乃息。時飯甫取至﹐或笑曰「此等不耐殺之徒﹐乃欲作賊混飯喫耶」﹗賊忍饑遁。

澄淸所居與土庫街毗連。陳弄﹑嚴辦以大股賊踞街中。時鋪戶皆罷市﹐澄淸設伏以待﹐遣壯士蘇阿傳率十餘人﹐假賊旗號﹐徑至街中令曰「我元帥諭爾輩安堵﹐貿易如常﹐違者斬」﹗賊駭顧間﹐而傳遽大呼殺賊而出。賊集眾追之﹐伏兵突起夾擊。傳斫死數賊﹐且戰且行﹐及回營﹐不傷一人﹝傳與吳仔嬰﹑陳瑞基﹑吳戇仔﹑王明俱驍勇敢戰﹐賊憚之﹐謂之五虎﹞。

戴逆嘗以書招澄淸﹐淸絕之。及踞土庫街﹐誓滅澄淸始返。淸兄必湖挺身謁弄﹐弄露刃見之。必湖笑曰「始吾以大哥爲豪傑﹐故傾心相向﹐今始知非欲成大事也。不然﹐如愚兄弟亦足效指臂﹐而大哥見拒何耶」﹖弄曰「汝果欲降﹐吾豈相拒﹔但未必然耳」。必湖因說之曰「我兄弟欲降久矣﹐然不假重權﹐無以令眾﹐如肯賜一將軍名號﹐當於明早豎旗相應也」。弄喜﹐延之坐﹐以僞令與之。警備稍懈。必湖歸﹐卽傳集義勇﹐約五鼓並力攻賊﹐而是夜三更﹐澄淸已潛遣人燒毀街尾店屋﹐阻賊歸路。弄見火起﹐始大驚﹐知爲必湖所紿﹐於五鼓前已踉蹌遁去。

澄淸之治軍也﹐禁賭﹐禁洋煙﹐禁姦盜﹐賞罰嚴明。多縱偵探﹐故賊之聲息皆知。出軍不言所往﹐惟馬首是瞻﹐𨿽至親無能測者﹐常以一軍與賊持﹐乘炮聲連發之頃﹐從間道襲賊後或燒賊營。賊見背後火起﹐方忙亂間﹐我軍乘之﹐蔑不勝矣。謂兵多則眾心不一﹐故所用但六﹑七十人﹐並養其家於竹圍內﹐以固眾心。其侄適約在下莊仔有眾三﹑四十人﹐相去二里許﹐附近莊眾聽命者又六﹑七百﹐而粵籍劉丰慶及鹽水港時助鉛藥﹐故能持久。後丰慶爲其叔阿霖所殺﹐澄淸爲之復仇云。必湖性寬厚﹐賊旣平﹐澄淸欲誅脇從者﹐湖密勸止﹐全活頗眾。淸弟澄江攻元掌賊莊﹐中炮卒﹐澄淸悉力攻之﹐計擒其渠十餘人﹐梟祭江墓﹝後澄淸歷官斗六門都司﹞。

論曰﹕嘉義之有土庫﹐猶淡水之有翁仔社也。二地𨿽蕞爾一丸﹐然賊不能越大甲一步以逞志於北路者﹐賴有翁仔社之分其勢﹐猶之賊不敢逕越嘉義而窺伺郡治者﹐賴有土庫與鹽水港之議其後。翁仔社與大甲土城﹐非恃羅冠英一軍則不能守﹐猶之土庫等莊﹐無陳澄淸一人則亦不能存﹐之二人者﹐其有關大局蓋略相等矣。自予論之﹐冠英戰功頗盛於澄淸﹐而澄淸舉動尢合兵法。然則澄淸殆古名將之流而冠英亦一能戰之士歟﹗要其明大義﹑識順逆一也。予未識二君之爲人﹐而自大甲以至郡治﹐凡士夫野老每談及二君軼事﹐無不稱道不置﹐味其所言﹐如節之合﹐如珠之串﹐何其僉無異詞也。然則天殆厭戴﹑陳二逆之所爲﹐故預生磊落瑰奇之士﹐以折其鋒而樹之敵﹐使之終弗得志歟﹐未可知也。

翁仔社屯軍始末

同治元年秋七月﹐候補通判張世英進軍翁仔社﹐以圖彰化。先是秋曰覲之南下也﹐檄東勢角人羅冠英招勇四百赴彰協剿。冠英至中途﹐聞變而還。竹塹總辦團練林占梅聞其名﹐遺人賚金帛結之﹐屬其由內山攻四張犁以分賊勢。旋從世英克復大甲﹐復率眾護送在籍參將林文明回阿罩霧﹐濟其困乏。賊憤恨﹐移攻之。七月﹐張世英已卸淡水同知任﹐仍帶勇剿賊﹐遂與占梅定議﹐進屯翁仔社以圖進兵﹐從冠英之策也。翁仔社本非村堡﹐以地居上流﹐可斷賊東南水道﹐爲內山南北要害﹐故屯老營於此﹐以顧淡南全局。仍派冠英及廖廷鳳﹑廖世元﹑林傳生管帶粵勇數千﹐皆百戰勁旅﹐賊甚畏之。時糧餉維艱﹐世英能絕甘分少﹐與士同甘苦﹐以故眾皆愛之﹐願出死力。凡血戰三年﹐兩援大甲﹐所向有功﹐皆張司馬之善用冠英﹐俾得成功也。

冠英﹐小名阿察﹐剛直敢戰﹐與廖廷鳳結爲生死交。偵戴逆結會﹐亦聯絡各社﹐立誓有事相援。所居內山與生番接壤﹐生番以射鹿爲生﹐鏢槍無虛發﹐冠英爲所畏服﹐嘗率之以解大甲之圍﹐頗稱得力云。

閏八月十四日﹐冠英克寮腳莊。二十二日﹐克葫蘆墩汛﹔廖世元進拔圓寶莊﹐據之﹐遂攻圳寮。二十八日﹐戇虎晟由彰邑來爭﹐勢甚猖獗﹐世元倉卒接戰﹐眾寡不敵﹐與敢死士潰圍出﹐身被數十創﹐至翁仔社而卒。張世英厚葬之﹐以其兄廖江峯﹑弟廖樹代領其眾。

張世英父歷遊臺幕﹐囊有餘積﹔及世英帶兵﹐墊累無算。竹塹總局不時接濟﹐猶苦不給﹔是年除夕﹐兵勇索餉而譁﹐廖廷鳳亟出家貲散給﹐以好言撫之﹐乃定。

二年二月﹐張世英遣羅冠英等攻馬公厝﹐拔之。初五日﹐拔新廣莊。十六日﹐克壩仔街﹐進攻四張犁老巢﹐斷其水道﹐橫亙二十餘里無水﹐賊遂不支。二十七日﹐冠英攻入賊巢﹐毀掘戴逆祖墳﹐拾得僞印﹑大簿﹑旗幟甚多﹐由是無日不戰﹐進迫戇虎晟巢穴。自夏䢐秋﹐股首陳梓生﹑林狗母﹑廖安然等屢糾賊來攻﹐皆擊走之。

十月﹐冠英等克棋盤厝﹑東大墩﹑犁頭店等莊﹐乘勢攻克圳寮﹐守賊廖安然中槍死。於是石岡仔﹑枋寮﹑土牛及涑東巡司地方﹐以次收復。

論曰﹕翁仔社地𨿽僻處﹐然左以赴大甲之援﹐右以分阿罩霧之勢﹐內以固淡水之藩籬﹐外可以進窺彰化而蹈其瑕﹐近以斷四張犁之水道﹐遠亦可爲二曾聲援而張其威。然則此地屯軍﹐誠有關全郡安危之大局﹐爲克復彰邑之先機。是張司馬與羅冠英等之勞﹐誠可念也。乃爛羊頭者咸爵徹侯﹐續狗尾者亦登勳籍﹐而羅冠英旣沙場授命﹐廖廷鳳僅百戰餘生﹐究未獲沾微祿也。噫﹗

逆首戴潮春伏誅

戴逆旣以彰邑讓戇虎晟﹐頓覺失勢﹐欲仍回四張犁爲負隅計。戇虎誚之曰「自古帝王皆南徵北討﹐親冒矢石﹐然後士卒肯用命﹔豈有髙臥屋中﹐而可以經營天下者乎」﹖戴逆恧之﹐又自知兵力不足自立﹐恐一旦情見勢絀﹐爲羣賊覷破伎倆﹐乃謬自張大﹐稱僞東王﹐親往水沙連派餉﹐一路具威儀﹐排隊仗﹐妄行耕耤田﹑祭天地之禮。旋入居斗六門﹐頗事淫佚﹐有僞宮監﹑宮娥名目。

同治二年冬十一月﹐官軍克彰化。吳帥鴻原﹑曾鎭元福﹑副將關鎭國﹑遊擊陳捷元諸軍進攻斗六﹐賊拒守未下。林帥文察登髙望之﹐謂諸將曰「我攻其一隅﹐而城外匪鄕接濟如故﹐何由制賊死命」﹖乃令四品軍功洪廷貴馳赴嘉﹑彰交界﹐聯絡二百四十一莊﹐各取結狀﹐飭帶先鋒隊攻破侖仔頂等莊﹐先摧賊黨。命其弟文明防範水沙連諸處﹐扼賊入山之路﹐以布遠勢。時賊黨屢敗﹐僞總制許丰年等多降﹐賊勢日窮蹙。而四張犁老巢爲羅冠英所破﹐祖墓發掘﹐無家可歸。以斗六地勢淺狹﹐接濟暫斷﹐必不可守﹐乃竄至石橊班﹑寶斗仔頂等莊﹐倚七十五莊大姓張三顯﹐圖竄內山番界。而莊民因戕害鎭協﹐罪大懼討﹐亦固畱戴逆爲自贖計。丁道懸賞令﹐得戴逆者官五品翎頂。於是三顯慫恿戴逆自首﹐許保其拏。曾元福任北路協時﹐戴逆嘗爲稿識﹐與有舊﹐亦遣人勸令自首﹐援朱一貴﹑林爽文之例﹐約俘至京師﹐始候廷議。逆信之﹐謂可緩死。

癸亥十二月二十一日﹐逆首戴潮春由張三顯執送官軍。肩輿將發﹐妻許氏治酒敍別﹐尙盡數觴。旣見丁道﹐猶立而不跪。且云「起事者惟本藩一人﹐爲官所迫﹐與百姓無與」。丁道大怒﹐立命正法。其黨星散﹐無一從者。陳捷元令人剜其肉啖之﹝肉一兩償錢一貫﹞。蓋捷元家爲賊所破﹐故深恨之也。戴逆旣誅﹐是夜三顯迫淫其妻女﹐盡掠所有。逆妻憤而自焚﹐子女皆死﹝或云一女尙存﹞。未幾三顯復以反誅﹐卽戴逆正法之處﹐先後不過兩月餘耳。

論曰﹕戴逆平生伎倆在牢籠時望﹐納諸陷阱之中﹐鼓舞凶徒﹐多樹官軍之敵﹐使晟﹑弄輩誤墜術中﹐竟至死不悟焉﹔何其狡也﹗至於天荊地棘﹐城社莫可憑﹐鼠竄羊亡﹐角距無足恃﹔又何憊耶﹗此無他﹐依人作計﹐薄借虛聲﹐自顧本無寸長﹐戰守皆非素習﹐故卽驚愚飾智﹐狐媚所自甘﹐而外彊中漧﹐虎威難久假耳。嗚呼﹗自戴彩龍﹑鄭玉鱗殄戮﹐已失爪牙﹔葉虎鞭﹑陳大戇來歸﹐遂失羽翼。乃復縱樂水山之上﹐嬉遊危幕之間﹐堂燕井蛙﹐修飾邊幅﹐以虛憍之態﹐愚弄齊民而不知﹐適爲張三顯所愚﹐其身終落羣賊之手也。夫彊族其可倚哉﹐勢盛則挾以爲資﹐事敗則因而爲利。迹其生平﹐始則要結戇晟﹐拱手而讓巖邑矣﹔繼則委命三顯﹐俯首而奉妻孥矣﹔卒之躑躅一身﹐進退無據﹐淒涼杯酒﹐掩袂長辭﹐戴逆此時應亦嘆黨羽之無良﹐悲陰謀之日斃﹐椎心茹痛﹐而悔恨莫及也乎﹗乃至紅顏誰托﹐生任摧殘﹐白骨無辜﹐死遭戮辱﹐而猶貿貿然求緩須臾之死也。嗟乎﹗使果械至京師﹐究何術幸逃國法﹖就令暫延殘喘﹐亦何顏視息人寰﹖轉不若戇虎﹑啞狗諸逆婦之決然一死爲漧淨也。哀哉﹗

戇虎晟伏誅

同治二年春﹐逆晟自大甲中槍敗回﹐命江有仁﹑盧江等守城﹐自歸老巢養疾﹐延僧預做功果﹐不復治軍。迨彰化旣復﹐餘匪多竄匿四塊厝老巢﹐晟遣弟林狗母率陳鮄﹑劉安﹑陳梓生等守其外寨﹐抗拒官軍﹐以王萬﹑林貓皆率死黨保其內寨。

三年春正月﹐陸路提督林文察督其弟副將林文明﹝利卿﹐彰化武生﹞﹑遊擊王世淸﹝直隸人﹐武狀元﹞等軍合圍攻擊﹐狗母伏誅﹐逆黨多自脫來歸。賊勢已孤﹐疑鮄等有異謀﹐不許擅入。乃緊閉寨門﹐另鑿狗竇﹐欲進內白事者﹐傴僂乃入。時羣賊多通款於官軍﹐林帥皆待以不死。惟王萬罪大不赦。羣賊乃佯與官軍接仗﹐戇虎信之﹐始肯放入。梓生密使其黨釘封大炮﹐與官軍訂期爲內應。晟以羣賊尙與官軍相持﹐遂陳其財貨﹐呼死黨六十餘人﹐恣所取。眾得資﹐各哄而散。王萬自知不免﹐以變走告晟。晟環火藥桶於門﹐與妻妾王萬相對飲﹐酒酣登牀﹐妻爲燒洋煙吸之﹐兩妾侍立。其一蕭氏﹝涑東人﹞乃擄自良家者﹐寵嬖專房﹐至是不願從死﹐聞炮聲漸迫﹐遽走出門外﹐晟亟挽之入﹐而妻已點放火藥﹐與王萬俱成灰燼。晟與蕭氏爲火藥所轟﹐飈出戶外﹐气未絕﹐官軍執誅之﹐分其屍首爲六﹐以首級函送邑城﹐其兩手兩足分寘被擾各處。寨中積蓄尙多﹐皆兩年間所搶掠者。僞左相莊天賜逃匿北茄荖莊﹐爲其親家生員洪鐘英所執﹐械送官軍誅之。

論曰﹕哀哉戇虎之愚也﹗身已不保﹐猶戀戀一婦人。其與預作功果﹐皆冀於冥間受用耳。夫使死者而無知則已矣﹐如其有知﹐該逆罪惡貫盈﹐必當永墜泥犁﹐徧受刑戮﹐又安能與妻妾重聚九泉以行樂哉﹖嗟乎﹗傳雀臺之遺令﹐眾妓分香﹐動烏江之悲歌﹐美人系念﹔遺珠何在﹐傷心墜金穀之樓﹐故國長辭﹐攜手入胭脂之井。人𨿽不同﹐而千古梟雄末路﹐亂賊到頭﹐其堪回首之情則一也。不可嘆哉﹗

又曰﹕吾觀戴﹑林二逆之終局﹐而嘆人情之難恃也﹗當該逆惡焰方張﹐舉凡捐派銀米﹐無弗朝接片紙﹐夕自賚到﹐惟恐後至焉者。及其大勢一去﹐眾情疑貳﹐同舟皆敵國﹐誰開復壁以藏﹐下石盡懿親﹐誰不倒戈相向。卽同時慫恿爲亂者﹐皆欲因以爲利。乃至生平愛妾﹐亦懷二心。計所與戇虎同死者﹐惟王萬一人及其妻耳。夫民猶水也﹐水能載舟﹐亦能覆舟﹐世有竊一時之權勢﹐恣爲不義﹐謂小民其柰我何﹐而不知民之蓄恨已久﹐有待時而後發者﹐觀此能毋少悟乎﹗

按戴逆稱僞東王﹐事實有之。他惟戇虎晟僞稱千歲﹐亦未聞有僞王名號也。蓋諸賊中﹐惟戴逆粗諳文理﹐故有此僞稱﹔其他非不欲自崇其號﹐使之至大無兩也﹐然皆目不識丁﹐但槪云大元帥﹑大將軍而已。乃閱文報﹐以逆晟爲燕王﹐逆弄爲西王﹐洪逆爲北王﹐則皆由他人所贈。而非其實矣。予悉心采訪﹐遲之五﹑六年﹐經三﹑四易稿者﹐亦欲實事求是耳﹐何敢略哉﹖

餘匪

同治三年春三月﹐陸路提督鳥納■﹝齊思﹞﹑巴圖魯林文察督小曾鎭曁王世淸﹑張世英諸軍進討小埔心陳逆﹐啞狗弄糾黨拒戰。義首羅冠英等率敢死士在前奮擊﹐官軍乘之﹐賊大敗。陳逆有降意﹐其妻﹝姓陳﹐諢號無毛招﹞曰「今日𨿽降﹐難免一死。與其俯首受戮﹐何如悉力抗拒以緩須臾耶」﹖已而賊壘中瓦屋爲大炮擊塌﹐立足不駐﹐乃就屋中掘地爲窖﹐匿其中以避炮。官軍引水灌之﹐水注地窖﹐賊遂不支。十九日﹐冠英率壯士急擊。弄妻以羸卒誘英深入﹐乃率死黨開炮橫擊﹐冠英與壯士數十人皆中炮死﹝事聞﹐賜卹立祠﹞。時賊糧垂罄﹐林帥勒諸軍番休進攻﹐而冠英弟羅坑以粵勇夾擊﹐破之。逆妻自焚死﹐弄逃匿新興莊。官軍欲剿之﹐紳士陳元吉乃縛弄至軍營﹐伏誅。

黃丕建降於大曾鎭﹐遂公然到莊派餉。莊民以建才爲賊派餉﹐復爲官派餉﹐反復無常﹐爭縛送邑令﹐誅之。

嚴辦妻侯氏﹝一作魏氏﹐諢號大腳甚﹞﹐流毒尢劇﹐辦頗憚之。每出﹐親爲牽馬﹐後爲溝尾王姓所獲﹐縛置檻車﹐徧歷城廂以徇﹐被害者皆拋擲瓦石或錐刺之﹐甚痛極﹐無一言。有無賴子號刣人武者﹐當甚爲娼時﹐與有卻﹐及甚作亂﹐誓得武而甘心焉﹐武亡命無蹤﹔至是仍爲劊子﹐以豬毛穿其亂竅﹐始大呼一聲。旋寸磔之。辦本一無賴﹐其圍嘉義也﹐凡北路諸賊及陳弄等不啻數萬﹐所需軍費﹐皆辦一人應之。至乙丑三月﹐復豎旗於二重溝﹐被執伏誅。

賊黨王新婦僞稱將軍﹐其母喜曰「吾子素日不凡﹐今果如此」﹗因雕圖章﹐自稱一品正夫人。及新婦伏誅﹐其母稱爲子報仇﹐屢攻嘉義﹐戰敗﹐逃於呂梓處﹐梓敗﹐駢誅。

僞保駕將軍鄭大柴﹐力能舉五百筋﹐與僞總制許丰年攻龜殼花莊﹐中炮死。其妻謝秀娘甚美﹐稱爲夫報仇﹐屢攻寶斗街。後再嫁營兵﹐復至寶斗仔﹐眾執誅之。

西螺股首廖談欲降﹐其妾蔡邁娘曰「勢敗而背人﹐非信也。寗死於紅旗下﹐始瞑目耳﹗何爲束手受戮乎」﹖每臨陣﹐策馬督戰﹐不避矢石。西螺街鋪戶半附官﹐蔡氏恨之﹐燒毀百餘間﹐談不能止。後與夫同爲官軍所執﹐官鞫之。蔡氏供稱﹕「謀逆之事﹐皆己所爲﹐與夫無與」。問﹕「一婦人何能爲亂」﹖對曰「我先出私財四百金招集黨羽。得四百人以舉事﹐足矣。由是每月抽派鋪戶﹐得數千金﹐利孰厚焉」。乃駢誅之﹐暴其屍數日﹐目猶視。或制小紅旗覆其面﹐乃瞑﹔時賊皆以紅旗爲號故也。

彰邑海峯侖七十二莊粵籍人多附賊抗官﹐搶劫軍餉。彰邑平後﹐知縣淩定國﹑遊擊陳啟祥率把總淩定邦﹑義首葉保國﹝卽葉虎鞭﹞﹑楊金簡往剿﹐以生員楊淸時爲鄕導﹐勸諭近莊﹐疏通道路。先擊番婆莊﹐克之。進擊海峯侖﹐股首邱阿福﹑江秋印拒戰﹐攻破之。賊乞鳩資助餉﹐乃還。

三年冬﹐兵備道丁曰健進軍北勢湳﹐攻洪叢。先是叢據地自守﹐觀望成敗。至是悉眾抗拒﹐勢已不支。叢諸兄與官軍通款﹐叢殺兄而占其妾﹐未幾病﹐自言見兄索命﹐遂死。官軍索其屍首﹐叢長兄洪番不肯獻﹐仍阻險拒捕。時番移居別業﹐賊黨王春誘番妾﹐席捲所有與俱遁。賊眾見番與妾皆他往﹐疑有異謀﹐遂共掠所有﹐執番送官﹐誅之。叢屍首埋豚闌下﹐亦剖棺戮屍焉。

四年夏四月﹐參將徐榮生﹑知縣白鸞卿討呂仔梓﹐義首葉保國等皆以兵會。梓分賊爲三營﹐以奇兵假官軍旗幟﹐從間道夾擊﹔官軍幾爲所乘﹐乃更築壘以困之。副將陳啟祥以巨炮擊賊寨﹐梓斂眾爲一營﹐勢窘甚。時有海賊蔡沙﹝諢號臭頭沙﹞所居海口名布袋喙﹐素與賊接濟。梓以家口寄沙處﹐沙善待之﹐誘梓同坐巨艇脫入海﹐邀至海邊﹐乃執而數之曰「汝名投誠﹐實持兩端觀望。嚴辦爲擄之時﹐汝不引援﹐今唇亡齒寒﹐行將及我﹐皆汝貽之也」。遂沈之於海。官軍乘戰艦將擊之﹐偵梓已死﹐乃引還。

丁道偵陳鮄﹑劉安﹑陳狗母等竄匿淡水之內山三汊河馬麟潭﹐仍蓄發出擾居民﹐檄淡防同知王鏞剿辦。四年九月﹐鏞赴大甲﹐簽派農氓爲兵以進剿。賊屯鯉魚潭逆戰﹐官軍接仗卽潰﹐義首廖廷鳳以屯勇來援﹐殊死戰﹐鏞乘輕輿先回﹐官軍傷者甚眾。乃以賄啖賊﹐密令暫退內山﹐而搜被脇莊民數名梟決報竣﹐遂還。

五年秋﹐彰化令李時英以重金購得林貓皆誅之。六年春﹐兵備道吳大廷﹝湖南舉人﹞檄委員查拿南北餘匪﹐先後獲股首朱登科﹑趙憨﹐誅之。

其著名劇賊至今漏网者﹐如大甲城內王九螺﹐一方巨猾﹐屢爲賊內應﹐與淡水王司馬通譜﹐冒保五品職銜﹔嘉義黃豬羔糾賊攻賊﹐截搶兵餉甚多﹐以夤緣得補營員﹔葫蘆墩人王秋﹝卽王國助﹞爲賊設局抽分﹐並理斷案件﹐現年七十餘﹔賴厝廍人賴阿矮爲戴彩龍僞先鋒﹐帶賊隨攻彰化﹑嘉義等處﹔牛罵頭蔡通﹑楊大旗及僞鎭港將軍陳在等屢攻大甲﹔諸人至今尙存﹐家巨富。股首何有章爲戇虎晟苛斂民財﹐橫抄民產﹐不知紀極﹔又教晟演炮﹐甚見倚任﹔嘗帶賊攻嘉義﹐足中鉛子。有章前爲縣差﹐歷數任﹐故事皆諳練﹐至今仍爲糧差。內山人林海﹐嘗爲股首﹐彰化知縣李時英懸重賞購之﹐不得﹔及李解任﹐海乃以鉅貲夤緣仍充縣差。內山人劉阿奴爲僞先鋒﹐攻打內山一帶義莊﹐至今尙存﹐往來葫蘆墩地方。賊中老而無賴者﹐莫如劉安﹐嘗從陳辦﹑曾圭角作亂﹐至是年七十餘﹐仍爲股首。其反覆無常者﹐莫如王春﹐見戇虎晟勢敗乃與官通款﹐釘封賊炮而遁﹐又於陳弄處釘炮脫逃﹐復從洪番拒捕﹐乘番他出乃誘其妾而亡。至今二人俱亡命無蹤焉。水沙連近內山一帶﹐五城吳文鳳﹑筍仔林劉參筋﹝本武生也﹞﹑涑東廖有譽﹑盧江﹑葫蘆墩紀番仔朝等﹐淡﹑彰交界之三汊河陳鮄﹑陳梓生﹐粵籍鐘阿桂﹑李阿兩﹑劉阿屘等﹐皆漏网至今﹐諸賊猶多蓄髮也。

論曰﹕弄妻與侯﹑蔡二嫗﹐皆戾气所感﹐應劫數以禍生靈﹐爲王法所必誅者也。觀其臨敵決戰﹐有勇有謀﹐刀臨頸上﹐至死不悔﹐可謂之人妖矣。而世之膺髙爵﹑制方面者﹐一旦有事﹐或束手無策﹐或藉端規避﹐與夫林中喪馬﹐委重寄於艸萊﹐階下叩頭﹐乞余生於犬豕者﹐隨在比比也。豈自顧其身視婦女爲重耶﹖吾不知其自命居何等也﹗

案首禍者爲戴潮春﹐賊黨所奉爲僞首者﹐然其彊盛尙不及戇虎晟十分之一。是逆晟未下﹐則事猶未平也。其他最悍惡者莫如陳逆啞狗弄﹐然彰邑已復﹐戴﹑林二逆已擒﹐則大局定矣。弄𨿽悍惡﹐何能爲哉﹗他如洪叢僻處內山﹐旣不附言﹐亦不甚助逆﹐故官軍屢招之。而叢素與前厝人不睦﹐且戴﹑林二逆與之交厚﹐爲所愚惑﹐恃其地勢險遠﹐謂可自據一隅以觀望成敗。厥後文報中張皇其詞﹐至贈以僞北王僞宮殿題目﹐而營員用是得巴圖魯勇號﹐蓋海外軍報類多如是也﹐余故闕而不書。其餘著名股首﹐或死或降﹐不能具述﹐玆於見聞所及者﹐略誌數條﹐自陳弄而下槪謂之餘匪云。

災祥

戴逆祖名神保﹐彰化縣誌行誼傳作戴天定﹐稱重修文廟﹐凡經費出入皆經手襄辦﹐與其子松江均有勞焉。松江卽戴逆父也。逆將作亂時﹐天定之墓夜聞鬼哭﹐逆未信﹐自往聞之﹐果然。後戴逆祖墳爲羅冠英所發掘﹐鬼神豈前知之而無如何耶﹖

嘉彰分界處有澇水溪﹐源出內山﹐流急而濁。若濁者忽淸﹐則地方有變。壬戌春﹐水淸三日﹐未幾﹐變作。

火山在嘉義謂之水火同源。相傳地方有事﹐則火息。戴逆未變之前﹐火息三日云﹝按火山有四穴﹕一爲風穴﹐上半年風自外入﹐下半年風從內出﹔一爲霧穴﹐每淸早時﹐雲霧從穴中吐出﹔其二穴卽水火同源也﹞。

辛酉年秋﹐彰化明倫堂鬼哭數日﹐聞者驚悚。越明年春﹐雷起彰邑孔廟﹐人以爲孔道僨事之徵云。

相傳壬戌年春﹐四張犁有耕牛作人言云「免咻有田﹐播無稻收」。按是事不知眞僞。殆卽漢書五行志所謂牛禍﹐亦咎徵也。又大甲有雄鷄生卵之異。

逆黨於坑溝中掘得靑石如劍者五﹐蓋石被水沖泐成劍形者﹐如鐘乳枝之類。戴逆以爲神﹐每出則命人捧以隨之。後折其一﹐而逆巢適爲官軍所破。亦異哉﹗

壬戌五月十一日﹐臺地連日大震﹐府治及嘉義縣尢甚﹐城垣傾塌數丈﹐壓死數千人﹐民居傾圯者無算﹐連日夜不稍止﹐眞非常之變也。

或於淡水城隍廟問彰化何時收復﹐得一簽語﹐有「若遇淸江貴公子」之句﹐後果竹塹林雪村觀察往剿始克。淸江爲觀察小名﹐亦一奇驗也。

觀察潤堂洪公停柩處﹐夜間鄰居失火﹐延燒無數﹐公子抱柩大哭。其家人亟命力士移柩﹐並救公子。甫舁出﹐而火熾梁折﹐一屋皆灰燼矣。觀者以爲忠孝之報。

壬戌元旦﹐秋雁臣司馬在淡水廳署將出拜客﹐忽失其帽﹐徧尋不得﹐人以爲先兆。

彰化東門有八卦樓﹐相傳前邑令楊桂森所建。嘗讖云「八卦樓開﹐必有兵災」。故門閉十餘年﹐後有某令彊啟之﹐不匝月而彰泉分類械闘﹐令仰藥死。民愈神楊令之說。至是戴逆捏造讖文﹐密置樓下﹐使人掘得之﹐詐稱楊令遺讖﹐其語云「雷從天地起﹐掃除乙氏子﹐夏秋多湮沒﹐萬民靡所止」。按洪範傳所謂詩妖﹐殆此類也。後有解之者曰「雷謂縣令雷以鎭﹐言天地會從雷令而起也﹐乙氏子謂孔觀察也。夏秋謂副將夏汝賢與秋司馬﹐皆死於賊。萬生卽潮春小名也。以一愚民而敢於造逆﹐厥後該逆𨿽欲爲民而不可得﹐言靡所■﹝扌妻﹞止也」。然則戴逆之捏造以惑愚民﹐適以自讖矣﹐似之﹝此事出自傳聞﹐未知眞僞﹐姑疑以傳疑﹞。

彰化內山野番之處有所謂玉山者﹐人迹罕至﹐值天气晴明﹐山色偶現﹐見之者則爲吉徵。癸亥之冬﹐丁觀察南下平賊﹐於路見之。及歲試﹐以「玉山連見三日」爲古學題云。甲子正月初二日﹐余在潛園﹐人傳玉山見矣﹐余登嘯望臺最上層望之﹐見三峯遙峙天外﹐其白如玉﹐中峯尢髙﹐左一峯微作蔚藍色﹐良久始隱。

叢談﹝上﹞

戴逆兄早死﹐其嫂羅氏年十八﹐過門長齋守節﹐戴逆敬憚之。將作亂﹐羅氏力諫﹐不從。迨賊黨迎之入城﹐羅與逆婦許氏長跪大哭﹐請勿殺百姓﹔逆許之﹐約入齋堂者不殺﹝齋堂﹐爲持齋男婦鳩聚奉佛之所﹞。後雷知縣得不死﹐以逃入齋堂故也。或曰﹐賊於雷令懷中搜出佛經一卷﹐知爲奉佛者﹐故釋之。羅氏旋投繯死。嗚呼﹗戴逆作亂﹐一時達官文士﹐或亦效奔走以求富貴﹐而爲之嫂者方且決然一死﹐不肯視息於賊中也﹐而逆焰於是少奪矣。嫂其賢矣哉﹗

大甲節婦林氏﹐爲余姓苗媳﹐十二歲守節﹐事姑極孝。時年已七十餘﹐禱雨輒應。及戴逆圍大甲﹐數斷水道﹐而土城內徧皆石﹐不堪穿井﹐皆汲溪水爲食﹐水源一斷﹐民心洶洶。凡三次禱雨﹐雨皆隨降﹐其應如響﹐民踴躍歡呼﹐勝气百倍﹐以爲有神助。乃備牲醴至城外節孝坊下致祭﹐拜跪甚虔﹐以祈神佑焉。

嘉義民婦名粉娘者﹐逸其姓﹐爲股首嚴辦所得﹐將犯之﹐粉娘大罵不從﹐被殺。

林雪村方伯嘗語余云「出師之日﹐日辰不利於主帥。或謂日辰不合﹐當倒執帥旗以厭之。適大雨泥濘﹐執帥旗者倒捲而前﹐直取賊寨﹐竟中炮死。時有勇首至中途而病﹐其母張氏代率所部前進﹐戰良久﹐有返顧者﹐母輒以杖擊之曰﹐賊不足畏﹐汝何畏死如此﹗眾見婦人尙不畏死﹐爭向前殺賊﹐遂獲勝仗。然母出入於槍炮如雨中﹐未嘗被傷。所謂死生有命﹐不其然乎」﹖

秋司馬初遇害時﹐竹塹人心岌岌﹐林雪村方伯靜以鎭之。其叔母請先事綢繆﹐爲倉卒避賊計。雪村邀至園中﹐指示之云「此卽全家避賊之處」。視之﹐井也。叔母泣而返。張司馬遣人覘之﹐方彈琴不輟。謂人曰「此君從容如是﹐何事不可了耶」﹗

山腳人林尙妾蔡美娘爲陳鮄所奪。尙納貲戴逆﹐得僞將軍名號﹐將修怨於鮄。林雪村方伯遣人招之﹐至竹塹﹐辟人密議良久﹐復縱之歸。及方伯統兵南下﹐尙率眾來迎﹐遂爲鄕導﹐卒以平賊。蔡氏爲軍士所獲﹐尙欲殺之﹐方伯不許﹐乃贈銀二百元﹐使之再娶﹐而資嫁蔡氏。其不喜殺人﹐委曲成全﹐皆此類也。

洪第﹑鄭番婆﹐竹塹人也﹐從林雪村方伯攻賊茄投。第執旗迫攻城壘﹐中槍僕﹐番婆前奪屍﹐亦中炮殞。是夜二鼓﹐第家犬狂吠﹐嫂夢第云「身負創﹐臥地上﹐望見林大人馳逐軍中﹐有紅光一簇隨之﹐熱極不可近﹐欻有老人以袖拂身﹐冷如霜雪﹐頓覺痛苦。俄而身輕如葉﹐逕至城隍掛號﹐乘便回家一視﹐爲犬所皞﹐驚倒良久。妻殊無情﹐不肯爲吾逐犬﹐今傳語阿嫂責之」。番婆母亦夢婆云「兒不孝﹐不能終事阿母﹐兒今沒王事﹐已隨眾掛號﹐卽可轉生﹐並無煩經讖超度﹐願母自愛﹐勿以爲念。婦年少﹐去畱任意﹐勿彊也」。言訖嗚嗚哭﹐母亦哭。醒﹐恍惚間猶聞番婆哭聲﹐天明始寂。未幾﹐二人凶問俱至矣。

遊擊葉得茂戰死﹐賊懸其首於南靖厝之竹圍上﹐日久墜浸水中。及事平﹐有犬以兩足抱其首移置髙處﹐眾皆異之﹐詢得實﹐乃訪其遺骸合葬焉。

大墩之潰﹐把總莊奇軒身被三十六創﹐與屍首數百雜臥地上﹐暈絕間恍見藍衣人以袖蔽之。賊散後﹐該地總理始率眾作叢塚埋諸死者。奇軒突起坐大言曰「上帝命我不應死﹐汝輩何得擅殺」﹗眾大驚﹐不敢近。旣散﹐乃匍匐逃伏山谷間﹐飲澗水三日。莊民林潤見之﹐救匿於家﹐爲之調治﹐其頭頸瘡潰生虫﹐臭不可聞﹐良久始愈。

林鎭軍嘗於水口被賊所圍﹐有良馬名五魁者﹐騎以脫難。及困守斗六門﹐糧道斷絕﹐乃殺而食之。時有屯番欲乞其餘﹐不可得﹐遂叛應戴逆焉。

相傳斗六門地理甚佳。其來龍處土名茄冬王﹐有茄冬三株﹐百餘年物也﹐堪輿家謂爲虎形﹐敵樓上夜點兩燈﹐以象虎目﹐賊之善鳥槍者不能中﹐賊黨許丰年掘斷龍脈﹐以狗血厭之﹐是夜敵樓之燈無故自墜。翌日守將蔡朝陽中炮死﹐而林鎭全軍俱潰矣。後賊黨之踞此者﹐如戴逆及廖厲﹑張竅喙相繼死﹐而茄冬亦枯。

同安人吳仔墻在嘉義店仔口教讀﹐頗得眾心。戴逆以股首盧大鼻守店仔口﹐墻從之。及林鎭軍至﹐墻欲降﹐大鼻不可。墻乃以計分散其黨﹐伏壯士拉殺之。後吳帥進軍解嘉義之圍﹐頗得其助云。

歲貢董大經嘗爲戴逆塾師﹐至是已病﹐爲賊所脇﹐不得已從之﹐以憂死。其子諸生也﹐以同治年號題其神主﹐賊大怒﹐罰貲千餘金﹐猶杖責二十。時彰屬諸生多入賓賢館﹐或彊受僞職﹐惟舉人陳肇興﹝著有陶村詩集﹞﹑歲貢生王孚三潔身遠遁﹝肇興旋招集內山義民以拒賊﹐事載陶村詩集中﹞。

優人貓仔鹿者﹐逸其姓﹐爲秋司馬家丁﹐甚見寵用。大墩之潰﹐鹿首先斫斷秋丞首級以獻戴逆﹐逆驚悔﹐然已無如何。因叱曰「汝以奴殺主﹐大不忠也﹗不忠之人﹐誰敢用之」。乃給數金戒之曰「速遠去﹐無混斯土」﹗嗚呼﹗萬生𨿽作逆之徒﹐而能斥逐逆奴﹐不可謂非一節之明也。然則今之寵用家丁而頭顱乃爲所賣者﹐獨貓鹿乎哉﹗

斗六門之敗﹐把總孫鵬程﹝福州武舉﹞爲賊黨朱爾成所殺﹐取其首以獻戴逆﹐逆罪其擅殺﹐責爾成十板。

戴逆至水沙連派餉﹐以紅旗數對前導﹐使僞軍師繡衣朱履﹐佩劍執拂﹐騎馬先行。偉男子數十人﹐手執大刀﹐稱僞保駕大將軍﹐簇擁轎前。逆之衣服乘轎皆黃色﹐後有赤腳男婦數十隨行﹐僞稱宮娥宮監。所往﹐門前懸木牌二﹐書「風雨免朝﹐鬼神免參」八字。先期出僞示﹐擇日到田間教民耕種。該地總理預修徑路﹐以黃色土鋪田中。至期﹐逆與僞軍師到地播谷種﹑犁田畢﹐鼓吹競作。僞軍師披髮仗劍﹐引戴逆雪帽雪衣登壇﹐祭告天地。遠近來觀者不下數萬人﹐徧野漫山﹐惟見萬頭蠢動。百姓爭送豬羊米谷無算﹐有送美女者﹐戴逆自取一﹑二人﹐以其餘分賜軍師﹑僞將軍﹐皆淫污數夕﹐然後遣歸其家。

戴逆妻許氏﹐小名晟官﹐自知逆謀難恃﹐恐他日事敗並外家亦不能全﹐故畱林鎭之弟向臯於家﹐議以妹歸之﹐爲他日計。有識向臯者﹐欲導之亡去﹐不聽。適降者陳吉生私攺賊信﹐召回逆黨之攻嘉義者﹐事露被戕。於是戇虎晟輩以降兵多叛﹐悉搜殺之。迫令戴逆殺向臯﹐逆之妻女列跪求免﹐不可得。賓賢館諸文士請全其屍首﹐乃被撲殺﹐逆妻買棺殮焉。

戇虎晟妻妾四人﹐一月內同生四子﹐命相俱佳。遂妄覬非分。彌月﹐遠近賀者金冠﹑金釧以千百計。自大甲敗回﹐四子同時死﹐晟亦兩次中槍折齒﹐自知不久﹐乃預作功果﹐焚楮帛山積。自制黃色衣服﹐以金銀爲冠﹐妄稱通天冠﹐焚之。謂其黨云「本藩𨿽在陽間占據一方﹐終以無子灰志﹐不如於陰間稱帝稱王﹐長久自雄﹐誰敢阻我」。王萬應曰「大哥爲陰間眞命天子﹐某當作地下開國功臣」。相傳以爲笑。

戇虎晟嘗以江有仁爲放屁兵﹐言接仗卽走也。

啞狗弄夫婦性尢慘酷﹐每執弁兵﹐縛樹上﹐命鳥槍齊放擊之。有鹿港人過其地﹐因不蓄髮﹐疑爲姦細﹐執之。時弄生日方畢﹐所積燭淚甚多﹐乃以燭淚徧塗其體﹐裹以艸紙﹐復塗復裹﹐以棉花爲燭心﹐澆注於上點之﹐臭聞遠近﹐點至中間﹐忽訇然一聲甚烈﹐蓋頭裂作響也。

陳逆啞狗弄口喫特甚。當鹿港人請往時﹐弄坐轎鳴鑼而出。鑼打七下﹐行數十武﹐喚阿殿者問﹕「有傍人誚誚我否」﹖曰「無之」。則曰「可連敲十數」。行半里復問。又應曰「彼以禮來請﹐何敢相誚」﹗則又曰「可敲十十五數」。如是數次。最後謂鳴鑼者曰「旣無人誚﹐卽連打數百﹐入街不復停停手可也」。至鹿港﹐聞演炮聲﹐以爲眾拒之也﹐大怒﹐詰鳴鑼者曰「爾言無人誚誚我﹐今何開炮相拒耶」﹖痛責之。

嚴辦攻鹽水港而敗﹐見眾心不附﹐勢難持久﹐而羣賊皆欲索餉﹐知有他謀﹐紿之曰「某生平足力甚捷﹐無能及者﹐爾等如能追及﹐當如所請」。眾漫諾之。是日﹐角逐數次而止。翌日竟舉足直奔﹐遂不顧返﹐觀者以爲仍角足力﹐不之疑﹐軍裝器物皆棄之。如此退軍法﹐殊堪捧腹也。

僞軍師劉阿屘﹝一作阿妹﹞好作不經之言﹐以愚羣賊。謂林鎭軍前世爲鯨魚精。坊埤之潰﹐退屯鹽水港﹐時賊勢方熾﹐劉獨曰「魚得水必難制矣」。及官軍獲勝﹐進駐斗六﹐乃喜曰「魚入斗中﹐不久當自潰矣」。民皆神其說﹐無肯附官者。而林鎭果以糧盡而敗﹐皆阿屘煽動民心所致也。

呂仔梓焚毀二重溝溝尾莊﹝俗名太保莊﹞王子爵裏第﹐拆爲平地﹐其中梁擱置路隅﹐有聲哭三晝夜。

某同知之逃回鹿港也﹐以白布書「淸官送回」四字掛胸前。及事平﹐隨孔前道靈柩回郡城﹐欲仍掛此四字﹐有議之者﹐乃止。或爲志云「長跽軍前笑口開﹐而今世界屬兄臺﹐淸官二字尋常見﹐難得紅旗直送回」﹗

戴逆用四六文移檄遠近﹐語多鄙俚。凡入會者﹐謂之「約內」﹐以不預會者爲「約外」﹐猶粵逆洪秀全之以百姓爲外小也。又嘗爲短札寄其黨云「聞卿有采薪之憂﹐朕心甚爲紀念。玆送去小種茶葉四兩﹐到可查收。不腆徵物﹐聊申朕意。愚弟戴潮春頓首拜」云云。

戴逆自鑄銅章獅狃﹐林逆銀章虎狃﹐蕭金泉稱三元帥﹐亦作木戮。三逆俱妄篆爲「受命於天﹑旣受永昌」八字﹐而下句訛作「受」字﹐尢可笑也﹗

蕭氏﹐涑東人﹐美名噪一方。某官微時嘗過其門﹐氏目送之﹐某以爲慕己也﹐遣媒求之﹐氏不從﹐且訾爲賊﹐某深銜之。後爲戇虎晟所得﹐寵嬖專房。從逆晟於彰化﹐造僞宮殿以居﹐言無不從﹐頗預外事。及被擒﹐時爲火藥所傷﹐气未絕。某官謂之曰「汝以予爲賊﹐今何爲仍入吾手」﹖氏應曰「往事無足言者﹐但大人寬洪大度﹐必不肯仇一婦人﹐以絕遠近之望」。某命醫療之﹐曰「吾所以療此逆婦者﹐爲十年前目送之情也」。相傳以爲笑。

叢談﹝下﹞

臺灣辟地至今﹐亂者三十餘次。最大者莫如朱一貴﹑林爽文﹑張丙﹑蔡牽與戴萬生而五。朱逆以飼鴨小民﹝時稱鴨母王﹞僞號義王﹐竊踞府治﹐然爲日無多﹐人心未定﹐故施提軍世驃﹑藍鎭軍廷珍直攻鹿耳門﹐一戰而克。爽文踞彰化縣﹐張丙踞鹽水港﹐擾嘉﹑彰間﹐眾心未附﹐故福大將軍之平爽文﹐由鹿港進兵﹐馬提軍濟勝之平張丙﹐由鹽水港進兵﹐皆一戰而克。海寇蔡牽𨿽攻陷鳳山﹐實恃海船爲退步﹐故李提軍長庚﹝同安人﹐三等壯烈伯﹐謚忠毅﹞以舟師來援﹐圍住港口﹐賊聞而膽落﹐遂捨命遁去。蓋其時內地兵力剽勁﹐將帥能軍﹐故能直搗中堅﹐如摧枯朽也。若戴逆踞城頗久﹐我軍𨿽進兵鹿港﹐而賊登城一望﹐已悉虛實﹐又以撫局坐失事機﹐故久而未克。迨丁﹑林全軍由淡水南下﹐乘建瓴之勢﹐且招其黨羽來歸﹐杜絕接濟﹐賊勢已孤﹐然後一戰克之﹐所謂先人有奪人之心也。朱子云「敵勢緩﹐當直搗之﹔敵勢急﹐當左右纏繞之」。此一定之法。

臺灣本海外荒島﹐明末南安人鄭芝龍載沿海貧民以辟之。芝龍子成功遂據有其地﹐設天興﹑萬年二州﹐遙奉永曆年號﹐傳子經。經乘耿逆之變﹐率百餘艘擾泉﹑漳﹑汀﹑潮間﹐卒敗歸﹐未幾病死﹐傳子克■﹝臧上土下﹞﹐托孤於陳永華﹑劉國軒﹑馮錫範﹝克■﹝臧上土下﹞系永華之婿﹞。永華旣卒﹐錫範忌克■﹝臧上土下﹞英明﹐乃弒之而立■﹝臧上土下﹞弟克塽﹝錫範之婿﹞。康熙二十二年﹐大學士安溪李文貞公特薦內大臣一等伯施瑯爲福建水師提督﹐掛靖海將軍印﹐統舟師克澎湖﹐守將劉國軒乘小舟由吼門﹝吼門水淺忽驟漲二尺﹞遁歸臺灣﹐勸克塽納土降﹝克塽封漢軍公﹞。於是設臺灣一府﹐轄澎湖一廳﹑臺灣﹑鳳山﹑諸羅三縣﹝林爽文之亂﹐諸羅被圍﹐總兵柴大紀嬰城固守﹐詔攺諸羅縣爲嘉義以旌之﹞﹐以臺廈兵備道掛印總兵治之﹐設巡臺禦史﹐滿漢各一﹐以漢禦史兼提督學政﹝雍正間奉裁﹞﹐以兵備道兼提學副使。其時北路多瘴雨﹐生番所巢﹔未幾於半綫增設彰化縣﹐尋於竹塹增設淡水廳同知﹐於蛤仔難增設噶瑪蘭廳通判。地大物蕃﹐米榖所出﹝南路多糖油﹐北路則茶菁磺煤樟腦尢盛﹞﹐遂爲海外重鎭。論者以臺澎爲沿海七省藩籬﹐洵不誣也。同治五年﹐余應淡水嚴司馬金淸﹝紫卿﹐江蘇人﹞之招﹐修淡水廳志﹐嘗以淡水一隅地甚廣漠﹐南北幾五﹑六百里﹐同知駐札竹塹﹐勢難兼顧﹐而府治至淡北幾千餘里﹐未免鞭長莫及﹐謂宜於艋舺增設州縣以分理之﹐並復設巡臺禦史一員兼理學政﹐下以分道府之勞﹐上可爲制撫之助。而林生挺華謂雞籠頭與省會對渡﹐爲全臺第一好港﹐洋舶所聚﹐最爲衝要﹐宜增設水師以資彈壓﹐亦要著也。又臺民易亂而難靖者﹐恃有內山番社爲淵藪耳﹐則內山宜辟﹐固也﹐而辟地升賦﹐宜仿楊太守廷理辦理噶瑪蘭之法﹐力裁業戶﹐使賦歸實額﹔仿福大將軍之設屯番以裕兵食﹐其法將每社熟番編爲屯丁﹐以屯番把總外委領之﹐年給番租若干﹐無事各安生業﹐有事聽官調遣﹐可輔兵力之不足﹔皆理臺善政﹐嘗於廳志內略敍其槪云。

彰化城內漳人居多﹐泉人不過二十之一﹐故賊甫舉事﹐姦民多爲內應﹐識者知其不可守矣。或謂彰化城垣低狹﹐外迫八卦山﹐每逆黨滋事﹐登山以瞰城內虛實﹐易爲所乘。謂宜展拓邑城﹐將八卦山包於城內﹐或靠山築城﹐因山爲墻﹐墻外浚濠﹐導八保圳之泉以注之﹐而移守道駐札﹐增設道標弁兵﹐居中控制﹐亦甚便也。總之彰化爲南北適中之地﹐民俗浮動﹐不可不籌守禦之方耳。

嘉彰交界之內山爲水沙連﹐又東爲埔里社﹐其地平原饒沃﹐有日月潭﹑珠仔山諸勝﹐風景絕似西湖。道光初﹐埔水六社生番﹐內迫凶番之戕殺﹐外苦姦民之侵奪﹐由理番同知史密﹝梅叔﹐江蘇拔貢﹞獻地歸誠﹐密詳請劉制軍韻珂。制軍以聞﹐朝議命制軍躬自巡閱﹐以決可否。制軍巡視畢﹐力主其事。史同知以爲事在必行﹐遂傳集紳商﹐出貲立股﹐招民墾辟﹐將成田矣﹐偶遺一巨紳﹐適該紳入都謁選﹐因力陳不便﹐事竟中止﹐論者惜之。竊謂淡﹑蘭之辟﹐皆由民間漸墾漸拓﹐略有成緒﹐而後設官治之。若能開越界之禁﹐聽民間自行墾辟﹐事以漸成﹐則將辟之初﹐不費朝廷鉅餉﹐旣辟之後﹐擇幹員經理田賦﹐量入爲出﹐亦可免每歲之津貼﹐其利益豈淺鮮哉。夫噶瑪蘭田土不過淡水十分之三﹐然每歲支給官軍俸餉之外﹐尙可以協濟鄰邑﹐亦可知經畫之初重賴有人矣。余在淡水時﹐著有淡水田賦考﹑救獘補偏等議﹐具載拙集中。

由鳳山而南﹐至瑯嶠﹑沙馬磯頭折而東北﹐地頗廣漠。然內山生番尢凶﹐罕敢深入者﹐惟漢姦能通番語﹝俗謂之番刈﹞﹐或娶番女﹝俗稱牽手﹞﹐與番議和。歲以酒肉犒番﹐必人人盡醉﹐一有不周﹐則變色而出﹐而槍鏢伺於途矣。故𨿽和議已成﹐而民之耕於野者﹐猶惴惴也。番刈時以鹽﹑布﹑鐵器與番交易﹐貨其鹿皮﹑鹿茸之類﹐獲利頗鉅。家瘦云先生﹝諱樹梅﹐金門人﹐著歗云詩文抄﹞嘗從曹大令謹興埤頭水利﹐自繪瑯嶠全圖以示先君子﹐謂此地田土沃衍﹐可增設廳縣水師﹐相其港道形勝﹐插竹爲城﹔控制山海﹐爲郡垣後戶云

沙馬磯頭山常帶雲霧﹐相傳有絳衣﹑縞衣人對奕其上﹐生成之棋盤石磴猶在焉。此山直接呂宋﹐舟人必由此放洋。中有嶼名龜仔殼。又南行四更至紅頭嶼﹐系生番聚處﹐其地產銅﹐所用雜物皆銅器也。

淡水林部郎有海舶﹐遭風﹐駛至一嶼。有識者曰﹐此名五使嶼﹐其地五峯卓立﹐懸瀑分流而下﹐綠野綿亙﹐幾百餘里。此嶼距雞籠頭不甚遠。舟旣歸﹐部郎聞其異﹐另備一舟﹐載餱糧﹑耕具之屬﹐欲往辟之。部郎尋卒﹐遂不果。

臺灣爲海外奧區﹐不特珠仔嶼﹑日月潭欲與西湖爭勝也﹐如雞籠﹑金包裏沿海一帶﹐洞壑幽邃﹐又大岡山石洞莫測其底﹐以石投之﹐窅然無聲﹐相傳是處通海底。

淡水物產濆盈。近興茶利﹐制法愈精﹐然其茶泡開逾時﹐則下有油暈﹐色亦重濁﹐不及武夷遠矣。內山有桂皮﹐宛然肉桂﹐而無其香味﹐意者制法未精歟﹖他如三貂嶺之白海棠﹐觀音山之素心蘭﹐皆隨地叢生。其果實莫佳於西螺柑﹐妙絕天下。而鳳梨﹑檨子﹐亦佳品也。臺屬本無荔支﹐林雪村方伯徧購興化狀元紅﹑漳州烏葉佳種﹐植於潛園﹐色香味俱不少遜。又購江﹑浙梅花數種植之﹐已數十株矣。又後壠出地油﹐與外國無甚異﹐但不多耳。

臺地無虎﹐生番卽虎也。聞噶嗎蘭之奇萊有居民近生番者父死於番﹐安葬旣畢﹐二子在野﹐見父導番至﹐殺兄以去﹐弟疾趨斜徑﹐匿叢艸中﹐得免﹝番目直視﹐遇者每斜行以避之﹞。是夜﹐弟聞兄叩門﹐不敢喘息焉﹐蓋死於虎者爲虎倀﹐導虎以傷人﹐而死於番者則爲番倀﹐導番以殺人也。故凡見殺於番者﹐其家人不敢出聲哭泣﹐不敢爲位招魂﹑上墓祭享﹐恐番覺而鏢槍隨至也。嗚呼﹗亦可憫哉﹗

安平撮土﹐有如彈丸﹐而設一協兩營﹐重海防也。然總鎭在郡城﹐相距不過三﹑四里﹐則安平營伍不待副將崇階始資彈壓也。若艋舺參將統轄淡﹑蘭水陸各營﹐洋面廣闊﹐山澤雄深﹐實海外之奧區。而雞籠頭洋舶所聚﹐尢資彈壓﹐爲最要者﹐非如七鯤身海口淤塞已久﹐僅爲次要之地也。況自四月至十月﹐鹿耳門潮勢噴湧﹐不可泊船﹐祗於口岸嚴密稽查足矣。則以淡水參將與安平副將兩缺互相抵換﹐誠不無裨益耳。

臺地民俗囂淩﹐必內地班兵輪換戍守以資彈壓﹐勢爲之也。然朱逆之變﹐嘗招募民兵助剿﹐及事平﹐藍鹿州先生建議﹐以爲半綫至淡水宜增設營縣﹐卽可畱此經戰之兵分配各營﹐爲經制之兵﹐其說非無見也。若澎湖兩營兵制﹐則尢當早爲更易者﹐蓋澎之民气質朴﹐從無揭竿謀亂之事。若將戍兵撤回﹐而就地募補﹐一可省三年換班來往勞費﹐一可免內地各營兵額之虛懸﹐一則近海漁人諳習水性﹐以之募補水兵﹐尢爲得用﹐一則該兵各有耕漁生計﹐卽米餉偶缺﹐不至脫巾而呼﹐挾制百端而猝難鈐束。兼之兵皆土著﹐卽偶有外侮﹐莫不各保身家﹐各衛桑梓﹐尢可得其死力。況就近各鄕選募﹐分之𨿽各有裏居﹐合之實如同一家﹐非若戍兵之分標﹑分館﹐各分气類﹐動輒聚黨互闘﹐淩虐居民﹐橫占地界﹐種種惡習也。而且澎湖瘠苦異常﹐歲多荒歉﹐若每年得此宗餉米散給﹐使之互相挹注﹐則一方陰受其惠﹐是一舉而數善備矣。予向有澎湖營制議﹐載拙集中。

秋雁臣司馬素以才勇自負﹐嘗謂臺屬民情喜亂﹐每數年間卽有變動﹐而見兵實不足恃﹐欲自練一軍﹐備緩急之用。聞者壯之。以經費無所出而止。大墩之役﹐孔道僅恃一秋丞﹐秋丞自恃所能而不暇計其後﹐蓋勇敢有餘而好謀未足也。然咸豐間淡水漳泉民分類械闘﹐焚毀街莊數處﹐死者山積﹐幾於蔓延不可收拾。其時彰化無籍遊民多相率至淡水受雇﹐卽泉屬所雇者已不下萬人﹐屯營相望﹐積欠雇費甚多﹐已成欲罷不能之勢。秋司馬甫到任﹐卽傅集各莊總理頭人﹐令計口酌給路費。遂親到各營﹐勒令各隊旗首撤營回籍﹐有不從者﹐當以軍法從事。於是各隊卽日撤回﹐無敢梗者﹐亦其平日威望有以震懾之也。嗚呼﹗徒勇其可常恃耶﹗

臺澎皆食郡治館鹽﹐而竹塹海口虎仔山可曬私鹽﹐故館丁時時訪拏鹽梟﹐動輒列械相闘﹐然不能絕也。若澎湖四面皆海﹐小島錯列﹐其地斥鹵﹐處處可以曬鹽﹐而其民則皆食官鹽無敢私曬者。現時以每年鹽價爲澎營加餉﹐而法令愈峻矣。然澎地館鹽八十斤賈銀一元﹐鹽色灰黑﹐殊遜內地。且澎民以海爲田﹐得魚則需鹽孔亟﹐而風信不常﹐或暴風不已﹐海船有數月不至者。儻郡鹽接濟缺﹐則無以爲腌魚之用﹐而民受其病。故不若民間自曬之爲便也。夫今日而欲興澎海之鹽利﹐斯事體大﹐實不易言。然有可行者﹐其法令民間各占地曬鹽﹐丈量區分﹐收其正課﹐以敷加餉之費﹐而嚴查出口﹐免使溢灌他處以符定制。若內地偶爾缺鹽﹐海船來運者﹐必有明文﹐方許出口﹐官爲查驗﹐收其釐金﹐以益帑項﹐而不立定額﹐是於變通利民之中仍寓嚴畫界限之意也。至於郡治館鹽﹐亦不患無消售之處﹐蓋內山以東﹐生番食鹽皆姦民接濟﹐若能開越界之禁﹐聽民占地自墾﹐官爲經理﹐他日漸辟漸廣﹐民居稍密﹐恐郡治館鹽不敷其食耳。且澎湖地皆磽瘠﹐僅產地瓜雜糧﹐偶爾旱荒﹐則束手而仰待賑濟﹔若鹽利可興﹐卽肩挑貧民﹐亦可稍獲工資爲生活之計﹐又何必蹈常襲故﹐坐令貨棄於地﹑人廢其力﹐而不亟爲之所哉﹖

臺灣膏腴之地﹐故凡渡海宦遊者﹐率視爲金穴﹔其他利病﹐槪未暇講求。所謂潔己愛民者﹐若臺灣知縣歷臺廈道陳公璸﹝海康人﹐進士﹐官至福建巡撫﹐謚淸端﹐建專祠﹞敻乎尙已。他如兵備道周公凱﹝蕓臯﹐富陽人﹐由翰林院編修積勞卒於任﹐著有內自訟齋文集﹞之栽培士類﹐廉惠並著﹔淡水同知曹公士桂﹝馥堂﹐雲南文山舉人﹞之勤民愼獄﹝積勞卒於任﹐相傳爲淡水城隍﹞﹔澎湖通判胡公建偉﹝勉亭﹐廣東三水人﹐進士﹞之教養兼盡﹔鳳山知縣曹公謹﹝懷朴﹐河南解元﹞之爲民興利﹔民至今猶歌思之。儻以數公入祠郡治名宦祠﹐俾守土者知所感發﹐臺民其有豸乎﹗

