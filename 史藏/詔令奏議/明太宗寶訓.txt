

太宗文皇帝寶訓序

朕聞之夏書曰明明我祖萬邦之君有典有則貽厥子孫周人之詩亦云詒厥孫謀以燕翼子蓋祖宗所深謀至慮創建法制豈獨以資一世之用哉固將遺後之人於無窮焉傳說告其君監於先王成憲其求無愆亦望守其祖宗之法也

皇祖太宗文皇帝聖徳神功配天地之廣大日月之昭明四時之變通帝王之盛近古無倫朕自幼齡恭侍朝夕仰承

慈愛之篤

訓諭之詳蓋自彜倫日用以至

宗社之重天下之務靡不本末該舉精粗畢備朕拳拳服膺弗敢怠焉若外朝羣臣奏對之際

聖謨大訓見諸政令及誥諭者尙多也今實錄成特命儒臣匯稡寶訓凡十五卷六十類合五百八十六條何其盛哉夫一卉一木可以觀造化之妙況若是其廣且悉哉凡世之寶用之皆有時而竭不可以長恃所可恃者惟道徳之用今是書皆要道至徳之所寓也譬諸江海愈挹而愈不窮其潤澤利益於人千萬古猶一日也朕旣以存諸心力諸行蓋又望後之子孫皆尊之如典謨遵而行之以至誠庶幾永保

祖宗之洪業茂衍國家生民久太之福吾子孫其欽承之哉欽承之哉謹序諸篇端

宣徳五年正月二十一日太宗文皇帝寶訓序終

大明太宗文皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

聖學

○永樂二年八月己丑翰林學士兼右春坊大學士角�羊縉等進呈大學正心章講義

上覽之至再諭縉等曰人心誠不可有所好樂一有好樂泥而不返則欲必勝理若心能靜虛事來則應事去如明鏡止水自然純是天理朕每朝退默坐未嘗不思管束此心爲切要又思爲人君但於宮室車馬服食玩好無所增加則天下自然無事

○永樂四年正月丙申

上謂侍臣曰朕昨閒暇援筆肆書愛其制作精玅甚稱人意因嘆匠藝如此豈是生而能之亦由積學所致今之學者不及古人政由自怠之過前代大儒君子皆是積勤以造其極今人鹵莽厭煩用力未至便謂求道之難譬之耕而不勤可望於獲乎

○永樂七年閏七月己巳召北京儒士武周文至勞諭甚至特

命爲翰林侍讀學士賜冠帶金織羅衣一襲明日入謝以其老賜敕令致仕

上語翰林侍讀胡廣等曰朕守籓時閒暇喜觀易時王府官亦有三二人知易然皆不若周文切實但所言亦有拘滯不流動處蓋易道妙在變通不失其正耳古人隨時從道之說最爲要領亦在虛心以玩之耳又曰爲學不可不知易只君子外小人一語人君用之功效不小

○十月丁亥朔鴻臚寺奏免午朝

上將退顧侍臣曰若等各就休息一日復問無事居家時亦不廢觀書否對曰有暇亦時觀書自適

上曰常愛孔子言飽食終日無所用心難矣朕視朝罷宮中無事亦恆觀書深有啟沃若等皆年富力彊不可自逸大禹尙惜寸陰朕與汝等何可不勉

敬天

○洪武三十五年六月己卯以七月朔大祀

天地預告

太祖髙皇帝配神告畢諭禮官曰祭天嚴父國家第一事必以恭敬爲本固當自朕始然陪祀與執事之臣皆當同朕此敬庶幾感格之道爾等職典祀事尢宜夙夜直淸以率於眾

○十二月庚戌朔

上南郊省牲還禦奉天門進公卿大臣諭之曰祭祀莫大於郊古者犧牲粢盛不備不潔不敢祭而帝牛滌三月其敬如此明日以始卿等繼朕省牲便應秉對越之誠不可怠忽自古天子之祭皆公卿助相國家生民受福卿等亦預享之不可不謹

○永樂四年正月乙巳

上禦武英殿覽存心錄顧翰林侍臣曰適覽慕容超郊有異獸出壇側隋煬帝祀圜丘暴風未成禮而退後二人皆不旋踵而亡古人言惟徳動天蓋不徳亦動天善則降祥不善則降殃但各以類應之又曰祭祀時固當誠敬亦必平素積累善行乃可獲福若平日所行反道背徳而臨祭一時致其虔恭此豈有獲福之理

○永樂十一年春正月辛巳朔日有食之先是禮部以正旦朝賀宴會上請

上曰古者日食天子素服修政用謹天戒朕旣乖於治理上累三光而眾陽之宗薄食於元旦咎孰甚焉爾文武羣臣尙思勉輔朕躬調爕陰陽消弭災變新正朝賀宴會之禮悉罷百官節鈔仍如例給之

法祖

○洪武三十年七月辛丑

上視朝罷以建文多攺舊制顧侍臣嘆息曰只如羣臣散官一事前代沿襲行之已久何關利害亦欲攺易且陵土未乾何忍紛紛爲此於是

天顏愴然變色旣又曰凡開創之主其經歷多謀慮深每作一事必籌度數日乃行亦欲子孫世守之故詩書所載後王之善必曰不愆不忘率由舊章於戒警後王必曰率乃祖攸行曰監於先王成憲此皆老成之言後世輕佻謟諛之徒立心不端以其私智小見導嗣君攺易

祖法嗣君不明以爲能而寵任之狥小人之邪謀至於國斃民叛而喪其社稷者有之矣豈可不以爲戒乃進吏部尙書張紞戶部尙書王鈍諭曰卿二人久事

皇考習知典故今皆老矣其解見職務月給尙書半俸居京師視時政有戾舊制者並向朕直言之勿隱庶稱屬望老成之意

○十一月己亥戶部尙書夏原吉言寶鈔提舉司鈔板歲久篆文銷乏且皆洪武年號明年攺元永樂宜並更之

上曰板歲久則當易但不必攺洪武爲永樂蓋朕所遵用皆

太祖成憲𨿽永用洪武可也

○永樂元年八月丙辰禮部言鹵薄中宜有九龍車一乘

先朝舊有金鉦紅鼓各四面魫燈紅油紙燈各三對而今闕之請增制

上曰禮貴淂中過爲奢不及爲儉仲尼曰與其奢也寧儉

先朝定禮審之精矣後世子孫遵用舊章當自朕始豈可輙有增益以啟後世之奢九龍車旣

先朝所無卽不可增舊有而今闕者令工部補造

聖孝

上駐師龍潭顧望鐘山愴然下淚諸將請曰今禍難垂定何以悲爲

上曰吾往日度江卽入京見吾

親比爲姦惡所禍不渡此江數年今至此吾

親安在瞻望鐘山仰懷

陵寢是以悲耳言已益泣不止諸將皆泣

○洪武三十五年十月庚申諭修實錄官曰自古帝王功徳之隆者必有史官紀載垂範萬年我

皇考太祖髙皇帝神功聖徳

天地同運日月同明漢唐以來未之有也比建文中信用方孝孺等纂述實錄任其私見或乖詳略之宜或昧是非之正致盛羙弗彰神人共憤蹈於顯戮咸厥自貽今已命太子太師曹國公李景隆爲監修太子少保兼兵部尙書忠誠伯茹常爲副監修爾等皆茂簡才識俾職纂述其端乃心悉乃力以古良史自期恪勤纂述必詳必公用光昭我

皇考創業垂統武功文治之盛與乾坤相爲無窮斯汝爲無忝厥職矣欽哉

○永樂元年五月己卯制諭文武羣臣議上

太祖髙皇帝

孝慈髙皇后尊謚曰朕

皇考太祖髙皇帝順

天應人奮揚聖武掃平禍亂混一六合創業垂統制禮作樂配功徳於乾坤煥光華於日月帝王之盛無以復加躋於遐齡上賓

帝所萬方哀悼思慕不忘

皇妣孝慈髙皇后齋莊誠一善聖仁慈同勤開創化家爲國隆配

天之厚徳爲天下之母儀仰惟眷顧之隆永荷詒謀之慶日月於邁深切孝思諒惟尊號未稱功徳質諸前古必在尊崇所當博詢輿議丕顯鴻猷庶用合萬世之公恢尊親之志爾文武羣臣其定議以聞欽哉

○庚辰禮部尙書李至剛等奏宋制凡忌日於各佛殿誦經設帝後位百官行香今後宜依宋制於天禧等五寺朝天宮令僧道誦經三晝夜

上曰予於父母固當無所不用其心但人君之孝與庶人不同爲人君者奉

天命爲天下主社稷所寄生靈所依但當謹身修徳深體天心恪循成憲爲經國遠謨使內無姦邪外無盜賊宗社奠安萬民樂業斯孝矣如不能此而惟務修齋誦經抑末矣

○十月庚戌

上謂侍臣曰朕思

皇考所任之人建文時爲姦佞所擯斥者多不當罪已敕吏部召至將復用之今中外官已備無闕宜令歸俟命其有老病不任事者罷歸蓋孝子於親之遺物有不忍棄況人才乎

○十二月壬辰

上宴閒禦謹身殿閱

太祖皇帝禦制文集顧學士解縉等曰

皇考文章固天資超邁然亦學問所至觀其所著皆天地之心帝王之度語簡理至藹然可見縉等曰誠如聖諭

上曰朕於宮中徧尋

皇考宸翰不可淂有言建文君自焚時並寶璽皆毀矣朕深慟之又問縉等曰意者有散落臣民之家者乎縉等對曰國初佐命諸臣之家理當有之遂遣書各王府求之命禮部遣監生三十餘人分詣各布政司府州縣令官員軍民之家有收藏

髙廟禦制詩文及宸翰者皆送官別錄本予之仍重賚之

○永樂二年五月己酉錦衣衛奏明日

車駕詣

孝陵請具法駕

上曰不用但以騎士數人前導已而顧侍臣曰明日

皇考升遐之日正屬感慕之時何用法駕非爲辟除道路則前導騎士亦可不用

○戊午

上禦右順門永春侯王寧侍從容論及

皇考時事

上戚焉動容寧曰世人竭誠誦經飯僧奉佛可以福利先親

上不答旣而諭之曰爲庶人能繼承家業不失墜或又能擴充增益於前可以爲孝士居官食祿能持身循理建立功業榮親於當時顯名於後日可以爲孝天子以四海爲家能思天位者親之所傳大業者親之所建天下生民親之所保而敬以奉天勤以守業仁以臨民使萬物得所四夷咸賓光昭祖宗傳之子孫可以爲孝何必能事佛乃爲孝乎旣而復曰元季天下鼎沸生民塗炭父母妻子不相保我

皇考奉

天命戡定禍亂立綱陳紀使彊不能淩弱眾不敢暴寡天下宴然有莫大之功徳則必享莫大之福矣豈他福之所能及也寧慚而退

○永樂四年六月丙寅南陽府獻瑞麥有兩岐者

上語禮部臣曰比郡縣屢奏祥瑞獨此爲丰年之兆若年谷丰登民足衣食老少無凍餒之患皆

天地祖宗之賜矣命薦之

宗廟

節儉

○永樂四年十月丁未回回結牙思進玉碗

上不受命禮部賜鈔遣歸謂尙書鄭賜曰朕朝夕所用中國磁器潔素瑩然甚適於心不必此也況此物今府庫中亦有之但朕自不用又曰虜貪而譎朕受之必應厚賚之將有奇異於此者繼踵而至矣何益國事哉

○永樂八年三月庚辰

車駕北徵駐蹕淩霄峯敕凡供具減半還興和因謂翰林學士胡廣侍講楊榮金幼孜曰朕服用素儉約非好爲節損亦天性如此今萬里出師爲

宗社生民之計不得已勞苦士卒如之何尙役人以自奉耶廣等頓首曰

陛下天性勤儉如大禹又憫卹下人如此蓋人人思盡心矣

○永樂十二年二月癸亥百官奏事畢

上退坐右順門所服裏衣袖敝垢納而復出侍臣有贊聖徳者

上嘆曰朕𨿽日十易新衣未嘗無但自念當惜福故每浣濯更進昔

皇妣躬補緝故衣

皇考見而喜曰皇后居富貴勤儉如此正可以爲子孫法故朕常守先訓不敢忘言已愴然侍臣頓首曰

陛下恭儉如此誠萬世之法

謙徳

○永樂元年十一月癸巳

上宴閒顧問侍臣曰今一歲又終外間軍民安否如何對曰

陛下臨禦以來所施無非仁政今軍民皆安正太平無事之時

上曰太平豈易言朕惟遵

皇考成憲以爲治如得雨暘時若年谷丰登兵革不興兆民安樂朝無姦邪然後可爲太平無事

○永樂二年九月丙午周王橚來朝且獻騶虞百僚稱賀以爲

皇上至仁格天所致旣罷朝

上謂侍臣曰適聞羣臣言不覺惕然天下之大如一夫有怨豈得謂仁一念不誠豈能格天朕方夙夜斯懼何可便謂騶虞是天降祥於朕侍臣曰實出

天心

上曰祥瑞之來易令人驕是以古之明主皆遇祥自警未嘗因祥自怠警怠者國之安危系焉騶虞若果爲祥在朕更當加愼

○永樂三年七月戊戌陜西興平鳳祥二縣進瑞麥三十本禮部率羣臣上表賀以爲

聖徳覆被之應天下太平之徵

上覽之謂尙書李至剛侍郎趙羾曰瑞麥固是嘉應但四方遠邇靡一物不得其所斯可爲太平今中外果無匹夫匹婦之愁怨於下者乎覽表秪益慚愧耳君臣貴相與以誠諛佞非治世之風也至剛等愧謝

○永樂四年十一月庚午百官上表賀醴泉甘露之瑞賜璽書諭曰朕敬恭事

天地上致孝於

宗廟下祈福於生民而禎應及爾文武羣臣協輔所致然自古有道之君祥瑞之來愈加警畏是以國家蒙福人民乂安卿等宜勉輔朕徳永承天休

警戒

○永樂元年閏十一月癸亥書諭世子曰比北京山西地震坤道貴靜占法地震主兵數動人不寧

上天示戒不可不謹宜撫綏軍士嚴固城池伺察人情不可怠忽

○辛未

上禦奉天門顧謂侍臣曰比北京山西寧夏皆言地震天變垂戒朕用惕然爾等試言其故侍臣對曰地震應兵戈土木之事

上曰比年兵旅饑饉民困甚矣朕方夙夜圖蘇息之豈肯適一己之情興土木之工重困民力如樓居可以避暑則午門端門皆可居也何必復建髙臺廣榭今後宮卑隘不足容尙不敢增修虜勞民力土木之事在今不爲若云兵戈但當敕邊將嚴守備戒不虞而已

○永樂二年八月丙申

上禦右順門與侍臣論胡元興廢皆由天運

上曰天運𨿽有前定之數然周家後來歷數過之蓋周之先徳積累甚厚其後嗣又不至有桀紂之惡使夏殷之後不遇桀紂未遽亡也元始以有徳興使其子孫知修徳保民亦未遽亡順帝不卹軍民不理國政而荒淫無度安得不亡故國之廢興必在徳不專在數也

○十一月甲寅

上以京師地震召文武羣臣諭曰隆古聖王之世山川鬼神莫不寧皆由君徳修於上臣職修於下感應之幾不誣後世君臣不能如古故災異數見今地震京師固由朕之不徳然卿等亦宜戒謹修職以共回天意軍民有不便之事當速攺之

○永樂六年四月丁酉

上禦西角門因言元順帝父子荒淫無度廢壞國法以致喪亡侍臣曰此是

天命在我

太祖皇帝所以致其昏惑顚倒如此

上曰帝王之興𨿽有天命亦須修徳行仁以承之順帝父子惟倚天命不復修省如紂亦曰我生不有命在天所以卒至於亡

○永樂八年十月戊午夜月犯太微垣右執法己未

上諭三法司官曰昨夜太陰犯執法甚急爾等典刑罰宜加敬謹無罪不可枉有罪不可縱須得中道毋纖毫輕重

○永樂九年二月癸卯

上禦右順門覽奏牘時禦案有鎭紙金獅欹側將墜給事中耿通趨進移置案中

上顧侍臣曰一器之微置於危處則危置於安處則安天下大器也獨可置之於危乎尢須安之天下𨿽安不可忘危故小事必謹小不謹而積之將至大患小過必攺小不攺而積之將至大懷皆致危之道也先是

上諭六科令查奏牘恐發落有失中者悉攺之通奏攺之恐失信於下

上曰但欲得當何憚於攺至是因此申諭之

○七月丙戌

上諭奉天門羣臣皆侍語及四夷

上曰朕初卽位恆慮徳不及遠今四方夷狄來歸中心更自警惕蓋慮志得則驕驕則患生朕與卿等𨿽隱微之際皆當愼之古人有言不見是圖吏部尙書蹇義進曰四夷慕

聖徳而來

陛下篤恭不已華夏蠻貊永有所賴

○永樂十三年正月丁巳敕皇太子曰朕以上元節張燈午門意在與民同樂不意失火傷人𨿽由不謹之故亦上天以垂戒不徳也方玆祗懼以務修省爾亦宜敬愼勿懈凡各衙門進送物件悉皆停止以紓民力

○永樂十五年十一月壬申金水河及太液池冰凝具樓閣龍鳳花卉之狀奇巧特異賜羣臣觀之行在禮部尙書呂震以爲禎祥屢見率百官上表賀

上拒不受賜敕諭曰朕徳涼薄托於萬姓之上懼弗克負荷夙夜祗事不敢暇豫比歲以來卿等一遇祥異輙進表賀顧朕冥昧寧不自知夫戒謹者治之所興宴安者亂之所自卿等宜精白乃心勵臣職奉成憲用以輔朕共承天休書曰後克艱厥後臣克艱厥臣政乃乂其母因是遂有怠心欽哉

○永樂十九年四月己酉

萬壽聖節先期禮部奏行慶賀禮

上敕文武羣臣曰比者

上天垂戒奉天等三殿災朕心兢惕寢食不寧方及躬省愆遑遑夙夜而禮部謂朕初度請行賀禮此豈所以相朕恭承

天意蓋益重朕之不徳也其止勿賀

○永樂二十年正月己未朔日食先是

上諭禮部臣曰日食天變之大者況在正旦永念厥咎凜焉於心卿等宜各修厥職以匡輔不逮

○五月辛未

車駕北徵次西涼亭西涼亭者故元往來巡遊之所

上望其頹垣遺址樹木郁然謂侍臣曰元氏創此將遺子孫爲不朽之圖豈計有今日書云常厥徳保厥位厥徳靡常九有以亡況一亭可以爲殷監矣因下令禁軍士斬伐樹木

○永樂二十一年十一月甲申

車駕北徵還至京師陳鹵薄

上乘禦輦入謁告

天地

宗廟

社稷畢禦奉天門朝羣臣時諸畨貢使咸集闕下文武羣臣上表賀

上諭之曰四夷順則中國寧然不可恃此有怠意卿等當相與一心敬天卹民恪勤政務用感召至和俾雨暘時若百榖丰登四海萬民家給人足然後朕與卿等同享治平之福羣臣舞蹈呼萬歲

○永樂二十二年五月丁酉

車駕北徵次淸平鎭宴隨徵文武大臣命內侍歌

太祖皇帝禦制詞五章因舉爵諭諸大臣曰此

先帝垂諭創業守成之難而示戒荒淫酣酗之失也朕嗣

先帝鴻業兢兢惟恐失墜𨿽軍旅之中君臣杯酒之歡不敢忘也尙相與共勉之英國公張輔等稽首對曰敢不欽遵

聖訓

己亥

車駕次威遠川宴文武大臣

上曰朕仰體

皇考之心自制詞五章以述奉天法祖勤政卹民之意亦將垂示子孫俾有所謹飭遂命內侍歌之羣臣聽畢皆叩頭言

皇上深思遠慮前古帝王之所不及

上悅悉沾醉而罷

謹好尙

○永樂二年正月庚戌有道士獻道經者

上曰朕所用治天下者五經耳道經何用斥去之旣而諭侍臣曰上好正道則下不爲邪人主好尙稍不謹憸人懷僥幸之心者恣縱妄誕以投所好苟墮其計將害無窮矣是故不得不斥

○永樂五年九月壬申

上與侍臣論及養身之道

上曰人但能淸心寡欲使气和體平疾疢自少如神仙家說服藥導引亦只可少病豈有長生不死之理近世有一種疲精勞神佞佛求壽此又愚之甚也

○永樂十五年八月甲午行在通政司言甌寧人

進金丹及方書

上曰此妖人也秦皇漢武一生爲方士所欺求長生不死之藥此又欲欺朕朕無所用金丹令自食之方書亦與毀之毋令別欺人也

勤政

○永樂元年九月庚子

上禦右順門與侍臣論時政曰朕卽位未久常恐民有失所每宮中秉燭夜坐披閱州郡圖籍靜思熟計何郡近罹饑荒當加優卹何郡地迫邊鄙當置守備旦則出與羣臣計議行之近河南數處蝗旱朕用不寧故遣使省視不絕於道如得斯民小康朕之願也

○永樂四年正月丙辰

上禦右順門晚朝百官奏事畢皆趨出

上召六部尙書及近臣諭曰早朝四方所奏事多君臣之間不得盡所言午後事簡卿等有所欲言可從容陳論毋以將晡朕倦於聽納蓋朕有所欲言者亦欲及此時與卿等商量又曰朕每旦四鼓以興衣冠靜坐是時神淸气爽則思四方之事緩急之宜必得其當然後出付所司行之朝退未嘗輙入宮中間取四方奏牘一一省覽其有邊報及水旱等事卽付所司施行宮中事亦多須俟外朝事畢方與處置閒暇則取經史覽閱未嘗敢自暇逸誠慮天下之大庶務之殷豈可須臾怠惰一怠惰則百度弛矣卿等宜體朕此意相與勤勵無厭斁也自今凡有事當商略者皆於晚朝來庶得盡委曲

○七月戊子享

太廟

上還禦奉天殿遣使祭告嶽鎭海瀆諸神

上出視朝奉天門百官奏事退復召侍臣與語久之時已五鼓侍臣請曰

聖躬勤勞請少息

上曰朕常宮中周思庶事或有一事未行或行之未善卽不寐至旦必行之乃心安積習旣久亦忘其勞蓋常自念才徳不逮若又不專心志勤思慮所行何由盡善生民何以得安蓋勤於思則理得勤於行則事治勤之爲道細民不敢廢況君乎

○閏七月庚辰

上燕閒問翰林侍讀胡廣等曰昨有中官自江西來言江西田家刈稻皆畢何獨早廣對曰臣鄕多種早稻故種獲皆早

上又問聞江西民眾而田少農家亦給足否對曰勤者可給

上曰勤之一字豈獨農夫當盡士工商皆當盡至於人君尢不可不盡人君則當致勤於心朕每退朝靜坐必思今日所行幾事某事於理如何於人情如何若皆合宜心則安矣有不合宜𨿽中夜必命左右記之俟旦而攺之蓋一事失當人受其獘故不得不勤

○八月丁酉先是通政司受四方奏疏非重務者悉不以聞逕送六科至是

上知之召參議賀銀等責曰設通政司所以決壅蔽達下情今四方言事朕不得悉聞則是無通政司矣朕主天下欲周知民情𨿽微細事不敢忽蓋上下交則泰不交則否自古昏君其不知民情者多至亡國爾欲朕效之乎自今宜深懲前過凡書奏關民休戚者𨿽小事必聞朕於聽受不厭倦也

○永樂五年四月庚子

上謂侍臣曰朕與卿等論政事每不覺坐久或謂朕曰語多傷气非謂養之道當務簡默爲貴朕語之曰人君固貴簡默但天下之大民之休戚事之利害必廣詢博訪然後得之非好多言也侍臣對曰舜無爲而治然亦好問好察邇言豈舜不貴簡默哉

上曰不如是不足以盡羣情

明決

○永樂元年九月丙申錦衣衛引淸涼寺僧言近寺軍民牧放牲畜蹂踐寺外之地今捕得其人請付法司治之

上命釋之曰京師隙地少民艱於孳畜寺外有閒地則推以便之乃契佛濟利之心此何必禁

○閏十一月丁卯寧夏總兵官左都督何福奏諜報塔灘韃賊籠禿魯灰等見在不老山其眾議欲寇寧夏惟賊帥嵬的哥以資糧不給不從

上覽奏顧侍臣曰胡寇至譎此語未必可信籠禿魯灰必心計可行然後發言且胡地非有耕種不過鈔掠豈如中國之人必裹糧然後啟行其以資糧不給爲辭者嵬的奇恐泄其事機故外托此爲說內實陰謀襲我不備朕計此時賊若不出槍桿野狐二嶺及云州之地必向山西大同其速書敕往諭北京行都督府並山西都司行都司令簡士卒嚴哨了固守備不可怠忽旣書敕未行山西都司奏報韃賊五十餘人劫掠灰溝村黃甫川之地皆如

上所計復命侍臣曰今不必別書敕但於敕尾申戒之令虜寇至但堅壁固守彼寇掠無得計窮食乏又懼我軍斷其歸路必自遁去切不可輕追恐人馬俱困墮其計中不可不愼

○永樂二年四月甲申釋安慶府民誹謗罪先是有典仗率軍卒往安慶采木道過民家縱軍彊取民財民將訴於官典仗教軍誣民爲誹謗語縛送刑部獄具刑部以聞

上曰民被誣矣諺恆言軍彊民弱民安敢肆焉對官軍出誹謗語此必官軍厲民民不堪將訴之則造此語誣民命五府六部都察院共訊其實悉如

上所云遂釋民而抵官軍罪並罪刑部官之枉民者

○八月乙未有軍校縛至二人言比京城中往往盜剪官馬尾二人專鬻馬尾帽於市此皆因盜所得請罪之

上曰嘗見其剪馬尾乎抑以疑似執之乎對曰實疑而執之

上顧三法司官曰市中貨馬尾帽甚多可盡以疑似罪之乎疑似加刑有累君其釋之

○十一月丙寅廣西欣城縣儒學訓導到官歲餘邑中皆蠻獠有司招其子弟入學卒無至者訓導自念虛糜祿廩無益於國詣闕白其事禮部尙書李至剛等言不當擅離職請罪之

上曰委其職事而去之可罪以離職無事可治而赴闕自陳蓋非苟祿偸安者其送吏部調用

○永樂四年三月乙未禮科引奏都察院逮至嘉興縣知縣李鑑鑑叩頭言臣誠有罪幸

陛下矜恕

上問鑑何罪左都禦史陳瑛言鑑受命籍姦黨姚瑄瑄弟亨當連坐而鑑不籍鑑言初奉都察院文止籍瑄未有亨姓名

上曰罪止於籍非輕矣無上司之文𨿽當連坐不籍亦是愼重之意知縣無罪其釋之

○四月己丑錦衣衛校尉有訐朝臣謗毀時政之失者

上曰此必誣之蓋朝廷未嘗行此政彼安得有此言命錦衣衛詰之果挾私忿誣之

上曰人言聽言之際豈可不審向若不察付之法司則死誹謗必矣小人敢誣君子此風不可長命以校尉付法司論如律

○九月癸未

上禦右順門三法司官引奏浙西人告數人誹謗罪及追至面對皆未嘗相識告者當抵罪

上諭之曰汝以死罪誣人若朝廷遂聽汝言彼死何辜汝造一言欲殺數人小人𨿽有無知者豈若爾之險惡汝今實自戕何悔諭三法司曰此譬之蛇蠍不可暫畱畱則復毒人其速誅之卽日棄之

○十二月丁亥有盜殺人當刑令家人告乞貸死願服役遠方以贖

上曰貪生畏死人之同情豈獨汝哉欲人憐己曷不憐人汝前殺人時都不推恕於今當死乃望垂憐汝若可生則死者何罪命卽日誅之

○永樂五年二月壬辰有虎賁士百餘人公差至外府其從者掠民財官府出榜禁約虎賁士揭榜訴府官誣己

上曰朝廷置官府牧民彼出榜禁戢軍卒無害民乃其職當然汝沮之是沮朝廷法令汝𨿽不掠民財是汝從人安得不知其所爲知而不約束與自掠何異命法司以虎賁士及其從者悉治之如法

○七月乙亥通政司言有養馬軍人告人咒咀其馬死者

上曰此誣詞也彼不用心畜馬致馬病死豈有馬不病而人能咒死之理愚昧小人誣平民罔朝廷以規免己罪不可聽遂斥之

○十月辛卯通政司言紹興民告其鄕人居室違禁

上曰未可偏聽南方僻遠之處少經兵革宋元時屋室往往有之豈當一槪罪以違禁其令巡按禦史驗視但是本朝禁令之後造者抵罪在禁令前所造𨿽違法不問

○永樂六年四月戊子有告言肅王楧聽百戶劉成言輙罪平涼衛軍者

上曰此或下人所爲未必盡出王意敕王械成等送京師因顧侍臣曰王居深宮豈得悉聞外事皆由左右小人作威福於其所好惡者造餙毀譽於王前王與之狎暱有素更不察其言是非而一意從之今過則皆歸於王矣故讒佞徳之木�﹤虫虫﹥也林無木�﹤虫虫﹥有美木左右無讒佞有美徳不可不去也

○十二月丁亥通政司奏北京種田民告運木軍民有怨謗語

上曰軍民出力運木未免自嘆勞苦人情之常也此人以罪謫彼屯田必造誣以規僥幸脫己罪告訐之風不可長命付法司治之

○永樂九年三月癸酉先是通政司言有指揮首天城衛千戶犯罪系刑部獄其母致貨托已爲賂部官求免已不敢從並以其貨來首

上問千戶與指揮有舊乎對曰無

上曰非故舊而輙以違法幹之獨不慮事敗哉此非人情命法司訊之至是法司奏指揮所居近刑部而千戶之母寓其鄰家朝夕饋子食指揮察其有賫槖紿言己與部官厚可以賂免母遂致貨傍有欲發其姦者指揮懼遂自首而隱其實情論法千戶之母當準與贓律指揮當罷職謫屯種

上曰愛其子以賂求免人之常情且婦人烏知法律其宥之指揮始則欺人取貨終則隱情罔上又污蔑朝臣此不可恕但罷職屯種何以示懲卽械送交趾充軍

○九月庚辰通政司言黃巖縣民告豪民持建文時士人包彜古所進楚王書槁與眾聚觀書中有干犯語請付法司治之

上曰此必與豪民有怨而欲報之朕初卽位命百司凡建文中上書有干犯語言皆朕未卽位以前事悉毀之有告者勿行今復行之是號令不信矣況帝王豈念舊惡帝王之度如海納百川無所不容故能成其大何暇瑣瑣追咎往事所告勿聽

○十月丙午兵科都給事中倪峻言有內官奏千戶不待朝命輙發兵捕盜者請治其專擅之罪

上曰國家養兵政以除姦衛民境內盜發千戶能率眾捕之使民免於暴橫正是能盡其職若必待奏報而後發兵小則亡逸大則勢張民受害多矣閹豎不達事體爾亦從其言乎千戶無罪

○永樂十年十一月癸未通政趙居任奏蘇州有逃軍言今年水潦傷田禾乞免秋糧究此人在鄕所行率不法且今歲蘇田少水而姦民多私決堤防車水入田以壞禾稼冀苟免稅糧耳請俱罪之

上諭戶部臣曰言水潦者果逃軍可止坐逃軍罪其言決堤車水求免稅糧恐無是理蓋與其勞力決堤車水曷若勞力治田田中所入十分以一分入官有九分入己豈肯以一廢九自受饑餒耶殆非人情且前時浙江按察司亦嘗浙西水潦趙居任不卹民隱今居任此言未可信仍遣官往視之

○庚寅通政司奏有老婦告前夫之子不能供養請治其不孝罪

上問是親生之子否對曰此婦於前夫亦是繼室蓋此子之繼母

上曰所謂子母無絕道者非謂繼母今繼母攺適卽義可絕已失節於天乃責人不能盡孝所言勿聽

務實

○永樂元年正月乙未禮部尙書李至剛奏月當蝕不蝕請率百官賀

上曰上者能修徳行政去邪任賢然後日月當蝕不蝕適以陰雨不見耳豈果不蝕耶不許

○永樂四年六月己未朔日有食之是日陰雲不見禮部尙書鄭賜等言此

聖徳所感召請明日率百官表賀

上曰正朕恐懼修省之際何可賀對曰宋盛時有行之者矣

上曰於此一方陰雲不見天下至大他處見者多矣且陰陽家言日食而陰雲不見者水將爲災以此言之可賀乎乃止

○七月甲辰

上宴閒與侍臣論及人之壽夭

上曰壽夭在天人貴勉其在已者人壽百歲世多有之然皆身歿則無聞顏子三十令名無窮人苟有徳可傳何必百歲之壽

○永樂五年五月辛酉湖廣武昌府僧言欲增修觀音閣以祝

聖壽

上不從曰人修短有定數禍福由所行所行誠善福不祝當自至不善禍非祝所能去人但務爲善何假外求哉

○永樂七年三月甲辰朔

車駕巡狩北京駐畢東平州望祭泰山畢顧侍臣曰昔舜巡狩至泰山舉祀禮覲諸侯一正朔考制度而已蓋欲使天下同風後來秦皇漢武皆有侈心登封泰山薦道功徳以誇示後世終不免後世之非議我

太祖皇帝一天下立法制五六十年國不異政家不殊俗朕謹遵成憲此行亦惟欲親巡撫使軍民各得其所耳侍臣頓首曰

陛下守

太祖之法而以堯舜爲心天下蒼生實受其福彼秦皇漢武何足道哉

○永樂十二年三月庚寅

車駕北徵次淸河京城官吏耆老送駕者辭

上進其耆老諭之曰京師人煙輻輳欺詐者多爾等宜督子弟務生業毋事遊惰人衣食足則廉恥興風俗厚而皆本於父兄之教爾等勉之

神武

○建文時李景隆郭英平安胡觀吳傑並以兵來攻

上諭諸將曰李九江志大而無謀喜專而違眾英老邁退縮安愎而自用觀驕縱不治傑懦而無斷數子皆匹夫徒恃其眾耳然眾豈可恃眾而無紀律則易亂且擊前而後或不知擊左而右不相應徒多何益今彼將帥不專政令不一紀律不肅分數不明往者鄭村霸之敗如風行艸偃其士卒非不多也大抵將爲三軍司命將志衰則三軍之勇不奮其兵甲𨿽多糧餉𨿽富適足爲吾之資爾等但秣馬厲兵聽吾指麾兵法曰識眾寡之用者勝吾策之審者矣苐患爾等過殺當謹以爲戒卽日渡河而營是夜大雨平地水深二尺及

上臥榻迨旦兵端有火光如球擊燁燁相上下金鐵錚錚作聲弓弦皆鳴將士皆奮欲戰我軍旣渡河景隆等軍橫亙數十里

上列陣以當之開合數四敵疑不敢進

上諭諸將曰敵𨿽眾不過日中必破之眾踴躍爭奮後軍房寬先與敵交戰不利

上率精銳赴之所向皆靡斬敵驍將瞿能父子及其精卒萬餘先是戒張玉朱能等曰必先摧敵鋒繼以馬步齊進乃令丘福等以萬餘騎衝其中堅不動

上以精騎數十突入敵軍左掖殺傷甚眾敵勢披靡莫敢嬰鋒乃麾張玉朱能丘福等馬步齊進人自爲戰勇气百倍

上遙見我陣後塵起曰此敵人乘我後也乃以七騎馳赴之遇敵二萬與戰連擊殺數十人稍卻數十步而止須臾復馳入敵戰擊殺數十人進退如是百餘合殺傷甚眾左右曰敵眾我寡難與持久宜就我軍並力擊之

上曰敵精銳盡在此故吾獨當之使諸將得以致力於彼若往就我軍彼亦合力刑勢相懸數倍我眾殆難破矣於是復進戰不已敵飛矢如注

上所乘馬凡三易三被創所射矢三服皆盡乃提劍左右奮擊劍鋒缺折不堪擊乃稍卻敵來逼而限以二堤

上復馳馬越堤逆之佯以鞭招後敵疑有伏不敢踰堤而上遂相持

上曰吾不進敵不速破乃易劍以勁騎驍出敵後突入馳擊敵勢少動遂敗棄戈而走須臾敵大陣亦敗奔北之聲如雷遂追擊至其營會旋風折其大將旗幟敵眾大亂我軍乘風縱火燔其營煙焰天郭英等潰而西李景隆等潰而南盡得其斧鉞及委乘輜重器械斬首數萬級溺死十餘萬追至雄縣月樣橋殺溺蹂躪死者復數萬橫屍百餘里降者十餘萬悉放遣之李景隆單騎走徳州

上率師至通州張玉朱能請曰今密邇敵境而勤師遠徵況遼東早寒恐士卒難勝惟

陛下熟計之

上乃屏左右密語之曰今敵將吳傑平安守定州盛庸守徳州徐凱陶鎔欲城滄州爲犄角之勢徳州城壁堅敵眾所聚定州亦城完有備滄州土城隤圯已久今天气向寒城豈易就我乘其備出不意急趨攻之敵有必敗之勢今聲言東徵者示無南伐之意以怠之耳失今不取彼城完守備固難於力凡事貴密故未令眾知者慮泄王與能叩頭稱善

我軍過直沽

上語諸將曰徐凱等所設備惟靑縣長蘆而已塼垛兒竈兒坡數程無水皆不備趨此而徑至滄州城下是夜二更啟行盡夜三百里敵兩發哨騎皆不相遇明旦至鹽倉遇敵哨騎數百盡擒之食時至滄州敵猶未覺督軍士築城我軍至城下始倉皇分守城堞眾皆股栗不及擐甲我軍四面急攻之

上麾壯士由城之東北角登逾時拔其城而先已遣人斷敵歸路遂斬首萬餘級獲馬九千餘匹生擒都督徐凱程暹都指揮兪琪趙滸胡原李英張傑並指揮以下百餘人餘眾悉降咸給諜遣歸

○永樂十二年六月戊申

車駕徵虜駐驆蘭忽失溫是日虜寇答裏巴馬哈木太平把禿孛羅等率眾逆我師見行陣整列遂頓兵山巓不發

上駐髙阜望寇已三分路遂令鐵騎數人挑之虜奮來戰

上麾安遠侯柳升等發神機銃炮斃賊數百人親率鐵騎擊之虜敗而卻兵攻虜之右丰城侯李彬都督譚靑馬驟攻其左虜盡死鬥

上遙見之率鐵騎馳擊虜大敗殺其王子十餘人斬虜首數千級餘眾敗走大軍乘勝追之度兩髙山虜勒餘眾復戰又敗之追至土剌河生擒數十人哈木太平等脫身遠遁

○永樂二十年三月辛巳

車駕北徵駐驆雞鳴山虜之寇興和者聞

上親徵遂夜遁諸將請急追之

上曰虜非有他計能譬諸狼貪一得所欲卽走追之徒勞少俟艸靑馬肥道開平踰應昌出其不意直抵窟穴破之未晚

○六月癸巳

車駕北徵次威遠川開平報虜復攻萬全

上召諸將問計皆曰宜分兵還擊

上曰不然此詐謀也虜慮大軍徑搗其巢穴故爲此牽制之術然其眾不多知大軍北行必已喪膽況敢攻城哉不足慮也明日得報虜攻萬全者其夕遠遁

○七月庚午

上親徵北虜至屈裂兒河虜寇數萬餘驅牛馬車輛西奔陷山澤中遇大雪寇倉卒以其眾逆戰

上麾騎兵爲左右翼齊進寇望官軍勢盛欲突而走

上率前鋒衝之斬首數百級寇自相踐死者相枕籍餘眾散走其地背河前左皆山大軍依山而陣

上乘髙而望之見寇稍復聚乃麾兵繞出其右十餘里又急分兵渡河斷其後寇數百人突而右走盡獲之又麾兵繞出其左十餘里先令甲士持神機弩伐深林中戒曰寇經此則發又命嚴陣山下以待已而寇盡棄其輜重馳突而左

上麾禦前騎士與山下兵馳追之寇驚走而林間神機弩競發寇大潰死傷不可數計餘寇尙數百人馳馬而走

上曰必有首虜其中須擊之率騎兵追奔三十餘里抵其巢穴斬首虜數十人生獲其黨伯兒伯克等盡收其人口牛羊駝馬焚其輜重兵器暮次丰潤屯諸將皆頓首賀

上曰用兵豈吾所得已哉將曰天道福善禍淫

陛下奉天伐罪以保寧兆民豈過舉也

上曰然

○七月己未

車駕北徵次殺胡原前鋒都督朱榮等獲阿魯臺部屬送

禦營備言阿魯臺所部初聞大軍出皆憂懼日有背叛而遁者繼聞

車駕親徵阿魯臺舉家惴栗盡棄其馬駝牛羊輜重於闊灤海之側直北走矣

上曰獸窮則走然此黠虜未當遽信前哨繼獲虜部曲亦言虜悉眾夜遁矣驗之而信召都督朱榮吳成等還發兵盡收虜所乘牛羊駝馬焚其輜重

上召文武諸臣諭曰朕非欲窮兵黷武也虜爲邊患驅之足矣將士遠來亦宜休息遂命旋師

○永樂二十二年六月癸亥

車駕北徵次連秀坡寧陽侯陳﹤棥心﹥忠勇王金忠引兵抵白邙山咸無所遇以糧盡還於是英國公張輔等奏願假臣等一月糧率騎深入罪人必得

上曰今出塞已久人馬俱勞虜地早寒一旦有風雪之變歸途尙遠不可不慮明日諭輔等曰昨日之言決矣古王者制夷狄之患驅之而已不窮追也且今蘗虜所存無幾茫茫廣漠之地譬如求一粟於滄海可必得耶吾寧失有罪不欲重勞將士朕志定矣遂命班師

教皇太子

○永樂元年十月己未

上禦奉天門命侍臣輯自古以來嘉言善行有益於太子者爲書以授長子且曰昔堯試舜自愼徽五典至納於大麓歷試諸難乃命以位舜生長民間躬親稼穡堯尙試之如此朕今令長子守北京親庶務𨿽吏案奏牘皆躬閱之以知爲臣之難他日庶可爲人君也朕少時嘗居鳳陽民間細事無不究知後受命鎭北方經絕塞冒霜雪與士卒同甘苦其他所未經歷者則博考於載籍每覽昔人言行可自警省者讀之不能釋手讀書所以有益於人然人資稟有彊弱泛而不切亦未有益故欲令爾等輯此教之先定其尺度權衡使中有所主也

○永樂二年四月甲申文華寶亻�監成

上禦奉天門召皇太子授之曰修己治人之要具於此書昔堯舜相傳惟曰允執厥中帝王之道貴乎知要便足爲治爾其勉之

皇太子拜受而退

上顧翰林學士兼右春坊大學士角�羊縉等曰朕

皇考訓戒太子嘗采經傳格言爲書名儲君昭鑑錄今朕此書稍充廣之益以

皇考聖謨大訓以爲子孫帝王萬世之法誠能守此足爲賢君昔秦始皇教太子以法律晉元帝授太子以韓非書帝王之道廢而不講此其所以亂亡朕此書皆大經大法卿等兼輔東宮從容閒暇亦當以此爲說庶幾成其徳業他日不失爲守成令主

○永樂七年二月甲戌

上出一書示翰林學士胡廣等曰古人治天下皆有其道𨿽生知之聖亦兼資學問由唐虞至宋其間聖賢明訓具著經傳然簡帙浩繁未易辶�處領其要帝王之學但得其要篤信而力行之足以爲治皇太子天下之本於今正當進學之時朕欲使其知要庶幾將來太平之望朕間因閒暇采聖賢之言若執中建極之類切於修身齊家治國平天下者今已成書卿等試觀之有未善更爲朕言廣等徧覽畢奏曰帝王道徳之要備載此書宜與典謨訓誥並傳萬世請刊印以賜

上曰然遂名曰聖學心法命司禮監刊印賜之敕皇太子今巡狩北京命爾監國天下之務所系甚重爰簡文武才徳之臣爲爾輔贊蓋自古聖哲爲政未有不需賢而能成者爾宜悉心以求益虛己以納言庶幾整肅弘綱康理庶務然聽言之際宜加審擇言果當理𨿽蒭蕘之賤必從之言苟不當𨿽王公之貴不可聽惟明與斷乃克有成至於武備亦宜盡心居處恆重於防閒幾務必嚴於愼密斯皆致理之要宜祗勤佩服夙夜不忘以副朕付托之重

○四月庚寅賜書諭皇太子曰朕命爾監國凡事務寬大戒躁急文武羣臣皆朕所命𨿽有小過勿辶�處折辱亦不可偏聽以爲好惡育徳養望政在此時天下幾務之重悉宜審察而行稍有所忽累徳不細其敬之愼之時

上聞皇太子譴刑部尙書劉觀故也

○永樂八年二月乙巳遣書諭皇太子曰前命爾覆重囚爾奏乞貫其死見爾重惜人命然十惡不可宥其餘雜犯死罪以下悉從汝言國家用刑貴在得中過則濫不及則弛自今尢宜盡心

○永樂十五年七月乙亥賜皇太子務本之訓復敕諭曰往者朕以侍行欲其周知民事遂作書教之名務本之訓此書於帝王修齊治平之道粗備且皆切實之言今別錄賜汝閒暇能沈潛玩味觸類而長大有益矣

○永樂十六年正月丙寅以玄兔圖並羣臣所上表及詩文賜皇太子且賜書諭曰比陜西耀州民獻玄兔羣臣以爲瑞且謂朕徳所致上表稱賀又有獻詩頌美者朕心惕然愧之夫賢君能敬天卹民致勤於理則有以感召和气屢致丰年海宇淸明生民樂業此國家之瑞也彼一物之異常理有之且吾豈不自知今𨿽邊鄙無事而郡縣水旱往往有之流徙之民亦未嘗無豈至理之時哉而一兔之異喋喋爲諛夫好直言則徳日廣好諛言則過日增朕夙夜拳拳仰惟

皇考創業艱難懼弗堪負荷不敢怠寧終不爲彼所惑爾將來有宗社生民之寄羣�有言不可不審之於理但觀此表及詩卽俱了然而情不能遁矣

○永樂二十年三月丁丑

車駕北徵命皇太子監國諭之曰軍國之務重當明恕勤愼以處之明則能照物恕則能體物勤則無怠事愼則無敗事修是以率下庶幾其可

○五月庚辰

上駐驆威虜鎭皇太子遣人馳進蔬果賜書諭之曰爾以朕躬勞在外遣人遠進蔬果固出於孝心然朕此行本爲安民顧以口腹勞民非朕志矣且朕付爾

宗社之重但樂善親賢杜讒去佞以保民爲務稱朕付托之意爾孝至矣奉養之物繼今勿進

教皇太孫

○永樂五年四月辛卯皇長孫出閣就學

上禦奉天殿召太子少師姚廣孝翰林院待詔魯瑄等諭之曰人於學問常以先入之言爲主朕長孫天資明睿爾等宜盡心開導凡經史所載孝弟仁義與夫帝王大訓可以經綸天下者日與講說浸漬之久涵養之深則徳性純而器識廣他日所資甚大不必如儒生釋章句工文辭爲能

○永樂十年八月丙辰

上謂兵部尙書金忠等曰皇太孫年長有志略朕令其學問之暇兼講武事其遣人往直隸應天及江北鳳陽滁和等府州北京山東山西陜西河南四川湖內選民間子弟年十七至二十勇健有才藝者官給路費廩食送京師俾充隨從

○永樂十二年三月庚寅

車駕親徵胡虜發北京

皇太孫從行先是

上謂侍臣曰朕長孫聰明英銳勇智過人今肅淸沙漠令侍行俾知用兵出奇之法亦使躬歷行陣見將士之勞苦知徵伐之不易又謂學士胡廣庶子楊榮諭徳金幼孜曰每日營中閒暇爾等卽以經史於長孫前講說又事武備不可偏廢

戊戌

駐驆宣府

上坐帳中皇太孫侍側

上從容語以前代得失事及君臣相與保全之艱皇太孫所對皆合上意上喜顧謂侍臣曰人必務學乃能增長智識適與長孫語其所對悉有權度非尋常意見所及亦其比來學問進矣侍臣叩首賀曰

太孫殿下資識超越他日必爲太平天子

宗社生民之福也

上曰朕嘗命東宮官屬協心輔之爾等皆須盡心

○四月丁卯

車駕發淸水源

皇太孫從行

上於馬上指示山川險易及將士之勤勞且曰汝知吾所以爲此者乎對曰

陛下豈爲圖其土地利其資畜而勤遠略哉顧此虜禽獸之性𨿽施以天地大恩不知感戴暫服而辶�處叛非狝薙之久亦難制昔禹之徵苖文王之伐崇密皆非得已也

陛下尊居天位享四海之奉豈不自樂而仰勞

聖躬跋涉遠外者無非欲驅除此虜於絕漠令不敢近塞下使子孫臣民長享太平之福

上嘆曰孫之語吾之心也

○五月癸酉

上駐驆楊林戍閱武之暇

皇太孫侍語及創業守成之難曰前代帝王多有生長深宮狃於富貴安逸不識民難經國之務懵弗究而至於亡者朕常以爲戒汝將來有嗣統之責須勉力學問天下之事須周知人之艱難須涉歷聞見廣而涉歷多自然心胸開豁於萬幾之來皆有以處之而不差矣

○永樂十五年七月乙亥賜皇太孫務本之訓敕曰爾嗣有

宗社人民之寄今閒暇宜與儒臣講明此書而服膺之庶幾克稱他日太平之望欽哉

○永樂十七年八月癸未敕皇太孫曰爾年已長宜讀書明理以成大器古帝王皆以讀書明理爲本未有不如是而能齊家治國平天下者爾克勤學問他日用之不窮

宗社可以永安天下皆蒙福澤爾其勉之

○十二月丁亥敕皇太孫曰立身之道莫先孝弟忠信四者之行立於身明君臣之義篤父子之親厚兄弟之愛盡長幼之序信以服眾仁以撫下恕以待物非正言不發非正道不履親仁賢遠姦佞節嗜欲戒荒暴振綱紀別淑慝明賞罰以系

宗社悠久之托爲天下生民之福爾其勉之又曰比聞出郊圍獵一軍害民卽能懲之以法使田裏皆安毫髮無犯人傳爾之善至於北京朕聞之甚喜此可驗爾勤學之效矣大抵兵民相須撫卹惟均苟有所偏必爲所怨今爾於此一事使百姓感徳軍士畏法足爲善行夫今日行一善明日行一善爾𨿽不自覺而善名自然播之天下將有不令而從不言而信者矣自今更宜夙夜勤勵讀書明理以廣其智識將來徳成業就爲天下所瞻仰亦不負朕期望之意欽哉

大明太宗文皇帝寶訓卷之一終

大明太宗文皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

睦親

○洪武三十五年七月己亥

上以盛暑賜書在京諸王曰吾與諸弟皆

先帝子往者各在一方有一歲得一見數歲得一見者手足之情不能自己令吾承繼大統諸弟早暮來聚豈不甚愜於心顧炎暑方盛舉動煩勞可三日一朝用稱友於之意

○九月己丑敕遼王植曰

皇考太祖髙皇帝封建諸王藩屏

宗社傳序萬年與國同久建文忠信任姦回以殘骨肉朕於其時迫於危禍不得已而起兵賴

天地

祖宗之靈克平內難建文君之隕自絕於天朕爲諸王臣民推戴以君主天下方欲與諸弟聚處同天倫之樂而賢弟以遼地荒遠經涉海洋饋運爲艱固請攺國荊州且以廣寧重鎭就畱三護衛於彼以益邊防欲於荊州別給一衛備使令言之再三郤而復至謙約之誠溢於言表去眾就寡厭遠懷邇手足之情何忍違抑��從所請建國荊州而仍舊封號軍衛已令兵部攺��稱吾弟之意

○永樂二年九月庚戌賜書晉王濟熺曰得奏欲上護衛及所畜小韃靼夫護衛昔爾父受之

皇考其何可辭爾惟當修徳行善豈可因一二小人爲非輙自疑而欲上護衛耶所奏不允其小韃靼護衛有缺伍者就以補之

○永樂三年五月壬戌蜀王椿進荔枝等物

上賜書答曰比送至荔枝諸物具見厚意惟賢弟抱明達之資惇忠孝之義處善循理秉心有誠稽古博文好學不倦東平河間無以過也引睇蜀國山川﹤辶貇﹥遐賢賢親親不忘朝夕勉自愛重用副所懷

○十月戊辰周王橚遣人賫奏深陳悔罪攺過之意

上喜命侍臣封橚所奏遣人賫示齊王槫而賜書答橚曰得奏具見賢弟遷善之誠良深嘉悅兄之心惟欲與諸弟同享昇平悠久之福使諸弟皆同賢弟此心福慶豈有窮哉賢弟宜益加持守爲諸王表率隆藩翰於國家昭令譽於無窮此兄之所深望近齊王數爲不法已封賢弟今日所陳者示之亦冀以興起其遷善之心

○戊子賜周王橚等皇明祖訓且諭之曰

皇考所以垂訓子孫至要之道具在此書朝廷常守之命以永安

宗社藩王常守之可以長保富貴朝廷與藩王本同

祖宗所出但能皆以

祖宗之心爲心則自然各盡其道前代有帝王不能保全宗室如宋太宗亦有宗室不能自保全者如周三監漢七國此皆是不能以

祖宗之心爲心朕與諸弟各勉之時橚子眾特賜十本

○十一月乙未齊王樽上表悔過謝罪賜書答曰覽表云繼今攺過不復爲不義詞意懇至深慰吾意兄弟之情豈有他哉但欲相與同享富貴保令名永終不隳耳吾弟勉之今後護衛人犯法須如律處治若非王府之人有犯須歸有司王府不得干預將來吾弟所行皆善其樂不可言而兄亦與有保全骨肉之羙吾弟勉之

○永樂四年五月辛亥以奏王尙炳將歸

上召其從臣諭之曰王前在國中言動時有錯謬朕遣書戒之頗聞克自省攺今日見王應對進退循循合度甚適朕意此皆爾等輔導之力長史以下皆叩首曰此由王天資之美克奉

陛下聖訓臣等庸愚實無所效力

上曰美玉非資良工不適爲器嘉木非得良匠不適爲材人之成徳亦然爾等宜益盡心輔王𨿽小過必規正之𨿽小徳必助成之謂小過無害訓至於大過謂小徳無益馴至於無徳不可因循但和平以導之從容以入之積以誠意未有不相信者王能修善行汝曹亦有令名其往勉之命賜紗衣一襲道裏費視常例加倍

○永樂六年五月戊午

上以沈安唐郢伊魯六王將之國命戶部歲給祿米各一千石免其護衛軍屯田三年仍敕王府文武官屬曰封建宗親所以藩屏國家必在得人以爲輔導今諸王年長皆應就國爾等宜竭誠匡贊惟徳惟義一遵

祖訓惟孝惟忠用固藩屏王有無窮之福爾等亦有無窮之譽欽哉各賜鈔有差

○八月乙未賜書諭平陽王濟熿曰爾與兄髙平王同母今爾兄蚤亡歲祿例當罷支以爾能養母特與爾兄歲祿內存米二百五十石以益供養之資又聞爾能念同胞之義爲之維持家事整治墳塋深慰朕懷夫人之處已貴乎修徳徳盛則業廣業廣則福隆庶幾不忝厥世而令名無窮爾其勉諸

○永樂七年五月癸酉賜伊王木�尋書曰古之聖賢皆貴攺過吾弟前者之失今能省悔朕甚嘉悅當國家無事正欲相與同樂太平音樂亦常情所有但不至流蕩可也自今國中諸事皆須審而行之不可怠忽

○永樂九年八月丙辰禮部言庶人槫之妃鄧氏卒亦當以庶人禮葬

上曰槫𨿽以罪削爵親親之誼寧過命仍以王妃禮葬之

○永樂十一年正月乙未禮部言長山王賢焌薨

上惻然曰

皇考之孫也其父有罪不得相及其遣官賜祭命有司治喪葬賢焌庶人槫第二子也

○永樂十四年七月癸丑賜書獎答蜀王椿曰去年谷府隨侍都督張興來言橞潛萌異圖言之至再兄未之信今得賢弟書具其實事人之無良一至於此賢弟此心周公忠存王室之心也儀賓顧瞻回附黃金二百兩白金千兩鈔四萬錠玉帶一圍金織衮龍紵絲紗羅衣九襲紵絲綫羅紗各五十疋絨錦十疋彩絹千疋兜羅錦十條髙麗布百匹米千石胡椒十斤馬十匹鞍二副往致兄意至可領也

○永樂十五年十二月甲午楚王楨進馬二千匹

上喜受百匹賜書報曰領賢弟厚意矣畜馬甚勞已受百匹余悉遣還可分遺諸侄也

○永樂十六年五月戊辰遣官以書諭代王桂曰王前違背

祖訓屢爲非道所以罷革王府官屬者蓋欲王深圖省攺以不忝所生比聞王能悔過攺行守法良用嘉之今特敕所司每歲加王祿米二百石增隨侍軍士五百復除長史紀善等官爲王輔導王其益﹤棥心﹥進修以副朕友愛之意

○永樂二十一年八月乙亥

車駕北徵胡虜次沙城召晉庶人濟熺及其子美圭至濟熺晉恭王長子洪武中嗣王爵

上靖內難承大統而其地平陽王濟熿慶成王濟炫永和王濟烺並奏濟熺心懷忿恨圖爲不軌

上優容之不罪但屢敕訓諭而已而濟熿等言之不已

上遣人察之用

祖訓免其父子爲庶人俾守恭王墳園至是

上軫念至親召至將封美圭爲郡王時公侯伯五府六部交章劾奏其罪不宜封

上諭羣臣曰罪廢十年人之恆情必自懲艾且仁者不絕人之祿矧吾至親其能忍哉爾等勿復有言

上從容諭濟熺曰昔守謙有罪

皇考以公天下之心不得已廢之而不絕其後仁義兼盡矣爾父朕親兄朕豈有惡於爾哉爾懷不臧屢戒飭不聽惟大義之不可容也故免爾王爵亦豈朕心所淂已也然十年之間朕未嘗忘爾人孰無過能攺斯善爾勉之今封爾子爲郡王俾爾享祿餋以終身其無以恩爲怨遂封美圭爲平陽王諭之曰爾其率徳攺行以蓋爾父之愆盡忠盡孝用不忝祖宗終保祿位遂賜冠帶襲衣貂裘鞍馬及金銀鈔幣牛羊等物遣中官護送其父子往居平陽復遣中官詣太原送舊所隨侍人悉還之其有坐濟熺事逮系者悉釋之命錦衣衛撥校尉五百太原護衛撥官軍一千以備從衛命吏部除官屬禮部給儀仗及醫士廚子靡不悉備／~／二﹑明淸實錄／明實錄附錄／明太宗寶訓／卷二／戒飭諸王戒世子郡王輔國將軍附

戒飭諸王戒世子郡王輔國將軍附

○洪武三十五年十二月辛未賜代王桂書曰吾弟言女戶徐忠欲得如奉天靖難功臣例升指揮使徐忠本黨附羣姦以危我者爲吾弟故釋之不問而忠猶妄覬非分之恩且忠何功欲得升官朝廷以名爵爲激勸有功者不敢吝無功者不敢濫惟其至公乃足服眾今若無功濫予將來何以使人舊制女戶但授百戶今授徐忠以百戶庶幾不違

皇考家法／~／二﹑明淸實錄／明實錄附錄／明太宗寶訓／卷二／戒飭諸王戒世子郡王輔國將軍附

○永樂元年二月乙卯賜代王桂書曰別久懷思不忘聞吾弟在國縱殺戮取財物人甚苦之人言𨿽未可必信然告者眾矣果若其言吾弟大謬夫天下之人皆

皇考四十年辛勤保養以遺子孫今兄嗣位亦惟體

皇考之心保之愛之豈敢輕有所傷害而吾弟視之不如土芥殺之不如雞豚夫其罪當殺猶當請命於朝況不聞有罪乎吾弟縱恣暴戾如此獨不記建文時拘囚困苦之辱耶今日脫吾弟囚辱復諸富貴安樂之地乃虐人無已人其謂我何其審思之有之則速攺以從善果若無之亦須戒愼以弭人言庶副同气友愛之意

○三月丙午賜秦王尙炳書曰比以爾弟永興王尙裂年長令暫居鞏昌講誦詩書練習武事以成徳器昨聞過鳳陽自畱守司官下至指揮小校皆被箠楚人不能堪竟莫明其何罪夫國家篤於親親宗室謹於禮法斯共保富貴令聞長世尙裂所爲若此豈保富貴之道凡今臣民皆

太祖皇帝數十年教養者況鳳陽

祖宗肇迹之地過其地虐其臣民豈賢子孫所爲乎本欲罪其從官但以方出姑釋不問爾其長兄當深戒之使攺行爲善將來有成非獨慰爾父於冥冥亦稱親親之意爾之兄弟亦得以俱成令名也

○五月丁丑賜岷王楩冊寶並敕諭之曰昔

皇考封建諸子以衛邦家而爾在建文時被收冊寶拘囚困辱蓋已極矣朕卽位之初篤念親親復爾封爵召還京師爾宿畱不至乃恣行威福擅拘方面諸司印信殺戮官屬使軍民及蠻夷之眾驚疑不安及至京又出語悖慢略無敬君事長之理且當有事

宗廟之日沈湎酣酗無顧藉至對閹豎則俛首下气言之可傷而冥焉無慚如此尙可有爵土耶今以同气至親特略爾過仍賜冊寶俾守舊疆尙攺行易慮親君子遠小人進學修徳用藩屏國家毋作匪彜以貽後悔欽哉毋忽

○六月壬子代王桂有罪削其三護衛止給校尉三十人隨從仍賜敕諭之曰爾所爲傲很悖慢上違

祖訓下虐軍民無君無兄大逆不道朕以同气之故不欲辶�處絕特遣人召爾冀面訓誨庶其攺過以全親親之義爾辶�處命不至及再召始就道然今天气已熱道途遼遠於朕心有所不忍敕至卽日歸國其本府三護衛官軍悉革去惟畱校尉三十人隨從其文職官俱存輔導爾宜省愆攺行毋貽後悔○八月辛酉賜晉王濟熺書曰比有自山西來者言爾弟濟炫數以圖書擅給驛馬我國家定制遇急務以符驗給驛馬無符驗而擅給者有罪今以爾弟之故姑屈法不問然其有過不使之知則恐將來復蹈前失爾爲之長兄宜善諭之使奉法循理永保富貴庶不辱前人爾有愛弟之譽朕亦不失親親之道○十一月丙子先是有首寧王權誹謗魘鎭事者

上曰此不出王蓋小人爲之以陷王譬如愛木必去其蠹凡再遣人捕之權皆掩蔽不發至是賜權書曰兄弟同气至親兄數年躬履艱難亦爲保全骨肉豈有他意近者之事旣悉置不問但欲去二三小人以示警爾而固爲遮蔽易曰開國承家小人勿用蓋用小人必害國家所以決欲去之者爲賢弟計也書至更不必蔽亦不得有所畜疑／~／二﹑明淸實錄／明實錄附錄／明太宗寶訓／卷二／戒飭諸王戒世子郡王輔國將軍附

○永樂三年五月丙辰

上以代寧秦晉永興髙平平陽諸王所爲過失日多思�訓戒以全親親之義賜書周楚齊蜀等王曰易曰履霜堅冰至孔子釋之曰其所由來者漸矣由辧之不早辧也故凡事慮於未萌則有益論於已然則無及我

皇考太祖皇帝創業垂統爲子孫帝王萬世之計惟欲本�各盡其道朝廷篤於親親藩國重於守法朝廷之紀綱明正親藩不齟齬於其間藩國之禮節不踰朝廷不苛責於其上恩不至於掩義義不至於傷恩

宗社永有磐石之安親藩同享無疆之福此

皇考立法之意亦吾繼述之意而諸弟侄之意亦皆然也吾常思之朝廷不能篤親親之道是不孝於祖宗不友於兄弟不慈於子侄棄仁背義咎孰大焉昔建文嘗蹈此失矣吾卽位以來恆切戒此閒居獨處教詔子孫亦惟在重骨肉手足之恩不可爲非禮苛責之事言出乎口心通乎天地鬼神蓋吾躬當奉藩豈其不能身體其事哉夫爲藩國者亦當體朝廷之心而亮其誠天下之事至繁一人之精力有限智識豈能悉周區畫豈能悉當若吾於兄弟子侄行有未至亦宜以情恕之比代寧秦晉永興髙平平陽諸王不亮吾心稍不順意內懷怏怏或聽小人教誘爲非甚者形諸怨謗魘鎭所爲不知不仁固少年寡學之過吾恐傷同气已皆容忍不問然此特私恩耳爲君之道必正公義而後有以服天下況法度者

皇考之法度吾嗣位而不能守之又何以服天下之心故𨿽不可虧親親之私恩亦不敢廢天下之公義夙夜思之事有兩難欲直言其過使之圖攺則恐傷恩欲隱忍不言將來積過愈深理不得容是陷之於罪也至此非惟吾心不能自安天下之人亦謂吾徒能愛之不能教之養成其過故皆直言以戒之矣𨿽未能必其不逆於心若有亮吾之意信而從之他日徳成名立享其安榮與國家同久豈不兩盡其美哉玆特遣書陳布悃款繼今之後吾惟常念親親之恩勿替諸弟侄亦惟常念

皇考之法具在各盡乃道共保富貴豈有涯哉吾之所言天地鬼神鑑臨在上惟宗國諸王亮之亮之

○六月癸酉賜晉王濟熺書曰昨令爾弟慶成王濟炫暫居潞州聞爾不忍其去甚見同气之情然吾以其年逾冠宜令居外涉歷庶幾有成不意濟炫至彼恣縱非爲狥私滅公違禮壞法如護衛軍人爲彊盜旣不以聞又不罪之及朝廷遣人捕之乃造餙僞詞曲爲掩蔽豈是臣子之道今以至親姑容之俾攺過自新且令仍回太原爾愛弟之心素厚宜朝夕訓戒之使毋蹈前非勉於善行庶幾可保富貴

○七月癸卯賜書周王橚曰比各府縣錄周府長史司榜文來奏夫朝廷與王府事體不同長史司專理王府事豈得徧行號令於封外與朝廷等一家有一家之尊一國有一國之尊天下有天下之尊卑不踰尊古之制也今賢弟居國如諸子擅行號令於國內其亦可乎若姦人造此離間卽具實以聞當究治之如實賢弟所命則速遣人收還仍嚴戒長史行事存大體毋貽人譏議

○九月乙巳屢有告齊王槫不法者

上賜槫書曰比數有人言王過失以兄觀之王豈有他也但由性躁急下人不能堪耳今兵荒之餘民始蘇息宜重愛卹何忍復古之且所當深慮者刑罰太過將左右之人或萌不測噬臍無及古人覆轍可以鑑戒繼今宜涵養徳性寬以馭下用保始終

○十月丁卯有告齊王槫不軌事者遣人密察之還奏皆實乃封告詞示之且賜之書曰王比爲悖逆之事屢矣但兄弟至情不欲顯暴夫人孰不知善之當爲而惡之不當爲王捨其當爲而從其所不當爲果何恃而然屢以書戒王而恬不知悔恣肆日甚非分之恩不可數得王其省之毋貽後悔／~／二﹑明淸實錄／明實錄附錄／明太宗寶訓／卷二／戒飭諸王戒世子郡王輔國將軍附

○永樂八年十月乙卯

上聞周王橚於國中作殿奉祀

太祖髙皇帝賜之書曰禮支子不祭王國廟祀則肇於始封之王

太祖髙皇帝之祀朝廷自有宗廟王今祀於國中過矣孔子曰祭之以禮若不得爲而爲之不可爲孝王其審禮而行毋貽物議

○永樂九年二月壬辰遣敕戒勵秦王尙炳曰昔周天子遣使賜齊桓公胙且命勿下拜桓公對曰天威不違顏咫尺小白余敢貪天子之命無下拜遂下拜豋受春秋書以示褒遣使賜晉侯命晉侯受玉惰使者歸曰晉侯其無後乎成肅公受脤於社不敬劉康公曰成子惰棄其命矣後皆不得其終春秋書以示戒比屢遣人賫符至王國王不出迎但令內豎取入及出見使者又侮慢不一比皆王不學之過不學何由達禮致王於此者皆長史紀善典儀之失職也其械送京師王自今勉力學問庶幾寡過／~／二﹑明淸實錄／明實錄附錄／明太宗寶訓／卷二／戒飭諸王戒世子郡王輔國將軍附

○永樂十五年二月癸亥谷王橞以謀逆削爵爲庶人革去護衛及長史司等衙門賜敕諭橞曰爾頑狠凶悖棄滅天倫造爲反逆賴

天地眷佑

宗社之靈蜀王忠孝發爾陰謀罪狀顯著諸王羣臣咸請明正國法尙念至親曲加寬貸今削爾王爵降爲庶人以全餘生朝廷於汝恩甚厚矣其深省之

○永樂元年四月甲子楚世子孟烷奏欲遣人於河南境內買人口賜手敕諭曰昔秦湣王遣人於浙江買人口

太祖皇帝聞而怒之秦府官屬及浙江郡縣承行者皆被罪前鑑不遠也且河南汝伯父周王封地汝所遣人入其境或有縱恣違禮將斥爲爾之過可不慮乎況此舉非出汝父意其己之／~／二﹑明淸實錄／明實錄附錄／明太宗寶訓／卷二／戒飭諸王戒世子郡王輔國將軍附

○永樂十五年十二月癸卯遣敕戒永和王濟烺曰凡朝廷儀物制度等差截然不可違越比聞爾擅造印章僣用龜紐龜紐惟親王之寶之用爾擅爲之越禮分矣以爾年少及念爾父同气之故姑宥不問自今宜謹遵禮法毋蹈前過

○永樂十年二月壬戌敕靖江九府輔國將軍贊億曰監察禦史言爾交通衛卒以錢貸民多取利息至系人妻孥逼脇鬻居以償所負古畜馬乘不察於雞豚伐冰之家不畜牛羊百乘之家不畜聚斂之臣國家舊制四品以上官不得與民爭利汝宗室之親乃恣肆如此果爾所爲則赴京面陳若左右小人假爾名爲之卽械送京師

警外戚

○永樂二年四月丙戌春坊官劾奏中軍都督僉事李諒於文華殿早朝百官班退之後諒獨進啟事有違禮法請治諒罪

上命姑宥之而敕賜諭諒曰朝廷之法公於天下不以親疏有間朝儀凡百官謁東宮偕進偕退不許獨畱私見乃謹始防微之道令行之初爾首犯之帝王行法先於貴近朕念親親之故曲宥不問其戒之愼之非分之恩不可再得爾其欽哉

○永樂四年五月戊午有告故駙馬都尉富陽侯李讓家人中鹽虛買實收下錦衣衛獄又行賄衛官事聞侯之子懇謝過丐免

上曰法度與天下共不爲私親廢爾曹政當奉法保恩豈可恃恩撓法夫欺謾以苟利與賄賂以逃刑𨿽爾曹不得免況家人乎召都察院臣諭曰宥罪可施於疎賤而貴近不可幸免行法必先於貴近則疎賤可以知警富陽侯家人其治之如律

○八月乙巳賜趙王髙燧書曰比聞都指揮款臺乘馬過駙馬都尉廣平侯袁容之門容怒其不下箠楚幾死款臺靖難功臣豈當非禮陵辱爾非不知亦不以聞自洪武以來往來駙馬之門何嘗有下馬之令晉王惇爲駙馬縱恣暴橫卒以悖逆滅亡覆轍在前可再蹈乎此書觀畢仍以示容其受使令辱款臺之人械送京師

○永樂九年十一月辛巳建陽鎭衛撫武戡有罪逮至戡

孝慈髙皇后戚屬時守徐王墳於宿州縱恣不法

上以先後之親特宥之戒之曰古之賢外戚皆務守法法者防制於未然遵之則吉違之則凶朕爲天下主一遵

皇考成憲不敢違爾乃敢恃恩縱肆藏匿逋逃輕犯國法今念

皇妣之親姑曲法宥爾自今宜攺行爲善庶幾享福若復不攺國法必誅愼之愼之

○永樂十年八月己巳皇親徐赫匿逃民法司請罪之

上召赫諭曰疏遠小人尙相戒守國法不敢違汝敢狎恩先眾犯法昔中山王勛親大臣謹守法度不敢縱越分毫故能流慶子孫汝今縱肆如此豈是受福之道赫惶恐叩首

上顧法司曰不可以私廢公治之如律

○永樂十一年九月壬午府軍衛指揮使張昶奏事畢辭歸南京

上諭之曰皇親最當守法不守法罪比常人有加開平王永城侯徳慶侯之家恃外戚生事壞法皆取滅亡前鑑不遠汝今富貴但常不忘貧賤時自然驕逸不生若溺富貴而忘貧賤奢傲放縱以淩虐人有英明之君在上必不恕爾爾宜愼之昶頓首謝命禮科賜鈔六十錠又諭之曰此賜非多爾能守法保富貴何啻萬倍於此昶皇太子妃之兄

上頗聞昶弟旭居鄕驕橫不欲顯斥之故因昶致戒云

仁政

○永樂二年二月己丑刑科給事中奏彊盜該死罪其中有年十五以下者兩人昨蒙

恩宥其死但沒入習匠輸作終身臣等揆理論之彼𨿽年幼旣能行劫亦當被刑不宜免死

上不從曰童稚未成人者本無知覺向非成人者誘之豈能自爲盜耶朕特推此情矜之耳又曰古耄悼不加刑二兒去悼之歲皆不遠況試其力皆不能勝二斗粟果有秦舞陽童區寄之能可曲貸乎

○七月戊辰大理寺言有犯法者當黥

上曰免黥旣而諭之曰朕免之者慮遏其自新之路人孰無過亦有誤犯而非故違者如旣黥之彼𨿽有遷善之意顧其身已墨亦自怠矣故朕於墨刑不輕用也

○十月庚辰刑部尙書鄭賜等言比軍士初犯罪者皆蒙宥免小人作過豈當全無懲戒

上曰天不於惡木廢發生君亦不於小人忘矜卹朕特矜其初犯耳如怙終固不宥也

○永樂四年正月己亥丰城侯李彬新城侯張輔等往河南皂君山捕盜陛辭

上諭之曰盜本良民但爲有司不能撫綏更加酷害始聚爲盜彼豈不愛其生蓋出於不得已汝往先遣人招撫示以生路若能散歸農畝卽是良民不必窮治大抵官軍所至必累及無辜爾等此行當以保民爲重無重困之

○壬寅琉球國進閹者四人

上曰彼亦人子無罪而刑之何忍命禮部還之禮部臣言還之慮阻遠人歸化之心請但賜敕止其再進

上曰諭之以空言不若示之以實事今不遣還彼欲媚朕必有繼踵而來者天地以生物爲徳帝王乃可絕人類乎竟還之

○十二月癸丑

上與侍臣語知京師之人多有疾不能得醫藥者嘆曰內庫貯藥材廣而不能濟人於闕門之外徒貯何爲命太醫院如方制藥或爲湯液或丸或膏隨病所宜用於京城內外散施仍訪朝臣中有通於醫者俾分任其事又曰朕一衣一食不忘下人之艱猶於咫尺不能有濟何況遠外遂命禮部申明惠民藥局之令必有實惠勿徒爲文具而已

○永樂十一年七月壬辰遣使賫敕諭交阯布政司及府州縣官曰交阯新附之民舊業多廢爾等宜輕徭薄賦勸課農桑務崇寬厚無爲刻薄勤加憂卹使遂其生息以漸興於禮義之化庶幾爾等可爲盡職其勉之哉

○永樂十三年二月乙未釋工作囚徒四千九百餘人先是命出系獄囚輸作贖罪旣而多亡者有司請捕之

上謂工部尙書吳中曰人逼於饑寒𨿽慈父不能得之於子今亡者必其衣食空乏出不得已遂命見役者俱還家期秋成後赴工令下有不願去者七百餘人

上憫其感恩急於趨事並其欲回者皆釋之

○永樂十五年九月辛巳

上謂行在工部臣曰四方之人服役京師者水土異習加以寒暑勞勤蓋有致疾而醫藥久未痊者此皆盡力奉公當加卹之今天气已寒其給行糧遣人護送還家仍令有司善存撫之

卹民

○洪武三十五年七月甲辰

上諭羣臣曰朕居藩邸時凡百姓艱苦靡不知之數年兵興北方之民疲勞尢甚朕所以舉義者爲

宗社生民之計今

宗社旣安而北方之民未安吾夙夜不忘遂命前工部尙書嚴震直戶部致事尙書王鈍應天府尹薛正言等分往山西山東河南陜西等處巡視民瘼何獘當革何利當建速具奏來

○十二月癸酉

上謂戶部尙書夏原吉曰江北地廣民稀務農者少

皇考時嘗遣人督民耕種近因兵革蝗旱人民流徙廢業今不及時勸民使盡力農畝將不免有失所者來春宜早遣人督勸因嘆曰古者民無菜色然後天子食日舉以樂朕爲天子誠使四海皆給足𨿽不盛饌以樂侑食未嘗不樂

○永樂元年二月乙卯命監察禦史分詣各布政司巡視瘼陛辭

上諭之曰父母於赤子先寒而備之衣先饑而備之食適其溫飽之宜避濕就燥以處之無所不盡其心人主爲民父母理亦當然朕居深宮一飲一食未嘗不念及軍民然在下之情不能周知爾等爲朝廷耳目其往用心咨訪但水旱災傷之處有司不言者悉具奏來其軍民之間何利當興何斃當革者亦悉以聞

○戊辰

上諭戶部兵部臣曰數年用兵軍民皆困今方與之休息數有令擅投一軍一民者處重法比聞衛所府縣都不遵承仍襲故獘私擅差役如驅犬羊無復分毫矜卹之意是上不敬君命下不卹人窮人之蘇息何遂爾等其申明前令自今有犯者誅不宥

○三月辛丑南陽鄧州官牛疫死者多有司責民償甚急民貧至有鬻男女以償者事聞

上怒甚曰孔子廏焚問傷人否不問馬蓋爲人貴於畜今以人易牛何其不仁況畜牛本以爲民今乃毒民如此命有司牛死者悉免償民所鬻男女償牛者官贖還之仍命法司治有司不奏而擅責民償之罪

○四月乙丑賜書楚王楨曰所奏府中欲修造兄於賢弟豈有吝惜意但天下初定眾心未安勞困未蘇兼旱蝗相仍民苦寒餒安餋休息方在此時故卽位之初首詔天下不急之務悉停罷今後宮爲建文所焚東宮亦拆毀皆未敢興造賢弟幸體斯意府中宮室損壞者姑用護衛之人隨時修葺俟民安歲丰然後量揆軍民爲之如此公私兩利矣

○五月丁丑敕戶部臣曰朝廷設官分職本以治民治民之道在安養之而已故卽位之初一遵

皇考成憲首命爾等荒蕪田土無人佃種者卽令所司核實蠲除其租庶不貽患於民爾等略不體朕愛民之心因循玩愒視爲虛文有司拘於歲額一槪徵收下民之情郁而不達朝廷惠澤遏而不下此豈大臣爲君爲民之心其速下各布政司府州縣但有荒閒田地無人開墾卽於歲租額內削除庶幾民免橫擾之苦

○戊寅賜書秦王尙炳曰前以諸羣王年長欲令出居外郡爲講讀練習之計今四方來奏水旱蝗蝻道殣相望因念諸羣王所至修葺供億之費不免重勞軍民如永興王未行且令在國俟一二年歲谷丰登然後遣行其所修治居室卽日停罷

○十一月壬辰早風雨沍寒

上召工部尙書黃福等曰浚河之民服役久衣食木必盡給今旦辶�處寒其各賜鈔二錠罷遣歸未畢之工令京衛軍士次第成之軍士仍賜鈔充顧直

○閏十一月乙卯戶部臣言近定使臣往來廩給止於見有儲積之處通支自濟寧若干程至徳州卽先於濟寧通給自徳州計若干程至北京卽先於徳州通給今濟寧徳州皆請令民於見有儲積之處轉運米粟往緣途驛館頓貯待給爲便宜從之

上曰此徒知便於官豈顧不便於民北方之民勞悴未蘇寒不得衣饑不得食朕早夜圖休息之更安忍重勞之轉運勿聽

○永樂二年正月丙午各布政司府州官進表者辭歸

上諭之曰治天下者以天下之心爲心治一方者以一方之心爲心朕居君位夙夜念慮未嘗忘民每思飲食衣服百物之奉皆出民力民或有寒不得衣饑不得食勞不得息朕何忍獨安爾等皆以才賢爲國家任牧民之職夫受人寄者當盡己之力爲人上者當推己之心治民之道惠餋爲急不害播種則民無饑不妨蠶桑則民無寒蓋民之衣食皆出己力未嘗仰給公家惟賴公家統理以免彊淩眾暴之患耳爾等當明其利害順其好惡去其爲惡之人則爲善者自安懲其趍末之習則務本者自固無有所擾之況數年以來軍旅供給民勞爲甚今略得休息正如病者初差宜保養調護若復勞擾病將愈深其歸戒之

○十月丁亥戶部尙書郁新等言禦馬監索白象食穀

上曰白象何補實用乃欲奪民食以飼之此古人所謂率獸食人者勿聽復召禦馬監官責曰汝輩坐食膏梁身衣輕暖豈知百姓艱難計象一日所飼糓當農夫數口之家一日之食朕爲君職在養民汝輩不令朕知而爲此事是欲朕失天下心如復敢爾必誅不宥

○十一月丙辰工部侍郎趙毅等奏鎭江府民言乞於本處鑑山開河以便漕運約用九十八萬人數月可成請遣官驗視

上曰爾任大臣顧不能料制其事而必欲遣人驗視耶數年以來民困爲甚非有大不得已之事豈可輕役且役九十八萬人卽復用如許人供給之騷動數十州縣爲百姓植禍矣豈不殆哉遂寢不行

○永樂四年四月戊寅

上諭戶部臣曰朕念北京數郡之民比年軍旅困於供給故特免租稅以優之其耆老近日多有來謝恩者今春作方興老人正當勸督子弟勤力田畝不宜妨其所務況衰倦之人豈堪跋涉遠道卽檄諸郡止之戶部言下人受恩感戴出乎忠誠恐𨿽止不從

上曰朕心在實惠及民務虛文勞民其止之

○永樂五年五月辛未

上聞河南饑而有司匿不以聞因命刑部悉逮寘於法又敕都察院左都禦史陳瑛等曰國之本在民而民無食是傷其本朕自嗣位以來夙夜以安養生民爲心每歲春初及農隙之時敕郡縣浚河渠修築堤岸陂池捕蝗蝝遇有饑荒卽行賑卹比者河南郡縣薦罹旱澇有司匿不以聞又有言雨暘時若禾稼茂實者及遣人視之民所收有十不及四五者有十不及一者亦有掇艸實爲食者聞之惻然亟命發粟賑之已有饑死者矣此亦朕任用匪人之過已悉寘於法其榜諭天下有司自今民間水旱災傷不以聞者必罪不宥

○八月壬寅廣東布政司言揭陽諸縣民多流徙者近招撫復業凡千餘戶戶科給事中奏此皆逃避差役之民宜罪之

上曰人情懷土豈樂於遷徙必有不得已而去者旣復業則當撫綏之何忍復罪爲近臣者宜戒刻薄遂敕廣東布政司及郡縣善撫輯之

○永樂七年正月甲寅

上謂禮部尙書呂震曰朕今巡狩蓋古人省方觀民之意服食之物皆備以行都無取於民尙慮有司不體朕心妄有科擾使民未見徳而先受害者必不宥之其遣使先諭道途所經及北京所屬郡縣朕至日止令正官一員朝見毋侵擾百姓

○���年三月庚辰溫州府民言本府歲輸白礬數千��京阻隔山路負運實艱乞附載海運舟輸京爲便�工部臣曰礬欲何用對曰用以染色布曰特染布耳��民於數千里之外可罷其歲運自今制布衣不必染色

○閏十二月庚辰工部言今京師城垣河渠合修治者請如洪武故事徵應天太平鎭江寧國廣徳五府民役之

上曰

皇考以五府州興王之地特加優卹而蠲其田租所以固邦畿也其役之於歲終閒暇之時亦以附近不甚爲勞今役之宜體

祖宗之心節用其力寧寬無急訖工之日卽遣寧家毋久拘之

○永樂十二年三月辛丑

車駕北徵至萬全命忻城伯趙彜等督運兵餉命都指揮王喚等以騎兵護送

上進彜等諭之曰役民數千里隨軍饋運艱難勞苦此已過矣爾等宜朝夕慰撫勞勉無毒以刑威不然是重吾過也其務體朕意

○永樂十三年春正月己酉行太僕寺卿楊砥奏畿內民皆養馬近見順天等府所屬多有官軍老幼無賦役者宜令兵部戶部取勘循例餋馬

上語砥曰民間餋馬已甚煩擾但以國家武備所急不可以止官軍老幼艱難者多政當存卹何忍又令養馬爾用心過矣不聽

○永樂十七年秋七月辛亥工部臣奏請以平江伯陳瑄所統運糧軍士明年俱赴北京營造歲用糧儲宜令各處糧戶自輸北京

上曰國以農爲本人之勞莫如農三時勤力如有旱暵水溢歲則寡收幸足供租稅而官吏需索�出終歲不免饑寒又可令運輸數千里之外乎若令秋收後運來則北方河已凍候春暖而運又妨農作如其所言公私俱不便其令戶部議兩便之

○永樂二十二年秋七月乙酉

車駕北徵次通津戍其地平廣多﹤麻黍﹥子軍士有馳騎犯之者

上適見之急下令止之謂諸將曰能種此者必安業於此不爲寇矣彼聞大軍至懼而暫逃後當復歸今縱騎犯之非仁其禁士卒凡有種藝皆勿犯違者斬

重農

○永樂二年正月己巳戶部尙書郁新言河南等處管屯都指揮劉英等上屯田歲收之數臣等計之一人所耕不足自供半歲之食皆英等怠惰不嚴督所致宜罪之以警眾

上以法令初行姑宥之召英等諭曰屯田軍國之大務已驗之良法爾等不畱心於此徒坐享厚祿何爲用兵數年今始得休閒而民以疲獘若復役疲獘之民以贍休閒之卒爲民者愈困爲兵者將惰矣蓋畜兵以衛民豈以兵困民汝等宜深思之用心勤力以督下人若今歲復怠惰耕獲不及論罪如法悔無及矣

○永樂四年六月丙子廣東布政司奏每歲海外畨夷入貢方物水路以舟楫運載惟南雄至南安限隔梅嶺舟楫不通自今請用民力接運

上曰爲君務餋民今畨貢無定期而農民少暇日假令自春至秋畨夷入貢不絕皆役民接連豈不妨其農事自今畨夷入貢如值農務之時其方物並於南雄收貯俟十一月農隙卻令運赴南安著爲令復顧侍臣曰民不失其餋𨿽勞之鮮怨民失所餋𨿽休之不徳

○永樂十三年正月甲子行在戶部言漕運至漸多請發民置倉貯之

上曰東作將興不可役民民失春種則一歲之計廢可令法司除死罪外出徒流以下定奪等第輸作後不爲例

安民

○洪武三十五年七月丙申

上謂兵部臣曰朕初舉義旅淸君側之惡罪止姦臣數人而已故將士入城之日市不易肆軍民安堵今爲眾所推戴嗣承大統罪人皆已伏誅嘉與萬方同樂至治比聞在京軍民猶有未諭朕心者謂有復行誅戮之意轉相扇惑何其愚也吾爲天下之民皆吾赤子豈有害之之心且帝王刑法豈當濫及無罪爾兵部亟出榜曉諭令各安心樂業勿懷疑懼敢復有妄言惑眾許諸人首告犯人處死家產給賞告人知而不告與犯人同罪

○八月甲子江西廬陵縣人民有嘯聚劫掠者江西三司請奏請發兵討之

上曰此無能爲惠而官軍一出必傷及善良但遣一使特敕諭之可也遂遣行人許子謨賫敕諭曰昔我

太祖髙皇帝開基創業首得江西資其供給以定天下三十餘年屢加恩澤民皆樂生近建文君信任匪人攺更成法致兵禍連歲軍需百費皆出於民有司又不能撫卹嗟怨盈路民無所控訴致有潛避山林保全性命皆出於不得已念其所自良可矜憫朕卽位之後一切罪犯悉赦不問今爲天下主謹守成法嘉與百姓共樂治平獨爾等未復本業因而劫掠羣臣奏請調兵剿捕朕慮兵戈所加誤及善良有所不忍故特差行人賫敕諭爾宥爾之罪其卽各復原業永爲太平之民如執迷不悛發兵討罪後悔無及仍敕都督韓觀往招撫之敕至民悉復業

○永樂四年三月丁巳遣敕諭海島流人曰爾等本皆良民爲有司虐害不得已逃移海島劫掠苟活流離失業積有歲年天理良心未嘗泯滅思還故鄕畏罪未敢朕比聞之良用惻然玆特遣人賫敕諭爾凡前所犯悉經赦宥譬之春冰渙然消釋宜卽還鄕復業毋懷疑慮以取後悔

○永樂十一年十一月乙未敕交阯總兵官英國公張輔黔國公沐晟曰交阯頭目中有旣降復叛叛而復歸者可揀拔一二人宣布朕命悉宥其罪量才髙下俱授以官庶幾以安眾心

寬賦

○永樂元年十月辛酉戶部尙書郁新等奏曰湖廣今年夏稅過期數月不足其布政司府州縣官皆當罪之

上曰賦入有經制人耕獲先後不齊地裏亦有遠近之異不可槪論任人長民當使之察其難易而順其情𨿽取之亦必思有以利之不當急責於民急責必至乎病民其勿問苐更與約限令民輸之

○永樂四年二月癸酉四川成都等府及貴播二宣慰司酉陽永寧二宣撫司奏官民田荒蕪二千六百七十餘項乞蠲其租賦

上諭戶部臣曰田土荒蕪皆緣人民雕耗所致若復徵其租賦則雕耗愈甚荒蕪愈多矣可並其歲額除之但人民蕃息則土地自辟賦稅自充矣

○永樂六年三月庚申掌交阯布政司事尙書黃福言交阯初平其地徵斂不一請酌量輕重爲定制

上曰比除交阯羣縣官朕數諭之爲政務寬簡以綏新附之民無重徵斂斂重者驅民之策也福所言良合朕意遂命戶部會官定議務從輕省

○永樂七年十二月丙寅山西安邑縣言縣民逃徙者田土已荒蕪而稅糧尙責里甲陪納

上諭行在戶部尙書夏原吉曰百姓必耕以給租稅旣棄業逃徙則租稅無出若令里甲陪納必致破產破產不足必有逃徙租稅愈不足矣卽移文各處有若此者悉停徵其稅縣官不能撫民致其逃徙者姑宥罪令卽招撫復業勿復擾之

○永樂九年��丁未雲南溪處甸長官司土官自恩言本司歲納海﹤貝巴﹥七萬九千八百索非本土所產每歲於臨安府買納乞準鈔銀爲便戶部以洪武中定額難準折輸

上曰取有於無適以厲民此有司之過也況彼遠夷猶當寬卹豈宜拘舊額其除之

○九月壬午先有屯種軍擊登聞鼓訴云踰年在京操練至秋始還而本衛責徵子粒實以公事妨耕告訴不聽

上召衛官責問之曰何得不體人情而刻薄至此衛官言初起自都督府必欲追納遂呈上府所下檄

上召都督府經歷詰之曰五穀必種而後有獲豈若汀蕪溪荇不藉人力自生成乎且人一身豈當有兩役皆不能對

上命刑部臣曰此輩不卹軍士爲朝廷斂怨其治之如律遂命戶部凡屯田軍以公事妨農務者悉免徵子粒著速令

○永樂十年二月庚申山西猗氏縣耆民張彥淸等言累歲旱澇田稼不登乞以八年九年逋租折納鈔帛

上諭戶部臣曰田有定租農安得歲常全收有司但知科徵而已民非甚不得已豈肯自言今累歲旱澇衣食必不給鈔幣何從而出宜悉除之其耆民人賜鈔二錠遣歸

○五月辛亥初

上平定內難命北京之民始終報效者蠲芻糧徭役給牒爲信至是武淸縣民百一十餘戶以遺所給牒有司復徵其徭役事聞

上諭戶部臣曰遺牒是下不謹復徵徭役是上不信不謹其過小不信其失大其悉蠲之

○永樂十一年七月乙巳蘇州之長洲昆山二縣湖廣之常徳漢陽荊州長沙��丐陽五府州奏去年河水泛溢渰沒民田其稅糧乞俟今秋徵輸

上曰農民終歲勤動供稅之餘衣食恆不足旣去年田被水災而欲以一年所種爲二年之租民之衣食何由而措戶部宜覆實蠲其被災之租凡蠲曰九千頃

○十二月庚申四川漢州什邡縣言縣民�永樂五年�十年虧官茶十六萬六百五斤已折輸鈔

上諭行在戶部臣曰此因近歲役民代木妨其采辦如又令納鈔民不能堪況蕞爾小邑虧茶動以萬計累年所負取償一時有司逼迫之必有鬻田產子女以免責者其悉蠲所虧

○永樂十二年十一月庚申蠲蘇松嘉湖杭五郡水災田租四十七萬九千七百餘石初有司請減半徵之

上謂戶部尙書夏原吉等曰民田被水無收未有以賑之又可徵稅耶於是悉蠲之

○永樂二十年十月戊子山東髙密縣言逃民七百餘戶已復業其累年所負糧芻上司屢遣催徵乞寬貸之

上諭戶部臣曰往古之民死徙無出鄕安於王政也後世之民賦役均平衣食有餘亦豈至於逃徙比來撫綏者不得人但有科差不論貧富一槪煩擾致耕獲失時衣食不給不得已乃至逃亡及其復業田地荒蕪廬舍蕩然農具種子皆無所出政宜賙卹之乃復徵其逋負窮民如此豈有存活之理爾戶部其申諭有司繼自今逃民復業者積年所負糧芻等物悉與蠲免

賑貸

○永樂元年十二月乙酉北京刑部尙書郭資等奏眞定棗彊縣民初復業加以蝗旱流殍者眾今天寒乞遣人核實以施賑濟

上曰民困如此濟之當如救焚拯溺少緩卽無及矣今遣人核實展轉往復非兩月不得民命迫於旦夕其可�乎命戶部速遣官往賑又命監察禦史一員監督賑畢具實以聞

○永樂二年六月乙未命太子少師姚廣孝等往蘇湖賑濟

上諭之曰人君一衣一食皆民所供民窮無衣食君豈可不卹君父也民子也爲子當孝爲父當慈各務盡其道耳卿往體朕此心不可爲國惜費蓋散財得民仁者之政

○八月甲申戶部尙書郁新言四川松潘衛軍士缺食請遣官審勘

上曰饑者待食朝不及夕若待審勘而給莩死多矣宜亟賑之於是命軍士家有十口者給米一石九口八口者八斗七口六口者七斗五口四口者六斗三口以下五斗總小旗給如其月糧之數不必驗口

○永樂三年三月丙午淮安邳州言饑民計其口數請得粟九千石賑之

上惻然曰此可給三月耳秋成之期尙遠若止給三月猶不免於綏死國家於惠民豈可爲旦夕計特命戶部倍其數給之

○六月甲申命戶部尙書夏原吉都察院僉都禦史兪士吉通政司左通政趙居任大理寺少卿袁復賑濟蘇松嘉湖饑民

上諭之曰四郡之民頻年厄於水患今舊谷已罄新苖未成老稚嗷嗷饑餒無告朕與卿等能獨飽乎其往督郡縣亟發倉廩賑之所至善加綏撫一切民間利害有當建革者速具以聞卿等宜體朕憂民之心欽哉無忽

○永樂九年七月戊子戶部言賑北京臨城縣饑民三百六十五口戶給糧二千七十石有奇

上曰國家儲蓄上以供國下以濟民故丰年則斂凶年則散但有土有民何憂不足隋開皇間大旱民饑文帝不肯開倉賑濟聽民流移就食末歲計所積可供五六十年倉廩𨿽丰民心不固煬帝無道遂至滅亡前鑑具在今後但遇水旱民饑卽開倉賑給無令失所

○永樂十年六月壬申浙江按察司奏今年浙西水潦田苖無收通政趙居任匿不以聞而逼民輸稅

上以問戶部尙書夏原吉對曰比趙居任奏民多以熟田作災傷按察司之言不可悉信

上曰水潦爲災人皆見之按察司敢妄言乎愚民𨿽間有爲欺謾者豈可以一二廢千百爾卽遣人復視但曰苖壞於水者蠲其稅民被水甚者官發粟賑之

○甲戌敕戶部臣曰朕爲天下主所務安民而已民者國之本一民不得其所朕之責也故每歲遣人巡行郡邑凡歲之丰歉民之休戚欲周知也近者河南民饑有司不以聞而往往有言谷丰者若此欺罔獲罪於天此亦朕任非其人之過其速令河南發粟賑民凡郡縣及朝廷所遣官目擊民難不言者悉追下獄

○甲戌陜西西安等府老人詣闕謝賑濟恩命賜道裏費遣還又召問老人今歲禾稼如何對曰來時甚茂

上曰禾稼𨿽茂民力未蘇凡所借用官糧今年不責爾償俟下年丰熟乃償老人叩謝

上命戶部山東山西皆準此例凡經賑濟者悉免詣闕謝恩

○八月壬戌山東定陶河南中牟等縣耆民詣闕謝賑濟

上諭戶部臣曰天子以天下爲家則以天下爲休戚比念民饑令有司發粟賑之此國之恆典況郡縣儲蓄政爲民計而使人廢其農業遠來謝恩非朕意也已令止之而今復來並給道裏費遣歸其未至者再移文止之

○十二月壬申戶部臣言邳州今歲淫雨傷稼民乏食命監察禦史乘傳往賑之陛辭

上諭之曰民命朝不保夕爾往當如救焚拯溺不可頃刻稽滯

○永樂十二年二月庚申有自陜西來者言鳳翔隴州民饑

上諭行在戶部臣曰水旱世恆有之國家廣儲積正以備民之急朕數詔有司卹民今乃坐視其饑寒不言亟令監察禦史發廩賑之並按問其長史坐視不言者罪

○八月壬子河間府滄州順天府通州固安縣淫雨寶坻縣雨電傷稼事聞

上謂行在戶部臣曰民於此時政望秋成旣如此將何以仰給其速遣人臨視果爲民患令有司發粟賑之

○永樂十六年七月己巳降敕切責陜西布政司按察司曰比聞陜西所屬郡縣歲屢不登民食弗給致其流莩爾等受任方牧坐視不卹又不以聞罪將何逃速發所在倉儲賑之稽遲者必誅不宥

○十二月辛丑以陜西旱命成山侯王通偕戶部官馳傳往賑之通等陛辭

上諭之曰民饑餓朝不保夕譬之赴救水火當速往毋緩早至卽存活亦多爾至彼其有司一切不急之務悉停止之民間事有不便者條陳以聞於是賑饑民九萬八千餘戶給米十萬四千三百餘石鈔十二萬六千三百錠

○永樂十八年十二月辛酉

皇太子奏前過山東境內遇民饑卽令布政司發粟賑之

上曰正是昔範仲淹之子猶能舉麥舟濟其父之故舊況百姓吾赤子乎

○永樂二十年三月丙寅戶部言直隸開州徐州髙邑靈壽欒城等州縣民饑

上慨然嘆曰君以民立國古人所以致雍熙之世者其道始於民足衣食𨿽有水旱災傷而民不至於饑窘者則恃蓄積有素但如漢文景之世太倉之粟陳陳相因唐太宗時民間斗米三錢行旅不賫糧亦何憂水旱

皇考置預備倉出內帑易粟儲之以賑饑荒此誠良法然有司必至饑民嗷嗷始達於朝又必待命下乃賑之其餒死者已不逮矣其令有司今後遇饑荒急迫卽驗實發倉賑之而後奏聞可也今各處所奏民饑宜急遣官賑之

卹災異

○永樂元年六月甲子戶部尙書郁新言河南郡縣蝗所司不以聞請罪之

上曰朝廷置守令資其惠民凡民疾苦皆當卹之今蝗入境不能撲捕又蔽不以聞何望其能惠民此而不罪何以懲後命都察院遣監察禦史按治之

○永樂五年六月辛亥廣西布政司奏柳州自正月至六月不雨

上覽奏憂形於色語廷臣曰春無雨則不得種夏無雨𨿽種亦且稿死此民一歲之計無望矣命戶部遣人馳往視之

○永樂十年七月己酉浙江平陽縣獻嘉禾百六十四本

上顧尙書夏原吉曰嘉禾𨿽丰年之祥然今四方數奏水旱未必皆丰宜遣人巡視存卹不可恃此原吉等頓首曰

陛下存心於此實社稷蒼生之福

○永樂十一年正月壬午

上謂通政司通政馬麟禮科給事中朱芾曰在外有司官來朝朕令言民間利病率云田榖丰稔閭閻樂業比聞山西饑民有食樹皮艸根者未聞有一人言之自今言民情者悉記之如境內有災傷饑饉不自言致他人言之者必正其欺隱之罪

○五月己卯朔山東諸城等縣蝗命有司捕瘞且諭之曰蝗苗之蠹爾不能除之亦民之蠹今苖稼長養之時宜盡力捕瘞無遺民害

○九月壬午

上謂行在戶部臣曰近山東蝗生有司坐視不問及朝廷知之遣人督捕則已滋蔓矣此豈牧民者之道其令各郡縣每歲春至驚蟄之時卽遣人巡視境內但有害稼若蝗蝻之類及其時初發卽設法捕絕或虫蝗有遺種亦須尋究盡除如因循不行府州縣官悉罪之若布政司按察司失於提督同罪其各處衛所令兵部一體移文使遵行之

抑祥瑞

○永樂二年七月辛酉禮部尙書李至剛奏今歲山東郡縣野蠶成繭繅絲來進請率百官賀

上曰野蠶成繭亦常事不足賀使山東之地野蠶盡繭足以被其一方而未能徧及天下朕之心猶未安也朕爲天下父母一飲一食未嘗忘之若天下之民皆飽暖而無饑寒此可爲朕賀矣乃止

○永樂七年三月甲子交阯進白象泰寧侯陳圭率文武百官上表賀

上曰卿等但盡心爲國爲民以副朕望白象世常有者勿賀

○七月辛卯順天府密雲縣民獻嘉禾賜鈔二十錠先是行在禮部尙書趙羾以禎祥疊見若兩岐之麥野蠶成繭日食不見之類皆欲稱賀

上悉卻之至是又因獻嘉禾欲率廷臣上表賀

上曰古之帝王爲治尙致實黜浮華朕徳弗逮但得四敍協和海宇康乂黎民衣食給足卽國家之福一物之異皆偶然耳何以賀爲遂止

○八月甲子山西代州繁峙縣獻嘉禾凡二百七十九本行在禮部尙書趙羾奏曰前密雲縣民獻嘉禾

陛下卻羣臣之賀今嘉禾又至此實聖徳之應請率羣臣上表賀

上曰朕奉天子民正願天降丰年使四海之人皆足今蘇松水患未息近保定安肅處州麗水皆雨雹渾河決於固安傷禾稼且四方之廣尙有未盡聞者不聞羣臣一言及弭災之道而喋喋於賀嘉禾謂禎祥朕徳所致其災異非朕所致乎爾等宜輔朕修徳行政他非所欲聞也

○永樂十一年五月丁未曹縣獻騶虞行在禮部尙書呂震奏騶虞上瑞請明旦率羣臣上表賀

上曰百谷丰登雨暘時順家給人足此爲上瑞騶虞何與民事不必賀震固請

上曰大臣之道當務爲國爲民汝能效李沆爲人則善矣震退

上顧侍臣曰震可謂不學無術者也

○永樂十二年九月戊寅榜葛剌國王賽弗丁貢麒麟禮部請上表賀

上曰海宇淸寧遠人向化貢獻方物斯皆

天與

祖宗之佑卿等但當夙夜竭心輔治以惠天下天下旣安𨿽無麒麟不害爲治其免賀

○永樂十三年九月戊申西域貢獅子文武羣臣以爲

聖徳遠及所致叩頭稱賀

上曰遠人貢土物以達誠何用賀書詩所稱唐虞三代之治曷嘗及祥瑞蓋古聖賢之君但求時和歲稔百姓家給人足卽是太平隋煬帝時孔雀集朝堂百官稱賀元順帝時兩都桑果葉皆生黃色龍文又有嘉禾一莖至八穗者又常有五色祥雲見恃此而驕卒皆亡滅前鑑如此朕與卿等但當祗守祖法敬事無怠以保鴻業不可萌侈心

○十一月庚子行在禮部尙書呂震奏麻林國進麒麟將至請於至日率羣臣上表賀

上曰往者翰林院言修五經四書及性理大全書成欲上表進朕則許之蓋帝王修齊治平之道具於此有益世教可以表進麒麟有無何所損益遂己

○永樂十四年八月癸酉旦壽星見欽天監以聞行在禮部尙書呂震帥文武百官請上表賀

上賜敕諭之曰朕惟

太祖髙皇帝膺受

天命掃除羣雄創業垂統立綱陳紀以安天下臻玆太平是以上天垂象屢顯鴻應揆朕涼薄曷克膺玆矧天道無常惟徳是輔凡爲臣民能遵守

太祖髙皇帝成憲爲子盡孝爲臣盡忠奉公守法安分守己用承福祐國家之祥孰大於此爾文武臣僚宜各盡心以輔朕不逮國家有永遠之安爾等曁爾子爾孫亦同享永遠之福壽星之瑞勿賀

○永樂十五年七月戊寅旦壽星見百官請賀

上曰比歲壽星見卿等以爲瑞致賀然四方旱澇蝗疫比比有之而鮮有爲朕言者朕之所願時和歲丰天下之人俱得其所賢者在位讒慝不作百工舉任其事政平訟理國家淸明此可爲瑞壽星之瑞不足賀

○永樂十七年九月丙辰卿云見欽天監言占書卿云喜气也太平之應又曰天子孝則卿云見君聖臣賢天下順心則日旁气如龍鳳玆實上瑞行在禮部請率文武百官上表賀敕免之且諭侍臣曰昔帝舜之世萬邦協和故百工有卿云相和之歌朕寢食之閒恆慮政事有缺民生未安安敢恃此爲祥縱是上天委貺朕與卿等正當憂勤惕厲以答

天眷何以賀爲大明太宗文皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

求賢

○永樂元年九月辛巳敕吏部臣曰朕以眇躬嗣承大統圖惟求賢以資治理宵旰遑遑急於饑渴其令內外諸司於羣臣百姓之中各舉所知或堪重任而沈滯下僚或可剸繁而優遊散地或抱道懷才隱居田裏並以名聞毋媢疾蔽賢毋狥私濫舉書曰舉能其官惟爾之能稱非其人惟爾不任欽哉

○永樂二年二月乙酉禮部奏請會試選士之數

上問洪武中所選幾何尙書李至剛對曰各科不同多者四百七十餘人少者三十人

上曰朕初卽位取士姑準其多者後不爲例又曰學者成材亦難當取其大略其細如十分中有一二分語疵而不害理亦可備數然科舉是國家取人材第一路不可濫且文體毋尙虛浮惟取朴實

○三月庚戌吏部尙書蹇義等奏有千戶奏薦士初朝廷命文臣舉懷材抱徳者武臣不與命千戶違制宜罪之

上曰朝廷下令求賢武臣不與命者蓋慮其不學昧於知人今能薦亦是忠君愛國之心不用罪之昔馬周因愛何而進今所薦者亦徵來如試之果有才一體授官不則罷之

○永樂十年二月戊辰命禮部尙書呂震諭考試官楊士奇金幼孜曰數科取士頗多不免玉石雜進今取無過百人其務精擇收散木累百不若淂良材一株也

用人

○洪武三十五年六月丁丑

上初卽位有言建文所用之人宜屏斥者

上曰今之人才

皇考數十年所作養者豈建文二三年間便能成就又曰𨿽仍其官不宜置之要地

上曰致治必資賢才天生才以爲世用隨器任使共理天工何必致疑

○九月戊子升都指揮使劉江等一百九人爲中軍都督僉事等官

上顧羣臣諭曰諸將從朕舉義多歷艱危今內難肅淸論功行賞富貴方自此始夫國家於功臣固當保全而帝王用人豈可獨遺勛舊漢賈復吳漢才堪輔相光武徒欲保全之而弗用朕深不取夫君臣不能保全者常始於不相信苟不相信𨿽父子將爲秦越況君臣乎吾報之厚而待之誠常見其善不見其不善惟其才而任之保功用人可以兩淂羣臣頓首稱善

○永樂元年四月戊申諭中外文武羣臣曰帝王圖治必審於用人或取諸亡國或舉於仇怨惟其賢而已若唐太宗用王桂魏徵房玄齡杜如晦李靖尉遲敬徳宋太祖用範質王溥石守信王審琦輩相與協心比力共建功業載在信史垂光後世昭然可鑑也朕

太祖髙皇帝嫡子奉藩於燕荷

天地宗社之靈肅淸姦宄遂正大統蒞阼以來思惟文武羣臣皆

皇考舊人推誠用之纖悉無間比聞羣臣猶有心懷危疑不安於職者此蓋不達

天命不明朕心故也爾文武羣臣皆

皇考所教育以遺子孫者豈異團與仇怨之比乎昔孟莊子不攺父臣與父之政見稱孔子朕每誦之慨然希慕故今所任幾務之重宥密之嚴者非皆前日靖難之人此天下所明見而共知也又何嫌疑之有其各盡乃心共乃職攄誠共事可以永保富貴朕言不再其深體之

○五月乙未曹國公李景隆等言洪武中有犯黨逆並黥刺而建文復舉用者請俱罷職發原配所有不曾犯罪而爲姦臣齊黃等薦舉任用者俱發爲民

上曰此議過矣

皇考作養人材皆以遺子孫後𨿽由姦臣以進豈爲姦臣之用此皆不是但洪武中曾犯黨逆者發原配所非犯黨逆而經黥剌者罷遣爲民

○九月壬辰吏部尙書蹇義等言

太祖時未仕者至建文中授以官後復以罪黜今有來告復職者此於例不當復

上曰天下人才皆

皇考所在造就爲國家之用朕卽位以來仰遵成憲凡一才一藝悉用之古稱任官惟賢才初興之主往往因材於前代況出

皇考所造就豈淂因建文嘗用而遂棄之自今勿復分別但隨才擢用

○十二月乙未擢鄕貢舉人王偁爲翰林院檢討旣命下

上問左右曰翰林檢討之下何官對曰博士典籍侍書待詔又問皆已除人未對曰已除又問其賢視偁若何對曰偁初除未知其爲人如舊博士中皆老成文學士

上嘆曰古所謂用人如積薪此類是已國家用人以賢以勞偁之賢旣未可知勞亦未有而令賢有勞者位其下何以服士心命吏部凡翰林自博士以下皆升職與偁同遂升博士張伯頴以下皆爲檢討

○永樂二年三月庚午

上禦武英殿與侍臣論用人

上曰人君進一人退一人皆不可苟必湏厭服眾心若進一人而天下皆知其善則誰不爲善退一人而天下皆知其惡則誰敢爲惡無善而進是出私愛無惡而退是出私惡狥私而行將何以服天下

○四月癸酉新進士李衡自言臣父洪武中淂罪死於法臣不當違令干進

上曰古之聖人亦有罪其父而用其子者但爲子能攺父行致顯聞於世足以爲賢若以父死非命終身不仕亦未必合中道爾能力學以圖進用𨿽違令而志可嘉朕不爾罪爾其勉之

○戊寅吏科右給事中孫璘密奏前日禮部所定給事中八人頒詔外國皆素非誠實者時已行二日矣

上曰此非專出禮部定吏部亦言其可使故從之爾在吏科與聞銓注之事彼之不誠爾早晚在朕左右當言不然則未行之先當言何必俟其旣去乃言爾亦過矣夫人性皆善有不善者習使之然亦在人主用之如何如叔孫通在秦則欺在漢則誠裴矩在隋則佞在唐則忠本是一人但在人主能用與不能用耳適爾所言其勿泄也

○己丑吏部尙書蹇義奏請明日選官

上諭之曰爾等職專銓選辧別邪正但當揆理不當任情揆理則以是非爲進退任情則以從違爲取捨愼之愼之又曰用人之道各隨所長才優者使治事徳厚者令牧民蓋有才者未必皆君子有徳者必不同小人不可不察

○六月丁亥

上命吏科給事中曹崇曰官冗則坐食者眾食眾則力本者困然生息之道由於節儉朕昨觀吏部所錄中外官數比舊額增數倍古云官不必備惟其人爾以朕意語吏部令諸司汰冗官庶幾省國用紓民力

○十月壬申禦史有言甘肅總兵官左都督宋晟擅竊威權事

上諭侍臣曰任人不專則不能成功況大將受邊寄豈可盡拘文法今當明與晟言使之釋疑遂敕晟曰比禦史言卿專擅蓋言官欲舉其職而未諳事理夫爲將不專則功不立朕旣付卿以閫外之寄事有便宜卽先行之而後以聞自古明君任將率用此道而忠臣事君亦惟在成國家之大事豈拘細故況朕知卿有素而委以重任豈他人所能間也卿勿以置意但盡心邊務終始一致以副朕懷

○永樂三年二月辛巳兵科給事中言奉天徵討官多有已升都指揮而今仍於京衛更畨宿衛者𨿽已給都指揮俸而宿衛與軍士同列名實不稱

上曰此曹於戰則勇而才智未堪任方鎭故使之日在左右廣見聞識大體他日不負任使而後淂以永保祿位矣

○永樂四年四月甲申都察院左都禦史陳瑛言監察禦史車舒怠惰不事事請繩以法

上召舒諭曰朝廷擢爾憲紀之職爾日所治何事試言之舒不能對又問人謂爾都不事事惟嗜安佚信有之乎又無以對遂謫戍邊顧謂瑛曰禦史當用淸謹介直之士淸則無私謹則無忽介直則敢言不能是者悉出之又諭吏部尙書蹇義曰禦史將以敬肅百僚苟非其人不可輕授又曰豈但禦史百官大小之職皆須擇人庶不瘝官廢事

○七月壬子武臣有言黃福不宜復授重任者先時福以刑部尙書坐事謫爲辦事官未幾復其官命隨成國公理公務故武臣以爲言

上曰福才不逮爾耶對曰此建文舊臣且近有過

上諭之曰君臣相與在推誠不可畜疑唐太宗爲君王圭魏徵初皆仇怨一體委任之不疑兩人終能盡心輔政知無不言尉遲敬徳亦仇敵也旣獲而用之便淂其死力皆太宗有至公之量故能淂此今朕用人無間新舊惟賢才是用何嘗存一毫私意有過者必體情容之有才者必推誠用之上能推誠則人樂盡力若或蓄疑則人苟圖免責誰肯盡心爾自今愼之勿復妄言

○永樂六年十二月乙酉召廣西祿州判官湯宗至升大理寺右寺丞或言宗在建文中爲北平按察僉事嘗奉按察使陳映受潛邸賞賜者

上曰帝王惟才是使豈當屑屑記憶舊嫌齊桓用管仲唐太宗用王魏何嘗不淂其力竟擢用之

○丙申吏部奏教官考滿稱職者請仍升教職

上曰教官果然稱師範之任者以教職內升如才堪撫民及剸繁者亦當隨才任使不可執一自今凡教官考滿吏部同六科都給事中選其有才識者畱六科理事一年後從本科都給事中考其髙下用之

○永樂七年六月丁卯初

上命兵部尙書署吏部事方賓簡南京禦史之才者召來賓奏禦史張循理等二十八人可用

上問其出身賓言循理及顧佐張睿歐陽謙等二十四人由進士監生洪秉龍士安四人由吏

上曰古者用人𨿽不專於一途然禦史朝廷耳目之寄須用有學問識達治體者安可用吏此選司之獘遂命賓黜秉等爲序班禦史再勿用吏

○永樂九年五月辛未新進士王彥自陳臣家與姦惡外親有連今聞朝廷已下本貫籍沒臣家臣𨿽中進士實罪人應就系

上諭三法司曰學至於中進士亦成材矣成材勿棄其有罪能自陳可矜並其家宥之

○永樂十年十一月癸卯洮州衛所鎭撫陳恭上言侍衛防禁宜嚴外夷異類之人不宜寘左右玄宗幾喪唐室徽欽幾絕宋祚夷狄之患可爲明鑑

上覽畢以示羣臣曰所言禁衛宜嚴甚是但天之生才何地無之爲君用人但當明其賢否何必分別彼此其人果賢則信任之非賢𨿽至親亦不可用漢武帝用金日磾唐太宗用阿史那社爾蓋知其人之賢也若玄宗寵任安祿山致播遷之禍政是不明知人宋徽宗自是寵任小人荒縱無度以致夷狄之禍豈因用夷狄之人致敗春秋之法夷而入於中國之害朕爲天下主覆載之內但有賢才用之不棄近世胡元分別彼此柄用蒙古韃靼而外漢人南人以至滅亡豈非明鑑禮部尙書呂震請加恭妄言罪

上曰恭之心本是忠朝廷但未深思耳豈可罪朕恆語卿等言事之人有乖謬當容之罪之則言路塞人君無由淂聞善道爾爲大臣此言亦非忠矣

任官

○永樂元年十二月丁亥

上謂吏部尙書蹇義及都察院左都禦史陳瑛等曰爲國牧民莫切於守令守令賢則一郡一邑之民有所恃而不淂其所者寡矣如其不賢當速去之然吏部選授之時出一時倉猝未能悉其才必考察所行乃見賢否其令巡按監察禦史及按察司凡府州縣官到任半歲之上者察其能否廉貪之實具奏

○永樂二年九月丁卯

上謂吏部尙書蹇義等曰往者慮各處守令未必皆淂人故命禦史分巡考察比聞禦史至郡邑但坐公館召諸生及庶人之役於官者詢之輙以爲信如此何由淂實如入其境田野辟人民安禮讓興風俗厚境無盜賊吏無姦欺卽守令賢能可知無是數者卽守令無所可取矣且詢言之獘非一端人好惡不同則毀譽亦異若只憑在官數人之言以定賢否其君子中正自守小人賂遺求譽而卽墨及阿之毀譽出矣故孟子論取捨必徵諸國人自今禦史及按察司考察有司賢否皆令具實績以聞

○永樂六年六月戊戌吏部引選人奏授官旣罷

上語尙書蹇義等曰用人當量其才髙下而任之譬若器焉爲能容數石者投以數石能容數斗者投以數鬥過則不可若以小才任大職則敗事以大才任小事則枉人其精審之

○永樂七年七月戊寅行在戶科給事中黃惟正言蘇州府長洲嘉定二縣政務繁冗而知縣江浩王儼皆由監生始仕巽懦無爲請攺用能者

上顧權吏部尙書方賓曰人材當隨其髙下而任之譬如舟車任載倍其所受則必敗蘇松繁劇誠非新進庸才可辦江浩等卽召回攺用別選老成諳練者任之自今繁簡郡縣皆宜考察才力而受之庶不枉人亦不廢事

○永樂八年十二月癸丑

上諭吏部尙書兼詹事府詹事蹇義曰禦史國之司首必有學識達治體廉正不阿乃可任之前有以刀筆吏爲之者刀筆吏知利不知義知刻薄不知大體用此徒任風紀秪使人輕視朝廷前之由吏爲禦史者悉罷之矣繼今風憲更不淂用吏著爲令

○永樂十年正月壬寅

上諭吏部尙書蹇義等曰守令一郡一邑之長昔人每戒數易蓋牧守之寄甚重須久於其職比聞諸司以造作雜務輙差正官意在成事之速此俗吏不識大體自今一應公務不許擅差守令俾專職理民

○永樂十六年三月甲戌行在吏部言各處布政司按察司官多缺

上曰布政司按察司古方嶽之臣方數千里之地生民吏治懸諸數人之手淂人則民安而政理不淂則民不安政不理其任匪輕今廷臣中有賢能者可選用之

興學

○永樂二年二月癸酉禮部引奏北方歲貢生員入學十年考不中式者例當充吏

上曰人心志舒泰則能學四體不勞則能學衣食溫飽則能學責人之功當量其力論人之罪當明其情北方近三四年間兵戈擾攘諸生捨俎豆而事軍旅飛芻挽粟之勞奔走流離之苦豈暇於學今考不中式者可發回原學補其廢學年數以俟再試不中如例處之

○十二月辛巳吏部言寧國府學訓導考滿當調除其生員告言訓導明經善教乞仍除本學庶幾諸生淂卒所業然訓導所書考滿奏牘有錯誤宜治罪

上曰學官明經善教於今難淂奏牘錯誤小過可恕其宥之復職

○永樂三年正月丙辰國子監祭酒胡儼請申明洪武中所定學﹤矢見﹥從之

上諭儼曰此其條約耳爲師範者當務正己以先之講學漸磨以養其心淑其身此爲切要汝宜勉之

○八月己巳

上諭禮部臣曰學校育才以資任用

太祖髙皇帝內設國子監外設府州縣學選用師範教育俊秀嚴立教法豊廩蠲徭期待甚至建文以來學校廢弛所司又不督勵虛糜廩祿爾禮部宜申明舊規俾師教無闕士學有成庶幾國家淂賢材之用

○永樂十年三月丙申雲南布政司左參議呂名善言武定尋甸廣西三府居民繁庶請設學校從之

上謂禮部臣曰學校風化所系人性之善蠻夷與中國無異特在上之人作興之耳

○永樂十五年三月乙未頒五經四書性理大全書於六部並兩京國子監及天下郡縣學

上謂禮部臣曰此書學者之根本而聖賢精義悉具矣自書成朕旦夕宮中披閱不倦所益多矣古人有志於學者苦難淂書籍如今之學者淂此書而不勉力是自棄也爾禮部其以朕意曉諭天下學者令盡心講明無徒視爲虛文也

崇教化

○洪武三十五年九月乙未命戶部申明木鐸教民之令召宗民耆老諭之曰我

太祖髙皇帝開創洪業仿古爲治三十餘年海宇寧謐民咸樂生尙慮教化未洽遊食者眾自京師至於天下郡縣皆當置木鐸及見丁著業牌令民每日傳遞以知警勵勤於生理毋犯憲章良法美意可傳萬世建文中信用小人更攺舊制京民被其虐害逋逃相繼數年之間風俗靡然朕今嗣承大統嘉與萬姓同樂太平邇等其謹遵成憲安分守法永爲良民毋作不靖以干國典苟或違之自罹殃咎不可逭矣仍命戶部行天下咸遵之

○永樂元年九月癸卯通政使趙彜等奏安東中護衛有千戶家居詈其妾庶毋重聽謬以爲詈已訴官逮問庶毋坐誣當杖千戶告乞代受杖

上曰不尢其誣己而願代受杖可嘉並其庶毋罪免之

○永樂五年五月癸酉

上問侍臣曰聞近俗之獘嚴於事佛而簡於事親其先果有之乎對曰間有之

上嘆曰此蓋教化不明之過朕於

奉先殿旦夕祗謁未嘗敢慢或有微恙亦力疾行禮世人於佛老竭力崇奉而於奉先之禮簡略者蓋溺於禍福之說而昧其本也率而正之正當自朕始耳

○永樂十年十一月丁亥開州民父子三人自陳受國家恩安處田裏無所補報今天壽山營造願父子同往效力

上曰淂無別有所爲乎命戶部審之還奏父子別無所爲報效蓋出誠意

上召至廷諭之曰爾意誠善夫爲民欲報國恩不便效力役若能安分循理務本棄末修孝弟忠信之行和於家厚於鄕遵奉教令不犯刑辟使鄕裏仿效爲善人如此卽是報國何必出力汝歸勉之見鄕人老少亦以朕言諭之

育人才

○永樂二年六月甲午

上命禮部臣曰會試下第舉人旣多其中必尙有可取者蓋慮一時匆猝或本有學問而爲文之際記憶偶差逐至謬誤或本不謬誤而考閱之官神情昏倦失於詳審以致黜落此皆可矜其令翰林院出題更試擇文詞優等者以聞遂淂貢士張鉉等六十人以奏

上召見皆賜冠帶命於國子監進學以俟後科且勉之曰士當立志志一則工專工專則業就爾就爾等於學已有根本但更百尺竿頭進步耳後科第一甲人有不在爾曹乎其往勉之

○永樂三年正月壬子先是

上命翰林院學士兼右春坊大學士解縉等於新進士中選材質英敏者俾就文淵閣進其學至是縉等選修撰曾啟編修周述周孟簡庶吉士楊相劉子欽彭汝器王英王直余鼎章敞王訓柴廣敬王道熊直陳敬宗沈升洪順章朴余學夔羅汝敬盧翰湯流李時勉叚民倪維哲袁添祿吾紳楊勉二十八人入見

上諭勉之曰人須立志志立則功就天下古今之人未有無志而能建功成事者汝等簡拔於千百人中爲進士又簡拔於進士中至此固皆今之英俊然當立心遠大不可安於小成爲學必造道徳之微必具體用之全爲文必並驅班馬韓歐之間如此立心日進不已未有不成者古人文學之至豈皆天成亦積功所致也汝等勉之朕不任爾以事文淵閣古今載籍所萃爾各食其祿日就閣中恣爾玩索務實淂於已庶國家將來皆淂爾用不可自怠以孤朕期待之意時庶吉士周忱自陳年少願進學

上喜曰有志之士也命增忱二十九人遂命司禮監月給筆墨紙光祿給朝暮膳禮部月給膏燭鈔人三錠工部擇近第宅居之

○永樂四年三月丙辰進士陳紀等還鄕陛辭

上諭曰爲學至以進士發身亦出乎等倫然道理無窮古人至老務學不厭今人苟遂一淂卽不復前進故遠不逮古汝等年富力彊當立志遠大務進修非獨成己之徳將來國家亦淂實才之用進士皆叩首謝復諭之曰鄕裏父兄所在不可以一淂輙生驕慢凶徳孔子作鄕黨恂恂似不能言汝曹勉之各賜鈔五錠爲道裏費

○九月壬午

上聞翰林院讀書庶吉士王訓湯流柴廣敬相繼病卒嘆息謂侍臣曰朕深有望文學之士復前古之盛故簡拔此二十八人者加厚作養之庶天下才俊有聞而興起者曾不幾時連失三人何其成之難而喪之易也咨嗟久之

崇儒

上義師至汶上飭將士曰孔子萬世帝王之師太平之道所自出孟子傳孔子之道以開諭後世其功徳在生民蓋與天地日月相爲無窮今曲阜孔子之鄕鄒縣孟子之鄕將士毋入其境敢有入境侵及其一艸一木皆誅不宥

○永樂四年三月辛卯朔

上幸太學先是敕禮部臣曰朕惟孔子帝王之師帝王爲生民之主孔子立生民之道三綱五常之理治天下之大經大法皆孔子明之以教萬世朕

皇考太祖髙皇帝膺君師億兆之任正中夏文明之統復禮樂衣冠之舊渡江之初首建學校親祀孔子禦筵講書守帝王之心法繼聖賢之道學集其大成以臻至治朕承鴻業惟成憲是遵今當躬詣太學釋奠先師以稱崇儒重道之意其合行禮儀禮部詳議以聞禮部尙書鄭賜言宋世謁孔子服靴袍再拜

上曰見先師禮不可簡必服皮弁行四拜禮

○閏七月乙亥

上禦奉天門翰林侍讀學士致仕武周文陛辭命畱之賜坐與語良久

上曰卿篤學惇徳宜在朕左右然春秋髙矣不欲煩勞宜歸家享子孫奉養以終天年周文起頓首謝又命賜酒饌楮幣給驛傳送至家

上顧謂翰林侍讀胡廣等曰周文亦�履端方廣等對曰

陛下待儒臣進退之際恩禮俱至儒道光榮多矣

上笑曰朕用儒道治天下安淂不禮儒者致遠必重良馬粒食必重良農亦各資其用耳

○永樂十二年正月丁亥修曲阜孔子廟

上諭行在工部臣曰孔子代天立教故萬世帝王敬事之廟宇須稱不可但應故事今老釋之居布滿四方皆宏麗堅固孔子曲阜國家豈可不致重朕舉兵靖難時嚴禁將士過曲阜不可損壞褻瀆將士皆不敢違令爾宜體朕此意

○永樂十四年十二月辛酉修曲阜兗國復聖公廟時有司言復聖公廟壞

上曰國家重道尊師致嚴祀禮而廟宇不稱是瀆神矣瀆神有愆柰何不謹命工部卽遣官修治又命凡從祀諸賢之廟有壞皆修之

稽古

○永樂元年七月丙子

上諭翰林侍讀學士解縉等曰天下古今事物散載諸書篇帙浩穰不易檢閱朕欲悉采各書所載事物類聚之而統之以韻庶幾考索之便如探囊取物爾嘗觀韻府回溪二書事𨿽有統而采摘不廣紀載大略爾等其如朕意凡書契以來經史子集百家之事至於天文地誌陰陽醫卜僧道技藝之言輯爲一書毋厭浩繁

○永樂四年四月己卯命禮部遣使購求遺書

上視朝之暇輙禦便殿閱書史或召翰林儒臣講論嘗問文淵閣經史子集皆備否學士解縉對曰經史粗備子集尙多闕

上曰士人家稍有餘貲皆欲積書況於朝廷可闕乎遂召禮部尙書鄭賜令擇通知典籍者四出購求遺書且曰書籍不可較價直惟其所欲與之庶奇書可淂又顧縉等曰置書不難須常覽閱乃有益凡人積金玉皆欲遺子孫朕積書亦欲遺子孫金玉之利有限書籍之利豈有窮也

○永樂十四年十二月壬申歷代名臣奏議書成先是

上以璽書諭

皇太子令翰林院儒臣黃淮楊士奇等采古名臣直言如張良對漢髙鄧禹對光武諸葛孔明對昭烈及董賈劉向谷永陸贄奏﹤鋶﹣釒﹥之類匯錄以便觀覽至是書成以進

上覽而嘉之賜名歷代名臣奏議因謂侍臣曰致治之道千古一揆君能納嘉言臣能盡忠不隱天下未有不治觀是書足以見當時人君之量人臣之直爲君者以前賢所言便作今日耳聞爲人臣者以前賢事君之心爲心天下國家之福也遂今刊印以賜

皇太子皇太孫及大臣

明制度

○洪武三十五年十月戊午敕禮部臣曰

太祖髙皇帝臨禦命所司曆考禮樂制度參酌古今上自朝廷下及臣民冠婚喪祭之儀服捨器用之制皆有等差著爲定式頒布中外行之久矣朕慮今有司因循苟且奉行弗謹致有非分違法干犯刑憲非朕所以愛民之道爾禮部其以洪武中所定一切制度圖示中外俾人知遵守庶幾享太平之福

○永樂元年四月甲戌賜晉王濟熺書曰

皇考之世參酌古典詳定禮儀車服器用各有等級比有言駙馬胡觀所乘棕輿其制度僣越與諸王無異詰其從來云爾與之夫諸王所用其制下天子一等若王之分可僣其漸旣長何事不可僣矣繁纓小物孔子惜之爾繼今宜愼重不可率易

○永樂七年四月甲午

上諭行在禮部臣曰朝廷立法五十餘年服式器皿皆有定制比來臣民數有以越禮僣分罹刑憲者此諭教未至也卽以舊定官民冠服器皿制度繪爲書冊頒示中外及諸色工匠俾知遵守

求言

○洪武三十五年十月丙子甘州中衛左所軍張眞上言便民及守邊數事

上覽畢顧禮部侍郎宋禮曰𨿽堯舜禹之聖亦樂取人言以爲治朕卽位以來首下詔求言而言者無幾此戍卒能上言𨿽不皆可采然爲國之意則善宜嘉賚之其賜衣一襲鈔千貫又顧禮曰居其位無其言君子恥之卿等亦毋嘿嘿守位而已

○十二月己巳金華府義烏縣儒學教諭髙澤下書論事凡數百言

上嘉納之以示六部尙書侍郎曰疏遠之臣猶能存心國事在朕左右受腹心之托者當思正直自奮用副委任

○永樂元年十一月乙未

上諭六科都給事中朱原貞等曰朕慮天下之民有失所者爲爾曹未能盡知故選郡縣考滿官俾於六科辦事如朕有所欲聞卽可知彼有所欲言卽可達而久無一人言者夫郡邑之間豈都無一事利害可言今在朕左右尙默默然況遠千里其肯言乎爾等退以朕意申諭之其所治何利當興何獘當去皆直言勿隱於今不言將有他人言之則不能逃罪矣

○永樂二年三月甲子

上禦奉天門召六科給事中諭曰朕君臨天下夙夜拳拳惟欲軍民皆安爾等職居近侍比來不聞一言及於軍民利病何也可退而思之條析以聞朕將審擇行之又曰天立君以養民君不卹民是不敬天君資臣以成治臣不輔治是不忠君朕與爾等皆不可不勉

○四月丙戌

上禦奉天門視朝罷召六科給事中諭曰朕日臨百官可否庶務或有失中爾等宜直言毋隱又顧翰林院學士解縉等曰敢爲之臣易求敢言之臣難淂敢爲者彊於已敢言者彊於君所以王魏之風世不多見若使進言者無所畏聽言者無所忤天下何患不治朕與爾等皆勉之

○永樂四年六月甲子

上謂諸近臣曰早來在宮中偶忘一事問左右皆不能記憶蓋沈思久而後淂朕以一人之智處萬幾之繁豈能一一記憶不忘一一處置不誤拾遺補過近侍之職自今事之叢脞者爾等當悉記之以備顧問所行有未合理亦當直諫朕自起兵以來未嘗違忤直言爾等愼勿有所顧避

○永樂八年三月丙子

車駕北徵次淩霄峯因問學士胡廣等曰諸將此來不聞進一言何也對曰成美在上星火之輝何能上禆日月

上曰是何言也聖人有資於芻蕘之言何況君臣之間古稱好問則裕自用則小朕有所爲必盡眾人之情曷嘗專任一己以掩羣策

○永樂十年正月己丑

上問鴻臚寺及六科官曰前日命朝覲官言民瘼已言者幾人對曰百五十人

上曰一郡一縣未必都無一事可言都無一民不安盡今日皆須言緘默者罪於是各官悉上所言命六部議行之曰便於民者卽行言有不當勿問

○永樂十九年四月壬寅敕諭文武羣臣曰朕恭膺天命祗紹鴻圖爰仿古制肇建兩京乃永樂十九年四月十八日奉天等三殿災朕心惶懼莫知所措意者於敬天事神之禮有所怠歟或祖法有戾而政務有乖歟或小人在位賢人隱遁而善惡不分歟或刑獄冤濫害及無辜而曲直不辧歟或讒慝交作謟諛並進而忠言不入歟或橫徵暴斂剝削掊克而殃及田理歟或賞罰不當蠹財妄費而國用無度歟或租稅太重徭役不均而民生不遂歟或軍旅未息徵調無方而饋餉空乏歟或工作過度徵需頻繁而民力凋獘歟或姦人附勢羣吏弄法抑有司闒茸罷愞貪殘恣縱而致是歟下厲於民上違於天朕之寘昧未究所由爾文武羣臣受朕委任休戚是同朕所行果有不當宜條陳無隱庶圖悛攺以回天意

聽言

○永樂四年四月庚辰錦衣衛奏民有與外國使人交通者宜執付法司治如律

上問其實對曰以氊衫市之�與之交語甚久

上曰釋之錦衣衛復言氊衫於物𨿽微交通於法難宥

上曰立法以禁姦過輕則民慢用法在體情過重則民急彼小人立生富則以錢易物貧則以物易錢交易價直豈一語可決彼何知國法其釋之旣而

上謂侍臣曰玆事若忽於聽察則愚民以一氊衫獲罪矣侍臣曰古稱視不爲惡色所蔽爲明聽不爲姦人所欺爲聰政是至聽之下自不能欺

上曰古人言聽思聰聰作謀非持敬不能盡心不存𨿽聽不聞聽不聰𨿽謀不獲

○十月己亥前江西按察使周觀政上書言事且乞不以示近臣

上曰言果可用當施諸天下果不可用宜不陳於朕何獨不示近臣觀政惶恐退

上顧侍臣曰此人言爲治不必盡法祖宗意欲紛更眞妄人也若聽其言卽如妄人療病本證未除他證又作矣豈可用也

○十一月辛巳戶部人才髙文雅言恃政首舉建文中事次及寬政卹民言辭率直無所忌諱

上命禮部會官議行之都禦史陳瑛等劾奏其言狂妄請寘之法

上曰艸野之人不知忌諱可恕其忠言有可采勿以直而廢之又召尙書鄭賜諭曰不罪直言則忠言進諛言退自古拒諫之事明主不爲卿當體朕心今後言事者但觀其可用與否人所見不同若有拂逆不可加罪瑛刻剝非助朕爲善者卿等戒之文雅可付吏部量才授官

○永樂十九年五月乙丑升給事中柯暹爲監察禦史何忠鄭惟桓羅通等俱爲知州時暹等應詔言事頗訐直

上嘉納之然其詞侵工部尙書李慶等慶等不能平數請於上罪之

上曰敬天故求言今罪言者是逆天可乎又曰朕於今正欲聞過古之明主皆獎直言今汝數言罪之是欲朕爲何如主且彼所言汝等過失若誠有卽因而攺之豈非善徳果若無之於汝何損罪之將重其名而益朕與汝等之過矣慶等慚而退然

上猶慮慶等或害之故悉升外任云

辧邪正

○永樂元年十二月癸巳

上宴閒顧侍臣論姦邪

上曰姦邪難識其情似眞而實僞其言似信而實詐苟一信其言而任之鮮有不失孔子曰聽其言而觀其行政以此耳

○永樂二年七月壬戌饒州鄱陽縣民朱季友進書詞理謬妄謗毀聖賢禮部尙書李至剛翰林學士解縉等請置於法

上曰愚民若不治之將邪說有誤後學卽遣行人押還鄕裏會布政司按察司及府縣官杖之一百就其家搜檢所著文字悉毀之仍不許稱儒教學

○永樂九年三月乙丑三法司奏審錄囚徒旣罷

上召至前諭之曰刑當矜卹論刑之際尢當明其君子小人若君子有過如失足溝澗偶出於誤當矜其情而將護之小人有罪如貪嗜欲食恣意爲之非過誤也當懲以法君子誤犯而不恕非宥善之道小人故犯而不懲有縱惡之失爾等其審邪正精權度不宜槪論

斥姦佞

○永樂元年十月癸丑

上禦奉天門顧謂侍臣曰我朝大經大法皆

太祖皇帝所立以傳子孫昨有憸人爲朕言朝廷法太寬非所以爲治朕已斥之爲治之道譬如醫藥有是病則服是藥今朕當守成之日正安養生息之時乃嚴法爲治此是無病服藥豈不反有傷乎孔子言天地大徳曰生聖人大寶曰位守位曰人何嘗謂嚴法侍臣對曰

皇上奉

天法

祖一念好生天下生民之福彼憸人所言非

皇上聖明豈能辧其非書曰國則罔有用憸人政謂此也

上曰古人云親賢臣遠小人苟不遠之必將惑人

○閏十二月癸酉通政使趙彜等引奏山東男子獻陣圖者

上曰自古帝王用兵皆出於不淂已大驅人以冒白刃鮮有不殘傷毀折其淂不死亦幸也朕居軍旅數年每親當矢石見於鋒鏑之下者未嘗不痛心但出不淂已耳今天下無事惟當休養斯民修禮樂興教化豈復當言用兵此輩狂妄必謂朕有好武之意故上此圖以冀進用好武豈盛徳事其斥去之

○永樂二年三月庚申

上召刑科都給事中楊恭等諭曰國家號令使小人畏而不爲可矣𨿽其爲惡之心未必革然爲上者用法當淂﹤宀十見﹥不以猛待之當以誠不以僞猛則民不堪僞則民不信去歲命禦史給事中往各處撫安軍民禁止慝姦導其爲善臨遣之際諄諄告戒務在安民昨日給事中丁琰等云奏四川見無犯法者乃陰遣親信用銀誘之交易已而果有犯之是其心終不戒也遂執之琰不肖刻剝如此假令民畏法反執陰誘者送官何以處之古人治天下無非公平正大之道昔唐太宗以物試人待其受之則加之罪賴魏徵諫而止朕嘗戒此事思淂魏徵其人置於左右今此輩小人但圖邀切不顧枉陷良善甚孤朕任使其令都察院遣人馳往釋所誣民而執琰等赴京罪之仍移文各處撫按者使咸知琰等所爲而以爲戒

○十一月乙卯通政使趙彜奏山西民言介休縣出五色石可爲器用

上曰此僥覬小人不可聽數年兵革災荒百姓困苦未淂寧息今又可以此重困之乎官府求一物卽百姓受一害況此石饑不可食寒不可衣累民何爲命捽出之

○永樂六年三月癸亥巡按福建監察禦史趙昇及布政司按察司奏以柏生花爲瑞

上賜敕切責之曰朕主宰天下於生民休戚未能徧知故委爾等鎭撫藩方以圖安輯爾於軍民疾苦一毫不言乃言柏花爲瑞夫時和歲登物無疵癘生民足食四夷順安此國家之瑞也爾等驗之人事歲果豊登民果給足乎樹木之花世所常有何益於國何利於民而以爲瑞也相爲朋比戲侮如此忠君卹民之心果安在哉姑曲宥爾耳罪若復爲欺罔𨿽欲幸免不可淂矣

○丁丑蘇州揚州二府言檜花爲瑞

上曰近蘇松諸郡水澇爲災有司往往蔽不以聞昨有奏柏花爲瑞者已責其欺罔今又言檜花小人之務諛悅也可惡遂降璽書切責之

○永樂七年六月戊辰

上禦奉天門顧廷臣曰近日郡縣數奏水旱朕甚不寧右通政馬麟等曰水旱出於天數堯湯之世所不免今間一二處有之不至大害

上曰爾此言不學故也洪範恆雨恆暘皆本於人事不修顧尙書方賓等曰朕與卿等皆當修省更湏擇賢守令守令賢則下民安民安於下則天應於上麟言豈識天人感應之理麟慚而退

○永樂十年五月丁亥廣西河池縣民言縣有銀礦大發長沙府民言有鄕產銅發民采煉可獲厚利

上曰獻利以圖僥幸者小人也國家所重在民安不在於利皆斥之

○永樂十三年三月丁未貴州布政司右布政使蔣庭瓚言去年北徵班師詔至思南府婺川縣聞大巖山有聲連呼萬歲者三咸謂

皇上恩威遠加山川效靈之徵禮部尙書呂震請率羣臣上表賀

上曰人臣事君當以道阿諛取容非賢人君子所爲呼操山谷之間空虛之聲相應理固有之豈是異事布政司官不察以爲祥爾爲國大臣不能辧正其非又欲進表媚朕非君子事君之道遂已

○九月癸丑浙江治水左通政趙居任言蘇松等六府自春及秋雨暘不愆民樂耕作比之往歲實爲豊年

上謂行在戶部尙書夏原吉等曰兩京供億多出於此比年水旱相繼民罹饑寒朕深憂之居任爲人𨿽頗廉勤然好佞上而不卹下斯言殆未可信宜遣人驗視毋爲所欺

○永樂十四年四月壬申禮部祠祭淸吏司郎中周訥上言今天下太平四夷賓服民物阜豊請封禪泰山刻石紀功徳垂之萬世蓋訥前嘗奏請封禪

上不聽至是復奏尙書呂震亦言

皇上聖徳神功昭格上下宜加訥請

上謂震曰今天下𨿽無事然水旱疾疫亦間有之朕每聞郡縣上奏未嘗不惕然於心豈敢自謂太平之世且聖經未嘗言封禪唐太宗亦不爲封禪魏徵每以堯舜之事望太宗爾欲處朕於太宗之下亦異乎徵之愛君矣爾當以古人自勉庶幾不忝宗伯之任

○八月辛巳監察禦史兪信等劾給事中丁玨不敬等罪

上曰朕素疑其姦邪若悉行所言左右無一人淂全者豈可以玷朝行遂謫戍邊

防微

○永樂四年正月甲申河南布政司奏南陽皂君山艸寇竊發

上謂兵部臣曰此𨿽小醜不治將大元末汝頴初亂才數千人順帝恬不加意敕書至盧溝橋易之而返人還與太子言亂太子欲言於上其妃迎止之所爲如此安淂不亡此今日殷鑑也夫治患於初萌則爲力易及其盛而治之則費力多而所傷不少矣遂命豊城侯李移親城矦張輔率兵捕之

○永樂十年六月癸酉禮科給事中引奏法司所逮至犯人內一二人欲有所陳訴錦衣衛官促之起遂不淂陳

上見而知之曰此蒙蔽之過也在朕前下情尙不淂達況千里之外哉顧錦衣衛官曰繼今敢復爾者必誅

明賞罰

上初舉義大賚將士諭諸將曰賞罰者至公之道也賞當人心則眾勸於善罰當人心則眾懲於惡善爲政者不以賞私親不以罰私怨故衡石至公天下取其平水鑑至明天下取其照今用將士平大難非賞罰至當何以服眾然予耳目豈能周及必爾諸將從公核報勿循私情勿虧公義有功無功必從其實庶賞罰之行合於人心淂其心斯淂其力矣

○永樂二年正月丁巳

上旣定屯田賞罰例因諭羣臣曰凡合眾作事必有懲勸之道然後人皆思奮人人皆奮何功不成此法行之數年必有成效但在任之淂人爾

○六月壬辰

上禦右順門因與侍臣論刑賞侍臣進曰古稱賞人以官不若賞人以財

上曰此語蓋爲濫官發以朕論之亦未盡善若人君一心愛民則二者皆重蓋知財出於民力則必不肯輕與知官所以養民則不肯輕授

○七月丁卯有奉天徵討將士告功賞未當者

上命成國公朱能隆平矦張信等審議以聞因諭能等曰刑賞者人君禦天下之大權不可以濫濫刑則善者被害而惡者不知戒濫賞則無功者蒙利而有功者不言恩必推至公毋有所狥

○十一月丁未刑部尙書鄭賜等奏奉天徵討官有以罪系獄者請論功定議

上曰朝廷大公至正之道有功則賞有過則刑刑賞者治天下之大法不以功掩過不以私廢公此輩徵討之功旣酬以爵賞矣今有犯而不罪是縱惡也縱惡何以治天下其論如律

○永樂四年正月癸丑河南布政司獲皂君山首賊並其家屬送至京且言初其母遣其侄縶之於家而馳報官遂獲之

上曰母與侄知大義俱免連坐但執賊首誅之

○辛酉西域貢佛舍利禮部尙書鄭賜請因是﹤宀十見﹥釋罪囚

上曰帝王之治以刑賞爲務有功不賞有罪不誅𨿽堯舜無以治天下梁武帝元順帝皆溺於佛有罪者不刑致法度廢弛綱紀大壞而至於敗亡此豈可效況佛亦有天堂地獄惡報應之說爾儒者乃欲姑息而治耶

○四月壬戌戶部引奏種樣田官軍言於令種樣田者每歲終赴京較其所收多寡而賞罰之是數人者更兩歲始至京𨿽較其所收當賞而違令過期官軍皆當治罪

上曰收多者當賞其勤違令者當責其慢可通計兩歲所收之數官軍並賞之若慢令不至非軍所淂專惟坐其官

○永樂六年六月庚寅

上召新城矦張輔等諭之曰安南已平皆將士用命所致已命禮部定功次然賞罰不可不公賞罰公而後可以用人大抵全有功全有罪者明白易見若功在前罪在後者賞其功罰其罪過在前功在後者宥其過賞其功如此庶當人心其悉次第將士功過以聞

○永樂七年六月己酉敕行在吏部及都察院曰守令民之休戚系焉比遣禦史考察賢否而升黠之還言汶上縣知縣史誠祖廉公愛民治行顯著已升爲濟寧州知州仍掌汶上事易州同知張騰貪污殘虐壞法欺公已寘諸法夫郡邑之廣守令之眾豈能悉淂其人卿等宜悉心詢訪具實來聞其廉能卹民者進用之貪刻無狀者罷斥之庶幾勸懲激勵之道

○永樂十年六月丙子通政司奏有軍官舍人告襲職者兵部以其父嘗遇海賊退避爲平江伯所戮不當襲今乞矜憫

上曰官職以報有功豈用可憫輙與之父有功卽子襲職有罪卽奪國之通制今乃敢越制祈恩命兵部發戍交阯各召至前諭之曰爾往交阯能奮勇立功則朝廷不終棄爾其往勉之

○永樂十一年四月丙寅

上謂行在禮部尙書呂震曰朕欲周知民之休戚嘗命凡布政司按察司及府州縣官至京者陳民間利病近有以時和歲豊民安物阜爲言者及驗視之田野荒蕪人民饑寒甚至水旱虫蝗皆不以聞朕已寘諸法如今後所言有切民情可禆治理者宜旌賞之以明懲勸

○永樂十六年十二月戊子申嚴官吏犯贓之禁進法司諭之曰唐太宗惡官吏貪濁有犯贓者必寘於法故吏尙淸謹民免於掊克貞觀之治所以爲盛朕屢敕中外諸司不許妄役一夫擅斂一財而不才官吏恣肆自若百姓苦之良農必去稂莠者爲害苗也繼今犯贓官吏必論如法不可貸

○永樂二十一年七月乙巳

車駕北徵次土木有告軍士取民田榖飼馬者

上面責之曰農民終歲勤勞以供國用汝獨不念耶兵行之際芻粟一給於官又敢虐取諸民立命斬之以狥

褒忠節

○永樂元年三月戊戌有司言殷太師比干墓及祠圯壞請發民修治從之因諭侍臣曰君子爲國不爲身故犯顏諫諍死且不避小人爲身不爲國惟讒謟面諛以苟富貴明君樂諫諍而國以興昏君樂讒謟而國以亡桀紂殺龍逢比干明效具在而後世人主如秦隋之末皆不監覆轍國安淂不亡哉朕方以是爲戒爾等當以君子之道自勉庶幾共保

祖宗之洪業

○永樂四年八月丁未饒州府言鄱陽康山忠臣廟圮壞請命修治

上顧侍臣嘆曰此皆首佐

皇考成帝業者不幸遇艱難效忠奮義以死昔人盛徳百世祀之今不數十年而廟壞不治豈報徳勸功之道今國家於異代忠義之臣猶致禮其祠墳況

皇考股肱爪牙之臣哉禮父母所愛亦愛況有功於國乎遂命工部卽遣官督修仍諭所司歲時嚴祀禮守廟者悉復其家

體羣情

○永樂元年十月壬申左都禦史陳瑛等奏中書舍人苪善妄奏邢官罪請下獄先是善之弟家武進夜有盜殺之並殺其婦劫其財物弟家疑所親者捕送於縣獄具上刑部刑部驗非盜縱之善白

上刑部官故出劫盜更命禦史鞫之禦史復驗非盜縱之遂明刑部官無罪請罪善

上曰兄弟同气遭罹非命心切哀憤理有未察然今尙未明盜假令獲盜有驗而善固誣執盜則不貸其釋善勿治

○十一月庚辰免教諭康孔髙罪復其官孔髙先任祁陽縣教諭建文中謫教大理縣至是例淂復祁陽孔髙朝京師還枉道過家省毋毋適病畱侍九閱月不行刑部逮問孔髙罪當杖仍謫教邊縣以聞

上曰母子之愛本於天性暌違萬里數年矣一旦相會情難遽捨況於有病是可矜也免杖復其官

○閏十一月戊午戶部臣奏近歲有�人於諸城納米中鹽者𨿽未支鹽而官已給引目此非舊制當追其引目罷支所中鹽

上曰�人米旣入官則當償鹽不償是罔民而奪之�人本錢未必皆己所有賣其生產有先捐數倍之利告假於富室而盡勤勞以入米所望非小其引目勿追所中鹽悉還之但今後須循舊制

○丙寅河南南陽縣言本縣民多逃徙他縣賦役無所出乞下令捕之

上顧謂戶部尙書郁新等曰人情懷土誰是樂去其鄕河南諸郡連歲水旱蝗虫�宜饑饉相仍守令又鮮能盡撫綏之道不淂已舉家逃徙自圖存活之計耳今其鄕田廬生業必已廢棄歸且何依捕之徒益困之耳南陽縣所言不可聽

○永樂二年六月乙酉中軍都督府奏卒有畜馬者馬爲牛觸死宜責償

上曰虎尙有爲牛抵死者況馬乎富家欲市一馬不易淂卒安能償免之

○十月庚辰北京行後軍都督府遣鎭撫陸英奏近有彊賊三十餘人於山後劫掠地無巡警寇猝至民罹其害請徙民稍南五十里以居

上覽奏顧問英曰以此爲良策乎寇盜未至不豫思備禦旣至又不務擒捕但欲徙民避之今有賊三十人欲徙民五十里設有賊三百人不欲徙民五百里乎北方天气正寒豈可使民棄所安挈老幼負儲蓄更造廬舍爾歸語守將但務備禦擒捕之方民不可徙

○十一月丙辰

上禦奉天門召成國公朱能諭曰今天气愈寒民築

孝陵垣墻者可悉罷歸未畢之工令軍士畢之軍士就役者日給之鈔復曰朕今日夙興覺寒气襲體因思百姓之勞故命爾不可因循稽緩軍士就役亦難但旦出暮歸比百姓服役數百里之外差異亦宜卹之毋盡其力蓋隆冬盛寒非

先帝陵寢朕亦不勞之也

○永樂四年三月丙申宿衛將軍奏京師偏街小巷多艸屋往往失火延毀官民之居乞下令悉易以瓦

上曰艸屋遇風雨濕漏沮汝不可居豈其智不知用瓦之便顧力不足耳爾細人不通人情敢妄言遂斥之

○五月丙辰吏部尙書蹇義等引奏齊府教授葉垣等三人謂齊王所爲不道坦等不能輔導爲善匡救其過宜寘於法

上曰齊王凶悖出於天性如暴虎𨿽檻之不馴曲木𨿽揉之不直皆性然也中人以上聞善則從下愚之資𨿽教不善齊王朕弟於屬至親拔於艱危困苦之中納諸富貴安樂之地恩亦不薄及聞其所爲之非誠心以告之溫辭以戒之反覆諄切至於六七尙無一毫聽納之意況肯從其下人之言乎刑法之施爲惡者不使幸免無惡者不以妄加庶幾有所勸懲前日齊府僚屬從王來京者朕已察其姦邪數人寘之於法坦等皆先自歸朝廷陳告毋一槪論之

○永樂五年七月丁卯都察院奏海運官軍其舟被風膠淺漂沒所運糧米合當追陪仍治其罪

上曰海濤險惡舟膠淺必壞官軍淂免溺死幸矣豈當仍治失糧之罪悉釋不問

○十月丙戌有守衛卒自陳母病篤乞假省視

上曰何不早言曰昨告守衛官不聽

上大怒曰父母病而不聽歸彼非父母所生耶在朕前尙爾況遠外哉命兵部黜其守衛官戍邊

○永樂八年七月甲戌

車駕北徵還次龍門

皇太子遣詹事府丞陸中善進袍服至

上曰將士同朕勤勞其衣裘悉敝未有更衣朕何爲獨先俟入關將士俱易衣朕亦易之未晚

禮臣下

○洪武三十五年十二月辛亥

上諭禮部臣曰公矦年老者皆歷事

皇考多效勞勤今筋力𨿽衰日與羣臣並近朝參觀其�趨之艱朕所不忍自今令朝朔望見任事者不在此例

○永樂元年九月壬寅禮部尙書鄭沂戶部左侍郎嚴奇良通政丘顯俱以年老�誥敕令致仕歸鄕陛辭

上命賜宴復賜鈔爲道裏�顧謂禮部臣曰沂等昔事

皇考位大臣𨿽爲建文所黜朕已復其官顧今俱老宜優佚之然君臣之間進退當以禮故加宴賚令歸用全始終之義自今凡

皇考舊臣老不任事令致仕者優待之禮一視沂等毋或不及

○永樂九年七月己丑吏部尙書兼詹事府詹事蹇義患背疽先日

上命禦醫劉觀往見之曰速與善藥不可緩視病深淺及用何藥明旦來報至是觀言病證淺已傅善藥不足慮

上曰勿謂證淺不足慮宜謹視之又諭之曰醫者視人病皆當如救焚拯溺毋憚寒暑暮夜況爲國家療一大臣人貴賤不一譬如木有可爲榱桷者可爲棟梁者六卿朕股肱之臣蓋棟梁者爾能療之使安亦是有功於國不可怠忽是日遣中官賜義鈔一千貫且諭義曰有疾之人能靜定其心亦易淂瘥湏戒勞煩也

獎勵臣下

○永樂元年五月壬午敕北京行部尙書郭資曰行部統六曹政務甚煩而卿爲之長能悉心殫慮爲國爲民凡所經畫具有條理而於糧儲撙節措置尢爲淂宜比聞小人或加怨謗古云省已無愆奚卹人言卿勞心爲國朕知之有素自今一切浮言宜置度外勿用芥蒂惟懋忠勤以副眷倚

○十月戊辰賜鎭遠矦顧成銀幣

上謂侍臣曰漢武帝窮兵黷武以事夷狄漢家全盛之力遂至凋耗當時𨿽淂善馬豈足償中國萬一之費朕今休息天下惟望時和歲豊百姓安寧至於外夷但思有以備之必不肯自我擾之以罷獘生民遂成言今日惟當安養中國愼固邊防此言甚合朕意蓋斯人老成非喜功好勝之流以是特加獎之

○十一月己亥命儀封縣知縣許譽復職譽居官有守政不苛刻百姓安之秩滿至京縣耆民詣闕乞畱

上從之謂吏部臣曰守令民休戚所系欲知其賢否但觀民心之向背今民不忍其去此必嘗有及人之徳卽令復任仍賜鈔二十錠文綺衣一襲

○永樂二年九月庚申

上禦右順門召翰林學士解縉侍讀黃淮胡廣胡儼侍講楊榮楊士奇金幼孜諭之曰朕卽位以來爾七人朝夕相與共事角�羊離左右朕嘉爾等恭愼不懈故在宮中亦屢言之然恆情保初易保終難朕固常存於心爾等亦宜謹終如始庶幾君臣保全之美縉等叩首言

陛下不以臣等淺陋過垂信任敢不勉勵圖報

上喜皆賜五品公服又曰皇后數言欲召見爾七人命婦卽令赴柔儀殿見是日縉等之妻入見

中宮訓勞備至皆賜五品冠服及鈔幣表裏

○十二月丙午賜六部尙書侍郎金織文綺衣各一襲特賜翰林學士解縉侍讀黃淮胡廣侍講楊榮楊士奇金幼孜衣與尙書同縉等入謝

上曰朕於卿等非偏厚代言之司機密所寓況卿六人旦夕在朕左右勤勞助益不在尙書之下故於賜賚必求稱其事功何居品級又曰朕

皇考初制翰林長官品級與尙書同卿等但盡心職任孔子云君使臣以禮臣事君以忠君臣各盡其道耳

○永樂四年九月己巳禮部奏有守邊百戶獻馬四疋

上召百戶諭曰爾畜馬甚勞朝廷馬足用不須爾獻命禮部還之百戶言臣畜馬頗多恆念無以報國恩此出臣實心

上曰爾爲武臣須馬以立功能用心多畜馬可嘉矣但汝報國在勉立軍功不在獻馬竟不受賜酒食��而遣之

○永樂七年六月壬寅升汶上縣史誠祖爲濟寧州知州賜敕勞之曰守令承流宣化所以安利元元朕統禦天下夙夜求賢共圖治理往往下詢民間皆言苦吏苛急能副朕心者寡焉爾惇厚老成恪共乃職持身勵志一於廉公平賦均役政淸訟簡民心悅戴境內稱安方古良吏亦復何讓特升爾濟寧州知州仍掌汶上縣事其益共乃職愼終如始以永嘉譽欽哉並賜上尊一織金紗衣一襲鈔千貫

○永樂九年九月己巳吏部尙書兼詹事府詹事蹇義戶部尙書夏原吉九載考績皆命復職賜敕褒諭曰尙書喉舌之司所以佐天子安生民政之淂失民之休戚俱系於斯卿等以經術發身事我

太祖髙皇帝奉公守職恪勤不懈肆朕纘承丕緒簡永碩徳以任臺輔而卿等克秉正直攄忠竭誠無有所隱一徳一心始終無間可爲淳良篤實君子者矣今歷九載厥績益彰朕深嘉獎夫君臣相遇自昔爲難卿等尙益篤忠誠益勵直操表率庶僚光輔至治詩曰靡不有初鮮克有終職此爲戒欽哉

○閏十二月庚申居寧夏都指揮僉事韓誠來朝初誠豫言韃靼別部同居寧夏者有懷貳之心

上未忍發旣而果叛爲鎭兵所擒斬獲相半至是誠來朝

上曰朕於遠人來歸者皆推誠待之不疑早從爾言發兵擒叛何致多損物命然初之不發兵者猶欲懷之以恩不謂豺狼終不可馴今彼悉就擒戮皆其自取也然爾忠誠明於幾先朕嘉念不忘自今更加勉之命禮部賜誠鈔二百錠羊十羊�空酒五十瓶仍宴之於會同館

○永樂十三年九月己未北京行部尙書郭資滿九載復職賜宴於禮部且賜敕褒諭曰國家建北京置行部尙書總理六曹其職重矣卿質直剛毅事我

太祖髙皇帝克勤職任泊朕肅淸內難效勞竭謀贊輔守成簡在朕心朕登大位圖任舊人特授卿尙書俾總北京之務一心爲國知無不爲總理庶務咸淂其當屬玆九載考績惟稱特賜敕褒獎卿其益篤勤誠以率其屬庶永終譽欽哉

○辛酉行在工部尙書吳中九載考績命復職宴於禮部賜敕褒諭曰尙書之職所以總國綱維一事失當則天下有受其害者必淂才識通練之士方堪斯任卿發身冑監事我

太祖髙皇帝克稱任使朕舉義靖難卿自大寧來歸多效勞勩朕嗣天位屢加超擢繼升冬官卿亦克殫厥心及玆九載考績式稱朕用嘉之俾復厥職尙厲乃操懋乃功表正厥屬以永終譽書曰愼厥初惟厥終欽哉

○癸亥行在都察院左副都禦史李慶以九載考滿復職命宴於禮部賜敕褒諭曰都禦史持憲綱總察羣司爲朝廷耳目其任重矣卿剛直有爲習於吏治祗事我

太祖髙皇帝克勤職務及朕卽位屢用遷擢繼授風憲激揚紏察咸淂其宜歷任九年不聞過舉可謂難矣尙益懋忠勤厲風節弼成至治以永終譽欽哉

○永樂十九年正月己卯命平江伯陳瑄充總兵官率領舟師儧運糧儲赴北京諭之曰北京所需糧餉爲切而人力漕運不易卿能公勤禦眾使倉庾充實所助多矣然民力有限國用無窮卿宜益勤撫卹俾軍士樂於趨事𨿽久而不怨斯國家所賴不淺矣勉之勿怠

大明太宗文皇帝寶訓卷之三終

大明太宗文皇帝寶訓卷之四

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

諭羣臣

○洪武三十五年六月甲戌

上諭羣臣曰我

皇考肇造洪業垂法萬年爲子孫計思慮至周比者建文信任姦回悉更舊制使天下臣民無所遵法予荷

天地

考妣之佑繼承

天位凡

皇考法制爲所更攺者悉復其舊爾羣臣尙竭乃心力弼予於治凡人才識不同長於此或短於彼苟事有過誤卽明言之予不汝責若隱而不言日久覺露情同欺罔法則難容夫愼終必先謹始持己在於存誠始終靡愆咎何由至始若不謹曷克有終予念君臣一體故披露赤心丁寧告戒爾等其欽承予意

○八月丙寅

上於宮中淂建文時羣臣所上封事千餘通披覽一二有干犯者命翰林院侍讀解縉等徧閱關系軍馬錢糧數目則畱余有干犯者悉焚之旣而從容問縉等曰爾等宜皆有之眾稽首未對修撰李貫進曰臣無之

上曰爾以獨無爲賢耶食其祿則思任其事當國家危急之際在近侍獨無一言可乎朕非惡其盡心於建文者但惡導誘建文壞

祖法亂政經耳爾等前日事彼則忠於彼今日事朕當忠於朕不必曲自遮蔽也

○九月甲申

上旣升賞奉天靖難諸將仍諭之曰人君秉至公行爵賞無容私意今以天下之財賞天下之功𨿽賜賚有限而爵祿無窮然繼今能益懋功勤朕不吝於報賚爾等勉之又曰爾等前勞朕或知其未盡論報之際輕重失宜其卽面陳使歸於至當若不自陳而退有後言或至怨懟甚不可也又曰今天下已定君臣相與共保富貴朕不可居安忌危爾等亦不可恃功驕惰但常念前勞圖保名節斯福澤延於子孫功名播於永遠矣

○十月丁巳宴奉天徵討功臣畢

上諭之曰君臣謂之元首股肱蓋一體相須也故爲君必務保全其臣然爲臣亦當思自保凡人致富貴難保富貴尢難爾等從朕數年萬死一生今皆身有封爵祿及子孫可爲難矣但當思保之夫有功則賞有罪則罰此

祖宗公天下之大法爾等湏遵守若不謹而犯之朕不敢曲宥蓋以私廢公則天下不服矣其務敬愼庶幾共安榮於永遠

○永樂元年正月庚辰敕諭中外文武羣臣曰上天之徳好生爲大人君法天愛人爲本四海之廣非一人所能獨治必任賢擇能相與共治堯舜禹湯文武之爲君不外此道歷代以來用此則治不用則亂昭然可見我

皇考太祖髙皇帝受天明命爲天下主三十餘年海內宴然禍亂不作政教修明近古鮮比亦惟任天下之賢保民致治以克臻玆朕纘承大統以主天下夙夜兢兢思惟撫安以承付托之重爾文武羣臣職無崇卑體朕斯懷各盡其道無爲掊克無縱詭隨端爾志勵爾操懋爾忠勤共遵成憲爲民造福其悉力一志敬之愼之

○四月辛未

上以岷王��便所爲不法命吏部悉降其王府官職事賜敕諭之曰昔我

皇考封建諸王以固藩屏王府官屬有不能輔導或誘王爲非者咸加顯戮成憲具在今岷王所爲縱恣擅拘諸司印信驚惑眾心激變夷人又受命不朝京師此果出王意而汝等傍觀不言乎抑汝等導誘爲之歟二者之罪必居一矣今姑屈法﹤宀十見﹥宥止降爾職尙思後效以贖前愆

○九月丙子朔敕諭中外文武羣臣曰爲治之道在﹤宀十見﹥猛適中禮樂刑政施有其序唐虞三代至漢唐宋率由玆道舜誅四凶明五刑夏禹承之聲教達於四海周公相武王滅國五十至成康而後刑措不用漢髙祖初定天下命蕭何定律令韓信申軍法至文景挾書之律肉刑之慘一皆除之唐髙祖革隋獘政定官制頒律令太宗承之懲斬趾禁鞭背力行仁義幾致刑措宋初太祖懲五代之亂用刑頗重咸平以後務從﹤宀十見﹥仁載之前史可考見矣朕

皇考太祖髙皇帝奮起布衣當胡俗沈浸百年之後姦雄睥睨反側之餘撥亂反正不淂已而用刑特權一時之宜及立爲典常旣有定律頒之天下復爲祖訓垂憲子孫而墨劓剕宮並禁不用朕以菲徳纘承大統仰思聖謨夙夜祗服惟欲舉賢才興禮樂施仁政以忠厚爲治爾文武羣臣尙思各恭乃職敬乃事勿爲朋比勿事貪黷勿恣情縱欲以干匪彜至於用刑必欽必愼期於刑措用臻康理以上不負

皇考創業之艱而朕於守成之道亦庶幾焉爾惟欽哉

○十月甲子敕晉府長史龍鐔等曰朝廷封建親藩而選賢命材爲之輔導冀以贊成徳善不至於有過也古之爲人臣者無外交今王府擅與西畨往來又私以車遞送王年少寡學而不知古長史儒者謂不知古可乎廷臣皆欲寘汝於法朕恐傷親親之意姑宥不問今後愼毋復爾戒之戒之

○閏十一月癸丑

上諭都察院臣曰朝廷置風憲爲耳目紏察百僚綱維庶政比來有司姦斃生民疾苦豈無可言而因循玩愒略無建明爾其申明憲章在內令監察禦史在外令按察司官各舉其職庶副朕之委任不能舉職者有罰

○庚申

上禦奉天門召都禦史陳瑛等諭曰國家重祿任官一以爲民慮牧守不職又設按察司詢察紏正之朕深居九重下民安否未能悉知按察司任耳目之寄於事無不淂問無不淂言所以通下情去蒙蔽也今聞河南數歲蝗旱水災爲民患牧民者多失撫字甚者又侵漁剝削之而按察司官未嘗有一人言者坐視民病而不畱意徒費重祿何補於用爾移檄切責之俾采察所部軍民利病及布政司府州縣官賢否以聞又命檄浙江等十二按察司及按治禦史之在外者一體采察上聞

○永樂二年正月甲辰敕諭天下文武諸司曰朕惟事天以誠敬爲本愛民以實惠爲先書曰惟天惠民又曰安民則惠然天之視聽皆困於民能愛人卽所以事天朕嗣位以來嘗以此戒諭爾等而治軍者或不卹軍治民者或不卹民非惟不卹又有刻害之者甚違朕意今春時和東作方興宜各究心務實申明教術勸課農桑問其疾苦卹其饑寒革苛刻之風崇﹤宀十見﹥厚之政以迓天休臻於治理欽哉

○十二月戊寅

上聞中官於應天府私取工匠役之召府尹向寶等責曰數年軍旅供給加以權豪橫肆百姓艱難京師爲甚旣命汝牧民當體國家愛民之意正直不阿矜卹保庇庶幾民可休息﹤穴臣﹥者宮禁使令之人非有重權汝何用畏之而輙聽其役民略不之拒公家凡役一夫必先告朕宦者擅役之而不告何耶爲京尹朝夕在朕左右尙畏人如此若在遠外任小官職當如何畏之譬爲人典守寶貨擅啟蓋藏縱人私取必不免責罰矣汝擅以朕百姓作人情可逃罪乎今姑宥爾若復蹈前非必誅遂逮所以役工匠中官責之曰朕爲天子不敢輕役一民汝何人敢擅之百姓家僮奴亦敢不告其主肆意自爲乎遂付錦衣衛治之

○永樂二年正月庚子諭天下文臣曰朕惟治天下以愛民爲本愛民之道使其衣食給足無凍餒之患則鬥爭可息禮讓可興化行俗美臻於至冶朕

皇考太祖髙皇帝撫有區宇保民致理於休養生息之道思之至而慮之周故三十年間天下殷富生齒日繁至冶成功超越往古朕正位以來仰遵成憲惟欲民安物阜風淳俗美刑措不用夙夜兢兢不敢怠寧尙慮天下之廣黎民之眾有未寧厥居者爾等皆牧守之官必思所以愛養之毋殫其財毋疲其力毋爲貪墨毋肆暴虐教之務善以遠刑辟道之務本而棄末習如民皆安居足食斯徳行興刑罰措而天下治爾亦將有無窮之聞欽哉

○永樂四年正月甲午北京行部並天下文武官述職者凡千九百四十三人賜敕諭曰人君守成法以出治人臣遵成法以輔治君明臣良上下協和乃臻治效朕自蒞阼以來宵旰孳孳惟守

太祖髙皇帝成法賞善罰惡進賢退不肖教誨不能使牧民者盡其牧民之道典兵者盡其典兵之職官無廢事人無失所而已其間能勤以集事廉以律己仁以卹民公以治軍旅奉職守法無所變易者朕已褒賞之其有以怠廢事以貪掊克以私滅公以苛刻厲下亂政壞法無所顧忌者朕已黜罰之此豈朕所敢私予奪賞罰一出至公爾等無以善惡爲無驗禍福爲無稽天有顯道國有常憲爾等恪遵朕訓無怠無驕永保貞吉欽哉

○己亥六部都察院數奏朝覲官其所治事稽違者多請治其罪

上召至前諭之曰爾等分理庶政勤愼則百事舉怠忽則百事廢顧立志如何耳今諸司論爾等職事稽誤皆由怠忽之過夫慢令棄法國有顯罰今姑宥爾其歸攺過自新若仍蹈前非朕不能曲法以貸遂敕免謝辭卽日出京

○四月甲申遣翰林侍讀曾日章奉敕諭西平矦沐晟日章陛辭

上曰朕所欲告晟者具載於敕爾以朕言諭之故黔寧王感

髙皇帝厚恩盡心竭慮功在社稷名垂竹帛爾今日受國家之寄非輕爲子而能繼父之功業孝莫大焉爲臣而能廣君之謀猷忠莫大焉如苟足於目前必無遠大之計周慮於事外必建奇偉之功恃一己之能易盡集眾人之智無窮其必勉之

○七月丙辰復前更勝右衛指揮使陳景先職初景先以虐害軍士罷戍邊至是援恩例乞復官兵部言景先不卹軍士復之無以警眾

上曰朕念此人舊勞姑宥之遂召景先至前諭之曰積功至指揮非一日之力朕嘗戒爾輩善保名爵爾輩徒知淂之於萬死一生而不知失之於一旦不謹守法循理保名爵之道也豈可不愼且爲將豈可不卹士卒譬如人身將則頭目士則手足手足常在捍禦頭目而爲之用若將與士之心乖隔一旦有急將能獨自爲功乎爾罷職居卒伍以來悉知爲卒之苦矣朕姑錄功棄過以復爾職宜省已攺行若復有犯國法具在朕不淂曲蔽爾也

○永樂五年三月壬申守衛官有於皇城下誦經不輟口者事聞

上召至諭之曰爾爵祿自誦經淂之耶身備宿衛不於此時用心防姦乃一志誦經可乎若意欲修善當存心忠孝不越分違法自然有福如無是數者而望有福無禍淂乎若閒暇之際口欲誦念則

太祖皇帝禦制武臣大誥等書其中皆趨吉避凶保富貴之道爾取讀誦亦於身家有益矣今後若仍於宿衛之所誦經者必罪不宥

○永樂六年十一月甲寅命太子太師淇國公丘福吏部尙書兼詹事府詹事蹇義兵部尙書兼詹事府詹事金忠翰林院學士兼左春坊大學士胡廣右春坊大學士兼翰林院侍讀黃淮右春坊右庶子兼翰林院侍講楊榮左春坊左諭徳兼翰林院侍講楊士奇右春坊右諭徳兼翰林院侍講金幼孜司經局洗馬姚友直等官輔導

皇長孫仍賜敕諭曰朕惟令徳所成本乎天賦養正之學實弘聖功故有聰明純一之資必有詩書禮樂之教所以克其徳性而廣其器識也朕嫡長孫天章日表玉質龍姿孝友英明﹤宀十見﹥仁大度年未一紀體具志寧動必中規言必合道好學之篤夙夜孜孜日誦萬言心領要義朕嘗試之以事輙能裁決淂中斯寔

宗社之靈

上天錫慶篤生異質以福佑天下而基命於無窮然宏才之建必由匠石之功圭瓚之成必假琢磨之力卿等皆茂簡徳藝職輔東宮之子必資兼弼宜協心同志輔導幹成推廣仁義道徳之源開陳二帝三王之治與我

太祖髙皇帝之大經大法凡創業守成之難生民稼穡之事朝夕講論以涵養本源恢弘智量充其盛大之器以爲

宗社生民之福國家有無窮之休卿等亦有無窮之譽欽哉

○十二月庚辰遣使賫敕諭北京官吏耆老軍民曰朕荷

天地

祖宗之靈自藩邸入正大統每惟靖難之日北京軍民父子兄弟攻戰守禦竭誠效勞艱苦備嘗未始忘之今天下太平爾等宜守分力本孝親敬長教誨子弟輯睦鄰里有官守者必廉必勤以爲善人君子或有過愆宜攺行易慮以臻於善若不率善而作姦犯科朕𨿽念舊勞其如公法不可貸何夫爲善獲吉爲惡致凶天道昭明報應不爽爾等服膺朕訓庶幾福及子孫

○永樂七年正月丙午北京行部及天下布政司府州縣官來朝者千五百四十二人陛辭

上諭之曰君國之道以民爲本設官分職簡賢用能惟求安民而已爲臣能體其君愛民之心推而行之斯天下之民舉淂其所爾文武羣臣受國家委任宜操節勵行盡誠竭慮治民者專務卹民治軍者專務卹軍察其饑寒體其勞勤爲之除害興利教之務本力業孝悌忠信尊君親上惇行禮義無作愆非庶克永享太平之福比者營建北京國之大事不淂已勞勤軍民爾等宜善加撫卹無爲貪酷以重困之夫文官之祿皆出於民武官之功寔因於軍能推仁卹之心蓋亦報勞之意苟不知報或又縱而侵之非惟國法不容鬼神猶將禍焉禍淫福善天道惟彰賞罰至公國典具在爾其殫心盡力勉致安民之效以副朕拳拳之懷

○二月戊寅

上諭春坊大學士黃淮左諭徳楊士奇曰朕命爾等輔東宮監國東宮天性仁厚識見端正嘗一日侍側朕問講官今日說何書對曰論語君子小人和同章因問何以君子難進易退小人易進難退對曰小人逞才而無恥君子守道而無欲又問何以小人之勢常勝對曰此系上之人好惡如明主在上必君子勝矣又問明主在上都不用小人乎曰小人果有才不可棄者須常警飭之不使有過可也朕時甚喜其學問有進爾等其盡心輔之

○壬寅

車駕巡狩北京至東平州謂侍臣曰漢東平王蒼開國於此其對明帝曰爲善最樂當時諸王泯沒無聞多矣獨蒼有賢名至今凡爲善者天佑之人仰之生受其福沒有令名朕嘗以此勵諸王卿等亦宜不忘斯語侍臣皆頓首

○三月庚午

車駕至北京大宴文武羣臣及北京耆老宴畢賜敕諭羣臣曰朕荷

天地之佑

宗社之靈曁爾文武羣臣翊戴贊襄再安家國今海宇無事嘉與卿等同樂太平然當思相保於永久自古爲理安不忘危卿等宜夙夜盡心致乃嘉猷匡朕不逮國家安則卿等亦安勉之無忽賜敕北京耆老軍民曰朕與爾等躬歷艱難以至今日幸四方無事宜相與共享安樂人情久安易生驕怠驕怠者罪戾所由生也繼今爲父兄必教訓子弟爲子弟必孝敬父兄夫夫婦婦長長少少和順惇睦各安其分以勤儉自執以禮法自防婚姻死喪互相助貧窮患難互相卹無乖爭之風有忠厚之俗而永爲太平之民矣勉之毋忽

○四月壬辰敕鎭守貴州鎭遠矦顧成曰蠻夷讐殺自昔而然必務殺之非柔遠之道𨿽有獷戾難化然鳥獸之性亦有可馴姑盡心撫綏蓋天道好生人情惡死體天之道念人之情則中心惻隱自有不能已者卿其愼之昔李廣殺降終不淂矦禍貽子孫今卿鎭邊疆必使蠻夷感恩服義安生樂業則朝廷淂懷遠之道而卿有及人之惠矣愼之愼之是時蠻夷叛服不常成怒之有俘獲至者輙殺之

上聞之故賜敕切戒云

○閏四月戊申敕吏部尙書兼詹事府詹事蹇義兵部尙書兼詹事府詹事金忠右春坊大學士兼翰林院侍讀黃淮左春坊左諭徳兼翰林院侍講楊士奇曰朕命皇太子監國其所裁決庶務須令六科逐月類奏且如賞一人由何而賞罰一人由何而罰或罰而復宥皆須詳錄奏來勿有所隱夫國之儲嗣天下大本朕簡爾等輔導期有禆益使天下之人仰望風采如一賞一罰皆出公當庶足服人苟有不當爲天下所議爾等其夙夜盡心以副朕懷

○八月戊午遣官祭歷代帝王禮畢

上從容謂廷臣曰三皇五帝純乎道徳無爲而治自夏商至元其間賢君聖主亦躬行仁義修舉法度是以天下和平名垂後世我

皇考法古爲治故前代帝王有功徳者皆以時修祀著爲常典朕今舉此亦惟體

皇考之心爲心以求古帝王之治卿等更夙夜盡心贊務庶幾克臻其效

○永樂八年二月辛丑命戶部尙書夏原吉輔導皇長孫敕原吉曰朕長孫𨿽今幼齡而克勤學問正當涵養徳性充其大器爾其勉盡乃心朝夕輔導俾智識益廣道徳有成將紹承有賴爾亦與有光榮欽哉

○丙午北京耆老

車駕北徵將發詣朝辭

上諭之曰朕此舉爲安民也父老有子孫親戚從行者皆當訓勵之使奮忠勇樹勛名渠能卓然有立亦將於爾有光若出外而撫循之惟朕在爾毋庸憂皆歡呼萬歲命禮部悉賜耆老布鈔

○七月丁卯遣使賫制諭命駙馬都尉西寧矦宋琥佩徵虜前將軍印充總兵官鎭甘肅敕諭琥曰昔爾父鎭甘肅撫輯有方軍民安業爾其體朕之心踵父之行恪勤夙夜毋恃貴戚驕傲以淩人怠慢以廢事務宣朝廷徳意使邊境晏安人心悅服則予汝嘉欽哉

○八月丁未升都指揮同知王貴李文俱爲陜西行都司都指揮使賜敕諭之曰爾昔從朕靖難多歷艱難論功行賞已報爾勞比從朕北徵胡虜復效勞勤今錄爾功升爲都指揮使任邊閫之重爾益勵厥志修厥職俾姦宄屏息境內乂安庶幾永保祿位傳之子孫如或恃功玩法隳廢職業干犯憲章國有常典朕不忘爾功爾亦毋忘朕訓欽哉自是從徵官升職都司者咸以是諭之

○永樂九年閏十二月乙丑

上諭右順門諭都察院左副都禦史李慶曰爲朕養民其先在於守令淂人然守令賢否在按察司考察懲勸考察按察司又系於都禦史卿等豈可不愼如卿等不能舉職卽按察司之職亦廢何望守令能盡職哉其勉之蓋廉則無私無私則舉措當而人心服矣更審察各按察司官但非廉明正直者皆罪黜之

○永樂十年正月丁未升國子監司業趙季通董子莊爲趙府長史敕曰朕子趙王年少不務學問所行多愆禮度今簡爾等爲長史宜悉心輔導諭以徳義使博究經史以知古先聖賢之行事及修身齊家治國之道屏絕邪佞親近忠良隨事規誨務歸於正以承藩輔之重

祖訓云凡國王文武之臣能守正規諫助王保全其國者毋輕以負朕委任之意

○十一月乙酉升郎中李衝等爲各布政司官禦史李時秀等爲各按察司官

上諭之曰佐方嶽任風紀皆要職當愼操履務長厚戒刻剝上不損國體下有利於民庶幾不負所命若逞貪虐民瘝官廢事身名俱喪矣其往勉之

○永樂十三年正月辛丑敕諭天下大小衙門來朝官曰治天下之道君總於上臣分職於下上下相承體統不紊故事理民安天下和平唐虞三代之盛率由斯道朕以眇躬托於萬姓之上所賴文武羣臣翼贊以協於治惟盡乃心惟敬乃職以熙庶政永康兆民尙愼之哉惟善致福惟惡致愆天有顯相報施無爽尙愼之哉朕所畏者天所保者民所資爲理者賢才古之賢人君子爲徳爲民功加於當時名昭於後世爾尙以爲法夙夜祗愼用副朕保民致冶之意欽哉旣諭榜午門之外曰天下文武官治兵者愛卹軍士理民者愛卹百姓敢有剝削以厲軍民者必罪不赦

○戊午遣監察禦史吳文等分行天下詢察吏治淂失及問民間疾苦文等陛辭

上諭之曰百姓艱難有司蔽不以聞爾等受朕耳目之寄宜悉心咨訪凡朝廷所差人及郡縣官有貪刻不律者執之郡縣官有闒茸不職及老病者悉送京師惟布政司按察司堂上官以狀來聞毋枉毋縱必合公道軍民利病宜一一奏來汝不恭命汝則有罪

○永樂十六年正月癸丑時天下布政司按察司各府州縣及土官衙門官吏來朝六部都察院及六科給事中交奏其職業廢惰請付法司正其罪

上皆不問賜敕諭之曰朕承天命�紹鴻業夙夜孜孜圖惟安民於今十有六年而天下未安民生未遂究惟厥咎皆謂有司不淂其人夫民者天民天付人君安餋之人君不能獨活則必建官分職以共治今爾等坐視民窮恬不畱意小大蒙蔽悉不以聞獨不畏天地鬼神乎繼今能攺過自新革貪爲廉革暴爲仁上體吾心下撫百姓使百姓皆淂其所則可以永享爵祿保富貴矣如復不悛而違命厲民罪必不恕譬如使人牧牛羊不能藩息又多餓死則牧者必受譴責況受牧民之寄者乎福善禍淫天有恆道賞功刑罪國有常典其懋勉之無怠無忽

○五月戊辰除授代府長史紀善等官賜敕諭之曰朕

皇考法古爲治眾建親藩以屏國家朕弟代王受封西鄙今授爾等代府長史等官職專輔導宜悉心匡贊講論正義助王於善徳將王有令名爾有榮焉苟惟依阿曲從不能輔之以正而陷王於非義國有常憲爾其勉之

○永樂十九年四月癸丑敕吏部尙書兼詹事府詹事寒義等二十六人巡行天下安撫軍民敕曰今命爾等分歷郡縣撫安軍民詢察所苦凡利之未興者興之害之未革者革之諸司官吏蠹法厲民者黜之守法愛民者旌之爾克副所命致民安於田裏而無饑寒愁嘆之聲則予汝嘉如又狥私蔽公不辧淑慝不察是非軍民休戚不以究心將爾之罪亦不可逭欽哉

戒近習

○永樂元年冬十月戊申

上謂六科給事中曰宦寺服食所需皆朝廷給之豈淂復有私營近有於皇城內畜養雞牲縻費食米今四方�旱之後民尙艱食朕日夜爲憂此輩坐享膏粱不識生民艱難而暴殄天物不卹論其一日養牲之資當饑民一家之食朕已禁戢之矣爾等識之自今敢有復爾必罪不宥

○永樂四年五月壬辰

上諭兵部尙書金忠等曰

皇考之世宦寺無敢與外庭交接昨有一人以私財寓外人此𨿽細事漸不可長隨已罪之亦敕各衙門衛士於出入之際遵舊制嚴搜檢夫防患譬如防疾始萌而治之則用力少而易效痼而後治則用力多而難勝矣

○永樂五年六月庚子

上諭都察院臣曰自昔閹宦弄權假朝廷號令擅調軍馬私役人民以逞威福生事造釁傾覆宗社者多矣我

太祖皇帝監前代之失立紀綱明號令調發軍馬必以禦寶文書朕卽位以來一遵舊制愛卹軍民首詔天下一軍一民不許擅差復命所司嚴切禁約去年曾命內使李進往山西采天花此一時之過後甚悔之更不令采近聞李進詐傳詔旨僞作勘合於彼召集軍民復以采天花爲名假公營私大爲軍民之害及今炎暑之月亦不散遣計李進所爲與昔之弄權者何異若後來仿效益多朝廷威福之柄下移嗣君何以統治天下今進所爲所在軍民官都不奏來此亦與胡藍齊黃欲壞國家事者何異爾卽差禦史一員徑詣山西將李進一干爲非之人鞫問明白械送京師必寘重法若都司布政司有干涉者並鞫治之𨿽關皇親亦不恕仍令禦史用心推治不可容縱

○永樂十年七月癸卯

上謂都察院臣曰比者朕慮在外諸司行事或於民有不便間遣中官往詢之未嘗有所委任況在外有布政司都司按察司及巡按禦史事之當行者所司自行奏請可與中官事比聞中官多有幹與有司事者自今不許卽移文中外知之

武備

○永樂五年九月丙子兵部奏軍官子弟比試多不中者請罪之以示儆

上曰軍官須諳韜略勤練習以精武事今其子弟多驕縱未嘗教習及比試畏怯如處女將來襲職何以淂用姑移文戒諭之今後比試不中者悉謫戍交阯

○永樂六年二月己酉

上諭兵部尙書金忠掌中軍都督府事定國公徐景昌曰自昔勛業之臣皆奮起行伍身親戰陳積累勤勞致有爵位旣有爵位又小心敬守法律謹事朝廷故能長保富貴及其子孫不率狃於安逸驕奢淫酗忘祖父之艱難玩愒歲月不習騎射比及閱試縮手無措每用私賄僥幸承襲一遇徵調百計營免不能免者至臨陣對敵畏怯疲懦墮馬棄槍喪膽禠魄皆由驕肆不教之過自今初試不中罰本衛所充軍三年復試不中謫戍遠方別選有材子弟襲職其移文天下使悉知之

○永樂九年閏十二月丁丑

上諭兵部臣曰將士爲國敵愾必養之有素而後緩急淂力

太祖皇帝之制武臣子孫世襲其職老弱殘疾者優給之旗校有軍功者子孫亦淂優給爾等不可稽違國家能體卹下人然後淂下人之心毋以四方爲事而於將士之家恩意或有不周

○永樂十年十一月戊子命兵部及五軍都督府自今武臣子弟襲職者循洪武故事初比試不中許襲職支半年俸逾二年復試中支全俸不中仍減半又二年亦如之三試不中發充軍先是

上以襲職子弟生於豢餋習於驕惰不閒武事濫嗣祿爵無益國家命一試不中戍開平再試不中戍交阯三試不中戍煙瘴之地以警勵之至是﹤宀十見﹥宥之命從舊制又曰在營生長者循此例若自田裏間出未嘗習弓騎者不可遽責其成湏一歲中十試之

○永樂十二年八月丙寅

上諭行在兵部尙書方賓曰比來騎士死者卽以下男補之然出自田裏不諳騎射用以徵戰何能濟事今後宜令補步隊選步卒精壯者入馬隊訓練庶幾可用

○永樂十三年二月癸酉

上以山西山東大同陜西甘肅遼東軍士操練屯種怠惰不力分遣指揮劉斌給事中張磐等十二人督視諭之曰朕卽位之初於操習屯種已有定法然久而玩玩而廢數年以來徒爲虛文爾等往考其實操習者必睹其騎射擊剌之能屯種者必視其儲積多寡之實悉具來聞以行懲勸庶幾振起頹獘爾等亦務廉公乃稱任使

○十一月辛亥敕陜西甘肅寧夏大同遼東諸守將及河南山東山西陜西各都司中都畱守司徐宿沂邳淮安揚州武平歸徳睢陽潼關諸衛曰安天下者不可一日忘武備故軍士必練習器械必整齊隊伍必嚴肅

太祖髙皇帝時常操練赴京比試閱其能否朕卽位以來屢敕天下整肅軍伍及有徵調精壯者甚少敕至卽選所屬步騎兵遣能幹指揮千百戶統領以明年春陜西甘肅官軍駐眞定余悉駐徳州操練俟赴北京閱試

○永樂十七年七月戊午

上謂行在五軍都督府臣曰武臣子弟初襲職者非徒使食祿而已期爲國家他日之用苟不先時練習一旦有急臨陣對敵豈不誤事自今在京襲職軍官悉令成國公朱勇總率操練其應分班上直者別差人代之

○十二月丁丑

上諭武臣曰自古國家盛衰存亡未有不系於武備之張弛漢唐世遠置不言近代宋太祖太宗受天命將勇兵彊削除暴亂四海晏然及其子孫弗率武備不修醜虜僣竊馴致海內分裂宗社丘墟元以胡人主中夏世祖時戎部整肅甲兵彊盛天下寧謐傳至數世嗣主荒淫王綱解紐軍政廢弛羣雄並作竟至覆亡我

皇考太祖皇帝受

天命定天下於時將帥效忠士卒奮勇肅淸姦宄遂建洪業嗣位以來夙夜惕厲惟蹈宋元覆轍以墜

皇考丕緒爾等世有爵祿與國家同休戚者修飭武備爲國家爪牙此爾等之責所宜夙夜究心用副倚注而比來紀律廢弛隊伍空虛軍士逃逸者不追究死亡者不勾補甚至通同有司受賕買放取軍明有程限今縱其在外至五六年或十餘年不回及回所取軍十無一二至者猝有緩急無從調遣武備若此國何賴焉是皆爾等不存卹軍士不盡心國事之所致自今宜監古人之淂失體國家之委任修職務撫士卒實軍伍繕器械使兵政振舉武衛有嚴姦宄不作朝廷有磐石之安爾等亦永保富貴若不遵朕言仍蹈前失必罪不宥

備邊

○永樂元年十一月己卯四川行都司奏越嶲衛畨賊不時出沒請調軍剿捕

上諭兵部尙書劉俊曰鼠竊狗偸蠻夷常性若能嚴加備禦彼亦何施今不務此而輙欲興兵殊不思官軍一動善惡均受其害況所費亦重但令嚴兵守備而遣人撫諭之

○永樂二年八月丙申敕寧夏總兵官左都督何福曰寧夏多屯所或虜卒至恐各屯先受掠可以於四五屯內擇一屯有水艸者四圍浚濠廣丈五尺深如廣之半築土城約髙二丈開八門以便出入■近四五屯輜重糧艸皆集於此無警則各居本屯耕牧有警則驅牛羊從八門入土城固守以待援兵則寇無所掠此特守屯一事朕遙計如此其攻取戰守之策在爾深籌

○永樂五年四月甲午敕寧夏總兵官左都督何福曰爾掌邊境軍務宜一切謹密使人不淂窺測庶無敗事比有內使以他事至邊擅索兵馬之數爾機緘不密而遽與之以此觀之邊備虛實鮮不泄漏自今愼之愼之凡內官內使往來無敕旨者皆勿聽信

○永樂七年六月戊午

上謂後軍都督同知曹隆等曰國家置邊軍鎭守所恃城池爲固今胡運𨿽衰鼠竊狗偸之性尙存不可忽略湏髙城深池日夜警備若城池堅完巡邏不怠猝有緩急可以戰守隨宜今秋气將至當嚴備之際懷安衛宣府前衛萬全左右二衛城池有壞者宜令軍中並力修築不可緩更湏申飭邊將善撫士卒訓練齊整上下一心古人云地利不如人和不可不務

○永樂九年三月乙酉鎭守大同江陰矦吳髙言山西行都司屬衛軍士今或全衛或什之七八屯種故操練者少請畱其半操練以備不虞

上諭兵部臣曰守備固不可單弱若兵食不足亦難與守宜視其地險夷制多寡之數陽和畱什之四天城朔州畱什之三蔚州畱什之二餘悉屯種且耕且守以爲定制

○永樂十一年六月辛未開平備禦成安矦郭亮復奏開平兵少不足守備敕報亮曰軍在精而不在多爾能撫卹有道訓練有方𨿽千人亦足用軍多不精徒耗糧餉無益也

○七月甲辰敕鎭守大同江陰矦吳髙言曰邊境不可一日無備於農隙而不圖猝遇寇至何以濟事其令諸處修築煙墩髙五丈必堅如鐵石庶幾寇至可以無患

○永樂十二年二月丙午命成山矦王道往宣府大同閱遼東等都司調至軍馬

上諭之曰兵貴精多而不精徒費食而不濟用其精擇之又曰指揮千百戶尢湏精擇士卒彊而將領弱亦不濟用

○九月癸未命成安矦郭亮興安伯徐亨往開平備禦

上諭之曰開平以孤城臨極邊又無險可恃但晝夜嚴守備寇來勿輕出戰去亦勿追蓋虜多詐無爲所誘也

○永樂十六年五月丙辰敕成山矦王通曰備邊國之重務其軍政不可不肅昔

太祖髙皇帝數命公矦重臣淸理所以當時軍政修舉今西北邊備尢爲急務而各衛所軍政弛慢官多具員卒多缺伍緩急何以制之今命爾往陜西及潼關等處閱視軍實務俾隊伍整肅甲兵堅利備禦嚴固庶幾國家足兵之美爾其勉盡厥心用副委任時寧陽侯陳懋鎭寧夏都督費瓛鎭甘肅皆遣敕諭之

馬政

○洪武三十五年十二月丁卯

上問兵部尙書劉俊曰今天下畜馬幾何俊對曰比年以兵興耗損所存者二萬三千七百餘疋

上曰古人問國君之富數馬以對是馬於國爲最重本朝置太僕專理馬政各軍衛皆令孳牧𨿽建文不君耗損者多然亦考牧無法卿等宜循洪武故事督所司用心孳牧庶幾有蕃息之效

○永樂元年七月丙戌

上諭兵部臣曰比聞民間馬價騰貴蓋民不淂私畜也漢文景時閭裏有馬千百爲羣民有亦國之有其榜諭天下聽軍民皆畜馬官府勿禁又曰三五年後庶幾馬漸蕃息

○永樂六年十月壬辰禮部尙書劉觀言各衛馬多恐有疾宜豫市藥備醫療

上曰唐時馬多至四十萬七十萬未聞有預備之藥善畜馬者但水艸淂時牧養如法自然無疾今天下衛所及太僕之馬益多若皆需藥豈不大獘民力爾徒知卹馬不知卹人也

○永樂九年七月辛酉

上謂兵部尙書方賓曰凡物遂其性則生息蕃往時北京軍士養馬散牧於野順適其性人不勞而馬蕃近聞置欄邊坊縶維之如此牧養拂逆其性矣安能使之生遂朕常以此訓諭司牧者皆不能遵用爾兵部申飭戒之

諭將帥

上初舉義諭諸將士曰吾與若等今日馳驅非求富貴蓋上以安

宗社淸朝廷下以保身家耳天下者

太祖之天下軍民者

太祖之赤子姦權作難假君命滅親藩危

宗社驅之以蹈白刃非其所淂已也今所欲除者惟姦臣數人耳爾眾愼毋嗜殺則傷天地之和以損

太祖數十年生育之仁毋貪財貪財則失民心民心失則大本虧矣居民耕桑�賈貿鬻愼毋擾之夫有亂時無亂法違予言者必法以懲之

上義兵至江上將濟誓於眾曰予及若等之來不淂已爲救禍計且上爲國家下爲生民賴

天地

宗廟垂祐護遂至此夫行百里者半九十若等勉之夫困獸猶鬥不可不慮京師

宗社宮闕所在爾等當明紀律肅部伍守法循理愼勿縱恣但持兵來拒者殺無釋此外秋毫不可有犯

○洪武三十五年九月乙未命右軍都督府同知韓觀佩徵南將軍印充總兵官鎭守廣西賜敕諭之曰廣西蠻民易叛難服殺之愈多而愈不治

太祖髙皇帝灼見其情故以徳撫之至不淂已而後用兵所以蠻民悅服邊境晏然今服嗣位謹遵成憲卿往鎭之宜務徳爲本毋專務殺戮庶副朕法

祖柔遠之意

○永樂二年二月壬申朔敕江西總兵官襄城伯李浚等曰永新縣民流劫朕初不欲發兵慮害及無辜故但遣人招諭使復業攺過自新今淂奏知彼不悛前非殺死弓兵里長及邀捉巡檢如此卽不可再以理諭必發兵剿捕可選精銳三千抵賊巢穴務在撲滅不可姑息以遺民患但今農作方興尢戒飭將士嚴守紀律毋淂擾害善良有誤耕種如獲賊人尢湏詳審果曾爲惡卽角�羊赴京來如系詿誤平民就便發遣寧家毋濫及無辜以傷天和又敕浚曰所言賊人二百名恐非實數今慮將士但求滿數而不察是非濫及無辜切湏戒之但有誤傷良善一家及妄虜良民妻妾子女一人指爲賊屬者皆處重罪𨿽有功不賞爾宜嚴切戒飭毋令擾害良善

○八月癸巳淸遠伯王友奏獲海寇初友承命陛辭

上密授方略至是友奏募淂百姓嚴寶等授以

聖策令捕賊寶等淂賊船十數艘賊數百人並其所掠貨物

上覽奏喜遣敕諭友曰下人成功者未必皆出其能多由主將能導之方略作其志气今嚴寶等有獲亦爾之功但所獲貨物宜悉與之爾勿幹與毫末蓋人冒險成功而不推利與之後來不復樂爲用矣

○永樂三年正月壬子諭天下武臣曰國家武衛以禦侮衛民不以世治而忘備爾等或鎭藩方或禦邊徼當竭忠效力守法奉公用修厥職士卒者捍禦攻戰所資也必淂其死力乃可成功其用心撫綏屯田者儲蓄之本也必耕種以時然後公私充足其加意督�若完城堡修器械勤訓練謹斥堠愼哨備皆軍政所急不可廢弛況爾等爵祿富貴或由父祖之功或出於己身之勞當夙夜體念保全永遠苟忘其所自不循禮分掊刻貪虐於下朝廷之法至公不私後𨿽追悔不可淂矣敬之念之無忽朕訓

○二月辛巳廣西總兵官右軍都督同知韓觀奏桂平等縣蠻民爲亂請發兵剿捕

上賜敕諭之曰朕命爾鎭守一方期於撫綏其民悉使淂所非專以兵爲威也桂平等縣小民爲亂或者迫於有司誅求不淂已逃匿行劫苟圖自存蓋未可知宜遣人分諭復業毋輙進兵如其不服發兵未晚

○永樂四年六月癸酉以靖內難功賜都督都指揮誥命並封贈其祖父母父母妻

上諭之曰爾等今日厚祿顯官𨿽出已之勤勞亦必由祖父母善徳所致故朝廷推恩必及爾祖父母而爾等淂蒙此恩當思謹守禮法以保祿位不辱於祖父母然後可爲良臣可爲孝子順孫凡人富貴淂之難保之尢難不可怠縱也

○七月辛卯命成國公朱能等徵討安南黎賊

上諭之曰前安南王陳日煃在我

太祖髙皇帝時率先歸順恭修職貢始終一誠我國家亦待以優禮安南之人皆受其福日煃死其後三王皆爲賊臣黎季犛父子所弒篡奪其位更易姓名僣稱大號殺陳氏子孫殆盡放兵四劫賊害不辜攻擾占城侵我邊境陳氏之孫天平被其迫逐歸命朝廷賊乃僞陳詞款請歸奉之爲主朕推誠不疑資遣還國彼包藏禍心又紿殺之侮辱朝使傷害官軍淫刑酷罰暴徵橫賦虐其國人國人怨之深入骨髓

天地鬼神皆所不容朕躬天之命子育萬方不敢不正特遣爾等率師弔伐夫安南之人皆朕赤子今其勢如在倒懸汝往當如救焚拯溺不可緩也惟黎賊父子及其同惡在必獲其脇從及無辜者必釋爾宜深體朕心毋餋亂毋玩寇毋毀廬墓毋害稼穡毋恣取貨財毋掠人妻女毋殺戮降附有一於此𨿽有功不宥爾其愼之毋冒險肆行毋貪利輕進其愛卹士卒堅利甲兵本之以敬愼載之以智勇爾其勉之罪人旣淂卽擇陳氏子孫之賢者立之使撫治一方然後還師告成

宗廟揚功名於無窮此朕所望也其往勉之能等頓首受命復遣使賫敕諭西平侯沐晟曰昔爾父事我

皇考累效勞勤撫西域定雲南功績偉然旣沒之後越等追封爾兄弟繼襲矦爵爾受一方之寄者數年邊境安輯良有可嘉然丈夫貴自立功烈今命爾爲左副將軍副總兵官成國公朱能徵討安南黎賊爾當克盡忠勤和以輯事建非常之功以光先人以啟後嗣爾其懋哉夫智信仁勇嚴爲將之道也畏懦則僨事委瑣則罔功必務深遠之謀毋狃目前之見毋驕於小淂必戒於私暱則有以稱朕之委任爾其懋哉

○壬辰浙江各衛指揮從徵安南者陛辭

上曰發兵爲誅暴誅暴爲保民爾等必戒約軍士經過無秋毫犯民軍士饋餉一出民力民勞甚矣不宜復侵擾之旣入安南之境當區別善惡毋致玉石俱焚蓋國家出師以行弔伐將帥卒死必嚴紀律弔伐以施仁義紀律以戢貪暴如貪暴不戢則仁義不行宜勉盡爾職以副委任若不遵朕命妄戮一人𨿽建奇功不淂贖罪

○癸巳敕徵討安南左副將軍西平矦沐晟曰古人有言師克在和故軍門謂之和門爾爲副將總兵官有所調遣相機審勢如無妨礙須應調或總兵官遙度與爾處事有所妨或正與賊相拒或道路梗塞勢難赴之卽明白具報不可故違以傷和气將師不和取敗之道爾宜愼之

○丁酉諭徵討安南總兵官成國公朱能等曰今爾兵由廣西左副將軍兵由雲南以入須兩軍合勢和以輯事若賊乘官軍未合以計間阻而並力一軍誘以微利官軍恃勇而貪此危道也或賊詐爲款伏以怠我師而別出姦謀潛肆攻劫及據險設伏伺我不虞又或置毒飲食以待官軍之饑困賊之詭譎千狀萬端不可不愼𨿽曰王者之師弔民伐罪動必以正然宋襄自謂仁義陳余不用奇計卒致敗亡爾等加愼加愼相機而動擇利而行朕不中制也敕左副將軍西平矦沐晟亦如之

○八月丁亥朔敕徵討安南總兵官成國公朱能等曰安國僻在海陬自昔爲中國郡縣五季以來中國多事不能制之歷宋及元亦嘗悖叛用兵圖之而無成功然宋元所以無功者蓋由將驕兵懦貪財好色爾其戒之富良江近賊東都賊必據守我師深入難與持久若至嘉林欲渡必具舟筏曠日勞師莫若未至之先疊出遊騎於嘉林與賊相對始用百騎逐日增之至於千騎晝夜舉火放炮以眩惑牽制而潛師趍富良上流淺處與西平矦會合而濟出賊不意必能成功朕意如此然難遙度爾其用心運謀蓋自古善戰者皆因敵以制勝也

○十月丁未聞成國公朱能道卒命徵討安南右副將軍新城矦張輔佩徵夷將軍印充總兵官仍以云陽伯陳旭爲右參將率師徵安南敕諭之曰

皇考太祖髙皇帝命大將軍常遇春偏將軍李文忠等率師北徵遇春卒於柳河川文忠率諸將掃蕩殘胡終建大勛著名靑史爾等宜立志自彊取法前人乘此冬月瘴癘肅淸同心協謀殄除逆賊建萬世勛名以副朕之委任

○永樂五年十一月癸丑敕交阯總兵官新城矦張輔等曰今交阯已平如有反側必當剿滅然宜戒飭將士不可濫及無辜𨿽凶逆之家其幼稚男子皆不可殺但驅入內地或爲民或爲奴惟執兵拒敵者殺不釋敕左副將軍西平矦沐晟等亦如之

○永樂八年正月乙未諭從徵將士曰胡寇違天逆命殺害朝使荼毒邊民非一朝夕今朕躬行天討爾等皆材武之士嘗從朕立功矣今日之舉更共攄謀奮勇驅除此虜以永享太平唐薛仁貴本龍門一布衣太宗徵髙麗應募而出髙麗兵二十萬拒戰仁貴著白衣奮身獨先所向莫當諸軍隨之以進遂敗髙麗太宗召見獎異授遊擊將軍嘗自言朕淂遼東不足喜所喜淂一名將耳大丈夫挺拔自奮如薛仁貴豈不快哉人生天地間當志气卓立使智出萬人勇冠三軍徳被生民名垂竹帛豈可尋常與艸木同朽腐爾等勉之誠能建立大功髙爵厚賞朕所不惜若懦怯無勇或失機僨事軍法具在朕不爾私

○三月乙亥

上北徵次鳴鑾戍大閱召從徵將士諭曰爾等有從

太祖髙皇帝平定天下者有從朕靖內難者有襲祖父之職者亦有順天道來歸者老者未衰少者方壯今海宇淸寧四夷向服獨此殘虜梗化數爲邊患爾等相與協力驅除之

太祖皇帝鴻業有萬年之安爾等子子孫孫亦享萬年太平之澤因言今有必勝之道又言昔薛仁貴狄靑之徒皆奮自行伍其功名炳炳在天地間至今談者想見其風采爾曹勉之悉賜之酒食

○永樂九年閏十二月癸亥

上諭兵部臣曰武臣子孫襲職者未嘗知前人建功之難而驟享厚祿鮮不覆墜

太祖皇帝置武學教之欲其諳禮義知古今以圖繼續爲國家之用歲久人心玩愒武學亦不振舉軍官子弟安於豢餋武藝不習禮義不諳古今不通將來豈足爲用其申明武學舊規嚴其課績毋爲文具虛應故事耳

○永樂十年七月辛卯寧夏總兵官安遠矦柳升奏請修築察罕腦兒舊城河凍之時撥軍巡邏賜敕報曰修城之策固善未知城成之後守者當用幾人人少則難於守備多則難於饋餉朕意此城不過關防一二逃卒若寇猝至不能禦之反以資之如何爾更熟議以聞

○永樂十二年四月庚戌

車駕北徵駐蹕興和敕大營及五軍諸將曰軍令嚴則人心一功賞明則人心勸行師之要也今或朝發一令而夕不下聞此不嚴所致將士效力而名不上達此不明所致其立傳令及紀功官凡出一令傳令官卽騎馳報各營將校有功者紀功官隨錄以聞其有作姦及慢令者亦錄來聞

○永樂十五年二月丁卯命豊城矦李彬佩徵夷將軍印充總兵官往鎭交阯且諭彬曰交阯本中國地其人皆朝廷赤子朕懷撫綏勤於夙夜爾久事藩邸忠厚謹飭簡在朕心用是付玆重寄尢宜日親賢人君子效古良將之所爲審度事機區畫有法庶副朕之委任

○永樂十六年六月戊戌敕交阯總兵官豊城矦李彬曰爲將之道在於勇智仁信忠五者勇則不可犯智則不可惑仁則愛人信則不欺忠則無二心兼此五者乃爲良將朕命爾鎭綏遠夷政當以古之良將爲法欽哉

○永樂十七年十一月癸卯命廣寧伯劉榮充總兵官仍鎭遼東陛辭

上諭之曰爾起自行伍從朕靖內難剿胡寇多效勞績曁守遼東修飭邊備愼固封守俾朕無東顧之憂可謂勞矣自昔人臣勤於前者或怠於後善於始者或不能保終爾其戒之朕惟不忘爾初爾益勉圖厥終

○永樂十八年三月己巳朔敕安遠矦柳升曰今命爾領兵捕賊正欲除害以安良善須嚴約束士卒毋縱剪伐桑柘撤毀廬舍發掘墳冢殺害寡弱剽掠貲畜以擾吾民蓋國以民爲本不能撫循而暴虐之是傷其本爾宜體朕至意

○壬申敕總兵官安遠矦柳升曰賊屯山寨其眾𨿽少然蠆尾有毒宜加意防愼不可忽易前髙鳳輕進致敗不可不戒困乏之道但斷其汲道防其走逸書夜勿怠而已

○永樂二十年五月丁卯

上北徵次隰寧大閱諭諸將曰兵形猶水水因地而順流兵因敵而作勢水無常形兵無常勢能因敵變化取勝者謂之神今先使之習熟行陣猝遇寇至麾之左則左右則右前則前後則後無往不中節矣

○庚午

駐蹕隰寧召英國公張輔安遠矦柳升寧陽矦陳懋武安矦鄭亨陽武矦薛祿隆平矦張信應城伯孫亨新寧伯譚忠興安伯徐亨令就營中馳射

上親觀之惟輔升懋連中余或半中孫亨不中被罰罷其領兵之任張信托病不至降充辦事官

上謂諸將曰爲將之道勇智貴兼全弓馬便捷所向無敵勇也計算深遠無所遺失智也智勇全而後可以建功業勇而無智一卒之能耳汝曹勉之

○辛未

駐蹕西涼亭

上申飭諸將曰軍中必嚴肅昏夜不淂喧嘩遇有警惟靜以制之不淂妄動寇或遺人口馬駝牛羊諸物不可貪取恐爲所餌

○癸酉

車駕次閔安下令軍中牧放樵采皆不淂出長圍之外時營陣大營居中營外分駐五軍建左哨右哨左掖右掖以總之步卒居內騎卒居外神機營在騎卒之外神機營外有長圍各周二十里

上召諸將諭曰卿等常從朕徵討百戰成功試言今日驅除此寇之策諸將叩頭言臣等淺陋惟成算是命

上曰兵法云多算勝少算不勝蓋用兵之際智在勇先不可忽也馭眾之道固須部伍整肅進退以律然必將帥撫士卒如父兄於子弟則士卒附將帥亦如手足之捍頭目上下一心乃克有濟至於同列須和協一隊當敵則各隊策應左右前後莫不皆然譬如舟行遇風同舟之人齊力以奮波濤𨿽險靡不獲濟爾等勉之

○駐蹕威虜鎭諭諸將曰軍旅重事朕在營中此心未嘗自逸每出一令必審思而後行古人云將者國之輔輔周國彊輔隙國弱爾等宜體朕此心果朕所行未當爾有深謀長策卽面陳之

○永樂二十一年八月己酉朔

上北徵駐蹕宣府宴勞大營五軍諸將因大閱時積陰初霽諸軍部伍整肅旗旄戈甲精彩鮮麗

上悅顧侍臣曰軍容固盛然必將有謀士有勇小大協心乃克成功

○甲寅

車駕次沙嶺賜諸將內廏馬公二匹矦伯都督各一疋

上諭之曰古人克敵制勝多藉馬然必調息有素不然𨿽有薾云追風之才不濟於用爾等所領騎士亦宜精熟訓練庶幾淂力

○庚申

駐蹕萬全敕大營五軍諸將曰朕不憚勞勤屢率將士以驅除虜寇者非志於用武蓋爲中國生民計也諸將宜協心奮力夫有精兵十萬可以橫行天下一人奮軀千人莫敵今以三十萬之眾當殘虜何患不克況大義旣正必有天助汝等勉之奮爾謀勵爾勇身先士卒不懈於夙夜將何功不成何名不立關羽張飛皆漢熊虎之將其生也忠貫日月其歿也廟食百世皆大丈夫所樹立也古今人才不相下爾等勉之如苟且偸逸不能卓然思奮事至而無謀敵至而無勇以致失機非徒隳敗乃功名國有正法朕不汝貸汝等勉之

○乙亥

駐蹕沙城寧陽矦陳懋奏請進止

上遣敕諭曰朕旣命爾爲前鋒軍中諸事宜自審幾而行豈朕一一所能遙度但晝夜愼密不可疏略當以古名將之事自勉更杜絕憸言庶不誤事

○九月辛丑

駐蹕西陽河命參順伯吳克忠安順伯薛貴都督吳成蘇火耳灰柴永正李謙等率騎士三千探虜聲息

上諭之曰孤軍遠出前無應援若三千人一心𨿽有勍敵數萬猝至可以成功若將無謀士無勇上下離心𨿽擁數十萬之眾秪就擒耳卿等從朕徵伐皆百戰不挫者今深入覘虜若虜有可乘之機能出奇擒獲時汝之功昔唐李靖以三千輕騎克復定襄威震北狄卿等豈可多讓古人其往勉之

○永樂二十二年二月丁未命陽武矦薛祿率兵討湖州府叛寇

上諭祿曰寇首惡不過數人必誅之餘脇從者宜與分別蓋百姓皆有父母妻子豈好逆從亂其間必有不淂已者宜約束軍士不可濫殺一不辜將帥之罪不有陽禍必有陰譴戒之戒之

○五月戊子

車駕徵阿魯臺

駐蹕開平

上召諸將諭曰古謂武有七徳禁暴誅亂爲首又謂止戈爲武蓋帝王之武以止殺非行殺也朕爲天下主華夷之人皆朕赤子豈間彼此今罪人惟阿魯臺其脇從之眾有歸降者宜悉意撫綏無令失所非持兵器以向我師者悉縱勿殺用稱朕體天愛人之意

○丙申

駐蹕淸平鎭卽元之應昌路是日雨重車皆在後

上諭諸將曰輜重者六軍所恃以爲命兵法無輜重無糧食無委積皆危道曹操所以屈袁紹者先盡其輜重今諸軍皆至而重車在後爾等獨不遠慮耶遂命分兵接之

撫士卒

上起義師由館陶渡河遇一病卒僕於地命左右以從馬載之左右曰從馬非卒所宜乘

上曰人命與馬孰輕重人病不能行不載之是棄之矣吾豈貴馬而賤人哉且彼從吾盡力而病吾乃不卹之豈爲人父母之道左右皆頓首聞者亦皆感悅

○永樂二年十二月丙戌

上因言管屯官不務勸率軍士顧侍臣曰朕在藩邸時數因圉獵過田家見所食粗糲知其所苦每親勞問之無不感悅今屯種軍士亦田家若管轄者能知其情時時勞問所苦誰不感奮勤力又曰用人之道亦湏先淂其心然後可與圖功若餋之於無事之時用之於感恩之後未有不淂其力者

○永樂四年三月庚戌有言戍邊軍士勞苦者

上嘆曰宣府萬全興和諸衛皆臨邊士瘠產薄未冬先寒朕嘗親歷其地將士備禦有晝夜不角�羊甲者勞苦特甚今國家𨿽安然邊備未嘗弛也宜視腹裏官軍特加之恩遂命禮部卽遣人運鈔賜之大小官軍人各五錠以罪謫戍者不與仍令諭所司歲給冬夏布必先時支給後時者罪之

○永樂五年六月庚寅賜徵南軍士家鈔各五錠

上語禮部臣曰朕居深宮猶苦炎暑每念軍士南徵者荷戈深入而又冒觸毒郁之气道遠未能勞之悉與鈔五錠給其家

○永樂七年五月乙未

上謂戶部尙書夏原吉等曰交阯弗靖久勞士卒屢涉寒暑𨿽糧餉不乏而衣履敝壞夫欲人效力而資用不繼何以責成功其令廣東廣西江西四川制衣鞋十萬往給之原吉進曰昔楚伐蕭師人多寒王巡而撫之三軍之士如挾纊彼感人以言尙如此

陛下施實惠誰不思奮交阯餘賊臣知其易平也

○永樂八年五月庚寅

上北徵次蟠龍山敕淸遠矦王友等曰士卒從朕遠徵備極艱難古人爲將皆與士卒同甘苦士卒未食不先食朕安淂獨享滋味凡軍中所獲牛羊及光祿寺上供米麵諸物悉均給士卒

○六月壬子

駐蹕玉潤山

上出營外見病卒謂翰林學士胡廣侍講楊榮等曰士卒從朕徵戰令旋師在途去家漸近而病固如此若不收卹必致流離遂命中官周視營內外將士有病悉給醫藥仍命諸將善撫軍士之有病者毋令失所

○七月丁卯

車駕次開平宴勞將士命以所獲牛羊悉分諸將給軍食

上謂侍臣曰朕在塞外久素食非乏肉也但念士卒艱難朕𨿽食之豈能甘味故寧已之侍臣曰臣等比見

陛下服禦供具儉約蓋將帥有過之者

上曰朕往時在軍中皆然不獨此行但此行尢念士卒勞苦也

○永樂九年十二月壬寅

上諭工部臣曰雨雪連日朕與卿等猶不免憚寒何況下人京城之中軍士最艱難有出徵者有守衛者獨妻子在營此際寒凍不能出門戶而薪炭踴貴數倍蓋有飲食不能以時者今抽分處積薪不少每戶給百斤出徵者三倍不可稽緩

○永樂十二年四月辛未

上北徵駐蹕淸風壑命大營五軍諸將但官軍有疾令太醫給藥未痊者遣人護送還萬全休養因諭安遠矦柳升等曰士卒是將帥手足將帥非士卒不能獨成功若爲將素不淂士卒心猝有緩急能出力相援耶爾等宜盡心撫卹無令失所

○永樂二十年四月辛卯

上北徵駐蹕宣府命太醫院增醫士於各營諭之曰將士國家爪牙今從徵在外朕夙夜念其艱難食則慮其饑衣則慮其寒惟恐有所失者蓋風雨寒暑饑飽憂勞不調皆足致疾況一身遠役哉其令醫者朝夕巡視各營將士有疾者與善藥勿苟爲文且

○永樂二十二年五月己卯

上北徵駐蹕開平適兩卒士有後至而沾濕者時其地尙寒

上遙見之指示諸將曰士卒將帥所資以成功名撫之至則報之厚古人有言視卒如嬰兒可與赴深溪視卒如愛子可與之俱死今方用之爲國家除殘去暴柰何不卹

大明太宗文皇帝寶訓卷之四終

大明太宗文皇帝寶訓卷之五

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

報功

○洪武三十五年七月辛丑

上聞奉天徵討將士以賞典未行有怨語者敕諭之曰朕舉兵靖難爾輩多立功勞朕未嘗忘其賞典未行蓋由所司功狀未上功狀明而後論賞此豈一日所能就哉昔中山武寧王從我

太祖髙皇帝開拓疆土混一之功十居其九二年之後賞典方行不聞當時有一語之怨今才踰月而爾輩有後時之悔不亦過乎向戰鬥之際𨿽遇小捷咸卽論報豈當大定之後乃遂忘爾哉已敕所司速上功狀爾等所具事迹務盡詳實或有謬誤不實許自陳自陳攺正毋爲詭妄以速愆尢庶幾公道明人心服

○十月丙辰享

太廟畢遣官祭功臣於雞鳴山廟先是禮部侍郎宋禮言功臣自有廟請罷

太廟配享但於本廟祭之

上曰

先帝所定配享不可罷又曰此皆佐命開國之臣旣自有廟俟

太廟享畢亦別遣官卽其廟祭之於義可也著爲令

○永樂六年六月丁酉濟陽衛故指揮同知逯兀剌赤之子原成旣襲職目眚不能視事兵部侍郎方賓奏請罷之

上曰有疾其職可罷其父有勞祿不可罷與之全俸俟有子長成仍令襲職

○永樂八年四月丁酉

車駕北徵駐蹕淸水源撫寧縣老人張甫通遷安縣老人何彬督運皆至

上聞而嘉之謂兵部尙書方賓曰忠義之心人人有之此兩人皆以白衣隨軍督運而所領之眾如期皆至非撫綏有道豈能淂其如此凡有功者賞朕何愛於一官可皆授本縣縣丞免視事使優遊安佚以終其身

○永樂十年六月庚午兵部尙書方賓等引奏奉天靖難故官子弟比試襲職

上可之已而復召賓等諭曰朕適見所引故官子弟比試者不覺愴然蓋初舉義之時其父兄忍饑冒寒艱苦百戰不幸有死於戰陣或歿於疾病今觀其子弟皆穉弱若令如例比試而後襲職必未閒武事而因是絕其俸祿無以自存矣今可令襲職給全俸俟長成比試不中罷之未晚

○永樂十五年七月甲戌行在兵部尙書方賓言幼官襲職者有免缺例不應襲

上曰命武臣當察其勇智怯懦及武事如何豈當論相貌孫臏旣刖智尙可用況立軍功者皆望祿及子孫一不淂襲卽祿絕矣此人將來生子當不復免缺豈可絕其祿命襲之

○永樂十八年十一月壬午升山東安丘縣知縣張旟爲山東布政司左參議縣丞馬拯爲右參議並賜鈔幣襲衣先是反賊賓鴻等攻圍安丘甚急城中素無兵備拯倉卒率民男女嬰城死守賊不能攻而官軍繼至賊敗走事聞

上曰將帥虐民縱賊縣官能禦賊保民人但堅志奮力何事不濟旟等宜寵異之故有是命

卹舊勞

○永樂三年正月庚申

上諭戶部臣曰數年用兵北京順天永平保定供給特勞非休息二三年不能復舊可免三府田租二年又曰凡人嘗同勞苦者後來安逸亦當同之嘗見前世人主一旦富貴頓忘向來所共艱難之人朕甚不取夫昧己心以失人心爲庶民且不可況人主乎

○永樂四年四月丁卯鴻臚寺臣奏順天府老人三十餘人謝優免稅糧

上曰耆老遠來不易光祿寺與酒食禮科與道裏費遣歸進諸老人諭之曰往者連年軍旅北方之民供給勞困朕未嘗忘之比歲農種如何民力稍復舊否諸老人叩首曰仰賴

陛下鴻恩蘇息調養漸復舊矣

上曰朕久居北京心念之屢欲來但念民力未復恐重困之今若等歸諭勉鄕人子弟勤力務本相勸爲善毋爲不善斯汝耆老之職復叩首謝

上顧侍臣曰今北方之民如人重病初起善調理之庶幾可安不然病愈重朕所以夙夜拳拳也

○永樂六年六月庚辰詔諭北京文武羣臣曰北京軍民數年之前或效力戎行或供億師旅備歷艱難平定以來勞悴未蘇比以營建北京國之大計有不淂已重勞下人然隱於朕懷不忘夙夜屢敕諸司務隆體卹而任事之人略不究心驅迫嚴苛貪漁剝削致其窮悴赴訴無所以廉淂其實悉寘於法自今北京諸郡不急之務及諸買辦悉行停止其民之流移來歸者免賦役三年奉天靖難始終報效之家厚加存撫爾等其恪遵朕言違者不宥

○十月丁酉敕甘肅總兵官左都督何福曰淂奏欲於鞏昌易取西平矦家所畜善馬以充孳牧昔

太祖髙皇帝時勛臣之家皆令畜馬蓋相與共享富貴之意朕遵承惟謹爾此舉𨿽出爲國然非朝廷優待勛臣之道其止勿言

○永樂七年三月丙寅敕行在刑部都察院北京行後軍都督府曰北京軍民昔同艱苦供億饋運城守攻戰萬死一生朕未嘗忘之今巡狩至此宜加恩澤凡奉天徵討將士及始終報效人民除十惡彊盜不原其餘有犯不分已未發覺皆釋之已發充軍者官復原職軍還原伍民還原籍

○永樂九年正月辛巳順天府香河等縣民奏所收官艸因雨浥瀾而法司坐以侵欺責償甚急乞寬卹

上曰北京近縣之民朕昔用兵終供饋𨿽勞不厭今國家無事縱有侵欺猶當以前勞宥之況無侵欺可枉之乎特命釋之人賜鈔五錠爲道裏遣還

○十二月乙未雨雪寒甚

上禦武英殿召禮部尙書呂震諭曰昔姦臣構凶朕率師徵討當風雪苦寒之際將士有墮指裂膚者而勇气不衰今

宗社已安朕居天位適對此景思昔艱難惻然動心凡諸靖難將士各賜之鈔都指揮人三百貫指揮二百五十貫千戶衛鎭撫二百貫百戶所鎭撫百五十貫旗軍百貫故官並總小旗父兄嘗在軍中凍傷者皆如例

○永樂十年六月癸亥刑部侍郎張本言浙江送至姦惡鄭公智外親宋濂之孫請如法罪之

上曰濂名儒事

皇考於開創之初嘗有勞矣其子孫𨿽姦惡之親而論濂之勞當宥可宥之遣歸

○辛未命禮部賜奉天靖難子孫襲職者鈔都指揮襲久者一百五十錠初襲者一百錠與賞者金吾右衛指揮陳興等四百七十六人

上顧謂侍臣曰諸將與朕同起艱難亦當同享安樂而今有亡歿不逮者矣𨿽有子孫襲職豈能悉淂其所昨在宮中對諸子諸孫甚樂因念及諸將子孫心不能已故加之恩蓋朕於一飲一食之際未嘗不思艱難之時學士胡廣等對曰

陛下所以淂眾心保洪業蓋在於此

保全功臣

○永樂四年二月己卯

上命兵部凡軍官有罪謫戍邊立功者悉復其職因曰玉有玷磨之可使瑩衣有垢濯之可使潔人性皆善艱難頓挫之後豈無悔過之意哉

○永樂五年十二月甲午以

太祖髙皇帝戒飭功臣鐵榜及敕旨頒賜武臣復諭之曰自昔人君有天下皆賴將臣以靖禍亂功成治定則期共保富貴以貽子孫然往往不能保全而至於覆敗蓋亦爲臣處髙位者易至於驕縱冒刑憲者多至於怙終人君代天理物賞善罰惡一出至公苟有毫髮偏狥則何以服天下朕

皇考太祖髙皇帝立法垂憲傳之子孫功臣有犯必訓飭再三不悛然後寘於法𨿽在親舊未嘗曲貸當時天下之人咸謂

太祖英明剛斷至公無私朕纘承大統卿等宣力事朕誠願相與謹守憲度共保富貴而君臣之間事有難處蓋盛滿之餘驕縱於法置而不問則違

祖宗成憲悉處以法則若朝廷少恩今以

太祖戒諭功臣訓敕備錄於前爾等遵之則福臻逆之將禍及必然之理敬之愼之

○永樂七年七月辛巳書諭皇太子曰比巡狩北京道經昔日戰場追念往事愴然寒心又念諸將相從者皆欲保全於永久然人情貴則生驕驕則作過及犯而宥之則枉法罪之又傷恩反覆思惟不若先事致戒君臣之間淂保始終今以

太祖髙皇帝戒諭功臣鐵榜及律條定制並近所授敕諭通錄之人賜一本俾時覽省以保富貴其在北邊者皆已頒給在京師者今發去至卽給之爾於此亦可以知保全功臣之道也

○永樂十九年五月壬戌給授陽武矦薛祿惠安伯金王永順伯薛斌鐵券並封贈其三代誥命

上謂祿等曰卿等朕久勤勞亦多所以致此不易矣但人情位髙易驕祿厚易侈宜思淂之不易保之惟艱則安榮始終傳及後嗣勉之勉之

卹刑

○洪武三十五年九月甲午

上謂刑部都察院臣曰前敕法司令囚人入米贖罪以省轉輸之勞近聞有貧不能致米憂戚而死者期欲生之乃速之死非朕本意自今凡人命十惡死罪彊盜傷人者依律處決其餘死罪及流罪令挈家赴北平種田流罪三年死罪五年後錄爲良民其徒罪令煎鹽杖罪輸役如故自願納米贖罪者聽仍選徒罪以下罷黜官假以職名俾督民耕種三年有成績寔授無成仍坐原罪

○永樂元年十月己酉大理寺卿薛嵓等奏各布政司上所部具獄凡死罪百餘人請分遣禦史臨決

上從之顧謂都禦史陳瑛等曰人命至重旣絕不可復續夫治獄淂情尢難鞭朴箠楚之下罪人成於鍜煉者往往有之今百餘人之中豈能必其皆無冤枉爾分遣禦史宜具書愼刑之意授之使論決之際詳探其情非其情者卽與辧釋必揆之以理理不可生然後刑之則彼𨿽死無所恨矣

○十一月戊寅錦衣衛臣奏抵殊死罪一人請決

上審知有可矜之情特宥之使屯戍興州且諭刑部尙書鄭賜等曰人無不可爲善此人一時迷誤犯罪當死朕矜其情故宥之使屯戍在彼淂攺過自新在國家淂一人耕可以食數人則亦有利自今罪人於法當死而情可矜者準此例

○閏十一月甲子

上因與侍臣論愼刑

上曰孔子云何以守位曰仁法司每奏死囚當決朕未嘗不反覆究思稍有一毫可生之情卽從寬減猶慮獄訟不得其平故嘗敕諸司愼卹又曰往年朕躬臨戰陣凡所俘獲亦未嘗輕戮一人況今日爲天下之主可妄殺哉

○十二月丁丑錦衣衛臣奏福建送至亂寇若干人法當棄市

上曰朕嘗許以不殺今殺之是不信不信則後來者之路塞矣俱宥之謫戍邊錦衣衛臣復奏寇有婦女一人本擄掠淂之今已爲妻合當俱發邊

上曰本吾良民不幸爲寇所掠可釋歸原籍

○永樂二年四月丁丑

上諭三法司官曰天气向熱獄囚淹久必病病無所仰給必死輕罪而死與枉殺何異今令江府六部六科協助爾等盡數日﹤鋶﹣釒﹥決凡死罪獄成者俟秋處決輕罪卽決遣有連引待辧未能決者皆令出獄聽候復諭之曰古人治獄每於死罪中求生道今不可使罪無大小皆淪於死地刑罰公則民畏刑罰濫則民玩不可不謹

○九月丙寅刑部言有千戶違法縫夾皮爲鞭灌桐油其中以決罰人罪當杖

上曰制皮鞭罰人取其柔薄蓋刑具之輕者示辱而已今用皮鞭又灌油其中傷人甚矣用心殘酷如此豈可使長人杖之仍罷其職

○十月丁酉刑部尙書鄭賜等奏會諸司官錄囚

上召諸司官諭曰理刑必務明愼譬諸農人之耘爲去稂莠也若心不存則視有所不見而並良苖去之矣刑以除凶人若心不存則察有所不明而並善人害之矣爾等皆宜盡心不可怠忽

○十一月甲辰

上禦奉天門錄囚多所矜宥囚已皆出午門尙慮有枉抑者復召錦衣衛指�程遠鴻臚寺少卿郇旃等謂曰囚皆久困於獄而乍至朕前久困則𨿽枉而不求辧初至朕前則畏威而不敢言有此二者則刑罰豈能皆當爾等更以朕言從容審之果其有辭卽來白

○永樂四年五月庚寅

上召三法司官諭之曰朕屢命爾等決獄貴明而無滯明則有罪不與無罪者同免滯則無罪將與有罪者同困前日刑部言遼東衛官縱軍士往髙麗者一指揮專理屯田未嘗與知而一槪逮系久不﹤鋶﹣釒﹥決至於病危假令病竟不治此人何罪卽是法司枉殺之司理之職重民命爲本輔君之道施仁政爲務爾等任大臣掌邦憲而怠忽若此耳今天气已熱除犯斬絞罪系之其徒流以下皆令知在聽發遣庶幾瘦死無及於輕罪

○八月丙辰三法司奏教誘齊王爲不軌者數人罪當棄市

上曰旣死則不可復生更愼之齊王朕親弟其素性狠復朕尙不能化之何可盡諉他人再詳審之

○十一月己卯法司進月系囚數

上閱之凡數百人大辟蓋十之一謂刑部尙書呂震大理寺少卿虞謙等曰旣非皆死罪今天气寒沍而悉系不決必有死不當罪者誰之過耶凡雜犯死罪以下約二百悉準贖罪例發遣大辟系徳決

○永樂六年九月己酉刑科都給事中張信劾奏刑部都察院淹禁罪囚致有瘦死於獄者

上惻然曰朕數命法司無滯獄卽汝爲稱職乃視人命如艸芥遂召尙書呂震等切責之曰汝坐享厚祿而飲酒嘻嘻不事事罪人無輕重駢死獄中汝不卹汝不畏鬼罰不畏朝典耶期三百除大辟罪余雜犯死罪以下悉﹤鋶﹣釒﹥決違者不宥

○十一月丁巳刑部都察院大理寺言大辟囚三百餘人已覆訊皆實請處決

上令行人持節諭之有冤抑許自陳又召五府六部及六科官諭之曰三百餘人未必人人皆淂其實情一有不實則死者銜冤爾等更從容審之一日不盡則二日三日便十日亦何害必使其無冤大抵人之實情難淂有言語便捷輙駕虛詞掩實情者有訥於言𨿽懷情實而口不能發者湏詳悉以聽亦不可以刑迫之近有僧貼匿名榜言縣官貪污法司推問疑一吏與之有隙遂極榜掠吏不勝卽引服僧之從者憫吏無辜赴官首其事逮僧鞫之果淂實向使僧之從者不言豈不枉殺此吏法司以刑迫人往往有此獘今三百餘人寧無一二人冤抑爾等其詳審之旣而淂釋者二十餘人

○永樂七年閏四月丙辰行在刑部都察院錄囚

上諭侍郎吳盛等曰古人��斷罪必出至公謂之欽卹者欲其敬愼惻怛使有罪者不幸免無罪者不濫誅一歸至當而已後來之獘如楚伯州犁髙下其手以教系囚漢張湯舞文巧詆操縱任心是非失實枉直倒置卿等宜用爲戒務存公道今輕罪已定例發遣重者必五覆奏庶合古人欽卹之意

○九月壬申

上諭行在刑部都察院大理寺臣曰明刑愼罰朕之本心是是非非爾等當究情實隋煬常時盜發令於士澄捕之牽連二千餘人悉論死大理丞張元濟怪之推尋多非眞盜但以謗笞不勝自誣服其間眞爲盜者五人而已而以被旨斬決不復執奏並殺之煬帝固無道然元濟等之罪亦大矣朕數戒爾等存矜卹須體朕此意必循至公若違朕言致無罪之人冤抑以死是汝等殺之不有陽責必有陰譴矣

○永樂九年四月癸巳刑部都察院言各布政司按察司所鞫重囚審覆明白者請遣官臨決

上曰𨿽云審覆明白然能保其中悉無冤乎京獄有冤者淂擊登間鼓自陳彼在數千里外或有冤欲自陳難矣人命旣絕不可續寧緩無急果若有失緩可以攺急則欲攺無及其再遣人審覆來聞而後遣官決之

○九月戊寅諭刑部都察院大理寺臣曰朕自蒞阼以來敬於用刑誠以死者不可復生故令再三詳讞必使罰適中而人服爾等𨿽面承朕訓然聞屬吏因循苟且未盡淂中自今除謀反大逆審覆無異決不候時其餘死罪可具﹤鋶﹣釒﹥情犯進來朕詳覽之仍五覆奏然後加刑天地神明覽臨在上朕不敢忽爾惟欽哉

○九月己卯刑科給事中曹潤等覆奏處決重囚

上曰大辟重罪不可率易論決萬一失當死者含冤無窮大抵善惡報施理所必有如犧牲天生以養人若殺之過度猶無善報況殺人乎自今遇處決重囚旣覆奏仍錄所犯之情封進朕燕居淂詳觀之俟封進之後有命然後決之

○十一月丙子刑科都給事中曹潤等言日者

上以天寒念獄囚淹滯敕近臣就獄審錄輕卽釋之臣切見其中有淹滯一年之上者且一月之間瘦死九百三十餘人使罪重者不淂示懲而輕者死於無辜其三法司官皆宜明彰國典以戒將來

上召法司諭之曰朕於一物不忍傷害況人命乎爾等不體朕心冤濫如此縱不畏國法獨不畏陰譴耶姑記爾罪徒流以下期三日內皆決放重罪當系者亦湏矜卹無令死於饑寒

○十二月辛丑敕刑部都察院大理寺臣曰聖王治天下未嘗廢刑亦未嘗毫髮不愼朕屢諭爾等詳愼刑獄非極惡重罪者遇盛寒暑必存卹之比聞徒流以下往往有死於獄者又蔽不以聞夫殺一微物有陰禍人命甚重爾等怠肆如此天監在上其能免乎已往之事姑宥不問自今致勤夙夜無�前過苟復蹈之國有明憲

○永樂十年十月己未敕刑部都察院大理寺出系囚之輕者輸作贖罪有病令順天府遣醫療之因諭之曰古人不淂已而用刑故常存矜卹後世以治刑爲能事則必畱於刻刻吏必爲朝廷斂怨於平民卿等不宜有此有此者宜速攺之

○永樂十一年四月己巳敕諭三法司官曰爾等職典刑獄讞議之際必務詳審罪入大辟者先﹤鋶﹣釒﹥情實來聞而繼以五覆奏必不可恕而後誅之則死者無憾爾宜夙夜敬愼毋爲深文苛察毋以愛憎爲操捨務使法平訟理以副朕欽卹之意其或肆情狥私罰及無辜𨿽或目前苟逃刑憲天地鬼神鑑臨在上不爾貸也爾其省之

○癸酉行在刑部奏決囚其間有於律𨿽輕而論情則重者請寘重法

上曰律者法之平今欲輕重之罰𨿽當民弗信矣其如律

○永樂十二年十一月甲辰命法司及北京行部錄囚

上諭之曰方今嚴冬囹圄有罪者固難決放無辜者並受幽縶饑寒瘦死非徳政也爾等卽具成獄及所疑者進來朕親閱之

○永樂十三年十月壬辰法司奏冒支官糧者

上怒命戮之刑科覆奏

上曰此朕一時之怒過矣其依律自今犯死罪皆五覆奏著爲令

○永樂十四年五月甲午總兵官都督金玉等擒獲山西廣靈等縣山寇劉子進等百三十五人械送至京

上謂行在刑部臣曰此徒本皆良民或因饑窘或爲官府虐害不淂已相率爲盜可止罪其首惡以示懲戒餘皆免死發交阯南丹奉議河池向武五開銅鼓各衛充軍

○永樂十七年十二月庚辰令自今在外系囚當死者悉送京師會官審錄無冤三覆而後決之

上諭法司曰刑聖人所愼蓋輕者殘肌膚重者戕性命匹夫匹婦不淂其死有乾天地之和召水旱之災朕屢詔寬卹然慮在外諸司罔體朕意濫及非辜故令死罪咸送京師審錄爾等會審之際尢須敬愼不可輕忽

宥過

○洪武三十五年十一月甲申升都指揮使景福爲右軍都督僉事都指揮僉事薛貴爲後軍都督僉事徐甫爲浙江都指揮同知並加賜賚初

上升功臣福等以有罪不預至是

上謂兵部臣曰諸將士從朕徵討出萬死一生一資半級淂之良難而武人不諳禮義易於犯法朕旣棄過錄功卽可如例升賞於是福等皆預恩命

○永樂元年五月乙未敕北京畱守行後軍都督府曰比聞大寧諸衛官軍多逃於口外相聚劫掠罪本難容朕念此輩皆

太祖皇帝所養東徵西伐嘗奮效勞後出一時畏罪逃聚衣食無資遂至劫奪陷爲盜賊攺過無由可卽差人賫敕往諭朕意旣往之罪咸釋不問宜革心悔過各復職役庶幾父母妻子相安於無事若執迷不悛發兵剿捕禍及闔家悔之無及

○六月丁卯泉州衛金門千戶械送所獲海島逃民至京師言其數嘗劫掠海濱請誅之

上曰或者其初窘於饑貧不然則有司失於綏撫逃聚爲盜蓋非淂已命釋之且問曰尙有逃聚未歸者乎對曰多有之因遣賫敕往諭之敕曰爾本國家良民或因於衣食或苦於吏虐不淂已逃聚海島劫掠苟活朕念好生惡死人之同情帝王體天行道視民如子當洗滌前過咸俾自新故已獲者悉宥其罪今就俾賫敕往諭爾等朕已大赦天下可卽還復業安土樂生共享太平若執迷不悟失此事機後悔無及其後敕書至彼皆相率來歸矣

○十月乙丑兵科給事中言今天下衛所官吏所進軍馬文冊或額數盈朒或姓名互異或不用印信或書名不稱臣或不著年月日若此者眾無誠敬之心皆當逮治

上曰人才力不齊而軍馬之數繁或短於計數或成於迫促容有謬誤姑釋勿問其條舉所失詰之俾更詳具進來

○永樂二年二月戊寅大理寺臣奏市民以小秤交易者請論違例律

上問工部臣曰小秤之禁已申明否對曰文移諸司矣曰榜諭於市否對曰未

上曰官府𨿽有令民固未悉知之民知令則不犯令不從則加刑不令而行之不仁其釋之

○三月己巳

上召六科都給事中馬麟等諭曰爲治貴淂大體比爾等﹤鋶﹣釒﹥駁奏牘一字之誤皆喋喋以言瑣碎甚矣吏治文書叢脞積累其精力有時而敝豈免錯謬自今奏內有數目月日等字錯謬者皆令從傍攺注用印蓋之不必以聞麟等言奏內有不稱臣者此當罪之

上曰下豈敢慢上或一時急遽漏寫有之必非故違亦令從傍增之因曰爾等在朕左右�天下何獘當革何利當興何處軍民未安何人姦邪未去當歷歷言之勿隱若此細故可略也

○四月丙戌車裏宣慰使刁暹答遣人謝罪初刁暹答擅發眾侵威遠州地擄其州官事聞

上命西平矦沭晟遣人諭之如其不悛調兵剪滅於是刁暹答懼還所擄知州及威遠州之地遣弟刁臘等詣京貢馬及方物謝罪都察院臣奏宜先下刁臘等於法司而後逮問刁暹答庶幾以示懲戒

上進都禦史陳瑛語之曰蠻夷禽獸之性稍不相淂輙相仇旣能攺過卽已不必與校今攺過而復罪之如其不攺何以加法遂已

○甲午敕諭廣東都司布政司按察司官曰往歲都督�觀奏鐘均道已死朕卽不復究理今布政司言其尙�欲調兵剿捕事之未明不足深究爾等但盡撫綏下人之道無爲多事以擾害之夫上有愛民之實將下無失所之民民旣淂所自不爲患且人孰不欲爲善間爲不善亦有出於不淂已者旣能攺過亦務容之無絕其自新之路若此人果在能不爲非卽聽其安生樂業不必究問今九夷八蠻自昔未歸附者皆

授以名爵苟鐘均道果不死能幡然

遵

太祖皇帝待杜回子之道處之豈忍

山林而不在吾化育之內哉鐘均道

南雄韶州諸郡之間聞

上卽大位遂潛伏無蹤迹其黨亦散相傳

有言其未死者終無實驗云

○永樂四年二月癸未敕諭八百大甸軍民

慰使刁招散曰前以爾不恭朝命阻遏使臣

遣使發兵索左右爲惡之人且諭使者爾能伏罪止兵勿進兵初入境爾遣人悔過請罪使者遵命回軍雲南今念爾幼稚且念八百之人皆朕赤子已悉宥不問繼今宜攺心易慮上順天道毋懷譎詐以蹈前愆庶幾保土安民永享太平之福

○四月甲子禮部言廣西歲貢生員考不中式者二人於法學官罰俸一年提學官當杖

上曰姑皆宥之侍郎楊砥等復言此定法也宥之無以示懲

上曰遠方之人漸化者淺教道未易行不可槪論夫立法𨿽有定論行法當量人情有定論則民知所守量人情則民用不冤姑宥之生員遣歸進學再貢不中式一論如法

○五月丁酉都督程達有罪

上特宥之命隨西平矦沐晟立功自贖遂敕晟曰都督程達犯死罪今惜其才特宥之使從爾立功蓋其才足當一面其餘文武官有罪發立功者各量罪之輕重察才之髙下而用之用當其才成功可必旣而顧侍臣曰君人之道犯極惡則不宥有小善亦不棄人孰無過論小過而廢大善則爲善者怠亦孰無才若錄小才而免大惡則爲惡者肆故惡之難容者乃不論其才才有可用者乃可略其過如此則善善惡惡皆不失矣

○六月丁亥先是命平江伯陳瑄督海運詣天津衛所部海舟必約日同發不得先後違者治本舟部運官罪至是瑄遣人奏三十餘艘違約五日方行𨿽同日俱達亦無所損然違同發之約應罪各舟部運官以戒後來

上曰姑宥之顧謂侍臣曰始患海寇爲患故敕令同發今已濟而無損𨿽違約當懲然海道甚艱其功可以贖過一凡用人者錄功而略過則人奮於功若計過而略功則救過之不暇何暇功哉

○十月丙辰先有吏科給事中犯法系獄至是其父代陳情願攺過自效

上命釋之仍諭之曰再犯不宥矣已而顧侍臣曰被罰不悔則爲惡之心確知罪思攺則向善之心萌故許其自新而戒其再犯侍臣對曰昔聖人於怙終加賊刑正謂此也

○永樂七年正月辛未復貴州都指揮僉事兪讓官初讓買畨人爲奴奴殺人叛去事連讓罪應流

上知讓前徵交阯有功且才能可用諭兵部臣曰古者用人取其長棄其短故無遺才而有成功人孰無過亦孰無良心上能寬假之下亦必思悛故秦穆公不廢孟明卒勝晉而興霸業朕嘗愛惜人才苟有所長必不以微瑕棄之今讓之罪惟不能檢束奴耳可恕遂有復職令從

○永樂九年三月丙子直登聞鼓給事中言有縣官以贓罪謫戍邊擊鼓陳者

上命三法司審之曰無令負冤三法司訊之其人言實受贓蓋年踰七十昏眊致此不敢逃刑惟

上天地大恩幸垂哀憫當攺過自效三法司以聞

上曰老而不戒淂無足卹但臨罪能悔可恕姑屈法宥之然其年已七十𨿽攺過無所用令還鄕爲民

○己卯刑部奏民有盜勸善書者於律凡盜當黥發戍邊

上問黥未對曰已黥

上曰朕嘗命爾等罪當黥者具所犯來白若情可矜憫者免之蓋黥卽爲棄人欲攺過無由矣況盜勸善書原其心在好善但取之不以道耳豈可比盜財者槪黥之其免戍邊又令錦衣衛去所黥字

○永樂十二年二月甲申兀良哈福余泰寧朵顏三衛納贖罪馬至遼東敕都指揮王眞等每馬予綿布四疋初三衛嘗竊掠邊戍敕令納馬三千疋贖罪至是馬悉至

上曰蠻夷之人服則赦之故命予布

○永樂十六年二月癸巳民有告言湖廣隨州及棗彊縣藏各處逃民五百餘戶有出入官府蠹政害民者有左道惑眾者有肆行劫掠者不治爲患將甚

上曰人孰不欲保聚鄕裏爲良善此蓋厄於饑寒而有司不能撫綏故耳可遣一循良禦史往諭之歸不湏治罪遂命監察禦史歐陽和行和至諭以徳意民聞

上不治其逃徒罪皆欣欣出首服和悉散遣歸惟出入府官蠹政害民及動眾劫掠者論之如法

○永樂十七年正月丙寅監察禦史李偉奏江西新淦縣逃匠雷劍南等聚眾拒捕

上命都督馬聚都指揮劉忠領兵捕之未至而布政司按察司奏劍南等自詣歸罪

上覽奏謂侍臣曰民非甚不淂已孰肯以父母妻子罹死亡之禍此有司失於撫綏命皆宥之遣使馳召聚等還

○永樂十九年三月丁亥詔諭瓦剌部落曰瓦刺部落往年寇邊之罪已在赦前一切不問自今其頭目人等能攄誠來歸悉授以官初瓦刺爲土魯臺所敗其部眾流散有近我邊境者懼爲邊將所執故下詔安之

淸釋道

○永樂五年正月辛未直隸及浙江諸郡軍民子弟私披剃爲僧赴京冒請度牒者千八百餘人禮部以聞

上怒甚曰

皇考之制民年四十以上始聽出家今犯禁若此是不知有朝廷矣命悉付兵部編軍籍發戍遼東甘肅又嘆曰朕遵承舊制一不敢忽下人尙縱肆如此何況後來此不可宥此輩皆民螟螣不可蕃育

○九月庚午直隸蘇州府嘉定縣僧會司奏縣舊有僧六百餘人今僅存其半請以民之願爲僧者令披剃給度牒不聽

上諭禮部臣曰國家之民服田力穡養父母出租賦以供國用僧坐食於民何補國家度民爲僧舊有禁令違者必罪

○永樂十年五月丙午

上謂禮部臣曰佛道二教本以淸淨利益羣生今天下僧道多不守戒律民間修齋誦經動輙較利厚薄又無誠心甚至飲酒食肉遊蕩荒淫略無顧忌又有一種無知愚民妄稱道人一槪蠱惑男女雜處無別敗壞風化洪武中僧道不務祖風及俗人行瑜珈法稱火居道士者俱有嚴禁卽揭榜申明違者殺不赦

○永樂十六年十月癸卯

上以天下僧道不通經典而私簮剃者多命禮部定通制榜示天下今後願爲僧道者府不過四十人州不過三十人縣不過二十人限年十四以上二十以下父母皆允方許陳告有司行鄰里保勘無礙然後淂投寺觀從師授業俟五年後諸經習熟然後赴僧錄司道錄司考試果諳經典始立法名給與度牒不通者罷爲民若童子與父母不願及有祖父母父母無他子孫侍養者皆不許出家有亡命避罪出家者並寺觀住持罪之

懷遠人

○洪武三十五年九月丁亥

上諭禮部臣曰

太祖髙皇帝時諸畨國遣使來朝一皆遇之以誠其以土物來市易者悉聽其便或有不知避忌而誤幹憲條皆寬宥之以懷遠人今四海一家正當廣示無外諸國來輸誠來貢者聽爾其輸之使明知朕意

○永樂元年二月丁卯戶部尙書夏原吉言雲南麓川平緬宣慰司土官思倫發原輸差發銀六千九百兩續又增辦一萬八千兩今思倫發卒前此有虧兌者皆已蠲之近西平矦沐晟言以後續認者難於爲額俟二三年民食給足可令再輸

上曰馭夷之道使知歸向朝廷不失臣節可矣豈資其利耶止以原額爲定增辦者悉除之

○九月己亥禮部尙書李至剛奏日本國遣使入貢已至寧波府禁令凡畨使入中國不淂私載兵器鬻於民宜命有司會檢畨舶中有兵器籍封送京師

上曰外夷向慕中國來修朝貢危蹈海波跋涉萬里道路旣遠貲費亦多其各賫以助路費亦人情也豈當一切拘之禁令至剛復奏兵器民間不淂私畜則亦無所鬻惟當籍封送官

上曰無所鬻則官爲準中國之人市之毋拘法禁以失朝廷寬大之意且沮遠人歸慕之心

○十月甲戌西洋刺泥國回回哈只等來朝貢方物因附載胡椒與民互市有司請徵其稅

上曰�稅者國家以抑逐末之民豈以爲利今夷人慕義遠來乃欲侵其利所淂幾何而虧辱大體不聽

○永樂二年二月丁丑

上召毋連河等處朝使至前問勞之久而退

上顧侍臣曰夷狄之人萬里來朝若不與之相接稍垂顧問彼必不樂侍進曰

陛下懷柔遠人之恩至矣但向所問者皆田獵之樂其人民畜產未嘗一言及之臣愚竊所未諭

上曰田獵是其性之所欲若問其人民畜產彼心必疑朕方懷柔遠人豈可使之疑也

○五月甲辰禮部尙書李至剛等奏琉球國山南王遣使貢方物就令賫白金詣處州市磁器法當逮問

上曰遠方之人知求利而已安知禁令朝廷於遠人當懷之此不足罪

○九月壬寅初中官往使眞蠟將歸有隨從軍三人遁索之不淂國王以其國三人從中官歸補伍至是禮部引見

上曰中國人自遁何預彼事而責償且淂此三人語言不通風俗不諳吾焉用之況其皆自有家寧�處此爾禮部給之衣服予道裏費還眞蠟尙書李至剛等言臣意中國人必非遁於彼者或爲彼所匿則此三人亦不當遣

上曰不用逆詐爲君但推天地之心待人可也

○福建布政司奏暹國遣使與琉球通好其舟爲風所漂至岸官已籍記舟中之物請命

上謂禮部尙書李至剛等曰兩國通好是畨邦美事具舟爲風所漂正宦矜卹豈可利其物而籍之鄕有善人猶能援人於危助人於善況朝廷統禦天下哉其令布政司舟壞者爲之修理人乏食者給之粟俟便風其人欲歸或往琉球導之去

○十一月庚戌

上禦奉天門視朝西北諸胡來貢命光祿卿賜食旣罷禮部尙書李至剛進曰西北諸胡

陛下撫綏皆已向化邊境已寧

上曰人恆言以不治治夷狄夫好善惡惡人情所同豈間於華夷撫之有道未必不來虎至暴擾之能使馴帖況虜亦饑食渴飲具人心者何不可馴哉但有來推誠待之耳

○永樂三年正月乙丑湖廣都指揮謝鳳等奏招諭答意等五寨生苖皆向化刻箭爲誓不復叛亂

上謂掌前府事隆平矦張信等曰蠻夷𨿽頑獷然亦有信義今旣向化當以信撫之稍有侵擾彼將不直朝廷其以所刻箭付湖廣都司藏之仍戒飭有司務盡懷綏之道

○永樂四年正月戊戌

上宴羣臣於奉天門蠻夷酋長預宴者皆起舞稱壽曰臣等生居絕域習見僻陋今日獲睹天朝太平樂事之盛臣死且有光

上曰朕爲天下主使天下之人皆同享此樂朕之心也眾歡呼稱萬歲

○永樂五年六月癸卯

上問禮部臣近四夷之情何如對曰蠻夷由來叛服不常數年

陛下懷之以恩待之以禮今皆悅服無復反側之意

上曰朕素待之以誠彼或不誠亦不與校故亦有感激愧服者孔子嘗曰言忠信行篤敬𨿽蠻貊之邦行矣聖人之言萬世可行

○永樂六年十二月己卯雲南孟艮府土官知府刀交遣其弟貢象及金銀器皿禮部言刀交嘗構兵攻劫鄰境譎詐不誠宜卻其貢

上曰蠻夷能悔罪來朝可嘉矣往事不足深責命受之而賜之鈔幣

○永樂八年十一月癸未賜國子監琉球等處生李傑等並其從人冬衣靴襪旣而從容與羣臣語及之禮部尙書呂震曰昔唐太宗興學校新羅百濟皆遣子入學當時僅聞給廩膳未若今日賚與周備也

陛下聖徳前古未有

上曰遠方慕中國禮義故遣子入學必足於衣食然後樂學我

太祖髙皇帝命資給之著爲令典所謂曲成萬物而不�者朕安淂違之

○十二月丁未敕諭韃靼太師阿魯臺曰爾遣脫忽歹等來言元氏子孫已絕欲率部屬來歸爾此心朕具悉之朕奉天下君惟欲萬方之人咸淂其所凡有來者皆厚撫之初無遠近彼此之間脫忽歹又致爾言謂瓦剌之人非有誠心歸附彼如誠心歸附當遂獻傳國之寶矣彼誠否固不可必而朕未嘗重此寶也自昔堯舜禹湯文武數聖人主天下豈有此寶蓋帝王之寶在徳不在此如必以此爲寶則元氏淂之當永保天位福及子孫何至衰敗凋落如今哉脫忽歹等回特遣指揮嶽山鎭撫丁全等偕行諭朕之意並賜爾彩幣至可領也

○永樂九年二月甲辰督罕提吉兒女直野人頭目馬吉你等來朝置督罕河衛命馬吉爲指揮余爲千百戶鎭撫賜誥印冠帶襲衣及鈔幣有差

上諭翰林學士胡廣等曰朕非欲並其土地蓋以此輩貪殘自昔數爲邊患勞動中國至宋歲賂金幣剝及下人膏血卒爲大患今旣畏服來朝則恩遇之從所欲授一官量給賜賚捐小費以弭重患亦不淂不然

○永樂十年六月辛酉遼東建州衛指揮僉事李顯忠奏塔溫新附人民缺食乞賑貸之

上謂戶部臣曰薄海內外皆吾赤子遠人歸化尢宜存卹其卽遣人發粟賑之毋令失所

○永樂十一年五月庚寅國子監琉球生模都古等三人奏乞歸省

上謂禮部臣曰遠人來學誠美事思親而歸亦人情宜厚賜以榮之遂賜彩幣表裏襲衣及鈔爲道裏費仍命兵部給驛傳

○八月乙丑命鎭遠矦顧成充總兵官都督梁福等副之統率湖廣貴州二都司及武昌三護衛所調官軍二萬人剿捕臺羅等寨反叛苖寇

上諭之曰蠻夷叛服不常蓋其素性今討之非難但慮殺傷過多耳卿等至境上且按兵勿動已遣人賚敕招諭如招諭不服進師未晚

○永樂十四年六月乙亥廣東儋州土官同知王賢祐率生黎峒首王撒黎佛金等來朝貢馬賜鈔幣遣還

上謂行在禮部臣曰黎人遠處海南素不沾王化今慕義來歸而朝貢頻繁殆將困之非存撫之意自今生黎土官峒首俱三年一朝著爲令

○永樂二十一年十月甲寅

車駕北徵駐蹕上莊堡寧陽矦陳懋爲前鋒遇韃靼王子也生土幹率妻子部屬來歸懋遣人馳奏仍附進也先土幹奏書其略云臣也先土幹窮處漠北旦暮遷徙不常又見忌�阿魯臺幾爲所害者屢矣危不自保仰惟

陛下體天心以愛民今四海萬邦皆蒙覆載生育之恩豈獨微臣不沾洪化謹率妻子部屬來歸譬諸艸木之微淂依日月之下沾被光華死且無憾謹昧死陳奏

上以示羣臣且曰鳥獸窮則依人黠虜亦然但彼旣來歸我湏懷之以恩卽日敕寧陽侯陳懋曰也先土幹順天道來歸誠心可嘉宜厚撫綏其家及其部屬其貲財孳畜一毫勿有侵損庶不孤遠人來歸之心敕也先土幹曰爾智識卓越灼知天命親率部屬來歸可謂超羣出類者矣朕覽奏良用嘉悅爾以誠心歸朕朕以誠心待爾君臣相與同享太平之福於悠久已敕寧陽矦陳懋偕爾同來在途愛重以副朕懷也先土幹者在虜中尢以黠桀自豪云

○己巳

駐蹕天地寧陽矦陳懋以也先土幹及其部屬入見也先土幹遙望

天顏尙有懼色

上命稍前與語遂備述誠悃久願來歸但爲阿魯臺等牽縶今幸見

陛下是天賜臣再生之日也

上曰華夷本一家朕奉天命爲天子天之所覆地之所載皆朕赤子豈有彼此天道恆與善人爲君體天而行故爲善者必錫之以福爾今順天道而來君臣相與共享富貴勿憂也先土幹及其部屬皆叩頭呼萬歲命悉賜酒饌也先土幹退謂所親曰

大明皇帝眞吾主也捨此何適

上諭文武羣臣曰遠人來歸宜有以旌異之其封也先土幹爲忠勇王賜姓名曰金忠也先土幹之來歸也其甥把臺罕實贊之遂授把臺罕都督俱賜冠帶及織金襲衣遂賜宴命金忠坐矦之下伯之上禦前珍饈悉輟以賜之宴罷禦用金杯等物亦輟賜之於是左右皆贊美

上功徳之盛

上曰昔唐突厥頡利入朝太宗言胡越一家有矜大自淂之意朕所不取惟天下之人皆遂其生邊境無虞兵甲不用斯朕志也

○乙亥

車駕發萬全

上乘馬忠勇王金忠一騎後隨

上詢其虜中事對曰虜中歸心天朝者眾但爲凶渠所制不能自拔耳晚次沙嶺賜忠勇王金忠等酒饌又賜敕勞之曰昔呼韓邪歸漢突厥頡利歸唐身家富貴子孫蕃衍垂名靑史永遠有光爾明達天道卓然超越於一方天必祚爾及爾子爾孫於無窮芳名偉績又豈呼韓邪突厥頡利之可擬哉爾其勉之忠拜受譯者宣讀訖忠及家屬部落皆拜舉手加額呼萬歲

諭遠人

○永樂元年八月癸丑敕安南胡﹤大互﹥曰朕君臨萬方體天爲治一物失所時予之辜今占城言與爾鄰壤爾屢興兵侵其土地殺其人民剽掠財物占城之人困爾荼毒夫兩國土地傳自先世而主於天子何淂恃彊踰越爲惡受禍古有明戒然事已在赦前玆不深究自今宜保境安民息兵修好則兩國並受其福爾其欽

○永樂三年七月壬子車裏宣慰使刀暹答遣頭目攬綫思奏舉兵攻八百大甸宣慰使刀招散哉

上賜敕諭曰八百小醜負朝廷恩徳阻遏使臣肆爲慢侮固公義所不容然朕爲天下生民主體上帝好生之徳一民失所朕爲不寧彼八百爲不善者不過首領數人其下軍民皆朕赤子兵行之際寧無多傷況其土官幼弱無知多因姦邪小人教誘所致今已遣使諭其土官攺過遷善而索其惡黨乃孟朋等若八百執迷不悛爾等卽合兵徵之但擒其首惡而撫安其眾無多殺戮仍擇其支屬賢者奏聞立之若其悔過服罪卽止兵勿進

○永樂四年閏七月己巳雲南守臣言緬甸軍民宣慰使那羅塔擅加兵孟養殺其宣慰使刀木旦父子請發兵討之遂遣行人張洪賫敕諭曰人君受命主宰天下必明法令一人心使彊不陵弱眾不暴寡各安其生朕自卽位以來萬姓歸心四夷聽命爾那羅塔亦克敬順天道恪修貢撫安一方之人朕甚嘉之今聞與孟養構兵殺其宣慰使刀木旦父子虜掠其人侵其土地何異往者之心也揆之國法其可容乎邊臣請發兵問罪朕慮大軍之行濫及無辜今特遣行人賫敕諭爾其易心攺慮勉循善道還所侵地及慮掠之人自今奉法循理各守疆場以安其民庶幾可免前罪如復冥行不悛天討必加悔將無及

○永樂九年五月乙酉

董卜韓胡頭目南科遣人朝貢且言容隆蒙碉門二招討興兵侵掠鄰境阻遏道路請兵伐之命禮部賜南科彩幣表裏且降敕諭曰天子上體天道以好生爲心今天下之人皆朕赤子撫之一視而無間𨿽千百中有一二輩爲惡造罪然豈可因一二輙累及千百爾以容隆蒙碉門二招討之惡請兵誅之夫兵戈所過必累善良當別遣人諭令攺過若其稔惡不悛發兵未晚宜善撫爾民保爾境土以俟

馭夷狄

○永樂元年正月甲辰設普安撫司以土酋慈長爲安撫時慈長來朝言建文時於其地置貢寧安撫司以故父者昌安撫近吏部遵舊制奏罷安撫司然本境地闊民稠歲於普安軍民府輸糧三千餘石且路當要衝舊有湘滿等驛乞仍設安撫司督治爲便

上曰

祖宗大經大法萬世不可攺其他若時有不同後世當因時損益以便民者豈可執一而不知變通之道天下之人旣以爲便則當從之命吏部仍置安撫司攺貢寧爲普安賜以印章置流官吏目一員隸四川布政司

○三月戊戌鎭守貴州鎭遠矦顧成言金築安撫司等處每有徵討輙率官軍土軍兼進有功則皆黨之宜令一槪操練庶可長久兼用

上遣敕諭之曰卿策固善朕慮土軍皆夷人樂散逸而憚拘束若役之同於官軍或情有不堪蓋馭夷之道當順情以爲治可斟酌行之

○九月甲午西平矦沐晟奏雲南車裏宣慰司土官刁暹答令其下剽掠威遠虜其知州及民人以歸請發兵討之

上諭兵部臣曰兵易動難安一或輕舉傷人必多且人有不善以理告諭未必不從果若不從然後加兵則亦有辭昔

皇考之世思倫發爲其下所逐初但遣人諭之彼怙終不悛乃發兵殄之此成法也今始遣使賜賚諸夷而遽繼以兵自此何以取信且聞車裏已納上威遠印信是悔過之心已萌可令雲南都司移文諭之若能格心向化不必發兵遂敕晟曰兵重事也危道也不若且令雲南都司移文諭之如能格心向化卽兵可止若諭之不悛加兵未晚其訓練將士以俟

○永樂二年四月癸未麓川平緬宣慰司並木邦孟養二府俱遣人朝貢平緬所遣使者奏木邦孟養數侵其地禮部臣言宜以孟養木邦貢使付法司正其罪庶蠻夷知懼不敢侵越鄰境

上曰蠻夷相攻奪自昔有之執一二人罪之未足以革其俗且事曲直未明而遽罪其朝貢之使秪沮遠人向化之心可令西平矦遣人諭之

○永樂四年正月戊戌安南胡﹤大互﹥奏請還前安南王孫陳天平

上從之天平陛辭奏曰臣亡國餘孽荷

陛下大徳煦育生成淂反故國承已絕之宗復已失之位是使亡魄再生朽骨更肉臣𨿽庸愚實切圖報尙望

陛下天地父母曲垂顧終保餘齡

上曰自古亡國出奔之君如齊桓晉文皆內有主之故反國而安今爾無主於內徒朕爲主於外事之委曲尢切朕心爾其明以燭微智以防患仁以卹下寬以容眾庶無後憂賜羅綺紗衣各二襲鈔一萬貫

○辛酉甘肅總兵官西寧矦宋晟言哈密忠順王脫脫爲其祖母速哥失裏所逐遂遣敕諭哈密大小頭目曰安克帖木兒死朕念一方之人無所統屬其侄脫脫久在侍衛朕撫之如子遂令襲封王爵仍回哈密承其宗祀撫綏其人比聞其祖母以脫脫不能曲意奉承一旦遂出之然脫脫朝廷所立𨿽其有過不奏而擅逐之是慢朝廷老人昏耄任情率意不顧禮法如此爾大小頭目豈亦不知有朝廷故坐視所爲而不言耶朕念此事初非出汝等本心故特敕諭爾宜卽歸脫脫復其位盡心贊輔之俾善事祖母孝敬如初則爾哈密之人亦永享太平之福於無窮

○四月戊寅車裏宣慰使刀暹答遣使貢馬復遣子刀典受學國子監初朝廷出師徵八百元江軍民府遣人助給饋運抵車裏之境悉爲其守者阻遏時刀暹答從徵八百不預阻遏事然懼爲元江所構故遣典假受學之名爲質冀朝廷不疑之

上識其意諭禮部臣曰質子衰世之事朕推誠待人不以此也進典諭之曰爾遠來求學固是美意然使爾父母旦夕惓惓萬里之外朕所不忍夫學之大者爲忠與孝爾歸善事父母常存心上忠朝廷下卹一境之人卽此是學且歸語爾父爾敬事朝廷之心朕所深知但保終如始決非他人所能間也遂賜典衣服鈔幣命隨貢使同歸

○十月癸卯先是兵部尙書金忠等言湖廣洪州泊裏蠻夷長官司所屬蠻民吳蘭吳廣吳塘華等以妖言聚眾爲亂攻劫其傍近人民有司招諭不服請發兵剿之

上曰蠻夷作亂亦常事而兵行不免傷及良善其令湖廣三司再遣人招諭服則宥之至是湖廣都司言蘭等聞命皆已從化

上曰蠻夷之人以殺戮爲生業豈知有禮義故聖人以不治治之非大逆拒命豈可輙動官軍馭夷之道旣服捨之可也

○永樂五年十月戊子遣使賫敕諭老撾宣慰使刃綫歹曰朕自臨禦以來撫綏遠人無間彼此一以至誠是以九夷八蠻各供職貢爾受朝命爲守土之長而比年以來不修朝貢何恃而然安南黎賊父子逆天構禍神人共怒朕命將出師恭行天討爾不能朝廷敵愾乃與秀犛僣通助之兵象姦詭如此爾罪奚逃卽發兵問罪恐傷及無辜今特遣使諭爾能追悔前過庶圖保全不然天譴人罰悔將無及

○十二月甲午敕甘肅總兵官左都督何福曰淂奏哈密指揮法都刺欲設把總官一員以理政務爾湏度其可否及當委用何人朕嘗敕哈密官校惟聽令於忠順王若復置把總官則是又添一王而政令不出於一令出不一則下難奉承爭彊競勝亂所由生宜審思熟計具可否以聞

○永樂七年四月庚子四川播州宣慰使楊昇言所轄當科篤雍等十一寨蠻人梗化不服聚眾劫掠請發兵剿之

上敕昇曰蠻夷反側不常其來久矣如遽調軍卽一方之人並受荼毒宜遣人撫諭諭之不從令鎭遠矦顧成經略之昇如

上旨遣官賫敕宣朝廷恩徳遂皆歸化

○永樂十三年正月丁未瓦刺順寧王馬哈木賢義王太平安樂王把禿孛羅遣使貢馬謝罪言數年以來仰戴

皇上大恩如天罔極前者不能約束部屬致犯邊境且拘畱詔使皆爲左右所誤實非本心上負大恩天兵遠臨死罪萬萬今慚懼無地痛自追悔伏望天地大徳曲賜赦除俾淂自新仍朝貢如初

上覽奏曰黠虜尙敢巧言文過羣臣以爲夷狄禽獸不足與較惟天徳廣大無物不包請姑容之

上曰然遂受獻命館其使

○永樂十七年十月癸未遣使諭暹羅國王三賴波磨刺紮的賴曰朕祗膺

天命君主華夷體天地好生之心以爲治一視同仁無間彼此王能敬天事大修職奉貢朕心所嘉蓋非一日比者滿剌加國王亦思罕答兒沙嗣立能繼乃父之志躬率妻子詣闕朝貢其事大之誠與王無異然聞王無故欲加之兵夫兵者凶器兩兵相鬥勢必俱傷故好兵非仁者之心況滿刺加國王旣已內屬則爲朝廷之臣彼如有過當申理於朝廷不務出此而輙加兵是不有朝廷矣此必非王之意或者王左右假王之名弄兵以逞私忿王宜深思勿爲所惑輯睦鄰國無相侵越並受其福豈有窮哉王其畱意焉

大明太宗文皇帝寶訓卷之五終

