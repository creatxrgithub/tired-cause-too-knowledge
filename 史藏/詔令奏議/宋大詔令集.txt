《宋大詔令集》

卷第一

帝統一

卽位

太祖卽位赦天下制

太宗卽位赦天下制

眞宗卽位赦天下制

仁宗卽位赦天下制

英宗卽位赦文

神宗卽位赦

哲宗卽位赦

徽宗卽位赦

誕節

宰臣等請立長春節表

宰臣等請立乾明節表

宰臣丁謂等請立乾元節名表

批答

宰臣等乞立壽聖節表批答

宰臣等請立同天節表

宰臣等請立興龍節表

批答

宰臣章惇等奏天寧節名表

批答

卷第二

帝統二

攺元

攺太平興國元年赦天下見禁例

攺淳化元年降京畿流罪以下徳音

攺至道元年在京降流罪以下徳音

攺咸平元年詔

攺景徳元年赦天下制

攺大中祥符元年赦

攺天禧元年詔

攺乾興元年制

攺天聖元年詔

災傷攺景祐元年禦札

攺康定元年及尊號去寶元二字詔

雨災赦天下攺皇祐元年制

日食正陽攺皇祐六年爲至和元年徳音

攺治平元年制

攺熙寧元年詔

攺元丰元年詔

攺元祐元年禦札

攺紹聖元年禦札

攺元符元年詔

攺建中靖國元年禦札

攺大觀元年赦

己酉朔旦冬至攺重和元年赦

攺重和二年爲宣和元年禦札

名諱

攺名詔

太宗藩邸諱不避詔

卷第三

帝統三

尊號批答上

建隆四年上尊號第三表允批答

宰相等上尊號第�表不允批答

晉王等上尊號第一表不允批答

省尊號詔

羣臣上法天崇道上聖至仁皇帝號不允批答

宰相上尊號不允批答

第五表上尊號允批答

羣臣三上表乞加尊號不允批答

宰相等表上尊號不允批答

第五表允批答

宰相等表上尊號不允批答

第五表不允批答

宰相等上尊號不允批答

第五表允批答

宰相等上尊號第�表不允批答

第五表允批答

省尊號詔

宰相等上表請復尊號不允詔

三上表請復尊號允詔

宰相等表上尊號不允批答

南郊毋得上尊號詔

宰相等再上表請加尊號不允批答

卷第四

帝統四

尊號批答下

去尊號中睿聖文武字求言詔

宰相等上表加上尊號第五表允批答

不許上尊號詔

南郊不得乞上尊號詔

宰相等表上尊號曰體天法道欽文聰武大仁至治聖神孝徳皇帝

不允批答

明堂毋得上尊號詔

宰臣韓琦等上尊號不允批答

第三表不允批答

第四表不允批答

第五表不允批答

宰相等上尊號不允批答

宰相等上尊號第三表諭翰林學士司馬光善爲答詞詔

宰相等表上尊號不允批答

宰相等上尊號表不允批答

宰臣韓絳等表上尊號不允批答

第二表不允批答

第三表不允仍斷來章批答

第四表不允批答

第五表不允仍斷來章批答

宰相等表上尊號不允批答

大禮罷上尊號詔

服除不上尊號詔

卷第五

帝統五

尊號冊上

應天廣運仁聖文武至徳皇帝冊文

應天廣運聖文神武明道至徳仁孝皇帝冊文

應運統天聖明文武皇帝冊文

崇文廣武聖明仁孝皇帝冊文

崇文廣武儀天尊道寶應章感聖明仁孝皇帝冊文

崇文廣武感天尊道應眞祐徳上聖欽明仁孝皇帝冊文

卷第六

帝統六

尊號冊下

體元禦極感天尊道應眞寶運文徳武功上聖欽明仁孝皇帝冊文

聖文睿武仁明孝徳皇帝冊文

睿聖文武體天法道仁明孝徳皇帝冊文

景祐體天法道欽文聰武聖神孝徳皇帝冊文

寶元體天法道欽文聰武聖神孝徳皇帝冊文

體乾膺厤文武聖孝皇帝冊文

尊號赦

上尊號訖四京畿內徳音

卷第七

帝統七

違豫康復

微恙諭輔臣手詔

康復諸道徳音

元符三年不豫赦

康復徳音

內禪

宣和傳位詔

遺制

開寶遺制

至道遺制

乾興遺詔

嘉祐遺制

治平遺制

元丰遺詔

元符遺制

謚議上

太祖謚議

太宗謚議

卷第八

帝統八

謚議下

眞宗謚議

仁宗謚議

英宗謚議

神宗謚議

哲宗謚議

卷第九

帝統九

謚冊

太祖謚冊

太宗謚冊

眞宗謚冊

仁宗謚冊

英宗謚冊

神宗謚冊

哲宗謚冊

卷第十

帝統十

哀冊

太祖哀冊

太宗哀冊

眞宗哀冊

仁宗哀冊

英宗哀冊

神宗哀冊

哲宗哀冊

卷第十一

太皇太后上

尊立

尊太皇太后制

尊太皇太后制

太皇太后冊文

太皇太后冊文

誕節

建坤成節詔

建宮殿

答宰臣請太皇太后建宮殿名詔

受冊

太皇太后受冊止用崇政殿詔

以旱罷受冊禮詔

禦殿

太皇太后元日不禦殿詔

責躬

太皇太后以旱降詔

恩澤

太皇太后減聖節大禮生辰親屬恩澤詔

推恩太皇太后本家骨肉詔

本命

元祐七年正旦以太皇太后本命年齊醮設獄詔

服藥

以太皇太后寢疾赦見禁徳音

太皇太后服藥赦

遺誥

太皇太后遺誥

太皇太后遺誥

卷第十二

太皇太后下

謚議

慈聖光獻謚議

宣仁聖烈謚議

謚冊

慈聖光獻謚冊

宣仁聖烈謚冊

哀冊

慈聖光獻哀冊

宣仁聖烈哀冊

山陵

太皇太后稱山陵詔

易太后園陵作山陵詔

卷第十三

皇太后一

尊立

有司請上皇太后尊號奏

尊皇太后制

追尊賢妃李氏爲皇太后制

追尊李宸妃位號營奉園陵詔

故聖瑞皇太妃朱氏追尊爲皇太后制

諭崇寧初姦臣損欽成舊儀詔

尊號

百官上皇太后尊號不許批答

皇太后降毋得上尊號手書

追尊李宸妃爲皇太后制

皇太后號保慶詔

尊皇太后制

尊皇太后制

尊皇太后制

追尊陳太妃爲皇太后制

瑞聖皇太妃追崇爲皇太后詔

文武百寮再上表加上皇太后尊號不許批答

冊文

皇太后尊號玉冊文

明道二年皇太后尊號冊文

皇太后冊文

皇太后冊文

皇太后冊文

卷第十四

皇太后二

聽政

眞宗喪服臣寮請皇太后處分軍國事表不許批答

第二表不許批答

第三表許批答

皇太后降軍國政事進入文字手書

宰臣等請皇太后五日一次坐朝不許批答

第二表不許批答

第三表許批答

宰臣等上皇帝乞皇太后五日一次坐朝表允批答

眞宗大祥後皇太后賜宰臣等手書

皇太后權同聽政制

皇太后第一次付中書門下還政書

皇太后第二次付中書門下還政書

皇太后權處分軍國事詔

皇太后手書付三省

皇太后手書付三省

皇太后罷同聽斷詔

皇太后罷同聽斷徳音

禮儀

建萬安宮奏

命婦見皇太后儀式詔

天安殿發皇太后冊詔

尊崇皇太后儀範詔

尊崇皇太后典禮詔

違豫

皇太后不豫降死罪已下赦

皇太后寢疾赦天下普度僧尼制

皇太后不豫徳音

遺令遺誥

昭憲皇太后遺令

皇太后遺誥

皇太后遺誥

皇太后遺誥

卷第十五

皇太后三

謚議

明憲皇太后謚議

元徳皇太后謚議

莊獻明肅皇太后謚議

莊懿皇太后謚議

莊惠皇太后謚議

欽慈皇后謚議

謚冊

元徳皇太后謚冊

明徳皇太后謚冊

莊獻明肅皇太后謚冊

莊懿皇太后謚冊

莊惠皇太后謚冊

欽慈皇太后謚冊

欽成皇太后謚冊

卷第十六

皇太后四

哀冊

明憲皇太后哀冊

元徳皇太后哀冊

明徳皇太后哀冊

莊獻明肅皇太后哀冊

莊懿皇太后哀冊

莊惠太后哀冊

欽聖憲肅皇太后哀冊

欽慈皇后哀冊

欽成皇太后哀冊

山陵

皇太后園陵稱山陵詔

卷第十七

皇太妃

尊立

尊太妃制

太后令褒崇皇太妃詔

令禮部太常寺禮官參詳皇太妃儀制詔

追命

追尊皇太妃制

太后

復元祐皇后制

加崇元符皇后詔

元符皇後進號太后賜名崇恩宮詔

元符皇后劉氏進號太后制

再廢元祐皇后詔

孟氏賜希微元通知和妙靜仙師詔

卷第十八

皇后上

尊立上

立瑯邪郡夫人王氏爲皇后制

立隴西李氏爲皇后制

立秦國夫人郭氏爲皇后制

答羣臣乞立後詔

立徳妃劉氏爲皇后制

皇太后降立郭皇后手書

立郭皇后制

立曹皇后制

立髙皇后制

立向皇后制

太皇太后下詔禮官檢詳六禮著爲成式納皇后

立孟後制

卷第十九

皇后中

尊立下

答宰相請建中宮詔

立賢妃劉氏爲皇后詔

立劉皇后制

立王皇后制

立鄭皇后禦筆

立鄭皇后制

冊文

冊曹皇后文

冊髙皇后文

冊向皇后文

冊孟皇后文

冊劉皇后文

冊王皇后文

卷第二十

皇后下

廢黜

皇后郭氏封淨妃玉京沖妙仙師詔

淨妃等外宅詔

廢皇后孟氏批語

廢皇后孟氏詔

追命

追冊會稽郡夫人賀氏爲皇后制

追冊故夫人尹氏爲皇后詔

追冊越國夫人符氏爲皇后制

追冊莒國夫人潘氏爲皇后制

故美人張氏特追冊爲皇后制

追冊郭皇后制

貴妃張氏追冊爲皇后制

貴妃劉氏追冊皇后禦筆手詔

明達懿文貴妃劉氏特追冊明達皇后制

明節和文貴妃劉氏特追冊明節皇后制

謚議

大行皇后謚議

謚冊

莊穆皇后謚冊

溫成皇后謚冊

哀冊

莊穆皇后哀冊

溫成皇后哀冊

卷第二十一

妃嬪一

內職

置淑儀淑容順儀順容婉儀婉容宮司令詔

攺定尙書內省職掌禦筆

進拜一

修儀劉氏封徳妃制

李氏可才人制

朱氏掌籍制

李氏等順容制

臧氏等貴儀制

宋惠衝淑儀制

趙氏等尙宮萊國夫人制

淑儀太和宮明眞大師朱衝惠特進封賢妃依前明眞大師制

婉容沈氏特進封徳妃制

美人張氏進封貴妃制

淑儀苗氏特進封賢妃制

徳妃沈氏特進封貴妃制

賢妃苗氏特進封徳妃制

卷第二十二

妃嬪二

進拜二

永嘉郡君邢氏美人制

婕好宋氏特封充媛制

某氏充媛制

昭容朱氏進位賢妃制

賢妃周氏進位徳妃制

賢妃朱氏進位徳妃制

徳妃苗氏進位貴妃制

徳妃周氏進位淑妃制

邢氏進位淑妃制

秦晉國安仁保祐夫人張氏特封吳楚國安仁賢壽夫人制

婉儀宋氏特進位賢妃制

婉儀劉氏進位賢妃制

淑妃周氏進位貴妃制

淑妃邢氏進位貴妃制

賢妃宋氏進位徳妃制

昭儀武氏進位賢妃制

安康郡夫人劉氏等可並封國夫人制

文安郡君張氏等可並封郡夫人制

掌珍薛氏等可並封典字制

尙儀楊氏可封郡夫人制

掌設張氏可封典字制

隨龍任氏可並封掌字制

仙韶副使王氏可掌樂充仙韶使依舊管幹仙韶公事制

才人鄭氏可特進封美人制

掌簿李氏可知尙書內省公事制

宮人朱氏可掌珍制

典簿韓氏司言等制

卷第二十三

妃嬪三

進拜三

神宗乳母張氏進封制

婕好鄭氏進封婉儀制

婉儀鄭氏進位賢妃制

充儀張氏進位賢妃制

賢妃鄭氏進位淑妃制

淑妃鄭氏進位貴妃制

婉儀王氏進封徳妃制

徳妃王氏進位淑妃制

賢妃王氏進位徳妃制

婉容崔氏進位賢妃制

徳妃王氏特進位淑妃制

賢妃崔氏進位徳妃制

淑妃宋氏進位貴妃制

淑妃王氏進位貴妃制

徳妃崔氏進位貴妃制

婉儀劉氏進位賢妃制

卷第二十四

妃嬪四

進拜四

宮人王氏可特封楚國夫人制

婉容王氏進位賢妃制

淑妃劉氏進位貴妃制

冊文

冊貴妃張氏文

冊貴妃沈氏文

冊賢妃宋氏文

降黜

降封寶氏等制

貴妃崔氏降爲庶人制

追命

故秦國延壽保聖夫人劉氏攺號秦國成聖繼明夫人詔

雍王元份母任氏贈太儀詔

故貴儀曹氏可追封賢妃

故尙宮柳氏追封華原郡夫人制

藩邸故知宮楊氏可特贈尙宮制

大內內侍省尙宮趙氏贈崇徳夫人制

故賢妃楊氏贈貴妃賜謚懿靜制

故賢妃林氏特贈貴妃制

故美人錢氏可追贈婕好制

建安郡夫人張氏可追贈儀國夫人制

宋大詔令集目錄

誡約西蕃邈川首領河西軍節度使阿里骨詔

阿里骨加恩制

賜新除檢校太保依前河西節度使阿里骨加恩官告勅書

賜阿里骨詔

西蕃邈川首領阿里骨落起復制

卷第二百四十

政事九十三

四裔十三

西蕃下

賜阿里骨詔

阿里骨檢校太尉依前河西節度仍舊西蕃邈川首領加恩制

西蕃首領隴桚河西節度制

瞎徵懷遠節度使制

瞎裏結等拜官制

靑唐首領撒結逋厥雞歸順補內殿承制制

西蕃溪賒羅撒西平節度西蕃邈川首領制

諸蕃

安撫秦州蕃部尙波於詔

山後兩林蠻王歸徳將軍勿尼等進官制

沙州曹延祿拜官制

討契丹諭烏含城浮渝府渤海府主應王師詔

答安定國公鳥元明璽書

賜潘羅支詔

潘羅支追封武威郡王制

廝鐸督朔方節度制

賜甘州回紇天聖五年厤日敕書

甘州外甥回紇可汗王夜落隔可特進懷寧順化可汗王制

趙懷徳加恩制

趙懷徳贈開府儀同三司追封懷化郡王制

賜於闐國後鱗黑汗王進奉勅書

賜於闐國黑汗王進賀登位勅書

同前

賜西南羅蕃進奉勅書

賜溪洞蠻人彭元宗等進奉端午布勅書

賜溪洞彭儒武等進興龍節溪布勅書

宋大詔令集卷第一

帝統一

卽位

太祖卽位赦天下制建隆元年正月乙巳

門下。五運推移。上帝於焉眷命。三靈攺卜。王者所以膺圖。朕起自側微。備嘗艱險。當周邦艸昧。從二帝以䢐徵。洎虞舜陟方。翊嗣君而纂位。但罄一心而事上。敢期百姓之與能。屬以北敵侵疆。邊民罹苦。朕長驅禁旅。往殄烽塵。旗鼓才出於國門。將校共推於天命。迫回京闕。欣戴眇躬。幼主以歷數有歸。尋行禪讓。兆庶不可以無主。萬幾不可以曠時。勉徇羣心。已登大寶。昔湯武革命。發大號以順人。漢唐開基。因始封而建國。宜國號大宋。攺周顯徳七年爲建隆元年。乘時撫運。旣協於謳謠。及物推恩。宜周於華夏。可大赦天下。云云於戲。革故鼎新。皇祚初膺於景命。變家爲國。鴻恩宜被於寰區。更賴將相王公。同心協力。共裨寡昧。以致昇平。凡百軍民。深體朕意。

太宗卽位赦天下制開寶九年十月乙卯

門下。王者繼統承祧。所以嗣神器。節哀順變。所以寧萬邦。顧歷代之通規。諒舊章而可法。先皇帝勤勞啟國。宵旰臨朝。萬幾靡倦於躬親。四海方成於開泰。念農民之疾苦。知戰士之辛勤。多壘盡平。生靈永逸。而寒暄遘厲。寢疾彌畱。方臻偃革之期。遽起遺弓之嘆。猥以神器。付予衝人。遵理命而莫獲固辭。涉大川而罔知攸濟。負荷斯重。攀號莫任。宜覃在宥之恩。俾洽惟新之澤。可大赦天下。云云恭惟先皇帝推誠損己。焦思勞神。念將士之忠勤。知戰伐之辛苦。衣糧祿賜。無非經手經心。土地官封。不惜酬功酬效。生靈是念。稼穡爲憂。罷非理之差徭。去無名之侵耗。不貪��。盡去奢華。減後宮冗食之人。停諸司不急之務。方嶽止甘鮮之貢。殿庭碎珠玉之珍。獄訟無冤。刑戮不濫。凡開物務。盡立規繩。予小子纘紹丕基。恭稟遺訓。仰承法度。不敢踰違。更賴將相公卿。左右前後。恭遵先旨。同守成規。庶俾衝人。不墜鴻業。宣布遐邇。咸使聞知。

眞宗卽位赦天下制至道三年四月

門下。創業垂統。於以貽後昆。嗣位承祧。於以紹前烈。爲股肱之元首。俾億兆之宅心。洪惟永圖。屬在明辟。夫何涼徳。享是至休。先皇帝膺籙上元。受遺太祖。臨馭迨踰於二紀。憂勤遂冠於百王。無一日不舉皇綱。無一事不親聖覽。宵衣旰食。焦思勞神。禹迹混同。方致太平之運。堯心不倦。俄興弗豫之災。棄大寶以上仙。付衝人之神器。仰遵顧命。下迫推崇。若涉大川。罔知涯涘。黽勉負荷。兢畏交並。宜覃作解之恩。聊展奉先之意。可大赦天下。云云恭念先朝庶政。盡有成規。謹守奉行。不敢失墜。所宜開諫諍之路。拔茂異之材。鰥寡無告之民。悉令安泰。動植有生之類。冀獲昭蘇。庶幾延宗社之鴻休。召天地之和气。更賴中外百執。左右藎臣。各罄乃誠。輔玆不逮。布告邇遐。咸使聞知。

仁宗卽位赦天下制乾興元年二月二十日

門下。惟天輔徳。所以司牧黔黎。惟後守邦。所以奉承緒業。稽三代傳歸之典。寔百王善繼之規。洪惟先皇帝紹二聖之丕圖。膺三靈之眷命。仁臨區宇。澤浸昆虫。誕揚淸靜之風。聿致和平之治。焦勞虔鞏。二紀於玆。遽興憑兒之言。遂起遺弓之恨。肆予眇質。俾荷慶基。顧殞越以無容。且哀荒而在疚。適屬承祧之始。宜覃在宥之恩。可大赦天下。云云恭念夙侍聖顏。備承寶訓。凡百機務。盡有成規。謹當奉行。不敢失墜。更賴宗工良佐。中外具僚。咸竭乃誠。以輔不逮。布告遐邇。咸使聞知。

英宗卽位赦文嘉祐八年四月癸酉

門下。烝民之生。置君爲之司牧。神器之重。有子所以傳歸。先皇帝天資慈仁。聖徳深厚。臨禦歲踰於三紀。憂勤日攬於萬幾。常旰昃以忘勞。因晦明而遘厲。寖違衝豫。遂至彌畱。遽興憑幾之言。念及承祧之寄。猥以大業。屬於衝人。永惟負荷之艱。矧在哀迷之次。罔知攸濟。祇率舊章。宜覃在宥之恩。式表奉先之志。可大赦天下。云云恭念夙奉慈顏。備聞聖訓。在於庶政。悉有成規。惟謹奉行。罔敢廢失。更賴中外多士。左右忠賢。各盡乃誠。以輔臺徳。布告遐邇。咸使聞知。

神宗卽位赦治平四年正月九日

門下。夫民之戴君。尊如元首之奉。天之與子。傳有神器之歸。先皇帝紹履至尊。欽篤先烈。圖治百王之上。垂精五載之間。玉几畱章。每及夜分之覽。紫闈訪道。多踰日旰之咨。旣寤寐之積廑。因寒暄之遘厲。神機未饜。遽至彌畱之憂。邦禍何勝。已聞遺訓之托。屬哀荒之靡次。顧負荷之惟艱。煢然自思。浩莫能濟。宜本承祧之始。用覃澤物之私。可大赦天下。云云恭念先朝之摹。具循四聖之業。𨿽寡徳之未類。敢舊章之或隳。尙覬宗社隤靈。忠賢合慮。以固鴻圖之守。以安寶命之承。咨爾萬方。其體朕意。

哲宗卽位赦元丰八年三月己亥

門下。生黎民而立之君。所以出四方之令。有天下而傳於子。所以維萬世之安。先皇帝道極聖神。徳兼文武。圖治三王之上。儲精七閏之間。緝熙事功。董正法度。積勤勞於日昃。違衝豫於春元。植璧以歸。方致金縢之禱。綴衣遽設。忍聞玉几之言。眷予衝人。屬以重器。永荷艱難之托。曷勝哀疚之懷。宜謹始於承祧。用渙恩而及物。可大赦天下。云云恭念先朝之治。必循五聖之謀。思祗率於舊章。用答揚於先訓。尙賴中外列辟。左右忠賢。交修厥官。以輔予治。布告遐邇。咸使聞知。

徽宗卽位赦元符三年正月庚辰

門下。朕承先帝之末命。嗣累聖之丕圖。若履淵水。未知攸濟。先皇帝睿明聰哲。克勤於邦。遵志揚功。篤紹先烈。十有六載。海內蒙休。憂勞爽和。遂至大漸。乃以神器。屬於衝人。負荷惟艱。怵惕以懼。用謹承祧之始。肆頒在宥之恩。可大赦天下。云云恭念元丰詒謀。紹聖遺訓。具在天下。可舉而行。惟旣厥心。罔敢廢失。其率循於天下。用奉若於先王。更賴忠良盡規。文武合慮。永弼乃後。共圖康功。咨爾萬邦。體予至意。

誕節

宰臣等請立長春節表建隆元年正月己未

伏聞軒帝生於壽邱。發繞樞之異。夏禹誕於石紐。流貫昴之祥。莫不炳煥靈符。延長寶歷。諒惟聖徳。允葉昌符。伏惟皇帝陛下稟天地之英。挺龍鳳之表。艱難創業。揖讓興邦。豈可使姚墟啟聖之辰。未新嘉節。里社呈祥之日。有闕稱觴臣等不勝大願。請以二月十六日爲長春節。羣臣上壽。百司休假如式。從之。

宰臣等請立乾明節表太平興國二年三月甲戌

聖人之生。必記其瑞。著爲令節。厥有舊章。俯及立冬之初。寔爲載誕之日。盍薦嘉號。式紀休辰。伏以干元發祥。萬物資始。以聖繼聖。謂之大明。願合二義之稱。用表無疆之慶。臣等不勝大願。請以十月七日爲乾明節。休假宴賜如故事。從之。

宰臣丁謂等請立乾元節名表

內外文武百寮具銜丁謂等。與諸軍將校謹詣東上合門。再拜稽首上言。臣等伏以玉理誕祥。式契貫星之兆。璇樞紀歷。爰標出震之期。祇率舊章。惟新令序。臣等誠惶誠恐。頓首頓首。伏惟皇帝陛下淸寧毓粹。聰哲凝華。襲仙系之莫京。紹帝圖之累盛。

候開炎律。气應薰風。葉離徳之融暉。仰榮河之啟瑞。丕承在旦。欣戴翹心。願奉嘉名。以昭茂典。遐稽易象。虔紀聖猷。惟受命以纘戎。必體天而致治。臣等不勝大慶。請以四月十四日爲乾元節。播芳蕤於甲令。式耀多儀。介純嘏於鴻靈。彌昌寶算。臣等無任祈天俟命。瀝懇云云。

批答

省表具之。朕猥惟眇質。方嗣丕圖。念燭理以未明。若涉川而增畏。卿等情深體國。志切愛君。爰貢封章。備陳典禮。就玆誕日。記以嘉名。載念恭勤。不忘嘆尙。重違誠請。勉示允兪。所請宜允。

宰臣等乞立壽聖節表批答

省表具之。赤制告圖。肇承題序。靑煒動陸。俯協誕期。卿等過稽舊章。列上芳牘。緣華封之素祝。建壽聖之嘉名。竊惟受天元符。撫國昌運。百辟稱觴而在席。四夷奉幣而在廷。敢以菲懷。抑於輿望。所請宜允。

宰臣等請立同天節表二月庚寅

伏以誕聖題期。表靈源之浚發。揆時紀節。昭皇徳之開先。舊典垂鴻。綿區賴慶。恭惟皇帝陛下欽承先訓。祇荷丕圖。嗣揚遹駿之聲。茂協重華之徳。方緝熙於緒業。必諏度於故常。當正陽繞月之辰。乃申徽襲祥之日。慶由運會。道與天同。宜敷錫於隆名。用彰明於盛旦。請以四月十日爲同天節。從之。

宰臣等請立興龍節表

伏以徳之盛者。禮文旣縟。澤之廣者。源委必長。夢日儲祥。預席有開之慶。奉符踐阼。適丁利見之期。幸際熙朝。永標令節。臣等伏惟皇帝陛下誕膺駿命。祇紹燕謀。益安天作之髙。方茂日躋之聖。千齡啟運。肇新出震之辰。萬國環瞻。願祝後天之算。臣等不勝大願。謹以十二月八日爲興龍節。著之令式。布於天下。上壽宴錫。並如故事。臣等謹奉表詣東上合門陳請以聞。

批答

省表具之。赤斷錫符。獲承洪緒。冬成肅物。用紀誕辰。卿等志切愛君。情深體國。稽前王之著令。舉列聖之大章。對揚甲觀之祥。願上興龍之號。顧惟寡昧。膺此休明。旣以申盛禮於兩宮。亦以同歡心於萬國。有嘉誠請。姑用聽從。所請宜允。

宰臣章惇等奏天寧節名表戊申

詩紀生民。易稱出震。以表帝王之徳。必膺天地之符。歷世寖昌。彌文益著。乃建殊常之號。用標載誕之期。流慶萬年。均歡四海。屬時熙洽。嗣聖統臨。敢卽羣心。前稽故實。云云恭惟皇帝陛下聰明淵懿。剛健粹精。順億姓之樂推。享三靈之眷祐。時惟陽月。瑞集樞星。肇開震夙之祥。永禦光華之旦。離明繼照。敷同四海之歡。天徳出寧。請祝萬年之壽。列辟稱觴而拱極。

殊鄰奉贄以造廷。必有鴻名。以申善頌。臣惇等不勝大願。請以十月十日爲天寧節。編諸甲令。播厥治朝。以彰甚盛之休。以配無疆之祚。

批答

省表具之。朕猥以眇躬。獲纘洪業。方此該藏之月。寔爲震夙之辰。公等志切愛君。情深體國。詩記誕彌之慶。以昭長髮之祥。選建節名。旅陳章奏。勉從兪允。玆用嘆嘉。所請宜允。

●

宋大詔令集卷第二

帝統二

攺元

攺太平興國元年赦天下見禁例開寶九年十二月

門下。朕猥以眇躬。嗣守鴻業。托於人上。奄宅域中。繼先朝不拔之基。副率土樂推之意。神器大寶。旣負荷以維艱。薄冰深淵。寔怵惕而爲懼。自登宸極。再易朔辰。躬親𨿽覽於萬幾。徳澤未周於四海。而中外胥悅。遐邇謐寧。顧寡昧以何堪。賴宗社而垂祐。今者千官在列。萬國來庭。被衮冕以臨朝。順乾坤而布政。攺元更號。舉前古之舊章。蕩穢滌瑕。洽普天之大慶。可大赦天下。攺開寶九年爲太平興國元年。云云於戲。爲君之道。無先於克儉克勤。致理之由。必賴於同心同徳。矧惟眇質。初嗣寶圖。敢忘馭朽之懷。庶致垂衣之化。允資卿士。共竭謀猷。沃心造膝者。無恡讜言。求瘼班條者。勉揚善政。百職各思於振舉。兆民俾樂於和平。同施翊贊之勞。永保延鴻之祚。布告天下。咸使聞知。

攺淳化元年降京畿流罪以下徳音端拱三年正月

門下。朕受天明命。司牧黎元。荷上帝之丕休。奉祖宗之洪緒。顧惟涼徳。弗敢遑寧。寰區幸致於和平。稼穡屢觀於丰稔。誕膺神眷。敷布邦家。爰念去秋。頗聞愆亢。慮將成於災沴。固深軫於憂勞。名山大川。亟令精禱。撤懸減膳。勉自勵修。精誠上通。靈應猶響。雨如膏而潤物。雪盈尺以呈祥。慰三農望歲之心。見百谷用成之象。慶玆元感。思舉舊章。是用列羽衛於彤庭。儼衣冠於著位。因斯獻歲。取象陽春。禦正殿以受朝。出綸言而示眾。宜攺紀元之號。仍覃及物之恩。可攺端拱三年爲淳化元年。云云於戲。聖人立言。旣以慈儉爲寶。王者之道。必先兢愼爲心。永爲稽古之文。爰布順時之令。凡爾中外。當體朕懷。

攺至道元年在京降流罪以下徳音正月戊申朔

朕以眇躬。纘承丕構。托於兆民之上。二十載於玆矣。夙興夜寐。罔敢荒寧。未嘗發一念不先於黎元。舉一事不先於政教。庶修人紀。用答天工。近歲以來。薦逢災厲。蜀主暴興於狂孽。齊民頗匱於倉箱。予心浩然。罔知攸濟。是用側身思道。期洽隆平。彌增宵旰之憂。果獲昊穹之祐。妖氛漸弭。禾稼咸登。對越上元。載深祇惕。當惟新於大政。冀永保於鴻猷。發號攺元。與民更始。宜攺淳化六年爲至道元年。云云於戲。欽若昊天。誕革紀年之號。霈玆徳澤。爰敷作解之恩。曲赦上京。式遵舊典。凡爾黎庶。當體朕懷。

攺咸平元年詔

朕誕受皇圖。纘承茂烈。深惟抑畏。豈敢遑寧。歲阜民康。邇安遠肅。承上穹之眷命。宅大寶以踰年。四序履端。萬物資始。式遵古義。俾易新元。可攺至道四年爲咸平元年。

攺景徳元年赦天下制

門下。我國家皇天眷命。四海歸仁。太祖以神武定寰中。肇基王業。太宗以睿文化天下。光闡鴻圖。朕以眇躬。肆承丕構。荷二聖之餘慶。爲萬邦之所尊。夙夜憂勤。不遑寧處。四時遷易。七載於玆。何嘗不寤寐賢良。焦勞疲瘵。親臨庶政。期及小康。志在日新。願從人欲。時惟獻歲。气正陽春。諸方之貢物充庭。蕃國之酋豪在列。仗衛森肅。金石成音。是宜景慕前修。昭宣令典。稽於古訓。順彼發生。覃作解之寬恩。建紀元之新號。與民更始。保國隆平。可大赦天下。攺咸平七年爲景徳元年。云云於戲。君人者不患無才。患於蔽固。事君者不患無位。患於詭隨。朕淸滌化源。勵精君體。庶令圓首方足。漸革於澆風。四夷八蠻。永通於和气。更賴左右輔弼。中外勛臣。同堅赤心。助成深徳。誕告遐邇。明知朕懷。

攺大中祥符元年赦正月戊辰

朕欽承命歷。思惠黎元。撫禦萬邦。憂勤一紀。何嘗不順考古道。欽懷永圖。嚴祀事以奉神祇。潔至誠而享宗廟。政刑是卹。茂育於羣生。恩信所加。同躋於壽域。罔敢自逸。期臻太和。荷上帝之眷懷。啟靈心而降鑑。燭祥輝於寢殿。神告先期。肅淸醮於齋壇。天垂寶籙。祇膺景貺。躬受丹書。所期純嘏以及人。豈止殊禧而在己。載窺祕檢。誕錫元符。淸淨爲宗。浚發愛民之旨。延洪儲祉。遠踰卜世之期。嘉應非常。惕然增懼。且詳觀載籍。眇覿前聞。聖若羲黃。八卦演連山之象。功齊舜禹。九疇浮出洛之文。何涼徳之感通。偕昔王之盛美。是用時均慶賜。仰答髙明。虔增錫瑞之名。用易紀年之號。式均大賚。普洽洪休。可大赦天下。攺景徳五年爲大中祥符元年。云云於戲。龐鴻之慶。荷天意以彌彰。寅畏之心。豈予衷之敢怠。更賴文武列辟。中外藎臣。益竭乃誠。以輔臺徳。同底於道。不其禕歟。

攺天禧元年詔大中祥符九年十一月乙卯

朕奄受元符。克紹駿命。示以延洪之旨。誨其淸淨之方。爰建號以紀年。用垂鴻而流慶。登封喬嶽。禋瘞隆脽。薦錫蕃禧。彌思昭報。是用率寰區之臣庶。崇霄極之尊稱。屬獻歲方初。涓日惟吉。詣眞居而欽潔。奉恭冊以陳儀。將刊薦信之辭。式舉建元之典。歸尊之禮。庶協於惟新。誕告之文。特申於先甲。來年正月一日宜攺元爲天禧。布告遐邇。當體朕意。

攺乾興元年制正月辛未

朕祇荷慶靈。嗣守鴻業。懼涉道之多昧。念守文之惟艱。未明求衣。旣吳忘食。兢兢業業。靡敢怠荒。而天地儲休。宗社垂祐。嘉生屢降。庶政斯和。民俗阜康。邊陲淸謐。興言致此。益用愧懷。屬歲律之肇新。慶春祺之紛委。式建紀年之號。佇申及物之恩。宜自正月一日攺天禧六年爲乾興元年。重念類甲薦誠。尙賒於亞歲。先庚施令。俾告於明庭。其今年冬南郊恩澤並移就二月一日。庶玆惠渥。亟洽羣倫。其覃慶賞賚。悉用南郊例。至日禦正陽門宣制。有司具儀注以聞。

攺天聖元年詔正月丙寅朔

王者繼聖子民。握圖禦宇。必因歲始。以正天端。肆予衝人。獲嗣丕構。兢兢業業。罔敢怠荒。而穹昊眷懷。宗社垂祐。四气調豫。百谷順蕃。政刑交修。夷夏胥悅。顧慚涼徳。享是洪休。屬萬匯發春。三朝協序。思與民而更始。宜建號以紀元。其攺乾興二年爲天聖元年。

災傷攺景祐元年禦紮明道二年十二月丁巳

朕欽膺駿命。臨禦中區。守三代之成基。爲羣黎之司牧。四隅底定。一紀於玆。乃至圖任忠良。博詢讜直。罔敢暇逸。務致隆平。自明道之建元。逮作噩之居歲。祲災薦起。暵潦相仍。人多癘疫之傷。稼有虫螟之害。亦嘗去溢美之號。損兼膳之珍。宵旰不遑。但虞於闕政。牲幣靡愛。徧禱於羣神。然而丰澤尙﹤僣日心﹥。和气猶郁。物價騰湧。編氓阻饑。常賦旣蠲。廩粟皆振。豈惻隱之心弗至。致休若之應未臻。側身內思。其咎安在。且夫陰陽之道難測。變則能通。天地之戒甚明。順則成福。消救之言斯在。向應之報可期。惟上春首祚之辰。及萬物向榮之始。用舉授時之典。載更紀歲之名。祇若靈心。庶迎丕貺。式報惟新之令。先申誕告之文。宜攺明道三年爲景祐元年。咨爾庶邦。當體予意。

攺康定元年及尊號去寶元二字詔二月甲辰

朕紹膺駿命。統禦庶邦。祇迪先猷。甫浹九閏。何嘗不稽探前載。詢納邇言。克念永圖之安。聿求小毖之助。靡敢暇逸。汔臻治康。而近歲以來。眚異間作。霄躔示象。星捨舛期。天戒靡私。史占攸著。企湯乙在予之誥。慕周王側身之思。屢省寔勤。厥咎非遠。𨿽徹盛食之品。躬懷旰朝之憂。恐未足導迎至和。消伏眾變。是用推策正本。協紀求中。庶回靈鑑之孚。式新瑞歷之授。宜攺寶元三年爲康定元年。重念向徇羣請。加薦徽名。因以建年之元。冠於丕稱之上。特從損挹。益務兢修。自今上表尊號。勿復稱寶元二字。尙慮政體或疵。言路猶壅。嘉與內外臣庶。參圖闕遺。其悉上封。以輔不逮。

雨災赦天下攺皇祐元年制慶曆

朕執象禦民。稽古布度。顧幅員之至廣。常臨履以自持。莫不順人之心。奉天之道。慮一物之失所。期庶政之惟和。稼穡𨿽登。或未臻於丰稔。兵戈載戢。尙靡格於偃銷。惕惕居懷。兢兢在念。惟玆黔庶。僅底樂康。而自春夏之交。霖雨作沴。傷暴禾麥。漂溢堤防。河朔之民。尢罹斃苦。粒食罄闕。廬室蕩空。流離鄕邦。攜挈老幼。十室而九。自秋䢐冬。嗷嗷道塗。溝壑爲慮。湣其失業。彌甚納隍。當原究其由來。冀消弭於災變。宜均霈澤。以召善祥。仍更紀歲之元。用冀自天之祐。宜攺慶曆九年爲皇祐元年。云云於戲。側身修徳。於政治以爲先。作善降祥。庶凶災之可伏。

日食正陽攺皇祐六年爲至和元年徳音三月庚辰

門下。朕以寡闇。守玆盈成。緬念爲君之難。深惟置器之重。罔敢怠忽。思致治平。而王澤未孚。治道多闕。皇天降譴。太史上言。豫陳薄蝕之災。近在正陽之朔。經典所忌。陰慝是嫌。尋災異之攸興。緣政教之所起。永思厥咎。在予一人。徳不能綏。理有未燭。賞罰失序。聽納不明。庶政未協於中。眾冤或壅於下。有違萬物之性。以累三光之明。上穹動感。陽精示變。此皆彰朕過失。警予省修。畏天之威。栗栗危懼。若將隕於深谷。玆用惕於夙宵。庶幾減損之誠。或蒙降監之眷。是用攺避正寢。卻去常珍。俾更元歷之名。冀召太和之气。仍敷惠澤。益霈眚恩。庶達眇衝之心。更回億兆之祐。宜攺皇祐六年爲至和元年以四月一日爲始。應天下罪人云云於戲。恐懼乎未睹。抑畏於未然。庶竭夤恭。或致消復。咨爾有眾。咸體朕懷。

攺治平元年制

朕以鮮躬。獲承鴻緒。涉道猶淺。燭理弗明。大懼菲衝。罔克負荷。深惟抑畏。曷敢荒寧。然而仰憑社稷之靈。俯賴股肱之助。先帝至徳遺惠。結於人心。列聖重光流澤。長於世祚。所以自親庶政。甫涉逾年。中外乂寧。風雨時若。惟春秋之正始。蓋歷代之通規。獻歲發春。方臨於吉旦。開元易紀。祇率於舊章。宜攺嘉祐九年爲治平元年。

攺熙寧元年詔

朕膺憑幾之遺音。遵覆盂之定業。默思至道。祇述先猷。白雲未遠於遺弓。駒景俄遷於過隙。屬窮陰之畢歲。肇蒼徳以建正。乃眷時雍。是更歲紀。混齊六合。敢期盡入於甄陶。鼓舞萬民。將以一新其耳目。正月一日攺治平五年爲熙寧元年。

攺元丰元年詔熙寧十年十二月壬午

朕奉承聖緒。一紀於玆。兢兢業業。罔敢暇逸。賴天之祐。年谷順成。其因來歲之正。以新元統之號。式循典舊。對越神休。宜自明年正月朔旦攺爲元丰元年。

攺元祐元年禦札元祐元年正月庚寅朔

朕紹承大統。遹駿燕謀。於乎皇王。永世克孝。維予小子。未堪多難。業業兢兢。夙夜欽止。尙賴親慈擁佑。神保貺臨。百谷順成。方內安乂。永惟春秋正始之義。深見天人相與之符。卽位逾年。攺元布政。以僕屬景命。以作新斯民。顧惟守成。敢忘繼序。宜自正月一日攺元丰九年爲元祐元年。

攺紹聖元年禦札元祐九年四月癸丑

朕荷皇穹之眷命。守列聖之丕基。十年於玆。四海用乂。日聽外朝之治。躬勤萬務之幾。眇若涉淵。未知所濟。顧念祗承上帝。誕保受命。惟駿惠於先猷。以纘隆於下武。乃稽仁祖之成憲。思大文考之烈光。其因盛夏之辰。載新元統之號。庶導迎於景貺。用敷錫於羣黎。宜攺元祐九年爲紹聖元年。布告多方。咸體朕意。

攺元符元年詔紹聖五年五月丙寅

朕統承聖緒。紹述先猷。克享天心。屢蒙嘉貺。甘露薦降。靈光屬天。申賜無疆。神璽自出。顧徳菲薄。荷帝博臨。敕命之幾。惟聖時憲。嚴恭寅畏。懼不克勝。思答神休。以協瑞應。其易統年之號。用昭受命之符。宜自紹聖五年六月朔攺爲元符元年。

攺建中靖國元年禦札元符三年十一月甲子

朕丕承祖宗。奉若天命。思建皇極。嘉靖庶邦。蓋嘗端好惡以示人。本中和而立政。日愼一日。期月於玆。稽歷數在躬之文。念春秋謹始之義。肇新元統。國有典常。是遵踰歲之期。以易紀年之號。豈惟昭示朕志。永綏斯民。庶幾仰協靈心。導迎景福。宜自來年正月一日攺爲建中靖國元年。布告多方。咸體朕意。故玆札示。想宜知悉。

攺大觀元年赦崇寧五年十二月三十日

門下。朕膺盈成之基。式顧諟之訓。奉承大業。撫寧四方。若涉淵水。罔敢豫怠。永惟繼志之重。深念守文之艱。��忽攬萬微。緝熙百度。勤於政﹑庶以圖天下之佚。儉於家﹑庶以資天下之丰。昭恩信以懷戎。惇廉恥以勵俗。迺正律度。迺賓賢能。八年於玆。海內綏靖。兵革不試。囹圄屢空。邊陲妥安。年谷丰稔。乾端垂象。日當交而不虧。坤厚薦珍。禾與芝而並秀。顧豈眇躬之克享。寔賴昊穹之博臨。嘉與羣黎。導迎景貺。是用因三朝之慶會。順一气之發生。易冠元之名。覃作解之澤。旣革而當。惟新是圖。可大赦天下。云云於戲。發政施仁。任徳以承於天意。赦過宥罪。好生迺洽於民心。誕敷純被之恩。益廣布新之令。更賴百官修職。三事協恭。時若熙丰之大猷。共濟唐虞之極治。咨爾多士。咸體朕懷。

己酉朔旦冬至攺重和元年赦

門下。得天之統。上帝所以申景命之休。以道爲門。聖人所以對髙眞之眷。朕紹承丕緒。祇遹先猷。荷穹昊之降康。罄寰區而作乂。法全令具。禮備樂成。迺追古道之淳。迺發內經之隱。順斗布合宮之政。分方調文鼎之神。修徳錫符。維新九寶。迎日推策。載列三雍。固已祉福咸蒙。天人無間。云物龍翔而抱月。檜芝獒伏而如丹。金篆浮波。河伯順流而聽命。瓊科宣籙。靑華正晝以臨壇。玆者气應中冬。日極南至。當甲子之月朔旦。逢己酉之會復元。遂契臾區之言。上同黃帝之世。於時太一。適次乾維。基迹潛宮。仰憲紫微之象。妥神熉幄。下娛黃祕之庭。叢祥並胙於邦圖。冠號肇更於年統。與四時而合序。以莫不增。參萬歲以成統。終而復始。肆揚大號。溥宥多方。可大赦天下。云云於戲。萬邦協和。式鑑太淸之治。五福敷錫。誕昭丕冒之仁。尙繄弼亮之聯。更勵寅恭之助。共崇妙道。永佑羣元。

攺重和二年爲宣和元年禦札宣和元年二月四日

農�天下之本。朕躬執耒耜。以勸天下。賴天降康。禮成涓日。用協惟新之政。誕揚率土之休。可於布政之初。用冠紀元之號。宜以重和二年爲宣和元年。布告中外。咸使聞知。

名諱

攺名詔太平興國二年二月庚子

王者對越上元。祇見九廟。凡因祭告。必署名稱。稽歷代之舊章。貴難知而易避。爰遵故事。載易嘉名炅。凡州縣散官﹑職事官號及人名外。其舊名二字今後不須回避。仍令中書門下差官擇日奏告天地社稷宗廟。

太宗藩邸諱不避詔大中祥符二年六月戊申

太宗皇帝藩邸舊諱。溥率咸知。𨿽先訓之具存。俾臨文而不避

●

宋大詔令集卷第三

帝統三

尊號批答上

建隆四年上尊號第三表允批答百寮三上表上尊號曰應天廣運仁聖文武至徳皇帝

朕奄有萬國。於今四年。寅畏上元。憂勤庶政。匪敢逸豫。期於底寧。而徳教未孚。干戈未戢。賦調無減。刑罰尙繁。永言生民。詎臻富壽。一念至此。予心惕然。至於二叛誅夷。三湘款附。皆宗廟垂慶。公侯協謀。集是大勛。顧予何有。�思損抑。以答天休。而中外同辭。猥加徽號。手詔避讓。至於再三。所請益堅。情不可抑。噫。尊我以應天廣運之號。加我以仁聖文武之名。復兼至徳之稱。深惟溢美之懼。羣公卿士其將何道以弼予。無使名過於實也。勉從眾議。

宰相等上尊號第�表不允批答開寶四年九月丙申

朕自臨禦萬邦。躬親庶政。惟小心而自勵。慮大化之未凝。至於邊境無虞。寰區甫定。復土疆於西蜀。被聲教於南荒。風雨應時。歲年屢稔。此皆乾坤垂祐。文武協謀。顧惟衝人。何力之有。將伸報謝。用展虔恭。大慶殊休。未洽於庶匯。鴻名懿號。先加於眇躬。三拜封章。過陳虛美。夙夜是念。豈能當之。徒嘉奉上之誠。難徇推尊之請。宜體朕意。卽斷來章。

晉王等上尊號第一表不允批答開寶九年

今汾晉未平。燕薊未復。謂之一統。無乃過談。仍曰太平。寔多慚徳。固難兪允。

省尊號詔端拱二年十二月庚申

朕聞在昔哲王。統臨大寶。精求治道。茂育黎元。固無尙於虛名。惟在敷於至化。矧惟眇質。獲奉丕基。上夤畏於昊穹。下憂勞於兆庶。萬幾之重。兢兢敢怠於宵衣。四海之尊。栗栗寧忘於馭朽。而涉道猶淺。燭理未明。四時罕保於太和。庶政詎臻於無事。寡昧之愧。諒交積於予懷。龐鴻之稱。徒有加於人上。名浮於寔。甚非所宜。朕嘗覽羣書。備觀前古。居尊之號。近代方行。固非軒昊之令猷。且異唐虞之舊典。載惟涼徳。尢愧前王。向者羣後同辭。封章見請。虔懇斯至。避讓無由。勉從將順之心。遂極尊崇之稱。每一自念。深用憮然。豈敢以謙徳自私。必將以古道自法。其自前所加尊號。宜從省去。今後四方所上表。只稱皇帝。庶協至公。凡百臣僚。當體朕意。

羣臣上法天崇道上聖至仁皇帝號不允批答至道元年十二月甲戌

昔者陶唐以茅茨采椽。聿修儉徳。伯陽謂孤寡不谷。用示謙稱。周室以還。時風寖薄。秦稱三五之號。唐極尊大之名。朕纂紹已來。褒崇太過。中心愧惕。啟處不遑。亟諭宰衡。盡令省去。勉徇羣臣之請。尙加四字之文。法天者﹑蓋遵讓徳之心。崇道者﹑庶取還淳之旨。辭避不獲。愧畏良深。今者以郊祀有期。禮容咸備。爰伸報本之義。何事溢美之名。惟聖與仁。則吾豈敢。欲益反損。其理甚明。勉體素懷。勿至勤請。

宰相上尊號不允批答咸平二年七月乙巳崇文廣武聖明仁孝皇帝

古先哲王。尊道貴徳。務宣至化。靡尙虛名。矧惟眇躬。初嗣洪業。憂勤𨿽極。聲教未孚。遽覽上封。過陳徽號。顧惟涼薄。但益兢慚。所請宜不允。

第五表上尊號不允批答咸平二年八月乙卯崇文廣武聖明仁孝皇帝

朕每念爲君之難。且思繼志之重。兢兢業業。罔敢怠荒。而百職交修。萬邦咸乂。歲有丰穰之慶。人無薖軸之嗟。仰賴降衷。議伸昭報。而羣公百辟。猥致徽名。申諭再三。懇請彌確。且陳舊制。靡獲固辭。勉徇眾心。良增多愧。宜俟郊禮畢日受冊。

羣臣三上表乞加尊號不允批答咸平五年八月崇文廣武應道章徳聖明仁孝皇帝

朕以歲時登稔。告謝上元。非敢貪天之功。志在爲民祈福。而中外臣庶。再三上言。咸以虛稱。加於菲薄。且思徽號。肇自唐宗。王者有功。受之無愧。五代而下。二聖膺乾。徳皆龐鴻。禮猶遜抑。惟太祖威加四海。辭立極居尊之名。惟太宗功庇生人。止法天崇道之號。肆朕衝眇。叨荷慶靈。前所推崇。已慚溢美。𨿽諒戴君之意。有違賓寔之言。當悉至懷。速斷來表。所請宜不允。

宰相等表上尊號不允批答大中祥符元年六月辛亥崇文廣武儀天尊道寶應彰感聖明仁孝皇帝

位號之稱。賓實斯在。苟預虛美。人其謂何。朕荷天地之眷懷。紹祖宗之丕構。罔敢自逸。汔此小康。邇者百谷阜昌。五兵不試。祕符薦降。嘉應屢臻。顧仰鑑之斯臨。豈眇躬之能享。慶靈所集。寅畏彌深。爰以孟冬。式遵茂典。昭答殊貺。有事大封。蓋以勉徇輿情。奉承先志。遽觀來表。願益徽名。且夫儀象圓穹。尊崇妙道。惟鴻休之敷錫。垂世祚於無疆。方切欽承。更思惕厲。用爲顯號。非所克當。𨿽諒爾之勤誠。無重予之不徳。所請宜不允。

第五表允批答大中祥符元年六月丙辰

朕將陟介邱。躬陳大祀。報上穹貺施之徳。崇二聖配侑之儀。祗薦精衷。奉成先志。而卿等率和有眾。悃愊上言。奉我嘉稱。成玆溢美。亦惇諭之期至。尙列請以彌勤。在於朕懷。非敢自大。念羣心之逾確。述天命之孔昭。與其封執於素心。曷若曲從於人欲。嘉乃稱君之善。奉玆建顯之文。勉徇傾輸。良多愧惕。仍俟封禪還京日受冊。

宰相等表上尊號不允批答大中祥符三年八月丁卯崇文廣武儀天尊道寶應彰感欽明上聖至徳仁孝皇帝

朕致享坤元。式昭毋事。秩玆久廢之典。以介無疆之休。蓋祈福以祐民。非求名而爲己。羣情忻戴。封疏咸集。罄歸美之情。極推髙之說。夫以堯典攸述。寔首於欽明。洛書是陳。聿崇於睿聖。加以至哉之徳。蓋表巍乎之功。玆謂鴻徽。非可輕議。顧朕涼薄。寧所克堪。方且講泰畤之遺儀。報後祇之博施。稽明察之教。姑務致恭於神。念持盈之言。安敢自大其意。但增抑畏。曷以遵從。所請宜不允。

第五表不允批答�月甲戌

夫褒贊成功。將順其美者。臣子之志也。允恭克讓。謙尊而光者。後辟之心也。故天之廣覆。以不宰而爲先。人之持盈。惟若衝而能久。顧朕寡徳。獲總多方。祇荷慶靈。豈嘗滿假。近者將祠厚徳。誕告先期。俄輿誦之僉同。以徽名而來上。亟頒詔諭。未悉予懷。夫以謁款後祇。大庇黎獻。答圜丘之垂貺。冀普率之蒙休。務陳信以格神。非圖榮而爲己。確乎之懇。言罄於玆。深諒由衷。卽斷來表。所請宜不允。

宰相等上尊號不允批答大中祥符五年閏十月乙亥崇文廣武感天尊道應眞祐徳上聖欽明仁孝皇帝

夫號以表功爲先。名以副寔爲重。苟或溢美。卽爽至公。矧乃帝皇之尊。已兼三五之極。摯徽懿之尊稱。著典籍之明聞。欽惟祖宗。垂厥憲度。肆予寡徳。敢怠丕承。曩以郊見之初。逮夫垂慶之際。再遵羣議。祇受鴻名。在予眇衝。曷嘗滿假。今者至眞降格。洪應殊尢。仰基命之開先。本宗祊之積累。發祥霄極。浹慶家邦。豈於予躬。敢自崇大。遽披列奏。願益徽稱。方厲欽翼之誠。難副眾多之請。體玆勤諭。無或再三。所請宜不允。

第五表允批答大中祥符五年閏十月壬午

朕胥遘眞期。躬延飆禦。備聞大誨。洞曉仙宗。顧基緒之有開。識源流之自遠。邦家大慶。中外攸同。卿等繼率羣倫。五陳封奏。加予稱謂。顧極褒揚。以爲宗稷之蒙休。所宜典冊之備物。懇請彌篤。確辭靡遑。考賓實之過差。𨿽慚溢美。拒傾輸之盡禮。亦阻歡心。勉徇勤誠。良增愧恧。所請宜允。候奉冊畢日施行。

宰相等上尊號第�表不允批答天禧三年七月己卯體元禦極感天尊道應眞寔運文徳武聖欽明仁孝皇帝

朕聞太古之時。稱謂以象徳。三王之代。名號以顯美。所以紹天闡繹。昭世焜煌。顧惟菲薄。獲承丕構。寅畏元命。綏懷兆民。𨿽馴致於大寧。尙有慚於前烈。若夫靈章薦錫。縟禮交修。景瑞協符。羣臣受職。此又穹厚垂監。祖宗降祥。豈惟眇衝。專所感召。今以就國陽之顯位。諏天正之吉辰。大備禋燔。蓋伸欽翼。遽陳眾志。願益徽稱。溢美玆多。靦顏增極。所請宜不允。

第五表允批答天禧三年八月辛丑

朕獲奉牲瑄。昭事天地。慶靈俯及。寰宇大同。將修嚴禋。用答嘉貺。卿等遽以徽稱。加乎眇躬。還詔屢宣。輿情益固。睹臣民之克一。誠驗歡心。念名寔之未賓。愈增涼徳。勉從羣懇。彌用愧懷。所請宜允。

省尊號詔乾興元年二月庚子

朕憂勤二紀。臨制萬邦。刑法蠲苛。教條惇本。吏謹於職。民懷其生。邊烽無橫艸之虞。疆隴厚如茨之蓄。矧我元子。參於政經。夙夜惟寅。權綱畢舉。粵予眇質。席此重熙。思億兆之永圖。奉盤盂之法誡。詳求簡易。庶保隆平。乃者迫以羣情。屢增顯號。重違率吁。勉徇昌言。今以剛辰。肇乎元歷。爰及布和之令。獲伸�克之懷。自今中外所上表章。宜令省去尊號。用合持盈之訓。益惇進道之風。布告羣倫。咸知此意。

宰相等上表請復尊號不允詔二月辛丑

徽號之文。肇於近古。夫惟至徳。乃可誕膺。朕緬慕前規。深思抑損。冀蠲虛稱。式葉憂勤。卿等遽列封章。過陳眾議。眷言誠恪。徒切嘆嘉。所請宜不允。

三上表請復尊號允詔二月癸卯

夫以涼薄之質。荷於詒燕之厚。遂臻嘉靖。用庇蒼黔。敢冒天功。過爲賓實。是用及建元之慶。協肆眚之辰。昭示素懷。咸蠲虛美。所冀同徳。葉贊茂規。而中外一辭。疏封三上。仍詢舊典。旅述羣情。裁以質文。就爲損益。加於弗類。誠亦未遑。然念眇躬。重煩勤懇。勉循嘉請。增用恧焉。所請宜依。

宰相等表上尊號不允批答天聖二年聖文睿武仁明孝徳皇帝

眷言菲徳。獲紹鴻圖。念興王之艱。罔敢自暇。賴累聖之業。聿致小康。至若封宇乂寧。陰陽調豫。官修其次。民樂其生。豈伊眇躬。能底玆道。肇申郊報。式展時思。而公卿搢紳。封號旋上。稽於舊式。加我美名。詳覽之餘。難應所請。

南郊毋得上尊號詔天聖五年七月己未

朕荷三靈之眷祐。席累聖之基圖。業業兢兢。日愼一日。而九功未序。常緯或差。時澤不滋。瀆流匪順。𨿽並禱羣望。精忠屢申。而顧思永圖。焦心是咎。屬歲當郊祀。已告先期。尙慮臣寮。輒沿舊典。再加徽稱。良匪予懷。將來南郊。文武百僚毋得上加尊號。

宰相等再上表請加尊號不允批答天聖八年

朕自宅丕後。肇禋泰壇。羣心葉恭。猥加大號。每念浮寔。今猶惕然。昨之再郊。前詔拒止。習歲惟吉。拜貺有常。而囊封遽來。復形推美。已嘗敷諭。未寢溢言。顧循菲衝。獲紹基構。無忘兢業。庶保盈成。祖宗舊規。多所謙挹。矧玆不徳。安敢薦膺。至於體洪覆之日生。欽妙朴之惟靜。固當勉於行己。豈須餙以爲名。徒諒祇勤。尢增愧悚。

●

宋大詔令集卷第四

帝統四

尊號批答下

去尊號中睿聖文武字求言詔明道二年七月戊子

朕膺昊天之眷命。嗣烈聖之鴻圖。懼帝監之下臨。荷神器之至重。何嘗不夙宵兢畏。旰昃憂勤。務專稽古之欽明。靡敢暫時而暇佚。自文考在宥之旦。洎衝人儲兩之初。問膳寢門。已日承於謨訓。遊心講肄。固動法於典墳。比纂宏基。式丁昌運。竊復詳披金匱。逖覽油緹。以謂古者因積久之承平。受自然之富貴。靡不忘大寶之愼。忽守文之難。或畋獵以肆其狂。或宴遊以耽其樂。窮兵極武。震威而暴民。髙臺深池。縱情而興役。朕自向明正寧。馭朽居懷。非大饗羣臣。未嘗陳於羽葆。非防秋四鄙。未嘗動於干戈。放鷹犬而絕禽荒。屏珠玉而崇儉寶。惟天地神祇之是奉。惟宗廟社稷之是依。采納忠讜之言。倚成輔相之績。周公無逸。文王小心。𨿽休勿休。日愼一日。而比年之內。旱爞相仍。方春以來。蝱螣爲沴。民或闕食。田用不收。州郡之間。奏報相繼。豈朕徳之不逮。將天時之使然。須自戒災。敢忘罪己。申旦不寐。畏上之威。曩者大禮越成。羣公列奏。增予以睿聖之號。重予以文武之稱。𨿽迫於眾心。�難於克讓。而內思闕政。將溢美是名。矧乎惟睿之猷。箕疇之所演。若聖之美。漢光之靡當。文在乎化成。武由乎定亂。內惟菲薄。難以具膺。宜令天下。於朕尊號內。其表奏並不得稱睿聖文武四字。寰海之中。治化攸廣。百揆之內

。事敍實煩。眷乃多方。豈無讜議。所宜采聽。以致平康。應天下賦調橫加。於民間而爲患。刑獄罹枉。阻官司而莫伸。艸萊之人。負材而不能自達。裏閭之下。積獘而無由可除。並許文武眾官直言極諫。朕將親覽。以禆政綱。冀表至誠。用召和气。應天下名山大川。聖賢祠廟。能捍大災禦大患者。並令中書門下差官精加祈禱。以救萬民。朕所減尊號字。亦仰擇日告於天地宗廟。庶申朕志。以達神靈。更賴三事大臣。百司庶尹。共竭忠藎。以洽嘉祥。故玆詔示。想宜知悉。

宰相等上表加上尊號第五表允批答寶元元年

朕奉承先猷。日儆端命。獲事上帝。於玆五郊。官師率和。奏牘連委。冀緣瑞福之集。增列榮號之崇。若乃寶用善元。易冠丕稱。是惟勉徳。匪曰名功。襲用舊章。差或無愧。至於英睿之烈。後辟罕兼。未寔而居。省已胡益。矧於近歲。變眚屢臻。霄捨舛期。坤載愆靜。遽加徽顯。是黷齊明。宜損溢言之華。姑循備物之典。其所上尊號內英睿二字宜不允。余依所請。

不許上尊號詔慶曆五年

朕以寡薄。紹膺駿命。夙夜兢業。��������������歲一舉。朕不敢稽。間者公卿百僚。率吁有眾。大事之始。乃欲增顯徽懿。以歸美於眇質。朕惟皇帝之號。稱謂已極。浮文溢美。抑又何加。況今百度缺然。五紀或沴。履謙畏滿。或覬有終。三事大夫。秉誼葉心。交修不逮。同底於道。顧不美歟。華言過寔之名非朕志也。將來中外文武臣僚不得乞上尊號。咨爾多士。體朕至懷。

南郊不得乞上尊號詔皇祐五年七月癸巳

朕以嚴配總章。於玆三歲。今恭祀泰畤。奉若丕典。期答天貺。用對神休。且慮左右近臣。中外百執。共循故事。將益徽名。旣存讓徳之誠。更增溢美之愧。載惟寡昧。嗣守宗祊。靡敢怠荒。固常抑畏。而念民力尙困。農望屢愆。顧稼穡之方滋。間螟螣之爲暴。方圖大報。以佇善應。自取崇美。且異�懷。無假虛稱。以重不徳。其將來南郊。文武臣寮不得乞上尊號。咨爾列位。當體朕意。

宰相等表上尊號曰體天法道欽文聰武大仁至治聖神孝徳皇帝不允批答嘉祐四年五月乙巳

朕嗣守丕業。遠監前代得失之效。蓋本衝淹者每多遐福。徇矜誇者鮮不後艱。且宗廟之祭。朕所盡志者。列尊卑。敍昭穆。致孝思以化天下也。其敢自尊顯乎。𨿽將順之意。有副於羣情。然溢美之辭。未安於眇質。凡五上表。不許。

明堂毋得上尊號詔嘉祐七年七月壬子

朕在位四十一載。惟上天眷祐之命。先帝燕翼之謀。遺大投艱。懼不克勝。故於禮文之事。嘗盡誠意之格。季秋今月。其日辛亥。事天事親。用卜惟吉。牲玉幣帛。所宜蠲潔。鐘鼓管磬。比於和樂。凡明祀之所舉。當致力而無懈。至於徇虛名以溢朕之美。旣非交神之道。又非求己之實。徒自崇大。無益祇畏。其將來大享明堂。百寮毋得上尊號。

宰臣韓琦等上尊號不允批答治平二年七月庚寅

省表具之。朕獲承大統。三載於玆。蒙天之休。海內淸靜。方將飭齊輅。潔純犧。以祇見天地宗廟之靈。乃敢昭發丕冊。揚徽垂鴻。以自施虖尊榮者哉。不圖執事之臣。列上表功之號。且臨政之日淺。未有盛烈之章。況事神之意恭。豈在彌文之飾。適增予愧。難徇所陳。所請宜不允。

第三表不允批答

省表具之。朕守神器之重。思王業之囏。歷日未長。涉道猶淺。而三事庶尹﹑搢紳之倫﹑殊鄰異俗﹑霜露所墜。咸裴回闕廷。願得鏤寶文﹑章鴻鑠﹑以薦無窮之休。玆甚盛徳顧何足以堪之。竊嘗覽前世之載﹑近事之寔。惟至聖爲能兼天下之媺。惟至功爲能饗天下之報。愼微端始。莫或敢承。所請宜不允。

第四表不允批答

省表具之。昔夏禹不自矜能。而閎三代之聲。漢光戒諸言聖。而振東京之烈。朕顧循菲徳。膺守聖圖。亦嘗遠覽其所未形。積思其所不及。蓋謙恭抑畏者靡不受多福。誇浮侈大者靡不蹈後虞。今就陽初郊。假廟始祼。大懼無以薦四時之和气。來萬國之歡心。乃欲仰慕祖宗之烈光。過迹金石之絕記。祇登寶冊。駿騰徽稱。豈朕所以答三神之休﹑法後王之意哉。𨿽情見忠者之謂報。然文溢美者未易承也。所請宜不允。

第五表不允批答

省表具之。朕接神明之統。享平富之圖。且三歲親郊。始嚴盡物之報。而百辟進旅。率吁在廷之言。考前世之遺聞。慕本朝之故事。將合羣靈之祉。薦揚丕冊之名。封章五陳。勤懇一志。然自躬庶政。降異相仍。永惟前王。跂徳不及。載視瑣涼之質。難居尊美之稱。𨿽欲勉從。良不可得。所請宜不允。仍斷來章。

宰相等上尊號不允批答熙寧元年七月己卯奉天憲道文武仁孝皇帝

朕以薄徳。嗣膺基緒。繼天理物。常懼弗任。方賴交修。以熙眾治。羣公卿士。外曁庶黎。欲舉鴻名。階之眇質。臣民歸美。爲義則多。揣寔揆時。朕猶不敢。

宰相等上尊號第三表諭翰林學士司馬光善爲答詞詔

覽卿來奏。深諒忠誠。朕方以頻日淫雨。甲申地震。天威彰著。日虞傾禍。被此鴻名。有慚面目。況在亮陰。亦難當是盛典。誠如卿言。今已批降指揮。可善爲答辭。使中外知朕至誠。寔乃內顧慚懼。非是欺眾。以邀虛名。

宰相等表上尊號不允批答熙寧二年四月丁酉

朕攬政以來。於玆三祀。圖治不明。災變屢出。日星淩食。大河決溢。地裂朔陲。生民流徙。今復時雨愆亢。蟊賊食麥。愁嘆之聲。盈於廬井。夙夜震悼。未究消復之理。二三股肱。內外列辟。不能傾盡忠赤。共爲啟沃。弭去災咎。召來嘉祥。反務諛悅。妄稱功徳之隆。甚非忠且直也。可亟罷此議。勿以虛名浼予。所請宜不允。

宰相等上尊號表不允批答熙寧四年六月庚申

夫道以常無名爲尊。乾以不言所利爲大。朕所憲焉。至於崇飾徽號。以臨四方。非朕之所先務也。方命有司議合宮之配。以昭嚴父之孝矣。乃當前受寶冊自爲光榮哉。無使大禹之不矜不伐﹑漢光武之禁人言聖﹑獨見稱於前史也。

宰臣韓絳等表上尊號不允批答熙寧七年七月癸卯紹天憲古文武仁孝皇帝

敕云云。朕獲紹祖宗之基。已當帝皇之號。內惟菲薄。竊慕往初。惕然憂勤。無以負荷。而公卿多士﹑夷夏眾民。且欲崇上徽名。昭發丕冊。況夙戒於齋輅。將親饗於泰壇。惟時肅恭。敢自尊顯。念報上之義。庶言則同。然溢美之稱。朕徳罔克。適增多愧。難徇所陳。

第二表不允批答

敕云云。朕以謂上則天明。遠稽古道。文武大備。以底成功之隆。仁孝顯聞。以躋絕徳之盛。玆惟二典之懿。寔冠百王之賢。朕仰止潛心。曾未跂及。而羣公卿士。過見褒崇。集是光華。作爲稱號。咸造路屏。再陳囊封。𨿽歸美盡恭。莫非至懇。而循名揣寔。未易克承。維爾臣民。當體予意。

第三表不允仍斷來章批答

敕云云。朕聞唐虞之世。君臣吁兪。相與敕戒。以康庶事。未聞有自耀其功徳。大爲名稱。以動天下之聽。朕以涼菲。獲承皇緒。固以極崇髙之位號矣。向者奉郊宗之祀。三事大夫亦屢以徽冊來上。而愧不敢從。方且嘉與眾賢。夙寤晨興。以營極治之業。要之萬世。建無窮之基。亦有無窮之聞。不猶愈於虛名歟。臣之尊君。義則勤至。朕守弗集。毋煩數陳。

第四表不允批答熙寧七年

省表具之。朕聞皇帝之號。並包三五。髙明光大。豈復可加。末流增華。務極徽稱。蓋有以極治﹑而徇羣下之所請。亦或以否徳﹑而崇浮侈以爲榮。朕惟菲躬。嗣守丕烈。上旣無祖宗致治之實以配鴻名。下不爲後世溢美之文以事虛飾。方與黎獻。共圖康功。遠邇華夷。宜思所以調一鎭撫。教化號令。宜思所以緫緝補完。至於習俗末爲。若皆可略。當體至意。勿復有云。所請宜不允。

第五表不允仍斷來章批答

省表具之。夫臣之愛君。惟義理是悅。下之報上。以誠寔爲先。今法度方開更化之端。事物旣振積習之獘。功有緒而未就。俗於變而未純。卿等與其崇溢美之華辭﹑欲加我虛名之飾。孰若致弼違之一徳﹑以成予願治之心。乃足以垂裕無窮。比蹤前古。尊榮之極。何以尙玆。如其不然。自侈奚益。勉體朕志。毋或屢言。所請宜不允。仍斷來章。

宰相等表上尊號不允批答熙寧十年七月辛酉奉天憲古文武仁孝皇帝五表終不允

朕帝有天下。於玆十年。夙興夜寐。以圖乂民。然猶懼無以奉天之元。憲古之道。而文武仁孝之烈。未足以紹休前人。勉然於中。庶幾及此。而羣公多士﹑諸夏眾民。乃欲合是數端。崇上徽號。愛君之誠。義則至矣。浮實之稱。朕無取焉。

大禮罷上尊號詔元丰三年七月甲戌

朕惟皇以道。帝以徳。王以業。各因時制名。用配其實。何爲加崇稱號以自飾哉。秦漢以來尊天子曰皇帝。其亦至矣。朕承祖宗之休。宅士民之上。凡虛文繁禮。悉已革去。而近司羣辟。猶或時以稱號見請。𨿽出於歸美報上之忠。然非朕所以若稽先王之意。自今每遇大禮。罷上尊號。

服除不上尊號詔元祐元年十二月己丑

進中書省檢會故事。將來服除。百官等合拜表上尊號。朕惟先帝臨禦天下。十有九年。威加四夷。澤被萬物。功徳可謂博矣。然羣公卿士每上徽號。則拒而不受。其謙厚不伐至矣。以眇眇之身。紹承統緒。夙興夜寐。不敢遑寧。今近司稽用典故。以爲喪禮之除。百官當崇上徽稱。此豈朕所以銜訓嗣事。紹休前人之意哉。將來服除。依元丰三年詔書。更不上尊號。咨爾中外。體朕意焉。

●

宋大詔令集卷第五

帝統五

尊號冊上

應天廣運仁聖文武至徳皇帝冊文乾徳元年十一月甲子

維乾徳元年歲次癸亥。十一月己酉朔。十六日甲子。攝太尉守司徒兼侍中蕭國公臣範質。守司空平章事臣王溥。尙書右僕射平章事臣魏仁浦及內外文武臣寮。馬步諸軍將校。藩郡守臣。四夷君長。緇黃耆乂等七千五百人。謹再拜稽首上言曰。惟天爲大。惟堯則之。又曰﹑舜有天下。無爲而理。是以古之言道徳者。莫先於二帝。一則曰聰明文思。一則曰溫恭浚哲。英聲茂實。意無欲而自彰。景徳洪休。心無求而自至。巍巍蕩蕩。可得而言。伏惟皇帝陛下髙明博厚。宣慈惠和。純粹之徳全。孝友之行著。惟精惟一。知微知章。向者龍尙處於潛淵。日未離於暘谷。歷試之際。志在扶危。險阻艱難。何往不濟。躍馬陷髙平之陣。麾戈佐淮甸之徵。喋血鏖兵。一月三捷。勞旋飲至。論功莫二。洎乎天鑑厥徳。用集大命。人祇葉應。風雨咸若。鼎運初建。國步猶梗。始則李筠犯順。長戟指闕。並人連禍。寇我北鄙。於是有太行之行。重進怙亂。棄徳崇姦。幅員千里。生民被毒。於是有廣陵之役。千乘萬騎。如霆如雷。詢彼仇方。震疊區宇。翠華宵至。堅城旦下。連平二孽。有同符契。累朝以來。出師誅暴。未有若玆之奇速也。頃者華風不競。中國政微。五嶺三江。置諸度外。殊文異軌。六紀於玆。肇啟聖謀。驅攘寇亂。荊湖底定。南土晏然。燕薊之戎。汾晉之孽也。燕巢幕上。朝不謀夕。邊事少間。理道無壅。嚴恭寅畏。一日萬幾。勤於己而泰於人。儉於躬而丰於物。明四目而髙視。達四聰而遠聽。不侮鰥寡。卹天窮也。信及﹤月豖﹥魚。遂物性也。惜力念耕耘之苦。推食閔介冑之勞。法家者流。旣峻且密。乃詔大理。毋重刑名。俾盡哀矜。務從寬簡。減盜竊之罪。緩鹽麯之禁。好生之徳。通於神明。若乃昧爽丕顯。坐以待旦。商湯之戒愼也。側身損己。長轡遠馭。漢文之化導也。循名責寔。信賞必罰。建武之法制也。果敢決斷。從善如流。貞觀之風烈也。帝王之道於玆備矣。太平之業於玆成矣。由是祇見淸廟。致其孝享。圜丘展禮。對越上元。一獻而天帝降止。再獻而神人以和。三獻而萬祿攸報。祥風拂袂。休气繞壇。熙熙怡怡。羣心胥悅。國家大慶。眾庶共之。肆赦覃恩。俾民更始。與天合道。謂之應天。大無不覆謂之廣。遠無不至謂之運。博施濟眾謂之仁。智周萬物謂之聖。化成天下謂之文。保大定功謂之武。其徳無際。謂之至徳。臣等不勝大願。謹奉玉冊玉寶上尊號曰應天廣運仁聖文武至徳皇帝。伏惟垂日月之明。監億兆之情。凝旒端冕。昭受鴻名。如山嶽之固。若松柏之貞。乾健不息。品物咸亨。承天之祐。萬壽千齡。

應天廣運聖文神武明道至徳仁孝皇帝冊文開寶元年

維開寶元年歲次戊辰。十一月庚辰朔。二十四日癸卯。攝太尉﹑左僕射﹑兼門下侍郎﹑同中書門下平章事﹑昭文館大學士﹑兼修國史趙普。與內外文武臣寮。馬步諸軍將校。四夷酋長。耆艾緇黃八千三百人上言曰。臣聞天生黎民。樹之司牧。非至仁無以守其位。非大號不能書其功。書契以來。簡編斯在。是以放勛光宅。居二帝之先。文命錫圭。冠三王之首。伏惟應天廣運仁聖文武至徳皇帝陛下膺乾禦宇。括地開基。威加海內。道蒞天下。偏師南出而荊湘定。靈旗西指而邛蜀降。嘉谷屢登。休祥薦至。幾至刑措。汔用小康。爰考舊章。再陳嚴祀。六龍在禦。百神受職。金石合奏。天地同和。明徳惟馨。無文咸秩。昭事上帝﹑而三靈允懷。陰隲下民﹑則萬戶胥悅。巍巍蕩蕩。煥乎成功。由是含生之倫。有位之士。同辭抗表。願增鴻名。陛下謙尊而光。固拒其請。羣心懇至。始曰兪哉。若乃其智如神。唐堯之美也。克諧以孝。虞舜之志也。生長萬物之謂道。照臨四方之謂明。播文武之英聲。廣仁聖之至徳。合玆具美。用闡鴻休。臣等不勝大願。謹奉玉冊玉寶。上尊號曰應天廣運聖文神武明道至徳仁孝皇帝。伏惟陛下盛徳大業。治定功成。不矜於己。不有其名。坤厚載物。乾元利貞。溫恭允塞。永協隆平。

應運統天聖明文武皇帝冊文。太平興國三年

維太平興國三年歲次戊寅。十一月癸未朔。十四日丙申。攝太尉皇弟廷美等頓首言曰。陛下挺生奇表。誕膺元貺。鐘五行之秀气。受三靈之眷命。肇自晉邸。入纂皇圖。恭勤日躋。孝友天縱。對越穹昊。秉玆小心。駕禦英雄。恢以大度。言未出口。化馳若神。心之所之。威重千里。奄有萬國。逮玆三年。勾吳盡室以來朝。閩越稽顙而獻地。海隅倔彊之長。浙右狡獪之俗。不勞折簡之召。悉歸輿地之圖。百年污俗。一夕丕變。至於遠夷之國。漠北之人。奉琛外府。述職有司者。蓋無虛月矣。羣臣等沐浴元澤。瞻望淸光。如戴天焉。不知其髙。如飲海焉。徒極其量。且夫太上立徳。非名言之所及。三五建號。有皇帝之尊稱。相與測寸管以窺。設寸表以度。詠天地之大徳。睇日月之末光。僉以爲陛下應運以居中。統天而垂教。總萬幾以聖。燭萬﹤宀禹﹥以明。裁成以文。底定以武。天工帝力。羣臣豈得而知。屈己狥人。上聖之所不免。至乾天請。始曰兪哉。臣等因肆類之克終。屬在宥之方始。仰巍巍之徳。罄拳拳之心。謹與文武百官。諸軍將校。蕃夷酋長。緇黃耆艾等凡七千四百五十四人。不勝大願。奉玉冊玉寶。上尊號曰應運統天聖明文武皇帝。伏惟陛下順考古道。對揚鴻休。克綏萬邦。永錫純嘏。臣等誠歡誠抃。頓首頓首。

崇文廣武聖明仁孝皇帝冊文

維咸平二年歲次己亥。十一月庚辰朔。七日丙戌。攝太尉﹑兵部尙書﹑平章事張齊賢與內外文武百寮。諸軍將校。蕃夷君長等。再拜稽首上言曰。臣等聞承天序以臨民。播神功而育物。符命昭晰。道徳敷聞。非鴻名無以表其尊。非顯號無以明乎大。蓋王者法輿蓋於天地。聖人運舒慘於生成。上以答宗廟之靈。�以副人神之望。伏惟皇帝陛下握圖禦極。觀妙宅中。纘二聖之丕休。兼列辟之通術。制事以簡。禦眾以寬。天成歲�。人述日用。奉宗祏盡尊尊之禮。敍昭穆示親親之慈。至於蠲庸調之逋懸。削條章之靡密。窮神設教。便俗立防。內�公卿。外咨嶽牧。嗇夫相慶。畝有餘糧。廷尉上言。府無積�。逮�乘秋講武。築臺觀兵。視學崇儒。右文宣化。非煙翥野。協气凝霄。昭格之功與時俱茂。耀臨之徳與天比隆。此所謂神明胥悅。天人交應者也。繇是夷夏臣庶。不謀而集。咸以爲嘉運累洽。鴻猷允塞。宜受尊稱。以符至公。羣懇翕然。疏封五上。輿情難奪。帝命乃兪。夫昭徳塞違。柔遠綏近。成均講道。宣室禮賢。七萃訓戎。五營練卒。邊城弛柝。絕域銷烽。大聖以葉三靈。大明以熙百度。以仁克己復禮。以孝奉先承統。該��忽徽美。煥盈宇宙。臣等不勝大願。謹奉玉冊玉寶。上尊號曰崇文廣武聖明仁孝皇帝。伏惟陛下膺寶命於中夏。答祺祥於上元。跨越文景。焜煌羲軒。百祉斯永。九齡克延。無疆之慶。億萬斯年。臣等誠歡誠慶。頓首頓首。謹言。

崇文廣武儀天尊道寶應章感聖明仁孝皇帝冊文大中祥符元年十二月辛卯

維大中祥符元年歲次戊申。十二月丁亥朔。五日辛卯。攝太尉﹑工部尙書﹑平章事臣王旦與內外文武百官。馬步諸軍將校。及蕃夷酋長。緇黃耆艾等再拜稽首上言。臣等聞陟圜丘而禪方澤。所以勒崇垂鴻。鏤金板而書玉牒。所以飛聲騰寔。非蒼靈交感。無以兆丕應。非函夏宅心。無以建顯號。故齊聖合徳。必有發揮。天意人欲。不可推拒。至於踐八九之遐迹。兼三五之徽稱。擁百神之休。爲列辟之首者。何莫由斯道也。伏惟崇文廣武聖明仁孝皇帝陛下徳寓天覆。英威霆斷。宅中黃而握祕紀。席蘿圖而操絕瑞。撫臨寰海。十有二載。淸心而思道。正身而率下。茂陶唐欽明之姿。惇有虞忠利之教。體禹之勤儉。而未嘗滿假。法湯之寬仁。而濟之勇智。周武慈和﹑而人神胥悅。漢髙豁達﹑而小大畢力。矧復講求令典。咨度善言。建大中於民極。刑惇敍於內治。物色遺彥。體貌宗工。重愼一成之文。辧明三至之謗。仁風溥暢。王度淸夷。乃者邊候弗寧弗寧。疆吏致告。戎衣䢐徵。武節焱厲。揚威以靖亂。修明而繼好。包束干戈。示不復用。撫和荒遠。如樂之諧。此漢宣之功光祖宗也。先園俯邇。時思罔極。按歷修謁。奠獻悲涕。覽松檟而勤止。閱脂澤而僾然。此顯宗之孝通神明也。故得淵監儲祉。祺祥昭答。齋居乙夜。示肹蚃之期。靈門旭旦。垂圖書之錫。況施殊尢。眷命深厚。爰徇臣民之請。乃修曠絕之禮。協吉日。歷岱宗。親至上封。謁款太一。陳信辭於金策。銘休功於翠崖。彰帝王之盛節。爲天下之壯觀。誠千載之一時也。於是羣卿庶尹。虎臣爪士。閭裏耆艾。夷邸酋渠。咸伏闕而言曰。陛下膺圖纂服。紹休聖緒。昭姓考瑞。繼誠先志。誠宜述宣鴻徳。著於徽冊。端委法坐。祇受尊名。玆事體大。不可闕也。陛下猶以撝挹衝讓。至於五請。始曰兪哉。夫體元則大之謂儀天。抱一守柔之謂尊道。寶命元應之謂輔徳。明章通感之謂合符。臣等不勝大願。謹奉玉冊玉寶。上尊號曰崇文廣武儀天尊道寶應章感聖明仁孝皇帝。伏惟陛下總淸明之妙用。賾希夷之至言。生成而不宰。勞謙而益尊。永錫難老。垂裕後昆。增重九鼎。比隆黃軒。臣旦等誠歡誠抃。頓首﹑頓首。謹言。

崇文廣武感天尊道應眞祐徳上聖欽明仁孝皇帝冊文天禧元年正月辛亥

維天禧元年歲次丁巳。正月辛丑朔。十一日辛亥。攝太尉天書儀衛使恭上寶冊南郊恭謝大禮使司空兼門下侍郎平章事王旦與內外文武百寮。諸軍將校。藩衛牧伯。郡縣官吏。蕃夷酋長。僧道耆壽等再拜稽首上言曰。臣等聞太上元始。道之宗也。應物而彊名。穹昊淸明。天之體也。因時而表徳。惟重熙之嘉會。集三靈之休應。廣大悠久。法象昭著。增簡冊之徽烈。系天人之合符。伏惟崇文廣武儀天尊道寶應章感聖明仁孝皇帝陛下睿知淵凝。聖謨天遠。恭睦而惇敏。文明而柔克。恢太平大定之業。愼持盈守成之戒。孝徳本乎善繼。時雍始於惇敍。典禮樂以布王澤。則異俗咸懷。輯典章以恢邦教。則時文載郁。萬方在宥。百志惟熙。海外暢淸淑之風。寰中歸仁壽之域。向以干符紛委。坤珍紹至。故升中於天﹑而禮岱社。報本乎地﹑而享汾脽。廣虞巡之咸秩。舉漢祠之合祛。馨徳格於上下。介福浹於遐邇。旣而作靈宮以模太紫。爲至神之攸處。推尊名以周羣嶽。寔前載之未有。是以穹靈乃顧。髙眞薦降。協夢云紀。覿神汾水。啟仙源於太古。諭寶歷於無疆。而復景亳鳴鸞。祈禠而濟物。睢陽按蹕。尊祖而建都。寅奉明威。昭報繁錫。稽得。一善成之道。崇生�爲大之名。徽章極於範圍。盛則踰於載籍。溥天率土。鼓舞稱慶。由是圓首方足。不謀而同。以爲神貺益章。淸寧之所輔。帝緒日遠。商周之莫京。賞善是圖。邦國之大業。盛美純備。兆庶之欣戴。竊惟稱謂。未昭懿鑠。敢稽古訓。式導羣心。詔旨下臨。深形謙拒。至於五請。始奉帝兪。夫克世丕基。惟新受命。感天也。膺籙協期。躋俗歸厚。應眞也。燕翼有初。蕃衍惟永。佑徳也。髙視繩契。爲之稱首。上聖也。齊明虛受。克念則哲。欽明也。矧以獻歲初吉。奉冊於殊庭。次辛協辰。升禋於吉土。方交舉於盛節。宜誕膺於茂典。率吁眾懇。俯伏丹闕。復露章五上。冀行前詔。陛下不獲已而從之。臣等不勝大願。謹奉玉冊玉寶﹑上尊號曰崇文廣武感天尊道應眞佑徳上聖欽明仁孝皇帝。伏惟陛下總列辟之令猷。紹九皇之至徳。保佑黎獻。錫羨千億。與天比崇。萬壽無極。臣旦等誠歡誠抃。頓首頓首。

宋大詔令集卷第六

帝統六

尊號冊下

體元禦極感天尊道應眞寶運文徳武功上聖欽明仁孝皇帝冊文天禧三年十一月丁丑

維天禧三年歲次己未。十一月癸丑朔。二十五日丁丑。攝太尉﹑中書侍郎﹑兼吏部尙書﹑平章事臣寇準與內外文武羣臣。諸軍將校。蕃夷酋長。僧道耆壽等上言。臣聞陟泰壇﹑肆禋享﹑邦國之大事也。崇丕稱﹑表茂功﹑帝皇之盛節也。惟天祐聖。故珍符休命。必務乎昭答。惟人戴君。故鴻徽鉅典。必從其欣贊。我國家奮淳耀之烈。襲神靈之系。於皇聖祖。紹天闡繹。首中古之號。詒萬世之法。藝祖文考。創業垂統。爰舉盛禮。乃受丕名。肆重熙之在歷。本善述以昭孝。奉若成憲。斯惟至心。伏惟崇文廣武儀天尊道應眞祐徳上聖欽明仁孝皇帝陛下浚明在躬。剛健成徳。垂策以司契。順斗而布度。具用平之大智。講長世之善經。愼罰寶慈。劭農抑末。卑服彰乎克儉。旰食勤於屢省。五兵載戟。而殊方卽敍。至神廣運。而洪化浮流。保合太和。妥綏有截。二十三載於玆矣。曩者霄極儲祉。眞瑞應期。登封告成。刻號昭姓。寖尋汾畤。大報於坤元。推尊嶽靈。並躋於帝籙。聲明燀耀。福瑞紛沓。旣而祕感冥應。飛朝旁戾。悟鴻源之浚邈。承淵宗之右序。乃復嚴師曲裏。欽眾妙之本。設都睢水。表興王之壤。卜郊吉土。以謝貺穹厚。薦冊泰館。以歸美眞聖。禮樂之文著矣。天人之際交矣。方且凝神於蠖濩。繹照乎靚淵。遠猷是經。小心弗匱。崇建上嗣。億寧大本。萬邦斯正。重暉克明。繇是三泰之奧區。終南之靈阜。薦受符書之貺。誕下闕

聖文睿武仁明孝徳皇帝冊文天聖二年二月丁酉文前半闕

禮恢儒也。矧乃永懷先訓。明發時思。𨿽遵易月之文。終守通喪之制。戚見七廟﹑而愾然如有聞。恩加九族﹑而歡然以相睦。人情大順。天道丕應。三邊絕警。五稼屢丰。屬至景之臨冬。因圜丘而肆類。中外臣庶﹑藩衛夷酋。咸以爲承休襲熙。重烈敷燿。宜享尊稱。用昭眾聞。而陛下虔鞏抑畏。載執謙愨。抗封五上。始降兪音。夫惟睿作聖。所以膺景命也。懿文經武。所以紹鴻業也。顯仁爲明。所以運羣物也。純孝爲徳。所以刑萬方也。臣等不勝大願。奉玉冊玉寶。上尊號曰聖文睿武仁明孝徳皇帝。伏惟陛下徇黔首之戴。荷上靈之祥。躡九皇之遐迹。保四海之永康。恢一祖二宗之聖緒。與天地而無疆。

睿聖文武體天法道仁明孝徳皇帝冊文明道二年

維明道二年歲次癸酉。二月丁酉朔。十一日丁未。攝太尉具官呂夷簡等上言曰。臣聞穹旻之垂景命。必資神睿之略。以庇於方夏。臣庶之沐利澤。必薦崇髙之號。以歸於尊極。炎徳初基。藝祖興運。造邦戡難。不憚濡足。神宗纂治。以聖繼聖。功徳宏偉。充格天地。洎乎文考。內平外成。重明累洽。禮樂大備。莫不勉膺徽冊。俯循羣請。度越乎前載。烜赫於無窮。洪惟尊號皇帝本神靈之系。憑積累之厚。享天下之富﹑而守以約。乘天下之安﹑而慮以危。以慈者﹑道之寶。乃卹孤而賑窮。以儉者﹑徳之基。故浣衣而菲食。以天戒之可畏。間形責躬罪己之言。以人命之至重。每下欽刑愼罰之詔。乾乾翼翼。一紀於玆。故桀驁之俗。陶至化而面內。肖翹之類。被善气以樂生。歲時大順。禾稼屢稔。乃詢輿議。刺舊聞。講希世之儀。舉盛徳之事。仲春令序。土膏脈起。辟千畝之田。展三推之制。於是彤庭文武之烈。槁街夷裔之長。班白之老。緇黃之眾。屬陳盛禮。願進鴻名。中外一辭。封章五上。陛下矜其懇愨。始賜允兪。夫智迎事解。意發天合。不曰睿聖乎。興學招士。包戈遠服。不曰文武乎。居上凝命。禦气生物。不曰體天乎。執象觀妙。抱一無爲。不曰法道乎。靡惠不孚。靡幽不燭。不曰仁明乎。竭恭致養。率禮範俗。不曰孝徳乎。臣等不勝大願。謹奉玉冊玉寶﹑上尊號曰睿聖文武體天法道仁明孝徳皇帝。伏惟陛下因率吁之志。順歸報之隆。繄自天之祐極。用十世之延鴻。旣壽而康。申錫無窮。

景祐體天法道欽文聰武聖神孝徳皇帝冊文景祐二年十一月乙未

維景祐二年歲次乙亥。十一月辛巳朔。十五日乙未。攝太尉﹑南郊大禮使﹑推忠協謀同徳守正佐理功臣﹑開府儀同三司﹑行尙書右僕射﹑兼門下侍郎﹑同中書門下平章事﹑昭文館大學士﹑監修國史﹑東平郡開國公﹑食邑一萬一千戶﹑食實封四千五百戶呂夷簡率內外文武百官。諸軍將校。藩衛牧伯。蕃夷酋長。僧道耆壽等再拜稽首上言曰。臣等聞以至公禦眾者。必有至公之議歸之。以盛徳居上者。必有盛徳之事尊之。歸之不可卻其誠。尊之無能辭其美。亦猶雲蒸雨施。天地之相合也。宮動商應。律呂之相召也。推於至治。本乎自然。是以燀赫之儀。不戒而備。鴻懿之號。不謀而同。眇覿茫昧之初。逮乎繩契之際。司牧所曁。稱謂必昭。窺美大之迹。稽審諦之美。功由號顯。號以徳隆。放勛重華。敷命甚美。其來尙矣。粵自炎徳肇興。眞人協應。傳繼之盛。夐出百王。莫不憲古禦今。詒謀垂後。乘熙洽之會。順愛戴之心。典冊備物。爲萬世法。恭惟體天法道仁明孝徳皇帝陛下紹累聖之緒。膺千齡之期。天贊慶靈。日躋浚﹑哲。聲身律度。蹈伯禹之法。憯怛忠利。廣有虞之愛。若乃振舉廢墜。講求希闊。則躬執黛耜。修耕籍之儀。屏絕玩好。虔鞏祭祀。則精擇美璞。爲祼瓚之器。肇新鐘律。恭薦郊廟。鄙申韓之法。務蠲煩苛。宗黃老之言。尊髙淸淨。納忠堲讒。而辧邪正之分。念功忘過。而無喜慍之色。虛心應物。屈己從人。前疑後承。以熙夫庶績。左嘉右肺。以達於下情。間以螽螟爲災。眾庶艱食。寅畏靈譴。抑損徽名。惟徳動天。其應如答。尙執撝衝之旨。夙申惇諭之言。而中外震悚。官師怫郁。今懿綱載肅。治具畢張。綿宇安寧。含生茂遂。諏升陽之谷旦。展肆類之上儀。懷柔百神。崇侑三後。繇是大庭紳冕之列。荒服鞮譯之人。麟趾茂親。虎賁雄帥。鮐背鯢齒之老。黃冠緇服之侶。咸謂美報方畢。繁祉具應。懇陳難奪之言。願復至尊之號。傾葵向日。𨿽極於輿情。鏤玉塡金。未昭於丕矩。旅庭剡奏。五上一辭。陛下勉迪前尋。俯從眾欲。夫祇遹天命。修明憲度。皇猷無外。光被四表。欽文之謂也。講修鄰好。戡濟暴亂。睿知獨運。爥見萬里。聰武之謂也。知萬物之幾。妙天下之用。周流不測。變化無窮。聖神之謂也。歲歷更號。天符薦休。事沿盛唐。以冠元首。臣等不勝大願。謹奉玉冊玉寶。上尊號曰景祐體天法道欽文聰武聖神孝徳皇帝。伏惟膺穹厚之眷。荷祖宗之祥。置神器於安靜。納天民於阜康。惟億萬斯載。保邦祚之無疆。

寶元體天法道欽文聰武聖神孝徳皇帝冊文寶元元年十一月庚戌

維寶元元年歲在戊寅。十一月癸巳朔。十八日庚戌。攝太尉﹑南郊大禮使﹑推忠協謀同徳佐理功臣﹑開府儀同三司﹑門下侍郎﹑兼兵部尙書。同中書門下平章事﹑昭文館大學士﹑監修國史﹑上柱國﹑淸河郡開國公﹑食邑一萬一千九百戶﹑食實封四千六百戶臣張士遜率內外文武官弁。諸軍將校。藩衛牧伯。番夷酋長。僧道耆壽等再拜稽首上言曰。臣等聞王者受命。上系歲端。故謹五始之元以立極。天子至尊。孚令臣下。故總萬國之號以歸美。蓋夫據圖籙之正。握樞衡之寶。必有典冊備物。表功於無窮。旣以本顧諟之旨。又以納輸戴之誠。奉時若古。允繇斯準。神宋。肇運。祖宗重熙。統一增鴻。克煇淳耀。善襲詒法。玆謂至公。恭惟景祐體天法道欽文聰武聖神孝徳皇帝陛下。乾健離文。雷動淵默。淸明禺昂。天光見乎表。浚哲幾敏。徳音應乎遠。紹服嘉靖。勵精持循。偃兵講和。垂裳思治。乃質故載。酌先規。覽權綱。核名寔。諗墜緒之舊。靡不緝求。�謨之助。罔有攸伏。隆儒視學。探書受道。奮辭摛藻。星漢昭回。題毫拂素。龍鸞點絢。匪徒作者之壼。寔有化成之益。四見郊畤。中履農甸。祈報之誠達。陟配三後。並假二廟。尊親之孝展。考禮均樂。聲容以諧。備政詳刑。威賞自出。定著科令。辧章憲度。論材懋官﹑則髦士進。推恩卹後﹑則世祿蕃。惡比周之蠹。則斥憸譖。近端良。遴左右之選。則圖宿艾。延讜直。惇族糾愛。合小宗於朱邸。練師選將。制新書於金匱。裕民絕橫賦之暴。馭吏得善使之方。舜孳禹勤。敢或逸豫。仍歲康稔。廥庾饒衍。邊亭晏如。物無疵癘。懷生��虫��虫。不識烽燧之警。誦弦舞戚。比屋知教。獻琛摯玉。裔夷面內。屬陽升日至。帝饗習吉。靈歡交。瑞策舉。繇是卿尹羣辟。藩嶽師帥。洎千夫百夫之長。要荒之酋。都鄙之耆。緇黃之侶。率吁言而窺景鑠。咸願采春秋之一元。樂經之英華。洪範之思睿。擬議徽懿。褒合尊稱。陛下髙居怵然。推而弗有。羣臣叫閽五請。始遷思報可。猶以祇眚徼貺。略褒節而揭初歷。至哉聖人。紓己徇下。損滿惇辭之旨。固已比皇勛。鋪帝猷。不矜不怠。自我折中。�等不勝大願。謹奉玉冊玉寶。上尊號曰寶元體天法道欽文聰武聖神孝徳皇帝。伏惟陛下儆置器之安。思守文之難。翕對丕名。懋恢令聲。畏天保民。遹觀厥成。於皇萬年。如日之升。本支綿綿。福祚莫京。

體乾膺歷文武聖孝皇帝冊文治平四年

維治平四年歲次丁未。正月庚戌朔。攝太尉具官韓琦與內外文武百寮。諸軍將校。藩衛牧伯。郡縣長吏。曁藩夷酋長。緇黃耆艾等再拜稽首上言。臣聞天地育萬物而不責其報。然飛走之微。必時而有薦者。以知其本也。君徳被萬﹤宀禹﹥而不有其名。然百辟之眾。必崇而有號者。以獻其誠也。故報𨿽不責薦。而知其本者天必享。名𨿽不有號。而獻其誠者君不違。是以上下之情通。而古今不能以易也。恭惟皇帝陛下自然之性。得堯之仁。不聞而式。紹文之聖。總百行而無不備。探六藝而無不達。粵在宗邸。徳充而晦。令聞莫遏。四海系心。譬夫大明將升。光气前發。萬目瞻望。不可韜戢。及乎膺受聖托。纂隆皇緒。信默三祀。動謹先法。奉養長樂。孝惟克諧。內嚴宮闈而細大必修。外正紀綱而頹墜皆舉。攬威權以歸己。斡神化而獨運。下曁鰥寡。悉安其生。至於昆虫。莫不被澤。其九族之睦也。俾先乎知道。其百揆之序也。本精乎任人。若夫延見邇臣。咨訪不倦。有虞之好問也。抑損浮費。用度日約。大禹之克儉也。緝熙光明。而徳行以顯。周成之保邦也。綜核名寔。而賞罰必信。漢宣之圖治也。並會眾美。嗣興太平。故自舟車所通。日月所照。皆奉順聲教。無敢弗虔。固足以恢四聖之閎休。極百王之盛節者矣。迺者肇禋吉土。始見淸廟。祭而受福。慶將逮下。下之報上。安可無述。臣等所以合中外之志。叩閽屢瀆。請上丕稱。以形容於萬一。而陛下持易之謙。執道之契。徳貫二儀而不自滿。功偕八世而無所矜。衝然弗居。可詔不下。自是輿情郁邑。更相責誚。以爲睿聖之烈。赫赫如此。而不能發揚而增大之。是不若飛走知本之著也。今三朝之吉。萬玉來會。重譯有貢。八音在廷。臣等幸於此時。冀畢前懇。封奏五上。莫匪傾竭。陛下猶惇諭數四。不得已而兪之。夫道濟羣生﹑而不言所利。體乾也。躬膺大命﹑而若固有之。膺歷也。化成天下。輝光而日新。文也。守在四夷。而兵革不試。武也。日用而百姓不知。聖也。親寧而萬國以歡。孝也。臣等不勝大願。謹奉玉冊玉寶。上尊號曰體乾膺歷文武聖孝皇帝。伏惟陛下無前之績。本忘其名。徇眾之欲。勉而是誠。斯亦踵祖宗之舊。而慰夷夏之情。惟持其盈。以守其成。壽考萬年。以安以榮。臣等誠歡誠抃。頓首頓首。謹言。

尊號赦

上尊號訖四京畿內徳音治平四年正月

門下。朕光膺眷命。祇紹蘿圖。逖惟守位之艱。浩若涉川之廣。恭勤矜愼。四載於玆。所幸方隅敉寧。歲時和順。比屋咸臻於富庶。懷生率底於緝熙。近者王公邇臣。百辟多士。咸扣閽而陳請。屢囊奏以露衷。共以徽名。加於菲質。龐鴻紀號。誠愧於祇承。愛戴傾心。重違於勤請。會玆元朔。圖上寶文。闡丕慶於皇家。劭先猷於祖烈。宜推渙澤。俯逮都畿。用伸曠蕩之休。以懋丕平之化。四京畿內見禁罪人。限徳音到日云云於戲。宅心禦極。日愼於政經。覃下均恩。大孚於慶典。咨爾有眾。宜體朕懷。

●

宋大詔令集卷第七

帝統七

違豫康復

微恙諭輔臣手詔天禧四年十二月乙亥

朕覺微恙發動。四體不得痊和。每念太祖太宗創業艱難。不敢懈怠。憂勞積久。成此疾疢。太子𨿽至性天賦。而年未及壯。須文武大臣盡忠翊贊。自今後。有要切時政。可召入內都知會議聞奏。內廷有皇后輔佐。庶無憂也。

康復諸道徳音天禧五年正月十�日

門下。朕荷三寶之純祐。�二聖之宏基。慈庇萬方。寵綏庶類。博文軌而無外。罄小大以咸宜。備申昭報之誠。允集來同之祉。欽崇天道。益勵於寅恭。敷暢國經。務臻於嘉靖。克固重熙之業。聿恢至治之風。而朕旰昃彌勤。節宣微爽。齋居滌慮。簡政怡神。夙昔以�。保寧如故。屬以芳春肇起。品物�萌。眷農事之方興。矧彜倫之式序。兆人允殖。六府交修。體陰陽之和。所期大順。�雷雨之動。用洽至仁。應三京及諸道云云於戲。恭己向�。旣諧於有裕。宣恩協慶。良表於胥歡。咨爾羣倫。當體予意。

元符三年不豫赦正月十日

門下。朕以夙興禦朝。數冒寒气。比嬰腹疾。未獲痊平。載念囹圄之間。不無縲系之久。宜推恩宥。以格善祥。嘉與含生。用臻壽域。於戲。帝王之徳。莫大好生。天地之心。寔惟助順。冀導迎於和气。永孚祐於不圖。咨爾多方。咸知朕意。

康復徳音政和元年�月十一日

門下。朕守積累之宏基。撫盈�之景運。深自抑畏。靡懷宴安。顧萬物之得宜。懼一夫之失所。勤勞政治。儆戒幾微。�爽節宣。乃爲祲沴。旋日勿藥。涓辰禦朝。神薦康寧。人胥慶悅。丕共三靈之眷。於昭九廟之休。嘉應翕臻。至和充塞。惟純佑命。豈備福之敢專。以浸黎民。俾湛恩之溥及。應四京云云於戲。視履考祥。永緝熙於純嘏。發號出令。大敷錫於庶民。咨爾多方。體予至意。

內禪

宣和傳位詔宣和八年十二月二十四日

朕以不徳。獲奉宗廟。賴天地之靈。方內乂安。二十有六年。永惟累聖付托之重。夙夜祇懼。靡遑康寧。迺憂勤感疾。慮壅萬機。斷自朕心。以決大計。皇太子桓。聰明之質。日就月將。孝友溫文。聞於天下。主鬯十載。練達政經。宜從春宮。付以社稷。天人之望。非朕敢私。皇太子桓可卽皇帝位。凡軍國庶務。一聽裁決。予當以道君號退居舊宮。予體道爲心。釋此重負。大器有托。寔所欣然。尙賴文武忠良。同徳協心。永底於治。

遺制

開寶遺制開寶九年十一月甲寅

修短有定期。死生有冥數。聖人達理。古無所逃。朕生長軍戎。勤勞邦國。艱難險阻。實備嘗之。定天下妖塵。成域中大業。而焦勞成疾。彌畱不瘳。言念親賢。可付後事。皇弟晉王某。天鐘睿哲。神授英奇。自列王蕃。愈彰厚徳。授以神器。時惟長君。可於柩前卽皇帝位。喪制以日易月。皇帝三日聽政。十三日小祥。二十七日大祥。諸道節度觀察防禦團練刺史知州等。並不得輒離任赴闕。聞哀之日。所在軍府三日出臨釋服。其餘並委嗣君處分。更賴將相協力。中外同心。共輔乃君。永光丕祚。

至道遺制至道三年三月癸巳

朕聞兩曜麗天。不能逃虧昃之數。四時成歲。無以逾代謝之期。知冥運之有終。乃達人之大觀。朕以涼徳。君臨萬邦。二紀於玆。庶民咸乂。爰從春首。憂勞遘災。𨿽藥石之載加。柰沈綿而愈劇。以至大漸。弗寤弗興。皇太子克茂溫文。夙彰孝愛。自處前星之位。彌光主鬯之賢。嗣守丕圖。必符昌運。宜於柩前卽皇帝位。爾其任賢去邪。克遵於往誥。布徳施惠。深念於黎民。更賴中外藎臣。文武多士。一心協佐。共致雍熙。諸軍賞給。並取嗣君處分。喪紀以日易月。山陵制度。務從儉約。應在外臣寮不得擅離治所。只於本處舉哀。於戲。有生必死。品物之大端。送往事居。前哲之明訓。克愼洪業。吾無恨焉。

乾興遺詔

門下。朕嗣守丕基。君臨萬寓。懼徳弗類。側身靡寧。業業兢兢。倐逾二紀。幸賴天地之祐。祖宗之靈。符瑞薦臻。邊鄙不聳。臻乎至治。無讓古先。而寒暑外侵。憂勞內積。遘玆疾疢。屢易炎涼。𨿽博訪良醫。徧走羣望。逮諸禳禬之法。徒竭精格之誠。弗獲寤興。至於大漸。皇太子某。予之元子。國之儲君。仁孝自天。岐嶷成質。爰自正名上嗣。毓徳春闈。延企雋髦。尊禮師傅。動遵四術之教。誕揚三善之稱。矧穹昊眷懷。寰區系望。付之神器。式協至公。可於柩前卽皇帝位。然念方在衝年。適臨庶務。保玆皇緒。屬於母儀。宜尊皇后爲皇太后。淑妃爲皇太妃。軍國事權兼取皇太后處分。必能祇荷慶靈。奉若成憲。撫重熙之運。副率土之心。更賴佑佐宗工。文武列辟。輔其不逮。惟懷永圖。諸軍賞給。並取嗣君處分。喪服以日易月。山陵制度。務從儉約。在外羣臣止於本處舉哀。不得擅離治所。於戲。修短之數。豈物理之能逃。付托之宜。諒輿情之增慰。咨爾中外。體朕至懷。主者施行。

嘉祐遺制

朕荷國大統四十有二年。嘗懼菲涼。不足以承祖宗之鴻烈。然兵休民靖。底於丕平。顧朕何徳以堪之。乃自春已來。積勤爽豫。今至大漸。恐不得負扆以見羣臣。皇子某。以天性之愛。朝夕寢門。未始少懈。況聰知明睿。朕素有承嗣之托矣。夫豈不順天人之望哉。可柩前卽皇帝位。皇后以坤儀之尊。左右朕躬。慈仁端順。聞於天下。宜尊皇后爲皇太后。應諸軍賞給。並取嗣君處分。喪服以日易月。山陵制度。務從儉約。在外羣臣止於本處舉哀。不得擅離治所。成服三日而除。應沿邊州鎭皆以金革從事。不用舉哀。於戲。死生之際。惟聖爲能達其歸。矧天之寶命。不墜於我有邦。更賴文武列辟。輔其不逮。朕何慊焉。咨爾中外。體予至懷。主者施行。

治平遺制治平四年正月丁巳

朕蒙先帝之遺休。荷髙穹之眷命。獲主大器。於玆五年。樂與羣公。講求至治。先身以儉。冀臻四海之富康。勵志之勤。未嘗一日而暇逸。而憂勞積慮。疾恙踰時。有加無瘳。遂至大漸。皇太子某。睿哲之性。天姿夙成。儲兩之明。人望攸矚。可於柩前卽皇帝位。尊皇太后爲太皇太后。皇后爲皇太后。諸軍賞給。取嗣君處分。喪服以日易月。山陵制度。務從儉約。在外羣臣止於本處舉哀。不得擅離治所。成服三日而除。應沿邊州鎭皆以金革從事。不用舉哀。於戲。死生之理。聖哲所同。惟賴宗社之靈。臣鄰協徳。輔我元子。永康王家。咨爾多方。當體予意。

元丰遺詔八年三月戊戌

朕以菲涼。奉承大統。獲事宗廟。十有九年。永惟萬機。靡敢暇佚。賴天右序。方內乂寧。逮至首春。偶至違豫。病旣益進。遂爾彌畱。恐不復誓言。以嗣玆志。皇太子某。溫文日就。睿智夙成。仁厚孝恭。發於天性。人望攸屬。神器所歸。可於柩前卽皇帝位。然念方在衝年。庶務至廣。保玆皇緒。寔繄母儀。皇太后聖哲淵深。慈仁惻隱。輔佐先帝。擁佑朕躬。識達幾微。聞於四海。宜尊爲太皇太后。皇后爲皇太后。徳妃朱氏爲皇太妃。應軍國事。並太皇太后權同處分。依章獻明肅皇后故事施行。如向來典禮。有所闕失。命有司更加討論。諸軍賞給。並取嗣君處分。喪服以日易月。山陵制度。務從儉約。在外羣臣止於本處舉哀。不得擅離治所。成服三日而除。應緣邊州鎭皆以金革從事。不用舉哀。於戲。惟生知死。惟聖人能達其情。托重受遺。惟賢者能致其義。尙賴左右輔弼。文武官師。同寅協恭。永底至治。

元符遺制

朕嗣守大業。十有六年。永惟付托之重。夙夜祇懼。靡敢遑寧。賴天之休。方內乂安。蠻夷率服。乃自故冬以來。數冒大寒。浸以成疾。藥石弗效。遂至彌畱。恐不獲嗣言。以詔列位。皇弟端王某。先帝之子。而朕之愛弟也。仁孝恭儉。聞於天下。宜授神器。以昭前人之光。可於柩前卽皇帝位。皇太后﹑皇太妃﹑保佑朕躬。恩徳至厚。凡在禮數。其議所以增崇。以稱朕欲報無已之意。方嗣君踐祚之初。應軍國事。請皇太后權同處分。應諸軍賞給。並取嗣君處分。喪服以日易月。山陵制度。務從儉約。在外羣臣止於本處舉哀。不得擅離治所。成服三日而除。應緣邊州鎭皆以金革從事。不用舉哀。於戲。死生之期。理有必至。宗社之奉。其永無疆。尙賴股肱近臣。中外百辟。協輔王室。底綏萬邦。咨爾臣民。咸體朕意。

謚議上

太祖謚議

朕以易名之典。抑惟舊章。所以昭著聖猷。傳示來世。流芳垂裕。永永無窮。此百王不易之道也。伏惟大行皇帝稟上聖之姿。君至尊之位。契三靈之眷命。開萬世之洪基。應乎天而順乎人。聲爲律而身爲度。奄宅區宇十有七年。以乃聖乃神之功。守克勤克儉之徳。躬決庶務。則日旰忘疲。廣覽羣書。則宵分輟寐。外誡畋遊之樂。內無耳目之娛。揭進善之旌。懸敢諫之鼓。解衣推食。憫戰士之勤勞。薄賦輕徭。念農人之疾苦。萬古皇王之道。平窺於掌握之中。三方僣僞之君。生致於闕廷之下。威加四海。徳合二儀。三辰順而天道無差。兆民康而年谷屢稔。功已成矣。理已定矣。而猶小心恭己。詰旦視朝。旣勤倦以勞神。致寒暄而遘厲。馬歸華嶽。方臻偃武之期。龍去鼎湖。遽促上仙之駕。今虔遵舊典。上易尊稱。謹案謚法。道徳應物曰英。除亂靜難曰武。窮神知化曰聖。經緯天地曰文。陰陽不測曰神。功成民用曰徳。若乃坐籌決勝。訓卒練兵。復吳蜀之土疆。弔交廣之生聚。畏天威者不召而至。慕皇風者重譯而來。豈不謂之英武乎。又若興起學校。搜訪隱淪。廣延儒雅之徒。樂聞俎豆之事。明王聖帝。靡不葺其祠宇。名山大川。靡不奉其禋祀。豈不謂之聖文乎。又若宸謀不測。睿略遐敷。先天而天不違。作事而事無愆。素功侔造化。智識洞元微。萬靈歸指顧之中。六合入牢籠之內。豈不謂之神徳乎。太者表極尊之稱。祖者彰開基之徳。洪惟淸廟。永配昊天。伏請上大行皇帝尊謚爲英武聖文神徳皇帝。廟號太祖。

太宗謚議

臣聞明一合道曰皇。徳象天地曰帝。聰明文思。行也。堯舜禹湯。謚也。王者膺圖受歷。應天順人。美盛徳而試諸難。騰英聲而節一惠。生有尊號。終受大名。垂諸簡編。如揭日月。伏惟大行皇帝允恭克讓。豁達神武。千年誕聖。彤雲紫气之祥。五行鐘秀。日角龍顏之表。純孝因心。奉宣祖而尊嚴父。雍睦悌弟。翊太祖而肇興王。始者姬室下衰。梁王在位。謳歌獄訟。去周歸宋。至於出徵。帝亦言邁。三靈攺卜百姓與能。陳橋有切諫之言。京邑無敚攘之患。市不易肆。遂登皇極。佐聖之功大也。乃荒魯邦。乃建元侯。內總熊羆。肅淸禁衛。龍潛邸第。晦九五之迹。鳳徳尹京。洽億兆之心。洎奄有四海。爲天下君。大寶曰位。其命惟新。攺元太平。符守文之代。於鑠軍政。協下武之時。應運之期至也。蕞爾汾晉。結援林胡。逆節亂常。兩朝三紀。勞人動眾。堅不可拔。帝赫斯怒。定議親徵。矢石齊攻。金湯不守。折鐵易於摧枯。渠魁倐已銜璧。與民更始。惠如春陽。本封晉王。終定厥土。受天之命光也。漳泉入覲。混同文軌。杭越獻地。一統寰區。無思不服。無遠弗屆。占城於闐之封。大食賓同之國。獻琛奉贄。歲無虛月。白鸚紫鵲之異。神麟丹鳳之靈。嘉禾連理。史不絕書。中孚之信及也。經緯天地。克定禍亂。政之大者必躬親之。髙臺講武。臨軒選士。英儒贍文之鴻博。骨騰肉飛之傑俊。天下英雄。落吾彀中。升之峻級。待以淸華。不數十年有登廊廟而定疆場者。知臣之鑑精也。幽有鬼神。明有禮樂。墜典聿修。無文咸秩。五展南郊之儀。一議東封之禮。籍田勸農。禦樓肆赦。釋老之教。崇奉爲先。名山大川。靈迹勝境。仁祠仙宇。經之營之。致恭之誠廣也。求賢審官。化民成俗。爲政以徳。惟刑卹哉。置詳刑之曹。下考課之令。菅蒯不棄。涇渭分流。時無遺才。吏皆守法。興廢繼絕。矜孤賑寡。視民如子。使無蹈乎水旱。思艱食爲憂。遐幽在念。吁天無所。增加使額。勤卹人隱。納隍之言遠也。俯仰山谷。詳延隱淪。修史氏之職。攺班秩之稱。著治化之書。貞觀之風也。紀仙山之石。開元之事也。弧矢以威天下。善射通神。藥石以救齊人。仙方塡委。樂正雅頌。無相奪倫。幸太學以談經。召儒臣而侍讀。卑宮室﹑則斵雕爲朴。減尊稱﹑則法天崇道。開理檢以登聞。升便殿而崇政。立儲定社稷之本。淸心希天庭之妙。治世之規備也。在宥天下。二十有二年。王澤深矣。機務詳矣。臣下之歸尊至矣。黎甿之受賜多矣。越書契以無倫。盡帝王之能事。還淳反古。如指諸掌。泥金檢玉。方卜近期。而鼎成龍至。聖駕上仙。萬方縞素。九成遏密。下臣奉詔。擬議徽烈。丕揚耿光。追惟古始。巢燧之際。載籍未備。炎黃已還。聲明有章。若乃兼商周之質文。總漢唐之雄盛。乃聖乃神。乃武乃文。敍全功與令徳。實映後而輝前也。旁稽禮文。恭案謚典。應變無方。不疾而速。得不謂之神乎。施爲於民。裁成萬物。得不謂之聖乎。萬邦爲憲。帝徳廣運。得不謂之文乎。保大定功。奄有九域。得不謂之武乎。夫法太初前志。謂太上立徳。以宗禮經。有宗祀配天。惟千齡應運之君。爲百代不遷之主。請上尊謚曰神功聖徳文武皇帝。廟號太宗。

●

宋大詔令集卷第八

帝統八

謚議下

眞宗謚議

伏以古之王者。申節惠之文。舉易名之典。取法於天地。陳禮於郊廟。蓋所以褒勸成徳。彰示方來。著爲令猷。歷代不易者也。伏惟大行皇帝誕膺基命。祇嗣寶圖。席二後之慶暉。接五精之正統。業隆富有。徳茂�孚。端繡扆以向明。偃雕戈而下武。四鄙淸定。九區率順。面內之夷欽向。充庭之貢狎至。丰澤流麗。載謠洋溢。孰遠而弗達。胡微而弗浸。仍歲大熟。方內大寧。協百志以咸熙。總萬機而惟允。勵精以思道。廣聽而博納。刑罰止息。品匯阜滋。刑忠利以宣猷。渙文明而施化。家興禮讓。俗躋仁壽。無爽物性。勤卹民隱。祇遹成憲。克務在寬。居無自我之規。動葉用中之道。乃至愼選列辟。體貌皇僚。疇咨蹇諤之臣。以箴主闕。浚發丁寧之札。以重農本。下民之言好問。聲色之娛不邇。九功灼敍。百吏肅謹。講求禮式。修明憲度。政體以之畢舉。時俗以之於變。絜誠而致祀。欽容以事天。舉必率於齊蠲。奉必資於崇寵。精專祇戒。翕習示祥。天人之際已交。帝王之制兼劭。旋荷昭回之鑑。薦膺奧祕之錫。示先期於路寢。接珍禦於紫闈。丕昭濯濯之靈。恍悟綿綿之緒。博觀品列。誕告方國。均同於純貺。載嚴於崇報。隆神麗之靖宇。範端邛之晬豫。紀節物於令甲。總使職於臺宰。闡繹集虛之道。奉延禦辧之遊。茂講景儀。專致精意。聿詢夏諺。載事虞巡。祇建天家之封。親款後皇之祀。金庭順拜。緬尊於道蔭。旻壇薦類。式報於春禖。震耀采章之容。紛綸符瑞之富。且夫修明典則。祇祓燔貍。必歸美於祖宗。祈褫於兆庶。然後發渙汗之號。建尊顯之稱。昭祲盛之威容。騰英茂之聲烈。繇是振章天之藻翰。紀鏤石之信辭。鐘律均和。黼黻交麗。逮星灰之屢攺。積緹緗而彌廣。矧乃中禁之地。侔於上帝之府。金楹叢倚。鈿軸相鮮。邁炎漢之好文。盛開元之致治。朝廷無事。皇家多歡。處帝所之祕深。葉眞風之沖漠。希微致用。睟穆居尊。體廣運於乾元。保久視於教父。齊皇極以敷訓。示太素以禦民。固以守丕業於盈成。致懷生於茂遂。豈圖時有浸沴。疾生腠理。欻憑玉以大漸。遽脫屣而上仙。冢宰導乎遺音。天下瞻乎晏出。所以三靈憤慘。萬國號慕。穆卜惟吉。同軌赴辰。列哀仗以綺城。引龍轀於禦道。虔遵禮典。上易徽稱。謹按謚法。經緯天地曰文。無幽不察曰明。法度明大曰章。通達先知曰聖。生善行徳曰元。慈惠愛親曰孝。文以化成。明以臨照。章以垂憲。聖以廣運。元以法天。孝以述志。惟治也本乎至道。惟徳也所以稱宗。則法舊史之明文。爲來葉之懿範者。蓋天之所命矣。請上大行皇帝尊謚曰文明章聖元孝皇帝。廟號眞宗。

仁宗謚議

臣聞元精磅礡。濟萬物而不昭其迹者。薦名曰天。至道汪洋。澤萬世而不有其功者。定議於帝。伏思自古帝王。膺太名。號大行。使金聲而玉振之。以紹乎無窮之聞者。帝莫盛於堯舜。王莫盛於禹湯也。蓋易名之典。下不得誄上。古者將爲至尊之謚。必質於郊。然後定之。所以推天下之至公。𨿽天子不得以自專也。洪惟大行皇帝躬上聖之質。承累聖之緒。流大漢之豈弟。承放勛之欽明也。包富有之業﹑而能守以約。攬泰定之基而弗恃以安。固嘗邈然馳視其未刑。俛然積思所不及。謂天命之匪易。乃嚴心戒懼。以答靈心之顧。謂民懷之靡常。乃函容照物。以陶善類之歸。知括萬慮而不可賾。恩隆四垠而不可形。如兩儀之無不燾載。如三辰之無不臨照。於時修廢官。繼絕世。禮髙年。勤力穡。減常賦。卻末遊。虛己以遇豪俊之材。降志以從忠直之諫。振立賞罰而權衡之。章明典禮而黼黻之。宥恕刑獄而滌蕩之。惠安困窮而衣食之。人情莫不欲逸。愛人力而不勞。人情莫不欲壽。輔其生而不傷。羣公庶尹。罔不交孚。相與謀王之朝。殊鄰絕區。罔弗億寧。相與慕王之境。父父子子。兄兄弟弟。罔弗祗順。相與立王之途。仁政之施。沛然其若是莫之能禦也。矧復耕籍於千畝之田。祫祭乎先王之廟。報天之誠篤。則八奠於圜丘。嚴父之志盡。則再侑於明堂。宗室旣蕃。則廣諸分玉之愛。邦統未昭。則豫有主鬯之屬。下議樂之詔。以考鐘石之和。置寫書之官。以綴經墳之學。邇英敷席。圖講藝也。凝機被宇。資味道也。藻思粹發。窮聖作也飛毫灑落。肆天縱也。知聲色之靡伐於徳義。於是乎屏燕飲之娛。知雉兔之獲殫於精神。於是乎絕盤遊之欲。念織組之勤。則卻服禦之華。念土木之費。則損宮室之麗。西羌阻命。不欲久戍勞師。而遂納玉關之誓。南蜑肆姦。不欲深入薄寇。而自致槁街之戮。時則有踰沙軼漠卓犖之貢委。應圖合課沕潏之瑞叢。四十二年於玆。可謂海內大治矣。竊迹羲皇之前。夐乎莫索其詳。自詩書之載。揆厥所元。曁乎攸卒。未有如玆之盛者也。方將勒鴻休。受永佑。豈圖神機忽厭。邦釁上延。仙鼎已成。不返荊山之禦。玉衣𨿽在。空陳渭水之遊。嘉原旣新。同軌畢至。下華蓋於北極。引龍輴之西巡。此萬國之所以摧心。三靈爲之變色。有司由是飭舊典。�丕稱。皇哉鑠乎。幾有以綏王靈而炳帝烈也。謹按謚法。一民無爲曰神。經天緯地曰文。通達先知曰聖。保大定功曰武。照臨四方曰明。慈徳愛親曰孝。若乃羣生啿啿。鼓之舞之。不知至化之所自然。非至神乎。制禮作樂。際天接地。煥乎而大備。非至文乎。惟宗廟之奉。實發先識。以建大本。非至聖乎。戴白之老。不知兵革之警。非至武乎。遐方荒昧之情。格於聰明而無所遺。非至明乎。惇敍九族。以述奉祖先之志。非至孝乎。粵自廟號之建尙矣。惟其歷古聖賢之君。莫不極其所以尊明盛徳之稱。又或至於代相襲之。夫仁者聖人之盛徳。豈獨未有以當之耶。抑當時鴻儒鉅學。乃略於稽求。將天之所啟。期以克配大行之廟乎。詩云。維天之命。於穆不已。此之謂矣。惟功以創業爲祖。徳以守成爲宗。皆尊尊之大義也。大行皇帝尊謚宜天錫之曰神文聖武明孝皇帝。廟號曰仁宗。

英宗謚議

臣聞惟天爲大。在形器而已分。惟君爲尊。抑徳名而後顯。皇墳帝典。玉板金函。勒鴻垂休。略見方策。我宋受命。以作神主。乃武乃文。克明克類。故七世之廟。可以觀徳。三靈之心。懷於有仁。保定之眷。永錫景祚。淳耀之烈。爰集治平。恭惟大行皇帝浚哲應期。泰淸撫運。體乾元之剛健。涵陽精之光鑠。粵初淸明在躬。隱而未見。則惟尊徳性而道問學。致廣大而極淵微。儲思養正﹑而聖功內充。處謙自牧﹑而物情已服。仁宗皇帝深燭天意。知人神之依。曰惟汝賢。授之宗器。乃懷抑畏。堅避歷年。不易乎世。無然歆羨。至誠達節。天下莫際其量。文言曰。確乎其不可拔。潛龍也。歷數謳謠。諒非人事。遂膺圖籙。正位凝命。景至而冬夏應。气動而風雲從。震聲而離明。巽齊而兌說。旣已保富有之業。席嘉靖之治。敕天之命。嚴恭勵翼。率時昭考之道。祇奉慈儀之尊。肇禋圜丘。誠志內盡。登祼淸廟。孝思惟則。君道王體。大本舉矣。若乃勵精庶政。收采羣策。朝以聽決。至於中昃。夕而訪覽。迨於乙夜。稽考典刑。綜核名實。謹憲度。振綱律。中庸所謂審問愼思。篤行固守。其自致也悉矣。惟其體貌丞弼。優遇耆老。辧章才品。愼重名器。虛懷以待俊徳。前席以盡嘉言。納用不專於親近。眷接無間於疎逖。推擇髦秀。以充冊府。增置學官。以訓宗冑。惟日孜孜。每懷靡及。喜老氏之淸淨。則樂行其道。貴大易之簡易。而嘗以爲言。故無有作好。用惇乎儉。器服才具。玩好不設。未嘗致意於觀於逸。於遊於田。宮室苑囿無所增飾。左右嬪禦無一名號。爵罔及於私暱。恩無假於近習。夙戒戚裏。微濯龍車馬之盛。裁省主第。無堂邑山林之侈。身先處厚。以示四方。此皆治古之盛事。哲主之懿鑠。得其一二。足以垂光載籍。宣昭義問。矧翕受敷施。廣大悉備。玆士民之所目見。天下之所共聞者矣。至於寬仁溫厚。煦然若春陽之布和。莊毅明察。凜然若秋霜之肅物。其稽古也。多識前言往行。其禦今也。有以極深研幾。而猶罷朝則敷經於外閣。退食則開帙於內殿。惇序宗屬。撫懷戎狄。欽卹刑辟。蠲薄賦繇。惠養鰥獨。賑卹乏絕。凡曰仁政。不忘寤寐。儻若日月得天而能久照。四時更化而能久成。於萬斯年。永綏壽愷。則雄才大略足以彌綸於髙厚。丰功遠烈足以輝掩於往初。以此積徳。則三代不必企也。以此立威。則四夷不足攘也。上儀壯觀。遺風茂實。奇偉倜儻。竹帛不可殫紀。爰厭世之已早。遽乘雲而上賓。植璧於壇。顧金縢之靡兆。遺弓在地。悵龍馭之莫攀。因山已穹。同軌斯會。爰飭舊典。申詔近臣。參考歷代之法。崇薦對天之號。謹按謚法。聖能法天曰憲。經天緯地曰文。剛徳克就曰肅。保大定功曰武。重光奠麗曰宣。尊仁安義曰孝。若夫惟天聰明。惟聖攸法。惟臣欽率。惟民從乂。玆所以爲憲。典常是師。俊民用章。乂用明。以化成天下。玆所以爲文。以義制事。以禮制心。王道正直。罔失法度。玆所以爲肅。董正治官。威懷並設。六服八表。靡不承徳。玆所以爲武。丕顯哉皇祖之謨。丕承哉三宗之烈。緝熙景訓。垂裕後昆。玆所以爲宣。持盈保成。夤恭戒懼。顧諟明命。克昌統業。玆所以爲孝。孔子曰。道之行也與。三代之英。某未之逮也。而有志焉。蓋禹湯文武。三代之英者。惟徳有以當之。不在乎禹湯文武專其美也。是故繼韶夏。建鴻名。必本諸事業。質諸公論。考諸先聖而不謬。垂之萬世而不疑。則可以昭告於郊。錫命於帝。宗廟享之。子孫保之。言而可爲天下信。著而可爲後王法。蓋詩書所存。斷自唐虞以下。所以發揚盛徳。詔於無窮者用此。大行皇帝尊謚。宜天錫之曰憲文肅武宣孝皇帝。廟曰英宗。

神宗謚議

伏以生而不有。爲而不恃。澹然無極。而不可彊名者。天也。感而後通。迫而後應。化育萬物。而不可爲象者。帝也。夫人君之徳�天。如此則可以配神明。享天地。小大精粗。無乎不在。尙何俟於外之文哉。然爲之臣子者。必列大功。紀大行。繼韶夏。崇號謚。刻之玉冊。藏之金匱。歷之春秋。垂之後世。豈特貽觀者之耳目也。蓋所以揚祖宗對天之閎休。成萬世無疆之大業。其事豈小補哉。然下不得以誄上。古之道也。惟天子制謚於南郊。以明受之於天。不敢專也。故周官太史。漢官大行。寔掌其事。其歷世莫之敢已。恭惟大行皇帝天啟上聖。人與成能。其英偉之識。髙明之學。微妙之徳。雋傑之功。卓乎不可名象也。然非建顯號。施尊名。則何以加施於萬物之上。充塞於天地之間。以與堯舜文武比隆。而傳示無極哉。惟王者之迹熄久矣。綿綿延延。至於五代。四方遂分裂不合。聖人之道。浸以微滅。至宋受命。眞人出。乃能合天下於一。聖子神孫。繼繼承承。緝禮典。協音樂。定制度。一軌量。正刑辟。招儒學之士。闡仁義之塗。然後先王之道。弛而復張。郁而復發。而天下之治。幾於三代。及大行踐阼。超然遠覽。垂意當世。旻天之所以付予有宋者。旣全安盛大如彼。而祖宗之積累徳業。�丰融顯懿如此。苟不能繼志述事。以底�極治。則何以稱神靈之心哉。𨿽然。天下之治。必以三王五帝爲法。若秦漢以下。局促狹隘。紛糾鉤裂。蓋不足論也。�是咨諏諸儒。若稽古昔。協禮文。正法度。以庠序造士。以經術取人。以法理核吏。以水土理財。以捨役息民。以考試任子。以六典正官。以品式馭用。以淸議馭俗。罷兼並。抑末作。以一民之業。絀浮淫。務功寔。以致民之治。爲之師表。以教其不及。爲之醫藥。以救其夭死。爲之政以糺其偸墮。爲之刑以禁其暴傲。同度量以一之。正歷紀以齊之。昭文章比象以示之。爲等級度數以穆之。夫合祖宗。立原廟。隆至孝也。定郊祀。�一天。緝上儀也。祀明堂。修定配。正大典也。考金石。協聲律。復雅樂也。刺六經。絀百家。扶道術也。決萬機之務也。逾�日�。掌四方之奏也。至於夜艾。其拔士也。用其所長而棄其所短。其推賞也。紀人之功而忘人之過。尊寵儒術。駕馭豪英。所以爲天下興利除害。變法易政。以成大功者。豈止數十而已哉。故十九年間。表裏晏然。徳澤洋溢。蠭湧泉源。雲布霧散。符瑞應期。間見層出。俶儻窮變。若夫守謙抑。卻徽號。尙惇朴。去侈靡。內則繇安車輦道。以致天下之養。外則合同宗遠屬。以章天下之睦。念英考之烈也。則抱終身之憂戚而致其慕。念光獻之慈也。則謹四時之祭而極其哀。罷徹畋遊之樂。愼節燕私之娛。其道問學也。足以並包經術。綿絡天地。其縱神藻也。足以黼黻云漢。陶鎔典謨。荀卿曰。欲觀聖人之迹。則於其粲然者矣。矧復審計策。奮威武。飭邊備。正馬法。實府庫。利器械。廣倉庾。謹平糴。以兵法授諸將。以什伍教人民。誅奔軍叛師以作士气。推髙爵厚祿以勸有功。其所規恢萬世之策。可謂雄深而博厚矣。然而睿聖之心。乃在於安彊中國。制勝無形。而不以黷武事。誇遠略爲務。故遣使旁午。婉辭飭幣。以固北敵之好。而息邊甿之勞。出師徵誅。正名問罪。以��亟夏人之患。而無過時之役。是以三垂晏然。兵寢不用。大化神明。恩施浹洽。與夫勞師遠攻。快心於�望之北。傾國殫貨。以鱗介易我衣裳者。豈可同日而論哉。惜乎大業未究。荊山鼎成。遽憑玉几。道揚末命。此四海所以殞心。羣臣所以泣血。乃相與稽舊章。圖徽稱。以表裏詩書。而與天地相終始也。謹按謚法。道徳應物曰英。經緯天地曰文乘徳尊業曰烈。保大定功曰武。窮神知化曰聖。繼志述事曰孝。夫乂用三徳。以應萬邦。非至英乎。綴禮緝樂。陶冶羣生。非至文乎。藏用以爲神。顯設以爲業。非至烈乎。不怒而威。不殺而服。非至武乎。嗣天制作。民莫得名。非至聖乎。繼述前烈。慈惠愛親。非至孝乎。皇皇乎眞丕天之大律。王者之絕業。惟備道全美者。乃能與於此。粵廟號之建久矣。其間聖賢之君作。而應天下之治者多矣。然未有以神爲號者。抑神也者。妙萬物以爲言﹑而難其稱歟。抑天之所啟﹑以配大行之廟乎。書載益稱堯徳。曰乃聖乃神。乃武乃文。蓋聖神所以立道。文武所以立事也。大行皇帝尊謚。自天錫之曰英文烈武聖孝皇帝。廟曰神宗。

哲宗謚議

臣聞道有常道。名有常名。道無乎不在。而名未始有極。此道與名之常也。古之聖人。得道之常。以入於有。卽其應物之迹。而名隨焉。𨿽所稱異號。而道之所謂常名者。固存乎其中矣。恭惟大行皇帝以天縱之聖。承百年積累之業。越在幼沖。履帝之位。若固有之。體道以爲徳。故寂然不動。有以見天下之賾。明而用晦。蓋不言者九年。及南面而聽天下。疏觀萬物。泛應曲當。其辟也開而天。其闔也淵而深。𨿽左右之人。莫察其喜怒之色。臨下以簡。制物以靜。可謂盛徳之至。無得而名言矣。然臣考之前載。質諸先王。柔內直外謂之欽。經天緯地謂之文。思以作聖謂之睿。戡定禍亂謂之武。無小不見謂之昭。繼志述事謂之孝。於是竊迹盛徳大業。著於事爲。而可以形容者。條列而擬像之。蓋外溫恭而內允塞。敬天之威。遇災而懼。順帝之則。小心翼翼。動容周旋。必中於禮。望之如天之髙不可度。就之如日之溫而可愛。可謂欽矣。沈潛剛克。髙明柔克。錯綜日躋其用。尊敬儒學。以緝熙於光明。罷黜章句之小道。發六藝之科指。可謂文矣。致虛以爲明。致一以爲思。思而後言。言簡而切。迫而後動。動而不捨。擴而充之。至於大而能化之聖。可謂睿矣。不令而威。不嚴而肅。偏師裨將。授以成算。乘邊出塞。不頓一戟。開疆辟地。列障置守。羌人扶服而請罪。隴右稽顙而乞降。可謂武矣。吉之先見。獨觀乎昭曠之原。允聽萬事。而不惑於是非。取捨之際。富善人。惇有徳。或自一言而知。難任人。堲讒說。或由一見而察。光被四表。不遺微小。可謂昭矣。遹駿其聲。丕承其烈。悼法度之板蕩。則當寧太息。憤姦罔之誣言�比。則斂容出涕。政無小大。追復之。不奪於浮言。不移於異議。熙寧元丰之政。復行於今日。可謂孝矣。十有六年。海內乂安。百姓蒙福。天地協應。姦宄不作。神寶自至。祥光燭天。時和歲丰。物無疵癘。遐荒幽遠。氈裘毳服左衽之俗。莫不面內來臣。方慨然以有爲。以追迹三代之隆。志未就而上賓。此萬國所以摧心。三靈爲之變色。𨿽殫天下之美。固不足以名。而百辟卿士。齋心滌慮。合天下之心。卽南郊之陽。以請命於上帝。乃按謚法。威儀悉備曰欽。道徳博聞曰文。家方蓋平曰睿。辟境斥土曰武。聖敬日躋曰昭。繼志述事曰孝。口是眾徳。以爲之名。垂示後世。於是爲稱。然古之王天下者。祖有功而宗有徳。徳之可宗者。莫大乎哲。昔之稱堯曰知人則哲。稱舜曰浚哲文明。稱成湯至於帝乙。曰經徳秉哲。稱文王至於武王。曰世有哲王。竊考大行皇帝運量酬酢。萬世可得而宗者。哲也。蓋帝之所難。而王之所由興。非天下之至明。其孰能與於此。大行皇帝尊謚。宜自天錫之曰欽明睿武昭孝皇帝。廟曰哲宗。

宋大詔令集卷第九

帝統九

謚冊

太祖謚冊

維太平興國二年歲次丁丑。三月壬戌朔。十八日己卯。哀弟嗣皇帝臣某謹再拜稽首上言曰。伏以膺圖受命。千年肇啟於洪基。表行稱功。萬世永揚於茂實。�哲王之懿號。乃歷代之通規。敢憑稽古之文。虔舉易名之典。伏惟大行皇帝量包四海。道冠百王。頃事周朝。實當大任。貔虎內權於萬旅。干戈外奉於四徵。專戰伐而立功勛。歷艱難而創皇業。三靈眷命。兆庶樂推。旣應天以順人。乃變家而爲國。自臨大寶。光宅中區。端拱九重。畱心萬務。向明而治。惟道是求。公車徵艸澤之賢。束帛聘邱園之秀。勤卹民隱。澄淸化源。秣馬厲兵。陳師鞠旅。偏將南徵而湘中定。靈旗西指而劍外降。嶺表金陵。相繼面縛。削平區宇。混一車書。萬物於是由庚。二儀以之貞觀。然乃無爲而治。讓徳於天。四登圜壇。告類上帝。神功聖徳。冠絕古今。方修檢玉之儀。遽趣上仙之駕。訴穹旻而靡及。痛弓劍以俄遺。因山之陵寢旣成。陟岡之孺慕何已。臣虔遵顧命。俾奉宗祧。徒知懷翼翼之心。何以繼安安之化。爰徵舊典。奉上尊稱。謹遣攝太尉﹑皇弟﹑協謀同徳守正保順功臣﹑開府儀同三司﹑檢校太尉﹑兼中書令﹑行開封尹﹑兼歸徳管內河堤等使﹑上柱國﹑食邑五千五百戶﹑食實封一千七百戶﹑齊王廷美。奉寶冊。上尊謚曰英武聖文神徳皇帝。廟號太祖。伏惟俯鑑至誠。允膺盛禮。陵遷谷變。長垂不朽之名。地久天長。永福無疆之祚。

太宗謚冊

惟至道三年歲次丁酉。八月癸巳朔。二十八日庚申。哀子嗣皇帝臣某謹再拜稽首言。臣聞天地之大莫能形容。聖神之功無所擬議。然而圓方之象。必取於彊名。堯舜之稱。蓋從乎節惠。伏惟大行皇帝承天位極。執象臨人。其生也感大電之精。其出也應眞人之運。聲身爲律度。道徳作藩籬。若日月之明。無幽不燭。如江海之量。無大不容。爰自歷數在躬。大橫葉繇。舊疆來復。盡有江吳。戎輅親徵。旅平汾晉。皆出於睿斷。運以聖謀。系象不能賾其微。鬼神不能窺其奧。視宇宙於掌握。得英雄於彀中。宅諸夏以制四維。坐明堂而覲羣後。髽首貫胸之類。接武於槁街。景星甘露之祥。疊書於冊府。在宥天下。二十二年。當是時也。靈臺偃伯。象闕懸書。甌脫弛禁。縣道率化。物無疵癘。歲有順成。積粟腐於太倉。丰財溢乎內帑。材官劍客。皆六郡之豪。分閫登壇。盡萬人之敵。自歷代以來。未有若斯之盛者。於是賜民酺飲。展禮藉田。被衮冕於泰壇。躬俎豆於淸廟。幸成均而視學。屢睹橫經。紀延閣以垂文。嘗緬睿思。若乃生知多藝。天縱聰明。灑艸隸之華。得琴棋之絕。擅弧矢之妙。洞元釋之微。皆作世模楷。出人意表。豈力學之攸及。寔振古之未聞。大哉邈乎。不可得而論也。然猶日愼一日。𨿽休勿休。溫顏以盡下情。虛己以延讜議。一夫不獲。納隍之慮每深。萬邦有罪。在予之責尢切。至若省去徽號。漢後之不言聖也。杜絕田獵。元元之慮發狂也。屏藻丹之飾。夏禹之卑宮也。念黃沙之枉。成湯之祝网也。有一於此。猶謂之聖。況兼是數者乎。方將鳴鸞東夏。檢玉介邱。而天禍忽臨。仙駕長往。羣臣咽絕。願贖以身。百姓哀窮。如畏厥考。顧惟寡昧。虔奉丕圖。荒疚哀迷。懼不克荷。今因山甫畢。同軌咸臻。敢薦大名。爰稽載籍。詢博士禮官之公議。葉宰衡庶尹之輿情。定謚於南郊。得請於上帝。謹遣攝太尉﹑右僕射﹑兼門下侍郎平章事臣呂端。奉寶冊。上尊謚曰神功聖徳文武皇帝。廟號太宗。恭惟聖靈。誕膺茂典。錫玆純嘏。俾盛業之無疆。播厥鴻休。垂永代而不朽。嗚呼哀哉。

眞宗謚冊

維乾興元年歲次壬戌。九月戊辰朔。六日癸酉。哀子嗣皇帝臣某謹再拜稽首上言曰。夫謚以行成。號以功顯。法日而明者。蓋徳之甚盛。稱天以誄者。惟名之至公。三五以還。何莫由斯道也。伏惟大行皇帝稟上聖之資。襲累仁之祚。緝熙嘉靖。丕冒統一。�成覆露。踰於二紀。昔者以維城之固。膺主器之重。班政�室。始基風化。纘戎在宥。昭前善繼。淸明獨運。禺邛博臨。�幾而眾志熙。定心而萬物服。奉養長樂。極純至之性。協比九宗。隆惇睦之教。有陶唐之恭讓。同姬王之抑畏。慘怛忠利本於好生。焦勞敏給未嘗自滿。豁大度以含垢。詢善言而堲讒。勤軫幽隱。寶行儉朴。重糾刑之任。謹劭農之制。罰不濫而人趨本矣。廣薦能之路。嚴較材之式。官無邪而朝多士矣。述教條以勗郡國之吏。褒簡策以緝君臣之訓。倬天章以成憲。炳人文而化下。繹治古之閎論。敍彜倫於大中。物則昭明。政俗純固。曩以疆事猶警。武節方耀。親巡河右。啟和戎之利。懷柔西鄙。納保塞之款。二邊寧晏。五刃銷戢。民用休息。物皆茂遂。職貢塡於夷邸。歡謠溢於農畔。祗謁園陵。孝達乎神明。罷去羽獵。仁及乎飛走。諴和交感。休嘉震動。寶圖申錫。誕恢於景命。飈遊胥接。逖知於遐冑。講崇報之則。振希闊之儀。勒成岱宗。答禮脽上。帝羣嶽。祠仙李。築宮於神隩。薦冊乎霄極。馨香齋栗。百神以修。欽翼靜愨。萬祥見表。休烈浹洽。徳澤鴻鬯。然猶處謙而歸勛不有。禔福而俾人大賚。絜元樞之至妙。穆道風於無外。巍巍端拱。稱首百王。遽厭黃屋之勤。奄從白雲之舉。函夏摧隕。攀號靡及。顧玆眇質。獲嗣丕構。哀窮迷憒。懼忝貽法。方中旣啟。同軌赴期。考尊名節惠之文。合羣公庶尹之議。虔遵古訓。敢揚懿鑠。謹遣攝太尉﹑推忠協謀同徳守正佐理功臣﹑開府儀同三司﹑守司徒﹑兼侍中﹑充玉淸昭應宮使﹑昭文館大學士﹑監修國史﹑上柱國﹑魏國公﹑食邑九千七百戶﹑食實封三千六百戶臣馮拯。奉玉寶玉冊。上尊謚曰文明章聖元孝皇帝。廟曰眞宗。恭惟在天降鑑。昭膺茂典。錫祉流慶。與運無極。嗚呼哀哉。

仁宗謚冊

維嘉祐八年歲次癸卯。九月戊戌朔。二十日丁巳。嗣皇帝臣某謹再拜稽首言曰。臣聞名以賓實。謚以表行。先王之通憲也。伏羲氏躬法象。正五行。故首太皞之稱。有熊氏建中和。存萬世。故冠黃軒之號。彰大聖烈。義莫此先。恭惟大行皇帝粹天之武。純地之文。纘祖之道。繼昭之徳。慘怛忠利。有唐堯之至仁。沈深寬博。有漢髙之大度。身先惇朴。有夏王之克儉。己自抑畏。有髙宗之無逸。昔在潛隱。早彰於睿聞。載登元良。益儲於羣望。天禧之年。永定倦勤。是資監輔。乃總機務。九域奠枕而晏謚。四表覆盂而安乂。人君之量。已表於衝年矣。及嗣宅大統。紹宣聖職。以大功馭羣品。以大定域羣生。以四海食宗廟。以天下養文母。於時遐邇砥礪。風化景開。賓迺老臣。斥去凶黨。賞不失勞而忠義勸。罰不遺近而權幸詟。若乃旌用讜直。開納諫諍。增言職之選。廣所未聞。復制策之舉。詢及在下。士得盡忠矣。播刑之迪。所尙在寬。閒臨便坐。親慮系囚。申警攸司。增設科法。人以不冤矣。封先代之後。錄功臣之世。民化而歸厚矣。察貢士之行。裁入流之冗。官修而無邪矣。矧復逮親邸以合族。幸學宮而尊教。杜斜封之啟寵。禁私謁之敗公。放後宮之禦。以遂物情。發少府之藏。以廣平糴。致田廩以活艱食。賜爵幣以禮髙年。采山抵禁。論者日報。故弛之以惠下。鑄錢亂幣。刑者歲積。故平之以利俗。加以戢兵而時動。得武之善經。當夏戎之不恭也。謀臣獻濯徵之議。猶念暴師於外。卒勤款塞之請。儂寇之背叛也。上將建蕩平之策。猶慮勤人於遠。遂止深入之伐。自是二方之寇。冠帶而入朝。百越之長。梯航而請命。其禦戎懷遠之術。保邦息民之利長矣。至於明號令。信言動。遠聲色。屏佞任。邇英歲啟。惟講學之接。觀文燕居。必墳史之究。窮禮樂書射之蘊。洞陰陽圖緯之奧。斯又天縱神悟。上聖之兼得也。故能統一海內。四十有二年。熙緝光明。達於上下。三辰順軌。羣瑞昭錫。九薦陽祉。皆上帝之顯臨。再類合宮。極聖人之能事矣。方當歸勛祖考。謝徳穹厚。大庭特室。垂拱無爲。不圖邦禍。奄棄宸極。三靈變景。萬類摧心。顧惟菲質。獲承丕緒。窮哀荒迷。懼弗克嗣。今考筮迪吉。因山有日。爰稽節惠之法。虔講至郊之文。丕承監觀。以易稱謂。謹遣攝太尉﹑推忠協謀同徳守正佐理功臣﹑開府儀同三司﹑行門下侍郎﹑兼兵部尙書﹑同中書門下平章事﹑昭文館大學士﹑監修國史﹑兼繹經潤文使﹑上柱國﹑衛國公﹑食邑九千七百戶﹑食實封二千四百戶韓琦。奉寶冊。上尊謚曰神文聖武明孝皇帝。廟號仁宗。伏惟睿靈昭格。允膺大典。錫祚流慶。與運無極。嗚呼哀哉。

英宗謚冊

維治平四年歲次丁未。七月丁丑朔。十六日壬辰。哀子嗣皇帝臣某謹再拜稽首言曰。臣聞號者。功之表。謚者。行之迹。王者則天以爲大。非號無以立隆。法日以爲明。非謚無以垂遠。故要之於終。擬而後言。以詔乎無窮之間者。易名之謂也。眇覿前聖。率循玆範。則我昭考之光烈。其不可闕也。恭惟大行皇帝浚哲自天。紹熙有宋。得一而淸明奮。用九而剛健至。粵自毓徳藩房。齒學庠序。不釋卷以究先王之道。不窺牖而知天下之事。此髙宗之宅河朔也。仁宗皇帝雅知興世之量。遂定主器之托。謙鞏弗嗣。控愬歷年。終迫人神之望。勉徇社禝之計。此漢文之遜代邸也。及夫紹天纂歷。正位凝命。不徧覽六合而視已明。不徧視八荒而聰已達。綜覽萬務﹑而指諸其掌。役用眾智﹑而斷之以獨。歲未再閏。表裏禔福。洋洋乎聖謨神化。不可度已。若乃荷仁廟付畀之重。盡志乎三年之喪。思慈壽鞠育之深。竭誠乎四海之養。肇禋乎郊﹑而萬靈秩。始祼在廟﹑而八室顧。孝格於人祇矣。立嚴以救政寬。故道克無獘。循名以核吏理。故下皆儆職。發廩贍歲﹑而流冗悉沾。除籍蠲負﹑而系縲一空。澤深於黔細矣。至於好問不倦。納諫無壅。日臨經幕。以禦講訓。間開別殿。延訪侍從。其用人也。拔於未顯。其求賢也。常若不及。廣宗子之學。親同姓也。增策府之員。羅遺俊也。籍兵於畎畝。復古教也。取才於跅弛。明馭術也。矧復惇朴以率儉。勤瑟以訓恭。後宮無職禦之授。外家無封爵之過。輿馬之迹。不涉於苑囿。鐘鼓之音。不流於俎席。然猶��抑畏。退托不逮。日昃而聽理。夜分而程奏。五上徽稱。�抑而未兪。再詔庶位。直言而箴闕。於斯之時。憲度淸曠。品式明備。文武各致其用。農工不奪其力。北有悍敵。款附而��。西有黠羌。文告而伏罪。何其徳之隆﹑治之盛歟。夫惟創業之�固勞。守成之功易怠。今乘大�﹑而慮益深。禦丕平﹑而精益勉。𨿽商言武丁。周云成康。亦未有純風之可擬也。宜夫天錫永命。以閎闡我祖宗之統業。而夏后勤徳。忘於勞身。文王憂民。訖至損壽。遽棄天人之寶。上從飈欻之駕。三辰霧慘。兆姓血泣。肆及涼菲。獲奉寶訓。哀窮荒感。懼弗克承。因山戒期。同軌畢至。一二鄕老。洎百工庶尹。相與節大惠。稽舊章。謁款於郊。得請於帝。仰謀稱謂。以對光鑠。謹遣攝太尉具官韓琦。奉寶冊。上尊謚曰憲文肅武宣孝皇帝。廟曰英宗。伏惟睿靈在天。昭鑑逮下。膺是典禮。永祚來葉。嗚呼哀哉。

神宗謚冊九月己亥

維元丰八年歲次乙丑。九月壬辰朔。八日己亥。哀子嗣皇帝臣某。謹再拜稽首言曰。臣聞大象無形。孰窺於奧妙。至人無己。理絕於稱謂。然而萬物並作。道亦彊爲之名。兆姓樂推。號焉以表其徳。自書契所載。帝皇相因。有見於今。率由斯義。嗚呼。曾未若我聖考。道濟天下﹑而未始有其善。功冠帝者﹑而不自有其成。歸美祖宗。屏卻徽稱。𨿽欲頌次。無得而名。至於誄行飭終。勒崇垂後。以詔於萬世者。義不敢已。恭惟大行皇帝挺生知之資。席勃興之運。尊徳性以服仁義。道問學以熙光明。爰自妙齡。克廣徳業。迨膺寶命。垂福黎元。言動以爲法則。聲身以爲律度。文參乎彖象。音中乎﹤殸召﹥夏。於以考訓詩書。更正禮樂。美教化。勵風俗。修舉廢墜。剗除獘蠹。綱紀文章。粲然可述。品程條式。按之可行。至於務農訓兵。理財均力。急於所先務。行之以不倦者。要以正心誠意爲本。且承顏兩宮。篤溫凊之養。昭事十世。增淒怵之感。厚天倫之愛。禮同於家人。屈帝妹之貴。首執於婦道。閱新史則淚落簡冊。享原廟則哀動左右。罷郡國之獻。節苑囿之幸。無歌鐘燕遊之娛。無田獵馳騁之好。宮室以弗廣。池臺以弗繕。府寺是嚴。溝郭是固。此自家以刑國也。爵諸王之後。續功臣之世。任宗子以職事。課郡吏以法令。蠲減賦租。寬省徭役。抑兼並。禁遊末。修水土之政。增農田之官。聯比閭以寓兵。按什伍以司盜。出使者以問疾苦。舉逸民以振滯淹。延對艸茅。褒表嵓穴。蕃夷之長。日齒內朝。遐徼窮陬。如附畿甸。此自近以及遠也。籍天田﹑粢盛於是乎潔。弛禁籞﹑蒭蕘於是乎往。哀矜庶獄。闊略小過。發常平以賑乏絕。儲義倉以救饑踣。仁無施而不徧。物無微而不格。至於除戎器。班馬政。親程材官。指授將略。兵習其帥。士萃所屯。隱雷霆於軍聲。伏龍蛇於陣勢。其靜也淵默。其動也天行。左顧而楚越潰。右睨而河隍辟。殊絕之域。狚獷之渠。覆其巢穴。攜厥種落。相與列毳裳。弁髽首。頓顙屈膝。四面而至。請事於鴻臚者。接屬不絕。陰陽調和。符瑞沕潏。靈芝產於宮楹。慶雲覆於洛水。麒麟至。龍鳳擾。抑而弗奏者。詎可殫紀。若夫郊以一天。配以一帝。丘澤有辧。寢廟有制。旂常車服。以昭文采。鐘鑰度量。以正聲律。審渾儀。定歷象。立五學以造士。咸奉於經術。復三省以正官。率循於古訓。蓋十有九年。覃精於此。朴皇質。雕唐文。補帝典。張王綱。照臨若日月。變化如神明。善政至於累百。大功逾於數千。辯者莫能悉談。智者不可勝計。爲之而不有。視之以餘事。洋洋乎旋乾關而辟坤戶。三代以來。未之有也。祖功宗徳。自我光之。文昭武穆。自我長之。辟雍明堂。自我章之。朱崖幽垠。自我荒之。巍巍皇皇。何以尙之。當斯時也。天下安於泰山。神器重於九鼎。積勤宵旰。遽爽晦明。生民無祿。昊天不弔。棄我黃屋。欻乘白雲。望車轍者﹑猶徯乎東巡。思軒臺者﹑不敢以西向。末予小子。煢煢在疚。獲嗣丕訓。罔知攸濟。王公卿士。稽合典禮。以謂移禦上宮。升祔淸廟。於玆有日矣。宜刺六經之文。以聯八室之號。夫聖而不可知者﹑道之妙。物無以稱者﹑名之尊。堯勛舜華。禹文湯武。並包眾美。庶幾萬一。是用滌蠲牲幣。有請於郊。人謀天同。錫玆定命。鏤以玉冊。藏之金匱。薦於幾筵。告於宗社。於以示至公而彰大信。施罔極而垂無窮。謹遣通議大夫﹑守尙書左僕射﹑兼門下侍郎﹑上柱國﹑淸源郡開國公﹑食邑五千二百戶﹑食實封二千二百戶蔡確。奉玉寶玉冊。上尊謚曰英文烈武聖孝皇帝。廟曰神宗。伏惟威靈在天。對越於下。於皇受之。式時昭鑑。維萬斯年。永裕於後。嗚呼哀哉。

哲宗謚冊

維元符三年歲次庚辰。七月丙寅朔。三日戊辰。哀弟嗣皇帝臣某謹再拜稽首曰。臣聞神妙萬物。故民莫得名。尊無二上。故下不得誄。然有其迹者。因名之所歸。命於天者。固誄之所從出。是以詩書以來。曰帝與王。生有丕稱。沒存顯號。擬議形容。蓋有不可廢者已。恭惟大行皇帝聰明剛健。出於天縱。深智遠識。洞照幾微。神考早棄萬邦。屬以宗社。踐阼之日。寔在幼沖。委政簾幃。恭默淵靜。年甫及冠。而猶沈潛用晦。十年不言。廟堂宗工。左右攜僕。朝夕陪侍。莫能窺其仿佛。一旦親政。獨運神斷。指顧號令。聳動中外。延登勛舊。屏斥姦回。威聲所加。雷迅電擊。於是祖述先業。詢圖治道。熙寧元丰之際。美政良法。切於世務。便於人情。可施於今。可傳於後者。莫不斟酌增損。舉而行之。申嚴制度。��典刑。振肅媮惰。扶傾起廢。塡苴補闕。品式防範。粲然一新。西戎亂常。侵侮邊吏。狃於姑息。日益驕熾。赫然一怒。收擥羣策。聽任裁決。終始不疑。選將練兵。指授方略。寬其銜勒。責以成效。故王師所向。囊括席捲。執俘斬馘。動以千計。橫山天都。耕牧要地。建麾列戈。十據八九。遺醜窮蹙。寖以孤弱。情見力屈。扣關請吏。而俯徇其志。亟下詔書。與之休息。隴右酋帥。接踵款塞。殊鄰遠俗。莫不震懾。若夫祀一天於圜丘。以克享上帝之心。作新宮於方澤。以終成昭考之志。三講嚴配希闊之典。以親饗明堂。載收館禦圖像之容。以祕藏內閣。孟祀於原廟。則致恭進退。不憚陟降之勤。祼將於太室。則輝淚歔欷。有動人之色。內則躬率子職。尊事兩宮。容典儀物。多所崇益。至於仁心所加。惻隱善類。嘗謂一言之失。不可以廢人。羣小伺隙。巧詆忠良。而委曲保全。卒不使陷於橫議。邇英講讀。至樂賢之詩。則咨嗟稱頌。擢講官於不次。而寘之侍從之列。彗星見象。則側躬寅畏。深飭輔弼。以進賢退不肖。答天之戒。邇臣進對。間有異論。則締聽熟察。灼見是非。可否之間。必處其當。詳延多士。燕見繹。寸長片善。靡不褒旌。從官暬禦。作爲姦欺。𨿽素所優假。行法不貸。訪問疾苦。勤卹民隱。釋逋�以惠疲瘵。損帑藏。發倉廩。以振貧窮。凶年荒歲。經營拯救。惟恐不及。凡所以事神治人。曲盡誠敬。孝愛之風。昭格幽顯。嘉言徳意。聞於在位。文明武烈。見於有爲。天受神寶。不求自至。珍符瑞牒。洋溢外府。謂宜翕受純嘏。永錫難老。而視朝聽政。不避凝冽。積勤遘厲。奄至彌畱。率土崩心。如失怙恃。顧惟眇質。嗣服大統。無窮追慕。哀莫能勝。因山告成。先遠卜吉。淸廟九室。升祔有期。節惠易名。實惟舊典。率吁眾志。稽謀於天。闡揚休聲。昭示來世。以章可大之業。以永無窮之傳。謹遣攝太尉﹑特進尙書左僕射﹑兼門下侍郎﹑上柱國﹑申國公﹑食邑八千一百戶﹑食實封二千六百戶臣章惇。奉玉冊玉寶。上尊謚曰欽文睿武昭孝皇帝。廟曰哲宗。伏惟靈徳在天。昭鑑不遠。誕膺典冊。比隆唐虞。錫羨邦家。萬世無斁。嗚呼哀哉。

●宋大詔令集卷第十

帝統十

哀冊

太祖哀冊

維開寶九年歲次丙子。十月甲午朔。二十日癸丑。太祖英武聖文神徳皇帝崩於萬歲殿。旋殯於殿之西階。粵以太平興國二年。夏四月辛卯朔。二十五日乙卯遷座於永昌陵。禮也。仙馭將升。哀歌暫闋。晨霞欲曙於東方。宿仗初辭於北闕。揭丹旐以徐進。辟素帷而待徹。龍輴𨿽命乎�畱。象物於焉而虛設。皇帝增孺慕以何極。痛天倫之永訣。感在後之恩重。愴陟崗之望絕。瞻鳳翼兮徘徊。想龍髯兮嗚噎。爰詔輔臣。式揚徽烈。其詞曰。惟天有命。惟宋膺期。始炳靈於五緯。亦開祥於二儀。誕生仁聖。俾毓黔黎。作中原之眞主。啟萬代之丕基。昔在潛躍。屢屬阽危。蕭鈇旣授。寅車載馳。並汾蕩寇。淮泗行師。威陵虎兕。气懾熊羆。功旣成兮不伐。訟攸歸兮豈知。天旣咎周。人皆戴舜。乃禦乎乾。乃出乎震。杲日上兮六合明。慶雲升而萬物潤。伐必有罪。戰皆不陣。潞寇旣夷。江都俄盡。帝業於是初融。皇猷以之克振。乃發號令。乃奠寰區。雷動天際。風行海隅。物無不譓。人亦來蘇。康哉寶運。赫矣瑤圖。乃新宮闕。法乎大壯。乃肅郊祀。受玆來貺。乃立刑書。百工觀象。乃正樂章。八音交暢。諸侯繇是以駿奔。四海因玆而內向。大風於是泱泱。大化以之蕩蕩。若乃五材並用。誰能去兵。七徳旣懋。王於有徵。爰命將帥。載辟寰瀛。湖湘旣殄。巴蜀尋平。百越受焚巢之禍。三吳有歸命之行。四隩旣宅。萬物由庚。功侔立極。道濟遺氓。逖矣媧燧。無得齊名。眇哉漢魏。孰敢爭衡。方篆玉以紀績。佇泥金而告成。俄鑄鼎於荊岫。忽乘雲於玉京。蓋萬機兮久倦。匪百疾兮能嬰。思軒臺兮如在。遏舞樂兮無聲。嗚呼哀哉。有唐之末。寓縣分裂。運旣有開。天惟生哲。驅萬旅之雄師。制八方之餘孽。俾系頸以獻琛。或束身而就紲。四海以之會同。三辰爲之昭晰。何萬世之功兮如此。何九齡之夢兮杳絕。未訪道於峒山。已遊神於禹穴。嗚呼哀哉。鷺翿難驅。鸞車已乘。想鳥耕於舜葬。稽鶴語於堯崩。山獻壽兮安可信。畤祈年兮何足徵。終顧命於玉几。虛納冊於金縢。嗚呼哀哉。同軌斯來。因山是卜。陪鶴馭於緱嶺。閟傾曦於昧谷。悲風空揚兮簫笳。宿霧已凝於林麓。𨿽脫屣於人寰。永垂芳於帝籙。嗚呼哀哉。漢塋渭北。周葬岐陽。或四百餘祀。或三十六王。矧惟洪烈。諒集休祥。壽原極謹。景祚無疆。期卜年兮卜世。與地久兮天長。嗚呼哀哉。

太宗哀冊

維至道三年歲次丁酉。三月乙丑朔。二十九日癸巳。太宗神功聖徳文武皇帝崩於萬歲殿。旋殯於殿之西階。粵以十月壬辰朔。十八日己酉遷座於永熙陵。禮也。初啟﹤木贊﹥塗。夙陳備物。萬國來庭。千官執紼。殘日暉於素帷。朔吹生於元律。列天仗以啟行。整宮車而將出。孝子嗣皇帝臣某。仁孝純至。創鉅痛深。攀號遣奠。惻怛堯心。感血淚以交墜。苦哀憂之弗任。乃命宰執。捲揚徳音。詞曰。五代以還。戰爭交起。上天眷命。與民更始。皇宋肇基。誕膺繁祉。我後重熙。繼天養理。將泰黎元。先制姦宄。恢張睿略。震耀武功。柔懷越徼。親殄邊戎。四夷奉贄。八表承風。神化天下。鑑淸域中。聲教遐被。車書混同。而猶躬覽萬幾。焦勞庶政。辧論官材。勤卹民病。爰念刑章。實懸人命。務盡哀矜。必惟公正。九服歸仁。百靈助聖。雨霈皇恩。風宣時令。文武萬品。提封四方。一夫之不獲。一士之所長。必從拯濟。亟示明揚。天覆地載。禮具樂張。一耕帝籍。五郊上蒼。丰年薦瑞。羣物交祥。多能天縱。盛徳日新。飛翰延閣。橫經上庠。艸隸垂乎﹑世範。歌詞播於樂章。學究天人之際。文勝日月之光。神功不宰。聖智無方。髙視前古。輝映百王。將欲登封岱嶽。布政明堂。方怡神於姑射。俄寢疾於未央。成荊山之鑄鼎。往蒼梧而陟方。嗚呼哀哉。君臨二紀。澤浸四維。天崩杞國。日墜崦嵫。綴衣在禦。脫履如遺。遵憑幾之顧命。抱遺弓而涕洟。鳥耘增感。龍去難追。百姓摧心。徒行號而巷哭。三辰失色。競雨泣而風悲。當華渚之誕月。是轀輬之去時。嗚呼哀哉。見同軌之咸臻。訴上元而永訣。雙闕展儀。六龍就列。旌旐蔽空而色慘。笳挽沸天而韻咽。照鷺羽兮寒日悠揚。飄鳳翣兮哀飆淒切。嗚呼哀哉。薦犧樽兮已畢。儼龍輴而下來。出淸禁兮顧慕。臨馳道兮徘徊。莫睹冕旒於祕殿。空送冠劍於夜臺。宸儀肅肅兮想如在。仙馭遙遙兮去不回。嗚呼哀哉。勢接髙峯。地鄰洛宅。蕭蕭陵邑兮艸樹寒。寂寂寢園兮霜露白。才停靈駕兮萬邦歸。一掩元扉兮千古隔。惟赫赫寶圖。巍巍睿徳。致王道之一平。布皇猷之四塞。垂萬葉之耿光。亙萬代而爲則。嗚呼哀哉。

眞宗哀冊

維乾興元年歲次壬戌。二月庚子朔。十九日戊午。眞宗文明章聖元孝皇帝崩於延慶殿。三月庚午朔。四日癸酉。旋殯於殿之西階。粵十月丁酉朔。十三日己酉遷座於永定陵。禮也。桂殿飈回。蓬壺景滅。舜方之先遠有期。禹服之來賓永訣。孝子嗣皇帝臣某。云望如疑。天瞻逮絕。號弓之慕山積。執紼之哀川咽。杳禦辧之霓軒。攀上霄之霞轍。哽戀淸光。仰懷鴻烈。爰申命於宰衡。以恭揚於聖哲。其詞曰。穹旻立極。華夏歸徳。太祖膺之。四海文命。黎民時雍。太宗紹之。三葉嗣興。重熙繼明。道大天大。奉之作程。曰勤曰儉。守之立誠。無私臨照。得一淸寧。岐嶷多能。溫恭躋聖。三善克修。萬邦以正。問豎皇歡。承顏帝慶。尹玆千里。表乃四方。惠均閭閈。頌洽康莊。纂承厥初。光宅爰始。物物來斯。師師仰止。淵默雷聲。風淸艸靡。行天子之孝。以之感人。用百姓爲心。以之致治。事無過舉。言必度思。對越後帝。載栗載祇。肅雍陵廟。是享是儀。執契居尊。握圖布政。百度允釐。萬方惟命。馭朽爲懷。靡矜全盛。烹鮮是師。庶臻大定。哀念必罰。心乎在寬。恭愼出令。慮乎行難。是作中典。訓玆理官。爰開三面。育此黎元。屬心希微。凝神惚恍。樂只無何。寂兮罔象。端拱穆淸。獨觀昭曠。軫慮邦本。周爰率賓。以力勸穡。如傷視民。薄斂裏粟。全祛算緍。延登俊良。柬擢翹秀。盡副樂育。無遺英彀。七徳奚武。五兵匪佳。惠養生植。柔懷邇遐。納贐無垠。交歡有北。戍卒餘閒。野農休息。展豫觀風。宣條問俗。渥賜耆艾。撫存煢獨。亡國之後。保其舊族。死事之孤。隆其賦祿。遊心藝學。著意典墳。際天博達。冠古多聞。雅尙立言。覃精垂訓。汗簡光華。刻金英潤。登髙必賦。遇物有成。圭璧六府。絲篁七情。五射神傳。八法天縱。星摘啼猿。煙毫舞鳳。不二妙本。正一淵宗。舉世與照。爲人指蒙。囿遊以時。燕處以禮。出則怡怡。居則濟濟。嚴恭眞聖。奉本神靈。欽明國典。蠲薦徳馨。徼福蒼黔。祈褫太紫。十極監觀。百嘉效祉。玉水發源。珠星循軌。溫麥兩岐。周禾九穗。奇樹交柯。寶芝連理。瑞命至重。乾文獨尊。錫慶皇祚。呈祥帝閽。積徳下著。殊勛上存。簡易可久。淸淨是惇。治定功成。奉符展采。上儀聿修。盛徳斯在。景從庶邦。風占寰海。驂馭飛龍。軒墀卿靄。六轡遵途。謳詞接響。羣後述職。銜軸相望。淸蹕躊躇。湛恩曠蕩。祗款鄧壤。祀事孔嚴。弭蓋洛宅。山園載瞻。孝思卒獲。容物具兼。舉燎坎牲。玆體至大。配侑祖宗。無曠三載。堯樽共樂。漢飲多歡。駕肩懌懌。比戶安安。盡美升聞。至眞臨降。觀時睟容。恭瞻寶仗。賜飲瑤漿。延陪黼帳。琢玉騰文。鎔金肖像。猶龍上聖。指李仙鄕。肅增徽稱。宜答丕祥。琳館肇新。瑯函斯祕。玉帝寶冊。瑤壇禋類。永惟主鬯。崇建元良。大本有系。斯人用康。夙夜寅威。若靡寧處。旰昃勤劬。遘玆弗豫。方垂裳兮穆如。忽脫屣兮棄去。嗚呼哀哉。悠悠穹蒼。哀哀父母。幅員土宇。廓然兮無睹。億兆生聚。茫然兮何岵。同軌遏密。窮荒縞素。慟劍舄於宮車。悵衣冠於雲路。嗚呼哀哉。太筮襲吉。容成戒期。望長陵而慘慘。登卑陌以遲遲。銘旌露泣。鹵簿風悲。儼時巡之仙仗。護川逝之宸儀。嗚呼哀哉。攀鼎龍兮靡皇。瞻幄鳳兮何有。霜封窆繂。塵飄翣柳。云蒼梧兮不還。日蒙谷兮難就。哭象物以淒魂。拜鳥耘而回首。惟盛徳與大功。同天長而地久。嗚呼哀哉。

仁宗哀冊

維嘉祐八年歲次癸卯。三月癸卯朔。二十九日辛未。仁宗神文聖武明孝皇帝崩於福寧殿。旋殯於殿之西階。粵十月戊辰朔。六日癸酉遷座於永昭陵。禮也。龍馭賓天。珠襦畱殯。萬方之軌同臻。七月之期玆近。法仗已嚴。靈輴未進。風雲慘郁以生悲。臣妾涕號而思殉。孝子嗣皇帝臣某。接統承堯。念親晞舜。徘徊象物。驚禁從以如存。摧慕仙遊。致哀誠兮必盡。繄臨奠以長辭。蓋終天之永恨。乃命弼臣。以文傳信。其詞曰。惟宋受命。與天無疆。藝祖以武。底定四方。太宗以文。萬邦一王。眞廟紹隆。赫然其光。逮夫仁宗。益熾而昌。厥生之初。上帝惟祜。天日之表。振古未睹。色出圭璋。步嚴龍虎。其俾眞人。來綏下土。元良之建。匕鬯是主。寢門之問。惕若文武。嗣訓之循。纂承丕緒。左右獻後。以蒙自處。大運歸乾。獨化陶甄。進良黜姦。始彰聖權。其仁如天。其度如淵。其仁伊何。得之自然。艸秀而茁。虫飛而翾。尙不忍傷。況吾民焉。惠澤之霈。滂洋幅員。物無不滋。四十二年。猗如天兮。化功則全。其度伊何。汪然莫際。巨細必容。默分誠僞。臣在言職。不知諱忌。時肆詆訏。眾嫉狂易。聖心怡然。曰此忠義。是也吾從。過焉何戾。猗如淵兮。是能致治。明愼庶獄。極於哀矜。惟法所在。未嘗妄刑。郡邑之吏。責之詳平。一失入罪。無階顯榮。尊爲天子。以儉爲貴。崇尙淸虛。屏斥紛麗。向緣不懌。輔臣入視。殿幄蕭然。茵衾故獘。率用繒素。了無文綺。眾目驚嗟。上曰何喟。吾之受用。素止如是。此民膏血。烏敢妄費。恭事天地。孝承祖宗。九視圜丘。再祇合宮。大祫於廟。親籍於東。服器精備。粢盛潔丰。小次不禦。秉書禺禺。何必戶曉。民胥偃風。取士之器。務在至公。十二臨軒。策之必躬。雋髦盡得。巖穴幾空。有將有相。曰功曰庸。眇視三代。吾其比崇。北敵之彊。西夏之猘。時欲跳梁。恣其貪嗜。吾以威懷。折其凶銳。而皆搖尾。從我羈餌。百蠻梯航。琛贐日至。禮樂具備。干戈不試。夫惟立嗣。天下之基。前世令主。或牽以私。事不前定。濱於亂危。我出獨斷。挺然不疑。求賢於宗。惟聖是知。神器之重。其傳有歸。廟社以安。生靈以嬉。迹其大功。堯舜之爲。昔在人上。必有偏好。或樂馳逐。或喜徵討。或務宴遊。或專營造。或邇聲色。或泥丹竈。棋奕之工。擊拂之妙。有一於此。下從而效。噫吾仁宗。澹無所樂。曰吾好者。在勤政道。日必旰昃。惟先之紹。間時弄翰。或隸或艸。堊掃之揮。千奇萬巧。去冬之暮。淸燕之間。再辟天閣。詔呼從官。親作飛白。侍臣縱觀。心合造化。生成筆端。書幅踰百。大均寵頒。退座羣玉。行觴盡歡。嗚呼哀哉。賜墨尙濕。宸章未刊。植璧斯虔。遽有金縢之禱。綴衣遂撤。俄承玉几之言。嗚呼哀哉。大變之來。天傾地裂。四海之慟。風號雨血。兆民震駭其無生。百辟冤呼而僅絕。乘雲之遊兮。汗漫而自髙。持�﹝��冉﹞�頁�之慕兮。僵僕而徒切。固疑前會之非常。似與羣臣之敍訣。嗚呼哀哉。候律云凜。諏辰協元。儼宸輅兮以方駕。視羽幢兮始前。池竹搖雉。車旗飾鸞。背朱雀之通逵。指靑龍之吉山。關路長兮去復去。宮車晚兮還不還。痛徹六宮兮莫如逝。淚灑重瞳兮胡可攀。嗚呼哀哉。終日晝昏。愁陰夜積。捲晴霓於丹旐。蕩霜波於素帟。哀笳互咽。六州之奏增淒。峻嶽前瞻。萬歲之聲何闃。大隧一扃。幽堂永寂。人間之悵空長。帝所之歡豈極。嗚呼哀哉。秦漢而下。禦邦於民。夐絕三紀。才聞數君。其間治亂以相駁。否亨之不醇。如仁宗享國之久而始終太平兮。彼安敢望吾之淸塵。生而無窮者厚載。健而不息者髙旻。惟至仁盛徳與髙厚之俱兮。萬世巍然而不泯。嗚呼哀哉。

英宗哀冊

維治平四年歲次丁亥。正月庚戌朔。八日丁巳。英宗憲文肅武宣孝皇帝崩於福寧殿。旋殯於殿之西階。粵八月丁未朔。八日甲寅遷座於永厚陵。禮也。歷在而帝。鼎成則仙。四海驚摧兮。猶考妣之喪也。羣臣號慕兮。有衣冠之葬焉。哀仗初肅。靈輴卽前。孝子嗣皇帝臣某。永念罔極。痛深所天。睹象物兮如在。挽宮車兮莫旋。一奠之設兮。旣已悲霄壤之隔。萬古將信兮。又將假文字之傳。乃命臣琦。繼之以言。其詞曰。惟宋之典。祀踰百年。聖聖相授。前羲後軒。於穆英宗。其承赫然。嗣世惟五。應期則千。厥初在藩。潛徳固異。惟善吾樂。惟學吾嗜。朝夕詩書。寤寐仁義。顓心聖賢。舉跬孝悌。官之否臧。民之病利。必詢而得。不在康濟。明哉仁廟。知子其至。推堯之心。乃命主器。曰非所當。駭然懇避。惇迫踰年。始辭邸第。髙世之行。寔出文帝。旣紹統業。大猷日新。於父之道。以持以循。於母之養。以齊以勤。欲泰天下。儉吾一身。衣必屢浣。食皆屏珍。府有餘積。賜無橫緡。損約邦用。深虞害民。不戶而化。咸歸至淳。壺內之制。有妃有嬪。位號之等。其詳可聞。吾悉不備。蕭然禁宸。侍左右者。故宮幾人。爲治之本。先乎睦親。不愛苑囿。眾居以均。大興學校。羣心自馴。首善之勸。於何不臻。荷天之休。所報惟愨。承先之祐。其事彌恪。始見郊廟。陰慝前作。霖霪累旬。朝位皆愕。謂宜攺爲。言者交錯。聖心益堅。夙夜祗若。及期而祀。景气澄廓。至誠之應。耇稚歌樂。庶政思乂。萬幾必躬。一令之細。惟審而後下。一言之善。則霈然是從。覽四方之奏。率至於夜艾。訪前殿之對。動踰於日中。協虞舜聰明之聖。盡漢宣綜核之公。好文之盛。前無比崇。籍兵之廣。寓之在農。旣恢隆於素教。又振宣於武功。於是西之悍羌。北之彊敵。威徳所加。望風奪魄。陰繕戎備。斂藏貪螫。奔走間者。伺吾策畫。惟固結於明誓。幸保全於沙磧。若使天錫洪休。壽終遐歷。則累世之敝。不數期而盡更。二國之驕。有一朝而掃迹。柰何歲甫經於再閏。年未偕於不惑。帝鄕甚邈。遽樂白雲之遊。路寢斯嚴。忽預彤裳之冊。得非嗣聖當發。興符有開。啟宏規於厥後。俾大治於將來。太平之功。旣遺己而不有。億兆之眾。徒訴天而盡哀。嗚呼哀哉。違豫之來。憂民不替。蠲賦卹災。寬刑霈惠。親揮宸筆。以定儲位。明聖志之在先。俾羣情之大慰。謂勿藥兮宜瘳。何與齡之終戾。嗚呼哀哉。太筮諏吉。肅辰正秋。下廣內而將旦。卽太升而弗畱。臣庶攀慟。風雲慘愁。背紫臺之嶪嶪。揚丹旐之悠悠。萬乘銜悲。睇斜暉之莫返。六宮灑泣。雜暮雨以難收。嗚呼哀哉。滎圃宵嚴。氾關朝啟。登嶺道之縈回。瞰鞏郊而迆邐。池魚輕躍於帷���。薤露淒流於心耳。气暝緱山。陰凝洛水。方開萬歲之阡。已湊諸侯之軌。姬嬙素寡。何須銅雀之爲。珠玉弗藏。詎有金鳧之侈。嗚呼哀哉。會聖臨右。永昭峙旁。待仙遊之縹緲。適帝所以軒翺。名素在於眞籙。迹空畱於壽堂。百年之間。自比軒臺之畏肅。九嶷之下。幾瞻耘鳥之飛揚。徳固不朽。慶方大昌。惟英主之號。自我而獨得兮。宜與天而共長。嗚呼哀哉。

神宗哀冊

維元丰八年歲次乙丑。三月甲午朔。五日戊戌。神宗英文烈武聖孝皇帝崩於福寧殿。旋殯於殿之西階。粵十月壬戌朔。六日丁卯遷座於永裕陵。禮也。法仗宿陳。柳宮徐引。前翿抗麾。廞車動軫。孝子嗣皇帝臣某。奠送大庭。號訣中徑。顧瞻象物。眇默光靈。去華日之昭昭。卽閟闥之冥冥。紀我先烈。屬玆近弼。寥廓登閎。其可殫述。庶仿佛其遺塵。示丕天之大律。其詞曰。皇矣上帝。旣厭五季。乃眷藝祖。授之神器。朱旗所指。降王四至。施及太宗。九服會同。眞昭仁穆。涵濡蕃育。旣安旣久。豈無敝俗。英祖慨然。救溢扶偏。玉冊方鏤。白雲已仙。神宗丞哉。天之所開。龍顏日角。大略雄才。帝出乎振。其明斤斤。黃屋非心。宅道之深。緒餘土苴。以應天下。建用皇極。威福惟辟。爲律爲度。人斯覿徳。奉親怡怡。睦於宗支。賓禮黃髮。登賢拔奇。紹志無競。遹聲有爲。翕張消息。注錯設施。顯仁藏用。妙合兩儀。王政之行。民厚厥生。弛除力役。勸相農耕。取陳卹之。視壤均徵。消弭浮惰。摧抑兼並。九功以敍。百室其盈。迺建大學。以迪後覺。發揮道眞。雕虫反朴。迺嚴二郊。奠璧薦匏。簿盛甘泉。樂追大﹤殸召﹥。迺開明堂。宗祀孔揚。登配一天。復周舊章。迺作原廟。盡物致孝。館禦列聖。泣朝遺貌。迺辧百職。循名考實。董正三省。緝熙庶績。課吏蕭章。滅私偃室。化墨爲廉。以勞制食。眾言殽亂。聖學是判。講陋肅城。義髙虎觀。卓乎英藻。煥乎寶翰。如河出圖。如天有漢。蠻夷獷詐。古稱猾夏。神謨武烈。莫予姦者。教士連營。伍符寓野。手畫奇正。風雲變化。黃帝振兵。宣王選馬。北懾天山。西澄玉關。南收九溪。東發三韓。重譯底貢。舊疆復還。眄彼洛水。來自熊耳。淸貫三都。漕通萬里。匪禹之績。繇我而始。蠲害興利。修廢起墜。規摹宏遠。品式具備。下迨百工。必善其事。和弓兌戈。亦足傳世。太平之效。斯民皞皞。天用降康。地無愛寶。靈芝煒煜。嘉禾芳艸。澤及肖翹。況乎倪耋。駿功推而不用。徽名卻而不受。不邇聲色。不新館囿。十有九載。無荒無怠。決事日昃。擥章夜艾。豈積勤而致厲。將隘俗而厭代。嗟冊祝兮何及。朅遠遊兮安在。窮萬國兮荼毒。慘百靈兮震駭。已虛壁帳之嚴凝。徒望鼎湖之晻濭。嗚呼哀哉。律變星移。春還秋去。仍幾想以猶新。同軌驚其畢赴。綃幕振於寒飈。麻衣迷於苦霧。迫遠日以摧心。損初陵而啟路。嗚呼哀哉。晝漏上兮燎火微。降前殿兮背端闈。捧云蓋兮動奎翣。駕金根兮載龍旂。紛千乘兮萬騎。羅羽林與佽飛。扈淸蹕以如昔。送終天而不歸。嗚呼哀哉。歷鄭圃兮揚鑣。登虎牢兮按節。轉旌旗兮逶迆。流簫笳兮淒咽。臨西邑之山川。邈浚都之宮闕。嗚呼哀哉。儉遵末命。吉卜新宮。金鴈不藏於泉下。玉衣初幸於方中。痛旣掩兮大隧。愴空回兮六龍。神旣超兮倒影。臺自對兮靑嵩。嗚呼哀哉。嵩禦寶歷以有期。殆眞人兮獨知。觴集英而示之以主鬯之嗣。眺延春而悠然有陵云之思。托燕謀於文母。保興運之皇基。猗盛徳與大業。非至人兮孰與於斯。嗚呼哀哉。

哲宗哀冊

維元符三年歲次庚辰。正月戊辰朔。十二日己卯。哲宗欽文睿武昭孝皇帝崩於福寧殿。旋殯於殿之西階。粵七月丙寅朔。廿日乙酉遷座於永泰陵。禮也。龍輴撤菆。蜃車載路。夙占遠日之良。將卽因山之固。二儀攺色以云愁。四海隕心而涕慕。哀弟嗣皇帝臣某。義隆繼體。創深陟崗。篤因心於致美。欽盡禮於方喪。仰神靈之如在。痛衣冠之永藏。乃命弼臣。具揚烈光。其詞曰。惟天祚宋。惟宋配天。祖功宗徳。以道相沿。子繼弟及。以聖相傳。化洽區宇。治登古先。於穆哲宗。垂運應期。岐嶷聖質。循齊天資。爰在幼齡。遂纂丕基。神器有屬。人心不危。執其徽柔。保以恭默。玩心神明。不大聲色。晦若衝機。曷從而測。澹然眾美。莫知其極。量固參於天地。功永孚於社稷。迨乾綱之獨運。申巽令而風從。萬微以決。一言乃雍。監觀治本。允成聖功。凡設施於天下。已素定於胸中。深察朋比。稔爲姦欺。擅國不道。罔上徇私。交修舊怨。釋憾一時。俾正邦憲。用垂世規。國是旣定。王威以彊。孰敢項領。以缺斧斨。前律後令。小紀大綱。法行不撓。治具必張。遠撫旁招。公聽一視。翕受九徳。樂育多士。壞植無黨。使能以器。懲虛譽於■言。擢異才於不次。昔在神考。緝熙庶績。農服先疇。士守常職。官無濫名。法有成式。乃者紛更。莫不﹤僣日心﹥忒。趨異爲賢。惟變是力。民彜攸斁。眾聽卒惑。帝用衋然。孝思維則。有壞必舉。旣廢斯植。具遵貽謀。益顯休徳。昔在神考。兼撫四夷。丕昭聖武。伐罪正辭。驅彼犬羊。固我邊陲。邇者廢弛。大興謗疵。盡棄險阻。以壞藩籬。羌勢益張。不可指麾。帝用赫然。聊命偏師。授纓以縛。折箠而笞。舊壤加斥。勝算無遺。遵神考之制而揚功。繼神考之志而述事。格典不刊。治效已試。文柔武憺。外寧內治。殊方知中國之尊。萬物蒙大君之賜。惟徳之隆。惟孝之至。致嚴郊社。修敬宗祊。刺經考古。備物致誠。原制作於義起。潔精意而力行。一代之典旣具。三王之制復明。智崇於天。仁根所性。時敏道學。日躋聖敬。報徳劬勞。問安溫凊。致色養於兩宮。示本敬於百姓。嗟功業之日懋。棄春秋於鼎盛。嗚呼哀哉。地不愛寶。天方降康。玉璽呈瑞。神光效祥。集珍符之遝遝。何靈貺之茫茫。蓋文王之壽或損。而周世之卜罙長。嗚呼哀哉。憬彼藩酋。請降納土。靈臺頒偃伯之詔。端門受銜璧之俘。盛事久廢。大儀斯舉。方玆累足而至。不及重瞳之睹。嗚呼哀哉。聽斷忘疲。憂勤致厲。方效金縢之祝。已聞玉几之誓。鑄鼎遽成。脫屣俄逝。乘白雲於帝鄕。遺黃屋於人世。嗚呼哀哉。喪仗列素。簫笳薦悲。薤歌遞發。柳翣前馳。背髙闕之岧峣。遵去路以逶迆。極愛兄於仁抱。慟哭子於母慈。嗚呼哀哉。祖於廷兮路軷。引旣發兮難攀。望秋景兮益遠。傃幽室兮不還。銀鳧閉兮長夜寂。銅麟跱兮白日閒。已掩弓劍。永想威顏。嗚呼哀哉。君臨天下。十有六年。徳澤浸乎含識。休聲振乎無前。軒昊接踵。堯虞比肩。噫壽算之奄忽兮。起萬方之沈冤。煥睿哲之號名兮。亙億世而不騫。嗚呼哀哉。

●宋大詔令集卷第十一

太皇太后上

尊立

尊太皇太后制治平四年正月己未

自昔聖王之有天下也。繼世以治世。示建統之正。尊親之所親。爲立孝之始。朕以菲質。逖承丕構。恭聞顧命。祗循大卞。稽諸歷古。具存典禮。皇太后以坤厚之徳載函夏。以柔明之道儷皇家。祖朝推內助之賢。先帝嚴母儀之奉。懿猷徽範。刑於邦國。迨玆衝眇。躬獲纘承。踐阼之初。禮章懋舉。謹以徽稱。仰事寶慈。謹上尊號曰太皇太后。

尊太皇太后制元丰八年三月庚子

王者之臨禦也。稽於古以爲天下法。奉其親以爲天下先。靡然兆民。協於一徳。永惟寶命。誕集我家。肆予衝人。獲紹洪業。撫綏四海。亶繄宗廟之靈。裁決萬微。實賴西朝之聖。欽聞遺訓。俾正隆名。敢忘大章。用迪前烈。皇太后儷乾之健。體坤之元。明哲同符乎姜任。恭儉遠過於陰馬。輔佐英祖。內治流聞。擁佑先朝。母儀備至。迨於寡昧。夙荷芘憐。提攜拊循。教誨成就。於戲。極九州之養。曷盡孝誠。加萬世之名。庶承慈範。謹上尊號曰太皇太后。

太皇太后冊文熙寧二年四月壬戌

嗣皇帝臣某。謹稽首再拜言曰。臣聞昔之善爲國者。未有不先事親以孝。霈爲風化。充擴於區宇之間。生靈之屬。罔不悅服。遂格於丕乂之盛。此尢可景慕也。洪惟皇宋。膺寶籙。開炎歷。五聖重光。逾百年於玆。而小子獲纘令緒。常懼厥徳之弗稱。故夙夜夤畏。厲精萬務。期措斯世於泰寧之域。不累祖宗昌明之鴻業。蓋庶幾於孝道者也。顧惟眇躬。荷我聖祖母愛育之厚。慈訓之深。比者肇禋圜丘。而上帝嘉饗。海內蒙福。亦惟我聖祖母保佑之力。祗載恩施。念殫天下之物。無可以將美報之意。是用稽參典禮。允協羣情。而求其劇隆之徽稱。以彰懿鑠。不勝大願。謹遣攝太尉﹑推忠協謀同徳守正亮節翊戴功臣﹑開府儀同三司﹑行尙書左僕射﹑兼門下侍郎﹑同中書門下平章事﹑集賢殿大學士﹑上柱國﹑魯國公﹑食邑一萬一千一百戶﹑食實封三千八百戶臣曾公亮。攝司徒﹑推忠佐理功臣﹑樞密副使﹑正奉大夫﹑尙書吏部侍郎﹑上柱國﹑南陽郡開國公﹑食邑二千八百戶﹑食實封六百戶﹑賜紫金魚袋臣韓絳。奉玉冊金寶。上尊號曰太皇太后。恭惟太皇太后淑嘉之質。體天巽順。靜正之性。稟於坤元。進陟中闈。翊輔仁帝。修陰教以熙內治。杜私恩以全外家。逮我英考。嗣統之始。勉從確請。參決繁機。謙不臨朝。亟圖還政。此其識慮之遠。聲烈之大。夐出前古。而流爲萬世之軌法。惟末小子。又欽承撫誨之巨賜。宜乎誕受丕冊。以符中外之望。於戲。顯名之並於日月。永命之參於天地。玆足以慰夫惓惓至養之心。臣某誠歡誠抃。稽首再拜謹言。

太皇太后冊文元祐

臣聞昔在太任。爲文王母。治內及外。禦於家邦。功徳之茂。紀於竹帛。播於聲詩。惟我有宋。以聖繼聖。仁育庶匯。積厚無極。上帝錫祚。施於子孫。篤生神母。以濟丕命。是用殫九州之富以致其養。極天下之尊以爲之名。典冊備物。以熠燿於當世。恭惟聖祖母徇齊淵懿。惇大直方。學以觀萬化之厚。而不專乎彤管之一言。儉以訓天下之中。而不止乎大練之一節。髙明本乎性成。慈儉得之自然。茂惟先正。勛在王室。席慶惟舊。作合自天。惟我皇祖。龍潛京邸。乾乾夕惕。聖敬日躋。至徳升聞。大統斯集。爲宋英主。實繄內助。肆我文考。紹隆五聖。大孝之徳。通於神明。光於四表。元丰之末。憂勤不豫。萬幾之重。仰托東朝。儲宮虛位。國本未建。惟我聖祖母睿志先定。決冊一言。屬以菲躬。付之大器。踐阼之始。國步方艱。擁佑眇衝。綏靖中外。事無叢脞。人無震驚。勉徇輿情。躬親聽斷。而大公至正。道契三無。夙興臨朝。日旰忘倦。虛心盡下。待物以誠。求賢審官。不捨鑑寐。屈己從諫。易於轉規。用能不出帷幄。照臨萬宇。號令之動。徳意之孚。天下莫不推戴鼓舞。肖翹之類。咸樂其生。羣公近司。稽考故實。欲上徽稱。鋪昭聖烈。而展采錯事。將就正朝。亟詔在位。卻而不受。所以深鏡至理。爲萬世法。坤靜而志愈光。謙尊而道益隆。顧惟寡昧。獲奉慈訓。大懼無以答揚徳意之萬一。謹諏元日。率吁眾志。不勝大願。謹遣攝太尉臣文彥博。攝司徒臣呂大防。奉玉冊金寶。上尊號曰太皇太后。恭惟太皇太后誕膺洪冊。允迪厥功。丕顯無疆之休。永有無窮之聞。萬壽之祉。天地同久。

誕節

建坤成節詔元丰八年四月乙亥

朕祗膺駿命。獲紹寶圖。仰繄太母之儀。同總寧朝之政。金行气應。素魄舒生。啟佑睿慈。保安涼菲。緣華封之善祝。建坤成之令名。以副四夷奉幣之誠。以盛百辟稱觴之禮。覬昭大慶。永傳無疆。恭以太皇太后七月十六日生辰爲坤成節。咨爾中外。體予至懷。

建宮殿

答宰臣請太皇太后建宮殿名詔元祐元年閏二月丁未

卿等以朕紹承大統。奉事兩宮。循六世之燕謀。極萬方之至養。露章來諗。引誼甚明。謂徳厚者報隆。而禮盛者文縟。宜開中禁。仰奉慈儀。崇長信之名。備洛書之介福。揭東朝之號。紹太姒之徽音。若稽古初。具存典策。漢家致孝。有朝夕上食供禦之延。唐室承顏。嚴歲時踵門慶賀之道。建於列聖。咸有舊章。顧維衝人。敢忘繼序。所請宜允。候過人諒闇。令有司檢舉施行。

受冊

太皇太后受冊止用崇政殿詔元祐二年三月甲寅

祥禫旣終。典冊告具。而有司遵用章獻明肅皇后故事。予當受冊於文徳殿。𨿽皇帝盡孝愛之意。務極尊崇。而朝廷有損益之文。各從宜稱。仰惟章獻明肅皇后輔佐眞廟。擁祐仁皇。茂業丰功。宜見隆異。顧予涼薄。絕企徽音。稽用舊儀。實有慚徳。所有將來受冊。可止就崇政殿。

以旱罷受冊禮詔元祐二年四月

有司奏受冊當依典故。在從吉之後。夫典冊備物。以致隆名。國之盛禮也。行於和平之日。懼不克稱。況今旱暵爲虐。苗稼將槁。民則何罪。咎實在予。𨿽側躬永思。損膳自戒。尙慮無以塞責消變。而有司乃於此時。欲以隆名盛禮加我。是重予之不徳。所有將來行受冊禮。宜權停罷。

禦殿

太皇太后元日不禦殿詔元祐四年十一月己丑

三朝盛會。禮見羣臣。王公造廷。奉觴上壽。皇帝臨禦五載。恭己端莊。慶集惟新。受朝饗醴。吾總攬機務。葉助政綱。𨿽克享治安。而每懷抑畏。今有司乃欲以天聖故事。行會慶稱賀之儀。顧惟菲涼。豈敢比隆於先後。其在典法。亦當稽合於常規。是日皇帝致賀於禁中。羣臣奉表於東廡。足以顯邦家之慶。而刑孝謹之風。何必外朝。乃爲具禮。來年正月一日更不禦殿受賀上壽。候皇帝禦殿禮畢。並內東門拜表。

責躬

太皇太后以旱降詔

予同攬政機。歷日未久。而陰陽錯行。雨不時若。春夏大旱。宿麥將槁。災之所被。迨徧四方。失職之民。靡所控訴。永惟天人之符。同於影響。災異若此。其何謂歟。豈予聽徳不聰。刑賞不當。政弛吏慢。徳澤不流。民力屈蹙。土木弗止。讜言靡通。壅蔽者眾。推原厥始。咎皆在予。不然。何禳祈消復。久而未效也。非恐懼修省。飭正萬事。其何以應之哉。可自今減常膳。公卿大夫其同寅協恭。輔予不逮。以答天變。

恩澤

太皇太后減聖節大禮生辰親屬恩澤詔元祐三年閏十二月甲寅

官冗之患。所從來尙矣。流獘之極。實萃於今。以闕計員。至相倍蓰。上有久閒失職之吏。則下有受害無告之民。故命大臣。考求其本。苟非裁損入流之數。無以澄淸取士之源。吾今自以眇身。率先天下。永惟臨禦之始。嘗敕有司。蔭補私親。舊無定限。自惟薄徳。敢配前人。已詔家庭之恩。止從母后之比。今當又損。以示必行。夫以先帝顧托之深。天下責望之重。苟有利於社稷。吾無愛於發膚。矧此恩私。實同毫末。忠義之士。當識此誠。各忘內顧之心。共成節約之制。今後每遇聖節生辰。合得親屬恩澤。並四分減一。皇太后皇太妃準此。

推恩太皇太后本家骨肉詔

大行太皇太后受先帝顧托。不以東朝燕安爲意。而擁佑眇躬。憂勞庶務。大公至正。純誠一徳。求之前代。未見其比。其於外家恩例。率先裁損。未嘗優假。朕追懷盛徳。念無以報。大行太皇太后本家骨肉。三省密院宜並特與等第推恩。

本命

元祐七年正旦以太皇太后本命年齋醮設獄詔元祐六年十一月辛亥

朕獲承至尊休徳。托於王公之上。蒙成慈訓。海內晏然。恭惟太皇太后有聖徳之徽懿。居天下之崇髙。保佑朕躬。功及宗社。人神與歸。天地並貺。稽歲甲還相之次。當慶符本始之辰。仰贊壽祺。用致誠祝。昔在神考。有奉光獻之禮。嘗以前比。懇請再三。興言傷財。面誡悉罷。永惟大徳何報。方求尊安之稱。此而不圖。將何以示孝欽於萬方。而達至感於神明乎。其以元祐七年。太皇太后本命歲旦日。齋在京及天下州郡在城僧尼道士女冠一日。內在京於中太一﹑上淸儲祥﹑集禧﹑建隆﹑醴泉﹑萬壽等六處宮觀。大相國寺﹑十禪院。自正旦日。各用僧道開建道場七晝夜。宮觀罷散日。設醮座。在外州軍。自正旦辦食設獄三日。並支系省錢。嘉與臣民。共增吉禱。庶機中外。均被余禧。

服藥

以太皇太后寢疾赦見禁徳音元丰二年十月庚戌

門下。朕承列聖之基。躬萬微之務。而太皇太后受遺先帝。貽訓東朝。保始佑終。憂勤夙夜。偶違康豫。遂涉晦明。日候寢門。躬調藥劑。顧忠誠之已竭。尙和气之未孚。宜覃在宥之私。庶格無疆之祉。應四京諸道云云。於戲。湛恩渙發。旣宣愛育之仁。百順來臻。覬獲痊平之報。

太皇太后服藥赦元祐八年八月戊辰

門下。朕以衝昧。承祖宗休徳。紹膺洪緒。仰賴文母。大公至仁。衣被四海。保佑我國家。歷年於玆。按堵無事。然兢業萬幾。彌綸庶政。焦勞嬰疾。俄涉晦明。朕夙夜寢門。躬侍藥膳。齋誠徧禱。未獲痊平。宜廣惠心。俾求休應。可大赦天下。云云。於戲。釋過宥罪。推博愛之常懷。集祉弭災。罄羣生之協願。咨爾眾庶。咸體至懷。

遺誥

太皇太后遺誥元丰二年十月乙卯

吾受兩朝之托。翊嗣聖之興。十有七年。安處房闥。皇帝天篤仁孝。日躋睿神。嘗咨務於禁中。獲助勤於天下。而炎涼屢變。疾疹乘衰。皇帝夜不解衣。朝至忘食。𨿽聖心之備盡。終天數之莫逾。吾嘗觀性命之原。達死生之際。生而享慶壽之養。沒則從昭陵之遊。顧循初終。夫復何恨。皇帝宜念宗廟之重。無過哀傷。更賴股肱近臣。共爲寬釋。成服之後。三日外聽政。服紀以日易月。在京文武百官。十三日而除。諸司長官及近臣觀察使以上臨於宮庭。其餘臨於宮門外。諸道州府長吏以下三日釋服。軍民不用縞素。緣邊不得舉哀。釋服之後。勿禁作樂。園陵制度。務遵儉省。勉從吾志。勿事煩勞。余並依昭憲明徳皇太后故事施行。

太皇太后遺誥元祐八年九月戊寅

吾受遺神宗。保佑聖嗣。憂勤庶務。今玆九年。未嘗以一物徇於己私。片言害於公義。神祇助順。宗社降康。方隅底寧。年谷屢稔。然吾素有末疾。已逼耆齡。寒燠所侵。疹恙時作。比欲釋天下之重負。就東朝之燕間。復辟以時。實吾之志。屢嬰沈疾。有加無瘳。皇帝以純孝之誠。盡躬侍之養。冠帶不脫於朝夕。藥食必視其寒溫。吾安於理命之常。決於死生之分。大期有極。固不可移。寧神厚陵。夫復何恨。皇帝宜念繼統之重。躬聽斷之明。無過哀傷。勉慰物望。近臣輔弼。更爲開陳。吾稽參舊章。推恩兵衛。內外諸軍將士。並與特支。在京文武臣僚。並外處管軍臣僚。並與支賜。皇帝成服之後。三日內聽政。以日易月。一依舊制。在京文武羣臣。十三日而除。諸司長官及觀察使以上臨於宮庭。其餘官臨於宮門外。諸道州府長吏以下三日釋服。軍民不用縞素。沿邊州府。不得舉哀。制服之後。勿禁樂。園陵制度。務遵儉省。勉從吾志。勿事煩勞。余依章獻明肅皇太后典故。

●宋大詔令集卷第十二

太皇太后下

謚議

慈聖光獻謚議元丰二年十一月壬辰

右臣伏奉敕命。差撰大行太皇太后謚號文。臣退而考按國朝故事。祖宗諸後謚號皆二字。惟章獻明肅皇后以四字。卽具奏稟奉禦寶批付臣曰。先帝以宗子入繼大統。嗣位之初。哀毀過度。感疾逾年。軍國機務。無所稟決。人情恟懼。神器震搖。賴大行太皇太后聰明睿智。權宜裁處。於是中外妥定。宗廟獲安。逮皇躬康寧。匪由人言。卽詔復辟。退饗東朝之養。十有七年。以慈爲寶。拊子育孫裕如也。功徳盛大。振古無有。今以四字爲謚。大懼未足形容萬一。姑循故事而已。宜以四字定謚。臣再拜稽首奉詔。於是有司擇日。集百官於太廟。以請大行太皇太后尊謚。臣謹昧死上議。竊推迹上世。虞夏以前。質勝文隱。未有謚號。以名配位。死生同稱。降及於商。𨿽有成湯之號。而其傳蓋略。無得而稽焉。迨周公旦。相武貽憲。作爲謚法。以迹行表功。實往名歸。大細相稱。而後百王遵之。莫或廢失。故生有丰功盛徳。歿有大名顯號。於以發揮光烈。垂耀後世。蓋其爲法。下不得誄上。求諸典禮。後之謚必請於廟。所以質諸神明。示天下以至誠大公之極。非臣子之敢專也。恭惟仁祖道侔乾坤。徳配堯禹。天旣啟以太平至治之運。乃作之合。以助成關睢麟趾之化。是以大行太皇太后應運挺生。賦畀篤厚。超絕今昔。聰明睿智之性。慈仁恭儉之行。天成生知。不習而至。養徳閨門。則有窈窕之淑聞。儷體宸極。則有思齊之徽音。輔佐君子。朝夕憂勤。有捲耳之志。被服浣濯。躬儉節用。有葛覃之本。愛均嬪庶。有樛木之逮下。化行隱遠。有兔罝之好徳。退抑戚屬。而飭之以恭謙。惠哀鰥寡。而振之以衣食。教內修乎闈闥。治外刑於邦家。安止乎禮義之宮。嬉息乎藝文之囿。煒煒乎惟玆以論后妃之徳。固已極矣。無以復加矣。然猶未足以仿佛盛美萬分之一也。若乃嘉祐之末。仁祖春秋旣髙。皇嗣未立。中外凜凜。人懷不寧。已而英宗入居東宮。國本旣建。天下之心泰然。𨿽仁祖聖斷不惑。早定大計。實由大行太皇太后先知達識。力贊以成。及英宗卽位之初。哀毀成疾。於是權宜聽政。廟社以安。亦旣復辟。退處東朝。委遠功名之隆。優遊妙道之域。悟性命之理。通死生之變。不訪乎崆峒而得治身之要。不登乎姑射而知凝神之方。蓋正位宮闥垂五十載。受遺兩世。母儀三朝。淵默而無爲。饗四海之養者十有七年。皇帝仁孝純至。恩義致隆。咨務談經。問安視膳。尊奉報稱。在禮無違。今明詔之所發揮。皆本諸至誠大公之極。斯足以照映前古。光輝無窮。記曰。文王無憂。以其有王季爲之父。武王爲之子也。恭惟大行太皇太后。仁祖以爲夫。英宗以爲子。皇帝以爲孫。聖神相承。源深流遠。以此較彼。文王爲不足侔矣。臣歷觀載籍之傳。任姒於周。有內助之效。而無聞於社稷之功。馬鄧在漢。有關政之勤。而不知乎道徳之奧。猶且流聲雅頌。騰芳簡編。舉以槪今。不其狹歟。嗚呼。羲軒以前。旣不可得而考。其可考者。自三五以來。后妃之美。未有如大行太皇太后仁功聖徳之盛。昭天漏泉者也。是宜爲宋文母。以詔於萬世。謹按謚法。愛民好與曰慈。能以仁教曰慈。通達先知曰聖。窮理盡性曰聖。和寧百姓曰光。格於上下曰光。聰明睿智曰獻。博聞多能曰獻。恭惟大行太皇太后包括眾美。以集大成。神明之所顧歆。天地之所合契。宜以祖宗之命。奉上尊謚曰慈聖光獻。

宣仁聖烈謚議元祐八年十一月乙酉

翰林學士朝奉大夫知制誥兼侍讀顧臨奏奉詔。以今月九日。集官太廟。請大行太皇太后謚。曰宣仁聖烈皇后。俾臣考謚撰議。以備玉冊易名之大典。臣稽首再拜。謹昧死上議。洪惟大行太皇太后考髙楚王。武烈王之孫也。妣鎭國太夫人曹氏。武惠韓王之孫也。武惠事太祖太宗。削平僣僞。混一區宇。有慈惠不殺之仁。武烈事眞宗。有見危致命協策平難之義。二人咸有大勛勞於太常。玆所以發祥演慶。誕降睿聖。配英皇。生神考。保佑聖孫。徳備道隆。巍巍乎其極三後之崇也。方英皇龍蟠濮邸。乃公姓承華履泰之時。歷數冥會。天作之合。夙夜相與稽求經訓。博觀史氏歷代之載。樂將終身焉。仁皇在禦。日月久。春秋髙。天下之本未立。眷求宗藩。燭見潛隱。試難皇子。正命儲宮。嘉祐末年。乃位天徳。配體儷極。母儀四方。夤事慶壽。師其矩度。忘崇髙之奉。彌以惇素爲修身刑家之本。其服禦顧非獘極。𨿽更歷年紀。未嘗輙易以苟費天物。敬以婦道風天下。駿惠我慈聖之懿則。克相英宗。紹仁宗之休榮。薄海內外。罔不配天其澤。迨英皇厭代。神考繼序。崇慶寶慈。敬致色養。益懷謙抑。以尊東朝。淸明內融。仰稽天若。超心道微。泠然乎萬物之表。日繹舊學。覃思前往。增益其所自修。元丰八年。神宗寢疾。請同聽覽。俄鼎湖上仙。玉几遺命。擁保聖嗣。出震繼照。共禦延和。制政四海。安正明微。不踰防範。以至拜慶冊禮。上壽坤成。率避臨前朝。以推隆乎先後。監觀前世後族之家。怙勢干政。亂國殄家。昏迷顚覆。相踵而不戒者。訓飭厥家。毋得妄祈恩寵。以玷國章。乃大出所奉。營第合族。阜其僦入。畢給常養。惇我親仁。以修正義。有擬仲父。踐更有勞。請擢置法從。明諭非欲。以戒開寵。有以恩入官者實繁。宜以時損。首裁外家。以申厥命。妙選坤極。咸屬賢閥。興言滿盈。確乎不可。肇自治平。格於元祐。歷年踰世。家無一人翺翔任事乎顯要之路。咸以抑畏退藏。承教自勵。罔或一毫之私。冒謁諸朝。賓帝之後。其內親外戚。左右侍禦之臣。惟朝夕論徳流涕。而無平時僥幸之虞。考詩任姒。徽音相承。以隆周家。而光絕乎後。其治內有如此者。體坤用乾。妙乎其不爲首。研極論相。以統百官。代天器工。分乂庶務。未嘗出聰明。見適莫。專智擅事。或罹偏吝之累。曠然凝然。以仰厥成。故當國大臣。敬委任責。咸得以程大猷。申故實。曲列詳說。周旋事情。以承可否之命。尢屏絕側聽。峻防姦幾。付之庶謨。大同乃繹。增置諫員。審求端士。俾危言篤論。不畱下情。暢乎上聞。以疏壅塞之獘。聽受之際。一以民爲度。民之所欲者行。民之所否者已。無所爲而不與民同者。故天下之民。不能離而議也。間或六气戾和。三辰異軌。則輟食忘寢。反覆究省。詢過於朝。引咎於己。側身咨嗟。感動中外。二帝三王之所以治天下不過乎是。其治外有如此者。履天下之利勢。運天下之利用。不出閨闥。九年之間。無內外之難。泰定純終。由古以來未之有也。聖心曲妙。不可形容。竊用民言。仿佛其迹。尊賢在位。使能在官。貴老興教。哀窮卹隱。省徭惜力。薄賦厚生。常武戢兵。平法輕刑。蠲藏惠民。去吝濯俗。愚夫愚婦。咸孚大公。夫是之謂宣。飭嚴其在己。恕裕其在人。內無諸華。外無四夷。哀矜一視。允懷如傷。夫是之謂仁。研幾超睿。迪順佑神。兢業言動。奠而後發。惟恐一物不當。有憂乎上帝之心。始卒一誠。二配俱極。夫是之謂聖。政貴有常。人惟求舊。允釐百度。以定眾志。倍其篤實。披靡浮華。純素之風。孚近浹遠。克相上帝。寵綏四方。詒謀燕翼。丕承烈聖之鴻緒。以固無疆之大業。夫是之謂烈。臣謹按謚法。聖善周聞曰宣。施而不私曰宣。克己復禮曰仁。功施於民曰仁。窮理盡性曰聖。裁成萬物曰聖。秉徳遵業曰烈。安民有功曰烈。合是眾美。宜敬承乎祖宗之命。光大其徽稱。以信無窮之傳。謹上尊謚曰宣仁聖烈皇后。

謚冊

慈聖光獻謚冊

維元丰三年歲次庚申。正月乙丑朔。十四日戊寅。孝孫嗣皇帝臣某謹再拜稽首言曰。臣聞道本無形。不可擬以稱謂。徳合無疆。不可規以封畛。然自昔賢聖相繼。作民父母。莫不稽行以立謚。紀功而建號。著在典冊。聲於郊廟。蓋休烈盛美。旣有以冒於四海。則隆名尊稱。必有以照於萬世。恭惟大行太皇太后。實天祐宋。誕生淑聖。聰明淵靜。至性得於自然。慈仁粹和。懿範冠於往昔。惟藝祖肇造區夏。武惠之勛。從享太室。積徳流慶。用大集於後昆。迺登中闈。作配仁祖。夙夜警戒。逾三十年。億寧神人。嘉靖內外。翊贊聖治。迄用有成。深惟宗社之重。援立先帝。大策旣定。五謀協從。諒闇之初。哀疾弗豫。勉同聽決。庸濟艱難。羣情於是獲安。神器以之增重。而進退以正。勞謙有終。迹不踐於外庭。歲甫期而復辟。方且宅心道祕。頤神物表。享東朝之尊。十有七年。福浸黎元﹑而撝挹不居。奉極天下。而恭儉自牧。較其全徳遠度。休聲茂實。𨿽詩入所載。任姒之美。殆無以加。漢氏以來。馬鄧之列。莫得而比倫矣。顧惟衝菲。獲奉晨昬。教誨撫存。慈惠兼至。間稟要務。仰遵成規。家用平康。民以寧一。庶蒙休祐。永錫難老。以伸小子欲報之志。以慰萬方欣戴之心。不圖邦釁上延。奄棄崇極。玉衣如在。飈駕不旋。痛色養之長違。顧孺慕而何及。考卜惟吉。因山有期。迺稽舊章。��惠。�鴻名。請於祖宗。告於幾筵。謹遣攝太尉﹑光祿大夫﹑行尙書禮部侍郎﹑同中書門下平章事﹑集賢殿大學士﹑上柱國﹑太原郡開國公﹑食邑五千五百戶﹑食實封一千六百戶臣王圭。奉寶冊。上尊謚曰慈聖光獻皇后。伏惟明�在天。昭鑑於下。膺玆典禮。永配廟祏。儲祉錫羨。光於無窮。嗚呼哀哉。謹言。

宣仁聖烈謚冊

維元祐八年歲次癸酉。十二月甲辰朔。二十六日己巳。孝孫嗣皇帝臣某再拜稽首言曰。臣聞聖人之興。默契天運。昔眞宗仁宗之際。章獻臨禦。歲周一紀。實能協和神人。以靖國家。逮我聖考。蚤厭萬國。惟末小子。未堪多難。則亦聖祖母躬受其艱。始終九年。臣民以寧。社稷以固。欲報之徳。未獲其所。惟周人以諱事神。以謚易名。明詔聖徳。以示後嗣。恭惟大行太皇太后。實天生徳。作合皇祖。無私如天。博愛如地。內自宮省之祕。外薄華戎之廣。丕冒徳澤。以生以成。昔在景徳。北人弗賓。時則武烈參定大計。師於澶淵。克遂有功。南北底定。垂九十年。民獲養生送死。功書鼎彜。澤加於後。及我仁祖。將援宣考。以奠天位。亦惟慈聖。實以從母。先識潛徳。宜於室家。施及朝廷。元丰之末。天地震烈。疾方彌畱。羣公卿士。拱手相視。罔知所措。而大策中定。與天爲謀。肆時衝人。實主神器。帷幄旣施。號令時敍。稽於眾庶。庸一二老。政無舊新以便民爲先。人無戚疏以守正爲用。故士恥奇衺。民知向方。耕田而食。遂底於今。雨暘小愆。責躬菲食。饑饉時告。振廩輟漕。憂世之心。常若不及。人賴其賜。神享其誠。燻然和平。無大災害。間修咸平之政。大弛逋責。中外所釋。以千萬計。饑寒者得以衣食。流散者得以安處。歌舞之音。流於四方。遼人恃和。時肆猾姦。一聞信義。斂然知畏。迄無一言之爭。夏人恃遠。更出侵擾。一被恩徳。屢叛仍屈。卒爲乞盟之計。𨿽燕處於中壺。實大賚於萬邦。究觀設施。莫見其眹。惟約心以公。自二王一主。洎於外家。均遇以法。無僥幸之求。處躬以儉。自飲食服器。至於宮室。取足於用。無華靡之飾。𨿽履大位。以天下養。而歲月之奉。子弟之薦。猶視長樂之故。是以貴戚近習。相視而愧。元臣耋老。聞風而嘆。不言而化成。不威而心服。自三代漢唐。一人而已。若夫先後舊儀。具在有司。每自抑畏。置而弗舉。受冊之禮。當在文徳也。而退卽於崇政。明堂之賀。當在集英也。而儀止於東闈。將成宣光。則原廟之說。自處於治隆。將損任子。則族人之恩。下比於列辟。凡輕於約身。重於違禮。推之庶政。蓋有不可勝言者矣。臣夙遭閔凶。未習師保之訓。提攜閔閔。若農夫之望歲。誘之以詩書之樂。滋之以勸講之良。示之以聽納之寬。導之以決斷之明。久而弗忘。遂以成性。方將率徳以自廣。致養以盡誠。而命之弗知。哀恫邦國。臨朝憫然。未知攸濟。易月之制。旣弗敢違。因山之期。玆復以告。是用博訪於卿士。受命於祖宗。惟徳之至。不可以名言。而功之隆。不可以數舉。敢因古人一惠之義。益以累朝四謚之法。庶以盡子孫之誠。而慰海內之望。謹遣攝太尉﹑右光祿大夫﹑守尙書左僕射﹑兼門下侍郎﹑上柱國﹑汲郡開國公﹑食邑六千三百戶﹑食實封二千八百戶臣呂大防。奉冊寶。上尊謚曰宣仁聖烈太皇太后。伏惟靈徳在天。令名垂世。光配廟祏。�於太史。沒而不忘。永永無極。嗚呼哀哉。謹言。

哀冊

慈聖光獻哀冊

維元丰二年歲次己未。十月丙申朔。二十日乙卯。慈聖光獻太皇太后崩於慶壽宮之萃徳殿。旋殯於慶壽殿之西階。粵三年三月甲子朔。十日癸酉遷座祔於永昭陵。禮也。燎映九關。漏終五夜。淒風吹以發音。儼金根其趨騖。孝孫嗣皇帝臣某。痛悲遠日之至。擗踴終天之訣。飛馭莫攀。奠觴旣徹。迺詔邇臣。追揚休烈。其詞曰。猗歟太母。遐矣鴻緒。承派軒後。啟封邾子。逮於武惠。爲宋方虎。陰有善慶。超漢援禹。其在後昆。篤生聖女。瑞气天連。玉毫眾睹。當炎精之四帝。求母闈之內輔。旣作之合。遂定厥祥。占陋沙麓。兆輕壽房。正家陰順。載物坤方。聰明睿智。端一誠莊。珩佩惟和。練衣猶浣。出閫無言。脫簪有諫。蠶織是親。圖書是玩。海賦聖學。鸞飛神翰。化自身先。恩無私謁。盛公族之麟趾。微外家之金穴。於穆英考。入紹仁宗。與子天下。贊�禁中。��鼎之岌岌。慰萬國之禺禺。皇躬未康。勉親機政。明辟旋復。避遠權柄。心契乎道。權歸乎正。盛徳若虛。至仁斯靜。再副遺托。克昌繼嗣。勞神乎遭變之始。受養乎承平之際。一人定省。大務咨議。每顏溫而訓篤。何慈深而愛至。造金仙之妙旨。探柱史之微言。撫赤綬之諸主。弄文褓之曾孫。斗維誕日之慶。天囿嘉時之燕。壽觴舉而三宮樂。寶輿動而九逵抃。忽脫屣於紫房。遽歸神於淸漢。玉音絕兮窅何所及。黼幄空兮漠無所見。嗚呼哀哉。下誥之夕。霜霰寒初。祖庭之旦。艸木春餘。驚流景之過隙。從吉占而啟途。去深殿兮背白日。指新宮兮竁黃壚。嗚呼哀哉。煙拂羽仗。月低斗城。出六衣於東闥。轉五路於西埛。紛相趨兮侍衛。恍如在兮平生。嗚呼哀哉。馬躑躅兮風蕭散。度鞏原兮臨洛岸。近橋山之衣冠。下銀海之鳧雁。龍鑑收兮將就蝕。劍戶闔兮何時晨。寢肅肅兮蒼野。簾陰陰兮綠塵。拂曉風兮泣長禦。瞻暮柏兮悲宮臣。聖孝執喪於三歲。輿情結慘於八垠。嗚呼哀哉。塗山嬪兮夏盛。大任歸兮周隆。視今兮揆古。軼徳兮踰功。彤管之紀。但傳於土苴。白玉之鏤。惡足以形容。嚴淸廟之登配。光億載以無窮。嗚呼哀哉。

宣仁聖烈哀冊

維元祐八年歲次癸酉。九月丙子朔。四日己卯。大行太皇太后崩於崇慶宮之壽康殿。旋殯於崇慶殿之西階。有司奏謚曰宣仁聖烈。粵明年二月癸卯朔。七日己酉遷座祔於永厚陵。禮也。��帟空。神庭燎晻。云似郤以復凝。月𨿽輝而如慘。孝孫嗣皇帝臣某。臨遣奠以興哀。瞻振容而永慕。鳳吟管以何悲。龍挾輴而若駐。羽衛羅闕。神儀布路。爰制近司。紀陳聖度。其詞曰。皇矣大宋。寶命自天。重明累聖。跨功軼宣。聖後在中。契於坤乾。校任比姒。亦逾於前。有系自姜。源深積厚。功熙我朝。方虎是偶。奄韓宅魯。益昌厥後。月瑞日�。是興太母。於鑠太母。躬義率仁。居靜猶地。含和如春。正素自稟。聰明夙聞。作合英祖。齊昇並耀。受養神考。陰功善教。體道不違。惟徳是效。元丰末命。帝念惟辟。聽斷勉同。以補天隙。擁佑神孫。立民之極。公以蒞人。儉惟化俗。衣有大練。奩無片玉。房闥不出。四海在目。信義由中。九夷思服。如鑑不塵。如瑾不緇。三事大夫。正直是咨。宗藩外戚。滲漉惠慈。人爵王官。𨿽卑不私。廟謁靡行。外朝靡踐。池籞靡臨。惟政是勉。服禦靡更。惟徳是善。庸示萬方。爲則爲典。左右皇躬。日就月將。動有壇宇。居由範防。造次於是。寖隆且昌。如天淸明。霽日之光。治化方成。憂勞亦至。外若平居。中潛遘癘。坤軸斡以夜摧。月輪翩而曉墜。曾大化之靡怛。尙斯民之爲意。嗚呼哀哉。珠箔低垂兮雲霧猶隔。繐帳仿佛兮鑪煙未消。想仙馭以何適。謝人寰而已遙。萬乘號慟。哀纏九霄。千官縞素。雨泣東朝。嗚呼哀哉。人與神兮變何速。秋復春兮時已䢐。犧盈兮未忘於平昔。綍動兮難畱於須臾。翼八翣以爲衛。陳六衣而起塗。嗚呼哀哉。野蒼茫兮人漸遠。仗徘徊兮天欲晚。溯洛澗兮嗟備物之如在。逾鞏岸兮知神遊之不返。山川已兆於眞宅。松柏猶疑於故苑。嗚呼哀哉。玉晦龍蟄。金藏鑑昏。泉關掩夜。宮闈泣晨。車軌同兮𨿽來於萬國。寶座閉兮惟朝於百神。魚爲炬以非日。鴈長飛而不春。嗚呼哀哉。成內則於三朝。貽素風於千祀。致理之勤兮今已往。大道之公兮古如此。何遠其家以爲國。而憂其民之猶子。宜大書而作冊。俾永光於宋史。嗚呼哀哉。

山陵

太皇太后稱山陵詔元丰二年十月戊午

大行太皇太后輔佐仁宗皇帝。援立先皇帝。保翊朕躬。獲安宗廟社稷。功徳隆盛。聞於四海。垂及後世。光輝無窮。而天畀聖質。今昔絕擬。遊心道域。退托不居。淵默宸闈。福芘天下。方圖崇報。未知攸爲。今遺命陵號。於本朝舊制。乃重有貶抑。曷以茂對顯烈。慰塞中外之望乎。可詔有司。易園陵曰山陵。余恭依遺誥施行。

易太后園陵作山陵詔元祐八年九月己卯

太皇太后受遺稱制。保佑眇躬。勤勞九年。阜安四海。大徳未報。奄棄東朝。布宣末命。中外悲怛。永惟平日謙恭之至意。每避先後臨禦之常儀。逮此遺言。止以園陵爲號。旣非朕尊崇之本志。又失臣下愛戴之誠心。宜詔有司。易園陵爲山陵。余恭依遺誥。

宋大詔令集卷第十三

皇太后一

尊立

有司請上皇太后尊號奏建隆

伏以王者立顯親之殿。所以尊母儀。開長樂之宮。所以伸子道。稽諸歷代。實有彜章。伏惟�母南陽郡太夫人。象葉陰靈。功深厚載。塗山助夏。首冠於三王。文武興周。名存乎十亂。徽號未正。闕孰甚焉。謹按漢書曰。帝祖母曰太皇太后。帝母曰皇太后。皇帝陛下膺圖資始。孝治攸先。宜彰墜燕之祥。式表濯龍之貴。伏請上尊號曰皇太后。詔曰恭依典禮。仍令所司。候追冊四親廟畢。擇日備禮奉冊。

尊皇太后制至道元年四月乙未

王者膺顧托之重。居宸極之尊。稽考舊章。宣明孝治。用尊尊之義。慰蒸蒸之心。風化攸先。莫尙於此。顧惟眇質。獲嗣慶基。仰奉慈顏。敢忘前訓。洪惟大行皇后坤元表徳。壼範流芳。輔佐先朝。厥功斯茂。俾陳典冊。式薦徽稱。謹上尊號曰皇太后。

追尊賢妃李氏爲皇太后制至道元年十一月丙申

朕獲纂洪圖。仰懷慈訓。式遵茂典。誕舉徽章。太宗皇帝賢妃李氏。輔佐先朝。發揮內則。柔明之範。圖史傳�。顧惟涼薄之資。敢忘劬勞之徳。追崇禮秩。用慰孝思。宜追上尊號爲皇太后。

追尊李宸妃位號營奉園陵詔明道二年四月二十一日

朕哀制之中。未遑議政。皇太后謂朕曰。宸妃早事先帝。尢爲懿恭。膺降誕之符。守謙沖之徳。至於號位陵寢。聿周禫祥。歸奉母儀。克勤輔佑。興居合禮。言動有常。兩播徽音。九優彜典。以賁愼終。可追崇爲皇太后。

故聖瑞皇太妃朱氏追尊爲皇太后制崇寧元年二月十七日

門下。夫孝之至者其愛廣。報之厚者其禮隆。朕遹駿皇圖。極思父念兄之感。愴懷聖瑞。盡飭終追遠之情。敷告治朝。特尊顯號。故聖瑞皇太妃朱氏。懿恭惟則。柔惠且仁。早衍慶於螽斯。克相儀於椒掖。輔佐昭考。有警戒之道。而無險詖私謁之心。保佑泰陵。助繼述之功。而遵柔懿慈儉之徳。仰徽音之逾茂。嗟淑命之不融。於戲。婦順謙沖。生不及四海之崇養。寵章華煥。歿而加萬世之鴻名。惟哀慕之無窮。用褒崇於罔極。宜追尊爲皇太后。仍令所司備禮冊命。

諭崇寧初姦臣損欽成舊儀詔大觀三年二月五日

朕惟欽成皇后輔佐神考。淑愼懿恭。誕育哲宗。慈仁顧復。尊爲帝母。十有五年。就養宮闈。陰利天下。而崇寧之初。姦臣用事。飾終送往。因陋就簡。妄騁私意。悉損舊儀。屢加詰問。終莫遵承。比閱典禮。欲加是正。而歲月遄邁。旣往莫追。事違本懷。情深惋惻。咨爾在位。體朕意焉。

尊號

百官上皇太后尊號不許批答天聖二年七月甲辰

吾頃在先朝。實當內治。𨿽極崇髙之位。常思抑損之風。昨以嗣君。始膺丕緒。聿承遺詔。協預政經。賴宗祏之降祥。復忠賢之戮力。迄臻康乂。肇舉燔煙。而鼎臣宗工。庶尹多士。遽形勤請。願上尊稱。念何徳之克堪。實以榮而爲懼。眷言列位。宜察素懷。

皇太后降毋得上尊號手書天聖五年七月己未

吾奉先朝之顧言。保嗣聖之鴻業。間臨便殿。同訪遠謀。乃至寤寐不遑。旰宵若厲。而咎證屢見。政化未孚。將戒天正。聿新郊報。慮循舊典。載上尊名。宜告在廷。當體吾意。

追尊李宸妃爲皇太后制明道二年四月壬寅

王者撫育黎元。務恢要道。蓋孝篤於己則化之厚。感發於心則報必隆。有懷顧復之恩。爰舉尊崇之典。故宸妃李氏。輔佐先聖。誕育眇躬。空流彤管之音。未正軒星之位。是用順稽舊典。恭薦徽名。庶申創慕之思。以稱劬勞之徳。宜追尊爲皇太后。仍令所司擇日。備禮冊命。

皇太后號保慶詔景祐元年九月壬子

皇太后頃在先朝。久參內輔。顧惟衝眇之質。備承撫愛之恩。自顯受於尊名。賴總臨於中壼。益彰謙懿。思罄恭虔。載欽保祐之慈。式葉熙隆之慶。聿崇稱謂。庶表光揚。宜令宮禁上下。此後並以保慶皇太后爲稱呼。並置所居殿額。咨爾宰弼。當體至懷。

尊皇太后制嘉祐八年四月丙子

王化之基。所先者孝治。邦典之重。莫大乎尊親。言念眇躬。獲承聖緒。況欽聞於顧命。俾祗奉於母儀。敢率舊章。式陳顯冊。大行皇帝皇后配徳宸極。比大坤維。柔範藹於宮闈。徽音流乎天﹤宀禹﹥。輔佐先帝。肅雍罔違。撫毓衝人。愛慈至厚。奉加徽稱。仰慰慈顏。謹上尊號曰皇太后。其合行冊禮。令有司檢詳典故以聞。

尊皇太后制治平四年正月己未

聖人之制世馭俗也。莫大乎孝治。先王之正國安人也。必先於禮經。矧惟帝母之尊。夙毗王國之化。朕紹膺寶祚。祗遹聖謨。恭遵憑幾之言。深惟置器之重。遵行典冊。仰奉徽名。大行皇帝皇后柔範布於中宮。陰教播於天下。輔佐先帝。賢徳內修。撫循朕躬。慈訓備至。恭加懿號。允迪先猷。謹上尊號曰皇太后。其合行冊禮。令有司檢詳典故以聞。

尊皇太后制元丰八年三月庚子

王者之治國也。莫重於禮文。人子之事親也。莫先於孝敬。矧正母儀之位。實基王化之綱。顧惟衝人。祗紹大統。奉愛同之遺訓。崇儷極之徽名。申敕攸司。答揚盛典。大行皇帝皇后化刑四國。被教六宮。輔佐先朝。秉齊明之徳。撫循菲質。致均一之仁。恭迪聖猷。奉加美稱。可上尊號曰皇太后。

追尊陳太妃爲皇太后制建中靖國元年正月十六日

門下。守位曰仁。事親者仁之實。教民以孝。因心者孝之先。煢然眇躬。幼失所恃。有霜降露濡之感。無昏定晨省之因。隆祐深慈。具言於遺訓。章懿盛典。並列於有司。明告治朝。追榮顯號。故皇太妃陳氏。柔儀愼靖。淑徳齊明。標茂範於皇闈。藹徽音於彤史。輔佐永祐。肅雝內庭。誕育衝人。纘承大統。彼蒼不弔。陟屺纏哀。聞雞猶想於問安。吹棘徒增於隕涕。旣不能致四海之養。銜卹無窮。將何以報昊天之恩。崇名爲慰。用廣如存之敬。以伸終慕之情。宜追尊爲皇太后。

瑞聖皇太妃追崇爲皇太后詔崇慶元年正月十六日

瑞聖皇太妃昔事神考。柔懿順恭。無險詖私謁之心。有警戒相成之道。誕育哲廟。饗養西宮。助紹承繼述之功。遵慈儉保佑之徳。今云殂殞。良用衋傷。思父念兄。禮宜隆厚。特申郊報。載上尊名。宜告在廷。當體吾意。

文武百寮再上表加上皇太后尊號不許批答天聖八年

夫道以衝而爲用。易以謙而蒙福。儻自矜大。所不與焉。吾獲紹基圖。深惟抑畏。蓋勉遵於先托。固無助於君明。曩歲羣臣吁言。嗣皇內請。膺受丕貺。良非素懷。今郊報有期。國家常典。眾心輸向。復上美名。且方隅敉寧。運歷隆治。蓋天地之儲貺。廟社之流祥。惟帝丕承。乃克臻此。在吾菲徳。敢自爲功。矧有愧於前稱。諒難從於今議。庶全撝挹之志。免慚記注之傳。

冊文

皇太后尊號玉冊文

維天聖二年歲次甲子。十一月乙酉朔。十三日丁酉。嗣皇帝臣某謹再拜稽首言。恭以爲天下之母者。愛育之功博。居域中之大者。覆載之道均。乃有飾盛禮以推崇。因彊名而丕顯。以恩則尊親偕極。以義則中外一辭。表徳垂鴻。非可以報也。況乎保寧丕緒。撫覽權綱。格萬宇之洽平。副輿情之輸戴。式隆稱號。以播休鑠。伏維皇太后陛下聰明淑哲。淵默懿恭。襲禦龍之遐源。啟曾沙之瑞命。輔佐先聖。輯睦藩房。申翊宮朝。葉敷閫教。服圖史之至誡。慕黃老之微言。乃正位承天。居尊治內。勤儉之化。式於中闈。和平之風。被於四表。王基允固。睿問載融。曩者號弓在辰。仍幾有命。粵以大寶。付於菲躬。煢煢哀荒。懼罔攸濟。實賴慈蔭。以援鴻圖。上奉顧托之明。俯慰邇遐之望。詳錄機務。咨謀政經。憲祖宗之舊章。勗官師之凝績。本乎子物之惠。濟乃守成之業。今蠻夷款附。封宇靖安。百度聿修。六气時若。肇禋肆類。克展上儀。享是休嘉。率由保翼。故得公卿庶尹。藩嶽守臣。武旅戎酋。緇黃耋艾。咸謂周有思齊之�。播於聲歌。漢有長樂之注。垂於竹帛。斟酌前訓。擬議盛猷。允非鴻名。莫揚盛烈。綿代曠典。自我而著。猶且推美而弗省。約己以至謙。連袂叩閽。露章五請。臣得以因人之欲。拜疏於內。甫回衝慮。乃徇公言。夫含章履順之謂應元。詔訓率下之謂崇徳。體仁所以膺壽藏之福。宣慈所以隆聖善之懿。不勝大願。謹與百寮士庶。奉玉冊琮寶。上尊號曰應元崇徳仁壽慈聖皇太后。伏惟懋葉歡心。誕膺洪冊。承七廟之流祥。受九昊之敷錫。擁佑家邦。祉祚無極。臣某誠歡誠抃。頓首頓首謹言。

明道二年皇太后尊號冊文

維明道二年歲次癸酉。二月丁酉朔。九日乙巳。嗣皇帝臣某謹再拜稽首言。恭惟荷神器之重者。必能充其道。措天下於治者。乃可享其尊。𨿽復虔鞏大猷。抑畏先憲。周藏功表。迹隱言外。至於體乾之健。則四徳隨具。法坤之順。則萬物自光。乃知聖人施尊名。建顯號。有以答四海之望。未始缺三神之歡。況夫有親之慈。有國之典。有億眾之勤請。有衝人之奉承。則鴻徽景鑠。揭無垠而耿千古。不得爲身專辭也。伏惟應元崇徳仁壽慈聖皇太后陛下。徇齊懿淑。欽明惇大。覃葛表乎成徳。俔天稟乎睿姿。內輔先帝。布昭陰教。柔風彷徉。太和絪緼。惟深以鉤天下之志。彌簡而知天下之限。及眞廟憑幾。綴衣在廷。導揚審訓。參錄庶務。時惟寡薄。嗣膺宸統。懼徳弗類。惟天難忱。實繄寶慈。佐佑丕業。於是進耆哲。黜憸壬。鼓淸風。阜羣品。烝云以濡之。揭日以照之。回霜收電。卹獄犴之苦。金聲玉振。制條令之當。不愛牲牷以裕於神。不玩印鈕以寵其勛。好直而無翳諫。育材而善多士。浣衣訓儉。程書戒勤。出入十年。上下一徳。至乃師兵不試。方陲無警。一介之使。朝服以至穹廬。丈餘之組。馳軺而撫西夏。蕩然王徳。無思不服。遂能內外有謐。憲度具張。俗祛奇衺。民服惇龐。簫勺之和。極天而蟠於地。義慈之愛。浹肌而淪於髓。拔其癘疵。納之仁壽。百昌蕃蕪。而競乎昏作。三辰陽明。而順乎發斂。使眇眇之質。托王公之上。無遺徳。無愆令。重擁越成。以緝熙於光明。諒非諄誨。疇克臻此。曩以崖略上徳。形容丕稱。大功日新。輿情未愜。方今款謁廟祏。祗見祖宗。馨香升聞。休嘉振動。而廊廟文武。相臣將臣。卿尹師校。家陪耆艾。仙釋之淨眾。要荒之渠長。藹然咸造。以義固爭。僉曰備物不膺。無以賁天命。羣生不懷。無以綏方國。旣卽舊典﹑創新制。則因而易行。略小節﹑著大美。惟稱而後可。切訂茂實。以增聖號。陛下方復允恭克讓。勞謙終吉。連襼五請。始曰兪哉。夫髙明資始。是之謂應元。思睿周達。是之謂齊聖。鼓舞範圍。是之謂顯功。敷施化育。是之謂崇徳。睦族濟眾。是之謂慈仁。祈年永思。是之謂保壽。臣不勝大願。謹遣攝太尉﹑籍田大禮使﹑推忠協謀同徳佐理功臣﹑開府儀同三司﹑行門下侍郎﹑兼吏部尙書﹑同中書門下平章事﹑昭文館大學士﹑監修國史﹑上柱國﹑東平郡開國公﹑食邑七千戶﹑食實封二千八百戶呂夷簡。奉玉冊玉寶。上尊號曰應元齊聖顯功崇徳慈仁保壽皇太后。伏惟欽受鴻冊。昭迪成功。挹道觀妙。援天比崇。邁任姒之遐武。襲黃老之淵宗。乂安鼎祚。以攄無窮。

皇太后冊文

維治平二年歲次乙巳。十一月丁巳朔。十有六日壬申。嗣皇帝臣某謹稽首再拜言曰。臣聞昔者明王之以孝治天下者。非家至而日見也。蓋有要道焉。推所以行於己者。爲天下率。盡所以奉其親者。爲天下先。而四海靡然其承風矣。洪惟有宋。受命造邦。百年四聖。而小子獲承之。以繼我仁考之遺休餘烈。方與羣公卿士。夙夜以思。勉其不逮。庶幾如我仁考付畀之意。以申罔極欲報之心。此固栗栗祗懼。不敢遑寧者也。顧惟眇末之質。提攜鞠育。慈仁咻呴。至於有成。自我聖母。嗣位之始。哀迷在疚。而憂勞艱難。一日萬務。葉和綏靜。保佑扶持。功施邦家。亦惟我聖母。永惟至恩大徳。無物可稱。是用稽參典禮。率吁羣心。合志一辭。懇懇惓惓。不勝大願。謹遣具官韓琦。具官胡宿。奉玉冊金寶。上尊號曰皇太后。恭惟皇太后聖善明哲。柔閒靜專。粵自正位中宮。內助先帝。陰禮修而教行。儉徳著而下化。遂及萬國。先於正家。逮夫玉几受遺。遭時多難。勉徇勤請。權同聽決。而明識遠慮。動懷謙畏。深鑑漢家母后之失。訖不踐於外朝。及歸政衝人。合於易之進退不失其正之聖。是惟全節鉅美。固已超出前古。垂法後世。宜乎盛烈播於聲詩。尊名光於典冊。惟末小子。獲奉溫凊。嗚呼。殫九州之富以爲養。未足盡於孝心。享萬壽之福而無疆。期永承於慈訓。臣某誠歡誠抃。稽首再拜謹言。

皇太后冊文熙寧二年四月壬戌

臣聞子親生之。而恩咻仁喣。至於有成。其義若天覆。無有窮極。矧眇躬所系。以提以護。乃至托王公之上。而獲承祖宗之餘烈。親徳所載。不己極隆而愈重歟。欲報之懇。顧天下無物以稱其大。是用率吁眾志。順稽典禮。一辭欣合。不勝至願。謹遣攝太尉﹑推忠協謀崇仁同徳贊治守正保運亮節佐理翊戴功臣﹑樞密使﹑劍南西川節度。管內觀察處置橋道等使﹑開府儀同三司﹑守司空﹑檢校太師﹑兼侍中﹑兼羣牧制置使﹑行成都尹﹑上柱國﹑潞國公﹑食邑一萬七千二百戶﹑食實封六千七百戶臣文彥博。攝司徒﹑推忠佐理功臣﹑正奉大夫﹑行右諫議大夫﹑參知政事﹑上柱國﹑南陽郡開國侯﹑食邑一千戶。賜紫金魚袋臣趙抃。奉玉冊金寶。上尊號曰皇太后。恭惟皇太后靜專柔明。稟協坤體。以承天之順。內助英考。惇儉徳以爲陰教之冠。而世莫不矜式。杜私恩以保外家之貴。而福��畀之長享。懿鑠遠慮。髙出前古。肆小子纘服。惟慈訓是稟。夙夜夤畏。不敢墜繼承之業。比見上帝。告成大禮。仰惟我聖母保佑之力。於戲。養有九州之富。而莫大之徳。不足報萬一。孝形四海之廣。而因心之篤。不足見仿佛。惟是尊名徽冊。合乎萬壽之無疆。予末小子永惟左右之是奉。玆實惓惓之願。

皇太后冊文元祐

臣聞鴻名顯號。尊一儀而後爲大。丰祿備養。極四海而後爲至。夫惟厚徳積載。則極尊靡亢。純佑流澤。則多福無疆。愛敬盡於孝治。情文達於禮本。卓哉煌乎。非甚盛徳。何以兼大名享至養哉。本朝受命溥將。隆化熙洽。惟皇葉之昌熾。由聖母之輔治。陰教修而內化。儉徳懷於永圖。遐邇一體。中外禔福。迨於衝人。纂承皇緒。母儀崇訓。實賴慈寶。坤元資生。並及品物。天地並貺。華夏樂推。率吁眾心。不勝大願。謹遣攝太尉臣安燾﹑攝司徒臣範純仁。奉玉冊金寶。上尊號曰皇太后。恭惟皇太后秉徳聖淑。處躬靜專。徽音。邁於三母。柔範形於四表。上當天心。則紛綸葳蕤。應誠之景貺。下符民願。則謳歌鼓舞。傒志之羣甿。各敬奉寶策。光顯隆祚。豈特思齊詠詩。紀宗周之盡美。長樂注記。述漢氏之懿鑠。然後膺受介福。降格永平。如川之方至。如日之始升。九功之徳。莫匪可歌。萬邦之民。率由於變。

●宋大詔令集卷第十四

皇太后二

聽政

眞宗喪服臣寮請皇太后處分軍國事表不許批答

覽表具之。釁禍自天。先帝厭代。攀號殞越。觸地無容。𨿽理命之行。已聞誕告。而機務之重。豈暇親臨。遽覽露章。願遵遺旨。言念忠恪。徒增嘆嘉。所請宜不許。

第二表不許批答

覽表具之。先帝升遐。率土號慕。況在寡徳。豈任哀摧。眷惟輔弼之賢。咸膺顧托之重。夙宵勤瘁。中外謐淸。而薦上封章。懇陳末命。願從聽覽。實所未遑。省閱再三。愧嘆無已。所請宜不許。

第三表許批答

覽表具之。先聖貽謀。嗣君纘歷。緬惟輔佐。屬任忠賢。乃眷眇躬。曷任機務。而疏封三上。中外一辭。俾預政經。仰遵遺訓。昌言無極。申諭不遑。斯用勉從。良增愧恧。所請宜許。

皇太后降軍國政事進入文字手書乾興元年二月癸亥

中書門下牒樞密院。今月二十四日準皇太后手書。賜丁謂以下。近以釁罰所鐘。攀號罔極。上賴邦家積徳。皇帝嗣徽。中外一心。永隆基構。先皇帝以母子之愛。有異常倫。所以遺制之中。權令處分軍國事。勉遵遺命。不敢固辭。然事體之間。宜從允當。自今已後。中書樞密院軍國政事進呈皇帝後。並只令依常式進入文書印畫。在內庭亦不妨與皇帝子細看覽商議。或事有未便。卽當與皇帝宣召中書樞密院詳議。如中書樞密院有事關機要。須至奏覆。卽許請對。當與皇帝非時召對。卽不必預定奏事日限。蓋念先朝理命。務合至公。其於文武大臣。內外百辟。推誠委任。斷在不疑。緬料忠賢。各懷恩義。必能盡節。以佐昌朝。顧予菲躬。得守常典。興言及此。五內傷摧。故玆示諭。咸使知悉。

宰臣等請皇太后五日一次坐朝不許批答乾興元年二月

覽表具之。昨者猥蒙遺制。俾預政經。勉用率循。良增愧恧。以大邦之累盛。加四海之同文。其在事機。不無繁委。每於宮掖。詳覽奏封。得與嗣君。預伸謀議。適觀抗疏。備述昌言。期徇良規。親臨便殿。載與嘉話。誠所未遑。庶葉至懷。且仍舊式。所請宜不許。

第二表不許批答七月二十七日

覽表具之。寶緒方隆。茂規咸在。每於宮壺。詳閱政經。必循詒燕之謀。庶葉講求之式。薦觀奏牘。懇冀親臨。誠所未遑。但增多尙。所請宜不許。

第三表許批答七月二十三日

覽表具之。昨膺付托之重。領機務之繁。眷乃嗣君。助其爲治。顧惟寡昧。靡克遑寧。日月不居。俄更素律。夙宵自勵。無爽大猷。而卿等屢上封章。備陳懇悃。以爲小大之政。必在於親臨。承弼之言。免煩於中覆。庶遵先旨。亦葉前規。堅確不回。忠恪斯見。勉從勤請。良用愧懷。所請宜許。

宰臣等上皇帝乞皇太后五日一次坐朝表允批答乾興元年七月

省表具之。昨者先帝登遐。衝人纘服。仰承遺命。誕告羣方。允賴母儀。兼總軍國。上緣慈訓。過執勞謙。久未遵行。實增哀懼。卿等克當大任。祗率聖言。懇拜封章。備陳讜議。已蒙告諭。勉徇勤誠。嘉與忠賢。同此欣慶。所請宜允。

眞宗大祥後皇太后賜宰臣等手書天聖二年二月癸酉

皇穹降禍。先帝上升。日月靡畱。祥祭云畢。百身莫贖。五內已摧。言及於玆。號殞無訴。所幸三邊徹警。五穀丰登。此皆上靈垂休。及宗廟儲祉。賢能盡力。中外協心所致也。載念天下至廣。萬務至繁。吾以受先聖顧托之深。皇帝春秋之富。助成治道。用乂蒼黔。期見抱孫之歡。永遂含飴之樂。如馬鄧流芳冊書。此吾之志也。更賴三事庶尹。百工羣司。勉悉厥心。同底於道。

皇太后權同聽政制嘉祐元年四月己卯

朕承大行之遺命。嗣列聖之丕基。踐祚之初。銜哀罔極。遂罹疾恙。未獲痊和。而機政之繁。裁決或壅。皇太后母儀天下。子育朕躬。輔佐先朝。練達庶務。因請同於聽覽。蒙曲賜於矜從。俾緩憂勤。冀速康復。將來聽政日。請皇太后權同處分。

皇太后第一次付中書門下還政書嘉祐八年四月十六日辰時。降到禦寶札子令撰。當日未時卻於通進司進入。不曾降出。

吾奉先帝之制。托嗣君之孤。當蒞祚之初辰。結念親之永慕。煢然在疚。浩弗能支。因露言於禁中。請同政於天下。重以猝遭家難。俯徇羣情。維廟社之儲靈。復乾祗之薦祉。皇躬加裕。邦統有歸。宜遵還辟之文。以副承祧之望。矧祖宗之有成憲。輔弼之有嘉謀。勉用持循。釋吾憂負。今來皇帝已遂康復。更不同聽政事。故玆示諭。當體此懷。付中書門下。

皇太后第二次付中書門下還政書治平元年五月十一日未時。通進司降到禦寶札子令撰。當夜三更卻於通進司進入。

日者昊天不弔。先帝上賓。遽揚末命之言。乃結未亡之痛。而皇帝踐阼之始。銜哀過情。忽傳詔於外庭。請預聞於庶政。載念承邦之重。累申還辟之文。皇衷未回。羣﹑聽猶郁。顧人子之誠𨿽至。然國家之事靡安。況日聽治朝。躬發神明之斷。出馳禁蹕。眾聞輿馬之音。百姓莫不交欣。三靈以之薦祉。吾嘗視前史之戒。思累聖之圖。將退飭於母儀。庸進彊於君徳。從容房闥。不����權同政事。候皇帝康復日如舊。今歲兩曾降手書還政。輔臣等並於皇帝禦前納下。今日聖躬已安好。其軍國事更不同處分。故玆示諭。宜體至懷。付中書門下。

皇太后權處分軍國事詔元丰八年二月乙未

朕膺昊穹之眷命。纘列聖之丕圖。夙夜精勤。興居爽豫。永惟四海之廣。慮壅萬微之繁。皇太后徳盛母儀。道隆坤載。聖性聰哲。達於幾深。仰叩慈仁。許同聽斷。庶專調護。早遂康和。應軍國事。並皇太后權同處分。候康復日依舊。

皇太后手書付三省

吾徳薄。不敢上同明肅﹑宣仁。而遠戒前代稱制終身之失。自同聽斷。夙夜靡遑。不欲候��殿殯禮畢。遂卽退處。皇帝聖孝。堅請再三。仍以山陵事重爲言。故玆黽勉。有愧於心。止俟將來神主祔廟。便遵此制。吾意已決。可令中外聞知。

皇太后手書付三省元符三年六月癸亥

吾權同聽斷。本非吾志。艱難之初。欲止不敢。黽勉於玆。日計一日。苟可得已。宜不待時。乃者皇帝以大行山陵事重爲請。故候祔廟禮畢。卽遂退處。今皇帝聖智日躋。萬務益習。仁明睿斷。裁決中理。海隅蒼生。咸被徳澤。吾用慰心。顧復何慮。況山陵營奉就緒。引發有期。或不知止。則豈不蹈古人所戒。而失復子明辟之義哉。可不俟祔廟。止俟靈駕發引。罷同聽斷。布告中外。咸使聞知。

皇太后罷同聽斷詔元符三年七月丙寅

朕奉皇太后手書。可不候祔廟。止俟靈駕發引。罷同聽斷。朕以眇身。獲承大寶。實賴皇太后仁聖。敉寧萬邦。遽奉玉音。靡遑安處。涕泣拜請。至於累旬。𨿽盛徳徽猷。度越今古。顧惟不類。懼弗克勝。聖志莫回。未知攸濟。勉遵慈訓。深惕於懷。布告中外。咸使聞知。

皇太后罷同聽斷徳音元符三年七月癸酉

門下。朕奉承聖緒。追述先猷。仰恃母儀。共安天下。皇太后深誡稱制終身之失。確遵復子明辟之言。薦降手書。期罷同政。超今冠古。夐不可儔。遺大投艱。懼弗克任。旣莫回於聖志。思有顯於慈親。永惟此心。未知攸稱。豈特用三牲之養。固當奉四海之歡。用伸錫於渙恩。俾益孚於慈徳。應四京諸道云云。於戲。宥過無大。式於九圍。立愛惟親。加於百姓。咨爾中外。咸體朕懷。

禮儀

建萬安宮奏咸平二年

中書門下上言。聖人之徳。莫大於尊親。帝母之尊。備存於典制。皇太后輔佐先帝。母儀萬邦。𨿽極尊之稱。已光於坤徳。而異宮之義。未葉於禮文。謹按漢制。皇太后稱長樂宮。又按唐史。穆宗郭太后。居興慶宮。號興慶太后。恭宗王太后。居義安宮。號義安太后。武宗蕭太后。居積慶宮。號積慶太后。今皇太后宮室之制。有所未備。豈可使六宮瞻仰。俯同家人之儀。三朝慶賀。猶闕奉觴之地。臣等不勝大願。伏請命有司爲皇太后建宮立名。以稱陛下奉養慈顏。孝治天下之意。詔曰可。仍上宮名曰萬安。

命婦見皇太后儀式詔

禮儀院札子奏。準遺制。軍國事兼權取皇太后處分。今參詳內外命婦。今後凡遇入內見皇太后。欲望內中別設客殿延見。除長公主並親王夫人已上。許殿上起居。其餘親族命婦。並依班次序立於殿下起居。仍於宮庭量地之宜。內外命婦各設幕次。不得取便於內中交雜往還。其班序次第。及殿庭收接文字。亦乞專委自來合屬職掌之人。依此編排管勾。其命婦或有陳乞表狀。便於當職人處通下。卽不得輒自將表狀升殿唐突。務要整肅。如有違犯。並須具事由。奏取聖旨指揮。及乞下入內內侍省。內東門曉示。各令知委。並下南宮﹑北宅﹑並諸宅院勾當使臣等。依此取進止。已降敕命依奏。宜令入內內侍省徧行指揮。並札付內東門司曉示。

天安殿發皇太后冊詔天聖二年九月甲午

朕奉膺眷命。獲守宗祊。期徳洽於民心。在孝治於天下。恭惟皇太后祗膺遺訓。總覽鴻機。邦國用康。品物咸乂。將舉泰壇之類。宜尊冊寶之名。躬率羣僚。式揚盛烈。比覽攸司之艸具。乃於便殿以陳儀。情禮未安。臣庶何仰。宜臨正寧。恭上徽稱。將來朕以天安殿發冊於文徳殿上。皇太后受冊於崇政殿。

尊崇皇太后儀範詔治平元年五月

頃以嗣承大統。方執初喪。過自摧傷。遂嬰疾恙。皇太后尊居母道。時遘家艱。憫予哀荒。俯徇誠請。勉同聽覽。用適權宜。賴保護之勤劬。獲淸明而康復。恭惟坤徳之至靜。實厭事機之久煩。殆此彌年。薦承謀誨。顧寔煩於庶政。難重浼於睿慈。然而方國多虞。則能濟天下之務。惟時無事。亦宜享天下之安。先民有言。無徳不報。𨿽日奉三牲之養。未足盡於歡心。而刑於四海之風。必務先於孝治。惟是事親之禮。蓋存有國之規。當極尊崇。以稱朕意。應合行儀範等。令中書門下密院參詳以聞。

尊崇皇太后典禮詔

朕祗膺寶圖。夙賴慈蔭。方決策艱難之際。實先定於睿謨。及臨朝恭默之初。復仰煩於懿政。𨿽明智之自得。避成功而不居。亟下手書。退安房闥。豈惟前世母后之罕及。抑亦自古聖賢之所難。至仁大恩。盛徳鉅美。無物以稱。非言可宣。朕日至寢門。躬修子道。殫四海之備養。得萬國之歡心。夫惟有天下之功。固享天下之報。興言典禮。未及尊崇。肆命輔臣。裁度彜制。上以彰母儀之盛。下以廣孝治之風。頒之有司。昭示永世。皇太后出入儀衛。恭依禮部太常寺增定。余依治平元年五月十七日慈聖光獻皇后故事施行。

違豫

皇太后不豫降死罪已下赦咸平六年十二月戊寅

門下。朕自誕膺駿命。嗣守鴻圖。翼翼小心。兢兢馭朽。寤寐求理。六載於玆。致﹤宀禹﹥縣之底寧。賴祖宗之垂貺。而皇太后適當寒沍。偶爽康和。朕躬侍起居。親調藥餌。精勤備至。請禱彌多。而未獲痊平。頗深憂惕。祈上元之福祐。宜大賚於寰區。可赦天下。云云於戲。曠蕩之恩。爰敷於遐邇。懇禱之至。冀獲於感通。用慰虔誠。以臻繁祉。

皇太后寢疾赦天下普度僧尼制明道二年三月二十五日

朕膺列聖之鴻圖。撫萬方之億眾。逖守前王之格訓。內承哲後之深慈。夷憂交歡。昆虫遂性。皇太后受先帝之定保。佑衝人之向明。仗臺輔之協謀。禦宸闈而聽政。而旰吳靡暇。憂勞所侵。發於腠理之微。浸成寒暑之疾。朕仰稟懿誨。恭侍睟顏。日至寢門。親嘗藥劑。徧詢於良苦攻治。並走乎上下神祗。稍獲安和。更資護助。且念寰海至廣。休戚殊途。犯法冒令者多。遷善遠罪者寡。以至嬰離者未解。向隅者可傷。或尙隸遐陬。或未離謫籍。將以渙散幽冤之志。介延丕祉之祥。非大施曠蕩之恩。何以召和平之气。且復以植福之趣。能仁所宗。特推雨露之榮。廣度苾蒭之侶。並發乎朕志。上奉乎母儀。心虔切而弗遑。澤滂沲而曷恡。夫聖職教化。天鑑誠明。允期精意之獲申。所冀維祺之來顧。可大赦天下。云云於戲。惟孝者徳之本。將以悅千里之人。作解者吉之苻。於以濟��之象。期爾百官之同志。共祝萬壽之無疆。粵乃具僚。宜體玆意。

皇太后不豫徳音

門下。朕以眇躬。獲承大寶。祗�慈訓。克濟艱難。皇太后久積憂勤。寖興疾疹。𨿽晨夕左右。親侍藥石。殆逾旬浹。未獲康和。宜推及物之恩。益介萬年之福。應四京諸道。云云於戲。致四海之養。方思竭於��。膺萬壽之祺。盍導迎於和气。冀圖休應。昭格善祥。

遺令遺誥

昭憲皇太后遺令

生死者人之常道。修短者天之定數。考終爲福。其又奚悲。予年過六旬。比多衰病。家國之故。憂勞積念。自春及夏。風气頻作。鍼石備至。有加無瘳。將盡天年。宜申理命。皇帝天資仁孝。親侍醫藥。衣不解帶。涉於數旬。重念軍國事繁。人神所托。勉思遠大。無過哀毀。予瞑目之後。宜以宗社爲心。更賴羣臣。共與開釋。皇帝成服。三日聽政。以日易月。一依舊制。在京文武臣僚。十三日而除。諸司長官以上。近臣列校。朝晡臨於宮庭。其餘職官臨於宮門外。諸道州府長吏以下三日釋服。軍人百姓。不用縞素。沿邊州府。不得舉哀。釋服之後。勿禁作樂。園陵制度。務從儉省。勉從予志。勿用煩勞。

皇太后遺誥景徳元年四月

內外文武臣僚等。日月運行。春秋代謝。人生定分。天道難知。予自去冬。嬰玆疾疢。百藥無效。四體積羸。有加無瘳。迫於大限。宜申治命。用示所懷。皇帝至孝至仁。克勤克儉。躬親侍奉。旦夕煎調。憂積於容。衣不解帶。然而天位至重。君臨事繁。必思軍國之大綱。無執庭闈之近禮。所宜自勉。弗用過哀。更賴股肱近臣。共爲開釋。皇帝成服之後。三日聽政。服紀以日易月。一依舊制。在京文武羣臣。十三日而除。文武百寮諸司官長及近臣觀察使已上臨於宮庭。自余職官臨於宮門外。諸路官吏以下三日釋服。軍民不用縞素。沿邊不得舉哀制服。釋服之後。勿禁作樂。園陵制度。務在省儉。勉從予志。勿事煩勞。

皇太后遺誥明道二年三月乙未

吾受遺先朝。保助今聖。綿歷十載。憂勤一心。以南面之母儀。承天下之榮養。皇帝深於孝愛。濟以睿明。吾得以罄竭所懷。翊懷庶務。涼暄所薄。腠理失和。皇帝藥必親嘗。衣不解帶。而吾大期之迫。積疾無瘳。以耆暮之年。見升平之運。獲從先帝。寧魄九原。質於常情。夫復何恨。皇太妃與吾同事先帝。並佑聖躬。宜尊爲皇太后。皇帝聽斷朝政。一依祖宗舊規。如有軍國大事。與皇太后內中裁制。內外諸軍將士。並與特支。在京文武臣僚。並外處管事臣僚。並與支賜。皇帝宜念宗廟社稷之重。毋過哀傷。更賴股肱近臣。共爲寬釋。成服之後。三日內聽政。服紀以日易月。在京文武官。十三日而除。諸司官長及近臣觀察使以上臨於宮庭。其餘臨於宮門外。諸道州府長吏以下三日釋服。軍民不用縞素。沿邊不得舉哀。釋服之後。勿禁作樂。園陵制度。務遵儉省。勉從吾志。勿事煩勞。

皇太后遺誥建中靖國元年正月甲戌

吾冑於相門。作配神考。逮事英祖。母儀三朝。惟社稷是憂。惟臣民是卹。積勤遘厲。累月弗瘳。皇帝天性誠孝。夙宵左右。衣不解帶。藥必親嘗。禳禬消除。靡所不至。間𨿽小愈。卒至彌畱。然生必有終。天地之道。修短之際。亦數之常。昨遭時艱。親決大策。屬以聖意勤請。與聞政機。曾未逾年。遽復明辟。旣從容東朝。以享天下之養。而擁佑仁聖。以爲天下之福。年垂耳順。往從裕陵之遊。靜惟迺心。尙復何憾。皇帝以宗社大計爲念。無過哀傷。更賴臣鄰。共與開釋。仍追尊故皇太妃爲太后。其典禮並依章懿皇后故事。成服之後。三日內聽政。服紀以日易月。在京文武百官。十三日而除。諸司長官及近臣觀察使以上臨於宮庭。其餘臨宮門外。諸道州府長吏以下三日釋服。軍民不用縞素。緣邊不得舉哀。釋服之後。勿禁作樂。園陵制度。務從儉省。勉從吾志。勿事煩勞。余依慈聖光獻皇后故事施行。

宋大詔令集卷第十五

皇太后三

謚議

明憲皇太后謚議建隆二年六月乙卯

臣聞謚所以知行。號所以表功。功大者播之無窮。徳厚者傳之不朽。惟詩人之詠。本王化之基。姜嫄發后稷之祥。太姒興武王之業。祖宗之慶。今古相沿。恭惟大行皇太后沙麓儲靈。塗山孕粹。恢張陰教。表正人倫。化行而九族惟和。法正而六宮承式。事光彤史。美溢椒塗。母儀方耀於庶邦。仙馭遽聞於厭世。褘衣褕翟。卽成原廟之遊。蜃輅龍輴。將祔霸陵之寢。葬期定謚。斯曰舊章。謹按謚法。照臨四方曰明。聖善周達曰憲。請上尊謚曰明憲皇太后。詔曰。恭依典禮。

元徳皇太后謚議咸平元年正月己巳

恭惟皇太后沙麓儲祥。河洲襲慶。早服姆師之訓。茂揚邦媛之風。言徳具修。圖箴是憲。爰被長秋之選。克彰象服之宜。志在進賢。恩均逮下。服浣濯而崇儉。謹珩璜而愼儀。協贊戚藩。表正帷壺。兆殊祥於申甲。揚淑問於塗山。慶奉天飛。榮疏封邑。主帝闈之陰教。載女史之徽猷。奄忽不停。光儀永謝。皇上由震宮而毓徳。升皇極以纘戎。祗荷慶靈。永懷顧復。孝思罔極。典冊備陳。稽文母之功。早參於十亂。遵帝嚳之制。夙正於四妃。爰加長樂之稱。以報昊天之徳。易名斯在。節惠可稽。謹按謚法。茂徳丕纘曰元。忠和淳淑曰徳。請上尊謚曰元徳皇太后。

莊獻明肅皇太后謚議

臣聞生被大名者徳之盛。歿膺大謚者行之髙。顧善惡之敢私。在古今而難廢。若乃帝母之節惠也。議之於官府。考之於朝廷。書之於冊寶。讀之於寢廟。上之於梓宮。藏之於金匱。勒休垂世。不亦重乎。恭惟大行皇太后宅心靜專。惇厚敏惠。被遇先帝。正位中宮。左右陳圖史之言。春秋奉蘋藻之事。豈惟內正於閫則。抑亦外刑於國風。歷歲滋深。流聞曷已。及乎膺道揚之終命。申燕翼之遠謀。協佑嗣皇。交修一徳。爰臨禁殿。共對邇臣。咨詢賢能。講求機務。仁澤布洽而百物遂。聖烈昭施而三靈懷。於是奉將嘉�。�課太室。於以申進養。於以謝成功。皇帝荷恩慈之極深。恭�孝之�道。因展成於大祀。常再薦於徽稱。震誕紀辰。會朝講事。未嘗不躬陪祕幄。祗率羣臣。祝萬壽以稱觴。奏九韶之備樂。玆誠盡天下之養。極人道之尊。至於問疾宮闈。徧嘗藥石。夜不遑寢。晝不解衣。覃恩宥於多方。走禬禳於羣望。方循陔而竭力。遽陟屺以纏哀。乃命有司。制舊典。隆致喪之盛禮。上表行之尊名。謹按謚法。履正志和曰莊。聰明睿智曰獻。無幽不察曰明。威徳克就曰肅。伏請上尊謚曰莊獻明肅皇太后。

莊懿皇太后謚議

伏以至恩大徳。欲報罔極。時則有追冊之命。鴻名顯號。欲傳無窮。時則有誄謚之典。故愛申而天下勤。事順而後王法。念親思孝。庸可後乎。伏惟追尊皇太后早事先帝。久參內治。躬履勤儉之度。天資慈仁之性。發殊祥於吉夢。毓嗣聖於昌辰。自玉几興言。龍輴戒禦。往奉園寢。迄還宮闈。顧禮節而莫逾。貴遠處而弗競。方列四妃之位。未正三宮之名。忽遘沈痾。遽棄榮養。帷﹤巾荒﹥盡飾。旣安殯於近原。陵域載營。將祔遷於新兆。皇帝結寒泉之永慕。釋彤管之遺音。爰命邇臣。俾論節惠。謹按謚法。履正志和曰莊。溫柔聖善曰懿。伏請上尊謚曰莊懿皇太后。

莊惠皇太后謚議

名以賓實。謚以考行。古今之通義也。矧極天子之孝。致四海之養。旌慈仁之烈。答愛育之徳。不亦義之大乎。伏惟保慶皇太后柔順含章。淑明成裕。襲赤泉之遐冑。流太姒之徽音。維儉約之是惇。維謙祗之是履。寬而逮下。動必得中。外族無假借之私。公室盡恩勤之意。自家刑國。表裏肅然。在昔永定登眞。實參付托之重。大明繼照。每懷顧復之恩。皇帝爰自纘承。早從依怙。是用追長樂之往制。揭保慶之尊名。親倚之隆。皇情斯厚。方且怡神黃老。比壽松喬。弗慮弗圖。光靈倐閟。因心追遠。有惻於上心。考行易名。式揚於坤範。謹按謚法。維徳端嚴曰莊。慈惠遠識曰惠。伏請上尊謚曰莊惠皇太后。

欽慈皇后謚議三月壬申

宰臣韓忠彥。率羣臣請追尊皇太后謚號於太廟。議曰。臣恭以奉先追遠。天子盡於事親。表行易名。聖人何以加孝。仰稽成憲。俯酌羣言。丕闡淸芬。永貽後世。臣謹拜手稽首。昧死上議。臣聞道與世而升降。禮制情而節文。自周之興。始行紀謚之法。逮漢而降。方有追冊之儀。歷代莫不共由。先王未之或攺。載簡編而弗泯。升郊廟以無慚。孝子慈孫。豈貴三牲之養。丰功盛徳。永冀萬年之觀。於皇治朝。順考舊典。撫隆平之休運。懷顧復之深恩。載惻淵衷。式欽承於先訓。爰崇顯號。庸昭示於至公。以詔無窮。以垂不朽。洪惟神考。克紹寶圖。有虞舜之風。以釐二女。有文王之化。以刑四方。修明閫儀。登進邦媛。是生聖子。來應昌辰。伏惟皇太后令質粹和。懿姿淑茂。恭儉成於所性。柔嘉得於自然。動容周旋。默中珩璜之節。夙夜儆戒。肆觀圖史之規。替隆教於紫庭。藹芳聲於彤管。尊敬阿保之訓。被服浣濯之衣。纘女工而不違。化婦道以無斁。雝穆而惇逮下之惠。信順以體資生之仁。形夢日之嘉祥。協祠禖之終吉。允昌國祚。誕育聖躬。貽社稷無疆之休。慰華夷胥徯之望。永裕之仙遊忽遠。儀坤之正位未隆。舟藏壑以密移。駒過隙而難駐。天長地久。結遺恨以何窮。日往月來。想徽音而莫睹。皇帝紹膺駿命。嗣守慶基。極孺慕以奚從。感色養而弗及。念之不見。彌深陟屺之哀。維以永傷。更甚茹荼之苦。臣敬遵故事。紀遺芳而傳史牒。涓谷旦以告廟祧。臣謹按謚法。威儀悉備曰欽。敬事節用曰欽。一心均愛曰慈。能以仁教曰慈。皇太后體該眾美。性蘊先知。名之可言。乃其仿佛。徳之所被。無以形容。永對天地之休。敬承祖宗之命。恭上尊謚曰欽慈皇后。禮畢。列名奏上之。奉敕。恭依。

謚冊

元徳皇太后謚冊

維咸平三年歲次庚子。三月戊寅朔。二十日丁酉。孝子嗣皇帝臣某。伏以孝莫大乎顯親。徳莫厚於追遠。生有懿範。未正於尊稱。歿有徽章。式光於幽壤。易名考行。斯爲舊典。仰承鞠育之重。永懷霜露之嘆。敢敍罔極。以明孝思。恭惟皇太后徳合先朝。功存內治。肅穆以奉上。閒和以逮下。珩璜中節。車服有儀。循法度以飭躬。勵慈儉以垂訓。輔佐之美。流詠乎聲詩。婉淑之譽。傳芳於國史。音容早謝。日月云邁。髙禖之祀。餘慶發祥。長樂之宮。慈顏永隔。藐是眇質。紹隆寶圖。居萬乘之尊。有四海之富。而劬勞莫報。茹慕增感。嗚呼。爲天下母。弗能享三牲之膳。爲天下君。弗能奉一日之歡。風樹不止。悠悠彼蒼。而況堯母之門。巍然空在。儀坤之廟。闕而未立。是用申明。詔下有司。務依故實。式展情禮。僉謂后妃之制。簡牘具存。以子貴者春秋之明文。加皇太者秦漢之故事。所宜按周公之謚。旌文母之賢。遠詢仲子考宮之儀。近取照成祔葬之禮。玉衣象服。備物如式。九原可作。保斯印綬。百代不刊。永光載籍。謹遣攝太尉﹑門下侍郎﹑兼兵部尙書﹑平章事張齊賢。奉玉冊玉寶。上尊謚曰元徳皇太后。伏惟神靈降格。膺玆典禮。上配聖考。在天照臨。保佑衝人。享國長久。廟貌烝嘗。世世勿絕。嗚呼哀哉。

明徳皇太后謚冊

維景徳元年歲次甲辰。八月癸丑朔。十二日乙丑。孝子嗣皇帝臣某。謹再拜稽首上言。伏以奉先追遠。人子之大猷。考行易名。格言之彜訓。仰懷顧復之重。莫伸孺慕之心。思極尊稱。以光懿範。恭惟大行皇太后塗山協慶。沙麓儲祥。配乾居尊。儷日垂照。而自佐佑先帝。雍容內朝。周旋合於聲詩。造次循於法度。母儀萬物。二紀於玆。九族用親。六宮是式。猥以衝昧。祗荷宗祧。夤奉寶圖。繼體宸極。橋山送往。常積於孝思。長樂問安。方榮於色養。每尊淸淨之教。敢忘黃老之言。痛聖善之長違。念風樹以增感。昊天罔極。遠日有期。爰命有司。疇咨故實。節以一惠。式揚盛烈。今褘褕將祕。龜筮同寅。典禮具存。明靈如在。是用定議宗廟。告謚幾筵。謹遣攝太尉﹑吏部侍郎﹑平章事畢士安。奉冊寶。上尊謚曰明徳皇太后。伏惟神鑑昭格。體玆至公。配聖考以在天。享鴻名於永世。騰休簡冊。茂揚耿光。億萬斯年。垂裕無極。謹言。

莊獻明肅皇太后謚冊

維明道二年歲次癸酉。九月。癸亥朔。八日庚午。哀子嗣皇帝臣某。伏以致孝之本。莫大於顯親。惇化之方。莫先於追遠。矧荷明辟之重。刑四海之風。追維鞠養之仁。永懷孺慕之感。不誄大行。何以昭眾聽。不鏤顯策。何以信後來。恭惟大行皇太后沙麓開祥。塗山鐘粹。本靜專以法地。體柔明而配天。動遵珩佩之儀。言合圖史之訓。以任姒之徳。助治於周家。以陰馬之賢。翼隆於漢室。而自受遺先帝。稱制從宜。保佑菲躬。尊臨天﹤宀禹﹥。風教被乎蠻貊。仁澤及乎昆虫。九廟展祠。六宮承式。焦勞一紀。覆育萬方。蘭殿問安。適供於孝養。椒塗淪景。奄遘於內艱。羽衛戒期。至靈協吉。用舉追崇之禮。式申顧復之恩。爰詔有司。俾刺容典。乃鋪景鑠。載揚淑聲。祗薦大名。以應丕則。謹遣攝太尉具官張士遜。奉冊寶。上尊謚曰莊獻明肅皇太后。伏惟尊靈降格。膺玆典禮。幽贊丕祗。對越鴻休。廟祏烝嘗。永永無極。

莊懿皇太后謚冊

維明道二年歲次癸酉。九月癸亥朔。十三日乙亥。孝子嗣皇帝臣某。伏以奉先追遠。本孝治之篤終。述行表功。示禮章之榮後。故生未盛其位。則歿有尊其稱。仰惟慈覆之重。早興孺慕之感。念報罔極。式嚴追禮。恭惟皇太后軒星儲景。層沙證期。儷軌先朝。協華椒掖。行與道合。位以徳升。動循珩佩之音。居服保阿之訓。外履質約。袿裳無文。中存禮閒。玩好不飾。蘭儀玉度。六列以爲表模。椒問輝章。四教於是領略。天隆其祐。神表惟祉。載誕孤蒙。屬當統業。積善有報。垂裕無疆。一紀於玆。四方用乂。方期顧復。永奉恩嚴。豈謂景命靡融。忽賓霄極。悠悠蒼昊。誠難堪哉。況夫君臨四海。母托萬邦。而歡嘉未伸。音旨俄隔。劬勞永感。終天曷窮。頃𨿽薦號閟宮。厝神淨界。禮分未稱。心焉如摧。今園寢告成。龜繇協吉。時宰庶尹。儒宗禮官。考儀緗圖。探烈彤史。咸以謂紀謚之法。實自宗周。追榮之典。蓋本炎漢。敢稽往典。虔易大名。謹遣攝太尉具官張士遜。奉寶冊。上尊謚曰莊懿皇太后。伏惟明靈如在。鴻典是膺。上從聖眞。陰佑皇序。祔饗淸廟。與邦家無窮。

莊惠皇太后謚冊

維景祐四年歲次丁丑。正月甲戌朔。十七日庚寅。孝子嗣皇帝臣某言。伏以惇仁厚愛。撫育之恩深。尊位大名。推崇之禮備。緬思慈己之重。追述累行之節。垂之徽冊。表乎公議。恭惟保慶皇太后河汾遺冑。岷蜀遙源。早翊贊於先帝。常參聽於內治。時修蘋藻之事。動鑑箴圖之誡。簡狄佐嚳。象應四星。女英嬪虞。道存二典。被文考之末命。增皇太之尊稱。擁衛眇躬。紹承丕祚。陰教旣洽。孝享是承。協恭母儀。謁款世室。副禕重翟。服禦以光。璋瓚玉齍。裸薦有序。克成從獻之義。用達追養之心。逮夫專侍瑤齊。遂受琮鎭。避巨名之尊奉。辭歲計之供須。譽藹紫闈。音播彤史。當錫神祉。以均邦祚。而昊穹不弔。凶咎奄鐘。荷顧復之恩。每懷欲報。致踴哀之痛。永感不忘。亟下詔書。咸告中外。禁聲樂。加服紀。所以申哀素也。陳龍軿。飾鳳轀。所以嚴備物也。祔山兆。升閟宮。所以建陵廟也。訂寶謚。勒金冊。所以昭徳號也。有司定論。庶尹同辭。皆謂嚴正齊恭之誠。慈哲寬裕之範。積實於旣往。流芳於將來。誰曰不然。斯爲允矣。謹遣攝太尉﹑右僕射﹑兼門下侍郎﹑同中書門下平章事呂夷簡。奉冊寶。上尊謚曰莊惠皇太后。伏惟慶靈垂鑑。蕃數是膺。歸安仙園。敷佐皇極。歆歲時之常祀。媲宗社而長存。

欽慈皇太后謚冊

維建中靖國元年歲次辛巳。三月壬戌朔。二十二日癸未。孝子嗣皇帝臣某謹稽首再拜言曰。臣聞愼終追遠。前聖之格言。立愛惟親。先王之猷訓。維末小子。未堪多難。悼菲質之靡依。痛慈顏之永隔。有懷顧復。曷報劬勞。欲申終慕之情。必盡欽崇之禮。是諏谷旦。敬上尊名。恭惟追尊皇太后體道思齊。含章履正。柔嘉播乎徳範。溫惠本乎天資。中環佩之節。動儀乎紫庭。奉圖史之規。美溢乎彤管。輔佐先帝。誕生衝人。爰自潛藩。入纘大統。天地神祗。罔不祗協。社稷宗廟。咸以康寧。推原慶靈。自我聖母。而上壽未究。淑命弗融。奄捐盛時。浸閱華歲。園寢在望。音徽如存。不待承東朝之顏。不及享四海之養。昊天罔極。空勤報徳之誠。春露旣濡。深結愴心之感。顧久稽於位號。玆未慊於誠懷。屬慈徳之上賓。形於遺命。惟章懿之故事。具在有司。是用鏤玉牒之鴻休。鋪椒塗之懿鑠。聿嚴昭薦。式慰孝思。方將啟在浚之靈宮。祔維嵩之吉宅。日先其遠。龜告厥猶。役徒繁興。功緒丕作。始因山而戒旦。終復土以有期。仗衛肅其前驅。簫笳淒以徐引。念之不見。往寧體於皇堂。愾然有聞。旋升神於淸祏。於是羣工庶尹。博士諸儒。考協前古之遺文。討論一代之成憲。咸以謂謚者所以迹行。號者所以表功。義有受成。名無浮實。節惠之法。厥惟舊哉。其祗率於彜章。用褒嘉於徽稱。謹遣攝太尉﹑左光祿大夫﹑守尙書左僕射﹑兼門下侍郎臣韓忠彥。奉玉冊玉寶。上尊謚曰欽慈皇太后。伏惟昭鑑在上。膺玆鉅典。永錫祚裔。垂裕家邦。於萬斯年。配天無疆。嗚呼哀哉。

欽成皇太后謚冊

維崇寧元年歲次戊午。某月朔。某日甲子。皇帝臣某謹再拜稽首曰。夫謚者行之迹。號者功之表。歷稽前代。厥有成憲。蓋生而飛英聲。騰茂實。旣有以聞於一時。歿而施尊名。隆徽稱。又將以詔於萬世。況先朝淑哲。奄忽大故。方愼終追遠。惻怛震悼。異寵彜章。腆縟輝煥。爰命有司。若稽往制。約以節惠。庶幾形容於萬一也。恭惟追尊皇太后柔嘉靖正。體仁毓和。昔在神考。聰明睿智。勵精庶政。教化雍穆。徳行陶漬。關睢之風行。家人之道正。當是時。皇太后贊熙內治。協相椒閫。寤寐思服。夙夜警戒。輔佐憂勤。受祉上帝。衍慶螽斯。篤生哲宗。塗山簡狄。丕耀並麗。元丰之末。裕陵上賓。宣仁垂簾。當是時。皇太后婦職允修。皇姑是尊。崇慶慈徳。朝夕祗順。承顏問安。孝恭匪懈。擁佑天下之主。有鞠育顧復之恩。而不矜其功。𨿽三亞坤元之位。有輿服儀衛之寵。而不自挾其貴。謙沖靜默。得於誠性。終始全粹。無有間言。紹聖之初。哲廟親政。發煥睿斷。起廢興壞。丕變治功。憲度典章。復還熙寧元丰之盛。是時皇太后助紹隆之志。有啟迪贊道之益。陰功隱徳。人所不知。休烈盛美。蓋有不可得而名言者矣。謂宜熾福祿。昌壽考。以長享西宮之養。而爲四海之所矜式。遐齡未究。淑命弗融。因山有期。龜筮旣吉。玆用博訪於卿士。受成於祖宗。表行易名。以愜輿議。當神靈之心。而詒不朽之傳。謹遣攝太尉某官。奉冊寶。謚曰欽成皇太后。光靈如存。淑問不息。膺玆鉅典。懋昭厥徳。對越淸廟。永無紀極。嗚呼哀哉。

●宋大詔令集卷第十六

皇太后四

哀冊

明憲皇太后哀冊

維建隆二年歲次辛酉。六月癸巳朔。二日甲午大行皇太后崩於大內之寢殿。旋殯於滋徳殿之西階。粵乾徳二年甲子歲。四月九日遷祔於永安陵。禮也。玉座塵飛。銅壺漏咽。儼龍輴而將禦。顧繐幃而已撤。九禦哀慕以吞聲。駟馬悲鳴而仰秣。旌旐悠揚。笳簫愁絕。金鑪再爇兮香爲灰。玉卮三奠兮淚成血。哀子嗣皇帝臣某。痛地維之絕紐。嘆月魄之渝光。方荷變家之慶。咸期享國之長。昊天不弔。叩地無疆。從蒼梧之曠野。閒漪漣之畫堂。送彩禦之列侍。儼蒭靈而在旁。順大鈞之委化。貫一气之無方。惟令名之不朽。垂億兆之彌光。其詞曰。堯爲唐侯。保姓垂祉。晉主夏盟。因封易氏。堂堂杜伯。我祖之始。貽厥無窮。聿修不墜。漢晉後族。唐梁相門。事藏汗簡。慶流裔孫。天贊興運。地發洪源。嬪我皇考。垂裕後昆。法嬀汭以禪堯。因塗山而啟夏。顧歷數之在躬。念令名之無假。慕黃老之慈儉。道豈遠而。繼任姒之謨猷。孰爲難者。母儀是則。王道勃興。奉慈顏而不老。獻壽酒以如澠。溥天就養。任土咸徵。奚大年之不永。疑陰隲以難憑。駭積壤之告坼。郁繁陰而弗開。奚軒星之遽隕。隨逝水以無回。冤號萬乘。震蕩九垓。鉤弋香兮是不是。甘泉魂兮來不來。嗚呼。背采珠之遠水。面檢玉之崇山。睇斜陽於郟鄏。鎖宿霧於轘轅。宰樹蕭蕭兮成列。耘鳥翩翩兮自還。漆燈有焰千載碧。銀海無波萬古寒。嗚呼哀哉。翟翚在禦。精爽何之。畱彤管之遺訓。乘白雲而不歸。會化石之啟毋。訪鼓瑟之湘妃。妝臺蘚蝕菱花﹤垂夬﹥。蠶館葉濃戴勝飛。嗚呼哀哉。內令罷書。元宮永閟。七廟幾筵。兩朝國史。��玉衣旣掩。九原之煙靄淒涼。金輅徐還。一代之榮華已矣。嗚呼哀哉。

元徳皇太后哀冊咸平三年三月丁酉

翟輅宵陳。雞人曉唱。靈庭潔乎祖載。修路儼乎仙仗。九重天髙以如慕。六宮日遠而增哀。孝子嗣皇帝運昌繼體。孝極因心。荷寶圖之惟永。懷慈訓之下臨。考先遠兮協兆。志愼終兮感深。乃詔近侍。恭播徽音。其詞曰。皇家積慶。昊穹眷命。構象膺乾。來賓偶聖。髙陽命族。厲鄕得姓。派別韓魏。門傳英偉。華轂接軫。黃雲效祉。五可夙彰。六行純備。粵自藝祖。揖讓登皇。帝尹京邑。表則四方。後治閨壼。柔順含章。流虹感粹。夢日延祥。塗山誕啟。摯氏生昌。爰洎神宗。承平禦歷。汾晉蕩定。閩吳來格。海外燀威。域中漬澤。輔佐邦治。溫柔惠迪。登進時賢。勤勞軫惻。躬享紫壇。奉詞淸廟。穜稑協恭。紘綖盡妙。動循典�。式是準繩。居玩圖史。明於廢興。聰睿周敏。顧問允膺。節勵淸門。儉惇素履。環佩有節。簪珥防侈。卹隱流惠。辭封播美。賢以興化。世仰餘輝。仁則多壽。天胡有違。黃祗隕載。皓魄沈暉。皇子勝衣。受封胙土。漢邸承徽。姬宗夾輔。維寧攸賴。問安莫睹。元良肇建。萬國以淸。地啟蒼震。天臨玉京。克廣丕構。長徳善成。徳無疆兮坤元。業有開兮聖嗣。承天道兮慶其長。啟帝緒兮昌而熾。壽觴稱慶兮養莫伸。脂澤增感兮恩靡寘。嗚呼哀哉。禮褘衣兮有奉。貴玉璽兮是膺。廟如在兮肅肅。祭以時兮蒸蒸。帝母之尊兮斯至。昊天之戚兮難勝。嗚呼哀哉。洞啟山園。風淒云馭。企谷林之封域。拂嵩邱之煙霧。石闕沈沈兮夜臺。柏城慘慘兮朝露。嗚呼哀哉。稽任姒之壼政。冠周召之國風。惟重熙之錫羨。與三代而比隆。播彤管兮有煒。佑皇祚兮無窮。嗚呼哀哉。

明徳皇太后哀冊景徳元年九月

素衛宵陳。祖獻躬撤。黼﹤巾荒﹥洞啟。龍輴髙﹤車獻﹥。瞻神禦之將移。痛旋宮之永訣。哀子嗣皇帝天孝攸資。雨泣纏悲。承慈顏而不及。念仙駕以難追。徽音如在。懿範長垂。爰詔下臣。奉揚芳規。其詞曰。神宗繼統。罄宇爲尊。內朝正位。契徳柔坤。河洲令徳。閥閱淸門。彤管有煒。蘭芳玉溫。仙李遐冑。日華凝秀。逮下仁深。載物恩厚。化被六宮。言孚九有。仁聖之姿。溥率之母。月吐黃芒。人施玉衣。珩佩有節。褘褕以歸。沼沚必循。穜稑無違。正名宮閫。率禮嬪妃。輔佐先帝。光昭內則。長樂居尊。大練無飾。陰教始於公宮。箴誡刑於邦國。何卜世之方隆。而降年之有極。嗚呼哀哉。日往月來。春敷冬索。故歲方暮。惟疾初作。上感宸襟。正期勿藥。寒沍外侵。風虛內薄。冰霰陰凝。軒星夜落。嗚呼哀哉。戚裏悲摧。國族淒愴。艸木變衰。人靈沮喪。椒風詎可以少畱。蕙路徒增於悵望。嗚呼哀哉。五靈獻兆。吉日惟良。金根夙駕。神馭攸長。背都闉之凝邃。流挽唱之悲涼。歆九虞之蠲潔。享六璉之烝嘗。嘆輝丸兮無效。嗟玉釜之靈芳。嗚呼哀哉。鷖輅返兮神駕收。椒殿寂兮松闕秋。昔比帝子之望舜。今如文母之興周。結遺愛而山積。宣惠問而川流。惟惇史之紀徳。亙億載而揚休。嗚呼哀哉。

莊獻明肅皇太后哀冊

維明道二年歲次癸酉。三月甲午朔。莊獻明肅皇太后崩於寶慈殿。四月癸卯。旋殯於皇儀殿之西階。粵十月丁酉遷座於永定陵。禮也。椒闈月曉。蕙路霜淒。啟﹤木贊﹥塗於祕殿。廞羽衛於通逵。哀子嗣皇帝臣諱。痛慈覆之長隔。悲遠日之有期。山開松檟。兆協蓍龜。徒瞻象物。來駐龍幃。從先後之不返。邈上賓以何之。爰發宸詔。下及臺司。俾道揚於孝治。庶光照於母儀。詞曰。太上立徳。建用皇極。惟天所輔。順帝之則。其次立功。追皇比崇。亭毒品匯。吻合鴻蒙。其次立言。徽懿是宣。有教無類。非文不傳。思齊有慈。作合先帝。總是三者。以經萬世。自昔來儀。鐘夫卓異。捫宵協夢。儷乾育粹。占麓契祥。擾龍凝系。玉度沈潛。蘭儀靜嫕。十亂同符。三辰允契。內助聖考。洽成至治。斗極交歡。天封輯瑞。六合車書。一同文軌。軒鼎旣升。綴衣在辰。顧惟衝眇。以托慈仁。乃禦坤元。乃助乾健。丕揚景命。順迪皇憲。遊精道籥。棲志神扃。希夷自得。壽考惟寧。邃探古記。遠鑑前經。心該治亂。道應神靈。惇序天枝。獎隆宗室。顧待無二。寵嘉咸秩。善養士類。勤求畯奇。弓旌相踵。巖穴無遺。屏去雕文。惇尙朴素。織紞是親。濯衣是禦。仁恕賦意。惻湣居懷。施徳行惠。救患分災。歲痡蠲釋。民隱矜哀。宏開壽域。茂建春臺。方隅闓澤。遠邇胥來。圭璋之行。竹帛難紀。著在鴻臺。書之彤史。嗚呼哀哉。積焦勞之弗豫兮。歷炎涼以無瘳。懟挹霞之罔驗兮。恫䢐景之難畱。發緒言之不佚兮。眷惟辟之垂休。嗚呼哀哉。龍輴夙駕兮﹑遵塗超忽。蜃車宵載兮﹑直城右出。分圭翣兮張徘徊。列地﹤巾荒﹥兮澹蒙密。霧楚挽兮淒凝。風素旗兮慘栗。嗚呼哀哉。周原拱木兮﹑岑郁蕭條。經皇帝寢兮﹑幽巖泬寥。脂澤生塵兮﹑寶奩玆暗。巾箱遂覆兮﹑仙鳳其遙。體魄卽安兮﹑協儀曩冊。神明升濟兮﹑禦辧曾霄。嗚呼哀哉。徳業光大兮﹑信編紀聖。恩腴普博兮﹑羣倫訓定。保我黎元兮﹑順時立政。佑我皇圖兮﹑祈天永命。生著懿範兮﹑九圍胥詠。歿存徽謚兮﹑千齡愈永。嗚呼哀哉。

莊懿皇太后哀冊

維明道二年歲次癸酉。四月丙申朔。六日辛丑追上眞宗宸妃李氏尊號。曰莊懿皇太后。粵十月癸巳朔。五日丁酉遷座祔於永定陵之次。禮也。燎火余熒。星華啟明。森靈衛以宿設。儼仙轀而欲行。風物淒其變采。鐸挽喝以流聲。哀子嗣皇帝臣某。痛隔慈顏。欽揚卹典。感劬勞於欲報。竭誠信於先遠。乃命執事。紀垂芳猷。瑑之金玉。代彼旂旒。詞曰。函關紫气。柱史族貴。軒轅黃龍。次妃位崇。含徳之厚。是稱气母。配天之尊。乃侔坤元。祚發竹書。運膺赤伏。三葉重雍。九圖率服。王化所先。壼政維穆。修明陰教。登進才淑。倬哉邦媛。允矣儒門。��啟緒。積善昌源。稱詩率禮。有徳有言。如松之茂。如玉之溫。托景椒塗。陪遊繭館。象服斯皇。女功載纘。勤���。謙聞辭輦。位映紫庭。棻揚彤管。繼明昭晉。隤阯靈長。業開持禹。慶協生商。夢日興貴。祠禖感祥。載震載夙。宜君宜王。黃離��。金幹增彊。帝所無還。湘川不從。銅臺繐帷。先�是奉。安車赤綬。策禮加重。懷恩永慕。居約彌衝。攀慈宴於長樂。戒外親於濯龍。仁則宜壽。明胡弗容。奄嬰六疾。未建三宮。邈求藥兮溟津闊。杳登眞兮云漢重。嗚呼哀哉。闇忽不追。炎涼甫換。剛健龍申。威光霆斷。躬擥維綱。緬思聖善。堯母門兮巋獨存。身毒鑑兮猶可見。嗚呼哀哉。宗章極兮。情文克申。尊名茂行。厥誄斯陳。殯宮載辟。園法攸遵。變黃衣兮祚聖。對玉璽兮思親。嗚呼哀哉。鮒隅之陰。將開陵兆。夷則之奏。聿嚴�廟。追遠兮愼終。揚名兮繼孝。嗚呼哀哉。駒塵莫駐。牲膳誰羞。樹欲靜而風不止。露旣零兮歲云秋。覽池閣以心痗。閱卮匜而涕流。嗚呼哀哉。東背浚郊。西瞻鞏樹。黯嵩色兮凝陰。浩洛波兮奔注。黃崗聳兮長斑苔。銀海深兮潛漆炬。矧可度兮九虞。空復還兮五輅。嗚呼哀哉。蕭蕭松柏。肅肅幾筵。閟翚珩而夷體。陪弓劍以階仙。慟極宸扆。哀深昊天。內盡志兮禺若。如事生兮僾然。嗚呼哀哉。柔明之風。始資內治。顧復之愛。終光聖嗣。含飴之樂𨿽違。享徳之靈愈熾。伊淑範與懿聲。永奉傳於金匱。嗚呼哀哉。

莊惠太后哀冊

維景祐三年歲次丙子。十一月乙亥朔。四日戊寅保慶皇太后上仙。旋殯於皇儀殿之西階。有司奏謚曰莊惠。粵明年二月己酉遷座祔於永定陵。禮也。雕轀夙戒。祖奠宵陳。列銘旌於廣陌。儼仗衛於淸晨。孝子嗣皇帝臣諱。感慕日滋。哀懷天至。禮有數而載加。物無容而不備。悼遠卜之遄臨。痛慈顏之永閟。爰詔詞臣。奉揚遺懿。辭曰。姬周之冑。發祥憑厚。綿緒蕃昌。慶基遠茂。瑤魄凝輝。珠纏炳秀。昔在先朝。助宣內治。靜順柔明。溫恭喆惠。四星耀極。位列其次。六宮修職。在論其事。率禮毋違。秉心罔詖。登進賢才。憂勤寤寐。協和邦族。惇厚人倫。均恩逮下。節用先身。練繒示儉。椒蘭播芬。休瑞膺期。多歡在旦。陪從周旋。侍奉閒燕。左右圖史。朝夕規諫。鼎湖升駕。玉几遺言。付托尢重。儀服斯尊。橋山送往。淸廟薦蘩。烝烝展孝。翼翼告虔。洪惟聖皇。實資保育。克愛克慈。是顧是復。顯號推崇。徽章渥縟。爰作寶命。乃受琮玉。光靈如在。徳範彌隆。勞謙降志。衝約處躬。辟歲入之奉。辭外戚之封。味金仙之妙典。探老氏之淵宗。方怡神於壽域。俄嬰釁於璇宮。嗚呼哀哉。天乎難諶。髙不可問。生也有期。同歸於盡。迫眞馭於九淸。促千齡於一瞬。嗚呼哀哉。中宸慘愴。禁掖淒涼。繐帷掩兮晝闃。攢殿虛兮夜長。嬪媛何依兮鑑奩空在。褘褕弗禦兮廞襚深藏。瞻黼筵兮流塵易晦。祔陵園兮拱木相望。嗚呼哀哉。龜策告猷。龍輴進轍。服馬悲鳴。繁笳怨咽。背曾闕之浮雲。睇西郊之落月。閱逝波兮不復回。恨終天兮從此訣。嗚呼哀哉。陰陰泉禭。森森柏城。上無光兮繄白日。下無象兮潛萬靈。想神遊兮莫測。惟體魄兮長寧。享閟宮之嚴祀兮。昭謚冊之大名。同皇基之永固兮。侔厚載以難傾。嗚呼哀哉。

欽聖憲肅皇太后哀冊

建中靖國元年歲次辛巳。正月壬戌朔。十三日甲戌大行皇太后崩於滋徳殿。二月壬辰朔。十一日壬寅殯於西階。以三月壬戌朔八日己巳戒百官。請命於太廟。謚曰欽聖憲肅皇后。太史筮之。將以五月辛酉朔。六日丙寅遷座於永祐陵。禮也。哀子嗣皇帝極永感之懷。寫無窮之慕。躬薦泂酌。奉寧輴馭。痛三牲之養。忽至於遣奠。悲萬壽之祝。俄成於晞露。謦欬如在。聲容不返。畢銅史之餘滴。動金商之淸挽。暑令忽其成淒。薰風颯其變慘。像設旣嚴。物儀其有。惟是冊書。用傳不朽。宮臣承詔。式虔事守。紀美寓哀。貽之永久。其詞曰。我宋隆康。恩漸動植。惟遠曁邇。生成滋息。趨走賢智。修官懋職。遐及四裔。左衽重譯。維相向公。梁梠宗祏。逮女曾孫。�家瑞國。蚤歸王藩。旋被褕翟。至性溫溫。令儀翼翼。道意禮學。生知自徳。慶壽寶慈。問安昕夕。執養寒暑。端莊不易。內輔神宗。贊助陪益。凡厥見聞。徐爲所迪。十有九年。晏粲椒掖。萬邦托慈。六宮仰式。約省外氏。湯沐脂澤。敬恭西竺。旃檀薝卜。斯世丕平。陰與多績。比懿夏商。塗山簡狄。姜嫄太姒。聯袪並舄。元符�祀。歲執徐直。正月己卯。變同剨砉。巍巍哲宗。武威文徳。夫何弗祐。忽遘窀穸。上祀考廟。將次大策。於時弼臣。或藏邪慝。輒進異論。欲倒白黑。賴我聖母。沈潛剛克。折之陛前。气殫語塞。庭羅犀渠。門屯矛戟。龍徳利見。人寰慶懌。一指顧間。長寧社稷。譬如娥皇。神工妙力。煉石補天。斷鰲立極。沖融宇宙。滉漾澡滌。靡賢不登。靡冤不釋。臣嘗侍對。與聞訓飭。曰我皇帝。聖材天錫。子道勤毖。政事祗惕。治本亂原。講磨繹。惠心溥博。物理研核。帝堪多難。予復明辟。何俟祔饗。始還禁閾。幸濟初艱。後罔余責。重下教告。亟就安適。帝扳以畱。懇款襞積。數請弗回。推璽卻籍。義盡今玆。事髙往昔。在漢馬鄧。固多慚色。其於邦民。憂不離臆。動履仁儉。示先壼則。服無珠璣。器無瑤碧。禁戒雕繪。棄捐組織。言祖經墳。智該儒墨。諸書過眼。疑微洞析。兢兢懼懼。殆忘寢食。涼暄密移。疹气侵蝕。皇帝聖孝。啟處在側。藥審刀圭。術窮鍼石。禬禳山川。猶期千億。丹劑𨿽靈。冥算終厄。佛供晝昬。喪氛夜赤。祲象告凶。軒星示坼。數圮坤元。景淪望魄。五十八載。馳光度隙。嗚呼哀哉。梓匠奏工。嬪娥罷飾。帳殿先途。殯堂撤席。縞士鼎鼎。絳旌奕奕。左背城闕。右徑阡陌。縞綺走�參走�覃。綈車咿噫。簫笳悲吟。鹵簿哆赫。萬類奪輝。四民聚戚。禦服苴麻。皇情欒棘。嗚呼哀哉。霧雨故宮。莓苔舊墄。龍幌蕭森。獸扉虛寂。輦路鑑奩。孰非陳迹。引望山園。涕濡竹柏。惟有徽音。長畱寶冊。嗚呼哀哉。

欽慈皇后哀冊

維建中靖國元年歲次辛巳。三月壬戌朔。二十二日癸未。上神宗皇帝妃陳氏尊謚。曰欽慈皇后。粵五月辛丑朔。六日丙寅遷座於永裕陵之次。禮也。羨道夙啟。告奠載撤。羽衛警而有行。鷖輅隱其將發。孝子嗣皇帝臣某。永慕徽音。恭率禮典。瞻黼筵以踴慟。奉靈車而躬遣。乃誥邇臣。敬揚聖善。其詞曰。維陳降氏。實生堯母。有嬀之後。維舜之冑。陳之啟封。實始於周。繇漢歷唐。或相或侯。逮我有宋。世遠彌盛。族出京兆。爲時顯姓。皇圖有赫。益光炎正。關睢成化。曾沙協慶。乃鐘淑哲。爰際神聖。女功是纘。婦職是聽。樂修四教。懋崇六行。齊戒從桑。左右流荇。儀若蘭郁。度如玉瑩。逮下惟仁。奉上惟敬。兩宮隆愛。九禦懌美。女謁無私。彤管有煒。妙彰筆紮。戒視圖史。克厚人倫。以受帝祉。日符表運。履敏延祥。超任邈姒。翼夏生商。宜民宜人。爲君爲王。爰篤斯慶。於邦有光。昔在元丰。帝齡見夢。撫神鼎以號絕。睇鳳臺而茹痛。橋山忽其已遠。惜蒼梧之未從。怊兮永懷。窈兮至靜。袿裳無飭。珠藏全屏。樂施不倦。好謙自秉。憂勤克念。夙夜猶警。月望未幾。華殞斯頃。蓋與世以皆昌。胡畀年而不永。嗚呼哀哉。鉤陳動色。陰靈墮輝。林有風而不止。露在艸而先晞。昊天不弔。慈顏早違。有蜃其車。有縞其旂。旐繼纚綍。翟綴廞衣。衡緫晦采。幽堂闔扉。望國郊其未遠。空故庭兮不歸。嗚呼哀哉。時龍天飛。離明玉麗。祗遹遺訓。亶隆前制。乃正坤極。允尊皇儷。瑞琮陳笥。重翟在庭。玉琢有冊。寶上尊名。金範有璽。實奉至榮。文備邦禮。哀貫皇情。以萬國之貴。而聿追於後。以四海之養。而不逮其生。嗚呼哀哉。靈殿云構。神闕山立。乘輿親謁。獻斝躬執。衣黃恍見。淚俎紛入。二儀感而風悲。千官侍而雨泣。靈之下兮旣饗。澹將歸兮陵邑。嗚呼哀哉。吉月兮辰良。嵩霏兮維霧。龜兆兮告遷。龍輀兮莫駐。鳴笳遞咽。杠旄列注。背吹臺以右轉。越鞏岡而西去。盛夏䢐兮不復春。晨不復兮夜臺路。嗚呼哀哉。仰烈考兮在天。溯從之兮洛川。洛川兮斯塋。松柏兮有阡。九虞靖兮其返。神顧我兮來還。原旣安兮不騫。祚後之人兮萬年。嗚呼哀哉。

欽成皇太后哀冊

維崇寧元年歲次壬午。某月朔。某日甲子。追上神宗皇帝妃朱氏尊謚。曰欽成皇太后。粵某月。甲子朔。某日甲子遷座於永裕陵之次。禮也。雕轀夙戒。奠俎方徹。慘哀笳於廣陌。引素仗於明發。皇帝陛下孝治克隆。恩禮斯洽。屬羽衛之有行。念徽音之永絕。爰命侍臣。茂揚懿烈。其辭曰。維我有宋。繼天立極。王化之基。自家刑國。於皇神考。百度修飭。元丰之功。下土是式。妙選六宮。升進淑徳。靜恭柔懿。私謁不行。夙夜警戒。協謀相成。履武發祥。纂繼丕緒。奕奕西宮。是燕是處。慈仁克儉。宜壽而臧。胡不永年。忽云淪亡。嗚呼哀哉。泰陵初載。恭默不言。左右保護。惠和且溫。逮及親政。載新紹述。贊助之勤。一心密勿。逖想音容。空餘仿佛。嗚呼哀哉。厥初遘癘。覬其有瘳。禳祓禱祠。靡神不周。訪秦毉之殆徧。肆愛育以寬憂。愴隙駒之易轉。驚逝水以難畱。嗚呼哀哉。永懷父兄。屬以大統。聖心孝思。報稱攸重。稽章惠之舊儀。詔議臣而折中。正位號之尊榮。稱典彜而增重。琢寶儀兮瓌奇。縷金匣兮錯綜。嗚呼哀哉。惟卜惟吉。揆時旣良。仙馭杳去。銘縿載揚。背浚郊之奧壤。傃洛土之崇崗。陵寢盤兮空曲。珍木茂兮郁蒼。流殿苔兮素月。隕壠柏兮嚴霜。閟珠襦兮寶笥。零雨涕兮宮墻。石門兮深扃。漆炬兮永夕。云軿駕兮弗還。繐帷空兮常寂。嗚呼哀哉。有形兮必終。有數兮斯盡。生能享天下之奉兮無違。歿以歸裕陵之厚兮何恨。𨿽千百兮斯年。終不騫兮不隕。嗚呼哀哉。

山陵

皇太后園陵稱山陵詔建中靖國

恭以大行皇太后逮事英祖。輔佐神考。保佑先帝。遭國變故。首建大策。援立朕躬。艱難之初。暫同聽斷。日月未幾。遽欲復辟。朕固請不獲。勉徇慈旨。退處宸闈。遊心道妙。謙尊鮮儷。衝靜自居。惟功隆徳鉅。福被天下。永言圖報。未知所從。今遺命陵號。乃重有貶損。曷以仰酬慈徳。以慰塞中外之望乎。可詔有司。易園陵曰山陵。余恭依遺誥施行。

●宋大詔令集卷第十七

皇太妃

尊立

尊太妃制元丰八年三月庚子

朕蒙休先帝。錫羨我家。欽聞憑幾之音。付畀承祧之托。眷言邦媛。久侍宸闈。俾序進於寵名。敢忽忘於大卞。徳妃朱氏。發祥慶系。協徳後庭。祇順兩宮。不違於盥饋。帥循四徳。居念於保阿。實生衝人。獲紹正統。申隆懿號。用契舊章。謹加號曰皇太妃。其合行典禮。令有司具典故以聞。

禮儀

太后令褒崇皇太妃詔元祐三年七月癸丑

敕中書門下。皇帝嗣位。於玆四年。華夷來同。天地並應。而皇太妃以恭儉之徳。鞠育之恩。𨿽典冊以時奉行。而情文疑有未稱。皇帝以祖考之奉。尊無二上。而吾惟春秋之義。母以子貴。其推天下之養。以慰人子之心。宜下禮部﹑太常寺﹑討論。如於典故有褒崇未盡事。令開具以聞。故玆詔示。想宜知悉。

令禮部太常寺禮官參詳皇太妃儀制詔紹聖元年二月戊辰

昨朕親奉皇太后聖諭。皇太妃保育之徳。著於中外。𨿽已備極崇奉。而儀節之間。猶有未稱。蓋舊儀𨿽全比皇后。而宮合輿蓋之制。及出入所由。宜有所加。苟於本朝祖宗以來母后之制。有所差降。則褒隆之數。可施行矣。朕躬承玉音。惓惓慈訓。其下禮部﹑太常寺﹑禮官參考典禮儀制。及臣僚上箋拜名。命婦進見等儀式聞奏。

追命

追尊皇太妃制元符三年正月十四日

門下。聖人之徳。無以加於孝。天子之貴。亦必有所尊。朕遭家多艱。紹國大統。恭念所生之重。永懷追遠之情。故貴儀陳氏。徳範載於公宮。徽猷著於天下。輔佐先帝。警戒憂勤。誕育衝人。劬勞顧復。稽諸典禮。詢於師言。有親親之恩。有貴貴之義。念之不見。感春露之旣濡。率玆舊章。報昊天之罔極。宜追號皇太妃。

太后

復元祐皇后制元符三年五月丁丑

門下。朕紹休列聖。承訓東朝。施惠行仁。旣誕孚於有眾。念今追遠。用��於我家。����。頃自勛門。嬪於王室。得罪先帝。退處道宮。逮玆��。克庸祗徳。皇太后念仙遊之寖遠。撫前事以興�。��深矜。示不終廢。申崇位序。還復宮庭。乃詔輔臣。具���。𨿽元符建號。已正位於中宮。而永泰上賓。固無嫌於�後。於戲。原情起義。蓋示親親之恩。克己愼身。宜成婦婦之道。其率循於懿範。以上答於深仁。往服茂恩。永庸多福。可復爲元祐皇后。

加崇元符皇后詔崇寧元年八月辛酉

朕躬念哲宗皇帝以聖徳嗣有基業。推至仁無私之心。乃以神器屬於衝人。而元符皇后。實受遺訓。故定策之際。欽成皇太后深所付托。永惟繼體承祧之重。敢忘追往事居之情。垂簾之初。姦臣輒議廢黜其事。未及褒顯。近上章表。敍述大功。朕思所報。允其陳請。供須等事。已降指揮。其出入儀衛等。當議加崇。以昭前人之徳。而稱朕友恭之意。內屬樞密院事。關送照會施行。

元符皇後進號太后賜名崇恩宮詔崇寧二年二月甲寅

朕入繼大統。獲承至尊。永惟哲宗皇帝不克與子。而元符皇后實與定策。推之恩義。夙夜靡忘。故鄧王已追贈爲皇太子。母以子貴。於古有稽。而禮以義起。惟事之稱。宜崇位號。以慰在天之靈。稱朕友恭惇報之意。可進號太后。除依禮部所定加崇儀制外。其儀衛人數。及請俸奏薦恩澤等。並依昨欽聖憲肅皇后元符三年體例施行。余依皇后禮制施行。其宮賜名崇恩之宮。

元符皇后劉氏進號太后制崇寧二年二月七日

門下。朕獲承至尊。嗣有令緒。顧我烈考。寔能配天。念玆哲宗。弗克與子。遂揚末命。肆及眇躬。載惟付托之大恩。實有咨謀之初議。�頒顯冊。播告治朝。元符皇后劉氏。端壹誠莊。柔明懿�。謹鳴玉佩���。廣友瑟流荇之仁。天下從風。則有化家邦之道。禁中��。則有安社稷之功。宜極褒崇。以章報稱。尙循近比。乃��時。適憲府之建言。俾曲臺之論定。蓋以弟及之義。實�其兄。母貴之因。亦系其子。旣用命已加於獻湣。則典章當視於慈徽。用斟酌於情文。爰進升於位號。備進儀物。崇建宮庭。以盡友恭之心。以明繼述之志。於戲。禮由義起。率因事以制宜。名與功昭。斯顯庸而揆實。惟徳尊者物必備。而施重者報亦隆。其茂對於閎休。以永綏於遐福。可。

再廢元祐皇后詔崇寧元年十月甲戌

朕恭惟哲宗皇帝臨禦天下。十有六年。休徳顯功。垂裕萬世。竟以大統。屬於眇躬。夙夜欽承。猶懼有闕。而元祐皇后始緣失徳。獲罪先朝。退處道宮。殆將累歲。會逢變故。政事紛更。乃有姦言。上動朝聽。姑從並後之議。庶用權時之宜。𨿽申私恩。已致公論。今臺臣合奏。引義固爭。宰輔僉同。抗章繼上。咸以謂昨者復位。違先帝之初詔。又匪本朝之故常。典禮有慊。此則甄敍。威靈在上。其肯顧歆。宗廟不可以從祀。陵寢不可以配祔。據今驗古。皆所未安。考實正名。蓋非得已。勉循前志。良用憮然。可依紹聖三年九月三十日詔旨。其元符三年五月十一日指揮。更不施行。所有具諸恩數。悉如舊章。仍加優厚。以稱先帝始終待遇之意。布告中外。咸使聞知。

孟氏賜希微元通知和妙靜仙師詔政和七年四月十三日

朕循名考實。據古驗今。凡繄稱謂之嫌。必協是非之正。華�教主玉淸妙靜仙師孟衝眞。頃自紹聖。退居道宮。恩數�優。歲時滋久。比攬有司之請。尙仍教主之稱。理實未安。義當有易。爰申加於懿號。俾允迪於眞風。夫可言可行。玆惟人治之大。以靜以正。庶幾眾美之從。可加賜希微元通知和妙靜仙師。故玆詔示。想宜知悉。

●宋大詔令集卷第十八

皇后上

尊立上

立瑯邪郡夫人王氏爲皇后制建隆元年八月甲申

軒轅四星。爰著正妃之象。虞舜二女。誕彰內治之功。厚夫婦而惇國風。體乾坤而修壼政。玆朕所以敍人倫﹑崇祀典也。告於淸廟。乃降徽章。咨爾瑯邪郡夫人王氏。襲慶公侯。傳芳國史。法相可以當人主。勤儉可以率內朝。贊成開國之基。實賴宜家之慶。翚衣未舉。椒掖猶虛。旣侔太姒之賢。宜攺小君之號。可立爲皇后。所司擇日備禮冊命。

立隴西李氏爲皇后制雍熙元年十二月壬辰

王者祇膺寶圖。奉若天命。必在詳求淑哲。所以翊宣風教。姬周之盛。本自姜任之烈。虞舜之聖。亦資皇英之助。蓋化行於內。而隆教以孚。位正於中。而人倫以敍。始於宮閫。逮於家邦。前典具存。敢忘修舉。隴西李氏。柔嘉維則。和順積中。茂慶著於侯藩。盛烈傳於勛閥。淸芳桂郁。睿問川流。明惠成於自然。仁孝本於天賦。頃自作嬪帝室。毓徳椒塗。象服垂風。允昭令則。關睢播美。已著樂章。內治肅而九禦有倫。婦道著而六宮承式。服阿保之箴誡。知臣下之勤勞。固已績茂公桑。道光彤管。而造舟之禮。未加於徽命。厭翟之貴。未正於中宮。豈所謂昭徳成訓。嗣世繼統者乎。宜考舊章。煥玆縟禮。法軒星而踐位。配皇極以爲尊。可冊爲皇后。有司擇日備禮冊命。

立秦國夫人郭氏爲皇后制至道元年五月丁亥

王者法軒星之文。正椒掖之號。所以協宣陰教。惇厚人倫。故嬀汭美嬪虞之賢。塗山光翼夏之徳。著之典訓。刑於家邦。斯爲大猷。朕所祗尙。秦國夫人郭氏。生彼華冑。歸於列藩。婉嫕有儀。柔嘉成性。寅恭罄奉上之禮。慈仁符逮下之規。景命維新。純禧載集。俾膺徽稱。用葉舊章。宜立爲皇后。

答羣臣乞立後詔大中祥符五年十一月乙酉

中宮正位。取法坤儀。順天徳以厚人倫。率陰禮而修內職。乃眷椒塗之列。久虛像服之尊。卿等位列秉樞。義深同體。旅陳封奏。敷述舊聞。以壼範之攸先。蓋宗祏之斯奉。形於懇惻。備體公忠。方擇善猷。聿頒禮命。所請宜允。

立徳妃劉氏爲皇后制大中祥符五年十二月丁亥

朕仰承嘉運。嗣守鴻基。思厚人倫。聿崇王化。眷惟中壼。實有舊章。宜得淑賢。佐於憂勤。爰敷明命。誕告外庭。徳妃劉氏。毓粹髙門。鐘英甲族。載挺閒和之質。茂昭婉嫕之風。覽圖史之格言。早揚惠問。躬組紃之懿績。實顯令猷。自升冠於掖庭。頗貿更於歲月。肅雝之美。表率於六宮。惇睦之仁。協和於九族。事遵彤管。兆葉玉衣。邦教聿隆。嬪則攸著。長秋虛位。宰府上言。援據古今。契予褒擇。於戲。詩有思齊之詠。易垂厚載之文。福祉攸滋。邦家所賴。肅膺典冊。其懋戒哉。可立爲皇后。擇日備禮冊命。

皇太后降立郭皇后手書天聖二年七月庚子

皇帝仁孝天賦。聲猷日新。蒞政以來。尙虛中壼。吾晨夕思念。躬親選�。思得其人。以贊內治。贈中書令郭崇韜孫女。衣冠令族。汾晉名家。積慶流光。遂生賢淑。信可以訓齊九禦。儀冠六宮。正人倫之大端。承宗廟之重事。宜納爲皇后。俟南郊禮畢降制。

立郭皇后制天聖二年十一月乙丑

門下。古之有國家者。體乾坤之象。明教化之源。必正人倫。以齊天下。姜任之佐周道。陰馬之隆漢風。皆有茂規。垂於方冊。朕猥以涼徳。紹膺丕祚。允賴盈成之業。敢忘勵翼之勤。皇太后慈念素深。誨勗斯至。歷選門閥。爲求淑良。得人果協於聖心。班詔已聞於列位。玆擇吉旦。乃降命書。贈中書令郭崇韜孫女。將相之家。簪纓不絕。漸仁義於宗黨。播柔芳於閫闈。遂生賢明。式耀勛緒。炳俔天之表。夐出常倫。謹佩玉之聲。率由懿範。蓋以動�圖史。言成矩模。徽音藹聞。愼簡胥葉。宜其升訓九列。統齊六宮。秉椒極之舊章。陟軒星之正位。於戲。上承宗廟之重。下契臣民之則。夫惟匪懈。克廣令猷。盡爾孝恭。事予文母。執饔膳以佐餕。端縰笲而承顏。守其靜方。濟以純儉。使四海之內。九族之中。仰褘翟之禮容。識朝廷之婦徳。豈不盛歟。可立爲皇后。仍令所司擇日備禮冊命。

立曹皇后制景祐元年九月十七日

門下。王者握符禦宇。繼體守文。保於萬邦。方資於外輔。率乎六列。實賴於中闈。是以塗山之興。協禹功而彌遠。有莘之娶。贊湯祚以滋昌。朕以受命昊穹。居尊夷夏。念長秋之虛位。覽上宰之敷言。且謂皇王之猷。必端天地之本。明關睢之風化。美螽斯之眾多。欲正邦基。在求徳閥。是用詢於壼範。惇此人倫。誕告彤庭。庸彰懿則。贈尙書令配享太祖廟庭曹彬孫女。生於鼎族。教自公宮。眷乃祖之孫謀。著元勛於廟祀。慶流令淑。望藹髙華。而性稟柔閒。體含仁厚。援圖史以自鑑。節環佩而有容。宜登金屋之榮。用表玉衣之瑞。褘褕無闕。龜筮協從。於戲。立後之規。建國所系。上承宗祏之重。內憑輔佐之勤。思進賢材。以昭陰教。修紘綖而隆禮。執圭瓚而訓恭。肅奉徽章。欽惟永命。可立爲皇后。仍令所司擇日備禮冊命。

立髙皇后制嘉祐八年四月己亥

天子之有後。如天之與地。惠養萬物。如日之與月。照臨四方。苟稱號之弗崇。則臣民之安仰。京兆郡君髙氏。生閥閱之後而不自矜大。處富貴之習而能安素約。頃在藩邸。宜於室家。肆朕纂承。嘉乃輔佐。惟長樂之奉養。左右不可不虔。惟六合之表儀。晨夕不可不肅。爰正軒星之位。以爲國風之倡。舉是典冊。告於治朝。於戲。邦教所基。人倫玆重。塗山啟夏。太任興周。勤勞一時。焜燿萬世。乃其總笄櫛纚。日侍慈顏。衡紞紘綖。時承宗祀。庶幾天下之俗。知我門中之私。可立爲皇后。其合行典禮。令有司檢詳典故以聞。

立向皇后制治平四年二月乙酉

王者制治當天。法陰陽而布風化。自家刑國。正夫婦以穆人倫。惟長秋之冠六宮。首內教而先萬﹤宀禹﹥。朕祗膺顧命。獲荷丕基。��與以惇修。�禮經而必敍。安國夫人向氏。徳敷柔順。道蔚賢和。鐘相閥以挺生。積善祥而襲慶。自居藩邸。輔佐朕躬。肅珩佩以無聲。鑑圖史而有度。屬纘承於寶祚。用進陟於坤儀。咨以僉諧。重於國體。於戲。晨昬養之大。思謹奉於兩宮。粢盛�之倫。必虔恭於七廟。著雍睦爲嬪則。尙節儉爲民�。���猷。助我善教。可立爲皇后。命有司擇日冊命。

太皇太后下詔禮官檢詳六禮著爲成式納皇后元祐五年八月乙未

吾膺先帝之托。惟宗廟之奉。惕然常恐不逮。以有愧於前聞。古者必備內外之官。以爲邦國之助。有嚴董正。釐舉故常。皇帝仁孝聰明。自天攸縱。恭欽學問。與日而新。勝衣若干。尙虛中壼。吾夙夕思念。周咨博謀。期於令徳之家。介此來嬪之祉。以躬天下之陰教。宜莫重焉。顧在朝廷之禮文。所當先者。矧予良弼。玆告謀猷。同心之言。行之罔怠。其令太常禮官檢詳古今六禮沿革。參考通禮典故。具其節文。著爲成式。有司審當。然後施行。所以欽愼大昏。萬世之嗣。咨爾宰輔。體吾意焉。

立孟後制元祐七年四月己未

正家者義之先。天下從而定矣。大婚者禮之本。聖王所以重焉。朕繼體持盈。修身思永。切守基圖之固。敢娛宮室之安。太母以萬世爲心。命虔宗事之重。大臣以兩極陳義。請建坤儀之尊。謂王道之大所由興。故人倫之始不可緩。明揚徳閥之懿。簡在慈闈之公。欽承溫詔之音。俾正中宮之位。載蠲吉日。敷告大廷。故侍衛親軍馬軍都虞候﹑眉州防禦使﹑贈太尉孟元孫女。忠孝令門。善慶奕世。幽閒專靜。藹聞和聲。�睦惠慈。雅應柔則。天作之合。文定厥祥。人謀協從。龜告��。是宜入聽內職。輔宣外和。式瞻褘翟之章。上直軒龍之象。嘉典大備。並行古今之情文。盛徳有開。增美國家之治理。於戲。惟恭儉爲富貴之守。惟憂勤爲康樂之資。如關雎之進賢。則可以基風化之成。如樛木之逮下。則可以將福履之盛。用久乃濟。匪初其難。勉爾欽修。以法三宮之端一。相予顯祀。以崇七廟之淸明。垂光紫庭。襲譽彤管。可立爲皇后。仍令所司擇日備禮冊命。

●宋大詔令集卷第十九

皇后中

尊立下

答宰相請建中宮詔元符二年九月辛丑

省所上表。中宮虛位。歷載於此。宜有建立。葉修陰教。伏望特於定省兩宮之暇。祗稟慈訓。登崇賢淑。正位內治。備舉典冊之盛。俯慰中外之望。事具悉。後聽內治。以風四方。昔之盛王。茂建賢徳。朕若古明訓。愼於柬求。卿等職在秉鈞。誠深體國。以長秋之虛位。援故實而有言。當稟兩宮。卽頒禮命。用承天祐。俯慰羣情。所請宜允。

立賢妃劉氏爲皇后詔元符二年九月丙午

朕以卿等上表請建中宮事。稟於兩宮。皆以爲莫宜於賢妃劉氏。柔明懿淑。徳冠後宮。誕育元良。爲宗廟萬世之慶。中宮將建。非斯人其誰可當。所宜備舉典冊。以正位號。恭依慈訓。卽頒禮命。

立劉皇后制元符二年九月七日

門下。朕獲以菲質。紹承寶圖。歷觀王化之興。莫非內徳之茂。惟時淑媛。祗事掖庭。挺生天材。立我國本。其涓谷旦。升冠長秋。章婦道於家人。示母儀於天下。賢妃劉氏。心容具善。言徳參和。弓韣祠禖。蚤歆帝武之敏。簟莞考室。遂占羆夢之祥。誕降元良。來符亨會。屬中宮之虛位。適宰府之有言。以七廟祭祀。必有以共承。兩宮奉養。不可以無助。朕躬稟慈訓。欽聆玉音。謂其有柔明之姿。懿淑之徳。載育長嗣。垂慶萬年。諒非斯人。誰可爲後。宜舉典冊之備。以正位號之崇。播告治朝。是頒休命。於戲。虞舜之釐二女。帝嚳之登四妃。冠徳後宮。遠則貴人選建於永平之歲。鐘英甲族。近則徳妃禮命於祥符之年。匪朕私恩。具玆故實。尙協修於陰教。其篤敍於壼彜。憂若關睢之進賢。仁如樛木之逮下。成麟趾之信厚。致螽斯之眾多。燕及家邦。永綏福祚。可立爲皇后。

立王皇后制元符三年二月九日

門下。朕嗣守令緒。若稽前人。王假有家。所以始基邦教。天作之合。所以纂成治功。肆朕柬求。惟古時憲。咨爾萬方之有眾。聽予一人之告猷。順國夫人王氏。徽柔懿和。溫恭慈惠。冑自勛閥。嬪於王藩。夙夜在公。克明其徳。朝夕匪懈。淑愼其身。玆入紹於基圖。用申加於位號。以承九廟之祀。以刑四方之風。於戲。古先哲王。肇修人紀。釐厥士女。禦於家邦。惟克艱則罔有後艱。惟克正則罔敢不正。爾勵朕相。予惟汝嘉。朕其永孚於休。爾亦並受其福。玆爲後矣。其尙欽哉。可立爲皇后。

立鄭皇后禦筆

貴妃鄭氏。柔明婉淑。謙愼持身。位極元妃。徳冠宮壼。有進賢逮下之志。無險詖私謁之心。越自纘承。祗服內職。夙夜匪懈。嬪禦式從。屬長秋之久虛。致大臣之懇請。遠稽東漢。近考祥符。質古參今。具存方策。宜隆位號。以正坤儀。可立爲皇后。

立鄭皇后制大觀四年十月二日

門下。朕承七聖之烈。撫九有之師。永惟正心而修身。蓋將明內而齊外。考關睢之美。冠四始以居先。觀思齊之賢。列正雅而爲大。伊欲美於風化。必有禦於家邦。敷求懿徳之良。誕告治朝之聽。貴妃鄭氏。柔明婉淑。謙愼持。身位極元妃。徳冠宮壼。有進賢逮下之志。無險詖私謁之心。越自纘承。祗服內職。夙夜匪懈。嬪禦式從。屬長秋之久虛。致大臣之懇請。遠稽東漢。近考祥符。質古參今。具存典冊。宜隆位號。以正坤儀。於戲。上以承宗廟社稷之靈。下以慰羣生華夷之望。惟憂勤而罔怠。則可以輔佐於壼彜。惟警誡而弗忘。則可以化成於婦道。勉隆甚盛之徳。永底無窮之休。可立爲皇后。

冊文

冊曹皇后文

維景祐元年歲次甲戌。十一月丁亥朔。三日己丑。皇帝若曰。天地定位。陰陽相成。人道貫之。以綱大倫。後徳配之。以熙內治。聖人有以端其本也。故造舟之迎言乎備。詩人有以美其化也。故周南之風著乎始。粵朕衝昧。祗若丕構。深惟承荷之重。輔佐攸艱。用簡納賢明。以葉於人神之望。咨爾贈尙書令。冀王﹑配享太祖廟庭曹彬孫女。惟乃祖克有武略。勤勞王家。保勛不伐。榮享厥終。慶流後昆。薰然慈和。善祥憑積。生此邦媛。其漸漬醇醲。發聞馨香。所從來遠矣。起居閒習。不待姆師之勗。風容矩度。自爲宗黨之憲。長秋曠位。陰教未序。咨求訓範。統正六列。宗公鼎臣。誦言於朝。願卽嘉時。聿申典禮。朕以春秋之義。必娶大國。摯疇之家。乃稱福偶。謀及秦筮。聘以谷圭。惟吉之從。有命旣集。今遣使﹑工部尙書﹑同中書門下平章事李迪。副使﹑戶部侍郎﹑參知政事王隨。持節冊命爾爲皇后。欽哉。夫惟肅恭。可以事上。夫惟謙裕。可以接下。泰而能約。則驕弗至。動而愼思。則悔弗萌。懋及攸徳。修乃嬪職。奉承宗廟。儀刑家國。永綏無疆之祉。不其禕歟。

冊髙皇后文

皇帝若曰。惟坤儀承天。以亭育萬物。惟陰景配日。以照臨四方。惟後徳佐王。以化成天下。蓋風乎遠者﹑必始於近。正乎國者﹑先齊其家。有莘翼商。塗山興夏。舜以二女。茂昭釐降之文。周以太姒。聿興大明之詠。此有國之成憲。古今之常道也。可不愼焉。朕猥當鴻業。獲奉皇圖。襲長樂之慈蔭。粵求內助。率迪故常。咨爾髙氏。惟迺祖休有丕烈。顯於家邦。勛昭前人。慶浹後世。眷乃淑哲。雍和粹純。貴而能去其驕。動而能約以禮。早嬪藩邸。肇正壼儀。肆朕纘服。輔予憂勤。矧慈壽徽音。方資善繼。六宮懿範。宜有崇師。故羣公卿士。念繹舊典。遂加褕翟之飾。允正長秋之位。誕告有眾。旣吁外庭。式契元龜。協諏谷旦。今遣具官曾公亮。具官陳升之。持節冊命爾爲皇后。夫家人正內。易所以顯於象中。關睢進賢。詩所以爲之風首。惟其懋乃徳。迪厥善。暢肅雍之化。惇螽斯之義。尙播美於彤史。以垂光於萬世。豈不韙歟。

冊向皇后文熙寧二年四月壬戌

皇帝若曰。自昔有天下。必擇建厥配。以承宗廟。以禦家邦。肆朕受命。奉循前烈。愼考典冊。以祈協於神民。咨爾向氏。懿柔淑恭。舊有顯聞。肇功惟祖。弼亮帝室。流徳之澤。覃延後嗣。是生碩媛。比賢姜任。越朕初載。來嬪藩邸。盥饋在中。率禮無違。以至嗣服。祗承內事。齊明夙夜。罔有曠失。宜崇位號。表正宮庭。今遣攝太尉具官吳公弼。攝司徒王安石。持節冊命爾爲皇后。夫惟興王。釐厥士女。咸自內始。達於四海。朕克勤。乂用弗怠。朕克儉。乂用弗奢。朕克正。乂用無敢側頗僻。爾勵相朕。乃濟登玆。於戲。匪初惟艱。惟愼厥終。爾忱念玆。朕以永享天祿。爾亦預有無疆之福。豈不禕哉。

冊孟皇后文元祐七年五月丁酉

維元祐七年歲次壬申。五月癸未朔。十六日戊戌。皇帝若曰。天地判合。以綱人倫。君後取則。以禦家邦。自昔三代內徳之茂。二南風化之本。治道所系。詩書述焉。朕纂紹丕服。上蒙太皇太后聖訓。八年於玆。而長秋未建。中饋闕職。歷詢舊門。審定福耦。慈衷惟允。斯卽其人。咨爾侍衛親軍馬軍督都虞候﹑眉州防禦使﹑贈太尉孟元孫女。衣冠望族。鄒魯華冑。流光儲祉。鐘粹碩媛。有徽柔之質。不待姆師之誨。有安正之美。宜配坤極之尊。稽謀大同。儀物惟稱。今遣攝太尉蘇頌。攝司徒王巖叟。持節冊命爾爲皇后。膺玆嘉禮。往踐宮朝。協宣陰教。母臨萬方。朕春秋時思虔七廟之享。後惟衡紞是將。朕晨夕承顏致三宮之養。後惟饔膳是視。朕卑服節儉。以躬率天下。後亦練繒是式。朕宴遊省耕。以穡事爲本﹑後亦穜稑是資。於戲。皇天無親。惟徳斯永。夤畏饗福。巽順正吉。嗣續百世。克終有慶。不其韙歟。

冊劉皇后文

維元符二年歲次己卯。九月庚子朔。二十七日丙寅。皇帝若曰。古之明王。天立厥配。以贊助其行事。禦於家邦。朕嗣有令緒。撫綏萬方。若稽大猷。愼所登建。以奉宗廟。非朕敢私。圖惟其人。在帝所右。資爾賢妃劉氏。懿柔淑哲。維徳之行。自初敍禦。率禮不越。震夙之慶。協於聲詩。乃生元子。誕受帝祉。立我國本。垂休無疆。朕率吁庶言。恭承慈訓。敷告在位。莫如爾賢。神人允諧。命爾予翼。其膺典冊。正位宮庭。今遣攝太尉﹑金紫光祿大夫﹑守尙書左僕射﹑兼門下侍郎﹑上柱國﹑豫章郡開國公﹑食邑七千一百戶﹑食實封三千二百戶章惇。攝司徒﹑右光祿大夫﹑守中書侍郎﹑上柱國﹑長樂郡開國公﹑食邑三千戶﹑食實封六百戶許將。持節冊命爾爲皇后。夫王化之美。必自內始。浹於四海。凡厥攸行。罔不在初。爾惟順。故能上承兩宮。化天下以婦道。爾惟明。故能迪朕。夙夜無怠。以懋爾徳。毗予一人。永綏兆民。天其申命於我家。爾亦永膺多福。豈不韙歟。

冊王皇后文

皇帝若曰。天相予祖宗。玆歷世寧康。朕旣敬紹丕緒。罔作麗觀。底信內外。惟法惟式。蘄以正邦。今左右弼臣。禮儀正貳。曁族老宗婦。各虔厥事。咸鋪繹舊聞。明揚於位。曰乾施坤承。日照月儷。四時不忒。萬物用成。盍稽則象。詢考卜筮。若時元吉。正名錫服。俾長首六宮。以母天下。予惟國有故常。是何敢弗率。咨爾王氏。乃祖忠勞王家。書於太史。子孫公侯。出入藩服。惟功澤逮玆。是生碩媛。淑嫕溫恭。備有嘉徳。聘婦王邸。入承事皇姑。靡不若禮。上天右序有家。蚤育元子。慶在宗廟。惠賚於四方。乃以某年某月某日。遣攝太尉具官某。攝司徒具官某。持節冊命爾爲皇后。賜爾皇后之寶。方寸有半。文盝螭紐。授之玉冊。厥簡五十。命爾翟衣笄纚博鬢黼領大帶以朝。曁歲時將祀於東西宮。金輿朱蓋。武賁呵衛。步障行導。是惟顯哉。爾其克後職。思後道。履中體順。玆日向多福。集大祐於厥躬。其尙佽助予治。昭聞於無戲。懋戒之哉。

●宋大詔令集卷第二十

皇后下

廢黜

皇后郭氏封淨妃玉京沖妙仙師詔明道二年十二月乙卯

皇后郭氏。省所奏爲無子願入道者。事具悉。皇后生忠義之門。稟柔和之徳。夙表石符之慶。早升蘭殿之尊。四教具宣。六宮是式。而乃秉心專靜。抗志希微。慕丹臺絳闕之遊。猒金戺瑤階之貴。陳請累至。惇諭再三。言必踐而是期。意益堅而難奪。勉循髙尙。以適素懷。宜特封淨妃。玉京沖妙仙師。賜紫。法名淸悟。

淨妃等外宅詔景祐元年八月壬申

朕祗紹慶基。務惇靜治。每遵勤儉。用洽衝寧。至於宮掖之中。嬪侍之列。維僅充於儀職。而靡厚於寵私。頃以中闈。有虧善道。降處次妃之位。仍從別館之居。尙邇嚴宸。末葉彜制。郭氏宜令於外宅居止。更不入內。美人尙氏。昨由下陳。列於近侍。素非令淑。但肆驕矜。宜特貸刑章。令於洞眞宮披戴。永不得入內。美人楊氏。自居左右。靡蹈箴規。宜令出內。於別宅安置。長秋之重。陰教是宣。顧厥位以難虛。必惟賢而是擇。當求徳閥。以稱坤儀。屬於勛舊之家。兼咨甲冠之族。將行聘納。式助烝嘗。曩日母后垂簾。兼示慈愛。遂有臣僚戚屬。進獻女口入宮。畱處掖庭。頗彰物論。宜並放出。朕常思恬素。動守端莊。在於聲色之間。絕無溺惑之意。況每觀古籍。備鑑前修。上或恣於耽荒。下必爭於寵幸。虧徳敗度。莫甚於玆。固深念於防閒。弗暫忘於規戒。自此八月之選。無事於訪求。九禦之�。庶臻於簡肅。咨爾宰職。克輔善猷。宣布多方。知朕此意。

廢皇后孟氏批語紹聖三年九月乙卯

皇后孟氏。縱欲失徳。密構奇衺。上則不足以懿範內令。下則不足以章明婦順。朕躬稟皇太后﹑皇太妃聖旨。恭奉玉音。可廢居道館。仍賜四字仙師號並法名。仰三省樞密院同定。

廢皇后孟氏詔丙辰

皇后孟氏。旁惑邪言。陰挾媚道。迨從究驗。證左甚明。獄辭具孚。覆按無爽。朕夙夜惻怛。寢食靡寧。難以私恩而屈大義。躬稟兩宮慈訓。奉被玉音。失徳若斯。將何以母儀萬邦。上承宗廟。可上皇后冊寶。廢居瑤華宮。賜號華陽教主﹑玉淸妙靜仙師。賜紫。法名衝眞。其居處供帳。服用廩給之類。務從優厚。稱朕所以始終待遇之意。

追命

追冊會稽郡夫人賀氏爲皇后制建隆三年四月乙巳

王者開國承家。所以膺歷數。愼終追遠。所以達幽明。爰舉徽章。用紓永恨。故會稽郡夫人賀氏。流芳閨壼。逮事舅姑。追惟漢劍之情。宜正軒星之號。

可追冊爲皇后。仍令有司備禮冊命。

追冊故夫人尹氏爲皇后詔太平興國元年十一月甲子

柔順之徳。沒有遺範。褒崇之制。抑惟令典。故夫人尹氏。含章茂族。流芳戚苑。淪謝久矣。音徽邈然。永懷內輔之賢。追加中壼之號。可追冊爲皇后。

追冊越國夫人符氏爲皇后制同上

鵲巢流詠。克播於風雅。虎鈕爲贈。載詢於�典。故越國夫人符氏。勛貴之族。淑哲挺生。涵泳禮訓。優遊圖史。𨿽茂關睢之徳。靡及軒星之位。冢樹將拱。淑聲具存。爰命追崇。以正宮壼。可追冊爲皇后。

追冊莒國夫人潘氏爲皇后制至道元年六月乙丑

朕仰荷慶靈。嗣守基構。永言懷舊之感。載稽追遠之文。聿舉徽章。用飾幽隧。故莒國夫人潘氏。早以華冑。嬪於衝人。克蹈圖史之規。茂著河洲之徳。正名中壼。允極哀榮。可追冊爲皇后。

故美人張氏特追冊爲皇后制明道二年

門下。夫生有淑美。則秩冠於九嬪。歿著柔嘉。則禮追於中壼。此王者所以彰圖史之懿。念輔佐之勤。故美人張氏。誕自華宗。流玆惠問。膺八月之上選。冠六列而有儀。徳備組紃。聲齊環佩。悲蕣韶之早謝。顧莩律之亟遷。用思沙麓之祥。重進禕衣之制。亶惟茂典。抑有前規。嗚呼。位至椒塗。名畱彤管。實邦之媛。想內範以空存。在河之洲。飾徽章而曷極。冀斯盛則。有慰芳魂。宜追冊爲皇后。仍令所司擇日備禮冊命。主者施行。

追冊郭皇后制景祐三年正月壬辰

生而有貴秩於朝。沒則申卹典於第。矧密嬪於天極。而奄謝於人寰。不舉徽章。曷旌遺躅。故金庭教主﹑沖妙仙師郭氏。鐘曾沙之慶。分寶婺之輝。動鑑圖史之規。居服組紃之事。自玉衣葉兆。金屋承榮。夙施輔佐之勤。益懋閒和之則。而乃遺情物表。探味淵宗。獨抗出塵之心。遂猒塗椒之地。靈期遽迫。朝露易晞。良增悼往之懷。載厚飾終之典。嗚呼。柔儀永隔。內範如存。躡三景之從。倐同於萬化。應四星之象。復正於尊名。芳魂有知。歆我渥命。可特追冊爲皇后。

貴妃張氏追冊爲皇后制至和元年正月丁丑

內治經國。非選徳無以冠後庭。正風刑家。非紀行無以�天壼。斯以舉褒懷之禮。申哀卹之文。誕告外朝。式循前憲。故貴妃張氏。起紱冕之緒。蹈圖史之規。進陪禕翟之容。邇副軒龍之象。有憂勤之助化。無矜靡之流心。向以失內禁之宵嚴。犯周廬之夕警。靡顧凶焰。來衛丹闈。逮閔雨以請﹤僣日心﹥。方責躬而引咎。復援刀而割臂。封濡翰以奏章。事旣祕而不言。物有存而可驗。報君憂國。望古無倫。遽爾長辭。邈焉如昨。宜正騩車之禦。益隆虎鈕之章。鋪顯丰融。用昭慘惻。於戲。治興嬀水。旣表徳於女英。美載周京。尙疏音於太姒。尊名茂渥。永享休嘉。可特追冊爲皇后。仍令所司擇日備禮冊命。

貴妃劉氏追冊皇后禦筆手詔政和三年八月十九日

朕若昔先王。化行天下。必得內助。輔成厥功。貴妃劉氏。嬪於初載。性自天成。憂在進賢。斥遠姦慝。卑躬不伐。敏行寡言。安死生之分。達性命之理。能不怛化。白气屬天。嗟其云亡。宜謚以禮。今攬皇后鄭氏所奏。無彼妒忌之行。有樂淑女之心。親折衷章。力爲禮懇。可以垂訓萬世。表勸六宮。嘉其誠心。用基王化。可依所奏。貴妃劉氏追冊贈爲皇后。卽塋所爲園陵。置祠殿。止以明達爲謚。余並依後制。務從簡約。令太常寺詳議以聞。

明達懿文貴妃劉氏特追冊明達皇后制政和三年八月十九日

門下。朕於古其訓。克綏厥猷。眷懷內助之良。申錫厚從之典。亶敷明命。播告大廷。故明達懿文貴妃劉氏。從容以和。閒美且異。愼終如始。寡笑與言。無傷善而有憂勤夙夜之心。不怛化而達死生性命之理。異香經日。白气屬天。分不可踰。葬之以禮。皇后樂得淑女。憂在進賢。殄瘁其亡。悅懌其美。謂名數之未進。存歿之無殊。親札奏封。祈正名號。徽嘉其亡險詖之忌行。是用循追崇之舊章。表勸六宮。垂訓萬世。於戲。好是懿行。有如象服之宜。嗟哉懷人。��彤管之煒。往者不可作已。神其尙或享之。可。

明節和文貴妃劉氏特追冊明節皇后制宣和三年五月庚子

門下。有憂國愛君之行。勱相我家。推追往送終之恩。率玆常典。時惟懿徳。孚告大廷。故明節和文貴妃劉氏。淑愼慧雅。而飾之以文。俊明肅恭。而節之以禮。在神霄之府。號九華玉眞之妃。生南極之天。實赤文大帝之女。嬪於初載。式是六宮。振振如螽斯之多。莫莫有葛覃之本。寤寐思服。至於憂勤。夙夜在公。莫遑寧息。進不以諂而以徳。義不奉私而奉公。懿行莫倫。忠言猶在。被中宮之鞠育。助陰教之儀刑。不伐不矜。以和以睦。展如邦媛。可無身後之餘榮。嗟哉懷人。具有司存之卹典。用作爾祉。實慰我心。於戲。禮緣於情。定循名數之限。恩稱其義。用昭終始之全。以承王休。以光嬪則。往者不可作已。神其尙克欽哉。可。

謚議

大行皇后謚議景徳四年五月

臣聞關睢爲王化之基。坤元以厚徳載物。是以椒塗在禦。正位而聽內朝。蕙問旣淪。易名而示四海。流芬亙古。垂裕方來。奉節惠之文。有不刊之典。伏惟大行皇后。斗維降�。沙麓儲休。令質柔嘉。懿姿純茂。靈符告於石字。吉祥驗於玉衣。粵自邦媛有歸。戚藩作儷。逮事先帝。寅奉皇姑。恭順發於誠心。正淑表於姻戚。銅扉肇啟。金璽承榮。執纂組以彌勤。服圖史而無斁。屬向明於大寶。爰總治於長秋。徳冠六宮。母臨萬國。樛木逮下。聿協聲詩。大練爲衣。克惇儉素。而又侍養長樂。順承慈顏。朝夕勤帉帨之儀。行步有佩環之節。允釐壼則。式是邦家。所宜永服褘褕。勤事穜稑。而軒星掩曜。桂魄沈暉。遽謝昌辰。靡延鴻算。皇上悼音徽之如昨。念日月之有期。爰命下臣。仰稽前訓。庶芳猷之不泯。紀大行以長存。著在策書。告於宗廟。謹按謚法。履正忠和曰莊。賢徳信修曰睦。伏請謚曰莊穆。詔尙書集翰林學士﹑兩京禦史臺官﹑本省六品諸司已上。定議以聞。天輕淸而秉陽。乃恢圓覆。地博厚而載物。遂正方輿。萬匯於是財成。二儀以之協濟。亦由伉儷重人倫之本。河洲隆王化之基。恭惟大行皇后承天淸明。法地柔順。稟汾陽之慶緒。襲塗山之令儀。主上銀榜升儲。謀猷夙效。玉宸嗣統。輔佐惟夤。嬪虞契月亙之明。媚周葉天飛之運。神宗聖母。昔揚賢淑之稱。淸廟閟宮。屢奉吉蠲之祀。勤宣四教。表正六宮。蹈陰陽之和。徳範昭矣。服圖史之訓。善美具焉。運迫登天。哀纏率土。顧玆節惠。爰命儒臣。詳觀考行之文。允協易名之典。質於有眾。無爽至公。伏請依宗諤所議。

謚冊

莊穆皇后謚冊

后妃之徳。風化之源。垂法象於四星。葉休符於五鹿。生則建長秋之位。取諸漢儀。沒則按彤管之書。定其周謚。所以循節惠之前典。表飾終之異數。大行皇后郭氏。坤元毓粹。月魄淪精。出金穴之華宗。集玉衣之瑞命。元云入戶。素擁於神休。吉夢捫天。果歸於帝室。逮事先聖。祗若皇姑。儷朱邸以開榮。進畫堂而增峻。粵予繼統。乃陟中宮。服以螭虎之鈕。處以椒蘭之殿。鐘鼓之禮盛。河洲之詠作。而能含章體順。率禮蹈和。厚徳無疆。謙光載路。言可復於圖史。動必中於珩璜。避濯龍之遊。恬澹特立。引貫魚之列。優柔逮下。抑制外族。述宣陰教。眷惟輔佐。屬在賢明。方當節用去奢。正始惇本。先蠶致享。率職於紘綖。籍田蕆事。贊獻於穜稑。而祥符素柰。釁結丹墀。嬰進賢之心。憂勤感疾。虧勿藥之喜。奄忽冥升。羽蓋虛陳。瑤齋罷宴。褘褕弗禦。璋瓚空存。掩軒曜之光芒。失塗山之翼贊。悲纏戚裏。哀動掖庭。池﹤糹索﹥講儀。園陵卜吉。庀徒斯具。練日惟良。司典上言。追崇克允。載詢公議。式賁徽章。今遣攝太尉﹑工部尙書﹑平章事王旦。冊謚曰莊穆皇后。垂芳竹帛。著範壼闈。永閟音猷。良深軫悼。嗚呼哀哉。

溫成皇后謚冊

維皇祐六年歲次甲午。正月丙寅朔。十九日甲申。皇帝若曰。夫內徳之茂。非正位無以顯其猷。彤史所載。非大名無以表其行。矧予嬪合之懿。夙著徽柔之則。生則副珈褕翟。以寵其初。歿則禭章湣冊。以垂於後。褒功節惠。繇來舊矣。故皇后張氏。坤順以大。月盈而衝。毓秀儒門。參儷天極。煩撋著於延葛。雍和見於流荇。自初選納。惟徳之行。琴瑟之音。莫不靜好。椒蘭之美。服媚居多。遠貴勢而不處。履華寵而能降。翼朕偕閎天之盛。導予躋黃老之福。憂勞臣下。永念樛木之仁。檢禦姻近。慨慕濯龍之戒。至於盜驚廬徼。挺身以衛至尊。時丁旱暵。剌臂以祈來貺。愛君之烈。何謝古人。祲癘難期。疹痗斯遘。千齡何遽。一昔而亡。奔駒逝川。追悼奚及。筮龜協吉。園兆有期。奉常據古。稽合二稱。朕揆庸較徳。昭錫徽名。公言僉同。世系攸穆。今遣攝太尉事﹑推忠協謀同徳佐理功臣﹑光祿大夫﹑行尙書禮部侍郎﹑同中書門下平章事﹑集賢殿大學士﹑上柱國﹑安定郡開國公﹑食邑三千三百戶﹑食實封一千戶梁適。奉冊謚曰溫成皇后。仙遊匪邈。典策是膺。茂範存於壼闈。嘉問流於緹素。音容永閟。哽結難勝。嗚呼哀哉。煩撋見詩葛覃薄污我私注

哀冊

莊穆皇后哀冊

維景徳四年歲次丁未。四月丁卯朔。十五日辛巳。大行皇后郭氏崩於萬歲殿之後殿。有司奏謚曰莊穆。以其年六月乙未朔。二十一日乙卯將遷座於陵臺。禮也。朱火昬中。靈輴夙駕。搖畫�於素旗。咽悲風於廣夏。皇帝軫深懷於內殿。痛虛位於長秋。感辟臺之不禦。嗟黼帳之將收。進轍賓階。親臨祖饋。爰詔詞臣。奉揚遺懿。其詞曰。厚徳載物。至哉坤元。著明垂象。倬彼星軒。關睢教始。俔天禮尊。章明內治。啟迪化源。慶屬休辰。運鐘元聖。諸夏宅心。三靈眷命。稽若前經。述宣內令。玉璽疏榮。蘭閨布政。文昭貴冑。虢仲遐枝。家承金穴。祥開翠嬀。菖華瑞命。荇菜聲詩。女圖是獻。象服攸宜。列邸承休。東朝作儷。言無出閫。義惇主饋。塗山翼贊。周姜思媚。譽藹掖庭。禮均娣姒。允升中壼。寅奉皇姑。承顏左右。上食朝晡。�待陰郭。輔佐唐虞。嬪風載穆。陰教誕敷。厭翟斯皇。濯龍希從。江漢化行。褘褕禮重。薄氏仁善。靡徼恩寵。大家經書。習聞雅頌。外戚稟訓。謙沖靜退。嬪禦懷仁。祝延飲酹。半楚啟邦。罔徇私愛。褒紀舊章。尙辭封拜。陪遊溫洛。致孝南陵。親易脂澤。躬薦粢盛。帝車來復。朏魄載盈。釁生椒掖。災纏玉京。嗚呼哀哉。顧兔淪輝。騰龍變彩。地震方輿。人謠素柰。西山樂兮杳無期。聚窟香兮不可待。欻駕遊兮靡畱。玉音琤兮如在。金釭凝兮夜何長。白駒度兮時易攺。中庭萋兮綠艸生。洞戶寂兮流塵晦。嗚呼哀哉。宸居愴悼。戚裏悲傷。痛深臣妾。哀極嬪嬙。�蘭宮兮女史。闃繭館兮公桑。掩遺書兮無復視。念故劍兮何時忘。閟珠襦兮晝梓。湛銀海兮元堂。望懿藩兮車�。從先後兮云陽。嗚呼哀哉。紞五鼓兮嚴城曙。儼六衣兮淸吹度。陳湣冊兮祖庭。咽邊簫兮上路。灑涕兮重瞳。吞聲兮長禦。背直城而右轉。歷重崗而遐鶩。溯沵迆之周原。指蕭條之拱樹。嗚呼哀哉。陵園黯兮將閉。景象淒兮若秋。瞻樂池兮永嘆。覽云居兮增愁。畢九虞兮祔營魄。節�惠兮旌大猷。挹遺芳兮彤管。詠賢徳兮河洲。諒音徽之不泯。曠載祀以彌休。嗚呼哀哉。

溫成皇后哀冊

維皇祐六年歲次甲午。正月丙寅朔。八日癸酉。貴妃張氏薨。十二日丁丑。冊謚曰溫成皇后。十四己卯殯於皇儀殿之西階。粵某月二十日乙酉遷座於菆宮。禮也。素紼整徒。靈衣戒禦。祖饋宵陳。違觴晨舉。泣縞從以成雨。黯椒塗而生霧。皇帝顧懷嬪則。感切仁衷。悼副褘之不見。嘆華掖之俄空。爰命詞禁。紀揚芳風。其辭曰。黃帝遐源。畱封景冑。徳源慶遙。蔭華族茂。玉勝啟祥。珠臯挺秀。有綽英媛。淪精降神。擬婺齊寶。瞻巫等云。孕瑞紫闥。來翔祕宸。外毗陽化。內參陰政。助月成光。均軒騰景。六列宗模。四業純備。繁藻並修。組紃咸事。鑑史求箴。稱詩迪志。抑遠外屬。澤無偏曁。惇履素約。衣無窮麗。自頃周廬。誰何弛衛。觸瑟方警。當熊已厲。近閔時時雨。責躬減味。齋助虔祝。精誠獨至。瀝血書文。請咎歸己。深誠不言。遺毫在紙。勤勩爽和。晦明生疹。醫攻失痊。祲司告�。生也弗融。天兮難問。奄忽之間。靈暉道盡。嗚呼哀哉。柘館屢閼。日懷乏應。半燭收光。方春委盛。背明世之丰樂。傃幽扃而永逝。異今昔於俯仰。變歡哀於鑑寐。動皇情於遺物。慘榮恩於卹禮。詔遏音以盈月。當昕朝而廢視。嗚呼哀哉。柴燎光斷。金波影低。哀笳寒急。楚挽淸淒。動轜軒兮晻靄。轉霜旐兮逶遲。去復去兮寧復返。悲莫悲兮長別離。甘泉之像兮空虛名。方士之�兮終亦非。��芳之郁烈。綿百代而揚徽。嗚呼哀哉。

宋大詔令集卷第二十一

妃嬪一

內職

置淑儀淑容順儀順容婉儀婉容宮司令詔大中祥符元年正月庚申

眷言壼教。實系國風。辧彤管之等威。旣存舊制。益紫庭之位號。亦著前聞。爰考典章。用新班秩。自今增置淑儀﹑淑容﹑順儀﹑順容﹑婉儀﹑婉容並從一品。在昭儀上。又置宮司令一員。正四品。在尙宮上。著之甲令。以爲永式。

攺定尙書內省職掌禦筆政和三年五月二十八日

先王之政。自家刑國。自內及外。惟我祖宗。董正治官。分建百職。總核萬事。然乘五代之亂。循襲舊制。名不稱實。惟我神考。內設六聯。分掌三省。各有常守。而宮闈內官。尙或沿襲。有所未暇。朝夕惟念。內外家國。理當一體。則有條而不紊。機政之暇。因考古釐攺。俾各遵承。永爲定制。

尙書內省內宰二人副宰四人

總正六司。使帥其屬。以聽內治。掌外省六曹所上之事。

吏都事六人主事六人錄事一十二人令史一十二人

書令史二十四人書史二十四人內省六司司治視吏部職事官內史一員長治中一員二下準此吏令史二人書令史四人書史六人司教視戶部職事官內史一員治中一員吏令史二人書令史四人書史六人司儀視禮部職事官內史一員

治中一員吏令史二人書令史四人書史六人司政視兵部職事官內史一員治中一員吏令史二人書令史二人書史四人司憲視刑部職事官內史一員治中一員吏令史二人書令史二人書史四人司繕視工部

職事官內史一員治中一員吏令史二人書令史二人書史四人

進拜一

修儀劉氏封徳妃制大中祥符五年五月戊寅

厚人倫。廣風化。始於內則。施及寰區。必妙簡於英徽。用登隆於名數。爰稽良日。申錫贊書。修儀劉氏。玉徳含章。星華毓粹。展如邦媛。挺出慶門。佩圖史之箴規。懋組紃之功緒。詳閒內職。輝映後庭。勤輔佐以惟賢。謹言容而合度。是用眷求淸懿。崇進等威。亞中壼以飛聲。參列妃而處貴。爾其念禮經之垂訓。總嬪禦以惇和。益著嘉猷。聿隆順道。可特封徳妃。所司擇日備禮冊命。

李氏可才人制大中祥符九年二月丙申

敕某。謙祗率禮。端懿傳芳。自恪奉於宸闈。寔薦更於歲籥。久播柔嘉之譽。宜推甄獎之恩。俾升嬪侍之榮。用勸肅恭之徳。欽玆寵渥。更勵夙宵。可。

朱氏掌籍制

敕。祗事掖庭。典司禁籍。必資閒淑。爰霈寵章。司寢長洲縣君朱氏。惠問凝和。柔儀著範。早奉丹闈之列。�循彤史之規。率職有經。服勤匪懈。宜從進陟。用示旌褒。升位序於蘭閨。錫恩榮於蕓檢。荷玆明命。益務虔誠。可。

李氏等順容制

敕。朕以欽承寶命。紹纘鴻圖。霈綸綍之恩。誕敷慶賜。眷掖庭之列。宜示褒崇。婉容李氏。和惠積中。柔嘉成徳。謹言容而有度。率箴訓以自持。肅奉先朝。允隆陰教。功宣彤管。譽洽紫闈。運屬承祧。禮優攺館。錫芝函之渥命。峻赤綬之寵章。益茂淑聲。以祗榮數。可。

臧氏等貴儀制

敕。朕以荷累洽之基。闡惟新之命。茂昭大慶。敷洽鴻恩。眷紫掖之宣猷。錫綈函而申獎。淑儀臧氏。性質徽令。資稟閒和。自先聖之纘臨。列內朝之位序。珩璜之節。克謹於柔儀。圖史之言。率循於懿範。宅宗伊始。敍舊載懷。特示升崇。用申優禮。欽承渥典。彌藹芳風。可。

宋惠衝淑儀制

敕。朕以荷累洽之基。闡惟新之命。茂昭大慶。敷洽鴻恩。眷紫掖之宣猷。錫綈函而申獎。淑容明眞大師宋惠衝性資淑令。質稟閒和。自先聖之纘臨。列內朝之位序。而專師虛寂。迥厭紛華。沐於淸淨之風。克勵薰修之志。宅宗伊始。敍舊載懷。特示升崇。用彰優禮。欽承渥典。彌保通腴。可。

趙氏等尙宮萊國夫人制

敕。祗奉皇闈。典司宸禁。咨於淑哲。斡內職而有經。嘉乃寅恭。舉朝恩而惟允。司簿扶風郡夫人。�當大內尙宮司公事趙氏等。淑溫居質。柔靚成儀。率屬紫庭。克彰於勤事。揚芬彤管。允茂於凝猷。宜�褒旌。特申崇進。佩章之敍。式峻於等彜。湯沐之封。薦疏於�宇。玆爲渥命。無忘欽承。可。

淑儀太和宮明眞大師朱衝惠特進封賢妃依前明眞大師制

門下。王者纘紹皇圖。欽惟祖績。言念嬪嬙之舊。嘗施輔佐之勤。亶有甄明。宜覃優渥。淑儀太和宮明眞大師朱衝惠。生資言徳。性本柔閒。蘭茂畹而彌芳。玉涵仁而滋潤。頃備貫魚之序。嘗居佩韣之班。自髙揖於塵寰。久寘懷於道妙。匪惟鑑於圖史。實無染於紛華。是用緣紫掖之曩恩。獎淸都之素尙。超於六列。進以四妃。印綬之榮。式從於寵授。絲綸之命。姑美於懿名。欽此彜章。允充令範。可特進封賢妃。依前明眞大師。仍令所司擇日備禮冊命。主者施行。

婉容沈氏特進封徳妃制慶曆五年�月五日

門下。朕早膺天緒。嗣守邦基。眷逮事於先朝。寔修明於內範。表賢才之輔佐。著婦道之肅雍。宜褒靜婉之風。特頒徽顯之命。揆玆谷旦。申錫贊書。婉容沈氏。謙懿成姿。閒和有裕。華宗挺秀。世推臺鼎之崇。淑徳含章。心師圖史之訓。曏繇門閥。入備掖庭。敍宮職以有榮。陳女箴而自守。造次必循於法度。周旋務合於禮經。俾從九禦之聯。進陟四星之位。於戲。典章斯渥。恩意有加。惟聖考榮遇之深。惟衝人優待之厚。往服成命。不其美歟。可。

美人張氏進封貴妃制慶曆八年十月十八日壬午

門下。朕聞王者始風。本乎妃徳。天下內治。模厥人倫。咨擇邦媛之良。懋敷嬪壼之懿。爰推異數。誕布公言。美人張氏。陶翕辟之和。生慶善之族。玉粹其度。淵靚而衷。以阿保之法自閒。以圖史之規攸服。光贊內職。葉升大猷。力蘋藻之至恭。襲珩佩之常矩。禮以爲絢。謙不忘勞。用嘉衝徽。顯啟優渥。進膺褕翟之貴。參亞軒龍之華。於戲。謹以順承。陰教惟穆。勤乃輔佐。王化所經。爾其念夕惕之虔。躬日休之裕。樛木之逮乎下。然後稱仁。彤管之記其言。於以垂美。往席寵命。毋忘訓辭。可特進封貴妃。仍令所司擇日備禮冊命。

淑儀苗氏特進封賢妃制嘉祐二年六月二十三日

門下。列妃之崇。惟徳其選。粵咨邦媛。寔生帝姬。且天象垂文。位亞軒星之次。而人倫正始。事基王化之先。矧乎名映六宮。身全四徳。女圖有監。姆訓是承。頃佩韣於禖祠。嘗先九禦。屬降嬪於懿主。宜正四星。爰舉徽章。以成丕則。淑儀苗氏。性鐘和粹。體賦柔嘉。動規法度之文。步中珩璜之節。加以情隆逮下。履弗違謙。九韶之音。旣淸遠而合雅。十玉之徳。自溫潤以含章。是用冠乃壼儀。率夫陰教。寵名旣重。車服攸崇。於戲。當懋乃誠。無替於善。思恭順而爲己。惇靜婉以凝猷。外贊求賢。內期節用。允席丹。軿之貴。永流彤管之芳。往惟欽哉。奉若嘉命。可。

徳妃沈氏特進封貴妃制嘉祐七年十二月二十一日

門下。朕膺先聖之托。臨舊貫之居。重思宮籍之英。昔預宸帷之侍。孰旌爾止。已流彤管之芳。肆命於廷。載下紫芝之煥。恩繇近始。教自外孚。徳妃沈氏。賦燕婉之儀。秉柔明之徳。顧乃祖服。蚤登鼎鉉之榮。逮我眞朝。居愼掖廷之選。自參嬪則。實右王休。悵仙蹕之�遐。館離房而永慕。有圖書之誡。期專蹈於前規。無詖謁之私。�略好於內治。天與壽康之福。眾髙賢惠之風。宜冠序於四星。益亞儀於中壼。玆爲異數。以獎夙勤。於戲。化始周南。旣厚人倫之本。祗事文考。猶傳皇訓之存。是則寵有以特隆。禮不可它擬。往膺徽冊。永荷嘉祥。可。

賢妃苗氏特進封徳妃制

門下。帝居六宮之制。率輔於皇猷。天極四星之華。實裨於壼事。朕誕膺邦統。思穆人倫。裒臨妃掖之英。化始宸闈之順。命龜薦日。班綍布朝。賢妃苗氏。性資惠明。儀度簡肅。居蹈箴圖之戒。動循珩佩之和。八月良家。早被後庭之選。平陽別館。爰開貴主之祥。而能退遠驕華。舉思軌範。褕衣奉祭。上以贊於後勤。彤史流徽。下以儀於嬪則。庸賁徳言之茂。益升位序之隆。名以副勞。議非骫典。而論九婦之禮。蓋視三公之尊。內有進賢之心。始安君子之佐。維正道然後式於外。顧私謁不可黷於中。往服訓辭。永綏寵命。可。

●宋大詔令集卷第二十二

妃嬪二

進拜二

永嘉郡君邢氏美人制熙寧

敕。關雎樂得淑女。以配君子。至於江漢之域。無思犯禮。而兔罝之人。莫不好徳。何其盛也。朕修身齊家。有志於先王之政。愼選嬪禦。以相內治之勤。以爾某氏。徽柔懿恭。稟自天質。以芣苢之美。有朱芾之祥。宜膺寵嘉。褒序名品。爾其思輔佐憂勤之志。而自勉以警戒相成之道。則豈惟福履蕃衍於一時。淑徳令聞。固將有以風天下而垂之圖史也。可。

婕妤宋氏特封充媛制

敕。先王釐建婦職。正始國封。擬則外朝。典司內令。朕攬決庶務。欽承兩宮。日罔暇於燕娛。事率從於簡約。𨿽房闥給侍。略仿古官。而名號空存。常多缺位。掌訓四徳。是爲九嬪。宜登柔賢。用贊雍睦。具官某氏。婉嫕淑茂。靜閒懿恭。素聞圖史之箴。動履珩璜之節。相儀椒掖。衍祚螽斯。宜視貴於六卿。俾秩眞於二品。永迪嘉譽。無忘渥恩。可。

某氏充媛制

敕。古者王之六宮。必有婦寺之職。所以述宣陰教。輔成內治。朕若稽古昔。登建嬪禦。位不必備。惟才徳之稱焉。具官某氏。徽柔懿敏。淑惠靜專。保阿之訓有光。禖祝之辭屢應。充媛之選。視秩甚隆。非爲汝私。於以求助。式燕且譽。好爾無射。資富能訓。惟以永年。允懷於玆。用對寵渥。可

昭容朱氏進位賢妃制元丰五年八月壬子

門下。朕惟始基王化。是資內徳之良。崇建婦官。莫重列妃之選。維時碩媛。盍正寵名。爰告路朝。式孚渙號。昭容朱氏。柔明秉質。溫惠率躬。顧史問詩。進有靜專之善。佩環鳴玉。退無險詖之私。早受福於帝歆。遂發祥於哲嗣。誕著成人之徳。肆膺胙土之封。是選嘉辰。有稽舊典。越視三公之秩。峻超九禦之聯。以參麗於褕衣。益侈榮於彤管。揆賢斯稱。錫命惟新。於戲。綏禦邦家。朕欲廣儀刑之治。憂勤夙夜。汝勿忘輔佐之誠。祗服訓辭。往其無斁。可特進位賢妃。仍令所司擇日備禮冊命。主者施行。

賢妃周氏進位徳妃制元丰五年十二月丁巳

宮闈六列。實基王者之正風。天極四星。蓋輔朝廷之內治。肆衝人之嗣統。荷皇祖之詒謀。維時邦媛之良。曩預宸帷之侍。宜朌渙號。敷告羣倫。賢妃周氏。世系髙明。性資靜婉。居則服保阿之訓。動則聞環佩之音。誦徳象之篇。嘗著後庭之法。奉增成之寵。蚤開貴主之祥。時將及於結褵。禮方嚴於築館。載褒柔度。加飭徽章。仍膺褕翟之華。序陟軒龍之亞。服𨿽維舊。位則愈隆。於戲。憂在進賢。故以視三公之重。坐而論禮。蓋將緝四徳之休。往蹈訓辭。永綏渥命。可特進位徳妃。

賢妃朱氏進位徳妃制元丰七年正月甲寅

門下。王宮六寢。允資內徳之良。天極四星。昭著列妃之象。朕稽百王之故實。紹五聖之燕謀。位號𨿽蕃。選納尢簡。方延登於邦媛。俾輔佐於坤儀。揚於外廷。詔爾羣辟。賢妃朱氏。秉誠淵塞。賦性溫恭。八月良家。蚤豫增成之列。三公視秩。進膺褕翟之華。而能謹環佩之音。師保阿之訓。髙禖錫羨。屢陪弓韣之祠。吉夢應占。載協熊羆之慶。是用俯循舊典。升賁隆名。以始國風。以論婦禮。於戲。寤寐思服。關睢樂淑女之逑。警戒相成。雞鳴陳賢妃之道。勉躬柔度。往對殊休。可特進位徳妃。仍令所司擇日備禮冊命。主者施行。

徳妃苗氏進位貴妃制

門下。成周之隆六寢。基始正風。帝嚳之立三妃。明章內治。眷言邦媛。曩侍宸嚴。肆頒徽冊之文。播告路朝之聽。徳妃苗氏。承華慶閥。蒙寵後庭。仁祖禦圖。已荷柔嘉之眷。英皇入嗣。益殫保護之誠。陟降歷年。終始一意。帶弓就列。克陪祀於燕禖。考室應占。發嘉祥於虺夢。越升華序。寖廣休聲。屬予纂承。恩有褒顯。擢冠軒龍之亞。進膺褕翟之華。以答舊恩。以蕃異數。於戲。率循四教。載光徳象之篇。輔佐三朝。益茂增成之法。往綏優渥。用協勞懷。可特進位貴妃。

徳妃周氏進位淑妃制

門下。朕以眇躬。獲承鴻緒。席昊穹之眷命。荷仁祖之詒謀。永言邦媛之良。嘗預宸帷之侍。其孚顯冊。以詔庶工。徳妃周氏。徳協後庭。體符法相。早以良家之選。進當君子之逑。鳴玉退朝。嗣休聲於彤管。賜環就列。占吉夢於平陽。向紆褕翟之華。已陟軒龍之亞。肆予纘紹。申命褒崇。進以隆名。蕃之異數。以懋柔嘉之徳。以昭輔佐之勤。於戲。思念進賢。光繼二南之美。優遊論禮。更升三事之聯。往迪訓辭。永綏渥命。可特進位淑妃。

邢氏進位淑妃制

門下。朕誕膺駿命。獲紹寶圖。恭念先朝之模。率循列聖之治。嬪嬙多闕。選納尢稀。永惟內徳之良。嘗預中闈之侍。其頒顯冊。以詔羣倫。邢氏世系髙華。性資婉嫕。居師保阿之訓。動循環佩之音。潛邸輔陪。早預雲龍之會。彤闈眷與。屢開弓韣之祥。位序浸隆。譽望彌顯。屬繼承於大統。思褒序於後庭。欽念前猷。申加美號。秩旣升於二列。品益冠於六儀。於戲。毓徳柔嘉。已奉增成之寵。秉心共養。永承長信之顏。往服徽章。益膺繁祉。

秦晉國安仁保祐夫人張氏特封吳楚國安仁賢壽夫人制元祐

敕。朕允懷先帝簪履之遺。率皆當今宮掖之貴。而況擁佑聖躬。夙夜有勞。光寵燥濕之役。行兼保傅之賢。睹致治於承平。誠有功於當世。封吳與楚。實居四海之上游。旣壽且賢。殆兼五福之美報。號名之盛。前後莫倫。明發有懷。匪以爲賜。

婉儀宋氏特進位賢妃制紹聖四年二月二十日

門下。正始之化。先齊其家。追遠之情。無加於孝。維時碩媛。逮事先朝。若古有章。諏辰錫命。婉儀宋氏。柔嘉順淑。懿敏靜專。克勤勞於王家。實輔佐於君子。夙夜儆戒。而有相成之道。寤寐思服。而無傷善之心。惟列考之在天。永言昭配。念王姬之築館。玆逮有行。用祗率於孝思。以申加於品序。播告在服。延登列妃。進超九禦之聯。上直四星之次。於戲。惟靖共爾位。則可以聽天下之內治。惟肅雍其徳。則可以對前人之宏休。尙肩乃心。以永終譽。可。

婉儀劉氏進位賢妃制紹聖四年九月二十八日

朕若昔大猷。是基王化。釐厥士女。禦於家邦。肆求婦徳之良。往踐宮官之貴。亶孚有眾。猷告大廷。婉儀劉氏。淑愼其身。柔嘉維則。寤寐思服。而有進賢之志。夙夜匪懈。而無私謁之心。屢占吉夢之祥。益彰彤管之煒。朕富有四海。憂勤萬機。九禦之嬪靡充。四妃之位全闕。惟邦之媛。於國有章。用率吁於師言。以申加於異數。於戲。修六宮之職。實尊貳於母儀。刑四方之風。將化成於婦道。爾克勤則眾用弗惰。爾克正則眾用不頗。朕其享無疆之休。爾亦保永綏之祿。可。

淑妃周氏進位貴妃制元符三年正月二十日

門下。朕丕承基緒。思禦家邦。用惇正始之風。誕布惟新之命。眷時淑媛。申錫茂恩。淑妃周氏。懿範肅雍。令儀淑愼。本葛覃之節儉。志捲耳之憂勤。教婦學之法於公宮。正王化之基於天下。佑我烈祖。格於皇天。迨玆纘繼之初。肆有褒嘉之舊。祗循國典。加進宮官。於戲。對揚王休。貴陟四妃之首。明章婦順。永爲六寢之光。服我寵榮。益綏壽嘏。可。

淑妃邢氏進位貴妃制

朕惟嗣服。若古有章。用崇建於婦官。以始基於王化。眷時邦媛。申錫茂恩。淑妃邢氏。淑徳柔嘉。令猷懿美。內忘女工之事。外知臣下之勞。無險詖私謁之心。有警戒相成之道。佑我烈考。格於皇天。屬纂紹於基圖。肆永懷於謨訓。申加位號。敷錫命書。於戲。敍於王宮。登進列妃之冠。化以婦道。往對前人之光。服我寵章。益臻多福。可。

賢妃宋氏進位徳妃制

門下。朕紹天明而嗣命。基王化以齊家。風自上行。施由近始。眷言邦媛。申錫茂恩。賢妃宋氏。嬪則柔嘉。壼儀恭靖。早被良家之選。茂承君子之逑。有關睢樂得之心。有雞鳴相成之道。佑我文考。格於皇天。屬嗣守於丕圖。方遹追於先烈。申加寵典。登進列妃。表正婦官。協成陰教。於戲。無違宮事。已推樛木之仁。正是國人。益彰彤管之美。欽承休命。往介天祥。可。

昭儀武氏進位賢妃制建中靖國元年十二月十七日

門下。朕紹開聖緒。承保天休。遹遵先猷。肇稱毖祀。外則霈龐鴻於海﹤宀禹﹥。內則昭慶善於宮庭。眷惟邦媛之良。曩預宸闈之選。肆朌徽號。敷告路朝。昭儀武氏。躬稟懿姿。動循彜矩。聲揚環佩。雅中步於咸韶。夢協熊羆。早占祥於莞簟。夙事永裕。實生賢王。有寤寐思服之心。得警戒相成之道。柔嘉自昔。淑愼於今。朕惟昭考在天之靈。靡瞻匪徳。報伯氏因心之義。莫重顯親。霜露之思無窮。兄弟之恩致美。是用超從九禦。升冠六儀。以均上帝之釐。以旌內徳之茂。於戲。彤管有煒。進參褕翟之榮。華萼相輝。更起珠襦之慕。祗勤法度。懋迪龍光。可。

安康郡夫人劉氏等可並封國夫人制

敕。具官某氏等。朕纘隆聖緒。二年於玆矣。苟有功於國者。𨿽邈然孤外之人。猶且褒陟再三。而況宮闈之內乎。以爾護視朕躬。旣久不懈。疏榮顯郡。未稱勤勞。用進錫於國封。以寵光乎禁掖。欽承休命。永保壽康。可。

文安郡君張氏等可並封郡夫人制

敕。具官某氏等。朕纘隆聖緒。二年於玆矣。苟有功於國者。𨿽邈然孤外之人。猶且褒陟再三。而況宮闈之內乎。以爾佐佑朕躬。服勤夙夜。疏恩錫號。亦旣彌年。用增易於郡封。以寵光乎禁掖。惟時休命。勿替欽承。可。

掌珍薛氏等可並封典字制

敕。具官某氏。朕於掖庭之內。𨿽未嘗以名器假人。而久於服勞者。亦必有以報焉。以爾列職交修。協成眾務。不攺司存之舊。就遷品秩之榮。尙勵夙宵。以圖來效。可。

尙儀楊氏可封郡夫人制

敕。具官某氏。爾總率宮屬。以修禮儀起居之事。蓋已久矣。有勞可錄。寵賜郡封。勉對恩榮。勿忘祗愼。可。

掌設張氏可封典字制

敕。具官某氏。自掌封典。其品異矣。凡厥廩賜。視以爲等。以爾服勤張設之久。故以是遷焉。勉稱朕恩。勿忘祗恪。可。

隨龍任氏可並封掌字制

敕。具官某氏。宮官由掌字而上。始預品秩。蓋未嘗輕授也。以爾實自潛邸。侍朕纘圖。凡一時遭遇之人。旣已在所陟。可不以是爲爾榮哉。勉稱異恩。勿忘祗恪。可。

仙韶副使王氏可掌樂充仙韶使依舊管幹仙韶公事制

敕。具官某。朕方宅憂。無所用樂。汝旣久於其職。當遷矣。朕亦安得而止哉。然九重之外。不可戶曉。宜識此意。務遠嫌疑。庶朕愼獨之心。賴以信於天下。可。

才人鄭氏可特進封美人制

敕。天下之本在國。國之本在家。二帝三王以來。未有家齊而天下不治者也。朕率是道。以臨萬邦。厥有褒升。必先內徳。具官某氏。祗事左右。秉心肅恭。動能畏於箴規。居弗形於私謁。慶襲後宮之盛。肇開元女之祥。懿範聿昭。淑聲益茂。宜遷美號。以示隆恩。惟克勤於初終。乃永綏於福祿。往其思稱。助我化風。可。

掌簿李氏可知尙書內省公事制

敕。具官某氏。朕不以名器假人。蓋非特外廷爲然也。惟時內省之務。方賴協濟之勤。疇爾久勞。肆加遷陟。往其祇愼。益勵夙宵。可。

宮人朱氏可掌珍制

敕。某氏。宮官由掌字而上。始預品秩。所以謹名分而嚴勸獎也。惟時寶貨之事。尢資贊助之勤。審求其人。肆以命爾。往其祇愼。以稱恩榮。可。

典簿韓氏司言等制

敕。具官某氏等。宮官六尙之屬。𨿽以品秩爲差。非恩俾遷焉。亦何由而進乎此。朕於汝等所以錄歲月之勞。而升典司之任也。往循名分。益務恭勤。以無愧乎朕命。則惟汝嘉。可。

●宋大詔令集卷第二十三

妃嬪三

進拜三

神宗乳母張氏進封制

遠施深仁。所以來終吉。殊榮異數。所以答前勞。比稽載籍之傳。式旌宸掖之舊。天且助乎順。人不以爲私。神宗皇帝乳母﹑韓魏國保聖贊慈安仁賢壽惠和夫人張氏。慈惠躬持。柔明自稱。親遘千齡之會。備榮五福之繁。神考膺圖。功早隆於阿保。眇躬失恃。居允賴於擁全。顧�之勤。罔辭夙夜。始終之愛。積有歲年。肆遂纘承。嘗加褒衍。𨿽錫十字。疏地兩邦。曾未足稱萬一而厭予志也。是用度越舊章。發揚顯號。峻超列品。增畀大名。寵膺報禮之隆。益介壽祺之永。可。

婕妤鄭氏進封婉儀制

六儀之職。所以上佐坤儀而教四徳。非緣茂恩異數。蓋不可致。方玆大禮。錫賚有加。必自內庭。以及外閫。婕妤鄭氏。柔懿惠和。克勤訓則。動遵警戒。夙夜相成。宜進位於嬪嬙。示益彰於寵渥。可特授婉儀。

婉儀鄭氏進位賢妃制崇寧元年十一月七日

門下。仰以觀天。上取四星之象。坐而論禮。外侔三事之尊。國有列妃。世無虛位。欲正人倫之本。必資邦媛之良。爰詔大廷。肆頒顯冊。婉儀鄭氏。徽柔淑哲。和懿靜專。率禮稱詩。實稟眞於髙冑。宣慈流化。遂冠徳於後宮。動則聞環佩之音。居則視箴圖之戒。已襲嘉祥之繁衍。尙稽寵數之褒崇。循按典章。申加位號。序陟軒龍之亞。服參褕翟之華。其表正於婦官。以協成於陰教。於戲。關雎之思窈窕。而無傷善之心。捲耳之知勤勞。以有進賢之志。貽訓自昔。承休在今。尙祗服於茂恩。庶永綏於多福。可。

充儀張氏進位賢妃制崇寧二年三月三日

門下。朕嗣守邦圖。纘紹祖服。迺眷嬪嬙之舊。蚤推輔佐之能。彤管流芳。著五朝之懿範。褕衣錫命。分六服之寵章。播告治庭。誕��聽。充儀張氏。秉柔明之則。諧燕婉之儀。法度幽閒。言容靖順。有淑哲之行。故遇於昭陵。有寬裕之心。下浹於朕禦。顧年徳之並茂。且名號之未崇。用嘉衝徽。肆啟優渥。參稽往則。進陟列妃。以獎夙勤。以惇異數。於戲。位峻軒龍之亞。秩侔公衮之崇。王化是基。禮文絕等。往膺休顯。永介壽康。可。

賢妃鄭氏進位淑妃制崇寧二年五月三日

門下。六寢建官。率備髙華之選。四妃辧位。尢尊淑哲之名。眷言禁掖之英。實預潛藩之舊。其頒渙號。以告治朝。賢妃鄭氏。天資靖恭。世系良顯。親值聖人之興運。茂爲君子之好逑。感會風雲。涵濡雨露。承休襲慶。屢占弓韣之祥。履正蹈和。常謹佩環之節。教行九禦。秩視三公。適誕布於湛恩。肆優加於寵典。進升位序。敷錫命書。以旌輔佐之功。以懋柔嘉之則。於戲。風惟正始。朕方綏禦於家邦。徳必愼終。汝尙憂勤於夙夜。永膺榮祿。益遠徽猷。可。

淑妃鄭氏進位貴妃制崇寧三年二月二日

門下。朕紹承基緒。綏禦家邦。將刑四方之風。必敍六宮之職。眷惟懿媛。夙冠後庭。誕舉徽章。用孚羣辟。淑妃鄭氏。柔明而靜愼。端懿而惠和。閱圖史之誡。而無矜侈之心。謹環佩之音。而有謙畏之行。令猷�出。眾譽翕歸。自膺褕翟之華。已亞軒龍之次。薦頒渙渥。�懋寵榮。屬寶婺之騰輝。浚仙源而毓秀。旣受帝祉。益增厚於慶基。以承天休。宜載加於命數。是用進陟四妃之首。益昭一品之崇。玆率吁於師言。匪獨專於予惠。於戲。恩禮隆顯。密貳於母儀。徳化流行。克章於婦順。惟�險詖私謁。故無傷善。惟能輔佐憂勤。故能進賢。茂介多祥。永綏厥位。可。

婉儀王氏進封徳妃制崇寧三年七月二日

門下。古者選建列妃。協修陰教。外則視儀於三事。上則應象於四星。必惟其人。乃命以位。朕內求輔佐。愼擇柔良。六宮之制𨿽存。五年之�弗備。延登邦媛。敷告廷臣。婉儀王氏。稟懿淑之資。飭端壹之行。崇謙約而有士君子之操。樂靜愼而得古賢女之風。蚤陪祀於燕禖。已薦占於熊夢。弓韣之應。曾靡自矜。褕翟之華。�當申錫。比屬長嬴之候。繼膺蕃衍之祥。蓋三索而得男。是萬邦之永慶。賢而多子。無愧於前聞。思以稱情。宜參於內治。進厥宮官之峻。亞於王后之尊。超始命之寵榮。踐再加之位敍。惟受帝之祉旣渥。故有邦之典特隆。於戲。象服是宜。�其容者徳必稱。彤管有煒。載其美者實必孚。�旣錫羨於爾躬。予則懋昭於爾善。爰頒猷訓。永迪吉康。可。

徳妃王氏進位淑妃制崇寧四年八月四日

門下。天極垂文。上著四星之象。王宮設職。內嚴六寢之官。以端本於人倫。以始基於邦化。眷惟懿媛。申錫茂恩。協以剛辰。告於列位。徳妃王氏。儀度閒肅。性資惠明。動循珩佩之音。居蹈箴圖之戒。端靜好徳。無私謁之心。溫和能仁。有逮下之志。屢卜維熊之夢。薦膺多子之祥。寵至而無驕。譽隆而益挹。自登褕翟之貴。已亞軒龍之儀。屬寶婺之分輝。復天孫之毓秀。旣丕承於帝祉。宜茂對於邦光。是用進淑哲之隆名。舉褒崇之顯冊。以侈宸闈之慶。以昭宮掖之賢。於戲。先齊其家。朕旣克明於至徳。相成之道。爾其益勵於徽猷。尙遠休聲。永綏多祜。可。

賢妃王氏進位徳妃制政和元年正月四日

門下。朕祇若詒謀。聿修內治。釐爾女士。欲歸厚於人倫。宜其室家。用始基於王化。眷惟碩媛。久集叢釐。繼生嗣賢。來侈昌緒。蓋舉褒隆之典。誕彰蕃衍之休。敷告大廷。以揚顯冊。賢妃王氏。柔明淑愼。端懿誠莊。遵圖史以懋躬。謹佩環而率履。簟莞考室。已符穜稑之祥。弓韣祠禖。嗣啟熊羆之兆。迺涓嘉旦。茂進寵名。煥褕翟以增華。炳軒龍而動色。載崇禮命。兼腆情文。匪出朕私。實由邦慶。惟謙恭所以自牧。警戒所以相成。往服訓言。永綏壽祉。可。

婉容崔氏進位賢妃制政和二年二月十三日

門下。王者崇建婦官。遹宣陰教。等其位敍。庸昭馭貴之權。協以情文。厥有茂恩之典。眷時碩媛。蚤侍宸闈。篤生嗣賢。增侈昌祚。用率循於成憲。以猷告於外庭。婉容崔氏。冑自徳門。體凝法相。性溫恭而靡忒。姿淑愼以多儀。顧史問詩。退有含章之美。友琴流荇。進無傷善之心。保慶譽以積躬。襲休祥於考室。燕禖錫類。載茁於蘭芽。熊夢獻占。繼蕃於椒實。俯揆師虞之穆。宜膺異數之加。參六寢以升華。視三公而峻秩。有光帝祉。式輔壼彜。於戲。以禦家邦。用正王風之始。施於孫子。彌資親屏之彊。爾惟無忝於好逑。朕亦奚勞於思服。往祇明訓。益茂徽聲。可。

徳妃王氏特進位淑妃制政和二年二月二日

門下。隆化基而正始。必資內徳之求。弼陰教以齊家。莫重列妃之選。若時碩媛。克茂徽聲。備宣夙夜之勤。玆襲簟莞之慶。肆疇厥位。敷告在廷。徳妃王氏。溫惠柔嘉。齊莊靜一。昔鐘英於甲族。蚤登禦於宸闈。率禮稱詩。匪俟箴圖之訓。進規退矩。靡愆環佩之音。綏燕禦以宅躬。集善祥而錫類。禖祠應祝。以誕降於天材。星婺儲輝。式載生於帝子。協邦彜而懋寵。昭閫則以升華。榮躋懿淑之崇。秩峻公臺之右。騰芳褕翟。增耀軒龍。於戲。警戒相成。有雞鳴之陳古。寤寐思服。樂關雎之進賢。迪惟令猷。豈愧前躅。欽予時�。其爾之休。可。

賢妃崔氏進位徳妃制政和三年十一月十二日

門下。正心修身所以假齊家之道。論禮教徳所以刑治內之風。乃眷掖廷。審推碩媛。申錫髙華之秩。用嘉蕃衍之休。敷告路朝。式孚羣辟。賢妃崔氏。令儀柔惠。懿範溫恭。動循環佩之音。居閱圖書之誡。薄言采采。應弓韣於禖祠。宜爾振振。占旐旟於吉夢。益廣天支之慶。繼開寶婺之祥。𨿽典冊之備膺。顧容功之愈茂。稽遵成憲。敍陟寵名。衣參褕翟之榮。位亞軒龍之貴。以司輔佐之職。以美和平之期。於戲。關雎無傷善之心。樂在好逑之得。捲耳有進賢之志。詎聞私謁之行。予惟克舉於典彜。爾亦永綏於天祿。爰頒猷訓。往迪吉康。可。

淑妃宋氏進位貴妃制政和三年三月十七日

門下。朕紹承丕緒。茂對閎休。永念先猷。敢怠導揚之志。申褒內徳。用昭惇敍之仁。眷言邦媛之良。久茂宮闈之懿。宜頒渙號。具詔明廷。淑妃宋氏。資稟粹溫。行循柔惠。頃逮事於昭考。實克相於有家。粵繇初元。誕育上嗣。徳已尊而彌劭。寵旣加而愈恭。肆踰耳順之年。備著躬行之美。允膺顯冊。尙位亞妃。居緣環佩之音。每起羹墻之慕。懷熙丰之前烈。欲報何窮。撫嬪禦之舊人。所存無幾。是用載稽彜典。加錫隆恩。爰登冠於號名。以進超於位序。秩次軒龍之貴。服參褕翟之華。禮命並崇。情文交稱。於戲。遹追來孝。斯式厚於徽章。淑愼其身。尙永終於慶譽。往欽猷訓。益介壽祺。可。

淑妃王氏進位貴妃制政和四年三月二日

門下。佑民而作之君。齊家以治其國。觀天極四星之象。實亞軒輝。考王宮六寢之名。蓋參坤厚。時惟邦媛。夙備婦官申錫贊書之華。載褒彤管之煒。肆涓谷旦。敷告路朝。淑妃王氏。性質惠明。徳容婉嫕。柔嘉維則。淑愼其身。履順體和。居閱圖書之戒。發祥降嘏。屢陪弓韣之祠。秩已視於三公。教素行於九禦。謙以自牧。貴而不驕。玆符莞簟之占。益廣本支之慶。冠列妃而進位。貳中壼以開榮。舊典有稽。師言惟穆。於戲。旣受帝祉。葉螽斯多子之詩。以承天休。膺褕翟成章之禮。益思譽慶。仰稱龍光。可。

徳妃崔氏進位貴妃制政和六年七月三日

門下。明章內治。必資六寢之官。協贊中闈。尢重四妃之選。若時英婉。夙侍宸庭。丕承蕃衍之休。式厚褒崇之數。亶孚有眾。猷告在朝。徳妃崔氏。植性柔明。持身淑愼。居守箴圖之訓。警戒相成。動循環佩之聲。威儀是力。寵旣加而愈畏。譽益顯而彌恭。蚤陪祀於燕禖。已占祥於熊夢。誕膺帝祉。薦育天孫。玆襲慶於昌圖。宜加崇於顯冊。爰進超於位序。以登冠於號名。均寵三公。升華一品。庸彰恩紀。允示眷懷。於戲。教於公宮。旣克循於彜訓。化以婦道。尙勉迪於前聞。益輸輔佐之勤。以正儀刑之治。往祇新命。茂對繁禧。可。

婉儀劉氏進位賢妃制政和六年十二月十日降

門下。朕誕受厥命。先齊其家。正王化之基。必資於內徳。惟人倫之本。尢重於列妃。眷言邦媛之良。夙贊宸闈之治。降爾遐福。薦膺蕃衍之休。惠我無疆。申錫褒崇之典。肆涓谷旦。猷告路朝。婉儀劉氏。淑愼柔明。溫和慈惠。祗承善訓。稔聞詩禮之言。允蹈令儀。咸中佩環之節。自居近掖。克紹徽聲。蚤陪弓韣之祠。繼獻熊羆之夢。屬仙源之分派。實寶婺之騰輝。庭對多儀。載揚顯冊。秩次軒龍之貴。服參褕翟之華。寵峻三公。榮居一品。爰舉邦彜之舊。匪專朕志之私。命以時敷。禮惟情稱。於戲。則篤其慶。已葉螽斯之眾多。永孚於休。尙懋雞鳴之警戒。用正儀刑之始。益輸輔佐之勤。仰稱龍光。毋忘訓告。可。

宋大詔令集卷第二十四

妃嬪四

進拜四

宮人王氏可特封楚國夫人制政和

朕政先治內。儀在廣恩。眷玆禁掖之良。宜錫命書之寵。具封某氏。持身�靜。賦性柔和。蚤膺選擇之榮。入預邃嚴之列。著勤�於夙夜。履溫惠於宮庭。爰示褒揚。甫隆顧遇。開疏封於大國。旣渙徽章。顯仁徳於嘉名。更綏眉壽。欽承懋渥。益介純禧。可。

婉容王氏進位賢妃制政和元年十一月八日

門下。二南王化之基。實肇功於內治。四星天極之次。粵示象於列妃。眷予邦媛之良。共乃婦官之事。載占祥於蕃衍。肆錫命以褒崇。稽葉剛辰。誕敷顯冊。婉容王氏。懿柔徳茂。洵美性成。靜�陰教之修。進敍宸闈之侍。坐而論禮。思在求賢。顧史問詩。居有藝文之訓。佩環鳴玉。動惟典則之循。旣欽弓韣之祠。迺章門帨之設。薦膺休應。寖陟寵名。朱芾斯皇。已獻熊羆之夢。彤管有煒。宜參褕翟之華。形風四方。視儀����。承於帝祉。以下穆於師言。於戲。禦於家邦。輔思齊��之盛。永錫祚嗣。開旣醉萬年之昌。益懋緒功。以綏福履。可。

淑妃劉氏進位貴妃制政和二年五月一日

門下。繼體以紹天明。正始以基王化。荷帝眷佑。衍國本支。載占考室之祥。嗣保宜家之慶。亶孚明命。敷告多方。淑妃劉氏。洵美靚淵。惠柔順淑。華如月之方皎。徳猶玉而更溫。葛之覃兮。可以歸安於父母。雞旣鳴矣。又能儆戒於夙宵。以刑四方。以式下土。昔在南極神宵之府。是爲九華玉眞之妃。表甲午之陽光。載震載夙。應壬辰之昌運。無害無菑。用率舊章。進登位敍。實天所佑。非朕汝私。於戲。古我明王。化成婦道。姜嫄�於帝�。太任媚於周姜。故子孫有螽斯之多。族姓應麟趾之厚。往�九霄之托。以儀萬國之風。無專美於前人。以永綏於爾祉。可。

冊文

冊貴妃張氏文

維慶曆八年。歲次戊子。十二月乙丑朔。三日丁卯。皇帝若曰。夫上憲皇極。協敷陰教。顧惟四妃之列。亞於長秋之位。正始王化。以禦家邦。咨於淑哲。是謂疇內。肆發。顯榮。仰惟舊章。美人張氏。淵敏居質。醇和賦�。�黻冕之令族。稟圖史之懿戒。柔明維則。克茂嬪風。婉嫕含章。詎煩姆訓。肆予涼薄。纂承丕構。樂�邦媛。參敍宮職。始明愼於選納。見勤勞於輔佐。宜伸褒拜。孚我徳舉。蓋浣衣示儉。婦道於以從訓。樛木逮下。風人於以流詠。寵命旣輯。爾實宜之。今遣使﹑左諫議大夫﹑參知政事龐籍。樞密副使﹑右諫議大夫髙若訥。持節冊命爾爲貴妃。於戲。祇率九禦。贊於壼則。惟勞謙可以處其貴。惟肅雍可以成其美。式永來譽。不其韙歟。

冊貴妃沈氏文

維嘉祐八年。歲次癸卯。二月癸酉朔。二十一日癸巳。皇帝若曰。夫國風之始。以厚天下之大倫。陰教之修。以助王者之正道。顧予涼昧。奉若基序。眷言別掖之英。逮事先帝之室。維年徳之並茂。且名秩之未稱。稽來往冊之懿。登冠列妃之華。咨爾徳妃沈氏。淵粹惠閒。柔明端靚。幼蹈儀矩。不待姆師之訓。初被選納。蓋出公相之族。鳴玉節動。陳詩戒盈。展如邦之良媛。嶷然天與遐福。朕仰欽聖烈之餘。俛懷宮籍之舊。維爾有輔佐之力。早經於大謀。維爾有浣濯之工。下式於羣禦。玆庸表迪懿。實敷錫徽數。亞於軒龍之象。不謂不崇。衣以褕翟之衣。不謂不寵。備物旣渥。蠲辰旣良。咨合僉謀。答揚顯命。今遣使﹑禮部侍郎﹑參知政事歐陽修。副使﹑樞密副使﹑左諫議大夫胡宿。持節冊命爾爲貴妃。於戲。內治起化。外姻戒權。相祭祀以時。則有周家之禮在。斥險謁之行。則有漢史之論明。當識恩禮之來。以綏賢令之止。遂永終譽。不其美歟。

冊賢妃宋氏文

維紹聖二年。歲次丁丑。四月��朔。某日甲子。皇帝若曰。昔我烈考。克明徳愼行。正身齊家。燕及九禦。靡不祇告。肆予衝人。丕承厥志。罔敢忽怠。以祈協於前人。咨爾婉儀宋氏。淑愼懿恭。逮事先帝。夙夜儆戒。克有燕譽。是生王姬。於玆有年。釐降以禮。是用�循彜典。率吁眾志。進於列妃。以作爾祉。今遣使﹑通議大夫守尙書左丞許將。副使﹑中大夫﹑守尙書右丞蔡卞。持節冊命爾爲賢妃。夫惟在天之徳。對越未遠。永言配命。孝思惟則。乃授��。增光無窮。於戲。匪難其初。惟克厥終。是惟��。尙克��。以�天之休。豈不韙歟。

降黜

降封竇氏等制������封扶風郡夫人。樂����������封隴西郡夫人。任氏降郡夫人。陳氏降封潁川郡君。司闈馬氏﹑司正白氏降授典正。司贊王氏降授典贊。

敕竇氏等。大行勤政遘厲。以�彌畱。爾等晨昏祇事左右。而乃隱覆掩蔽。初不以聞。奄棄萬邦。痛何所及。推原罪戾。殆不勝誅。罰以示懲。尙爲寬典。可。

貴妃崔氏降爲庶人制宣和四年七月二日

門下。家道尙嚴玆迪正邦之始。法行自貴蓋由示眾之公。儻乖內輔之良。難逭成刑之議。制乃明命。告於外朝。貴妃崔氏。蚤以常材。濫預妃列。光依宸極。在輔佐於憂勤。榮動掖庭。宜絕情於妒忌。而乃乏柔順進賢之志。溺姦回罔上之私。惶惑奇衺。陰行媚道。散貲產以掠眾譽。泥術數以構虛聲。咒詛同列。以及於死生。指斥中宮。而形於切害。談命數以徼後福。挾厭勝以及乘輿。失徳若斯。至公敢廢。興念二南基化。賢淑旣愆。三典糾民。重輕奚濫。究治備至。左驗甚明。獄詞具孚。按覆無爽。何以儀刑宮壼。倡率九嬪。聊褫妃秩之隆。往就庶人之等。審求憲律。尙示涵容。於戲。以明其威。義取稽於克愛。自詒伊戚。事實果於速辜。服我寬恩。勉爾悔慮。可。

追命

故秦國延壽保聖夫人劉氏攺號秦國成聖繼明夫人詔咸平元年九月丙寅

故秦國延壽保聖夫人劉氏。仁淑內修。柔明外洽。中壼奉謙和之則。掖庭揚覆庇之風。朕獲嗣丕圖。仰承聖緒。自臨大寶。常祝修齡。永言哺育之恩。敢忘賢明之徳。孰謂不臻眉壽。奄閟重泉。因思成聖之由。逮至繼明之治。盡憑恩煦。致此纘承。爰錫嘉名。用申卹典。可攺號成聖繼明夫人。所封秦國如故。

雍王元份母任氏贈太儀詔景徳二年七月己酉

故任氏。頃由令淑。入奉先朝。景命不融。徽音早謝。先靈永閟。歲祀薦更。矧吾同气之親。方重維城之寄。永懷慈訓。深念劬勞。追命之恩。慰玆孺慕。可贈太儀。

故貴儀曹氏可追封賢妃

敕。存著盛閥。沒有令名。念賢善之早淪。寖逾年祀。顧褒榮之未稱。益峻品儀。以爾故貴儀曹氏。參服憲言。交修懿矩。選自元功之後。嬪於禁掖之中。逮事先朝。早從厚夜。收神惟寂。緬太素之何歸。畱範彌芳。藹祕庭而未巳。申修茂典。追寵賢妃。用昭恩禮之殊。且旌才徳之茂。惟淑靈之未泯。尙名號之是歆。

故尙宮柳氏追封華原郡夫人制

敕。掖庭之嚴。並建眾職。尙宮之選。屬在令人。生而積服采之勤。歿則侈追榮之數。國有舊典。顧可弭忘。具官某氏。祗事禁省。歷年玆多。莊靜謹良。迄無罪悔。奄忽物化。怛然興懷。其疏大郡之封。仍錫小君之號。尙玆幽穸。知享異恩。可。

藩邸故知宮楊氏可特贈尙宮制敕。某氏。靜專柔良。夙事藩邸。逝日愈遠。賢聲不忘。秩以尙宮。掖庭髙選。永惟冥漠。膺此顯榮。可。

大內內侍省尙宮趙氏贈崇徳夫人制

敕。先朝差擇女士。以輔陰教。侍禦左右。罔匪正人。矧玆六宮之選。必修四教之法。奄然淪喪。宜極哀榮。以爾名族之英。掖庭之舊。行應圖史。言中物則。彤管有煒。旣傳好徳之芳。象服是宜。無愧飾終之典。

庶幾幽壤。服我寵章。可特贈崇徳夫人。

故賢妃楊氏贈貴妃賜謚懿靜制

昔我神考。禦於家邦。深惟三代受命之君必先女徳。稽若二南正始之道以協國風。選建列妃。輔成陰教。朕仰稽先烈。克廣徳心。其於褒崇。義所兼盡。故賢妃楊氏。頃緣嬪則之茂。選預掖庭之良。𨿽不有年。尙存遺範。朕肇禋先帝於淸廟。彌極孝思。顧念元丰之舊人。矧惟邦媛。盡裒卹典。追賁禮容。其陟增成之尊。序膺褕翟之列。愼終追遠。庶以答揚先烈之餘。節惠易名。抑以奉順神靈之貺。焜耀蕃渥。昭明等威。謚法。溫善柔克曰懿。愼守其徳曰靜。合此二名。詔於百世。維是春秋窀穸之事。旣極哀榮。庶幾山河象服之儀。以稱容徳。可特贈貴妃。仍賜謚懿靜。

故賢妃林氏特贈貴妃制

朕遵仰景貺。荷上帝博臨之休。親禦大廷。輯神禹告成之瑞。益廣祉福。被於臣工。逮玆寵靈。無有幽顯。而況被遇先帝。篤生賢王。其於追榮。義無不答。故賢妃林氏。頃緣女徳之茂。選預掖庭之良。備位列妃。收華早世。薦更慶賚之久。未極褒崇之稱。𨿽不有年。尙存遺範。朕肇禋文考於淸廟。彌極孝思。顧念元丰之舊人。矧惟邦媛。乃因介弟之請。益厚同生之親。豈無卹章。以慰追遠。母以子貴。若古聖人之言。人亡器存。嘉爾寒泉之慕。進膺褕翟之寵。序陟增成之尊。昭明等威。焜輝典冊。維是春秋窀穸之事。旣極顯名。庶幾象服山河之儀。以稱容徳。尙其不泯。服此茂恩。可特贈貴妃。

故美人錢氏可追贈婕妤制

敕。朕纘服以來。漏泉之澤。覃及外方。而況宮闈左右。嘗爲神考之所禮遇者乎。追加賁贈。顧曷可已。具官某氏。蚤以柔順。應於選求。助成坤載之儀。光映史書之美。奄至大故。久已歷年。追聯嬪禦之崇。庸示惻傷之意。惟玆異數。實視上卿。冥漠有知。聿其欽享。可。

建安郡夫人張氏可追贈儀國夫人制內降札子系隨龍人

敕具官某氏。朕於一時攀附之人。生旣加厚。歿亦如之。所以隆褒賁之恩。全始終之意。惟爾淑愼。祇事有年。奄忽云亡。動我心惻。自郡而國。追以爲榮。尙其營魂。識此命數。可。

劉氏可贈燕越國安和順懿靜穆恭恪夫人制

恩隆疇昔。仁及始終。載嘉宮掖之良。申錫命書之寵。具封某氏。稟資溫靖。飭己端莊。早侍禁嚴。克謹柔和之範。久膺眷遇。備殫夙夜之勤。奄其淪亡。深用軫惻。宜進封於二國。用增賁於九原。仍加節惠之名。並示追榮之禮。緬懷冥漠。諒克欽承。可。

宮人楊氏可贈燕魏國夫人制

勤勞之舊。當念於始終。眷禮之隆。必兼於存沒。誕推渙渥。昭示至恩。具封某氏。儼恪端莊。溫和淵靚。夙預宮庭之選。歷奉五朝。具膺福祿之綏。迄臻髙壽。賢稱茂著。懿範猶存。顧疇昔之可懷。宜褒揚之特異。爰作九原之寵。肆加二國之封。尙想淑明。克承休顯。可。

宮人馬氏可贈充國夫人制

服勤於內。旣克盡誠。加惠厥終。所宜致厚。誕昭眷禮。申錫命書。具封某氏。徳稟純和。性專柔靜。自參華於宮掖。曾弗懈於夙宵。茂著休稱。薦膺多祉。逮從冥漠。猶軫顧懷。爰推求舊之仁。肆有追榮之典。胙之望國。貴及泉塗。尙其有知。歆此無斁。可。

●宋大詔令集卷第二十五

皇太子

奏請批答

天禧二年宰臣向敏中等請建儲第一表批答

省表具之。朕以崇建儲闈。具存方冊。我國家接九皇之洪緒。席二聖之永圖。卜世綿長。累功深厚。恢復疆宇。混並寰區。肄予纂承。馴致熙盛。奉顧懷之寶命。畢封祀之上儀。基業斯隆。本枝攸重。皇靈眷祐。元子挺生。列茂親朱邸之賢。輝先帝綠車之慶。示之以明誨。佐之以通儒。而能勤於受經。樂於聞道。稟仁孝以特立。賦溫文而夙成。方務敏材。期於主鬯。卿等愛君志切。體國誠堅。爰率具寮。俄形露奏。徵求典故。稱述徽猷。請升儲副之名。願濟邦家之美。聿遵舊典。備見精忠。𨿽眾之傾輸。實足多尙。而朕之審固。有所再思。欲其更俟長年。彌髙令徳。乃俯從於公論。庶允葉於通規。咨示羣倫。體玆深意。所請宜不允。

第二表批答

省表具之。朕以承積累之慶基。席丰融之景貺。獲致混一。爰臻治平。嘗觀立愛之文。尢重先親之道。粵惟元子。允謂宗英。克岐嶷以夙成。見粹和之發外。而自疏封進律。寵之以大邦。溫故知新。輔之以端士。歲時未幾。聲實有孚。樂善居多。問安不匱。謹橫經而就傅。勤侍膳以承顏。日茂風猷。自符儀矩。𨿽開榮於朱邸。適聞禮於紫庭。卿等吻合嘉謀。明徵往誥。思繼洊雷之象。盛推主器之賢。特拜表於金門。願建名於銀榜。已頒批諭。復覽奏章。爾志誠堅。予心有待。欲年齡之漸長。俾徳業之彌隆。方議升儲。斯爲得禮。亦如前詔。當體素懷。所請宜不允。

第三表批答

省表具之。王者奉宗稷之大。居億兆之尊。必建元良。用崇匕鬯。所以增皇器之重。承天序之隆。保有邦無疆之休。垂百王不易之典。商周享國千祀。由玆道焉。惟我祖宗。功格上下。肆予纘嗣。恢致隆平。蒼靈顧懷。眞系昭顯。敷錫鉅瑞。闡揚鴻儀。宸構愈隆。皇家多慶。誕生聖子。是爲元儲。稟正气於髙明。體奇姿於淵穆。禎祥夙著。英睿日新。禮樂之文。匪資於審諭。孝謹之度。蓋發於精誠。而自授以旌麾。錫之寶玉。分茅赤社。侍膳紫庭。入則康色而問安。出則正躬而臨下。榮聞遐被。徳器大成。卿等伏合露章。盈庭奏請。稽皇王之偉制。陳監撫之盛容。願啟東闈。聿歸上嗣。朕始𨿽恭讓。內則深思。此乃嚴奉粢盛。保寧基業。信爲公論。安可固違。當惟永圖。用正萬國。俯從羣志。式協靈心。將舉徽章。良增慶悅。所請宜依。

建立

至道元年立皇太子制

王者茂建皇極。惟懷永圖。勵宵旰之勤。所以和其庶政。立儲副之位。所以貞乎萬邦。朕獲纘丕基。誕膺景貺。四夷以之內附。八表於是攸同。臻於太和。以育羣品。維卜年斯永。仰承天地之休。而主鬯猶虛。曷契人神之望。稽諸舊典。是舉彜章。皇第三子﹑特進﹑檢校太傅﹑兼侍中﹑行開封尹﹑兼管內河堤等使﹑上柱國﹑壽王某。符彩昭融。智謀宏遠。聰明文武。本於天賦之才。孝友溫恭。發自生知之性。而自分封大國。出尹京師。居惟秉謙。動必由禮。約己靡登於馳道。事親無懈於寢門。恪愼厥躬。祗勤古訓。推樂善好賢之徳。彰愛民育物之心。是宜承祧廟之尊。爲邦家之本。踐於守器。允葉重離。宜立爲皇太子。攺名某。仍令所司擇日備禮冊命。

天禧二年立皇太子制八月甲辰

朕纘紹慶基。寅恭寶命。緬懷聖緒。祗守大倫。詳觀方冊之書。具載典彜之訓。古先哲後。臨禦中區。何嘗不崇建天枝。登隆國本。謹玉符之命召。�象輅之威容。適及昌期。顧玆上嗣。欲懋修於三善。繄永正於萬邦。爰揆嘉辰。誕頒明制。皇子﹑崇仁保運宣徳守正功臣﹑建康軍節度﹑管內觀察處置等使﹑開府儀同三司﹑守太保﹑兼中書令﹑行江寧尹﹑上柱國﹑昇王﹑食邑五千戶﹑食實封二千三百戶某。惠和天賦。聰敏夙成。發自妙年。蔚爲令器。趨紫庭而遵教。造丹扆以問安。孝本因心。禮皆中度。而自毓英徽於蘭殿。進封爵於金壇。佐以儒臣。導之經術。春誦之功匪懈。日新之徳彌髙。乃眷具僚。三陳封�。冀陟元良之位。用符歷代之文。仰法前星。俯從羣辟。念宗祊之所賴。命匕鬯而是司。僉議大同。官占協吉。重明貳極。不其盛歟。可立爲皇太子。攺名某。仍令所司擇日備禮冊命。

治平三年立皇太子制十二月壬寅

維我祖宗。繼天統業。積有功徳。克享上帝之心。肆其子孫。永承百世之祀。朕祇纂謨烈。詳覽古今。繄崇建於元良。實保安於國本。上尊宗廟。孝無大於奉先。下庇生民。教莫逾於居正。式宣顯冊。敷告庶邦。皇子具官某。英粹日躋。中和自至。仁義充涵之美。言動惟時。禮樂交錯之華。威儀可象。抑畏疏封之重。敏修典學之勤。亦旣多聞。足當大受。是宜誕膺徽命。肇啟儲闈。懋升明兩之輝。益廣�三之道。非余私於爾某。惟天祐於余家。衍寶祚之靈長。成寰區之慶賴。往愼厥徳。以答揚列聖之光訓。不曰休哉。可立爲皇太子。仍令所司擇日備禮冊命。

元丰八年立皇太子制三月甲午

門下。建儲非以私親。蓋明萬世之統。主器莫若長子。玆本百王之謀。朕荷天地之貺臨。席祖宗之詒燕。迺眷上嗣之貴。蚤應前星之祥。宜告大廷。誕揚丕號。皇子﹑彰武軍節度﹑延州管內觀察處置等使﹑檢校太尉﹑開府儀同三司﹑持節都督延州諸軍事﹑延州刺史﹑上柱國﹑延安郡王﹑食邑六千四百戶﹑食實封二千一百戶某。溫文日就。睿知夙成。方回馳道之車。能止班輪之鶩。辧正南陽之牘。允符東海之休。自疏錫於王封。益光華於徳望。勝衣視膳。淵然孝友之資。好禮受經。不煩師傅之誨。是用歷盛陽之嘉日。舉列聖之大章。肇正靑宮。肆頒顯冊。以�離明之吉。以系天下之心。於戲。立愛始親。商以成千歲之業。建嗣必子。漢以撫四海之民。斯爲永圖。往膺徽典。可立爲皇太子。仍令有司擇日備禮冊命。攺今名。

皇長子出合立爲皇太子禦札政和四年三月十六日

若昔明王。誕受厥命。建立儲二。以系天下之心。朕嗣無疆大歷。荷天之休。誕育元良。是居長嫡。長子桓。年逮志學。冠於治朝。百辟具瞻。主器之良。惟宗廟之重。父子之恩。考稽舊章。正位東宮。明兩承離。爲國大本。可以來春出合。立爲皇太子。其建宮室。設官屬。與儀物制度。宜令有司討論典禮。前期辧具以聞。邦家之慶。與四海共之。咨爾中外。具體玆意。

政和五年立皇太子制二月十四日

門下。若昔先王。必建儲二。以隆萬世之統。以系四海之心。朕撫世承平。念國大本。遹追來孝。垂裕後昆。永惟承業之艱。莫如主器之長。咨爾萬邦之有眾。聽予一人之告猷。皇長子﹑少保﹑武昌軍節度使﹑定王﹑食邑九千七百戶﹑食實封三千一百戶某。孝友得於天資。溫良成於日就。出學外傅。率履無違。旣冠阼階。其儀可象。方景命有僕。介壽考之萬年。而明兩作離。兆本支之百世。蔽自朕志。格於天心。孚告大廷。申錫顯冊。夫愼乃徳。惟忠惟孝。欽汝止。惟幾惟康。用克相於我家。以對揚於休命。可立爲皇太子。

赦

至道元年建儲赦八月壬辰

王者紹膺寶歷。必建儲闈。春秋垂立嫡之文。易象著明離之位。所以重邦家之本。承宗廟之休。斯古今之通制也。朕纘承丕構。夙夜惟寅。荷蒼昊之垂休。致寰區之咸乂。載惟匕鬯之主。實系人神之心。爰舉徽章。式遵成憲。皇太子某。性念仁義。體備溫恭。妙識出乎機先。盛徳充乎宇內。踐於明兩。非此而誰。肇啟靑宮。懋昭鴻緒。發前星之彩。旣耀於皇圖。因少海之波。宜孚於慶澤。可大赦天下。云云於戲。立元良之位。允協至公。推曠蕩之恩。用惇博愛。咨爾兆庶。當體朕懷。

天禧二年建儲赦八月十五日

門下。王者丕承天序。利建皇儲。隆永世之徽章。率禦邦之通制。前星少海。稽法象以洞分。洊震重離。著典經而具在。朕肅膺正緒。祇纘寶圖。知繼體之大端。有先親之古訓。思文聖考。垂裕本枝。深仁勵黃屋之心。積善致綠車之慶。粵於元子。發秀妙年。挺岐嶷之殊姿。賦溫文之茂徳。天機幼敏。王度夙成。令儀恪謹於承顏。純孝恭勤於問豎。旣疏封乎列邸。彌駿發乎美聲。擇以端良。命爲僚佐。克探微於四術。宜示正於萬邦。諒資主器之賢。往踐繼明之位。已頒成命。言肇立於靑宮。載協歡心。俾均覃於洪渥。可大赦天下。云云於戲。登隆上嗣。禮盛於元良。浹洽輿情。慶流於率土。爰被霈然之澤。聿遵詒厥之謀。誕告域中。式宣朝旨。

治平三年建儲赦十二月癸卯

門下。王者承天立極。莫不思長世之圖。爲國建儲。所以正萬邦之本。故朕親先父子。而天下皆以爲愛。命發朝廷。而天下不以爲私。粵余上嗣之良。稟自日躋之聖。出而就傅。寖窮學肆之聞。入則承顏。勤至寢門之問。比疏榮於王社。益侈徳於天枝。顧荷丕基之艱。猶虛正體之貳。矧漢文命嫡。著於卽祚之初年。且夏后與賢。期以傳家於萬世。惟羣元之所傒。實大器之所承。式符少海之祥。宜踐東朝之位。肆顯業之丕發。嘉僉言之大同。爰契歡心。用覃曠澤。可大赦天下。云云於戲。文昭武穆。夙詒燕翼之謀。震長離明。本有承華之象。蓋義重乎先。則禮必亟舉。慶施虖上。則惠必遐流。咨爾庶方。當體朕意。

元丰八年建儲赦七月三日

門下。父子一體也。惟立長可以圖萬世之安。國家大器也。惟建儲可以系四海之望。位序早定。而人莫不以爲悅。典禮極崇。而眾罔敢以爲私。永惟上嗣之賢。實有妙齡之譽。入而視膳。孝友見於夙成。出則好書。聰哲繇於自得。粵紹休於正統。猶虛位於東朝。爰考蓍龜之占。迺稽方冊之實。載涓吉旦。肇辟靑宮。周家先親。不敢忘廟社之重。夏后與子。蓋以順天人之心。宜覃曠恩。徧曁羣品。可大赦天下。云云於戲。離明震長。綿帝緒於億年。解吉渙亨。灑天仁於萬物。蓋禮之所行者大。則澤之所流者深。咨爾多方。體予至意。

政和五年建儲赦天下制二月十四日

門下。朕若昔大猷。受天明命。永惟萬世之統。有開必先。簡在上帝之心。克昌厥後。我有元嗣。旣冠阼階。方時安平。預建儲貳。蔽自朕志。孚告大廷。涓選嘉辰。誕授顯冊。以隆宗社之本。以系夷夏之情。非朕敢私。實天所祐。豈特予一人之慶。亦惟爾萬邦之休。可大赦天下。云云於戲。治國孰先齊家。主器莫若長子。肇稱盛典。均霈湛恩。播告羣倫。體玆至意。

冊文

至道元年冊皇太子文

維至道元年歲次乙未。九月甲辰朔。二十四日丁卯。皇帝若曰。朕受乾坤之眷祐。副兆億之推崇。旰食宵衣。納隍馭朽。兢兢業業。日愼一日。故能躋動植於壽域。致華夷於大同。載稽古先。歷覽圖史。萬邦之本。元良是貞。守器承祧。莫斯爲重。徽章縟禮。自我而行。蓋皇王之盛典也。咨爾壽王。粹稟天地。量吞海嶽。忠孝備於君父。友愛惇乎弟兄。達刑政禮樂之源。著宣慈惠和之美。邁五官之才藻。葉九齡之吉夢。洊雷攸震。重離克明。早分茅土。實尹京邑。誠以接物。仁以撫民。每見賢而思齊。知爲善之最樂。予懋乃徳。嘉乃勛庸。爰辟承華。俾膺主鬯。詢彼中外。契於蓍龜。今冊爲皇太子。攺名某。於戲。正身足以率下。去邪在乎勿疑。罔咈昌言。必邇端士。企大中之道。鑑無逸之篇。戒矜伐則功愈髙。師勤儉則福彌久。日新爾令望。永保我丕基。勗之哉。欽承簡冊之休命。

天禧二年冊皇太子文

維天禧二年歲次戊午。九月庚申朔。八日丁卯。皇帝若曰。夫以天下爲家者。三王之通制。居正體之貳者。萬世之大本。明嫡之建。爰主於宗器。元良之重。以正乎庶邦。國家徳源深長。孫謀錫羨。丕承積累之慶。保定儲副之位。所以經大猷而暢淳烈也。咨爾皇子﹑崇仁保運宣徳守正功臣﹑建康軍節度﹑管內觀察處置等使﹑開府儀同三司﹑守太保﹑兼中書令﹑行江寧尹﹑上柱國﹑昇王﹑食邑五千戶﹑食實封三百戶某。衝粹居質。聰哲成性。鐘淸寧之孚佑。表徇齊於羈貫。生而知於孝愛。天攸縱於藝能。奇智夙彰。英聲外發。書社南紀。毓徳少陽。勤至寢門。樂遊講肄。資弦誦以崇術。儀星海而昭象。寶極凝祐。官師率和。公言亟揚。輿詠胥洽。永惟長髮之懿。愼固守成之業。明兩攸屬。僉謀大同。式闡承華。以旌上嗣。今冊爾爲皇太子。仍攺名某。於戲。體仁而不違。於以濟眾。好謙而自牧。乃能服民。惟正人之務親。惟前言之多識。師儉而固。介祉於無疆。寶慈以持。錫善而不匱。一乃心而祗肅。永來譽之廣淵。往欽哉。勤宣令圖。以對越我祖宗之景命。不其韙歟。

治平四年冊皇太子文

惟治平四年歲次丁未。正月庚戌朔。十九日戊辰。皇帝若曰。夫天地有大命。其受靡常也。予不敢墜厥序。祖宗有大器。其承匪易也。予不敢私其傳。蓋春秋之誼。立嫡以正諸侯。夏后之時。因賢以家天下。豈不契羣心而慮萬世也。咨爾皇長子﹑崇仁保運功臣﹑忠武軍節度﹑許州管內觀察處置等使﹑開府儀同三司﹑檢校太尉﹑同中書門下平章事﹑使持節許州諸軍事﹑行許州刺史。上柱國﹑頴王﹑食邑三千八百戶﹑食實封一千二百戶頊。躬浚明之資。迪溫儉之徳。動而合先王之典。言而適當世之變。出就齒學。不厭詩書之樂。其志篤於古也。入親色養。不忘朝夕之愛。其行盡於孝也。矧以地極眞王。體鐘上嗣。名愈就而勤愈倍。寵彌至而畏彌積。固足以定保元儲之位。進承宗廟之事。天時旣符。人情旣葉。不幾夫少海急千里之淵。重曦先萬物之照歟。今冊爾爲皇太子。於戲。天地之命。太子其恭之。祖宗之器。太子其上之。知君臣之分不可踰。則率民莫如忠。知父子之義不可加。則率己莫如孝。往欽哉。愼厥初。惟其終。以答揚予一人之休命。

議政

常程事委皇太子與宰臣樞密以下資善堂會議施行詔天禧四年十一月庚午日

朕荷元昊之眷懷。承二聖之詒燕。圖宅於神州之隩。總制於環海之濱。順考大猷。以禦羣品。罔敢逸豫。馴致治平。維宗祏之發祥。誕元良之貳體。日躋有裕。天質夙成。備對壽街。迥達政經之要。延詢望苑。動遵徳教之規。固已博約乎六藝之言。佩服乎三司之訓。習聞妙善。茂著溫文。然以軍國之事機。刑治之得失。尢資肄習。用熟見聞。伊乃宰司。曁於機軸。實惟同體。參掌萬樞。宜竭訏謨。聿申裨贊。已各降制命。並兼東宮職任。眷言同徳。玆謂老成。日接元子之遊。慰於庶民之望。自今中書﹑樞密院﹑諸司該取旨公事。仍舊進呈外。其常程事務。委皇太子與宰臣樞密使已下。就資善堂會議施行訖奏。噫。周儲三善。但循齒讓之儀。漢客四人。遂成調護之績。矧吾衡軸。佐此緝熙。念固本之是圖。實保邦而多慶。咨爾中外。知朕意焉。

答皇太子讓資善堂議常程事表詔天禧四年十一月庚午

國家祗荷慶靈。克昌寶祚。眷惟主器之重。允資立愛之賢。順考雅猷。聿申誕告。以卿孝恭著美。聰哲秉彜。挺其日躋之能。彰厥時敏之用。矧惟一徳之輔。曁於老成之人。左右參裨。周爰講貫。式佇交修之績。副予善任之懷。何遽奏封。備形謙挹。勉遵成命。卽斷來章。所讓宜不允。

辭免

皇太子辭恩命第一表批答天禧二年八月十七日

省表具之。國家舉三代之宏綱。從其古道。觀重離之著象。垂於正經。愼守洪基。丕承聖緒。伊露章之狎至。貢確論以彌堅。具徵震鬯之文。永踐靑宮之位。顧惟懇請。發自純誠。卿爰稟粹和。雅符善慶。毓質猗蘭之殿。呈祥映日之云。曁進疏封。愈勤就傅。克茂川升之徳。蔚爲天賦之賢。公議有推。元良允屬。三上言於北闕。願立志於東朝。已降兪音。仍宣霈澤。俄觀抗表。未拜明恩。𨿽崇讓之辭。惇風可尙。而升儲之典。成命已行。冞切嘉稱。卽當遵奉。所讓宜不允。

皇太子辭免恩命第二表批答

省表具之。王者獎元良之徳。貳宸極之尊。博考前聞。具存曩制。眷言立愛。允謂推公。繄匕鬯之攸司。固宗祊而是守。矧熙朝之令典。實先聖之詒謀。奉而行之。斯亦宜矣。卿聿膺洪慶。挺秀英姿。克寬克仁。自符於皇祖。聞詩聞禮。夙造於紫庭。增修四術之功。恪謹三朝之禮。啟吳都而進律。侍漢幄以承顏。憶昨致舜大臣。寧周多士。叩帝閽而成列。貢囊奏以達誠。願建儲闈。以隆國本。固詔諭而甚至。屢傾輸而不移。已徇輿情。特頒明制。何再陳於讓表。猶曲敍於謙詞。當拜命書。式遵朝旨。所讓宜不允。

皇太子辭免恩命第三表批答不允仍斷來章天禧二年八月

省表具之。國家欽承駿命。長髮靈源。荷天地之丕祥。恢祖宗之淳耀。思崇大本。用建元良。況乃禮重承祧。易尊守器。惟親是屬。方冊具存。蓋匕鬯以攸司。冀粢盛之式奉。卿地居上嗣。象契明離。盛徳日新。英猷天縱。表溫文於三善。允協姬經。彰輝潤於四重。克符�詠。民有﹤匧心﹥志。朕所注懷。考百王不易之規。覽羣臣宜建之請。誕敷明詔。用示至公。乃拜囊封。載陳扆坐。精誠尢至。衝讓宜加。然念邦國永圖。皇王偉則。在昔先帝。固嘗眷予。今玆徽章。是用命汝。當遵鴻典。卽斷來章。所讓宜不允。

皇太子辭免恩命第一表批答元丰八年二月

省表具之。朕獲紹燕謀。奉承聖緒。永惟任重。靡敢皇寧。歷觀先王之所行。與夫搢紳之��。皆以謂蚤建太子。所以尊宗廟。衛社稷。夙興夜寐。不敢忘於心。以爾有聰哲之姿。溫文之徳。故斷自朕志。詢於僉言。而發明詔也。以爾正體。以系天下之心。其任豈不重乎。及覽奏函。願回成命。豈朕所以注待之意哉。往其欽承。勿庸謙避。所請宜不允。

皇太子辭免恩命第二表批答元丰八年三月

省表具之。立嗣必子。所從來久矣。故三代之時。天下治安。至於千有餘歲者。用此道也。朕稽之古昔。法之祖宗。升徳器建春宮者。將以成萬世之業也。及觀剡奏。欲避寵名。𨿽撝謙之風。可激當世。而升儲之典。已告大廷。往服徽章。勉懋厥徳。所請宜不允。

皇太子辭免恩命第三表批答不允仍斷來章元丰八年三月

省表具之。朕惟王者臨照四方。必進元良﹑立儲貳者。豈將私於親親哉。將以司匕鬯。爲萬世無疆之休。矧予元子。徳器夙成。蚤有中外之望。此朕所以發明詔也。三閱奏章。庸以命汝。往卽欽服。以副朕懷。所請宜不允。仍斷來章。

皇太子辭免恩命第一表批答政和五年二月八日

省表具之。朕奉天明命。若昔大猷。惟時邦昌。肇建國本。以卿地居長嫡。性稟元良。純粹聰明。拔於倫類。忠和孝友。靡待師承。育徳日新。進學時敏。蔽於朕志。俾正儲闈。以系億兆之心。以司匕鬯之重。當國家之閒暇。衍社稷於靈長。無疆惟休。有秩斯祜。遽披奏牘。備罄悃誠。𨿽自抑之心。在謙沖之足尙。然已行之命。豈渙汗之可回。宜趣欽承。無勤訓告。所請宜不允。

皇太子辭免恩命第二表批答不允仍斷來章政和五年八月

省表具之。朕祇遹昌圖。紹隆令緒。永念�宗之重。必資主器之良。舉子惟賢。立嫡且長。眷予上嗣。挺秀妙齡。稟性粹精。宅心淵懿。能本由於天縱。學無俟於月將。夙著英聲。益隆令望。涓中春之谷旦。遵歷世之舊章。肇啟震宮。密陪宸極。已頒顯命。深契輿情。乃貢封章。備形誠懇。顧謙沖之足尙。然渙號之已孚。立愛惟親。𨿽人倫之大本。以長則順。實天下之至公。宜體眷綏。毋勞訓告。所請宜不允。仍斷來章。

謝恩

皇太子謝恩命表批答天禧二年八月

省表具之。朕承上眞之淵系。恢列聖之丕猷。撫育臣民。尊崇廟社。眷言守器。允屬惟親。是以仰奉靈心。俯從羣請。爰啟少陽之位。式登元嗣之賢。卿正气所鐘。英徽特異。執經之禮。天賦於勤誠。問膳之容。日形於喜气。慶兼家國。譽藹朝廷。俾奉粢盛。以隆基緒。削章斯至。敍謝尢多。省閱之餘。嘉注良切。所謝知。

皇太子謝賜禦制詩元良箴表批答天禧二年九月

省表具之。夫建以儲闈。允隆於宗嗣。勗之儒學。式助於溫文。永惟主器之賢。尙示向方之訓。卿凝猷獨立。敏議混成。率由天賦之材。馴致日新之道。榮分玉契。出處而有常。洞啟銅扉。詳延而斯盛。特頒詩什。兼錫箴規。教𨿽尙於溫柔。詞未偕於淸壯。達予明誨。資乃茂功。俄上表以披陳。頗推誠而恭順。嘉稱彌切。眷愛逾深。所謝知。

皇太子謝天安殿受冊禮表批答

省所上表。今月八日詣天安殿受冊禮稱謝事具悉。王者厚繼體之親。所以資博愛。委主器之重。所以歸至公。斯振舉於舊章。固率循於先訓。卿卓爾韶茂。穆然粹。精。挺生岐嶷之姿。方盛遠條之徳。朝論允屬。國儀用彰。授以冊書。升爲儲副。嘉禮明備。旭日晏溫。神人葉符。中外怡悅。俄拜章而敍感。表事上以增勤。言念益恭。聿懷多尙。

慶賀

宰臣向敏中等賀建儲表批答天禧二年八月

省表具之。洊雷著象。具載於前經。陪極推賢。式隆於舊制。眷溫文之茂徳。彰岐嶷於妙齡。曁進王封。愈親儒術。𨿽克勤於就傅。亦無闕於問安。孝合天經。學臻日益。俾承顏於漢幄。方示戒於湯盤。繄乃輔臣。逮諸列辟。累朋從而上表。固懇請以升儲。已順輿情。特頒明詔。卿等慶其適願。深於致誠。仍貢賀章。允爲多禮。�嘉稱注。屬積予懷。所賀知。

知樞密院曹利用等賀建儲表批答天禧二年八月

省表具之。王者撫臨區宇。纂紹基圖。伊有國之宏規。在元良之重寄。粵予上嗣。挺秀妙年。居然令姿。混成徳器。自日親於友傅。常志在於詩書。寵以進封。旌乎樂善。俾聞道而漸訓。方以月而系時。惟乃近臣。曁夫羣士。咸旅庭而致奏。願稽古以建儲。旣惇諭而不回。遂俯從於勤請。卿等樂聞嘉禮。仍貢賀章。過形慶抃之言。備見忠純之懇。其爲多尙。無已於懷。所賀知。

答中書樞密院乞免皇太子答拜表詔天禧四年十二月丁酉屬以元儲。方親事典。聿存體貌。式待機衡。前制斯明。常經是率。卿等忽陳封奏。過執謙恭。嘉嘆之懷。寤興無已。所請宜不允。

建牧

皇太子開封牧制

門下。訓五經之趣。旣隆父子之至恩。正八命之儀。爰篤君臣之大義。朕誕膺寶緒。夤奉慶基。建國本者十年。薦毓承華之徳。固皇圖於億載。肄推立愛之仁。咨爾朝紳。聽予詔綍。某稟孝友之性。賦聰明之才。位重前星。而動不捨於謙恭。望尊少海。而居必先於勤儉。聿新業履。聞正言而與正人。克愼猷爲。學古訓而師古事。淑質斯就。令名益彰。夫進於道者政有不足行。通於理者民有不足治。懋東闈之修蘊。旣觀妙善之風。試南衙之極煩。宜展阜成之效。是用特頒渙號。申錫徽章。靡拘前代之舊聞。悉考本朝之故實。增壯春宮之體。彌昭震器之光。匪徇私恩。實符公道。於戲。下九重之命。非由左右大臣之言。司千里之畿。尙賴遐邇羣彥之助。欽承眷注。益勵乃心。可除開封牧。余依故事。主者施行。

納妃

選皇太子妃禦筆政和五年三月空日

朕嗣有令緒。惟懷永圖。禦於家邦。預建太子。若古之訓。揚於大廷。以篤君臣父子大倫之恩。以立宗廟社稷萬歲之本。無疆惟卹。申命用休。年旣冠於阼階。禮及時而有室。必立之配。以宜其家。可令有司選皇太子妃。仍討論典禮以聞。

朱伯材女孺人朱氏充皇太子妃制

門下。朕祗承天序。懋建儲闈。旣假有家。式厚人倫之本。用求厥配。助成王化之基。眷乃懿親。惟時淑女。誕揚顯命。敷告羣工。少傅﹑恩平郡王朱伯材女﹑孺人朱氏。毓徳粹溫。秉心淵靜。以祗以順。夙資天性之良。有言有容。允蹈公宮之教。家風素劭。祖澤覃延。慶在後人。譽聞當世。出自欽成之裔。來嬪上嗣之賢。朕臨禦治朝。講明盛禮。搢紳在列。金石充庭。爰親飭於邇臣。肆丕成於慶事。拂龜旣吉。薦鴈甫新。宜侈閎休。以昭異數。燦然儀服之盛。申以冊書之榮。國典有稽。師言惟穆。於戲。合二姓之好。是謂政先。刑四方之風。率由近始。尙迪柔嘉之則。往思盥饋之恭。克稱龍光。永膺燕譽。可選充皇太子妃。仍令所司備禮冊命。主者施行。

追命

皇兄贈太尉中書令追封周王謚悼獻元祐追封皇太子仍舊謚制

門下。朕祗荷鴻基。紹承先烈。念惇親之義。莫重於天倫。舉飾終之文。特優於禮典。皇兄﹑贈太尉﹑中書令﹑追封謚曰悼獻。元祐。炳靈眞冑。襲慶瑤源。信厚本於天資。聰明稟乎神授。純孝之性。鐘愛於先朝。樂善之心。雅推於公族。未正靑宮之位。早纏厚夜之悲。嘆駒隙之易遷。瞻陵樹而將拱。是用載稽舊制。爰議追褒。懷同气之親。彌增於感悼。備元儲之贈。用極於哀榮。英魂有知。歆玆寵數。可特追贈皇太子。仍舊謚曰悼獻。仍令所司擇日備禮冊命。主者施行。

哲宗子鄧王贈皇太子攺謚獻湣制

朕惟先皇帝在位十有六年。憂勤庶政。夙夜靡遑。祗遹先猷。功被天下。皇嗣克生。降年不永。重惟繼序不忘之義。宜盡因心則友之恩。用詔有官。申頒顯命。哲宗皇帝子﹑贈太師﹑尙書令。兼中書令鄧王﹑謚衝獻。茂性生知。庶幾日就。命之弗淑。人以恫嗟。肆朕纘承。載加贈典。爰念初詔。恩禮未隆。非所以上慰在天之靈。稱朕報施之萬一。錫之命數。正位儲宮。尙其精誠。知克嘉享。可特贈皇太子。仍攺賜謚曰獻湣。

宋大詔令集卷第二十六

皇子

皇子生徳音

寶元二年降皇子三京畿內徳音八月丙子

朕以涼薄之姿。荷盈成之重。實繄先烈。參獻大猷。上迪深長之源。大承燕翼之福。允孚慶善。以覆本支。然自纂紹以來。十有七載。盤維思輔。星日佇輝。果獲天心。誕開邦祚。乃玆秋籥之仲。聿介春祺之祥。元嗣肇生。羣倫胥慶。昔周人落寢。詠朱芾宜君之詩。戴記序官。謹銅律吹和之職。訂於古義。滋慰餘懷。眷乃三都之雄。並維列聖之宅。適蕃茂祉。當異庶邦。爰曲霈於宥條。宜勸均於寰服。應三京畿內雜犯死罪云云於戲。擁休彌月。菑害所以兼除。播澤象圍。獄市由其更始。益資首善。協濟大和。咨爾工師。明知朕意。

熙寧二年降皇子減降天下見禁徳音十一月乙丑

門下。天地之任至大。負荷之克艱。祖宗之休無疆。繼承之爲重。眷言菲徳。肇纂鴻圖。日奉燕謨。汔臻靖治。乃冬之仲。方歲旣成。長至維時。大終厥月。候彼陽徳。則一气潛萌。驗諸物宜。則百嘉備捨。聿生元子。來會昌期。上以奉慈闈之歡。下以系綿宇之望。國本玆在。予心所安。爰施渙恩。用飾多喜。應天下見禁罪人。雜犯死罪以下遞降一等。徒以下釋之。云云於戲。徳厚者流廣。善積者慶長。三靈顧懷。萬世允賴。推是渥澤。偉玆福祥。布告羣倫。明知朕意。

元符二年降元子徳音八月十一日

門下。朕嗣有令緒。惟懷永圖。丕冒海隅。民之攸曁。靈承帝事。天乃弗違。時惟仲秋。是生元子。以篤家邦之祜。以系神民之心。玆錫羨以用光。將詒謀而有永。𨿽我一人之慶。亦爾萬邦之休。於戲。燕於翼子。以永萬世之傳。敷厥庶民。用均四海之福。

元符三年降元子赦四月十四日

門下。朕獲保宗廟。惟典神天。荷帝博臨。嘉應聿至。陽月之孟。祥發椒房。是生元良。爲國嫡嗣。以系天下之望。以承文母之顏。嘉與萬邦。共玆大慶。肆均惠澤。用洽民心。可大赦天下。云云於戲。主器承家。莫如長子。捨過宥罪。大賚多方。咨爾羣倫。體予至意。

立子

立皇子詔嘉祐七年八月己卯

人道親親。王者之所先務也。蓋二帝之隆。治繇玆出。朕甚慕之。右衛大將軍嶽州團練使宗實。濮安懿王之子。猶朕之子也。少鞠於宮中。而聰智仁賢。見於夙成。日者選於宗子近籍。命以治宗正之事。使者數至其第。迺崇執謙退。久不受命。朕默然有嘉焉。朕蒙先帝遺徳。奉承聖業。罔敢失墜。夫立愛之道。自親者始。固可以厚天下之風。而上以嚴夫宗廟也。其以某爲皇子。故玆詔示。想宜知悉。

立皇子告天地宗廟諸陵文嘉祐七年八月庚子

堯親九族。以致萬邦之和。顧以菲徳。奉承聖緒。永念宗室之蕃庶。思所以廣恩也。乃考於太宗。得濮安懿王允讓之子爲賢。又於國爲近屬。今賜名曰曙。旣以爲皇子。不敢不告。

親王一

進拜一

皇弟開封尹某加恩制

門下。懸法授人。自家刑國。欲名器之無假。在臨照以難私。其有地冠維城。望髙諸夏。屬郊禋之展禮。司羽衛於行宮。供億且繁。夙夜匪懈。得不順景風而行賞。增井賦以疏封。用遵平施之方。適表至公之道。皇弟具官某。幼稟義方。生知忠孝。曁贊興隆之運。彌彰恭順之心。尹我上京。惠玆疲庶。每假寐而待旦。必辧色以來朝。事莫自專。動皆稟命。成我友於之義。諒玆翊戴之勤。蓋宗廟之儲祥。實邦家之共慶。則加地進律。吾何愧焉。更圖爲政之方。用稱陟明之典。可。

皇弟興元尹光美加恩制

門下。命功行賞。出令無私。覃雨露之恩。徧加率土。顧絲綸之寵。寧遺至親。塤篪和而大樂方調。棣萼榮而本枝更茂。咨爾有位。體予推公。皇弟具官某。圭璧無瑕。松筠有節。奉上而恭勤勵志。立身而卑謹爲先。𨿽分授鉞之權。不捨橫經之業。慕爲善之最樂。知事君之盡忠。予嘉乃誠。宜膺異渥。增井賦而示寵。渙名號以褒能。勉思昇獎之榮。用稱親賢之念。可

皇弟秦王廷美行河南尹西京畱守制太平興國七年三月乙巳日

萬國並建。宗子有藩屏之雄。四方是則。京國有保釐之重。眷成周之舊壤。實鞏洛之名墟。儻非肺腑之親。詎膺管鑰之寄。皇弟﹑開府儀同三司﹑檢校太師﹑兼中書令﹑行開封尹﹑秦王廷美。稟靈帝冑。擢秀天枝。惇詩禮以檢身。體溫文而毓徳。治浩穰以斯久。撫疲瘵以咸蘇。輦轂載淸。桴鼓自息。矧玆淸洛之邑。久罷黃屋之遊。黎庶之心。不勝其徯望。居守之任。實切於撫綏。宜輟介弟之親。以鎭故都之地。無忘勗勵。用副倚毗。可特依前檢校太師﹑兼中書令﹑行河南尹﹑西京畱守秦王。加食邑一千戶。

皇長子徳崇第二子徳明拜官封郡王制太平興國七年十月甲午

崇樹藩屏。是著騂旄之盟。並建宗室。聿興麟趾之詠。所以成彊幹固本之義。鐘錫羨繁衍之祥。三代以來。率由玆道。皇長子徳崇。性資孝友。質懋溫文。第二子徳明。稟訓無違。檢身有裕。而皆端愨自守。樂善不渝。齒冑早列於膠庠。趨庭粗聞於詩禮。非劉之約。蓋有舊章。半楚之封。抑惟故事。並授上臺之秩。式遵懋建之文。分裂土田。用立社稷。鑑乃前訓。以保令猷。徳崇可特授檢校太傅﹑同中書門下平章事﹑上柱國。封衛王。徳明可特進檢校太保﹑同中書門下平章事﹑上柱國。封廣平郡王。

皇子陳王元僖侍中開封尹制雍熙三年十月甲辰

朕膺昊穹之眷佑。荷宗社之慶靈。建萬國而親諸侯。旣資藩翰。履至尊而制六合。必樹盤維。所以固大業於域中。渙鴻猷於天下。況神臯赤縣。夷夏所臻。苟非親賢。曷符公議。皇子﹑特進﹑檢校太傅﹑同中書門下平章事﹑陳王元僖。性本溫文。徳惟純粹。動必由禮。言皆有章。頃自任峻桐圭。道光麟趾。忠順形於天賦。孝弟成於自然。服訓辭而愈恭。體謙下而爲徳。侍祠泰畤。陳精意於壇壝。問安寢門。竭至誠於夙夜。以善爲樂。惟道是從。酌楚醴以待賢。克昭令望。入虞庠而齒冑。綽著嘉聲。體仁旣�於日新。從政宜親於時務。眷彼浩穰之地。足申撫治之方。是用錫以爰田。升之左相。用昭茂渥。以曜宗英。於戲。京城之地。四方之所取則。尹政之任。中外之所仰瞻。撓獄市則姦何所容。任鉤距則俗爲之薄。守之以彊毅。濟之以寬和。政乃有成。事則不悖。佩此多訓。庶幾有成。可兼侍中行開封尹。

皇第五子益王元傑加恩制淳化元年正月丙戌

門下。我國家承天立極。方隆千載之基。分土建邦。式奠九州之域。撫西南之巨鎭。惟梁蜀之名區。膺予裂地之封。資爾維城之重。屬玆行慶。允洽推恩。皇第五子具官某。宇量宏深。襟靈邃遠。律呂融和而有度。圭璋溫潤而無瑕。惟孝惟忠。稟自生知之性。聞詩聞禮。出於神授之才。位逾貴而益恭。名愈尊而無傲。藹然朱邸。綽有令猷。而自被王爵之服章。殿坤維之土宇。撫禦遠伸於大略。澄淸頗被於英風。言念勛庸。有光茅社。方霈涵濡之澤。宜伸旌異之恩。益以戶封。進其眞食。顧玆寵渥。無恡便蕃。於戲。告明命於公朝。我無虛授。享非常之天秩。爾在欽承。勉荷寵靈。勿忘箴戒。可。

皇子越王元份加恩制淳化元年正月丙戌

門下。朕自虔膺命歷。嗣守基坰。睹稼穡之有年。愈懷恭畏。體乾坤之不宰。思去尊稱。而將相采寮。緇黃黎老。伏合屢傾於丹懇。拜章列上於鴻名。是用禦正殿以當陽。屬孟春之初吉。攺紀年之號。將庶物以惟新。降出綍之言。與萬邦而同慶。況彼親賢之列。宜覃殊異之榮。具官某。天賦貞淳。��惇友。夙蘊間平之徳。早開魯衛之風。蔚爲朱邸之表儀。宛作皇家之符瑞。服勤弦誦。見尊師重傅之規。稟訓詩書。得資父事君之要。爰自光膺綸綍。遙制甌閩。體玆宵旰之憂。遐布鎭臨之術。盤維之望。益焜燿於紫庭。襦褲之謠。自喧騰於丹徼。旣著於藩之績。爰加進律之文。眞食邑封。率由加等。於戲。好謙樂善。爾旣茂於嘉猷。行慶推恩。朕豈藉於異數。勉修懿範。以輔丕圖。可。

皇子襄王某開封尹制淳化五年九月壬辰

朕恭臨大寶。眇覿前王。何嘗不外隆藩屏之勛。內樹磐維之固。所以建宗社無疆之祉。成邦家不拔之基。乃眷神臯。素推難治。﹤宀禹﹥縣之舟車畢會。都人之版籍斯繁。若匪親賢。曷膺寵寄。詢於有位。允協至公。當吉日之在剛。舉徽章之惟允。皇第三子﹑荊南湖南節度﹑特進﹑檢校太保﹑兼侍中﹑行江陵尹襄王某。分輝黃道。稟訓明庭。克惇信厚之風。綽有溫文之徳。而自加冠漢殿。齒冑虞庠。每出言而有章。慕爲善之最樂。忠厚謙恭之道。所謂生知。詩書禮樂之文。不因師授。向者舉展親之典。崇立愛之規。錫以苴茅。封之襄沔。而能推心待下。開館禮賢。漢上之人。望風而化。旣予心之自慰。在朝論以推公。朕嘗因燕居。誨以時政。而皆洞明理體。深識化源。委以浩穰。必能綏撫。是用益爰田之多戶。加論道之崇資。榮疏邸第之封。仍正尹京之任。爾其肅淸輦轂。惠化裏閭。勿以至察爲聰明。勿以太寬爲髙簡。惟紀綱之是正。在鉤距以何施。勉副眷懷。更思盡瘁。於戲。有家有國。汝宜保於令名。知子知臣。我無慚於前哲。往承休命。勿墜訓辭。可檢校太傅﹑行開封尹。兼功徳橋道使。

皇子元祐光祿大夫檢校太保左衛上將軍兼禦史大夫上柱國信國公制咸平五年十一月己丑

國家崇大報之禮。修並建之文。所以遵立愛之規。成固本之義也。皇子某。體資岐嶷。性成溫文。未齒膠庠。已習在三之訓。越在髫丱。迥有成人之風。出於自然。非假外獎。況克勝衣而趨拜。所宜裂壤以疏封。特舉徽章。用符僉矚。可。

皇子某拜官制大中祥符七年三月丁未

朕受皇天之眷命。承列聖之丕圖。寅奉寶符。肇開先緒。九宇祗定。大典並修。乃稽靈心。以建元子。皇子某。上穹降祉。五緯儲祥。粹精彰象日之姿。重懿表自天之質。旣對長安之問。遂辧南陽之詞。加以爲善之規。匪由於教導。問安之禮。特發於誠明。方慶服已成。徳器是用。載遵令典。爰擇嘉辰。錫以圭璋。乃昇環衛之列。分其寶玉。乃啟茅社之封。秩視帝傅之崇。權兼憲府之重。並加徽數。式示褒揚。噫。固我本枝。鐘玆鴻慶。誕告之命。旣表於國祥。無疆之休。蓋承乎天序。佩服彜訓。汝其欽哉。可金紫光祿大夫﹑檢校太傅﹑左衛上將軍﹑上柱國﹑慶國公﹑食邑一千戶﹑食實封三百戶﹑月給俸二百千。

皇兄楚王元佐天策上將軍興元牧賜劍履上殿詔書不名制大中祥符八年二月丙寅

朕順考古經。遹追先訓。顧名器之爲重。匪親賢而曷膺。矧夫望著宗英。地崇天屬。建侯斯久。夾輔惟勤。峻以徽章。抑惟國典。皇兄﹑開府儀同三司﹑守太師﹑尙書令﹑兼中書令﹑左衛上將軍﹑上柱國﹑楚王元佐。炳靈嶽瀆。儲祉宗祊。孝悌飭身。溫良成性。早列藩而鎭俗。退養素而葆和。肆及衝人。纘承大統。惇敍之志。允迪於前言。屏翰之功。永資於右戚。眷言同气。實冠友於。上懷六朝之發祥。下教萬邦之立愛。特加伸等。俾耀維城。漢詔不名。蓋惟尊徳。唐官殊號。豈但疇庸。備方冊之令儀。首邦家之懿則。永孚多吉。用慶展親。可依前守太師﹑尙書令﹑兼中書令﹑天策上將軍﹑行興元牧。賜劍履上殿。詔書不名。依舊在宅養疾。所司擇日備禮冊命。

皇弟元偓兼尙書令加恩制大中祥符八年十一月辛酉

愼重名器。所以觀賢能。惇敍宗親。所以厚風教。伊我介弟。爲時宗英。宜峻寵章。茂昭明徳。安國等軍節度觀察處置等使﹑開府儀同三司﹑守太尉﹑兼中書令﹑眞定尹﹑上柱國﹑相王元偓。恭肅純懿。簡儉惇方。動不違仁。言皆中禮。好書樂善。皆慕於前修。重士尊賢。載彰於令問。俾冠中臺之列。式隆專席之榮。仍益爰田。載加眞賦。於戲。文昌政本。機務之所先。宗子維城。邦家之攸賴。服玆茂渥。可不愼歟。可依前守太尉﹑中書令﹑兼尙書令﹑加食邑一千戶﹑食實封六百戶﹑餘如故。

皇子某忠正軍節度使封壽春郡王制大中祥符八年十二月辛卯

古者立王國所以衛京師。封諸子所以尊宗廟。朕仰膺眷佑。馴致治平。受眞檢於大霄。啟仙源於邃古。盛儀交舉。鴻瑞洽臻。方徇羣心。以建藩室。皇子﹑金紫光祿大夫﹑檢校太傅﹑左衛上將軍﹑兼禦史大夫﹑上柱國﹑慶國公﹑食邑一千戶﹑食實封三百戶某。上穹降祉。列聖儲精。凝正气以淵深。稟五精而英秀。辧惠之性。言必有章。趨進之容。動皆合禮。已成徳器。猶在妙齡。而公相大臣。援引舊典。懇悃之辭遽至。恭讓之意靡遑。願涓吉時。特頒明命。眷壽陽之奧壤。控淮水之明區。爰錫旌旄。俾開茅社。加左相上公之秩。增崇階美號之名。蓋示深慈。式隆徽數。於戲。維城之制。𨿽稽周室之彜章。半楚之封。用遵漢氏之謙徳。顧玆承衛之重。聿表靈長之休。欽我訓言。無怠祗率。可特進﹑檢校太尉﹑兼侍中﹑使持節壽州諸軍事﹑行壽州刺史﹑忠正軍節度﹑壽州管內觀察處置等使﹑進封壽春郡王﹑加食邑千戶﹑食實封四百戶﹑賜崇仁保運功臣﹑勛如故。有司擇日備禮冊命。

皇子某進封昇王制天禧二年二月丁卯

王者尊奉宗廟。必建於列藩。承衛邦家。允屬於元子。所以保定區宇。億寧神祗。用茂本枝。聿隆天序。朕仰膺眞佑。恭守丕基。集鴻瑞之殊尢。啟慶源之淵邈。是用上稽靈意。下順羣心。爰開寶玉之邦。式重盤維之寄。舉玆公詔。誕告多方。皇子﹑崇仁保運功臣﹑忠正軍節度﹑壽州管內觀察處置等使﹑特進檢校太尉﹑兼中書令﹑使持節壽州諸軍事﹑行壽州刺史﹑壽春郡王﹑食邑三千戶﹑食實封一千三百戶某。惇厚慈仁。聰明睿智。英姿體於云日。美徳冠於圭璋。識達幾微。動成乎先見。學探閫奧。克顯於生知。茂揚爲善之風。特表問安之喜。而中外臣庶。奏疏洽聞。仰譽徽之日新。顧典章而載舉。旣難謙抑。是用俯從。六朝奧區。南夏雄屏。建其茅社。錫以旌旄。位兼帝保之崇。階視臺儀之重。進褒功之懿號。增食采之眞封。爾其靖共。對越成命。可開府儀同三司﹑守太保﹑兼中書令﹑行江寧尹﹑充建康軍節度﹑管內觀察處置等使﹑進封昇王﹑食邑二千戶﹑食實封一千戶﹑賜宣徳守正功臣﹑勛如故。仍令所司擇日備禮冊命。

皇伯楚王元佐兼江陵牧加恩制乾興元年二月仁宗卽位

門下。國家膺積累之祥。啟隆平之運。混同四海。億寧兆人。顧惟眇衝。獲紹基構。蓋遵憑幾之命。深懷馭朽之憂。屬視政之方初。俾推恩而溥洽。恭念伯父。長玆戚藩。宜申惇敍之懷。首舉褒崇之典。載涓剛日。誕告明廷。皇伯﹑天策上將軍﹑推誠協恭保順同徳崇仁宣忠亮節守正翊戴功臣﹑開府儀同三司﹑守太師﹑尙書令﹑兼中書令﹑行雍州牧﹑兼興元牧﹑上柱國﹑楚王﹑食邑二萬二千五百戶﹑食實封八千二百戶﹑賜劍履上殿﹑詔書不名元佐。穹昊儲祥。本枝襲慶。溫文表於天賦。孝友由其性成。而自神宗嗣興。先帝臨禦。便蕃異數。冠映於淸朝。保養太和。優遊於亨會。藹有間平之譽。茂昭魯衛之親。惟南荊之奧區。實中夏之巨屏。命之兼領。用壯英猷。仍益爰田。兼加眞賦。於戲。承祧之重。方切於戰兢。睦族之規。敢忘於造次。勉隆素履。永佐昌期。可特授依前天策上將軍﹑守太師﹑尙書令﹑兼中書令﹑行雍州牧﹑兼江陵牧﹑楚王﹑賜劍履上殿﹑詔書不名﹑加食邑二千戶﹑食實封六百戶﹑依舊在宅養疾。功臣散官勛如故。

皇叔涇王元儼守太尉尙書令移兩鎭進封定王加恩賜贊拜不名制乾興元年二月仁宗卽位

門下。周之盛也。實賴本宗有維城之助。漢之隆也。亦資藩國有磐石之親。是以廟社靈長。神人悅豫。詩稱魯衛之徳。傳美間平之賢。矧乃眇躬。纘玆鴻緒。荷先帝之訓。懼夫難任。賴叔父之崇。濟其不逮。特優禮命。誕告羣司。皇叔﹑推誠保順同徳守正翊戴功臣﹑保平定國等軍節度﹑管內觀察處置等使﹑開府儀同三司﹑守太傅﹑兼中書令﹑行陜州大都督﹑使持節同州諸軍事﹑行同州刺史﹑上柱國﹑涇王﹑食邑一萬五千五百戶﹑食實封五千八百戶元儼。辰緯鐘英。河山毓秀。席昌朝之累善。該前哲之令儀。精禮樂於日新。廣藝文於天縱。夾輔聖考。丕宣大猷。寶玉是分。協堯廷之惇敍。旌麾所建。壯禹服之會朝。間屬盛辰。聿修鉅典。從鸞旌之五輅。展采登封。陪秬鬯之一卣。崇禧報本。懿恭之節。羣品式瞻。猥念衝人。允繄凝範。擇於剛日。煥此徽章。榮陟上公。峻兼專席。總師幹於近輔。析圭瑞於大邦。仍胙爰田。特疇眞賦。舉禮文之異渥。加贊謁之不名。備極便蕃。用爲褒進。於戲。祖宗儲慶。載集於重熙。兆庶懷仁。式臻於嘉會。緬冀尊屬。克揚茂勛。佑於皇家。垂裕永世。特授守太尉﹑尙書令﹑兼中書令﹑使持節陳州許州諸軍事﹑行陳州許州刺史﹑充鎭安忠武等軍節度﹑陳州許州管內觀察處置河堤等使﹑進封定王。加食邑一千戶﹑食實封六百戶﹑賜贊拜不名﹑功臣散官勛如故。仍令所司擇日備禮冊命。主者施行。

皇弟元儼移兩鎭攺封彭王制大中祥符八年十一月辛酉

周分寶玉。以展茂親。漢樹��。聿�盤石。眷吾宗室。素守禮經。宜厚寵章。聿圖藩翰。安靜軍節度﹑劍南東川管內營田觀察處置使﹑開府儀同三司﹑檢校太尉﹑中書令﹑上柱國﹑端王元儼。日域分暉。天枝挺秀。自臨外屏。茂建髙牙。居魯衛之崇名。峻芮彤之顯秩。寅恭自守。夙夜無違。是用疏表海之近邦。易苴茅之重地。仍加井賦。以盛寰封。於戲。懷徳惟寧。詩人之所詠。爲善最樂。史牘之攸尊。爾其欽哉。往服明命。可依前檢校太尉﹑兼中書令﹑使持節靑州密州諸軍事﹑行靑州密州刺史﹑充鎭懷安化等軍節度﹑管內觀察處置﹑押新羅渤海兩番等使封彭王。加食邑千戶﹑食實封四百戶﹑餘如故。

●宋大詔令集卷第二十七

親王二

進拜二

皇叔元儼詔書不名加食邑實封制

朕祗守成基。汔臻嘉靖。遹遵常古之度。再奉精意之禋。陟恪以對天威。肅雝而陳孝饗。尊親偕極。純嘏來同。思與中外之倫。共玆優裕之施。眷言右戚。首舉茂恩。皇叔﹑推誠保順同徳崇仁守正翊戴功臣﹑鎭安忠武等軍節度﹑陳州許州管內觀察處置河堤等使﹑開府儀同三司﹑守太尉﹑尙書令﹑兼中書令﹑使持節陳州許州諸軍事﹑行陳州許州刺史﹑上柱國﹑定王﹑食邑一萬七千五百戶﹑食實封七千戶﹑賜贊拜不名元儼。聰哲含章。溫仁稟粹。序五宗而襲慶。蹈六徳以惇方。粵自先朝。乃膺建國。擁戎旌而作鎭。遙制宗藩。服公衮以在庭。薦登命數。逮眇躬之纘極。率令典以欽親。贊東平而勿名。表淮陽之異寵。善猷斯藹。淑問逾昭。屬於行次之辰。式獎懷寧之美。特加奉邑。仍益眞封。矧別詔之攸頒。申殊禮之爲重。諒惟褒賁。增顯優崇。於戲。景命顧懷。祚本支而彌衍。明誠樂易。介戩谷以咸宜。允資夾輔之勛。永保重雍之業。克綏厥位。不其韙歟。可特授依前守太尉﹑尙書令﹑兼中書令﹑使持節陳州許州諸軍事﹑行陳州許州刺史﹑充鎭安忠武等軍節度﹑陳州許州管內觀察處置河堤等使定王﹑賜詔書不名﹑加食邑一千戶﹑食實封六百戶﹑散官勛封如故。

皇叔鎭王元�賜劍履上殿詔書不名食邑制天聖八年十二月五日

門下。朕以仰延貺施。克底治平。載瞻七里之郊。躬修三歲之祀。用謝成於有昊。冀蒙福於庶邦。爰布湛恩。式均丕慶。眷惟賢戚之重。冠於屏翰之良。將示先親。首圖進律。皇叔具官某。體資明粹。徳著溫純。茂河間好古之風。有衛康馴行之懿。爰自騂旄利建。金鈕疏榮。承善睦於先朝。契懷和於詩雅。顧惟寡昧。獲纘基圖。寔繄夾輔之勤。共固守成之業。薦惟褒賁。益峻等彜。掌武上公。仍總三臺之秩。陪京巨鎭。聯分雙節之威。再易大封。聿申殊禮。蓋隆惇敍之典。彌懷衝約之規。適屬禋燔。誕敷麗澤。劍錫延登而攸重。井田彌食以兼丰。眞賦倍增。寵章優洽。於戲。純嘏之賜。與宗哲以並庸。名器之崇。表國經之異數。克綏多祜。永保令猷。可。

皇子昕除忠正軍節度使壽國公制康定元年七月戊寅

朕荷髙穹之孚佑。膺列聖之顧懷。增衍長源。亶生賢嗣。是惟體正之大。益茂本枝之彊。仰稽靈心。肇啟藩室。皇子昕。炳符曾宙。毓徳少陽。岐嶷表於自然。溫文見於異稟。金昭璧粹。蓋發於天資。震長離明。有關於象奧。向及勝衣之拜。未疏盤石之疆。爰考彜章。誕揚徽冊。是用案予舊國。寵以紹封。仍循半楚之規。載徹右淮之土。苴茅制社。授節奠邦。庸建上公。尹玆南夏。並申蕃數。式厚慈衷。於戲。在昔哲王。夙圖封立。蓋欲就成器徳。保輔慶基。若迪令猷。丕顯前烈。冀洽輻員之聽。永綏壽嘏之宜。汝其勉哉。對越休命。可特授特進﹑檢校太尉﹑使持節壽州諸軍事﹑行壽州刺史﹑兼禦史大夫﹑充中正軍節度﹑壽州管內觀察處置等使﹑上柱國﹑壽國公﹑食邑三千戶﹑食實封一千戶﹑仍賜體仁贊運功臣。

皇長子仲銘除忠正軍節度同中書門下平章事封淮陽郡王制

夫惇序骨肉。所以正乎邦家。建立子孫。所以尊乎宗廟。玆先王之令典。蓋歷代之至公。惟予衝人。獲纘丕緒。奉若前憲。罔敢自私。宜因吉辰。誕舉封冊。皇長子﹑安州觀察使﹑光祿大夫﹑檢校工部尙書﹑使持節安州諸軍事﹑安州刺史﹑兼禦史大夫﹑上護軍﹑光國公﹑食邑八百戶﹑食實封二百戶某。親居上嗣。秀出本枝。仁孝發於自然。賢智根乎天性。已就外傅。日朝寢門。侍膳問安。惟盡恭之匪懈。惇詩好禮。矧樂善之有聞。未疏茅土之榮。曷廣盤維之固。眷黃圖之右輔。有璧假之近藩。俾聯臺鉉之崇。式付節旄之重。優推功號。兼啟王封。勛級並隆。序位加衍。進實多邑。視秩上公。庶光出合之初。仍易命名之義。於戲。親之欲貴。人道之常。位不期驕。往哲攸戒。勉服前訓。斯迪令猷。汝其念哉。對越休命。可特授檢校﹑太傅﹑同中書門下平章事。使持節許州諸軍事﹑行許州刺史﹑充忠武軍節度﹑許州管內觀察處置等使﹑加上柱國﹑進封淮陽郡王﹑加食邑千戶﹑食實封六百戶﹑仍賜崇仁保運功臣﹑攺名頊。

皇子頊進封潁王制治平元年六月己亥

古先哲王。享國長久。歷世治安。蓋封建子孫。屏捍王室。所以定維城之業。成磐石之固。稽若舊典。可舉而行。皇長子﹑崇仁保運功臣﹑忠武軍節度﹑許州管內觀察處置等使﹑特進﹑檢校太傅﹑同中書門下平章事﹑使持節許州諸軍事﹑行許州刺史﹑上柱國﹑淮陽郡王﹑食邑一千八百戶﹑食實封八百戶頊。天性溫恭。神識英秀。爰自就學外傅。疏爵近藩。令問日新。好禮彌謹。矧居上嗣之地。當啟眞王之封。朕按輿地之圖。潁川爲大國。因景風之候。惟盛夏吉時。是用建爾國家。胙之茅土。於戲。制節謹度。故能守富貴。敷道養徳。莫若盡忠孝。王其戒之。無忝予一人之休命。可特授依前檢校太傅﹑同中書門下平章事﹑使持節許州諸軍事﹑行許州刺史﹑充忠武軍節度﹑許州管內觀察處置等使﹑封潁王﹑加食邑一千戶﹑食實封四百戶﹑仍令所司擇日備禮策命。

皇子顥特授特進檢校太傅同中書門下平章事充保寧軍節度使加上柱國進封東陽郡王加恩賜崇仁保運功臣餘如故制

門下。夫封建親賢。崇廣藩輔。所以茂枝葉之庇。固盤維之安。古先哲王。率由玆道。皇子﹑明州管內觀察使﹑金紫光祿大夫﹑檢校太子賓客﹑使持節明州諸軍事﹑明州刺史﹑兼禦史大夫﹑上輕車都尉﹑祁國公﹑食邑五百戶﹑食實封二百戶顥。溫仁本乎異稟。聰敏見於夙成。向從外傅之遊。已寵廉車之拜。而能動皆率禮。孝必因心。宜用疏封。俾從出合。按東陽之奧壤。蓋澤國之名區。分以苴茅。付之龍節。視秩帝傅之重。進列宰司之崇。錫號褒功。策勛加等。衍實多邑。並示寵章。於戲。位不期驕。祿不期侈。恭儉惟徳。爾其欽哉。可。

皇弟頵授光祿大夫依前檢校太尉同中書門下平章事充武勝軍節度使進封樂安郡王加勛食邑實封制

門下。朕躬大統之承。憲前王之度。並建宗子。庸廣骨肉之恩。作捍皇家。思長社稷之守。方曠恩之澤物。宜渙檢之宣朝。皇弟具官某。體行端和。神風華秀。孝友自其天性。忠謹承於世資。蚤就學於奇觚。已析封於寧宇。念鴒原之愛。嘗見急難之情。嘉麟趾之風。居多信厚之履。屬肇親於庶政。宜徧獎於近支。往踐鈞衡之崇。益疏茅社之貴。化繇近始。愛莫爾隆。於戲。禮重周盟。以薛侯而爲後。義形漢約。非劉氏者不王。懋昭淑聲。永服徽命。可。

皇弟顥封岐王制治平四年九月辛卯

朕祗紹基圖。惕循謨烈。因山功畢。與厚地以永安。祔廟禮成。悵昊天之罔極。念同生之均戚。惟送往之良勤。爰舉典章。增陪封鎭。示玆渥命。告於大廷。皇弟﹑崇仁保運協恭贊治功臣﹑武昌武安等軍節度﹑鄂州潭州管內觀察處置等使﹑開府儀同三司﹑檢校太尉﹑同中書門下平章事﹑使持節都督鄂州潭州諸軍事﹑行鄂州潭州刺史﹑上柱國﹑昌王﹑食邑二千九百戶﹑食實封一千二百戶顥。資度浚夷。徳猷粹穆。善謀常法。亶康叔之宅心。好禮盡忠。有東平之雅志。已胙苴茅之社。用安盤石之宗。適緣感慕之懷。益示褒崇之意。隆名逾峻。異數寔優。於戲。作誥孟侯。實尊於方伯。推恩介弟。蓋重於天倫。尙迪厥中。以綏爾祿。可特授依前檢校太尉﹑同中書門下平章事﹑行兗州大都督府長史﹑使持節靑州諸軍事﹑行靑州刺史﹑泰寧鎭海等軍節度﹑兗州靑州管內觀察等使﹑攺封岐王。

皇弟頵封髙密郡王制

王者正位凝命。國體所以尊安。篤親愼終。民徳所以仁厚。眷橋山之已事。感淸廟之初升。顧予同气之懷。宜先錫命之寵。皇弟﹑武勝軍節度﹑鄧州管內觀察處置等使﹑光祿大夫﹑檢校太尉﹑同中書門下平章事﹑使持節鄧州諸軍事﹑鄧州刺史﹑上柱國﹑樂安郡王﹑食邑一千七百戶﹑食實封六百戶頵。履和而至。行敏而恭。金聲自全。玉气不掩。雅見方嚴之度。夙推信厚之風。宜攺錫於苴茅。用增榮於齋鉞。於戲。神器之大。方圖濟於艱難。盤石之安。顧永期於夾輔。尙念猷訓。保玆寵靈。可特授依前檢校太尉﹑同中書門下平章事﹑興元尹﹑山南西道節度﹑管內觀察處置橋道等使﹑封髙密郡王。

皇弟頵兩鎭進封嘉王制熙寧四年二月壬申

門下。史謂建大宗之封。如安盤石之固。詩美得同气之助。共敷棠棣之華。朕紹五聖之休。昭九族之序。固已倚天屬於本根之重。措公姓於翰幹之彊。況於至親。宜有顯冊。播告羣位。厥惟大公。皇弟﹑崇仁保運功臣﹑山南西道節度﹑管內觀察處置橋道等使﹑特進﹑檢校太尉﹑同中書門下平章事﹑興元尹﹑上柱國﹑髙密郡王﹑食邑二千四百戶﹑食實封六百戶頵。燕翼發祥。溫恭迪哲。英姿茂而玉裕。盛气粹而揚休。講藝服儒。多推道術之對。好禮樂善。雅有智思之文。曏稽立愛之經。屢衍建侯之寵。有華上公之衮。有淑元戎之旂。賢儀寖明。師論參穆。是用端筴以審繇。按圖而定名。表爲眞王。奄受樂國。盡岷峨之野。陪以爰田。易淝渙之麾。加之兩組。循典常而出合。謹著定以奉朝。列第環宮。彌聳開元之觀。側門通禁。永承長樂之顏。備飭愛懷。布章慶譽。於戲。展親以誠信。我則友於天倫。秉徳以輔陪。爾則藩於王室。思長富貴之守。懋底忠孝之誠。往其欽哉。以對猷訓。可特授依前檢校太尉﹑同中書門下平章事﹑使持節廬州宿州諸軍事﹑行廬州宿州刺史﹑保信保靜等軍節度﹑廬州宿州管內觀察處置河堤等使﹑進封嘉王﹑加食邑一千戶﹑食實封四百戶。

皇弟顥加恩制

門下。朕祼獻太室。禋燎圓丘。方熙事之涓成。擁靈休而滋至。眷言介弟。敢後寵章。皇弟具官顥。至誠淵渟。盛气玉粹。渾然道徳之蘊。展矣忠孝之資。赤舄淑旂。奄受眞王之冊。元圭黼衮。載視上公之儀。陪輔眇躬。惇宗元祀。因紫營之昭報。奉鸞輅之親行。佩鞞夙興。有絜齋明之志。匏尊參薦。有虔陟降之容。適當歸胙之初。宜峻均恩之舉。特審名數。以耀龍光。於戲。友則因心。益厚同生之愛。祭維受福。永蒙時萬之祥。其遠乃猷。以綏而祿。可。

皇子俊授特進檢校太尉使持節曹州諸軍事行曹州刺史兼禦史大夫充彰信軍節度曹州管內觀察處置等使上柱國永國公食邑三千戶食實封一千戶仍賜體仁保運功臣制

門下。朕承景歷之昌。荷丕構之重。誕受帝祉。薦生天材。立義制名。旣昭於徳性。按圖錫壤。始賁於寵章。揚於明廷。詔爾羣辟。皇子俊。姿函岐嶷。气稟粹淸。莊重表於覃訏。聰哲成於髫鬌。審洊雷之象。亶膺廟稷之休。考朱芾之章。嘉合君王之慶。屬近司之來諗。宜吉日以啟封。庶言則同。朕命維允。是用胙以南夏。將於東藩。以裁半楚之疆。以侈陪京之鎭。載黼斯衮。視上公之儀。有鸞其旂。嚴外閫之望。肆加功號。特峻文階。越陪邑戶之多。兼畀國租之實。並蕃異數。良協慈懷。於戲。昔利建侯。以燕翼子。周倚宗師之盛。作之翰垣。漢立公王之隆。興於𦇤褓。率玆成憲。匪我私恩。其服龍光之榮。以介壽臧之福。懋進乃徳。往惟欽哉。可。

皇子俊特授開府儀同三司加恩餘如故制熙寧七年十二月三日

門下。思齊之美。文王增百男而紀盛。華封之祝。堯帝願多子以爲祥。蓋榮茂於天支。寔尊崇於國體。屬當明祀之畢。宜被慶恩之行。皇子﹑體仁保運功臣﹑彰信軍節度﹑曹州管內觀察處置等使﹑特進﹑檢校太尉﹑使持節曹州諸軍事﹑行曹州刺史﹑兼禦史大夫﹑上柱國﹑永國公﹑食邑三千戶﹑食實封一千戶俊。璇萼儲英。珠源毓粹。夙賦中和之性。早彰岐嶷之姿。侍膳問安。已無虧於孝謹。聞詩學禮。期有稟於義方。是用陪益乎爰田之封。褒優乎命數之寵。庸霈庭渙。示均神禧。於戲。上賴祖宗之休。旣幼加於爵祿。往親師傅之訓。宜日進於行能。欽哉惟時。服我新命。可。

皇子儼拜官

朕承宗廟之重。荷穹昊之休。實生嗣賢。來侈昌緒。眷惟封爵。厥有典彜。爰告治朝。式敷詔號。皇子儼。挺天材之秀。膺帝武之祥。气毓黃鐘之和。體含金玉之粹。意初能識。已彰載路之聲。徳漸有成。且稱斯皇之芾。將及勝衣之始。未推受社之恩。揚言僉同。剡奏來上。是用灼龜撰吉。備物肆儀。言觀其旂。賜中軍之徒禦。大啟爾宇。奄北國之山川。參視上公。兼陪眞賦。峻崇階而躐品。冠嘉號以表功。寵數惟新。慈衷滋慰。於戲。周美螽斯之眾。載歌多子之章。漢用輿地之圖。申講建侯之策。肆玆成命。允謂大公。其承明訓之猷。以綏曼壽之祉。可特授檢校太尉﹑使持節陳州諸軍事﹑行陳州刺史﹑兼禦史大夫﹑鎭安軍節度﹑陳州管內觀察處置等使﹑上柱國﹑景國公﹑食邑三千戶﹑食實封二千戶﹑賜宣仁翊運功臣。

皇子傭特授特進檢校太尉充天平軍節度使均國公加食邑實封仍賜功臣制熙寧十年十二月丁亥

門下。禦家者親親。蓋人倫之大本。治國者貴貴。亦天下之達尊。乃眷嗣賢。其議褒命。剛辰載揆。渙號用頒。皇子傭。膺禖祠之祥。啟夢羆之兆。憲憲鐘徳。克稟天生之材。岐岐秉知。式歆帝敏之武。幼儀始肄。聰哲夙成。師錫旣同。龜猶旣告。是宜出少府之節。按輿地之圖。建玆東藩。胙爾西土。大佩赤舄。參備公捲之華。淑旂綏章。增賁將牙之重。命功有號。序品有階。惟多邑是畀。惟眞賦是予。並疏異渥。用協榮懷。於戲。周錫王支。本實顯於百世。漢封帝子。始蓋踰於十城。綏予寵光。介汝遐福。可。

皇子價特授特進檢校太尉充武勝軍節度使建國公食邑食實封仍賜功臣制

門下。朕循燕翼之謀。保紹休之緒。載篤斯慶。增衍本支之蕃。思彊厥宗。肇開藩屏之奧。誕以谷旦。告諸治朝。皇子價。性岐嶷以天成。質覃訏而日就。厥聲載路。膺上帝之嘉祥。有芾斯皇。協大人之吉卜。顧未揚於寵典。玆屢諗於僉言。乃授全師。乃徹成國。玉符班瑞。析上將之騂旄。金路啟封。備三公之繡衮。躐崇階而辧等。冠美號以詔功。並疇邑賦之多。加畀井封之實。繁推命數。備極情文。於戲。父子主恩。𨿽本人倫之至。朝廷尙爵。亦歸天下之公。惟敍有承。俾服無斁。可。

皇子傭特授依前檢校太尉持節鄆州諸軍事鄆州刺史均國公充天平軍節度鄆州管內觀察處置河堤等使加食邑實封勛如故制

門下。朕緬稽天若。顧畏民嵓。玆荷降康。敢忘毖祀。是以璆磬金鼓。繭牲粢盛。駿奔走於百工。丕靈承於上帝。率將多士之膚敏。具殫徳產之精微。神其宴娭。福用蕃衍。方均惠術。周逮海邦。惟予嗣賢。宜與典冊。皇子具官某。沿源慶善。植性惇明。弗煩詔教之勤。自格中和之懿。雕戈簜節。峻秩禮於元戎。金路介圭。啟疆圻於大國。旣告成於熙事。俾進律於外庭。加賦爰田。陪租眞食。於戲。寵非朕出。蓋本神明之休。命豈爾私。是光文武之緒。永迪嘉徳。益綏遠猷。可。

皇子均國公傭進封延安郡王制元丰五年八月壬子

朕荷宗廟之休。宅乾坤之泰。大開邦宇。分王宗親。用建四維之安。是基萬世之福。若時慶典。屬我嗣賢。式揆剛辰。誕孚羣聽。皇子﹑天平軍節度﹑鄆州管內觀察處置河堤等使﹑檢校太尉﹑持節鄆州諸軍事﹑鄆州刺史﹑上柱國﹑均國公﹑食邑四千戶﹑食實封一千一百戶傭。發祥帝武。毓秀仙源。岐嶷天姿。夙稟神靈之異。聰明日就。詎煩師傅之勤。自登拜於將壇。顧浸更於歲籥。𨿽茂成人之徳。尙稽受社之榮。爰諗僉言。丕揚新命。繡裳朱舄。視儀物於上公。燾土苴茅。啟藩封於西國。兼陪眞賦。並示異恩。於戲。若古有猷。修身在永。維恭儉可以保位。維忠孝可以事君。勉悉乃心。往祗朕訓。可特授依前檢校太尉﹑開府儀同三司﹑使持節延州諸軍事﹑延州刺史﹑充彰武軍節度﹑延州管內觀察處置等使﹑進封延安郡王﹑加食邑一千戶﹑食實封六百戶﹑勛如故。主者施行。

宋大詔令集卷第二十八

親王三

進拜三

皇第九子佖拜官制元丰六年閏六月壬辰

禦侮者莫如親。先王未之或攺。多男而授之職。天下不以爲私。朕荷列聖之休。席昊穹之祜。亶生哲嗣。來侈皇圖。其頒寵章。以詔羣辟。皇第九子佖。憑暉宸極。毓秀天枝。岐嶷得於自然。溫文見於異稟。燕禖錫羨。肇開弓韣之祥。朱芾載光。嘉合室家之慶。將及勝衣之拜。未膺列壤之封。舊章甚明。眾議來諗。按圖輿地。惟淸漢爲上游。疏爵景風。惟盛夏爲吉日。是用苴茅制社。授鉞殿邦。遂荒半楚之疆。參視上公之秩。並推異數。躐進崇階。陪以爰田。畀之眞賦。於戲。子孫並建。誠三代之遠謀。𦇤褓受封。亦兩京之故事。勉承猷訓。永介壽祺。可特授檢校太尉﹑持節襄州諸軍事﹑襄州刺史﹑充山南東道節度﹑襄州管內觀察處置橋道等使﹑上柱國﹑儀國公﹑食邑三千戶﹑食實封一千戶。

皇第十子佶鎭寧節度寧國公制元丰六年十月甲戌

立愛者始於親。商人賴之永世。制國而傳於子。漢廷恃以爲安。朕承五聖之謀。擁萬方之重。荷天右序。誕錫多男之祥。若古典常。庸建寧侯之壤。肆朌丕號。孚告外廷。皇第十子某。性稟溫文。體函岐嶷。生民克祚。蚤膺履武之休。朱芾斯皇。嘉合宜君之慶。屬近臣之抗議。卜陽月以啟封。會義制名。相方辧域。天被爾祿。始徹連城之疆。我圖爾居。莫如便鎭之樂。跨河而守。惟澶爲雄。畀以金鉞之威。寵以衮衣之飾。用彊屏翰。增庇本�。申衍爰田。兼陪眞賦。於戲。周詩之言幹祿。率由舊章。召誥之戒初生。自貽哲命。往承猷訓。永介壽祺。可特授太尉﹑持節澶州諸軍事﹑澶州刺史﹑充鎭寧軍節度﹑澶州管內觀察處置等使﹑上柱國﹑寧國公﹑食邑三千戶﹑食實封一千戶。

皇子傭加恩制

門下。朕以宗奉天經。肅祇郊祀。緝熙先王之典。式刑烈祖之謀。嘉牲射而一純昭。圜鐘變而萬靈接。眷言哲嗣。宜畀寵章。某疏慶皇枝。憑暉霄極。維衮及繡。早備上公之儀。錫山與田。奄受大邦之冊。甫及勝衣之拜。已知學禮之勤。屬參訂於上儀。用申嚴於毖祀。朌敷大澤。將期遠邇之均。錫予善人。豈有親疎之間。陪惇多井。肆衍眞封。於戲。因古經而接於神。維禮之重。受帝祉而施於子。蓋國之光。往服茂恩。益膺遐福。

皇子某加恩制

門下。朕敕天之命。拜貺於郊﹑吉�威儀。以接萬靈之奧。端闈孚號。以均四海之休。眷言嗣賢。宜渙恩典。某性繇異稟。器本夙成。早膺弓韣之祥。獨秀珩璜之徳。向榮藩輔。進預褒封。鸞旗雕戈。壯中軍之徒禦。桓圭衮冕。備上公之威儀。屬修元祀之文。欽用丰年之報。方徧旌於列辟。宜均饗於繁禧。申衍爰田。兼陪眞戶。於戲。修精微而備玉帛。曷盡報功之誠。蒙寵靈而貽子孫。是爲長世之策。往承貺施。以介壽康。

皇子佖加恩制

門下。朕稽古以緝禮文。因郊而定天位。乃駕齋輅。祈底烝民之生。乃熙紫壇。欽接三才之奧。朌敷大澤。徧曁四方。興言嗣賢。宜膺寵典。某資稟純粹。性合溫文。早毓慶於皇支。亟承華於朱芾。班之金鉞。夾隆屏翰之安。被以衮衣。進陟臺衡之貴。適升禋於太一。且奠璧於淸壇。敷錫靈釐。肆均惠術。宜褒優於天屬。俾惇厚於人倫。增衍井腴。申陪國賦。於戲。稱秩元祀。本周室之舊章。榮逮懿親。亦漢庭之故事。往祗異數。用介多祥。

皇弟顥加恩制元丰郊

門下。朕以一陽之復。躬三歲之祠。登圜丘而揖太淸。神其宴饗。沛胥徳而麗萬世。人以歡欣。方熙事之告成。敢繁禧之專饗。肆頒丕號。寵獎近親。某躬孝友之資。端髙明之學。折衝禦侮。擁兩鎭之齋旄。作翰皇家。奠全秦之美圖。屬奉承於毖祀。實顯相於上儀。旣肅雝以陪八室之祠。又嘉栗以亞中壇之獻。伸加圭賦。肆衍腴田。於戲。褒功徳而關盛衰。無疆惟卹。以脤膰而親兄弟。不顯其威。往服徽章。益茂成烈。

皇弟頵加恩制元丰郊

門下。朕祗遹舊章。肇修吉禮。以物無上帝之稱。故祀之貴誠。以聖惟烈祖之尊。故推以陟配。蓋昭明寅畏。則精意達。慈祥悌順。則多祜臻。方褒庶位之勞。敢後茂親之獎。某徳履莊重。才猷俊明。河間推道徳之言。傳於至理。東平躬孝友之質。成於自然。夾隆磐石之安。奄受眞王之策。逮玆祀事。相我上懷。齊潔乎陽靈之宮。陟降乎禮神之囿。載圖嘉績。增錫寵名。申陪邑賦之封。兼衍國租之實。以華邦體。以睦民風。於戲。逆三神之釐。已極肇禋之義。施大澤之博。莫如同气之賢。往承天休。益輔予治。

皇第十一子俁拜官制元丰七年八月己丑

禦外侮者莫如親。先王賴以安治。受帝祉而施於子。大雅因以詠歌。朕循累聖之燕謀。席昊穹之眷命。誕生哲嗣。未侈皇圖。揚玆寵章。詔爾羣辟。皇第十一子俁。乘暉霄極。毓粹璇源。溫文得於自然。聰哲成於有識。閟宮實實。亶膺降福之休。朱芾皇皇。嘉合爲君之慶。屬近臣之抗議。擇良日以疏封。朕命不私。師論惟穆。是用胙之西土。將於中山。以臨護塞之衝。以應連城之制。惟衮及繡。有華上公之儀。秉鉞與旄。有偉元戎之任。策勛躐等。衍邑實租。於戲。周以百子之彊。史氏書其過歷。漢用五宗之盛。議臣諭之鐫金。永惟大公。無愧前烈。往承優渥。益介壽康。可特授檢校太尉﹑持節定州諸軍事﹑定州刺史﹑充定武軍節度﹑定州管內觀察處置等使﹑上柱國﹑成國公﹑食邑三千戶﹑食實封一千戶。

皇第十二子拜官制元丰七年十二月庚午

荷天右序。故能傳類以蕃孳。饗國久長。必賴建親而藩屏。永惟駿命。誕集眇躬。繼生嗣賢。來侈昌緒。其孚渙號。以詔大廷。皇第十二子似。岐嶷得於自然。溫文成於異稟。燕謀錫羨。亶膺震夙之祥。熊夢應占。嘉合寢興之吉。方制名而命義。宜授社以啟封。胙以南邦。將於便鎭。以徹濱淮之壤。以裁半楚之疆。貝冑朱綅。壯中軍之徒禦。華衮赤舄。備上公之威儀。視秩策勛。陪田實賦。疏榮𦇤褓。衍慶本支。於戲。燕及皇天。惟朕所以昌其後。自貽厥命。惟爾所愼在其初。往承寵光。永綏壽嘏。可特授檢校太尉﹑持節亳州諸軍事﹑亳州刺史﹑充集慶軍節度﹑亳州管內觀察處置河堤等使﹑上柱國﹑和國公﹑食邑三千戶﹑食實封一千戶。

皇叔顥移某軍節度進封加恩制元丰八年哲宗嗣位

門下。朕獲以眇躬。奉承大統。繼文之業。思負荷之艱難。見堯於羹。悵哀恫之罔極。眷言叔父。時謂宗英。亶疇藩賴之勞。誕布褒嘉之冊。具官某。器宇莊重。才猷靖深。閱義理之多聞。蘊髙明之善學。祗事英祖。早隆孝愛之深。同气先朝。尢見急難之誼。奄受眞王之策。協成磐石之安。屬纂紹於宗祧。首褒揚於尊屬。苴茅於社。裂南國之名區。易節於庭。殿兩邦之重鎭。寵以懋功之典。進以隆道之官。申衍爰田。兼陪眞賦。於戲。孝文之欽楚國。賴以藩宣。肅宗之禮憲王。極於恩意。往承新令。兼介多祥。

皇叔頵移某軍節度進封加恩制元丰八年

門下。朕獲承大統。肇臨庶邦。繼體承祧。罔極昊天之慕。敍親孚命。敢忘季父之尊。稽用典章。增隆封鎭。載涓谷旦。布告治廷。某識達而量夷。知明而材劭。多閱天下之理。博通君子之方。承志意於西朝。惇友悌於先帝。麟應於世。如文王信厚之時。鳳集於庭。符開元羽翼之頌。屬紹承於洪緒。首褒進於近支。是用易以齋旄。殿西藩之便鎭。錫玆茅社。裂三楚之名區。升華論道之官。申衍爰田之賦。於戲。周封康叔。惟民其敕懋和。漢重東平。諸王莫與爲比。往膺茂渥。益介繁禧。

皇弟似開府進封加恩制元丰八年

門下。朕誕膺歷服。肇覽政機。保文祖受命之民。益思綏靖。念皇考永世之孝。罔極哀恫。迺眷天倫。發祥帝武。其頒顯冊。以告治廷。某毓秀皇枝。憑暉霄極。夙稟覃訏之質。生知孝友之方。朱芾皇皇。嘉合宜君之慶。閟宮實實。亶承降福之休。向錫命於端朝。已拜嘉於我裏。屬予纘紹。敢後褒崇。越升將相之班。優侈本支之勢。疏榮王社。衍食井腴。於戲。昔熙祖流聰慧之稱。建臨淮之國。元仲表岐嶷之譽。啟平原之封。往迪令猷。益介眉壽。

皇弟俁加恩制元丰八年

門下。朕欽膺遺訓。肇臨庶邦。聖伏神䢐。恨昊天之罔極。任重守大。念寶歷之無疆。乃眷同生。最爲均慶。宜孚正號。以詔羣倫。某气稟淸明。性包聰哲。早秀珩璜之徳。亶膺弓韣之祥。向預褒封。進聯藩輔。被之華衮。極上宰之威儀。陟以齋壇。壯元戎之徒禦。屬予纘序。維持尙親。是用越升將相之班。增重本支之勢。兼陪多井。並錫徽章。於戲。負荷艱難。永念答揚於帝訓。寵靈徧曁。莫如惇敍於天倫。往承之休。益介而壽。

皇弟佖加恩制元丰八年

門下。朕荷天之休。繼國之序。思憑幾之訓。則不敢忘負荷之艱。念維城之安。則不敢稽惇敍之典。矧予同气。尢所注懷。具孚渙恩。以先列位。某承神明之烈。稟純粹之資。岐嶷發祥。嘉合燕禖之禱。寢興協吉。稟符熊夢之占。向繇天性之慈。已摠戎車之寄。屬予纘紹。申命褒崇。是用因淸漢之鉞旄。錫大寧之茅土。增重本支之勢。兼華輔相之班。申畀井腴。兼陪國賦。於戲。休矣皇考。以保明其身。豈無他人。不如我同父。往膺寵渥。益介壽臧。

皇弟佶加恩制元丰八年

門下。朕奉憑幾之言。受膺圖之托。乃謀庶政。以承宗祀之休。乃率舊章。以寵天倫之愛。朌敷顯冊。播告路朝。某資稟粹淸。識兼岐嶷。承暉皇極。早開朱芾之祥。錫羨增成。寖侈綠車之慶。向孚邦號。丕擁將牙。屬予纘紹之初。思正褒崇之典。感興魯衛。胙啟郇滕。錫以苴茅。玆重本支之勢。畀之瑞節。兼華將相之班。申衍井腴。陪惇圭賦。於戲。剪桐睦族。遂裂河汾之疆。賜帶懷賢。誕啟東平之祚。往承休渥。益介壽臧。

皇叔顥進太傅移兩鎭制元丰八年十二月辛未神宗祔廟

門下。朕祗遹燕謀。紹承大統。因山功畢。悼弓劍之永藏。祔廟禮成。瞻衣冠而如在。惟先帝同生之愛。有宗藩送往之勤。錫以徽章。詔爾列辟。皇叔﹑成徳橫海等軍節度﹑管內觀察處置等使﹑守太保﹑開府儀同三司﹑眞定尹﹑持節滄州諸軍事﹑滄州刺史﹑上柱國﹑揚王﹑食邑一萬一千一百戶﹑食實封三千七百戶﹑賜贊拜不名顥。姿度粹穆。材猷雋明。履孝資忠。實爲社稷之鎭。正爲樂道。不失禮義之中。擁兩鎭之節旄。殿全吳之茅社。協���。積功王家。適屬七月戒期。六輿取道。獨髙扈從之�。�見�難之情。是用寵以官常。升之帝傅。建髙牙於雍�。���於岐山。折衝無形。注意甚遠。於戲。周封康叔。不忘保乂於斯民。漢倚東平。丕顯勤勞於王室。往膺異數。益��休。可守太傅﹑依前開府儀同三司﹑京兆鳳翔尹揚王﹑賜贊拜不名﹑充永興鳳翔等軍節度﹑管內觀察處置等使﹑勛官食邑實封如故。

皇叔頵進太傅移兩鎭制

門下。朕罹國大憂。紹天明命。黃陵玉庭。永綏復土之深。淸廟朱弦。序陟寧神之禮。哀恫罔極。感慕徒申。念宗藩尊屬之賢。有文考同生之愛。圖功甚茂。送往良勤。敷告大廷。肆頒贊冊。皇叔﹑武昌武安等軍節度﹑鄂州潭州管內觀察處置等使﹑守太保﹑開府儀同三司﹑持節都督鄂州潭州諸軍事﹑鄂州潭州刺史﹑上柱國﹑荊王﹑食邑一萬六千戶﹑食實封二千七百戶﹑賜贊拜不名頵。身端行治。識遠量宏。地則茂親。時惟明徳。翼戴王室。雅有二南之風。表儀宗枝。獨包兩獻之學。協策廟社。乃心朝廷。胙脤承祧。疇勞錫命。屬緝裕陵之禮。遠護靈駕之行。事有感懷。義當褒異。是用進以官班之等。寵乎帝傅之崇。出節徐邦。建麾靑社。以應采菽來朝之賜。以慰棠棣孔懷之情。於戲。詩美大宗。是爲四國之翰。禮尊叔父。固�一人之嘉。往服寵光。益膺福祉。可守太傅﹑依前開府儀同三司﹑徐州大都督﹑持節靑州諸軍事﹑靑州刺史﹑荊王。賜贊拜不名﹑充武寧鎭海等軍節度﹑徐州靑州管內觀察處置等使﹑勛食邑實封如故。

皇叔顥守太傅加恩制元祐元年四月

門下。古者崇建屏翰。所以折難於諸侯。褒表親賢。所以永隆於皇室。故史有鐫金之諭。誓載帶河之言。迺眷賢王。方遷外第。允嘉衝尙。申錫茂恩。敷告治廷。肆頒顯策。皇叔﹑永興鳳翔等軍節度﹑管內觀察處置等使﹑守太傅﹑開府儀同三司﹑京兆鳳翔尹﹑上柱國﹑揚王﹑食邑一萬一千一百戶﹑食實封三千七百戶﹑賜贊拜不名顥。道醇而至。識遠而通。被服六藝之文。翼戴兩宮之治。昔在先帝。寵冠內朝。屢蘄築邸之安。懇避側門之�。�惟衝眇。方賴保綏。思承長樂之顏。深念厚陵之愛。�諭甚至。所守益堅。是用錫掌武之隆名。增建麾之異數。��多井。加衍眞封。於戲。列第環宮。愧不及開元之盛。專�作牧。庶以紹成周之寧。往承寵榮。益彊藩輔。可特授守太尉﹑依前開府儀同三司﹑雍州牧﹑兼鳳翔牧﹑揚王﹑賜贊拜不名﹑充永興鳳翔等軍節度﹑管內觀察處置等使﹑加食邑七百戶﹑食實封三百戶﹑勛如故。

皇叔荊王頵遷官制

門下。古者受命之君。系天而王。𨿽禮有損益。而事有節文。未嘗不褒顯近親。疏錫巨屏。以捍外侮。以圖大寧。矧予賢王。遷於外第。申頒贊策。敷�羣倫。皇叔﹑武寧鎭海等軍節度﹑徐州靑州管內觀察處置等使﹑守太傅﹑開府儀同三司﹑徐州大都督﹑持節靑州諸軍事﹑靑州刺史﹑上柱國﹑荊王﹑食邑一萬六百戶﹑食實封二千七百戶﹑賜贊拜不名頵。蓄徳閎深。秉心淵懿。保乂王室。如旦奭之輔於周。倡帥宗蕃。若間平之翼於漢。孝至承於長樂。友愛篤於先朝。向避環宮之居。屢申築邸之請。衝尙甚確。至言莫回。寵加掌武之名。增侈維城之業。建麾鎭野。出節荊郊。益以爰田。陪之眞賦。於戲。親之欲貴。玆爲天下之同心。髙而不危。永蹈前人之全美。往承寵數。茂介多祥。可特授守太尉﹑依前開府儀同三司﹑眞定尹﹑兼江陵尹﹑荊王﹑賜贊拜不名﹑充成徳荊南等軍節度。管內觀察處置等使﹑加食邑七百戶﹑食實封三百戶﹑勛如故。仍並令所司擇日備禮冊命施行。

皇弟偲拜官制元祐元年八月壬辰

朕奉承燕謀。獲紹大統。永懷先烈。曷勝哀疚之情。眷顧同生。宜厚褒封之典。孚我明命。揚於治廷。皇弟偲。岐嶷得於自然。溫文見於異稟。挾天材之美質。應帝武之嘉祥。未臨射矢之辰。遽起號弓之慕。踰年於此。錫壤惟時。矧周人尙親。尢重本支之輔。漢廷左戚。亦隆𦇤褓之封。規裁半楚之疆。載徹濱河之域。苴茅�社。授鉞殿邦。用進上公。尹玆北國。策勛加等。衍邑實租。於戲。西望裕陵。敢忘幼子之愛。東朝長信。進預諸孫之遊。往服恩輝。益延壽祉。可特授檢校太尉﹑持節滑州諸軍事﹑滑州刺史﹑充武成軍節度﹑滑州管內觀察處置河堤等使﹑上柱國。祁國公﹑食邑二千戶﹑食實封一千戶。

●宋大詔令集卷第二十九

親王四

進拜四

皇叔頵加恩制元祐元年明堂

門下。王者采儒術以馭神。緣人情而制禮。謂遠而尊者祖。故郊以配昊天。邇而愛者親。故祀以侑上帝。朕憲章往古。緝熙曠文。孝奏而至誠通。靈遊而美祥下。肆頒寵典。褒進近親。某徳度粹醇。才猷明雋。楚藩季父。閱義理之多。東平賢王。全忠孝之美。執徳以陪眇質。承意以事東朝。屬卜靈辰。崇嚴大事。首發三錢之賜。益均五玉之封。逮此休辰。敢忘加錫。載疏圭賦。申衍井腴。於戲。接神因古聖之經。特拜丰年之貺。歸脤交諸侯之福。無先尊屬之賢。往承閎休。永保終譽。

皇叔顥加恩制元祐元年明堂

門下。五禮之別首於祀。萬物之生本乎天。朕祗遹燕謀。初紹大統。迺眷總章之地。未修嚴祀之文。載馳齋車。拜上神之景貺。出沛端闕。灑四海之湛恩。申頒寵章。褒進宗戚。某身端而行治。履順而體和。陪輔先朝。有韡韡棣華之愛。表儀公姓。協振振麟趾之風。執徳以翼朕躬。制節以循侯度。屬涓吉旦。祗舉宗祈。方寵獎於皇支。首渥優於尊屬。允圖嘉迹。增錫寵名。載徹之田。嘉樂厥福。於戲。詠我將之什。式符周室之文。歌大澤之詩。期底漢庭之盛。尙資夾輔。協致丕平。

皇弟某加恩制元祐元年明堂

門下。君子之於親。主夫篤敬而已矣。仁人之於弟。莫如友愛之胥然。朕祗帥詒謀。獲承洪緒。奉祠陽館。昭答三神之釐。還禦端闈。大敷四海之澤。眷言介弟。敢後寵章。某毓慶紫庭。憑暉璇極。聰哲成於異稟。岐嶷得乎自然。錫壤制名。浸被先朝之遇。勝衣進拜。早承長樂之顏。昨朕纘圖。敍親錫命。已侈殿邦之寄。用安盤石之宗。屬卜秋霜之辰。涓嚴世室之享。有華邦典。申衍井封。玆示沈恩。並爲異數。於戲。漢優帝子。寵以茅土之封。唐厚天倫。比乎羽翼之輔。往承寵渥。益介壽康。

皇弟俁加恩制元祐元年明堂

門下。朕祗遹舊章。肇稱吉禮。奉罍眞館。所以感格於髙靈。奠玉合宮。所以儀刑於前烈。咨訪儒術。包舉藝文。眷言介弟之賢。宜被寵章之拜。某承華霄極。托秀天淵。莊重見於夙成。聰哲由於自得。黼衮赤舄。早膺成國之封。鸞旂雕戈。參秉元戎之寄。屬福祿之來下。惟慶賜以遂行。憲漢庭左戚之文。廣周室尙親之澤。申頒多邑。用彊本宗。於戲。騂騂角弓。雅以刺怨。振振麟趾。風以詠歌。往服徽章。益延茂祉。

皇弟偲加恩制元祐元年明堂

門下。朕罹國多艱。紹帝明命。祈年拜況。所以格三神之歡。推父比天。將以教諸侯之孝。特下告庭之命。進褒同气之賢。某气函淸明。性包岐嶷。閟宮錫羨。齒長信諸孫之遊。朱芾承榮。有先朝少子之愛。向圖夾輔。已預疏封。錫之上宰之章。寵以元戎之寄。今緣禋祀。復示褒嘉。侈魯侯之土田。彊周邦之屏翰。於戲。出則銜卹。方深何怙之悲。烝也無戎。宜厚孔懷之愛。往承神貺。益介壽祺。

皇弟佖加恩制元祐元年明堂

門下。朕祇遹燕謀。初紹天統。爰卜肅霜之旦。躬修陟配之祠。度九尺之筵。欽拜上神之貺。進三牲之食。肆揚文考之功。乃眷同生。宜班褒典。某出神明之冑。承帝祉之光。旣寢旣興。亶有占夢之吉。克岐克嶷。卓有成人之風。向臨定其號名。已差量於功次。屬緝肇禋之典。兼隆睦族之恩。衍以爰田。陪之眞賦。以昭異數。以協慈懷。於戲。漢策三王。因以勝衣而錫位。唐褒十節。不待出合而啟封。往承神釐。益遐壽祉。

皇弟似加恩制元祐元年明堂

門下。朕憲章往古。緝熙曠儀。燕及皇天。仿玉帶上圖之制。率見昭考。隆永徽專配之文。申錫命書。褒優同產。某性函聰哲。气亶中和。錫羨璇源。鬯荷乾坤之施。啟封珠𦇤。寖承日月之光。屬履秋霜之辰。大修世室之享。誕敷慶澤。徧獎近親。宜遹舊章。進荒多邑。以彊屏翰。以侈龍光。於戲。合禮文以事鬼神。敢言能饗。歸脤膰而親兄弟。玆曰大公。往承閎休。益茂爾祿。

皇叔揚王顥攺封徐王制元祐三年八月己卯

周分玉以致邦。乃親於叔。漢裂疆而疏爵。其大者王。矧予帝族之尊。維爾宗藩之長。進褒大國。敷告廣朝。皇叔﹑永興鳳翔等軍節度﹑管內觀察處置等使﹑守太尉﹑開府儀同三司﹑雍州牧﹑兼鳳翔牧﹑上柱國﹑揚王顥。地維茂親。屬爲諸父。夙宏膽略。望推趙郡之光。恩重禮尊。世慕東平之比。賢人之徳親久。天下之義閱多。內彊輔於本根。身兼履於將相。間於兩社。位在三分。優蕭侯而勿名。益魯地以示廣。江湖吳越。亦旣保於南疆。海岱淮徐。其克乂於東土。蓋名隆者封愈大。而能至者數彌加。於戲。明帝始終。有如沛獻之法度。成王左右。無若周公之勤勞。庶幾於今。不愧於古。厥服朕命。惟肩乃心。可特授依前守太尉﹑開府儀同三司﹑雍州牧﹑兼鳳翔牧﹑賜贊拜不名﹑充永興鳳翔等軍節度﹑管內觀察處置等使﹑攺封徐王。勛食邑實封如故。仍令所司擇日備禮冊命。

皇弟佶加恩制元祐四年明堂

門下。朕惟成王尙幼。而紹文武任姒之業。時其諸弟之貴。則有邗晉應韓之封。皆克保邦。以輔王室。今予仲叔之眾。咸訓祖考之謀。方宗祀於天人。以陟配於上帝。禮成弗越。孝思無窮。爰因降福之多。以均同气之盛。皇弟﹑鎭寧軍節度﹑澶州管內觀察處置等使﹑檢校太尉﹑開府儀同三司﹑持節澶州諸軍事﹑澶州刺史﹑上柱國﹑遂寧郡王﹑食邑六千戶﹑食實封一千九百戶某。資性之粹。克孝於家。典學之初。弗煩於傅。觀其師禮之意。旣有成人之才。受冊苴茅。已賜盟於如礪。備儀出合。終有賴於維城。朕方推神之休。布澤於下。豈玆貴介之弟。而有或遺。宜增多戶之封。並衍眞封之賜。於戲。富而知稼穡之事。則富可保。貴而知君臣之節。則貴可全。授爵旣全於四方。推恩豈後於羣辟。祗服明訓。其永有詞。可特授依前檢校太尉﹑開府儀同三司﹑持節澶州諸軍事﹑澶州刺史遂寧郡王﹑充鎭寧軍節度。澶州管內觀察處置等使﹑加食邑一千戶﹑食實封三百戶﹑勛如故。

皇弟似加恩制

門下。朕明發而興。有懷文武之烈。孝愛之廣。施及兄弟之親。玆擇季秋之良。躬展總侑之祀。升章烈考。昭配昊天。執幣以前。愾然如在。念遺意之所屬。顧同气之當先。皇弟﹑集慶軍節度。亳州管內觀察處置河堤等使﹑檢校太尉﹑開府儀同三司﹑持節亳州諸軍事﹑亳州刺史﹑上柱國﹑普寧郡王﹑食邑五千戶﹑食實封一千七百戶似。幼有岐嶷之姿。長見肅雍之美。克勤朝夕。旣已無違於家。日親詩書。知其有志於學。爵分茅土之貴。任兼將相之榮。身能處之不驕。人亦期之可久。宜益舊封之廣。仍加眞食之多。於戲。顯宗之於東平。下腰腹之詔。明皇之於隆慶。嘆羽翼之詩。朕旣無間於伯仲之間。爾亦無忘於孝友之行。外以事國。內以顯親。可特授依前云云。加食邑一千戶﹑食實封三百戶﹑勛如故。

皇弟偲加恩制

門下。古者教成於家。治定於國。九族旣睦。萬邦咸和。今予季弟之親。未遑就傅之禮。追先帝眷懷之深意。推東朝鞠育之異恩。錫命之隆。可後於眾。皇弟﹑武成軍節度﹑滑州管內觀察處置河堤等使﹑檢校太尉﹑持節滑州諸軍事﹑滑州刺史﹑上柱國﹑祁國公﹑食邑三千七百戶﹑食實封一千二百戶偲。生而惇大。長則惠和。气亶淸明。有室家君王之喜。心懷恂達。知師保教訓之方。乃者擇季秋之良。終宗祀之禮。事天所以報本。嚴父所以顯親。罄海﹤宀禹﹥之人。孰非付托之重。念天倫之戚。永懷顧屬之隆。宜因慶賜之行。並衍封食之錫。於戲。父兄皆萬乘之富。豈其患貧。爵祿旣五等之尊。貴於能降。罔恃得之之易。當念守之之艱。滿而懼傾。髙則不墜。可依前云云。加食邑七百戶﹑食實封二百戶﹑勛如故。

皇弟祁國公偲開府儀同三司制元祐八年六月己未

寶玉展親。愛莫先於兄弟。車服彰徳。命用錫於公侯。朕稽古大猷。監先成憲。推恩同气。孚號在廷。皇弟﹑武成軍節度使﹑檢校太尉﹑祁國公偲。稟慶仙源。承華寶萼。孝悌得於天性。聰哲見於夙成。均愛東朝。方勝衣而趨拜。請肄外傅。已敬業而樂羣。是用仍秩上公。視儀三事。以重本支之勢。俾兼將相之榮。因右輔之節旄。加爰田之井賦。於戲。親之欲貴。𨿽有國之舊章。位不期驕。乃先王之明訓。爾其務學時敏。作徳日休。知稼穡之艱難。永思克儉。守富貴於長久。自牧以謙。尙有令聞。對玆嘉命。可特授檢校太尉﹑開府儀同三司。

除皇叔顥守太師攺封冀王加恩制

門下。周尊公旦。倚爲四輔之師。漢重王蒼。位處三公之上。及我仁祖。加禮荊王。顧惟衝人。敢後叔父。誕敷明訓。播告治廷。皇叔﹑永興鳳翔等軍節度﹑管內觀察處置等使﹑守太尉﹑開府儀同三司﹑雍州牧﹑兼鳳翔牧﹑上柱國﹑徐王﹑食邑一萬四千五百戶﹑食實封四千九百戶﹑賜詔書不名顥。稟訓英皇。同气神考。仁義根於天性。孝友冠於人倫。昔在先朝。蚤膺異數。迨宣後九年之政。無愛子一毫之私。追惟崇慶之功。罔極昊天之報。方畢太宮之祔饗。莫先尊屬之褒嘉。是用登拜師垣。仍聯使節。徹彼徐土。受玆冀方。內獎皇家。外綏侯服。進陪多賦。衍食眞封。於戲。並建親王。實爲社稷之衛。益彊藩屏。用承祖考之休。膺典冊之光。介壽祺之祉。式昭令徳。無愧前人。可。

皇弟佖加恩制紹聖二年九月明堂

門下。朕稽用上儀。載稱嘉饗。率見昭考。靡勝怵惕之懷。親玆同生。肆有褒康之福。其孚大號。以詔備官。皇弟﹑山南東道節度﹑襄州管內觀察處置橋道等使﹑檢校太尉﹑開府儀同三司﹑持節襄州諸軍事﹑襄州刺史﹑上柱國﹑大寧郡王﹑食邑八千戶﹑食實封二千五百戶佖。席慶休明。受姿膚敏。親之欲貴。蚤疏大國之榮。粲然有文。已有成人之度。旣自勤於學殖。方有賴於宗彊。爰修毖祀之文。式廣因親之愛。疇其采邑。衍此眞封。恩非予私。神亦爾祉。於戲。非彜勿用。康叔所以屏周。大雅不羣。河間所以藩漢。往欽時命。尙遠乃猷。可。

皇弟俁加恩制同上

門下。朕靈承大神。陟配昭考。相祀儀而蕆事。皆以和來。推惠術以及人。必繇近始。皇弟﹑定安軍節度﹑定州管內觀察處置等使﹑檢校太尉﹑開府儀同三司﹑持節定州諸軍事﹑定州刺史﹑上柱國﹑咸寧郡王﹑食邑七千戶﹑食實封二千三百戶俁。稟柔嘉之令則。席蕃衍之多祥。幼聞詩禮之言。故能若性。躬踐孝恭之行。是謂因心。𨿽未列外朝之班。而已疏王爵之貴。若時熙典。獲祐皇天。永念維城之宗。式蕃歸脤之福。因其舊履。陪厥新封。受祉旣多。承休無斁。於戲。振振以厚。麟趾所以詠歌。騂騂其翩。角弓所以怨刺。予旣隆於惇敍。汝其勵於操修。克盡乃心。永綏厥位。可。

皇弟似加恩制同上

門下。朕大饗季秋。昭配神考。肅恭盛禮。蠲潔孝思。當屏息以周旋。如躬聞於謦欬。顧惟同气。益感深思。方沛茂恩。必先諸弟。式敷大號。以告治廷。皇弟﹑集慶軍節度﹑亳州管內觀察處置等使﹑檢校太尉﹑開府儀同三司﹑持節亳州諸軍事﹑亳州刺史﹑上柱國﹑普寧郡王﹑食邑七千戶﹑食實封二千三百戶似。分派天潢。育材帝武。出神明之冑。固岐嶷之夙成。蹈訓誨之規。宜聰明之浚發。蚤膺封爵。方勵操修。屬當熙事之成。宜被寵章之渥。載疏戶賦。並衍眞封。於戲。習以爲常。戒之在早。仁人之於其弟。固止尙恩。君子之於立身。是惟秉禮。益茂矜毖。永底壽康。可。

皇弟佶加恩制同上

門下。朕祗事合宮。肅見昭考。仰視榱桷。俯瞰豆籩。愾然如存。中心摧咽。推之同气。其如慕思。方慶澤之流行。宜褒嘉之首及。皇弟﹑鎭寧軍節度﹑澶州管內觀察處置等使﹑檢校太尉﹑開府儀同三司﹑持節澶州諸軍事﹑澶州刺史﹑上柱國﹑遂寧郡王﹑食邑八千戶﹑食實封二千五百戶佶。受材惇大。毓徳粹和。秉遺訓於先朝。自成令器。邇師儒於朱邸。方事通經。蚤錫王封。始開郡邸。肅祗慶典。載衍戶封。用侈恩榮。匪私近密。於戲。祀膰之錫。考禮意於周邦。磐石之宗。本大封於漢室。益恭寵數。永弼丕平。可。

皇弟偲加恩制同上

門下。朕祗率臣工。載稱宗祀。百禮旣至。以見神明之交。萬福攸同。宜先兄弟之愛。疏榮有典。出命於朝。皇弟﹑武成軍節度﹑滑州管內觀察處置等使﹑檢校太尉﹑開府儀同三司﹑持節滑州諸軍事﹑滑州刺史﹑上柱國﹑祁國公﹑食邑五千八百戶﹑食實封一千九百戶偲。生而順祥。迪是猷訓。在宗載考。蚤疏大國之封。就學愈明。日廣多聞之益。旣懋飭躬之志。庶幾成徳之風。方因明禋。與民大慶。肆推優寵。以協師言。申衍本封。載陪采邑。用廣惇宗之愛。宜昭馭貴之公。於戲。豈無他人。莫如同气之戚。無作匪徳。用永承家之休。往服朕言。尙鴻爾慶。可。

皇叔顥加恩制同上

門下。朕祗循典禮。莫重於親祠。纘紹慶基。益惇於孝治。爰用季秋之月。肅臨布政之宮。交舉上儀。大頒慶賜。惟予仲父。敢後寵章。涓日之良。敷廷以告。皇叔﹑永興鳳翔等軍節度﹑管內觀察處置等使﹑守太師﹑開府儀同三司﹑雍州牧﹑兼鳳翔牧﹑上柱國﹑冀王﹑食邑一萬五千二百戶﹑食實封五千二百戶﹑賜詔書不名顥。粹和義肅。惇大方嚴。蹈信履仁。惟先王墳典之習。制節謹度。閱天下義理之多。昔友悌於先朝。每推異數。洎秉徳以陪朕。愈恪彜儀。益隆體貌之崇。其安步趨之節。惇陪戶賦。衍食眞封。於戲。徳爵尊三。更茂彊髙之齒。親賢莫二。允膺進律之文。順履考祥。用休終譽。可。

除皇叔冀王顥特授依前守太尉開府儀同三司充淮南荊南節度使進封楚王加食邑實封勛如故制紹聖二年十月十八日

門下。施有所隆。惟竭情可以論報。誠之旣至。非及物不足爲儀。朕祗遹詒謀。寅恭禦歷。荷崇慶之佑。功孰大於九年。奉徽音之容。教式刑於四海。巍乎莫或名其徳。惕然何所諭其思。眷予叔父之賢。志切親闈之慕。豈無異數。可致此懷。諏日考良。告廷敷命。皇叔﹑永興鳳翔等軍節度﹑管內觀察處置等使﹑守太師﹑開府儀同三司﹑雍州牧﹑兼鳳翔牧﹑上柱國﹑冀王﹑食邑一萬九千五百戶﹑食實封五千五百戶﹑賜入朝不趨﹑詔書不名顥。宅心衝毖。行己孝恭。久承訓於慈仁。每禔身於法度。以師垣一品之貴。兼雍州兩鎭之崇。爵列眞王。賜推重禮。而造次不聞於踰矩。傍徨有見於纏哀。奄及祥除。肆加典冊。宜易冀方之號。特賜楚國之封。申衍賦田。增榮守牧。於戲。王風被化。已髙麟趾之時。輿地相圖。莫如鶉尾之分。衮衣繡裳。聊以藩其飾。路車乘馬。適足昭其文。惟河間大雅之心。有東平爲善之樂。其安寵祿。永介壽康。可。

皇弟佶兩鎭封端王制紹聖三年三月辛亥

建賢立徳。內以惇兄弟之親。班爵序朝。外以正君臣之分。推恩同气。申命大廷。皇弟﹑鎭寧軍節度﹑澶州管內觀察處置等使﹑檢校太尉﹑開府儀同三司﹑持節澶州諸軍事﹑澶州刺史﹑上柱國﹑遂寧郡王﹑食邑九千戶﹑食實封二千八百戶佶。席休顯之祥。迪中和之性。克己而不詘於貴。礪行而不危於髙。朱芾斯皇。早兆室家之慶。介圭入覲。將嚴表著之趨。永惟燕翼之貽謀。是篤友恭之大義。莫遠具爾。有崇禁邸之開。備言燕私。尙邇慈闈之問。疇其爵邑。建爾國家。畫東吳之大邦。寵之兩組。裂南海之奧壤。胙以眞王。蓋有天下者恩之隆。而爲人長者義之盡。於戲。毋作匪徳。毋用匪彜。其尙肩於乃心。以克綏於燕譽。

往服朕命。永孚於休。可特授依前檢校太尉﹑開府儀同三司﹑持節蘇州潤州諸軍事﹑蘇州潤州刺史﹑充平江鎭江等軍節度﹑蘇州潤州管內觀察處置堤堰橋道等使﹑進封端王﹑加食邑七百戶﹑食實封三百戶。

皇弟佖兩鎭封申王制

朕統承聖緒。念立愛以惟親。祗遹先猷。在因心而廣孝。眷言同气。將列外朝。孚告庶工。誕揚休命。皇弟﹑山南東道節度﹑襄州管內觀察處置橋道等使﹑檢校太尉﹑開府儀同三司﹑持節襄州諸軍事﹑襄州刺史﹑上柱國﹑大寧郡王﹑食邑九千戶﹑食實封二千八百戶佖。爲國懿戚。受天美才。徳旣茂於間平。地實親於魯衛。在宗載考。是當志學之年。率禮不愆。早著成人之度。序賢班爵。齒逮奉朝。開國建家。義當出合。永念燕謀之錫。豈勝孝友之情。胙茅社於大邦。畱邸第於中禁。外以隆彊幹之輔。內以敍本支之恩。兼兩鎭之節旄。備三公之衮繡。啟開元之觀。相輝棣鄂之華。承長樂之顏。未遠彩衣之戲。於戲。在昔周家之盛。有若申伯之賢。詩雅所歌。方冊具在。用圖居於玆土。無專美於前人。尙遠乃猷。往綏厥位。可特授依前檢校太尉﹑開府儀同三司。持節陳州鄧州刺史﹑充鎭安武勝等軍節度﹑陳州鄧州管內觀察處置等使﹑進封申王﹑加食邑七百戶﹑食實封三百戶﹑仍並令所司擇日備禮冊命。

●宋大詔令集卷第三十

親王五

進拜五

皇弟偲特授依前檢校太尉開府儀同三司充武安軍節度使進封永寧郡王加食邑實封勛如故制

門下。朕欽承基緒。丕禦家邦。崇建藩維。大爲翼輔。糾合宗族。於昭惇敍之仁。親玆同生。肆有褒嘉之典。皇弟﹑武成軍節度﹑滑州管內觀察處置河堤等使﹑檢校太尉﹑開府儀同三司﹑持節滑州諸軍事﹑滑州刺史﹑上柱國﹑祁國公﹑食邑六千八百戶﹑食實封二千二百戶偲。躬信厚之徳。賦淑乂之資。起居惟孝悌之修。夙夜專詩禮之習。衣曳其彩。日虔內寢之趨。蘭茁其芽。大鐘慈壼之愛。乃眷諸弟。皆爲眞王。獨予季之妙齡。尙建公於小國。未稱友懷之誼。詎光貽燕之謀。是用徹以土疆。進之爵號。視班冢宰。仍加公衮之榮。易地長沙。復擁將旄之重。以異姓爲後。周家蓋重於宗盟。非劉氏不王。漢室舊存於約誓。勉圖報禮。以稱殊恩。可

皇弟佖特授守司空依前開府儀同三司申王充保平奉寧等軍節度使加食邑實封勛如故制元符元年二月壬戌就外邸

門下。蓋聞選建屏周。必資明徳之彥。大封輔漢。莫如同姓之親。我有賢王。肇開新府。其誕揚於贊冊。以孚告於庶工。皇弟﹑鎭安武勝等軍節度﹑陳州鄧州管內觀察處置等使﹑檢校太尉﹑開府儀同三司﹑持節陳州鄧州諸軍事﹑陳州鄧州刺史﹑上柱國﹑申王﹑食邑九千七百戶﹑食實封三千一百戶佖。冑帝室之華。擢天倫之秀。不以居養而移气體之習。不以貴富而有驕溢之心。先朝之所顧復而不忘。兩宮之所推慈而尢異。屬奉外廷之禮。久畱中禁之居。屢攬抗章。懇祈就第。朕篤手足之愛。厚骨肉之恩。方賜永平之書。忍下鴻臚之筆。是循彜制。增峻隆名。攺重鎭之節旄。進上公之衮繡。申陪多井。加衍眞輸。並渙寵光。茂昭徽數。於戲。賦常棣之什。永言糾合之仁。誦采菽之詩。想見來朝之喜。勉綏福履。益介壽祺。可

皇弟佶守司空移兩鎭加恩制

朕獲以眇躬。繼保宗廟。隆廣愛之化。將以刑於四方。推惇敍之仁。宜莫先於九族。眷於同產。往卽有家。其猷告於廣朝。以亶孚於休命。皇弟﹑平江鎭江等軍節度﹑蘇州潤州管內觀察處置堤堰橋道等使﹑檢校太尉﹑開府儀同三司﹑持節蘇州潤州諸軍事﹑蘇州潤州刺史﹑上柱國﹑端王佶。甚徳而度。參和爲仁。率履不愆。在宗有裕。奉朝請而匪懈。謹扈從以惟勤。視膳寢門。先帝鐘慈而字愛。承顏禁掖。兩宮垂意以矜存。越從表著之趨。畱居祕嚴之久。屬完成於國邸。實壯觀於戚藩。懇祈外遷。志不可奪。勉徇典常之舊。可勝孝友之懷。涓辰之良。開府惟吉。載更兩鎭之重。具拜三公之崇。益戶加田。並爲寵渥。於戲。維城作屏。遠追周室諸侯之崇。列第環宮。近掩唐世五王之盛。尙思祗愼。茂對休嘉。可特授守司空﹑依前開府儀同三司﹑潞州大都督﹑持節潞州曹州刺史端王﹑充昭徳彰信等軍節度﹑潞州曹州管內觀察處置等使﹑加食邑七百戶﹑食實封三百戶﹑勛如故。仍令所司擇日備禮冊命。

除皇弟俁特授依前檢校太尉開府儀同三司充河陽三城等軍節度使封莘王加食邑食實封勛如故制紹聖五年三月二十四日

門下。因心則友。王者所以廣惇睦之恩。立愛惟親。天下所以從率仁之化。眷予同產。將列外朝。揆日諏良。揚廷敷命。皇弟﹑定武軍節度﹑定州管內觀察處置等使﹑檢校太尉﹑開府儀同三司﹑持節定州諸軍事﹑定州刺史﹑上柱國﹑咸寧郡王﹑食邑八千戶﹑食實封二千六百戶俁。修身思永。作徳日休。尢疏達於經書。每被服於儒術。庭闈兆慶。蚤膺朱芾之祥。表著修容。方奉介圭之覲。旣序賢而班爵。遂開國以承家。言念先帝燕翼之慈。恭惟兩宮拊鞠之意。勉徇典常之舊。曷勝衮聚之情。我圖爾居。莫如莘樂。胙之有土。卽爲眞王。衮衣繡裳。仍視三公之貴。髙牙大纛。進兼兩鎭之崇。申衍眞租。增陪奉邑。恩禮惟稱。寵祿具宜。於戲。韡韡棠華。述懿親於魯史。菁菁杜葉。美同姓於唐風。尙懋忠嘉。往欽眷異。可。

除皇弟似特授依前檢校太尉開府儀同三司充橫海等軍節度使進封簡王加食邑食實封勛如故制同上

門下。朕若昔大猷。紹休聖緒。修貴貴之義。外以正朝廷之儀。篤親親之恩。內以隆族屬之好。乃眷天倫之戚。昭陪朝列之趨。其申舊章。誕揚顯冊。皇弟﹑集慶軍節度﹑亳州管內觀察處置河堤等使﹑檢校太尉﹑開府儀同三司﹑持節亳州諸軍事﹑亳州刺史﹑上柱國﹑普寧郡王﹑食邑八千戶﹑食實封二千七百戶似。孝謹天至。聰知日新。不爲貴驕。克自敕畏。居惟義理之閱。動有法度之循。已踰就傅之年。當遵出合之禮。永念貽謀之意。靡勝愼睦之懷。爲爾相攸。莫如西土。是用賜成國之履。建眞王之封。仍視秩於三公。復兼榮於兩鎭。申加多賦。陪衍眞腴。𨿽錫壤於盤維。尙居畱於祕近。側門通禁。未遠慈闈之承。列邸在中。丕顯戚藩之盛。以作爾祉。寔協師虞。於戲。勿用匪彜。書著孟侯之戒。毋作匪徳。史載世家之言。尙迪訓辭。永綏祿位。可。

皇弟俁守司空移兩鎭加恩制元符二年三月丁卯

詒燕孫謀。愼繩祖武。乃眷介弟。將適有居。用昭忠順之誠。肆答褒揚之典。越爾在服。其聽朕言。皇弟﹑河陽三城雄武等軍節度使﹑檢校太尉﹑開府儀同三司﹑莘王俁。宗藩之英。帝室之懿。躬信厚之徳。寔化二南之風。挺文雅之材。獨髙兩獻之望。克持循於素履。尢勤毖而小心。兼徽臺司。開賦王社。陪扈益謹。奉朝滋恭。屢上奏封。祈就宿邸。章郤復至。意確不移。朕承兩宮之慈。厚同气之愛。𨿽介圭入覲。君臣之禮有常。而朱芾斯皇。兄弟之恩無遠。姑勉從於來諗。曾莫諭於至懷。載加空土之意。爰授齋壇之鉞。未央辧色。匪遙鳴玉之趨。長樂承顏。尙邇彩衣之戲。並陪眞食。增衍本封。時惟展親。玆用愼族。於戲。馴致祿位。豈驕侈之與期。貴爲公王。在矜嚴而謹度。尙式猷訓。以綏寵榮。可特授守司空。依前開府儀同三司﹑徐州大都督﹑持節澶州諸軍事﹑徐州澶州刺史﹑莘王﹑充武寧鎭寧等軍節度﹑徐州澶州管內觀察處置等使﹑加食邑七百戶﹑食實封三百戶﹑勛如故。仍令所司擇日備禮冊命。

皇弟偲加兩鎭進封睦王加恩制

朕承天序之重﹑篤人倫之親。惟時賢王。實我季弟。力辭禁掖之邃。畱止宮隅之嚴。其朌贊書。孚告在位。皇弟﹑武安軍節度﹑潭州管內觀察處置等使﹑檢校太尉﹑開府儀同三司﹑持節潭州諸軍事﹑潭州刺史﹑上柱國﹑永寧郡王﹑食邑八千五百戶﹑食實封二千八百戶偲。孝悌自乎天得。聰知乃其性然。作徳而心日休。遜志而學時敏。克岐宗子之秀。有俶成人之資。勝衣班朝。欲循唐室之故事。奉圭入覲。思繼韓侯之髙蹤。屢觀抗章。懇請出合。言念匪他之義。何勝相好之情。胙爾有邦。王於樂土。進兼兩鎭。揚使節之光華。仍視三公。同臺司之儀物。侈食封之優衍。廣邑戶之惇陪。懋建乃家。不顯亦世。於戲。資富能訓。斯有永年之祥。居寵思危。常懷入畏之戒。往服朕命。尙愼旃哉。可特授依前檢校太尉﹑開府儀同三司﹑持節陳州亳州諸軍事﹑陳州亳州刺史﹑充鎭安集慶等軍節度﹑陳州亳州管內觀察處置等使﹑進封睦王。加食邑七百戶﹑食實封三百戶﹑仍令所司擇日備禮冊命。

皇兄佖加太傅進封陳王賜贊拜不名制元符三年正月十九日丙戌

門下。朕序朝廷之爵。以正君臣。厚宗族之情。以睦兄弟。乃眷同生之長。是爲懿戚之尊。肆推茂恩。率先羣辟。皇兄具官某。誠身而迪善。遜志而履謙。早膺帝武之祥。尢篤天倫之愛。朕徳不類。遭家多艱。遽聞仍幾之言。恭被承祧之命。用申加於異數。以祗若於舊章。藩屏更封。大啟爾宇。鴻臚引唱。勿贊以名。易其節旄。授以帝傅。於戲。則篤其慶。是因愛友之心。必有所先。敢後褒嘉之典。往祗厥服。永孚於休。可。

皇弟俁守太保移鎭進封衛王制

門下。朕嗣訓先後。君臨萬邦。方謹始於承祧。用惇宗而序爵。惟時同气。乃國懿親。孚告治廷。誕揚休命。皇弟﹑檢校太尉﹑開府儀同三司﹑鎭潼軍節度使﹑莘王俁。履中而迪哲。體信而居謙。早膺帝武之祥。是篤天倫之愛。屬玆纂服。用申舊章。錫壤更封。王玆大國。登壇受節。畀以兩旄。於戲。遭家多難。已重鴿原之急。在宗載考。用增棣萼之華。尙遠乃猷。以綏福祿。可特授守太保﹑河東奉寧軍節度使﹑進封衛王。

皇弟似守司徒移鎭封蔡王制

門下。朕祗奉先猷。紹承景命。旣大賚於天下。用惇敍於我家。方懷原隰之裒。宜先手足之義。皇弟﹑檢校太尉﹑開府儀同三司。橫海鎭海節度使﹑簡王似。秉彜而迪徳。履順而體和。早膺帝武之祥。是篤天倫之愛。顧纂承之伊始。宜褒顯之有加。胙土封公。更加大國。易旄授鉞。移鎭兩藩。於戲。立愛惟親。莫如同父之戚。因心則友。敢謂他人之昆。在承天休。益介爾福。可特授守司徒﹑武昌武安軍節度使﹑進封蔡王。

皇弟偲守司徒移鎭封定王制

門下。朕恭承眷命。嗣守丕基。思繼序以不忘。用在宗而載考。肆有可懷之仲。豈同伊異之人。出命大庭。敷告多士。皇弟﹑檢校太尉﹑開府儀同三司﹑鎭安集慶軍節度使﹑睦王偲。體和而樂善。秉志而惇仁。早膺帝武之祥。是篤天倫之愛。顧承祧之玆始。宜錫命以有隆。卽廟大封。進加王土。登壇寵拜。易以侯藩。加位上公。陪惇邑采。於戲。無胥遠矣。莫如兄弟之倫。胡不佽焉。用篤邦家之祜。往祗厥服。永孚於休。可特授守司徒﹑靖海鎭海軍節度使﹑進封定王。

皇長子拜官制元符三年七月辛卯

門下。朕蒙祖宗之休。荷天地之貺。粵自纘臨之始。亟開蕃衍之祥。慶發中宮。誕生上嗣。深惟正體之重。實永太宗之承。惟在𦇤褓之中。難稽封拜之命。肆頒大號。敷告外庭。皇長子桓。岐嶷夙成。溫文異稟。粹矣天人之表。渾然金玉之相。弄以半圭。日奉含飴之樂。佩之朱芾。早宣開國之榮。是用推策揆成。按圖定號。包梁山之奕奕。徹爾土疆。俯漢水之滔滔。建玆旄鉞。元戎十乘之貴。衮服九章之華。視秩臺司。衍食書社。以增藩輔之壯。以示本支之彊。非予汝私。迺國舊典。於戲。周封十子。咸在幼年。漢立三王。甫能趨拜。矧予嫡長之懿。允協元良之稱。庸建上公。裁令半楚。庶答萬方之望。率由累聖之規。膺吾寵光。益介壽祉。可特授檢校太尉﹑山南東道節度。韓國公。

皇第二子煥授官制

門下。朕祗紹天明。大緝熙之光烈。誕受帝祉。開蕃衍之慶源。篤生嗣賢。來侈昌緒。多男而受職。匪曰私恩。建國以褒親。率繇往制。肆頒渙號。敷告治廷。皇第二子煥。气稟粹溫。資涵岐嶷。早賜燕禖之羨。允符熊夢之占。弄以半圭。欲其成徳之漸。佩之朱芾。表以宜家之祥。是用若古典彜。疏榮𦇤褓。灼龜協吉。辧域按圖。植纛建牙。壯奉寧之使節。苴茅燾土。服全魏之名邦。參視上公之儀。增峻元戎之寄。申加多賦。陪衍眞腴。於以藩輔京師。則若維城之固。於以承衛天子。則如磐石之安。於戲。爲龍爲光。旣被爾祿。乃惠乃順。尙愼厥初。欽服訓詞。益有譽處。可特授檢校太尉﹑持節鄭州諸軍事﹑鄭州刺史。充奉寧軍節度﹑鄭州管內觀察處置等使﹑上柱國。魏國公﹑食邑三千戶﹑食實封三百戶。

皇弟蔡王似加守太保攺保平鎭安軍節度使制元符三年就外邸

門下。朕惟本朝之制。厚公族之恩。列第京師。不忍使之去國。兼榮將相。未嘗責以治民。豈惟致惇敍之仁。抑亦隆夾輔之勢。矧吾寵弟。實位眞王。念方屬於妙齡。將卽安於外邸。𨿽云密邇。寧不疚懷。肆舉徽章。用孚眾聽。皇弟﹑具官蔡王似。出神明之冑。鐘禖祝之祥。气稟溫良。生知遜悌。雅愛圖書之習。夙懷忠孝之誠。桐葉疏封。已侈盤維之寄。棣華致好。每惇和樂之私。比遵朝著之趨。尙處宮隅之邃。屢觀啟奏。祈避禁嚴。志𨿽莫回。情實未忍。思在宗之義。豈忘陵寢之哀。顧開府以時。難廢國家之典。迺涓谷旦。增峻官儀。更兩鎭之節旄。正三師之位敍。兼陪井賦。益壯宗藩。於戲。周誥孟侯。則曰無康好逸。漢詔諸子。亦云毋邇宵人。蓋位不期驕者。人情之常。寵至益戒者。前哲所尙。往服休命。永綏令名。可。

皇兄佖授守太尉攺荊南節度使加恩制山陵畢

門下。朕荷天之休。纘國之緒。方畢送終之禮。永懷事長之恩。其考協於舊章。以播告於多士。皇兄﹑具官佖。履和蹈順。資厚體莊。閱玆義理之多。長於富貴之守。禮旣成於追往。義敢後於先恩。用進列於上公。俾躋參於九牧。內兼將相之任。外制荊揚之邦。胙土徹疆。秉旄易節。於戲。則篤其慶。敢謂他人之昆。匪思其親。莫如同气之長。往秪朕命。永孚於休。可。

皇弟俁攺護國山南西道等軍節度使加恩制同上

門下。朕紹天明命。遭家多艱。永維同气之親。共有天倫之戚。送終之義。躬引紼以在途。事往之情。禮反虞而躋廟。旣襄厥事。用省乃成。申按舊章。播告列位。皇弟﹑具官俁。守謙迪己。體信誠身。學逢左右之原。行無危溢之失。比因山而肇卜。乃扈蹕以有行。道路言旋。風霜匽薄。豈無異數。用慰乃懷。易節。大邦。增封列戶。於戲。式相好矣。有振振麟趾之風。翩其反而。無騂騂角弓之剌。祗服朕命。永孚於休。可。

皇弟似攺鳳翔雄武軍節度使加恩制同上

門下。朕嗣國大統。紹休前人。永惟同气之倫。共有送終之戚。陵工告畢。廟祏旣躋。用按協於舊章。以申加於異數。皇弟﹑具官似。率履迪常。飭躬祗徳。曩席皇家之慶。誕膺帝武之祥。方作屏於周藩。比畱朝於漢邸。因心而友。孔懷原隰之裒。立愛惟親。重感衣冠之閟。旣獲襄於大事。用敷錫於寵章。易節大邦。增封列戶。於戲。愼乃服命。敬爾在公。無封靡於爾邦。無荒失於朕命。則予以懌。時乃之休。可。

皇弟偲攺武寧武勝軍節度使制同上

門下。朕嗣先後。君臨萬方。追念在天之靈。共懷復土之感。旣襄大事。因率舊章。孚錫異恩。播告在服。皇弟﹑具官偲。秉猷克己。樂善成心。有迪惠之吉而不驕。履信厚之風而有裕。曩發祥於帝武。早衍慶於天支。方圖宅憂。遭家不造。因山工畢。躋廟禮成。肆頒睦族之仁。申命同生之季。增封列戶。易節大邦。於戲。豈伊異人。當念孔懷之急。莫如同父。宜有追遠之情。尙旣乃心。以永終譽。可。

皇長子攺興徳軍節度使進封京兆王制

門下。裂地以封同姓。而周致維城之固。立子以爲眞王。而漢享磬石之安。天相我家。國有上嗣。分茅易鎭。敷命告廷。皇子﹑具官桓。慶集椒房。祥生帝武。淸明異稟。岐嶷殊姿。珠在淵而輝光。玉未琢而溫潤。勝衣趨拜。若素講於威儀。令徳孝恭。有夙成之趣向。錫之衮服。亦已期年。因盛夏之吉時。覽司空之輿地。賜履奧壤。表東海以建旄。長安舊都。控西陲而作屏。以王公之顯秩。兼將相之寵名。位定乎九重之中。節制乎千里之外。加陪井賦。增衍眞封。遵用僉言。便蕃異數。於戲。貴世嫡﹑所以重社稷。進藩輔﹑所以尊朝廷。豈天性之私恩。乃先王之公義。益修子職。永迓壽祺。可。

宋大詔令集卷第三十一

親王六

進拜六

皇兄陳王佖加恩制建中靖國元年郊恩

門下。朕受命祖廟。款謁天神。登圜丘而揖太淸。奏黃鐘而歌大呂。稽聖人之能饗。幸上帝之居歆。顧彼有生之民。率皆均惠。豈吾同气之長。可緩推恩。具官佖。賦性衝夷。處躬愼靖。親則伯氏。身兼將相之官。爵乃眞王。門列荊揚之戟。朕於至日。親奉精禋。惟福祿之來儀。覬兄弟之無遠。乃頒寵數。用廣神休。詔以不名。戶增厥賦。於戲。式相好矣。共存則友之心。勿替引之。永踐惟寧之徳。綽有餘裕。豈不休哉。可依前守太尉﹑開府儀同三司﹑荊州牧﹑兼揚州牧﹑陳王﹑充荊南淮南節度﹑管內觀察處置等使。賜詔書不名。加食邑一千戶。食實封三百戶。

皇弟定王偲加恩制建中靖國元年郊祀

門下。昔在唐朝之隆。上有恩而睦族。粵惟周家之盛。國多慶而宗彊。朕申講曠文。夙恭大報。浹厖鴻於四海。被休顯於羣工。豈無展玉之褒。示我篤親之意。直敷廷渙。以侈邦榮。具官某。秉心裕和。率履純懿。東平樂善。夙賦良能。河間服儒。綽有雅制。建旄開府。寵均棣萼之華。胙土徹疆。勢拱石磐之固。屬丕承於祀典。初祗見乎昊穹。揆日其良。飭躬載恪。灌淸明於太室。揖光景於中壇。嘉徳惟馨。上靈伊嘏。實惟同气之助。不愆於儀。迨玆拜況而還。並受其福。增崇異數。流衍眞輸。以大而封。以蕃予錫。於戲。考象於易。已殫豫薦之誠。觀雅於詩。厥有賚封之澤。顯膺明命。往其懋哉。可特授依前守司徒﹑開府儀同三司﹑徐州大都督﹑持節鄧州諸軍事﹑徐州鄧州刺史﹑定王﹑充武寧武勝軍節度使。加食邑一千戶。食實封三百戶。

皇弟衛王俁加恩制建中靖國元郊祀

門下。朕緝熙祀典。敷錫神休。下福羣萌。沛若蓼蕭之澤。近褒同气。歡然棠棣之恩。所以光有赫之丕圖。篤無窮之隆慶。庸孚徽號。播告治朝。具官某。挺溫文之資。躬純裕之徳。孝友夙稟。謙恭自持。拳拳樂善之心。勉勉迪彜之行。肆膺王社。荒大國之土疆。仍拜帥壇。建元戎之旄節。適涓臨於谷旦。肇稱奉於明禋。有虔淸佩之容。實亞紫陔之獻。蒼玉凝采。嘉牲射純。帝旣歆予精一之忱衷。又錫予穆淸之景貺。靡祥不集。靡沴不消。斂爲振古之猷。渙作揚廷之命。何以馭貴。休有龍光。何以均釐。用頒膰胙。維井腴之再衍。維圭賦之載加。匪曰朕私。適遵邦制。於戲。明昭天縡。已綏陟配之儀。惇睦民風。更懋展親之寵。祇承輝渥。順履康榮。可特授依前守太保﹑開府儀同三司﹑河中尹﹑兼興元尹﹑衛王﹑充護國山南西道等軍節度﹑管內觀察處置橋道等使。加食邑一千戶。食實封三百戶。勛如故。

皇弟定王偲進守太保移兩鎭加恩制崇寧�年出閣

門下。朕祗遹燕謀。紹休聖統。隆骨肉之恩。以睦九族。篤兄弟之愛。以刑四方。有嘉賢王。將遷外邸。肆頒渙號。敷告庶工。皇弟﹑武寧武勝等軍節度使﹑守司徒﹑開府儀同三司﹑上柱國﹑定王偲。鐘純粹之姿。出神明之冑。早切磨於仁義。尢耽玩於詩書。有棣華韡韡之榮。佩朱芾煌煌之慶。儒學是好。允矣河間之風。典雅斯文。蔚然東平之譽。屢形奏牘。祈適攸居。𨿽益厚於眷懷。亦重違於衝尙。況懿親禦侮。寔賴維城之安。而列第環宮。固非去國之遠。是用授三師之品秩。更兩鎭之節旄。加衍舊封。陪惇眞賦。玆爲異數。庸壯戚藩。於戲。爾惟勿恃寵光以作棐徳。勿挾富貴以用非彜。往綏令名。對我休命。可特授太保﹑依前開府儀同三司﹑眞定尹﹑成徳定武軍節度使﹑定王。加食邑七百戶。食實封三百戶。

皇兄佖特授守太師充河東山南西道節度使勛食邑食實封如故崇寧二年三月五日祥除

門下。朕席列聖之基圖。荷太母之顧復。極四海之養。靡及承顏之怡。終三年之喪。敢忘達報之禮。迺眷同生之長。共深在疚之悲。維祥事之旣除。蓋命書之錫寵。我有大號。告於庶工。皇兄﹑荊南淮南節度﹑管內觀察處置等使﹑守太尉﹑開府儀同三司﹑荊州牧﹑上柱國﹑陳王﹑食邑一萬三千八百戶﹑食實封四千二百戶﹑賜詔書不名佖。資厚而行恭。气和而履正。出神明之冑。有詩書禮樂之風。極貴富之榮。無車服珍寶之玩。飭躬惟懋。成徳用章。庸進陟於上公。俾易儕於九牧。申加異數。並示寵光。於戲。居列棣華。益重開元之美。鐘鳴長樂。每懷慈徳之恩。尙旣乃心。永綏厥位。可。

皇弟俁特授依前守太保開府儀同三司靑州牧兼兗州牧衛王充鎭海泰寧等軍節度使加食邑食實封勛如故制同上

門下。朕獲承至尊。克紹先烈。維時太母。嘗洪濟於艱難。肆予衝人。用永懷於追慕。迺眷天倫之戚。共驚祥事之除。宜推孚號之恩。以重慈闈之托。皇弟﹑護國山南西道等軍節度﹑管內觀察處置橋道等使﹑守太尉﹑開府儀同三司﹑河中尹﹑兼興元尹﹑上柱國﹑衛王﹑食邑一萬三千五百戶﹑食實封四千戶俁。器資純茂。識度邃夷。性自率於溫恭。行日章於孝謹。防邪僻而返中正。志爲君子之儒。閱禮樂而惇詩書。力學先王之道。俱沐欽儀之鞠育。並深哲廟之提攜。歲籥薦更。遺言未遠。禮不忘於報本。澤敢後於同生。申錫爰田。易封巨屏。以增榮於秩序。以夾輔於邦家。於戲。友則因心。親莫隆於立愛。樂乎爲善。事維務於愼終。往孚於休。以懋爾祉。可。

皇弟似特授依前守太保開府儀同三司荊州牧兼徐州牧蔡王充荊南武寧等軍節度管內觀察等使加食邑食實封勛如故制同上

門下。朕奉先帝之燕謀。承太母之顧托。永惟宗廟之重。莫敢遑寧。眷言兄弟之親。資以自輔。爰共深於哀疚。且甫訖於祥除。申錫寵章。庸示休命。皇弟﹑鳳翔雄武等軍節度﹑管內觀察處置等使﹑守太保﹑開府儀同三司﹑鳳翔尹﹑持節秦州諸軍事﹑秦州刺史﹑上柱國﹑蔡王﹑食邑一萬三千五百戶﹑食實封四千戶似。英華秀發。徳善日滋。行惟禮義之歸。學有師儒之訓。逮更喪制。益見孝思。兼將相之崇資。易荊徐之新牧。載加眞食。並衍爰田。恩非予私。文以情稱。於戲。非彜勿用。勉膺康叔之賢。大雅不羣。往迪河間之哲。無替朕命。以孚於休。可。

皇弟偲特授依前守太尉開府儀同三司揚州牧兼雍州牧定王充淮南永興等軍節度使加食邑食實封勛如故制同上

門下。內睦九族。爲治國之大經。服喪三年。實報親之達禮。矧我同生之季。共深在疚之悲。玆方事於祥琴。必載新於命韍。誕揚孚號。播告治廷。皇弟﹑成徳定武等軍節度﹑管內觀察處置等使﹑守太保﹑開府儀同三司﹑眞定尹﹑持節定州諸軍事﹑定州刺史﹑上柱國﹑定王﹑食邑一萬三千戶﹑食實封四千三百戶偲。志守靖恭。气識邁往。規東平之爲善。憲河間之好書。孝謹克家。忠醇事上。力行信厚。聿追麟趾之風。勿替急難。益重鴒原之愛。維是苴麻之飾。旣更日月之除。庸示褒崇。肆加寵賚。增陪眞賦。易殿大邦。於戲。恩浹宗彊。大爲藩屏之固。世推徳盛。滋多子孫之休。懋昭令名。永服茂渥。可。

皇第三子楫特授檢校太尉充山南東道節度使上柱國楚國公食邑食實封制崇寧二年五月二十一日

門下。有天下而置諸安。國莫彊於藩屏。多男子而任之職。世尢重於本支。朕欽若大猷。永思至徳。昊穹孚佑。賢嗣繼生。剪鬌命名。肇新於慶禮。苴茅疏爵。增賁於徽章。誕告明廷。顯揚丕號。皇第三子楫。沖和淵靜。敏悟英奇。實鐘粹於天潢。遂發祥於帝武。嶷然有異。咸推性稟之良。卓爾不羣。早見徳成之漸。宜舉始封之舊典。爰因盛夏之吉時。表襄漢以建旄。徹荊衡而賜履。牙璋犀節。崇將閫之威儀。衮服繡裳。備公臺之物采。兼隆勛級。並賜戶租。欲其承蕃衍之休。將以協榮懷之慶。於戲。親賢並建。是爲周室之成規。幼稚皆封。玆用漢家之故事。蓋發政必稽於古。而命哲當在厥初。其祗服於寵光。以茂膺於壽祉。可。

第三子楫特授依前檢校太尉開府儀同三司奉寧軍節度使進封南陽郡王加食邑食實封勛如故制崇寧三年二月八日

門下。列侯之建。莫重於宗藩。眞王之封。尢親於帝子。朕荷上穹之孚佑。承累世之乂寧。屢占考室之祥。誕受多男之慶。肆頒丕號。敷告外廷。皇第三子﹑山南東道節度﹑襄州管內觀察處置橋道等使﹑檢校太尉﹑持節襄州諸軍事﹑襄州刺史﹑上柱國﹑楚國公﹑食邑三千戶﹑食實封一千戶楫。玉粹而溫純。淵澄而秀徹。出神明之冑而所稟固異。挺岐嶷之質而自幼不羣。𨿽未勝衣。已享上公之貴。亦旣閱歲。寖茂成人之姿。屬邦典之有稽。且臣鄰之來諗。大啟爾宇。永建乃家。披圖以相攸。諏日而協吉。授以鈇鉞。易東虢之將旄。錫之山川。徹南陽之疆土。班於宰席。增厥戶租。煥臺衮於光華。壯元戎之節制。以屏翰則維城之固。以形勢則磐石之安。於戲。燕及皇天。載用有嗣。自貽哲命。罔不在初。惟旣廣其徳心。則必綏於福履。往其祗若。介以壽臧。可。

皇第十二子植特授檢校太尉充定武軍節度使上柱國吳國公食邑食實封制大觀二年九月二十五日

門下。朕總四海以宅師。恭三神而配命。有秩斯慶。旣錫羨於昊穹。思厥彊宗。宜增雄於藩翰。爰孚爾眾。用簡於廷。皇第十二子植。天稟粹淸。器鐘奇穎。卓爾生知之質。淵然幼悟之資。著象騰輝。光顯後星之照。分茅建社。勢先磐石之隆。方用稽謀。遽觀剡奏。謂定親疎者禮之制。而嚴秩序者邦之文。恩匪緣私。法惟有舊。是用參土壤於司徒之籍。辧車旗於典命之榮。明啟將壇。擁燕南之節鉞。俾藩王室。開越北之封圻。仍峻崇階。陪惇廣賦。以表元戎之重。以揚大國之威。於戲。考大人占夢之符。早欽承於厚祉。推宗子維城之寄。玆共壯於丕圖。惟永壽祺。式彰嘉訓。可。

皇第十三子朴特授檢校太尉充鎭洮軍節度使上柱國雍國公食邑食實封制大觀三年八月十三日

門下。朕承列聖之休。履大寶之重。荷天右序。誕受多男之祥。若古典彜。庸建寧侯之國。肆揚丕命。敷告廣廷。皇第十三子朴。毓慶皇支。憑暉霄極。挺溫姿而玉裕。藹淑質以金相。岐嶷夙成。聰文日就。方制名而命義。宜授社以疏封。胙之全雍之區。鎭彼臨洮之塞。維衮及繡。錫以上公之儀。秉鉞與旄。委以元戎之任。策勛躐等。衍邑實租。並茂恩猷。用隆國體。於戲。周過其歷。實賴維城之基。漢議深根。亦先尊子之制。往祇渙渥。永介壽祺。可。

皇第十四子�特授檢校太尉充鎭江軍節度使上柱國徐國公食邑食實封制大觀三年九月十三日

門下。朕膺無疆之大歷。紀累洽之宏休。保佑自天。繼發祥於帝室。封建厥福。益流慶於宗藩。眷時嗣賢。申我彜典。式涓谷旦。誕告治廷。皇第十四子�。日本分暉。珠源毓粹。气稟中和之淑。體函岐嶷之姿。溫文早著於夙成。聰智已彰於日就。是用稽立愛之前訓。率建侯之舊章。將於南國之全師。胙以東徐之樂土。載黼斯衮。備上公之威儀。有鸞其旂。壯中軍之徒禦。策勛躐等。衍邑食租。並示恩猷。用崇國體。於戲。周詩之美眾子。寔昭王化之隆。漢詔之建連城。蓋尊宗廟之重。往承寵渥。永介壽祺。可。

皇第十五子﹤木咢﹥特授檢校太尉充橫海軍節度使上柱國冀國公食邑食實封制大觀四年七月十一日

門下。朕承寶歷之昌。荷丕構之重。天地並貺。嗣膺繁衍之華。父子主恩。爰舉褒封之典。誕揚顯號。敷告廣廷。皇第十五子﹤木咢﹥。帝武凝休。仙源毓粹。稟中和之淑气。涵岐嶷之英姿。溫文夙成。聰智日就。屬覽近司之請。宜循有國之章。是用授節建牙。分茅列社。胙以冀都之望。鎭於橫海之雄。備上公之衮衣。錫大將之金鉞。並廣爰田之富。兼疇具食之丰。庶言胥諧。朕命惟允。以篤邦慶。以厚人倫。於戲。周家卜年。蓋並建於藩輔。漢制彊幹。亦分王於宗親。惟時大封。無愧前烈。往祗渙渥。永介壽祺。可。

皇第十六子栱特授檢校太尉充淮康軍節度使上柱國定國公食邑食實封制政和元年正月十五日

門下。朕撫丕平之景運。荷累洽之宏基。佑命斯純。儲休滋至。屢占熊夢。翕臻藩衍之禧。迺考龜猶。俾膺封建之福。誕揚渙號。敷告治朝。皇第十六子栱。气蘊沖和。質函秀穎。發祥帝武。挺岐嶷之英姿。毓粹天支。賦聰文之異稟。備彰徳性。咸出生知。爰稽立愛之經。增重制名之義。式疇舊典。允穆僉言。是用敍金路以分茅。班玉符而授節。徹大邦於河朔。表巨鎭於淮康。衮衣繡裳。視秩公槐之貴。髙牙大纛。宣威將鉞之嚴。並錫戶租。兼崇勛級。光華徽數。焜耀多儀。豈徒隆父子之恩。蓋欲重朝廷之體。於戲。協生民之載路。於以侈宗社之休。詠周雅之維城。於以篤邦家之慶。往祗榮寵。永介壽臧。可。

皇第十七子栻特授檢校太尉充靜江軍節度使上柱國廣國公食邑食實封制政和元年九月二十七日

門下。治自內則先恩。蓋人倫之大本。禮沿情而異制。亦天下之至公。眷言洪緒之昌。誕受多男之慶。作之藩翰。增固磐維。爰擇剛辰。丕揚渙號。皇第十七子栻。銀潢疏泒。璇萼分輝。聰智夙成。气稟乾坤之粹。覃訏日就。質凝金玉之純。屬僉論之載揚。協邦彜而茂舉。見於外寢。錫以嘉名。肇開成國之封。參建上公之貴。髙牙大纛。總桂部之全師。華衮繡裳。徹番禺之奧壤。兼隆勛級。並衍戶租。敢私爵秩之崇。蓋重朝廷之體。於戲。祈天永命。罔不在厥初生。用我教辭。乃能自介用逸。其顯膺於優渥。益惠迪於吉康。可。

皇第十八子榛特授檢校太尉充建雄軍節度使上柱國福國公食邑食實封制政和元年十一月十七日

門下。朕承列聖之基圖。荷皇穹之祐序。有室大競。聿臻傳類之祥。無疆惟休。誕啟建侯之輔。眷時賢嗣。爰及晬辰。涓吉命名。端朝孚號。皇第十八子榛。璇源毓粹。景緯儲英。美玉精金。外發山川之秀。黃鐘大呂。中函天地之和。顧令質以夙成。矧僉謀之屢諗。爰稽成憲。式舉初封。植纛擁旄。析平陽之瑞節。制畿開國。徹長樂之封疆。峻夷等以策勛。衍賦租而詔祿。恩繇立愛。義葉明倫。於戲。揖揖眾多。言若螽斯之羽。振振信厚。宜如麟趾之詩。其茂對於邦榮。用永綏於爾祉。可。

皇第十九子椿特授檢校太尉充慶源軍節度使上柱國慶國公食邑食實封制政和二年五月十七日

門下。朕遵列聖之詒謀。荷髙穹之眷命。丕承景歷。旣滋有永之休。申錫多男。益侈無疆之祚。肆涓谷旦。用啟初封。其孚治朝。具詔羣辟。皇第十九子椿。性資莊重。器蘊粹溫。備四序之純和。鐘兩儀之秀气。聰文日就。已彰載路之聲。岐嶷夙成。允稱斯皇之芾。屬近司之來諗。稽褒典以疏榮。庶言則同。朕命惟允。是用錫慶源之旄鉞。表西土之山川。俾宣建纛之威。俾服苴茅之寵。載黼斯衮。視峻秩於上公。有鸞其旂。壯元戎於外閫。肇隆勛級。並衍戶租。式昭屏翰之崇。庸示磐維之固。並疇徽數。良協慈懷。於戲。父子主恩。玆謂人倫之本。朝廷貴爵。厥惟天下之公。茂對龍光。永綏壽祉。可。

皇第二十子楃特授檢校少保昭信軍節度使上柱國衛國公食邑食實封制政和二年十二月二十八日

門下。朕紹宏基於有永。嗣寶歷於無疆。王假有家。益侈隆平之緒。天錫純嘏。繼膺蕃衍之休。方涓日以制名。宜揚廷而孚號。皇第二十子楃。璇霄稟粹。星緯儲英。性岐嶷以天成。質覃訏而日就。十旬剪鬌。適迎歲紀之新。三接疏榮。誕舉邦尋之舊。建南康而授節。徹全衛以分封。貝冑朱綅。式總齋壇之重。赤芾金舄。仍參上衮之華。載崇視秩之班。躐進策勛之等。爰惇多賦。並厚慈懷。於戲。佑下民而作之君。克昌丕祚。多男子而授之職。益固宗藩。往對恩光。永綏壽祉。可。

皇第二十一子楗特授檢校少保感徳軍節度使上柱國韓國公食邑食實封制政和三年正月二十五日

朕承列聖之燕詒。荷皇天之右序。本支百世。式增丕祚之光。壽考萬年。繼受多男之祉。方制名而示訓。宜涓日以疏恩。爰卽治朝。誕揚孚號。皇第二十一子楗。發祥帝武。毓慶天源。挺岐嶷之奇姿。備中和之秀气。百辰始晬。適隆剪鬌之儀。四履分榮。已協苴茅之典。是用出節少府。按地輿圖。授華源之全師。徹韓土之樂國。元戎十乘。並嚴師鉞之雄。命服九章。兼賁公圭之重。視峻班於亞保。多眞賦於爰田。以昭邦采之崇。以示民風之厚。於戲。漢褒眾子。並興在褓之封。周廣彊宗。用壯維城之勢。往祗寵渥。永介壽祺。可。

●宋大詔令集卷第三十二

親王七

進拜七

皇長子桓特授太保依前武昌軍節度使定王勛食邑食實封如故制政和三年正月六日

門下。朕紹隆丕緒。祗遹先猷。欲訓迪於有官。肆式序於在位。參稽於古。肇新一代之儀。是正厥今。首重三公之號。眷言元嗣。宜易崇稱。其孚告於治朝。以誕揚於顯冊。皇子﹑武昌軍節度﹑鄂州管內觀察處置等使﹑守司空﹑開府儀同三司﹑持節都督鄂州諸軍事﹑鄂州刺史﹑上柱國﹑定王﹑食邑八千七百戶﹑食實封二千八百戶桓。溫文性稟。聰哲天成。气函鐘律之和。體毓圭璋之粹。聞詩學禮。已在傅而克勤。視膳問安。每承顏而有裕。自甫勝於趨拜。旣申錫於褒封。徹以土疆。建之旄鉞。然念眞王之貴。尙仍六職之稱。輕重靡倫。循沿未革。玆惟前代。首用新書。盍加峻於民瞻。俾升華於帝保。元衮赤舄。並增槐鼎之光。淑旂綏章。用壯藩維之勢。禮先列辟。慶葉新元。以示慈愛之私。以副榮懷之尙。於戲。本支百世。斯首敍於隆恩。祚嗣萬年。其永綏於吉祿。往欽時命。益懋乃猷。可。

皇子楷特授太保依前鎭東軍節度使嘉王勛食邑食實封如故制政和三年正月六日

門下。朕祗紹先猷。緝熙庶治。永念官儀之重。尙多時制之循。以三事之崇資。襲六官之舊秩。正名稽古。悉更唐漢之餘。分職圖功。上協商周之盛。眷言賢嗣。宜渙褒章。載揆剛辰。申告列位。皇子﹑鎭東軍節度﹑越州管內觀察處置堤堰橋道等使﹑守司空﹑開府儀同三司﹑越州大都督﹑上柱國﹑嘉王﹑食邑七千七百戶﹑食實封二千五百戶楷。憑暉霄極。毓秀璇源。挺岐嶷之粹資。蘊中和之全徳。蚤從外傅。樂循爲善之方。日侍內朝。懋著承顏之美。自及勝衣之拜。已疏裂壤之封。玆順履於新元。方肇頒於丕憲。盍先列辟。俾易隆稱。其升帝保之華。以侈天支之貴。維衮及繡。益增臺鉉之華。錫山與田。兼賁王藩之舊。以懷寧於屏翰。以篤慶於家邦。於戲。百祿是遒。斯對揚於新渥。景命有僕。益迓續於丕基。往服訓言。永綏壽嘏。可。

皇子樞特授檢校太保依前開府儀同三司集慶軍節度使建安郡王勛食邑食實封如故制政和三年正月六日

門下。稽古建官。亦因時而用義。循名責實。俾分職以懋功。渙然三代之純。允副一隆之治。寵均眾子。猷告庶工。皇子﹑集慶軍節度﹑亳州管內觀察處置河堤等使﹑檢校太尉﹑開府儀同三司﹑持節亳州諸軍事﹑亳州刺史﹑上柱國﹑建安郡王﹑食邑六千一百戶﹑食實封二千戶樞。璇萼儲輝。瑤房挺秀。誠和本乎自度。莊重賦於天資。稟訓日嚴。克邁詩書之教。疏榮時茂。蚤膺茅土之封。兼將鉞以董師。視臺儀而備物。每懷謙畏。弗替踐修。朕謹始歲元。大熙國典。易舊稱於掌武。視峻職於經邦。式協新書。有華近著。於戲。朝廷尙爵。丕昭董正之規。父子主恩。宜厚褒崇之數。往惟祗命。益以永年。可。

皇子杞特授檢校太保開府儀同三司山南東道節度使文安郡王勛食邑食實封如故制政和三年正月六日

門下。朕紹休七聖。圖治萬幾。將明作於有功。庶遹追於來孝。肆總齊於位序。惟古之師。因是正於官名。自今以始。盍首褒於良嗣。俾祗奉於新書。皇子﹑山南東道節度﹑襄州管內觀察處置橋道使﹑檢校太尉﹑開府儀同三司﹑持節襄州諸軍事﹑襄州刺史﹑上柱國﹑文安郡王﹑食邑六千一百戶﹑食實封二千戶杞。柔惠夙成。溫文自得。蚤葉熊羆之卜。寖凝圭璧之姿。列壤錫封。夙厚褒崇之典。勝衣進拜。彌彰輔翼之賢。玆順新元。肇頒茂憲。宜升陪於帝保。俾參視於公聯。淑旂綏章。益侈將壇之寵。赤芾金舄。用華王社之榮。以厚民彜。以昭邦采。於戲。玆率厥典。旣更三事之稱。先齊其家。庸授多男之職。往膺寵渥。永介壽臧。可。

皇子栩特授檢校太保開府儀同三司彰武軍節度使安康郡王勛食邑食實封如故制政和三年正月六日

門下。朕紹承先志。董正治官。規恢萬世之摹。稽協三王之訓。以名爲表。秩位序而程能。以禮稱情。渙恩章而賜命。皇子﹑彰武軍節度﹑延州管內觀察處置等使﹑檢校太尉﹑開府儀同三司﹑持節延州諸軍事﹑延州刺史﹑上柱國﹑安康郡王﹑食邑五千四百戶﹑食實封一千八百戶栩。仁明異稟。聰智夙成。蚤分日域之輝。彌篤仙源之慶。班朝備物。均宰路以疏榮。宅土開疆。胙王封而賜履。玆布始和之治。肇頒更制之文。視保職以參華。襲公圭而詔位。增崇屏翰。大庇本根。於戲。據舊鑑新。式固邦圖之永。因心廣愛。用昭天性之隆。往哉惟休。尙有多祉。可。

皇子棫特授檢校太保開府儀同三司淮南節度使濟陽郡王勛食邑食實封如故制政和三年正月六日

門下。朕誕膺駿命。克紹先猷。永念官稱之名。或違位序之實。乃稽參於古訓。允釐百工。俾祗奉於新書。以垂萬世。眷言賢冑。用錫殊榮。皇子﹑淮南節度﹑揚州管內觀察等使﹑檢校太尉﹑開府儀同三司﹑揚州大都督﹑上柱國﹑濟陽郡王﹑食邑五千四百戶﹑食實封一千八百戶棫。气稟中和。才兼敏茂。蚤襲璇源之慶。屢膺金路之封。禮儀躬行。寖懋詩書之訓。謙恭自抑。居無富貴之驕。屬茂制之肇更。宜華資之申錫。爰正主兵之任。以陪上保之聯。命服九章。參貳公臺之峻。元戎十乘。仍兼王社之崇。方順履於歲元。用顯揚於庭渙。以彰休寵。以示慈懷。於戲。八柄以馭其臣。蓋本朝廷之政。多男而授之職。盍隆父子之恩。往服褒嘉。益綏壽祉。可。

皇子構特授檢校太保開府儀同三司鎭海軍節度使廣平郡王勛食邑食實封如故制政和三年正月六日

門下。堯典咸熙於庶績。允釐始自乎百工。周禮董正於治官。承徳蓋先於六服。朕因時用義。惟古是師。參稽總核之方。駿惠緝熙之緒。禮繇近始。命以時敷。皇子﹑鎭海軍節度﹑靑州管內觀察處置等使﹑檢校太尉﹑開府儀同三司﹑持節靑州諸軍事﹑靑州刺史﹑上柱國﹑廣平郡王﹑食邑五千四百戶﹑食實封一千八百戶構。毓慶紫庭。憑輝璇極。日新其徳。浸茂於天成。時敏厥修。匪資於師訓。蚤建齋旄之重。仍紆公衮之華。飭行彌恭。承顏靡懈。玆紹休於烈考。式誕布於宏規。視班三事之崇。易稱五兵之舊。以蕃王室。以協邦經。愛不我私。義惟情稱。於戲。名以出信。宜益懋於永圖。位不期驕。尙克祗於乃服。永綏吉祿。宜副慈懷。可。

皇子材特授檢校太保鎭安軍節度使魏國公勛食邑食實封如故制政和三年正月六日

門下。朕遹追來孝。董正治官。將圖各迪之功。俾助惟和之政。乃眷經邦之俊。久仍掌武之崇。率由舊章。務循名而責實。式序在位。庶宿道以向方。屬誕布於新書。益首加於哲嗣。皇子﹑鎭安軍節度﹑陳州管內觀察處置等使﹑檢校太尉﹑持節陳州諸軍事﹑陳州刺史﹑上柱國﹑魏國公﹑食邑三千七百戶﹑食實封一千二百戶材。天潢鐘潤。寶萼分輝。蚤膺受社之榮。寖懋禔身之美。居仁由義。靡聞在傅之勤。閱禮惇詩。克邁趨庭之教。比稽古訓。更定官儀。其參上保之資。以固藩維之勢。命之圭冕。益昭公衮之崇。錫以山川。仍席邦封之重。以申異數。以協隆恩。於戲。化以職成。旣因時而訓迪。施由親始。肆申命於褒嘉。往服徽章。益綏多福。可。

皇子模特授檢校太保武勝軍節度使鎭國公勛食邑食實封如故制政和三年正月六日

門下。朕以徳詔爵。以能懋功。丕昭烈考之謨。飭正治官之典。惟三公之坐論。上應中階。監二代之彌文。垂休萬世。誕揚顯冊。褒進嗣賢。皇子﹑武勝軍節度使﹑鄧州管內觀察處置等使﹑檢校太尉﹑持節鄧州諸軍事﹑鄧州刺史﹑上柱國﹑鎭國公﹑食邑三千七百戶。食實封一千二百戶模。性賦溫良。生資肅哲。志拳拳而樂善。躬抑抑以隆謙。分閫授師。坐擁南陽之節。苴茅賜履。遙臨朔塞之疆。玆肇舉於新規。用均頒於渥命。榮參保職。寵襲公圭。允協朝經。增華位序。於戲。循名責實。交修總核之原。存愛理親。益厚盤維之固。往綏福履。茂對龍光。可。

皇子植特授檢校太保定武軍節度使吳國公勛食邑食實封如故制政和三年正月六日

門下。朕紹休聖緒。若昔大猷。永惟故事之修。允賴臣工之助。眷時有位。或未協於官稱。肇正新名。實仰稽於古訓。宜舉邦彜之茂。用褒天屬之賢。皇子﹑定武軍節度使﹑定州管內觀察處置等使﹑檢校太尉﹑持節定州諸軍事。定州刺史﹑上柱國﹑吳國公﹑食邑三千七百戶﹑食實封一千二百戶植。毓秀璇源。綿芳寶萼。聰哲實由於學致。溫文皆出於性成。屬在幼齡。已茂禔身之美。薦膺休命。益彰事上之恭。適順歲元。特敷廷渙。易主兵之重任。陪上保之崇資。赤舄繡裳。兼侈國封之大。雕戈犀節。並昭閫制之權。用增固於宗藩。期共承於王室。以隆化本。以厚民風。於戲。禦於家邦。蓋自允釐之效。施於孫子。彌昭夾輔之勛。祗服命書。永綏榮祿。可。

皇子朴特授檢校太保鎭洮軍節度使雍國公勛食邑食實封如故制同上

門下。朕若稽古訓。茂昭垂世之休。遹駿文謨。肇正有官之治。旣因名而辧位。宜渙號以申恩。褒進嗣賢。亶孚眾聽。皇子﹑鎭洮軍節度﹑熙州管內觀察處置等使﹑檢校太尉﹑持節熙州諸軍事﹑熙州刺史﹑上柱國﹑雍國公﹑食邑三千七百戶﹑食實封一千二百戶朴。性函聰哲。徳茂淵衝。夙開帝武之祥。浚發仙源之潤。玉符頒瑞。保全雍之山川。金鉞授師。總臨洮之節制。篤孝恭而承志。惇詩禮以懋恭。屬玆謹始之元。誕布惟新之典。榮聯三事。視班保職之崇。位冠庶工。作屏帝支之盛。允爲異數。式副慈懷。於戲。言順則事成。效旣興於禮樂。身端而行治。誠益勵於猷爲。惟克欽承。永綏譽處。可。

皇子﹤木咢﹥特授檢校太保橫海軍節度使冀國公勛食邑食實封如故制

門下。朕因時以正官治。惇愛以敍人倫。稽古禦今。祗奉保邦之訓。惟名與器。踵爲礪世之規。玆誕布於新書。用推褒於哲嗣。涓辰渙號。其聽無嘩。皇子﹑橫海軍節度﹑滄州管內觀察處置等使﹑檢校太尉﹑持節滄州諸軍事﹑滄州刺史﹑上柱國﹑冀國公﹑食邑三千七百戶﹑食實封一千二百戶﹤木咢﹥。秉徳粹夷。受才膚敏。密拱乾坤之施。蚤凝金玉之姿。開國承家。徹信都之樂土。擁旄植纛。制橫海之全師。每惇率履之恭。彌篤鳴謙之行。屬玆更制。益峻視班。參華保職之崇。增煥公圭之重。允資親屏。式協邦榮。於戲。欽乃攸司。宜茂本根之庇。錫玆純嘏。永孚祚嗣之休。惟命其承。師志毋怠。可。

皇子栻特授檢校太保靜江軍節度使廣國公勛食邑食實封如故制

門下。朕圖任眾材。攸明庶政。務循名而責實。因考古以驗今。肇正官稱。革百王之流獘。肆更位序。新一代之彌文。蓋敷號於朝倫。用隆恩於天屬。皇子﹑靜江軍節度﹑桂州管內觀察處置等使﹑檢校太保﹑持節桂州諸軍事﹑桂州刺史﹑上柱國﹑廣國公﹑食邑三千戶﹑食實封一千戶栻。綿榮寶系。襲慶璇源。美追麟趾之振振。榮繼棣華之韡韡。未親師訓。已隆禮義之端。自啟邦封。益懋謙恭之美。屬頒丕憲。宜異羣工。易舊秩於主兵。視峻秩於上保。路車乘馬。愈增帥節之雄。衮衣繡裳。仍擬臺衡之貴。並推異數。用協新元。以茂本支。以彊藩屏。於戲。朝廷旣正。申嚴總核之方。父子主恩。宜厚褒嘉之典。往惟祗服。允迪吉康。可。

皇子榛特授檢校太保建雄軍節度使福國公勛食邑食實封如故制

門下。朕丕釐帝命。遹駿先猷。屬四海之乂安。緝熙百度。稽三代之制作。董正治官。矧夫位序之崇。尙習循沿之陋。聿新邦紀。褒進嗣賢。諏協剛辰。誕揚渙號。皇子﹑建雄軍節度﹑晉州管內觀察處置等使﹑檢校太尉﹑持節晉州諸軍事﹑晉州刺史﹑上柱國﹑福國公﹑食邑三千戶﹑食實封一千戶榛。資純茂以夙成。性溫恭而自度。周家彊幹。早開南國之疆。漢戚捍藩。坐鎭臨汾之節。每循循而飭行。躬翼翼以承顏。令則彌彰。幼儀弗惰。方訓百工之治。莫髙三事之聯。視保職以參華。襲公圭而懋寵。以隆藩輔。以協榮懷。於戲。必也正名。允迪聖謨之盛。愼乃在位。益孚宗屏之休。往服至恩。永綏遐福。可。

皇子椿特授檢校太保慶源軍節度使慶國公勛食邑食實封如故制同上

門下。朕若稽治古。訓迪前王。惟贊道之隆資。仍主兵之舊號。官職相序。更修一代之儀。名實旣隆。用革百王之獘。眷言賢嗣。宜易崇稱。乃先丕號之孚。以穆路朝之聽。皇子﹑慶源軍節度﹑趙州管內觀察處置等使﹑檢校太尉﹑持節趙州諸軍事﹑趙州刺史﹑上柱國﹑慶國公﹑食邑三千戶﹑食實封一千戶椿。分輝璇極。鐘慶珠源。卓爲異稟之英。綽有成人之度。承顏翼翼。行彌著於恪恭。爲善孳孳。學已通於倫類。適頒茂憲。首渙褒章。陪上保之峻聯。易右資之崇秩。髙牙大纛。益昭帥閫之雄。赤舄桓圭。兼視臺衡之貴。義遵時制。恩協慈懷。以光帝冑之祥。以壯宗藩之勢。於戲。官正則治。旣申講於新書。輔用必彊。蓋大封於眾子。往欽優渥。以介壽康。可。

皇第二十三子梴特授檢校少保武康軍節度使相國公食邑食實封制政和四年十一月六日

門下。朕誕受丕基。茂膺駿命。於穆不已。仰承列聖之休。申錫無疆。昭格多男之慶。爰制名於外寢。用敷號於明廷。皇第二十三子梴。帝武發祥。天材育粹。性稟五行之秀。气兼四序之和。浸揚載路之聲。綽有超人之度。逮晬辰而剪鬌。擇剛日以按圖。授武康之全師。徹彰徳之樂國。節旄齋鉞。壯徒禦於將壇。赤舄桓圭。備威儀於公衮。視班聯於亞保。惇井賦於爰田。以資屏翰之彊。用侈神明之冑。於戲。親賢並建。時莫重於周盟。子孫皆封。世必從於漢約。若古有訓。非予敢私。其祗服於恩榮。以永綏於祉福。可。

皇第二十四子樾特授檢校少保平海軍節度使瀛國公食邑食實封制政和五年七月二十一日

門下。受帝祉而施於子。聖人所以承佑命之休。教民睦者始於親。王者所以假禦家之慶。肆朕纘服。若古有爲。嗣膺考室之祥。用協錫封之典。作猷外寢。誕告庶工。皇第二十四子樾。蘊聰智之少成。賦純和之異稟。毓秀后星之潤。乘暉太極之嚴。以赫厥靈。夙蹈履欽之吉。乃安斯寢。允符夢兆之占。當保負之攸初。迪幼儀之旣備。挺然岐嶷。惠彼覃訏。玆臨剪鬌之時。其憲有邦之則。維制名者人治之大。而序爵者天下之公。順考九儀。式敷四履。授律晉江之奧。相攸瀛海之崇。宣大將之威。擁鈇鉞車旗之盛。備上公之禮。異帶裳幅舄之華。視亞保以班朝。疇爰田而食賦。克昌厥後。永孚於休。於戲。載錫之光。其爾與聽朕教。自求多福。罔不在厥初生。肆惟徳性之修。期尙榮懷之渥。以綏燕譽。茂介壽祺。可。

皇第二十五子楧特授檢校少保武安軍節度使惠國公食邑食實封制政和五年九月二十日

門下。朕保國乂安。荷天佑序。降康錫羨。益藩衍於本支。裂壤疏封。用安彊於宗社。誕錫休命。敷告治朝。皇第二十五子楧。慶發仙源。祥膺帝武。之屏之翰。繄四國之於蕃。維熊維羆。協大人之占夢。气稟淸明之粹。識全岐嶷之姿。弄以半圭。佩之朱芾。綽有超人之度。難稽賜履之榮。遵承典彜。肇啟民社。出少府之節。殿此大邦。按司空之圖。胙之樂土。陟貳公之峻秩。視三事之縟儀。並給戶租。兼隆井賦。備加寵數。庸慰慈懷。於戲。易著建侯。靡有親賢之異。禮稱就傅。徐觀徳業之成。茂對恩光。永綏壽祉。可。

●宋大詔令集卷第三十三

親王八

進拜八

皇弟偲加恩制政和六年宗祀

門下。朕搜講彌文。緝熙墜典。必有尊也。肇新王者之堂。庶或饗之。克盡聖人之孝。眷言同气。實對盛容。方熙事之迄成。宜褒章之首及。誕孚渙號。猷告大廷。具官某。徳量醇深。器資溫恪。躬履五常之行。心遊六藝之淵。屏翰王家。有韡韡棣華之愛。表儀公姓。協振振麟趾之風。蹈謙畏而弗渝。守貴髙而彌戒。神旗豹尾。兼兩鎭之節旄。衮衣繡裳。備三公之典策。屬秩宗祈之始。共成昭配之尊。薦獻惟時。降升有度。逮已竣於毖祀。肆丕舉於慶條。增衍戶租。惇加井賦。式彰景貺。庸示至懷。於戲。兄弟具來。永念詒謀之遠。帝親並饗。敢忘受福之同。仰對寵光。永綏燕譽。可

皇子樞加恩制同上

門下。萬物本乎天。式謹明禋之報。五經重於祭。是嚴昭配之文。朕重建合宮。緝熙鉅典。靈心允答。嘉應薦臻。眷予有子之賢。誕布告廷之命。具官某。發祥帝武。分潤仙潢。莊重夙成。克邁詩書之訓。溫良自得。安行禮義之方。蚤疏爵於王封。仍視儀於揆路。屬修元祀。昭闡閎休。爰舉國章。載加井賦。以固本支之茂。以隆屏翰之彊。於戲。孔惠孔時。旣格三神之右。如幾如式。其膺萬福之同。尙迪令猷。永綏壽祉。可。

皇子朴加恩制同上

門下。朕歷吉杪秋。肇禋重屋。以妥以侑。於昭事帝之誠。是饗是宜。克達寧親之志。羣心祗率。萬福具來。眷時冑嗣之賢。當懋寵褒之典。具官某。分輝璇極。襲慶天潢。端敏自乎夙成。孝友繇於弗勉。賜大邦之履。壯威重於節旄。參上公之儀。粲服章於衮舄。會宗祈之獲考。方祭澤之誕敷。乃陪列戶之封。以廣爰田之奉。禮惟事稱。愛匪予私。於戲。成功而告神明。敢怠繼承之美。有典以詒孫子。永膺錫羨之休。往踐厥猷。以副朕訓。可。

皇子栩加恩制同上

門下。朕厥若先王之典。率時昭考之行。裒對九筵。賓承五府。克配上帝。旣申能饗之誠。孚佑下民。斯廣休成之貺。眷言賢嗣。宜渙徽章。具官某。迪徳粹深。稟資純秀。問學不煩於師訓。孝恭自得於天成。寵冠貂蟬。丕視臺衡之貴。賜開茅土。夙推王爵之崇。謙愼彌章。恩榮洽至。屬肇新於毖祀。加備覿於盛容。申衍國租。載華邦慶。於戲。篤敍乃正父。方茂對於寵光。啟佑我後人。其克綏於茀祿。往祗朕指益勵厥修。可。

皇子棫加恩制同上

門下。朕丕講彌文。聿新大饗。展采錯事。默然精意之通。隤祉發祥。昭若靈心之答。天人無間。夷夏均休。申錫嗣賢。誕揚顯冊。具官某。生資岐嶷。性稟溫恭。具依日月之光。密拱乾坤之施。服謙有裕。率履無違。承訓中宸。克懋禔身之美。疏恩外閫。薦膺受祉之榮。玆獲考於嚴禋。宜與蒙於景貺。載加井賦。並衍眞封。以隆父子之親。用篤邦家之慶。於戲。三神孚祐。敏如影響之隨。萬福來寧。燕及本支之茂。往祗明命。其體眷懷。可。

皇子某加恩制同上

門下。朕順考前彜。肇新重屋。克禋克祀。式昭報本之心。不顯不承。庸展奉先之孝。天休滋至。帝命不違。肆敷錫於神釐。用褒崇於賢嗣。具官某。憑暉霄極。席慶仙源。端重出於生資。溫文由於夙就。元戎十乘。蚤分將鉞之雄。命服九章。更侈公圭之寵。玆嚴盛禮。宜被渥恩。載衍邑租。益增井賦。以協邦家之喜。以彰屏翰之良。於戲。惠我無疆。旣盡吉蠲之饗。降爾遐福。其開蕃衍之祥。勉服訓言。茂綏壽嘏。可。

皇子﹤木咢﹥加恩制同上

門下。朕紹聞徳言。面稽天若。揆季辛之谷旦。修大享於合宮。惠我無疆。旣靈承於福祿。俾爾多益。用敷錫於臣民。褒厥嗣賢。揚於渙號。具官某。分輝寶萼。鐘秀仙源。溫恭本乎性成。信厚由於自得。隆師親友。蚤知義理之方。開國承家。克謹詩書之戒。玆聿稱於盛禮。宜丕衍於厖禧。陪以井封。疇其幹食。式昭惠術。庸示恩華。於戲。孝弟通神。實獲維天之祐。子孫逢吉。永同申命之休。尙愼爾猷。以祗予訓。可。

皇子楃加恩制同上

門下。朕紹遵先烈。肅舉明禋。載稽六藝之文。首定九筵之制。我將我享。允盡於孝思。來燕來寧。恭承於純嘏。慶均裔嗣。猷告臣工。具官某。端厚生知。溫仁自得。卓爾不羣之度。挺然好善之誠。寵以命圭。秩等貳公之貴。授之齊鉞。威專大鎭之雄。屬盛禮之迄成。裒徽章而具舉。載疇多邑。申衍眞租。有孚邦國之光。克葉神靈之貺。於戲。旣昭假爾。𨿽福祿之攸同。於時保之。尙子孫之勿替。往膺恩渥。益燕壽祺。可。

皇子梴加恩制同上

門下。朕祗遹先猷。肇稱古禮。卽九筵而昭事。極四表以和來。是享是宜。克達馨香之薦。以妥以侑。具多戩谷之綏。迺眷嗣賢。肆揚廷號。具官某。挺材俊秀。抱徳溫純。敏惠夙成。方總髦而櫛弁。寵光薦至。爰胙土以疏封。不煩師傅之勤。自篤詩書之訓。逮已竣於毖祀。宜均錫於殊恩。衍以戶租。陪之井食。用作爾祉。以承天休。於戲。禦於家邦。克寧神而示孝。申以福祿。期與國以同榮。益迪令儀。往膺寵渥。可。

皇子楧加恩制同上

門下。朕致孝以奉先。考經而制禮。乃卽頒常布政之所。聿修嚴父配天之儀。來假祁祁。旣極歡心之助。至止肅肅。宜均嘉貺之敷。誕播治朝。載褒賢嗣。具官某。挺姿凝粹。稟徳溫恭。宸極承顏。斯喜勝衣之拜。天庭輯瑞。早疏胙土之恩。發聞有光。檢身無怠。屬我將之竣事。爰大賚以因親。衍玆幹食之封。並以邑田之賦。時於爾祉。匪曰予私。於戲。迄用有成。昭千齡之盛舉。並受其福。與萬國以同休。往愼厥猷。益祗朕命。可。

皇第二十六子椅特授檢校少保定國軍節度使嘉國公食邑食實封制政和八年八月二十三日

門下。親其親而愛物。聖王知當務之先。幼吾幼以及人。天下格時雍之易。朕荷上穹之右序。錫景祚之蕃昌。則百斯男。茂本支於奕世。大啟爾宇。崇屏翰於多方。肆揚顯綍之恩。用亶外朝之聽。皇第二十六子椅。慶承玉府。粹毓珠潢。乃寢乃興。蚤發夢熊之吉。克岐克嶷。密符帶韣之祥。賦覃訏載路之聲。擁惇厚攸宜之福。大圭不瑑。質全天地之自然。黃鐘爲宮。气得陰陽之至正。涓日將成於左鬌。制名喜見於西階。肇朌受祉之榮。式協相攸之樂。牙璋治守。統馮翊之雄藩。金路建公。胙峨眉之名壤。馭貴兼隆於亞保。疇租仍賦於爰田。彊萬年磐石之宗。壯百辟維城之勢。於戲。根仁義之性。必因其材而篤焉。教詩禮之文。可以有志於學矣。以輔成於徳器。用保固於壽祺。可。

皇子楷移兩鎭加恩制政和八年閏九月十八日就外邸

門下。王者之篤於親。愛莫隆於父子。聖人之謹於禮。治尢始於家邦。朕若古以禦今。繇近而舉遠。旣受帝祉。夙申蕃衍之休。於棐民彜。丕協榮懷之慶。眷言次嗣。允謂賢王。聿從就邸之安。肆有告廷之寵。皇子﹑太傅﹑武寧保平軍節度使﹑徐州牧﹑兼陜州牧﹑提舉皇城司﹑食邑一萬二千七百戶﹑食實封四千戶﹑嘉王楷。英姿玉裕。雋望川流。器函閎達之規。性亶純明之度。造道自得。旣左右以逢原。經徳不回。亦周旋而中禮。殖學貫三才之奧。摛辭搴六藝之華。頃偕射策之儒。入奉臨軒之問。條萬言之對。揮筆陣以當千。發內經之微。收賢科而第一。旣揭桂林之冠。又刊璧海之傳。孝恭愈懋於承顏。勤毖尢嚴於衛上。飭天門而共法駕。整周列以無嘩。比夕柝以扈宸闈。均遞宿而匪懈。偶屬宮城之邇。弗虔木鐸之修。董護有方。遇事可觀於籌略。誰何惟謹。防微備罄於忠勞。玆鄰七雉之隅。肇構百男之第。洊披封奏。祈卽攸居。爰俯徇於忱誠。用載加於徽數。賜爾旂鸞黼黻。更兩鎭之成師。錫之山川土田。啟東藩之全國。峻兼外牧。並衍眞租。以綏譽處之崇。以侈本支之茂。於戲。上丁辧而民志定。式昭名分之公。形勢彊則王室安。益賴磐維之固。仰祗慈眷。永介壽祺。可。

皇子樞特授太保保平武寧軍節度使進封肅王加食邑食實封制重和二年正月五日同上

門下。成周同姓之封。蓋並列於八百國。西漢諸子之食。或多至於七十城。朕夙承穹昊之休。申錫嗣賢之茂。天秩有禮。俾序爵以造朝。我圖爾居。肆涓辰而授第。誕揚休命。敷告庶工。皇子﹑檢校太保﹑集慶軍節度使﹑開府儀同三司﹑建安郡王﹑食邑八千一百戶﹑食實封二千六百戶樞。性稟純明。韻全鐘律。聚陰陽之秀。气兼四序之和。參象緯之華。躬襲五潢之潤。內極承顏之肅。外專就傅之勤。修進及時。有春誦夏弦之樂。動容中禮。惟前言往行之師。頃親卽於廣廷。旣備加於顯服。念禦家邦者莫先名分之辧。矧爲臣子者必嚴表著之儀。是用配玆出合之舊章。處以環宮之新邸。備眞王之典冊。啟西土之畿疆。六師之整我戎。特峻雙旄之建。三槐之面公位。聿先百辟之趨。仍拓爰田。並丰圭賦。於戲。多男而授之職。於昭蕃衍之祥。若徳以裕乃身。斯共榮懷之慶。勉祗猷訓。益介壽祺。可。

皇子杞特授太保護國武昌軍節度使進封景王加食邑食實封制重和二年正月五日同上

門下。思齊則百斯男。錫羨侈家邦之慶。典命以九爲節。出封嚴車服之儀。朕席寶祚之寖昌。有天材之夙就。大啟爾宇。俾班位著之崇。爰契我龜。遂卽宅章之吉。載朌顯冊。丕告治廷。皇子﹑檢校太保﹑山南東道節度使﹑開府儀同三司﹑文安郡王﹑食邑八千一百戶﹑食實封二千六百戶杞。聰智少成。溫仁日茂。資純乾之始。聿申太極之休。翼大辰之明。並煥後星之次。自頃從於外傅。嘉克敏於厥修。學禮聞詩。富卓爾不羣之識。隆師親友。得信而好古之方。將全六藝之能。旣謹三加之戒。然以國觀國。則內外之治必正。而在朝言朝。則上下之分惟嚴。肆開列邸之居。用壯維城之勢。胙之樂土。表以眞王。保職之位上公。應泰階六符之象。師律之顓兩鎭。備元戎十乘之容。並衍戶租。式昭徽數。於戲。受祉施於孫子。玆惟帝眷之承。稽古建爾國家。其永宗彊之賴。尙隆燕譽。益襲多祥。可。

皇第二十七子棟特授檢校少保雄武軍節度使溫國公食邑食實封制重和二年正月二十六日

門下。聖人之因者本。特隆天性之恩。君子之篤於親。用謹民仁之教。眷予愛嗣。禮命初封。誕揚贊冊之文。孚告治朝之聽。皇第二十七子棟。發祥帝武。擢秀天枝。金聲條理而成純。玉質孚尹而不琢。列後星之屬。秉乾象以憑暉。佩斯芾之華。儼身章之稱徳。吉履先見。幼儀夙成。自然眾美之從。屬玆三月之末。涓日剪鬌。始祗見於君親。立阼命名。爰欽承於宰史。肆申馭貴之義。亦宏立愛之規。序爵上公。建邦樂土。髙牙作鎭。授節制於元戎。左棘班朝。聯寵榮於亞保。轅田有衍。圭賦疇加。於戲。百福子孫之宜。實天申右。萬年祚嗣之錫。惟時太平。其益務於敏修。以永綏於壽嘏。可。

皇子楷特授劍南西川鎭南軍節度使成都牧兼洪州牧依前太傅兼神霄玉淸萬壽宮使提舉皇城等司鄆王加食邑食實封制宣和元年十二月十六日冬祀

門下。三光開太微之庭。玆重邃嚴之祕。千列謹周廬之衛。允資總護之勤。迺眷賢王。久司禁掖。懋忠嘉而率職。罄誠愛以奉君。肆紀殊庸。式孚大號。皇子﹑太傅﹑荊南寧江軍節度使﹑江陵牧﹑兼夔州牧﹑兼神霄玉淸萬壽宮使﹑提舉皇城等司﹑鄆王﹑食邑一萬四千七百戶﹑食實封四千六百戶楷。二儀毓粹。四序稟和。學造淵深。貫羣經而自得。文摛贍麗。該眾體以兼全。裕然孝友之風。允矣恪恭之美。環隅授邸。寵先棣萼之榮。臚唱標名。顯冠楓庭之秀。自董宮城之政。益崇宸極之尊。慮每及於未然。事必形於有備。重軒載肅。克寧莞簟之安。交戟無嘩。爰整爪牙之利。屬就郊而蕆事。乃前蹕以啟行。梐枑再重。綏我精禋之薦。圓壇八陛。格玆肸蚃之臨。賴享上之誠心。秩事天之元祀。興念宣勞之篤。聿臻計治之期。用誕舉於徽章。以茂揚於丕績。擁旄專閫。榮更兩鎭之權。分土得民。並領三州之牧。陪惇多賦。加衍眞租。勢增屏翰之雄。慶羨邦家之大。於昭物采。申示眷懷。於戲。虞舜之亮天工。典記陟明之賞。成周之安王室。傳稱夾輔之勛。往勵前修。以祗予訓。可。

皇弟俁依前太傅永興成徳軍節度使雍州牧兼眞定牧燕王加恩制同上

門下。朕遵列聖之丕彜。答上穹之景貺。於穆淸廟。有嚴祼獻之將。爰熙紫壇。載謹燎薰之報。眷言介弟。克相盛儀。方曠澤之時敷。豈褒章之敢後。式揚贊冊。丕告治朝。具官某。徳粹而量閎。身端而行飭。亹亹迪中和之度。繩繩惇信厚之風。壯邦家之基。有韡棣華之萼。胙山川之宇。爰分桐葉之圭。帥旄兼兩鎭之雄。公衮位三階之竣。六蜚肆祀。聿陪淸蹕之行。百味薦嘉。式侑慶觴之奉。迄玆餕惠。宜首疇庸。申加采邑之多。兼衍圭腴之厚。於戲。因心則友。均慶賴於天倫。式禮莫愆。共嘉承於帝祉。往祗予訓。茂對王休。可。

皇弟偲依前太傅鳳翔山南西道節度使鳳翔牧兼興元牧越王加恩制同上

門下。朕承景至之休辰。款國陽之吉壤。觚壇八陛。旣嚴類帝之誠。端闕五門。更厚錫民之澤。惟予同气。克相盛容。宜因拜貺之初。特渥旌勞之寵。載涓谷旦。誕告明廷。具官某。气裕而識融。體莊而志正。簡重出性資之茂。溫恭循禮則之嚴。昭譽處之休。雅有間平之度。壯本支之勢。蚤分魯衛之封。威兼重牧之翰藩。位列上公之鼎鉉。莫遠具爾。陪祗載於廟壇。挹彼注玆。預參升於爵斝。用褒嘉徳。首畀厖禧。申陪井賦之丰。並詔租腴之益。於戲。脤膰以親兄弟。不愆於儀。孝悌之通神明。並受其福。永綏多祜。祗若訓言。可。

皇子楷依前太傅荊南寧江軍節度使荊州牧兼夔州牧鄆王加恩制同上

門下。備萬物以告神明。式達成功之美。親九族而致禋祀。聿昭申命之休。朕荷帝降康。宅師用乂。乃順初陽之候。恭修大報之儀。天人和同。煥若神光之燭。月星明槪。肅然象物之臻。眷予次嗣之賢。宜首慶條之舉。亶孚昭號。具諗明倫。皇子﹑太傅﹑荊南寧江軍節度﹑江陵牧﹑兼夔州牧﹑兼神霄玉淸萬壽宮使﹑提舉皇城司﹑鄆王楷。瓌韻天成。英猷日裕。徳備四端之粹。學窮六籍之微。禁闥提綱。忠罄君親之奉。天庭射策。名魁俊造之科。山川開燾社之封。衮舄位經邦之傅。屬展紫垓之饗。實前淸蹕之行。嚴梐枑之再重。各司其局。肅勾陳之力衛。有聞無聲。玆並格於神釐。肆大均於祭澤。爰田衍厚。圭食增腴。於戲。蒙嘉气而獲丰年。旣對宴娛之貺。綏眉壽而屆繁祉。用同右序之榮。往昭寵光。益崇譽處。可加食邑一千戶。食實封三百戶。

皇子樞加恩制冬祀

門下。合宮祼鬯。義蓋本於寧神。嘉畤燔柴。禮尢嚴於類帝。朕紹膺寶歷。祗遹燕謀。永惟孚佑之純。敢怠迎長之報。精意以享。薦明徳之馨香。釐事修成。霈鴻恩之汪濊。乃眷裔賢之懿。克昭相祀之誠。宜錫渙章。用孚羣辟。皇子﹑太保﹑保平武寧軍節度使﹑肅王樞。風猷凝遠。徳履溫莊。霄極儲精。秀稟璇源之潤。環宮開邸。慶聯棣萼之輝。羽儀聳鳴玉之班。旌纛極建牙之寵。載飭奉璋之度。肅陪奠璧之祠。方拜胙以均禧。肆徹圭而衍賦。是爲異數。允答殊庸。於戲。得四表之歡心。旣迪降康之吉。僕萬年之景命。更隆受祉之休。茂對恩徽。益祗猷訓。可加食邑一千戶。食實封二百戶。

皇子杞依前太保兩鎭景王加恩制同上冬祀

門下。聖無先於能饗帝。禮莫重於大報天。爰因三歲之常。仍順一陽之復。展采錯事。聿昭拜貺之休。斂福錫民。斯洽餕神之澤。眷言賢嗣。寔講上儀。肆端筴以涓辰。用揚庭而孚號。皇子﹑太保﹑護國武昌軍節度使﹑景王杞。挺姿凝秀。蘊識純明。遵百行之源。迪良知而日裕。襲六藝之潤。濟惠問以川流。雝雝鳴玉之容。奕奕環宮之第。大啟爾宇。峻典冊於眞王。言觀其旂。盛威儀於兩鎭。屬受釐於元祀。迺錫命於多男。載疇井賦之丰。更衍畬租之厚。於戲。一人有慶。其來遠邇之歡。百祿是遒。燕及本支之茂。往祗渙渥。永對榮懷。可加食邑一千戶。食實封二百戶。

宋大詔令集卷第三十四

親王九

進拜九

皇子構依前檢校太保鎭海軍節度使開府儀同三司廣平郡王加恩制宣和元年冬祀

門下。朕紹膺景歷。夤保丕圖。帝命不違。夙荷博臨之鑑。天休滋至。敢忘昭報之恩。圭景迎長。款國陽而肆祀。靈心允答。推惠術以時敷。眷惟冑嗣之賢。爰錫寵褒之典。具官某。金峯絢采。瓊幹凝暉。純明惇就傅之勤。恭恪厚承顏之愛。建騂旄之節。開四履於王封。曳繡黼之裳。聯二階於宰路。玆訖禋柴之饗。胥同胙俎之朌。乃渙廷緡。載加井賦。爰協周邦之慶。式遵成憲之常。於戲。惟典神天。旣懋至誠之感。以貽孫子。用均蕃祉之蒙。尙迪令猷。永綏壽嘏。可。

皇子植依前檢校太保定武軍節度使某國公加恩制

門下。朕率吁眾髦。恭修元祀。祼鬯淸廟。神旣享於克誠。揚煙紫壇。天惟親其有徳。明釐允答。景命增隆。式均祭澤之休。爰錫嗣賢之慶。誕揚渙冊。丕告治朝。具官某。聚秀堪輿。流光象緯。趨宸闈而承訓。卽傅學以陳經。開國承家。蚤賜公圭之寵。制軍詰禁。久專將鉞之威。會成肆祀之容。茂舉加田之律。並陪多戶。具協彜章。於戲。無疆惟休。旣迪家邦之禦。有室大競。胥同茀祿之康。往服訓言。益綏慶譽。可。

皇子�依前檢校太保鎭江軍節度使徐國公加恩制同上

門下。朕紹基泰定。撫運熾昌。時和歲丰。肇自孚休之貺。禮制樂作。誕嚴肆祀之容。候至景於土圭。將忱誠於瑄玉。四海以職而助祭。上帝垂恩而慶成。玆大賚於嗣賢。用亶孚於猷告。具官某。璠玙挺粹。鐘律參和。溫其博雅之資。卓爾純明之識。槖兜戟纛。壯威重於師幹。黼旂鸞車。峻寵光於公社。屬陽垓之畢饗。詔勛府以均釐。增畀腴租。式隆徽典。於戲。天自民聽。惟一徳之是親。父爲子綱。宜百祥之並受。祗膺渙渥。永對榮暉。可。

皇子榛依前檢校太保建雄軍節度使福國公加恩制同上

門下。朕夙將圭幣。祗款廟壇。明徳惟馨。匪九州之美味。精意以饗。兼四表之歡心。陽候晏溫。禮容飭備。旣洽來寧之慶。聿伸昭受之休。肆有明綸。孚於眾聽。具官某。五行聚粹。四气凝和。密承璇極之輝。夙佩紫庭之訓。金路封國。首疏公社之榮。牙璋制軍。兼峻將壇之寵。屬靈承於毖祀。肆商賚於丰章。衍食加田。隆恩示眷。於戲。旣多受祉。罙深昭假之思。則百斯男。其共榮懷之對。往欽訓指。益燕壽祺。可。

皇子楗依前檢校少保感徳軍節度使韓國公加恩制

門下。朕歷天元之吉。繩祖武之常。款淸廟以告虔。卽嘉壇而拜貺。堯禋克祀。聿昭明徳之馨。載暘載陰。於顯髙靈之下。盛儀休畢。惠術周施。眷予有子之賢。賚爾揚庭之號。具官某。性資超警。儀度秀華。授職宸闈。慶協堯封之頌。相攸公組。寵開韓奕之邦。玆獲蕆於明禋。肆大推於徽典。載因舊賦。特衍新畬。以惇慈愛之懷。以廣函蒙之祉。於戲。報以介福。方申錫於無疆。燕及自天。宜克昌於厥後。往膺恩渥。永屆壽祺。可。

皇子樾依前檢校少保平海軍節度使瀛國公加恩制同上

門下。朕薦習康年。恭修美報。奉丰盛於太廟。薦嘉璧於中壇。孝奏天儀。具獲明靈之貺。雲行雨施。用均曠蕩之恩。乃眷嗣賢。宜均慶澤。玆誕揚於顯命。以率吁於庶工。具官某。鐘秀九宸。流光列宿。溫良自得。全玉質之允孚。髙亮夙聞。貫金聲之條理。蚤分茅於國社。仍授鉞於將壇。屬陽燎之告成。肆疏榮而餕惠。載加幹食。並協邦彜。於戲。衷正齋明。旣格天心之享。蕃衍盛大。式隆帝祉之施。益迪令儀。永綏吉祿。可。

皇子栩特授太保荊南淸海軍節度使進封濟王加食邑食實封制宣和三年就邸

門下。天祐下民而作之君。載祚本支之錫。聖多男子而授之職。式隆屏翰之彊。朕膺端命於璇穹。襲鴻休於寶緒。眷時賢冑。將造昕朝。永建乃家。甫就宅章之慶。大啟爾宇。庸昭名寵之崇。誕告羣工。丕揚顯冊。皇子﹑檢校太保﹑彰武軍節度使﹑開府儀同三司﹑安康郡王﹑食邑九千四百戶﹑食實封三千戶栩。珠潢毓潤。景緯儲英。韻函鐘律之和。質挺圭璋之粹。承顏問寢。懋徳參於閨闈。學禮聞詩。樂善端於外傅。翼翼進修之敏。溫溫踐履之純。筮日戒賓。已迪情文之備。設儀辧位。行觀表著之趨。肆考國章。肇遷帝室。爰居爰處。環宮開漢邸之嚴。於藩於宣。賜履侈周室之茂。是用畫圻奧壤。錫爵眞王。聯衮繡於三槐。植旌旄於兩鎭。陪惇井賦。並示恩徽。於戲。無疆惟休。若古有訓。方欽承於嘉惠。宜允迪於大猷。罔俾前人擅河間東平之譽。以克永世壯維城磐石之安。尙對邦祺。益綏帝祉。可。

皇子模特授依前檢校太保淮南節度使開府儀同三司進封樂安郡王加食邑食實封制宣和三年正月二十二日

門下。受帝祉而施於孫子。遹彰世祚之休。承天序以建爾國家。式鞏宗彊之勢。朕紹膺昌歷。衍錫多男。眷言嗣徳之英。誕舉徽章之渥。擇剛斯吉。渙號惟孚。皇子﹑檢校太保﹑武勝軍節度使﹑鎭國公﹑食邑六千四百戶﹑食實封二千戶模。擢秀天支。憑暉霄極。玙璠作器。粹然徳宇之純。韶濩諧聲。蔚若才華之譽。粵自勝衣之始。聿惇就傅之方。諏律稽經。得師友淵源之妙。守仁行義。本聖王統類之崇。儒雅不羣。威儀有恪。久倚將壇之拜。尙稽王社之封。屬僉議之載揚。考彜章而懋寵。臺符炳象。儀揆席以參華。規工奠方。胙名邦而錫命。易旄巨鎭。衍食眞封。豈惟表功徳以褒親賢。實亦崇本支而隆屏翰。於戲。周官以五等班爵。尢髙建徳之圖。漢制以列城受封。庸謹爲藩之戒。維克綏於壽愷。用褒對於榮懷。可。

皇第二十九子桐特授檢校少保保慶軍節度使儀國公食邑食實封制宣和三年十一月二十日百啐授官

門下。奉天道以建邦。式廣宗彊之勢。受帝祉而施子。載昭眷命之隆。朕寅禦安平。丕膺錫羨。多男授職。順稽立愛之經。同姓褒功。肇啟分封之等。協諏谷旦。誕舉徽章。皇第二十九子桐。毓粹珠潢。儲精景緯。熊占四夢。蚤符帶韣之祈。門設左弧。允兆獻穜之祚。性蘊聰文之稟。器凝岐嶷之資。玉潤金純。備著堪輿之秀。蘭芳芝茂。交輝華萼之榮。甫十旬剪鬌之期。謹外寢制名之義。禮彰物采。國盛典容。輔以親賢。周享卜年之歷。尊其子弟。漢寧磐石之宗。是用規樂土以苴茅。析桓圭而詔爵。衮衣赤舄。視亞保之班聯。騂節淑旂。專中軍之閫制。肆開井邑。並侈眞租。豈惟��道之恩。蓋以正朝廷之體。於戲。成人有徳。罔不在厥初生。求福不回。庶幾以永終譽。益綏壽愷。祗服寵光。可。

皇子構特授太保加兩鎭進封康王加食邑食實封制出合宣和三年十二月二十二日

門下。周封同姓以惇賢。式享本根之固。漢尊二等而立爵。載圖磐石之安。朕隆紹慶基。誕膺駿命。永錫祚嗣。聿開帝室之榮。對揚王休。申畀國章之寵。丕昭顯冊。亶告羣工。皇子﹑檢校太保﹑鎭海軍節度使﹑開府儀同三司﹑廣平郡王﹑食邑九千四百戶﹑食實封三千戶構。日幹分暉。珠潢疏潤。斯幹協吉。茂嶷嶷之奇姿。典命�儀。稱煌煌之華芾。聰達蘊自然之質。溫文成不習之能。詩禮雅言。允迪聖門之訓。堯舜正道。率循嚴傅之規。��冠以重嘉。宜遵年而出合。班趨方玉。行瞻極以來朝。��旅楹。卽環宮而列邸。載侈褒嘉之數。益彰信厚之風。胙南土之山川。佩眞王之印綬。面槐辧位。聯保職於三公。先乘啟行。總戎麾於兩鎭。並疇圭賦。增渙渥恩。於戲。建國以朝諸侯。義重本支之盛。述職以朝天子。勢資藩翰之良。其祗服於朕辭。以永綏於爾祉。可特授太保﹑遂安慶源節度﹑進封康王﹑加食邑一千戶﹑食實封三百戶。

除皇子模特授太保加兩鎭封祁王加恩制同上

門下。昭令徳以示子孫。爰迪禦﹑邦之始。蕃王室以和兄弟。勢隆立屏之彊。朕膺眷命於叢霄。綿丕圖於鴻緒。旣受帝祉。慶流嗣類之昌。永建乃家。榮啟宅居之吉。涓剛惟穆。渙號具孚。皇子﹑檢校太保﹑淮南節度使﹑開府儀同三司﹑樂安郡王﹑食邑七千五百戶﹑食實封二千三百戶模。智敏性全。端莊夙就。玉潤稟粹溫之美。金聲鐘條達之和。曳彩彤闈。承咫顏而侍膳。敷經儒席。究六籍以多聞。懋遵幼學之儀。超進成人之度。筮賓重冠。旣諭志以孚名。居邸造朝。斯明倫而辧等。參循舊貫。酌用新規。有來雝雝。將謹大昕之著。於時處處。聿寧廣宇之華。析北國之奧區。崇王封之眞拜。臺符煥象。陟公保論道之司。將閫雄軍。兼連帥整戎之略。拓其邑賦。衍以戶租。於戲。思齊則百斯男。侈閎休於大序。湛露在宗載考。昭異數於戚藩。恪愼遠猷。底綏燕譽。可特授太保﹑武勝興寧軍節度使﹑進封祁王﹑加食邑一千戶﹑食實封三百戶。

皇子植特授依前檢校太保安遠軍節度使開府儀同三司進封信都郡王加食邑食實封制宣和四年二月十二日冠禮

門下。錫山川而命國。周家資夾輔之勛。擇郡邑以啟藩。漢制重疏封之典。眷言裔嗣。行講冠儀。建旐設旄。已席將壇之拜。加地進律。宜膺王社之榮。敷告治朝。誕揚顯冊。皇子﹑檢校太保﹑定武軍節度使﹑吳國公﹑食邑六千五百戶﹑食實封二千戶植。分輝紫極。毓秀璇源。性淑行均。粹矣圭璋之質。內和外順。燦然黼黻之文。才譽日新。進修時敏。粵自制名之始。已朌錫壤之恩。居寵益謙。雅合詩書之訓。承顏匪懈。率循忠孝之規。朕紹寶運之寖昌。嘉天材之夙就。以徳詔爵。敍升九命之儀。立愛惟親。用協多男之慶。將謹三加之戒。疇咨眾議之諧。胙北道之名城。衍爰田之多賦。鸞旂有淑。授師易閫寄之權。蟬冕增華。開府視臺符之峻。丕昭異數。式示慈懷。於戲。父子主恩。庸厚明倫之教。親賢並建。益隆永世之安。祗服寵光。茂膺壽嘏。可。

皇第三十子柄授官制宣和四年五月十日

門下。王假有家。立愛厚民風之睦。天被爾祿。多男符命祚之昌。眷言嗣徳之賢。增衍宸闈之慶。爰稽舊典。誕啟初封。旅紳韠以告猷。渙絲綸而敍爵。皇第三十子柄。英材挺秀。妙質凝和。純懿稟於天資。岐嶷成於日就。良玉匪琢。夙彰潤美之文。朱芾斯皇。雅合柔嘉之則。將及勝衣之拜。甫臨剪鬌之辰。考戴禮之言。制令名而稱徳。參漢庭之奏。擇吉日以具儀。寵賁徽章。允諧僉議。析公圭而合秩。位左棘以聯華。推轂授師。建汝南之旄鉞。分茅胙土。徹昌國之山川。食衍眞腴。邑陪多賦。式示眷懷之渥。丕昭物采之隆。於戲。八統馭民。兼迪親賢之義。五儀辧等。榮超侯伯之崇。載彊百世之本支。益固萬邦之屏翰。永綏壽祉。茂對恩光。可特授檢校少保﹑淮康軍節度使。昌國公﹑食邑三千戶﹑食實封一千戶。

皇子楷特授河東寧海軍節度使加恩制宣和四年郊恩

門下。聖人多男授職。莫先衛翊之勤。明王立政惟人。可後褒崇之勸。眷言次嗣。久總宸居。肆頒申命之隆。式厚念功之寵。爰諏谷旦。誕告公朝。皇子﹑太傅﹑劍南西川鎭南節度使﹑成都牧﹑兼洪州牧﹑兼神霄玉淸萬壽宮使﹑提舉皇城等司﹑鄆王﹑食邑一萬五千七百戶﹑食實封四千九百戶楷。毓粹元精。稟神駿嶽。質蘊璠玙之美。气融鐘呂之和。學先王之言。博極簡編之奧。策當世之務。連魁俊造之英。問望日孚。忠嘉彌劭。首錫環隅之第。蚤膺錫壤之封。自綱七雄之司。益邃九重之所。螭階寧謐。虎旅肅齊。令遵守柝之時。儀整表門之列。庭嚴警蹕。寔資翼翼之謀。班聳搢紳。咸善雝雝之度。玆畢陽陔之薦。克淸鸞輅之趨。祀典迄成。事勞逾顯。稽漢室周廬之比。有光千列之容。循虞帝考績之規。亶協三載之制。宜疏信賞。以穆師言。十乘啟行。更將旄於兩鎭。八命作牧。峻州紱於三麾。增衍爰田。陪惇眞食。以示疇庸之渥。並昭因任之榮。於戲。父子主恩。斯永祈於百世。君臣有道。期垂憲於萬邦。益邁遠猷。往綏異數。可。

皇子植特授太保寧江靖康軍節度使進封莘王加食邑食實封制宣和四年十二月十七日就外邸

門下。周封同姓。表金路以示儀。唐寵諸王。附宮城而建第。眷予賢冑。將造昕朝。進升位序之華。榮啟宅居之慶。丕揚典冊。敷告韠紳。皇子﹑檢校太保﹑安遠軍節度使﹑開府儀同三司﹑信都郡王﹑食邑八千五百戶﹑食實封一千六百戶植。徳量純和。文材英敏。宸庭接武。學勤詩禮之聞。棣萼聯輝。行著友恭之美。進修無爽。聞望兼隆。粵自幼齡。薦承顯渥。剖符受瑞。爵超五等之崇。涓日筮賓。禮畢三加之戒。彌謹禔身之度。率循就傅之規。朕方正家道以禦邦。揆民彜而立教。念恩自貴始。莫踰父子之親。而國以宗彊。用侈本支之茂。敞旅楹而授邸。相輿地以按圖。命以眞王。胙之樂土。桓圭鷩冕。正保職於三槐。畫戟鸞旌。備軍容於兩鎭。申陪邑采。並衍戶租。益彰眷禮之殊。亶協師虞之穆。於戲。加地進律。式昭名器之公。修身踐言。勉蹈聖人之訓。永綏壽嘏。茂對寵光。可。

皇子�特授依前檢校太保鎭南軍節度使開府儀同三司進封髙平郡王加食邑食實封宣和五年二月十三日冠禮

門下。周道尙親。因朝覲會同。而正九儀之敍。戴禮重冠。以孝悌忠順。而迪四行之全。眷言冑嗣之良。夙茂宸闈之慶。公圭頒瑞。舊膺錫壤之榮。路寢戒賓。將訓成人之慶。特敷渙號。肇啟眞封。揆以剛辰。告於列位。皇子﹑檢校太保﹑鎭江軍節度使﹑徐國公﹑食邑七千二百戶﹑食實封二千二百戶�。性資穎悟。徳宇閎深。秀鐘海嶽之英。質挺璠玙之粹。淑身愼行。蹈聖賢矩範之修。閱禮惇詩。得師友淵源之妙。彤庭曳彩。棣萼承輝。每勤子職之恭。彌厚天倫之愛。行備加於顯服。用考協於彜章。仍左棘之華資。胙髙平之樂土。元玉組綬。視秩禮於上公。齋鉞鸞旂。易藩垣於巨鎭。陪惇井賦。並衍幹租。益彊磐石之宗。增固維城之業。於戲。旣醉詠太平之美。慶延祚裔之昌。假樂嘉祐命之純。福畀子孫之盛。欽承寵渥。永介壽祺。可。

皇子朴特授依前檢校太保靜難軍節度使開府儀同三司進華原郡王加食邑食實封制冠禮

門下。崇藩輔以守邦。禮重親賢之建。厚人倫而立教。恩先父子之隆。眷言天屬之英。久襲義方之訓。七命賜國。已膺受祉之封。三加彌尊。行講筮賓之戒。特朌褒律。敷告治廷。皇子﹑檢校太保﹑鎭洮軍節度使﹑雍國公﹑食邑七千二百戶﹑食實封二百戶朴。迪己端莊。稟資純懿。參後星而拱極。列霄府以憑暉。爰自幼齡。薦膺顯渥。問安侍膳。尢嘉忠孝之兼全。欽業樂羣。不以貴驕而自懈。致恭有恪。謹度弗渝。朕席景祚之寖昌。荷皇穹之錫羨。多男授職。勢隆屏翰之彊。諭志考名。寵賁服章之美。方涓辰而展事。用申命以疏榮。仍公保之崇資。啟王封於名郡。臺符應象。視上宰之官儀。並鉞宣威。易元戎之節制。陪惇爰賦。並衍眞腴。於戲。治國始於齊家。增侈本支之盛。誠身在於明善。勉循聖哲之規。允蹈訓辭。益綏壽嘏。可。

皇第二十八子橞特授檢校少保集慶軍節度使英國公食邑食實封制宣和七年七月二十八日

門下。聖人多男而授職。聿膺帝祉之休。大君開國以承家。式壯宗城之寄。仰璇穹之錫羨。祚寶歷以垂鴻。乃生裔嗣之賢。增衍宸闈之慶。肆朌顯冊。明告羣工。皇第二十八子橞。徳茂淵衷。器凝溫裕。九華應運。玉靈挺秀於髙辰。五緯儲英。瑤萼聯芳於東井。允矣神明之冑。粹然岐嶷之資。保祐自天。旣兆熊羆之吉。封建厥福。盍圖屏翰之彊。屬僉論之載揚。適嘉辰之甫曁。制名命義。授爵疏榮。朱芾繡裳。視班儀於亞保。神旗瑞節。壯徒禦於中軍。有開燾社之封。兼厚轍圭之賦。並昭異數。舉葉彜章。朕承千載之休期。接九霄之衝鑑。載肅寅恭之度。誕揚正一之風。以赫厥靈。有相丕祚。玆茂對天之道。匪專立愛之私。於戲。佑下民而作君師。旣丕釐於駿命。承帝明而保孫子。玆允輔於昌圖。亶惟性稟之純。宜永邦祺之錫。益綏壽嘏。共侈榮懷。可。

●宋大詔令集卷第三十五

親王十

就學

建資善堂詔大中祥符元年二月甲午

朕利建元子。肇開懿藩。將崇樂善之規。式務從師之教。眷惟丹禁。夙敞淸都。就玆曲密之廷。以爲弦誦之地。其元符觀皇子就學新堂。宜以資善爲名。命如京副使﹑入內押班周懷政爲資善堂都監。入內楊懷寶爲壽春王伴讀。仍面戒不得於堂中戲笑。及陳玩弄之具。庶事由禮。使王親近僚友。

優禮

晉王位宰相上詔開寶六年九月壬申

周之宗盟。異姓爲後。此先王所以睦九族而和萬邦也。晉王某。親賢莫二。位望俱崇。方資夾輔之勛。俾先三事之列。自今宜位宰相上。

定接對涇王儀禮詔乾興元年二月

敕中書門下。王者展親。本乎惇敍。聖人制禮。務在從宜。粵以眇躬。荷於先構。誠資賢戚之助。克壯隆平之基。惟叔父之英藩。允居尊屬。閱前朝之故事。宜有褒崇。至於宗室諸親。盤維近族。方佐隆於丕緒。當特厚於明恩。令中書門下別定朕接對皇叔涇王儀禮。及諸王親。亦令別議優加恩命。故玆詔示。想宜知悉。

推恩冀王等詔紹聖二年十月戊寅

宣仁聖烈皇后保佑朕躬。功隆徳厚。奄棄天下之養。已過大祥。追慕罔極。莫知報稱。冀王﹑冀國大長公主﹑魏王子孫。宜加恩數。庶伸孝思之誠。以稱朕意。

褒錄益王子孫禦筆手詔政和六年五月二十四日

比閱國史。見故益王頵與神考情義甚篤。在元丰末。忠言正論。力排異意。功在社稷。今其子孫。與追奉之儀。未曾褒顯。非所以示勸。可檢會故實。取旨褒錄。

定王嘉王侍講沈錫等乞降見王侍王禮儀禦筆大觀二年二月六日

檢會祥符故事。記室翊善見諸王拜。眞宗皇帝特以張士遜爲王友。拜。王答拜。以示賓禮。令讀講輔翊之官。職在訓導。亦王之友傅也。可如王友例。令王答拜。

出合外邸

答岐王顥嘉王頵乞賜外居詔熙寧七年二月庚午

卿以介弟之親。日奉朝請。築邸於內。時維便安。而願同宗藩。出徙外第。朕上承先帝。順事兩宮。顧豈以子捨之嫌。而有間天倫之慶。往綏汝止。深體朕懷。所乞宜不允。

答揚王顥荊王頵請居外第未允詔元祐元年三月癸酉

惟王。國之尊屬。徳重位隆。被遇先朝。友愛特厚。晦朔時序。入侍寶慈。居近禁嚴。以便朝謁。親親天性。理自當然。奚爲剡章。願遷外邸。惇敍宗戚。國有典常。列第環宮。開元故事。側門通禁。祖宗舊章。姑體眷懷。少安無亟。所請宜未允。

大寧郡王遂寧郡王出合詔紹聖二年十月癸酉

朕嗣有令緒。獲承至尊。惟先帝休徳。施及後世博矣。共賴燕謀之錫。實蕃同气之親。頃在妙齡。已就外學。屬柄臣之僉議。援今昔以有言。以謂年逾奉朝。禮當出合。庶明班爵之義。以固磐石之宗。朕稽協祖宗之猷。深懷手足之愛。因心廣孝。曷諭至情。以義稱恩。姑循故事。大寧郡王佖﹑遂寧郡王佶﹑宜依所請。仍令有司修完東宮。俟來春出合。

皇弟俁似出合詔元符元年二月壬辰

朕嗣守列聖遺緒。獲承至尊休徳。夙夜兢兢。常畏不逮。永惟先帝孫謀之錫。所以詒燕者甚厚。故我同生。咸克向學。率履不越。立志惟勤。屬弼臣建言。援據故實。以謂年逮出合。禮當奉朝。朕眷兄弟之親。篤手足之愛。隆恩睦族。寔至意之所存。約禮稱情。亦舊典之時式。其涓谷旦。出寓東宮。勉從申諭之勤。尙體顧綏之厚。咸寧郡王俁。普寧郡王似。於三月下旬內。選日出合。權就東宮。所有佖等見住位。令提舉在內修造。所依先定圖子。計會滕那擗截。仍疾速施行。故玆詔示。想宜悉知。

皇弟佖佶請外居未允詔

天屬之親。莫如兄弟。惇敍之禮。厥有舊章。營建邸宮。姑循故事。忽覽章奏。欲卽外遷。親玆同生。其室則邇。遽遠朝夕。豈勝此情。尙體眷懷。往安無亟。所請宜不允。

皇弟俁乞外居不允詔元符二年正月辛亥三表乃從

朕惟惇序之仁。莫先兄弟。𨿽外建於王邸。姑內處於宮隅。願言可懷。其室則邇。我思不遠。實慰朕心。遽形封章。乃欲外徙。詩不云乎。爾之遠矣。民胥然矣。王其安之。無重有請。所請宜不允。

皇弟偲上表乞出合不允詔元符二年正月壬子

朕惟同气之親。愛之而欲其貴。戚之而不使疎。內奉燕朝。密居中禁。庶幾朝夕。以慰友懷。遽欲造廷。自請出合。式相好矣。而有遐心。詩不云乎。戚戚兄弟。莫遠具爾。王其安止。毋重有言。所請宜不允。

答定王偲乞遷外第不允詔元符三年六月壬辰

省所上奏。華構新崇。甫罷庶工之役。丹誠上列。敢辭中禁之居。冀徇彜章。獲遷宗邸。事具悉。王﹑國之懿親。朕之同气。畱居中禁之近。欲便內朝之趍。備言燕私。以永朝夕。忽覽來奏。遽祈外遷。列第相望。祗循故事。出居胥遠。顧豈朕心。王其念友懷之情。體惇敍之意。勉安爾止。勿重有言。

答第一表不允詔建中靖國元年六月

省所再上表。乞遷外第。事具悉。序宗族之恩。莫先乎天屬。惇兄弟之義。以厚乎人倫。朕承神考之詒謀。悼東朝之棄養。親愛同气。曷勝此情。猶未易於練冠。遽祈遷於外邸。備覽來奏。殊咈朕懷。勉安厥居。以副眷體。

賜皇子楷乞就外第不允詔

敕楷。省所上表。乞就外第。事具悉。上下辧而民定。𨿽崇禮教之嚴。父子篤而家肥。乃迪人倫之厚。有秩我邦之祐。若時次嗣之賢。徳度純明。性資邁爽。修身以道。博學於文。比同郡國庠序之才。入對天地陰陽之問。萬言射策。彼烏敢當我哉。多士盈庭。毋能出其右者。儒術信兼於六藝。桂林獨占於一枝。惇百行之原。益謹君親之奉。飭九重之衛。尢殫夙夜之恭。密處近隅。備昭慈愛。昨懇遷外。章卻復來。顧難徇於雅懷。用申加於謨訓。所請宜不允。故玆詔示。想宜知悉。

嘉王出合禦筆政和六年正月十一日

朕席祖宗之休。承天眷命。旣安斯寢。是生多男。篤慶本枝。以次立長。第二子嘉王楷。令徳孝恭。率履不越。溫凊定省。志養無違。嘉其有成。亦旣就傅。今年踰志學。禮當異宮。靡忘天性之慈。祗若國章之舊。可於仲春。擇日出合。布告中外。咸使聞知。

降黜

秦王廷美勒歸私第制太平興國七年四月丁丑日

西京畱守秦王廷美。地處維城。位魁羣後。本支百世。爰居介弟之重。列爵五等。實啟眞王之封。寅奉內朝。疏榮列邸。友於之義。朕無愧焉。所宜體忠孝以檢身。茂溫文之毓徳。乃交通於輔相。僣窺伺於君親。令小吏以往還。發醜言而充斥。眤比凶黨。結構姦謀。反易天常。圖爲不軌。比令參驗。備見端倪。豈期骨肉之間。生此蛇蚖之類。百官定罪。請正常刑。朕以同气之親。屈羣臣之議。置之於法。所不忍焉。特寬鈇質之誅。用申手足之分。其秦王廷美。宜勒歸私第。一房骨肉。衣食供給。務從優厚。朕昧於孝治。有愧人倫。糊口四方。遺笑千古。永言慚栗。不敢皇寧。汝宜自思。勿我有怨。

秦王兒女正名呼詔太平興國七年四月己卯日

朕宰制萬邦。惇敍九族。至於孩稚之際。備盡鞠育之恩。秦王廷美兒女等。天屬之間。撫養尢劇。女則封公主之號。兒則有皇子之稱。愛極所生。義均己子。鳲鳩之惠。朕躬豈有於間然。豺狼之心。爾父自圖於不軌。萌心若此。負我何多。言之痛傷。累至流涕。廷美已勒歸私第。男女等宜正呼名。其徳恭﹑徳隆爲皇妷。皇侄女趙氏﹑宜去云陽公主之號。右監門衛將軍韓崇業﹑宜降爲右千牛衛率府率。分司西京。仍去駙馬都尉之號。並發遣往西京。就廷美安泊。

秦王降封涪陵縣公房州安置太平興國七年五月丙辰

昨以秦王廷美。顯懷逆節。將構異圖。與輔相以交謀。伺君親之動靜。情理切害。事狀顯明。包藏若斯。悖逆何甚。若徇外廷之議。合行棄市之誅。特以至親。用寬極典。止令就第。亦冀知非。而醜迹逾彰。姦謀益露。羣情積怒之未已。凶人長惡之罔悛。惇九族者𨿽莫先於慈。治萬方者恐自亂其法。聊從降黜。以塞諠嘩。迫於至公。蓋非獲已。凡爾中外。當體朕懷。其秦王廷美。可降封涪陵縣公。於房州安置。

廢楚王元佐爲庶人制雍熙二年九月庚戌

楚王元佐。童丱以來。愛慈斯厚。洎其成長。性忽變移。訓導莫從。狂悖自恣。親行殘忍之事。潛形詛詈之言。忽於宮中。縱火爲患。違教敗禮。所不能言。其廢爲庶人。均州安置。

榮王元儼降封端王制大中祥符八年五月壬午

朕纂承基構。臨禦家邦。遵惕厲以介懷。守典刑而求理。言念天倫之屬。備知日愼之規。其或不謹周防。自貽瀆�。迫於公論。用舉朝章。安靜武信等軍節度使﹑開府儀同三司﹑檢校太尉﹑兼中書令﹑榮王元儼。時惟同气。居然茂親。昔聞道於紫庭。具膺先訓。逮疏封於朱邸。克懋善猷。勗以向方。保乎成徳。所宜深慮。用警未然。而近侍之間。慢藏生隙。宮庭之內。烈焰俄興。更涉夙霄。燔延棟宇。命攸司而按問。罪旣有歸。懲戢下之因循。法非獲已。粗申彜典。猶務矜寬。攺分土於小邦。省建牙於兼鎭。勿忘修省。式務至公。可依前檢校太尉﹑兼中書令﹑充安靜軍節度使﹑降封端王。

贈典

涪陵縣公廷美追封涪陵王制太平興國元年正月丁卯

涪陵縣公廷美。朕之同气也。向爲姦臣所惑。溺於邪說。朕以宗社之故。迫於公議。房陵之責。不得不然。永惟骨肉之親。絕而不殊。方欲削平前事。盡復舊恩。忽爾淪謝。有志不果。痛悼之意。其何可言。宜追封涪陵王。輟視朝五日。仍賜謚曰悼。所司擇日冊命。

皇故長子贈太傅追封褒王賜名昉謚靖懷詔慶曆元年五月乙丑

朕恩厚本支。用恢基緒。眷惟元子之重。蚤興謝世之悲。念不育於始生。且屬圖於襄事。宜推卹典。少遣永懷。皇故長子岐嶷方成。風華弗競。視歲陰之如昨。顧天性以奚忘。是用襚以三師之官。封以眞王之爵。尙爾營魄。知吾望思。可特贈太傅。追封褒王。賜名昉。謚曰懷靖。

皇叔荊王元儼追贈天策上將軍燕王謚恭肅制慶曆

敕。朕負荷先業。懼徳不明。實賴宗藩。以屏王室。今其亡也。何痛如之。皇叔﹑荊南淮南節度使﹑守太師﹑尙書令﹑兼中書令﹑行荊州揚州牧﹑荊王元儼。先皇帝之弟。而朕之諸父。於屬爲尊。荊淮之節。於鎭爲重。太師﹑三公。尙書﹑中書令﹑皆一品。於官爲崇。於爵爲貴。而王皆兼之。克有令徳。貴而能去其驕。富而能守以約。名重天下。聞於四夷。自遘疾以來。醫禱備至。朕嘗臨省。親爲煮藥。賜賚之物。謙而不受。話言猶在。邈可想焉。噫。享年六十。不謂不壽。天之五福。不曰不全。而朕所以悼嘆之深至者。上遵先帝友於之仁。而示朕孝思之義也。故詔有司。擇位號之尢尊美者。以追榮之。而稱朕意焉。夫名載冊書而不朽。澤流子孫而亡窮。魂而有知。膺我休命。可特贈天策上將軍。依舊荊南淮南節度使﹑守太師﹑尙書令﹑兼中書令﹑行荊州牧﹑仍加兗州徐州牧。追封燕王。謚恭肅。

皇子俊贈官制

敕。天性至愛。莫如父子之親。人情極哀。維是死生之際。粵予上嗣。方在髫年。無妄致災。䢐暈早謝。追加禮命。申示卹章。皇子﹑故彰信軍節度使﹑永國公俊。幼被溫文。生知孝友。承休七廟。服訓二官。夙彰載路之聲。雅有成人之智。𨿽未親於師保。已知悅於詩書。而稟命不融。降年弗永。神儀奄逝。痛怛兼懷。命疏曲阜之封。進陟維師之秩。兼榮二令。增賁九原。稱情而立文。易名以節惠。尙其營魄。歆此厚恩。可特贈太師﹑尙書令﹑兼中書令﹑魯王。

皇子價贈太師尙書令追封衛王謚悼惠制

敕。父子天性之至親。愛無與厚。壽夭人生之大分。理有難齊。玆奄奪於弱齡。豈易忘於慈念。追加卹禮。用究哀懷。具官某。席緒慶靈。稟資衝懿。弗勤煩而在保。克岐嶷以有成。孝友自然。溫恭日就。析圭公爵。建纛閩邦。乃罹無妄之災。不獲降年之永。在於湣飭。宜極優隆。秩峻師瞻。位崇端右。啟王封於淇澳。考謚法於周官。尙冀營魂。知享休命。可。

皇第八子某追贈爵謚制

朕惟父子之親。人道之極。蓋父有天下。而隆名重位。逮於其子。此恩義之所始。而先王之制。不易之理也。至於禮命未及。奄遘淪亡。申以哀榮。朕何敢廢。皇第八子某。秀拔慧悟。天質異甚。不好戲豫。安於靖恭。謂及大成。必爲國器。藩輔王室。朕有望焉。而屬疾久之。醫禱備至。不幸夭閼。痛何可堪。其於陳迹尙存。音容如接。永言傷悼。莫愬朕懷。今有司上聞。揆於公議。謂宜秩以三事。令於中臺。爵之眞王。謚以嘉號。厥惟舊典。豈能抑哉。是用追錫。備玆異數。嗚呼。生而有特出之姿。不得遂其美。歿而有非常之寵。所以厚其終。服我書命。尙其不昧。

皇叔頵贈太師尙書令荊州徐州牧攺封魏王制

敕。春秋之義。惟世弟得以屬通。詩書所稱。蓋叔父著其殊禮。國朝並建同姓。惇敍懿親。生榮沒哀。厥有前訓。備物典策。以寓永懷。皇叔﹑故成徳荊南等軍管內﹑節度處置等使﹑守太尉﹑開府儀同三司﹑眞定尹﹑兼江陵尹﹑上柱國﹑荊王﹑賜贊拜不名頵。稟秀淵衝。毓材粹茂。閱天下之義理。爲宗室之表儀。富而好禮。貴則忘勢。推惻隱之心。每隆於濟物。廣孝敬之志。用足以臨民。河間之實事可求。東平之爲善最樂。是宜永爲藩輔。光贊本朝。淑命不融。中道摧殞。震悼傷怛。何痛如之。崇斂衮之舊典。追賜履之介寵。進陟師垣。兼官大錄。九命作牧。包南西於二楚。千乘啟封。雄魏大於三晉。於以循曲阜之前躅。繼睢陽之故事。匪王盛徳。曷膺異數。尙惟幽穸。歆此休顯。可特贈太師﹑尙書令﹑荊州徐州牧﹑封魏王。

追封皇第二子詔崇寧元年五月甲戌

貴妃鄭氏。向於建中靖國元年九月二十八日。誕育男子。實皇第二子。當時降誕。經一夕以來。未離艸蓐。值殯。不曾編入宗籍。故賜名授官。皆不遑及。至於欑厝。特甚艸略。今因樂安郡王薨背。可乘此編敍入宗籍行第。及追賜名檉。並贈官賜謚。以禮攺欑。俟向去宗室合舉葬。卽祔葬於裕陵封地。

皇第二子贈太師尙書令追封兗王賜名檉賜謚衝禧制

親生於愛。固無修短之殊。禮以飭終。豈有久近之間。閔予次子。未正卹章。宜推天性之恩。以厚人倫之本。追加贈典。用慰冥魂。皇故第二子檉。毓秀天源。發祥帝武。生而岐嶷。一夕奄終。逝者如斯。三年於此。念未離於寢蓐。顧多闕於時文。重惻於懷。俾新厥命。賜名議謚。開國啟封。寵升端右之崇。躐進師垣之峻。敍於宗籍。攺厥欑塗。並示追升。以伸慈念。歆我異數。永綏明靈。可依前件。

皇第四子楫贈太師尙書令兼中書令追封荊王謚悼敏制

親由愛立。無先天性之恩。喪以禮成。莫重國封之典。矧予幼子。弗克永年。寵以卹章。昭夫異數。皇第四子﹑故檢校太尉﹑開府儀同三司﹑奉寧軍節度使﹑樂安郡王楫。生而特穎。朕所鐘憐。聰哲夙成。溫文日就。爰舉祖宗之制。已膺𦇤褓之封。偶違陰陽之和。未遂藥石之效。比攺樂安之爵。庶無�滿之災。惟祈有瘳。詎云不淑。興言震悼。彌切感傷。時俾追封。以伸慈念。胙於荊邸。是爲眞王。仍並二令之崇。進陟三師之首。並疏優渥。以寓哀懷。魂而有知。尙克歆此。可特贈太師﹑尙書令﹑兼中書令﹑追封荊王﹑謚曰悼敏。

皇子魏國公贈太師兼右弼追封魏王謚某制

隆恩廣愛。莫先天性之親。厚禮飾終。厥有國章之舊。爰疏茂典。昭示至懷。具官某。岐嶷夙成。純和自得。駿發璇源之潤。密分紫極之輝。未及勝衣。已謹溫恭之範。甫知問寢。亟全孝敬之風。有嚴將鉞之雄。載錫公圭之寵。奄其不淑。用震於哀。乃輟視朝。超加贈襚。師臣極品。位獨冠於三公。帝弼兼官。秩更尊於右省。開眞王之賜履。褒美謚以易名。少紓冥漠之思。式備哀榮之禮。尙其精爽。時克歆承。可。

收葬

擇地葬秦王詔咸平二年閏三月丁亥

故秦王淪逝多年。旅葬它郡。先皇帝常欲攺卜。屬未便宜。朕今舉行。用遵先旨。可令於汝鄧間爲擇葬地。

●宋大詔令集卷第三十六

皇女一

封拜一

皇妹封燕國長公主制建隆元年八月初適米福徳再降髙懷徳

王者惇睦九族。協和萬邦。厚人倫於國風。考歸妹於易象。皇妹﹑柔嘉居質。婉嫕有儀。動遵圖史之規。步中珩璜之節。六珈備物。百兩有期。爰稽嬀汭之封。用錫魯元之號。啟疆析木。葉詠穠華。勉膺湯邑之封。無忘公言之訓。可封燕國長公主。

皇長女封昭慶公主制開寶三年六月甲戌

帝女下嫁。公侯主之。易著歸妹之文。書有降嬪之義。皇長女﹑柔閒成性。肅雍著美。奉圖史之明訓。茂桃李之穠華。爰及有行。式敷寵命。築王姬之館。欲允葉於舊章。啟沁園之封。宜先崇於懿號。可封昭慶公主。仍令有司擇日備禮冊命。

皇女三公主進封國公主制太平興國元年十月

周稱下嫁。聿著召南之詩。漢重疏封。大啟平陽之邑。皇長女等﹑咸資令淑。特稟賢明。襲蘭茝以騰芳。奉蘋蘩而中節。珩璜播美。旣有耀於公宮。脂澤推恩。宜並升於藩國。皇長女昭慶公主進封鄭國公主。皇第二女延慶公主進封許國公主。皇第三女永慶公主進封虢國公主。

鄭國公主進封秦國公主制淳化元年

門下。書稱釐降。詩美穠華。爰思浚哲之朝。已重肅雍之徳。或封之善地。式彰帝子之尊。或賜以嘉名。是表王姬之貴。存乎甲令。非謂私恩。皇長女鄭國公主﹑婉娩天資。才明夙賦。閨門雍睦。動遵圖史之言。車服有庸。早荷絲綸之寵。加以佩環中節。蘭蕙揚芳。斯爲戚裏之祥。光我公宮之訓。今者攺元伊始。覃慶惟新。別疏錫壤之封。用示展親之意。於戲。名崇大國。秩視眞王。錦繡在前。勿忘組紃之制。珠璣爲飾。益思焜燿之容。若然。則湯沐開封。自稱粉田之賜。簫韶合奏。永宜金埒之家。保此殊榮。彌髙懿範。可。

許國公主進封晉國公主制淳化元年

門下。朕協和萬邦。惇敍九族。犬牙麟趾。內崇磐石之宗。魯館秦樓。外盛沁園之制。今屬元正攺號。慶澤周流。宜增湯沐之封。特降絲綸之寵。爰詢吉日。宣示明廷。皇第二女許國公主﹑稟訓公宮。增華帝室。賢明婉淑。允謂於天資。和順柔嘉。皆符於女則。心遊圖史。出言而動有箴規。譽洽閨門。舉步而不踰珩佩。而自光膺竹冊。榮賜粉田。嬪儀焜燿於侯家。懿範昭彰於戚裏。嘉爾肅雍之徳。鐘予慈愛之心。是命別啟眞封。仍疏大國。車服表王姬之貴。簡編垂女史之褒。爾其克念組紃。無忘榛栗。明珠翠羽。其戒奢侈之容。銀榜瑤臺。長保崇髙之福。佩服休命。永渙皇宗。可。

虢國公主封齊國公主制淳化元年

門下。法天攺號。彤庭列受冊之儀。應歷紀元。率土被如春之澤。品物旣同於美利。展親諒葉於至公。爰推鳳綍之恩華。更顯翟車之貴盛。皇第三女虢國公主﹑玉田植秀。銀榜聯輝。芬芳豈讓於椒蘭。婉淑自光於圖史。言容有則。非由姆訓之功。禮法無違。蓋稟天資之性。而自魯郊築館。沁水疏封。克彰柔順之資。尢著肅雍之美。徽猷允塞。懿範日新。是宜賁以寵章。峻玆大國。脂澤別開於善地。珩璜愈煥於令儀。爾其恭乃六姻。懋於四徳。庶葉宜家之詠。以光內則之風。勿忘規箴。永荷休祉。可特進封齊國公主。

皇第四女蔡國公主進封魏國公主制淳化元年

門下。��朝元。四海洽會同之化。彤庭列仗。百寮陳蹈舞之容。��陽春。覃玆大慶。況在睦親之道。難稽懋賞之文。宜錫命於絲綸。用增榮於裏第。皇第四女蔡國公主﹑天姿婉淑。日茂穠華。載符堯女之祥。克葉周姬之徳。佩環有節。淸風早肅於公宮。蘭茝騰芳。令範允符於內則。自膺釐降。益顯宜家。紀年方攺於嘉名。大國別封於懿號。斯爲異渥。用渙徽章。當更茂於肅雍。庶永光於圖史。佩服丕訓。欽之誡之。可。

皇第七妹陳國長公主封吳國長公主號報慈正覺大師制大中祥符二年八月癸卯

惇族之仁。禦邦之本。洪惟列聖。誕啟昌源。當錫羨之垂祥。有肅雍之成徳。被服公宮之訓。便蕃封邑之榮。緬慕眞宗。克隆道味。協玆雅志。申以徽章。皇第七妹陳國長公主﹑爰自先朝。特鐘慈愛。出於至性。不茹葷辛。資夙習以非常。悟淸幾而迥異。專師衝寂。深厭紛華。尢軫聖考之懷。俾服空王之教。朕頃侍左右。嘗聆誨言。早以仲妹之賢。已達竺乾之旨。棲心有素。從欲靡違。懿玆同气之親。能繼出塵之迹。睿訓斯在。欽念惟寅。屢稽釐降之文。備形惇諭之意。而潔齋無攺。至願彌堅。期以修練之勤。上報劬勞之徳。矧先志之允屬。且素範之不渝。良難重違。徒積多尙。是用擇徽名於梵苑。疏茂渥於脂田。國邑進封。禪林錫號。並伸寵數。式示褒揚。可進封吳國長公主﹑號報慈正覺大師﹑賜紫﹑法名淸裕。仍令所司擇日備禮冊命。

福國長公主進封鄧國長公主仁宗卽位

門下。重熙之運。允洽於亨期。惇敍之風。式崇乎至教。��眇質。仰奉詒謀。方纂紹於慶基。用均覃於茂渥。眷無��外館。迺堯族之近親。式霈寵靈。誕敷明制。福國長公主﹑蘭儀婉穆。蕙問懿芳。自毓粹於乾霄。聿騰英於邦媛。公宮稟敬。率循圖史之規。戚苑降嬪。克茂肅雍之徳。藹然壼範。式是天姻。屬當踐祚之初。爰舉序親之典。惟粉田之增賦。擇大國以疏封。錫以芝函。渙於王綍。適示褒崇之禮。聿加尊顯之稱。於戲。廣愛之仁。用昭於前訓。旣優之澤。載厚於本宗。欽此徽章。外揚懿淑。可特進封鄧國大長公主。

建國長公主進封申國大長公主依前報慈正覺大師制仁宗卽位

門下。國家三葉重熙。萬邦承式。猥惟眇質。獲嗣丕基。且念夙侍先朝。恭聞聖訓。惟孝恭可以奉祖考。惟恩禮可以睦宗親。佩服於玆。造次不忘。屬惟新於景命。宜特舉於徽章。建國長公主﹑報慈正覺大師﹑賜紫﹑淸裕。寶婺分輝。絳河稟慶。肅雍表於賢徳。柔婉彰於令儀。鑑圖史之言。克成懿範。習紘綖之藝。載茂芳猷。而又靡尙世紛。深探眞諦。辭疏榮於外館。願棲志於空門。光景屢遷。薰修益至。方均渥霈。式示褒揚。發芝檢於中宸。賦粉田於大國。仍遵彜制。茂建崇名。冀體至懷。荷此成命。可特封申國大長公主。依前報慈正覺大師。

鄂國長公主進封冀國大長公主制仁宗卽位

門下。王者惇自近之教。式於萬邦。宣廣愛之風。親於九族。粵以涼徳。昭玆慶圖。服寶訓之惟明。湛至和而無外。乃眷宗屬。首覃茂恩。率循典章。誕告徽命。鄂國長公主﹑漢闈挺秀。軒曜分華。中禮法於天資。盛言容於閫範。文祖啟運。�事親之孝恭。先聖禦期。應歸妹之元吉。湯沐開賦。珩璜展儀。善循四戒之文。用集六姻之慶。永言嗣歷。實荷重�。協於剛近之辰。霈此褒嘉之數。進美名於尊顯。易大國以建封。於戲。儀服之榮。蓋侔於藩戚。肅雍之道。可厚於人倫。無忘令猷。式保隆懿。可特進封冀國大長公主。

封福康公主制寶元二年九月己亥

朕蒙天之祐。纂皇之圖。多慶發於邦家。燕謀及於孫子。爰頒徽冊。以告治廷。皇長女﹑挺邦媛之英。鐘皇室之慶。蚤知柔順之節。能遠驕華之風。教乎公宮。將習組紃之事。主之同姓。未疏湯沐之田。宜錫美名。且旌賢度。於戲。王姬有等。本著召南之詩。皇女皆封。蓋用漢家之制。往祗寵命。自憲箴言。可封福康公主。

封崇慶公主制同上

朕紹休聖圖。尊履帝極。實承積累之緒。以享眾多之祥。載揆嘉辰。誕敷休命。皇次女﹑秉柔婉之慶。賦穠華之容。𨿽粵在於妙年。已蚤成於淑範。宜疏湯沐之奉。庸副車服之華。庶厚人倫。匪專私愛。於戲。考西京之故事。皆主於上公。援唐室之近儀。更賜之美號。玆爲殊渥。以懋芳規。可封崇慶公主。

皇第三女封安壽公主制慶曆二年五月癸卯

朕膺淳耀之烈。承燕翼之休。惟懿主之挺生。實皇支之多裕。載涓吉旦。孚告大廷。皇第三女﹑毓粹仙宗。儲輝寶婺。方居妙歲。以就令猷。宜疏湯邑之恩。以茂公宮之徳。於戲。儀服之盛。遠摹漢章。稱號之嘉。近講唐制。玆爲光寵。永懷福釐。可封安壽公主。仍令所司擇日備禮冊命。

皇第四女封寶和公主制慶曆三年八月乙未

朕履皇極之尊。經人道之大。慶流天緒。式見本枝之蕃。禮主國公。用昭車服之等。匪揚贊命。曷穆化風。皇第四女﹑懿質自持。芳儀日至。𨿽越在於妙歲。已積流於惠聲。寶婺占祥。旣協天孫之象。沁園疏寵。未開帝女之封。宜擇美名。誕朌顯冊。於戲。事當師古。蓋通酌於前規。教務。因親。匪專畱於私愛。往綏柔度。永格多休。可封寶和公主。仍令所司擇日備禮冊命。

皇第八女保慈崇祐大師幼悟封鄧國公主仍舊師號制慶曆五年四月辛卯

朕執契當天。膺圖纂極。荷髙穹之孚佑。席厚徳之流光。蕃衍開祥。早洽公宮之慶。柔明就徳。宜疏封國之榮。皇第八女﹑保慈崇祐大師幼悟。懿度夙成。童心早斷。彼月斯主。上分寶婺之輝。與佛有緣。遂向金仙之教。超然覺路。攝以戒珠。車服之華。𨿽不施於魯邑。空色之盛。顧無累於竺園。宜考舊章。用加美稱。於戲。度門示法。本由淸淨之源。人道因親。必屬孝慈之性。按圖善壤。比秩諸王。服是寵靈。副予仁愛。可特封鄧國公主。仍舊保慈崇祐大師。及令所司擇日備禮冊命。

鄧國公主進封齊國長公主制慶曆五年四月己酉

朕膺天地之休。席祖宗之慶。眷惟愛主。實振柔儀。旣啟秩於公宮。宜增封於大國。庶崇命數。庸合典章。皇第八女﹑保慈崇祐大師﹑鄧國公主﹑器質淸夷。資懷敏慧。當妙齡之資始。固姆訓之未參。亟劭淸規。願遊覺路。綺紈無以被其體。珠玉無以怡其顏。而生自宮闈。慶聯廟社。宜解竺園之號。益疏東海之疆。以正邦儀。以隆人道。於戲。惟至親之性。有深愛之懷。服是休嘉。副吾保養。可進封齊國長公主。仍令所司擇日備禮冊命。

皇長女福康公主進封兗國公主制嘉祐二年六月丙寅

門下。天道之美。濟下而光明。王化之行。繇中而洽被。唐堯有釐降之典。召南載肅雍之詩。範俗崇風。於是乎在。國家慶靈憑厚。徳教深長。迪厥眞源。育玆懿主。儀我皇室。繄於舅門。待年及於有行。涓日伸其誕告。皇長女福康公主﹑閒和居徳。秀映棲神。聰悟之姿。匪繇於外獎。徽柔之性。乃蹈於自然。朕懷先後之慈。篤外家之愛。將惇美化。是選密親。教著沁園。尊人倫之婦順。恩加渭水。廣天下之孝思。是用詳按舊章。稽合嘉禮。爰築其館。載肅之車。卜以仲秋。祉玆元吉。向班初冊。嘗擇其名。未拓膏腴。尙闕湯沐。進開曲阜之國。衍食龜陰之田。儀服有光。號名增重。於戲。貴宜�降。富勿期驕。尙懷圖史之言。緬念衿褵之戒。往服休寵。永綏壽昌。可特進封兗國公主。仍令所司備禮冊命。

冊長女兗國公主文

維嘉祐二年。歲次丁酉。七月乙亥朔。二十三日丁酉。皇帝若曰。二姓合好。肇正人倫。諸女畢封。著於典冊。風化自出。物采有庸。惟皇度衷。稽諗故實。揆古釐降。錫命是彜。咨爾長女福康公主﹑慧悟哲溫。柔嘉敏達。夙憑詒翼之慶。祗蹈婉和之箴。徽智天成。韶華日茂。曏胙國邑。期之壽康。而夷亮自持。莊靚愈恪。肅侍左右。勤孝盡恭。承顏願色。純至非勉。寔繄能養。乃底燕寧。朕緬慕先慈。參詢福耦。謀及外黨。得玆善逑。枚卜休辰。申寵褒數。益以東魯之地。廣以龜蒙之疆。服爾盛儀。率遵舊典。今遣戶部侍郎﹑參知政事王堯臣。樞密副使﹑禮部侍郎田況。持節冊命爾爲兗國公主。爾其欽師內範。敷繹令猷。動監圖史之規。時稟衿褵之戒。懋乃懿躬淑徳。祗服祖宗之攸訓。永流惠聲。不其猗歟。

皇第九女封福安公主制嘉祐五年正月甲寅

門下。朕稽有國之彜章。著皇女之稱謂。取其主以同姓。所以見王體之尊。必也錫之美名。所以彰禮命之寵。載涓吉日。敷告在廷。皇第九女﹑岐嶷之姿。有生知之異稟。柔順之質。得天性之自然。方嚴保傅之規。以養肅雝之徳。仰遵舊典。褒以徽章。嘉乃妙齡。盛我儀服。考僉言而惟允。非予意之敢私。於戲。隆仁恩以厚親。玆惟教愛。習圖史而循法。繄乃夙成。祗若訓言。往膺渙命。可特封福安公主。仍令所司擇日備禮冊命。主者施行。

皇第十女封慶壽公主制同上

門下。詩紀王姬之盛。車服之制甚嚴。漢優帝女之儀。湯沐之封並列。蓋惇國體。以厚人倫。惟始被於寵章。常推擇於嘉號。載稽成憲。誕告外廷。皇第十女﹑寶婺分輝。仙源襲慶。天姿異稟。溫而有儀。姆教不煩。生而知善。方居妙歲。蔚有令猷。仰承燕翼之謀。膺玆蕃衍之祉。俾新禮命。式示褒崇。於戲。寵秩旣崇。在乎有徳。名稱甚美。享乃多儀。祗服茂恩。勿忘明訓。可封慶壽公主。仍令所司擇日備禮冊命。主者施行。

皇第十一女封永壽公主制嘉祐六年三月壬寅

門下。朕聞帝女之號。本主以上公。王姬之儀。才下於一等。古有成訓。今庸可私。皇第十一女﹑瑤姿瓊質。內蘊自天之溫。蘭英茝華。居懷香國之懿。言皆無擇。行不忘恭。疏潤寶源。誕秀衝魄。蹈珩璜之素矩。服圖史之前箴。諒席蕃衍之祥。能挺柔明之美。語年𨿽妙。推徳已隆。用煩慶言。申錫嘉稱。於戲。上智攸稟。𨿽本於生知。內則所儲。尢資於克念。益循圖史之戒。前佇聲詩之華。往服茂恩。聿光徽範。可特封永壽公主。仍令有司擇日備禮冊命。

皇第十二女封寶壽公主制同上

門下。朕聞自家所以刑國。治內本乎先親。況天挺王姬。邦善封典。舉循厥舊。今也惟時。皇第十二女﹑儲光婺躔。肖順坤極。未覽古而知教。𨿽尙幼而好仁。在姆弗勞。處躬不怠。徳範已就。褒冊難稽。是用涓選休辰。焜照蕃渥。順格景風之懿。播聞穠李之華。商錫嘉名。護成淑質。於戲。周推車服之懿。漢啟脂澤之榮。匪曰親私。系乎治體。無替前習。更佇來恩。可封寶壽公主。仍令有司擇日備禮冊命。

宋大詔令集卷第三十七

皇女二

封拜二

岐國公主進封越國長公主制治平

門下。朕宅天景命。紹國洪圖。外則正朝廷之儀。以經夫丕治。內則愼骨肉之序。以燦虖至恩。庸一風化之歸。敢私名分之寵。岐國公主﹑鐘先帝之愛。列貴主之尊。被女徳之肅和。飭婦言之柔靖。魯郊築館。早符下嫁之祥。沁水疏園。遂享絫封之賦。方布休於羣位。宜展睦於至姻。更荒大國之田。益賁皇家之裔。𨿽稽舊典。蓋協僉言。於戲。報極劬勞。痛昭陵之晚篤。義深友愛。慰長樂之晨顏。勉輯芳猷。往欽茂數。可。

寶壽公主進封順國長公主制英廟

門下。朕握元符以建中天之統。合茂族以厚萬國之風。矧惟同气之親。鐘在先朝之愛。流徽載冊。�告敷朝。寶壽公主﹑儀度夙成。聰明日就。衍於皇裔。實爲邦媛之長。主以上公。蚤錫天孫之號。奄罹鉅痛。適履妙齡。追膝下之素遊。發禁中之永慕。顧膺聖歷。義篤人倫。��愛於友懷。宜躐榮於邦數。胙封名壤。徳播穠華。於戲。古有�女之圖。旣飭以組紃之事。上承文母之訓。又勉以蘋藻之儀。爾祉是綏。厥休惟永。可。

皇長女封徳寧公主制英廟

門下。朕荷九旻之顧。奉四聖之圖。恭陟厥後之尊。大纂有邦之慶。蓋化行虖中則治之本。思發於近者愛之隆。旣展睦於皇宗。矧鐘慈於天性。稽我成憲。豈云私親。皇長女﹑秉幽靖之儀。賦柔明之徳。神祚衍於遐派。天資茂於芳年。有勤浣服之工。嘗攬繪圖之戒。肆鴻休之丕冒。宜徽稱之肅成。方主以同姓之賢。復視以眞王之秩。可欽匪寵。可愼非猷。於戲。美王姬之華。昔起召南之詠。建帝女之號。近尊唐室之彜。勉流淑聲。永保隆福。可。

皇長女徳寧公主進封徐國公主治平降王師約

門下。周美王姬之華。下正後之一等。漢推帝女之寵。主同姓之諸公。故至愛形而九族歡。內則正而四海順。乃眷公宮之懿。適從世閥之逑。宜合丕彜。用孚羣聽。皇長女徳寧公主﹑仙支襲慶。邦媛流徽。鐘天性之深慈。躬女圖之茂矩。幼而勤組紃之習。亦旣飭婦事之修。長則有室家之歸。將以經人倫之始。維衿鞶之有命。維車馬之有行。卜仲冬之嘉辰。祉大易之元吉。瓊華在著。已戒齊風之醨。粉水疏園。莫如徐國之樂。侈燕謀於皇裔。充美化於民閭。顯錫徽章。大旌柔度。於戲。前攬唐家之制。盥饋不可以闕供。近稽仁廟之撫。冠服乃從於少損。蓋肅雍者賢之檢。儉約者古之師。其體至懷。自膺長譽。可。

順國長公主進封冀國大長公主制神廟仁宗十二女

門下。朕承帝祚之休。則知繼繼之所以重。經人道之始。則知親親之不敢遺。發大政於初朝。錄羣宗於舊牒。化行編宇。惠本皇闈。順國長公主﹑性嶷而色恭。徳專而言靖。躬霄明之盛則。慕彤史之遺芳。蓋先朝同气之親。有慈壽少女之愛。𨿽湯沐之賦﹑蚤視眞王之所封。而車服之容﹑不以貴主而自侈。肆纂承之未類。懼尊遇之靡昭。重緣訪落之謀。誕錫揚言之冊。旣加之長號。又益以大名。載疏連土之腴。式副諸姑之寵。於戲。王姬亞後。本召南之正風。帝女開田。用西京之故事。往膺嘉數。思廣徽音。可。

徐國公主進封陳國長公主制神廟

門下。朕承天纂極。𨿽賴祖宗之休。經國範民。奚先族屬之愛。維是頒常之始。矧予同气之親。敷告治廷。嗣朌顯冊。徐國公主﹑體專正愨。徳懋柔明。蚤佩箴管之儀。知女工之無不至。時觀葅醢之奠。知婦事之無不虔。比從築館之行。每念結褵之訓。應天飛於神運。孚邦號於渙風。載荒南國之腴。且擬沁園之盛。化維近始。愛實中流。於戲。表鮑女之宗。嘉外事之所不及。抑館陶之子。戒內謁之不可興。勉迪前規。永綏令福。可。

寶安公主進封舒國長公主制

門下。漢推女愛。皆主上公之隆。堯廣族恩。遂變黎民之睦。顧荷先謨之托。敢忘近屬之褒。適臨政幾。誕朌廷渙。寶安公主﹑生知淑訓。日就芳儀。維越在於妙年。已積流於惠問。永念先帝。實深天性之情。載惟衝人。�輯邦風之美。方鴻恩之冒物。因厚意以展親。𨿽無分玉之華。亦有加田之寵。錫之大國。蓋擬諸王之封。益以長名。��同气之屬。以孚至化。以應前彜。於戲。慰長信之慈。惟孝愛所以刑國。考大家之誡。維驕盈不可儀人。往承之休。益懋爾祉。可。

祁國長公主進封衛國長公主制熙寧三年四月辛巳

門下。帝妹中行。易象贊其元吉。王姬下嫁。召南美其肅雍。命服亞正後之尊。主禮用上公之貴。寵光之盛。維昔而然。矧同气之至親。推異數而何愛。祁國長公主﹑席靈長之緒。承浚哲之祥。稟乾坤之粹和。鐘日月之明潤。淵懿可度。柔嘉有章。志女功而忘勞。承師教而不倦。今玉笄在首。厭翟戒塗。方結帨於皇家。將執笄於士族。宜疏沫土之邑。俾適富平之孫。庸展茂恩。誕孚醲化。於戲。琴瑟靜好。式昭和樂之音。雷風順承。是爲常久之道。勿以夫家之平素。有虧婦徳之聽從。祗服訓詞。永綏福履。可進封衛國長公主。

皇第二女封寶慶公主制

仁篤於親。時方底風化之美。事師於古。眾不以名分爲私。適攬近司之陳。且旌皇女之號。靡顓予愛。用迪厥彜。皇第二女﹑慶發溫潢。秀生紫掖。如素舒之秋耀。如穠李之春華。未舉公宮之儀。已昭賢女之範。將輔成於淑質。宜商錫於美名。加之以褕狄之衣。副之以辟邪之玉。𨿽曰命上公之主。不敢擬半楚之封。然而秩視眞王。禮參正後。玆爲人子者貴之盡。亦有天下者親之隆。匪揚大謨。曷穆羣聽。於戲。皇室多祉。嗣膺百世之昌。天孫下游。更洽三宮之慰。益勉柔度。進服殊休。可封寶慶公主。

皇第三女封淑壽公主制熙寧八年十二月己丑

書紀欽哉。釐降垂芳於堯典。詩歌穠矣。肅雍流美於召南。乃知皇女之崇。厥有聖經之載。朕承積累之慶。集眾多之祥。宜推廣於愛慈。用寵嘉於稱謂。諏是谷旦。敷於治廷。皇第三女﹑毓秀仙源。分輝寶婺。恭順不違於姆教。懿柔寔稟於天資。𨿽當齠齓之初。已覿言容之婉。列侯視秩。將遵漢室之儀。美名受封。爰考唐家之制。於戲。淑者善之義。期正徳之溫純。壽者福之先。庶椿齡之長遠。勉服明訓。對予懋恩。可特封淑壽公主。

邠國大長公主進封魯國大長公主制

門下。周美王姬之華。爲之築館。漢推帝女之寵。主以諸公。宜沿舊典之常。褒顯尊屬之懿。誕揚明命。播告大廷。邠國大長公主﹑邦媛嗣徽。天支毓秀。鐘仁祖之深愛。服東朝之誨言。居守圖史之規。動循環佩之節。維中行之協吉。宜異數之有加。疏封大邦。更易舊邑。率西水之土。𨿽曰邠荒。保東方之田。莫如魯樂。惟徳是稱。旣克佩車服之華。率禮而行。又將成室家之美。尙膺長譽。以蹈訓辭。可特進封魯國大長公主。仍令所司備禮冊命。

冀國大長公主進封魏國大長公主制

王姬有行。成周隆車服之飾。帝女下嫁。西漢疏湯沐之封。永言貴主之賢。蓋有諸姑之重。禮將嚴於築館。義敢後於進邦。敷告治廷。肆揚贊冊。冀國大長公主﹑柔明蚤就。婉懿自持。實先帝同气之親。膺東朝少女之愛。而能問圖史之誡。佩箴管之儀。將從合好之行。以侈宜家之吉。選勛門之裔。得汾陽之善逑。賦連土之腴。荒大名之邇服。如月幾望。在釣惟緡。愛自中流。化由近始。於戲。誦昭陵之聖。知教徳之夙成。追光獻之慈。嗟結褵之何及。往膺嘉數。茂協多祥。可特進封魏國大長公主。

魏國大長公主進封楚國大長公主制元丰八年

門下。朕欽奉詒謀。獲紹大統。承祧繼序。方懷翼翼之心。經國範民。宜廣親親之教。粵惟帝子。夙表天姻。載揆嘉辰。肆頒明制。魏國大長公主﹑席皇支之慶。擅尊屬之賢。言動協於箴規。功緒符於圖史。宜春啟館。亶承仁祖之休。沁水疏園。浸被先朝之眷。屬守成之伊始。宜錫命以有加。易北道之名區。啟南郊之善壤。載蕃異數。申賁隆名。以茂龍光。以華湯沐。於戲。周崇懿戚。固以大姬爲賢。唐敍近親。必以襄城爲法。往膺優渥。永介壽康。可特攺封楚國大長公主。仍令所司擇日備禮冊命。主者施行。

淑壽公主進封溫國長公主制元丰八年

門下。膺圖踐祚。不敢忘繼繼之難。惇俗範民。莫若厚親親之愛。矧下配天之澤。宜先同气之賢。播告治朝。肆頒顯冊。某﹑承華帝系。毓秀天淵。聰悟見於少成。婉嫕由於自得。澤雷興象。位已光於中行。莞簟旣安。祥遂符於吉夢。屬纘乾飛之運。大敷渙散之恩。卽浙水之奧區。疏永嘉之成國。以昭惇敍。以協榮懷。於戲。錫以長名。本漢廷之故事。封之眞戶。亦唐室之遠猷。往承其休。益介而壽。

韓國大長公主進封周國大長公主制元丰八年

門下。仁始親親。先王未之或攺。體崇貴貴。天下不以爲私。方總覽於政機。宜頒敷於恩典。興言帝子。席慶皇枝。稽合舊章。肆頒褒律。某﹑聰哲明遠。柔閒靜專。被昭陵覆育之仁。有光獻顧復之愛。如月幾望。𨿽乘貴寵之行。在釣維緡。式茂雝和之徳。應干飛之洪緒。命渙散之庬恩。易梁地之奧區。荒周邦之善壤。以隆尊屬。以迪大名。於戲。南平肅恭。遂成有國之美。漢陽勤約。迄爲近戚之師。往服寵光。永膺福祉。

皇第四女進封康國長公主制元丰八年

門下。朕荷天之統。纘國之圖。朌布湛恩。周流於四海。惇崇大號。欽奉於兩宮。永言貴主之賢。早侈皇枝之緒。申頒贊策。用迪舊章。某﹑毓秀溫潢。承暉太極。教未親於保傅。徳深協於柔嘉。立愛先朝。眷特隆於天性。承顏長樂。意祗順於母儀。肆予纘承。聿懷褒顯。誕敷徽典。申錫長名。載荒康國之腴。以擬諸侯之秩。泱泱汶水。未修築館之文。奕奕漢儀。光啟疏園之澤。往膺茂渥。益介繁禧。

皇第八女進封沂國長公主制元丰八年

門下。愛之欲其貴。是爲天下之同心。授之不以私。蓋有先王之故事。興言帝子。毓秀皇支。方均踐祚之恩。特下告廷之命。某﹑性兼聰悟。體備柔嘉。穠李詠於召南。明光見於漢水。未卽公宮之教。已流中壼之聲。方紹述於先猷。敢愆忘於大卞。特頒徽策。申錫長名。載荒沂國之封。且擬沁園之盛。佩之紫綬。同度數於諸侯。錫以乘車。亞威儀於正後。於戲。言飾其館。未修東魯之文。將勝於衣。永奉西朝之眷。勉躬柔度。用對殊休。

皇第十女進封徳國長公主制元丰八年

門下。朕誕膺駿命。肇臨庶邦。斟酌百王之曠文。遵循六聖之大典。眷言貴主。毓秀皇闈。申錫寵章。具孚羣聽。某﹑性包聰悟。體協柔嘉。席長大之慶源。挺少成之令譽。蘭芬玉振。亶符考室之占。日暉月明。首兆後庭之訓。屬纂承於洪緒。思頒布於庬恩。載疏北國之腴。用契先朝之愛。該循舊典。匪曰私恩。於戲。徽冊維新。正啟開元之封戶。長名加錫。將主同姓之諸公。往迪恩輝。益遐壽祉。

皇第十九女進封嘉國長公主制元丰八年

門下。欽奉燕謀。紹承大業。答揚帝訓。永惟負荷之難。眷與天倫。思極褒嘉之意。其孚正號。以詔治廷。某﹑體聰悟之姿。席靈長之緒。稟乾坤之全�。鐘日月之盛明。有桷其楹。首兆彤闈之慶。載衣之裼。早開右帨之祥。方玆纘承。越有褒序。以厚同生之愛。以荒成國之腴。進以長名。蕃之異數。於戲。闕

衛國長公主進封冀國大長公主制

門下。朕荷二儀之休。承六聖之業。渙湛恩於萬國。隆懿號於兩宮。永惟貴主之賢。保有皇支之寵。載頒新命。以告治廷。衛國長公主﹑性備柔嘉。徳兼專靖。有寶慈季女之愛。寔先朝同气之親。中以貴行。亶荷休明之烈。宛然左辟。不忘法度之循。慶屬承祧。恩先敍族。誕頒徽冊。易沫土之奧區。申錫大名。荒冀郊之美國。特蕃異數。良協慈衷。以穆民風。以陪湯賦。於戲。琴瑟靜好。夙聞和樂之音。車服穠華。允稱肅雝之徳。往承渥命。永介繁禧。可特進封冀國大長公主。仍令所司擇日備禮冊命。主者施行。

溫國長公主進封曹國長公主制元祐七年二月日丙寅降

周制王姬。下於重翟之一等。漢封帝子。主以同姓之諸公。維尊貴而有行。顧肅雝之甚寵。人倫伊始。風化所基。仰懷謀烈之休。祗率典常之舊。前期築館。玆命有家。溫國長公主﹑儲寶婺之靈輝。侔素舒之華耀。柔嘉爲徳。生資浚哲之祥。淑愼有儀。居迪寶慈之訓。夙啟蘭陵之大邑。將駕金根之右騑。忠賢之家。莫如�樂。湯沐之賦。其以濟陽。於戲。常卦長陰。相與協雷風之象。召南婦道。彼穠如桃李之華。鳳凰於飛而和鳴。琴瑟在禦而靜好。永維爾室之燕譽。益重我邦之榮懷。可特進封曹國長公主。仍令所司擇日備禮冊命。

●宋大詔令集卷第三十八

皇女三

封拜三

冀國大長公主進封秦國大長公主制紹聖二年十月己卯宣仁外除

立愛篤親。系於王者之風化。從�謹禮。必以人情而節文。朕永慕徽音。俯終哀制。論功紀徳。而不能�其報。竭誠盡順。而無以致其思。眷惟近戚之賢。常有慈顏之念。禮宜有稱。義所不忘。爰居大廷。式頒休命。冀國大長公主﹑肅雝成性。淑愼有儀。以帝女之貴而不習於驕。以皇姑之尊而能茂厥徳。懿範成於靜正。善行發於薰修。屬當祥禫之周。同深霜露之感。匪加褒冊。曷廣孝心。中冀開榮。已視眞王之品。咸秦錫號。更增大國之封。於戲。安享隆名。所以厚�國之慶。仰懷先訓。豈復矜車服之華。益蹈箴規。期綏祉福。可進封秦國大長公主。仍令所司擇日備禮冊命。

皇長女封福慶公主制紹聖三年二月丙子

惇天性之愛。則以義而稱情。敍人倫之恩。則因親而立教。眷予元女。有國舊章。爰卽治廷。誕孚明命。皇長女﹑天枝發秀。坤掖分輝。早符設帨之祥。首兆塗椒之慶。柔明日就。𨿽未逮及笄之年。岐嶷天資。已肇有成人之度。考循彜典。敷錫美名。主之同姓之公。視以眞王之秩。以親天屬。以揚王休。於戲。周美王姬。下其車服之等。漢尊帝女。胙以湯沐之封。玆無愧於前人。其永綏於多福。可特封福慶公主。

皇第二女封徳康公主制紹聖三年五月辛卯滿月

朕嗣有令緒。獲承至尊。先正其身。以迪家人之吉。乃安斯寢。繼膺女子之祥。敷錫寵名。誕揚休命。皇第二女﹑英華秀出。婉孌性成。天實祐於皇枝。人聿懷於邦慶。載震載夙。旣踰彌月之期。克岐克嶷。將兆成人之美。諏辰協吉。若古有章。申之以父子之至恩。主之以公侯之同姓。是基王化。式厚人倫。於戲。禮以待年。𨿽未築魯侯之館。風將正始。庶克紹平王之孫。其對揚於殊休。以永綏於多福。可特封徳康公主。仍令所司擇日備禮冊命。

康國長公主進封定國長公主制紹聖四年二月庚午降

朕始基王化。惇敍人倫。維時同生。乃國懿戚。爰托體於先帝。將下嫁於諸侯。孚於大廷。寵以休命。康國長公主﹑徽猷順穆。懿行裕和。有王姬之肅雍。有靜女之婉孌。發祥考室。慶昔兆於占蛇。合好承家。禮甫成於奠鴈。築玆外館。建爾大邦。胙以脂澤之封。下其車服之等。以祉中行之元吉。以伸維則之孝思。於戲。惟聿修厥徳。則宜其家人。惟淑愼其身。則成於婦道。永綏厥位。尙遠乃猷。可特進封定國長公主。仍令所司擇日備禮冊命。

皇第三女封懿康公主制紹聖四年六月丁未周晬

夫家道克正。乃爲王化之基。人倫之親。莫先天屬之愛。眷予幼女。周晬斯辰。其猷告於外廷。肆誕頒於顯冊。皇第三女﹑天潢毓粹。寶婺儲輝。早應設帨之祥。未至及笄之歲。徳柔嘉而日就。性岐嶷以自然。用商賚於美名。以輔成於淑質。視以眞王之秩。主之同姓之公。豈惟懋閨壼之修。抑以廣宮闈之慶。是稽成憲。豈曰私親。於戲。彼穠桃李之華。周詩述王姬之徳。洵美瓊琚之佩。鄭風稱有女之賢。尙遠乃猷。克將而福。可特封懿康公主。

皇第四女封懿寧公主制元符元年九月壬戌

國家祚運重熙。宮闈襲慶。有齊季女。方在孩提。率由舊章。宜蒙位號。其頒顯冊。以詔外廷。皇第四女﹑孕粹璇源。參華寶緒。犀帳珠褓。不煩傅姆之勤。瑜珥瑤環。蚤著成人之度。信帝子之來降。眞天孫之下游。誕彌六寢之歡。燕及兩宮之慰。適臨晬日。肇錫華名。視以眞王。主之同姓。蓋推恩者﹑必幼吾幼。而立愛者﹑在親其親。非朕爾私。厥循彜訓。於戲。於魯築館。未及議髙門之姻。半楚疏封。方將啟大國之壤。益愼爾止。往承之休。可特封懿寧公主。仍令所司擇日備禮冊命施行。

周國長公主進封燕國長公主制元符三年正月甲午祐陵卽位

門下。朕嗣守大訓。君臨庶邦。念遭難於我家。用奉若於先後。乃眷諸姑之長。時惟近屬之尊。播告庶邦。爰申顯冊。周國大長公主﹑徽猷淑美。順徳裕和。履帝武以發祥。執婦道而下嫁。念玆皇祖。久對越以在天。末予衝人。大統承於遺緒。稽其舊邑。已建周邦。寵以命書。胙之燕國。以揚初政。以示惇宗。於戲。流光垂榮。申錫曾孫之慶。開封列壤。用增常棣之華。服我寵章。益綏繁祉。可。

楚國大長公主進封吳國大長公主制同上

門下。朕罹國大憂。紹天明命。昭格烈祖。方懷追遠之情。問我諸姑。肆有褒嘉之舊。其頒顯冊。敷告治朝。楚國大長公主﹑育粹仙源。發祥帝武。髙無危溢之累。貴有法度之循。曷不肅雝。非獨尙車服之美。莫不靜好。是用嘉琴瑟之和。屬纘服之云初。宜茂恩之申錫。胙之大國。寵以命書。於戲。貽厥孫謀。永念昭陵之徳。軌玆婦道。益彰魯館之休。往服寵榮。用綏多福。可。

秦國大長公主進封越國大長公主制同上

門下。朕嗣守歷服。綏禦家邦。顧未堪於多艱。示惟新於厥徳。乃眷諸姑之長。肆申睦族之恩。秦國大長公主﹑懿範順和。令猷洵美。昔文祖英廟。�天性之慈。我烈考神宗。厚天倫之友。頃疏封於秦土。已築館於魯邦。玆獲紹於前人。用申加於異數。進登大國。敷告治朝。豈曰私親。是稽成憲。於戲。下其車服之等。克邁周姬。申之湯沐之封。式隆漢主。尙迪有祿。永孚於休。可。

曹國長公主進封冀國長公主制元符三年正月二十八日乙未

門下。朕篤愛天倫。肇修人紀。率時昭考。永�欲報之恩。視玆同生。誕布惟新之命。曹國長公主﹑柔閒有則。淑婉自將。穠如桃李之華。孌若絲綸之釣。昔我先後。推則友以因心。末予衝人。在�先而攺後。�榮有典。出命於廷。於戲。豈無他人。莫如同父之戚。����。�次諸姑之尊。尙祗乃心。以綏厥祿。可。

定國長公主進封鄧國長公主制同上

門下。朕紹明命以宅師。�大猷而��。惟新厥徳。以治其家。眷同气之懿親。乃天倫之近屬。其申顯冊。播告庶工。定國長公主﹑懿美是用褒嘉。申錫命書。進登大國。於戲。猶執婦道。�繼周王之姬。宜其家人。增重魯侯之館。其祗寵命。以介多祥。可。

徳國長公主進封慶國長公主制同上

門下。惟天降割。遭家多難。末予衝人。嗣大歷服。玆承懷於烈考。用申命於天倫。徳國長公主﹑懿美閒和。柔嘉順�。�靜女之婉孌。懋王姬之肅雝。𨿽未隆婦道之行。然動守�箴之戒。方履承祧之始。肆頒睦族之恩。孚告明廷。進登�國。以作爾祉。以揚王休。於戲。立愛惟親。式隆帝乙之妹。因心則友。尙繼平王之孫。往承天休。益介爾福。可。

徳康公主進封榮國公主制二十九日丙申

門下。朕嗣無疆之大歷。宣列聖之重光。方謹始以承祧。顧惇宗之有典。誕揚明命。申錫懿親。徳康公主﹑岐嶷生知。柔嘉日茂。永懷先後。遽罹罔極之憂。肆予衝人。敢後有先之義。用篤因心之友。是增慈幼之情。錫以命書。胙之封國。於戲。莫遠具爾。重念前人之休。從而進之。示惇猶子之愛。往綏爾祿。遹觀厥成。可。

懿康公主進封嘉國公主制同上

門下。朕恭天眷命。纘國慶基。用推惇敍之仁。誕布惟新之政。乃眷懿主。告於治朝。懿康公主﹑淑徳日新。令儀天賦。克師承於傅姆。已訓順於公宮。方就養以無方。遽纏哀於罔極。玆切因心之美。用增慈幼之情。錫命告廷。疏榮開國。以作爾祉。以揚王休。於戲。惟新陟王。永篤在天之慕。莫如同父。用申睦族之恩。祗服寵光。益臻多福。可。

皇長女特封徳慶公主制建中靖國元年五月二十九日

門下。政先治內。禮貴緣情。𨿽曰王姬。實系國風之重。乃生元女。允爲家道之祥。稽厥典章。嘉其性習。爰頒美號。用告大廷。皇長女﹑桂魄分輝。天枝發秀。柔嘉自得。無煩傅姆之賢。聰悟夙成。知習公宮之教。載占谷旦。咨用僉諧。特加封邑之榮。增重宮闈之慶。於戲。妙齡岐嶷。已多淑愼之儀。內則漸磨。更茂肅雝之徳。益遵懿範。以永殊休。可。

皇第二女特封永慶公主制建中靖國元年二月庚子

門下。篤親所以興仁。正始所以基化。國必有禮命之異。人不以名分爲私。粵惟帝女之尊。髙視列侯之貴。嘉循舊典。敷告外廷。皇第二女﹑寶婺流徽。仙源疏派。稟幽閒之淑徳。賦柔靜之懿姿。早符設帨之祥。載茂塗椒之吉。覃訏異秉。信天人之儀刑。岐嶷夙成。均日月之明潤。未習公宮之教。無煩傅姆之賢。爰諏令辰。肇新美號。擬眞王之秩。主同姓之公。以厚人倫。以蕃帝室。於戲。親之欲貴。豈特盛車服之崇。戒之用休。於以廣宮闈之慶。往膺多祉。進懋殊恩。可。

皇第三女特封順慶公主制崇寧二年三月

門下。朕迹風化之源。則治繇近始。率惇敍之典。則恩必內崇。仁匪私親。禮將明分。皇第三女﹑柔嘉之則。稟自生知。岐嶷之姿。得之天性。穠華滋發。賢範日新。無煩傅姆之勤。蚤著成人之度。思輔淑質。用加美名。主之同姓之公。視以眞王之秩。庸侈皇圖之慶。益昭家道之祥。於戲。詩紀王姬。蓋推車服之盛。漢尊帝女。實優湯沐之封。惟克順承。乃膺多福。可。

皇第四女封淑慶公主制崇寧二年三月三日

門下。朕纂承丕基。欽篤前烈。帝室多祉。誕膺邦國之祥。天孫下游。更浹宮闈之慶。眷予愛女。爰錫美名。豈曰私親。是惟成憲。命龜薦吉。孚號告廷。皇第四女﹑毓粹仙源。分榮寶系。英華秀發。婉慧生知。性自得於柔嘉。教靡煩於保傅。將盡增其異稟。玆寵賚於徽章。秩視眞王。禮參正後。主公侯之同姓。申父子之至恩。以協公言。以恢大化。於戲。愛形乎內。仁斯覆於萬方。治先於家。風遂行於四海。往履多福。勉流淑聲。可。

冀國長公主封秦國長公主制崇寧二年五月六日

門下。朕承燕詒之考烈。賴雍佑之母慈。禮變禫祥。甫畢三年之制。恩隆骨肉。將刑四海之風。惟時同生。乃國貴主。特頒顯冊。爰告治朝。冀國長公主﹑毓秀璇源。發祥寶緒。質美瑛瑤之粹。姿穠桃李之華。大國名都。視以眞王之秩。髙門勛冑。主之同姓之公。寵祿愈光。賢聲彌劭。逮玆免服。肆以推恩。易中冀之舊封。啟咸秦之新壤。用彰懿範。期廣孝心。於戲。帝妹旣歸。當蘄於受祉。天姻惟隔。亦尙於宜家。益懋徽猷。永膺遐福。可。

皇第五女特封延慶公主制

門下。朕嗣有令緒。率由舊章。帝祚是承。敢忘繼繼之重。人治爲大。孰先親親之恩。眷惟諸女之封。玆實有邦之制。誕告列辟。庸示至公。皇第五女﹑柔明夙成。韶令日就。天資自度。姆教靡勤。𨿽越在於孩提。宜進膺於位序。以侈宮闈之慶。以將閨壼之修。盍舉前彜。用昭寵數。於戲。主之同姓。惟王室之是尊。錫以美名。見天孫之特異。勉循圖史之戒。茂對車服之華。嘉聲垂延。多福��。可。

韓國長公主特封魯國長公主制崇寧二年五月六日

門下。睦族惇宗。是惟天子之孝。分封錫號。斯亦聖人之公。朕紹業泰陵。蒙休慈徳。感慕甫終於哀制。褒崇當及於懿親。其布徽章。以孚眾聽。韓國長公主﹑稟資令淑。造行柔嘉。遠積潤於紫潢。夙揚輝於寶婺。從傅姆之教。則樂善以忘勞。飭王姬之車。則降嬪而盡禮。素顯宜家之譽。屢疏封國之腴。祗服寵光。率循憲度。肆易名於韓土。爰析壤於魯郊。以昭惇敍之仁。以協榮懷之慶。於戲。施深則報重。屬近則恩隆。刑孝友之風。庶其無愧。茂肅雍之徳。時乃有休。益蹈箴規。永綏壽祉。可。

慶國長公主進封益國長公主制同上

門下。朕席昭孝之閎休。承欽儀之至徳。竭誠盡禮。顧未足以報功。立愛施仁。宜莫如於敍族。欲致廣恩之道。必先同气之親。其詔治廷。以頒褒冊。慶國長公主﹑秉心淵懿。履行粹和。慶鐘長髮之源。資稟少成之智。動循典訓。居蹈箴規。淑愼爲儀。則有齊之季女。肅雝迪徳。則彼美之王姬。必錫號以分封。猶待年而築館。誕增燕譽。益懋寵先。攺慶朔之名區。撤岷梁之善壤。以惇天屬。以睦民風。於戲。授之不以私。蓋有古今之通誼。親之欲其貴。實存仁孝之至情。祗服訓辭。永膺壽嘏。可。

●宋大詔令集卷第三十九

皇女四

封拜四

皇第六女特封壽慶公主制崇寧二年五月六日

門下。篤天性之至愛。則仁始於親。尊王道之丕彜。則禮先乎近。眷予幼女。早膺設帨之祥。舉國舊章。爰布告廷之命。皇第六女﹑柔嘉異稟。溫惠夙成。分寶婺之凝輝。毓璇源之秀潤。剪鬌午建。方觀婉孌之初。帶瑗丁辰。已著肅雝之漸。瑟彼瓊琚之佩。煜然桃李之華。𨿽未教於公宮。寖克諧於姆訓。屬諏龜之協吉。乃出綍以疏榮。气當長養之時。樂具舒和之奏。主之同姓。視以眞王。以昭考室之祥懷。以須築館之燕譽。於戲。壽特髙於五福。以莫不增。慶本自於一人。求錫爾類。茂綏嘉號。翕受衝祺。可。

益國長公主進封冀國長公主制崇寧三年十一月十一日

門下。朕親睦九族。惇勸萬方。惟王化之始基。本人倫之大義。乃眷帝室之戚。有如王姬之賢。將下嫁於諸侯。當主姻於同姓。肆朌顯冊。敷告治廷。益國長公主﹑毓秀天源。托質神考。賦肅雍之美徳。體柔嘉之令儀。洵若瓊琚。華如桃李。恩旣崇於築館。禮宜備於承家。爰錫寵章。更舊封於益部。誕膺異數。開大國於冀方。豈獨盛其儀服之容。亦以厚其湯沐之奉。惟國之舊。匪予所私。於戲。鳳皇於飛。蓋得女歸之吉。琴瑟在禦。勉成婦道之隆。尙體朕懷。毋忘爾事。可。

皇第七女特封惠慶公主制崇寧四年六月十三日

門下。以禦於邦。治必由於家始。欲明其徳。愛寔自於親先。矧惟帝女之隆。肆有國章之舊。誕揚成憲。敷告外廷。皇第七女﹑毓秀仙源。分暉寶婺。聰惠著於覃訏之際。柔嘉見於岐嶷之初。得天性之自然。賦生知之異稟。𨿽未逮及笄之歲。顧已有成人之姿。朕仰承燕翼之謀。薦膺蕃衍之慶。將輔就於淑質。俾商錫於美名。主之同姓之公。視以眞王之秩。載涓谷旦。式舉丕彜。以厚人倫。以基王化。於戲。周詩美車服之等。漢氏啟湯沐之封。恩匪親私。義惇國體。其對揚於休命。用永介於鴻禧。可。

皇第八女特封安慶公主制崇寧

門下。朕克紹先猷。敢忘於繼繼。用隆天性。思篤於親親。是爲王化之基。時乃人倫之本。眷�諸女。有國彜儀。涓選嘉辰。對揚休命。皇第八女﹑儲祥寶婺。毓秀璇源。淑質得於天成。徽聲聞於日就。吉�大人之兆。宜爾弟兄。美播王姬之時。華如桃李。𨿽未離於𦇤褓。固已��言容。旣下天孫之津。來符景運。未降帝子之渚。宜受始封。屬吉日之斯臨。率舊章而誕布。匪惟私暱。蓋有典常。主以上公。加之美號。安乃康寧之謂。俾壽而臧。慶兼福祿之稱。方興未艾。佩以辟邪之玉。陳之厭翟之車。協我慈懷。錫爾寵數。於戲。亞於王后。實稽周室之隆。冠以徽名。亦用唐家之舊。往膺優渥。益介繁禧。可。

皇第九女封和慶公主制崇寧四年十月三日

門下。惇天屬之親。所以刑風化之本。率邦章之舊。所以嚴名分之公。玆恩義之大方。寔古今之彜制。朕��家人之吉。繼膺女子之祥。肇舉徽儀。誕揚休命。皇第九女﹑�華寶緒。毓粹璇源。蘭茁其芽。居懷香國之懿。玉瑩其質。內蘊自天之溫。未煩傅姆之勤。已著成人之度。屬命龜之薦吉。孚出綍以疏封。商錫美名。備崇顯冊。視以眞王之秩。主之同姓之公。以昭帝祉之休。以篤天孫之慶。於戲。克岐克嶷。旣彰和惠之資。無非無儀。寖懋肅雍之徳。永綏壽嘏。益對龍光。可。

吳國大長公主特進封吳越國大長公主制崇寧五年十月二十四日

門下。朕纂紹丕圖。欽篤前烈。眷昭陵之愛女。寔尊屬之懿親。義所當隆。恩宜有稱。申加異數。敷告外朝。吳國大長公主﹑柔惠而性純。端莊而言。靖。席王姬之貴富。而體尙淸恬。居帝子之髙明。而動遵衝約。夙顯宜家之譽。薦膺徹土之封。固已禮秩視於眞王。儀服參於正後。而遽遘嫠居之戚。重興感惻之情。是用進兩國之隆名。揚大廷之徽冊。以展愛親之意。以昭優異之章。時惟茂恩。式�彜典。於戲。念玆皇祖。每懷圖報之衷。問我諸姑。肆厚褒賢之渥。尙祗光寵。永介壽祺。可。

皇第十女進封康慶公主制崇寧五年十一月十六日

門下。爲政以徳。治其國者齊其家。立愛惟親。發乎邇而見乎遠。朕祗率典訓。稽參情文。以厚人倫之風。以惇王化之本。眷惟幼女。肇啟初封。播告在廷。誕揚顯冊。皇第十女﹑仙源毓粹。寶婺儲英。岐嶷得之生知。柔順資於天性。承徽日茂。鐘秀增華。未覿公宮之彜。已昭邦媛之度。列侯視秩。將圖炎漢之規。嘉號別名。爰考有唐之制。主上公之同姓。亞王后之盛儀。以彰命數之隆。以侈皇家之慶。於戲。欲其貴富。旣伸天屬之恩。曷不肅雍。其懋王姬之美。往承休命。永介繁禧。可。

魏國大長公主進封制大觀三年六月二十八日

門下。迪追遠以展親。蓋將廣孝。因敍情而疏寵。所以隆恩。眷言近屬之尊。粵有嫠居之感。顧深優遇。盍厚褒章。涓以休辰。告於列位。魏國大長公主﹑稟資和惠。履行溫恭。席王姬之貴。而迪徳有常。處帝姑之崇。而率禮無越。久著宜家之質。薦膺賜邑之榮。視爵秩於眞王。參儀服於正後。比軫私庭之感。屢興中夜之思。義所當先。命惟有稱。是用胙以兩國。廣湯沐之新封。冊於大廷。備聲容之縟典。並超彜制。益示龍光。於戲。以慰其心。推厚陵之慈念。用錫厥祉。協神考之友懷。尙服殊休。永綏多福。可。

除皇第十四女特封�福公主制大觀二年七月五日

門下。立愛惟親。用致人倫之厚。以名出信。蓋彰命數之崇。眷予治假於有家。時乃慶鐘於幼女。宜申異寵。以稱隆恩。爰告大廷。式孚羣聽。皇第十四女﹑璇源毓粹。寶婺分輝。懿範天成。潛蘊瓊琚之美。淑姿日就。寖敷桃李之華。自膺設帨之祥。玆屆剪羈之祉。載涓谷旦。肇錫徽章。主之同姓之公。視以眞王之秩。以昭惇敍。以主榮懷。於戲。曷不肅雝。益懋成人之徳。欲其富貴。特加大國之封。其茂對於龍光。以永綏於壽嘏。可。

皇第十五女特封綏福公主制大觀四年正月十八日

門下。朕欽承丕緒。祗紹燕謀。王假有家。誕厚人倫之本。天錫純嘏。繼膺女子之祥。惟時初封。厥有彜憲。載涓谷旦。敷告大廷。皇第十五女﹑寶婺分輝。仙源毓粹。英華秀發。煜然桃李之姿。溫惠生知。瑟彼瓊瑤之質。將兆成人之度。宜新迪徳之名。主於同姓之公。視以眞王之秩。盛其儀服。冊以命書。以昭典禮之光。以侈宮闈之慶。於戲。周詩正始。寔美王姬之車。唐制彌文。斯崇帝女之號。對揚恩渥。茂介壽祺。可。

瀛國公主特進封陳國公主制大觀四年三月四日

門下。朕誕膺景命。祗紹寶圖。永懷天顯之親。惇敍人倫之本。眷言懿主。鐘愛泰陵。念女子之有行。𨿽王姬而下嫁。宜崇異數。用粲至恩。敷告治廷。肆揚贊冊。瀛國公主﹑仙源毓粹。寶婺分輝。聰惠敏明。稟天姿而特異。婉柔端靜。在姆教而弗煩。動遵圖史之規。居飭組紃之習。方迨及笄之茂。將從外館之歸。是用易河間之��。啟�陽之新壤。亞於正後之等。主以上公之尊。���之嘉辰。�大易之元吉。以合二姓之好。以基萬化之源。於戲。遠監周詩。匪專榮於車服。近觀唐戒。亦成美於家邦。往懋肅雍。永綏壽嘏。可。

皇第十六女特封顯福公主制大觀四年七月八日

門下。朕紹承聖緒。祗荷天休。宜其家人。永迪禦邦之慶。乃生女子。繼膺考室之祥。惟時初封。厥有彜憲。載涓谷旦。誕告羣工。皇第十六女﹑質稟��。性�慧�。秀毓璇源之潤。榮分寶婺之輝。婉娩以從。𨿽未卽公宮之教。柔嘉自得。顧無煩傅姆之勤。屬�日之甫臨。盍徽章之肇舉。參稽茂實。褒進美名。主同姓之上公。視眞王之峻秩。以昭內治。以厚民風。於戲。推惇敍之隆恩。庶幾廣愛。成肅雍之懿徳。罔不在初。往服寵光。益綏壽祉。可。

皇第十七女特封熙福公主制大觀四年十二月二十八日

門下。因親立愛。玆以禦於家邦。若古有猷。用特昭於禮命。惟時幼女。爰啟初封。敷告治廷。誕揚徽數。皇第十七女﹑�霄錫美。帝室儲輝。孌彼惠心。厥有成人之度。溫其粹質。豈繄傅姆之勤。屬晬日之迎辰。協嘉名而懋寵。乃涓谷旦。肇舉彜章。視峻秩於眞王。主上公於同姓。以惇天屬。以厚大倫。於戲。考室於宣。已卜莞簟之慶。疏恩於漢。並開湯沐之封。旣增渙於壼闈。寔並崇於位敍。膺玆休渥。永介壽康。可。

皇第十八女特進壽福公主制政和元年三月三日

門下。朕丕膺純佑。�洽蕃釐。慶覃考室之占。載生女子。化迪禦邦之要。必本人倫。肆涓吉以肇封。用揚廷而孚命。皇第十八女﹑柔閒自得。婉惠夙成。惟時𦇤褓之初。已粹英華之美。珠躔挺秀。寔誕降於天孫。蘭渚涵姿。過來遊於帝子。玆屆剪羈之旦。允符設帨之祥。屬來諗於近司。用特昭於徽數。協之華序。錫以令名。班峻秩於眞王。亞備儀於正後。義惇皇緒。教棐民彜。於戲。啟脂澤之丰。恩固加於親愛。宜車服之盛。徳尢在於肅雍。茂對龍光。益諧燕譽。可。

皇第十九女特封順福公主制政和元年三月二十五日

門下。朕稽邦家立愛之經。著皇女疏封之訓。主於同姓。秩茂視於眞王。錫以美名。禮特隆於初命。具�丕報。申詔羣工。皇第十九女﹑粹岐嶷之姿。茂柔良之質。純然稟異。允矣生知。繼圖史之芳。宜有性�之善。養肅雍之徳。諒無姆教之煩。庸畢協於師言。�肇頒於渙渥。是將序簪韍於位。以禦治朝。陳金石於庭。以�顯冊。惇崇國體。循用邦彜。嘉乃妙齡。膺玆徽數。於戲。周盛車服之飾。所以重王姬。漢優湯沐之恩。所以尊帝女。惟時舊典。匪曰予私。尙益介於壽康。以永綏於祉福。可。

慶國公主特進封韓國公主制政和二年二月五日

門下。立愛惟親。所以致人倫之厚。因心則友。所以明天顯之恭。眷皇室之賢姬。迺哲宗之季女。禮將優於下嫁。恩莫盛於增封。諏葉嘉辰。誕揚徽冊。慶國公主﹑柔良自得。淑愼無違。夙開銀榜之祥。茂毓珠躔之粹。重爲楷則。奚煩師氏之規。居靡驕盈。尢習公宮之�。鴈奠甫諧於出禦。龜猶爰及於有行。稽大國以相攸。孰如韓樂。詔治廷而錫命。無若汝宜。載穠車服之華。彌重琴瑟之好。以尊帝冑。以侈邦榮。於戲。合姓惟寅。蓋謹造端之義。於歸以祉。允孚元吉之中。其益蹈於箴圖。用永綏於燕譽。可。

皇第二十女特封�福公主制政和三年四月十六日

門下。惇愛理親。將厚家邦之�。設儀辧位。孰先被命之崇。矧誕受於天休。式載生於女子。甫臨晬日。爰啟初封。協以嘉辰。告於列位。皇第二十女﹑�姿淑�。秉徳粹純。膺璇極之儲輝。溯珠躔而��。��玉質。蚤���之祥。茁彼蘭芽。玆屆剪羈之旦。揚���。錫以寵�。���之殊榮。亞後儀之一等。用�����。允�政壼之華。於戲。半楚國之封圻。視秩蓋����魯人之候館。疏恩前示於嘉稱。宜懋肅雍。益��������。

韓國大長公主特攺封賢徳懿行大長帝姬制

門下。朕躬攬萬機。��������制。褒敍懿親。率昭考之謨。緝熙�矩。�眷諸姑之重。��近屬之尊。錫以丰章。告於�位。韓國大長公主﹑性姿柔惠。�稟靜專。極徽數於累朝。蚤惇慶�。�大名於兩國。弗���。矧玆邦典之新。式表帝族之盛。載崇�命。彌厚化風。於戲。車服不系厥夫。蓋由前訓。富貴弗更其守。益懋遠猷。往服恩榮。永綏壽嘏。可。

徐國長公主特攺封柔惠長帝姬制

門下。朕監觀周道。祗若先猷。表實定名。飭正循沿之陋。因心廣愛。肇頒新美之稱。眷是賢姬。時�同气。宜載揚於丕號。用孚告於羣工。徐國長公主﹑溫惠柔明。謙恭靜壹。愛鐘烈考。蚤承顧育之慈。釐降勛門。彌著肅雍之譽。屬誕更於往制。庸攺錫於徽章。考徳謂宜。申恩惟舊。於戲。事師於古。方跨越於三王。仁篤於親。庶儀刑於四海。尙綏福履。無怠訓言。可。

陳國公主特攺封淑和帝姬制

門下。朕若古猷訓。因時緝熙。眷�帝子之疏封。尙繄侯邦之築館。肆遵先志。聿新一代之規。肇舉嘉稱。用亶羣工之聽。陳國公主﹑柔良自度。淑愼有儀。席慶皇闈。迺哲宗之愛女。言歸甲族。疏沁水之新封。屬誕正於前彜。宜申加於異數。式昭懿行。僉穆師言。於戲。按實定名。允協邦圖之永。因心則友。彌惇天顯之恭。祗服龍光。永孚燕譽。可。

韓國公主特攺封淑愼帝姬制

門下。立愛惟親。莫重因心之友。以儀辧等。孰先表實之稱。眷皇室之賢姬。乃哲宗之季女。遹申前詔。誕布新章。韓國公主﹑秉徳溫良。凝姿秀粹。蚤習公宮之教。柔則內融。蔚爲戚畹之華。徽聲外著。玆舉周家之制。肇更漢室之封。以正邦經。以昭古訓。於戲。成緝熙之茂憲。必也正名。侈惇敍之隆恩。庶幾廣愛。往敍寵渥。益介壽祺。可。

除嘉福公主特封嘉福帝姬制政和三年四月十五日

門下。朕若古有猷。紹休成訓。因親立愛。誕昭天性之隆。以義制名。式表帝姬之重。眷予元女。鐘慶宸闈。冠美號以申恩。詔昕廷而揚命。嘉福公主﹑珠躔毓粹。坤掖凝輝。法度生知。已著言容之徳。柔嘉自得。靡煩圖史之規。玆肇舉於新章。用丕宣於令則。載崇位敍。增典情文。於戲。洵美且都。有穠華之盛服。俾耆而艾。襲壽愷之多祥。勉迪徽聲。以綏純嘏。可。

榮福公主特攺封榮福帝姬制

門下。祗奉丕圖。遹追先志。備一朝之大典。酌三代之彌文。惟時帝子之尊。尙襲王制之舊。𨿽親之欲其貴。禮務極於優隆。然名之必可言。事盍師於古始。其朌明命。用誥多方。榮福公主﹑气稟中和。性鐘淑愼。彤管有煒。克遵圖史之規。象服是宜。允蹈珩璜之節。頃稽故事。誕啟初封。秩視眞王。主之同姓。載念循沿之獘。必求訓迪之方。申錫恩章。肇新爵號。以光國體。以厚民風。於戲。雅推惇敍之仁。將輔成於美化。克懋肅雍之徳。其務稱於殊榮。祗服訓言。益綏壽祉。可。

安福公主特攺封安福帝姬制

門下。朕丕釐景命。遹駿先猷。稽成周制作之隆。正炎漢循沿之誤。惟時懿女。未易華稱。𨿽秩視眞王。備存於彜訓。而主以同姓。徒襲於虛名。爰卽大廷。誕揚孚號。安福公主﹑分流銀燿。挺秀金枝。夙符寢簟之祥。茂葉塗椒之慶。謹珩璜之節。久著柔儀。衍湯沐之封。薦膺異數。方肇新於令典。宜申錫於徽章。以昭天屬之恩。以厚人倫之本。於戲。親之欲貴。必隆惇敍之仁。名必可言。尙懋肅雝之徳。益綏祉福。茂對龍光。可。

康福公主特攺封康福帝姬制

門下。仁以親親。蓋示明倫之本。義兼貴貴。宜隆辧等之儀。朕爰考周詩。仰循先訓。躬裁善制。釐築館之舊稱。敷錫美名。聳班朝之師聽。康福公主﹑慶鐘華禁。祥發閟宮。岐嶷天成。居習組紃之教。肅雝日就。動無珩璜之嘩。玆肇舉於新章。用丕宣於懿則。沿情斯稱。表實謂宜。於戲。位敍載崇。仍視眞王之秩。箴圖克謹。毋忘師氏之規。往對茂光。益綏多福。可。

崇福公主特攺封崇福帝姬制

門下。朕考古立制。與周匹休。明徳睦親。自家刑國。惟是帝姬之貴。尙遵公館之名。錫厥嘉稱。用緝熙於先志。渙其大號。宜惇敍於我家。崇福公主﹑蘭茁騰芳。瑜華稟粹。柔閒自得。靡煩傅姆之勤。莊重夙成。允發天孫之秀。玆誕揚於褒典。式增穆於徽稱。禮命載崇。寵私惟舊。於戲。穠如桃李。聿瞻儀服之華。佩以瓊琚。彌見徳音之茂。尙綏介福。無愧前修。可。

昌福公主特攺封昌福帝姬制

門下。朕稽三代之盛隆。斥百王之卑陋。載惟帝女。尙循外館之稱。肇正邦經。追本先皇之志。爰朌渙號。增賁寵名。昌福公主﹑景緯儲輝。皇枝孕秀。溫其淑質。允孚珠玉之華。孌彼惠心。蓋稟乾坤之粹。玆大釐於彜制。用申錫於褒章。恩以親隆。命惟時舉。以厚宮闈之慶。以紹位敍之榮。於戲。曷不肅雝。旣弗愆於姆訓。成其福祿。宜永荷於天休。往服眷私。益虔率履。可。

●宋大詔令集卷第四十

皇女五

封拜五

衍福公主特攺封衍福帝姬制

門下。朕光膺景命。寅奉丕圖。稽神考之燕謀。酌成周之盛典。眷言懿女。肇易華稱。其孚號於大廷。以猷告於多士。衍福公主﹑分輝寶婺。毓秀璇源。迪徳有常。𨿽未卽公宮之教。率禮不越。顧已騰中壼之�。載惟郡國之封。蓋本漢唐之陋。循沿旣久。�正未遑。玆誕舉於徽章。宜申加於茂渥。以篤邦家之慶。以隆父子之恩。於戲。必也正名。旣盡遵揚之義。庶幾廣愛。用昭惇敍之恩。尙懋柔儀。永綏純嘏。可。

徽福公主特攺封徽福帝姬制

門下。朕監成周之隆。遵昭考之訓。以��位。孰先帝女之尊。以禮稱情。爰舉邦彜之茂。聿新厥命。誕告於廷。徽福公主﹑襲慶璇源。啟封𦇤褓。涵姿明潤。蜜瞻日月之華。秉徳粹溫。蚤著瑛瑤之度。�載頒於令典。用敷錫於嘉稱。秩視眞王。恩從舊數。於戲。有空�競。益蕃宮壼之榮。無疆惟休。增侈龍光之施。勉循懿範。式介純禧。可。

顯福公主特攺封顯福帝姬制

門下。朕丕膺令緒。祗奉燕謀。眷惟諸女之賢。以主上公之貴。𨿽存故事。徒襲虛文。玆誕布於宏規。宜申加於顯冊。顯福公主﹑珠躔挺秀。璇極分輝。柔惠夙成。瑟彼圭璋之質。英華日就。煜然桃李之姿。頃徹初封。式彰異數。載念兩漢循沿之故。有慚三代制作之隆。爰錫恩章。肇新爵號。以篤家邦之慶。以昭教化之原。於戲。立愛自親。朕敢忘於惇敍。以名出信。爾務稱於龍光。尙懋乃猷。永綏厥福。可。

順福公主特攺封順福帝姬制

門下。朕若稽於古。莫如三代之隆。訓迪厥官。肇正百王之誤。惟時懿女。申錫徽名。爰協休辰。式孚渙號。順福公主﹑璇源毓慶。寶婺儲輝。早符莞簟之祥。克謹珩璜之度。頃疏茂渥。旣徹初封。主以同姓之親。秩視眞王之貴。𨿽存故事。止襲虛稱。玆誕舉於宏規。宜首加於異數。以隆國體。以棐民彜。於戲。易湯沐之封。朕旣丕承於先志。異車服之等。爾其益懋於柔儀。往對殊休。永膺多福。可。

柔福公主特攺封柔福帝姬制

門下。朕董正治官。緝熙先志。眷惟懿女。尙仍炎漢之封。肇易徽稱。悉本成周之制。爰諏谷旦。誕告治朝。柔福公主﹑毓秀星輝。儲精潢潤。柔嘉自得。不渝圖史之規。婉娩以從。靡俟保阿之訓。頃���。�徹初封。秩視眞王。儀參正後。載念熙寧之詔。備�����。更制新名。申隆異數。以篤禦邦之慶。以增考室之祥。於戲。器不假人。庸厚展親之禮。名以出信。益隆報上之心。其體至懷。永綏多福。可。

皇第二十一女特封申福帝姬制

門下。朕躬臨熙洽之期。世格和平之樂。旣受帝祉。茂膺男子之祥。𨿽則王姬。益卜家人之吉。爰諏谷旦。肇錫美名。敷告治廷。茂揚休命。皇第二十一女﹑鐘日月之明潤。稟乾坤之粹純。徳性生知。未習公宮之訓。禮容自飭。無煩阿保之勤。甫當剪鬌之辰。已著成人之度。動合圖書之戒。未疏典冊之封。是用循魯館之稱。載稽周制。鄙沁園之號。盡革漢規。眷爾柔嘉。伸之福祿。厥惟彜憲。匪曰私恩。於戲。立愛惟親。玆廣家邦之教。以儀辧等。徐觀車服之華。褒對龍光。永綏壽嘏。可。

皇第二十二女特封寧福帝姬制政和四年五月二十七日

門下。朕膺溥臨之命。纂累洽之圖。將受厥明。屢協�宮之祝。乃安斯寢。嗣占右帨之祥。誕告治廷。式孚羣聽。皇第二十二女﹑濯潢流之秀。疏星極之輝。蚤惠夙成。瑟彼英華之粹。覃訏日就。煜然文采之華。未卽教於女師。已服勤於姆訓。甫十旬初晬之吉。侈三日剪鬌之儀。考圖徵章。褒時縟禮。異車服之節。亞��後之尊。徽脂澤之封。視以眞王之秩。用惇皇緒。俾厚民風。於戲。王假有家。方茂榮懷之慶。天被爾祿。永綏壽嘏之純。�����。�承燕譽。可。

皇第二十三女特封保福公主制政和四年四月六日

門下。立愛惟親。式本禦家之治。以名爲表。莫嚴辧位之儀。眷帝位之方隆。嗣王姬之載育。諏辰協吉。敷策揚廷。皇第二十三女﹑膺莞簟之殊�。蕃壼闈之顯福。柔明蚤惠。婉嫕夙成。被穠蘭茞之華。洵美瑛瑤之度。實訏異稟。在傅弗勤。聿當初晬之期。爰舉始封之制。誕昭徽數。侈亞後之丰章。商錫新稱。協有周之舊典。以尙榮懷之慶。以閎惇敍之休。於戲。禮重剪羈。相徳容之有俶。詩言衣裼。飭內行以無違。進席龍光。永綏壽愷。可。

嘉福帝姬特進封嘉徳帝姬制政和五年四月二十八日

門下。禮本於昏。玆實明倫之重。名以出信。是惟立愛之先。眷予元女之賢。蚤卽公宮之教。將備修於嘉事。其商賚於丰章。猷告治廷。亶敷載冊。嘉福帝姬﹑端莊而婉懿。淑慧而溫恭。祥發日月之明。稟異乾坤之正。潢流席慶。玆穠桃李之華。俶極承顏。浸服組紃之訓。謹女圖而自飭。肅珩佩以無嘩。議年甫迨於勝笄。揆徳克閒於執盥。比求良席。爰得勛門。載涓請吉之期。盡具納成之典。肇疏園之寵。旣參褕翟之輝。光築館之行。宜大粉田之渥。仰惟前代。於棐民彜。肆啟命字之嚴。盡黜裂封之陋。申朌顯號。用相柔儀。於戲。致棗栗之虔。往迪家人之吉。視衿鞶之戒。毋忘宗事之修。其益懋於言容。以永綏於壽祉。可。

皇第二十四女特封榮福帝姬制政和五年九月十一日

門下。上天之載。有蕃傳類之休。女子之祥。嗣協宜家之吉。將誕敷於顯祚。其順考於丰章。涓選剛辰。式孚列辟。皇第二十四女﹑稟令儀之靜婉。躬柔度之端良。設帨於門。蚤襲椒塗之懿。載衣之裼。具昭莞寢之華。徳容發於震夙之初。惠問成於覃訏之始。孌彼潢流之秀。煜然天紀之輝。方卜�於保阿。已弗勤於傅禦。三月之末。爰當翦鬌之期。九十其儀。用兆結縭之祉。商錫王姬之制。允釐公館之稱。表實定名。設儀序位。佩之帶玦。等異數於眞王。錫以乘車。亞祲威於正後。則篤其慶。永孚於休。於戲。古我先王。時若棐民之化。有齊季女。克成治內之風。尙勉蹈於徽猷。思輔成於淑質。往綏燕譽。以介壽臧。可。

榮福帝姬特進封榮徳帝姬制政和六年二月二十三日

門下。朕仰惟前代。若昔大猷。重嘉禮以厚人倫。爲國始本。𨿽王姬而執婦道。作民孚先。名旣正於疏封。恩亦隆於築館。誕揚明冊。播告庶工。榮福帝姬﹑淑性惠溫。柔度燕婉。華穠桃李。質粹瓊琚。保傅不勤。幼而循圖史之戒。組紃旣習。長則有家室之歸。維昏姻之及時。實風化之正始。逮玆下嫁。豈曰貴驕。奠鴈甫期。知龜筮之協告。施衿示訓。親盥饋以教恭。車服有行。典章增賁。我圖懿範。更錫美稱。用昭慈愛之懷。肆顯肅雝之徳。師言維穆。庭渙匪私。於戲。化行周南。朕則釐女士而以道。貴惟帝子。爾其循法度以宜家。永保令儀。自膺慶譽。可。

崇福帝姬特進封崇徳帝姬制宣和二年五月二十八日

門下。周適王姬於諸侯。首論肅雝之徳。唐尙公主於五品。間行盥饋之儀。眷予季女之賢。將有勛門之降。宜昭寵數。用告薦紳。崇福帝姬﹑發叢霄璇玉之祥。分寶宿天孫之慶。靜專出於徳性。婉孌茂於天姿。間閱詩書。雅有宮庭之訓。自知紡績。不煩傅姆之勤。桃李之華而歸以時。條梅有實而迨其吉。瑟琴靜好。宜其家人。鳳凰和鳴。予得吉卜。乃考始笄之故事。有光外館之攸行。寵申帝女之封。貴比眞王之秩。結衿鞶而旣戒。當遠去於親闈。躬蘋藻以薦羞。尙恪修於婦事。於戲。毋以貴而廢舅姑之恭順。毋以富而忘杼軸之艱難。館陶求郎。上之有請謁之戒。竇主踰制。下之有奢靡之譏。能迪予言。則爲爾福。可。

皇第二十九女封令福帝姬制宣和

門下。受祉而施於子。有開女夢之祥。立愛而始於家。克迪民彜之厚。朕荷天右序。錫祚熾昌。聿生姬徳之音。實衍邦祺之盛。宜孚詔號。用告朝紳。皇第二十九女﹑毓粹星潢。承休霄極。蘊徽柔之則。襲芬潤於芳蘭。擢岐嶷之姿。敷秀華於穠李。將惠姆師之淑訓。寖昭壼室之令儀。朕惟有天下者﹑務親其親。爲人父者﹑必幼吾幼。爰侈占蛇之慶。載爲剪鬌之容。假太龜之神。肆涓辰於谷旦。佩辟邪之綬。乃商賚於嘉名。式隆天性之恩。以正人倫之本。於戲。詩著國風之義。徳專美於肅雝。禮存內則之言。教莫先於婉娩。永綏壽嘏。益協榮懷。可。

皇第三十女特封華福帝姬制

門下。考室占女子之祥。載羨蕃昌之盛。唐棣諭王姬之徳。亶昭徽美之聲。仰帝極之申休。玩坤元而得索。協稽舊典。誕舉茂恩。揆以剛辰。告於外寢。皇第三十女﹑分輝寶婺。毓秀仙源。亶聰慧以性成。鐘靜柔而敏達。瑤瑛溫潤。蘊四徳以中存。桃李穠華。稱六珈而��。俯屆十旬之晬。將嚴右鬌之儀。備展情文。具形憲度。朕方受天多祜。流祚無疆。則百斯男。正顯本支之盛。有齊季女。允諧千億之詵。爰因幼幼之慈。式厚親親之惠。商嘉名而�實。煥新禮以增榮。物陳亞後之崇。秩等眞王之峻。以增皇緒。以輔民彜。於戲。象服是宜。勉愼言容之習。彤管有煒。務遵圖訓之規。益介壽祺。永光懿範。可。

皇第三十一女特封慶福帝姬制

門下。朕端眷命於璇霄。綿鴻休於寶緒。乃生女子。衍流祚類之昌。以明人倫。宏闡化風之穆。推禦邦而厚本。敍施徳以疏榮。登告羣工。丕揚顯冊。皇第三十一女﹑韶姿夙茂。懿度天成。設帨於門。應享占於虺夢。載衣之裼。稱柔飾於鞶絲。孌彼惠溫。華然淑秀。如習公宮之範。靡煩傅姆之規。外館重嘉。已兆結縭之始。午覊謹晬。先陳剪鬌之文。酌漢朝帝女之封。考周室王姬之號。車服異等。備參褕翟之華。湯沐多租。大啟粉田之渥。以名爲表。立愛惟親。綏其福履之光。侈乃室家之慶。蓋循彜憲。豈曰私恩。於戲。教婉娩以字笄。其寖承於令訓。執肅雝而成徳。尙終迪於芳猷。永對渥慈。益膺繁祉。可。

昌福帝姬特進封成徳帝姬制宣和五年六月四日

門下。正男女以合二姓之逑。聿時循於嘉事。因父子以惇九族之愛。用疇協於彜章。朕仰承上帝之休。衍有公宮之懿。比拂龜而得吉。將執盥以教恭。孚告治朝。誕揚顯冊。昌福帝姬﹑柔明遠識。溫惠令資。儲輝寶婺之躔。肖靜坤輿之體。言容兼淑。穠如唐棣之華。法度有持。動成佩玉之儆。少而飭組紃之事。長則奉圖史之規。靡由在姆之勤。蓋稟自天之美。議年斯及。於禮有行。乃卜慶門。肇新外館。詩陳下於正後。煥其車服之儀。史載主以上公。黜彼情文之陋。視眞王﹑則親之欲其貴。著成徳﹑則名之必可言。商此徽稱。蔚爲異數。於戲。內和理而家可久。宜思戴氏之經。幼習貫而性自然。無替賈生之說。惟衿鞶是戒。惟蘋藻是循。副予慈懷。綏爾壽履。可。

雜詔

公主行舅姑禮詔治平二年二月壬辰

朕嘗侍先帝左右。恭聞徳音。以本朝舊制。士大夫之子。有尙帝女者。輒皆升行。以避舅姑之尊。習行旣久。義甚無謂。朕常念此。寤寐不平。豈可以富貴之故。屈人倫長幼之序也。可詔有司革之。以厲風俗。朕開諭之始。欽仰稱嘆。至於再三。不幸先帝後嬰疾疹。其議中寢。朕躬承遺旨。敢不遂行。中書門下議降詔有司。以發揚先帝盛徳。詔曰。蓋聖人制禮。造端乎夫婦。所以正人倫。先王立教。莫善於孝悌。所以厚風俗。王姬下降。舊典有儀。其於舅姑。當行盥饋。然歷代相沿。習爲矜汰。至於亂昭穆之序。廢長幼之節。是爲作法於涼。何以使民。先皇帝暇日。嘗以爲言。欲加申飭。俾成禮順。旋屬違豫。未遑著於令也。末予衝眇。肇服休命。徳音在耳。曷敢昏逾。率循大卞。盍先遺志。豈曰善繼。用彰我昭考垂憲。足以貽謀後世者。其體玆旨。令有司案典禮奉行。仍令陳國長公主行舅姑之禮。王師約更不升行。

攺公主名稱禦筆手詔

比覽神考實錄。在熙寧初。有詔釐攺公主郡縣主名稱。當時羣臣不克奉承。以至於今。比詔有司。祇若先志。循沿旣久。莫能董正。稽考前王。周稱王姬。見於詩雅。姬𨿽同姓。法古立制。宜莫如周。今帝天下。而以王封臣。可攺公主爲帝姬。郡主爲宗姬。縣主爲族姬。仍以美名二字。易其國號。內兩國者以四字。

降黜

皇女兗國公主降封沂國公主制嘉祐七年二月壬子

陳車服之等。所以見王姬之尊。啟脂澤之封。所以昭帝女之寵。玆惟親愛之攸屬。時乃風化之所關。與不能安諧於厥家。則何以觀示於流俗。兗國公主﹑生而甚惠。朕所鐘愛。故於外家之親。以求副車之配。而保傅無狀。閨門失歡。歷年於玆。生事弗順。達於聞聽。深所駭然。𨿽恩義之常。人所難斷。至於賞罰之際。朕安敢私。宜告大廷。降徙下國。於戲。爾惟肅雍以成美徳。惟柔順以輯令名。及其恪思。庶承來福。可降封沂國公主。

贈典

皇妹故道士七公主仍賜號淸虛靈昭大師賜紫法名志衝制

門下。先親立愛。有國之彜章。滲澤漏泉。飭終之厚禮。載優贈卹之典。用推惇敍之恩。皇妹﹑故道士七公主﹑寶婺分輝。天枝發秀。夙稟柔嘉之質。迥懷喆惠之心。爰自妙齡。卽依道範。遽賓仙而長往。俄早世以纏悲。歲籥屢更。音容永謝。宜舉追褒之命。庶申軫悼之懷。賦邑脂田。特開於大國。徽名懿號。並法於眞都。尙冀營魂。歆玆異數。可特追封衛國長公主。仍賜號淸虛靈昭大師。賜紫。法名志衝。仍令所司擇日備禮冊命。主者施行。

故蜀國長公主追封越國長公主賜謚賢惠制

敕。生有封爵之榮。歿有贈襚之寵。迺國常典。施諸貴近。況在先帝之中女。寔朕同气之至親。奄忽淪亡。可無褒卹。某﹑少而蘊慧淑之資。弗勤於保傅。長而成肅雍之美。是宜於室家。車服亞王后而增輝。國邑視公侯而不侈。朕嘉乃淑徳。茂乃懿範。將極寵數。以熙長樂之愛。不幸嬰疹。夭於盛年。悲動慈闈。痛均手足。不有追賁。曷紓朕懷。玆用申敕有司。擇壤地之大者﹑莫如越。以加汝封。稽參謚法。明徳有誠之謂賢。柔質慈仁之謂惠。以易汝名。庶幾休聲。可�詔世。汝有知也。尙克歆承。可。

故魯國大長公主賜謚賢懿追封荊國大長公主制

敕。先王制禮。文以稱情。永惟貴主之尊。奄及追命之際。興言痛悼。用賁諸幽。具位﹑生有令儀。席慶皇祖。肅雍之美。協於聲詩。遭命不淑。以至大故。蓋王姬之車服。下後一等。而不系其夫。其位髙者其享厚。其情至者其文縟。貴貴親親之義也。攺封大國。被以休名。歿而有知。尙克膺此。可。

越國賢惠長公主追封大長公主制

敕。王姬之貴。而能執婦道以成肅雍之美。朕嘗聞召南唐棣之詩矣。永惟皇祖之慶。篤生淑女之賢。賦命不融。中道而沒。哀榮之典。玆何敢忘。故越國賢惠長公主﹑襲寵宮庭。生知禮義。儀降王后﹑有車服之榮。徳配君子。稱室家之懿。逮玆享帝之澤。推余尊祖之誠。大長之稱。寵榮斯極。追錫成命。以賁九泉。

神宗第九女贈蔡國長公主追封兗國長公主制

敕。王者惇同气之戚。厚追往之恩。豈獨致親親之私。所以風示四方。助成世教也。神宗皇帝第九女﹑贈蔡國長公主﹑鐘祖宗之慶。襲神明之冑。貴爲帝子。蚤慧夙成。方奉宮闈之歡。未膺車服之寵。奄先物化。寖歷歲時。朕纂服之初。煢煢在疚。手足之愛。尙慰予心。爾生不辰。墓木已拱。想念疇昔。音容邈然。申錫密章。進荒大國。庶幾窀穸。識此哀榮。可。

故燕國長公主追封唐國長公主賜謚賢穆制

朕惇敍天倫。興崇孝治。永念昭考。篤生淑女之賢。載惟眇躬。實深同气之愛。遽閔告終之訃。敢忘追卹之恩。故燕國長公主﹑稟資柔明。毓徳專靜。蚤合勛門之好。率循婦職之恭。𨿽脂澤之封。蚤視眞王之秩。而車服之等。靡矜貴主之尊。言常協於箴規。事必稽於圖史。謂膺上壽。永鞏繁禧。何期盛年。奄至大故。宜極哀榮之典。用伸痛悼之懷。陟疏名邦。仍錫美謚。冥靈弗昧。寵渥是歆。可特追封唐國長公主。賜謚賢穆。

故熙福公主追封華國公主制

先王立愛以隆親。莫先於天性。君子緣情而制禮。豈吝於恩章。眷予幼女之姿。並毓靈源之粹。宜膺壽祉。忽遘淪亡。爰加贈飾之章。庸示褒榮之典。故熙福公主﹑穠華日茂。慧淑性成。年未及笄。已久流於芳譽。命有所制。嗟奄奪於妙齡。肆追錫於湣書。用曲伸於慈念。胙之名國。啟以新封。爾尙不忘。歆此徽數。可特追封華國公主。

晉國長公主不起罷承天節上壽詔大中祥符二年十二月辛巳

惟妹之親。愛均於同气。終天之訣。哀切於深衷。屬以誕節屆辰。庶邦畢會。有司獻議。願罷樂懸。在於朕心。亦所未忍。俾停展禮。用表追懷。其日羣臣上壽。宜令權罷。

宋大詔令集卷第四十一

宗室一

封拜一

皇叔徳文忠武軍節度使加恩制

門下。朕仰紹鴻烈。惟懷永圖。每糾宗族之恩。疇先伯叔之懿。用推厥愛。以展予親。具官徳文。道與粹和。天畀宗謹。有言而踐百行。含章而暢四肢。早建將牙。兼穆臺鉉。邦洽斯譽。神勞以祥。歲艾而精明不衰。爵隆而悔吝彌遠。比詢朝論。已啟王封。尙圖久勞。更膺異獎。攺疏假璧之奧。進服溫貂之華。仍廣轅疇。以大租入。於戲。修人道之睦。我惟惇敍。閱天下之理。爾實老成。益美翰垣。參重宗稷。秉徳陪義。是惟顯哉。可。

皇兄允讓寧江軍節度使加恩制

門下。禮重祭膰。寵伯仲之國。詩標常棣。廣親族之愛。稽古惇睦。朕能行之。具官某。器令而周。志和而立。懿作休徳。奮爲嘉猷。早秉中權之雄。復正大宗之領。協我公姓。光於前人。間侍郊宮。參獻彜瓚。服攸箴而惟謹。攝爾儀而罔愆。向者已徇朝言。特疏王爵。載惟褒渥。尙慊成勞。俾眎秩於臺階。且仍華於將閫。優實多戶。並示隆恩。於戲。武穆文昭。其流斯遠。元戎茂宰。注意所兼。爾其浚明日孜。蹈道時敏。欽助予治。丕纘膚功。可。

皇兄允弼武康軍節度使加恩制

門下。朕惟一二兄弟。屏捍吾家。每推骨肉之愛。以彊本根之托。矧在爾屬。早休厥聲。適及剛辰。進膺異數。具官允弼。甚徳而度。參仁以和。居貴而罔流心。訓恭而遠祇悔。間陪郊獻。佐庀宗司。抑抑攸儀。舉皆率履。綽綽斯裕。內無違言。成於敍親。時乃修職。比者𨿽疏王爵。未厭寵名。宜停後務之煩。俾領元戎之制。增食爰賦。兼實幹封。於戲。磐石而宗。寄莫重焉。捍城於國。義莫先焉。何壯非猷。何順非迪。仍暢折衝之遠。姑隆綏族之恩。往惟懋哉。顯對嘉命。可。

皇弟允良安徳軍節度使加恩制

門下。堯惇茂族。於變時雍。周建懿親。時庸展愛。朕參式先憲。褒序吾宗。僉同公言。誕舉恩冊。具官允良。气韶質美。馮信厚之餘。體和履順。遠衝孺之習。早經畱務。常止上都。以爾考有叔父之尊。帝室之屏。勛昭彜器。慶裕後昆。向嘉冢嫡之承。已疇王爵之顯。斷自予志。申付節旄。因見官儀。衍實封祉。於戲。古有謨訓。汝其念聞。夫寵不期驕而驕從。謙不待益而益務。修也可以思永。愼也可以寡尢。移孝圖忠。欽服玆命。飭躬靖位。往卽爾藩。可。

皇弟允迪安靜軍節度使加恩制

門下。朕聞立愛莫先於親。繁支實庇其本。每念攸訓。匪伊異人。用推惇序之仁。期光夾輔之體。具官允迪。承燾天祐。衍慶宸孚。舉動嚴方。趨尙閒敏。思長富貴之守。寖安朝夕之虔。向畱使華。允穆公路。頃以王邸䢐謝。予懷悼驚。念其堂構眷深。喬梓義重。維城有寄。墨絰還朝。載隆近屬之恩。俾領中軍之節。仍增邑食。且實戶封。於戲。乃考之忠勛。四邦是式。乃兄之光寵。十乘有儀。爾偕厥榮。毋或滋怠。欽卽殊獎。祇勵厥猷。可。

皇弟允良加恩制郊祀

門下。朕率祖宗之常。謹郊廟之饗。迎日涓選。薰燎告成。衍三靈之歡豫。肆萬民之慶眚。旣飲其至。因賚爾勞。矧一二兄弟之親。參陪夙夜之恪。宜縟恩典。以寵懿藩。具官允良。履尙詳華。機采明悟。世不忘於濟美。孝乃移於事君。王社以光。帥節云重。向因侍祀。彌見協恭。闐然陽气之休。襜如盛。服之美。我禮尢具。惟神克歆。特緣膰胙之頒。首篤鄂跗之愛。進加功號。兼拓爰封。且詢中石之規。更增多戶之實。於戲。自天介祉。旣輯於上儀。爲國懋能。敢私於同姓。往祇異數。勤劭壯猷。可。

皇弟允良特授特進依前檢校司空同中書門下平章事華原郡王充奉寧軍節度使加恩制嘉祐元年恭謝

朕沿康復之慶。薦昭報之忱。合祀乾祗。大陳牲玉。先期袚乎路寢。申詔約乎圜丘。禮文昭明。儀體簡大。旣執量幣。獲侑祖宗之靈。復因祭膰。以親兄弟之國。蓋合揚於貺施。用均布於福釐。矧堯之變時雍。始於睦族。而周之厚民徳。繇厥睦親。式是仁恩。揚玆慶號。具官某。資質淑茂。體行端莊。令問夙昭。善猷允履。戚藩云建。使節是持。按圖所封。載擇膏腴之地。班槐就列。兼崇臺宰之儀。入侍齋祠。居奉朝請。有莊恪之敏。得肅雍之稱。朕享告成。爾庸惟穆。旣飲斯至。乃澤厥勞。鄭伯列於郟郊。滕侯先於異姓。班玆盛策。進以崇階。仍增井牧之封。益寵雲臺之號。並爲異數。用洽至恩。於戲。訖是上儀。布玆大喜。羣工庶尹。旣國典之是孚。至戚密親。在家情之允洽。益愼爾徳。以對厥休。可。

皇弟允初建節制嘉祐五年以前五月二十八日

門下。爵賞當功。則爲善之勸廣。名器不假。則至公之道存。然而隆恩睦親。所以厚乎風俗。建侯作屏。所以捍於王家。非余敢私。乃國舊典。具官允初。質性純茂。稟乎天資。學問發明。由於師訓。惟我叔父。時爲賢王。緬懷遺烈之存。屬乃克家之善。自被蕃宣之寄。久參朝請之聯。宜從畱務之繁。進委臨戎之重。節旄並建。井賦兼增。僉謀克諧。寵數惟渥。於戲。干戈衛社。內有宣勤夙夜之臣。甲冑在躬。外有奮力行伍之將。爾其念宴安之懷毒。知富貴之難居。戒損於滿。而罔敢自驕。勞身以謙。而克保其位。無忘勉勵。往服恩榮。可特授依前檢校尙書右僕射﹑使持節耀州諸州事﹑耀州刺史﹑兼禦史大夫﹑充感徳軍節度使﹑耀州管內觀察處置等使﹑仍加食邑七百戶﹑食實封二百戶﹑散官﹑勛﹑封﹑如故。主者施行。

皇弟允初特授特進依前檢校尙書右僕射兼禦史大夫感徳軍節度使加恩制嘉祐四年祫享

百世必祀。徳厚者流光。三歲乃祫。文繁則禮縟。朕訓四海之孝。合七世之靈。因時永懷。備物親享。祲容粲若。寶鎭在焉。來九服之朝。用六代之樂。於時藩嶽伯舅。二三弟兄。助祭在玆。侍祠有恪。嘉享云究。慶賜遂行。具官某。體韻詳和。性質淳固。本賢王之後。資聖源之先。遙制侯藩。委髙牙之重。宿畱京邸。奉介圭之朝。能纂善猷。綽有淑問。自惇宗之講祀。繇奉常以肄儀。結佩入齋。展軨從蹕。淸廟在望。極駿奔之恭。朱芾侍祠。有肅雍之美。朕以皇祖右饗。大嘏告慈。熙事備成。景福來格。還衡肆眚。進律疇庸。乃眷戚藩。益開土宇。仍進表功之號。更升躐等之階。恩禮之隆。固先於異姓。名數之懋。滋表於展親。於戲。承積累之祥。膺節制之重。齋祠�奉。靈寵薦加。益愼爾猷。往服朕命。

皇兄允弼依前檢校尙書右僕射充寧國軍節度使同中書門下平章事北海郡王加恩制嘉祐四年祫享

門下。稽若先王。制玆大祫。謂四時之常祭。未極孝思。約一閏之小成。誕爲精厚。朕詳案舊禮。考卜孟冬。駕言屬車。登享祖廟。行踐朝之禮。歌長髮之章。惟時親賢。豫我祠祀。盡肅雍之美。同淒愴之懷。亦旣解嚴。宜有褒賞。用敷渥典。式告大廷。具官某。地則茂親。時惟明徳。系二南之化。躬兩漢之風。表儀王家。有嚴重之質。導訓宗子。得祗穆之和。兼徽臺司。開賦王社。宿邸彌謹。奉朝滋恭。而自先甲肇禋。中嚴始事。率郇滕之諸國。逮魯衛之密親。侍齋幄之深。從昭鑾之近。太室戾止。廣樂繹如。奉亞祼之升。極其恭志。正赤舄之履。亶無流心。祖宗格思。祝嘏告止。歆乃孝享。賜朕祥釐。膰肉是頒。用先兄弟之愛。芳酒斯舉。以澤公侯之勤。優衍采田。益疇眞食。仍加功號之美。並昭名數之華。國典攸宜。家情允洽。於戲。同寅卹祀。旣獲無疆之休。夾輔愼徽。益保有終之吉。往欽厥命。永孚於休。

宗實起復依前右衛大將軍泰州防禦使知宗正寺制嘉祐七年十月壬辰

先王糾合宗族。而分職以治之。所以嚴宗廟。宗廟嚴則禮俗成。天下治。其事豈可輕哉。皇侄﹑右衛大將軍﹑嶽州團練使宗實。惠仁孝恭。忠信純篤。故遷厥位。以修予宗正之官。亦先王治親之意也。士之欲施於政。未有不學而能者。學所以修身也。身修則無不治矣。朕言惟服。爾往懋哉。可起復。依前右衛大將軍﹑泰州防禦使﹑知宗正寺。

皇叔允良檢校太保兼中書令泰寧軍節度使襄陽郡王加恩制嘉祐八年四月十二日英宗卽位

門下。朕以眇躬。奉承鴻緒。在哀荒之罔極。方震悼以交深。然以慶澤之行。國體惟舊。惇敍之典。王政所先。乃眷親賢。首加恩禮。載涓吉旦。誕告治廷。皇叔﹑推誠保順同徳亮節守正翊戴功臣﹑彰信軍節度﹑曹州管內觀察處置等使﹑開府儀同三司﹑檢校司空﹑兼侍中﹑使持節曹州諸軍事﹑行曹州刺史﹑上柱國﹑華原郡王﹑食邑一萬二千七百戶﹑食實封肆千戶允良。蘊信厚之姿。席本支之慶。樂於爲善。貴而無驕。粵自先朝。夙膺異數。位尊王爵。地重戚藩。榮兼齋鉞之雄。進服溫貂之貴。屬纂承之伊始。宜尊顯之有加。是用極令品於西臺。易節旄於東魯。苴茅建社。據襄沔之雄。論道經邦。視保空之重。仍加眞食。增衍戶封。並示寵休。務隆褒渥。於戲。神器之重。方愧於傳歸。磐石之隆。更資於夾輔。永綏厥位。不其盛歟。可。

●宋大詔令集卷第四十二

宗室二

封拜二

皇叔允初開府儀同三司檢校司空同中書門下平章事感徳軍節度使加恩制嘉祐八年四月十二日

門下。承祧繼體。所以正神器之傳。建屏疏封。所以隆磐石之故。興言涼徳。獲奉丕基。矧踐祚之始初。有推恩之典故。盍申孚號。庸示眷私。皇叔﹑推誠保順守正翊戴功臣﹑感徳軍節度﹑耀州管內觀察處置等使﹑特進﹑檢校尙書右僕射﹑使持節耀州諸軍事﹑行耀州刺史﹑兼禦史大夫﹑上柱國﹑天水郡開國公﹑食邑六千九百戶﹑食實封一千八百戶允初。時之懿親。屬在仲父。淳固之性。得之自然。明淸厥修。介乎無撓。惟先帝之甚愛。在衝人而敢忘。攺領軍麾。升服公衮。進階遷秩。陪賦衍封。於戲。藐爾孤煢。未堪多難。尙玆信睦。於變時雍。惟宗英彌懋於遠猷。庶前烈愈光於來裔。可。

皇伯允弼檢校司徒兼中書令護國軍節度使東平郡王加恩制嘉祐八年四月十二日同上

門下。國家膺累聖之圖。啟中天之運。重惟菲徳之嗣。惕若先猷之承。仁恩滲於萬方。親厚始於九族。有如伯父。實曰賢王。宜因涓日之嘉。誕布告虔之渙。皇伯﹑推誠保順同徳亮節守正翊戴功臣﹑武寧軍節度﹑徐州管內觀察處置等使﹑開府儀同三司﹑檢校尙書左僕射﹑兼侍中﹑行徐州大都督府長史﹑上柱國﹑北海郡王﹑食邑一萬四千戶﹑食實封三千八百戶允弼。气和而履順。資正而行恭。源流發於天淵。本支茂於邦幹。推河間之學。務勤詩禮之聞。蹈宣父之言。思長富貴之守。服我文考。冠於內朝。以宣夾輔之勤。以董宗盟之事。帥壇命節。旣專仗鉞之行。帝蹕陪輿。又寵冠蟬之飾。肆紹休於丕緒。首旌徳於茂親。進階右相之尊。視秩三卿之貴。尹虞郊之舊俗。裂汶土之奧封。益以爰田。衍之眞賦。褒隆邦錫。美協師謀。於戲。念祖宗之基。固起艱難之迹。維骨肉之分。敢忘惇睦之懷。勉迪順猷。永綏多福。可。

皇伯允弼授依前東平郡王加食邑實封賜功臣制治平郊

門下。朕乘初陽之序。建大祀之儀。親袚鬯圭。始見淸廟。夙駕齋輅。肇禋紫營。有旻博臨。賜朕純嘏。於時日景溫霽。坤倪肅淸。逮蠲熙事之成。敢後茂親之獎。皇伯﹑具官某。性蹈謙毖。體函忠醇。丕擁皇支之祥。倬爲藩戚之表。董我宗正。爰惇敍族之賢。胙之東平。蓋符樂善之美。此先帝之加遇。而衝人之用欽。會華玉之展祠。被溫貂而在位。未有神明接而福莫享。親賢隆而教靡尊。是用孚慶第勞。褒功錫號。疇其多邑。衍以眞租。萃爲寵章。以渙惠術。於戲。躬天地之報。旣靡靈顧之私。廣骨肉之恩。用篤人倫之愛。往綏吉祿。永懋休聲。可。

宗朴除使相制治平四年五月庚子

朕膺符赤伏之靈。繼序炎精之烈。圖本支之盤據。倚形勢之扶維。繄我宗藩。推尊帝室。𨿽懋帥旄之寵。未參公衮之華。孚告大廷。誕揚顯命。皇伯﹑彰徳軍節度﹑相州管內觀察處置等使﹑金紫光祿大夫﹑檢校右散騎常侍﹑使持節相州諸軍事﹑相州刺史﹑兼禦史大夫﹑上柱國﹑濮國公﹑食邑三千四百戶﹑食實封六百戶宗朴。器涵廉靜。徳履端純。聳雋望以髙騫。奮雅才而獨秀。玉符傳瑞。拜之上將之壇。金輅啟封。胙以先王之國。載涓剛日。特峻彜儀。秩兼揆路之榮。位協宰廷之貴。衍疏眞實。增煥隆名。於戲。盟載冊書。尙推同姓之長。賜均寶玉。況如伯父之尊。立愛自親。承流及遠。揚成美化。勉著休聲。可特授檢校尙書左僕射﹑同中書門下平章事。使特節相州諸軍事﹑相州刺史﹑濮國公﹑充彰徳軍節度﹑相州管內觀察處置等使﹑加食邑七百戶﹑食實封三百戶。三百戶。

皇伯祖承亮授檢校工部尙書榮國公感徳軍節度使加食邑實封制

門下。蓋周興建土。遂膺年曆之長。秦失罷侯。靡復藩維之援。此國家所以監用往制。封崇茂姻。以夾輔於王家。以懷柔於天下。肆膺皇緒。渙舉丕彜。皇伯祖﹑具官某。躬耆徳之英。被忠訓之厚。曾無車服珍寶之玩。固有詩書道術之明。稽帝堯之仁。疇先骨肉之愛。顧秦悼之後。不減祖宗之蕃。自居畱務之榮。浸廣皇支之譽。按戊午之新澤。合南陽之近親。華萼承跗。旌樂和於列邸。犬牙交壤。寄雄峻於帥旄。旣衍爰田之封。又陪眞食之入。助建大統。圖繄老成。於戲。積厚者流長。𨿽本神明之祚。徳隆者爵重。況如宗族之賢。均履多祥。勉欽渥命。可。

皇伯宗諤授光祿大夫檢校尙書左僕射同中書門下平章事虢國公集慶軍節度使加食邑實封制神宗卽位

門下。朕纂臨丕基。欽篤前烈。蓋義尊虖祖。愛因隆於六親。治刑於家。風遂行於四海。適緣曠澤。先曁皇支。皇伯﹑具官某。器介而用通。體莊而資裕。多閱天下之誼。盡讀河間之書。考潤邸之藩。誰及宗英之望。追濮園之舊。實猶子愛之深。比旌拜於帥壇。允夾隆於王室。慶屬皇圖之啟。惠加同姓之褒。其服大僚。以卽臺路。易以近藩之節。陪之多邑之賦。𨿽本異恩。亦稽先矩。於戲。唐封近屬。悉畱京師之居。漢寵諸王。少在公卿之列。維是髙華之保。莫如法度之修。矧屬英懷。詎煩至戒。可。

皇伯宗朴授光祿大夫依前檢校尙書左僕射同中書門下平章事充彰徳軍節度使加食邑功臣制熙寧郊

門下。郊廟。大事也。禮莫盛於躬行。天地。一功也。義蓋尊於合祀。朕盡奉先之孝。嚴反始之文。旣獲能饗之名。以要三神之顧。又膺無窮之祉。以浹四海之歡。矧我茂親。敢稽渙命。皇伯﹑具官某。徳莊而气粹。性靖而量夷。系出帝者之本支。多閱天下之義理。慕二獻之學。自樂詩書之聞。聯三事之榮。靡務富貴之守。屬至景之乘序。卽圜丘而告禋。綪佩無嘩。夙助齋居之恪。明罍致潔。屢陪獻禮之升。維釐事之肅成。方勞恩之誕舉。𨿽無崇鼎分器之錫。亦有濮田多井之加。旣益號於功臣。復進階於文散。以華邦族。以變民雍。於戲。聖人因親。必廣同宗之愛。賢者奉祭。宜蒙百順之休。其迪善猷。永有吉祿。可。

皇伯宗旦除崇信軍節度使制熙寧二年九月

舜敍九族之親。實先愼厚。周封同姓之國。遂底盛彊。眷言近屬之尊。稽用前王之故。庸加優拜。誕告治朝。皇伯﹑鎭潼軍節度觀察畱後﹑金紫光祿大夫。檢校右散騎常侍﹑使持節華州諸軍事﹑華州刺史﹑兼禦史大夫﹑知大宗正事﹑上柱國﹑天水郡開國公﹑食邑五千一百戶﹑食實封一千七百戶宗旦。徳度甚夷。才資兼茂。襲世緒而克篤其慶。處貴冑而不流厥心。而自表正宗藩。居畱後鎭。閱天下之理。益爲精明。推門內之恩。見稱友睦。爰舉陟明之典。遂旌樂善之風。自漢以東。惟隨爲大。錫之瑞節。衍以眞封。考於舊章。時曰異數。於戲。益戒者處寵之道。鮮失者惟約爲然。往其欽哉。以永終譽。可特授依前檢校右散騎常侍﹑使持節隨州諸軍事﹑隨州刺史﹑兼禦史大夫﹑知大宗正事﹑崇信軍節度﹑隨州管內觀察處置等使﹑加食邑七百戶﹑食實封二百戶。

皇伯祖承亮特授依前檢校工部尙書充感徳軍節度使攺封泰國公餘如故制熙寧三年六月十八日

門下。國家世承燕謀。天祚明徳。乃眷祖宗之裔。未正封爵之科。豈朕所以上隆尊統之風。下形惇族之愛。肆考厥典。載謀有司。其朌顯冊之書。以孚羣位之聽。皇伯祖﹑推誠保順功臣﹑感徳軍節度使﹑耀州管內觀察處置等使﹑金紫光祿大夫﹑檢校工部尙書﹑使持節耀州諸軍事﹑耀州刺史﹑兼禦史大夫﹑上柱國﹑榮國公﹑食邑八千四百戶﹑食實封二千六百戶承亮。廣陵之嗣。昭武之孫。系出帝者之本支。多閱天下之義理。安處樂善。匪車服能侈其心。夙興奉朝。𨿽風雨不渝其節。故宗族仰其循則。神明相之髙年。屬崇建於近親。方按求於故壤。自隴而右。奄有土疆之長。如麟之時。更旌信厚之履。以應古之遺法。以率民於至仁。於戲。廣同姓之封。大爲屏藩之固。觀盛徳之世。永保子孫之休。益茂英猷。尙對嘉命。可。

皇伯從式保康軍節度使制熙寧四年七月乙酉

分王於國。周以廣同姓之恩。設壇於軍。漢以優上將之禮。朕惇敍天屬。儀圖耇成。稽用龜猷之良。眷言麟應之厚。誕揚褒典。播告治廷。皇伯﹑彰化軍節度﹑觀察畱後﹑金紫光祿大夫﹑檢校右散騎常侍﹑使持節涇州諸軍事﹑涇州刺史﹑兼禦史大夫﹑上柱國﹑安定郡王﹑食邑五千五百戶﹑食實封二千四百戶從式。經哲秉彜。體和履順。閱義理之眾。忱恂自得於性資。奉法度之中。奇衺不接於心術。鄕推朝渙。奄徹王封。載惟使務之畱。未侈宗支之寵。宜崇異數。越進元戎。服授鉞之輝華。增苴茅之顯重。惇加井賦。衍食戶租。於戲。懷王業之艱。永荷祖宗之烈。念藩翼之衛。實賴伯叔之賢。維圖壯猷。迄稱休命。可特授依前檢校右散騎常侍﹑使持節房州諸軍事﹑房州刺史﹑兼禦史大夫﹑安定郡王﹑充保康軍節度。房州管內觀察處置等使。加食邑七百戶。食實封二百戶。

皇伯祖允弼授依前北海郡王加食邑實封功臣制熙寧宗祀

門下。朕肅膺駿命。懋述先猷。思所以廣嚴父之孝。昭事神之道。而合宮寢制。太微寓饗。且皇祐之議。猶參百靈之從。故辛亥之獻。獨尊上帝之配。相我大事。時惟茂親。休有寵章。格於公聽。具官某。性資英邁。檢履淳固。天發神明之裔。世資忠厚之徳。每伏謁禁朝。還休燕室。進退亦有常處。紛華而無畱心。考公子之詩。旣協關雎之應。受王者之社。遂荒徐郊之封。維先甲大禋。大宗董屬。鳴佩結玉。以深齋戒之思。重觴薦席。又陪陟降之恪。至精以來神聽。彊立以蔇禮成。詳稽陟典之常。表錫功號之美。胙之多邑。衍之眞賦。且明宗周異姓之後。兼懋帝堯九族之和。於戲。福祿之臨。有若岡陵之固。急難之儆。莫如兄弟之懷。玆庸展親。其往迪訓。可。

●宋大詔令集卷第四十三

宗室三

封拜三

皇伯宗諤加恩制郊祀

門下。朕載禋紫壇。先見淸廟。舉柴揚燎。以格上帝之歆。歸祚受釐。以孚同姓之愛。越敷丕號。申詔大廷。皇伯﹑具官宗諤。莊重醇深。簡溫直亮。傳謀彜鼎。奉栒邑之雕戈。視秩衮衣。賜韓侯之赤舄。屬我圜丘之祀。眷言伯父之賢。協成宗祈。預有顯助。方普均於惠術。宜肆衍於徽章。於戲。對天地之休。敢不恭於嚴祀。推骨肉之義。敢不粲於至恩。其懋壯猷。以膺寵命。可。

皇伯宗旦復崇信軍節度使知大宗正事如故制熙寧八年十月二十五日

門下。法始於貴。所以毆馭於羣臣。恩展於親。所以惇敍於九族。眷惟伯父。右我王家。方授鉞以率官。宜告廷而發號。皇伯﹑推誠保順功臣﹑降授彰化軍節度觀察畱後﹑光祿大夫﹑檢校右散騎常侍﹑持節涇州諸軍事﹑涇州刺史﹑兼禦史大夫﹑知大宗正事﹑上柱國﹑天水郡開國公﹑食邑七千二百戶﹑食實封二千五百戶宗旦。誠忱莊厚。肅哲粹和。躬忠義不疚之資。履爵齒兼尊之寵。洊分帥閫。浸衍井封。隱若翰藩。外以承寧於方鎭。端如圭表。內以糾正於宗支。繇狂孽之幹誅。絓典刑而褫服。屬更肆眚。首用疏榮。俾還西將之嚴。載撫東隨之舊。齋旄故在。詔綍惟新。於戲。粲骨肉之恩。式孚於朕志。長富貴之守。當愼於爾終。往肩寵光。以永終譽。可。

皇伯祖承選特授依前檢校工部尙書充保大軍節度使加食邑食實封餘如故熙寧十年二月二日

門下。帝堯睦族。將以變黎民之和。成周尙親。蓋以禦外侮之至。永惟列聖之矩。參用先王之模。崇建宗枝。收功於作捍之際。付畀齋鉞。厭難於未然之前。肇臨頒命之辰。播告在廷之聽。皇伯祖﹑彰武軍節度﹑觀察畱後﹑金紫光祿大夫﹑檢校工部尙書﹑使持節延州諸軍事﹑延州刺史﹑兼禦史大夫﹑上柱國﹑開國公﹑食邑七千一百戶﹑食實封二千六百戶承選。器閎而識遠。體莊而用周。裒術學以裕其心。斥玩好以抗其志。承賢王之後。早聞善繼之聲。處畱務之榮。洎無負貴之累。終始一節。周全十年。宜旌拜於將壇。用嚴莊於帥律。旣衍爰田之入。又陪眞戶之輸。維嘉老成。玆茂寵數。於戲。爵以徳授。寧資汗馬之勞。國以宗彊。實賴擁旄之輔。祗膺殊渥。益懋壯猷。可。

皇伯宗誼特授依前檢校右散騎常侍充昭化軍節度使加食邑食實封餘如故制熙寧十年二月二日

門下。國家若稽先王。統禦重器。觀舜族之睦。則廣惇敍之仁。念周京之彊。則崇屏翰之勢。故能宴衍而徳澤洽。維持而王功成。渙發至恩。誕敷羣聽。皇伯﹑淮康軍節度觀察畱後﹑金紫光祿大夫﹑檢校右散騎常侍﹑使持節蔡州諸軍事﹑蔡州刺史﹑兼禦史大夫﹑上柱國﹑天水郡開國公﹑食邑四千五百戶﹑食實封一千五百戶宗誼。智慮膚敏。器懷閎深。樂詩書浩博之求。斥輿服侈靡之好。逮事先帝。已峻廉車之榮。曁予衝人。進膺畱務之拜。信厚一節。歲華十周。乃眷宣勞之多。未加褒禮之渥。宜圖茂烈。稽合陟文。轉淮西之旌旗。總漢陰之節鉞。旣衍爰田之入。復陪眞戶之輸。並疏寵光。庸示優異。於戲。禮重伯父。蓋推宗屬之賢。史美宗英。實首多聞之學。勉蹈前績。以迪吉祥。可。

皇伯祖承裕特授依前檢校工部尙書充寧武軍節度使加食邑食實封散官勛封如故制熙寧十年八月一日

門下。教民睦者。莫如宗族之愛。安王室者。必先形勢之彊。永惟五聖之撫。若稽三代之制。崇建屏翰。付畀節旄。以折天下之衝。以成天下之化。皇伯祖﹑定武軍節度觀察畱後﹑金紫光祿大夫﹑檢校工部尙書﹑使持節定州諸軍事﹑定州刺史﹑兼禦史大夫﹑上柱國﹑天水郡開國公﹑食邑八千二百戶﹑食實封二千七百戶承裕。器懷閎曠。業履粹純。孝友自其性成。道術得之學力。越升畱務。屢易歲陰。有天屬之尊。而處之不驕。饗祿賜之重。而守之以約。籍列漢親之近。望髙秦邸之英。宜進陟於帥壇。俾夾隆於王業。旣衍爰田之入。兼陪眞食之封。公族多賢。固如麟趾之厚。元戎對掌。益茂棣華之榮。於戲。戚而不見殊。無以昭仁孝之美。貴而不能降。無以保爵祿之崇。勉圖淑聲。欽服休命。可。

皇伯宗朴進封濮陽郡王制熙寧十年九月甲戌

朕紹帝統緒。思皇本支。以仁展親。蓋厚善藩之衛。以禮合族。矧惟伯父之賢。尊之欲其同於家。貴之欲其異於國。渙發大號。明揚廣朝。皇伯﹑推誠保順翊戴功臣﹑彰徳軍節度﹑相州管內觀察處置等使﹑開府儀同三司﹑檢校尙書左僕射﹑同中書門下平章事﹑使持節相州諸軍事﹑相州刺史﹑上柱國﹑濮國公﹑食邑六千八百戶﹑食實封一千三百戶宗朴。行履溫恭。資函信厚。閱天下之誼。敏而多聞。求河間之書。愼以寡過。肅將金鉞之重。參視衮衣之華。徳譽彌充。世寵宜紹。是用錫左貂之新服。兼著隆名。徹磐石之舊疆。且班崇爵。爰田茂衍。眞賦載加。無封爾邦。不顯予命。於戲。齒滕侯以長。示無周後之盟。約劉氏而王。永有漢存之國。其共乃位。以服朕言。可特授依前檢校尙書左僕射﹑兼侍中﹑使持節相州諸軍事﹑相州刺史﹑彰徳軍節度﹑相州管內觀察處置等使﹑進封濮陽郡王﹑加食邑七百戶﹑食實封四百戶。

皇伯宗誼拜使相封濮國公制熙寧十年十月癸巳

周用宗而彊。過歷之休孚於永。漢以族爲輔。異姓之勢不能陵。朕躬大器之承。憲前王之度。思進褒於尊屬。俾翼衛於王家。揚於大廷。詔爾羣聽。皇伯﹑昭化軍節度﹑金州管內觀察處置等使﹑金紫光祿大夫﹑檢校右散騎常侍﹑使持節金州諸軍事﹑金州刺史﹑兼禦史大夫﹑上柱國﹑天水郡開國公﹑食邑五千二百戶﹑食實封一千七百戶宗誼。質粹而履順。居安而節和。自樂詩書之聞。泊無富貴之習。擁嬀城之鉞。已宣屏翰之勤。考濮邸之藩。益茂忠嘉之望。宜膺寵數。用穆師言。進加上宰之章。申錫陪京之壤。有華其佩。視揆路之班。載淑其旂。侈元戎之貴。衍之多邑。益以眞封。澤𨿽甚蕃。徳亦惟稱。於戲。追累聖之烈。知親親之不可忘。念賢王之勛。知承承之不可忽。勉圖永譽。以迪多祥。可特授檢校尙書左僕射﹑同中書門下平章事﹑使持節金州諸軍事﹑金州刺史﹑昭化軍節度﹑金州管內觀察處置等使﹑封濮國公﹑加食邑七百戶﹑食實封三百戶。

皇伯宗暉淮康軍節度使濮國公制元丰元年二月甲寅

禦侮尙親。先王未之或攺。折衝授鉞。天下所以久安。眷惟尊屬之賢。蚤有皇支之譽。具敷褒律。以告治廷。皇伯﹑邕州管內觀察使﹑金紫光祿大夫﹑檢校右散騎常侍﹑使持節邕州諸軍事﹑邕州刺史﹑兼禦史大夫﹑上柱國﹑天水郡開國公﹑食邑四千八百戶﹑食實封一千四百戶宗暉。器宇閎深。履尙方重。詩書自樂。慕漢邸宗英之聞。孝友夙成。有濮園天性之愛。爵隆而無負貴之累。祿厚而懷約己之風。升拜廉車之崇。益增公族之重。是用疇庸躐等。辧域展圖。付名部之整軍。奉賢王之明祀。維衮及繡。視上公之儀。錫山與田。壯元戎之寄。兼陪眞賦。庸示寵章。於戲。親親主恩。非異數無以昭其意。繼繼在徳。維嗣訓可以孚於休。更恢遠猷。以稱茂渥。可特授依前檢校右散騎常侍﹑使持節蔡州諸軍事﹑蔡州刺史﹑兼禦史大夫﹑充淮康軍節度﹑蔡州管內觀察處置等使﹑封濮國公﹑加食邑七百戶﹑食實封二百戶。

皇伯宗諤檢校司空移鎭進封豫章郡王制元丰元年四月乙丑

爲人主者。廣骨肉之愛。有天下者。先形勢之彊。長萬夫而易旄。冠二等以疏爵。大褒邇屬。孚告明廷。皇伯﹑推誠保徳翊戴功臣﹑集慶軍節度﹑亳州管內觀察處置河堤等使﹑開府儀同三司﹑檢校尙書左僕射﹑同中書門下平章事﹑使持節亳州諸軍事﹑行亳州刺史﹑上柱國﹑虢國公﹑食邑九千一百戶﹑食實封二千六百戶宗諤。資厚體莊。履和蹈順。遐哉神靈之冑。展矣肅哲之風。夙總戎旃。身愈隆而能降。參紆宰韍。位益髙而不危。齋鉞未更。瑞圭旣告。其保宏父。以帥南方。且寶玉之分於周。厥親者曰伯。矧土疆之制於漢。其大者惟王。茂圖爾能。丕顯予命。旣陪惇於邑賦。復增實於邦租。玆惟隆名。不曰異寵。於戲。毋獨斯畏。翰𨿽在於大宗。豈無它人。佽莫如於同姓。惟懋以蕃王室。惟愼以承天休。欽哉汝諧。允若朕訓。可特授司空﹑依前同中書門下平章事﹑使持節都督洪州諸軍事﹑行洪州刺史﹑充鎭南軍節度﹑洪州管內觀察處置等使﹑進封豫章郡王﹑加食邑七百戶﹑食實封四百戶。

皇伯宗暉拜使相制元丰二年七月庚辰

朕若稽前王。愼柬列位。親賢並建。所以彊本支。內外相維。所以壯形勢。眷我伯父。是惟宗英。揚於大廷。詔爾羣聽。皇伯﹑淮康軍節度﹑蔡州管內觀察處置等使﹑金紫光祿大夫﹑檢校右散騎常侍﹑使持節蔡州諸軍事﹑蔡州刺史﹑兼禦史大夫﹑上柱國﹑濮國公﹑食邑五千五百戶﹑食實封一千六百戶宗暉。謙恭而有常徳。沈靜而無流心。樂聞詩書。多閱義理。處易佚之地。而不以居養移其性。懷易盈之气。而不以富貴驕於人。好禮得東平之風。慕賢踰江夏之美。淮康仗鉞。譽望著於蕃宣。濮國奉祠。勤勞見於夙夜。宜甄成徳。丕錫殊休。進聯揆路之榮。增視宰衡之峻。惇加多邑。兼衍眞封。庸穆僉言。並昭異數。於戲。惟禮義可以固重祿。惟忠信可以保令名。勉迪善猷。益隆雋望。可特授檢校尙書左僕射﹑同中書門下平章事﹑使持節蔡州諸軍事﹑蔡州刺史。濮國公﹑淮康軍節度﹑蔡州管內觀察處置等使﹑加食邑七百戶﹑食實封三百戶。

●宋大詔令集卷第四十四

宗室四

封拜四

皇伯宗暉進封濮陽郡王制元丰三年四月乙酉

門下。仰惟聖考。入守宗祧。方隆正統之承。尙抑本生之報。繼志述事。在我後人。起義稱恩。昭乃先烈。比嚴攺祔之制。庶厚追崇之誠。若時親賢。實主禮典。疇頒大號。孚告羣工。皇伯﹑淮康軍節度﹑蔡州管內觀察處置等使﹑金紫光祿大夫﹑檢校尙書左僕射﹑同中書門下平章事﹑持節蔡州諸軍事﹑蔡州刺史﹑上柱國﹑濮國公﹑食邑六千二百戶﹑食實封一千九百戶宗暉。寬惠秉衷。懿恭率行。望隆父屬。慶茂天支。訓詩書而不懈於勤。保祿位而不期於侈。路車乘馬。擁節淮邦之嚴。衮衣繡裳。承宗濮國之重。迨祠園之展吉。倡公族以協修。襄事聿成。孝心彌篤。是用進班五品。增顯世封。克綏前猷。永奉常祀。於戲。疏爵錫福。式推惇敍之仁。謹度迪彜。益勵靖恭之守。往安譽處。懋對眷休。可特授依前檢校尙書左僕射﹑同中書門下平章事﹑使持節蔡州諸軍事﹑蔡州刺史﹑淮康軍節度﹑蔡州管內觀察處置等使﹑進封濮陽郡王﹑散官﹑勛﹑封﹑如故。主者施行。

皇伯宗暉移鎭檢校司空加恩制元丰

門下。朕蒙遺休於先帝。集景命於我家。入居儲闈。遂紹大統。歲月如騖。寤寐不忘。趨謁濮宮。嗟物存而人遠。顧瞻伯父。嘆年髙而徳修。肆頒顯冊之文。播告治朝之聽。具官某。智明而意美。器博而量夷。不侈不驕。泊無負貴之累。迺惠迺順。居有納忠之誠。向應相紱之華。已擁將旄之重。屬興懷於感慕。加異數以褒崇。錫以山川。光紹先王之禮。易之旌鉞。增嚴外閫之權。視秩空土之崇。申衍爰田之入。以華邦族。以穆民風。於戲。躬款章陵之祠。涕零何以。還顧魯侯之壽。情實惻然。益茂遠猷。用承渥命。

皇伯宗晟安化軍節度使加恩制元丰

門下。朕紹承燕謀。迪稽古訓。圖化未乂。時則隆睦族之風。折衝未萌。時則嘉擁旄之拜。方進褒於尊屬。俾夾輔於皇家。誕布徽章。具敷羣聽。具官某。禔身謙毖。育徳粹和。系出神明之支。學通儒術之博。爲善最樂。蹈憲王之髙風。大雅不羣。合河間之偉望。適興懷於感慕。宜錫命以褒優。惟髙密之奧區。實東州之名部。分以苴茅之寄。付之龍節之嚴。並示寵章。兼陪多邑。以屏王室。以糾宗支。於戲。戚而不見殊。無以著親親之意。貴而不能降。無以昭繼繼之休。往服殊恩。益茂成徳。

皇叔宗綽建寧軍節度使加恩制

門下。枝葉茂蕃。則異姓弱而不能間。形勢彊盛。則諸侯懾而不敢謀。眷惟尊屬之英。久侈戚藩之譽。肆稽舊典。載訪近司。誕揚寵章。播告羣辟。具官某。履和而至。行敏而恭。閱義理之多。自得天資之厚。奉法度之守。不忘世軌之循。惟便鎭之居畱。蓋歲陰之屢易。建安舊壤。南國奧區。錫之旌纛之雄。付以茅社之寄。陪加多井。申究至恩。於戲。崇大本支。周邦隆卜世之永。推明道術。漢藩成後世之名。往承其休。玆茂欽徳。

皇叔宗隱保信軍節度使加恩制

門下。周用宗彊。獨髙三代之歷。漢以族輔。外折諸侯之謀。玆先王已試之遠猷。而有國遹循之大典。方褒懿屬。誕布徽章。具官某。淸明沖和。博大惇裕。濮園流祉。早膺世系之休。文考尙親。夙厚天倫之愛。自居畱務。浸易歲華。屬興感慕之懷。宜極褒崇之典。髙幢巨轂。壯瑞節於中軍。元衮介圭。錫苴茅於西屏。陪之多井。衍以眞封。於戲。親而不疏。蓋王者彊宗之道。滿而不溢。迺戚藩謹度之心。往服訓言。益茂成烈。

皇叔宗瑗漢東軍節度使加恩制

門下。深根而弗敢傾。周邦由之安治。尋斧而無所芘。秦人所以孤暌。朕若稽古先。遵循憲度。思廣本支之輔。以圖形勢之安。乃眷近親。綽有嘉徳。肆頒顯冊。孚告大廷。具官某。器懷閎深。資識明茂。席慶大宗之後。揚徽屬籍之英。兼親與尊。蓋若東平之貴。甚文而禮。早晞衛武之風。濱漢之區。惟隨爲大。畀以擁旄之寄。錫之胙土之封。申衍井腴。增華邦族。於戲。一人有慶。史稱盛徳之隆。千載自全。傳載寧侯之世。往茂爾烈。以輔我家。

皇叔宗愈寧國軍節度使加恩制

門下。王者建封親賢。崇廣藩輔。以恩隆殺。爲國重輕。故騂騂角弓。雅以刺怨。振振麟趾。風以詠歌。永惟衝人。祗紹大業。追監已然之迹。敢忘惇敍之恩。進寵宗英。肆頒顯冊。具官某。業履淸簡。器識髙閎。位不期驕。早遠綺紈之習。富而好禮。自全藩翰之風。越居畱務之華。屢覿歲陰之易。屬懷先烈。增沛徽章。惟華原之奧區。實西州之名部。頒之瑞節。錫以苴茅。申衍上腴。並昭異數。於戲。瞻濮園之館禦。慨慕無窮。眷文考之天倫。矜嗟何已。往承渥命。用迪多祥。

皇伯宗暉加恩制元丰六年郊

門下。朕乘長至之景。緝肇禋之文。躬執祼圭。薦鬯乎淸廟。夙駕齋輅。升煙於紫壇。維時近親。相我熙事。肆朌渙號。敷告治廷。具官某。性資粹純。器識忠固。被之衮冕。進居上宰之班。錫以山川。光紹先王之履。屬舉宗祈之祀。預有顯相之勞。方均布於靈釐。宜褒加於寵典。陪之多邑。衍以眞封。於戲。制祭而必於郊。蓋答昊天之命。歸脤而受之福。莫先伯父之賢。益茂遠猷。以承介祉。

皇伯祖宗暉移充鎭南軍節度加恩制元丰八年哲宗卽位

門下。膺圖踐祚。不敢忘繼繼之難。捍侮折衝。莫若廣親親之輔。永惟尊屬。時謂宗英。宜疇衛社之勤。申錫告廷之命。具官某。識度粹穆。才資浚明。承慶濮園。富貴無危溢之累。被遇先帝。爵祿有褒嘉之崇。接物以謙。禔身以約。華衮赤舄。進聯上宰之班。鸞旂雕戈。奄宅先王之國。屬纂承之伊始。宜惇敍之有加。是用易宛邱陪輔之疆。錫漳水鎭臨之節。增隆多邑。申衍眞田。以侈維藩。以昭異數。於戲。紹封四履。允惟世系之光。同日五王。疇若天倫之盛。往承渥命。益茂遠猷。

皇伯宗晟移彰化軍節度開府加恩制元丰八年哲宗卽位

門下。崇建本支。所以成百世之業。廣彊藩輔。所以維四海之安。矧予衝人。獲紹大統。眷惟尊屬。玆曰賢王。誕因訪落之辰。申錫告廷之命。具官某。謙毖而勁正。淸明而粹純。流祉濮園。被遇先帝。卓爲屏翰之表。載嚴莊靜之稱。董我宗盟。彌得治親之誼。胙之東土。允符樂善之誠。初聽覽於政機。益褒隆於邦族。是用易以鉞旄之鎭。進之將相之班。增衍井腴。陪惇圭賦。於戲。蒙休列聖。荷神器之傳歸。錫羨近親。掖寶圖於嘉靖。永綏厥位。不其盛歟。

皇伯宗隱移保信軍節度開府檢校司空加恩制同上

門下。受命之君。繼天而王。𨿽禮有損益。事殊質文。至於崇建懿親。保安皇緒。考之百世。皆出一塗。矧予衝人。獲紹大統。申褒宗戚。孚詔治朝。具官某。行願而恭。履和而至。閱義理之學。蓋求光大之知。循法度之中。獨遠紛華之習。進總戎車之重。遂疏王社之封。適屬纂承。理當尊顯。是用按圖輿地。易節大廷。擁便鎭之鉞旄。陟隆名於將相。視秩空土。衍食爰田。於戲。唐冊五王。奕世之休孚於永。漢啟九國。異姓之勢不能陵。尙肩乃誠。以輔予治。

皇伯祖宗瑗移昭信軍節度開府儀同三司檢校司空制同上

門下。朕欽膺顧命。獲嗣寶圖。肆予衝人。永思艱敢忘大卞。於乎皇考。謹克孝務極丕承。乃眷近支。時謂尊屬。稽用故常之典。申嘉褒序之文。揚於明廷。詔爾列辟。具官某。徳度粹穆。才猷靖深。溫溫恭人之基。兢兢當世之業。宅心知訓。迪康叔之善謀。大雅不羣。負河間之偉望。越自將牙之寵。進疏王社之封。屬朕承祧。以仁睦族。易鉞旄於舊履。陟將相之隆名。視秩空土之崇。衍食爰田之入。於戲。休烈盛美。而歸之二後。本周王之至懷。折難成業。而賴之諸侯。亦漢家之遠禦。往拜嘉命。以永淑聲。

皇叔祖宗勝武泰軍節度使加恩制同上

秦變三代也。則忘同姓之封。周監二王也。則廣懿親之輔。此前古之已試。而有邦之所稽。矧惟衝人。嗣膺大歷。眷予尊屬。實表宗藩。其敷顯冊之文。以告治廷之聽。具官某。气和而勁。行願而恭。博通義理之方。洞達國家之體。迺惠迺順。早揚樂善之稱。不溢不危。泊無負貴之累。越畱使邸。屢易歲陰。維繼序之云初。宜疏恩之加等。溯峽而邁。惟黔爲雄。錫之瑞節之華。寵以元戎之寄。申加多井。增衍眞封。考於舊章。時曰異數。於戲。振振信厚。有如麟趾之時。韡韡光明。相望棣華之盛。往承休命。益茂遠猷。

皇叔祖宗綽攺保靜軍節度使開府儀同三司檢校司空加恩制同上

門下。朕以眇躬。奉承大統。循五聖之成憲。稽百王之舊章。封建親賢。廣彊藩屏。以侈本支之勢。以固磐維之安。其敷渙恩。以詔列辟。具官某。性資純厚。器識淹通。河間雅材。久擅漢藩之譽。衛叔馴行。允爲周翰之良。自申錫於將牙。益夾隆於王室。先帝感慕。特疏裂壤之封。衝人纘承。敢忘尙親之典。易以鉞旄之寄。升之將相之班。衍食爰田。視秩空土。於戲。行純茂而不顯異。何以示人。守富貴而不戰兢。無以謹度。服我嘉命。益茂遠猷。

宋大詔令集卷第四十五

宗室五

封拜五

皇叔祖宗祐寧遠軍節度使加恩制元丰八年同上

門下。朕獲膺駿命。肇臨庶邦。銜卹宅宗。惕循於祖烈。折難成業。實賴於宗英。方申進律之文。宜布告廷之號。具官某。才資茂美。徳度曠夷。承慶濮園。允迪休明之緒。被遇先帝。久膺藩輔之勤。自使邸之居畱。閱歲陰之流邁。屬承祧之伊始。宜錫命以有加。陟以齊壇。肆嚴外閫之望。華之金鉞。增固維城之安。陪益爰田。衍加眞賦。於戲。無獨斯畏。蓋載風人之所譏。懷徳惟寧。玆本先王之遠憲。益思遠懋。以對寵光。

皇叔祖宗愈移昭化軍節度開府儀同三司制同上

門下。朕承祖宗之休。履王公之上。訪予落止。敢忘負荷之難。肆其靖之。實賴藩維之勢。眷言尊屬。蓋出近支。宜疇厥勞。申錫褒律。具官某。智明而意美。材敏而量夷。爵隆而持之以謙。祿丰而守之以約。時疆維翰。已顓將閫之雄。事發感懷。進啟王封之重。屬紹承於皇極。首褒序於懿親。是用易以鉞旄。升之將相。兼陪多井。增衍眞租。以應國之大章。以迪古之遺法。於戲。惟樂道可以正身娛意。惟建親可以禦侮折衝。往其欽哉。服我休命。

皇叔祖宗楚建武軍節度使加恩制元丰八年同上

門下。朕蒙休先帝。錫羨我家。欽寶命之承。肇親於庶政。沛大澤之博。徧曁於皇支。宜渙徽章。以孚羣聽。具官某。材資敏茂。識度曠夷。越承濮邸之休。寖被先朝之遇。優遊學海。益窮義理之聞。表率宗藩。斥遠驕華之習。自居畱務。屢易歲陰。肆朕承祧。以時敍族。是用應近古之法。按輿地之圖。就頒齋鉞之雄。往總元戎之寄。申陪多井。並示殊私。於戲。周建本支。史氏書其過歷。漢裂疆土。議臣諭之鐫金。勉迪壯猷。答揚休命。

皇伯祖宗晟加恩制元祐元年明堂

門下。朕承季秋之序。緝吉禮之文。肇祀昊穹。陟配文考。神歆如答。嘏告厥祥。維時近親。翼我大事。肆頒寵典。敷告治朝。具官某。徳度粹夷。材資茂敏。襲世緒而能濟其美。處勢榮而益持以謙。越自董正宗盟。進膺封爵。考閱義理。有古賢王之風。惇敍本支。爲時懿戚之冠。屬舉宗祈之典。實多顯相之勞。旣齋明以陪眞館之祠。又陟降以贊合宮之薦。申加異數。增衍本封。於戲。徳厚者流光。禮盛者文縟。執圭幣以事上帝。玆曰鉅儀。歸脤膰以及諸侯。敢忘尊屬。往應介福。益保隆名。

皇伯祖宗暉加恩制元祐元年明堂

門下。朕祇遹舊章。肇稱吉禮。以承天者祭之所重。故躬三歲之祠。嚴父者孝之所先。故度九筵之制。蓋禮行而精意達。恩厚而多祜臻。方褒庶位之勞。宜首懿親之獎。具官某。徳性莊重。才猷靖深。錫山與田。奄紹先王之國。維衮及繡。進華上宰之章。屬此宗祈。相於鉅典。陪薦籩於眞館。參獻斝於合宮。宜疇厥勞。多錫之邑。以彊屏翰。以芘宗支。於戲。逆三神之釐。玆實太平之盛。歌大雅之詠。敢忘尊屬之賢。往協榮懷。益思勵翼。

皇叔祖宗楚加恩制元祐元年明堂

門下。朕躬執圭幣。祗見帝親。惕然履霜。敢忽忘於前烈。沛然下澤。恩蒙被於東方。惟時近親。翼我大祀。宜頒惠術。以詔羣倫。具官某。國之懿親。朕之尊屬。維屏維翰。無慚宗子之詩。不溢不危。能謹諸侯之度。自擁旄於南國。遂疏爵於鄖山。屬修薦鬯之誠。實賴奉璋之助。多錫之邑。用疇厥勞。於戲。格三神之歡。方獲成於鉅典。均四海之澤。宜褒厚於宗藩。往承之休。益輔予治。

皇叔祖宗綽加恩制元祐元年明堂

門下。朕肇稱元祀。躬享總章。嚴父配天。將以答三靈之貺。因親教愛。所以刑四國之風。迺眷宗藩。實陪熙事。宜頒孚號。播告治朝。具官某。器度閎深。業履端重。承慶大宗之後。揚徽屬籍之間。英祖禦邦。最厚天倫之愛。先皇睦族。亟膺王爵之封。位隆而將之以恭。祿厚而守之以約。屬修宗祀之典。實相我將之勤。宜厚褒嘉。用昭惇序。俾食大都之賦。兼陪眞邑之封。以侈蕃釐。以彰異數。於戲。帝親兼饗。大虞禮樂之未明。賢戚並隆。實賴本支之爲輔。益肩惠順。往承寵靈。

皇叔祖宗祐加恩制元祐元年明堂

門下。朕紹膺洪緒。祗遹先猷。惟至神無方。非宗祀無以明其報。惟爽徳在上。非昭報無以極其誠。涓選肅霜之辰。躬修大饗之禮。肆頒寵典。首曁懿親。具官某。性願而和。材明而敏。保寵無驕溢之累。造行有忠嘉之稱。屏翰王家。擁南邦之旄鉞。帥循侯度。殿洛邑之山川。逮此休成。實資顯相。方均敷於惠術。宜褒進於寵名。增厚宗盟。陪惇井賦。於戲。神靈享而萬物輯。豈朕敢專。本支彊而百世寧。遲爾爲輔。嘉樂厥福。永孚於休。

皇叔祖宗瑗加恩制元祐元年明堂

門下。朕祗用舊章。躬修宗祀。執圭展采。所以拜上帝之休。侑食致嚴。所以儀昭考之烈。孝奏而精意達。靈遊而多祜臻。乃眷宗藩。宜膺異數。具官某。體和履順。經哲秉彜。博求義理之聞。獨遠紛華之習。持循侯度。協麟趾之振振。屏翰王家。明棣華之韡韡。屬涓剛日。褒對上儀。恭駕約軝。來承大糦。方肆均於靈貺。宜進被於寵章。申衍爰田。增陪眞賦。於戲。四海各來助祭。百官肅然薰心。接神者旣竭於精誠。睦族者敢忘於惠術。往承休命。益茂壯猷。

皇叔祖宗隱加恩制

門下。朕剌六經之制。躬三歲之祠。奠斝琳宮。將以迎至神之貺。執圭陽館。所以企上帝之臨。奉承閎休。敷錫庶位。肆頒明命。先獎近親。具官某。屏翰之賢。宗戚之望。擁旄帥路。常折難於未然。受冊王家。益協恭而不懈。寵榮滋至。謙毖浸聞。屬緝百王之文。躬修九室之祀。迄由顯相。用底思成。衍食爰田。陪輸眞戶。於戲。禮樂明備。以逆三神之釐。枝葉扶疎。玆爲萬世之策。往膺異數。永介多祥。

皇叔祖宗愈加恩制元祐元年明堂

門下。孝莫大於嚴父。惟至誠可以格神。禮莫重於配天。惟盛徳爲能侑食。朕荷孫謀之燕翼。緝鉅典以成休。眷惟尊屬之賢。時爲戚藩之表。咸預齊袚。宜均福休。具官某。器宇曠夷。性懷信厚。日惟義理之學。居有忠孝之聞。循法度以養其心。無驕侈以易其介。被濮園之愛。早蒙枝葉之榮。啟華原之封。益致盤維之輔。方奉騂犧之享。進陪振鷺之班。均錫藩釐。陪惇多井。於戲。禮盛者儀縟。本大者末閎。誰其配之。是爲烈考。於穆不已。無愧文王。往承之休。益揚厥問。

皇伯祖前彰化節度判大宗正事宗晟起復制

門下。曾閔之哀。喪不貳事。漢唐之舊。禮有奪情。矧予藩屏之親。實兼臣子之重。𨿽閨門以恩掩義。而公侯以國爲家。伯臣司宗。職不可曠。要絰服事。古有成言。非予爾私。其聽朕命。皇伯祖﹑前彰化軍節度﹑涇州管內觀察處置等使﹑檢校司空﹑開府儀同三司﹑持節涇州諸軍事﹑涇州刺史﹑判大宗正事﹑上柱國﹑髙密郡王﹑食邑七千八百戶﹑食實封一千四百戶宗晟。天資純茂。徳履方嚴。襲餘慶於祖宗。蹈格言於師保。典司屬籍。克有令名。郢客卒業於浮邱。辟疆受知於髙帝。允釐厥位。無愧昔人。屬此閔凶。累然毀瘠。嗟日月之愈邁。重職業之久虛。宜復寵名。式從權制。於戲。出居官次。非王事不該。退適倚廬。循喪祭之禮。則忠孝兩得。人無間言。功名益隆。親有顯譽。勉服朕訓。光昭前聞。可特起復。

皇伯祖宗暉加恩制

門下。宗祀配天。所以教諸侯之孝。加地進律。所以廣上帝之恩。矧維天屬之尊。世奉濮園之享。相予肆祀。綏我思成。躬率父兄之和。以致天人之應。用敷大號。昭告治朝。皇伯祖﹑鎭南軍節度﹑洪州管內觀察處置等使﹑檢校司徒﹑開府儀同三司﹑持節都督洪州諸軍事﹑洪州刺史﹑上柱國﹑嗣濮王﹑食邑二萬一千一百戶﹑食實封三千七百戶宗暉。爵封世王。名冠屬籍。貴而能降。富而不驕。孝悌肅恭。率本天姿之懿。威儀問學。蚤承師訓之良。同我絜齋。獻於饋熟。進退知於禮節。升降比於樂章。逮此休成。宜均多福。益衍舊封之廣。仍加眞食之優。於戲。承安懿之後。思繼前人之令猷。兼將相之隆。勉圖夾輔之休烈。玆因受爵之寵。益起循墻之恭。庶無間然。克有終譽。可特授依前檢校司徒﹑開府儀同三司﹑持節都督洪州諸軍事﹑洪州刺史﹑嗣濮王﹑充鎭南軍節度﹑洪州管內觀察處置等使﹑加食邑一千戶﹑食實封三百戶﹑勛如故。

●宋大詔令集卷第四十六

宗室六

封拜六

皇叔祖宗祐加恩制

門下。朕出款原廟之嚴。入謁總章之祕。師臣外帥多子。以靖吾國。宗卿內帥諸父。以正吾家。親賢旣和。天人咸若。膺受多福。施及四方。矧惟族屬之尊。宜有寵光之異。皇叔祖﹑寧遠軍節度﹑容州管內觀察處置等使﹑持節容州諸軍事﹑容州刺史﹑上柱國﹑鞏國公﹑食邑五千八百戶﹑食實封一千六百戶宗祐。恥爲富貴之習。動由禮義之中。祗順父兄。親近師友。肅若閨門之治。穆然朝謁之容。秉旄鉞而四方之志行。錫茅土而諸侯之禮備。遠鎭容管。近殿洛師。處之若無。久而益愼。爰推大賚之澤。益彰有徳之榮。增衍故封。懋錫眞食。於戲。考之晉人。則安平之於武帝。求之唐室。則元嘉之於髙宗。皆以徳重屬髙。恩隆禮異。往祗服於明命。思無愧於古人。可特授依前持節容州諸軍事﹑容州刺史﹑鞏國公﹑充寧遠軍節度﹑容州管內觀察處置等使﹑加食邑七百戶﹑食實封二百戶﹑勛如故。

皇叔祖宗楚加恩制元祐四年宗祀

門下。漢封同姓之國。勢遂疎於本朝。唐任宗室之隆。用每雜於他族。祖宗酌古今之典。篤兄弟之親。𨿽極茅土之封。常居朝謁之地。眷禮特異。前世莫倫。皇叔祖﹑建武軍節度﹑邕州管內觀察處置等使﹑持節邕州諸軍事﹑邕州刺史﹑上柱國﹑鄖國公﹑食邑五千八百戶﹑食實封一千六百戶宗楚。孝友根心。文藝飾性。居處恭﹑故不聞過行。室家理﹑故可以蒞官。師保不煩。朋友稱信。乃者顯相原廟之祀。齋宿總章之廷。鬷假無言。質明成禮。顧惟大賚之澤。宜處羣臣之先。益衍故封。陪惇眞食。於戲。宗祀之典。所以教孝於諸侯。賜胙之恩。所以均福於上帝。誠觀禮以知義。尙修身而保終。祇服寵光。永有燕譽。可特授依前持節邕州諸軍事﹑邕州刺史﹑鄖國公﹑充建武軍節度使﹑邕州管內觀察處置等使﹑加食邑七百戶﹑食實封二百戶﹑勛如故。

皇叔祖建雄畱後宗景建節制元祐七年十月乙卯

門下。惇敍九族之親。虞朝所以勵翼。大封同姓之國。周室所以盛彊。逖觀屏翰之謀。必重本支之正。用修顯命。敷告治廷。皇叔祖﹑建雄軍節度觀察畱後﹑持節晉州諸軍事﹑晉州刺史﹑同知大宗正事﹑上柱國﹑天水郡開國公﹑食邑六千三百戶﹑食實封一千八百戶宗景。度博有容。心莊克畏。守爵以謙﹑而無驕貴之累。享祿以約﹑而無侈富之非。儀刑公族之忠。左右時雍之睦。更閱天下之理。善推門內之恩。眷惟近屬之尊。宜昭樂善之勸。乃置常遷之典。特施優拜之榮。總感徳之全師。易平陽之畱務。𨿽專持於齋鉞。復佐貳於宗藩。衍食井封。佚居將閫。駢蕃異數。烜赫隆名。於戲。寵至者位危。官久者任實。惟始卒一操。可以居寵。惟夙夜一慮。可以宿官。欽服茂恩。以永終譽。可特授持節﹑耀州諸軍事﹑耀州刺史﹑同知大宗正事﹑充感徳軍節度﹑耀州管內觀察處置等使﹑加食邑五百戶﹑食實封二百戶﹑勛如故。

皇伯祖宗晟特授檢校司徒依前開府儀同三司判大宗正司事充武安軍節度使進封嗣濮王加食邑食實封勛如故

門下。苴社受封。所以大戚藩之形勢。加地進律。所以侈帥閫之光華。況於襲爵王家。典祀園廟。宜褒施於異數。以敷告於大廷。皇伯祖﹑彰化軍節度﹑涇州管內觀察處置等使﹑檢校司空﹑開府儀同三司﹑持節涇州諸軍事﹑涇州刺史﹑判大宗正事﹑上柱國﹑髙密郡王﹑食邑八千八百戶﹑食實封二千七百戶宗晟。誠忱自將。業履無爽。裔於神明之冑。躬有肅乂之資。循法度之守。而靡愆於中。閱義理之多。而能識其要。地兼將相。而不忘於謙挹。富有榮祿。而無蹈於驕奢。選諸近屬之尊。董我大宗之秩。靖恭厥位。治辦有聞。顧祗奉於烝嘗。蓋推先於肺腑。胙之以先王之賜履。寵之以半楚之中權。視秩上公。增陪眞賦。豈惟丕承文祖之遺志。抑以率循烈考之舊章。於戲。繼世象賢。旣蒙休於余澤。追養致敬。當盡志於孝思。益圖令名。尙介多祉。可。

皇叔祖宗景特授檢校司空持節曹州諸軍事曹州刺史同知大宗正事充彰信軍節度曹州管內觀察處置等使加食邑食實封勛如故制紹聖元年十二月十四日壬午

門下。朕嗣膺駿命。祗遹先猷。糾合懿親。所以成信厚之化。推崇近屬。所以酬率表之勞。乃眷宗英。特頒異數。夙涓良日。敷告治廷。具官某。徳度恭寬。才猷惇大。出神明之冑裔。而躬履蹈於謙和。保公侯之世家。而不驕盈於富貴。端莊朝路。𨿽寒暑以虔修。肅謹官常。格親疏而無間。惟爾公族。統於大宗。惇敍訓齊。創宏規於文祖。選掄委遇。被隆眷於先朝。終始十期。靖恭爾志。顧旌勤舊。誕舉典章。俾加拜於上公。益內遷於巨鎭。陪惇井賦。衍食眞封。並示顯膺。式昭體貌。於戲。加地進律。非以私親。禦侮折衝。是惟報國。益循制節。永底壽康。惟時老成。無待多訓。可。

皇叔祖宗愈特授檢校司徒依前開府儀同三司充鎭安軍節度陳州管內觀察處置等使進封嗣濮王加食邑食實封勛如故制紹聖二年四月六日

門下。唐堯睦族。用於變於時雍。周室大封。以塡臨於天下。眷惟近屬。世襲眞封。祗遹先猷。徧逮諸子。乃涓吉日。播告大廷。皇叔祖﹑寧國軍節度﹑宣州管內觀察處置等使﹑檢校司空﹑開府儀同三司﹑持節宣州諸軍事﹑宣州刺史﹑上柱國﹑華原郡王﹑食邑九千八百戶﹑食實封三千戶宗愈。肅乂不疵。溫良有裕。生髙明之冑系。而弗汰於貴驕。蹈徳性之中和﹑亦動遵於法守。惟卽園而建廟。本繼世以象賢。紀念懿親。典司祀事。非止次升之有序。亦惟徳選之允諧。用是崇進上公。徙臨近鎭。陪惇眞食。增衍戶封。於戲。相樂土於楚郊。視官聯於政路。膺玆儀物。屬我親賢。勉致力於奉承。諒弗煩於訓誡。可。

皇叔祖宗楚特授檢校司空充武勝軍節度使加食邑食實封勛如故制紹聖二年四月二十二日

門下。朕纘紹丕圖。昌隆成業。外崇黎獻。內睦懿親。積日累勞。加地進律。率循大卞。敷告治廷。具官某。寬靜毅和。慈良肅恪。襲賢王之華冑。則居貴而不流。守維城之善藩。則處位而彌恪。肅從賓贊。淹歷歲華。罔蹈尢違。益彰衝挹。𨿽靖恭之守。無寒暑燥濕之移。而褒崇之科。有親賢徳齒之稱。是用視秩空土。徙節南陽。衍食爰田。陪惇眞賦。並爲異數。宜體茂恩。於戲。無忝所生。以蹈聖經之誡。秉徳陪朕。益隆繼世之休。可。

皇叔祖宗祐特授檢校司空充橫海軍節度使加食邑食實封勛如故制

門下。朕尊祖敬宗。右賢左戚。其褒崇於近屬。悉循用於至公。圖惟積勞。稽參陟典。涓玆良日。告爾在廷。具官某。體備中和。才膺肅乂。出神明之冑。而躬愷悌之資。襲王公之封。而寡流宕之過。衝靖無懈。寬裕自持。擁旄節者十年。守恭寬之一徳。居勤爲善之樂。動符閱理之多。是用視秩上公。徙臨近鎭。益惇井賦。陪衍眞封。服我殊恩。並爲異數。於戲。親賢並建。國家所以休明。富貴不驕。社稷所以長久。矧我成徳。無待訓詞。可。

皇叔祖宗景特授依前檢校司空開府儀同三司判大宗正事充彰信軍節度使特封濟陰郡王加食邑食實封勛如故制紹聖二年八月�日

門下。金印盭綬。冠三事之崇階。渠門赤旗。開百里之成國。遹膺盛典。時屬親賢。涓日之良。揚廷以告。皇叔祖﹑彰信軍節度﹑曹州管內觀察處置等使﹑檢校司空﹑持節曹州諸軍事﹑曹州刺史﹑知大宗正事﹑上柱國﹑天水郡開國公﹑食邑八千戶﹑食實封二千四百戶宗景。謙虛惇大。寬裕靜莊。襲慶善於髙門。而無充詘之過。總訓齊於屬藉。而躬表率之勞。旣法立於閨闈。宜職修於國族。睦是懿戚。迄無間言。酬其宿官。已更進律。崇於專任。益懋寵光。是用超二等以疏封。憲萬邦而作弼。惇陪井賦。衍食眞封。於戲。徳爵之髙。旣莫尊於近屬。將相之重。蓋益壯於宗藩。祗率履祥。愈隆受祉。顧惟成徳。無待訓詞。可。

皇叔祖宗綽特授檢校司徒依前開府儀同三司持節孟州諸軍事充河陽三城節度使進封嗣濮王加食邑食實封勛如故制紹聖二年九月己亥襲封

門下。朕祗遹先猷。務惇孝治。本篤親而重祀。肆進律以疏封。襲乃故邦。用推崇於烈祖。徧逮諸子。考盛典於先朝。茂建宗英。誕敷優策。涓玆吉日。告於治廷。皇叔祖﹑保靜軍節度﹑宿州管內觀察處置河堤等使﹑檢校司空﹑開府儀同三司﹑持節宿州諸軍事﹑宿州刺史﹑上柱國﹑建安郡王﹑食邑八千八百戶﹑食實封二千四百戶宗綽。性守中和。天資明晤。恪從賓贊。循法度以無違。陪輔藩宣。兼謙恭而有裕。繄園廟之建嗣。用天倫以次升。惟我賢王。益諧輿議。是用大荒賜履。褒進上公。增衍戶封。惇陪眞食。於戲。分茅苴土。侈宗子之大封。繼世象賢。修先王之常祀。益祗乃事。無忲於盈。可。

皇叔祖宗祐加恩制紹聖二年九月明堂

門下。朕躬執圭幣。並饗帝親。式徳莫愆。具膺䢐賚之福。在宗載考。肆有褒嘉之恩。播告治朝。咸聽朕命。皇叔祖﹑橫海軍節度﹑滄州管內觀察處置等使﹑檢校司空﹑持節滄州諸軍事﹑滄州刺史﹑上柱國﹑鞏國公﹑食邑七千七百戶﹑食實封二千二百戶宗祐。齊莊自表。信厚不渝。出神明之冑。而無倨貴之心。兼爵徳之尊。而有勞謙之聞。並受帝祉。克蕃王家。屬吁奉琫之旄。以承祀事。眷言授鉞之將。乃在宗盟。逮此慶成。申之寵獎。用酬多邑。增衍本封。於戲。不溢不危。所以謹諸侯之度。乃順乃惠。所以覲前人之光。往哉惟休。是以有譽。可。

●宋大詔令集卷第四十七

宗室七

封拜七

皇叔祖宗綽加恩制紹聖二年九月明堂

門下。朕順考典章。肅恭明祀。益紹隆於先軌。重祗恪於孝思。躬卽合宮。遹昭嚴父。禮成獻饗。澤被臣工。播告在廷。敷揚成命。皇叔祖﹑河陽三城節度﹑孟州管內觀察處置河堤等使﹑檢校司徒﹑開府儀同三司﹑持節孟州諸軍事﹑孟州刺史﹑上柱國﹑嗣濮王﹑食邑九千五百戶﹑食實封二千七百戶宗綽。秉徳純厚。賦性彊明。蚤緣近屬以殿藩。重襲世封而奉祀。富而好禮。居無充詘之尢。恭而不驕。雅有中和之守。是爲茂器。見譽戚藩。方慶澤之流行。宜親賢之首及。增衍戶賦。進食眞封。益壯戎昭。用嚴藩衛。於戲。本支並茂。見帝室之蕃昌。鄂跗相輝。識三門之襲慶。益祗寵渥。永底壽康。可。

皇叔祖宗景加恩制同上

門下。朕祗奉寶圖。肅恭毖祀。涓選谷旦。展盛禮於合宮。昭格明靈。侑嚴親於上帝。忱恂旁達。貺施下臨。惟時湛恩。用先近屬。敷揚大號。布告治廷。皇叔祖﹑彰信軍節度﹑曹州管內觀察處置等使﹑檢校司空﹑開府儀同三司﹑持節曹州諸軍事﹑曹州刺史﹑判大宗正事﹑上柱國﹑濟陰郡王﹑食邑八千五百戶﹑食實封二千六百戶宗景。瓌瑋宏材。中和徳性。動惟絜矩。宣義問於宗支。率以惇和。久訓齊於公姓。奉祠惟恪。蕆事有勞。方玆慶澤之流。矧在親賢之右。進陪戶賦。衍食眞封。事𨿽考於彜章。情益隆於異數。於戲。位望之重。固素履之不渝。祉福之多。宜明神之所相。益期康靖。永翊丕平。可。

皇叔祖宗楚加恩制紹聖二年九月二十四日同上

門下。吉禮之屬。惟毖祀以居先。嚴父之文。亦配天而爲大。朕遹遵先典。躬造總章。盛禮告成。慶賜交舉。顧玆進律。首及近藩。布告治廷。敷揚大號。皇叔祖﹑武勝軍節度﹑鄧州管內觀察處置等使﹑檢校司空﹑持節鄧州諸軍事﹑鄧州刺史﹑上柱國﹑鄖國公﹑食邑七千七百戶﹑食實封二千二百戶宗楚。圭璋美質。杞梓成材。分支派於天潢。壯藩宣於王室。蹈履貴盛﹑而弗至於尢違。躬行謙勤﹑而益惇於孝悌。謹爾侯度。爲時宗英。方玆渙汗之行。宜在晉康之典。載疇井賦。增衍眞封。於戲。篤親之恩。不論於稱伐。崇貴之義。亦在於戒盈。順保福釐。益隆壽祉。可。

皇叔祖宗楚除開府儀同三司進封南陽郡王制紹聖三年二月壬午

門下。朕若昔大猷。紹隆丕構。自我烈祖。入承累聖之基。肆其先王。克有分濮之社。載考大宗之籍。未加諸子之封。義所當隆。恩宜有稱。其孚大號。以詔庶官。皇叔祖﹑武勝軍節度﹑鄧州管內觀察處置等使﹑檢校司空﹑鄖國公﹑食邑八千四百戶﹑食實封二千四百戶宗楚。信厚積中。齋莊迪己。年彌髙而有柔嘉之則。屬最近而無充詘之心。已秉節於將壇。未徹疆於王土。稽用屏周之義。申加輔漢之藩。荒南陽之大邦。卽武勝之舊履。有華上公之衮。有淑元戎之旂。惇厥井封。班之宰席。蓋師言之我錫。非朕志之汝私。於戲。惟修身則可以覲前人之光。惟制節則可以謹諸侯之度。往服朕命。永孚於休。可特授依前檢校司空﹑開府儀同三司﹑持節鄧州諸軍事﹑鄧州刺史﹑充武勝軍節度﹑鄧州管內觀察處置等使﹑進封南陽郡王﹑加食邑五百戶﹑食實封二百戶。

皇叔祖宗祐除開府儀同三司封景城郡王制同上

門下。有天下者得盡其貴貴之恩。立人道者必致其親親之義。考大宗之近戚。眷烈祖之同生。咨爾庶官。申聽朕命。皇叔祖﹑橫海軍節度﹑滄州管內觀察處置等使﹑檢校司空﹑鞏國公﹑食邑八千四百戶﹑食實封二千四百戶宗祐。修身時敏。作徳日休。服犬雅之不羣。知爲善之最樂。保爵祿之貴而不溢。出神明之冑而不驕。屬近而行尊。年髙而徳劭。已備登壇之拜。未加裂土之封。蓋將何以對前人之休。亦非所以厚同姓之愛。因其舊履。錫以命書。衮衣繡裳。班於上宰。苴茅社土。王此大邦。於戲。崇徳象賢。所以固宗盟。制節謹度。所以蕃王室。往綏厥位。尙遠乃猷。可特授依前檢校司空﹑開府儀同三司﹑持節滄州諸軍事﹑滄州刺史﹑充橫海軍節度﹑滄州管內觀察處置等使﹑進封景城郡王﹑加食邑五百戶﹑食實封二百戶。

皇叔祖宗楚封嗣濮王制紹聖三年二月乙亥

廣因心之教者。莫大於親親。善述人之事者。莫大於繼繼。昔我文祖。嘗推本於所生。肆予衝人。其克綏於厥後。申加明命。播告治朝。皇叔祖﹑武勝軍節度﹑鄧州管內觀察處置等使﹑檢校司空﹑開府儀同三司﹑南陽郡王﹑食邑八千九百戶﹑食實封二千六百戶宗楚。履順居謙。秉猷迪吉。身修而多義理之閱。屬近而有法度之循。是咨公族之宮。建邦而啟土。俾紹大宗之裔。繼世以象賢。徹以武昌之疆。賜之濮園之履。參官將相。列爵公王。爲龍爲光。率舊章於昭考。我將我享。承祀事於先王。於戲。惟祗乃心。所以不期於驕。惟愼厥終。所以長守於貴。庶有辭於永世。以無忝於前人。可特授檢校司徒﹑依前開府儀同三司﹑持節鄂州諸軍事﹑鄂州刺史﹑充武昌軍節度﹑鄂州管內觀察處置等使﹑進封嗣濮王﹑加食邑七百戶﹑食實封三百戶﹑仍令所司擇日備禮冊命。

皇叔祖宗祐除檢校司徒依前開府儀同三司充淸海軍節度使進封嗣濮王加食邑食實封勛如故制紹聖四年八月二十四日

門下。朕荷上穹之眷。承累聖之基。表正萬邦。惇敍九族。自予皇祖。入嗣統於大宗。肆爾先王。肇建邦於有濮。徧逮諸子。厥惟殊恩。載諏象徳之賢。誕布揚廷之命。皇叔祖﹑橫海軍節度﹑滄州管內觀察處置等使﹑檢校司空﹑開府儀同三司﹑持節滄州諸軍事﹑滄州刺史﹑上柱國﹑景城郡王﹑食邑八千九百戶﹑食實封二千六百戶宗祐。溫仁而寡過。夷粹而有容。行克謹而惟禮樂之修。年彌髙而多義理之閱。光輝屬籍。誰並宗英之遊。儀表戚藩。久隆耆俊之望。俾襲封於大國。爰視秩於上公。遂荒南海之圻。盡賜先君之履。駝鈕盭綬。禮極眞王之崇。豹尾神旗。任總元戎之重。申衍爰田之賦。陪惇眞食之輸。萃是寵章。發爲渙渥。以懋昭於乃徳。用焜燿於而家。非朕汝私。實國舊典。於戲。無念爾祖。繼恭靖之後而彌昌。追配前人。奉安懿之祠而勿替。尙肩慶譽。茂對寵光。可。

皇叔祖宗漢特授開府儀同三司充昭化軍節度使攺封安康郡王加食邑食實封勛如故制

門下。夫克明其徳。堯睦族而變時雍。愼修其身。舜惇宗而明勵翼。蓋正其家者必先諸己。篤其愛者必始於親。朕眷禮庶工。推先同姓。永惟安懿之後。實嗣濮陽之封。藐焉諸孤。存者無幾。矧密聯於宗屬。獨未建於髙牙。載惻予懷。肆頒顯命。皇叔祖﹑保寧軍節度觀察畱後﹑持節婺州諸軍事﹑婺州刺史﹑上柱國﹑東陽郡王﹑食邑四千戶﹑食實封一千戶宗漢。溫恭而迪徳。莊重而秉彜。爲宗室之表儀。閱天下之義理。本支孫子。系神明之冑而無驕。室家君王。席富貴之資而不溢。爰疇碩望。申錫殊榮。越從畱務之崇。躐拜元戎之重。班於冢弼。秩以眞王。衍食惇封。加地進律。並推渥洽。增渙寵光。以慰文考優異近族之心。以稱衝人追崇先烈之意。是循彜訓。允穆師言。於戲。磐石之宗。子弟有犬牙之地。關雎之應。公族如麟趾之時。尙迪令猷。永綏吉祿。可。

皇叔祖宗景特授依前檢校司空復開府儀同三司濟陰郡王食邑食實封勛如故制

門下。立愛惟親者﹑所以睦族。宥過無大者﹑所以廣恩。惟時宗藩。久罹邦憲。錫以寵命。揚於治廷。皇叔祖﹑彰信軍節度﹑曹州管內觀察處置等使﹑檢校司空﹑持節曹州諸軍事﹑曹州刺史﹑上柱國﹑濟陰郡王﹑食邑九千五百戶﹑食實封二千九百戶宗景。履富貴之資。出神明之冑。頃偶違於禮分。遂自冒於簡書。幾年於玆。在法當敍。嘉乃省循之行。用申惇睦之情。金鉞齋旄。仍畀將牙之舊。繡裳赤舄。復參公衮之華。蓋將粲骨肉之恩。庶以厚枝葉之芘。於戲。親親者義必盡。法有三宥之恩。貴貴者禮必隆。恩無一眚之廢。往共爾位。尙愼厥終。可。

皇叔祖宗漢特授檢校司空依前開府儀同三司充彰徳軍節度使進封嗣濮王加食邑食實封勛如故制

門下。夫建邦啟土。國家所以廣親親之仁。崇徳象賢。先王所以終繼繼之義。克紹大宗之裔。若時尊屬之良。我有渙恩。播於羣聽。皇叔祖﹑昭化軍節度﹑金州管內觀察處置等使﹑開府儀同三司﹑持節金州諸軍事﹑金州刺史﹑上柱國﹑安康郡王﹑食邑四千五百戶﹑食實封一千二百戶宗漢。抱疏通之識。躬膚敏之才。席貴富而惟圖書之裒。居戚近而遠綺紈之習。昔在文祖。寔隆季弟之懷。逮於先朝。尢嘉諸父之敬。屬有建旄之拜。越躋開府之崇。方且祗奉寢園。虔共時祀。宜極褒嘉之典。以申優異之心。其仍上將之班。遂賜先君之履。徹疆濮土。換節相臺。俾襲慶於王家。復參華於臺路。陪之眞食。衍以多田。往並服於寵光。庶克修於饋享。於戲。徧逮諸子。朕惟遵昭考之模。保有故封。爾尙篤前人之烈。勉綏燕譽。益懋誠勤。可。

●宋大詔令集卷第四十八

宗室八

封拜八

皇叔祖宗漢檢校司徒移鎭制元符三年正月庚寅徽宗卽位

門下。朕紹國之緒。承天之休。未堪多艱。惟新厥徳。用謹惇宗之義。以昭踐祚之恩。皇叔祖﹑檢校司空﹑開府儀同三司﹑彰徳軍節度使﹑嗣濮王宗漢。迪徳有常。誠身弗越。長於富貴之守。閱夫義理之多。固有賴於宗彊。實克隆於世美。苴茅胙土。久膺同姓之封。世徳象賢。寵踐先君之履。承王休而無斁。秉祖烈以攸玆。屬纘丕圖。申加異命。其永藩於王室。以茂對於前人。尙肩乃心。體我初政。可特授檢校司空﹑寧江軍節度使。

皇叔祖宗絳建節制元符三年正月辛卯同上

門下。繼世象賢。所以固本支於王國。加地進律。所以彊屏翰於戚藩。惟予衝人。嗣大歷服。眷言尊屬。敷錫徽章。皇叔祖﹑某軍節度觀察畱後宗絳。信厚而不渝。恭儉而有制。斥驕奢之末習。安理義之大方。屬纘紹之云初。顧褒嘉之可後。賜頒瑞節。用壯元戎。陪益爰田。衍加眞食。以昭馭貴。以示惇宗。於戲。粲骨肉之恩。申以屏周之義。茂枝葉之疪。蓋隆輔漢之藩。往哉惟休。無廢朕命。可特授昭慶軍節度使。

皇叔仲賜建節制同上

門下。睦族敬宗。所以厚化本。建侯立屏。所以捍王家。矧惟踐位之初。厥有渙恩之舊。誕揚明命。孚告庶工。皇叔﹑某軍節度觀察畱後仲賜。識度曠夷。材資敏茂。承賢王之後。早聞善俗之聲。居畱邸之榮。訖無負貴之累。肆予纘紹。宜有褒嘉。用旌拜於將壇。式光華於帥閫。陪惇眞食。增衍實封。以示先親。以昭馭貴。於戲。神器之重。方共濟於多艱。磐石之隆。尙更資於夾輔。永肩慶譽。茂對寵光。可特授保康軍節度使。

皇叔仲禦建節制同上

門下。朕嗣有令緒。獲承至尊。肆大賚於多方。用惇敍於九族。眷言諸父。時乃宗英。寵錫命書。誕告多士。皇叔﹑某軍節度觀察畱後仲禦。體和履順。迪徳秉彜。有猷有守。而知法度之循。不溢不危。而長富貴之守。早居畱務。涉歷歲時。董正宗司。協和公族。屬玆纘緒。申錫異恩。登之大將之壇。授以元戎之節。以光帝冑。以揚王休。於戲。微我弗顧。無騂騂角弓之譏。懷徳惟寧。協振振麟趾之應。尙惟勵翼。服我寵嘉。可特授保寧軍節度使。

皇伯仲損制元符三年正月壬辰同上

門下。朕恭膺眷命。嗣守宗祧。用奉若於先王。以大賚於天下。眷言近屬。時謂宗英。祗率舊章。誕敷明命。皇伯﹑感徳軍節度觀察畱後仲損。气和而願。體順而恭。早居畱務之班。彌歷歲陰之久。屬予纘紹。宜有褒嘉。陟以齋壇。肆嚴外閫之望。畀之金鉞。增固維城之安。申錫爰田。仍加眞食。於戲。益戒者處寵之道。愼始者乃能有終。往其欽哉。以永多譽。可特授保大軍節度使。

皇伯世雄建節封安定郡王制元符三年三月癸巳同上

門下。朕嗣訓先後。君臨萬邦。永綏繼序之艱。克篤在宗之愛。誕揚顯命。敷告廣廷。皇伯﹑寧遠軍節度觀察畱後世雄。體中而蹈和。含章而履潔。允爲尊屬之秀。厥有老成之風。朕惟神考之謨。褒藝祖之後。嘗下明詔。申飭有司。以肇造區夏之功。其特議封爵之制。求子孫之近者。裂壤地而王之。是用推以異恩。選於畱務。建牙植纛。登寘將壇。胙土苴茅。啟封王社。申加采食。並衍眞租。於戲。尊我大宗。於以報創業垂統之徳。服於髙位。尙其思奉。先追孝之仁。往迪令猷。以永終譽。可特授崇信軍節度使﹑特封安定郡王。

皇兄孝騫除昭化軍節度使封廣陵郡王制建中靖國元年六月甲寅

門下。朕嗣膺駿命。祗奉先猷。付以中軍。思得詩書之帥。倚其外禦。孰如兄弟之賢。我有懿親。國之近屬。涓辰授鉞。發號告廷。皇兄﹑寧武軍節度觀察畱後孝騫。厚陵愛孫。燕國冢嗣。淸素有同於寒士。靜淵不邇於宵人。寵辱弗驚。進退以禮。久居畱務。未慰僉言。是用建昭化之將旄。進廣陵之王爵。正其分閫。但資帷幄之謀。優以造朝。安處京師之邸。增封井邑。衍食戶租。異數便蕃。隆名烜赫。於戲。毋康好逸。勿用非彜。我祖宗創業之艱難。今子孫圖休於康靖。兢兢庶事。每思瓞蔓之榮。勉勉一心。益重棣華之愛。尙對休命。往其欽哉。可。

皇兄孝參除奉國軍節度使封信都郡王制同上

門下。周封五等。姬姓之國爲多。漢建諸侯。劉氏之封最盛。矧兼將鉞之重。宜得宗親之賢。稽考舊章。咨謀近弼。乃揚明命。以告大廷。皇兄﹑保信軍節度觀察畱後孝參。博古知今。淸心明理。妙出賢王之統。蔚聞善繼之風。卓爾不羣。雅類河間之質。簡而無傲。力踐後夔之言。宜有褒遷。以旌信厚。奉國重地﹑超拜元戎之權。信都名藩。寵進眞王之爵。處帷幄而折衝千里。畱邸地而坐鎭連城。仍衍食封。並爲異數。於戲。好善忘勢。故能貴而無驕。居寵思危。然後滿而不溢。弗畏入畏。𨿽休勿休。惟永爾圖。無廢朕命。可。

皇兄孝參加恩制建中靖國郊祀

門下。朕受命舉祡。尊祖而親考。積薪實體。升煙以報陽。上帝居然以歆。四海來以其職。相予肆祀。至止而和其容。敬爾在公。迄成而遣於廟。旣大賚於寰﹤宀禹﹥。乃均惠於宗藩。爰卽治朝。誕敷渙號。具官某。處身愼靜。秉志塞淵。允升大猷。克勤小物。同其福祿。方無間於君臣。親以脤膰。宜莫如於兄弟。是用進升勛秩。增衍戶封。於戲。下國駿厖。光對榮名之寵。庶邦丕享。益思明徳之修。是究是圖。無廢朕命。可特授依前持節明州刺史﹑信都郡王﹑充奉國軍節度使﹑明州觀察處置等使﹑加上柱國﹑食邑五百戶﹑食實封二百戶。

皇叔仲忽開府儀同三司加恩制

門下。朕祗荷詒謀。欽承丕緒。廣唐堯之親睦。外協萬邦。稽虞舜之敍惇。內崇九族。眷予尊屬。時乃賢王。其告大廷。肆頒顯命。皇叔﹑定國軍節度﹑同州管內觀察處置等使﹑持節同州諸軍事﹑同州刺史﹑同知大宗正事﹑管勾宗子學事﹑上柱國﹑普安郡王﹑食邑八千戶﹑食實封一千九百戶仲忽。性資純厚。操履淸修。位彌髙而靡富貴之矜。寵益至而篤詩書之習。允矣神明之冑。卓然俊乂之姿。望雅著於戚藩。名久隆於邦翰。好學博古。進無干請之私。行法蒞官。退有靖共之實。典司屬籍。寖歷歲時。旣臻肅穆之風。益見表儀之術。式疇褒渥。玆謂至公。是用入聯上宰之班。增重元戎之節。申陪多井。加衍眞租。豈徒彰濮邸流澤之光。蓋欲繼文考惇宗之盛。於戲。任兼將相。所以固磐石之基。地處親賢。所以壯維城之勢。尙肩徳義。茂對休嘉。可特授開府儀同三司﹑依前持節同州諸軍事﹑同州刺史﹑普安郡王﹑同知大宗正事﹑管勾宗子學事﹑充定國軍節度﹑同州管內觀察處置等使﹑加食邑七百戶﹑食實封二百戶﹑勛如故。

仲忽進同判大宗正事提舉宗子學事制

門下。爵祿所以厲世。時用展親。名器不以假人。蓋將稱事。眷言懿屬。久列崇資。宜隆職守之稱。以正邦彜之舊。誕揚渙號。孚告明廷。皇叔﹑定國軍節度使﹑開府儀同三司﹑知大宗正事﹑管勾宗子學事﹑普安郡王﹑食邑八千七百戶﹑食實封二千二百戶仲忽。徳度粹溫。才猷敏裕。誠身有道。閱天下義理之多。式禮莫愆。迪哲人中和之尙。自總司宗之政。尢彰表眾之勤。績允賴於訓齊。化助成於信厚。𨿽視儀揆路。已兼臺鉞之華。而正號國聯。未協陛廉之勢。爰升茂典。並席前封。以昭惇敍之懷。以示褒嘉之渥。於戲。位不同而異數。恩則有加。寵旣至而益恭。貴斯長守。尙終譽處。往對寵光。可特授依前定國軍節度使﹑開府儀同三司﹑同判宗正事﹑提舉宗子學事﹑普安郡王﹑食邑實封如故。

仲輗鎭西節度加恩制

門下。朕紹先猷而興眾學。稽古訓以制新書。善俗明倫。克備一王之制。烝髦論秀。庶追三代之風。眷時宗屬之良。具著行能之懿。宜疏廷號。周勸藩英。皇叔﹑保平軍節度觀察畱後﹑天水郡開國公﹑食邑三千五百戶﹑食實封二百戶仲輗。率履粹溫。秉資信厚。服儒雅而無富貴之累。樂名教而有法度之循。美眾積於閨門。譽久稱於族黨。比攬司宗之奏。實符著令之公。言念操修。顧深嘆尙。矧是賢能之選。曾靡遐遺。豈於全備之材。敢忘近始。是用解陜郊之後務。授麟�之成師。建節擁旄。加峻元戎之命。苴茅胙社。益光賜履之封。仍衍爰田。並惇眞食。於戲。推爲善之賞。斯首茂於殊恩。肩好徳之誠。尙永綏於吉祿。往褒寵渥。益介壽臧。可特授鎭西軍節度使﹑加食邑七百戶﹑食實封二百戶﹑封如故。

皇叔祖宗粹加恩制政和六年宗祀

門下。朕欽承駿命。永賴燕謀。迺稽六籍之傳。建玆陽館。欲罄一純之意。饗以秋辛。明徳馨聞。髙靈潛格。眷乃本宗之盛。預陪祀禮之行。用輯朝倫。肆頒渙冊。具官某。處躬端靖。飭行純和。侃然最樂之誠。卓爾不羣之度。屬尊而近。位稱以隆。井鉞參旗。克壯三軍之帥。元衮赤舄。大開四履之封。閱義理之寖多。守謙恭而不怠。屬上儀之獲考。推慶賚以惟均。宜錫徽章。以孚景貺。惇加奉邑。申衍眞租。於戲。多福以來。首均敷於同姓。四方其訓。尙弗替於前修。往服朕言。益綏爾祉。可。

皇叔仲忽加恩制同上

門下。朕虔饗帝之誠。極奉先之禮。追盛儀於三代。取定制於六經。興八窗五室之堂。自我作古。備四海九州之薦。對越在天。惟熙事之時成。有賢王之予翼。其頒贊冊。以告治朝。具官某。識遠而行純。气壯而志固。雍容道義。知爲善最樂之方。涵泳詩書。有大雅不羣之度。兼榮將相。任糾宗枝。一心永肩。九族旣睦。玆秩明禋之典。大施廣﹤宀禹﹥之恩。顧歸脈之有常。豈均釐之可後。乃疇多邑。並衍眞租。於戲。昭先人之功。予不忘於丕訓。教諸侯之孝。爾尙率於周親。往迪令猷。益綏多福。可。

皇叔仲軌加恩制同上

門下。朕參考冬官。肇興陽館。卜惟辛吉。聿來四表之歡。薦以徳馨。罙謹二精之奉。美光交燭。嘉貺薦臻。眷我本宗。相玆毖祀。宜誕敷於恩典。用申告於朝倫。具官某。率履靖莊。稟姿和裕。躬文雅而無富貴之累。樂名理而惟法度之循。寶牒騰芳。益壯維城之勢。齋壇受任。式隆專閫之威。屬盛禮之休成。褒慶條而具舉。拓封多邑。衍食眞租。於戲。時屬展親。詎敢忘於惇睦。祭則受福。其茂對於榮懷。往迪訓言。益昭令譽。可。

皇叔仲理加恩制同上

門下。自仁率親。欲教諸侯之孝。以職助祭。必來萬國之歡。朕奉若先猷。肇稱元祀。允賴肅雝之相。迄成希闊之儀。嘉我宗英。誕揚渙號。具官某。持心淑愼。制行端良。居存忠義之規。克顯神明之冑。帥典常而勿替。踐猷訓以彌恭。外專將閫之威容。內藹宗支之慶譽。故侍祠之有恪。知秉徳之弗違。肆衍本封。並申茂渥。於戲。我將我享。旣蒙貺施之臨。惟徳惟康。共保安榮之吉。往祗眷賚。益介壽祺。可。

皇兄孝參加恩制同上

門下。朕考六藝之文。建四阿之宇。涓展揆日。遹從季秋之辛。盡志專精。恭行太室之饗。靈心允答。景貺薦臻。眷熙事之克成。宜湛恩之並受。肆揚渙號。以寵親賢。具官某。稟質粹溫。持躬淑愼。勤毖有迪常之吉。靖共多好禮之風。錫以山川。光紹先王之履。被之衮繡。進參上宰之班。望重價藩。勢隆磬石。玆舉嚴禋之始。有嘉顯相之勤。載衍爰田。並加眞食。以侈神釐之茂。以昭國典之華。於戲。明徳惟馨。旣獲自天之祐。善人是富。益思事上之忠。往服訓言。永綏壽祉。可。

皇兄孝騫加恩制同上

門下。朕寅奉丕圖。永懷先烈。崇崇陽館。有嚴體國之經。翼翼明禋。葉用配天之典。乃眷近親之愛。預輸顯相之勤。式霈綸章。具孚朝聽。具官某。材猷膚敏。識度淵深。居每閱於藝文。動必循於禮法。流芳寶籍。稔徳善之有稱。席寵齋壇。加威儀之無爽。屬此靈休之格。時維渥澤之均。乃侈幹封。並增邑奉。以示優隆之眷。仍昭惇睦之光。於戲。迄用有成。詎敢專於邦慶。旣多受祉。庶克迪於宗彊。益愼操修。以承猷訓。可。

皇侄有古加恩制同上

門下。朕講配帝之上儀。極寧親之精意。克達聖人之饗。肇熙王者之堂。神罔時恫。旣丕釐於景命。福不專饗。用敷錫於庶民。訓予制閫之臣。宜有告廷之號。具官某。材謀英決。气識靖深。廿�韞韜略以自將。烜威聲而夙著。頃倚帥旄之貴。出臨方面之雄。厭伏未形。隱若干戈之衛。殲夷弗譓。迄無疆埸之虞。屬懋舉於宗祈。盍咸繄於加徳。肆均渥澤。並衍眞封。於戲。不顯不承。玆廣受釐之慶。有嚴有翼。尙資共武之勤。往服訓言。仰膺光寵。可。

●宋大詔令集卷第四十九

宗室九

封拜九

皇侄有恭建節制

門下。爲政友於兄弟。靡忘同姓之恩。立愛始於家邦。玆厚展親之典。眷言猶子。近造昕朝。式孚渙冊之辭。丕告羣工之聽。具官某。稟資溫茂。蘊識粹融。憑祖武之暉。自秀神明之冑。探經術之奧。具多詩禮之聞。振振夙謹於威儀。翼翼甫趨於表著。有華人物。克肖父風。𨿽欣棣萼本支之蕃。良深楚邸手足之念。昔相好矣。今用惻然。及東平之處家。曾未帶列侯之印。見隆業之諸子。其可無千戶之封。是用授將鉞於慶陽。啟封藩於邕管。申加邑采。並實圭腴。匪顓近屬之私。蓋侈前寧之澤。於戲。修徳而固宗子。永底維城之安。繼世以立諸侯。載顯象賢之美。欽予時命。告於文人。可。

皇叔祖克暢依前保康軍節度使加恩制宣和六年冬祀

門下。朕誕膺帝顧。丕乂邦圖。廟饎蠲登。克致寧神之孝。郊柴欽燎。聿申報本之誠。明徳馨聞。繁禧來下。迺眷懿藩之重。宜先慶澤之施。肆舉綸章。具孚朝聽。具官某。持身淑愼。制行端良。爵齒兼尊。夙藹宗支之舉。親賢並茂。久專將鉞之威。屬嘉禮之涓成。渙厖恩而申錫。乃疇多邑。並衍眞租。以彰惇睦之風。以示優隆之寵。於戲。相予肆祀。旣嚴昭事之儀。賚我思成。式介攸同之福。尙祗猷訓。永迪壽祺。可。

皇叔祖宗粹依前昭化軍節度使開府儀同三司信安郡王加恩制同上

門下。朕祗率舊章。恭修大報。大宮祼鬯。具宣列聖之光。吉土升煙。昭格萬靈之貺。迄成熙事。敷錫曠恩。若時歸胙之初。敢後維城之老。爰頒渙渥。用諗庶工。具官某。屬近且尊。徳耆而俊。鳴謙自牧。雅推好禮之風。率履無違。允有迪常之吉。燾社席王藩之寵。珥貂參揆路之崇。玆嚴重燎之祈。肆廣宴娭之慶。迺申加於井賦。仍增實於圭腴。以遵廣餕之經。以茂展親之義。於戲。稱秩元祀。旣茂對於神休。錫予善人。宜亟蒙於祭澤。其欽時命。以介壽祺。可。

皇叔仲禦依前檢校少傅泰寧軍節度開府儀同三司嗣濮王加恩制同上

門下。朕荷叢霄之祐。襲仍歲之丰。燕及皇天。敢怠迎長之祀。衎我烈祖。式嚴陟配之儀。肆申賁於鴻恩。咸率由於彜憲。矧在濮園之裔。宜均宣室之釐。爰輯廷紳。亶孚制綍。具官某。性資純茂。徳度粹夷。動惟典則之循。居有圖書之好。紹先王之履。謹籩豆大房之承。參上宰之班。兼黼黻雕戈之賜。謙惟自牧。富且弗驕。方躬薦璧之祠。載屬珥貂之助。迨揚煙之竣事。推渙澤以旌勞。申衍多田。陪惇眞食。於戲。降福簡簡。聿觀昭假之遲。庸勛親親。宜共榮懷之尙。往祗猷訓。益迪壽康。可。

皇叔仲忽依前檢校少師鎭安軍節度開府儀同三司判宗正事兼神霄玉淸萬壽宮使提舉宗子學事普安郡王加恩制同上

門下。朕祗膺鴻緒。誕緝彌文。載乘三歲之祥。躬秩一純之饗。天惟徳輔。歆至治之馨香。人以職來。睹太平之禮樂。眷惟近屬。董我宗支。宜因歸胙之初。首渙揚廷之寵。具官某。髙明而端靖。博達而閎深。學窮六藝之英華。識綜三王之制作。處亞師之位。更崇茅社之封。通上宰之班。兼峻琳霄之使。相此嚴禋之舉。率惟同姓之親。有來麟趾之眾多。臨以貂冠而肅戢。用稽勛策。並衍租田。以昭物采之隆。以侈邦祺之茂。於戲。受百神之貺。旣歌成命之詩。惇九族之和。罙昭廣徳之化。益綏燕譽。永對寵光。可。

皇叔仲爰依前檢校少保奉寧軍節度使開府儀同三司江夏郡王加恩制同上

門下。朕涓辰日至。修報國陽。風馬來臨。具格精純之意。星雞飛動。肆敷曠蕩之恩。惟縟典之時成。賴賢王之予翼。式昭祭澤。以侈神休。誕揚綸綍之言。孚告紳緌之徳。具官某。處躬端靖。飭行醇和。帥前載之規。旣懋有常之徳。處宗司之位。尢髙易退之風。有淑元戎之旂。有華三事之衮。耆明就列。宗族稱仁。玆竣事於嚴禋。迺均釐於近屬。矧我達尊之懿。用疏慶賚之隆。增畀邑租。申加良幹。於戲。四方承祭。敏如影響之隨。三壽作朋。燕及本支之固。益綏令譽。仰對榮輝。可。

皇叔仲糜依前鎭潼軍節度使淮安郡王加恩制同上

門下。朕紹膺駿命。誕撫多方。荷天之休。允洽承平之化。裒時之對。薦申報本之誠。旣薦廟籩。遂升郊燎。玆大施於祭澤。當首及於宗盟。爰輯朝紳。式頒詔綍。具官某。性資樂易。徳度溫謙。內堅信道之誠。外廣崇仁之譽。四騏導節。擁蒲阪之帥旄。五玉分封。開淮安之王社。矧預陪於吉禮。用申錫於渙恩。特衍多田。更分眞食。於戲。克禋克祀。誕嚴肆類之文。是饗是宜。爰厚均釐之典。往祗恩遇。以對殊恩。可。

皇叔仲營依前崇信軍節度使安化郡王加恩制同上

門下。朕祗紹丕圖。遹修元祀。奕奕淸廟。聿申祼獻之恭。肅肅紫壇。肆達燎薰之報。神娭向座。祝嘏告祥。眷予近屬之良。宜有蕃禧之及。誕孚渙號。猷告庶工。具官某。性稟純和。行推信厚。內列維城之寄。外分閫制之嚴。爰膺胙土之封。夙啟王藩之寵。適此精禋之舉。允多景貺之臻。爰輯慶條。載疏褒律。疇敍爰田之奉。衍其圭賦之腴。於戲。時庸履親。詎敢忘於惇敍。祭則受福。其茂對於榮懷。往迪訓言。益昭令譽。可。

皇兄孝參依前檢校少保武寧軍節度使開府儀同三司豫章郡王加恩制同上

門下。朕撫熙洽之運。懷夤畏之心。乃因至景之辰。爰舉丰年之報。王入太室。馨聞圭鬯之和。帝臨中壇。光騰璧玉之潔。信星報饗。解澤流釐。玆申惠以隆親。肆涓神而孚號。具官某。慶開祖武。韻秀宗支。揚秩秩之徳聲。夙謹義方之念。聽霏霏之英辧。雅多儒術之聞。疆圻疏王社之榮。符采映臺躔之峻。爰勵駿奔之助。克祗毖祀之承。旣獲考於上儀。迺亟疏於褒律。載陪多賦。並實本封。以答賢勞。以均神貺。於戲。並受其福。式隆同姓之恩。永孚於休。尙迪有邦之衛。往祗明命。益體眷懷。可。

皇兄孝騫依前寧國軍節度使開府儀同三司晉康郡王加恩制同上

門下。朕遵列聖之緒。習三歲之祥。對越在天。嚴祼圭而致孝。昭事上帝。肅齊輅以承禋。聿來四表之歡。並授百神之職。惟予近屬。實相盛儀。宜渙褒章。以孚羣聽。具官某。气資莊厚。徳履粹溫。樂名理而惟法度之循。力威儀而無富貴之累。畫九畿之籍。旣疏爵於王封。炳六符之躔。兼視儀於揆路。屬陽壇之畢燎。詔勛府以均休。載疇多井之封。並錫眞租之益。以昭隆眷。用協彜章。於戲。萬福來求。愛莫先於同姓。四方其訓。義勿替於前修。往服朕言。益綏爾祉。可。

皇兄孝詒依前保寧軍節度使加恩制同上

門下。朕肇熙吉土。肆燎欽柴。罄寰宇以子來。崇昊穹而父事。百靈並貺。嚴象物之宴娭。五福時敷。流渙恩之徳濊。眷言近屬。相我盛儀。誕敷贊冊之辭。用諗庶官之聽。皇兄﹑保寧軍節度使孝詒。器局深裕。行矩醇和。寶牒聯芳。�壯維城之勢。齋壇受任。夙嚴顓閫之容。屬毖祀之涓成。�徽章而具舉。載疇邑采。申衍戶租。於昭邦國之光。以葉神人之慶。於戲。展采錯事。旣申報本之誠。產嘏降祥。宜厚近親之典。其祗休命。往迪令猷。可加食邑七百戶﹑食實封二百戶。

皇弟孝穎依前徳慶軍節度使加恩制同上

門下。朕受命祖廟。謁款天神。禮罄一純。明徳昭而上格。樂成六奏。髙靈降而下娭。美光燭壇。休气合燎。迺眷近親之懿。宜均純嘏之綏。我有恩緡。揚於朝位。具官某。姿儀丰秀。性識純明。蹈履中和。挺挺前人之似。雍容文藝。彬彬儒者之風。蚤圖戎翰之良。旣秉齋旄之峻。玆甫臨於元�。特申錫於丰章。疇以多田。衍其眞食。於戲。肆類上帝。方蕃祉福之承。大賚善人。其共榮懷之尙。往欽余訓。益懋敏終。可。

皇叔仲爰嗣濮王制

門下。盛徳垂百世之祀。斯繼世以象賢。同姓厚二等之封。式因心而教愛。朕惇敍九族。祗奉先王。祭謹十倫。俾潔烝嘗之饋。馭嚴八柄。進疏貴富之榮。揚於大廷。錫是定命。皇叔﹑檢校少師﹑奉寧軍節度使﹑開府儀同三司﹑判大宗正事﹑江夏郡王﹑食邑一萬三千戶﹑食實封三千九百戶仲爰。持心樂易。毓徳粹溫。學洪詩禮之聞。慶廣神明之冑。兼隆爵齒。處天下之達尊。久殿藩垣。壯周王之封國。再總司於近屬。玆表迪以淳風。欽惟安懿之休。浚發英皇之祚。子�次襲。深形寧考之聖言。盥薦時修。具載諸賢之故實。昭穆有序。後先不踰。綿系譜以疊居。衍流澤而彌遠。克昌厥休。於昭積累之傳。永建乃家。丕顯寵光之渥。升孤傳之典禮。祚濮國之山川。王土苴茅。賁身章於盭綬。雙旌導節。更將律於戎容。仍參相紱之華。增重宗盟之勢。陪其采賦。示乃眷私。於戲。後嗣以廣親親。旣篤統承之舉。有國以明善善。宜思濟美之規。益邁令猷。勉祗予訓。可特授檢校少傅﹑定武軍節度使﹑依前開府儀同三司﹑判大宗正事﹑進封嗣濮王﹑加食邑七百戶﹑食實封三百戶。

●宋大詔令集卷第五十

宗室十

雜詔

賜大宗正司誡勵宗子修學詔慶曆五年二月己未

朕思古之人君。莫不厚親戚以輔王室。始家邦而化天下。近鑑前史。有足觀者。如漢河間之好書。東平之樂善。不亦爲風教之助乎。國家之興。八十餘載。子孫蕃衍。幾數百人。比令建置宗室。開敞居第。所以示糾合之義。惇睦之愛。亦嘗臨遣儒士。往授經訓。𨿽忠孝篤行。人皆夙習。而詩書成業。罕聞來上。自今帥諸宗子。勵翼一心。周旋六藝。以廢學爲恥。以飾身爲賢。朕豈爵賞之恡哉。使四方謂朕有懿親茂族。爲國盤維之固。誠不愧於前代也。宜令睦親南北宅諸院教授官。常具聽習經典文辭書翰功課以聞。咨爾宗室。體我眷懷。

宗室遷官詔至和三年八月壬子

朕祗遹先謨。特遵常憲。載惟考績之令。蓋疇蒞事之勤。況本支茂於皇宗。盤維固於王室。儻用法而削。則傷睦族之恩。苟見勞而遷。且匪徇公之道。又念奉朝旣久。樂善不言。常協用於前彜。宜特寬於新制。使尊卑各敍。進官者率以限年。若徳業眾稱。加祿者亦有異數。並期祗節。無怠省躬。先朝舊制。皇族在班及十年者。具名取旨。令中書樞密院檢勘。自明堂覃恩後。及十年者。特以名聞。當議依天禧元年正月。宗正寺所定年勞次第。各與遷官。其近因特恩遷官者。以更理十年﹑方依此施行。

允弼允良朝朔望詔治平四年正月丙寅

護國軍節度兼中書令東平郡王允弼。泰寧軍節度中書令襄陽郡王允良。古之王者。褒禮近屬。所以廣親親之恩。伯祖﹑叔祖。皆先帝之所甚重。而衝人所當優待者也。其朝朔望。以表異數。

封藝祖後一人爲王詔熙寧元年九月甲子

昔我藝祖之興。以天發之期。兵未始一血刃。而卒肇造區夏。其大謀盛烈。被諸萬世而莫髙焉。朕奉聖緒。夙夜不敢康。乃顧後之子孫。寖微不顯。而有司未嘗議封爵之文。豈朕所以尊大統﹑推親親之意哉。且積厚者其流必遠。施大者其報必丰。宜令中書門下考大宗之籍。以屬近而行尊者一人。裂土地而王之。使常從獻於郊廟。世世復續。以稱朕尊祖報本之志焉。故玆詔示。想宜知悉。

宗子恩禮詔熙寧二年十一月甲戌

自我祖宗惇敍邦族。大則疏封於爵土。次則通籍於閨臺。並畱京師。參奉朝請。然而世緒寖遠。皇枝益蕃。屬有親疎。則恩有隆殺。才有賢否。則祿有重輕。今而一貫於周行。是亦奚分於流別。𨿽惇睦之道誠廣。而徳施之義未周。故廷臣數言。宰相繼請。謂宜定正。限以等夷。朕惟親戚之間。經史有訓。漢唐之世。典故具存。或以九族辧尊卑。或以五宗紀遠近。或聽推恩而分子弟。或許自試而效才能。或宗子之賢。得從科舉。或諸王之女。自主婚姻。盡前世之所行。顧當今之未備。況我朝制作。動法先王。豈宗室等衰。乃無定著。因俾羣公之合議。將爲一代之通規。載覽奏封。具陳條目。以謂祖宗昭穆。是宜世世之封。王公子孫。抑有親親之殺。若乃服屬之旣竭。洎於才藝之並優。在隨器以甄揚。使當官而勉懋。至於任子之令。通婚之儀。凡曰有司之常。一用外官之法。僉言旣允。朕意何疑。告以將來。用頒明命。宜依中書樞密院所奏施行。

賜濮邸諸父加恩詔元丰七年二月庚辰

朕自嘉祐中從先皇帝入居儲宮。離濮邸已二十餘年。今日緣奠故伯宗輔。因得趨謁濮安懿王祠堂。顧瞻諸伯叔父。所存者無幾。皆齒髮衰遲。儀形非往日之比。深用惻然。其議加恩諸父。

六房擇最年長與官禦筆大觀二年八月二十二日

上皇之孫。於屬𨿽遠。親親之義。族有戚疎。恩有厚薄。未有仁而遺其親者也。聞上皇之孫﹑未有官者。六房餘三十人。至或貧乏不能自存。爲之惻然。已降指揮。置惇宗院。可令疾速措置聞奏。其六房內﹑各擇最長﹑年二十以上。與三班奉職二人。一房及六人以上者加一人。仍並添差監當差遣。

貶責

責允言詔大中祥符三年四月辛亥

皇侄﹑左屯衛將軍允言。罔遵教導。嘗冒憲章。𨿽坐左遷。曾無悛革。家庭之內。慘虐屢聞。尊屬之間。侵淩斯甚。及玆按劾。備見尢違。在於公朝。合從吏議。尙念素嬰心疾。特屈簡書。止降秩於春坊。俾省躬於私第。可責授太子左衛率府副率。絕其朝謁。

莒國夫人和氏不得入內詔景祐元年八月甲戌

六宅使從演﹑尋訪美人尙氏骨肉。及以所使霞質送遺與尙氏。八作副使從湜輒上表章。爲尋得尙繼斌。乞酬獎攺轉。並受尙氏寄下金銀財物等。奉敕。從演﹑從湜﹑幸居戚屬。久服使聯。荷玆惇敍之恩。盍謹操修之節。而乃規圖爵位。幹托掖庭。爲尋訪其近親。仍私遺於幸婢。兼陳封奏。妄覬寵榮。靡顧廉隅。備彰瀆慢。兼通信問。潛寄貨財。有玷宗枝。且傷風教。尙以近經赦宥。薄示誡懲。聊左降於班資。仍禁止於朝謁。所有從演﹑從湜責降。已從別敕處分。其母莒國夫人和氏。不能訓導。頗助妄庸。今後不得入內。

皇弟安靜軍節度使允迪責授監門衛大將軍制

敕皇弟允迪。五刑之屬三千。其罪莫大於不孝。小民無知。犯者猶鮮。況爾燕恭肅王之子。而朕之諸弟也。宜率訓義。以迪四方。而乃忘苴麻哭泣之哀。爲酣飲沈酗之佚。肆情鄙行。害於而家。達於朕聽。嗟惋無已。朕苟貸法。何以處王公之上而教天下哉。宜歸爵秩。下領屯衛。蓋寬於馭過。而欲循省其非。無蹈後悔也。

皇伯宗諤落同中書門下平章事制

門下。朕紹休祖宗。崇建藩屏。所以合邦族之愛。厚人倫之風。𨿽於近親。若共維之一體。厥作棐徳。亦難廢於大公。皇伯具官某。席慶皇支。參華天路。惟安富貴之習。靡躬法度之修。乃外招事權。內轢宗黨。知省券難分。而移文固析。知官寺有禁。而遣吏輒通。致風憲之上言。加議論之並起。朕閔失戒愼。務全仁恩。其上宰相之章。仍領元戎之節。欲止不獲。誰咎之貽。於戲。臣無有作福威。以杜諸侯之漸。上不敢私賞罰。以一萬民之歸。宜勉自思。庶復來譽。可。

皇叔祖宗景落開府儀同三司罷判大宗正司制紹聖三年十一月

門下。法以制恩。𨿽親而不敢廢。禮以明分。𨿽貴而不敢踰。義苟弗容。罪其可逭。咨爾在服。其聽朕言。皇叔祖﹑彰信軍節度使﹑檢校司空﹑開府儀同三司﹑判大宗正事﹑濟陰郡王宗景。職在惇宗。地居邇屬。無檢身律下之操。有溺情廢禮之私。蔽其不聘之姻。妄有欲笄之請。逮從詢究。始見誕欺。豈足以正邦族之親。適足以害天下之義。其上大宗之印。仍還開府之司。蓋示至公。良非得已。於戲。干國之憲。豈朕可私。亂人之倫。惟爾自底。往務循省。毋重悔尢。可特落開府儀同三司。罷大宗正事。依前檢校司空﹑持節曹州諸軍事﹑曹州刺史﹑充彰信軍節度﹑曹州管內觀察處置等使﹑濟陰郡王﹑勛封食邑食實封如故。

皇叔叔牙降海州團練使制

皇叔﹑雄州防禦使﹑秦國公叔牙。朕君臨萬邦。惇敍九族。親親之恩。惟慮不廣。至於弗率訓典。抵冒憲章。亦不敢以私而置也。爾以公族尊屬。位列禦侮。而迺忘靖恭之義。懷僥覬之望。暄瀆內朝。屢幹非法。黜官一等。姑示小懲。往其省循。無重尢悔。可特降授海州團練使﹑依舊秦國公。

贈典

皇弟故保信軍節度觀察畱後徳彜可贈昭徳軍節度使特追封信都郡王制

朕以稽唐堯之睦族。念姬周之展親。生則分寶器以建藩。示盤維之重。歿則加衮章而爲襚。推惇敍之仁。眷吾友悌之賢。方資夾輔之力。播懿風而允穆。何景命之不融。遽謝韶華。良深震悼。舉其湣冊。用飾幽扃。具官某。性茂淵衝。體含和雅。夙有溫文之裕。克遵信厚之規。而能祗率徽猷。欽奉靈訓。屬昌辰之多慶。贊盛則以彌恭。業廣惟勤。每善三雍之對。旣富方谷。乃登連率之雄。易以名邦。兼玆畱務。夙夜匪懈。周旋奉朝。倏遘沈痾。俄聞不起。遄救弗曁。泣涕無從。嗚呼。邸第斯崇。惜其爲善之樂。天倫是愛。難遏孔懷之悲。特申追命之書。式表漏泉之澤。髙牙是建。聿升節制之榮。大郡移封。實增王爵之貴。良深賁獎。以慰營魂。可。

皇伯宗諤贈太尉韓王制

敕。王者之於天屬。覆之以光榮。而卹其死喪之戚。所以本人倫﹑教天下也。具官某。以徳則循禮小心。始終無悔。以功則受命仁祖。趣定儲極﹐以位則渠門赤舄。任兼將相。以爵則躐於五等。列爲眞王。以親則先帝之從父兄。而余曰伯父。顯名美實。福祿之全。可謂盛矣。奄遘癘疾。至於不起。余聞震悼。臨奠致哀。再不禦朝。以伸情禮。是用追加書贊。進秩上公。啟此大邦。隆崇號稱。余於親親之恩。可謂備矣。尙惟不昧。服此寵章。可。

皇伯故湖州觀察使克勤贈鎭寧軍節度使儀國公制

敕。古先哲王。治四海以孝。親九族以仁。生則致惇睦之恩。死則盡追榮之數。民徳歸厚。朕甚慕焉。具官某。序於宗藩。躬迪善行。無驕慢過差之悔。有端莊謹重之稱。永言奄亡。良用傷衋。恩禮之厚。屬在親賢。授鉞建旄。錫封南國。尙其冥漠。膺此休榮。可。

皇伯故鎭安畱後宗衮贈武寧軍節度使兼侍中追封彭城郡王元丰元年閏九月

敕。宗室近屬。藩維盛官。生而尊顯於朝廷。歿則褒嘉於泉隧。古之道也。其可忘乎。具官某。幼服義方。躬率善行。溫恭信厚。夙以賢稱。謂宜蒙榮。享有眉壽。不幸及於大故。用震悼於朕心。親賢俱隆。禮秩務稱。建旄授鉞。序爵至王。名兼左相之崇。位蓋人臣之極。尙其冥漠。膺此寵章。可。

皇伯祖宗儒贈太尉追封北海郡王制

夫以三公之位。冠諸侯之爵。元勛盛徳。有不能兼。非我父兄親貴之隆。加死生哀榮之極。則朕豈以此授非其人哉。某生於髙明。克自抑畏。忠孝以爲質。禮敬以爲文。貴窮人爵。而無驕佚之譏。老終天命。而有歸全之美。始終之際。中外所賢。日月有時。窀穸告具。備物典策。以將余哀。豈獨慰九泉之思。蓋將勸庶邦之義。

皇伯祖克瑜贈忠正軍節度使開府儀同三司制

敕。國家蒙累聖之深澤。眷宗室之多賢。𨿽設官以董其私。置傅以導其學。而重以吏事責之懿親。靑衿而服簪纓。白首以奉朝請。𨿽有間平之盛徳。歆向之異材。皆湮沒而無傳。顧嘆息之何及。尙賴本宗之茂。蔚爲邦國之華。不幸云亡。惻然永悼。具官某。忠厚以爲質。禮敬以自文。持滿矜髙。蓋得諸侯之孝。履信思順。合於大有之賢。小心自將。沒齒無過。方朕不言之際。遽玆永逝之悲。日月有時。窀穸告具。貴有旄旌之寵。仍兼將相之榮。豈獨慰九泉之思。亦將勸庶邦之義。可。

皇伯仲暉贈保寧軍節度使進封東陽郡王制

祖宗之徳。天地並隆。施及子孫。皆享民社。勝衣有朝請之奉。闔棺有茅土之封。始終之間。哀榮斯極。具官某。寬厚寡過。雍容有常。生不煩於父師。沒見思於姻族。旣得考終之道。可無追遠之思。豹尾神旗。守臣之威命。金璽盭綬。諸侯之寵章。服我龍光。以賁窀穸。可。

皇伯仲嬰贈奉寧軍節度使追封申國公制

敕。祖宗之義。仁孝爲先。孝故專篤於親。仁故閔勞於事。𨿽丰功盛烈。不見於宗室。而令名美實。克全於始終。死喪之罹。哀嘆何及。具官某。少而簡素。輔以溫文。旣克己以歸仁。亦樂善而忘勢。信順多助。蓋大有上吉之祥。髙明令終。亦旣醉太平之福。建元戎之六纛。錫上公之九章。𨿽以勸忠。豈云虛授。庶幾幽壤。服我寵靈。可。

皇伯仲郃贈保靜軍節度使開府儀同三司制

敕。親親以藩王室。賢賢以尊朝廷。古之道也。況於死生之際。恩禮之重。國有常典。我其敢忘。具官某。生於髙明。克自祗畏。出就外傅。聞好禮之勤。退省其私。有爲善之樂。云何不淑。罹此閔凶。慰我永懷。豈無異數。衮衣赤舄。寵均王事之臣。玉節牙璋。坐享專徵之器。豈云虛譽。維以飾終。庶幾有知。服我休命。可。

皇伯故感徳軍畱後仲顗可贈開府儀同三司追封崇國公制

敕。朕惇敍九族。以訓迪天下。故於其生也。旣有以篤其恩。則於其歿也。亦有以異其禮。具官某。於朕爲諸父。於朝爲顯官。而能務遠悔尢。克循軌範。居有刑家之美。動推事上之勤。曾不百年。奄經一世。冠爵名於五等。視儀物於三司。用將痛悼之情。以茂哀榮之數。尙其不昧。服我殊恩。可。

皇伯叔元贈昭化軍節度使追封欽國公制

髙官厚祿。此有邦所以篤於親。贈馬襚衣。惟王者爲能備其禮。俯以風民徳之厚。仰以廣孫謀之安。皇伯﹑故楚州防禦使叔元。席神裔之休。懋宗英之美。莫予敢侮。居多捍禦之勞。念祖聿修。助濟艱難之業。是惟茂戚。而殞元身。於戲。尊屬則禮必隆。徳積則報之厚。靡丰於暱。祗迪厥常。六纛啟途。增重帥垣之寵。九章命衮。仍疏公社之封。並錫湣章。用昭幽穸。可特贈昭化軍節度使﹑追封欽國公。

皇叔仲峭贈昭化軍節度使制

先王崇建藩屏。無專享於文武之功。同姓分錫脤膰。庸展親於伯叔之國。乃眷公族之懿。郁爲王國之華。其於云亡。惻然永悼。皇叔﹑故感徳軍節度觀察畱後仲峭。小心而畏義。彊志而婉容。頎然髙明。輔以禮樂。用能帥乃舊徳。光於前人。豈獨恭儉孝悌之修。沒有遺範。以至始終哀榮之極。備於歸全。日月有時。窀穸告具。其錫爾祉。以將余哀。𨿽云飾終。特出異數。苴茅元社。易乃通侯之封。金節雕戈。畀以元戎之命。可特授昭化軍節度使。

皇叔仲曉贈保康軍節度使追封房國公制

贈飾之典。國有彜章。眷言近屬之尊。宜錫追崇之命。皇叔﹑故吉州防禦使仲曉。皇家席慶。義訓禔身。恭愼寡尢。致位禦侮。遽玆淪謝。良劇震傷。寵以節旄。胙之邦國。庶極褒榮之數。用申惇睦之恩。尙期冥魂。膺此休顯。可特贈保康軍節度使﹑追封房國公。

祔葬

濮王三夫人遷祔詔

濮安懿王。先帝斟酌典禮。卽園立廟。詔王子孫。歲時奉祠。義葉恩稱。後世無得議焉。今三夫人名位或未正。塋域或異處。有司置而不講。曷足以彰明先帝甚盛之徳。仰承在天之志乎。可並稱曰王夫人。命所司擇歲月。遷祔濮王園廟。歲時奉祠。

宗室今後更不祔葬濮園禦筆大觀三年正月十五日

濮安懿王園寢。山川气象。得地之勝。近接陵廟。形勢相連。而其子孫。祔者不已。穿泄地脈。已踰十數。甚非尊祖奉先之意。宗室今後更不祔葬濮園。攺祔柏谷之原。選差太史局官﹑前去相度。可與不可增廣。

宋大詔令集卷第五十一

宰相一

進拜一

趙普拜相制乾徳二年正月庚寅

閎散同功。歸馬遂隆於周道。蕭張葉力。斷蛇因肇於漢基。必資佐命之臣。以輔興王之業。推忠協謀佐理功臣﹑樞密使﹑光祿大夫﹑檢校太保﹑兼禦史大夫﹑上柱國﹑天水縣開國伯﹑食邑七百戶趙普。功參締構。業茂經綸。稟象緯之淳精。契風雲之良會。洎贊樞機之務。屢陳帷幄之謀。沃心方佇於嘉猷。調鼎宜膺於大用。俾踐臺衡之位。仍兼書殿之榮。爾其罄乃一心。熙予庶績。君臣相正。勿忘獻納之規。夙夜在公。勉致隆平之化。往服休命。無愧前修。可門下侍郎﹑同中書門下平章事﹑集賢殿大學士﹑功臣﹑散官﹑勛﹑封﹑如故。

薛居正拜相制開寶六年九月

財成天地者。元後之道。燮理陰陽者。冢宰之權。其有早踐巖廊。久參機務。旣著彌綸之效。宜升輔相之資。吏部侍郎﹑參知政事薛居正。文作國華。才爲人傑。夙推重望。久服大僚。朕自祗膺寶圖。茂建皇極。酌用舊制。簡求輔臣。特命預大政於萬機。下丞相之一等。顧惟全徳。無忝明恩。於今歷年。厥有成績。疇庸之典。無所吝焉。是用擢正臺司。仍兼史職。懋官進秩。眞食增封。於戲。知臣者君。予𨿽慚於往聖。以道佐主。汝宜念於前賢。永保令圖。以承休命。可門下侍郎﹑同中書門下平章事﹑依前監修國史﹑兼提舉淮南﹑湖南﹑嶺南諸州水陸三司發運等使﹑仍進封河東郡開國公﹑加食邑一千戶﹑食實封二百戶。

沈義倫拜相制開寶六年九月

輔弼之臣。邦家是寄。緝熙庶政。必賴其嘉謀。鎭撫四夷。實資於重徳。眷機衡之近列。有霸府之舊僚。疇佐命之功。俾當爰立。委調元之任。允契具瞻。樞密副使﹑尙書戶部侍郎沈義倫。儒行飭躬。貞規邁俗。保晏嬰之儉徳。富韋賢之經術。自首建興運。歷踐通班。掌漕坤維。淸風播於遠俗。詢謀密地。素履光於盛時。是宜擢副鼎司。倚爲國相。正中樞之貴位。冠仙殿之羣儒。式重元勛。且符公望。於戲。創業垂統。予方致於治平。當國秉鈞。爾宜思於經制。務恢遠略。以贊永圖。可中書侍郎﹑同中書門下平章事﹑集賢殿大學士﹑兼提舉劍南﹑荊南諸州水陸轉運使事﹑仍進封吳興郡開國公。加食邑一千戶。食實封二百戶。

趙普拜昭文相制太平興國六年九月辛亥

協比耆徳。皇王之大猷。圖任舊人。邦家之令典。其有功宣締構。望著巖廊。出領蕃宣。入奉朝請。輿頌所屬。嘉言孔彰。宜膺作礪之求。再授秉鈞之寄。開府儀同三司﹑太保﹑天水郡開國公趙普。建邦元輔。命世偉才。早踐臺衡。載更時序。蕭何畫一之法。著於廟堂。甘盤舊學之臣。屈在班列。朕方寤寐良弼。寅亮天工。詢於元龜。歷選羣後。用煩舊徳。弼於眇躬。外以鎭撫四夷。內以平章百姓。康濟庶務。當思舟楫之言。品題羣材。俾適輪轅之用。左右寡昧。臻於治平。毋使丙魏房杜。專美於前代也。可守司徒﹑兼侍中﹑昭文館大學士。

宋琪李昉並相制太平興國八年十一月壬子

平章百姓。唐堯所以疇咨。總領眾職。漢宣由是致治。非賢罔乂。得士則昌。聿求經濟之才。爰授弼諧之任。枚卜斯允。成命則行。刑部尙書﹑參知政事宋琪。宇量深衝。規模宏遠。工部尙書﹑參知政事李昉。郁有公望。久服大僚。而皆罄竭謨明。裨贊樞軸。君臣之際。人無間言。公家之事。行有餘力。修經術以自輔。體方直而靡渝。是宜擢正臺衡。職玆調燮。朕所注意。不假審象之求。汝旣得君。當思補衮之效。惟用虛己。佇玆沃心。欽若訓詞。往踐乃位。並守本官。同中書門下平章事﹑加金紫光祿大夫。琪封廣平郡侯。昉封隴西郡侯。

趙普昭文相制端拱元年二月庚子

尊賢養老。上古格言。念舊錄勛。前王令典。而況再登廊廟。三秉節旄。始終不易於純誠。出入咸膺於大用。爰疇茂徳。用降徽章。山南東道節度﹑襄州管內觀察處置等使﹑檢校太師﹑兼侍中﹑許國公趙普。大昴儲祥。維嵩挺秀。翊天飛之景運。名冠公王。蘊臺輔之嘉謀。功書簡冊。早從黃閣。薦擁髙牙。隆中盡偃於仁風。峴首更歌於善政。加以心惟許國。道在安民。封章屢納於忠言。致理率陳於正道。佑予涼徳。繄乃宗臣。朕所以卜在會朝。委之論道。彜倫未敍。將俟於緝熙。庶政缺然。佇期於夤亮。是以輟從藩輔。復踐巖廊。加帝保之崇資。冠鑾臺之舊列。咨上公而詢庶政。彌切倚毗。昌洪業以永丕圖。更資光輔。可守太保﹑兼侍中﹑昭文館大學士。

呂蒙正拜相制同上

天道無私。日月星辰助其照。皇王不宰。股肱輔弼代其功。所以端拱仰成。垂衣致治。建千年之昌運。追三代之令猷。其有業茂經綸。才推謹厚。參大政而再罹寒暑。秉純誠而無替初終。宜推爰立之恩。式副至公之選。朝散大夫﹑給事中﹑參知政事﹑上柱國﹑賜紫金魚袋呂蒙正。四气均和。五行鐘秀。蘊濟時之明略。輔之以溫恭。挺命代之宏材。守之以淵默。凡膺歷試。畢振芳猷。公忠推社稷之臣。凝重見廟堂之器。眷玆大體。久郁具瞻。爰資作礪之功。用正秉鈞之任。崇階馭貴。列爵增封。兼修太史之書。載踐地官之秩。爾宜周旋庶政。左右眇躬。緩玆宵旰之憂。翊我隆平之運。同底於道。豈不美歟。可光祿大夫﹑中書侍郎﹑兼戶部尙書﹑中書門下平章事﹑監修國史。

呂蒙正起復制

門下。移孝資忠。蓋格言之攸著。節哀順變。亦人子之大端。朕撫禦中區。司牧黎庶。宵衣旰食。𨿽切於憂勤。一日萬機。良系於輔弼。豈顧曾顏之細行。尙隳稷卨之殊庸。眷我臺臣。遽鐘艱疚。爰舉奪情之典。克遵以義之文。揚於明庭。告爾有位。具官呂蒙正。陽秋稟气。金玉含貞。負經濟之材。守之以道。懷挺持之操。保之以和。燮調而元化不愆。邁種而芳猷益茂。文學早光於訓誥。重輕無爽於權衡。適隆注意之懷。俄迫茹荼之痛。得不舉玆綸綍。起自苫廬。抑絕獎純至之情。副當寧倚毗之旨。勗從王事。以代天工。苟盡瘁之誠。竭於奉上。則罔極之報。豈廢因心。宜體急賢。勉祗成命。可。

李昉張齊賢並相制淳化二年九月己亥

國家並建庶官。歷選羣後。聿求公輔之器。付以燮調之權。上以增三光之明。下以慰兆民之望。參用耆舊。所以坐鎭雅俗。疇咨俊乂。所以垂拱仰成。得人惟艱。枚卜惟允。金紫光祿大夫﹑守尙書右僕射﹑上柱國﹑隴西郡開國公李昉。學窮緗素。識茂經綸。久服大僚。嘗居臺席。奉行故事。蔚有賢相之風。師長庶僚。聿爲外廷之表。中大夫﹑尙書刑部侍郎﹑參知政事﹑上柱國﹑淸和郡開國公張齊賢。臨事能斷。好謀而成。再總樞機。備親獻替。勵謇謇之節。知無不爲。體恂恂之規。動必由禮。而皆久積學問。深練謨明。屬玆宵旰之勤。宜符夢卜之選。是用並命陟於黃扉。汝其澄汰九流。緝熙百度。以昉畫一之法。足以申昭舊章。以齊賢不貳之心。足以斟酌元化。同徳盡瘁。底予於休。當念致君於唐虞。無使專美於丙魏。服是休寵。欽若訓詞。昉可守本官﹑兼中書侍郎﹑同中書門下平章事﹑監修國史。齊賢可金紫光祿大夫﹑尙書吏部侍郎﹑同中書門下平章事。

呂蒙正拜相制淳化四年十月辛未

昔者虞舜之時。優遊於巖廊之上。周武王垂拱而天下理。此無他術。蓋得人而委之政也。因念萬幾之劇。屬在中樞。民具爾瞻。朕所注意。是用疇咨庶尹。對越上元。敷求良材。付以玆任。光祿大夫﹑吏部尙書﹑上柱國﹑東平郡開國公呂蒙正。捲懷經濟。蹈詠中和。而自踐歷華資。弼諧庶政。識謨明之大體。罄勤瘁之小心。出領天官。坐鎭雅俗。炎涼載貿。望實彌優。方今百度將隆。兆民思泰。朕勵精更始。昭徳塞違。載詢廊廟之訏謨。用建朝廷之經制。若涉大水。浩無津涯。爰咨髦碩之賢。再踐公臺之位。秉國鈞而建皇極。允人望而代天工。汝其薦藥石之讜言。輔玆不逮。贊金玉之王度。致於無爲。弼予一人。永底於道。可守本官﹑同中書門下平章事。

呂端拜相制至道元年四月癸未

王者對越穹壤。司牧蒸黎。必求班白之賢。寘於輔相之任。總領眾職。俾朱紫之洞分。鎭撫四夷。使兵革之不用。夙夜宥密。朝夕論思。聿求其人。乃命以位。朝散大夫﹑左諫議大夫﹑參知政事﹑東平郡開國伯﹑賜金紫魚袋呂端。簡直夷曠。宣慈惠和。挺王佐之偉材。負人倫之碩望。頃自擢參樞軸。再歷炎涼。運奇兵於廟堂。詢謀惟允。貢昌言於帷幄。謇諤可嘉。適當求理之辰。益見匪躬之節。矧又周知大體。多識舊章。用晦而明。中立不倚。王商厚重。旣遠懾於羌戎。謝傅元虛。可坐鎭於雅俗。宜踐公臺之位。克符師尹之瞻。汝當思堯舜以致君。無使其不及。體黃老而行化。用致乎無爲。欽若告言。以終令問。可銀靑光祿大夫﹑行尙書戶部侍郎﹑同中書門下平章事﹑上柱國﹑進封東平郡開國侯。

呂蒙正拜昭文相制咸平四年三月庚寅

外撫四夷。內親百姓。壹統類。調陰陽。時惟弼臣。兼總其職。特進﹑行尙書左僕射﹑上柱國﹑東平郡開國公呂蒙正。綽有文行。冠於羣倫。粵在先朝。已更大用。久勞於外。民具爾瞻。宜復鼎司。再持國論。祗若前憲。毗予一人。可同中書門下平章事﹑充昭文館大學士﹑加食邑五百戶。

向敏中拜集賢相制咸平四年三月庚寅

表正萬邦。宣揚百度。眷是股肱之任。其惟楫礪之求。俯徇僉同。用頒明命。金紫光祿大夫﹑行尙書兵部侍郎﹑參知政事﹑上柱國﹑河內郡開國公向敏中。器宇宏遠。風規淑淸。鑑洞化原。績周時務。粵踐鈞衡之任。茂成飪實之和。予嘉乃勛。爰立作相。佐王興化。玆有望焉。可同中書門下平章事﹑充集賢殿大學士﹑加食邑五百戶。

畢士安拜同中書門下平章事監修國史加恩制景徳元年八月己未

門下。璇樞觀象。三階驗乎泰平。金鉉調元。四輔佐於神化。朕纘承鴻緒。恢闡皇猷。思欲固大業於隆熙。躋兆姓於仁壽。寤興爲念。惕厲於懷。爰得老成。簡在圖任。金紫光祿大夫﹑行尙書吏部侍郎﹑參知政事﹑上柱國﹑太原郡開國侯畢士安。性體純厚。徳包元和。羽翼衝人。夙昭彜範。徊翔近署。實壯嘉猷。中外疊更。矩儀斯茂。遂贊大鈞之任。勤宣百揆之功。屬鼎席之求賢。命槐庭而正秩。並加徽數。以葉舊章。膺玆眷懷。往踐於位。可依前吏部侍郎﹑同中書門下平章事﹑監修國史﹑進封開國公﹑加食邑五百戶﹑食實封二百戶。

寇準拜同中書門下平章事集賢殿大學士加恩制

門下。朕繼統二聖。光宅萬方。旰食宵衣。愛民治國。敢忘欽翼。仰奉燕詒。思得忠良。弼於機務。三司使﹑光祿大夫﹑行尙書兵部侍郎﹑上柱國﹑上谷郡開國公寇準。嘗以公望。佐於昌朝。讜議嘉謨。淸規直道。冠於當代。休有令聞。自膺屏翰之權。洎商金穀之任。藹然茂績。副我精求。用詢朝僉。委以柄政。允賴股肱之力。罄宣帷幄之謀。往欽訓詞。勿懈於位。可依前兵部侍郎﹑同中書門下平章事﹑集賢殿大學士﹑加食邑實封﹑攺賜功臣。

王旦拜集賢相制景徳三年二月戊戌

作朕股肱。斯惟輔相。詢求讜議。精擢寶臣。允符審象之求。乃降卽眞之命。金紫光祿大夫﹑尙書左丞﹑參知政事﹑上柱國﹑太原郡開國公王旦。五行鐘秀。四气均和。有華國之文。負經邦之業。言皆中禮。動不違仁。頃由近密之司。陟預鈞衡之列。盡規納誨。克慕前修。正色直躬。聿隆時望。居然國器。簡在朕心。俾正位於中樞。且升榮於起部。同底於道。爾其欽哉。可工部尙書﹑同中書門下平章事﹑集賢殿大學士﹑加食邑實封﹑仍賜功臣。

向敏中拜集賢相制大中祥符五年四月戊申

王者奉若天憲。裁成物宜。萬樞之繁。實總於元弼。六府之重。乃法於泰階。必惟其人。乃底於道。資政殿大學士﹑光祿大夫﹑行刑部尙書﹑兼祕書監﹑上柱國﹑河內郡開國公向敏中。誠存忠恪。識洞幾微。經以懿文。彰乎雅用。山甫之志。式古訓以惟精。魏絳之仁。利公室而斯在。早以一徳。贊乎先朝。洎登翊於朕躬。旋正名於臺席。出納大命。懋昭永圖。沃心居多。宣力盡瘁。出撫方面。薦樹於風聲。再委居畱。能鎭於雅俗。自凝嚴之入侍。固體貌之有加。洽聞辰告之猷。增仰時中之道。英規彌茂。雋望攸歸。是用陟於巖廊。對掌鈞軸。代工之任。仰成在玆。蕃錫徽章。式申褒異。於戲。朕承積累之慶。以致乎小康。念輔弼之難。豈忘於枚卜。咨乃耆舊。佐予眇衝。所宜遵臣鄰之言。愼幾康之戒。總率眾職。寅亮九功。欽哉勗哉。無懈於位。可依前刑部尙書﹑同中書門下平章事﹑充集賢殿大學士﹑加食邑一千戶﹑實封四百戶。

●宋大詔令集卷第五十二

宰相二

進拜二

樞相王欽若拜相制天禧元年八月庚午

邦家之政。實本於中樞。輔弼之臣。必資於同徳。俾主代工之任。式光注意之求。樞密使﹑開府儀同三司﹑行尙書右僕射﹑檢校太師﹑同中書門下平章事﹑充會靈觀使﹑兼羣牧制置使﹑判禮儀院﹑上柱國﹑太原郡開國公王欽若。象緯儲精。圭璋挺秀。文含雅正。學擅兼該。而自協贊機衡。周旋帷幄。夙宵匪懈。歲月屢遷。岱嶽建封。成矢謨先置之績。汾睢展禮。著陪祠扈蹕之勞。繼舉鴻儀。實詢嘉話。誕昭景鑠。臻此至寧。是用斷自朕心。列於臺席。升榮左揆。命秩右臺。方圖奮庸。無懈凝績。可尙書左僕射。兼中書侍郎﹑同中書門下平章事﹑依前會靈觀使﹑加食邑實封﹑餘如故。

寇準拜相制天禧三年六月戊戌

中樞之任。大政攸資。式敍九功。用熙百度。將協羣倫之望。允求經濟之才。簡自予衷。乃頒綸命。山南東道節度使﹑開府儀同三司。檢校太尉﹑同中書門下平章事﹑上柱國﹑上谷郡開國公寇準。淸識淵深。懿文雅正。自顯躋於廊廟。久冠映於簪紳。中外亟更。謨猷日廣。介圭入覲。鳴玉在朝。朕方圖任舊人。以凝庶績。薦升臺宰。仍進冢卿。置於股肱。繄乃棟幹。朝廷天下之根本。機軸王化之表儀。接道以言。爲臣不易。罄一心而翼戴。副四海之具瞻。其惟勗哉。以弼臺徳。可中書侍郎﹑兼吏部尙書﹑同中書門下平章事﹑充景靈宮使。

李迪拜集賢相制天禧四年七月丙寅

握魁柄之重。於以擬乎三階。調羹味之和。於以熙乎百志。贊大熙之成物。總重職以敍功。陟降於巖廊之塗。彌綸乎天衮之闕。諒非人傑。曷副尹瞻。金紫光祿大夫﹑行尙書禮部侍郎﹑參知政事﹑兼太子賓客﹑充會靈觀使﹑上柱國﹑隴西郡開國侯李迪。衝識表微。宏材緯俗。蘊瑰琦而立行。濯江漢以凝姿。敏學兼該。達夷吾之治體。英文鼓動。精射父之訓辭。爰自首冠英髦。薦參班署。剸煩司會。書命右曹。蒞戎閫以樹風。董漕輸而成務。酬其雅望。入直內庭。稟禁誡而惟寅。暢帝猷而載郁。擢參邦政。式佐臺司。罄輸感遇之誠。圖講亮工之業。咨擇令典。遵故實而不愆。啟述徽言。體忠藎而無隱。實贊元子。賓於東朝。調侍宣勞。規益備至。稽枚卜之吉。愼鬷假之求。若時升庸。俾輔予治。進拜天臺之秩。專奉眞館之嚴。傅於承華。申翊儲後。惇邑之數。寵名並臻。於戲。股肱惟良。所以成蕩蕩之化。棟幹是賴。所以固丕丕之基。屬興治之在辰。務保民而綏徳。益懷布策之訓。式符肖象之求。往欽哉。無忽我選眾之舉。可吏部侍郎﹑兼太子少傅﹑同中書門下平章事﹑充景靈宮使﹑集賢殿大學士﹑仍加上柱國﹑食邑實封﹑進封開國公。

丁謂拜昭文相制天禧四年七月庚午

昔者軒後。得六相而合神明。洎於陶堯。舉八元而熙外內。朕協於夢卜。得玆股肱。爰擇剛辰。誕敷徽命。樞密使﹑金紫光祿大夫﹑吏部尙書﹑檢校太尉﹑上柱國﹑濟陽郡開國公丁謂。識淸體遠。學富文髙。包孔氏之四科。懋臯陶之九徳。自珍符之昭降。屬靈館之經謨。能竭精忠。克符素志。矧復罽壇展禮。湯社巡方。翊鑾輅於殊庭。洽祺祥於霄極。乃勛克茂。人望斯隆。邇者召自侯藩。再咨揆政。察其寅亮。授以樞機。經百慮以不回。守一誠而事上。宜加禮命。用冠臺衡。舉集懋恩。聿昭異數。將允僉屬。時惟汝諧。勵翼乃心。往踐厥位。可依前吏部尙書﹑同中書門下平章事﹑充玉淸昭應宮使﹑昭文館大學士﹑監修國史﹑加食邑實封。

昭文相丁謂進左僕射太子少師天禧四年十月庚午。謂以戊辰同李迪罷知河南府。翊日。依舊視事。當具知河南府銜。仍用相銜。誤也。

蒼震承基。允隆乎丕業。黃扉賦政。實總於羣司。屬躋徳之有聞。思任賢而爲助。授受之際。詢謀允諧。金紫光祿大夫﹑吏部尙書﹑同中書門下平章事﹑充玉淸昭應宮使﹑昭文館大學士﹑監修國史﹑上柱國﹑濟陽郡開國公丁謂。抱器挺生。含章秀發。學洞聖門之奧。辭鏘天律之和。自佐大鈞。罄宣忠力。翊勵精之治。責實攸先。參同徳之倫。專徽斯稱。外臨藩翰。益樹風聲。因秉瑞之來庭。復登樞而贊治。薦掌機要。乃升公臺。斟酌於一气之和。緝熙於百度之政。良肱斯賴。崇棟在玆。俾其首輔儲闈。兼登揆路。峻鸞臺之茂級。冠鼎席之至榮。翊宣令猷。庶協僉議。可尙書左僕射﹑兼門下侍郎﹑太子少師﹑同中書門下平章事﹑餘如故。

馮拯拜集賢相太子少傅制天禧四年十一月庚午

朕祗若盛猷。紹膺洪業。乃眷儲貳。實鐘善祥。任以政經。俾其練習。眷言協贊。允屬輔臣。樞密使﹑開府儀同三司﹑行吏部尙書﹑檢校太傅﹑同中書門下平章事﹑上柱國﹑始平郡開國公馮拯。沈厚秉彜。粹溫凝識。蘊廉深之雅度。抱頴達之宏材。凡所踐更。必揚休問。丞居兩府。翊贊九功。勵操方嚴。秉心勤盡。乃者政成西邑。歲覲紫庭。謁見風規。薦加圖任。總樞機之宥密。竭心膂以燮調。屬我震闈。漸親時政。賴股肱之明略。助星日之重暉。是用擢正臺司。列於揆路。兼榮內史。傅徳承華。煥此綸章。允夫僉屬。勉伸贊諭。務罄忠勞。可尙書右僕射﹑兼中書侍郎﹑太子少傅﹑同中書門下平章事﹑充景靈宮使﹑集賢殿大學士﹑餘如故。

馮拯守司徒兼侍中充玉淸昭應宮使昭文館大學士監修國史加恩制乾興元年七月十五日

門下。乾曜三臺。上承斗極。皇王四輔。下秉國維。峻法象於民瞻。寄弼諧於邦略。其有績伸調護。道冠經綸。秉一徳而有常。贊九功而多裕。宜因旌別之際。載陟等威之崇。允葉僉謀。克揚令典。推忠協謀同徳守正佐理功臣﹑開府儀同三司﹑守司空﹑兼侍中﹑充景靈宮使﹑集賢殿大學士﹑上柱國﹑魏國公﹑食邑八千七百戶﹑食實封三千二百戶馮拯。早事先帝。蔚爲正臣。深識剸於機繁。敏學該於道要。歷登兩府。協佐萬樞。一統類以從宜。格風化而歸厚。曁由方牧。再列近司。屬以衝人。適臨庶務。兼六傅之重。聿資表儀。翊三善之風。不忘訓範。迄於纘紹。備見精忠。念王業之惟艱。賴仁傑而同濟。爰加進擢。用獎勛勞。乃眷眞宮。俾升使任。名山儒館之局。書社莓田之封。率循舊規。咸舉優渥。於戲。國有元老。人之大鈞。庶遂陰陽之和。益隆棟幹之吉。弼我鴻業。永孚於休。可特授守司徒﹑侍中﹑充玉淸昭應宮使﹑昭文館大學士﹑監修國史﹑魏國公﹑加食邑一千戶﹑食實封四百戶﹑功臣﹑散官﹑勛﹑如故﹑主者施行。

王曾授中書侍郎同中書門下平章事集賢殿大學士會靈觀使制七月十五日

門下。舜績方茂。選眾而舉臯陶。周邦旣隆。降神而得山甫。良弼之任。羣黎式瞻。必惟其人。同底於道。今朕博采輿議。用符柬求。擢玆調護之勛。列於宰衡之重。載涓今日。誕舉徽章。推忠協謀佐理功臣﹑光祿大夫﹑禮部尙書﹑參知政事﹑上柱國﹑太原郡開國公﹑食邑三千戶﹑食實封一千一百戶王曾。簡亮忠純。直精萃厚。學窮師法。文擅國華。登俊選於昌辰。冠時名於多士。薦當大任。遂翊鴻鈞。達胡廣之朝章。究房喬之吏事。出臨都會。克樹於風聲。來復近司。愈隆於望實。間緣衝眇。始蒞政經。實預師賓。以資訪問。方紹隆平之業。豈忘輔翼之勞。是用旌一徳之贊商。舉三篇而命說。九功將序。咨乃緝熙。眾志未融。賴於訓道。契風雲之交感。葉夢卜之不違。乃眷眞庭。夙隆任使。俾其總領。庶極夤恭。於戲。上法乾臺。方崇於體貌。下和民則。益峻於表儀。懋宣令猷。往踐於位。可特授行中書侍郎﹑兼禮部尙書﹑同中書門下平章事﹑集賢殿大學士﹑充會靈觀使﹑功臣﹑散官﹑勛﹑封﹑如故。主者施行。

王欽若拜相制天聖元年九月丙寅

朕猥以眇質。獲紹丕圖。言念爲君之難。實惟任賢之重。輔玆不逮。眷於老成。聿采民瞻。用符帝賚。銀靑光祿大夫﹑刑部尙書﹑上柱國﹑瑯琊縣開國子﹑食邑五百戶王欽若。逮事先帝。嘗升近司。彌綸萬幾。夷險一節。向均勞逸。出蒞藩垣。政胥穆於民風。心雅存於王室。屬廟堂虛位。龜筮協謀。疾置召還。嘉猷入告。俾復升於臺路。仍並躐於徽章。於戲。三公無官。以師百僚之治。一人有慶。以遺兆民之休。坐恢國猷。永作賢弼。可特授推忠協謀同徳守正佐理功臣﹑開府儀同三司﹑守司空﹑兼門下侍郎﹑同中書門下平章事﹑充玉淸昭應宮使﹑昭文館大學士﹑監修國史﹑上柱國﹑太原郡開國公﹑食邑一萬五千四百戶﹑食實封六千五百戶。

王曾進昭文制天聖三年十二月癸丑

朕紹休三聖。躬覽萬幾。眷乃股肱之臣。方居鼎軸之重。進圖賢業。擢冠宰廷。適涓剛辰。誕告明命。推忠協謀同徳佐理功臣﹑特進﹑行中書侍郎﹑兼禮部尙書﹑同中書門下平章事﹑充會靈觀使﹑集賢殿大學士﹑上柱國﹑太原郡開國公﹑食邑四千戶﹑食實封一千五百戶王曾。同寅一徳。入贊兩朝。懿學洪文。通天人之極摯。沈識厚望。竦中外之具瞻。綱紀羣倫。緝熙百度。是用總祠眞館。正位黃扉。加命地卿。兼榮史觀。秉我魁柄。穆於政途。於戲。天之三臺。以上干於元縡。國有四輔。以下經於大謨。其懋乃功。往弼予治。可特授門下侍郎﹑兼戶部尙書﹑同中書門下平章事﹑充玉淸昭應宮使﹑昭文館大學士﹑監修國史。

張知白拜相制同前

朕以四海至廣。萬幾至繁。惟時惟幾。寔賴良輔。推忠佐理功臣﹑樞密副使﹑特進﹑行尙書右丞﹑充祥源觀使﹑上柱國﹑淸河郡開國公﹑食邑四千一百戶﹑食實封一千七百戶張知白。恭允篤實。淸直惠和。頃從禁塗。入贊樞極。忠嘉有守。方毅不回。是用擢正宰司。升華省座。進兼書殿之職。仍總靈宮之祠。於戲。代天之工。上列三階之象。秉國之務。下遂萬物之宜。益宣令猷。式副予倚。可特授工部尙書﹑同中書門下平章事﹑充會靈觀使﹑集賢殿大學士﹑仍賜推忠協謀佐理功臣。

張士遜拜相制天禧六年二月壬子

鈞宰之司。總裁萬化。故道存兼濟。若舟楫之乘巨川。義在相須。若股肱之衛元首。自非邦雋。曷慰民瞻。爰擇剛辰。式頒顯冊。推忠協謀佐理功臣﹑樞密副使﹑行尙書左丞﹑充祥源觀使﹑淸河郡開國公﹑食邑三千三百戶﹑食實封一千戶張士遜。材膺敏達。徳蹈中和。先皇帝簡自聖心。寘之淸貫。蚤輔學於儲禁。遂密謀於宥廷。而能愼密自持。將明有裕。屬予纂序。彌所仰成。適從選眾之求。粵有登庸之拜。旣兼榮於書殿。仍加秩於禮卿。益以邑封。副之眞食。斯惟異渥。以寵舊勞。於戲。開徳宣符。其本泰階之象。參坐議政。莫如公衮之尊。惟正色可以弼違。惟純誠可以亮采。無使房魏姚宋專美於有唐也。可特授禮部尙書﹑同中書門下平章事﹑充集賢殿大學士﹑加食邑一千戶﹑實封四百戶。

呂夷簡拜集賢相制天聖七年二月丙寅

王者之建宰職也。上法臺象。以代天工。下裁物宜。以統萬類。熙眾志而敍彜倫。調四時而翊元化。允資名器。必契僉同。疇其貳政之能。寵以登庸之拜。金紫光祿大夫﹑行尙書戶部侍郎﹑參知政事﹑修國史﹑充會靈觀使﹑上柱國﹑東平郡開國公﹑食邑二千三百戶﹑食實封八百戶呂夷簡。學探奧賾。器蘊宏深。夙推經世之才。動著首公之節。以懿文而潤謨訓。以精力而剸劇繁。譽滿朝端。績成官下。朕初臨邦統。尢渴時賢。擢佐鼎司。嘉聞國論。勵匪躬之道﹑而無失守節。葉成務之宜﹑而弗忘稽古。方今遵祖宗之憲度。致中外之治平。懷於永圖。繄乃良輔。已試之效。旣彰於時。爰立之恩。素定於志。俾對司於衡軸。用正位於鈞臺。總職眞宮。兼榮書殿。仍增命數。載峻寵章。於戲。自昔哲王。注懷重任。或營求方獲。或枚卜乃從。曷若閱於臣鄰。得此梀幹。旣稔彌綸之業。更資翼亮之功。聳列辟之具瞻。繼宗門之茂躅。勤宣休聞。式荷至榮。可特授依前戶部侍郎﹑同中書門下平章事﹑充景靈宮使﹑集賢殿大學士﹑加食邑一千戶﹑食實封四百戶﹑仍賜推忠協謀佐理功臣﹑散官﹑勛﹑封﹑如故。

呂夷簡進昭文相制天聖七年八月己丑

統和庶工。運理羣物。惟時元弼之重。以承上天之休。咨合僉謀。誕告列位。推忠協謀佐理功臣﹑金紫光祿大夫﹑行尙書戶部侍郎﹑同中書門下平章事﹑集賢殿大學士﹑監修國史﹑上柱國﹑東平郡開國公﹑食邑三千三百戶﹑食實封一千二百戶呂夷簡。道通元本。學富經綸。勤勞兩朝。終始一節。惟寬厚足以鎭俗。惟忠嘉足以熙朝。文昌上相之司。以進恢於乾縡。天官冢卿之貳。以均治於邦彜。儒館祕扃。爰田多戶。並加異數。用示注懷。於戲。外鎭撫四夷。蓋自近始。內親附百姓。必以身先。汝惟欽哉。罔假多訓。可特授行尙書吏部侍郎﹑同中書門下平章事﹑昭文館大學士﹑監修國史﹑加食邑七百戶﹑食實封三百戶﹑功臣﹑散官﹑勛﹑封﹑如故。

●宋大詔令集卷第五十三

宰相三

進拜三

張士遜拜相制明道元年二月庚戌

國家登用邦傑。緝熙政途。出則偃息而爲藩。入則從容而論道。聿圖舊望。再陟近司。推誠保徳翊戴功臣﹑定國軍節度﹑同州管內觀察處置等使﹑特進﹑檢校太傅﹑持節同州諸軍事﹑同州刺史﹑兼禦史大夫﹑知許州﹑兼管內堤堰橋道勸農使﹑管勾開治溝洫河道事﹑上柱國﹑淸和郡開國公﹑食邑五千五百戶﹑食實封一千九百戶張士遜。直諒兼容。純和秉粹。文學資其器用。忠厚本於誠明。蚤自宰廷。出臨方面。尋分將鉞。作鎭陪京。薦彌歲時。亶有聲績。𨿽均勞逸之任。靡忘寤寐之懷。是用還秩秋卿。參調鼎鉉。特疏多邑之賦。仍加眞食之封。誕舉徽章。式諧僉論。於戲。奉天惟聖。用憲於聰明。代工其人。允歸於燮理。勉興盛治。以昌宏圖。可特授行刑部尙書﹑同中書門下平章事﹑集賢殿大學士﹑加食邑一千戶﹑食實封四百戶﹑仍攺賜推忠協謀佐理功臣。

張士遜進昭文相制明道二年四月己未

門下。代天工者在乎庶官。總邦治者系乎冢宰。苟非巖廊宿望。棟幹奇才。何以副區夏之具瞻。荷朝廷之大任。我有良弼。僉曰其人。方隆眷注之懷。宜被甄升之命。聿申誕告。式協至公。推忠協謀同徳佐理功臣﹑特進﹑行中書侍郎﹑兼兵部尙書﹑同中書門下平章事﹑集賢殿大學士﹑上柱國﹑淸河郡開國公﹑食邑八千二百戶﹑食實封二千一百戶張士遜。明允凝心。粹和毓質。懿行循於憲度。嘉言本乎典常。朱邸效官。有諒直之益。靑宮分職。存輔導之規。逮進位於樞庭。復聯榮於相府。罄弼諧之素志。存將順之深忠。旣而偃息藩垣。撫綏黎庶。大布中和之治。每懷翼戴之誠。因出建於節旄。遂入居於臺鉉。益顯和羹之譽。彌張補衮之能。協贊萬機。見百工之咸績。周旋一徳。俾庶政之克諧。是用登左省之崇資。兼文館之重任。旣加采邑。仍錫眞封。用是褒嘉。式符毗倚。於戲。萬方砥厲。允賴於謨猷。四气均和。方資於燮理。宜循古訓。以佐眇躬。俾協大中。無忝休命。可特授行門下侍郎﹑兼兵部尙書﹑同中書門下平章事﹑昭文館大學士﹑監修國史﹑加食邑一千戶﹑食實封四百戶﹑功臣﹑散官﹑勛﹑封﹑如故。

李迪拜集賢相制同前

門下。舜命夔龍。用熙於庶績。周褒申甫。以揉於萬邦。惟公論之攸歸。在良臣之是任。分持政柄。共代天工。苟非出類之英。曷稱登庸之選。資政殿大學士﹑金紫光祿大夫﹑工部尙書﹑判尙書都省﹑上柱國﹑隴西郡開國公﹑食邑二千五百戶﹑食實封七百戶李迪。襟懷平粹。宇量閎深。榮名夙冠於俊賢。蒞事素聞於敏幹。典機衡於相府。頗見深忠。備輔翼於儲宮。允爲舊徳。俄出臨於外郡。繼攺領於雄藩。星琯屢遷。聲猷益著。徳諧民庶。式昭撫育之功。道濟邦家。宜荷彌綸之寄。是用斷自朕志。擢於書林。爰資熙載之能。復正調元之位。不離起部。遂陟臺階。加馭貴之榮資。攺仙殿之重秩。爰申美號。並示恩章。於戲。宰弼之司。治亂是系。內則燮和庶事。俾協大中。外則鎭撫四方。用俾至化。豈非任重。允謂才難。副我倚毗。勉爾寅亮。可特授光祿大夫﹑依前行工部尙書﹑同中書門下平章事﹑集賢殿大學士﹑加食邑一千戶﹑食實封四百戶﹑仍賜推忠協謀佐理功臣﹑勛﹑封﹑如故。

呂夷簡拜昭文制明道二年十月戊午

門下。王者澄淸化元。陶甄庶品。必求茂宰。以付大鈞。其有碩望鎭時。雄才傑世。處阿衡之重任。久籍告猷。殿陪京之巨邦。彌深注意。再陟三階之上。庶符四海之瞻。允葉至公。爰伸誕告。推誠保徳崇仁忠亮翊戴功臣﹑武勝軍節度﹑鄧州管內觀察處置等使﹑開府儀同三司﹑檢校太傅﹑同中書門下平章事﹑使持節鄧州諸軍事﹑行鄧州刺史﹑判陳州軍州事﹑兼管內堤堰橋道勸農使﹑及管勾開治溝洫河道事﹑上柱國﹑東平郡開國公﹑食邑九千戶﹑食實封三千七百戶呂夷簡。道包經濟。學富典彜。秉惠和肅哲之資。蘊輔相彌綸之業。被遇先聖。亟歷榮途。弼贊衝人。早登柄用。自預聞於機政。洎首冠於槐庭。敍臯陶之九功。總魏相之眾職。宣明國體。茂遂物宜。荷寵祿而屢辭。蹈謙光而不伐。萬事皆理。實賴胡公之賢。四國於蕃。暫勞申伯之政。思儀刑而是渴。在寤寐以寧忘。是用特舉徽章。入司魁軸。天官正秩。文館崇資。史職勛名。並還舊貫。仍益爰田之賦。載加眞食之封。蓋示優褒。式彰異數。於戲。任能圖舊。旣獲於正人。垂衣仰成。佇臻於大治。繄乃耆徳。豈煩訓辭。可特授門下侍郎﹑兼吏部尙書﹑同中書門下平章事﹑昭文館大學士﹑監修國史﹑加食邑一千戶﹑食實封四百戶﹑仍攺賜推忠協謀同徳守正佐理功臣﹑散官﹑勛﹑封﹑如故﹑主者施行。

王曾拜相制景祐二年二月辛未

樞謨靖密。所以制乎邊兵。鼎飪燮和。所以均乎國政。維是文武之柄。屬在股肱之良。爰擇剛辰。以敷大號。推忠協謀同徳守正佐理翊戴功臣﹑樞密使﹑開府儀同三司﹑行吏部尙書﹑檢校太師﹑同中書門下平章事﹑上柱國﹑太原郡開國公﹑食邑九千八百戶﹑食實封四千戶王曾。性資端亮。器識淵衝。蔚爲英材。克對休運。蹈夷險之��。厲夙宵之素勤。泰階六符。重昭於天象。尙書百揆。式總於民常。進書殿之美名。益爰田之多賦。玆爲異寵。實副僉言。於戲。萬微之繁。非腹心而罔寄。四鄰之近。蓋體貌之所加。維乃協恭。副予圖舊。可特授行尙書右僕射﹑兼門下侍郎﹑同中書門下平章事﹑集賢殿大學士﹑加食邑一千戶﹑食實封四百戶。

王隨拜昭文相制景祐四年四月甲子

朕惟萬微之務。屬於三事之臣。必疇咨於老成。可燮輔於元化。誕揚丕制。敷告明廷。推忠協謀佐理功臣﹑金紫光祿大夫﹑行尙書吏部侍郎﹑知樞密院事﹑上柱國﹑瑯琊郡開國公﹑食邑三千四百戶﹑食實封六百戶王隨。素履含章。純誠格物。受知先帝。早踐禁塗。輔徳衝人。宣勞儲邸。旋參政論。復總樞謀。屢詢黃髮之言。彌見素絲之節。是用擢司邦柄。進代天工。兼榮史觀之華。加食轅田之賦。維時寵數。蓋協師僉。於戲。周以申伯揉萬邦。漢以魏相修眾職。著於載籍。屬在良臣。爾其燮調陰陽。鎭撫夷夏。作我良弼。不其禕歟。可特授門下侍郎﹑同中書門下平章事﹑昭文館大學士﹑監修國史﹑加食邑一千戶﹑食實封四百戶﹑仍賜推忠協謀同徳佐理功臣。

陳堯佐拜集賢相制同前

朕纂紹丕圖。億寧中夏。審度時宰。付畀國鈞。維是老成之才。允玆枚卜之吉。誕揚明命。敷告羣倫。推誠保徳功臣﹑金紫光祿大夫﹑行尙書戶部侍郎﹑知鄭州軍州事﹑兼管內河堤勸農使﹑上柱國﹑潁川郡開國公﹑食邑四千戶﹑食實封一千六百戶陳堯佐。望重朝端。遠猷經世。出入中外。勤勞夙宵。二府告猷。居稔忱恂之徳。大邦賦政。固多愷悌之風。是用擢正階符。參調鼎味。兼榮書殿之職。重錫雲臺之名。采地眞封。並加異數。於戲。師尹之重。式副民之具瞻。股肱之良。允謂國之同體。祗服厥命。勿替�誠。可特授依前行尙書戶部侍郎﹑同中書門下平章事﹑集賢殿大學士﹑加食邑二千戶﹑食實封四百戶﹑仍賜推忠協謀佐理功臣。

張士遜拜昭文相制寶元元年三月戊戌

鼎實調元。蓋顓國政。臺星著象。式煥天光。矧���。��舊徳。宜入持於�柄。用大副於羣瞻。推誠保徳崇仁翊戴功臣﹑山南東道節度﹑襄州管內觀察處置等使﹑開府儀同三司﹑檢校太師﹑同中書門下平章事﹑使持節襄州諸軍事﹑行襄州刺史﹑判河南府﹑兼西京畱����﹑畿內勸農使﹑上柱國﹑淸河郡開國公﹑食邑一萬九千戶﹑食實封四千二百戶張士遜。夷粹含�﹑中庸體道。茂昭一徳之美。協贊萬幾之微。頃自冢司。往���。澄淸��。惇厚時風。若歲之和。汝惟霖雨之潤。�堂之�。汝惟棟榱之良。是用還司上臺。進位左省。兼領夏卿之任。仍專史觀之華。褒功賦田。並躐彜數。於戲。代天之化。以布气於四時。秉國之鈞。以主宰於萬事。勉勤猷念。庸副旁求。可特授行門下侍郎﹑兼兵部尙書﹑同中書門下平章事﹑昭文館大學士﹑監修國史﹑加食邑一千戶﹑食實封四百戶﹑仍賜推忠協謀佐理功臣。

章得象拜集賢相制同前

朕躬履邦圖。厲精治本。參贊萬微之務。遴求四近之賢。矧對掌於大鈞。必允符於枚卜。登我碩輔。告於明廷。正奉大夫﹑尙書兵部侍郎﹑同知樞密院事﹑上柱國﹑京兆郡開國公﹑食邑二千五百戶﹑食實封四百戶﹑賜紫金魚袋章得象。衝簡直溫。懿厚和粹。髙文見於典冊。茂行涵於圭璋。頃由禁林。進筦樞極。愼重之望。可以表儀朝倫。經綸之才。可以緝熙皇化。爰立作相。永孚於休。於戲。斷自朕心。固僉謀之罔間。協於一徳。豈盛業之難圖。若時老成。奚俟深訓。可特授金紫光祿大夫﹑依前行尙書戶部侍郎﹑同中書門下平章事﹑集賢殿大學士﹑加食邑一千戶﹑食實封四百戶﹑仍賜推忠協謀同徳佐理功臣。

呂夷簡再相制康定元年五月壬戌

王者設丞疑之臣。同股肱之體。出宣王化。以偃價人之藩。入總機猷。以儀朝宰之位。載待枚卜。誕告明廷。推誠保徳崇仁協恭守正忠亮翊戴功臣。鎭安軍節度﹑陳州管內觀察處置等使﹑開府儀同三司﹑檢校太師﹑同中書門下平章事﹑使持節陳州諸軍事﹑行陳州刺史﹑判天雄軍府事﹑上柱國﹑東平郡開國公﹑食邑一萬三千七百戶﹑食實封五千七百戶呂夷簡。體涵中和。性尙惇壹。器更大用。勛著一時。內外必平。有魏絳之風烈。夙夜匪懈。維山甫之將明。國之老成。世所標準。是宜解旌纛之權於外。專鼎鼐之職於中。榮還右揆之崇。峻兼左輔之重。屬我舊徳。合於眾謀。於戲。代天之工。注意於相。眚祥屢見。則消復之是圖。疆場未寧。則攻守之是計。爾其燮陰陽以導善气。申威懷以鎭四夷。勉而忠勞。紓我宵旰。可特授行尙書右僕射﹑兼門下侍郎﹑同中書門下平章事﹑昭文館大學士﹑監修國史﹑加食邑一千戶﹑食實封四百戶﹑仍攺賜推忠協謀同徳。守正亮節佐理翊戴功臣。

呂夷簡守司空餘如故制康定二年十月壬午

天地之道。運一气而施生。帝王之功。須元宰而凝化。故湯曰大聖。惟厥阿衡。周有治臣。蓋先同徳。眷言九服之重。日有萬幾之煩。審擇雋髦。俾熙政務。歷選時望。疇咨老成。特加八命之殊。式敍三槐之位。載涓剛日。敷告治廷。推忠協謀同徳守正亮節佐理翊戴功臣﹑開府儀同三司﹑行尙書右僕射﹑兼門下侍郎﹑同中書門下平章事。昭文館大學士﹑監修國史﹑上柱國﹑申國公﹑食邑一萬四千七百戶﹑食實封六千一百戶呂夷簡。體涵中和。性蹈忠篤。被遇文考。受知衝人。保明哲之大方。迪中庸之全美。陟降幾於二紀。勤勞盡於一心。向以羌種弗懷。邊烽尙警。幸圖舊徳。以暢遠猷。若時宏父之崇。庸建上公之秩。坐而論道。旣峻於等威。官惟其人。式昭於憑賴。於戲。憲宗委裴度之義。亟復淮西。昭肅信徳裕之才。迄平上黨。繄君臣之交濟。致聲烈而並光。逖瞻前人。期底嘉靖。可特授守司空﹑餘如故。仍令所司擇日備禮冊命。

呂夷簡依前判樞密院事制慶曆二年七月戊午。九月丙午制攺兼樞密院使。

王者崇建上宰。統理萬微。以燮調於陰陽。以鎭撫於夷狄。近世兵事。一委樞庭。分設攸司。不統公府。屬邊烽之尙警。思妙略之協宣。宜委老成。使之兼領。推忠協謀經邦同徳守正亮節佐理翊戴功臣﹑開府儀同三司﹑行尙書左僕射﹑兼門下侍郎﹑同中書門下平章事﹑昭文館大學士﹑兼修國史﹑上柱國﹑許國公﹑食邑一萬五千七百戶﹑食實封六千五百戶呂夷簡。中庸載徳。沈密體和。夙以英才。列於政路。講求賢濟治之要。知尊主馭下之方。自正元臺。寔釐庶績。�倚耆哲。兼司武經。以專二府之謀。以靖三陲之警。爰田加食。並示徽章。於戲。歷考前王。維禦諸夏。或簫勺以淸羣慝。或干羽而來遠人。匪用兵威。務恢王度。維乃碩輔。博通舊聞。當有遠圖。以副朕意。可特授依前尙書左僕射﹑兼門下侍郎﹑同中書門下平章事﹑判樞密院事﹑昭文館大學士﹑監修國史﹑許國公﹑加食邑一千戶﹑食實封四百戶。

●宋大詔令集卷第五十四

宰相四

進拜四

章得象兼樞密使制慶曆二年七月戊午

朕祗紹丕圖。勤求至治。永惟皇王之道。爰立輔相之官。鎭撫四夷。宰制羣類。而玆疆場之事。乃專樞宥之司。非通筦於冢卿。曷統一於機務。推忠協謀同徳守正佐理功臣﹑特進﹑行尙書戶部侍郎﹑同中書門下平章事﹑充集賢殿大學士﹑上柱國﹑京兆郡開國公﹑食邑五千五百戶﹑食實封一千六百戶章得象。懿文華國。深識達神。寬裕表於性情。誠明彰於術業。矧夫密勿之地。本總綏於四夷。弼諧之臣。固倚平於萬事。宜正使名之重。以符邦體之隆。實賦爰田。並申褒異。於戲。政有未乂。允咨黃髮之謀。知無不爲。更勵素絲之節。往服休命。勿忘欽哉。可特授依前尙書戶部侍郎﹑同中書門下平章事﹑兼樞密使﹑集賢殿大學士﹑加食邑一千戶﹑食實封四百戶。

呂夷簡罷判密院除兼樞密使制慶曆二年九月

門下。朕以建置二府。分掌萬機。體貌所加。等威宜峻。其有臺庭元老。王國藎臣。適疇總領之能。遂頒崇拜之典。累辭渙汗之渥。益諒由衷之言。衝遜彌髙。褒顯惟允。具官呂夷簡。器懷端實。識慮淵深。自參贊於朝權。皆練達於世務。夙契股肱之詠。克副師尹之瞻。今以疆場未寧。屯戍猶廣。矧居首相之位。克副基命之司。膺此寵名。示於優待。安石廟堂之量。鎭靖攸先。山濤帷幄之籌。祗勤匪懈。能崇廉遜之節。更增簡注之懷。曲狗乃誠。特頒恩制。列於樞府。攺賜使名。內輯朝猷以夔龍之道。外嚴邊瑣以良平之謀。克念遠圖。方俟成績。於戲。軍國之要。展經濟者藉宏材。富貴之崇。畏盛滿者向多福。著美當代。弼予一人。可特授依前行尙書右僕射﹑兼門下侍郎﹑同中書門下平章事﹑兼樞密使﹑昭文館大學士﹑監修國史。許國公﹑功臣﹑散官﹑勛﹑食邑﹑實封﹑如故。

呂夷簡守司空加恩軍國大事與中書門下密院同議制慶曆三年三月戊子

朕覽前史之載。見大臣之爲。進而盡忠。靡不流利澤之益。老而謝事。亦足厲廉恥之風。維時上宰之賢。式符髙誼之舉。推忠協謀經邦同徳守正亮節佐理翊戴功臣﹑開府儀同三司﹑行尙書右僕射﹑兼門下侍郎﹑同中書門下平章事﹑兼樞密使﹑昭文館大學士﹑監修國史﹑上柱國﹑許國公﹑食邑一萬七千六百戶﹑食實封六千九百戶呂夷簡。器識沈雅。風猷雋明。一登治朝。三貫臺席。間屬疆場之用武。兼總樞機而制謀。勞於夙宵。嬰此疹疾。遣上醫而加視。賜優告以就寧。封章繼來。誠請彌確。𨿽閔勞以官職之務。且不敢忘故舊之臣。俾命上公。以憲百辟。於戲。委遠時柄。旣遂衝髙之懷。贊襄國猷。尙圖忠益之補。勉綏福履。用副寵光。可特授守司空﹑監修國史﹑兼譯經潤文使﹑加食邑一千戶﹑食實封四百戶。仍攺賜推誠保徳翊戴亮節宣忠崇仁協恭守正功臣。每有軍國大事。與中書門下﹑樞密院同議以聞。

章得象進首相制慶曆三年三月戊子

朕聽覽萬機。維禦羣品。詢謀輔弼。和同天人。矧登冠於百寮。方審圖於一徳。爰諏剛日。以告治廷。推忠協謀同徳守正佐理功臣﹑特進﹑行尙書戶部侍郎﹑同中書門下平章事﹑兼樞密使﹑集賢殿大學士﹑上柱國﹑京兆郡開國公﹑食邑六千五百戶﹑食實封二千戶章得象。學洞精微。性資沈密。居然廊廟之器。職在鈞衡之司。勵精力以緝朝綱。稽猷訓以經世務。淸濁不可以澄撓。重輕不可以低昂。向以敵人犯邊。王師在野。爰兼樞筦。以會兵機。旋陳宏濟之詞。居多暗合之論。玆用擢首臺鉉。進都冬卿。文館之華。爰田之賦。並玆命數。式是注懷。於戲。若涉川。爾爲舟楫之濟。若作室。爾爲垣墉之茨。勉恢盛猷。勿替前烈。可特授行工部尙書﹑同中書門下平章事﹑兼樞密使﹑昭文館大學士﹑加食邑一千戶﹑食實封四百戶。

晏殊拜集賢相制同上

古之有天下者。曷嘗不疇之庶工。審求良弼。剸屬時柄。協宣化風。朕承三聖之休。總萬機之要。爰立作相。必惟其人。推忠佐理功臣﹑樞密使﹑開府儀同三司﹑檢校太尉﹑行刑部尙書﹑同中書門下平章事﹑上柱國﹑臨淄郡開國公﹑食邑九千五百戶﹑食實封二千七百戶晏殊。文經朝猷。器適時用。夙事聖考。見知衝人。向以儲禁之師臣。委知樞密之武事。忠勞形於夙夜。謀略制於邊陲。宜正臺鉉之司。尙參兵幄之議。益升華於書殿。更衍食於眞封。𨿽倚大謀。且旌舊徳。於戲。百官各稱其位。萬物各得其宜。是謂天子之毗。非曰宰相之任。勉圖丕績。式副羣瞻。可特授依前刑部尙書﹑同中書門下平章事﹑兼樞密使﹑集賢殿大學士﹑加食邑一千戶﹑食實封四百戶﹑仍賜推忠協謀佐理功臣。

杜衍集賢相制慶曆四年九月甲申

朕紹膺聖圖。迄玆二紀。惟賢是擇。閱相攸難。曷嘗不審其材猷。察其識望。其責任也重。其注意也深。庶幾得人。輔予不逮。推忠協謀佐理功臣﹑樞密使﹑金紫光祿大夫﹑檢校太傅﹑行尙書吏部侍郎﹑上柱國﹑京兆郡開國侯﹑食邑一千八百戶﹑食實封四百戶杜衍。道大而正。徳簡而廉。感會亨辰。便蕃膴仕。昌言可以贊道。淸節可以服人。久在內樞。實濟丕務。宜參謀於鼎路。仍總畫於機庭。夫外恢經武之方。內擅富民之術。倚乃元老。輯於顯庸。旣兼書殿之榮。迨疏公爵之貴。參之功效。增以戶封。並爲孚號之華。式副禮賢之舉。於戲。法天之象。以正位於三階。秉國之鈞。以財宜於萬物。往體厚遇。益宣盛猷。可特授依前行尙書吏部侍郎﹑同中書門下平章事﹑兼樞密使﹑集賢殿大學士﹑進封開國公﹑食邑一千戶﹑食實封四百戶﹑仍賜推忠協謀佐理功臣。

賈昌朝拜集賢相制慶曆五年正月丙子

國家致理興化。欲侔三代之隆。選眾舉賢。審求四輔之望。適登庸於駿徳。宜誕告於治廷。推忠協謀佐理功臣﹑樞密使﹑光祿大夫﹑檢校太傅﹑行尙書工部侍郎﹑上柱國﹑常山郡開國公﹑食邑二千戶﹑食實封二百戶賈昌朝。學際幾微。行歸純直。露門勸講。每陳道義之言。紫掖下書。多摹訓告之體。乃尹神圻之劇。乃專憲府之嚴。曾未累年。復更二府。矧定謀於枚卜。特正命於中階。進兼書殿之華。尙筦樞庭之務。用人之速。近歲罕階。於戲。仰法乾臺。以運四時之化。坐司宰席。以裁萬物之宜。無使邴魏姚宋專美於前世也。可特授依前尙書工部侍郎﹑同中書門下平章事﹑兼樞密使﹑集賢殿大學士。

賈昌朝拜昭文相制慶曆五年四月戊申

朕奉若天命。撫寧中樞。眷惟神務之難。實重臺衡之寄。其有左右一徳。表儀羣倫。宜敷告於治廷。庸冠升於宰路。推忠協謀佐理功臣﹑光祿大夫﹑行尙書工部侍郎﹑同中書門下平章事﹑兼樞密使﹑集賢殿大學士﹑上柱國﹑常山郡開國公﹑食邑二千戶﹑食實封二百戶賈昌朝。方嚴迪志。亮肅存誠。學貫變通之源。辭搴質文之粹。早逢昌會。寖陟要塗。進不越於數年。位已更於二府。魏相之總眾職。輯其大經。巫咸之乂王家。孚以純徳。方仰成於鴻業。俾進踐於臺司。肆臨褒拜之辰。並舉便蕃之數。於戲。陰陽未豫。實繄邦論之和。股肱惟良。乃起帝歌之載。勉恢閎略。終致丕平。可特授依前行尙書工部侍郎﹑同中書門下平章事﹑兼樞密使﹑昭文館大學士﹑監修國史﹑兼譯經潤文使﹑加食邑一千戶﹑食實封四百戶。

陳執中拜集賢相制同前

朕統禦幅員。靖綏生齒。眷言調燮之任。實賴謨明之良。爰擇雋髦。用登衡弼。推忠佐理功臣﹑金紫光祿大夫﹑行尙書工部侍郎。參知政事﹑上柱國﹑潁川郡開國侯﹑食邑一千八百戶。食實封三百戶陳執中。材資鯁亮。徳範純深。推忠先帝之朝。進服衝人之禦。淸規表乎百辟。厚望鎭於一時。總臨邊瑣之衝。參貳政塗之訪。有金石之爲操。無毫釐之近私。宜升四輔之班。式應具瞻之望。況樞廷之憺威武。書殿之萃藝文。𨿽屬兼材。蓋昭殊渥。於戲。如堂遠地。亦旣隆人主之尊。若舟涉川。豈不賴丞相之濟。往服玆訓。茂經迺成。可特授依前行尙書工部侍郎﹑同中書門下平章事﹑兼樞密使﹑集賢殿大學士﹑進封開國公﹑加食邑一千戶﹑食實封四百戶﹑仍賜推忠協謀佐理功臣。

陳執中進昭文相制慶曆七年二月乙未

朕若古先王。旁求碩輔。以托四海之重。以寄萬機之繁。眷倚旣殊。授受匪易。推忠協謀佐理功臣﹑金紫光祿大夫﹑行尙書工部侍郎﹑同中書門下平章事﹑集賢殿大學士﹑上柱國﹑潁川郡開國公﹑食邑二千八百戶﹑食實封六百戶陳執中。器懷沈特。材用敏長。紹名臣之世家。爲先帝之策士。一言詒萬世之福。直道貫三代之行。肆朕纂臨。遂參顯用。如國寶玉。能庇患災。若時元龜。坐判凝結。固朝廷之風采。實方夏之表儀。向者擢自近司。進聯宰席。萬事不理。繄胡廣之能言。四夷未寧。藉陳平之多知。宜冠階符之貴。且仍卿貳之崇。陪賦褒功。並隆徽數。於戲。王業之重。非賢士無以共承。國論之難。非獨見之所能盡。朕用丞相。不在玆乎。可特授依前行尙書工部侍郎﹑同中書門下平章事﹑昭文館大學士﹑兼修國史﹑兼譯經潤文使﹑加食邑一千戶﹑食實封四百戶﹑仍賜推忠協謀守正佐理功臣。

文彥博拜集賢相制慶曆八年閏正月戊申

膺重任者。必勵許國之忠。建奇功者。必峻登賢之賞。其有早毗大政。夙負偉才。自奮臨戎之行。遂成蕩寇之略。宜揭顯命。以告大廷。推忠佐理功臣﹑右諫議大夫﹑參知政事﹑上輕車都尉﹑平陽郡開國侯﹑食邑一千戶﹑賜紫金魚袋文彥博。器業異倫。智謀適用。有彊明果斷之才。而濟之以溫裕。有周通敏洽之識。而輔之以端方。自班政塗。浸發賢蘊。向以與政之地。深念擇人之難。采西南之治聲。陪左右之幾論。屬凶徒構孽。孤壘偸生。巢幕之勢𨿽危。拒轍之狂尙肆。始定恢於聖策。往卽殄於妖氛。賞而緩功。庸何以勸。宜升臺席之貴。更陟中臺之榮。兼書殿之美資。行轅田之眞賦。褒功馭貴。並示優崇。於戲。捨爵策勛。已奉謀於太室。代天理化。終濟治於王家。其懋乃猷。用祗攸訓。可特授金紫光祿大夫﹑行尙書禮部侍郎﹑同中書門下平章事﹑集賢殿大學士﹑上柱國﹑開國公﹑加食邑一千戶﹑食實封四百戶﹑仍賜推忠協謀佐理功臣。

●宋大詔令集卷第五十五

宰相五

進拜五

文彥博進昭文相制皇祐元年八月壬戌

國家欽遇宰衡。登進髦傑。上則順導時令。以代虖天工。下則綏和政綱。以經虖王業。疇克用乂。我得其人。推忠協謀佐理功臣﹑金紫光祿大夫﹑行尙書禮部侍郎﹑同中書門下平章事﹑集賢殿大學士﹑上柱國﹑平陽郡開國公﹑食邑二千戶﹑食實封四百戶文彥博。風力幹彊。器資夷達。蹈危機而不顧。臨大事而有謀。比與翊於政塗。旋對司於時柄。百姓遂耕桑之樂。二邊無兵革之虞。惟時謨明。實朕倚屬。若起居得股肱之助。若視聽系耳目之明。若鹽梅施於太羹。若霖雨沃於旱歲。宜以天官之秩。首爲邦輔之資。於戲。君有求賢之心。孰若得臯夔之佐。士有致主之略。亦欲臻堯舜之風。其勉交修。庶興盛治。可特授尙書吏部侍郎﹑同中書門下平章事﹑昭文館大學士﹑監修國史﹑加食邑一千戶﹑食實封四百戶。

宋庠拜集賢相制同上

國家崇建宰府。並持鈞衡。外以鎭撫四夷。內以綏寧百姓。必得賢傑。以副眷毗。推忠佐理功臣﹑樞密使﹑金紫光祿大夫﹑檢校太傅﹑行尙書工部侍郎﹑上柱國﹑廣平郡開國公﹑食邑三千三百戶﹑食實封一百戶宋庠。綽有雅才。對於嘉運。嘗策異等。寖階顯塗。文章盛於一時。事業服於眾志。樞謀之愼。旣折侮於戎心。鼎飪之和。宜調元於政路。爰進夏官之秩。兼隆書殿之華。功號邑封。並推異數。於戲。丞弼之任。忠賢是圖。國體系乎重輕。政化從而薄厚。勉思所職。以稱朕懷。可特授行尙書兵部侍郎﹑同中書門下平章事﹑集賢殿大學士﹑加食邑一千戶﹑食實封四百戶﹑仍賜推忠協謀同徳佐理功臣。

龐籍拜昭文相制皇祐三年十月庚子

門下。懋建宰職。愼付國均。仰代天工。俯熙庶績。惟同體之誼。則處之股肱。極濟時之勤。則況之舟楫。非得人傑。孰副朕求。推忠佐理功臣﹑樞密使﹑光祿大夫﹑檢校太傅﹑行尙書戶部侍郎﹑上柱國﹑始平郡開國公﹑食邑四千三百戶﹑食實封一千二百戶龐籍。器識宏通。材猷凝正。早承亨會。歷踐禁班。入儀臺閣之華。出宣屏翰之憲。向屬羌人賓款。邊候晏寧。胥協師僉。預參戎柄。遂對毗於機政。旋升峻於斗樞。勵翼一心。將明萬務。宜正中階之象。越升上衮之崇。總領史闈。增榮功號。衍封眞食。並示優隆。於戲。履衡軸之機。冠柱石之任。循至公以授受。懋同徳以倚毗。褒和四方。表憲百辟。思服休寵。劭宣行勞。可特授依前行尙書戶部侍郎﹑同中書門下平章事﹑昭文館大學士﹑監修國史﹑兼譯經潤文使﹑加食邑一千戶﹑食實封四百戶﹑仍賜推忠協謀佐理功臣。

陳執中進昭文相制皇祐五年閏七月

門下。置相之重。資燮正於辰階。修輔之先。在緝熙於王道。用人嘉於求舊。注意厚於旣安。爰稽考愼之文。玆得老成之望。使纂舊服。入冠冢司。允穆僉言。式孚大號。推誠保徳崇仁忠亮翊戴功臣﹑集慶軍節度使﹑亳州管內觀察處置河堤等使﹑持節亳州諸軍事﹑行亳州刺史﹑判大名府﹑兼北京畱守司公事﹑管內河堤勸農同羣牧使﹑充大名府路安撫使﹑上柱國﹑潁川郡開國公﹑食邑六千五百戶﹑食實封二千一百戶陳執中。神機峻茂。道致閎深。蔚生梁棟之材。紹迪前人之哲。奮繇直道。厲王臣之匪躬。倡發忠謀。出人倫之先覺。名惟時重。才則汝賢。比總治於藩條。旋參司於樞筦。服勞匪懈。宣哲居多。間亦分東夏之符書。委西州之節度。出處一致。望實兼優。圖前後已試之功。因內外具瞻之美。迺擢參於宰路。遄升冠於臺司。協比庶工。將明眾職。調鼎羹而旣久。宰社肉以惟均。底於治平。繄乃寅亮。嘗懇辭於機政。比控敍於奏函。自右輔之偃休。實朝家之瞻賴。薦委北門之重。且邇大河之防。綏緝有勞。眷毗增厚。考嘉績而惟茂。質枚卜以僉同。爰擇剛辰。再付魁柄。復冢卿之舊秩。衍井牧之眞封。舉洽至恩。益昭異數。於戲。表率庶尹。裁成萬樞。秉至公以宰朝。抑惟其舊。執咸徳而輔朕。尙克有終。益竭乃心。同底於道。可特授行吏部尙書﹑中書門下平章事﹑昭文館大學士﹑監修國史﹑兼譯經潤文使﹑加食邑一千戶﹑食實封四百戶﹑仍賜推忠協謀同徳守正佐理功臣。

梁適拜集賢相制同上

門下。取法臺文。崇建宰職。上以正三光之序。下以暢萬物之宜。宣哲維人。居承平注意之重。用乂厥辟。濟垂拱仰成之安。自匪傑才。疇允巖望。參圖已試之效。昭試爰立之文。頒告外廷。夬揚休命。推忠佐理功臣﹑正奉大夫﹑行給事中﹑參知政事﹑上護軍﹑安定郡開國侯﹑食邑一千五百戶﹑食實封二百戶﹑賜紫金魚袋梁適。風鑑明亮。器采方嚴。學淹貫於九流。知該通於眾志。臨機敏斷。韞幹鏌之雄鋒。任重偉材。挺楩楠之厚幹。肖於世徳。翼我朝猷。曏升禁職之崇。仍護彊藩之要。濟師以肅。撫戎惟和。還合虎符。延登武帳。訪猷爲而宏遠。嘉策識之周通。擢寘機廷。實本兵柄。遄參宰路。陪翼政綱。毅然國體之誠。宣於兩府。卓爾端朝之表。聳厥庶工。乃眷宸階。久虛鉉席。宜疇眾績。參徇師言。進春官之貳卿。正西垣之次相。益加榮號。仍馭貴階。陪輔朕躬。用治予采。於戲。昔武丁以若金作礪。命於其臣。傅說以如木從繩。詔於厥後。予違汝弼。可不勉哉。可特授金紫光祿大夫﹑尙書禮部侍郎﹑同中書門下平章事﹑集賢殿大學士﹑加上柱國﹑進開國公﹑食邑一千戶﹑食實封四百戶﹑仍賜推忠協謀佐理功臣。

劉沆同中書門下平章事集賢殿大學士加恩制至和元年八月丙午

門下。朕寅奉丕圖。思臻至治。總萬機而日謹。舉盛典以交修。期與輔臣。底寧綿﹤宀禹﹥。其有翼宣王度。裁成物宜。燮陰陽之和。處丞弼之任。式資茂宰。秉於大鈞。矧玆選才。久嘗著效。爰登中鉉。敷告外廷。推忠佐理功臣﹑正奉大夫﹑尙書工部侍郎﹑參知政事﹑上護軍﹑彭城郡開國侯﹑食邑一千七百戶﹑食實封二百戶﹑賜紫金魚袋劉沆。雅性內融。敏識先覺。以衝約而率禮。不夷險以易心。文成國華。學臻道奧。樂名教以爲己任。罄知慮以翊帝謨。迺者擢自書林。更於右史。亟升西掖。出守南方。屢換圭符。實宣精力。屬中邦之擇尹。正內閣以參華。歲律未周。風績彌著。式圖寅亮。用贊謨明。俾任股肱之良。參斷邦國之務。具瞻斯屬。嘉猷誕彰。進聯右輔之崇。允協庶邦之望。兼榮書殿。仍峻貴階。增勛級與褒功。益爰田而眞食。於戲。贊萬樞之重。允賴於忠純。底率土之和。必資於英傑。當申茂略。以恢遠圖。可特授金紫光祿大夫﹑依前尙書工部侍郎﹑同中書門下平章事﹑集賢殿大學士﹑上柱國﹑開國公﹑加食邑一千戶﹑食實封四百戶﹑仍賜推忠協謀佐理功臣。

文彥博拜昭文相制至和二年六月戊戌

朕若稽古訓。考愼柄臣。萬機百揆之微。九功三徳之事。熙朕之載。時能奮庸。若予黃髮之英。嘗居冢弼之任。誠貫金石。功書旂常。還來相予。寔允公議。推誠保徳忠亮翊戴功臣﹑忠武軍節度﹑許州管內觀察處置等使﹑檢校太尉﹑使持節許州諸軍事﹑行許州刺史﹑兼禦史大夫﹑永興軍路馬步軍都總管﹑安撫使﹑兼知永興軍府事﹑管內勸農使﹑上柱國﹑平陽郡開國公﹑食邑六千四百戶﹑食實封二千戶文彥博。大忠至正。明識敏材。學究九流之微。身兼數器之用。自參乘於近侍。卽升贊於機廷。出撫翰垣。惟國方召。入冠臺路。乃時夔龍。丹靑帝謨。金玉王度。威賞惟敍。紀律寖張。間均逸於師垣。居納忠於王室。柱石之望。𨿽外而益隆。股肱之良。匪賢而曷寄。宜還齋鉞。入正衮司。仍更勛籍之華。兼益轅田之賦。用昭體貌。以佇賢庸。於戲。圖任舊人。朕方循於彜訓。一二仲父。爾當體於仰成。往舒勵翼之誠。以膺眷任之重。遂底嘉靖。豈不美歟。可特授行吏部尙書﹑同中書門下平章事﹑昭文館大學士﹑兼譯經潤文使﹑加食邑一千戶﹑食實封四百戶﹑仍攺賜推忠協謀同徳佐理功臣。

富弼拜集賢相制同上

朕歷選賢辟。亮成天功。必得非常之才。以輔有爲之主。矧予思治之際。敢忘注意之求。上以揚祖宗之休。下以酬士民之望。若予髦彥。宜正鈞衡。推誠保徳功臣﹑宣徽南院使﹑金紫光祿大夫﹑檢校太保﹑判並州軍州事﹑兼管內勸農使﹑河東經略安撫使﹑並代澤潞麟府嵐石路馬步軍都總管﹑上柱國﹑河南郡開國侯﹑食邑一千八百戶﹑食實封四百戶富弼。淵閎敏明。忠亮方正。學貫文武。識通天人。早參淸問之求。絕出諸臣之右。薦揚近序。協贊治庭。心勞王家﹑已任大事。間分符於外屏。居聞問於中朝。金石之誠。不移於燥濕。秋陽之惠。實濟於疲羸。宣力四方。蹈道一節。天下寖聞於風采。朝家實賴於謨明。是用斷自朕心。召升宰席。增陪食邑。褒錫勛名。用圖賢勞。以贊大治。於戲。三階之任。非肅乂無以奮庸。萬事之微。非幾深無以成務。勉惟皇極之訓。以佇王功之成。遂登丕平。無忝休命。可特授戶部侍郎﹑同中書門下平章事﹑集賢殿大學士﹑加上柱國﹑進封開國公﹑加食邑一千戶﹑食實封四百戶﹑仍賜推忠協謀佐理功臣。

富弼拜昭文相制嘉祐三年六月丙辰

門下。中樞治本。裁教化之宜。上相臺元。長官師之任。用緝熙於百度。資燮正於三階。乃眷右垣。時惟哲匠。委政事而已試。考名實以相符。誕揚大廷。付畀魁柄。推誠協謀同徳佐理功臣﹑光祿大夫﹑行尙書戶部侍郎﹑同中書門下平章事﹑集賢殿大學士﹑上柱國﹑河南郡開國公﹑食邑三千八百戶﹑食實封一千二百戶富弼。任重道遠。性正徳全。閎敏推於上材。博洽通於眾志。撓之不濁。偉量表於彌衝。簡而易從。盛業彰乎可大。首膺魁壘之舉。歷踐禁嚴之塗。蹇諤發於爾躬。啟沃盈於朕聽。曏繇樞省。出殿藩方。名聲聳於遠夷。風采系於諸夏。遂膺枚卜。實契具瞻。朝有偉人。物無異論。持重守正。參濟以和。告猷納忠。一本於治。屬以冢卿謝政。首鉉佇能。諏俊乂之大臣。疇若予采。冠丞疑之上席。僉曰汝賢。是用升自政塗。處以師尹。仍進秩宗之重。復兼史觀之名。衍以優封。昭玆異數。用旌茂績。允穆師言。於戲。播化鈞而理陰陽。操國柄而撫辰象。惟無心故能感物。惟虛己所以受人。格於太和。系我眞宰。往踐乃位。永孚於休。可特授行尙書禮部侍郎﹑同中書門下平章事﹑昭文館大學士﹑監修國史﹑兼譯經潤文使﹑加食邑一千戶﹑食實封四百戶。

韓琦同中書門下平章事集賢殿大學士加恩制同上

門下。亮成天功。實系於宰職。緝熙王道。允寄於賢才。矧久服於機廷。且周知於治體。俾正中階之象。用膺次相之求。旣考師言。復涓剛日。式揚孚號。誕告庶工。具官某。志度純深。才識髙妙。行足厚於風俗。言必合於典常。立於本朝。毅然懷體國之色。訪以大略。直哉有匪躬之風。曩者敵人擾邊。勤兵宿野。始仗指蹤之略。遄升基命之階。間從書殿之華。就寵師幹之拜。持中山之帥節。臨大漠之盛秋。寂無邊虞。深得君重。召言還國。申命極樞。總是煩機。議玆舊物。謀而鮮過。度不及私。備竭猷爲。罄宣忠力。文武參議。固亮節之卓然。臺宰對司。在至公之允若。是用參之龜策。付以機衡。仍登書殿之名。更拓土田之賦。於戲。夤亮天地之化。調序陰陽之和。衡石無心。以平而爲體。橐籥有道。以虛而爲宗。懋宣乃猷。同底於治。可特授依前刑部尙書﹑同中書門下平章事﹑集賢殿大學士﹑加食邑一千戶﹑食實封四百戶。

宋大詔令集卷第五十六

宰相六

進拜六

富弼起復制嘉祐六年七月弼不拜

門下。禮有變而從宜。君子謂之義。經有反而合道。聖人謂之權。故知所重者不可顧其輕。志於遠者不可懷其近。若漢舊制。方進弗敢有渝。於唐盛時。房喬起而視事。歷鑑前載。玆爲至公。具官富弼。博大有容。直方無撓。勤勞一節。感慨百爲。向緣親喪。遽解國政。三月而變。亦旣歷時。萬機之繁。豈可久曠。矧今治平之勢。實系協輔之良。𨿽前規後隨。具有較畫。而始謀終事。當見成功。惟俯就奪情之文。庶益昭移孝之美。於戲。朝廷專於制治。以義斷恩。閨門主於私情。以恩掩義。與其致毀有憂於終身。孰若顯親揚名於後世。勉思體國之道。用副急賢之心。其聽朕言。復於爾位。可特起復。

韓琦進昭文相制嘉祐六年閏八月庚子

禮載六卿﹑而莫先冢宰。書稱四輔﹑而莫重前疑。蓋地隆者付畀甚嚴。職近者責任彌大。苟非全徳。疇副具瞻。推忠協謀同徳守正佐理功臣﹑開府儀同三司﹑行工部尙書﹑同中書門下平章事﹑集賢殿大學士﹑上柱國﹑南陽郡開國公﹑食邑六千七百戶﹑食實封二千二百戶韓琦。有質重之資。而濟之以敏。有方毅之气。而守之以和。左右歷年。夙夜一節。至於弛國之禁而惟刑之卹。均民之賦而惟力之紓。玆太平之本原。寔眞宰之事業。若時茂績。宜服寵嘉。是用進司寇之聯。正中臺之位。載惟毗倚之重。不亦授受之難。於戲。譬諸濟川。汝惟舟楫。如彼作室。汝惟垣墉。往其欽哉。祗率朕命。可特授行刑部尙書﹑同中書門下平章事﹑昭文館大學士﹑監修國史﹑兼譯經潤文使﹑加食邑一千戶﹑食實封四百戶。

曾公亮拜集賢相制

朕惟宰相之任。外鎭撫四夷。內親睦百姓。使二气協和於上。而羣生茂遂於下。授受之際。豈輕也哉。推忠佐理功臣﹑樞密使﹑金紫光祿大夫﹑檢校太傅﹑行尙書禮部侍郎﹑兼羣牧制置使﹑上柱國﹑廬陵郡開國公﹑食邑三千一百戶﹑食實封六百戶曾公亮。體被中和。性資夷雅。知略足以經遠。徳望足以鎭浮。若時登庸。基命宥密。樞機之務。日有萬微。夙夜惟勤。居然一意。邊鄙不聳。師徒以寧。時乃之功。朕用嘉止。進秩天官之貳。對司魁柄之隆。成是民瞻。相我天事。於戲。君以任臣爲重。在付畀之所專。臣以得君爲難。惟極竭而後已。往其欽服。副朕命焉。可特授行尙書吏部侍郎﹑同中書門下平章事﹑集賢殿大學士﹑加食邑一千戶﹑食實封四百戶﹑仍賜推忠協謀同徳佐理功臣。

富弼拜昭文相制熙寧二年二月己亥

秉籙膺圖。將繼配天之大業。銓時論道。必資名世之元臣。以言乎體貌。則舊徳之英。以言乎望實。則羣材之表。爰立作相。宜莫如公。推誠保徳崇仁亮忠佐運翊戴功臣﹑觀文殿大學士﹑開府儀同三司﹑行尙書左僕射﹑上柱國﹑鄭國公﹑食邑一萬戶﹑食實封三千八百戶富弼。學足以造聖人之微。幾足以通天下之變。繇賢科之得雋。攄遠業以奏功。在仁祖時則首冠廟堂。有弼諧九徳之美。在英考時則再登樞府。有折衝萬里之謀。庶績已熙。太平將洽。屬畱侯之多病。容裴度之暫休。愷悌所宜。神明自復。是用召從方守。進拜元臺。仍左揆之舊班。兼東臺之茂秩。爰田衍賦。盟府易勛。玆實異恩。庸昭注意。於戲。上理乎天工。則日月星辰以之順。下遂乎物宜。則山川艸木以之蕃。近則諸夏仰徳以承流。遠則四夷傾風而待命。凡予欲治。維爾責成。可特授依前行尙書左僕射﹑兼門下侍郎﹑同中書門下平章事﹑昭文館大學士﹑監修國史﹑兼譯經潤文使﹑鄭國公﹑加食邑一千戶﹑食實封四百戶﹑仍攺賜推忠協謀同徳守正亮節佐理功臣。

曾公亮進昭文相制熙寧二年十月丙申

王者攬髦傑以盡天下之謀。總神幾以濟天下之務。故君臣同力。相得益彰。陰陽並和。以至大治。適登碩輔。庸告羣倫。推忠協謀同徳守正亮節佐理翊戴功臣﹑開府儀同三司﹑行尙書左僕射﹑兼門下侍郎﹑同中書門下平章事﹑集賢殿大學士﹑上柱國﹑魯國公﹑食邑一萬一千一百戶﹑食實封三千八百戶曾公亮。徳應中孚。道經皇極。躬淸愼之一守。歷險夷之百爲。巫咸之乂商家。𨿽載六臣之列。畱侯之安漢祚。未膺上宰之榮。朕拂龜而見祥。端扆而定志。稽用師言之錫。進居臺路之元。若股肱之輔予躬。若垣墉之保予室。顧於倚用。維以蒙成。於戲。覽前載之文。考名臣之事。蓋創業之佐其迹易。而守成之相其功難。宜勉輯於盛猷。庶共恢於遠禦。可特依前行尙書左僕射﹑兼門下侍郎﹑同中書門下平章事﹑昭文館大學士﹑兼修國史﹑兼譯經潤文使﹑魯國公﹑加食邑一千戶﹑食實封四百戶。

陳升之拜集賢相制

色齊三階。則風雨不失其序。聖如二帝。然股肱亦系其人。朕上撫乾緯之明。下愼國鈞之寄。方審求於賢輔。俾參穆於政途。若時登庸。蓋出定命。推忠協謀佐理功臣﹑光祿大夫﹑尙書左丞﹑知樞密院事﹑上柱國﹑潁川郡開國公﹑食邑二千八百戶﹑食實封一千戶陳升之。識幾聖蘊。謀合皇猷。學積於原而心彌充。智酬於變而力彌裕。早膺仁祖之擢。以遺文考之知。肆予衝人。克卽大任。問甲兵則有鎭撫四夷之略。問衣食則有運理羣物之心。朕方稽百王之謨。經一世之績。宜進躐於賢序。以延登於宰廷。夫知歷選之旣囏。體委用之旣重。則義莫得以憂己。道維專於澤民。豈特無疆之休。亦有無窮之問。於戲。論金穀之計。其歸內史之司。作霖雨之滋。是應髙宗之命。往熙帝載。庸代天工。可特授行禮部尙書﹑同中書門下平章事﹑集賢殿大學士﹑加食邑一千戶﹑食實封四百戶。

韓絳昭文相制熙寧三年十二月丁卯

三王臣主𨿽賢。不能止誥誓之事。二帝揆嶽在內。其維協天人之和。蓋近迹狹而易循。至化默而難運。夫欲馳寥廓之見。捨攣拘之文。大起不世之君。須謀非常之輔。推忠佐理功臣﹑正奉大夫﹑尙書吏部侍郎﹑參知政事﹑同譯經潤文使﹑上柱國﹑南陽郡開國公﹑食邑三千三百戶﹑食實封八百戶﹑賜紫金魚袋韓絳。蹈先聖之學。躬上賢之姿。思功名爲己圖。慕忠義之前躅。而復正色自峙。綽有大臣之風。臨機不回。多適庶事之要。文武兼備其器。股肱實系其人。朕登延閎材。旣偕羣策之慮。度軼往制。何愛隆名之私。顧金節之未還。將衮衣之已屬。其位百寮之冠。以司大政之元。且唐相之願爲良臣。終授君以顯號。秦穆之尙詢賢老。猶躋�於多盤。豈伊英猷。不至上治。於戲。形範正。金錫美。則爲國利器之彊。陰陽和。風雨時。則爲天泰階之應。往宣一徳。庸底丕平。可特授金紫光祿大夫﹑依前行尙書吏部侍郎﹑同中書門下平章事﹑昭文館大學士﹑兼譯經潤文使﹑加食邑一千戶﹑食實封四百戶﹑仍賜推忠協謀佐理功臣。

王安石宰相制同前

夫天地至神也。非通气運物。則功不足見於時。聖賢一道也。非經世裕民。則名不足見於後。故士莫不待辰而欲奮。志莫如得位而遂行。矧夫居三公之官。而有臨四海之勢。豈不能究利澤。躬義榮。以事施於一時。而譽動於後世者哉。朝散大夫﹑右諫議大夫﹑參知政事﹑上護軍﹑太原郡開國侯﹑食邑一千一百戶﹑賜紫金魚袋王安石。良心不外。徳性攸尊。至學窮於聖人。貴名薄於天下。不以榮辱是非易其介。不以安危利害辭其難。方予訪落之初。勞乎用賢之務。昭發猷念。與裁政機。眾訾所傷。曾靡損身之憚。孤忠自許。惟知報國之圖。朕取其知道者深。倚以爲相者久。玆合至公之首。肆揚大命之休。若作室。用汝爲垣墉。若濟川。用汝爲舟楫。予有違而汝弼。汝有爲而予從。於是大亨。蓋出絕會。於戲。自成湯至於帝乙。靡不懷畏相之心。若孟子學於仲尼。其惟達事君之道。尙祈交敕。卒俾蒙成。可特授金紫光祿大夫﹑行尙書禮部侍郎﹑同中書門下平章事﹑監修國史﹑上柱國﹑進封開國公﹑食邑一千戶﹑食實封四百戶﹑仍賜推忠協謀佐理功臣。

陳升之起復集賢相制熙寧四年正月壬子。後升之請終喪。從之。

門下。閔子絰而服政。先聖稱得事君之宜。晉侯墨以臨戎。前志謂達變禮之用。矧予丞弼。奄遘閔囏。久虛席以思賢。宜敷朝而渙號。前推忠協謀佐理功臣﹑光祿大夫﹑行禮部尙書﹑同中書門下平章事﹑集賢殿大學士﹑上柱國﹑潁川郡開國公﹑食邑四千八百戶﹑食實封一千四百戶陳升之。蘊溫厚之量。挺髙明之才。體備四气之至和。智通萬方之遠略。發紓一徳。感會三朝。經武鬥樞之庭。則王靈震疊。贊元鼎鉉之府。則邦治協寧。端正百度之原。章明九敍之極。向鐘家疚。遂解政機。稽之師言。厥有成憲。桓焉奪服。其惟詔使之從。趙憙罹憂。未始宰司之去。盍來復於臺路。以大熙於天工。於戲。斷恩從權。自昔弗踰於國制。移孝扶義。維時尙乂於王家。勉一乃心。無替朕命。可特起復推忠協謀佐理功臣﹑光祿大夫﹑行禮部尙書﹑同中書門下平章事﹑集賢殿大學士﹑上柱國﹑潁川郡開國公﹑食邑四千八百戶﹑食實封一千四百戶。

韓絳拜相制熙寧七年四月丙戌

王者臨四海之廣。總萬機之繁。仍欲措世於治安。其在求賢而輔助。我圖元弼。玆得藎臣。錫以茂恩。告於列位。推誠保徳翊戴功臣﹑觀文殿大學士﹑光祿大夫﹑行尙書吏部侍郎﹑知大名府﹑兼北京畱守司公事﹑上柱國﹑南陽郡開國公﹑食邑四千八百戶﹑食實封一千二百戶韓絳。受材宏博。涉道深醇。知略足以經遠猷。忠嘉足以任大事。而自與謀帷幄。正位鈞衡。抗論在前。義無曲學。宣力於外。勞不辭難。質於僉言。屬乃舊徳。冠宰司之重。實賴於謨明。總史觀之華。更資於良直。賦之多邑。衍以眞封。並示褒章。允爲異數。於戲。百姓尙困。惟在厚厥生。四夷未賓。當使服吾化。勉輔丕丕之業。以成晏晏之風。可特授依前行尙書吏部侍郎﹑同中書門下平章事﹑監修國史﹑加食邑一千戶﹑食實封四百戶﹑攺賜推忠協謀佐理功臣。

王安石拜昭文相制熙寧八年二月癸酉

門下。乾健坤順。二气合而萬物通。君明臣良。一徳同而百度正。眷予元老。時迺眞儒。若礪與舟。世莫先於汝作。有衮及繡。人久佇於公歸。越升冢席之崇。播告路朝之聽。推誠保徳崇仁翊戴功臣﹑觀文殿大學士﹑特進﹑行吏部尙書﹑知江寧府﹑上柱國﹑太原郡開國公﹑食邑四千六百戶﹑食實封一千二百戶王安石。信厚而簡重。惇大而髙明。潛於神心。馳天人之極摯。尊厥徳性。溯道義之深源。延登傑才。禆參魁柄。傅經以謀王體。考古而起治功。訓齊多方。新美萬事。爾則許國。予惟知人。讒波稽天。孰斧斨之敢鈌。忠气貫日。𨿽金石而自開。向厭機衡之煩。出宣屏翰之寄。遽周歲歷。殊拂師瞻。宜還冠於宰司。以大釐於邦采。兼華上館。衍食本封。載更功號之隆。用侈臺符之峻。於戲。制天下之動。爾惟樞柅。通天下之志。爾惟蓍龜。系國重輕於乃身。毆民仁壽於當代。往服朕命。圖成厥終。可特授依前行吏尙書﹑同中書門下平章事﹑昭文館大學士﹑兼譯經潤文使﹑加食邑一千戶﹑食實封四百戶﹑攺賜推忠協謀同徳佐理功臣。

吳充拜相制熙寧九年十月丙午

門下。燮理陰陽。蓋資輔弼之任。運動樞極。當籍經綸之材。必惟其人。可付以政。推忠佐理功臣﹑樞密使﹑金紫光祿大夫﹑行尙書工部侍郎﹑兼羣牧制置使﹑上柱國﹑渤海郡開國公﹑食邑二千戶﹑食實封四百戶吳充。秉心平直。成性衝深。沈機洞究於典常。卓識該通於權變。總司宥密。灼著猷爲。宜從樞筦之嚴。擢處鈞衡之重。仍陪封邑。昭示寵私。於戲。君義臣行。旣著將明之效。予違汝弼。亦期獻替之忠。務殫乃心。協贊於治。可特授依前行尙書工部侍郎﹑同中書門下平章事﹑監修國史﹑加食邑一千戶﹑食實封四百戶﹑仍賜推忠協謀佐理功臣。

王圭拜集賢相制同上

門下。天尊地卑。交泰而四時合序。君倡臣和。相須而庶績咸熙。矧惟魁柄之司。玆實官師之表。將新寵命。爰告路朝。推忠佐理功臣﹑金紫光祿大夫﹑行尙書禮部侍郎﹑參知政事﹑同譯經潤文使﹑都大提舉三館祕閣抄寫校勘書籍﹑上柱國﹑太原郡開國公。食邑三千五百戶﹑食實封八百戶王圭。以辭章甲賢科。以行誼階仕籍。學窮經史之奧。識洞天人之交。自參貳於臺衡。已著更於歲律。茂宣忠力。協贊治功。宜升調鼎之聯。庶盡秉鈞之效。於戲。善事者先利其器。朕旣庸於材能。言古者必驗之今。卿當勉於事業。輔成美化。無忘訓辭。可特授依前行尙書禮部侍郎﹑同中書門下平章事﹑集賢殿大學士﹑加食邑一千戶﹑食實封四百戶﹑仍賜推忠協謀佐理功臣。

●宋大詔令集卷第五十七

宰相七

進拜七

王圭左相制元丰五年四月癸酉

門下。臨政願治。不因時而損益。則心𨿽勞而莫成。膠柱調弦。不解琴而更張。則力愈多而益紊。朕大修庶職。丕正百工。以道揆任廟堂之閎謀。以法守聽官府之小治。作起萬事。紹隆三王。疇庸命渥之頒。爰有弼諧之長。宜敷廷號。以聳民瞻。銀靑光祿大夫﹑兼門下侍郎﹑同中書門下平章事﹑監修國史﹑上柱國﹑太原郡開國公﹑食邑六千九百戶﹑食實封二千二百戶王圭。秉義竭忠。率身勵下。見聞殫洽。多識前載之傳。論議雍容。尢達當今之務。一徳是履。十年不渝。比議廢官。肇更丕典。興滯補敝。寔宣是正之勤。據舊鑑新。皆出將明之助。爰正名於左相。俾分侍於東臺。邑衍眞租。食陪多賦。名𨿽考古。事悉因今。鼎鉉不移。益峻臺衡之望。衮衣載錫。更增宰路之華。於戲。欲法之經遠持久者。在濟之以有終。欲吏之向方宿業者。在董之以無倦。爵名初易。眾人尙狃於故常。法度已完。羣下未知於循守。往率在位。共修厥官。可特授依前銀靑光祿大夫﹑守尙書左僕射﹑兼門下侍郎﹑加食邑七百戶﹑食實封三百戶﹑勛封如故。主者施行。

蔡確右相制同上

門下。朕量材授位。常跂商周之哲王。稱事任人。猶愧漢唐之盛際。法壞旣久。官隳莫興。後先奪倫。小大失當。循名核實。方新萬化之原。考古驗今。大正百年之獘。將仰成於宰弼。爰妙簡於俊良。乃先渙號之頒。以竦治朝之聽。太中大夫﹑參知政事﹑同譯經潤文使﹑都大提舉三館祕閣抄寫校勘書籍﹑上輕車都騎﹑淸河郡開國侯﹑食邑一千戶﹑食實封四百戶蔡確。靖密無貳。裕和有容。自其初時。由朕所識。洎歷近選。靡勞弗宣。嘗總中司。肅紀綱之頹廢。入陪大政。罄夙夜之贊襄。朕方分職以馭羣臣。因能而裁庶位。圖事愼始。非專心致思不能起天下之功。立政惟人。非聚精會神不能成天下之務。疇若予采。莫如汝賢。宜升揆席之崇。兼列侍班之峻。仍增勛秩。陪衍戶封。勞絕一時。望隆百辟。於戲。惟厚徳可以儀刑風俗。惟小心可以勵相邦家。燮調陰陽。四時乖錯。則汝之責。興正法度。庶工隳曠。則汝之羞。往堅乃誠。以永厥譽。可特授依前太中大夫﹑守尙書右僕射﹑兼中書侍郎﹑加上柱國﹑食邑七百戶﹑食實封三百戶﹑主者施行。

右相蔡確進左相制元丰八年五月戊午

門下。嗣先人。宅丕後。思康濟於艱難。位冢宰。正百工。盍眷圖於耆舊。疇玆碩輔。擢冠上臺。以翊亮乎天功。以緝熙乎天度。誕揚渙號。敷告治廷。通議大夫﹑尙書右僕射﹑兼中書侍郎﹑上柱國﹑淸源郡開國公﹑食邑四千五百戶﹑食實封一千九百戶蔡確。敏識造微。訏謨經遠。任重不撓。凜凜棟梁之材。含章於中。渾渾廊廟之器。蚤周旋於要路。多啟迪於嘉猷。遂膺夢卜之求。更處丞疑之重。佑我烈考。時維弼諧。肆予衝人。實在顧托。定策社稷。敉寧邦家。永言訪落之初。是謂持盈之際。矧眾言之師錫。仰天意之賚予。若舟楫之濟巨川。若股肱之成一體。玆惟哲艾。屬在倚毗。於戲。後徳惟臣。不徳惟臣。予方祈於訓告。子帥以正。孰敢不正。眾有賴於儀刑。尙率勵乎前修。共圖安於洪業。克相朕志。永孚於休。可特授依前通議大夫﹑守尙書左僕射﹑兼門下侍郎﹑加食邑七百戶﹑食實封三百戶﹑餘如故。主者施行。

知樞密院韓縝拜右相制同前

門下。訪予落止。以陟降厥家。秉心宣猶。以考愼其相。眷言舊徳。久執事樞。遺予衝人。繄我昭考。延登宰席。播告治朝。通議大夫﹑知樞密院事﹑上柱國﹑廣陵郡開國公﹑食邑三千三百戶﹑食實封八百戶韓縝。天資剛明。世載忠諒。服勤小大之務。居有中外之勢。被遇先朝。周旋近列。遂參圖於宥密。彌葉贊於謀謨。蹇蹇王臣之風。巖巖師尹之望。遭家不造。降割自天。永惟憑幾之辰。實奉綴衣之訓。定策社稷。書勛旂常。鞏固太山之安。扶維神器之重。進疇異數。擢秉大鈞。以師長於百工。以弼諧於一徳。顧玆毗倚。屬在老成。於戲。繼序不忘。無疆惟卹。若康王之率大卞。而髙宗之求多聞。匪予耆明。孰克勵相。宜旁招於俊乂。共宏濟於艱難。底於康公。綏我緒業。可特授依前通議大夫﹑守尙書右僕射﹑兼中書侍郎﹑加食邑七百戶﹑食實封三百戶。

門下侍郎司馬光拜左相制元祐元年閏二月庚寅

門下。帥羣臣宿道而向方。在愼取相。佐王者修政而美國。莫若求人。顧惟眇躬。獲嗣大統。儲思業業。不敢忘六聖之休。注意賢賢。將以總萬方之治。褒進上宰。敷告外廷。正議大夫﹑守門下侍郎﹑上柱國﹑河內郡開國公﹑食邑三千四百戶﹑食實封一千二百戶司馬光。受材髙明。履道醇固。智足以任天下之重。學足以知先王之言。逮事厚陵。徧儀侍從之列。被遇文考。擢總樞機之繁。有大臣特立之風。蹈君子難進之節。方予訪落之始。起應秉鈞之求。調娛萬機。必先教化之意。辧察百職。不失禮義之中。是用咨諏僉言。褒加異數。越升左揆之路。兼峻東臺之班。申衍爰田。陪惇眞食。於戲。上寅亮於天心。則陰陽風雨以之順。下遂字乎物理。則山川艸木以之寧。內阜安於兆民。外鎭撫於四裔。蓋輔相者爲之基杖。而老成者重於典刑。勉行所聞。以底極治。可特授依前正議大夫﹑守尙書左僕射﹑兼門下侍郎﹑加食邑七百戶﹑食實封三百戶﹑餘如故。主者施行。

門下侍郎呂公著拜右相制元祐元年四月壬寅

國莫難於置相。君莫重於知人。堯舜之隆。蓋以疇咨而熙載。商周之盛。至以夢卜而求賢。天降割於我家。予未堪於多難。思用耆徳。交秉政機。其敷寵章。以詔羣辟。金紫光祿大夫﹑門下侍郎﹑上柱國﹑東平郡開國公﹑食邑五千四百戶﹑食實封一千六百戶呂公著。行應儀表。學通本原。忠義得於天資。功名自其世美。被遇先帝。嘗入贊於樞廷。曁予衝人。遂同寅於政路。傳經意以謀國體。推上澤以紓民心。斂髙雋賢。補葺法度。方重不倚。雅有大臣之風。調娛適中。遂通當世之務。是用升之右揆。委以繁機。申衍爰田。陪惇眞賦。爾則代天而理物。予則羞耇以惟君。於戲。丞相之位。未嘗無其人。儒者之效。久不白於世。孟軻言無有者數百歲。揚雄稱自得者二三臣。蓋迪遠業者其功難。循近迹者其力易。勉行所學。以底丕平。可特授依前金紫光祿大夫﹑守尙書右僕射﹑兼中書侍郎﹑加食邑七百戶﹑食實封三百戶。

守太師致仕文彥博拜太師平章軍國重事制元祐元年四月壬寅

師傅道之教訓。先王所以迪厥官。老成重於典刑。天下所以重其智。迺眷舊徳。時謂元勛。謀合祖宗之心。名載鼎彜之器。申頒贊冊。播告外朝。河東節度﹑管內觀察處置等使﹑守太師﹑開府儀同三司﹑太原尹﹑致仕﹑上柱國﹑潞國公﹑食邑二萬五千一百戶﹑食實封一萬六百戶文彥博。惇大而淸明。方嚴而信厚。出則秉乎旄鉞。入則持我鈞衡。文武兼備其才。險夷能致其力。畢公之弼四世。三紀於玆。傅說之總百官。萬邦其乂。爵隆無富溢之累。名遂有身退之榮。神明相其壽康。人心想其風采。是用還之論道。倚以經邦。以帝者之師臣。謀議廟堂之上。以天下之大老。制馭中外之情。庶幾有爲。底於極治。陪惇多井。申衍眞封。於戲。呂望惟賢。起佐文王之治。周公已老。畱爲孺子之師。矧我耆英。無愧前哲。往宣一徳。用格多盤。可特授太師﹑平章軍國重事﹑加食邑一千戶﹑食實封四百戶﹑仍令所司備禮冊命。

右相呂公著拜守司空同平章軍國事制元祐三年四月辛巳

門下。仁莫大於求賢。智莫良於選眾。旣得天下之大老。彼將安歸。以至國人皆曰賢。夫然後用。今朕一舉。仁智在焉。宜告治朝。以孚大號。金紫光祿大夫﹑守尙書右僕射﹑兼中書侍郎﹑上柱國﹑東平郡開國公﹑食邑七千一百戶﹑食實封二千三百戶呂公著。訏謨經遠。精識造微。非堯舜不談。昔聞其語。以社稷爲悅。今見其心。三年有成。百揆時敍。維乃烈考。相於昭陵。蓋淸淨以臨民。亦勞謙而得士。凡我儀刑之老。多其賓客之餘。在武丁時。𨿽莫追於前烈。作召公考。固無異於象賢。而乃屢貢封章。力求退避。朕重失此三益之友。而閔勞以萬機之煩。是用遷平土之司。釋文昌之任。毋廢議論。時遊廟堂。於戲。大事𨿽咨於房喬。非如晦莫能果斷。重徳無逾於郭令。而裴度亦寄安危。罔俾斯人。專美唐室。可特授司空﹑同平章軍國事﹑加食邑七百戶﹑食實封三百戶﹑餘如故﹑仍一月三赴經筵﹑二日一朝﹑因至都堂議軍國事﹑仍令所司擇日備禮冊命。

中書侍郎呂大防拜左相制同前

門下。朕聞天子有道。其徳不可得而名。輔相有徳。其才不可得而見。故漢之文景。紀無可書之事。唐之房杜。傳無可載之勛。當時安榮。後世稱頌。予欲淸心而省事。不求智名與勇功。天維顯思。將啟承平之運。民亦勞止。願聞休息之期。眷予元臣。咸有一徳。咨爾百辟。明聽朕言。中大夫﹑中書侍郎﹑上柱國﹑東平郡開國公﹑食邑二千二百戶﹑食實封三百戶﹑賜紫金魚袋呂大防。造道醇深。受材宏毅。果藝以達。有孔門三子之風。直大而方。得坤爻六二之動。久踐右闥。蔚爲名臣。宜升左輔之崇。兼總東臺之務。加賦進秩。寵數益隆。得位與時。眷責彌重。於戲。若古有訓。無兢惟人。崔公建中之風。以除吏八百而致。裴垍元和之政。以薦士三十而能。維公乃心。何遠之有。可特授太中大夫﹑守尙書左僕射﹑兼門下侍郎﹑加上柱國﹑食邑七百戶﹑食實封三百戶﹑餘如故。

同知樞密院範純仁拜右相制同前

門下。朕惟朝廷之盛衰。常以輔相爲輕重。若根本彊固。則精神折衝。故蔿呂臣奉己而不在民。則晉文無復憂色。汲長孺直諫而守死節。則淮南爲之寢謀。朕思得其人。付之以政。使天下聞風而心服。則人主無爲而日尊。咨爾在廷。咸聽朕命。中大夫﹑同知樞密院事﹑上柱國﹑髙平郡開國侯﹑食邑九百戶﹑食實封二百戶﹑賜紫金魚袋範純仁。器遠任重。才周識明。進如孟子之敬王。退若蕭生之憂國。朕覽觀仁祖之遺迹。永懷慶曆之元臣。彊諫不忘。嘉臧孫之有後。戎功是似。命召虎以來宣。𨿽兵柄之與聞。疑遠猷之未究。坐論西省。進貳文昌。增秩益封。兼隆異數。於戲。時難得而易失。民難安而易危。予欲守在四夷。以汝爲偃兵之姚宋。予欲安於百姓。以汝爲息民之蕭曹。勉思古人。以稱朕意。可特授太中大夫﹑守尙書右僕射﹑兼中書侍郎﹑進封髙平郡開國公﹑加食邑七百戶﹑食實封三百戶﹑勛如故。

門下侍郎劉摯拜右相制元祐六年二月辛卯

王者以得人輔政爲功。宰相以代天理物爲任﹑故三階色齊。則風雨莫不次序。百姓內附。則陰陽以之協和。朕難其才。久虛右揆。登進賢輔。孚告外廷。中大夫﹑守門下侍郎劉摯。受材淸明。涉道醇粹。智足以經天下之務。學足以究先王之言。勤勞百爲。論議一致。被遇先帝。徧儀臺閣之華。陪輔朕躬。參預鈞衡之任。而能彌縫以藏其用。調燮不失其中。故諏訪於師言。俾秉持於大政。坐論西省。進貳文昌。增衍爰田。陪惇眞賦。於戲。朕稽前載之迹。考名臣之心。房杜以能斷善謀。治效幾乎三代。姚宋以應變守正。功業盛於一時。勉舒爾猷。允蹈前美。可特授太中大夫﹑守尙書右僕射﹑兼中書侍郎。

右丞蘇頌拜右僕射制元祐七年六月辛酉

朕荷天地之貺。維祖宗之成。上承文母之慈。萬機俾乂。下賴輔臣之正。一徳交修。眷俊老之精忠。合外廷之公議。延登相位。敷告治朝。右光祿大夫﹑守尙書左丞﹑上護軍﹑武功郡開國侯﹑食邑一千九百戶﹑食實封二百戶蘇頌。粹資中和。休譽英特。學富經邦之道。文髙華國之章。浹萬事之風材。宿四朝之偉望。逮予初政。歸爾近班。進服天官。抑人材之阿黨。優遊翰苑。還帝制之坦明。曁擢寘於近司。頗接聞於密論。雍容雅正。多援古以開陳。練達精明。亦宜今而裁制。維是深識。居然遠猷。是用躐升右弼之崇。兼總西臺之重。秩階增峻。勛爵並隆。申衍爰田。陪惇眞食。玆見充文之慶。尢爲稽古之榮。於戲。惟聖賢相遇之難。以君臣得時爲盛。矧惟成徳。協我至公。如房喬之善建嘉謀。遽啟唐風之兢。如魏相之好觀古事。終扶漢道之尊。勉跂前修。用孚美業。可特授右光祿大夫﹑守尙書右僕射﹑兼中書侍郎﹑加上柱國﹑加食邑七百戶﹑食實封三百戶﹑勛﹑封﹑如故。主者施行。

●宋大詔令集卷第五十八

宰相八

進拜八

範純仁拜右丞相制元祐八年七月丙子

朕嗣宅丕後。若昔大猷。勞於求賢。職在論相。眷言舊徳。還位宰司。乃頒命書。播告在位。觀文殿大學士﹑太中大夫﹑上柱國﹑髙平郡開國公﹑食邑三千戶﹑食實封一千一百戶範純仁。秉心直諒。履道坦夷。寬閎出於天資。忠義本於家學。始終一節。出入四朝。向解鈞衡。久臨藩屏。介圭修覲。喜見儀刑。公衮言歸。益隆體貌。是用延登右弼。仰應中臺。寵進文階。增陪井賦。於戲。髙宗恭默思道。得傅說以代言。康王垂拱仰成。有畢公之正色。惟賢能俊傑盡其用。則陰陽寒暑得其和。外鎭四夷。內附百姓。非至公不能成庶務。非一徳無以底丕平。其殫乃心。無替朕命。可特授通議大夫﹑守尙書右僕射﹑兼中書侍郎﹑加食邑七百戶﹑食實封三百戶﹑勛封如故。

章惇左正議大夫左僕射兼門下侍郎制紹聖元年二月

門下。爲政之道。無兢惟人。思得骨鯁挺特之純臣。適修彌綸康濟之緒業。圖我舊徳。冠於宗功。孚號大廷。播告多士。資政殿學士﹑降授通議大夫﹑提舉杭州洞霄宮﹑上柱國﹑豫章郡開國公﹑食邑三千七百戶﹑食實封一千八百戶章惇。器博以大。志剛而明。才之所施。則酬酢萬變而無窮。學之所造。則貫通百家而不惑。蚤席華問。寖登近班。自結聖神之知。薦登丞弼之地。佑我昭考。格於丕平。肆予纘服之初。身任受遺之托。定策社稷。底寧邦家。方政令出於簾幄。權柄歸於廊廟。善政良法。多所紛更。正色危言。不憚彊禦。十年去國。一徳保躬。𨿽風波並起乎畏途。而金石不渝於素履。朕親覽機務。緝熙事功。卓創業垂統之艱難。念繼體守文之怵惕。典刑具在。績效可稽。究觀民情。以知利害之實。斟酌時變。以適增損之宜。克昭前人之光。實繄良弼之助。矧封疆無以懲外侮。田裏無以安常生。四方之休戚。壅於上聞。羣臣之忠邪。愆於公議。眷求眞宰。秉我國成。是用起爾燕間之中。位諸公輔之上。超進祿秩。寵陪戶封。南山巖巖。久隆師尹之望。赤舄幾幾。行俟衮衣之歸。於戲。賢能相推而庶官和。號令必臧而下民若。如治梓材。汝惟丹雘。若作和羹。汝惟鹽梅。朕方注意以佇壯猷。爾其奮庸以葉朕志。修明百度。率勵庶工。期共恢於遠圖。尙無替於先烈。亟共爾位。終底厥成。可特授左正議大夫﹑守尙書左僕射﹑兼門下侍郎﹑加食邑七百戶﹑食實封三百戶﹑勛﹑封﹑如故。主者施行。

韓忠彥除右僕射制元符三年四月庚寅

門下。朕紹膺大位。蒙賴母儀。召自戚藩。延入翼室。遂嗣服於大歷。首圖任於舊人。啟爾在廷。明聽予告。具官某。植性純懿。秉徳裕和。粹矣老成之姿。渾然大中之度。素出相門之冑。蔚爲勛閥之光。朕永惟仁祖之朝。實繄先正之助。建定大策。書功宗彜。惟爾克承厥家。世濟其美。召由北道。入總東臺。謀謨益嘉。操守彌固。屬丕基之肇受。眷右相之久虛。敷時繹思。訪予落止。將繼猶於泮渙。以大濟於艱難。其登右揆之崇。遂兼西省之峻。惟帝賚予良弼。惟天祚我有邦。升其文階。衍以封邑。於戲。四裔以衰弱僅存之勢。猶懷桀驁之謀。黎庶當安平無事之時。尙有流亡之患。罔虛內以事外。無傷財而害民。予欲綏定四方﹑汝爲。予欲敉寧百姓﹑汝翼。予欲作功成之樂﹑汝聽。予欲制治定之禮﹑汝明。汝言予從。予違汝弼。王政有闕。以汝爲補衮之樊侯。民澤未加。用汝爲作霖之傅說。尙奮熙於帝載。共寅亮於天工。永孚於休。同底於道。可。

韓忠彥除左光祿大夫左僕射進封儀國公制元符三年十月丁酉

門下。朕仰惟前代。訓迪厥猷。敷求哲人。考愼其相。疇若予采。是資世徳之良。屢省乃成。俾陟冢司之任。咨爾有眾。明聽朕言。具官某。敏識造微。令猷經遠。智足以任四海之重。才足以應萬事之機。屬予訪落之初。擢總代工之右。百辟承式。萬邦作孚。旌其世庸。進是位序。正名左揆。分侍東臺。增衍爰田。陪惇眞食。於戲。在昔大有爲之主。必有不二心之臣。用保斯民。以登乃辟。子帥正﹑則孰敢不正。民罔中﹑而惟爾之中。其允迪於前人。以有聞於永世。可。

曾布除右銀靑光祿大夫右僕射制元符三年十月壬寅

門下。左右制相。以總吾喉舌之司。東西分臺。以干我鈞衡之任。居中如鼎足之峙。承上若臺符之聯。相須而成。缺一不可。迺登次輔。以告大廷。具官某。敏識造微。懿文貫道。器周小大之用。智適古今之宜。被神考特達之知。亟躋禁從。膺先朝倚注之重。久執事樞。而能悉心公家。宣力夙夜。忠以迪上。誼不辭難。憂勤百爲。壯老一節。肆朕纂臨之始。大嘉翼戴之勞。參稽師言。圖任舊徳。文昌端揆之列。紫微陪侍之班。合玆寵名。作我近弼。仍遷階秩。增衍戶封。於戲。朕有休息百姓之心。汝則覿文而匿武。朕有綜核庶工之志。汝則務實而去華。以至甄序材良。惇獎正直。澄淸風俗。振肅紀綱。使萬物各得其平。無一夫或失其所。汝之職也。尙往欽哉。可。

蔡京除右僕射崇寧元年七月五日戊子

門下。文昌萬物之源。源淸而流潔。僕射百僚之表。表正而景端。若昔保邦。敷求俊徳。肆予共政。厥有舊人。咸造於廷。明聽朕訓。中大夫﹑尙書左丞蔡京。才髙而識遠。气粹而行方。蚤逢聖旦之有爲。徧歷儒林之妙選。徊翔滋久。趣操益醇。出殿侯藩。入居翰苑。適艸元符之末命。預聞翼室之多艱。去就甚明。忠嘉具在。人之艱矣。動以浮言。天實臨之。賚予良弼。是用延登右揆。總領西臺。超進文階。增陪井賦。慨念熙寧之盛際。辟開端揆之宏基。弛役休農。尊經造士。明親疎之制。定郊廟之儀。修義利之和。聯比閭之政。國馬蕃乎汧渭。洛舟尾乎江淮。周卿率屬以阜民。禹迹播河而入海。經綸有序。威徳無邊。而曲士陋儒。罔知本末。彊宗巨黨。相與變更。凡情狃於尋常。美意從而蠹壞。賴遺俗故家之未遠。有孝思公議之尙存。愼圖厥終。正在今日。於戲。武王繼志。昭哉文考之功。曹參守規。斠若蕭何之迹。其輔臺徳。永孚於休。可特授通議大夫﹑守尙書右僕射。

蔡京除右光祿大夫尙書左僕射崇寧二年正月丁亥

門下。綏四方。復大業。屬在於眇躬。佑乃辟。康兆民。允資於元輔。進陟時傑。秉操國鈞。粵惟先正之臣。克任天下之重。爰旌丕烈。誕告朝倫。通議大夫﹑守尙書右僕射蔡京。器博而用周。名髙而實茂。學際天人而不惑。材兼文武而具宜。被遇裕陵。早預睿神之制作。發文紹聖。久勤禁密之論思。逮予訪落之初。首建紹休之訓。孤忠自許。惟堅體國之誠。經徳不回。曾靡合時之術。自延登於政府。曁擢寘於宰司。謀猷益嘉。夙夜匪懈。考古而修紀律。設屬而講事功。庶官惟和。百度以正。適遠戎之弗率。繄多算之是圖。師不逾時。慮無遺策。四裔偃兵革之气。百姓厚衣食之源。疇若顯庸。升華左揆。分侍東臺之峻。躐躋文階之崇。增衍爰田。陪惇眞食。萃玆寵渥。並示眷懷。於戲。位冠羣臣。孰越蕭何之畫。爵隆五等。蓋先裴度之功。惟乃殊勛。無愧前哲。永協於治。往孚於休。可。

趙挺之拜右相制崇寧四年三月

門下。朕若昔大猷。考愼其相。眷求一徳。協贊萬幾。顧難其人。久虛右揆。肆登賢輔。誕告大廷。具官趙挺之。受資淸和。涉道醇粹。智足以周天下之務。學足以究先王之微。方時紛更。獨陳讜論。逮予總攬。首建忠言。秉心不回。持議甚確。自參禆於邦政。彌弼成於治功。同寅協恭。奉公履正。是用進貳中臺之柄。坐論西省之謨。超陟文階。增陪井賦。以昭注倚。以厚寵光。於戲。惟聖賢相遇之隆。以君臣咸徳爲盛。丙魏推同心而輔於政。聲顯漢廷。房杜持眾美而效之君。望髙唐室。益祗遠業。克紹前休。可特授右銀靑光祿大夫﹑守尙書右僕射﹑兼中書侍郎﹑加食邑七百戶﹑食實封三百戶。

蔡京司空左僕射兼門下侍郎制大觀元年正月

天子之置三公。與之論道。丞相之總百揆。維以佐王。朕親事法宮。宅師區夏。朝廢食而思務。夜振衣而慮微。顧非眞儒。孰翼丕治。乃眷求於舊弼。俾還秉於洪鈞。播告大廷。誕敷羣聽。具官蔡京。識推先覺。徳懋碩膚。智造物之未形。學窮神而獨至。擢自文考。爰遇泰陵。更險夷之百爲。持中正之一節。逮予躬攬。冠位宰司。罄謀猷之贊襄。緝綱紀之蠹壞。佐周王之辟國。無如召公。佑商後之格天。有若伊尹。力復先烈。輔成遠圖。庶績已熙。太平將洽。屬緣災而引咎。旣避位以踰年。顧玆衮繡之聯。殊失股肱之助。矧今符瑞薦至。講禮樂以文頌聲。賢能並興。恢庠序而善風俗。有懷制作。多所建明。是用載登左揆之崇。兼峻東臺之秩。陪惇爰賦。彌聳具瞻。斯爲異恩。庸示注意。於戲。舉臯陶而不仁者遠。朕則克難於任人。賢周公而大治至今。爾其永休於前政。往服定命。勉成厥功。可特授依前司空﹑尙書左僕射﹑兼門下侍郎魏國公。加食邑七百戶﹑食實封三百戶﹑勛﹑封﹑如故。

何執中特進左僕射兼門下侍郎加恩制大觀三年六月

門下。惟前代之迪官。孰先於輔相。圖舊人而共政。尢屬於老成。眷言心腹之臣。久貳機衡之任。肆加考愼。宜在褒延。其誕布於綸恩。以式孚於朝聽。具官何執中。髙明而守正。純厚而履常。才兼文武之優。學貫天人之賾。自出陪於昌運。首被遇於先朝。爲時名儒。事朕潛邸。方纘承之始。已召寘於從班。逮躬攬之初。遂擢參於近弼。謀有嘉而必告。事靡勤而弗宣。備嘗夷險之更。克懋始終之固。朕念持盈者保太平之盛。敕命者謹時幾之微。矧祗紹於成謨。敢怠遑於庶治。疇若予采。以共濟於康功。惟選爾勞。蓋莫踰於壽俊。其登庸於左揆。兼總務於東臺。進序勛階。衍封采食。並侈寵章之峻。用昭眷意之隆。於戲。罔不同心。傅說所以迪髙後。咸有一徳。伊尹所以格皇天。尙繼美於前人。以孚休於永世。可特授特進﹑尙書左僕射﹑兼門下侍郎﹑加上柱國﹑食邑七百戶﹑食實封三百戶﹑勛﹑封﹑如故。

鄭居中少保太宰兼門下侍郎制政和六年五月

門下。格於皇天。實系贊元之任。渙其大號。罔非同徳之求。若時樞筦之臣。久郁鈞衡之望。用熙帝載。俾正臺司。式涓剛日之良。誕告治朝之聽。特進﹑知樞密院事﹑滎陽郡開國公﹑食邑四千七百戶﹑食實封四百戶鄭居中。髙明而篤厚。直諒而純和。識探道奧之微。謀合皇猷之蘊。馳顏閔之極摯。蚤擅儒宗。非堯舜則不陳。是爲國器。粵繇簡識。洊被褒揚。徧躋禁路之華。再陟本兵之峻。直道之行弗撓。辰猷之告允臧。進則盡忠。義不阿世。退而載采。言可底行。眷名實之並孚。歷險夷而一節。肆念纘承之重。莫先圖任之艱。有能奮庸。旣灼知於弼直。爰立作相。其遂顯於謨明。載崇爲國之九經。以乂建邦之六典。陰陽和而萬物得。燮玆一气之元。上下交而其志同。惠在四鄰之睦。允迪朕志。畢協師虞。就升亞保之崇資。克佇貳公之美化。疇封井戶。加食租田。並隆體貌之恩。增重股肱之寄。於戲。帝賚予弼。玆用亶於延登。民具爾瞻。益毋忘於夙夜。若古有訓。無兢維人。惟說命之曁乃僚。如尹躬之佑厥後。從欲以治。罔不同心。尙克邁於遠圖。以對揚於休命。可特授少保﹑太宰﹑兼門下侍郎﹑加食邑七百戶﹑食實封三百戶﹑餘如故。仍令所司擇日備禮冊命﹑主者施行。

劉正夫特進少宰兼中書侍郎加恩制政和六年五月

門下。灼於四方。蓋本明良之會。式是百辟。莫先承弼之圖。乃眷宗臣。蚤陪幾務。具協民瞻之素。俾居宰揆之崇。涓選剛辰。亶孚列辟。銀靑光祿大夫﹑中書侍郎﹑彭城郡開國公﹑食邑四千七百戶﹑食實封一千三百戶劉正夫。直淸而惇裕。閎博而醇深。行髙儒席之珍。識探聖文之奧。迪九徳之美。蔚然蓍蔡之資。挺三俊之休。允矣巖廊之望。歷更中外。綽著猷爲。頃入輔於文昌。旋進參於政本。夙勵致君之節。動昭享上之誠。入告辰猷。其克從先王之烈。肆疇嘉績。惟簡在上帝之心。言輒契於朕謀。人莫渝於汝守。若昔交修之助。維時共政之求。將用繹於天工。知人則哲。宜使熙於帝載。秉國之鈞。位班衮職之隆。名亞鼎司之重。克灼知厥若。久堅勵翼之懷。率惟玆有陳。用底經綸之蘊。誕揚休命。式副僉兪。載超賜位之聯。增賁奮庸之任。剖封爰賦。衍食加田。疏恩渥之便蕃。示延登之簡注。於戲。爰立作相。永言考愼之艱。罔不同心。益邁謨明之協。仰惟前代。圖任舊人。由成湯至於文王。若伊尹至於閎夭。時乃格天之業。具存經體之勛。尙懋遠圖。以期予治。可特授特進﹑少宰﹑兼中書侍郎﹑加食邑七百戶﹑食實封三百戶﹑勛﹑封﹑如故。

鄭居中起復制政和七年十一月

門下。人主之職。在乎論相。允資朝夕之親。太宰之任。專以佐王。實繄幾微之重。眷予臺揆。玆遘閔囏。時惟虛席之思。禮有奪情之制。亶孚命冊。播告治廷。具官某。簡重而裕和。髙明而博達。學貫六經之奧。器涵九徳之純。勁節精忠。屹莫渝於金石。遠猷先識。敏若兆於蓍龜。夙宣樞筦之勞。遂正鈞衡之拜。謀入告於爾後。徳乃降於國人。厥棐有恭。股肱喜而元首起。惟動丕應。陰陽和而風雨時。願爲稷契臯陶之良臣。必適堯舜文王之正道。方賴濟川之助。忽纏陟屺之憂。朕惟天下之安。注意於相。門外之治。以義斷恩。載稽魯人有爲之言。深嘉閔子服事之孝。晉侯始墨。豈限三年之常。房喬起官。蓋難一日之去。乃趣成於窀穸。俾歸輔於巖廊。式符中外之瞻。率用祖宗之典。誕惟休命。爰示至懷。於戲。揚名顯親。報乃伸於父母。適權合道。分當篤於君臣。克全愛日之誠。懋建格天之業。上以調元化而遂萬物。下以蒞中國而撫四夷。惟爾丕命具承。則予從欲以治。可。

余深特進少宰兼中書侍郎制政和七年十一月

門下。承天子以贊助萬機。時乃代工之任。熙帝載而使宅百揆。莫先同徳之求。眷我宗臣。久於政路。爰繹師虞之素。俾升宰席之崇。涓擇剛辰。誕揚顯冊。具官某。直方而惇裕。肅乂而純明。學參聖域之優。識達道原之大。威儀是力。凜然廊廟之材。文武兼資。允矣邦家之望。夙延登於近輔。實具紹於先猷。明哲自將。忠忱一致。載執黃扉之柄。益隆巖石之瞻。臯陶之陳帝謨。旣懋弼諧之義。山甫之將王命。有嘉出納之勤。具昭成憲之休。未究大儒之蘊。朕仰惟前代。守文爲難。相我愛民。非賢罔乂。若四方之是訓。則九敍之可歌。視君如腹心。矧務同於一體。用汝作舟楫。庶克迪於多盤。其進秉於國鈞。仍兼釐於政本。特超賜位。並衍眞租。聿彰倚注之殊。式示寵光之渥。於戲。時則有若伊尹。推斯道而覺民。王曰惟爾君陳。以嘉猷而告後。允蹈昔人之美。迄臻庶事之康。三階平則風雨得其時。眾賢和而天地爲之應。亶惟乃辟是佑。則於永世有辭。

余深太宰兼門下侍郎制宣和二年正月

門下。太微者天子之庭。上相冠東藩之位。北斗者人君之象。輔星近開陽之光。仰觀乾緯之明。俯眷經邦之重。敍登元宰。亮翼眾功。誕賜綸綍之言。孚告紳緌之聽。具官某。端方而肅括。惇裕而淸通。學足以探天人之原。智足以周事物之會。古訓是式。卓然經世之姿。直道而行。凜若立朝之气。徧儀三省。殆閱十年。頃進秉於國鈞。實參熙於帝載。惟動丕應徯志。禦事厥棐有恭。辧察羣材。極明王立政之助。調娛庶務。協太平守成之規。期年於玆。萬方俾乂。上之則陰陽寒暑得其序。下之則綱紀法度適於中。徳音不瑕。已諗姬公之美。衮職有闕。孰先山甫之圖。是用簡於巖瞻。授以魁柄。兼峻東臺之侍。乃陪多戶之封。受任旣隆。仰成彌重。於戲。予欲遠追二帝三王之治。爾盍自擬百揆四嶽之賢。置相之良。載籍可數。若漢以蕭曹爲冠。丙魏乃相繼有聲。如唐之房杜居前。姚宋亦並稱於後。顧曾何比予於是。矧時則勿有間之。勉恢大猷。追紹隆古。可。

王黼少宰加恩制宣和元年正月

北辰居所而眾星拱。道蓋尙於無爲。明主好要而百事詳。術莫先於論相。天實生於碩輔。世方賴於眞儒。用詢師虞。延登揆席。肆卽治廷之大。亶孚詔號之嚴。具官王黼。直諒而粹夷。閎深而博遠。學通千載。而會歸於道徳之奧。識造萬微。而動合於理義之方。讜論明謨。允矣佐王之略。髙文大冊。傑然冠古之才。國之光輝。予有疏附。頃自左綱之峻。亟升右省之崇。敕天之命惟時幾。益罄同寅之助。役志於享無爽侮。聿多載采之勛。豈惟眾賢和而物和。玆乃百姓足而君足。三臺之階兩兩。疇爲齊色之占。南山之石巖巖。爰屬秉鈞之望。惟帝賚弼。若時登庸。其遂相予。無以易汝。俾陟宰司之重。兼釐政本之繁。懋官超彜典之常。賜位躐文階之冠。申加多邑。並衍眞租。於戲。尹躬曁湯而克享天心。髙宗得說而咸仰朕徳。相與之妙。於今可師。矧書垂告戒之言。有嘉謀則順於外。而史述彌縫之用。持眾美以效之君。故四方其訓。以無兢惟人。必三後協心。而同底於道。往資予翼。式副民瞻。可特授特進﹑少宰﹑兼中書侍郎﹑充神霄玉淸萬壽宮使﹑加食邑七百戶﹑食實封三百戶﹑勛﹑封﹑如故。

起復通奉大夫尙書左丞李邦彥除銀靑光祿大夫少宰兼中書侍郎神霄宮使加恩制宣和六年九月十四日

門下。太微授符列宿。次輔共三光之庭。文昌賦政四方。宰臣揆六官之務。眷予近弼。時謂眞儒。履正奉公。協濟休明之治。贊元經體。宜膺考愼之求。敷告朝倫。誕揚命渥。起復通議大夫﹑尙書左丞﹑神霄宮副使﹑隴西郡開國公﹑食邑二千八百戶﹑食實封六百戶李邦彥。端方而肅乂。簡重而裕和。偉望傑才。夙擅縉紳之譽。博聞彊識。兼通典籍之醇。登翊化鈞。薦更歲律。廊廟訏謨之議。無有黨偏。政機綱目之繁。備宣忠恪。嘉言底績。膏澤在民。方國家閒暇之時。席祖考隆昌之緒。以內治則立經陳紀。以外攘則保大定功。政事集熙丰之成。疆宇復燕云之舊。惟克紹先烈。乃臻夷夏之安。而聿懷永圖。尢切淵衷之念。惟志慮葉於克一。則功業底於丕平。是用延升揆路之崇。式貳西臺之要。爽邦由哲。載圖弼亮之勛。立政惟人。佇展經綸之蘊。陪惇眞食。超進文階。以昭體貌之隆。以厚股肱之眷。於戲。納誨輔徳。式昭傅說之欽承。以道覺民。罔俾阿衡之專美。務恢遠業。以副具瞻。可銀靑光祿大夫﹑少宰﹑兼中書侍郎﹑神霄宮使﹑加食邑七百戶﹑食實封三百戶。

宋大詔令集卷第五十九

宰相九

進官加恩別使一

範質等進官制建隆元年二月乙亥

虞舜有納麓之功。弗迷風雨。夏后享錫圭之瑞。乃奠山川。然後大洽謳謠。光符揖讓。顧惟涼徳。驟集鴻名。旣用心以存公。思與物而更始。式宣景化。屬在冢司。乃眷弼臣。宜疇異數。推忠協謀佐理功臣﹑開府儀同三司﹑守司徒﹑兼門下侍郎﹑同中書門下平章事﹑昭文館大學士﹑參知樞密院事﹑上柱國﹑蕭國公﹑食邑二千戶﹑食實封四百戶範質。鎭時雅量。緯俗宏材。明去就於幾先。識變通之可久。巖廊益峻。衡石無欺。十載於玆。萬邦咸乂。推忠協謀佐理功臣﹑光祿大夫﹑尙書右僕射﹑兼門下侍郎﹑同中書門下平章事﹑監修國史﹑參知樞密院事﹑上柱國﹑太原郡開國公﹑食邑一千五百戶﹑食實封二百戶王溥。策名藩府。佐命前朝。冠顏子之四科。陳咎陶之九徳。秉彜不紊。惠迪有光。寅亮之功。搢紳允矚。推忠協謀佐理功臣﹑樞密使﹑光祿大夫﹑行中書侍郎﹑兼刑部尙書﹑同中書門下平章事﹑集賢殿大學士﹑上柱國﹑鉅鹿郡開國公﹑食邑二千戶﹑食實封四百戶魏仁浦。謙和有立。愼重自持。周旋三事之司。練達萬機之務。言無洩露。望洽彌綸。康濟之才。邦家所注。咨爾三臺。弼予一人。而皆稽元象以酌羣情。率具寮而遵外禪。是用進爲常伯。命作司空。敍百揆以奮庸。張四維而是賴。於戲。托王公之上。旣開國以承家。倚輔相之臣。斯代天而治物。各踐厥位。時惟欽哉。質可依前守司徒﹑兼侍中。溥可守司空﹑兼門下侍郎﹑同中書門下平章事。仁浦可尙書右僕射﹑兼中書侍郎﹑同中書門下平章事﹑餘如故。

趙普加恩制淳化元年七月

門下。咨詢舊徳。尊重大臣。實有國之徽章。乃爲君之鉅美。朕之元老。何讓古賢。適當覃慶之辰。首舉疇庸之命。揚於著位。斯葉至公。具官趙普。道比臯夔。才兼伊呂。創業弼諧於先帝。守文佐佑於衝人。進則盡忠而言。退則歸美於上。三登黃閣。人推燮理之功。連擁碧幢。吏服廉平之政。書諸國史。格彼上元。𨿽蕭曹稱漢室之賢。房杜濟唐宗之美。校其勛徳。未接聲容。間以偶失宣調。遂嬰微疢。𨿽居假告。常渴儀刑。深持知止之心。疊上陳情之表。言皆切直。意足嘉稱。然而上臺之位難虛。求舊之思益切。方伸毗倚。不允敷揚。因獻歲之發春。屬攺元而建號。榮加奉邑。兼益眞封。於戲。書契以還。君臣之際。上以用賢爲急。故親而信之。以保其終。下以徇節爲誠。故愛而戴之。同底於道。況我興隆之運。式繄鎭靜之才。更竭謀猷。毋煩訓誡。可。

呂端轉官制至道二年正月庚辰南郊畢

讓徳於天。聿舉吉蠲之典。注意於相。宜推蕃庶之恩。銀靑光祿大夫﹑行尙書戶部侍郎﹑同中書門下平章事﹑上柱國﹑東平郡開國侯呂端。嶽瀆粹靈。陽秋正气。自參大政。式副具瞻。接物之誠。蔑聞於澄撓。致君之節。曷有於燐緇。朕倚之爲股肱。人望之爲霖雨。頃以郊祀上帝。祈福天宗。琮斝具陳。梯航畢至。汝左右薄質。翊宣大猷。威儀三千。率周禮而無爽。玉帛萬國。奉禹會而益恭。文物聲明。震疊華裔。將順其美。時乃之功。是宜踐黃闥之崇。正夏卿之任。並增階秩。式是寵光。勉罄嘉謨。永輔臺徳。可門下侍郎﹑兼兵部尙書﹑依前同平章事﹑餘如故。

李沆遷官制咸平四年三月庚寅

東臺貳職。實筦樞機。累朝近司。多所兼領。祗若彜憲。加於輔臣。褒徳獎賢。於是乎在。光祿大夫﹑行中書侍郎﹑同中書門下平章事﹑監修國史﹑上柱國﹑隴西郡開國公李沆。純厚方直。堅明粹和。事朕東朝。有翼成之範。秉鈞黃合。仗棟幹之隆。三階以和。百揆攸敍。宜登異數。益懋顯庸。可門下侍郎加食邑。

向敏中景靈宮使制大中祥符七年八月甲寅

尊祖事天。所以罄寅恭之志。尙賢崇徳。所以申優異之恩。眷予藎臣。宜有嘉命。特進行中書侍郎﹑兼刑部尙書﹑同中書門下平章事﹑集賢殿大學士﹑上柱國。河內郡開國公向敏中。亮節致君。懿文經國。蔚爲時棟。克煥王猷。朕仰接眞儀。側聆諄誨。開陳長髮之緒。誨諭無疆之期。式建琳宮。永膺靈祲。蒞玆重職。允屬臺臣。勉竭純誠。以稱隆渥。可特授景靈宮使﹑加食邑一千戶﹑食實封四百戶。

王旦進官制大中祥符九年二月戊子史成

股肱之任。與元首而同體。公衮之崇。列三階而敷化。經邦論道。非賢罔居。疇其嘉庸。登是徽數。開府儀同三司﹑守司空﹑兼門下侍郎﹑同中書門下平章事﹑充玉淸昭應宮使﹑昭文館大學士﹑監修國史﹑上柱國﹑太原郡開國公王旦。簡溫方厚。惠直篤誠。懿文徳以含章。矢嘉謀而迪哲。材應注意。業振代工。叔敖爲心。實勵愈恭之志。曹參奉法。載彰畫一之謠。允矣元臣。時之厚棟。朕以祖宗盛烈。思播策書。乃擇名儒。共加刊紀。統領之任。良直攸歸。而能炳煥舊章。沈研祕思。言罔私於懲勸。事必鑑於婉微。逮此成篇。永彰詒法。咨爾典令。昭報茂功。進秩槐庭。增榮鼎席。衍食之邑。寵名並臻。彌宣懿猷。祗服厥命。可守司徒﹑依前兼門下侍郎﹑同中書門下平章事﹑加食邑一千戶﹑食實封四百戶﹑餘如故。

向敏中進官制大中祥符九年五月庚申不拜

璇穹降鑑。飈馭格思。擇勝地於神京。仰營邃館。驗靈蹤於祕載。謀奠眞居。嘉輪奐之維新。介福禧而尢盛。眷言總領。允屬輔臣。爰因考室之初。特峻疇庸之命。開府儀同三司﹑行中書侍郎﹑兼刑部尙書﹑同中書門下平章事﹑充景靈宮使﹑集賢殿大學士﹑上柱國﹑河內郡開國公向敏中。純和毓徳。端厚存誠。淸識邁倫。懿文經國。參萬樞之密勿。克愼幾微。佑百度之財成。務遵體要。頃肇基於宏構。思肅奉於晬儀。爰正使名。庶揚厥職。逮鳩工之告備。故底績之有聞。褒勸是宜。徽章斯在。夏官之秩。名數甚優。俾膺進律之榮。益重禮神之寄。可依前行中書侍郎﹑兼兵部尙書﹑同中書門下平章事﹑餘如故。

王旦拜太尉兼侍中制天禧元年五月戊申不拜

朕倚毗舊徳。眷獎大臣。期勞逸之適中。必優崇而異等。開府儀同三司﹑守太保﹑兼門下侍郎﹑同中書門下平章事﹑充玉淸昭應宮使﹑昭文館大學士﹑監修國史﹑上柱國﹑太原郡開國公王旦。履道坦夷。秉心純愨。雅量均於澄撓。厚徳本於直方。陟於近司。寔贊元化。代天工而總眾職。宰邦政而熙大猷。契偃戢之休期。翊封崇之盛典。懿文經國。碩望鎭時。寒燠屢遷。聲猷益茂。而累陳章奏。懇避鈞衡。言念報功。所宜加禮。超進上公之重。兼升左相之榮。俾遂頤神。簡其入謁。庶雍容而坐論。得親近於老成。漢氏之尊孔光。唐室之褒杜佑。惟吾哲艾。宜厚恩勤。欽奉寵章。彌綏福履。可太尉﹑兼侍中﹑許五日一赴起居﹑�日入中書﹑或遇軍國重事﹑不限時日﹑並令入預參決。餘如故。

王旦加恩每三五日一起居入中書制天禧元年五月庚申

優賢加獎。從欲推仁。匪惟待中外之情。抑亦篤君臣之分。太保﹑兼門下侍郎﹑平章事王旦。執心衝粹。蹈徳淸方。辭體要而邁倫。學鉤深而足用。自升丹地。遂貫鼎司。負欽嚴鎭定之姿。著寅亮弼諧之績。彌綸庶政。克致於太和。贊相鴻儀。誕昭於懿鑠。一昨繼陳封奏。縷述衰羸。願罷機衡。退就班列。尋增隆於異數。復懇拜於讓章。𨿽申惇諭之懷。莫回堅確之志。朕亦念其多疾。察彼由衷。勉徇所陳。用寖前命。止益爰田之賦。仍增眞食之封。務便養頤。簡其朝謁。佇臻勿藥之喜。洽聞論道之言。光輔丕圖。永綏多福。可依前太保﹑兼門下侍郎平章事﹑加食邑一千戶﹑食實封六百戶﹑每三五日一起居﹑三日一入中書﹑或遇稍安﹑勿拘此制﹑若有軍國重事﹑不限時日﹑入預參決。

●宋大詔令集卷第六十

宰相十

進官加恩別使二

向敏中進官制天禧元年八月壬申

上法臺耀。式崇宰司。所以刑四方之風。敍百官之職。永懷眷獎。屬在老成。揆玆靈辰。錫以徽數。開府儀同三司﹑行中書侍郎﹑兼吏部尙書﹑同中書門下平章事﹑充景靈宮使﹑集賢殿大學士﹑上柱國﹑河內郡開國公向敏中。應期良佐。命世宏材。綿歷兩朝。踐揚二府。蘊哲明之徳。式是民瞻。告良顯之謀。亮於邦采。協贊斯久。燮諧實多。方切倚毗。久宜崇進。升峻資於右揆。兼榮秩於東臺。監總信書。陪增多邑。冠於鼎席。咨乃棟臣。益懋嘉庸。輔宣至化。可尙書右僕射﹑兼門下侍郎﹑同中書門下平章事﹑監修國史﹑加食邑食實封如故。

丁謂進司徒兼侍中制乾興二年二月仁宗卽位

門下。王者丕承寶業。總攬懿綱。必資同徳之賢。式贊代工之治。眷惟元宰。早佐先朝。屬綴衣之在庭。奉眇躬而纂緒。上遵於遺旨。下副於羣心。克竭明誠。茂宣忠力。敢緩報功之典。聿隆加等之恩。申錫命書。告於列辟。推忠協謀佐理功臣﹑金紫光祿大夫﹑守司空﹑兼門下侍郎﹑太子少師﹑同中書門下平章事﹑充玉淸昭應宮使﹑昭文館大學士﹑監修國史﹑上柱國﹑晉國公﹑食邑七千七百戶﹑食實封二千八百戶丁謂。星辰異稟。公輔宏材。執徳不回。蹈禮居正。精誠可以斷大事。懿文可以潤鴻猷。惟聖考之知臣。列臺司而論道。嘉言罔伏。盡獻替之宜。故事奉行。葉簡易之理。矧復領師傅之重。訓寡昧之姿。善誘居多。蒙益滋甚。方勉親於庶務。宜首舉於徽章。是用進地官之崇名。升左相之貴位。加其階級。增以戶封。於戲。才大者任崇。勛髙者賞重。斯爲彜制。允葉至公。往惟欽哉。永輔休運。可特授開府儀同三司﹑守司徒﹑兼侍中﹑依前充玉淸昭應宮使﹑昭文館大學士﹑監修國史﹑晉國公﹑加食邑一千戶﹑食實封四百戶﹑功臣﹑勛﹑封﹑如故。仍令所司擇日備禮冊命﹑主者施行。

馮拯司空兼侍中制同前

門下。古之紹皇圖﹑立民極者。必有柱石之佐。以翊邦家之隆。況予衝人。夙荷丕訓。自膺儲兩之重。卽奉賓師之賢。日聞茂規。動有成範。迨玆纘服。敢忘報功。乃擇剛辰。告於羣辟。推忠協謀同徳佐理功臣﹑開府儀同三司﹑行尙書左僕射﹑兼中書侍郎﹑太子少傅﹑同中書門下平章事﹑充景靈宮使﹑集賢殿大學士﹑上柱國﹑魏國公﹑食邑七千七百戶﹑食實封二千八百戶馮拯。道冠先覺。器涵元和。潛識究於幾神。敏行臻乎律度。弼亮文考。勤勞王家。研百慮以求中。講四維而端本。兩府之劇。交修於善經。兆民所瞻。克揚於洪化。睹靈臺之戢刃。從喬岫之繩金。明略有融。昌期允協。洎先帝勤思妙道。頤養大廷。乃眷眇躬。俾參庶務。實以三槐之傑。兼於六傅之崇。內則陟降延英。盡彌綸之業。外則雍容博望。極箴誨之宜。協比采寮。靖恭夙夜。辧璆琳於火烈。識松柏於歲寒。訖當仍幾之辰。咸受綴衣之命。輔予翼室。襲此鴻基。昭順變之禮容。渙維新之號令。萬邦允哲。丕績茂焉。是用俯葉僉同。博詢典制。秩優平土。位進納言。疇食賦之增封。賜銘勛之美號。聿崇廉級。上應階符。於戲。三聖垂休。二儀儲貺。編甿品物。懷禹徳以寖深。列位羣司。仰蕭規而克一。嘉與元老。勤思永圖。克宣至仁。以潤天下。可特授守司空﹑兼侍中﹑依前充景靈宮使﹑集賢殿大學士﹑魏國公﹑加食邑一千戶﹑食實封四百戶﹑仍賜推忠協謀同徳守正佐理功臣﹑散官﹑勛﹑如故﹑仍令所司擇日備禮冊命﹑主者施行。

馮拯加恩制十月二十七日

門下。賞功褒徳。有國之大猷。送往事居。爲臣之亮節。其有位隆臺衮。望重搢紳。綴帷扆之訏謨。奉寢園之彜制。竭誠匪懈。率禮無違。遽上封章。願辭大任。宜降疇庸之命。且旌崇讓之風。具官馮拯。道業淵衝。性質嚴重。言惟有信。動不違仁。逮事先朝。薦升宰府。彌綸事典。克堅夙夜之心。亮采邦家。靡渝金石之操。洎衝人之纂緒。道末命以揚廷。中外晏然。繄乃之力。一昨因山展禮。同軌戒期。實摠使權。聿終襄事。永念匪躬之效。敢忘進律之文。美號褒功。俾增於異數。爰田食采。更益於眞封。於戲。當萬邦咸乂之辰。乃百度惟新之始。咨爾元老。罄其嘉猷。永輔昌期。同底於道。可特授依前守司徒﹑兼侍中﹑充玉淸昭應宮使﹑昭文館大學士﹑監修國史﹑魏國公﹑加食邑一千戶﹑食實封四百戶﹑仍賜推忠協謀同徳守正保節佐理功臣﹑散官﹑勛﹑封﹑如故。主者施行。

杜衍加恩制慶曆四年十一月南郊

門下。朕祗飭齋輅。躬款泰壇。昭事天明。交修地察。侑升二後。賓筵萬靈。昭鑾次於都畿。欽柴燎於霄極。越惟雋輔。相我盛容。方錄解嚴之勤。疇先鬷假之懿。用信賞典。以告治朝。具官杜衍。淸明以和。練達而敏。有罔伏之亮。奮於知思。有含章之美。發於事業。向圖元祀之毖。允賴若時之庸。假節大廷。告謚慈祐。奉瑤冊而虔鞏。祕金鎭之邃嚴。而又率吁逌司。奉行故典。牲牷肥腯。玉斃精純。接神明以歆馨。塞穹壤而凝祐。遂頒大慶。胥洽眾歡。永言皤發之良。欽從屬車之至職勞而賞。惟敏則功。宜增號表之榮。仍崇階等之貴。廣開厥邑。優實乃租。於戲。靈眷備成。恩章差沛。所期君臣有以相戒。休卹有以無疆。熙其未明。開其未睹。俾乂予治。聿臻爾猷。可。

韓琦依前工部尙書同中書門下平章事集賢殿大學士加恩制嘉祐四年祫享

門下。春秋大事。載合食之文。建武舊儀。有親祠之典。朕永追來孝。邈企前徽。因時物成。考古祫祭。具法物之駕。款神祖之廷。儀采焜煌。牲玉純潔。殊方底貢。羣嶽入陪。誠志孚通。聖靈開饗。遹成熙事。誕賦祥釐。翼我盛容。時惟茂宰。爰疇爾賞。式告於朝。具官某。秉志忠純。蹈道夷正。居然時傑之望。司我大政之均。有惟深之明。以通於眾志。有咸徳之美。以弼於朕躬。而自奉髙矢謨。先庚孚號。總乃容臺之議。協於齋殿之恭。率吁羣工。拱侍祼獻。明發不寐。朕深惕然之思。鬷假無言。爾有禺然之色。自郁酒之云盥。訖丹燎之旣升。率履弗違。右饗如答。至陽顯見。積晦開消。還禦端門。飲至太寢。益以褒功之號。拓玆衍食之封。實賦有加。異數斯在。於戲。相予肆祀。旣格於休嘉。勉爾亮工。益思於輔拂。時惟良顯。往其懋哉。

韓琦授依前同中書門下平章事進封儀國公加食邑實封制宋祀嘉祐七年

門下。朕按奉髙之儀。思承上帝之福。詠我將之什。知配文王之功。諏辰季秋之良。盡志孝饗之事。應一郊之定卜。躬三歲之宗祈。於時陳物采於國中。接神明於堂上。璧玉溫潔。粢盛令芳。靈光燭於大廷。休气蒙於重宇。疇相丕祀。力陳遠馭之圖。若歲爲霖。可以濟天下之旱。如易占筴。可以判天下之疑。責大而智愈深。事昭而精猶勉。乃先庚之詔。靡物備而不然。𨿽自昔之文。或禮闊而不講。使朕得�六天之對。款七廟之靈。輯於昭曠之儀。顧匪烈文之輔。玆庸錫之名壤。建爾上公。寖廣奉田之腴。復惇眞食之賦。汝爲汝聽。汝勞汝嘉。於戲。在福不敢康。蓋天有難忱之命。於徳如不及。蓋民無常懷之心。𨿽朝廷之甚休。益君臣之相敕。宜興盛治。允答靈歆。可。

宋大詔令集卷第六十一

宰相十一

進官加恩別使三

韓琦受門下侍郎兼兵部尙書依前同中書門下平章事進封衛國公加食邑實封制嘉祐八年四月十二日

門下。王者紹景運之序。履皇極之尊。永惟置器之難。屬在佐王之略。眷夫上宰。翼我先朝。適及委裘之辰。肆予奉瑁之始。決策宗社。貫心神明。逮躬丕務之咨。敢後元勛之獎。首敷邦渙。誕告朝倫。具官某。器博而適時。道閎而濟民。稟星辰之精粹。會日月之休明。歷宣外勞。更倚二柄。蹈夷險之一節。寄安危之大機。仰文考之知賢。選時髦而登用。維召公之托。嘗聞顧命之言。維漢相之謀。終應大橫之兆。蓋懷先見者識之邃。決至慮者材之英。天扶不拔之基。神贊非常之輔。是用進文昌之卿序。正黃闥之臺符。隆以封爵之文。益之戶田之賦。以蕃爾數。以懋爾庸。於戲。天視靡私。居飭有邦之畏。民心曷戴。一歸厥後之仁。念先猷之弗敢康。顧成業之不可恃。益經茂烈。用佐昌圖。可。

曾公亮特進兼禮部尙書加恩制嘉祐八年

門下。自昔繼體守文之君。承祧踐祚之始。必賴輔弼。共寧邦家。況予衝人。惟徳不類。仰惟托付之重。俯念奉稱之難。方倚謀猷。以隆政道。推忠協謀同徳佐理功臣﹑光祿大夫﹑行尙書吏部侍郎﹑同中書門下平章事﹑集賢殿大學士﹑上柱國﹑廬陵郡開國公﹑食邑五千一百戶﹑食實封一千四百戶曾公亮。履道衝素。秉徳溫恭。才適世務之周。器包王佐之略。而自輔佐先帝。幹翼本朝。遠圖是經。大事能斷。中外咸乂。社稷以安。逮於憑幾之辰。矧在受遺之列。共推眇質。獲纂慶基。任莫重焉。禮無違者。稽舊章之順變。孚大號以維新。報徳褒功。於是乎在。紫微右掖。貳卿居獻替之崇。文昌中臺。八座司出納之命。衍加眞食。增益戶封。仍峻崇階。並隆寵數。於戲。我國家四聖相繼。百年於玆。恩徳結於民心。聲教衍乎方表。粲典章而具在。顧持守以維艱。嘉與忠賢。奉若成憲。守而勿失。永孚於休。可。

韓琦進右僕射制治平元年閏五月戊辰

無徳不報者。古人之甚重。有功而賞者。當國之所先。況乎輔弼之良。嘗任社稷之寄。豈無異數。於昭大猷。推忠協謀同徳守正佐理功臣﹑開府儀同三司﹑行門下侍郎﹑兼兵部尙書﹑同中書門下平章事﹑昭文館大學士﹑監修國史﹑兼譯經潤文使﹑上柱國﹑衛國公﹑食邑九千七百戶﹑食實封三千四百戶韓琦。天資惇惇。世濟英敏。擢自先帝。付於衝人。藩邸側微。首與建儲之義。宮車出駕。復推定策之忠。尋屬過哀之所傷。在於機務而咸發。乃能勵一徳以無懈。底庶工之允修。逮玆平康。寔用嘉嘆。進升右相。兼領東臺。重啟多封。益陪眞賦。於戲。書載伊尹。勛格於天。史稱霍光。義形於主。今朕所得。宜無愧焉。可特授行尙書右僕射﹑兼門下侍郎﹑同中書門下平章事﹑昭文館大學士﹑監修國史﹑兼譯經潤文使﹑衛國公﹑加食邑一千戶﹑食實封四百戶。

曾公亮進戶部尙書制同前

在昔公旦之輔成王。子孟之立昭帝。皆承統緒之正。且無疾疚之憂。而其史冊之所傳。有丹靑之不泯。顧予賢弼。克迪賢良。推忠協謀同徳佐理功臣﹑特進行中書侍郎﹑兼禮部尙書﹑同中書門下平章事﹑集賢殿大學士﹑上柱國﹑廬陵郡開國公﹑食邑六千一百戶﹑食實封一千八百戶曾公亮。才猷靖深。性資端雅。能任經術。以斷國論。天意與子。預定大謀。上心察臣。令受遺詔。重惟嗣位之始。加以積哀之傷。中外事爲。罔或不濟。惟徳之報。此焉其期。是用仍西省之祕嚴。兼地官之長率。陪惇多邑。增衍爰田。於戲。社稷之功。與古無愧。廊廟之器。惟時所瞻。勉祗寵休。以副朕意。可特授依前行中書侍郎﹑兼戶部尙書﹑門下平章事﹑集賢殿大學士﹑上柱國﹑加食邑一千戶﹑食實封四百戶。

韓琦受依前同中書門下平章事進封魏國公加食邑實封功臣制治平二年郊

門下。朕考成命之頌。以報天地之仁。奏興安之歌。以詠祖考之徳。維燎升而至精薦。維祼行而至孝通。顧國事之大不敢康。本神惠之至不敢愛。矧予秉徳之輔。固有相祠之勞。宜蠲嘉辰。首告列位。具官某。篤亮純正。靖莊簡夷。辭气涵和。社稷之計已定。誠明孚達。陰陽之變已調。追言聖考之知。肆及衝人之造。屬肇躬於元祀。實總使於先期。鐘石在廷而譯諧。籩簠在席而嘉潔。感靈觀之右答。底熙典之備成。上功太常。旣爲一代之寵。析土全魏。又繼前人之休。廣爰田之載腴。陪眞賦之載厚。蕃庸爾數。庸暢爾猷。於戲。上下合祛。日格羣釐之貺。左右同體。益圖永世之寧。往服茂章。聿綏純履。可。

曾公亮除門下侍郎兼吏部尙書依前同中書門下平章事進封英國公加食邑實封功臣制治平四年

門下。大火基宋。實開五聖之符。六龍乘乾。遂繼中天之運。乃眷近弼。薦更三朝。元勛冠於百僚。利澤施於萬世。載涓谷旦。敷告治廷。具官某。學通天地之微。謀合聖賢之舉。包剛柔於九徳。固夷險之一心。蚤膺皇祖之求。爰履公臺之位。有臯夔之論。能變堯民於時雍。有丙魏之聲。不攺漢家之故事。肆我文考。遺予衝人。咨顧命之老臣。輔初政於天下。重宣至策。終仰丕成。進首中臺之班。往專東省之務。旣疏榮於公社。益躐數於爰田。功之所加。寵不敢後。於戲。恐徳弗類。念髙宗之未言。俾民不迷。系尹氏之素力。共祇天鑑。永佑邦休。可。

曾公亮進左僕射封兗國公加恩制治平四年九月壬寅

上天之縡。運四時不能以全功。睿主之謀。統羣物不能以獨化。矧予眇徳之禦。方攬萬機之難。實仰成於輔臣。以經起於邦治。爰旌丕烈。庸告羣倫。推忠協謀同徳守正亮節佐理功臣﹑開府儀同三司﹑門下侍郎﹑兼吏部尙書﹑同中書門下平章事﹑集賢殿大學士﹑上柱國﹑英國公﹑食邑九千一百戶﹑食實封三千戶曾公亮。明允篤誠。溫恭迪啟。動合聖賢之檢。言形社稷之忠。蚤遘聖期。遂宜臺路。子孟之承宣帝。預定於大謀。召公之保三朝。率躬於一徳。乃眷積勤之舊。未昭報禮之隆。其總揆於中臺。益侈封於大國。加以爰田之類。陪之眞戶之輸。誕惟寵章。優我茂宰。於戲。王命山甫。悉是百辟之瞻。天錫魯侯。祚爾千齡之福。更恢遠略。永弼昌圖。可特授。行尙書左僕

射﹑依前兼門下侍郎﹑同中書門下平章事﹑集賢殿大學士﹑進封兗國公﹑加食邑一千戶﹑食實封四百戶。

曾公亮授依前同中書門下平章事進封魯國公加食邑實封功臣制熙寧二年

門下。夫物生本夫天。人道始於祖。故有天下不可不嚴大報。爲人子不可不懷孝思。朕肇禋紫壇。光薦淸廟。誕舉合祛之事。遹駿定配之彜。繼資顯相之臣。有若元勛之考。宜告烈位。以渙丕謨。具官某。躬咸徳之良。履上宰之任。運理羣物。人厚衣食之原。塡撫四夷。時無兵革之气。乃候景初至。因丘自圜始。朕旣執祼玉以見宗祖。又將滌牲幣以事天地。而上下莫不有嘉徳。內外莫不有歡心。髙靈鑑觀。休應顯見。玆庸加爾以太常之功號。錫爾以東魯之大邦。而復益以爰田。衍之眞賦。並躐寵名之異。以彰賢業之隆。於戲。考越紼之文。知尊祀之不敢廢。修歸脤之禮。顧神惠之不敢專。往承天休。更起予治。可。

王安石進左僕射制熙寧八年六月辛亥三經義成

周公之制禮樂。位斯貴於一時。孔子之刪詩書。道蓋尊於萬世。惟三經之甚奧。曠千載以難明。若咨宗師。爰建義訓。果成編於至當。足貽惠於將來。參詳竄定之勞。並霈遷官之賞。唱導主張之任。宜加異數之文。屬玆良辰。告迺庶位。推忠協謀同徳佐理功臣﹑特進﹑行吏部尙書﹑同中書門下平章事﹑昭文館大學士﹑兼譯經潤文使﹑上柱國﹑太原郡開國公﹑食邑五千六百戶﹑食實封一千六百戶王安石。識貫古今。術該聖賢。服仁義以維其功。仗公忠而奮其節。覺斯民也。任同伊尹之心。如蒼生何。居起謝安之志。入籌當世之務。辟至治於無窮。出納聖人之書。彰微言於不朽。質舊說之難到。正先儒之未安。理旣炳於丹靑。義可刊於金石。覽觀具悉。開發洪多。是用升左揆之榮班。兼東臺之要職。仍陪封邑。並示褒恩。於戲。斥乎異端。功已齊於荀孟。見於行事。名當邁於臯夔。往懋訏謨。輔成美化。可特授尙書左僕射﹑兼門下侍郎﹑同中書門下平章事﹑昭文館大學士﹑兼譯經潤文使﹑加食邑一千戶﹑食實封四百戶。

●宋大詔令集卷第六十二

宰相十二進官加恩別使四

王圭授銀靑光祿大夫兼門下侍郎依前平章事監修國史制元丰三年九月

門下。朕稽若古訓。肇新庶官。必也正名。率由道揆。因以制祿。庶無食浮。粵惟宰制之司。首被甄升之命。誕揚渙號。播告治朝。尙書禮部侍郎﹑同中書門下平章事﹑集賢殿大學士王圭。直恭惠和。惇大簡重。富有賢業。蔚爲名臣。選繇譽髦。擢秉機務。夙夜匪懈。毀譽不回。納忠告猷。有謨明弼諧之效。揆策圖事。得消萌禦侮之謀。歷選是從。具瞻惟允。進西臺之要地。兼右相之崇資。若時茂恩。屬我良弼。於戲。循明責實。庶圖保乂之勛。經體贊元。允賴惠疇之輔。往踐厥位。永孚於休。可特授銀靑光祿大夫﹑兼門下侍郎﹑依前平章事﹑監修國史﹑勛﹑封﹑食邑如故。主者施行。

王圭加恩制元丰五年兩朝史成

朕誕膺駿命。恭紹慶基。永惟仁祖之享邦。曁我英皇之垂統。惟神功莫得而紀。念後嗣其何以觀。寤寐興懷。逸遺是懼。董成丕典。時倚宗工。稽訂故常。峻躋位序。誕孚渙號。申告治朝。具官某。望具師瞻。寄隆邦揆。克勤小物。夙纘事爲之勞。多識前言。雅長體要之事。於皇二後之美。對越百王之休。後先相望。今古絕擬。而文謨武烈。尙故牒之弗倫。義士忠臣。或幽光之未發。首咨鴻博。三屬雋髦。采摭殘編。网羅隱徳。品章甫就。齋祓再觀。旁貫異聞。固多金匱之舊。昭示來世。不愧名山之藏。上足慰往聖貽謀之心。俯以成眇躬繼志之善。忠嘉所止。欽嘆弗忘。肆舉褒章。進崇寵秩。及貳中臺之劇。肇開西土之封。並厚恩私。式殊體貌。於戲。禮稱達孝。蓋能述事以圖終。史重良才。謂匪耀文而失實。燦然絕迹。著在新書。豈特朕獲伸罔極之恩。亦惟爾與有無窮之聞。尙期交飭。勿替前修。

王圭加恩制元丰六年郊

門下。朕以方隆底定。年谷屢丰。迺承景至之辰。躬修郊見之禮。歸中壇之承宇。以逆三神之釐。啟南端之特闈。大均四海之澤。眷於上宰。褒進寵章。某淸明而衝醇。和裕而宏毅。巖廊敷論。贊元經體者歷年。華省正名。亮采惠疇者一節。屬舉肇禋之典。顯相鉅儀之修。樂奏而神意娭。禮行而天休至。百工莫不有嘉徳。四海罔不格歡心。是用錫爾以成國之封。衍爾以上腴之賦。以圖丕績。以蕃寵名。於戲。惟神祇祖考之安。迺膺於介福。惟耳目股肱之翼。迺底於丕平。往承之休。益茂爾烈。

蔡確加恩制元丰六年郊

門下。朕遹追舊章。肇稱吉禮。祼鬯淸廟。所以儀前人之休。升禋紫壇。所以拜上帝之貺。咨訪儒術。包舉藝文。孝奏而精意昭。靈遊而眞符下。眷言右弼。宜沾徽恩。某。材敏而慮明。器博而用遠。秉鈞宰路。緝羣物以興和。貳令中臺。帥六卿而倡治。屬躬修於元祀。實顯相於上儀。樂變而神光遊。禮行而乾端露。百辟雍肅。萬方嘉娭。維介福之來同。首炳臣而加錫。陪惇多邑。申衍本封。以協榮懷。以昭勵翼。於戲。專饗獨美其福。豈朕之心。同寅協恭於衷。時汝之任。往承渥命。益起茂功。

左相王圭進金紫光祿大夫封岐國公制元丰八年

門下。朕鄕荷燕謀。奉承大歷。繼猶泮渙。永惟寶器之安。宏濟艱難。實賴辰猷之告。眷夫上宰。翊我寧朝。利澤昭於四方。元功冠於百辟。肆頒顯冊。敷告治廷。某學蹈髙明之方。辭兼麗雅之訓。敷文西掖。早膺文祖之知。持橐北門。浸被厚陵之遇。越事皇考。遂持政鈞。士多新美之才。時無兵革之气。屬紹休於皇緒。預定議於禁塗。傅說之總百官。倚之輔徳。畢公之弼四世。惟以仰成。是用進以崇階。錫以名國。陪惇多井。增衍眞封。以協榮懷。以隆體貌。於戲。儲思恭默。念髙宗之宅憂。秉徳柔嘉。賴樊侯之賦命。往承茂渥。永底丕平。

蔡確進通議大夫制元丰八年

門下。朕蒙休烈聖。錫羨我家。承明繼成。懼未堪於多難。贊元經體。思圖任於舊人。迺眷炳臣。久儀宰路。協籌謨於一徳。挈法度於四方。褒序元功。賜頒顯冊。某。智崇而慮遠。器博而用通。包深厚之訓辭。蹈髙明之善學。服采禁途之近。特爲宣帝之知。總厥百官。進貳中臺之令。間於兩社。首持黃闥之均。外緝三陲。內遂百物。及處受遺之列。尢嘉定議之功。安勸庶邦。有若召公之老。可屬大事。莫如周勃之忠。是用進以崇階。陪之多井。以昭眷倚。以協榮懷。於戲。欽若聖神之謨。新美政事之序。其風采號令。足以震懾於四裔。其典章文物。足以維持於億年。嘉與忠賢。共循大治。覬成前烈。永底丕平。

左相蔡確轉正議大夫加恩制元丰八年十二月辛未山陵祔廟

門下。王者優禮輔相。所以念守成之難。褒賞勛勞。所以昭礪世之法。迺眷上宰。典領庶工。扈從裕陵之行。奉承淸廟之祔。訖我大事。合於陟文。宜布明綸。以詔羣辟。通議大夫﹑守尙書左僕射﹑兼門下侍郎﹑上柱國﹑淸源郡開國公﹑食邑五千二百戶﹑食實封二千二百戶蔡確。方嚴而惇裕。敏達而粹醇。貫通萬物之微。馳騁六藝之學。被遇文考。早踐鈞衡之崇。陪輔衝人。首聞龜鼎之托。方玆蒞政之始。尢致調元之忠。倡帥百寮。嘉靖四國。適屬因山典禮。同軌戒期。出總使聯。協襄祀事。言念匪功之節。申頒進律之章。錫以爰田。陪之眞戶。以蕃異數。以圖茂功。於戲。丙魏之弼漢廷。推同心而輔於政。房杜之相唐室。斂眾美而效之君。往迪壯猷。用紹前烈。可正議大夫﹑加食邑七百戶﹑食實封三百戶。餘如故。主者施行。

右相韓縝轉正議大夫加恩制同上山陵祔廟畢

門下。朕欽膺駿命。獲紹寶圖。卜方中之陵。不敢忘憑幾之訓。祔顧成之廟。蓋以合尙親之文。斟酌百王之撫。昭明萬世之序。迺眷近弼。玆有茂功。宜頒顯冊之章。播告路朝之聽。通議大夫﹑守尙書右僕射﹑兼中書侍郎﹑上柱國﹑廣陵郡開國公韓縝。器宇甚重。材資劭通。輔我朝猷。肖於世美。逮事文考。已冠機廷之崇。協徳眇躬。預聞翼室之托。越躋揆路。益勤王家。寬裕四方。總修眾職。屬以裕陵復土。祏室升神。載疇定策之忠。申錫進階之寵。陪惇邑賦。開衍井腴。以厚龍光。以昭注倚。於戲。父子之聞國政。已紹緇衣之宜。兄弟之燮神階。疇若棣華之盛。蓋遇之厚則報必稱。任之重則責益隆。往茂爾猷。用若予采。可正議大夫﹑加食邑七百戶﹑食實封三百戶。

文彥博加恩制元祐元年明堂

門下。朕仿先王之文。嚴宗社之制。我將我享。躬薦進於三牲。有壬有林。助緝熙於百禮。將事而乾端露。薦鬯而神意娭。感格純休。朌敷大澤。興言耆徳。宜霈徽章。某。執時機衡。翊朕祖考。畱侯智勇。進爲王者之師。裴度功名。顓平天下之事。威望聞於四裔。寵遇冠乎一時。屬涓路寢之嚴。追仿合宮之祝。奉承五室。𨿽不陪執玉之班。總齊百官。蓋有賴秉鈞之老。頒敷邦渙。肆衍井腴。於戲。得萬國之歡心。未足明於美寵。報四朝之全徳。庶有輔於丕平。益茂壯猷。往宣至化。

呂公著加恩制元祐元年明堂

門下。王者制行以合禮。昭孝以馭神。圜丘之祀。則事之以天道。明堂之享。則接之以人情。天道貴質也。故配之以祖烈。人情尙文也。故侑之以禰宮。朕追憲舊章。緝熙大事。昭明寅畏而精意達。慈祥悌順而多祜臻。申錫命書。褒進右弼。某。明國家之體。通道徳之原。論議而據於經。維時儒者之望。彌縫而藏其用。有古大臣之風。順民所祈。躋時至治。屬崇嚴於宗祀。實董正於鉅儀。四海莫不格歡心。百工莫不有嘉徳。是以錫爾以上腴之賦。衍爾以眞戶之封。以慰民瞻。以敷邦渙。於戲。專饗獨美其福。蓋漢文之所羞。同寅協恭於衷。亦舜官之所尙。往膺異數。茂輯元勛。

●宋大詔令集卷第六十三

宰相十三進官加恩別使五

呂大防加恩制元祐四年明堂

門下。昔吾祖宗革五代之遺。復三王之舊。皇祐之盛。始寓總章於外朝。元丰之隆。乃嚴上帝之定位。厥有成憲。敷遺後人。朕因而循之。罔有失墜。乃辛巳之吉。躬被冕服。祇率羣工。禮成不違。神貺昭答。誕降多福。均被在廷。大中大夫﹑尙書左僕射﹑兼門下侍郎﹑上柱國﹑汲郡開國公﹑食邑二千九百戶﹑食實封六百戶呂大防。篤實而文。寬厚而栗。在英祖時。納忠不忘。爲名禦史。在神考時。宣力不懈。爲賢守臣。逮玆纘承。卽與丞弼。旣全付之鈞軸。遂能任我棟梁。正顏色而誠意宣。出詞气而忠邪辯。左右三載。咸乂四方。民無煩苛。羌率舊職。稼穡茂遂。神人燕安。俾我蕆事告成。舊章不墜。𨿽荷帝祉。時維乃功。宜因賜胙之恩。遂有進律之典。增大國邑。申衍食封。疇爾茂勛。勸我多士。於戲。公爾忘私。非獨得君。亦以獲佑於帝。寬而有制。非獨善始。亦以克要厥終。及玆休成。同底至道。可特授依前大中大夫﹑守尙書左僕射﹑兼門下侍郎﹑加食邑一千戶﹑食實封四百戶﹑勛﹑封如故。

呂大防轉官制元祐三年三月丙子實錄成

朕蒙先帝之休。荷神器之重。奉若彜憲。敉寧邦家。懷聖烈於無窮。托信編於不朽。曩擇縉紳之士。咸施鉛槧之能。領其宏綱。付在元宰。實總研覃之職。久輸宿夜之勤。已奏成書。宜錫寵數。乃涓谷旦。敷告治廷。大中大夫﹑尙書左僕射﹑兼門下侍郎呂大防。秉心忠醇。蹈道淵粹。以經國之用。謨謀於百度。以周物之智。緝熙於萬源。禮樂中和。旣洽大儒之效。詞章溫麗。自兼良史之才。表率羣英。纂修鉅典。具寫對天之偉業。載揚垂世之鴻名。堅如金石之傳。炳若丹靑之著。究微旨於五例。流善譽於三長。房喬上祖宗之書。固無遺美。張說典文學之任。雅同髙風。是用進陟崇階之榮。增隆封邑之賜。嗚呼。行爵出祿。以惇勸於在廷。褒徳顯功。蓋稽參於故實。膺此光渥。往其欽哉。可特授右正議大夫﹑依前守尙書左僕射﹑兼門下侍郎﹑加食邑七百戶﹑食實封三百戶﹑餘如故。

左僕射呂大防進官制元祐七年六月辛酉

惟人主禦民之道。憲天爲公。惟大臣體國之誠。與上同徳。眷時英宰。久輔本朝。用疇宣力之勞。懋服保庸之寵。乃蠲吉日。以告大廷。右正議大夫﹑守尙書左僕射﹑兼門下侍郎﹑上柱國﹑汲郡開國公﹑食邑四千六百戶﹑食實封一千三百戶呂大防。惇裕有容。開明無滯。行全君子之正。學造聖人之微。時起諸生之間。早推眞相之器。不因人進。自結主知。出入逮乎四朝。險夷更而一節。威懷雍部。恩諭屬城。召列禁林。訓詞得深厚之體。進專選部。銓綜有澄淸之風。擢登輔廷。超冠宰席。肅然方恪。聳四海之儀刑。蹈厥中庸。諧萬事之綱紀。靖謀謐淸。馴致安佚。廷議取平。挺至正而不撓。國鈞倚重。徇大公而獨持。偉望彌尊。僉言允穆。是用褒嘉成徳。顯侈茂功。躐進朝階之崇。增華揆路之重。賦之多邑。衍以眞封。並示恩章。亶明異數。於戲。予違汝弼。益惟盡道之心。君明臣良。終處俱賢之譽。罔怠厥志。永孚於休。可特授右光祿大夫﹑依前守尙書左僕射﹑兼門下侍郎﹑加食邑七百戶﹑食實封三百戶﹑餘如故﹑主者施行。

章惇加恩制紹興二年九月

門下。朕涓選休辰。稱秩元祀。我將我享。內盡靈承之心。有壬有林。具輸顯助之力。眷惟一相。祇率羣工。揚於大廷。申以休命。左正議大夫﹑守尙書左僕射﹑兼門下侍郎﹑上柱國﹑豫章郡開國公﹑食邑四千四百戶﹑食實封一千一百戶章惇。器博而用遠。寔茂而聲宏。尊其所聞而不疑。載之行事而可紀。佑我烈考。有社稷之茂勛。毗予衝人。以廟堂之鯁議。薦膺圖任之寵。升冠弼階之隆。民言維�。國是以定。屬備成於百禮。方大賚於萬邦。申衍食封。式蕃恩數。於戲。咸有一徳。伊尹所以致格天之功。罔不同心。傅說所以盡康民之道。爾勵朕相。予維汝嘉。用奉若於先王。終有辭於永世。可。

建西安州並諸路進築宰執轉官詔元符二年五月辛巳

修建西安州。並諸路進築要害城砦。經直相通。悉已工畢。經營措畫。誠賴柄臣。夙夜勤勞。以輔不逮。致玆全利。永固邊方。章惇可除金紫光祿大夫。曾布轉三官。許將﹑蔡卞﹑黃履各轉兩官。

章惇金紫光祿大夫加恩制元符二年五月乙丑

嗣先人。宅丕後。亶祇紹於慶基。附百姓。撫四夷。寔仰成於良弼。於赫上帝。賚予元臣。具殫夙夜之勤。其下褒嘉之典。蔽自朕志。揚於王庭。左正議大夫﹑守尙書左僕射﹑兼門下侍郎﹑上柱國﹑豫章郡開國公﹑食邑六千四百戶﹑食實封一千九百戶章惇。業亮天工。道熙帝載。訏謨迪哲。烈文孔昭。致遠有王佐之才。任重得大臣之體。擢自文考。登翼天朝。密協贊於睿謨。寔導揚於末命。建議定策。力挫姦臣之謀。扶顚持危。終安神器之重。功爛竹帛。名光鼎彜。逮予親政之初。首寘秉鈞之任。修起法度。振張維綱。屬黠羌之弗庭。資長畫以馭遠。內有論道經邦之寔。外有開疆復宇之休。列障相望。道路無壅。爰及叩關之請。坐臻偃革之期。疇成效於一時。進文階於五等。爰田眞食。並衍本封。出於異恩。靡有前比。於戲。克無疆惟卹。則亦無疆惟休。建無窮之基。斯有無窮之聞。共熙庶績。式靖四方。底於丕平。昭我先烈。可特授金紫光祿大夫﹑依前守尙書左僕射﹑兼門下侍郎﹑加食邑七百戶﹑食實封三百戶。

左僕射章惇轉特進申國公制元符三年五月二十一日戊子

門下。朕遭家不造。罹國大憂。念投艱於朕身。用端命於上帝。惟時元輔。祐我先王。播告治朝。誕揚休命。具官章惇。弼亮三世。勸勞百爲。上以贊乎天工。下以定乎國是。廟堂鯁議。操守一心。帷幄深籌。決勝千里。當昔受遺之際。綏定我家。逮居述事之時。克篤先烈。玆繼猶於泮渙。方宏濟於囏難。申國異恩。錫位特進。陪惇邑采。加進國封。於戲。後徳惟臣。臣良惟聖。爾其立政立事。勿用非謀非彜。尙遠乃猷。克祗厥辟。則予一人以懌。惟爾永世有辭。可特授特進。依前尙書左僕射﹑進封申國公。

右僕射韓忠彥轉右光祿大夫制元符三年九月泰陵復土

門下。朕嗣宅丕後。惟君萬邦。賴弼直於幾康。以繼猶於泮渙。送終爲大。獲考方中之陵。宗事不忘。克祔顧成之廟。用猷告於多士。肆申命於寵章。具官某。徽柔懿和。惇大明裕。智周天下之務。學造古人之源。民言惟嘉。世濟其美。自我神考。進除從班。肆予衝人。延登宰府。緝熙帝載。勤勞王家。方宏濟於多艱。已克襄於大事。考循彜典。敷錫命書。增衍戶封。超躋位序。以祚爾祉。以揚王休。於戲。惟爾前人。佑我烈祖。同底於道。克成厥功。其尙旣於乃心。以克綏於令徳。父子相繼。克紹緇衣之宜。君臣同心。永補衮職之闕。往祇朕命。其遠乃猷。可。

韓忠彥加恩制建中靖國元年郊祀

門下。朕奉先思孝。事神克艱。當一陽來復之辰。講三歲親祠之典。舉鬯淸廟。告七世以致其嚴。燔柴紫壇。禮昊天而盡其志。嘉與士庶。共綏福休。矧惟冢司。寔總祀事。誕揚大號。敷告外庭。具官某。徳度宏深。性資醇厚。儀刑中外。靜重足以鎭浮。掌握樞機。謀謨足以經遠。比由次輔。擢正元臺。時惟先正之臣。自任天下之重。予方訪落。汝則相陟降保明之休。予卽淸宮。汝則有肅恭顯相之效。均頒靈貺。增衍食封。於戲。燕及皇天。旣賴克昌之業。率時昭考。更資善繼之圖。爾交修予。寧煩多訓。可特授依前光祿大夫﹑守尙書左僕射﹑兼門下侍郎﹑加食邑一千戶﹑食實封四百戶﹑勛﹑封如故。

曾布加恩制同上

門下。朕仰憲聰明。俯臻寧一。嗣先人。宅丕後。懷寅畏以保邦。有嘉徳。無違心。欽馨香而祀帝。精忱昭假。貺嘏幽蒙。天隆旱麓之基。民被蓼蕭之澤。相維右宰。申以徽章。具官某。寔大而聲宏。气剛而識遠。幾深足以亮采。端愨足以秉成。體重股肱。望隆柱石。貳中臺之令。四方之若否具明。矢巖廊之謨。百辟之從違是式。逮欽崇而蕆事。賴肅侃以贊儀。淸廟蠲烝。祼將竭膚敏之助。紫陔陟配。顯相儼雝肅之容。樂繹純而奏和。禮嚴辧而致恪。天宇昭泰。神光燭臨。旣膺蕃羨之祥。宜懋烈文之寵。是用加田眞食。拓井大封。爾陪朕祠。朕錫爾祉。於戲。丕靈承帝命。永綏泮渙之圖。迪簡在王庭。益大贊相之業。往欽眷賚。克紹謀彜。可特授依前左銀靑光祿大夫﹑守尙書右僕射﹑兼中書侍郎﹑加食邑一千戶﹑食實封四百戶﹑勛﹑封如故。

●宋大詔令集卷第六十四

宰相十四進官加恩別使六

蔡京進左銀靑光祿大夫依前左相制崇寧

門下。位官宰司。總儀刑於百弼。功昭邊圉。亶鎭撫於四夷。若時帷幄之謀。克復河湟之境。不有褒典。曷彰顯庸。敕告治廷。誕揚休命。右光祿大夫﹑守尙書左僕射﹑兼門下侍郎﹑上柱國﹑南陽郡開國公﹑食邑四千一百戶﹑食實封九百戶蔡京。惇大而敏達。髙明而裕和。自予親攬於萬微。乃始延登於三事。凡有所建。咸底於成。四民樂業而遂生。五緯循軌而靡忒。逮此捷奏。尢爲膚功。蓋彼邈川。寔我故壤。永泰拓土。亟垂希世之勛。巨姦誤朝。敢行蹙國之計。列堡旣棄。峙粻悉捐。民思漢而自深。地非羌之宜有。歸如赴壑。先料勝於萬全。易若建瓴。果收功於一舉。朕以紹復爲志。專在倚毗。卿於精審之才。動中機會。陟文階之三等。示嘉績於萬方。申衍爰田。陪惇眞食。並錫玆寵。用以旌賢。於戲。我武惟揚。旣資於多算。西戎卽敍。尙賴於壯猷。自昔君臣會遇之難。於今天人葉應之著。時哉勿失。展也大成。益邁遠圖。共承先志。可特授左銀靑光祿大夫﹑依前守尙書左僕射﹑兼門下侍郎﹑加食邑七百戶﹑食實封三百戶﹑勛﹑封如故。

何執中進司空制政和二年哲宗實錄成

門下。朕奉循聖緒。遹駿丕圖。永維四徳之作求。敢替友恭之大義。勒諸信史。對揚天地之休。總其宏綱。永賴鈞衡之重。奏篇來上。寵冊誕敷。協以剛辰。告於列位。特進﹑尙書左僕射﹑兼門下侍郎﹑上柱國﹑南陽郡開國公﹑食邑四千四百戶﹑食實封一千三百戶何執中。器函惇裕。履尙粹夷。造幾有成務之才。居簡得鎭時之望。尊徳樂道。是惟舊學之臣。經體贊元。克懋交修之志。迪庶明而勵翼。躬一徳以周旋。穆穆迓衡。惓惓盡節。弼違獻可。旣勤入告之辰猷。比事屬辭。備載無前之偉績。淵然謨訓。炳若丹靑。豈專筆削之能。式契紹承之美。是用參稽勞烈。特峻官班。陟宏父之崇資。渙公臺之備物。優加井賦。申衍眞租。並示恩榮。益昭仕遇。於戲。書存二典。唐虞遂冠於百王。位正三槐。丞輔孰先於一相。往欽異渥。永格丕平。可特授司空﹑依前尙書左僕射﹑兼門下侍郎﹑加食邑七百戶﹑食實封三百戶﹑勛﹑封如故﹑仍令所司擇日備禮冊命。

蔡京加恩制明堂禮成

門下。朕若昔大猷。教民美報。誕舉宗祈之典。燕及皇天。實惟論道之臣。式是百辟。勵肅雝而顯相。致福祿以來崇。宜有褒章。用疇多績。太師﹑魯國公﹑食邑一萬四千九百戶﹑食實封五千二百戶蔡京。髙明而方重。博大而宏深。協千載之亨期。維持國是。膺兩朝之異眷。敷遺朕躬。訖登三事之崇。迨此十年之久。有如傅說。紹乃辟於先王。端若周公。篤前人之成烈。險夷一致而無累。酬酢萬變而不窮。琴瑟載張。振和聲於舊律。斧斨罔缺。發遊刃於新硎。興禮樂於百年。布膠庠乎四海。貨通物阜。財足政成。爰薦集於歲祥。方靈承於祀事。濟濟多士。罔不祗師言。穆穆迓衡。惟助成王徳。大正緝熙之典。尢殫夙夜之勤。肆申衍於食封。以共承於神惠。於戲。惟聖爲能饗帝。莫重精禋。非賢罔與守邦。宜膺休享。往惟不怠。永洽丕平。

何執中進少傅攺太宰兼門下侍郎加恩制

門下。五帝莫盛於堯。在則天而體道。三王莫髙於禹。爰制器以告功。蘊眾妙以含章。冠多祥而稱瑞。朕丕膺眷祐。登濟隆平。於昭錫羨之祥。翕受非常之貺。端朝凝命。旣誕舉於彌文。渙號疇庸。用敷宣於顯冊。具官何執中。才周而用博。資厚而履祥。訏謨足以經遠猷。敏識足以裁庶務。感會潛藩之眷。雍容禁橐之華。坐執銓衡。著激濁揚淸之美。入陪帷幄。有進思退補之忠。旣選眾以登庸。彌竭誠而勵相。陰陽敍順。法度修明。靡忘小物之勤。尢盡大臣之節。薰然協气。式薦降於嘉生。訂是珍符。彌有資於顯助。矧在表儀之地。方新訓迪之原。總名實以話功。期予於治。辧公孤而序職。惟古之師。超升亞傅之崇。肇正宰司之重。爰田衍賦。眞食陪封。用並侈於神休。益共釐於邦采。於戲。紹天明而卽命。式克欽承。遵世徳以作求。昭玆來許。尙謹時幾之敕。永孚福祿之同。罔俾前人。有斯專美。可特授少傅﹑攺太宰﹑兼門下侍郎﹑加食邑﹑食實封﹑勛﹑封如故。

何執中進少師依前太宰制

朕垂精勵志。膺天地並貺之休。度律均鐘。作君臣相悅之樂。式燕以衎。旣和且平。豈惟飾喜以滌情。蓋以移風而善俗。仍眷將明之助。式隆褒序之恩。爰詔大廷。誕揚顯冊。具官何執中。靖莊而迪哲。方重而秉彜。篤周畏之小心。韞經綸之大略。雍容道義。是惟舊學之良。密勿謀謨。蔚有嘉言之益。若股肱而成一體。若舟楫之濟巨川。用底大寧。允資神告。朕稽參古訓。協正新音。增徵角之招。備瓠土之器。播諸遠邇。革彼淫哇。庶尹允諧。萬邦維慶。欲懋賢勞之績。孰先寅亮之臣。其升冠於三孤。仍陪惇於多賦。並昭禮遇。式聳儀刑。於戲。勸以九歌。方迓太平之盛。佑於一徳。尙肩勿替之誠。往綏厥猷。以對光命。可特授少師﹑依前太宰﹑兼門下侍郎﹑加食邑一千戶﹑食實封三百戶﹑勛﹑封如故。

何執中加恩制政和郊祀

門下。朕祇若舊章。薦稱吉禮。類於上帝。於昭報本之誠。推以配天。載嚴尊祖之義。眷時元宰。爲世眞儒。寔率吁於庶工。用協成於元祀。宜頒明命。以寵殊勛。少師﹑太宰﹑兼門下侍郎﹑南陽郡開國公﹑食邑七千四百戶﹑食實封二千二百戶何執中。道直以方。器深而博。識際天人之精祲。學窮徳義之淵源。陪輔潛藩。徊翔法從。剛正不撓。凜乎廊廟之才。惇大有容。渾然金玉之質。式符民望。登秉國成。朝無間言。事底咸績。登彼二公之任。冠於三少之崇。弼予一人。宅玆百揆。逮獲精禋之答。尢嘉顯相之勞。歸胙云初。均恩可後。是用加畀井封之實。並疇邑賦之多。以示龍光。以蕃物采。於戲。皇受其福。敢專饗於神釐。永孚於休。其共熙於帝載。往膺徽冊。益茂遠猷。可。

鄭居中進少傅制政和八年七月西捷

天子之宰通四海。允兼治外之方。仁人之兵同一心。斯有告成之效。眷時臺揆。翊我邦圖。協宣廟算之良。克致師幹之勝。肆頒渙冊。昭答顯庸。具官某。學博而行醇。智周而慮遠。之才之美。有姬公望道之思。至大至剛。得孟軻養气之義。出陪熙運。越執鴻樞。屢罄謀猷之嘉。具多文武之憲。頃進持於魁柄。俾欽亮於天工。經徳不回。古訓是式。若金用汝礪。言每沃於朕心。作室乃肯堂。事必揚於先烈。百度攸飾。三階以平。惟彼夏戎。自乾天討。運籌決勝。本玆帷幄之中。惇徳允元。宜爾蠻夷之服。共恢遠略。遂殄邊虞。已申無敵之威。爰有非常之寵。貳公洪化。特升亞傅之崇。捨爵策勛。更詔多田之益。以隆體貌。以重鈞衡。於戲。樊侯以明哲保身。佐宣王之常武。張仲以孝友處內。濟吉甫之膚公。尙懋交修。永毗予治。可。

余深進少保制政和八年四月西捷

門下。宰相親內而撫外。莫先馭遠之圖。王兵無戰而有徵。尢賴處中之助。粵惟次輔。參秉化工。爰玆多算之奇。遂奏膚公之敏。我有大號。播於廣廷。具官某。材備而气完。徳全而行飭。正色不撓。同畢公率下之風。多聞是求。協傅說師古之訓。周旋三省。出納萬微。具殫夙夜之忠。每共時幾之戒。逮延登於揆席。益丕享於朕心。懋亮采之誠。克篤先猷之治。廣吁俊之路。久爲多士之歸。代工無曠於庶官。報政不踰於期月。有迪彜教。方隆徳於國人。能用眞儒。宜無敵於天下。曾是必亡之�。��匪茹之誅。師克在和。莫予敢侮。謀合其適。迄用有成。式昭繼伐之思。時渙策勛之渥。峻升亞保。聯孤棘於外朝。申衍爰田。胙公圭於方國。褒加徽數。庸示眷懷。於戲。元老之克壯其猷。實邁南徵之雅。三後之同底於道。乃賓椎髻之人。尙食明謨。以揚休命。可。

余深加恩制

王者之兵若時雨。玆大悅於民心。朝廷之相用眞儒。宜無敵於天下。眷時元宰。翊我丕圖。助成廟略之彊。坐暢國威之遠。肆頒顯冊。丕告羣工。具官某。器博而用周。量閎而行飭。學探聖謨之淵妙。識參易系之幾微。經徳不回。素堅君子之守。正色率下。共推王佐之才。擢預政機。殆更歲紀。乃延登於揆路。旋進處於冢司。舉萬物各得其宜。無一夫不被其澤。致蠻夷之服。旣聞永進而允元。處帷幄之中。兼倚運籌而決勝。屬夏戎之匪茹。整王旅以䢐徵。弗迓克奔。玆大申於天討。無思不服。將永靖於邊虞。廟社告成。神人滋喜。慮無失策。疇先軍勝之褒。明不踰勛。首作弼諧之勸。用加陪於井賦。仍衍實於圭腴。以峻巖瞻。以華衮職。於戲。昆夷惟其喙矣。旣昭震疊之威。周公方且膺之。更資塡撫之效。往欽時命。益罄嘉猷。可。

蔡京加恩制宣和元年冬郊

門下。聖王成民而致力於神。乃涓休於元祀。昊天其子而式序在位。用均祝於宗工。朕薦卜康年。肇稱吉禮。祼將在廟。薦來籩粰米之和。褒封中壇。奉四圭邸璧之潔。粢登黛耜之躬籍。幣用鞠衣之獻功。大饎徹而羽鶴儀。欽柴燎而祥光燭。方龐恩之敷錫。眷元老之同寅。咨爾百執之臣。聽予一人之訓。太師﹑魯國公蔡京。忠孚金石。智兆蓍龜。文考佑我後人。遺立政造事之傑。上帝賚予良弼。應尊主庇民之求。逢辰千一之隆。圖治三五之上。經邦論道。燮元化之陰陽。開徳宣符。平泰階之風雨。禮樂明備。乾坤宴安。爵齒徳之達尊。謀面用而丕訓。七百里國之封曲阜。勛勞已邁於姬公。二十四考之較中書。福祿將逾於郭令。玆迄成禋之盛。有嚴致使之勤。詔盟府以疇庸。徹轅田而加賦。式殊體貌。並厚恩私。於戲。遂物之宜而寒暑時。旣授百神之職。敕天之命而股肱喜。更欣庶事之康。無兢惟人。永錫難老。可依前魯國公﹑加食邑一千戶﹑食實封四百戶。

余深加恩制同上

門下。上帝儲祉以慶成。玆迪先禋之典。宰相代天而理物。允資寅亮之功。朕祗紹先猷。聿修元祀。眷時上宰。實贊鉅儀。迄祲典之告虔。賴徽章而錫寵。肆揚詔綍。用亶廷紳。少保﹑太宰﹑兼門下侍郎余深。徳厚而器竑。才髙而識遠。正色率下。渾然璞玉之純。直道事君。凜若嚴霜之潔。論議早聞於憲府。夙猷彌奮於中臺。勤勞百爲。夷險一致。爽邦由哲。旋升機席之崇。經體贊元。遂正鼎司之重。朝夕納誨輔徳。左右厥辟宅師。禦事有恭。俾予從欲。雨暘時而百谷茂。妙參燮理之圖。黜陟公而庶事康。克底緝熙之績。比祓觚壇之薦。有嘉綪佩之容。方拜胙以均禧。肆疏恩而孚渙。衍之眞賦。錫以名邦。並示龍光。益蕃物采。於戲。大報天而至日。遹觀釐事之成。使宅揆而惠疇。更賴碩膚之敏。尙迪有祿。永孚於休。可依前官職﹑進封衛國公﹑加食邑一千戶﹑食實封四百戶。

王黼加恩制同上

門下。迎日之至以報天。斯重齊民之薦。餕神之餘而觀政。用同祉祿之承。朕習用歲祥。躬承帝類。瑞穰穰而山委。昭徳產之精微。月穆穆而金波。欻云陰之解駁。禮儀旣備。慶賜遂行。惟英衮之協恭。實眾髦之丕式。亶孚有訓。欽徳無嘩。特進少宰﹑兼中書侍郎﹑兼充神霄玉淸萬壽宮使﹑魏郡開國公﹑食邑四千戶﹑食實封一千一百戶王黼。學貫道淵。識幾聖蘊。備眾美而不器。兼優孔氏之四科。蹈大猷而有常。並載臯陶之九徳。凜若經邦之傑。協於夢帝之休。自進陟於宰司。益恢施於賢業。輔贊彌縫藏諸用。殫股肱心膂之誠。推正調娛中於和。格天地陰陽之應。萬物由儀而茂遂。百寮宿道而靖恭。迄有成功。登玆毖祀。用詔租腴之益。以疇使指之庸。典冊增華。眷懷罙渥。於戲。天無親惟徳是輔。聿蕃並受之釐。後克聖不命其承。永迪丕平之效。惟恭禦事。以覺斯民。可特授依前官職﹑加食邑一千戶﹑食實封四百戶。

王黼進少傅加恩制宣和三年九月

門下。明主之論一相。恢贊元經體之謀。大臣之慮四方。茂和眾安民之略。比將師律。往靖寇攘。蕩平𨿽自於武功。鎭撫實系於廟算。載念策勛之重。疇先宅揆之榮。誕告治廷。亶孚羣辟。少保﹑太宰﹑兼門下侍郎﹑兼充神霄玉淸萬壽宮使﹑魏郡開國公﹑食邑五千七百戶﹑食實封一千八百戶王黼。巖瞻偉望。帝賚英資。器凝璇玉之和。識妙蓍龜之信。言成文而動成徳。體君子之躬行。仁也柔而義也剛。凜古人之節守。蚤預政機之要。延登宰席之嚴。遂萬物而順四時。載懋格天之業。釐百工而熙庶績。允諧亮采之謨。辧邪正於常情爽侮之初。肅紀綱於流獘叢淆之際。人識熙丰之舊。世揚文武之休。道徳成乎安彊。已覿靈臺之偃伯。政刑修於閒暇。豈復潢池之弄兵。夫何嘯聚之徒。尙恣包藏之慝。肆遄戎乘。遐鬯皇威。𨿽師徒行謀。自有必擒之計。而廟堂消患。尢資常勝之圖。未踰再籍之淹。果上執俘之奏。全大功而安四極。尢髙奠枕之勛。褒有徳以懷萬邦。敢後司盟之典。升華亞傅。衍食眞封。增光孤棘之聯。益侈衮衣之寵。於戲。澤潞之策未定。汝惟善斷於羣疑。淮夷之績旣平。汝實誕昭於文徳。若予碩輔。克邁前文。尙殫寅亮之思。永弼隆昌之運。可特授少傅﹑依前太宰﹑兼門下侍郎﹑兼充神霄玉淸萬壽宮使﹑加食邑一千戶﹑食實封三百戶。

王黼遷少師加恩制宣和四年七月哲宗實錄成

門下。求多聞而建事。莫先信史之傳。宅百揆以惠疇。式重宏綱之宰。仰泰陵之遺緒。開紹聖之洪模。盛徳休功。亶著丕天之烈。直文核事。蓋資實錄之良。眷乃弼臣。總玆鉅典。成書來上。寵數惟公。少傅﹑太宰﹑兼門下侍郎﹑兼充神霄玉淸萬壽宮使﹑魏郡開國公﹑食邑六千七百戶﹑食實封二千一百戶王黼。碩大而閎深。粹明而博達。剛柔不倚。行居九徳之成。才學兼全。文擅三長之譽。久陟禁林之密。峻躋宰路之嚴。自登冠於冢司。益兼持於國是。彜倫皇極。參裁庶績之和。一日萬幾。助酌羣情之當。邦畿彌固。民俗永綏。因石室之書。正臺符而蒞象。稽哲廟九年之恭默。初政赫新。紹寧人七閏之經營。詒謀渙備。𨿽裒集以周於辰紀。而攺爲甫閱於歲時。事別源流。允矣八書之目。世釐先後。昭哉二典之文。循雅頌之舊章。發春秋之新意。評髙玉潤。褒加重於衮衣。化妙洪鈞。權增隆於相筆。嘉論輯之攸就。諒貫穿之惟勤。肅禦便朝。躬覽簡編之富。祕藏寶構。永遵謨訓之成。宜錫異恩。以旌殊效。敍亞師而授秩。啟成國以疏封。並衍圭腴。用光禮貌。於戲。文武之政。布在方冊。獲觀善美之規。孝弟之至。通於神明。敢怠繼承之念。尙期賢佐。允迪皇猷。丕宣大業之昌。永翊無爲之化。可特授少師﹑餘如故﹑加食邑一千戶﹑食實封三百戶﹑進封崇國公。

宋大詔令集卷第六十五

宰相十五罷免一

範質等罷相制乾徳二年

開物成務。旣伸佐國之功。以逸代勞。宜與優賢之典。其有位參四輔。功著累朝。始終克茂於嘉猷。進退敢忘於異禮。司徒﹑兼侍中﹑昭文館大學士範質。貞規鎭俗。淸徳服人。司空﹑兼門下侍郎平章事﹑監修國史王溥。經緯全才。搢紳雅望。樞密使﹑右僕射﹑兼中書侍郎平章事﹑集賢殿大學士魏仁浦。素通儒術。兼練武經。而偕挺金石之淳誠。廓江湖之偉量。夙夜匪懈。知無不爲。佐予開創之基。賴爾緝熙之績。維位隆三事。所宜勉輔於衝人。而日有萬幾。安可久煩於舊徳。俾令就第。用解持衡。升一品於春宮。總六卿於會府。永保崇髙之秩。用光翊戴之勛。質可太子太傅。溥可太子太保。仁浦可依前守尙書左僕射。

趙普罷相授使相制開寶元年八月甲辰

代天治物。厥功旣成。仗鉞臨戎。所委尢重。𨿽弼諧而是賴。且勞逸以宜均。眷惟孟津。介於河洛。索爲奧壤。況乃近藩。爰命臺紳。俾分閫寄。尙書左僕射﹑門下侍郎平章事﹑昭文館大學士趙普。昔在霸府。實爲元勛。治當艸昧之初。首贊經綸之業。千載起興王之運。十年居調鼎之司。帷幄伸謀。股肱宣力。燮和萬匯。已施濟物之功。鎭撫三城。適表藩垣之實。帥壇受任。相印兼榮。永隆屏翰之權。更勵始終之節。可特授檢校太傅﹑同中書門下平章事﹑使持節孟州諸軍事﹑孟州刺史﹑充河陽三城節度﹑孟懷等州觀察處置管內河堤等使﹑仍攺賜推忠佐運同徳翊戴功臣。

盧多遜罷相責授兵部尙書制太平興國七年四月戊辰

調梅作礪。中外之所瞻。加膝墜淵。古今之攸誡。矧於輔相之任。必全進退之宜。中書侍郎﹑兼兵部尙書﹑同平章事﹑範陽郡公盧多遜。早中科名。亟更臺閣。久徊翔於近列。常際會於先朝。擢預中樞。俾參庶政。洎予臨禦。薦正臺衡。補衮之效蔑聞。由徑之蹤盡露。節虧忠藎。道有依違。尙塵廊廟之榮。曷厭搢紳之議。爰推念舊。用示匿瑕。俾領夏官。以奉朝請。用全終始之分。以彰廣大之恩。可責授兵部尙書。

沈倫罷相責授工部尙書制太平興國七年四月庚辰

左僕射﹑兼門下侍郎平章事監修國史沈倫。頃自諸生。幸逢興運。亟登廟�。遂踐鼎司。閥閱無聞。際會斯極。洎予臨禦。尢所倚毗。七年於玆。恩寵備至。所宜盡心竭慮。知無不爲。使中外和平。苛慝不作。此宰相之任也。昨盧多遜包藏逆節。結構異端。豈無姦邪之謀。見於舉措之際。汝則與之同列。積有日時。安然坐觀。曾不先覺。稔其醜迹。上瀆朝經。離我友於之親。傷我寬仁之徳。貪榮竊位。於汝安乎。𨿽復謝病引年。拜章上綬。儻更優其爵秩。何以肅於搢紳。非我無恩。蓋全大體。六卿之任。位望特隆。深屈憲章。粗申警勵。可責授工部尙書。其子都官郎中繼宗。本由父蔭。不宜更在朝行。可落班簿。

趙普罷相授太尉兼侍中武勝軍節度使制太平興國八年十月己酉

入總國政。實冠三司之崇。出分閫寄。聿當二老之任。所以推恩禮於輔弼。仰倚注於勛賢。斯爲大猷。豈敢虛受。開府儀同三司﹑司徒﹑兼侍中﹑昭文館大學士﹑梁國公趙普。挺鐘間極。富稟誠明。艸昧之初。締創之功克著。巖廊之上。啟沃之效居多。朕疇咨老成。參用舊徳。再授鹽梅之寄。用師藥石之言。彌縫之績旣彰。調燮之勤斯著。煩我蓍艾。職玆樞衡。授以蕃宣。均其勞逸。用加掌武之秩。以增衛社之雄。大啟南陽。夾輔王室。可特授太尉﹑兼侍中﹑行鄧州刺史﹑武勝軍節度使。

宋琪罷相歸班制雍熙二年十二月丙辰

王者欽若大猷。允釐庶政。必稽臺輔。以張化源。上所以燮和陰陽。下所以康濟黎獻。惟公是務。與眾共之。或時望有虧。物情未允。進退之際。公議在焉。門下侍郎﹑兼刑部尙書﹑同平章事宋琪。早以時材。嘗依藩邸。薦更歲月。久效官常。洎朕纘承。載懷求舊。攀附鱗翼。騰躍風雲。擢於會府之中。處以公臺之任。而識非廣大。望�具瞻。曾無端愼之稱。但有詼諧之誚。朝章政典。無所發明。百度彜倫。如何欽式。豈可以承倚毗之重。當憂責之任哉。宜以秋卿。俾還相印。退之以禮。不謂無恩。勉務欽承。自求安逸。可刑部尙書。

李昉罷相除左僕射制端拱元年二月庚子

端拱崇資。文昌右相。蓋非賢而不授。諒出綍以爲公。告示具僚。舉玆明命。中書侍郎﹑兼工部尙書﹑同中書門下平章事李昉。巖廊舊徳。文學名儒。踐臺閣之通班。素髙問望。處鈞衡之大任。久展謀猷。謙和秉君子之風。純懿擅古人之美。今者輟從三事。總彼六卿。董齊喉舌之官。載光北斗。領袖搢紳之列。首冠南宮。用咨鎭俗之淸規。式表尊賢之茂典。異數適尊於表著。眷懷別視於股肱。佩服渥恩。優遊名器。恭踐厥位。惟往欽哉。可尙書左僕射。

趙普罷相除兼中書令河南尹制淳化元年正月戊子

帶河之誓。蕭相首於羣臣。分陜之寄。周公冠於二老。矧乃公宣締構。績著巖廊。懇辭金鉉之崇。願遂安車之志。不加殊禮。曷報茂勛。開府儀同三司﹑守太保﹑兼侍中﹑昭文館大學士﹑上柱國﹑許國公趙普。宇量淵深。風規震肅。翊戴先帝。實有佐命之勛。弼諧衝人。益見匪躬之節。而自再持將鉞。三冠鼎司。鬷假宣猷。寅恭協徳。小大之務。知無不爲。夙夜之勤。寖以成疾。聿遵賜告之典。懇陳避位之言。諭之再三。終不可奪。鞏洛之地。成周舊壤。王畿之廣。實切於保釐。京邑之重。允瞻於表則。乃兼八柄之秩。往撫千里之邦。勉荷寵章。式資臥理。可依前守太保﹑兼中書令﹑行河南尹﹑兼功徳使﹑兼西京畱守。

呂蒙正罷相除吏部尙書制淳化二年九月己亥

宰相之任。所以代天工。統人物。內以平章百姓。外以鎭撫四夷。華夏具瞻。安危攸系。其有訏謨獻納。蔑聞苦口之言。朋黨比周。深失蒼生之望。宜行策免。以肅朝經。光祿大夫﹑中書侍郎﹑兼戶部尙書﹑同中書門下平章事﹑監修國史﹑上柱國﹑東平郡公呂蒙正。擢��平。累遷淸要。驟登三事。於玆九年。所宜盡瘁公家。厲精庶政。任當補衮。而曷嘗有聞。知在挈瓶。而曾無所守。但務引援於親暱。不思澄汰於品流。竊祿偸安。莫斯爲甚。匿瑕藏垢。誠合自知。儻更倚於弼諧。是自貽於蒙蔽。政之有闕。悔不可追。用全進退之宜。式表始終之分。尙居會府。俾領天官。允謂優隆。勿忘循省。可吏部尙書。

張齊賢罷相除尙書左丞制淳化四年六月丙寅

居元首者寔賴於股肱。濟巨川者必資於舟楫。其有自升廊廟。載歷星霜。粗彰夙夜之勤。宜全進退之禮。吏部侍郎﹑同平章事張齊賢。伏膺儒術。策名淸塗。久參宥密之司。嘗委折衝之寄。每好談於方略。頗自許與功名。驟遷鈞軸之權。尋正燮調之任。疇咨俊徳。輔佐眇躬。而力不逮心。名浮於實。況多居於假告。特宜解於鈞衡。俾遷左轄之崇資。勉舉南宮之故事。可尙書左丞。

李昉罷相制淳化四年十月辛未

燮和陰陽。輔相天地。秉至公而貞百度。熙庶績而刑四方。宰相之任也。苟或依違在任。啟沃無聞。𨿽居廊廟之崇。莫著彌綸之效。宜敷朝旨。用罷鼎司。金紫光祿大夫﹑守尙書右僕射﹑兼中書侍郎﹑同中書門下平章事﹑監修國史﹑上柱國﹑隴西郡公李昉。夙仕昌辰。薦升華冠。朕嗣膺丕構。渴見老成。驟遷侍從之班。再荷鹽梅之寄。所宜翊宣帝載。啟迪皇猷。竭智慮以代天工。體誠明而操國柄。歲時屢換。績用缺然。朝廷損益之彜章。社稷安危之大計。疇咨關決。屬在廟堂。汝自處機衡。曾無規畫。雍化原而斯久。孤物望以何深。朕纂服臨民。虛心待理。儻��要務尙委於具臣。則蒼昊景靈懼貽於深譴。宜免公臺之重。庶全進退之私。俾長中臺。尙爲優渥。可依前尙書右僕射。罷知政事。

呂蒙正罷相除右僕射制至道元年四月癸未

邦國政治。蓋出於中書。朝廷紀綱。盡在於會府。矧乃端揆之任。聿居師長之崇。苟非臺鉉之賢。曷慰搢紳之望。光祿大夫﹑吏部尙書﹑同中書門下平章事﹑上柱國﹑東平郡公呂蒙正。挺身英器。符合昌期。自光夢卜之求。遂荷鹽梅之寄。謨明匪懈。亮直不渝。爰自天官。再持政柄。洎和鼎寔。時惟老成。朕欽若丕圖。建用皇極。𨿽彌綸大體。固未協於康哉。而勵翊小心。亦備觀於勤止。頗郁隆平之望。宜均勞逸之功。

長是金臺。式玆百辟。地髙務簡。足以養頤。勉服寵光。往踐乃位。可尙書右僕射。

張齊賢罷相歸班制咸平三年十一月丙申

昨以陽律肇升。會朝展禮。笙鏞備樂。冠劍在庭。不意宰司。忽虧儀範。用明常憲。誕告具寮。光祿大夫﹑行門下侍郎﹑兼兵部尙書﹑同中書門下平章事﹑上柱國﹑淸源郡開國公張齊賢。頃忤先帝。亟居外藩。洎朕纂承。復膺委任。位崇喉舌。職在鈞衡。居三事之崇。享萬鐘之厚。屬當大禮。表率周行。而乃酣醟杯觴。欹傾冠弁。瀆玆朝著。悖我盛儀。合寘典刑。用糾違慢。念久更於顯用。尙曲示於寬恩。期乃省躬。知予宥過。可依前行兵部尙書歸班。

向敏中罷相歸班制咸平五年十月丁亥

廟堂之上。輔弼之臣。實代天工。式隆政本。苟徇私踰矩。罔上圖安。其在公朝。曷副僉屬。光祿大夫﹑尙書兵部侍郎﹑同中書門下平章事﹑集賢殿大學士﹑上柱國﹑河南郡開國公向敏中。逮事先帝。嘗列中樞。洎朕纂承。遂正臺宰。翼贊之功未著。廉潔之操蔑聞。諭利居多。敗名無恥。始營故相之第。終興嫠婦之詞。對朕食言。爲臣自昧。宜從罷免。用肅羣倫。可戶部尙書歸班。

呂蒙正罷相除太子太師萊國公加恩制咸平六年九月甲辰

國有承弼。時惟股肱。入旣賴於嘉猷。退亦全其養素。特進﹑守司空﹑兼門下侍郎﹑同中書門下平章事﹑昭文館大學士﹑上柱國﹑東平郡開國公呂蒙正。文雅之行。簪巾所推。出入兩朝。踐揚三事。經百度之繁會。集九功之惟和。夙夜致勤。腠理生疾。願辭衡石。屢削疏章。重違至懷。式降優命。可太子太師﹑進封萊國公﹑加食邑七百戶﹑食實封三百戶﹑攺賜功臣。

寇準罷相除刑部尙書制景徳三年二月戊戌

弼諧之任。體貌宜隆。其有踐歷臺階。貿遷歲律。彌綸事典。盡瘁夙宵。俾從進退之宜。用保初終之分。聿頒明命。誕告具僚。光祿大夫﹑行中書侍郎﹑兼工部尙書﹑同中書門下平章事﹑集賢殿大學士﹑上柱國﹑上谷郡開國公寇準。蔚有壯圖。出逢昌運。器幹標於國棟。符采冠於時髦。向以先帝舊臣。虛懷厚遇。擢進會府。遽列近司。左右朕躬。緝熙帝載。眷言機務。不欲重煩。解黃合之劇權。正秋卿之峻秩。荷玆寵命。式保令猷。可刑部尙書﹑攺賜功臣。餘如故。

王旦罷相拜太尉制天禧元年七月丁巳

旌賢尙徳。邦國之彜章。圖舊念功。臣臣之厚契。在出綸而加等。表注意以攸深。開府儀同三司﹑守太保﹑兼門下侍郎﹑同中書門下平章事﹑上柱國﹑太原郡開國公王旦。淳固守和。宣慈迪哲。本於衝識。經以懿文。碩徳首於民彜。徽言彰乎國論。自付魁柄。冠於宰庭。著論思亮采之謀。輔端拱財成之化。得魏相總領之要。惇曹參淸淨之規。盡瘁所由。感疾甚篤。囊封屢上。瀝懇辭榮。繇是峻以徽章。簡其趨謁。𨿽深眷倚。彌執謙沖。遂輟茂恩。俾從素志。庶諧偃息。漸保和平。而露奏繼陳。忠懷愈愨。載念萬機之重務。久煩一徳之元臣。特厚褒崇。用均勞逸。上公峻秩。眞館淸祠。俾遂養頤。茂臻戩福。可太尉﹑依前充玉淸昭應宮使﹑加食邑一千戶﹑食實封六百戶﹑攺賜功臣。擇日備禮冊命。

●宋大詔令集卷第六十六

宰相十六罷免二

王欽若罷相除太子太保歸班制天禧三年六月甲午

門下。承弼之臣。寄任尢重。所以運動樞機。感會於天人。鎭靜邦家。親附於黎獻。苟或顯膺柄用。寖歷歲時。宜有均勞。式昭同徳。開府儀同三司﹑行尙書左僕射﹑兼中書侍郎﹑同中書門下平章事﹑充景靈宮使﹑上柱國﹑太原郡開國公王欽若。才術精敏。機慮研深。擢秀儒科。飛名俊域。早由愼柬。歷踐榮途。顧待非常。寵靈殊等。樞庭任職。常參帷幄之謀。臺席代工。遂委燮諧之寄。載司衡軸。能率典彜。言念勤庸。俾諧優逸。命傅儲禁。聿隆表儀。無忘壯猷。往踐厥位。可太子太保歸班。

寇準罷相太子太傅歸班封萊國公制天禧四年六月丙申

王者倚注相臣。必舉疇咨之命。體貌舊徳。乃推優協之恩。惟望實以素隆。在眷懷而斯厚。推忠協謀同徳守正佐理功臣﹑開府儀同三司﹑行尙書左僕射﹑兼中書侍郎﹑同中書門下平章事﹑充景靈宮使﹑集賢殿大學士﹑上柱國﹑上谷郡開國公﹑食邑一萬二百戶﹑食實封三千七百戶寇準。宏材博達。敏識周通。久於踐揚。茂著風采。嘗內幹於機密。亦出總於蕃宣。气序屢更。寵任尢重。洎再謀於揆政。實專委於國權。恪居樞會之司。益顯勤勞之志。矧以詔令所出。朝廷式瞻。旣久洽於和平。亦重煩於蓍艾。爰加霈渥。俾解鴻鈞。升宮傅之崇資。啟國封於寧宇。仍移美號。益表隆恩。於戲。輔相之宜。邦之攸賴。用捨之際。朕安敢私。往踐厥官。毋忘恭順。可特授太子太傅歸班﹑制封萊國公﹑仍攺賜推誠保徳崇仁忠亮翊戴功臣﹑散官﹑勛如故﹑主者施行。

丁謂罷相授戶部尙書歸班制天禧四年十一月戊辰。辛巳。遣入內都知張景宗副都知鄧守通傳詔。送謂赴中書。依舊視事。

朕愼重名器。眷待鈞衡。矧首領於謨明。固常加於體貌。黜陟之際。典章系焉。金紫光祿大夫﹑吏部尙書﹑中書門下平章事﹑充玉淸昭應宮使﹑昭文館大學士﹑監修國史﹑上柱國﹑濟陽郡開國公丁謂。粵自儒流。夙逢嘉會。備更重職。素有能名。參宰輔之告猷。陟齋壇而授律。來朝丹陛。再列近司。亟正樞庭。遂冠臺衮。朝夕納誨。方深於倚毗。寵辱若驚。宜循於軌範。遽致周列。面興訓辭。實駭予聞。有傷國體。俾解調元之任。尙居顯列之崇。汝惟欽哉。荷此申警。可戶部尙書歸班。

李迪罷相授戶部侍郎歸班制天禧四年十一月戊辰

衡軸之司。棟幹攸寄。所以昕夕延見。動靜咨訪。苟爽民瞻。必伸朝憲。金紫光祿大夫﹑行吏部侍郎﹑兼太子少傅﹑同中書門下平章事﹑充景靈宮使﹑集賢殿大學士﹑上柱國﹑隴西郡開國公李迪。策名殊等。奮迹亨塗。亟擢雋於深嚴。極爲儒之榮遇。未踰一紀。參預近廷。勤力自彊。能名亦著。采其懿望。賓於東朝。載陟臺階。是司大柄。宜尊禮範。用鎭時風。當旅對之揚廷。忽抗言而興憤。駭予聞聽。厥有彜章。爰罷宰司。式存寬典。爾惟循省。無益悔尢。可戶部侍郎歸班。

丁謂罷相謫太子太保分司西京敕乾興元年六月

上宰之司。財成於百度。大臣之舉。稽正於四方。其或理道有虧。修身寡愼。比周非類。玷辱具瞻。當我至公之朝。難居鬷假之令。具官丁謂。夙承委遇。遂極顯榮。而罔念圖猷。密交孽寺。致山園之擅易。曾靡敷陳。形簡札以潛通。備彰款暱。私營器用。竊役工徒。證左甚明。違辟斯顯。宜從黜免。用肅羣倫。俾降秩於春坊。仍分曹於洛邑。猶存進退之禮。且示含容之懷。噫。戚實自貽。智不慮遠。未爲竄謫。無忘省循。可降授金紫光祿大夫﹑守太子太保﹑分司西京。

張士遜罷相出知江寧府制天聖七年二月丙寅

入幹萬機。以總代天之職。出倡九牧。以宣美俗之風。維時輔弼之賢。疊爲朝廷之任。其頒明制。以告治庭。推忠協謀佐理功臣﹑特進﹑行禮部尙書﹑同中書門下平章事﹑集賢殿大學士﹑上柱國﹑淸河郡開國公﹑食邑四千三百戶﹑食實封一千四百戶張士遜。識用衝深。器懷沈遠。早從朝路。旣陪東學之遊。肆翼天飛。遂正中階之列。秉節在位。宣勞有年。念經邦務之煩。庸寄藩符之佚。天臺之峻。司寇帥於五刑。澤國之饒。秣陵都於一會。載更顯序。往布寬條。於戲。君之遇臣。要始終而盡禮。下之報上。無出處而或渝。允迪乃休。以服朕命。可特授刑部尙書﹑知江寧府﹑兼管內勸農使﹑攺賜推誠保徳翊戴功臣。

張士遜罷相刑部尙書知江寧府制與實錄不同重載於此

萬機之會。任切於國鈞。六官之卿。秩崇於朝著。惟出處之更踐。表恩禮之周隆。仍委翰垣。益彰眷遇。推忠協謀佐理功臣﹑特進﹑行禮部尙書﹑同中書門下平章事﹑集賢殿大學士﹑上柱國﹑淸河郡開國公﹑食邑四千三百戶﹑食實封一千四百戶張士遜。中和夷粹。樂易惇方。蘊智用以惟精。藹徳名而逾劭。夙因時選。薦著官成。朕曩在藩儲。賓延儒彥。振春華之望。久侍於銅樓。參晝訪之謀。旋升於丹地。逮於纘嗣。彌厚寵嘉。擢從近樞。對執魁柄。聿茂虔恭之節。載申葉贊之謀。以其自列弼臣。預聞機事。便蕃左右。貿易歲時。備觀陟恪之勤。式示褒優之旨。天臺之峻。司寇率於五刑。澤國之饒。秣陵處乎都會。俾遷華序。往布寬條。資息偃以攸寧。賴撫綏而有謐。於戲。君臣之義。期篤於初終。臺宰之司。攸深於體貌。解其重務。服在大僚。不亦美歟。無忘欽率。可特授刑部尙書﹑知江寧軍府事﹑兼管內堤堰橋道勸農使﹑仍攺賜推誠保徳翊戴功臣﹑散官﹑封﹑勛﹑食實﹑如故。

王曾罷相知兗州制天聖七年六月甲寅

朕紹膺丕緒。臨撫羣元。內資輔弼之良。外倚蕃宣之重。君臣之遇。出處攸同。推忠協謀同徳守正佐理功臣﹑開府儀同三司﹑行門下侍郎﹑兼吏部尙書﹑同中書門下平章事﹑充玉淸昭應宮使﹑昭文館大學士﹑監修國史﹑上柱國﹑太原郡開國公﹑食邑六千戶﹑食實封二千三百戶王曾。學洞聖機。識窮物表。早冠倫於多士。薦宣力於先朝。逮予纘承。尢所倚屬。爰定謀於枚卜。遂擢寘於冢司。眷言靈宮。總在宰職。追惟文考之奉。具有列聖之祠。妖焰挻災。一夕而旣。俾紓勞於鼎路。且賦政於師垣。矧惟累牘之陳。時乃素懷之遂。於戲。事君盡禮。維舊徳之靡違。觀過知仁。亦至公之難廢。勉膺明命。往惟欽哉。可特授依前行吏部尙書﹑知衮州軍州事﹑兼管內勸農使﹑及管勾兗州仙源縣景靈宮太極觀公事﹑仍攺賜推誠保徳崇仁忠亮翊戴功臣。

呂夷簡罷相授使相判澶州制明道二年四月

門下。我國家欽崇寶命。撫育綿區。必求絕俗之才。以副經邦之寄。其有久居政府。夙冠臺司。著績用以滋多。執謙沖而愈甚。俾遂蕃宣之志。用均勞逸之宜。推忠協謀同徳守正佐理功臣﹑開府儀同三司﹑行門下侍郎﹑兼吏部尙書﹑同中書門下平章事﹑昭文館大學士﹑監修國史﹑上柱國﹑東平郡開國公﹑食邑八千戶﹑食實封三千三百戶呂某。道本中和。行存端厚。早負彌綸之業。每彰優裕之聲。尹正邦畿。繼聞善治。參裨宰府。屢進忠言。逮膺命相之求。彌顯致君之略。動遵舊典。靜守常規。山甫保躬。不違明哲。弱翁行事。罔失便宜。歲月逾深。謀猷益著。以至刊修詔令。裁成國書。營繕宸居。弼諧縟禮。事光簡策。名播華戎。何寵利之不居。惟恬和而是務。斯用升節旄於近鎭。視帝傅之崇資。並增采邑之封。仍攺褒功之號。俾臨巨屏。用示優恩。於戲。入輔出藩。盡賢人之美事。進禮退義。協聖典之格言。服我徽章。無忘勵翼。可特授檢校太傅﹑同中書門下平章事﹑使持節鄧州諸軍事﹑行鄧州刺史﹑充武勝軍節度﹑鄧州管內觀察處置等使﹑判澶州軍州事﹑管內河堤勸農使﹑加食邑一千戶﹑食實封四百戶﹑仍賜推誠保徳崇仁忠亮翊戴功臣﹑散官﹑勛﹑封﹑如故。

張士遜罷相判河南府制明道二年十月戊午

輔相之官。蓋專國政。蕃宣之寄。以牧民彜。惟逸勞之是均。豈出處之爲異。推忠協謀同徳佐理功臣﹑特進﹑行門下侍郎﹑兼兵部尙書﹑同中書門下平章事﹑昭文館大學士﹑監修國史﹑上柱國﹑淸河郡開國公﹑食邑九千二百戶﹑食實封三千五百戶張士遜。學貫通變。行篤忠沈。傅羽翼於初潛。契股肱之一徳。秉節據正。允蹈忠臣之風。經事造微。能成天下之務。寵至而心益戒。望髙而气愈衝。宜升揆路之華。聽守畱都之重。於戲。文昌百僚之長。旣屬於老成。洛邑四方之中。寔資於保治。往綏厥位。以服予恩。可特授尙書左僕射﹑判河南府﹑兼西京畱守司﹑羣牧勸農使﹑加食邑五百戶﹑食實封二百戶﹑仍攺賜推誠保徳崇仁翊戴功臣。

張士遜罷相授使相判許州制士遜以左僕射罷告射坐楊崇勛��攺命使相銜當新除左僕射乃用舊銜設

門下。上相之文。炳太微之右。諸侯之秩。分列土之封。儻全徳之著稱。則兼榮而咸事。疇玆碩望。誕布湛恩。告於王庭。光斯閫寄。推忠協謀同徳佐理功臣﹑特進﹑行門下侍郎﹑兵部尙書﹑同中書門下平章事﹑昭文館大學士﹑監修國史﹑上柱國﹑淸河郡開國公﹑食邑九千二百戶﹑食實封一千五百戶張士遜。言成軌範。气稟中和。行積厚而表倫。文含英而華國。夷險一致。出入三朝。自朕主鬯之辰。資乃爲賓之助。洎歷樞衮。逮授麾旄。入居臺階。雅爲邦柱。錫爾爵秩。車與服而以庸。冠乃崇公。名將實而相輔。總因山之卜吉。行舍爵而策勛。謙引居多。寅恭可亮。是用付之將鉞。兼以鼎司。殿襄漢之巨藩。加圭轅之常賦。飾之美號。重以維師。簡自朕心。協玆耆徳。於戲。注安危之意者。在乎所任。被富貴之崇者。戒乎執規。況夙踐於要司。今復更於劇委。往服丕訓。永保令猷。可特授檢校太師﹑同中書門下平章事﹑使持節襄州諸軍事﹑行襄州刺史﹑充山南東道節度﹑襄州管內節度處置等使﹑判許州軍州事﹑兼管內堤堰橋道勸農使﹑管勾開治溝洫河道事﹑加食邑一千戶﹑食實封四百戶﹑仍攺賜推誠保徳崇仁翊戴功臣﹑散官﹑勛﹑封﹑如故。主者施行。

李迪罷相進刑部尙書知亳州制景祐二年二月戊辰

朕統臨寰區。審求輔相。倘式昭於物議。難久處於臺司。宜告在廷。俾從罷秩。推忠協謀佐理功臣﹑光祿大夫﹑行工部尙書﹑同中書門下平章事﹑集賢殿大學士﹑上柱國﹑隴西郡開國公﹑食邑二千五百戶﹑食實封二千戶百戶李迪。早逢昌會。式展嘉猷。嘗參護於儲宮。遂延登於政路。乃姻聯之內。險詐相朋。靡先事而上言。頗爲臣而有隱。豈可更居衮職。以肅朝章。且出守於便藩。尢加榮於憲部。仍陪多賦。以禮舊臣。於戲。其代天工。當絕近私之蔽。乃心王室。毋懷去任之嫌。往而省思。尙克祗服。可特授刑部尙書﹑知亳州軍州事﹑兼管內勸農使﹑加食邑五百戶﹑食實封二百戶﹑仍攺賜推忠保徳翊戴功臣。

呂夷簡罷相判許州制景祐四年四月甲子

持衡宰路。以裁萬化之宜。授節齋壇。以總元戎之略。豈出入之有異。蓋勞逸之是均。爰擇剛辰。誕告列位。推忠協謀同徳守正亮節佐理功臣﹑開府儀同三司﹑行尙書右僕射﹑兼門下侍郎﹑同中書門下平章事﹑昭文館大學士﹑監修國史﹑上柱國﹑申國公﹑食邑一萬二千戶﹑食實封四千九百戶呂夷簡。黃中通理。明允篤誠。克肩一心。以廣庶績。佐時論道。十有六年。頃從價藩。還冠臺席。方玆倚賴。同底治平。而歲期之間。囊封十上。願解要劇。以圖便安。宜加將鉞之崇。兼視師垣之貴。褒功益賦。崇示寵休。於戲。中外疊居。莫如將相之重。終始一節。實契君臣之知。勉率訓詞。益宣令問。可特授檢校太師﹑同中書門下平章事﹑使持節陳州諸軍事﹑行陳州刺史﹑充鎭安軍節度﹑陳州管內觀察處置等使﹑判許州﹑兼堤堰橋道勸農使﹑及開治溝洫河道事﹑加食邑一千戶﹑食實封四百戶﹑仍攺賜推誠保徳崇仁守正忠亮翊戴功臣。

王曾罷相授大資政判鄆州制同前

朕紹膺丕構。統禦庶邦。用覽萬幾之繁。並建四輔之職。其有久任國事。屢奏囊封。宜解近司。用昭美志。推忠協謀同徳守正亮節佐理翊戴功臣﹑開府儀同三司﹑行尙書右僕射﹑兼門下侍郎﹑同中書門下平章事﹑集賢殿大學士﹑上柱國﹑沂國公﹑食邑一萬一千八百戶﹑食實封四千八百戶王曾。誠存方格。識蘊精微。感遇先朝。踐揚膴仕。逮纘承於大緒。尋擢正於臺衡。實賴嘉謀。共熙庶績。顧閔勞於政路。宜鈞逸於藩符。進長中臺之班。兼榮祕殿之職。褒功易號。疏邑陪封。式是茂恩。以復優顧。於戲。儀刑百辟。協宣左右之勞。體貌大臣。務全進退之禮。往祗明命。姑徇私懷。可特授行尙書左僕射﹑充資政殿大學士﹑判鄆州軍州事﹑兼管內河堤勸農同羣牧使﹑加食邑七百戶﹑食實封三百戶﹑仍賜推誠保徳崇仁守正協恭忠亮翊戴功臣。

宋大詔令集卷第六十七

宰相十七罷免三

王隨罷免建節制寶元元年三月戊戌

秉鈞之府。旣咨上宰之謀。經武之才。亦仗元戎之略。式頒明制。誕告外廷。推忠協謀同徳佐理功臣﹑金紫光祿大夫﹑門下侍郎﹑同中書門下平章事﹑昭文館大學士﹑監修國史﹑上柱國﹑瑯琊郡開國公﹑食邑四千四百戶﹑食實封一千戶王隨。器業宏深。才猷敏達。自贊襄於衮職。旋總領於星樞。簡於朕懷。付以魁柄。繇厲精而宣力。久結疾以愆和。疊上奏函。懇辭政路。謙徽滋至。夷退可嘉。靡欲機務之煩。重勞耆舊之徳。是用擇於近屏。建以髙才。兼榮臺鉉之司。仍視師臣之秩。於戲。辭隆釋重。聊遂於素懷。味道養恬。勉綏於吉履。祗服渥命。益宣令猷。可特授太傅﹑同中書門下平章事﹑使持節曹州諸軍事﹑曹州刺史﹑充彰信軍節度﹑曹州管內處置觀察等使﹑加食邑一千戶﹑食實封四百戶﹑仍攺賜推誠保徳崇仁翊戴功臣。

陳堯佐罷相建節判鄭州制同前

亮采奮庸。方委持衡之重。避榮遜寵。宜推從欲之私。誕舉徽章。孚告列位。推忠協謀佐理功臣﹑金紫光祿大夫﹑行尙書戶部侍郎﹑同中書門下平章事﹑集賢殿大學士﹑上柱國﹑頴川郡開國公﹑食邑五千戶﹑食實封二千戶陳堯佐。沖和挺質。懿厚修身。視履存乎時中。力學采乎古始。內外更踐。滯榮相參。間自近司。出臨巨屏。載圖舊徳。擢正中階。協調臺鼎之和。對掌神機之務。遽因災異。繼有奏陳。援漢家賜策之文。徇申伯於蕃之志。屢形詔諭。固執確衷。仍疏寵於齋壇。俾兼榮於將紱。陪京右地。姑以優。於戲。君子得進退之宜。用符於終吉。大臣無出處之間。要盡於一心。往阜吾民。實均於倚。可特授檢校太傅﹑同中書門下平章事﹑持節蔡州諸軍事﹑蔡州刺史﹑充淮康軍節度﹑蔡州管內觀察處置等使﹑判鄭州軍州﹑兼管內河堤勸農使﹑加食邑一千戶﹑食實封四百戶﹑攺賜推誠保徳翊戴功臣。

張士遜致仕制康定元年五月壬戌

秉鈞當國。進以儀於官師。告老於朝。退以厚於風俗。去就以禮。古今所難。宜推髙懷。誕布列位。推忠協謀同徳守正佐理功臣﹑開府儀同三司﹑行門下侍郎﹑兼兵部尙書﹑同中書門下平章事﹑昭文館大學士﹑監修國史﹑上柱國﹑鄧國公﹑食邑一萬二千戶﹑食實封五千一百戶張士遜。志尙恬約。器涵衝深。逮事眞朝。參輔朱邸。忠嘉一節。夙夜無渝。導命樞庭。愼翊萬微之要。調元宰路。翕宣庶政之和。乃懇上於印章。願退休於田野。載旌茂節。以傅龍光。用居師臣之班。仍恢國土之胙。歲時之會。朔望以朝。恩數便蕃。實出朕意。於戲。功成身退。蓋本道家之常。憲老乞言。尙希惇史之益。往綏徳履。俾介壽期。可特授太傅致仕﹑進封鄧國公﹑加食邑七百戶﹑仍攺賜推誠保徳崇仁忠亮守正功臣。宜朝朔望及大朝會。並綴中書門下班。

呂夷簡守太尉加恩制慶曆三年九月戊辰

同寅協恭。和衷則帝謀遂遠。功成名遂。身退乃天道之常。眷言耆哲之臣。屢形髙尙之請。特推異數。以示羣倫。推誠保徳宣忠亮節崇仁協恭守正翊戴功臣﹑開府儀同三司﹑監修國史﹑守司徒﹑兼譯經潤文使﹑上柱國﹑許國公﹑食邑一萬八千六百戶﹑食實封七千三百戶呂夷簡。當世傑才。爲國重器。逮自聖考。服在邇聯。肆予衝人。延登上宰。出入中外。勤勞夙宵。間以幾務之煩。寖嬰疾恙之劇。懇陳封奏。願解鈞衡。拒之再三。確然不已。姑循靖退之節。以厲恬淡之風。於戲。臣享全名。得進退之道。君明大義。貴終始之恩。並保至和。以終遐壽。可特授守太尉致仕﹑加食邑七百戶﹑食實封三百戶﹑宜朝朔望及大朝會。並綴中書門下班。仍令所司擇日備禮冊命。

晏殊罷相工部尙書知潁州制慶曆四年九月庚午

夫乾臺之任。鼎足承君。奮時謨明。均國休戚。朕旣不敏。委政輔臣。冀成斷金之情。以濟涉淵之懼。苟昧玆道。疇爲協恭。推忠協謀佐理功臣﹑開府儀同三司﹑行刑部尙書﹑同中書門下平章事﹑集賢殿大學士﹑兼樞密使﹑上柱國﹑臨淄郡開國公﹑食邑一萬五百戶﹑食實封三千一百戶晏殊。夙有雅才。被遇文考。實參儲采之選。因附天鱗之華。程其器能。與我朝柄。或間守屏翰。或主領劇煩。比緣樞省之勞。遂正冢司之總。屬邊埸日駭。調攘煩興。老師畱屯。旰食焦慮。而罔念艱疚。頗圖晏安。廣營產以殖私。多役兵而規利。致乃公論。達於予聞。永惟宰輔之方。思全進退之禮。俾上機政。攺秩冬官。仍委州邦。且邇京邑。於戲。承弼未驗。罷免所宜。眷舊人之弗忘。匪至公之獲已。當體恩遇。毋怠省循。可特授行工部尙書﹑知潁州軍州事﹑管內勸農使﹑管勾開治河道事﹑散官﹑勛﹑封﹑食邑﹑食實封如故。

杜衍罷相進左丞知兗州制慶曆五年正月丙戌

天子不正責之輔。三公無備惟其人。其有師表百僚。踐更二府。𨿽夙夜之匪懈。眷春秋之已髙。以至公而升。以至公而退。宜作明命。以告大庭。推忠協謀同徳佐理功臣﹑光祿大夫﹑尙書吏部侍郎﹑同中書門下平章事﹑兼樞密使﹑集賢殿大學士﹑上柱國﹑京兆郡開國公﹑食邑三千八百戶﹑食實封一千二百戶杜衍。夙以盛明。歷於膴仕。孤風足以鎭浮俗。遠識足以造機微。若時奮庸。亦旣滋久。煩以蕃宣之績。入參帷幄之疇。嘉爾奉職之勤。助予厲精之治。而自居鼎輔。靡協巖瞻。頗彰周比之風。難處咨謨之治。顧羣議之莫遏。豈舊勞之敢私。文昌綱轄之資。曲阜麾持之寄。俾特膺於出守。仍攺賜於褒功。當體素懷。尙祗優數。於戲。公臺之位。本上代於天工。嶽牧之臣。亦下及於民澤。往帥乃職。厥惟欽哉。可特授行尙書左丞﹑知兗州軍州事﹑兼管內勸農使﹑管勾兗州仙源縣景靈宮太極觀公事﹑攺賜推誠保徳崇仁翊戴功臣。仍放辭謝。

章得象罷相授使相判陳州制慶曆五年四月戊申

朕稽載籍之明訓。見君臣之大方。進惟盡忠。旣勤夙夜之力。退必由禮。將篤始終之恩。矧玆師尹之臣。久處巖廊之地。屢陳懇素。祈解鈞衡。爰以剛辰。告於列位。推忠協謀同徳守正亮節佐理功臣﹑開府儀同三司﹑行工部尙書﹑同中書門下平章事﹑兼樞密使﹑昭文館大學士﹑監修國史﹑兼譯經潤文使﹑上柱國﹑京兆郡開國公﹑食邑八千五百戶﹑食實封二千八百戶章得象。器懷中裕。風度外髙。徧歷仕塗之華。雅通治道之要。自進登於宰席。仍總決於樞庭。有經遠之術可以懷異俗。有厚生之功可以阜齊民。方隆嘉靖之風。益賴耆明之徳。而乃愼持謙節。確避寵名。旣諒由衷之言。莫畱兪往之命。俾將牙之分閫。仍相紱之儀朝。𨿽徇雅懷。豈忘厚遇。於戲。義形許國。固出處之一心。材足濟時。自文武之兼用。勉綏賢履。茂對邦休。可特授檢校太傅﹑同中書門下平章事﹑使持節陳州諸軍事﹑行陳州刺史﹑充鎭安軍節度﹑陳州管內觀察處置等使﹑判本州事﹑食邑一千戶﹑食實封四百戶﹑仍攺賜推誠保徳崇仁守正忠亮翊戴功臣。

賈昌朝罷相使相判大名府制慶曆七年三月乙未

丞相之任。方國是毗。入以贊國之萬機。出以副邦之九牧。中外更處。靡有間然。推忠協謀佐理功臣﹑光祿大夫﹑行尙書工部侍郎﹑同中書門下平章事﹑昭文館大學士﹑監修國史﹑兼譯經潤文使﹑上柱國﹑常山郡開國公﹑食邑三千戶﹑食實封六百戶賈昌朝。敏識造機。衝器貫道。自參�於朝路。頗宣力於王家。以至講道露門。代言西省。正尹畿甸。執法臺端。綽有諍臣之風。居稔良肱之賴。鄕與謀於柄府。旋進斡於斗樞。遂旌乃庸。聯陟上下。夙夜一致。勤勞百爲。覽剡奏之累陳。嘉抗懷之莫抑。其領元帥之節。仍兼丞相之章。出殿畱都。且邇還服。易上公之美號。陪舊食之眞封。褒是寵光。副我眷賴。於戲。公槐鼎鉉。旣極巖廊之崇。齊鉞路車。更分方嶽之寄。恩禮之重。其有擬乎。可特授檢校太傅﹑同中書門下平章事﹑使持節鄧州諸軍事﹑行鄧州刺史﹑充武勝軍節度使﹑鄧州管內觀察處置等使﹑判大名府﹑兼北京畱守司事﹑加食邑一千戶﹑食實封四百戶﹑攺賜推誠保徳翊戴功臣。

陳執中罷相除兵部尙書知陳州制皇祐元年八月辰戌

宰物調元。久屬三臺之老。阜名宣化。亦系四嶽之良。爰以明倫。告於列位。推忠協謀同徳守正佐理功臣﹑光祿大夫﹑尙書工部侍郎﹑同中書門下平章事﹑昭文館大學士﹑監修國史﹑兼譯經潤文使﹑上柱國﹑穎川郡開國公﹑食邑四千八百戶﹑食實封一千四百戶陳執中。方厚特立。敏彊內融。諤諤昌言。率皆社稷之計。瑯瑯治行。遂藹搢紳之聞。逮登秉於政幾。寔罄輸於忠力。向以河防潰溢。民版流移。露章上陳。恪守不易。用是躐進省坐之秩。擇守輔蕃之封。顧於舊臣。豈易忘徳。於戲。君臣之際。惟大義之是先。出處之間。要令名之所保。姑循素欲。其諒菲懷。可特授行兵部尙書﹑知陳州﹑仍加食邑一千戶﹑食實封四百戶﹑仍賜推誠保徳崇仁忠亮翊戴功臣。

宋庠罷相進刑部尙書觀文殿大學士知河南府加恩制皇祐三年三月庚申

君臣謀國。本同體以協心。朝廷遇賢。豈重內而輕外。𨿽在倚毗之重。且均勞逸之宜。推忠協謀同徳佐理功臣﹑光祿大夫﹑行工部尙書﹑同中書門下平章事﹑集賢殿大學士﹑上柱國﹑廣平郡開國公﹑食邑五千三百戶﹑食實封一千九百戶宋庠。性稟融明。行推沈厚。溫如淸廟之器。挺然大廈之材。達於在邦。敏而好古。而自參綜大務。屢聞旨言。進領樞衡之司。旋升鼎軸之路。百度修舉。三辰昭華。間延對而瀝衷。累抗章而引謝。再加惇諭。固守靖夷。宜保治於洛師。主畱司於言鑰。仍峻中臺之秩。兼榮祕殿之班。衍食褒功。允爲異數。於戲。麟符分寵。一都之寄甚雄。天邑居中。四方之瞻是則。當勤卹隱。益勵奮庸。可特授行刑部尙書﹑充觀文殿大學士﹑知河南府﹑兼西京畱守司事﹑畿內勸農使﹑加食邑一千戶﹑食實封四百戶﹑仍攺賜推誠保徳崇仁忠亮功臣。

文彥博罷相進吏部尙書觀文殿學士知許州制皇祐三年二月庚子

堯之四嶽。出總諸侯。周有三公。外倡九牧。蓋咨承弼之重。以分方鎭之憂。推忠協謀同徳佐理功臣﹑光祿大夫﹑行禮部尙書﹑同中書門下平章事﹑昭文館大學士﹑監修國史﹑兼譯經潤文使﹑上柱國﹑平陽郡開國公﹑食邑四千戶﹑食實封一千二百戶文彥博。气識宏深。風徳髙劭。才足以經世務。謨足以鬯帝猷。夙夜勞於百爲。夷險蹈乎一節。薦申奏述。懇避寵榮。其聽攺於近司。且往臨於輔郡。載嘉勤瘁。俾遂偃休。於戲。居則諧鼎味之和。行則寄國藩之憲。股肱心膂。惟體貌之所均。社稷人民。匪忠良而安屬。勉祗厥服。用究乃功。可特授行吏部尙書﹑觀文殿學士﹑知許州軍州事﹑兼管內河堤橋道勸農使﹑仍管勾開治溝洫河道兼同羣牧事﹑加食邑一千戶﹑食實封四百戶﹑仍攺賜推誠保徳忠亮翊戴功臣。

●宋大詔令集卷第六十八

宰相十八罷免四

龐籍罷相除依前尙書戶部侍郎知鄆州仍攺賜推誠保徳翊戴功臣散官勛封食邑食實封制皇祐五年閏七月壬申

門下。圖治之世。宜本至公。預政之文。合防嫌迹。矧居四輔之首。允在百僚之先。苟罹干請之名。殊失仰成之意。兼沿章削。俾解政機。推忠協謀佐理功臣﹑光祿大夫﹑行尙書戶部侍郎﹑同中書門下平章事﹑昭文館學士﹑兼修國史﹑兼譯經潤文使﹑上柱國﹑始平郡開國公﹑食邑五千三百戶﹑食實封一千二百戶龐籍﹑志度淵衝。業寓明劭。韞才謀而敏達。更事典以兼通。早冀望於本朝。薦服勞於近職。雅有風采。蔚著猷爲。乃者西州用兵。延安近寇。屬輕裘而謀帥。煩籌筆以制邊。戎索以淸。夏人來附。乃眷西顧。予嘉乃勛。始召置於樞庭。旋擢參於宰府。閫域無事。頗見於匪躬。天下旣安。允膺於注意。遂正斗樞之號。遄升邦鉉之名。固宜屬以正方。繩於羣下。而乃親聯交構。私謁彰聞。逮有司之訊詞。合杜門而待罪。及行蔽斷。仍失重輕。致公議之弗容。在人言之莫遏。尙矜舊徳。兼覽奏函。聽避位於位臺司。俾均勞於藩服。委東平之安輯。使樂土之康嘉。於戲。罷免之科。蓋拘於典制。進退之禮。用正於臣鄰。勉副寬條。弗忘成績。可特授依前尙書戶部侍郎﹑京東西路安撫使﹑知鄆州﹑仍攺賜推誠保徳翊戴功臣。

梁適罷相特授依前行尙書禮部侍郎知鄭州仍攺賜功臣制至和元年七月戊辰

門下。禠機政之煩。均屏翰之逸。左右修輔。善陟恪之久勞。內外賜勤。在眷毗之一體。爰孚廷號。用告朝倫。推忠協謀同徳佐理功臣﹑光祿大夫﹑尙書禮部侍郎﹑同中書門下平章事﹑集賢殿大學士﹑上柱國﹑安定郡開國公﹑食邑三千五百戶﹑食實封一千戶梁適。局致夷通。性業開爽。入我彀英之選。參於橐從之華。召自北門。侍於邇合。預贊書於明命。備進讀於邱墳。嘉話納於論思。敏用彰於彊濟。曏圖制閫之效。擢易本兵之司。職典樞機。地親帷幄。亟參聞於政道。遄敷燮於辰階。出入五年。周旋二府。苛慝比作。變異重仍。積有煩言。達於予聽。曾淑聲之莫建。在淸議之弗平。屢上封章。求還印綬。朕思全進退之體。務崇始卒之恩。參錄舊勤。尙仍前秩。以春官亞旅之重。蒞皇圖右壤之雄。臨長鄭人。班錄漢詔。於戲。臺宰之職。任國綱維。寰輔之邦。陪京襟帶。往服玆命。尙體至恩。可特授依前尙書禮部侍郎﹑知鄭州﹑管內勸農使﹑及管勾羣牧公事﹑提點牛羊司外羣牧司﹑仍攺賜推誠保徳忠亮翊戴功臣。

陳執中罷相除使相判亳州制至和二年六月

門下。代天之任。入則宣寅亮之謨。分陜以居。出則膺藩翰之寄。矧予宿艾。久冠臣鄰。宜均休逸之恩。用昭進退之遇。具官陳某。風猷端粹。材識敏明。早事先朝。實開忠益之路。屬予下武。歷更機近之繁。彌綸之效固多。直淸之望無玷。向自上還玉節。再陟衮司。畫一之規。動遵於彜憲。難進之槪。居亮其素懷。矧玆年徳之髙。閔勞機軸之任。宜授符於齋閫。乃均寵於宰衡。近委價藩。增陪邑賦。於戲。君臣之分。固當徇於至公。中外疊居。寔同歸於大任。推乃心於王室。尙俾熾於壽祺。往哉汝諧。思對休命。可檢校太尉﹑同中書門下平章事﹑使持節﹑靑州刺史﹑充鎭海軍節度﹑靑州管內觀察處置等使﹑判亳州軍州﹑加食邑一千戶﹑食實封四百戶﹑仍賜推誠保徳崇仁守正忠亮翊戴功臣。���

劉沆罷相授工部尙書觀文殿大學士知應天府制嘉祐元年十二月壬子

門下。罄一節以事君。中外之任無間。處大臣而有體。進退之禮必優。矧予輔弼之良。方賴股肱之寄。屢形懇避。嘉惇愨之弗移。宜峻寵章。示眷懷之特異。推忠協謀同徳佐理功臣﹑光祿大夫﹑行尙書兵部侍郎﹑同中書門下平章事﹑監修國史﹑彭城郡開國公﹑食邑四千八百戶﹑食實封一千四百戶劉沆。質性剛鯁。姿材敏明。早以藝文。策雋科於異等。遂追髦彥。騰夷路以飛華。入必侍於淸間。出屢更於仕任。翼翼是則。有聲京邑之雄。巖巖具瞻。遂參廊廟之用。乃疇嘉績。爰正臺司。執毀譽不回之心。篤於自信。勤宿夜匪懈之志。久而益勞。�方厚於倚毗。何遽思於退讓。宴見之際。有言而必誠。封章之來。𨿽卻而復至。察其所守。蓋亦重違。惟玆祕殿之嚴。眷乃畱都之重。旣增美秩。仍益眞封。寵我邇臣。斯爲異數。𨿽如爾志。尙柬予衷。於戲。秉國之鈞。居則坐而論道。爲時耆老。往則殿於大邦。是惟出處之榮。勉服便蕃之命。可特授行工部尙書﹑充觀文殿大學士﹑知應天府﹑加食邑一千戶﹑食實封四百戶﹑攺賜推誠保徳崇仁忠亮功臣﹑散官﹑勛﹑封如故。主者施行。

文彥博罷相特授檢校太尉同中書門下平章事充河陽三城節度使判河南府加恩制嘉祐三年六月丙午

門下。四輔居中。用緝熙於邦采。二伯治外。亦藩屏於王家。𨿽易地而略殊。在殿邦而疊重。眷言茂宰。未解冢司。有嘉靖退之風。特舉褒優之典。兼徽臺鉞。誕告臣工。推忠協謀同徳守正佐理功臣﹑開府儀同三司﹑行吏部尙書﹑同中書門下平章事﹑昭文館大學士﹑兼修國史﹑兼譯經潤文使﹑上柱國﹑平陽郡開國公﹑食邑八千四百戶﹑食實封二千八百戶文彥博。格量衝深。體用安重。資疏通之明識。蘊彊濟之敏猷。卓爾偉才。本克生於王國。居然奇璞。早見器於聖朝。拔自時髦。經我世務。歷樹風於方面。亟聞政於宰司。屬以盜發甘陵。氛生朔壘。義能首奮。師以凱還。名系民瞻。功惟朕念。爰立作相。遂正三階之文。用乂於朝。乃總萬樞之務。殆分垣翰。遄受旄旌。�幕府於常安。委節制於全雍。眷求奇弼。圖任茂勛。式序上司。復光舊物。居百度將明之重。比歷暄涼。在三事弼諧之先。尢彰夙夜。方篤仰成之眷。遽陳謝去之章。諭言且勤。誠意頗固。興化致治。𨿽資秉質之良。均逸偃藩。亦廣養恩之意。姑從所欲。仍示寵章。榮以鳳池。輔之虎節。析�津之勞瑞。委宅中之符書。加衍圭田。申崇功號。悉舉��之數。誕昭懋賞之文。於戲。出處之方。並揚於休命。進止之度。有美於庶言。往惟欽哉。無忘夾輔。可特授檢校太師﹑同中書門下平章事﹑持節孟州諸軍事﹑孟州刺史﹑充河陽三城節度﹑孟州管內觀察處置等使﹑判河南府﹑兼西京畱守司﹑畿內勸農使﹑加食邑一千戶﹑食實封四百戶﹑仍賜推忠保徳崇仁忠亮翊戴功臣。

韓琦罷相除陳鄭兩鎭節度出判相州制治平四年九月辛丑

朕光宅萬邦。肇新駿命。正權綱之遠禦。愼名器之大方。眷予宗臣。特崇異數。推忠協謀同徳守正亮節佐理翊戴功臣﹑開府儀同三司﹑守司空﹑兼侍中﹑昭文館大學士﹑監修國史﹑兼譯經潤文使﹑上柱國﹑魏國公﹑食邑一萬二千七百戶﹑食實封四千六百戶韓琦。宣昭賢業。熙亮天工。光翊三朝。咸有一徳。材周五則之用。體備四時之和。社稷是經。文武惟憲。在成功而弗處。實有大以能謙。薦上奏封。懇辭政柄。顧倚毗之厚。詔諭數頒。而精勤之堅。誠辭難奪。增寵上階之峻。特開兩鎭之崇。蔽自朕心。事非舊典。於戲。臣行其志。玆爲自得之全。君篤於恩。深惜老成之去。無安帥節之樂。猶待衮衣之還。乃情本朝。遐不謂矣。可特授守司徒﹑檢校太師﹑兼侍中﹑持節陳州﹑鄧州諸軍事﹑行陳州﹑鄧州刺史﹑鎭安﹑武勝等軍節度﹑陳州鄧州管內觀察處置營田等使﹑判相州軍州事﹑同羣牧兼管內勸農使﹑加食邑一千戶﹑食實封四百戶﹑仍攺賜推誠保徳崇仁守正協恭贊治亮節翊戴功臣。

富弼罷相除武寧軍節度判亳州制熙寧二年十月丙申

三臺處中。以裁萬物之化。四嶽總外。以牧黎民之蕃。如山河之經九州。如股肱之衛一體。出處之際。朕無間然。推忠協謀同徳守正亮節佐理功臣﹑開府儀同三司﹑行尙書左僕射﹑兼門下侍郎﹑同中書門下平章事﹑昭文館大學士﹑兼修國史﹑兼譯經潤文使﹑上柱國﹑鄭國公﹑食邑一萬一千戶﹑食實封四千二百戶富弼。復貫有�。蹈中弗免。學幾聖而獨至。識造物之未形。貴名起於三朝。盛徳儀於百辟。向召從於列屏。俾進相於冢司。爲日尙新。何恙靡已。未及經邦之務。遽陳避位之辭。詔𨿽屢而莫回。章甫卻而復至。朕憮然自念。嗟莫能勝。旣閔勞於政機。其聽遂於私佚。建武寧之節。以殿東郊。守景亳之符。以長南社。仍位鴻鈞之貴。尙優黃髮之行。於戲。不處成功。專老氏榮名之畏。其旋元吉。要羲經履道之終。𨿽弗從於吾遊。可自保於爾福。可特授檢校太師﹑依前行尙書左僕射﹑同中書門下平章事﹑鄭國公﹑行徐州大都督府長史﹑武寧軍節度﹑徐州管內觀察處置等使﹑判亳州﹑仍攺賜推誠保徳崇仁忠亮佐運翊戴功臣。

曾公亮罷相建節集禧觀使制熙寧三年九月庚子

朕緬尋前載之文。樂見名臣之節。蓋位至者予國。公有加於澤民。功成者本天。道惟在於抑己。誕揚贊冊。以告治庭。推忠協謀同徳守正亮節佐理翊戴功臣﹑開府儀同三司﹑行尙書左僕射﹑兼門下侍郎﹑同中書門下平章事﹑昭文館大學士﹑監修國史﹑兼譯經潤文使﹑上柱國﹑魯國公﹑食邑一萬二千一百戶﹑食實封四千二百戶曾公亮。懷器適時。潔身絕類。蚤逢熙於神運。寖發蘊於賢謨。膺二後之顧言。奉衝人於大統。自初輔政。十有五年。而四夷守於封疆。百姓遂其衣食。匪圖近歲。繼托一誠。深據禮經之陳。欲還君務而去。𨿽終食而屢嘆。卒髙情之莫回。況畱侯未衰。何遽遺於人事。且周公𨿽老。顧猶在於京師。其保宏父之居。兼管納言之任。髙旂鉅節。遙臨踐土之津。間館珍臺。獨揖浮邱之袂。於戲。以退爲進。踐天下難儷之風。不徳其功。應君子有終之吉。往祇茂寵。更穆英猷。可特授守司空﹑檢校太師﹑兼侍中﹑使持節孟州諸軍事﹑行孟州刺史﹑河陽三城節度﹑孟州管內觀察處置河堤等使﹑集禧觀使﹑仍攺賜推誠保徳崇仁守正協恭忠亮翊戴功臣。仍詔大敕系銜在曹佾上。出入如二府儀。五日一奉朝請。

韓絳罷相入官知鄧州制熙寧四年三月丁未

門下。丞輔之任。非端良而罔居。典刑之行。𨿽貴近而無間。我有明命。揚於大庭。推忠協謀佐理功臣﹑金紫光祿大夫﹑行尙書吏部侍郎﹑同中書門下平章事﹑昭文館大學士﹑兼譯經潤文使﹑上柱國﹑南陽郡開國公﹑食邑四千三百戶﹑食實封一千二百戶韓絳。歷事三朝。浸更眾職。比疇勁正之器。進服弼諧之司。屬者羌渠陸梁。戎候騷動。輟自貳公之列。往定安邊之圖。而聽用匪人。違盭初詔。統制忘狀。綏懷寡謀。暴興徵師。深入荒域。卒伍駭擾。橫罹轉戰之傷。丁黃馳驅。重疲賫糧之役。邊書旁午。朝聽震驚。朕以其推忠之勤。誠爲盡瘁。出師之績。亦已居多。方公論之騰喧。覽奏封之引咎。其伸憲法。以解機衡。仍舊秩於天官。殿近蕃於京輔。於戲。奉使失指。𨿽生事之靡容。原誠無他。亦注懷之素厚。往服成命。無忘省言。可特授行尙書﹑依前吏部尙書﹑知鄧州軍州﹑兼管內勸農使﹑京西路安撫使﹑提舉本路兵馬巡檢盜賊事﹑仍攺賜推誠保徳翊戴功臣。

●宋大詔令集卷第六十九

宰相十九罷免五

王安石罷相進吏部尙書觀文殿大學士知江寧府制熙寧七年四月丙戌

門下。入則冠宰路之重。百辟之所儀刑。出則寄師垣之尊。萬邦之所憲法。苟非令徳。奚稱異恩。粵予端揆之臣。久托機衡之任。錫之寵渥。均厥賢勞。推忠協謀同徳佐理功臣﹑光祿大夫﹑行尙書禮部侍郎﹑同中書門下平章事﹑監修國史﹑上柱國﹑太原郡開國公﹑食邑三千一百戶﹑食實封八百戶王安石。稟明質之資。蹈柔嘉之則。學問淵博。爲時儒者之宗。議論堅明。有古直臣之烈。間疇偉望。升冠近司。憂勤百爲。夷險一節。方籍壯猷之助。且觀盛化之流。遽上封章。願還政事。確誠莫奪。茂典載加。正位天官之聯。升華殿幄之侍。仍加賦邑。以重藩維。於戲。納忠告猷。卿所素尙。尊徳樂道。朕豈或忘。毋怠乃心。而不予輔。可特授行吏部尙書﹑觀文殿大學士﹑知江寧軍府事﹑兼管內勸農使﹑兼江南東路屯駐駐泊兵馬鈐轄﹑加食邑一千戶﹑食實封四百戶﹑攺賜推誠保徳崇仁翊戴功臣。

韓絳罷相進禮部尙書觀文殿大學士知許州制熙寧八年八月庚戌

門下。國家登延弼疑。內以起工於庶事。分畀藩翰。外以發政於四方。閔勞申恩。倚重均體。肆敷丕號。庸諗廣朝。推忠協謀同徳佐理功臣﹑特進﹑行尙書吏部侍郎﹑同中書門下平章事﹑監修國史﹑上柱國﹑南陽郡開國公﹑食邑六千八百戶﹑食實封二千戶韓絳。躬莊厚之資。涵良悅之度。修世美以特立。告辰猷而具臧。屢陪國均。實輔臺徳。向自保釐之寄。再膺翼亮之咨。髙平師師。總修眾職之采。公孫斤斤。參聽百官之成。久宣於勤。間愬以疾。確辭幾務之劇。祈卽燕申之休。感於朕聰。姑徇爾欲。宜還宰韍。往建州麾。陟春官常伯之尊。兼禁殿隆儒之冠。載更功號。增衍井封。於戲。乃眷臣鄰。𨿽爾身之在外。不忘壽耇。豈玆心之謂遐。其服寵章。以將福履。可特授行禮部尙書﹑充觀文殿大學士﹑知許州軍州事﹑兼管內勸農使﹑京西北路安撫使﹑兼提舉本路兵馬巡檢公事﹑加食邑一千戶﹑食實封四百戶﹑仍攺賜推誠保徳崇仁翊戴功臣。

王安石罷相拜太傅鎭南軍節度同中書門下平章事判江寧府制熙寧九年九月丙午

門下。入居丞弼。用表儀於百官。出總翰藩。將師帥於九牧。地𨿽中外之異。體亦重輕之均。推忠協謀同徳佐理功臣﹑特進﹑尙書左僕射﹑兼門下侍郎﹑同中書門下平章事﹑昭文館大學士﹑監修國史﹑兼譯經潤文使﹑上柱國﹑太原郡開國公﹑食邑六千六百戶﹑食實封二千戶王安石。得古人之風。蘊眞儒之學。眷方深於臺輔。志彌懋於政經。挈持綱維。糾正法度。俄屬伯魚之逝。遽興王導之悲。引疾自陳。丐閒斯確。宜仍宰路之秩。載加衮鉞之榮。於戲。大官大邑以庇身。建節𨿽臨於鄕郡。嘉謀嘉猷而告後。乃心猶在於朝廷。約忠不忘。懷徳甚邇。可特授檢校太傅﹑依前尙書左僕射﹑同中書門下平章事﹑使持節都督洪州諸軍事﹑行洪州刺史﹑鎭南軍節度﹑洪州管內觀察處置等使﹑判江寧府﹑兼管內勸農使﹑充河南東路兵馬鈐轄﹑加食邑一千戶﹑食實封四百戶﹑攺賜推誠保徳崇仁翊戴功臣。

吳充罷相進吏部尙書觀文殿大學士西太一宮使制元丰三年三月乙丑

進惟疇徳。式圖亮采之功。退則均休。蓋厚優賢之禮。眷予耆哲。比爽節宣。屢抗忱詞。力還幾務。誕揚孚號。布告治庭。光祿大夫﹑行尙書工部侍郎﹑同中書門下平章事﹑監修國史﹑渤海郡開國公﹑食邑四千戶﹑食實封一千二百戶吳充。體道靖深。秉義莊直。朝之碩輔。民所具瞻。常武有經。雅重國兵之寄。遠猷克濟。迄成帝載之熙。庶事用康。羣工作乂。玆新美於法度。方倚任於謀謨。夙夜協恭。左右盡瘁。至感晦明之癘。未臻藥石之痊。祈卽便安。務和攝禮。𨿽撫循之愈厚。顧懇款之彌堅。朕亮矜乃誠。閔勞以事。進位天官之峻。升華禁殿之嚴。衍食爰田。服休眞館。實蕃寵數。並示眷恩。於戲。注意有加。朕以篤股肱之義。專神自養。汝無忘金玉之恩。尙惟迪終。副乃虛佇。可特授行吏部尙書﹑觀文殿大學士﹑西太一宮使﹑加食邑一千戶﹑食實封四百戶﹑仍詔大朝會綴中書門下班。依大藩例支添給。

蔡確罷相除觀文殿大學士知陳州制元祐元年閏二月庚寅

門下。入則處機衡之崇。以佐萬機之務。出則膺屏翰之寄。以維四國之安。粵予同徳之臣。久托贊元之任。均勞申典。孚號詔廷。正議大夫﹑守尙書左僕射﹑兼門下侍郎蔡確。材猷靖深。徳宇方重。躬夷險之一守。歷勤勞之百爲。越升從橐之班。特被先朝之遇。秉鈞黃闥。貳令中臺。逮衝人踐極之初。膺翼室受遺之托。方倚舊徳。協致丕平。屢上封章。願還機政。誠忱甚確。鐫諭莫回。宜升殿幄之嚴。往正師垣之重。以宣惠澤。以答賢勞。於戲。廟堂歷年。素亮始終之節。股肱一體。固無內外之殊。往壯茂猷。以輔予治。可特授依前正議大夫﹑充觀文殿大學士﹑知陳州。

韓縝罷相轉觀文殿大學士出知頴昌府制元祐元年四月戊子

元首之於股肱。始終貴乎一體。本朝之視郡國。內外均乎爲民。眷吾柄臣。久執機務。屬有賢勞之懇。可無體貌之優。若稽古常。昭異寵數。正議大夫﹑守尙書右僕射﹑兼中書侍郎﹑上柱國﹑廣陵郡開國公﹑食邑四千七百戶﹑食實封一千四百戶韓縝。嚴莊毅重。而持之以敏識。疏通博辯。而濟之以小心。出將明命於蕃宣。以綏方面。入告嘉猷於帷幄。以長中樞。簡自先朝。遺予眇徳。事業之會。端揆以居。左右朕躬。夙宵大政。方倚謨明之效。庶增康濟之期。而至誠屢抗於封章。自訟恐妨於賢路。異乎矜功要名而去者。尢得難進易退之體焉。是用遷秩崇階。升華禁殿。陪惇邑賦。增衍戶封。而況鄭璧近邦。於門故里。爲國藩輔。曾是燕間之餘。乃心王家。勿忘啟沃之志。於戲。咸有一徳。永孚於休。往其欽哉。毋斁朕命。可特授光祿大夫﹑充觀文殿大學士﹑知頴昌府。

範純仁罷相觀文殿學士知頴昌府制元祐四年六月甲辰

百揆居中。所以和庶政。九牧在外。所以阜兆民。玆出入之勢有殊。而始終之恩無間。式敷厥命。其告諸朝。太中大夫﹑守尙書右僕射﹑兼中書侍郎﹑上柱國﹑髙平郡開國侯﹑食邑一千六百戶﹑食實封五百戶範純仁。心總天常。道濟民極。顯致朝廷之上。並收文武之長。越進陪於萬機。遂升正於三事。趙公入相。嘆先父之遺忠。韋氏繼侯。嗟後人之愈畏。方倚成而熙績。遽引疾以退身。言𨿽重違。禮寔增厚。加殿中之近職。蒞寰內之大州。斯崇寵名。益懋恩數。於戲。九徳咸事。無曠官而代天工。四國於蕃。有良翰而周邦喜。位隆者報益重。志深者用彌堅。勉迪爾猷。往宣予治。可依前太中大夫﹑充觀文殿學士﹑知頴昌府。����

文彥博太師加兩鎭致仕制元祐五年二月庚戌

門下。周公未嘗之魯。老亦居丰。畱侯晚𨿽彊飡。終不任事。蓋委寄之重。初無間然。止足之風。所不敢廢。惟我耆舊。歷事祖宗。纘服之初。復命以位。𨿽師保之地。優佚不煩。而邱樊之心。朝夕以請。布告在位。俾聞髙風。太師﹑平章軍國重事﹑上柱國﹑潞國公﹑食邑二萬八千一百戶﹑食實封一萬一千八百戶文彥博。克孝而忠。允文且武。其在師旅。有方召之勛。其在朝廷。有崇璟之業。士民視其去就。邊圉震其威名。時更四朝。躬蹈一節。先皇帝湣勞以事。旣許其歸。越予訪落之年。凜有涉淵之志。起之旣老。待以仰成。出入五年。終始全徳。進而論道。日聞典訓之言。待以折衝。卒靖邊防之警。委成功而不處。指莫景以求安。勤請屢聞。誠心莫奪。顧瞻閭井。近在洛師。郭氏有永巷之嚴。裴公有綠野之勝。豈以簪紱之累。久致形气之勞。貴極上公。旣無復加之爵。特畀二節。宜從近比之優。仍廣舊封。益衍眞食。殫盡人臣之寵。歸從父老之遊。於戲。音聲不遐。尙有就問之眷。幾杖以俟。復期親祀之陪。勿以進退之殊。而廢謨猷之告。式燕且譽。俾壽而康。可特授太師﹑開府儀同三司﹑河中興元尹﹑充護國軍山南西道節度﹑管內觀察處置橋道等使﹑致仕﹑加食邑一千戶﹑食實封四百戶﹑仍令所司備禮冊命。

劉摯罷相觀文殿學士知鄆州制祐六年十一月乙酉

用其言而顯其身。所以崇君子之正直。進以禮而退以義。所以惇大臣之始終。在國體之宜然。實朕心之致愼。惟吾宰弼。薦貢囊封。根於至誠。躬乃自厚。肆孚明命。播告外庭。太中大夫﹑守尙書右僕射﹑兼中書侍郎劉摯。淵源閎博。而持之以易良。廉隅靜方。而迪之以柔則。術足以熙千載之統。謀足以詔萬世之微。越予求助之初。嘉乃盡規之節。眾政是賴。爾猷居多。謂蕃侯無吐茹之嫌。咨之補衮。而傅說有朝夕之誨。倚以濟川。方垂拱以仰成。亦康幾而相敕。施徳云懋。歷年未期。亟辭揆敍之繁。深服謙光之益。抗章弗已。陳義甚髙。易退之風。勉從厥志。是用疏祕殿之華職。付東維之鉅藩。式均賢勞。玆示體貌。於戲。民人社稷。無容中外之殊。元首股肱。固匪明良之異。若斧藻其徳。毋金玉爾音。乃心王家。同底於治。可充觀文殿學士﹑知鄆州。

蘇頌罷相觀文殿大學士集禧觀使制元祐八年三月甲申

朕登賢輔弼。所以圖幾康之功。均逸燕間。所以盡始終之遇。誕揚成命。敷告治庭。左光祿大夫﹑尙書右僕射﹑兼中書侍郎﹑上柱國﹑武功郡開國公﹑食邑三千六百戶﹑食實封九百戶蘇頌。蹈徳沖和。博聞通貫。樂處厚以惇薄。善援古以證今。法從宗工。儒林祭酒。踐更眾職。夷險一心。先朝訓官。居獨當於淸問。邇英進讀。玆有益於多聞。實應王人之求。式觀賢業之效。擢從政路。進執宰衡。曾未期年。屢求歸老。嘉能遷而安退。足戒得以興廉。禮𨿽及於傳家。忠未輕於去國。是用躋華祕殿。休養眞宮。腆厥茂恩。適其髙志。於戲。優遊自裕。卽解秉鈞之勞。闕失有聞。毋忘補衮之素。勉修玆義。允篤於衷。可特授依前左光祿大夫﹑觀文殿大學士﹑集禧觀使。餘如故。

呂大防罷相進左光祿大夫觀文殿大學士知頴昌府加恩制紹聖元年三月乙亥

登賢入輔。儼師長於天工。均逸出蕃。密股肱於王室。視內外之用𨿽異。要始終之遇無殊。咨爾在廷。聽予施命。右光祿大夫﹑守尙書左僕射﹑兼門下侍郎﹑上柱國﹑呂大防。凝方重之質。富將明之才。修責難之恭以致君。恢包荒之度以安眾。任可大乎賢人之業。期永底乎蒸民之生。夙夜百爲。憂勞一致。攺元而後。與政歷九年之間。有國以來。首相踵三人之久。愼乃經徳。撫我嘉師。興言總覽之初。實倚遠猷之助。懇祈避寵。難抑能遷。是宜躋密殿隆儒之華。兼開府陪京之寄。崇階進秩。衍食增田。膺乃茂恩。錄其舊服。於戲。毋忘君憂。不同��犬畝之人。自亮臣忠。益厲廟堂之日。惟旣乃義。永增厥休。可特授左光祿大夫﹑充觀文殿大學士﹑知頴昌府﹑加食邑七百戶﹑食實封三百戶。

範純仁罷相右正議大夫觀文殿大學士知頴昌府制紹聖元年四月

門下。謀謨廟堂。入則股肱於大政。偃息藩翰。出則師帥於一方。維時宗工。引疾辭位。均佚近輔。敷告大庭。通議大夫﹑守尙書左僕射﹑兼中書侍郎﹑上柱國﹑廣平郡開國公﹑食邑三千七百戶﹑食實封一千四百戶範純仁。端良稟於世資。樂易成於天性。有砥名礪行之志。有面折廷爭之風。越自累朝。寖更華選。曁衝人之嗣服。適文母之仰成。咨予臣鄰。付以宥密。一踐樞要。再持國鈞。朕恭己紹庭。向明圖治。緝熙緒業。追遹先猷。方有望於弼諧。遽固辭於機務。重違爾志。姑卽厥安。增視秩之榮名。進陪封之寵數。式隆體貌。何吝眷私。於戲。論道經邦。嘗在倚毗之地。承流宣化。勿忘勵翼之心。祗服朕言。往共爾位。可特授右正議大夫﹑充觀文殿大學士﹑知頴昌府﹑加食邑七百戶﹑食實封三百戶﹑勛﹑封如故。主者施行。

宋大詔令集卷第七十

宰相二十罷免六

章惇罷相責本官知越州制元符三年九月初八日辛未

門下。奉先者事忘如存。追往者送終爲大。朕祗若先後。率循舊章。考卜因山之陵。夙命秉鈞之使。慮愆有素。職墮弗虔。其孚大庭。以詔多士。特進﹑尙書左僕射章惇。早以時望。揚於庶工。出逢聖作之時。參陪國是之論。比以宰衡之任。總護容車之行。稽畱半塗。暴露通夕。惟邇不任。慨然永懷。累上封章。自陳誠懇。乞還相印。出守州符。深務矜容。俯從勤請。於戲。君臣之分。體欲曲全。朝野之言。咎將誰執。往祗成命。服我寬恩。可特落尙書左僕射﹑依前特進﹑知越州﹑仍放謝辭。

韓忠彥罷左僕射除觀文殿大學士知大名府制崇寧元年五月六日庚申

門下。入則經體贊元。允釐庶績。出則承流宣化。以迄外庸。若時元臣。往殿近服。用猷告於多士。其孚命於大廷。具官某。躬受美材。世載令問。被遇神考。冠於儀曹。受知泰陵。長玆樞府。爰始嗣服。延登宰司。斯奉若於先王。以克紹於乃辟。然士有覆出之惡。而人無事上之忠。匪大猷之是經。誰執其咎。賴朕志之先定。不潰於成。封奏繼來。人言薦至。其解鈞衡之重。俾司畱鑰之嚴。仍寵其行。用加厥職。於戲。進退以禮。無用捨之殊。出處惟均。何內外之異。無替朕命。往哉惟休。可。

曾布罷右僕射除觀文殿大學士知潤州制閏六月壬戌

門下。審去就之分者。大臣所以盡道。優進退之禮者。人君所以勸忠。載嘉次輔之賢。申錫偃蕃之命。顧內外之或異。在體貌以惟均。誕布策書。式孚羣聽。具官某。器識閎博。性資聰明。早發越於猷爲。久踐更於事任。從容應物。有王佐之才。慷慨立朝。得仁者之勇。被遇神考。翺翔侍從之華。見知泰陵。密勿樞機之府。肆朕纘承之始。登於弼亮之司。丕揚繼述之功。尢賴將明之助。遽露誠悃。祈解政機。𨿽眷倚之彌加。覽封章之屢至。眷其有守。寔亦重違。是用峻祕殿之隆名。鎭丹陽之便郡。遂其休逸。寵厥勤勞。於戲。論道經邦。居則儀刑於百辟。承流宣化。出則師帥於一方。往服渥恩。乃心王室。可。

趙挺之罷相拜金紫光祿大夫觀文殿大學士中太一宮使加恩制崇寧四年二月

揆路疇庸。方懋弼諧之徳。琳宮置使。用隆均逸之恩。乃眷股肱之良。宜惇體貌之厚。肆頒明命。敷告治庭。具官趙挺之。篤實衝深。剛明博達。懿文華國。早躋﹑禁掖之聯。直道事君。浸歷憲臺之長。讜言屢進。正色不回。辯國是於羣邪復熾之秋。詔先烈於眾訕愈盈之日。𨿽朕志之素定。在汝言之實難。旣擢預於政機。益輔成於臺徳。履信思順。同寅協恭。任賢去邪。而罔有二心。興滯起廢。而克諧一徳。載嘉乃績。深簡予衷。俾同秉於國鈞。遂對持於政柄。式賴耆舊。永佑隆平。乃引疾以力陳。復投誠而備至。念遠猷尙資於辰告。難去朝廷。而大臣不可以暑行。勉畱神館。加隆名於祕殿。增峻秩於文階。衍邑爰田。益封眞食。得推寵數。特示眷懷。於戲。懇辭機務之繁。閔勞以事。聽卽祠庭之佚。尙嗇乃神。往服褒嘉。益綏福履。可特授金紫光祿大夫﹑充觀文殿大學士﹑中太一宮使﹑加食邑七百戶﹑食實封三百戶﹑勛﹑封如故。

何執中罷相太傅致仕加恩制政和六年四月

進則經邦。任陟宰司之峻。退而就第。寵升帝傅之崇。保玆名節之全。寔乃初終之美。其誕揚於渙號。用褒顯於宗工。具官何執中。惇重而有容。直方而不撓。蘊濟務之圖。而將以遠識。迪匪躬之操。而持以小心。學爲儒宗。達不聞於離道。材推王佐。進必務於輔忠。粵祗事於潛藩。旋登庸於揆路。宣王之倚方叔。克賴壯猷。髙宗之式甘盤。亦惟舊學。時若格天之業。蔚然奠枕之勛。承弼八年。勤勞百度。比旣諧於物藥。方虛佇於贊元。有懷知足之規。遽起告歸之志。露章數上。引諭莫回。祈盡解於政機。獲永休於家食。閔勞以事。思亶乃誠。特蕃命數之隆。庸示老成之厚。咸有一徳。念克底於成功。玆惟三公。用載光於得謝。拓封賦邑。加食爰疇。擁貂冠赤舄之華。從鳩杖安車之適。眷言碩望。垂訓無窮。於戲。下膏澤於民。予敢忘於丕績。告嘉謀於後。爾毋遂於遐心。祈服殊榮。永綏備福。可特授太傅致仕﹑依前滎國公﹑加食邑七百戶﹑食實封三百戶。

鄭居中罷相行服制重和元年閏九月

門下。大臣爲國之表。持躬惟古誼之師。聖王因人之情。立教以禮經之訓。眷言宰輔。復自閔艱。外殫共政之勤。內極慕親之念。其孚詔綍。用亶朝紳。具官某。性稟方嚴。器涵莊重。學術早推於禁路。機疇備罄於樞庭。式辟四方。允茂昭工之助。使宅百揆。載深亮采之圖。遽興陟屺之悲。爰執居廬之制。肆予求舊。勉爾斷恩。起於苫塊之中。付以鈞衡之任。良非得已。今旣逾年。玆屢有陳。懇祈去職。屬撫盈成之運。宜惇順睦之原。惟時股肱。實首風俗。矧君臣相與之際。當諒乃心。顧忠孝兩全之難。重違所請。俾成其志。庸慰厥思。於戲。當軸處中。旣克明於進退。立身行道。尙無替於顯揚。往悉至懷。具欽時命。可。

蔡京守本官致仕禦筆宣和二年六月二十四日

太師魯國公蔡京。近年以來。章數十上。陳乞致仕。自夏祭禮畢。引疾告老。又復十數。親筆批諭。諄誨再四。遣官宣押。堅臥不起。其詞激切。確然不拔。可依所乞。守本官致仕。依舊神霄玉淸萬壽宮使。在京賜第居住。其恩禮俸給之屬。及見役官吏人從等並依舊。仍朝朔望。今晚付翰林降制。只令具熟狀進入。

余深罷相授鎭西軍節度少傅知福州制宣和二年十二月一日

門下。熙帝載而宅百揆。內嚴論道之崇。倡九牧以阜兆民。外倚承流之寄。顧本末之一致。期左右以同寅。眷予壽俊之良。久處政機之務。閔髙年而寬委責。玆爲貴老之先。欽大臣而備禮儀。式示優賢之厚。誕敷丕律。播告治庭。少傅﹑太宰﹑兼門下侍郎﹑兼充神霄玉淸萬壽宮使﹑衛國公﹑食邑一萬一千八百戶﹑食實封三千八百戶余深。剛大而粹夷。髙明而敏達。才周繁劇。蘊多識以濟時。學妙淵源。貫羣言而博古。蚤深王佐之略。眾推儒術之規。揚禁近之淸班。躋鈞衡之要路。正色率下。諒鎭服於未形。直道事君。嘉啟沃而入獻。載登左闥。進冠冢司。赫赫具瞻。維邦基於柱石。禺禺令望。定國是於蓍龜。三年有成。百度惟正。賴彌縫之善訓。贊紹述之休功。方須帷幄之誠。遽慕林泉之適。露章踵至。瀝懇殊堅。俯諄諭之甚勤。抗忱辭而益固。惟尊徳樂道之義。宜罔咈乎朕懷。念難進易退之風。且重違於雅志。是用解上相之印綬。畀中權之節麾。亞傅華資。仍貴衮衣之寵。閩山奧壤。允光晝錦之榮。拓乃邑疆。衍之租食。於戲。曹參遵職。嗣興寧一之歌。伊尹告歸。遠思寵利之戒。尙仰成於注意。毋專徇於遐心。繄我宗工。奚俟多訓。可。

尊禮

令宰相立親王上詔太平興國八年十一月甲寅

並建子弟。所以蕃屏王室。申命輔相。所以羽翼公朝。藩邸之任𨿽崇。鈞衡之寄尢重。聿分內外。須至等差。自今宰相序立。宜在親王之上。

陳升之位文彥博下詔熙寧二年十月丙申

二府者。政事之出也。惟是一二股肱之臣。日謀謨於廟堂之上。皆朕所尊禮之。顧其勢豈有重輕哉。伏觀仁宗實錄。天聖時。二府之相。猶以其職髙下定位。則知往者不若今制之拘也。今文彥博。蓋朝廷之宗臣。朕方倚以疆陲之事。𨿽用陳升之爲宰相。其令升之仍位彥博下。以稱朕遇賢之意。故玆詔示。想宜知悉。

許文彥博位陳升之下詔熙寧二年十月壬子

朕惟國朝之制。𨿽兵民分於二府。然其委用者。皆所爲執政之臣。豈獨相樞密者爲使相邪。朕嘗惑之。故丙申之詔。令彥博在升之之上。所以尊老成而均政體也。今彥博數言。武臣之例。非可同於親王之班。有所未便。執謙慮損。情有莫回。予思惘然。𨿽拒勿得。其令中書門下如所請施行。

內降付中書省司馬光許肩輿至內東門扶掖入對小殿

左僕射兼門下侍郎司馬光。爲足瘡妨拜跪。已指揮免起居。許乘轎子至尙書省等處治事。今有札子辭免。可依前降指揮。不許辭免。乃令合門告示。許肩輿至內東門外。令男康扶掖至小殿引對。特免起居。引見前一日聞奏。

內降司馬光入對小殿

三省同奉聖旨。令乘轎子至崇政殿門外。於延和殿垂簾日引對。余並依前降指揮。

賜文彥博恩禮詔元祐元年四月壬寅

朕紹宣皇緒。臨禦寶圖。涉道未明。罔知攸濟。乃眷元老。弼亮三朝。功被生民。名垂當世。天錫眉壽。旣艾而昌。宜還師臣。輔我大政。已降旨授太師。平章軍國重事。可一月兩赴經筵。六日一入朝。因至都堂與執政議事。如遇有軍國機要事。卽不限時日。並令入預參決。其餘公事。只委僕射以下僉書發遣。俸賜依宰臣例。

文彥博呂公著免拜詔元祐二年八月己亥

朕聞幾杖以優賢。著之典禮。耋老無下拜。書於春秋。魏太傅鐘繇。以足疾乘車就坐。自爾三公有疾。以爲故事。而唐司徒馬燧。亦以老疾自力。對於延英。詔使毋拜。今吾耆老大臣。四朝之舊。徳隆而望重。任大而憂深者。惟卿與公著而已。方資其蓍龜之告。豈責以筋力之禮。今後入朝。凡有拜禮。宜並特免。卿其專有爲之報。略無益之宜。毋或固辭。以稱朕意。故玆詔示。想宜知悉。

文彥博呂公著辭不拜恩命允詔元祐二年八月丁未

省表具之。朕優禮師傅。達徳齒之尊。以亟拜爲可略。古之道也。卿嚴肅朝廷。謹君臣之分。以不拜爲未安。禮之節也。道並行而不悖。義有重而難移。勉徇所陳。不忘嘉嘆。所請宜允。

太皇太后答文彥博呂公著不拜恩命許詔同上

覽表具之。抑陛廉之儀。重股肱之任。陛廉遠則堂皇峻。股肱逸而元首安。故出異恩。特鐫苛禮。而卿深執躬巽。立守典刑。確然自陳。義不可奪。勉從其意。愧嘆於中。所請宜許。

太師京三日一造朝禦筆政和六年五月十四日

太師京。近三上章札乞致仕。親札詔書。不允所請。仍止來章。兼而諭再四。意確未回。京位三公長。爲帝者師。然三省機政。事無巨細。自合總治外。可從其優佚之意。自今特許三日一造朝。仍赴都堂。及輪往逐省。通治三省事。以正公相之任。事畢從便歸第。

太師京五日一朝次赴都堂治事諸細務特免簽書政和七年十一月�日

太師魯國公京。自載還廊廟。於今七年。社稷之重。寄於師臣。風雨時若。地平天成。宵旰無虞。垂衣裳而天下治。此陶鈞之力也。邇者章數十上。卻之復來。繼以消息盈虛之理。告老乞骸。期於得請而後已。朕體貌元老。義均休戚。不欲固違。尙繄重柄。有煩參訂。其諸細務。特免簽書。可五日一朝。次赴都堂治事。恩禮寵數。並仍舊制。

●缺71—93卷

●宋大詔令集卷第九十四

將帥賞功

曹彬宣徽南院使義成軍節度使制乾徳五年正月丁巳

策勛飲至。春秋之格言。褒徳賞功。國家之彜典。其有董齊軍旅。戡定土疆。爰念勤勞。宜加寵數。內客省使曹彬。夙聞詩禮。頗厲忠貞。沈厚有謀。彊明善斷。久踐軒墀之列。彌堅金石之誠。昨者問罪巴庸。分兵夔峽。護其戎事。督彼徵行。奉辭統王者之師。制勝曉兵家之法。而能動遵成算。不犯秋毫。有次公撫士之方。無陳平受金之謗。古之良將。何以加焉。是用不次推恩。卽時懋賞。俾升近列。仍殿大藩。內隆三接之知。外總十連之柄。於戲。無徳不報。宜保於令名。作善降祥。勉思於自效。服我休命。汝其欽哉。可特授宣徽南院使﹑行滑州刺史﹑充義成軍節度使。

李延渥遷團練使詔乾徳六年十一月丁巳

昔漢祖思得猛士以守四方。蓋以知防秋備邊。國之重事。幹城禦敵。勞而必圖。賞不踰時。人乃知勸。西京左藏庫使﹑知瀛州軍州事李延渥。選於近職。出守塞垣。屬��之無厭。率控弦而入寇。長圍孤壘。急擊彌旬。延渥勗勵興師。鳩合眾力。親當矢石。固守金湯。大銼凶渠。式保生聚。懋功進秩。朕何恡焉。可本州團練使。

曹利用進官詔景徳元年十二月丁亥

國家推大信於萬方。來遠人於四裔。輶軒將命。允謂難才。儻申專對之能。必加非次之命。殿直合門祗應曹利用。單車奉使。出境會盟。旣交遠國之歡。實稱行人之職。息民繼好。爾勞居多。顧惟寵章。豈限彜等。可金紫光祿大夫﹑檢校尙書左僕射﹑使持節忠州刺史﹑兼禦史大夫﹑上柱國﹑東上合門使。

姚雄授正任防禦使制引進使﹑秦州刺史知河州。元符三年四月

敕。朕於人之勞。𨿽微必錄。矧能立功羌戎。底定一隅。可無寵光。以示獎勸。爾勇毅謀略。兼人所長。隴右之役。冞入其阻。摧堅獲醜。所向無敵。克服異類。完師而歸。數最較多。爾居其右。正禦侮之使號。仍洮西之閫寄。是爲異數。服我恩榮。可。

涇原路修築大都臨羌寨西安州種建中已下轉官制

敕。漢唐故疆。復爲王土。修列堡障。疏鑿湟池。版築告成。不愆於素。爾等經度董督。咸與有勞。元帥以聞。宜示勸賞。進官一等。各懋爾功。可。

髙昌言等轉官制元符三年五月丁亥

敕。頃以羌戎猖獗。侵擾邊陲。間命偏師。震威塞外。髙昌言等夙懷忠勇。斬獲有勞。特進厥官。用勸邊吏。服我休命。益懋乃功。可。

東頭供奉官李志等轉官制元符二年五月辛卯敕。朕圖疆場之功。常以靜勝爲優。斬獲爲下。顧如爾等立效西陲。實在前日。第勞行賞。則有舊章。其往自今。當體朕意。可。

客省使劉安等賞功轉官制元符三年六月

敕。爲國乘塞。爾不顧身。惟帝念功。朕豈愛賞。劉安等忠義自信。鷙勇有聞。統領甲兵。親冒矢石。上功幕府。震威氐羌。疇厥戰多。錫玆寵數。�膺懋渥。益茂厥忠。可。

洛苑使麻宗永等賞功轉官制

敕。開斥王土。控制羌戎。相示山川。建置堡障。版築告畢。不愆於期。有司第功。爾勞應賞。進官一等。時惟茂恩。益罄乃忠。以圖報效。可。

童貫進檢校太尉移鎭武信軍節度加食邑實封制政和元年九月二十四日

門下。柔遠能邇。聖人所以保安民之功。戢兵丰財。先王所以爲經武之實。眷予宿將。蔚有成勞。矧將命之甚勤。豈疇庸之可緩。式疏褒典。誕告明廷。中太一宮使﹑奉寧軍節度﹑鄭州管內觀察處置等使﹑檢校司空﹑持節鄭州諸軍事﹑鄭州刺史﹑提舉龍徳宮﹑熙河蘭湟秦鳳路宣撫使﹑上輕車都尉﹑鴈門郡開國公﹑食邑二千三百戶﹑食實封五百戶童貫。謀略精深。材資敏達。忠純夙著。雅推心膂之良。智勇自將。久寄爪牙之任。威名憺於夷俗。誠節簡於予衷。有開疆拓地之膚公。有足國裕民之至計。比將使指。徧撫邊陲。出不踰時。慮無愆素。言皆底績。寔寬西顧之憂。事不辭難。克稱忠權之重。頃揚綸制。力抗封章。尢髙謙挹之風。益顯靖共之操。是用並疇嘉迹。特侈殊榮。進掌武之崇階。易遂寧之巨鎭。陪惇多邑。載衍眞租。以昭懋賞之功。以示勸能之厚。於戲。內外無患。旣先烈之彌光。輕重眡功。宜明恩之甚渥。尙欽眷獎。茂對寵休。可特授檢校太尉﹑持節遂州諸軍事﹑遂州刺史﹑充中太一宮使﹑武信軍節度﹑遂州管內觀察處置橋道等使﹑依舊提舉龍徳宮﹑熙河蘭湟秦鳳路宣撫使﹑加食邑五百戶﹑食實封二百戶﹑勛﹑封如故。

童貫移鎭武信軍節度使加食邑實封制政和四年十二月十二日

門下。賞必眡功。分閫特專於制節。爵以馭貴。本兵實亞於樞衡。眷言心膂之臣。久委爪牙之任。易藩巨鎭。置使殊庭。肆疇邑戶之多。用侈勛勞之大。載揚詔綍。敷告朝紳。太尉﹑武信軍節度使﹑充中太一宮使﹑鴈門郡開國公﹑食邑四千戶﹑食實封一千一百戶童貫。智略沈雄。器模宏達。挺忠君之操。密侍禁嚴。懷經遠之謀。助綏四裔。往共武服。屢奏膚公。來旬來宣。燕及臯蘭之境。於疆於理。誕延積石之區。漠北慕義以願交。河右畏威而效順。寬我西顧。念玆戎功。逮款附之貢章。屬司存之訖事。更彭門之奧壤。仍掌武之崇資。衍食幹封。兼華眞館。有蕃物采。增燿龍光。惟時顯庸。服我異數。於戲。方叔蒞止。克壯其猷。召公告成。用錫爾祉。圖稱朕命。益肩乃心。可。

童貫檢校少保開府儀同三司護國軍節度使制政和六年九月三十日

門下。朕經武以綏萬邦。信賞以勵羣辟。有懷寧考。不忘疆場之虞。肆命信臣。爰整干戈之衛。總護諸將。屢奏膚公。誕揚猷告之言。寵錫勞還之禮。太尉﹑武信軍節度使﹑充中太一宮使﹑直宣和殿﹑陜西河東路宣撫使﹑鴈門郡開國公﹑食邑四千五百戶﹑食實封一千三百戶童貫。直方莊重。惇厚裕和。器任大而有容。謀經遠而克斷。秉忠自奮。內宣心膂之勤。仗義不回。外著爪牙之助。頃膺中詔。往撫西陲。事靡辭難。言皆底績。出入韜鈐之略。縱橫帷幄之籌。日百里以開疆。新城列峙。月三捷而獻馘。狂敵殄殲。招來逋逃。懲革姦矯。羌人請命。四裔鄕風。玆聆奏愷之音。爰舉疇庸之典。視秩上宰。聯衮繡之盛儀。易節雄藩。峻旄麾之寵寄。名進二公之貴。封陪多戶之優。凡厥恩章。時惟褒律。蔽自朕志。協於師虞。於戲。吉甫以伐玁狁之功。來歸自鎬。召公以平淮夷之美。告成於王。迺眷壯猷。無愧前哲。往綏祉福。豈俟訓言。可特授檢校少保﹑充護國軍節度使﹑開府儀同三司﹑依前中太一宮使﹑加食邑五百戶﹑食實封三百戶﹑差遣封如故。

貶責

責田仁朗詔雍熙二年四月庚寅

判四方館事田仁朗。任寄腹心。職居近侍。昨因戎卒。騷擾邊陲。令總師徒。往申平蕩。而稽違詔旨。詿誤軍謀。畏懦不前。張皇邊事。遂使腥���。敢搖蠆毒。傾陷我城堡。俘掠我吏民。玩寇長姦。實由於爾。敗吾師律。合寘嚴誅。尙念嘗侍軒墀。久經歲月。屈於朝憲。伸我私恩。勉懷思過之心。以荷曲全之惠。可責授商州團練副使。令禦史臺遣吏監送赴任。

推治曹彬等失律罪詔雍熙二年六月戊午

天平軍節度使曹彬。河陽軍節度使崔彥進。侍衛親軍都指揮使﹑彰化軍節度米信。沙州觀察使杜彥圭。內客省使﹑武州團練使郭守文。日騎天武四廂都指揮使﹑云州防禦使傅潛。亳州刺史蔡玉。光州刺史陳庭山。文思使﹑儒州刺史薛繼昭等。昨者付以兵權。授之成算。據其事勢。決合成功。而乃逗畱。略無規畫。挫士卒驍勇之气。長��桀黠之心。國有常刑。固當推鞫。宜令翰林學士賈黃中﹑右諫議大夫雷徳驤﹑知雜李巨源詣尙書省推治之。

責曹彬等諭中外詔雍熙三年七月庚午

夫有功必賞。有罪必懲。所以敷大信於域中。示無私於天下。爲邦之要。何莫由斯。天平軍節度使曹彬等。位重藩侯。職司戎律。委齋壇之重寄。總禁衛之雄師。授以成謀。委之邊事。乘拉朽摧枯之勢。乏應機制勝之謀。發言各率於心胸。臨敵殊疎於韜略。遂使七十州生聚。困於饋運之勞。二十萬師徒。翻作遷延之役。沮武旅之銳气。長��之姦謀。復念山後之民。制乃��。喜王師之致討。皆南面以宅心。及聞軍旅之旋。多罹荼毒之禍。致人於此。職汝之由。不寘刑章。焉明沮勸。載閱搢紳之議。合從斧鑕之誅。特示寬恩。聊從薄譴。曹彬已下。並別敕處分。朕昨者興師動眾。伐罪弔民。上順天心。下從民欲。非謂貪其土地。樂在佳兵。誠以念彼生民。陷於異域。豈期擇帥。有昧知臣。致此喪師。寧忘自咎。其臣僚將校。有沒於軍陣﹑或陷於寇戎者。宜加優卹。錄其子孫。應諸道州府百姓。有運糧不回者。令給復二年。仍賜其家粟三石。

責潘美制雍熙三年八月辛亥

忠武軍節度使﹑檢校太師潘美。位處殿邦。任隆分閫。總貔貅之旅。執金鼓之權。昨以云朔吏民。不忍委之敵國。因令南徙。俾其率兵援之。而道路非遙。軍士亦眾。不能申明斥候。謹設堤防。陷此生民。失吾驍將。據其罪戾。合置嚴誅。尙念久在邊陲。累分憂寄。爰申念舊。特示從輕。可削三任。爲檢校太保。

王侁劉文裕除名配金登州制雍熙三年八月辛亥

西上合門使﹑蔚州刺史王侁。軍器庫使﹑順州團練使劉文裕等。早膺任使。久侍軒墀。昨出師徒。俾其監護。固合明宣紀律。動協機宜。而乃墮撓軍謀。窘辱將領。無公忠之節。有狠戾之愆。違眾任情。彼前我卻。失吾驍將。陷此生民。合塞羣情。抵於嚴憲。特從寬宥。止隸方州。侁可除名配金州。文裕可除名配登州。

削奪劉廷讓官詔雍熙四年十月丙午

左驍衛上將軍劉廷讓。位居上將。任處邊城。兼玆統帥之權。制彼羌戎之境。而乃擅離任所。輙赴京師。不畏憲章。頗孤寄委。有司議罪。當在極刑。特從寬貸之恩。止降削除之命。所宜自省。知此優恩。宜削除在身官爵。送商州安置。

削奪傅潛張昭允官爵詔咸平三年正月乙酉

昨以引兵之黨。入寇邊封。爰擇武臣。授之兵柄。而鎭定髙陽關三路行營都部署﹑侍衛馬步軍都虞候﹑忠武軍節度使傅潛。都鈐轄﹑西上合門使﹑富州刺史張昭允。遷延不戰。畏懦偸安。縱蛇豕之猖狂。抑貔貅之武怒。致其侵軼。毒我生靈。責帥之文。舊章斯在。訪於羣議。合寘嚴誅。念其逮事先朝。屢經驅策。特從寬典。俾貸微生。宜並削除在身官爵。潛長流房州。昭允長流道州。

責楊瓊等詔咸平四年閏十二月丁丑

邠寧涇原環慶州副都部署楊瓊等。各奉朝恩。外司戎律。宜堅志操。式遏敚攘。而畏懦偸安。從容養寇。縱玆蛇豕。突潰城隍。乃復毀棄糧儲。燔燒寨柵。爰從吏議。合置嚴誅。特屈常刑。止投荒服。楊瓊流崖州。副部署﹑海州團練使潘璘流康州。鈐轄﹑尙食使李讓。內園使馮守規。並流瓊州。都監﹑崇儀使張繼熊流儋州。西京左藏庫副使劉文質流雷州。如京使﹑順州刺史﹑知環州王懷普流賀州。

責王超詔景徳二年正月戊辰

侍衛馬步都虞候﹑天平軍節度使王超。總握禁兵。時推上將。一昨戎人犯塞。外屏畱屯。旣當督護之權。曾乏驅攘之效。稽違詔旨。緩失師期。訖致殘人。雅當責帥。尙念向於行闕。曾覽奏章。瀝血伸誠。省躬待罪。尋降矜寬之詔。復該赦宥之文。特示優容。止移藩翰。庶保君臣之分。無傷夙舊之情。屈法推恩。佇圖後效。可崇信軍節度使。便道之任。

●宋大詔令集卷第九十五

軍職一

劉延翰加恩制郊

門下。王者光昭大業。肆類上元。就陽旣謹於嚴禋。允膺丕應。率土用均於霈澤。諒表寵章。其有望重帥壇。力扶王室。早茂拱宸之績。方隆誓嶽之功。宜命加恩。式符進律。具官劉延翰。衝星利器。逐電奇蹤。閱禮樂而惇詩書。共推良將。執干戈而衛社稷。僉謂純臣。勛髙而益務持謙。忠懋而惟思效用。一昨扈隨鑾輅。整天仗於圓丘。巡撫神京。靜皇居於雙闕。萬旅稟如霜之命。九衢無出軌之塵。予嘉乃勞。故有玆命。是用進崇階而馭貴。加實賦以推恩。厚增食采之封。俾預燔柴之慶。仍攺褒功之懿號。諒疇竭節之深誠。朕之寵綏。斯亦至矣。爾之忠藎。無忘勗哉。可。

米信檢校太傅加恩制端拱元年二月十六日耕籍

門下。我國家舉百王之墜典。興千載之昌期。躬祀先農。以祈嘉谷。蕆事於天地社稷。寅供於醴酪粢盛。陟靑壇而旣畢盛儀。回玉輅而爰覃慶澤。況乎勛舊。豈恡恩榮。揚於公朝。告爾有位。忠果翊戴功臣﹑彰武軍節度﹑延州管內觀察處置等使﹑光祿大夫﹑檢校太保﹑持節都督延州諸軍事﹑行延州刺史﹑兼禦史大夫﹑上柱國﹑江夏郡開國侯﹑食邑二千戶﹑食實封三百戶米信。早彰勁節。夙蘊純誠。虎牙標禦侮之材。燕頷得封侯之相。入參禁衛。肅師旅以無嘩。出總蕃宣。卹黎民而有裕。開玉帳而靜論韜略。橫雕戈而動著風稜。方當行慶之辰。豈恡惟新之澤。進功臣之美號。視帝傅之崇資。眞食增榮。井田加賦。並爲優渥。足表眷懷。於戲。加地進律之文。我斯行矣。勸農勉人之術。爾宜勵焉。將隆三代之風。宜致九年之積。舉玆丕訓。告爾守臣。可。

傅潛進開國公加恩制淳化元年

門下。朕自祗膺大寶。幸致小康。況當元會之辰。思布陽春之令。上以答昊穹之眷命。下以契億兆之歡心。冀與物以惟新。爰更鳳歷。思法天而行道。勉受鴻名。宜覃出綍之恩。以及拱辰之列。具官某。神資正气。天賦純誠。咸推勇敢之方。妙得韜鈐之訣。荷風雲之際會。益罄忠勤。執鞭弭以周旋。尢增翊戴。爰自握兵禁籞。建節藩垣。彌彰盡瘁之誠。愈得臨戎之要。肆覃大慶。宜舉徽章。進公爵之殊榮。益井田之異數。於戲。礪山帶河之誓。爾旣欽承。加地進律之文。予何愛恡。愈宜勵翼。以答寵光。可。

戴興加恩制淳化元年

門下。朕恭承景命。欽若昊天。三元推獻歲之辰。萬匯應惟新之令。順時行慶。允洽於太和。惟帝念功。克符於茂典。是降出綸之命。用伸加地之恩。具官某。智合孫吳。才稱頗牧。稟峒山之粹气。授黃石之奇書。而自擢以將材。命之侯爵。堅大節而確如金石。挺英姿而森若松筠。統我虎貔。衛予宮禁。聞夙夜之無懈。見始終之不渝。勤勞可嘉。光寵何恡。是以益其眞食。增以戶封。用旌武衛之勞。仍進國公之秩。於戲。盡忠者爲臣之令範。賞功者爲國之舊章。欽惟稽古之文。豈有至心之愧。服我休命。爾惟戒哉。可。

米信依前馬步軍指揮使田重進依前步軍指揮使並進封郡公加恩制雍熙南郊

門下。禋天祀地。帝王行昭事之文。捨爵策勛。將相受疇庸之命。羽衛方回於天仗。慶恩尋被於人寰。其有早陟將壇。方司禁旅。慷慨立忠貞之節。驍雄成戰伐之勛。爰卜剛辰。俾膺並命。具官米信。誠堅鐵石。气勵風霆。八陣成圖。洞識孤虛之變。萬夫觀政。同推智勇之材。具官田重進。道合孫吳。名齊衛霍。轅門示暇。咸驚射戟之能。玉帳論兵。不廢投壺之禮。加以畱心政典。宣力邦家。張皇我六師。佐佑我大禮。出警入蹕。肅靜而纖塵不飛。同寅協恭。齋戒而大神來格。臣誠若此。朕甚嘉之。是命並錫恩華。咸增爵邑。俾易功臣之號。仍新馭貴之階。於戲。節鉞之權。朝廷所重。惟謙和可以保祿位。惟信義可以答神明。勉思帶礪之言。勿墜典謨之訓。可。

髙瓊進封郡公加恩制淳化四年

門下。朕以慶寰﹤宀禹﹥之混同。荷乾坤之佑助。屬玆獻歲。奠圭壁而禮百神。爰擇剛辰。降絲綸而寵羣後。況予信近。豈恡恩榮。忠果雄勇功臣﹑侍衛親軍步軍都指揮使﹑歸義軍節度﹑沙州管內觀察處置等使﹑光祿大夫﹑檢校太保﹑使持節沙州諸軍事﹑行沙州刺史﹑兼禦史大夫﹑上柱國﹑渤海郡開國侯﹑食邑一千七百戶﹑食實封四百戶髙瓊。直气幹霄。丹誠貫日。以英雄而自負。勵忠孝以立身。遇雲龍千載之期。居貔虎萬夫之長。養勇誓平於勁敵。操心自合於神明。一昨淸廟宿齊。紫壇肆類。爾則訓齊禁旅。警衛宸居。顧忠力以尢多。在褒崇而豈恡。是用進其公爵。益以戶封。揚於廣庭。告諸有位。爾其感玆殊寵。益懋奇功。保終始之令猷。惇君臣之至分。更練龍韜之謀略。佇圖麟閣之儀刑。服我訓詞。永錫繁祉。可。

王超進殿前都指揮使加恩制淳化四年正月二十七日

門下。稽古前王。創業垂統。法昊穹之懸象。置藩衛之親軍。以奉宸居。以威天下。總玆禁旅。屬在勛臣。殿前都虞候﹑河西軍節度﹑涼州管內觀察處置押蕃落等使﹑光祿大夫﹑檢校太師﹑使持節涼州諸軍事﹑行涼州刺史﹑兼禦史大夫﹑上柱國﹑瑯琊郡開國公﹑食邑二千七百戶﹑食實封八百戶王超。天賦韜鈐。神資智勇。剛毅能斷。深沈有謀。負攻戰之良材。契風雲之嘉會。自升戎級。益勵純誠。入則司拱極之嚴。出則受殿邦之寄。功旣髙而不伐。祿愈厚而能謙。戴君若皇天。撫士猶赤子。向者恭承朝旨。暫駐邊方。鎭右地而屹若長城。秉亮節而皎如秋日。塞垣罷柝。時乃之功。朕爰念勛勤。特疏寵澤。俾踐天兵之將領。靡更藩服之節旄。井賦功臣。並爲優渥。汝宜祗荷明命。昭宣令猷。葉僉議於雲臺。增警嚴於徼道。佩服成訓。永孚於休。可。

戴興加恩制淳化四年正月二十七日

門下。外殿侯藩。必先於賢傑。內嚴禁衛。允賴於忠良。其有旄鉞分憂。遙振撫綏之舉。腹心是寄。久彰訓練之功。宜因行慶之辰。特授惟新之澤。忠果雄勇功臣﹑殿前都指揮使﹑定國軍節度﹑同州管內觀察處置等使﹑起復冠軍大將軍﹑右金吾大將軍﹑員外置同正員﹑檢校太尉﹑使持節同州諸軍事﹑同州刺史﹑兼禦史大夫﹑上柱國﹑譙郡開國公﹑食邑二千八百戶﹑食實封六百戶戴興。圭璋挺秀。禮樂騰芳。韜鈐洞黃石之書。忠孝得神人之助。而況早攀鱗翼。奮捧日之純誠。仍總虎貔。集拱辰之懿績。昨從郊禋之禮。頗伸武備之雄。得不旌彼勤勞。加之渥澤。俾增崇於井賦。仍更益於眞封。爾其衛社彌堅。事君愈至。垂功名於不朽。保富貴於長年。玆爲令圖。勿墜明訓。可。

李繼隆加恩制同上

門下。朕上奉天休。下敷邦教。是以朔當獻歲。展孝饗於閟宮。心膂之臣。邦國是賴。內則訓齊武士。仗作帥之才。外則藩屏皇家。法建侯之象。峻升臺位。以重帥垣。侍衛馬軍都指揮使﹑鎭安軍節度使﹑特進﹑檢校太傅﹑兼禦史大夫﹑隴西郡開國公﹑上柱國﹑李繼隆。珠緯純精。金方勁气。智窮韜略。學富縑緗。蘊孫吳料敵之機。有衛霍捍邊之效。地聯勛戚。志篤謙恭。總護師營。已重殿邦之寄。兼榮相印。用光熙載之猷。繄乃宗臣。鎭於近輔。往踐厥位。時惟欽哉。可依前檢校太傅﹑同中書門下平章事﹑陳州刺史﹑鎭安軍節度等使。

傅潛檢校太傅移鎭加恩王超檢校太傅移鎭加恩制至道三年四月九日眞宗卽位

門下。將帥之材。古今攸重。建旌旗而淸絕塞。出定封疆。總貔虎以衛宸居。入親旒扆。咸宣武力。斯謂殊庸。我有將臣。宜膺並命。忠果雄勇功臣﹑侍衛親軍馬步軍都虞候武成軍節度﹑滑州管內觀察處置河堤等使﹑金紫光祿大夫﹑檢校太保﹑使持節滑州諸軍事﹑滑州刺史﹑兼禦史大夫﹑上柱國﹑潁川郡開國公﹑食邑四千三百戶﹑食實封一千二百戶傅潛。崆峒挺粹。沙漠馳聲。善射則雙帶兩﹤革健﹥。勇戰則獨當一隊。書於靑史。自負威名。忠果雄勇功臣﹑殿前都指揮使﹑河陽三城節度﹑孟州管內觀察處置河堤等使﹑光祿大夫﹑檢校太保﹑持節孟州諸軍事﹑行孟州刺史﹑兼禦史大夫﹑上柱國﹑瑯琊郡開國公﹑食邑四千二百戶﹑食實封一千四百戶王超。鐵石爲心。風雷作气。料敵則縣知千里。突圍則不限數重。畫像淩煙。可侔飛將。而皆卑以自牧。常務於謙恭。知無不爲。罔辭於寇難。當此纘承之始。收其盡瘁之勞。明示優恩。特加異數。三帥進秩。十乘啟行。移土地於壁田。換節旄於汶水。崇階馭貴。奉邑增封。分而授之。並爲茂寵。於戲。上事先帝。已彰佐命之功。迨予衝人。更贊守文之運。髙官重賞。我無恡焉。潛可闕

宋大詔令集卷第九十六

軍職二

李繼隆髙瓊並檢校太傅移鎭加恩制同上

門下。周道興隆。申伯遂荒於南土。漢文纘紹。宋昌尋掌於衛兵。一以圖伯舅之勛。一以勸良臣之效。朕仰遵遺制。獲嗣鴻基。戰兢若履於冰淵。夙夜思崇其屏翰。旣得人而斯盛。俾建社以爲宜。允葉至公。乃敷明命。忠果雄勇功臣﹑侍衛親軍馬軍都指揮使﹑靜難軍節度使﹑邠州管內觀察處置押蕃落使﹑光祿大夫﹑檢校太保﹑使持節邠州諸軍事﹑行邠州刺史﹑兼禦史大夫﹑上柱國﹑隴西郡開國公﹑食邑五千戶﹑食實封一千二百戶李繼隆。文武兼備。智勇俱髙。營平之克定羌戎。山西上將。葛亮之自方管樂。天下奇才。忠果雄勇功臣﹑侍衛親軍步軍都指揮使﹑保大軍節度﹑鄜州管內觀察處置等使﹑光祿大夫﹑上柱國﹑渤海郡開國公﹑食邑二千三百戶﹑食實封一千戶髙瓊。勁正不欺。驍雄有識。畢萬之凡經七載。動有成功。李廣之善撫三軍。眾皆樂用。而自擢居十乘。分總六師。安民而洽著休聲。蕩寇而舉無遺策。眷是勛績。宜加寵榮。朕以曹杜奧區。淮陽重鎭。允謂股肱之郡。實資心旅之臣。分命統臨。必能惠養。升太傅之位。所以重其威。遷特進之階。所以馭其貴。仍加邑賦。俾耀侯藩。於戲。爵人於朝。予用遵乎賞典。受命於廟。爾宜樹彼風聲。彰厥永圖。以蕃王室。繼隆可闕

王超加恩制咸平二年十一月十三日郊祀

門下。朕承二聖之洪基。心惟負荷。舉三年之大禮。志在親行。升紫壇而享百神。禦層樓而宣肆赦。抃賀稱慶。恩煜有光。眷惟肘腋之臣。方委腹心之寄。特加異寵。用獎殊勛。忠果雄勇功臣﹑殿前指揮使﹑天平軍節度﹑鄆州管內觀察處置河堤等使﹑特進﹑檢校太傅﹑使持節鄆州諸軍事﹑行鄆州刺史﹑兼禦史大夫﹑上柱國﹑瑯琊郡開國公﹑食邑五千二百戶﹑食實封一千六百戶王超。勇可斗雷。威能縛虎。太公韜略。早通金匱之書。葛亮徵行。自有木牛之利。昨以閶闔風至。太白星髙。當霜郊隼擊之時。布云陣魚麗之勢。爾能登壇誓眾。舉幟麾兵。五申而萬騎爭趨。再鼓而六師知止。旌旗蔽野。士庶榮觀。曁朕將適行宮。致齋淸廟。夙夜戒嚴而整肅。往來翊衛以寅恭。時惟乃功。國有上賞。適隆注意。並示徽章。已增奉邑之封。仍益眞食之數。於戲。中權虎旅。密侍龍庭。雄稜爲諸將之先。福祿冠重侯之右。心欲小而膽欲大。戰必勝而攻必取。勉成勛效。佐我皇家。惟予功臣。何假訓勵。可。

髙瓊開府儀同三司制

門下。朕當太平之運。伸報本之誠。謁淸廟而享祖宗。登紫壇而祀天地。千祥萃止。大慶攸宜。爰均雨露之新恩。用寵公侯之貴位。忠果雄勇功臣﹑侍衛親軍步軍指揮使﹑彰信軍節度﹑曹州管內觀察處置等使﹑特進﹑檢校太傅﹑使持節曹州諸軍事﹑行曹州刺史﹑兼禦史大夫﹑上柱國﹑渤海郡開國公﹑食邑四千三百戶﹑食實封一千二百戶髙瓊。風雲交感。金石爲心。未駕廉車。便擁臨戎之節。自提將印。亟成衛社之勛。斬馘獻俘。神勇冠三軍之眾。攻城略地。戰機符八陣之圖。太宗委遇以非常。涼徳倚毗而斯至。早臨代郡。最悉邊陲。軍井未成。何嘗先飲。匈奴未滅。不以家爲。鴈門之烽燧收光。虎帳之威名自遠。書功竹素。畫像雲臺。曁再統天兵。控臨河朔。韓信立齋壇之上。大振軍容。條侯屯細柳之營。別嚴兵法。今以方覃兌澤。再念雄風。其增食采之封。更益前茅之气。將令有眾。上重元戎。於戲。職在安邊。名髙宿將。據鞍矍鑠。當思馬援之賢。仗策麾軍。更勵辛毗之徳。永全功烈。長享崇髙。可特授闕

王漢忠加恩制同上

門下。蒼璧黃琮。取象以禮乎天地。雲門太簇。成聲而乃降神祇。受釐適及於人倫。覃慶是均於天下。其有崆峒勇銳。江漢英靈。授圮橋黃石之書。遇光武赤伏之讖。髙攀鱗翼。克致天飛。書功已列於旂常。進律優分於閫寄。告於有位。用表無私。忠果雄勇功臣﹑殿前都虞候﹑威塞軍節度﹑新州管內觀察處置等使﹑光祿大夫﹑檢校太保﹑使持節新州諸軍事﹑行新州刺史﹑兼禦史大夫﹑上柱國﹑瑯琊郡開國公﹑食邑二千五百戶﹑食實封三百戶王漢忠。敵受萬人。言成三陣。神功善射。石似虎以潛通。髙義疎財。金在橐而必散。頃分朝寄。久次邊庭。士寒而無恡鮮衣。天雨而猶未張蓋。加以伐謀制勝。整暇爲容。祭遵每雅歌投壺。羊祜常輕裘緩帶。寬惟得眾。猛不殘人。斯爲社稷之忠臣。豈限詩書之上將。克貞師律。鎭守北門。式遏寇戎。絕聞南牧。烽煙罷警。亭障無虞。屬玆慶賜之辰。宜寵崇髙之位。爰田奉邑。並示殊榮。於戲。伊呂蕭曹。孫吳衛霍。皆由文武。立大功名。惟俊傑之用心。乃古今而無間。景行先哲。企而及之。又何煩於我訓也。可。

傅潛開府儀同三司加恩制同上

門下。天子六師。戰士鼓熊羆之气。將軍三令。陣圖分鵝鸛之形。鑠威武者乃可訓齊。兼智勇者方能統禦。朕之上將。僉謂得人。忠果雄勇功臣﹑侍衛親軍馬步軍都虞候﹑忠武軍節度﹑許州管內觀察處置等使﹑光祿大夫﹑檢校太傅﹑使持節許州諸軍事﹑行許州刺使﹑兼禦史大夫﹑上柱國﹑潁川郡開國公﹑食邑五千三百戶﹑食實封一千四百戶傅潛。徳比藩籬。忠爲甲冑。長風破浪。多陳決勝之言。駿馬如龍。每勵追奔之志。搜萬騎而軍中有禮。總連營而眾且無嘩。早成戡定之勛。佐我隆平之運。昨以輟從左廣。受寄北門。以信義守疆場。烽煙不動。以恩威撫吏士。甘苦皆同。宛符衛霍之賢。並合孫吳之法。不矜不伐。讓諸將以分功。且戰且耕。務屯田而興利。機宜動得。武略斯全。爰因類帝之辰。大洽溥天之慶。宜加寵命。用獎元侯。多增井賦之雄。更益師壇之峻。於戲。料敵宜審。在三思而後行。用法惟明。期一成而不變。愼守盤盂之戒。永光帶礪之言。位列公侯。長保富貴。可。

康保裔特進加恩制同上

門下。文言示訓。通三爲王者之稱。列宿騰光。太一乃將星之號。推轂旣聞於往語。鑿門佇委於專徵。久立殊庸。屬玆覃慶。用獎元戎之寄。宜加異數之恩。忠果雄勇功臣﹑侍衛親軍都虞候﹑彰國軍節度﹑應州管內觀察處置等使﹑光祿大夫﹑檢校太保﹑使持節應州諸軍事﹑行應州刺史﹑兼禦史大夫﹑上柱國﹑潁川郡開國公﹑食邑三千五百戶﹑食實封三百戶康保裔。气勁金方。威宣玉塞。趫捷咸推於飛將。機鈐早得於神姝。賈勇爭雄。道左則曾攻霹靂。先登駭眾。城頭則立取蝥弧。戰爭綿歷以居多。臨蒞周旋而試可。政如河內。令肅條侯。國家方畢於嚴禋。茅土並加於霈澤。況於宿舊。何恡恩華。旣增奉邑之封。仍益眞食之戶。俾其優厚。稱乃崇髙。於戲。刑馬誓功。誠信著於天下。椎牛饗士。畏愛洽於軍中。霍去病不以家爲。馬伏波老當益壯。孤虛陣法。更成偃月之功。燕虎奇姿。將畫淩煙之像。永光信史。佑我丕圖。可。

葛霸特進加恩制同上

門下。克昌洪緒。屬車書混一之期。昭祀嚴禋。納宗祀無疆之慶。而有早居邊鄙。久勤戎旃。捍防克建於勛庸。旌勸特加於命數。忠果雄勇功臣﹑殿前都虞候﹑保順軍節度﹑洮州管內觀察處置等使﹑光祿大夫﹑檢校太保﹑使持節洮州諸軍事﹑行洮州刺史﹑兼禦史大夫﹑上柱國﹑瑯琊郡開國公﹑食邑二千五百戶﹑食實封三百戶葛霸。性惟忠實。气負雄稜。早激勵於壯圖。獲遭逢於先帝。擢居近衛。薦領觀風。屬朕纂臨。尢深倚注。爰誕敷於恩遇。特寵授於節旄。俾分軍旅之權。出奉疆場之寄。克貞師律。善運兵鈐。遙張犄角之威。式遏控弦之卒。方覃慶賜。宜示恩華。特加多邑之封。式耀元戎之貴。仍疏眞食。兼進崇階。於戲。十乘啟行。是人臣之極致。四裔無侮。仗將帥之宣威。佩服寵光。勿忘功業。可。

髙瓊檢校太尉加恩制

門下。朕肅陳羽衛。親祀圜丘。前則有華蓋鉤陳。後則有千乘萬騎。𨿽牲牢玉帛。助祭分命於儒官。然戈甲旗旌。警扈實繁於武校。成玆大慶。宜舉新恩。忠果雄勇功臣﹑殿前都指揮使﹑彰信軍節度﹑曹州管內觀察處置等使﹑開府儀同三司﹑檢校太傅﹑使持節曹州諸軍事﹑行曹州刺史﹑兼禦史大夫﹑上柱國﹑渤海郡開國公﹑食邑五千七百戶﹑食實封一千八百戶髙瓊。時會風雲。志如霜雪。先朝驍將。代邸虎臣。通金匱玉版之書。布龍翼鳥云之陣。委之兵柄。周旋能得於士心。付以藩條。遠邇共欽於仁政。自移左廣。入典中軍。北落師行。人皆整肅。西山將出。敵畏彊明。榮褒翊戴之勛。特錫優隆之命。成予大禮。乃時之功。是宜加掌武之官。廣疏封之壤。式昭異渥。更錫眞封。於戲。善則稱君。忠臣美事。老當益壯。前哲嘉言。廉頗彊飯以憂時。馬援據鞍而報國。切宜師範。副朕倚毗。可。

葛霸檢校太傅加恩制同上

門下。伏旌鉞以統戎。所以專其威柄。盟山河而錫社。所以重其侯封。矧先朝佐命之臣。總親衛騎軍之任。屬因行慶。允協推恩。忠果雄勇功臣﹑侍衛親軍馬軍都指揮使﹑感徳軍節度﹑耀州管內觀察處置等使﹑特進﹑檢校太保﹑使持節耀州諸軍事﹑耀州刺史﹑兼禦史大夫﹑上柱國﹑瑯琊郡開國公﹑食邑四千戶﹑食實封九百戶葛霸。忠厚爲人。英果致用。滅煙塵而誓志。樂戰鬥以圖勛。摧鋒陷堅。不俟大黃之弩。橫行深入。寧環武剛之車。臥羆出守於邊城。射虎气吞於賊境。乃者禋燔展禮。大駕纂嚴。整羽衛以無嘩。扈鉤陳而尢肅。大祀云畢。寵澤斯行。特升爲傅之資。仍加食賦之秩。於戲。外宣師律。內握兵權。非宿將之雄材。豈二柄之兼授。勉於訓練。更懋功名。副我深誠。伊乃良帥。可。

●宋大詔令集卷第九十七

軍職三

王超開府儀同三司檢校太尉加恩制同上

門下。禮畢禋天。恩覃率土。伊方面專統戎之寄。而山河分作翰之權。三神終大饗之儀。百順均受釐之錫。都虞候﹑天平軍節度﹑鄆州管內觀察處置河堤等使﹑特進﹑檢校太傅﹑使持節鄆州諸軍事﹑行鄆州刺史﹑兼禦史大夫﹑上柱國﹑瑯琊郡開國公﹑食邑八千二百戶﹑食實封二千八百戶王超。挺生將材。優有戰術。戮力推誠於興運。一心效命於邊庭。行軍用師。識孤虛之向背。下營布陣。辧山川之險夷。所至而率多奇功。久次而常聞集事。遇南郊之大慶。加北落之新恩。進厥崇資。協於懋賞。開府視三司之重。掌武冠一品之尊。仍益戶封。並加眞食。於戲。忠孝爲事君之本。謙恭乃行己之方。苟驕侈之不萌。在富貴之長守。佩玆警訓。光爾勛庸。可。

賁贊依前河西節度侍衛親軍副都指揮使加恩制同上

門下。朕端玉圭。被龍衮。升泰壇之午陛。接上帝於元穹。祖考配天。神祇昭格。於以擁鴻休於宗社。於以兆景福於烝人。禮畢二儀。恩覃四海。內先相輔。外曁師臣。悉舉彜章。光昭大禮。具官賁贊。徳惟持重。气聳雄稜。嘗探鬼谷之書。通知祕訣。不學猿公之劍。自有神鋒。少年爲朱邸之臣。風雲佐命。晚歲壓盧龍之塞。遠近知名。洎適副柬求。擢爲主帥。禦眾則多多益辦。畫謀則一一惟精。如虎如貔。共饗推財之惠。無小無大。咸推殪兕之功。方資沙漠宣威。何止雲臺畫像。是用伸明賞典。勸獎雄材。寵以秦官。榮玆漢將。加奉邑實封之戶數。責安邊拓地之勛庸。於戲。利葉建侯。時惟遇主。常思身先士卒。不以賊遺君父。念推功之諸將。思無愧。於古人。汝惟不矜。善則歸己。可。

劉謙加恩制大中祥符元年正月十三日天書降

門下。朕荷髙穹之降鑑。垂寶籙以儲休。粵以上春之初。仰膺純嘏之錫。旣誕彰於眷祐。思大賚於寰區。矧惟心膂之臣。方董貔貅之士。宜均慶渥。式協徽章。忠果雄勇功臣﹑殿前副都指揮使﹑振武軍節度﹑勝州管內觀察處置等使﹑金紫光祿大夫﹑檢校太保﹑使持節勝州諸軍事﹑行勝州刺史﹑兼禦史大夫﹑上柱國﹑彭城郡開國公﹑食邑二千三百戶﹑食實封八百戶劉謙。蔚有將材。允爲人傑。啟元戎之十乘。掌天子之六師。拱衛鉤陳。訓齊蘭錡。是司禁旅。實掌中權。當按蹕以省巡。屬鞬櫜而陪從。軍容自肅。師律載嚴。眷乃忠勤。方隆倚注。屬玆行慶。宜示疇庸。乃降命書。式伸寵數。進功臣之懿號。益井賦之眞封。於戲。寄重爪牙。任隆屏翰。惟嚴明可以馭眾。惟寬大可以服人。勉揚竹帛之名。以耀旌幢之貴。服是丕訓。時惟欽哉。可。

曹璨加恩制同上

門下。朕荷祖宗之丕訓。獲嗣洪基。受穹昊之貞符。薦膺純錫。是均大賚。以及中區。乃眷虎臣。方提爪士。奉穆淸之拱衛。謹夙夜之誰何。爰當行慶之初。首舉褒功之典。忠果雄勇功臣﹑侍衛親軍都指揮使﹑天徳軍節度﹑丰州管內觀察處置等使﹑金紫光祿大夫﹑檢校太保﹑使持節丰州諸軍事﹑行丰州刺史﹑兼禦史大夫﹑上柱國﹑廣平郡開國公﹑食邑四千三百戶﹑食實封六百戶曹璨。神鋒峻整。器宇淵深。究詩禮之格言。挺公忠之亮節。緇衣濟美。茂宣文武之風。玉帳論兵。洞合孫吳之旨。而自總連營之突騎。扈交戟之淸塵。六纛啟行。惟國襲重侯之慶。八屯疊警。俾朕諧髙枕之安。細柳之令載嚴。大樹之威斯著。方隆倚任。宜峻寵章。是用錫淩煙之名。以旌茂烈。增眞社之數。用洽湛恩。頒明制於外庭。示至公於著位。於戲。事君之道。汝備熟於前經。知臣之明。予無愧於往哲。勉荷殊獎。勿替乃誠。可。

王隱加恩制同上

門下。朕纂紹丕圖。撫綏中夏。荷上天之垂祐。錫祕籙以儲祥。元文闡淸靜之宗。寶歷示延鴻之祚。仰膺景貺。俯愧眇躬。式順靈心。宜敷霈澤。其有親提禁旅。方踐齋壇。屬當慶賜之辰。遂舉褒揚之命。忠果雄勇功臣﹑侍衛親軍步軍副都指揮使﹑保順軍節度﹑洮州管內觀察處置等使﹑金紫光祿大夫﹑檢校太保﹑使持節洮州諸軍事﹑洮州刺史﹑兼禦史大夫﹑上柱國﹑瑯琊郡開國公﹑食邑二千八百戶王隱。謀能制勝。勇號冠軍。風雲自契於昌期。心膂實膺於重寄。當革車順動。抗十乘以啟行。洎淸洛時巡。率六師而景從。誠堅許國。志切愛君。疇玆衛社之勞。允協策勛之義。用均殊祉。爰降明恩。益其井賦之封。賁以功臣之號。仍加眞食。並示徽章。於戲。捨爵疇庸。邦家之茂典。悉心事上。臣子之令猷。勉荷寵榮。更兼亮節。祗我成命。勿忘訓詞。可。

劉謙移鎭保靜軍加恩制大中祥符元年十月十五日東封

門下。禮崇封祀。屬茂集於景祥。慶洽華夷。廣宣揚於休命。矧十連之良帥。提七萃之親兵。克壯軍容。允資戎重。居總干戈之衛。出陳羈靮之勞。宜示明恩。告諸有位。忠果雄勇翊戴功臣﹑殿前副都指揮使﹑振武軍節度﹑勝州管內觀察處置等使﹑金紫光祿大夫﹑檢校太保﹑使持節勝州諸軍事﹑勝州刺史﹑兼禦史大夫﹑上柱國﹑彭城郡開國公﹑食邑二千八百戶﹑食實封一千戶劉謙。丹心匪石。勁節淩霜。挺生致果之材。深蘊出奇之略。而自辛勤歷職。慷慨論兵。乘傅翼於天飛。奮宏圖於海運。擢司禁旅。遙建藩麾。茂宣十乘之威。精練百金之士。昨以東封喬嶽。夙駕皇衢。專扈從於驂騑。頗伸嚴於紀律。帝居星拱。輦路塵淸。獲成檢玉之儀。備展陪鑾之效。旣旋京闕。宜被絲綸。是用賞衛社之洪勛。正董戎之重任。國東奧壤。宿維近邦。俾移總於翰垣。仍薦加於食賦。於戲。便蕃異數。焜燿徽章。爰易地以推恩。表一時之殊寵。爾其務修軍政。益懋忠規。秉亮節以戴君。罄純誠而許國。奉予宸扆。光乃節旄。佩服訓言。祗踐厥位。可。

王隱加恩制大中祥符元年十一月十五日

門下。王者升中名山。所以舉元封之禮。肆覲東後。所以遵時邁之規。茂典克修。鴻恩載洽。矧乃藩衛之長。實推心膂之臣。屬均被於寵靈。宜首加於命數。忠果雄勇翊戴功臣﹑侍衛親軍步軍副都指揮使﹑保順軍節度﹑洮州管內觀察處置等使﹑金紫光祿大夫﹑檢校太保﹑持節洮州諸軍事﹑洮州刺史﹑兼禦史大夫﹑上柱國﹑瑯琊郡開國公﹑食邑三千三百戶﹑食實封一千戶王隱。純誠匪石。勁气橫秋。蘊命中之奇能。達治戎之善志。而自薦升勇爵。入侍鉤陳。訓練惟勤。卒乘以之輯睦。誰何是寄。輦轂以之澄淸。時惟衛社之賢。方重建牙之任。今上儀克舉。大賚載周。乃眷帥臣。適總兵要。爰考司勛之策。俾徵進律之文。是用申以贊書。疇其茂績。正中權之位號。加食采之戶封。載降三錫之恩。俾蒞八屯之政。於戲。忠而能力。當念克終之言。位不期驕。勉思受益之訓。荷玆眷遇。更勵誠明。勿替乃庸。誕揚英烈。可。

曹璨移鎭彰國加恩制大中祥符元年十一月二十五日東封

門下。王者膺圖禦極。所以荷宗社之景靈。勒崇垂鴻。所以答昊穹之丕貺。顧惟涼薄之徳。獲修曠絕之儀。旣大典以克成。霈鴻恩而允洽。其有早提禁旅。方踐齋壇。用旌翼戴之茂勛。宜示便蕃之異渥。忠果雄勇翊戴功臣﹑侍衛親軍馬軍副都指揮使﹑天徳軍節度﹑丰州管內觀察處置等使﹑金紫光祿大夫﹑檢校太保﹑使持節丰州諸軍事﹑丰州刺史﹑兼禦史大夫﹑上柱國﹑廣平郡開國公﹑食邑四千八百戶食實封八百戶曹璨。謙和有守。沈厚寡言。秉王常金石之心。擅卻縠詩書之美。玉鈐金匱。信謂神傳。龍節虎符。聿光世濟。而自屢貞師律。護彼塞垣。得中權後勁之謀。有左馬右人之勇。馭眾之名夙著。捍邊之效居多。迺者建以雙旌。董吾萬騎。謁山園於洛邑。崇封祀於喬邱。當和鑾展義之時。奉心膂居畱之寄。而能徼巡輦轂。訓練貔貅。紀律用張。裏閭自肅。屬純禧之是錫。在慶澤以宜均。俾正名於戎麾。仍易地於侯服。胙土並加於井賦。拱宸益耀於勛庸。是謂寵遷。固無虛授。於戲。公侯必復。已符有後之言。富貴不驕。更勵若驚之志。式昭前烈。勉樹休聲。服我訓詞。勿忘祗荷。可。

張旻加恩制祥符五年十一月十一日聖祖降

門下。近以上靈通感。吉夢開先。當夕漏之未央。迓云軿之來洎。述瑤源於振古。貽寶訓於衝人。欽聞聖言。祗膺景祐。非常之慶。允集於皇家。進律之文。宜先於侯閫。乃眷星藩之上將。方提北落之雄師。參掌中權。典司宿衛。當湛恩之允洽。諒成命以難稽。忠果雄勇功臣﹑侍衛親軍馬軍副都指揮使﹑威塞軍節度﹑新州管內觀察處置等使﹑金紫光祿大夫﹑檢校太保﹑使持節新州諸軍事﹑新州刺史﹑兼禦史大夫﹑上柱國﹑淸河郡開國公﹑食邑二千二百戶﹑食實封四百戶張旻。气稟精剛。材推間傑。挺橫秋之英槪。勵拱極之純誠。惇閱是資。致和門之輯睦。誰何匪懈。增帝室之密淸。夙參侍於嚴宸。能述宣於善志。訓戎昭而咸乂。講兵要以彌精。玆惟信臣。輔予興運。今以眞仙降格。福祿來同。慶典誕敷。繁禧均被。疇咨賢帥。首被鴻私。馭貴之階。特升於峻品。褒功之號。更益於美名。仍加采邑之封。式渙泥書之名。是爲優渥。以示便蕃。於戲。師帥之臣。所以輔國。純嘏之錫。豈獨在予。屬景祐之惟新。洽寵章之異數。所宜體玆待遇。益勵誠明。懋昭永圖。克荷榮獎。可。

王能加恩制同上

門下。近以玉虛示貺。肇啟於靈徵。飈馭戒期。俯臨於禁闥。躬聞道誨。逖悟仙源。識基緒之深長。荷禎祺之疊委。欽承錫羨之貺。誕敷渙汗之恩。乃眷將臣。方司戎重。宜首膺於朝霈。用均被於天休。忠果雄勇功臣﹑侍衛親軍步軍副都指揮使﹑振武軍節度﹑勝州管內觀察處置等使﹑金紫光祿大夫﹑檢校太傅﹑使持節勝州管內諸軍事﹑勝州刺史﹑上柱國﹑瑯琊郡開國公﹑食邑二千七百戶﹑食實封四百戶王能。志稟精忠。材彰毅勇。著威名於一代。練奇術於九功。勛門素髙。戎昭薦歷。無雙之譽。早擅於冠軍。盡瘁之誠。彌彰於許國。而自入參藩衛。內侍凝嚴。訓簡惟精。見旅賁之輯睦。誰何匪懈。致豪徼之肅淸。藩方外總於六師。貞實注懷於邦翰。屬玆大慶。允洽徽章。是用增文散之貴階。以隆其名秩。錫功臣之懿號。聿示於褒稱。仍增多邑之封。有煥揚廷之命。玆爲優渥。式懋勛庸。於戲。國之爪牙。伊帥臣之爲重。帝錫純嘏。豈朕躬之敢私。惟崇獎所以勸勞。惟傾輸所以荷寵。勿替乃志。永孚於休。可。

宋大詔令集卷第九十八

軍職四

曹璨加恩制同上

門下。對越髙眞。表誠明之交感。覃延霈澤。洽中外以咸均。繄拱極之賢侯。居董戎之近衛。素推勤藎。宜示褒崇。斯茂錫於純禧。特班宣於休命。擇玆剛日。錫以徽章。忠果雄勇翊戴功臣﹑殿前都指揮使﹑保靜軍節度﹑宿州管內觀察處置河堤等使﹑金紫光祿大夫﹑檢校太傅﹑使持節宿州諸軍事﹑宿州刺史﹑兼禦史大夫﹑上柱國﹑廣平郡開國公﹑食邑六千戶﹑食實封一千三百戶曹璨。世濟深謀。天資令徳。罄忠貞而許國。閱詩禮以惇風。象賢不墜於家聲。匪石夙堅於臣節。典司禁旅。宿衛宸階。屬聖祖之下臨。諭靈源之浚發。聿承鴻祉。誕布殊恩。眷言總眾之勞。特被疇庸之典。是用升之峻級。增乃公田。仍嘉奉上之誠。載益褒功之號。於戲。天祺紛委。國慶便蕃。優獎信臣。朕旣隆於寵數。協宣武力。爾無忘於忠規。更申翼佑之心。以副倚毗之旨。勉服箴訓。永保嵩髙。可。

曹璨特進加恩制大中祥符七年三月九日祠亳

門下。朕昨以膺神錫之祥。虔修順拜。舉時巡之制。俯慰輿辭。洎旋軫於國陽。爰潔粢於郊報。鴻儀有煥。厚福來同。當慶賜之遂行。獎勛勤之斯在。矧吾良帥。恪奉嚴祠。乃擇剛辰。首頒明命。忠果雄勇推誠翊戴功臣﹑殿前都指揮使﹑保靜軍節度﹑宿州管內觀察處置河堤等使﹑光祿大夫﹑檢校太傅﹑使持節宿州諸軍事﹑行宿州刺史﹑兼禦史大夫﹑上柱國﹑廣平郡開國公﹑食邑六千七百戶﹑食實封一千六百戶曹璨。鼎鐘濟美。象緯儲精。識洞武經。才推義府。忠厚之誠夙著。矜嚴之體彌莊。而自入衛宸居。總齊戎律。中權後勁。允協於師貞。淑旂綏章。屢膺於徽數。贊止戈之遠略。揚坐樹之雄名。屬展事於殊庭。逮升禋於吉土。備參法從。實冠和門。夙夜徼巡。無廢五申之令。周全翊戴。克淸九達之逵。縟禮薦成。茂功昭著。宜加襲寵。式勸勞能。升馭貴之階。旣優賞典。增爰田之數。用壯藩麾。仍並厚於眞封。庶特旌於懿績。於戲。任隆閫限。我方無恡於朝章。勛載旂常。爾可益修於世徳。當念握兵之重。勉施報國之勤。期於有終。佩玆多訓。可。

蔚昭敏移鎭充殿前副都指揮使加恩制天禧三年七月十七日

門下。秉十連節制之權。統七萃紀綱之士。任惟親信。位處崇髙。當愼擇於仁賢。固不輕於倚注。其有謀猷允茂。忠烈兼資。克符授鉞之求。夙被登壇之命。俾遷師律。簡在朕心。忠果雄勇保順功臣﹑侍衛親軍馬軍副都指揮使﹑建武軍節度﹑邕州管內觀察處置等使﹑金紫光祿大夫﹑檢校尙書左僕射﹑使持節邕州諸軍事﹑邕州刺史﹑兼禦史大夫﹑上柱國﹑善陽郡開國公﹑食邑三千戶﹑食實封二百戶蔚昭敏。銳气無前。雄材傑出。周旋致力。克施馭眾之勞。慷慨論兵。洞曉知方之勇。淩雪霜而挺操。貫金石以推誠。每願奮身。寧辭衽革。飛榮戎秩。歷職轅門。著整軍經武之能。有許國忘家之志。自選掄而拜將。委部分以雄邊。屢易歲時。蔚爲保障。會中堅而制敵。禦外侮以呈才。是用特攺近藩。擢司禁旅。肅九重之宮闕。壯萬乘之威容。仍示寵章。並加食賦。於戲。握兵符而處右。宜務訓齊。侍宸極以居中。倍持兢愼。謹申嚴於戎政。思保乂於皇家。永荷明恩。聿遵休命。可。

蔚昭敏加恩制乾興元年二月五日��禦樓

門下。朕昨以仲春戒序。初吉在辰。躬禦端闈。式覃霈澤。采章焜燿。克展於盛儀。貺施紛綸。誕昭於鴻慶。眷吾良帥。實典衛兵。謹申令以有方。奉乘輿而匪懈。宜疏寵渥。式告明廷。忠果雄勇保順功臣﹑殿前副都指揮使﹑靜難軍節度﹑邠州管內觀察處置等使﹑金紫光祿大夫﹑檢校太保﹑使持節邠州諸軍事﹑邠州刺史﹑兼禦史大夫﹑上柱國﹑善陽郡開國公﹑食邑四千四百戶﹑食實封六百戶蔚昭敏。沈雄邁倫。忠厚成性。郁有公侯之表。咸推將帥之材。而自出偶亨期。驟登勇爵。鎭臨邊部。蘊全師保勝之謀。拱衛宸居。著警夜巡晝之績。洎領蕃宣之重。載揚旌鼓之威。式是中權。葉於眾望。是用薦舉疇庸之典。俾從進律之文。增食采之眞封。加褒功之美號。便蕃斯在。眷注彌隆。於戲。賞以勸能。旣循於成憲。貴而奉上。宜竭於乃心。服我訓辭。勉圖令問。可。

夏守贇加恩制同上

門下。布和行慶。所以順邦常。進律疇庸。所以協王制。仰惟聖烈。逮及衝人。幸寰﹤宀禹﹥之大寧。遂蒼黔之樂育。思與中外羣辟。華夷兆民。同此福禧。底於仁壽。乃以首春之吉。易號而紀年。迨玆仲月之初。緩刑而流澤。眷於列位。霈及丰恩。我有帥臣。用行嘉命。護衛忠果雄勇功臣﹑侍衛親軍馬軍副都指揮使﹑河西節度﹑涼州管內觀察處置等使﹑金紫光祿大夫﹑檢校司徒﹑使持節涼州諸軍事﹑涼州刺史﹑兼禦史大夫﹑上柱國﹑瑯琊郡開國公﹑食邑三千四百戶﹑食實封四百戶夏守贇。忠純秉質。勇勁知方。服先訓之教忠。負長材而適任。統良家之六郡。貔虎載嚴。蒞北落之五戎。翰垣斯壯。爰褒武節。入掌騎兵。煥然七萃之容。蔚有萬夫之望。式臻嘉會。宜享至榮。增唐典之敍功。益夏書之分土。於戲。有國名器。在賞勞而不私。爲王爪牙。必宣力而無懈。往服明訓。其惟令圖。可。

夏守恩進檢校司空威塞軍節度使侍衛親軍步軍副都指揮使加恩制乾興元年仁宗卽位

門下。天地以生殖推仁。後王以慶賞分化。必允僉議。用符至公。朕獲稟詒謀。嗣膺丕構。欽惟纘歷之重。敢怠宵衣之勤。眷中外之良材。任文武之二柄。咸加獎擢。式勸勛勞。忠果功臣﹑殿前都虞候﹑安遠軍節度觀察畱後﹑金紫光祿大夫﹑檢校禮部尙書﹑使持節安州諸軍事﹑安州刺史﹑兼禦史大夫﹑上柱國﹑會稽郡開國公﹑食邑三千四百戶﹑食實封四百戶夏守恩。亮節超倫。沈謀適變。蘊金方之气。兆應將星。得渭水之韜。學該戎略。早以嘉會。事於先朝。扈八駿於昆臺。捧大明於閶闔。屢分符棨。載掌貔貅。搜乘有投醪之均。控弦多貫石之勇。外雄北洛。資漢帝之撫和。內直周廬。遂文王之問寢。多歷年所。彌彰幹勤。屬此承祧。嘉其任職。特峻擁麾之拜。俾兼平水之崇。訓我徒兵。壯於親衛。邑封民賦。咸有加焉。於戲。王者六師。蓋先於經武。聖人四教。莫大於盡忠。惟恭肅可以訓人。惟精純可以事上。往踐厥位。爾其懋哉。可特授檢校司空﹑使持節新州諸軍事﹑新州刺史﹑充威塞軍節度﹑新州管內觀察處置等使﹑充侍衛親軍步軍副都指揮使﹑加食邑七百戶﹑食實封三百戶﹑功臣﹑散官﹑勛﹑封如故。主者施行。

蔚昭敏檢校太傅移鎭保靜軍節度殿前都指揮使加恩制乾興元年二月二十七日仁宗卽位

門下。王者紹承先業。敷大賚於庶邦。伸獎勛賢。示隆恩於異數。斯爲茂典。可舉而行。朕猥以眇衝。嗣於基構。載念纂圖之始。宜推懋賞之文。眷乃帥臣。實惟舊徳。方司王旅。用霈徽章。忠果雄勇保順翊戴功臣﹑殿前副都指揮使﹑靜難軍節度﹑邠州管內觀察處置等使﹑金紫光祿大夫﹑檢校太保﹑使持節邠州諸軍事﹑邠州刺史﹑兼禦使大夫﹑上柱國﹑善陽郡開國公﹑食邑五千七百戶﹑食實封九百戶蔚昭敏。嶽立奇姿。淵停偉量。識洞韜鈐之要。學窮詩禮之言。聿遘亨期。早登勇爵。克勵匪躬之節。允懷盡敵之謀。爰自先朝。薦膺隆獎。樹風聲於藩翰。總師律於禁營。秉王常金石之心。精忠克劭。冠祈父爪牙之任。善志彌宣。授將鉞以增雄。衛宸居而載肅。訓齊董率。厥有成勛。屬蒞政之云初。顧念勞而加等。惟苻離之奧壤。實近輔之名邦。易以麾幢。委之節制。俾兼榮於帝傅。仍總統於戎昭。復益爰田。載優眞賦。於戲。加地進律。予方示於報功。經武整軍。爾無忘於國事。勗玆多訓。以保令猷。可特授檢校太傅﹑使持節宿州諸軍事﹑宿州刺史﹑兼禦史大夫﹑充保靜軍節度﹑宿州管內觀察處置河堤等使﹑充殿前都指揮使﹑加食邑七百戶﹑食實封三百戶﹑功臣﹑散官﹑勛﹑封如故。主者施行。

王守斌檢校太保移鎭感徳軍侍衛親軍馬軍都指揮使加恩制

門下。國家設禁衛之軍。所以崇乎武備。命良能之帥。所以式是戎昭。眷其勛舊之臣。克勵靖恭之節。洪惟聖考。夙簡淸衷。屬當憑幾之辰。實參交戟之地。共推眇質。獲奉慶基。言念乃勞。豈忘懋賞。擇玆剛日。聿降命書。忠果雄勇宣力翊戴功臣﹑侍衛親軍馬軍副都指揮使﹑河西軍節度﹑涼州管內觀察處置等使﹑金紫光祿大夫﹑檢校司徒﹑使持節涼州諸軍事﹑涼州刺史﹑兼禦史大夫﹑上柱國﹑瑯琊郡開國公﹑食邑四千一百戶﹑食實封七百戶王守斌。嶽瀆儲靈。星辰稟粹。矜嚴成質。果敢馳稱。早探黃石之書。洞究穰苴之法。而自升名勇爵。列職和門。出護塞垣。樹風聲而載遠。入司禁旅。謹甲令以惟勤。戴君之節彌彰。馭眾之材斯見。蔚爲邦彥。茂著時名。顧聽政之云初。諒推恩而惟允。是用授其將鉞。俾渙於侯藩。正彼使名。用嚴於師律。仍兼榮於帝保。且加賦於井田。復益眞封。並隆異數。於戲。處萬夫之長。董七萃之徒。倚任非輕。寵光亦至。勉圖報效。服我訓詞。可特授檢校太保﹑使持節耀州諸軍事﹑耀州刺史﹑兼禦史大夫﹑充感徳軍節度﹑耀州管內觀察處置等使﹑充侍衛親軍馬軍都指揮使﹑加食邑七百戶﹑食實封三百戶﹑功臣﹑散官﹑勛﹑封如故。主者施行。

夏守恩加恩制乾興元年十一月二十七日山陵畢

門下。朕恭循典禮。崇樹寢園。以龜洛之奧區。乃柏城之舊域。就占吉壤。果葉詢謀。特疇親衛之臣。往蒞方中之役。因山有制。同軌畢臻。襄事克成。念勞斯在。用符谷旦。昭示寵章。忠果雄勇功臣﹑侍衛親軍步軍副都指揮使﹑威塞軍節度﹑新州管內觀察處置等使﹑金紫光祿大夫﹑檢校司空﹑使持節新州諸軍事﹑新州刺史﹑兼禦史大夫﹑上柱國﹑會稽郡開國公﹑食邑四千一百戶﹑食實封七百戶夏守恩。頃事先朝。實逢嘉會。忠而好禮。廉以飭身。備繁使以彰能。徇前規而戮力。統如貔之眾。來護密淸。屯貫石之師。外臨陬落。迄持戎鉞。尙帥軍和。�自遠之戒期。俾軺車而蕆職。訓齊仕伍。嚴飭隧封。人不告疲。令無愆素。表軒臺之可畏。成裏陌之永安。嘉乃盡心。協予追孝。是用爰田並啟。眞食驟加。降綸璽以揚廷。葉茅圭而進律。於戲。國有明賞。時惟序功。誕告羣倫。蓋無虛授。欽服玆命。永懷令圖。可。

●宋大詔令集卷第九十九

軍職五

殿帥王守斌罷軍職移鎭加恩制天聖二年十月二十七日

門下。師帥之臣。心膂攸屬。寄深宿衛。則畱制八屯。禮縟優賢。則往釐十乘。式示均勞之旨。爰稽易地之文。用獎老成。載頒渥命。忠果雄勇宣力翊戴功臣﹑殿前都指揮使﹑感徳軍節度﹑耀州管內觀察處置等使﹑光祿大夫﹑檢校太保﹑使持節耀州諸軍事﹑行耀州刺史﹑兼禦史大夫﹑上柱國﹑瑯琊郡開國公﹑食邑六千五百戶﹑食實封一千六百戶王守斌。誠明許國。方略傳家。倜儻言兵。早擅無雙之譽。周旋好禮。克彰不伐之風。而自董率天營。拱侍宸極。抗元侯之大旆。冠上將之經躔。每徼巡於殿中。亦專制於闑外。朝廷愛子顏之謹。夷落懷張奐之淸。軍政戒修。藩垣倚重。由奉公而盡瘁。久賜告以頤神。聿籍威名。尙期臥護。而懇辭戎柄。累上奏函。仄席之心。確乎難奪。金革之事。誠以重煩。惟貝邱之奧區。實冀北之雄屏。換其節制。遂乃謙沖。仍升馭貴之階。並錫陪封之邑。恩勤載篤。褒眷攸申。於戲。偃息而爲國藩。允資鎭靖。愷悌而綏福履。乃保燕寧。惟簡厚可以化民。惟肅恭可以守位。服玆寵數。以永令猷。可特授特進。依前檢校太保﹑持節貝州諸軍事﹑行貝州刺史﹑兼禦史大夫﹑充永淸軍節度﹑貝州管內觀察處置等使﹑加食邑七百戶﹑食實封二百戶﹑功臣﹑勛﹑封如故。

楊崇勛建節殿前副都指揮使制同前

內司禁旅。所以任王之爪牙。外長藩封。所以爲國之垣翰。其有夙懷勁節。茂著嘉庸。博探軍制之經。洞習和門之政。是宜付之齋鉞。陟以將壇。率彼寢戈。以冠親衛。葉於公論。申錫贊書。忠果雄勇功臣﹑侍衛親軍馬軍副都指揮使﹑彰徳軍節度畱後﹑金紫光祿大夫﹑檢校司徒﹑持節相州諸軍事﹑相州刺史﹑兼禦史大夫﹑上柱國﹑宏農郡開國公﹑食邑五千戶﹑食實封八百戶楊崇勛。气稟溫嚴。材推傑俊。激昂自許。尢尙於功名。沈毅有謀。深明於韜略。久服近庭之侍。載綏密甸之邦。志彌劭於公忠。勛罔渝於徳禮。間者疇其宿望。俾亞中堅。握西馬之瑞璋。出分方面。提羽林之彀騎。入護宸居。張武備於星藩。震威聲於柳壁。會玆謀帥。爰用建侯。擢升節制之權。首布誰何之令。訓七萃如貔之勇。增千廬交戟之嚴。式厚倚毗。載優等數。於戲。方叔之猶克壯。乃總師幹。郤縠之學彌惇。是稱義府。祗膺茂寵。緬鑑前良。勤宣令圖。益保休譽。可特授特進。檢校司徒﹑使持節勝州諸軍事﹑勝州刺史﹑兼禦史大夫﹑充振武軍節度﹑勝州管內觀察處置等使﹑殿前副都指揮使﹑加食邑七百戶﹑食實封二百戶﹑功臣﹑散官﹑勛﹑封如故。

彭睿建節侍衛馬軍副都指揮使制同前

靈臺授節。式宣外閫之威。蘭錡司兵。載纘中權之政。處十乘元戎之貴。應二藩列將之權。聿圖衛社之勛。爰寵登壇之拜。俾遷帥領。仍殿方隅。在詢眾以僉同。乃揚廷而敷告。保順忠果雄勇功臣﹑侍衛親軍步軍都指揮使﹑建雄軍節度觀察畱後﹑金紫光祿大夫﹑檢校尙書左僕射﹑使持節晉州諸軍事﹑晉州刺史﹑兼禦史大夫﹑上柱國﹑宜春郡開國公﹑食邑三千六百戶﹑食實封一千戶彭睿。襟靈夷廓。材气沈雄。蘊忠徳以自將。偶亨辰而致用。爰自董率材官之旅。周旋巖陛之間。挾轂宣勤。超亭賈勇。歷更武爵。遂建使旟。洎參掌於戎昭。亦薦臨於邊要。羊羹均享。虎落沈氛。桃李之信克彰。椒蘭之譽益塞。允升近衛。乃訓烝徒。聽申令以推明。奉警巡而增肅。載深親倚。用示甄酬。總萬騎於連營。擁雙旌於列鎭。資於謹質。申翊凝嚴。仍進重封。並推茂獎。於戲。徳刑具舉。魯史述夫善經。惠直兼資。周詩美其良翰。懋講整軍之要。罄輸奉上之誠。欽服訓言。以對休命。可特授依前檢校尙書右僕射﹑使持節洮州諸軍事﹑洮州刺史﹑兼禦史大夫﹑充保順軍節度﹑洮州管內觀察處置等使﹑侍衛親軍馬軍副都指揮使﹑加食邑七百戶﹑食實封二百戶﹑功臣﹑散官﹑勛﹑封如故。

夏守贇建節侍衛步軍副都指揮使同前

王者制軍之宜。載崇於藩衛。命帥之重。必擇於仁賢。況乎分二廣以奉宸。長十連而觀政。師門進律。戎乘宣風。眷言勛舊之臣。早居親信之地。甄升斯允。獎渥惟行。忠果雄勇功臣﹑殿前都虞候﹑保信軍節度觀察畱後﹑金紫光祿大夫﹑檢校尙書右僕射﹑持節廬州諸軍事﹑廬州刺史﹑兼禦史大夫﹑上柱國﹑會稽郡開國公﹑食邑三千九百戶﹑食實封八百戶夏守贇。方厚存誠。精剛稟質。材謀特立。義勇兼聞。自奮迹以宿官。乃首公而宣力。聲猷茂洽。志節彌堅。爰資馭眾之能。亟佐修戎之任。惟太原勁兵之處。洎常山臨代之衝。俾護屯師。時惟固圄。是用疇資明效。特被寵章。樹長纛以前驅。遙臨外屏。統旅賁而參侍。近冠中軍。增衍食以兼優。表注懷而斯厚。於戲。風雲之會。葉千載之逢辰。兄弟之華。美一門之競爽。而爾之伯氏。同遘昌期。旣疊處於五營。復對持於雙節。非常之寵。當世鮮偕。爾其感念殊榮。傾輸素蘊。勵直躬而愼禮。講善志以知方。懋昭厥庸。無忝我至公之舉。可特授依前檢校尙書右僕射﹑使持節邕州諸軍事﹑邕州刺史﹑兼禦史大夫﹑充建武軍節度﹑邕州管內觀察處置等使﹑侍衛親軍步軍副都指揮使﹑加食邑七百戶﹑食實封二百戶﹑功臣﹑散官﹑勛﹑封如故。仍放朝謝。

彭睿移鎭進侍衛馬軍都指揮使制

忠而能力。允濟於事經。賞不踰時。式申於國典。眷言良帥。總治洪津。旣績用之有成。在寵章而何恡。保順忠果雄勇功臣﹑侍衛親軍馬軍副都指揮使﹑保順軍節度﹑洮州管內觀察處置等使﹑金紫光祿大夫﹑檢校尙書左僕射﹑使持節洮州諸軍事﹑洮州刺史﹑兼禦史大夫﹑上柱國﹑宜春郡開國公﹑食邑四千三百戶﹑食實封一千二百戶彭睿。夙懷勁气。深練祕鈐。外分將鉞之權。中講軍和之政。威名克著。謹信勿渝。屬以白馬之區。金堤久潰。圖下��田而完塞。資握節以統臨。役鼓觀功。親程於眾力。安瀾順道。亟復於舊川。酌素慮以不忘。屹巨防而永固。寔繄武幹。乃集勤庸。是用擇夏口之名藩。換其六纛。頒司勛之采地。益以重封。載洽朝恩。愈光戎壘。於戲。懋功之舉。蓋勉於有勞。論報之方。益思於匪懈。荷玆獎命。爾宜欽哉。可特授依前檢校尙書左僕射﹑使持節都督鄂州諸軍事﹑鄂州刺史﹑兼禦史大夫﹑充武昌軍節度﹑鄂州管內觀察處置等使﹑侍衛親軍馬軍都指揮使﹑加食邑七百戶﹑食實封二百戶﹑功臣﹑散官﹑勛﹑封如故。

夏守贇加恩制郊祀畢

吉土正謀。致揚煙於太乙。端闈出令。浹渙汗於庶邦。蓋以荷神祗之眷懷。昭貺施之浹洽。矧在握兵之任。宜酬扈蹕之勞。進律是先。懋功斯允。忠果雄勇功臣﹑侍衛親軍步軍副都指揮使﹑建武軍節度﹑邕州管內觀察處置等使﹑金紫光祿大夫﹑檢校尙書右僕射﹑使持節邕州諸軍事﹑邕州刺史﹑兼禦史大夫﹑上柱國﹑會稽郡開國公﹑食邑四千六百戶﹑食實封一千戶夏守贇。誠存志愨。器蘊深和。早遘遇於光華。亟騰淩於祕近。牙璋蒞眾。鏚鉞登壇。綏列障以妥安。訓徒兵而輯睦。鴒原繼美。鳧藻均歡。一昨陪侍禋郊。董司離衛。威容浸盛。翊齋輅以無嘩。晨夕警嚴。護帷宮而載肅。信臣攸賴。勛策用彰。俾增厚於轅田。仍眞封於井賦。賁玆忠力。嘉以榮名。式壯戎昭。良爲慶典。於戲。寵祿是荷。保其位者惟恭。軍政所觀。循其言而在徳。益思祗恪。以答褒嘉。可特授依前檢校尙書右僕射﹑使持節邕州諸軍事﹑邕州刺史﹑兼禦史大夫﹑充建武軍節度﹑邕州管內觀察處置等使﹑侍衛親軍步軍副都指揮使﹑加食邑七百戶﹑食實封三百戶﹑仍賜忠果雄勇宣力功臣﹑散官﹑勛﹑封如故。

楊崇勛加恩制天聖六年

門下。國家候日至之元辰。展國陽之大禘。旋衡雙觀。孚號萬邦。示福賜之溥均。與臣工而胥賴。矧惟良帥。實扈淸塵。書勛策而可稽。推寵章而惟允。具官某。夙懷忠徳。綽蘊壯猷。探軍志以惟精。服官箴而多裕。早由榮會。歷侍近墀。出宣廉部之風。入贊期門之政。乃司羽騎。遂直巖除。應太微二將之躔。處都督萬人之長。訓齊增肅。親倚尢深。比者祗饗郊宮。爰經信次。星槍組甲。提七萃以奉車。皇邸旌門。擁八屯而戒夜。勤庸克茂。圖政攸先。是用增麟閣之美名。賁其誠效。益爰田之多賦。陪以眞封。誕告外朝。並申嘉命。於戲。因文事而陳武備。克輯於帝容。行慶賞以勸勞臣。式昭於國典。荷玆密渥。勵乃深衷。勤思善經。無忘恪位。可。

夏守贇移鎭殿前都指揮使加恩制明道元年十一月

門下。奉天地者以徳則來輔。守宗祏者以惇則攸親。朕以四海之同文。丁千齡之華旦。因上帝之申儆。屬新宮之亟成。賚及萬邦。攺於元歷。且以將帥之長。實有宿衛之勤。增授厥官。以勸事上。擇玆剛日。告於明庭。忠果雄勇宣力保順功臣﹑殿前副都指揮使﹑保大軍節度﹑鄜州管內觀察處置等使﹑金紫光祿大夫﹑檢校司空﹑持節鄜州諸軍事﹑鄜州刺史﹑兼禦史大夫﹑上柱國﹑會稽郡開國公﹑食邑八千一百戶﹑食實封二千二百戶夏守贇。練達韜鈐。惇閱詩禮早崇秩序。亟涉歲時。亦嘗仗節而乘邊。必先諸將而料敵。忠謹可尙。進止有儀。逮司蘭錡之師。能遵司馬之法。戎章式遏。軍政無嘩。訪之和門。謂爲良率。今者冬官蕆事。賴爾董護之勤。禮卿繕儀。資乃警巡之效。致中外之輯睦。諒夙夜以勤勞。是因捨爵之初。覃及策勛之命。殿陛劇委。韓奕名區。加以五教之榮。升之交戟之衛。戶封眞賦。並以爲優。推此寵章。舉以疇爾。於戲。止戈爲武。誠及於時平。惟器與名。允無於虛授。祗服休渥。永保令猷。可。

髙繼勛檢校尙書右僕射昭信軍節度仍舊軍職加恩制明道元年十月禦樓

門下。國家以宮寢落成。國容斯舉。昭謝天地。祗見祖宗。建號紀元。式布惟新之令。均禧及物。普行大賚之恩。乃眷帥臣。特頒渥典。衛聖忠果功臣﹑侍衛親軍馬步副都指揮使﹑保順軍節度﹑洮州管內觀察處置等使﹑金紫光祿大夫﹑檢校戶部尙書﹑使持節洮州諸軍事﹑洮州刺史﹑兼禦史大夫﹑上柱國﹑渤海郡開國公﹑食邑五千一百戶﹑食實封八百戶髙繼勛。忠純夙稟。幹勇兼資。早列職於近墀。亟效能於煩使。入提禁旅。出撫邊城。備彰經武之才。克著訓戎之略。洎領齋壇之鉞。仍司蘭錡之兵。藉乃腹心。鎭於方面。恩威克濟。紀律有嚴。屬玆覃霈之初。宜舉懋功之賞。撫南康之巨屏。視端揆之崇資。載益戶封。並申徽數。於戲。荷龐鴻之福。恩爰洽於寵靈。盡俯僂之恭。分勿忘於典訓。祗服丕命。以保令猷。可。

●宋大詔令集卷第一百

軍職六

夏守贇加恩制明道二年二月七日籍田

門下。國家致嚴淸廟。薦陳昭謝之儀。有事方壇。特舉躬耕之禮。備威容而式序。霈徳澤以惟新。乃眷將臣。首膺賞典。忠果雄勇宣力保順功臣﹑殿前都指揮使﹑定國軍節度﹑同州管內觀察處置等使﹑金紫光祿大夫﹑檢校司徒﹑使持節同州諸軍事﹑同州刺史﹑兼禦史大夫﹑上柱國﹑會稽郡開國公﹑食邑八千八百戶﹑食實封二千五百戶夏守贇。性惇沈毅。行本忠純。早承先帝之知。久踐近司之職。委之方面。頗著於威聲。侍夫軒墀。屢聞於事政。尋加外鎭。俾副中權。爰策勵於徒兵。乃階升於騎帥。勛庸斯懋。倚任彌隆。總周衛之爪牙。授元戎之節鉞。昨以絜齊禁殿。祼享宗祊。駐大駕於帷宮。手洪縻於帝藉。巡晝警夜。戒千列而奉嚴宸。執銳披堅。統萬師而扈淸蹕。勤勞斯至。褒寵攸宜。是用加食采之眞封。進敍功之美號。斯爲異數。諒協僉諧。於戲。縟禮克成。湛恩允洽。況率虎貔之旅。每持金石之心。特荷徽章。勉思報效。愈增勵翼。無忝眷稱。可。

髙繼勛加恩制同上

門下。命社建侯。列土有傳家之美。擁麾爲帥。因時膺行賞之文。屬典禮之交修。乃徽章之並茂。遘玆寵渥。誕告彜倫。衛聖忠果功臣﹑侍衛親軍馬軍都指揮使﹑昭信軍節度﹑虔州管內觀察處置等使﹑金紫光祿大夫﹑檢校尙書右僕射﹑使持節虔州諸軍事﹑虔州刺史﹑兼禦史大夫﹑上柱國﹑渤海郡開國公﹑食邑五千八百戶﹑食實封一千一百戶髙繼勛。詳練戎鈐。該明戰器。達武侯之八陣。研曲逆之六奇。自仗節以臨邊。善甘絕而待士。撫和而訓下。式遏以防閒。自登齋壇。益嚴師律。隱若巨屏。輯此遐氓。今者卜吉之從。紫掖奉明馨之薦。惟春之仲。金根躬耕耨之儀。況率貢之爰來。宜觀能而覃及。載書盟府。錫賦轅田。重以貞封。允爲優數。於戲。平時之將。在撫眾以爲先。渙汗之恩。固疇功而攸茂。勉玆令譽。克鎭大邦。可。

夏守贇加恩制景祐二年十二月十五日��南郊

門下。朕荷上天之凝祐。致綿﹤宀禹﹥之大寧。恭陳歸命之儀。以答丰融之貺。仍俯從於輿議。勉祗授於鴻名。思與羣倫。共均純嘏。眷惟良帥。早著殊勛。爰疇扈蹕之勞。首被出綸之命。忠果推誠宣力保順功臣﹑殿前都指揮使﹑定國軍節度﹑同州管內觀察處置等使﹑金紫光祿大夫﹑檢校司徒﹑使持節同州諸軍事﹑同州刺史﹑兼禦史大夫﹑上柱國﹑會稽郡開國公﹑食邑九千五百戶﹑食實封二千八百戶夏守贇。性資沈勇。器茂淵衝。明軍志以惟寅。厲忠規而益壯。奉幹城之重寄。有蒞眾之宏才。被遇先朝。契風雲之嘉會。典司禁旅。挺金石之純誠。彌彰夙夜之勤。備罄傾輸之節。一昨吉土。陪侍皇輿。整仗衛以無嘩。訓師兵而惟肅。宜示褒優之寵。式旌翊護之能。峻以崇階。增其多戶。益玆眞食。並舉徽章。於戲。精意之禋。荷靈心之昭答。懋功之賞。在國典以斯行。祗膺旣渥之恩。益勵浚明之徳。可。

李用和加恩制慶曆四年十一月��南郊

門下。國家涓景至之辰。行郊報之禮。祭莫尊於饗帝。體莫鉅於配天。惟典領於禁兵。寔扈陪於齋輅。飲至之始。進律是先。載揆剛辰。告於列位。忠果功臣﹑殿前副都指揮使﹑建武軍節度﹑邕州管內觀察處置等使﹑金紫光祿大夫﹑檢校右散騎常侍﹑持節邕州諸軍事﹑邕州刺史﹑兼禦史大夫﹑上柱國﹑隴西郡開國侯﹑食邑一千六百戶李用和。性資沈謹。志勵傾輸。知經武之善猷。蹈保身之懿戒。而自訓齊爪士。出入巖除。節制載加。式耀閫旄之寄。誰何克謹。久司殿衛之雄。爰屬類禋。寔繄恭恪。總師兵而輯睦。侍警蹕之凝嚴。允謂武材。載圖忠力。特伸崇拜。用示僉疇。煙閣之名。井田之數。仍增貞賦。用極褒恩。於戲。俯僂荷王命之恭。斯爲令徳。嚴莊總軍律之要。可著威名。汝惟勗哉。往服於訓。可。

李昭亮加恩制慶曆七年南郊

門下。類帝致誠。禮訖修於吉土。荷天敷祐。慶遐浹於綿區。其有世嗣公侯。躬榮將帥。夙著總戎之效。宜循進律之文。爰降絲綸。誕告中外。忠果守正功臣﹑殿前副都指揮使﹑寧武軍節度﹑利州管內觀察處置等使﹑金紫光祿大夫﹑檢校兵部尙書﹑使持節利州諸軍事﹑利州刺史﹑兼禦史大夫﹑上柱國﹑隴西郡開國公﹑食邑九千五百戶﹑食實封一千三百戶李昭亮。性鐘端敏。智適變通。有制眾之良謀。爲承家之令器。環拱早揚於茂績。

藩宣薦洽於休聲。詩曰貽謀。易稱善慶。帶河礪嶽。能紹於先猷。授土苴茅。不愆於世烈。虎豹習韜鈐之略。貔貅歸臂指之蹤。統翊衛之六師。總東西之二廣。風淸號令。日著威名。具揚七徳之方。豈止萬夫之特。屬修郊禮。爰侍皇輿。勤勞載宣。忠力彌劭。是用進加寵數。式示恩私。號美褒功。賦增多邑。旌崇之命。煥耀爾躬。於戲。衍戚裏之芳猷。揚名有裕。副將壇之休烈。愼守無虧。勿渝金石之誠。佇列旂常之績。可。

許懷徳檢校尙書左僕射充殿前都指揮使保平軍節度使加恩制皇祐二年十月明堂

門下。惟聖薦誠。肇崇於元祀。惟天孚佑。覃及於庶官。其有夙擅武材。久推忠幹。聯本兵之任。總中禁之司。錫乃徽章。告於列位。衛聖忠果雄勇翊載功臣﹑殿前副都指揮使﹑寧遠軍節度﹑容州管內觀察處置等使﹑金紫光祿大夫﹑檢校右散騎常侍﹑使持節容州諸軍事﹑容州刺史﹑兼禦史大夫﹑上柱國﹑潁川郡開國公﹑食邑二千九百戶﹑食實封六百戶許懷徳。沈雄餘力。夷廓多能。錄效戎旅之資。旌勛旄鉞之貴。典戍屯之重。則尺籍至明。掌環尹之嚴。則徼道彌肅。向者出陪景從。入扈齋居。七萃無嘩。千廬有謐。爾惟勤藎。予實嘉之。屬宗饗之方行。均福釐而旁曁。易節東陽之壤。增華左揆之稱。申正師名。並疇井賦。於戲。顧諟天命。非大祭不能祗其歡。對揚王休。非良臣不能懋其賞。欽服茂渥。往惟勗哉。可。

許懷徳加恩制皇祐五年十一月十一日南郊

門下。王者稱禋宗之禮。秩祼京之文。展羞天地之靈。款侑祖宗之聖。翕臻帝嘏。交集神歡。布慶恩章。申褒懿律。揆玆谷旦。揚於外廷。衛聖忠果雄勇翊戴功臣﹑殿前都指揮使﹑保寧軍節度﹑婺州管內觀察處置等使﹑金紫光祿大夫﹑檢校尙書左僕射﹑使持節婺州諸軍事﹑婺州刺史﹑兼禦史大夫﹑上柱國﹑潁川郡開國公﹑食邑二千六百戶﹑食實封九百戶許懷徳。植操溫嚴。蘊材沈毅。亶威名而有裕。宣武略以無前。向歷藩垣。比登巖陛。克資謹密。允賴訓齊。比者自宮䢐郊。再宿爲信。屬車之列。扈從以淸塵。皇邸之居。誰何而警夜。服勞斯美。圖效所先。是用員峻於三大夫。品崇於八柱國。疇其多賦。增及爰田。以洽殊私。以昭異獎。於戲。精而勤力。式壯於聲容。賞以勸功。載升於命數。往膺茂典。益宜欽哉。可。

許懷徳加恩制嘉祐元年九月十六日��恭謝

門下。王者受天明福。百順之享弗顓。肆眚綿區。萬方之慶斯洽。矧予良帥。久扈禁宸。屬祭日以賞功。循國章而進律。俾宣成命。申告外庭。衛聖忠果雄勇翊戴功臣﹑殿前都指揮使﹑保寧軍節度﹑婺州管內觀察處置等使﹑光祿大夫﹑檢校尙書左僕射﹑持節婺州諸軍事﹑婺州刺史﹑兼禦史大夫﹑上柱國﹑潁川郡開國公﹑食邑四千三百戶﹑食實封九百戶許懷徳。剛直而和。朴忠以實。練達軍政。參究武經。居得士類之歡心。動葉幾先而發慮。善敢勇以行己。能謹畏而飭躬。頃護塞垣。奮乃執戈之效。親提禁旅。毅然禦眾之才。一登將壇。屢更帥節。蔚有莊重之稱。固勤宿衛之勞。翊我齋居。訖於祠事。奉威儀而有恪。肅內外以無嘩。宜疇爾能。以申朕命。特峻貴階之等。仍加采邑之田。眞食衍封。徽章備舉。於戲。神休擁集。方懌以克承。王澤率覃。無忘於是荷。勉膺光寵。益勵訓齊。可。

許懷徳加恩制嘉祐四年十一月日��祫享

門下。賞以懋功。俾有能之知勸。祭之爲澤。思在位以咸均。嘉盛禮之斯成。務推恩而惟廣。矧乃耆明之彥。是爲心膂之臣。宜爾優隆。式揚誕告。衛聖忠果雄勇翊戴功臣﹑殿前都指揮使﹑保寧軍節度﹑婺州管內觀察處置等使﹑特進﹑檢校尙書左僕射﹑使持節婺州諸軍事﹑行婺州刺史﹑兼禦史大夫﹑上柱國﹑潁川郡開國公﹑食邑五千戶﹑食實封一千二百戶許懷徳。勁勇之質。蓋稟天資。忠厚之良。自爲國器。少有四方之志。出逢千載之辰。蘊其材謀。能自奮勵。訓我士卒。號令之信甚明。爲予爪牙。介冑之色難犯。爰采軍中之譽。俾分闑外之權。遂膺髦節之榮。專董貔貅之旅。宿衛宮禁。周旋歲時。宣力其勤。有知無不爲之節。盡瘁後已。加老而益壯之心。誠未耗於精明。豈但矜於矍鑠。屬受釐之均慶。方浹宇以蒙休。載推圖舊之懷。式敍疇勞之典。益其封食。錄乃功庸。於戲。享爵祿之崇髙。荷寵靈之優渥。挺金石不渝之操。玆惟事上之誠。知富貴克守之難。用保有終之吉。勉矣來效。往其欽哉。可特授依前尙書左僕射﹑使持節婺州諸軍事﹑行婺州刺史﹑兼禦史大夫﹑充殿前都指揮使﹑保寧軍節度﹑婺州管內觀察處置等使。加食邑七百戶。仍賜衛聖忠果雄勇宣力翊戴功臣﹑散官﹑勛﹑封如故。主者施行。

李璋授殿前副都指揮使武康軍節度使制

門下。羽林神兵。北環天衛之象。黃帝戰法。中嚴邦律之師。國家鬯武林於四遐。提禁屯於千列。進總凝巖之護。歷圖勁傑之資。稽眾得人。告廷孚命。具官某。气沈而果事。性裕而知方。厲許國之單忠。達治兵之善志。緒服髙華之望。名推親信之良。朕念常樂之慈。愴不及養。顧渭陽之族。聞蓋多賢。自擢領於戎昭。已積遷於畱寄。屬巖除之缺帥。宜齋鉞之命才。六纛啟途。旣襲重侯之貴。萬兵畱帳。方資緩帶之安。𨿽其素勞。不曰異寵。於戲。執干戈則有社稷之衛。常愼於假人。聽鼓鼙則懷將帥之思。實深於注意。維蹈忠義者急於報主。蓋喜功名者要之逢時。勉規壯圖。尙率明訓。可。

宋大詔令集卷第一百一

軍職七

李璋依前殿前副都指揮使武康軍節度使加食邑實封功臣制明堂

門下。夫物莫不本於天。人莫不嚴於父。朕靡玉牲玉之愛。所以反始之祈。感霜露之臨。所以奉先之饗。於是稽祥符之肇志。酌皇祐之闊文。載蠲路寢之居。以放合宮之位。音和而羣物至。孝奏而上臨通。翕受天符。發爲邦渙。具官某。性質沈毅。材謀肅良。動於三略之微。隱矣萬夫之禦。蹈世忠於舊閱。懋邦器於遠圖。朕富具中區。靡逮親顏之侍。恩流外戚。莫隆舅族之賢。固已仗帥鉞於殿除。襲侯章於茅社。會講大事。倚綏勁臣。自齊居紫闈。肅陳千列之衛。迺順祗淸廟。安護六飛之行。適拜胙於禋庭。首議勞於盟府。功以號進。勛如賦加。式推神惠之蕃。並爲師服之寵。於戲。保富貴之匪易。而要徳之所以終。期功名之匪難。而要時之不可失。往率至訓。益思令圖。可。

李璋授依前武成軍節度使加勛食邑制

門下。朕肇禋陽郊。先事世室。禮行而孝慈服。誠至而福瑞熙。參繹內外之勞。合孚上下之施。疇先列位。我有勁臣。具官某。性稟沈雄。材資敏濟。蹈世忠之一節。明軍志之大方。況西京之外家。實先帝之內弟。千廬列位。入提禁旅之巡。十乘啟行。出總藩旄之寄。輯敷士訓。蠲弭民苛。屬講宗祈之文。首虔方貢之職。肆靈娭之昭聽。按獎典以均休。陪以列戶之封。錫之茂勛之等。玆爲異數。以格前彜。於戲。有命自天。甫渙風霆之號。乃心爾位。尙綏車服之榮。不懈其承。惟愼無斁。可。

郝質授殿前都指揮使安武軍節度使加勛食邑實封制

門下。國家統禦之勢大。維持之業隆。外倚四嶽藩翰之臣。中謀萬夫貔虎之帥。故奉委裘而羣情固。聞受瑁而三靈趨。肇臨發政之辰。首下頒朝之命。具官某。性資莊厚。气略沈雄。通玉帳之善經。體金行之正气。自昔先帝。知爲勁臣。因其勛舊之名。立在親信之地。會綴衣之陳牗。提衛甲之環宮。曾無夜鼜之嘩。自得剛牙之重。紹帝符於景祚。渙邦號於前彜。視秩冠於文昌。徙節臨乎安武。加以總正使範。惇封井腴。並旌巖陛之勞。以奉師幹之寵。於戲。天之壁壘。象在羽林。王之爪牙。職於圻父。蓋地嚴則必資拱扈之力。師眾則尢賴訓齊之方。往堅壯圖。思答殊遇。可。

李璋檢校右僕射殿前都指揮使建雄軍節度使加恩制嘉祐八年四月十二日

門下。朕奉憑幾之遺言。膺踐祚之重寄。惕焉若厲。懼不克勝。惟時賞賚之行。厥有政常之舊。盍申前訓。昭示至公。翊衛功臣﹑殿前副都指揮使﹑武康軍節度﹑洋州管內觀察處置等使﹑金紫光祿大夫﹑檢校工部尙書﹑使持節洋州諸軍事﹑洋州刺史﹑兼禦史大夫﹑上柱國﹑平原郡開國侯﹑食邑一千一百戶﹑食實封四百戶李璋。當朝近親。奕世積徳。地連戚裏。不以貴富而自矜。職在殿巖。惟知朴謹之爲守。先王違豫。肆朕纘承。徼巡有嚴。表裏惟穆。尙書右相。全晉大邦。臨長師聯。進開國公。重陪多賦。仍衍眞封。寵光所加。賢令攸屬。於戲。遭家不造。方艱疚於予懷。衛社有勞。宜褒優於乃績。勿忘忠藎。永對丕圖。可。

賈逵建武節度殿前副都指揮使制元丰元年七月癸亥

觀羽林之文。上以環於帝極。列鉤陳之位。內以扈於王宮。引天下之精兵。飭殿中之厚衛。咨爾良帥。告予大廷。雄勇忠果亮節保順守正翊戴功臣﹑侍衛親軍馬軍副都指揮使﹑昭信軍節度觀察畱後﹑金紫光祿大夫﹑檢校吏部尙書﹑使持節虔州諸軍事﹑虔州刺史﹑兼禦史大夫﹑上柱國﹑河內郡開國公﹑食邑四千九百戶﹑食實封一千戶賈逵。气毅以和。性沈而敏。心通奇正之學。謀合韜鈐之書。久握軍符。寖更事務。且外屯萬騎。自先十乘之行。而中附千廬。孰長萬夫之政。命惟予愼。才莫汝宜。是用遠班戟纛之嚴。近付貔貅之眾。總司尺籍。密侍禁除。維旌節之有綢。維爪牙之無卹。於戲。戎車靡伐。旣居上將之元。師律允臧。乃迪丈人之吉。蓋喜功名者時患易失。保富貴者終懼難圖。尙有壯猷。思率明訓。可特授依前檢校吏部尙書﹑持節邕州諸軍事﹑邕州刺史﹑兼禦史大夫﹑充殿前副都指揮使﹑建武軍節度﹑邕州管內觀察處置等使。

楊遂寧遠軍節度使殿前副都指揮使制元丰二年正月壬午

國家宿勁兵於京師。嚴近衛於宮禁。有周廬之千列。應如畢之七星。肆擇忠良。董司紀律。孚此顯命。告於治朝。侍衛親軍副都指揮使﹑容州管內觀察使﹑金紫光祿大夫﹑檢校工部尙書﹑使持節容州諸軍事﹑容州刺史﹑兼禦史大夫﹑上柱國﹑南陽郡開國公﹑食邑四千一百戶﹑食實封九百戶楊遂。稟肅毅之資。懷沈敏之略。奮身許國。彯趙士之曼纓。厲志圖功。撫臧宮之鳴劍。揚我武節。爲時虎臣。出臨塞垣。歸總屯騎。屢闕陛巖之帥。疇當齋鉞之權。老於治軍。無以易汝。由廉車而建大纛。提尺籍而扈中宸。位旣超榮。地在親倚。於戲。維士伍輯睦。乃免祈父之譏。維號令信明。則無李法之慢。畏愼所以持富貴。勤勞所以答龍光。往肩爾誠。勿替予訓。可特授依前檢校工部尙書﹑使持節容州諸軍事﹑容州刺史﹑兼禦史大夫﹑充殿前副都指揮使﹑寧遠軍節度使﹑容州管內觀察處置等使。

楊遂依前殿前副都指揮使寧遠軍節度使加恩制

門下。朕涓練時日。共嚴帝親。款祠靈宮。告假淸廟。備鸞車之肹飾。張黼幄之熉黃。惟咸一徳股肱之臣。與不二心熊羆之士。或相祀左右。或禦侮後先。逮熙事之休成。宜寵光之布濩。具官楊遂。矯矯嗜義。惓惓秉忠。得气俗於山西。有威名於疆外。總司武旅。訶衛鉤陳。肅若萬兵之無嘩。逮玆三獻之畢禮。屬均靈貺。特舉褒章。增衍爰田。陪惇眞食。於戲。欽翼祗栗。已極事天之誠。夷易龐鴻。俾同稱物之澤。毋怠丕訓。益宣壯猷。

盧政授殿前副都指揮使武泰軍節度使制元丰三年十二月癸未

內衛王宮。莫重親兵之寄。外分將閫。有嚴總帥之權。肆擇虎臣。式綏貔旅。誕揚明命。孚告大廷。侍衛親軍馬軍副都指揮使﹑黔州管內觀察使﹑使持節黔州諸軍事﹑黔州刺史﹑定州路副都總管﹑上柱國﹑平原郡開國公﹑食邑四千戶﹑食實封三百戶盧政。受材勁彊。秉志莊翼。義色形於介冑。奇略得於韜鈐。蚤更武服之勞。久握軍符之重。赴功不懈。治眾有方。顧千列之周廬。拱三階之紫極。申嚴師律。繄予心膂之良。增廣國威。屬爾爪牙之任。錫之徒禦。授以鉞旄。非特厚顧榮之私。蓋以觀董齊之政。於戲。維寬猛允濟。迺輯睦於士心。維忠順迪常。可保承於天寵。往肩誠節。勿替訓辭。可特授依前持節黔州諸軍事﹑黔州刺史﹑充殿前副都指揮使﹑武泰軍節度﹑黔州管內觀察處置等使。赴闕貢職。

燕達除殿前副都指揮使武康軍節度使制元丰四年八月己巳

祈父之官。司王爪士。上將之任。爲國虎臣。予得智勇之材。俾共左右之衛。誕揚休命。播告大廷。侍衛親軍馬軍副都指揮使﹑金州管內觀察使﹑持節金州諸軍事﹑金州刺史﹑上柱國﹑河南郡開國公﹑食邑二千二百戶燕達。拔迹戎行。厲躬武節。深明分數之守。兼識變通之權。捍外侮於西陲。佐濯徵於南服。嘗鼓儳趨厄。以奮率烝徒。能降城艾旗。以蕩定逋寇。夙付簡稽之籍。進督號噭之軍。人知訓齊。眾不嘩亂。是嚴師律。擢護殿巖。越從廉車。遂總齋鉞。於戲。惟威愛足以臨下。惟忠義可以報君。勤懋乃心。欽迪朕意。可特授持節洋州諸軍事﹑洋州刺史﹑充殿前副都指揮使﹑武康軍節度﹑洋州管內觀察處置等使﹑勛﹑封如故。主者施行。

燕達加恩制南郊元丰七年

門下。朕祼鬯於廟。以承祖宗之休。揚煙於郊。以迎天地之貺。時則有搢紳之輔。以昭相於祀儀。時則有貔虎之臣。以肅淸於兵衛。肆頒明命。敷昭羣倫。具官某。謀果而周。气和而毅。訓齊師律。素號於嚴莊。總治戎昭。亦多乎整暇。屬我肇禋之舉。扈予淸蹕之行。林林萬夫。晨趨於鸞輅。嚴嚴三帥。夜警於帷宮。旣獲考於禮文。宜肆均於神惠。錫以茂勛之等。陪之多井之腴。於戲。徠祗郊而神所懷。旣葉天人之助。上有澤而下必至。宜先將帥之臣。益茂乃忠。以對予寵。

燕達授檢校司空加恩制元丰八年哲宗嗣位

門下。周之有徳也。選將以一三軍之心。漢之全盛也。擇人以折四方之難。矧惟寡徳。獲紹丕圖。宜褒序於虎臣。俾總綏於貔旅。具官某。气勁而勇。謀果而周。出治戎車。固多整暇之譽。入齊師旅。素載嚴莊之稱。遭國宅憂。肆朕承極。徼巡甚肅。表裏維寧。是用更華將鉞之雄。總職殿巖之寄。視秩空土。衍食爰田。於戲。安不忘危。予則寵幹城之烈。忠而能力。爾則保爵祿之榮。往服休嘉。益思懋勉。

燕達加恩制元祐元年明堂

門下。朕卜季秋之辰。修宗祀之禮。我將我享。載祈上帝之休。丕顯丕承。祗誦禰宮之烈。惟卜萬夫之長。董予諸衛之師。其敷寵章。以詔羣辟。具官某。遘世熙洽。取位顯融。稟气俗於山西。積勤勞於閫外。擁旄遂野。早傳師律之莊。折馘嶠南。嘗懋戰多之賞。屬舉合宮之饗。扈陪大駕之行。方申錫於靈符。宜進膺於寵典。多與之邑。以圖爾勞。於戲。緝古曠文。實國大事。內則倚搢紳之輔。以協相於祀儀。外則賴貔虎之臣。以肅齊於士气。往承寵渥。益茂忠嘉。

步軍副指揮使苗授建節殿前副都指揮使制元丰三年七月丁巳

出總元戎。作先聲於士气。入爲環尹。寓軍政於國容。將伸閫外之威。以迪師中之吉。咨於爾眾。朕得其人。侍衛親軍步軍副都指揮使﹑威武軍節度觀察畱後﹑持節福州諸軍事﹑福州刺史﹑上柱國﹑濟南郡開國公﹑食邑二千八百戶﹑食實封三百戶苗授。早以異材。見稱武略。被服忠義。有烈丈夫之風。砥礪廉隅。得士君之槪。薦揚邊圉。益著勞能。拔自眾人。旣蒙先帝之遇。遂拜大將。無復一軍之驚。祗扈殿巖。肅將斧鉞。予欲少長有禮而兵可用。汝其夙夜在公而令必行。於戲。愛克厥威罔功。玆爲深戒。師眾以順爲武。古有成言。惟懋乃衷。毋忘朕訓。可特授持節黔州諸軍事﹑黔州刺史﹑充殿前副都指揮使﹑武泰軍節度﹑黔州管內觀察處置等使﹑勛﹑封﹑食實封如故。

苗授罷殿帥檢校司空移鎭知潞州制元祐四年七月十日

門下。上將之任。本智略以爲先。萬夫所望。亦材武之兼尙。惟擢拜之未幾。亟辭疾以告勞。言念悃誠。式敷明命。殿前副都指揮使﹑武泰軍節度﹑黔州管內觀察處置等使﹑持節黔州諸軍事﹑黔州刺史﹑上柱國﹑濟南郡開國公﹑食邑二千八百戶﹑食實封三百戶苗授。早讀兵法。有志事功。久踐戎行。自奮邊鄙。入參環列。旣被遇於先朝。累積歲勞。適謀選於元帥。遂分旄節之寄。克諧卒乘之權。宿衛逾年。勤勩爲請。湣獨賢於煩使。俾蹔佚於近藩。爵加貴名。邑衍眞食。潞子之舊。俗武而淳。守土之臣。事簡且暇。於戲。建纛而出。知寵數之不移。勿藥有瘳。幸年歲之未暮。臥理非壯士之節。力疾有忠臣之風。勉俟安平。起就勛業。可特授檢校司空﹑持節房州諸軍事﹑房州刺史﹑充保康軍節度﹑房州管內觀察處置等使﹑知潞州軍州事﹑兼管內勸農使﹑兼提舉澤晉絳慈遼州威勝軍屯駐﹑駐泊就糧﹑本城兵馬巡檢公事。替韓宗古。加食邑五百戶﹑食實封二百戶﹑勛封如故。

劉昌祚授殿前副都指揮使武康軍節度使制元祐四年七月十日

門下。都畜衛兵。莫如國朝之盛。次補元帥。蓋本祖宗之常。顧惟萬騎之選師。重以千廬之嚴徼。欲眾心之素服。非宿將而莫當。誕告在廷。咸聽朕命。侍衛親軍步軍副都指揮使﹑冀州管內觀察使﹑持節冀州諸軍事﹑冀州刺史﹑上柱國﹑彭城郡開國公﹑食邑一千九百戶﹑食實封一百戶劉昌祚。奮由弓劍。資以韜鈐。整於治軍。材出邊將之右。勇於對敵。聲著隴山之西。乃者取其先朝指縱之餘。授以平原總護之責。穹廬久困。旣款塞以來廷。環尹適虛。歸釋甲而禦眾。爰加旄節之重。以壯轅門之觀。旌旆不移。什伍如故。當使少加號令。自益精明。於戲。仁足附眾。則六師不擾。威能克愛。則萬夫可齊。亦俾貔貅之徒。咸知忠孝之節。勉矣來效。往其欽哉。可特授持節洋州諸軍事﹑洋州刺史﹑充殿前副都指揮使﹑武康軍節度﹑洋州管內觀察處置等使﹑勛﹑封﹑食邑﹑實封如故。

●宋大詔令集卷第一百二

軍職八

劉昌祚加恩制元祐四年宗祀

門下。朕因路寢之正。舉合宮之祠。禮樂法商周之隆。車服兼漢唐之盛。出款原廟。還向上穹。職貢充庭。工師履位。兵衛如植。旌旆不煩。實惟有人。以克成禮。殿前副都指揮使﹑武康軍節度﹑洋州管內觀察處置等使﹑持節洋州諸軍事﹑洋州刺史﹑上柱國﹑彭城郡開國侯﹑食邑一千九百戶﹑食實封一百戶劉昌祚。天資鷙勇。性本忠良。結髮從軍。號馬上之飛將。授鉞臨塞。皆關中之要區。方西鄙之須材。會中軍之謀帥。畀之旄節之重。付之貔虎之師。歸閱浹旬。旋聞輯睦。逮此熙成之慶。賴其宿衛之勤。旣增封爵之崇。仍加眞食之厚。於戲。古之明主。立賞以待有功。古之賢將。有功而恥自列。服於霈澤之異。勉爾勛名之思。貴當益恭。老當益壯。可特授依前云云。進封開國公。加食邑七百戶。食實封二百戶。勛如故。

苗授殿前副都指揮使保康軍節度使制紹聖元年正月庚寅

國家重內輕外。彊本弱枝。簡稽將帥之臣。總率熊羆之士。式敷渙號。圖任舊人。檢校司空﹑右衛上將軍﹑上柱國﹑苗授。爲時虎臣。學古兵法。智略發於洮隴。威名震乎邊庭。被遇先朝。擢司禁衛。迺者進受元戎之寄。肅將齋鉞之嚴。出偃價藩。退休祠館。祭遵好禮。緩帶而雅歌。欽徳成功。深居而髙臥。疇若中軍之任。莫如宿將之良。藉其老成。起以舊節。入爲環尹。祗扈殿巖。於戲。帥乘用和。惟忠勇則兢勸。旌麾不攺。佇號令而一新。往懋乃心。無忘朕訓。可特授檢校司空充殿前副都指揮使﹑保康軍節度﹑房州管內觀察處置等使。

姚麟建節制紹聖二年九月丁巳

外則提將之符。折衝萬里。內則握兵之要。環列千廬。非有斥境幹城之材。曷副授鉞擁旄之任。得人以兢。揚命惟休。侍衛親軍馬軍副都指揮使﹑建武軍節度觀察畱後姚麟。嚴翼以善謀。沈雄而有暇。蚤共武服。同訖天誅。自奮直前。稟山西之勁气。所當輒破。馳塞外之威名。積有戰多。顯登勇爵。薦歷營屯之長。寵加後務之畱。惟是親兵。重於謀帥。綏予羆旅。繄我虎臣。其解平涼之章。還秉武康之節。總司尺藉。密侍禁塗。備大將之威儀。壯中軍之鋒穎。於戲。宣王弗純乎正雅。以祈父之不聰。周公戒用於常人。在虎賁之知卹。往祗朕命。尙悉乃心。可特授持節洋州諸軍事﹑洋州刺史﹑充殿前副都指揮使﹑武康軍節度﹑洋州管內觀察處置等使。

殿前副都指揮使姚麟移鎭升使制元符三年正月徽宗嗣位

門下。朕欽承寶位。纘紹丕圖。遺大投艱。惕循祖考之烈。捍難禦侮。實賴爪牙之良。宜褒衛社之勤。申錫告廷之命。武康軍節度使﹑殿前副都指揮使姚麟。器質剛毅。術略深沈。馳塞外之雄名。稟山西之勁气。蚤分將閫之鉞。允護殿巖之兵。遭家宅憂。肆朕紹服。徼巡肅給。內外無嘩。用更瑞節之旄。俾易名藩之屏。越升位序。申衍井腴。於戲。任賢使能。王者所以禦世。歸美報上。忠臣所以事君。勉迪壯猷。答揚休命。可特授檢校司空﹑充殿前都指揮使﹑建雄軍節度使。

曹誦罷軍職建節充中太一宮使制

門下。朕順名器以昭大功之治。簡材能以授元戎之權。乃眷沈雄之英。允揚忠實之效。肆頒異數。誕告羣功。侍衛親軍馬軍副都指揮使﹑福州管內觀察使曹誦。賦篤實之姿。懷閎博之量。閱試惟舊。才猷有聞。扈殿陛之寅恭。總禁屯而嚴翼。況武惠之烈。著在邦家。慈聖之仁。覆於寰海。汝惟勛戚之緒。克瘁勤勞之誠。豈獨聯肺腑之親。實亦膺爪牙之任。繇居環衛。屢易歲陰。玆用褒嘉。特遷位秩。處以祠庭之逸。錫之將鉞之華。付洋川之樂郊。畀武康之鉅鎭。於戲。惇詩閱禮。夙髙元帥之風。植纛建旄。益壯中軍之勢。往其勉懋。對此寵光。可特授持節洋州諸軍事﹑洋州刺史﹑充中太一宮使﹑武康軍節度﹑洋州管內觀察處置等使﹑勛封食實封如故。主者施行。

姚古昭慶軍節度使加食邑實封制政和六年七月二十日

門下。建牙授鉞。式嚴外閫之威。剖竹分符。久重要藩之寄。眷時宿將。克著膚公。顧捷奏之上聞。豈褒章之可後。亶孚羣聽。明告治朝。侍衛親軍步軍副都指揮使﹑保平軍節度觀察畱後﹑充環慶路經略安撫使﹑兼馬步軍都總管﹑兼知慶州軍州事﹑及管內勸農使﹑吳興郡開國侯﹑食邑一千六百戶﹑食實封一百戶姚古。智慮精深。材資果達。共武之服。仗忠信以必行。中事之機。歷艱難而獨奮。世稟山西之气。眾推河右之功。內則分衛於千廬。外則折衝於萬里。威名夙著。號令益精。備禦得宜。拊循有素。爰整其旅。往城於方。系執豪酋。蕩平種落。坐據襟喉之地。潛銷疆埸之憂。是用頒右浙之節旄。固慶陽之屏翰。並增多賦。申衍眞封。載昭懋賞之功。式示見知之厚。於戲。每懷靡及。允資心膂之良。用戒不虞。尙倚干戈之衛。無煩予訓。益奮爾庸。可。

髙俅拜太尉制政和七年正月十日

門下。朕祗遹先猷。肇新武選。眷乃主兵之任。允爲極品之官。肆圖其人。允愼玆位。惟時宿將。嘉成績之居多。揚於大廷。渙褒章而首及。殿前都指揮使﹑奉國軍節度使﹑渤海郡開國公﹑食邑二千戶﹑食實封九伯戶髙俅。材周以敏。志大而剛。果斷沈雄。夙著爪牙之效。忠勤毖愼。肆推心膂之良。嘗事潛藩。永肩誠節。頃臨邊寄。屢奏戰多。曁密侍於殿巖。實入提於禁旅。寬而有制。肅以無嘩。載念勛庸。申加位序。惟亞居近輔。時爲掌武之臣。而列衛周廬。亦曰總戎之寄。名與實稱。非賢莫居。命以時敷。稽眾惟允。不攺旌麾之舊。有嚴號令之新。於戲。四方無虞。蓋倚干戈之衛。萬邦爲憲。尙資帷幄之籌。益旣乃心。勿忘朕訓。可。

郭仲罷軍職除建武軍節度使佑神觀使制政和七年八月十八日

門下。提兵環衛。克殫共武之勤。解組和門。宜飭閔勞之典。眷乃虎臣之近。力辭騎旅之嚴。其考協於恩章。俾超升於位序。亶揚詔綍。猷告廷紳。侍衛親軍馬軍副都指揮使﹑婺州觀察使﹑永嘉郡開國侯﹑食邑一千二百戶﹑食實封三百戶郭仲。率徳沈雄。稟資勇毅。夙邁韜鈐之略。聿髙介冑之才。從王旅以宣威。擁戎方�亶而敵愾。如江如漢。載纘武功。我陵我阿。有指疆土。蔚彼山西之望。藹然徼外之名。粵被搜揚。薦膺器使。周廬千列。蚤陪星位之師。尺籍伍符。久總羽林之政。進則侍殿巖之祕。退則修軍律之繁。彈壓有方。肅淸爲最。累吁天而瀝懇。祈引疾以投閒。式諒忱誠。許休禁務。越自廉車之重。峻躋師鉞之崇。置使祠庭。疏封采邑。以示初終之遇。以昭出處之光。於戲。𨿽曰均休。尙倚藩垣之寄。勉圖勿藥。用符鼙鼓之思。仰對褒嘉。永綏壽嘏。可。

劉延慶保信軍節度使充殿前副都指揮使制政和八年五月五日

門下。設齋壇而授閫。外崇邊圉之庸。提尺藉以典軍。內峻殿巖之寄。惟予勇將。克著膚公。肆因振旅之還。並錫揚庭之寵。侍衛親軍步軍副都指揮使﹑泰寧軍承宣使﹑鄜延路馬步軍副都總管﹑彭城縣開國子﹑食邑五百戶劉延慶。材全果毅。資賦勁嚴。沈雄推塞上之豪。精厲得金行之气。誓心許國。嘉忠節之不回。結髮從戎。凜威名之已播。搗虛而入。則有折馘執俘之效。乘機而動。則有攻城略地之謀。久當一面之虞。允謂萬人之敵。蠢玆夏寇。自速天誅。勤我樞臣。出宣廟算。以爾有乾方之武。於時分統眾之權。徒禦嘽嘽。蟻螻之羣大潰。臨衝茀茀。鳥鼠之穴遂平。遹觀奏愷之音。用飭懋官之典。俾建髙牙於巨屏。入聯環尹於周廬。進開侯服之封。申衍戶租之食。於戲。聽鼓鼙而思將帥。予方厚於勤歸。衛社稷而執干戈。爾益堅於報上。欽承明訓。圖稱異恩。可。

劉延慶檢校太保制宣和元年六月十七日

門下。曜神武而折遐衝。非威懷何以示徳。勸有功而厲戎士。惟名器不可假人。比興薄伐之師。往殄弗庭之寇。若時奏愷。旣宣辟國之圖。逮此策勛。並渙懋官之典。肆朌明命。孚告羣工。殿前副都指揮使﹑保信軍節度使﹑彭城郡開國侯﹑食邑一千戶﹑食實封二百戶劉延慶。稟質沈雄。挺資果銳。聲聞邊鎖。負材气之無雙。勇冠戎行。推戰功之第一。屢奏鏖兵之勝。每觀得雋之奇。有蠢跳梁。尙窺吾圉。實佐鋒旗之討。旣先貝冑之行。王旅嘽嘽。方厲援旌之气。虎臣矯矯。已成拔幟之謀。烝徒被羽而鷹揚。敵國望風而獸駭。西戎卽敍。爰輸款附之誠。四方旣平。斯播勞還之雅。乃寵褒於飛將。俾進陟於貳公。以暢天聲。庸作爾祉。於戲。有徳以立武事。允臻疆埸之安。稽首以揚王休。肆共勛名之保。無忘壯略。期稱異恩。可。

劉仲武瀘川軍節度使制宣和元年六月十七日

門下。王者之師無戰。討叛所以伸威。天子之錫有功。班爵所以厲世。蠢玆夏寇。警我邊陲。載昭師律之嚴。夙授廟謨之祕。惟時良將。克著顯庸。誕孚贊冊之辭。用聳治朝之聽。侍衛親軍步軍副都指揮使﹑保靜軍承宣使﹑彭城縣開國子﹑食邑五百戶﹑食實封一百戶劉仲武。識通武志。材壯戎容。慮先千里之微。勇冠萬夫之表。援桴鼓之急。誓弗及於身謀。躬介冑之勞。憤每形於義色。夙有履軍搴旗之效。矧兼牧人禦眾之長。方王旅之濯徵。指賊鋒而迅往。中權後勁。乘鼓儳阻隘之機。彼竭我盈。有拉朽摧枯之勢。所獲萬計。悉平三城。丕昭辟國之圖。永絕窺兵之釁。周廬攺組。用彰注意之專。巨屏建旌。肆懋策勛之渥。旣多受祉。式遄其歸。於戲。飲至而昭文章。玆有告成之典。制軍而糾邦國。尙賢馭遠之方。祗服恩輝。益肩忠略。可。

種師道保靜軍節度使制宣和元年六月十七日

門下。政典以九伐平國。莫嚴負固之誅。勛官以六賞等功。爰重戰多之眂。乃眷乘邊之帥。久勤經武之圖。比蒞師徵。遂成軍勝。方序勞而詔爵。宜孚號以揚廷。侍衛親軍馬軍副都指揮使﹑降授隴州防禦使﹑涇原路經略安撫使﹑兼馬步軍都總管﹑兼知渭州軍州事﹑管勾神霄玉淸萬壽宮﹑及管內勸農使種師道。气勁以莊。智明而果。邱樊養素。家承谷口之賢。艸木知名。代有山西之將。蚤以風猷之劭。歷更事任之繁。惟奇正之兼通。故弢鈐之洞貫。攺付戎昭之重。實提閫政之雄。屬逋寇之陸梁。統烝徒而討殄。天戈直指。無利兵彊弩之乘。賊壘蕩平。何戰格雍門之拒。襟帶拓蕭關之戍。風霆開靈武之圍。肆茂舉於徽章。亶丕揚於偉績。解和門之祕。其還號噭之軍。授齋鉞之嚴。用壯藩垣之寄。矧已朌於申命。玆並示於眷懷。於戲。修我戎而整六師。允屬憲邦之望。矢文徳而洽四國。尙資固圉之謀。益勵乃忠。以欽時命。可。

髙俅除使相制

門下。紫樞通帝極之嚴。玆謹九重之衛。槐位辧外朝之正。式尊四近之賢。眷言宿將之英。久總禁戎之重。厚徳惟美。用孚圖舊之求。嘉績居先。宜訂陟明之選。誕揚褒律。敷告庶工。太尉﹑奉國軍節度﹑充殿前都指揮使﹑兼神霄宮副使﹑渤海郡開國公﹑食邑三千四百戶﹑食實封一千三百戶髙俅。智敏而行完。才宏而量博。弧矢之威天下。妙臻百中之能。詩禮之帥中軍。雅著異聞之善。遘風雲之亨會。依日月之休光。將幣邊庭。耀使華於漠北。收疆戎塞。聳戰气於山西。峻更三帥之雄。嗣董周廬之次。侍殿陛者幾二十載。護貔旅者踰百萬夫。號令嚴明。肅和門而無犯。軒墀邃密。拱宸扆以攸寧。冠增武品之階。超視政機之數。爰念勛勞之舊。孰可與儔。載惟攀附之良。見存無幾。宜疏殊寵。以示眷懷。騂節雕戈。仍髙牙於鉅鎭。元衮赤舄。通揆路之華班。用增國體之崇。尙倚兵權之要。進叢霄之使組。惇采邑之圭腴。丕昭因任之明。茂舉報功之利。於戲。爵祿之詔八柄。允諧徳業之修。文武之憲萬邦。期輔安彊之治。懋膺予訓。益邁爾庸。可特授開府儀同三司﹑依前奉國軍節度使﹑兼領殿前都指揮使職事﹑充神霄宮使﹑加食邑七百戶﹑食實封三百戶。

宋大詔令集卷第一百三

武臣一

除拜

江南進奉使李從善泰寧軍節度使制開寶五年閏二月癸巳

爵賞之設。所以勸忠。藩屏之寄。適彰無外。眷惟江表。夙奉朝經。每竭勤王之誠。尢恭事大之禮。屬朕新平南越。再祀上元。命同气以入朝。備充庭而助祭。雷雨均覃於慶澤。旌幢宜被於明恩。江南進奉使李從善。和順積中。孝友成性。稟先正義方之訓。葉詩人愷悌之稱。爰受教於乃兄。來獻琛於上國。苞茅入貢。旣伸述職之心。胙土分封。是委殿邦之任。矧惟兗海。素號奧區。俾資鎭撫之才。豈恡便蕃之寵。上公亞相。用示兼榮。當體眷懷。勉思佩服。可特授光祿大夫﹑檢校太傅﹑使持節兗州諸軍事﹑行兗州刺史﹑兼禦史大夫﹑上柱國﹑充泰寧軍節度使﹑兗沂等州觀察處置等使﹑仍封隴西郡開國侯﹑食邑一千戶。

折禦勛加恩制太宗卽位

門下。上帝眷懷。獲纘卜年之運。良臣推戴。頗彰宣力之勞。寰區之大慶方行。雨露之明恩是降。屬玆剛日。爰舉徽章。具官折禦勛。武略資身。勛門襲慶。佐國頗輸於忠節。傳家不墜於令名。北方克靜於煙塵。東魯尋膺於節制。適屬承祧之運。宜嘉進律之恩。俾陟崇資。用明優寵。知我旌酬之意。勉傾恭順之誠。無忘訓詞。永受多福。可特授闕

石守信髙懷徳加恩制太宗卽位

門下。朕昨者上遵遺旨。下迫羣情。登九五之統臨。爲億兆之司牧。顧惟眇質。何以克堪。允資推戴之勛。宜舉旌酬之典。具官石守信。星辰間气。社稷元臣。洞戰伐之沈機。秉忠貞之大節。具官髙懷徳。戎門襲慶。煙閣圖形。傳弓冶之良基。享公侯之貴位。而皆翊扶昌運。伸展壯圖。威臨重地之山河。才作萬家之襦褲。屬予纘嗣。特示褒揚。紫微顯陟於崇資。左相榮昇於重位。仍踐維師之秩。用優進律之恩。勉傾盡瘁之明誠。永輔惟新之至化。伊爾舊徳。何假訓詞。守信可闕

李重勛李漢瓊劉遇楊美加恩制太宗卽位

門下。朕纘嗣基圖。統臨寰宇。荷上帝眷懷之命。賴良臣翊戴之勞。宜當布政之辰。特舉疇庸之典。具官李重勛。橫戈負勇。撫劍圖功。挺金石之明誠。激風雲之壯气。具官李漢瓊。爲時宣力。臨敵增雄。親矢石以無辭。聞鼓鼙而竊抃。具官劉遇。洞明軍志。深達戰機。服甲冑以忘勞。指煙塵而必殄。具官楊美。山西擅譽。隴上知名。奮雄略以平戎。竭忠規而許國。而皆受十連之重寄。典萬旅之雄師。九霄特示於殊恩。一品咸遷於重秩。斯爲異數。允答茂勛。更資拱極之忠。永佐守文之運。欽哉四帥。各勗乃心。重勛可特授﹑漢瓊可特授﹑劉遇可特授﹑楊美可特授﹑闕

趙贊馮繼業加恩制太宗卽位

門下。上元眷命。鐘歷數於眇躬。羣後葉心。著勛勞於王室。雨露方均於慶澤。絲綸特舉於彜章。當予纘嗣之辰。表我便藩之寵。具官趙贊。重侯襲慶。餘力知書。臨戎彰大樹之名。化俗繼甘棠之美。具官馮繼業。戎韜睹奧。武略資身。握兵知善戰之方。禦下有必行之令。而皆佐千年之景運。享十乘之殊榮。裏閭盡革其澆風。封部自成於樂土。宜示褒揚之寵。並覃優異之恩。啟大國以疏封。表衝人之注意。各奉山河之寄。無忘帶礪之言。佩服訓詞。永揚休問。贊可特授﹑繼業可特授﹑闕

孟元喆定武軍節度使崔彥進河陽三城節度使制太平興國二年十一月

門下。王者出綸宣命。易地畀恩。用旌鎭撫之勞。特示便藩之寵。況中山名部。河上要津。苟非守土之良臣。豈副分茅之重寄。推誠保順翊戴功臣﹑永淸軍節度﹑貝州管內觀察處置等使﹑特進﹑檢校太師﹑使持節貝州諸軍事﹑行貝州刺史﹑兼禦史大夫﹑上柱國﹑平原郡開國公﹑食邑三千五百戶﹑食實封一千戶孟元喆。鸞鳳秀質。圭璧淸輝。孤虛素練於戎機。寬猛善通於民政。推誠奉國忠貞翊戴功臣﹑彰信軍節度﹑曹州管內觀察處置等使﹑金紫光祿大夫﹑檢校太師﹑使持節曹州諸軍事﹑曹州刺史﹑兼禦史大夫﹑上柱國﹑淸河郡開國公﹑食邑二千七百戶﹑食實封二百戶崔彥進。鷹鸇俊气。幹鏌雄鋩。橫戈早負於壯圖。躍馬常摧於堅陣。而皆明誠自許。亮節無渝。山河分屏翰之憂。竹帛著勤勞之節。佐予昌運。咸竭忠規。是宜降雨露於明廷。攺節旄於雄閫。資爾惠民之政。體予求理之懷。欽哉二臣。無替朕命。可。

孟元喆開府儀同三司加恩崔彥進加恩制同前

門下。被衮冕而事上元。祗寶玉而膺徽號。時惟重禮。當舉霈恩。首於裂土之臣。得進奉牽之命。推誠保順翊戴功臣﹑定武軍節度使﹑定州管內觀察處置北平軍等使﹑特進﹑檢校太師﹑使持節定州諸軍事﹑行定州刺史﹑兼禦史大夫﹑上柱國﹑平昌郡開國公﹑食邑三千五百戶﹑食實封一千戶孟元喆。藉於貴冑。綽有俊才。溫恭不懈於檢身。寬裕克惇於履道。向從分器。疊委殿邦。政頗洽於風聲。事善循於侯度。推誠奉國忠貞翊戴功臣﹑河陽三城節度﹑孟州管內觀察處置河堤等使﹑金紫光祿大夫﹑檢校太師﹑使持節孟州諸軍事﹑孟州刺史﹑兼禦史大夫﹑上柱國﹑淸河郡開國公﹑食邑二千七百戶﹑食實封二百戶崔彥進。望重舊勛。任崇上將。截水犀而有勇。較岸虎以揚名。績旣茂於轅門。貴遂分於戎閫。治亂繩則姦豪屏息。行甘雨則疲瘵潛蘇。俱懸就日之心。益驗淩霜之操。俾光懿節。並錫寵章。爾其挺金石之誠。勉堅始卒。煥旂常之業。永保聲猷。可。

李漢瓊劉遇加恩制同上

門下。對越穹旻。祗膺典冊。率土旣敷於大慶。列邦首屬於茂恩。當公則行。朕命惟允。推忠宣力同徳功臣﹑彰徳軍節度﹑相州管內觀察處置等使﹑銀靑光祿大夫﹑檢校太傅﹑持節相州諸軍事﹑行相州刺史﹑兼禦史大夫﹑上柱國﹑隴西郡開國侯﹑食邑一千二百戶﹑食實封二百戶李漢瓊。白猿授術。飛騎馳名。荷總戎秉律之權。嚴而申令。積斬將搴旗之效。勇以立勛。自膺分閫之榮。克奉頒條之寄。事惟不撓。法亦無私。推忠宣力同徳功臣﹑彰信軍節度﹑曹州管內觀察處置等使﹑光祿大夫﹑上柱國﹑彭城郡開國公﹑食邑一千二百戶﹑食實封二百戶劉遇。雄材磊落。武略縱橫。威而不殘。寬而能斷。策戰功之不一。登勇爵以居髙。向錫虎符。往臨侯社。敷惠和而立政。執忠順以事君。禮爰屬於燔柴。覲俱申於輯瑞。宜增食賦。兼陟勛階。樹徳務滋。可以永綏多福。愼終如始。可以長保徽猷。欽哉二臣。無替朕命。漢瓊﹑遇可闕

劉遇崔翰加恩制郊

門下。我國家三代同風。百神受職。紫壇紺席。圜丘奉昭事之文。尺籍伍符。方面委元戎之寄。錫玆並命。屬在名臣。具官劉遇。器業宏深。聲光顯赫。穰苴陣法。潛通九地之元。諸葛戰機。自有七擒之妙。具官崔翰。材謀剛決。气貌雄稜。郤縠治兵。時謂詩書之將。畱侯佐主。深懷帷握之謀。而皆昭著戎功。詳閒政典。自輟中軍之柄。咸膺分閫之權。安邊則頗牧齊名。撫俗而龔黃接武。邇者將陳大禮。疊貢飛章。適當奠玉之時。恭備獻琛之禮。肆疇亮節。優示寵靈。是宜攺賜功臣。榮增封邑。賞爾惟良之政。知予進律之恩。於戲。任重苴茅。官崇仗鉞。履此垂裳之運。方開偃革之期。移訓練爲葺綏。彌機鈐於政教。輔成王道。永作賢侯。遇可特授﹑翰可特授﹑闕

錢惟治孫承祐李繼捧加恩制端拱�年郊恩

門下。泰壇昭事。迎上帝之降祥。魏闕覃恩。答諸侯之助祭。矧價藩之傾竭。奉王室以恭虔。爰被寵章。式昭優渥。具官錢惟治。勛門紹慶。侯國傳榮。閱禮惇詩。宛是承家之器。分茅胙土。尋膺列辟之封。具官孫承祐。義府修身。齋壇受寄。臨戎撫士。早彰英偉之才。問俗宣風。蔚有循良之舉。具官李繼捧。金方稟銳。玉塞知名。大旆髙牙。不墜弓裘之業。文茵暢轂。克承鐘鼎之勛。而皆輔翊昌朝。鎭臨雄閫。忠同金石。勵尊主之深誠。操尙松筠。懋殿邦之丕績。屬圜丘之大饗。沛麗澤以無私。金輅還宮。遽聽采菲之曲。瑤階錫福。咸增采邑之封。仍推進律之恩。並賜褒封之號。宜各膺於朝獎。當善守於藩條。用答寵綏。載彰休問。惟治可特授﹑承祐可特授﹑繼捧可特授﹑闕

李繼捧移鎭制雍熙

門下。朕夤奉國圖。總司人紀。治萬邦之至廣。率二柄以居先。宜以剛辰。式宣明命。告於有位。示我推公。具官李繼捧。紹纘祖宗。勤勞藩屏。獻琛奉贄。矜持事上之心。服冕乘軒。允執來朝之禮。爰自優遊魏闕。輝耀周行。殿河朔之封疆。已逾星歲。易漢東之土宇。別佇風謠。載觀綏撫之能。益重懷柔之旨。於戲。權分節制。位正通侯。人臣目之爲寵榮。民吏仰之爲主帥。至廉至愼。斯須無忘於修身。惟孝惟忠。然後可勝於重祿。揚我休命。爾宜欽承。可特授

劉繼元授保康軍節度使制雍熙三年十二月癸丑

門下。無黨無偏。是稱於王道。有始有卒。方謂於聖人。朕稽彼古先。恭臨大寶。遵創業守文之理。思棄瑕用大之言。申彼至公。告於有位。爰詢剛日。利建元侯。開府儀同三司﹑檢校太保﹑右衛上將軍﹑兼禦史大夫﹑彭城郡公﹑劉繼元。頃在並門。隱爲敵國。干戈問罪。初興九拒之謀。鑾輅親徵。歸我一平之運。銜璧旣輸於誠款。執圭尋列於朝班。感予在宥之恩。備罄資忠之節。圜丘展禮。齋莊見助祭之容。紫殿宴私。溫克盡爲臣之禮。綽有令譽。流於眾多。是宜特舉徽章。授玆節制。顯示優丰之澤。全其富貴之心。仍進戶封。永光閫寄。於戲。昔之皓叔寶。不聞分命於山河。近則孟蜀李吳。止是流連於京闕。膺斯重委。斷自朕心。勉樹風聲。永蕃王室。可特授依前檢校太傅﹑持節房州諸軍事﹑房州刺史﹑兼禦史大夫﹑充保康軍節度﹑房州管內觀察處置等使。闕

米信彰武軍節度使制雍熙

門下。人惟求舊。實有國之宏規。徳貴日新。乃爲臣之亮節。其有早推忠孝。宿秉端莊。方繄平塞之功。偶失貞師之律。𨿽行微譴。難抑壯圖。宜頒綸綍之恩。復授節旄之寵。庶觀來效。以贊丕基。具官米信。間世偉人。佐時飛將。百戰咸欽於果毅。三軍早藉於撫綏。挺許國之純誠。皎如日月。著捍城之殊績。煥若丹靑。自與帶礪之盟。實處腹心之寄。一昨救陷蕃之生聚。興問罪之車徒。資爾機鈐。覆其巢穴。𨿽原野頻經於苦戰。而貔貅久滯於長驅。旣稽蕩定之期。須舉逗畱之責。自從容於環衛。彌激勵於精誠。宜頒湛露之恩。俾復苴茅之任。往殿延安之重鎭。庶揚朔漠之雄名。美秩貴階。功臣井賦。並以授爾。予何愛焉。於戲。捨過從新。滌瑕蕩垢。非予果斷。不能明爾之深心。非爾忠純。豈得復予之慶澤。更懋總戎之遠略。佇成破敵之殊勛。勉荷鴻恩。無忘丕訓。可特授闕

崔翰定國軍節度使制雍熙

門下。天子建國。必選賢而任能。諸侯有功。則加地而進律。朕操文武之大柄。居華夏之至尊。名器無私。忠勞是屬。伊我良帥。時惟舊勛。爰旌坐樹之威。更建爪牙之寄。具官崔翰。韜鈐夙賦。仁勇兼資。挺鶚立之雄稜。有虎臣之英槪。安民布政。則俗詠甘棠。訓士戒嚴。則風生細柳。邊事每勤於經略。壯心自許於國家。是宜降北闕之殊恩。臨左馮之重地。關輔素推於奧壤。旌旄用慰於來蘇。仍益爰田。並隆異渥。爾其冰霜勵操。金石推誠。慕辭第於前賢。追勒銘於往事。爲吾保障。賴爾腹心。永享崇髙。勿忘訓誓。可特授闕

●宋大詔令集卷第一百四

武臣二

崔彥進復官制雍熙

門下。乾坤無私。蓋含容之至廣。江海善下。因停蓄以攸尊。朕體道垂衣。握契當寧。取長捨短。所以推赤心。宥過錄勛。所以恢大信。欲盡用材之義。爰徵求舊之言。是擇剛辰。載舉成命。具官崔彥進。便蕃戎閫。綿歷累朝。秉純厚以立誠。仗恭勤而奉上。寇恂河內。深洞達於政經。魏尙雲中。頗諳練於邊事。昨者授之成算。貳彼出徵。旣違紀律之文。遂作逗𨖻之欲。朕力排廷議。獨斷羣疑。將遠馭以資忠。遂薄懲而示誡。自居環衛。俄涉歲時。而聞益勵增修。動深循省。鯨漏网而良非獲已。蠅玷玉而何爽稱珍。是用盡滌前非。俾伸後效。復膺推轂。往鎭近藩。預論道之重資。美褒功而加邑。俱爲異渥。特示眷懷。朕之於臣。斯亦至矣。爾其荷玆綸綍。竭力肺肝。夙宵勿忘於揣摩。甘苦必同於士卒。惟將身許。當盛世而建功。不以家爲。效前賢之立志。服我明訓。保爾令猷。可特授

趙保忠加恩制淳化元年

門下。朕司牧蒸黎。居尊寰海。天地之所覆載。日月之所照臨。書軌大同。聲教無外。攺紀年之號。適履元正。推在宥之恩。以順和气。其有土茅荷寵。旄鉞傳家。副我倚毗。爲予保障。得不舉疇庸之典。稽懋賞之文。具官趙保忠。義則君臣。親由父子。爲髙門之良冑。富朔野之英材。獻籍來朝。早見舉宗之恭順。襲封舊地。能安奕世之土疆。師貞而紀律申明。政洽而褲襦和煦。式當行慶。方切念功。絲綸爰降於九霄。渥澤用光於十乘。錫井田之多戶。增邱甲之眞封。俾壯戎容。益雄閫寄。於戲。貴爲將相。位重公侯。有愛有威。則民俗感恩而稟令。惟忠惟孝。則神明助福而降祥。克隆家國之勛。更茂弓裘之業。服我訓勵。永享崇髙。可。

安遠軍節度使錢惟浚加恩制淳化元年

門下。帶礪同盟。西漢寵王侯之位。江山挺秀。東吳生俊傑之臣。殊功則奕世貂蟬。美譽而一庭蘭玉。早膺異禮。別舉徽章。具官錢惟浚孝則因心忠惟令徳。佩服詩書之訓。張皇閥閱之門。舊邦曾殿於兩藩。上國聯榮於三鎭。加以謙而好禮。貴不驕人。拂霧朝元。備盡肅恭之節。宣風鎭俗。遙分撫養之名。向以在疚端憂。奪情有命。遷鳳池之二品。兼虎節之十連。愛戴益堅。齊莊無逸。是用因獻歲攺元之始。迺溥天覃慶之辰。奉邑眞封。並加懋賞。崇官重錄。愈稱新恩。於戲。爾先之積徳累功。垂於信史。爾身之英才令望。播在昌朝。勉思三世之嘉猷。翼我千齡之景運。可。

鎭州節度田重進加恩制淳化元年

門下。常山巨鎭。眞定名藩。南臨趙魏之郊。北控燕云之塞。非英才不能以撫俗。非雄略不可以安邊。我有忠臣。膺玆重寄。具官田重進。好謀有勇。臨事無疑。搖羽扇以揮軍。執雕戈而衛社。山河著誓。昔刑白馬之盟。日月得天。早會飛龍之運。爰自輟從肘腋。付以腹心。委元戎十乘之權。授三令五申之制。而能寬則得眾。幕中之賓客盡心。奮不顧身。帳下之偏裨用命。貞予師律。知爾將才。屬滋覃慶之辰。宜盛推恩之典。旣加奉邑。仍益眞封。用寵勛賢。斯爲異渥。於戲。式遏亂略。勤勞王家。丰功則顯列旂常。懋賞則榮分節鉞。當年富貴。封侯豈讓於韓彭。蓋世勛名。佐主永髙於衛霍。宣揚武力。保佑皇朝。可。

崔韓加恩制淳化元年

門下。攺號紀元。當四敍之伊始。推恩行慶。順三陽之布和。蓋慮徳未動天。仁不周物。思與率土。同臻大中。況我勛臣。方提戎律。仗旄鉞而克淸邊塞。降絲綸而宜舉徽章。具官崔韓。忠節明誠。周材幹蠱。夙契風雲之會。早膺茅土之封。嚴重可以總十連。惠和可以安千里。效去病之辭第。每勵純誠。想孟堅之勒銘。思齊茂績。合膺出綍。適示疇庸。芝泥爰錫於命書。采邑俾增於歲率。仍加眞食。用壯雄藩。爾其鐵石爲心。冰霜勵操。肉飛山立。冠勇气於萬夫。弦急韋寬。兼政能於四善。佇靈臺之偃伯。期煙閣以圖形。欽承寵光。永戴興運。可。

米信加恩制淳化元年

門下。順時司令。王者所以奉先。褒徳賞功。國家所以行慶。鳳歷方新於大號。鴻休允洽於四方。宜伸進律之恩。以重握兵之寄。具官米信。驍勇無敵。智勇不羣。有藩翰之舊勛。乃節旄之良帥。而自統玆師律。恢我武經。資虎貔旗鼓之威。保襟帶山河之地。丰功利俗。克揚露冕之風。明略安邊。屢獻前茅之捷。嘉乃丕績。爲予藎臣。三朝方屬於履端。列辟宜伸於懋賞。益其眞食。增以戶封。告於明廷。用葉公望。於戲。爵祿之設。所以錄勛勞。封疆之勤。所以報榮寵。爾惟盡瘁。服我寵靈。可。

張訓加恩制淳化元年

門下。朕恭承寶命。祗荷丕基。方期在宥於域中。敢不勵精於人上。惟國良將。爲予藎臣。安邊方倚於大藩。行慶固先於羣後。爰以休命。告彼公朝。具官某。忠以戴君。勇於報國。威聲可以震殊俗。機略可以決羣疑。統貔貅而久衛宸居。擁旄鉞而榮分閫寄。自臨巨屏。以長萬夫。令行而旗鼓風生。惠洽而山川雨潤。藹然令望。著彼一方。屬玆獻歲之辰。式舉賞功之典。益其眞食。增以戶封。用報勛勞。無恡優異。於戲。行爵出祿。所以旌有功。受命忘家。所以成茂績。爾惟盡瘁。服我寵靈。

劉繼元加恩制淳化元年

門下。朕以握圖禦宇。端冕臨朝。當勾芒布令之初。屬太簇均和之始。宜順時而行慶。冀與物以惟新。爰推作解之恩。復舉疇庸之典。具官某。气鐘淳粹。道著謙恭。挺拱極之明誠。抗朝宗之亮節。靜專循默。見傾輸奉上之心。動率變通。得明哲保身之道。爰自膺絲綸於丹陛。擁旄鉞於雄藩。體予求理之懷。勵乃安民之術。方覃大慶。宜被殊恩。井田載廣其疏封。眞食率由於加等。是宜荷玆眷注。罄爾忠勤。永隆屏翰之功。克保始終之分。長享富貴。豈不美歟。可。

劉延翰加恩制淳化元年

門下。朕順考古道。欽承大猷。慕皇王垂拱之風。應天地發生之气。紀元攺號。與品匯以咸新。褒徳賞功。體時令而行慶。矧惟方面。式仗勛賢。用伸寵靈。諒允僉矚。具官某。武能卻敵。智足應機。挺峻拔之奇姿。稟堅剛之異气。執戈衛社。松筠之貞節不渝。仗鉞臨戎。豺虎之英威自振。克奉疆埸之寄。已銘帶礪之勛。資爾忠勞。爲我藩屏。式降旌酬之命。用均渙汗之恩。增以戶封。進其眞食。朕於勛望。夫何恡焉。於戲。竭忠正以事予。徳無不報。加寵章而待汝。恩實無私。宜保乃心。用服予訓。可。

李繼隆加恩制淳化元年

門下。我國家卜世卜年。寶運啟無疆之祚。如礪如帶。列侯分燾土之封。惟屏翰於大邦。在忠勞之良將。應四序發生之候。行二儀普暢之恩。咨我藎臣。允膺休寵。具官李繼隆。英姿挺立。亮節不羣。習三陣之機鈐。有七擒之智略。仗鉞受封疆之寄。橫戈推金石之心。臨戎則勇實無前。撫士則寬而有裕。壯予邊鄙。資爾器能。而又閱禮惇詩。著名臣之令望。好謙樂善。懷哲士之淸風。采於輿言。允謂賢帥。式舉賞功之命。雅符行慶之辰。益以戶封。進其眞食。寵予才傑。無恡便蕃。於戲。穰苴以受命忘家。去病以禦戎辭第。惟昔賢之令躅。著靑簡之耿光。勉徇功名。副玆毗倚。可。

錢惟浚落起復加恩制淳化元年

門下。緣情制禮。聖賢旣著於通規。以道事君。忠孝貴存於具美。其有早聞在疚。勉徇奪情。當日月之旣除。宜絲綸而降命。具官某。賢王令嗣。昭代純臣。河目龜文。自稟公臺之相。雕戈鞏甲。咸推將帥之才。檢身靡恃於重侯。折節常聞於下士。爰自方榮侍膳。遽屬寢苫。曾子絕漿。曲盡執親之禮。晉侯始墨。旋膺順變之文。旣及外除。無虧子道。俾削從權之號。仍加食采之田。於戲。累世勛庸。藏於盟府。當年富貴。光彼徳門。常思帶礪之言。無忽盤盂之誡。欽哉丕訓。斯爲令圖。可。

錢惟治落起復加恩制淳化元年

門下。移孝資忠。乃爲亮節。承家事國。始謂純誠。我有良臣。享玆全徳。旣畢苴麻之禮。宜頒綸綍之恩。具官某。气稟星雲。心堅金石。晦功名而不宰。處富貴以無驕。閱禮惇詩。固潛資於韜略。輕裘緩帶。常獨示於優閒。加以政術融明。襟懷灑落。班條巨屏。咸推阜俗之才。抗疏丹墀。屢有遺榮之請。愈見貞純之操。實惇廉潔之風。自屬哀摧。顧聞毀瘠。殆將滅性。遄及外除。宜還馭貴之崇階。仍益爰田之多戶。於戲。修身之孝。無忘孔子之言。必復之榮。勉繼臧孫之後。益思砥礪。稱我寵光。可。

髙瓊加恩制淳化元年

門下。朕受命上元。作民元後。禦明堂而布政。執大象以居尊。體乾坤煦嫗之仁。法雷雨涵濡之象。屬玆元會。用沛鴻休。言念勛勞。何恡優渥。具官髙瓊。志惟許國。忠實忘身。勵勇气於熊羆。挺純誠於金石。而自擢其材傑。付以節旄。築壇膺將帥之權。推轂受疆埸之寄。而能橫戈奮勇。執戟揚威。有孫吳馭眾之方。得頗牧禦戎之略。適行慶賜。宜被寵靈。是用增以戶封。益其眞食。仍寵加於侯爵。用並示於朝恩。於戲。建牙仗鉞之勞。爾宜思報。礪嶽帶河之誓。予非敢欺。膺此訓辭。更茂勛績。可。

張旻移鎭開府儀同三司制天禧二年十一月辛丑

齋壇受律。本諸侯分閫之雄。黃合兼榮。同上宰秉鈞之貴。其有早隆勛望。夙蘊謨明。竭心膂以致君。積勞能而許國。舉玆朝命。式獎信臣。河陽三城節度使﹑起復冠軍大將軍﹑檢校太尉﹑兼禦史大夫﹑上柱國﹑淸河郡開國公張旻。克富卿材。郁爲邦傑。詩書繕學。金石存誠。頃嘗視武邊陲。總戎禁掖。有經遠之明略。蘊事君之茂功。薦以徽猷。翼於樞近。屬申威於大旆。俄銜卹於素冠。旣腰絰以奪情。且執圭而來覲。朕曩由儲邸。備睹忠公。得將帥之宏規。韜文武之英術。是用錫之瑞節。鎭彼彭門。佩以印章。偕於漢弼。仍益井田之賦。允優綸綍之恩。荷此寵靈。永孚厥位。可依前檢校太尉﹑同中書門下平章事﹑行徐州大都督府長史﹑充武寧軍節度觀察等使﹑加食邑一千戶﹑食實封四百戶。

陳堯咨武信軍節度使知河陽制

門下。國家建侯胙土。授鉞殿邦。以鎭撫戎麾。屏翰王室。爰議登壇之拜。允資名世之才。葉是僉兪。式申誕告。武勝軍節度觀察畱後﹑金紫光祿大夫﹑檢校太保﹑使持節鄧州諸軍事﹑鄧州刺史﹑兼禦史大夫﹑上柱國﹑潁川郡開國公﹑食邑四千五百戶﹑食實封一千八百戶陳堯咨。學該韜略。心富經綸。早逢熙盛之辰。首入英雄之彀。亟升膴仕。驟陟榮塗。裁成帝誥之言。徧歷詞臣之職。侍中天之內閣。貳文昌之六官。凡所踐揚。益彰問望。乃至撫臨藩郡。尹正神畿。剸繁劇而有餘。振綱條而不紊。尋領觀風之任。居多鎭俗之方。爰自帥聯。總司畱務。長萬夫而賦政。克壯其猷。趨一節以來朝。增隆乃眷。疇玆寵典。久注予懷。特推進律之文。俾正中權之節。擇遂寧之巨鎭。遙建髙牙。守孟津之奧區。佇頒美化。舉斯優渥。蓋示褒榮。於戲。啟茅土之封。旣推異數。爲詩書之帥。無愧前良。祗荷明恩。勉圖懿效。可特授依前檢校太尉﹑使持節遂州諸軍事﹑遂州刺史﹑兼禦史大夫﹑充武信軍節度﹑遂州管內觀察處置橋道等使﹑知河陽軍州事﹑兼管內河堤勸農使﹑散官勛封食實封如故。

宋大詔令集卷第一百五

武臣三

狄靑落起復加恩制

門下。盡誠而思孝。聿臨終制之期。陳力以在公。宜去奪情之號。載稽明式。庸降寵光。具官狄靑。優負智謀。素推驍果。屢膺戎寄。久練武經。往者西師在邊。外勤將略。參著幄畫。助嚴邦威。擅賈復折衝之能。得亞夫持重之體。報功居最。騰譽寖髙。方厚委毗。旋罹凶釁。起之苴絰。躋以節旄。惟孝謹之克成。矧忠勞之兼峙。歲月云旣。徽章用加。增之峻階。並衍封邑。於戲。疆埸之重。戍更之煩。顧其謀猷。繄在帥領。惟盛明可以安事體。惟信順可以服人心。勉思善經。毋替前效。可。

狄靑彰化軍節度使加恩制

門下。萬夫之長。所以觀師政之宜。四方於宣。所以寄國都之重。誠治外之攸系。固用人之匪輕。我有勛賢。時惟帥任。當圖茂績。以正中權。載諏剛辰。敷告列位。具官狄靑。體沈鷙之度。懷忠毅之資。策名兵鋒。受任邊瑣。權謀形勢。該通四種之書。叱吒喑嗚。居擅萬人之敵。自種方之背徳。至邊吏之載書。綿祀於玆。寔由四紀。增兩使之畱務。兼七萃之禁營。委之朔陲。俾乂戎索。迨遘塊苫之戚。起從金革之權。立節益堅。歷時玆久。戎防有謐。疆候弗嘩。每念膚公。盍先懋典。用宣猷於庭論。且伻視於版圖。得彰化之全軍。控密須之近壤。往班瑞節。就領將衙。以至增環尹之階。進告圭之爵。加近田而衍食。更重號以報功。並示寵嘉。以殊獎遇。於戲。建旌居內。制閫在邊。有社有民。可以述宣條教。足兵足食。可以綏定疆埸。勉恢令圖。毋忝我謀帥之舉。可。

張茂實依前檢校工部尙書充寧遠軍節度使加恩制嘉祐元年恭謝

門下。朕向以日中聽政。夜分觀書。𨿽禹湯求理之心。未嘗敢怠。而黃老養性之術。頗有所虧。賴穹厚之惠康。蒙宗社之敷佑。善气來復。吉履以彊。恭卽路朝。述修祀事。以虔大報。用答元祺。藩嶽底貢而畢臻。神祇呈貺而胥穆。薦享之夕。儀物粲然。丹燎告升。休景彌燭。策勛有典。班胙著文。眷言戎翰之臣。用孚建號之慶。具官某。誠節果壯。志度深沈。濟美本於勛良。好謀通於奇正。習安邊之將略。善於拊循。佐絕域之使才。得其要領。以忠謹之操。入衛於巖廬。以武毅之風。出分於制轂。牙旗云建。師律有嚴。十國爲連。總普寧之奧壤。萬夫觀政。殿上黨之彊藩。封守以安。方貢惟謹。遹成熙事。均賦祥釐。參繹內外之勞。昭示幅員之慶。時惟良帥。崇以勛名。仍開衍食之封。益示陪惇之寵。玆爲異數。庸顯茂功。於戲。邦國用光。天人助順。康哉之慶。豈獨在予。霈然之恩。庶均惟屏。往服玆寵。益愼爾猷。

張茂實檢校司徒集慶軍節度使加恩制嘉祐八年英宗卽位

門下。朕欽承顧命。獲纂慶基。永惟守衛之難。彌深注倚之意。眷言宿帥。方殿近藩。爰擇剛辰。式加朝渥。推忠保順翊衛功臣﹑淮康軍節度﹑蔡州管內觀察處置等使﹑光祿大夫﹑檢校司空﹑使持節蔡州諸軍事﹑行蔡州刺史﹑兼禦史大夫﹑上柱國﹑淸河郡開國公﹑食邑六千五百戶﹑食實封一千六百戶張茂實。性根忠謹。气稟沈雄。蘊智略以自將。契風雲而感會。內則典兵提旅。著宿衛之勤。外則禦侮折衝。副推轂之望。加以肅祗畏事。勤瘁飭躬。遠名勢以不居。享富貴而能保。壯猷益茂。進律是宜。峻視秩之崇。往敷五教。易擁旄之寄。遂長十連。衍眞食以陪惇。益戶封而光啟。於戲。髙秩厚祿。無恡於褒嘉。顯績英姿。勉圖於報稱。無煩多訓。往服恩章。可。

姚雄加檢校司空泰寧軍節度使致仕進封開國公制政和元年十二月十一日

門下。壯猶方懋。肅將師律之嚴。旅力旣愆。式燕裏居之逸。義固齊於出處。禮均厚於始終。申賁恩章。誕敷渙號。武康軍節度﹑洋州管內觀察處置等使﹑持節洋州諸軍事﹑洋州刺史﹑提舉西京嵩山崇福宮﹑上柱國﹑吳興郡開國侯﹑食邑一千八百戶﹑食實封六百戶姚雄。資函沈勇。世服忠勞。凜然介冑之容。濟以鈐符之略。內拊循於徼衛。外均制於戎區。自奮直前。蓋稟山西之勁。所當輒破。尢髙河表之勛。曁復起以造朝。屬薦膺於分閫。敉寧武事。屢奏膚公。方注意以程能。亟陳情而告病。俾休祠館。姑徇所安。惟閱囊封。莫回厥志。再念爪牙之舊。閔勞官職之勤。勉遂辭榮。豈無懋寵。峻冬卿之視秩。易輔鎭之齋旄。序爵疇庸。加田衍賦。並爲優渥。式增耀於言歸。想在老成。宜益惇於報效。於戲。壽胥與試。副予黃髮之詢。公爾忘私。時乃素懷之尙。勿云謝事。而有遐心。可。

劉法保大軍節度使充熙河蘭湟路經略安撫使馬步軍都總管知熙州制政和六年五月二十六日

門下。周官以八柄詔王。莫先馭貴。左氏以七徳經武。亦曰定功。迺眷爪牙之臣。克勤疆埸之衛。涓辰錫命。孚號揚廷。具官某。器宇沈雄。性資嚴翼。奇謀必中。擅玉帳之威名。義勇無前。稟金行之勁气。久共武服。積有戰多。玆統銳兵。往築新壘。悉乃心力。濟予事機。誅斬寇讎。曾隻輪之不返。肅淸邊徼。方百堵之皆興。用答殊庸。特頒優賞。洛郊顯鎭。俾進秉於將旄。狄道雄藩。兼寵專於帥閫。益隆寄任。並示褒嘉。於戲。往城於方。出車所以美南仲。用錫爾祉。江漢所以命召公。無替前修。尙觀遠業。可。

張維加恩制政和六年宗祀

門下。朕祗荷天明。丕承考翼。誕舉宗祈之典。越伸昭配之誠。陟對一堂。穆若帝親之饗。賓筵五室。恍兮物象之臻。方熙事之備成。有湛恩之汪濊。肆揚廷號。以寵忠勞。具官某。挺徳粹溫。秉心恪愼。疏榮分閫。靡聞矜大之尢。領使眞祠。彌勵寅恭之節。屬肇嚴於新禮。宜共享於鴻禧。申衍眞租。載陪多賦。用隆眷遇。允協彜章。於戲。賚我思成。旣稱秩於元祀。受玆介福。其錫予於善人。益勵爾爲。以欽朕訓。可。

郭重加恩制同上

門下。朕紹承列聖之休。稽考先王之典。肇新重屋。申講彌文。用嚴祀事之明。允盡孝思之則。天人無間。福祿來成。眷言宿將之良。比護周廬之近。式均惠術。孚告治廷。具官某。气節沈雄。才資勇毅。蚤共武服。馳塞外之威名。久握兵符。肅軍中之紀律。赴功不懈。馭眾有方。力丐便安。載加勛舊。寵以齋壇之重。假之祠館之閒。屬舉精禋。肆敷慶澤。加田眞食。拓井陪封。於戲。來熙來寧。宜共旣神之祉。惟忠惟孝。尙堅衛社之誠。仰服恩華。益祗丕訓。可。

劉法檢校少保制政和四年四月七日

門下。和眾安民。蓋本聖人之徳。第功行賞。玆爲王者之權。眷時宿將之良。蚤列元戎之貴。載稽勞烈。式示恩章。播告治朝。誕孚羣聽。保大軍節度使﹑充熙河蘭湟路經略安撫使﹑兼馬步軍都總管﹑兼知熙州軍州事﹑及管內勸農使﹑彭城郡開國侯﹑食邑一千七百戶﹑食實封四百戶劉法。沈雄而獨斷。精勇而善謀。事不辭難。竭智能而自奮。義無反顧。仗誠信而必行。頃分洛水之旄。出鎭臨洮之寄。戎容克壯。師律加嚴。潛破陰謀。豫圖遠計。罙入其阻。兵無鏃矢之遺。往城於方。地據襟喉之要。烝徒不擾。斥候甚明。旣宣力之滋多。豈疇庸之可後。宣視貳公之峻。式昭次保之榮。寵數特殊。眷懷良厚。益振軍中之气。愈嚴閫外之威。於戲。整我六師。久倚干戈之衛。辟國百里。薦分疆埸之虞。尙肩乃心。往祗朕命。可

姚古檢校少保制政和七年九月十六日

門下。保邦馭遠。莫先經武之謀。制爵序勞。斯有懋功之典。乃眷乘邊之帥。嘗專統眾之權。旣上膚公。宜疏渙渥。肆朌恩綍。孚告朝紳。昭慶軍節度使﹑充環慶路經略安撫使﹑馬步軍都總管﹑兼知慶州軍州事﹑及管內勸農使﹑吳興郡開國公﹑食邑二千二百戶﹑食實封五百戶姚古。智慮沈深。材資鷙勇。家傳方略。識兼龍豹之弢。世有威名。令信貔貅之旅。薦守慶陽之藩翰。實當西夏之襟喉。比命樞臣。出宣廟算。式煩總護。往遂討除。臨衝閒閒。傅堅城而亟下。徵夫捷捷。俘羣醜以具來。功初易於建瓴。勢終同於破竹。包劇山川之險。坐安障塞之虞。玆飲至以勞還。首疇庸而進律。視儀亞保。衍食眞封。以增閫寄之榮。並暢天聲之廣。於戲。方叔率止。固已壯於師幹。召伯成之。尙克寧於疆土。勉祗朕訓。益勵爾猶。可。

劉法檢校少傅制政和八年八月五日

門下。陳干戈而示告。時惟天罰之恭行。鼓鐘鎛以愷還。玆重王師之大獻。肆舉策勛之典。疇先奮武之臣。爰輯朝紳。誕揚命綍。檢校少保﹑保大軍節度使﹑充熙河蘭湟路經略安撫使﹑兼馬步軍都總管﹑兼知熙州軍州事﹑管勾神霄玉淸萬壽宮﹑及管內勸農使﹑彭城郡開國公﹑食邑二千二百戶﹑食實封六百戶劉法。材資剛毅。智慮沈深。夙懷忠信之誠。兼究弢鈐之學。任方面之寄。居則閱禮樂而惇詩書。整軍旅之容。動則貴攻取而賤退守。名震邊裔之艸木。計安洮隴之金湯。每遄烈烈之徵。益見多多之辦。屬夏臺之干紀。咨公保以撫邊。載常服以飭戎車。首用鷹揚之帥。奉靈旗而指伐國。俾平蟻聚之區。曾無頓戟之煩。遂蕩堅城之險。襟喉肇據。壁壘並興。繼伐廣聲。蓋莫如於今日。懋功詔爵。宜顯答於殊勛。用升亞傅之班。增衍腴田之錫。於戲。功多而賞則厚。予用勸於臣勞。輔周而國必彊。爾尙恢於將略。往祗恩渥。務體訓言。可。

姚古檢校少傅制宣和元年六月十七日

門下。王者之兵本仁義。蓋禁暴以安民。天下之將通神明。用折衝而禦侮。眷予良帥。久捍邊陲。肅將威罰之行。茂錫愷還之渥。肆揚制綍。用亶朝紳。檢校少保﹑昭慶軍節度使﹑吳興郡開國公﹑食邑二千七百戶﹑食實封七百戶姚古。資尙沈雄。气懷宏遠。寬嚴有制。得將略之五權。機速如神。達兵家之三陣。自領乾方之寄。益昭恢武之經。克壯其猷。不顯亦世。屬夏臺之匪茹。咨樞輔以有徵。授鉞興師。式副采薇之命。執俘獻馘。俄收破竹之功。要衝連下於三城。震壘坐淸於萬里。方款叩關之敵。遂開偃伯之期。戎乘啟行。已著持軍之效。介圭入覲。敢忘詔爵之圖。用升亞傅之崇資。仍領價藩之舊節。文武是憲。威儀則多。於戲。櫜弓矢而戢干戈。予式敷於文徳。惇詩書而閱禮樂。爾尙保於智名。往體至懷。益綏慶譽。可。

郭仲依前建武軍節度佑神觀使加恩制宣和元年冬祀

門下。朕荷霄辰之眷命。遵祏室之詒謀。稱祀迎長。並受百神之職。推恩肆宥。聿同萬宇之休。眷言爪士之賢。嘗典五符之重。逮玆廣餕。敢後疇庸。肆申出綍之華。式告造廷之眾。具官某。賦材果毅。秉節沈雄。肅介冑之容。動必形於忠義。護貔貅之旅。久益著於恩威。中匄便安。薦加優渥。俾使琳宮之邃。仍分金鉞之雄。屬熙事之涓成。裒慶條而誕舉。徹圭惇賦。益戶衍封。於戲。祗戒精專。玆獲居歆之貺。亟蒙祉福。特蕃賚予之私。尙服恩榮。益祗猷訓。可。

劉仲武加恩制宣和元年冬祀

門下。朕治百禮於熙晨。肅六蜚於近甸。升侑烈祖。燕及皇天。精意上昭。玆親徳而饗道。景光下燭。示隤祉以發祥。靈承滋至之休。惇錫無疆之福。矧予宿將。可後寵章。瀘川軍節度使﹑提舉亳州明道宮﹑彭城郡開國侯劉仲武。稟姿沈雄。植徳端亮。有嚴有翼。智略洞乎韜鈐。不吳不揚。威聲聞乎艸木。隱若敵國。賢於長城。閫將擁旄。屢閱膚公之奏。琳宮曳組。載隆恩禮之優。玆於大報之成。宜有龐禧之寵。陪之采邑。衍厥戶封。於戲。申命用休。旣特均於慶賚。永錫難老。尙克紹於謀彜。往服褒嘉。益綏燕譽。可加食邑五百戶﹑食實封二百戶。

髙惇復建武軍節度使醴泉觀使制宣和二年五月三日

門下。爵以馭貴。祿以馭富。所以作人主之福威。能者服采。賢者服休。所以等朝廷之位敍。若時諸將。護以元戎。蓋必有非常之功。然後行不次之賞。暴揚偉烈。播告在廷。崇信軍承宣使﹑提舉西京嵩山崇福宮﹑安康郡開國侯﹑食邑一千二百戶髙惇復。謹畏而小心。沈毅而有勇。任職滋久。而未嘗有過。遇事不擇。而居惟盡忠。源之深者流必長。善之積者慶不揜。煌煌朱輪駟馬之盛。粲粲金章紫綬之駢。眷爾嗣人。事予潛邸。赤心左右。一節初終。如宋昌以謀議而戴孝文。如王常以親信而從光武。服在掌武。均於柄臣。屬者杖使節以載驅。銜王命而抗論。凜凜而義形於色。諤諤而言皆匪躬。相如入秦。爛然完璧之迹。蘇武守節。壯哉引佩之辭。奇節隱而不言。信賞稽於時舉。有嘉謙徳。未協師言。肆頒朕恩。用貤爾父。雕戈簜節。授建武之旌。皂蓋朱轓。易崇信之帥。均休眞館。衍食轅田。並示殊私。於昭異禮。於戲。功大者賞不可後。寵至者志當愈堅。眷惟老臣。奚俟多誥。守義方之訓。有懷狐突之教忠。及親仕之榮。兼厚曾參之孝養。永綏壽考。益礪精忠。可。

檢校少保建武軍節度使韓正提舉嵩山崇福宮制宣和六年

敕。玉帳論兵。出擁將旄之重。琳宮向道。入參臺紱之華。眷惟武徳之臣。嘗委侯藩之寄。特頒休命。以答丕功。具官某。器識宏深。才猷俊偉。蹈恭勤於世習。稟義勇於天資。頃膺推轂之求。備罄守邊之略。宣力匪懈。之分閫外之憂。治眾有方。時迪師中之吉。肆嘉來覲。益侈褒章。蕩節雕戈。極元戎之異禮。繡裳朱舄。視次保之彜儀。齋鉞不移。眞祠自佚。旣陪惇於邑賦。復增衍於邦租。並舉恩徽。式昭厚遇。於戲。崇階顯秩。授豈予私。壯志純誠。報將汝責。惟謹恪可以圖終譽。惟忠孝可以保寵榮。勉宣令猷。無墜明訓。可。

●缺卷106—115

宋大詔令集卷第一百十六

典禮一

封禪上

宰相等表乞封太山答詔太平興國九年四月甲申

朕常乙夜觀書。鑑前王之事迹多矣。若乃至聖同堯。大功超舜。底績類於伯禹。敷佑比於成湯。然後可以髙蹈介丘。遐登日觀。告成功於上帝。祈景福於下民。歷萬代以流光。冠百王而擅美者也。其或功虧治定。徳謝欽明。道未洽於黎甿。信未孚於﹤宀禹﹥縣。安可告成天地。展禮云亭。朕自纘丕圖。若涉淵水。方思日愼。以答天休。止期粗洽於小康。焉敢輒言於大禮。卿等忠於事主。善則稱君。誠𨿽可嘉。事則未暇。省覽數四。愧畏良深。所請宜不允。

宰相三上表答詔四月甲午

朕聞在昔帝王。虔膺命歷。罔不登封於岱嶽。降禪於云亭。所以昭大業於寰區。告成功於穹昊。遠則軒皇舜後。禋燔之迹可尋。近則漢武玄宗。銘記之文斯在。國家承百王之軌統。撫萬國之蒸民。屬唐梁離亂之餘。接漢晉衰微之後。四方文軌。尙未混同。萬里土疆。猶多僭僞。肆予小子。嗣守丕基。九域之中。旣恢於禹迹。八紘之內。悉奉於周正。帝業於是會昌。人寰以之再造。加之俗無疵癘。歲有丰穰。蓋上帝之儲休。匪衝人之所及。方思日愼一日。安夫難安。粗答天休。敢言時邁。而宰衡庶尹。方嶽大臣。蕃夷酋長之徒。耆艾緇黃之輩。共排閶闔。三貢表章。謂爲治定功成。可以繼三五之迹。升中肆覲。可以副億兆之心。其辭確然。無以遜避。且欲致孝以伸昭祀。祈福以庇蒼生。勉順羣情。良深愧畏。朕以今年十一月二十一日有事於太山。咨爾執事之臣。曁於司禮之士。各揚其職。用副予懷。永惟對越上元。要在誠意。侈靡之飾。何所用焉。況仗衛素嚴。文物昭備。宜遵典故。勿致煩勞。諸路藩鎭。不得以修貢助祭爲名。輒有率斂。庶從簡儉。以洽靈心。凡爾臣僚。當體玆意。

罷封禪十一月二十一日有事南郊詔太平興國九年六月壬寅

朕以眇躬。嗣守丕構。涉道猶淺。布政未孚。中心惕然。常所祗懼。昊天垂祐。黔首小康。丰年屢臻。四鄙不聳。豈敢暇逸。自懷宴安。昨者文武羣臣。洎乎耆耋。盈庭抗疏。連袂扣閽。謂當治平之時。請舉升中之禮。顧惟涼徳。豈所克堪。而陳請再三。因以兪允。載惟盛禮。終覺愧懷。況封禪之儀。廢之已久。百司祗奉。辦集尢勞。萬姓供輸。勞擾斯甚。且令停罷。更俟後期。國門之南。圓丘素備。宜輟登封之禮。聿修柴燎之誠。朕以十一月二十一日有事於南郊。凡爾臣僚。當體朕意。

先有發掘前代石檢隳壞古之壇墠修完詔雍熙二年十二月甲子

瞻彼泰嶽。奠乎魯郊。升中告成。歷代之儀斯在。泥金檢玉。前聖之迹猶存。所宜肅恭。常加營護。先有發掘前代石檢。隳壤古之壇墠。並令修完如故。州縣常謹視之。

答知兗州邵煜請東封詔大中祥符元年三月

喬岱羣嶽之宗。登封盛徳之事。非道格穹壤。運屬隆平。在於告成。豈可輕議。而東土黎老。闕裏諸生。咸傾望幸之心。請舉升中之禮。汝典司郡政。允迪輿情。爰奉奏章。罄述忠懇。以爲五兵載戢。多稼屢登。嘉瑞薦臻。祥符昭錫。合遵舊典。告謝上穹。顧惟眇躬。祗荷丕構。焦勞庶政。勤卹下民。懼理道之或愆。方夙夜而祗畏。矧敢追蹤列聖。紀號崇山。深諒乃誠。未遑斯舉。所請且不允。

答宰相等乞封禪第一表詔大中祥符元年三月壬午

歷觀列辟。遐睹哲王。農軒已來。唐漢而上。非鴻勛格於穹昊。厚福浸於黎元。憲度著明。休應昭晰。則何以肅祗嚴祀。益厚以增髙。告厥成功。封巒而禪社。顧以眇質。嗣玆慶基。荷三靈之眷懷。紹二聖之休烈。夕惕若厲。旰食靡遑。幸﹤宀禹﹥縣之小康。且幹弋之載戢。四時大順。五穀薦登。斯蓋祖宗之顧懷。神靈之協贊。方思日愼。以答天休。而公卿大夫。嶽牧庶尹。將校緇黃之眾。蕃夷耆艾之倫。僉以時洽治平。物無疵癘。寶符肇降。鴻貺孔昭。適當偃革之期。願舉升中之禮。備稽典故。共拜封章。𨿽簡冊以具存。豈涼薄之能享。披觀之際。循省增慚。徒諒眾誠。固難輕議。

答宰臣等請封禪第二表詔大中祥符元年三月癸未

古之王者。膺期禦歷。必舉登封之禮。式昭元命之符。所以讓徳於皇穹。推功於厚載。非有鴻烈。疇能當之。朕以衝眇之軀。托於億兆之上。欽承丕訓。寅紹寶圖。念守位之惟艱。懼涉道之猶淺。憂勤聽斷。一紀於玆。至於尉候無虞。倉箱流衍。政淸訟息。俗阜人和。上則荷霄昊眷佑之仁。下則賴文武葉宣之力。汔臻大定。敢曰予功。眷言封岱之儀。實爲盛徳之事。在於往聖。猶罕遽行。何中外之勤誠。奉表章而繼至。冀追蹤於三五。將紀號於云亭。覽之惕然。彌用增愧。難從眾懇。已諭至懷。載念傾虔。但深嘉尙。所請宜不允。

答宰相等請登封第三表詔大中祥符元年三月甲申

夫封巒蕆事。所以對越髙明。刻石紀功。所以儀炳今昔。自開元之後。垂三百年。豈無令王。尙闕斯禮。誠以典章久廢。非可遽行。徳澤未孚。不欲輕議。肆朕寡昧。獲膺運歷。承累洽之慶。介純嘏之休。方隅甫寧。黎獻從乂。萬樞粗治。九縣汔康。而厖鴻之恩。未浹於品庶。中和之頌。未暢於風聲。金土之價未均。徽纆之刑未措。踵武前哲。良用恧焉。矧敢舉帝王之上儀。涉天孫之喬嶽。備物輯瑞。考四巡之舊規。建號勒功。爲百王之稱首。玆事體大。寧所克堪。當悉予懷。卽斷來表。

答宰相等請登封第四表詔大中祥符元年三月丙戌

夫升中告成。帝王之盛禮。時巡展義。三五之令猷。自非膏澤浸於羣黎。至徳敷於九有。休烈浹洽。福應昭明。然後俯葉輿情。疇玆故實。就此發生之序。肅祗崇報之儀。顧予衝人。獲纘鴻業。每淩兢於馭朽。敢逸豫以圖安。居常內思。懼弗克荷。矧以政治猶郁。徳教未孚。詎可繼踵於前王。奉荷於岱嶽。諒非飾讓。難徇眾懷。所請宜不允。

答宰相等請封禪第五表詔大中祥符元年四月甲午

朕博考簡編。遐觀往昔。若乃誕膺帝籙。撫有中區。華夏底寧。珍符沓至。曷嘗不陟降東岱。對越上穹。益厚增髙。讓徳而崇化。昭姓考瑞。建號以飛聲。由無懷已來。略可槪舉。逮開元之後。因而曠廢。我國家誕膺駿命。肇啟丕圖。太祖以神武濟三才。太宗以至仁綏六合。丰功美利。累洽重熙。蓋五十年於玆矣。肆朕涼薄。獲承基構。懼徳弗類。因時而惕。勵精以求治。虛己以納善。案節以展義。潔粢以事神。仰畏髙明。不遑中昃。賴宗祊之儲祉。荷靈祗之顧懷。鑑玆小心。介以景福。五兵載戢。百谷屢丰。﹤宀禹﹥縣謐淸。王猷允穆。而又眞官預告。祕檢下臨。示卜世之休期。表自天之眷命。恭承景祐。靡敢遑寧。期以大享明堂。聿修郊禮。備伸昭事。以達至誠。不謂魯國諸生。東山黎老。來自千里。同竭一心。連袂薦臻。扣閽有請。罄陳徯望之懇。願舉升中之儀。而宰衡官師﹑嶽牧庶尹﹑緇黃將校﹑酋長耆年﹑不謀而同。奉疏來上。敍天人之交感。述方冊之前聞。以爲登岱勒封。古之盛典。奉符行事。今也其時。五表繼陳。眾願彌確。薦加惇諭。難奪傾輸。若以荷無疆之休。當盛徳之事。發揮茂實。丕顯成功。益用愧懷。非所宜請。止於報謝天地。備物而告虔。升配祖宗。尊親而致孝。式揚先烈。以耀大猷。是爲素心。何敢崇讓。朕以今年十月內。式遵典禮。有事於太山。咨爾百執之臣。掌禮之士。各揚乃職。勿曠攸司。朕之是行。昭答神貺。匪求仙而邀福。在報本以潔誠。至乃圭幣所須。牲牷攸給。並資丰備。以格神明。其有司供帳之規。乘輿服禦之物。悉從節減。勿致煩勞。式盡嚴恭。務遵簡儉。凡百費用。並支官物。一路止增修館捨。就建行宮。經由州縣。所用什物。亦以官物置辦。不得差擾輒借及有科率。諸司須索。非敕命。州縣不得供給。所在馳道。勿差丁夫廣有修葺。其香臺畫甕。靑繩闌干。亦不須設。諸路長吏。無得擅離本任。來赴行在。仍勿以修貢助祭爲名。輒有率斂。起居章表。附驛以聞。

●宋大詔令集卷第一百十七

典禮二

封禪下

禁泰山樵采詔大中祥符元年四月丙申

朕將陟介邱。祗答鴻貺。方遣先置。已諭至懷。而嶽鎭之宗。神靈攸處。尢宜安靜。以表寅恭。慮艸木之有傷。在斧斤之不入。庶致吉蠲之懇。式符茂育之仁。應公私不得於泰山樵采。違者具以名聞。重行科斷。

封禪戒約京東州軍刑獄務從寬恕詔大中祥符元年四月辛丑

朕登岱勒封。爲民祈福。庶獄訟之勿擾。在刑典以惟寬。用副哀矜。資於明卹。應京東州軍刑獄務從寬恕。無得非法決罰。

封禪離京日至封禪不舉樂詔大中祥符元年五月癸未

朕勉從人望。將陟靈封。常惕厲於精誠。庶虔恭於大禮。當齋結佩。猶防鳴玉之音。祗事戒塗。豈尙成文之奏。務從嚴肅。無或喧煩。自離京日。至封禪以前。並不舉樂。經歷州縣。無得令樂人迎候。

封禪禁屠宰詔大中祥符元年八月乙巳

朕爰以良月。有事介邱。答穹昊之眷懷。爲蒼黔而祈福。屬在告虔之際。宜施育物之恩。冀洽好生。式崇昭報。應天下並禁屠宰一月。以十月一日爲始。

於崇政殿習東封儀詔大中祥符元年九月癸未

朕祗荷美祥。聿修封祀。爰從歷代。久曠上儀。將表嚴恭。宜先肄習。冀精祥於陟降。固罔憚於躬親。朕取今月二十八日於崇政殿習東封儀。

命考制度使詔大中祥符元年十月庚寅

王者舉時巡之規。會方嶽之下。布憲昭度。率遵於禮制。陳詩納賈。用觀於民風。至於察郡吏之政能。大明黜陟。稽爲邦之品式。申禁奇衺。詢利病於閭閻。訪隱淪於屠釣。勤卹人隱。周給天窮。斯皆展義之舊章。前經之丕訓也。朕以寡徳。祗建大封。三神交歡。百祥總集。是用疇咨故實。參酌典彜。克遵設教之文。庶葉傒予之慶。宜以禦史中丞王嗣宗攝禦史大夫。爲考制度使。右正言知制誥周超攝中丞爲副。所經州縣。采訪官吏能否。民間利病。市物之價。舉察儀制車服﹑權衡度量不如法則者。有奇才異行隱淪不仕者。與所屬長吏詢求論薦。鰥寡煢獨不能自存者。量加賑卹。官吏政迹尢甚。民受其惠。及不守廉隅昧於政理者。孝子順孫﹑義夫節婦爲鄕裏所稱者。並條析以聞。

登封泰山赦天下制大中祥符元年十月

門下。式觀邃古。眇覿前王。功成治定之餘。時和歲丰之際。三靈孚祐。萬﹤宀禹﹥宅心。則有登封降禪之文。建顯垂鴻之禮。無懷而下。間封祀於崇巒。開元以來。曠講求於徽典。時更五代。運應千年。當聖祖之開基。肇平郊壘。曁神宗之繼統。益固邦基。升喬嶽以未遑。謂衝人之克構。肆予纂紹。每務精勤。期經畫於永圖。庶奉成於先志。顧惟寡徳。素昧王猷。遵奕世之貽謀。承慶靈之及遠。屬以五兵銷偃。四海澄淸。良民洽歸厚之風。嘉谷茂重華之歲。荷鴻符之昭錫。示天歷以無疆。允葉昌期。寔繁靈眷。威蕤絕瑞。覺悟輿情。是用承列聖之垂休。徇眾臣之勤請。聿崇大報。躬造神區。文物聲名。具陳於法駕。豆籩圭幣。悉奉於彜章。紫壇申嚴配之儀。玉檢視封崇之制。諒三神之降鑑。伊百福之潛臻。輯瑞班朝。率從肆覲。省方問俗。用慰來蘇。遵王度以無愆。展國容而有耀。旣被紛綸之景貺。宜覃渙汗之洪恩。冀與羣生。共膺純嘏。可大赦天下。云云於戲。升中展采。曠古之盛儀。尊祖配天。哲王之鴻範。旣周旋而集事。諒中外以咸歡。載省眇躬。獲成大禮。猥當殊慶。愈勵深衷。思廣聽於嘉謀。貴同裨於闕政。更賴朝廷勛舊。藩輔親賢。逮諸文武之臣。共立忠勤之效。式扶昌運。永保丕休。

玉牒文大中祥符元年十月辛亥

有宋嗣天子臣某。敢昭告於昊天上帝。運啟大同。惟宋受命。太祖開階。功成治定。太宗膺圖。重熙累盛。粵惟衝人。丕承列聖。寅恭奉天。憂勤聽政。一紀於玆。四隩來曁。丕貺殊尢。元符章示。儲慶發祥。淸淨可致。時和年丰。羣生咸遂。仰荷顧懷。敢忘繼志。僉議大封。聿申昭事。躬陟喬嶽。對越上天。率禮祗肅。備物吉蠲。以仁守位。以孝奉先。祈福逮下。佑神昭徳。惠綏黎元。懋建皇極。天祿無疆。靈休允迪。萬葉其昌。永保純錫。

攺奉髙宮曰會眞宮詔大中祥符元年十月辛亥

朕以祗膺祕錄。茂建元封。答三神之眷懷。揚二聖之徽烈。顧奉髙之遺址。著輿地之舊聞。俯按頌祗之庭。允謂受釐之館。惟玉虛之上聖。領金闕之眾眞。垂賚眇衝。屢臻瑞應。上儀克舉。大慶已成。將申嚴奉之心。用報厖鴻之祉。宜攺上太上奉髙宮曰會眞宮。增葺室宇。務從嚴潔。無事雕飾。自京選名徳道士。住持焚修。仍給供具物。

攺登封省方逍遙輦詔大中祥符二年五月乙卯

輿輦之設。典式具存。屬萬仞上封。千里東狩。遂從宜而立制。當因用以得名。宜以天平輦爲登封輦。辟塵逍遙輦爲省方逍遙輦。

祀汾陰

答羣臣請親祠汾陰表詔大中祥符三年五月辛丑

至哉坤元。資生於品物。瞻彼汾曲。崇建於靈祠。稽唐漢之舊章。載縑緗而可睹。並行親祭。因祝厖禧。朕寡昧承祧。虔恭守位。念大事之在祀。仗至諴而感神。仰膺覆載之休。豈忘明察之訓。蓋以曠絕斯久。振舉尢難。非有盛徳之升聞。曷致上靈之來享。比者再得守臣之奏。備達輿人之情。薦錫詔書。拒其誠請。亦內省之甚熟。固輕議之未遑。卿等不謀而同。奉章來上。褒揚斯至。稽述有倫。𨿽蒙懇之甚勤。在予衷而增惕。徒深嘆尙。莫克遵從。所請宜不允。

有事汾陰后土詔大中祥符三年八月丁未

王者膺籙受圖。保邦纂極。必竭誠於明察。期隤福於蒼黔。朕以寡昧之資。紹尨鴻之業。丕承先訓。奄有中區。欽事上靈。協和庶績。常勵守成之戒。聿丁下武之期。向者寶命自天。眞符錫祚。荷鑑觀之垂祐。罄溥率以蒙休。福應沓臻。人祗合。揚祖宗之盛烈。體蒼昊之眷懷。稽增封廣禪之文。追昭姓考瑞之事。勒成展采。繼志垂鴻。交歡三神。均恩萬﹤宀禹﹥。顧以臺徳。建玆上儀。匪敢遑寧。益思惕勵。不謂蒲阪遺耋。冀部守臣。稽合輿情。述宣舊典。且以汾河之曲。素嚴后土之祠。遠貢封緘。繼陳勤請。載惟曠絕。難議允兪。復又拱著之倫。扣閽來至。以爲運格熙盛。俗洽阜康。野多有稌之謠。邊靡贏糧之役。奉祠脽壤。昭報坤元。非得而辭。所宜利往。奏疏三上。羣情益堅。恭念席廟社之慶靈。被穹壤之況施。陟封喬岫。已展於告虔。祈谷柔祗。理當於親祭。爰舉歲巡之典。式申母事之誠。冀集祺祥。永孚黎獻。朕取來年春。有事於汾陰后土。咨爾掌禮之士。曁於有位之臣。當謹攸司。各揚乃職。禮神圭幣。致享犧牲。並務吉蠲。庶申欽奉。其乘輿服禦供帳。羣司勿致勞煩。悉從節減。應有費用。皆以官物置辦。不得差擾。輒借科率。諸司須索。非敕命。州縣不得供給。所從道路。無役丁夫。廣有修葺。仍不用香臺靑繩欄干等物。諸路長吏無得擅離本任赴行在。仍不得以修貢助祭爲名。輒有率斂。兩京諸州起居表附驛以聞。

以祠后土諭宰臣等詔大中祥符三年八月丁未

朕前歲以靈眞告期。祕文垂貺。乃升岱嶽。以展明誠。冀受百祥。阜康九域。而汾陰后土。盛典闕焉。𨿽奉祀北郊。降禪社首。瞻言脽壤。久屬朕懷。況元鼎親祠。開元蕆事。肸蚃所答。方冊具存。若尊卑之禮或偏。則明察之報漸廢。前史所謂郊天而不祀地。失對偶之義也。朕恐玆禮未周。貽譏後代。昨東魯升中。除奉神之外。庶事省約。途中次捨。務在簡儉。往復千里。絕無擾民。今蒲津父老。屢扣闕庭。斯亦人事所啟。深符宿意。當議潔蠲。用答景貺。

誡約行事官職掌人詔大中祥符四年正月辛巳

朕親臨汾曲。對越後祗。冀蒼黔之蒙福。眷乃侍祠之列。洎於執事之倫。務罄恪恭。副予精意。應汾陰行事官﹑職掌人敢懈慢者。委監察禦史糾舉。遇赦不原。

攺奉祗宮曰太寧宮設后土聖母像道士焚修詔大中祥符四年二月辛酉

朕纘承大統。撫禦庶邦。荷祖宗之詒謀。膺穹厚之丕錫。勒封岱巘。已報於天休。謁款魏脽。式修於地察。眷惟齋館。俯邇嘉壇。實淸宴之攸寧。固蕃釐之舉集。宜愼方中之候。特施必葺之功。辟乃殊庭。鎭玆遺址。率取淸都之制。詳延羽服之流。庶假精修。以申嚴奉。宜攺上奉祗宮曰太寧宮。設后土聖母塑像。選道士焚修。本廟崇奉。一如舊制。

祀汾陰赦天下制

門下。爲人倫之紀律。禮曰天經。著王者之誠明。祀惟大事。凡致恭於燾載。永介福於黎元。已建圜封。是崇方澤。考坤元之設像。配乾健以同符。厚徳無疆。柔祗定位。矧髙脽之靈境。有前古之嚴祠。誕集祺祥。薦從禋瘞。登隆祭典。焜燿國容。歷五運以下衰。曠六飛之戾止。顧予菲徳。獲纂慶基。欽燕翼之貽謀。荷丰融之敷祐。旣無文而咸秩。因墜典以交修。多愧眇衝。獲遵盛美。率由勤請。勉徇輿情。慰蒲津佇望之民。奉鄈上親祀之事。百神幽贊。九服駿奔。黃瑞畢升。靈休允答。遂涓良日。式展鴻儀。務極洗心。以申精意。薦豆籩而惟絜。奠琮幣以斯嚴。禮樂相資。人祗胥悅。集顧懷之殊貺。契茂育之元功。是用周覽時風。肆覲西後。輯瑞圭而成列。羅琛贐以充庭。和气沖融。頌聲洋溢。肇迎嘉慶。適鐘神賜之祥。均被華夷。宜廣云行之施。可大赦天下。云云於戲。厖鴻之澤。旣浹於八區。眷佑之靈。普臻於兆庶。更賴宗親勛舊。文武忠良。罄同徳之端誠。贊卜年之景祚。庶期寰宇。永洽純熙。

后土廟上號曰太寧禁民庶祈賽止拜庭中詔大中祥符四年四月己未

恭惟厚徳。夙蘊至靈。降宅脽邱。載嚴廟貌。爰展親祠之禮。允膺至況之祥。宜薦嘉名。以彰景祐。避尊稱而斯在。達昭事以惟宜。脽上后土廟。宜上額爲太寧宮。本殿周設欄楯。民庶祈賽。止拜於庭中。官吏非祠祭。亦勿升殿。

宋大詔令集卷第一百十八

典禮三

南郊一

建隆四年有事南郊詔八月

王者誕膺駿命。光啟鴻圖。罔不升中於泰壇。昭事於上帝。著諸令典。是謂彜章。朕自撫中區。行周四載。稼穡繼聞於丰稔。邦家屢集於休禎。豈涼徳之升聞。感玆多祜。蓋上穹之降鑑。錫我小康。得不祗率前文。躬行大禮。式展奉先之志。虔申報本之誠。用答天休。且符人欲。朕以今年十一月十六日。有事南郊。宜令所司。各揚其職。務從省約。無令勞煩。諸道州府。不得以進奉爲名。輒有率斂。庶遵儉徳。以奉嚴禋。中外臣僚。當體朕意。

乾徳六年有事南郊詔八月甲寅

朕以眇末之身。居億兆之上。永言臨禦。敢怠寅恭。向以蜀土不賓。自開釁隙。洎興師而問罪。俄輿櫬以來降。旣成不陣之功。實荷自天之祐。加以歲年丰稔。黎庶咸安。三邊無擊柝之虞。五緯有連珠之異。睹鴻休之若此。顧涼徳以何勝。宜伸報謝之誠。適展告成之禮。朕以今年十一月二十四日。有事南郊。凡百有司。各揚其職。務遵典故。無致煩勞。諸道不得以進奉爲名。輒有率斂。布告中外。知朕意焉。

開寶四年有事南郊詔七月甲午

朕父事圓穹。君臨萬國。聲教旣通於南夏。田疇屢慶於西成。黎民乂安。邊鄙不聳。斯蓋上天垂祐。淸廟降靈。豈予衝人。致此多福。敢不虔遵龜筮。親潔豆籩。式展嚴禋。載申昭報。朕以今年十一月二十七日有事於南郊。凡百有司。各揚其職。諸道州府。不得以進奉爲名。輒有率斂。凡在中外。當體予懷。

開寶九年有事南郊詔

定鼎洛邑。我之西都。燔柴泰壇。國之大事。況削平江表。底定南方。惟率土之混同。自上天之降祐。內慚涼徳。感是洪休。得不罄以恭虔。申其告謝。眷洛京而西顧。兆陽位於南郊。豆籩陳有楚之儀。黍稷奉惟馨之薦。朕今暫幸西京。以四月內選日。有事於圜丘。宜令所司。各揚其職。禮容儀衛。典故在焉。祗事肅誠。無得煩擾。諸道州府。不得以進奉爲名。輒有率斂。凡在中外。當體予懷。

太平興國三年有事南郊詔八月癸丑

王者昭事天地。嚴配祖宗。被衮冕以升泰壇。薦牲牢而饗上帝。國之大事。禮有舊章。朕以眇躬。嗣守洪業。載罹寒暑。混一車書。五稼屢登。四郊不聳。蓋昊穹之儲祉。豈涼薄之能然。宜親潔豆籩。恭陳柴燎。祗見九廟。昭謝上元。朕以今年十一月冬至有事於南郊。凡百有司。各揚其職。務遵典故。無致煩勞。諸道不得以助祭爲名。輒有裒斂。中外臣庶。當體朕懷。

太平興國六年有事南郊詔九月乙卯

朕祗膺眷命。克荷天休。頃以參墟不朝。戎輅薄伐。賴穹昊之助順。才刻漏以時平。汾晉之邦。千里而廣。輿賦聿歸於天府。土疆咸復於地圖。今夏雨澤愆期。虫蝗爲患。朕躬徹常膳。心祈上元。亟命使車。並走羣望。桑林之禱靡憚。朽索之懼實深。至誠感通。冥貺昭答。膏澤頻降。甫田載滋。飛蝗盡殪。炎火不秉。皆蒼昊之垂鑑。祖宗之儲祥。俾予衝人。享是多福。不伸大報之典。曷展益恭之誠。朕以今年十一月冬至親享太廟。有事於南郊。凡爾執事之臣。率循經制。無至煩勞。

攺用正月十日有事南郊詔至道元年十一月丁亥

昨頒詔旨。將奉圜丘。取來歲之仲春。伸大報於上帝。載稽方策。旁求故實。二月初吉。蓋是中和之辰。獻歲上辛。合伸祈谷之典。當從攺作。庶葉通規。今以來年正月十日有事於南郊。詔凡有司。各揚爾職。布告中外。咸使聞知。

咸平二年有事南郊詔七月壬辰

夫繼統承祧。必崇禋類。國之大事。實有彜章。朕奄宅萬邦。倐焉三載。每念纂承之重。敢忘夤畏之心。而稼穡屢登。干戈載戢。四方率俾。庶政惟和。此蓋上穹降靈。列聖垂祐。思陳大報。以啟鴻休。特用剛辰。告示羣品。朕以今年十一月七日有事於南郊。申命有司。各揚其職。諸路州府。不得以進奉爲名。輒有率斂。務遵儉約。稱朕意焉。

咸平五年有事南郊詔七月甲午

朕承天子民。正位居體。庶邦用乂。六載於玆。寔賴乾坤降祥。宗祏垂裕。顧朕寡徳。曷臻是哉。夙夜以思。罔敢暇逸。國之大事。禮有舊章。庶伸謝況之誠。恭展就陽之祀。以今年十一月十一日有事於南郊。凡百有司。各揚其職。諸路州府。不得以進奉爲名。輒有率斂。務從簡儉。稱朕意焉。

景徳二年有事南郊詔七月丁巳

王者合祭天地。祗見祖宗。所以罄追遠之心。申肆類之報。今者干戈偃戢。徼塞底寧。綿宇歡康。大田丰楙。荷玆並貺。惕然在懷。肅事禋燔。其合經訓。朕以今年十一月十三日有事於南郊。咨爾有司。各揚其職。務遵法度。無至煩勞。向來每因郊祀。於京畿近州。配率供億。念玆氓庶。良所優矜。宜令三司。未得循例施行。別候進止。諸道州府。不得以進奉爲名。輒有科斂。庶從簡靜。以享天休。中外臣民。當體予意。

來年正月一日上玉皇聖號有事南郊恭謝之禮詔大中祥符九年五月甲辰

朕以菲徳。獲紹慶基。法前王昭事之心。荷元昊惟新之命。祕圖申錫。靈祲鴻均。封祀紹修。誠明合答。遘仙宗之降格。示寶系之綿長。錫祚蕃滋。輸祥紛沓。爰於前歲。特發精衷。式瞻霄極之尊。虔上帝眞之號。仍期奉冊。別擇吉年。屬明律之再更。果揆辰而有得。今以來歲元月。適葉上辛。願同億兆之誠。共薦穹崇之稱。信辭眞迹。匪懈於躬親。金簡玉文。庶垂於永久。舉冠絕未行之事。報髙明洪覆之恩。謹以來年正月一日詣玉淸昭應宮。與天下臣庶恭上玉皇大天帝聖號寶冊。重念獲契隆平。薦臻丰楙。慶歡樂之普洽。膺眷祐以殊深。爰稽禋祀之儀。仰答顧懷之貺。又謹以正月十一日有事於南郊。行恭謝之禮。諸軍賞賜。並以內藏物充。三司勿催促諸路錢帛。諸州軍監。無得以修貢助祭爲名。輒有率斂。務從簡約。無至煩勞。凡百有司。各供其職。

天禧三年有事南郊制七月戊辰

朕以菲徳。襲玆鴻圖。緬想艱難。未嘗暇豫。席二後之成命。集百珍之降祥。封岱展儀。含生被澤。承平斯久。固恢綽以彌文。祭祀惟勤。盍精嚴於大報。屬以歲時登稔。海域淸寧。見髙厚之顧懷。慶蒼黔之富庶。周修禋類。式展孝恭。以今年十一月十九日有事於南郊。咨爾弼臣。洎於列位。各揚其職。以稱朕心。諸路州府。不得以進奉爲名。輒有科率。庶符簡易。式召和平。

天聖二年有事南郊禦札七月戊子

朕猥以眇躬。獲嗣丕構。粵在諒闇。倐踰再期。從念守文之難。未躬事天之祭。兢兢業業。不敢怠遑。所賴皇穹降康。宗廟垂祐。四時協鬯。百谷順成。荷此休嘉。彌用惕畏。爰卜履長之旦。虔申報本之誠。式示先期。俾從誕告。朕以今年十一月十三日有事南郊。咨爾百司。各揚其職。務遵典故。無或勞煩。諸道州府。不得以進奉爲名。輒行科率。

天聖五年有事南郊禦札

王者紹膺寶命。祗若靈心。必盡物以嚴親。乃先柴而類帝。顧慚涼徳。欽述前彜。乃因郊而就陽。式反始而報本。爰申誕告。用誡先期。朕以今年十一月十七日有事南郊。咨爾百司。各揚其職。諸道不得以進貢爲名。輒行科率。致有煩勞。

天聖八年有事南郊禦札

昭事天地。嚴配祖考。國之大事。時不可曠。況兵革偃戢。車書混同。七政以齊。羣物並楙。皆上穹之貺施。而三後之福祉。報本復始。於是乎在。朕以今年十一月十九日有事於南郊。咨乃攸司。各揚所職。諸道不得以進奉爲名。輒行科率。

景祐二年有事南郊禦札

王者舉告類之儀。所以謝成於天地。重嚴配之典。所以昭孝於祖宗。考諸舊章。實曰大事。朕祗膺靈命。奄宅中區。賴上天降康。七廟儲祉。時序休若。方隅底定。美應薦臻。生物咸遂。內惟涼薄。惕荷顧懷。卜玆景至之辰。躬修郊報之禮。將以升侑三聖。秩祀百神。庶熙事之克成。與羣元而同享。爰申誕告。用示先期。以今年十一月十五日有事南郊。諸道州府。不得以進奉爲名。輒行科率。致有煩勞。

寶元元年有事南郊禦札

朕猥以涼菲。獲承基緒。祗率丕訓。茂昭前人。兢兢業業。罔或寧暇。賴上穹鑑祐。列聖保綏。方隅晏然。气物時若。民微艱食之阻。邦輯阜財之經。翔洽太和。莫非靈貺。𨿽復犧斃有楚。粢芼載蠲。申飭祠官。謹修歲事。然齋輅停軫。欽柴輟薰。弗躬於行。恍以成閏。祭疎則怠。心焉增惕。矧紫營在望。奚敢憚勤。黃流並祼。庶幾能享。爰諏景至之日。恭迓帝臨之休。愼舉鴻儀。式先誕告。朕以今年十一月十八日有事南郊。咨爾攸司。各揚乃職。應諸道州府。不得以進奉爲名。別行科率。裕神約禮。稱朕意焉。

康定二年有事南郊禦札

夫事天致誠。饗親繼孝。緬惟前代。容典具存。迨於我朝。彩章彌縟。七廟時其祫食。三歲卽以卜郊。躬接神靈。奉將牲幣。爲民昭報。朕弗敢忘。今憲度交修。禮樂明備。日月所燭。咸佇旅庭之來。陰陽以和。無失丰盛之薦。匪嚴大事。曷答丕祥。朕以今年十一月二十一日有事於南郊。咨爾攸司。各揚乃職。務從簡儉。勿俾煩勞。應諸道州府。不得以進奉爲名。別行科率。

慶曆四年有事南郊禦札

敕。內外文武百僚等。朕荷祖宗之謀。托黎元之上。日愼夕惕。罔或怠遑。故嘗六款圓丘。祗見上帝。今賴天之福。浹宇以和。𨿽右輔畱屯。南方薄稔。已加撫輯。期底靖安。匪云交修。思有昭報。聖則能饗。誠慚於寡徳。祭不欲數。旣及於三年。適奉先規。講求多物。愾聞列聖之祫。裒對明靈之臻。況祈祉下民。弗爲專美。在國大事。其敢憚行。朕以今年十一月二十五日有事於南郊。咨邇攸司。各揚乃職。凡於供億。毋俾煩勞。應諸道州府等。不得以進奉爲名。別行科率。比者多緣嚴配。加上徽名。止循率吁之常。徒爲薦誠之累。且應神以實。何用虛文。與禮之奢。不如寧儉。其文武百官﹑僧道父老等。不得因郊祀上表。請加尊號。永言有眾。宜諭先庚。共推至虔。以副朕意。故玆札示。想宜知悉。

慶曆七年有事南郊禦札七月丙子

夫對越穹昊。昭配祖宗。蓋列聖之通規。爲有邦之大事。朕惟寡徳。獲纘珍圖。兢兢萬機。迨逾二紀。品物蕃阜。陰陽統和。靡躬修於至儀。曷申答於靈貺。方且致祼太室。奠玉圓丘。昭靈監之溥臨。均懷生之盛福。在予衝質。其敢憚勤。朕以今年十一月二十八日有事於南郊。咨爾攸司。各揚迺職。凡所供億。毋俾煩勞。應諸道州府。不得以進奉爲名。別行科率。

皇祐五年南郊禦札七月壬寅

敕內外臣僚等。夫四時常祀。戒在有司。三歲親祠。敢稽舊典。迪惟列聖。光施衝人。獲執牲瑄。以事郊廟。永惟欽栗。弗敢怠遑。間亦耕籍而共粢盛。宗祀以虔圭幣。合祛天地。並侑祖宗。庶幾告誠。豈曰能饗。惟時上帝。賜朕有年。嘉生順蕃。黔細滋殖。豈瑣涼之致此。抑右序之俾然。矧今區夏謐如。風雨時若。鐘石俯就。壇場在望。四海助祭。俟蒼壁之舉。百神受職。系皇邸之設。思欲祼鬯酒於世室。進純犧於泰畤。因以範俗。延祉庇民。敢憚躬親。而廢大報。朕以今年十一月四日有事於南郊。咨乃攸司。相予肆祀。各揚爾職。勿懈於位。諸道州府。不得以進奉爲名。輒行科率。務循靖壹。勿使煩勞。咨爾庶邦。當體朕意。

治平二年有事南郊詔七月壬戌

天地者﹑生之本。先祖者﹑類之始。禮有報本反始。而事天地。尊先祖。於是乎致虔恭焉。國朝之制。郊以三歲。朕以衝眇之資。荷顧托之重。巍乎王公士民之上。懍乎宗廟社稷之寄。日愼一日。惟恐勿任。而三靈眷懷。億姓禔福。天淸日潤。雷動風行。嘉生訖臻。�气蕩定。固可以薦四時之和气。總萬國之歡心。以報本乎天地。而反始乎先祖也。朕以今年十一月十六日有事於南郊。咨爾攸司。務勤厥職。諸道州府。不得以進奉爲名。輒行科率。必循其故。毋或煩民。

熙寧元年有事南郊禦札七月甲戌

有天下者。莫重靈神之報。爲人子者。莫嚴宗廟之承。率躬三歲之祠。常候一陽之應。緬慕先聖。光施衝人。載循禋類之期。適在亮陰之際。大懼不能備飭儀物。奉將粢盛。於是剌六經之文。傅博士之議。皆以謂喪有以權而順變。祭無以卑而廢尊。矧稽參西漢之彜。緣用景徳之制。顧予涼菲。賴帝貺臨。遂卜天正之辰。往修郊見之禮。方且進祈茂祉。以大芘黎元。昭格至精。以終圖熙事。庶幾能饗。其敢憚勤。朕以今年十一月十八日有事於南郊。咨爾攸司。各揚厥職。諸道州府。不得以進奉爲名。輒行科率。其百司﹑除事神之物。並宜一切仍舊外。余應於供奉所須。務令淳約。以稱朕不忘孝思之義。故玆札示。想宜知悉。

●宋大詔令集卷第一百十九

典禮四

南郊二

熙寧七年有事南郊禦札七月戊戌

王者饗帝圜丘。以虔報本之義。尊祖淸廟。以將反始之誠。人道至隆。國章玆重。維五聖之故事。有三歲之親祠。朕以不徳。獲承先憲。以時稱秩。其敢怠荒。且卜天正。往修郊類。庶繇精意之享。以祈烝民之生。且詔先期。用孚羣聽。朕以今年十一月己未有事於南郊。咨爾有司。各揚厥職。相予祀事。罔或不恭。

熙寧十年有事南郊禦札七月辛亥

燔柴而祭泰壇。執幣以事上帝。陟配烈祖。靈承天明。永惟五聖之謀。率用三年之禮。顧朕菲徳。纘時丕圖。亟蒙宗廟之休。裒對神祇之佑。屢迪熙典。汔登至平。是用卜天之正。考日之至。致精而嚴大報。向福而芘黎元。戒以前期。告於有眾。朕以今年十一月甲戌有事於南郊。咨爾攸司。各揚乃職。協成祀事。稱朕意焉。

元丰六年有事南郊禦札七月丁未

王者揚煙泰壇。以致承天之義。禋鬯淸廟。以嚴達孝之誠。永惟五聖之謨。必躬三歲之祀。肆惟菲徳。獲紹丕圖。賴帝博臨。丰年屢應。羣生和而艸木茂。三光全而寒暑平。宜卜天正。恭修郊類。比對篤周之祜。以展放唐之文。特戒先期。用孚大號。朕以今年十一月丙午有事於南郊。咨爾有司。各揚厥職。相予祀事。罔或不恭。

元祐七年有事南郊禦札七月戊子

萬物皆本於天。顧何以報。五禮莫重於祭。所貴者誠。惟本朝郊禘之文。有列聖典章之舊。朕勤遵太母之訓。祗守丕基之成。八年於玆。萬﹤宀禹﹥以治。深惟菲徳之及此。實由上帝之祐民。宜修親享之恭。以盡欽承之義。奠玉以致純潔。升煙以達髙明。嘉與臣工。共圖熙事。朕以今年十一月十四日有事於南郊。咨爾有司。各揚厥職。相予禋祀。罔或不恭。故玆札示。想宜知悉。

元符元年有事南郊詔七月己酉

朕纘承聖緒。紹述先猷。以微眇之身。托士民之上。惟徳弗類。荷帝降衷。錫之元符。申以景命。天休滋至。殆弗克堪。黎民時雍。西戎卽敍。協气來應。丰年屢臻。永惟方夏之底寧。寔自穹昊之眷佑。若稽大報之義。蓋講宗祈之文。煬髙煙於柴壇。薦郁鬯於淸廟。庶幾祖考之格。其獲明靈之歆。嘉與臣工。共圖釐事。亶孚有眾。申戒前期。朕以今年十一月二十日有事南郊。咨爾攸司。各揚乃職。

建中靖國元年有事南郊禦札六月甲子

敕內外文武臣僚等。祭莫重於天。聖人極郊丘之報。徳無加於孝。王者嚴宗廟之儀。朕以眇躬。獲嗣丕構。煢然銜卹。逮玆踰年。欽惟三歲之郊。每候一陽之應。稽諸典禮。不以卑而廢尊。越予衝人。亦惟事而師古。矧徳弗類。賴帝降康。諸夏乂安。遠人款附。四時不忒。百谷用成。若稽先王之猷。祗遹列聖之訓。順迎谷旦。躬饗圜壇。以致靈承之心。以祈右序之貺。用孚大號。誕告前期。朕以今年十一月二十三日有事於南郊。咨爾攸司。各揚厥職。相予禋祀。罔或不恭。故玆札示。想宜知悉。

政和三年冬至日祀天圓壇禦札十月五日

朕惟乃聖乃神。克禋克祀。舉三歲之大典。不數不疏。得四海之歡心。以妥以侑。肆予菲徳。遵國舊章。升煙紫壇。伸昭事上帝之義。祼鬯淸廟。嚴衎我烈祖之誠。宜卜景長。往修郊類。俾輯熙於純嘏。用敷錫於庶民。誕告前期。式孚羣聽。朕以今年冬至日祀天於圓壇。咨爾攸司。各揚乃職。相予祀事。罔或不恭。故玆札示。想宜知悉。

宣和元年冬至日祀天圓壇來年夏至日祭地於方澤禦札

內外文武臣僚等。朕席累聖之宏基。撫重熙之昌運。乾健坤順。夙昭眷佑之休。時和歲丰。玆極敉寧之效。布政葉陰陽之序。率民同道徳之歸。遐方慕化而來庭。逋寇畏威而款塞。霄宸降嘏。每從禦便之遊。日觀迎釐。薦閱升中之請。若時報本。無越親祠。其乘二至之祥。載秩一純之薦。祓紫陔而事上帝。肅方澤以對桑林。假於太宮。前謹祼將之奉。佑我烈祖。並嚴陟配之常。用仰達於精誠。庶函蒙於丕況。誕敷大號。明戒先期。以今年冬至日祀天於圓壇。來年夏至日。祭地於方澤。咨爾攸司。各揚乃職。相予肆祀。罔或不恭。故玆札示。想宜知悉。

建隆四年南郊攺乾徳元年赦天下制十一月

門下。朕自三靈眷命。五讓興邦。躬親罔憚於萬幾。徳教將加於四海。歲時屢稔。華夏大同。干戈漸偃於靈臺。文軌皆通於象闕。俗阜而南薰風競。刑淸而貫索星稀。仰觀則日月麗天。俯視則龜龍在沼。加以物無疵癘。民樂雍熙。蓋元穹垂祐於皇家。非涼徳自隆於昌運。繇是考百王之舊制。遵千古之憲章。墜典必修。無文咸秩。潔犧樽而謁淸廟。披大裘以郊上元。萬乘雲屯而在途。千官星拱而就列。公侯助祭。共江漢以朝宗。鐘鼓在懸。與風雷而相薄。百靈受職。羣後受釐。明徳旣馨。神心有答。非煙塞望以呈瑞。嘉气浮空而襲人。民具爾瞻。禮無違者。乃回金輅。乃禦應門。律具協於黃鐘。日正臨於甲子。順三元而更始。慶萬匯之咸亨。而又藩嶽勛臣。宰衡庶尹。外達蠻貊。內曁緇黃。謂予歷數在躬。以應天廣運順其美。謂予溫恭允塞。以聖文神武成其功。兼至徳之鴻名。盡哲王之能事。物議斯允。予衷莫違。宜覃曠蕩之恩。用慰黎元之望。可大赦天下。攺建隆四年爲乾徳元年。云云於戲。崇徳報功。取天地無私之象。眚災肆赦。推雷雨作解之恩。更賴中外大臣。佐佑厥辟。必使萬邦黎獻。盡躋仁壽之鄕。百姓昭明。致我勛華之上。布告億兆。咸使聞知。

乾徳六年南郊攺開寶元年赦天下制十一月

門下。我國家受天景福。率土咸賓。聲明洞照於萬方。徳教咸加於四海。風雨順而年歲稔。干戈戢而刑政淸。域中共慶於小康。海外咸欽於至化。朕顧惟寡昧。祗奉元穹。荷上帝之垂休。致中原之大定。遂發誠意。再舉舊章。恭陳告謝之儀。仰答自天之祐。羽衛森羅而在野。王公肆類而在庭。六樂無不調。五禮無不備。躬奠玉爵。陟配紫壇。具物薦誠。神心昭格。非煙塞望以呈瑞。嘉气浮空而降祥。宜與寰區。同玆胥悅。象緯旣還於彩仗。雞竿大舉於鴻恩。當玉曆之惟新。與蒼生而共慶。盡日月照臨之內。罔間幽遐。極車馬混同之邦。咸均雨露。庶成端拱。永洽可封。可大赦天下。攺乾徳六年爲開寶元年。自今年十一月二十四日昧爽已前天下犯罪人云云於戲。皇王報本之義。乾坤助順之祥。旣舉彜章。諒無闕政。更賴中外宣力。將相同心。保黎庶之乂安。致邊隅之寧靜。扶持景運。翊亮皇猷。長懷魚水之歡。共樂太平之化。布告億兆。咸使聞知。

開寶四年南郊赦天下制十一月

門下。我國家膺上天之景命。洽四海之歡心。車書大同。聲教遐被。爰自塵淸五嶺。浪靜南溟。開萬里之封疆。致兆民之蘇息。山川克復。日月光華。風雨順時。歲年大稔。朕君臨天下。道蒞人寰。致率土之同淸。自元穹之垂貺。於是恭循典禮。親執豆籩。當愛日之迎長。罄虔誠而告謝。羣後執圭而肆覲。神郊備物以陳儀。柴燎旣升。乾光下燭。瑞气浮空而不散。生民鼓舞以同歡。宜覃作解之恩。用洽自天之慶。可大赦天下。云雲天地垂休。所以祈開泰皇王報本。所以告成平。盛禮行而人神協和。慶澤流而寰海胥悅。文武列位。將相具僚。同心同徳以逢時。盡節盡忠而宣力。宜勤翊亮。共致太平。

開寶九年西京南郊赦天下制四月

門下。我國家受命開基。化民育物。荷乾坤之垂佑。致文軌之大同。內則朝政雍熙。外則武功震耀。洎西川克復。五嶺蕩平。被聲教於寰瀛。納生靈於富壽。惟有江表。未息埃塵。暫勞動於六師。尋廓淸於一境。數千里風霾旣殄。百萬家生聚知歸。蘇其久困之民。布以惟新之化。非衝人之克乂。皆上帝之儲休。今者卜首夏之良辰。就西都之正位。備其燔燎。潔以豆籩。躬申告謝之誠。用達恭虔之志。奠玉之盛儀旣畢。普天之慶澤方行。宜覃曠蕩之恩。用表混同之化。可大赦天下。云云於戲。牲牢報本。所以答天地之殊休。雷雨行恩。所以答華夷之大慶。禦鳳闕而風雲助順。揭雞竿而士庶同歡。眷惟文武之具僚。並效忠勤之亮節。佐我隆平之運。寔多翊戴之勞。方切注懷。更宜宣力。布告中外。咸使聞知。

太平興國三年南郊赦天下制

門下。王者負扆居尊。繼天垂統。順三靈之眷命。契萬國之歡心。宵衣旰食以忘疲。卹物愛民而爲念。自臨宸極。再易炎涼。朝政允釐。嘉谷屢稔。四海盡同於文軌。九州重正於封疆。顧菲薄以何功。賴穹昊之降佑。爰循舊典。親祀上元。獻琛而率土皆來。執玉而諸侯畢會。風雲助順。羽衛增華。慶皇祚之昌隆。見禮容之繁盛。而又三公庶尹。中外具僚。同傾愛戴之心。奉我厖鴻之號。億兆之願。豈獨在予。宜覃大賚之恩。用洽可封之化。可大赦天下。云云於戲。郊天祀地。牲牢已薦於至誠。布惠行恩。雨露均沾於萬匯。灑渥澤而瑕疵盡滌。出縲囚而囹圄皆空。凡諸有位之臣。體我無私之意。更資忠力。共贊皇圖。寰區克致於太平。竹帛永光於千古。布告中外。咸使聞知。

太平興國六年南郊赦天下制十一月

門下。王者繼統垂尊。握圖臨極。法二儀而行化。親萬務以忘勞。兢兢如涉於大川。蕩蕩期臻於至化。日愼一日。於玆六年。八紘之文軌大同。四序之陰陽不忒。兵鋒偃戢。年谷順成。蘇杭千里之土疆。盡歸臨照。汾晉一方之生聚。頓愈瘡痍。邊陲載息於戰塵。宇宙但凝於和气。顧惟涼徳。享是丰功。蓋穹昊之降靈。兼祖宗之垂祐。虔伸大報。特備嚴禋。被衮冕以降圓壇。薦牲牢而饗上帝。而又中外列辟。文武庶寮。復以徽名。加於眇質。尊崇之號。念何徳以克堪。億兆之心。須抑情而從徇。祇膺典禮。良用兢慚。宜覃作解之恩。用洽普天之慶。可大赦天下。云云於戲。玉帛薦誠。已陳於盛禮。云雷覃慶。咸被於殊休。效忠良者悉與旌酬。負瑕釁者皆從滌蕩。百神受職。萬國來庭。當景運之昌隆。見禮容之繁盛。風雲薦瑞。士庶同歡。更資有位之臣。共贊無私之化。各宣忠力。永輔皇家。布告寰區。咸令知委。

太平興國九年南郊攺雍熙元年赦天下制十一月

門下。惟皇撫運。樹鴻業於中區。惟辟奉天。表至誠於大報。旣謹就陽之禮。宜章及物之恩。用慶昌期。式符前典。朕自膺寶運。嗣守瑤圖。九載於玆。一心無怠。𨿽寰區旣乂。敢忘於旰食宵衣。而風雨不迷。屢睹於年丰俗阜。加以非煙甘露。雰霏繼灑於人寰。瑞獸珍禽。馴擾咸歸於禦苑。四塞之干戈自息。八方之文軌大同。集是丕休。匪由涼徳。斯蓋元穹之所降鑑。淸廟之所儲祥。朕所以躬事禋燔。告謝天地。千官景從。陪玉輅以拱宸。諸侯駿奔。叩元壇而助祭。矧乃文物大備。聲明孔修。當六變以升聞。荷百神之昭格。純嘏之錫。豈獨在予。思與萬邦。同玆大慶。仍攺紀元之號。遐均作解之恩。可大赦天下。攺太平興國九年爲雍熙元年。云云於戲。景運方隆。荷乾坤之眷祐。彜倫式序。在刑政以交修。更賴文武藎臣。方嶽庶尹。各伸乃力。共泰吾民。無使撀壤之謠。獨美唐堯之代。可封之俗。但稱虞舜之朝。凡在含靈。知予厚意。

●宋大詔令集卷第一百二十

典禮五

南郊三

淳化四年南郊赦天下制正月

門下。我國家創業垂統。踰三十年。禮讓興行。車書混一。外則五侯九伯。立屏翰之奇功。內則三事庶寮。罄股肱之亮節。共贊無私之化。成玆不拔之基。加以紫壇屢饗於天宗。靑輅早修於農事。旣禮交而樂舉。致遠肅而邇安。內顧眇躬。享玆介福。是用就上辛之良日。薦大報之至誠。乾坤旣錫於鴻休。祖考是崇於嚴配。八蠻景附。咸伸助祭之儀。百辟雲從。盡展陪鑾之禮。睹士民之繁盛。望雨露之駢羅。思與普天。同玆大慶。宜布惟新之澤。爰覃作解之恩。可大赦天下。云云於戲。郊天地以致誠明。咸遵典故。法陽春而施徳澤。盡滌瑕疵。華夷共播於歡聲。宇宙徧凝於和气。更資有位。益勵乃誠。展安民濟物之謀。助旰食宵衣之化。庶俾照臨之內。俱躋富貴之期。咨爾萬方。咸知朕意。

至道二年南郊赦天下制正月

門下。我國家千齡啟運。百世其昌。惟列聖之在天。介鴻休於下土。朕自祗膺眷命。嗣守皇圖。垂三十餘年。居億兆之上。域中四大。常師古聖之言。天下一家。幸接隆平之運。遠肅而蠻夷率服。時和而風雨弗迷。盡禹別之九州。來修厥貢。懋堯咨之四嶽。咸建庶官。刑政於是相宣。聲明以之大備。夫何涼徳。集是丕休。皆由九廟之儲靈。寔荷二儀之降鑑。得不討論方策。博采乎禮情。祗奉郊丘。興崇於祀事。達孝思於淸廟。祈景福於上元。用薦精誠。斯爲大報。百神效祉。諸侯駿奔。羅羽衛於康莊。煙霞動色。設宮懸於兩觀。金石成文。千官扈蹕以雲從。萬姓歡呼而雷動。禮終嚴祀。嘉成昭事之心。候屬載揚。廣布惟新之慶。宜覃恩宥。溥洽寰區。可大赦天下。云云於戲。時當獻歲。禮畢嚴禋。祖宗之純嘏無疆。天地之祥符有耀。仰資元貺。敷佑蒼生。更賴三事大臣﹑六師上將。炳人文而宣化。揚我武以定疆。逮夫庶邦冢君。凡百執事。咸有一徳。永孚於休。俾我邦家。超絕前代。盡善盡美。不其禕歟。告示萬方。明知朕意。

咸平二年南郊赦天下制十一月

門下。天祚明徳。民懷有仁。惟景運之開階。寔昊穹之眷命。太祖皇帝以武功定亂。驅除八方。四登泰壇。親行大禮。太宗皇帝以文徳柔服。混成一統。五奠玉爵。合祭二儀。粵以衝人。仰嗣丕構。三年無攺。恭依典禮之文。百谷用成。亟獲丰年之瑞。退朝之暇。內省於懷。未熟化源。旣成治定。夫何涼徳。集是鴻休。上由天地之元符。人神葉贊。復荷祖宗之餘慶。輔弼宣功。履春冰而常積戰兢。涉大川而詎知涯涘。非惕厲不能繼先業。非精虔何以答上元。必在乎假淸廟而擁神休。舉皇儀而陳備物。於以示昭報。於以申孝思。爰當亞歲之辰。躬展事天之禮。玉帛在笥。金石在懸。一陽生而寰海會同。九奏成而神祇下降。禮無違者。天必從之。宜覃作解之恩。共洽無疆之祐。可大赦天下。云云國容全盛。天仗班旋。非煙散朱雀之街。旭日麗蒼龍之闕。歡聲雷動。喜气雲從。肆士庶之榮觀。顯皇天之大慶。更賴文武多士。將相藎臣。各竭忠規。順成元化。同心同徳。咸罄於嘉猷。無怠無荒。不忘乎明誡。同底於道。不其禕歟。覃告萬方。宜知朕意。

咸平五年南郊赦天下制十一月

門下。禮莫大於事天。孝莫重於嚴父。因心崇陟配之義。垂訓懋爲子之規。自伯考建萬世之基。聖父纘重熙之業。莫不三年而郊上帝。九廟以饗神宗。用薦精誠。以伸昭報。顧予寡薄。獲猗慶靈。奉以周旋。焉敢廢墜。矧乃寰區底定。黎庶幾於小康。農畝丰登。稼穡呈於上瑞。皆元穹之所降佑。列聖之所垂休。得不飾備物以告虔。升禋燎而報本。吉蠲之祀。庸致福於兆民。曠蕩之恩。宜大賚於四海。可大赦天下。云云於戲。天下之至大。萬務之至繁。𨿽勵精以自彊。顧恭己而便治。更賴藩嶽列辟。股肱元臣。曁禦侮之羣材。迨盈庭之多士。咸盡忠於奉上。皆無隱乎厥誠。俾予垂拱而仰成。致俗一變而至道。共臻多福。永孚天休。

景徳二年南郊赦天下制十一月

門下。朕自仰紹慶基。君臨﹤宀禹﹥縣。奉若天道。馴致時雍。常念守位惟難。纂圖斯重。納隍軫慮。旰食視朝。於今九年。罔敢逸豫。幸元穹之降鑑。荷宗廟以垂休。農祥薦臻。邊候不警。屬天正上元之日。陳吉土饗帝之儀。因得躬執豆籩。祗見祖考。牲牢備物。圭幣薦誠。四海九州。皆來助祭。六變三獻。斯用降神。仰景貺之自天。慶蒼生之蒙福。報本旣行於盛禮。回鑾乃禦於應門。萬國來庭。集梯航而入貢。九賓就列。睹書軌之混同。直大賚於中區。洽鴻恩於庶品。永言純嘏。豈獨在予。爰稽肆眚之文。式布惟新之澤。可大赦天下。云云於戲。順天行慶。俾渙汗以惟均。與物皆春。浹幽遐而廣被。偃革已臻於開泰。垂衣方示於穆淸。更賴文武具僚。中外列辟。體君臣之同徳。罄金石之純誠。躋政教於和平。納生民於富壽。共扶昌運。永孚於休。

天禧元年恭謝南郊赦天下制正月辛亥

門下。國家皇基博厚。寶緒綿長。繄三聖之永圖。啟千年之興運。武功旣集。悉恢復於封陲。文教誕敷。乃混同於書軌。內顧涼徳。夙稟詒謀。爰曁纂承。惟懷惕厲。靈臺偃節。豈欲乎佳兵。璧沼崇儒。但期乎化俗。率由先訓。馴致大和。諸侯述職以貢輸。九域務農而滋殖。庶事淸簡。烝民阜安。應上帝之降祥。愧一人之有慶。自元符之紹至。獲盛則以交修。繼封祀以告成功。勤撫巡而慰羣望。並稽古道。獲擁神休。而復丹府感通。景輿來格。示本源之深遠。明世祚之蕃昌。肅奉睟容。欽聞諄誨。玉虛眞聖。誕示於顧懷。金闕仙宗。茂彰於孚佑。荷殊尢之丕貺。竭崇報之至誠。逮於太室之靈。咸上徽名之冊。事天盡禮。所以歸眷命之仁。尊祖致恭。所以廣人倫之孝。仍率嚴禋之令典。聿伸昭謝之虔誠。百職具揚。鴻儀云展。克成祗薦。諒符億兆之歡心。仰導純禧。宜布云雷之殊澤。可大赦天下。云云於戲。展嚴恭之禮。必罄於精衷。推浹洽之恩。庶資於繁祉。更賴忠良之佐。同傾愛戴之心。協贊昌辰。式延丕祐。咨爾中外。體朕意焉。

天禧三年南郊赦天下制十一月

門下。朕仰欽皇緒。夙奉慶基。自列聖之貽謀。逮眇躬之繼統。兵戈銷偃。海域混同。何嘗不日愼居懷。時乘在禦。絕畋遊而育物。戒服玩以惇風。納民歸仁壽之區。涉道究希夷之際。撫安四極。賓延萬靈。表下武以丁辰。致彌文而熙載。講求典禮。肅恭神人。燕處穆淸。聿懷衝粹。荷太霄之孚佑。示祕籙以降祥。靈運嘉亨。景輿臨曁。載聆諄誨。逖悟仙源。勵翼彌堅。欽修備至。考古先之盛則。畢封祀之洪徽。崇尙眞宗。登隆妙號。庇羣生而是務。達精意以忘勞。乃至利建儲闈。奉承天緒。言念元良之嗣。生知至徳之方。善訪名山。特開眞館。膺壽昌之介祉。見忠孝以存誠。疊委寶文。愈昭殊應。是用答顧懷於穹厚。展禋享於壝壇。薦玉幣以精虔。陳豆籩而蠲潔。金匏協奏。文物駢羅。九賓相儀。百神受職。天祺總集。旣彰祚國之休。王澤涵濡。宜洽均禧之慶。可大赦天下。云云於戲。展嚴恭之禮。獲擁神休。覃霶霈之恩。式符眾望。諒周隆於慶賜。增激勵於誠明。更賴中外信臣。文武列辟。竭以忠勤之節。傾其愛戴之心。協贊重熙。永膺多福。

天聖二年南郊赦天下制十一月三日

門下。三載一郊。國朝茂典。蓋所以報貺天地。致虔祖宗。盡欽翼之心。膺錫俾之福。昊穹眷命。三聖重光。化無遠而胥懷。惠無幽而不浹。肆予寡昧。纂是隆平。端扆永思。臨淵積懼。幸賴母儀申誨。先烈在民。三事羣卿。裨我以中道。百工庶尹。贊我以遠圖。政嘗惇本閒邪。刑必蠲苛聳善。邊陲撤候。方夏修歡。南東之畝屢登。陰陽之沴不作。是用采甘泉之曩制。訪委粟之前經。度土就陽。占辰亞歲。預祠眞館。恭饗太宮。乃陟嘉壇。肅陳景幣。羣司戒絜。千品協恭。瞻來格於窈冥。納降衷於髙厚。天淸日潤。禮備樂崇。克伸妥侑之文。實荷厖鴻之賜。宜均渙號。溥及含生。可大赦天下。云云於戲。積累之業存乎時。涵濡之澤加乎遠。邦家所著。憲度甚明。予惟遵行。罔敢失墜。班朝文武。有位忠賢。庶益盡規。以弼涼徳。勿忘屢省。稱朕意焉。

天聖五年南郊赦天下制十一月十七日

朕以紹膺端命。祗服睿圖。六載於玆。萬機在念。守大中之曩訓。遵聖善之懿猷。。被四表以宅心。浹羣倫而從乂。有祈必應。惟動斯和。歲事省成。河流順復。此皆三靈敷佑。列聖顧懷。乃底輯寧。愈增惕厲。奉先之道。固竭於精衷。報本之儀。聿循於舊典。旣卜郊而葉吉。粵定位之載嚴。沿襲有初。講求惟允。格太宮而祼獻。率迪肅雍。類上帝以燎燻。並昭妥侑。罄齋莊而備至。荷肸饗以居歆。矧乃眞系垂謨。夙展欽崇之禮。玉虛攸館。將申裒對之文。回寶眷以博臨。介純禧而舉集。顯無疆之大慶。豈獨在予。霈作解之洪恩。式均有眾。可大赦天下。云云於戲。天人交感。繄默定之有孚。中外胥歡。諒寵綏而宣洽。尙賴旣睦之宗戚。同體之忠良。曁諸邇臣。逮夫庶士。協一徳以修輔。廣四聰而必聞。愼固基扃。振明紀律。無隱厥志。用恢永圖。

天聖八年南郊赦天下制十一月

門下。朕以寅畏大寶。在宥多方。紹列聖之宏基。荷上穹之凝命。何嘗不勤求治古。馴致洪寧。逖惟祖始之遐源。肅奉母儀之弼教。允資日愼。丕顯時雍。遠人無察匿之辭。宰旅積規承之賦。浮琛沒羽。並占候以來朝。共穗並柯。盡紛綸而紀瑞。頌揚聲而載路。糧棲畝以如坻。肆朕眇躬。茂膺馨烈。此乃髙厚之所均化。幽明以之獻期。是以祝告於靈區。祼將乎世室。爰因景至。祗薦陽郊。精意爲禋。升煙而昭達。羣望咸秩。受職以攸宜。縟禮聿修。鴻儀具舉。回旅輅於峣闕。藻羽衛於端闈。答天地之垂休。法雨雷之作解。所以恩沾動植。澤洎幽遐。集中夏之至歡。旣偕乃眾。念萬邦之有罪。敢忘在予。思與寰瀛。同玆榮賚。可大赦天下。云云於戲。聖有謨訓。固定保之弗違。天惟顯思。繄聽鑑而斯久。顧守文之不易。懷降福之無疆。尙賴臺輔協恭。藩戚惇徳。祗服王室之政。永底烝民之生。益竭藎忱。以康泰宇。

景祐二年南郊赦天下制十一月十五日

門下。朕擁天地之丕貺。席祖宗之慶基。五典咸融。兆民祗若。休祥狎應。大田屢錫於丰年。髦俊並生。多士協寧於景運。熙平在禦。燕翼有光。諸侯靖共。納黎元於富庶。三公論道。升遺逸於簪紳。豈惟衝人。克臻茂實。必修報本之義。以答上靈之心。盛服展儀。至日惟吉。欽從謨訓。率致精明。淸廟肅雍。旣備陳於圭瓚。閟宮靜位。復恭薦於豆籩。被衮就陽。燎柴定位。嚴配並饗。聿昭於至誠。陟降交歡。誕膺於純嘏。念紹庭之垂裕。顧受福之永昌。思與萬邦。同玆大澤。禮交樂舉。旣明嚴上之規。雷動風行。宜覃渙汗之號。可大赦天下。云云於戲。大事在祀。聿從裒對之文。與物爲春。用穆好生之化。更賴股肱良弼。賢戚維藩。文武藎臣。中外庶尹。體恭肅以濟輔。本中和而在寬。俾惇孝友之倫。咸躋仁壽之域。翼宣王度。永底時雍。

景祐五年南郊攺寶元元年赦天下制十一月

升禋陟配。誠孝所以兼申。擁休肆眚。人靈於是交豫。朕奉承丕歷。欽率先謨。永惟置器之重。浩若涉川之廣。托在尊極。弗敢遑寧。幸席成規。侵尋至治。而疆陲賓款。歲物頗蕃。民罔時恫。政克用乂。斯皆穹昊開右之貺。宗祏燕詒之謀。幽贊於玆。朕將何力。內循涼寡。期保顧存。是用圖講舊章。毖修大報。嚴飾壇兆。潔丰粢盛。虔會迎長之辰。躬陳合祭之典。至於前獻道祖。歷祼昭廟。蓋經禮必先之文。庶哲王能享之義。措事之日。備物有嚴。百執駿奔。三聖參侑。獲率彊力。以底盛容。居歆在上。降監如答。迪拜貺之吉。敢曰余勤。霈崇朝之澤。方思眾共。再念向徇羣議。許加徽名。深揆浮實之華。有乖克己之訓。宜因冠號。俾易建元。顧無專享之福。更示惟新之命。可大赦天下。攺景祐五年爲寶元元年。云云逮下之愛。方與物而皆昌。屢省之勤。冀後天而攸奉。尙賴三事庶尹。列辟眾司。交輸乃誠。躋格鴻化。茂對乾施。永孚於休。

宋大詔令集卷第一百二十一

典禮六

南郊四

康定二年南郊攺慶曆元年赦天下制十一月丙辰

朕誕膺寶命。嗣守丕基。荷上靈降監之祥。奉列聖紹庭之憲。撫寧興運。司牧黎元。愼保盈成之難。思隆久大之業。祗勤抑畏。垂二十年。何嘗不中昃厲精。幽微博聽。慮一夫之不獲。期百志之惟熙。務湯銘之日新。致禹疇之時若。至於秉慈儉之訓。絕遊畋之娛。器服屏雕文之工。刑政革煩苛之獘。𨿽未臻於往古。亦無怠於始初。幸以諸夏謐淸。百嘉匯茂。民涵丰楙之樂。物違疵癘之傷。玉燭四時。簫勺羣慝。斯皆三神之所眷佑。九廟之所撫綏。豈繄眇眇之躬。克召穰穰之福。是用順考聲明之典。寖尋禋燎之文。嚴飾壝壇。祗爲瑄斃。揆天元景至之原抄本下闕二十四行道以臨總。渙大號而胥歡。嘉與羣元。共臻斯路。

慶曆七年南郊赦天下制十一月二十八日

門下。朕常博覽載籍。詳觀古今。每資取於典彜。用昭晰於政教。且夫大事在祀。所期奉而益恭。讓徳於天。必欲善不自處。斯皆垂芳簡策。作範邦家。歷代相因。百王不易。在沿革而𨿽異。諒稽參而靡渝。故假廟致虔。掃地尙質。寔奉先而嚴配。取報本以貴誠。粵自纘承。玆踰二紀。遵述詒謀之訓。企及欽明之風。愼持守於盈成。念懷柔於遠邇。萬幾之務。罔怠於旰宵。含生之倫。冀登於富壽。尙兢虞於譴戒。彌鑑省於昬荒。以期治格隆平。物無疵癘。制作禮樂。敢謂其時。協和人神。當蕆厥事。是用虔修毖祀。參講縟儀。抑菲徳之徽稱。增先皇之顯謚。祗見觀徳之室。嚴禋定位之方。圜壇載升。長日協吉。順考舊典。傾竭精衷。九州獻力以惟夤。百神受職而咸秩。紛綸之貺。仰降於髙穹。曠蕩之恩。宜覃於率土。可大赦天下。云云於戲。惟聖饗帝。益罄於齋莊。惟徳動天。敢忘於惕厲。尙冀祖宗垂祐。輔弼協謀。繄維城親懿之賢。曁衛社忠勞之士。百工庶尹。鹹一乃心。共贊昌期。永臻皇極。

皇祐五年南郊赦天下制十一月己巳

門下。欽柴報本。宗禮經之親郊。渙號宣恩。廣陽春之大眚。朕肅膺統業。寅奉政機。未昭厥塗。猶涉淵水。荷乾祇之敷佑。賴宗祏之擁全。治克用平。無思不服。茂錫生齒。屢登康年。蓋先烈之累仁。省眇躬之何徳。比舉秩於元祀。用答揚於靈休。仍紀於玆。涓衷敢怠。自合宮之訖饗。卽陽邱以系誠。申命攸司。詳稽舊典。卜日南之長晷。祀地上之圜丘。前詔諸儒。考正雅樂。蓋以遵達孝之述事。昭盛徳之流光。遹觀厥成。升於泰祀。庶徳音之政。相接於天人。沿豫象之辭。登配於祖考。率前期而戒誓。復先甲而絜齋。欽翼祕宮。款見於道祖。肅虔在廟。永懷於前人。懼饗弗能。臨祼惟惕。紫營未除。赤霄在望。執事有恪。備物無違。蒙上帝以居歆。奉列聖以參侑。蒼璧旣奠。朱燎以升。惠我無疆。肅然有感。欽惟天表之應。誕揚壽康。嘉與宇內之人。均承貺施。可大赦天下。云云象日之畿。惟民所息。如砥之道。其賦當平。頗聞徵繕之科。有違中正之法。宜從薄斂。以示寬恩。云云於戲。合法大祀。固靡神之不宗。在宥羣方。思與物而更始。尙賴左右承弼。中外臣工。秉徳輔予。竭忠圖治。惟休惟卹。永底康哉。

治平二年南郊赦天下制十一月壬申

門下。朕承祖宗之休。托王公之上。纘嗣丕構。誕隆慶基。夫王者體道誠明。率仁髙厚。躬履純儉。天俾壽臧。熙然億兆之懷。隆於父母之愛。禮樂明備。制作成於百年。書軌大同。歡心逮於四表。憲度著明而可則。軌迹夷易而可遵。肆朕衝人。遹承大寶。祗荷先訓。抑繄母慈。永念繼體之難。居有涉冰之懼。日愼一日。三歲於玆。曷嘗不究皇極之建中。賾乾剛之正命。登吁賢俊。鑑循典刑。未明以求衣。中昃而暇食。宮室池囿之好。咸弛以便民。鐘鼓管磬之音。固不以從欲。前日文武多士。中外臣工。連上封章。求薦稱號。朕以繼志述事。未有以揚緝熙。持盈守成。未有以章休烈。下之方以底百室之福。上之方以接三神之歡。義所未安。抑而不受。豈自以得勤民之意。蓋將以洪修己之誠。深惟就陽國郊。肇禋吉土。振古盛節。本朝上儀。儲精逆釐。欲止不敢。維孝能享。庶幾與焉。是以因黃宮之气萌。迨南極之景至。躬執圭幣。潔修粢盛。祼薦淸廟之庭。燔燎泰壇之地。侑以烈祖。對越上穹。於時祥景晏溫。大圓精粹。和气充塞。積曀肅淸。玆皆諸神受祀於懷柔。有昊眷顧而饗答。發祥隤祉。豈獨朕躬之敢專。洗心自新。嘉與海內之均慶。可大赦天下。云云於戲。崇大報之禮。有以達於誠心。覃渙汗之恩。是用孚於至信。期爾阜安之俗。旣臻恥格之風。尙賴忠藎揚廷。謨明在服。共勵敕天之志。永底無疆之休。

熙寧元年南郊赦天下制十一月十八日丁亥

門下。王者祗遹聖緒。所以永無疆之休。對越顥穹。所以凝溥將之命。朕惟列聖垂統。盛徳在天。積累熙洽。付畀衝眇。夫以制作大定之丕矩。在宥恥格之休風。夷易所存。燕翼維允。肆朕述遵而無攺。恭默以仰成。再期於玆。百度咸若。是以羣生蒙福。方內大寧。穡人有秋而屢丰。遠裔稽服而慕義。兵革靡試。疵癘莫興。蓋昭天之功。自上仁而已厚。故佑民之澤。迨下武而益深。乃眷太和。寔荷隆慶。內惟寡徳。懼不克任。粵稽拜貺之文。玆有就陽之祀。報本反始。事孰重焉。夫恭之所隆。不可以恩揜。禮之所闕。尙貴乎義起。矧乃眞聖舊章。著爲成訓。搢紳賾論。折衷前經。斷自朕心。博觀輿議。是用因一陽長極之序。舉三歲親見之儀。朝薦殊庭。賓祼淸廟。而後升煙燎於泰畤。合祛祀於柔祇。昭假上靈。配侑烈祖。六樂備儛。萬玉旅廷。侯衛駿奔。蠻貊縱觀。至誠胥感。方交神而塞明。祥祉來臻。且日升而川至。顧予菲質。敢以專饗。思與黎庶。同底自新。可大赦天下。云云於戲。接三神之歡。惟禮可以致孝饗。均兆民之慶。惟刑可以示哀矜。玆朕一心。期底於道。尙賴股肱碩輔。陪側藎臣。共勵協恭之誠。以格可封之俗。

熙寧七年南郊赦天下制十一月

門下。王者欽崇神天。嚴奉宗祏。就郊以饗。所以詔天下之恭。假廟而烝。所以教天下之孝。洪維五聖之烈。誕集百王之文。肆予衝人。昭事上帝。載念物無以稱。維一誠可以展大報之儀。祭不欲煩。維三歲可以述躬行之典。會協康年之順。道迎至日之長。是用朝薦殊庭。祼將太室。乃進登於陽畤。以裒對於皇穹。合祛柔祇。陟配文祖。祝燧告潔。贊犧尙純。六樂變音。舞奏而諸物至。二精揚燎。煙升而萬靈交。方丕事之獲成。敢蕃禧之專饗。宜敷大號。以賚多邦。可大赦天下。云云於戲。意盡精禋。旣秩宗祈之舉。政施惠術。亶昭慶宥之行。維時黎元。綏我徳澤。尙賴謨明四近。忠藎羣材。儀圖新美之功。勵相隆平之運。同底於治。永孚厥休。

熙寧十年南郊赦天下制十一月甲辰

門下。國莫重於祭。所以作民恭之先。禮無大於郊。所以報物生之始。朕懋建丕命。寵綏四方。夙寤晨興。任大守重。惟文武之謨烈。心罔敢弗丞。惟上下之神祇。志罔敢弗肅。聿終三歲之祀。稽用一陽之正。嚴大路以備儀。款殊庭而先享。於穆淸廟。怵惕以見祖宗。爰熙紫壇。明察而事天地。推本陟配。升燎合煙。裒萬靈而誠交。變六樂而物致。顧迄成於鉅典。敢專向於蕃釐。渙揚予恩。敷錫爾眾。可大赦天下。云云於戲。答三才之奧。無以稱徳產之微。均萬國之歡。有以知惠澤之至。尙賴左右勵翼。內外交修。永孚厥休。同底於道。

元丰六年南郊赦天下制十一月丙午

門下。天者﹑物生之始。非肇禋無以極其誠。親者﹑民恭之先。非假廟無以致其孝。永惟五聖之烈。必躬三歲之祠。顧惟衝人。嗣膺歷服。敢不祗率。以時欽修。然而禮意寢而不明。樂文雜而未正。故剌六經之說。考諸儒之言。緝熙曠儀。是正鉅典。奉罍以款眞宇。祼鬯以享宗祊。齋戒乎端誠之宮。淸肅乎禮神之囿。陟配烈祖。對侑昊穹。於時維太常之旒。備金玉之駕。迺搢大圭。以爲國之綴。迺服大裘。以放古之文。欽柴之燎四施。爥煬泰一。圜鐘之樂六變。繳繹崇邱。孝奏而日月光。靈遊而風馬下。顧獲成於熙事。敢專向於繁禧。宜大澤之肆均。與羣生而共慶。可大赦天下。云云於戲。答三靈之介祉。旣秩於宗祈。格四海之歡心。在敷於惠術。尙賴秉文之輔。經武之臣。相協厥恭。同底於治。布告遐邇。咸使聞知。

元祐七年南郊赦天下制十一月癸巳

門下。朕承六聖鴻烈之休。禦千載丕平之運。逖觀歷代之治。無若本朝之隆。充塞乎協气之流。洋溢乎頌聲之作。然而重熙累洽。所以應之者惟艱。持盈守成。所以保之者靡易。顧玆衝眇。紹乃基圖。永惟幾深。罔敢逸豫。仰賴文母。維持我家。保佑八年之間。申錫九疇之敍。賓禮故老。子惠困窮。上順帝心。下從人欲。廣祖宗之遺澤。蒙天地之降康。欽言肇郊。躬行大禮。念嘗再饗乎穹昊。未始祗事乎皇祇。是用推本建隆之舊章。復舉熙寧之故實。執鬯以祼八室。奠玉以合兩儀。嚴烈祖以配天。洽百神而承宇。於時禮行而誠意格。樂變而祥光浮。誕受三神之釐。敢專四海之福。宜思均施。溥宥羣倫。可大赦天下。云云於戲。乾坤之元始生。俯仰之觀象法。以爲君臣之道。以成覆載之功。咨爾內外之庶工。咸罄文武之致用。惟新厥徳。永孚於休。

元符元年南郊赦天下制十一月二十日甲子

門下。朕保極以宅尊。奉元而繼統。駿惠先烈。愼懷永圖。躬攬萬幾。於玆五載。顧徳不敏。賴天博臨。四夷咸賓。萬邦作乂。師幹獻捷。農扈告丰。錫之珍符。授以神策。嘉瑞紹至。祲气亟消。豈眇末之克堪。實穹昊之眷佑。興言大報。莫重禋郊。是用遵昭考之詒謀。舉隆周之墜典。稽協彜制。發揮禮容。未奉皇祇之祠。先嚴蒼昊之饗。乘一陽之復。習三歲之常。卽路寢以齋居。至殊庭而朝獻。廣於肆祀。初假廟以詔虔。欽柴宗祈。遂升壇而謁款。配侑烈祖。對越明神。樂成繹純。禮敬敕備。於時乾端澄霽。冬序晏溫。靈心嘉虞。精意昭格。師象山則。孝奏天儀。申命之休。旣昭受於上帝。斂時之福。其敷錫於庶民。揚於端闈。孚我大號。可大赦天下。云云於戲。告事大成。敢專饗於繁釐。申宥眚災。宜溥覃於曠澤。尙賴輔弼寅亮。官師協恭。共維太平之基。永底無疆之祚。

●宋大詔令集卷第一百二十二

典禮七

南郊五

建中靖國元年南郊攺來年崇寧元年赦天下制十一月丁丑

門下。朕紹膺寶命。祗遹鴻圖。躬節儉以禦邦。本寬仁而敷政。維先訓是式。惟師虞是從。永言繼序之囏。克謹持盈之戒。荷皇天之降祐。蒙列聖之貽謀。方夏人寧。蠻夷賓服。三時不害。六府孔修。建皇極而王道明。卽康功而民志愜。以迪純熙之運。以刑平富之風。豈朕徳之能勝。繄帝臨之下屬。肇稱禋祀。祗答閎休。是用參酌上儀。鋪昭廣典。奉神考初行之志。繹紹聖申講之文。符蕆事於皇祇。先致饗乎穹昊。迺候景涓日。飭躬致虔。祼淸廟以肅將。款圓壇而拜享。侑我烈祖。秩於百神。禮嚴欽翼之容。樂被雍和之奏。蒼璧旣奠。紫煙其升。乾象粹淸。靈心嘉向。和气洋溢。景光陸離。瑞慶大來。俾緝熙於純嘏。膏澤並下。用敷錫厥庶民。豫建新元。誕揚渙號。可大赦天下。云云仍自來年正月一日攺元爲崇寧元年。於戲。潔誠拜貺。永祈申命之休。肆宥均釐。時乃配天其澤。尙賴成徳之彥。正事之臣。率黎獻以協衷。斂庶明而懋績。贊我溥將之緒。迄玆渙泮之猷。

崇寧三年南郊赦天下制十一月二十六日

門下。祼獻淸廟。所以承祖宗之靈。禋祀紫壇。所以答乾坤之貺。朕駿膺寶命。重受厖禧。丕宣文武之光。盡緝熙丰之典。取士於學。稽古建官。亮采百工。庶幾三代。凡厥盛王之式。率由昭考之行。而九廟垂休。兩儀協佑。生民底乂。年谷屢丰。修徳錫符。上粲璣衡之政。鑄金象物。下隆鼎鼐之基。疵癘聿消。雨暘咸若。玆豈眇躬之能假。時惟上帝之弗違。是用奠玉陽邱。蒞牲泰畤。嚴配烈祖。對越皇天。於時圭景晏溫。璇穹登監。二端立而禮無不洽。六樂變而物罔不興。靈心載嘉。精意咸享。受玆殊福。豈予一人之敢私。錫厥庶民。思與萬邦而共慶。我有渙號。揚於端闈。可大赦天下。云云於戲。作善降之百祥。旣茂膺於純嘏。惟天佑於一徳。可共翼於丕平。尙賴三事股肱。百辟文武。咸勵同寅之業。永底無疆之休。

大觀四年南郊攺來年政和元年赦天下制十一月三日

門下。朕紹膺駿命。祗奉燕謀。永惟置器之安。常軫臨淵之慮。躬攬萬務。玆越十年。荷上帝之降康。底羣生之咸遂。禮制樂作。仁洽道丰。撫五緯以宣精。翕九河而順軌。干戈弗試。囹圄屢空。同云應尺澤之祈。甘露協中臺之瑞。三登旣格。六府允修。昭受閎休。敢忘大報。是用率循彜典。稱秩上儀。乘景至之熙辰。備星陳之法駕。祼獻淸廟。初蠲饎以揭虔。謁款紫壇。遂欽柴而展采。推本烈祖。對侑昊穹。表潔純犧。薦誠蒼玉。於時協气充塞。髙靈宴娭。肅然精意之通。紛若美祥之下。惇崇元祀。屬熙事之涓成。申宥眚災。宜湛恩之誕布。可大赦天下。云云朕奉承聖緒。遹追先猷。荷穹昊之休。蒙宗廟之佑。昭事有翼。夙夜惟寅。中外靖綏。年谷登稔。禮樂明備。百志用成。嘉與多方。布新顯號。可以來年正月一日攺元政和。云云於戲。一人有慶。旣敷錫於蕃釐。庶政惟和。其永綏於極治。尙賴輔弼勵相。官師交修。增隆不拔之基。益固無疆之祚。

政和三年南郊赦天下制十一月六日

門下。朕承列聖之丕基。奉至尊之休徳。繼志述事。持盈守成。躬攬萬機。玆踰一紀。荷皇天之垂佑。浹函夏之底寧。年谷屢登。雨暘式敍。遐邇請命。川嶽效珍。禹功無濫溢之災。堯瑞告平成之治。永惟多祜。誕集衝人。屬三歲之親祠。刺六經而定制。率時昭考。欽修特祀之尊。若昔大猷。盡正相沿之陋。乃齋居於路寢。乃朝獻於殊庭。得四表之歡心。駿假於廟。乘一陽之至景。大報於郊。對越昊穹。佑我烈祖。陶匏象性。犧牷貴誠。奠蒼璧以禮神。秉元圭而拜貺。器協商周之舊。樂兼韶濩之純。紫煙燎而爟火升。美光屬而風馬下。禮儀旣備。知帝顧之弗違。福祿來崇。豈朕躬之專享。宜敷渙號。溥洽羣倫。可大赦天下。云云於戲。申命用休。俾戢熙於純嘏。配天其澤。用敷錫厥庶民。尙賴同徳藎臣。秉文多士。咸克勵翼。永保隆平。

政和六年冬祀赦天下制十一月十日

門下。朕紹膺景命。嗣守丕基。尊臨九有之師。親攬萬微之務。翼翼敢忘於夤畏。兢兢常謹於繼承。躬宵旰之勤。以圖天下之乂。軫淵冰之慮。以保天下之安。屬者百谷順成。五緯來敍。干戈載戢。囹圄屢空。元命之辰。九天占南極之瑞。誕彌之旦。三山紀黃流之淸。樂作而羽鵠翔。鼎定而慶雲集。名山顯位。蘄封禪者億萬人。絕域殊方。來臣妾者十一國。有邦之應。於豈朕功。仰念物生本乎天。惟聖人爲能饗。人道先乎祖。𨿽天子必有尊。迪惟古訓之循。實重國陽之報。固嘗辧二至之吉禮。庶乎革合祭之非。奉上帝之徽稱。蓋以正異名之失。玆協丰年之屢。載邇至日之長。乃建鸞旗。以侈神降之休。乃執大圭。以嚴紫壇之薦。於時歌昊天成命之詩。奏圜鐘六變之樂。奠璧以致蠲潔。升煙以達髙明。克禋克祀而精意昭。來假來饗而珍符下。肆戢熙於純嘏。以敷錫於庶民。其播大猷。用推廣澤。可大赦天下。云云於戲。報本反始。得萬國之歡心。蕩垢滌瑕。對三靈之蕃祉。尙賴股肱良弼。屏翰雋臣。益殫忠藎之圖。光輔隆平之運。同底於道。永孚厥休。

宣和元年冬祀赦天下制十一月九日

門下。觀會通以行其典禮。允符昌運之隆。美盛徳而告於神明。玆迪精禋之饗。朕肇膺駿命。嗣守鴻基。撫九有之嘉師。開萬邦之壽域。兢業克艱於底乂。夤威罔怠於求端。聿承燕翼之謀。裒對溥臨之貺。屬者道源闡教。帝祉迎釐。農扈載謠。黍稷報千倉之慶。時堂禦歷。璣衡瞻七政之齊。氐羌款塞以咸賓。狴犴空囹而不式。榮河順紀。喬嶽錫符。丹闕瓊臺。屢下叢霄之蹕。彤烏秀艸。丕昭炎徳之祥。永惟奕世之休。罔匪自天之祐。爰申毖祀。以答眞祺。是用測嶰籥以迎長。備鸞輿而展采。羽林綺列。辟五門象魏之嚴。法駕星陳。正六引旗章之度。夙祗淸廟。恭駿崇壇。耨玉籍以奉粢盛。載謹丰年之報。潔宮蠶而修幣�。用永端命之祈。景鐘導和樂之音。嘉秠薦太尊之齊。純精昭格。肸蚃潛通。月璧星珠。紛燎煙而上徹。云車風馬。歘飆馭以來臨。肆均拜胙之禧。式霈滌瑕之宥。誕揚渙號。敷告多方。可大赦天下。云云於戲。佑烈祖以格皇天。予惟克邁乃訓。綏多福而熙純嘏。邦其永孚於休。尙賴輔弼同夤。官師勵翼。共浹無爲之化。茂隆累洽之圖。

宣和四年冬祀赦天下制

門下。事上帝而懷多福。非禋祀不足以昭報本之誠。紹大業以綏四方。非升侑不足以極奉先之孝。朕荷三靈之儲祉。奉列聖之詒謀。制治保邦。克懋盈成之訓。立政造事。敢忘繼序之思。彌文鑑虞夏之隆。成憲復熙丰之舊。百度惟正。庶績其凝。士迪典常。盡革朋淫之習。民興淳朴。式符道紀之昌。人傒志以丕欽。天鑑誠而孚佑。淸臺觀象。瑞占七政之齊。陽館頒常。運協四時之序。雨澤應期而播潤。河宗聽命以回流。農扈奏功。黍稷嗣丰年之慶。燕民效順。封疆歸輿地之圖。刑淸而囹圄屢空。物遂而動植咸若。驗諸福之畢至。豈成功之敢居。恭念祭不欲數者禮之經。物無以稱者天之徳。肇卜迎長之旦。聿修肆類之儀。簠簋豆籩。秩九州之嘉薦。旗常警蹕。儼八衛之祲容。庶邦虔貢以駿奔。多士秉文而顯相。稽魯人先�之義。以前饗於太宮。歌周王成命之詩。肆靈承於有昊。衎我烈祖。徧於羣神。禮三獻而精意昭。樂六奏而靈斿下。祥光旁燭。景貺備臻。修徳錫符。已應克誠之享。行慶施惠。用均拜胙之禧。嘉與萬方。共膺純嘏。可大赦天下。云云於戲。百神受職。知帝命之不違。五福錫民。浹海隅而丕冒。尙賴忠良修輔。文武協恭。益堅勵翼之忠。永底輔寧之治。爰咨爾眾。咸體朕懷。

宣和七年南郊赦天下制十一月十九日

門下。皇武肇禋。是創萬年之業。文明制禮。爰釐二至之祠。朕恭承休光。永念丕緒。衎我烈祖。實賴賢能之眾多。格於皇天。當由閭裏之安樂。整飭百度。撫綏兆民。神明享持守之誠。華夏樂憂勤之政。屬者多稼徹燕云之野。齊民安海岱之區。遠人慕義而玉帛來。川後畏威而波濤弭。荷天休之震動。莫不率從。奉王業之艱難。庶無罪悔。是用誕舉丰年之報。肅迎景至之期。吉事有祥。先致殊庭之薦。大禮必簡。並嚴淸廟之承。焜煌千乘萬騎之容。終始七戒三齋之徳。迺潔盛於陽館。遂祗事於泰壇。風馬云車。仰百靈之眷顧。星珠月璧。知四海之淸明。其錫繁禧。用宏大賚。可大赦天下。云云於戲。薦馨香之治。蓋承九廟垂裕之休。施曠蕩之恩。更應一陽發生之候。尙賴官師協徳。黎獻輸忠。共扶不拔之基。永篤無疆之慶。

雜詔

合祭天地詔元祐七年九月戊戌

國家郊廟時祀。祖宗以來。命官攝事。惟三歲一親郊。則先饗淸廟。冬至合祭天地於圓丘。元丰間。有司援周制。以合祭不應古義。先帝詔定親祠北郊之儀。未之及行。是歲郊。不設皇地示位。而宗廟之享。率如權制。朕以涼昧。嗣承六聖休徳鴻緒。今玆禋禮。奠幣上帝。祼鬯廟室。而地示久未親祀。矧朕方修郊見天地之始。其冬至日南郊。宜依熙寧十年故事。設皇地示位。以嚴並貺之報。仍令有司擇日遣官奏告施行。厥後躬行方澤之祀。則修元丰六年五月之制。俟郊禮畢。依前降指揮。集官詳議親祠北郊事及郊祀之歲﹑廟饗典禮以聞。

罷議合祭詔元祐八年四月丁巳

朕聞五帝不相沿樂。三王不相襲禮。世有損益。因時制宜。惟我祖宗。嚴奉郊廟。當遣官攝事。皆考合於前文。惟奠玉親祠。自裁成於大禮。每以三歲。對越二儀。咸秩百神。大賚四海。迄先帝元丰之末。講方澤特祭之儀。蓋將補一代之闕容。振百王之墜典。朕惟菲徳。嗣守丕基。列聖已行。謹當遵奉。先朝未舉。懼不克堪。是以昔歲仲冬。竭誠大祀。神祇饗答。祖考燕寧。前詔有司。載加集議。猶欲咨度諸儒之論。稽參六藝之文。然理旣不疑。則事無可議。斷自朕志。協於僉言。祗率舊章。永爲成式。今後南郊合祭天地。依元祐七年例施行。罷禮部集官詳議。

冬祀執元圭禦筆手詔政和三年十月五日

朕若古之訓。惟天爲大。舉天下萬物。無以稱之。故先王以類而求。祀於圓丘象其形。奠以蒼璧象其色。冬日之至取其時。大裘而冕法其幽。而未有以體其道。夫天元而地黃。天道也。朕荷天顧諟。錫以元圭。內赤外黑。尺有二寸。旁列十有二山。蓋周之鎭圭。有法乎是。祗天之休。於以昭事上帝。而體其道。過周遠矣。將來冬祀。可搢大圭。執元圭。庶格上帝之心。以敷佑於下民。永爲定制。

賜與

加賜輔臣親王文武臣僚內外諸軍將士詔天聖二年十一月己亥

迺者因長至之吉。擁萬靈之祥。發寶冊於大庭。奉鴻名於慈極。載惟菲徳。亦徇羣情。稽列聖之彌文。享一王之殊號。玆爲盛禮。式煥休辰。應輔臣﹑親王於南郊所賜外。各加一千。文武百僚因郊得賜者。亦給之。內外諸軍將士。並與大特支。

陪祠

召河陽三城節度使守太傅檢校太師兼侍中致仕曾公亮武寧軍節度檢校太師守司空同中書門下平章事致仕富弼太子太師致仕張昇太子少師致仕趙槪赴闕南郊陪位詔熙寧十年

朕展采圜丘。祗見上帝。相我大事。屬在羣公。矧惟老成。宜有顯助。勉興就位。以稱朕心。

賜王安石免陪位詔元丰

敕。朕獲典天神。三就郊見。而在外元老。乃以疾辭。不能相予之祀。𨿽懷之憮然。顧不得不聽也。可免赴闕陪位。故玆詔示。想宜知悉。

太師致仕文彥博陪祠詔元祐七年八月

朕嚴郊丘。執圭幣。肇禋於上帝。眷惟顯相。莫重乎師垣。秉徳論道。弼亮四世。左右我祖考。燕及皇天。勛在王室。賁於帝師。歸老而家。玆或弗與。乃心缺然。謂遺舊徳。何如彊起陪朕。同寅熙事。毋以勞爲辭。

太子少師宣徽南院使致仕馮京陪祠詔同上

朕丕承休烈。肇修郊饗。小大之臣。罔不夙夜。協衷同恭。以佑我熙事。至於疎逖。亦懷駿奔。矧惟耆徳。弼諧文武。有勞乎先世。告老謝事。休佚中都。夷曠裕康。可弗與乎。厥惟勉起。相予肆祀。儀刑在列。毋或憚勞也。

太子少傅致仕韓維陪祠詔同上

朕祗率訓典。齊於郊宮。以饗上帝。必賴秉文之臣。肅雍在列。以相厥事。乃眷耆賢。歸老輔邦。先帝靑宮之舊寮。定命黃扉之宿徳。對越之際。而弗豫焉。其如尊賢重故之義何。勉力承命。陪朕咸休。

●宋大詔令集卷第一百二十三

典禮八

北郊

罷合祭詔紹聖三年正月戊午

朕惟先王之祀天地。其時物器數。各以其象類求之。故以陽求天。祀於冬至之日。以陰求地。祭於澤中之丘。載於典經。其義明甚。而合祭之論。特起於腐儒之臆說。歷世襲行。未之有攺。先皇帝以天縱大智。緝熙王度。是正百禮。以交神明。遂定北郊親祀之儀。將舉千載已墜之典。𨿽甚盛徳。無以復加。乃者有司不原本指。尙或因陋。肆予衝人。嗣有令緒。仰惟先志。其敢忽忘。宜罷合祭。自今間因大禮之歲。以夏至之日躬祭地祇於北郊。應緣祀事儀物。及壇壝道路帷宮等。宜令有司參酌詳具以聞。

北郊前詣景靈宮朝獻太廟朝饗詔元符三年六月丙午

致明察者。莫重於郊丘之祀。極僾肅者。莫嚴於祖考之薦。乃者奉若猷訓。憲章古昔。罷合祭之瀆。修特禋之典。將以夏至之日。祗款皇祇之靈。比覽有司之陳。欲寢前期之告。朕惟朝獻於原廟。祼將於太室。詎容曠歲之久。不及躬祠之奉。豈獨異事天之禮。抑未稱饗親之誠。怵惕冰懷。靡遑寧處。其欽承於先烈。用悉講於多儀。匪敢憚勤。庶幾盡志。將來親祠北郊。前二日﹑躬詣景靈宮朝獻。太廟朝饗。並依南郊儀制。

祭地方澤禦筆手詔政和三年九月二十日

昔先王父天母地。嚴恭祀祭。躬行而歲徧。朕承嗣丕構。率循舊章。三歲一郊。大賚天下。祗載郊廟。荷天之休。罔有不格。率時昭考。旣革合祭之非。牽狃故常。尙稽夏至之禮。大報天地。弗及方丘。夙夜以思。靡遑寧處。夫祭不欲數。數則煩。不欲疎。疎則怠。廢而不舉。其可乎。惟明與察。不敢不虔。自今每遇冬祀大禮後。祭地方澤。其儀物仗衛應奉事。悉從減省。從祭臣僚。與隨駕衛士。量與支賜。簡而易行。無偏而不與之失。以稱朕意。可令禮制局裁定以聞。

夏祭禮成徳音政和四年五月十七日

門下。負陰而抱陽。萬物所以格生成之化。尊天而親地。王者所以隆輔相之功。眷言二至之專祠。浸紊千齡之墜典。自我作古。其駿惠於先猷。迄用有成。期盡循於周道。考協圭幣牲牷之薦。咸秩山林川澤之文。爲壇再成。若樂八變。籩豆有楚。肇新簿正之規。日月爲常。始辧車官之制。用侑登於烈祖。以對越於皇祇。丕昭三壤之丰。大報九功之敍。密雲不雨。協气橫流。屑然景象之旁臻。紛若祥光之下燭。禮儀平度。含洪之慶無疆。福祿來崇。博厚之臨有俶。並飭慮囚之澤。肆朌孚號之恩。應四京諸道云云於戲。聖人成能。旣假三神之祉。君子有解。式敷四海之休。維爾羣倫。欽予至意。

夏祭禮畢徳音政和七年五月二十五日

門下。順承天之義。莫踰厚載之功。資事母之誠。寔重廣禋之祭。顧惟菲徳。獲履至尊。永言紹述之圖。敢怠夤恭之志。若時大業。底此丕平。天惟惠民。具格髙明之錫。地不愛寶。薦膺翕辟之休。水行敍而河流淸。農扈修而年谷熟。陵阿疏於九服。琛摯走乎八荒。禁籞發祥。甘醴協流衍之應。宮庭效異。神芒超案牒之占。有玆並受之符。悉繄咸享之況。屬者肇修曠典。祗上鴻名。率辭揆方。旣闡一元之化。報功饗徳。宜遵三歲之祠。是用躬事方輿。親承大號。盡黜合祛之陋。載嚴侑配之崇。黃玉奠而休气臻。函鐘奏而靈斿出。於時神心昭晢。精意交通。景光爥壇。密雲不雨。凱風入律。厥壤可遊。惟祭澤之下流。豈祝釐之專向。誕施慶宥。均賚多方。應四方諸道云云於戲。含萬物以化生。玆尙坤能之祉。斂五福而敷錫。是昭解吉之仁。咨爾羣黎。體予至意。

夏祭畢徳音宣和二年五月二十四日

門下。總丹府以禦九霄。天弗違於道妙。坐明堂而觀八極。地不愛於珍符。功敢自居。禮宜有報。上遵祖宗三歲郊見之舉。也講於舊章。下黜漢唐二儀合祛之非。肆稱於新禮。乃者柔祇顧貺。嘉應薦臻。丰年屢而黍稌多。和气交而風雨節。下房效神芝之產。厥壤洊甘露之零。河流不揚。寶鼎自至。屬夏戎之款塞。環陜右以休兵。正朔加惇煌以西。烽火息天山之外。惕惟菲徳。何以臻玆。永思錫類之休。敢忘美報之義。乃以夏至之日。款於方澤之中。萬玉旅廷。六樂備奏。器用古以尙質。嘏因時而合經。黃琮奠而精意交。函鐘變而靈斿出。侑以烈祖。徧於羣神。於時嶽祗駿奔。川後來會。驅疾霆而號召。驟宿雨以蠲除。一淸宇宙之翳氛。盡廓乾坤而呈露。慶雲覆野。美光燭壇。底熙事之休成。欽祭澤而敷錫。赦過宥罪。蕩垢滌瑕。嘉與萬方之人。並受三神之祉。應四京諸道云云於戲。後皇顧享。至哉坤元之功。閽翟均釐。介爾太平之福。尙賴有官君子。三事大夫。永肩一心。同底於治。

恭謝壇殿就郊壇者已見南郊門

親祠亳州太淸宮回日恭謝天地詔大中祥符六年八月庚申

朕以眇躬。纘玆大寶。荷樂康於穹壤。膺錫類於祖宗。明發之心。嘗增於勵翼。大同之俗。獲固於隆平。蓋積累於善祥。豈涼薄之能致。而自欽承瑞命。祗奉元符。陟元岱而上封。款魏脽而大報。再臨鞏洛。躬祀寢園。天監孔章。民和旁洽。曁太宮之歸格。乃宣室而凝神。屬以上眞。薦回嘉貺。洪惟寶緒。逖悟於有開。復念休期。肇隆於無斁。故將協吉春序。卜勝神臯。恭建壇壝。親謝天地。竊思三才之始。是謂道精。萬化之宗。允惟教父。顧譙都之舊壤。峙曲裏之珍祠。炎漢庶民。薦芬馨而祗肅。有唐繼孝。奉寶綬而尊崇。俾浹宇之咸康。實上淸之幽贊。當乘法馭。順拜殊庭。方冀詢謀。未遑誕告。而景亳耆耋。趨丹闕而獻封。外朝官師。伏彤墀而抗疏。願修盛節。允契素懷。是用祗考元辰。緬遵令典。彼渦之曲。旣奉於蕭薌。在國之陽。復薦於圭幣。朕以來年春。親詣亳州太淸宮。行朝謁之禮。先於東京置壇。回日恭謝天地。一如南郊之制。咨爾蕆事。及夫撰儀。勿曠攸司。各揚乃職。祀禮所用。必極於丰崇。乘輿所須。務惇於簡儉。應於費用。並從官給。一路但增修館驛以備行宮。所用什物。亦官自營辦。不得輒有科率及差役丁夫。諸路長吏不得擅離本任。來赴行在。及以修貢爲名輒有率斂。兩京諸路起居章表附驛以聞。

恭謝大赦天下制大中祥符七年二月壬辰

門下。王者誕受丕圖。所以集神祇之貺。欽崇毖祀。所以罄明察之誠。矧道蔭之斯隆。蓋靈心之乃眷。故襄駕展順風之禮。虞巡昭肆類之文。用能儲思希微。沈研於妙本。降衷肸蚃。丕冒於羣民。播厥英聲。垂於永裔。顧惟眇質。祗紹慶基。念守成之惟艱。常馭朽而增惕。焦勞靡息。菲薄自居。庶保善經。期臻治古。而皇穹降鑑。薦錫於祕符。飆馭下臨。聿彰於鴻緒。上儀畢舉。寶契遐昌。屬尉候之謐淸。復歲時之丰楙。克廣重熙之業。允符全盛之期。言念垂休。敢忘修報。是用朝眞渦曲。俯協於輿辭。定位國陽。肇崇於福畤。達明馨於泰館。備精享於太宮。焜耀采章。極彌文之制。寅威配侑。申有恪之容。萬玉旅陳。八神警蹕。鳴鸞方甸。薦斃嘉壇。三靈以之交歡。百順於焉介祉。荷祖宗之來格。膺髙厚之顧懷。獲奉吉蠲。良深感慶。殊禧山委。旣祚於邦家。渥澤風行。宜均於﹤宀禹﹥縣。可大赦天下。云云於戲。潔粢報徳。有國之彜章。解网推仁。前王之懿範。諒至誠之旁達。致縟典之具揚。期遵日愼之規。益盛時雍之化。永延純錫。大庇斯民。更賴良弼茂親。協宣於忠力。虎臣爪士。共謹於戎昭。曁有位之具寮。逮庶邦之守吏。交修厥職。用副予衷。咨乃羣倫。同底於道。

恭謝天地於大安殿謁太廟赦天下攺明道元年制天聖九年十一月甲戌

朕紹膺駿命。欽奉先猷。繼累聖之成基。爲羣元之司牧。內則慈闈申誨。葉助於懿綱。外則多士盡規。億寧於百度。獲保丕構。於玆十年。念守文之至難。思置器之攸重。罔敢自逸。期臻太和。居常慮善納忠。憂勤於旰日。務農勸穡。惇厚於時風。懋建永圖。庶無缺政。昨以仲秋在序。炎燎挻災。諒儆戒之有繇。顧眇衝而增懼。旣辟讜言之路。仍覃肆眚之恩。祇若靈心。導迎和樂。洎禁闥之胥葺。遂不日以斯成。此蓋哲輔同寅。羣材共濟。自軒墀之列職。逮斡力之近臣。咸集事功。聿新締構。載安燕禦之所。敢忘修省之懷。是用答二儀並貺之仁。荷九廟發祥之祉。潔齋路寢。於以致明察之誠。薦鬯大宮。於以伸僾肅之志。精衷克展。純嘏方來。因紀號以建元。庶順時而布惠。爰臨端闕。大賚庶邦。可大赦天下。宜攺天聖十年爲明道元年。云云於戲。惟民多辟。爰頒在宥之文。與物咸新。式霈如春之澤。更賴臣鄰弼贊。中外傾輸。體玆欽翼之心。共享淸寧之祐。

大慶殿行恭謝之禮禦札嘉祐元年五月甲申

敕內外文武臣寮等。執圭璧以事神。嚴祖宗而配帝。𨿽有國之常典。亦因時而制宜。朕承三聖之丕基。撫萬邦之有眾。儉於己﹑思天下之民丰。勞於心﹑致天下之民佚。罔敢怠忽。庶幾治平。而首春以來。偶爽調適。賴三靈敷祐。百福來臻。順以節宣。獲玆康裕。加以邊隅不聳。風雨以時。𨿽庶務之咸和。顧眇躬而增惕。是用稽先朝之成憲。詢故實於有司。卽廣殿之祕嚴。擇令辰之良吉。式伸昭謝。以格純休。宜示先期。俾玆誕告。朕取今年九月內於大慶殿行恭謝之禮。其今年冬至親祀南郊。卽宜權罷。所有合行諸般恩賞並特支。就恭謝禮畢。一依南郊例施行。至日。朕親禦宣徳門宣制。仍令所司詳定儀注以聞。務遵典禮。勿俾煩勞。咨爾多方。咸體予意。故玆紮示。想宜知悉。

恭謝前謁太廟宰臣上第三表請攝事答詔嘉祐元年八月丙寅

朕欽懷景貺。昭謝明靈。率按前彜。以圖鉅禮。前款廟祏。則將徧迪饋嘗。還禋路庭。所以合答穹厚。永惟灌鬯。疇可弗躬。𨿽重諉於建言。未卽從於來請。而卿等固謂在天之後。巳配帝而申嚴。觀徳之宮。有遣官之著式。質諸典禮。皆適經權。勉循勤誠。式終熙事。將來特遣大臣詣太廟攝事。務從嚴恪。以稱朕恭。

恭謝天地於大慶殿大赦攺嘉祐元年制嘉祐元年九月辛卯

門下。朕纘承基緒。統禦幅員。總攬萬機。周旋三紀。思守文之尢重。念居上之至難。或未明而衣。或旣旰乃食。惟正人是用。惟公論是稽。恬然過勤。舉不知困。比春云始。平履忽虧。荷髙明之博臨。膺厚順之丕擁。宗社降福。士民輸忠。眇眇之躬。遄臻於綏乂。便便之政。率遂於講修。𨿽屬水潦構災。河流移道。眷言萬國。咸克妥安。邦經所繄。朕力何有。亶玆循省。彌用戰兢。秋凜戒期。農收畢務。誕詢故事。參繹前猷。約郊壝之儀。嚴路廷之制。工師虔鞏。物品晏淸。祗罄誠忱。潔伸款見。上以答本元之開佑。下以蘄生聚之樂康。寖通明靈。交示肸蚃。宜與兆庶。共均休嘉。式覃渙汗之恩。仍易紀年之號。以孚神貺。以順物宜。可大赦天下。宜攺至和三年爲嘉祐元年。於戲。崇配侑之經。所以迪宣純孝。布寬仁之法。所以昭格大和。先朝茂規。有國常典。更賴明廷百辟。皆謹乃官。率土羣黎。各安其業。康助盈成之化。永躋仁壽之風。

宋大詔令集卷第一百二十四

典禮九

明堂一

雜詔

明堂合祭天地太祖太宗眞宗配日月河海諸神悉如圜丘從祀詔皇祐二年三月乙丑

明堂之禮。前代並用鄭康成王肅兩家義說。兼祭昊天上帝。已爲變禮。國朝自祖宗已來。三歲一親郊。卽徧祭天地。而百神靡不從。故太祖皇帝雩祀﹑太宗眞宗皇帝祈谷二禮。本無地示位。當時皆合祭天地。以祖宗並配。而百神從祀。今祀明堂。正當三歲親郊之期。而禮官所定。止祭昊天五帝。不及地祇。又配坐不及祖宗。未合三朝之制。況比年以來。水旱地震。稼穡不登。今移郊爲大享。蓋亦爲民祈福。若祭天而不祭地。又祖宗不得徧配。於禮未安。其將來親祀明堂。宜合祭皇地祇。奉太祖太宗眞宗並配。而五帝神州地祇。亦親獻之。日月河海諸神。悉如圜丘從祀之數。以稱朕恭事天地祖宗神靈之意。

明堂罷從祀羣神詔元丰三年七月丁亥

朕惟先王制行以起禮。孝莫大於嚴父。嚴父莫大於配天。一也。而屬有尊親之殊。禮有隆殺之別。故遠而尊者祖。則祀於郊之圜丘而配天。邇而親者禰。則祀於國之明堂而配上帝。天足以及上帝。而上帝未足以盡天。故圜丘祀天。則對越諸神。明堂則上帝而已。故其所配如此。然後足以適尊親遠近之義。昔者周公之所親行。而孔子以爲盛者也。事載典冊。其理甚明。而歷代以來。合宮所配。旣紊於經。乃至雜以先儒六天之說。此皆因陋昧古。以失情文之宜。朕甚不取。其將來祀英宗皇帝於明堂。惟以配上帝。余從祀羣神悉罷。故玆詔示。想宜知悉。

太皇太后明堂禮成罷賀賜中書門下詔元祐四年

敕。門下。皇帝臨禦。海內晏安。五經季秋。再講宗祀。克有君徳。以享天心。顧吾何功。獲被斯福。今有司因天聖之故事。修會慶之盛禮。將俾文武。稱慶於庭。吾自臨決萬機。日懷秪畏。豈以菲薄之徳。自比章獻之明。矧復皇帝致賀於禁中。羣臣奉表於闈左。禮文旣具。夫又何求。前朝舊儀。吾不敢受。將來明堂禮畢。不受賀。百官並內東門拜表。故玆詔示。想宜知悉。

明堂圖禦筆手詔崇寧四年八月二十四日

朕若先王饗帝之義。嚴父之禮。布政之居。夏有世室。商有重屋。周有明堂。對越在天。以孝以享。朕承祖宗積累之緒。永惟先帝盛徳休烈。懼無以稱。而宗祀之報。尙或闕焉。中夜以興。怵惕靡安。比詔有司。審加論定。具圖來上。於禮有稽。追三代之墜典。黜諸儒之異說。作而成之。庶幾乎古。朕將秩禮祗載。昭事上帝。右我烈考。斂其五福。用敷錫於庶民。其姚受仁等所奏明堂圖議。可依所定營建。惟不得科率勞民。仰並從官給。仍令學士院降詔施行。

建明堂一物以上並從官給禦筆手詔政和五年五月十一日

嚴父配天。國之大典。百世之下。久失其傳。考古驗今。得其時制。比詔建立。以篤孝思。鳩匠聚材。經始不亟。州郡應辦。深恐從期赴功。輒行科擾。人用告勞。可令一物以上。並從官給。勿取於民。般挈運載。優給其直。以稱尊事上帝。率見昭考之意。

修建明堂禦筆手詔政和五年七月十日

孝莫大於嚴父。嚴父莫大於配天。遠而尊故配祖以郊。近而親故配父於明堂。今三歲一郊。右我烈祖。而宗祀明堂。以配上帝。寓於殿寢。禮蓋云缺。朕嗣承先烈。君臨萬邦。罔極之懷。欲報無所。夙興夜寐。靡遑寧處。崇祀之初。嘗詔建立。去古旣遠。歷代之模。無足循襲。朕萬機餘閒。黜諸儒臆說。刺經稽古。度以九筵。分其五室。通以八方。上圓下方。參合先王之志。心庶幾焉。相方視址。於寢之南。僝工鳩材。自我作古。以稱昭事上帝。率見昭考之心。咨爾中外。其體至懷。

明堂制度禦筆手詔政和五年八月十五日

明堂之制。自三代以還。有爲之君。𨿽欲稽法先王。終不能如古。蓋違經徇俗。惑於眾說。失其旨意。朕永惟嚴父饗帝之禮。尙闕未備。取考工記所載。考其互見之文。得其制作之本。命工伻圖。莫不備具。無一不合。夏后氏曰世室。堂修二七。廣四修一。五室。三四步。四三尺。九階。四旁兩夾窗。考夏后氏之制。名曰世室。又曰堂者。則世室非廟。堂修﹝二七。廣四修﹞一。則度以六尺之步。其堂修十四步。廣十七步之半。又曰五室三四步四三尺者。四步益四尺。中央土室也。三步益三尺。木火金水四室也。每室四戶。戶兩夾窗。此夏后氏之制也。商人重屋。堂修七尋。崇三尺。四阿重屋。商人名曰重屋。而又曰堂者。非寢也。卽堂也。度以八尺之尋。其堂修七尋。又曰四阿重屋。阿者。屋之曲也。重者。屋之復也。則商人明堂。有四隅之阿。四柱復屋。則知下方也。周人明堂。度以九尺之筵。三代之制不相襲。夏曰世室。商曰重屋。周曰明堂。則知皆堂也。東西九筵。南北七筵。堂崇一筵。五室。凡室二筵者。九筵則東西長。七筵則南北狹。所以象天形。則知上圓也。夏商周之名𨿽不相襲。其制則一。惟步﹑尋﹑筵﹑廣狹不同爾。考工記所言。三代之制。亦各互見。朕萬機之暇。取夏后氏益五室之度。兼商人四阿重屋之制。從周人度以九尺之筵。上圓象天。下方法地。四戶以合四序。八窗以應八節。五室以象五行。十二堂以應十二朔。九階四阿。每室四戶。夾以八窗。兼三代之制。黜諸儒之臆說。饗帝﹑嚴父﹑聽朔﹑布政﹑於一堂之上。於古皆合。其制大備。宜令明堂使司遵圖建立。以稱朕意。布告中外。咸使聞知。

明堂專以配帝嚴父禦筆手詔政和七年四月二十三日

若稽古明王。稱情制禮。遠而尊﹑故配祖於郊。近而親﹑故配帝以稱明。報天事帝﹑尊祖嚴父之義至矣。朕嗣承先志。考協禮經。肇建明堂。得其時制。上圓法天。下方象地。陰陽五行﹑四時八方之義。裒對於一堂之上。逮玆有成。庶幾三代。有司奏言。將頒常見視朔。以朝諸侯。𨿽於古有合。顧何徳以堪之。夫辧方正位。僝工鳩材。有嚴宗祀。蓋以欽若昊天。率見昭考。兢兢業業。懼不克歆。而末予衝人。負扆南面。以聽天下。其敢遑處。將來明堂專以配帝嚴父。余悉移於大慶文徳殿。以伸昭事孝思之心。布告中外。咸使聞知。

建明堂推恩毋得爲例禦筆手詔政和七年六月

明堂鉅典。曠古紛紜。粵政和五年。建官設屬。親授規矩。荷天之休。工用有成。上追三代。下陋漢唐。於是昭是孝思之志。夙夕以寧。不其韙歟。應修建一行所推恩數。悉出親筆。度越常格。深慮官司日後應緣功效。輒有攀援。妄亂陳請。具擬體例。僥冒賞典。三省樞密院常切檢察。自今毋得爲例。有妄陳請。官司以違禦筆論。吏杖脊﹑黥配海島。諸房人吏不檢舉。中書後省不繳詞頭。門下後省不封駁。禦史臺不彈劾。並與陳請官司同罪。仍許互糾以聞。不分首從。不以赦降去官原減。

明堂五室禦筆手詔政和七年八月十八日

宗祀明堂。以配上帝。後世循沿末習。配於六天。而又徧以羣神從祀。違經失禮。瀆神爲甚。昔我烈考。下詔攺革。是正禮經。今肇禋明堂。並依先帝詔旨。從祀悉罷。明堂五室。不可虛設。考之周書。有大裘而冕。與設大次小次之文。則義當親祠而不廢。有司以議來上。嘉從其說。已降指揮。親祀五帝於五室。革末世瀆神之陋。上承先帝已行之旨。而協周人饗帝之恭。故玆詔示。俾諭至懷。

秋饗明堂如孟月朝享禮詔書政和八年四月二十七日

朕肇建合宮。稱秩元祀。旣右烈考。以配上帝。載稽國典。參質時令。季秋大饗。歲所常行。朕將躬執豆籩。承神致孝。自今以始。著爲定制。惟先王之世。大禮必簡。觀天下之物。無以稱其徳。則以內心爲貴。帝親之奉。其敢弗欽。而明堂近在宮城。秋饗實薦時事。行之久遠。宜極簡嚴。其每歲季秋親祠。如孟月朝獻禮。更不差五使儀使等。其合行事件。令所屬條具申請。故玆詔示。想宜知悉。

禦札

皇祐二年有事明堂禦札三月戊子

事天事地。治國之善經。饗帝饗親。聖王之盛節。所以懋昭孝本。惇訓民先。致理之原。率繇玆舉。朕欽膺瑞命。撫有中區。賴髙厚之顧臨。加人祗之協贊。方隅底屬。歲物順蕃。濟此丕平。莫匪靈貺。緬稽先憲。祗見昊穹。而祈谷於春。祭雩以夏。迨升禋於景至。皆親展於國容。惟明堂布政之宮。尊嚴父配天之禮。𨿽崇精享。未卽躬行。言念及玆。心焉載惕。今將涓季秋之令旦。舉宗祀之上儀。恭接神明。奉將牲幣。庶成繼孝。豈敢憚勤。朕以今年九月內擇日有事於明堂。罷今年冬至親祠南郊之禮。諸道州府。不得以進奉爲名。輒行科率。

嘉祐七年有事明堂禦札七月戊午

朕蒙上神之休。膺列聖之緒。兢兢業業。罔敢怠荒。惟皇祐之再秋。薦五精於重宇。明以教萬民之孝。幽以通羣靈之歡。歷年於玆。天曠弗舉。今四時和裕。羣物茂丰。奉牲告成。曷勤之憚。況夫容臺獻議。去並侑之煩。樂府考音。推至和之本。宜恢盛制。用戒先期。朕以今年季秋擇日有事於明堂。其合行恩賞。並如南郊故事。諸道州府。不得以進貢爲名。輒行科率。致有煩勞。

熙寧四年有事明堂禦札五月辛亥

朕荷二儀之休。履四海之富。經庶政之至治。秩將禮之彌文。欽惟五聖之謨。常躬三載之祀。自纘隆於大業。已肆類於圓丘。興言總章。未紹嘉饗。維仁祖之式。宜謹於遵修。維文考之尊。宜嚴於陟配。況萬寶時楙。三光仰澄。官師協恭。方隅底定。是用稽仍路寢之制。涓選肅霜之辰。上以裒對天明。展昭事之重。下以飭厲民志。示追養之勤。特戒先期。以孚大號。朕取今年季秋擇日有事於明堂。合行恩賞。並依南郊例施行。諸道州府。不得以進奉爲名。輒行科率。

元丰三年有事明堂禦札四月丙辰

朕躬履儉勤。纂承歷服。荷二儀之眷佑。致萬國之和平。見帝郊丘。寧神廟祏。彌文屢請。精義已通。維典章之上儀。實陟配之鴻禮。𨿽嘗宗祀。未稱孝思。矧四時順成。百物丰美。臣工協濟。華夏交歡。宜卜肅霜之辰。載考合宮之典。具嚴昭事。用伸報本之誠。明示有尊。兼廣教民之道。其敷大號。以戒先期。朕取今年季秋擇日有事於明堂。咨爾攸司。各揚厥職。

元祐元年有事明堂禦札六月癸酉

祭莫重於承天。故昭事以極其報。禮莫先於嚴父。故陟配以達其誠。於皇辟王。永世克孝。蓋未嘗不修大饗之禮。稽六經之文。顧惟衝人。獲紹正統。煢然銜卹。亦旣踰年。興言總章之堂。未躬上帝之祀。卜用秋杪。裒對天明。以儀式刑文考之謨。以淸緝熙烈祖之典。覬迎介祉。燕及羣生。宜戒先期。特孚大號。朕取今年季秋擇日有事於明堂。禮成宣制恩賞。並依南郊例施行。咨爾攸司。各揚厥職。

元祐四年有事明堂禦札三月戊寅

朕蒙天地降康。纘宗廟休緒。內師文母之聖。

朕蒙天地降康。纘宗廟休緒。內師文母之聖。以底綏四方。外率昭考之行。以統正萬事。而百度允若。五年於玆。民物和而風雨惟時。四裔服而兵革不作。顧以不敏。其何能臻。永惟繼序之囏。益思嚴父之報。矧聖徳無以加於孝。惟宗祀莫大於配天。俾由舊章。爰秩新禮。乃卜季秋之饗。以侑上帝之尊。申戒前期。誕告有眾。朕取今年季秋擇日有事於明堂。禮成宣制恩賞。並依南郊例施行。咨爾攸司。各揚厥職。

紹聖二年有事明堂禦札四月壬午

朕丕承基緒。惟典神天。上賴明靈之歆。用綏華夏之福。而三辰軌道。九扈奏功。邇遐允懷。動植咸若。有秩斯祜。實自前人之光。無疆惟休。敢忘昭考之烈。惟饗親之爲孝。惟配帝之爲嚴。當致靈承之心。以明昭報之義。稱秩新禮。率由舊章。申戒前期。誕告有眾。朕取今年季秋擇日有事於明堂。禮成宣制恩賞。並依南郊例施行。咨爾攸司。各揚乃職。

政和七年季秋宗祀明堂禦札五月十八日

敕內外文武臣僚等。燕及皇天。禮寔嚴於大饗。率時昭考。孝莫重於宗祈。比稽治古之隆。肆考合宮之壯。相方視址。於國之陽。面勢飭材。循周之舊。裒對四時之序。甄陶二气之和。達鄕重檐。吻合六經之墜緒。方輿圓蓋。是興萬世之閎摹。永觀厥成。不愆於素。顧豈人謀之可致。玆惟帝命之不違。爰念紫壇。曁於泰館。婁格燎禋之毖。旣修瘞祀之專。永維繼志述事之圖。敢忘嚴父配天之禮。況明靈之妥佑。方符瑞之旁臻。其圖太室之儀。用卜杪秋之吉。侑登禰廟。對越上穹。賓延五府之神。祗薦九州之味。具申報本。斯昭萬寶之成。誕示寧親。以教諸侯之孝。亶孚有眾。式告前期。朕以今年季秋宗祀於明堂。咨爾攸司。各揚乃職。相予肆祀。無或不恭。故玆札示。想宜知悉。

●宋大詔令集卷第一百二十五

典禮十

明堂二

赦文

皇祐二年明堂赦天下制九月辛亥

門下。朕恭紹淳烈。顯綏庶邦。懋維禮樂之原。緬遵聖孝之節。洪惟事天四祭。而上辛雩禘。間或躬行。奉郊三年。而大神祖宗。頃崇並侑。憲矩若稽於盛古。革因昭迪於本朝。惟時總章。未展嚴報。矧文考之肇志。顧衝徳之燕承。當講闊儀。遹圖熙事。屬方隅泰定。斂穡阜成。祥應屢臻。和气周洽。荷幽明之葉佑。答髙厚之錫康。是用沿酌舊章。參求博議。式涓路寢。以奠合宮。裒對二靈。陟配三後。賓以太微之坐。陪以赤縣之祗。幣玉普登。精純咸薦。四海來職。六樂具修。越前款於琳宮。後祗祼於淸廟。逮玆宗祀。率慶休成。被神貺以無垠。掞國容而有體。旣膺丕嘏。乃禦端闈。嘉與萬方。同均介祉。﹤宀禹﹥縣之歡交感。雷雨之施流行。可大赦天下。云云於戲。並饗帝親。旣盡誠於大祭。均敷慶惠。宜渙號於溥天。尙賴三事宗工。百執列位。罄乃眾志。弼予一人。永孚於休。同底於治。

嘉祐七年明堂赦天下制九月辛亥

門下。朕承三聖之基。履四海之貴。深惟持國之日久。益念爲君之道難。有臨徳之勤。庶以圖天下之佚。無奉養之靡。庶以資天下之丰。兢兢萬幾之惟微。勉勉前事之所戒。倚以左右輔弼之正。予敢有弗欽。事於上下神祇之明。予敢有弗肅。屬九谷登富。三辰昭華。象來桂海之祥。塵絕玉關之警。有邦之應。於朕豈功。恭念爲天之子者。必修報本之禋。爲人之子者。必懷追養之慕。重循菲徳。屢緝曠文。頃按明堂之圖。如古路寢之制。載經斯室。載度斯筵。直大火之騂芒。乘季秋之肅气。物無上帝之稱。非躬祠不足昭虖虔。聖惟文考之尊。非嚴配不足盡虖孝。於是備法物之駕。服大冕之章。格靈娭於眞庭。款淸徳於太宇。還祗宗祀之舉。具飭純誠之將。迺神光陸離。燭於薦鬯之夕。嘉气休晏。被於欽柴之時。亶丕事之告成。敢蕃釐之專鄕。宜敷廷渙。以契天心。可大赦天下。云云於戲。承神之胙。旣均煇翟之微。蕩俗之瑕。渙若風霆之布。蓋禮鉅則澤之博。孝至則勸以遐。尙賴秉文之英。經武之傑。厲同寅於王室。恢大治於邦圖。共荷無疆之休。亦膺無窮之問。

熙寧四年明堂赦天下制九月辛卯

門下。王者尊親之禮。莫隆於昭配之嚴。聖人饗帝之誠。莫善於靈承之實。朕席五聖之丕緒。荷二儀之眷休。永念守成之難。敢忘小毖之義。曷嘗不體一元而端本。飭五事而承天。內屏遊畋之娛。外親保惠之政。選任賢哲。付以輔相之宜。登吁俊良。責以事功之效。旣黜陟以三考。又平成其九功。五年於玆。百度咸若。尙且慮一夫之弗獲。虞庶事之未康。每形引咎之言。深軫遇災之懼。天監明徳。民懷至仁。陰陽和平。華夏溫晏。底此休功之盛。率予昭考之行。興言考思。未舉宗祀。爰擇季秋之吉。以代至日之禋。敕四海之職﹑以相其儀﹑致九州之味﹑以備其薦。遠述周公之志。近循仁祖之規。按合室之古圖。仍路寢之時制。裒對上帝。將以示民之有尊。賓延五精。不忘報祖之由出。況乃款謁淸廟。奉祠紫宮。爰稱秩於無文。率先期而致告。禮樂明備。上有以懷柔百神。天人協和。下得以緝熙純嘏。非予一人之能饗。惟爾萬方之綏成。宜均福釐。廣逮臣庶。可大赦天下。云云於戲。親嚴之饗。由憯怛於朕心。在宥之恩。推愛慈於天下。庸示更新之令。期臻恥格之風。尙賴左右宗工。中外多士。同濟泰寧之治。永享無疆之休。

元丰三年明堂赦天下制九月二十二日辛巳

門下。朕承五聖積累之基。接千載神靈之統。順迪古訓。惠綏黎元。玩心於幾微。儲思乎昭曠。夙興夜寐。永惟二帝之盛時。日就月將。思繼三王之絕業。然而禮殘於商周之後。樂失於韶濩之餘。究觀本原。寖紊彜制。祀事習行﹑而怙於舛誤。祠官妄舉﹑而闊不講修。迺者刺六經之文。采諸儒之議。祓飾陋典。發揮祲容。祗奉乎天地神祇之尊。答揚乎祖宗功徳之懿。於時五韙來敍。三農屢丰。星氛弭消。民气休靜。乃涓路寢之室。乃度崇堂之筵。諏季秋之靈辰。備庶物之美報。念神莫帝之大。肇新專饗之儀。念人莫親之隆。載陳嚴配之禮。於是駕齋輅之潔。建鸞旗之華。被衮冕以款琳宮。執鬯圭以祼淸廟。還登陽館之陛。大奏我將之詩。文物燦庭而輝煌。璧玉爛席而華絢。昭事上帝。克禋克祀而精意通。燕及皇天。如幾如式而美祥下。淒然涼露之感。肅然榮光之臨。豈朕眇衝。敢私貺施。垂恩隤祉。旣膺自天之降康。蕩垢滌瑕。嘉與含生而均慶。可大赦天下。云云於戲。徳隆報薄。無馨气以動於神明。享厚施丰。有膏澤以洽於黎庶。保乂中外。輯寧邦家。尙賴三事協恭。羣公輸力。如股肱之衛予體。如符契之合予心。豈獨一時﹑天人助信順之至。又將百世﹑君臣同福祿之多。

元祐元年明堂赦天下制九月六日

門下。聖人之徳。無以加孝。帝王之典。莫大承天。朕以眇眇之身。煢煢在疚。永惟置器之重。惕若臨淵之深。承明繼成。思有以迪先王之烈。紹志述事。未足以慰天下之心。仰繄母慈。總攬政體。緝熙百度。和樂四方。賴帝況臨。浹富寧乂。三陲之兵靡警。萬邦之年屢丰。庶幾大同。光嗣成美。深惟六聖之制。必躬三歲之祠。維玆肇禋。屬予訪落。喪有以權而從變。祭無以卑而廢尊。欽言總章。古重宗祀。以教諸侯之孝。以得萬國之心。我享維天。下武式文王之典。大孝嚴父。孔子謂周公其人。追惟先猷。嘗講玆禮。包舉儒術。咨諏搢紳。刺六經放逸之文。斥眾言淆亂之蔽。嘉與四海。靈承一天。革顯慶之並尊。隆永徽之專配。成於獨斷。畀予衝人。遵遺教於前。著成法於後。涓選吉日。裒輯上儀。奉罍琳宮。奠玉路寢。神之弔矣。燕及皇天。誰其配之。旣右烈考。於時夙齋輅之駕。被衮冕之章。備庶物之微。追三牲之養。靈斿而風馬下。孝奏而日月光。惕然履霜。詎勝淒愴之意。僾然出戶。如聞嘆息之音。秩祐賚我思成。侍臣助予惻楚。旣迄成於熙事。敢專饗於閎休。宜布湛恩。以曁諸夏。可大赦天下。云云於戲。漢廷祀帝。著於卽祚之踰年。唐室施仁。固以禦門之吉日。蓋禮盛者文縟。澤大者流長。尙賴文武之英。屏翰之雋。協恭政治。以輔邦國。

元祐四年明堂赦天下制九月辛巳

門下。治人莫急於重祭。嚴父莫大於配天。昔者周公。祀明堂而致孝。鴻惟仁祖。撫路寢以尊親。參合古今之宜。玆謂情文之盡。肆我昭考。稱秩彜祠。周爰羣策之長。專崇一帝之配。聖作明述。事並功偕。稽呂令之文。則饗以秋季。案魯經之載。則日用吉辛。允協靈心。奉爲常憲。朕纂圖宸極。承訓慈闈。事舉於中。禮循其舊。向講親祠之制。一遵先聖之謨。對越上神。翕受純嘏。五韙來備。三稔於玆。屬方隅之底寧。嘉河流之順復。物無疵癘。民用平康。荷穹昊之降休。致函生之蒙祉。復會一郊之歲。前詢七數之謀。而乾象垂文。辰集房心之次。朝儀取法。是爲政教之宮。適及其時。玆用展采。陳千乘萬騎之儀衛。極四海九州之貢羞。蓋欲有以致其嚴。猶懼無以稱其徳。前期戒眾。各揚職以盡恭。先甲端誠。集中虛而思道。始欽柴於眞館。旋備物於大庭。作主有神。席與親而並饗。奠匏及瓚。薦曁祼以交行。一純罄而髙明歆。四气和而諸福應。有司已事。祝嘏旣告以孝慈。與物惟新。風霆爰布於號令。式均惠澤。溥被敷天。可大赦天下。云云延州要藩。上郡舊境。皇朝建彰武之節。以開帥庭。先帝寵三爵之封。以賜朕履。惟山川之嚴峻。本土俗之惇厖。宜加府號之稱。用旌受命之地。延州升爲延安府。云云於戲。合內朝之祀事。旣因錫羨以推仁。得萬國之歡心。又將使民而致孝。蓋布徳行惠者。非賢罔乂。任大守重者。惟後克艱。尙賴文武藎臣。股肱碩輔。共底緝熙之治。庶幾忠厚之風。咨爾羣倫。其體朕意。

紹聖二年明堂赦天下制九月辛亥

門下。順考禮經。莫先於祭典。遹遵成業。蓋重於孝思。朕以眇躬。獲承休徳。訪予落止。奉長信於簾幃。始初淸明。紹先朝之矩矱。不懈於事。惟旣乃心。延登雋良。修飭治具。每懷兢愼。懼忲盈成。方海﹤宀禹﹥之晏寧。亦雨暘之順序。心存偃伯。誠在劭農。十有一年。允釐庶務。豈朕寡徳。致此休嘉。洪惟禰宮。垂玆佑助。益勵從先之志。適丁親祀之期。配帝饗親。用周公之故事。明堂路寢。協仁祖之宏規。月用季秋。日維辛吉。備千乘萬騎之儀衛。先有事於琳宮。極四海九州之貢羞。用親祼於太室。駿奔揚職。肸蚃薦誠。一純罄而髙明歆。四時和而福禧應。有司已事。慶熙洽之告成。與物惟新。布惠和而肆眚。式揚大號。爰及敷天。可大赦天下。云云於戲。毖祠總章。所以告諸侯之孝。推恩綿宇。所以致天下之和。更賴三事協恭。百官修職。共申勵翼。永底丕平。

大觀元年明堂赦天下制九月二十八日

門下。帝爲大神。非精禋無以獲其格。親則皇考。非專饗無以極其嚴。鴻惟本朝。上稽周室。宗祀明堂而致孝。規圖廣殿以陳儀。時選杪秋之良。卜用維辛之吉。協靈心而昭事。崇侑食以來寧。肆於菲躬。紹乃大統。發揮古訓。率循舊章。禮緝熙丰之討論。樂用崇觀之制作。𨿽度筵猶因乎路寢。而均律已得乎中聲。矧故事之維醇。抑嘉祥之滋至。鉅河澄徹。咸壤丰登。王徳洽而狴犴淸。壬人退而蠻夷服。顧惟寡昧。底玆乂安。實賴謨烈之燕詒。與夫昊穹之眷佑。念無得而施報。在薦誠而必躬。是用朝獻殊庭。祼將太室。還登陽館之陛。大奏合宮之歌。駿奔之多士秉文。顯相之羣公咸一。故明靈昭格。貺施衍蕃。祝嘏並告乎孝慈。風馬胥來而肸蚃。旣多受祉。誕膺帝命之休。用錫庶民。欽敷時斂之福。揚於端闕。賚爾多方。可大赦天下。云云於戲。信順之助。丕應乎天人。祭祀之澤。均覃於海宇。茂爾臣民之賚慶。篤予邦國之榮懷。尙賴徳惠流行。垢瑕掩滌。小大盡輸於忠義。邇遐咸奮於事功。永底丕隆。並綏茀祿。

政和七年宗祀赦天下制九月六日

門下。祗承於帝。膺駿命者必昭大報之誠。對越在天。竭孝思者必謹肇禋之舉。乃眷度筵之制。久隳考室之文。若有大猷。稱秩元祝。規天矩地。遹追三代之隆。負陰抱陽。裒對一堂之上。八牖以達八方之气。四阿以施四序之和。丕應旁臻。珍祺紹至。靈臺底歷。星占出柳之符。農扈儲祥。鬯協維秠之瑞。帝省山﹑則隆棟來於云壑。嶽修貢﹑則文石擬乎龜書。方程屬植之功。已考司空之辟。是繄神策。匪直人謀。爰熙太室之崇。大饗肅霜之吉。有尊禰廟。嚴配昊穹。四海會同。用繼皇祐肇基之志。五位時序。益增元丰垂裕之光。工祝告親制之辭。備樂奏躬修之律。駿奔在廷者﹑皆知秉徳。祗栗於位者﹑無有違心。苾苾芬芬。齊誠允格。洞洞屬屬。神保是修。方鉅典之涓成。旣繁禧之顯被。其敷惠術。誕霈恩綸。內均四守之微。外浹萬邦之眾。可大赦天下。云云於戲。上天孚祐。獲承帝親並享之休。下國駿厖。敢後福祿攸同之錫。疇咨遐邇。共對榮懷。

陪祠

召文彥博明堂陪祠詔

朕將以季秋。大饗於明堂。宗祀神考。以配上帝。惟卿舊徳。夾輔四朝。國之耆賢。其來顯相。二都密邇。無憚少勞。明堂大禮。可赴闕陪位。

召韓維王存明堂陪祠詔

朕將以季秋。大饗於明堂。宗祀神考。以配上帝。惟卿舊徳。嘗列近司。嘉與寅恭。顯相熙事。克副虛佇。無憚少勞。明堂大禮。可赴闕陪位。

允太師致仕文彥博免陪祠紹聖二年十月壬子

玆朕大饗合宮。昭配聖考。嘉與股肱舊臣。協相盛禮。剡章來上。告以罷癃。其卽所安。體玆眷注。可免赴闕陪位。

●宋大詔令集卷第一百二十六

典禮十一

明堂三

政和八年戊戌歲運歲運自八年頒詔書

政和七年十月朔。皇帝禦明堂平朔左个。申命牧司。頒告八年戊戌歲運歷數於天下。皇帝若曰。古我先後。先天而天弗違。後天而奉天時。其歲月日時無易。民用平康。今朕臨觀八極。考建五常。以天地日月星辰气運之數。敷錫庶民。以待來歲之宜。惟爾萬邦。率玆典常。奉若天道。欽厥時憲。保於有極。外溥四海。罔或不祗。政和八年戊戌歲運气。陽火太過。運行先天太徵少宮太商少羽少角。五气運行。各終期日。赫曦之紀。北政司天。丹天之气。經於戊分。太陽司天。左間厥陰。右間陽明。太陰在泉。左間少陽。右間少陰。歲半之前。天气太陽主之。歲半之後。地气太陰主之。水土合徳。上應辰星鎭星。寒化六。熱化七。濕化五。木位爲初气。大火爲二气。相火爲三气。土位爲四气。金位爲五气。水位爲終气。是爲主初之气。少陽相火居木位。二之气。陽明燥金居火位。三之气。太陽寒水居火位。四之气。厥陰風木居土位。五之气。少陽大火居金位。終之气。太陰濕土居水位。是爲客气。戊火太過。赫曦之紀。戊爲太陽司天之政。太陽寒水有以勝火。火旣受制。其气適平。故曰上羽與正徵同。蓋火之太過爲太徵。不及爲少徵。平爲正徵。以運推之。陰气內化。陽气外榮。炎暑施化。物得以昌。其气髙。其性速。其收齊。其病痓。其穀麥豆。其畜羊彘。其果杏栗。其气赤白元。其味苦辛鹹。其祭肝心肺。其虫羽鱗。以气推之。天气肅。地气靜。寒政大舉。澤無陽焰。少陽中治。時雨乃注。還於太陰。濕化乃布。寒濕之气交。歲半以前。民感寒气。病本於心。平以辛熱。佐以甘苦。以咸寫之。歲半之後。民感濕气。病本於腎。治以苦熱。佐以酸淡。以苦燥之。以淡泄之。一歲之間。宜食元黃�令之谷。以全其眞。資化源以助天气。無使暴過而生痰。是謂至治。政和八年戊戌歲歷。布告中外。咸使聞知。

政和七年十月月令自是月始頒

政和七年十月朔。皇帝禦明堂平朔左个。以是月天運政治布告於天下曰。孟冬之月。斗建辛亥。日在氐。昏女中。曉星中。朔日乙卯。律中應鐘。戊午﹑立冬。盛徳在水。水始冰。地始凍。雉入大水爲蜃。虹藏不見。其位金。其气厥陰風木。五之气終。木火交司。地气始閉。人气在心。其徳淒滄。其化爲肅。其政爲靜。其令爲寒。是月也。去寒就溫。無泄皮膚。使气亟奪。病在四支。逆冬气則少陰不藏。春爲痿厥。厥陰所至爲風生。終爲肅。爲毛化。爲生化。爲撓動。爲迎隨。暖風來至。艸乃生榮。民气和。養生之宜。愼無犯溫。補宜以辛。寫宜以酸。谷宜用麥。是月也。朔告於廟。皇帝居平朔左个。申命有司。立冬之日。祀黑帝。迎气於北門之外。祀中太一。祀北方嶽鎭海瀆。祀健鼎。祀行。乃以後亥祀司中﹑司命﹑司民﹑司祿。甲子祭神州地示。卜吉薦享於宮。是月也。以新薦於寢廟。羞以兔。果以栗。蔬以山藇。是月也。天气上騰。地气下降。天地不通。閉塞而成冬。皇帝始裘。乃以朔日頒裘服於內外羣辟。大府以軍士來歲春服之式。陳閎於庭。凡樂。以應鐘爲宮。南呂爲商。林鐘爲角。仲呂爲閏徵。姑洗爲徵。太簇爲羽。黃鐘爲閏宮。是月也。皇帝受來歲之歷。頒之天下。申命有司。理橋梁修道路。揀補禁旅不足之數。禁野燒。休城池卒役。閱習樓櫓器備。是月也。申命有司。農務畢乃受田訟。申詔部使者。舉卹刑之典。命長吏慮囚徒。察枉濫。毋或廢怠。工師校弓弩者。以是月爲準。訓民兵以射藝坐作進退之法。歲帛豫巿於民者。州縣以是月請於州。是月也。小雪至。有司歸役兵於營屯。是月也。錄老疾孤幼不能自存。察乞丐之非遊墮者。藉其姓名。以待賑給。孟冬行春令。則凍閉不密。行夏令。則國多暴風。蟄虫復生。行秋令。則雪霜不時。惟爾萬邦黎庶。用天之道。毋或有違。凡厥攸司。率爾典常。申厥政令。其或不恭。邦有常刑。

十一月月令

政和七年十一。月朔。皇帝禦明堂。南面以朝百辟。退授民時。布政事於天下曰。仲冬之月。月建壬子。日在尾。昏室中。曉翼中。朔日乙酉。律中黃鐘。己丑﹑大雪。盛徳在水。鶡旦不鳴。虎始配。荔挺出。其位水。其气少陰火居之。是月也。水復地气合。其徳淒滄。其化爲肅。其政爲靜。其令爲寒。人气在腎。去寒就溫。無泄皮膚。使气亟奪。病在四支。逆冬气。則少陰不藏。春爲痿厥。奉中者少。少陰所至爲熱生。終爲寒。爲羽化。爲榮化。爲曛。是月也。陽气布。候迺溫。蟄虫出見。流水不冰。民感其气。其病爲溫。其味寫宜以鹹。補之以苦。谷宜用豆。其聲黃鐘爲宮。太簇爲商。姑洗爲角。蕤賓爲閏徵。林鐘爲徵。南呂爲羽。應鐘爲閏宮。調以羽。使气適平。民用平康。是月也。朔告於廟。以新薦於廟寢。羞以麕。命有司祭馬步。日至。祀昊天玉皇上帝於圓壇。祀寶鼎。皇帝大朝會於路寢。是月也。以朔日給老疾不能自存﹑與乞丐非慵墮者之食。計老幼之數。爲之差等。命有司循行系囚。督遣毋畱。犴獄禁肉給火。假以襦褲。凡罪人毋令於市。諸軍坐配流﹑若逋逃應部送遣行者。隨所至。畱役於州。飯之勿遣。河防工役。分緩急三等。急其先者。是月也。天應節。有罪毋決三日。日至停決大辟囚。役夫捨其功之半。雨雪則止。斤斧毋入山林。凡老疾孤幼﹑若丐乞化於途。命官賑救。給以饘粥。官爲收養。是月也。籍來歲蠶者鹽數。縣申州以待來歲給之。凡縣。給納之官勿離治所。仲冬行夏令。則旱。氛霧冥冥。雷發聲。行秋令。則天時雨。瓜瓠不成。行春令。則虫蝗爲敗。水泉咸竭。人多疥癘。惟爾萬邦黎庶。奉若天道。欽若攸司。遵於時憲。舉而行之。罔或不虔。其令諸路監司郡守行訖以聞。

十二月月令

政和七年十二月朔。皇帝禦明堂平朔右个。以是月天運政治布告於天下曰。季冬之月。月建癸丑。日在斗。昏奎中。曉亢中。朔日甲寅。律中大呂。盛徳在水。鴈北向。鵲始巢。雉雊。雞乳。徵鳥厲疾。水澤腹堅。是月也。冰復結。地气合。其性凜。其徳淒滄。其化淸謐。其政凝肅。其令爲寒。在地爲水。其在人也。去寒就溫。無泄皮膚。使气亟奪。是月也。主位寒水。客气少陰火。客气所至火居之。爲暄。爲大火府。爲舒榮。爲形見。爲熱生。中爲寒。爲羽化。爲榮化。爲大暄寒。爲髙明焰。爲燻。陽气布。候復溫。蟄虫來見。流水不冰。大寒節前。太陽水之位。以後厥陰木之位。客气少陰火。至是交於少陽。二火交司。其病溫。宜調少陰之客。以咸補之。以甘寫之。食歲谷之丹。以安其气。食間穀之豆。以去其邪。凡樂之聲。大呂爲宮。夷則爲徵。夾鐘爲商。無射爲羽。中呂爲角。黃鐘爲閏宮。林鐘爲閏徵。客气少陰火。調以羽。尙羽而抑徵。使气適中。民迺平康。是月也。朔告於寢廟。以戌臘大享。卜吉薦新。羞以魚。以癸酉祭社稷。配以勾龍后稷。大蠟八。以祀四方。祭司寒。納冰於淩陰。是月也。縣以選士升於州。州以貢士升於辟雍。凡學校。諸生行藝同者。以日月爲差。咸以待來歲之試。醫生校藝業而後遣者。亦以是月至於局。乃命有司。會常平之歲用。總居養之開收。安濟之所全活。漏澤之所埋藏。悉以其實來上。較常平官之功過。以爲等差。弗虔於職。邦有常憲。是月也。命戶部具天下民數之升降。禮部上歲中祥瑞。刑部會已斷大辟。兵部揭諸路民兵。水部檢舉頒藥役兵。以備疾疫。�部預頒帑藏印。以防姦僞。是月也。日窮於次。月窮於紀。星回於天。歲將更始。凡上供之谷。毋敢不入。凡糧艸之數。毋敢不�。監司互巡。必徧所部。計帳勾稽。各上本曹軍器增虧。與功程進退。以是月比較。若軍卒逃亡。理欠多寡。以是日賞罰。乃命有司。以衣給饑流之民。諸郡長吏較縣令勸農勤惰。以爲優劣之等。部使者會盜賊已獲未獲之數。較令佐添植桑柘之實。以其最多最少者。聞於吏部。奉常長貳。凡天地社稷百神壇壝。必周察之。毋或不完。有司大儺。索室驅疫。磔牲於南門之外。是月也。自大寒後。二气交司。主位風木。客气少陽相火。得戊戌歲之初气。季冬行秋令。則白露早降。介虫爲妖。行春令。則胎夭多傷。人多痼疾。行夏令。則水潦爲害。時雪不降。冰凍消釋。咨爾有眾。用天之道。隨時之宜。立政立事。罔非先王成憲。尙克率循。無時豫怠。其或不恭。必罰無赦。

政和八年正月月令

政和八年正月朔。皇帝禦明堂靑陽左个。以是月天運政治布告於天下曰。孟春之月。月建甲寅。日在虛。昏胃中。曉房中。朔日甲申。七日庚寅﹑立春。盛徳在木。其帝太皞。其神勾芒。其色蒼。其音角。其數八。律中太簇。東風解凍。蟄虫始振。魚上冰。獺祭魚。鴻鴈來。艸木萌動。是月也。天气始亨。地气始發。人气在肝。天度至此。風气乃行。天地神明。號令之始。其性暄。其徳敷和。其化生榮。其政舒啟。其令宣發。其在人也。逆春气。則少陽不生。夏爲寒變。奉長者少。是月也。主位風木。客气少陽相火。其气所至。爲熱府。爲長。爲蕃鮮。爲燔燎。爲光顯。爲彤雲。爲曛。爲羽化。爲火生。終爲溽蒸。少陽中洽。時雨乃沛。是月也。地气遷。气迺大溫。艸乃早榮。民迺厲。溫病迺作。宜調少陽之客。以咸補之。以甘寫之。食元谷以全其眞。避虛邪以安其正。司气以熱藥。食之宜用熱。凡樂之聲。太簇爲宮。南呂爲徵。姑洗爲商。應鐘爲羽。蕤賓爲角。大呂爲閏宮。夷則爲閏徵。是气少陽相火。與歲運同。火气太過。調宜羽。致其和。是月也。朔告於廟。皇帝大朝會於路寢。命有司以上辛祈谷於上帝。配以太宗。祀感生帝。配以宣祖。以立春祀靑帝﹑東太一。祀東方嶽鎭海瀆。祀和鼎。祀戶。命州縣出土牛示農早晚。乃以後亥享先農。辛丑祀風師。卜吉薦享於廟。朝獻於宮。乃擇元辰。皇帝載耒耜以玉輅。率公卿大夫躬耕帝籍。播時穜稑。是月也。薦新於寢廟。蔬以韭葑。配以卵。是月也。元日釋菜於先聖。命諸生作樂。凡學。歲終校定。是月以聞。乃大比貢士而去取之。命監司牧守各舉勸農禦筆以督所部。察其勤惰。命宗正以宗藩慶系錄來上。戶部核戶口登耗之實。刑部遣郎吏督系囚畱獄。都水以河堤固狀上於工部。凡關津幾察。城門啟閉。司門舉其禁令。是月也。止伐木。申埋胔之命。凡法令增攺。錄目徧下。舉寬卹手詔。以惠兆民。是月也。揭捕蝗法。起上供物之守凍者。凡八路夏糴。若四路河索。必預戒毋乏事。乃命帥臣。按諸將兵馬。較其彊惰肥瘠。以爲殿冣。諸軍官騎營屯空捨歸明除附。咸以其數上於本曹。給鹽以利蠶者。歲帛之市於民者。豫予之直。命部使者具循行所至月日。考郡守任內催科爲優劣等。農田水利役作輟。若場務歲課增虧。皆聞於所隸。孟春行夏令。則雨水不時。艸木早落。行秋令則民大疫。猋風暴雨總至。藜莠蓬蒿並興。行冬令。則水潦爲敗。雪霜大至。首種不入。於戲。惟天難諶。惟聖時憲。惟臣欽若。惟民從乂。咨爾有眾。其克率循毋怠。

二月月令

政和八年二月朔。皇帝禦明堂靑陽。以是月天運政治布告於天下曰。仲春之月。日在室。昏參中。旦尾中。朔日癸丑。乙卯﹑艸木萌動。庚申﹑驚蟄。斗建卯。昏井中。曉尾中。桃始華。乙丑﹑倉庚鳴。庚午﹑鷹化爲鳩。律中夾鐘之正聲。乙亥﹑春分。日在奎。昬井中。曉箕中。乙鳥至。庚辰﹑雷發聲。律中夾鐘之中聲。盛徳在木。其帝太皞。其神勾芒。其色蒼。其音角。其數八。是月也。生气淳化。萬物以榮。其性暄。其徳敷和。其化生榮。其政舒啟。其令宣發。其在人也。逆春气。則少陽不生。夏爲寒變。奉長者少。是月也。厥陰風木之位。少陽相火加之。其气爲熱府。爲長。爲蕃鮮。爲燔燎。爲光顯。爲彤雲。爲曛。爲羽化。爲�化。爲火生。終爲溽蒸。是月也。气迺火濕。民迺厲。溫病乃作。宜調少陽。以咸補之。以甘寫之。以咸耎之。食元谷以全其眞。避虛邪以安其正。藥食之宜。用熱遠濕。凡樂之聲。夾鐘爲宮。無射爲徵。仲呂爲商。黃鐘爲羽。林鐘爲角。太簇爲閏宮。南呂爲閏徵。調宜羽。致其和。是月也。朔告於廟。以上丁釋奠於先聖。上戊釋奠於武成王。祭社稷。配以勾龍后稷。春分朝日於東門之外。祭司寒。開冰先薦寢廟。享育鼎。祀髙禖。奉弓韣胙酒入於宮中。乃擇元日。祀九宮貴神。祀五龍。祀馬祖。命宗正選官薦。獻陵寢。諸州祀古帝王逮其功臣。命有司第大比公試之。士以名聞。郡縣發常平金穀。省耕。農務方興。毋受田訟。是月也。始禁野燒。毋捕鳥獸。頒藥以救民疾。浚溝洫。頒春服於內外官曁吏卒。始役壯城卒治城池。課河堤吏植楡柳。行視工役。無敢怠息。凡以條枚稿稭輸河備者畢至。部送之隸。畱役於州者遣之。是月也。諸路上守令課績。省曹較監司功過。縣列戶口登耗之實於州。役卒以大寒歸營而逃亡者。州總其數報役所。凡宣借卒代更名數。若場務立歲額。保伍造新帳。皆聞於所隸。是月也。春分後。主位少陰。客气陽明。金火交司。爲二之气。行秋令。則國大水。寒气總至。行冬令。則陽气不勝。麥乃不熟。行夏令。則國大旱。暖气早來。虫螟爲害。於戲。咨爾多方。欽於時憲。夙夜承序毋斁。

三月月令

政和八年三月朔。皇帝禦明堂靑陽右个。以是月天運政治布告於天下曰。季春之月。朔日癸未。日在奎。昏井中。曉斗中。辛卯﹑淸明。斗建辰。昬柳中。曉斗中。得季春之節。桐始華。丙申﹑田鼠化爲鴽。辛丑﹑虹始見。律中姑洗之正聲。丙午﹑谷雨。日在胃。昏張中。曉斗中。得季春之中气。萍始生。辛亥﹑鳴鳩拂其羽。月後四日丙辰。戴勝降於桑。律中姑洗之中聲。東方生風。風生木。其性暄。其徳敷和。其化生榮。其政舒啟。其令宣發。是月也。天气正方。地气定發。人气在脾。少陰火之位。是月也。客气陽明。燥金所至。爲淸化。爲收。爲露。爲燥生。終爲涼。爲介化。爲堅化。爲煙埃。爲勁切。爲淒鳴。是月也。溫涼不時。大涼復至。火气遂抑。民有气郁中滿之疾。宜調陽明之客。以酸補之。以辛寫之。以苦泄之。食元谷以全其眞。避虛邪以安其正。凡樂之聲。姑洗爲宮。應鐘爲徵。蕤賓爲商。大呂爲羽。夷則爲角。夾鐘爲閏宮。無射爲閏徵。客气陽明。尙徵以抑金。使气適平。是月也。朔告於廟。癸巳﹑享先蠶。命太常視五方齋宮壇壝。薦新於寢廟。羞以含桃。寒食﹑停決辟囚。前五日趣斷獄訟。遣官朝諸陵。淸明﹑出新火賜近臣。臨軒策士而官之。命學校謹考選之始。是月也。獘甿訟。無妨田事。民授�田。至秋始賦。凡輸河備。毋或不集。所屬以沿河卒歲終逃亡數報所隸。是月也。卒戍於外者。預頒冬服。選夏糴。大閱諸軍。以肄武事。衛尉會軍器增損。太府具都城內外場務歲課來上。禦史以察案書吏賞罰。上之都省。州以戶口帳上之漕司。是月也。出馬於牧。繕馬庌。治陂隁。發上貢。戶部考在京筦庫之息。凡上供物數。若畿漕移用官舍。僦直諸軍官馬。胥吏功過。鑄錢登耗。皆聞於本曹。縣給蠶者鹽。若老疾貧乏丐乞之給食者。盡是月止。行冬令。則寒气時發。艸木皆肅。行夏令。則民多疾疫。時雨不降。行秋令。則天多沈陰。淫雨早降。於戲。若古有訓。惟辟奉天。朕發政施仁。罔匪時憲。咨爾有眾。祗予猷告。

●宋大詔令集卷第一百二十七

典禮十二

明堂四

四月月令

政和八年四月朔。皇帝禦明堂左个。以是月天運政治布告於天下曰。孟夏之月。朔日癸丑。日在胃。昬張中。曉斗中。辛酉﹑立夏。斗建巳。日在昴。昬翼中。曉斗中。得孟夏之節。螻蟈鳴。律中仲呂之正聲。丙寅﹑蚯蚓出。辛未﹑王瓜生。丙子﹑小滿。日在昴。昬軫中。曉女中。得孟夏之中气。苦菜秀。律中仲呂之中聲。辛巳﹑靡艸枯。月後五日丙戌。小暑至。其帝炎帝。其神祝融。其色赤。其音徵。其數七。盛徳在火。其性暑。其徳彰顯。其化蕃茂。其政明曜。其令熱。其在人也。逆夏气。則太陽不長。秋爲痎瘧。奉收者少。是月也。少陰火之位。客气陽明燥金。爲淸化。爲收。爲霧露。爲躁生。終爲涼。爲介爲堅化。爲煙埃。爲勁切。爲淒鳴。是月也。大涼復至。火气遂抑。民有气郁中滿之疾。宜調陽明之客。以酸補之。以辛寫之。以苦泄之。是月也。小滿之後。屬三气之初。金水交司。其位少陽相火。其气太陽寒水。天政始布。雨寒間至。凡樂之聲。仲呂爲宮。黃鐘爲徵。林鐘爲商。太簇爲羽。南呂爲角。姑洗爲閏宮。應鐘爲閏徵。調宜尙徵。使气適平。是月也。朔告於廟。命有司以立夏祀赤帝。迎气於南郊。祀中太一。祀熒惑。祀南方嶽鎭海瀆。祀潔鼎。祀竈。以壬申祀雨師。以辛未雩祀上帝。配以太宗。卜吉薦享於廟。朝獻於官。薦新以彘。嘗麥。是月也。天祺節。有罪毋決三日。立夏停決重囚。部使者舉卹刑條制。頒時藥於五門。督疾醫分而治之。申伐木之禁。軍馬聽擇。官地系蔭。其在櫪者。芻豆半給。大農遣舟致面麥。京畿入兩學租。夏田應訴災。水田應訴稅。若圭租給前後官者。皆以是月爲限。諸州以秋稅籍。及吏皂之願試刑法者。聞於所隸。保甲應造帳者。上都帳於戶部。趣沿流上供物。畿甸封樁。與凡官馬季帳。各以時上。行秋令。則苦雨數來。五穀不滋。行冬令。則艸木蚤枯。後乃大水。行春令。則蝗虫爲災。暴風來格。秀艸不實。於戲。五運之政。其猶權衡。髙抑下舉。系之人事。朕奉若時令。以敷錫庶民。爾欽承其無怠。

五月月令

政和八年五月朔。皇帝禦明堂。以是月天運政治布告於天下曰。仲夏之月。朔日壬午。日在畢。昬軫中。曉虛中。辛卯﹑芒種。斗建午。日在參。昬角中。曉虛中。得仲夏之節。螳螂生。律中蕤賓之正聲。丁酉﹑鵙始鳴。壬寅﹑反舌無聲。丁未﹑夏至。日在井。昬亢中。曉危中。得仲夏之中气。鹿角解。律中蕤賓之中聲。月後一日壬子﹑蜩始鳴。六日丁巳﹑半夏生。是月也。天气盛。地气髙。天地气交。萬物華實。天度至此。炎熱盛行。其在人也。宜順養長之道。使志無怒。使气得泄。逆之則太陽不長。心气內動。奉收者少。是月也。客气太陽寒水。居相火之位。其气所至。爲寒生。中爲溫。爲藏化。爲鱗化。是气也。天政布。寒气行。雨迺降。民病寒反熱中。有心熱瞀悶之疾。宜調太陽之客。以苦補之。以咸寫之。以苦堅之。以辛潤之。食元谷以全其眞。避虛邪以安其正。凡樂之聲。蕤賓爲宮。大呂爲徵。夷則爲商。夾鐘爲羽。無射爲角。仲呂爲閏宮。黃鐘爲閏徵。客气寒水。調宜尙宮以抑之。以適其平。是月也。朔告於廟。日至祭后土皇地祇於方澤。配以太祖。祀明鼎。丙戌﹑享先收耤田。登麥獻瓜。乃薦新於寢廟。嘗雛以黍。羞以瓜。蠶事畢。苑吏效絲。是月也。寧貺節。毋決重辟三日。命刑部郎吏禦史督遣中都系囚。監司分趣所部。案在大理者畢讞。犴獄辟片�匆。以達鬱气。設漿飯。五日一濯梏拲。毋以日中施刑。罪人毋令於市。是月也。申河橋之禁。郡貳月視塘堤。修其圮壞。遣戍卒冬服。邊臣蕃官及軍吏應賜裘者上其名數。是月也。捨役徒功之半。毋課伐木於山林。諸軍晨閱士卒。京畿與諸路始督夏賦。峙芻糧。必以時。給納之官毋或離次。行冬令。則雹東傷谷。行春令。五穀晚熟。百螣時起。行秋令。則艸木零落。果實早成。民殃於疫。於戲。古我先後。罔不求端於天。肆朕祗承。動惟時憲。咨爾有眾。其克率循。

六月月令

政和八年六月朔。皇帝禦明堂右个。以是月天運政治布告於天下曰。季夏之月。朔日壬午。日在井。昬氐中。曉室中。壬戌﹑小暑。斗建未。日在井。昬氐中。曉室中。得季夏之節。溫風至。律中林鐘之正聲。丁卯﹑蟋蟀居壁。壬申﹑鷹乃學習。丁丑﹑大暑。日在柳。昬心中。曉奎中。得季夏之中气。腐艸化爲螢。律中林鐘之中聲。月後二日壬午﹑土潤溽暑。七日丁亥。大雨時行。南方生熱。熱生火。其徳爲顯。其化爲茂。其政爲明。其令爲鬱蒸。其性爲暑。其用爲躁。其變爲炎爍。是月也。寒水客气。相火主位。其气至。則寒气行。雨迺降。民病寒反熱中。宜調客气。以苦補之。以咸寫之。以苦堅之。以辛潤之。是月也。甲戌﹑土王用事。時爲長夏。大暑之後。始得四气之初。厥陰風木。下臨太陰濕土。風濕交爭。風化爲雨。凡樂。林鐘爲宮。太簇爲徵。南呂爲商。姑洗爲羽。應鐘爲角。蕤賓爲閏宮。大呂爲閏徵。調宜尙宮。以致其和。是月也。朔告於廟。薦新。羞以菱芡。甲戌﹑祀黃帝。祀陰鼎。祀中嶽中鎭。祀中霤。奉視五方齋宮壇壝。庚午﹑初伏。始頒冰。是月也。天貺節。停決重辟。漕臣具戶口都帳。若場務官之殿最上於戶部。憲司具盜賊已獲未獲之數。至秋以聞。繕塘堤。以是月畢工。按增植楡柳之實。金部趣內帑金帛之入。州縣鎭寨會芻糧廣儲峙。不足則列於漕司。監司遣吏之與選者﹑至於刑部。百工日課。收十之八。是月也。以軍器功程進退。若錢監鼓鑄分數。較工匠而升降之。州縣葺犴獄。視共用無或不備。按捕盜官器甲。凡被受法令之目。若捕盜兵級之數。營屯闕捨。倉庫借用。皆聞於所隸。行春令。則谷實鮮落。國多風欬。行秋令。則邱隰水潦。禾稼不熟。行冬令。則風寒不時。鷹隼蚤鷙。於戲。欽若昊天。五者來備。用訓厥道。付畀四方。其無替朕命。

七月月令

政和八年七月朔。皇帝禦明堂總章左个。以是月天運政治布告於天下曰。孟秋之月。朔日辛巳。日在柳。昬尾中。曉奎中。壬辰﹑立秋。斗建申。日在星。昬尾中。曉婁中。得孟秋之節。涼風至。律中夷則之正聲。丁酉﹑白露降。壬寅﹑寒蟬鳴。戊申﹑處暑。日在張。昬箕中。曉昴中。得孟秋之中气。鷹乃祭鳥。律中夷則之中聲。月後三日癸丑。天地始肅。戊午﹑禾乃登。其帝少皞。其神蓐收。其色白。其音商。其數九。盛徳在金則性涼。其徳淸潔。其化緊斂。其政勁切。其令燥。其在人也。逆秋气。則太陰不收。冬爲飧泄。奉藏者少。是月也。風木客气。濕土主位。其气所至。爲撓動。爲迎隨。爲風生。終爲肅。爲毛化。地气上騰。濕化乃布。風濕交爭。風化爲雨。迺長﹑乃化﹑乃成。民有大熱少气注下之疾。宜調厥陰之客。以辛補之。以酸寫之。以甘緩之。食黃�令谷以全其眞。避虛邪以安其正。凡樂之聲。夷則爲宮。夾鐘爲徵。無射爲商。仲呂爲羽。黃鐘爲角。林鐘爲閏宮。大簇爲閏徵。調宜尙商。使气適平。是月也。朔告於廟。以立秋祀白帝。祀西太一。祀西方嶽鎭海瀆。祀順鼎。祀門厲。乃以後辰祀靈星。卜吉薦享於廟。乙未﹑朝獻於宮。嘗粟與稷。羞以棗梨。是月也。先天節。有罪毋決三日。監司牧守各舉勸農禦筆以督所部。法令已頒而增攺者。錄目徧下。錫緡錢於太學。州具上供物數。以發之月日。若吏卒姓名上於本部。沿流所受。是月畢發。命有司計河備。以待來歲之用。徒役應調者亦如之。防河卒特支有差。凡芻稿市於畿甸者。漕司觀稼。以年之上下聞於戶部。州選官以司糴事。縣官給納毋或離次。監司督系囚。始徧所部。封樁季帳。上之都省。秩田應訴災傷。徒收半功。皆以是月爲限。應倉庫歲計物。及禁軍閱額請給。若軍器官馬之數。皆聞於所隸。行冬令。則陰气大勝。介虫敗谷。行春令。則陽气復還。五穀無實。行夏令。則寒熱不節。民多瘧疾。於戲。朕奉若天道。平民無貳。咨爾有眾。秪予猷告無斁。

八月月令

政和八年八月朔。皇帝禦明堂總章。以是月天運政治布告於天下曰。仲秋之月。朔日辛亥。日在張。昬箕中。曉昴中。癸亥﹑白露。斗建酉。日在翼。昬斗中。曉畢中。得仲秋之節。鴻雁來。律中南呂之正聲。戊辰﹑乙鳥歸。癸酉﹑羣鳥養羞。戊寅﹑秋分。日在軫。昬斗中。曉參中。得仲秋之中气。雷乃收聲。律中南呂之中聲。月後四日。蟄虫坯戶。戊子﹑水始涸。西方生燥。在地爲金。在气爲成。其徳爲淸。其化爲斂。其政爲勁。其令霧露。其在人也。逆秋气。則太陰不收。冬爲飧泄。奉藏者少。是月也。風木客气。居濕土之位。爲撓動。爲迎隨。風濕交爭。風化爲雨。乃長﹑乃化﹑乃成。民病大熱少气肉萎。宜調厥陰之客。以辛補之。以酸寫之。以甘緩之。歲谷宜黃�令。秋分後。木火交司。始得五之气。陽明之位。水火居之。候乃舒。凡樂之聲。南呂爲宮。應鐘爲商。大呂爲角。姑洗爲徵。蕤賓爲羽。夷則爲閏宮。夾鐘爲閏徵。調宜尙商。以致其平。是月也。朔告於廟。上丁釋奠於先聖。上戊釋奠於武成王。甲戌﹑祀九宮貴神。祭馬社。丙子﹑祀寶成宮。戊寅﹑祭社稷。配以勾龍后稷。夕月於西郊。祀蘊鼎。祀壽星。卜吉薦新於寢廟。嘗麻與稻。羞以茭萌。命官薦獻陵寢。仍按禁地。遣祠祝祀古帝王逮其功臣。是月也。土貢悉至於邸。擇日燕羣臣。部使者考守令善最以聞。參選而應試。若有戰功而願較武技者皆赴於本部。具獄之在法寺者毋或畱讞。朝廷封樁季帳上之都省。禁軍缺額請給季帳上之樞密院。畿漕具芻藳市直。若移用起發之數上之戶部。秋折色具報大農。夏賦至是畢輸。常平錢谷以時斂納。頒冬服於內外官曁吏卒。諸軍始晚教。大閱犒賞以作士气。凡水田應訴災。若郡貳周視塘堤。軍馬系蔭官地。皆以是月爲限。行春令。則秋雨不降。艸木生榮。行夏令。則蟄虫不藏。五穀復生。行冬令。則風災數起。收雷先行。於戲。奉若天道。平秩西成。凡厥攸司。各恭爾事。

九月月令

政和八年九月朔。皇帝禦明堂總章右个。以是月天運政治布告於天下曰。季秋之月。朔日庚辰。日在軫。昬斗中。曉參中。癸巳﹑寒露。斗建戊。日在角。昬斗中。曉井中。得季秋之節。鴻雁來賓。律中無射之正聲。戊戌。雀入大水化爲蛤。癸卯﹑菊有黃華。戊申﹑霜降。日在亢。昏牛中。曉鬼中。得季秋之中气。豺乃祭獸。律中無射之中聲。盛徳在金。此謂容平。天气以急。地气以明。其徳爲淸。其化爲斂。其政爲勁。其令霧露。其在人也。逆秋气。則太陰不收。冬爲飧泄。奉藏者少。是月也。客气少陰火。居燥金之位。其至爲暄。爲曛。爲舒榮。爲形見。陽復化。艸乃長﹑乃化﹑乃成。民乃舒。有瘍胗身熱之疾。宜調少陰之客。以醎補之。以甘寫之。歲谷宜黃�令。凡樂之聲。無射爲宮。黃鐘爲商。太簇爲角。仲呂爲徵。林鐘爲羽。南呂爲閏宮。姑洗爲閏徵。調宜尙羽。以致其平。是月也。朔告於廟。辛巳﹑親祀上帝於明堂。配以神考。薦新於寢廟。嘗菽。羞以兔。果以■。是月也。命奉常視五方齋宮壇壝。九日錫羣臣宴於園苑。戶部總諸路常平金穀之數。以旁通圖冊來上。畿甸始督秋賦。宗正寺以屬籍應修纂之事報宗司。太史具新曆以待頒之天下。郡貳季視塘堤。騎兵甸出教習毋踐禾稼。是月也。命有司理梁橋。工師始警弓弩。綱運暴糧。第寬期日。藳稭和市於民者豫給之直。畿漕輸緡錢備河。無或乏事。夏峙芻糧。以是月畢。秋糴始納。授田起賦。待夏乃斂。圭田給前後官者。以是月爲限。場務以災免較者。眡稅爲差。行夏令。則人多鼽嚏。行冬令。土地隆坼。行春令。則人多懈惰。於戲。寒气總至。百谷用成。乃宣布於四方。欽予時命。

閏九月月令

政和八年閏九月朔。皇帝禦明堂。門闔左扉。以是月天運政治布告於天下曰。季秋之閏月。斗建戌亥之間。朔日庚戌。日在亢。昬牛中。曉柳中。癸丑﹑艸木黃落。己未﹑蟄虫咸俯。甲子﹑斗建亥。日在氐。昬女中。曉星中。得立冬之節。水始冰。律中應鐘之正聲。己巳﹑地始凍。甲戌﹑雉入大水化爲蜃。盛徳在金。得五气之中。天气以急。地气以明。其徳爲淸。其化爲斂。其政爲勁。其令霧露。其在人也。逆秋气。則太陰不收。冬爲飧泄。奉藏者少。是月也。客气火。居燥金之位。其气至爲熱生。中爲寒。爲羽化。爲大暄寒。陽復化。艸迺長﹑迺成。民迺舒。有警惑惡寒戰栗譫妄之疾。宜調少陰之客。以咸補之。以甘寫之。歲谷宜黃�令。凡樂之聲。無射爲宮。仲呂爲徵。黃鐘爲商。林鐘爲羽。太蔟爲角。南呂爲閏宮。姑洗爲閏徵。調宜尙羽。以致其平。立冬節。應鐘爲宮。蕤賓爲閏徵。大呂爲商。夷則爲羽。夾鐘爲角。無射爲閏宮。中呂爲閏徵。是月也。朔告於廟。以立冬祀黑帝。祀中太一。祀北方嶽鎭海瀆。祀健鼎。祀行。乙亥﹑祀司中﹑司命﹑司民﹑司祿。是月也。始蒞官若當代而補考者。其日聽理。圭租給前後官。以所附月爲限。場務較租額亦如之。州縣別計抵當之息。馬以在櫪給芻豆之半者。盡是月止。行夏令。則人多鼽嚏。行冬令。則土地隆坼。行春令。則人多解惰。於戲。閏以正時。時以作事。各修乃職。克勤無怠。

宋大詔令集卷第一百二十八

典禮十三

明堂五

十月月令

政和八年十月朔。皇帝禦明堂平朔左个。以是月天運政治布告於天下曰。孟冬之月。朔日己卯。斗建亥。日在心。昬危中。曉張中。小雪得十月之中气。律中應鐘。虹藏不見。甲申。天气上騰。地气下降。己丑。閉塞而成冬。甲午﹑大雪。斗建子。日在尾。昬室中。曉翼中。得十一月之節。律中黃鐘。鶡鳥不鳴。己亥﹑虎始交。盛徳在水。其帝顓帝。其神元冥。其徳淒滄。其化淸謐。其政凝肅。其令寒。其在人也。宜順養藏之道。逆之則傷腎。春爲痿瘚。奉生者少。是月也。客气太陰濕土。居太陽寒水之位。其气所至。爲雨府。爲濡化。爲晦暝。化气正。濕令行。陰凝太虛。埃昬郊野。民迺慘淒。寒風以至。民有中滿胕腫之疾。宜調太陰之客。以甘補之。以苦寫之。以甘緩之。凡樂之聲。應鐘爲宮。大呂爲商。夾鐘爲角。蕤賓爲徵。夷則爲羽。無射爲閏宮。仲呂爲閏徵。大雪之後。黃鐘爲宮。大蔟爲商。姑洗爲角。林鐘爲徵。南呂爲羽。應鐘爲閏宮。蕤賓爲閏徵。調宜尙角。以致其平。是月也。朔告於廟。皇帝始裘。頒裘服於內外。受來歲之歷頒於天下。壬午﹑祭神州地祇。卜吉朝獻於宮。以新薦於寢廟。是月也。天寧節。禁屠宰。弛刑三日。給系囚食。原杖罪之輕者。都水具役兵數上於水部。備河緡錢。是月畢輸。豫頒戍卒春服。部使者舉卹刑之典。縣以歲帛豫市於民者請於州。揀補禁旅之闕。廂兵役於外者歸之營屯。休北城卒役以肄守具。是月也。農務畢。然後訓民兵。受田訟。鄕戶應造簿者亦如之。命有司繕橋梁。治道路。增場。授炭於細民。日給官次有差。籍老疾孤幼不能自存﹑若非遊惰而丐者之名數。以待施惠。工師校弓弩。以是月爲則。行春令。則凍閉不密。行夏令。則國多暴風。蟄虫復生。行秋令。則霜雪不時。於戲。吉日陽朔。上天之載。率由舊章。惟爾萬邦。夙夜承之無怠。

九年气運

政和八年十月朔。皇帝禦明堂平朔左个。以九年己亥正朔气運頒布於天下。皇帝若曰。古我先後。先天而天弗違。後天而奉天時。其歲月日時無易。民用平康。今朕臨觀八極。考述五常。敷錫庶民。以待來歲之宜。惟爾萬邦。率玆典常。奉若天道。欽於時憲。政和九年己亥之歲。土運南政。黃�令天之气。經於角軫。司天陰風木。左少陰。右太陽。厥陰在上。則少陽在下。左陽明。右太陽。風火同徳。上應歲星熒惑。風化三。濕化五。火化七。己爲少宮。五運之序。少宮﹑太商﹑少羽﹑少角﹑太徵。少宮土之不及。運行後天。是謂卑監之紀。是謂減化。化气不令。生政獨彰。長气整。雨迺愆。收气平。風寒並興。艸木榮美。秀而不實。其味酸甘。其色蒼黃。其聲宮角。其穀豆麻。其果李栗。其虫裸毛。其發濡滯。其病畱滿否塞。其應正宮。其眚四維。上角與正角同。歲半之前。厥陰司之。天气擾。其政撓。歲半之後。少陽司之。地气正。其令速。風生髙遠。炎熱從之。雲趨雨府。濕化迺行。風行乎上。熱行乎下。風燥暖復行乎中。風淫所勝。則平以辛涼。佐以苦甘。以甘緩之。以酸寫之。火淫於內。則治以咸冷。佐以苦辛。以酸收之。以苦發之。初之气。自斗建丑正至卯之中。風木之位。陽明居之。爲淸化。二之气。自斗建卯正至巳之中。大火之位。太陽居之。爲藏化。三之气。自斗建巳正至未之中。相火之位。厥陰居之。爲風化。四之气。自斗建未正至酉之中。濕土之位。少陰居之。爲灼化。五之气。自斗建酉正至亥之中。燥金之位。太陰居之。爲黃�令化。六之气。自斗建亥正至醜之中。寒水之位。少陽居之。爲苦化。析其鬱气。贊其運气。資其化源。畏火之气。無妄犯之。無使邪勝。是謂適平。布告中外。咸使聞知。

十一月月令

政和八年十一月朔。皇帝禦明堂。南面以朝百辟。退坐於平朔。授民時。布政於天下曰。仲冬之月。斗建子。朔日己酉。昬室中。曉軫中。日南至。蚯蚓結。得是月之中气。甲寅﹑麋角解。己未﹑水泉動。乙丑﹑小寒。鴈北鄕。得十二月之節。庚午﹑鵲始巢。乙亥﹑野雞始雊。盛徳在水。其徳淒滄。其化淸謐。其政凝肅。其令寒。其在人也。宜順養藏之道。逆之則傷腎。春爲痿厥。奉生者少。是月也。客气太陰濕土。居太陽寒水之位。上應鎭星辰星。寒濕之气。特以气交。爲陰凝埃溽。民乃慘淒。是月也。建子水王。接間少陽之气迺郁。寒气布。濕令行。是月也。少角木運。生气不及。化气迺揚。收气迺暴。民則有中滿足萎之疾。宜調太陰之客。以甘補之。以苦寫之。以甘緩之。凡樂之聲。黃鐘爲宮。太簇爲商。姑洗爲角。林鐘爲徵。南呂爲羽。應鐘爲閏宮。蕤賓爲閏徵。小寒之後。大呂爲宮。夾鐘爲商。仲呂爲角。夷則爲徵。無射爲羽。黃鐘爲閏宮。林鐘爲閏徵。調宜尙角。以致其平。是月也。朔告於廟。薦新。羞以麕。日至。大朝會於路寢。祀昊天玉皇上帝於圓壇。祀寶鼎。停決重辟。戊午﹑祭馬步。是月也。天應節。毋決囚三日。案大理者﹑曁望畢讞。罪人無令於市。囹圄給薪炭。假囚以襦褲。命郎官禦史循行中都獄。督遣毋畱。是月也。始給老疾貧乏與丐乞者之食。都城諸廟錄養無常數。卒坐配若逋逃應部送者。所在畱役而飤之。分河防工爲三等。先其急者。凡徒役捨其工之半。雨雪則止。毋課伐木於山。是月也。有司舉浚渠之令。申都林水縣。豫籍蠶者鹽數上於州。給納之官毋或離次。行夏令。則旱。氛霧冥。雷乃發聲。行秋令。則天時雨汁。瓜瓠不成。行春令。則虫蝗爲敗。水泉咸竭。於戲。一陽來復。終則有始。監於成憲。與時偕行。咨爾多方。各欽乃事。

重和元年十二月月令

重和元年十二月朔。皇帝禦明堂平朔右个。以是月天運政治布告於天下曰。季冬之月。朔日戊寅。斗建癸丑。日在女。昬婁中。曉氐中。律中大呂。庚辰﹑大寒。雞始乳。得是月之中气。乙酉﹑鷙鳥厲疾。庚寅﹑水澤腹堅。己未﹑立春。東風解凍。得正月之節。庚子﹑蟄虫始振。乙巳﹑魚上冰。是月也。盛徳在水。其徳淒滄。其化淸謐。其政凝肅。其令寒。其在人也。宜去寒就溫。毋泄皮膚。以順養藏之道。是月也。客气太陰濕土。臨太陽寒水之位。凡二日。如仲冬之月。宜調太陰之客。凡味。以甘補之。以苦寫之。以甘緩之。大寒始交己亥之初气。客气陽明燥金。臨厥陰風木之位。寒始肅。收气方至。民病寒於右之下。是月也。其運少宮。卑監之紀。厥陰神首。司天臨震木。入木宮。命曰天符合徳。金𨿽客勝。無傷天令。燥气亦平。木持徳不侮土。土從木化。濕令迺行。陰晴間應。宜調陽明之客。凡味。以酸補之。以辛寫之。以苦泄之。凡樂之聲。大呂爲宮。夾鐘爲商。仲呂爲角。夷則爲徵。無射爲羽。黃鐘爲閏宮。林鐘爲閏徵。立春之後。太蔟爲宮。姑洗爲商。蕤賓爲角。南呂爲徵。應鐘爲羽。大呂爲閏宮。夷則爲閏徵。調宜尙徵。以適其平。是月也。朔告於廟。以戌臘大享。卜吉薦新。羞以魚。乙酉﹑祭社稷。配以勾龍后稷。大蠟八。以祀四方。祭司寒。納冰於淩陰。立春祀靑帝。祀東太一。祀東方嶽鎭海瀆。祀和鼎。祀司命。戶。辛丑﹑祀風神。奉常周察天地社稷之壇壝。無敢不飭。是月也。凡學諸生較其行藝注之籍。士貢於辟雍。若醫生試藝而入太醫局者。是月畢至。有戰功而以武技選赴兵部者亦如之。是月也。命有司登民數。上歲中祥瑞。覆民之籍。頒印帑藏。以待來歲之輸。案在大理者。無或畱讞。刑部具歲斷重辟以聞。會常平金穀。若居養安濟漏澤。各以其數來上。凡軍器增虧。若工程進退。場務歲課登耗。理欠多寘。軍卒逋逃。皆較而賞罰之。漕司籍河防工役。拘財用計帳。上於所隸。發戍卒春服。舉役兵夏藥之令。凡上供之谷。至是畢輸。令佐添植桑柘。較其多寡之尢者。聞於吏部。監司分按所部必徧。會彊盜已獲未獲之數。除日大儺。磔牲於南門之外。行秋令。則白露早降。介虫爲妖。行春令。則胎夭多傷。人多痼疾。行夏令。則水潦爲害。時雪不降。冰凍消釋。於戲。星回於天。歲將更始。咨爾有眾。克愼厥初惟其終。永弼予治於時憲。

重和二年正月月令

重和二年正月朔。皇帝禦明堂靑陽左个。以是月天運政治布告於天下曰。孟春之月。朔日戊申。斗建寅。日在危。昬畢中。曉尾中。庚戌﹑雨水。得是月之中气。律中太簇。獺祭魚。乙卯﹑鴻鴈來。庚申﹑艸木萌動。乙丑﹑驚蟄。斗建卯。日在室。昬井中。曉尾中。得二月之節。律中夾鐘。桃始華。庚午﹑倉庚鳴。丙子﹑鷹化爲鳩。盛徳在木。其帝太皞。其神勾芒。其色蒼。其音角。其數三。天气始方。地气始發。天地神明號令之始。其徳敷和。其化生榮。其政舒啟。其令宣發。其在人也。宜順養生之道。逆春气則少陽不生。夏爲寒變。奉長者少。是月也。陽明燥金。下臨厥陰風木之位。其气所至。當爲淸勁。爲收。爲肅。爲燥。終爲涼。爲霜。其運少宮。當風令數舉。然司天風木。太一神首。同入天衝木司之室。化應於春風。不暴物。陽明客勝。而未得時位。故金不傷木。土運不及。而木以徳化。故木不侮土。燥濕不爭。爲蒼埃霧露。凡味。木位之主。其寫以酸。其補以辛。陽明之客。以酸補之。以辛寫之。以苦泄之。凡樂。以太簇爲宮。南呂爲徵。姑洗爲商。應鐘爲羽。蕤賓爲角。大呂爲閏宮。夷則爲閏徵。驚蟄之後。夾鐘爲宮。無射爲徵。仲呂爲商。黃鐘爲羽。林鐘爲角。太蔟爲閏宮。南呂爲閏徵。調宜尙徵。以適其平。是月也。朔告於廟。命有司以辛亥祈谷於上帝。配以太宗。祀感生帝。配以僖祖。卜吉薦享於廟。朝獻於宮。薦新。羞以韭﹑葑以卵。甲寅迄壬戌。祀九奇太一。乙亥﹑率公卿大夫躬耕帝藉。命有司享先農。元日釋菜於先聖。被貢者咸與。命學校以歲終校定來上州。具報於所隸。凡學之士試三捨於有司。吏部以參選應試。若試刑法官者。附於貢院。宗正上宗藩慶系錄。監司牧守舉勸農禦筆以督所部。帥司按諸將兵騎。計彊惰肥瘠以爲殿最。選補禁旅之缺。是月必徧。倉部屯田較三河漕運。若官莊課入之增虧。憲司具盜賊已獲未獲之數。是月以聞。部使者循行。所至月日上之都省。州封樁季帳亦如之。常平官具歲用金穀糶糴總數。若農田水利﹑已修未修上之戶部。諸路會山澤寶貨上之虞部。起上供物之守凍者。沿流所受。附並悉發。戶部類土貢名數。以其額注之籍。州峙芻糧必度歲用。以夏賦豫約。缺則列於漕司。是月也。命刑部遣郎吏督系囚。毋畱獄。敕令格式。頒降而增攺者。錄目徧下。舉寬卹手詔。若赦令以究徳澤。元日﹑上元節。停決重囚。天慶節。禁屠宰。有罪毋決三日。是月也。舉埋胔之令。揭捕蝗法以諭民。止伐木。戒八路夏糴毋或失時。秋糴始畢。命開封謹酒禁。監司考郡守催科之等。應選士卒者。所至畢選。凡諸軍官騎營屯空捨。若場務較歲課。州斷大辟數。皆聞於本曹。是月也。戶部核戶口登耗。兵部總歸明除附。夏賦始造帳。秋租若畿埽藳稭。至是畢輸。豫給歲市帛之直。始與蠶者鹽。沿汴售炭。盡是月止。課河塘官植楡柳。凡任河防。毋得受伐。應修治者。並役。都水趣四路河備。督完固之報。都城始浚溝洫。太僕繕馬庌。縣共材毋或乏事。司門戒關津幾察。申城門啟閉出入之禁。卽燎燈於望。非外城聽勿闔。工師校弓弩。以是月爲則。行夏令。則雨水不時。艸木蚤落。行秋令。則其民大疫。焱風暴雨總至。藜莠蓬蒿並興。行冬令。則水潦爲敗。雪霜大至。首種不入。於戲。陽徳明來。四序資始。凡爾有眾。往愼乃司。無替朕命。

二月月令

重和二年二月朔。皇帝禦明堂靑陽。以是月天運政治布告於天下曰。仲春之月。朔日丁丑。斗建卯。日在壁。昏井中。曉箕中。辛巳﹑春分。得是月之中气。律中夾鐘。乙鳥至。丙戌﹑雷乃發聲。辛卯﹑始電。丙申﹑淸明。斗建辰。日在奎。昬柳中。曉斗中。得三月之節。律中姑洗。桐始華。辛丑﹑田鼠化爲鴽。丙午﹑虹始見。盛徳在木。其性暄。其徳敷和。其化生榮。其政舒啟。其令風。人气爲肝。宜順養生之道。逆之則夏爲寒變。奉長者少。是月也。風木之位。客气陽明居之。凡四日。如孟春之月。春分日。水下六十二刻六分。酉中之北。交二之气。客气太陽寒水。下臨少陰大火之位。上應辰星﹑熒惑。考其气所至。當寒不去。華雪水冰。肅气施化。當霜降。名萆上焦。寒雨數至。陽復化。民病熱於中。然按少陰君火。接行天令。則寒從溫生。爲先溫後寒。爲寒雨間熱。其運少宮。土气不令。王水乘之。風令迺行。然其神三風。與司天君棋。同入震宮。當春分正王。君棋務徳。大風數舉而不傷濕令。木火備化。土气適平。水不冰。艸木榮美。民病寒熱。凡味。火位之主。其寫以甘。其補以咸。太陽之客。以苦補之。以咸寫之。以苦堅之。以辛潤之。樂之聲。夾鐘爲宮。仲呂爲商。林鐘爲角。無射爲徵。黃鐘爲羽。淸明之後。姑洗爲宮。蕤賓爲商。夷則爲角。應鐘爲徵。大呂爲羽。調宜尙宮。以致其平。是月也。朔告於廟。以上丁釋奠於先聖。命諸生作樂。上戊釋奠於武成王。亦如之。祭社稷。配以勾龍后稷。春分﹑朝日於東郊。獻羔。享司寒。以冰薦寢廟。祀育鼎。祀髙禖。以弓矢弓韣奉胙酒入於宮中。乃擇元辰。祀九宮貴神。祀五龍。祀馬祖。命宗正奉常遣官薦獻陵寢。按視禁地。遣祠祝祀古帝王曁功臣。寒食停決重囚。前五日趣斷獄訟。眞元節。禁屠宰。有罪毋決三日。淸明﹑賜近臣新火。命學校。其三捨士與選者來上州。申於所隸。發常平金穀以振農乏。農事旣舉。毋受田訟。具未決報所屬。其被旨者以聞。給內外官曁吏卒春服。趣軍裝之具。自京陜而西者。豫聞於度支。是月也。禁野燒田。毋捕鳥獸。頒時藥。救民疾。朝廷封樁季帳上之都省。禁旅缺額請給帳上之密院。宣借卒代更名數上之兵部。縣列戶口增減之實於州。造保伍新籍。常平官總之。寬暴糧期日。場務歲課之耗。以時行罰。始與壯城卒役都部送之隸。以大寒畱行者至是乃遣。役兵歸冬裘於官。巡河吏行堤毋敢懈。塘堤應繕修。若歲料始充役。覆較軍器功程。補植河塘楡柳。皆以是月畢。諸路輸條枚藳稭備河。毋敢不集。是月也。凡部使者。課績互上於省曹。監司考守令治狀。省曹校監司功過。場務應立新額。若季視塘堤完固。咸以其實聞於上。行秋令。則大水。寒气總至。行冬令。則陽气不勝。麥乃不熟。行夏令。則大旱。暖气早來。虫螟爲害。於戲。陽中於春。平秩東作。告爾多方。克勤乃事。

●宋大詔令集卷第一百二十九

典禮十四

明堂六

宣和三年三月月令

宣和元年三月朔。皇帝禦明堂靑陽右个。以是月天運政治布告於天下曰。季春之月。朔日丁未。斗建辰。日在婁。昬星中。曉斗中。辛亥﹑谷雨。得是月之中气。律中姑洗。萍始生。丙辰﹑鳴鳩拂其羽。辛酉﹑戴勝降於桑。丙寅﹑立夏。斗建巳。日在卯。昬翼中。曉牛中。得四月之節。律中仲呂。螻蟈鳴。辛未﹑蚯蚓出。是月也。盛徳在木。其性暄。其徳敷和。其化生榮。其政舒啟。其令風。天气正方。地气定發。人气在脾。是月也。客气太陽寒水。下臨少陰之位。當寒不去。華雪水冰。肅气化。霜乃降。名艸上焦。寒雨數至。陽復化。民病熱於中。然左間少陰君火。入天柱艮方。火守長生。接行天令。其气爲暄。爲舒榮。其神五風八風。同會於艮。爲暴風數舉。風火合徳。宜嚴火禁。是月也。丁未子中東運交太。商上生寒水。溫寒間應。爲旦淸晝溫。君火勝金。肅气微。乃生濕化。凡味。火位之主。其寫以甘。其補以咸。以苦堅之。以辛潤之。凡樂之聲。姑洗爲宮。蕤賓爲商。夷則爲角。應鐘爲徵。大呂爲羽。立夏之後。仲呂爲宮。林鐘爲商。南呂爲角。黃鐘爲徵。太簇爲羽。調宜尙宮。以致其平。是月也。朔告於廟。以吉日享先蠶。命奉常視五方齋宮壇壝。薦新於寢廟。蔬以筍蒲。魚以鮪。果以含桃。立夏祀赤帝。祀中太一。祀熒惑。祀南方嶽鎭海瀆。祀罡鼎。祀竈。壬申﹑祀雨師。上巳錫羣臣宴於苑囿。擇日大宴於集英。命有司閱舟師。立夏停決重囚。是月也。官上捨士之與上等者。獘訟毋妨農功。陸田起賦。若圭租給前後官。以是月爲限。選官夏糴。預頒戍卒冬服。出馬於牧。軍馬始擇地系蔭。凡戶口增減。吏皂丐試刑法。州驗實報漕司。覆上供之籍。胥史以功過應升降。若鼓鑄登耗。官舍僦直之增虧。皆聞於本漕。太府以場務歲課來上。試驗弓弩。旬教騎兵。若場務。眡秋稅免較者。盡是月止。老疾貧乏丐乞之給食者亦如之。禦史以察案書吏賞罰。上之都省。憲司以禁旅闕額請給食帳。上之密院。凡治河卒逃亡。漕司具數報所屬。衛尉會軍器增損。令部類合同勾籍。大閱士卒。選補其缺。畿縣修馬庌。大河並工役。給蠶者鹽。積河薪。完陂堰。皆以是月畢。行冬令。則寒气時發。艸木皆肅。行夏令。則民多疾疫。時雨不降。行秋令。則天多沈陰。淫雨早降。於戲。無輕民事。維暮之春。欽爾在公。夙夜匪懈。明聽予一人誥。

四月月令

宣和元年四月朔。皇帝禦明堂左个。以是月天運政治布告於天下曰。孟夏之月。朔日丙子。斗建巳。日在昴。昬翼中。曉女中。王瓜生。辛巳﹑小滿。得是月之中气。苦菜秀。昬軫中。曉女中。丁亥﹑靡艸死。壬辰﹑小暑至。丁酉﹑芒種。得五月之節。螳螂生。昬角中。曉虛中。壬寅﹑鵙始鳴。其帝炎帝。其神祝融。其色赤。其音徵。其數七。盛徳在火。上爲熒惑。其徳爲顯。其用爲燥。其化爲茂。其政爲明。其令鬱蒸。天地始交。萬物華實。逆之則太陽不長。心气內洞。奉收者少。是月也。小滿之前。二气生之。凡五日。季春之月。小滿日水下五十一刻。交三之气。厥陰之客。居少陽之位。其气所至。爲和平。爲風生。終爲肅。爲生化。爲毛化。爲飄怒大涼。爲撓動。爲迎隨。天政布。風乃時舉。民病泣出。耳鳴掉眩。其運太商。燥气行。然左間君大。接行天政。君道施徳。其气舒榮。其神八風。與厥陰同宮。飛鳥與接間合气。木𨿽退。飄怒時舉。終無肅。無大涼。太商金運。承乘二火。燥气自折。土化不令。凡味。火位之主。其寫以甘。其補以鹹。厥陰之客。以辛補之。以酸寫之。以甘緩之。凡樂之聲。仲呂爲宮。黃鐘爲徵。林鐘爲商。太簇爲羽。南呂爲角。芒種之後。蕤賓爲宮。大呂爲徵。夷則爲商。夾鐘爲羽。無射爲角。調宜宮羽。以適其平。是月也。朔告於廟。以辛丑雩祀上帝。配以太宗。卜吉薦享於廟。朝獻於宮。薦新以彘。嘗麥。是月也。天祺節。宰臣率百辟朝謁神霄宮。諸郡則長吏與其屬造聖祖殿。有司弛刑三日。是月也。部使者舉卹刑條制。郡守行訖以聞。寬卹手詔﹑若赦令﹑民應通知者。申命揭示。頒軍民時藥於五門。遣醫分而治之。京畿入兩學秋租。圭租水田之入前後官者。以是月爲限。軍馬在廏。給蒭秣十之五。畿甸則增其二。命有司備酒材。大農遣舟致麯麥。夏田應訴災。水田應起賦。郡貳季視塘堤。保伍應發造都帳。皆無過是月。申伐木之禁。始造秋稅籍。治並河山路以引漕舟。舉撲掘螟蝗之令。會朝廷封樁物數。上之都省。具姦細羈隸姓名。若禁軍缺額請給。上之密院。軍器支收。上之兵部。沿流所受上供物。附並畢發。行秋令。則苦雨數來。五穀不滋。行冬令。則艸木早枯。行春令。則蝗爲災。暴風來格。秀艸木不實。於戲。四月維夏。萬物潔齊。奉若天道。誕告多方。爾有眾用丕式見徳。

五月月令

宣和元年五月朔。皇帝禦明堂。以是月天運政治布告於天下曰。仲夏之月。朔日丙午。斗建午。日在井。昬角中。曉危中。丁未﹑反舌無聲。壬子﹑夏至。得五月之中气。昬亢中。曉危中。鹿角解。丁巳﹑蜩始鳴。壬戌﹑半夏生。丁卯﹑小暑。得六月之節。昏氐中。曉室中。溫風至。壬申﹑蟋蟀在壁。是月也。一陰气上。與陽始爭。是謂盛陽之陰。天度至此。炎熱盛行。逆之則傷心。秋爲痎瘧。奉收者少。是月也。司天風木。居相火之位。當天布政。其政舒啟。風乃時舉。民病泣出。耳鳴掉眩。然風𨿽在上。少陰接間。風熱參布。辛酉﹑運交羽。水化不及。濕气乘之。君火治天。相火司地。二火生土。風化爲雨。天時太一。上合鎭星。臨實沈之次。暴雨時至。起於戊分。凡味。火位之主。其寫以甘。厥陰之客。以酸寫之。以甘緩之。凡樂。蕤賓爲宮。大呂爲徵。夷則爲商。夾鐘爲羽。無射爲角。小暑之後。林鐘爲宮。太簇爲徵。南呂爲商。姑洗爲羽。應鐘爲角。調宜尙宮羽。以致其平。是月也。朔告於廟。日至祭后土皇地祇於方澤。配以太祖。祭彤鼎。戊午。祭先牧。乃薦新寢廟。嘗雛以黍。羞以瓜。寧貺節。宰臣率百辟朝謁上淸儲祥宮。停決囚。不上大辟之案者三日。是月也。籍田登麥。諸有罪日中不刑。毋令於市。申命有司。辟狴犴窗牗。以達其气。設漿飲。濯杻械。無敢不謹。命郎官禦史循行中都。督遣系囚。奏牘已上者。都省約法斷下。諸路則使者分詣所部。是月也。大理畢讞疑案。申命有司。固河梁。巡塘堤。盡完其圮壞。捨役功之半。毋課伐木於山林。諸軍士卒惟早教。頒百官諸司時服。邊臣將校應賜裘者。豫上其名數。遣戍卒之冬服。是月也。州縣始督夏賦。給納之官毋或離次。兩學入余路租課。芻糧峙必以時。行冬令。則雹凍傷谷。行春令。則五穀晚熟。百螣時起。行秋令。則艸木零落。果實早成。民殃於疫。於戲。惟先哲王。立政立事。稽於天時。克由繹之。以告爾方國。

六月月令

宣和元年六月朔。皇帝禦明堂右个。以是月天運政治布告於天下曰。季夏之月。朔日丙子。斗建未。日在井。昬房中。曉壁中。丁丑﹑鷹乃學習。壬午﹑大暑。得六月之中气。昬心中。曉奎中。腐艸化爲螢。丁亥﹑土潤溽暑。壬辰﹑大雨時行。戊戌﹑立秋。得七月之節。涼風至。癸卯﹑白露降。是月也。己卯土王。時爲長夏。其帝黃帝。其神后土。在气爲克。在藏爲脾。其性靜兼。其徳爲濡。其化爲盈。其令雲雨。天气盛。地气髙。人气在頭。逆之則太陽不長。秋爲痎瘧。奉收者少。是月也。壬午之前。司天主之。凡六日。如仲夏之月。大暑日交四之气。少陰居火。居太陰之位。中見少羽。土承水。水承火。其化爲大暄寒。溽暑濕熱相薄爭於左之上。金燥受邪。民病黃癉而爲胕腫。然少陰之客。同天布政。少陽交司。地气奉天。爲大炎熱。爲蒸鬱。气交之中運水不及。濕土勝之。雨涼間應。其神天時。與八風會於地皛室。風從雨行。盛火勝金。宜贊收政。凡味。土位之主。其寫以苦。少陰之客。以甘寫之。凡樂。林鐘爲宮。太簇爲徵。南呂爲商。姑洗爲角。應鐘爲羽。立秋之後。夷則爲宮。夾鐘爲徵。無射爲商。仲呂爲羽。黃鐘爲角。調宜商羽。以致其平。是月也。朔告於廟。薦新。羞以菱芡。以己卯祀帝鼐。祀黃帝。祀中嶽中鎭。祀中霤。以立秋祀白帝。祀西太一。祀西方嶽鎭海瀆。祀阜鼎。祀門厲。以甲辰祀靈星。是月也。天貺節。宰臣率百辟朝謁神霄宮。諸郡則長吏與其屬造聖祖殿。有司弛刑三日。奉常按視五方齋宮壇壝。初伏頒冰。是月也。命州縣葺囹圄。凡厥供用。毋或不備。大理讞案在未服前者。都省約法斷下。役人暴露者。損其日功之半。諸工損十之二。按沿塘所植楡柳之實。畢修堤岸之罅漏。以考戶口增損。較筦榷殿最。上之戶部。憲司具已獲未獲之盜次季以聞。若亡逸多者奏劾。金部趣內帑金帛之入。州縣鎭寨會芻糧之數。儲峙不足。則列於漕司。若畿內稿稭不足。則體量和市。國子監豫申歲賜以備養士。監司遣應選之吏至刑部。閱諸將與捕盜官之甲兵。較軍器功程。與鑄鏹之數。升降其工匠。凡被受法令條目。衙校增減優重。官吏渡關津之有幾禁者。財用借兌於有司。與夫所斂馬皮牛角之數。場務之已未售。營房之已未具。皆聞於所隸。其坑冶課利名色。捕盜名級之籍。次月以申。行春令。則谷實鮮落。國多風欬。行秋令。則邱濕水淹。禾稼不熟。行冬令。則風寒不時。鷹隼蚤鷙。於戲。五運更治。六府孔修。玆率厥典。克施有政。爾有眾其欽於時命。

七月月令

宣和元年七月朔。皇帝禦明堂總章左个。以是月天運政治布告於天下曰。孟秋之月。朔日乙巳。斗建申。日在張。昬尾中。曉胃中。戊申﹑寒蟬鳴。癸丑﹑處暑。得是月之中气。律中夷則。鷹乃祭鳥。戊午﹑天地始肅。癸亥﹑禾乃登。戊辰﹑白露。得八月之節。日在翼。昬斗中。曉畢中。鴻鴈來。癸酉﹑乙鳥歸。是月也。其帝少皞。其神蓐收。其色白。其音商。其數九。是月也。少陰之客。居太陰之位。其運少羽。其化所至爲大暄寒。溽暑濕熱。相薄爭於左之上。民病黃癉而爲胕腫。處暑之前。地气上騰。凡九日。令如六月。處暑之後。天气下降。少陰接間。歲半之後。猶行其政。又少陽司地。火气爲多。少羽之運。後交少角。水木不及。則土勝。濕土之位。與歲運同。土旺得時。火土相乘。濕勢盛行。是月也。八風與司地右間。會於雨府。山澤浮雲。風雨時至。甚則爲暴。凡味。土位之主。其寫以苦。少陰之客。以甘寫之。凡樂。夷則爲宮。夾鐘爲徵。無射爲商。仲呂爲羽。黃鐘爲角。白露之後。南呂爲宮。姑洗爲徵。應鐘爲商。蕤賓爲羽。大呂爲角。調宜尙宮。以致其平。是月也。朔告於廟。卜吉薦享。朝獻於宮。薦新。嘗粟與稷。羞以梨棗。是月也。先天節。宰臣曁百僚造天興殿。州則長吏率其屬朝謁聖祖。禁屠宰。毋決囚三日。中元節一日。是月也。監司牧守各舉勸農禦筆以督所部。敕令格式已頒而增攺者。錄目徧下。園苑進華實。上供物數。其始發月日﹑吏卒姓名聞於本部。沿流所受。附並悉發。朝廷封樁帳上之都省。禁軍闕額請給。應倉庫歲計物軍器官馬之數。各聞於所隸。諸路會山澤寶貨上之省部。有司預計河備及徒役應調者。以待來歲之用。監司周督系囚。選官以司糴事。縣司給納毋或離次。凡徒役收半功。行冬令。則介虫敗谷。行春令。則陽气復還。五穀無實。行夏令。則寒熱不節。民多瘧疾。於戲。七月流火。欽授人時。惟時懋哉。各致其事。

●宋大詔令集卷第一百三十

典禮十五

明堂七

八月月令

宣和元年八月朔。皇帝禦明堂總章。以是月天運政治布告於天下曰。仲秋之月。朔日乙亥。斗建酉。日在翼。昬斗中。曉畢中。戊寅﹑羣鳥養羞。癸未﹑秋分。日在軫。昬斗中。曉參中。得仲秋之中气。雷乃收聲。戊子﹑蟄虫坯戶。癸巳﹑水始涸。戊戌﹑寒露。得九月之節。日在角。昬斗中。曉井中。鴻鷹來賓。是月也。盛徳在金。其性爲涼。其徳淸潔。其化緊斂。其令霧露。天气以急。地气以明。人气在肺。逆之則太陰不收。冬爲飧泄。奉藏者少。是月也。八日。令如孟秋。四气主之。秋分交五之气。太陰濕土。居陽明之位。中見少角。燥濕更勝。沈陰乃布。寒气及體。風雨乃行。气運卑監。土气不及。少陰君火。接行天政。相火司地。臨於皛室。土弱火多。收气宜虧。然火土金相生。順臨濕不爭。其神五行。飛鳥於七宮。風雨淸涼。燥熱更生。凡味。金位之主。其補以酸。太陰之客。以甘補之。凡樂。南呂爲宮。姑洗爲徵。應鐘爲商。蕤賓爲羽。大呂爲角。寒露之後。無射爲宮。仲呂爲徵。黃鐘爲商。林鐘爲羽。太簇爲角。調宜尙商。以致其平。是月也。朔告於廟。上丁釋奠於先聖。上戊釋奠於武成王。秋分夕月於西郊。祀皛鼎。祀壽星。丙戌﹑祀九宮貴神。祭馬社。戊子﹑祭社稷。配以勾龍后稷。庚子﹑祀寶成宮。薦新於廟。嘗麻與稻。命官薦獻陵寢。案視禁地。遣祠祝祀古帝王曁功臣。是月也。元成節。羣臣朝謁神霄宮。禁屠宰。弛刑三日。擇日大宴。土貢會於邸。頒內外官曁吏卒冬衣。若塘濼役兵。所隸親給。監司考守令治最以聞。案在法寺。無或畱讞。朝廷封樁。禁旅闕額請給帳。上之都省﹑密院。畿漕會芻稿及起發錢數聞於戶部。參選面應試。若有戰功而願校武技者各赴於本部。諸夏賦畢輸。常平散於民者以時斂納。諸軍始早晚教。軍馬系蔭官地。郡貳月視塘堤水田。訴災。皆以是月爲限。行春令。則秋雨不降。艸木生榮。行夏令。則蟄虫不藏。五穀復生。行冬令。則風災數起。收雷先行。於戲。正得秋而寶成。率由舊章。奉若天道。百官承式。萬邦作孚。

九月月令

宣和元年九月朔。皇帝禦明堂總章右个。以是月天運政治布告於天下曰。季秋之月。朔日甲辰。斗建戌。日在角。昬斗中。曉井中。雀入大水化爲蛤。己酉﹑菊有黃華。甲寅﹑霜降。日在亢。昬牛中。曉鬼中。得季秋之中气。豺乃祭獸。己未﹑艸木黃落。甲子﹑蟄虫咸俯。己巳﹑立冬。得十月之節。日在氐。昬女中。曉星中。水始冰。是月也。在气爲成。其徳爲淸。其化爲斂。其令霧露。其在人也。收斂神气。無外其志。逆之則太陰不收。肺气焦滿。是月也。五气之分。太陰濕土。下臨燥金之位。運次少角。木爲不及。金土自勝。君火接間。天政尙布。歲土上合太陰。陽明復當兌正。燥濕盛行。收令自正。沈陰乃布。寒气及體。然太一與八風合於陽宮。其爲應也。溫淸間作。風雨時行。凡味。適平。凡樂。無射爲宮。仲呂爲徵。黃鐘爲商。林鐘爲羽。太簇爲角。立冬之後。應鐘爲宮。蕤賓爲徵。大呂爲商。夷則爲羽。夾鐘爲角。調宜尙宮。以致其平。是月也。朔告於廟。薦新。嘗菽。羞以兔栗。卜吉親祠上帝於明堂。配以神考。以立冬祀中太一。祀北方嶽鎭海瀆。祀魁鼎。祀行。命奉常視五方齋宮壇壝。是月也。九日宴羣臣於園苑。太史備新曆以待頒賜。戶部總諸路常平金穀旁通圖冊來上。倉部較三河斛斗。及見峙芻糧之數以聞。宗正報大宗正纂修屬籍。畿漕調緡錢。益儲薪芻。以供河防。郡貳季視塘堤。畿甸始督秋賦。工師視弓弩之成。弛張之。驗其良否。騎兵旬出教習。毋踐禾稼。馬在櫪減給芻豆者。盡是月止。畿縣豫給和市稿稭之直。綱運寬暴糧期日。命有司繕橋梁。圭租入前後官者。以是月爲限。夏糴畢。秋糴始納。場務免較者。眡稅爲差。授田起賦者。來夏乃斂。行夏令。則人多鼽嚏。行冬令。則土地隆坼。行春令。則人多解惰。於戲。玆率厥常。各迪有功。斂乃攸司。無時豫怠。

十月月令

宣和元年十月朔。皇帝禦明堂平朔左个。以是月天運政治布告於天下曰。孟冬之月。朔日甲戌。斗建亥。日在氐。昬虛中。曉張中。地始凍。己卯﹑雉入大水化爲蜃。甲申﹑小雪。得十月之中气。律中應鐘。虹藏不見。日在心。昬危中。曉張中。己丑﹑天气上騰。地气下降。甲午﹑閉塞而成冬。己亥﹑大雪。得十一月之節。日在尾。昬危中。曉翼中。鶡鳥不鳴。律中黃鐘。盛徳在水。其帝顓頊。其神元冥。其徳淒愴。其政凝肅。其令寒。其色黑。其音羽。其數一。其在人也。宜順養藏之道。逆之則傷腎。春爲痿厥。奉生者少。是月也。小雪之前。五之气主之。凡十日。小雪之後。始交終之气。少陽相火。居太陽寒水之位。畏火司令。陽乃大化。蟄虫出見。地气大發。艸乃生。人乃舒。其病溫厲。其气所至。爲蕃鮮。爲飄風燔燎。爲霜凝。爲光顯。爲彤雲。爲曛。其運太徵。然少陰接間。統行一歲。在泉相火。不司其令。炎熱乃平。歲土不及。寒水自勝。𨿽爲冬溫。寒气間作。其神太一。與飛鳥帝符合其後。晝溫夜寒。埃昬風雨。凡味。水位之主。其補以苦。少陽之客。以甘寫之。凡樂。應鐘爲宮。蕤賓爲徵。大呂爲商。夷則爲羽。夾鐘爲角。大雪之後。黃鐘爲宮。林鐘爲徵。太簇爲商。南呂爲羽。姑洗爲角。調宜尙羽。以致其平。是月也。朔告於廟。皇帝始裘。頒裘服於內外。受來歲之歷。頒於天下。乙亥﹑祀司中﹑司命﹑司民﹑司祿。壬午﹑祭神州地祇。卜吉薦享於廟。薦新。羞以鴈。是月也。天符節。朝謁神霄宮。天寧節。弛刑。停奏大辟凡三日。天符節亦如之。禁屠宰。日有差。天寧節。設禁囚食。罪輕聽免。稍輕聽贖。下元節。有罪無決。趣法寺畢斷獄。案部使者舉卹刑之典。禦筆寬卹。若赦令應通知者。申命揭示。察老疾貧丐非遊惰者籍其名數。以待施惠。是月也。朝廷封樁帳。申於都省。禁旅闕額請給帳。申於憲司。都水具河防應役廂兵﹑若官騎之數。各聞於本部。上供金帛。畢入於內府。緣流所受。附並悉發。頒戍卒春服。揀補禁旅之闕者。壯城興役。盡是月止。廂兵役於外者。歸之大河。長吏督察其屬。預巡視所至之月日。凡以條枚稭槁之直備河事者畢輸。歲計修河。具所屬預會其數報都水。應役兵功料分三等注之籍。若屯田塘濼堤道。計工修治報所屬。繕橋梁道路。是月畢功。畿邑溝河。令佐周視。計其所當開治與否者。申漕司以聞。縣申預買物帛。是月也。農務畢。民訟皆受之。民之版籍應升降必以實。三路練民兵。毋或失時。工師校弓弩。以是月爲則。給借役兵裘。增場售炭於細民。縣舉行捕蝗之令。開封申酒禁。行春令。則凍閉不密。行夏令。則國多暴風。蟄虫復生。行秋令。則雪霜不時。於戲。三時就緒。玆月惟良。欽爾有官。往敷乃訓。

十一月月令

宣和元年十一月朔。皇帝禦明堂平朔。以是月天運政治布告於天下曰。仲冬之月。斗建子。朔日癸卯。日在尾。昬室中。曉軫中。甲辰﹑虎始交。己酉﹑荔挺出。乙卯﹑冬至。得十一月之中气。律中黃鐘。日在斗。昬壁中。曉角中。蚯蚓結。庚申﹑麋角解。乙丑﹑水泉動。庚午﹑小寒。得十二月之節。律中大呂。日在斗。昬奎中。曉亢中。鴈北鄕。盛徳在水。水復地气合。人气在腎。是月也。其位太陽。其气少陽。其運太徵。其神太一。五風飛鳥。其徳﹑其性﹑其政﹑其令﹑其爲常也。爲凜。爲淒滄。爲凝肅。爲寒。其變則時爲大暄霜凝。疾風陰雨。蟄虫出見。流水不冰。藏令不正。艸乃榮。其於人也。爲溫厲。爲嚏嘔。當順養藏之道。逆之則傷腎。凡味。水位之主。其補以苦。少陽之客。以甘寫之。凡樂。黃鐘爲宮。林鐘爲徵。太簇爲商。南呂爲羽。姑洗爲角。小寒之後。大呂爲宮。夷則爲徵。夾鐘爲商。無射爲羽。仲呂爲角。調宜尙羽。以致其平。是月也。朔祭於廟。天�節。朝謁受福迎眞宮。冬至祀天於圓壇。羣臣稱慶。獻告�祭。典禮備舉。祀寶鼎。祀九宮貴神。州長吏率其屬朝謁聖祖殿。學校行奠謁之禮。戊辰﹑薦新於寢廟。羞以麕。祭馬步。是月也。應停決。止奏案。禁屠宰。稟令毋違。囹圄給假寒具。毋令罪人於市。都則命官循行督遣。毋或畱獄。舉浚渠之令。老疾貧丐撫養無常數。應給食。以是月止。部送軍兵。量情畱役而食之。以三等籍。河防軍工暴露徒役之工。則捨其半。雨雪則止之。山林艱於采造。聽免程課。屯田務官聽以代去。給納之官毋或離次。封樁季帳狀之朝廷。畿甸課入。輸之兩學。行夏令。則旱气霧冥。雷乃發聲。行秋令。則天時雨汁。瓜瓠不成。行春令。則虫蝗爲敗。水泉咸竭。人多疥癘。於戲。陽來則長。彜倫攸敍。奉若天道。監於成憲。播告中外。無替朕命。

十二月月令

宣和元年十二月朔。皇帝禦明堂平朔右个。以是月天運政治布告於天下曰。季冬之月。朔日癸酉。斗建丑。日在斗。昬奎中。曉亢中。律中大呂。乙亥﹑鵲始巢。庚辰﹑雉始雊。乙酉﹑大寒。雞始乳。得是月之中气。日在女。昬婁中。曉氐中。庚辰﹑鷙鳥厲疾。乙未﹑水澤腹堅。庚子﹑立春。東風解凍。得正月之節。日在虛。昬昴中。曉心中。是月也。盛徳在水。水冰地坼。人气在腎。凡十二日。令如仲冬。乙酉大寒。交庚子歲初气。少陰司天。位於巽風。天輔統歲之運。同於正商。其位厥陰。其气太陽。其運太商。其神。八風五風。其候。寒乃始。蟄復藏。水乃冰。霜復降。甚則陰風昏曀。暄寒間應。其在人也。關節禁固。腰脽痛。當去寒就溫。以順養藏之道。凡味。木位之主。其補以辛。太陽之客。以甘寫之。凡樂。大呂爲宮。夷則爲徵。夾鐘爲商。無射爲羽。仲呂爲角。立春之後。太簇爲宮。南呂爲徵。姑洗爲商。應鐘爲羽。蕤賓爲角。調宜尙角。以復其令。是月也。朔告於廟。以戌臘大享。卜吉薦新。羞以魚。乙酉﹑祭社稷。配以勾龍后稷。大蠟。以祀四方。祭司寒。納冰於淩陰。立春﹑祀靑帝。祀東方嶽鎭海瀆。祀牡鼎。祀司命。戶。辛丑﹑祀風師。奉常周察壇壝。是月也。凡學。校諸生行藝而書之。士貢中都。醫試藝而遣者。至毋後期。命有司上祥瑞。登民數。稽民兵。會金穀。斷系囚。程工藝。較器數。居養安濟漏澤。若重辟奏貸。皆以數聞。頒印內外。以待輸納。檢舉夏藥。以待施惠。凡勸農勤惰。植桑多寡。治狀優劣。官屬功過。塘濼增減。收種名數。諸河漕運。諸郡理欠。省部監司郡守較其實而上之。會漕計帳。河渠工費。寇盜縱獲。募役支酬。勘覆文計。戍卒春服。皆及期舉行之。較逋逃之卒。以待賞罰。監司案治。分徧所部。入上供谷。毋或未備。給納之官毋或離次。除日儺除。祭於南門之外。行秋令。則白露早降。介虫爲妖。行春令。則胎夭多傷。人多固疾。行夏令。則水潦爲害。時雪不降。冰凍消釋。於戲。協用五紀。平在朔易。終則有始。彜倫攸敍。播告中外。承休無斁。

宣和二年正月月令

宣和二年正月朔。皇帝禦明堂靑陽左个。以是月天運政治布告於天下曰。孟春之月。朔日壬寅。斗建寅。日在危。昬昴中。曉心中。乙巳﹑蟄虫始振。庚戌﹑魚上冰。乙卯﹑雨水。日在危。昬畢中。曉尾中。得是月之中气。律中太簇。獺祭魚。庚申﹑鴻鴈來。丙寅﹑艸木萌動。辛未﹑驚蟄。斗建卯。日在室。昏井中。曉尾中。得二月之節。律中夾鐘。桃始華。是月也。天气始方。地气始發。人气在肝。盛徳在木。其帝太皞。其神勾芒。其色蒼。其音角。其徳敷和。其化生榮。其政舒啟。其令宣發。是月也。太陽寒水臨風木之位。其運太商。少陰遷正位於天輔風木之室。其候寒雰切冽。陽气乃郁中爲溫。其神帝符太尊。三風會於離宮。其應風。春陰雨。其在人也。關節禁固。宜順養生之道。凡味。木位之主。其補以辛。太陽之客。以咸寫之。凡樂。太簇爲宮。南呂爲徵。姑洗爲商。應鐘爲羽。蕤賓爲角。驚蟄之後。夾鐘爲宮。無射爲徵。仲呂爲商。黃鐘爲羽。林鐘爲角。調宜尙角。以順其令。是月也。朔告於廟。乃頒歲運命有司。辛亥﹑祈谷於上帝。配以太宗﹑祀感生帝。配以僖祖。卜日薦享於廟。朝獻於宮。薦新。以韭﹑以葑﹑以卵。癸亥﹑祀先農。元日釋菜用樂以禮先聖。凡學。登行藝之實。州具報於所隸。貢院試三捨生。吏部參選試法者咸附。宗正上宗藩慶系錄。倉部上諸河漕運。戶部核戶口登耗。類進士貢。籍其名數。八路夏糴。以其數預頒之。若秋稅。畿埽芻藳。至是畢輸。屯田。較官課之增虧。兵部總歸明除附。虞部入山澤寶貨之數。命都水備四路河索。毋或乏事。督完固之報。官毋或受代。浚治都城溝洫。補植堤塘楡柳。應修築者聽並役。命開封謹酒禁。司門幾察關津。城門出入啟閉。望夜燎燈。非外門者聽勿闔。太僕修馬庌。刑部遣郎吏督系囚。元日﹑上元節。勿斷大辟。天慶節。壬戌﹑禁屠宰決獄。毋令囚於市。配卒逃兵。聽所在畱役以飯之。凡役減工。以紓民力。沿汴售炭以施惠。申伐木之禁。揭捕蝗之法。舉埋胔之令。敕令格式已降而攺易者。錄目徧下。寬卹手詔。若徳音﹑必示毋隱。監司牧守舉勸農之令。帥臣按諸將騎卒。計彊弱肥瘠爲殿最。部使者以巡按月日上之都省。封樁季帳亦如之。考郡守催科之等。揀補軍旅。必徧所部。凡軍營空捨。場務歲息。州斷大辟之數。各聞於所隸。憲司具盜賊已獲未獲之日以聞。常平官歲會金穀糴糶總數。若農田水利。已修未修。上之戶部。起上供之守凍者。沿流所受附並。至是悉發。州峙芻糧。必度歲用。闕則列於漕司。以所直收附出納。始造夏稅帳。豫給市帛之直。工師造弓弩。以是月爲則。行夏令。則雨水不時。艸木早落。行秋令。則其民大疫。猋風暴雨總至。藜莠蓬蒿並興。行冬令。則水潦爲敗。雪霜大至。首種不入。於戲。面稽天若。率由舊章。欽授民時。布徳施惠。其克丕承無斁。

