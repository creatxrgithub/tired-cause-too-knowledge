《四庫全書訥溪奏疏》

﹝明﹞周怡撰

欽定四庫全書

史部六

訥溪奏疏

詔令奏議類二

奏議之屬

提要

臣等謹案訥溪奏疏一卷明周怡撰怡字順之號都峯攺號訥溪太平人嘉靖戊戌進士怡初居吏垣以言事忤嚴嵩廷杖下錦衣獄三年世宗感箕仙之言得與楊爵劉魁同出獄未幾以熊浹劾箕仙誣妄激世宗怒復逮入獄又二年始得釋隆慶初召爲太常寺少卿又上疏忤中官外調山東按察司僉事稍遷司業仍爲太常寺少卿以卒平生觸犯權幸至再至三困踣顚連僅存一息而其志百折不攺勁直忠亮卓然爲一代完人是集爲其弟恪所編凡吏科奏疏十一篇太常奏疏二篇𨿽卷帙無多而生气凜然猶足以見其梗槪也卷末乞休一疏注曰李石麓相公不允上李石麓者大學士李春芳號也蓋怡放廢以後不欲再出而春芳以穆宗新政欲奬用直臣故格之不使上達然怡訖不得大用殆亦如郭公之善善歟

乾隆四十五年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

訥溪奏疏

﹝明﹞周怡撰

吏科給事中臣周怡謹題爲督撫大臣罔上不忠乞賜諭責以振風紀事竊惟撫按之臣受天子明命分理一方生民休戚賴以蘇息茍仰思朝廷付托之重一方瞻仰之大則所以惕心飭躬愼官畏法眞如負重而涉淵冰寜肯專恣自大廢法徇情自戾官方耶今天下爲朝廷牧赤子專則守令次則藩臬爲撫按者畱意賢否欽愼自嚴則下觀而敬畏生賢者勤而貞志彌篤不肖者憚而非念潛消其利濟一方甚大況甄別嚴明孰敢越志近觀某舉劾方面守令二疏臣等竊不自安者數日某以其官則兵部尙書其權則右都禦史其責則提督巡撫其地則兩廣實朝廷之遐方邊徼朝廷所以隆其秩位重其權任非以侈大某之身蓋以逺方之民蒙朝廷之徳化視畿甸近藩爲逺故命之重臣欲其敷宣皇化覃洽海濵如畿甸近藩甚盛意也爲某者肯一念及此其所舉動必不茍且輕易今於兩廣布按二司止舉以市恩獨以一都指揮僉事某劾以借口兩廣猺獞冦竊東剽西掠日有警傳文徳武偹不宜偏有輕重今惟舉文劾武重俎豆而輕介冑非所以爲勸豈惟南越之將士憤怏今西地多事之日嬰鋒蹈刄則責之以死命而舉賢旌能獨不錄其微長搜瑕索瘢獨於此輩深刻臣恐武夫聞之解體難望其臨敵有血戰死綏之志兩廣所轄郡邑寔繁見任守令廢怠官守者寜無數人本官於廣東則劾雷州府知府葉於廣西則劾栁州府知府戴及查本官及巡按同日報缺官本內柳州府知府戴已於四月初五日準告致仕夲官劾疏發於四月二十日據傳聞之言戴於四月初五日已前已經離任回籍去訖又查嘉靖二十一年十一月日本官報缺官本內雷州府知府葉已於本年十月日丁憂去訖二臣之衰老廢敗亦有年矣一則以去任踰年而始劾之一則以去任踰月而猶劾之無乃以見任者情勢難言假以去任者朦朧塞責茍且欺罔莫此爲大舉刺本以激揚今反以長惡遂姦何可望其廉貪而貞淫耶觀所劾則知所舉多狥情不可以盡信觀舉劾一事則知經略他務多虛應不可以爲賴叨竊大位大祿大權而茍且欺罔如此臣竊爲朝廷不平焉臣據事論事知其無以人事君之忠其諸風聞之言不敢一槪妄瀆聖聽伏惟陛下軫念民瘼不遺遐方勑下吏部都察院參論其素行議擬去畱上請宸斷或嚴示戒罰以責晚效仍令該部通行各處撫按以後舉刺不許狥情市恩茍且欺罔有負任使庶官箴有嚴法守不隳而風紀振揚非小補也臣待罪言責義不敢黙惟聖明弘納嘉靖二十一年十二月日題

吏科給事中臣周怡謹題爲竭瀝血忱懇祈天鑑非常變異詔求直言通行中外痛加修省以答天心罔極仁愛事臣愚竊謂穹然上覆者天也隤然下載者地也巍然首岀綜天地而立極者帝也天地奠位者常也如日月星辰風雷雲霧海嶽泉石人物之類一失其常則皆謂之變也人君之位曰天位祿曰天祿事曰天工語曰天言禮曰天秩典曰天敍命徳曰天命討罪曰天討以昭人君卽天也不言地者統天之尊也天地之常人君之常也天地之變人君卽引以自咎通行警戒大小臣工各勵修省期以復於常也近照欽天監奏稱嘉靖二十二年正月初一日日食不及三分且日未岀時候卽同不食免行救護奉聖旨是欽此欽遵臣愚竊謂懸象著明莫大乎日月日月之食天變之大者也𨿽曰少食卽同不食臣則以爲與其少虧不如無虧救護可免修省不可無也正月之朔乃歲之首也月之首也日之首也其食在日未岀時則又時之首也是可不謂之大變耶臣愚竊窺天象有符聖功聖人愼獨之功戒愼不覩恐懼不聞蓋在幽暗隱微之中人所不知而已所獨知之地戰兢惕厲夙夜憂勤此聖人所以能立無過之地也故曰君子之不可及者其惟人之所不見乎日之未岀方食而旋復卽不見是圖不逺之復之象也伏覩皇上臨禦以來敬天勤民昕夕無間聖徳格天切憂勤之心致中和之極宜天地位而萬物育無少變異然古人以天變不作爲天意忘棄以天變之見爲天心仁愛是則天變實所以資聖功也且承君之命而致之民者臣也夙夜匪懈以事一人臣之職也臣職不修則化理自虧天象之變必不虛生近照禮部類奏災異奉聖旨是上天仁愛災異疊見以示警告事關朕躬的知道了便通行各該衙門官員痛加修省盡心職業共圖治理以回天意欽此欽遵臣有以仰見聖心懇切不自滿足誠堯舜其猶病諸文王望道未見之心也視彼遇災而懼側身修行者大不侔矣夫旣通行修省臣似不必贅也而復喋喋者竊以憂勤惕厲而無間者聖心也安常襲故者臣下之積痼也類奏災異乃禮部毎年歲終之常例也其不以常行文移了未完故事之心視之者鮮矣更望皇上俯念元旦日食非常之異特發明詔求直言通行中外各該衙門官員痛加修省共圖維新之治夫直言者盛世事也故曰主聖則臣直禹之告舜則曰無若丹朱傲慢遊是好傲虐是作罔晝夜頟頟罔水行舟朋淫於家用殄厥世姬旦之告成王則曰無若殷王受之迷亂酗於酒徳哉夫聖莫過於大舜其不爲丹朱曾謂禹猶不知耶成王嗣周之初其不宜指以亡國之主曾謂姬旦有不知耶而二臣直言如是此見虞周君臣和气洽於上下略無猜嫌所以更相飭戒用成迓衡之治所謂泰和元气在唐虞成周宇宙間誠爲知言後世忠臣務爲諷諫意非不美苐言辭微婉未免蔽晦本意莫若直言直指尢爲光明何事爲今日大難而最當先務者何事爲今日大費而最當先罷者何人爲大賢而爲今日當先舉者何人爲大蠧而爲今日當先退者何事爲今日最所忌諱而難言何事爲今日最爲緊要而難行者何刑爲枉而當正者何賞爲濫而當節者凡有闗於時政務要知無不言言無不盡明白直陳毋晦正意萬一所陳有可裨補聖徳者不妨已精而益求其精巳盛而益求其盛將見行之天下而臣民稱聖傳之後世而史冊生輝各該衙門官員將奉徳意將見賢者益自砥礪而勇於爲善中才益自振作而求入於善不賢者亦知所畏憚而攺行以從善矣陛下和徳於上自宰相以至百執事和政於下百姓泰和於天下天地呈祥神人胥慶實我明萬萬世無疆之福皇上萬萬歲無疆之壽宗社幸甚天下幸甚微臣一念忠赤冒昧進言伏蒙天鑑𨿽萬死亦無辭也謹題嘉靖二十一年十二月日題

吏科給事中臣周怡謹題爲懇乞聖斷俯從人心亟罷不職大臣以重禦戎根本事臣竊惟連歲邊疆大肆冦逼更畨疊入殘困山西震驚畿甸自古邊陲之患於今爲甚人皆知籌邊失策由撫緫之臣不職以致敵人輕忽突來突去肆無忌憚不知邊臣不職實由根本之地大臣不職之所致不於根本之圖而惟枝葉是務未見其善也夫禦戎之要莫急於兵馬錢糧根本之地莫重於戶兵二部兵食不足𨿽有良巡撫名總兵亦無所用其智勇戶兵不得其人而欲足食足兵必不可得也臣觀戶部尙書李如圭之理錢糧是果有經國之謀者乎今當邊圉多事主客官兵所急需者惟在糧艸一有不繼則難以號令而策勵之各鎭撫臣每有題請荷蒙皇上兪允下之戶部議處如圭昏然醉夢漫不經心該部司官各以職掌呈議方且悻目視之叱言邊鎭之事自有邊鎭之臣當處何預戶部動爲題覆夫尋常無事之時尙當悉心竭力變通調度以求生財裕國之道今乃於要急之日蔑視國事罔修職業闒茸無爲誤事不忠如此將焉用之今山西地方屢遭邊冦上厪聖心軫念生靈去歲蠲免稅糧二年今又蠲免二年又發內帑之銀專命大臣賑濟其憂深慮切眞痌瘝乃身之心也如圭曾亦思所以仰承徳意下卹邊方上不病國下不病民而有變通調度之方否耶臣又訪得河南周府往歲奏增祿米價銀此時戶部尙書李如圭貪受賄賂不思大計不行勘查徑自覆題毎石加銀壹錢該加銀貳萬肆千餘兩原價毎石折色叄錢伍分遵行巳久尙且歲有積欠無能追納河南巡撫都禦史魏因地方時勢之難又經題奏戶部宜圖上下經久之計大爲處置如圭竟不爲之一處臣見舊逋愈加積欠新增徒有虛數而巳臣聞周府聞撫臣有奏令人賫銀壹萬餘兩賂送李如圭等乃爲覆題仍準加銀壹錢周府分泒祿米毎石扣支銀伍分該銀壹萬貳千餘兩以補前費遂致宗室閧然不平訐呈巡撫等衙門至今追銀問罪未結夫王府系天潢一泒帝室懿親其應得祿米自有定數應增應減自有法例其屈伸盈縮與時消息是亦該部之責也如其當增則亦當查前此何爲而不增及今時可增與否明白議處請自上裁豈可貪受賄賂以私賣耶如不當增則枉法受賂尢大不可於王室至親尙敢姦貪不法而況於其它耶夫以大臣而志在貪利則於國事宜其昏然而莫之理也河南見鞠其獄明證指驗人人得而知之況河南連歲災傷河南邊防之費困不可支今又歲增銀貳萬肆千餘兩巡撫知其難而處之戶部獨忍不爲之一處耶況今日大工之建邊防之費日新月盛朝廷之帑藏已虛百姓之膏脂亦竭𨿽各宗室賢王亦知上體國憂皆有孝敬之心各獻金銀以助朝廷之萬一寜肯於祿米定價更欲求加以重困朝廷耶如圭職掌司農罔思國計徒負癰尰之軀四維不知無異土木之偶一籌莫展乃反徇私貪賂負朝廷之恩壊國家之政王府不沾實惠百姓日見流亡尙何望其生財足用以給邊防之需耶如圭不罷欲求錢糧之有調度充足決不可得也其兵部尙書張瓚之司兵馬是果有折衝之才者乎屢經言官論劾不知求退毎荷皇上姑畱罔知報效凡一都督總兵副參遊備之升補無非平時賄賂之私人其賄賂者豈皆盡取諸私囊無非借貸於巨室一得升補卽遂刻剝軍士以償債肥家如此用人安望其有奮不顧生捨命敵愾者乎今𨿽痛念邊毒重惟主憂不受一賂而用智勇之將其爲用者亦確信素日之心術而深疑今日之舉用以爲危急之日𨿽舉用不計而饋賂之乏終任用不堅後之繼今者亦猶今之繼昔也今日何賴於瓚而尙可任用之耶以爲福將耶則今日折衝非才明矣以爲罷瓚則無能代者自古無借才之憂堂堂天下豈以無人爲患耶往者陜西奏徼幸之功本兵先蒙殊賞蔭子錦衣該司郎中王卽升應天府府丞今日山西屢至失事巡撫總兵寘之重罪則本兵亦當先受顯戮其仍有當連及者亦宜詳議可否豈有成則先論其賞敗獨不可分受其罰卽近日敵冦山西搶掠二十七州縣孶畜一空子女盡去殺傷之慘尢不忍聞兵部近議用夜不收三十名在京常川往來爪探消息緩急以爲之備巡撫山西都禦史劉乃厚賞之該部復厚勞之令其勿言山西之慘止言邊冦巳困殺馬而食職方司郎中楊公然揚言士夫慶敵之困以懈眾心以罔朝廷瓚等職掌本兵九法罔建乃互爲欺蔽上負聖眷而不顧甘心貪昧下犯人言而不卹尙何望其折衝萬里以制邊冦之橫耶張瓚不罷欲求智勇忠義之將決不可得也是二人者不宜一日居乎其位者也其提督十二團營兵部尙書劉天和年垂衰暮日薄桑楡步履艱難足欲前而屢卻气血衰憊志欲銳而莫遂昨觀各城門揚兵之議有同兒戱此可觀謀矣團營之兵挑選精銳內以爲王室幹城之重衛外以備四方不虞之援救必須精敏奮厲之臣以提督之則可以作六軍之生气以備萬里之長城今天和果方叔元老而克壯其猷者乎竊謂其自知必不能也重兵要務之地非養老圖安之所若用此衰憊以當重任必誤國家之大事但天和壯歲自立素負重望今及衰年精神策勵自不能前合無容令致仕以全晚節別簡才智勵精之臣以充其位則於國體軍務兩得之矣朝廷命廷臣集議更置撫臣博求將材又命勲臣傳諭戶兵其所以籌邊經國必期兵食之足將帥之良計岀萬全戰可百克大宣威於沙漠以盡滅邊冦解邊民倒懸之望快中外云霓之心以致聖心焦勞慮傷心血主憂臣辱分義不容巳者一時大小臣工罔不思忘生徇國奮勇敵愾以紓皇上西顧之憂而重要之地尙使匪人充之則無以新天下之耳目鼓中外之勇志是亦尋常虛應故事而已未見其實修內攘外爲匡國滅冦之圗也伏望皇上軫念邊陲重圖根本大施威斷愼簡重臣或令自陳或令致仕早賜罷黜速易賢才以圖億萬年長久之計以振今日中興之治實宗社無疆之福邊方再造之願也臣待罪言職深悉時艱但知一得爲國之忠不顧眾怒殺身之禍惟聖明畱神裁察則宗社幸甚天下幸甚臣冒昧進言無任殞越之至嘉靖二十二年二月日題

吏科給事中臣周怡謹題爲紏正撫臣濫舉失體事竊惟治理之要莫先於用人勸懲之機莫要於揚激伏覩勑諭巡按禦史必曰勸懲得體人自敬服欽此朝廷之予奪部院之考察皆據撫按舉劾之疏舉劾之典誠鼓舞人才轉移治亂闗系匪輕不可不愼也是故舉劾當則剛正廉明者定而貪暴卑謟者逺舉劾濫則剛正廉明者恥而貪暴卑謟者肆矣部院據監司之舉劾考庶官之賢否而監司之賢否亦於此焉辧史曰達視其所舉是巳何也水流濕火就燥各以類從也近閱巡撫湖廣右副都禦史陸傑歷論官屬賢否境內人才各疏其所論薦果恊公論與否臣不能悉知但平居論人咸謂才難今觀本官所舉未免雜濫太甚卽今日之方面旣有舉而無劾則來年之考察宜有陟而無黜也照磨縣丞非謂無賢竊謂天地似廣未必若是多賢爾其一疏薦大冶縣主簿郭則曰縣知有丞而不聞有令其一疏薦大冶縣知縣張朝錫則曰端謹自持而民隱卹剛柔相濟而邑政修夫旣不聞有令張朝錫又何爲而薦耶兩疏並舉自爲矛盾其薦境內三人而廖道南與焉夫道南何如人也人品鄙劣心行污穢貪淫邪媚裏閈所賤惡縉紳所不齒者卽有華藻靡詞不過雕虫小技非有本之學理到之言居可訓俗岀可華國者也巳燼之灰夣想再燃旣腐之木妄覩復發在道南蓋晝夜未忘寢食在念也苦恨無階可進漫自獻頌希圖使其在位猶當力詆屏斥以淸仕班今旣考察不謹奉有明旨閒住是舉朝公論眾以爲不可而退者非若偶遭譴謫或一二人之論劾者可同日語也傑或不知而舉之不明也知而舉之不忠也不明不忠將焉用之傑之大槪昭然於所舉見之矣臣又見近日各處巡撫舉薦太濫大抵資秩巳崇類皆援結自固甚者因而爲利又其下也況嘉靖二十三年正月該考察天下來朝官員賢否𨿽曰黜幽陟明而黜尢最重若不嚴行申明未免承訛襲舛虛應故事賢不肖無所勸懲而治理荒矣伏乞陛下軫念生靈圖惟治理降勑切責陸傑引用匪人大虧忠藎薄示懲罰仍勑吏部查照該部近題準事理申諭各處撫按悉心博訪務要甄別賢否無惑人言無持兩可無徇鄕故無偏愛憎無恱謟佞而醜正直無庇權要而疏孤寒除撫按接任未及三月者不必舉劾外其餘無分逺近俱限二十二年十一月以裏各具所屬賢否實迹奏聞其例不舉劾者明開揭帖定注的確考語另送部院查考來年考察眾以爲可黜者查撫按之疏卻在舉列則撫按連坐爲妄舉者戒庶舉劾精嚴勸懲得體賢者日興不賢者日逺而治化彰矣其境內人才務要察其才徳果系天下之望去位非有不湔之罪方許論薦其鄕評素短善狀不聞不許徇私妄舉以爲他日起用之地其有違例舉者罪深作俑惡同圮族聽部院考察科道論劾則公是定而士風端其於治化豈曰小補之哉臣待罪該科義不容黙惟聖明弘納庶官幸甚天下幸甚臣冒昧狂瀆無任戰栗隕越之至緣系紏正撫臣濫舉失體事理未敢擅便謹題請旨嘉靖二十二年四月初五日題

吏科給事中臣周怡謹題爲姦憸輔臣欺罔專恣懇乞聖明早辧嚴絕以防微杜漸事嘉靖二十一年八月十五日伏蒙陛下勑令禮部尙書嚴嵩入閣辧事維時臣等卽論重位不宜任以匪人旣而言論紛集未蒙采納而於嵩也任之益篤遇之益隆夫豈眞以嵩爲賢而任之勿貳耶抑豈以臣等之言眞爲未是而不用耶蓋以嵩之奔走於陛下左右亦有年矣其心術之姦回行檢之污穢人品之鄙劣識見之淺陋亦巳照之悉矣第以目前奔走承順頗可驅役一時未有當意者姑令承乏亦因以試之庶幾感深圖報因言知恥飭躬勵行攺惡自新嵩未必無人心者嵩因人言自陳之疏云臣之頌寃眞若沈於苦海又云人泥往事爲嵩計者宜蚤夜以思上感聖明簡任殊遇於眾怒羣猜之日下恥人言顯詆爲譏以崇凶極醜之名痛省往愆翻圖新美庶幾上可以仰答聖明之萬一下可以少息人言之責望不宜積迷不悟就下不返長負國恩反讎公是卒自歸於盧杞裴延齡同流近於嘉靖二十二年二月內又蒙陛下賜嵩以忠勤敏達銀記殊錫異數日新歲盛嵩自揣分遭際奇逢卽殺身以報猶爲恆情古云士爲知巳者死況一身復荷聖明之陶鑄耶陛下錫以忠勤敏達四字豈謂嵩果能稱此耶夫亦金錢愧心之意將使嵩思果忠矣勤矣敏與達矣抑未能如聖諭之責望耶反觀內省夙興夜寐勉求四字上以增聖明用人之光下以稱輔臣弼君之任聖意淵深或在於此嵩自翟鑾臥病未岀之後幸可以專柄攬權之時凡近日陛下於在廷諸臣小懲大戒無非激勵羣策共圖治理中外警惕罔不戒省此卽日月之明雷霆之威人所共見共聞者也爲輔臣者卽有票擬調旨之役亦不過贊理化育而從違可否岀自朝廷孰敢竊以爲威福耶書曰惟辟作威惟辟作福臣無敢作威無敢作福臣而有作威作福者必害於而家凶於而國典刑具在孰敢不欽嵩乃揚揚自竊爲威福遂使待罪承恩者車馬駢集於私門少不順附者卽有播弄近如王堯封其爲人不齒於士論鄕評人人知之嵩等不知何故乃欲援引卻揑稱陛下之意欲用之親約吏部尙書許贊到東閣傳示聖意比該部猶以未見的實且未推舉及奉明旨再推兩員來看欽此然後以王堯封推上果蒙欽點一時大小諸臣驚愕無措以爲聖向方切姑各忍而未言果能不負則亦巳矣如其誤事言之未晚也玆南京科道等官張汝棟等各具疏論劾卽奉明旨王堯封著照前旨不許推用這員缺另推兩員來看欽此綸音煥赫宸翰輝煌中外諸臣豁然痛快至明至斷乃聖乃神堯舜其猶病諸不意聖明之世嵩等乃敢欺罔一至於此耶卽陛下有欲用王堯封之意嵩等尢當力論其未可堅執以爲不敢奉詔不宜依阿曲從致皇上有後悔也如非聖意則嵩等欺罔之罪律例昭然嵩又嘗對人言卽今翟鑾病久不出嘗以是面奏陛下房杜謀斷相資臣以一身兼之爲難陛下稱以古昔周公亦只一人此言有無不可知誠如聖諭則嵩當毛竦汗流愧悚不暇佩服聖訓永言師法可也尙可揚揚誇詡於人以自侈大耶周公之相成王其事具在方策嵩盍取以爲則輔相之職莫大於進賢退不肖勸善懲惡爲朝廷樹風教貽典則也今多事時正求賢擇才爲急海內英豪不爲乏人見任去任寜無數人可用者嵩可諉於不知耶知則宜時聞於上岀格推用爲時解紓未聞其推一賢舉一能是蔽賢也不知則宜汲汲求之不宜泄泄沓沓美食安坐行呼唱於內庭外衢而巳耶如樊繼祖附勢媚竈蠅營狗趨惡迹穢狀眞有罄南山之竹不足以盡書者姑舉其兩端言如築城與先任覇州兵備副使王鳯靈上下通同燒磚冒破得銀巨萬不數月而冒破無存喪師僨軍仍以爲利此誠盛世之賊臣不容於死臣尙追恨夏言相爲依附未究罪狀若使老死牖下猶爲大刑之逸近以傳奉起爲工部尙書兼都察院都禦史湖廣大木督木𨿽今日至急之務在廷在外未爲無人何必於罪人樊繼祖耶嵩宜極力爲陛下陳之何未聞其岀一言耶大臣歿後贈官贈謚朝廷勸善懲惡大典也見尊賢賤不肖𨿽身後不少假也凡大臣歷任𨿽久曽經論劾不許濫請巳故兵部尙書張瓚在任善狀無一劾疏無啻數十上負國恩下遺邊患明刑幸逸於生前顯褫宜行於歿後顧乃恩典備隆贈謚兼極近該禮部又題巳故致仕原任南京兵部侍郎呂柟云云未究厥施方且宜隆恩典用慰賢魂玆奉明旨呂柟謚罷夫褫張瓚之官可以懲惡增呂柟之秩可以勸善恩禮所加風化所闗凡此皆嵩當極言力論於陛下務使進退不致乖人望勸懲有以維世教嵩皆無一言及此則將焉用彼相哉陛下聖明天縱剛斷雷轟照羣慝於隱微發大憝於將漸往昔任張孚敬則用夏言以防之任夏言則用霍韜以防之方其才猷略效也則確然任之而不二及其惡迹漸張則斷然去之而無疑此陛下之神機化權黙運超駕百王者也傳曰人臣無將將則必誅易曰履霜堅冰至言辧不可不早辧也今遇聖明在上嵩豈敢有他哉顧其惡徳日崇非心不悛聖眷益隆而怙終益甚人言殊劇而遂非殊熾﹝原闕﹞

吏科給事中臣周怡謹題爲懇乞聖斷俯從言官亟岀匪人以崇治體事臣待罪吏科近接到一夲爲大臣貪污素著恐不能仰答聖心以副倚任乞賜黜罷別簡賢才以愼固畱都事該南京兵科等科給事中張汝棟等論劾南京參贊機務兵部尙書王堯封等因奉聖旨王堯封著照前旨再不許推用這員缺便會推兩員來看吏部知道欽此又接到一夲爲愼用人以崇治體事該吏部題覆巡按貴州監察禦史趙��論劾輔臣翟鑾引用王堯封費宷等因奉聖旨是各該論薦官員你部裏嚴加掄簡遇缺從公定擬聽候旨用若所薦所用不宜的著兩京科道官實時舉劾欽此又接到一本爲大臣庸鄙不堪任使懇乞聖斷速賜罷黜以重朝寧以淸仕途事該吏部題覆工科給事中李綸論劾工部尙書甘爲霖樊繼祖有幹淸議等因奉聖旨甘爲霖巳有旨了樊繼祖奉命督催大木且畱用欽此又接到一夲爲懇乞天恩俯賜罷斥以息人言事該工部尙書甘爲霖奏奉聖旨恭舉廟建在卽卿宜卽岀供職以副委任不準所辭吏部知道欽此臣於各疏反復諷誦慨嘆不能自巳此見陛下總攬乾綱赫啟離照因言官之論或允而徑去之或下之該部因該部之執或允而申命之或示以微權批答渾然昭示懲戒使畱之知愧任之爲辱眞天語玄機聖神衡鑑在廷臣工莫不愓然警省肅然畏服臣愚遭逢良會竊懷一得敢不敬陳甘自負於聖明之世耶伏思陛下於言官之言貴能聽尢貴能用聽而不用猶不聽也於羣臣之佞貴能知尢貴能逺知而不逺猶不知也王堯封幸賴聖明巳斷然去之無疑大快人心其樊繼祖姦佞詭祕情罪深重比之堯封不止於去而巳耶臣請歷數其詭祕欺罔之大罪有五往年奉命督築鞏華城通同霸州兵備副使今升廣西參政王鳯靈冒破磚價各得銀巨萬八郡之民恨不食二臣之肉此其詭祕欺罔之大罪一也及邊烽緊急廷推總制抗沮不往繼祖被論劾卻又飾詞請往以掩前罪實非誠心直道此其詭祕欺罔之大罪二也荷蒙特宥仍命領其事宜誓以馬革裹屍必期滅冦自贖顧乃嬰城自避不見一敵不發一矢石門兒縱殺降人二百餘人詐稱首級妄奏捷音此其詭祕欺罔之大罪三也又奏帯帑銀百萬自宜敷宣徳意使兩鎭之兵人沾實惠乃指稱客兵支費不三四月而冒破遂盡及原任刑科給事中龍遂劾其老師費財繼祖奏辧內以九十萬原數計之尙未支使十分之一何謂費財又嘗奏曰糴買糧艸升束未動及新總督翟鵬交代之日則已奏宣大倉場在在空虛掊克侵漁無而爲有此其詭祕欺罔之大罪四也謟媚紀功科道欲求彌縫其迹事旣不諧又謟事近侍爲之內主卒得朦朧罷任聽勘幸免其罪並其勘復朦朧中止人至今恨之未已誠所謂百足之虫至死不僕此其詭祕欺罔之大罪五也又嘗觀兵部題覆大同巡撫龍大有查處軍儲馬匹銀兩緣由奉明旨顯是樊繼祖前後所奏詞涉虛誣不曽著實幹事是繼祖欺罔素著聖明久巳洞照負陛下重托壊國家大事者斯人也惡同胡守中而詭祕欺罔過之使臠繼祖之肉於畿甸則八郡之民可以忘勞而不怨梟繼祖之首於宣大則兩鎭之兵可以忘死而勇於戰矣夫興大役動大眾傾大帑不能爲國家岀一毫末之力而又因以爲利是可忍也孰不可忍陛下必欲役民卻敵則於繼祖之罪不可以不究而尙可以復大任耶且近年邊方失事之臣史陳旣罷斥於前龍大有劉臬王升白爵李蓁張達等又皆拏解來京見今聽問而罪魁繼祖聽勘未結又復大任之則法亦不足以服人爲繼祖者亦懼明神共殛將魂奪魄褫必不能安然以赴命也國君進賢如不得巳左右諸大夫皆曰賢未可也國人皆曰賢然後察之見賢焉然後用之今繼祖罪惡國人諸大夫皆以爲不可不究而陛下起用之臣竊以爲若岀左右之譽請陛下顧左右譽之者爲何如人若出陛下之特知臣不敢不謂非堯舜之一誤也陛下如以臣言謬妄請試之徧詢廷臣更請廣布緝事人員歷訪逺近如有一言譽其功而辧其枉者臣請卽日伏欺罔之罪萬死不敢辭也至如甘爲霖庸鄙自居無他行能止以工作躐躋八座宜思遭際非常勉圖報效夫何驕恣無忌貪得無厭每幸大工爲奇貨據恩典爲巨肆今朝廷內有不得巳之大工邊有不得巳之大兵公私匱竭賣官鬻爵巳無不至爲霖顧不知耶如給事中李綸所奏則爲霖尙爲有人心乎欺君誤國市恩分利鄙夫如此而久居重位六卿羞與爲列賢者疏而逺之誠不可一日復玷淸班也伏讀綸音恭舉廟建在卽卿宜卽岀供職以副委任蓋以大事在卽使仝文思院頭目董之而巳彼昏不知省幸不失富貴足矣又安能感聖言而知愧耶鄙夫愧辱固無足惜但大臣者國之表也大臣虧體辱朝廷亦甚矣伏乞聖明秉心不貳去邪勿疑樊繼祖仍令回籍聽勘嚴責原行勘官作速秉公勘查錢糧有無侵欺首級有無詐冒奏請定奪勘官若再稽誤掩匿坐以黨惡一並查究甘爲霖聽令自陳致仕速令吏部別推在廷公淸忠敏人臣數員疏請簡用以代其任則虞垂作工寢成孔安非徒集事而大臣體貎亦自隆重矣重大臣者所以尊朝廷也王鳯靈付之吏部以備考察淑慝旌別懲勸分明則賢者勵不肖者逺爲朝廷集大事驅大懟不患無人也如繼祖輩不復究治屏斥彼必曰我欺罔敗露如彼而上不之責矣言事者疏我之罪如此而上不之聽矣則必愈肆欺罔公爲不善而更無忌憚矣姦邪得志羣臣效尢非國之福也臣職在諫諍志無回隱但知爲朝廷舉大欺蔽守大法持大體非爲私言惟聖明試審思之臣無任激切忠懇之至嘉靖二十二年五月初七日題

吏科給事中臣周怡謹題爲懇乞愼簡秩卿以表式官僚以敬交神明事近見刑部問過犯人陳違法姦盜極備諸醜大穢淸規皆由先任太常寺卿掌寺事禮部左侍郎金主張縱容且爲媒求納賄脫罪巳奉欽依陳發邊衛永逺充軍金不必提問也著爲民欽此臣愚竊惟太常之職專一以敬事神祗恊和上下卽虞典夷夔之任周禮宗伯之屬關系實匪輕也若得一齋明貞靜之人任之則所以表正官僚愼重祀典籩豆靜嘉八音克諧將見百神胥恱萬福來同陰陽調而雨暘時民人樂而品物育鳯儀獸舞禎集瑞叢泰階平而王道盡矣天下太平其機未必不在於此詩曰維此文王小心翼翼昭事上帝聿懷多福又曰肅肅在廟又曰於穆淸廟肅雝顯相濟濟多士秉文之徳對越在天駿奔走在廟此見文王事天祀祖盡其誠敬而顯相多士皆秉文王之徳恭惟我皇上敬天尊祖精一無二仁孝誠敬於文有光其承事駿奔決不可以匪人參之今太常之卿卽顯相也其承郎樂舞卽多士也伏思皇上夙夜在公恭黙思道其欲愼簡此輩蓋恆軫宸慮未間也乞勅吏部愼選其人以帥其僚屬或詞林耆宿或卿佐名賢無分在位在家務求道徳純潔文學淵閎者俾充其任則精白誠虔靜共厥位上可以仰充皇上之顯相幽可以協贊神明之孚格其諸僚屬多士表式有儀齋明成風天人之際感通之妙眞有不可以言語粗述者芻蕘末見千慮微忱倘蒙聖明采納神人幸甚天下幸甚臣愚不勝懇切惶悚之至緣系愼簡秩卿以表式官僚以敬交神明事理謹題請旨嘉靖二十二年五月日題聖旨該衙門知道欽此

吏科給事中臣周怡謹題爲懇乞天語嚴諭中外諸臣以重新命以責安攘實效事臣伏見皇上以連歲邊患殘破山西門庭之冦堂奧之憂昕夕不寜慮傷心血其欲修內攘外無時刻不在念也頃因言官或歸咎邊臣撫總不得其人或歸咎大臣戶兵不得其人荷蒙陛下納諫如轉圜悉兪其言亟令所司集議必求其可代者赫然英斷中外一新一時大小臣工肅然警惕罔不內省曰大聖人之作爲眞如風雷之迅蟄無不啟立無不偃者矣又嘗閱輔臣嚴嵩感激聖諭而陳言邊務一疏內有曰方今內外諸臣每遇敵一冦邊則皆驚惶以爲患在不測冦退則遂泰然以爲無事不復關心明年夏秋之交戎馬將至又復驚惶日復一日歲復一歲更無驅攘之策斯言深中時獘一時大小臣工惕然驚省人罔不自喜曰有宰相憂國如此何患內治不修外患不息也耶又見秋冬以來半年之間內自宰相以及九卿之長外自巡撫總兵以及兵備之員盡更其人一時大小臣工翻然攺觀又罔不自慶曰用人如此又何患事功不成而太平之治不可見耶夫以天朝之大禦彼邊冦之微似不假餘力而摧枯拉朽之無難也然非君相聚精會神注意於彼則中外人心窺竊其意向輕重而爲敏怠亦孰肯奮發而勇作也今也君憂於上相憂於下中外羣臣上體君相之憂下卹邊民之困榮感新命大奮忠勇精神气焰必能不假聲色自足折衝萬里之外何彼蠢爾小冦有不膽落心寒而奔竄者乎臣愚私憂過計猶以爲易作而難久者意气也難得而易失者幾也易去而難得者時也皇上軫慮亦以邊報之日殷相臣懷憂亦感綸音之懇切是皆意气所發臣竊計相臣今日之憂不識視前日之言何如也是則微臣之所憂也外而各邊巡撫總兵一時盡易而新之內而戶兵二部尙書俱易而新之乘時構會各礪乃志各淬乃力司農則思所以區畫平時何以使糧餉之日足有事何以備賞賚之不乏司馬則思所以區畫何以運籌帷幄何以折衝萬里巡撫則思所以區畫地方之責何以塞之意外之變何以圖之總兵則思所以區畫何以使我兵有勇而知方何以使外冦畏威而逺遁精神鼓舞政令嚴明罔不在厥初此則幾之所不可失者微臣之所憂也往時料敵者則曰秋髙馬肥敵志乃南今一二年來入夏卽張皇矣以今計來歲之事只在春三月之間爾日月易邁如駒過隙年復一年坐馳歲月毎至臨事徒切噬臍之悔亦何益哉茍有上體君心下卹邊禍者必臥薪嘗膽愛日以圖中夜不寢以謀安攘矣寜肯泄泄優遊乃效燕雀處堂尙幸突決棟焚之未及也此則時之所不可失者微臣之所憂也傳曰君命召在官不俟車在外不俟屨今戶部尙書王杲尙未見其赴任是何濡滯也兵部尙書毛伯溫素隆時望極荷帝簡邇者蒞任革獘一疏未愜眾心將官賄賂之行全視本兵部好尙何如昔楊綰以淸名儉徳拜相之日郭子儀方宴客卽減坐中聲樂京兆黎幹卽減騶從中丞崔寛亟毀撤第捨誠使門庭貞肅則賄賂滅影不令而自畏也假令素志餮饕則錢神蠅集𨿽禁亦不從也故曰其所令反其所好而民不從獘非當不革也此亦新政常行文移卽張瓚昔年未必無此舉也所望於伯溫非常謀猷當不在此而李蓁張達之議復尢駭眾見使伯溫選將而惟二罪之惜則年來禦冦气勢亦巳兆見於今日矣李蓁張達而非罪也則此時宜內論不宜輕拏前輕易而拏解今輕易而放縱非惟觀者竊笑臣謂李蓁張逹亦必心笑之矣況二罪之才非可孟明韓信之比又何必戀戀於彼以重傷國體也荷蒙聖明英斷仍以二罪付之法司員缺另行推補中外人心始帖然畏服軍法嚴重非同兒戲矣伯溫時望所歸而臣言如是所以責備賢者不自知其言之過也各邊撫總之臣今易巳數月矣未見建明大議振舉大策臣竊恐諸臣新易不大懲創振作是大爲新命之辱微臣之所憂也伏望皇上痛懲往事大舉新圖赫然斯怒嚴諭諸臣務令各勤乃職各竭乃才內則居中制外外則捍外衛內中外同心將相協力上以仰副皇上之新命下以俯答天下之風望近以安邊圻之軍民逺以威沙漠之小醜無襲覆轍無騁虛談無失良幾無玩良時果能建功著效朝廷當不吝爵賞如其玩時致冦許臣等科道官指名參究必寘重刑曽謂以天下全力精簡時才竟爲區區邊冦所奔走臣竊恥之仍乞嚴促王杲上緊到任糧餉一節尢爲緊要屯田鹽法所當悉究冗員冗兵所當裁革近見有欲議加賦者此萬萬不可卽今四方水旱無處無之戶部差官催徵累年積逋則可見常賦有不解納者矣而尙可加耶與其加賦莫若節用與其加賦於民莫若減俸於官不泥常格必有權宜漆室之女尙知憂葵微臣待罪言官私憂過計惟恐有不及者而敢謂其言之過耶惟聖明畱神則一怒而作中外之志一怒而安天下之民宗社幸甚天下幸甚臣冒進狂言不勝激切恐懼之至嘉靖二十二年五月日題

吏科給事中臣周怡謹題爲愼選久任遵明旨惜賢才以禆治理事我國家因時立制則周建官六曹分職序賢程能非以遂私維以贊化吏部爲六曹之長百辟之刑也職掌最重銓考尢要蓋以進賢退不肖其責大也得其人則俊乂登庸憸邪逺屏治化之不暢也鮮矣匪其人則奔競盛行諛謟得志治化之不蠧也亦鮮矣此文選考功爲最重而當愼選之選得其人又當珍其材而久任之任之久自當殊其秩而超擢之以昭勸也臣伏覩綸音今後文選司郎中著久任云云欽此文選久任則諸司在其中矣此可仰見皇上序賢惜才之遐意也近觀吏部卿亞並賢屬僚咸勵翼翼將事明明布列上下帥承師師協濟誠可謂愼選矣臣獨懼久任之未講爾竊見自奉明旨以來文選郎中林春以病卒於官繼春者考功司郎中髙耀也僅及五選未周一年已升太僕寺少卿繼耀者稽勲司郎中王與齡也耀之賢不及與齡升之驟任之未久人固不甚惜也今與齡調任以來精白一心尙賢掄才見任者序其勞資閒廢者拔其徳望無幸進無淹任又照得考功司郎中鄭曉持心公平核實精當題覆敏速夤緣杜絕明足以行其公果足以成其敏近𨿽意見不同要非私蔽爲害是二臣者中外孚協物議攸同不易其志均可謂賢也已臣獨懼其照常序遷則於二臣任不盡其才事不終其志而後來繼任者𨿽才志不異而諳練終殊況嘉靖二十三年適當朝覲考察之期考功郎中尢爲緊要於此遽易其人深爲未便今後吏部主事有缺湏九卿之長會舉其司屬之賢者充之務要行履端莊學問粹美器度弘達無徒取其科第之崇門徑之捷但有囑托卽非賢士他日考察卽以坐之是亦備愼選之一節也臣愚伏乞勑該部遵奉明旨文選郎中務要久任不許一年輒用推升仍乞限以三年爲凖今後再有違旨不及期而升者許科道官參紏考功郎中毎當內外考察近期一年之內不許推遷以遂推避庶賢才彚徵不肖者不得以幸進貪昧速黜鉆求者不得以遂私官稱政良化行俗美太平治理可計日而待也臣待罪該科義不宜黙於聖明之朝無任眞切願望之至緣系爲愼選久任遵明旨惜賢才以禆治理事未敢擅便謹題請旨嘉靖二十二年五月日題

吏科給事中臣周怡謹題爲內外大臣不和乞賜天語嚴責以惇國體共濟時艱事臣惟人臣事君無分崇卑無分內外皆以盡心體國爲忠協力濟事爲和捨巳從人爲虛忘讎序賢爲公自古及今未有不由此而臻治理者也況卿輔大臣爭於朝撫總大臣爭於邊而求修內治禦外侮萬萬無是理也近知內閣大學士翟鑾嚴嵩與吏部尙書許贊不和互相詆訐及查兵部先因大同總兵周尙文奏討錢糧馬匹題覆疏內知巡撫總兵不相協和近據督理糧餉右侍郎趙廷瑞之疏又知總兵張鳯周尙文與總制侍郎翟鵬及督餉侍郎趙廷瑞俱各不和人持已見各自爲心此大不祥之事誤國大禍目前立見臣請先論其理而後及其事易曰天地感而萬物化生聖人感人心而天下和平傳曰陰陽和而雨澤降其論兵則曰天時不如地利地利不如人和和之時義大矣天地陰陽不能違也近驗之一身尢見親切今夫心志寜靜則目之所視耳亦聽焉足之所至手亦從焉各從心所欲而效其職能然或目視而耳不聽則見聞不相符手持而足不行則物位阻而事廢其於心志所欲曷克由濟人君猶心志也內外羣臣猶耳目手足也人臣茍知尊奉心志寜肯耳目自相違手足自相賊耶故曰同寅協恭和衷哉風教之大禮讓爲先禮讓之行朝廷大臣爲首朝廷者萬方之所宗仰大臣者羣臣之所楷模觀而效焉必有甚者朝廷有違言之隙則讒譖之釁長於外大臣有動色之爭則攻闘之禍流於下由今遡昔未之或易也皇上臨禦以來二十二年於玆矣由初年求治之銳以及今日憂民之切宜乎天地位而萬物育太平有象而四夷來王也今陛下日事禱祀而四方之水旱災傷未能消也歲開納銀之例而府庫未能充也歲頒蠲租之令而百姓未能蘇也時下選將練士之命而邊境未能寜也此其故何也良由陛下勞心焦慮於上而下未有肯將命之臣也今何時也以內則財貨匱甚而百役繁興以外則彊敵驕甚而九邊虛耗爲輔臣者宜如丙魏同心輔政房杜謀斷相資夙夜匪懈畏天命而悲人窮凡可以利國家惠小民安邊徼者無不精思詳畫上以啟君心下以勵羣工可也夫何大學士翟鑾嚴嵩慿籍寵靈崇已徇私播弄威福市恩修怨聞二輔臣在內閣有違言失色入見陛下各有私陳背詆是二臣已不和矣何望其同寅協恭和衷以事上而風下也輔臣以至九卿百執事位有崇卑均之爲耳目手足聽命心志以共成一身者也宜相濟而不可以相賊也輔臣眞知人之賢不肖宜明告吏部進之退之則人心攸服不宜挾勢徇私以不可服人者屬之進退吏部宜有眞心眞節如貞女烈士使人望之知畏𨿽權貴不敢以非義相干不宜依阿奉承一啟順端而後不可逆也今嚴嵩威靈气焰淩逼百司招權攬威使凡有陳乞疑畏罔不奔走其門先得其意而後敢聞於陛下中外之臣不畏陛下而惟知畏嵩也翟鑾則依阿委靡不能張主而气勢之弱猶不足以驅人之趨附名位之先亦足以爲嵩之妨礙尙書許瓚兩世三居吏部亦可謂世臣矣𨿽曰小心謹畏而直气正色不能預銷權位要求之心弱亦甚矣凡此皆陛下之洞照知臣言之非誣也詩曰有來雍雍至止肅肅相維辟公天子穆穆此盛世之气象也今卿輔大臣陰擠陽排互相詆訐以陛下爲何如主當此之時不思培植元气愛護人材共圖折衝禦侮之計而務修私怨果何心哉臣恐大臣不和則憸邪細人乘間抵隙互相黨比媒孽啟釁非國之福可懼之甚也往時論劾輔臣禦史如謝瑜童漢臣相繼假公事而罪謫之去矣其伊敏生諭時等亦巳露於聲色直言敢諌之臣於權貴𨿽不利於朝廷則大有力也今皆假以公事奉有明命罪之謫之臣恐自是無言者矣陛下之臣𨿽有如檮杌驩兜誰復言之非國之福可懼之甚也今入秋宣大巳報聲息而文武總制大臣各立門戶各持意見平時旣藩籬扞格不相和協則必無長馭逺駕之策臨敵掣兵按伏對壘將見甲可乙否彼是此非正臣所謂目視而耳不聽手持而足不行其不誤事敗謀臣不敢信也初設總制總督大臣欲其權力足以制三軍之命如頥气指使可無不如意也今乃以相抗各自爲大而恥相下各自爲是而恥相用是假之權位以相角而非爲衛國禦冦謀也大敵在前而文武構釁非國之福可懼之甚也臣又見總督兩廣兵部尙書兼右都禦史蔡舉劾方面守令官員內舉布按兩司而劾一都指揮僉事又以去任踰年踰月二知府劾以塞責舉文劾武茍且欺罔殊負朝廷簡命重臣撫綏遐方之心殊失鼓舞文武經略地方之術今當致力中原宣威沙漠之日於忠勇將官宜折節優禮下之結其死心庶可得死力也使韓淮陰無蕭相國國士之知終於遁去嶽武穆不有內制其禽烏珠彊宋室當無難也今誠有韓嶽之將寜肯低眉俛首受制於文墨刀筆之吏耶務湏推赤心置人腹中明大義激其烈志有所異同明白曉諭不宜輙爲裁抑以挫辱之爲將臣者亦宜乘時立功奮勇先登以作三軍之倡不宜妄自尊大自取悔辱由是而人和所結堅利於金湯又何患黠冦不成禽也臣又聞近日邊事內外掣肘文武諸臣誠喜於被論而退信如是則上負朝廷推轂之心下解三軍死綏之志庸懦不忠召敵人輕視之侮爲國大辱誤事非小也臣愚無知伏乞陛下大明離照赫施幹斷無惑近論無忽逺圖戒輔臣毋務修怨以竊威福戒吏部毋務依阿以輕黜陟戒撫臣無辱將官以離士心戒將官無懷小忿以誤大事此皆目前緊要不可一日緩者也更望陛下優容言官博采羣策虛心聽納先務和徳於上則大臣自爾公忠爲國虛巳忘讎各務和讓於下羣臣肅雍百姓泰和人和薫蒸神之聽之終和且平區區外侮有不足攘矣此皆系於陛下建中和之極以先之臣微小無知竊見時事大傷國體私切憤鬰恨力不能排闥以號訴於扆前誠得天聽而見之施行則亦可以報陛下祿養洪恩萬分之一卽日賜死所甘心也他日曖昧制於輔臣之手如謝瑜童漢臣輩陛下能知之乎臣愚無任戰栗隕越之至惟聖明覆照宗社幸甚天下幸甚緣系內外大臣不和乞賜天語嚴責以惇國體共濟時艱事理未敢擅便謹題請旨嘉靖二十二年六月日題

吏科給事中臣周怡謹奏爲懇乞天恩認罪回話事先該臣題爲內外大臣不和乞賜天語嚴責以惇國體共濟時艱事等因於嘉靖二十二年六月二十九日申時欽奉聖旨周怡這廝所說諸臣不和負君致禍都是然本心初發只是訕謗曰朕日事禱祀不知先務和徳於上人和薫蒸神之聽之夫朕事天禮神多荷洪庇至於四方之廣豈得都無水旱若論天下治安則你毎凡爲有位者果能秉公竭忠修和盡誠同心贊主何患不治安焉他毎內外諸臣不和你毎知道如何不實時指名劾奏至此日才說著從實輸情回將話來欽此臣聞命自天驚悚戰栗不知所措委的昏迷狂妄悖亂荷蒙聖恩洪大不卽加以斧鉞且令臣從實輸情回話臣恭捧綸音委曲詳盡伏地叩首號泣仰嘆曰大哉眞聖人之言也其容臣眞天地之大也其知臣眞日月之明也臣復何辭緣臣愚昧竊覩聖明孜孜求治敬天憂民昭格上下諸臣不能仰體各修私怨誠恐上負君父下誤時事心切慮之欲效犬馬之忠陳於陛下而臣之知識短淺辭不達意遂至狂妄悖亂上瀆天聽臣之罪也又不能早見預論臣之罪也伏乞聖慈弘擴覆載之仁大寛斧鉞之誅矜臣之志赦臣之愚臣恐懼昏迷不知所云不勝悚仄隕越之至爲此具本親賫謹具奏聞伏候勑旨嘉靖二十二年六月日題奉聖旨這廝本心欲訕君上且怒吏部不與太常用人同說假以彈劾爲名實是結黨害善況這廝毎所惡內直諸臣以爲贊事大道好生悖肆無道著錦衣衛拿來午門前好生打四十大棍照楊爵例送鎭撫司牢固■﹝木匣﹞著監候

太常寺少卿臣周怡謹奏爲感激天恩深厚竭瀝血忱以圖報萬一事竊惟受非常之恩者當有非常之報遭希世之遇者當陳希世之義臣狂愚小臣不識大義原任吏科給事屢荷先帝知遇感激圖報於嘉靖二十二年因論輔臣嚴嵩等擅權內有先帝日事禱祀未能殄四方水旱之災致怒廷杖下錦衣衛獄■﹝木匣﹞系五年再逮再釋當時人皆謂臣必不免於死矣幸而免死臣母在家病危屬纊望臣一面而不可得人皆謂臣母子必不可得相見幸而相見復愈十三日乃終此皆蒙先帝非常之恩臣母子感激何可云諭臣舉家感激何可云諭臣常思粉骨糜軀何以報萬一惟朝夕仰祝聖壽萬年皇圖鞏固庶少盡愚誠而已恭遇皇上膺天景運嗣登大寶念先帝遺詔推廣徳心湔滌臣罪召復臣職歷升太常寺少卿臣以五年之系萬死之餘兩次釋放生還送母終年臣之際遇至矣極矣又得耕田而食汲井而飲二十餘年臣之殘喘餘生皆先帝之所賜皇上之所庇也臣之願望極矣足矣何敢復望收錄召用此誠非常之恩希世之遇古今以來所希覩也臣當何以仰答萬一夙夜深思惟願皇上萬有千歲永保四海之富長居九五之尊子孫千億萬邦協和庶幾臣之野心少抒萬一𨿽然富貴壽考子孫治安之久長者非徒然可得也必有徳以享之徳非徒然可有也必有道以修之學也者修徳以享福祿之道也學非徒然可能也必有師以啟導之必有友以輔助之師友也者講學以修徳之資也自古聖帝明王未有不由斯道以致治安者誠思法古帝王敬身修徳親賢勤學以敬天勤民則天心可格人和可協太平可致而福祿可保也大臣職專輔弼師友之官也若不與大臣相接面商可否徒以掲帖進呈則精神終不流通事理終有阻礙何以作孚萬邦而感格天心自古及今未有是理古稱君臣相得如魚之得水魚不可一刻無水爲人君者可數月半年不與大臣一面語乎臣實狂愚謹攄千慮一得之見列爲五條開具上聞伏惟俯賜一覽存神深思無徒曰該衙門知道此非該衙門所當知者緣系感激天恩深厚竭瀝血忱以圖報萬一事理未敢擅便謹具奏聞

計開

一曰定君志以修徳業君道之大在乎知責任之難在君與相古聖帝明王曰後克艱厥後臣克艱厥臣又曰爲君難爲臣不易皆謂責任之難勝也爲人君者豈天固縱之居萬夫之上得以自恣其欲自肆其情哉天地神人是主宗廟社稷是承其任甚大其責甚重此所以難也知其難則思所以圖之不可忽易古之知難者曰予臨兆民凜乎若朽索之馭六馬兢兢業業不敢荒寜日惟稽古正學明善惡之幾辧忠邪之分曉然趨道之正在乎君志先定志欲爲聖帝則必法堯舜志欲爲明王則必法禹湯文武爲之臣者孰敢不敬故曰君志定而天下之治成矣此之謂可久之徳此之謂可大之業此之謂能稱君道矣伏惟存神

二曰畏天命以消災異人君爲天下臣民之主所以奉若天道也皇矣上帝臨下有赫君道盡則天命眷之君道不盡則天命去之天命眷則天下臣民是依天命去則天下臣民是畔此天之可畏也古聖帝明王曰我其夙夜畏天之威於時保之然人君者天之所立也天心常仁愛之君道盡則三光明四時順風雨時百榖成萬民安君道不盡則天亦念之岀災異以譴告之垂戒之欲其警愓而修省之如堯之大水則曰洚水警予洚水者洪水也湯之大旱則以六事自責今歲水災亦以非常在內則官民之廬舍倒壊在外則禾黍渰沒舟楫漂溺糧船損壊人民溺死非小異也近報邊墻倒卸太多一時修築實難秋髙冦警大可慮也不大警省攺徳徒曰修省天意不可回也必幡然攺念平日之所欲者不欲平日之所爲者不爲勤政親賢去邪寡欲一言一動必就於正道則一念之誠上格於天災異自消百祥來降矣伏惟存神

三曰敬大臣以尊師道古之聖帝明王未有不由學而成者唐虞君臣更相戒飭君臣自相師友也湯學於伊尹武丁學於甘盤太甲成王學於伊尹周公皆學焉而後臣之宋程頥爲崇政殿說書必坐殿上而講後世不知此義但以崇髙自大以威嚴臨下不復知有尊師之禮師傅保之職三公之位也三公坐而論道我祖宗朝優待三公之禮甚隆其於輔弼之臣必稱先生不敢以官名不敢以名稱一則曰先生再則曰先生毎歷朝實錄可考也仁宗以來未之有攺也先帝世宗皇帝初年於輔臣楊廷和等猶稱先生自後一輩謟佞之臣進而始卑之矣夫敬大臣者以大臣近巳也所以自敬也尊師傅者以師傅成已之徳業也所以自尊也不敬不尊則視之如羣臣等無有畏心何所警惕徒以官秩崇之祿賜厚之是不足爲敬爲尊也要在敬之以禮尊之以心迎之則喜送之若失遇之則親親溫言霽色商訂可否不徒以掲帖進呈如是則情意孚洽義理開明君道盡而大業成矣伏惟存神

四曰擇左右以愼近習人之所居莫大乎愼所與與治同道罔不興與亂同事罔不亡故曰與君子居如入芝蘭之室久而不聞其香與之俱化矣與小人居如入鮑魚之肆久而不聞其臭亦與之俱化矣諺云近朱者赤近墨者黒此理易知也況人主左右諸欲易遂服用華侈聲色艶麗使令便辟善柔便佞充滿前後其所言者無非蕩心之言所舉動者無非肆意之事一日與居志念遂移夙夜與處染習無辧古人戒之曰不邇聲色又曰逺耆徳比頑童恆舞於宮酣歌於室徇於貨色耽於音樂流於逰戲有一於此未或不亡故曰人君一日之內接賢士大夫之時多親宦官宮妾之時少則所以警省身心發紓志意徳崇業廣心泰神怡樂莫大焉內臣中謹愼小心知義理識大體者亦多其善柔便佞者不少選擇而使之尢爲緊要卽今秋涼宜親近儒臣日講不宜暫罷伏惟存神

五曰勤朝政以勑臣工古人有言一日之計在於寅一生之計在於勤故曰雞鳴而起雞鳴則寅時也業精於勤勤則有功也自古聖帝明王必憂勤惕厲一日二日萬幾不勤則荒惰晏安萬事隳矣傳曰大禹聖人乃惜寸陰至於眾人當惜分陰經曰克勤於邦又曰君子所其無逸我祖宗建無逸殿正訓以勤也常朝必於昧爽之時昧爽者晦明未辧之時也朝早則精神淸爽志气淸明朝罷而退百官各有警愓得以修政立事非曰小補若於辰已時朝則百官亦有年大者守候久而精神倦未免廢事習久則百官因循懈怠惰慢自逸無怪乎政治之不古也伏惟存神隆慶元年七月日題奏

南京國子監司業今升太常寺少卿臣周怡謹奏爲中途患病不能赴任懇乞天恩容令回籍調理以延殘喘事臣年六十四歲直隸寜國府太平縣人少生羸弱長益不知自愛重久病虛羸如羸卒好挽彊弓竭力而斷筋吐血不勝任而死矣自取之也臣之遇事前無所難自反而心以爲能𨿽千萬人吾往矣如眾方百萬前臨卽孤軍深入以敵不怯但顧其理不畏其眾也如事勢甚難爲人善袖手臣直當之不恥不鄙臣一念效用之心可識也然往往輙僨事敗謀多無成功徒爲世笑詈而作永戒竟以此得罪幸蒙先帝鴻慈大恩寘之不死五年之內再釋其生俾臣得侍彌畱之母旬餘而決此恩此徳何厚也此情此義何日可忘也皇上新登大寶推念先朝罪臣臣賤名亦在取中召復原任隨升秩方南太常卽攺北寺臣於其時亦奮不自量名爲報效不知實已陷於大罪隨奉徳意往海濱蒞事一年心神爽快但山箐海怪臣羸弱之軀終不勝任當時貪任其事不顧有後之難今來南都事𨿽無勞而積勞始發遂大不勝任去年戊辰十一月初四日得疾起送表謁陵節下又習儀拜祝萬壽節其日又上陵病軀感以饑寒遂日加重今或起或倒帶病應酬至前六月初四日一臥不復能起荷蒙鴻恩補臣提督四夷館太常寺少卿聞命躍心拜官無力志存報國气不能前於本年七月內扶病行至揚州府地方瘦削見骨臣自度此病未有痊愈之期伏乞勑下吏部容臣回籍調理臣幸不死尙願耕鑿擊壌爲太平頌臣卽死亦奮志地下永爲國家鎭地之鬼臣無任激切祈懇之至爲此具本令義男周久安賫捧謹具奏聞伏候勑旨

訥溪奏疏

