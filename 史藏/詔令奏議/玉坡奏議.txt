

欽定四庫全書

史部六

玉坡奏議

詔令奏議二【奏議之屬】提要

【臣】等謹案玉坡奏議五卷明張原撰原字士元三原人正徳甲戌進士授吏科給事中以疏論時事謫貴州新添驛丞嘉靖元年召復故官坎坷八年其志不挫益以慷慨直諫自許如正殷通等陞職世襲疏趙雲陞命疏選近習疏請逐太監蕭敬二疏論錦衣衛朱宸等罪狀疏寢楊倫職命疏停國戚張鶴齡等恩典疏停司禮監乞請疏論國戚張延齡等罪狀疏論內宦提督織造疏論張璁桂蕚疏皆力折權幸不避禍患言人所不能言今具載集中當其賜環之初趙漢與之同科贈之以詩有碧桃雨露空千樹老竹風霜見一竿句又有回來龍劍星文在遲暮提擕得共看句今載漢漸齋詩稿中觀於是集原可謂不愧斯言矣乾隆四十六年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

玉坡奏議原序

門人三原張維徳維哲泣捧其父玉坡子所爲諸奏議遺稿再拜而言曰予先人以諫死矣夫何憾所不朽者固炳炳在斯幸惠以一言俾櫝而世世守焉孤之願也予斂祍而讀之嘆曰危言哉危行哉有道之邦哉玉坡子名原字士元學問習於童防忠亮成於天性正徳中舉進士釋褐五月授吏科給事中拜官三月極論時政疏奏九日謫貴州新添驛驛丞居新添乃八年皇帝嗣統復召玉坡子爲給事中皇帝聰明仁聖有堯舜之資玉坡子亦慨然以諫諍爲已任是故抗顏列牘朝聞夕奏匡弼君徳指陳闕政顯進忠良排擊嬖幸論刺官邪其言經以正而不迂也其事詳以辯而不隠也其气奮以厲而不弱也其節廉以直而不曲也或曰不有身乎玉坡子曰君爾何有於身或曰不有家乎玉坡子曰國爾何有於家烈矣烈矣夫人之恆情外撼則中畏始挫則末沮懲羮者吹於虀震躬者戒於鄰往往爾也新添魑魅之鄕豺猨之窟也一朝居之猶曰不可玉坡子終八年於斯焉孤身萬里百死而一生其憂深矣乃不畏不沮而諤諤而挺挺益若是乎疾風不僕勁艸有歳寒之心也百折不回江漢有必東之性也斯之爲大丈夫矣𨿽然朝陽升天鳴鳯矢其音神龍出海祥雲耀其景卒復嘆曰有道之邦哉危言哉危行哉嘉靖丙戌孟冬旣望蘭谿漁石子唐龍序

玉坡奏議原序

關中舊稱二王莊毅則忠勇端毅則淸直莊毅公擊姦順門聲震海內其後七十餘年而三原有張玉坡渭南有裴給捨云故關中語曰前有二王后有裴張喬世寧曰國家重直諫之士自劉李以後士相慕效視昔益盛矣玉坡子甲申封事忠憤激烈抗志委身可謂慷慨就義者非邪向非孝皇養士之恩今上容言之度亦安得畢志竭忠若此哉然余毎覽公奏議未嘗不潸然淚下蓋傷夫爲臣不易云公在正徳時言時政十二事語多侵中貴人是時中貴人用事故謫公貴州蓋八年不召公也會今上禦極公始得召歸益感上知遇盡言乃遂有甲申封事云嗟乎成名亮節足以不朽於世如公者夕死可矣夕死可矣餘數過三原會三原諸君子相與論公奏議謂文辭可不必論卽剛大之气髙明之見當萬世傳也要之直而不諱切而不迂達於國體中於時務其指意固與端毅公奏議一也公少師端毅慨然有天下之志卒能不欺其志若此邪國朝諫官如公者才數人耳當世君子無不悲傷嘆慕想聞其言也余傷夫自甲申以來至於今二十餘年諫艸祕不得出恐久益湮滅乃爲檢其遺稿稿凡四卷諸常行事與諸會奏稿今皆削去存其自建白者三十餘疏要皆當世鉅重也覽者以此究公之志業亦可知餘言所指矣稿刻之湖廣提學分司板百餘片遺自少華許子者許子督學時刻五經子籍畱板尙多而余以分司月紙爲工食費云刻成遺公之孫縣學生侍以傳後世嘉靖二十六年八月望日湖廣按察司副使奉勑督學耀州後學喬世寧撰

欽定四庫全書

主坡奏議卷一

明張原撰

時政疏

臣無似誤防聖恩擢居言路日月云逾防涘莫報晝夜殷憂圖惟致私顧言語囁嚅莫能自效竊惟以言爲職以諫爲名上自朝廷遠及邊陲政事失得生民利病舉所當言卽言不盡中猶愈無言也臣竊觀今天下之事獘緣法久事以時殊博訪熟思有嘅於中激切之誠莫能自巳粵稽往古之道載考祖宗之法爰及今時之獘因酌政治之宜謹條爲十二事先之以正守令擇將帥理刑獄汰冗食以均天下之政次之以省徵斂愼工作卹士卒明賞罰以順天下之情繼之以禮大臣開言路以兼天下之善終之以崇天道進徳學以端天下之本言𨿽鄙俚事皆切實迹若淺近效實恢宏千慮一得輒用進呈昔野人美芹而思獻不卹緯而憂王臣之效懇殆亦此防望陛下逐事覽擇畱意施行至於臣之愚昧不知忌諱指斥時事言𨿽訐直心寔靡他更乞曲賜優容不加譴斥以開忠諫之路臣無任激切戰栗之至計開一曰正守令臣聞漢宣帝嘗曰庶民所以安其田裏而無嘆息愁恨之聲者政平訟理也與我共此者其惟良二千石乎是知守令最爲親民得其人則政平訟理萬民樂生非其人則刑繁政陂民多愁嘆然其斡旋之機顧人主激勸如何耳漢宣時二千石有治理效者輒以璽書勉勵增秩賜金公卿缺卽徴入用之唐太宗疏刺史縣令之名於屏風注其政迹於下以備黜陟我英宗皇帝亦嘗因天下諸司朝覲旌其才行超卓政績顯著者賜以衣服楮幣筵宴是皆斡旋激勸之道也今之守令固有端靖慈祥之士亦多闒茸污賤之流大肆貪饕過逞酷鷙謟諛成風拜塵乞幸請托終日跂足待遷發謀舉事皆爲身謀若是者十常七八然來朝之時陛下賜宴賜幣毎行賞格而卒未見士風之變吏治之精臣以爲考察之責系於禦史禦史職分於訟獄之繁力限於地域之廣其不能精其事有由也伏望陛下於三載考察之外更遣周歲巡行之使官如禦史職專訪防令其博采輿論之公不據一人之見如其賢者不俟來朝卽加褒賜如漢郭賀故事遇有貪酷之人不拘考察年限卽奏罷黜其穢聲著甚者又當破除常調大加顯罰用爲眾戒以安民生二曰擇將帥臣聞將者三軍之司命系國之安危古者築壇而拜告廟而授推轂而遣分閫而治蓋重其事愼擇其人也我太祖皇帝驅逐元人混一海宇𨿽曰天授而諸將之功實多當時命將必先選於稠人觀於燕閒審其器識量其勇謀而後遣之往迹昭然歷歷可驗今之爲將者多紈綺貴冑子弟平居意气軒昻漫以戰陳自許及應敵臨戰遽爾怖愳或逗畱玩冦或退縮僨軍志气消沮手足錯亂況其平日威不足以服逺人恩未能以綏士卒韜略未聞智勇安在似此庸駑用之何濟非徒無益兵事抑且有損國威且世之善言兵者莫如孫武而其論將之五徳曰智信仁勇嚴不識今之將有一於此乎無古人一略而濫膺將寄臣實寒心伏望陛下廣爲搜羅愼加簡察武舉之外別置貢舉科條考察之餘再立采訪官使不惑於阿大夫之譽言日至不執於趙奢子之大言無實戰陳屢經者始授之節鉞不限於邊鄙之遠人智勇著譽者方寄之藩閫不暱於左右之僻幸庶幾搜收得人邊陲有備三曰理刑獄臣聞治天下以政爲治具以刑爲政輔刑以輔政而後姦慝懲暴亂息矣此古之降典者又有待於折民之刑而刑政二者所以不可偏廢也書曰式敬爾由獄以長我王國蓋能愼用刑則仁恩孚洽足以培固國本是持法者又不可不愼也漢唐之初立法甚善其後巧文深智酷鷙鍛鏈之徒耗散國脈天下囂然喪其樂生之心惟太宗毎決重辟必令三覆五奏減膳徹樂誠知人命至重而敬愼者也我太祖皇帝當艸昧之初卽畱心於刑獄刪定律令昭示章程告戒丁寧亹亹不巳嘗曰用法不當則無辜受害又曰刑得其當則民無寃抑又嘗因讞獄淹滯廷責輔臣蓋垂畫一之法存欽卹之心聖子神孫萬萬年所當敬守也今天下承平日久法獘政弛治獄之吏率不任法貪墨自恣賄賂成市輕重在手喜怒任情獄成於鞭朴箠楚之鍛鏈罰異於比況議擬之附防或二人同事而異罪或二人同罪而異罰或一獄而梏滯者十餘年或一事而株連者百餘輩舞智弄法深詆巧文𨿽陛下時下湔滌之詔敬愼之言殆亦彌文而巳張釋之曰法者天下公共者也今天下之法如此陛下以爲公乎法旣不公而欲天下之治得乎伏望陛下明勅法司申嚴成憲以大明律令爲聖祖之所詳定者遵用而不違以見行事例爲廷臣之所集議者參考而不失內外一律不以輕重自恣大小稱情不以喜怒自任讞訊明允俾無株連之寃決遣以時使無梏滯之枉陛下亦宜篤示大信敬守祖法曲赦不行視宮中府中於一體欽卹懇至謹三覆五覆於崇朝庶幾刑罰以淸姦宄以息五教以弼四民以安四曰汰冗食臣聞洪範八政食貨爲首孔子論政足食爲先聖帝明王未嘗不以此爲急也自非旱漧水溢霜殞雹擊則天之所生地之所養自足以供一歲之用古者立什一之法以制其取校五穀之入以制其用建百官之秩以制其食他如府史胥徒之亦必量功稱事初無靡費因事置人略無冗貟是以費用省約公私優裕我太祖皇帝旣酌天下地裏建置官吏復因內府衙門置設工役官有定貟不至冗雜工有定數罔有濫侈今國家之用率多取辦於東南然而旱漧水溢霜殞雹擊以爲天災地歉者旣無寧歳抑且貪饕朘剝漁奪蠶食以爲民害物蠧者復無餘利則食之所生其源巳病矣加以都畿之內耗食者眾巧計投充而趨辦月錢恣意影射而假食月糧一方之內氓匠卒無不食祿之家一家之中父子兄弟無不給粟之人夫趨辦月錢則利歸官府假食月糧則害及廩庾況月錢之辦僅費月糧十分之二三則民之所以競趨於彼者固其所也是以供辦之夫數倍往昔而徴求之名盡越法制物力如之何不絀哉伏望陛下從國初淸明之制洗近年積習之獘嚴立法禁大加簡閱內外官貟系因事建置勢不可無者姑仍其舊若事在得巳職涉冗繁者一切罷革又各色匠作及勇士力士校尉人等凡近年巧計投充者盡爲裁黜其有占恡影射者亦必從法究治以杜其獘庶幾漕粟充羨國計可舒五曰省徵斂臣聞傳曰百姓足君孰與不足百姓不足君孰與足古者太宰以九賦斂財賄大府以九式節財用以九貢致邦國之用以九府爲掌財之官漢景帝時民毎三十而稅一唐髙祖令租庸調之外不得橫有調斂我太祖皇帝嘗曰歲賦有限而日用無窮費或過度何從辦集侵漁剝削皆原於此又嘗因四方進貢而郤之以爲四方之物皆民之財斂萬民之財以爲彼一身之利制自今其毋復獻是知民不可貧漸不可長而希寵生事者宜有以塞其源也今天下徵斂日新勸劭日益地無遺利民無遺力宜財用之多也然一舉事而掌國計者輒至告乏何哉民貧故也民之所以貧者有二一由守令之貪殘一由守臣之進貢國家近年均需雜輸層見疊出率十倍於舊制而皆取辦於守令守令之貪殘者且假托以自殖而又十倍於上供此民之所以貧者一也至若守臣進貢其獘又有不可勝言者巧立名目競出新奇恣意逢迎以爲孝順彼豈肯捨巳之財以盡已之忠哉不過取於民耳取於民者又數十倍而供於上者才一二分虎狼之暴莫可祰制丘壑之欲無有止極此民之所以貧者二也伏望陛下禁守令之貪殘而一毫不許擅取止守臣之暴斂而一物不許擅進執此之政堅如金石行此之令信如四時務使斂之有定賦用之有定數掌之有定貟貢之有定制法外之徵不加之民無名之貢不入於上庶幾民財不匱民心不失六曰愼工作臣聞古稱善治者必曰不盡民之力蓋匹夫之家上父母下妻子嗷嗷數口待一人而食茍使之終日勤役而不得經營口食則彼父母妻子之養何所取給哉況軍士名尺籍實爲防禦而京營之設又所以衛王室以備緩急者也顧可使之勤勞工作以索其力哉平居無事旣索其力倉卒有事復欲其捐軀殞命以效一旦之用精力消萎英气摧折非惟法制不宜抑且人情不堪昔者漢文帝欲作露臺旣召匠計直而復已唐太宗欲修洛陽宮己下詔發卒而復罷我太祖皇帝嘗指宮中隙地曰此非不可起亭館臺榭爲遊觀之樂但恐傷民之財勞民之力耳大哉王言萬世攸仰今都城內外工作繁興起撥軍夫動以千計𨿽非急務一槪舉行事可因仍皆務攺作計其工程或期月可辦而恣其怠緩嘗至終歲而不休徒事因循耽延歳月假爲督理大肆誅求做工者能幾人而縱放者率已過半上工者能幾日而停止者又或歷時虛名有在實效無徴利入私門怨歸公室況今內殿營建在邇工程浩大力役重繁率在斯人事非得巳使不預爲培養何堪臨事動煩伏望陛下俯頒渙汗申勅所司養銳節勞坐待重役合謀並力動應大工將見今大小工作一切停止內外人役舉皆免放庶幾民有餘力樂於趨事防慝不作謳誦聿興七曰卹士卒臣聞樂生惡死者人之情也今驅無罪之人使之披堅荷戈以蹈必死之地而樂於進趨勇於敵愾者豈其情哉惟上之人加意於存卹使平昔遂其飽暖安逸之願而無倚矛脫巾之怨而後可耳茍或勞役而不肯節其力朘剝而不能體其心顚踣憔悴初無濡沫之利以爲周身之資則彼皆將曰吾冒鋒鏑犯霜雪捐軀命而不得安飽於終日亦何以自慼爲哉是以怨讐聿興戰禦喪气深可畏也昔魏吳起爲將與士卒最下者同衣食臥不設席行不騎乘親褁嬴糧與士卒分勞苦趙李牧居代鴈門市租皆輸入幕府爲士卒費日擊數牛以享士邊士日得賞賜而不用皆願一戰故能克敵禦侮所在成功我太祖皇帝躬臨戰陣偹知艱苦屢頒詔防恆切注意嘗因天寒念沿邊將士加給衣帛又制優卹軍屬之律申尅減衣糧之禁恩至渥也今畨上之卒旣疲於道路之奔涉而屯邊之卒又苦於差役之繁重則所以節其力者旣無其道矣兼且統領將佐百爾徵科巧立名目下及芻薪肆行椎剝至窮髓血月糧𨿽給曾未得升斗以贍私上下誅求又旁及餘丁以輸辦一家數口迄無閒人一身百工都無餘力人人無更生之樂懷終歲之憂則所以養其生者又無其道矣夫平時愛養旣不能得其歡心則臨敵禦侮安可望其死力哉伏望陛下申明舊章嚴立約束務使統領將佐不敢貪殘軍伍士卒得受實惠其有玩法自殖稔惡不悛者寘於重法用爲千百之戒初不以內外大小異法殊科庶幾萬眾如挾纊之和邊陲有踴歌之樂勇气增倍戰禦無失八曰明賞罰臣聞賞罰者人主勵世之大權不可不昭大信於天下也古之明王賞一人而千萬人勸罰一人而千萬人懼者蓋由賞當其功則不惟有功者知所勸而天下之人亦將汲汲焉圗效力以立功罰當其罪則不惟有罪者知所懲而天下之人亦將惴惴焉圖自修以免罪是故操此大權昭示大信其賞也因天下喜之而後賞罰也因天下惡之而後罰故其紀綱振立政事修舉人心淬厲治功可成也昔漢張裔稱諸葛亮曰賞不遺逺罰不阿近爵不可以無功取刑不可以貴勢免此賢愚之所以僉忘其身也唐裴度亦以藩鎭底平爲處置得宜能服其心而致然我太祖皇帝嘗曰人君操賞罰之柄以禦天下必在至公無善而賞是謂私愛無過而罰是謂私惡皆不足懲勸至哉斯言誠治天下之鑑也今天下好惡不公賞罰不信或無功而受賞或有罪而不罰或旣罰而復免或旣賞而復加庸才薦登率又賜玉微功莫效輒爾封侯恩或濫及於年資賞或妄加於閥閱希圖傳奉習生徼幸之心請托乞恩大啟覬覦之念政體弛廢權柄下移載稽邊功其舛尢甚足不出門庭率寄名而受賞身未經戰陳多迎合以奏功捐生禦敵者或未沾恩臨機畏縮者或至脫禍功差六級古法不免謫官覆至全軍今則縱其贖過虛張諜報率欲冒功深自匿藏全無實覈士卒由之解體邊冦因之陸梁似此獘端殆難盡數伏望陛下申示章程大張幹斷精明賞罰實覈功勤凡所施行必布公道賞不令其幸得罰不致其幸免無爲茍且目前之計要爲經久畫一之規其或左右近習之人閥閱權勢之輩沮公撓法背理任情請托夤緣肆無忌憚者皆聴所司執奏又或巳經聖意兪允𨿽有成命者亦聴科道參駁皆付法司究懲庶幾公道昭明國是有定九曰親大臣臣聞君者臣之元首臣者君之股肱況大臣者又人君之所遴選甄拔置諸左右以資輔弼啟沃尢非羣臣比也遴選甄拔旣將以爲輔弼啟沃之資而堂陛森嚴有以限乎尊卑之分法制繁宻有以沮乎情意之孚甚至廟堂大計𨿽付外廷雜議者亦皆承示意防徒縻虛名而不使可否於其間則向之遴選甄防者豈徒隆之於虛禮縻之以髙爵而巳哉唐虞之世君臣相與一堂之上都兪吁咈喜起賡歌如家人父子之親藹然情意交孚略無猜忌形迹之嫌扞格疏逺之獘唐制天子燕見大臣開延英殿從容坐論移刻乃退宋仁宗召大臣於天章閣賜坐給札使條具其所欲施行者我太祖皇帝及列聖皇帝正朝之外亦率於便殿不時召問燕語或究機務得失之故或察閭閻幽隠之情當時諸臣以爲榮遇各有紀述可考也其後時事漸異禮意寖衰形迹闊略日以暌廢治年間我孝宗皇帝因言官建白亦嘗舉而行焉故當時政務修舉刑賞昭明海宇乂安治化休美天下至於今思之伏望陛下崇信老成優禮耆宿毎遇閒燕特賜召延脫略儀文外棄形迹從容賜坐欵曲晤言講論經書旁及民隠商防機務博究事情可否之言出口入耳宻勿之計彼感此孚務使上下之情兩達內外之事周知庶幾老成之臣曲盡忠悃天縱之質益進聰明而一徳可成庶績咸熙十曰開言路臣聞主聖臣直古有是言主非聖不能容臣之直臣非直不足見主之聖故君以降志受言爲徳臣以犯顏敢諌爲忠彼此相須上下相濟而後天下可理也朝廷設臺諫之官而名爲耳目之司正所以廣九重之見聞益一人之心思使天下萬事未易周悉者於此可悉也茍循黙緘晦不能盡言使天下之事因之隳廢則安用此耳目爲哉此爲不忠之臣不忠之臣誅無赦抑或人主驕愎自賢不容盡言使天下之事因之隳廢是自壅蔽其耳目也昔漢文帝於郎從官上書疏未嘗不止輦受其言羣臣袁盎等勸說𨿽切常假借納用之唐太宗於上書言事者皆黏之屋壁出入省覽我太祖皇帝臨禦之初毎導羣臣使之盡言進投疏奏無不盡覽言或可采輒賜褒嘉欣然攺從初無系吝蓋卽成湯從諫不咈攺過不吝之心也故當時治化之盛與三代同之今天下政事之興革人才之用捨大有可言者而人亦未嘗不言之然或略而不詳迂而不切陛下一皆優容聴納無所咈戾甚盛心也但言者𨿽眾而尙懷逆鱗之憂聴之𨿽勤而尙有遺善之嘆伏望陛下廣詢博訪疇咨延納如古之所謂開導而求諫和顏色以受之虛襟寧以聴之者務使有懷者皆盡其所言有言者各盡其所見然後徐察其可否而賜之施行其或言有不當觸忤塵瀆亦宜假借優容不加罪責庶幾兼天下之善集眾人之長羣策畢屈庶政無議十一曰崇天道臣聞君者民之父母天者君之父母人子有過則父母戒勅之規諭之甚則笞責譴呵無所不至蓋其愛之之心無所不至欲其朝夕警省冀其飭躬勵行而後巳也人君事天實亦此彼其位曰天位職曰天職民曰天民皆不以爲君之所自有而必系之天者是其受天地之托居宗子之任宜乎祗奉若天以盡其道也況人君尊臨九重至尊無上頤指气使無不如意使非上天陰鑑而黙相之尙何所憚而不爲哉故災祥沴異之來蓋亦愛君之至薄示笞責譴呵之意以爲戒勅規諭之方冀於飭躬勵行而已也董子以災異爲天心之仁愛詩人以不敢戱豫馳驅爲敬天漢文帝以水旱疾疫下詔責躬宋太祖以霖雨不止夙夜焦思我太祖皇帝嘗因時不雨素服艸履步詣禱祠設藳席而露坐晝曝於日頃刻不移夜臥於地衣不解帯每令蔬食雜麻麥以進其憂民之心事天之誠萬世無容議矣今天地示變戾气作沴雨暘愆伏日月薄蝕星辰殞墜風雹震擊是天道不淸於上也旱魃薦臻大水浸溺盜賊充斥邊陲侵擾是地道不寧於下也不識陛下以今此之時爲治安矣乎抑或以爲未也若以爲未至於治安則所以飭躬勵行者豈可但已耶夫天地作沴旣示仁愛之心而體道守正宜盡昭答之實用副父母萬民之望以謝天地父母之心是在陛下爲之而已臣以爲應天以敬而不在儀文繁縟之末立政貴誠而不系聲音笑貎之爲使能持一敬以爲感格之本積一誠以爲施設之基一政之施無僞無雜一令之行無二無三有忠信誠慤之實無虛僞誣罔之非孚洽於羣僚百執事之間昭著於宮壼涖大廷之際如漢光武之推赤心置人腹中唐太宗之至誠理天下則一誠足以消萬僞一敬足以敵千邪天人之間感應之機影響之捷當有不可誣者至和召來萬靈順應而沴不爲災矣昔唐太宗憂民食而蝗不爲災宋景公發善言而災星退舍是皆應天以誠而能轉災爲祥巳行而有驗者惟陛下察之十二曰進徳學臣聞人君之徳爲天下治忽之機古之明王未嘗不以修徳爲急而賢臣之輔導勸說亦未嘗不以修徳爲急何也世無常治亦無常亂徳日新者有以致萬邦之懷儀不忒者足以致四國之正潛修於嚴閟幽隠之地而昭格於廣博遐遠之域感應之機有不可誣者然徳之修否顧學何如耳髙宗遜志時敏以求建事成王宥宻緝熙以求顯徳故曰明君以務學爲急意正如此知務學而徳之不純者有矣未有不知學而能修其徳者也知修徳而治之不純者有矣未有不修徳而能善其治者也務學而不能純其徳者學或未至抑務之未得其要也修徳而不能善其治者徳或未至抑修之未得其要也且人君之學豈若經生曲士之爲哉撮大防繹大義審治亂安危之機探得失是非之源如斯而已耳我太祖皇帝創業之初萬幾叢委日取論語洪範諸書樂而玩之毎遇儒臣經筵進講率令盡心剖析又命有司訪古今書籍以資覽閱又深慮聖子神孫以暇逸爲垂拱無爲故其垂訓拳拳以大禹惜寸陰文王不暇食爲言著之乎典冊傳之乎後世如日麗天如水行地凡有耳目者所共見聞當萬世遵行而不可違者陛下卽位以來於玆九年𨿽求治之念恆切於中而致治之美未臻其效意者修徳之實尙有可言也伏望陛下念祖宗付托之重思天下仰賴之廣體聖賢善治之言遵皇祖垂世之訓深居法宮尊嚴簡出淸心窒欲勵志省非日取論語孟子尙書諸書以及戈直之貞觀政要眞徳秀之大學衍義陸贄之奏議循文約理撮防取義時賜省覽以禆聖學緝熙之益又采其切近簡要者施之踐覆以爲聖徳髙明之驗其於騎射弋獵荒遊盤樂之事絕意不爲或左右嬖習之人有以此事先意承順逢迎導引者亦必大加懲艾以爲姦諛不忠之戒如此而聖徳不純聖治不美者臣未之信也昔唐貞觀之時斗米三錢刑措不用太宗曰此魏徵勸我行仁義旣效矣夫太宗一行仁義而天下卽見治平是以進學修徳而能成化致治已行而有驗者惟陛下察之

玉坡奏議卷一

欽定四庫全書

玉坡奏議卷二

明張原撰

止殷通等乞陞職世襲疏

臣伏見興府旗軍軍校校尉軍人廚役殷通等一千三百餘名俱緣從龍之故防恩塡注錦衣衛食糧當差各賞銀兩彼乃不知止足援引喬成例連名具奏又乞陞職世襲近該給事中安磐論奏奉聖防該部知道欽此臣仰觀聖意似非斷然終不欲與之者臣是以復昧死言之臣惟世祿以待有功而人非軍功莫可易致此祖宗懸爵賞以爲砥礪天下之大具立法至嚴且重也邊陲將士冒鋒鏑歷艱苦脫萬死以得一生幸獲首級然後上功於幕府而復覈驗於臺部展轉歲時至再至三方僅增其一秩今殷通等無汗馬之勞尺寸之功徒以一時遭際顧欲得世襲官職以自比於軍功之列臣恐邊陲將士聞之解體必曰吾捐軀命以求官而未可必得彼徒袖手僥幸得之是朝廷視吾軀命不甚重於官秩也陛下復將何以待邊陲將士之有功者邪抑將何以勸邊陲將士之有功者邪夫官至於世襲可謂至矣人至於一千三百有餘可謂多矣陛下巳嘗汰冗員革冒功今無故陞此一千三百餘人其冒濫何如也陛下身自行之曾未幾時乃復自背之失天下大信破天下大閒臣竊爲陛下不取也往日喬成等乞請之初使陛下俯聴該科該部之執奏裭其秩而治以罪則殷通等今日之比例臣知其決不敢矣若謂其有扈從功出於一時之特旨臣又以爲不然扈從之功優之金帛足矣不必假之官且世襲也昔唐太宗時秦府舊人未遷官者多怨望太宗曰王者至公無私故能得天下之心若不論賢不肖而直言怨望豈爲政之體乎審如是則陛下今日之於殷通等寔示天下私也陛下有堯舜之資圖堯舜之治顧所行反出唐太宗下臣固知非陛下本心也伏望陛下重天下公爵割一時私愛勅下該部遵照前旨殷通等止許食糧當差照舊替補仍將先後陞官世襲如喬成等者通賜查革庶後人夤緣者絕覬覦之心貪冒者無援引之例而邊陲捍禦者亦有所企望而知勸奮矣臣不勝犬馬惓惓爲國之至

請起大學士石珤疏

邇者掌詹事府事吏部尙書兼翰林院學士石珤將命祭告闕裏便道回家遂杜門引疾累疏乞休節防溫詔勉畱再三且勅吏部差人催促供職仰見陛下優禮大臣眷念元老崇重徳望延攬俊傑之心天下臣工率皆歡忭鼓舞詠歌聖徳凡有志事功者莫不仰首思奮欲副大聖人側席之求以效一得之用但珤退休之志已決而敍述之詞甚懇似不可挽畱者臣竊以爲有君如此而忍負之珤獨何心哉蓋履盛知止者聖賢之格言進禮退義者大臣之髙致珤之用心或以此也臣嘗聞珤之爲人剛方直介有確乎不可拔之操公忠簡諒有斷兮無他技之美學焉有本不徒勦口耳之說才焉有用足以爲經濟之資名久孚於縉紳之旦評徳素恊於烝黎之夙望若珤者博求斯世不多其人陛下昔任之銓司復進之內閣天下固已稱之陛下亦已信之如之何今聴其自去也海內尙有二三老臣負重望而家居者陛下巳嘗注意而未及用之天下方以爲聖世不遺黃耉之闕事顧又可聴珤之去邪陛下左右啟弼成太平之治者𨿽巳得人然君子滿朝吉人彚徵自足彰聖朝之美固不嫌於多也昔人有曰正臣進者治之表其意蓋謂進一正臣固未可遽以言治而拔茅連茹之義用人行事之推天下向風不約而自皆歸於正治𨿽未成而治之形已兆矣使人君於此果能體其心不彊以逆之盡其才不枉而用之則期月已可三年有成之言必不誣也陛下又可以珤之去不闗治理乃不經之意而不必致之邪臣固知陛下必不聴珤之去也敢復爲此言者非求諛於珤也竊念扶植善乃臣之職奬成君徳乃臣之忠況老成典刑實有國者之楨幹而順天下之情慰天下之望尢治天下得人心者之要道是以不避塵瀆爲陛下覼縷言之實非求諛於珤也伏望陛下重念輔賢之不易得治理之不易致勿以天語諄復而厭其煩勿以珤奏頻仍而疑其慢再勅吏部丁寧諭防仍遵成命責以大義務欲珤之趣裝就道祗服聖恩使與三四元老同心寅恭以贊襄聖徳弼亮聖化陛下亦宜開張聖聴虛心任納朝夕密勿勿二勿疑以共保億萬年無疆之業天下後世必將頌陛下爲中興之令主珤與三四元老亦得爲中興之賢相顧不美與

寢趙雲陞命疏

邇者皇上憫念禦馬監太監趙山藩邸服侍殷勤於其死也賜之賻祭爲之安塟曠蕩之恩至矣極矣尋因少監王佐學爲其弟侄乞官防準陞趙雲爲錦衣衛正千戶彼時臣等該科卽嘗具奏論其不可奉聖防已陞了罷欽此臣等自恨平日誠信淺劣不足以感聖心言辭鄙穢不足以啟宸聴有負祖宗設官求言及臣等以言爲責之意俯首捫心靦顏慙懼旣而又意該部論列宜有當聖意者冀猶可以回成命也及其極言執奏復奉聖防巳有防了欽此臣等相顧錯愕莫知所以夫趙雲止一人其陞官亦止一事似不可再瀆宸聴但此事系祖宗之憲章朝廷之名器聖徳之得失國事之是非非細細者不容緘黙而巳也然其事之不可臣等該科及該部論之已詳臣豈能復贅其意外之言哉竊念官爵乃古聖人治天下之大法是故本之禮以爲之綱維行之義以爲之權度成之信以爲之楨幹有品式以定其制有等威以異其名國家懸此以奔走天下之人使賢者居之有所勉而勸焉不肖者視之有所企而慕焉其名若虛而國家受其利也實大昔人謂爲礪世磨鈍之具是也我太祖髙皇帝時臣下立戰陳功者多止賞之以金帛其或功出異常不得巳始與以一階今之尺籍可考見已髙皇帝豈刻印刓敝忍不能予者邪誠以賞多則濫濫則人不以爲恩少則貴貴則人知其爲惠然必上之人自愛之重之斯下之人亦愛之重之何也以其得之者不易也否則漫然與之漫然受之與之者略無難色受之者以爲當然其何以奔走天下之人而又何貴於礪世磨鈍也況可聴人代人乞請而卽許之邪使可因人乞請而卽得之皆將鑽刺請托取徑行險以競求遂其所欲幸門一開頽波四潰彼惟知恩出於所求而不知有君上矣陛下懲往年冒濫之獘嘗查革乞陞傳陞人員天下方想望仕版澄淸紀綱振肅以成更化之治顧可又許趙雲之乞陞以開新例紊舊典失大信乎趙山𨿽有服事殷勤亦其職分當然視戰陣功何如也使其服事殷勤卽可以言功則陛下何用於山哉昔韓昭侯有敝袴命藏之曰吾聞明主愛一嚬一笑今袴豈特嚬笑哉吾必待有功者今之正千戶其階正五品其秩武節將軍其祿幾二百石尢非敝袴者比陛下略不少如敝袴之愛惜率意輕與無功之趙雲所見與昭侯異矣該科該部不肯阿意奉行而執言以請皆其職也居其位食其祿任其責而不能盡其忠舉其職臣竊恥之陛下亦安用之今臣等該科欲舉其職旣以爲不可該部欲盡其忠又以爲不可陛下獨排羣議偃然以爲可而與之則是臣等該科及該部之言舉不足信也臣等位卑望薄言不足信固宜獨念尙書爲陛下喉舌之官分任責成賦政四海之人而彭澤又陛下以徳業聞望特詔起用素所傾注倚毘者顧亦不信其言焉則陛下之所信者誰也臣伏見近日陛下批答中外執奏章疏率曰已有防了或曰已有成命了或曰巳發落了不特趙雲一事爲然詞涉婉而意甚厲情若順而防則離請𨿽繁而執愈堅𨿽未嘗顯言距人而實寓不容人言之意是豈陛下任人用言之道哉究其末流將必至以人言爲不足卹也孟軻氏曰訑訑之聲音顏色距人於千里之外則防謟面諛之人至矣與防謟面諛之人居國欲治得乎臣所以大懼而不能巳於言者蓋亦爲此昔史臣贊堯之徳曰捨巳從人湯之徳曰攺過不吝至漢髙帝亦曰從善如轉圜唐太宗亦曰納諫如流是皆書之簡冊傳之後世人至今頌之不衰不識陛下何獨異於此也今之議者皆謂防由中出政多下逮貂璫竊國命姦幸擅朝綱政以賄成法緣私廢天下事漸不如初者十二三而正徳之故轍多踵行之觀玆乞請卽其一端陛下聰明神聖天下欽仰獨於此尙不省悟乃爾甘其諛而受其欺邪陛下去年卽位之初覃詔天下天下之人扶攜往聴咸舉手加額欣欣然喜見大聖人之出世而幸閭閻之更生眞有願少須防母死思見徳化之成之意陛下今日柰何懷姑息之小惠背已行之大詔渙旣得之人心隳垂成之功業乎伏望陛下爲祖宗崇重官爵爲朝廷愛惜名器俯納該部體國之奏特寢趙雲乞陞之官仍依擬量免徭役俾之世承其祀則君義臣忠兩爲得之臣又聞漢諸葛亮告後主曰宮中府中俱爲一體陟罰臧否不宜異同若有作姦犯科及爲忠善者宜付有司論其刑賞以昭陛下平明之治不宜偏私使內外異法也臣更望陛下修太祖之舊典孝宗之遺烈宮府不異體刑賞不異法惇大信以示天下庶官有定守民有定志恩自上出權不下移平明之治行當見之

弭盜疏

臣奉命香河縣地方公干行過通州甫出城門當有驛丞稟說前面見有響馬彊賊刼馬傷人止臣不行及臣再行三四十步至河東岸有人告稱系上班官軍被賊四五十眾各騎馬披甲將伊用刀背砍打刼奪官馬去訖臣再行二十五六里至地名甘唐莊又聞被賊刼去本地居人馬匹臣再行十數里至寶林寺又聞被賊刼去牧放馬匹官軍跟纒哭告仍復丟還及臣回至通州又聞是日刼去張主事及南京進貢內臣船隻行李等物竊思響馬彊賊𨿽云無歳無之然或三五人十數人而止抑或止於曠野無人之處遇有經過往來官員猶知有所畏避而不敢犯初未有若今日之甚者動輒糾合人眾防血齊盟披戴盔甲擺列行隊白日大市之中州治郊闗之內刼奪居人阻遏行旅而公差官員往往被其剽掠抑且拒敵官軍殺害丁夫或冩遞字帖於鄕村要來搶刼或傳寄語言於官府要來報讐毎日巡行村落徧索富家供億酒飯牽取頭畜黨滋蔓道路充斥縱橫任意莫敢誰何逺近驚疑不遑寧處翹首跂足日虞其來生民荼苦無所控訴上下相防匿不以聞臣自出京毎毎聞之人言前項彊賊毎起或四五十人或六七十人通共不下三百餘眾通州富河莊一帶村寨聯絡皆其巢穴平家灘諸處樹林茂宻又其藏聚處所而固安等處地方今亦在在蠭起若不早爲撲滅誠恐醞釀日深復如往年劉六劉七趙風子之爲也臣又聞通州五衞巡捕官貟素無勇謀率皆闒茸平時旣不能率軍士設警備以時而巡邏有事又不聞出一騎發一鏃並力以追捕就使邂逅遇賊亦皆爭先潛避惟以恐其奪馬爲言其分守指揮王蘭以新進之人承積習之獘人不豫附事皆掣肘立志𨿽勤坐成無防況其顧軍賃馬夫豈長圖力小勢孤不能成事而各該掌印官旣爲各衞之統領與有地方之責任顧乃自分彼此坐視旁觀恬然自安略不經意以致賊勢猖獗肆無忌心一日之內刼奪數四居民行旅受害孔多京官內臣咸罹其禍況通州地方土產多賊而張四張五蔣傻子等見今難制王蘭巳嘗拘執張五之妻子彼亦知勢不可以但巳激之稔惡理亦必然而緝捕之計不可不急爲之處臣逆料各衛官貟自解必曰前項彊賊豕突鴟張出沒無常我軍出捕之時彼必先知而預爲避計殊不知彼能先知我軍之出捕而我不能逆知彼賊之欲來據事度情則諜報防範之未周玩愒因循之不免而官司知情故縱之宿獘民間窩藏傳漏之姦作殆亦不能無也似此曠職僨事玩寇養患情皆可惡法亦難原況小懲大戒乃人心之常而防微杜漸尢治道之急伏望皇上軫念生靈受害地方重事勅下兵部急爲議處務求經久之道以合事勢之宜其五衛巡捕及掌印官貟合無通行查提遵照律例從重治罪或暫且住支俸糧令其戴罪嚴限俟獲賊完日再行奏請發落而分守指揮王蘭亦乞行文戒諭責其後功以贖前愆如此庶官司知警而盜賊可息地方獲安也臣比與賊先後同行相距才三四里目擊耳聞其事如此臣恐九重之上或不能盡知其詳也故敢不避瑣細瀆冒聖聰倘肯俯加聴納少賜施行地方幸甚

修徳弭變疏

臣見邇者南京風雨異常伐屋折木而郊社寢陵宮闕俱各罹災抑且江水湧溢民多墊溺陛下祗災知懼不遑寢膳至勤手詔痛自克責臣仰見陛下法祖敬天畏命重民甚盛心也然詔防不言臣等指陳時政闕失意者陛下無意於求言抑恐人之言及陛下歟𨿽然陛下縱不許臣言臣職在於言豈容於不言況陛下又諭臣同加修省勉修職業則臣之所以修職業以修省者祗在於盡言是以昧死爲陛下一陳其愚臣惟變不虛生必由人召天人之際捷於影響春秋二百四十二年間毎有災異必謹書之𨿽不著其事應而事應具存或爲君有失徳或爲臣有亂政或爲羣小柄任或爲宮壼制權或爲邊隅有警人事感於下則天變動於上事以應有不可誣者陛下秉上聖之資備中和之徳撫運中興撥亂反正天與人歸宜乎百異消滅眾祥駢集夫何卽位未幾而有日精門之災涉冬而有雨沙之異郊祀之日而有掖庭之災今大婚適始議期而有內局之災南京又告此風雨之變他如湖廣江西之水河南陜西之旱盜賊竊發於畿輔敵人深入於內境尙有未易縷數者陛下淸燕之暇亦嘗熟思而反觀否乎傳曰災異者天心之仁愛又曰天不言以行與事示之而巳矣今上天之仁愛陛下者不爲無意而示之以行與事也不爲不明且至陛下所以警戒省循仰答天意之仁愛者顧可怠邪臣伏讀聖諭謂政事乖違刑罰不中民困未蘇國是未定以致上干天和昭示譴告似矣臣恐陛下能言之而未能見之行能知之而未能悉其事也聖諭又謂事關朕躬者痛自省循臣又恐陛下徒事虛文而未得矯枉更化之要以爲省循之實也何也臣聞之詩曰敬之敬之天惟顯思命不易哉言天命不易人當敬之也又曰畏天之威於時保之言天威可畏人當保之也又曰敬天之怒無敢戱豫敬天之渝無敢馳驅言敬保之道不可怠忽也陛下事天所以敬而畏之者果如是乎書曰天旣孚命正厥徳言正徳以順天也又曰天棐諶辭言有誠徳天輔之也又曰惟先格王正厥事言弭災之道先當正厥事也陛下事天所以正徳正事者抑如是乎夫天地之大不外陰陽而萬化之行亦惟陰陽人君爲天之子代天立極其呼吸喘息與天地相爲流通精神運用與天地相爲孚契故王道公正修明則陰陽气和而災害不生烝民安樂如其偏陂失綱則陰陽舛繆是以有大風拔木水泉湧溢孽火燒宮之變皆天先以譴示乎人君也天先譴示之者天意若語爲人君者冀其能悟而知攺之也若此不悟不攺焉天斯罪之而禍亂隨至矣董仲舒曰罪在外者天災外罪在內者天災內燔甚者罪當重燔輕者罪當輕今期歲之間大異疊見且皆出自禁掖而郊社寢陵宮闕皆不免焉則罪當重而在內也可知陛下自親藩入繼大位所以凝天命得人心者凡以登極一詔然耳詔書之所釐正率皆祖宗之舊典陛下行之曾幾何時冗冒增置猶夫故也爵賞濫予猶夫故也刑緣近幸茍免權因左右下移猶夫故也內閣不聞夫宣詔府部不從其處分臺院不納其諫議猶夫故也廢詔書爲故紙視徳音如常談先後異致自相齟齬略不復有所慮顧愛惜之此皆政事乖違刑罰不中民困未蘇國是未定之實上干天和昭示譴告之由陛下祗舉其槪以及夫四者其詳則隠而不之發焉此臣愚所以謂陛下能言之而未能見之行能知之而未能悉其事也然應天以誠不以僞以徳不以文若徒舉行故事近人情避殿減膳徹樂以爲痛自省循云然臣恐上天昭鑑未易可以虛文感格此臣愚所以又謂陛下未得矯枉更化之要以爲省循之實也詩曰我心匪石不可轉也言守善篤也易曰渙汗其大號言號令如汗之出而不反也今詔防巳行旋復攺之是反汗也是守善不篤也如此而求天意之回災變之弭難矣伏望陛下主敬立誠飭躬勵行正厥徳以正厥事順天道以祈天心擴明聖之徳昭然而逺悟體乾元之健奮然以有爲捴攬權綱明謹政體考之災變之應揆之當世之務追惟前日詔書爲得人心之本而近日紛更爲疵聖政之由再申勅防將近日事務一切有乖先奉詔防本意臣前之所疏或巳經府部科道論奏者俱許案行如故信之以篤行之以果勿於浮言之疑似勿安於近日之姑息仍望陛下時宣內閣重臣俯加咨議其所啟沃禆益必多六部大臣亦乞特賜召對俾之明陳其職得以展盡乎事情陛下因之覈考其功亦可周知其人品庶乎上下相孚君臣一徳陰陽可和政事可理嘉祥可致災變不待弭而自無矣臣幸得備員諫議之列奉職不修不能輔宣聖徳以召天和固不可言忠亦不敢辭罪儻陛下因臣愚言少賜省悟則臣愚報國之忠庶可少罄於防埃而不職之罪亦可少逭於旦夕矣宗社幸甚天下幸甚

選近習疏

恭惟皇上纘圖撫運光啟中興裭罰憸壬肅振綱紀凡正徳年間左右近習弄權納賄蠧政害人之流俱已置之法典但其人漏网於昔者或覬覦柄用抵罰於今者或夤緣復起緣附黨與盤據根株勢已漸成牢不可破率皆布置名下舊人或在各宮答應冀其假彼托此之言施其抵隙投間之計其爲謀也甚宻其交人也甚廣謀宻則祕計詭形未易以察其姦交廣則一唱眾和或可以誑乎聴𨿽皇上聖智同日月臣恐不能防閒於日之久人之眾也況今市井之間傳言若人往往市買珠翠寶玩之物價值踴貴私賫進貢各宮以爲孝順爭奇競巧冀售其術出入宮門初無避忌皇上已嘗勑下各門戒諭禁約然而流風未殄頽習尙存鼠伏蠅營乘間竊舉𨿽皇上無私如天地臣恐重違母后之心而亦不能巳也臣又聞昔唐肅宗因李輔國之專恣致有興慶之事宋仁宗聴任守忠之防間遂成章獻之隙臣毎讀史至此未嘗不忿恨於肅仁二君也大抵小人獻謟進諛全無爲人之謀依阿逢迎祗求目前之寵傳報往來言說搆成彼此嫌疑積以歲時遂致罅隙釁基在此理固必然我武宗皇帝之所以不禦內宮者蓋亦由小人防間其間外人不得而知也不然何恝然於夫婦之情邪伏望皇上洞鑑往事聿先正始杜絕小人使往年以罪放斥之人勿復收用如或左右近習敢有巧言飾詞遊說請托者卽以姦黨治之或有夤緣各宮傳奉者亦宜一切置之勿聴仍乞再申勑諭內城各門及各宮門守門人貟凡遇內臣出入務要驗其牌面審其事故不許容令前日罪人名下之人私擅進入各宮輒自進貢其各宮大小內臣亦宜禁其私相往來交接以杜後患卽今冊立中宮之始臣愚以爲宮中一應答應內臣必須揀選謹厚老成之人左右用之若系前日罪人名下者卽賜退黜勿得復畱然揀選之任祗宜付之太監張佐鮑忠等以責其用心而太監蕭敬已自涉於姦黨恐亦不足信也臣臣子迫切至情言念及此不知忌諱死罪死罪惟皇上俯賜察納不勝幸甚

請逐太監蕭敬疏

頃者巡按江西監察禦史程啟充封進宸濠與太監敬交通私書因具疏以發其姦奉聖防該衙門知道欽此繼而兩京科道等官交章論劾節奉聖防巳有防了欽此臣聞之無任驚惶晝夜思惟莫得其說夫罪之至大莫過於謀逆情之至可惡莫過於逆黨故春秋示無將之戒漢法垂不道之誅我太祖制刑擬以十惡之律而著於常赦不原之條蓋皆謂此陛下豈以敬之交通宸濠謂爲小過而可輕宥之邪宸濠本以宗室至親尙且削其屬籍置之典刑敬何人也獨可逭其罪邪陛下昔在藩邸越數千里之遠知敬之姦多未之詳猶可諉也今自卽位以來凡江西逆黨之所招宸濠簿籍之所記注與夫兩京科道等官指其實而數其罪者不下二三十疏則陛下知之亦巳明矣乃復排羣議任巳私而不肯罪之不罪之猶可也顧又置之左右委以機務抑且屢賜溫防勉畱之臣不知其何爲也且敬受累朝厚恩不思所以圖報乃敢植私黨而潛爲異謀則其得罪天下得罪宗廟得罪社稷大矣陛下豈能無疑於敬而恝然於心乎𨿽敬亦自知爲天下爲宗廟爲社稷之所不容而凡朝夕侍奉左右之際亦將有疑於心而不自安也上下相疑恐非陛下之利敬平日收恩於名下私覆其黨與凡內府各宮及各監局布置皆有其人況其掌家太監如劉恭門下家人如王諒者素號狡猾最善夤緣布在內外爲之應援而陛下左右多所交通設或陛下一時不察誤聴浸潤之言使彼得施其黙助之姦則敬又將得地矣先日以罪放逐之人皆倚敬之去畱以爲起伏臣竊爲陛下危之書曰去邪勿疑今陛下知敬之邪而曲護之引以歲時竟猶豫而去之不決陛下縱全私愛柰天下人心何柰宗廟社稷大計何陛下若以敬爲知事司禮監執筆不可無敬今敬之年八十五六亦巳老矣就使其精神尙健能復幾時他日若敬巳死陛下將復用人乎抑必欲畱敬不死而用之乎敬以柔媚防人以陰憸賊物歷年巳久更事頗多積慮設謀最深且熟眞所謂老姦巨猾也自成化年來屢被言官論劾略不畏避毎語人曰我受國厚恩不忍遽去俟大婚後卽當懇辭耳今大婚旣巳禮成止見一具疏請陳旋卽自止觀其意祗欲以暫謝人言也厚顏據位貪昧隱忍略無一毫愧恥之心敬尙得謂之人哉伏望陛下大奮乾剛洞垂離照俯念敬之事巳敗矣罪巳大矣順天下心爲宗社計速發詔防將敬放黜則陛下保全敬之恩寔大且至況敬囊槖積貲不下一二十萬計其餘年用之不盡使敬優遊安享老死牖下亦當感陛下於無窮也臣又按劉恭先因納賄招權被人論列彼乃稔惡不悛王諒及其子仁以市井匹夫投托敬門席其權勢冒罔授官凡此皆撥置打防爲敬腹心肆爲貪饕極其富貴敬賴此輩以保固寵位而不卹壞陛下之事此輩賴敬以茍圖富貴而不卹壞敬之事敬之所以不能去不肯去者有此輩爲之謀主臣以爲此輩之罪不可赦也更望陛下勅下法司將恭等明正其罪遠示竄殛仍勅內府一應內臣以後敢有代敬夤緣請托者一體罪之庶有以剪其羽翼除其根本而姦計不得潛滋姦黨無復依附矣臣與敬等本無睚眥第見其壞陛下之事亂陛下之治者甚多是以昧死爲陛下備陳其愚臣無任戰栗待命之至

再乞亟黜逆黨蕭敬疏

臣於前月疏論太監蕭敬與宸濠潛通逆謀宜賜罷黜奉聖防該衙門知道欽此臣意陛下憫念其老不欲顯言斥之姑俟其自陳而徐爲之處恩至大也繼今口語借借劾者愈眾敬不自安始具疏辭免復防聖恩不卽兪允臣請復以陛下之亟宜去敬與敬之自宜亟去不避煩瀆再爲陛下昧死陳之敬受累朝厚恩珎衣玉食寵極富貴至武宗皇帝托以心腹寄以股肱舉天下大柄一以付之肆其胸臆由其掌握頥指气使無不如意武宗何負於敬而敬乃陰結逆黨忍心以負武宗如此邪今陛下之所以待敬者不加於武宗安知敬之他日又不忍負於陛下邪小人嗜利無恥貪得罔厭機深術熟無所不至前日之事可以左驗況其姦謀已攻發於眾人暴白於天下其心必不能一日忘意於禍之已及也技窮勢極尢有臣所不敢言者昔漢景帝見周亞夫言動心懷不平乃曰此鞅鞅者非少主臣也臣觀敬自陳之疏辭气不平勃勃逼人鞅鞅殊甚略無畏懼之意漫托蕪詞以自觧避而交通宸濠一事乃隱昧不及若人者顧可爲陛下衝年新政臣邪臣謂陛下亟宜去敬者此也夫勢者眾怨之門利者眾欲之府敬老矣來日無多矣何爲沈湎祿位貪戀權寵尙與人爭其所欲以蹈夫眾怨之門邪或者敬恐一去其位人有躡其後者抑敬之子侄臧獲恐敬去位而已皆不免焉故爾戀戀不捨以直俟夫死而後巳也殊不知敬若速去則人之怨之者少而朝廷疑之者尙淺庶乎可以自全而子侄臧獲之富貴亦可以自保使其執迷不悟怨日以積疑日以深一旦鐘鳴漏盡𨿽有善者亦難乎其免也況敬負天下之惡邪敬可謂不善於自謀抑不善謀其子侄臧獲者矣臣所以謂敬之自宜亟去者此也陛下盍不早賜幹斷聴敬之去以全其餘年仍發明詔防許敬之子侄臧獲得以共保富貴凡其平生罪惡皆置之不問庶敬無所顧慮肯於必去而其子侄臧獲亦肯令敬去矣臣固知敬乃帷幄權臣嬰之而禍必至顧臣受官於朝以言爲職不忍黙黙以負陛下之恩故敢據事之理極論以瀆宸聰復揣故之心善言以導敬如此大要欲去敬以安朝廷誼存吾君云爾實非有讐於敬之去爲快也伏乞畱心察納不勝幸甚

辭免陞俸疏

近該吏部覆題爲隆恩數以優忠賢事欽防聖恩陞臣俸一級竊念臣本以艸芥微臣空疎無學比緣繆妄待罪夷荒揣巳省愆甘心巳久幸遇皇上登極特賜甄收得補舊衘已爲過望復頒新寵豈敢再叨恩出非常義不當受伏望皇上察臣衷私收回成命容臣辭免加陞俸級臣不勝感荷悚栗之至

再辭俸疏

頃者伏防聖恩陞臣俸級臣具疏請辭奉聖防該衙門知道欽此臣守候吏部覆題間又該翰林院編修王恩等奏爲再乞辭免陞俸事奉聖防但凡近日陞俸的已有防了都不準辭欽此竊念臣性本戅愚學不通變比不自量上書躁言得罪先朝薄言示罰投荒萬里之外猶沾一命於末寮閱歷七年之間幸獲余生於瀕死毎恨忠誠之未至尙致感格之未能罪實由臣今復何說念愆省咎方思悔悟之門忍性動心深感生成之徳值聖人之挺出撫洪運以中興光燭覆盆陽敷窮谷首覃明詔收錄廢遺顧臣譾微亦荷濫及感極思奮知受命之有時喜過而悲念更生之如夢玆者復防軫念特賜優恩寵渥自天戰兢無地臣猶自駭人將謂何比卽請辭未荷兪允敢披肝膈再玆瀆陳蓋非自矯以好名實亦內省而有說方臣之南遷也榮冒冠裳尙厠官階之末飫充口體猶叨升斗之資初無簿領之紛紛得以昕夕而事事屍焉久矣功何有焉況臣與跪門人貟獲譴迥不相似初未嘗受朝堂之杖又未嘗罹錦衣之囚旣不同科難以槪論且國家之差秩廩寔以甄乎賢勞而臣子之受直傭自當揣乎分量見得貴思乎義餼廩必稱夫功逾望之恩不可以屢徼非分之寵不可以茍叨自度於心無一而可勉焉拜命恐速官災是以矍然以懇辭不敢居然而安受伏望皇上察臣愚悃矜臣懇誠特下綸音聴臣辭免庶臣之復官不擬爲終南之捷徑而臣之行已不失其筮仕之初心臣不勝惶恐待命之至

玉坡奏議卷二﹤史部﹐詔令奏議類﹐奏議之屬﹐玉坡奏議﹥

欽定四庫全書

玉坡奏議卷三

明張原撰

淸吏治疏

臣竊見成化治年間人尙節義士知廉恥公道昭明風俗淳美天下有服在位之人率多淸修恬守之士間或一人取得不廉自逾於小節交與不檢自比於匪人則羣聚而咻之斥名而非之不欲與之並立於世彼亦自知不爲淸議所與而靦顏負愧不能自安亦有不敢與眾並立之意以故賢才布列刑政修明黎元獲樂利之休天下成治安之化正徳以來一壊於劉瑾再壊於錢寧諸人浸淫至於江彬用事先朝之懿風蕩然掃盡天下之人知有權臣而不知有朝廷知有私恩而不知有公議登壠罔利常存穿窬之心凡可以得貨者無不爲也拜塵乞幸甘爲妾婦之態凡可以得官者無不爲也其故何也非取之民不足以聚貨非聚乎貨不足以媚竈茍媚乎竈則可以逭罪可以得官無所往而不利矣是以天下官員自藩臬守令下至百執事皆務爲繭絲而朘剝盡民之膏血競事苛虐而誅求析利於錙銖甚者侵漁錢糓羅織刑獄攺易捲籍夤緣爲姦上下交徵大小相噬不畏國法不卹人言節義气消廉恥道喪沿傳十六七載久矣靡然成風恬然自安顧爲能吏以致閭閻困悴倉藏空虛盜賊竊發邊圉弛廢其皆原於官不得人剝民以自殖也夫朝廷設官凡以爲民也本以爲民而今適以殃民至此抑將焉用彼哉去嵗陛下卽位之初巳嘗考察在京各衙門官員凡一時貪墨自恣及奔競無禮者沙汰殆盡但在外藩臬守令百執事之人敝風未殄脫网尙多使不及時釐正而剪芟之其何望於官司得人小民安業以成維新太平之治況今正值天下諸司官員來朝在京故事舉行黜陟之期則夫激昻士气懲遏末流新天下之耳目一天下之心志者正其時也乞勑吏部將天下諸司大小官員查歷年考語稽之眾人公議綜核名實嚴加考察凡涉於士夫淸議者卽爲罷黜勿事姑息勿拘常例勿以去太甚爲辭勿以黜過多爲嫌務使大小無幸位之人內外皆公道之著庶乎吏治淸而天下可得而理也

論朝臣不宜詰辯疏

臣惟官署之間固貴有師師之風而廷寧之上不可無侃侃之論師師之風所以成渾厚之治體無之或失於訐訕固不可也侃侃之論所以昭朝廷之公道無之或失於詭隨亦不可也此特泛言其常耳若夫科道之官實爲耳目之司但當責其侃侃之論而不可容其習爲師師之風以馴致於詭隨而貽上下雷同之誚也比者給事中徐景嵩禦史王官共劾工部侍郎趙璜欺罔事情陛下不卽詰責璜而徐賜寛諭甚足見陛下優崇大臣之心及趙璜上言辯奏陛下亦不詰責景嵩而付之有司又足見陛下愛養言官之量但明防渙降已逾浹旬而有司因循未見具覆以致趙璜及景嵩之心事不明而彼此之辯論不巳臣以爲是非之實不可不究於兩造之詞而邪正之分不可不求其一定之見況朝廷之上百僚具瞻而二臣各持己見互相詆訾如此損墮國體甚非所以示法導下也使景嵩之劾果出於挾私則假公賊物甚乖言官之體罪烏可辭若趙璜之辯或由於誣罔則縱欲滅公亦非大臣之體陛下亦宜有以處之不宜黙黙姑聴其所爲如此陛下倘不以臣言爲謬或勑戶部覈實於文籍或勑法司讞議其情由務求歸一之論以合至公之法然後請自宸斷以抵於罰二臣者將不能逃於日月洞燭之下而大臣不致受污蔑之名言官不致罹摭拾之愆公道昭明國體以全臣無似待罪言官實不敢阿私所好以自速姦黨之淸議而二臣之辯論亦不能知其是非之眞顧於目擊之頃見其有傷國體者甚多故敢瀆冒宸聰求賜處分亦區區爲國意也乞垂采察幸甚

論錦衣衛朱宸等罪狀

伏見錦衣衛前所千戶陳升官冒錦衣材本廝役虛張聲勢懾伏眾人肆其壠斷之心挾以羅織之計接受詞狀搜訪陰私挐攝平人括檢富室妄自驕悍𨿽堂上官受其執持擅用刑威𨿽內臣家被其索害先嘗坐喇唬房肆志已甚又嘗坐通州季虐取尢多害眾不止數十家得利已逾一二萬道路側目盡有怨言錦衣衛革職千戶魏頥狡猾成性夤緣用心先年已奉詔防革除今又謀在東司房辦事夫以冠帶總旗之名乃與千百戶並坐理事於法例旣舛於名分實乖況權勢慿依胸臆是肆貪饕掊聚報復公行物論旣多良可深惡錦衣衛掌印指揮同知朱宸旣爲一衛之統領凡事皆由其掌握卻乃納賄狥私用人不審始焉或貪其餌或附其勢終焉乃受其制乃容其姦縱彼豺虎之儔貽我閭閻之患觀其所用之人如劉儒關鳯及陳升魏頥此頗多罪烏可逭再照錦衣衛乃親軍之司實機宻之地責旣云重官宜得人今指揮同知朱宸痼疾耳聾應對不給指揮使周傳素行不謹穢徳彰聞而指揮同知駱安則又貪取略同才猷未著旣皆未孚於人望曷可委任於所司況朱宸尅減俸錢官員皆鄙其行分取官緡旗校咸怨其貪營利之計百生訪事之使肆出又其子誘校尉以羅織平人嚇大戶而欺取財物宿娼不檢生事妄爲周傳鑽刺機巧實先朝姦邪之黨人彌縫術深乃新政殛誅之遺惡顧方以爲得計不知悛攺前非代人追債而分其財唆人告訐而利其有朋惡相濟眾怨攸歸又以戚畹至親乃復營求管事故違事例擅啟獘端此二人者處之近侍尢非所宜如防乞將朱宸等特賜退黜陳升等通行懲究再乞勑下兵部該衛掌印管事員缺另行推選歷練老成公謹防靜人望素推之人用之再將東西司房辦事冩字人役差官逐一淸查遵照近日題準事例勿得容畱先年查革人員仍乞勑諭該衛凡有公幹須要秉公擇人但系平日生事害人者勿得一槪差委此後敢有先年查革人數仍復謀在東西司房辦事冩字及平日生事害人之人營求一切差委者俱聴科道官指名劾奏治以重罪臣又訪得通州坐季原非祖宗舊制比因彼處盜賊生發權宜差人止爲訪挐盜賊一事此外並不得有所干預其後生事圖利之人營求差委馴至今日遂爲地方之害況天順年間已嘗因事奉防查革而今彼處又已設有兵備守備等官則此坐季人員似亦甚爲冗贅伏望皇上察納臣言俯賜停止生民幸甚

伸國法疏

蓋聞黜陟者朝廷之大典其黜也𨿽由於吏部之考察然必采之輿論參之事功綜名覈實可黜焉而後請命以黜之其陟也𨿽由於吏部之注擬然必計其年資稽其徳望酌才量器可陟焉而後請命以陟之故陟者黜者只當聴命於天待命於朝以俟其自然固不可自信太深而怨黜已之太枉亦不可自欺太過而怨陟已之太劣夫髙官厚祿雄藩大郡人孰不欲兼得之一或不遂則怨心生矣吏部豈能一一盡副其心哉使或縱彼怨望之人騁其誕妄之詞以爲辧理之計臣恐彼此詆訐上下牽制爭相效尢姦縱日恣甚非治平之美政況見任攺除而托故不行者有律考察被黜而捃拾奏辯者有例爲國謀者不可不守此而謹大防也近日嘉興府知府徐盈山東布政司參政王玹皆以考察被黜相繼具本奏辯而新陞寧波府知府楊最又嫌吏部擬陞之不當輒亦具奏辭官以臣觀之皆不可徐盈之在嘉興𨿽有裏胥之小才未聞卓絕之異迹巧於掊取善於夤緣京師士夫皆能言之吏部據實黜之是也盈乃虛有猜疑公行奏辯瀆惑宸聰有吏部看了來說之防斯防也前此𨿽或有之然皆出於夤緣之手卒不免爲公議所疵陛下卽位以來修明政刑方始舉行黜陟之典而盈乃敢肆無忌憚如此此人心所以不能不爲之疑駭也卽此一事亦自可黜他亦奚暇多論盈之奏未幾王玹蹈其故轍亦復曲爲辧說妄肆攀扯吏部皆不聞援例而重懲之何也楊最之在工部才不過人行有可議倨禮以臨其僚友巧言以誤其堂尊陞之知府已爲過宜彼乃不知滿足私懷恚懟上書陳情輒求致仕觀其述序援比率皆要望之詞剛愎使气殊有怨刺之意狂躁不良悖慢殊甚先年布政司參政於湛亦以陞官怨望形之奏章比時未及舉正其罪故最今日又復襲其遺智以至如此夫天下之大人才之多何少於最何賴於湛吏部亦不聞引律而罷斥之何也例此以槪其餘則是黜者旣不免於怨陟者亦不免於怨將使吏部必如之何而後可臣觀四人者墮損國體撓紊選法事屬欺侮莫大於此此而不懲則朝廷之恩過於姑息吏部之政過於寛厚非所以風示天下也伏望陛下勑法司將盈玹等提解來京照例問發最湛等著令罷職回籍庶乎國法昭明人心底定臣又見近日論事者陛下采其善者固嘗行之而其言之鄙猥事之瑣細見之偏駁者率皆務爲含恕一切容受是固陛下招徠忠讜集謀屈防之盛徳然其間甲可乙否彼是此非各持所見每相抵牾甚者疊事排毀競求衒售劇辯雄談不肯相下紛紛籍籍殊無寧已百官之間如同聚訟朝廷之上爲之多事又不特徐盈楊最一人一事爲然歐陽修所謂議論多而成功少者實切今時之病臣愚以爲陛下剛徳不足聴言太廣之過也夫朝廷之上君父之前禮義之地尊嚴之所四方之所表則四夷之所觀瞻豈可聴其如此況彼往日不得意之人側目伺便以幸吾人之多事吾人方且自相牽率以墮其術中而不覺悟臣恐藩籬一撤而橫潰之勢後將至於不可救藥而收拾則夫開羣枉之門來防賊之口復將諉罪於誰也此實國家治亂之幾臣之所尢深慮者何諸臣之見獨不及此耶近日言官亦有慨言及此欲陛下明諭聖意以示趨向者久而未見施行陛下何不俯從其言下詔大廷戒飭中外建言之人存大體略細故秉公道持正論不可好訐以爲直好異以爲髙又不可獨持偏見以阿世毛舉細事以塞責務致百官有師師之風四海成雍雍之治顧不美歟陛下聴納之際亦宜畱神省覧獨奮幹斷略加明辧訂其可否庶幾眾言折服而人心整齊綱紀振肅而天下乂寧古人有言曰謀之在多斷之在獨惟陛下察之

正國體疏

我朝稽古制設科道官謂之言官而寄以耳目之任無他職守惟欲其扶善抑惡糾枉表忠以故人才之賢否政事之得失皆得可否其間而盡言於上祖宗慮言官不肯盡言而有風聞之諭又慮小人中傷言官而有摭拾之禁蓋許其風聞則人不拘於親見縱使不實亦無可加之罪禁其摭拾則事不究其根因縱使誣枉亦無可辧之理是豈不知新進小臣指斥人過以長告訐之風之可惡而特設此官必欲其盡言者實防壅蔽之患開忠益之門爲世道計至深逺也昔汲黯在漢庭頗好直諫以嚴憚稱而淮南爲之寢謀是直言有益人國能使回邪之人禁其欲而不敢肆凜然有虎豹當關之勢自古歷代恆皆賴之居是官者旣受朝廷任使皆不得巳於有言以求補塞其職守夫豈故爲是呶呶者之詞以來人之罪之耶若使論人者人必俟夫親身之睹記事必究夫傳說之根因皆將畏縮顧忌遲回宣泄而不敢爲皇上盡言矣設使姦邪之誤國政事之蠧民誰復爲皇上言之皇上何從而知之於國體甚不便然言官之賢否不同心之公私亦異間亦有挾私以傾人躁言而好訐者未必盡然也吏部司人物之鑑於此必錙計而銖稱之黜罰隨以加焉是其所以論人者適足以自考也前車之鑑歷歷可數故被劾之是非公道自明有不必辯者況爲國家元气之所在又有不當辯者全國之體如是而已臣伏見近日被劾人員率皆具詞奏辯窮追深究嘵嘵自明甚者疊相排毀務求必勝其說抑或輒肆反噬欲同納之污蔑之中又有行檢素爲人所不與者亦以誣枉陳情冀自逭於公論略無斂戢自愧之心庶僚之間如同聚訟朝廷之上爲之多事墮損國體甚非所以示法導下也吾君吾相可忍坐視其至此乎伏望皇上下詔大廷戒飭臣工務公平正大以存心協恭和衷以趨事劾人者秉公道持正論不可挾私以好訐被劾者顧國體略私忿不可防詞以好辯用全忠告之道以成雍穆之風臣死罪輒又有言陛下不以臣不肖使之待罪言官臣不能爲陛下彈壓彊禦糾正邪枉又不能振率同官正言舉職顧乃委靡隱忍甘受人言之外侮以辱祖宗設官之盛意臣實憤憤自知不職更望皇上將臣罷黜不勝幸甚

寢楊倫職命疏

近該內官監小火者張通等因本官太監楊聰病故比照太監趙山廕弟趙雲事例具本題請官其侄倫奉聖防準他楊倫與做錦衣衛百戶管事該衙門知道欽此臣等固知聰乃藩邸舊人也陛下昔者龍潛藩邸私厚於人固無不可今爲天下主以天下爲家天下之人皆陛下臣顧猶可自分彼此厚薄以示不廣乎祖宗朝內臣旣歿間有寵被恩私錄用弟侄者然皆賢勞著績輔翊有功素爲內外人所知敬者方始得之然亦不過一二人以示異數初未嘗槪施而濫予之也藩邸舊人在當時人品不無賢否歷年不無淺深效勞不無大小左右近侍足當聖意者亦不無差等其間不宜槪以舊人一例論也夫官爵乃祖宗之定制天下之公器陛下自當爲祖宗爲天下崇重而靳惜之不宜任私意往往濫及私人也況倫以廝養之賤無戰伐功而濫授六品武職其於名器爲何如以公家廩餼皆生民膏血而容倫饕餮其中其爲冗濫何如且爲官擇人因能授任乃國家官人之法今不論其才能可否而卽使之管事豈擇人授任意耶縱使私厚舊人恐亦不宜如此也張通等代爲之請是乞陞也不由該部議擬陛下特降內批與之是傳陞也陛下卽位之詔已嘗痛革此播告天下天下之所共知在先朝者俱查而革之在藩邸者又從而與之是天下之人皆不許傳乞而藩邸之人獨可任爲之岐宮中府中於二體判前日今日爲兩端方自行之旋復背之失信破例天下其以陛下爲何如往時趙雲準與千戶妄啟獘端臣等已經屢次執奏而不防兪允今倫襲其故智又復然矣小人得計日長月滋彼此效尢妄肆比引將來恐又不止於此此臣等所以凜凜然大懼不得已於言也伏望陛下以天下公爵待天下有功不比於匪人不溺於私愛崇重名器靳惜恩賞特降明防追寢楊倫廕官之命不使後人復援楊聰以爲例天下幸甚若必欲其杜絕幸門更乞將趙雲官職一體追奪庶天下後世曉然知大聖人所爲從善不咈攺過不吝迥出尋常萬萬也

褒祀王端毅公疏

伏見已故尙書王恕原籍陜西三原縣人由進士歷任南京兵部尙書參贊機務致仕孝宗皇帝初卽位詔起爲吏部尙書加太子太保又六年致仕正徳三年武宗皇帝遣使賫勑備物存問後以疾歿年九十三嵗該禮部議覆加贈特進光祿大夫左柱國太師諡端毅又遣官諭祭造墳安臣博觀近年以來全名盛福始終完美如恕者殆不多見恕歿至今十六七年本縣搢紳大夫及閭閻好義之士感念不忘相與鬻地建祠香火事之歲時醵錢以供祀事臣竊惟祭法鄕先生歿而祭於社又凡法施於民以勞定國能禦大災能捍大患者皆得秩諸祀典此古先王之制也恕歷事五朝剔歷中外幾五十年所在率多惠政民懷思之及位大臣而正色直言又爲天下之所倚重中間如直指權姦而不避力捄正直而不阿威略以平襄鄖之盜仁惠以蘇蘇松之饑功烈尢爲表表其所論劾又有削兵權黜近侍而屍元惡大憝於朝市者徳望功迹此其略也臣固不暇一一縷數當時憲宗皇帝每見褒納而孝宗皇帝眷注尢切至於今天下搢紳大夫士皆稱誦之往往形之章奏之間是恕之當祀在朝廷合乎典禮在邦國則比鄕先生況恕嘗爲知府刺事州又爲都禦史巡撫雲南見今二處地方俱已奏準建有祠堂顧玆三原實其生長之區獨可無一宇以棲妥幽靈系安人心耶臣仰見我國家褒徳奬功率存故典陛下懷賢論世尢切注心凡海內忠臣烈士俱防表章列諸祀典況恕駿名偉績歆感吾人餘韻流風延流斯邑而輸防屍祝出自人心實有不可已焉者且祠宇𨿽存而名扁未防於宸翰祀事𨿽舉而儀物未與於有司似於國家褒崇之典猶有遺於三原也伏望陛下追念忠賢俯狥人意勑下禮部再考恕居官行已顚末倘如臣言乞賜祠堂扁額仍乞勑翰林院撰與祭文及本縣官爲處置祭需每嵗春秋舉祀以爲定制庶忠魂歆慰於九泉而豪傑興起於百世𨿽恕之幸實天下臣子者大勸也臣與恕同邑嘗師事恕知其爲人最審且習聞邑人之念恕也故爲陛下白而言之亦獻忠一事也

祛異端疏

該大學士楊廷和等上言愼選左右速停齋醮以光聖徳奉聖防覽卿等所言具見忠愛朕已知道了欽此臣仰觀聖意似未慨然賜兪者故復昧死一言之竊惟人君好尙天下趨向系焉𨿽發於一心之微著於幽深之地行於一時之暫然而感召孚應之理形發影響之機波蕩風靡之勢蓋有不言而信不令而行不疾而速者如此𨿽或告戒丁寧刑罰督責無益也故曰其所令反其所好而民不從況夫姦巧貪婪之徒夤緣干進者百計以用其心而輕儇柔媚之人乘時射利者每日以試其術二者錯布於內外而人主耳目之前則凡可欲之事背理而害治者始紛然雜進矣人主遇可欲之事或口一言焉或身一行焉讒諂面諛之人罔不亟順防以諛其美或先意以其行人主殆有受其欺而不自覺者是以心志爲之蠱惑視聴爲之誘彼之甘言得投於間隙之時或竊國之命或移其所好姦巧貪婪之徒得以夤緣干進焉自古人主茍非明理燭幾之聖鮮不爲其所欺矣昔唐太宗嘗止樹下愛之宇文士及從而譽之不已太宗正色曰魏徵勸我逺佞人我不知爲誰疑是汝今果不謬宇文士及叩首謝若太宗者可謂歷代之英主而不爲小人之所誑惑矣臣自去嵗聞左右近侍之人有與外面宮觀革職人員陰相交結承其指授誘引陛下崇信道教致於暖殿建置老子像又令內臣誦習其書演行法事比臣卽欲具言竊念陛下明聖決不爲此而外人之言或出孟浪以故中止近日道路流傳言者愈眾且謂陛下躬自臨壇焚香拜籙而大學士楊廷和等今又以之爲言臣始信陛下眞有此事而人言所謂左右輕儇之人乘間設餌以誑陛下欲爲希寵干進者之媒不誣也陛下卽位已逾二載聖心堅定百無所好一旦乃復爲此臣之所未諭也臣惟孔子之道載諸六經治天下者率必由之由之則治違之則亂無之則亡未聞以佛老也佛老之教以淸淨無爲爲本苦空寂寞爲宗今陛下爲天地百神及天下民物主萬幾叢委萬物攸賴顧可淸淨無爲爲耶抑可苦空寂寞爲耶獻說陛下者或稱其導引之術或盛爲福利之說其所以聳動宸聴大約不過二者陛下一時不察遂以爲眞有益而誤信之殊不知其事已嘗歷試於漢唐宋之君往往無益只以自欺甚或又有害焉明效大驗昭然可考陛下何不據往迹而省觀之乃復崇信之深如此也或者陛下欲爲宗廟社稷及天下蒼生廣祈福利勉焉爲之意固是矣但今星辰失度雨暘愆期風霾亙旬江湖湧溢盜賊充斥死亡載道彼佛老者不能副陛下崇敬之誠爲陛下禦災捍患福國庇民以佐成泰和之治則彼無靈神而不足信也陛下亦可以考矣陛下屈萬乘之尊以事異端之教自視之若無大闗系也然而瀆亂大經虧損聖徳貽笑天下取譏後世實非細細者況自祖宗朝來內殿未嘗有此建置陛下乃創爲之可不可也今各宮好事及漢經廠番經廠西天經廠並靈濟宮顯靈宮諸處日逐俱要供給齋飯供養等物俱必經由光祿寺造辦所費至爲眾多其一切支用內府帑庫錢糧以爲襯施賞賜者當又不止於此夫內府帑庫錢糧儲之本爲軍國之用見今各邊鎭軍士缺少月糧有司往往告乏各處地方盜賊旱澇百姓在在告饑陛下一切吝而不與而乃爲此襯施賞賜等項所浪費使羣小侈然持之誇耀於人以示得志則亦安用此帑庫積蓄爲耶臣亦未見其可也祖宗設師傅保之官而處之禁宻之地師導之教訓傅傅之徳義保保其身體乃其職也今楊廷和少師也蔣冕少傅也毛紀費宏少保也皆陛下師臣也彼聞人言或及於陛下顧未得宻勿論道之義乃爾登言章奏之間計亦不得已矣觀其旁引曲譬析事論理委曲詳盡激烈剴切蓋實情迫於中責切於身所以盡忠陛下也所以求舉其職也陛下漫然應之曰已知道了詞𨿽婉而意實乖言若親而防則離略不見有攺悟之意而許之施行此臣之所以不能不駭且疑也陛下初卽位每召廷和等事必咨之而後行今並其言置之而不聴何也彼師臣尙且如此臣屬何望焉前日因災異陛下兩勑中外文武羣臣同加修省天語丁寧至再至三而吏治民隱興利除害都要著實舉行之防又往往形之批答之間旣曰事闗朕躬的朕自舉行又曰齋醮俱已停止迄今齋醮之設自若也抑又日益而月盛焉是詔防徒事彌文舉行托之空言停止虛應故事陛下已自食言而所令反其所好矣其何責中外羣臣祗承徳意而欲其著實舉行政務耶此臣所以益信陛下受餌於左右輕儇者旣深也伏望陛下淸心窒欲以立天下之本稽古正學以建四方之極端其嗜好勿爲小人之所偵知謹其習尙勿爲異端之所揺惑上畏天戒下卹民窮速將所建佛像盡行撤毀內外齋醮俱各停止凡誦習佛老之人勒令散歸原舊各該衙門萬幾之暇惟當專一防心孔子之道涉覽大學尙書及古君臣事迹則聖心開悟樂地自多治道禆補益實大固不必服氅衣誦眞言以從事所謂異端之教也臣又聞內臣有周用田顒蔡秀者駔儈之才姦狡之性柔佞便捷本其所長原系罪人名下之人今復夤緣左右答應彼乃巧伺上意動中機防挾持左道熒惑聖聰凡玆所爲皆其誘引蓋欲陰爲引用罪人立赤幟也臣於去年不揣愚妄請陛下遴選近習意正在於用等節奉聖防宮中一應執事內臣著司禮監從公揀選謹厚老成的答應備用欽此至今司禮監官牽制私意廢格勑防不見有所施行伏望陛下將周用等屏逐出外勿得復畱左右使爲羣小引用之地其宮中答應執事人員更乞勑司禮監遵照前防從公防選中間但系往年罪人名下如周用等者一體俱賜遣逐庶幾抜本塞源而嘉靖太平之治可成也

乞禁濫舉將官疏

臣伏見近日各處保舉將官疏奏旁午月無虛日抑且人數太多貢舉太濫及至循名求實多不無匪人與厠其間臣竊惟將者三軍之司命國家所賴制馭疆圉之人必其斬將搴旗有萬人之勇而後可薦出奇制變有兼人之智而後可薦惇詩書談禮樂有貫古洽今之學而後可薦昔之人有在趙而彊秦不敢東向在漢而鮮卑不敢南牧者固𨿽非其比儔要亦可謂智勇才識者也茍得若人焉用之庶乎士卒豫附邊圉乂寕朝廷賴之以享平明之福書之薦剡夫亦不忝只今中原多故疆有警上厪當寧宵旰之憂而側身拊髀毎以選將擇帥爲安中國制四方之急務故廣求薦舉之詔每下於大廷之間蓋自祖宗朝來已然矣良法美意本欲搜收眞材网羅實學使天下英雄畢集吾之彀中但薰蕕異味玉石不同體凡物之情不能皆齊又有匿詐以釣名鋭始而怠成者是故知人則哲在堯舜猶或難之宜乎後人往往多失之不明也臣博觀諸臣薦疏固皆以人事陛下之義固多眞實可用之才其間不無是非混淆賢不肖雜揉至有黷貨無厭淫佚無恥懦怯不振累經敗衂昔年劾罷而復祈推用於今日他處失事而又欲攺除於此地者此本非藥籠之參術顧可視爲蹊田之桃李乃或因其曲跽擎拳之有禮惟諾奉承之適情阿私所好槪焉而濫及之又有省祭官監生人等假稱建言輒行保舉只欲以公家之大典爲商販之奇貨不知所謂斬將搴旗者誰也出奇制變者誰也惇詩書談禮樂者誰也間有謂之儒雅者殆亦不過寛衣博帶周旋揖讓之容而巳耳國家緩急之用何濟哉是何也連坐之法不行故也我祖宗立法有貢舉非人之律有舉用有過之條而今皆莫之講每有論薦率曰應詔防或曰遵憲綱不思秉公以爲國乃惟徇私而任情致使朝廷之上名實眞而無所底定本兵之地冊籍莫據而難於去取將帥乏奇材異略之士疆場多羽書烽煙之警其皆原於此昔李克論卜相曰居視其所親富視其所與達視其所舉窮視其所不爲貧視其所不取五者足以定之矣臣謂此言非特可以卜相𨿽以之卜將亦可也𨿽以之卜諸臣工亦可也今日連坐之法固難卒行然人之情僞每自相感而事物善惡必以分茍因其舉人者以察其所舉之人或因其所舉之人以考夫舉人者率如李克之言然後稽其是非以定其賢否黜罰隨以加焉抜本塞源則亦庶乎可行也伏望陛下勑內外官員非各處急缺人及非有地方責任並省祭官監生人等俱當自避嫌疑勿得輕易保舉將官其相應保舉者必求智勇兼備聞望素著之人而後具實上聞勿得一槪濫及匪人及員缺之外人數冗濫再乞勑吏部訪察舉王定擬賢否或有濫舉卽行黜罰臣再有愚見敢玆瀆陳各處將官必久任而上下安之所謂將知士意士識將心是巳況山川之阨塞敵勢之彊弱人情之勇怯地方之虛實尢必以久而後諳知豈可數易屢遷視爲傳捨使賢者因之生因循玩日之心不才者假之遂覬覦避罪之意昔李牧守代郡李漢超在闗南趙贊主延安皆十數年倚如長城臣之愚見蓋亦如此更望陛下將各邊將官率責之久任成功勿得輕易遷轉其被劾官員已經革黜者查系犯及行止有虧失事重大人數終身勿復起用見在者必俟其事明論定徐爲去畱亦勿得先事遷轉使得遂其姦避則人知警畏而邊方有賴矣

論王邦奇等七次奏辯罪狀

近日錦衣衛左千戶等所鑾輿等司旗校王邦奇等第七次奏辯意圖復官已經臣本科參駁去後臣竊惟詔防不可不信紀綱不可不振法度不可不行皆朝廷大體所關治亂攸系恐陛下未之悉察故玆瀆陳查得先奉詔書內一欵正徳元年以後各衙門官軍旗校人等緝捕妖言姦細並不系臨陣對敵彊賊一應陞授職役者通行查革欽此又一欵節云抗違妄奏者問發邊衛充軍欽此及經科道部衛等官查明具題奉聖防是這冒濫人員旣防同淸查明白並其餘事情該部都看了來說欽此續該兵部覆題奉聖防是各該官員旗役都依擬查革中間系職官革盡職級的還與他冠帶閒住被革人員朦朧奏辯的你部裏及該科參奏重治欽此後因錦衣衛右所副千戶楊忠奏辯該兵部參覆奉聖防是楊忠抗違詔防朦朧妄奏法司提了問欽此又因錦衣衛衣中等千戶所千百戶總小旗劉鉆等奏辯該兵部參覆奉聖防你部裏說的是但系治十八年以前陞授職級都照舊不動正徳元年以後陞授的盡行查革不許再來奏擾劉鑽等饒他欽此今邦奇等俱系官軍旗校在正徳元年以後緝捕而陞官正詔書相應查革之人中間𨿽或亦有事情眞實者殆亦不過一二而今皆不可考難與辯理亦在所不必論也是何也蓋以正徳年間國柄潛移權幸用事祖宗之制度朝廷之紀綱蕩廢殆盡以致姦邪小人慿依城社大肆夤緣率皆納賄以求官計日而遷秩下至販夫賈子廝養僕無不爲之無不遂意名器爲之大壊紀綱日以決裂比時𨿽彼儕輩之人亦以爲濫而知後來不能安享也陛下昔在藩邸知之亦稔幸而天佑我明歷數有歸陛下卽位之初湔刷垢敝克復舊章冠帶之途天下方喜於廓淸不意於邦奇等之奏復有看了來說之防臣固知邦奇等平日榮冒官資紆拖朱紫出入燿意气一旦革之使之索然情固不能無怏怏然旣有明防還與之冠帶閒住則亦可以安命知止矣若必欲復官則奉有正徳元年以後通行查革之詔累奉依擬查革及盡行查革之防理不可行法不可行朝廷之體統亦不可行凡玆舉朝大小臣工孰敢犯天下淸議甘萬世重譏奮然自任再開幸門以復邦奇等之官以蹈抗違詔防變亂成法之大罪乎邦奇等本以緝捕得官臣卽其事論之十五六年間羅織鍛鏈無辜而死者不知其數抑有罪人𨿽死而向不知何事者有人心者無不痛心邦奇等試揣於心亦當自知也殺人以求富貴在天理以爲何如今乃不自悔訟復爾防其讐怨之口極爲詆詈之言恣其凶悍之性欲爲報復之計肆無忌憚至於此極古人有言敬近臣爲近主也禮下公門式路馬亦皆所以敬君也今科道等官實陛下左右之官是近臣也銜陛下命往理其事乃王人陛下之命使也邦奇等視之曾陛下畜產之不若而叱詈之屢加漢法所謂大不敬何大於此其所攀比之人又皆一偏之見殊不知各人之事迹不同詔書之條格嚴宻官司之冊籍詳明不入於此則入於彼應革應畱據實可見非惟不敢容私殆𨿽有私亦不能容也且法者原於天道制於祖宗主於陛下而奉行於百官今天下事非一端奉陛下法治事者非一人審使邦奇等之姦計得遂市虎之流言成眞則百官臨事皆將有所觀望而畏縮規避孰肯爲陛下任事怨乎況累奉詔防一則曰抗違妄奏者發邊衞充軍一則曰朦朧奏辯的參奏重治一則曰不許再有奏擾而大明律及見行事例又有摭拾勘問官員者民發口外軍發極邊衞分之條今邦奇等七次奏辯不知於詔書於律例何如也臣該科𨿽嘗累行參駁而不知復有引詔防據律例奏請論之如法如往日之治楊忠者則邦奇等之不悛亦宜也今天下姦人潛匿蠧政屏息世道淸明者賴有此卽位一詔爲之隄防耳臣等之所以謹守而不敢茍邀人心緘黙不言者亦以此也此焉一決則奔潰四出泛濫滔天陛下大事去矣臣待罪該科已奉有明防許臣參奏況又親見此輩牽朋引以揺奪國是敗壊國體抗違詔書摭拾勘官臣大懼世道之下陵上替紀綱之日隳月廢朝不信道工不信度闗系天下治亂也不細彼科道部衞區區數臣固不足惜也伏望陛下獨奮乾綱大張雄防勑下法司將爲首王邦奇遵照詔防從重發遣以爲眾戒仍追究代冩奏本之人照例治罪庶朝廷不失信而百官得以展布供職也

永福長公主禮制疏

臣竊見禮部題永福長公主七月二十六日行嫁臣聞之禮在室孫女爲祖父母期永福長公主於孝恵皇太后爲在室孫女今服制未滿孝惠皇太后幾筵未徹行嫁則釋服而從吉其辭幾筵也亦用吉臣謂於禮不合臣謹按唐髙宗之妹衡山公主應適長孫氏有司奏以永徽元年秋成昬時太宗之服未除於志寧以爲不可告於髙宗曰縱使服隨例除豈可情隨例攺請俟喪畢髙宗從之夫女於父母孫女於祖父母名義稍不同其爲尊親一也三年之喪與期之喪輕重稍不同其日月之不可增減一也髙宗能以禮處其妹陛下獨不能以禮處其姊乎三年之喪至逺矣髙宗能待之今去期直數月耳陛下獨不能待之乎且民間期喪猶停嫁婚況聖人以禮治天下爲百世法者乎臣不欲聖朝有一闕事請俟喪畢然後成禮亦未爲晚臣又見禮部儀注駙馬見公主行四拜禮公主坐受兩拜駙馬𨿽賤夫也公主𨿽貴婦也夫屈於婦逆陰陽位亦於禮未善至於見姑舅之禮又未開具如何並乞勑下禮部更議臣不勝拳拳之望

停國戚張鶴齡等恩典疏

昨見吏部奉勑皇親太師壽寧侯張鶴齡進封昌國公慶陽伯夏臣加太子太保欽此又奉勑都督同知陳萬言進封伯爵與誥劵子孫世世承襲欽此又該司禮監太監張欽傳奉聖旨都督同知陳萬言男陳紹祖與做尙寶司司丞欽此又該傳奉聖防舍人蔣泰蔣淸蔣昶俱與做正千戶吳振武受俱百戶欽此臣聞命錯愕甚有不安於心者竊惟祿以報徳爵以報功天地之常經先王之大法祖宗之定制不可易也易則濫濫則賤賤則無以収檢人心砥礪世道陛下纉祖宗大統爲天下義主當以爵祿爲公天下之具以待天下有才徳之人不宜私恩外家而濫施妄予以隳祖宗天下之法制鶴齡等無間闗百戰功非俊傑九徳士徒以椒房之親重荷恩寵富貴已極名位已盛今無上事復加崇階一日之間徧及四氏封公者一人封伯者一人進官階者一人授六品文職者一人五品武職者三人六品武職者二人不惟寵賚頻仍爵賞橫濫抑且私厚戚屬輕用王章臣竊爲陛下不取也萬言新聨國戚列佐督府循之舊例進封以伯固有可諉臣猶嫌於太驟鶴齡等果何謂耶若以爲母之恩防極陛下之孝未盡則去嵗之詔覃恩已至今玆之予又似無名縱使鶴齡等有積勞於國家則論功行賞亦止宜於一行豈可去年降一勑今年又降一勑去年加官今年又加官洪恩過寵頻頒疉見以瀆以僣至於如此然則何時可止也吳振武受又出異姓臣不知爲何人今皆曲緣私恩一槪濫被輕授無度實啟傳陞之厲階何以壓塞人言防杜僥幸臣所以不能不駭且惜也且公之與伯上爵也五品六品文武官階重職也封拜大事也陛下不謀之輔弼大臣輒自內降手勑率易行之揆之事理殊爲未安況天恩不可以頻假上爵豈容以輕授祖訓昭然法制具在陛下又似不宜任情率易行之也夫富貴忌於太盈功名嫌於過盛造化消息盈虛之理有一定而不可誣者是以漢唐宋賢君往往愼重公賞抑絕私恩而不肯少假借外戚其外戚之知道理識時勢者亦或守謙讓戒盈滿而不敢少慿借公家用是上下共成保全之道而爲善處富貴之人書之簡冊於今有光臣方以堯舜望陛下顧今所爲又似戾於漢唐宋賢君逺甚使天下得而私相非議後世得而橫加指評臣所以爲陛下甚惜者以此況今各處盜賊縱橫生靈糜爛饑饉連亙道殣枕籍而南京之所奏報又有不忍聴者陛下曾不少動於中而存心於宵旰顧惟拳拳戚畹而數數累覃乎恩澤臣恐天下以陛下無意於斯民而只知有外氏其害非細細也臣所以爲陛下甚惜者又以此伏望陛下以天下爲家以萬民爲念以義制事以禮制情遵祖宗愼守名器之訓謹戚屬驕僣禮制之防俯納臣言將前項恩典暫爲停止徐俟他日再圖議行庶賜賚有名官爵不濫陛下不失守文之盛徳戚畹得全知足之令名臣之此言非敢薄於陛下之所親自顧備員言路封駁乃其典守覩此事理之或舛實有不能恝然於心者抑懼天下後世之議及臣也是以昧死上聞不勝隕越待命之至

停司禮監請乞疏

近該司禮監右監丞閻綬等題爲巳故司禮監太監張淮弟張銘侄張琦張瑋及閻欽等乞討官職及見任管事奉聖防張銘準南鎭撫司管事其餘罷該部知道欽此臣等竊見淮以閭閻之子入侍帷幄榮冒蟒玉叨官司禮𨿽有奔走之勤殆亦職分當然槪其平生寵榮殊未足以報稱況當陛下繼統而覃詔推恩已嘗官銘爲指揮同知今淮旣死又錫之祭若復用銘不無失之濫繁往日太監趙山楊聰等死其發送諸內臣爲其弟侄乞官臣等執奏論其不可不防兪允然彼皆藩邸舊人旣獲從龍之幸或荷非常之恩事偶可以一行固亦妨於聖治不意今日遂以爲例一槪踵而行之是何也臣等據法之言旣不見信而彼狥私之請得以肆行故耳夫朝廷用人本以辦集事務茍不問其人之才不才乃惟念其私故輒委之事其不至於僨敗者鮮矣鎭撫乃機宻之司尢當用人於推選而朝廷於機宻之事豈宜以人而嘗試臣等昨嘗略見銘之爲人禮度且猶不知於事何能辦集設若他日有所僨敗則陛下事也皆於事體有乖治道傷損甚非軌物憲世之意再照司禮監右監丞閻綬職名司禮顧不能守禮以贊成陛下維新之政乃棄禮任情爲人乞官使陛下蹈濫賞妄施之過舉官署有幸位僨事之匪人設心不臧曷堪委任若系追念昔爲張淮之門下則豈宜以朝廷之公物爲報復之私圖召枉啟濫是謂不忠他或有所利而爲之則又豈宜假朝廷之恩典爲私門之商販賣公狥利是謂無恥其稱淮之墳塋離京窵逺須得親人往來照管聴其言似是究其理則非然照管墳塋銘系親弟亦卽可以自便似不系於官之管事與否又本後開冩乞官人數頗爲眾多而閻欽本非淮之族屬實與綬之姓氏相同中間尢可疑惑且各名之下輒自注擬官職事屬專擅似不知恩典出自朝廷典守各有攸司怙寵擅權市恩罔利皆大不可賴陛下聖明止許張銘管事其餘俱已報罷臣仰贊聖徳無任喜忭但張銘管事尢非祖宗軍政推選之舊法聖賢因能授任之明訓臣等待罪該科不得不又爲言之也伏望陛下愼重公賞抑絕私情俯納瞽言追寢張銘管事之成命仍將閻綬薄示懲責以爲後戒臣又聞行事必先申命明罰所以勑法不塞其源不足以止其流不懲夫一不足以戒夫百更乞勑司禮監通行戒諭各監局官俱要同心協力守法奉公不可代人乞討陞官管事等項恩澤以貪圖利益自壊行止則幸甚

論國戚張延齡等罪狀

訪得建昌侯張延齡被宛平縣民孫銘奏訴彊占地土等不法事五次投匭而法司不敢理論延齡擅自差人前往法司門首將銘捉挐至家鎖拘馬房內者五日銘妻又嘗將情抱奏而法司亦不聞有所施行延齡又將銘責打二十而後疎放去訖似此恃負驕恣妨國害民臣恐陛下深居九重未之或知也近日皇親功臣轉相效尢大率皆是如此又如定國公徐光祚本以癲癇病夫騃惷已甚而伊弟所謂三公子者毎下鄕邑擅坐轎乘擅著蟒衣擅住公館擅接詞訟擅出告示擅用刑杖作威作福違禮違法不可疏舉而玉田伯家昌化伯家亦每代人追討錢債貪圖賄賂妄生事端羅織平人經月拘囚私自拷訊聲勢張皇道路側目恐非諸皇親功臣之福亦非宗廟社稷之利陛下爲天下軍民之主而實賴天下軍民以立國今視諸皇親功臣違法害人而不與之作主則軍民受害者將復赴愬於誰萬一日久勢迫民怨心離陛下又將何以立國延齡等巳爲富貴之極而不務求持盈守成之道乃貪婪貨利無有止足恣意妄爲驕橫不法如此似不知有朝廷而畏法度也由今觀之則我太祖之待功臣漢文帝之處薄昭皆不可謂之少恩而諸皇親功臣之事陛下亦不可謂之守禮陛下之禦諸皇親功臣亦或過於厚矣陛下固云念其親親之情世功之冑然民惟邦本之義獨不當念而惜之乎今小民受害而無所控訴法官畏縮而不敢究理以致諸氏之驕恣日甚民日不堪陛下曾不少焉動心而略加詰責若縱之然者非計之得也正徳年間𨿽是權姦用事而諸皇親功臣猶知畏罪自戢顧亦不聞有此今陛下聖明在上而延齡等乃至如此之甚是何也臣死罪竊以爲陛下姑息太過威令不行致然耳伏望陛下重惟祖宗洪業之難創億兆人心之易失閭閻生計之至防勲戚富貴之已盛常以義而制情不狥恩而掩義申勑戒諭痛賜裁抑務使諸皇親功臣皆知惇尙儉素恪崇謙恭各守禮法各保富貴不可縱其輕自恣肆冒犯憲典以貽後悔其所奏建昌侯定國公事情仍乞勑法司通爲究理倘得其情皆置之法庶威令得以彰明貴戚知所斂戢不徒小民之幸而亦請貴戚保全富貴之幸也

停止織造疏

先該內織染局署局事禦用監太監刁永等題請差官蘇杭等處織造工部執奏以爲不可反復辯論殆千餘言蓋據時勢而極言之事理盡爲詳盡不圖聖意竟莫之回而有差內臣二員提督之防此事闗系聖政之得失生民之忻戚世道之治忽臣不得不昧死一陳其愚陛下登極之初巳將各處新添差出內官盡數取回聖明洞見萬里或知其爲地方生民之害也天下方防更生之福不勝喜幸迄今日月幾何而乃復有此差官之防何前日知其害人而停止今復不慮其害人而允其請乎見今各處地方水旱相仍殍殣載道而南直一帶災傷尢甚爲今之計正宜加意存卹尙猶恐其無濟矧可又加之以徵科朘剝之擾耶陛下毎遇各處撫臣奏報災傷之大府部臺諫疏論捄濟之方累降明防發內帑減徵派諄諄戒諭皆欲其加意存卹務使民沾實惠似此所行則是一面差官賑濟一面差官科害所謂實恵者何有存卹者何如也明防所許𨿽止蘇松然源一開幸門再啟幹用謀利之人遂以爲例浸淫之勢決不可復止則陜西之羊絨江西之燒造與凡買辦采辦管莊管店之或亦在所不免矣今天下地方大半多盜而陜西重鎭已經外敵之所殘擾民或死於饑餓之間鋒鏑之下者余巳無幾呻吟之聲疾蹙之狀巳是徧滿閭閻何以復堪乎此臣恐窮民之無告者或遂至於反袂而不逞上梗聖化噬臍何益夏間風聞浙江鎭守太監梁珤指稱進貢差人私賫寶貨滿載舳艫前來打防意圖帶管織造比時給事中章僑預以爲言正欲逆閉其途才延數月而太監刁永果有此請梁珤當倭賊搆亂之際不聞出謀設防以靖地方乃惟汲汲營幹圖管織造究其心蓋止知謀利而不知謀國止知愛身而不知愛朝廷陛下試詳察之彼果何如人也梁珤之營幹𨿽因章僑之言而暫止然實啟其端矣自後賄托左右夤緣宮掖以圗委用者皆由此以施其引伸疏濬之術致令差官之命竟爾必出而莫之挽回臣按珤之擅啟獘端違格詔書爲陛下斂眾怨爲朝廷生厲階誤國殃民背公狥利罪可斬也伏望陛下常懷民惟邦本之心重念民窮盜起之義所有差官提督之命速賜追寢俟後嵗時丰稔人民充足再爲議行仍將梁珤取回究治以杜夤緣則生民幸甚臣亦幸甚

勘地方賊情疏

先該福建鎭巡等官徐州等勘報過漳州等處流賊攻刼殺擄並官軍斬獲緣由前來已經兵部又據莆田縣被害民人詹與良奏稱彼處衛司不行勦捕致賊猖獗大肆荼毒等情看得中間情辭各異其他隱蔽尙多不無追究未盡遽難定奪欲再轉行彼處巡按衙門覆勘等因覆題奉聖防是各該官員功罪並陣亡死節等項事情著巡按禦史從公查勘務見明白來說賊起去處失事情由還著廣東鎭巡官上勘明具奏欽此臣惟前項盜賊攻刼鄕邑焚燒室廬搶擄民人污蔑婦女拒敵軍兵殺戮官吏甚至殺人祭旗剝皮分屍剖腹取胎流毒三郡貽害兩省備極酷人皆憤怨蓋不獨詹與良一人言之其鄕人聴選官陳文淕及給事中等官鄭一鵬等幾二十人皆嘗連名具奏彼皆土著居人身親睹記所見必眞所言可信其稱賊在附城札營二十餘日衞司坐視不顧任其歌彈飲酒從容刼殺給票買物明報官司準令供應又稱忽聞賊至都司先已遁去次日方知所在軍出涵頭偶聞風吹於兵仗有聲指揮以下返奔入城官軍未嘗與交一矢止有民兵屢戰被殺約有五百餘人典史汝艮中箭而死檢校嚴簡被擄贖回等項情節與臣所聞大略相同及觀彼處鄕人所撰癸未錄者紀載彼時事情尢爲詳備其與彼處官司之所勘報十無二三該部欲行覆勘蓋已洞燭其但彼處官員旣經查勘回奏豈肯再有異詞自爲先後矛盾況彼俱系待罪人員未免回防遮掩秖事虛文搪塞以致郁閭閻之憤失綜覈之實遂僥幸之心傷公平之治深爲未便合無照依勘處倭冦事例再煩勑防選差給事中一員前去將彼先次勘報並詹與良等各奏事情逐一查勘務見明白其廣東賊起去處失事情由亦令差去給事中一並勘保具實奏聞臣之此言非過爲是刻薄也比見近年各處盜賊繁多率皆起於細小彼處守土官員旣不設法捕處又不及早申報勢已釀成專事隱蔽擁兵自衛安坐傍觀聞賊在前惟擇善地而逺守與賊對壘乃先望風以奔遁大有喪敗則減百而爲十又假爲被傷之名稍或捕獲則張百以成千又多系冒報之數及被查勘率復遷延動經二三年間傳歷一二人手俟其日久時易心懈事緩方行掇拾冀以塞命中間又以遷官去任爲解功罪掩贖爲詞以致賞多濫恩罰不及罪法令不行人心玩愒延傳此獘已非一朝往日山東河南南北直勘報事情大率皆是如此臣所以信今日詹與良之言不誣也臣又聞近日山東盜賊復起河南嘯聚已逾千人廬鳯地方見有奏報而湖廣諸郡在在生發以臣觀之皆非細故使非朝廷及早厲法度明賞罰大加振作於上臣恐人心無所警畏政令日就廢弛各處守土官員蹈襲宿獘皆事茍免天下之患未易止息用是拳拳不避塵瀆謹以愚見冒死上陳

勘邊官失事疏

昨該整飭薊州等處邊備右副都禦史孟春並總兵官署都督同知馬永鎭守禦馬監太監李能各爲了報邊情斬獲犯邊敵人首級等事題本到科節開嘉靖二年十二月十一日石嶺兒地方被敵射死軍人仲白錦等六名被傷官軍指揮常端等一十七員名陣失並射死戰馬七十一匹神鎗二把神箭一十六枝擄去小廝韓和尙等四名及稱參將朱卿射傷左手等因臣查得先該巡按直監察禦史盧瓊爲大舉敵人入冦官軍奮勇對敵等事已於本年正月初四日具題外與今鎭巡總兵等官孟春等正月二十九日之所奏報已是遲延二十五日距彼失事之期實隔越四十九日軍民被其殺擄戰馬以之失去參將因之中傷事情盡爲重大不應延遲如此又各官奏報不曾開有斬獲首級亦不應積先後功次混同具題致難稽考其被殺擄並失去軍民馬匹等項恐不止開報之數被傷官軍恐俱是死亡之人臣風聞彼處地方自去嵗九月以來失事又不止此一次軍民受害十分殘擾凡此皆受欺蔽合當查究再照薊州鎭守等處總兵官署都督同知馬永先嘗納賄權姦以致用今又專事諂諛以求容不飭邊防載啟外隙分守燕河營參將朱卿素患癲疾挾勢淩人大遭挫衂損軍僨事此二將者公議久已不平重鎭豈堪寄委如防乞勑兵部先將馬永朱卿革回待罪備行巡按衙門查勘失事及稽遲情節俟其回奏果該是實仍將馬永朱卿並鎭巡等官照依律例通賜究治庶各鎭人心知警而威武可以振舉也

玉坡奏議卷三

欽定四庫全書

玉坡奏議卷四

明張原撰

乞養病疏

臣猥蒙聖恩置諸言路遇事不能知要𨿽言不能中倫上無以啟格聖聰下無以禆補時事朝夕徒爾屍素心身實不自安近於三月以來痰火壅盛心神怔忡腿膝腫疼行履跛曳不能以供事愈切懷慙如防聖恩放臣回籍自行請醫調理庶臣固莫盡許國以身之忠猶或得知難而退之義爲此具本令義男張【闕】抱賫謹具奏聞

畱吏部尙書喬宇疏

昨者吏部尙書喬宇稱疾乞休遽防陛下特賜允兪臣愚爲國惜才之意竊大不以爲然喬宇純誠淸愼有大臣之徳靖共明敏有大臣之才寛洪簡諒有大臣之度況其年未七十禮亦未可以致仕陛下何爲而遽聴其請也人惟求舊古先格言陛下於此亦未之思也且國家之於賢才儲養於二十年之前以備一旦之用中間體察覈驗以求必得其眞者君心之勞於求賢亦云已甚今陛下於祖宗二三十年儲養之人才乃爾易易去之略不經意臣愚以爲計亦疏矣況近日大臣相繼辭去老成典刑消謝殆盡非國之福也以此傳之天下後世甚非聖朝之美談傳曰不信仁賢則國空虛夫有仁賢而不信尙謂之空國況不使之立於其國耶此實天下治亂所闗其害非細惟陛下念之勿以舊臣爲不可用勿以新進爲必可用再加酌議亟賜攺圖則幸甚

在告極論朝事疏

臣近以灼艾在告聞科道等官交章劾論主事桂萼張聰等之邪佞皆未見陛下有所指揮臣竊憂�不知所以呻吟之餘謹昧死輒以萼等所以固守前說必欲求勝之意與科道等官極言舉劾不欲與之並立之故爲陛下備言之爲萼等者固自知變置宗廟詆毀詔書離間宮闈誹排大臣揺亂國是罪在不原然業旣爲之辟之騎虎難下益復固守前說猶冀可以富貴一時是卽鄧綰只知好官桓溫不避遺臭之耳宜其大言橫恣愈無忌憚而不肯巳也爲科道官者亦固知聖志巳定天威方赫雷霆之下無不摧折渙汗之餘豈容撓阻顧以邪說橫流姦人干進國之安危系焉比之亂臣賊子其迹𨿽隱以微而害實大且烈恐陛下一時不察誤中其餌使姦邪之計萬一得行而伯考之說竟或攺稱人心洶洶爲是之愳所以連章累牘紛紛不已逆鱗犯諱亦有不暇計者臣嘗念之人心非特在廷之臣以之爲然𨿽下至閭閻匹夫亦皆以爲然也此可見孝宗皇帝深仁厚澤洽被人心人心無不延頸思欲爲孝宗死者科直官特因人心而述道之耳況其職守所系公議所闗亦宜其抗言執奏愈見激發而不敢已也萼等旣已被召至京師縉紳大夫皆不與之立談彼豈無一鄕黨朋友素相親厚往來者哉聞其日所造接只皆先年罷革不得志之人幸災樂禍之輩毎語若人曰吾已得君矣吾言已見信矣吾行將柄用矣吾當進退百官變置法制矣肆行胸臆謬爲大言以欺人如此尢可深惡而痛恨也新進小人曲學阿世才得陛下假借以顏色輒爾矜大衒耀若自不能堪者其器局狹隘識趣卑陋甚矣他又且不論也陛下亦嘗知之否乎今陛下於萼等所奏一切畱置於內廷其諸科道官之論列每漫應之曰該衙門知道然聖意叵測而國是無所底定以致人心愈自激發而言或傷於煩聖心愈見堅執而聴或至於厭蓋亦無怪其然也何也大禮已行於往時明詔已布於天下聖孝篤純萬萬無復攺易之理此但陛下自知之耳天門九重外人不得而知也夫人不見知而致疑上不明言以示信馴至內外沮惑君臣乖暌所謂上下不交而庶事叢脞也其將何以爲天下臣所以憂懣而不能已於言者大率爲此陛下爲天下計曷不降勑大廷徧諭羣臣備述明詔已頒大禮已定以示再無更攺之意其桂萼等亦宜早賜處分遣之回還仍就舊列則人心以安人言以息國是以定實宗社無疆之休

玉坡奏議卷四

欽定四庫全書

玉坡奏議卷五

明張原撰

殘惡將臣疏

竊見【原闕】

本以閥閱世家承襲伯爵顧乃沈湎乎紈綺之故習自棄於市井之無賴庸劣無才實非統帥之器蕩逰不檢大殞家世之風淆瀆閨門行同狗彘每自假借乎文義動欲依附於儒生剽勦門客之緒餘緣飾見聞之譾陋累陳戎務巧釣時名探其蘊囊空空無物昔趙括知讀書傳而不知合變卒無救於長平之坑房琯言事慷慨而祖尙浮誇竟不補於陳濤之戰大言無實從古爲然乃若斯人尢非其比顧其言論豈足信諶臣訪得近於正月間手自格殺其子【闕】當日送出燒毀夫父子之間天倫至親禽獸之愚尙知哺呴其子【闕】亦人也一旦忍而殺之縱使【闕】不肖【闕】亦不宜至此似此夷倫敗俗悖理滅天【闕】尙得爲有人心者乎卽今道路之間口語籍籍相傳唾罵訝爲怪事臣愚以爲聖明之世輦轂之下不宜容此無人心之人況可使之侍左右之地居統禦之位邪載推其意則如孔子所謂是可忍孰不可忍者【闕】將無所不至安望其推親親仁民之心以優卹軍事攄資父事君之忠以報稱朝廷也伏望陛下昭示典法儆於有位先將【闕】特賜革黜再乞勑下兵部宻加訪察如果人言不謬更宜付之有司議之於法庶不道之人無所容於天地間而淸談之士不至誤夫天下事

巡撫憲臣貪不職疏

臣訪得巡撫四川都禦史【闕】

爲人便給賦性剛愎厚貌深情盜名欺世所在之處皆有穢聲自入仕途一無善政陰而賊物以濟貪廣置牙爪恣行漁獵巧立名目百計營求七府之利檢括不遺三川之民捜索殆盡怨聲載道民生不堪近該禦史楊材劾其信任指揮等官出入經營有二都爺之號騷擾省城商賈彊抑買貨有畏太監之名虐害屬官而羅織百端竟欲其稱貸以足賄攺徵折色而加耗侵取卒致於収斂以倍前出錢徧及於軍丁科銀毎稱乎修補他如先任巡視浙江漁獵不免於屠家任應天府丞納賄自擬於糧長兵備江西則縱彊賊行刼而苞苴時行辱知縣鎖項而經旬捆打彼楊材巡按其地有見必眞與臣所聞大略不異夫都禦史大臣也巡撫大任也四川大鎭也陛下托【闕】以西事【闕】不能仰體聖意專事拊循乃爾罔上營

私害民蠧政無所顧忌一至於此此卽古之所謂民賊先王之所必誅者也豈陛下愼選維良責成共理意耶況今四川地方凋瘵已極民不聊生窮迫致變理所必有且去嵗【闕】疏薦方面屬僚自布政使而下以賢能稱者凡八人比臣聞之士林頗有疵議或謂其狥賄賂之私請或謂其酬經營之故情責實指名每加非笑其間協人望者才一二耳旣而吏部考察其四人皆以不謹罷軟果被黜退古人觀人達視其所舉則【闕】爲人從可知巳大臣以人事君之義似不如此律之以法亦當連坐況可任之久於其位而使之妨賢病國耶伏望特勑吏部將【闕】早賜罷黜以慰蜀人倒懸延頸之望以昭朝廷爲民設官之意臣比見近日被劾大臣𨿽顯然犯公議者陛下不肯直言斥去率皆諭之自陳是固優禮之意然而罪大過多如【闕】之當黜者王法之所不宥人心之所切齒又不可一律言也更望陛下亟賜剛斷不必令之自陳庶在位之人賢者知所畏而不肖者有所懲天下生民幸甚

早辯姦佞以正人心疏

臣聞人君之禮臣也莫闇於臣其所教人臣之事君也莫姦於投其所好自古治天下者用人聴言皆自以爲獨斷於吾心之公他人莫得而與也殊不知天下之人陰伺而黙試之日夜矻矻無所不用其心蓋必有先意承而投其所好者矣人君一或不能以道義力制其心則亦將取其適耳喜其不逆於心而必有臣其所教者矣臣其所教則直言忠諫之士日以逺投其所好則希寵行險之心日以滋二者之勢𨿽若懸異而胎禍階亂實以相成所以聖帝明王必先辯其心術之微而逆制於童牿之時忠臣義士爲之扼腕痛恨正言亟攻惟恐人君誤中其餌而載胥及溺也昨者南京右都禦史【闕】

投進集羣議以定大禮奏疏臣嘗取而讀之不覺扼腕拊膺而痛恨人心之日壊也今大禮已成臣不敢他有異議至於【闕】心術之微行險希寵而投其所好者臣不得不推原其意爲陛下言之夫大禮之議爲日已久固【闕】所知也桂萼等倡爲邪說以姦大禮上誣天子下侮羣臣得罪祖宗貽羞名教大小臣工方將指之爲姦爲佞爲邪爲妖不欲與之並立於朝亦【闕】所知也今【闕】啖其殘瀝和其餘吠首鼠兩端遷就其說承訛襲謬甘附後尾旣無顧忌又無愧恥意果何爲者也彼見桂萼等攘臂獻諛已爲陛下之所召用殆於此亦垂涎焉然又不敢明犯公議顯然附之蓋亦所謂髙可爲六國下不失尉佗計耳小人之心乘時射利不殊於販夫鬻婦之爲大約不過如此臣恐此風不殄而上下效尢得志者眾而聖化益蠧陛下不可不察而亟爲之處也況其論薦之人如劉績如劉武臣者邪僻無賴素爲士林之所不齒則其肆橫胸臆賣直市恩引用凶邪植黨助逆罪又不可掩矣臣又按【闕】爲人偏抝行事乖詭好訐以傾人務外而自用飾詐矯僞常懷人取我與之心欺世盜名久熟陰爲陽掩之術敭歷中外薦躋膴官率有穢聞曾無善政臣嘗見主事霍韜貽【闕】私書備其平生極其丑詆見今傳播爲人笑談使【闕】頗知自愛當亦俯首厚顏決不敢厠縉紳以玷淸班

顧猶肯嘵嘵然依人而鳴如此也昔孔子誅少正卯而數之曰居處足以掫徒成黨談說足以飾褒榮眾彊禦足以反是獨立乃人之姦雄也不可以不除今【闕】於此數者蓋兼有之實孔子之所不容誅者臣請陛下亟早除之特賜罷斥以息邪說以正人心以杜後則幸甚

玉坡奏議卷五

