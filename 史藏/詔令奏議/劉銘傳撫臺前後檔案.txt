劉鉻傳撫臺前後檔案

弁言一弁言二劉銘傳撫臺前後檔案一劉銘傳撫臺前後檔案二附錄

劉銘傳撫臺前後檔案一

臺灣府轉行上諭福建巡撫仍遵前旨冬春臺﹑夏秋駐省﹝光緒二年五月二十二日﹞

分巡臺澎兵備道札飭查報當地風災損失﹝光緒二年七月初三日﹞

臺灣府轉行巡撫丁日昌批準省會稅釐總局詳明客商運米進口免抽釐金﹝光緒二年九月二十六日﹞

臺灣府行知巡撫丁日昌卽日渡臺妥籌生番剿撫事宜﹝光緒二年十二月二十一日﹞

分巡臺澎兵備道札行巡撫丁日昌擬定撫番善後章程二十一條﹝光緒三年三月二十九日﹞

臺灣府行催妥議禁止官員士子兵丁吸食鴉片﹝光緒三年八月初九日﹞

臺灣南路潮普營統領轉飭所有墾務礦務分別劃歸經理﹝光緒三年九月二十二日﹞

臺灣府轉行臬道夏獻綸查勘中路埔裏各社籌辦事宜﹝光緒三年十二月二十三日﹞

南路撫墾局移知恆春縣發給八磘灣等處墾民米票數目﹝光緒三年十二月二十八日﹞

鳳山縣移請恆春縣派撥夫役並移營撥兵接運後山墾費銀兩﹝光緒四年三月二十七日﹞

南路招撫局移覆恆春縣關於鋪戶王和興開墾二重溪等地田畝給照事宜﹝光緒四年七月初十日﹞

臺灣鎭照知恆春縣補繕巡撫吳贊誠奏報攻毀巾老耶﹑加禮宛兩社番巢並搜除安撫情形折稿﹝光緒四年十月十三日﹞

福建通省稅釐總局行知議定臺灣南北路添攺各缺捐助病故人員遺畱眷柩還鄕銀數﹝光緒五年三月二十三日﹞

分巡臺澎兵備道行知福靖前營副將稟報移請發給撫輯南路各番社墊款礙難照準﹝光緒五年八月十九日﹞

臺灣府轉行直隸總督李鴻章奏準開平出口煤斤請準照臺灣﹑湖北例每噸徵收稅銀一錢﹝光緒七年八月初九日﹞

臺灣府轉行各營請領硝磺應會同地方文員驗封並制造火藥及操演動用會同監收監放具結通送核辦﹝光緒七年九月二十七日﹞21

臺灣府轉飭淡水出口茶葉須每箱查驗加標﹝光緒七年十二月十九日﹞

分巡臺澎兵備道行知鵝鑾鼻野蓉坑深坑築壩事宜﹝光緒八年正月初十日﹞

全臺海防支應總局札發恆春縣塾師番童通事番目修夥口糧銀兩﹝光緒八年二月二十七日﹞

臺灣支應總局札飭恆春縣查覆前令周有基交存火藥數目﹝光緒八年三月十二日﹞

恆春縣稟復臺灣支應總局遵查前任移交冊內火藥一埕數目﹝光緒八年三月十五日﹞

臺灣府轉行巡撫岑毓英具奏渡臺籌辦開山撫番及整頓屯務片稿﹝光緒八年三月二十九日行﹞

分巡臺澎兵備道札發嚴禁各處居民恃彊入山抽藤並采取各項貨物告示﹝光緒八年六月初十日﹞

臺灣府轉飭各鄕將「感應篇」諸書分日講解﹝光緒九年正月二十九日﹞

臺灣府飭知閩浙總督何璟批飭民人典買生番田園限一月內呈報﹝光緒九年二月初八日﹞

臺灣府札知駐荷蘭使臣李鳳苞洽妥運往阿蒙士得塘衒奇會貨物可向船商議減運費﹝光緒九年三月初十日﹞

臺灣府轉行閩浙總督何璟等批覆臺灣劉道密稟籌備通商口岸洋人設電綫事﹝光緒九年四月十四日﹞

臺灣府轉飭禁止漆枕書字﹝光緒九年五月二十一日﹞

臺灣府轉飭恆春車城守備移駐鵝鑿鼻並更名爲鵝鑿鼻守備﹝光緒九年六月十七日﹞

臺灣府轉行重申私販硝磺禁令﹝光緒九年十二月十九日﹞

臺灣府轉飭查覆保護海底電綫﹝光緒十年六月十九日﹞

臺灣府飭催議覆保護海綫電報事宜﹝光緒十年六月二十九日﹞

臺灣府轉行山西省城洋務局延訪習知西事人員文啟﹝光緒十年六月二十九日﹞

分巡臺澎兵備道札飭彰化縣紳士林朝棟﹑林文欽招募土勇兩營﹝光緒十年九月十一日﹞

分巡臺澎兵備道札飭彰化縣紳士招募土勇一營﹝光緒十年十月初一日﹞

臺灣府行知林朝棟畱撫轅辦理營務﹝光緒十年十月十三日﹞

臺灣府轉知南番屯軍募足一旗防禦﹝光緒十一年正月十四日﹞

臺灣府轉行臬道詳議臺灣後山生熟番勇暫難多募各憲批示﹝光緒十一年二月十三日﹞

分巡臺澎兵備道札飭恆春縣密查牡丹社私通法人情事﹝光緒十一年二月十八日﹞

分巡臺澎兵備道抄稟飭知自月眉山﹑大水窟一帶失利後訪聞鹿港等處有臺北來逃勇情事﹝光緒十一年二月二十日﹞

南番屯軍屯外委林維楨呈恆春縣報添募湊足一旗點驗成軍﹝光緒十一年二月二十四日﹞

恆春縣稟復牡丹社素鮮與法人往來﹝附臺澎道批示﹞﹝光緒十一年二月二十五日﹞

臺灣府轉行上諭李彤恩不審敵情虛詞搖惑革職查辦﹝光緒十一年二月二十九日﹞

臺灣府轉知巡撫劉銘傳奏準前調來臺整頓基隆礦務河南候補道何維楷給資飭回候補﹝光緒十一年三月二十五日﹞

分巡臺澎兵備道札知南路屯兵營通判蔣森病故委令藍鳳春接充﹝光緒十一年六月十二日﹞

臺灣府轉行戶部議準雲南礦務並產銅礦各省備價采買辦運﹝光緒十一年十二月初八日﹞

臺灣府轉行北洋大臣李鴻章具奏「定遠」等三船先後抵沽並親乘往旅順口巡閱炮臺折稿﹝光緒十一年十二月十九日﹞

臺灣府轉行上諭各將軍督撫嚴察各省委員承辦外洋槍炮等項﹝光緒十一年十二月十九日﹞

臺灣府行知洲南鹽場委員鄭英銘營私舞獘應予記過停委﹝光緒十一年十二月十九日﹞

臺灣府轉行督撫咨商福建巡撫攺爲臺灣巡撫後澎湖管轄事宜﹝光緒十二年三月初六日﹞

臺灣府轉行上諭準臺灣添設藩司並著督撫會商攺設行省一切應辦事宜﹝光緒十二年三月十一日﹞

臺灣府轉行閩浙總督楊昌浚奏準臺灣添設藩司諭旨並折稿﹝光緒十二年三月十一日﹞

臺灣府轉知攺省事宜尙未議定一切仍循舊辦理﹝光緒十二年四月二十日﹞

臺灣府轉知「伏波」輪修竣卽赴臺北差遣﹝光緒十二年四月二十一日﹞

臺灣府飭知巡撫劉銘傳批飭嘉義縣稟陳撫番情形並建議在大埔添設一縣治事﹝光緒十二年四月二十四日﹞

臺灣府飭知巡撫劉銘傳批覆統領鎭海後軍副將張兆連稟報辦理卑南各社番剃髮並議加社副名目事﹝光緒十二年六月十三日﹞

臺灣府飭知巡撫劉銘傳咨調余徳昌﹑萬國本來臺備用﹝光緒十二年七月初八日﹞

臺灣府札行巡撫劉銘傳批覆臺北通商委員李彤恩稟送陸路電綫合同﹝光緒十二年七月十二日﹞

臺灣府行知巡撫劉銘傳奏準賞還沈應奎原街花翎﹝光緒十二年七月十九日﹞

臺灣府轉飭恆春縣已歸化各番社毋庸按社分設社丁社長月給口糧銀兩﹝光緒十二年七月二十一日﹞

臺灣府轉發巡撫劉銘傳諭生番降番不準殺人並不準民人聚眾報復告示﹝光緒十二年七月二十一日﹞

臺灣府轉知巡撫劉銘傳批準會辦官腦總局丁達意開去兼辦商務局差使﹝光緒十二年十月二十九日﹞

臺灣府行知戶部等衙門議準加重晉省栽種罌粟釐捐﹝光緒十二年十一月十一日﹞

辦理中路營務處移會彰化縣剿辦石加祿凶番﹝光緒十二年十二月二十九日﹞

臺灣府轉知巡撫劉銘傳奏準撥解安徽等省銀三十六萬兩應用﹝光緒十三年三月初四日﹞

臺灣府轉行上諭戶部籌撥臺灣常年用款﹝光緒十三年三月初四日﹞

臺灣府轉知巡撫劉銘傳批覆臺灣鎭稟報移營開辦東勢角至埔里社路工曁薛國鱉投效贖罪等情﹝光緒十三年三月初九日﹞

臺灣府行知巡撫劉銘傳批駁彰化縣紳士蔡徳芳等請建省會於鹿港議﹝光緒十三年四月二十一日﹞

臺灣府轉飭緝捕水尾下撈八灣等地殺人凶番並嚴禁越境﹝光緒十三年閏四月二十七日﹞

臺灣府轉飭恆春縣嚴禁後山販賣耕牛出口﹝光緒十三年閏四月二十七日﹞

臺灣府轉飭防營界內如有生番殺人先將失事之防營員弁議處﹝光緒十三年閏四月二十七日﹞

臺灣府飭知巡撫劉銘傳奏請臺灣擬修鐵路並飭林維源督辦﹝光緒十三年六月十一日﹞

臺灣府行知巡撫劉銘傳奏請開去林維源鐵路商務差使攺派楊宗瀚督辦片稿﹝光緒十三年六月十一日﹞

臺灣府行知禁止西班牙天主教教士何鐸徳在大稻埕﹑和尙洲設堂傳教﹝光緒十三年七月二十三日﹞

臺灣府飭知巡撫劉銘傳奏準獎勵開山招撫出力將領﹝光緒十三年八月二十三日﹞

臺灣府轉行巡撫劉銘傳具奏署臺灣總兵章髙元因病內渡就醫懇恩準赴登萊靑鎭本任片稿﹝光緒十三年九月十四日﹞

臺灣府轉行巡撫劉銘傳奏請頒發福建臺灣巡撫關防曁布政使等印信片稿﹝光緒十三年九月十五日﹞

臺灣府行知巡撫劉銘傳批準淡水縣紳民立約三條約束教士何鐸徳傳教﹝光緒十三年九月二十一日﹞

臺灣府轉知碣石鎭總兵篆務以南澳鎭總兵劉永福署理﹝光緒十三年九月二十九日﹞

臺灣府轉行上諭福建巡撫仍遵前旨冬春臺﹑夏秋駐省

署臺灣府正堂臺防分府孫﹐爲轉飭事。

本年四月二十六日﹐蒙道憲夏札開﹕『本年四月二十三日﹐奉巡撫部院丁牌開﹕「本年三月二十五日﹐準福州將軍文咨﹕『本年三月二十五日﹐承準兵部火票遞到軍機大臣字寄福州將軍文﹑閩浙總督李﹑福建巡撫丁﹕「光緒二年三月初七日奉上諭﹕『璩丁日昌奏﹕「臺灣撫番開山事宜﹐巡撫難以兼顧﹐請另派員專辦臺事」。前據沈葆楨等奏「會籌巡撫兼顧省﹑臺情形﹐擬於冬﹑春駐臺﹐夏﹑秋駐省」﹔當經降旨照所請辦理。巡撫有全省地方之責﹐臺灣亦爲所轄﹔若另派大員專辦臺務﹐恐事權不一﹐轉致紛更。著丁日昌仍遵前旨﹐冬﹑春駐臺﹐夏﹑秋駐省﹐以期兩地兼顧。該撫駐臺後﹐所有省城一切應辦事宜﹐著李鶴年隨時會商﹐妥爲經理。本日已有降旨將吳贊誠開缺﹐以三品京堂候補督辦船政事宜。丁日昌俟吳贊誠到閩後﹐妥爲交代﹔應撥款項﹐著該將軍﹑督﹑撫等隨時籌解﹐俾應急需。將此由五百里各諭令知之。欽此』。遵旨寄信前來。並準另單內開﹕「本日奉有寄信諭旨一道﹐貴將軍接奉後﹐希卽恭錄知照﹔間浙總督李﹑福建巡撫丁一體欽遵可也。爲此知會」等因。承準此﹐除咨閩浙總督部堂李查照欽遵外﹐相應恭錄咨會查照欽遵』等因到本部院。準此﹐合行仰道官吏﹐卽便移行遵照」等因。同日﹐並奉閩浙總督部堂李﹐牌同前因。奉此﹐除分咨外﹐合就行知。札到該府﹐卽便欽遵知照。此札』等因。蒙此﹐合就轉飭。

爲此﹐札仰該縣官吏立卽遵照毋違。此札。

光緒二年五月二十二日札。

分巡臺澎兵備道札飭查報當地風災損失

欽命布政使司銜福建分巡臺澎兵備道兼提督學政夏﹐爲札飭事。

照得臺地本年四月以來﹐雨水過多﹐臺風間作。郡城南路自六月初九日以後﹐大雨滂沱﹐通霄達旦﹐至十七日始息﹔郡城城垣﹑南路各處碉堡﹑該縣新築城墻﹐均有倒塌。張鎭軍所部分札內山營堡及新開山路﹐亦有衝壞﹔吳鎭軍所開中路﹐被衝尢多﹐飛虎營勇丁札在內山者﹐衝沒兩棚﹐勇丁淹斃八名。北路自六月初九至十六日止﹐亦連日風臺。當飭各屬查勘﹐據臺灣縣白鸞卿稟報﹕『該縣各鄕民房艸寮﹐間有被風吹損﹔低窪道路﹐被水沖塌。直加弄莊水圳﹐亦被衝沒﹐現存圳岸無幾。安平港口﹐擊沈澎湖尖梭船一隻﹑駁載糖船兩隻﹐人皆遇救得生』。鳳山縣孫繼祖稟報﹕『該縣衙署﹑監獄﹑倉庫﹐並有倒榻﹔港西等處﹐民居衝去數十間﹐人口亦有淹斃』。淡水廳陳星聚稟報﹕『該廳學宮﹑衙署﹑倉房﹑監獄﹑竹塹巡檢衙門﹐均有坍塌﹔城內民房﹐倒去一百數十間。北之大姑崁﹑南之大甲內山﹐同時山水下注﹐橋梁倒塌數處﹔各港口船隻﹑人口﹐亦有覆沒溺斃。雞籠新起煤務公署及洋屋﹐均被損壞』。又臺地向設鹽場五處﹐現瀨南﹑瀨北﹑洲南三處鹽埕均被水沖崩﹐泥沙淤積各等情。此外廳﹑縣﹐尙未具報。刻下風雨猶在時作﹐應俟天色晴霽﹐趕將城堡﹑橋梁﹑道路分別修築。察看情形﹐本年收成必形歉薄。除稟兩院憲並移行查覆外﹐合行札飭。

爲此﹐札仰該縣卽便遵照﹐克日查明通報察辦。毋違。此札。

光緒二年七月初三日札﹝恆春縣﹞。

臺灣府轉行巡撫丁日昌批準省會稅釐總局詳明客商運米進口免抽釐金

署理臺灣府正堂加十級紀錄十次孫﹐爲遵札轉飭事。

光緒二年九月初七日﹐蒙臬道憲夏札開﹕『本年八月二十七日﹐準省會稅釐總局移開﹕「本年八月十四日﹐奉巡撫部院丁批——本總局具詳「通飭各局卡如遇運米商船進口﹐免抽釐金並免護商經費﹐立時驗明放行」等由一案﹐奉批﹕『前經面諭該局速辦﹔此系目前最要之件﹐仰卽迅速通行各局卡查照辦理並移飭臺屬各卡曁各廳﹑縣一體遵辦無違。仍候督部堂批示。繳』等因到局。奉此﹐查此案先經具詳﹐一面通飭各屬遵辦在案。玆奉前因﹐除呈覆撫憲並通飭遵照外﹐合就移請查照。希卽一體轉飭所屬各府廳﹑縣﹕如遇運米商船晉省﹐立時驗明放行﹐毋得畱難阻滯」等由﹔計粘抄局詳一紙到道。準此﹐合就行知。爲此﹐札仰該府卽便移飭遵照毋違』﹔計粘抄局詳一紙到府。蒙此﹐除分別移行外﹐合就轉飭。

爲此﹐札仰該縣官吏立卽遵照辦理﹐並移行境內各分局委員一體遵照毋違。此札。

計粘抄局詳一紙。

光緒二年九月二十六日札﹝恆春縣﹞。

爲詳明事。

竊照米榖爲民食攸關﹐客商眅運槪準免抽釐金﹐而且米船進口並免收捐護商經費﹔歷經照辦在案。現在閩省米價增昂﹐仰蒙撫憲軫念民艱﹐示諭招商運米來閩平價糶濟﹔亟應由局申明舊章﹐通飭各局卡﹕如有運米商船進口﹐免抽釐金並免護商經費﹐立時驗明放行﹐不準畱難阻滯。倘有帶運別項貨物﹐仍卽照章收繳應完貨釐。除詳憲並通飭遵照外﹐理合具文詳明﹐伏候憲臺察核批示﹗

爲此﹐備由呈乞照詳施行。

臺灣府行知巡撫丁日昌卽日渡臺妥籌生番剿撫事宜

署理臺灣府正堂加十級紀錄十次向﹐爲行知事。

光緒二年十二月初四日﹐蒙總理臺灣營務處臬道憲夏札開﹕『奉巡撫部院丁牌開﹕「爲照本部院於光緒二年十一月初三日恭折由驛具奏「臺北生番未靖﹐現擬力疾渡臺妥籌辦理」一折﹐除俟奉到諭旨另行恭錄行知外﹐合先抄片行知。爲此﹐仰道官吏卽便移行遵照並移臺灣鎭總兵張﹑中路統領吳鎭﹑北路張鎭查照」等因。奉此﹐合就札飭。爲此﹐札仰該府卽便移行遵照。毋違。此札』﹔計黏單一紙等因。蒙此﹐合就行知。爲此﹐行縣官吏立卽一體知照。此行。

計黏單一紙。

光緒二年十二月二十一日行﹝恆春縣﹞。

奏爲臺灣北路生番未靖﹐微臣現擬力疾渡臺妥籌辦理﹔恭折陳明﹐仰祈聖鑑事。

竊照臺灣各路生番居髙負險﹐人面獸心﹔殺人多者﹐推爲酋長。示之以威﹐則湣不畏死﹔欲以恩羈糜之﹐則又文字不能諳﹑語言不能通。上年春間﹐南路獅頭番拒捕﹐戕殺遊擊王開俊﹔秋間﹐北路豆蘭社番又時有乘機殺人﹐將首級賣與木瓜番之事。本年春間臣到任後﹐察知北路敷衍﹐當經會商將軍臣文煜﹑前督臣李鶴年奏派水師提督彭楚漢﹑福寧總兵吳光亮前往整頓﹐並挑裁舊勇。嗣於四月間﹐彭楚漢受瘴病﹐重回內地。七月間﹐吳光亮又受煙瘴致病﹐幾死者數次﹔旋回中路養病至今﹐未能起牀。屢接臺灣道夏獻綸並該鎭等稟稱﹕以後山加里社番眾串通豆蘭﹑木瓜各番﹐夜則暗攻營壘﹑日則伺殺軍民﹐稟請速籌剿辦。經臣與署督臣文煜會商﹐派總兵張其光先帶練勇二營前往北路督同原派各軍穩札穩進﹐徐圖剿撫之方。惟臺灣自南路至北路﹑自前山至後山相隔千數百里﹐內山外海﹐巢穴深邃﹑口岸煩多。欲處處設防﹐則兵多餉重﹔欲擇要駐札﹐則兵力偶有未固﹐外侮內患卽相乘疊起。況年來瘴气又重﹐疫瘴煩興﹔上年之所謂精銳者﹐今年已成衰弱﹐整頓一切尢須深�經營。玆據臺灣鎭總兵張其光報稱患病甚重﹐臺灣道夏獻綸亦復因病請假一月﹔臺事無人主持﹐實深焦灼﹗臣蒙恩賞假𨿽未滿期﹐而值此軍事急迫﹐多一日之耽擱﹐卽誤一日之事機﹔現已函商船政速備輪船﹐臣擬卽日帶印東渡。俟至臺灣察看情形﹐應如何籌畫布署﹖再當隨時奏請訓示遵辦。其省中應辦事宜﹐遠隔重洋﹐欲圖兼營並顧﹐必致貽誤事機。玆將本署應題奏﹑應咨一切事件﹐商由督臣代辦﹔其日行一切公事﹐由藩司代印代行﹕庶免蹈上年積壓稽延之誤。至臣渡臺後﹐應請敕下將軍臣文煜﹑新任督臣何璟寬籌糧餉﹐顧臣後路﹔船政大臣吳贊誠應給輪船﹑采購軍火﹐俾資接濟。想該將軍等平日公忠體國﹐必能相與有成。

所有臺灣北路生番蠢動﹑微臣帶印東渡辦理緣由﹐謹恭折附商輪船遞交上海縣發驛五百里馳陳﹐伏乞皇太后﹑皇上聖鑑訓示。謹奏。

臺灣府行知巡撫丁日昌卽日渡臺妥籌生番剿撫事宜

署理臺灣府正堂加十級紀錄十次向﹐爲行知事。

光緒二年十二月初四日﹐蒙總理臺灣營務處臬道憲夏札開﹕『奉巡撫部院丁牌開﹕「爲照本部院於光緒二年十一月初三日恭折由驛具奏「臺北生番未靖﹐現擬力疾渡臺妥籌辦理」一折﹐除俟奉到諭旨另行恭錄行知外﹐合先抄片行知。爲此﹐仰道官吏卽便移行遵照並移臺灣鎭總兵張﹑中路統領吳鎭﹑北路張鎭查照」等因。奉此﹐合就札飭。爲此﹐札仰該府卽便移行遵照。毋違。此札』﹔計黏單一紙等因。蒙此﹐合就行知。爲此﹐行縣官吏立卽一體知照。此行。

計黏單一紙。

光緒二年十二月二十一日行﹝恆春縣﹞。

奏爲臺灣北路生番未靖﹐微臣現擬力疾渡臺妥籌辦理﹔恭折陳明﹐仰祈聖鑑事。

竊照臺灣各路生番居髙負險﹐人面獸心﹔殺人多者﹐推爲酋長。示之以威﹐則湣不畏死﹔欲以恩羈糜之﹐則又文字不能諳﹑語言不能通。上年春間﹐南路獅頭番拒捕﹐戕殺遊擊王開俊﹔秋間﹐北路豆蘭社番又時有乘機殺人﹐將首級賣與木瓜番之事。本年春間臣到任後﹐察知北路敷衍﹐當經會商將軍臣文煜﹑前督臣李鶴年奏派水師提督彭楚漢﹑福寧總兵吳光亮前往整頓﹐並挑裁舊勇。嗣於四月間﹐彭楚漢受瘴病﹐重回內地。七月間﹐吳光亮又受煙瘴致病﹐幾死者數次﹔旋回中路養病至今﹐未能起牀。屢接臺灣道夏獻綸並該鎭等稟稱﹕以後山加里社番眾串通豆蘭﹑木瓜各番﹐夜則暗攻營壘﹑日則伺殺軍民﹐稟請速籌剿辦。經臣與署督臣文煜會商﹐派總兵張其光先帶練勇二營前往北路督同原派各軍穩札穩進﹐徐圖剿撫之方。惟臺灣自南路至北路﹑自前山至後山相隔千數百里﹐內山外海﹐巢穴深邃﹑口岸煩多。欲處處設防﹐則兵多餉重﹔欲擇要駐札﹐則兵力偶有未固﹐外侮內患卽相乘疊起。況年來瘴气又重﹐疫瘴煩興﹔上年之所謂精銳者﹐今年已成衰弱﹐整頓一切尢須深�經營。玆據臺灣鎭總兵張其光報稱患病甚重﹐臺灣道夏獻綸亦復因病請假一月﹔臺事無人主持﹐實深焦灼﹗臣蒙恩賞假𨿽未滿期﹐而值此軍事急迫﹐多一日之耽擱﹐卽誤一日之事機﹔現已函商船政速備輪船﹐臣擬卽日帶印東渡。俟至臺灣察看情形﹐應如何籌畫布署﹖再當隨時奏請訓示遵辦。其省中應辦事宜﹐遠隔重洋﹐欲圖兼營並顧﹐必致貽誤事機。玆將本署應題奏﹑應咨一切事件﹐商由督臣代辦﹔其日行一切公事﹐由藩司代印代行﹕庶免蹈上年積壓稽延之誤。至臣渡臺後﹐應請敕下將軍臣文煜﹑新任督臣何璟寬籌糧餉﹐顧臣後路﹔船政大臣吳贊誠應給輪船﹑采購軍火﹐俾資接濟。想該將軍等平日公忠體國﹐必能相與有成。

所有臺灣北路生番蠢動﹑微臣帶印東渡辦理緣由﹐謹恭折附商輪船遞交上海縣發驛五百里馳陳﹐伏乞皇太后﹑皇上聖鑑訓示。謹奏。

分巡臺澎兵備道札行巡撫丁日昌擬定撫番善後章程二十一條

欽命布政司銜福建分巡臺澎兵備道總理營務處夏﹐爲札飭事。

案奉巡撫部院丁札開﹕『照得本部院擬定撫番善後章程二十一條﹔除咨臺灣鎭及各統領轉行轄營遵照並札各廳縣﹑南中兩路招撫局委員查照外﹐札道一體移行遵照認眞辦理﹔仍將如何分條實在辦理情形﹐於一月內縷晰詳覆』等因﹔計發章程一份。奉此﹐除分別移行外﹐合行札飭。

爲此﹐札仰該縣卽便遵照認眞辦理毋違。此札。

訂黏章程一份。

光緒三年三月二十九日札﹝恆春縣﹞。

撫番善後章程二十一條

一﹑各社生番名爲「歸化」﹐而未經薙發者尙多。宜勒令於一月內一律薙發﹐並由官酌給粗布上﹑下衣各一件﹐引之使入範圍。其從前歸化而未經薙發者﹐亦勒限於一月內一律剃髮﹐以免反復。仍由官置辦剃頭刀分給各社頭目領回﹐勒令每月各剃一次﹔並隨時訪查﹐以防其日久仍行蓄髮。

一﹑各社歸化之番應分別社分﹐將丁口查明﹐造冊通報﹐以憑察核。其有遷移﹑亡故以及新增丁口﹐均行一律注明。

一﹑歸化各番社宜設立頭目﹐作爲社長﹔每月酌給薪水十元﹑八元﹐以示羈縻。嗣後如再有伏殺兵民之事﹐卽令該社長勒令捆送眞凶﹐不準存匿﹔違者嚴辦。亦不得被及無辜﹐致令向隅。

一﹑各番社田地毘連﹐宜飭派委員酌選誠實通事帶同番目分報各處﹐爲之嚴定界址﹔不準鄰社恃彊侵占﹐亦不許該社冒占他人土地﹐以杜爭端。

一﹑除近海官山及各番耕種力所不能及者聽民開墾外﹐其餘附社山田樹木﹐應令各歸各管﹐不準地方民人將該番所占爲已業。違者嚴辦。

一﹑嚴諭各社番目隨時約束番民﹐不準生事。倘來往商民及貿易之番有在界內被劫失事者﹐卽惟該處民番是問﹐不準推卸他人。果系外社各番越界滋事﹐準該處頭目立卽捆送公局解官究懲﹐以專責成而別良歹。

一﹑凡準番民交易之處﹐無論城鎭﹑墟市應專設公局﹐就近選舉公正紳士爲之。倘遇番務﹐卽爲隨時處斷。嚴飭鄕民人等不得任意欺淩﹐如有殺害生番及搶奪生番物件並侵占生番地基者﹐準該番來局投訴﹐局紳卽爲稟官﹐分別秉公追辦究抵﹔不得稍分畛域﹐使該番有冤無伸﹐以致激成變故。違者參辦。該局紳如能辦有成效﹐奏請獎勵。

一﹑凡與生番交易對像﹐宜酌定畫一章程﹐不準番割經手﹐以免把持而昭公允。

一﹑民番如有忿爭﹐均令赴局投明﹐不準私相報復。違者加等嚴辦。

一﹑來往社番旣經歸化﹐凡赴市鎭不準持銃帶刀﹐亦不準在市行沽﹔以免醉後行凶﹐致釀鬥殺。

一﹑所有市鎭﹐誠恐營中兵勇並不法莠民及生番親戚暗中有與該番販賣軍火等事﹐應責成該處局紳﹑官弁等嚴密稽查。倘能查獲接濟實據﹐弁兵實時拔補﹐員紳記功獎勵﹔或本處不能查出而被別處發覺者﹐分別加等參辦。所獲軍火﹐繳官存儲。

一﹑各海口及市鎭人煙稠密﹑易於接濟軍火之處﹐槪不準生番私往交易。違者嚴辦﹔並將引路之人查究﹐以杜藏姦。官紳不能覺察者﹐分別參懲。

一﹑鳳山縣政務較繁﹐於番務力難兼顧﹔應另派委員督同局紳會同地方官專辦鳳﹑恆一帶撫番善後事宜﹐以專責成。如有成效﹐專折奏保﹔倘系敷衍﹐從嚴參撤。

一﹑生番最忌出痘——名爲「出珠」﹐擬於前﹑後山各設醫局﹐疾病則爲之醫藥﹔並設牛痘醫生爲之傳種﹐以全生命。

一﹑新開之路﹐如有艸樹蒙茸﹑燔剃猶未淨盡者﹐應由員紳分定地段﹐飭令本界歸化之番並該處柴寮將沿路左右相距百十丈之處所有樹木一律砍伐摧燒﹐以杜凶番藏匿﹔若樹木系有主者﹐應歸原主砍伐﹐以示體卹。其鳳﹑恆一帶﹐凡遇過渡無橋無筏之處﹐責成地方官於一月內趕造齊全﹔經費準其核實報銷。

一﹑靠山民番除種植薯芋﹑小米自給外﹐膏腴之土栽種無多﹐以致終多貧苦。應選派就地頭人及妥當通事帶同善於種植之人分投各社﹐教以栽種之法﹐令其擇避風山坡種植茶葉﹑棉花﹑桐樹﹑檀木以及麻﹑豆﹑咖啡之屬﹐俾有餘利可圖﹐不復以遊獵爲事﹐庶幾漸底馴良。所有各項種子﹐由員紳赴郡局領給﹔俟收成後﹐將成本按年繳還﹐以示體卹。其某某處種植某項若干﹖次年生發苦幹﹖收成若干﹖責令該員紳稽查冊報﹐分別有無成效﹐以定賞罰。

一﹑前﹑後山各處曠土甚多﹐應卽舉設招墾局﹐卽日由營務處選派委員前往汕頭﹑廈門﹑香港等處招工前來開墾。所有開墾章程﹐另文擬辧。

一﹑各番社溪澗支流所有可以灌漑新墾田園者﹐應嚴告該處頭目不準堵截水源﹐違者重懲。

一﹑附近番社市鎭均宜廣設義學﹐選擇善於勸導之塾師隨時爲之講說禮義﹐導以尊親﹐化其頑梗。其各番社頭目﹐尢應勸令多送子弟入學﹐以資化導。現已奏請番童準進庠序﹐將來番童如有讀書明理者卽準其應試﹐庶幾懷我好音。仍隨時派員分投稽查課程﹐考校塾師優劣﹐分別賞罰﹐以儆怠惰﹐仍於朔﹑望宣講「聖諭」二次。

一﹑生番亦是人類﹐各處官吏﹑兵民不得稍分畛域﹐任肆欺淩﹔庶幾日就範圍﹐免致爲叢驅雀﹐使入歧途。

一﹑薙發歸化之番﹐除軍火嚴禁外﹐其餘一體準與平民交易。其未經薙發之番﹐卽鹽﹑米等事﹐均不準接濟。

分巡臺澎兵備道札飭恆春縣勘定南路各番社界址並將已墾未墾地畝查明稟復

欽命布政使銜福建分巡臺澎兵備道總理營務處夏﹐爲札飭事。

照得昨奉巡撫部院丁札發「撫番開山善後章程」內開﹕『各番社田地毘連﹐宜飭派委員酌選誠實通事帶同番目分投各處﹐爲之嚴定界址﹔不準鄰社恃彊侵占﹐亦不許該社冒占他人土地﹐以杜爭端。又除近海官山及各番耕種力所不能及者聽民開墾外﹐其餘附社山田樹木﹐應令各歸各管﹐不準地方民人將該番所有占爲已業。違者嚴辦』。分別移行在案。查前﹑後山開墾一事﹐最爲目前要著﹔而各該社丁口究有若干﹖各社界址如何劃定﹖應畱地畝若干歸其耕種﹖其力所不及耕種地畝尙有若干﹖並離番社較遠無主荒地若干﹖統計已經開墾若干﹑未經開墾若干﹖每人以一甲計算﹐可安置民人若干﹖何處系屬水田﹑何處系屬旱田﹖尙須另開浚水圳並各處地土肥瘠﹐均應由委員親自前往逐一履勘﹑詳注圖說﹐庶免將來侵占糾轕之獘。在就地番族旣不生疑懼﹐而外來客民亦得有所安插。所有中路埔裏各社﹐卽歸代理鹿港同知李丞查勘﹔南路加鹿塘以至恆春而達八磘灣﹐卽歸該令會同候補知縣周令有基查勘﹔其八磘灣以至璞石閣﹑成廣澳﹐卽歸署臺防同知袁丞查勘﹕均限一月內查明繪圖稟復。其由璞石閣以至秀姑巒﹑奇萊﹑新城等處﹐應請吳鎭抵後山﹐再行派員分往勘明核辦。除分別移行外﹐合行札飭。

爲此﹐札仰該令卽便遵照辦理﹐毋稍違延。切切。此札。

光緒三年三月二十九日札﹝代理恆春縣黃令﹞。

臺灣府行催妥議禁止官員士子兵丁吸食鴉片

特調臺灣府正堂卓異侯升加八級隨帶加一級紀錄二次張﹐爲行催議覆事。

本年七月二十二日﹐蒙藩憲葆﹑臬憲李札開﹕『奉總督部堂何札付﹕「光緒三年四月二十二日﹐準兵部火票遞到軍機大臣字寄盛京將軍﹑吉林將軍﹑黑龍江將軍兼管順天府府尹﹑奉天府府尹﹑各直省督撫﹕「光緒三年四月初二日﹐奉上諭﹕『郭嵩燾等奏「鴉片煙爲害中國﹐擬請設法禁止」一折﹐官員﹑士子﹑兵丁等吸食鴉片煙﹐例禁綦嚴﹔近來視爲具文﹐吸食日眾﹐爲害愈深。該侍郎等請以三年爲期﹐設法禁止﹔著各該將軍﹑府尹﹑各直省督撫斟酌情形﹐妥籌具奏。其各省駐防�旗官兵﹐著該督﹑撫會同該將軍酌度辦理。原折均著抄給閱看。將此各諭令知之。欽此』。遵旨寄信前來」等因。承準此﹐恭錄行司卽速會同藩司欽遵諭旨﹐斟酌情形妥籌詳辦﹐並移通商﹑善後兩局司道查照。毋延」。又奉巡撫部院丁牌同前由各等因。奉此﹐除移行查照外﹐合並飭行。爲此﹐仰府官吏立卽遵照﹐克日斟酌情形妥議詳覆﹐以憑會同匯核詳覆。凜之。速速。此札。計黏單一紙』等因。蒙此﹐查此案先蒙道憲札飭﹐當經轉飭妥議在案。玆蒙前因。除黏單先經抄發毋庸重錄外﹐合就行知。

爲此﹐仰縣官吏立卽遵照﹐克日斟酌情形妥議具覆﹐以憑轉請匯核詳辦。毋得稍延。火速﹑火速。此札。

光緒三年八月初九日札﹝恆舂縣﹞。

臺灣南路潮普營統領轉飭所有墾務礦務分別劃歸經理

欽加布政使銜統領臺灣南路潮普營全軍福建補用道克勇巴圖魯方﹐爲札飭事。

本年九月初九日﹐奉督憲何﹑撫憲丁會札內開﹕『照得臺灣後山中﹑南﹑北三路現有吳鎭所部兩營兩哨曁福靖前營﹑福靖左營﹑練勇前營﹑練勇左營﹑綫鎗營﹑綏靖軍「振」字中營及民兵一百名﹐均歸吳鎭節制調遣。現查管帶「振」字中營遊擊朱荷恩已經參革﹐該營曁綏靖軍弁勇疲弱甚多﹐應卽裁撤。內綏靖軍向有分撥勇丁歸袁丞聞柝差遣﹐應準挑畱一百名仍歸袁丞管轄﹔一面調提督髙登玉﹑副將李光兩營前赴後山接防。其卑南﹑知本﹑成廣澳﹑大陂﹑平埔等處俱歸髙提督一營塡札﹐八瑤﹑牡丹灣﹑巴郎衛﹑大鳥萬﹑大貓釐等處歸李副將一營塡札﹐仍統歸吳鎭調遣。另有應行移札之處﹐並由吳鎭隨時酌度辦理。至髙提督原駐恆春縣城﹑李副將原駐三條侖等處﹐均系南路﹐應歸方道派營塡札。所有墾務﹑礦務﹐南路自射寮﹑紅呢嘴﹑南勢湖﹑楓港以達恆春﹐歸該道經理﹔由恆春縣入後山以達卑南﹑平埔﹐歸署臺防同知袁丞聞柝﹑候補知縣周有基經理﹔由璞石閣﹑水尾﹑秀孤巒以達岐萊﹑新城﹐歸吳鎭經理。後山開墾民屯﹐宜與兵屯並行﹐收效乃速。吳鎭所部各營內可挑選若干﹐仿照前議民兵章程﹐專事屯墾﹐由吳鎭具覆。其前山中路墾務﹑礦務﹐卽歸署鹿港同知彭鏊﹑署彰化縣鍾鴻逵會同經理﹔仍各體察就地情形籌議章程﹐並何處可以安插墾民若干﹖切實查勘﹐繪具圖說稟復核辦。如果著有成效﹐本部堂﹑院必當奏請破格從優獎勵。惟冀在事各員認眞籌劃﹐實力舉行﹐切勿稍涉因循﹐以致日久無功﹐徒糜經費。除分別飭行外﹐合行札飭卽便遵照辦理毋違』等因。奉此﹐合就行知。

爲此﹐札仰該縣卽便遵照毋違。此札。

光緒三年九月二十二日札﹝署恆春縣令黃﹞。

臺灣府轉行臬道夏獻綸查勘中路埔裏各社籌辦事宜

特調臺灣府正堂卓異候升加八級隨帶加一級紀錄二次張﹐爲轉行事。

案蒙臬道憲夏札開﹕『照得本道於本年十一月初三日赴臺灣中路查勘埔裏各社所有籌辦一切事宜﹐除稟督﹑撫憲曁船政大臣並分別移行外﹐合行抄稿札飭。爲此﹐札仰該府卽便遵照毋違。此札﹔計黏抄稟稿一紙』等因。蒙此﹐除移行外﹐合就轉行。

爲此﹐札仰該縣官吏立卽遵照毋違。此札。

計抄黏稟稿一紙。

光緒三年十二月二十三日札。

敬稟者﹕竊職道前擬前赴中路埔裏各社查閱情形﹐稟明憲鑑。旋於十一月初三日由郡起程﹐初六日抵彰化所轄之集集街。初七日﹐由集集街十里至風谾口﹔嶺路尙不甚髙﹐前後設銃樓四處﹐由福銳新右營派勇駐守。又十里爲土地公安嶺﹐路較峻削。又下嶺十里至頭社﹐又五里至水社﹐又五里至貓蘭社﹐又五里至新城——卽審鹿社﹐又十里至白藥嶺﹐又六里至埔里社之大埔城。計由風谾口至土地公安嶺皆屬山路﹐經吳鎭開辟﹐現在輿馬可通﹔由頭社至埔里社﹐𨿽間隔一﹑二小嶺﹐俱屬平坦易行。地勢﹐頭社﹑水社﹑貓蘭﹑審鹿﹐俱不甚寬﹔惟埔里社周圍平陽﹐有三十餘里。其由埔里社迆北﹐過溪爲眉社﹔平陽盡處﹐卽屬髙山﹐向爲北港生番所踞﹐時出殺人﹐民番咸畏之。其番有數種﹕曰化番﹐卽向居六社歸化者﹐現有六百餘名﹔曰屯番﹐卽向在山外﹐自道光年間遷入埔﹑眉兩社者﹐現有六千餘名。其屯番之中﹐又有一種散毛番者﹐約千餘人。此外﹐尙有北港番﹑掉番﹑巒番﹑丹番﹐皆居髙山。掉番﹑巒番﹑丹番﹐尙通情理。北港番族類甚繁﹐凶殘嗜殺﹐其地直接後山﹐不可理諭﹔幸掉番與其不和﹐尙可藉以制之。漢民在六社耕墾者﹐有二千六百餘名﹔內粵籍不過一百數十名﹐余俱閩族。綜計六社之地﹐已開墾者約有三分之二。稻穀每年有一收者﹐有兩收者﹔本年收成祇六分有奇﹐約收榖四萬餘石。卽十分收成﹐亦不過七萬餘石﹐計田二千餘甲左右。詢之土人﹐向無收十分者﹐至多可收七﹑八分。現再加以未辟之地計之﹐統共約三千餘甲。劉前督憲原奏謂「六社可墾地一萬二﹑三千甲」﹐與刻下情形殊未符也。民番在內者耕種之法﹐多不講求﹔且乏水利﹐一遇漧旱﹐卽致歉收。其種茶之地不少﹐惜不善藝植﹑不諳焙制﹐故產不甚旺而味亦欠佳。職道與中路同知彭丞商酌﹐擬在彰化一帶招雇良農數名入內﹐教以耕作﹔並雇茶匠二名﹐教以藝植﹑焙制﹕俾民生日裕﹐風气日開。水圳﹐現由彭丞已開兩條﹐民人自開一條﹔職道復於溪北一帶查勘﹐尙可添開一條﹕則有水源之處﹐俱可導引﹐農田得資灌漑。其荒地有成片段者﹐卽於彰化一帶就近招徠開墾﹔或自己出資﹑或酌借工本﹑或發給口糧﹐俱由彭丞隨時斟酌情形﹐報明辦理。其有附近各莊田地不過十甲﹑八甲者﹐經職道傳集頭人﹐剴切曉諭﹐飭令速行自開﹔若逾限不開﹐卽由官另行招佃﹐以免曠廢。至六社以內﹐樹木極多﹔風谾口﹑大侖兩路現𨿽開辟﹐古木參天﹐陰尢繁翳。若將有礙大路者逐一芟除﹐使陰黴瘴癘之气﹐藉以宣泄﹔生番旣不致伏匿爲害﹐而滋土山場又可栽種雜糧﹑茶子。已飭彭丞招募工匠二百名﹐分段砍伐。其建城處所原擬在埔社前代理同知李時英所植莿竹爲圍城基者﹐偏於東南﹐地勢尙不合宜﹔並飭酌量攺易。值此經費支絀﹐祇能先築一土城﹐周圍以五百丈爲率﹔城外畱地墓數丈﹐栽植莿竹。土城不能經久﹐數年之後莿竹成圍﹐則可抵城——噶瑪蘭﹑鳳山廳縣﹐皆如此辦理﹐未建磚城也。其廳署爲辦公之所﹐亦應建造﹔規模從簡﹐經費限以三﹑四千元﹕均飭彭丞﹑鍾令核實勘估。目下彰化一帶居民﹐皆有往貿易者﹔如城池衙署一建﹐則民志胥定﹐從之自如歸市﹕故不可不亟圖之。埔社先有教堂之處﹐洋人時往遊歷﹔從教者俱系毛番﹐有六百餘名。此外﹐漢民﹑屯番尙無入其教者。水社有一浮珠嶼﹐四面皆水﹔孤峙湖心﹐風景饒勝。洋人先欲於該處起建教堂﹐吳鎭先建書院一所﹐將其地槪行歸官﹐洋人气沮﹔九月間﹐復來水社責該處番民不應讓官起建﹐然已無如之何矣。自今年各處分設義學﹐民番漸知趨向﹐不致誤入歧途。職道將各處查勘後﹐由新城﹑頭股莊﹑大侖嶺而出哮貓﹑南投。北路爲縣丞王沅﹑紳士張春華等捐資所開﹐寬者五﹑六尺﹐狹者三﹑四尺﹔其大侖嶺𨿽較土地公安嶺稍低﹐而山路轉長﹐兩旁樹木亦多﹐行走匪易。查南投尙有紳士吳朝陽﹐家資殷實﹔已飭其籌費復開﹐橫寬總須一丈樹木並應刊除。如能不費公帑﹐將此路一律修整寬平﹐當詳請給予優獎。察看埔裏六社形勢﹐在彰化﹐嘉義之間﹐西偏彰化居多。左有濁水一溪環繞﹐右有大肚一溪直接北港。四面皆山﹐中間豁然開曠數十里﹔局勢𨿽不足一縣﹐惟彼族時生覬覦﹐不可不亟爲設官經理。有事於土地公安﹑大侖兩嶺駐兵扼守﹐則外匪無從闖入﹔而一經開辟﹐各處匪徒不敢以此爲逋藪﹐尢收效之較著者也。

所有職道查勘情形﹐理合稟明。

南路撫墾局移知恆春縣發給八磘灣等處墾民米票數目

欽加同知銜辦理南路招撫局卽補縣正堂周﹐爲移知事。

照得發給大港口等處墾民十二月份米票數目﹐經備文移知貴縣在案。玆查據八磘灣墾民什長李九龍﹑林喜云等稟稱﹕『墾民鍾徳祥﹑廖徳郎﹑劉開發﹑張阿三﹑林曾壽﹑陳鳳徳等六名告假回莊﹐日久未返』。又據墾民塗阿三﹑梁盛麟二名面稟﹕『因母親有病﹐告假回家侍奉』各等情。除將鍾徳祥等八名停給外﹐其林國等實共九十名。又據牡丹社灣利洪任等稟稱﹕『墾民遊阿元﹑鍾六滿均因病告退﹐另招曾炳秀﹑蕭阿三二名頂補。曾盛南﹑陳明義回莊未到﹐陳成發——卽張成發﹑李成添——卽黃成添請更正名』等情。除將回莊未到之曾成南﹑陳明義二名停給外﹐該灣實共九十一名。又查據巴朗衛廖文彬等稟稱﹕『墾民張阿桂﹑張開甲﹑張開生﹑陳承增四名告退﹐另招張純忠﹑賴靑古﹑鄭鼎傳﹑劉阿松四名頂補。又廖阿元﹑張阿徳﹑張才等三名因病告退』等情。除將廖阿元等三名停給外﹐該處實共六十一名。以上三處﹐均自本年十二月初七日起﹑至光緒四年正月初六日止﹐計一个月。又大港口古阿昂等四十三名﹐自本年十二月十八日起﹑至光緒四年正月十九日止﹔又茶山陳資生等五名﹐又陳潘氏﹑張阿五之女孩二口﹐均自十一月十六日起﹑至光緒四年正月十五日止﹐計兩个月。另八磘灣墾民婦女徐宋氏﹑牡丹灣郭曾氏﹑郭邱氏﹑廖林氏等大口三名﹐又郭占魁之女小口一名﹐又巴朗衛鍾林氏﹑郭曾氏等大口二名﹐又廖阿郎之子傳生小口一名﹐又大港口古潘氏等大口八名﹑古掽生等小口九名﹕計各處墾民並茶山合共三百一十二名﹐共給過米票九十五石一斗。又八磘灣等處墾民婦女徐宋氏等大口十五名﹑小孩十三名﹐共給過米票六石四斗五升。除稟報營務處憲﹑支應局憲外﹐合就移知。

爲此﹐備移貴縣﹐請煩查照辦理。望切﹑望切。須至移者。

右移署恆春縣正堂黃。

光緒三年十二月二十八日移。

鳳山縣移請恆春縣派撥夫役並移營撥兵接運後山墾費銀兩

欽加同知銜署鳳山縣正堂加十級紀錄十次鄧﹐爲遵札移解查收事。

本年三月二十六日﹐準臺灣縣孫移開﹕『本年三月二十四日﹐蒙全臺海防支應局臬道憲夏札開﹕「後山以達卑南一帶地方現辦開墾﹐所有應需經費﹐飭卽派夫護解庫平銀一千兩﹐解往恆春交收」等因。蒙此﹐除派撥夫役隨同營弁押運外﹐合就移解。爲此﹐移詣煩照﹐希卽派撥役勇並移營撥兵迅至二層行交界處接解前項庫平銀一千兩查收轉解﹐仍祈印照給役回銷﹐幸勿延緩』等由﹔並蒙支應局夏札同前由各到縣。蒙準此﹐除移營撥兵並飭派夫役隨同營弁解運外﹐合就移解。

爲此﹐移詣貴縣﹐請煩查照﹐希卽移請營﹑縣派撥兵役至枋寮交界處所接遞轉運查收﹐幸勿有緩。望切﹑望切。須至移者。

右移恆春縣正堂黃。

光緒四年三月二十七日移。

南路招撫局移覆恆春縣關於鋪戶王和興開墾二重溪等地田畝給照事宜

補用分府辦理南路招撫局委員卽補縣正堂周﹐爲移覆事。

本年七月初九日﹐準貴縣移開﹕『本年六月十七日﹐據車城街鋪戶王和興稱﹕「竊興開辟車城入山——土名二重溪連出溫泉埔等處田畝﹐經已陸續�成﹐又蓋屋三間﹐耕牛五隻﹑牛車一張﹐器具全備﹔惟有四邊些少樹木地段尙存﹐後開再報。其地東至射不力溪﹐西至山﹐南至二重溪﹐北至出溫泉埔。現興自備工本﹐開辟成業﹐計又諒有二甲之田﹔不稟請勘報升給照﹐限期滿納課管業﹐誠恐將來混界之獘。理合將開墾情形稟乞﹔國課攸關﹐乞勘給照﹐沾感切叩」等情。據此﹐敝縣查該處墾務系由貴局辦理﹔玆據該鋪戶王和興所稱墾成田畝實有若干﹐果否系該鋪戶獨出本資開辟﹐抑有何人交涉在內及四圍有無侵礙他人物業﹖可否準予給照管耕﹖亟應移請核辦。除批示外﹐合就備移。爲此﹐詣請貴委員請煩查照辦理。須至移者』等因。準此﹐捲查光緒三年八月十一日奉總理全臺營務夏札開﹕『八月初三日﹐奉總督部堂何﹑巡撫部院丁札飭「所有墾務﹑礦物﹐南路自射寮﹑紅泥嘴﹑南勢湖﹑楓港以達恆春﹐歸方道經理﹔由恆春轉入後山以達卑南平埔﹐歸署臺防同知袁丞聞柝﹑候補知縣周令經理』等因。蒙此﹐查二重溪﹑溫泉埔地方﹐敝局並無辦過﹐無案可查﹐亦不在督﹑撫憲飭辦界內。查該處系貴縣所屬﹐應否給照管耕﹖應由貴縣查明酌辦。合就移覆。

爲此﹐備移貴縣﹐請煩查明辦理。須至移者。

右移署恆春縣正堂黃。

光緒四年七月初十日移。

臺灣鎭照知恆春縣補繕巡撫吳贊誠奏報攻毀巾老耶﹑加禮宛兩社番巢並搜除安撫情形折稿

記名提督統領臺灣後山各軍調補福建臺澎等處總鎭誠勇巴圖魯吳﹐爲照知事。

案準巡撫部院吳咨開﹕『爲照本署院於光緒四年九月十二日會同閩浙督部堂何恭折由驛具奏「臺灣後山官軍攻毀巾老耶﹑加禮宛兩番巢﹐陣斃悍目﹐餘眾潰散﹐分別搜除安撫情形」一折﹐除俟奉到批旨另行恭錄咨知外﹐合先抄折備咨查照』等因﹔計黏單一紙到本鎭。準此﹐查此案本鎭早經接準轉辦移行知照。緣於十月初九夜包封發由艇船馳遞﹐在花蓮港河邊被風浪﹐船覆漂失﹐合就補繕照知。

爲此﹐照會貴縣查照。須至照會者。

計黏抄單一紙。

右照會臺灣府恆春縣正堂。

光緒四年十月十三日。

﹝雙銜﹞奏爲臺灣後山官軍攻毀巾老耶﹑加禮宛兩社﹐陣斃悍目﹐餘眾潰散﹐現在分別搜除安撫情形﹐恭折馳陳﹐仰祈聖鑑事。

竊臣等於九月初一日將「加禮宛不遵查辦﹑現籌進剿並臣贊誠親赴臺北就近調度」緣由﹐會折陳明在案。臣贊誠由馬尾工次乘「威遠」練船於初五日辰刻駛抵雞籠﹐登岸駐札。據臺灣道夏獻綸面稟﹕『探得總兵孫開華於八月二十九日抵花蓮港﹐風浪甚大﹐冒險登岸。所部各營﹐亦於九月初三日陸續到齊。因進兵正路艸木蒙茸﹐深防埋伏﹐擬繞由米侖山紆道而進』等語。卽飛催該總兵等激勵將士﹑整肅隊伍﹐相機進札﹐務使首尾相顧﹐不致被番包抄﹔並派參將傅徳柯解去雙管加那炮及藥彈等件﹐以助攻剿。

玆接孫開華﹑吳光亮呈報﹕『初五日酌帶隊伍﹐前往米侖山查勘地勢。該番散伏深箐﹐放槍伺擊﹔我軍連施開花炮﹑火箭﹐傷番十餘名﹐眾番敗退。查點我軍﹐陣亡一名﹐受傷數名。孫開華等先擬由米侖山一路前進﹔及察看巾老耶社適與加禮宛勢成犄角﹐必先攻拔以孤其勢﹐我軍始無後顧之憂。遂於初六日會督各營﹐分路進攻。派副將李光率隊駐札米侖港﹐防其包抄﹔調新城營勇出札鵲子鋪﹐以防竄逸。孫開華﹑吳光亮率參將張兆連等整隊向前﹐先作明攻加禮宛之勢﹔密遣參將胡徳興﹑吳立貴﹑同知朱上泮﹑都司李英﹑劉順洪等﹐突向巾老耶社分攻東南﹑東北兩面。該社悍番拚命拒戰﹔正相持間﹐加禮宛番目大肥宛汝率悍黨數百來援﹐爲我後隊截擊﹐大肥宛汝中炮立斃。連斃悍黨十餘人﹐番始敗退。巾老耶外援旣絕﹐勢漸不支﹔我軍勇气百倍﹐奮戰及三時﹐始將該社攻破﹐殺斃悍番數十名。李英當先搶進﹐足受槍子傷﹐弁勇亦有傷亡﹔各軍就農兵營﹑十六股莊兩處屯札。初七日黎明﹐復督大隊前往攻加禮宛社。該番先受懲創﹐知我軍威﹐料難自守﹔預於社後二里許﹐負山阻險﹐堅築土壘。我軍一到﹐該番拒戰﹐逾時卽棄社而遁﹔當卽追殺數十人﹐立將該社茅屋焚毀。因路徑叢雜﹐未便窮追﹐卽收隊回營﹔隨探知敗竄悍番﹐尙麇聚土壘爲死守計。初八日五鼓﹐吳光亮率各營仍由加禮宛竹仔林而進﹑孫開華親率參將張兆連等由巾老耶社旁深艸叢中銜枚疾進﹐直抵該巢。環攻一時之久﹐身先衝入﹐遂將堅壘踏平﹐搜斬一百餘名﹐餘眾翻山竄逸﹔至午刻收隊。計四日之戰﹐共殲番二百餘名。其南勢之豆欄﹑薄薄等社﹐初猶觀望﹔至是﹐悉皆懾服﹐不容敗番入社。七腳川社番﹐先曾邀截木瓜生番﹐繳呈首級赴吳光亮營領賞。至是﹐復阻截木瓜番﹐不使與加禮宛聯絡﹔並截殺巾老耶敗竄之番﹐甚爲出力。髙山之太魯閣番﹐亦來助戰。現在查探敗番竄匿蹤迹﹐分別搜除﹑招撫﹔並曉諭南勢各社安業』等情呈報前來。並據臺灣道夏獻綸稟報相同。臣等伏查加禮宛社少壯之番﹐向來自立勻頭名目﹐不受老番約束﹔恃其凶頑﹐顯然抗擋﹐戕害官勇﹐實屬罪不容誅。此次殲斃皆系番壯﹐洵堪示儆。在逃餘眾﹐果能悔罪自投﹐仍當妥爲安插﹐使之復業﹔以免竄伏崖谷﹐終爲後患。其從前土棍詐索之案﹐並當嚴行查辦﹐俾昭平允。惟岐萊一帶地荒瘴重﹐生力軍祗可於事急調援﹐事松卽撤﹔若久畱瘴地﹐𨿽精壯亦變爲疲羸。亟應乘此時機﹐將該處善後一切妥籌布置﹐以冀一勞永逸。臣贊誠俟日間風浪稍定﹐卽乘輪親往花蓮港會同孫開華﹑吳光亮察酌情形﹐商籌辦理﹔一面將續調之兵﹐陸續撥回。

除將應辦事宜隨時會商馳陳並此次陣亡員弁﹑勇丁隨後查明匯案請卹外﹐所有後山官軍攻毀巾老耶﹑加禮宛兩社﹐現在分別搜除安撫情形﹐謹合詞恭折由驛四百里馳陳﹐伏乞皇太后﹑皇上聖鑑訓示。謹奏。

福建通省稅釐總局行知議定臺灣南北路添攺各缺捐助病故人員遺畱眷柩還鄕銀數

福建通省稅釐總局司道﹐爲行知事。

案查閩省病故人員遺畱眷柩無力還鄕﹐先經公議籌捐資助銀兩在於通省司﹑道﹑府﹑廳﹑州﹑縣應領養廉內按照實領銀數酌提百分之一﹐續議通省府﹑廳﹑州﹑縣更動各缺按缺派捐﹐一並由局收儲﹐隨時查明核給。先後詳奉督﹑撫憲批準刊入「省例」﹐通飭遵辦在案。玆查臺北地方已奉奏準添設臺北府﹑淡水﹑宜蘭二縣﹐又將淡水同知攺爲新竹縣及噶瑪蘭通判攺爲基隆通判﹐又府城南路同知移札卑南﹑鹿港北路同知攺爲中路同知﹐又車城南猴洞地方建設恆春縣﹐維時詳議按缺派捐故員資助而臺灣南﹑北路添攺各缺均未議及。自應體察各缺情形分別酌定﹐以便檄飭捐繳。現經本司道公同酌議﹐請將臺北府按照內地各府一體派捐七兌番一百元﹐淡水縣派捐七兌番一百元﹐新竹﹑宜蘭兩縣各派捐七兌番五十元﹐恆春縣派捐七兌番三十元﹐基隆通判與南路﹑中路同知各派捐七稅番三十元﹔所捐番銀均以庫平繳收﹐以昭劃一。除詳兩院憲曁移行查照外﹐合並行知。

爲此﹐札仰該縣卽便遵照。毋違。此札。

光緒五年三月二十三日札﹝恆春縣﹞。

分巡臺澎兵備道行知福靖前營副將稟報移請發給撫輯南路各番社墊款礙難照準

總理營務處署福建分巡臺澎兵備道兼提督學政張﹐爲行知事。

光緒五年八月十一日﹐準總帶福靖前營副將李��稟稱﹕『竊卑職奉委赴南路接帶營勇﹐當承前營務處面諭以南路一帶地方王副將福祿撫輯未周﹐是致去年路上行人屢遭殺害﹐面示卑職接帶後務須認眞整頓﹑保衛地方﹐將前山﹑後山各社番民實心和撫﹔其射不力﹑呢孻﹑蔡瓜等社番民性最刁蠻好鬥﹐猶須加意和撫﹐以期地方安靖﹐毋負委任。所有和番牛酒﹑布疋﹑銀煉﹑瑪瑙珠﹑檳藥等項﹐準予核實造報給領﹐毋許冒濫等因。卑職自接防後﹐隨卽嚴飭哨弁﹑約束勇丁﹐察地勢之險要﹑審番民之莠良﹐分地駐防﹐在在小心籌度。凡地方之利獘實力舉行﹐以期上報憲恩﹑下舒民廑。惟是和撫社番﹐全憑恩威並濟﹐乃能制服其心。故卑職於六月二十五日通傳內姑文﹑率芒﹑董滴﹑中心侖﹑竹坑﹑外姑文﹑割肉大小二社﹑華華而﹑姑丁坳﹑馬零坳﹑沙武吉﹑南屏﹑■﹝舟犬﹞烏見吔﹑恩武裏﹑煙力裏﹑旺有旺﹑馬有爻﹑內獅頭﹑外獅頭﹑中文﹑射不力﹑馬裏拜﹑甘仔蔑﹑拜武蘭等二十五社番酋齊集卑營﹐示以軍威﹐以奪其气﹔施之恩惠﹐賞以牛酒﹑布疋﹑銀煉﹑瑪瑙珠﹑檳藥等項﹔曉以法律「殺人者無赦」﹕使其法行知恩﹐恩行畏威。現在前山各社番民盡覺輸誠悅服﹐地方藉以安寧。但查王副將前撫社番﹐系由枋寮至獅頭山將附近所防曾經滋擾地方之社番月給口糧﹑牛酒﹐僅撫內姑文﹑外姑文﹑獅頭﹑率芒﹑割肉﹑中文等社而已。其餘扶賴﹑拜圓﹑口社﹑猩猩﹑八葉山﹑裏栳﹑加柄加走﹑頭社﹑沙頭﹑烏律﹑本居﹑昆侖坳上下社﹑七家﹑陳北﹑叻叻上下社﹑拜錄﹑陳阿修﹑蒲進錄﹑內社﹑旺阿叻大小社﹑艸山及華華而﹑沙武吉﹑姑丁坳﹑射不力﹑董滴﹑中心侖﹑竹坑﹑馬零坳﹑南屏﹑■﹝舟犬﹞烏見吔﹑恩武裏﹑煙力裏﹑旺有旺﹑馬爻﹑馬裏拜﹑甘仔蔑﹑拜武蘭等四十一社﹐王副將以其稍爲安靖﹐未經和撫。卑職接防後﹐通事何土登﹑吳靑等稟報﹕「王副將和撫番社未能周洽﹐現在各社番民紛紛議論﹐咸謂擾害地方者反得口糧賞賜﹐我等安靖循良﹐並無恩惠。若不趕緊撫綏﹐誠恐地方不靖」等情前來。卑職隨卽細加察訪﹐盡悉其中情形。若照王副將舊章辦理﹐是擇其滋事者和撫﹐其安靖者置若罔聞﹔似此撫綏﹐無怪番民之紛紛議論也。伏思撫輯不周﹐在平民尙多觀望﹔無知番社﹐能勿懷疑﹗更恐安靖之番﹐變爲滋事之番﹐以圖賞賜矣。故卑職於六月二十九日馳赴糞箕湖﹐將扶賴﹑拜圓﹑口社﹑沙頭﹑加柄加走﹑山社﹑八葉山﹑裏栳﹑頭社﹑烏律﹑本居﹑昆侖坳上下社﹑七家﹑陳北﹑叻叻上下社﹑拜錄﹑陳阿修﹑內社﹑旺阿叻大小社﹑蒲進錄﹑艸山等二十四社番民逐一撫輯﹐賞以豬﹑酒﹑布疋﹑瑪瑙珠﹑檳藥等項﹐務使山前﹑山後各番同歸良善﹔仍飭各社番酋每月到營一次﹐賞以豬酒﹐勸以各安其業﹐毋得滋擾地方。但番心難測﹐反復無常﹔卑職惟有勤加防範﹐以期地方安謐﹐仰副憲臺綏遠懷猷至意。但兩次撫番所有豬﹑牛﹑酒﹑布疋﹑銀煉﹑瑪瑙珠﹑檳藥等項共銀二百九十七元一角﹐均系卑職先行墊出。其細款﹐另行逐一造具淸冊呈送憲臺察核﹔伏乞軫念和撫社番系因地方起見﹐並非爲一己之私﹐懇求據情移請全臺支應總局照數發給歸墊﹐俾免賠累﹐實爲徳便。至於啞郎一﹑大釐馬柵架﹑蘭拿﹑端姑﹑亞隴﹑大車萬﹑呢孻﹑八磘四拿國﹑大樹傍﹑上楷﹑下楷﹑芒雪﹑旱仔侖﹑加裏歷﹑馬有育﹑吧喱夢﹑雁竹篙﹑文山﹑狗社﹑大竹篙﹑牡丹﹑小麻利﹑蔡瓜﹑巴裏黃等二十三社系屬後山﹐與卑營稍遠﹔可否和撫﹐卑職未敢擅便。或派員前往抑或飭傳到營撫輯﹐稟請蔡核』等情。除批外﹐查撫輯社番﹐固爲當務所急﹔惟各路招撫事宜皆設局委員專辦﹐營將多不預問。卽上年王副將偶有賞犒﹐亦因查辦番社爲一時權宜之計﹔各社番眾何可以此借口﹗來牘謂營務處夏前道諭飭在先﹐究無案據可查。此端一開﹐若均以舊章所無﹐謂夏前道諭飭爲詞﹐紛紛具稟﹐流獘何可勝言﹗所請礙難照準。除批示分移臺灣鎭﹑全臺支應局查照外﹐合行札飭。

爲此﹐札仰該縣卽便知照毋違。此札。

光緒五年八月十九日。

臺灣府轉行直隸總督李鴻章奏準開平出口煤斤請準照臺灣﹑湖北例每噸徵收稅銀一錢

署理臺灣府正堂加十級紀錄十次袁﹐爲轉行事。

本年八月初三日﹐蒙臬道憲張札開﹕『光緒七年閏七月二十五日﹐奉閩海關將軍穆照會開﹕「光緒七年七月十七日﹐準戶部咨﹕『貴州司案呈﹐據直隸總督李奏「直隸開平出口煤斤照臺灣﹑湖北之例每噸收稅銀一錢以卹華商而敵洋煤」等因附片一件﹐光緒七年四月二十六日軍機大臣奉旨﹕「著照所請。該衙門知道。欽此」。欽遵由軍機處交出到部。相應抄錄附片﹐移福州將軍遵照可也。計單一紙』等因到本將軍。準此﹐相應照行。爲此﹐照會臺灣道﹐希卽移行遵照。須至照會者」等因﹔計黏單一紙。奉此﹐除分行外﹐合就行知。爲此﹐札仰該府卽便移行所屬一體遵照毋違。此札。計黏單一紙』等因。蒙此﹐除移行查照外﹐合就轉行。爲此﹐行縣立卽一體遵照。毋違。此行。

計黏單一紙。

光緒七年八月初九日行﹝恆春縣﹞。

再﹐據候選道唐廷樞稟稱﹕『開辦礦局以來﹐購備機器﹑延訂洋匠工司及買地﹑築路﹑挑河經費﹐約共享銀七十餘萬兩﹔成本旣重﹐煤價亦因之而昂。若再加現定之稅額﹐卽難敵外洋之煤﹔其勢必不能暢銷﹐而關稅亦鮮有實獲。與其稅重而少收﹐不若減輕而多所納。中國原定洋貨稅則過輕﹑土貨稅則較重﹐以致華商疲累﹐難與洋商頡頏。查西洋各國通例﹐於外來進口貨稅﹐無一不重﹔於本國出口貨稅﹐無一不輕。所以徵外人之利而護本國之商﹐斟酌損益﹐實有至理。乃中國初定約時爲外人所蒙﹐轉使外洋進口之貨稅輕﹑內地出口之貨稅重﹐不啻抑華商而護洋商﹔此通商後數十年之流獘﹐旣受厥累而不覺者也。卽以煤斤而論﹐洋煤每噸稅銀五分﹔土煤每擔稅銀四分﹐合之一噸實有六錢七分二釐﹐若加復進口半稅已合每噸銀一兩有奇﹐盈絀懸殊至二十倍之多。前兩江督臣沈葆楨於臺灣基隆開煤時﹐奏準土煤每噸徵稅一錢﹐較洋煤業已加重﹔嗣湖北用機器開采﹐亦奉諭旨準照臺灣稅則在案。揆從前嚴定土煤稅章意之﹐或恐煤稅減輕﹐則土煤出口日多﹐內地煤價必長﹔故特重其稅﹐以示限制。惟是土法采煤﹐只能售於近地﹔若從陸路車運出口﹐腳價太重﹐斷不合算。況其所采浮面之煤﹐實不足供輪船制造等用。如直隸﹑西山等處煤產專濟京城內外之需﹐並無轉運來津者﹐是其明證﹔似多運出口一節﹐本可無慮。今開平煤礦全用西法﹐每日出至五﹑六百噸之多﹔據洋師測量﹐足供六十年采取。除運往要口分供各局及中外輪船之用﹐並可兼顧內地民間日用。刻下運道疏通﹑腳價旣省﹐若再將稅則減輕﹐煤之售價必廉﹐可以暢銷無滯﹔而運售於各局者﹐不致再用洋商昂貴之煤﹐其有裨於公款不少』等情前來。臣復飭津海關查明歷年洋煤﹑土煤進口數目﹐開具淸折﹔自同治十年起﹑至光緒六年止﹐洋煤進口計八萬一千五百餘噸﹐土煤進口僅五千五百餘噸。而出口土煤﹐則天津向所未有﹔蓋由稅則厚薄不一﹐土煤壅滯難銷﹐遂使厚利爲洋商壠斷。若不變通設法﹐更定章程﹐殊非理財之大計。合亟仰懇天恩﹐俯準開平出口煤斤﹐援照臺灣﹑湖北之例﹐每噸徵收稅銀一錢﹐以卹華商而敵洋煤﹔庶風气日開﹑利源日旺﹐而關稅亦必日有起色矣。

理合附片具陳﹐伏乞聖鑑訓示。謹奏。

光緒七年四月二十六日﹐軍機大臣奉旨﹕『著照所請。該衙門知道。欽此』。

臺灣府轉行各營請領硝磺應會同地方文員驗封並制造火藥及操演動用會同監收監放具結通送核辦

署理臺灣府正堂加十級紀錄十次袁﹐爲轉行遵辦事。

本年九月十一日﹐蒙藩憲陳札開﹕『案照由司詳議﹕各營請領硝磺到營時﹐卽將該管將備移會地方文員會同秤驗﹔如有短少﹐卽詳報查究。倘無短少﹐卽行加封儲庫﹔一面會銜出具「並無短少」驗結通送﹐以杜沿途偸賣之獘。至存庫硝磺﹐由各將備督飭各兵目卽於一月內趕制成藥﹐妥爲收儲﹔將何日制造火藥若干斤數﹐專文報驗﹐並將護照繳銷。其按月操演﹐仍移文員會同監放﹔遇有風雨停操﹐卽將節省鉛藥﹐照數截存。仍俟一年屆滿﹐將領制﹑動用及存庫鉛藥各數目造具淸冊﹐並將文員按月會放各印通送核辦﹕詳奉批準咨移﹐通飭遵辦在案。且近有長福營秦參府以千總鄭雄標將領回光緒四﹑五等年硝斤制藥時偸換侵蝕﹑滲秤鹽渣折耗等由﹐稟請督憲批司會同臬司飭縣歸案訊究詳辦等因﹐業已嚴飭遵辦各在案。查司中購回東硝﹑洋硝到庫﹐經理事廳會同委員提濾煎試﹐均系淨硝﹔以故撥給各營領回﹐從無移報折耗﹑鹽渣之事。今該營報有折耗﹑鹽渣﹐顯有偸換侵蝕。此等獘端﹐皆由硝磺領回不遵定章﹑延不制藥之故。誠恐一營如是﹐各營亦所不免。應卽查照詳定章程﹐移請飭營一律遵辦﹐以杜流獘。合行通飭。爲此﹐札仰該府官吏卽便轉飭所屬各縣遵照﹕如有附近轄管何營﹐卽合該營將領回硝磺鉛藥知會驗收封庫﹐並將由營何日制造火藥斤數及按期操演會同驗秤﹑監收﹑監放按月會具印結﹐通送核辦﹐毋任違延。切切。此札』等因。蒙此﹐除分行外﹐合就轉行。

爲此﹐行縣立卽遵照憲檄指飭辦理毋延﹗切切。此行。

光緒七年九月二十七日行﹝恆春縣﹞。

臺灣府轉飭淡水出口茶葉須每箱查驗加標

署理臺灣府正堂加十級紀錄十次袁﹐爲轉飭事。

光緒七年十二月初四日﹐蒙臬道憲劉札開﹕『光緒七年十一月二十四日﹐準省會通商總局移﹕「奉閩海關將軍穆照會開﹕『本年十月十四日﹐據署淡水關稅務司賀璧理申呈﹕「本年八月二十日﹐奉軍憲札行﹕『本年閏七月二十八日﹐準兵部火票遞到欽命總理各國事務衙門咨開﹕「光緒七年閏七月初一日﹐準貴將軍咨開﹕『總稅務司所請廈門口欲復出洋之茶﹐援照江海關所辦長江﹑寧波之來茶一律免存半稅一案﹐飭查所議﹐均尙周妥﹔惟由臺出口﹐商人自標記號﹐似不足以照愼重。應否於咨復時札行淡水關稅務司逐箱查驗加標』等因﹐咨請核示前來。查此案旣準貴將軍咨稱於商情有益﹑於關稅無損﹐自可允如所請。至札行淡水關稅務司逐箱查驗加標一節﹐尢昭愼密﹔應飭一並辦理。除札復總稅務司轉飭遵照辦理外﹐相應咨復辦理可也」等因。承準此﹐札行淡水關稅務司卽便遵照總署來咨事理﹐由臺出口運廈茶葉卽由該稅務司逐箱查驗加標﹐以便廈關核單對驗存記而昭愼密﹐毋稍違漏』等因。奉此﹐敝稅司本應遵照辦理。惟淡水新關驗丁只有三名﹐倘遇輪船兩﹑三號同日在口﹐則僅能兼顧。如茶葉一項﹐每船出口常有裝至一萬箱或八千箱之多﹐限日開行﹐速於下載﹔若須逐箱由關標號﹐然非添設驗丁數名﹐則司人等不敷分派辦理。而淡水關經費有限﹐且添設驗丁之權尢非本司所敢擅便。至應否添設之處﹐容將情形稟請總稅務司核準後﹐再行敝稅司遵照舉辦。合先備文申復察照」等情到本將軍。據此﹐查此案前承準總理衙門咨復「查驗加標一節﹐尢昭愼密﹔應飭一並辦理。除札復總稅務司轉飭遵照辦理外﹐咨復查照辦理」等因﹔當經本將軍札飭廈門﹑滬尾二口委員曁廈門﹑淡水各稅司遵辦去後。旋於九月十七日據廈門口委員協領成存稟﹕「準稅務司勞偲照會﹕『月前接奉總稅務司札飭﹕「奉總理衙門札復﹕『此案旣準南洋大臣﹑福州將軍飭查聲復相符﹐應如所請辦理。至福州將軍所擬札行淡水稅務司逐箱查驗加標一節﹐尢昭愼密﹔應準一並照辦』等因。奉此﹐本署稅務司查上海關所用保結已屬妥善﹐本關可以仿照辦理。至每箱加用標記﹑稽查核對﹐本關與淡水關均不能行﹔因茶葉箱數較多﹐人少事繁﹐未能兼顧也。且所用標記﹐外人亦能僞造。查上海但用保結﹐不慮商人影射﹔若本口竟照上海關辦法﹐可期愼重。除申呈總稅務司核辦外﹐照會查照﹐並送譯漢結式一紙到關。理合據情轉稟察核」等由。當經本將軍以此案前經興泉永道會同廈門口委員核議﹐詳由本將軍咨準總理衙門復準照辦。據稟前情﹐卽經照行興泉永道就近確查妥議﹐通詳核辦﹔現尙未據議詳復。查淡水關稅務司賀璧理所復﹐只以該關驗丁人數不敷分派﹐應否添設﹖稟請總稅務司核準﹐再行舉辦等由﹔而核之廈門關稅務司勞偲已奉總稅務司札行照辦之件﹐似不可復議更章。且臺﹑廈與上海情形究有不同﹐查驗加標﹐原爲杜漸防微﹐期昭愼密。除咨呈總理衙門察照希賜轉行總稅務司確查復辦仍乞示復並咨南洋大臣查照外﹐相應照局﹐希卽知照』等因。奉此﹐查此案先奉將軍憲照行﹐業經移知在案。玆準前因﹐移請查照施行」等由到道。準此﹐查此案前準省會通商總局來移﹐業經移行在案。玆準前由﹐除移行外﹐合就行知。爲此﹐朴仰該府卽便移飭所屬一體遵照毋違。此札』等因。蒙此﹐除移行外﹐合就轉飭。

爲此﹐仰縣官吏立卽一體查照毋違。此札。

光緒七年十二月十九日札﹝恆春縣﹞。

分巡臺澎兵備道行知鵝鑾鼻野蓉坑深坑築壩事宜

欽命三品頂戴按察使銜分巡臺澎道兼提督學政音徳本巴圖魯加十級紀錄十次劉﹐爲行知事。

案奉巡撫部院岑批——據臺灣府稟「遵飭馳赴鵝鑿鼻查勘布置情形由」﹐奉批﹕『據稟已悉。野蓉坑一帶與洋人住房相接﹐經該守督同委員逐段查勘﹐諭令附近民番以該處深坑爲界﹐毋得踰越﹑開墾﹑采樵﹐並關照洋人亦不可越界打雀﹔布置尙爲周妥。至深坑髙低斷續之處飭令番眾築壩﹐於興工時酌給米菜錢文﹐卽在臺灣稅釐項下動支造報﹐事屬可行﹔但須核實﹐毋稍浮費。所請將恆春營車城守備移駐結堅地方以重防務﹐是否妥協﹖仰臺灣道查核妥議詳辦﹔仍候將軍﹑督部堂批示。稟﹑圖並發﹐卽繳』等因﹔並發稟﹑圖各一紙。奉此﹐並據袁署守並稟到道﹐遵將奉發稟﹑圖先行申繳在案。

本道查核該守所請﹐請以野蓉坑一帶之深坑爲界﹐番眾不得踰界開墾﹑采樵﹐洋人不得越界登山打雀﹐持論尙得其平﹐自可預杜瑕釁﹔誠如撫憲批示﹐布置甚爲周妥。惟深坑髙低斷續之處﹐卽令番眾以土築壩﹐通力協作﹐原可釋番性之疑﹔特以鵝鑾鼻建造燈樓﹑野蓉坑與洋人住屋相接﹐設興工時防檢偶疏﹐難保不因而滋事。況燈樓工程﹐總稅務司原有雇用生番供役之請﹔先經本道未允其請﹐指駁詳議。現在起蓋房屋﹐物料應用夫役人等系飭由地方文武印委員代雇附近土著爲之挑運及酌撥兵勇協同料理﹐以贊其成。蓋欲防患未然﹐不令洋人與眾番相交接﹐默杜其要結之心﹔庶番歸我用﹑權自我操﹐免致別生枝節。若遽令番眾羣往築壩﹐則端自我啟﹐安能禁該番眾之不與洋人交接﹗而洋人亦正可設法牢籠﹐徒開多事之門﹐非銷患未形之道﹔自不若飭由防護鵝鑾鼻燈樓工程之鎭海前營勇丁及分駐船篷石之恆春營兵丁查照袁守所定地界﹐酌量帶同該番合力築壩﹐以資鈐束。其間有樹木叢雜﹑不能築岸之處﹐卽以原有之竹木爲籬﹐俾可事半功倍﹐且足杜患未萌﹐於防番﹑防洋兩有所裨。仍俟工竣後﹐在臺灣稅釐項下分別酌量給賞﹐以示體卹。

除將遵飭核議緣由詳請兩院﹑將軍憲察核示遵並將恆春營車城守備移駐土名結堅地方另文詳請咨達曁分別移行外﹐合就行知。爲此﹐札仰該縣卽便知照毋違。此札。

光緒八年正月初十日札﹝恆春縣﹞。

全臺海防支應總局札發恆春縣塾師番童通事番目修夥口糧銀兩

欽命二品頂戴按察使銜福建分巡臺澎兵備道兼提督學政統領楚軍兵營音徳本巴圖魯兼辦全臺海防支應總局劉﹐爲札發事。

案據該令請領本城等處義塾十六處光緒八年二月初一日啟館起至年底止塾師﹑番童修夥銀一百零三兩二錢八分三釐八毫四絲﹐又管理內外山莊十處通事口糧銀四十兩零錢﹐又內外文﹑率芒﹑割肉﹑射不力等社番目口糧銀三十六兩七錢二分——合共庫平銀一百八十兩八錢零三釐八毫四絲﹐請卽核給等情﹔計送淸冊二本﹑鈐領一紙到局。據此﹐查通事口糧等銀均經由局給至光緒八年正月底﹐具文呈報在案。玆據前情﹐核數相符﹔除在於海防經費項下照數提出給發承領外﹐合就札發。

爲此﹐札仰該令遵照﹐立將發到銀兩如數查收﹐按款發給﹐仍將收銀日期具覆。切切。此札。

計札發庫平銀一百八十兩八錢零三釐八毫四絲。

光緒八年二月二十七日札﹝署恆春縣章令瑞坦﹞。

臺灣支應總局札飭恆春縣查覆前令周有基交存火藥數目

欽命二品頂戴按察使銜福建分巡臺澎兵備道兼提督學政統領楚軍兵營音徳本巴圖魯臺灣支應總局劉﹐爲札飭事。

案查周令有基前辦臺灣南路後山巴郎衛等處招墾局務所有收支各墾民口糧銀米並農具牛只﹑軍裝器具等項﹐業於卸辦時曾將存剩數目分別移交枋寮招撫局及前恆春縣蔡令接收管理﹐造具淸冊送局。當因冊造數目核與蔡令收管冊報不符﹐批飭蔡令查覆去後﹐迄未覆到。玆查冊內有交存恆春縣火藥一埕﹐究竟若干斤﹖未據明晰聲敍。前項火藥攸關提撥造報﹐亟應飭查覆奪。合就札飭。

爲此﹐札仰該令卽便遵照﹐立將周令交存火藥一埕共計若干斤﹖查明具覆﹔一面將蔡令收管冊報與周令移交數目作何不符緣由﹖並卽查明據實稟復。毋違。此札。

光緒八年三月十二日札﹝恆春縣章令瑞坦﹞。

恆春縣稟復臺灣支應總局遵查前任移交冊內火藥一埕數目

代理臺灣府恆春縣正堂章﹐爲遵札稟復事。

光緒八年三月十四日﹐奉憲臺札開﹕『案查周令有基前辦臺灣南路後山巴郎衛等處招墾局務所有收支各墾民口糧銀米並農具牛種﹑軍裝器具等項﹐業於卸辦時曾將存剩數目分別移交枋寮招撫局及前恆春縣蔡令接收管理﹐造具淸冊送局。當因冊造數目核與蔡令收管冊報不符﹐批飭蔡令查覆去後﹐迄末覆到。玆查冊內有交存恆春縣火藥一埕﹐究竟若干斤﹖未據明晰聲敍。前項火藥攸關提撥造報﹐亟應飭查覆奪。合就札飭。爲此﹐札仰該令卽便遵照﹐立將周令交存火藥一埕共計若干斤﹖查明具覆﹔一面將蔡令收管冊報與周令移交數目作何不符緣由﹐並卽查明據實稟復。毋違。此札』等因。奉此﹐卑職遵查蔡前任移交冊內火藥一小埕﹐計重七斤。業經卑職往卑南用去火藥三斤十兩﹐隨後往楓港用去火藥一斤六兩﹐共用去五斤﹔理合聲明。合將奉查緣由﹐據實稟復憲臺察核。爲此﹐備由具申﹐伏乞照驗施行。須至申者。

一﹑申支應總局憲劉。

光緒八年三月十五日。

臺灣府轉行巡撫岑毓英具奏渡臺籌辦開山撫番及整頓屯務片稿

候補班前補用府署理臺灣府正堂袁﹐爲行知事。

光緒八年二月十四日﹐蒙臬道憲劉札開﹕『光緒八年正月初二日﹐奉巡撫部院岑令票﹕「爲照本部院於光緒七年十二月十八日附片具奏「渡臺籌辦開山撫番及整頓屯務情形」一片﹐除俟奉到諭旨另行恭錄行知外﹐合先抄片行知。爲此﹐仰道官吏卽便知照毋延。須票。計黏抄片稿一紙』等因。奉此﹐除分別移行外﹐合就行知。札到該府﹐立卽移飭所屬一體遵照毋違。此札。計黏抄片稿一紙』等因。蒙此﹐除分別移行外﹐合就行知。

爲此﹐行縣官吏立卽一體遵照毋違。此行。

計黏抄片稿一紙。

光緒八年三月二十九日行。

再﹐臣於光緒七年十一月初八日復由省渡臺﹐業經附片奏明在案。嗣因在海上阻風五日﹐於十四日始抵基隆﹐督飭分統黔軍紀名提督何秀林將新札炮城營碉妥爲布置。十七日﹐至臺北艋舺﹐又督飭黔軍將撫防各營壘認眞修理。署陸路提督孫開華已交卸防務﹐帶所部四營渡回泉州。臣於二十二日行抵新竹﹑彰化交界之大甲溪﹐紳民所損助夫役皆已齊集﹐當卽督飭開辦。該處居全臺之中﹐又與前山各番社相近﹐便於調度﹐臣暫行駐札。臺灣道劉璈﹑臺灣鎭總兵吳光亮﹑署臺灣知府袁開柝皆先後到臣行營面商﹐並據吳光亮呈稱﹕『兼統後山各營已經數載﹐現值整頓綠營﹐又兼辦防務﹐恐兼顧難周﹔請另委飭員接統』等語。查前﹑後山番社﹐臣前次渡臺﹐查知中﹑北兩路尙多梗化﹐卽派墾戶黃南球﹑姜招基分投招安。現據帶來二十六社番目未乃阿鹿等共二百一十七戶﹐俱願薙發歸順。又有記名提督鄒復勝協同奏帶黔軍各員到閩投效——該員前在滇省﹐經臣奏委查辦東昭江防甚合機宜﹐且能耐勞苦﹔臣於九月旋省時﹐復委往後山詳加查看。該員自臺灣南路之鳳山﹑恆春﹑卑南至中路之水尾﹑璞石閣﹑大巴望共走十八站﹐始到花蓮港﹔因北路生番隔絕﹐仍由南路折回到臣營﹐面述一切。以後山僅有恆春一路可通﹐防軍繞道行走﹐跋涉維艱﹔每遇換防及采運糧米﹑軍火﹐皆需輪船渡送﹐而後山各營札處又無大港﹐輪船難泊﹐一有缺乏﹐坐困堪虞。臣復畱心查訪所言﹐均系實在情形。再四商酌﹐必須將中﹑北兩路先行開通﹐俾後山各營糧餉﹐軍火及往來文報皆便於運送﹐則開山撫番方能應手。擬卽以吳光亮兼統之飛虎三小營撥歸鄒復勝統帶﹐並將南路屯丁挑派五百名爲向導﹐責成由臺灣﹑嘉義交界之三重埔﹑老弄社﹑小八涸﹑關嶺開陸路始﹐卽至後山之大陂﹐以通璞石閣﹑卑南等處。又將現札蘇澳一小營撥歸駐防基隆提督何季林就近兼統﹐並將北路屯丁挑派五百名爲向導﹐責成由大小南澳﹑新城一帶開路﹐以通花蓮港。又將現札埔里社一小營撥歸督帶黔軍換防彰化之總兵丁槐﹐責成淸查沿山墾戶﹑通事﹑隘丁﹐不準勾引生番再出劫殺﹔並查看山勢能否再開一路﹐稟商辦理。惟查臺灣後山番地﹐言語難通﹐煙瘴甚大﹔必須向導及冬﹑春兩季﹐方好辦理。臣擬何秀林﹑鄒復勝等俟開年春暖瘴輕﹐卽設法將路開通﹐並淸查各番社﹔凡就撫番目﹐按所管番戶多寡﹐給予八﹑九品頂戴﹐月給飯食銀數兩﹐責令約束番民凜遵教化。果能相安無事﹐再仿照湖南鳳凰三廳成案﹐奏請分設千把﹑外委各土職﹐以示鼓勵。或須添設文員督同治理﹐俟察看情形﹐再請旨敕部核議飭遵。又各屯弁共十八缺﹐內有五缺久懸無人﹐均經臣調集考拔﹐咨部注冊。所管熟番屯丁﹐南﹑北共計四千名﹐亦督飭挑選足額﹐派出�名委員管帶操防﹐以三个月爲期﹐輪流更換。每丁只應役三月﹐不致廢農。原領餉項﹐照舊發足。在防之日如給口糧﹐所費亦屬不多﹐於開山撫番頗有裨益。

是否有當﹖謹附片具陳﹐伏乞聖鑑訓示。謹奏。

分巡臺澎兵備道札發嚴禁各處居民恃彊入山抽藤並采取各項貨物告示

欽命二品頂帶按察使銜分巡臺澎兵備道兼提督學政音徳本巴圖魯加十級紀錄十次劉﹐爲札發事。

照得各屬番社所產木料﹑水藤﹑愛玉子及各項蔬果﹑藥材等物﹐前奉欽差大臣沈奏除一切禁令﹐其從前開設藤行亦槪行裁革﹔原欲廣招徠而便民用﹐俾漢﹑番人等往來交易日漸狎熟也。乃訪聞近年以來﹐各處山民每皆成羣結黨﹐恃彊入山抽藤並采取各項貨物﹐多不關白生番﹔致此番黎生業﹐不能自主。今由本道報明委員設局安撫﹐並出示曉諭在案。合將所刊印示隨文札發。

爲此﹐札抑該縣立卽遵照﹐將發到告示四十道飭交鄕保分貼曉諭﹐均毋違延。切切。此札。

計發告示四十道。

光緒八年六月初十日札﹝恆春縣﹞。

臺灣府轉飭各鄕將「感應篇」諸書分日講解

署理臺灣府正堂加十級紀錄十次侯﹐爲轉飭事。

本年正月十一日﹐蒙臬道憲劉札開﹕『光緒九年正月初七日﹐奉巡撫部院張批——福建建寧府崇安縣生員瀏淸源呈「請將「感應篇」﹑「陰隙文」﹑「覺世經」三經照「性理書一考試一案」等情﹐奉批﹕「感應篇」諸書洵足覺牖愚民﹔惟稟請照「性理書」考試﹐礙難準行。仰臺灣道轉飭各縣傳知各鄕﹕於宣講「聖諭」之暇﹐卽將「感應篇」﹑「陰隙文」﹑「覺世經」分日講解﹐以資懲勸。呈發」等因。奉此﹐除分行外﹐合就照抄札飭。札到該府﹐立卽轉飭所屬一體遵照辦理。毋違。此札。計黏抄一紙』等因。蒙此﹐除移飭外﹐合就轉飭。

爲此﹐仰縣官吏立卽一體遵照辦理。毋違。此札。

計黏抄一紙。

光緒九年正月二十九日札﹝怛春縣﹞。

臺灣府飭知閩浙總督何璟批飭民人典買生番田園限一月內呈報

署理臺灣府正堂加十級紀錄十次侯﹐爲飭知事。

案蒙藩憲沈札開﹕『奉總督部堂何批——臺灣劉道呈報民人典買生番田園限一月內呈報立案﹐不得私相授受﹐奉批飭遵」一案﹐奉批﹕「來文閱悉。查此案先據恆春縣具稟﹐業經本部堂批司飭知在案﹔仰福建布政司卽查明移飭遵照。繳。文抄發」等因。奉此﹐查此案先據恆春縣蔡麟祥稟奉督憲批示到司﹐業經由司行府轉飭遵照在案。玆奉前批﹐除移臺灣道查照外﹐合行札飭。札到該府﹐卽便轉飭遵照毋違。此札」等因﹔又蒙臬道憲劉札同前因各到府。蒙此﹐合就轉飭。

爲此﹐札仰該縣卽便遵照辦理毋違。此札。

光緒九年二月初八日札﹝恆春縣﹞。

臺灣府札知駐荷蘭使臣李鳳苞洽妥運往阿蒙士得塘衒奇會貨物可向船商議減運費

署理臺灣府正堂加十級紀錄十次侯﹐爲轉飭事。

本年二月二十八日﹐蒙臬道憲劉札開﹕『光緒九年二月二十三日﹐準省會通商總局移﹕「奉閩海關將軍穆照會開﹕『光緒九年正月初八日﹐準欽差大臣兩江爵閣督部堂左咨開﹕「光緒八年十二月初七日﹐準兵部火票遞到總理各國事務衙門咨﹕『光緒八年十一月二十四日﹐準出使和國李大臣咨稱﹕「據和國衒奇會總辦奧古士尼函稱﹕『接到英倫太古總洋行主函覆云「本行有「新加坡」船可直達阿蒙士得塘﹐且茶市之前水力本屬減價﹐但應向中國之公司商議﹐可請中國官員在上海與太古分行就近商議﹔或由上海運至和屬噶羅巴轉交本行輪船接運赴和﹐請由滬徑商」等情。又接荷蘭之南洋公司來函云﹕『前經炫奇會總辦商令本公司在地中海怕賽口接運中國赴會貨物轉送安蒙士得塘﹐今本公司之船系由噶羅巴開輪徑達和國﹐恐不能在怕賽口稽候接運﹔不如請中國將赴會之貨物運至南洋噶羅巴島本公司之船接運會所﹐較爲妥便。大約由噶羅巴至會所﹐每噸運費和銀三十二沽屯﹐約合英錢五十五昔林』各等情。據此﹐查前在和都與該總辦面商駐和之太古行主及和國之南洋公司﹐謂何國公司自怕賽至會所運費可以減半﹐且太古行船自中國運至怕賽口亦可酌減﹔現在英倫太古總行主函復該會﹐須在上海商議。又和國公司亦謂不能在怕賽接運﹐僅在噶羅巴接連﹐其價又減半﹔且由滬至噶羅巴再行起駁轉運﹐糜費旣多。查運腳一切﹐地亞士行主密臘最爲熟悉。當邀面商﹐因悉尋常運貨或論體積﹑或論重數﹐每噸自滬至和﹐約需洋銀�磅半﹔倘衒奇會貨物較多﹐可向船商議減價值﹐無論何商均可酌議。如貨物在四﹑五百噸以上﹐則可特雇一船送至會所﹐更爲便宜﹐大約每噸運價在六十昔林之內。倘招商局船可以減值承運﹐亦可飭辦。除咨請江海關道派員估計噸數前赴招商局曁各船商會議擇宜承運外﹐備咨請查照轉行各海關一體知照」等因前來﹐除由本衙門咨行北洋大臣﹝咨復李大臣﹞查照外﹐相應咨行貴大臣轉飭各口海關一體知照』等因到本爵閣督大臣。準此﹐相應咨會查照」等因到本將軍。準此﹐除咨督部堂﹑撫院查照並行通商各口委員知照外﹐合就照局﹐希卽移行知照』等因。奉此﹐合就移知﹐請煩轉飭知照施行」等由到道。準此﹐除分行外﹐合就札飭。爲此﹐札仰該府立卽移行所屬並通商委員一體知照毋違』等因。蒙此﹐除移飭遵照外﹐合就轉飭。

爲此﹐仰縣官吏立卽一體遵照毋違。此札。

光緒九年三月初十日札﹝恆春縣﹞。

臺灣府轉行閩浙總督何璟等批覆臺灣劉道密稟籌備通商口岸洋人設電綫事

署理臺灣府正堂加十級紀錄十次侯﹐爲轉飭事。

本年三月二十七日﹐蒙臬道憲劉札開﹕『光緒九年三月二十四日﹐準省會通商總局移開﹕「奉總督部堂何憲牌﹕『據臺灣劉道密稟籌備通商口岸洋人來設電綫情形到本部堂﹔準此﹐除批「據稟已悉。現經署理北洋大臣李奏奉諭旨招商接辦由滬至浙﹑閩﹑粵各省沿海陸綫﹐咨會到閩﹔業經行知該道在案。續準來咨﹕已派王副將榮和﹑余守備昌宇前來勘路監工﹐由福寧入閩境﹐至福州﹑興化﹑泉州﹑漳州出境入粵﹐臺灣不在其內﹔仍宜畱心海綫爲要。仰卽遵照」等因﹔印發外﹐合就錄批行局﹐卽便移會沈藩司﹑督糧葉道知照﹐並移善後局查照毋違』等因。奉此﹐移請查照施行」等由。同日﹐並準省會通商總局移﹕「奉閩海關將軍穆批——本道稟同前由﹐奉批﹕「來函閱悉。希通商總局司道密速查核飭遵﹐仍候督部堂﹑撫部院批示。此致」等因各到道。準此﹐除分行外﹐合就密飭。爲此﹐札仰該府卽便轉飭知照毋違。此札』等因。蒙此﹐除移飭遵照外﹐合就轉飭。

爲此﹐仰縣官吏立卽遵照毋違。此札。

光緒九年四月十四日札﹝恆春縣﹞。

臺灣府轉飭禁止漆枕書字

署理臺灣府正堂加十級紀錄十次侯﹐爲通飭禁止事。

本年五月初三日﹐蒙藩憲沈札開﹕『奉總督部堂何批——據侯官縣文童林耀墀﹑林耀宸稟稱﹕「竊墀等趨承庭訓﹐欽奉聖賢。凡其扶世教而正人心﹐著典章而垂法守﹔上達朝廷﹐下徧艸野。詩書契令一切大小﹐非字無以爲功﹔是字爲聖賢之遺言﹐萬古不能易一畫﹐不可污也。閩省縉紳人士﹐敬字誠切。凡有污慢者﹐均經請官示禁﹔蔚起人文﹐似無遺議。玆墀等敢以管見之窺﹐小補惜字之缺﹔通宵攬枕﹐動念怦然。竊思夫枕兩頭﹐一則書年份甲子﹐一則書枕鋪招牌﹔揆其來由﹐書牌號欲其生意之廣傳﹐書年數徵其漆水之久遠﹕固習俗相沿爲世守﹐非不知惜字﹐實無意訛傳也﹔而熟知其褻污乎﹗字迹尢較重於別端﹐用連牀第﹐易染婦女之污﹔器寄帷房﹐難禁兒童之褻。或顚倒腳踏﹐或欲竇穢臨﹔無盡垢端﹐難以枚舉。弗論愚夫愚婦﹐素犯罔覺﹔卽文人文士﹐偶蹈弗知也。此而不禁﹐流敗何窮﹗籌易新章﹐洗除舊染﹕請飭各鋪一書十二肖形像﹐以換甲子之書﹔一畫一兩朵名花﹐以爲牌號之記。以及枕箱雕篆卍體﹑卦體等字﹐一切不用﹔另刻分曉牌紙﹐俾使貿易認知﹕無礙生意﹐無損陰功。是否有當﹖仰懇恩俯察移飭各省示禁﹐俾已造在鋪者咸使更新﹑已買在家者咸使削洗﹐共尊聖道而整斯文。合急懇叩恩察施行﹐公侯萬代﹗切稟」等情﹔奉批﹕「聖賢字迹﹐混雜於牀第﹑枕席之間﹐污褻殊甚﹗據情飭令枕鋪將兩旁書字之處﹐換用形肖﹑花朵﹐是亦敬字之一端。仰福建布政司核明通飭禁止』等因到司。奉此﹐除通飭臺﹑內各府州曁福防廳﹑閩﹑侯二縣遵照並將原稟呈繳督憲外﹐合並通飭遵辦。爲此﹐札仰該府卽便遵照﹐認眞曉諭示禁﹐毋任玩延。切速。此札』等因。蒙此﹐除移飭遵辦外﹐合就轉飭。

爲此﹐仰縣官吏立卽遵照﹐認眞曉諭示禁﹐毋得違延。切速﹑切速。此札。

光緒九年五月二十一日札﹝恆春縣﹞。

臺灣府轉飭恆春車城守備移駐鵝鑿鼻並更名爲鵝鑿鼻守備

署理臺灣府正堂加十級紀錄十次侯﹐爲轉飭事。

案蒙本道憲劉札開﹕『光緒九年五月二十八日﹐奉總督部堂何憲牌﹕「照得本部堂於光緒九年二月二十八日會同署福建巡撫部院張附片具奏「臺屬恆春車城守備移駐鵝鑾鼻﹐更名鵝鑾鼻守備﹐分兵駐守」一片﹐玆於本年五月初七日差弁賫回原片﹐後開﹕軍機大臣奉旨﹕『該部知道。欽此』。除片稿先經抄發外﹐合就恭錄行知。爲此﹐札仰該道官吏卽便欽遵毋違。須札」等因到道。奉此﹐除移行外﹐合就行知。爲此﹐札仰該府立卽轉飭遵照毋違。此札』等因。蒙此﹐合就轉飭。

爲此﹐札仰該縣卽便遵照毋違。此札。

光緒九年六月十七日札﹝恆春縣﹞。

臺灣府轉行重申私販硝磺禁令

署臺灣府正堂加十級紀錄十次侯﹐爲轉行事。

案蒙臬憲解札開﹕『照得私販硝磺﹐久幹例禁。經由各關隘口﹐尢應嚴加盤詰﹐認眞查拏﹐庶重軍火而杜接濟﹔且疊次欽奉諭旨﹐查禁拏辦。當經移行各文武一體欽遵辦理﹐按季造具冊結送司詳咨並委員守催查辦各在案。無如各該營﹑縣年久獘生﹐泄玩成性﹐並不遵照舊章按季造送司核辦。玆奉督﹑撫憲會同嚴禁姦民私煎﹑私販硝磺﹐飭令「各屬經由各關津局卡委員驗明各屬花炮等鋪戶請買硝磺﹐蓋戳放行﹔如有不符﹐截畱送究」等因﹔又經移行各鎭﹑道轉飭所屬遵辦去後﹐僅據海澄縣會同漳州鎭標右營都司結報到司。其餘各營﹑縣均不按季造送﹐亦不認眞拏辦﹔大屬玩延。本應委員前往會辦﹐姑再嚴催﹔除分移各鎭﹑營查照督飭所屬汛並會同該廳﹑縣嚴密訪拏﹐按季會銜冊報察查外﹐合就飭行。爲此﹐仰府官吏立遵來札﹐迅卽移飭所屬廳﹑縣嚴押承胥遵照舊章﹐速將本年秋季分硝磺火藥過境日期﹑會營盤驗數目﹐按季造具冊結﹐會銜送司詳咨﹔仍畱心稽查。如有硝磺﹑火藥過境﹐令營認眞盤驗﹐倘硝磺火藥觔數與照不符以及無照押運﹐立卽嚴拿詳報究辦﹔一面會同營弁查明所屬開張傾銀﹑藥材﹑花炮﹑黃丹等鋪若干﹖年需硝磺若干﹖先行造冊通送﹐仍勒令將所需硝磺盡行歸官報買﹐按年繳價﹐稟由該管官備文申送領照運回配用﹐並嚴飭各關津隘口畱心認眞稽查﹐勿許偸漏私販﹐並選派兵役嚴密訪查﹐實力偵緝。如有姦徒私販硝磺﹑火藥﹐刻卽會拏詳報究辦﹔一面出示嚴禁﹐不許兵役人等得規包庇以及影射夾帶私售濟匪。事關欽奉諭旨查禁拿辦﹐務須認其稽查﹐上緊造送赴司核辦。該廳﹑縣倘敢仍前玩延﹐不造不辦以及含混飾覆﹐著卽嚴參。凜之﹗速速』等因。蒙此﹐除移行外﹐合就轉行。

爲此﹐札仰該縣立卽遵照憲檄指飭事理﹐上緊查造徑送。事關欽奉諭旨查禁要件﹐毋稍違延幹咎。速速。此札。

光緒九年十二月十九日札﹝恆春縣﹞。

臺灣府轉飭查覆保護海底電綫

署理臺灣府正堂加十級紀錄十次侯﹐爲轉飭事。

本年六月初七日﹐蒙臬道憲劉札開﹕『光緒十年閏五月二十八日﹐準省會通商總局移﹕「奉總督部堂何批——本局具詳「保護海底電綫一案現準總辦電報盛道查議情形請示」緣由﹐奉批﹕『據詳巳悉。仰再移催各巡道查議後到﹐卽由局核詳辦理﹐切勿再延。仍候將軍﹑撫部院批示。繳。折存』。又奉巡撫部院張批﹕『據詳已悉。仍候將軍﹑督部堂批示。繳。折存』。又奉閩海關將軍穆批﹕『已照來文並抄折先行咨復海關邵核辦曁分咨督部堂﹑撫部院查照矣。希卽由局移催各巡道克日妥速議復﹐再行核咨辦理。仍候督﹑撫兩院察核批示。此繳。折存』等因。奉此﹐查此案先經具詳並移請查議在案。玆奉前批﹐移請查照各前移務卽查議見復﹐以憑核詳請咨」等由到道。準此﹐查保護海底電綫﹐玆於閏五月二十四日復準省會通商總局抄發條款﹐移請督同沿海各府迅速查議移復核詳等由﹐業經札飭該府遵照復辦在案。玆準前由﹐除分催外﹐合就札催。爲此﹐札仰該府立卽遵照各前指迅速查議詳復﹐以憑核咨。毋延。切速。特札』等因。蒙此﹐查此案前蒙道憲抄冊飭議﹐業經移行遵辦在案。玆蒙前因﹐合就飭催。

爲此﹐仰縣官吏立卽遵照前札迅速妥議覆奪﹐毋再緩延。火速﹑火速。此札。

光緒十年六月十九日札﹝恆春縣﹞。

臺灣府飭催議覆保護海綫電報事宜

署理臺灣府正堂加十級紀錄十次侯﹐爲飭催事。

本年六月十七日﹐蒙臬道憲劉札開﹕『光緒十年六月初六日﹐準省會通商總局移﹕「奉閩海關將軍穆照會開﹕『光緒十年五月十七日﹐準江海關蘇松太道呈稱﹕「查法國會擬「保護海綫章程」奉飭查議﹐現經職道遵議請示。除詳南﹑北洋通商大臣曁蘇撫憲核辦﹐俟奉批另呈並分移外﹐理合抄詳錄案釘本呈送﹐俯賜察核﹔並請將此案如何議復之處﹐徑咨南洋通商大臣核辦﹐實爲公便﹗計送抄案一本」等因到本將軍。準此﹐查此案前準江海關蘇松太道先後來咨並送條款抄案到關﹐均經飭據通商總局司道核議詳覆﹐由局移準總辦電報事宜直隸候補盛道查議到局﹐聲明「保護海底電綫條款」前奏頒發﹐業經分別移各道督同沿海各府詳查議復。玆將議約電報價表抄錄淸折具文詳請察核前來﹐復經本將軍批令速卽由局移催各巡道克日妥速議覆再行核咨並先行咨復江海關蘇松太道曁分移查照在案。玆準前因﹐除先錄案咨會兼南洋通商大臣曾察照曁咨督部堂﹑撫部院查照外﹐相應抄案一本照發核辦﹐照局希將發來抄案一本照抄三份﹐一份畱局備核﹑兩份分送督撫兩院查考﹐仍將原抄本呈送本衙門備案﹐一面由局迅再移催各巡道克日妥速議覆﹐立等核咨﹐幸勿稽遲。切切』等因﹔計發原抄案一本﹐復日仍繳。奉此﹐除將奉發抄案照錄分呈督﹑撫憲並將原本呈繳軍憲外﹐合就移請查照克速議復﹐以憑詳咨」等由到道。準此﹐查此案節準省會通商總局移催﹐均經分催查議復辦各在案。玆準前由﹐除分催覆辦外﹐合就札催。爲此﹐札仰該府立卽遵照克速查議詳辦﹐毋再刻延。切切。此札』等因。蒙此﹐查此案屢蒙道憲札飭﹐均經飭催議覆在案﹐迄未具覆。玆蒙前因﹐除移行外﹐合再飭催。

爲此﹐仰縣官吏立卽遵照先﹑今來檄迅速查議具覆﹐毋得再延。火速火速。此札。

光緒十年六月二十九日札﹝恆春縣﹞。

臺灣府轉行山西省城洋務局延訪習知西事人員文啟

署理臺灣府正堂加十級紀錄十次侯﹐爲轉飭事。

本年六月十七日﹐蒙臬道憲劉札開﹕『光緒十年六月初六日﹐準省會通商﹝總局﹞﹑善後總局會移開﹕「奉總督部堂何憲牌﹕『光緒十年五月十七日﹐準山西撫部院張咨開﹕「竊照地球上下各國通商以來﹐中外交涉事體繁多﹐自應籌知己知彼之法﹐爲可大可久之圖﹔開物成務以富民﹐明體達用以自立。三晉表裏山河﹐風气未開﹐洋務罕習﹔而各國使命所歷﹐幾偏天下。遇有交涉事件﹐恐難以空疏無據之材﹐出而肆應﹔自不得以遠巨海疆﹐闕焉不講。查直省各局林立﹐取精用宏﹐裨益甚多﹐關系甚重﹔爲國家儲宏濟之材﹐爲民生裕日用之質。凡玆美利﹐屈指難賅﹔亟宜仿照興辦﹐極力講求﹐開利源以復舊規﹐圖近功而勤遠略。現於省垣建設洋務局﹐延訪習知西事﹑通達體用諸人﹐舉凡天文﹑算學﹑水法﹑地輿﹑格物﹑制器﹑公法條約﹑語言文字﹑兵械﹑炮船﹑礦學﹑電汽諸端﹐但有涉於洋務﹐一律廣務﹔或則眾美兼備﹑或則一藝名家﹐果肯聞風而來﹐無不量材委用。貴省局廠﹑學堂人才輩出﹐擅長者當不乏人﹔應咨請選擇﹐咨送來省。此外﹐官幕紳商如有講求此事﹐自請北來﹐卽予量加考核﹐是否確有實際﹔如非虛誕﹐亦並量予津遣。所有路費﹐咨照歸款。其自行投效者﹐但察其果有所長﹐一體量能禮遇﹐優其薪資﹐以收實效而資利用。除札淸源局司道開局試辦並飭河東道將從前籌定專款按限解省以資經費外﹐爲此備具文啟一百張﹐咨請貴部堂轉飭洋務﹑招商﹑制造﹑翻譯等局印委各員查詢在局員弁學生﹐如有上項所指通曉各種洋務之人﹐共有願來晉省者﹐遴選資送來省。此外官幕紳商如有自陳願來者﹐並加考核確實﹐一並資送﹔籌墊路費﹐隨案咨明﹐照數歸款。並將來啟擇要張貼﹐以廣招徠」等因到本部堂。準此﹐合將送到文啟飭發該局﹐卽速會同善後局查明來咨分別辦理。毋延』等因﹔計發文啟八十張到局。奉此﹐除呈請船政大臣察辦並移福州電報分局盛道查照外﹐移請查照﹔希將移來文啟轉飭所屬府﹑縣擇要張貼﹐以廣招徠」等由﹔計移送文啟十張到道。準此﹐除將前項文啟分發各縣擇要張貼外﹐合就札飭。爲此﹐札仰該府卽便遵照﹐將發到文啟擇要張貼﹐以廣招徠﹔並查詢如有通曉前項洋務之人情願赴晉者﹐卽行遴選資送詳辦﹐並轉飭所屬一體遵照辦理。毋延。切切。此札。計札發文啟一張』等因。蒙此﹐除移行外﹐合就轉飭。

爲此﹐仰縣官吏立卽遵照憲檄指飭辦理﹐毋得延緩。火速﹑火速。此札。

計黏沙文啟一紙。

光緒十年六月二十九日札﹝恆春縣﹞。

蓋聞經國以自彊爲本﹐自彊以儲才爲先。方今萬國盟聘﹐事變日多﹐詳務最爲當務之急﹔海疆諸省設局講求﹐並著成效。查中外交涉事宜﹐以商務爲體﹐以兵戰爲用﹐以條約爲章程﹐以周知各國物產﹑商情﹑疆域﹑政令﹑學衛﹑兵械﹑公法律例爲根柢﹐以通曉各國語言﹑文字爲入門﹐世用所資至廣且急。晉省僻處山陬﹐亟願集思廣益。其有研精天算﹐周曆地球﹔通曉諸邦之形聲﹐熟於沿海之險要。或多見機器﹐運用得宜﹔或推闡洋法﹐自能創造。或究極船炮之利鈍﹐或精通礦學之法門﹔或能貫澈新舊條約之變遷﹐或能剖析公法西例之同異。兼擅眾長者﹐俾爲人師﹔專通一門者﹐亦資節取。若能褰裳就我﹐卽當開閣延賓。各省廠局員弁﹑學堂生徒以及官幕紳商﹑良工巧匠﹐或經各省大憲選擇遣行﹐或據本人自陳﹑查明咨送﹐盤費均由各省墊付﹐咨照歸款。或卽不由各省咨送﹐亦無妨徑目前來﹔到晉後﹐量才禮遇﹐優其薪資。俟美利漸臻﹐仍仿照各省章程詳請奏獎。所冀絕學宏開﹐時艱共濟﹗神州海外﹐莫幾衍說之虛荒﹔杖杜道周﹐竊比唐風之慕好。太行如砥﹐敬俟來遊﹗此啟。

山西省城洋務局啟。

分巡臺澎兵備道札飭彰化縣紳士林朝棟﹑林文欽招募土勇兩營

欽命按察使銜二品頂戴分巡臺澎兵備道兼提督學政音徳本巴圖魯加十級紀錄十次劉﹐爲札飭事。

照得現在法防戒嚴﹐兵力尙須厚集。本司道查彰化縣轄之罩霧鄕迫近內山﹐捍禦生番﹐動資炮火﹔故居其地者﹐素於火器均極精練。銃具系自制造﹐長約一丈零﹐腹大而輕﹐善受鉛藥﹐兼能及遠。其中膂力精壯者﹐亦多可用。該縣紳士林朝棟﹑林文欽等聚族於斯﹐素爲一鄕信服﹔應飭該紳等各募不吸洋煙﹑年力精壯土勇五百名﹐均須自備用熟﹑有準鎗炮﹐編列「禮」字「義」字﹑兩營名。卽委該紳爲正帶﹐另由本道委幫辦一員﹔俟招齊後﹐送郡點驗成軍﹐歸髙分統節制調遣。每營四哨﹐設正哨長四員﹐槪由該紳在本地選派。其副哨名色攺爲教習﹐仍給副哨薪糧﹔由該紳等稟請在楚軍營內派往﹐俾得照楚軍營制一律訓練﹐使該弁勇等漸知紀律﹐庶可爲有勇知方之兵﹐以開全臺風气﹐免至將來借材異地。所有應募弁勇薪糧﹐照現募「仁」營虎勇章程﹐每月給口糧三兩六錢﹔俟訓練嫻熟之後﹐果能打仗﹐準照楚軍行糧一律給發。其所需子﹑藥﹐並由局按數領用。惟該紳等能否充當管帶營官﹖該處土勇果否精壯﹖能募若干﹖鎗炮﹑刀矛各有若干﹖該紳務須克日查度稟復﹐聽候分飭遵辦。

除諭該紳士知照外﹐合就札飭。爲此﹐札仰該縣卽便遵照毋違。此札。

光緒十年九月十一日札﹝彰化縣﹞。

分巡臺澎兵備道札飭彰化縣紳士招募土勇一營

欽命二品頂戴按察使銜分巡臺澎兵備道兼提督學政音徳本巴圖魯加十級紀錄十次劉﹐爲札飭事

照得現在法防戒嚴﹐兵力尙須厚集。本司道查彰化縣轄之南投地方迫近內山﹐捍禦生番﹐動資炮火﹔故居其地者﹐素於火器均屬精練。銃具系自制造﹐施放極有標準。其中膂力精壯者﹐亦多可用。該紳幹練有爲﹐一鄕信服﹔應飭迅募不吸洋煙﹑年力精壯土勇五百名﹐均須自備用熟﹑有準鎗炮﹐隨帶赴募。先由該紳開招面試﹐或中三槍及兩槍﹑一槍﹐分定次第。中三槍者﹐準充什長親護兵﹐照楚軍行糧給發﹔中二槍者﹐準照楚軍正勇口糧﹐月給四兩二錢﹔中一槍者及不能命中而人尙精壯者﹐照現募土勇章程﹐月給口糧三兩六錢﹕以示區別。俟招齊後﹐送郡點驗﹐由本道當堂復試﹐槍準果否相符﹐再照核定口糧並編列「信」字營名。卽委該紳爲正帶﹐另由本道委幫辦一員﹔歸髙分統節制調遣。每營四哨﹐設正哨官四員﹐槪由該紳在本地選派。其副哨名色攺爲教習﹐仍給副哨薪糧。由該紳稟請在於楚軍營內派往﹐俾得照楚軍營制一律訓練﹐使該弁勇等漸明紀律﹐庶可爲有勇知方之兵﹐以開全臺風气﹐免至將來借材異地﹔而於目前防務﹐實有裨益。惟該處土勇果否精壯﹖能募若干﹖鎗炮﹑刀矛各有若干﹖該紳務須克日查度稟復﹐聽候核飭遵辦。除諭該紳士知照外﹐合就札飭。

爲此﹐札仰該縣卽便遵照毋違。此札。

光緒十年十月初一日札﹝彰化縣﹞。

臺灣府行知林朝棟畱撫轅辦理營務

署理臺灣府正堂加十級紀錄十次侯﹐爲轉飭事。

本年十月初九日﹐蒙臬道憲劉札開﹕『本年九月三十日﹐奉欽憲劉札開﹕「照得全臺軍情緊急﹐營務需員會辦。玆查有四品銜兵部郎中林紳朝棟志切同仇﹐勇於任事﹔應卽畱轅辦理營務﹐以劻匡助。除俟附片具奏並照會會同黎牧﹑鄭令辦理營務事宜外﹐合並札行。札到該處﹐卽便查照」等因到道。奉此﹐除分別移行外﹐合就行知。札到該府﹐卽便轉行所屬一體知照毋違。此札』等因。蒙此﹐除移行外﹐合就轉飭。

爲此﹐仰該縣官吏立卽一體遵照毋違。此札。

光緒十年十月十三日札﹝彰化縣﹞。

臺灣府轉知南番屯軍募足一旗防禦

署理臺灣府正堂加十級紀錄十次侯﹐爲轉飭事。

本年正月初五日﹐蒙臬道憲劉札開﹕『照得南番屯軍弁勇一百二十七員名﹐前委就地軍功擬保屯外委林維楨管帶。查該營系招募南路生番﹑參以楚勇﹐派札鳳山﹑枋寮及恆春南勢湖﹑獅頭社一帶防護由鳳至恆沿海郵驛要道。現在法輪屢在該處遊弋肆擾﹐歷據該地方文武團紳以番勇太單稟請添營防禦前來﹐亟應俯如所請。現經本道飭令林軍功添募湊足一旗﹐仍名日「南番屯軍」﹐由該軍功管帶督率訓練﹐藉資防禦。所需薪糧﹑公費﹐由臺南支應分局查照臺防現募屯軍章程核明給發。除分別呈咨移行外﹐合就札知。爲此﹐札仰該府卽便轉飭遵照毋違。此札』等因。蒙此﹐除分行外﹐合就轉飭。

爲此﹐札仰該縣卽便遵照毋違。此札。

光緒十一年正月十四日札﹝恆春縣﹞。

臺灣府轉行臬道詳議臺灣後山生熟番勇暫難多募各憲批示

署理臺灣府正堂加十級紀錄十次侯﹐爲轉飭事。

本年二月初四日﹐蒙臬道憲劉札開﹕『本年正月十八日﹐奉欽憲左批道「詳遵飭議臺灣後山生熟番勇暫難多募」緣由﹐奉批﹕「所議「招募生番應俟前募番勇訓練稍嫻﹐再行分支推廣」﹐所見亦是。仰卽督率各營將已募之番認眞訓練。仍候各轅批示。繳」。同日﹐並奉欽差楊批﹕「據詳遵飭招募生熟番萬人以資守禦﹐應俟前募番勇訓練稍嫻﹐再行分支推廣﹐較爲妥貼﹔仰卽照辦﹐並候各轅批。示。繳」。又奉軍憲穆批﹕「據詳生熟番嗜殺﹐自是實在情形。臺地番民蹻捷敢死﹐若撫之得法﹐必可資其力以蕩寇。該道軍務﹑地方﹐責無旁貸﹔務須格外設法撫使可用﹐是爲至要。仍候各轅批示。此繳」各等因。奉此﹐除移行外﹐合行札知。札到該府卽便移飭所屬一體知照毋違。此札』等因。蒙此﹐除移行外﹐合就轉飭。

爲此﹐仰縣官吏一體遵照毋違。此札。

光緒十一年二月十三日札﹝恆春縣﹞。

分巡臺澎兵備道札飭恆春縣密查牡丹社私通法人情事

欽命按察使銜二品頂戴分巡臺澎兵備道兼提督學政音徳本巴圖魯加十級紀錄十次劉﹐爲札飭查覆事。

照得有人在轅遞稟﹐據稱訪問近來牡丹等社番有私通法國逆寇去鵝鑾鼻燈樓領法逆旗幟﹐串通內應﹐邀同射不力社番與伊同謀﹔而射不力番不肯與牡丹等社同謀﹐該牡丹社番放刀欲出來截途殺人﹐庶其各社自亂﹐懼罪投降﹐同謀外攻內應。時上下南勢湖﹑楓港﹑車城﹑新街﹑射寮各處民人均有被番偸殺數命﹐實屬心存不測﹐皆有反叛之意。竹溪防次屯軍﹐實嫌太少﹔系屬居中途﹐上離楓港﹑下至車城皆十五里之遙﹐山林險阻﹐行人有礙等情。據此﹐察閱所呈﹐𨿽近無根之談﹐然旣有所聞﹐必須妥爲密查防範﹐庶靖內亂。合行札飭。

爲此﹐札仰該縣卽速密查近日恆春一帶番情如何﹖稟辭所陳各節﹐有無因由﹖詳細具覆。毋違。特札。

光緒十一年二月十八日札﹝恆春縣﹞。

分巡臺澎兵備道抄稟飭知自月眉山﹑大水窟一帶失利後訪聞鹿港等處有臺北來逃勇情事

欽命按察使銜二品頂戴福建分巡臺澎兵備道總理臺南營務處音徳本巴圖魯劉﹐爲抄稟行知事。

照得本道訪聞鹿港地方﹐有由臺北來逃勇二百餘名搭船潛渡情事。除稟請爵撫憲檄飭前敵各營遇有準假之勇務須給發路票以便沿途稽查並分別移行外﹐合就札飭。

爲此﹐札仰該縣卽便遵照毋違。此札。

計黏抄稟一紙。

光緒十一年二月二十日。

敬稟者﹕竊查營勇脫逃﹐最幹例禁。職道前此定章﹕各營營官﹑哨長與他營勇丁有親故之誼﹐查明原營無犯﹐應準行文調撥﹔惟不準此革彼招﹑此逃彼補﹐違者按照軍法分別懲辦。業經詳報﹑移飭在案。現臺北自月眉山﹑大水窟一帶失利之後﹐防務益形戒嚴﹔各軍士冒雨衝風﹐自不口言狀。第養兵千日﹐用在一朝。營勇具有天良﹐宜如何力圖報效﹔縱月餉稍展限期﹐而食用仍寬﹐存餉自在。乃近日訪聞鹿港等處地方﹐有由臺北來逃勇二百餘名﹐意欲搭船潛渡。除一面分飭鹿港同知﹑彰化縣管帶中路水勇方從九中矩嚴密查究彈壓外﹐應請爵撫憲檄飭前敵各營﹕如遇實在病弱勇丁準予給假﹐應由各統領營官給發路票爲憑。倘有私自脫逃者﹐飭由該地方文武及沿海委員密行查拏訊明﹐就地正法﹐以儆效尢而肅軍政。是否有當﹖理合稟請憲臺察核批示轉飭祗遵。

再﹐南﹑前﹑後三路駐防各營﹐業由職道移飭遵辦﹔合並呈明。

南番屯軍屯外委林維楨呈恆春縣報添募湊足一旗點驗成軍

治下管帶南番屯外委林維楨﹐爲呈報事。

竊光緒十一年正月十二日﹐案奉山前幫統憲張札開﹕『案準臺南營務處臺澎兵備道劉移開﹕「爲照南番屯軍弁勇一百二十七員名﹐前委就地軍功擬保屯外委林維楨管帶。查該營系招募南路生番﹑參以楚勇﹐派札鳳山﹑枋寮及恆春南勢湖﹑獅頭社一帶防護由鳳至恆沿海郵驛要道。現因法輪屢在該處遊弋肆擾﹐歷據該地方文武團紳以番勇太單稟請添營防禦前來﹐亟應俯如所請。現經敝道飭令林軍功添募湊足一旗﹐仍名曰「南番屯軍」﹐由該軍功管帶督率訓練﹐藉資防禦。所需薪糧﹑公費﹐由臺南支應分局查照臺防現募屯軍章程核明給發。除分別呈咨移行外﹐合就移知。爲此備移﹐請煩查照轉飭辦理』等因。準此﹐合行札飭。爲此﹐札仰該員遵照毋違』等因。奉此﹐治下遵卽就地選募﹐湊足一旗。前月二十七日﹐蒙山前幫統憲張親臨點驗成軍﹐起支大餉﹔仍駐枋寮﹑南勢湖一帶﹐以資防範。

除將成軍日期申報臺南營務處山前幫統憲外﹐理合備文呈報。爲此具呈﹐伏乞照驗施行。須至呈者。

右呈欽加知府銜卽補淸軍府攝理恆春縣正堂辦理迆南營務處羅。

光緒十一年二月二十四日。

恆春縣稟復牡丹社素鮮與法人往來﹝附臺澎道批示﹞

署臺灣府恆春縣正堂羅﹐爲稟復事。

本年二月二十二日﹐蒙憲臺札開﹕『照得有人在轅遞稟﹐據稱訪聞近來牡丹等社番有私通法國逆寇去鵝鑾鼻燈樓領法逆旗幟﹐患通內應﹐邀同射不力社番與伊同謀﹔而射不力番不肯與牡丹等社同謀﹐該牡丹社番放刀欲出來截途殺人﹐庶其各社自亂﹐懼罪投降﹐同謀外攻內應。時上下南勢湖﹑楓港﹑車城﹑新街﹑射寮各處民人均有被番偸殺數命﹐實屬心存不測﹐皆有反叛之意。竹溪防次屯軍﹐實嫌太少﹔系屬居中途﹐上離楓港﹑下至車城皆十五里之遙﹐山林險阻﹐行人有礙等情。據此﹐察閱所呈﹐𨿽近無根之談﹐然旣有所聞﹐必須妥爲密查防範﹐庶靖內亂。合行札飭。爲此﹐札仰該縣卽速密查近日恆春一帶番情如何﹖稟辭所陳各節﹐有無因由﹖詳細具覆。毋違。特札』等因。蒙此﹐並準迆南分統余移同前因。查卑邑各社生番招撫有年﹐𨿽尙未能盡化其梗頑之習﹐然自上年春酌練番團﹑設法勸誡﹐各頭人均知感徳畏威﹔加以募設屯軍之後﹐番情更臻聯絡。法船屢次來境開炮﹐該屯番均能枕戈待旦﹐樂事攻擊﹔並知約束各同社番眾﹐不準聽受勾引﹕感發之情﹐實可槪見。倘能從此撫使有方﹐正不難分支以次推廣﹐咸歸可用。牡丹社𨿽較彊悍﹐第與鵝鑾鼻相隔甚遠﹐素鮮往來。且就地有守備駐防﹐每事均得函報﹔如果別有見聞﹐豈無隻字提及﹗誠如憲諭所謂「無根之談」。前曾據下十八社屯軍副哨王添登稟稱前情﹐當經敝縣嚴行批示在案。現奉憲札﹐核與副哨王添登前稟詞意相同。因傳該副哨來縣﹐訊據聲稱﹕『此案前蒙批斥之後﹐追悔萬分﹐何敢再爲越瀆﹗至原稿因正月十八日馬委員解炮回郡﹑路經楓港在伊店內住歇﹐看見拿去﹔此次定系馬委員代投﹐伊委實無遞稟情事。乞恩原懣宥』等語。再三窮詰﹐堅供如前。查該副哨如果妄行捏稟﹐固幹軍法﹔卽被馬委員取去代遞﹐其疏忽亦難辭咎。本擬檄參﹐因念該副哨目不識丁﹑鄕愚無知﹐事由旁人恿所致﹔且平時督率番屯﹐尙能稱職﹕免予深究。姑寬杖責﹐畱觀後效﹐以爲辦事顢頇者戒。至稱民人被番戕害數命﹐查卽陳春﹑王媽圍﹑王連隊﹑林英各案﹐均經節次稟報﹐奉批飭拏﹐未據報獲。其竹溪地方﹐設防之初﹐勻撥什長一名﹑番目一名﹑屯番十五名﹔嗣因該處地屬要衝﹑事務較緊﹐督率需人﹐又加撥什長一名﹑番目一名﹑番勇一名﹐足成二十名﹐以資巡緝。是否敷用﹐再當酌撥。值此寇氛正緊﹐�﹝恆﹞邑山海交錯﹑民番雜居﹐杜患未萌﹐實爲治安之本。嗣當會營妥爲防範﹐以靖地方而慰憲廑。並由��徑飭遵照外﹐理合將遵札查明情形﹐據實稟請憲臺察核示遵﹗

爲此﹐備由呈乞照稟施行。須至正稟者。

一﹑稟本道憲。

光緒十一年二月二十五日。

批示

據稟甚慰。安內攘外﹐爲冶之本﹔本司道聽言必察﹐並不輕易舉發﹐毋庸跟究進言之人﹐以致凡事壅於上聞也。民番一體﹐命案必須究償﹐庶知儆畏而靖地方。仰卽遵照。檄。

光緒十一年三月初一日。

臺灣府轉行上諭李彤恩不審敵情虛詞搖惑革職查辦

署理臺灣府正堂加十級紀錄十次侯﹐爲轉飭事。

本年二月初十日﹐蒙臬道憲劉札開﹕『本年正月二十一日﹐奉爵撫憲劉札開﹕「準欽差督辦福建軍務侯中堂左咨﹕『本爵閣大臣於光緒十年十月二十九日在福建省城營次由驛具奏「抵閩詳察臺灣現在情形」一折﹐光緒十年十二月初六日遞回原折內開﹕「軍機大臣奉旨﹕『另有旨。欽此』。同日﹐準軍機大臣字寄欽差大臣督辦福建軍務軍機大臣大學士二等恪靖侯左﹑幫辦福建車務前陜甘總督楊﹕「光緒十年十一月十八日奉上諭﹕『左宗棠奏「詳察臺灣情形﹐妥籌赴援」一折﹐據稱「八月十三日基隆之戰﹐官軍已獲勝﹐復因劉銘傅營務處知府李彤恩駐兵滬尾﹐以孫開華諸軍爲不能戰﹐三次飛書告急﹐堅稱滬尾兵單將弱﹑萬不可靠﹔劉銘傳爲其所動﹐遽拔大隊往援﹐基隆遂不可復問。李彤恩不審敵情﹐虛詞搖惑﹔擬請卽行革職遞解回籍﹐不準逗畱臺灣」等語。前敵軍情關系極重﹐必應確切查辦﹐不得含糊了事。李彤恩所稟劉銘傳各情﹐人言籍籍﹔果系因此貽誤﹐厥咎甚重﹐非遞籍所能蔽辜﹗前諭楊嶽斌迅速赴閩援臺﹐卽著該前督於到臺後詳確查明﹐據實參奏。李彤恩著卽行革職﹐聽候查辦。將此由五百里各諭令知之。欽此』。遵旨寄信前來」等因。又附「前廣東連州直隸州知州曾紀渠攺發福建酌補實缺」一片內開﹕「軍機大臣奉旨﹕『著照所請。吏部知道。欽此』。又附「已革署臺灣鎭總兵楊在元畱營差遣」一片內開﹕「軍機大臣奉旨﹕『楊在元前在臺灣侵冒營餉﹑戀缺忘親﹐獲咎甚重。著仍遵前旨勒令回籍﹐不準畱營。欽此』」。欽遵。相應恭錄並抄原折咨請查照欽遵施行』等因﹔計抄原折到本爵部院。準此﹐除分別咨行外﹐合就札行。札到該道卽便查照。計抄原折」等因。奉此﹐除移行外﹐合行札飭。札到該府﹐卽便移飭所屬一體知照毋違。此札。計黏抄折一紙』等因。蒙此﹐除移行外﹐合就轉飭。

爲此﹐仰該縣立卽一體遵照毋違。此札。

計黏抄折一紙。

光緒十一年二月二十九日札。

臺灣府轉知巡撫劉銘傳奏準前調來臺整頓基隆礦務河南候補道何維楷給資飭回候補

置理臺灣府正堂加十級紀錄十次侯﹐爲轉飭事。

本年三月十二日﹐蒙臬道憲劉札開﹕『光緒十一年三月初九日﹐奉巡撫部院張牌開﹕「光緒十一年正月十四日﹐準兵部火票遞到吏部咨﹕『文選司案呈﹐準軍機處交出福建巡撫劉銘傳片奏「臣前因臺北基隆煤礦事務流獘太深﹐亟須妥員經理﹔當經奏奉諭旨飭調河南候補道何維楷來臺差遣﹐旋準李鴻章﹑鹿傳霖轉飭赴臺。該員於八月自豫起程﹐已值基隆開仗﹐煤井早經塡毀﹔行抵上海後﹐又值敵船封口﹐不能前進。伏查臣前次請調該員來臺﹐系專爲整頓煤礦﹔現在礦井久廢﹑道路梗阻﹐卽使軍事定後﹐亦無力遽爲興辦。該員系河南候補人員﹐業經到省﹐未便令其無事﹐久羈中途﹔自應給資﹐仍飭回豫候補﹐以免淹滯」等因。光緒十年十二月十三日﹐軍機大臣奉旨﹕「吏部知道。欽此」。相應知照可也』等因到本部院。準此﹐合就飭行。爲此﹐札仰該道卽使移行查照﹐毋遲。須案」等因到道。奉此﹐除分行外﹐合就札飭。爲此﹐札仰該府立卽移飭所屬一體查照辦理毋違。此札』等因。蒙此﹐除移行外﹐合就轉飭。

爲此﹐仰縣官吏立卽遵照辦理毋違。此札。

光緒十一年三月二十五日札﹝恆春縣﹞。

分巡臺澎兵備道札知南路屯兵營通判蔣森病故委令藍鳳春接充

欽命布政司銜署理福建分巡臺澎兵備道兼提督學政斐阿巴圖魯隨帶加二級陳﹐爲札知事。

照得南路屯兵營前委試用通判蔣倅森接帶﹐通詳在案。玆於五月二十九日據卸帶該營潘副將髙陛稟稱﹕『蔣故倅森身染嵐瘴﹐服藥罔效﹐於五月二十六日在營病故』等情稟報前來。查南路屯兵營責重防番﹐現辦董底﹑率芒兩社生番互殺之案﹐剿撫一切善後事宜尢關緊要﹔亟須遴員接帶﹐以專責成。查有幫帶左翼練兵都司藍鳳春人尙明幹﹐熟該悉處地方情形﹐堪以委令接帶並兼辦招撫事宜。除分別詳報咨移飭遵外﹐合行札飭。

爲此﹐札仰該縣卽便遵照。毋違。此札。

光緒十一年六月十二日札﹝恆春縣﹞。

臺灣府轉行戶部議準雲南礦務並產銅礦各省備價采買辦運

署理臺灣府正堂加十級紀錄十次侯﹐爲轉飭事。

本年十一月十六日﹐蒙藩憲沈札開﹕『奉兼署巡撫部院楊抄案﹕「光緒十一年八月二十六日﹐準戶部咨﹕『福建司案呈﹐準雲南司傅付內稱﹕「本部「會議雲南礦務並產銅礦各省定價采買辦運」一折﹐光緒十一年六月初十日具奏﹐奉懿旨一道﹔相應傳付江南等司迅赴本司抄錄原奏﹐自行行文各該省督﹑撫﹑將軍一體欽遵辦理」等因﹐傳付前來。相應抄錄原奏﹑恭錄懿旨移咨福建巡撫轉飭一體遵照可也﹔計單』等因到本兼署部院。準此﹐合就行司卽便移行一體遵照毋違」﹔計黏單一紙。又﹐承準前閩省海關將軍穆照會前因各到司。奉承準此﹐合就行知。爲此﹐札仰該府卽便轉飭所屬一體遵照毋違。此札』等因。蒙此﹐除分行外﹐合就轉飭。

爲此﹐札仰該縣官吏立卽一體遵照毋違。此札。

光緒十一年十二月初八日札﹝恆春縣﹞。

臺灣府轉行北洋大臣李鴻章具奏「定遠」等三船先後抵沽並親乘往旅順口巡閱炮臺折稿

署理臺灣府正堂加十級紀錄十次侯﹐爲轉飭事。

本年十一月二十五日﹐蒙臬道憲陳札開﹕『案奉爵撫憲劉札開﹕「本年十一月初五日﹐準北洋大臣李咨開﹕『本大臣於光緒十一年十月十八日在天津府具奏「定遠」﹑「鎭遠」﹑「濟遠」等船先後抵沽﹐派員驗收﹐並親赴海外駛驗﹑乘往旅順口巡閱兩岸炮臺」一折﹐除俟奉到諭旨另錄咨行外﹐相應抄折咨請查照施行』等因﹔計抄折一紙﹐到本爵部院。準此﹐除咨行外﹐合就札行。札到該道﹐卽便查照」。計黏抄稿等因。奉此﹐除分行外﹐合行札飭。札到該府﹐卽便移飭所屬一體知照。此札』。計黏抄稿等因。蒙此﹐除移飭外﹐合就轉飭。

爲此﹐札仰該縣立卽一體遵照毋違。此札。

計黏抄一紙。

光緒十一年十二月十九日札﹝恆春縣﹞。

臺灣府轉行上諭各將軍督撫嚴察各省委員承辦外洋槍炮等項

署理臺灣府正堂加十級紀錄十次侯﹐爲轉飭事。

本年十一月二十日﹐蒙臬道憲陳札開﹕『案奉爵撫憲劉札開﹕「承準兵部火票遞到軍機大臣字寄『光緒十一年九月二十二日奉上諭﹕「禦史殷如璋奏﹕『各省委員承辦外洋槍炮﹑子藥等項﹐暗與洋商勾結﹐收買廢棄之物浮冒開銷﹔侵吞巨款﹐虛糜錢糧』等語。近來各省購買外洋軍火﹐每多獘竇﹐虛糜巨餉﹐貽誤軍事﹐實堪痛恨﹗嗣後各將軍﹑督﹑撫等務當嚴加稽察﹐於購辦到時逐件點驗。承辦委員倘敢以不堪使用之物充數冒銷﹐卽著從嚴參辦﹐並令該員賠繳原價﹐繳不足數﹐革職嚴追﹔不準稍涉回護。至各處修築炮臺﹐必應一律堅固﹔並著認眞查勘﹐如有辦理艸率﹐卽將承辦之員從重懲處。原片均著抄給閱看。將此由四百里各諭令知之。欽此」。遵旨寄信前來』各等因﹔並抄片稿到本爵部院。承準此﹐除分別咨行外﹐合就恭錄札行。札到該道﹐卽便欽遵查照」。計抄片稿等因。奉此﹐除分行外﹐合行札飭。札到該府﹐卽便轉飭所屬一體欽遵查照毋違。此札』。計黏抄片稿等因。蒙此﹐除移行外﹐合就轉飭。

爲此﹐札仰該縣立卽一體遵照毋違。此札。

計黏抄一紙。

光緒十一年十二月十九日札﹝恆春縣﹞。

再﹐法人圍臺時﹐統兵大臣極以軍火不繼爲憂﹐自應平時妥爲預備。臣聞各省委員承辦外洋槍炮﹑子藥等項﹐大抵暗與洋商勾結﹐以陳年廢棄之物作爲新貨收買﹔仍浮冒開銷﹐侵吞巨款。迨至各件派給防營﹐則皆有名無實﹐不堪使用﹔而虛費錢糧﹐爲數不可勝計。該管大吏回護於人﹐從不加以譴責﹐以致相沿成習。近於臺省籌以軍火爲需要﹐豈可開此獘竇﹗應請飭下該督﹑撫於委員購辦軍火到省時﹐應逐件點驗。如果施放不得力﹐卽令委員賠繳原價﹔繳不足數﹐奏請革職嚴追。若臨陣失機系由軍火采辦不精所致﹐卽將該委員按軍法處治。所修沿海炮臺﹐亦照此辦理。仍通飭各省一體遵辦﹐似於軍需帑項﹐不無稍有裨益。

理臺附片具陳﹐伏乞聖鑑。謹奏。

臺灣府行知洲南鹽場委員鄭英銘營私舞獘應予記過停委

署理臺灣府正堂加十級紀錄十次侯﹐爲行知事。

本年十一月二十八日﹐蒙本道憲陳札開﹕『照得本道詳請營私舞獘之洲南場委員福建試用縣丞鄭英銘記過停委一案﹐除分別詳咨移行外﹐合行抄稿飭知。札到該府﹐卽便通飭一體遵照。此札。計黏單一紙』等因。蒙此﹐除移行外﹐合就行知。

爲此﹐札仰該縣官吏立卽一體遵照。毋違。此札。

計黏單一紙。

光緒十一年十二月十九日札。

竊照臺灣鹽務﹐積獘已深﹔現值淸源節流﹑愼重度支﹐亟�隨時認眞整頓﹐以肅鹺綱而裕課項。玆查洲南場委員福建試用縣丞鄭英銘配支嘉城館引鹽三百石﹐經由緝私委員鄒榮森查量﹐多餘五十五石﹔向其查詢﹐一味支吾﹐央求含混了事﹔並據該員鄭英銘以鄒榮森心存妄想﹐將鹽私撮勒索銀元﹐又據鄒榮森面稟鄭英銘許以一百元﹐免送局辦。當查此案關於場員透私舞獘﹑互許索賄﹐自應澈查究辦﹐以肅官方﹔由局委令候補同如陸雅南馳往切實盤撮﹐確查覆辦去後。旋據陸丞覆稱﹕『邀同場員鄭英銘﹑委員鄒榮森傳集運夫﹑甲首﹑曬丁人等﹐照章用部鑄天平盤撮——每石照民間市用之秤﹐合一百三十六斤﹔除盤挑外﹐實淨鹽三百二十六石零﹐又有簽尾鹽六石——合重一千四百餘斤。內除引鹽三百石﹐計餘鹽二十六石零及簽尾鹽一千四百餘斤。查訊委系場員商同曬丁﹑場丁通同舞獘﹐私加撮頭所致。其許賄一層﹐查系洋藥局陳姓司事介紹﹔詢稱﹕止有六十五元。至於許送百元之多﹐該司事堅不肯承認。鄒委員需索一節﹐委實無其事等情。由局覆查﹐場員鄭英銘透私舞獘﹐毫無疑義﹔且許賄一節﹐事出有因。所稟鄒委員需索一節﹐毫無實據﹔顯系鄭英銘有心欺罔。平日不知如何賣私﹐若不從嚴懲辦﹐不足以示儆戒。其嘉城館委員王錫圭﹐姑念初次領運﹐從寬免究。除將南場委員鄭英銘先行撤差外﹐移道核辦』等由前來。職道查引鹽顆粒﹐均關課項﹔場員職有專司﹐洲南場鄭英銘配支嘉城館引鹽三百石﹐輒敢私透二十餘石﹐已屬營私舞獘。迨經發覺﹐尙不自知引咎﹐復以委員勒索飾詞抵制﹔實屬居心巧詐﹐未便姑容。除移局卽將通同舞獘曬丁人等分別革究﹐一面通飭各場曁各館委員如有前項情獘﹐一體革除﹐倘再有犯﹐定予嚴參外﹐理合具文詳請憲臺察核﹐俯賜將福建試用縣丞鄭英銘紀大過五次﹑停委十年﹐行司注冊﹐以示薄懲﹐實爲公便。

除詳�憲外﹐爲此備由呈乞照詳施行。

臺灣府轉行督撫咨商福建巡撫攺爲臺灣巡撫後澎湖管轄事宜

署理臺灣府正堂加十級紀錄十次侯﹐爲行知事。

本年正月二十日﹐蒙本道憲陳札開﹕『本年正月初九日﹐準臬司移開﹕「奉總督部堂楊牌開﹕『準督辦臺灣防務爵撫院劉咨開﹕「本年十一月十七日﹐承準軍機大臣字寄﹐光緒十一年十月十九日奉上諭﹕『前有旨﹐將福建巡撫攺爲臺灣巡撫﹔一切攺設事宜﹐令督﹑撫詳籌議奏。臺南﹑北地輿﹐袤延甚遠。以形勢而論﹐臺北各海口尢爲緊要﹔原設臺灣道一員遠駐臺南﹐深慮難以兼顧。且巡撫常川駐札﹐一切錢榖﹑刑名事宜﹐必須分員管理﹐各專責成。應否於臺灣道之外﹐添設臺北道一員﹖著楊昌浚﹑劉銘傳悉心會商﹐妥議具奏。澎湖爲由閩赴臺要隘﹐扼札勁旅﹐認眞操練﹐方足以資緩急。該處地方﹐若由臺灣巡撫管轄控制﹐自更得宜﹔並著詳細議奏。其餘未盡事宜﹐該督﹑撫如有所見﹐務當明晰敷陳﹐以備采擇。將此由五百里各諭令知之。欽此』。遵旨寄信前來等因。承準此﹐本爵部院查澎湖一島﹐孤危絕險﹐爲閩﹑臺門戶﹔必須緊築堅厚炮臺﹑購制精利大炮﹐選派勁旅駐札﹐方足以�守禦。非熟悉形勢﹑諳練鎗炮之提鎭﹐不克勝任。倘福建省現有堪勝此任大員﹐卽請貴部堂委派布置。如一時無人可派﹐並購炮﹑調營等事不由省會辦理﹐希卽克日見覆﹐由本爵部院趕籌布置。相應咨商﹐查照見覆」等因到本部堂。準此﹐查此案前奉上諭﹐業經本部堂恭錄咨行在案。玆準前因﹐查澎湖孤懸﹐將才難得﹔現旣發奉諭旨﹐自應欽遵﹐先由劉爵撫部院就近籌辦。北洋新購鐵甲三艘﹐昨日已抵閩�﹔本部堂擬於開正乘坐兵輪巡視澎湖﹐順赴臺北。所有應行會辦事宜﹐屆時會商具奏。除咨覆外﹐合就行司卽速移行知照﹐並移善後局﹑臺灣道查照。毋延』等因。奉此﹐查此案前奉督憲牌行﹐均經移行遵照在案。玆奉前因﹐除分行遵照外﹐移請查照施行」等由。同日﹐並準鹽法道移同前由各到道。準此﹐除分行外﹐合就札飭。爲此﹐札仰該府卽便移行所屬一體知照。毋違』等因。蒙此﹐除移行外﹐合就行知。

爲此﹐札仰該縣官吏立卽一體遵照。毋違。此札。

光緒十二年三月初六日﹝恆春縣﹞。

臺灣府轉行上諭準臺灣添設藩司並著督撫會商攺設行省一切應辦事宜

署理臺灣府正堂加十級紀錄十次侯﹐爲行知事。

本年二月十一日﹐蒙本道憲陳札開﹕『本年正月二十七日﹐奉爵撫憲劉札開﹕「照得本爵部院於光緒十一年十月十七日在臺北行營由驛具奏「籌度臺灣情形暫難攺省會」一折﹐業經抄稿咨行在案。玆於本年正月十三日接準兵部火票遞到軍機大臣知會﹐奉旨﹕『畱中。欽此』。同日﹐並準軍機大臣字寄﹐『光緒十一年十二月十二日奉上諭﹕「據劉銘傳奏「籌度臺灣情形暫難攺省會」﹑又據楊昌浚奏「籌議臺灣攺設事宜請添設藩司」各一折﹐覽奏均悉。臺灣爲南洋門戶﹐業經欽奉懿旨將福建巡撫攺爲臺灣巡撫。劉銘傳所請從緩攺設巡撫﹐著毋庸議。楊昌浚所奏添設臺北道不如添設藩司﹐系因地制宜起見﹔自可準行。惟此次該督所奏尙系大槪情形﹐所有一切應辦事宜均未籌商定妥。臺灣𨿽設行省﹐必須與福建聯成一气如甘肅﹑新疆之制﹐庶可內外相維。著楊昌浚﹑劉銘傳詳細會商﹐奏明辦理。將此由五百里各諭令知之。欽此」。遵旨寄信前來』等因。又附片奏陳「現在一切應奏咨公牘擬仍暫用行營舊關防」一片後開﹕『軍機大臣奉旨﹕「知道了。欽此」』。又附奏「酌定統費長夫數目章程及請照舊章賞卹故員運搬川資」一片後開﹕『軍機大臣奉旨﹕「戶部知道。欽此」』。又附奏本爵部院「渡臺經費請旨定奪」一片後開﹕『軍機大臣奉旨﹕「戶部議奏。欽此」』。除咨行外﹐合就恭錄札行。札到該道﹐卽便查照欽遵。此札」等因。奉此﹐除分行外﹐合就札飭。爲此﹐札仰該府卽便移行查照。毋違』等因。蒙此﹐除移行外﹐合就行知。

爲此﹐札仰該縣官吏立卽一體遵照。毋違。此札。

光緒十二年三月十一日札﹝恆春縣﹞。

臺灣府轉行閩浙總督楊昌浚奏準臺灣添設藩司諭旨並折稿

署理臺灣府正堂加十級紀錄十次侯﹐爲行知事。

本年二月十一日﹐蒙本道憲陳札開﹕『本年正月二十二日﹐奉總督部堂劉札行﹕「照得本部堂於光緒十一年十一月二十日由驛恭折具奏「籌議臺灣攺設事宜並添設藩司大槪情形」一折﹐今於光緒十一年十二月三十日準兵部火票遞回原折﹐承準軍機大臣夾單內開﹕『本日貴督具奏一件﹐奉旨﹕「畱中。欽此」。爲此知會』。同日﹐承準軍機大臣字寄閩浙總督兼署福建巡撫楊﹑督辦臺灣事宜福建巡撫劉﹕『光緒十一年十二月十二日奉上諭﹕「據劉銘傳奏「籌度臺灣情形暫難攺設省會」﹑又據楊昌浚奏「籌議臺灣攺設事宜請添設藩司」各一折﹐覽奏均悉。臺灣爲南洋門戶﹐業經欽奉懿旨將福建巡撫攺爲臺灣巡撫。劉銘傳所請從緩攺設巡撫﹐著毋庸議。楊昌浚所奏添設臺北道不如添設藩司﹐系因地制宜起見﹔自可準行。惟此次該督所奏尙系大槪情形﹐所有一切應辦事宜均未籌商定妥。臺灣𨿽設行省﹐必須與福建聯成一气如甘肅﹑新疆之制﹐庶可內外相維。著楊昌浚﹑劉銘傳詳細會商﹐奏明辦理。將此由五百里各諭令知之。欽此」。遵旨寄信前來』等因。承準此﹐合亟恭錄並抄折行知。爲此﹐札仰該道卽速移行欽遵毋延。須札」等﹔計抄折。奉此﹐同日並準鹽法道移同前由各到道。奉準此﹐除分分外﹐合就札飭。爲此﹐札仰該府卽便移行遵照。毋違。計黏抄單一紙』等因。又蒙督糧道憲劉札轉前因各到府。蒙此﹐除移行外﹐合就行知。

爲此﹐札仰該縣官吏立卽一體遵照。毋違。此札。

計黏抄單一紙。

光緒十二年三月十一日札﹝恆春縣﹞。

﹝全銜﹞奏爲籌議臺灣攺設事宜﹐先將大槪情形恭折具陳﹐仰祈聖鑑事。

竊前準部咨﹕『光緒十一年九月初五日﹐欽奉懿旨﹕「著將福建巡撫攺爲臺灣巡撫﹐常川駐札。福建巡撫事﹐卽著閩浙總督兼管」』等因﹐欽此。經臣遵旨奏請頒關防﹐聲明一切攺設事宜會商撫臣督同司道悉心籌議在案。旋奉十月十九日寄諭﹕『應否添設臺北道一員﹐著悉心會商﹐妥議具奏』等因﹐欽此。正在咨行議覆間﹐準撫臣劉銘傳以「籌度臺灣情形﹐奏請添設藩司一員﹐巡撫暫緩攺設」﹐抄折咨會前來﹔自應俟奉到批旨﹐欽遵辦理。臣查臺灣爲南洋門戶﹑七省藩籬﹐有事之秋﹐非但閩﹑臺唇齒相依﹐不容稍分畛域﹔卽沿海各省亦當通力合作﹐仍可相與有成。就現在情形而論﹐以兩府﹑八縣設立行省﹐似覺名實不稱。然前明京兆﹑宣大兩府曾設總督﹐國朝湖南曾設偏沅巡撫﹐皆因地制宜﹐隨時變通﹐以期盡善。今爲籌辦臺防計﹐非設大員駐札其地﹐恐心力不專﹐作輟無常﹐難收實效。一省大政﹐不外分錢榖﹑刑名兩端。臺灣物產丰腴﹐撫臣前奏每歲所入約可得銀百一﹑二十萬兩﹐視貴州﹑廣西﹑甘肅奚啻十倍之。如果屯墾礦物辦成﹐利益尢復不小。臣前月函商撫臣﹐卽議及設藩司一事﹐與撫臣所奏意見相同。愚臣以爲添設臺北道不如添設藩司﹐於用人﹑理財﹐較有歸宿也。又查臺灣道本兼按察使銜﹐刑名事件應卽歸臺灣道兼管﹑學政則攺歸巡撫兼管﹐於體制更屬相符。惟鹽務﹐仍應歸福建鹽道綜理。閩鹽銷路本狹﹐內地鹽有餘而米不足﹐臺地米有餘而鹽不足﹔上年臺北用兵﹐幾有食淡之虞﹐是其明證。酌盈劑虛﹐其利乃溥。各省鹽務引地大都推行外省﹐又不獨閩爲然也。澎湖一島地方甚小﹐距臺南不過百餘里——如鼻之附於首﹑呼吸相通﹐而離閩省則七百里之遙﹔向歸臺灣道管轄﹐所以有臺澎之稱。今臺灣攺設行省﹐自應明歸臺灣管轄。至總督旣兼閩撫﹐事體已屬繁重﹔應杏仍兼轄臺灣之處﹐請旨敕議遵行。

除一切應辦事宜﹐撫臣詳細籌商定妥另行會奏外﹐合將微臣所擬大略﹐先行恭折覆奏﹐伏乞皇太后﹑皇上聖鑑訓示。謹奏。

臺灣府轉知攺省事宜尙未議定一切仍循舊辦理

特授臺灣府正堂加五級紀錄七次程﹐爲行知事。

本年三月二十七日﹐蒙督糧道劉札開﹕『奉閩浙總督部堂兼管福撫事楊憲札﹕「照得前奉懿旨﹕『臺灣爲南洋門戶﹐關系緊要﹔著將福建巡撫攺爲臺灣巡撫﹐常川駐札。福建巡撫事﹐卽著閩浙總督兼管』等因﹔當經恭錄咨行在案。玆查內地各屬福撫應辦一切事宜﹐自應欽遵諭旨﹐由本部堂兼管。其臺南﹑臺北二府屬刑名﹑錢榖一切事件﹐應以本年四月初一日起﹐一律攺由劉爵部院就近核辦﹔仍報督衙門備案﹐毋庸並報兼管福撫衙門﹐以歸簡便。除通飭臺灣道府﹑廳﹑縣遵照並照會臺灣鎭通飭各營一體遵照曁咨劉爵部院查照外﹐合並札行。札到該道官吏卽便查照辦理」等因到道。奉此﹐除移臺灣鎭﹑道查照外﹐合行飭知。爲此﹐仰府官吏立卽移飭所屬一體遵照辦理。毋違。此札』等因。又奉閩浙總督部堂兼管福撫事楊札同前因。又於四月初三日﹐續奉爵撫憲劉札開﹕『準兼管福建巡撫事閩浙總督部堂楊咨﹕「爲照前奉懿旨﹕『臺灣爲南洋門戶﹐關系緊要﹔著將福建巡撫攺爲臺灣巡撫﹐常川駐札。福建巡撫事﹐卽著閩浙總督兼管』等因﹔當經恭錄咨行在案。玆查內地各屬福撫應辦一切事宜﹐自應欽遵諭旨﹐由本部堂兼管。其臺灣臺南﹑臺北二府屬刑名﹑錢榖一切事件﹐應以本年四月初一日起﹐一律攺由貴爵部院就近核辦﹔仍報督衙門備案﹐毋庸並報兼管福撫衙門﹐以歸簡便。除通飭臺灣道﹑府﹑廳﹑縣遵照並照會臺灣鎭通飭各營一體遵照及行福建藩臬兩司﹑糧鹽二道查照外﹐相應咨會查照」等因到本爵部院。準此﹐查臺灣攺設行省一切事宜﹐現在尙未議定﹔本爵部院駐臺辦防﹐尙未接印。須俟攺設各事議定﹐奏明或另頒印信﹑或仍用舊印。接印之後﹐省署一切案卷全行搬運到臺﹐免致隔海調查﹔所有臺屬刑名﹑錢榖照例具題奏咨件事﹐方能歸臺辦理。刻下事未議定﹐且未接受巡撫印務﹐案卷亦不齊全﹐似尙不能分開﹐各歸各管﹔應仍請督部堂暫歸兼衙門循舊辦理﹐以昭妥協。除咨覆兼管巡撫事督部堂查照外﹐合行札飭。札到該府﹐卽便遵照辦理。毋違』各等因到府。奉此﹐除移行外﹐合就行知。

爲此﹐札仰該縣官吏立卽一體遵照。毋違。此札。

光緒十二年四月二十日札﹝恆春縣﹞。

臺灣府轉知「伏波」輪修竣卽赴臺北差遣

特授臺灣府正堂加五級紀錄七次程﹐爲轉飭事。

本年三月三十日﹐蒙臬道憲陳札開﹕『案準省會善後總局司道移﹕「奉總督部堂楊憲牌﹕『準署理船政大臣裴咨開﹕「準督辦臺灣防務爵撫部院劉咨﹕『臺灣遠隔重洋﹐事事需輪應調﹔前經貴大臣奏派「伏波」東渡﹐迄今日久﹐仍未見到臺。臺灣現須攺設行省﹐事務更繁﹐需船尢亟』等因。準此﹐查「伏波」現在上槽修理﹐約本月十二日可以工竣﹔卽當駛赴臺北差遣﹐以符奏案。嗣後省局如有遣勇差事﹐應由「美富」等商輪裝載﹔可無再派「伏波」﹐以免兩歧。相應咨請查照」等因到本部堂。準此﹐行局知照並移臺灣道查照』等因。奉此﹐移請查照」等由。準此﹐合行札飭到該府卽便移行查照。毋違。此札』等因。蒙此﹐除移飭遵照外﹐合就轉飭。

爲此﹐札仰該縣立卽一體遵照。毋違。此札。

光緒十二年四月二十一札﹝恆春縣﹞。

臺灣府飭知巡撫劉銘傳批飭嘉義縣稟陳撫番情形並建議在大埔添設一縣治事

特授臺灣府正堂加五級紀錄七次程﹐爲飭知事。

案蒙本道憲陳札開﹕『案奉爵撫憲劉札﹕「據署嘉義縣羅令稟稱﹕』案奉札開﹕「臺灣生番有未經招撫者﹐有曾經招撫而未歸化者﹔推原其故﹐皆有彼此聲气隔絕﹐在官之威信未孚﹐致番情不能誠服﹐虛糜巨款﹐毫無實效。今統籌全局﹐必將全臺生番剿撫兼施﹐盡行歸化﹐然後可無內顧之憂。各處凡有界鄰生番之地﹐責成駐防各該處統兵官將會商地方官察奪情形﹐就近相機剿撫。所有未經歸順﹑情願剃頭歸化各社番﹐酌給口糧﹑衣褲﹔倘有梗頑成性﹑不肯輸誠受撫者﹐相機剿辦。守定攻心要訣﹐不得滋擾﹔飭卽悉心妥商以及需用經費數目詳細酌議稟奪」等因。奉此﹐當將卑屬受撫番社丁口﹑招撫舊章﹑現辦情形以及收支款目原委先行呈送圖說﹐據實稟陳憲鑑。玆於本年正月十七日﹐經卑職會同管帶格林炮隊丁映升出嘉義城南門﹐取道角仔寮﹑龍山腳﹑白綱埔﹑埤寮而達竹頭崎仔莊住宿。十八早﹐環溫泉溪登芎鞍﹑過大士鳥﹐上則峭峯壁立﹑下則萬丈深潭﹐危險異常。再上而爲凍頂山﹑二凍山﹐層巒疊嶂﹐髙插雲霄﹐樹木陰翳﹐荊棘徧徑。沿途均令勇丁隨處斬伐﹐攀扶而上。由二凍山循徑而下﹐過石壁﹑渡竹橋﹐險阻形狀與上山仿佛。午後﹐始抵牛古埔莊。至後大埔﹐確加查詢﹕嘉義番社𨿽向有上﹑下四社之名﹐嗣因種類日繁﹐社名遂因而各別。前經劉革道委員招撫﹐數年來名𨿽就撫﹐其實漢人皆未深入其境﹔卽番社名目﹐戶口多寡﹐均未得其眞。�遇應行給賞﹐均被通事﹑社丁朦混騙領﹐而番目番眾並無實惠﹔仍未薙發變服﹐就我範圍﹕是以屢有殺人之事。現經卑職飭據素辦該處坑門租務之葉紳陽春調到勃仔社男番賴阿戴等四十四名﹑女番卑傴仔等二十名﹐簡務三石瀨社男番劉彪等四十一名﹑女番阿管等二十一名﹐簡務梯只社男番宇別等五十二名﹑女番宇四等二十二名﹐簡務紅遠社男番紅襖等七十六名﹑女番阿管等三十名﹐統共三百零六名丁口。查該四社生番素稱彊悍﹐向未歸誠﹔卑職當卽逐一點驗撫慰﹐宣布朝廷禮法﹑憲臺徳威﹐剴切曉諭告誡﹐取具手摹切結存案﹐並賞給藍布衫﹑紅嗶嘰褲腿各三百餘件以及豬﹑酒﹑鹽﹑糖﹑辮綫﹑剃刀等物。遵照憲章﹐卽以各該社之番目派爲各該社之社長。擬自本年正月始﹐月給糧銀各五元﹐遇閏勻扣﹔春秋發給衣﹑褲各四件﹐責成葉陽春按月帶同各番目到城當堂賞給﹐不得稍涉含混。該番等各輸誠就撫﹐鼓腹歡欣﹐喜形於色﹐似覺知所感悟。男番二百餘名﹐亦均一律薙發易服﹕堪慰憲廑。所有嗣後全年應需衣﹑糧共計二百五十餘元以及此次犒賞經費﹐卽由經管該處坑門租務之葉紳陽春在於徵收坑門租稅項下提撥動用﹐核實造銷。其達邦以上各社﹐責成兼辦嘉屬招撫委員斗六門方縣丞經理﹐尙未據查辦造送﹔容俟查覆到日親往阿里山調集各番招撫點驗﹐再行核轉並妥議設立義塾﹑招致番童之事。其它鑾郡﹑武郡﹑楠仔山等社皆僻在深山﹐林密菁深﹐番悍且彊﹐屢屢越界殺人﹐山民每受其害。必須俟熟番日純﹑墾民日眾﹐內山設官招撫﹐自能水到渠成﹐全行歸化﹔此時只可徐圖而已。玆將已經撫過之下四社勃仔等社男女番丁口造具淸冊並將親歷地方招撫情形﹑分派社長各緣由﹐謹再繪送詳細圖說先行稟請察奪。二十日﹐由大埔出紅花園過溪——查此溪卽臺﹑嘉交界﹐曾文溪之來源。過溪後﹐由番藷園﹑摸乳港越山石﹑渡竹橋﹐迆邐而南﹔至噍吧哖﹐卽在大武隴住宿。越二日﹐始趕回縣。查後大埔至噍吧哖亙長三十里﹐由噍吧哖曲折至縣約九十餘里——臺地里數﹐土人約略而計﹐較內地甚長﹐一里幾有兩里﹔計程非三日不達。此爲外路﹐地勢較平。至溫水溪﹑凍頂山往後大埔約六十餘里﹐山路崎嶇﹐罕有人行。經卑職此次親歷其境﹐伐去荊榛﹐路徑分別﹐空身跋涉﹐一日可至﹔並已飭令葉陽春督率佃丁曁該處山民略爲開通﹐𨿽不能輿馬往來﹐然亦能郵傳可遞﹕此卑職會營招撫勃仔各社生番並開通凍頂山路徑之實在情形也。方今臺灣奉旨攺省﹐經劃疆界﹑分設郡縣﹐勢將次第舉行。卑職就地籌度﹐實有應行分縣設官﹐始足以資治理者﹔請更爲憲臺陳之。伏思王制﹕量地以制邑﹐度地以居民﹔又形方氏掌制邦國之地域而正其封疆﹐無有華離之地。可見自古建置﹐利不什﹐不變法﹔害不什﹐不易制。其或以租賦太重﹐而分官設縣者有之﹔其或以形勢險要﹐設官控制者亦有之。然總不外乎權衡利害﹐求其便國﹑便民二者而已矣。查卑邑後大埔開辟已百餘年矣﹐重山四繞﹐其形如谷﹔中拓平壤﹐溪流映帶。南行至噍吧哖五十里﹐循溪而下﹐路徑尙平。該處出產﹐以麻薴爲大宗。嘉邑屯租﹐約徵千餘石﹔噍吧哖以上——如茄拔鹿駝一帶田園均納臺灣正供。卽越凍頂山至嘉城亦六十餘里﹐東南與臺﹑嘉接壤﹐西北重山疊嶺與彰界昆連﹐實爲臺﹑嘉之後路。其間平原沃攘﹐土秀山肥﹐茶﹑棉﹑麻薴無一不宜。惟遇民番詞訟命﹑盜等事﹐不特臺灣有鞭長之虞﹐卽嘉義亦有照顧難周之勢。且腹地一朝有事﹐該處若被占據﹐是彼推我之背﹐難免先後受敵之虞。究不若添設一縣﹐割回嘉義舊管之噍吧哖以界之﹔不特建治之處已扼形勢之勝﹐且帶山溪之險。其南卽以噍吧哖爲界﹐西以凍頂山爲界﹔東﹑北倚大山﹐番社環聚﹐便可藉資招撫。且合臺﹑嘉兩縣現徵該處之賦稅﹐盡足敷衍一縣之俸廉役食。若更能招蹼山場﹐與民興利﹐化生番爲熟番﹔又何難數年之後﹐竟成一大都會哉﹗論形勢則如此﹐論租賦則如彼。聖人云「有人斯有士」。有土而無人經理﹐與無土同﹔有土而不得人經理﹐則仍與無土同。論者又諉爲租賦不厚﹐難敷州縣辦公。如果執泥此言﹐是後山﹑內山均無可開之日﹐地利﹑民利皆無興發之時。是在乎我憲臺之英謀獨斷﹐挽百年之積習與永世之利賴而已。至嘉義轄地﹐南至曾文溪﹑北至虎尾溪﹐均與臺﹑彰兩縣分管﹔亙長百三十里﹐較內地里數已增數倍。遇有命﹑盜案件﹐勘驗往返﹐動需數日。加以詞訟繁多﹑搶斗疊出﹐顧此失彼﹐是不患乎整飭之無人﹐而實患乎地方之遼闊。至若租賦之隱匿多年﹑海埔之未盡其利﹐更無論矣。究應否再行規畫——使官易臨民﹐不致有叢脞之虞﹔民易親官﹐不致有難通之隱﹖伏乞訓示施行』等情到本爵部院。據此﹐除批『據稟撫番分治情形﹐具見不辭勞苦﹐籌劃詳明。下四社等番眾旣經歸化﹐以後須妥爲撫馭﹐教其耕作﹔毋得一撫之後﹐棄置不管﹐仍無實效。至嘉義地段亙長﹐大埔添設一縣﹐恐尙不能周密。宜仿照內地七十里設立一縣﹐仰該縣令細心察看﹐除大埔添縣之外﹐何處再須添設﹖詳議以憑酌奪具稟。圖冊存。此繳』印發外﹐合行札飭。札到該道﹐卽使移飭所屬一體查照』等因。蒙此﹐除移飭各屬知照外﹐合就飭知。

爲此﹐札仰該縣官吏卽便一體知照毋違。此札。

光緒十二年四月二十四日札﹝恆春縣﹞。

臺灣府飭知巡撫劉銘傳批覆統領鎭海後軍副將張兆連稟報辦理卑南各社番剃髮並議加社副名目事

特授臺灣府正堂加五級紀錄七次程﹐爲轉飭事。

案奉爵撫憲劉札開﹕『據統領鎭海後軍各營張副將兆連稟稱﹕「竊沐恩疊奉憲札﹐飭將卑職防境內已撫未化各番﹐亟爲督令薙發﹔並蒙恩準於水尾一帶未經設治之地﹐設局撫綏。仰見徳被番黎至周且渥﹐沐恩無不隨時宣播﹐咸使聞知。祇以委員並賞番各物遲遲其來﹐致延頓以至今日。上月內﹐始知委員到營有日﹔遵於二十八日挑選營勇之習知薙發者百人﹐由卑職率帶啟行。本月初一日﹐馳抵水尾﹐鄭令廷槐亦到。此日各社通事﹑番目人等﹐亦卽先後到營。沐恩宣布徳威﹐無不同聲頂祝﹑一體歸心﹐環請薙發之期已有爭先恐後之勢。沐恩見其誠心向化﹐若令其到營薙發﹐恐老幼之跋涉多艱﹐且不免有遺漏﹔不若親赴該社辦理﹐較爲整速。遂於犒以牛﹑酒後﹐卽分別示期。初三日﹐便以習知薙發之勇﹐分派哨弁等帶赴各社﹐按照戶口淸冊據實舉行﹔沐恩自帶親兵﹐辦理附近之化良一社。並諭各弁勇自帶夥食﹐不準煩擾番民。計化良社勇丁二百六十二名﹐卽於是日一律剃完﹐日猶未晡。惟眾議社分支大小不一﹐其人數眾多者﹐僅一社長﹐則教約難周﹔議加社丁﹐又嫌卑下。現擬應立社丁者﹐亦請攺名社長﹔應立社長者﹐請加以社副﹕俾得周其教約﹐名𨿽別而費仍不加。已於薙發之後﹐暫予社長﹑社副名目﹐頒給憲書﹑條教﹑神位各一事﹐面爲講說﹔並飭各該通事之識字者不時講說﹐使之習聽習聞。乘此天機向善之時﹐或能領會數端﹐豚魚亦知感格﹔且令其朔﹑望到局自行敍述一徧﹐以期記誦不忘。此沐恩一得之愚﹐是否有當﹖謹逐件恭呈﹐祗候飭遵。計自初三日舉辦以來﹐據分辦各哨弁等逐日具報﹐其一體薙發者已共十有餘社。理合先行繕折呈報大數﹐俟北路七十餘社一並蕆事後﹐再行匯造淸冊詳案備查」等情到本爵部院。據此﹐除批「據稟選派弁勇入社剃頭並分立社長﹑社副以資約束﹐辦理甚屬得宜。所送各教示稿曁五禁章程﹐亦俱平易近情﹐使番社不難遵守﹐如此方得撫馭實益﹔具見熟悉番情﹐深堪嘉尙﹗應準照所議辦理﹐並候通飭各路仿照辦理。此繳﹐淸折等存」印發並飭各路撫墾局仿照辦理外﹐合並札行。札到該府立卽轉飭所屬各縣遵照毋違。此札』等因。奉此﹐除分行外﹐合就札飭。

爲此﹐札仰該縣卽便遵照毋違。此札。

光緒十二年六月十三日札﹝恆春縣﹞。

臺灣府飭知巡撫劉銘傳咨調余徳昌﹑萬國本來臺備用

特授臺灣府正堂加五級紀錄七次程﹐爲飭知事。

案蒙本道憲陳札開﹕『案奉爵撫憲劉札開﹕「照得臺灣剿撫生番﹑辦理海防事宜繁重﹐需員差遣﹔亟應咨調﹐以資遣用。玆查有通州營遊擊余徳昌﹑常州營遊擊萬國本﹐操防認眞﹑打仗奮勇﹐堪以調臺遣用﹔並卽由金陵一帶各招選精壯勇丁一百名﹐來臺備資調遣。除札飭該遊擊等卽便遵照﹐克日招集勇丁﹐由金陵機器局公借一千兩以爲川資﹐刻日束裝前至江陰守候輪船裝運﹐並將啟行日期先行電報毋延﹐曁札總糧臺將此項借款撥還金陵機器局歸墊並分別咨行外﹐合並札飭。札到該道卽便知照」等因。奉此﹐除分行外﹐合行札飭。札到該府卽移飭所屬一體知照。此札』等因。蒙此﹐除移飭知照外﹐合就飭知。

爲此﹐札仰該縣卽便知照。此札。

光緒十二年七月初八日札﹝恆春縣﹞。

臺灣府札行巡撫劉銘傳批覆臺北通商委員李彤恩稟送陸路電綫合同

特授臺灣府正堂加五級紀錄七次程﹐爲轉飭事。

本年六月十五日﹐蒙臬道憲陳札開﹕『光緒十二年六月初六日﹐奉爵撫憲劉札開﹕「據臺北通商委員李彤恩稟送定購陸路電綫合同﹐並請預購木料及酌給蘇汝灼勘路夫價請示辦理﹔又另稟擬購應需物件﹐俟電綫到日卽行寄購各等情到本爵部院。據此﹐除批﹕『據稟並再稟均悉。候札行省會善後局卽撥庫平銀一萬兩發交該洋商李徳收領﹐申平由該行算補。惟「得律風」可有可無﹐可從緩購買。餘照所請辦理。仰卽知照。此繳。漢英合同二紙﹑淸折一扣存』印發並札閩省善後局司道速撥庫平銀一萬兩發交該洋商李徳收領具報外﹐合並札行。札到該道﹐卽便移行查照。此札」等因﹔計黏抄稟二件﹝共一紙﹞到道。奉此﹐除分行外﹐合就札飭。爲此﹐札仰該府立卽移行所屬遵照。毋違。此札。計黏抄一紙』等因。蒙此﹐除移飭外﹐合就轉飭。

爲此﹐札仰該縣立卽一體遵照。毋違。此札。

計黏抄一紙。

光緒十二年七月十二日札﹝恆春縣﹞。

臺灣府行知巡撫劉銘傳奏準賞還沈應奎原街花翎

特授臺灣府正堂加五級紀錄七次程﹐爲行知事。

本年六月二十日﹐蒙總糧臺憲沈札開﹕『本年六月十二日﹐奉爵撫憲劉案開﹕「爲照本爵部院於光緒十二年四月十八日附片具奏「四品頂戴前貴州沈藩司請賞還原銜花翎」一片﹐今於本年六月初六日準兵部火票遞回前片內開﹕軍機大臣奉旨﹕『另有旨』。同日﹐奉上諭﹕『劉銘傳片奏「前藩司沈應奎贊助撫番﹐籌劃經費﹐異常出力﹔請逾格施恩」等語﹔沈應奎著賞還原銜花翎。欽此』。除片奏稿先經抄發毋庸重錄外﹐合就恭錄行知。爲此﹐仰該糧臺卽便欽遵查照毋違」等因。奉此﹐除分別申咨移行外﹐合就行知。爲此﹐札仰該府卽便行轉所屬一體知照毋違。此札』等因。蒙此﹐除移行外﹐合就行知。

爲此﹐札仰該縣官吏立卽一體遵照毋違。此札。

光緒十二年七月十九日札﹝恆春縣﹞。

臺灣府轉飭恆春縣已歸化各番社毋庸按社分設社丁社長月給口糧銀兩

特受臺灣府正堂加五級紀錄七次程﹐爲轉飭事。

案蒙本道憲陳札開﹕『案準後山統領張移﹕「本年四月二十一日﹐準恆春縣武令擬就稟折各件﹐移請會印前來﹔惟時敝統已定期於二十二日前赴花蓮港﹐當卽蓋印簽發去後。玆準大移內開﹕『本年五月十七日﹐奉爵撫憲劉批﹕貴統領會同恆春縣武令稟「遵查恆轄已經招撫歸化各社番頭人及通事口糧數目﹐並聲明應否變通按社分設社丁﹑社長月給口糧銀兩」緣由﹐奉批﹕「據稟巳悉。仰臺灣道就近察奪情形辦理。此批。淸折存」等因。奉此﹐查此案未準並移到道﹐無從核辦。玆奉前因﹐合就移知。爲此備移請煩查照﹐希卽抄稿移道核辦並轉行恆春縣遵照施行』等因。承準此﹐除移知恆春縣外﹐相應查案抄黏來稟淸折移覆備查﹑移請查明。計黏抄」等由到道。準此﹐查恆春縣番社早經歸化﹐各頭人月給口糧﹐相安已久﹔應卽仍行照舊辦理﹐毋庸按社分設。所有各頭人衣褲並準照章按季發給﹐以示體卹。至牡丹﹑加芝來兩社生番凶頑成性﹐屢出滋擾﹔應由張統領會縣督飭頭人﹑通事嚴行約束﹐有犯必懲﹐俾知儆畏。除申報曁分移外﹐合行札飭。札到該府﹐卽便轉飭遵照毋違。此札』等因﹔計黏抄一並到府。蒙此﹐除黏抄稟折系該令擬稿﹐毋庸抄錄外﹐合就轉飭。

爲此﹐札仰該縣立卽遵照辦理毋違。此札。

光緒十二年七月二十一日札﹝恆春縣﹞。

臺灣府轉發巡撫劉銘傳諭生番降番不準殺人並不準民人聚眾報復告示

特授臺灣府正堂加五級紀錄七次程﹐爲飭遵事。

……本年七月初一日﹐奉爵撫憲劉札開﹕「照得本爵部院示諭生番﹑降番不準殺人並不準人民自行聚眾報復一案﹐除將告示札發臺南﹑北各廳縣並各撫墾局委員及辦理撫番各統領實貼曉諭外﹐合並札�一體移行遵辦」等因﹔計發告示一道。奉此﹐除將告示存檔備案並分別移行外﹐合就行知。爲此﹐札仰該府卽便移行各廳﹑縣一體遵辦毋違。此札』等因﹔計發告示一道。奉此﹐正在轉行間﹐又蒙總糧臺憲沈曁本道憲陳先後札同前因。除告示業奉徑發﹑毋庸重錄外﹐合就飭遵。

爲此﹐札仰該縣官吏立卽一體遵照辦理毋違。此札

光緒十二年七月二十一日札﹝恆春縣﹞。

臺灣府轉知巡撫劉銘傳批準會辦官腦總局丁達意開去兼辦商務局差使

特授臺灣府正堂加五級紀錄七次程﹐爲轉飭事。

本年九月十九日﹐蒙臬道憲陳札開﹕『本年九月初二日﹐奉爵撫憲劉札開﹕「據臺北軍械所兼辦商務委員丁守達意稟稱﹕『竊卑府於五月十三日奉委會辦商務總局﹐嗣於七月復奉委以兼辦官腦總局﹐刻下又蒙委令會辦礦務事件。惟思卑府才識平庸﹐時恐難以勝任﹔且昨接到馬中書建常函稱現在上海集股爲難﹐有「擬俟明春舉辦」等語。第念該局至今旣無頭緒﹐所議亦屬空言﹔兼之卑府已有軍械﹑官腦﹑礦務等局事件﹐力難兼顧。可否仰懇憲恩開去卑府會辦商務局差使﹐卽軍械所關防自此亦可毋庸借用﹐以示區別。祈察奪俯準所請﹐賞示遵行』等情到本爵部院。據此﹐除批『據稟照準所請開去商務局差使並收回軍械所關防﹐以示區別﹔仰候行知馬中書建常遵照辦理。繳』印發並札馬中書建常遵辦外﹐合並札行。札到該道﹐卽便移行知照。此札」等因到道。奉此﹐除分行外﹐合就札飭。札到該府﹐卽使轉飭所屬一體知照毋違。此札』等因。蒙此﹐除移飭遵照外﹐合就轉飭。

爲此﹐札仰該縣立卽一體遵照毋違。此札。

光緒十二年十月二十九日札﹝恆春縣﹞。

臺灣府行知戶部等衙門議準加重晉省栽種罌粟釐捐

特授臺灣府正堂加五級紀錄七次程﹐爲轉飭事。

案蒙總糧臺憲沈札開﹕『本年七月二十八日﹐奉爵撫憲案行﹕「光緒十二年七月二十日﹐準兵部火票遞到戶部咨﹕『福建司案呈﹐準北檔房傳付內稱﹕「本部會議晉撫剛毅奏「晉省民生利獘大端據實直陳」一折﹐光緒十二年六月十三日具奏﹐本日奉旨﹕『依議。欽此』。相應傳付江南等司赴本檔房抄錄原奏﹐飛咨各該省督﹑撫欽遵辦理」等因前來。相應抄錄原奏﹑恭錄諭旨飛咨臺灣巡撫遵照辦理可也。計單』等因到本爵部院。準此﹐行�卽便移行遵照。計黏單一紙」等因。奉此﹐除移行遵照外﹐合行札飭。爲此﹐札仰該府卽便一體移行遵照。毋違。此札。計黏單一紙』等因。蒙此﹐又蒙本道憲陳札同前因。除移飭遵照外﹐合就轉飭。

爲此﹐札仰該縣官吏立卽一體遵照。毋違。此札。

計黏單一紙。

光緒十二年十一月十一日札﹝恆春縣﹞。

戶部等衙門謹奏﹕爲遵旨議奏﹐恭折仰祈聖鑑事。

光緒十二年四月二十一﹐軍機處交出山西巡撫剛毅奏「晉省民生利獘大端據實直陳」一折﹐奉旨﹕『該衙門議奏。欽此』。欽遵交抄到部。

查原奏內開﹕『山右地利﹐以煤﹑鐵爲大宗﹔其妨農病民之甚者﹐則莫如罌粟。晉省產鐵之區﹐以潞﹑澤礦廠最多﹐平定﹑遼沁亦所產不少﹔煤則山地皆出﹐旣多且良。以潞安府鐵稅考之﹐乾隆中蔭城一鎭歲徵銀十餘萬兩。稅款如此﹐民間之賴以爲利可知。軍興以來﹐各省制械﹐用鐵尢多﹔乃反不以爲利者﹐則以開采煤﹑鐵﹐衛門有規費﹑胥役有需索﹑地方有把持﹐縱令�家少有資本﹐用力多而沾利少﹐相率觀望﹐不肯經營。臣訪悉前情﹐已通飭各屬招募富商講求采辦之法﹐而又嚴規費並杜絕胥役﹑土棍之索詐欺淩﹐務使自必樂於從事﹔以內地之所產﹑敵外洋之銷途﹐爲晉民開利源﹐而自彊之道寓其中。至罌粟貽害不可勝言﹐正本淸源﹐必禁食﹑禁賣﹑禁種三者並嚴﹐地方可永除阨患。然三者並禁勢旣難行﹐則必以禁種爲先務之急。臣檢閱歷次禁種案卷﹐凡所以懲戒而勸導之者﹐旣詳且盡﹔無如愚民趨利若騖﹐利之所在﹐幾有以死生相爭之勢。且大祲之後﹐戶民凋殘﹐種此則獲利較農產銷售較易﹔是以頻年𨿽名嚴禁﹐實則偸種仍多。此種情形﹐印委各員不以上聞﹐疆臣亦不敢據以入告。臣抵任後﹐密派妥員分途查察﹐大率除通衢大路州縣﹐山陬水澨幾乎十種其三。晉民情性柔懦﹐從不敢功令顯違﹔惟於偸種罌粟﹐則勸之不從﹑懲之不攺。推原其故﹐無非以榖﹑麥利少﹐罌粟利多。況例定種煙罪名﹐不過枷杖﹔明知罰止於此﹐安能以畏法之心﹑遏其貪利之見﹗臣再四思維﹐若徒循禁革之空文﹐必終鮮湔除之實效。查光緒七年聞大學士左宗棠奏請重加洋藥土稅﹐使煙貴而食者自少。前撫臣衛榮光覆奏﹕體察山西情形﹐請按畝核計煙數﹐酌加稅釐﹔旣寓「不禁自禁」之意。爲今之計﹐擬參酌前議﹐於向來栽種州﹑縣每年於揚花時﹐查照所種地畝計其成熟百斤者﹐抽稅銀二十二兩﹔仍於落地營銷處所﹐照外來土藥章程再抽釐銀二十二兩。將此項稅釐﹐以四成撥解軍餉﹑以三成積榖備荒﹐其餘三成津貼農民糅種並興辦桑﹑棉之用﹐以爲不種罌粟者一舉三得﹔似於國計民生﹐均有裨益』等語。臣等伏查私種罌粟之風﹐以晉省爲最甚﹔往年旱災﹐顆粒無收﹐受罌粟之害亦推該省最烈。伏讀同治四年二月間欽奉上諭﹕『沈桂芬奏請嚴禁種植罌粟等語﹐山西人多以種罌粟爲業﹐產米少﹐糧價增昂﹔設遇收成歉薄之年﹐民間積蓄毫無﹐奚由得食﹗著沈桂芬卽行刊刻告示﹐將種植罌粟嚴行禁止﹔並著各直省督﹑撫通飭所屬一律嚴禁』等因﹐欽此。光緒三年八月間﹐欽奉上諭﹕『鮑源深奏「請嚴禁罌粟」一折﹐栽種罌粟﹐例禁綦嚴﹔乃近來私種之風﹐各省所在多有﹐於民食大有妨礙。著各直省督﹑撫嚴飭所屬﹐認眞查禁。倘再仍前稍玩﹐卽行查明參奏』等因﹐欽此。光緒四年八月﹐聞山西巡撫曾國荃奏稱﹕『兩江禁止罌粟﹐有將地畝充公章程﹐最爲民間畏憚。以後晉省如有栽種罌粟者﹐一經查出﹐卽將該戶所種罌粟地畝全數充公﹐庶冀淨絕根株。他日再遇災荒﹐不至重妨民食』等因。欽奉諭旨﹕『著照所議辦理。該撫務當嚴飭地方官實力奉行﹐毋得虛應故事。欽此』。今該撫臣復請於揚花時履畝估計斤數﹐徵收稅銀﹔並稱於國計民生﹐有一舉三得之益。臣等再四熟商﹐若照所議辦理﹐不惟一無所得﹐且有三失焉﹔請爲我皇太后﹑皇上縷晰陳之。查國家則壤成賦﹐但因其地之肥磽﹐定爲則等。至於稻﹑梁﹑菽﹑麥任民栽種﹐賦稅不因以爲增減也﹐況易行而民不擾。竊謂罌粟一物﹐最耗地力﹐最費人工。耗地力﹐則必間年栽種﹔費人工﹐則必分段栽種。若不於每年揚花時履畝估辦﹐則間年栽種﹑分段栽種何從區別﹗苟無區別﹐則間年一種者﹐必年年納稅﹐分段栽種者﹐必按畝納稅。更易數年﹐必至令山西一省﹐處處皆爲種罌粟之地﹑人人皆爲栽罌粟之人。追呼徧野﹐蚩氓將何以爲生﹗其失一。若必揚花時履畝估計﹐則一邑之地或數萬畝﹑或數十萬畝旣準納稅﹐則畝畝可種罌粟﹔而揚花時不過數日﹐試問數日之間欲徧履一邑之地而估計其成熟斤兩﹑派稅抽銀﹐勢必隸役四出﹐任意勒索﹔富豪之民𨿽多種罌粟可以賄免稅銀﹐良懦之民𨿽不種罌粟甚或加派稅銀﹕百獘叢生﹐縱有良吏恐難禁絕﹗其失二。或以爲小民畏擾﹐則相戒不種﹔此正「以罰爲禁」之意也。不知朝廷禁令皆所以安民﹐無以擾民爲禁令者﹔政體攸關﹐詎可不愼﹗其失三。一舉而有此三失﹐推而行之﹐流獘滋甚。是該省鄕民私種罌粟一節﹐仍應遵照舊章嚴行查禁﹔所請「以罰爲禁」之處﹐應毋庸置議。

惟查各省抽收土藥釐金等則不一﹕上年六月間﹐據陜甘總督譚鍾麟奏﹕甘省每土藥百斤抽釐銀五十兩﹐而熟膏抽銀六十兩。九月間﹐又據江西巡撫徳馨奏﹕土藥一項﹐請照新章以洋藥百斤統收八十六兩之數﹐減半徵收。是該二省土藥抽釐﹐較之晉省每百斤抽銀二十二兩者﹐奚啻倍蓰。山右旣禁種罌粟﹐何以藥釐反比他省爲輕﹗納課微﹐則獲利更丰﹔農民食﹑種罌粟﹐未始不由於此。故同一「以罰爲禁」﹐與其創行畝稅﹐不如加重釐捐。擬請飭下該撫除行﹑坐各粟仍遵部章責成商人輸捐外﹐所有土藥一項﹐或於營銷處所﹐從重加徵﹔或仿照甘省章程﹐藥釐之外加抽膏釐﹕必使種煙﹑販煙之人﹐無利可獲而止。一面仍申明禁令﹐嚴飭各該州﹑縣實力稽察﹔如有私種﹐卽行按律緝辦﹐毋稍姑容。如此相輔而行﹐庶民間旣畏國法之嚴﹐而又苦獲利之薄﹔數年以後﹐或可絕淨根株矣。至該省藥釐﹑膏釐如何加抽﹖應由該撫酌量情形奏咨立案﹐卽行舉辦。所加之釐﹐每年收有成數﹐卽由該省另款存儲﹐報部候撥﹐不準擅行動支。再﹐查抽釐愈重﹐走私愈多﹔是尢在設法嚴查﹐方不致有名無實也。總理衙門查﹕現在奏準試辦洋藥加稅﹐沿海各省方冀一律推廣﹔若祇加外來洋藥之稅﹑不加內地土藥之釐﹐則洋藥以成本重而商人裹足﹐將議加徒有空名﹔土藥以成本輕而浸銷益廣﹐恐禁種�無把握。自應如戶部所議﹐飭下該撫參酌陜﹑甘分抽藥釐﹑膏釐辦法﹐庶洋藥﹑土藥稅釐不致畸重畸輕﹐而販煙利少﹐栽種或可漸稀﹐尙不失禁之本意。

至該撫所稱招商開采煤礦﹐以內地所產﹑敵外洋銷途�。戶部查﹕光緒五年十二月間﹐前山西巡撫張之洞有因鐵斤滯銷﹐請歸海運之奏﹔當經奉旨�準在案。迄今數年﹐自應辦有起色。應請敕下該撫咨商直隸﹑河南﹑陜各督撫流通銷路﹐設法招商﹔並咨行南北大臣﹑兩廣﹑閩浙總督如有員弁工匠能仿照西國鎔煉精鐵及制造槍炮器用者﹐卽在澤﹑潞﹑絳州一帶開廠精煉﹐優予薪水﹑嚴核實劾﹐勿用巧言詐僞者流徒致曠久無成﹐誤工糜費﹐庶中國精鐵不可勝用﹐可免化洋采買﹐動輒倚人﹐尢爲至要。並將辦理煤鐵情形﹑稅課章程及如何查禁衙門規費﹑書役需索﹑地方把持諸獘﹐皆應項目咨部備核。該撫臣自應竭力經理﹐以重本計而裕國庫。

所有遵議各緣由﹐謹合詞恭折具陳﹐伏乞皇太后﹑皇上聖鑑。再﹐此折系戶部主稿﹔合並聲明。謹奏。

辦理中路營務處移會彰化縣剿辦石加祿凶番

﹝上缺﹞辦理中路營務處中路撫墾事務統領「棟」字■﹝艸寺﹞營遇缺盡先前選用道勁勇巴圖魯兼襲騎都尉林﹐爲移會事。

本年十一月二十五日﹐奉爵撫部院劉札開﹕『準欽差幫辦臺北撫墾事務內閣侍讀學士林咨呈﹕「案據咸菜甕分局委員葉家鈺稟稱﹕『據五指山通事蕭呵金稟報﹕「十一月初九夜﹐五指山民人突被石加祿凶番土目由研納咋皮等四﹑五十名圍攻﹐焚毀房屋﹐殺害兩命」﹔又據麻哇犁通事蕭東興稟報﹕「甲壢坪佃民許阿寮﹑李竈妹在田耕作﹐被石加祿凶番土目打棍榮等三十餘名蜂擁凶殺﹐割去頭顱」等語。查該社凶番好殺﹐撫不受撫﹔聞該番巢至伏殺之處距數十餘里﹐防不勝防。玆飭軍功劉得龍等酌帶隘勇前往保護﹐並知會總巡劉嘉輝率帶隘勇巡緝。惟卑局所屬之扇仔排﹑芎樵胡﹑椹龍頂﹑尖橫龍頂﹑尖碧頂﹑甲瀝口﹑老河頭﹑中心跟﹑裏竹﹑菌凡尼共十處﹐必須派勇保衛駐札﹔其如何調派﹖稟請察奪』等情。據此﹐正在核辦間﹐準貴爵撫部院咨開﹕『石加祿等社生番時常「出艸」﹐至五指山一帶殺人﹔飭由中路營務處林道轉飭鄭都司有勤派撥勇丁百名﹐由合興莊以南在於扇仔排等處查勘形勢﹐扼要駐札』等因﹔咨會前來。查扇仔排等處旣經準咨飭調營勇駐札﹐該分局委員葉家鈺所請派勇駐札之處﹐應卽勿庸再議。除將原稟批示並將來咨札行總局及該分局知照外﹐咨呈查明」等因到本爵部院。準此﹐查石加祿社凶番男婦僅三百餘人﹐屢次「出艸」殺人﹐亟應嚴加懲創﹐以儆頑凶。合行札飭﹔札到該道卽便遵照﹐速將埔裏路鉻徑開通﹐拔隊扼札五指山﹐督率所部相機剿辦﹐毋稍稽延。切速﹑切速。此札』等因。奉此﹐除分別移行外﹐應備文移會。

爲此﹐移請貴縣﹐請煩查照施行。須至移者。

右移卽補淸軍府署理彰化縣正堂李。

光緒十二年十二月二十九日。

臺灣府轉知巡撫劉銘傳奏準撥解安徽等省銀三十六萬兩應用

特授臺灣府正堂加六級紀錄九次程﹐爲轉行事。

本年正月二十日﹐蒙臬道憲陳札開﹕『案奉將軍古照會開﹕「光緒十二年十二月十三日﹐準兵部火票遞到戶部咨﹕『福建司案呈﹐準北檔房傳付內稱﹕「本部具奏「遵旨速議臺撫奏請飭部籌撥有著的款」一折﹐又「議駁臺撫借用洋款附片」一件﹐均於光緒十二年十一月二十一日具奏﹔軍機處交出本日戶部奏折一件﹐奉有諭旨一道。除原折及另片畱中外﹐相應將所奉諭旨封交戶部欽遵可也」。又奉旨﹕『所有提撥安徽等省銀三十六萬兩﹐卽著該部咨各省趕解劉銘傳應用』等因﹐欽此。相應傳付福建司抄錄原奏飛咨各該省遵欽』辦理等因前來。相應��原奏﹑恭錄諭旨由五百里飛咨福州將軍遵照可也。計單』等因到本署將軍。準此﹐除咨行查照外﹐合就照行。爲此﹐照會臺灣道﹐希卽移行查照。計黏單』等因。奉此﹐合行札飭。爲此﹐札仰該府卽便知照。此札。計黏抄』等因。又於二十一日﹐復蒙札奉督憲楊轉行前因各到府。除移行外﹐合就轉行。

爲此﹐札仰該縣官吏卽便知照。此札。

計黏抄一紙。

光緒十三年三月初四日。

臺灣府轉行上諭戶部籌撥臺灣常年用款

特授臺灣府正堂加六級紀錄九次程﹐爲轉行事。

本年正月二十五日﹐蒙臬道憲陳札開﹕『本年正月初七日﹐奉總督部堂楊抄案﹕「光緒十二年十二月二十一日﹐準兵部火票遞到戶部咨﹕『福建司案呈﹐準北檔房付稱﹕「十一月二十七日﹐準軍機大臣字寄奉上諭一道﹐欽此﹔應付司趕緊由五百里飛咨該督﹑撫等遵照辦理」等因前來。相應先行恭錄廷寄由五百里飛咨閩浙總督兼福建巡撫欽遵辦理可也。計單』等因到本兼管巡撫事督部堂。準此﹐合就飭行。爲此﹐仰道官吏卽便遵照毋違。須案」等因﹔計黏單一紙。同日﹐並準通省稅釐總局司道咨同前因各到道。奉此﹐除分行外﹐合並行知。札到該府﹐卽便轉行查照。此札。計黏單一紙』等因。蒙此﹐除移行外﹐合就轉行。

爲此﹐札仰該縣官吏卽便知照。此札。

計黏單一紙。

光緒十三年三月初四日。

軍機大臣字寄戶部﹑閩浙總督兼署福建巡撫楊﹑督辦臺灣事宜福建巡撫劉﹕光緒十二年十二月二十七日﹐奉上諭﹕『前據劉銘傳奏「覆陳臺灣出入款目﹑開單呈覽﹐並購炮需款甚急﹑請借洋款」各折片﹐當令戶部籌撥有著的款﹐速議具奏。旋據該部奏稱﹕「議撥安徽認解旗兵加餉﹑浙江鹽務加捐商捐醬捐及臺灣徵存加增洋藥稅釐﹑福建應解部庫籌邊軍餉四項﹐共合銀三十六萬兩﹔並閩省原定撥解之四十四萬兩﹐正符八十寓兩之數」等語。詳加批閱﹐除提撥安徽等省三十六萬兩﹐劉銘傳前奏系在常年用款一百五十萬兩之內。若歸炮價﹐則常年之款又需另籌﹔復諭令戶部再行詳核覆。玆據奏稱﹕前項銀四十四萬兩原系移緩救急﹐暫供目前需要﹔其常年用款﹐另行籌劃﹐奏明辦理」等語。近年各省餉需同一支絀﹐戶部職司綜核﹐自當力求節省。但輕重緩急﹐必宜權衡至當﹔如果實系要需﹐卽應籌撥有著的款﹐方不致貽誤事機。部臣﹑疆吏均系倚任大臣﹐當體念時艱﹑和衷共濟﹐豈可各存意見﹐特煩朝廷籌劃﹗劉銘傳因辦防急需﹐此次陳奏折內語多不平﹔戶部於初次覆奏折內聲敍撥款﹐措詞亦近負气﹕均屬不合﹗著旨申飭。至劉銘傳籌借洋款片內奏明與楊昌浚反復函商﹐該部專責劉銘傳一人﹐未免存偏倚之見。惟劉銘傳並未先行請旨﹐何得遽與商人議借洋款﹗亦屬冒昧。著不準行。其閩海關及閩省各庫﹑局原撥之四十四萬兩旣經移作臺﹑澎辦防之需﹐所有此項常年用款作何撥補之處﹗仍著戶部籌議有著的款﹐迅速具奏。將此諭知戶部﹐並由五百里諭令楊昌浚﹑劉銘傳知之。欽此』。遵旨寄信前來﹐

臺灣府轉知巡撫劉銘傳批覆臺灣鎭稟報移營開辦東勢角至埔里社路工曁薛國鱉投效贖罪等情

特授臺灣府正堂加六級紀錄九次程﹐爲轉飭事。

案蒙本道憲陳札開﹕『案準臺灣鎭章移開﹕「爲照本署鎭稟送開路地圖並陳薛國鱉投效曁屯丁應派管帶各等情一案﹐玆於本年十一月二十五日承準爵部院劉批開﹕『來稟俱悉。所擬開路地圖﹐何以不載明里數﹖林道此時計已到防﹐希卽會同妥速辦理。薛國鰲案情重大﹐旣願革面洗心﹑出力報效﹐貴鎭須切實督令修路。一俟完工驗明﹐再行飭縣免予拿辦﹑發還家產﹐以觀後效。至另稟各節﹐屯兵能否選用﹖於調營後﹐妥立營規﹐俾有紀律而遵約束。如不能遵守營規﹐卽行按名開革﹐令其另選精壯補額﹔如無頂額之人﹐卽革除坐糧﹐以免糜費。至管帶屯丁必須土著﹐以便言語相通﹐自是實情﹔由貴鎭自行選派委用可也。此繳』等因。承準此﹐除俟屯丁調齊另行核辦外﹐合將原稟抄錄﹐移請查照。計黏抄單』等由。準此﹐除分行外﹐合行札飭。札到該府﹐卽速移飭所屬一體遵照。此札』等因﹔計黏單一紙。蒙此﹐除分行外﹐合就札轉。

爲此﹐札仰該縣官吏卽便知照。此札。

計黏單一紙。

光緒十三年三月初九日札﹝恆春縣﹞。

敬稟者﹕竊��於上月二十日由罩蘭肅稟﹐懇請鈞示飭遵在案。嗣於本月初一日接到幕府來函﹐以轉奉憲諭﹕『飭卽帶隊會同林道先由東勢角開工以通埔里社﹐再接辦集集街以達水尾』等因。遵於初二日督率炮隊曁鎭海中軍前營「春」字副營調抵東勢角﹐適林道先期請假回裏﹐專函會商去後。昨據覆稱﹕『須俟初十外﹐帶隊前來』。��一面飭傳各通事並熟悉路徑之人﹐親同各營官連日周曆﹔各�形勢如何﹐就近之處詳細察勘。初五日﹐通飭札水底寮一帶﹐��亦移駐工次。卽於初六日督率一律開工﹐迆邐南進以通埔裏路程。謹繪圖貼說﹐呈請憲覽。

再﹐前奉批準薛國鱉自出投效贖罪等因﹐當卽轉行並派弁給諭遵照。玆據去弁專差遞到口信云﹕薛國鱉已自出陸續招集民夫﹐竭誠報效﹔並候購制器具齊全﹐卽遵赴集集開工修路等語。復經派弁催令從速興工。其所招民夫有無實數三百名﹐容再前詣點續陳。

此次具報移營進札水底寮開辦路工﹐因林道假旋﹐未與會街﹔合並聲敍。

肅稟﹐虔叩福綏﹗伏乞垂鑑﹗

沐恩��謹稟。九月初六日。

再﹐前奉飭調嘉﹑彰兩縣屯兵各半抽選﹐遴員管帶等因﹔遵卽分行嘉彰兩縣﹑照會鹿港同知並派弁分赴該兩縣會同點驗去後﹐尙未據覆前來。伏查屯兵原有千﹑把﹑外委各弁以次分轄﹐應再選派管帶一員﹐以專責成。其管帶官似與尋常營官不同﹐非素知土語而熟習屯兵情形者﹐難期得力。��處查無相宜員弁﹐能勝管屯兵之任。一俟抽調前來﹐可否仰懇憲臺俯賜遴員管帶此項屯兵以資鈐束之處﹐祗候批示遵行﹗緣奉前因﹐理合肅陳。再叩福綏﹗��又稟。

臺灣府行知巡撫劉銘傳批駁彰化縣紳士蔡徳芳等請建省會於鹿港議

特授臺灣府正堂加六級紀錄九次程﹐爲行知事。

案奉爵撫憲劉札開﹕『據署彰化知縣李嘉棠稟稱﹕「竊據卑邑紳士前廣東新興縣知縣蔡徳芳﹑職員鄭茂松﹑吳朝陽﹑吳恩波﹑舉人黃玉書﹑黃炳奎﹑莊士勛﹑訓導劉鳳翔﹑鄭景奇﹑吳鴻賓﹑廩生吳徳功等共二十二人僉稱﹕『竊臺灣建省﹐近復蒙欽憲下駐﹐帶率員紳就彰屬內周曆相度﹐擇建省垣﹔遠近聞風﹐爭相頂祝﹐何事多生末議﹗顧念山川形勝﹐非耳目所能遽周﹔原隰詢謀﹐卽芻蕘亦所不棄。爰敢僉據所知所聞﹐略舉謹陳巓末。臺灣一島孤懸﹐南北綿亙千餘里﹔東盡橫山﹐西臨瀚海。重以土浮民靡﹐動輒生變﹔無事則耕漁亦足相安﹐有事則請兵籌餉﹐在在仰需內地。伏思開臺之初﹐建設郡﹑廳﹑縣多從海口﹐意殆爲是。獨嘉義一縣城離海稍遠﹐每遇揭竿﹐四面受困﹔歷徵前事﹐可爲寒心﹗至如彰化城﹐西離鹿港﹐不過十餘里。其柰東延內山﹑平洋遼闊﹐伏莽滋擾﹔兼之溪多林雜﹐防禦難施。卽如同治元年戴逆自內一發﹐城池立陷﹔城之西面只一橋被斷﹑一竹圍被踞﹐𨿽內地大兵數千接屯鹿港﹐經年莫能前進。洎乎南北大兵夾擊﹐收復後猶爭。爰乾隆年間貴西道趙翼議移彰城於鹿港之說﹐懇恩入告﹐事𨿽未行﹔要其大意﹐總以設城距海越近越是也。今當盛朝﹐威靈震疊﹐欣荷欽憲撫臨此邦﹐營建省會﹔從此添兵足餉﹐重權鎭攝﹐全臺托庇﹐萬萬不至慮此。第聖人有言「處常固當思變﹐謹始乃以愼終」。如果臺灣得蒙建省﹐省會必歸彰界﹔當謂重衛居中﹐藉可控制乎南北內外﹐誠我臺陽千百年不易之宏規也。然恐前議縣城移近於海者﹐今或將省城轉而設於近山。萬一地方有警﹐一溪扼險﹐萬兵莫近﹔似乎咫尺先不能通﹐何論南北內外﹗此尢大勢之不可不籌者也。至於來龍之歸宿﹑海道之引通﹐或擇其新地而深謀遠慮﹐或仍其舊城而事半功倍﹔欽憲明見萬里﹐斟酌自有權衡﹐無庸芳等多贅也。且事關奏聞﹐是非下士所能置辯。惟旣生長於斯﹐見聞頗熟﹔抱此區區﹐又不能坐受「知而不言」之咎。爰敢瀝據歷來大局情形﹐附繪彰化舊城來龍宿脈圖說一紙﹐懇乞轉詳』等情。據此﹐卑職查臺灣攺設行省﹐建城地方﹐業蒙憲臺周曆度擇﹐原無待該紳等置議。第旣據具稟﹐又未便壅於上聞﹔玆特將圖說據情稟請察核」等情到本爵部院。據此﹐除批「據稟巳悉。臺灣建立省城控制全臺﹐必得形勢可觀﹐方能建城。如臺灣府爲興創之始基﹔臺北府物產最富﹐滬尾﹑基隆兩口爲全臺之要隘。若該二府紳士於此兩處請建省城﹐尙非謬論。鹿港瀕海﹐地勢低下﹐水口沙淺﹐不能泊船﹔該紳士蔡徳芳等忽請建立省城﹐非爲控制全臺起見﹐特爲本地貿易起色耳。統論全臺局勢﹐豈有棄中﹑南﹑北﹑前﹑後三千里地方﹐獨重鹿港一鎭之理﹗如以鹿港傍海易守﹐不致四面受敵﹔何以福建省城不立於長門﹑江蘇省城不立於吳淞﹖查該紳士等始議建省必就彰化縣城﹐繼又稟在大墩地方﹐現又稟請於鹿港建省﹔侈然自大﹐隨意指陳﹐直視臺灣地方只有鹿港一鎭最重﹑臺灣紳士亦只有鹿港最大﹐殊屬荒謬﹗省城形勢﹐有關全臺气運﹐必須相其陰陽﹑觀其流泉。如擇定處所或有凶砂惡水﹐來龍不眞﹔或山水陰陽不交﹐不成格局﹕均可由地方紳士知堪輿者一一指駁。查大墩地方襟山帶海﹐控制南北﹐實天造省會之基﹔本經岑宮保勘定建城﹐復經本爵部院上年親往察看﹐堪建省城。所有蔡徳芳等稟請建省鹿港爲私忘公﹐應毋庸議。仰卽轉飭知照。圖發還。此繳」印發外﹐合行札飭。札到該府﹐卽便移飭所屬各廳縣一體查照。毋違。此札』。又蒙本道憲陳札同前因各到府。奉此﹐除移行外﹐合就行知。

爲此﹐札仰該縣官吏立卽遵照。毋違。此札。

光緒十三年四月二十一日札﹝恆春縣﹞。

臺灣府轉飭緝捕水尾下撈八灣等地殺人凶番並嚴禁越境

特授臺灣府正堂加六級紀錄九次程﹐爲轉飭遵辦事。

案蒙臬道憲唐札開﹕『案準陳前道移交﹐準後山統領張移開﹕「照得後山各社﹐其番眾薙發之後﹐尙能守法﹔卽素行彊悍之社﹐至此亦稍知斂迹﹐不敢嗜殺爲非。惟上年十一月內水尾屬下之撈八灣及連崗埔﹐同日被生番殺斃墾民陳簡等三命﹔敝統領遠在南路﹐聞報後卽分飭髙山通事﹑社長等嚴緝正凶﹐日久未獲。本月十四日﹐又據拔仔莊之烏漏四物社通事熊王慶﹑社長王手馬等稟稱﹕又被生番竊殺新田之番婦二人。敝統領當飭各通事等跟綜緝凶﹐期在必獲。旋據該通事等稟復到營﹕現據髙山之座主板﹑小納納兩社番眾僉稱先後竊殺之案﹐均系前山總通事張昌該管之內阿老﹑內本轆兩社之所爲﹔每起約四﹑五十﹐爲首者系哪骨律等語。敝統領復查內阿老社系嘉義所轄﹐當經移請該地方官嚴緝正凶﹐盡法處治﹔並飭髙山各社協力守禦﹐以防患於未然。正辦理間﹐復於本月二十三日據分修溪底一路之敝營哨長章紀煌稟稱﹕是日派送器具之勇丁二名行至中途﹐突被生番殺斃張錦瑞一名﹔另一名已受重傷﹐經修路之隊遙見救免等情。據此﹐除飭通事等查凶具報外﹐似此仍前嗜殺﹐防不勝防﹔兵民之耕作難安﹐實於地方大有關礙。若不請飭該管地方官嚴立越境之禁﹐並緝獲正凶首惡﹑明正典刑﹐則爲害滋甚。除報明爵撫憲外﹐合亟移請﹐希爲查明來移事理﹐移飭卽緝凶示禁。望切﹑望速」等由。準此﹐除分行外﹐合行札飭。札到該府﹐立卽轉飭所屬一體遵辦毋違。此札』等因。蒙此﹐除分行外﹐合就轉飭。

爲此﹐札仰該縣立卽遵照憲檄辦理毋違。切切。此札。

光緒十三年閏四月二十七日札﹝恆春縣﹞。

臺灣府轉飭恆春縣嚴禁後山販賣耕牛出口

特授臺灣府正堂加六級紀錄九次程﹐爲轉飭事。

案蒙臬道憲唐札開﹕『據卑南同知歐陽丞駿稟稱﹕「竊照庶民以農爲本﹐農事以牛爲先。後山自開辟以來﹐民莊﹑番社畜牧牛只﹐孳息頗蕃。惟是徧地荒蕪﹐已墾者僅百分之一﹐正當設法拓墾﹐端資牛力拓地勤耕﹔仍有不肖之徒﹐以後山牛價略爲便宜﹐結幫進山專販牛只出口﹑希圖射利﹐接踵而來。而民番每見牛只日盛﹐不思經久之謀﹐只顧目前之計﹔貪利賣去﹐處處皆然。查拔子莊之路尙未開通﹐販牛之徒均由三條侖一路而出﹔山勢險峻﹐鳥道羊腸。富日開山﹐系用木石土方砌築。惟日旣久﹐附近防營尙須不時修理﹔一遇牛販經過﹐道路爲之踏壞﹐往來更覺困難。則牛販出山一層﹐其於道路﹑開墾﹐兩皆窒礙。卑職現已一面禁遏﹐不許牛只出口﹔惟地方遼闊﹐恐難盡絕。合將情形稟懇察核﹐俯賜檄飭各路防營及毗連三條侖之鳳山﹑恆春等縣一體嚴行禁止任其販買﹐而於地方有裨。是否之處」等情。據此﹐除批「禁販耕牛﹐洵於墾務有益。仰候移飭營﹑縣遵照﹐仍候撫憲曁糧臺批示。繳」印發並分別移行外﹐合行札飭。札到該府立卽轉飭遵照毋違。此札』等因。蒙此﹐除札鳳山縣遵照外﹐合就轉飭。

爲此﹐札仰該縣立卽遵照﹐一體出示禁止販賣﹐以重墾務。毋違。切切。此札。

光緒十三年閏四月二十七日札﹝恆春縣﹞。

臺灣府轉飭防營界內如有生番殺人先將失事之防營員弁議處

特授臺灣府正堂加六級紀錄九次程﹐爲轉飭事。

案蒙臬道憲唐札開﹕『案準陳前道移交﹐奉爵撫憲劉札開﹕「據署埔裏通判吳本傑稟稱﹕『竊查臺灣生番性如野獸﹐見人則噬﹔必須漸摩日久﹐方有人性。近來仰蒙爵帥分委招撫﹐賞給衣物﹑牛﹑酒﹑飯食﹐該生番飲和食徳﹔而蘇魯馬那邦夜郎自大﹑負隅不服﹐經帥節親徵﹐搗穴犁庭﹐勢如破竹﹐該社番畏罪投誠﹐致各社聞風悅服﹐薙發者紛至沓來﹕此恩威並用﹑寬猛相濟之明效也。卑轄化番爲民﹑生番爲鄰﹐外來農商不可多得﹔自上年奉諭招撫以來﹐地辟民聚﹐漸臻庶富。其新開之歸仔頭﹑水底寮﹑拔社埔三路分設防營撫局﹐各有界址﹔如營﹑局各員皆肯認眞辦事﹐自可久安長冶。但恐撫局徒事鋪張﹐不求實際﹔防營未能整飭﹐巡防須懈﹕致頑梗未化之生番偶爾乘人之危﹐戕害其命。該管帶與局員恐有處分﹐推系別營﹑別局管轄內之生番﹕而別營﹑別局遂亦藉詞推諉﹐彼此互揭﹐乃置凶番於不問。不特於事無濟﹐且亦不成事體。應請嚴定章程﹕如該防營界內一有生番殺人﹐勿論是何社番﹑歸何處管轄﹐先將失事之防營員弁議處﹔再查明番社是何局招撫﹐卽將該局員一並議處﹕庶防營不敢怠忽﹑撫局不敢粉飾﹐各有責成﹐於撫墾不無裨益。卑職愚昧之見﹐是否有當﹖理合稟乞察核批示』等情到本爵部院。據此﹐除批『據稟已悉。所稱「生番「出艸」﹐各就轄地議處以專責成」各節﹐不爲無見。仰候飭行各撫墾營﹑局委員知照辦理。此檄』印發外﹐合行札飭。札到該道卽便移行查照辦理毋違。此繳」等因。奉此﹐除分別移行外﹐合就札飭。札到該府﹐立卽轉飭一體知照。毋違。此札』等因。蒙此﹐除分行外﹐合就轉飭。

爲此﹐札仰該縣官吏卽便遵照。此札。

光緒十三年閏四月二十七日札﹝恆春縣﹞。

臺灣府飭知巡撫劉銘傳奏請臺灣擬修鐵路並飭林維源督辦

特接臺灣府正堂加六級紀錄九次程﹐爲飭知事。

案蒙臬道憲唐札開﹕『案奉爵撫憲劉案行﹕「照得本爵部院於光緒十三年三月二十三日在臺北府城恭折由驛具奏「臺灣擬修鐵路﹑創辦商務以興地利而固海防﹐請旨遵行」一折﹐又附奏「臺灣修造車路﹐懇恩飭令內閣侍讀學士林維源督辦鐵路﹑商務」一片﹐於光緒十三年四月初六日準兵部火票遞到四月初十日軍械大臣字寄﹕『本日貴撫具奏折片單各一件﹐奉旨﹕「畱中。欽此」﹔爲此知會』等因。承準此﹐又於光緒十三年閏四月二十日準欽差北洋大臣直隸閣爵部堂李咨﹕『據海軍衙門文案抄呈﹐海軍衙門於四月二十八日議覆「臺灣擬修鐵路﹑創辦商務事宜」一折﹐欽奉懿旨﹕「依議。欽此」。除分行外﹐相應抄黏咨會查照』等因到本爵部院。準此﹐合就恭錄並抄黏行知。爲此﹐仰該道卽便移行欽遵查照。毋違。須案」等因。奉此﹐除分行外﹐合行札飭。札到該府﹐卽便轉行所屬一體知照毋違。此札。計黏單一紙』等因。蒙此﹐又蒙總糧臺憲札同前因。查此案先蒙憲檄抄錄折稿轉行到府﹐業經照抄移行在案。玆蒙前因﹐除移行外﹐合就飭知。

爲此﹐札仰該縣官吏立卽一體知照。此札。

計黏單一紙。

光緒十三年六月十一日札﹝恆春縣﹞。

臺灣府行知巡撫劉銘傳奏請開去林維源鐵路商務差使攺派楊宗瀚督辦片稿

特授臺灣府正堂加六級紀錄九次程﹐爲行知事。

案蒙總糧臺憲札開﹕『本年閏四月二十八日﹐奉爵撫憲札開﹕「爲照本爵部院於光緒十三年閏四月二十一日在臺北府城附片由驛具奏「臺北墾務亟須淸丈分界﹐請旨開去林維源鐵路商務差使俾其一意幫辦撫墾﹐並派道員楊宗瀚總辦鐵路商務」一片﹐除俟奉到朱批另行恭錄行知外﹐合先抄片行�卽便移行查照。計黏抄片奏稿一件」等因。奉此﹐除移行查照外﹐合就行知。爲此﹐札仰該府卽便查照。此札。計黏抄一紙』等因。蒙此﹐除移行外﹐合就行知。

爲此﹐札仰該縣官吏立卽一體遵照。此札。

計黏單一紙。

光緒十三年六月十一日札﹝恆春縣﹞

臺灣府行知禁止西班牙天主教教士何鐸徳在大稻埕﹑和尙洲設堂傳教

特授臺灣府正堂加六級紀錄九次程﹐爲轉飭事。

本年五月十九日﹐奉爵撫憲劉札開﹕『據淡水知縣汪興褘稟稱﹕「竊照本年閏四月二十七日據大稻埕紳士杜逢春﹑周侍廉﹑陳徳銓﹑林夢巖﹑林右藻﹑林仰榮曁郊商鋪戶人等僉稱﹕『竊照大稻埕土地廟邊有新蓋厝屋一座﹐初不知何人建造﹔突於十餘日前﹐豎立「天主堂」匾額﹐鄕民聚觀﹐莫不駭詫﹗查天主一教﹐素爲法國所尊崇﹔教士向在中國﹐均由法人保護。自前歲中﹑法構釁之時﹐蹂躪人民﹑焚毀廬舍﹑擄掠商旅﹑殘殺無辜﹐臺民至今切齒。若聽其設堂傳教﹐商人不忘法人之恨﹐必致釀成事端。從前天津﹑江西及去歲四川之案﹐皆以民教不和﹐驟興大獄﹔然彼尙出於意外﹐此則竟在意中。紳等有董率之責﹐目睹民情如此﹑教情如此﹐若不預爲杜絕﹐將來一動公憤﹐實非官紳所能勸禁﹐卽該教士亦噬臍無及。爲此﹐除稟爵撫憲曁本府外﹐理合瀝情環稟﹐伏乞俯鑑輿情﹐恩迅飭差速行驅逐出境﹐永遠禁止﹕庶商民相安﹐不致妄生疑慮﹐感戴恩徳實無涯矣。切稟」等情到縣。據此﹐查此案先準西班牙國教士何鐸徳移稱﹕「有教士周炳達自彰化縣起程﹐現到臺北府傳教。蘆洲界內設有一天主堂﹐並設大稻埕一所﹐經成﹔移請查照。如有姦民生端滋事﹐幸勿無聞」等由前來。卑職以該教士開設天主教堂﹐其屋是租是買﹖並未將租約送由領事官移縣查明蓋印﹐輒行自用文移﹐語多含混﹐實屬無此辦法﹔當經飭傳大稻埕地保鄭如林﹑蘆洲——卽和尙洲地保李正安到案查訊。據鄭如林供﹕「教士何鐸徳派傳道張歷山向六館口街李錦江租屋開設天主教堂﹐每年租銀一百元」。李正安供﹕「何鐸徳來蘆洲向李頭租屋一所設立天主教堂﹐每月租銀八元﹔周炳達已往廈門」等語。正在稟請示遵間﹐據紳民僉稟前情﹐經卑職回奉憲臺面諭「迅往諭止」等因。卑職遵卽馳往大稻埕街﹐接見紳士林右藻等﹐面稱情形與稟詞相同。查勘教堂已經開設﹐教士何鐸徳不在堂內。隨傳傳道張歷山面詢﹐據稱「何鐸徳帶有執照來此傅教」﹔令其繳驗﹐僅據繳到遊歷執照一紙。卑職詰其旣系遊歷並無「傳教」字樣﹐現在民心不服﹐不若趕緊停止﹐兩有裨益﹔曉以利害﹐諭以情理。張歷山亦無詞可對﹐自將門上「天主堂」匾額卸下﹐據稱暫停開講﹔至和尙洲一處﹐亦稱通知暫停。乃日昨何鐸徳親來縣接晤﹐反復勸導﹐何鐸徳稱設教系條約準行﹐伊當稟由領事官照會辦理﹔悻悻而去。卑職伏查天主教系法人尊崇﹐前次法人侵擾臺北﹐民間受禍甚慘﹔是以疾首痛心﹑恨之不已﹐系屬實在情形。今教士何鐸徳在卑轄大稻埕﹑和尙洲開設天主教堂﹐誠恐釀成事端﹐非官紳所能勸禁﹔惟案關中外交涉﹐究應如何辦理之處﹖卑職未敢擅便。理合馳稟察核﹐批示祗遵」等情到本爵部院。據此﹐查此案昨據該紳士杜逢春等曁郊商鋪戶人等以前情僉稟到院﹐卽經飭縣速查諭止稟復。據稟前情﹐除批示外﹐查臺北向無天主教堂﹐內地天主教﹐查向歸法人保護﹐教師法人亦多﹔臺北自經法人滋擾之後﹐民情切齒﹐若聽其開設﹐誠如該紳等所稟﹐必致釀成事端。除飭令淡水縣卽行禁止並勸令該教徒走避以免取禍﹐並將英領事往復函件抄錄﹐一並咨呈總理各國事務衙門查照辦理曁分別咨行外﹐合行札飭。札到該府﹐卽便查照。此札。計黏抄函件』等因。又於二十三日﹐並蒙臬道憲唐札同前因各到府。奉此﹐除移飭遵照外﹐合就轉飭。

爲此﹐札仰該縣立卽一體遵照。毋違。此札。

計黏抄一紙。

光緒十三年七月二十三日札﹝恆春縣﹞。

臺灣府飭知巡撫劉銘傳奏準獎勵開山招撫出力將領

特授臺灣府正堂加六級紀錄九次程﹐爲飭知事。

案蒙本道憲唐札開﹕「案奉爵撫憲劉憲案﹕「光緒十三年七月初八日﹐準戶部咨﹕『福建司案呈內閣抄出臺灣巡撫劉銘傳奏「臺灣各路生番歸化並開山招撫情形﹐請將出力將領獎勵」一折﹐光緒十三年閏四月十六日內閣奉上諭﹕「劉銘傳奏「臺灣各路生番歸化並開山招撫情形﹐請將出力將領獎勵」一折﹐覽奏均系前﹑後山各路生番自上年十月間經劉銘傳檄委將領開通道路﹐設法招撫﹔數月之間後山南北兩路生番二百十八社﹑番丁五萬餘人﹐前山各路生番二百六十餘社﹑番丁三萬八千餘人﹐均次第歸化﹐可墾田園數十萬畝﹔辦理尙爲妥速。劉銘傳督率有方﹐深堪嘉尙﹗其尢爲出力之副將張兆連﹑陶茂森﹐均著以總兵記名簡放。守備鄭有勤﹐著以都司盡先補用﹐並賞加遊擊銜。其餘在事出力員弁﹐準其匯案請獎﹐毋許冒濫。余著照所議辦理。該部知道。欽此」。欽遵準雲南司付送前來。相應恭錄諭旨﹐移咨臺灣巡撫遵照可也』等因到本爵部院。準此﹐合就飭行。爲此﹐仰該道卽便移行遵照。須案」等因。奉此﹐除移張﹑陶統領遵照曁分行外﹐合行札飭。札到該府立卽移行所屬一體遵照。毋違。此札』等因。蒙此﹐又蒙臺南營務處憲唐札同前因。查此案先蒙道憲抄錄奏稿轉行到府﹐業經照抄行知在案。玆蒙前因﹐除分行外﹐合就飭知。

爲此﹐札仰該縣卽便欽遵知照。此札。

光緒十三年八月二十三日札﹝恆春縣﹞。

臺灣府轉行巡撫劉銘傳具奏署臺灣總兵章髙元因病內渡就醫懇恩準赴登萊靑鎭本任片稿

特授臺灣府正堂加六級紀錄九次程﹐爲轉飭事。

案蒙本道憲唐札開﹕『本年七月二十七日﹐奉爵撫憲劉札開﹕「爲照本爵部院於光緒十三年七月十三日會同閩浙督部堂楊附片具奏「署福建臺灣總鎭本任山東登萊靑章鎭因病請交卸內渡就醫﹐懇恩準其先赴本任﹐俟調理就痊再行陛見」一片﹐除俟奉到朱批另行恭錄行知外﹐合先抄片札知。爲此﹐仰該道卽便移行查照。毋違。此札」等因﹔計黏抄片稿一件到道。奉此﹐除移行外﹐合就行知。札到該府卽便轉行知照﹐此札。計黏抄奏稿一件』等因。蒙此﹐除移行外﹐合就轉飭。爲此﹐札仰該縣官吏立卽知照。此札。

計黏抄片稿一件。

光緒十三年九月十四日札﹝恆春縣﹞。

再﹐據紀名提督山東登萊靑鎭總兵章髙元稟稱﹕『自光緒九年奉調隨帶武毅各軍來臺﹐十年五月移駐基﹑滬﹔十一年秋﹐奉飭赴臺灣總兵署任﹐隨赴嘉義等處辦理淸莊緝匪。歷年隨剿叛番及開山修路工程﹐輾轉內山﹐深受瘴濕﹔掣動風恙﹐手足麻木。現已交卸篆務﹐並無經手未完事件。稟請給假內渡就醫』前來。臣查章髙元自幼撥臣部下﹐轉戰各省﹐未嘗休息。上年調赴臺灣﹐於總兵署任內開山撫番﹐歷受瘴气﹔現因積病甚重﹐請假內渡就醫﹐經臣批準交卸內渡。該鎭系登萊靑鎭實缺總兵﹐可否仰懇天恩﹐俯念累年戰事勞苦異常﹐準其先赴本任。俟調理就痊再行陛見俾資休息之處﹐出自逾格鴻慈。會同閩浙督臣督昌浚附片具陳﹐伏乞聖鑑訓示。謹奏。

臺灣府轉行巡撫劉銘傳奏請頒發福建臺灣巡撫關防曁布政使等印信片稿

特授臺灣府正堂加六級紀錄九次程﹐爲行知事。

本年八月十七日﹐蒙全臺淸賦總局憲札開﹕『本年八月初十日﹐奉爵撫憲劉札開﹕「爲照本爵部院於光緒十三年八月初二日在臺北府城附片具奏「請飭部將新鑄臺灣巡撫各官關防﹑印信迅速頒發以資鈐用」一片﹐除候奉到諭旨另行恭錄行知外﹐合先抄片行知。爲此﹐仰該局卽便移行查照」等因﹔計連抄片稿一件到局。奉此﹐除分行外﹐合就行知。爲此﹐仰該府卽便移行遵照。毋違。此札。計黏抄片稿一紙』等因。又蒙臺藩憲邵曁本道憲唐札同前因各到府。蒙此﹔除移行外﹐合就行知。

爲此﹐札仰該縣官吏立卽遵照。毋違。此札。

計黏抄一紙。

光緒十三年九月十五日札﹝恆春縣﹞。

再﹐前準部咨「會議臺灣分省案內所有福建臺灣巡撫關防並臺灣布政使印﹑布庫大使按司獄印各一顆﹐應由禮部鑄造頒發」等因﹐業經奉旨允準在案。現全臺灣淸賦事務將次告竣﹐藩司邵友濂業已到任﹔所有發給文單並一切田畝圖冊均須鈐用司印﹐方始信守。可否請旨飭部將新鑄臺灣各官關防盡速頒發﹐以資鈐用﹖謹附片具陳﹐伏乞聖鑑訓示施行。謹奏。

臺灣府行知巡撫劉銘傳批準淡水縣紳民立約三條約束教士何鐸徳傳教

特授臺灣府正堂加六級紀錄九次程﹐爲轉飭事。

本年七月二十一日﹐蒙臬道憲唐札開﹕『光緒十三年七月十二日﹐奉爵撫憲劉札開﹕「案查教士何鐸徳在淡水縣大稻埕和尙洲開設天主教堂﹑民情不服一案﹐於本年六月十四日準日斯巴尼亞國駐廈胡領事一再申陳﹐指稱實系該教士過失﹔並稱該教士並非法人﹐所傳之教亦與法人不同﹑亦不歸法人保護﹐請從寬恕等因。當經本爵部院體兩國惇睦之誼﹑念胡領事再三商托之情﹐飭縣勸諭紳民﹐告以何鐸徳確非法國教士﹐所有前次不遵約章之咎旣經胡領事申請免究﹐該紳民等須按照各國條約﹐不得妄啟猜疑﹑一唱百和﹑堅執阻禁﹐徧行勸諭﹔並先照復胡領事查照﹐聲明俟淡水縣稟復紳商鋪戶人等有無異議﹐再行照會在案。玆據淡水縣汪令稟稱﹕『卑職奉札後﹐遵卽傳集紳耆反復勸諭﹐並飭徧行開導商民卽行稟復去後。現據城鄕紳士稟稱﹐以「教士何鐸徳前在大稻埕﹑和尙洲兩處各設天主教堂﹐商民人等以天主一教素爲法國所尊崇﹑教士均由法國保護﹐因前歲法人侵擾臺北﹐民間受禍甚慘﹐恨恨不已﹔是以此次開堂設教未準﹐致領事照會以爲何鐸徳系法國教士﹐眾心不願﹐情勢洶洶。現在旣經胡領事一再函稱何鐸徳並非法國教士﹐所傳之教亦與法人不同﹑且非法人所保護﹐該紳等再三開導﹐羣疑稍釋。惟據商民人等僉稱﹕尙有數端必須約明﹐日後方能民教相安﹕一﹑何鐸徳開堂設教﹐必須照約擇僻靜之所﹐不得在大街通衢有礙民居地方。一﹑所傳之教務須同耶蘇一樣勸人爲善﹐教士須立品待人﹐堂內不得收養婦女及包庇匪類恃教不受尊長約束。一﹑凡遇教民家中婚喪之事﹐教士不得前往干預以避嫌疑﹐俾彼此輯睦而免滋事。僉懇據情稟復」前來。伏查此案現經卑職遵照憲札徧行勸諭﹐紳民稍釋疑怨。該教士若照紳商等所議三條辦理﹐不違眾情﹐將來或無異議。惟據稟商民人等所慮各節﹐僉請先事約明﹐亦爲惇睦杜釁起見﹔應懇俯如所請﹐以順輿情而免將來滋生事端。至何鐸徳前在大稻埕﹑和尙洲向李錦江﹑李頭所租房屋﹐系在人煙稠密之處﹐有礙民居﹔嗣後開設教堂﹐務須另租房屋。且不論是否暫租及永遠租賃﹐均須照章將租約送由領事移縣查明蓋印﹐以免地方借口滋事。理合稟復祭核﹐據情照會辦理』等情到本爵部院。據此﹐除批『據稟已悉。所有紳民等所請約三條﹐均系預防滋事起見﹔自應準如所請﹐以順輿情。仰候照復胡領事查照轉飭該教士照約遵行﹔以後如有違背紳民原約滋生事端﹐官不任咎。切切。此繳』印發並照復胡領事曁分別咨行外﹐合行札飭。札到該道﹐卽使轉飭臺南﹑北二府查照。此札」等因﹔計黏抄到道。奉此﹐除分行外﹐合就札飭。爲此﹐札仰該府卽便轉行遵照。此札。計黏抄一紙』等因。蒙此﹐查此案前奉爵撫憲劉﹑臬道憲唐札飭﹐當經移行遵照在案。玆蒙前因﹐除分別移飭外﹐合就轉飭。

爲此﹐札仰該縣立卽遵照。毋違。此札。

計黏抄一紙。

光緒十三年九月二十一日札﹝恆春縣﹞。

臺灣府轉知碣石鎭總兵篆務以南澳鎭總兵劉永福署理

特授臺灣府正堂加六級紀錄九次程﹐爲飭知事。

案蒙臺藩憲邵札開﹕『本年七月二十六日﹐奉爵撫憲劉札開﹕「光緒十三年七月二十一日﹐準兩廣督部堂張咨﹕『爲照署碣石鎭總兵賴鎭鎭邊﹐應卽飭赴瓊州總兵本任﹔其所遺原署碣石鎭總兵篆務﹐查有補授南澳鎭總兵劉鎭永福堪以署理。除另行附片具奏及照會署碣石鎭賴鎭鎭邊﹑補授南澳鎭劉鎭永福分別赴任赴署並照會署瓊州鎭楊鎭瑞山遵照俟賴鎭到任卽行交卸﹑將卸事日期具報查考曁照行南澳鎭標下中軍東藩司遵照外﹐相應咨會』等因到本爵部院。準此﹐行司卽便移行查照」等因。奉此﹐除移行外﹐合就札行。爲此﹐札仰該府卽便移行查照。此札』等因。蒙此﹐又蒙本道憲唐札同前因。除移行外﹐合就飭知。

爲此﹐札仰該縣官吏卽便一體知照。此札。

光緒十三年九月二十九日札﹝恆春縣﹞。

劉銘傳撫臺前後檔案二

臺灣府行知巡撫劉銘傳派委沈錫榮赴禮部承領福建臺灣巡撫關防曁布政使等印信﹝光緒十三年十月初四日﹞

臺灣府行知恆春縣請添設典史仍候上憲批示﹝光緒十三年十月初四日﹞

臺灣府轉知戶部咨移海軍衙門議準臺灣擬修鐵路﹑創辦商務﹝光緒十三年十月十三日﹞

臺灣府轉行巡撫劉銘傳會同閩浙總督楊昌浚具奏「籌議臺灣郡縣分別添攺裁撤大略情形」折稿﹝光緒十三年十月十五日﹞

臺灣府轉行巡撫劉銘傳等會銜具奏「萬年靑」船案復行翻控請旨照會轉飭英公司遵斷賠償」折稿﹝光緒十三年十月二十一日﹞

臺灣府行知西班牙胡領事允照依淡水縣紳民立約三條轉飭教士何鐸徳遵行﹝光緒十三年十月二十一日﹞

分巡臺澎兵備道轉行巡撫劉銘傳據統領鎭海後軍總兵張其光稟報內山番社薙發情形並請番目一年以內不滋事者準給六﹑七品功牌批示﹝光緒十三年十一月二十二日﹞

臺灣府札知北洋大臣李鴻章奏準電報商局應收京外各衙門頭等官報費酌給現資半數﹝光緒十三年十一月二十七日﹞

臺灣府轉行巡撫劉銘傳批準林振祺等包辦全臺樟腦﹝光緒十三年十一月二十七日﹞

臺灣府轉飭禁止婦女無子不準買女爲娼﹝光緒十三年十一月二十七日﹞

臺灣府札行巡撫劉銘傳等具奏「整頓屯務」折稿﹝光緒十三年十二月十七日﹞

臺灣府札飭議覆所屬番租隘租抽收數目章程﹝光緒十三年十二月十七日﹞

臺灣鎭札知戶部咨行淸丈田賦完竣卽將整頓屯務各情項目報核﹝光緒十三年十二月十九日﹞

臺灣府飭知詳準全臺兵米營餉自光緒十四年起由臺藩司支給﹝光緒十三年十二月二十九日﹞

臺灣府行知臺灣所產硫磺運滬設局銷售﹝光緒十四年二月二十三日﹞

臺灣府轉行臺灣善後總局核議統領鎭海後軍總兵張其光條陳后山應辦事宜四條﹝光緒十四年三月十七日﹞

臺灣府轉飭嚴禁民娼雜處及無子娶媳爲娼﹝光緒十四年五月初二日﹞

分巡臺澎兵備道札飭臺灣攺省後全臺屯丁各歸該管縣營汛管帶並歸臺灣鎭統屬﹝光緒十四年五月十九日﹞

臺灣府轉行巡撫劉銘傳批飭請領墾照者務於六年內墾成田園報升管業並抄發淸賦總局示稿﹝光緒十四年五月二十四日﹞

臺灣鎭札飭臺灣攺省後全臺屯丁各歸該管縣營汛管帶並歸臺灣鎭統屬﹝光緒十四年五月二十四日﹞

臺灣府轉行巡撫劉銘傳具奏「臺灣光緒十三年八月至十二月調委署代理州縣各員缺」折稿﹝光緒十四年六月初四日﹞

臺灣布政使司通飭備價領用經徵各款連單號批﹝光緒十四年六月初九日﹞

臺灣府行知臺藩司詳準巡撫養廉由臺支送津貼仍由內地照舊支送﹝光緒十四年七月十二日﹞

臺灣府行知閩浙總督兼管福建巡撫楊昌浚啟用攺鑄關防﹝光緒十四年七月二十二日﹞

臺灣府轉行巡撫劉銘傳具奏「臺灣府城不能統作通商口岸」片稿﹝光緒十四年七月二十四日﹞

臺南府札行巡撫劉銘傳批飭雲林縣催徵新糧並將丈單給淸田園繪造圖冊﹝光緒十五年正月二十三日﹞

臺南府行知臺灣承緝外省逃犯案件自十四年十月以後由道按季匯報﹝光緒十五年二月二十日﹞

臺南府行知巡撫劉銘傳奏準林維源幫辦全臺開墾撫番事務﹝光緒十五年四月初六日﹞

臺南府轉行巡撫劉銘傳批發紳士施士潔等呈請建立沈葆楨﹑吳贊誠專祠呈文﹝光緒十五年四月二十四日﹞

臺南府轉行巡撫劉銘傳奏「請在臺灣建立沈葆楨﹑吳贊誠專祠」折稿﹝光緒十五年四月二十四日﹞

臺南府轉行巡撫劉銘傳等會銜具奏「臺省本屆﹝光緒十五年分﹞計典擬請暫附閩省匯辦」折稿﹝光緒十五年六月三十日﹞

臺南府札催妥議戶糧各書請給工食等費﹝光緒十五年六月三十日﹞

臺南府行知巡撫劉銘傳具奏「參贊知府李經芳查驗臺灣英制大炮得力請恩獎勵」片稿﹝光緒十五年七月初六日﹞

臺南府轉行巡撫劉銘傳等奏準獎敍攻克埤南廳呂家望等番社出力人員﹝光緒十五年七月十九日﹞

臺南府轉行巡撫劉銘傳批覆電報總局與商務交涉應會同辦理﹝光緒十五年七月十九日﹞

臺南府轉行全臺輪船鐵路商務總局啟用關防日期﹝光緒十五年八月十三日﹞

臺南府轉行巡撫劉銘傳具奏「基隆煤礦官辦難期起色擬由英商承辧」折稿並合同﹝光緒十五年八月三十日﹞

臺南府轉行巡撫劉銘傳具奏「臺北地方建造衙署廟宇等動用工料地價銀兩請敕部立案準予匯案報銷」折稿並淸單﹝光緒十五年九月初八日﹞

臺南府通飭催報承辦通商中外交涉事件淸冊﹝光緒十五年九月初八日﹞

臺南府轉知巡撫劉銘傳奏準沈葆楨準於臺灣建立專祠﹑吳贊誠準其附祀﹝光緒十五年九月初十日﹞

臺南府轉行巡撫劉銘傳批覆郵政局詳請攺設郵政事宜﹝光緒十五年九月十一日﹞

臺南府轉行全臺郵政局驛站攺辦郵政支數淸單﹝光緒十五年九月十一日﹞

臺灣府轉知巡撫劉銘傳具奏「基隆煤礦擬由英商承辦」一折旨發兵部議奏﹝光緒十五年九月二十二日﹞

臺灣府轉知基隆八斗煤礦出煤無論官私用途俱折收價銀按月匯報﹝光緒十五年九月二十三日﹞

臺南支應局札覆恆春縣核發中心侖等四十三社社長春秋衣褲﹝光緒十五年十二月三十日﹞

臺南府行知詹事府詹事志銳奏準勿用洋人密耳士﹑滿徳二人﹝光緒十六年正月二十四日﹞

臺南府轉飭嚴禁私向香港洋商購運軍火﹝光緒十六年閏二月二十七日﹞

臺南府轉行巡撫劉銘傳奏準從優議卹統帶宜蘭防營副將劉朝帶等﹝光緒十六年四月十三日﹞

臺南府札轉巡撫劉銘傳批覆臺灣鎭總兵萬國本稟報特丹社與車城民人起緣由﹝光緒十六年四月十三日﹞

臺南府札行恆春縣轉知巡撫劉銘傳批準臺東直隸州安撫軍免予撥調﹝光緒十六年五月十三日﹞

臺南府轉知巡撫劉銘傳具奏巡檢移駐胡蘆墩片旨發吏部議奏﹝光緒十六年五月十六日﹞

臺南府轉知臬道批飭恆春縣稟報牡丹等社送出番童番勇經分別充勇及月給夥食衣褲緣由﹝光緒十六年五月三十日﹞

臺南府轉行巡撫劉銘傳批準蔡應維等所議官商合辦臺灣煤礦章程﹝光緒十六年六月十五日﹞

臺南府轉飭迅將應貼道府書吏經費克日議定在於徵收錢糧串票錢文項下提給﹝光緒十六年六月二十六日﹞

臺南府轉知巡撫劉銘傳奏準臺灣新設郡縣興辦城垣衙署工程需費準在錢糧項下提撥奏銷﹝光緒十六年六月二十九日﹞

臺南府轉行巡撫劉銘傳批飭各屬發澎監禁人犯暫行停解﹝光緒十六年七月初六日﹞

臺南府轉知徳國駐臺南梅副領事照會議定臺灣各路子口一案﹝光緒十六年七月十八日﹞

臺南府轉行藩司沈應奎等會報各地遭風被水情形詳稿﹝光緒十六年九月十四日﹞

臺南府轉行兵部咨查臺灣驛站攺辦郵政事宜﹝光緒十六年十一月二十一日﹞

臺南府轉知奉旨停止官商合辦基隆煤礦﹝光緒十六年十一月二十一日﹞

臺南府轉行吏部考功單件﹝光緒十六年十一月二十一日﹞

臺南府轉行上諭臺灣巡撫劉銘傳招商承辧臺灣煤礦種種紕繆著革職畱任﹝光緒十七年正月二十二日﹞

臺南府行知所有臺灣樟腦自十七年正月起由腦戶自行覓售按竈抽收防費﹝光緒十七年正月二十二日﹞

臺南府行知巡撫劉銘傳準賞假三个月所有臺灣科試事宜由唐景崧暫行代辦﹝光緒十七年二月三十日﹞

臺南府行知巡撫劉銘傳具奏「臺灣就茶抽收撫墾經費」片稿﹝光緒十七年三月初八日﹞

臺南府行知上諭兵部議奏臺灣巡撫劉銘傳請獎勵辦理剿撫叛番武職得力人員﹝光緒十七年三月十九日﹞

南路屯兵營移恆春縣查覆防營被劫情形﹝光緒十七年三月二十六日﹞

臺南府轉行臺灣巡撫劉銘傳開缺謝折稿﹝光緒十七年六月二十九日﹞

臺南府行知卸任臺灣巡撫劉銘傳及護任巡撫沈應奎卸接日期﹝光緒十七年六月二十九日﹞

臺灣府行知前巡撫劉銘傳覆奏「臺灣並無出產土藥」朱批﹝光緒十七年七月二十四日﹞

臺灣府行知護理巡撫沈應奎具奏「臺灣解匯海軍衙門鐵路經費半數二萬五千兩」朱批﹝光緒十七年十一月二十四日﹞

臺南府札轉巡撫邵友濂案準戶部核覆臺灣等三府光緒十六年下忙徵完錢糧﹑官莊﹑雜稅等遵行事項﹝光緒十八年四月二十九日﹞

臺灣善後總局行恆春縣飭知鎭海中後軍剿撫射不力等社凶番並攺稱善化社﹝光緒十八年十一月三十日﹞

臺灣府轉行吏部等部議準明定竊毀官商電報桿綫治罪專條及失察地方文武官員處分律例﹝光緒十九年正月二十一日﹞

臺南府札恆春縣飭知巡撫邵友濂奏請獎勵剿平恆春滋事番社出力人員折朱批﹝光緒十九年三月十九日﹞

臺南府轉飭查拿官犯髙登玉務獲解究﹝光緒十九年三月十九日﹞

臺南府轉知臺灣各屬辦理詞訟功過﹝光緒十九年三月三十日﹞

臺南府轉行如遇電綫折斷須由電局報知地方官會同驗明稟報﹝光緒十九年六月二十九日﹞

臺南府行知上諭各將軍督撫整頓釐金﹝光緒二十年三月二十二日﹞

臺南府轉行巡撫邵友濂具奏「臺灣省會要區地利不宜擬請移設以定規模」折稿﹝光緒二十年四月十三日﹞

臺南府轉知巡撫邵友濂奏請移設省會奉批交部議奏﹝光緒二十年五月十八日﹞

臺南團練總局行知鳳山縣招墓義勇奉批編定營號﹝光緒二十一年二月二十四日﹞

臺南團練總局轉行上諭籌辦漁團﹝光緒二十一年四月初五日﹞

拺東堡總理林振芳等申報當地米榖產銷情形

臺灣府行知巡撫劉銘傳派委沈錫榮赴禮部承領福建臺灣巡撫關防曁布政使等印信

特授臺灣府正堂加六級紀錄九次程﹐爲行知事。

本年八月二十九日﹐蒙臺藩憲邵札開﹕『本年八月二十四日﹐奉爵撫憲劉札開﹕「照得臺灣攺設行省﹐奉部準攺鑄福建臺灣巡撫關防並添鑄臺灣布政使印﹑布庫大使按司獄印各一顆﹐應卽派員賫文前赴禮部聽候頒發領回﹐以資鈐用。查有臺灣布庫大使沈錫榮﹐堪以派委前往請領﹐恭謹賫回啟用。除給咨飭交該員沈錫榮承領﹐賫赴禮部﹑科衙門投遞﹑聽候給領﹐並分別咨行曁札委布庫大使沈錫榮卽便遵照克日賫文附搭輪船赴禮部衙門聽候給發承領賫回﹐沿途務須小心﹑毋得疏忽。切切。合並行司﹐卽便查照一體飭遵」等因。奉此﹐除移行查照外﹐合就行知。爲此﹐札仰該府卽使轉行查照。此札』等因。又蒙本道憲唐札同前因各到府。蒙此﹐除移行外﹐合就行知。

爲此﹐札仰該縣官吏立卽遵照。毋違。此札。

光緒十三年十月初四日札﹝恆春縣﹞。

臺灣府行知恆春縣請添設典史仍候上憲批示

特授臺灣府正堂加六級紀錄九次程﹐爲錄批行知事。

本年九月二十一日﹐蒙本道憲唐批——據該縣詳請添設該縣典史緣由﹐蒙批﹕『據詳已悉。仰臺灣府飭候兩院憲曁藩司﹑善後局批示。繳』等因。蒙此﹐查此案並據該縣具詳到府﹐業經批示在案。玆蒙前因﹐合就行知。

爲此﹐札仰該縣卽便遵照。此札。

光緒十三年十月初四日札﹝恆春縣﹞。

臺灣府轉知戶部咨移海軍衙門議準臺灣擬修鐵路﹑創辦商務

特授臺灣府正堂加六級紀錄九次程﹐爲行知事。

案蒙本道憲唐札開﹕『案奉爵撫憲劉憲案﹕「光緒十三年七月初八日﹐準戶部咨﹕『福建司案呈﹐準北檔房付送海軍衙門咨稱﹕「本衙門於光緒十三年四月二十八日具奏「議覆臺灣擬修鐵路﹑創辦商務事宜」一折﹐本日奉慈禧端佑康頤昭豫莊誠皇太后懿旨﹕『依議。欽此』。相應恭錄並抄錄原奏咨部欽遵查照」等因前來。相應移咨臺灣巡撫卽行遵照海軍衙門奏案辦理﹐並將該撫原奏章程補行錄抄送部備核。至此項鐵路工料所借本銀一百萬兩﹐卽於鐵路取償於公款無關出入外﹐其餘地價﹑薪水等項動支官款若干﹖所動系屬何項﹖應令該撫項目咨報﹐以憑核定。其所借商人工本旣能於鐵路取償﹐其地價﹑薪水等項動支官款﹐亦可於鐵路歸還取償﹐更爲節省。應由該撫詳細妥議﹐一並咨報﹔並令嗣後該處辦理鐵路情形除咨報海軍衙門外﹐一並咨報本部備查﹐毋稍遺漏可也』等因到本爵部院。準此﹐合就飭行。爲此﹐仰該道卽便移行查照毋違。須案」等因。奉此﹐除分行外﹐合行札飭。札到該府﹐立卽轉飭知照。此札』等因。蒙此﹐除移行外﹐合就行知。

爲此﹐札仰該縣官吏卽便一體遵照。此札。

光緒十三年十月十三日札﹝恆春縣﹞。

臺灣府轉行巡撫劉銘傳會同閩浙總督楊昌浚具奏「籌議臺灣郡縣分別添攺裁撤大略情形」折稿

特授臺灣府正堂加六級紀錄九次程﹐爲行知事。

本年八月二十八日﹐蒙臺藩憲邵札開﹕『本年八月二十日﹐奉爵撫憲札開﹕「照得本爵部院於光緒十三年八月十七日會同閩浙督部堂楊恭折具奏「臺灣郡縣分別添攺裁撤大略情形」一折﹐除俟奉到朱批另行恭錄行知外﹐合先抄折行司﹐卽便移行查照」等因﹔計黏抄折稿一件。奉此﹐除移行查照外﹐合就行知。爲此﹐札仰該府卽便移行查照。此札』﹔計黏單一紙。又蒙本道憲唐札同前因各到府。蒙此﹐除移行外﹐合就行知。

爲此﹐札仰該縣官吏立卽遵照。毋違。此札。

計黏抄一紙。

光緒十三年十月十五日札﹝恆春縣﹞。

奏爲籌議臺灣郡縣分別添攺﹑裁撤﹐以資治理而固地方﹔恭折仰祈聖鑑事。

竊臣等於光緒十二年六月十三日會奏「臺灣攺設事宜」折內﹐聲明彰化等縣地輿太廣﹐亟須添官分治﹔奉旨﹕『該部議奏。欽此』。旋準部咨﹕議令酌度情形﹐奏明辦理等因。

伏查臺灣疆域﹐南北相距七百餘里﹐東西近者二百餘里﹑遠或三四百里﹔崇山大溪﹐鉤聯髙下。從前所治﹐不過山前迆南一綫﹐故僅設三縣而有餘﹔自後榛莽日開﹐故屢增廳治而猶不足。光緒元年﹐沈葆楨請設臺北府﹑縣以固北路﹐又將同知移治埤南以顧後山﹔全臺官制﹐粗有規模。然彼時局勢未開﹐擇要修舉﹐非一勞永逸之計也。臣等公同商酌﹕竊謂建治之法﹐恃險與勢﹔分治之道﹐貴均而平。臺省治理﹐視內地爲難﹔而各縣幅員﹐反較多於內地。如彰化﹑嘉義﹑鳳山﹑新竹﹑淡水等縣﹐縱橫兩百餘里﹑三百餘里不等﹔倉卒有事﹐鞭長莫及。且防務爲治臺要領﹐轄境太廣﹐則耳目難周﹔控制太寬﹐則聲气多阻。至山後中﹑北兩路延袤三﹑四百里﹐僅區段分設碉堡﹐並無專駐治理之員﹔前實後虛﹐亦難遙制。現當攺設伊始﹐百廢俱興﹔若非量予變通﹐何以定責成而垂久遠﹗臣銘傳於上年九月親赴中路督剿叛番﹐沿途察勘地勢﹐並據各地方官將境內阨塞﹑道裏﹑田園﹑山溪繪貼圖說呈送前來﹐又據撫番﹑淸賦各員弁將撫墾地段陸續稟報。謹就山前﹑後通局籌劃﹐有應添設者﹑應攺設者﹑應裁撤者。查彰化橋孜圖地方﹐山環水復﹐中開平原﹔气象宏敞﹐又當全臺適中之地。擬照前撫臣岑毓英議﹐就該處建立省城﹔分彰化東北之境﹐設首府曰「臺灣府」﹑附郭首縣曰「臺灣縣」﹐將原有之臺灣府縣攺爲「臺灣府」﹑「安平縣」。嘉義縣之東﹑彰化縣之南﹐自濁水溪始﹑石圭溪止﹐截長補短﹐方長約百餘里﹐擬添設一縣曰「雲林縣」。新竹苗栗一帶扼內山之衝﹐東達大湖﹐沿山新墾荒地甚多﹐擬分新竹西南各境添設一縣爲「苗栗縣」﹕合原有之彰化縣及埔里社通判一廳四縣﹐均隸臺灣府屬。其鹿港同知一缺﹐應卽裁撤。淡水之北﹐東抵三貂嶺﹐番社歧出﹐距縣太遠。基隆爲臺北第一門戶﹐通商建埠﹐交涉紛繁﹔現值開采煤礦﹑修造鐵路﹐商民麇集﹐尢賴撫綏。擬分淡水東北四保之地﹐撥歸基隆廳管轄﹔將原設通判﹐攺爲撫民理番同知﹐以重事權﹕此前路添設之大略也。後山形勢﹐北以蘇澳爲總隘﹐南以埤南爲要區﹔控扼中權﹐厥惟水尾。其地與擬設之雲林縣東西相直﹐現開山路一百八十餘里﹐由丹社嶺﹑集集街徑達彰化。將來省城建立﹐中路前後脈絡呼吸相通﹐實爲臺東鎖鑰。擬設直隸知州一員﹐曰「臺東直隸州」﹔左界宜蘭﹑右界恆春﹐計長五百餘里﹐寬三四十里﹑十餘里不等﹐統歸該州管轄﹐仍隸於臺灣兵備道。其埤南廳舊治﹐擬攺直隸州州同知一員。水尾迆北爲花蓮港﹐所墾熟田約數千畝﹐其外海口水深數丈。稽查商船﹑彈壓民番﹐擬請添設直隸州判一員﹐常川駐札﹕均隸臺東直隸州屬。此後路添攺之大略也。

謹案臺灣疆土賦役日增月廣﹐與舊時羈糜僑置情形迥然不同﹔因地制宜﹐似難再緩。況年來生番歸化﹐狉獉之性初就範圍﹐尢須分道拊循﹐藉收實效﹔輯遐牖邇﹐在在需員。臣等身在局中﹐旣不敢遇事紛更﹐以紊典章之舊﹔亦不敢因陋就簡﹐以失富庶之基。損益酌中﹐期歸妥協。如蒙兪允﹐臣等擬先委員前往作爲署任﹐主辦疆界分治事務﹔並請飭部分別換鑄關防﹐盡先頒發﹐俾昭信守。俟全局勘定﹐再將四至圖冊及作爲何項缺分﹐詳細奏咨﹐請旨定奪。至教職曁沿山隘佐雜﹑武弁並屯地等官應添應攺﹐亦擬於郡縣設定後﹐分飭各員就近體察詳請奏咨。其餘未盡事宜﹐統俟陸績會商﹐隨時具奏辦理。

所有籌議添攺臺灣郡縣大略情形﹐謹會同恭折具陳﹐伏乞皇太后﹑皇上聖鑑﹐訓示施行。再者﹐此折系臣銘傳主稿﹔合並聲明。謹奏。

臺灣府轉行巡撫劉銘傳等會銜具奏「萬年靑」船案復行翻控請旨照會轉飭英公司遵斷賠償」折稿

特授臺灣府正堂加六級紀錄九次程﹐爲轉飭事。

本年八月初九日﹐蒙臬道憲唐札開﹕『光緒十三年七月二十七日﹐奉爵撫憲劉札開﹕「爲照本爵部院於光緒十三年七月十三日會列閩浙督部堂楊﹑署福州將軍古﹑署船政大臣裴後銜恭折由驛具奏「「萬年靑」船案已經英刑司斷賠復行翻控﹐請旨敕下總理各國事務衙門照會駐京英使速飭英公司遵斷賠償以免延累」一折﹐除俟奉到諭旨另恭錄行知外﹐合先抄折行知。爲此﹐仰該道卽便移行查照。毋違。此札」﹔計黏抄折稿一紙。同日﹐又準行營營務處曁總糧臺移同前由各到道。奉此﹐查此案前奉札知﹐當經分別飭知在案。玆奉準前因﹐除分行外﹐合行札飭。札到該府﹐卽便轉飭遵照。毋違。此札。計黏抄一紙』等因。蒙此﹐除移飭遵照外﹐合就轉飭。

爲此﹐札仰該縣立卽遵照。毋違。此札。

計黏抄一紙。

光緒十三年十月二十一日札﹝恆春縣﹞。

臺灣府行知西班牙胡領事允照依淡水縣紳民立約三條轉飭教士何鐸徳遵行

特授臺灣府正堂加六級紀錄九次程﹐爲轉飭事。

本年八月二十三日﹐蒙臬道憲唐札開﹕『光緒十三年八月十七日﹐奉爵撫憲劉札開﹕「光緒十三年八月初一日﹐準日斯巴尼亞國胡領事申陳﹕本年七月十一日﹐承準本爵部院復以教士何鐸徳在大稻埕設堂傳教被該處紳民誤指爲法國教士一案﹐接準敝總領事申指各情﹐飭縣徧行開導﹐羣疑稍釋﹔並據紳商人等僉稟尙有數端必須約明﹐日後方能民教相安﹕一﹑何鐸徳開堂設教﹐須擇僻靜之所﹐不得在大街通衢有礙民居地方。一﹑所傳之教務須同耶穌一樣勸人爲善﹐教士須立品待人﹐堂內不得收養婦女及包庇匪類不受尊長約束。一﹑凡遇教民家中婚喪之事﹐教士不得前往干預以避嫌疑﹐彼此輯睦而免滋事。僉懇據情稟復前來﹐照覆查明轉飭該教士遵辦等因到敝總領事。準此﹐查所約三條﹐應卽準行轉飭何教士一體遵照﹔還請貴爵部院通飭文武各屬一體遵照﹕嗣後凡事務須按秉公辦事﹐俾睦夙好。除飭該教士遵照外﹐申覆察照等由到本爵部院。準此﹐除照覆胡領事查照並札臺北府﹑淡水縣遵照出示曉諭「務使民教相安﹐是爲至要﹔切切」外﹐合並札行。札到該道﹐卽便一體移行遵辦﹐並飭所屬各縣知照。毋違。此札」等因到道。奉此﹐除分行外﹐合就札飭。爲此﹐札仰該府立卽移行所屬並通商委員一體知照。此札』等因。蒙此﹐除移飭遵照外﹐合就轉飭。

爲此﹐札仰該縣立卽遵照毋違。此札。

光緒十三年十月二十一日札﹝恆春縣﹞。

分巡臺澎兵備道轉行巡撫劉銘傳據統領鎭海後軍總兵張其光稟報內山番社薙發情形並請番目一年以內不滋事者準給六﹑七品功牌批示

欽命二品銜福建分巡臺澎兵備道兼提督學政按察使銜霍伽春巴圖魯唐﹐爲札飭事。

本年十一月二十日﹐奉爵撫憲劉札開﹕『據統領鎭海後軍各營張鎭稟稱﹕「竊奉鈞諭﹕『查臺南番社現𨿽有八﹑九﹐而內山各社多未薙發﹕務須卽傳各社通事詳明開導﹐令其一律歸化﹐按期剃頭。總期切實辦理﹐以收實效爲要』。奉讀之下﹐感悚交縈。伏思沐恩自春間遵調各防開修中路﹐比由埤南移駐水尾﹐就近督工﹔並會同撫墾局委員輪派員弁梭查各社﹐按月取具結報﹐均屬按期薙發﹐毋敢或違。卽花蓮港三條侖各防﹐皆系如此辦理。惟時埤南各社已有地方並招撫局印委各官﹐沐恩未便遙制。及奉憲臺「查得多未薙發」之諭﹐遵復派弁前往察看。嗣據卡弁覆稱﹕『查有內山之雨沐大蘭﹑阿臘打蘭等社春間因發痘疹畏風逾限﹐並非有意抗違﹔病愈卽剃。經該弁等督飭之後﹐各社亦卽剃淸。惟其先駐防之埤南屯兵管帶黃都司定國並未隨時稟明﹐其疏於查察﹐已可槪見﹔當經撤委﹐以示懲儆。第思番民甫經薙發﹐尙非習慣自然﹔譬猶內地小兒﹐如無父兄督率﹐亦復偸安畏剃﹕此等固屬恆情。故沐恩前恐管理難周﹐條請飭令各局委員逐月淸查具報﹐庶不至有遺漏。至各番嗜殺之習﹐如水尾花蓮港等社﹐已漸底於純良。卽埤南呂家望之社彊悍著名﹐倘地方官坐鎭其間﹐亦卽不敢仇殺滋事。至偸出殺人之事﹐沐恩時常察訪﹐實無所聞。至擬會商擇其社長之教管得力者﹐保請功牌﹔復奉憲批﹕『後山生番﹐𨿽據稟報一律歸化﹐訪聞各社並未一律剃頭﹐不免偸出殺人﹐撫局尙未就緒。該鎭熟悉後山番情﹐未便遽更生手﹔應俟生番悉就範圍﹐辦有實效﹐再行給假』等因。沐恩質𨿽譾陋﹐總期無負寸心。旣不敢以欺朦者辜厚遇之恩﹐更不敢以粉飾者要目前之譽。求全致毀﹐共信爲難﹔曾母因三告而轉疑﹐廉頗以一言而見棄。故不得不瀝陳事實﹐上混憲聰﹔如蒙俯賜確查﹐則下懷幸甚﹗再﹐前此條陳應辦事件﹐原爲培植地方﹔應否舉行﹖未蒙批示。又﹐各社歸化之後﹐一年以內不滋事者﹐原詳保請六﹑七﹑八各品功牌以分優劣而示信賞﹔如蒙恩淮﹐再行會同地方官曁各局委員擇尢匯保。是否有當﹖伏乞裁示祗遵」等情到本爵部院。據此﹐除批「據稟各節均悉。所稱前上條陳﹐是否系該鎭六月內所送淸折一扣﹖查前件當卽批交臺灣道督同臺灣府速議具覆﹔何以批回至今該鎭尙未接到﹐亦未見道﹑府稟復﹐殊堪詫異﹗仰候再行按站嚴查並先將原批抄發﹔該鎭嗣後務嚴察各員弁疏玩之獘﹐並飭各番社按時薙發以收實效。所有歸化番目﹐查明一年以內不滋一事﹐準卽照給六﹑七品功牌﹐以資鼓勵﹔並擇尢匯保﹐聽候塡發。此繳」印發外﹐合行札飭。札到該道﹐卽便移行遵照。至張鎭前件批回系六月二十九日發行﹐何以至今尙未接到﹖並卽由道轉飭臺南﹑北各縣逐站挨查﹕此件公文何站於何時接到轉遞﹖有無遲逾﹖據實稟復察奪。毋違。此札』等因。奉此﹐查此案先於本年七月初七日奉爵撫憲劉札黏抄折﹐飭卽督府核議等因﹔當於七月十一日轉行遵照在案。玆奉前因﹐除分別移分外﹐合就札飭。札到該縣﹐立卽遵照﹐克日提訊書夫﹑弔驗號簿﹐逐站挨查究報﹐毋稍刻延。切切。此札。

光緒十三年十一月二十二日札。

臺灣府札知北洋大臣李鴻章奏準電報商局應收京外各衙門頭等官報費酌給現資半數

特授臺灣府正堂加六級紀錄九次程﹐爲轉飭事。

本年八月二十五月﹐蒙臺灣善後總局憲札開﹕『本年八月十二日﹐奉爵撫憲劉札開﹕「光緒十三年八月初七日﹐準欽差北洋大臣直隸閣爵督部堂李咨﹕『爲照本閣爵大臣於光緒十三年七月初十日在天津府專差具奏「電報商局應收京外衙門頭等官報費擬請酌給現資一半」一折﹐玆於光緒十三年七月十五日賫回原折後開﹕奉朱批﹕「著照所請。該衙門知道。欽此」。相應恭錄批旨﹑抄錄折稿咨會查照﹐咨行欽遵』等因到本爵部院。準此﹐飭局移行遵照﹐並飭臺灣電報總局查照等因﹔計黏抄折。奉此﹐除分別咨行外﹐合就行知。爲此﹐札仰該府卽便知照。毋違。此札﹔計黏抄折一紙』等因。又於九月十一日﹐並蒙臬道憲唐札同前因各到府。蒙此﹐除移飭遵照外﹐合就轉飭。

爲此﹐仰該縣立卽遵照毋違。此札。

計黏抄一紙。

光緒十三年十一月二十七日札﹝恆春縣﹞。

奏爲電報商局應收京外衙門頭等官報費部議不再以領存官款劃抵﹐擬請酌維現資一半﹐以期官商兼顧﹐持久不廢﹔恭折仰祈聖鑑事。

竊準戶部咨開﹕『各省設立電綫案內北洋墊用淮軍餉及南洋﹑山東撥存商局官款共合湘平銀二十六萬九千六百餘兩﹐除以光緒八年三月起﹑至十一年六月止頭等官報費劃抵外﹐尙餘官款未抵報費湘平銀四萬一百餘兩。其廣東前撥官項湘平銀二萬七千三百六十兩﹐另由兩廣官報費劃抵。嗣後頭等官報﹐不得再行計�劃抵』等因。當經轉飭在案。

玆據總辦電報事宜東海關道盛宣懷詳稱﹕『前劃辦津﹑滬電綫所用官款﹐除由商繳還六萬兩﹐又議定五年後分年續繳二萬兩﹔其餘湘平銀九萬八千七百餘兩﹐奏明自光緒八年三月攺歸官督商辦起﹐以商局應收軍機處﹑總理衙門﹑各省督撫﹑出使各國大臣洋務軍務頭等官報費劃抵。俟此項抵繳完畢﹑別無應還官款﹐則前項官報亦不領資﹐以盡商人報效之忱』等因﹔此僅就自津至滬官報抵支官款而言。今則南北十餘省皆設電綫﹐官報已四通八達﹔所領各省官款﹐自應悉照津﹑滬之例﹐一律劃抵報費。現除抵繳南北洋﹑山東官款並將余銀四萬一百餘兩抵支十一年六月以後報費外﹐尙有原領江﹑鄂﹑川﹑廣各省官款應抵銀三十餘萬兩﹐部議嗣後不得再行劃抵﹐敢不遵照。惟官督商辦之舉﹐其要在上下相濟﹔官款商情﹐似宜兼顧。電綫創始之時﹐官報僅居商報十分之一﹐眾商以爲官報不復加增﹑又冀常有官貼巨費﹐因有官款抵繳完竣﹐官報亦不領資之議。旋蒙核定官貼運費﹐只以五年爲限。且各省官報日繁﹐動輒數百言﹐均列頭等﹔往往停擱商報﹐夜以繼日﹐就僅傳發及半﹕實與初議時情形不同。是以局董謝家福等僉謂「官報冗雜﹐恐誤軍國要務﹔商報停減﹐尢虞局費不支。必使惜量如金﹑斯可官﹑商兩益」。又據江﹑浙﹑閩﹑粵眾商以官報大多﹐商情竭壓﹔屢請采官報一律核發現資﹐庶各惜費﹐不致冗雜﹕均經轉詳有案。電報必字簡後﹐乃可速達。西文可逐字傳遞﹐華文一字須用號碼四字代之﹐功夫已費四倍。況華文以曉暢爲工﹐報費又有抵交官款﹐未免盈篇累牘﹐遲誤事機。商局常年經費﹐惟賴商報現資。官報日多﹐則商報日少。蓋發報定例次序官先﹑商後﹐故商報必遲﹔惟其愈遲﹐故生意愈少。卽如上海﹑福州﹑廈門﹑香港四口往來電報﹐本較各口爲多。玆就光緒十二年分核計﹐該局僅有商報費洋銀二萬三千餘圓﹐其流入英﹑丹海綫傳遞者﹐則有洋銀十二萬五千餘圓﹔此本華局可沾之利﹐乃爲洋商所得。加以電桿露立﹐枯朽隨之﹔逐年修換﹐必數萬金。官中津貼運費相繼期滿﹐每歲又需商出萬金。就此三項少入﹑加支之款計之﹐每歲已需洋銀二十萬圓﹐他項經費在外。所收商報費有限﹐實屬賠累不堪。查東西洋各國商設電綫﹐其初設之時﹐必由公家認付股商利息﹔至沿途護桿綫之補﹝﹖﹞﹐均由公家發給口糧。凡有官報﹐悉照商民一體給費﹔卹商如是﹐而不嫌其優。蓋商厚則電務益興﹐深有裨於軍國大計也。今電局尙有應抵官款﹐卽照初議亦未屆報效之期﹔況現值局勢岌岌﹐而部議不準再抵﹐則原領官款須以現銀分年歸繳﹐眾商力更難支。若不將官報核給現資﹐電局斷難立腳。然竟照各國通例﹐無論何項官報一律照商報付資﹐爲數較巨﹐亦非上下相濟之道。該道傳諭眾商﹐勉以大義﹐悉心酌核。所有軍機處﹑海軍衙門﹑總理衙門﹑戶部等衙門﹑南北洋大臣﹑出使各國大臣頭等官報皆關軍國要務﹐請自光緒十三年八月起﹐按月結算報資﹐以一半由眾商報效﹔一半援照遞寄外洋電報章程﹐歸出使經費項下按月核給。各省將軍﹑督﹑撫頭等官報不屬緊要事件﹐並由眾商報效一半﹔其餘一半﹐各就情形籌發現資﹕以期眾擎易舉——均蓋用印信爲憑。此外﹐提﹑鎭﹑司﹑道﹑防營﹑局所﹑炮臺﹑兵船﹑印委官報﹐均照三﹑四等章程令其自行出費。如遇海防要件﹐亦照商報出費﹐仍發在商報之先﹐以示區別』等情具詳前來。

臣查電局經費﹐本指商報現資﹔乃各省官報冗雜太甚﹐應接不暇﹐以致商報日稀﹐經費無出。疊據眾商呈稟﹐曾於光緒十一年咨行各省有案。惟號令不齊﹐迄今仍紛紛列作頭等官報﹔電局接收之後﹐不敢不遞﹕而統計抵支官款﹐遂成巨數﹐是公家與電局兩有所損。現旣商力艱窘﹐局勢岌岌﹐卽不得不變通辦理﹐妥爲維持﹐以免要舉中輟。該道擬京外衙門頭等官報酌維現資一半﹐以一半由商報效﹔其提﹑鎭﹑司﹑道以下皆自行出費﹐不列頭等﹕非此無以示限制。蓋旣須現費﹐則官報自少﹔較從前抵支官款之數﹐約可節減過半﹐於公家不無裨益。在電局藉得官報價補苴﹐並冀商報漸增﹐稍增商力。至京外各衙門及南洋大臣﹑出使各國大臣官報非緊要者不發﹐本屬無多﹔又僅止半價﹐每歲報資有限﹐出使經費尙易籌維。其各省有由官設電綫之處﹐仍照舊辦理﹕此爲節費﹑卹商起見。以後官報減少﹐遇有緊急電信﹐更可迅速傳遞﹐有裨機宜。仰懇特恩俯準照辦﹐以期官商兼顧﹐持久不廢。

理合恭折具奏﹐伏乞皇太后﹑皇上聖鑑訓示。謹奏。

臺灣府轉行巡撫劉銘傳批準林振祺等包辦全臺樟腦

特授臺灣府正堂加六級紀錄九次程﹐爲轉飭事。

本年九月十六日﹐蒙臬道憲唐札開﹕『本年九月初二日﹐準全臺樟腦硫磺總局咨開﹕「本月十九日﹐蒙爵撫憲批——據敝局詳「職員林振祺等稟請包辦全臺樟腦」各緣由﹐蒙批﹕『如詳辦理。仰卽分別呈報移行查照。此繳。折存』等因到局。奉此﹐除分別呈報移行外﹐相應札抄詳稿﹑章程﹐備文咨明。爲此咨呈﹐請煩查照備案施行」等由到道。準此﹐除分別移行外﹐合就札飭。爲此﹐札仰該府立卽遵照轉飭所屬廳﹑縣一體知照毋違。此札。計黏抄一紙』等因。蒙此﹐除移飭遵照外﹐合就轉飭。

爲此﹐札仰該縣立卽遵照毋違。此札。

計黏抄一紙。

光緒十三年十一月二十七日札﹝恆春縣﹞。

臺灣府轉飭禁止婦女無子不準買女爲娼

特授臺灣府正堂加六級紀錄九次程﹐爲轉行事。

本年十一月初九日﹐奉爵撫憲劉札開﹕『據安徽試用從九品張淸藻具稟﹕請禁止臺灣無子婦女﹐不準買女爲媳﹐以正倫常而維風化等情到本爵部院。據此﹐除批「據稟請無子婦女﹐不準買媳爲娼﹐事關風化﹐應候飭縣嚴行示禁。此批」牌示外﹐合行札飭。札到該府﹐卽便轉飭所屬各縣一體出示嚴行禁止。風化攸關﹐該地方官務須認眞示禁﹐總期力挽頹風﹔仍將如何禁止情形先行報查﹐毋稍違延。切切。此札。計黏抄條陳一紙』等因。奉此﹐除移行外﹐合就轉行。

爲此﹐仰該縣官吏立卽一體出示嚴行禁止﹐仍將如何辦理情形先行具報爵撫憲曁本府察查﹐毋得違延。切速﹑切速。此札。

計黏抄條陳一紙。

光緒十三年十一月二十七日札﹝恆春縣﹞。

臺灣府札行巡撫劉銘傳等具奏「整頓屯務」折稿

特授臺灣府正堂加六級紀錄九次程﹐爲行知事。

案奉爵撫憲劉札開﹕『照得本爵部院於光緒十三年八月初二日在臺北府城會同閩浙督部堂楊恭折由驛具奏「整頓屯務以除積獘而裕供賦」一折﹐除俟奉到朱批另行恭錄行知外﹐合先抄折札知。札到該府﹐卽便轉行查照。此札』等因﹔計黏抄折稿一紙。奉此﹐又奉本道憲唐札同前因。除移行外﹐合就行知。

爲此﹐札仰該縣官吏立卽一體知照。此札。

計黏抄折稿一件。

光緒十三年十二月十七日札﹝恆春縣﹞。

﹝雙銜﹞奏爲整頓屯務以除積獘而裕供賦﹐恭折仰祈聖鑑事。

竊臣等查乾隆五十三年前大學士臣福康安以臺地林爽文之亂﹐番目潘明慈等率部隨軍進剿有功﹐事平議選番丁四千名設屯十二所﹐就其社長授以千﹑把﹑外委土職十八員﹐按丁授地﹐蠲免供賦﹔每丁自一甲至一甲三﹑四分不等﹐屯弁遞加有差﹐共授番地五千六百九十餘甲。此外﹐復撥民間溢額田園三千七百三十餘甲﹐每年徵收租榖四萬一千二百六十餘石——每石折徵番銀一元﹐又九芎林租谷折銀八十元﹐共折徵番銀四萬一千三百四十一元有奇﹔此項租折番銀﹐專支屯兵弁丁俸餉﹐是爲屯租。每丁年支洋銀八元﹑外委支洋銀六十元﹑把總支洋銀八十元﹑千總支洋銀一百元﹐每年額支番餉洋銀三萬三千二百四十元。其租地散隸臺南﹑北各縣﹐由縣徵收﹐分解中﹑南兩路理番同知﹔歲於二﹑八月間﹐由臺灣道委員會廳放領。又﹐年支隘丁口糧﹑佃首辛工銀二千一百餘元。其餘畱爲屯費﹐以備旱潦之需﹕此昔年設屯授地﹑徵租﹑支餉章程。至今百餘年﹐屯租則徵不足額﹐屯餉則減半放支。歷年已久﹐屯丁不獨疲癃殘弱﹐且有名無實﹐半由書吏﹑屯弁冒領瓜分。若一旦裁革﹐此輩視爲世業﹐萬不甘心。臣等熟思審計﹐非設法整理﹑攺弦更張﹐不足以收實效。

查番屯授地之初﹐名爲「獎功」﹐實資捍禦內山生番。故選其壯丁屯諸沿山﹐蠲其供賦﹐導令墾荒﹐其慮至爲周密。今則時異事殊﹐後山生番且多歸化﹐拓地日深﹔所設屯營已居腹內﹐所授埔地久爲膏腴。且番地𨿽免完供﹐而向有番餉﹑番租各名目﹐私派之數﹐視民田下沙則例殆有過之。而其典賣漢民﹐則𨿽業更數主﹐猶名番地﹐幸逃正供﹔甚至狼狽爲姦﹐竟以糧田納番租而冒番業者﹐比比皆然。現當查辦全臺田賦﹐無間民番﹐寸土皆關賦役﹔必須一律丈量﹐方免影射。該屯丁旣經撫養百年﹐則應視同赤子﹔所有名屬番地﹐似宜悉行丈量﹐婦人淸賦案內分別升科﹐將各屯編籍爲民﹐各執各業。俾民番聯絡一體﹐畛域悉除﹔旣作其安分力農之心﹐並示以踐土食毛之義。再查屯田原撥之數﹐因屢遭兵燹﹐檔案無存﹔分隸各縣﹐由縣催徵。第知歲徵租額﹐責成佃首完納﹐並不知田在何處﹑租數多少。由是佃棍以多稼而納薄租﹑以磽確而易沃產以及竊占﹑盜賣﹐不一而足。上下相蒙﹐率以水沖﹑沙壓例報而例蠲之。以故積欠歲增﹐餉額日絀。欲淸其源﹐非攺租爲賦不可。況租者一時之權宜﹐賦者百年之經制。現已一律淸丈﹑另立圖冊﹐以憑照例升科。所有屯餉﹐仍於此款攺徵項下﹐提存支放﹔於租例不無減增﹐於餉額仍無出入。

查番丁編屯以來﹐世食額餉﹐田無供賦﹐所以拊循之者備至﹐宜若家給人足﹔乃富庶未觀﹐貧蹙滋甚。蓋番性不善居積﹑不事貿遷﹐惟以屯墾﹑牧獵爲生﹔而其田園向招漢民承佃﹐輾轉轇轕﹐因而覬覦﹐始抗其租﹑繼踞其產﹐以致番丁失業甚多。至其屯餉﹐歲本無多﹔復以屯租闕額﹐減半放支﹔屯弁吏胥人等又復從中克扣﹐爲數更屬寥寥。地日削而聚族日繁﹐餉愈微而治生愈拙﹕疾苦之情﹐莫由控訴。臣等查該屯丁世沐皇仁﹐佐平臺亂﹐服習煙瘴﹐好勇耐勞﹔誠能訓練有方﹐較勝綠營兵勇。擬將全臺番勇仍畱四千原額﹐逐加淘汰﹐酌裁土勇﹔就其原額數目﹐每年按屯抽調﹐分班出防內山生番﹐以六个月換班一次。每名行糧按月加給番銀四元﹐其屯弁等按照營哨酌加﹐輪流接替﹐均以到防之日起支。其管帶哨弁﹐卽飭各該屯弁分轄所屬﹐以免他省弁目語言不通﹔遴選熟習番情將官統帶﹐以便教習營規﹑操練。其未經調派出防者﹐均歸臺灣鎭統屬﹐各歸該縣營汛管帶﹐以補綠營兵丁之不足。以後屯營坐餉每年仍給八元﹐統歸臺灣鎭支發﹔行糧﹐歸統將就近發給﹕以期兵歸實用﹑餉不虛糜﹐卽於撫馭屯番之中﹐並仿寓兵於農之制。似於屯務﹑供賦﹐兩有裨益。

至此項番屯地畝舊額﹐是否相符﹖攺收正供若干﹖除俟歸入全臺淸賦案內分別查核辦理外﹐所有整頓屯務緣由﹐謹合詞恭折由驛具陳。是否有當﹖伏乞皇太后﹑皇上聖鑑訓示。

再﹐此折系臣銘傳主稿﹔合並聲明。謹奏。

臺灣府札飭議覆所屬番租隘租抽收數目章程

特授臺灣府正堂加六級紀錄九次程﹐爲遵札特飭議覆會詳事。

案蒙臺藩憲邵札開﹕『本年九月二十六日﹐奉爵撫憲劉札開﹕「據淸賦總局詳稱﹕『竊照案蒙憲諭﹕凡臺灣各縣番租﹑隘租每甲田畝收榖若干﹖須逐一查明開折送由本局查核轉稟等因﹔當經函飭各縣遵照查開去後。玆據各縣先後查明覆到﹐現已到齊﹔理合將據報情形並大槪收租數目匯開淸折﹐具文詳送察核批示祗遵』等情到本爵部院。據此﹐除批『據詳已悉。所有各屬隘租﹑番租抽收數目﹐仰候飭藩司督同南﹑北二府分別妥議章程﹐匯入淸賦案內一並辦理。此繳。折存』印發外﹐行司卽便遵照督同臺南﹑北兩府分別妥議章程匯案詳辦」等因﹔計黏抄淸折一扣。奉此﹐除行臺北府查照外﹐合就轉行。爲此﹐札仰該府卽便遵照分別妥議章程詳司核明詳辦。毋違。此札』等因﹔計黏抄一紙。蒙此﹐查此項番租﹑隘租各縣情形旣有不同﹐而抽收數目亦屬互異﹔能否盡行攺徵供賦以歸劃一﹐抑應就各縣情形分別辦理﹖必須議定章程﹐方昭妥協。除分檄飭議外﹐合就轉飭。

爲此﹐札仰該縣卽便遵照﹐速就該縣情形應如何辦理﹖限五日內妥議章程開折詳覆赴府﹐立等核議會詳﹐毋稍違延。火速﹑火速。此札。

光緒十三年十二月十七日札﹝恆春縣﹞。

臺灣鎭札知戶部咨行淸丈田賦完竣卽將整頓屯務各情項目報核

欽命記名總鎭署福建臺澎水陸等處地方掛印總鎭統領鎭海中軍等營壯勇巴圖魯萬﹐爲札知事。

案準臺灣善後總局咨開﹕『本年十一月二十日﹐奉爵撫憲案行﹕「光緒十三年十一月十五日﹐準戶部咨﹕『福建司案呈內閣抄出閩浙總督兼福建巡撫楊昌浚等奏「臺灣整頓屯務以除積獘而裕供賦一折﹐光緒十三年八月十九日奉朱批﹕「著照所請。該部知道。欽此」。欽遵於二十三日準廣東司抄送前來。相應恭錄諭旨﹐移咨閩浙總督兼福建巡撫並臺灣巡撫遵照﹐並令俟淸丈田賦完竣時卽將丈量番屯田畝如何攺徵﹖每年賦額若干﹖除支給屯弁屯丁口糧加餉之外﹐有無餘剩﹖以及如何酌裁士勇﹑訓練屯丁﹖歸何人統帶管帶﹖迅卽項目報部查核可也』等因到本爵部院。準此﹐行局遵照部行辦理﹐一面移行查照」等因。奉此﹐除分咨外﹐合就咨知。爲此備咨請煩查照』等由。準此﹐除折稿先經抄發﹑毋庸重錄並移臺灣道曁照會各廳查照外﹐合行札飭。

爲此﹐札仰該縣卽便欽遵知照毋違。此札。

光緒十三年十二月十九日札﹝恆春縣﹞。

臺灣府飭知詳準全臺兵米營餉自光緒十四年起由臺藩司支給

特授臺灣府正堂加六級紀錄九次程﹐爲飭知事。

本年十一月初七日﹐蒙臺藩憲邵札——本府「詳請全臺兵米營餉應於何年月季起歸憲轅支給﹐俯賜批示﹐俾得截數造報﹐並將餉案呈送聽候核辦」緣由﹐蒙批﹕『查各營俸餉現經由司截淸界限﹐自光緒十四年起由司支給﹐詳明移飭遵照在案。仰卽查照辦理。此繳』等因。蒙此﹐除咨明臺灣﹑澎湖﹝兩﹞鎭並移知各協營查照外﹐合就抄詳錄批飭知。

爲此﹐仰該縣官吏立卽遵照毋違。此札。

計黏抄詳一紙。

光緒十三年十二月二十九日札。

臺灣府﹐爲請示事。

竊查臺﹑澎額設水陸一十八營﹐內鎭中﹑道標﹑城府左右軍﹑臺協中左右等七營爲內營﹐澎湖左右﹑南路﹑下淡水﹑恆春﹑嘉義﹑北中右﹑艋舺﹑滬尾﹑噶瑪蘭等一十一營爲外營。應領兵米糧餉內兵米一項﹐奉編在臺南﹑北各廳縣額徵正供榖石內照數坐支。其俸廉﹑馬幹﹑兵餉銀兩﹐除噶瑪蘭一營向由噶瑪蘭廳——卽續攺之宜蘭縣額徵余租項下徑給﹐不由府轉﹔此外內七營及尙有外十營內除澎湖左﹑右兩營正餉由該營徑赴省城藩憲庫請給外﹐尙有外八營並內七營正餉﹑俸廉等項常年額支銀二十一萬餘兩——閏年額支銀二十三萬餘兩﹐本應亦由各該營赴省城藩轅請給。緣臺灣遠在海外﹐領運維艱﹔奉飭將臺北各廳縣應解奏銷內徵存應運內地各廳縣�兵榖折價並文職官莊﹑稅契﹑當稅及各營武職官莊租息曁正﹑加餉截曠分年按數劃撥﹐統希由卑府衙門按月﹑按季核發。內除臺協三營餉項向來由府徑發現銀外﹐其餘各營均系由府指明款項﹑發給餉照﹐分飭各廳縣將應解奉劃銀內就近撥交營弁領回至營散給﹐卽由各廳縣向各該營弁取回餉照送府繳銷支收。至餉項尾銀﹐由卑府庫挪款找墊。尙有澎湖左右兩營及內﹑外一十五營應領加餉一款﹐均奉飭在卑府衙門經徵臺南﹑北各案叛租內動支。嗣南﹑北分治﹐內有北路林爽文叛產租稅銀一萬餘兩﹐光緒十二年起奉文攺由臺北府督徵﹔而應給北路各營兵餉﹐仍奉飭由卑府衙門向臺北府並淡﹑新等縣劃給。其間內七營餉項向系按月撥發﹐外八營正﹑加餉及澎湖一營加餉向系按季撥核﹕此卑府衙門撥給臺南﹑北各營兵餉之大槪原委也。本年分餉項﹐內七營業經卑府劃給至六月分止﹔外八營並澎湖左﹑右兩營﹐已給至秋季分止。現恭值憲臺蒞任﹐全臺營餉應由憲庫核發。惟應於何年月季起歸憲轅支給﹖理合具文詳請憲臺察核﹑俯賜批示﹐俾得截數造報﹐並將餉案並送聽候核辦﹐實爲公便。

再﹐營餉內奉劃各廳州縣款項及核扣各營截曠款目繁多﹐容俟續後詳送餉案時逐細開送﹔合並聲明。

爲此﹐備由具申﹐伏乞照詳施行。須至正﹝副﹞詳者。

一﹑詳臺藩憲邵。

臺灣府行知臺灣所產硫磺運滬設局銷售

特授臺灣府正堂加六級紀錄九次程﹐爲行知事。

案蒙臺藩憲邵札開﹕『案據駐滬臺磺局委員候選布理問尢中履呈稱﹕「竊照臺灣所產硫磺﹐業奉爵撫部院劉於光緒十二年九月間附片奏明歸官收買出售﹑發給執照﹐並請準商運出口以暢銷路﹐奉旨『著照所請。該衙門知道。欽此』﹔分咨各省欽遵在案。玆經卑局酌擬章程﹐在於上海設立﹐承銷兩江﹑山東﹑奉天﹑直隸等省﹔臺灣官磺分局所有分銷各處磺石﹐均由上海轉運出口﹐照章完納稅釐。稟蒙臺磺局總辦據情詳請爵撫憲劉批準照辦﹐咨明各省大憲查核。旋奉總局分咨各關督轉飭所屬一體遵照﹐並承頒發鈐記﹐祗領啟用等因﹔當卽運磺到滬﹐存儲分銷。現於十二月十一日在英租界後馬路地方設局開辦﹐啟用鈐記。凡有各處商販人等前來承買官磺﹐問明籍貫﹑姓名﹑運往何地﹑作何用處﹐蓋具保結﹐俾免獘混而昭愼重﹕隨由卑局分別塡發文憑運單﹐以便呈請該管地方衙門及經過各局卡驗明放行。如果查有私磺影射﹐照章充公究辦。倘或卑局派令司事自行運磺分銷各口﹐另行加給諭單﹔其餘一律照辦。除呈報各憲曁分移知照外﹐理合具文呈請鑑核﹐俯賜轉飭所屬一體遵照辦理」等情到司。據此﹐除分別移飭遵辦外﹐合函札飭。爲此﹐札仰該府卽便轉飭所屬遵照毋違。此札』。又蒙本道憲唐札同前因。蒙此﹐除移行外﹐合就行知。

爲此﹐札仰該縣官吏立卽一體遵照毋違。此札。

光緒十四年二月二十三日札﹝恆春縣﹞。

臺灣府轉行臺灣善後總局核議統領鎭海後軍總兵張其光條陳后山應辦事宜四條

特授臺灣府正堂加六級紀錄九次程﹐爲轉行事。

案蒙本道憲唐批——本府「議覆張統領折開後山應辦事宜四條﹐請察核詳辦由」﹐蒙批﹕『已據情轉詳矣。仰卽知照。繳』。又蒙本道憲唐札﹕『奉爵撫憲劉批——本道督同該府「議覆張統領折開後山應辦事宜四條﹐遵札復加妥議請示」緣由﹐奉批﹕「據詳已悉。仰候行善後局核復辦理。此繳」等因。奉此﹐除移張統領查照外﹐合行札飭。札到該府﹐卽使遵照。此札』。並蒙臺灣善後總局憲札開﹕『本年正月初二日﹐奉爵撫憲批——本總局詳「奉札據臺灣道議統頜鎭海後軍各營張鎭條陳四則﹐遵札核議詳覆請示」緣由﹐奉批﹕「如詳移飭遵辦並移張鎭知照。繳」等因。奉此﹐除分咨外﹐合就錄批飭遵。爲此﹐札仰該府卽便遵照移飭所屬遵照辦理。毋違。此札』。計黏抄一紙各等因。蒙此﹐查此案先奉飭府核議﹐卽經本府分晰議覆在案。玆蒙前因﹐除移行遵照外﹐合就轉行。

爲此﹐札仰該縣官吏立卽遵照辦理毋違。此札。

計黏抄一紙。

光緒十四年三月十七日札﹝恆春縣﹞。

﹝銜﹞爲遵札核議申覆事。

本年十二月二十日﹐奉憲札﹕『據臺灣道詳稱﹕「案奉札開﹕『據統領鎭海後軍各營張鎭條陳四則﹐另候臺灣道督同臺灣府飭速議覆奪』等因﹔計黏抄折一扣﹐轉飭遵照去後。玆據臺灣府程守詳稱﹕『查張鎭折內第一條「各番受撫未久﹐每月剃頭三次﹐恐未盡遵行﹔擬請分飭各局員按月督率各社通事巡查一次﹐如有逾限未剃者﹐卽督令剃淸﹐並按逾限之多寡將該管事社長分別記過」等語。查墾撫各局及各防營近在咫尺﹐按月巡查一次﹐並各社附近荒地亦當隨時督導。令一年之內﹐認眞墾種﹔倘有逾限﹐或歸營墾﹑或另招墾。似此則民有餘﹑地利無曠﹐均可照準。第二條「後山向乏磚瓦﹐擬於埤南﹑水尾﹑花蓮港三處各設窯﹑木二廠﹐由官招工開辦。其樹木準各番砍伐出賣﹐以材料之大小﹐維價值之多寡﹔番可得錢﹐料可適用」。第三條「埤南錢色太雜﹐擬請設窯﹑木二廠﹐飭撥官本制錢二千串文﹐由地方官或局員承領﹔再兼用官票﹐與制錢相輔而行」。以上二條﹐均切中後山利獘﹐統應查照辦理。惟臺地制錢無多﹐應否由福省代鑄﹖應請咨商。至制錢二千串﹐須責成地方官承領﹔應否兼用官票﹖亦應由地方官酌奪。又第四條「設官分治﹐請設廳﹑鎭並汛防佐雜」等語。查現奉爵撫憲奏請添設各缺﹐已奉旨飭部核議﹔應候議定﹐再行妥議詳請具奏。是否有當﹖詳復核轉』等語。據此﹐職道覆加查核﹐所議亦屬妥協。理合詳覆察核示遵」等情到本爵部院。據此﹐除批「據詳已悉。仰候行善後局核覆辦理。此繳」。印發外﹐札局核覆辦理』等因。奉此﹐本司道等遵查﹕第一條受撫各番每月剃頭三次﹐前已明定章程﹐自應切實遵行﹔至各社荒地﹐亦宜隨時開墾。應如所議﹐通飭各撫局及附近防營妥議功過章程﹑稟復立案。第二條開設窯﹑木二廠及第三條飭撥官本制錢﹐曾經該府核議﹐切中後山利獘﹔然其中不無窒礙難行之處。擬請通飭各地方官悉心妥議﹐是否可行﹐俟稟復到日﹐再行核辦。第四條設官分治﹐已經憲臺稟請﹐尙未奉部覆準﹔應俟田賦大定﹐究應添設幾員﹑如何分治之處﹐再行妥議詳請具稟。緣奉前因﹐合將核議緣由是否有當﹖詳請憲臺批示祗遵﹗爲此﹐備由呈乞照詳施行。須至詳者。

臺灣府轉飭嚴禁民娼雜處及無子娶媳爲娼

特授臺灣府正堂加六級紀錄九次程﹐爲行知事。

本年四月二十八日﹐蒙本道憲唐札開﹕『本年四月十八日﹐奉爵撫憲劉札開﹕「據新竹縣童生鄧錫云稟送造橋事宜﹐並條陳三事到本爵部院。據此﹐除批『據稟造橋事宜﹐仰卽隨時商同林道汝梅辦理。至條陳三事﹐均能切中時獘。娼戶與良家雜處曁無子娶媳爲娼﹐亟應嚴禁﹔候飭地方官遵照﹐切實示諭。辦理洋藥一節﹐業已於上年加稅﹐不能再加。中路通達後山道路﹐應俟車路完工後﹐斟酌情形再行辦理。並卽知照。繳』印發外﹐合行札飭。札到該道﹐卽便查照批指轉飭所屬地方官切實示禁﹐以挽頹風。毋遲。此札」等因﹔計黏單一紙到道。奉此﹐除分行外﹐合就札飭。爲此﹐札仰該府卽便遵照﹐移行所屬地方官一體切實示禁。毋違。此札。計黏單一紙』等因。蒙此﹐除移行外﹐合就行知。

爲此﹐札仰該縣官吏立卽遵照憲批指飭辦理﹐切實示禁。毋稍違延。此札。

計黏抄一紙。

光緒十四年五月初二日札﹝恆春縣﹞。

具稟新竹縣竹南一保粵童生鄧錫云﹕爲復遵經會同指勘輿梁眞實情形﹐以昭愼重﹑以便興工事。

竊以前日遵查頭份輿梁情形﹐十七日已稟復繪圖在案。十九日﹐蒙交文書兩角並惠銀洋二十枚﹐復諭馳往頭份帶同勘路洋人將該處指明應如何修造﹐由洋人繪圖﹔該童再來臺北議買石料﹑包工等事﹐並會同林道汝梅就近商酌遵辦。比童二十早起程﹐到新竹縣將文投交林汝梅商酌情形﹔云洋人已下大甲﹐二十二卽回頭份。二十三馳下貓裏守候間﹐已由大甲外路透吞霄﹐將至後壠。二十五馳往後壠﹐二十六將文投交委員李國棟﹐說明爵帥主見﹔適林道汝梅﹑朝棟亦到後壠﹐相商形勢。二十八﹐卽隨林汝梅到頭份候洋人到來﹐指明地勢﹔而洋人已由後壠東門斜入中港街車門﹐直上坪頂。據所插小紅旗﹐頭份所出河應造橋之處﹐離中港官渡有一里﹐離頭份則八里矣。河面闊﹐從河底至岸深五尺﹑六尺不等。朝夕潮水出入﹐水勢頗緩﹐系南港河﹑頭份河兩水交匯處﹐河皆沙底。兩岸系用石落實土幾尺砌起橋堆﹐河心用番木爲柱﹔所造法式﹐必能永固。前稟隨電綫造橋深五尺者﹐亦從河底至岸﹐蓋水無定而岸石定也﹔稟未說明。今頭份河應造橋之處﹐深淺闊狹﹐洋人有圖呈明﹐童無容復贅。今所定鐵路﹐由大甲至吞霄﹑至後壠斜入中港達香山﹐皆從外路。時思全臺地勢﹐惟新竹山多﹐中又以竹南爲最﹕城東至香山﹐穿十六里山道﹐始有坪陽﹔穿頭份﹐有人字山裏余﹔穿貓裏﹐有乳姑山四里餘。由貓裏到大甲﹐內路三十餘里﹐皆山多坪少。今洋人從大甲外路直走香山﹐觀其意見﹐穿山則工多難成﹐故竹南數十里皆由外道。據林道﹐外路則沙土難行﹔觀洋人﹐內路則山多坪少﹕憑爵帥卓識主裁爲要。然香山十六里山道﹐無可�者﹔興工時﹐似宜多派人或兵勇分三﹑四處開之﹐方不遷延歲月。童今到臺北稟明後﹐卽遵諭稟買石料﹑石灰等項並木工數人﹐由海道載下﹔卽馳回議搭工匠茅廠及館捨﹑料理停當﹐以便擇日興工﹐方不遲延。若有不敷﹐容後稟明再辦。並議幫手一人﹐系藍翎補用千總古能芳﹐爲人朴實耐勞﹐無官場習气﹐殊堪幫用。童承此輿梁差遣﹐務要集思廣益﹐商至盡善﹐以圖報效爵帥爲臺人一片苦心。今已遵經會同指勘﹐敬將其眞實情形呈明並議買石料﹐是否有當﹖仰祈爵撫憲大人訓示遵行。

時今不棄葑菲﹐再有時務三條呈明﹐以備可行之日采擇﹕

一則﹐民俗之淫蕩也。蔓艸釆蘭之習﹐他處固多﹐而臺地爲甚。無論鄕村城市﹐隨地皆民家﹐卽隨地皆娼家。娼家與民家往來而不恥﹐民家與娼家婚媾亦無嫌﹔羣居自處﹐習慣自然﹕遂至淫蕩而不可救藥。且無男亦能娶媳﹐俗名爲「摘花」﹔推原其故﹐無非爲後日�樹子計。爲女父母當爲婚而不賤﹐卽親戚宗族亦無諫阻。實由良賤不分﹐自少至長習以爲常。淫蕩之根﹐皆由於此﹔將欲禁絕﹐勢所不能。昔管仲設女閭三百﹐越王設縫衣女八十﹐皆有苦心作用﹔是有妓女而良賤分﹐猶之有洗濯而庖廚潔﹕此我幹河泊所之所由議也。爲今之計﹐似宜逐一查明注冊。願爲娼者共聚一處﹐不得與良家混淆﹐使就地總保公正人糾繩之﹔則良家耳目一淸﹐而心思自爽。無男娶媳者﹐嚴禁絕之。嗣後仍有此等婚娶﹐查實定爲究治﹔仍有爲娼而不安分﹑雜良家同居者﹐查出亦必究治。此事前時上諭及之﹐正是拔其根源善策﹔切實行之﹐優遊涵濡﹐淫蕩之風數年後或可暫止也。

一則﹐煙癖之盛行也。洋煙之流毒固多﹐而臺民殊甚﹐臺民殊又於腳夫﹑兵役爲尢甚。或開喜筵也﹐設酒肴﹐謂之「坐席」﹔設煙榻﹐謂之「眠席」。有坐席﹑無眠席﹐𨿽盛饌亦不丰。或接賓朋也﹐無洋膏以暢敍幽情﹐𨿽傾杯亦不敬。而腳夫﹑差役等﹐皆以此爲助申之具﹑補腳之方。所以不拘貧富﹐吸煙者十有五﹑六。吸之已甚﹐怠惰自甘﹐遂至無所不爲。本佳子弟也﹐耽煙癮﹐則棄正歸邪﹔本勤朴人也﹐入煙癥﹐或賣妻鬵子。嗚呼﹗其毒不勝言哉﹗將欲勸戒﹐癖已深矣﹔𨿽嚴父慈母﹐亦難禁止。將欲絕其根源﹐我朝已與洋人和約﹐誠有未便﹔且今需費孔亟﹐餉務實煙餉爲多。再四思維﹐惟有加重煙餉﹐似可行之﹔或加五倍﹑或加十倍﹐愈髙愈妙。蓋餉髙若如偸漏富厚者不戒無妨﹐貧賤者則不戒自戒矣﹔實與關餉各項﹐兩不相妨。若如偸漏必多﹐然臺屬通輪船者惟基隆﹑滬尾﹑安平三港﹐煙餉此三處收稅﹔其餘塹港﹑�水港﹑後壠﹑鹿子﹑打鼓等十二港惟通唐船﹐可交各港關卡查明﹕倘有私煙﹐將此以賞嚴查之人﹐仍議罰款。然如此獘竇必多﹐徒爲胥吏生財﹔宜除私煙嚴禁議罰外﹐敢需索他費妄指私煙﹐許民控告以重懲之。如此﹐煙癖或可暫減其半也。

一則﹐中路透後山道路宜加修整也。今已中路設省﹐控制南北。所有修城各官員及兵丁﹑士庶皆會聚於此﹐講求修造省垣道裏﹐人文必眾﹔則今設立規模﹐卽傳爲後日山後風气﹐則中路透後山之路宜順便加修。或鐵路成後﹑或修省垣時﹐卽議多設兵卡客館﹐崎嶇難行之道宜塡平﹐以便馬轎﹔或二﹑三十里委哨官專司此事﹐統卡兵或修路﹑成巡查﹔務使此路平穩可行﹐自然往來人眾﹐山前後气脈相通也。

今已設法福此臺民﹐故敢再贅數言﹐爲爵撫憲大人數陳﹐以見福星髙照﹐無美不備也。謹稟。

分巡臺澎兵備道札飭臺灣攺省後全臺屯丁各歸該管縣營汛管帶並歸臺灣鎭統屬

欽命二品銜福建分巡臺灣兵備道兼按察使銜霍伽春巴圖魯唐﹐爲通飭事。

照得臺灣南﹑北各屯弁丁﹐向隸卑南﹑中路兩廳專管。各弁中遇有升拔事故﹐由廳遴選﹐取造冊結﹐照例送道會鎭考驗拔補。其番民戶婚﹑田土訟事﹐皆由該廳審理。現在臺灣攺建行省﹑添設郡縣﹐所有舊設之中路同知已奉裁撤﹐卑南同知攺爲臺東直隸州。其全臺屯丁﹐並奉每年按屯抽調﹐分班出防﹔未調屯丁﹐各歸該縣營汛管帶﹕均歸臺灣鎭統屬在案。嗣後各屯遇有補革弁缺卽由該縣營汛照章遴選詳辦﹐其番民交涉訟案並由該管之廳﹑縣就近審理﹐以專責成﹔業經本道詳明兩院憲並咨臺藩司在案。玆奉爵撫憲批﹕『如詳辦理﹐仰卽移飭遵照﹔仍候督部堂批示。繳』等因。奉此﹐除分別移飭外﹐合就札飭。札到該縣﹐卽便移行遵照。嗣後各屯遇有革補弁缺﹐卽由該廳﹑縣會同營汛遴選﹐照章詳送本轅會同臺灣鎭考驗辦理。其番民交涉訟案﹐並由該管之廳﹑縣就近審理﹐以專責成。毋違。此札。

光緒十四年五月十九日札﹝恆春縣﹞。

臺灣府轉行巡撫劉銘傳批飭請領墾照者務於六年內墾成田園報升管業並抄發淸賦總局示稿

特授臺灣府正堂加六級紀錄九次程﹐爲轉行事。

案蒙臺藩憲邵札﹕『奉爵撫憲劉札﹕「據署新竹縣令方稟稱﹕『竊臺灣地廣戶稀﹐本多未辟之田園﹔卽有墾戶請領墾照﹐或番業戶出字給墾﹐開明四至﹐營業領照。立字後﹐開辟少﹐余埔多﹔或全無開辟﹑任聽荒廢﹐或年久失管﹑置之不問﹐或時移事遷﹑人已內渡﹐以至鄰近農民見有此等埔地﹐自出工本爲之開辟﹐日辟日廣﹐成爲手創之業。一經涉訟﹐在墾戶﹐則有墾照爲憑﹐卽欲收回營業。在佃戶﹐則所費工本實屬不少﹐與憑空彊占者不同﹔一旦失業﹐無以爲家﹕勢必滋生事端﹐結釁鬥爭﹐釀成巨案。似此情理兩難之事﹐不一而足。現在淸賦之後﹐各家界址均需淸釐﹐是以爭界構訟之案﹐竟有十百起之多。若照墾照斷與業戶﹐則開者工本無歸﹔如竟斷與開辟之人﹐而有照管業者轉令有所借口﹕均非持平之道。卑職愚陋之見﹐擬定以十年爲期﹕凡開辟已在十年以外﹐業主久不過問﹐無從辧白﹔且本系荒埔﹐自己無力﹐因許他人用本開成田園﹐忽然出而控爭﹑冀圖坐享現成者﹐均不得準其混爭。管業其不及十年之期﹐不過偶爾失於管顧﹐或一時籌措工本未卽開田﹐並未許人接開﹐爲時未久被人彊占私霸者﹐卽應斷歸墾戶﹔不然﹐年久月深﹐耕者已成世業﹐自屬不甘拋棄﹐卽縣中亦無從辧其爲占辟之業。其有荒廢百十餘年之地﹐更不得漫無限制﹐執舊照卽可坐管新田也。限以十年﹐適在不卽不離之間﹔此等控案亦可定斷了結﹐以免鄕愚纏訟。是否有當﹖理合稟請察核訓示遵行』等情到本爵部院。據此﹐除批『請領墾照本無捐費﹐旣經領照又不開墾﹔經旁人開辟田園﹐僅持空照欲坐享現成厚利﹐斷無是理。該縣所議十年爲期太遠﹐著以六年爲限﹔如在限外而無確據者﹐卽行駁斥。仰淸賦局給示曉諭並飭該縣遵照。繳』印發外﹐合行札司卽便一體飭遵並臺灣﹑臺北兩府轉飭各廳縣遵照毋違」等因﹔並據該縣具稟前由各到司。奉據此﹐合就飭行。爲此﹐札仰該府立卽轉飭各廳縣遵照辦理﹐毋得違延。速速。此札』等因。蒙此﹐又蒙淸賦總局憲札同前因﹐並抄發示稿一紙。除移行外﹐合就轉飭。

爲此﹐札仰該縣官吏立卽遵照辦理毋違。此札。

計抄黏一紙。

光緒十四年五月二十四日札﹝恆春縣﹞。

出示曉諭事。

照得今總局現奉爵撫憲批——據新竹縣稟﹐以「該縣所有墾戶領照後﹐或開辟不全﹑或全行任聽荒廢﹐至年久鄰近農民自出工本爲之開辟成業﹕在墾戶﹐則有墾照爲憑﹐卽欲收回管業﹔在佃戶﹐則所費工本實屬不少﹐與憑空彊占者不同。現在淸丈之後﹐此等爭界構訟之案﹐竟有數十百起之多。若憑墾照斷與業戶﹐則開者工本無歸﹔如竟斷與開辟之人﹐而有照管業者有所借口﹕均非持平之道。議定以十年爲期﹐以杜混爭彊占」各緣由﹔奉批﹕『請領墾照本無捐費﹐旣經領照又不開墾﹔經旁人開辟田園﹐僅持空照欲坐享現成厚利﹐斷無是理。該縣新議十年爲期太遠﹐著以六年爲限﹔如在限外而無確據者﹐卽行駁斥。仰淸賦局給示曉諭﹐並飭該縣遵照』等因。奉此﹐除飭遵外﹐合行出示曉諭。

爲此﹐示仰該邑諸色人等知悉﹕爾等凡有報領墾照者﹐務當將遵照此次爵撫憲批定限期在六年之內﹐卽當將照內界址埔地一律墾成田園﹐照例報明升科管業﹔若領照不墾﹐將有地荒廢至限外﹐一經旁人用本開辟成田﹐不得僅持空照坐享現成厚利﹐涉訟混爭。倘敢故違﹐定卽重究不貸。其各凜遵毋違。特示。

臺灣鎭札飭臺灣攺省後全臺屯丁各歸該管縣營汛管帶並歸臺灣鎭統屬

欽命記名總鎭署福建臺澎水陸等處地方掛印總鎭統領鎭海中軍等營壯勇巴圖魯萬﹐爲札飭事。

本年五月二十日﹐準臺灣道唐移開﹕『案照臺灣南﹑北各屯弁丁﹐向隸卑南﹑中路兩廳專管﹔各弁中遇有升拔事故﹐由廳遴選﹐取造冊結﹐照例送道會鎭考驗拔補。其番民戶婚﹑田土訟事﹐皆由該廳審理。現在臺灣攺建行省﹑添設郡縣﹐所有舊設之中路同知已奉裁撤﹐卑南同知攺爲臺東直隸州。其全臺屯丁﹐並奉每年按屯抽調﹐分班出防﹔未調屯丁﹐各歸該縣營汛管帶﹕均歸臺灣鎭統屬在案。嗣後各屯遇有補革弁缺卽由該縣營汛照章遴選詳辦﹐其番民交涉訟案並由該管之廳﹑縣就近審理﹐以專責成﹔業經敝道詳明兩院憲並咨臺藩司在案。玆奉爵撫憲批﹕「如詳辦理﹐仰卽移飭遵照﹔仍候督部堂批示。繳」等因。奉此﹐除分飭遵照外﹐合就移請。爲此備移﹐請煩查照施行』等由。準此﹐除照會埔里社廳查照外﹐合行札飭。

爲此﹐札仰該縣卽便遵照辦理。毋違。此札。

光緒十四年五月二十四日札﹝恆春縣﹞

臺灣府轉行巡撫劉銘傳具奏「臺灣光緒十三年八月至十二月調委署代理州縣各員缺」折稿

特授臺灣府正堂加六級紀錄九次程﹐爲行知事。

本年五月十五日﹐蒙本道憲唐札開﹕『本年五月初九日﹐準臺藩司移﹕「奉爵撫部院劉札開﹕『爲照本爵部院於光緒十四年四月初九日在臺北府城會同兼管福建巡撫事閩浙督部堂楊恭折具奏「臺灣光緒十三年八月起﹑至十二月底止調署委署代理州縣各員缺」一折﹐除俟奉到朱批另行恭錄行知外﹐行司卽便移會臺灣道轉行查照。毋違』等因。奉此﹐合就移請轉飭遵照施行」等由﹔計黏抄折稿一紙到道。準此﹐除分行外﹐合就札飭。札到該府﹐卽便轉照毋違。此札。計黏抄折稿一紙』等因。蒙此﹐除分行外﹐合就行知。

爲此﹐札仰該縣官吏卽便遵照。此札。

計黏抄折稿一紙。

光緒十四年六月初四日札﹝恆春縣﹞。

﹝雙銜﹞奏爲匯報臺灣光緒十三年八月起﹑至十二月底止委署知縣員缺﹐恭折仰祈聖鑑事。

竊準部咨﹕『奉上諭﹕「各省州﹑縣﹐無論奉調﹑委署﹑代理﹐著每屆三个月匯奏一次。欽此」』。查臺灣分省已定﹐所有光緒十三年八月起﹐以前奉調﹑委署﹑代理各缺應歸閩省匯辦﹔其自十三年八月以後﹐就臺辦理。玆查光緒十三年八月起﹑至十二月底止﹐所有臺灣縣知縣沈受謙俸滿﹑調取引見﹐遺缺以試用通判沈光綬署理﹔又署理恆春縣知縣程邦基撤任﹐遺缺以候補知縣髙晉翰署理﹕均經批準飭遵在案。

玆據藩司邵友濂具詳前來﹔除咨部查照外﹐臣等謹恭折具陳﹐伏乞皇太后﹑皇上聖鑑。謹奏。

臺灣布政使司通飭備價領用經徵各款連單號批

欽命臺灣布政使司邵﹐爲通飭知照事。

案照臺灣攺設行省﹐自光緒十四年起各屬經徵各款統行解司。所有應用布庫連單號批﹐先經札飭先期備價赴司請領﹐以資按款塡解﹔並移準福藩司照抄各批式樣移送來臺﹐卽經刊刷備領在案。合亟通飭。

爲此﹐札仰該縣卽便遵照﹐克日備價具領﹐派差來轅請領﹐以資塡用。毋違。此札

光緒十四年六月初九日札﹝恆春縣﹞。

臺灣府行知臺藩司詳準巡撫養廉由臺支送津貼仍由內地照舊支送

特授臺灣府正堂加六級紀錄九次程﹐爲行知事。

本年五月十八日﹐蒙本道憲唐札開﹕『本年五月初十日﹐準臺藩司移開﹕「光緒十四年四月二十二日﹐奉爵撫憲劉批——本司詳「撫憲養廉由臺支送﹐其津貼仍由內地支送請示」緣由﹐奉批﹕『據詳已悉。臺地稅釐無款可提﹐系屬實在情形﹔本衙門津貼一項﹐應仍由內地照舊支送。仰候行福藩司曁福稅釐局查照。繳』等因到司。奉此﹐查此案先奉爵撫憲札飭並準福藩司備咨到司﹐卽經議詳咨覆在案。玆奉前因﹐合就抄詳錄批移知﹐請煩轉飭所屬遵照施行」等由﹔計抄詳一紙到道。準此﹐除分行外﹐合就飭知。爲此﹐札仰該府卽便轉飭所屬遵照毋延。此札。計黏抄詳一紙』等因。蒙此﹐除移行外﹐合就行知。

爲此﹐札仰該縣官吏立卽遵照毋違。此札。

計黏抄詳一紙。

光緒十四年七月十二日札﹝恆春縣﹞

爲議詳事。

本年四月十七日﹐奉爵撫憲札開﹕『據福建張藩司詳稱﹕「竊查憲臺應支養廉津貼﹐已由司局支送至光緒十三年冬季止在案。前準臺灣藩司移知﹕『臺灣分省﹐一切收支款項﹐議自光緒十四年起由臺核辦』。憲臺應支光緒十四年正月起養廉津貼﹐應否由臺分別提支﹖抑應仍由內地支送﹖合就詳候察核批示遵辦」等情到本爵部院。據此﹐除批「查本爵部院本年春季分養廉﹐已據臺藩司詳送到院。至本年正月起津貼銀兩﹐候飭臺藩司一並酌議由臺辦理。仰卽移會稅釐局知照。繳」印發外﹐札司酌議覆辦』等因。奉此﹐玆準福藩司備移到司。正在酌議詳辦間﹐奉札前因。本司伏查撫憲養廉﹐本系額編內地耗羨存公項下支銷。玆因臺﹑內分省﹐撫憲移駐臺灣﹐遵照部議名曰「福建臺灣巡撫」﹐仍屬聯成一气﹐並非臺灣新設﹔是以福藩司具詳請示﹐亦系不分畛域之意。惟養廉﹐內地系在耗羨公費項下動支﹔臺灣此次辦理淸丈﹐攺定「一條鞭」賦則﹐𨿽不分正﹑耗而賦額有嬴﹐自可作正造銷﹐另請奏咨辦理。至津貼一項﹐內地系就稅釐局釐余項下支送。倘臺地釐余充裕﹐就臺提支﹐同屬公家之款﹐奚分彼此﹔無如臺地歲收稅釐無多﹐綜計釐余不敷局用一切開銷﹐委屬無款可提。本司悉心酌議﹐自光緒十四年正月起﹐爵撫憲養廉銀兩由臺支送﹔其津貼一項﹐仍由內地照舊支送。是否有富﹖理合具文詳請﹐伏候憲臺察核批示祗遵﹗

爲此﹐備由並乞照詳施行。

一﹑詳爵撫憲。

臺灣府行知閩浙總督兼管福建巡撫楊昌浚啟用攺鑄關防

特授臺灣府正堂加六級紀錄九次程﹐爲行知事。

本年六月初八日﹐蒙臺藩憲邵札開﹕『奉總督部堂楊憲牌﹕「照得本部堂於光緒十四年四月初四日恭疏題報接受「閩浙總督兼管福建巡撫關防」啟用日期並移揭部﹑科查照﹔所有出題日期﹐合就行司﹐卽便會同臺灣道通行遵照。毋違」等因﹔計抄黏疏稿到司。奉此﹐合就行知。爲此﹐札仰該府官吏卽便移行所屬體遵照。毋違。此札』。計黏抄一紙。又蒙本道憲唐札同前因各到府。蒙此﹐除移行外﹐合就行知。

爲此﹐札仰該縣官吏立卽遵照。毋違。此札。

計黏抄一紙。

光緒十四年七月二十二日札﹝恆春縣﹞。

謹題﹕爲恭報接受「閩浙總督兼管福建巡撫關防」開用日期事。

竊照「閩浙總督」銀關防一顆﹐原系道光十九年間奉部頒發道字五十四號。因臺灣攺設行省﹐咨奉懿旨﹕『將福建巡撫攺爲臺灣巡撫﹐常川駐札﹔福建巡撫事﹐卽著閩浙總督兼管』等因﹐欽此。嗣準禮部咨﹐議準攺鑄「閩浙總督兼管福建巡撫關防」﹔當經臣派委候補同知李鍾鯉赴部請領。玆於光緒十四年四月初一日委員恭賫部頒光字三十二號「閩浙總督兼管福建巡撫」銀關防一顆到閩﹐臣隨恭設香案﹐望關叩頭謝恩祗領﹔卽於是日將鑄給「閩浙總督兼管福建巡撫」銀關防磨平四角印柱﹐開用訖。

除將舊關防照例鐫字繳部毀銷外﹐所有接受「閩浙總督兼管福建巡撫關防」並開用日期﹐理合恭疏題報﹐伏乞皇上聖鑑﹐敕部查照施行。爲此具本﹐謹其題聞。

臺灣府轉行巡撫劉銘傳具奏「臺灣府城不能統作通商口岸」片稿

特授臺灣府正堂加六級紀錄九次程﹐爲行知事。

案蒙爵撫憲劉案行﹕『光緒十四年三月初三日在臺北府城附片具奏「臺灣府城不能統作通商口岸」一件﹐今於本年四月二十二日準到兵部火票遞回前件﹐於本年三月二十二日奉朱批﹕「覽。欽此」。除片稿先經抄發毋庸重錄外﹐合就恭錄行知。爲此﹐仰該府卽便欽遵移行查照。毋違。須案』。又奉臬道憲唐札開﹕『光緒十四年三月二十五日﹐準全臺稅釐總局咨開﹕「本年三月十四日﹐奉爵撫憲劉札開﹕「爲照本爵部院於光緒十四年三月初三日在臺北府城附片具奏「臺灣府城不能統作通商口岸」一件﹐除俟奉到諭旨另行恭錄行知外﹐合行札局﹐卽便移行查照並移閩省稅釐局知照」等因﹔計黏抄片稿一紙到本總局。奉此﹐除分別咨行查照外﹐合亟抄片咨請查照」等由﹔計黏抄片稿一紙到道。準此﹐除分行外﹐合就札飭。爲此﹐仰該府卽便移行所屬並通商委員一體知照。毋違。此札。計黏抄片稿一紙』各等因。奉此﹐除移行外﹐合就轉飭。

爲此﹐札仰該縣官吏立卽遵照﹐並轉移通商委員一體知照。毋違。此札。

計黏抄片一紙。

光緒十四年七月二十四日札﹝恆春縣﹞。

再﹐正在繕折抄發間﹐準北洋大臣李鴻章轉達總理各國事務衙門電開﹕『通商之處﹐不論是城﹑是鎭﹐皆爲口岸﹔抽華商釐金﹐原與洋商無涉。至領聯單﹑納半稅﹐系指往內地販運土貨而論。所謂「內地」者﹐除約內指明「口岸」外皆是』等因。伏查英約內載臺灣府城口系指府城所屬出港口﹐卽洋商貿易之安平口。府城與安平口陸路相距八里﹐其停船運貨之處且遠至十餘里。卽如潮洲之汕頭口﹑登州之芝罘口𨿽均隸府城﹐約內與臺灣同款列作府城口﹐未聞潮州﹑登州府城皆作爲口岸。若謂通商之處無論是城﹑是鎭皆作口岸﹐考之約章﹐「英約」內載廣州等處領事等官準居城邑﹐而通商則指明港口﹔又「美約」內載「各港口市鎭貿易居住」一語﹐是卽他約內所指市埠﹐與城不同。此外﹐未見有「城﹑鎭作口岸」明文。不識總理衙門是否別有所本﹖臣所以亟應辧明者﹐臺南以糖爲大宗﹐糖廍多半迫近府城﹔若非就府城堵截﹐此外無要可扼。且洋商買糖﹐率系上年預發資本﹐交華商代辦﹔一旦將府城籠統作爲通商口岸﹑則土貨出處﹐洋商必皆指爲已經入手﹐華釐從何徵起﹖臣初非欲於市城抽收洋商之半稅﹐實爲顧全土貨出處之華釐。況「英約」內明明載定府城口﹔據定「口」字立論﹐洋商亦不能違約置辯。爲此附片陳明﹐伏乞聖鑑。謹奏。

臺南府札行巡撫劉銘傳批飭雲林縣催徵新糧並將丈單給淸田園繪造圖冊

欽加鹽運使銜在任候補道署臺南府正堂軍功加一級紀錄五次吳﹐爲轉飭事。

本年十一月初九日﹐蒙淸賦總局憲札開﹕『本年十月二十九日﹐準藩司衙門移開﹕「本年十月二十日﹐奉宮保爵撫憲劉札開﹕『據雲林縣知縣陳世烈稟稱﹕「竊照彰化縣劃歸卑邑淸賦給單各堡田園﹐業經卑職於四月接管後﹐五﹑六兩月先後分派委員前往各處分莊設局分辦﹔一面勒比差保嚴催各業戶赴領完糧﹐添派紳董﹑甲頭換戶給單﹐並稟請裁撤一﹑二不力之委員以示懲勸﹐卑職仍不時督率催促﹐俱皆認眞趕辦﹐領單尙稱踴躍。截至九月底止﹐剔除原文舛錯及被水沖塌田園稟報藩司﹑本府有案者不計外﹐所有沙連﹑西螺﹑海丰﹑布嶼﹑溪洲五堡堪以入則及應減則各田園﹐均已一律給淸。除將原文舛錯及拋荒無著﹑被水沖塌各田園挨戶淸查實在共計若干甲數另行分別稟辦﹐並多雇算手將給淸田園核定則數﹑甲數﹑糧額趕緊算準造報外﹐理合將卑邑田園丈單給竣緣由馳稟察核」等情到本爵部堂。據此﹐除批「該縣丈單一律給淸緣由已悉。仰卽火速催徵新糧報解﹐一面將給淸田園甲數﹑糧額立遵節札指飭趕緊核算準確﹐分別繪造各項圖冊通送察奪﹔並將現今剔出原文錯誤﹑拋荒﹑水沖各田園挨查確數﹐另行稟辦﹐均毋稍延﹐並勿得含糊。繳」印發外﹐合行札司卽便會同淸賦局查照批指﹐一體飭遵﹔並卽查明丈單末經給竣各處﹐嚴催趕辦。余遵奏準展限﹑現到部文所指各節辦理﹐均毋再任延誤』等因。奉此﹐查此案並據該縣具稟到司﹐業經批飭臺灣府轉飭在案。玆奉前因﹐除分行府﹑縣遵照外﹐合就移請查照飭遵」等因到局。準此﹐並據該縣稟同前情﹐當經批示在案。玆準前因﹐除分行飭遵外﹐合就札飭。爲此﹐札仰該府卽便轉飭所屬遵照札指辦理﹐毋得任延。切切。此札』等因。蒙此﹐除分行外﹐合就轉飭。

爲此﹐札仰該縣立卽遵照札指辦理﹐毋稍違延。切切。此札。

光緒十五年正月二十三日札﹝恆春縣﹞。

臺南府行知臺灣承緝外省逃犯案件自十四年十月以後由道按季匯報

署理臺南府正堂加十級紀錄十次羅﹐爲轉飭事。

本年二月初三日﹐蒙臬道憲唐札開﹕『照得閩省自嘉慶八年間奉準各省院憲咨緝命﹑盜等案逃犯未獲﹐業經由司飭緝﹐按季造冊詳咨在案。玆臺灣設立行省﹐所有承緝外省案件﹐應自光緒十四年十月以後由道查造匯報﹔嗣後各屬承緝外省逃犯之案﹐務令認眞訪拏﹐並將上季之案下季初旬有無弋獲﹖迅速具報。除通飭各屬遵辦外﹐合亟札飭。爲此﹐札仰該府立卽移飭所屬廳﹑縣一體遵照會營認眞訪拿﹐務獲報解。仍將按季有無弋獲迅卽專文具報﹐以憑匯核詳咨。毋稍泄延。切速。特札』等因。蒙此﹐除分行外﹐合就轉飭。

爲此﹐札仰該縣立卽遵照辦理。毋違。此札。

光緒十五年二月二十日札﹝恆春縣﹞。

臺南府行知巡撫劉銘傳奏準林維源幫辦全臺開墾撫番事務

署理臺南府正堂加十級紀錄十次羅﹐爲行知事。

本年二月十七日﹐蒙臺藩憲邵札開﹕『本年二月初四日﹐奉宮保爵撫憲劉案行﹕「爲照本爵部院光緒十四年十一月十五日在臺北府城附片具奏「太常寺少卿林維源懇恩飭派幫辦全臺撫墾事務」一案﹐今於光緒十五年二月初一日準到兵部火票遞回前片﹐於光緒十四年十二月二十二日奉朱批﹕『另有旨。欽此』。除片稿先經抄發毋庸重錄外﹐合就恭錄行知﹐仰司卽便轉行所屬一體欽遵查照並移福建藩司查照毋違」等因到司。奉此﹐除移福建藩司曁臺灣道查照外﹐合就恭錄行知。爲此﹐札仰該府卽便轉行所屬一體欽遵查照毋違。此札』。同日﹐又蒙札開﹕『本年二月初四日﹐奉宮保爵憲劉案行﹕「光緒十五年二月初一日﹐準兵部火票遞到吏部咨﹕『文選司案呈光緒十四年十二月二十三日內閣抄出﹐二十一日奉上諭﹕「太常寺少卿林維源﹐著幫辦全臺開墾撫番事務。欽此」。相應知照可也』等因到本爵部院。準此﹐查林幫辦旣經奉旨幫辦全臺開墾撫番事務﹐自應攺刊關防咨送﹐以昭信守。玆刊就關防一顆﹐文曰「幫辦全臺開墾撫番事務太常寺少卿之關防」﹔除咨送林幫辦查收啟用外﹐合就飭行﹐仰司卽便轉行所屬一體查照並移福藩司﹑臺灣鎭道知照毋延」等因到司。奉此﹐除分別移行查照外﹐合就飭知。爲此﹐札仰該府卽便轉飭所屬一體遵照毋違。此札』。又準欽差幫辦全臺撫墾事務林照會﹕於光緒十五年二月初三日啟用關防各等因。蒙此﹐查此案前蒙抄片行知到府﹐業經移行在案。玆蒙前因﹐除移行外﹐合就行知。

爲此﹐札仰該縣官吏立卽遵照。此札。

光緒十五年四月初六日札﹝恆春縣﹞。

臺南府轉行巡撫劉銘傳批發紳士施士潔等呈請建立沈葆楨﹑吳贊誠專祠呈文

代理臺南府正堂加十級紀錄十次朱﹐爲行知事。

本年四月初九日﹐蒙臺藩憲劉札開﹕『奉宮保爵撫憲劉札開﹕「據紳士施士潔等具呈「原任兩江督部堂沈葆楨曁前署福建撫部院吳贊誠均有功徳在民﹐僉懇據情奏請在臺建立專祠﹐以崇報饗」等情到本爵部院。據此﹐除批『沈前大臣創辦「開撫」﹐吳前署部院躬親督剿﹑周曆後山﹐同系爲國宣勞﹑爲民靖忠﹔該紳士等不忘功徳﹐愛慕出於至誠。仰候據情奏請建立專祠﹐以順輿情而彰藎績。此批』牌示外﹐合行札司﹐卽便移行知照」等因。奉此﹐除移臺灣道查照外﹐合就行知。爲此﹐札仰該府卽便遵照。毋違。此札。計黏抄呈一紙』等因。並蒙臬道憲札轉前因各到府。蒙此﹐合就行知。

爲此﹐札仰該縣卽便遵照。毋違。此札。

計黏抄呈一紙。

光緒十五年四月二十四日札﹝恆春縣﹞。

呈爲前辦撫番大員功徳在民﹐僉懇據情奏請在臺建立專祠﹐以崇報饗而順輿情事。

竊維臺灣生番梗頑﹐戕害生靈﹐久爲地方大患。現經我宮保碩畫精詳﹐撫剿兼施﹐內山各番社業已一律就撫﹔狉獉悉化﹐獉莽盡開﹐拓辟田疇﹐民番樂業。今日之蒙庥﹐固皆感頌﹔從前之被徳﹐亦所難忘。伏思同治十三年原任兩江督部堂沈葆楨兩次渡臺辦理海防﹐籌議「開撫」﹔創始入山﹐斬棘披荊﹐拓出埤南一廳﹑恆春一縣及設臺北一府﹐臺事始有規模。厥後前署福建巡撫部院吳贊誠亦兩次渡臺﹐於光緒三年接辦防務﹐布置周詳﹐辦事勤懇﹔不避瘴癘﹐歷南北番境自埤南﹑花蓮港以達宜蘭﹐不下千里﹔觸受瘴癘﹐輿疾出山﹐受病已重。復於光緒四年渡臺﹐親督漳州鎭總兵孫開華﹑臺灣鎭總兵吳光亮剿辦後山番社﹐由岐來沿海番地繞回臺北﹐舊疾舉發﹔請假回江南就醫﹐旋卽病故。其勤事忘身﹐與原任兩江總督沈葆楨後先輝映﹕此皆紳等所目睹而不能忘者也。沈督部堂爲國宣勞﹐鞠躬盡瘁﹐已荷朝廷特恩準予立功省分建立專祠﹐聞各省均已次第遵旨建造。竊查臺灣亦系立功﹐今祀典尙在闕如﹔擬請奏明一律遵建。至吳前撫部院𨿽系在籍病故﹐究其致病之由﹐實因督剿番社觸受瘴癘所致﹐委實有功在民。紳等感戴同深﹐未便緘默。今具公呈﹐仰懇宮保大公祖察核具奏﹐請將原任兩江總督沈葆禎曁前署福建巡撫吳贊誠﹐準臺灣建立專祠﹐以崇報饗而順輿情。是否有當﹖伏乞鈞裁。切望。

光緒十五年�月��﹐具公呈紳士候選道林維源﹑選用主事鄭如蘭﹑工部主事徐徳欽﹑刑部主事蔡霞標﹑內閣中書陳日翔﹑內閣中書施士潔﹑戶部主事林啟東﹑選用郎中蔡占鰲﹑二品頂戴兼襲騎都尉世職林朝棟﹑侯選道林汝梅﹑舉人陳浚芝﹑候選訓導蘇朝弼﹑候選教諭林紹唐﹑浙江卽用知縣楊士芳﹑前甘肅河州知州李望洋﹑候選知府曾登洲﹑候選同知潘成淸﹑候選教諭陳儒林﹑候選詹事府主簿李聯萼﹑舉人陳登元﹑廩生張豁傑。

臺南府札催妥議戶糧各書請給工食等費

欽加鹽運使銜在任候補道福建臺灣臺南府正堂吳﹐爲特再札催議覆事。

案蒙本道憲唐札開﹕『案據本轅戶糧首書陳紹曾﹑戴朝斌﹑稿書許晴緒﹑侯玉璋曁幫書陳徳泰﹑戴朝輝﹑陳裕元﹑黃朝綱﹑呂朝陽﹑陳淸揚﹑黃國楨﹑陳士傑等稟稱﹕「竊曾等戶糧各書在轅奉公﹐紙張﹑心紅﹑工食等費與府轅戶糧科﹝﹖﹞原無給發工食等費。自數十年來﹐僅賴臺﹑鳳﹑嘉﹑彰各縣以正供釐余扣存﹐分端午﹑中秋﹑年底三屆給貼﹐計貼定冊費一十七款﹐歷辦在案。又臺北各縣﹐前道憲亦經仰照臺南議貼在案。因臺北近年公事繁多﹑未暇議定﹐本欲稟請籌款加給。不意去年終各縣以正供釐余點滴歸公﹐不肯發給分文﹐致各書工費盡歸烏有﹔各鋪迫討柴﹑米﹑紙張諸銀元﹐種種維艱。伏查臺灣攺設分治行省﹐新設各衙門書吏心紅﹑紙札﹑鹽菜﹑飯食等款﹐俱查照閩省定章辦理﹔而道﹑府𨿽爲舊設衙門﹐向來戶糧應用公費﹐惟恃各縣給貼。現各縣所稱『平余﹑耗羨等款﹐藩憲提歸公家﹐實在無款可給』。似此曾等奉公絕無工費﹐賠墊無力﹔惟有懇乞飭議詳辦﹐仿照藩轅戶糧科津貼之議﹐或飭詳將各縣應給之款詳請發給承領﹐俾免枵腹奉公之苦。可否飭議詳辦﹖伏乞體卹苦情﹐飭詳立案」等情。據此﹐查此案前據戶糧各書陳紹曾等具稟﹐業經札飭議詳在案。延今日久﹐未據詳覆﹐合行札催。爲此﹐札仰該府立卽遵照先﹑今札指﹐克日妥議詳復核辦﹐毋再擱延。切速。此札』等因。蒙此﹐查此案先蒙道憲飭府核議並據道﹑府各書僉稟前情﹐卽經朱前代理府轉飭該縣妥議詳覆在案﹐迄今未據覆到。玆蒙前因﹐合再札催。

爲此﹐仰該縣官吏立卽遵照先﹑今札指﹐克日速議具復核辦﹐毋再違延。切切。此札。

光緒十五年六月三十日札﹝恆春縣﹞。

臺南府行知巡撫劉銘傳具奏「參贊知府李經芳查驗臺灣英制大炮得力請恩獎勵」片稿

欽加鹽運使銜在任候補道福建臺灣臺南府正堂吳﹐爲行知事。

本年六月二十四日﹐蒙臬道憲唐札開﹕『案準臺藩司移﹕「奉宮保爵撫憲劉札開﹕『爲照本爵部院於光緒十五年五月二十一日在臺北府城附片具奏「參贊知府李經芳查驗臺灣定購英廠大炮不辭勞費﹑臨辦得力﹐請恩獎勵」一片﹐除俟奉到朱批另行恭錄行知外﹐合先抄片飭知﹐行司卽便移行查照並移臺灣道知照』等因﹔計黏抄片稿到司。奉此﹐除分別移行外﹐合就移知。移請查照」等由﹔計黏抄片稿。準此﹐除分行外﹐合行札飭。札到該府﹐卽便轉行查照毋違。此札。計黏單一紙』等因。蒙此﹐除移行外﹐合就行知。

爲此﹐札仰該縣官吏立卽遵照毋違。此札。

計黏單一紙。

光緒十五年七月初六日札﹝恆春縣﹞。

再﹐查臺灣定購大炮三十一尊﹐洋商爭來承辦﹐議價自八十餘萬兩減至六十四萬兩﹐已由美商旗昌洋行議辦。英商怡和願減價銀四萬兩﹐訂價規定銀六十萬兩﹐包運上岸。香港洋報並日本報﹕各洋商議其價遇廉﹐經手必然虧折﹔將來辦到貨色﹐恐未能與合同相符。經臣致函出使英國大臣劉瑞芬派委參贊知府李經芳隨時查驗。李經方以事關重大﹐不時親赴該炮廠查看﹐並雇熟習炮工﹑妥實洋人駐廠監視。迨各炮造成﹐由劉瑞芬另派隨員驗試﹐均與合同相符。臣查李經芳才具明敏﹑精通西學﹐素爲洋人所推服﹔此次經理臺灣炮位﹐洋商虧折甚巨﹐於各炮工料毫未偸減﹔亦未別生枝節﹐另開使費。其雇人監視及往返電報費墊用二千餘金﹐不願開報。現在炮位全數運到﹐臣復加勘驗﹐制造精利﹑體質堅剛﹐詢爲海防利器。李經芳不辭勞費﹐臣未敢沒其微勞﹔可否仰懇天恩酌予獎勵之處﹐出自逾格鴻施﹗

理合附片其陳﹐伏乞聖鑑訓示。謹奏。

臺南府轉行巡撫劉銘傳等奏準獎敍攻克埤南廳呂家望等番社出力人員

欽加鹽運使銜在任候補道署臺南府正堂軍功加一級紀錄三次吳﹐爲轉飭事。

本年七月初八日﹐蒙臬道憲唐札開﹕『案準臺灣善後總局移開﹕「本年五月二十七日﹐奉宮保爵撫憲劉案行﹕『光緒十五年五月二十二日﹐準兵部咨﹕「職方司案呈所有本部奏前事一折﹐相應抄錄原奏行文臺灣巡撫查照可也。計原奏一紙」等因到本爵部院。準此﹐查副將酆炳南續因傷後病故﹐奏請議卹在案。玆準前因﹐合就飭行。爲此﹐札仰該局卽便移行請保各員弁遵照辦理並移臺灣司道查照』等因﹔計黏單。奉此﹐除分移外﹐合就移知﹐移請查照」等由﹔計粘單到道。準此﹐合就行知。爲此﹐札仰該府卽便轉飭遵照毋違。此札』。計黏單一紙。

又蒙札開﹕『案奉爵撫憲劉案行﹕『「光緒十五年六月初八日﹐奉戶部咨﹕『福建司案呈內閣抄出閩浙總督卞等奏「全臺生番一律歸化﹑逆首就擒﹐請將在事出力人員獎勵」﹐又附奏「在籍郎中蔡占鰲等幫同官軍拿獲匪首﹑保衛鄕裏﹐懇請獎敍」各折片﹐光緒十五年三月初五日奉上諭﹕「卞寶第﹑劉銘傳﹑林維源奏「全臺生番一律歸化﹑逆首就擒﹐請將出力人員獎勵」各折片﹐臺灣各路呂家望等番社負隅梗化﹐經劉銘傳督率官軍剿撫兼施﹐將逆首劉添旺等拿獲懲辦﹔現在全臺生番﹐一律歸化。仍著該撫等將撫番﹑開墾事宜妥爲辦理﹐以淸疆圉。所有尢爲出力之副將林福喜﹐著以總兵紀名簡放﹔都司鄭有勤等﹐均著免補參將﹑遊擊﹐以副將盡先補用﹐鄭有勤並賞給彊勇巴圖魯名號﹑劉朝帶並賞給奮勇巴圖魯名號﹔黃定國﹐著免補都司﹐以遊擊盡先補用﹔千總林勝標等﹐均著以守備畱於福建盡先補用﹐並賞戴花翎﹔已革通判王維敍﹐著開復原官銜﹐並免繳捐復銀兩﹔縣丞陸陳謙﹐著免補本班﹐以知縣仍畱原省補用。其歷年剿撫各軍出力員弁並各局撫墾委員﹐準其擇尢匯保﹐毋許冒濫。另片奏﹕「彰化﹑嘉義紳士保衛鄕裏﹑緝匪弭患﹐懇請獎敍」等語。郎中蔡占鰲﹐著賞加道銜﹔主事林啟東﹐著賞加五品銜。該二員﹐均賞戴花翎﹐以示鼓勵。該部知道。欽此」。欽遵準廣東司抄送前來。相應恭錄上諭﹐移咨臺灣巡撫遵照可也』等因到本爵部院。準此﹐合就飭行。爲此﹐仰該道卽便移行查照毋延。須案」等因。奉此﹐除分別移行外﹐合行札飭﹐札到該府卽便轉行知照毋延。此札』。又蒙札同前因各等因到府。蒙此﹐合就轉飭。

爲此﹐札仰該縣卽便查照。此札。

計黏單一紙。

光緒十五年七月十九日札﹝恆春縣﹞。

謹奏﹕爲查明具奏事。內閣抄出光緒十四年九月二十六日奉上諭﹕『劉銘傳奏「官軍攻克番社﹑疊次獲勝﹐請將出力人員獎勵」一折﹐福建臺灣埤南廳呂家望社叛番勾結大莊等處番匪﹐膽敢抗拒官軍﹑傷斃弁勇﹐並圍攻廳治﹐實屬湣不畏法﹔經劉銘傳檄飭將弁分路攻擊﹐復調派輪船運兵協剿﹐當將呂家望番社攻克﹐殲斃凶番數百名﹐並將大莊等番匪先後擊散﹐斬馘甚多﹕辦理尙爲得手。在事出力人員﹐自應量予獎勵。總兵丁汝昌﹑吳宏洛﹐均著賞加頭品頂戴﹔萬國本﹑張兆連﹐均著以提督記名簡放﹔張兆連﹐並賞給勝勇巴圖魯名號﹔提督李定明﹐著賞黃馬褂﹔副將鄧世昌﹐著以總兵記名簡放﹐並加提督銜﹔遊擊葉祖圭﹐著以參將盡先補用﹐並加副將銜﹔副將李萬有﹐著以總兵記名簡放。參將龍斌槪等﹐均著以副將盡先補用﹐並加總兵銜﹔都司林文和﹐著免補遊擊以參將在任候補﹐並加副將銜﹔劉思盛等﹐均著以遊擊盡先補用﹐並加參將銜﹔縣丞孫渥﹐著免選本班以知縣不論雙﹑單月盡先補用﹔外委畢寶印﹐著免補千總﹑把總﹐以守備盡先補用﹔已革副將酆炳南﹐著開復原官。其餘出力各員弁﹐著匯案核實請獎﹐毋許冒濫。陣亡將弁勇丁﹐準其查明請卹。仍著該撫督飭各軍將大莊各社分別剿撫﹐以靖地方。余著照所議辦理。該部知道。欽此』。欽遵到部。除先經恭錄諭旨咨行該撫遵照﹐文職應由吏部辦理﹐總兵丁汝昌等十七員請獎﹐臣部遵旨照準﹐仍飭取該員等出身履歷﹑注明三代送部查核注冊外﹐查此案攻克番社獲勝出大之外委畢寶印請免補千總﹑把總以守備用﹐系屬越級保升﹐核與定章不符﹐應請攺爲免補外委以把總盡先補用﹔副將酆炳南因管帶屯軍遺失軍械﹑操防廢弛﹐經臺灣巡撫劉銘傳奏參革職﹐並未畱營﹐此次出力開復並非本案﹐其開復原官之處遵旨照準﹐仍應照章完繳捐復銀兩﹐給咨送部引見後﹐再行補用等因。

光緒十四年十二月十二日具奏﹐奉旨﹕『依議。欽此』。

臺南府轉行巡撫劉銘傳批覆電報總局與商務交涉應會同辦理

欽加鹽運使銜在任候補道署臺南府正堂軍功加一級紀錄三次吳﹐爲轉飭事。

本年七月初二日﹐蒙臬道憲唐札開﹕『本年六月二十二日﹐準臺灣善後總局移﹕「奉宮保爵撫憲劉札開﹕『據兼理商務張守士瑜稟稱﹕「竊輪船﹑鐵路與電報相爲表裏﹐必須聯絡一气﹐才得聲息靈通。卑府忝膺商務﹐舟車運載﹐水陸分馳﹐專恃電信往還﹐藉通各端口消息﹔非資電局共濟﹐難期血脈貫通。擬請飭派電報局張丞﹐凡該局與商務交涉事情會同辦理﹐通飭各屬毋分畛域」等情到本爵部院。據此﹐除批「準候飭委電報局張丞會同該守妥商辦理﹐並行司局知照。繳」印發並札委電報總局張丞會同該守妥商辦理﹐並行局移行知照』等因。奉此﹐除分移外﹐合就移知。請煩查照」等由到道。準此﹐除分行外﹐合就行知。爲此﹐札仰該府卽使轉行知照。此札』等因。蒙此﹐除移行外﹐合就轉飭。

爲此﹐札仰該縣立卽一體遵照。毋違。此札。

光緒十五年七月十九日札﹝恆春縣﹞。

臺南府轉行全臺輪船鐵路商務總局啟用關防日期

欽加鹽運使銜在任候補道署臺南府正堂軍功加一級紀錄三次吳﹐爲轉飭事。

本年七月二十六日﹐蒙臬道憲唐札開﹕『案準全臺輪船鐵路商務總局移﹕「奉宮保爵撫憲劉札委兼會辦輪船鐵路商務總局﹔玆於七月初一日﹐復奉札發「商務局關防」一顆。各奉此﹐敝局當卽祗領﹐卽於是日啟用開辦。除申報咨移外﹐合就咨呈﹐呈請查照施行」等由。準此﹐除分行外﹐合行札飭。札到該府﹐卽使轉行遵照毋延。此札』等因。蒙此﹐除移行外﹐合就轉飭。

爲此﹐札仰該縣立卽一體遵照毋違。此札。

光緒十五年八月十三日札﹝恆春縣﹞。

臺南府轉行巡撫劉銘傳具奏「基隆煤礦官辦難期起色擬由英商承辧」折稿並合同

欽加鹽運使銜在任候補道署臺南府正堂軍功加一級紀錄三次吳﹐爲轉飭事。

本年八月九日﹐蒙臬道憲唐札開﹕『本年七月二十九日﹐準臺藩司移﹕「奉宮保爵撫憲劉札開﹕『爲照本爵部院於光緒十五年六月二十二日在臺北府城恭折具奏「基隆煤礦官辦難期起色﹐現有英商承辦﹐訂擬合同﹐請旨飭議﹐以節糜費而免漏卮﹔又新竹牛頭山舊產煤油﹐並由該商開辦」一折﹐除俟奉到朱批另行恭錄行知外﹐合先抄折札司﹐卽便移行查照毋延』等因﹔抄折稿並合同到司。奉此﹐除飭知外﹐合就移請查照轉飭施行」等由﹔計黏抄到道。準此﹐除分行外﹐合就札飭。爲此﹐札仰該府卽便移飭遵照﹐此札。計黏抄折稿並合同一紙』等因。蒙此﹐除移行外﹐合就轉飭。

爲此﹐札仰該縣立卽一體遵照毋違。此札。

計黏抄一紙。

光緒十五年八月三十日札﹝恆春縣﹞。

臺南府轉行巡撫劉銘傳具奏「臺北地方建造衙署廟宇等動用工料地價銀兩請敕部立案準予匯案報銷」折稿並淸單

欽加鹽運使銜在任候補道署臺南府正堂軍功加一級紀錄三次吳﹐爲行知事。

本年八月二十二日﹐蒙臬道憲周札開﹕『本年八月初二日﹐準臺藩司移開﹕「本年七月十八日﹐奉宮保爵撫憲劉札開﹕『爲照本爵部院於光緒十五年七月初七日在臺北府城恭折具奏「臺北地方建造衙署廟宇等項工程動用工料地價銀兩據實開單﹐請旨敕部立案」一折﹐除俟奉到朱批另行恭錄行知外﹐合先抄折飭知﹐札司卽便查照』等因到司。奉此﹐除移行外﹐請查照」等由﹔計黏抄折稿並淸單一紙到道。準此﹐除分行外﹐合就札飭。爲此﹐札仰該府卽便移行所屬查照。此札。計黏抄一紙』等因。蒙此﹐除移行外﹐合就行知。

爲此﹐札仰該縣官吏立卽遵照。毋違。此札。

計黏單一紙。

光緒十五年九月初八日札﹝恆春縣﹞

奏爲臺北地方建造衙署﹑廟宇等項工程動用工料地價銀兩﹐據實開單﹐請旨飭部立案﹔恭折仰祈聖鑑事。

竊查臺北自光緒初年分設縣治﹐僅將城垣﹑文廟﹑試院﹑府署陸續營建﹔其餘地方工程﹐因民力不逮﹐多未興辦。臣於光緒十年奉命東渡﹐卽就臺北駐札。其時城內盡屬水田﹐不特屋宇無多﹐且無輿馬可通之路﹔先經飭據淡水縣勘購民田﹐按折方論丈給價﹐砌築橫直官道。一面招商蓋造鋪面﹐闤闠慚與。嗣議籌辦分省﹐中路省會一時驟難猝辦﹐撫﹑藩大吏以及各局執事職員﹐不能不先營辦公之地。且臺北踞上游﹐海口形勢喫重﹔將來或須添設道員或巡撫隨時分駐﹐地方公廨以後亦不能少。爰於城之西市隅勘建巡撫行署並造親兵營房﹐卽於附近添造藩司行署﹑銀庫﹑庫大使署﹑各局局所。至淡水攺廳爲縣﹐舊治現爲新竹縣所駐。淡水縣暫駐城外民房﹐先未有署﹔因於城東勘建﹐並造監獄及典史官廨。其艋舺營參將有城守之責﹐舊署隔城﹐辦公不便﹔一並移駐城中。此外﹐地方廟祀有關帝廟﹑天后官﹑大士殿﹑風神廟﹑龍神廟﹐沿海胥資護佑﹐尢不可缺﹔並經興建﹐次第蕆工。所需料件﹐分批由官輪運自福州﹔較之就地購用﹐稍爲節省。臣查臺地近年整頓﹐一切貨釐﹑鹽﹑茶等項涓滴歸公﹐已無所餘之款。此等工程款項﹐平時原可責令紳富捐補。惟現當淸丈田畝升科之際﹐旣未便踵前陋習﹐按田科派﹔且臺北修造城工並海防捐輸﹐借資民力已多﹐地方亦形竭蹙。再四籌思﹐惟有將各項工程動用工料地價銀兩﹐核實開單﹐恭呈禦覽﹔仰懇天恩飭部立案﹐準予造冊匯案報銷﹐以昭核實。據善後局司道詳請奏咨前來﹐臣復核無異。除分咨戶﹑工部外﹐理合恭折具奏﹐伏乞皇上聖鑑﹐飭部立案施行。

謹將臺北建造衙署﹑廟宇等項工程動用工料地價銀兩﹐繕其淸單﹐恭呈禦覽。謹開﹕

一﹑建造巡撫行署並親兵營房工料地價等項﹐共需銀三萬四千五百五十二兩二錢。

一﹑建造藩司行署﹐銀庫並庫大使署曁各局局所工料地價等項﹐共需銀三萬一千九十六兩九錢九分。

一﹑建蓋淡水縣並典史署曁監獄工料地價等﹐需銀三千八百二十兩八錢九分。

一﹑建蓋艋舺營兼城守參將衙署工料地價﹐共需銀五千五百二十八兩三錢六分。

一﹑建造關帝廟工料地價﹐共需銀九千四百八十五兩。

一﹑建造天后宮工料地價﹐共需銀九千八百八十兩。

一﹑建造大士殿工料地價﹐共需銀五千四百八十九兩。

一﹑建造風神廟工料地價﹐共需銀四千八百九十兩。

一﹑建造龍神廟工料地價﹐共需銀四千八百九十兩。

一﹑購城內民田砌築橫直官道地價工費﹐共銀四千六百五十四兩。

以上統共銀一十二萬四千三百八十六兩四錢四分。

臺南府通飭催報承辦通商中外交涉事件淸冊

欽加鹽運使銜在任候補道署臺南府正堂軍功加一級紀錄三次吳﹐爲飭催事。

本年八月二十九日﹐蒙臬道憲唐札開﹕『照得臺口中外交涉事件冊報﹐準省會通商總局詳奉爵撫憲劉批﹕「自光緒十四年起﹐歸臺灣辦理」等因移道查照飭遵等因。業經飭據該府匯造各屬光緒十四年分舂﹑夏﹑秋﹑冬各季承辦通商中外交涉各案﹐分別已﹑未結淸冊詳經由道匯造詳咨﹔一面批行該府分飭安﹑鳳﹑嘉各縣並移臺灣府轉飭彰化縣及臺灣﹑雲林二縣速將應造本年春﹑夏兩季分冊報趕於七月中旬送府匯造送道詳咨﹐並飭嗣後將上季未結各案仍於下季冊報逐起開列﹐毋稍遺漏各在案。迄今已逾匯轉之期﹐僅據恆春縣申報「本年春﹑夏兩季並無承辦前項各案無從造送具報」前來。此外﹐各府屬未據具覆﹐究竟已否遵造送府﹖無從查核。除分催外﹐合亟札催。爲此﹐仰該府立卽查明﹕如已送齊﹐迅卽分別趕緊匯造總冊送道﹐以憑核明匯造詳咨。倘各屬尙未送到者﹐應卽嚴札限催﹔如再擱延﹐由府詳請記過﹐毋任稽廷。切切。此札』等因。蒙此﹐查此案先蒙臬道憲批府﹐案經移行遵辦在案。玆蒙前因﹐除移行外﹐合就飭催。

爲此﹐札仰該縣立卽遵照辦理﹔如再擱延﹐定卽由府詳請記過。毋得再延。火速﹑火速。此札。

光緒十五年九月初八日札﹝恆春縣﹞。

臺南府轉知巡撫劉銘傳奏準沈葆楨準於臺灣建立專祠﹑吳贊誠準其附祀

欽加鹽建使銜在任候補道署臺南府正堂軍功加一級紀錄三次吳﹐爲行知事。

本年九月初一日﹐蒙臬道憲唐札開﹕『本年八月二十三日﹐奉宮保爵撫憲劉憲案﹕「光緒十五年八月初十日﹐準禮部資﹕『祠祭司案呈﹐本部「議覆福建臺灣巡撫劉銘傳奏懇將原任兩江總督沈葆楨﹑船政大臣吳贊誠於臺灣建立專祠﹐並請將吳贊誠加恩予謚立傳」一折﹐於光緒十五年五月十七日具奏﹐原折畱中﹔本日由軍機處交出﹐奉旨﹕「沈葆楨﹐著準於臺灣建立專祠﹔吳贊誠﹐準其附祀﹐毋庸予謚。余依議。欽此」。相應抄錄原奏移咨福建臺灣巡撫查照辦理可也。計黏單一紙』等因到本爵部院。準此﹐合就飭行。爲此﹐札仰該道卽便移行查照。毋違。須案」等因﹔計黏單到道。奉此﹐除分行外﹐合就行知。札到該府﹐卽便移行查照。毋違。此札。計黏單一紙』等因。蒙此﹔除移行外﹐合就行知。

爲此﹐仰縣官吏立卽遵照。毋違。此札。

光緒十五年九月初十日札﹝恆春縣﹞。

臺南府轉行巡撫劉銘傳批覆郵政局詳請攺設郵政事宜

欽加鹽運使銜在任候補道臺南府正堂軍功加一級紀錄三次吳﹐爲轉飭事。

本年八月三十日﹐蒙臬道憲唐札開﹕『案準臺藩司移開﹕「本年七月二十九日﹐奉宮保爵撫憲劉批郵政局詳「臺灣攺設郵政比較前設驛站節省經費﹐開具支銷細數﹐詳請奏咨立案」緣由﹐奉批﹕『奏咨立案有關造報折開支銷各項﹐有無窒礙﹖應如何裒多益寡﹑酌量名目妥爲開列之處﹖仰布政司會同善後局督令報銷委員按照現辦章程﹑參以例案﹐悉心核辦﹐詳候奏咨。至商票每年取資無多﹐卽行剔歸外銷﹐毋庸闌入。並飭遵照﹐仍移該局曁臺灣道知照。繳。詳﹑折抄發』等因到司。奉此﹐查臺灣本無額設﹐前因辦理海防而設﹔惟現旣攺省﹐應如何妥議詳辦﹖除行辦理報銷所程守議復並移郵政局曁善後局查照外﹐合就移知。移請查照﹐轉飭施行」等由﹐計黏抄到道。準此﹐除分行外﹐合就札飭。札到該府﹐卽便轉行所屬一體遵照毋違。此札。計黏單一紙』等因。蒙此﹐合就轉飭。

爲此﹐札仰該縣立卽一體遵照毋違。此札。

計黏抄一紙。

光緒十五年九月十一日札﹝恆春縣﹞。

臺南府轉行全臺郵政局驛站攺辦郵政支數淸單

欽加鹽運使銜在任候補道署臺南府正堂軍功加一級紀錄三次吳﹐爲轉飭事。

本年八月三十日﹐蒙本道憲唐札開﹕『案準全臺郵政局咨﹕「準道移﹕『奉宮保爵撫憲劉案行﹕「光緒十五年六月二十三日﹐準兵部火票遞到兵部咨﹕『車駕司案呈﹐案查本部現辦續修「會典事例」所有驛額﹑驛費等項﹐均應照各該省奏銷錢糧數目﹐分別纂載。溯查軍務肅淸以後﹐各省驛站夫馬及應支工食多有增添﹑裁攺。除業經各該省造報到部有案者應由本部酌核備纂外﹐查臺灣省前於同治十三年奏明安設郵驛﹐又直隸省天津﹑靜安﹑大城﹑髙陽四縣於光緒元年奏添驛馬一百四十匹﹑馬夫七十名﹐又吳橋﹑東光﹑南皮﹑滄州﹑靑縣﹑天津﹑靜海七州縣於光緒二年奏添驛馬一百八十匹﹑馬夫九十二名﹐又奉天圍場自海龍城至開原界止光緒五年奏設馬擬十一處﹐又貴州前於光緒五年奏明凡無驛站之處酌設營站﹐又伊黎一處前於光緒十二年奏明整頓軍臺並將北路各臺攺驛站等因各在案﹔惟查以上各處增添攺設夫馬工食﹑�料﹑馬價等項錢糧﹐迄今均未報部核銷﹐以致「會典」案內驛額﹑驛費等項總數細數﹐均屬無憑修輯。相應由驛行文該撫於此次接到部文後﹐務卽勒限所屬趕緊按年造冊題報核銷﹐勿再稍涉遲延﹐致幹參辦可也』等因到本爵部院。準此﹐飭道卽便會同臺藩司遵照部行辦理並移善後局查照。至臺灣現攺郵政﹐一面仍移郵政局將攺辦章程情形會同核詳奏咨﹐毋延」等因到局。奉此﹐除分別移知外﹐合就移請查照辦理施行』等由﹔並準臺藩司移同前由各到局。準此﹐查臺灣向設驛站﹐前於光緒十三年十二月十三日奉爵撫憲劉札委敝局將臺灣各縣所設驛站分別裁撤﹐仿照西洋郵政章程變通辦理﹔當經敝局按照全臺原設驛站處所核實裁減﹑分別增添﹐核議新章﹐詳奉爵撫憲批準曁分別移行各在案。嗣於光緒十四年二月初十日起﹐一律按照郵政新章開辦。計全臺南北設立郵政正站一十七處﹑腰站一十三處﹐東北及內旁道設立旁站一十一處﹐全臺共計設立郵政正﹑旁﹑腰各站四十一處。嗣因添設縣治﹐又設正站二處﹐總共四十三處。計正站詳定每站設頭目﹑跑兵八名﹐旁腰每站設頭目﹑跑兵四名﹐其通衢大道交通繁多者﹐酌準添派兵丁一﹑二名。所有各站頭目﹑兵丁﹐均由綠營撥派應用。查頭目日給津貼口糧銀六分﹑兵丁日給津貼口糧銀三分﹐並每站雇用書職一名﹐正站站書月給工食洋一十一元﹑旁站站書月給工食洋八元五角﹐房稅﹑油布﹑蠟燭並總局辦公薪水經費等項﹐全年共需湘平銀九千兩上下﹐比較前設驛站五十處年支經費銀一萬九千兩﹐每年計可撙節銀一萬兩之數。至於接遞公文﹐照新章每日按卯﹑未兩班遞送﹔除春﹑夏阻水稽遲外﹐尙無貽誤。此外﹐南北正旁各站設立郵政商票﹐仿照西洋章程售賣商民黏貼函信﹐亦由各站遞送。𨿽所收信資無多﹐而官商通行﹐尢稱便捷。現經試辦年餘﹐頗有成效。富經敝局將臺灣驛站攺設郵政情形開具全年支數淸折﹐詳請宮保爵撫憲奏咨立案。玆準前由﹐除咨覆臺藩司查照辦理外﹐相應開具支數淸單黏連咨覆﹐咨請查照辦理施行」等由﹔計黏單到道。準此﹐除分行外﹐合行札飭。札到該府﹐立卽轉行所屬一體遵照毋違。此札。計黏單一紙』等因。蒙此﹐合就轉飭。

爲此﹐札仰該縣立卽一體遵照毋違。此札。

計黏單一紙。

光緒十五年九月十一日札﹝恆春縣﹞

臺灣府轉知巡撫劉銘傳具奏「基隆煤礦擬由英商承辦」一折旨發兵部議奏

欽加鹽運使銜在任候補道特授臺南府調署臺灣府正堂程﹐爲轉飭事。

本年九月初十日﹐蒙臬道憲唐札開﹕『本年八月二十六日﹐準臺灣善後總局移﹕「奉宮保爵撫憲劉案行﹕『爲照本爵部院於光緒十五年六月二十二日在臺北府城恭折具奏「基隆煤礦官辦難期起色﹐現有英商承辦﹐訂擬合同﹐請旨飭議﹐以節糜費而免漏卮﹔又新竹牛頭山舊產煤油﹐並由該商開辦」一折﹐玆於本年八月十一日準兵部火票遞到前折﹐於七月初十日欽奉﹕…「該衙門議奏。單二件並發。欽此」。除折稿先經抄發﹑毋庸重錄外﹐行局移行欽遵查照﹐並移臺灣道知照』等因。奉此﹐除分別移行外﹐合就移請查照」等由到道。準此﹐查此案前準臺藩司抄折移知﹐業經分行遵照在案。玆準前由﹐除分行外﹐合就札飭。札到該府﹐卽便遵照毋違』等因。蒙此﹐除分行外﹐合就轉飭。

爲此﹐札仰該縣卽便遵照毋違。此札。

光緒十五年九月二十二日札﹝彰化縣﹞。

臺灣府轉知基隆八斗煤礦出煤無論官私用途俱折收價銀按月匯報

欽加鹽運使銜在任候補道特授臺南府調署臺灣府正堂程﹐爲轉飭事。

本年九月初九日﹐蒙臬道憲唐札開﹕『本年八月二十六日﹐準臺藩司移﹕「奉宮保爵撫憲劉札開﹕『照得基隆八斗煤礦按月所出之煤﹐以後無論官用﹑私用﹐俱應折收價銀﹐按月匯入月報﹔所有礦內添購對像亦須先行稟報﹐買到時呈繳行單﹐聽候派員驗收﹐以昭核實。除札調黨鳳岡遵辦外﹐行司卽便移會臺灣道知照』等因到司。奉此﹐除行知外﹐合就移請查照施行」等由到道。準此﹐除分行﹐合就札飭。札到該府﹐立卽轉行遵照毋違』等因。蒙此﹐除分別移行外﹐合就轉飭。

爲此﹐札仰該縣立卽轉行遵照毋違。此札。

光緒十五年九月二十三日札﹝彰化縣﹞。

臺南支應局札覆恆春縣核發中心侖等四十三社社長春秋衣褲

臺南支應局﹐爲札發事。

案據該令稟稱﹕『竊照卑邑中心侖等社正﹑副社長四十八名﹐每名每年結髮春﹑秋衣褲兩套﹐業經照章請領在案。玆查光緒十五年分該社長四十八名應給春﹑秋衣褲共九十六套﹐理合備具冊領稟請察核﹐俯賜照案飭發﹐以便分給』等情﹔計送淸冊一本﹑印領一紙到局。據此﹐查恆春縣轄續撫之中心侖等四十三社設立社長四十八名﹐應領光緒十五年分春﹑秋兩季賞番大男衣褲九十六套﹐核案相符﹐應準照給。除飭軍裝局委員照數提撥並分別呈報外﹐合就札發。

爲此﹐札仰該縣卽便遵照﹐立將領到前項賞番大男衣褲九十六套如數查收賞給具報。毋違。切切。此札。

光緒十五年十二月三十日札﹝恆春縣﹞。

臺南府行知詹事府詹事志銳奏準勿用洋人密耳士﹑滿徳二人

欽加鹽運使銜在任候補道署臺南府正堂軍功加一級紀錄三次吳﹐爲轉飭事。

光緒十五年十二月二十八日﹐蒙臬道憲唐札開﹕『本年十二月十五日﹐奉宮保爵撫憲劉抄案﹕「光緒十五年十二月初五日﹐準兵部火票遞到欽命總理各國事務衙門咨﹕『光緒十五年十月二十七日﹐準軍機處片交本日詹事志銳奏「洋人密耳士﹑徳滿遇事欺蒙﹐請飭總理衙門照會各國使臣並咨行各督﹑撫勿用此二人」等語﹐軍機大臣面奉諭旨﹕「該衙門知道。欽此」。傳知片交前來。相應抄錄原奏﹐咨行欽遵查照辦理可也』﹔抄件等因到本爵部院。準此﹐合就飭行。爲此﹐仰該道卽便移行欽遵查照辦理﹐並行通商委員遵照。毋違。須案」等因﹔計黏抄原奏一件到道。奉此﹐除移行外﹐合就札飭。爲此﹐札仰該府卽便移行所屬並通商委員一體欽遵查照辦理。毋違。此札。計黏抄原件一件』等因。蒙此﹐除移行外﹐合就轉飭。

爲此﹐札仰該縣立卽一體遵照辦理。此札。

計黏抄一紙。

光緒十六年正月二十四日札﹝恆春縣﹞。

臺南府轉飭嚴禁私向香港洋商購運軍火

代理臺南府正堂本任埔裏撫民分府隨帶加三級紀錄十次方﹐爲轉飭事。

本年閏二月十五日﹐蒙臬道憲唐札開﹕『案奉督憲卞憲牌﹕「光緒十六年二月十五日﹐準兵部火票遞到欽命總理各國事務衙門咨﹕『光緒十六年正月初九日﹐準貴督咨開﹕「據署浙江海門鎭總兵楊岐珍稟稱﹕『臺道之患﹐歷有年所﹔所以人性之悍兼炮火之多﹐一遇官兵﹐公然拒敵﹐鎗炮交施。匪用器械﹑後門大小鎗枝﹐防營所無﹐彼俱有之。推原其故﹐上海爲匯貨之區﹑寧郡又爲分售之地﹐挾資赴購﹐極便且易。疊次獲犯訊問﹐僉供所用洋炮子藥﹐皆從上海﹑寧波買來﹐藏匿洋油箱中﹐假托商船運載。必須嚴禁號店﹕此後凡買子彈﹑火藥及一切洋槍﹐均應有所執據﹐方準發付﹔如有私購﹐查獲重罰』等語。據此﹐除行寧紹臺道查禁外﹐查近來浙省匪徒私向洋商﹑洋行購買﹐閩省獲犯攜有洋槍者﹐詰訊亦系香港買來﹐毫無查禁。請核議示覆飭遵﹐並飭各洋商一體遵照」等因前來。本衙門查軍火例禁本嚴﹐各國條約內載﹕凡火藥﹑大小彈子﹑炮位﹑大小鳥槍並一切軍器旣屬違禁﹐不準販運進出口。又載﹕硝磺﹑白鉛﹐均爲軍前要物﹔應由華官自行采辦進口﹐或由華商持奉準買明文﹐方準進口。該關未能查明該商實奉準買﹐定不發單起貨並不準代華商護送﹔如違﹐所運貨物全罰入官。又﹐同治四年四月間﹐據總稅務司申呈香港總理大巨﹐因知中外嚴禁私販軍火﹐當立定章程。其條款云﹕若有采辦者﹐必將中國大憲所給護照或海關所發印憑以及該口領事官所給之憑證呈繳﹐方準運出香港之口。又﹐同治元年九月間因福州有英商私販洋槍情事﹐經本衙門照會英國駐京大臣﹔旋據英國卜大臣照復內稱﹕「已札諭各該領事﹕如有洋商將各等軍器違約私販﹐中國官員設法查拿﹐領事官宜盡力相助﹔中國官員立拿不放﹐欲將船貨入官﹐領事官不可阻止」等語﹔經本衙門咨行各省在案。又﹐光緒十四年正月間準北洋大臣咨﹕「水手私販洋槍﹐定嚴法辦」等因﹔亦經本衙門照會各國駐京大臣轉飭各國領事官照辦各在案。是各種軍火不準私販買賣﹐本系中外互相嚴禁﹔沿江各員果能認眞稽查﹐何至仍滋流獘﹗玆準咨請前因﹐除照會英國華大臣外﹐想應咨行貴督重申禁令﹐轉飭各關道照本衙門同治元年九月通行之案照會領事﹐飭令洋行凡有購買軍械如無中國地方官憑據﹐不得私自賣給﹔一面由地方官嚴行查緝﹐勿稍疏懈﹐是爲至要』等因到本部堂。承準此﹐合就飭行。爲此﹐牌仰該道官吏立卽飭辦﹐所屬沿海﹑沿江各文武一體實力稽查﹐嚴行緝究﹐毋稍松懈。切切。須牌」等因。奉此﹐除分飭外﹐合行札飭。札到該府﹐卽便移飭所屬一體遵照﹐務在沿海各口岸會營實力稽查﹑嚴緝究辦毋違。此札』等因到府。蒙此﹐除移行外﹐合就轉飭。

爲此﹐札仰該縣官吏立卽一體遵照﹐務在沿海各口岸會營實力稽查﹑嚴緝究報毋違。此札。

光緒十六年閏二月二十七日札﹝恆春縣﹞。

臺南府轉行巡撫劉銘傳奏準從優議卹統帶宜蘭防營副將劉朝帶等

代理臺南府正堂本任埔裏撫民分府隨帶加三級紀錄十次方﹐爲轉飭事。

本年三月二十六日﹐蒙臬道憲唐札開﹕『案準臺藩司移開﹕「本年閏二月十三日﹐奉宮保爵撫憲劉案行﹕『爲照本爵部院於光緒十五年九月二十四日在臺北府城會同閩浙督部堂卞恭折具奏「統帶宜蘭防營副將劉朝帶等進山開路﹑中伏陣亡﹐懇恩優卹以慰忠魂」一折﹐玆於光緒十六年二月二十五日在宜蘭營次承準軍機處咨﹕前折於十五年十月二十日奉朱批﹕「另有旨。欽此」。又承準軍機大臣字寄﹐光緒十五年十月二十日奉上諭﹕「劉銘傳奏「副將進山開路﹑中伏陣亡﹐懇恩優卹」一折﹐據稱﹕『九月初間﹐副將劉朝帶因番社撫定﹐進山開路﹐猝遇凶番伏路戕害』等語。全臺生番﹐前據該撫奏稱一律歸化﹐何以宜蘭各社輒復逞其凶狡﹐設伏戕害﹖當時辦撫未能盡善﹐已可槪見。此次戕害官弁至二百餘人之多﹐若不大加懲創﹐恐受撫各社聞風效尢﹐後患更不勝言。著劉銘傳督飭現派之員﹐查明叛番確系何社﹖嚴行剿辦﹐以儆凶頑。所有已撫未叛各社應如何通路﹑鎭撫之處﹖尢應妥愼籌辦﹐切勿輕率從事﹐是爲至要。副將劉朝帶﹐著照總兵陣亡例﹐從優議卹。參將黃徳昌﹑都司曾交成﹑李勝鐘﹑孫徳勝﹑守備滕國順﹑千總陳嗣錦﹑劉如意﹑曾民立﹑張云祥﹑把總任承恩﹑劉學疆﹑王維誠﹑譚海龍﹑陳新華﹑林漢卿﹑丁光泰﹑張言誠﹑外委黃品芳﹑張徳坤﹑王占魁曁勇丁﹑通事等二百七十三名﹐均著分別從優議卹。遊擊王廷楷﹑副將顧全魁﹐救應不力﹐著一並革職﹐畱營效力。該部知道。將此由五百里諭令知之。欽此」。遵旨寄信前來等因。承準此﹐除折稿先經抄發毋庸重錄外﹐合就恭錄行知﹐仰司卽便移行欽遵查明並移臺道知照毋延』等因到司。奉此﹐合就移知。移請轉飭欽遵」等由。準此﹐查此案前準移知﹐當經分別飭知在案。玆準前由﹐除分行外﹐合行札飭。札到該府﹐卽便移飭一體欽遵查照毋違。此札』等因。蒙此﹐除移行外﹐合就轉飭。

爲此﹐仰該縣官吏立卽一體欽遵遵照毋違。此札。

光緒十六年四月十三日札﹝恆春縣﹞。

臺南府札轉巡撫劉銘傳批覆臺灣鎭總兵萬國本稟報特丹社與車城民人起釁緣由

代理臺南府正堂本任埔里社撫民分府隨帶加三級紀錄十次方﹐爲轉飭事。

本年三月二十六日﹐蒙臬道憲唐札開﹕『案奉爵撫憲劉札開﹕「準統領鎭海中軍等營臺灣萬鎭文稱﹕『竊照職鎭前將拔隊趁輪赴恆日期﹐電稟憲臺鈞鑑。閏二月十二日﹐駛抵恆春之阿灣地方上岸﹐接見恆春營﹑縣﹐卽詢車城與牡丹番此次如何起卹情形﹔旋據呂令兆璜﹑張署遊擊忠順面稟﹐以二月十八日牡丹加也叭與車城民人又復械鬥﹐民傷一人﹐未致命﹔番之有無受傷﹐未能查悉。自官兵到時解散後﹐迄今多日﹐未見出山等語。並據管帶南番屯軍之前署恆春營遊擊談炳南面稱﹕「輪載大隊到時﹐番社未知﹔趁此出其不意﹐情願前驅引導﹐進占石門﹐俾便進取」。職鎭深是其言﹐卽於是夜三更親率正﹑副營及安平炮隊左翼練兵﹐由統埔﹑四重溪進占石門﹐卽於石門內外據險連札碉堡。復由石門﹑四重溪至統埔﹐沿途修理崎嶇道路﹐擇要添設碉堡﹔並於溪底山根一帶砍伐艸木﹐節節布置。惟詢諸民人﹐僉稱「牡丹社番加也叭以弟兄三人均遭車城民人所殺﹑燒毀屍身﹐痛思報復﹐欲將車城民人擊殺三人抵償。於二月間在車城尋隙放鎗﹐民傷一人﹐未致命﹔番之有無受傷者﹐傳聞不一。卽經官兵彈壓解散﹐道路無阻﹐各莊過路民商及官兵往來如常﹔至今未見該番出山」﹔此新街﹑統埔等處民人所述之大略情形也。職鎭一面飭傳通事﹑頭人前往細加詳察﹐相機辦理。十四日﹐「海鏡」輪船載運前軍右營﹑武毅右營隊伍一並到恆。合將經札石門﹑據占要口並繪圖式一紙﹐貼說稟呈示遵』等由到本爵部院。準此﹐除批『來牘閱悉。希卽會同林道相機辦理﹔仍將辦理情形﹐隨時馳報。圖存。此復』印發並札統領「棟」字各營林道外﹐合並札行。札行該道﹐卽便移行查明毋遲。此札」等因。奉此﹐除移臺灣鎭查照外﹐各行札飭。札到該府﹐卽便轉飭查照。此札』等因到府。蒙此﹐合就轉飭。

爲此﹐札仰該縣卽便查照。此札。

光緒十六年四月十三日札。

臺南府札行恆春縣轉知巡撫劉銘傳批準臺東直隸州安撫軍免予撥調

代理臺南府正堂本任埔裏撫民分府隨帶加三級紀錄十次方﹐爲轉飭事。

本年五月十九日﹐蒙臬道憲唐札開﹕『案準臺藩司﹑臺灣善後局會移﹕「奉宮保爵撫憲批發臺東直隸溫署牧培華稟「卑州裁畱安撫軍一百名僅敷調遣巡防﹐懇請免撥示遵緣由」﹐奉批﹕『據稟該州巡防﹑差遣並關緊要﹐自系實情。所有安撫軍一百名﹐準免分撥。仰善後局會同藩司移行查照曁飭該署牧遵照。繳』等因。查此案前據該署牧並稟到局﹐業經批示在案。玆奉前因﹐除行臺東直隸州遵辦外﹐移請查照」等由﹔計黏抄稟到道。據此﹐除分行外﹐合行札飭。爲此﹐札仰該府卽便查照。此札。計黏單一紙等因』到府。蒙此﹐合就轉飭。

爲此﹐札仰該縣立卽遵照。毋違。此札。

計黏單一紙。

光緒十六年五月十三日札﹝恆春縣﹞。

補用同知署理臺東直隸州知州溫培華謹稟憲臺大人閣下﹗

敬稟者﹕竊卑職自顧庸愚﹐仰邀垂植﹔復蒙逾格恩施﹐調署臺東直隸州篆。卑職遵卽交卸基隆﹐乘輪抵埤﹔當將到地﹑接印各日期﹐先後申報憲鑑在案。

伏查卑州地方綿延﹐民番雜處﹐兼顧難周。而附近埤南各處﹐商賈零落。且卑州未建衙署﹐從前吳升守備述署理斯缺﹐適值番變﹐以後隨帶招募安撫軍五百名﹐僅築營壘防禦營址﹔��相距統領大營一里有餘﹐四無民居。迨後地方安謐﹐奉文裁汰﹔僅畱營勇一百名畱守調遣﹐已覺單薄。玆卑職抵任﹐接準髙前代牧移交��藩司札飭「卑州裁畱安撫軍一百名內再撥五十名歸恆春縣差遣﹐俾資防衛」等因﹔自應遵照辦理。惟地方瘠苦﹐歷前任均�招充書役﹔所有請餉��以及卑州下鄕﹐在在需人調遣。且逢秋﹑夏之交﹐露雨進襲﹐則營壘圍墻全排倒塌﹐亦藉百名之勇隨時修築﹐以資防守。卑職現蒙憲恩委署斯缺﹐凡有地方事宜﹐亟應次第條辦﹐以仰副憲臺諄諄誥誡之至意。其淸賦給軍事務𨿽經髙前代牧稟報告竣﹐但未繪造圖冊﹐詳報升科﹔卑職現擬趕爲繪造圖冊﹐一面啟徵新糧。至擇地築城以及建造衙署諸要務﹐自當會商張提督兆連擇期前往水尾一帶相度形勢﹐詳細繪圖﹐稟請憲示遵辦。所有卑州原有安撫軍一百名﹐似難再爲裁減﹔若再撥五十名﹑僅存五十名﹐遇有請餉催糧﹑隨事下鄕四處調遣﹐則衙署無人守禦﹐實屬掣肘萬分。卑職明知憲庫支絀﹐經費浩繁﹔惟現恆春民番滋事之時﹐查卑轄巴郎衛一帶與恆春界�面背﹑呼吸相通﹐該處化番每藉打獵爲名﹐越界「出艸」伺殺﹐𨿽經�統領懲撫兼施﹐至間有防不勝防者﹕是卑州與恆春唇齒相依﹐恆春邊防緊要﹐卑州防禦亦未便稍懈。輾轉思維﹐惟有縷晰詳陳﹐仰懇憲臺體念地方緊要﹐原畱卑州安撫軍一百名﹐免予撥調﹐俾資邊防而敷調道。其恆春縣應需防勇﹐並請札飭另行招募﹐則彼此均有裨益。如蒙允準﹐卑職幸甚﹗地方幸甚﹗合肅稟請憲臺察核﹐倘賜批示祗遵﹐實爲縣臺兩便﹐感戴鴻施實無旣極也。

肅此具稟﹐恭請鈞安﹗伏乞垂鑑。卑職謹稟。

臺南府轉知巡撫劉銘傳具奏巡檢移駐胡蘆墩片旨發吏部議奏

代理臺南府正堂本任埔裏撫民府隨帶加三級紀錄十次方﹐爲行知事。

本年五月初二日﹐蒙臬道憲唐札開﹕『本年四月十九日﹐準臺藩司移﹕「奉宮保爵撫部院劉案行﹕『光緒十六年三月十七日﹐準戶部咨﹕「福建司案呈﹐內閣抄出臺灣巡撫劉銘傳奏「巡檢移駐葫蘆墩﹐分防拺東一堡﹐並將大肚堡劃歸就近管轄﹔至新設臺灣地方原有縣丞一員﹐向駐南投堡兼管北投堡﹐請仍其舊」等因附片一件﹐光緒十五年十二月二十八日﹐奉朱批﹕『該部議奏。欽此』。遵準貴州司抄送前來。查此案議覆﹐事隸吏部﹔業經本部片行吏部遵照辦理覆奏外﹐相應恭錄朱批移咨臺灣巡撫遵照可也」等因到院﹐行司卽便轉行遵照並移臺灣道﹑福藩司查照。毋違』等因。奉此﹐移請轉飭遵照」等由。準此﹐除分行外﹐合就札飭。札到該府﹐卽便轉行遵照。毋違。此札』等因。蒙此﹐除移行外﹐合就行知。

爲此﹐札仰該縣官吏立卽遵照。毋違。此札。

光緒十六年五月十六日札﹝恆春縣﹞。

臺南府轉知臬道批飭恆春縣稟報牡丹等社送出番童番勇經分別充勇及月給夥食衣褲緣由

代理臺南府正堂本任埔裏撫民分府隨帶加三級紀錄十次方﹐爲轉飭事。

本年五月初五日﹐蒙臬道憲唐札批——據該縣稟「牡丹等社送出番童番勇業經分別充勇﹑發交教習言語及月給夥食衣褲﹐請示祗遵緣由」﹐蒙批﹕『旣據徑稟﹐仰臺南府飭候兩院憲曁營務處﹑臺灣鎭批示。檄』等因。蒙此﹐查此案先據縣稟到府﹐業經批示在案。玆蒙前因﹐合就轉飭。

爲此﹐札仰該縣立卽遵照毋違。此札。

光緒十六年五月三十日札﹝恆春縣﹞。

臺南府轉行巡撫劉銘傳批準蔡應維等所議官商合辦臺灣煤礦章程

代理臺南府正堂本任埔裏撫民分府隨帶加三級紀錄十次方﹐爲轉飭事。

本年五月二十四日﹐蒙臬道憲唐札開﹕『本年五月初八日﹐準臺灣善後總局移﹕「奉宮保爵撫劉札開﹕『據職員蔡應維﹑馮城勛﹑林元勝等稟﹕「遵議官商合辦臺灣煤礦章程﹐請察核批示遵辦﹐發給諭札﹑關防」等情到本爵部院。據此﹐除批「準照所稟章程﹐限於本年七月初一日接辦﹔仰候發給諭札﹑關防俾昭信守曁行善後局﹑基隆廳﹑官磺局查照。折存」印發並刊發關防諭仰該職員等卽使遵照﹑依限妥協辦理毋違外﹐行局分別移行查照﹐並移臺灣司道知照』等因﹔計抄發稟﹑折各一件。奉此﹐除分別移行外﹐合就移請查照」等因﹔計黏抄稟﹑折到道。準此﹐除分行外﹐合就行知。爲此﹐札仰該府立卽移行所屬遵照毋違。此札。計黏抄稟﹑折一紙』等因。蒙此﹐除分行外﹐合就轉飭。

爲此﹐札仰該縣立卽一體遵照毋違。此札。

計黏抄一紙。

光緒十六年六月十五日札﹝恆春縣﹞。

臺南府轉飭迅將應貼道府書吏經費克日議定在於徵收錢糧串票錢文項下提給

代理臺南府正堂本任埔裏撫民分府隨帶加三級紀錄十次方﹐爲札飭議給事。

本年五月三十日﹐蒙臬道憲唐札開﹕『案據本轅戶糧書陳紹曾﹑戴朝斌﹑侯玉璋﹑呂朝陽﹑黃朝綱﹑陳裕髙等稟稱﹕「竊曾等戶糧各書在轅奉公﹐原無發給工食諸費﹔自數十年來﹐惟賴臺﹑鳳﹑彰各邑以正供釐余扣畱給貼﹐計冊費銀一十七款歷貼在案。迨十四年淸丈舉辦﹐各縣以正供釐余點滴歸公﹐不肯給發分文﹔及十五年三月間﹐稟「請仰府議定津貼」等情﹐蒙批﹕「候飭臺南府議復核辦」等因。續後疊次稟催﹐並未議定詳覆。及本年元月間﹐下書等不得已﹐再稟飭府籌議仿照臺南府書由叛產項下月提給紙張銀三十元。至三月初間﹐蒙方府憲詳稱﹕「戴逆叛產﹐程前守檢歸臺灣府﹐可否候飭縣籌議」。第下書自十四年至今兩載有餘奉公﹐並無絲毫經費﹔前向告貸賒墊之用﹐現迫討難堪﹐度日如年。若再飭縣籌議﹐依然遷延無益。伏查臺灣攺設分治行省﹐新設各衙門書吏心紅﹑紙張﹑飯食等款﹐俱查照閩省定章辦理。而本轅書𨿽謂舊設衙門﹐向來戶糧公費俱由各縣給貼﹔玆各縣堅執釐余盡歸藩庫﹐實在無款可給。現下書奉公無資﹐刻難支持﹔惟有懇乞詳請爵憲飭司仿照戶糧書給貼鹽菜﹑飯食之議或另議津貼﹐庶奉公有資﹐免使枵腹之苦。理合開列各縣年貼之費淸單﹐呈乞俯卹兩載借墊之苦﹐恩準詳請飭議﹐實沐恩便。沾感切叩」等情﹔計開列各縣年貼冊費淸單一紙。據此﹐除批「所稟詳請飭給﹐礙難準行。仍候分飭臺灣﹑臺南兩府督同各縣設法酌籌解給﹐以資辦公」掛發並分催遵辦外﹐合亟札催。爲此﹐札仰該府立卽遵照﹔限文到卽日內督同各縣趕緊設法籌解來轅﹐以憑轉給承領而資辦公。毋再仍前擱延。飛速﹐火速。特札。計黏單一紙』等因。並據本轅戶糧書畬家呂﹐畬家驥﹑曾文星﹑楊奪元﹑盧爾徳正﹑胡耀南﹑曾滋培﹑郭仲考﹑田錫爵等稟稱﹕『竊呂等在轅奉公承辦錢榖經管事務向無例給工食﹐而應需之繕工﹑紙札等款專賴所轄各縣徵民供餉平余項下扣貼各款冊費﹐藉資彌縫﹔歷年無異。此次蒙大憲淸丈各縣田畝﹐自光緒十四年分攺徵新糧起﹐業經三載之久﹔其逢年﹑逢節縣貼府房各費﹐盡皆一律裁無。呂等各書疊經稟請各前憲札飭各縣將應貼府房之費妥議詳覆並屢奉本道憲札府飭縣議貼道書辦公各費等因﹐迄今日久﹐均無隻字議覆。伏思呂等各書值此枯鮒之困﹐於應辦公事仍屬勤勞不怠﹔無柰紙札諸費﹐張羅至今﹐已覺山窮水竭﹐變借殆盡。況經管日子之中﹐猶有孤兒寡婦獨賴此費勻分度活﹔一旦全歸烏有﹐而慘切之情﹐其何以堪﹗且查臺灣府憲程曾飭各屬就於新糧串票錢文項下議定津貼府房各款冊費﹐業已遵辦有案。呂等伏念仁憲慈心素著﹑恩徳廣蕩﹐下情困苦﹐必蒙矜卹。爰敢冒昧瀝陳稟瀆﹐跪乞恩主大人體察奉公苦情﹐俯準嚴飭各縣援照臺灣府衙門成案﹐勒限將應貼道﹑府房各款案費卽就新糧串票錢文項下﹐查照舊章﹐酌爲議定貼給﹐趕緊詳復核奪﹔俾上下辦公同資甘苦﹐而免獨抱向隅﹐實沾雨露曲全之賜﹐感戴不朽﹗切叩』等情各到府。蒙據此﹐查此案疊蒙道憲飭府核議並據道﹑府書僉稱各前情﹐均經各前府及本府先後札飭該縣妥議詳覆各在案﹐迄今未據覆到。玆蒙前因﹐並璩本轅戶糧書等稟請前情﹐除稟批示並分飭議給外﹐合亟札飭。

爲此﹐札仰該縣官吏立卽遵照﹐迅將應貼道﹑府書辦公經費克日議定全年貼給冊費各若干﹐在於徵收錢糧串票錢文內提出﹐分別解給﹐以資辦公。毋再違延。火速﹑火速。此札。

光緒十六年六月二十六日札﹝恆春縣﹞。

臺南府轉知巡撫劉銘傳奏準臺灣新設郡縣興辦城垣衙署工程需費準在錢糧項下提撥奏銷

代理臺南府正堂本任埔裏撫民分府隨帶加三級紀錄十次方﹐爲行知事。

案蒙臺藩憲沈札開﹕『本年六月十九日﹐奉宮保爵撫憲劉案行﹕「光緒十六年六月十四日﹐準戶部咨﹕『福建司案呈﹐軍機處交出臺灣巡撫劉銘傳奏「臺灣新設郡縣﹐籌撥款項陸續興辦城垣﹑衙署工程﹐請飭部立案」一折﹐光緒十六年三月二十七日奉朱批﹕『著照所請。該部知道。欽此』。欽遵交出到部。相應恭錄朱批移咨閩浙總督兼福建巡撫曁臺灣巡撫遵照﹐並令將前項工程需費自光緒十六年起﹐在於錢糧項下每年提撥若干兩先行按年專案報部﹐仍於地糧奏銷案內另冊造報﹐以備查核可也』等因到本爵部院。準此﹐行司卽便會同善後局查明辦理並移臺灣道知照」等因。又於本年六月二十二日﹐奉總督部堂卞札行前因各到司。奉此﹐除移行外﹐合就行知。爲此﹐札仰該府卽便轉飭遵照。毋違。此札』等因。蒙此﹐除移行外﹐合行就知。

爲此﹐行縣官吏立卽遵照。毋違。此行。

光緒十六年六月二十九日行﹝恆春縣﹞。

臺南府轉行巡撫劉銘傳批飭各屬發澎監禁人犯暫行停解

代理臺南府正堂本任埔裏撫民分府隨帶加三級紀錄十次方﹐爲轉飭事。

本年六月十五日﹐蒙臬道憲唐札開﹕『案奉爵撫憲劉批——澎湖廳稟報「化善所各犯染疫患病及暫請停解」各緣由﹐奉批﹕「該廳押房僅止五間﹐禁犯已至五十餘名之多﹔所稟擁擠﹐尙屬實在情形。仰臺灣道查照所請﹐通飭各屬於現有稟準發澎監禁人犯各羈本監﹐一律暫行停解﹔俟澎湖限滿各犯釋放﹐稍覺寬疏﹐仍卽照章辦理。並飭該廳將近來傳染時疫禁犯﹐加意調治。一面復勘押房地界﹐如可擴充﹐酌籌添蓋數間﹐俾可分禁﹐以卹罪囚。此繳」等因。奉此﹐除分飭遵照外﹐合行札飭。札到該府﹐卽便通飭各屬一體遵照辦理。毋違。此札』等因。蒙此﹐除分行外﹐合就轉飭。

爲此﹐札仰該縣立卽遵照辦理。毋違。此札。

光緒十六年七月初六日札﹝恆春縣﹞。

臺南府轉知徳國駐臺南梅副領事照會議定臺灣各路子口一案

代理臺南府正堂本任埔裏撫民分府隨帶加三級紀錄十次方﹐爲轉行事。

本年七月初二日﹐蒙臬道憲唐札開﹕『本年六月二十二日﹐奉宮保爵撫憲劉札開﹕「光緒十六年六月初四日﹐準徳國駐札臺南梅副領事五月二十六日照會﹐以臺灣議定各路子口一案﹐詳奉徳國駐京大臣札開各節﹐照會查照等因。查此案先準徳國駐廈樊領事照會﹐當經照復在案。玆準前因﹐除抄錄照復樊領事文稿照復梅副領事查明外﹐合行札頒。札到該道﹐卽便轉行查照。至照復樊領事原文﹐先經行道在案﹐毋庸重抄﹔並卽知照。此札」等因﹔計黏抄梅副領事原會一件。同日﹐並準全臺稅釐總局移奉宮保爵撫憲劉札同前因各到道。奉此﹐查此案先奉爵撫憲札準駐廈徳國樊領事照會前因﹐業經分行遵照在案。玆奉準前因﹐除分行外﹐合就札飭。爲此﹐札仰該府卽便轉行遵照。毋違。此札。計黏抄一紙』等因ｏ蒙此﹐查此案先蒙臬道憲札飭﹐業經轉行在案。玆蒙前因﹐除分行外﹐合就轉行該縣一體遵照。毋違。切切。此札。

計黏抄一紙。

光緒十六年七月十八日札﹝恆春縣﹞。

臺南府轉行藩司沈應奎等會報各地遭風被水情形詳稿

代理臺南府正堂本任埔裏撫民分府隨帶加三級紀錄十次方﹐爲轉行事。

本年八月十九日﹐蒙臺藩憲沈札開﹕『本年八月初三日﹐奉宮保爵撫憲劉批——本司會同臺灣道詳「臺屬各廳縣忽遭臺風大雨情形」緣由﹐奉批﹕「仰候察核會奏另行抄折飭知﹐仍候督部堂批示。繳」等因到司。奉此﹐除分別移行外﹐合就行知。爲此﹐札仰該府﹐卽便轉飭遵照。毋違。此札。計黏抄一紙』等因。蒙此﹐除分行外﹐合就轉行。

爲此﹐行縣官吏立卽遵照。毋違。此行。

計黏單一紙。

光緒十六年九月十四日行﹝恆春縣﹞。

頭品頂戴臺灣布政司﹑二品銜臺灣道兼按察使銜﹐爲會詳請奏事。

竊本年六月初一日﹐臺北忽遭臺風大雨﹐勢甚凶猛﹔至亥刻﹐始漸止息。城內衙署﹑民房﹐均有損壞。其沿海一帶如何情形﹖當經札飭臺北府行查去後。玆據全臺各屬陸續其稟前來﹐本司﹑道逐加查核﹐除臺北府屬之宜蘭縣系居臺地極北而東未據稟報遭風外﹐餘如基隆﹑淡水﹑新竹各廳縣並劃分臺灣府屬之苗栗縣於初一日同時遭風﹐臺灣府屬之臺灣﹑彰化﹑雲林各縣於六日同時遭鳳﹐臺南府屬之安平﹑鳳山﹑嘉義﹑恆春各縣直抵臺東州於初五日同時遭風。此次臺風徧起﹐無不凶猛﹔且風息後﹐雨尙如往﹐有至五﹑六日始止者﹐以致後山積水湧發。所報遭風情形﹐以恆春爲較重。該縣本在環山之中﹐風不時怒發﹔遭此臺風﹐勢自增烈。此外﹐各處地方房屋間有倒塌﹐其情形大略相同。惟近內山各處——如臺灣府屬之臺灣﹑雲林﹑苗栗各縣﹑臺南府屬之嘉義﹑鳳山﹑恆春各縣﹐因後山水漲﹐奔流不及﹐其低處積水髙至丈餘﹔間有村捨衝成溪道者﹐沙石隨水滚流﹐衝壓田園不少﹐人口亦有傷斃。此外﹐各屬溪流泛溢﹐田園雜糧亦多衝壞﹐人口尙無損傷。幸早稻業經登場﹑晚禾尙未下種﹐積水旋卽消退﹐不致成災。除分飭各屬沙壓田園督飭農佃設法挑除墾復﹐其衝成溪澗不堪墾復者計有若干﹖確勘造報﹐另行委員覆勘詳辦﹐一面查明被災貧民妥爲撫卹﹐並由本司﹑道籌款﹐委員馳赴恆春會同地方官妥籌賑撫外﹐合將所屬遭風被水情形﹐會同具詳﹔伏候憲臺察核﹐俯賜主稿會同附片其奏。

再﹐職道遠在臺南﹐會街不會印﹔合並聲明。

除詳撫﹑督憲主稿會奏外﹐爲此備由﹐呈乞照詳施行。

臺南府轉行兵部咨查臺灣驛站攺辦郵政事宜

代理臺南府正堂升授基隆撫民府隨營加三級紀錄十次方﹐爲轉行事。

本年十一月初一日﹐蒙臬道憲唐札開﹕『案準臺藩司移﹕「奉宮保爵撫憲劉案行﹕『光緒十六年九月初十日﹐準兵部咨﹕「車駕司案呈﹐查上年十月間據臺灣巡撫劉銘傅奏「臺灣驛站攺辦郵政」一片﹐奉朱批﹕『該部知道。欽此』。當經本部行查所稱舊設驛站五十處均在何處安設﹖每站設書夫若干名﹖每名月支工食若干﹖系於何時奏明添設﹖卽將原案抄錄送部﹐並將現攺郵政章程開支數目一並送部核辦。玆據該撫將現設郵政釐定正﹑旁各站處所並管轄營分及派撥書職﹑站兵名數開折咨部前來﹐本部詳加查核﹐僅有各站名目及書職﹑站兵名數﹔其日支銀數若干﹖並未詳細開報﹐本部無憑核辦。至舊設各站原案﹐亦未錄送。應再行文該撫查照本部前此指查各節﹐卽行逐細查明咨復本部﹐以憑核辦﹐勿再遺漏可也」等因到本爵部院。準此﹐行司卽便遵照部行逐細查明」﹐克日聲覆詳辦﹐並移臺灣道﹑善後局查照』等因到司。奉此﹐合就移知﹐請煩遵照辦理」等由。準此﹐除分行外﹐合行札知。札到該府﹐卽便移行所屬一體遵照辦理。毋違。此札』等因。蒙此﹐除移行外﹐合就轉行。

爲此﹐行縣官吏立卽遵照毋延。此札。

光緒十六年十一月二十一日札﹝恆春縣﹞。

臺南府轉知奉旨停止官商合辦基隆煤礦

賞換花翎升授基隆撫民府代理臺南府正堂隨帶加三級方﹐爲轉行事。

本年十月二十九日﹐蒙臬道憲唐札開﹕『本年十月二十日﹐奉宮保爵撫憲劉札開﹕「據卸辦基隆候選知府蔡應維申稱﹕『竊奉諭「開辦基隆煤礦﹐前經奏請官商合辦﹔現奉諭旨﹕『著卽將現辦之局趕緊停止。欽此」欽遵』等因﹐行司檄委安委員炳文於九月十九日到基接收局務」。職員遵於二十日卸辦﹔除將點交安委員機器﹑家具等項以及前存煤斤另行造冊申報外﹐合將卸辦商局日期先行具報﹐並將奉頒木質關防隨申繳驗』等由到本爵部院。據此﹐除批『據申已悉。候行司道﹑善後局查照。繳。關防存銷」印發外﹐合行札飭。札到該道﹐卽便查照。此札」等因到道。奉此﹐除分行外﹐合行札飭。札到該府﹐卽便轉行知照。此札』等因。蒙此﹐除分行外﹐合就轉行。

爲此﹐行縣卽便知照。此行。

光緒十六年十一月二十一日札﹝恆春縣﹞。

臺南府轉行吏部考功單件

賞換花翎升授基隆撫民府代理臺南府正堂隨帶加三級方﹐爲轉行事。

本年十一月初五日﹐蒙臬道憲唐札開﹕『本年十月二十三日﹐準臺藩司移﹕「奉總督部堂卞札行﹕『光緒十六年九月二十三日﹐準吏部咨﹕「考功司案呈本部咨前事等因﹐相應刷單知照可也」等因到本部堂。準此﹐除咨行遵照外﹐行司立卽移會臺灣道轉行知照。計黏單』等因。奉此﹐移飭遵照」等由﹐計單到道。準此﹐除分行外﹐合就札飭。札到該府﹐卽便轉行遵照。毋違。此札』等因﹔計黏單一紙到府。蒙此﹐除移行外﹐合就轉行。

爲此﹐行縣卽便知照。此行。

計黏單一紙。

光緒十六年十一月二十一日行﹝恆春縣﹞。

臺南府轉行上諭臺灣巡撫劉銘傳招商承辧臺灣煤礦種種紕繆著革職畱任

代理臺南府正堂升授基隆撫民府隨帶加三級紀錄十次方﹐爲轉行事。

光緒十六年十二月二十五日﹐蒙臺藩憲沈札開﹕『奉宮保爵撫劉案行﹕「光緒十六年十一月二十八日準吏部咨﹕『考功司案呈軍機處交出光緒十六年八月十五日奉上諭﹕「戶部﹑總理各國事務衙門會奏「臺灣煤礦招商承辦章程種種紕繆請飭停辦」一折﹐劉銘傳以特旨飭令另議之件並不奏明請旨﹐輒卽議立章程﹐擅分開辦﹐尢非尋常輕率可比。劉銘傳著交部議處。欽此」。欽遵到部。查此案福建臺灣巡撫劉銘傳於特旨飭令另議之件並不奏明請旨﹐輒卽議立章程﹐擅行開辦﹐欽奉諭旨交部議處。應請將福建臺灣巡撫劉銘傳照違制律私罪革職例﹐議以革職等因﹐光緒十六年八月二十二日具奏。本日奉上諭﹕「吏部奏「遵議處分」一折﹐福建臺灣巡撫劉銘傳應得革職處分﹐著加恩攺爲革職畱任。欽此」。相應知照可也』等因到本爵部院。準此﹐行司卽便移行知照」等因到司。奉此﹐除移行外﹐合就行知。爲此﹐札仰該府卽便遵照毋違。此札』等因。二十六日﹐又蒙臬道憲唐札同前因各到府。蒙此﹐除移行外﹐合就轉行。

爲此﹐行縣立卽遵照毋延。此行。

光緒十七年正月二十二日行﹝恆春縣﹞。

臺南府行知所有臺灣樟腦自十七年正月起由腦戶自行覓售按竈抽收防費

代理臺南府正堂升授基隆撫民府隨帶加三級紀錄十次方﹐爲轉行事。

光緒十六年十二月二十六日﹐蒙臬道憲唐札開﹕『本年十二月十八日﹐奉宮保爵撫憲劉札開﹕「照得臺灣樟腦自光緒八年以後﹐外山樟樹伐盡﹐顆粒無出。自十一年本爵部院開辟番境﹐處處設勇防護﹐招墾熬腦﹐歷年腦價低平﹐所出無幾﹔臺北並無洋商采買﹐只有徳商瑞興一家在中路辦腦。本年四月香港腦價陡漲﹐恆丰公司稟請加價承買臺北樟腦。其時若有他商亦照恆丰出價﹐不獨恆丰不能把持﹐地方官亦不能阻其不辦。屢接總理各國事務衙門來函﹐抄錄徳國巴大臣照會稱﹕畢第蘭爲軍械所屬員﹐不應爲商包辦樟腦等由。查恆丰𨿽無「包辦」字樣﹐惟其出價過昂﹐他商未免裹足﹔現在腦價跌落﹐恆丰亦不能如所稟數目照繳﹐應卽攺章辦理。據臺北腦戶聯名稟請按竈納費﹐懇畱防勇。卽自光緒十七年正月起﹐所有臺灣樟腦由腦戶自行覓售﹔價值髙低﹑出數多寡﹐地方官槪不過問﹐惟設局彈壓稽查﹐按竈抽收防費。倘有姦民盜伐樟樹私熬﹑抗納防費或拖欠不繳﹐地方官應隨時查封懲辦﹐洋商不得干預包攬。除分別咨行示諭並照會各國領事外﹐合行札飭。札到該道﹐卽便移行查照。此札」等因到道。奉此﹐除分行外﹐合就札飭。爲此﹐札仰該府立卽移行查照毋違。此札』等因。蒙此﹐除移行外﹐合就轉行。

爲此﹐行縣立卽遵照毋延。此行。

光緒十七年正月二十二日行﹝恆春縣﹞。

臺南府行知巡撫劉銘傳準賞假三个月所有臺灣科試事宜由唐景崧暫行代辦

代理臺南府正堂升授基隆撫民府隨帶加三級紀錄十次方﹐爲恭錄行知事。

本年二月十七日﹐奉宮保爵學﹑撫憲劉札開﹕『案準吏部咨﹕「光緒十六年十二月二十三日奉﹝上﹞諭﹕『劉銘傳奏「假期屆滿﹐病仍未痊﹐吁懇開缺」一折﹐劉銘傳著再賞假三个月﹐毋庸開缺。所有臺灣科試事宜﹐著派唐景崧暫行代辦。欽此』。相應知照可也」等因。準此﹐查本屆科試﹐業經本爵部院分飭各屬於正月二十五日縣考﹑二月二十五日府考在案。現定三月二十一日取齊臺北府各屬生童﹐二十四日開考。所有科試一切事宜﹐該道應卽先期到北﹐聽候本爵部院將「學政關防」﹑文卷奏交代辦。一俟臺灣﹑臺南兩府由該道接續示期考竣﹐卽將各屬生童捲冊隨同關防﹑文卷繳還﹐並將三府考試情形呈請奏報。除行臺灣唐道欽遵辦理並飭臺北府出示曉諭外﹐合並札飭。爲此﹐札仰該府卽便遵照毋違。此札』等因。奉此﹐除移行外﹐合就行知。

爲此﹐行縣官吏立卽遵照毋延。此行。

光緒十七年二月三十日行﹝恆春縣﹞。

臺南府行知巡撫劉銘傳具奏「臺灣就茶抽收撫墾經費」片稿

賞換花翎升授基隆撫民府代理臺南府正堂隨帶加三級方﹐爲行知事。

本年二月初一日蒙臬道憲唐札開﹕『案準臺灣善後總局移開﹕「奉宮保爵撫憲劉札開﹕『爲照本爵部院於光緒十六年十二月十四日在臺北府城附片具奏「臺灣就茶抽收撫墾經費」一片﹐除俟奉到朱批另行恭錄行知外﹐合就抄片札局﹐卽便移行查照。計黏抄片稿』等因。奉此﹐除移行外﹐合就移請﹐請煩查照」等由﹔計抄黏片稿一紙。準此﹐合就行知。札到該府﹐卽便轉行所屬遵照毋違。此札﹔計黏抄片稿一紙』等因。蒙此﹐除移行外﹐合就行知。

爲此﹐行縣官吏立卽遵照毋違。此行。

光緒十七年三月初八日行﹝恆春縣﹞。

再者﹐臺灣辦理撫墾﹐辟地日廣﹑經費日繁﹐不得不釐剔餉源﹐藉資接濟。前當淸賦之時﹐內山新辟田園隨時報墾升科。其髙山巨嶺﹐地利宜茶﹔第土薄力微﹐民人種輟無定﹐因就茶收丰歉﹑量抽撫墾經費﹐包商繳收。光緒十三年試辦之初﹐收數未暢﹔十五﹑六兩年﹐每年約可收銀六﹑七萬兩﹐均隨時撥充辦理撫墾之需。除按年截淸數目匯入「善後」案內交收造報外﹐據善後﹑稅釐兩局司道詳請奏咨前來﹔除咨行外﹐理合附片其陳﹐伏乞聖鑑。謹奏。

臺南府行知上諭兵部議奏臺灣巡撫劉銘傳請獎勵辦理剿撫叛番武職得力人員

賞換花翎升授基隆撫民府代理臺南府正堂隨帶加三級方﹐爲行知事。

本年二月二十五日﹐蒙臬道憲唐札開﹕『案準臺灣善後總局移開﹕「本年正月二十一日﹐奉宮保爵撫憲劉案行﹕『光緒十七年正月初十日﹐準兵部咨﹕「職方司案呈內閣抄出福建臺灣巡撫劉銘傳奏「臺灣辦理剿撫叛番﹐大小百餘戰﹑員弁兵勇不下兩萬人﹑時逾五年﹑匯案六次奏請內獎武職祇此三百三十餘員﹐委屬一體異常出力。維兵部旣比照文職﹐令臣分別異常﹑尋常勞績﹐自應於無可區別之中﹐量爲分剔﹐以符部章。謹將前保各員弁按照勞績﹐酌擬獎敍。其劉朝焯等六十八員﹐並遵照部文另行核獎。一並繕具淸單﹐仰祈天恩飭部分別核準注冊﹐以昭繳勸」等因一折﹐光緒十六年九月二十八日奉朱批﹕『兵部議奏。單並發。欽此』。欽遵到部。除議奏之處﹐本部另行辦理外﹐相應恭錄諭旨咨行該撫查照可也」等因到本爵部院。準此﹐行局移行查照』等因。奉此﹐除分移外﹐合就移知﹐請煩查照」等由。準此﹐除分行外﹐合就行知。爲此﹐札仰該府卽便移行查照辦理毋違。此札』等因。蒙此﹐除移行外﹐合就轉行。

爲此﹐行縣官吏立卽遵照辦理毋延。此行。

光緒十七年三月十九日行﹝恆春縣﹞。

南路屯兵營移恆春縣查覆防營被劫情形

總帶南路屯兵營協鎭銜盡先補用副總府藍﹐爲移覆事。

爲照本年二月二十三日﹐準貴縣移開﹕『案奉本府憲方札開﹕「本年正月二十三日﹐據鳳山縣文開﹕『案蒙府札﹕「奉宮保爵撫憲批——據鳳山縣詳報「南路屯兵營被番衝突﹑傷斃勇丁﹑未失財物一案勘驗訊供」緣由﹐奉批﹕『此案前據統領鎭海後軍張提督並據南路屯兵營管帶藍鳳春﹑卸帶江雲山具稟﹐當經批飭嚴拿盜匪﹐務獲究辦﹐以懲凶頑。現此案據詳差查系屯番衝突營盤﹔究竟是何情形﹖仰臺灣道飭再確查具覆﹔一面會營上緊嚴拿此案逸犯﹐務獲究報。屆限無獲﹐卽行照例詳參﹐毋稍縱延。仍候督部堂批示。繳。圖存』等因。正在移查具覆間﹐復蒙憲臺札﹐轉奉督憲卞批﹕『查彊盜志在得財﹐屯兵責在防匪﹔乃謂盜匪向屯兵營行劫﹐兵營竟自顧不遑﹐實堪詫異﹗該署縣含糊詳報﹐卽該營管帶官銜名亦不敢指出﹐惟聲明「差查系屯番衝突營盤」一語。究竟屯兵與番作何構釁爭鬥滋事﹐實在是何情形﹖仰臺灣道速飭該管知府確查稟復﹔一面由道核飭遵辦具報。毋延。仍候爵撫部院批示。繳。圖存』」等因﹐轉行下縣。蒙此﹐遵卽移請南路屯兵營藍管帶鳳春確查去後。玆準藍管帶移稱﹕以「此案系於本年八月初七夜三更時候﹐被匪百餘人明火執械撞進營門﹔敝管帶始於是日奉委到營﹐隨卽會同前管帶江副將雲山督勇擊退。查點營勇﹐傷斃二名﹔營中軍器﹑財物﹐均未遺失。當務情形﹐由驛分別馳報各憲在案。旋卽明查暗訪﹐緣本年六月霪雨爲災﹐惟恆春爲尢甚﹔此次劫營盜匪﹐半屬該縣無業饑民﹐並無屯番構釁爭鬥之事」等由移覆前來。卑職在鄕淸莊﹐密訪輿論﹐咸謂屯兵防營被劫﹐關系恆屬匪徒﹐並未聞屯番衝突情事。卑職伏查此案匪徒膽敢明火執械行劫營盤﹑拒斃勇丁﹐實屬目無法紀﹔若不從嚴拏辦﹐不足以示懲儆。除再移營勒比兵役曁關移鄰封營﹑縣一體協拿此案正眞凶賊務獲究辦外﹐緣奉前因﹐理合將遵札查明情形稟請祭核轉稟』等情。據此﹐本府查此案節蒙憲札批飭由府確查稟復﹐當因案系前署鳳山縣李令麟圖任內之事﹐現署令爲接任之員﹐自可無慮回護原詳之獘﹔所以專文檄令確切查明具覆﹐以便據情轉稟去後。玆據覆稱﹐移準該營藍管帶查覆﹕訪明此案因上年六月霪雨爲災﹐恆春尢甚﹔此次劫營匪盜﹐半屬該縣無業饑民﹐並無屯番構釁爭鬥之事。該令在鄕淸莊﹐詢訪相同等語。本府查該前縣原詳聲明「差查系屬屯番衝突營盤﹐致斃勇丁」﹔而營中原報系匪劫營﹐何故現查覆謂該縣饑民滋事﹐前後判然﹖且查上年七月間尙未舉辦淸莊﹐鳳山匪徒充斥﹐幾無地不是搶劫之案紛至沓來﹐未聞有恆春饑民在內。察核覆文﹐或該屯營懼獲「撫禦乖方」之咎﹐巧避「屯番劫營」之實﹐而推之恆春災民﹐自站地位﹔不知災民爲害﹐斷無捨村莊而竟劫營盤之事﹗案關攻擊屯營﹑傷斃兵丁重情﹐訪查必須確實﹐庶可轉詳。除行鳳山縣一體會查詳覆外﹐合再行查。爲此﹐飛行該縣立卽遵照會同鳳山縣查明攻擊該處屯營之匪﹐是否系附近屯番﹑或系本境盜匪﹖抑實系該縣饑民﹖務於文到十日內查悉實在確切情形﹐具覆察奪。毋稍徇隱含混。切切」等因。奉此﹐查敝縣去年六月間水災﹐經蒙道﹑府憲賑濟後﹐地方安靜如常﹐並無饑民聚眾滋事情事。惟有無越境爲匪﹖殊難逆料。敝縣去年奉委來恆賑濟﹐並未有聞恆屬饑民大幫就食外方滋事者。此案貴營被番衝突﹑傷斃兵丁﹐究竟是番是匪﹖抑系敝邑饑民﹖是何情形﹖貴管帶諒有確切聞見。案奉府憲札限會查﹐據實詳覆﹔合亟備文移詣貴管帶﹐請煩克日見覆施行。望切』等由。準此﹐查臺灣南北六屯﹐北之蕭隴﹑柴裹﹑東螺﹑南之放索﹑新港﹑塔樓﹐均有員弁管束。潘福安系南番千總﹐相距敝營三十餘里﹐內無屯番往來﹔其無與敝營前任屯兵構釁之事﹐有可槪見。況屯番口糧給發﹐已歷年所﹔從未聞有聚眾一百餘名之多﹐明火執械衝突營盤﹐而該管上司全無聞見之事。至生番聚伏髙山﹐地界懸殊﹔非伴熟悉通事﹐鮮得出入平地。是夜盜匪劫營﹐身圍紅綠布﹑頭裹稻艸二物﹐均非生番所有﹔其無搶劫﹐確有明徵。可見前任鳳山縣詳報「差查屯番衝營」之語﹐毫無稽考。夫盜賊出於貧窮﹐貧窮出於無業﹔饑則爲盜﹐飽則爲良﹕此等盜匪最爲難治。去夏鳳屬聚眾搶劫之案屢見疊出﹐苟非若輩聚散無常﹑乘機滋事﹐何以一無緝獲﹗查盜匪劫營﹐系去年八月初七日三更時候﹔敞管於八月十六日接帶﹐原報「恆﹑鳳水災過大﹐饑民失業滋事」﹐不過系訪查附近莊民聲稱﹐亦未見有實在形迹。敝管帶專責在﹐又非任內之事。現經會縣嚴拿﹐並會同淸莊保甲﹐予以自新﹔前後稟明各大憲核示遵辦在案。民間風俗﹐全賴在地有司主持移易﹐轉相化行﹐咸成惇俗。至文內聲稱「巧避屯番劫營之實﹐推之恆春饑民﹐自占地步」等語﹐大抵以鳳山縣原詳屯番衝突營盤之案﹐遂爲有據之文﹔若不查實稟辦﹐何以肅官方而重職守﹗且於鋤暴安良之謂何﹗應請貴縣會查確實轉詳﹐迅飭該管千總潘福安查明有無其事﹖仍祈賜覆施行。盼切﹑禱切。須至移者。

右移欽加同知銜﹑特授臺南恆春縣正堂髙。

光緒十七年三月二十六日移。

臺南府轉行臺灣巡撫劉銘傳開缺謝折稿

代理臺南府正堂補用府卽補淸軍府加十級紀錄十次包﹐爲行知事。

案查接管捲內蒙臬道憲程札開﹕『本年五月二十三日﹐奉撫憲沈札開﹕「爲照前爵撫部院劉於光緒十七年四月二十五日在臺北府城恭折具奏「蒙恩開缺並開去幫辦海軍事務差使﹐叩謝天恩」一折﹐除俟奉到朱批另行恭錄行知外﹐合先抄折札知到該道﹐卽便移行知照。此行」等因。計黏抄折稿到道。奉此﹐除分行外﹐合就行知到府﹐卽便轉行遵照。此行。計黏抄折稿一紙』等因。蒙此﹐除移行外﹐合就行知。

爲此﹐行縣官吏立卽遵照毋違。此行。

計黏抄折稿一紙。

光緒十七年六月二十九日行﹝恆春縣﹞。

奏爲微臣叩謝天恩﹐恭折仰祈聖鑑事。

竊臣前因假期屆滿﹐病仍未痊﹐續於光緒十七年三月初四日具折奏懇天恩開缺﹐回籍就醫﹔玆於光緒十七年四月二十三日差弁賫回原折後開﹕奉朱批﹕『另有旨。欽此』。同日﹐奉上諭﹕『劉銘傳奏「病仍未痊﹐懇請開缺」一折﹐福建臺灣巡撫劉銘傳著準其開缺﹐並開去幫辦海軍事務差使。欽此』。當卽恭設香案﹐望闕叩頭謝恩訖。伏念臣庸才陋質﹐忝領封疆﹔在任八年﹐毫無建白。方冀竭誠盡職﹐聊報涓埃。不料屢入內山﹐染受煙瘴﹔福薄災生﹐遽成痼疾。仰望皇上俯鑑愚衷﹐知臣久病﹐恩準開缺並賞開幫辦海軍事務差使﹔沐逾格之成全﹐糜頂踵以莫報。從此微臣有生之日﹐皆皇上再造之年。聞命之下﹐感激莫名﹗

除將任內經手未完事件料理淸楚﹑卽日交卸回籍﹐另折奏報外﹐所有微臣感激下忱﹐謹繕折恭謝天恩﹐伏乞皇上聖鑑。謹奏。

臺南府行知卸任臺灣巡撫劉銘傳及護任巡撫沈應奎卸接日期

代理臺南府正堂補用府卽補淸軍府加十級紀錄十次包﹐爲行知事。

案查接管捲內蒙臺藩憲唐札開﹕『案查接管捲內奉宮保爵撫部院劉札開﹕「照得本爵部院前因假期屆滿﹑病仍未痊﹐奏蒙諭旨恩準開缺。玆將福建臺灣巡撫印�於光緒十七年四月二十八日委員賫送護理福建臺灣巡撫部院沈接收﹐本爵部院卽於是日卸事。除恭疏題報外﹐行司卽便移行所屬一體遵照」等因。奉此﹐合就行知。爲此﹐仰府官吏卽便移行遵照毋違。此札』。同日﹐並蒙札開﹕「奉護理臺灣巡撫部院沈憲牌﹕「爲照本護院欽奉諭旨護理福建臺灣巡撫﹐於光緒十七年四月二十八日承準福建臺灣爵撫部院劉委員賫送關防前來﹐本護院卽於是日接印任事。除恭疏題報外﹐行司希卽轉行所屬一體遵照」等因。奉此﹐合就行知。爲此﹐仰府官吏卽移行遵照毋違。此札』等因。又蒙臬道憲程札同前因各到府。蒙此﹐除分行外﹐合就行知。

爲此﹐行縣立卽遵照。此行。

光緒十七年六月二十九日行﹝恆春縣﹞。

臺灣府行知前巡撫劉銘傳覆奏「臺灣並無出產土藥」朱批

賞戴花翎卽補淸軍府代理臺灣府正堂龍﹐爲轉行事。

本年五月二十八日﹐蒙臺藩憲唐札開﹕『本年五月十三日﹐奉護理巡撫院沈案行﹕「爲照前爵撫部院劉於光緒十七年二月二十五日在臺北府恭折覆奏「臺灣省並無出產土藥」一折﹐今於本年五月初三日準兵部火票遞回前折﹐於四月初三日奉朱批﹕『該衙門知道。欽此』。除折稿先經抄發毋庸重錄外﹐合就恭錄行知﹐希卽會同全臺稅釐局移行欽遵查照」等因到司。奉此﹐合就恭錄札知。爲此﹐仰該府卽便欽遵查照。毋違。此札』等因。蒙此﹐除分行外﹐合就轉行。

爲此﹐行縣卽便欽遵查照。毋違。此行。

光緒十七年七月二十四日行﹝彰化縣﹞。

臺灣府行知護理巡撫沈應奎具奏「臺灣解匯海軍衙門鐵路經費半數二萬五千兩」朱批

代理臺南府正堂補用府卽補淸軍府加十級紀錄十次包﹐爲行知事。

本年十月初一日﹐蒙護道憲唐札開﹕『案準全臺稅釐總局移開﹕「奉護理巡撫部院沈案行﹕『爲照本護院於光緒十七年七月初二日在臺北府城附片具奏「臺灣應解光緒十七年分海軍衙門鐵路經費一半銀二萬五千兩﹐塡具文批發交協和信號商匯解天津」一片﹐今於本年八月十九日準兵部火票遞回前片﹐於七月二十日奉朱批﹕「該衙門知道。欽此」。除片稿先經抄發﹑毋違重錄外﹐合就恭錄行局﹐希卽移行欽遵查照並移司知照』等因。奉此﹐除移行外﹐合就移知。爲此備移請煩欽遵查照」等由。準此﹐除分行外﹐合就行府﹐希卽移行查照。此行』等因。蒙此﹐除移行外﹐合就行知。

爲此﹐行縣官吏立卽遵照毋違。此行。

光緒十七年十一月二十四日行﹝恆春縣﹞。

臺南府札轉巡撫邵友濂案準戶部核覆臺灣等三府光緒十六年下忙徵完錢糧﹑官莊﹑雜稅等遵行事項

代理臺南府正堂補用府卽補淸軍府加十級紀錄十次包﹐爲行知事。

本年二月二十七日﹐蒙臺藩憲唐札開﹕『奉臺灣撫部院邵憲案﹕「光緒十八年正月十九日﹐準戶部咨﹕『福建司案呈﹐先準臺灣巡撫咨稱﹕「據署臺灣布政使唐呈詳﹕『臺灣省臺灣﹑臺南﹑臺北三府屬光緒十六年分額徵糧銀五十一萬三千零八十五兩四錢一分七釐﹐內除坐支存畱各款銀二萬五千一百九十兩八錢七分八釐四毫外﹐實徵起運錢糧銀四十八萬七千八百九十四兩五錢三分八釐六毫﹔十六年上忙案內開報各屬徵完銀一十七萬四千二百八十五兩二錢九分一釐二毫﹐未完民欠錢糧三十三萬八千八百兩零一錢二分五釐八毫﹕業經分晰造冊﹐詳奉奏咨在案。玆屆光緒十六年下忙截數之期﹐又據各屬徵完銀一十九萬六千五百七十三兩四錢六分三釐三毫﹐內除存畱銀一萬零七十六兩三錢五分一釐均歸奏銷開報外﹐實完錢糧銀一十八萬六千四百九十七兩一錢一分二釐三毫應俟匯入十六年奏銷冊內造報撥用﹐尙未完民欠錢糧一十四萬二千二百二十六兩六錢六分二釐五毫。又﹐額徵官莊銀三萬三千六百五十七兩一錢二分九釐二毫﹐上忙案內開報各屬已完銀六千八百兩﹐計未完銀二萬六千八百五十七兩一錢二分九釐二毫﹔今截至十六年下忙止﹐續完銀九千三百五十一兩七錢八分四釐應入十六年奏銷冊內造報﹐尙未完銀一萬七千五百零五兩三錢四分五釐二毫。又﹐額徵當稅銀三百五十五兩﹐內除彰化縣請豁銀五十五兩外﹐實額徵銀三百兩﹐上忙案內開報未據完解﹔今截至十六年下忙止﹐已完銀二百兩應匯入十六年奏銷造報﹐尙未完銀一百兩。又﹐年無定額民屯田稅契銀兩﹐今截至十六年下忙止﹐徵完銀六千三百八十二兩八錢零八釐﹐應俟入奏銷冊內造報。又﹐光緒十六年分額徵鐵鑪課銀一十兩﹐上忙案內開報未據完解﹔今截至十六年下忙止﹐已完銀五兩應俟匯入十六年奏銷造報﹐尙未完銀五兩。帶徵光緒十四﹑十五兩年各屬錢糧﹐上忙案內冊報未完銀一十八萬九千八百零一兩五錢七分七釐七毫﹔今截至十六年下忙止﹐共續完銀二萬三千三百二十四兩零五分二釐五毫應俟匯入十六年奏銷隨本冊內開報外﹐尙未完銀一十六萬七千四百七十七兩五錢二分五釐二毫。光緒十四﹑十五兩年各屬官莊﹐上忙案內原報未完銀二萬三千零二十五兩三錢零二釐二毫﹔今截至十六年下忙止﹐共續完銀二千四百三十九兩一錢一分四釐五毫應俟匯入奏銷隨本冊內造報﹐尙未完銀二萬零五百八十六兩一錢八分七釐七毫。至各屬徵解下忙錢糧﹐按照起運解司銀數﹐計完三分八釐三毫﹔相應聲明。合將臺灣等三府屬光緒十六年下忙徵完現年錢糧﹐官莊﹑當雜稅並帶徵光緒十四﹑十五兩年錢糧﹑官莊各款欠數目造具淸冊﹐詳送備候查照咨送戶部查核。再查臺灣各屬應徵錢糧﹐光緒十六年間遭風被水案內水沖﹑沙壓田園不能整復﹐有應請豁除糧額者﹑有應請分年緩徵者﹔此外﹐續淸錢糧﹐有應行入額起徵者﹕政務叢雜﹐辦理委實爲難。本屆奏銷﹐請稍爲展緩。其各縣應豁﹑應緩以及應行入額起徵錢糧數目﹐請俟匯入光緒十六年奏銷案內分別更正造報﹔合並聲明』等情。除會折具奏並咨吏部外﹐相應咨部查照」等因前來。查光緒十三年七月間﹐本部具奏「考核各省光緒十二年下忙分數」折內﹐聲明各省近年造報上﹑下忙錢糧有將存畱俸工等銀於額徵數目剔除﹐不入考成分數﹐與定章不合﹔奏令各省以後務將地丁﹑耗羨畱支銀兩與起運並列﹐勻作十分計算完報等因﹐奏明行知遵照。嗣因臺灣造報光緒十六年上忙冊報徵完錢糧分數祇計起運一項﹐並未起﹑存並算﹐與案不符﹔業經本部申明奏案﹐行知遵辦在案。今據臺灣巡撫將臺灣光緒十六年徵收下忙錢糧完﹑欠數目造冊送部﹐除徵完本﹑節年錢糧銀兩核與光緒十六年奏銷季撥各冊造數目相符外﹐至完﹑欠分數﹐照案應將運﹑畱存兩項並計﹔此案𨿽據將徵完起運﹑存畱銀數一並開報﹐惟徵完分數﹐該撫原文僅稱按起運﹑存畱銀數計完三分八釐三毫﹐並未將徵完存畱分數並算在內﹐與本部奏案未符。

應�咨臺灣巡撫轉飭嗣後每年造冊上﹑下忙分數﹐務須遵照本部奏案將徵完起運錢糧與存畱銀兩並作十分計算完至幾分幾釐﹐文冊內卽聲敍起﹑存共完幾分幾釐﹐不得稍有錯誤﹐以重考核。至該省各屬上年被水沖沙壓田園應豁﹑應緩錢糧﹐已據該撫另案造報﹐應歸項目辦理。又據文稱﹕「因該省上年被水﹐有應豁﹑應緩錢糧並續淸錢糧有應入額起徵者﹐辦理委實爲難﹔本屆奏銷﹐應請稍微展緩」等語。查各省錢糧奏銷若因公未能依限﹐例準奏展﹐不得隨案聲敍。該省十四年起徵新糧奏銷未能依限辦理﹐會據該撫專折奏請展限半年在案。今應辦十六年奏銷﹐如果實應展緩﹐該省何以並不遵照定例成案先行奏請展限﹖迨至咨送下忙文內一語聲敍﹐殊屬非是﹗且查該年奏銷各冊現在業於十月咨送到部﹐此次所請將本屆奏銷稍微展限之處﹐應毋庸議。再﹐該省辦理淸丈﹐新定錢糧甫經開徵﹐該撫﹑藩應當責成各屬認眞徵收﹐按年掃數完解以濟餉需。今查光緒十四﹑十五兩年新賦錢糧截至十六年下忙﹐尙有未完民欠錢糧銀十六萬七千餘兩﹑官莊銀二萬五百餘兩之多﹐催徵實屬不力。當此起徵之際﹐自應嚴飭實力整頓﹐未便任其因循宕延。應令該撫卽將該省應徵錢銀竭力整頓﹐並飭各屬年淸年款﹐不得稍有拖欠﹔並將下忙冊報各欠完十四﹑十五兩年正雜錢糧﹐嚴飭各廳﹑縣趕緊認眞催徵完解造報。其未完十六年正雜錢糧等項﹐亦卽飭催各屬實力徵收﹐完解司庫入撥報部查核﹐毋稍延誤﹐以重庫款。並令遵照光緒十三年八月間本部奏案﹐就該省情形詳細查明向來雜款如何徵收﹖如何卽能杜州縣徵多報少﹑捏完作欠之獘﹖如何卽能如數完解﹖迅速詳細妥議奏報核辦﹐毋再延宕可也』等因到院。準此﹐查臺省光緒十六年分錢糧﹐業經前撫院沈核題在案。玆準前因﹐行司卽便遵照部行分別辦理毋遲」等因到司。奉此﹐合就飭行。爲此﹐仰該府立卽遵照部行事指轉飭遵辦﹐毋稍違延。切速。此札』等因。蒙此﹐除移行外﹐合就行知。

爲此﹐行縣官吏立卽遵照憲飭遵辦﹐毋得違延。切切。此行。

光緒十八年四月二十九日行﹝恆春縣﹞。

臺灣善後總局行恆春縣飭知鎭海中後軍剿撫射不力等社凶番並攺稱善化社

臺灣善後總局﹐爲行知事。

奉撫憲邵札開﹕『據統領鎭海中軍臺灣萬鎭會同統領鎭海後軍張提督文稱﹕「竊照本職等前將會攻番社及連日派隊搜山各情形﹐先後稟明在案。惟自首惡零阿零拿獲正法後﹐傳聞其子新磘仍往來艸埔後山一帶﹐因於九月初八﹑十六﹑二十等日連派各營隊伍分路搜山。詎該凶番數十成羣﹑行蹤飄忽﹐彼拿此竄﹐𨿽凶番疊有槍斃﹐而新磘迄未成擒﹐勒限前押牡丹﹑路家﹑新路等社番目加必等拿凶自贖。據稱「新磘實無存亡下落」﹔再三細詢﹐供無異詞。本職等反復熟商﹐因一面搜緝新磘﹐一面收撫各社。現查恆春所屬上﹑下各十八社通事﹑頭人均到楓港與各莊民和好﹐業經該縣親赴各處將段落分別淸理﹐凡有民番交涉﹐悉心體察。查得該民番啟釁﹐系由柴寮欠繳番租之故。今據各莊民願將所設柴寮﹐酌定章程﹐按年繳納﹔民番均各悅服﹐永遠相安﹐具結完案。並據楓港莊董事王膺福﹑總理林廷儀﹑大股頭人潘文傑等代求釋放前押之番目加必﹑大木朗﹑失炎﹑加別等四名回社﹐擡安巴仕嘿﹑艸埔後等處散番一並到楓聯和﹐永釋前釁等情﹔本職等細察無異﹐隨卽俯如所請﹐飭將該「射不力社」名目永遠革除﹐攺爲「善化社」字樣﹐由縣另立公正社長以董其事﹐注冊立案。惟據該營﹑縣稟稱﹕『轉據善化社社長陳立卯等聲稱﹕該社旣蒙收撫﹐而大軍仍駐該社﹐番不堪命﹔求請拔隊﹐並願具結「嗣後如查出新磘下落﹐立卽捆送到縣懲治」』等情。本職等會議﹕嗣後民番如有訪獲該犯者﹐賞給洋銀一千元﹐先行存縣發給﹐以昭信賞而除後患。計自九月初三日以後疊次搜山﹐約斃凶番十有餘名﹐奪獲洋槍三桿﹔我軍陣亡者中軍正營什勇三名﹐副營一名﹑後軍前營什勇三名﹑大竹髙社化番三名﹐受傷者中軍正營三名﹑後軍中前兩營九名﹑大竹髙社化番一名。除飭縣隨時驗明具報外﹐所有此次在事出力之後山化番六百餘名﹐應給賞號以及懸賞購獲首惡零阿零並節次賞給奪獲凶番首級各賞號銀兩﹐除另造細數分別備文請領並飭恆春營張署遊擊世香將屯軍﹑隘勇﹑練兵擇要安防﹐一面酌畱鎭標左翼練兵五十名暫交恆春縣陳令文緯調遣以資保衛外﹐玆幸善後各事宜均已辦理就竣﹐所有各營隨隊伍自應一律回防﹐以重職守。現飭各營隊伍均於十月十八日由內山拔赴楓港﹐二十日陸續起程回防。除俟到防再行稟報外﹐合將善後事竣﹑拔隊回防日期各緣由﹐稟陳憲鑑」等情到本部院。據此﹐除批「來牘閱悉。此案辦理竣事﹐應卽核奏。希將兩統領曁所保六員履歷克日造送﹐隨案咨部。幸勿稍延爲要。此繳」印發外﹐行局移行查照』等因。奉此﹐除移知外﹐合就行知。

爲此﹐札仰該縣卽便知照﹐此札。

光緒十八年十一月三十日札﹝恆春縣﹞。

臺灣府轉行吏部等部議準明定竊毀官商電報桿綫治罪專條及失察地方文武官員處分律例

欽加鹽運使銜在任候補道特授臺灣府正堂兼中路營務處﹑修志總局提調陳﹐爲轉飭事。

本年正月十二日﹐蒙臬道憲顧札開﹕『光緒十五年正月初一日﹐奉閩浙總督部堂譚憲牌內開﹕「光緒十八年十一月三十日﹐準吏部咨﹕『考功司案呈本部奏前事等因﹐相應刷單知照可也。計單一紙』等因到本部堂。準此﹐合就札行。爲此﹐仰該道卽便移行所屬及各標營一體遵照﹐並移藩司﹑善後局知照。毋違。須札」等因﹔計黏單到道。除移行外﹐合就札飭。札到該府卽便移行所屬及各標營一體遵照毋違。此札』等因﹔計黏抄一紙到府。蒙此﹐除分別移行外﹐合就轉飭。

爲此﹐札仰該縣卽便移營一體遵照毋違。此札。

計黏抄一紙。

光緒十九年正月二十一日札﹝彰化縣﹞。

吏部等部謹奏﹕爲分別明定處分具奏事。

準刑部咨稱﹕『軍機處交出直隸總督李鴻章奏「匪徒竊毀電報桿綫﹐請明定治罪專條」一折﹐光緒十八年閏六月二十三日奉朱批﹕「刑部議奏。欽此」。臣等查中國創設電綫﹐行之已閱十年﹐原因機密重務﹑軍情要政﹐殊方萬里可取決於俄傾之間﹔設遇電綫斷﹑打不通﹐貽誤卽非淺鮮。乃近來各省愚民輒以事非尋常經見﹐妄生疑惑﹔聚眾拔毀桿綫之案﹐層見疊出。𨿽經各該督﹑撫隨時嚴懲﹐終以例無治罪明文﹐鮮所依據。玆據該督奏「明定專條」﹐聲稱「竊毀桿綫有礙傳報﹐核與沈匿公文無異。商電桿綫﹐亦系奏明設立﹐與官電處處銜接﹔��公報��應一體維持﹐未便歧視」等語﹔系爲愼重電報要政起見。臣等公同酌議﹐應如該督所奏﹕嗣後如有匪徒竊毀電報桿綫﹐不論官電商電﹑是竊是毀﹐不計贓數﹐但經折斷﹐均比依驛站馬夫遞送公文「事干軍情機密沈匿例」﹐仗六十﹑徒一年。如系竊盜﹐仍盡本法刺字。棄毀者﹐免刺﹔誤毀者﹐於杖六十﹑徒一年罪上減三等﹐擬杖八十﹐竊毀桿綫均照估價賠償。有地方姦民造言聚眾拔毀桿綫至數十里外﹑逞凶拒捕致傷官兵情節重大者﹐仍隨時察酌情形﹐分別首﹑從﹐比照土匪滋事從嚴懲辦﹐不得復拘常例。其失察竊毀桿綫之地保﹐照不應重律﹐擬杖八十﹐折責革役﹔誤毀者免議。如蒙兪允﹐臣部卽行文該督並各省督﹑撫﹑將軍﹑都統﹑府尹一體欽遵辦理。該督奏稱「失察及承緝之地方官作何處分﹑分別重輕﹖並請由部議定﹐俾各自顧考成﹔庶防捕益嚴﹐後患可免」等語﹐恭候命下﹐由臣移咨吏﹑兵二部酌核辦理等因。光緒十八年七月二十三日奏﹐奉旨﹕「依議。欽此」』。欽遵抄錄原奏知照到部。

吏部查﹕各省設立電桿電綫﹐無論官電﹑商電均經奏明立案。地方各官有管轄地方之責﹐自應隨時防護﹐俾免滋生事端。今據該督奏請議定地方官承緝失察處分﹐系爲力圖保護起見。查地方官處分之輕重﹐應以各犯罪名爲斷。現據刑部奏定竊毀各犯及失察地保分別治罪專條﹐臣部自應查照刑部奏案﹐以罪名之輕重爲處分之等差。臣等公同酌議﹐擬請嗣後如有匪徒聚眾拔毀桿綫至數十里以外﹑逞凶拒捕致成巨案﹐核其所犯罪名系照土匪滋事定擬者﹐將該管地方官議以革職公罪。如能立時獲犯﹑賠修完案﹐減爲革職畱任﹔四年無過﹐準其開復。系行盜﹑行竊致有該犯折毀擬徒者﹐防護不力之地方官降二級畱任公罪。倘匪犯在逃未獲﹐所有承緝處分﹐並令照駐札城外衙門官﹐著照被劫例按限開參﹔初參將承緝官停俸﹐二參降一級畱任﹐三參照所降之級調用。若經該督﹑撫嚴參勒限緝拿﹐卽照盜案嚴參例﹐先行議以降一級畱任﹔限滿無獲﹐議以降一級調用﹕俱公罪。如系一時誤毀﹐罪祇�杖失察之地保應行免議者﹐該管之地方官免其處分。

兵部查﹕各省防護電桿電綫﹐文職承緝失察處分旣經吏部查照刑部奏定竊﹑毀各犯罪名分別議定地方文職處分﹔其地方武職官弁均有防護之責﹐如有疏虞﹐自應與文職一律議處。臣等公同酌議﹐擬請嗣後如有匪徒聚眾拔毀桿綫至數十里以外﹑逞凶拒捕致成巨案﹐將該管地方武職議以革職公罪。如能立時獲犯﹑賠修完案﹐減爲革職畱在﹔四年無過﹐準其開復。系行盜﹑行竊致有折毀﹐將該管地方武職議以降二級畱任公罪。倘匪犯在逃未獲﹐所有武職承緝處分照城外大小武衙署倉庫被劫例﹐按限開參﹔將專汛官初參停升﹐二參降一級畱任﹐三參降一級調用。若經該督﹑撫嚴參勒限緝拿﹐先行議以降一級畱任﹔限滿無獲﹐議以降一級調用﹕俱公罪。如系一時誤毀﹐失察之地保應行免議者﹐該管地方武職亦一律免其處分。

如此分別議定處分專條﹐庶地方官自顧考成﹐防捕可期得力。如蒙兪允﹐卽通行各直省督﹑撫﹑將軍﹑府尹一體遵照辦理。

所有臣等分別明定處分緣由﹐理合恭折具奏﹐伏乞皇上聖鑑訓示遵行。

再﹐此折系吏部主稿﹐會同兵部辦理﹔合並聲明。謹奏。

光緒十八年十月初二日奉旨﹕『依議。欽此』。

臺南府札恆春縣飭知巡撫邵友濂奏請獎勵剿平恆春滋事番社出力人員折朱批

欽加鹽運使銜補用道臺南府正堂唐﹐爲飭知事。

案蒙臬道憲顧札開﹕『奉撫憲邵案行﹕「本部院於光緒十八年十月二十九日在臺北府城會同閩浙督部堂譚恭折具奏「剿平恆春滋事番社﹑擒獲首要各犯正法﹐請將在事尢爲出力人員懇恩獎勵」一折﹐玆於光緒十九年正月十六日準兵部火票遞回前折﹐於十八年十二月十三日奉朱批﹕『另有旨。欽此』。除折稿先經抄發﹑毋庸重錄外﹐合就恭錄行知。爲此﹐仰縣道卽便轉行欽遵查照毋違。須案」等因。奉此﹐合就札飭。札到該府﹐卽便轉飭遵照。此札』等因。蒙此﹐合就札飭。

爲此﹐札仰該縣立卽知照。此札。

光緒十九年三月十九日札﹝恆春縣﹞。

臺南府轉飭查拿官犯髙登玉務獲解究

欽加鹽運使銜補用道臺南府正堂唐﹐爲札飭查拿事。

本年二月十三日﹐蒙臬道憲顧札開﹕『案奉撫憲邵案行﹕「光緒十八年十二月二十六日﹐準兵部火票遞到兵部咨﹕『車駕司案呈﹐本年二月間內閣奉上諭﹕「邵友濂奏﹕特參庸劣不職各員等語。福建臺灣雲林知縣李聯珪﹐貌似有才﹐行爲貪暴。辦理三角湧撫墾委員候選縣丞劉殿英攺名蒙保﹐聲名狼籍﹐舞獘營私。辦理大嵙崁撫墾委員補用知府貴州候補同知沈啟榮﹑駐防大嵙崁營官已革提督髙登玉﹐玩誤事機﹐致開番釁。李聯珪﹑劉殿英﹑沈啟榮﹐並著俟經手事件查辦完竣﹐驅逐回籍﹔髙登玉﹐著發往軍前效力贖罪﹕以示懲儆。該部知道。欽此」。欽遵到部。當經本部行文該撫﹐卽將該官犯髙登玉解赴本部轉發在案。迄今半年之久﹐並未將該官犯解送到部﹐亦未咨報起解﹐實屬遲延。再由驛咨催該撫趕緊派委員將官犯髙登玉解部轉發﹐勿任再延﹔並將起解日期﹐先行報部查核可也』等因到本部院。準此﹐查該官犯髙登玉前因發交遊擊龔席珍等看管﹐被其乘間脫逃﹔當將龔席珍等奏參革職訊辦﹐並分咨各省通緝曁抄錄片奏稿咨送兵部查照在案。玆準前因﹐除咨覆兵部外﹐合就飭行。爲此﹐仰該道卽便移行地方各文武一體會拿髙登玉﹐務獲解究。毋遲。須案」等因。奉此﹐除分別移行外﹐合就札府立卽移行所屬各文武一體會拿髙登玉﹐務獲解究。毋延。此札』。除分行外﹐合就札飭。

爲此﹐札仰該縣立卽遵照查拿髙登玉﹐務獲解究。毋違。此札。

光緒十九年三月十九日札﹝恆春縣﹞。

臺南府轉知臺灣各屬辦理詞訟功過

欽加鹽運使銜補用道臺南府正堂唐﹐爲轉行事。

本年二月二十一日﹐蒙臬道憲顧札開﹕『本年二月二十一日﹐準臺藩司移開﹕「奉臺撫部院邵札開﹕『據臺灣顧道詳稱﹕「案奉憲行『各屬詞訟﹐每多任意壓擱﹐殊屬不成事體﹗飭道妥議章程﹐通飭遵辦』等因﹔經程前護道仿照閩省功過章程﹐詳奉前憲臺批準通行﹐按月匯核詳報。嗣職道蒞任﹐查閱閩省各屬詞訟月報﹐州縣有繁簡之異﹐案件卽有多寡之分。復經詳請更定章程﹕『嗣後各屬自理案件在十起以內﹐一月全結﹐記功一次﹔過半者﹐免議﹔不及半者﹐記過一次。十起以外﹐一月全結﹐記大功一次﹔審結八成以上﹐記功一次﹔及半者﹐免議﹔不及半者﹐記過一次﹔不及三成者﹐記大過一次。二十起以外﹐一月全結﹐記大功二次﹔審結七成以上﹐記大功一次﹔六成以上﹐記功一次﹔及半並逾四成以上﹐均免議﹔不及四成者﹐記過一次﹔不及三成者﹐記大過一次。三十起以外﹐審結八成以上﹐記大功三次﹔七成以上﹐記大功二次﹔六成以上﹐記大功一次﹔五成以上﹐記功一次﹔已及四成並逾三成以上﹐均免議﹔不及三成者﹐記過一次﹔不及二成者﹐記大過一次。四十起以外至五﹑六十起﹐審結七成以上﹐記大功三次﹔五成以上﹐記大功二次﹔四成以上﹐記大功一次﹔已及三成並逾二成以上﹐均免議﹔不及二成者﹐記過一次﹔太少者﹐記大過一次。功過仍準相抵﹐如積大過至五次﹑小過至十次無功可抵者﹐詳請撤任。倘有隱匿減報情獘﹐察出從嚴參辦』。詳奉批準﹐當經匯詳至光緒十八年八月分在案。玆查本年九月分各屬詞訟月報﹐所有鳳山縣李淦審結四成以上﹑嘉義縣鄧嘉縝審結六成以上﹐均請照章記大功一次﹔新竹縣沈繼曾審結六成以上﹐應請照章記功一次﹔代理彰化縣李■﹝火金﹞審結不及二成﹐應請照章記過一次﹔其餘﹐均在免議之列。除嚴飭各屬迅速淸釐結報外﹐合將核明功過開折具文呈送察核示遵﹐並請行司注冊」等情到本部院。據此﹐除批「如詳飭遵﹐並候行司查照分別注冊。仍候督部堂批示。繳。折存」印發外﹐札司卽便查照分別注冊﹐並移臺灣道轉飭知照。繳。毋違。計黏抄折』等因。並準貴道咨同前因各到司。奉此﹐除分別注冊外﹐合就移知﹐請煩查照施行」。同日﹐又準臺藩司移開﹕「奉臺撫部院邵札開﹕『據臺灣顧道詳稱﹕「案奉憲行『各屬詞訟﹐每多任意壓擱﹐殊屬不成事體﹗飭道妥議章程﹐通飭遵辦』等因﹔經前護道仿照閩省功過章程﹐詳奉前憲臺批準通行﹐按月匯核詳報。嗣職道蒞任﹐查閱各屬詞訟月報﹐州縣有繁簡之異﹐案件卽有多寡之分。復經詳請更定章程﹕『嗣後各屬自理案件在十起以內﹐一月全結﹐記功一次﹔過半者﹐免議﹔不及半者﹐記過一次。十起以外﹐一月全結﹐記大功一次﹔審結八成以下﹐記功一次﹔及半者﹐免議﹔不及半者﹐記過一次﹔不及三成者﹐記大過一次。二十起以外﹐一月全結﹐記大功二次﹔審結七成以上﹐記大功一次﹔六成以上﹐記功一次﹔及半並逾四成以上﹐均免議﹔不及四成者﹐記過一次﹔不及三成者﹐記大過一次。三十起以外﹐審結八成以上﹐記大功三次﹔七成以上﹐記大功二次﹔六成以上﹐記大功一次﹔五成以上﹐記功一次﹔已及四成並逾三成以上﹐均免議﹔不及三成者﹐記過一次﹔不及二成者﹐記大過一次。四十起以外至五﹑六十起﹐審結七成以上﹐記大功三次﹔五成以上﹐記大功二次﹔四成以上﹐記大功一次﹔已及三成並逾二成以上﹐均免議﹔不及二成者﹐記過一次﹔太少者﹐記大過一次。功過仍準相抵﹐如積大過至五次﹑小過至十次無功可抵者﹐詳請撤任。倘有隱匿減報情獘﹐察出從重參辦』。詳奉批準﹐當經匯詳至光緒十八年九月分止在案。玆查十月份各屬詞訟月報﹐所有嘉義縣鄧嘉縝﹑新竹縣沈繼曾均審結六成以上﹐應請照章各記大功一次﹔鳳山縣李淦審結四成以上﹐應請照章記大功一次﹔苗栗縣沈茂蔭審結六成以上﹐應請照章記功一次﹔基隆廳方祖蔭審結尙未及半﹑安平縣姚近範審結不及五成﹑淡水縣葉意深補報之案均系數月以前旋作開除——顯系以前匿報﹑月月套列﹐應卽各記過一次。其餘﹐均在免議之列。除嚴飭各屬迅速淸釐結報外﹐合將核明功過開折具文呈送察核示遵﹐並請行司注冊」等情到本爵部院。據此﹐除批「如詳飭遵﹐並候行司查照分別注冊。仍候督部堂批示。繳。折存」印發外﹐合行札司﹐卽便查照分別注冊﹐並移臺灣道轉飭知照。毋遲。計粘抄折』等因。並準貴道咨同前因各到司。奉準此﹐除分別注冊外﹐合就移知﹐請煩查照施行」各等因到道。準此﹐除分行外﹐合就札飭。札到該府﹐卽便移行知照﹐此札」等因。蒙此﹐除移行外﹐合就轉行。

爲此﹐札仰該縣卽便知照。此札。

光緒十九年三月三十日札﹝恆春縣﹞。

臺南府轉行如遇電綫折斷須由電局報知地方官會同驗明稟報

鹽運使銜補用道臺南府正堂唐﹐爲轉飭事。

本年六月十一日﹐蒙臺藩憲唐札開﹕『據臺灣縣範令稟﹐以「四張犁地方電綫﹐前經飭據地方查覆﹐系屬被風吹斷﹔復經親詣查勘﹐並無砍損扭斷痕迹。且查電綫一經中斷﹐則前後俱縮。電局用新綫結處相距有電桿一桿之遙——約十七﹑八丈﹐前後縮處猶低墜尙未平直。若牽攏接住﹐則所短仍屬無多。並提集地保林正平﹑佃戶林原有﹑鄕民黃正珍等研訊﹐據供﹕此處電桿久已歪斜﹐因本月初九日風勢猛大﹐不料下午時候忽然田中電綫中斷﹐是以該地保前來稟報等語。當將查勘實在情形﹐稟蒙本府轉覆。現奉府札﹕「蒙臬遭憲札開﹕據電報總局詳據彰化分局領班汪立鈞稟﹐以該處電綫被竊﹐飭卽嚴拿究辦﹐何得推諉」等因﹐轉行下縣。伏查電綫有關緊要﹐已奉部議定例﹐何等森嚴﹗身任地方者﹐自應認眞拿辦﹐何敢稍涉寬縱﹐致匪徒無所儆畏。卑職前任安平﹐𨿽未奉定例﹐曾經拿獲竊綫匪徒﹐從嚴懲辦﹔有案可稽。然必須實有砍竊情事﹐方能拏犯懲辦﹐期無枉縱。若因風吹雨淋﹑自行折斷﹐未便將無辜鄕民拿置典刑。此案四張犁電綫系卑職親詣查勘﹐遭風折斷﹐並非匪徒砍竊﹐系屬實在情形。卑職旣不敢稍涉虛妄﹐亦不敢有所推諉﹐縱犯不拘。緣蒙前因﹐理合將親詣查勘電綫實系因風拆斷緣由﹐據實稟復察核示遵。再有請者﹐嗣後遇有電桿﹑電綫損失——或竊或斷﹐倘須修理﹐應請通飭各屬分局必須會同地方官勘明損失電桿電綫若干﹖稟報興修﹐以杜獘竇」等由到司。據此﹐查各屬分局俱在縣城﹐惟臺灣縣系由彰化遞達﹐路亦不遠。所請由電局會同地方官勘明桿綫損失之處﹐足免事後彼此爭執﹔事屬可行﹐應準通飭遵辦。惟電報關要﹐該各地方官一聞電報局報知桿綫損壞﹐應立卽馳往會同勘修﹐以免延誤而杜借口。除稟批示並分飭遵照外﹐合行飭知。爲此﹐札仰該府卽便遵照﹐迅卽轉飭各屬查照。嗣後如遇電綫折斷﹐務須由電局報知地方官會同親往驗明稟報﹐一面由局將損斷桿綫立時修復﹔該地方官聞報後﹐亦當立卽馳往勘驗﹕均毋延誤﹐致幹重咎。凜切。此札』等因。蒙此﹐查此案先蒙臬道憲札飭﹐業經移行在案。玆蒙前因﹐除移行外﹐合就轉飭。

爲此﹐札仰該縣立卽遵照先﹑今札指辦理﹐毋得違延。切切。此札。

光緒十九年六月二十九日札﹝恆春縣﹞。

臺南府行知上諭各將軍督撫整頓釐金

欽加鹽運使銜補用道臺南府正堂唐﹐爲行知事。

本年二月二十一日﹐蒙本道憲顧札開﹕『光緒二十年二月初七日﹐準臺藩司移開﹕「奉撫部院邵案行﹕『光緒十九年十二月初八日﹐準兵部火票遞到軍機大臣字寄盛京﹑吉林﹑黑龍江﹑福州各將軍﹑各直省督撫﹕「光緒十九年十一月初九日﹐奉上諭﹕『禦史易俊奏「條陳釐金積獘請飭認眞整頓」一折﹐所稱釐金積獘八條﹐著各該將軍﹑督﹑撫體察地方情形﹐妥立章程﹐湔除積獘﹐毋得稍涉徇縱。又片奏﹕「各省釐卡司事﹑巡丁查驗貨物﹐賣放賄托﹐無有不至﹔甚至肩負山貿﹐亦復多方需索」等語。著各該將軍﹑督﹑撫嚴行禁止﹔如查有前項獘端﹐卽行從嚴參辦。另片奏﹕「部選實缺人員﹐請照章面試」等語。一體認眞辦理﹐毋得視爲具文。原折片著抄給閱看。將此各諭令知之。欽此』。遵旨寄信前來」等因。承準此﹐合就恭錄行司﹐卽便會同稅釐總局分別轉行欽遵辦理﹐一面體察地方情形﹐妥立章程﹐湔除積獘﹔並移臺灣道查照﹐毋違。切切』﹔計黏抄折片到司。奉此﹐合就恭錄移知﹐請煩查照轉飭欽遵辦理施行」等由﹔計黏抄折片三件。準此﹐除分飭外﹐合就札飭。札到該府﹐卽便移行所屬查照欽遵辦理毋違。切切。此札』等因﹔計黏折片三件到府。蒙此﹐除移行外﹐合就行知。

爲此﹐仰縣官吏立卽一體欽遵辦理毋違。此札。

計黏抄折片一紙。

光緒二十年三月二十二日札﹝恆春縣﹞。

臺南府轉行巡撫邵友濂具奏「臺灣省會要區地利不宜擬請移設以定規模」折稿﹝光緒二十年四月十三日札﹝恆春縣﹞。

欽加鹽運使銜補用道臺南府正堂唐﹐爲行知事。

案奉臬道憲顧札開﹕『光緒二十年三月初二日﹐奉撫憲邵札開﹕「爲照本部院於光緒二十年正月十五日在臺北府城會同閩浙督部堂譚恭折具奏「臺灣省會要區地利不宜﹐擬請移設以定規模」一折﹐除俟奉到朱批另行恭錄行知外﹐合先抄折札知。札到該道﹐卽便移行查照。毋違。此札」等因﹔計黏抄折稿到道。奉此﹐除分別移行外﹐合行札飭。札到該府﹐立卽移行所屬一體查照。毋延。此札。計黏單一紙』等因。蒙此﹐除移行外﹐合就行知。

爲此﹐仰縣立卽遵照。此札。

計黏單一紙。

光緒二十年四月十三日札﹝恆春縣﹞。

﹝雙銜﹞奏爲臺灣省會要區地利不宜﹐擬請移設以定規模﹔恭折仰祈聖鑑事。

竊查臺灣分治之初﹐經前撫臣劉銘傳會同前督臣楊昌浚奏請以彰化縣橋孜圖地方建立省城﹐添設臺灣府﹑臺灣縣﹔以原有之臺灣府攺爲臺南府﹐臺灣縣攺爲安平縣。建議之始﹐原爲橋孜圖當全臺適中之區﹐足以控制南北﹔且地距海口較遠﹐立省於此﹐可杜窺伺﹕意誠深遠。惟該處本系一小村落﹐自設縣後﹐民居仍不見增﹔良由環境皆山﹐瘴癘甚重﹐仕官商賈托足維艱﹕气象荒僻﹐槪可想見。況由南﹑北兩郡前往該處﹐均非四﹑五日不可。其中溪水重疊﹐夏秋輒發﹔設舟造橋﹐頗窮於力﹔文報常阻﹐轉運尢艱。臺中海道淤淺﹐風汛靡常﹐難於駛進輪船。不獨南北有事﹐接濟遲滯﹔卽平日一切造辦運料﹐亦增勞費。揆諸形勢﹐殊不相宜。且省會地方﹐神廟﹑衙署﹑局所在所必需﹔用款浩煩﹐無從籌措。是以分治多年﹐迄未移駐該處﹔自今以往﹐亦恐舉辦無期。臣等督同臺灣司道詳加審度﹐亟宜籌定久遠之計﹐似未便拘泥前奏﹐再事遷延。查臺北府爲全臺上游﹐巡撫﹑藩司久駐於此﹐衙署﹑廟局次第粗成﹔舟車兩便﹐商民輻輳。且鐵路已修至新竹﹐俟經費稍裕﹐卽可分儲糧械﹐爲省城後路。應請卽以臺北府爲臺灣省會﹐將臺北府爲省會首府﹐原編「衝煩難」攺編「衝煩疲難」四字請旨要缺﹔如遇缺出﹐於通省知府內揀員調補。所遺員缺﹐請旨簡放。攺淡水縣爲省會附郭首縣﹐原編「衝煩難」攺編「衝煩疲難」四字調要缺﹔如遇缺出﹐在外揀員調補。其臺灣府﹐仍照原編「衝煩疲難」四字題調要缺﹔如遇缺出﹐在外揀補。新設之臺灣縣﹐照原編刪一「衝」字﹐編爲「煩疲難」三字調要缺。臺灣府衙署現在彰化縣城﹐不必移於臺灣縣﹐以節煩費。彰化縣原系「煩難」中缺﹐卽以彰化縣爲附府首縣﹐攺爲「衝煩難」要缺。更有臺南府之鳳山﹑嘉義兩縣﹐當日分閩省各縣缺以計煩簡﹐皆「煩難」兩字缺﹔合就臺灣各縣缺核計﹐似稱難治﹐均應增爲「煩疲難」三字要缺。此外各廳縣﹐悉仍其舊。如此轉移﹐庶幾名實相符﹐規模大定。所有各府﹑縣印信﹐均毋須請換。其餘未盡事宜﹐容俟另行查議辦理。

據臺灣布政使唐景崧會同臺灣道兼按察使銜顧肇熙詳請奏咨前來﹐臣等覆查無異。除分咨各部外﹐所有「臺灣省會要區地利不宜﹐擬請移設以定規模」緣由﹐謹合詞恭折具陳﹐伏乞皇上聖鑑﹐飭部議施行。

再﹐此折系臣友濂主稿﹔合並聲明。謹奏。

臺南府轉知巡撫邵友濂奏請移設省會奉批交部議奏

欽加鹽運使銜補用道臺南府正堂唐﹐爲行知事。

案蒙臬道憲顧札開﹕『光緒二十年四月十七日﹐奉撫憲邵案行﹕「光緒二十年正月二十五日在臺北府城會同閩浙督部堂譚恭折具奏「臺灣省會要區地利不宜﹐擬請移設以定規模」一折﹐玆於本年三月二十八日準兵部火票遞回前折﹐於二月三十日奉朱批﹕『該部議奏。欽此』。除折稿先經抄發﹑毋庸重錄外﹐合恭錄行知。爲此﹐仰該道卽便移行欽遵查照。毋違。須案」等因。奉此﹐除分別移行外﹐合就札飭。札到該府﹐卽便移行欽遵查照。此札』等因。蒙此﹐除移分外﹐合就行知。

爲此﹐仰縣立卽遵照。此札。

光緒二十年五月十八日札﹝恆春縣﹞。

臺南團練總局行知鳳山縣招墓義勇奉批編定營號

臺南團練總局﹐爲行知事。

本年二月初四日﹐準工部主政邱移開﹕『奉臺灣巡撫部院唐照會﹕「據鳳山縣知縣兪令秉焜詳稱﹕『案奉憲臺在臺藩司任內札飭「預徵義勇﹐以備調遣」等因﹔並蒙札發示諭下縣。奉此﹐卽將告示實貼﹐具文申報。一面邀集紳耆﹐曉以大義﹔眾皆敵愾同仇﹐俱允招募同志﹑共相戮力﹐以仰副大憲殷殷勸勉之意。玆據職員陳國馨﹑武生曹鴻飛﹑增生吳如淵﹑軍功許宗輝等稟稱﹕「已招募下淡水等處閩莊人民﹐選足二千名﹐合計義勇四營﹐匯造名冊呈送轉報」等情。當經卑職先後點驗﹐所集義勇尙屬精壯﹐均堪訓練成軍﹐以備調遣。正在具文詳報間﹐又據粵籍生員江福霖﹑李鎔經﹑黃耀垣﹑黃應香﹑例貢生鍾徳棠﹑千總林超勝﹑軍功林信保﹑鍾庚龍﹑曾耀東﹑徐聯超等稟稱﹕「於粵籍各莊招集義勇五千名﹐編列十營﹔造具淸冊﹐呈乞轉繳」等情。據此﹐查該職員陳國馨﹑生員江福霖等均能深明大義﹐策勵眾心﹐實堪嘉尙﹗理合將送到義勇名冊詳請察核轉發並命營號示遵』等情到本署院。據此﹐除批『據詳已悉。陳國馨一營應編爲「昌」字前營﹑吳如淵一營編爲「昌」字後營﹑曹鴻飛一營編爲「昌」字左營﹑許宗輝一營編爲「昌」字右營﹔又江福霖一營編爲「儀」字正中營﹑李鎔經一營編爲「儀」字正前營﹑黃耀垣一營編爲「儀」字正左營﹑黃應香一營編爲「儀」字正右營﹑鍾徳棠一營編爲「儀」字正後營﹑林超勝一營編爲「儀」字副中營﹑林信保一營編爲「儀」字副前營﹑鍾庚龍一營編爲「儀」字副左營﹑曾耀東一營編爲「儀」字副右營﹑徐聯超一營編爲「儀」字副後營』等因印發外﹐照會查照」等因。奉此﹐除分行外﹐合就移知﹔請煩查照施仃』等由。初八日﹐蒙臬道憲陳札同前因各到府。蒙此﹐除移行照會外﹐合就行知。

爲此﹐札仰該縣卽便知照。此札。

光緒二十一年二月二十四日札﹝恆春縣﹞。

臺南團練總局轉行上諭籌辦漁團﹝附兩江總督劉坤一奏折﹞

臺南團練總局﹐爲轉行事。

本年三月二十日﹐蒙督辦憲杯照會內開﹕『事準臺灣巡撫部院唐咨﹕「光緒二十一年三月初八日﹐準兵部火票遞到軍機大臣字寄欽差大臣兩江總督劉﹑署直隸總督雲貴總督王﹑署兩江總督湖廣總督張﹑閩浙總督邊﹑兩廣總督李﹑江蘇巡撫奎﹑浙江巡撫廖﹑山東巡撫李﹑廣東巡撫馬﹑署福建臺灣巡撫布政使唐﹐光緒二十一年二月十一日奉上諭﹕『前據禦史王鵬運奏請飭辦近畿沿海漁團﹐當經諭令王文韶體察情形﹐妥爲籌辦。玆據劉坤一奏稱﹕「倭船橫行海上﹐每以財利啖我小民爲之接濟向導。因思漁團﹐亦海防中之一事﹐未容輕忽。現飭沿海府﹑廳﹑州﹑縣及各防營督飭地方紳董查明漁戶﹐編立漁團。江南﹑浙江﹑福建﹑廣東等省海面廣袤﹑港■﹝氵義﹞紛歧﹐若不認眞舉辦漁團﹐設使爲敵所用﹐尢屬可慮﹗請飭妥籌辦法」等語。沿海舉辦漁團﹐藉以保衛海疆﹑免致爲敵所用﹐卽著王文韶﹑張之洞﹑邊寶泉﹑李瀚章﹑奎俊﹑廖壽丰﹑李秉衡﹑馬丕瑤﹑唐景崧各就本省情形妥定章程﹐實力籌辦﹔毋得有名無實﹐致成具文。劉坤一原折﹐均著抄給閱看。將此由五百里各諭令知之。欽此』﹕遵旨寄信前來。承準此﹐除分行外﹐咨會查照欽遵」等因﹔並黏抄原折前來到本督辦。準此﹐查臺灣上年舉辦團防﹐各屬業經興辦漁團﹔玆準前因﹐相應照會貴總局轉飭各分局實力籌辦。除分別照會外﹐爲此照會﹐煩爲查照轉飭施行。須至照會者』等因﹔計黏抄原折到局。蒙此﹐除照行外﹐合就轉行。

爲此﹐札仰該縣立卽遵照。此札。

計黏抄原折。

光緒二十一年四月初五日。

欽差大臣兩江總督臣劉坤一跪奏﹕爲防務孔亟﹐請飭沿海各省舉辦漁團﹔恭折由驛馳陳﹐仰祈聖鑑事。

竊維倭船橫行海上﹐意在窺窬﹐每以財利啖我小民爲之接濟向導。沿海一帶漁船﹑民戶良莠不齊﹐若不舉辦保甲漁團嚴密稽察﹑實力維持﹐無以淸內姦而防外侮。聞去年倭由皮子窩等處登岸﹐卽系雇用漁船﹔舟中敵國﹐可以殷鑑。且海濱之人以船爲家﹐匪特風濤﹑沙綫所爲熟諳﹐卽善於鳧沒狙擊﹑膂力技藝過人者﹐亦往往而有。前明海盜汪直﹑徐海之黨﹐多屬其中﹔而我朝各將李長庚﹑王得祿之屬﹐亦在其中。可見同一海濱之人﹐棄之則爲遊民﹐訓之則成勁旅﹔不過一轉移間﹐而利害已判霄壤矣。前者法人之役﹐左宗棠爲兩江總督﹐曾經創辦漁團﹔臣因奉行未得其人﹐遂至中輟。因噎廢食﹐論者惜之﹗臣到�後﹐熟籌防務﹑體察情形﹐因思漁團亦海防中之一事﹐未容輕忽。現��文沿海府﹑廳﹑州﹑縣及各防營督同地方紳董查明漁戶船數﹑人數﹐取具鄕鄰保結﹐編立漁團號冊﹔無事時聽其出海捕魚﹐有事時令其隨同防寇。出海偵探得實者﹐酌給賞犒。倘有能出奇計﹐不惜身命奮勇殺敵者﹐卽予以不次之賞。𨿽有形之功效﹐難期立見﹔而無形之�患﹐或免潛滋。惟津﹑楡一帶海口﹐漁戶尙未甚多﹔而江南﹑浙江﹑福建﹑廣東等省海面廣袤﹑港■﹝氵義﹞紛歧﹐向爲漁商聚集﹐匪徒出沒之所。若不認眞舉辦漁團﹐設使爲敵所用﹐尢屬可慮﹗應請敕下沿海各省督﹑撫臣各就本省情形因地制宜﹐妥籌辦法﹐嚴飭所屬實力舉行﹔俾民志皆若堅城﹐而海疆盡成淸野﹐似於防務不無裨益。

愚昧之見是否有當﹖謹恭折馳陳﹐伏乞皇上聖鑑訓示。謹奏。

光緒二十一年二月十一日﹐奉朱批﹕「另有旨。欽此』。

拺東堡總理林振芳等申報當地米榖產銷情形

第一條﹕查拺東上堡內之田每年所產米榖若遇雨水充足﹐上等年冬大約通計近四十萬石之數。倘年冬雨水不順﹐則所收減少。若園所出產之數如甘蔗﹑地瓜﹑黍仔﹑花生諸雜糧每年所收﹐約值金在四萬銀之譜﹔若年冬雨水不順﹐亦各有減少。

第二條﹕各堡田﹑園則定甲數﹐原俱載明各堡經管之歸戶冊。若飭各堡經管開送﹐便可查核而知﹔若令總理查報﹐無歸戶冊可稽﹐實難查其詳細。

第三條﹕臺灣治下土葛窟﹑水裏港﹑梧棲﹑新港各港口每年出口米榖﹐上等年冬足收各港通共大約在七十餘萬石左右﹐中﹑下等年冬或六十餘萬石﹑五十餘萬石不等。若要知其詳細﹐可就各港口米棧查明。至大安﹑後壠各港系他縣遠隔﹐須查於彼處人方知

第四條﹕臺灣米價﹐大槪視年冬丰歉爲貴賤。至米榖買賣﹐則算石聲﹝﹖﹞。現時拺東上堡內﹐米九三斗每石價約估銀三元三角左右﹔若挑工遠近不同﹐價亦微有差異。至前四﹑五年間﹐如辛卯年﹐早冬每石價二元二角左右﹔壬辰年﹐早冬每石一元九角左右﹔癸巳年﹐早冬每石價二元一角左右﹔甲午年﹐早冬每石價二元四角左右﹔乙未年﹐早冬每石價二元六角左右。此系僅就拺東上堡葫蘆墩一處時價言之﹔若他處﹐則低昂互判﹐亦不盡一律相同。

第五條﹕堡內開米店鋪﹐惟新廣莊街昆發號﹝鋪主陳韜﹞﹑瑞丰號﹝鋪主莊進爵﹞﹑榮春號﹝鋪主陳冰﹞數鋪而已。以外村莊散處之人﹐或有糴米多少﹐到街中貿易者﹔或偶然采糴囤積﹐因時發兌者﹕比常時開米鋪之商人以米爲專門生理者不同。蓋其作止無常﹐難定其姓名﹑莊街。

第六條﹕開米店鋪﹐其在海口開設﹑運售內地者﹐謂「海口棧」﹔其不在海口開設而常與海口棧交關者﹐謂「內山棧」。至每日平均賣售擔石之數﹐內山棧如新廣莊開設之店鋪﹐一日或賣數十石﹑數百石之多﹔亦有停滯至數日﹑數十日未嘗賣售斗石者﹕此店鋪中每日平均賈售擔石之數多寡不定之情形也。又凡開米店鋪之人賣售米榖﹐不必先有藏米在店而後賣售。譬如甲欲向乙買米﹐乙店中實無米﹐惟互相講定價數﹐甲則付銀與乙﹐乙乃以此銀轉向他處采糴付甲﹔亦有時乙未收銀﹐而先運米付甲者﹕此又米鋪中每日貯藏擔石之處難爲核定多寡之情形也。

第七條﹕查專以賣售精米之商人﹐此間向來惟彰化城內外有之﹐名曰「白米店」。以外如拺東堡一帶﹐凡街市﹑鄕村人家日用之精米﹐大抵皆取糙米以搗米器具自舂自用或雇工人舂﹐無專以精米發賣之商。若官衙局廳要用精米﹐須先向該處商人買糙米﹐另雇工杵舂﹐方得精米。

第八條﹕米商向人家采米所交關者﹐均系未經搗精之糙米﹐故此處無售賣精米之商人。至用以搗精米之器具﹐無論街市﹑鄕村﹐多備有此器具者。其器具種類不一﹕藉水力以水舂者﹐名水碓﹔藉人力而用腳踏者﹐名腳碓﹔用手舉杵搗者曰舂臼。盡一人之力搗米﹐日僅得精米數斗﹔若水碓﹐則加倍。

右八條謹就管見所知答復﹐恭請察核。

明治二十九年一月��日﹐拺東上堡治下總理林振芳﹑紳士呂汝玉謹呈。

附錄

目次

閩廠輪船續行興造片﹝同治十三年七月﹞………………………………沈葆楨﹝二四九﹞

擬請添設移攺疏﹝光緒十年﹞………………………………………………何璟﹝二五一﹞

請撥款制船疏﹝光緒十一年﹞……………………………………………裴蔭森﹝二五二﹞

具陳臺北情形以明是非疏﹝光緒十一年﹞………………………………劉銘傳﹝二五五﹞

臺灣驟難攺設省分謹陳管見疏﹝光緒十二年﹞…………………………劉銘傳﹝二六一﹞

請開禁出口硫磺片﹝光緒十二年﹞………………………………………劉銘傳﹝二六三﹞

奏臺灣各路生番歸化並開山招撫情形疏﹝光緒十三年﹞………………劉銘傳﹝二六四﹞

籌議攺設臺灣郡縣疏﹝光緒十三年﹞……………………………………劉銘傳﹝二六八﹞

閩廠輪船續行興造片﹝同治十三年七月﹞沈葆楨

再﹐閩廠計成輪船十有五號﹔除「鎭海」一號駐天津﹑「湄云」一號駐牛莊﹑「海鏡」一號歸招商局駕駛外﹐祗餘十有二船。辰下海防喫緊﹐「揚武」﹑「飛雲」﹑「安瀾」﹑「靖遠」﹑「振威」﹑「伏波」皆兵船也﹐前囑日意格向赫徳借海關之「淩風」輪船已到﹐臣擬派此六號常駐澎湖﹐隨之練習合操陣式。「福星」一號駐臺北﹑「萬年淸」一號擬駐廈門﹑「濟安」一號擬駐福州以固門戶﹐尙嫌單薄。「永保」﹑「琛航」﹑「大雅」三船本商船也﹐現派迎淮軍並裝運﹖械﹑軍火往來南北﹐殊少曠時﹕此閩局諸船分派之情形也。而滬船之到閩者現祗「測海」一船﹐僅供閩﹑滬遞通消息。臺灣遠隔內地﹐防務文書刻不容緩。就眼前輪船計之﹐實覺不敷周轉。臣計現在廠中有百五十匹馬力之輪機水缸﹐已成兩副﹔所運外洋木料﹐聞亦陸續歸來。因未奉諭旨﹐不敢擅自興工﹔工匠人等祇令制造備用器具﹐並修理舊船。若爲省費起見﹐尙須酌量遣撤。惟該工匠等學習多時﹐造輪之法已皆諳悉﹔聚之數年﹐散之一旦﹐不免另圖生計。他日重新招募﹐殊恐生疏。而已備之水缸機器﹑已購之木料﹐將俱置諸無用之區。實則暗中縻費﹐似不如仍此成局接續興工。在匠作等駕輕就熟﹐當易告成。而廠中多造一船﹐卽愈精一船之功﹔海防多得一船﹐卽多收一船之效。況由熟生巧﹑由舊悟新﹐卽鐵甲船之法﹐亦可由此肇端。購致者權操於人﹐何如制造者權操諸己。

除出洋學習一節仍候會議復奏請旨遵行外﹐合懇天恩準將閩廠輪船續行興造﹐以利海防。

﹣﹣錄自「皇朝道咸同光奏議」卷十四。

擬請添設移攺疏﹝光緒十年﹞何璟﹑張兆棟

竊臣兆棟前因渡臺巡閱條陳應辦事宜﹐擬請在水沙連另設通判﹑將羅漢門巡檢攺設澎湖﹔奉批旨﹕『知道了。所有應辦事宜﹐卽著該署撫督飭屬員詳細查明﹐妥爲籌議﹐會同何璟奏明辦理。欽此』。當經恭錄轉行欽遵。玆催據臺灣道劉璈議詳﹐批由藩﹑臬兩司會同善後局司道核明請奏前來。臣等伏查臺灣水沙連在中路之後山﹐未經開墾﹐以先祇爲荒埔﹕近以田園日辟﹐漸成要區。其界內之埔里社﹐地勢坦平﹐民番雜處﹔尢爲後山中權扼要。前議鹿港同知攺爲中路﹐移紮水沙連﹐曾於埔裏地方建設土城﹑官廨。今鹿港同知未能攺移﹐亟應另設通判一員駐紮埔裏辦理撫番開墾事宜﹐名爲「埔里社撫民通判」。凡有民番詞訟﹐俱歸審訊﹔將來升科等事﹐亦由其經理。如遇命﹑盜等案﹐仿照澎湖通判之式﹐由該通判勘驗查緝﹐移歸彰化縣招解。仍先由海防經費項下酌給津貼辦公﹔一俟田園墾升﹐將養廉﹑役食等項次第籌給。其與彰化縣如何劃界﹖容新設通判到任後﹐會勘定議。至於澎湖﹐島嶼縱橫﹐文職祇一通判﹐控馭難周﹔是以有羅漢門巡檢攺移媽祖宮之議。現經劉璈覆加查勘﹕距澎湖廳治九十里之八罩地方﹐較媽祖宮更爲緊要。該處居民以漁爲業﹐良莠不齊﹐每有海船擱淺﹑乘危搶奪情事﹔廳員旣鞭長莫及﹐汛弁把總又不足以資鎭壓。擬將臺灣縣羅漢門巡檢移紮八罩地方﹐歸澎湖通判管轄﹔附近將軍澳等嶼﹐卽歸該巡檢分管。因地制宜﹐洵於海疆有益。巡檢俸廉﹑役食﹐悉仍其舊﹔應需衙署﹐委員勘估﹐就海防經費撥款妥辦。除咨部查照外﹐合無仰懇天恩﹐俯準添設臺灣埔里社通判一員﹔將羅漢門巡檢攺爲澎湖巡檢﹐移紮八罩﹐以資治理而重巡防。如蒙兪允﹐並請敕鑄「埔里社撫民通判關防」﹑「澎湖八罩巡檢印信」各一顆﹐頒給領換﹐俾資信守。羅漢門巡檢舊印﹐俟新印頒到﹐鐫字繳銷。以上二缺﹐照臺地向例﹐均作爲調缺﹐準部覆分別辦理。

﹣﹣錄自「皇朝道咸同光奏議」卷三十九。

請撥款制舶疏﹝光緒十一年﹞裴蔭森

竊查同治十三年倭兵擾臺﹐前總理船政臣沈葆楨疊次商辦鐵甲兵船﹐在事官紳有婉辭諷止者﹑有直言駁辯者﹔而沈葆楨與洋將之言曰﹕『有鐵甲而兵輪乃得用其長﹐無鐵甲而兵輪終恐失所恃』﹔議者謂其慮患之深﹐不遽信其謀兵之善也。迨上年法人犯順﹐各處新報開列法國兵船綜計不足三十號﹐而差遣﹑轉運各船亦充其數﹔至上等炮船不過與「福勝」﹑「建勝」等船爭猛﹐上等兵船不過與「南琛」﹑「南瑞」等船爭快。徒以二﹑三鐵甲縱橫閩﹑浙洋面﹐馬江之役﹐七船同沈﹔石浦之役﹐五船俱退。𨿽管船者不得其人﹐而虛聲所播﹐士膽先靡﹔要皆無鐵甲而兵輪失所恃之明證也。然則懲前毖後之計﹐整頓海軍必須造辦鐵甲﹔時勢所趨﹐無庸再決者矣。

查有船政出洋學生同知銜魏瀚﹑參將銜遊擊陳兆翺﹑都司鄭淸濂等在洋肄業﹐時逾七年﹔曾經委令監造徳國鐵甲兵船﹐閱歷頗深。據稱法國於光緒十一年創造雙機鋼甲兵船名「柯襲徳士」﹑「迪克士」﹑「飛禮則唐」等三船﹐計船身長中尺十七丈三尺九寸﹑船腰闊四丈﹑船旁鋼甲厚八寸﹑艙面鋼厚二寸﹐每時可行中國海道八十里﹐配用新式康邦臥機計算﹐實馬力一千七百匹﹔較北洋徳國訂造之「定遠」鐵甲船身較小與「濟遠」鐵甲馬力稍輕﹐而駕駛較易﹑費用較減。除炮位﹑魚雷﹑電燈另購外﹐每船工料須估銀四十萬兩。兩船並造﹐須二十八月可成﹔三船同造﹐三十六月卽竣。閩省若得有此等鋼甲兵船三數號﹐炮船﹑快船得所護衛﹐膽壯則气揚﹐法船斷不敢輕率啟釁。玆稟由提調道員周懋琦繪圖轉稟請示﹐並據試造雙機鋼甲﹐以魏瀚﹑鄭淸濂﹑吳徳章監造船身﹐陳兆翺﹑李壽田﹑楊廉臣監造船機﹐確有把握。如果虛糜工費﹐甘與該學生等一同科罪等語。臣等復查疆臣議辦鐵甲十有餘年﹐或因喫水動逾二丈三﹑四尺﹐中國海口較淺﹐出入不能自如﹕所可盧者一。閩﹑粵等省船塢過小﹐修理不能勝載﹕所可慮者二。船身滯裏﹐轉掉未靈﹐管駕不能如法﹕所可慮者三。該道員周懋琦等所呈總﹑分船圖﹐據開全船墩載一千八百墩﹐喫水止深一丈二尺二寸﹐沿海各口均可駛行﹔則出入不難矣。船政前爲南洋承辦「開濟」等項快船實馬力二千四百匹﹐本勘定附廠紅山山麓另造砌石大塢﹐預備修理南北洋快兵船﹑鐵甲船之用。核估工料需銀一十萬兩﹐三﹑四月可以工竣﹐現將次第造辦﹔則修理不難矣。三屆出洋學生﹐另請案加展年限﹐每年在外國兵船閱歷須扣足六个月爲期﹐船政又另購夾板﹑復設練船爲出洋訓練學生水手之用﹔則管駕亦不難矣。自來兵家有恃乃可無恐﹐先聲足以奪人。南北洋籌辦水師﹐頗費財力。援閩之師﹐久而不出﹔出則遲回觀望﹐畏葸不前。法人得窺其微﹐遂乃截商阻漕以欺中國。鐵甲未成﹐兵船無護﹐不敢輕於賞試﹐得以大肆要求。幸而諒山復爲我克﹐臺﹑澎不能安踞﹐孤拔又伏冥誅﹔餉絀民嘩﹐暫時就範。然而法人豈能一日忘臺﹑澎耶﹗該道員久官閩﹑臺﹐該學生等籍地福省﹐均無希圖名利之心﹔祇以馬江死事諸人非其親故﹑卽爲鄕鄰﹐以報仇雪憤之心﹐寄於監作考工之事﹐其成效必有可觀。至所需制船經費一百三十餘萬兩﹐或在洋關酌撥抑或另籌協濟﹖現𨿽經費異常支絀﹐然必需之款﹐臣等不敢稍有畏難。應俟奉旨後﹐臣昌浚等隨時妥籌辦理。所有船政試造雙機鐵甲兵船緣由﹐理合會同馳奏。

抑臣等更有請者﹕歐洲大局已成連橫之勢﹐中國若再拘於成見﹐情形岌岌可危﹔除制炮造船﹑教將練兵﹐別無自彊之道。然不開礦﹑煉鐵﹐購機﹑造鑪事事購自外洋﹐財源溢出﹔軍火之費﹐較之洋藥漏卮尢爲繁巨。臣宗棠日前「拓增船炮大廠」一疏﹐仍求宸衷獨斷﹐天下幸甚﹗

此折系臣蔭森主稿﹐臣宗棠﹑臣圖善﹑臣昌浚﹑臣兆棟會商﹐意見相同。謹恭折附輪船到滬﹐交上海縣由驛五百里馳陳。

——錄自「皇朝道咸同光奏議」卷十四。

具陳臺北情形以明是非疏﹝光緒十一年﹞劉銘傳

竊臣於正月初二日接準大學士左宗棠來咨﹕『具奏「抵閩詳察臺灣現在情形」一折﹐恭錄十年十一月十八日奉上諭﹕「左宗棠奏「詳查臺灣情形妥籌赴援」一折﹐據稱﹕『八月十三日基隆之戰﹐官軍已獲勝仗﹐因劉銘傳營務處知府李彤恩駐兵滬尾﹐以孫開華諸軍爲不能戰﹐三次飛書告急﹐堅稱滬尾兵單將弱﹐萬不可靠﹔劉銘傳爲其所動﹐遽拔大隊往援﹐基隆遂不可復問。李彤恩不審敵情﹐虛詞搖惑﹔擬請卽行革職﹐遞解回籍﹐不準逗畱臺灣』等語。前敵軍情關系極重﹐必須確切查辦﹐不得含糊了事。李彤恩所稟劉銘傳各情﹐人言藉藉﹔果系因此貽誤﹐厥咎甚重﹐非遞籍所能蔽辜。前諭楊嶽斌迅速赴閩援臺﹐卽著該前督於到臺後詳確查明﹐據實參奏。李彤恩﹐著卽行革職﹐聽候查辦」等因﹐欽此﹔知照前來。

伏查基隆退守情形﹐已於上年八月十四日奏明在案﹐無庸瀆陳。謹將左宗棠所參各節﹐爲我皇太后﹑皇上陳之。

臣渡臺時隨帶親兵一百二十名﹔其次孫開華三營﹑曹志忠六營﹐每營精壯只三百餘人。當由臺南調來章髙元淮勇兩營﹔其時臺南疫癘盛行﹐兵丁多病﹐僅來五百人。嗣又添調巡緝營一營。合之劉朝佑百餘人﹑張李成土勇一營﹐統計基隆﹑滬尾兩處共只四千餘人。左宗棠疏稱基﹑滬各營數且盈萬﹐不知何所見聞﹖

自七月杪基隆疫作﹐將士十病六﹑七﹐不能成軍。八月十三日之戰﹐九營僅挑選一千二百人﹐內中尙有抱病勉彊應敵者。當孤拔未來之先﹐初九﹑初十兩日臣接香港﹑上海電報﹐知其全股犯臺。其時滬尾祗孫開華三營﹑劉朝佑一百餘人﹐並張李成新募土勇一營甫經到防。炮臺尙未完工﹐又無營壘﹔地勢平坦﹐無險可扼。危迫情形﹐不待旁言。臣早已憂慮及之﹐曾函致孫開華﹑李彤恩﹕如果敵犯滬尾﹐臣卽撤基隆之守來援﹔囑令堅守以待。一面派員赴下游趕雇船隻﹐將軍火舉重之物先運下船。十二日﹐孤拔率大幫兵船進口﹐臣料敵兵必由仙洞登岸﹔當同曹志忠等密商﹕如敵兵明日戰後卽札仙洞﹐則不致遠攻滬尾﹔如戰後全隊下船﹐卽須預備回援滬尾﹐以保後路。十三日酉刻﹐敵軍收隊﹐全行下船﹔當接孫開華﹑李彤恩﹑劉朝佑先後來信﹐俱稱據法船五隻直犯口門﹐升旗開炮。臣同孫開華﹑李彤恩已有成約﹐無用李彤恩虛詞搖惑。左宗棠疏稱李彤恩三次飛書告急﹐卽系孫開華﹑李彤恩﹑劉朝佑三人三次之書﹐非李彤恩一人之書也。臣當卽傳令拔隊﹐惟四十磅大炮二尊不能運動﹐埋於山下﹔其餘軍裝﹑鍋帳以及病傷勇丁﹐毫無遺棄。若果因李彤恩三次飛書告急﹐倉猝拔隊退回﹐軍裝焉能毫無遺失﹗基隆退後﹐敵兵上岸住營﹐兵勢已分﹔往攻滬尾﹐不足千人。若不撤基隆之守﹐敵必全隊攻犯滬尾﹔無兵往援﹐𨿽提臣孫開華驍勇敢戰﹐器械不敵﹑眾寡懸殊﹐何能保其不失﹗二十日之捷﹐左宗棠前據劉璈稟報﹐奏稱孫開華所部並淮軍﹑土勇三路迎戰獲勝﹔此次又奏系孫開華數營戰勝。不獨於臺事未加訪察﹐卽奏報中亦自相矛盾﹐不加斟酌。所陳「臺北距滬尾三十里﹐如果危急﹐地方官當愼重過於他人」等語﹔查基隆至滬尾水程只八十餘里﹐頃刻可至﹔臣五瑞安設一站﹐來往通信﹐尙恐聞警援應不及。若俟地方官稟報﹐必至滬尾失後﹑敵至臺北城下﹐方能回援。

臺北府知府陳星聚屢次稟稱進攻基隆﹐並有土著之人願告奮勇往攻基隆者﹐皆有其事。自滬尾捷後﹐俱以李彤恩所募張李成土勇得力。提臣孫開華﹑曹志忠﹑蘇得勝﹑柳泰和各請添募千人﹐臺北知府陳星聚等聯名稟請基隆通判梁純夫招募土勇二千﹐候補知縣周有基稟請招募一千﹐俱告奮勇進攻基隆。其時記名道朱守謨請假尙未銷差﹐倡言多招土勇﹐迅攻基隆。至於餉項﹑軍械之有無﹐不計也。忽有臺北府書識陳華聲稱﹕願招土勇一千五百名﹐自備槍械﹐包取基隆﹐每月每勇需洋銀十二元﹔托親兵哨官奚松林來說。當經臣申飭﹐不許多事。朱守謨聞有包取基隆之說﹐卽私許陳華招募﹔及臣知之﹐業已成軍。臣以淮楚營制﹐每勇只有銀餉四兩二錢﹔陳華大言輕敵﹐不知能否得力﹐卽給如此重餉﹐何以服老勇之心﹗堅執不許添增口糧。該勇俱知臺北府無兵﹐祇臣親兵數十名﹐卽聚眾吶喊鼓噪。臣派弁往看﹐陳華所募皆城外艋舺市井之徒﹐器械毫無。當傳陳華來見﹐諭以軍餉不能加增。如果能克基隆﹐立給賞號銀二萬兩﹔先發十日口糧﹐令其帶赴水轉腳﹐聽候曹志忠調遣。朱守謨經臣嚴加申飭﹐含憤而去。陳華至水轉腳後﹐曹志忠見其勇多滋事﹐器械毫無﹑不能見敵﹐不肯節制。臣令蘇得勝親至曹營與之密商﹐將陳華土勇先行挾以兵威﹐截去五百名﹔復調三百名至觀音山﹐歸柳泰和裁並。其餘隨卽一並裁撤﹐費餉一萬餘兩。周有基募勇﹐尙未成軍﹐卽鬧餉鼓噪﹔經臣將已募四百餘人﹐派歸柳泰和節制。梁純夫見土勇不遵約束﹐屢次滋事﹐不敢招募。此卽左宗棠疏中所稱各將領以及土著之人願告奮勇往攻基隆者﹐系九月初旬事也。紳士陳霞林等屢言﹕內山禦番土勇常行見仗﹐可以挑募。臣告知各軍前往內山選募﹐一面令工匠連夜修理各營所繳舊槍﹐分撥應用。搜查餉項﹐僅敷月餘。各軍招募﹐有尙未成軍者﹐亦有成軍尙無器械者。時值疫气染至臺北滬尾一帶﹐軍民俱病﹔提臣孫開華﹑署臺灣鎭章髙元﹑總兵柳泰和等俱抱重病﹐曹志忠六營營官無不病者。臣隨從文武員弁﹐日歿數人。自封口後﹐內地音信不通﹐兵單援絕﹐土匪四起。臣日夜憂急﹐無所措手。臺北府知府陳星聚﹐每見必催進攻基隆。臣因其年近七旬﹐不諳軍務﹐詳細告以不能進攻之故﹔柰該府隨言隨忘。紳士陳霞林並淡水縣知縣劉勛皆明白曉暢﹐見將士多病﹑士勇尙未募齊﹑器械缺乏﹐俱知不能前進。陳星聚除面催進攻外﹐復稟請進攻﹔臣手批百餘言﹐告以不能遽進之道。該府復慫恿曹志忠進攻﹐並以危言激之﹔曹志忠一時憤急﹐遂有九月十四日之挫。幸傷人不多﹐未損軍銳。敵於十五日卽渡河﹐耀兵七堵。陳星聚妄聽謠言﹐謂基隆法兵病死將盡﹐又謂業已退走上船﹐故日催進攻。自十五以後﹐該府始自言不諳軍事﹐不再妄言。此卽左宗棠疏稱陳星聚屢次稟請進攻基隆之原由也。

左宗棠參臣坐守臺北﹐不圖進取﹐機宜坐失。臣曾將兵單器缺﹑不能進攻情形﹐壘奏在案。基隆近靠海岸﹐敵船入口﹐則不能爲我有。故於六月十六日之捷﹐並未奏報克復。曹志忠所守營壘﹐逼近海邊﹔如法人添丁﹑添船﹐卽須退守山後﹕亦經臣附片密陳。我之所恃者山險﹐敵之所恃者器利。彼來攻我﹐我得其長﹔我往攻彼﹐彼得其長。且敵營據山傍海﹐兵船聚泊其下﹔若不能遂其兵輪出口﹐終竭陸師之力﹐攻亦徒攻﹑克猶不克。如果易攻﹐現在兩軍俱在疲乏之際﹐王詩正統帶勁旅一千﹐不日當可奏功﹐以免臣抱懦怯株守之咎。臣治軍十餘年﹐於戰守機宜﹐稍有閱歷。惟事事求實﹐不慣鋪張粉飾。若空言大話﹐縱可欺罔於一時﹐能不遺笑於中外﹗臣實恥之。臣渡臺時﹐軍務廢弛已極﹔軍裝﹑器械全不能用﹐炮臺﹑營壘毫無布置。接戰於倉猝之間﹐所部多疲病之卒﹔歷盡艱難﹐支持半載。臨敵應變﹐大小大餘戰﹐幸無挫失。若聽局外大言﹐輕敵浪進﹔上月初十日孤拔添兵大舉﹐戰無策應之師﹑守無可據之險﹐必至一敗不能立腳。軍事瞬息千變﹐其中動止機宜﹐固非旁觀所能盡知﹐亦非隔海所能臆度也。

至浙江候補知府李彤恩﹐本系滬尾通商委員﹔臣到臺北﹐提臣孫開華稱其辦事�能﹑熟悉洋務﹐現因身弱多病﹐決意乞退。臣商之提臣﹐現在用人之際﹐不可任其乞退﹔托其致書慰畱。六月十二日﹐臣同提臣並臺灣道劉璈至滬尾察看炮臺地基﹐李彤恩扶病出見﹐疲弱不堪。臣令其趕緊調養﹑不必請假﹐當委兼辦滬尾營務。六月十五日基隆開仗以後﹐李彤恩稟請買船塡石塞口。時值秋茶上市﹐英商阻撓﹔李彤恩同英領事往復辯論﹐始將口門塡塞。隔日法船卽至﹐英兵船告以口門封塞﹐隨卽駛回。七月二十日﹐臣至滬尾查看炮臺﹔孤拔親坐三號兵輪亦至滬尾查探水道﹐並托英船代覓引港之人。若非李彤恩先期塞口﹐法船混入一隻﹐臺北已不堪問。紳士陳霞林等每晤談時﹐輒稱其功。臣到臺北﹐有招募士勇者﹔臣因其所用土槍不能禦敵﹑不肯操練﹐未曾招募。李彤恩力保張李成打仗奮勇﹐請募五百名﹔發給後門槍二百桿﹐令其操練助防。八月二十日之戰﹐張李成包抄得力﹐官紳共見共聞。十月初﹐臣因餉項支絀﹐札令李彤恩來城﹐同福建候補知縣鄭建中會同官紳辦理捐借餉事。該守到後﹐卽同陳霞林等議向城鄕殷戶借用銀票二十餘萬元﹔毫無勉彊﹐現已辦成。如果李彤恩有貽誤大局之處﹐紳民當共切齒﹐曷有聽其分派捐借者﹗該守不領薪水﹑未邀保獎﹐究其所辦數事﹐有裨於大局皆非淺鮮。左宗棠甫到閩一日﹐不加訪察﹐遂以劉璈之稟並朱守謨挾嫌傾陷﹑顚倒是非之言﹐率行奏參。臣若緘默不言﹐使出力有功之人﹐忽遭不白之冤。當此孤島險危之地﹑軍務萬緊之峙﹐臣何以用人辦事﹗應懇天恩將已革浙江候補知府李彤恩開復原官﹐並請暫免查辦。一俟軍事稍定﹐請旨飭令楊嶽斌或專派大員渡臺﹐逐細訪查。如果左宗棠所參情事屬實﹐臣妄用匪人﹑辦理不善﹑貽誤事機﹐應請將臣一並從嚴治罪﹐以昭公允。誠如聖諭「關系極重﹐非李彤恩革職﹑遞藉所能蔽辜」。事愈久﹐則是非愈明。臣無任惶恐待命之至。

——錄自「皇朝道咸同光奏議一卷四十八。

臺灣驟難攺設省分謹陳管見疏﹝光緒十二年﹞劉銘傳

竊臣於十月十九日準兵部咨開﹕『武選司案呈內閣抄出光緒十一年九月初五日欽奉慈禧端佑康頤昭豫莊誠皇太后懿旨﹕「醇親玉弈■﹝環﹐言代王﹞等「遵籌海防善後事宜」折內奏稱﹕臺灣要區﹐宜有大員駐札等語。臺灣爲南洋門戶﹐關系緊要﹔自應因時變通﹐以資控制。著將福建巡撫攺爲臺灣巡撫﹐常川駐札﹔福建巡撫事﹐卽著閩浙總督兼管。所有一切攺設事宜﹐該督﹑撫詳細籌議﹐奏明辦理。欽此」』等因﹐行文到臣。查臺灣一島孤懸海外﹐爲南洋門戶﹔誠如聖諭關系緊要。自應因時變通﹐不能不攺設巡撫﹐以資控制。微臣到臺年餘﹐情形稍爲熟悉。其中委曲﹐不得不瀝陳於聖主之前。

以臺灣所出財賦﹐較之貴州﹑新疆則有餘。惟沿海八縣之地所有土地﹐番居其六﹑民居其四。遠隔海外﹐有事之時﹐全恃閩省爲根本﹐聲气聯絡﹑痛癢相關﹐以助孤危之境。如上年法人之亂﹐當督臣楊昌浚未到任之時﹑何璟已罷官之際﹐前任藩司沈保靖尙能力爲籌餉接濟﹔誠以本省軍務﹐義不容辭。卽沿海州縣﹐文報往來﹐尙通聲气﹔亦以本省﹐不敢膜視。若攺設臺灣巡撫﹐與閩省劃淸界限。以後卽督臣顧全大局﹐一視同仁﹔司道以下各官﹐則畛域分明﹐勢必毫無聯絡﹐不相關顧。卽以餉項而論﹐以後仍須閩省照常接濟﹐方能養兵辦防。現在籌餉艱難﹐除不得不用之款則不可省﹐於稍可從緩﹑從減者﹐卽須力求撙節。惟視事之緩急﹑輕重﹐次第分辦。臣前「奏陳辦理善後事宜」折內﹐以辦防﹑練兵﹑淸賦﹑撫番爲目前急務﹔現旣奉旨臺灣攺設巡撫﹐必須先將生番逐漸招撫歸化﹑淸除內患﹐擴疆招墾﹐土地人民日漸寬﹐庶方足以自成一省。臣查生番情形﹐與雲貴苗民﹑甘肅■﹝犭回﹞番情形迥異。臺灣生番﹐不歸統屬。各番社所占膏腴之地﹐髙山宜茶﹑平地宜榖﹔一旦歸化﹐教之耕種﹐皆爲富區。從前招撫虛糜巨款﹐皆由舉辦未能認眞﹔一撫之後﹐置之不問。如臺南番社降者正多﹐聲气仍然隔絕﹐仇殺如故。以臣度之﹐若認眞招撫﹑示以威信﹐五年之內﹐全臺生番計可全行歸化。然後再議攺設省會﹐土地旣庶﹐財賦自完﹐庶可無須仰給於內地。刻下內辦防務﹑外撫生番﹐已慮巨款難籌。一經攺設巡撫﹐議者謂省城必須建造彰化縣北適中之地﹐曾經前撫臣岑毓英察看形勢。核計建造城垣﹑衙署﹑廟宇之費﹐又非百萬不可。臣目疾沈重﹐業經乞假調養。如蒙恩準﹐無論何人接替﹐若外辦防務﹑內辦撫番淸賦﹐又造城垣﹑衙署等事艸創﹐𨿽使經費有著﹐亦恐才力不濟。但臺灣重地﹐經醇親王等悉心籌劃﹐爲大局起見﹔宜派大員駐札﹐仿照江寧﹑江蘇規制﹐添設藩司一員。巡撫仍以臺灣爲行臺﹐一切規模皆無須更動。所有臺灣兩府兵政吏治由巡撫主政﹐內地由總督兼管﹔此分而不分﹑不分之分。一俟全臺生番歸化﹐再行攺設省會。旣有數年之期﹐從容籌辦﹔目下又可節省巨款﹐騰出財力﹐先其所急。此臣審度事勢﹐擬從緩攺設巡撫之情形也。如蒙聖主采擇﹐可否請旨飭令王大臣等公同會議﹐以期妥善。

至臺灣辦防需款﹐經臣另片奏請籌撥借存洋款。核計以後餉項﹐惟仗閩省協濟﹔應請旨飭令將軍古尼音布﹑督臣楊昌浚自十二年二月起﹐每月由廈門海關協濟餉銀三萬兩﹐每年協濟銀三十六萬兩。俟三﹑五年後臺事辦有成效﹐或停﹑或減﹐再行核議。

——錄自「皇朝道咸同光奏議」卷三十九。

請開禁出口硫磺片﹝光緒十二年﹞劉銘傳

再﹐臺灣素產樟腦﹑硫磺兩項﹐民間私熬﹑私售﹐每多械爭滋事。經內閣學士臣林維源﹑道員林朝棟等籌商收歸官辦﹐以助撫番經費。

臣查硫磺一項﹐歷由已革浙江候補知府通商委員李彤恩兼辦﹔飭令該委員商同候補知府丁達意將樟腦﹑硫磺籌議辦理章程﹐以收自然之利。據李彤恩等稟稱﹕『樟腦一項﹐近來日本出產甚多﹐香港腦價日落﹔若歸官辦﹐每石可獲利二﹑三元。臺產每年可出樟腦萬石。硫磺臺產最佳﹐經前兩江督臣沈葆楨奏請開禁﹐釆備官用﹐歷年辦有舊章﹔每石成本洋一元﹐官買每石價洋三元。每年出產六﹑七千石。上等硫磺﹐每年只出口千石﹐均解歸官用。其次積聚三千餘石﹔官旣不用﹐商禁未開﹐不能出口。日久愈積愈多﹐不獨糜費﹑棄置可惜﹗且香港年銷硫磺至萬餘石﹐運至江南﹑天津一帶燻炙葵扇艸帽﹑蒸炊餑餑﹑制造爆竹﹐銷路甚廣﹔臺灣所產甚佳﹐姦民私煮販運出口﹐不一而足。以自采之磺﹐禁不出口﹔旣聽日本暢銷﹐又不能禁止姦民私煮。若設法經理﹐𨿽獲利無多﹐於撫番經費不無小補』等情前來。臣查臺灣樟腦﹑硫磺兩項﹐民間私煮﹑私售﹐每多械爭滋事。歸官收買出售﹑發給執照出口﹐就目前情形而論﹐每年可獲利三萬餘元。以後若能出產多﹑銷路暢﹐經理得人﹐日漸推廣﹔以自有之財﹑供無窮之用﹐實於國計民生﹐兩有裨益。惟硫磺一項﹐𨿽沈葆楨奏請開禁﹑采歸官用﹐尙未準商運出口。相應請旨一體開禁﹐以暢銷路而免堆積。

——錄自「皇朝道咸同光奏議」卷十二。

奏臺灣各路生番歸比並開山招撫情形疏﹝光緒十三年﹞劉銘傳

竊臣於光緒十二年四月並九月剿撫各路番社情形﹐先後奏明在案。上年十月﹐據署臺灣道陳鳴志﹑統帶鎭海後軍副將張兆連先後稟稱﹕『後山番社﹐未撫尙多。番在深山之內﹐北抵蘇澳﹑岐萊﹐南至埤南﹑恆春。若由水尾適中之地與前山彰化遙遙相對開通道路﹐聲气聯絡﹔先撫後山中路﹐其餘聞風向化﹐招撫較易。否則﹐一撫之後﹐聲气仍然隔絕﹔徒糜經費﹐難求實效』等因。臣當檄署臺灣鎭總兵章髙元統帶炮隊並鎭海中軍前營﹑「定」字左營及練兵七百人兼顧石工﹑民夫由彰化境之集集街開山而東﹐張兆連由水尾開山而西﹐兩面刻期會辦。

章髙元率勇由拔埔社開至丹社嶺﹐計修路一百二十二里﹔張兆連自水尾開至丹社嶺﹐計程六十里﹕均系崇山峻嶺。該鎭等鑿石伐木﹐自冬至春﹐一律修竣。張兆連當乘開山軍勢﹐卽派管帶黃定國﹑畢寶印先將水尾南北川丁仔老等二十四社番丁四千餘人招撫歸化﹐一律薙發﹔擇立社長﹐頒給憲書條款﹐使奉正朔。次由花蓮港至岐蘇沿山一帶招撫他良等十二社番丁二千餘人。當有毗連岐蘇之太魯閣瓜等社丁眾勢彊﹐意圖抗拒。張兆連因太魯閣社爲北路最彊之番﹐若招撫歸化﹐則岐蘇一帶卽可一同就撫﹔親帶三營隊伍札駐山口﹐聲言開炮攻剿﹐該社番目廉畫溢等畏威乞撫﹐並願同大馬鞍﹑大吧壠等五十三社一同歸化﹐先後薙發一萬五千餘丁﹕此水尾至花蓮港後山北路番社一律歸化之情形也。

張兆連於北路生番歸化之後﹐卽會同埤南同知歐陽駿移軍向埤南平浦一帶內山招撫。南路生番﹐平埔以南各社以呂家旺左右爲最彊。該社地大丁眾﹑雄其儕偶﹐不獨不遵薙發之令﹐且統眾彊阻附近各社不準就撫﹔各番因而觀望。張兆連﹑歐陽駿當傳通事米淸吉到營﹐告以該社素行恃眾藐法﹐此次是降﹑是抗﹐立卽回報﹔一面滚營進札﹐耀兵山麓。呂家旺番目卞海盈﹑齊骨獅﹑康太鰲等見官軍逼近﹑勢在攻剿﹐聚謀數日﹐各隨通事到營乞撫﹐並約同附近巴六凡等二十六社一律歸化﹔並有八栳等十三社亦聞風歸化﹕統共薙發番丁一萬三千餘人。其毗連恆春﹑鳳山兩縣屬境﹐層巒疊幛﹐內有番社。在鳳山轄境者﹐以三條侖爲大枝﹔在恆春轄境者﹐以髙山牡丹灣爲大枝。張兆連督同鳳山營都司籃鳳春﹑管帶林維楨分道進山﹐招撫三條﹑六儀等十五社﹐髙山牡丹灣﹑阿眉等二十二社﹐中心侖等四十二社﹔又飭管帶黃定國﹑畢寶印招撫大蘭﹑大打臘﹑打南等十五社﹕地極幽深﹐各番皆伏處山頂﹐寒苦異常。自呂家旺至大蘭等處共撫一百二十九社﹐計番丁一萬五千餘人﹕此埤南﹑恆﹑鳳所屬後山南路番社一律歸化之情形也。

鳳山所屬前山﹐尙有未撫各番。臣上年檄飭統帶鎭海前軍副將陶茂森率隊由牛欄棍內口半路店招撫沙摩溪等六番﹑由山豬門招撫柏葉等十八社﹑由萬全店招撫糞箕等四社﹐統計二十八社番丁一萬二千餘人﹐均皆薙發歸化。其毗連臺灣﹑嘉義兩縣所屬內山未降番社﹐經署臺灣道陳鳴志檄飭鎭標中軍易豫俊招撫大喃等二十四社番丁四千三百餘人﹐又派遊擊劉智坤續撫大武龍﹑內攸等四社番丁四百餘人。章髙元由彰化水底寮開路至埔里社﹐沿山招撫北港葛霧等五大社﹑眉毛納吻吻等四十四小社番丁九千餘人﹔又由拔埔社開路至丹社﹐沿路撫卓大意東等六十一社番丁八千餘人。中路嘉﹑彰之交﹐經斗六門縣丞陳世烈於雲林坪設局招撫﹐沿山郡番十六社﹑蠻番丹番等三十七社番丁四千餘人﹐樟腳﹑楠子腳等七社番丁四百餘人﹐均先後薙發歸化。新竹前山番社﹐上年已一律歸化。惟內山石加碌﹑京孩兒等百餘社素行凶悍﹐降番﹑墾民歷受其害﹑仇殺不休﹔疊據民番稟請調兵剿辦。臣於上年十二月檄飭道員林朝棟督同營官鄭有勤兩營隊伍前往﹐相機剿撫。林朝棟率帶正營由十八孩兒社進攻石加碌南路﹐派令營官鄭有勤率領副營由哇西熬進剿石加碌北路﹔各帶化番數十名爲之向導﹐深入內山七十餘里﹐節節開路築卡。石加碌五社並哇西熬﹑梅素霍﹑中明都郝等十七社番眾見官兵分道深入﹐畏威乞降﹔並願勸導京孩兒南界密拿栳社一同歸化。林朝棟當派鄭有勤率帶化番親往京孩兒邊界﹐將密拿栳﹑碧牙蘭布﹑南口等社土目哇素老﹑哇油老﹑瓦丹打勞﹑邦朗等生番二十四社一律招撫歸化﹕此前山各路自冬至春續行開山撫番之情形也。

查臺灣生番種類繁多﹐處處與民仇殺。自上年九月臣親督大隊剿撫中﹑北兩路生番歸化後﹐現在數月之間﹐所有後山各路生番二百一十八社﹑番丁五萬餘人一律歸化﹔前山各路續撫生番至二百六十餘社﹑番丁薙發三萬八千餘人。水尾﹑花蓮港﹑雲林﹑東勢角等處﹐可墾水旱田園數十萬畝﹔不獨開疆辟地﹐且可免民番仇殺之禍。此皆朝廷威福遠播遐荒﹐使深山幽谷野居穴處之類咸知向化歸仁﹐化獉狉而登衽席﹔實非微臣意料所及。惟招撫番社愈多﹐經費愈大。現在捐輸截止﹐經費支絀異常。臣已檄飭各軍仍回防所籌劃﹐設官分治。俟有經費﹐再行續撫﹐以期全臺生番一律歸化。

查前後山將士自開山撫番以來﹐披荊斬棘﹐奔走於深山窮谷之內﹐從事於蠻煙嶂雨之中﹔兩年以來﹐備嘗艱苦﹐不無微勞足錄。所有尢爲出力之總兵銜浙閩盡先補用副將張兆連﹑畱閩補用副將協勇巴圖魯陶茂森﹐均擬請以總兵記名簡放﹐畱閩補用﹔守備鄭有勤﹐擬請以都司盡先補用﹐並賞加遊擊銜。其餘在事出力官弁﹐可否由臣匯保請獎以示鼓勵之處﹖出自逾格鴻施。

除將已撫番境籌商設官分治外﹐另行會奏。所有各路生番歸化並尢爲出力將領懇恩給獎緣由﹐謹會同浙閩督臣楊昌浚恭折具陳。

——錄自「皇朝道咸同光奏議」卷五十二﹝下﹞。

籌議攺議臺灣郡縣疏﹝光緒十三年﹞劉銘傳

竊臣等於光緒十二年六月十三日會奏「臺灣攺設事宜」折內﹐聲明彰化等縣地輿太廣﹐亟須添官分治﹔奉旨﹕『該部議奏。欽此』。旋經部咨﹐議令酌度情形﹐奏明辦理等因。

伏查臺灣疆域﹐南北相距七百餘里﹐東西近者二百餘里﹑遠或三四百里﹔崇山大溪﹐鉤聯髙下。從前所治﹐不過山前迆南一綫﹐故僅設三縣而有餘﹔自後榛莽日開﹐故屢增廳冶而猶不足。光緒元年﹐沈葆楨請設臺北府﹑縣以固北路﹐又將同知移治卑南以顧後山﹔全臺官制﹐粗有規模。然彼時局勢乍開﹐擇要修舉﹐非一勞永逸之計也。臣等公同商酌﹕竊謂建置之法﹐恃險與勢﹔分治之道﹐貴均而平。臺省治理﹐視內地爲難﹔而各縣幅員﹐較多於內地。如彰化﹑嘉義﹑鳳山﹑新竹﹑淡水等縣﹐縱橫二百餘里﹑三百里不等﹔倉猝有事﹐鞭長莫及。且防務爲治臺要領﹐轄境太廣﹐則耳目難周﹔控制太寬﹐則聲气多阻。至山後中﹑北兩路﹐延袤三﹑四百里﹔僅區段所設碉堡﹐並無專駐治理之員。前密後虛﹐亦難遙制。現當攺設伊始﹐百廢具興﹔若不量予變通﹐何以定責成而垂久遠﹗臣銘傳於上年九月親赴中路督剿叛番﹐沿途察看地勢﹐並據各地方官將境內扼塞﹑道裏﹑田園﹑山溪繪圖貼說呈送前來﹐又據撫番﹑淸賦各員弁將撫墾地段陸續稟報﹔謹就山前後通局籌劃﹐有應添設者﹑應攺設者﹑應裁撤者。查彰化橋孜圖地方﹐山環水復﹐中開平原﹐气象宏敞﹔又當全臺適中之地。擬照前撫臣岑毓英議﹐就該處建立省城﹔分彰化東北之境﹐設首府日臺灣府﹑附郭首縣日臺灣縣﹐將原有之臺灣府縣攺爲臺南府﹑安平縣。嘉義之東﹑彰化之南﹐自濁水溪始﹑至石圭溪止﹐截長補短﹐方長約百餘里﹔擬添設一縣日雲林縣。新竹苗栗街一帶﹐扼內山之衝﹔東達大湖﹐沿山新墾荒地甚多。擬分新竹西南各境添設一縣﹐曰苗栗縣。合原有之彰化及埔里社通判一廳四縣﹐均隸臺灣府屬。其鹿港同知一缺﹐應行裁撤。淡水之北﹐東控三貂嶺﹐番社歧出﹐距縣太遠。基隆爲臺北第一門戶﹐通商建埠﹐交涉紛繁﹔現值開采煤礦﹑修造鐵路﹐商民麇集﹐尢賴撫綏。擬分淡水東北四堡之地﹐撤歸基隆廳管轄﹔將原設通判攺爲撫民理番同知﹐以重事權﹕此前路添攺之大略也。後山形勢﹐北以蘇澳爲總隘﹐南以卑南爲要區﹔控扼中權﹐厥惟水尾。其地與擬設之雲林縣東西相值﹐現開路一百九十餘里﹐由丹社嶺﹑集集街徑達彰化。將來省城建立﹐中路前後脈絡呼吸相通﹔實爲臺東鎖鑰。擬添設直隸州知州一員﹐曰臺東直隸州。左界宜蘭﹑右界恆春﹐計長五百餘里﹐寬三四十里﹑十餘里不等﹐統歸該州管轄﹔仍隸於臺灣兵備道。其卑南廳舊治﹐擬請攺設直隸州同一員。水尾迆南﹐攺爲花蓮港廳﹔墾熟田約數千畝﹐共外海口水深數丈﹐稽查商船﹑彈壓民番﹐擬請添設直隸州判一員﹐常川駐札﹕均隸臺東直隸州屬。此後路添攺之大略也。

謹按臺灣疆土賦役日僧月廣﹐與舊時羈靡僑置情形﹐迥不相同。因地制宜﹐似難再緩。況年來生番歸化﹐狉獉之性﹐初就範圍﹔尢須分道拊循﹐藉收實效。輯遐牖邇﹐在在需員。臣等身在局中﹐旣不敢遇事紛更﹐以紊典章之舊﹔亦不敢因陋就簡﹐以失富庶之基。損益酌中﹐期歸妥協。如蒙兪允﹐臣等擬先委員前往作爲署任﹐主辦劃界分治事務﹔並請飭部分別換鑄關防﹑印信﹐先行頒發﹐俾照信守。俟全局勘定﹐再將四至圖冊及作何項缺分﹐詳細奏咨﹐請旨定奪。致教職曁沿山沿隘佐雜武弁並屯地等官應添﹑應攺﹐亦擬於郡縣設定後﹐分飭各員就近體察﹐詳請奏咨。其餘未盡事宜﹐統俟陸續會商﹐隨時具奏辦理。

——錄自「皇朝道咸同光奏議」卷三十九。

