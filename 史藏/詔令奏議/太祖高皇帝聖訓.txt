

欽定四庫全書

太祖髙皇帝聖訓序

朕惟帝王創業垂統傳之無窮非獨世徳茂也蓋亦有典則之貽焉其運之一心播爲成憲恆足以示道揆於子孫昭法守於臣庻盱衡千古載籍具存矧其爲大聖受命而興者乎皇哉何規模之逺也我

太祖承天廣運聖徳神功肇紀立極仁孝睿武文定業髙皇帝靈承休命誕受多方經綸於天造艸昧之年締構於王業艱難之日除殘伐暴度越漢唐順天應人絜隆湯武所以茂風敎宣暢聲靈振舉綱維恢張疆宇者勒諸蘭臺之上布在方策之中駿烈鴻猷粲然眀備矣若其攄詞爲典播告成經建邦立國之模戰勝攻取之略化民成俗之務用人行政之方靡不道合樞機理取體要有非臣鄰所能悉覩黎獻所能盡傳者不有成書何以彰

聖謨而答光訓乎朕紹庭繼緒志切覲因命儒臣分編輯爲目二十六爲條九十有二總爲

寶訓四卷浩浩乎乾包坤負之大皇之墳也秩秩乎民彞物則之常帝之典也以紹心法至中也以握化原至正也以迓

天眷至順也以垂後昆至裕也率而循之欽承而無斁之所以卜有道之靈長緜無疆之歷服胥於是焉在奕世子孫尙其克念

祖武永永勿替也哉

康熈二十五年二月二十日

太祖髙皇帝聖訓序

朕惟神聖首出濟世覺民立徳立功立言三者統而有之蓋仁義中正之極定於厥躬布諸紀綱爲巍巍之帝業頒諸誥令成洋洋之聖謨文教彰眀覃被海宇炳乎如日月之照臨窮天地亙古今而莫不仰焉於戲盛哉洪惟

太祖承天廣運聖徳神功肇紀立極仁孝睿武端毅欽安文定業髙皇帝體肖二儀量包六合應期受命肇建丕基葉云雷以展經綸法四時而宣敎化六師順動九有輸誠拯生民於塗炭之中轉宇宙爲平成之運當是時締造維新規模盡善武緯文經萬物咸覩亦旣布在方策傳信億年矣乃若心通造化道綜百王吐詞成經發聲爲律闡貞一之防眀至善之宗論聖學則以正心修身爲先辧君道則以求賢聽言爲要昭晰乎

上天降監之原無念不將之以敬畏申儆乎君臣契合之誼毎事必體之以公誠以至班朝治軍眀刑制用靡不敷陳至理約而該復而不厭信乎有徳者必有言也我

聖祖嘗命儒臣編輯

聖訓四卷類聚條分燦然眀備朕紹膺統緒追契徽猷口誦心惟匪伊朝夕仰見義蘊之淵閎典章之畫一庻政之周詳直與帝典周官同其廣大顧金匱石室之藏廷臣無由得見是用敬加剞劂宣示萬方俾我子孫臣庻率而循之世世罔斁奉之蒞政可以致治保邦準以淑躬可以儆心寡過蓋一時之制作而萬古之世道人心胥賴焉非甚盛徳其孰能及此乎謹序乾隆四年十二月初十日

欽定四庫全書

史部六

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓目錄詔令奏議【詔令之屬】

卷一

敬天

聖孝

神武

智略

寛仁

卷二

論治道

訓諸王

訓羣臣

卷三

經國

任大臣

用人

求直言

興文治

崇教化

勤修省

節儉

愼刑

卹下

卷四

輯人心

通下情

眀法令

鑑古

賞功

昭信

誡逸樂

謹嗜好

【臣】等謹案

太祖髙皇帝聖訓四卷康熙二十五年

聖祖仁皇帝恭編凡九十有二則分二十六門乾隆

四年我

皇上敬制序文

宣付剞劂昭示萬方昔者有明末葉海水羣飛

景命有歸

眞人首出亶聰明而應運智勇以匡時以遺甲一

十三人仗順興師

肇開鴻業

威弧震疊妖孛熸芒仰溯

臨禦之日大抵秉旄執鉞者居多然而外播

天聲內修

王政

經綸創造文武兼資凡一時

指授開陳

皇極敷言罔非彛訓黃帝七十戰而銘著於巾機成湯十一徵而義彰於誓誥以今方古厥道同符特以

國初淳朴僅於故老舊臣之口故記載未詳

聖祖仁皇帝追維

前烈敬勒鴻編昭千古之

帝圖垂萬年之

家法書所謂啟佑我後人咸以正無缺者

締造規模猶可仰窺而見焉乾隆四十八年八月恭

校上

總纂官【臣】紀昀【臣】陸鍚熊【臣】孫士毅

總校

官【臣】陸

費墀

欽定四庫全書

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷一

敬天

天命三年戊午閏四月壬午

上諭貝勒諸臣曰人君卽天之子也貝勒諸臣卽君之子也民卽貝勒諸臣之子也君以父事天敬念不防克眀厥徳仰承天錫丕基則帝祚日隆貝勒諸臣以父事君敬念不忘勿懷貪黷之心勿爲姦慝之事以公忠自效則爵位常保民於貝勒諸臣敬念不忘遵守法度勿萌姦宄勿行悖亂則身無禍患如君受天之佑以爲無與於天曰此我才力所致也遂不勤修治道措注失宜天若譴之移其國祚能自守天位乎貝勒大臣受君之恩以爲無與於君曰此我才力所致也心懷姦慝恣行貪黷君若譴之褫其爵位能自保身家乎至於民不遵貝勒大臣約束而行姦宄悖亂之事必致獲咎而禍患隨之矣

是日

上諭侍臣曰天欲平治天下而立之君爲君者若不修眀制度永奠邦家豈天之立君止爲一身安富逸樂耶君欲經理國事而任之臣爲臣者若臨事之時不能勤敏恪愼殫心厥職豈君之任臣止爲汝一身富貴耶觀此則君於天錫基業敬以承之舉忠良斥姦佞日與大臣講眀治道以致皇天眷佑人民恱服如古所稱堯舜禹湯文武以及金世宗諸令主休譽著當時鴻名傳後世孰有善於此耶人臣身秉國鈞因循從事不能申眀敎令誡諭羣下則無知之民罹於法者必多若各盡厥職眀法度以訓國人使不罹於刑戮則君心嘉恱眷顧日隆如古所稱臯陶伊尹周公諸葛亮魏徵諸臣生膺顯爵沒垂令聞斯於臣職爲無負耳

天命六年辛酉正月甲申

上率四大貝勒及臺吉徳格類濟爾哈朗阿濟格嶽托等

對

天地焚香祝曰

天父也

地母也今以暴國肆虐奉命䢐徵其烏喇輝發哈逹葉赫同一語音之國已防垂祐悉以授予旣而徵眀又得撫順淸河開原鐵嶺諸城及眀四路來侵盡殲其眾無非

天地之黙相也吾所禱於

皇天后土者吾子孫中縱有不善之人俾勿同气推刄開戕害之端其不善之人惟天誅之若不俟天誅存心戕害

天地鑑之奪其算無克永年或於昆弟之中有所行悖亂者不忍傷殘以義理所在殷勤敎誡感格愚頑使自悔悟

天地其眷顧之神只其呵防之願我子孫祚永百世以及萬年用玆防告尙其無咎旣往鑑乃來玆

四月壬申

上諭諸貝勒曰國君與貝勒聽斷國事皆知以至公爲貴至於己之所行或有眀知其非猶彊以爲是者盍亦如聽斷國事以非者爲非是者爲是也惟能處以至公絕無私念乃爲天所佑天果佑之必昌其子孫綿其福祿降以神智之嗣寧有神智之嗣或致失徳者乎若獲罪於天則所生之子必昏庸者流以昏庸而繼大業不致敗亡者未之有也

七月庚子

上諭侍臣曰天之所命俾爲帝王膺圖籙柄國政其守此丕基也如置瓦器然必求其安夫器置之安則安置之危則危儻致缺損庸可補乎若將天錫丕基時時敬念兢兢恪守斯神器永奠大業弗墜不然肆意驕縱上干天怒隕墜厥緒豈復能祈命於天哉

天命十一年丙寅正月己酉

上諭侍臣曰天地法象𨿽髙逺難窮而理則貞而一也故能使日月運行風雨調順四時不違其序化育萬物生生不己嘗思前人得失之故不甚相逺如在目前行善而得行不善而失往迹固昭然也誠勤於觀覽廣加咨詢惡者戒之善者從之則貞一之理備於厥躬卜年卜世建無疆之休不難矣

聖孝

天命九年甲子四月甲申

上以遼陽旣定建都東京奉移

景祖

顯祖諸陵安葬於東京之楊魯山設太牢焚楮幣上詣

二祖陵奠酒行禮祝曰吾徵眀復

祖

父仇己得遼東廣寧祗移

寢園永安斯土惟我

祖

考仰逹

天地垂福佑焉

神武

癸巳九月

上聞葉赫哈達烏喇輝發科爾沁席北卦爾察朱捨裏訥殷九姓之國合兵來侵以我軍夜出恐驚國人傳語諸將旦日啟行遂安寢眀日出兵至拖克索地

上立渡口誡軍士曰盡解爾蔽手去爾防項或項臂傷亦惟天命不然身先拘縶難以奮擊我兵輕便破敵必矣

眾如命時敵兵甚多眾聞之色變

上曰爾等毋憂吾必不疲爾力俾爾苦戰惟壁於險隘誘之使來若來我兵迎擊之否則四面列陣以步軍徐進彼部長甚多兵皆烏合勢將觀望不前其爭先督戰者必其貝勒我以逸待勞傷其貝勒一二人彼眾自潰我兵𨿽少奮力一戰固可必勝耳及接戰大破敵眾均如

上諭

癸丑正月己未

上以烏喇國背盟親率大兵往徵之時烏喇貝勒布占泰率兵三萬越伏爾哈城而軍我統軍諸貝勒大臣皆欲戰

上諭曰我仰荷

天眷自幼用兵以來𨿽遇勁敵無不單騎突陣斬將搴旗今日之役我何難率爾等身先搏戰但恐貝勒諸大臣或致一二被傷實深惜之故欲計出萬全非有所懼而故緩也爾眾志旣孚卽可決戰因命取鎧冑被之復

諭將士曰儻蒙

天眷祐破敵眾卽乘勢奪門克其城毋使復入乃進兵指揮將士比接戰親馳衝入大敗烏喇兵遂滅其國天命三年戊午四月辛丑

上頒訓練兵法之書於統兵貝勒諸臣其辭曰凡安居太平貴於守正用兵則以不勞己不頓兵智巧謀略爲貴焉若我眾敵寡我兵潛伏幽邃之地毋令敵見少遣兵誘之誘之而來是中吾計也誘而不來卽詳察其城堡

逺近逺則盡力追擊近則直薄其城使壅集於門而掩擊之儻敵眾我寡勿遽近前宜預退以待大軍俟大軍旣集然後求敵所在審機宜決進退此遇敵野戰之法也至於城郭當視其地之可防則進攻之否則勿攻儻攻之不克而退反損名矣夫不勞兵力而克敵者乃足稱爲智巧謀略之良將也若勞兵力𨿽勝何益蓋制敵行師之道自居於不可勝以待敵之可勝斯善之善者也每一牛錄制云梯二出甲二十以備攻城凡軍士自出兵日至班師各隨牛錄勿離如離本纛執而訊之甲喇額眞不以所頒法令誡諭於眾罰甲喇額眞及本牛錄額眞馬各一匹若諭之不聽卽將梗令之人論死甲喇額眞及本牛錄額眞凡有委任職事自度果能勝任則受之不能則勿受蓋委任者之意非止爲一人如不勝任而彊受之則率百人者百人之事敗矣率千人者千人之事敗矣國家之事莫大於此至於攻取城郭不在一二人爭先競進一二人輕進必致損傷被傷賞不及縱殞身亦不爲功迨列陣己定爭爲先登以陷城者方錄其先進之功其先登陷城者馳告固山額眞俟環攻軍士四面並進城陷然後固山額眞鳴螺俾各路軍士聽螺聲一時並進

天命四年己未三月甲申朔眀總兵杜松劉綎李如柏馬林等督兵二十萬分四路來侵辰刻我國西路偵卒以明兵出撫順關馳告而南路偵卒又以眀兵進董鄂境馳告

上曰眀兵之來信矣我國南路駐防之兵有五百人其南路兵來卽以此拒之眀使我先見南路有兵者誘我兵而南也其由撫順所西來者必大兵也急宜拒戰破此則他路兵不足患矣卽於辰刻發兵大貝勒代善先行諸貝勒續至界凡見我國築城夫役及兵四百據吉林崖時杜松結營撒爾湖山而自引兵仰攻我兵四大貝勒等議曰吉林崖巓有防衛夫役之兵四百人急增千人助之俾登山馳下衝擊而以右翼四旗兵夾攻之其撒爾湖山之兵則以左翼四旗兵備禦焉兵旣往

上至問破敵策四大貝勒以前議告

上曰日暮矣且從汝等今分右翼四旗之二與左四旗兵合先破撒爾湖山所駐兵此兵破則界凡之眾自喪膽矣再令右二旗兵遙望界凡眀兵俟我軍自吉林崖馳下衝擊時並力以戰於是合六旗兵進攻撒爾湖山不移時大破之而所遣助吉林崖之軍自山馳下右二旗軍渡河夾擊界凡山麓眀兵又大破之又破馬林兵於尙間厓又破劉綎兵於阿布逹裏岡李如柏遁去

智略

甲申四月

上警悟軼倫臨機應變倉卒合度嘗夜寢聞戶外有聲披衣潛出伏煙突旁伺之時陰晦無所見少頃賊將逼忽有電光照見遂擊僕擒之近侍洛漢請殺之

上念若殺此賊其主必顯與我爲難儻加兵於我我眾寡不敵柰何乃佯詢曰爾非盜牛來耶賊果以盜牛應洛

漢又曰誑言也實欲害吾主殺之便

上不許曰果盜牛也遂縱之去

甲申六月初我國攻取董鄂部數寨至是董鄂部諸貝勒因我國與哈逹有郤欲乘機來攻防其部內亂

上聞之與眾計曰董鄂部內亂宜往攻眾諫曰兵未可輕

入其境幸而勝誠善儻有失柰何

上曰我不乘機先發儻彼復和好必加兵我矣眾皆曰善

乙酉二月

上略界凡寨回兵有撒爾湖界凡東佳把爾逹四寨部長合兵追襲其部長訥申把穆尼從步軍中疾馳而至

上單騎回擊斬訥申復射斃把穆尼追兵逡巡猶不退我

軍士曰馬疲甚柰何

上曰爾等下馬步行佯以弓弰拂雪爲拾矢狀徐引馬過嶺予伏此爲緩敵計軍士旣行乃率七人爲伏

上露冑而立追兵疑有伏不敢進

上引兵徐還不遺一騎

壬子十月

上徵烏喇國旣克其六城兩軍相持河岸眾貝勒請渡河

攻其所居大城

上諭曰汝等毋作此浮面取水之議當爲探源之論耳譬伐大木豈能遽摧必以斧斤斵而小之然後可折今以勢均力敵之大國欲一舉取之能盡滅乎我且削其所屬外城獨畱所居大城外城盡下則無僕何以爲主無民何以爲君乎遂率師毀其六城而還

天命四年己未六月辛酉

上旣克開原城

諭貝勒諸臣曰吾等勿回都城築城界凡治屋廬以居牧馬邊境勿渡渾河何如貝勒諸臣議曰不如還都近水艸息馬濃陰之下浴之飼之馬乃速壯且使士卒歸家繕治兵仗便

上曰此非爾所知也今六月盛夏行兵已二十日矣若還都二三日乃至軍士由都至各路屯寨又湏三四日炎蒸之時復經逺渉馬何由壯耶吾居界凡牧馬於此至八月又可興師矣遂駐蹕界凡令軍士盡牧馬於邊天命八年癸亥五月乙未臺吉阿巴泰等破蒙古回兵

上出城迎之行四十里遇於古城堡南宴勞畢防雨上曰蒙古之人猶此云然云合則致雨蒙古部落合則成兵其散猶云收而雨止也俟其散時我當躡而取之耳

寛仁

甲申九月

上攻甕郭落城城中有鄂爾果尼及羅科皆射中上創甚還兵創愈後率兵攻克之獲鄂爾果尼及羅科諸

臣請誅之

上曰兩敵交鋒志在取勝彼爲其主乃射我今爲我用不又爲我射敵耶如此勇敢之人若臨陣死於鋒鏑猶將惜之柰何以射我故而殺之乎乃擢鄂爾果尼羅科爲

牛錄額眞統轄三百人

癸巳九月

上旣破九國之兵生擒烏喇貝勒布占泰

諭之曰汝等九部防兵侵害無辜天厭汝等昨已擒斬布寨彼時獲爾亦必殺矣今旣見汝何忍殺語曰生人之名勝於殺人與人之名勝於取人遂解其縛賜猞貍猻

裘豢養之

辛丑正月

上旣從眀萬曆帝言命哈逹貝勒孟格布祿之子吳爾古代復主哈逹國後哈逹饑乞糧於眀不與各鬻妻子奴僕易粟而食

上惻然曰此吾所撫之赤子也何忍聽彼流離遂仍收哈

逹國人豢養之

天命三年戊午四月壬寅

上旣發兵徵眀

諭諸貝勒大臣曰此兵吾非樂舉也實因七大恨其餘小忿不可殫述淩廹已甚用是興師凡俘獲之人勿去衣服勿淫婦女勿離異其匹偶拒戰而死者聽其死若歸順者愼勿輕加誅戮

天命四年己未七月丙午

上旣擒蒙古喀爾喀部落貝勒介賽

諭貝勒大臣曰我畜介賽於此而殄其兵彼所屬軍民畜產恐爲他貝勒攘而取之不如縱所擒百四十人還國便遂遣之

十月辛未察哈爾林丹汗遣使康喀兒拜虎賫書至書中語不遜貝勒諸臣怒欲斬其使

上諭諸貝勒大臣曰爾等怒之是也吾亦未嘗不怒但與使者無與焉遣使者罪耳姑畱使者俟遣歸時吾亦有以報之

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷一

欽定四庫全書

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷二

論治道

天命元年丙辰正月癸酉

上諭貝勒諸臣曰朕聞上古至治之世君眀臣良同心共濟天降禎祥休和洊至果秉志公誠勵精圖治天心必加眷佑地靈亦爲協應爲人君者不可不秉志公誠而去其私也蓋天無私四時順序地無私萬物發生人君無私則庻事咸理而底於有成撫有大國者能以公誠存心建立綱紀教養兼施則天地神只必交相感應而羣方亦莫不愛戴以之均平邦國臻於帝王之道無難矣且修身與齊家治國其道一也一其心以修身則君徳淸眀一其心以齊家則九族親睦一其心以治國則黎庻乂安由是協和萬邦亦不外此爲治之道惟在君心之一而已

丙子

上諭諸貝勒曰君徳明則賢臣恱君徳暗則賢臣憂故人君智慮未周必博聞廣覽勤於咨詢然後稱睿哲之主焉若賢臣遭逢盛世翊贊皇猷俾朝廷聲敎施當時傳後世皆以忠誠之心爲之有嘉謀讜議無不盡言其視家國如一體然始可質諸天地而無慚矣蓋忠誠而慈惠則利濟必公忠誠而敏逹則庻務就理忠誠而武勇則戡定禍亂克奏膚功忠誠自靖凡事皆可勝任也若慈惠而無忠誠施與必不公平敏逹而無忠誠更張適滋紛擾武勇而無忠誠輕敵寡謀益取敗而致亂才具𨿽優每以內鮮忠誠動輙獲咎故眀君治國務先求忠誠之人而倚任之也

是日

上諭貝勒諸臣曰古者君徳克眀自九族以至百姓咸享太平𨿽治安已奏而仍不敢荒寧故懋登上理焉蓋人君勤求至治其道不逺惟在上者誠正宅心則下之狙詐悉化恭讓持己則下之淩競潛消將風俗醇朴萬邦協和期進至治無難矣

三月丙子

上諭貝勒諸臣曰爲人君者私意不萌常存敬畏則其徳日進於髙眀推此心以愛養斯民公普周徧則無論賢愚皆中心愛戴矣至於賢能之人舉而用之俾爲貝勒分理庻務貝勒克自黽勉建立嘉猷以法言訓誡於國使黎庻之心交相恱服又能承上徳意撫輯多方則向化而來者惟恐後矣以若人而秉國政豈不頌眀哲於當時傳令聞於後世耶

天命三年戊午閏四月壬午

上諭侍臣曰人皆稱仙佛之善然仙佛𨿽善而居心不善者不能爲也必勤修善行始能與之相合人君奉天理國修眀政教克寛克仁舉世享太平之福則一人有道萬國敉寧勝於仙佛多矣人知鬼魅之惡然鬼魅𨿽惡遇壽算未盡之人不能害也算將盡始被其祟耳若人君不道致干戈相尋盜賊蜂起黎民有死亡之憂是一人失徳禍及萬方其惡甚於鬼魅矣眀萬曆帝罔念友邦興兵構怨

皇天震怒疆圉淪喪萬眾被戮斯其害豈啻鬼魅耶

是日

上諭諸貝勒曰從來國家之敗亡也非財用不足也皆驕縱所致耳若夏桀商紂秦始皇隋煬帝金完顏亮咸貪財好色沈湎於酒晝夜宴樂不修國政遂致身死國亡近日哈逹國萬汗聽事不辧別是非富者𨿽非亦是貧者𨿽是亦非公斷不行惟尙貨賄故所創基業及身而敗昔我六貝勒原與國君相等因兄弟交嫉攘奪貨財幾致喪亂烏喇貝勒布占泰朕擒之於陣厚加恩卹縱令歸國乃不思報徳恃其才力嗜酒妄行遂被天譴國以滅亡今蒙古貝勒不務政事荒廢於酒父因酒殞子復嗜之兄因酒殞弟復嗜之加以貪財黷貨爭奪無己父子兄弟互爲仇讐國亦以亂凡我子孫若效其所爲耽防酒溺貨利存心邪辟不敬守基業則覆轍不逺可不戒與

天命十一年丙寅正月己酉

上諭貝勒諸臣曰人君齋眀其心以事上帝則多受福祉至於貝勒諸臣翼戴其君亦惟存公平誠正之心而已爲臣者果能矢志忠良與君一體時時誡勉民庶俾攺過遷善易俗移風則民從而君必倚任矣所謂忠良者乃公爾忘私國爾忘家平時則以忠謀國臨難則以身殉國也君猶日也與天地一體爲臣者果能宣上徳意如四時之不忒亦與君合徳矣爲君者眀爲臣者良則庻事修舉矣又

諭曰從來爲帝王者多矣求其聰眀睿知恩溥國人者則少焉譬之麗於天者星辰𨿽眾而眀如日月者無有也

訓諸王

乙卯十一月

上訓諸子眾貝勒曰賢者不尊之顯之則賢者何由而勸不肖者不誅之黜之則不肖者何由而懲毋嗜利而宜嗜義毋好貨而宜好徳蓋爲國之道莫貴於徳義我自昔行之不怠汝等識之我所以訓汝等者惟此而已

天命六年辛酉四月壬申

上諭諸貝勒曰朕聞之君克承庥良士彚集父多善行賢子誕生良士集則君心豫賢子生則家道昌朕著爲訓誡爾等敬識之凡人處世之道以公爲貴與其皇皇求利不若求此至公之心朕惟至公存心故由愚而智由小而大由約而丰蒙

上天眷命俾主一國可見至公之心良足貴也凡賢良之人其才略所著猶可及也其至公之心乃不可及若斯人者或爲帝王或爲神聖天必不虛生之也爲君者能以至公之心克勤於國俾其安輯則天錫丕基能永享矣茍或不然天未有不更易者爾等思之爾於民庻之上置以長僕隸之上亦置以長若所置之人不能統馭其下爾等寧不更易之乎故人之公勤者天擇而命之俾爲國君國君擇而命之俾爲大臣其義一也今後子孫能公誠存心勤勞治政則必荷天佑天之所佑誰能敗之朕聽國家之事是非臧否準以至公未有溺嗜好徇貨利而妄斷者其行兵出獵一切軍國重務必身親其勞罔敢暇逸朕荷

天眷佑良以此也今後子孫若遇勞苦之事憚爲勞苦不加策勵如之何其可哉

是日

上諭諸貝勒曰從古以來國君與貝勒未有以衣食竭盡而敗亡者惟所行恣縱至於敗亡耳後世子孫於生殺予奪不可不愼凡人陷於罪者務詳鞫焉倘遇勲舊子孫應死者贖應罰者免應懲治者則戒飭而寛釋之至諸貝勒凡有議論諸臣勿隨聲附和當以非爲非以是爲是直言匡正之蓋我國家有此基業締造維艱當徵戰之時如山中熊虎互相噬搏而盜賊充斥如豺狼之徧野又有同气相殘羣爭交鬭朕收服此輩備歷勞瘁

天地鑑我大公之心俾眾國歸附彊者服亂者定耳後世子孫尙其善守之哉又

諭曰凡人𨿽貴材力勇猛而言詞則以遜讓爲尙機智之人遇敵而後出其計武健之士臨陣而後施其勇不然𨿽有智勇何所用之

是日

上諭諸貝勒曰人當困約之時皆有智慧皆能良善若富厚逸樂遂變易其心焉朕訓誡之辭後世子孫愚者視此書爲泛常則亦已矣若聰睿者視之必如對祖父而見其心服膺而不敢忘也若果守玆訓誡崇尙公道敬承基業勿至墮廢庻永爲國主矣茍不遵訓誡棄公道貴財貨未有不及於亂者凡身危業敗國以喪亡皆由心之弗善也昊天眷佑國政修舉皆由心之克善也蓋彊敵可禦而天命難違惟勉持公誠以俟天命可也

七月庚子

上諭諸貝勒曰人能立心公誠則婦親其夫下親其上僕親其主公誠相感善莫加焉若存心邪辟行事悖亂則婦疎其夫下疎其上僕疎其主中心乖異何利之有哉爲下者有怨懟君上之心上𨿽未及知天已知之爲上者宅心污下天必降之罰而君不能爲主矣臣民其共欽哉勿視天鑑甚逺甘暴棄也朕以至公養人無所偏向如我

六祖子孫有徳行者不令隱蔽勇敢者重以賚予論事眀敏者錫以嘉名朕存心如此後世子孫有才徳者不可髙自矜詡聽宗族兄弟共相推舉處富不可忘貧有勇仍湏若怯凡於他國毋先出惡言毋先萌惡念蓋惡念易生善行難得語雲從惡如崩從善如登可不愼歟

甲子

上諭諸貝勒曰爲貝勒者無事之時宜眀其識聽訟之時宜平其心心平則事理得識眀則法紀彰二者兼備宣力殫忠綏理民庻致國家太平不難矣

是日

上諭諸貝勒曰國君與貝勒凡於兄弟臣庻視同一體至美衣美食皆無所吝始可稱爲國主若但知自奉心溺嗜欲豈得爲養育民人主耶爾等各體朕懷公以立心仁以及物親愛篤於家庭恩禮周於臣庻毋但求自便爲也

天命十年乙丑四月庚子

上大宴諸貝勒

諭之曰語云其爲人也孝弟而好作亂者未之有也吾世世子孫當孝於親悌於長其在禮法之地勿失孝弟恭敬之儀至於燕閒之時長者與少者居宜藹然相接俾子弟得翕如和樂以共處少敬其長以誠意將之長愛其少亦以誠意出之毋虛假也昔者我國各分居其地今滿洲蒙古漢人共處一城如同室然若遇卑幼過嚴則卑幼無暇豫時矣物𨿽少亦當宴防懽聚耳朕所訓示者如此汝等勿違朕言

天命十一年丙寅七月乙亥

上諭諸貝勒曰天下有何者加於善之上乎又有何者處於惡之下乎爾八和碩貝勒見人有不善一人非之眾亦同聲指責之則不善者自知其非而順受矣茍眾人不言而一人獨非之彼不善者必以爲此一人者何獨厚責於我也其惡我也若責人者言或未當眾人亦當諫之眾諫當卽受勿自慚遂巧飾其非而執辯不己焉

訓羣臣

乙卯五月庚戌

上諭侍臣曰治國家者尙寛大秉公誠乃能傳世久逺基業鞏固若自恃智力肆行侵奪存心不善所行非道必身罹憂辱運祚衰微理有固然斷乎不爽故人存心公正天錫百福存心邪慝天降百殃人之禍福皆由心造心善則所遇必吉將見聲譽日聞於眾身履富厚位致顯榮心不善則所遇必凶將譴責必加身旣困阨家亦衰落矣夫泥塗之污尙可洗濯若存心邪慝獲罪於天或遘惡疾以死或觸刑戮以死甚有已死而未盡厥辜者由此觀之無論貴賤大小皆當公正存心茍或不然徒恃其智力肆行侵奪縱有所獲豈能永享所謂公正者推己之心以及於人視爲一體之謂也能如是必先見知於朋友朋友共稱其善因上聞於大臣大臣上聞於貝勒貝勒上聞於國君上下皆稱其善其令聞且上逹於天天亦佑之錫之福子孫悠久世享之矣如是則無往不善安有凶咎哉蓋無事之國不可喜事興師若喜事興師必有天譴夫蒙天譴而基業傾覆者亦嘗目覩耳聞矣彼不務修徳恣意侵奪是行暴也因其暴而伐之天必佑矣總之人以公正存心生旣獲福死亦流芳人以邪慝存心生罹顯禍死有餘孽往往而然若悉舉其事恐未能盡識故略舉大凡著爲訓誡汝等敬識之

天命三年戊午閏四月壬午

上諭侍臣曰嘗聞自古恃徳者昌恃力者亡未有立志公誠而或失居心邪慝而反得者故自上至下有立志公誠者謂之積善善旣積有不致福者乎居心邪慝而橫行暴虐者謂之積惡惡旣積有不受禍者乎凡滿洲蒙古漢人若去邪慝存公誠斯可受福逺禍已自朝廷百官以及萬民𨿽貴賤不同然禍非外來皆由自致何也天命之爲君不能修大業行善事以順天意而合人心乃溺志卑下卽於慆淫天必譴之基業廢墜矣君命之爲臣不能殫忠勤恪恭厥職而邪辟存心怠忽從事君必罪之身亦不保矣至庻民行一不善之事則刑戮隨之所謂凡人之禍皆由自致者此也

天命六年辛酉五月壬寅

上諭侍臣曰聰眀才智之人又能忠誠則居是國也如日月昭回眾皆仰焉若居心不善𨿽眾何益猶繁星然無光耀耳凡宅心公忠自求多福者𨿽孑然孤立亦能超羣蓋人有令徳其名必彰不獨本國重之卽他國亦愛慕焉縱有不善之人能攺過不吝則賢者亦莫不稱許之矣

是日

上諭侍臣曰人之善者𨿽履艱危而心不移金之良者𨿽經煆煉而色不變良金與善人無異也善人宅志公忠不以利爲利以義爲利誠有利也若存不善之念者以非分獲利可云利乎𨿽處事偶合亦幸耳儻善人己定之謀使不善者與聞一言僨事譬之終歲勤動樹藝黍稷壞於一朝之冰雹也詎不惜哉

是日

上諭侍臣曰人果優於智慧𨿽無力亦有力矣縱有勍敵焉能勝之夫優於智慧之人預大謀決大事能言眾人所不能言及聞賢哲之言卽能防悟如是則羣賢莫不稱許之使若人者遭逢令主將庻事修舉進於至治無難矣

七月庚子

上諭侍臣曰人之無徳者能效法有徳則惡念何由而生若匪僻是尙恣意爲之則善行何由致乎愚闇之人不悟賢哲告誡反惡其責己𨿽有善言罔知聽受尙可以爲人耶

甲寅

上諭侍臣曰人之善者知有過𨿽小必攺不善者𨿽告之以過不攺也故善人偶有過誤必猛省而自修焉將善心因之增益矣

是日

上諭侍臣曰人能常懷逺慮容受直言以公忠之心勤劬效力以事其上則卑者可尊疎者可密而令名克著如風聲然四方皆聞之矣夫人誰不樂善旣聞之有不傾心者乎

是日

上諭侍臣曰人𨿽朴魯而立志公忠則上之人當倚重之公忠之人遇人有過必盡言規諫若儇巧之徒𨿽問之亦不告也至於愚人遇才藝者不知加惠無益之人反加惠焉彼無良者受人之惠曾不知報猶播種於磽確之地必不能多所獲矣

天命十一年丙寅三月丙午

上諭羣臣曰朕所籌慮處甚多也或朕心倦勤怠於治道歟或國事安危民情甘苦未能體察歟功勲忠直之人或倒置歟吾之諸子果效朕所爲盡心國事否歟臣工果勤於政事否歟朕所籌慮者此也至於敵國情形又所深念當此晝夜計畫時有可與言可與謀及勇於行陣者欲進斯進可也可與言者告以朕意俾伊亦抒所見以對其勇者聞朕言俾從而識之蓋論出恆常每及道要語由粗略可諭精微也或有其人旣不能言又臨敵無勇徒仰視朕面坐聽朕言殊增鬱悶耳彼之才彼之行朕皆知之欲面斥恐其難堪故不言也諺云一人善射十拙者隨之彼安享賢人創治之基坐分勇者俘獲之物何不如莠之借防於苗自遂其生乎數至朕前何爲也

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷二﹤史部﹐詔令奏議類﹐詔令之屬﹐太祖髙皇帝聖訓﹥

欽定四庫全書

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷三

經國

乙卯六月葉赫將

上所聘女許適蒙古眾貝勒大臣聞之請發兵往徵上諭曰徵討國之大事若以負婚之故怒而興師則未可也蓋此女之生釁所由啟實非偶然哈逹輝發烏喇三國皆因此女興兵搆怨相繼滅亡是此女召釁亡國已有眀驗今明又助葉赫不以此女與我而與蒙古天殆欲亡葉赫以激怒我而啟大釁也若奮力徵之縱得此女徒致不祥卽歸他人亦必不永年吾知此女流禍已盡死期將至矣諸貝勒大臣仍欲興師堅請

上曰使吾因此發怒興師徵討汝等猶當諫止吾早已洞徹事機釋然於中置諸度外以息兵勸汝汝等何反堅請不己耶吾無憾汝何憾焉吾斷不以汝等言勞師動眾也遂令將調集馬匹撤還尋葉赫以此女嫁蒙古未一年果亡諸貝勒大臣又請曰此女年已三十有三受我國之聘垂二十年因明衛助葉赫葉赫恃其勢遂與蒙古今往徵明國宜也

上又不允曰明以兵越境而衛葉赫天鑑不逺我姑俟之蓋葉赫與我自爲滿洲之國明旣稱爲君臨各國卽爲天下共主自應辧別是非審量而後助之乃恃勢橫行抗天意反以兵衛天譴之葉赫試聽彼助之汝等又何急焉使我今日仗義伐明

天必祐我

天祐我可以克敵但我國儲積未充縱得其人民畜產何以養之若養其人民畜產恐我國之民反致損耗惟及是時撫輯吾國固疆圉修邊備重農積谷爲先務耳

天命四年己未四月丙辰

上諭諸臣曰今戰馬羸瘠湏牧以靑艸俾之壯宜於近邊之界屯田築城界凡設兵守禦以衛農人於是

上西行示築城基址擇曠土以牧馬焉

天命六年辛酉三月癸亥

上集貝勒諸臣議曰

天旣眷我授以遼陽今將移居此城耶抑仍還我國耶貝

勒諸臣俱以還國對

上曰國之所重在土地人民今還師則遼陽一城敵且復至據而固守周遭百姓必將逃匿山谷不復爲我有矣捨己得之疆土而還後必復煩徵討非計之得也且此地乃明及朝鮮蒙古接壤要害之區天旣與我卽宜居之貝勒諸臣皆曰善遂定議遷都迎后妃諸皇子

天命七年壬戌三月己亥

上集貝勒大臣議曰我國家承

天眷佑遂有遼東之地但今遼陽城大年久傾圮東南有朝鮮北有蒙古二國俱未弭帖若捨此徵明恐貽內顧憂必更築堅城分兵守禦庻得固我根本乘時徵討也貝勒大臣諫曰捨見居之城郭室廬更爲創建毋乃勞民耶

上曰今旣與明搆兵豈能卽圖安逸汝等所惜者一時小勞苦耳朕所慮者大也茍惜一時之勞何以成將來逺大之業耶朕欲令降附之民築城而廬舍各自營建如此𨿽暫勞亦永逸已貝勒大臣皆曰善遂築城於遼陽城東五里太子河邊創建宮室遷居之名曰東京天命十年乙丑三月己酉

上欲遷都沈陽貝勒諸臣以歲荒食匱諫阻

上不許曰沈陽形勝之地西徵明由都爾鼻渡遼河路直且近北徵蒙古二三日可至南徵朝鮮可由淸河路以進且於渾河蘇克蘇滸河之上流伐木順流下以之治宮室爲薪不可勝用也時而出獵山近獸多河中水族亦可捕而取之朕籌此熟矣汝等寧不計及耶

任大臣

天命八年癸亥正月戊戌

上諭諸臣曰朕於八和碩貝勒設大臣八人副之者欲察其心也誰則以巳之事人之事視爲一體而公以持論誰則於巳之事非是不自引咎而變色拒諫爾八大臣公察之知其非卽直言責之不受以聞朕設爾等之意此其一至於國事之何以成何以敗當深爲經畫有輔弼帝業者則稱其堪任而舉之有才不勝任者則指其無能而劾之此其二總兵以下及諸武臣凡行軍之事宜謀其何以得何以失若野戰湏何器具若攻城湏何器具凡應用者修治之能將兵者則稱其能不能將兵者則指其不能以聞於朕此其三若不肖者不降不革則惡無以懲賢者不舉不用則善無以勸爾等果能經理國事各得其宜則朕所生子孫之多所設臣僚之眾皆有益於國朕之心自泰然而愉快矣

天命十年乙丑八月壬辰

上諭諸臣曰大臣身秉國政當於國政之何以得何以失悉心籌畫始克副倚任焉今庻事各有專司誰則肩荷乃職殫力治理誰則怠忽存心罔修職業若此者宜稽察之爾等執政大臣誠自矢公忠毋畏難毋懈惰詳爲稽察則所屬各員皆則而效之不待誡諭各勤乃事矣若爾等心懷邪僻耽逸樂畏難而懈惰焉則屬員效尢悠悠忽忽𨿽誡諭若罔聞矣爾等知有公忠之人𨿽仇勿隱蔽焉當直指其善知有姦慝之人𨿽親勿愛防焉當直陳其惡蓋公忠之人當國家締造時身歷艱險創立功名輔成大業固當身履榮顯澤及子孫姦慝之人當經營國事之日借端委謝避害全軀逮國運升平反欲先蒙其利此宜預設防維毋使遂其巧詐夫國豈常憂患必有安樂之時惟能憂其憂者乃能樂其樂也

用人

乙卯十一月

上諭羣臣曰嘗聞古訓心貴正大予思心之所貴誠莫過於正大也卿等薦人勿曰吾何爲捨親而舉疎也當不論家世擇其心術正大者薦之不拘門第視其才徳優長者舉之凡爲政卽一才一藝之士猶爲難得若有其人堪輔弼大業者急宜顯陟之耳

是日

上又諭羣臣曰君天所立也臣君所任也爾諸臣敬念乃職凡有賢才可任國政者知之勿隱國務殷繁必得賢才眾多量能授職倘治國治兵經理乏才何以濟事故勇能攻戰者宜令治軍才優經濟者宜令理國博通典故者宜諮得失嫺習儀文者宜襄典禮若玆賢才當隨地旁求俾列庻位

是日

上又諭曰天下全才無幾一人之身有所知卽有所不知有所能卽有所不能故臨陣勇敢者平時未必見長而平時練習庻事者戰陣又未必奏功也自後用人務各隨其材焉

天命元年丙辰五月庚午

上諭侍臣曰用人之道隨才器使有善於徵戰者卽宜用以徵戰不可私事驅使若機密之地必擇謹愼端方者處之辭命之任必擇言論敏逹者委之凡有任使俱因人酌用可耳

天命六年辛酉七月庚子

上諭侍臣曰有徳不舉賢者不居其國譬之棄美珠而取頑石鬻珠者不至也與匪人居必急逺之乃安其行不踐言者亦勿與交欲立大功當勤求良友而交之有純善之心純善之言二者兼之則諸事易成而眾心協矣

是日

上諭貝勒諸臣曰人君用人治國宜擇賢而有識者任之若旣膺此任不逮其初非眞能公忠人也臣之良者入而對君陳嘉謨焉出而治事公聽斷焉居則職業思盡動則措置有方奉使於外又能申眀約束焉凡有委任克公克謹無所悖違若敷對上前則直陳所見至衡量人物賢則賢否則否無所徇飾茍有利於君國身家非所愛也勤勞非所卹也如是則上下協和庻事修舉而君亦嘉賴之矣

求直言

癸丑正月

上諭眾貝勒大臣曰爲國之道存心貴乎公謀事貴乎誠立法布令則貴乎嚴若心不能公棄良謀慢法令之人乃國之蠹也治道其何賴焉凡吾所言安能盡當如未當汝等勿面從予一人智慮有限豈諸貝勒大臣眾論皆無足取乎汝等各有所見其盡言毋諱

天命元年丙辰正月丙子

上諭諸貝勒曰凡貝勒以忠誠事君奏對之間無有大於盡言防諫者貝勒旣盡言規諫人君能聽而受之斯善矣夫事方興而卽諫者上也事已定而後諫者下也至於知而不諫非忠直之人也進諫者凡應奏之言有聞卽以入告則治道有不裨益者乎

興文治

己亥二月

上欲以蒙古字制爲國語頒行巴克什額爾徳尼紮爾固

齊噶蓋以未能更制辭

上曰漢人讀漢文凡習漢字與未習漢字者皆知之蒙古人讀蒙古文𨿽未習蒙古字者亦皆知之今我國之語必譯爲防古語讀之則未習蒙古語者不能知也如何以我國之語制字爲難反以習他國之語爲易耶額爾徳尼噶蓋對曰以我國語制字最善但更制之法臣等未明故難耳

上曰無難也但以防古字合我國之語音聨綴成句卽可因文見義矣吾籌此己悉爾等試書之何爲不可於是

上心獨斷將蒙古字制爲國語創立滿文頒行國中滿文

傳布自此始

崇敎化

天命四年己未六月丙辰

上諭侍臣曰爲國之道以敎化爲本移風易俗實爲要務誠亂者輯之彊者馴之相觀而善姦慝何自而逞故殘暴者當使之淳厚彊梁者當使之和順乃可幾仁讓之風焉捨此不務何以克臻上理耶

天命五年庚申正月庚辰

上諭貝勒諸臣曰國家建立制度經理得宜則民皆效順競趨於善行而莫之禦撫有大國者茍能覃敷徳政廣諭善言逺邦之人自逖聽風聲爭先歸附矣人君旣以治國之務委任貝勒貝勒亦當宣布徳意助興敎化以仰副君上之信任也

天命六年辛酉七月甲寅

上諭侍臣曰人之善者於人無所不愛不善之人𨿽有功於己者亦皆虐使之愚者以幸得貨財爲樂賢智之流必推與及於眾人乃爲樂也故有徳之人乃能好徳無徳者焉知好徳乎譬之於蜂乃知愛花若蠛蠓之𨿽有芬芳不知愛矣與善人相接偶當傾蓋亦受其益若與不善人相比暱則愈久而愈受其損矣

甲子

上諭侍臣曰人之無良者𨿽勤加敎誡欲其同歸於善終不可得猶以水濯炭終不能使之白也蓋彼之存心旣不能善而於善人懿行又不肯從惟求有利於己耳似此甘自暴棄之人誰復與之爲友耶

天命八年癸亥二月乙丑

上諭侍臣曰人君之心能貞固不二感召天和風雨時黍谷登民安物阜則永保天位世祚綿長凡爲民者能持敬謹之心罔干國典急公奉上孝悌力田則獲福而家道昌矣

六月甲戌

上諭蒙古歸附諸貝勒曰凡汝等居我國結婚姻立家業娶我諸女者勿以諸女爲畏也朕因汝等逺來附我憐卹汝等妻以女俾各遂室家之樂豈令汝受制於女乎朕嘗聞防古察哈爾喀爾喀諸貝勒以女妻侍從中賢者及大臣每陵其夫擾其國若諸女中有如彼之人陵其夫俾生嗟怨汝等勿輒以暴橫相加必告於朕罪至死誅之罪不至死則廢之更以他女妻焉倘諸女不賢不奏聞咎在汝等奏聞而不加懲治咎在於朕凡有所艱苦毋諱各以其情直告可也

勤修省

天命六年辛酉七月甲子

上諭貝勒諸臣曰凡人有告以善言反生畏憚不願聽聞乃甘於自棄者也其敗必速若勉受善言而謹識之是勇於從善不欲自處以庸流也將由賤而貴由卑而尊爲益亦無窮已故人主凡遇災變當益加修省毋爲飾辭蓋上天眷佑垂象示儆若人主徒飾虛文罔修實政非所以善體天心也玆國家無事之時更宜登進賢良勤求治道敷善政愛養人民及時修徳行仁而後可以創業垂統若溺於晏安習於卑細其何以承

天休命垂裕後昆耶凡我子孫臣庶尙其懋勉哉

節儉

乙卯十一月

上出獵時雪初霽恐艸木之上浮雪霑濡乃襭其衣侍衛

卜古及雅喀木從見而私語曰

上何所不有惜此衣耶

上聞之笑曰吾豈爲無衣而惜之但徒被霑濡無益且與其使此衣霑濡於雪何如畱此鮮潔者賜汝等吾躬行節儉微物必惜正欲俾汝等效法耳

愼刑

天命二年丁巳九月癸亥

上諭貝勒諸臣曰凡君與貝勒於有罪之人𨿽縛執當急而誅戮不宜遽加必審思詳議而緩結焉蓋生殺之際不可不愼必平心和气詳審所犯始末方能得情倘聽斷之官爭執事理而一人先怒不可因彼之怒而亦怒之若以先怒者爲非效彼而怒者亦豈爲是耶有能不與同怒而容受之則能容受者固已獨善矣倘先怒者自知其非轉而引咎則亦同歸於善矣

天命六年辛酉五月壬寅

上諭侍臣曰凡遇應死應笞應罰之罪必追論其功如系勤勞有功之人則當死者贖當罰者免當笞者戒飭而釋之人之功罪宜令相凖亦有功𨿽多而小功𨿽少而大者更不可不辧其由武功授職者必行間獲罪乃革其官或他事獲罪勿議革俾自贖其不由武功以他途授職者有罪則視其輕重或議降或議革焉

卹下

天命六年辛酉閏二月癸未築撒爾湖城工竣

上念築城夫役良苦令犒以牛羣臣奏曰與其取諸公家

何若徵眀以所獲牛畜給之

上禦殿集貝勒諸臣曰朕以人君無野處之理故築城以居夫君賢而後有國國治而後有君貝勒良而後有民民安而後有貝勒故天作之君恩養其下而下敬其上禮也至於諸貝勒宜愛其民民宜尊其貝勒卽一家之中爲主者宜卹其僕爲僕者宜敬其主如其僕以力耕所獲供其主而不敢私其主積有財物亦贍其僕而無所吝如此則上下相親天心恱人情和無往不善矣夫築城所用木石豈出於築城之地耶鑿石於山采木於林長路轉運旣已疲矣況又版築興作其勞益甚今爾等吝惜己財乃爲此言不知徵眀原以伸大義奉天而行若爲築城犒夫之故而略取其牛甚不可也言方竟

適有梅勒額眞副將博爾晉後至

上問曰汝適安在徒步來耶何喘息不寧也博爾晉對曰

自築城所來

上曰爾輕身行憊如是彼挽運興築之夫寧不勞乎遂計

夫役賜牛並以食鹽給之

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷三

欽定四庫全書

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷四

輯人心

天命十年乙丑八月乙酉科爾沁奧巴臺吉聞蒙古察哈爾林丹汗欲興兵侵之以書乞援

上報奧巴書曰爾借兵多多與爾若少少與爾勿過憂也然兵不在多寡在天而已凡此各國皆天所命以眾暴寡天豈容之但堅爾城郭據城堵禦察哈爾不能拔必退否則或敗而走國且危卽不敗知爾國不可得亦不復侵爾可安處無虞矣昔察哈爾土門札薩克圖汗侵輝發國時輝發兵五百帶甲僅五十人與戰察哈爾不勝而回遂不復侵此非眀驗耶至兩軍野戰譬如投骨之戲或俯或仰勝負難必兵寡而欲出城野戰者其人必怯便於自走耳愼勿從必據城以待伺其力攻不克而退然後乘機出戰以制勝者始爲大勇耳汝若欲與之盟好以幸無事則汝科爾沁貝勒等先曾與察哈爾土門札薩克圗稱和好矣其至於今察哈爾喀爾喀棄絕盟誓數侵掠汝豈汝等曽有罪耶今𨿽再欲與和以幸無事彼旣蓄意侵害矣汝等卽無罪彼遂已乎眀朝鮮烏喇輝發葉赫哈逹曁我滿洲國若無城郭蒙古豈令我等安居哉惟恃有城郭故耳尋林丹汗來侵奧巴

臺吉

上命三貝勒四貝勒等率兵救之林丹汗聞我國兵至解

圍遁去

天命十一年丙寅五月丁巳聞蒙古科爾沁部落奧巴臺吉等來朝

上出城迎十里許禦帳殿奧巴率賀爾禾代臺吉拜思噶爾臺吉朝見畢奧巴等獻紫貂皮貂裘駝馬因曰我等所有之物悉被察哈爾喀爾喀掠去無堪獻者

上曰彼二部落原因貪得而來掠汝不待言也今爾我無恙得防足矣張筵宴勞畢各賜鞍馬冠服諸珍異之物

奧巴喜曰今

皇帝所賚明日仍取還否吾喜甚未信殊以爲異上曰此微物耳何足論此後凡以物與汝者或系隨意持贈其物未必甚佳汝若見諸貝勒中衣服器具之佳者請之當不爾靳也遂偕奧巴等入沈陽城恩禮甚厚尋以弟逹爾漢巴圖魯貝勒舒爾哈齊之子圖倫臺吉女妻之至六月戊寅

上宴科爾沁臺吉奧巴賜號曰汗

上曰爲惡而蒙天譴國乃敗亡爲善而蒙天祐國乃昌熾總之主宰在天也察哈爾汗起兵侵奧巴臺吉天祐奧巴獲免於難來歸附我朕仰承天意賜以名號當察哈爾兵至時其兄弟屬下人皆遁去獨奧巴臺吉奮力拒戰故號爲土謝圖汗兄土梅號代逹爾漢弟布塔齊號紮薩克圗杜稜賀爾禾代號靑卓禮克圗復賜鎧甲及四時衣各種銀器雕鞍蟒幣布帛等物有加

通下情

天命五年庚申六月庚戌

上曰凡有下情欲訴者恐不得上聞可樹二木於門外其有欲訴之言書而懸之於木俾朕覽其辭晰其顚末而按問焉由是事無鉅細悉得上逹

睿照所及民無隱情

眀法令

天命元年丙辰七月己巳

上諭議政大臣五人曰凡事不可一人獨斷如一人獨斷必致生亂國人有事當訴於公所毋得訴於諸臣之家其有私訴者曾付以鞭索俾執而責之前以大臣額亦都巴圗魯有私訴於家者不執送已治以罪玆更加申諭傳於國中凡貝勒諸臣有罪當束身靜聽任公斷有執拗不服者加以重罪其束身靜聽者如例審斷凡事俱五日一聽斷於公所其私訴於家者卽當執送有不執送而私行聽斷者亦如額亦都治罪

天命四年己未二月乙卯

上諭羣臣曰今有人懸書於門自稱其才可統馭千萬人第不用耳夫果有統馭千萬人之才眾豈不知之亦豈不舉之又有人焉才旣不能馭眾惟驕語於人曰予曾臨敵受傷夫受傷之人已按傷加賞更復何言如伊拉喀者統馭無能反以不加優擢妄生怨望故置之死羅木布特爾孫𨿽長於戰鬭而沈湎於酒無馭眾才不過匹夫之勇耳何堪信任又如張球武大海者屢經戰陣未立寸功反云試我後效彼謂後此效力誰其不效力者將誰欺耶以此誅張球而武大海以新附之人姑宥之嗣後總兵以下諸將佐有不能奮勇當前反生怨忿者卽行奏聞玆承

天祐肇造丕基有仍蹈前轍者必致亂我國家殺無赦天命七年壬戌二月壬午蒙古兀魯特部落眀安等凡十七貝勒及喀爾喀各部落臺吉率軍民來附

上禦殿宴勞之

諭曰我國習俗所尙守忠信奉法度賢而善者舉之不遺悖且亂者治之不貸以致盜竊潛消暴亂不作拾遺於道必還其主習俗如此所以獲膺

天眷爾蒙古人所持者念珠所稱者佛號而不息盜竊之風遂遭天譴俾爾諸貝勒自亂其心殃及於國今爾等旣歸我賢而善者嘉其賢而優禮之卽不能之人亦因其歸順而善遇焉今而後愼勿萌盜竊暴亂之心倘舊惡不悛國法不汝貸也

天命八年癸亥六月丁亥

上諭曰總兵以下備禦以上世爵之臣果各敬守乃職夙夜殫心以奉國家朕視之如子誠有益矣若晏安自便存心怠慢玩忽天紀朕視之如子竟何益哉爾等共襄大業宜殫力焉我國之中漢人蒙古並他族類雜處於此其或逃或叛或爲盜賊爲姦宄者其嚴察之眾果嚴察則羣小不敢爲亂國有不治者乎國治則朕心安豢養汝等誠有濟矣若羣心怠慢察之不嚴姦人伺間而起國之亂也由此國亂朕心不安將豢飬汝等何益哉從來惟開創爲難耳今任以所創基業而汝等不加敬愼更有何者報朕養育恩耶

天命十一年丙寅七月乙亥

上諭貝勒諸臣曰朕心公而法嚴有功者必賞𨿽仇不念有罪者必懲𨿽親罔卹以是爲是以非爲非故蒙

天眷祐遼東之地盡畀於我眀主棄前盟開邊釁遂致天譴喪師失地今爾貝勒諸臣倘不以公勤爲心國之忠邪莫辧盜賊罔察使典章淆亂法紀廢弛則

上天賜朕之福祚自爾等虧損之矣朕豈肯徇爾等所爲而易其欽若

昊天之初心耶朕仰承

天意悉秉至公爾等所行匪僻其咎自歸爾等推爾等之意以爲國人眾多稽察難徧不知一國之眾以八旗而

分隸之則爲數少矣每旗下以五甲喇而分隸之則又少矣每甲喇下以五牛錄而更分隸之則又少矣今自牛錄額眞以至什長遞相稽察各於所屬之人自膳夫牧卒以及僕隸靡不詳加曉諭有惡必懲則盜竊姦宄何自而生哉夫惟己不正乃不能察人耳己旣正矣復何所畏忌而不稽察以舉發之乎或屯戍更番之兵及離隊伍獨行之兵有劫掠漢人竊其畜產奪其薪木掠取其衣服者何不各據所見聞卽爲舉發今滿漢旣爲一家若以漢人爲新附恣行劫掠是殘害我降附之國

人也似此蠧國之人可不稽察之乎且爾貝勒諸臣及滿漢各官嘗有誓言惟君所賜予及所應得者則受之至民間財物𨿽分金尺帛必不妄取今八旗中孰賢孰否各牛錄下孰賢孰否其詳察之若互相隱蔽不舉被人訐發固山額眞牛錄額眞俱罪

鑑古

天命十一年丙寅正月己酉

上諭諸貝勒曰上天覆育萬物公而無私非者非不以國大而庇之是者是不以國小而棄之嘗觀歷代帝王其初每苦心志勞筋骨備歷艱難而後得成大業虞舜躬耕歷山克盡孝行遂聲聞於天而登帝位漢髙祖一泗上亭長耳奮力行間躬定禍亂遂有天下金太祖服事遼主幾被誅卒能奮志修身收服屬國滅遼稱帝眀太祖蚤喪父母棲身佛寺歷盡艱危卒成帝業此皆天眷有徳不以微賤而棄之也周宣王時有童謡曰檿弧箕服實亡周國及幽王寵溺褒姒紊亂國政西周以亡秦始皇雄據西陲吞幷海內築長城防禦邊界信方士訪求神仙自謂一世二世以至萬世傳之無窮乃恣意暴虐二世而亡宋徽宗招納叛臣搆兵啟覺爲金所敗父子被執身死於外金主完顏亮違悖天常荒淫不道獲罪於天卒被篡弒元順帝不畏天威不治國政疎斥賢能信任姦慝致盜賊蠭起國祚遂亡此皆天厭凶徳不以國之大而且彊以庇之也今眀之君臣自恃彊大蔑視

上帝任意生殺妄啟釁端助葉赫侵我疆圉燬我廬舍奪我禾稼肆虐無已朕用昭告

皇天興師徵之猶不悔悟其非自謂以彊制弱所向無敵不知是非自有天鑑固不在眾寡大小也觀古今典籍國𨿽大而歷數將終則君臣庸闇紀綱倒置至於滅亡國𨿽小而運祚方興則禎祥洊集民物蕃盛寖以昌熾總之皆由天也今明災異疊見其君臣不務修省終必致天之罰矣縱國大兵彊豈足恃乎夫人能引咎修徳者上也文過飾非者下也後世子孫宜法前代之所以得鑑前代之所以失遷善攺過上合天心則可以永享鴻祚矣

賞功

天命六年辛酉七月壬寅

上以克取遼東

禦殿召集羣臣大陳筵宴

上親舉金巵徧賜以酒又各賜衣一襲眾臣欣承寵賚皆

叩首謝

上諭之曰眀之國最大也尙以爲不足而欲並人之國故喪其師眀之土最廣也尙以爲不足而欲奪人之土故喪其地此皆

天厭眀而祐我也賴爾諸臣攻戰之力仰承

天眷故朕及爾等得至此地酒一巵衣一襲爲物幾何豈足酬勞哉但念爾諸臣宣力疆埸勤勞王事玆集殿廷用伸懽敍以見朕心嘉恱而已

昭信

天命五年庚申正月丙申

上與喀爾喀五部落貝勒盟後有把嶽忒部落臺吉索凝屬下一人及紮魯特部落寨桑侯痕屬下一人來歸

上曰來歸之情誠爲可矜但盟誓之言尢不可背遂不納

各還其主

誡逸樂

天命六年辛酉七月甲子

上諭侍臣曰愚闇之夫耽於逸樂不致力修徳凡言之有益無益皆不能辧憚於聽受卽聞善言亦不黙識深思惟圗晏安自便此豈人類也耶愚者羣聚縱爲嬉逰耽於宴飲習於謔浪至賢哲當前則引故而卻避之若委以正務則諉謝而不任焉此亦非人類也出獵行兵之事漠不經心而甲冑弓矢不加修治所修治者宴防時服飾而已此等之人與無足比數之婦人等耳所謂愚闇性成人所擯棄當爲切戒至爲婦人者不治其家不順其夫而干預外事亦失其爲婦之道矣有家者並宜戒警也

謹嗜好

天命六年辛酉五月壬寅

上諭貝勒諸臣曰凡人溺於匪僻不自省攺猶大廈將傾而坐其中懸崖欲崩而立其下也爾貝勒諸臣若驕恣不遜則自喪其徳過失不攺則自辱其身陵侍從虐僕隸則祿不保不善如此必無告以善言者卽己有一言之善人且不聽欲求賢哲之助何可得耶縱令得之亦必不能受其善言而敬識不忘如此則禍患必叢集其身矣

天命六年辛酉七月甲寅

上諭侍臣曰凡人於才智有徳之人不就而效法者以薫染於積習深耳否則秉彜之好人所同具何憚而不效法耶貨財已充而不衣不食必陷溺而成癖矣不然不衣不食何爲哉夫人福澤旣盡則不善之心生家道將衰則不肖之子出君子福積於躬隨所居而吉隨所遇而善惟其積福遂以召祥若不勤於所事憚勞苦是自棄其治生之道也譬之沃壤不勤耕治嘉谷豈坐獲耶賢哲之人𨿽遇小事必從容籌度以底於成凡事能好謀而成則眾皆恱服若放逸此心惟物是嗜則必取憎於人矣旣具賢哲之性又常存敬畏斯惡念無從而生倘惡念偶萌宜急遏之待其形著於外眾皆知之悔亦無及矣至於取友者旣知其惡而復與之友亦必非善人也

是日

上諭侍臣曰書云心逸日休心勞日拙此言良是凡人於貨財誰不愛之愛之而獲長享者誰耶人之遭逢或吉或凶皆由前定何不安於義命而勞心以妄求耶

天命十年乙丑八月癸巳

上因諸臣及國人中有嗜酒者誡之曰爾等曾聞古來飲酒之人於飲酒之中得何物習何藝有所裨益者乎飲酒之人或與人鬭爭以刃傷人而抵罪者或墜馬傷手足折項死者或爲鬼魅所魘死者或縱飲無節死者或顚僕道路遺失衣冠者或失懽於父母兄弟者或因使酒毀敗器具消落家業流於污下者朕屢聞之矣況此酒饑者飲之弗飽也何不陳設餺飥炊黍而食之同爲黍所造耳爲酒則能傷人若餺飥若炊黍則能致飽焉乃不食可飽之物而嗜此傷生者何爲也愚者飲之喪身賢者飲之敗徳且獲罪於君以及貝勒大臣被譴罹刑皆由於此卽一家之中夫飲酒取憎於婦婦飲酒見惡於夫下及僮僕亦不能堪而去之矣飲酒亦何益哉昔賢云藥之毒者𨿽苦口能卻病焉酒之防者𨿽適口能召疾焉讒諂之言𨿽恱耳違於義焉忠諫之言𨿽逆耳協於理焉則酒固宜切戒也遂書之以頒於國中

大淸太祖承天廣運聖徳神功肇紀立極仁孝睿武端毅欽安文定業髙皇帝聖訓卷四

