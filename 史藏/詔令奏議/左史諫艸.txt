《左史諫艸》﹝宋﹞呂午撰

欽定四庫全書史部六左史諫艸詔令奏議類二奏議之屬提要臣等謹案左史諫艸一卷宋呂午撰午字伯可歙縣人嘉定四年官至進士起居郎右文殿修撰知漳州事迹具宋史本傳是編凡奏議六首後附其子沆奏議一首後又附載家傳詩文之類最後載呂氏節女事皆因家傳附編者也午兩爲諫官以風節自勵知無不言理宗嘗稱其議論甚明切又謂其論邊事甚好此六疏皆理宗嘉熙二年所上𨿽篇數無多而宋末時事頗可考見其論宋宰相臺諫之獘尢極詳懇其子沆一疏並方回所爲午及沆傳亦多與宋史本傳可以相證回稱午文集名竹坡類槁是午本有全集而今佚之玆六疏蓋存於散佚之餘者其它遺文則頗散見於新安文獻志諸書云乾隆四十六年十月恭校上總纂官臣紀昀臣陸錫熊臣孫士毅總校官臣陸費墀●欽定四庫全書左史諫艸﹝宋﹞呂午撰戊戌年正月二十三日奏爲定規模以一人心據要害以飭武備欲望聖慈兢業施行奏聞事伏候敇旨臣聞徹桑土於未雨則可以綢繆而無憂索衣裘於大寒則必至已晚而無及舒緩於閒暇之際窘廹於警急之時僥幸或能支持舒緩便復如故玩心一啟不復關防事變乘之束手無策當斯時也悔何追乎此思患豫防所以明著於易有備無患所以丁寧於書有國家者不可不致警於此也臣是以於彊敵之方退而輒進豫備之二議以見旱則資舟之義焉一曰定規模以一人心二曰據要害以飭武備夫所謂定規模以一人心者戰守和之說是也國家自邊釁旣開三者各持一說分朋植黨異議紛紜人心不齊規模不定事功難立職此之由且深溝髙壘賊不能窺守非不可也然專持此說謹謹自固則敵或以數萬之兵爲牽制之舉直搗江南搖撼腹心此豈能端坐而獨存乎堅甲利兵賊莫敢玩戰非不可也然專持此說冒昧而前則勝負無一定之形首尾無相應之援力獨無助气竭易衰此豈能偏師而卻敵乎況敵情變詐以和誤人專以此謀又墮其計矣三者不可專一則其用貴於相度隨時而施自有活法是以近者朝廷措置得宜兩閫翻然協力當戰而戰卒成武功是守者𨿽守而未嘗專錮於守和者𨿽和而未嘗專泥於和也然機括方轉之時正規模堅守之日是必上流裏鄂渚而表江陵下流裏京口而表維揚中則裏金陵而表合肥各命制閫各置重屯三者𨿽分事同一體俱以守備爲先俱以戰禦爲應俱以和議爲欵敵之計俱以相援爲緩急之圖其施爲之形𨿽若有殊而互用之謀實相聫絡規模一定人心翕然敵在術中制之易耳使彊敵懲今日之敗而果無易我之心厭用兵之久而果定講解之說則與之要約各保封疆啖以金繒姑務休息卻乘和之少暇益嚴戰守之豫防彼若變詐之復生則此應敵之有素縱橫顚倒無適不宜矣夫所謂據要害以飭武備者三邊之守禦是也國家自邊釁旣開不知於要害固守坐使彊敵動便長驅川蜀之當守在諸關也自諸關失守而四路爲其所衝突京湖之當守在襄陽也自襄陽失守而諸郡爲其所蹂踐濠光兩淮之門戶也使守禦之堅救援之速則彊敵安得至丰黃之境哉幸兩城之間守者之志不屈援者之气不衰大挫彊敵之鋒少張中國之勢可謂失之東隅收之桑楡矣然彼之恥於敗衂者其爲後謀必深我之快於連捷者其爲後防必怠以我爲防之怠當彼爲謀之深勝不可常爲憂方大是必卽極邊要害之郡爲今秋備禦之防常如敵至之時不作敵去之想城壕必責其髙峻將士必擇其精良芻糧必丰器械必備山寨水寨必謹措置義丁努手必務主張必廣設機穽以出奇必早畢農功以淸野當賞必速下而毋使畱滯以邀索有請必速報而毋使施行之繆悠三閫屹然有急則援而又以義相勉以意相孚其相救也如左右之手其相應也如首尾之蛇如此則非惟守衛密嚴可以事至無慮抑且威聲震疊可以銷患未形上而四川亦當仿此多擇知兵之士廣加葺理之功訓練必精而變士卒易潰之心關隘必守而革將帥易退之習勿謂蜀爲去天之逺而此可茍安勿謂蜀爲己壞之證而遂不加意關隘固而後四蜀始可守四蜀可守而後東南始可立矣𨿽然臣之二議固今日之所不可緩而欲行此二議則在陛下之一心蓋陛下之一心天下事事物物之所由以興廢也陛下當災變疊生外患孔棘恐懼眞切宵旰靡遑覬格天心之和期勉人心之協原此一念其端甚微推此一念其應甚速上焉日食不見而臘雪呈祥和風應律已有轉禍爲福之意下焉將士用命而敵人气懾中國威伸已有轉危爲安之機至於堅其意而使是福之心兢業不替而已此心或替則禍福安危猶未定也處福如禍處安如危恐懼常存驕怠不作則上倡下和如綱舉目隨自宰執而達之百僚自朝廷而達之邊鄙規模可定而人心可一要害可據而武備可修有所不爲爲無不成不惟人助之天亦助之矣敵如我何哉惟陛下畱神臣不勝至幸

貼黃

臣於邊防屢進狂瞽退而省度要切者三成憲俱存赦薦陳控紹興中烏珠渝盟南侵諸將捷奏踵庭敵敗而逃退保宋亳髙宗皇帝逆知敵情必不以一挫便已乃合兵淮西待之敵果再來柘臯又捷是時俊錡𨿽云有隙勢急猶肯回軍髙宗皇帝亦戒諸將宜合一心勿分彼此兵力全而莫禦兀術何足掃除旣而敵懼欲和諸將遄返髙宗皇帝則曰將帥之來敵意未可知但敕諸軍嚴爲之備又曰勿以和議爲意但當作不講和處之聖謨洋洋皆可法則今來口溫不花等人𨿽退獨不念敵情必不以一挫便已之訓乎京湖淮東有常山蛇勢獨不念合爲一心勿分彼此之訓乎敵使𨿽行敵情難測獨不念但敕諸軍嚴爲之備與夫當作不講和處之之訓乎臣願陛下於是三者一以髙宗皇帝爲法日夜申儆以圖萬全臣不勝至願並候敕旨戊戌三月二十五日奏爲財賦八事欲望聖慈曉諭州縣施行乞以成憲爲法奏聞事伏候敕旨臣聞國家之足在財用財用之足在州縣今欲求財用之足而不知致察於州縣是猶欲谷粟之丰而不知致力於田畝也夫天下之財不在國則在民而比年以來不在民亦不在國問之於上則財計窘匱而有國非其國之憂問之於下則田野蕭條而有人不聊生之嘆然而租賦之取則有加於舊額酒稅之入則倍增於曩時是宜州縣之間必有丘山之積何者不在國不在民則當在州縣也而所在州縣倉庫俱空解發朝廷反有拖欠夷考其敝是則有由上不歸之國下不藏之民中不積之州縣而悉皆私之於貪官猾吏之家而已夫朝廷上下游聚議變政易令思所以足財用者幾於寢食之不遑而貪官猾吏背公營私害民蠧國凡所以耗財用者反闊略而不問噫亦惑矣臣嘗思之當取之於州縣者有四當節之於州縣者亦如之且夏稅之納綿絹州縣之解發與支用者有定數而取於民者常溢於數之外也於是計其解發支用之數俾令人戶納之而其餘則計時價而折錢焉下未嘗欠而上未嘗得也不過貪官猾吏巧作名色而掩取之爾合天下州縣一歲而計之其數至繁也是可徒爲官吏之資而不取之以供公上之費乎秋賦之納苗米州縣之解發與支用者亦有定數而取於民者亦溢於數之外也於是又計其解發支用之數俾人戶納之而其餘則計時價而折錢焉下未嘗欠而上未嘗得也亦不過爲貪官猾吏多方變化而分取之爾合天下州縣一歲而計之其數不少也是可徒縱官吏之欲而不取之以濟公上之乏乎近年州縣之酒息視舊有加一倍者有加二倍者有加三倍者合天下州縣一歲之所入其錢不可勝數也而未嘗一毫入於公上也無非貪官猾吏之所得也此而不取亦可惜矣毎歲州縣之印契有歸倅廳者有歸州郡者有歸漕司者合天下州縣一歲之所收其錢不可勝計也而未嘗以之輸公上也無非貪官猾吏之所收也此而不取尢可惜矣此臣之所謂當取者有四也且州郡之有公庫蓋供州郡之公使而今也不然多其撥入之門專爲私有之計有自軍資而撥入公庫又自公庫轉入宅庫者矣有旬撥一料或二料又有旬撥三科者矣名曰公使實爲私藏國用方闕急而臣下乃若此是可無以痛革之乎州縣之有將迎固有州縣之定例而今也不然當其交承之時每有匿瑕之望備堂迓具有增無減吏卒借請越例倍支一番將迎爲費繁重國用方闕急而臣下又若此是可無以劑量之乎廉士之居官有一無所須者有不蓄南物者今之爲州縣者不然自其始至便萌私辦之心吏輩逢迎導以私辦之術卽其官下之所產公然科買而不疑價値𨿽償無非移盜於官錢公吏作獘往往白取於百姓科買不已物價遂髙其爲害不細也古人之於民使之必以暇時而所使者無非公使之必以佚道而所使者初非私今之爲州縣者不然衣服器皿凡可以供私家者無一不興造百工技藝凡可以供私役者無一不追呼詐欺百端工食不給其爲害尢甚也此臣所謂當節者有四也合是八者積習已久國空民貧端由於斯譬如千金之家必有千金之產火佃出力以得其半而可贍其妻孥主人端坐以收其半而可足其用度當然之理無足疑者乃有彊悍之幹執其收斂之權過取於火佃之家少入於主人之室火佃有饑寒之苦主人有窘廹之憂而爲幹者家日益饒用日益侈事屬倒置旁觀不平當今之勢何以異此主人一日赫然大加懲治則外可以救火佃之饑寒內可以濟一家之窘廹矣臣望聖慈亟下此章曉諭州縣凡夏稅秋苗溢額之折錢酒息稅契倍收之數目明置簿歷量資公支余悉上之朝廷以助軍須支遣酌其多寡之數立爲等第之賞或減磨勘或轉官資或不次遷除或加恩子弟如猶私有尙務欺謾則臺諫監司覺察案劾都吏典押亦重施行至於公庫收支於國何補臣以爲當姑與罷廢少俟國用寛裕然後以漸復之將迎費用尢爲無藝亦當姑與三分減二少俟國用寛裕然後以漸增之日用飲食之餘不許科買土產公用當辦之外不許科擾百工如有違例不從官吏計贓定罪或能謹飭遵守亦當旌賞褒嘉賞罰並行人知畏慕前之四者必能捐私以奉公後之四者必能樽節以積聚州縣皆能若是豈不大助公家其視巧取橫求抑又大有徑庭𨿽然臣之爲此言者若流於苛臣之所以爲此言者則實未嘗苛蓋稅苗折錢之舉酒息印契之入皆出民情之願而非彊民之從更得一分之寛尢受一分之賜而民愈樂然矣公庫將迎之省科買工物之禁官無妄費必不至於剝下官無科需必不至於擾人而民愈樂然矣是𨿽大戢於官吏而乃大便於百姓也使爲官吏而有人心亦將翕然以聽命尙何苛之有哉臣言至此可謂煩瀆惟陛下垂聽而力行之臣不勝大幸戊戍年四月二十四日奏爲興起天下之治在於和平士大夫之心欲望聖慈與二三大臣主其議於上奏聞事伏候敕旨臣聞興起天下之治易和平士大夫之心難蓋士大夫之心乃治亂安危之所系也使其心皆和平無分彼此則念慮一務於體國言議必期於可行髙不沽激而爲茍異之空談卑不詭隨而爲茍同之腐說辭符於意事應於辭講明精詳規畫堅定上以是而出命下以是而奉行綱目牽聫臂指應順內與外相協人與已皆同心力旣齊朝夕申儆一日行之有一日之效一歲行之有一歲之功何至於皇皇而不爲哉柰何人心不同有如其面私見角立公道消亡此有謀焉未必非也方欲行之而彼之竊議已搖於其旁彼有言焉未必謬也方欲舉之而此之異議已梗於其後寧於誤國莫肯降心以相從寧於敗事莫肯屈意以協濟十羊九牧一國三公取捨旣難推行罔定前法淆於後令舊章訛於新制晨朝之說不保其莫夜之復爾今日之事不保其明日之皆然但聞議論之繁多不見施行之事實此歲月所以虛度治功所以不立而微臣所以痛心疾首而不容已於言也方今外患未息國步方艱陛下宵旰靡遑虛懷無我冀一聞於至論宰輔寢食俱廢敝精竭神期洪濟於艱難而士大夫不能一心以維張國論勠力以共圖事功胸中各險於山川語下互生於矛戟九重之聽之也罔知所適從四海之聞之也益加於皇惑事之小者尙不可望其有立功之大者抑何望其有成臣恐楮獘秤提之以漸此平穏而可行者也及將以求快意而變矣和戰備守之相爲用此斷斷不可易者也又將以立偏見而搖矣當人才乏使之時欲從事於捨短取長之說未必不又以罔功爲言而易之當財用窘匱之時欲從事於稽考措置之說未必不又以生事爲言而已之凡事如斯日復一日天下不復有可爲之事事功不復有可成之期豈不大可惜哉揆厥本原端由士大夫之心不能以和平是以議論之多不能以歸一也臣竊思之天下之事其始也不厭於多議其終也必貴於有以主其議始而議不多則無以反復講明而求眞是之歸終而無所主則無以果斷力行而期事功之濟是必羣工百執事聚而議於下陛下與二三大臣相與主其議於上不責其議之全利而無害而推擇其議之害少而利多見之也明行之也果不輕狥而輙變不乍爲而遽已則其成也有候而其末也無憂矣商鞅不足道也猶能堅持示信之說以贊孝公而卒以彊秦範蠡未足多也猶能堅持驕吳之說以贊勾踐而卒以霸越孰謂以自有之天下乃泛泛而無所主以危廹之事勢乃悠悠而不早圖哉王猛之遣麻思也及暮而符已下出關而郡縣皆已被符韓滉之遣何士幹也歸家而薪米已羅門登舟而資裝器用無不周備安有使一人則遲畱而不果行舉一事則牽制而不能決者故夫主議者有定力則士大夫之心不容於不和平而天下之治不容於不興起矣一得之愚惟陛下幸裁之臣不勝惓惓

貼黃

臣竊見今日楮輕錢重之獘而熟思所以佐助秤提之術偶得二說敢以敷陳且會子本以便民之用而今反不便者以銅鏹日寖稀少而無以爲之貼湊也近來州縣權時施宜或爲紙帖子或爲竹木牌或作五十文或作一百文𨿽不可以通行而各處行之爲便今莫若盡收二百三百之破舊而多造二百一百之新券則自百文以上皆無所事於鏹而貼湊之數特百文以下而已由是人之仰於鏹者少而鏹可漸輕矣又會價之落多在輸官之時方官物起催限急星火錢會中半頃刻難違人憂責罰之嚴只得低價兌納會價一落增長愈難然若不取之民官司無以支遣切計官吏之俸給舊例之雜支事若從權當全用會惟有軍兵月請勢須半給見錢今莫若約計朝廷之與州縣一歲軍兵所須若干先以泉司歲鑄之數充之然後斟酌取諸州縣以足之則所用於見鏹不多而所取於州縣有數由是官司之仰於鏹者又少而鏹可以一輕矣兩說旣行官民俱便軍兵之所請者官以市價兌之而復充循環之支下海之與鉟銷者官嚴禁令行之而不持姑息之論由是見鏹可以常有官民仰之甚輕而富室之私藏者徒積滯而無益將不待告戒而自出矣凡此秤提之術自與見行之令可以並舉兩不相妨無變政易令之疑而有錢輕楮重之漸願陛下並與二三大臣熟議行之實爲幸甚伏候敕旨戊戍年五月二十五日奏爲持權在得其道及申明措置官會見錢欲望聖慈審思力行及明詔大臣檢會行下奏聞事伏候敕旨臣聞有以收天下之大權必有以持天下之大權大權者人主所以奔走四方鼔舞羣動使之惟上所命而共起治功者也是故可收而不可散可持而不可縱方其散也而知所以收之及其收也而又知所以持之則庶乎不致於縱而且不致於散矣臣恭惟陛下親政以來於今六年矣權之散者亦旣收之矣是宜天下之人奉承上命而無有所違天下之治悉如吾意而無有不舉然而日復一日歲復一歲下肆玩侮上務姑息作之而不應唱之而不和文移往復非不可觀事功繆悠初無其實得非大權𨿽收而未知持之以奔走鼔舞歟且國用莫切於財賦也今也非違法以橫取則有變公而爲私耳國事莫急於軍期也今也非傲令而不從則有具文以相應耳侵疆所當早復也其肯慷慨而任責者誰歟徒聞敵人據要害役吾人民耕種吾田土以爲久駐不退之資掠取吾財用以爲待時會攻之舉蓋向者以易我而致丰黃之敗今者將懲創而爲報復之謀此其爲患益可畏矣流民所當安集也其能多方以區處者誰歟徒聞淮民彊者噬弱眾者並寡乃業可復而徘徊於沿江諸郡之間其來日多而浸入於江東內郡之地蓋向者敵退則可歸今者敵畱則難返轉眼又是棗紅不容不爲逃生計矣欲諸閫同心以爲備也而相忌相傾者益甚緩急安能左右之相救欲摠制通融以足軍也而相詆相戕者不已緩急安能彼此之相謀應天陷而兩淮頗失其籓籬江防空而內郡孰爲之門戶不容不守也而所以爲守者未必可恃不容不和也而所以爲和者未必可信守將不素擇而又有數易之患士卒不素附而又有不飽之憂蜀道乏攺弦易轍之圖而因仍於故常廟朝忘厝火積薪之念而玩愒於歲月以自有之天下乃若有礙而難行以祖宗之境土乃當吾世而日蹙此無他有其權而未能持其權故欲舉其事而莫能成其事履霜不謹堅冰可憂是可以爲細故而不凜凜於此哉夫以臂使指乃可運動指大如股則難屈伸吾不持以臂使指之權而反使有指大如股之勢則人將難使動有拘牽事機鼎來何所倚仗𨿽然權固患於不能持而亦有所不難持持之如何在得其道而已方今朝廷淸明紀綱具在明聖當寧忠賢敷施夫豈有難使之人特貴有能使之道道之所在權之所由行也用捨必當而公是用捨得其道也賞罰必明而速是賞罰得其道也號令必審而信是號令得其道也措置必切而斷是措置得其道也人有不平而聞於朝則明白而剖決之不至含糊而兩見是非則處之之道得矣下有窘廹而告於上則斟酌而急報之不至稽緩而漫無可否則應之之道得矣事事得其道則人人合其心權安有不行而事安有不成者乎臣故曰權不難持在得其道也昔漢宣帝惟信必賞罰綜核名實是以上下相安莫有茍且光武惟總攬權綱明謹政體是以恢復前烈身致太平唐至憲宗時事岌岌而淮西蕩定河北底寧承宗斂手削地韓洪輿疾討賊裴度以爲豈朝廷之力能制其命哉直以處置得宜能服其心耳夫所謂處置得宜者卽臣之所謂得其道也此三君者皆中興之賢主也不過有持權之道是以能致中興之功陛下天生聰明久親政事固將超軼乎三君之上而何待於微臣之言蓋當明主可言之時則不得不效明目張膽之忠也伏望陛下審思而力行之天下幸甚宗社幸甚

貼黃

臣昨嘗欲效外郡紙帖之事而爲創進一百會之說蓋是熟觀市井之交易素習道路之往來而知民俗貼湊之艱莫如小會日用之便又以其平日思慮之久訪之老成通練之人委便公私乃敢進說今側聽兩月未見施行深懼奏陳未明不足開寤聖明臣以爲若造一百住造三百一百與二百並行則三百已在其中果行此也有五利焉人便貼湊不甚仰錢一也人旣便用必是愛惜二也爲錢無多必無僞造三也破舊小會以此收換四也無妨秤提反可爲助五也有此五利何憚不爲或者必以券直百文徒費工本臣以爲不然不有小費莫救大患若效湖會之簡徑則費工不多更略狹小其形模則費本亦少費少利博似無可疑臣又於其末有收兌軍兵見錢與夫嚴禁下海鉟銷之說皆切時務非敢空談並乞聖斷明詔二三大臣檢會施行之臣不勝至願戊戍六月二十六日奏爲乞委金陵應接合肥尢以財用爲急及徽州免納銀子欲望聖慈密詔大臣亟行及下省部照免奏聞事伏候敕旨臣竊見秋令已回邊防當謹上自西蜀下至兩淮俱是風寒皆合防護西蜀之事前後議論已多臣不敢復言兩淮之事自今有一利害臣不容自已且兵家常山蛇勢之說最切於邊鄙戰守之宜京湖者蛇之首也淮東者蛇之尾也合肥則介處其間外接丰黃內廹江西其爲利害實非小故以蛇諭之正謂之中敵人犯邊若出於此則是擊蛇之中也東西兩閫力能救援則是首尾俱應也去冬之役敵首犯光使陳韓竭力禦之於中而東西協力以爲之應則光不可破丰黃無事臣於是時曽進此說惟其不爾光遂不支丰黃從此被困百戰而後得解今光旣爲所據則必窺我合肥若其專爲此圖東西猶可出援萬一分道入寇東西方自爲謀合肥勢力孤單不比東西兩閫以陳韓連年經畫不能支定城一戰而杜果乍此承當豈能以偏師支吾東西倘不援之利害視光尢重臣不遑寢處日懷隱憂因思金陵之與合肥實有唇齒輔車之勢劉之傑在金陵其朴實可倚伏乞頒詔旨應接合肥運內郡之米而列貯於江濱練新舊之卒而多備於器械凡其有所請乞朝廷極力給之事事預圖日日申訓合肥有警卽遣以前敵之見攻𨿽無窮我之應援亦無已守者堅壁淸野而使敵無所抄掠援者出奇應變而使敵不得安居以飽待饑以近制逺𨿽有智者莫爲彼謀此墨子九攻九拒之遺規而昨者力援丰黃之明效也臣嘗於去冬冒昧奏陳欲於沿江整頓一軍名曰逰擊東西有警調而援之江面有虞又可退守近宰臣備邊十事有置遊擊軍一條料敵料已尢爲詳悉無非此意所當急圖抑臣聞之守禦固以應援爲先緩急尢以財用爲急且臧元堅等之估籍不爲無補於朝廷卻宜謹節樁積專備軍須毋資他用徒成費耗至於前來此等之財物皆當愛惜之可也淮東總臣之移易頗費朝廷之區處卻當早令交承促辦錢米毋久含糊有誤秋防至於湖北總所之告急速宜周給之可也以實今日之急務伏冀明聖之畱神密詔大臣亟行措置兵財旣俱有備事至可以無憂臣不勝惓惓

貼黃

臣生長新安一州六邑山多田少土瘠民貧而夏秋賦稅之輸乃獨倍於他郡大抵一錢之稅納官十文一畝之收輸官大半向來官司不卹暗行增添或加一文或加二文則州人驚憂如被寇盜必須陳訴以求豁除三數年來事乃大異自十文頓增至十五自十五頓增至二十今又有增至三十矣不知何時而已耶昔之十文已是重賦今之三十兩倍於前官吏暴如虎狼百姓銜恨莫吐又有一事尢爲害民土不產銀官勒輸納舊止三貫一兩州人辦納已艱中間朝廷知之且以銀品低次免納本色以會代輸歷年旣多省札可照比乃行下復勒納銀銀價驟髙五倍於昔追納旣急其價愈增以多年不納銀子之餘而遽責之於銀價空貴之際當二稅已多兩倍之日而又重以銀子五倍之輸百計誅求日加月益民生困苦不言可知是以六邑之人皇皇焉赴愬於州千里之守汲汲焉申聞於都皆言存活不得必以從請爲期伏望聖明垂思民爲邦本之言深察用一緩二之說下之省部檢照已行免令納銀仍舊用會小寛民力以固根本臣不勝至望戊戍七月二十三日奏爲應天莫切於至忱至忱莫切於自反欲望聖慈盡恐懼修省之實區處淮之流民施行蜀之鄕丁奏聞事伏候敕旨臣嘗觀漢武帝以災異之變何緣而起爲問董仲舒對以國家將有失道之敗天乃先出災害以譴告之不知自省又出怪異以警懼之尙不知變而傷敗乃至以此見天心之仁愛人君而欲止其亂也唐玄宗會日食錄囚卹患罷不急務宋璟謂君子道長小人道消止女謁放讒夫所謂修徳囹圄不擾兵甲不瀆官不苛治軍不輕進所謂修刑願動天以忱無事虛文由董仲舒之言觀之則知天之出災異者乃所以爲愛君之至由宋璟之言觀之則知君之答災異者惟在於有動天之忱故知天之心存愛君則恐懼修省之念當無一時之敢安知君之以忱動天則恐懼修省之事當無一毫之敢僞不敢安與不敢僞之心合而後轉災禍爲福祥之效應矣二臣之言實一理也臣恭惟陛下聰明天生講學日益克謹天戒若夏禹遇災而懼若周宣每有乖異變故之生必盡恐懼修省之道是宜天心之格災害消除而連歲之間相仍沓至臣固不敢縷數前事以上瀆天聽亦豈容不卽近事以冒進瞽言乃七月壬午怒風漧來接雨揚砂發屋拔木太空號動京國震驚右則湖以震澤逆流爲害尢甚而秀次之左則明以鯨波泛溢爲害尢深而越次焉田未固未可知公私已俱有損爲異如此不知何祥問之天文風角之占慮致北敵侵邊之變寒饑火盜色色有之是非天心仁愛陛下不欲其遽至於此故重爲譴告警懼而深望銷之於未然者耶陛下爲之避殿徹樂罪已求言寛卹無日而不行禱祠靡神之不舉未嘗委之於天數也未嘗移之於股肱也恐懼修省在陛下可謂至矣而陳善責難在微臣猶有請焉蓋應天莫切於至忱而至忱莫切於自反必也嚴恭寅畏靜慮澄思而形於言曰吾用捨賞罰有未當歟政事號令有未信歟聽言從諫有未行歟綏內禦外有未備歟抑吾心志念慮有未正歟起居飲食有未節善歟宮庭屋漏之中左右前後之際猶有莫見乎隱莫顯乎微者歟不然何災異頻仍而又重如此也事事悉加省察不敢自恕自矜辭切而意忱文舉而實至表裏洞徹意向宣明羣動爲之皆新萬務由之畢理天心不格臣不信也否則無事虛文未知宋璟之言臣恐傷敗乃至將應仲舒之語矣可不謹哉可不戒哉昔者成王秋熟未獲雷電忽作大風偃禾天變之來何異今日而成王痛自懲創於弗知之故至敬盡禮於出郊之時一念感通風反禾起歲已無望乃大熟焉天人相應之際可謂捷於影響臣是以旣以董仲舒宋璟之言爲陛下告而又以成王之事爲陛下望也惟陛下畱神臣不勝至願

貼黃

臣毎念淮民流徙可憐而處之未有其方蜀民被禍甚慘而救之未有異策民生若此天意可知近見劉之傑亟申朝廷欲以彊壯權充軍籍老弱卻行賑濟其說甚詳侯子震輪對奏陳欲以鄕丁而制叛潰之兵仍布要害以扼衝突之寇其論甚切惟此二者關系匪輕行之已闕左史諫艸●左史呂公家傳公諱午字伯可徽州歙縣人也曽祖升祖玗父大用贈中散大夫世居巖鎭公生於淳熙六年已亥十二月八日年十五入郡學同回先君琢師事教授四明舒先生璘先是郡解試不取書經先君告之禮部符下江東路轉運司取誥詩經一人自慶元元年乙卯始先君長公六歲是年首預薦書後混補入太學升上捨而公以詩經薦於鄕嘉定三年庚子也明年辛丑省試公觀試院坐圖則詩經巨擘如邵康輩者皆左右以問先君先君謂太學時文印本出於眾手攺定初本不然公始眇視同試者遂擢第趙建大榜第四甲年三十三而先君嘉定七年甲戍袁甫榜第四甲年四十一相與如親昆仲先君有弟四人奉親可逺宦初授四川蓬州教授後入西廣被謫以沒公奉二親不逺宦初授湖州烏程縣主簿次太平州當塗縣丞次監溫州天富北監鹽場攺官知臨安府余杭縣回生之年寶慶三年丁亥九月罷言路彈知縣十人槁九人矣而缺其一知公政聲賦役治獄訟平無可訾而以小宿憾取充十人之數疏出公論騰沸大不平以此愈名重一時其在烏程三太守皆致之幕郡事一決於公政出於學知名此始張魏公子定叟尙書之子忠恕在郡名士也特薦公尢力忠恕母夫人就養而公具慶忠恕躬至簿廳迎公二親入郡治二千石與一主簿彩衣侍飲時人榮之倪尙書思裏居器公逺到時肩輿來語書滿郡人爭辟館宇延畱公輕舟赴部授丞缺在當塗見知郡守吳柔勝其二子淵待次揚子縣主簿執政潛始魁多士後爲相柔勝謂公有操守俾二子定交焉且檄入幕理曹攝蕪湖縣者頗爽淮西廬州遣兩兵追會公事理曹申郡以廬兵奪縣民爲言柔勝怒悉寘獄委公入勘公謂廬州已有公文則不可謂之奪民柔勝愈怒委公審勘公審訖稟柔勝先令左右問若何公執前說柔勝愈益怒謂廬兵奪我百姓豈可不黥不出迎公公坐客位不退不食柔勝聞勉出怒不息欲配二兵公徐曰若廬州初無公文則可配旣有公文縣不爲處置而反罪廬兵恐不可也久之乃從公請坐廬兵以騷擾押回本州島自懲之此柔勝所以稱公有操守也陳貴誼來代淮西流民南渡自采石彌路滿城委公安集且類編開禧舊牘防江卻敵知和州徐僑遷江東提舉與貴誼會聞知公在郡驚喜屈入幕先是癸酉秋僑以嚴州節推同公校支溫州服公精明也公以郡事未辦欲盡決遣而去帖催至十八而不以白貴誼僑專書貽貴誼公始行僑行部以田事忤丞相史彌逺論公還當北監鹽場之任浙東提舉張良朋畱之幕旋兼沿海制置司事時海寇未平問策安出公廉知調軍出海糧盡卽還軍獲寇物官盡拘收此所以寇卒未平與制乾施一飛議糧盡再給不許盡還賊舟所有悉以給軍於海道一淸余杭言者之誣朝廷察知紹定二年已丑差公爲省試彌封官卽差知常徳府龍陽縣公舊無家長女壻忠靖卽棨卜爲營屋於杭北關門外之西馬城始寓居焉龍陽之政區分差役民願爭先爲之豪富民陶守忠殺人正其獄誅之或謂近北作縣不滿補考正可差僉判公謂何不可者時彌逺𨿽非賢相猶置人才簿書賢士大夫以待用書公縣政於簿差公兩淛轉運司主管文字彌逺病久不見客公謁謝特出迎運使罷故不除人以公護印半年或白彌逺何不除浙漕曰怕護印官做不得公懼白左右司乞以臨安守兼始除衛■﹝嫨﹐木代女﹞差公監三省樞密院門兼監提轄封樁上庫丁父憂當紹定四年辛卯杭大火彌逺委公監造太廟凡二人其一貴遊子多不入局每飯羅列珍饌邏者視公朝夕未嘗離局疏食甚菲又書之才簿然終不能遽拔公於淸要待遇如尋常人彌逺紹定六年癸已死端平元年甲午鄭淸之相名爲更化實未嘗更三京之師大敗公時居憂嘉熙元年丁酉六月除太府簿十月除監察禦史淸之罷矣左相喬行簡也右相崔與之不至理廟知公縣績特有此除在臺十有五月三年已亥正月除宗正少卿兼國史編修官實錄院檢討官二月差知泉州當此時廟堂除授多私親故朋黨盤據贓貪狼籍公極言之州縣增價折納二稅倍收酒課商稅奏訖拘以充國用徽素不產銀米絹外官賦純用會子戶部忽將嘉熙元年分茶租折帛錢攺作銀會中半銀價時值十七界會子十五貫戶部估作三貫郡守倪祖常窘甚公奏新安山多土瘠賦稅之輸一錢科十向或增一文二文州人以困三數年來增至五文二十文又增至三十文矣民戶以三十文納一文之稅以價五倍納一兩之銀追納旣急銀價愈增臣伏望下省部免銀仍舊用會旨依行簡初僅判免一分一釐賴公奏全免計銀三萬三千三百四十三兩郡人羅端州爲記最大患者淸之喪師排敵四蜀麋爛至是丁黼死於成都史嵩之孟珙在京湖嵩之尋升督府陳鞾杜杲在淮西處處危急王鑑黃州計兵十七萬人圍始解獨周葵在淮東不多兵而坐視淮西之困不肯出兵應援文具行簡書判都曹啟擬非不嚴切廹遂而葵終於遷延公數入文字奏不已葵造謗以公爲黨於京湖之制司公坐是出臺遂與郡然公奏疏謂邊閫角立無同舟遇風之心不客幸災樂禍所合協心釋嫌嵩之亦憾公時行簡拜少傅平章李宗勉左相建督宗勉先在政府深以葵攻公之言爲疑後自淮東見宗勉者乃言臺官皆有書與葵獨呂禦史無之宗勉始大以公爲賢昌言於人謂呂伯可元來特立無黨而葵與嵩之胥怨公待郡缺三年淳佑二年壬寅正月迓皆至公以泉南貨寶之地托以奉親不便辭時則嵩之以嘉定庚子四月自督府入與宗勉並相輪日當筆已滿二年行簡掌印摠大綱其年九月行簡以少師保寧節去閏十二月宗勉卒於位嵩之獨相大權旁落彗出營室天下大旱西湖涸見底人相食江湖欲吞藥市艮門山又客星見於尾而世事大壞矣嵩之𨿽得彌逺人才簿心知敬公而內怨臺中所論閫事實忌憚公四月攺除淛東提刑數日嵩之令鄧泳嗾董復亨論罷中外不直嵩之葵賜出身亦在樞府五月差提舉建康府崇禧觀理作自陳九月再除浙東提刑在任半年監察禦史劉與中書葉舍人哄俱出理廟臨朝諭嵩之臺諫不識事體只好尋一舊人言公姓名嵩之恨不出己意退擬兩人進一人其私也禦筆特批除公於是三年癸夘四月公再入爲監察禦史至閫特旨內引謂卿向來議論甚明切又謂論邊陲事甚好者三續論嵩之除兼崇政殿說書嵩之雅不欲公入經筵陰肆沮抑時項容孫上疏回避公行殿中禦史同在言路容孫娶上涇呂氏女於公從侄嵩之俾容孫公欲撼公去而於法無避嵩之乃與言路密謀以爲王瓚者不樂公好喊鬧除瓚爲右正言十月五日也公嘗彈瓚之姻家史洽嵩之欲激令瓚與父交攻公卽日出靈芝寺回避理廟親灑宸翰呂某求去朕已降旨不允可令都司諭旨仍於宸翰已字旁添一先字以示意嵩之見上眷如此不得已方委都司官校正韓祥都承陳一薦二人挽公入關嵩之又自作簡調停公謂臺諫旣出無再入之理與二人相持一晝夜二人謂旣出再入有例宜自奉君命還臺再入文字求去上終不允言路同官乃請約王徳成先詣公廳謁見徳成瓚字也杭人爲嵩之客尢凶悍由是再畱而議論愈不合一日省札臺諫不許受短捲同官皆備榜客位公獨奏爭短捲固不可盡信若不受短捲卽是塗臺諫耳目非天子所以寄耳目於臺諫之意旣出人皆謂然嵩之鋭意行經界州縣一付吏手與豪民相表裏暗增下戶稅額公以此劾去烏程縣令諸葛千里嵩之怒詈都司翰履善謂公曰祥等亦知之欲其且止然才稟輒怒今得察院言事姑寢矣嵩之自督入相蜀襄淮隳城喪師死於戰者數十百萬小捷則於上前張皇誇大挾以要君謂邊事非我莫能當也至謂諜報北境內亂欲自以爲功從壽春漸謀進取公謂敗績狼狽之餘豈可復蹈前轍然尙不欲明言疏但謂我之間探並未嘗得其實不宜輕信妄動嵩之從弟賓之知徽州貪虐妄作公不避鄕嫌劾之嵩之最惡言邊事四年甲辰五月除起居郎出臺兼史院官公屢求去八月丁母潘夫人之憂九月四日嵩之丁父彌忠憂歸四明謀起服徐霖馮棻等及太學生羣起攻之嵩之敗議者不知公之兩爲禦史俱出理廟親擢初實不識嵩之非其客忤嵩之非繼是當國者乃例以爲嵩之所用不再起公時年六十六矣一閒十二年官階祠祿與奪一不屑意歸去故里回年二十二至巖鎭見父執八年戊申也往來公門下四年憐其孤苦啟廸誨諄至十一年辛亥以回歸自嶺南鄰封字之曰萬里爲序爲書送之遊江湖明年壬子公子沆知於潛縣及攺辟淮西餉館皆近侍以行回東西奔走不及再見而公薨於金陵寶佑三年乙卯十二月九日公生之次日也年七十七回嘗謂人才消長世運之消長系焉近世乃人才日長世運日消則何故前三代夏商周也後三代漢唐宋也文章之盛宋不愧漢唐問學之盛則過之熙丰邪黨以元佑學爲禁程氏之學與蘇黃爲禁遂失中原學禁一弛光堯以是中興迆及幹淳蘇黃詩文學者所尙獨朱文公續伊洛之學未有能深好之者慶元黨論復起又以爲禁孽韓殛死嘉定以來不及見文公而能續其脈者眞魏兩公亦其人也公娶夫人祝氏先公十年沒實文公母夫人之從侄女得其家傳發明文公之學義根理據詞坦意明細潤精純紆余條暢講座敷陳人人悅服稍得緒餘爲名進士崖鐫冡鑱神惋鬼愕建安刋行類捲行世可考竹坡者公所至種竹以名其燕居也公之文有類蘇者字亦如蘇有全類考亭者視葉適之文刻而不典異矣詩不多作𨿽不專祖江西與四虛劉克莊之詩卑而陋霄壤矣元佑人才非不盛而符觀宣靖世運衰以章蔡消之也慶元嘉定淳佑亦尙有人才而世運愈衰不可藥如文公如眞魏如公以侂逺淸嵩消之也大抵宋之人才非不長而宋之權臣消之消人才所以消世運至於賈似道則運無可消而有所歸矣自公之廢以庸繆污鈞軸如謝方叔丁大全者比比公平生所敬獨徐參政淸叟董丞相槐令子師尊之程丞相元鳳同裏同經後公二十一年生相友善公身後除右文殿修撰知漳州四年丙辰春旨守本官職致仕以生存出命董程在政府爲之也官至中奉大夫歙縣開國男食邑三百戶後贈通奉大夫是年正月喪至馬城九月歸葬巖鎭子一人沆長女所適巴書次女適廸功劉泳孫五人見沆傳文集未刋行藏於家公夫人之家祝二居士景先者生男女十四人樞密汪公敕之內曰大五姑是生作礪子行第一從也作礪之內曰五十五姑是生義端義榮義和吏部朱文公松之內曰五姑是生文公皆孫行第二從也公之夫人曰三娘曽孫行第三從也祝穆和甫文公表弟之子撰方輿覽勝公爲之序穆子洙監文思院以公爲師合更竭論曰宋之天下以臺諫興亦以臺諫敗宰相不肖以臺諫去之易也不然則如蘇軾所云以干戈取之而不足矣然則臺諫與宰相交通可乎臺諫奉丞相之意自王安石行新法如章蔡紹定述而臺諫遂與宰相交通然猶有陳瓘劉安世百挫不屈中原喪矣東南一隅秦檜韓侂冑史彌逺史嵩之皆陰與臺諫爲一以去其所惡而擅權固位者也獨吾鄕左史公兩爲禦史出於理廟親擢前與喬行簡不合後與李宗勉嵩之亦不合時理廟端平淸政之後懲創彌逺之專用臺諌自榮王與芮通行賄賂間有節貼宣諭庇存姻戚深防宰相之合然乃徳彌逺立已之恩以邊事相其猶子嵩之大姦𨿽臺諫多其私人猶未敢全欺理廟所以左史公尙能少行其志議者不察過矣公乙夘云亡董丞相槐程丞相元鳳並無交通臺諫之迹而大閹董宋臣用事臺諫皆出其門自鄭淸之再相則與周坦陳求魯陳垓蔡榮相表裏以媚宋臣以罔理廟吳丞相潛初以忤宋臣逐謝丞相方叔以子修與宋臣爭湖山冶遊去實則泉州人洪天錫外師呂中而外客於宋臣中在史館屢與天錫言事嘆息無由得對可一吐所蘊如宋臣謝堂厲文公近習戚裏之橫莫敢言者中不知天錫實鉆刺宋臣得班六院忽一日天錫除監察禦史宋臣力也請於中當言何事當劾何人僞也中歷教之天錫之進又陰與謝修深交以干方叔遂謂且借宋臣徑入言路叛而劾之可以得名黨謝修扶方叔入臺第一疏劾宋臣等理廟駭愕不行一再疏宣諭不行天錫去以此天下敬之而狡險矯詐世不悉也天錫晚節似道貴之至從列尙書終畏其人與閩帥宋臣憤天錫修至痛治方叔者其本末如此董程二相無如宋臣何宋臣至拔丁大全爲臺諫論逐槐以行都弓兵火下舁槐出關若下大理恐知者元鳳相大全參預用吳衍翁應弼論竄太宗武學諸生皆宋大臣所爲大全敗潛再相極力黜宋臣且有行瓘之忠而賈似道入密主宋臣殺潛理廟升遐由是咸淳臺諫一聽命於似道者十年彈劾全疏出於似道付下而貼黃行否任似道去取徳佑丞相陳宜忠五月五日除回監察禦史檢正字十朋押省札下矣宜中令潘希仁來言月路仕者必由丞相分付回力辭不願爲此官則又再遣希仁來言令回與謝堂往來太皇謝太后商量回再四辭謂似道身自爲臺諫以至今日之敗丞相豈可復蹈覆轍省札若至於辭免奏卽擊平章王爚於是宜中收起新命次日門謝時服百官訝回猶立班宜中招飲托言爚收起省札爚後擬兪浙監察禦史宜中添擬回左司諫爚再並收起回上第二書言日食右相畱夢炎偉之宜中謂回書首論爚不當爲平章宜中正欲鼎立遂出回爲郡宋之奉命豈非前後臺諫與宰相一之罪乎故因公家傳而極論之贊曰昔之科目士患不中亦旣中之又患不用何以用之俾臨其民名曰親民始足發身獄訟賦役攺秩作邑事罔不試乃臻朝績兩豸其冠兩繡其衣公出再入耽耽其威爰立三相行簡之耄宗勉之夭嵩之之盜三皆不合誰知有君左螭一出終身耕云丁賈敗國熬我臺諫惟公之時尙無此患周程學問歐曽詞章髙山仰止千古紫陽門生方回撰左史家傳●監簿呂公家傳公姓呂諱沆字叔朝左史右撰知郡開國先生子也開禧元年乙丑十二月九日生後左史一日紹定六年癸巳明堂恩補將仕郎端平三年丙申銓試第一人授廸功郎臺州黃巖縣主簿嘉熙元年丁酉十月左史除監察禦史依條攺監西京中京中嶽廟次任總領湖廣江西西京財賦所準備差遣所總領者賈似道也似道貴妃弟年少狎遊不肖於錢塘門西葛嶺聚博挾妓罔所不爲理廟知之怒丞相喬行簡亦怒除似道太府寺丞欲與易右班而丁酉似道請行漕舉戊戍假手登科常丞權郎軍少升監駸駸顯要行簡拜平章終不能行似道換右之議以似道懇禱孫徳之爲地也或謂理廟欲臺諫論似道而似道深交公於西馬城之寓宇僞爲敬憚冀裏言免臺評者於是似道庚子歲虛除廣西憲倉不赴攺江淮都大坑冶公事年二十八乃丞相史嵩之陰媚貴妃交結固位之所爲淳佑六年辛丑四月似道除太府少卿湖廣摠領年二十九而天下之敗根於嵩之之此除公長似道八歲在幕已卽有隙似道有湖上所愛女冠囑公爲致之鄂渚公婢有道士裝者似道疑公自取大怒將殺公徐知不然而左史再除監察禦史公再任中嶽乃已左史甲辰出臺立螭以憂歸裏遂不復仕公之再任中嶽也丁母祝氏夫人憂尋攺知臨安府於潛縣壬子父子同閒居九年矣乃迎左史之於潛淮西總領趙與陋辟充本所主管文字乙夘十二月左史薨於金陵護喪由城西歸葬巖鎭董丞相槐公師也程丞相元鳳里人也二公相公皆居憂服闋戊午請兩浙漕解似道入相通判婺州權郡護浙東提刑司印特差充提領兩浙轉運鹽事使司主管文字又特差充行在點檢贍軍激賞酒庫所主管文字護浙西安撫司印登朝歷四轄六院之文思癸亥行公田初欲行之東南諸路謂可免和糴魏臨安克愚當奉行陰疏七不可遭重劾乃僅行之浙西六郡甲子七月彗星出公稟似道札乞罷公田還元主咸淳四年戊辰九月輪對又言易新佃攺莊官不便不若責付元賣田主歲自抱租運納會子起於孝廟用四川紙印造一貫準銅錢七百七十足會價終不及此數端平初十五界十六界並行鄭淸之相驟廢十五界新行十七界以凖六界之二而物價騰湧會價新者與舊價俱落至欲履畝收楮爲之大罪嵩之廢十六界行十八界以準十七界之伍而十七界僅直銅錢五十文十八界直二百五十文庚子至甲子閱歲二十五民頗安之理廟微時行第十七福王與芮第十八上意不欲廢此二楮者此也似道故作銅錢關子以一準十八界之三理廟難之似道於升遐之日僞作遺詔廢十七界行關子舊此許以舊楮易官新楮假如十七界直五十文官當收舊界新十七界十五貫換與關子一貫可也而似道直廢十七界更不換與新闗自四川破十八界會子及關子用徽州紙易破爛聚於行部每貫民間有貼會錢官司受納必欲好新楮似道置局令百姓出用錢換新好關子當時十七界曰瓶楮十八界曰芝楮取繪物名闗子目曰關楮民戲言過此一關不得公謂關子𨿽軟爛官司受納通用則流行矣置局許百姓換新好者則是賤軟腐之楮民烏得不疑似道以彗星出時以罷公田卜理廟意非誠也公諫似道尙未見罪至此並言公田關子似道大怒公急入札丐去則僞除將作監簿急令言者論寢久之與華州雲臺觀祠起知興國軍未赴論仍雲臺祠起知全州未赴論與建昌軍仙都祠似道所以待士大夫皆若此徳佑元年乙亥三學上書伏闕訟公屈召赴行在公不復出似道殛死而國亦隕矣公師參政淸叟董丞相槐皆尙朱文公之學理廟致毋不敬座右銘用止字韻朝臣賡詠淸叟思止字欲用經語公曰拜手揚言緝熙敬止可不可乎淸叟喜用以繳進稱旨赴總幕過長沙槐爲師問性與天道章公以文公語答槐大喜卽送薦剡謂旅中不必謝啟可徐附來公翼旦袖啟謝座客五十餘人槐讀舉警句稱之又益大喜在總幕漕使陳登得公古詩一卽兼畀大小二狀嶽鄂王飛金千兩朝廷以鎭庫前政以金質制司米餉軍米歸制司而金不歸總所前後紛競公細閱舊牘書擬制司孟珙見之謂敷析明白歸金而奇公再爲中嶽過吳門吳丞相潛時爲守與行部監司交惡槧囑公侍旁一言願兩劾罷槧居饋百金公答爲人子未嘗預外事謹不出使者峻卻之以淸介知名自此始得地杏城葬母祝氏夫人旁近古墓之後人願攺去公謂汝墓在先吾母葬在後骨肉一同何忍如此悉築墻圍之共爲一區在於潛重囚逸見榜感公未嘗訊杖自歸獄責寓姻家售私酤擊官坊下尉司捕至論如法在婺封鐵鎖寘獄公被疏決縱之斷朱君章四十二年不決田訟在行部息吳王兩府二十九年不決訟歲饑招糴鄕民負斗米歸局官誣爲私相糴糶遽欲斷配私居公爭不可叱吏汪允恭以爲仇餉乃解似道捨相府以平章淫宴湖山公謂此國體攸關凡三移書規之似道憤不止公田關子疏也至元十三年丙子以後逍遙杏城巖鎭間十年南北大夫交敬義理典故詞章翰墨如先左史學問體朱文公而歐蘇後進師焉二十二年乙酉十二月五日卒年八十一是年秋微泄瀉日膳如常冬加脇疾卒之朝坐榻閱書謂生旦在近諸子喜治具將爲壽甲夜呼諸子語平生淸苦及家事後事備悉而逝官至朝議大夫賜紫金魚袋內子宜人孫氏戴氏子五人長將仕郎早卒未卒時所聘松木坊汪氏女先喪汪氏撥稅產三十貫近田三百畝徽州自陶雅田地山園以畝起錢然後以錢起稅物爲呂將仕戶議續好公謂未畢姻謝還之次本前修職郎浙漕貢士亦先以卒次樞機標皆前將仕郎貧爲州縣學官女五人壻戴孔孫前登仕郎吳應紫前太學守約齋生謝楠前宣慰司札差永丰倉大使章明佑從仕郎休寧縣尹方師聖皆進士孫男女曾孫男女不勝書卒後二年丁亥塟母祝氏夫人墓西汪樞密勃之內乃祝氏夫人之祖姑汪公義端義榮義和之母及朱文公之母皆祝氏之姑世謂祝氏世生貴女以公貴累贈至碩人如夙占又升淑人論曰士大夫出處之際豈非天哉先左史公兩入察並出宰相進擬甲辰八月以憂去國九月嵩之敗繼相者不察閒公一紀公亦坐視閒九年而後出宰百里乙卯丙辰丁已丞相槐師也丞相元鳳同行輩也而公居憂不得二相絲毫之力大全敗似道入公乃似道老舊交遊京局轄院寸進坐言公田關子反斥其以元臺宴治湖山陽與陰奪𨿽一郡不得試閒十四年鼎命惟新又閒居十年公可謂屈矣然壽八十一大節可垂無窮則天之所憂公者於此亦未嘗不伸也歟贊曰彗星之變公言公田還以予民福豈不綿官漁吏蠧更張廟田公謂不可以此獲譴瓶楮芝楮並行於時忽廢瓶楮一貫三芝新之未幾自厭其腐公謂不可以此取妒未有宰相出宅郊關柄臣傲主冶遊湖山左右妓肘豈調鼎手公謂不可以此獲咎父歸言路唆卻私書父旣歸隱同其閒居郎止於權郡迄不試有大於此家學是繼方回撰監簿家傳

