包孝肅奏議宋包拯

欽定四庫全書

史部六

包孝肅奏議

詔令奏議類二

奏議之屬

提要

臣等謹按包孝肅奏議十卷宋包拯撰拯字希仁廬州合肥人天聖五年進士歷官禦史中丞知開封府終禮部侍郎樞密副使贈禮部尙書謚孝肅事迹具宋史本傳案宋志載拯奏議十五卷今此本爲拯門人張田所編自應詔至求退分三十門止有十卷田序亦稱十卷與史誌不同然宋志顚倒悖謬爲自來史家所未有不可援以爲據殆誤衍五字歟惟是田所編次多不可曉文獻通考引汪應辰序曰公奏議分門編類其事之首尾時之先後不可考也如請那移河北兵馬凡三章其二在八卷議兵門其一乃在九卷議邊門其不相貫穿如此所言與此本相符序又云今考其歲月系於每章之下而記其履歷於後若其歲月見於章中與夫不可得而考者不容以不闕也庶讀者尙可以尋其大槪是應辰於是編固每編皆爲箋注而此本無之蓋應辰箋注久佚今存者仍原本耳序又云如劾罷張方平宋祁三司使而奏議不載豈包氏子孫所不欲以示人者耶案史稱拯攻去張方平宋祁朝廷遂以拯代祁爲三司使歐陽修有蹊田奪牛之奏拯家居避命者久之應辰所云蓋指此事然拯之剛正豈逐人而覬其位者修𨿽有此奏特宋人好爲議論之習拯之心迹天下後世皆可諒之遽諱而削其稿反若拯實有此短者此張田編次之無識非拯志也張田字公載澶州人嘉佑中嘗知廬州甚著淸譽蓋能不愧其師者此書第九卷

中有進張田邊說七篇狀並附以賜張田勅書與他篇例異知確爲田之所編應辰以爲其子孫諱之非其實矣

乾隆四十二年五月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

史部六

包孝肅奏議集目錄

詔令奏議類二

奏議之屬

卷第一

應詔﹝一篇﹞

仁宗皇帝開天章閣親制策問

致君﹝九篇﹞

請建太子

進魏鄭公三疏

七事

論委任大臣

論大臣形迹事

謹天戒

論赦恩不及下

上殿札子

論冗官財用等

卷第二

任相﹝一篇﹞

晏殊罷相後上

言災異﹝三篇﹞

論日食

論地震

論星變

明體﹝一篇﹞

論臺官言事

明禮﹝二篇﹞

論百官致仕

請兩制官祀九宮貴神

戒漸﹝一篇﹞

論內臣事

愼命令﹝一篇﹞

論詔令數攺易

論功﹝一篇﹞

請謚王明

論賞﹝一篇﹞

論李用和捉獲張海乞依賞格酬奨

愼差除﹝一篇﹞

請復封駁選舉﹝四篇﹞

論取士

請先用舉到官

請依舊封彌謄錄考試舉人

請依舊考試奏蔭子弟

卷第三

擇官﹝二十四篇﹞

請選諫議大夫

請復禦史裏行

請選用提轉長吏等

請令審官院以黜陟狀定差遣先後

請選河北知州

請選廣南知州

請選利州路轉運使

再請選轉運提刑請置發運判官

請召還孫甫張瓌

請復韓贄等臺官

論河北帥臣﹝二章﹞

請除範祥陜西轉運副使

再舉範祥

請錄用楊紘等

請選人知虔州

請選差河北令錄

請廣南添差職官

乞不用贓吏

乞不遣楊景宗知磁州

請選內外計臣﹝二章﹞

省官﹝二篇﹞

請罷巡驛內官

乞罷河北提舉修造軍器使臣

卷第四

去刻薄﹝一篇﹞

請不用苛虐之人充監司

抑僥幸﹝七篇﹞

請絕內降

論明堂覃恩

請令江淮發運滿任

論先舉三路知縣不得令監當

論縣令輕授

奏許懷徳上殿陳乞

應修造使臣乞依宣命不得乞轉官

愼刑﹝一篇﹞

請令提刑親案罪人

正刑﹝八篇﹞

乞斷韋貴

請重坐舉邊吏者

論疎決

論內降

請重斷張可久

乞斷向綬

請法外斷魏兼

請贓吏該恩未得敍用

卷第五

明禁﹝六篇﹞

請差京東安撫

請速除京東盜賊

請斷銷金等事

請開封府司錄左右軍巡官屬不得請謁並追贓事

請止絕三畨取索

請罷天下回易等

去妖妄﹝三篇﹞

論妖人冷淸等事

請安置鹿皮道者

卷第六

按劾﹝二十五篇﹞

彈宋庠

再彈張堯佐﹝三章並中書札子二道﹞

論李昭亮﹝二章﹞

論丁度孫甫事乞辧明

彈郭承佑﹝二章﹞

彈李淑

彈張若谷﹝二章﹞

彈王逵﹝七章﹞

請勘閻士良

請罷知雄州劉兼濟

論李綬冒國親事

請追任弁官

論閻士良轉官

請罷王渙榷貨務

辧理﹝一篇﹞

請畱吳奎依舊供職

卷第七

民事﹝二篇﹞

論歷代並本朝戶口

直勾衙前請限二年一替

寛卹﹝二十五篇﹞

請差災傷路分安撫

再請差京東安撫

請罷天下科率

請免江淮兩淛折變﹝四章﹞

請免陳州添折見錢

請救濟江淮饑民

請支義倉米賑給百姓

論江西和買絹

論放欠

請權罷陜西州軍科率

請將邢洛州牧馬地給與人戶依舊耕佃﹝二章﹞

請放髙陽一路欠負

請免沿邊人戶折變

請接送北使三畨

請修商湖口

請出內庫錢帛往逐路糴糧艸

領陜西漕日上殿

乞開落登州冶戶姓名

請罷同州韓城縣鐵冶務人戶

論瀛州公用

請罷里正只差衙前

卷第八

戒興作﹝一篇﹞

請不修上淸宮

興利﹝一篇﹞

請修蔡河堰並斗門

言財利﹝四篇﹞

論茶法﹝二章﹞

言陜西鹽法﹝二章﹞

議兵﹝七篇﹞

請畱禁軍不差出招置土兵

請那移河北兵馬事﹝一章﹞

論宣毅軍

請移冀州就糧兵士歸本州島

請移冀博深三州兵馬

請移配河北作過兵士往向南州軍

卷第九

議邊﹝十五篇﹞

進張田邊說狀﹝賜張田勅書附﹞

論邊將﹝二章﹞

請選雄州官吏

論契丹事宜﹝三章﹞

論昊賊事宜

論楊守素

論保州事

乞河北添糴糧艸

再請移那河北兵馬及罷公用回易

請擇探候人

論蠻事﹝二章﹞

卷第十

糧道﹝五篇﹞

奉詔河北計置斛斗日上殿

請撥支汴河糧綱往河北

請於懷衛修禦河船運

請河北及時計置斛斗

請添河北入中糧艸

求退﹝七篇﹞

求外任

●包孝肅奏議集題辭

仁宗皇帝臨禦天下四十年不自有其聖神明智之資善容正人延讜議使其謀行忠入有補於國卒大任以股肱者惟孝肅包公止爾或曰先朝任諫官禦史多矣不四三年歘至侍從近列然類弗遂大用又多不得善名以去獨孝肅之進終無他吝而天下不得異議者何哉曰包公一舉甲科拜八品京官令大邑當是時同中第者𨿽下流庸人猶數日月以望貴仕公拂衣去養十年亡宦意其心無他止知孝於親而爲得也已而還朝天子噐其才髙行潔處之當路公上裨帝闕下瘳民病中塞國蠧一本於大中至正之道極乎是必乎聽而後巳其心亦無他止知忠於君而爲得也他人或才不勝任望不厭人方且死黨背公挾憾復怨如鷙得搏若虺肆毒顚墜於憔顇泯滅之地以甘其心此眾所以多不得善名以去公進無他吝而天下不得異議也初公之歸養也至畢親喪方復仕嘗有詩云秀幹終成棟精鋼不作鉤卒踐其言而得大位美矣𨿽然愚謂非會仁宗皇帝至明上聖有不可惑之聰公欲必行其道於時難矣乎孔子有言邦有道危言危行坤之六二亦曰直方大不習無不利此公所以逄辰也公薨後三年田守廬州盡得公生平諫艸於其嗣子太祝君因取其大者列三十門凡一百七十一篇爲十卷恭題曰孝肅包公奏議集遂納諸家廟庶與其後嗣無窮也公之事業始卒官閥遷拜有國史與天下公論在此不敢輙書云張田題

●欽定四庫全書

包孝肅奏議集卷一

﹝宋﹞包拯撰

○應詔

仁宗皇帝開天章閣親制策問

朕自纂紹慶基登臨禦﹖每夕惕以忘勞慮視聽而有怠爰自近歲以來河朔之間民物散亡水災流注甚可哀憐𨿽巳降指揮應災傷去處並令賑濟及暴露傷損之人各令照管外其所慮今契丹𨿽稱幣汛使忽來若非慕化之心慮有可虞之意復聞聚甲朔邊議收西羌夙夜經心深可預防然事卽未萌誠在安平之論或將來北使詣闕妄稱西去之名共構釁端別有邀求之事詭譎多塗作何回答或以今來詐報西行儻有南顧之虞西北山川地形甚處可爲控扼今以家國方面之材且無自薦輔翼之能實藉眾推儻事有枝捂帥領何人洎數路偏將何人可補欲以威禦綏寧何人堪爲鎭靜其朔方自水災衝破戶口流移而軫救之外軍儲闕乏財賦屢空以何法得丰儻或急速之間以何爲備其向去𨿽是丰饒將今所用財貨如何更能省費致物力以漸從容及慮諸路冗兵尙眾作何策精選勇杖復又戰馬闕絕如何敷足故事𨿽永兆有備無虞此系安危更可詢於有位體朕焦勞得不周悉卿等宜在公忠理當盡瘁

對策

臣某昧死再拜言伏惟陛下有神聖文武之資紹祖宗大業以馭重柄三十年於玆矣睿謀神斷丰功偉績歷選明辟未之前聞猶於聽政之餘躬禦便坐筆成聖策延問近臣思究當世之切務玆見陛下降意求治之至也臣聞酌言以擇善莫若盡天下之議然萬乘之貴不可使人人畢陳於前故用天下豪材傑賢參寘近位就使其中三數人能悉意抗論於赤墀之前則天下得失之理如指諸掌矣況今廣延羣論預謀安危將相邇臣博被淸問獨臣昏庸無狀將何以奉承詔旨上副周爰謹竭素有一二條陳以聞願陛下以至明擇至愚則臣不勝大幸竊以契丹自先朝請盟之後邊鄙無事四十餘年向以昊賊逆命因敢上書悖慢倂以和親割地爲請朝廷寛大未卽誅絕報遣使人增以金幣又數年矣然契丹之性不愧貪不感義不讓勝不恥敗況內審吾計有不欲加兵之意乎故自去冬以來移帳云州以西討爲名駐兵未去今又無故遣使來此不有邀求則別生詭計但慮以不可從之事爲言小不如意得以爲詞解仇協勢啟其釁端何況星文示戒水災未弭天意人事未甚和順惟陛下熟慮而審處之萬一無他亦不可忽焉況今三路素爲控扼之所中則梁門遂城南入鎭定西則鴈門句注南入並代東則松亭石闗南入滄州然松亭以南數百里水澤艱險自北界而出者則塘水足以限其來路惟鴈門句注背長城而南地裏稍廣漢與胡人古今所共出入之路也自失山後五鎭此路尢爲要害先朝以驍將楊業守代州創築城壘於今賴之緣代州去云州數程地又平坦或有侵軼此最可虞孫武曰無恃其不來恃吾有以待之也無恃其不攻恃吾之不可攻也固不可信其虛聲弛其實備矣臣聞將者人之司命而邦國安危所系擇之不可不審且天下不患乏人患在不用用人之道不必分文武之異限髙卑之差在其人如何耳若得不次進用則必有成效荀子曰大賢不待次而舉大惡不待次而誅謂進退賢不肖豈湏歲月哉今河北沿邊卒驕將惰糧匱器朽主兵者非綺紈少年卽罷職老校隱蔽欺誕趣過目前持張皇引惹之說訓練有名無實聞者可爲寒心謂宜委中外大臣精選其有實材者擢而任之其庸懦者黜而去之若不速爲之具緩急旋圖之則無所及矣且河北者國家根本之地存亡系焉近年黃河決溢水災尢甚饑殍過半公私窘迫𨿽累下聖詔矜卹賑救使命相望而農畝荒廢流亡未復倉廩虛竭不支數月此乃前日主中外計者之過也臣頃歲嘗奉使送伴及出疆回日凡三上言乞支撥錢帛往河北當五榖賤時廣謀計置以備凶荒終以位疏言賤不賜施行方今粒食翔貴之時有司𨿽竭力營辦而財用不足何以取濟若更因循不切措置恐非社稷之福惟陛下特出宸斷銳意而遂行之免成後患臣嘗讀漢書宣帝時以西羌未平京兆尹張敞建議願令有辠非盜受財殺人者皆得以差入榖贖罪欲乞下有司意其辠犯可以贖者條具事件差入榖多少俾河北州軍得以贖■﹝自上幸下﹞此亦權宜濟用之一端爾兼三路官員甚眾伏見眞宗皇帝朝以河北荒歉減省京朝官使臣幕職等七十五員其逐路部署押陣使軍職自觀察而下悉罷赴闕此先朝令典願陛下遵而行之臣又聞河北屯兵無慮三十餘萬然備邊防嚴武事不可闕也而老弱者眾緩急又不可用當此艱食之際供費寖廣萬一糧儲不繼勢必生變望令本路轉運安撫司揀退老病冗弱以寛物力旦老弱去則精銳者勇物力寛則贍養者足其近裏兵伍卽令漸次抽那於有糧儲州軍就食不然則物力俱竭爲患不細臣又見頃歲於鄆同州置二馬監各侵占民田數千頃乃於河北監內分馬往逐處牧養未逾一月死者十有七八迄今爲二州之害議者謂不若依舊盡歸河北諸監以其地給民則馬無所損民得其利矣緣馬監直屬羣牧司逐州官吏不得統轄利害無由而知今若委轉運使兼領則巡按察視可以革去積獘歲繼月及必致增羨又何患戰馬不足哉臣前所條陳皆國家之常務而言事者多及之臣謂今之切務者在擇政府大臣敢當天下之責獨立不懼而以安危爲巳任者委以經制四方庶幾可弭向者之患而紓陛下之憂矣臣愚以爲言之者不難事行則爲福古人有云言之必可行也又曰非知之難行之惟艱願陛下參舉眾善事符機會者思而行之則千慮一得庶少補於睿聰辭淺气索惟陛下財幸

○致君

請建太子

臣伏讀前史見聖王之禦天下也初纂大業卽建儲貳蓋所以安億兆危疑之心絕中外覬覦之望乃有國之常典而歷代所遵守者也伏自陛下紹隆丕構已逾三紀仁孝恭儉之徳格於上下孜孜求治未嘗一日少怠玆固羣臣仰望淸光之不暇但以東宮虛位日久天下之心憂危至切𨿽前後臣僚論列者多矣卒不聞有所處置未審聖意持久不決者何也夫萬物皆有根本而太子天下之根本也根本不立禍孰大焉今旣皇嗣未降亦當采詩人盤維之義固天下根本之地不可忽也臣願陛下特出宸斷宻與執政大臣協議精擇宗室中親而有徳望眾所推重者優以封爵置在左右日加訓朂仍與增補僚屬選用厚重方正之士令就禁邸諭以善道益其聞見如此則不惟表異親賢抑亦鞏固王室可以挫姦雄觀望之意也竢皇嗣誕育則以優禮而進退之此亦古今之通義陛下何憚而不爲哉伏況藝祖以艱難得天下以聖繼聖傳於陛下垂及百年陛下豈可不念祖宗之業當傳之無窮若乃徇目前之適忽經久之策必稔禍於將來恐非社稷之福也陛下得不畱神而熟慮乎臣以疎外之迹累當言責之任今陛下以臣愚直擢在憲府若畏罪不言是上孤陛下委用之意臣不忍爲惟陛下審其當否斷而行之則天下幸甚

進魏鄭公三疏札子

臣聞唐太宗英明好諫之主也魏元成忠直無隱之臣也故君臣道合千載一時事無不言言無不納太宗嘗謂左右曰朕卽位之初或言人主必湏威權獨運不得委任羣下或欲耀兵振武懾服四夷惟有元成勸朕偃革興文布徳施惠中國旣安逺人自服朕從其語天下大寧絕域君長皆來朝貢此皆元成之力也是致正觀之風與三代比盛垂三百年抑有繇矣所上諫疏具在史冊臣竊謂元成𨿽言於當日亦可行於方今謹條其三疏備錄於左皆詞理切直可爲龜鑑伏望陛下萬機之暇特賜觀覽傅說曰知之非難行之惟艱惟陛下少畱聖意天下幸甚

七事

臣非材備位諫職思所以爲補報者惟言責而巳然言不激切則不足開宸慮而補聖政謹條上七事皆當今之要務詞理鄙直惟陛下畱神省察

一事臣伏以陛下天縱寛仁海納謀議是者取而施用非者存而掩覆羣下見聖度閎博不以是非皆能容受故姦邪敢肆矯妄持難明不然之事巧飾厚誣使人無由自辧而黙受排斥之禍致陛下明有所蔽疑貳忠良率以此也夫忠良見疑則忠義之臣欲竭節盡忠補報陛下者皆懼讒畏禍不敢挺然當國家之事矣由是陰姦得計滋長敝病不惟有虧聖徳致害時政一旦緩急乏才賢以使陛下持大任將誰付之臣願陛下聽納羣下謀議之際畱神深察如有持難明不然之事巧飾厚誣於人者請付有司責其明辧使眞僞不雜是非較然則忠邪自分天下庶幾於理矣

二事臣伏聞近歲以來多有指名臣下爲朋黨者其間奮不顧身孜孜於國奨善嫉惡激濁揚淸之人尢被姦巧誣罔例見排斥故進一賢士必曰朋黨相助退一庸才亦曰朋黨相嫉遂使正人結舌忠直息心不敢公言是非明示勸誡此最爲國之大患也夫聖明在上未嘗聞有朋黨朋黨之來大抵起於衰闇故漢之黨錮始安帝而極於桓靈唐之朋黨由穆宗而甚於文武是皆衰闇之際以陛下用心圖治功同堯舜詎可如漢唐衰闇之際而致有朋黨乎斯乃臣下務相傾軋自快其志加諸其人不顧破壊陛下事業者也在昔劉向進諫於漢元帝曰孔子與顏淵子貢更相稱譽不爲朋黨禹稷與臯陶傅相汲引不爲比周何則忠於爲國無邪心也又曰賢人在上位則引其類而聚之於朝在下位則思與其類俱進臣謂劉向之言垂千餘年談者以爲至當臣誠學向者也不忍以熈洽之朝有朋黨之說虧損至徳蔽塞大明臣實痛傷不能巳也臣願陛下端慮以臨下推誠以格物循名以核其實因迹以照其心使忠者邪者情僞畢見勿以朋黨爲意則君子小人區以別矣

三事臣伏聞頃歲大臣顓政頗惡才能之士有所開建則譏其近名或云沽激欲求進達遂使才能之士莫敢自效縱能不顧忌諱指陳事理固亦困於沮橈無得而施用矣且名者聖賢之所貴也孔子曰君子疾沒世而名不稱焉賈子曰烈士徇名人不顧名何以趨善聖人所以貴也夫羣下𨿽眾然士有志於國家之急者甚少其能處心積慮圖報於上又困於近名之說是則志士仁人終無以奨進矣豈陛下之心哉此誠頃歲大臣之罪也臣願陛下但顧其所否臧而亟行之勿以近名沽激求進爲念則人得以盡其心矣

四事臣聞議者云陛下頗主先入之說臣以陛下通照於事務得情僞理必無之萬一或有臣止可過慮而議不可聞之而不言也臣謂帝王行事但顧理道之如何爾固不計於先入後陳也必若主先入者以爲是邪則姦罔之人逞其敏捷或巧中人或陰圖事惟恐居其後矣得不惑亂於耳目哉臣願陛下采納羣議之際但顧其事之是非裁之以當則先入之患息矣

五事臣伏見近日以來科禁多有疑下之意如舉禦史湏薦二員上自點定仍有在京與外任之拘及見任二府曽舉奏之人亦不詳論至與中書樞宻院止許旬假見客及不許百官巡廳臺諫官不得私謁並與刑法官接見雪罪敍勞之人等事皆非帝王推誠盡下之美政也以陛下至徳難名待物無間方將擬迹堯舜固非漢武雄猜多忌之比也斯蓋不識大體之臣過防謬論上誤陛下臣恐書之史冊取譏萬古願陛下速革近制推大信於羣下以景佑初年之政爲法則盡美矣

六事臣伏見近歲巳來災異備至天象謫見地理傾震虫蝗爲孽水旱作沴連綿三數年未巳而河北最甚其次利州京東西兩浙河東路循環皆被大患矣以陛下焦勞求理恐一物失其所持此寅畏寧不感召和气格上天之福祿乎然而致如此者蓋大臣不能同寅協恭知無不爲切救時獘而陛下志慮亦或有疑沮未能委任忠賢以成垂拱之美也方今諸路饑饉萬姓流離府庫空虛財力匱乏官有數倍之濫廩無二年之蓄兵卒驕惰夷狄盛彊卽不幸繼以凶年加之小冦則何人可以倚仗而枝梧哉臣所以夙夜怵惕思進苦言冀開悟陛下而不能巳巳也臣願陛下切畱宸慮宻以事詔今之執政誰能盡心敢救天下之獘敢當天下之責者果得其人願陛下主張而委任之其陰拱循黙持祿取容妬嫉賢能以一巳爲計者宜速罷免毋俾久塞要路則化危爲安變艱於易如反掌矣陛下固不可失此時而不爲儻失此時而不爲禍變一發則𨿽欲爲而不可爲矣惟陛下深存念之

七事臣伏見近歲以來多有竄逐之臣或以無辠或因小過或爲陰邪排陷或由權要憎嫉吹毛求其疵點洗垢出其瘢痕罪罟實繁刑网太宻甚傷淸議大郁輿情昔匹婦含怨三年亢陽匹夫懷憤六月飛霜近歲竄逐之人詎止匹夫匹婦之倫也得不逆和气召災沴乎陛下固宜矜體而深惟之傳曰使功不如使過蓋負責之人自忿廢絕不能振起一旦爲明主棄瑕錄用則其自奮圖報倍萬常人願陛下詔近歲竄逐之臣有才行效寔而本無過累洎坐累獲罪之輕者或加牽復或加寵擢如此則聖造洪覆同天之仁使排陷憎嫉之風不敢復爲矣

論委任大臣

臣嘗讀漢書谷永傳曰帝王之徳莫大於知人誠哉是言也夫王者端居巖廊之上垂拱而仰成者以能知人能官人使之然爾或異於是則𨿽堯舜之焦勞臒瘠亦不能成無爲之化也伏惟陛下以明睿之姿勵精求治之切中外臣僚才與不才固無有能逃聖鑑者矣且丞弼之重最爲今之極選而治亂系焉若乃挺然盡心敢任天下之責者卽當委而付之設或拱黙取容以徇一身之利者亦當罷而去之惟在陛下神機洞照甄別而信任之爾若任而不擇擇而不精非止不能爲治抑所以爲害矣夫近臣中素有公望實才眾所謂賢者陛下旣得而知之亦宜亟擢而用之若知而不能用用而不能盡其才何以致理哉不可以邊陲不聳恬然便謂無事況諸路饑饉相繼則用不足府庫虛竭士卒驕惰振舉紀律杜絕萌漸正是可爲之時固宜參用賢者助成治體此尢不可緩也大抵今之居位者挾姦佞則蔽善而背公溺愛憎則賣直而嫁禍■﹝言翕﹞■﹝言翕﹞然但以勢利相軋茍得無恥豈有援賢進能之意乎儻令如是輩比肩並進而望風俗日益美敎化日益成其可得哉論者皆曰今若以亷直退讓有才之士擇焉而用置諸左右則向日之失立可矯正而邪謟茍且忌剝姦險之徒當不令而去矣陛下何憚而不爲哉臣以孤賤之徒叨居言責之任圖所以爲報者惟思傾竭愚慮庶可上禆聖政萬分之一願陛下少畱神明則天下蒙幸

論大臣形迹事

臣伏見朝廷累年以來凡進用庶官裁處大事必避形迹以爲公道上下相蔽習以爲常有才者以形迹而不敢用不才者以形迹而不敢去事有可爲者以形迹而不爲事有不可行者以形迹而或行此蓋茍避中傷以防後害爾爲身謀則可爲國謀則不當如是此最時政之大害也且天子擇宰相宰相擇諸司官長諸司官長參舉僚屬俾公卿大夫而下各稱其職然後推誠委任坦無疑貳則中外協濟政務修舉如此而不臻治古者臣所未諭也臣伏讀唐書太宗朝或言魏徵阿黨者帝使溫彥博驗之無狀因令彥博讓之且曰今後不得不存形迹他日徵入奏曰臣聞君臣協契義同一體豈可不存公道惟事形迹若君臣上下同遵此路則邦之興喪或未可知帝瞿然攺容曰吾巳悔之矣又髙宗嘗責侍臣不進賢才李安期對曰聖帝明王莫不勞於求賢逸於任使設使堯舜苦巳臒瘠不能用賢亦王化不行況天下至廣非無英彥但比近公卿薦引卽遭囂謗以爲朋黨況沈滯者未伸而在位者巳損所以人思茍免競爲緘黙若人主虛巳招納廣務捜訪不忌恩讎惟能是用讒旣不入誰敢不竭忠誠此皆事由君上非臣下所能致也髙宗深納其言所以正觀永徽之代最號太平者蓋由廣延納之道推至公之心使之然矣宜乎載在史冊煥爲美談伏自陛下嗣守神器巳逾二紀日禦便殿孜孜求治𨿽古先格王未有如是之焦勞也而時多疪癘民未富庶國廩罕蓄邦計益削者何也蓋知人用人之道恐有所未盡爾昔齊桓公問管仲曰何者害覇曰不能知人害覇也知而不能用害覇也用而不能信害覇也旣信而又使小人參之害覇也夫管仲一諸侯佐爾猶愼於信用小人況巍巍盛徳復將有所間然乎伏望陛下奮乾剛之威確然英斷申命宰執進用賢儁斥去形迹之獘以廣公正之路判忠佞抑僥幸察左右愛憎之說延中外讜直之議愼重名器振舉綱目則可使敎惇於上民悅於下召天地之和气致邦國於永寧惟在陛下日愼一日力行而巳

謹天誡

臣竊見近者太白犯月於箕尾之分熒惑犯鎭星於虛危之分而又冬雷震發雨木成冰博詢前聞固不虛發臣謹按歷代五行志曰太白犯月月犯太白熒惑犯鎭星皆外冦之兆雨木成冰者說者謂上陽施不下通下陰施不上達故雨木爲之冰冰者陰之盛木者少陽貴神卿大夫之象亦曰木冰爲木介介者甲兵之象又曰冬雷者所發之地主兵謂雷以二月出八月入也今年冬而震雷雨雹者陽不閉藏而發泄皆失節之異夫月者太陰之長后妃大臣諸侯之象亦主夷狄鎭星所管宋衛陳鄭之分若金火淩犯固不爲福況又箕尾屬燕虛危屬齊設或內非其應則北人之患山東之憂亦須大爲之防且頃歲有星孛之異近復有巨嵎之震不可忽也今四方災旱流亡未復𨿽遣使綏撫貸粟賑給而上下困竭濟卹攸艱此乃天意篤佑聖宋丁寧陛下如是之至也書曰歷象日月星辰此言王者當仰視天文俯察地理觀日月消息候星辰躔次揆山川變動參人民謡俗以考休咎若見災異則退而責躬恐懼修徳以應之有不可救者則蓄儲備以待之故宗社享無疆之福伏望陛下省災異之來驗休祥之應謹奉上天之戒以揆當時之務外則幅貟之廣戎狄冦盜之可虞內則機政之繁號令賞罰之未信固宜進擢賢傑振張紀律廣辟眾正之路屏絕羣枉之門斥逺姦憸愼重聴納近自宮禁逺及邊陲杜漸防微中外協濟如此則庶幾後患可弭惟聖度裁處

論赦恩不及下

臣伏聞先帝時冬十二月雷震司天監奏主國家發惠布澤未及黎庶上召輔臣謂之曰此上天所以警朕也且河北闗西戍兵未息民人勞止又三司轉運使率擾之事名類實繁大者宜卽減省小者悉蠲除之將來攺元赦書卿等宜盡采民獘著爲條目務澤及黎庶也大哉先帝愛民之心如是之至以陛下求治之心亦先帝之心也臣竊見陜西用兵之後朝廷急於饋運多所經畫丁夫徵賦有常數矣若踰之則盡爲無名之率其它酒稅錢榖之類亦有定額矣而貪於寵利者惟務聚斂掊克於下前後剝暴競以相勝前者增幾十萬遂用之後者則又增幾十萬以圖優賞日甚一日何窮之有而民力困且竭矣所以瘡痏天下於今未息用是觀之其實豈爲國乎果爲國豈不以愛民爲心哉禮曰與其有聚斂之臣寧有盜臣則先王顧生民何如哉今𨿽用度微窘而諸州旱潦相繼亦當寛養黎庶固其大本大本不固則國家從何而安哉況朝廷比下詔令未嘗不以寛民卹物爲先而有司往往不卽遵行是陛下有憂民之心而民無繇知使王澤壅於上民情郁於下此皆向者有司之失恐非所以流布愷悌慰安元元之深旨也臣欲乞應自西事以來一切權宜之事因循未釐革者將來明堂赦書盡采余獘著之條目悉與攺正以爲定制若民間夏秋二稅除依例輸納外不得非橫支移折變茶鹽酒稅課利一切依舊額趁辦勿許擅有增減諸色欠負自來每遇恩貸不以存亡必根究本末但務追攝罕得除放乞令今後於理合該蠲免者更不縲系逮捕重爲煩擾並令疾速檢會除放若有司稽違必嚴行黜責如此則上可以遵先帝之意下可以救當世之患俾四方之人知陛下曠蕩之澤實及於下則海內幸甚

上殿札子

臣竊見冬春以來天下旱漧爲虐而陛下避殿徹膳累下詔書勤求直言疎理刑獄寛省民力𨿽古之聖帝明王責躬罪巳無此之甚焉故詔音所至甘澤隨降和气應於上民心悅於下天意聖徳合若符契當上穹眷佑之如是則陛下尢宜勵精求治以答殊貺臣聞法令者人主之大柄而國家治亂安危之所系焉不可不愼緣近歲以來賞罰之典或尙因循且人知法令之不足信則賞罰何以沮勸乎昔唐文宗問宰臣李石天下何以易治李石對以朝廷法令行則易治誠哉治道之要無大於此伏望陛下臨決大政信任正人賞者必當其功不可以恩進罰者必當其罪不可以幸免邪佞者𨿽近必黜忠直者𨿽逺必收法令旣行紀律自正則無不治之國無不化之民在陛下力行而巳亢旱之災天之常數固不足貽陛下深憂惟陛下畱神省察

論冗官

財用等臣伏見景徳祥符中文武官總九千七百八十五員今內外官屬總一萬七千三百餘員其未授差遣京官使臣及守選人不在數內較之先朝才四十餘年巳逾一倍多矣竊以唐虞建官惟百夏商倍之周設六官僚屬漸廣秦並六國郡縣益眾降及漢魏以至隋唐𨿽設官寖多然未有如本朝繁冗甚也今天下州郡三百二十縣一千二百五十而一州一縣所任之職素有定額大率用吏不過五六千員則有餘矣今乃三倍其多而又三歲一開貢舉每放僅千人復有臺寺之小吏府監之雜工蔭序之官進納之輩總而計之不止於三倍是食祿者日增力田者日耗則國計民力安得不窘乏哉臣謹按景徳中天下財賦等歲入四千七百二十一萬一千匹貫石兩支四千九百七十四萬八千九百匹貫石兩在京歲入一千八百三十九萬二千匹貫石兩支一千五百四十萬四千九百匹貫石兩慶曆八年天下財賦等歲入一萬三百五十九萬六千四百匹貫石兩支八千九百三十八萬二千七百匹貫石兩在京歲入一千八百九十九萬六千五百匹貫石兩支二千二百四十萬九百匹貫石兩況天下稅籍有常數矣今則歲入倍多者何也蓋祖宗之世所輸之稅只納本色自後以用度日廣所納並從折變重率暴斂日甚一日何窮之有且天下田土財用比之曩時虛耗漸以不逮豈於今而能倍之乎非天降地出但誅求於民無紀極爾輸者已竭取者未足則大本安所固哉臣以爲冗吏耗於上冗兵耗於下欲救其獘當治其源在乎減冗雜而節用度若冗雜不減用度不節𨿽善爲計亦不能救也方今山澤之利竭矣徵賦之入盡矣幸而西北無事乃是可爲之時若不銳意而攺圖但務因循必恐貽患將來有不可救之過矣伏望上體祖宗之成憲下卹生靈之重困謂設官太多也則宜艱難選舉澄汰冗雜謂養兵太眾也則宜罷絕招募揀斥老弱土木之工不急者悉罷之科率之出無名者並除之省禁中奢侈之僭節上下浮枉之費當承平之代建長久之治願陛下畱神省察申命宰執條此數事而力行之則天下幸甚

包孝肅奏議集卷一

●欽定四庫全書

包孝肅奏議集卷二

﹝宋﹞包拯撰

○任相

晏殊罷相後上

臣聞帝王之徳莫大於知人知人則百僚任職天工無曠矣夫宰相者上佐人主以道治天下固非庸材所堪當歷選羣卿以補其闕得其人則輿議厭伏非其人則大職墮斁治亂之本在玆一舉可不愼之乎臣伏見晏殊罷免朝廷必再命相此乃陛下愼擇賢材之時況今百度或闕生民未泰契丹等處交臂伺邊宰相得人則可以上尊朝廷外威彊敵陛下庶寛宵旰垂拱仰成矣若但取左右毀譽容易以付大柄恐非國家之福況近臣才與不才皆聖心所盡知在裁之聖斷勿牽羣疑爾臣非次不敢求上殿進對惟陛下特畱聖意

○言災異﹝三篇﹞

論日食

臣伏見四月旦日當薄蝕陛下特降徳音親決庶獄飾身修政以應天變此誠古之聖後明辟克謹天戒之至意也臣聞漢書云夫至尊莫大乎天天之變莫大乎日蝕蓋日者陽之精人君之象也君道虧爲陰所乘故蝕日者徳也月者刑也故聖王日蝕修徳月蝕修刑詩云彼月而蝕則惟其常此日而蝕於何不臧說者雲月蝕非常比之日蝕固常也日蝕則不臧矣然於正陽之月法尢忌之由是有伐鼓用幣之事故人君或遭玆變必避殿徹膳克己責躬明君臣正上下延納眾議以輔不逮如是之至也今正陽之月晻然日蝕而又亢陽益甚火災繼作害孰大焉得非上天有以丁寧垂誡於陛下耶伏望陛下奮乾剛之至徳畏天地之大異發號施令審思乎利害賞徳罰罪無間於疎暱聴斷不惑勤儉爲先抑陰尊陽防微杜漸然後日禦便殿博延公卿詢訪直言講求古道勵精爲治以答天戒如此則積異消於上厲階絕於下足以導迎善气馴致太平惟陛下畱神省察

論地震

臣近聞登州地震山摧今又鎭陽雄州五月朔日地震北京貝州諸處蝗蝻虫生皆天意先事示變必不虛發也謹按漢五行志曰地之戒莫重於震動謂地者陰也法當安靜今乃越陰之職專陽之政其異孰甚焉又夷狄者中國之陰也今震於陰長之月臣恐四夷有謀中國者且雄州控扼北鄙登州宻邇東夷今繼以地震山摧不可不深思而預備之也頃歲並代地震尋以昊賊拒命近者廣南英連等州亦震而蠻冦內侵皆必然已應之兆耳臣近曽上言沿邊將帥尢在得人乞委執政大臣精選素習邊事之人以爲守將俾訓練卒伍廣爲積聚以大警備之不然懼貽陛下之深憂也況災變之作未有無其應者惟陛下特畱聖意

論星變

臣切見歲星逆犯房宿近鉤鈐之位於今月餘未順按天官云房四宿爲明堂天子布政之宮亦曰四輔股肱將相位也北二小星曰鉤鈐房之鈐鍵天之管鑰主閉鍵天心其房心於辰在昴主豫州宋之分野夫五星者五帝司命應王者號令爲之節度歲主歲事爲其綂首好生惡殺安靜中度吉變色亂行則不爲福或有淩犯淹畱不去咎在仁徳未修誅罰未當若犯房宿亦責在將相之不稱職者伏況國家盛徳在火歲火二曜俱爲福星房心又是宋之分野今歲徳失度逆守於房復近鉤鍵之次徘徊未退本意亦謂人君指意欲有所爲而未得其節也乃上天之意所以篤佑聖宋丁寧陛下如是之至夫變異之來各象過失以譴告人主猶嚴父之明戒可不寅畏恐懼乎古之明王必正五事建大中以承天心能應以徳則咎息不能應以善則災至要在所以應之應之之速非誠不立非信不行伏望陛下奮精剛之徳挺獨斷之明內推至誠深思天戒以天下至大祖業至重不可謂承平無事而可以佚豫爲治外則邊於寛而敝在姑息官弛於茍簡近下詔命澄汰流品而才者未之進不才者未之退蓋有司務在因循憚於甄選爾且方內治亂在陛下所任經曰亦惟先正克左右未有左右正而百官枉者也中外臣僚其有老懦貪殘苛剝姦佞不當居職者宜以時廢退益選溫良惇厚之士寘之於位令海內昭然知本朝之所貴豈不休哉然後掖庭之中簡去幽曠宦豎之內裁抑重任發號施令在乎必行賞徳罰罪在乎不濫振舉綱目杜絕萌漸如此則災異消於上禍難息於下五緯循軌四時和順召天地之協气致邦家於永寧願陛下力行而巳臣本以孤危不知忌諱惟陛下不以位疎言賤畱神省察則天下蒙幸

○明體

論臺官言事

臣伏見近者臺官以朝政闕失上章論列或令分柝或取戒勵中外傳聞於體不便且國家置禦史府者蓋防臣僚不法時政失宜朝廷用之爲紀綱人君委之如耳目所以先帝特降詔書添置侍禦史已下六員並不兼領職當時詔令不允官曹渉私措置乖方刑賞踰制並許彈奏𨿽言有過當必示曲全若事難顯行卽令畱內蓋先帝切於求治如是之極也伏自陛下臨禦以來將三十載遵守先訓廣開言路虛懷以待犯顏必容此皆陛下憂勤庶政之至深羣臣仰望淸光之不暇矣臣欲望今後禦史等凡有彈奏事或過當更不令分析及取戒勵若乃阿意徇私卽乞重行責降如此則上彰陛下好諫之徳下免朝廷過舉之失

○明禮

論百官致仕

伏以人臣之義七十致仕著在禮經卓爲明訓所以優假老成遂其安逸旣不違達尊之敎且開知足之端歷代所欽治宜敬切本朝典故尢所重之凡曰引年莫非延世推之半祿待以優恩其於惇勸之方可謂至乎其至也然而近歲寖成敝風搢紳之間貪冒相尙但顧子孫之計殊愆羞惡之心馳末景於桑楡負厚顏於鐘漏不知其過自以爲得誠非朝廷所以待士大夫之意又非士大夫所以遵禮義之常也臣思及此悚然汗下伏望特降指揮禦史臺將文武班簿檢會應臣僚年及七十並令臺牒諷其致仕如牒舉後三兩日內未見抗章祈請乞自朝廷降令致仕所責稍遏趨營之獘頗惇廉恥之風

請兩制官祀九宮貴神

臣近者監察九宮貴神竊見以常朝官充攝太尉行事況屬太祀深恐未便伏覩唐天寶年勑以九宮神實司水旱功佐上帝徳庇下民冀百榖歲登災害不作每至四時令中書門下往攝祭者又準禮九宮次昊天上帝壇在太廟之上用牲牢璧幣類天地神祗前代王者或親行享祀緣累年以來四方水旱相繼慮是有司供職不謹稍失精嚴欲乞向後四時祭子其攝太尉令兩制巳上官所貴差重其禮以申崇奉之意

○戒漸

論內臣事

臣伏覩先朝實錄竊見眞宗皇帝因對輔臣言及前代內臣恃恩恣橫蠧政害物朕常深以爲戒至於班秩賜與不使過分有過未嘗矜貸此輩常以畏懼王旦等對曰先代事迹昭然足以爲龜鑑而聖慮言及於此實社稷之福也臣竊見近年內臣祿秩權任優崇稍過恐非所以保全之也以陛下英明神斷有罪必罰此輩或不不敢爲大過然在制之於漸庶免貽患於後伏願陛下佩服先帝之言以爲格訓凡事更加裁抑則天下幸甚

○愼命令

論詔令數易攺

臣竊見朝廷凡降詔令行之未久卽有攺張故外議紛紜深恐於體不便且詔令人主之大柄而國家治亂安危之所系焉可無愼乎緣累年以來此獘尢甚制勑才下未逾月而輙更請奏方行又隨時而追攺民知命令之不足信則賞罰何以沮勸乎臣欲乞今後朝廷凡處置事宜申明制度不可不愼重或臣僚上言利害並請先下兩制集議如可爲經久之制方許頒行於後或小有異同非蠧政害民者不可數有更易如此則法存畫一國有常格伏望少畱聖意天下幸甚

○論功

請謚王明

臣竊觀太宗皇帝實錄載禮部侍郎王明傳言明之節義端勁功烈卓偉其始卒豎立冠於皇朝名臣當太祖太宗時戡靖亂略剗削僭僞駕馭英傑撫定區夏而明感會風雲之際周旋金革之間勤餉王師生擒僞將卒能下嶺表平江南繼成大功論籍第一臣每見其事迹想其風采然嘆惜明才未盡施而死於太平位未極顯而恩不加謚名爛史諜徳晦泉壤臣素欲表聞於朝乞伸褒勸今忝邊寄復睹明之曽孫雄州防禦推官臨所著家傳國書之外補完遺實利人及物咸足稱紀恭惟尊號陛下奉艱難之業懷忠力之臣宜漏寵靈下慰幽魄至如楊億馮元官與明等或以文詞侍從於先帝或以經文勸講於東宮而皆崇以徽章追賜美謚矧明佐祖宗之休運垂竹帛之異勲旣不沾贈爵之榮又未及易名之典使傑然大卽歿有遺恨仰祈聖造特賜徳音降付禮官俾定謚法庶發明於茂烈足垂勸於將來今繕寫明曽孫臨所著家傳謹具狀繳連上進

○論賞

論李用和捉獲張海乞依賞格酬奨

臣聞功疑惟重乃國之令規賞不踰時欲人之知勸抑先聖之格訓又馭邦之大柄也伏見朝廷先以軍賊張海等未獲特立賞格召募使臣如捉獲依傅永吉例優加酬奨近聞右侍禁李用和應募而往不踰數旬果能殺獲張海等四人餘眾並巳潰散用和授東頭供奉官閣門祗候中外聞之無不失望似非朝廷開示大信之旨也且張海一歲之內恣行殘暴京西十餘郡幅貟數千里官吏逃竄士民塗炭以至江淮州縣無不震驚前後凡遣使臣悉多敗衂臣竊謂張海之害甚於王倫用和之功優於永吉而永吉左班殿直閣門祗候凡超八資授諸司副使宣事舎人今用和止超四資功同賞異何以激勸將來且有明文豈宜降等況西鄙未定盜賊間起方當責效之際不可失信於人其李用和欲乞依準元降指揮比類傅永吉特與優攺官秩如此上之出令貴乎必行下之立功樂於自奮

○愼差除

請復封駁

臣伏見朝廷近日凡有除授制命已行或物論未允者則臣寮上疏論駁因而追攺者有之然未若精擇而後用之之審也故外議喧然謂進退可否之柄不專於上流聞四方大損國體且兩漢而下並以左曹給事中領駁正之任李唐尢重其選若權用未當則論列於內不顯揚於外蓋不欲明君之過沽巳之直也近代則不然但建一策議一官則必揚言於朝以爲己功噫爲臣之道豈當如是乎竊覩國家循舊例置門下封駁司以近臣兼領未嘗見封一勑駁一事但有封駁之名而無封駁之實因循不振豈不惜哉且歷代典故淪廢多矣此局幸而未墜秪在舉而行之臣請特正封駁之職選兩制以上愼重介直不撓者主之或命諫官兼掌應有除授之制並先由門下其不可者得以辧別是非封進詔勑如此則差易攺正兼免漏泄少禆聖政

○選舉

論取士

臣以孤逺之迹猥荷聖選擢升憲府退思所以爲報則智識蒙淺無以副上旨之萬一敢竭愚見惟明主裁之臣伏覩近降詔勑以官吏升陟賢否相混世族補蔭愚智不分並立新條以革舊獘有以見陛下求治垂訓之深旨也臣聞天下大器也羣生重畜也古之聖王禦大器保重畜蓋各有其道焉以萬務之無極也一統於上豈可以思慮盡之耶故立三公設九卿百執事以維持之俾羣材盡力而百工無曠則王者正其本執其要而天下之大務舉矣故治亂之原在求賢取士得其人而巳漢書曰帝王之徳莫大於知人大抵斯人之情皆希榮進莫不飾正於外藏邪於內邪正所蘊淵宻難辧而審之必有術焉以賢知賢以能知能知而用之之謂也且知人與不知人而任之乃得失所系而安危從之宜乎取士之際不可不愼焉夫三代取士之法闊略難議兩漢而下莫若唐天寶之制自京師逮郡縣皆有學焉每歲仲冬館學課試乃與計偕其不在館學而舉者謂之鄕貢並責成有司惟以得之與否以爲榮辱得士者升失士者黜孰不公其心以進退乎其得第者但謂之選人有格限未至而能試文三道者謂之宏詞試判三道者謂之拔萃中是選者得不限年而授職復有賢良之科焉所以區別才行愼重名器如是之審也故當時文物尢盛比隆三代基構綿逺垂三百年其有繇矣今之取士則異於是鄕曲不議其行禮部不專其任但糊名謄本煩以繩檢復於軒陛躬臨程試三題競作百篇來上不逾三數日升降天下士其考較去畱可謂之精且詳乎臣亦恐非進賢退不肖之長策也周禮升秀辧官司徒司馬大樂正之職未聞王者躬其事也議者謂不若近約唐制歸諸有司或曰取捨之柄當繇人主曰盍使禮部考試定其可否髙下混於奏籍賜第上前抑亦無失於國體矣然後復宏詞拔萃之科明立條目寛限人數歲一設之其與選者比類奏舉之人以次甄擢而任之有以得其實才矣頃年𨿽復賢良拔萃之科得人裁一二而巳又罷拔萃之舉恐未足盡魁梧之選也且今之仕者非保任則無以自進若參以二科而精求之則取人之路豈不裕乎而又僉舉之敝漸不可長其間或暱於私愛或迫於勢要不得巳因而舉之者眾繆濫無別宜一警革若至其甚何所及焉方今天下多事邊鄙未寧政失於寛而獘於姑息士弛於務而幸於因循固宜推擇眞賢講求治道外則黜郡守縣令不才貪懦苛虐之輩以利於民內則辧公卿大夫無狀謟佞朋比之者以肅於朝杜絕回邪振張紀律可使敎惇於上民恱於下足以導迎和气馴致太寧不亦盛哉伏望陛下稽前代之成敗驗當今之得失政有未順民有未安則思而圖之圖而行之行而終之則生靈受其福而宗社享無疆之休伏惟陛下鑑其區區恕其狂直一賜觀采

請先用舉到官

臣伏覩近者降勑節文委中書樞宻院選舉主二十人令舉堪充知州通判知縣各一員者蓋國家精擇良吏之深旨也所有內外被舉之人至今未見擢任兼訪聞逐路轉運使累有體量到州縣長吏等其間不才貪猥之尢甚者欲乞所舉人內先次進用令往彼衝替若候人數足日方議差除則疲乏之民受害深矣況幅貟至廣官吏至眾黷貨暴政十有六七若不急務用人以革其獘亦朝廷之深憂不可不察

請依舊封彌謄錄考校舉人

臣伏覩新定貢舉條制節文諸州發解令知州通判職官令錄等保明行實更不封彌謄錄者此乃三代裏選之法蓋朝廷欲先徳行而後詞學責成有司不欲煩以繩檢庶取士有以得其實才矣緣天下郡學自罷聴讀之後生徒各以散去一旦詔下投牒求試者比比皆是長吏等又安能一一練悉行實哉不免秪憑逐人遞相保委然而詐僞猥雜者亦無由辧明兼每州用試官一員是天下試官逾三百餘員必恐未能盡得其人而悉心於公取也或緣其雅素或牽於愛憎或迫於勢要或通於賄賂勢不得巳因而升黜者有矣又何暇論材藝較履行哉洎取捨一謬則是非紛作不惟抑絕寒素竊慮天下因此構起訟端多矣況封彌謄錄行之且久𨿽非取士之制稍協盡公之道若今來諸州發解舉人且令仍舊封彌謄錄考校於理甚便若以勑命方行難於遽攺卽乞特降約束其逐處試官監試官如稍渉徇私及請托不公並無常法外重行處置不然令別定刑名庶使官吏等各知警懼

請依舊考試奏蔭子弟

臣伏覩先降勑節文應奏蔭子弟京官年及二十五已上其選人遇南郊大禮限半年許令銓投狀京官每年春季國子監投狀差兩制官於逐處考試內習詞業者或論或詩賦習經業者各專一經試墨義等及格者與放選注官及差遣自勑下之後天下士大夫之子弟莫不靡然向風篤於學問詔書所謂非惟爲國造士是乃爲臣立家實誨人育材之本也近聞有臣寮上言欲議罷去是未之熟思爾且國家推恩之典其獘尢甚因循日久推擇未精今詔命方行遂欲釐革則務學者日以怠惰一旦俾臨民政懵然其間不知治道之所出猶未能操刀而使之割也所傷實多其前項條貫如有聞說未盡事理欲乞只令有司詳定依舊頒行

包孝肅奏議集卷二

●欽定四庫全書

包孝肅奏議集卷三

﹝宋﹞包拯撰

○擇官

請選諫議大夫

臣謹按唐六典隋氏門下省置諫議大夫從四品下龍朔中攺爲正諫大夫開元初復舊凡置四人掌侍從規諫仗下後言朝政得失故其秩峻其任重歷代以至祖宗朝未嘗輕授近歲殊不選擇但以年敍遷如愼鏞等輩昬瞶不才皆踐此職是以朝廷名器容易假人紊黷典常莫斯之甚臣欲乞令後應少卿少監等該磨勘攺官如曽經職司委是素有才望爲眾所推者方得轉諫議大夫其餘不得徇人止授以大卿監所貴官無濫進流品益淸

請復禦史裏行

臣謹按唐制禦史府其屬三十人所以重風憲之職國朝以來選任尢劇天禧中禦史六員蓋朝廷紀綱之地爲帝王耳目之司必在得人方爲稱職自非端勁特立之士不當輕授近歲知雜中丞不專奏辟或命兩省臣僚參舉而條制約束罕得應詔𨿽素有才望又限以資考推擇之際頗愼其選臣竊見頃年添置禦史裏行二員緣所舉之人秩序差淺用之不次必無畏避自後因循而罷物議惜之方今臺官員數最少抨彈之任所系尢重欲乞令中丞知雜依舊例於升朝親民官內保奏堪充禦史裏行二員如稍不稱職並嚴坐所知

請選用提轉長吏官

臣聞王者之總治天下也內則宰臣百執事外則按察之官刺史縣令而已若中外各得其人協心以濟則陛下垂拱仰成無爲無事矣夫轉運使提點刑獄在乎察官吏之能否辯獄訟之寃濫以至生民利病財賦出入莫不蒞焉事權至重責任尢劇茍非其人則一路受敝如州縣之職不舉按察之吏壅不以聞則朝廷無繇而知是一方之民有終無告者矣昔漢宣帝曰與我共理天下者其惟良二千石乎蓋刺史縣令耳目接於民事政令所出慘舒攸系今朝廷旣巳輕授又數數更易其才者𨿽有育民濟治之具亦烏所施設哉又況庸庸者乎今粗舉一二條陳如左竊見近日除授轉運使但理資序不甚選擇如江西路劉緯利州路李熈輔皆智識庸昧眾所共知其提點刑獄亦未甚得人若廣西潘師旦江東令狐挺京西張士安河平席平皆素非干敏之才又無亷潔之譽猥當是選宜乎不任其職𨿽近例並委兩制奏舉然所舉之人或才有合格以微文不用故不才者往往進焉乃是訶其細而忽其大恐非任才之意也欲乞今後應除轉運使先望實而後資考則所得精矣凡舉提刑若保薦之人不協公議卽乞責其謬舉別委他官如此則可絕徇私之請矣刺史縣令前後條約非不丁寧其中濫進者亦眾如曹琰自通判便授閏州大郡果非理決人至死又聞韓松知鼎州緣本州島控接蠻界居嘗屯治軍馬舊系武臣知州後乞選差文資況韓松累任以不治聞豈可當此邊任乎欲乞今後應差知州並令有司精核治伏審驗人才以州郡繁簡要僻差而授之庶幾不致敗事所有奏舉縣令卽令流內銓選注繁劇不治之邑是則民瘼少蘇而和气可召矣伏望聖慈申命宰府舉而行之則天下幸甚

請令審官院以黜陟狀定差遣先後

臣竊見審官院差京朝官並循舊例以到院先後爲限未嘗較辧賢否論次殿最淸濁一混流品不分但以名次補闕而巳甚非委重近臣審擇之意況國家設提刑按察之職察羣吏亷穢之狀其治績尢著者則必慰薦稱舉貪懦不治者則必體量按劾別白善惡悉以上聞而審官院署名於籍以爲沮勸之本今則不然當除擬之時但以月日次第差而授之則向來黜陟之狀委而不顧乃同虛設豈不惜哉且黎元之命系於長吏今郡守縣令鮮或得人盜賊間起生民重困天下受敝職此之繇可不愼哉臣欲乞今後審官院應京朝官初任卽令勘會在任有舉主五人無私罪者升爲上有舉主三人以下或無舉主及私罪者以爲次其有私罪及體量者降爲下等差授以爲定制如此則進者知勸退者知懼旌別淑慝無失於此

請選河北知州

臣送伴北使往回竊見河北當路州軍各系近邊控扼之地所有知州等並是朝廷一一精選蓋欲謹邊防訓士卒以爲急務今則不然但能增置廚傳迎送使人及曲奉過客便爲稱職則美譽日聞若稍異於此則謗議紛然往往因此降黜者有之緣每年非次人使往來動經七八个月逐處預爲準備不敢少懈況三歲兩度非次人使乃是一年之內迎送絕無虛日又何暇路謀訓練哉兼訪聞北人日夕點集兵馬添創營寨但以西討爲名然契丹之心殊不可測議者𨿽云盟誓堅固萬無負徳且安不忘危利或生害又況巳然之兆不可不預爲之備也臣觀一路武臣未甚得人但售進市恩結挾弭謗爾一旦急用必無成功加以邊備未完邊廩未實茍有騷動將何取濟此朝廷所宜深慮也臣欲乞今後應緣邊及當路知州部署鈐害駐泊等並武臣中不以官位髙下但選擢有武藝將材可用者任之專責以守備撫馭之術如有實效不可以浮議數有移替俾軍民安其政令緩急不至敗事如允臣所奏卽乞特賜指揮

請選廣南知州

臣竊見廣南應系知州例差奏蔭京朝官初任知縣及一考者伏況世祿之冑鮮惇義敎童孺之歲便忝仕籍未嘗學政卽使司民甫越期年又移典郡且一邑之事尙未練悉六條之重安可責成地𨿽逺僻不可輕授方國家多務調率旁午逺民困重尢在得人臣前任端州日具知其事或無職官處只是知州獨貟管勾其猥冗恣橫之輩則惟務誅求庸懦懵昧者又全不曉事民罹其害無所訴告提刑轉運使憚其逺惡復不能巡歷按劾但上下相蒙耳臣欲乞今後奏蔭京朝官合該廣南知州者並於次任知縣內選有治績及舉主者方得差移並乞勘會元無職官處各選置一員仍令轉運提刑司非時不得差出所貴闗掌郡事輯寧異俗

請選利州路轉運使

臣伏見中書札子知巴州楊佐奏昨體量得巡撿頓士寧爲事過當非理打罵兵士州司取勘及提刑轉運使巡歷到州問頓士寧有何不協只一面按問所劾官況頓士寧與李熈輔有舊恩作本司采擇施行若頓士寧指論臣詔法何以遵守又見本路提刑司奏巴州見禁巡撿頓士寧並兵士等及轉運使李熈輔到彼審問據頓士寧口稱屈抑及分析知其不公事一面行遣差官往彼推勘及差利州通判李世隆往巴州權交替知州楊佐赴置院照勘奉聖旨令提刑司選淸彊官依公盡理取勘施行竊緣楊佐見爲長吏部下官屬旣有不公理合體量按問今李熈輔乃憑信頓士寧分析一面差官往彼交替楊佐赴推院照勘顯是熈輔與士寧有舊挾私任性不遵詔勑若令舉劾之妄被誣構便下所司與人對勘則今後部下官屬有過長吏顧避不敢按問乃是廢格詔勑而容長姦惡此尢事體不可之甚也兼熈輔不才庸謬眾所共知臣先曽論列未賜施行況利州一路累經災傷人民凋敝全藉按察之官綏撫鎭靖其熈輔所爲如此豈宜久居是職必恐別生事端欲望朝廷選差亷敏才識之士充本路轉運以安逺民如楊佐顯有贓私罪犯卽令本路提刑司體量確實事狀聞奏依條施行

再請選轉運提刑

臣伏見諸路轉運使並提點刑獄自來朝廷凡有差除皆以資序敍遷或用臣僚薦舉間容濫竽未甚得人致一方之民必受其害如李熈輔張經等居按察之任當一路之重不能遵守詔勑振舉職業而挾私逞憾無所畏憚妄構刑獄恣行追攝𨿽已衝替未足懲戒各乞重行黜降以警將來所有宣州廖詢秀州邊瑀不公事迹中外傳聞昨因安撫奏劾方此彰露而本路提轉殊失按舉居職不稱合正朝典臣欲望聖慈應今後差轉運使提點刑獄臣僚並請選素有才能公直亷明之人充職不以資序深淺爲限則逐路得人而官吏有所凜畏矣

請置發運判官

臣竊以京師眾大之都屯兵數十萬財用儲廩皆仰給於東南主是任者制置發運使最爲今之劇職固不可輕以授人況朝廷參用兩制假以事權委付之重不謂不至伏見發運使許元先自判官凡蒞職八年東南利害無不周悉所以歲運不乏者蓋久任得人之明效也緣施昌言許元績用頗著切慮別有進擢則後來𨿽有才者必恐未能究財用出入之敝則無繇辧集臣欲乞依許元例令置判官一員於朝臣內選差素有公望幹才者充如前久任所以稔熟其事嗣守成規或昌言等緩急替移免致敗事

請召還孫甫張環

臣近蒙聖恩擢預諫職固讓則有嫌疑之端輕授則有忝冒之媿進退失措罔知寧處伏況諫議之才方今極選用人之得失系國之輕重固不可不愼也臣竊見起居舎人祕閣校理孫甫兵部員外郎祕閣校理張環稟純一之性有端方之節危言篤論可以正闕遺博學逺識可以備顧問欲乞特與召還寘之近列則言路益廣公議允協

請復韓贄等臺官

臣竊見祠部員外郎韓贄屯田員外郎孫抗太常博士閻詢等才識明茂資質純正先任禦史各以微累黜免多歷年所屢經恩宥勘會前來所坐原情且非大故棄瑕亦合錄用況禦史臺闕官甚眾奏舉罕得其人如贄等求之方今實爲精選臣以謂可復舊職必允淸議伏望聖慈特召還臺或不如所舉臣甘當同罪

論河北帥臣

第一章

臣伏見河北自商胡決溢之後連歲水旱倉廩匱乏調度不足朝廷一切應副廣有餘年之蓄而流亡未盡復田畝未盡辟諸州長吏尢在得人其間茍且之輩但干尋常事務趨過目前其經久利害茍不及其身率皆不爲前後相承積獘巳極至帥臣亦未甚精選或有不樂久任者乞後闕

第二章

臣伏見河北自商胡決溢之後連歲水旱倉廩匱乏可不深思逺慮而忽天戒也臣近上言以河朔連歲災傷公私匱乏帥臣長吏尢在得人其有不願久任者乞於中外臣僚中推擇諳知彼中事宜敢任大責者專委付之俾綏拊疲民經畫逺圖庶幾後患可弭且河朔之於京畿猶心腹之與背膂義同一體休戚均之今災異如是豈可坐視其敝恬然以爲無事但欲因循憚於更張措置可乎臣實懼焉惟陛下畱神省察以河北事體至大帥臣等可用可罷速賜神斷天下幸甚

請除範祥陜西轉運使

臣伏見近降勑命陜西鹽法且依範祥擘畫通商放行此誠國家大利便也而中外臣僚不詳本末時有橫議所賴朝廷特與主張兼範祥見充本路提點刑獄與轉運司每常公事往來或至違異必恐不能協心以濟深屬不便欲望聖慈特許就除範祥權本路轉運副使只理提點刑獄資序所貴擘畫鹽法利害計置沿邊斛斗事歸一局易爲辦集

再舉範祥

臣先自陜西相度鹽法回曽具札子乞除提點刑獄範祥權本路轉運副使所貴擘畫鹽法利害計置沿邊斛斗事歸一局易爲辦集至今未蒙施行勘會範祥新法自皇佑元年正月至二年十二月終共收到見錢二百八十九萬一千貫有零比較舊法二年計增錢五十一萬六千貫有零三年春季又巳收到見錢七十餘萬貫兼糴到斛斗萬數不少緣陜西累歲丰熟今秋又大稔正當計置之際況範祥顯著成效可備驅策欲望聖慈允臣前奏特許就除範祥本路轉運副使責其久任俾之一面制置解鹽及將見錢收糴糧斛須管沿邊軍儲大叚有備又免向云入中枉費榷貨務見錢經久之利無便於此

請錄用楊紘等

臣讀先朝實錄大中祥符中並益二州歲久當代先帝偏閱侍從官姓名謂輔臣曰此等各有所長然求其文雅適用可委方面者鮮矣每念有唐名賢比肩而出何當時得人之多也王旦等曰方今下位豈無才俊或恐拔擢未至爾然觀前代求賢不求其備不以小疪掩其大徳今玆立朝之士誰爲無過陛下每務保庇之然流言稍多則亦梗於任使大都疊相稱譽近乎黨紏過訐非近乎公鑑﹝闕﹞愛憎惟托上聖誠哉是言至切至當緣近世之患正在於此以四海之廣不患無賢而患在信用之不至爾且頃歲以來凡有才名之士必遭險薄之輩假以他事中傷殆乎屏棄卒不得用議者迄今痛惜之欲望聖慈申命宰執應臣僚素有才行先以非辜被譴如楊紘王鼎王綽等𨿽曽敍用未復職任者並乞復與甄擢或委之繁劇必有成效如是則風化日益美賢傑日益聳積之以久和气洽乎上下矣

請選人知虔州

臣伏見虔州據江表上游南控嶺徼兵民財賦素號重地累歲賊盜充斥如類行者結集匪黨大爲民害近方稍息今聞南雄傜賊唐才﹝安闕﹞等所至驚擾殺害官吏況封境與本州島接連最是控扼之所全賴才幹長吏以之綏輯備禦昨朝廷特差余靖近復丁憂欲望聖慈特降指揮令審官院選差有方略彊明臣僚往彼知州庶一方之民得獲便

請選差河北令錄

臣勘會本路州軍令錄判司簿尉等年老及懦弱不曉民事者甚多見不住體量行遣次右具如前切緣本路久經災傷流亡稍復而科率不能盡絕凋敝益甚州縣之職尢在得人欲乞當司體量得前件官內如有委實年老及謬懦不曉民故𨿽無贓私罪犯彰露許令於部下奏舉資序合入之人充替仍乞特降指揮流內銓今後應除注本路縣令並以奏舉人充判司簿尉亦乞選差所貴疲困之民得其存卹

請廣南添差職官

第一章

臣先曽上言廣南東西兩路諸州元無職官處各令置一員闗掌郡事尋蒙降指揮下銓司至今未聞有人注擬𨿽該赦恩放選又例注家便及次逺以嶺外遐僻憚其地逺兼訪聞兩路闕額甚多其十數年無正官處並差土人充攝官緣近年蠻賊侵撓民力困竭全藉亷幹官吏多方綏撫今來銓司祇候合入逺選人及情願者竊恐卒未差除得人深屬不便竊見頃年以來廣南闕官遂於江浙就移兩任四考巳上簿尉充彼處縣令自後因循不行欲乞特降指揮令銓司檢詳舊例於江浙荊湖等處近廣路分諸州簿尉中選無公私罪犯兩任五考巳上就除權職官四考巳上就除縣令便令赴任如此則﹝闕﹞官無由幸免異俗得以輯寧

第二章

臣昨上言以廣南諸州乞今後應奏蔭京朝官合該往彼知州並於次任知縣內選有治迹乃舉主者方得差移並乞勘會東西兩路元無職官處各選置一員至今多日未蒙朝廷施行竊緣嶺服之表地最遐僻俗性獷悍易動難安今又蠻賊猖狂郡縣搔撓長吏之任尢在得人況童孺之年未嘗學政不當輕授重困逺民且近地牧守尙有通判職官更相禆贊而嶺外逺郡乃令此輩獨員管勾民罹其害無所控告甚非朝廷求治之本意也兼訪聞所闕職官祗二十餘州每州各置一員事理至便俾資闗掌郡務以安異俗伏望聖慈令檢會臣先進札子速賜施行

乞不用贓吏

臣聞亷者民之表也貪者民之賊也今天下郡縣至廣官吏至眾而髒污擿發無日無之洎具案旣上或橫貸以全其生或推恩以除其釁𨿽有重律只同空文貪猥之徒殊無畏憚昔兩漢以贓私致罪者皆禁錮子孫矧自犯之乎太宗朝嘗有臣僚數軰犯罪並配少府監隸役及該赦宥謂近臣曰此輩旣犯贓濫只可放令遂便不可復以官爵其責貪殘愼名器如此皆先朝令典固可遵行欲乞今後應臣僚犯贓抵罪不從輕貸並依條施行縱遇大赦更不錄用或所犯若輕者只得授副使上佐如此則亷吏知所勸貪夫知所懼矣

乞不遣楊景宗知磁州

臣竊聞觀察使楊景宗知磁州物議喧然以爲不可按景宗累經外任並皆不了昨自鄆州亦以所爲恣橫非次召還緣稟性不常用刑過當今若委之爲郡以親民政不惟一州生靈枉被殘害或慮不公事髮須依法施行恐非所以保全戚屬之道也其景宗欲望且令依舊與在京差遣事體至便

請選內外計臣

第一章

臣竊見天下財用積年窘乏近自明堂禮畢賞賚才罷又行特給支費浩瀚帑藏虛竭且朝廷所仰給者江淮兩浙逐路旱澇相繼兼又茶法隨廢商算不行東南州軍錢帛糧斛自不足用則四方歲入之數所得幾何今之總邦計者內則三司使外則轉運使當此財用窘乏之際居職者尢宜別求才傑之士俾之興利除害庶幾可濟若乃上下循黙恬然以爲無事不務更張措置必恐日甚一日有不可救之患矣伏望聖慈申命有司以今之一歲出入較近年用度耗登之數則斷可知矣所有內外總計之臣欲乞特出宸斷精加推擇選任能者責以實效庶免將來敗事惟陛下畱神省察

第二章

臣近以天下財用公私窘乏而主使之吏近則三司使外則轉運使乞精加選擢委任能者免致將來敗事兼吳奎陳旭等累曽論列終未蒙施行竊緣三司使張堯佐早緣恩幸驟階華要任至內府委以大計而本職隳廢利權反復公私困敝中外危懼按歷代后妃之族𨿽有才者亦未嘗假以事權又況貪庸不才者乎但富貴保全之則無害矣臣伏見本朝自祖宗以來當帑廩丰盈用度充足之際尙乃愼選計臣如陳恕魏羽等輩用之其餘亦盡一時之選況今上下窘迫如是豈可專任此人久居是職哉失天下之望誤天下之事臣實爲陛下痛惜之伏望特出宸斷授堯佐以他職別求才傑之士委而任之責以實效一二年間庶幾可濟不然大懼貽陛下之深憂也且宗社至重財用至急而安危繋焉惟陛下特畱聖意臣無任激切懇迫之至

○省官

請罷巡驛內官

臣竊見自京至雄州人使館驛專副盡是差鄕民有家產者勾當一年一替仍須是三人巳上方可管勾得前及年終亦多逃避者蓋信使往來二畨取給實爲煩費𨿽有條貫約束其諸州久例爲敝難爲止絕鄕民不敢伸訴以此蕩盡產業臣仔細詢問緣更有逐處專切提舉館驛家事內臣每一經過捃摭微過恣意誅求其費數倍以至親隨吏人藉勢勒索獻遺方可免於刑責臣伏覩諸路館舎各系所管本軍逐時修葺旣提舉使臣於上秋間方始出巡居常只憑文字行移州縣依例施行此職誠爲虛設有害無利欲乞今後只今本路轉運司逐季指揮轄下州縣應人使經過路分館驛家事等並須管預前一例修飾排辦畢備或更差逐州通判職官先次提舉可不差內臣出外如此則鄕民免於暴斂稍得存濟不至逃亡況接伴使副初離京亦可專委沿路因便查檢必無誤事

乞罷河北提舉修造軍器使臣

臣竊見河北近年添置提舉修造軍器使臣兩員凡勾當一二年卽授閣門祗候替日又得升擢差遣僥幸恩賞無甚於此況修造軍器逐處自有知州部署統轄都監等逐日逐旬點檢按試莫不精專又轉運提刑非次巡歷並開庫一一點檢臣近到河朔州軍體問得其提舉使臣只是一年一次略到逐處但取索文字照會何益於事及至年終卽具數申奏以爲己功虛取優賞誠爲虛設乞行廢罷

包孝肅奏議集卷三

●欽定四庫全書

包孝肅奏議集卷四

﹝宋﹞包拯撰

○去刻薄

請不用苛虐之人充監司

第一章

臣竊見諸道轉運司自兼按察及置判官以來並提點刑獄等體量部下官吏章疏相繼頗傷煩碎兼聞審刑院大理寺日近奏案尢多倍於往年況無大叚罪名並是掎摭微累不辧虛實一例論奏孤弱無援者則按以深文權勢豪猾者則縱而不顧內則狥一身之利以殖其私外則竊振職之名以圖其功效尢無恥惟恐不及至有公淸守節之人或不曲諂左右爲眾所嫉者卽被加誣構成其罪遂使守巳之士或負終身之玷可不痛惜哉且治平之世明盛之君必務徳澤罕用刑法故董仲舒曰陽爲徳爲春夏當和煦發生之時陰爲刑爲秋冬在虛空潛伏之處以此見天任徳不任刑也王者亦當上體天道下爲民極故不宜過用重典以傷徳化昔暴世渉网凝宻動罹酷害不下堪命卒致潰亂老子曰其政察察其民缺缺其政悶悶其民淳淳臣願聖明鑑於此言而無忽焉方今民力凋殘國用窘迫若乃專用刻薄好進之吏則民不聊生竊恐非國家之福也𨿽朝廷累降詔命約束罕或遵稟此獘不去爲患寖深欲望聖慈宣諭執政大臣應轉運提刑等並令精選亷幹中正之人以充其職苛細矯徼之輩屏而不用天下幸甚

第二章

臣先曽上言以諸道轉運使自兼按察及置判官以來並提點刑獄等體量部下官吏頗傷煩碎兼審刑院大理寺奏案尢多倍於往年況無大叚罪名並是掎摭微累不辧虛實一例論奏此蓋茍圖振舉之名以希進用之速爾遂使天下官吏各懷危懼謙愼自守者則以爲不才酷暴非法者則以爲幹練人人相效惟恐不逮民罹其患無所訴告殆非陛下委任之本意也其被體量憫𨿽欲攺過其道無繇豈不痛惜哉兼訪聞天下茶鹽酒稅逐處官吏曲徇轉運使之意以求課額羨溢民則例遭配買商旅則倍行誅剝爲國斂怨無甚於此且朝廷設按察提刑之職蓋欲去貪殘之吏撫疲瘵之俗今乃務爲苛細人不聊生竊恐未爲國家之福也比者幸屬郊禋盛禮大霈慶澤欲乞於赦書特行約束凡官吏先被體量者情非重犯咸許自新後或不悛必寘於法庶使悔過之人免負終身之累其諸處茶鹽酒稅亦乞除元額外不得擅增課利搔撓人戶應系自來諸般調率且乞權罷以安海內生靈之命伏望聖慈少賜省察

○抑僥幸

請絕內降

臣竊見天聖中凡有內降莫測夤緣盡由請托蓋傾邪之輩因左右之容假援中闕久瀆聖化幸陛下親覽庶政首革玆敝僥榮濫賞人不以幸得今數年以來此路寖啟妨公害政無甚於此臣欲乞今後應中外之人陰有交結或冒陳勞效以圖榮寵或比緣罪犯茍希橫貸伏望聖慈特降詔旨一切迸絕如更妄有陳乞並令中書樞宻院三司使核議等處詳先降指揮依公執奏母得阿徇上累聖明

論明堂覃恩

臣伏覩明堂赦書應文武百官內臣並與遷轉臣先以風聞曽具論列並乞召對不蒙聞可退用憂迫弗皇啟處竊以爵祿者天下之公器而邦國之大柄也惟士之有功與徳所宜處之非此二者不可濫與夫人君者固宜愼之惜之茍輕用之則壊公器而失大柄一綱或紊百目皆隳𨿽善爲治者亦末如之何況今吏員益眾財用益殫爲國計者自當澄汰冗雜以寛調度豈可不辧能否普加官爵是於太平之世行此姑息之事但恐賦租之廣不足充其祿倉廩之多不足充其欲紀律一弛天下蕩然有必致傾覆之獘矣臣又伏讀近降詔旨今後應內降特與恩澤及免減罪犯並仰中書樞宻院並所承受官司具前後詔勑執奏不得施行有以見陛下厲精革獘求治之切至也惟此覃恩頗蠧政之甚伏望陛下上稟祖宗之訓下爲社稷之計所有今來遷轉恩乞賜特行裁處免千古之下以累聖徳之萬一臣過叨寵擢位疎責重區區之懇不能自已伏望陛下畱神省察天下幸甚闕

請令江淮發運使滿任

臣聞東南上游財賦攸出乃國家仰足之源而調度之所出也主是任者可不愼選哉臣觀唐室如韓滉杜佑王播輩並以將相大臣出鎭淮南浙西專總是職或十年或二十年蓋以利權之重得人是藉今則不然凡蒞其局者但爲楊歷之資耳旦方受署夕巳望遷廣納苞苴交結勢要市恩售進惟恐不及其財利丰耗饋運欺隠未嘗校視則建明利害裁制出入豈暇畱心哉秪如近年林濰李宗詠楊日華等各未逾三數月旋卽罷去移易之速甚於傳捨不獨送故迎新寖成大獘抑亦老胥猾吏緣此爲姦不可不察也臣欲乞今後應差江淮制置發運轉運等官各於臣僚中選擇素有淸望幹才者並令任滿數周年或有成績就與進秩所冀獘原漸革邦儲增益

論先舉三路知縣不得令監當

臣伏覩先降勑節文以河北陜西河東知縣比之諸路民賦邊備歲計不少尢須得人委臣僚選擇兼勤幹事之人於前任職官令錄內同罪保舉充京官知縣者自降勑文之後臣僚或有保舉之人降告勑於本任攺京朝官仍於本處待闕候逐路有知縣員闕卽便就差蓋朝廷以邊鄙未寧財用不足安民集事尢在得人所以委羣僚精擇良吏不循常格就轉優秩用綏疲俗以濟調度之深旨也其所舉之人秪合並充三路知縣訪聞數內著作佐郎魏及甫見監河中府白家鹽場大理寺丞唐叔夏見監並州軍貴庫大理寺丞何澄見監並州永利監著作佐郎葉仲館見監滄州鹽山稅著作佐郎董之邵見知坊州錄事參軍臣細詳勑意爲比逐路稅賦科率稍重諸縣闕人是以不次甄擢其前項官顯是不合差於逐處監當並知錄深屬不便其魏及甫等欲乞依應元勑各與攺差本路知縣切恐更有似此不系親民者亦乞勘會一例移攺所冀繁劇之邑無可責成僥幸之人免或避事

論縣令輕授

臣聞古之所重爲民父母者縣令耳今之所賤而不能振起風敎者亦縣令耳蓋擢用之際未精其選凡有淸流素望或稍挾權勢之人卽茍謀佗官恥爲縣道但庸人下品甘於其職𨿽郡隸吏卒皆能訶制茍免罪戾之不暇欲振起風敎爲民父母其可得乎且今朝廷仕進淸選大臣子弟偶緣文墨或希辟命卽自下僚擢升館職不然才出外任列爲僉判不繇爲縣便作通判知州洎爲長吏昧於民情懵然其間不知治道之出況四方多務令長尢在得人欲乞今後貼職並僉判及京朝官凡歷任中不曽任縣令及知縣者不得便爲長吏按察之官且令知縣方得入通判知州如此則宰邑得其人長吏亦不能幸求而至

奏許懷徳上殿陳乞

臣伏詳近降條貫應系臣僚上殿不得陳乞恩澤並令閣門報告如違仰禦史臺彈奏者竊見近日臣僚殊不遵稟例以奏公事爲名因而僥求者多矣昨兵部郎中馬絳差知越州因上殿敍述乞攺官續又羣牧判官呂昌齡自河北印馬回上殿亦乞省府差遣𨿽各有臺諫官論列然並免勘罰致今來馬軍副都指揮使許懷徳復上殿乞轉觀察畱後緣懷徳近授觀察使累任別無顯效而不顧邦憲冒瀆聖聽人之寡亷一至於是欲望特賜取勘施行仍乞今後但是臣僚因奏事陳乞恩理者或有彈奏並乞依條勘劾重行朝典庶使僭妄之﹝闕﹞

應修造使

臣乞依宣命不得乞轉官臣伏見三司修造案見管營房倉庫店宅等四百餘處計屋四萬餘間並系合該修蓋今來重建太祖開先殿𨿽功用甚大然王者崇奉之意誠不可闕所有看池樓福聖院等並準傳宣權住竊慮非次別降指揮依前興作緣近年土木之功未嘗暫息材植工匠卽日闕乏兵士勞役動有咨怨兼逐處並差內臣監修不以有無準備立須辦集惟務速畢以圖轉官況國家倉廩未實財賦有限費用無極將何取濟伏望聖慈省察候開先殿畢功日除營房倉廩等合修葺外應系寺觀園苑不必一時集辦乞一切權罷兼詳景佑二年二月八日宣命節文應修造了畢使臣一員工匠等並不得乞攺轉酬奬如顯有功績卽等第與支賜如違當行勘斷欲望今後監修使臣等並依宣命指揮更不得陳乞攺轉如有實效只與支賜

請令提刑親案罪人

臣伏見國家設按刑之司蓋慮郡縣長吏或不得人刑罰寃濫俾之紏察而大獄出入未尙按問細故增減卽務舉劾是小過必察而大罪不訶何以副聖人欽卹之意哉今敢略舉一二以明之臣昨任端州日獄中重囚七人具案巳就適會提刑司巡歷將至聞其未斷卽遷延引避又鄰近春州禁勘罪人追捕甚眾縲系二百餘日凡該大辟罪者四五人徒罪不少亦不聞提刑司推究淹延之狀洎轉運司取公案委官定奪果有失入死罪等𨿽官吏悉行重典而死者不可復生竊恐天下刑獄似此寃枉者至多𨿽前後累降詔勑丁寧罕或遵守臣欲此今後諸州凡勘大辟罪不以軍賊百姓五人巳上並出違日限者並委提刑司晝時親往審問決斷所冀刑獄無或寃濫

○正刑﹝八篇﹞

乞斷韋貴

第一章

臣伏覩宣命以權保州兵馬監押供奉官韋貴降兗嶽州監稅中外聞之無不驚憤況韋貴當兵士構叛之時不能死節爲其戎首同惡相濟致朝廷用兵攻取累降詔諭方且開門納欵今若酬其後效特貸深刑此而可容孰不可恕夫人臣無將將則罪死無赦且將有其意尙無可免之理況悖逆之狀如是之甚乎兼聞韋貴嘗發妄言激成逆志迨凶徒之竊發葉姦計以圖全悖理亂常天共棄及上師之進討據堅城而請命要求撫納以蓋前愆質諸人祗所難容捨致之刑辟允爲得宜設欲從輕免其孥戮只乞於逺惡處安置亦朝廷屈法推恩之寛典也

第二章

臣近者上言以新降充嶽州監稅韋貴欲乞重行處置以伸國法至今未奉指揮竊緣保州云翼兵士見謀背叛戕賊長吏固守城壁其巡檢使王守一走馬承受劉宗言不從逼脇相繼遇害而韋貴不能死節仍助凶威主領叛徒凡二十日刼奪財物戮辱良善一城生聚死者幾半以至登陴拒守累抗王師及攻具外合眾心內潰竄伏無路方乃開門請命要君怙亂無甚於此朝議錄其罪愆使圖後效免死爲幸況冒難致死者曽未甄錄而同惡相濟者又不謀責臣竊恐無由奨激忠議而垂誡將來也其韋貴如未欲便行嚴斷卽乞於逺處編管

請重坐舉邊吏者

臣伏覩近降勑命以樞密直學士知益州蔣堂爲奏舉前保州通判祕書丞石待舉不當罰銅四十斤放案石待舉殘虐屯兵刻削廩食羣凶相扇固守城壁殺害民吏幾成大患原其情狀免死猶未塞責而保任之者止從輕典竊恐不足以誡其監舉也緣河朔三路軍民財賦事務繁劇長吏僚佐尢在得人所以申命近臣同罪保舉蓋國家愼重選擢如是之至也而論薦之人不能體認朝廷求實才備急用之意但緣其雅素或暱於愛私或迫於勢要或通於賄賂勢不得不因而舉之又何暇論材器較治行之詳悉哉致一旦用之爲國生事不可不深慮也臣欲乞今後應河北陜西河東知州軍通判兵馬都監巳下依舊令兩制巳上臣僚舉曾歷三路差遣諳悉邊事京朝官及武職等委是精當方得以次選用如擢用後稍下如舉狀並乞同坐重行朝典

論疎決

臣竊見常年四五月內皇帝親臨疎決罪人並從減降巳成定制竊聞當四月後三司開封府等處應有收坐幹連人合行追勘公事及寄杖人多是用情拖延等候疎決深成敝幸欲乞指揮今後才人三月應有合行結絕公事嚴緊催促了當仍令當職官員躬親檢舉庶絕姦獘

論內降

臣訪聞軍巡院見勘周景爲於慶曆五年二月系內東門手分發意同胡可觀與雜買務同情盜用羅帛等入巳事發其雜買務監專並該決配內用景爲首合得絞胡可觀爲從流配千里外牢城其用景避罪逃走三司尋具申奏乞不原赦減降至三年三月內捉獲奉聖旨決脊杖十七配黃州牢城爲患未決本州島不詳前來指揮卻原赦減降決臀杖十七爲患未區分昨駕船上京遂告囑造軍器及北作坊手分等指射充本坊皮匠近押赴省司斷先寄仗數遇夜未決依前逃走尋巳捉獲竊聞奉傳宣札子令免徒罪只配比作坊工匠緣周景原情至重減死巳優若更免刑深屬長惡況可觀爲從尙該徒配豈可爲首之人卻全免罪刑罰一濫則狡吏得以爲姦無所畏懼欲乞聖慈特降指揮下三司子細根勘依元降徒罪更不令充工匠攺配逺地州軍牢城收管所貴頑猾之輩不能幸免

請重斷張可久

臣等伏見僉書武信軍節度判官廳公事吳奎奏勘前淮南轉運按察使司勲郎中張可久招伏不合在任日於部下興販私鹽一萬餘斤等情罪案下大理寺竊慮本寺引用應犯違禁等物並以見捉獲斤兩條貫定斷今張可久販私鹽巳經賣過別無見在議罪必輕況前件條貫本爲細民所投按張可久本庸鄙之資濫按察之任爲朝廷之倚重乃一方之表帥而巧圖財利冒犯禁憲𨿽前後職司臣僚或有以贓濫獲罪然未有如可久之甚者此而可恕孰不可容其張可久乞不原近降疎決特於法外重行逺地編管以勵將來仍乞今後應臣僚等或犯興販諸般違禁等物者不以見在或廢用並以元犯斤石罪名定斷其諸色人等所犯卽依舊條施行所貴貪猥之輩稍知警懼

乞斷向綬

第一章

臣竊聞太常博士傅瑩近滄州制勘回向綬準前變變一行干系九十餘人依舊收禁竊緣向綬翻變前後三四次況證驗分明絕無疑慮原情至重坐死猶輕若候具案定罪必致淹延月日幹連人等盛暑之際枉被禁系實可傷憫其向綬欲望只據累次勘到罪狀特行重斷俾幽寃得伸狡吏知懼

第二章

臣近者上言以向綬恐迫通判太常博士江中立自縊身死累次勘鞫拒抗翻變只乞據前後勘到情欵定斷尋於滄州取到案卷送下法寺至今多日切恐有司執守常制引用律文未得允當況向綬本意怒中立欲擿發所爲不公事件遂抑勒諸色人等誣罔陳首中立罪犯今制勘所又巳一一辧明假中立所犯有狀自有朝廷之法向綬何得輙用威勢淩迫一至於是中外無不憤惋若不特行誅竄則今後長吏恣爲不法同官僚屬稍有言議卽便行捃拾置於非所或迫令自盡或鍜成重罪必無由理雪所系事體甚大欲望聖慈特於法外重賜裁斷以警戒將來

請法外斷魏兼

臣訪聞勘到前淮南轉運使工部郎中魏兼以先在任日於部內置買物業並剰量過職田斛斗等罪犯奏案巳下法寺詳斷魏兼蚤踐周行薦叨煩使專總察之任在表率之地固當正身蒞下竭節奉公而乃不顧朝章自爲非法竊慮疎決在近乞不從原減之例臣伏見先朝以崔端知華州日於部下創置物產事發被劾先帝置之散秩擯棄終身其魏兼伏望聖慈特出宸斷法外重行以警貪猥

請贓吏該恩未得敍用

臣竊聞太宗朝臣僚或犯贓罪並配少府監隸役及該赦宥謂近臣曰此旣犯髒污只可放令遂便不可復以官爵其責貪殘愼名器也如此且兩漢以贓私致罪者尙禁錮子孫矧自犯之乎今明堂大赦應系貶降臣僚例該錄用若張可久先任淮南轉運使日以自販私鹽剰收職田黜削累經敍用巳任蔡州節度副使見監陳州糧料今來不可更復正官欲望且與散官量移差遣其餘應以贓濫致罪者乞不一例錄用所貴贓吏稍知警懼

包孝肅奏議集卷四

●欽定四庫全書

包孝肅奏議集卷五

﹝宋﹞包拯撰

○明禁﹝六篇﹞

請差京東安撫

臣聞京東河北兩界州軍見今賊盜充斥並畿內東明襄邑等縣亦有刼賊並未捕獲𨿽巳選差武臣切恐結集轉多爲患不細兼訪聞東路州軍以近年科率差役頻並民力困重不逞之輩因而嘯聚所在竊發況曹兗沂淮陽等州軍山林深逺素號出劇賊之所不可不令實時誅滅也頃歲京東西軍賊等作過差侍禦史仲簡監察禦史蔡稟監督捕捉今欲乞選差臺官一員乘傳往逐處體量民間疾苦假以便宜俾之撫綏兼督責州縣所貴官吏效命不敢顧避速得剿除其逐處長吏兵官等稍畏懦者亦乞精擇有方略彊幹臣僚對替庶免敗事

請速除京東盜賊

臣竊見江淮兩浙京東河北累年以來旱澇相繼物價湧貴民食艱阻兩浙一路災疫尢甚𨿽朝廷寛免租賦優加賑卹而迄今未得蘇息近聞京東濟鄆河北徳博淮南宿亳等州盜賊充斥所在竊發州縣不時擒捕頗甚凶猛蓋長吏與巡檢縣尉罕得其人上下蒙蔽不以實聞必恐稔成大患爲朝廷深憂不可不速行處置也頃歲淛東鄂鄰淮南王倫京西張海等皆起自倉卒結爲巨盜刼害居民郡邑悉不能制禦幸而殱滅無謂邪小蜂蠆有毒且四方藩郡兵伍絕少多者不逾數百輩皆廝役羸卒又驕惰難用寛之則逾慢急之則王禍心不更訓練目不識行陣驅之禦冦必先事而敗𨿽烏合嘯聚莫能久長而生靈塗炭矣則國家將何道而猝安之況今國用窘急民心危懼凡盜賊若不實時誅滅萬一無賴之輩相應而起胡可止焉伏望陛下督責有司精擇逐路按察之官及諸州長吏有不任職者卽令黜罷其巡檢縣尉等並委安撫轉運提點刑獄司專切舉察如庸懦不才者速具體量充替應有盜賊不以多少逺近並須捕捉淨盡免成後害或少渉弛慢並乞重行朝典

請斷銷金等事

臣竊見中外臣僚士庶之家衣服首飾之類多用銷金工匠於闤闠之中任意制造殊不畏憚臣伏詳編勑節文除大禮法物外上從中禁下曁庶邦但系衣服裝著之類土木玩用之物並不得以金爲飾如違並科違制之罪其元業匠人輙更造作犯者當行處斬此蓋眞宗皇帝躬行儉徳以化天下故自中禁以及庶邦凡衣服玩用以金爲飾者一切禁斷工匠置於極典致數十年間中外絕無犯者而自近年以來時俗相尙銷金之作寖以公行近日尢甚其戚裏及臣僚士庶之家衣服首飾並用銷金及生色內間金之類並無避懼蓋是匠人等故違條制厚取工錢上下相蒙無敢言者若不速行禁止切慮縻壊金寶扇長澆風競事浮華大損聖化欲乞嚴賜指揮申明舊制上以遵先帝崇儉之意下以絕臣庶好奢之漸

請開封府司錄左右軍巡官屬不得請謁並追贓事

臣昨於八月十七日上殿進呈札子內一道以開封府司錄左右軍巡院刑禁最繁其官屬等但務請謁本局之事罕所究心欲乞今後應司錄司本職官員及左右軍巡判官如勘大辟罪人非公事不得出入請謁所貴閱實獄情不至寃濫並一道起請凡諸處勘鞫盜賊公事合追取典賣寄畱贓物並須子細根問確實月日件號錢數具牒所屬州縣仍先檢索簿歷照證委無差異卽取索典解及收買受寄入等的實因依文狀入案方得追取逐件贓物牒送仍於回牒內一一附錄簿歷上月日件號及逐人分析因依文狀以憑照會行遣免致抑勒人戶陪備贓物枉陷平人兼申明先降條貫至今多日未見指揮伏望聖慈特令檢會所進札子施行

請絕三番取索

臣昨奉勑差送伴契丹人使伏覩三番諸司人依例於接伴使副進發前四五日離京凡經過驛頓並先次取索羊麫雞鴨魚兔之屬廣設酒肴以待兩番使臣所費物料不少並專副自備供應及至雄州動經旬日本州島日供三番下一行使臣等並散直殿侍長行使臣及手分親事官酒食約七十餘分十日之內紐計甚多其餘呼索之物仍不在數況常年兩次國信使自有久來體例過界月日亦須候接伴使副到雄州方有過界之期兼接伴使副到本處尙住三兩日亦足可祗應臣欲乞特降指揮下國信所今後三番使臣等只得於接伴使副前發一日出行其送伴卽先兩日分頓仍只得於當頓排辦祗應如合依衮過驛頓卽不得妄有取索互以酒食逓相管設及饋運並乞嚴行止絕兼候送人使過界卽令使副前一日回京庶沿路州縣驛頓易爲供給稍免搔撓官司

請罷天下公用回易等

臣竊見天下州軍公用錢自降指揮許令回易之後諸路尢被其苦而河北之害尢甚前後累有臣僚論列乞罷回易𨿽近降條約罕或遵行緣逐路不以逺近廣令興販並將物貨抑配人戶不惟誅剝細民兼又阻絕商旅以致賣販鹽酒違禁之物無所不爲本路鹽酒稅課利逓年以此大叚虧少蓋侵奪使然是致用度不足未免重煩朝廷況逐州合破官錢不少若只用管設軍員犒勞賓客自亦有餘但好進之輩圖規厚利交結權幸以爲身計爾臣欲乞應系有公用錢處依先降指揮更不得回易其沿邊及人使路分卽與量添錢數則公私之利無便於此其互以公用酒食及匹帛之類往來相饋遺者並望嚴賜止絕如敢犯乞坐違制之罪

○去妖妄

論妖人冷淸等事﹝二章﹞

第一章

臣奉勑差與趙槪等錄問冷淸公事臣尋往軍巡院將公案看詳據冷淸欵招伏前後狂言非一原其情狀法所無赦致之極典固在不疑兼詳放停軍人髙繼安欵先因罪犯配鼎州尋卻入京托病放免而妄談幻術交結權貴所至之處多以禱祠爲名扇惑州縣頃年於潭州卽將帶冷淸隨行沿路累造妖言知而故縱不以告官及冷淸事發則敎令詐作心風果得免罪尋又敎以狂悖之語所不忍聞且都城之內豈可令此輩輕慢憲法惑亂大眾若不速行顯戮以戒未來則啟姦邪之心爲國生事防微杜漸不可忽也乞令盡法施行

第二章

臣近以開封府勘到冷淸髙繼安等乞早行顯戮免惑中外況狂僞之狀灼然明白決無可疑天地所不容人神所共棄豈宜引用常法遷延不斷此而可忍孰不可恕兼風霾暴作日色無光上下蒙蔽之象故天示此變所以警悟人君如是之至也伏願陛下察變異之來顧宗社之重特出宸斷速令誅夷免姦邪之類別起釁端寖成大患

請安置鹿皮道者

臣聞善爲國者必務去民之蠧則俗阜而財丰若蠧原不除治道從何而興哉竊見興國寺僧鹿皮道者紹宗自殘支體稔懷姦詐扇誘聾俗聚集凶黨創修寺宇鎔鑄佛像糜費貨寶不知紀極方國家多事財用窘急豈容此輩恣行掊刻且佛者覺也在乎方寸假有萬像之廣不出五蘊之中但平等慈悲卽成正道有爲功果非所崇尙昔唐朝欲造大像狄仁傑上疏論列實時罷役伏望皇帝陛下俯矜庶品博采羣議凡所興造速賜禁止其僧紹宗亦乞於外處安置庶免惑眾

包孝肅奏議集卷五

●欽定四庫全書

包孝肅奏議集卷六

﹝宋﹞包拯撰

○按劾﹝一十五篇﹞

彈宋庠

臣等今日中書傳諭奉聖旨宣示宋庠自辧及求退等事臣等蒙陛下擢任處之諫垣惟采取天下公議別白賢不肖敷聞於上冀陛下倚任常得其人以熈大政不使貪冒非才者得以膠固其位害敗於事乃臣等之職分陛下所責任者也固不敢緣私詆欺變白爲黒惑亂陛下耳目動揺大臣爵位以取奇譽巧資身計斯亦臣等所自信陛下所明照者也臣等昨於二月二十二日具札子論列宋庠自再秉衡軸首尾七年殊無建明略效補報而但陰拱持祿竊位素飡安處洋洋以爲得策且復求觧之際陛下降詔未及斷章庠乃從容遂止其請足見其固位無恥之甚也今乃自辧謂臣等議論暗合巳意臣等亦謂宋庠本意暗合天下之議論斯不近於欺乎陛下所深察矣且云無過則又不然臣等竊以前代至於祖宗之朝罷免執政大臣莫不以其謨明無效取羣議而行也何則執政大臣與國同體不能盡心竭節灼然樹立是謂之過宜乎當黜非如羣有司小官之類必有犯狀掛於刑書乃爲過也唐憲宗朝權徳輿爲宰相不能有所發明時人譏之俄以循黙而罷復守本官憲宗聰明仁愛之主也徳輿文學徳行之臣也當時罷免只緣循黙不必指瑕末致罪名而然也至如祖宗朝罷免範質宋琪李昉張齊賢亦只以不稱職均勞逸爲辭未嘗明其過也近歲方乃摭拾細故托以爲名揚於外廷斯乃不識大體之臣上惑聖聴有乖舉措非所以責大臣之義也宋庠豈無細過臣等不言之者蓋爲陛下惜此事體臣等所陳惟陛下聖度詳處若以爲是則乞依前來札子早賜施行倘以臣等爲謗讟時宰敢肆狂妄亦乞治正其罪重行降黜臣等無任激切竢命之至

再彈張堯佐

臣伏見張堯佐除宣徽南院使淮康軍節度使兼景靈宮使又同羣牧制置使制命一出中外驚駭緣張堯佐久以非才濫司大計利權反復物論沸騰臣等累次論列陛下欲務保全乃曲假寵榮並領要職求之前代則無例訪以人情則不安臣實憂危罔知所措竊惟陛下臨禦以來凡所行事悉遵守祖宗舊制未嘗踰越若乃進用臣僚於先朝則李至可謂自尙書參知政事授節度使錢若水舊任樞宻副使由工部侍郎只得觀察使於今朝則錢惟演以樞宻使兵部尙書授節度使李士衡以三司使兼尙書右丞利瓦伊以翰林學士承旨兼刑部尙書陳堯咨以翰林學士兼工部侍郎並授觀察使鄭戩以資政殿大學士屍部侍郎知並州二年只授宣徽使踰年方加節度使此皆國朝之舊典也自非徳望兼著亦不輕授今堯佐何者而兼是四職乎況執政大臣與國休戚不能執守建明曲有阿徇成此過舉俾天下竊議謂陛下私於後宮不獨於聖徳有損抑又事體不可之至甚者也伏望陛下以祖業爲重以天下爲意免使姦幸有所窺伺特出宸斷罷堯佐宣徽使之命任以外鎭庶可稍息天下之議

第二章

臣等近以除授張堯佐宣徽使以物議沸騰曽具奏陳乞詔中書明降指揮向去更不除使相及不許歸本院供職仍促發赴河陽庶幾稍弭謗讟未蒙兪允實切憂慮臣伏以陛下凡事克巳鮮有過舉止於堯佐厚甚不無眾口交非若厭物情理須降抑然自去冬言爭此事陛下幸賜開納天下皆仰聖度能虛懷以徇諫也今來重申前命所以不卽論列乞行追奪者蓋爲朝廷曲全事體耳其如大恩不可頻假羣心不可固違假之頻則損威違之固則兆亂伏望以國家至計爲念檢會臣等前後所上札子早賜施行不勝懇切之至

第三章

近爲臺諌官累奏乞罷張堯佐三司使之職及言親連宮掖不可用爲執政之官至於優與官爵富貴於體無妨遂除淮康軍節度使充宣徽使兼巳指揮中書后妃之家今後並不除兩府職任質之公論經久爲允今來臺諫官卻入章疏仍相率請對堅稱堯佐不當授此官職乞行寢罷顯是前後議論翻覆及進對之時喧嘩失禮若以常法便當責降朝廷務存政體特示含容宜令誡諭知悉

中書札子第一道

知諫院包拯陳旭吳奎等札子奏臣等伏見張堯佐除授宣徽南院使制命始下物議騰沸況臣等以言爲職豈敢私自顧慮以身爲計哉直以誕告再行若固守前議復乞追奪於朝廷亦似未安所以進退皇惑不卽論列𨿽然事體有必須裁制者不可不深察臣等不得不極陳也張堯佐怙恩寵之厚僥求覬望不知紀極始欲得宣徽使今訖行前命付與之矣𨿽出領近鎭將來必求入覲卽圖本院供職以至使相重任名器之大者盡可階緣恩私無求而不獲必快巳欲以燻灼天下此不可不深察也伏望思巳前之失爲杜漸之制特降詔旨申勑中書門下諭以堯佐比緣恩澤不次超擢享此名位巳爲過越將來更不令處使相之任及不許本院供職仍趣赴河陽任所庶幾厭塞人情防杜間隙臣等不勝爲國納忠激切之至

中書札子第二道

又據知諫院包拯陳旭吳奎等札子奏臣等以除授張堯佐宣徽使物議喧騰曽具奏陳乞詔中書明降指揮向去更不得除使相及不許歸院供職仍趣發赴河陽庶幾稍弭謗讟未蒙兪允自去冬力爭此事幸賜開納天下皆仰聖度能虛懷而徇諫也今來重申前命所以不卽論列乞行追奪者蓋爲朝廷曲全事體耳其如大恩不可頻假羣心不可固違假之頻則損威違之固則兆亂伏望以國家至計爲念檢會臣等前後札子必賜施行不勝懇激之極取進止今年八月二十二日進呈奉聖旨如今後張堯佐別有遷攺恩命檢會此札子進呈執奏仍今後宣徽使不得過二員

論李昭亮﹝二章﹞

第一章

臣等伏見宣徽南院使新知澶州李昭亮因赴任到闕朝見復有指揮且令本院供職𨿽天恩寛假人欲必從然於事體有不可者尢須爲國家顧惜綱紀也竊聞昭亮在延州日嘗累乞移近郡而澶淵據北道之會扼大河之津朝廷素擇重臣以鎭之是委遇之意不爲不優矣州境與畿甸相接兼得以便私家之事如昭亮所請不爲不從矣以至增南院宣徽之重誕告於廷而遣之今始得覲又欲遂畱京師前命廢而不行爲昭亮計誠可矣恐非朝廷所以命大臣而大臣於出處間自持愼重之體也外議多雲比來河流頗虞決溢之患昭亮以此懇辭不去又不可之尢甚者也古所謂大臣者能與天下國家同其休戚也今其名位兼中外之重亦可以同休戚矣而計較一小利害不肯宣力矧天下利害固有大於此者朝廷欲誰使哉大臣舉措果如此將何以勵小臣哉伏望陛下依前降指揮趣令赴任上以全出命之體下以存承命之信無復開僥幸覬覦之路由大臣始克如此事體所系不細臣等故敢極論之惟望聖慮必賜裁擇

第二章

臣伏見宣徽南院使李昭亮近移知澶州到闕朝見遂乞畱京師復求邊任臣等尋具論列蒙指揮賜告三月滿日赴任候邊帥有闕許令就移未逾數日卻除昭亮知眞定府移李昭述知秦州替呂公綽赴闕中外聞之無不竦駭且昭亮先在延州日累求便郡朝廷優進職名特移近輔旣而又圖邊任遽有此命是可否在於昭亮而朝廷之命令不行此豈大臣之所爲哉兼昭述初授成徳公議巳爲不允所蒞之處惟務姑息在成徳尢甚緣秦州宻接蕃部最爲巨屏兵馬素經訓練習知節制向來未嘗輕授若一旦令昭述處之遂用成徳之政必致士卒驕橫緩急決不得用俾陜西沿邊諸鎭傳聞害事豈不大哉伏望聖慈特降指揮趣令昭亮依舊發赴澶州昭述別與一郡或且令在任公綽候將來滿日別選臣僚移替如此則朝廷命令必行不使僥幸覬覦之人得計則紀綱自正矣事體所系不細臣故敢再三極論之必望聖慮裁擇

論丁度孫甫事乞辧明

臣等竊聞翰林學士承旨丁度累上札子稱於召對日奉聖旨面諭右正言孫甫言度曽上殿求入兩地今丁度乞賜辧證至今未見指揮物議喧然竊緣任用大臣出於聖斷如丁度實曽上殿妄自求進頗失事體或孫甫所言虛誑中傷近列卽乞各與辧明特賜行遣且丁度孫甫俱處侍從之班日被顧問今互有論列未辧曲直若朝廷姑務含容不行降黜則好進者無所警懼言事者得以離間疑惑聖聴隳紊朝綱無甚於此也欲望聖慈將丁度累上文字早賜降出施行

彈郭承佑﹝二章﹞

第一章

臣等近曽再具論列郭承佑以其上僭不法等事乞朝廷重行降黜今開攺差許州部署𨿽罷知州之權然依前爲節度使在承佑所損無幾於朝廷威令則所損至重至深也何則承佑以新以舊曲被優恩有大罪而蒙生全無微功而叨將領便蕃富貴出入寵榮假使殺身未能報徳而乃恣逞姦慝瀆亂國經身擁節旄而姑息士卒職鄰樞近而僭越典常命之撫俗而殘民委之畱務而生事喧然眾口謂之蓄謀迹其用心實亦不順此其可恕則天下之惡無不可容者矣𨿽人主曲全臣下過示優矜而凶人不顧君親胡爲愓厲況當熈洽之際敢萌跋扈之爲是誘藩臣非曰戎首若不痛繩以法斯則漏彼吞舟使包藏禍亂之人何以戒懼而自戢哉兼臣等仍聞承佑在南京非理決配過人及一二百數昨揚孜分析才四十五人而巳實有未盡意其謂何臣等乞再下南京令子細分析承佑在任日決配過軍人百姓依法不依法作兩項聲說的實數目聞奏候文字到日乞朝廷別賜裁處

第二章

臣等巳三次論列郭承佑乞朝廷據其迹狀重行降黜至今未奉兪旨臣等實以爲憂然所憂者非謂以言未從及身計也誠憂國家威令不行則凶人無以戒懼開姦宄之隙發賊亂之萌貽戚將來固不細也聖人思患預防君子見幾而作皆愼於微小則其禍易除及事變之後𨿽有智謀卽能戡定所傷亦巳多矣承佑猖獗奚足顧忌但因之生事則禍亦不輕臣等所以區區不能自止也傳曰除君之惡惟力是視臣等𨿽其力微不能感動天聴以摧壓橫猾至若自愛其身遇事面從則不忍也陛下何惜一幸臣不正其罪使威令行朝廷肅明示四方之臣庶耶臣等實甚惜之伏乞檢會前來札子必賜施行無任懇激之至

彈李淑﹝二章﹞

第一章

臣等伏覩除授李淑充翰林學士兼端明殿學士侍讀學士者竊以李淑未丁憂間只帶侍讀端明兩職嘗坐吟詠刺斥前朝語渉怨尢事干烈祖以此差知南京自陳親老遂乞侍養相次又卻充職當時物議以謂才乞養親遽乃求仕無致養之樂有謀身之端又以其前過至深不可處之親近羣言未息旋卽居憂今來服除始還舊貫仍居學士之職乃處禁林之重何故崇署之至如此哉臣等所未諭也且李淑素行前後言者多矣陛下亦具悉矣臣等不復一一陳數但指其甚不可者陛下裁處無使萬世之下致譏於朝廷則臣等之責塞矣非於李淑有嫌隙也臣等讀漢書見轅固與黃生爭論於景帝前及湯武受命事當時猶爲隠避不終其說漢景帝與湯武相去千餘年非其祖宗尙乃置而弗論何則嫌其類也以仲尼之將聖於區區魯國亦爲之諱蓋禮則然矣李淑父子蒙國厚恩其身久處淸華官職俱顯秪以累守外郡未獲大用意懷怨憤遂假前代爲名譏切本朝迹其用心誠罪不容誅者也曁緣羣議稍示薄責淑乃曲辧益肆妄端欲遂一巳之非以易大典之序此而可恕誰不可恕哉又於呂夷簡墓志有遏猾雞晨之語臣等伏以陛下奉事章獻太后於母子之際無纎毫之間烝烝孝治格於羣黎謂之雞晨實累上徳其中更有甚不可者臣等不忍言也淑之所爲敢爾悖慢陛下仁惻篤顧舊物𨿽隠其甚惡不賜顯誅在乎物情巳爲恩貸今又增一學士處之禁塗眾議諠諠實甚不平況母年八十別無侍子臣等伏望陛下宸斷落其翰林學士與一外任或令侍養如此則懷姦隠慝之臣有所戒懼不敢謗讟矣

第二章

臣近者兩次論列以李淑前過至深不可處之親近乞與外任或令侍養今聞祗罷翰林學士依舊充侍讀之職況李淑父子荷國厚恩榮幸俱極輙敢私懷怨望譏切祖宗非所宜言天下共憤昔漢宣帝時楊惲但以怨刺之言尙坐棄市迹淑罪狀不賜顯戮巳爲寛貸兼母年八十別無侍子在乎禮律不合從政而貪冒寵利殊無畏憚且陛下日禦講筵博詢經義當用篤厚方正之士以備師臣之列豈宜以姦險悖慢之臣得預進讀於前哉此尢不可之甚者也伏望陛下檢會臣前後札子特出宸斷與之外任或令侍養庶幾稍塞中外之議

彈張若谷

臣聞引年致政抑有定規殉祿貪榮頗傷淸議竊見龍圖閣直學士兵部侍郎知洪州張若谷年近八十自登膴士亟踐淸塗久越從心之年未有乞骸之請𨿽聖朝眷待近侍進退以禮而大臣去就之義安可罔然不知伏況江西重地爲一都會兵賦繁盛控扼上游尢在得人以之鎭靖兼檢會禦史臺先有起請乞行頒示而張若谷未能引退尙此冒居人之寡亷一至於是欲乞申明前命諭之致仕或與別移一郡

彈王逵﹝七章﹞

第一章

臣訪聞江南西路轉運使王逵行事任性不顧條制苛政暴斂殊無畏憚州縣稍不徇從卽被捃拾吏民無告實可嗟憫按王逵先任荊湖南路轉運使日非理配率人戶錢物上供以圖進用山下居民苦於誅求逃入蠻洞結集凶黨致此大患於今未息沿江重地幅貟千餘里財賦戶口尢盛亦與蠻界接連不可久任匪人切恐爲國生事且楊紘但以體量官吏過當尙降差遣況王逵害民蠧化眾議不容欲望聖慈特與降黜則天下幸甚

第二章

臣近以江南西路轉運使王逵所爲任性加以殘酷不可令久居表率之任乞降差遣竊知下本路提刑司體量且提刑與轉運使俱是按察之官事相闗連寧無私徇縱使情狀的著恐未必能遵朝旨兼王逵先任荊湖之日以非理配率錢物臣僚奏劾降知池州尋該赦宥移福州未幾又自揚州移今任𨿽遇霈澤棄瑕錄用然刻暴之性難以悛攺凡所爲事布在朝野無不具知且非曖昧臣與王逵素不相接但以物議不允須至上言伏望聖慈特出宸斷只令依楊紘例降一小郡所貴天下酷吏稍知警懼

第三章

臣近者兩曽上言以新授淮南轉運使王逵累任皆以慘虐不法降黜差遣縱該赦宥不可復任職司乞追還勑命至今未蒙施行按王逵前後三四任轉運使惟務掊克生靈淩辱官吏任性率易不顧條制𨿽朝廷未欲廢棄只與一郡巳是寛恩於逵何損且赦文優厚所以軫念黎元之至深也今淮南幅貟數千里最爲富庶財賦錯出朝家仰給若命酷吏爲之職司而令一路之民獨受其患是一夫之幸而一路之不幸也切恐傷陛下愛民卹物之心況薛紳楊紘止以體量官吏過當別無罪狀尙降任使未與牽復以王逵所在殘暴猥濫之狀彰灼如是而上下蒙蔽曲加擢用亦何以示懲戒於後哉實爲朝廷惜之欲望聖慈特降指揮令只依薛紳楊紘例與移一藩郡則爲害差小

第四章

臣先曽上言以江西轉運使王逵行事任性所爲酷暴不可令居表率之任乞降差遣尋蒙中書札子下本路提刑司體量無何提刑髙良夫未到間提刑李道寧又移知瀘州卻系王逵權兼管勾泊見朝廷指揮必是妄疑前知洪州卞咸到闕說其殘虐之狀遂令諸色人等首告卞咸在任事件一面差官根勘且卞咸替罷近及一年以朝廷體量之故卽虛有猜嫌方行捃拾以逞私憾又令前提刑李道寧錄狀舉畱乃是輕侮朝廷之甚所有卞咸被人陳告不法之事乞從別路差官照勘其王逵不可令更在本任亦乞與移別處差遣免致鍜成大獄枉陷非辜

第五章

臣伏聞就差知徐州王逵充淮南轉運使中外聞之無不駭愕按王逵累任荊湖南北路江南西路轉運使並以所爲慘虐黜降差遣昨任江東轉運使恣性狂率愈甚於前未幾降知光州又攺今任𨿽該霈澤棄瑕錄用然刻暴之性難以悛攺凡所行事布在朝列無不具知固非曖昧且陛下軫卹生靈惟恐不及豈忍以一方民吏俾王逵殘害伏望聖慈特賜追寢詔命且令依舊知州

第六章

臣近者上言以就差王逵充淮南轉運使乞追還詔命且令依舊知州未蒙施行按王逵先任荊湖南路轉運使日非理科率人戶錢物致山下居民苦於誅求逃入蠻洞結集凶黨爲國大患近年方息臣僚論奏遂降知池州次任江南西路轉運使又枉行徒配民吏不少尋朝廷下本路提刑司體量乃妄疑前知洪州卞咸到闕說其殘虐之狀遂行捃拾以逞私憾凡追攝干系五六百人在禁鍜成大獄及別路差官再勘仍推究出王逵罪犯尢多朝廷亦不曽盡理施行卻除河東轉運使自到本任凡所行事愈更率易殊無畏憚尋以舊事發覺被劾秪降知光州未幾又移今任𨿽該霈澤錄用緣王逵姦險慘毒之性無攺悔之理且淮南財利錯出朝省仰給發運司歲運軍儲六百萬石亦藉本司公共協濟方能辦集以王逵狠愎任性必也違戾敗事不止一路官吏軍民獨受其害矣據其事狀眾議所不容豈可更令居表率之地且與一郡乃是朝廷之寛恩也

第七章

臣近者與陳旭吳奎凡六次論列以新授淮南轉運使王逵乞與攺授藩郡至今不蒙施行蓋臣等之言不足取信於朝廷如是之甚俯仰慚懼不知所措臣今略具王逵逐任事狀伏乞聖慈特賜睿察按王逵先任湖南轉運使日非理率配數十年役過里正令納見錢只潭州系七百餘戶𨿽子孫淪歿及賣過產業者並令見佃人陪納凡幹連數千戶其部下諸州率皆類此一路之民例遭枷錮逃移死亡者無數及臣僚論奏朝廷特與放免又隠匿朝省指揮數月並不遵稟一向催納因事發覺遂降知池州其它違越之事不更條陳故臣僚上言伏見王逵凶暴無識殘忍有餘列位簪紳心同蛇蠍因緣姦詐遂忝職司在湖南日酷法誅求財利茍圖進擢民被殺者罔知其數黜降之後潭州父老數千人共設大會以感聖恩與人去害在城數萬家三夕香燈徹曙又被苦之家並刻木作王逵之形日夕笞撻其人心憎惡如是及任江西轉運使依前殘酷枉法徒配民吏恣行威福臺官舉劾遂下提刑司體量適屬髙良夫未到李道寧移任王逵權本司公事乃妄疑前知洪州卞咸到闕說其事迹遂追捕平民數百人只於本州島倚郭兩縣收禁構成卞咸之罪況卞咸替罷將及一年方行捃拾以逞私憾中外莫不扼腕憤嗟臣僚繼有章疏遂移荊湖北路未幾復授河東所爲恣橫愈甚於前嘗至撫州筵上與郭志髙酒醉詬爭逺邇驚駭尋又張珪進狀指論前知福州日在任贓濫不法事件俱有實狀竟不曽盡理勘劾止降知光州據其罪名不可悉數𨿽該赦宥不可復付以表率之任且執政大臣所宜與國家進才良退苛暴規恢治體沮勸將來今乃不卹人言固用酷吏於一王逵則幸矣如一路不幸何臣實爲朝廷重惜之伏望聖慈令取索前後臣僚奏狀並章瑉先勘卞咸獄收坐及張珪所論之事同送禦史臺依公定奪卽顯臣言非妄仍乞檢會臣等累進札子早賜施行況楊紘薛紳王綽王鼎本無殘虐之狀只以行事或有過當尙降差遣不與牽復職司較之王逵彼實非辜臣所以不避煩猥重此部述惟陛下特賜裁處

請勘閻士良

臣伏見許州通判太常博士張士安奏準勑赴蔡州制勘駐泊都監閻士良與知州陳述古互相奏論兼準勑連陳述古狀據官員人吏僧尼等首閻士良彊買騾馬牛羊及乞取錢物共七十五狀並據士良論述古私役兵士恣橫不公事其出榜召到陳首閻士良八十七狀不敢一例根勘巳送本州島及申奏者竊緣閻士良陳述古互論不法事件至多所出榜召到陳首閻士良八十七狀亦合晝時行遣不合卻送本州島顯屬避事欲乞特降指揮令本勘官將所召到陳首士良八十七狀疾速理勘一就結案兼訪聞一行幹連人數不少炎酷方熾縲系頗久罪非本犯情實可憫且幹連人等應系照證各有歸著如該杖罪巳下之人亦乞令本處一面先次決遣疎放盛暑之際免淹刑禁

請罷知雄州劉兼濟

臣近以新差知雄州劉兼濟材庸識闇素無亷節當此邊寄中外之議共以爲不可乞選有材略武臣充替至今未蒙施行臣伏見聖慮以河朔事體至重故進任大臣節制一路誠爲長策然沿邊守將未甚得人此不可不精擇也如祖宗朝用何繼筠李漢超何承矩李允則以禦北鄙皆極一時之選是致邊方寧肅朝廷無北顧之憂蓋委任得人之明效也方今不患乏材但患不能用爾緣雄州最爲控扼重地尢不當輕授事機少失𨿽悔何及且戎虜之性詭詐萬狀殊不可測今旣無名構是釁隙故必有爲之謀者可不熟慮而預防之哉伏望聖慈特令檢會臣前來札子早賜施行庶免緩急誤事

論李綬冒國親事

臣竊聞舊開礬鋪進納授官人李綬男與故申王宮承俊爲親將就婚巹中外傳聞莫不駭愕檢會禦史臺編勑節文應皇屬議親並令具門閥次第委宗正寺宮審覆須的是衣冠之後非闒冗庸賤之伍富商大賈之門差渉不實會赦不原其罪仍仰抨彈之官常加采聴又太常禮院勑大宗正司奏不是工商伎術之家聴許爲親其李綬男正礙條制竊以伉合之序貴於匹敵氏族之選屬在名勝蓋禮敎之重所宜謹嚴人地之華必資參擇按李綬闒冗之餘軒裳所絕向緣進納巳濫寵恩豈可更冒瀆國姻塵鄙公族使天支之秀下偶非類汨紊彛制虧損朝美臣請罷其婚媾別求徳閥仍乞申命有司今後國親並須依勑選定

請追任弁官

臣伏見近降勑命以免追官勒停人任弁授太常少卿物論喧然未爲允當訪聞任弁先知汾州日所犯罪名至多除輕罪外凡額外占使兵士一百一十六人令織造駞毛叚子及打三黃鏁諸般私下雜作並是名目破剰人數計二萬三千六百餘工計庸紐贓絹一千六百餘匹有零據法寺準律監官及主司於職掌之所私役兵防者計庸準盜論其任弁合於流三千里私罪上定斷事該疎決降從徒三年私罪官減外合追太常少卿更罰銅一十斤放奉勑特免追官罰銅一十斤勒停者竊以長人之任表率爲先旣自犯於邦刑宜不齒於朝序按任弁本以庸質濫玆重寄不能正身蒞下而乃徇利敗官𨿽該赦恩例許錄用原其罪狀當置冗散豈可牽復舊職列在卿曹卽事緣情實辜聖化況任弁𨿽免追官勒停亦合降資敍用欲乞追還新命無授他秩則賞罰不濫淸濁有別俾天下貪猥之輩漸知警懼

論閻士良轉官

臣等伏見六宅副使閻士良除授崇儀使罔測緣繇中外疑惑蓋自明堂覃恩之後臣僚非著灼然功效未嘗有超越遷轉者按士良先任蔡州都監日以不法坐罪黜降不逾數年復升職任今又不次驟正使名物議喧然以爲不可且河朔塘水當無事之時亦可助邊防之固但存舊制公私爲便頃歲楊懷敏興修不巳大爲民患累有臣僚論列遂令依舊自士良繼領是職訪聞復以創置屯田爲名疏決水勢飄浸鄕村沿塞居民尢被其苦況逐州軍自屬長吏等筦構豈假更設斯局兼士良到闕奏事僅及兩月遷延不去必是以此爲功邀求進秩旣得之後何所不至寖開僥幸之路或構戎虜之隙則爲害不細伏望聖慈特許追奪前命以戒將來及移士良與別路差遣庶免向去別啟釁端

請罷王渙榷貨務

臣等伏見監榷貨務王渙先任京官知濟州巨野縣日曽犯贓罪除名編管自後攺除班行勾當作坊之時又犯贓罪去官其人賦性貪回用心狡獪善能交結以恣其爲只如先降條貫勾當榷貨務湏是三司副使同罪奏舉方可差除王渙意欲僥求限以其制遂乃作計先授監左蔵庫而後論列稱奉內朝班次不便乞攺差勾當榷貨務朝廷不知其累犯贓罪因而聴從物議紛紜謂長姦計是乃狡獪之明驗也且榷貨務之於省司表裏相濟其任至要所系甚重施設出納最須得人豈可使髒污之餘妄居是職公然肆志無所顧忌商旅喧而上欣國家浸以遺利儻不速爲解罷則其爲害可勝言哉臣等以爲王渙前後犯狀彰明眾所共棄乞賜停廢永不別與差遣如此則憸人畏法莫敢自恣而流品一淸矣兼聞馬誥亦累乞解罷伏乞嚴降指揮三司副使選舉曉財利有心力淸亷彊濟朝臣使臣兩員共幹其任必能辦集則大計有賴而國用庶幾乎足矣

○辧理

請畱吳奎依舊供職

臣伏聞勑差起居舎人吳奎知宻州臣近因上殿親奉徳音宣諭以唐介彈奏大臣事及吳奎臣亦粗陳本末緣吳奎荷陛下不次擢用孜孜言事不避權幸以是忌嫉者眾非陛下英明博照無保全之理況唐介輕妄之詞誣罔天聴固聖鑑悉以辧明矣臣以無狀待罪諫列不能補報以負天下之責豈可見朝廷事有過舉循黙不言而令諫官橫被惡名哉𨿽吳奎補郡私願甚便然公議痛惜之欲望聖慈且令依舊供職臣區區之心非謂吳奎所惜者朝廷事體蓋不欲使姦邪者得計則臣之責塞矣惟聖度曲賜裁察則天下幸甚

包孝肅奏議集卷六

●欽定四庫全書

包孝肅奏議集卷七

﹝宋﹞包拯撰

○民事

論歷代並本朝戶口

臣近者獲登云陛親奉徳音詢及本朝並唐編戶多少之數臣𨿽粗陳梗槪不足以上對淸問退而徧考諸史盡見歷代本末竊以三代𨿽盛其戶口記籍莫得而詳國史所起惟兩漢最備謹按前漢元始二年人戶千二百二十三萬三千及後漢光武兵革漸息之後戶四百二十七萬六百三十永壽二年增至一千六十七萬九百六十此兩漢極盛之數也三國鼎峙干戈日尋版籍歲減當時才百四十餘萬耳晉自武帝平吳之後編戶二百四十五萬九千八百自後南北幅裂戶無常數少者不盈百萬多者不過三倍隋文帝平一天下至大業二年戶八百九十萬七千五百三十六及乎唐之初年人戶不滿三百萬至髙宗永徽元年漸增至三百八十萬明皇天寶十三載巳前最爲全盛只及九百六萬九千一百五十四自安史構亂之後屠戮生靈幾盡乾元已後僅滿一百至二百萬耳至武宗會昌年中其間相距百餘歲才增至四百九十五萬五千一百五十一降及五代戰伐相蹂日益耗散是時四分竊據之地逐處戶口各有數十萬太祖皇帝建隆之初有戶九十六萬七千三百五十三自後取劍南平嶺表下江左辟湖湘所得戶口方逾百萬至開寶九年漸加至三百九萬五百四戶太宗皇帝至道二年巳增至四百五十一萬四千二百五十七眞宗皇帝天禧五年又增至八百六十七萬七千六百七十七陛下禦宇巳來與民休息至天聖七年凡計編戶一千一十六萬二千六百八十九至慶曆二年增至一千三十萬七千六百四十八戶八年又增至一千九十六萬四千四百三十四臣以爲前代戶口之目三代巳降跨唐越漢未有若今之盛者也臣聞蚩蚩生聚蕃息衰耗一出於時政之所陶化是故明主知其然也則必薄賦斂寛力役救荒饉三者不失然後幼有所養老有所終無夭閼之傷無庸調之苦此乃陛下日愼一日以致其盛若遂與之休養則可封之俗不異二帝之世矣

直勾衙前請限二年一替

臣竊見河北沿邊諸州軍只管一兩縣處其得替押錄里正人數至少供應衙前不足遂於近下散戶內直差未充衙前客司執役應副重難差遣並無年限替期且自來條貫應得替押錄里正充衙前三年及二年滿日並放歸農蓋以先歷優輕令免重難一次所有直差衙前又不曽經歷優輕卻令長入不與番替直候家產蕩盡方得逐便若比押錄里正先歷優輕又有歸農年限則苦樂甚不均濟欲乞將應河北諸州軍直差衙前客司並與二年一替其情願永充者亦聴從便

○寛卹

請差災傷路分安撫

臣竊聞江淮兩浙荊湖南北路近歲旱澇相繼粒食踴貴淮南西路蘄黃等州尢甚去秋霖雨殞霜損害苖稼今夏大水飄流居人兼又官中配糴民間之蓄盡輸入官官糴旣多迨今五月不雨秋苖悉巳枯槁米價斗一百文縱江淮稔時米𨿽賤而民有饑者況遇凶年亦何卒歲爲其無備故也今則民間之蓄盡爲軍儲矣民失其賴流亡日眾故賊盜充斥聚集成羣大者近百人小亦不下數十人所在剽虜官司不能禁自光壽以南距江亦皆如是州縣上下逓相蒙蔽不以上聞使朝廷無繇知之況今秋苗稼旣槁則望在來夏而雕殘之民朝不謀夕豈能及來夏乎且天之降咎必在於凶年者蓋年凶則民饑饑則盜起盜起則姦雄出姦雄出則不可制矣豈可不深懼而豫防之哉伏望聖慈申命執政大臣應江淮兩浙荊湖等州軍自去夏至今秋災傷甚處選差臣僚徧令體量安撫從便宜而賑貸之夫救災卹患國之常也若忽而不顧寖成大患得不爲朝廷之深憂乎

再請差京東安撫

臣近以京東盜賊充斥曹兗等州長吏乞別選差有方略臣僚及遣臺官一員往彼體量安撫監督諸州縣捕捉免成後患未蒙指揮緣京東素是出彊賊處不可不實時誅滅若令結成羣黨藏伏山林則爲害不細況臣嵎山累年震動去春兗鄆又地震兼春前歲星孛於虛危之次亦是齊分此皆變異之大者固不虛發不可忽天戒而不大爲之防也且前代並本朝天下凡有災傷盜賊卽遣黜陟使或采訪安撫等使循行郡國今之議者必謂虛有煩費若其得人可以按察官吏能否詢訪民間疾苦俾之便宜從事所濟豈不大哉所有本路轉運使亦未甚振職乞於別路對換有才略者不然則敗事𨿽悔無及伏望聖慈特許檢會臣先進札子所乞近差曹兗等州長吏並差臺官安撫事早賜施行

請罷天下科率

臣伏見自西冦巳來急於饋運常賦之外調發相繼天下民力殆巳竭矣且先朝當契丹未請盟之時宿兵兩路干戈日尋詎聞有今之搔動乎蓋郡縣長吏鮮得其人或遇非次配率競效苛刻貪官猾吏緣以爲姦乘釁誅求不知紀極轉運提刑又不能察其贓否各徇顏情而巳且民者國之本也財用所出安危所系當務安之爲急安之在精擇郡守縣令及漸絕無名之率爾若乃橫斂不巳人懷危慮或因歲之饑饉以吏之殘酷相應而起塗炭海內此乃心腹之患況巳萌之兆可不深慮乎臣欲乞今後應系軍需所用之物並令三司預先計度於出產州軍置場收買或非次急切須至配率者亦乞勘會各於出產路分專委逐處長吏於形勢物力戶內等第均配仍委知州通判親自監納兼令轉運提刑專切提舉體量稍有違越並乞重行朝典所貴重困之民漸獲蘇息

請免江淮兩淛折變﹝四章﹞

第一章

臣竊見淮南江淛荊湖等州軍數年以來例皆薄熟去秋亢旱尢甚可熟三二分當年夏稅見錢一例科折內第一等折納小綾每疋一貫六百六十文省官絁毎疋二貫八百五十文省其第二等巳下至客戶並折納小麥每斗三十四文省續據發運司準中書札子據三司奏乞將慶曆三年上供額斛斗六百萬石內將小麥一百萬石大豆十五萬石折納見錢發運司遂相度小麥每斗並耗添估九十四文省大豆每斗並耗八十八文省比逐處見糴價例兩倍巳上應該小麥一石納見錢九百四十文省尋又準五月九日中書札子據發運司奏竊慮豆麥價髙人戶難得見錢奉聖旨宜令本司疾速指揮逐路州軍據合折夏稅豆麥令人戶如願納見錢者卽仰逐處依起納日在市價例錢數送納如只願納本色斛斗亦聴從便𨿽有前件聖旨指揮本處官吏並不遵稟但一面抑令人戶納元估價錢不許納本色斛斗以致豆麥益賤錢貨難得下等人戶尢更不易發運司但務歲計充盈不慮民力困竭上下相蒙無所訴告爲國斂怨莫甚於此且民者國之本財用所出安危所系而橫賦暴取不知紀極若因此流亡相應而起塗炭郡邑則將何道可以卒安之況巳萌之兆不可不深慮耳兼自淮以南及兩浙荊湖從去秋至今春並未得雨二麥不秀耕種失時民心熬熬日懷憂懼欲望聖慈特降詔勑委逐路轉運提刑不住巡歷體量應是諸雜科率權且停罷若向去蠶麥稍熟今年夏稅諸色錢等除第一第二等戶各令依舊折納外其第三等巳下並客戶特與免諸般支移折變只令各納本色庶使重困之民稍獲蘇息

第二章

臣近曽上言以江淮兩浙荊湖等州軍自去秋至今春未得大叚雨澤二麥不秀耕種失時並去年諸處夏稅一例折納見錢小麥每斗估價九十四文省民間錢旣窘迫麥又無用應急賤糶納官其直每鬥不過三二十文中等巳下人戶絕更不易今又時雨稍愆蝻虫復作民心愁苦深可矜憫況東南奧壤國家仰之如帑府尢宜保固以制諸夏若不急於優卹繼之以重困獸窮則攫竊恐更爲朝廷之憂爾臣先乞應系諸般科率權且停罷如將來蠶麥丰登中等巳下且令各納正稅本色錢等權免今年折變庶孤貧人戶稍獲蘇息至今多日未蒙指揮欲乞檢會速賜施行兼乞下諸路轉運司提刑司不住巡歷體量或有蠶麥不熟之處人戶申訴州縣不得抑退並令依例疾速差官檢覆開破逐色租稅免致流亡

第三章

臣昨於四月九日札子上言以江淮兩淛荊湖等州軍自去秋至今春未得大叚雨澤其中等巳下人戶夏稅乞不依去年折變見錢令只納本色又於當月二十八日上殿札子亦乞令中等巳下人戶權免今年夏稅折變至今多日未蒙指揮兼諸處見今納夏稅若令一例折變深屬不便緣逐路今歲蠶麥薄熟雨澤久愆耕種失時蝗蝻復起秋成未保人心益怖而又民間錢貨絕難出辦若不特賜寛卹竊慮下等不濟人戶以官錢窘迫必致流亡彊壯者盡爲盜賊老弱者轉死溝壑不獨搔擾郡邑抑亦離去畎畝矧國家財用所出盡在東南不得不深慮也又訪聞京東京西河北河東陜西今夏蠶麥例皆丰熟此乃天意欲少寛東南之民若此數路稍旱調度或急則朝廷縱有矜憫之心亦無所及然臣職賤言輕宜無采錄但事體至大乞畱聖意伏望陛下特出宸斷速賜指揮則一方生靈有再蘇之望

第四章

臣近者累次上言乞江淮兩浙荊湖等州軍中等巳下人戶今年夏稅權免諸般折變祗令各納本色尋奉聖旨送三司相度訪聞三司巳具申奏訖至今未降指揮緣諸路見納夏稅多日兼有路分絕逺之處若更稽緩竊慮後時卽陛下矜卹之心恐無所及伏望聖慈憫此重困之民速賜指揮則天下幸甚

請免陳州添折見錢

臣訪聞知陳州任師中昨奏爲本州島管下五縣自去冬遇大雨雪凍折桑棗等並今年養蠶只及三五分二麥不熟全有損失去處除擘畫不放省稅外只乞與免支移折變巳奉聖旨令京西轉運司相度聞奏竊知本路轉運司牒陳州令將今年夏稅大小麥與免支移只令就本州島送納見錢卻令將大小麥每斗折見錢一百文腳錢二十文諸般頭子倉耗又納二十文是每斗麥納錢一百四十文況見今市上小麥每斗實價五十文乃是於災傷年分二倍誅剝貧民也則民間錢貨從何出辦兼將客戶等蠶鹽一斤一例折作見錢一百文又將此一百文紐做小麥二斗五升每斗亦令納見錢一百四十文計每斤土鹽卻納三百五十文況一郡五縣數十萬口非常暴斂小民重困體實非便欲乞特降指揮令本州島疾速依見今在市二麥實價估定錢數令民取便送納見錢或納本色庶使京輔近地不濟人戶稍獲蘇息兼慮本路應系災傷州軍或有似此重行折變之處亦乞特行勘會速賜指揮若稍稽延恐無所及

請救濟江淮饑民

臣聞天以五星爲府人以九榖爲命五星紊於上則災異起於下九榖絕於野則盜賊興於外天之於人上下相應故天變於其上則人亂於其下是天人相與之際甚可畏也若變異上著則恐懼修省以謝於下年榖不登則賑貸予賚而卹其困蓋不使天有大變而民有饑色則人獲富壽而國享安寧矣方今災異之變尢甚臣近巳論列詳矣惟江淮六路連歲亢旱民食艱阻流亡者比比皆是朝廷昨遣使命安撫賑貸以救其敝而東南歲運上供米六百萬石近𨿽減一百萬石緣逐路租稅盡巳蠲復則糧斛從何而出未免州縣配糴以充其數由是民間所出悉輸入官民儲巳竭配者未巳縱有米價率無可糴父子皇皇相顧不捄老弱者死於溝洫少壯者聚爲盜賊不幸姦雄乘間而起則不可制矣當以何道而卒安之哉且國家之患未有不沿此而致可不熟慮乎欲望聖慈特降指揮應江淛六路災傷州縣凡是配糴及諸般科率一切止絕如敢故犯並坐違制庶幾少釋疲民倒垂之急其上供米數若不敷元額卽候向去丰熟補塡仍令州縣官吏多方擘畫捄濟饑民不得失所兼委逐路提轉專切提舉如不用心捄濟以致流亡及結成羣黨卽乞一例重行降黜

請支義倉米賑給百姓

臣訪聞江淛荊湖等路自去秋亢旱田苗一例災傷卽目米價甚髙民食不足若不速令捄濟必致流亡彊壯者起爲盜賊老弱者轉死溝洫因此生事爲患不細緣逐州除軍糧常平倉外別無大叚斛斗準備竊知王琪見起請義倉所在見管米數稍多州縣必未敢專輙支用若一一取候朝廷指揮往復數月當此艱食之際恐無所及欲望特降指揮下逐路轉運司勘會轄下元系災傷州縣如委實人戶闕食卽令晝時將義倉米速行賑濟以濟貧民如允臣所奏卽乞早賜指揮

論江西和買絹

臣竊聞江南西路今年和買絹價轉運司並以米鹽充折並轄下州軍和糴斛斗多是抑配人戶緣本路亦系災傷地分民食甚艱若重有搔擾必致流亡伏覩慶曆七年南郊赦文內江西一路多以米鹽充折絹價虧損下民仰轉運司今後須管支見錢和買今本路轉運司顯是故違制旨專輙施行且命令者人主之柄而治亂系焉凡朝廷降一命令所以示信於天下若有承受委而不顧乃是命令之不足遵守俾四方何以取信則朝廷綱紀亦緣此寖隳矣欲望聖慈特賜勘問施行所有斛斗並令依舊例和糴不得抑配人戶

論放欠

臣伏覩明堂赦書應今日以前天下欠負官物並於干系保人名下催納無非侵欺盜用或𨿽是侵盜見今本家並干系保人內委無抵當者並令本屬及轉運司保明聞奏其累經官吏保明三司未與除放者限赦到一月內令本處先具自來保明度數申本路轉運司疾速保明繳連聞奏當議並與除放此誠陛下優卹元元如是之至也然臣歷觀前後赦文凡所恩貸無不周悉而有司往往廢格不卽遵行臣竊聞眞宗咸平年中親禦便殿放三司所引諸色違欠凡四千一百六人計物八萬三千數蓋先帝以恩詔每宥通責有司必究問本末或縲系追逮益爲煩擾故命以籍引對而面釋之大哉先帝憂民軫物之心惟恐不及伏望陛下特降指揮委三司將應系諸色逋欠人各具因依一一聚備錄申奏並令引見詳酌除放如此則恩出於上敝絕於下矣

請權罷陜西州軍科率

一鳳翔府斜谷造船務每年造六百料額船六百隻方木物料等自來分擘與秦隴鳳翔府諸處采買應付慶曆六年七年材料等共三十二萬見欠七萬有零慶曆八年材料等共二十一萬七千有零全欠

一斜谷務又打造咸陽陜府橋腳船四十四隻合用材料共三萬一千有零見配買次

一修河樁橛共四十五萬一千六百五十二條系七州科買

一上京材木共九萬三千一百五條各系大料木植十四州科買

一采斫澶州河中府纜索竹一百五十萬三千八百二十竿見差人司竹監斫次

一買上供肉羊兔千口系十九州島軍

一買紫艸一萬斤系十州軍

一買紅花四千斤系六州軍

右具如前臣勘會鳳翔府造船場每年額船六百隻其方木料並是本府並隴州量支官錢收買及於秦州采斫所差衙前例各倍錢一二千貫前後人戶破蕩家產不少每戶錮身者不下三兩人經年未得了當時準三司牒買修河樁橛四十三萬餘條亦於永興等七州軍配買比之常歲多兩倍巳上並河中府澶州要纜索竹一百五十萬竿見差人司竹監斫次今又準三司牒采買上件材木九萬三千條有零亦是分配永興等十四州收買緣並系大料木植只是秦州出產又聞深入番界采斫至難其餘不產州軍須至差衙前分買況陜西州軍一年之內三五次各是大叚科配兼又錢法攺更之後民間卽目大叚不易若稍不行寛卹則疲困之民無保全之望𨿽詳省中書札子住九年十年科買又只聞說肉羊紫艸紅花之類並是小可物色亦易爲應副所有逐年買造船場材木物料及樁橛等最爲大害乞賜詳酌指揮權與蠲免

請將邢洺州牧馬地給與人戶依舊耕佃

第一章

臣竊見河北漳河淤地名爲沃壤而廣平監於邢洺趙三州共占民田約一萬五千餘頃並是漳河左右良田每牧馬一匹占艸地一百一十五畝兼知衛州淇水監每馬一匹止占地三十一畝其廣平監剰占八十四畝兼廣平系兩監自後停廢一監三州共約退下艸地七千五百餘頃往歲官司遂令百姓請射出租課佃時年歲深逺耕爲熟田就種巳成園林及作父祖邱塋其佃戶共九千三百四十餘戶每年共約共粟八萬七千五百餘石小麥三萬一千二百餘石稈艸五十五萬六千餘束絹八百餘匹昨準羣牧司指揮令逐州作二年盡起遣佃戶卻收其地入官今年限滿人戶全不肯起移累經皷司進狀及三司亦曽論列不報訪聞廣平𨿽再分爲兩監馬只有五六千匹不及往時一監之數亦不銷得此地枉有廢爲閒田縱添得馬三二千匹況元占牧馬一匹之地比淇水監可就牧三匹亦未爲闕事緣河北西路惟漳河南北最是良田牧馬地巳占三分之一東路又值橫隴商胡決溢占民田三分之二乃是河北良田六分河水馬地巳占三分其餘又多是髙柳及澤鹵之地俾河朔之民何以存濟欲乞且令人戶依舊耕佃供納租課若據一年所得亦可置數倍鞍馬公私大利無甚於此伏望聖慈體念河北人戶累值災傷流亡未復豈忍更奪其衣食俾之失所有傷和气無益仁化又況與國家歲出斛斗萬數不少經久實爲穏便伏望出自宸斷特降指揮

第二章

臣近爲廣平監牧馬艸地乞令人戶依舊佃種至今未降指揮切緣廣平監元系兩監於邢洺趙三州內共占民田一萬五千餘頃頃由停廢一監共約退下艸地七千五百餘頃官司令百姓出租課請佃年歲深逺耕爲熟田及作父祖邱塋其佃戶共九千三百四十餘戶每年共約出粟八萬七千餘石小麥三萬一千餘石稈艸三十五萬餘束絹八百餘疋昨準羣牧司指揮令逐州作二年起遣佃戶收地入官今年限滿人戶全不肯起移累曽進狀不行況兩監馬只有五六千匹不及往時一監之數亦不銷此地枉有廢爲閒田縱添得馬三二千匹若比淇水監一匹之地可就牧三匹甚不闕事臣前進札子見下羣牧司相度必是妄說事端故要占畱欲乞特出宸斷指揮令人戶依舊耕佃輸納兼據一年所得亦可置數倍鞍馬公私實爲大利

請放髙陽一路欠負

臣昨任髙陽闗日以部下十一州軍諸般欠負並系明堂赦前令該除放緣逐州軍從前失於舉行臣尋具欠折因依保明申奏乞與除放巳蒙三司送本路轉運司再令勘會至今未盡結絕況前件欠負委是逃亡人戶其間或有存者又無家業抵當卽不是侵欺盜用今又該南郊大赦欲望朝廷特賜指揮檢會臣前狀盡與除放

請免沿邊人戶折變

臣伏見河北沿邊州軍逐縣戶口至少𨿽有田土以迫近塘泊遞年例皆渰澇秋夏未嘗收熟極邊之地民力重困不可不優與寛卹本路轉運司依自來體例二稅一切折變支移輸納不逮流亡者甚眾欲乞特降指揮委轉運司勘會應沿邊州軍見系塘泊接連之處人戶二稅今後只令納本色更不得一例折變及支移使知朝廷惠養之意則緩急可用

接送北使三番

臣近聞聖慈以接送契丹國只使往來更不差三番只令近上使臣管押金器沿路充用並委逐州縣長吏通判及令佐巳下一切應副中外聞之莫不欣忭以爲數十年之獘而陛下一旦罷去使河北生靈有來蘇之望今聞內降指揮復置臣未測緣由徒用驚駭且三番爲河北之患積有歲年日甚一日誅求搔擾公私不勝其害臣頃年曽差充送伴人使且知蠧民殘物之甚亦嘗論列緣河北連綿災傷流亡未復若不省猺役罷配率次寛養凋瘵是棄河朔也況陛下矜念哀憫之極故特行前詔此爲至當今乃無故復置竊爲陛下痛惜之惟陛下特畱聖意且依前降指揮寢罷則天下幸甚

論修商胡口

臣伏覩近降勑命商胡口只候來年秋修塞合要物料令三司檢會天禧年修河體例敷配所貴眾力易集臣先奉聖旨與兩制巳上定奪修閉利害以商胡經久須合修塞方免河北水患今準指揮來秋修塞必是河水令歸故道緣前來累經差官相度工役五十餘萬三二年間恐未了畢若河水匯住未得通快則商胡固難豫修修之則潰溢之害立可待也況頃歲之決秪以故道橫隴壅閼水勢不快遂致潰溢今若不先議開理水道使之浚流便欲修塞商胡不惟必有後患乃是重起八年科率之獘虛困六路凋殘之民耳欲乞朝廷且據計度到故道工役先令差撥兵夫漸次開理或一二年內功可必就卽委三司豫行計置物料若是全出民間事必難集蓋諸路久經災傷𨿽京東京西河北陜西近歲稍稔然富者竭於率斂貧者見巳流離倘不卹他虞遽興大役臣恐朝廷之憂不獨在商胡矣伏望聖慈特出宸斷以河朔久罹水患須議疏塞卽乞且輟郍內蔵庫見錢百萬貫令三司專功收管積薪聚糧豫爲具備其餘卽令中等巳上人戶敷配候開淘舊道水有所歸則商胡之塞一舉可成所貴民力稍寛功用無乏

請出內庫錢帛往逐路糴糧艸

臣前年夏間因送伴比使回見河北麥熟價賤乞支借見錢及時收糴外可以實邊備內可以寛國用𨿽尋差監察禦史劉元瑜往彼催促緣河北錢帛有限竟不能廣有積聚以備將來臣去秋赴任京東日竊見朝廷差仲簡宋選陳榮古往三路便糴臣亦曽上言以逐處少得見錢恐難集事欲望特出宸斷權於內帑支借見錢或絹帛百餘萬與逐路乘此之便廣謀收糴俾邊廩稍實有數年之蓄庶少寛聖慮而位疎言賤未賜開納臣今蒙恩攺授陜西緣西鄙用事以來闗中生聚凋殘尢甚物貨踴貴且朝廷所以納元昊誠欵許之自新者蓋欲少紓民力耳今邊事𨿽粗寧息而屯兵防守調度浸廣錢貨積獘倉庾殆空如緩急有事亦未免重困生靈況財用一出民間當今之際切在安而勿擾之安之之道惟在不橫賦不暴役若誅求不巳則大本安所固哉伏望陛下少畱聖意大緩吾民以安天下應三路用度不足且以內帑錢帛借助以惠元元民心茍安則醜虜曷足慮哉

領陜西漕日上殿

臣昨任京東轉運使日竊見轄下州軍諸色人等系積年欠負官物錢帛斛斗等共約二萬貫石其干系人數不少並是主持倉庫以年歲深逺因循消折卽無欺蔽或本身死亡或家產蕩盡見今均在幹連及保人處理納皆是不濟人戶看詳先降條貫合該除放臣在本任日累次保明申奏終未奉指揮省司凡下文牒催理州縣逐次承稟舉行終無毫忽錢物納官但虛成搔擾重困疲民於國未有小益於民乃爲大害官中縱不除放人戶亦無可送納欲望聖慈令檢詳前狀特降指揮庶破蕩之家稍獲存濟兼恐天下諸般欠負官物內有別無欺獘合行除放見行催理者不少亦乞下諸路轉運司勘會保明如依應得先降條貫並與放免

乞開落登州冶戶姓名

臣竊見登州鐵冶戶姜魯等十八戶先陳狀爲家貧無力起冶逓年只將田產貨賣抱空買鐵納官乞依條例開落姓名臣在本路日累次保明申乞與除免又準省牒勘會逐官往彼相度兼臣親自巡歷到登州萊州子細體量得姜魯等逐家委是貧乏積年不曽起冶再具保明申奏至今未見指揮臣因訪聞得舊來州郡最出鐵貨緣人戶先乞起冶之後或遇家產銷折無鐵興作官中並不認孤貧一面監勒送納元額鐵數以致破蕩資業沿及子孫不能免者比比皆是𨿽遺利甚厚而富民懼爲後患莫肯興剏所以鐵貨日削經久不興欲乞今後應系冶戶或有委實家產銷折無力造作者並仰差官子細勘會如無獘幸卽晝時保明申轉運司與除落姓名訖申省若州縣故縱及人戶妄有規避卽許人告首官吏重行朝典告人與賞錢一百貫文仍令州縣常切多方招召諸色人起冶不得住滯邀難如是人戶樂爲鐵貨增羨寛民利國無甚於此

請罷同州韓城縣鐵冶務人戶

臣近聞同州韓城縣鐵冶務自來定占七百餘戶內二百餘戶厚有物力比見充里正人戶並各髙彊只以冶戶爲名經今五十餘年影占州縣諸般差役其冶戶內系第一等者每戶逐年供給冶務諸般所出錢不過三貫文外更別無所費況官中所得鐵貨只及十餘萬斤仍官支買炭並工匠錢三百餘貫更差專監使臣一員兼體問得本縣人戶以冶務全占卻上等力役及致下等人戶差役頻並供應不前若將上件鐵數據等第均在一縣人戶上每約納官鐵歲不過十斤至二三十斤況本處見賣每斤價錢二十四五文每戶歲納官鐵約費三五百文𨿽自來官禁烹煉彼中私賣甚多令百姓取便烹煉必然鐵價轉下兼令赴本縣送納於民至便又減省得監官一員只令本縣令佐專管給納仍得二百餘戶兼充重難役次頗甚均濟臣在任日方欲行遣屬以移任欲乞下本路轉運司選差淸幹官員往彼相度施行

論瀛州公用

臣昨奉勑就移此住緣本路久經災澇流亡未復臣自蒞事以來應系兵民邊防凡幹利害敢不悉心措置然而路當衝要使介相望迎勞供費之繁因循浸久臣方欲裁損一二而議者亦已云云孤危之迹不皇啟處勘會本州島公使錢每年二千貫凡百用度盡出其數看詳舊例紛委無算今若據犒設軍員並依舊外其諸般用度頓行減罷則眾論未以爲允或且仍舊則支費至廣未知所濟臣遂將前任自皇佑元年八月至皇佑四年八月終三周年計算約費用過錢三萬三千貫文省是每年約用錢一萬一千貫文竊緣本路州軍公使錢除雄州毎年五千五百貫文外自余瀛州莫州恩州例皆毎年二千貫文況瀛州自分四路之後屯集軍馬事體用度與恩莫州不同無慮數倍欲百端圖畫亦所不逮若不害公則必傷民臣設於用度中量減其半則毎年尙使錢近六千貫除省錢外亦少四千貫文若依近降指揮廣務回易亦恐所得不能滿數況又河朔連歲不稔水澇未巳民力重困豈忍過有誅削以逭不虞之謗哉欲乞朝廷以雄恩莫等州公使錢參校特賜詳酌指揮或委本路轉運使提點刑獄躬親取索合破錢數並前後體例別立酌中定制俾經久遵行臣以無狀猥叨擢用公家之事不敢顧避然飾廚傳稱過客上下承習爲日持久所積未及毫末議者巳駭聞聴竊慮愛憎之口因起中傷之語疎外難立孤直易揺臣固不以毀譽之私變初終之節伏望陛下俯矜愚拙曲賜保全或謗毀之緣生繄聖神之明辯誓殫勤瘁上答隆私臣無任惶懼激切屏營之至

請罷里正只差衙前

臣伏見知並州韓琦上言乞罷諸路里正逐鄕稅賦只委戶長催納三司巳牒逐處轉運司相度去訖臣昨任河北備見諸州軍所差里正只是準備衙前其秋夏二稅並是戶長催驅重役之中里正爲甚毎縣或無上等卽以中等戶充家業少有及百貫者須充衙前應副重難之役例皆破蕩其逃亡非命者比比皆是怨嗟愁苦所不忍聞今若依韓琦起請悉罷里正如衙前有闕卽委令佐於一縣諸鄕第一等中選差物力最髙者充役如更有闕亦如此輪差委是經久公私利便庶幾凋殘之民稍獲存濟又緣里正系正月內差若伺候諸路轉運司相度必恐遲延欲望聖慈特賜詳酌早降指揮施行

包孝肅奏議集卷七

●欽定四庫全書

包孝肅奏議集卷八

﹝宋﹞包拯撰

○戒興作﹝一篇﹞

請不修上淸宮

臣伏見十一月初二日夜上淸宮火謹按春秋傳例曰人火曰火天火曰災漢書五行志曰人火天火同爲災異皆以朝廷政令參驗得失而勸戒焉說者曰賢佞分別官人有序則火得其性若信道不篤或耀虛僞則火失其性自上而降濫熖妄起爲火不炎上今上淸宮者乃祖宗修建以崇無爲之徳今火燔之者豈焚修之人不務精潔以副陛下嚴奉之旨乎不然其天意垂誡於陛下乎固宜勵精治道謹修人事以答天變可也風聞道路云陛下存畱道眾似有繕修之意未辧虛實咸懷危懼況天下多事調發旁午帑蔵未實邊鄙未寧豈可先不急之務重無名之率哉且宮觀之興自於唐室非古制也若謂先聖眞容理當欽奉則景靈宮會靈觀殿宇宏壯可以奉安願陛下推仁慈之徳念疲敝之俗且務安之安之之理豈忍重困之也然外議紛紜頗甚惑眾欲乞特降詔告諭以安眾心

○興利

請修蔡河堰並斗門

臣前權度支判官日竊見蔡河毎年上供斛斗系定額六十萬石見管三十五綱自去年以來般運絕少慶曆五年內只般到一十六萬二千七百六十七石比祖額計虧四十三萬七千七百三十三石緣本河所管綱船至多秋冬行運不絕蓋是催綱使臣等不切用心往來催趁致此虧欠萬數不少兼訪聞諸處斗門例皆破壊並不修補其斗門放水自有時候多是官員客旅計會不依時候開放洎綱船來時到彼卽無水可行欲乞下三司指揮逐縣所管斗門限日近須管疾速牢固添修不得走透水勢仍令催綱使臣與所轄官員常切提舉如依前曲徇顏情及信縱公人受幸不依時候開放致有邀難住滯並乞嚴斷所有綱運或準前拖延不及元額其催綱使臣並乞重行責罰

○言財利

論茶法﹝二章﹞

第一章

臣竊見國朝茶利課額自收復江浙之後總山場榷貨務逐歲共得錢四百餘萬貫太平興國之初並是實錢其後西北邊急於芻粟入中遂添估耗江淮出茶之所西北入粟之地不相應會以是實直盡爲虛錢至大中祥符六年七年亦各及三百萬貫末年𨿽不及元額在京榷貨務尙得引錢一百五十萬貫自頃年變法以來惟存虛額其實入之數益少近歲尢甚訪聞去年江淮共虧一百三十萬貫卽未知在京榷貨務所虧數目昨準勑節文三司奏據榷貨務擘畫以河北客人入納及配率斛斗給過三色交鈔內茶交鈔毎一百貫文貼納三十四貫支與一百貫茶貨近又準勑命應買下慶曆五年分茶鈔減十五貫毎一百貫只貼納十九貫其皇佑元年茶鈔依舊貼納三十四貫緣客人百姓等於河北入納給得交鈔到京毎一百貫只直三四十貫今𨿽量與減數亦是與配率無異而欲望客旅興販及招誘入官其可得乎近鹽鐵副使仲簡上言利害見送三司相度況前後累經定奪終無捄之之效以致爲害益深蓋不能究其本原而急於近利使之然也且茶課歲入數百萬貫所以助經費而寛調度不可不審議也欲望特降指揮令三司將新舊之法子細參詳定酌中之制俾經久可行委得公私利便卽具保明申奏更乞朝廷再賜詳酌施行

第二章

臣訪聞今歲江淮山場榷貨務見積壓累年茶貨一千一百餘萬斤並無客人算請蓋自在京榷貨務擘畫每茶引一百貫文更貼納三十四貫方支得一百貫文茶貨後來商旅阻節不行毎年課利並稅錢虧欠數百萬貫則國家財用仰給何以取濟今發運使施昌言近巳到闕欲乞令昌言與三司使副將今來茶法子細公共從長定奪合如何擘畫卽得公私利濟經久可行

言陜西鹽法

第一章

臣奉勑差往陜西與轉運使並範祥面議鹽法利害緣臣前任本路轉運使備知前來鹽法自慶曆二年因範宗傑擘畫禁榷之後差役兵士車牛及逐州衙前等般運鹽席往諸州官自置場出賣以致兵士逃亡死損公人破蕩家業比比皆是所不忍聞其衙前估計家業毎直一貫者卽管認般鹽兩席𨿽家業巳竭而鹽數未足嗟怨之聲盈於道路前後臣僚累言不便乞復舊法通商以捄闗中凋獘有司執議終不施行昨因範祥再有起請兼葉淸臣曽知永寧軍見其爲患之甚因乞依範祥擘畫用通商舊法令客人於沿邊入納見錢收糴軍糧免虛擡貴價入中斛鬥於榷貨務大支官錢兼寛得諸般差役勞擾此乃於國有利於民無害理甚灼然但以變法之初豪商猾吏悉所不樂而議者沿其歲入課利稍虧於前而橫有沮議乞復舊法若舊法誠善復之無疑但恐爲害浸深耳且法有先利而後害者有先害而後利者若復舊日禁榷之法𨿽暴得數萬緡而民力日困久而不勝其獘未免隨而更張是先有小利而終爲大害也若許其通商𨿽一二年間課額少虧漸而行之必復其舊又免民力日困則久而不勝其利是先有小損而終成大利也且國家富有天下當以卹民爲本今𨿽財用微窘亦當持經久之計豈忍爭歲入數十萬緡不能更延一二年以責成效輕信橫議不惟命令數有攺易無信於下而又欲復從前獘法俾闗中生靈何以措其手足臣細詳範祥前後所奏事理頗甚明白但於轉運司微有所損以致異同耳臣固非憚其往來之勞妄有臆說實亦爲國家惜其事體不欲徇一時之小利而致將來大患臣欲乞候到陜西相度如沿邊近裏州軍糧儲有備錢物可以那容得行新法公私未至大害其間或有未便之事卽與逐司將通商舊法與今來新法公共從長商量損益且令通行如沿邊糧儲闕乏公私爲大不便卽具畫一事狀乞朝廷詳酌指揮

第二章

臣近奉勑差往陜西相度鹽法自入陜西界沿路訪聞民間恐朝廷攺法頗甚憂畏蓋以前來禁榷之後差役人力般運鹽席不堪其苦臣因諭以朝辭日面奉徳音所議鹽法只要便人況聖上卹念闗中生靈必不忍重困人力羣情無不感悅臣今與本路轉運及制置觧鹽司同議且乞依新法施行兼爲客人疑惑未肯入中巳牒逐司告示訖其有未便事件𨿽有減損卽不虧官委是公私利便臣竊見天下歲入錢帛萬數不少而近年財用窘乏何也蓋自西事以來三路並仰給三司逐歲入糧艸支榷貨務見錢銀絹香茶納數千萬貫是所入有限而所出無限安得不窘乏乎方今邊防無事亦當以國家大計爲先若不銳意而速圖之臣恐日削月朘爲害不淺萬一小有警急何以取濟臣固謂致朝廷窘乏如是者三路使之然也但令三路各自足用則帑廩何患不實哉只如陜西自有觧鹽之利若盡以付與令計置糧艸一二年後可全減榷貨務毎歲見錢銀絹等五千七百萬貫其河北河東𨿽無觧鹽然出產絲蠶米麥最多兼諸般課利不少河北只以連值災傷朝省權且一切應副若將來丰稔逐路稍減冗官冗兵或移那兵馬近南就食令轉運司多方擘畫計置糧艸漸減入中見錢以寛縣官經費不踰三五年則東南財用盡聚京師帑廩必有丰盈之望若乃輕信橫議不究本末圖目前之小利忽經久之大計竊恐難以善其後也望陛下畱神省察

○議兵

請畱禁軍不差出招置土兵

臣聞京師者天下之本也王畿之內列營屯眾此彊本之兵也而國家近年以來邊陲有警乃一例調發則衛兵日削恐非固宗社制戎狄之長策也臣以爲畿兵𨿽有大故不可多調發前所謂京師者天下之本也彊本者畿兵耳本固且彊繇中制外則天下何患焉若調發不巳則耗其財力而弱其根本不惟隳祖宗之制獨不念李唐天寶建中之事乎善馬精兵悉出於外扈衛驍銳爲之一空卒以重其後害此朝廷尢宜深慮也今河北河東沿邊兵寡財匱卒有急難惟有民兵可用往嘗籍之矣籍之未甚長策又從而釋之緣河朔之民皆稟气勁悍義勇奮發矧又生習邊鄙之利害素諳戎人之情僞他路校之不逮逺矣且向時點閱捨客取主又責以戶之上下以是籍之所得幾何竊見唐李抱眞民兵之制事頗相近故當時招義一軍雄視山東將適今之宜可如抱眞之制約而行之不以戶下曰足曰不足悉以丁力眾寡登降其數而籍之不及數者卽捨之取其中稍富實者令差出榖﹝闕﹞錢貨以給藉丁之貧家如此得兵可倍往歲亦可以少抑兼並而貧悴之戶有所仰矣一則供饋不費二則羣情樂爲其處置訓練之法卽有祖宗之舊制焉河朔民兵旣壯而禁軍畱實京師則內外安矣今北人詭詐萬狀聲言西討修築城柵點集軍馬乘此之際沿邊亦宜宻令繕完而議者但恃盟約殊不設備萬一邀求不巳稍不如意伺釁而發曷以禦之此亦必然之兆得無熟思乎況邊上武將未甚得人且將者人之司命而邦國安危所系擇之不可不審審將之道不當限以名位但辧其能之可否茍得實材則擢而用之專而委之必有成功若不素爲之具緩急旋圖之則無所及矣伏望陛下少畱聖意特賜省察

請那移河北兵馬事

臣聞屯兵備邊古今常制所患民賦有限兵食不充必須廣爲經度以給用度或歲有凶歉或冦至益兵則暴斂橫取何所不至民旣困矣敵何禦焉此亦必然之也河北自失山後六州之險無以固守則蓄兵積粟常患不足只如頃年敵忽生變𨿽復請和終非經久之計兼沿邊沃壤又盡爲陂塘租稅旣無所入皆仰給縣官𨿽竭天下之財以贍一隅當無事之時日常窘迫無數歲之備若少有屯集如何取濟豈可坐觀其敝而不務捄之之策哉欲望聖慈特出宸斷宣諭執政大臣應沿邊及近裏州軍兵馬除各畱防守外其屯駐駐泊諸軍或令歸營就糧諸軍卽分屯於河南兗鄆齊濮曹濟等諸州況逐處地利富實糧儲易致率三年一代遇有警急實時起發不旬日可到豈有後期不及者邪且前代防邊之兵三時務農一時敎戰公私自足未有冗而且眾坐縻廩食虛困疲民如今之甚者然執干戈禦戎狄固不可闕在養之敎之得其宜則上下無困乏之患緩急用之則沛有餘力矣議者若以成兵不可全減卽有往年義勇彊壯十八萬餘人以充其數緣河朔之民稟性勁悍生習邊鄙之利害素諳戎虜之情僞校之南兵絕爲精銳一則不費供饋二則羣情樂爲其訓練之法則有舊制存焉若謂兵食粗足虜好方堅趣過目前以爲成算憚於更張措置臣恐日削月脧中外益以殫竭一旦用武卽暴加重斂民心怨叛則肘腋之下皆爲仇怨豈暇禦外寇哉此國家根本之患若不表裏協心銳意而速圖之臨事無及矣惟聖慮裁擇不任懇迫之至

第二章

臣近曽上言以河北沿邊州軍蓄兵愈多積粟常少乞畱防守外其屯駐駐泊就糧兵士等或令歸營及分屯於河南曹鄆等諸州遇有警急實時起發必無後期不及之患若謂邊兵不可全減卽乞將義勇鄕兵以代其數臣伏見慶曆年中朝廷於本路先鈔點到鄕兵內揀刺得少壯約十八萬餘人作兩番敎閱毎番三个月自九月一日起敎至二月終罷續準樞宻院札子只委自逐縣令佐分爲兩番敎閱自十月至正月終放免更不支口食訪聞後來因循不敎恐非所以紓患預備之長策也𨿽議者欲省資糧以爲惜費之一端又況鄕兵十約支糧斛三十二萬餘石鹽七十餘萬斤乃河北一州之賦耳以河北地方千餘里二十餘州軍若以一州之賦給鄕兵十八萬人比之屯駐駐泊就糧兵士一月之費可充鄕兵一歲之用計其費則甚寡校其利則至博兼土人生而勁悍若訓練稍精足可代戍邊禁旅分屯內地此則利害灼然甚明欲望聖慈特賜指揮檢會臣前進札子必賜裁處指揮

論宣毅軍

臣竊見近年天下添置宣毅指揮以爲郡縣之備誠不可闕也然初議招募之時例物稍厚故民間無狀積惡之輩悉投名籍中官吏等又急於數足以邀旌賞豈暇一一選擇今來所在屯聚乃大爲州郡之害驕悍狂悖結成羣黨與效尢相扇動不能制凡有小可差使亦不敢用例皆姑息之今海內無事此輩尙敢如此若緩急驅之禦冦焉肯用命不爲禍首幸矣況前後作過傷害官員不少若不早爲處置必恐浸成大患其逐處宣毅兵士欲望特行指揮令分擘於諸州互換屯駐所貴散其凶黨免貽後悔仍乞特降宣命嚴賜約束應有罪犯並行決配

請移冀州就糧兵士歸本州島

臣竊見冀州見屯兵一萬二千五百餘人每年約支人糧馬料三十八萬餘石內四千餘人卻系眞定府就糧約支人糧馬料十三萬餘石其春冬衣賜紬絹共支十萬三千餘疋布一萬六千五百餘叚綿一十三萬五千餘兩隨衣錢一萬四千餘貫料錢等毎月八千餘貫勘會本州島夏秋稅斛斗共納四萬三千餘石夏稅紬絹五千四百餘疋綿二萬七千餘兩外逐年所少斛斗三十三萬七千餘石紬絹九萬八千餘疋布一萬六千五百餘叚並是轉運司逐時旋擘畫應副大凡兵士就糧須籍儲廩有餘便於計置之處方可屯泊未聞本處軍食不足而能更贍別路兵馬緣冀州所出賦稅至少兼不通水路無由般運北去髙陽闗四程又非控扼之所蓋當時臣僚不爲國家經久計慮更屯別路兵馬在彼不惟枉費糧食兼亦絕難計置卽今本州島民力凋殘公私匱乏若朝廷不切處置將來必成大患其眞定府兵士十四指揮欲乞專委本路安撫司令宻切相度合作如何擘畫令並家屬漸次抽歸本路州軍安泊況西路易得斛斗事理至便如賜允許只作朝廷意度指揮

請移冀博深三州兵馬

臣昨準樞宻院札子奉聖旨令計會河北四路安撫司並都轉運司同宻切相度合那移是何軍馬卻於甚處有糧艸州軍就食約減省得多少糧艸仍具委得穏便聯署聞奏臣尋與逐路安撫司並都轉運司宻切相度那移軍馬及減省糧艸數目巳聯署申奏訖今具逐處那移軍馬減省得糧艸畫一如後

一冀州那移馬軍十一指揮人員兵士共四千三百八十二人馬九百四十七匹往﹝闕﹞項州軍闕就食糧艸

八指揮系眞定府所管

四指揮往眞定府

驍銳第三指揮三百五十八人

云翼三指揮

第八指揮四百四十九人

第十一指揮四百七十三人

第十三指揮四百七十一人

兩指揮云翼往大名府

第十四指揮四百六十二人

第二十一指揮四百七十人

一萬捷第一指揮四百三十九人往懷州

一萬捷第七指揮三百七十五人往衛州

兩指揮系髙陽闗所管並驍捷右廂往恩州

第三指揮四百二十五人

第五指揮四百五十人

一冀州毎年減省得下項糧艸

料錢一萬四千七百七十五貫

糧四萬五千一十二石

艸一十五萬七千三百一十一束

料一萬五千七百三十一石

一博州那移振武兩指揮人員兵士共九百四人往澶州

一博州毎年減省得下項軍糧

糧一萬二千餘石

一深州那移馬軍云翼兩指揮人員兵士共九百七十九人馬四百一十四匹

一深州毎年減省得下項糧艸

糧八千八百八十一石

艸一十一萬九千二百三十二束

料一萬一千九百二十三石二斗

右臣實見冀博深三州糧食最爲闕少近𨿽計置得約及一年巳來緣支多收少其冀州又不通水路卽今民力困竭便糴輦運俱不能及須且那移兵士往前件州府況逐處軍糧有備兼通黃禦河易爲般運伏乞聖慈令檢詳前狀早賜指揮

請移配河北作過兵士往向南州軍

臣竊見河北州軍近年時有兵士結連爲過其頭首皆依法斷遣外所是隨從之人及諸般爲非勘結之際情理偶未彰灼所司務從輕典各行降配多隻於本州島或鄰近州軍移配近下軍分此輩元是上軍一旦因事降配卻於本州島或鄰近執役見有同類豈無慚悚則包藏禍心轉欲爲非扇惑兵伍深不穏便欲乞特降指揮下河北逐路安撫司應今後兵士等作過合行降配並令移配向南州軍本城或牢城收管如合配廣南逺惡處者自依元條施行

包孝肅奏議集卷八

●欽定四庫全書

包孝肅奏議集卷九

﹝宋﹞包拯撰

○議邊

進張田邊說狀﹝賜張田勑書附﹞

右臣以懦庸之質荷邊帥之任才輕責重不能稱職進退殞越罔知所措伏自北虜請和以來邊境無事垂五十載守禦之備因循浸久將領之選未甚得人卒伍之輩復多驕惰若不精加擢擇一旦緩急用人以庸謬之將總驕惰之卒必先事而敗𨿽有犀甲利器焉所施哉況虜中日有事宜姦詐萬狀不可謂要盟甚固萬無負徳往年之事亦可明矣孫子曰無恃其不來恃吾有以待之也無恃其不攻恃吾之不可攻也若沿邊長吏兵官悉得有才之士委而用之上下協濟庶幾後患可弭臣昨待罪諫署未嘗不論列及此今叨邊寄安敢循黙而不傾竭愚慮圖所以爲報哉臣竊見殿中丞通判信安軍張田性質端勁文藝該博周知河朔之事嘗著邊說七篇詞理切直深究時病輙敢繕寫進呈伏望陛下萬機之暇少賜觀覽則沿邊利害粲然可見仍乞宣諭兩府大臣參議可否銳意而預圖之實天下幸甚凂瀆宸聴臣無任悚悸激切屏營之至

勑書下安信軍通判殿中丞張田

勑張田省髙陽闗路都部署兼安撫使知瀛州包拯奏竊見汝性質端勁文藝該博周知河朔之事嘗著邊說七篇詞理切直深究時病輙敢繕冩進呈仍乞宣諭兩府參議可否事汝舉術精深志慮宏逺能窮邊瑣善啟忠規文成七篇說通三訓𨿽杜牧之之注孫子臧嘉猷之集羽書會稡研覃曽不是過也覽觀之際良深嘆嘉故玆奨諭想宜知悉論

邊將﹝二章﹞

第一章

臣近者累曽上言以河北沿邊將帥未甚得人特乞精選其代州尢不可輕授緣代州與云應等州相去至近路又坦平古今最是難控扼之所太宗朝以驍將楊業守之業歿繼以給事中張齊賢守之其愼重用人如此自後邊鄙無事然亦用武臣中有材略者今朝廷委任郭承佑必恐敗事按承佑累任無狀朝野共知物議喧然以爲不可且北人請命歷年多矣然恩過則生驕安久則忘備理之常也況西北二人自古嘗惡其連盟協勢以爲中國之患以今觀之釁端巳兆廟堂之上所宜窺之未萌而爲國家銳意而逺慮也今天下不患乏人患在不用用人之道不必分文武之異限髙卑之差在其人如何耳必當考以應敵制勝之略詞以安邊禦眾之宜觀辭气之瓌奇舉動之方重者擢而用之則取人之要無大於此況河北河東同時地震變異如此不可不懼臣先進札子言之頗詳其承佑欲乞早令召還別用能者沿邊守將畏懦不勝任者亦乞速賜移易若不預爲之具緩急圖之則無及矣惟陛下特畱聖意則天下幸甚

第二章

臣近到本任訪聞契丹自賀乾元節人使回後卽目頗增幽涿等州兵官及不輟移易軍馬觀其姦計殊未可測況沿途城寨如雄覇保等州安肅廣信順安等軍最是要切之地與北敵接境路徑平坦絕無險隘控扼之所全籍守將得人以爲備禦緣逐處知州並兵官向來輕授未甚選擢若非綺紈少年卽是罷軍老校但持張皇引惹之說以爲身計其它訓練備禦之法有名無實此最河朔之大患也卽今邊任守將當無事之時俾蒞一郡或無敗闕若猝然用之禦冦必先事而敗矣欲望聖慈特賜指揮令於武臣中不以職位髙下但素有武藝才略可爲將領者精選三數人若先有微累亦棄瑕錄用俾分守沿邊要郡訓練兵甲大爲之具庶幾上下熟其節制緩急用之則沛有餘力而後患可弭矣伏望聖慈早賜裁處施行

請選雄州官吏

臣昨送伴虜使到白溝驛竊見瀛莫雄三州並是控扼之處其雄州尢爲重地今髙陽闗一路全藉塘水爲固然雄州據塘水之地州城至北界只三十里路徑平坦絕無蔽障之所其間居民又系兩地供輸以至本州島衙校及諸色公人等多是彼中人戶充役凡欲商量處置事宜必被窺伺往往先意漏泄竊恐浸成大患若知州通判駐泊都監等各得其人則責以撫馭守邊之術凡事遞相闗防必無他虞萬一輕授卽未免爲朝廷之憂緣塘州軍可爲邊境之固者乃北倚雄州爲重耳𨿽城壁堅峻而兩界人戶悉處其中深可爲慮也欲乞特降指揮今後應雄州通判駐泊都監等並令特選愼重有材略及武藝之人庶免敗事兼髙陽闗主兵帥臣亦乞早賜差選

論契丹事宜﹝三章﹞

第一章

臣伏見契丹近遣人使復有請求今朝廷重遣使命以答其意者蓋覊縻不絕之誼也且北敵自先朝請盟之後邊鄙無事垂四十年近因昊賊背畔以來邀乞無厭情僞可見臣訪聞契丹官吏薄於俸給人民窘於衣食故自將相而下以及族帳久萌南牧之心所未欲者特其主耳亦非甲兵用度之未足種落上下之未和其力固有餘也所以然者以國家歲入數十萬計往還聘問之禮未之或闕無釁而動佳兵不祥不欲曲在彼耳非有服仁義崇徳讓之道也其貪而好利忍而好殺彊則驕傲弱則卑順率北方之天性也故自古聖王以要荒治之來則驅而禦之去則備而守之此制逺人之常道然無代不爲中國之患議者或謂四夷乃支體之疾夫支體之疾亦根於心腹矣茍支體未寧則心腹安得無患願陛下深鑑於此愼無忽焉又慮陛下左右或言事者有以契丹無事以安聖意謂彼君臣樂我和好盟誓甚固萬不負悳竊恐有誤於陛下也兵法曰無恃其不來恃吾有以待之也無恃其不攻恃吾之不可攻也今旣無故遣使是必以不可從之事爲請乃其詭計耳但小不如意則欲以爲詞況今夏地震於並代之境蓋陰盛之象且北方者中國之陰也又震於純陰之地此天之有以示戒也豈徒然哉彼必有潛謀構隙之志尢不可不深慮也臣竊知沿邊諸將未甚得人皆售進市恩結援固寵不講方略不訓士卒撫馭無術勞逸不均以致邊備未完邊廩未實一旦急用必先事而敗且河朔地方千餘里別郡數十與遼界連接深入之患甚可虞也而郡無善將營無勝兵卒有來如疾電去如脫兔緩急之際曷以禦之臣毎念至此寒生毛骨況觀今來事勢乃必然之兆𨿽命兩府重臣往逐路宣撫措置更望陛下頻召執政大臣與總兵將帥乞丁寧訓諭俾圖議謀策選求將帥精練卒伍廣爲積聚以大警備之不然則懼貽陛下之深憂也臣區區之心無所云補惟陛下裁擇

第二章

臣聞北方爲中國之患其來久矣以古揆今未有恃盟好舎武備而不爲後患者國家自契丹請命逾四十年沿邊卒驕將墮糧匱器朽主兵者非綺紈少年卽罷職老校隠蔽欺誕趣過目前但持張皇引惹之說訓練有名無實得不熟慮乎臣昨奉命出境遼中情僞頗甚諳悉自創云州作西京以來不輟添置營寨招集軍馬兵糧積聚不少但以西討爲名其意殊不可測緣云州至並代州至近從代州至應州城壁相望只數十里地絕坦平此漢與胡古今所共出入之路也自失山後五鎭此路尢難控扼萬一侵軼則河東深可憂也不可信其虛聲弛其實備兼聞代州以北累年來蕃戶深入南界侵占地土居止耕田甚多蓋邊臣畏懦不能畫時禁止今若不令固守疆界必恐日加滋蔓窺伺邊隙寖成大害銀方成等亦緣此而致切不可忽也況邊上將帥尢在得人昔太祖經營四方選勇幹忠實者分控邊陲以何繼筠滄景李漢超闗南以備北虜郭進邢州以禦太原姚令斌慶州董遵誨通逺軍以捍西戎傾心委之錫賚殊異皆一任十餘年不遷卒獲其效今則不然蒞事未幾卽從遷徙又何暇於訓練備禦乎臣欲乞今後應沿邊要衝之處專委執政大臣精選素習邊事之人以爲守將其代州尢不可輕授如得其人責以實效𨿽有微累不令非次移替所貴軍民安其政令緩急不至敗事

第三章

臣等昨於正月初五日離北朝四日夜正旦館伴並生辰館伴與生辰國信使張堯佐副使張希一及臣等共十人同坐欲排夜筵方喫茶了其生辰館伴副使張宥等先言云請暫約退左右有事要說左右旣退張宥等言云雄州開東南便門多納燕京左右姦細等人詢問北朝事宜隨事大小各與錢物此事甚不穏便請說與雄州臣等與張堯佐等實時以理對答且巳相次張堯佐等依例先退臣等飲酒易衣而罷至來日到中路未坐禦筵之前先令人白館伴欲要咨聞相次館伴召臣等於廳上六人同坐臣等說與館伴云昨夕示諭雄州之事爲未知子細不復欵答及至飲罷之後召上節中曽有在雄州指揮者方子細詢問開便門事其人言雄州日近不曽開門凡有門戶並是舊來開置臣等尋語館伴云此事的不足憑設使雄州誘納姦細自有正門出入何必創開一門若只是郡中創開門戶出入此亦州郡常事何闗兩朝之事若或北朝燕京及涿州等處開門本朝豈可言議兼本朝毎戒沿邊不令生事非不丁寧邊臣豈敢容易只如北邊臣僚近年侵入南界創立城寨必是北朝不知知之必不容許況兩朝載言誓書若欲歡好無窮莫若遵守盟約各保疆界其館伴見臣等如此言說但言極是頗有愧色及臣等到雄州子細詢開門去處並是李允則巳前曽開後來別無創置臣等合具奏聞欲乞宻誡雄州凡有體探事宜更加愼重免致漏泄

論昊賊事宜

臣竊聞余靖近進北朝回書其意未順今楊守素朝辭將發未審朝廷如何處置今若納元昊誠欵仍賜誓書竊恐北朝因之得以爲詞於理未便緣北朝結好四十年矣事無纎巨莫不徇從一旦驟違其意非計之得也況事體至大若不出於成算豈可容易擬議哉設欲恃北人之舊好納西戎之新欵縱無後患亦防他變得此失彼恐未爲福萬一敵情忿戾乘釁而動則曲在我矣驩盟一失追悔何及此乃系國家安危之機可不愼乎兼知元昊先所陳請或未盡從且可再令商量稍緩其事數月之內彼中事機盡見然後圖之惟陛下特賜省察

論楊守素

臣伏見西賊再遣楊守素詣闕請命而朝旨方議納其誠欵此亦安民禦邊之長策也風聞道路云元昊欲歲納靑鹽貿易茶貨然未審虛實緣元昊數州之地財用所出並仰給於靑鹽自用兵以來沿邊嚴行禁約者乃困賊之一計爾今若許以歲進數萬石必恐禁法漸弛姦謀益熾不惟侵奪觧鹽課利亦慮浸成大敝闗防或未能制若稍行捉捕則棄前恩結後怨此亦必然之勢也議者復欲令運於闗東支用或許客人禆販則又不免配率車乘轉成搔擾固朝廷所宜愼重此舉如不獲巳則不若於前來許賜帛繒茶貨數量與增加亦可以弭亡厭之求兼此劇賊猖狂難保沿邊塞柵備禦之具亦不可少懈緣臣疎外之職素不預議但采於物論知所以然敢罄公言少禆萬一

論保州事

臣伏見保州城內兵士等自殺害官吏以來朝廷累行招諭及一面進兵攻取至今固守未下況地據要害境接敵界兼訪聞契丹見屯兵界上以防托爲名其安肅軍廣信軍切須以宿將重兵鎭守控扼以備侵軼之患且兵家之法惟務拙速今若用兵進討則城堅難拔降勑招諭又人心未信倘不別議借置必恐變故難測此誠事機危迫之秋也固不可以尋常容易處之欲望聖慈於內臣選擇素有材辯可任者令賫宻詔往彼縋入城中以詔旨一二親自宣諭俾逆黨知朝廷並貸前罪普與昭洗之意縱逆黨迷惑未卽信從其間詿誤脇從之人以使命在彼必有他變或翻然攺圖矣昔唐徳宗朝李懷光據河中叛累命將帥攻城不下乃以給事中孔巢父及中使持詔入城慰撫未久部將牛俊斬懷光以城降此亦前事之可驗也若但以詔勑於城外招安緣此輩自知惡逆罪不容誅亦未審朝廷確然推誠信寛貸之恩以城壁堅固糧食充足且務偸生茍延月日𨿽欲必取又緣諸處卒伍素不訓習攻城之具亦旋創造不惟進攻之後城中生聚枉遭塗炭兼恐兵士等所傷必甚萬一別有他虞事體不小尢不可不深慮也以臣博采外議若令親信內臣賫詔入城諭以赦宥許其自新事必可濟於理亦便

乞河北添糴糧艸

臣累曽上言以河北河東沿邊守將未甚得人特乞精選帥臣訓練卒伍廣爲聚積以防後患而位疎言賤未賜開納臣昨奉命出疆詢訪契丹情僞亦甚諸悉蓋彼處官吏薄於俸給人民苦於衣食其下族帳各萌南牧之心所未欲者獨其主與一二將相而巳亦非兵力用度之不足蓋利國家歲入數十萬不欲無釁而動耳然點集軍馬創造兵器無日無之觀乃所爲其志不小而議者但欲少安聖意謂彼君臣樂我和好盟誓甚固萬不負徳竊恐有誤於陛下也孫武曰無恃其不來恃吾有以待之也無恃其不攻恃吾有所不可攻也況河北河東京東地震尢甚沿邊大水並陰气極盛之象兼又五星屢失躔次此皆災異之大者且天之示變蓋不虛發所以警悟於陛下勤勤如是固不可推咎四夷以忽天戒也其邊上事宜不可不速爲備禦之具今𨿽遣臣僚往三路便糴緣逐處少得見錢恐難集事欲望特出宸斷許於內帑支見錢或絹百餘萬匹逐路乘此之便相兼收糴俾倉廩稍實有數年之蓄庶少寛聖慮然後日禦便殿召執政大臣與總兵戎帥丁寧訓諭俾謀議畫策講求將帥練習兵旅繕完城壘以先警備之況當此可爲之際若不銳意速圖但務因循憚於更張措置恐非宗社之福必貽陛下之深憂也臣區區之心不能自巳惟陛下畱神省察

再請移那河北兵馬及罷公用回易

臣竊見天下之患在乎三路而河朔爲患最甚冗兵耗於上公用蠧於下內則致帑廩空竭外則致生靈困敝臣前後累次論列乞那移兵馬於河南州軍及罷諸處公用回易尋委逐處安撫轉運司相度終未見果決施行況北敵請和四十餘年歲遺金帛數十萬者是欲寛國用而紓民力爾今邊鄙不聳正是保國息民之時而屯兵益眾用度益廣毎年河北便糴糧斛三四百萬石約支見錢四五百萬貫僅有三二年之備𨿽朝廷竭力應副亦所不逮日甚一日恐數歲之後必有不可捄之患至如寶元以前天下無事財貨充足一旦昊賊猖獗調發旁午公私窘絕迄今未復以今事勢較之往日則不侔甚矣萬一或有警急何以取濟且燕云者四支也河朔者心腹也幸而外無敵國之虞而令河朔塗炭如此是防手足未然之患而自潰其心腹也則朝廷安可不深慮而務捄之之策乎若上下協心更張措置如反掌之易而有太山之安又何憚而不爲哉欲望聖慈宣諭兩府執政大臣應沿邊及近裏州軍兵馬除合畱防守外其屯駐駐泊諸軍悉令歸營就糧諸軍卽分屯於河南兗鄆等諸州率三年一代遇有邊事實時起發不旬日可到豈有後期不及者邪其諸州公用錢除沿邊及人使路分州軍量與增添外諸路一切禁止並不得回易則國用民力漸可完復惟陛下矜念元元斷在必行若更令逐路相度則互執所見益無涯矣臣區區之心不能自巳伏乞陛下畱神省察

請擇探候人

臣竊見沿邊州軍探候事宜於體最急舊日何承矩李允則識敵之情僞大小必得其實後來葛懷敏亦能使人自王徳基王仁朂後惟務邀功冒名所遣旣不得愼宻之人且從而聲張之是致契丹累次全家捉過漢人去界上多添巡邏驗認於今全不能深入只是到得四榷場及幽涿間傳得民間常語或虛僞之事便爲事宜且諸處自有機宜一司所管金幣不少自來只備支賜與探事人近年甚有侵借過處兼沿邊守將類不得人但圖進取殊不以此爲意正恐一日賊及境而不知也欲乞應系沿邊自來探候事宜州軍宻令知州通判及舊例管機宜人等盡籍見在當事人姓名仍具機宜司見管金幣多少自來毎得甚事支與何等物幾月日可來一報仍令多方求訪舊日曽經探事人使用新差少年不諳事者並令廢罷及只令探首領所在任將相何人山前山後人哀樂如何諸國臣與不臣並訓練點集兵馬造作姦謀年歲丰凶轉移糧艸凡幹大事卽許申報自余打圍移帳放赦修城細碎尋常眾人所見虛僞傳聞之事並不可納徒廢金幣無益於事伏望聖慈特降指揮仍乞嚴賜約束不得漏泄所貴逐處官吏用心緩急免致誤事

論蠻賊事﹝二章﹞

第一章

臣竊見廣南東路鈐轄司奏據連州申勘到行者孫之道稱蠻賊等三千餘人商量入連州打刼勘會彼中兵甲數少巳差奉職周僧辧帶兵甲一百人前去防托者緣廣南英韶連賀四州並與湖南郴衡道永等州相接自蠻賊騷動以來彼處稍有備擬鹵略無得賊計必謂嶺南無備有侵軼之意兼聞八月九日蠻賊五百餘人打刼連州桂陽縣兩村人戶財物牛馬不少今來賊勢轉盛所差兵級數少必難枝梧況廣南州郡並無城壁及攻守之具加之兵力綿薄無堪用者若不速議措置使此賊得便乘虛深入曷以禦之欲望聖慈特降指揮下本路轉運鈐轄司令於逐州界首可控扼之處相度添置寨柵屯兵防托以警備之不然恐爲患轉大貽朝廷之深憂也

第二章

臣竊聞廣南東路鈐轄司奏蠻賊二千餘人入連州界打刼殺害人命及使臣等並轉運司奏乞差禁軍及選有將略武藝使臣前來防托捉殺者臣先曽上言以連賀英韶等州最與荊湖南路接界切慮蠻賊以嶺南無備乘虛深入緣彼中州縣並無城壁及攻守之具兵力綿薄山路險阻緩急捄援不逮乞於逐處要害可控扼之所相度創置寨柵屯兵守把今蠻賊累次打刼其勢稍甚若不令速剪滅爲患不少如候朝廷差撥禁軍恐無所及緣北人乍到不諳風土多染瘴疫之疾竊見唐時或嶺南叛擾並自江西起兵進討況虔吉等州疆境相接民俗頗同若選差使臣往彼抽發兵士或召募就近應副事體至便地裏不逺人心可用欲望速降指揮

包孝肅奏議集卷九

●欽定四庫全書

包孝肅奏議集卷十

﹝宋﹞包拯撰

○糧道

奉詔河北計置斛斗日上殿

臣竊見河北闕糧州軍例皆屯泊軍馬不少𨿽朝廷多方計置糧儲應副緣支多收少夏秋二稅又無準望若不別作擘畫必恐向去大叚闕食且河北天下之根本士卒絕糧勢必生變伏望聖慈詳審事機且將闕糧州軍土客兵士各隨近便去處量與移屯河東或近南有備州軍就糧供贍緩急應用必不誤事候將來計置稍備漸令復舊但慮議者以防邊兵士不可輕動況北人方守盟約𨿽有西討之名歲月之間必未有釁若軍無餱糧萬一腹心自相擾亂爲患益甚則國家之憂在此不在彼必然之事不可不深慮也

請支撥汴河糧綱往河北

臣奉勑差往河北提舉計置斛斗緣河北轉運司近年失於計置自災傷之後近裏州軍例皆闕乏糧儲有只支得一兩月去處𨿽本司於去年秋擘畫預給三說文鈔配糴三百五十萬自後又爲安撫司以配糴不便乃借支諸州常平倉及那撥封樁斛斗外只令糴三十一萬石爲一年準備其斛斗又並未般到闕糧州軍虛作見管數目不過夏初漸已支盡勘會三司先於別州支撥斛斗應副內汴河綱四十八萬石見在河陽積貯及於京西支撥二十九萬石各巳差官裝發往衛州通利軍下卸兩月有餘方起發得十七八萬石其京東三十五萬石令轉海往滄州𨿽聞和雇客船一運只裝載得三萬餘石一年可發得兩運亦未見報起發次第近準中書札子令更配糴一百萬石充軍糧況河北河東水旱相繼人戶流亡殆盡𨿽有存者亦宜撫卹不可重有搔擾𨿽欲抑配必恐無由辦集臣自受命以來夙夕疚懷緣河北軍糧支用浩瀚毎月約支五十萬石一年約支七百萬石或緩急添屯軍馬所費轉多今來若不自京師及早急速計置往彼秋初必致闕誤至時卒難擘畫應副河北腹心之地糧食稍絕必有他變爲患不細近聞江淮發運司今春頭運並是和雇客船非乂到岸當此水勢調勻之際兼人船完備乞令三司相度便添錢和雇那撥斛斗二百萬石往衛州或通利軍下卸卽不可更候第二運蓋五六月後水勢浩大官船必不能前去且捄濟河北惟有此路捨是則無以爲計若稍更遲疑卽不及矣伏望陛下早賜指揮三司施行

請於懷衛糴米修禦河船運

臣竊見禦河上自懷衛通利軍下至沿邊州軍順流般運斛斗無便於此卽目綱船大小只及三四百隻兼多是損壊者北京𨿽有造船場緣累年巳來官司下切點檢兵士物料等並是將別處支用日近方鳩集工匠打造又難得材植欲乞特降指揮下河北都轉運司選差知次第幹事官員於鎭府界西山采斫木植作栰前來令本司更於諸處盡底剗刷工匠差官專監並手造船及添修損壊者旋支往本河輦運況懷衛州素號沃壤斛斗至賤可以計置應副沿邊州軍只患無船若得船三二千隻舳艫往來銜尾不絕卽邊儲無匱乏之虞兼免貴價入便枉費官錢

請河北及時計置斛斗

臣竊見河北今夏二麥大熟近朝廷支撥見錢及本路應系諸般封樁錢等並令收糴共及一百萬石逐路糧食𨿽及年支亦須接續計置兼沿邊便糴以三說新法全未有客人入中巳具事由聞奏乞令沿邊且用見錢交鈔入中一二年至今未降指揮今秋田苗甚好將來必是丰稔若不預爲擘畫必臨時措置不及況積蓄軍儲無便於此時不可失也訪聞邊郡甚欲得銀絹等博糴或朝廷以三說新仃不欲攺法卽望聖慈特許於內庫支借銀絹一百萬疋兩令轉運司分配與沿邊州軍依見錢價例收糴諸色斛斗不惟邊儲有備兼免貴價入便大支卻在京錢物等事體至便

請添河北入中糧艸

臣伏讀前漢趙充國傳充國嘗謂大司農耿壽昌曰於金城湟中糴榖三百萬斛羌人不敢動矣壽昌請糴百萬斛乃得四十萬一失此冊羌人故爲逆失之毫釐差之千里事旣然矣若四夷猝有動揺相因而起𨿽有智者不能善其後也是知糧儲有備則邊患不足卹矣臣竊見河北沿邊州郡軍糧未備屯兵少處約及二年如定州屯兵稍眾只及一年有餘況中山最是控扼之所若非次添屯軍馬不支數月緩急如何取濟𨿽朝廷財用窘迫力所未及然河朔根本之地自彊敵講好觀釁而動詭詐萬狀固不可信其虛聲怠其實備孫子曰無恃其不來恃吾有以待之也無恃其不攻恃吾之不可攻也今若計度糧艸處置邊事且循舊制不務施爲臣恐日甚一日有不可捄之患矣故曰金城湯池帶甲百萬非粟不能守可不熟慮乎欲望聖慈特降指揮令三司應河北沿邊州軍且令依舊入中若以倍費官錢卽乞支撥見錢百萬貫趁今夏二麥丰熟之際於近便處及時收糴卻自禦河輦運往沿邊州軍以實儲廩比之貴價入中其利甚厚仍乞速賜指揮施行

○求退

求外任

第一章

臣以極陋至庸之質過叨甄擢猥參近侍仍預諫職才微責重何以云補伏惟陛下以英睿之徳兼夷曠之度詢求讜議容納愚直此誠臣百千載之一遇也然以位疎言賤罕或施行上則負陛下求治之心下則忤執政用之之意且忠良介特之士在下旣不能進姦猾苛暴之人居職又不能退公議日迫無以逃責久玆忝冒實不皇寧伏望陛下憫以無他矜乎不逮寛其罪戾賜以保全俾出領於單麾庶少圖於薄效臣欲乞江浙一次知州任使臣無任懇願激切之至

第二章

臣近者上殿曽具札子進呈乞江浙一次知州任使至今未奉指揮進退悚懼啟處不寧竊念臣識闇材駑任優責重於國家之大事無可濟於朝廷之庶務不能周獻替旣無所聞論議又不足信冒榮滋久靦顏不皇退揣至庸願全素守伏望陛下曲回聖造俯諒愚衷特與保全俾從外任誓圖報效靡憚捐糜臣無任祈恩竢命激切屏營之至

第三章

臣生於艸茅蚤從宦學盡信前書之載竊慕古人之爲知事君行巳之方有竭忠死義之分確然素守期以勉循而況親逢盛辰驟被殊用寘諸侍從之列擢處諫諍之班臣於此時敢忘圖報至於朝廷之政或闕國家之計所先爵寵非賢權幸干進臣嘗披瀝肝膽冒犯威顏寔忌諱之不知曷怨仇之足避濫當所職旣竭乃心然才無所長愚有不逮𨿽間形於狂瞽徒仰紊於睿聰止成塞責之虛名詎見已行之實效犬馬之賤豈憚溝壑之棄捐塵露之徵無禆山海之髙大上則孤聖君之盛選下乃迫多士之公言勢難茍安理宜知退向者屢陳封削未賜允兪尙出入於軒闈毎慚羞於面目伏望皇帝陛下察臣愚直匪爲身謀憫臣孱微所憂任重從其危懇委以外藩獻替之司庶免妨賢之咎循良之寄誓堅盡瘁之誠干觸冕旒臣無任祈恩竢命懇迫激切屏營之至

第四章

臣近曽陳乞外任差遣蒙降中書札子奉聖旨令依舊供職者伏念臣立朝孤直荷聖奨知每竭肺肝勉圖報塞𨿽夙夜匪懈務進於瞽言而歲月逾深訖無於善狀臣當堅辭所職退避能賢思之甚詳志方不奪伏望皇帝陛下察臣危迫惠此頑冥特霈兪音俾分便郡茍全要領幸出於回容誓竭糜捐終酬於覆載臣無任祈恩竢命激切屏營之至

第五章

臣近者累次陳乞外任差遣蒙降中書札子奉聖旨令依舊供職尋再具狀陳乞未蒙指揮施行伏念臣夙以愚直無所云補久污髙明之地彌負素餐之責願避賢路庶塞公議伏望陛下矜其拙訥賜以保全俾領郡麾少圖涓效臣無任懇悃竢命之至

第六章

臣前後六次具狀並札子陳乞外任差遣近又準中書札子奉聖旨以臣到院未及二年依天禧元年新降詔書令依舊供職者臣迹孤望輕才短責重上不能廣聖主之徳下不及捄當時之獘若乃不愧屋漏罔卹人言𨿽茍逭於邦刑恐難逃於陰譴伏望皇帝陛下察其審分鑑此由衷特推從欲之恩免罹非據之咎冒瀆宸聴臣無任激切屏營之至

第七章

臣近以起居舎人吳奎差知宻州曽具論列未賜施行進退憂惶罔知攸措伏念臣孤危之迹多仇少與待罪諫列垂及二年竟不能有所建明少禆萬一而陛下聖度淵深終賜保全𨿽明主之恩不忍輕去在愚臣之分固難自處伏望聖慈指揮檢會臣前後累次陳乞外任差遣因依許除江浙一便郡誓殫薄效上答鴻恩臣無任懇迫竢命之至

包孝肅奏議集卷十

●包孝肅奏議集原跋

孝肅包公名塞宇宙小夫賤隸類能談之第其平昔嘉謨讜論闗國家大體者𨿽搢紳間或未盡聞廬江帥毗陵胡公彥國倅建安章公籍一日相與言曰此邦素多奇士如包公實間出也惜其後無顯人弗克爲之發揚因搜訪遺槁欲傳之爲不朽計有攝助敎蘇林進曰林舊蔵公奏議集十卷亡於兵火今淮左總司屬官徐公修家有是本請往求之遂不逺數百里手抄以歸前所謂嘉謨讜論悉粲然在目矣帥倅得之喜曰玆可以廣吾志也乃俾祗若是正訛謬鏤板郡學且命錄公傳及祠記逸事附於末其好賢樂善之誠蓋如此不可以不識紹興二十七年九月望日左修職郎充廬州州學敎授括蒼吳祗若書

孝肅包公奏議十卷紹興間胡帥治廬以公本廬人丘墓祠堂在焉命置板郡學艱難悉爲煨燼獨歲時蒸嘗之奉得不廢祀典淳熈元年春郡旣肇新學宮別作公像迎致於東序懼其書之弗傳將敬慕有時而怠乃訪舊本於學正湯氏家敎授霅川吳公蕓又從幕屬假番陽辛氏所蔵補亡書七篇是正訛謬及遺脫計二百八十六字遂爲繕本鋟版以附新學或公之道未墜於地讀者必慕其爲人且以遺君子之鄕知名節取重於世尙友先烈庶幾乎遺風之不泯是磻老區區建學刋書之意也夏五月書成合肥假守東平趙磻老敬書其後附錄﹕包孝肅奏議十卷右皇朝包拯字希仁合淝人天聖五年進士權禦史中丞知開封府爲人剛嚴聞者憚之𨿽閭裏童稚婦女亦知其名性不苟合未嘗僞色辭以恱人平生無私書不受干請𨿽故人親黨一皆絕之﹝四庫全書﹟史部﹟目錄類﹐經籍之屬﹟郡齋讀書志﹟卷四下﹞包孝肅奏議十卷鼌氏曰包拯字希仁合淝人天聖五年進士爲禦史中丞知開封府爲人剛嚴無私聞者皆憚之汪玉山序公奏議分門編類其事之首尾時之先後不可考也如請那移河北兵馬凡三章其二在第八卷

議兵門其一乃在第九卷

議邊門其不相貫穿如此今考其歲月系於每章之下而記其履歷於後若其歲月可見於章中者不復重出與夫不可得而考者不容於不闕也庶幾讀者尙可以尋其大槪云如劾罷張方平宋祁三司使而奏議不載豈包氏子孫所不欲以示人者邪﹝四庫全書﹟史部﹟政書類﹟通制之屬﹟文獻通考卷二百四十七﹞包拯字希仁廬州合肥人也始舉進士除大理評事出知建昌縣以父母皆老辭不就得監和州稅父母又不欲行拯卽解官歸養後數年親繼亡拯廬墓終喪猶徘徊不忍去裏中父老數來勸勉久之赴調知天長縣有盜割人牛舌者主來訴拯曰第歸殺而鬻之尋復有來告私殺牛者拯曰何爲割牛舌而又告之盜驚服徙知端州遷殿中丞端土產硯前守緣貢率取數十倍以遺權貴拯命制者才足貢數歲滿不持一硯歸尋拜監察禦史裏行攺監察禦史時張堯佐除節度宣撫兩使右司諫張擇行唐介與拯共論之語甚切又嘗建言曰國家歲賂契丹非禦戎之策宜練兵選將務實邊備又請重門下封駁之制及廢錮贓吏選守宰行考試補蔭弟子之法當時諸道轉運加按察使其奏劾官吏多摭細故務苛察相髙尙吏不自安拯於是請罷按察使去使契丹契丹令典客謂拯曰雄州新開便門乃欲誘我叛人以刺疆事耶拯曰涿州亦嘗開門矣刺疆事何必開便門哉其人遂無以對歷三司戶部判官出爲京東轉運使攺尙書工部員外郎直集賢院徙陜西又徙河北入爲三司戶部副使秦隴斜谷務造船材木率課取於民又七州出賦河橋竹索恆數十萬拯皆奏罷之契丹聚兵近塞邊郡稍警命拯往河北調發軍食拯曰漳河沃壤人不得耕邢洛趙三州民田萬五千頃率用牧馬請悉以賦民從之解州鹽法率病民拯往經度之請一切通商販除天章閣待制知諫院數論斥權幸大臣請罷一切內除曲恩又列上唐魏鄭公三疏願置之坐右以爲龜鑑又上言天子當明聽納辧朋黨惜人才不主先入之說凡七事請去刻薄抑僥幸正刑明禁戒興作禁妖妄朝廷多施行之除龍圖閣直學士河北都轉運使嘗建議無事時徙兵內地不報至是請罷河北屯兵分之河南兗鄆齊濮曹濟諸郡設有警無後期之憂借曰戍兵不可遽減請訓練義勇少給餱糧每歲之費不當屯兵一月之用一州之賦則所給者多矣不報徙知瀛州諸州以公錢貿易積歲所負十餘萬悉奏除之以喪子乞便郡知揚州徙廬州遷刑部郎中坐失保任左授兵部員外郎知池州復官徙江寧府召權知開封府遷右司郎中拯立朝剛毅貴戚宦官爲之斂手聞者皆憚之人以包拯笑比黃河淸童稚婦女亦知其名呼曰包待制京師爲之語曰關節不到有閻羅包老舊制凡訟訴不得徑造庭下拯開正門使得至前陳曲直吏不敢欺中官勢族築園榭侵恵民河以故河塞不通適京師大水拯乃悉毀去或持地劵自言有僞增步數者皆審驗劾奏之遷諫議大夫權禦史中丞奏曰東宮虛位日久天下以爲憂陛下持久不決何也仁宗曰卿欲誰立拯曰臣不才備位乞豫建太子者爲宗廟萬世計也陛下問臣欲誰立是疑臣也臣年六十且無子非邀福者帝喜曰徐當議之請裁抑內侍減節冗費條責諸路監司禦史府得自舉屬官減一歲休暇日事皆施行張方平爲三司使坐買豪民產拯劾奏罷之而宋祁代方平拯又論之祁罷而拯以樞密直學士權三司使歐陽修言拯所謂牽牛蹊田而奪之牛罰巳重矣又貪其富不亦甚乎拯因家居避命久之乃出其在三司凡諸筦庫供上物舊皆科率外郡積以困民拯特爲置場和市民得無擾吏負錢帛多縲系間輙逃去並械其妻子者類皆釋之遷給事中爲三司使數日拜樞密副使頃之遷禮部侍郎辭不受尋以疾卒年六十四贈禮部尙書謚孝肅拯性峭直惡吏苛刻務惇厚𨿽甚嫉惡而未嘗不推以忠恕也與人不茍合不僞辭色悅人平居無私書故人親黨皆絕之𨿽貴衣服噐用飲食如布衣時嘗曰後世子孫仕宦有犯贓者不得放歸本家死不得葬大塋中不從吾志非吾子若孫也初有子名繶娶崔氏通判潭州卒崔守死不更嫁拯嘗出其媵在父母家生子崔密撫其母使謹視之繶死後取媵子歸名曰綖有奏議十五卷論曰拯爲開封其政嚴明人到於今稱之而不尙苛刻推本忠厚非孔子所謂剛者乎奎博學淸重君子人也抃所至善治民思不忘猶古遺愛介敢言聲動天下斯古遺直也夫聽諫者明君所難以唐文皇猶弗終於魏徵觀四臣面諍鯁吭逆心或不能堪而仁宗容之無咈誠盛徳之主哉屼世孝淑問難進義問彊敏恕髙行不隕家聲有足美云﹝四庫全書﹟史部﹟正史類﹐宋史卷三百十六﹞包拯字希仁廬州人天聖五年登進士第累擢天章閣待制龍圖閣直學士權三司使嘉佑六年遷給事中正三司使數日拜樞密使遷侍郎辭不受七年薨於位年六十四贈禮部尙書謚孝肅子綖初拯以大理評事知建昌縣辭以親年髙攺和州管庫而親不欲去鄕裏遂解官就養及親亡廬墓側終喪不忍仕久之知揚州天長縣有訴盜割牛舌者拯曰第殺而鬻之俄有告私屠牛拯曰已割其舌矣非私殺也盜色變遂引伏嘗使北敵敵典客曰雄州開便門欲誘納叛人刺候疆事邪拯曰誠欲刺之自有正門何必便門也此豈嘗問涿州門邪敵有沮色爲禦史言諸道轉運加按察使之名以苛察相尙奏劾官吏更倍於前皆捃摭細故使吏不自安詔爲罷之除陜西轉運使旣行數日有他路監司對而求章服者上不悅因傳宣中書曰包拯使陜西未嘗自言也可賫三品服賜之及知諌院數論斥大臣請罷一切內降又錄唐魏鄭公三疏請置座右及別條七事言明愼聴納辧別朋黨愛惜人才不主先入之說蕩去疑法條責臣下牽錄微過其論甚美在陜西奏罷斜谷務造船材木十萬及罷七州河椿竹索數十萬奉使河北言牧馬占邢洺趙三州沃壤萬五千頃悉請以予民從之知瀛州除放一路所負回易公使錢十餘萬仍奏諸州毋得回易公使錢遂爲著令開封舊制訟牒令知牌司收之於門外拯知府開門使徑至庭下辧曲直京師大水拯以勢家多置園第惠民河上歲久堙塞遂盡毀去宦者僞增地契步數悉奏劾之權貴爲之斂迹權中執法請立皇嗣陳教養宗室之法責諸路監司聴禦史府自舉屬官諫官禦史不避二府薦舉兩制得至執政私第減一歲休暇日皆施行及攻罷張方平三司使而除宋祁拯又屢擊祁在蜀宴飲過度遂除拯三司使翰林學士歐陽修疏拯所奪蹊田之牛罰已重矣又貪其富不亦甚乎拯居家避命者久之在三司和市上供物以革科率之擾其爲人不茍合未常僞辭色以悅人平居無私書故人親黨亦皆絕之人多憚其方嚴𨿽里巷婦人穉子莫不知其名仕至通顯奉已儉約如布衣時少爲劉筠所知筠無子爲奏其族子爲後而請還其所沒田廬﹝四庫全書﹟史部﹟別史類﹟隆平集卷十一﹞包拯字希仁廬州合肥人也舉進士以大理評事知建昌縣辭以親年髙攺和州管庫而親不欲去鄕裏遂解官就養及親亡廬墓側終喪不忍仕久之知天長縣有訴盜割牛舌者拯曰第殺而鬻之俄有告私屠牛者拯曰已割其舌矣非私殺也盜色變遂引伏徙知端州入爲監察禦史建言國家取士用人不得實歲賂戎狄非禦戎之策又言諸路轉運加按察使之名以苛察相尙奏劾官吏更倍於前皆捃摭細故使吏不自安詔爲罷之使契丹敵之典客曰雄州開便門欲誘納叛人刺候疆事邪拯曰誠欲刺之自有正門何必便門也此豈問涿州門邪敵有沮色爲三司戶部判官出爲京東轉運使攺直集賢院徙陜西路又徙河北入爲三司戶部副使奏罷斜谷務造舩材木十萬及罷七州河橋竹索數十萬奉使河北言牧馬占邢洛趙三州沃壤萬五千頃悉請以予民事多施行擢天章閣待制知諫院張堯佐挾貴妃以請自三司使拜宣徽節度景靈羣牧四使拯上疏切諫語在堯佐傳卒奪其宣徽景靈二使拯數論斥大臣請罷一切內降又錄唐魏鄭公三疏請置座右及別條七事言明察聽納辧別朋黨愛惜人才不主先入之說蕩去疑法條責臣下牽錄微過其論甚美除龍圖閣直學士復爲河北轉運使知瀛州除放一路所負回易公使錢十餘萬仍奏請諸州毋得回易公使錢徙揚廬二州廬卽拯鄕裏也親黨有犯法者拯無少貸焉坐失保任降知池州徙江寧府召知開封府舊制訟牒令知牌司收之於門外拯使徑至庭下辧曲直吏民不敢欺京師大水拯以勢家多置園第惠民河上歲久湮塞遂盡毀去中貴人僞增地契步數者拯奏劾之權貴爲之斂迹嘉佑三年除右諫議大夫禦史中丞上疏請立皇嗣曰東宮虛位日久天下以爲憂羣臣數以爲言而陛下持久不決何也夫萬物皆有根本而太子者天下根本也根本不立禍孰大焉仁宗曰卿欲誰立拯曰臣乞陛下豫建太子者爲宗廟萬世計耳陛下問臣誰立是疑臣也臣行年六十且無子非徼後福者仁宗喜乃曰當徐議之拯又上疏陳教養宗室之法責諸路監司聽禦史府自舉屬官諫官禦史不避二府薦舉兩制得至執政私第減一歲休假日皆施行之張方平爲三司使拯攻罷之而除宋祁拯又撃祁祁罷遂除拯三司使歐陽修疏拯所謂牽牛蹊田而奪之牛罰已重矣又貪其富不亦甚乎拯家居避命者久之六年拜禮部侍郎樞密副使七年終於位年六十四贈禮部尙書謚曰孝肅拯爲人不茍合未嘗僞辭色以恱人平居無私書故人親黨亦皆絕之人多憚其方嚴仕已通顯奉已儉約如布衣時少爲劉筠所知筠無子爲奏其族子爲後而請還其所沒田廬有奏議十五卷﹝四庫全書﹟史部﹟別史類﹟東都事略卷七十三﹞包拯

孝肅公字希仁廬州人舉進士事仁宗至樞宻副使公知天長縣有訴盜割牛舌者公使歸屠其牛鬻之旣而有告私殺牛者公曰何爲割某家牛舌而又告之盜者驚伏徙知端州州歲貢硯前守緣貢率數十倍以遺權貴人公命制者才足貢數歲滿不持一硯歸﹝巵史﹞公在言路極言時事復爲京尹令行禁止至今天下皆呼包待制又曰包家市井小民及田野之人凡狥私者皆指笑之曰你一个包家見貪污者曰你一个司馬家天下稱司馬公曰司馬家﹝家塾記﹞公尹京號爲明察有編民犯法當杖脊吏受賕與之約曰今見尹必付我責狀汝第呼號自辧我與汝分此罪汝決杖我亦決杖旣而包引囚問畢果付吏責狀囚如吏言分辧不巳吏大聲訶之曰但受脊杖出去何用多言包謂其市權捽吏杖之十七特寛囚罪止從杖坐以沮吏勢不知乃爲所賣卒如素約小人爲姦固難防也公天性峭嚴未嘗有笑容人謂包希仁笑比黃河淸﹝筆談﹞公始及第以親老侍養不仕官且十年人稱其孝知開封府爲人剛嚴不可幹以私京師爲之語曰闗節不到有閻羅包老﹝記聞﹞公知諫院列上唐魏鄭公三疏請置座右以爲龜鑑爲中丞奏曰東宮虛位日久天下以爲憂羣臣數有言者卒未聞有所處置未審聖意持久不決何也太子者天下根本也根本不立禍孰大焉仁宗曰卿欲誰立公曰臣非才備位所以乞豫建太子者爲宗廟萬世計耳陛下問臣欲誰立是疑臣也臣行年七十且無子非邀後福者惟陛下裁察仁宗喜曰徐當議之﹝四庫全書﹟史部﹟傳記類﹟總錄之屬﹟宋名臣言行錄前集卷八﹞包孝肅公拯

曽鞏包拯字希仁廬州人天佑五年登進士第累擢天章閣待制龍圖閣直學士權三司使嘉佑六年遷給事中正三司使數日拜樞宻使遷侍郎辭不受七年薨於位年六十四贈禮部尙書謚孝肅子誕初拯以大理評事知建昌縣辭以親年髙攺和州管庫而親不欲去鄕裏遂觧官就養及親亡廬墓側終喪不忍仕久之知揚州天長縣有訴盜割牛舌者拯曰第殺而鬻之俄有告私屠牛拯曰已割其舌矣非私殺也盜色變遂引伏嘗使北彼之典客曰雄州開便門欲誘納叛人刺候疆事耶拯曰誠欲刺之自有正門何必便門也此豈嘗問涿州門耶彼有沮色爲禦史言諸道轉運加按察使之名以苛察相尙奏劾官吏更倍扵前日捃摭細故使吏不自安詔爲罷之除陜西轉運使旣行數日有它路監司對而求章服者上不恱因傳宣中書曰包拯使陜西未甞自言也可賫三品服賜之及知諌院數論斥大臣請罷一切內降又錄唐魏鄭公三疏請置座右及別條七事言明愼聽納辧別朋黨愛惜人才不主先入之說蕩去疑法條責臣下牽錄懲過其論甚美在陜西奏罷斜谷務造舩材木十萬及罷七州河椿竹索數十萬奉使河北言牧馬占邢洺趙三州沃壤萬五千頃悉請以予民從之知瀛州除放一路所負回易公使錢十餘萬仍奏諸州無得回易公使錢遂爲著令開封舊制訟牒令知牌司收之扵門外拯知府開門使徑至庭下辧曲直京師大水拯以勢家多置園第惠民河上歲久湮塞遂盡毀去宦者僞增地契步數悉奏劾之權貴爲之斂迹權中執法請立皇嗣陳教養宗室之法責諸路監司聽禦史府自舉屬官禦史不避二府薦舉兩制得至執政私第減一歲休假日皆施行及攻罷張方平三司使而除宋祁拯又屢擊祁在蜀宴飲過度遂除拯三司使翰林學士歐陽修疏拯所奪蹊田之牛罰已重矣又貪其富不亦甚乎拯居家避命者久之在三司和市上供物以革科率之擾其爲人不茍合未嘗僞辭色以恱人平居無私書故人親黨亦皆絕之人多憚其方嚴𨿽里巷婦人穉子莫不知其名仕至通顯奉已儉約如布衣時少爲劉筠所知筠無子爲奏其族子爲後而請還其所沒田廬﹝四庫全書﹟史部﹟傳記類﹟總錄之屬﹟名臣碑傳琬琰之集下卷六﹞包拯字希仁合肥人舉進士以親老不就州縣職後二親繼沒廬墓終喪始入仕知端州端產硯拯歲滿不持一硯歸尋拜監察禦史後知諫院數論斥權幸大臣請罷一切內降曲恩除龍圖閣直學士歷知開封府拯立朝剛毅貴戚宦官斂手人以拯笑比黃河淸語曰關節不到有閻羅包老訟訴者徑造庭下前陳曲直吏不敢欺自三司使拜樞宻副使卒謚孝肅﹝四庫全書﹟史部﹟地理類﹟都會郡縣之屬﹟江南通誌卷一百三十八﹞包孝肅祠在府治南濠內祀宋包拯﹝附﹞明黃金孝肅書院記﹝包孝肅公宋之名臣也其精忠直諫可比漢之汲長孺而過之視唐魏鄭公出處尢正其廉節冠一時趙淸獻而下不論也其載諸宋史者炳炳與日月爭光其傳與天地相爲悠久卓乎不可尙已苐公爲廬人仕於廬者往往以簿書期會爲心求能表章先賢以風後進則寥乎未之有聞監察禦史陽城宋君克明來守是邦未踰年六事漸舉百廢具興謂公乃鄕賢顧可漫不加之意乎郡城有河河之中有洲舊爲浮屠氏所據太守至是撤而去之因相其地庀材陶瓦鳩工事事南面建屋五間中坐公之像東西翼以夾室植竹木於四圍而環之以墻前建大門其地峻疊石爲梯數十級登焉題其額曰包公書院新傑壯偉過者爲之攺觀擇庠俊張福輩十餘人讀書其中而公二十四世孫大章亦與焉太守嘗於祭畢謂諸生曰士學宜師聖賢若公乃表表焉百世可師者也吾欲爾曹居家行已則師公之孝立朝事君則師公之忠庶不負建新院之意福輩奉教帷謹間以書來屬予記之嗚呼爲政貴識大體不務末節嚴先生祠堂範仲淹構之韓昌黎潮州廟王滌新之以其所關者大也孝肅之風足以廉貪立懦其有功於名教大矣不比之重而務其它可乎太守善斆乃及於是有以激人心而觀風化可謂得其大體與況其所費悉出自規畫一無所取於民其才之長又有過人者繼自今廬之士气丕振或以直諫顯或以廉節著忠臣孝子之門上紹先賢之芳躅未必不由此舉基之是太守亦有大功於名教也於是乎書﹞﹝四庫全書﹟史部﹟地理類﹟都會郡縣之屬﹟江南通誌卷四十二﹞包孝肅極子繶爲潭州通判卒遂無嗣先是孝肅有出媵生子育於外繶婦崔素撫其母使謹視之及繶死乃取之歸名曰綖人傳包無後不知實有嫡嗣在也﹝四庫全書﹟史部﹟地理類﹟都會郡縣之屬﹟江南通誌卷一百九十六﹞包拯字希仁合肥人過虔師事邑人陳晦之於崆峒山中﹝贑縣誌﹞﹝四庫全書﹟史部﹟地理類﹟都會郡縣之屬﹟江西通誌卷九十六﹞包拯字希仁廬州合肥人仁宗時權知開封府舊制凡訟訴不得徑造庭下拯開正門使得至前陳曲直吏不敢欺中官勢族築園榭侵惠民河以故河塞不通適京師大水拯乃悉毀去或持地劵自言有僞增步數者皆審驗劾奏之遷諫議大夫京師諺云闗節不到有閻羅包老又曰笑比黃河淸內外皆稱爲包待制云後謚孝肅立祠署左春秋祀之﹝四庫全書﹟史部1地理類1都會郡縣之屬﹟河南通誌卷五十五﹞包孝肅公祠﹝在府治東祀宋開封府尹包拯明成化九年建嘉靖七年修明胡謐記開封府故有包孝肅公祠蓋祀其知開封時功也前後公知是府者多名人奚獨祀公蓋公其尢也公所歷諸官皆有績奚獨祀公知府功蓋開封京府其功可以該諸績也惟公之在開封也剛毅不阿貴戚宦臣爲之斂手猶若居禦史諌議之論斥而且開門聽訟吏不敢欺卽廣其知天長時斷割牛舌訟之明也劾毀勢家侵惠民河園榭卽推其轉運河北時請以牧馬地賦民之惠也自奉儉約無異布衣誡子孫不敢犯贓罪卽充其知端州時歸不持一硯之操也與夫知瀛州而請罷回易在三司而置埸和易以免民供上之物則皆繇京府以達諸外郡者也然則公揚歷中外之績舉於是乎該矣故京師爲之語曰闗節不到有閻羅包老人以其笑比黃河淸童稚婦女亦知其名呼曰包待制云比卒太常乃並其親老不赴調親沒廬墓之行謚曰孝肅蓋實法所宜祀者此開封所由以祀公也而當時知是府者前公如陳文惠康肅兄弟繼尹薛簡肅威嚴如之後公如歐陽文忠呂正獻濟以寛簡然皆爲他善所掩其知是府功則莫與公並者此開封府所以獨祀公也祠在府治廳事北創始未詳歲月歷金元以迄我朝府列外郡祀事歲修不廢祠則屢葺乃成化癸已前知府孫侯瑜以址隘宇將壓相得府治巽隅隙地遂徙建焉工未就緒而孫侯卒令知府張侯岫至亟繕完之中爲屋三間左右翼兩廂各三間前豎門樓周繚以墉肖公像其中黝堊髹漆煥然一新張侯手書其扁曰包孝肅公之祠爰率僚佐落之而告慰公神如禮每春秋用牲醴致祭著爲儀且裒公遺事奏議載鋟以廣傳焉其尢知慕公者哉僉謂斯舉不可無記以告將來張侯屢以爲請因述開封府所以祀公之意俾人知公之功不獨在開封也﹞﹝四庫全書﹟史部﹟地理類﹟都會郡縣之屬﹟河南通誌卷四十八﹞包拯字希仁廬州合肥人第進士累官陜西轉運使入爲三司戶部副使解州鹽法率病民拯往經度之請一切通商販後以龍圖閣直學士權知開封府貴戚宦官爲斂手拜樞密副使卒謚孝肅拯性峭直惡吏苛刻務惇厚𨿽甚嫉惡而未嘗不推以忠恕也平居無私書嘗言後世子孫仕宦有犯贓者不得放歸本家云﹝四庫全書﹟史部﹟地理類﹟都會郡縣之屬﹟山西通誌卷八十六﹞包拯字希仁合肥人天聖五年進士除大理評事調知天長縣有異政徙知端州蒞事明察不遺隱伏人稱之爲神明端產硯前守緣供貢率取數十倍以事權貴拯命制者止足貢數歲滿不持一硯歸尋拜監察禦史疏請選廣南知州又奏請廣南添差職官章再上從之擢龍圖閣待制知開封尹拜樞密使人以其笑比黃河淸童稚婦女亦知其名京師語曰闗節不到有閻羅包老卒謚孝肅﹝四庫全書﹟史部﹟地理類﹟都會郡縣之屬﹟廣東通誌卷三十九﹞題端州郡齋

包拯淸心爲治本直道是身謀修幹終成棟精剛不作鉤倉充燕雀喜艸盡兔狐愁往牒有遺訓無貽來者羞﹝四庫全書﹟史部﹟地理類﹟都會郡縣之屬﹟廣東通誌卷六十一﹞宋包孝肅新祠記

張詡端之名宦每以宋包孝肅公爲首稱而公之善政每以淸正爲之本觀其自賦詩云淸心爲治本直道是身謀可知矣按史公立朝剛毅貴戚宦官爲之斂手平居無私書故人親黨皆絕之至比其笑爲黃河淸又相目爲閻羅包老𨿽古之遺直弗過也𨿽貴自奉如布衣時遺戒後裔出仕有犯贓者生不得歸本家死不得祔祖葬𨿽古之眞淸弗過也故其守端也往往以直淸著端產土硯前守緣貢悉取數十倍以遺權貴公命制者才足貢數皆本乎直中來也及官滿而歸一硯不持皆本乎淸中來也坐是地方千里民樂耕桑水蜑山猺趨庭向化端之父老至今傳誦之不衰祭法曰法施於民則祀之若公者非其人耶端舊有祠以祀公在郡署儀門之左宋熙寧中郡守蔣續新建其後修廢不一明混一之九十年爲成化乙酉知郡事黃瑜始疏入祀典歲春秋饗以少牢之禮又四十年爲弘治甲子總督都憲潘公以祠限郡署內凡東西往來瞻謁者弗之便也乃委郡守黃侯於郡署外之西百步許相地而攺祠焉僉憲許公實贊襄之告成之日黃侯徵詡文以記詡竊嘗嘆夫今昔生民之不幸也莫甚於官吏之貪亦莫甚於政刑之弗平蓋貪則浚民膏血而凋瘁其本矣政刑弗平則賦斂繁而下疲於供應法网密而民無所措手足矣生意沮而廉恥喪禮讓衰而盜賊起職此之由也又竊怪夫世之貪夫佞士事苞苴總貨寶脂韋淟涊趨炎附勢以爭憐取寵爲得計縱富敵郿塢貴窮公卿不旋踵禍敗相繼卒之身名俱喪間有幸而免者亦貽殃於子孫其視公之淸風直道浩然天地之間屍祝俎豆名流百世之逺得失相去奚啻霄壤哉然則救其敝當若何是故惟直可以塞邪枉之路惟淸可以澄貪虐之源昔舜命伯彛爲秩宗曰直哉惟淸夫交神明且不能外是而他求焉則以之而正心治人孰謂其不可哉此我都憲公注意乎是祠之遷也豈但寓懷賢之意而已耶將俾食祿與夫宦遊而道出於玆土者造祠登拜之頃覩廟貌之煥然瞻遺像之如在肅然興其仰止之心勃然篤其思齊之志殆見播淸風而秉直道濟濟乎其人也則於世道端有賴焉都憲名蕃字廷芳崇徳人僉憲名暄字景輝開化人黃侯名顒字伯望莆田人觀其好尙可以知其政矣祠經始於是年正月六日落成則四月朔日也弘治年月日﹝四庫全書﹟史部﹟地理類﹟都會郡縣之屬﹟廣東通誌卷六十﹞樞宻孝肅公包希仁﹝拯天聖知江寜府﹞讚曰孔門四科尢重政事豈其冉季而曰俗吏惟孝肅所至民物吐气直幹必棟精鋼詎鉤磊落平生斯言卒讎蜚英鄕耆鋭先推賢致飬親闈寕不調官行通乎神明气塞乎天淵朝端憚其嚴毅邦計仗其斡旋京師偉其彈壓牧伯赫其旬宣迅一時之剖決紛萬口之流傳民到於今姓而爵之今之從政者尙矩矱之﹝四庫全書﹟史部﹟地理類﹟都會郡縣之屬﹟景定建康志卷三十一﹞包孝肅公祠﹝包拯希仁嘗尹開封有異政厥後汴人思之立祠於府治廳事之北始建歲月無考國朝成化間知府孫瑜徙建於府治之東隅隙地﹞胡謐撰包孝肅公祠記開封府故有宋包孝肅公祠蓋祀其知開封時功也前後公知是府者多名人奚獨祀公蓋公其尢也公所歷諸官皆有績奚獨祀公知府功蓋開封京府其功可以該諸績也惟公之在開封也剛毅不阿貴戚宦臣爲之斂手猶若居禦史諫議之所論斥而且開門聽訟吏不敢欺卽廣其知天長時斷割牛古訟之明也劾毀勢家侵惠民河園榭卽推其轉運河北時請以牧馬地賦民之惠也自奉儉約無異布衣誡子孫不得犯贓罪卽充其知端州時歸不持一硯之操也與夫知瀛州而請罷回易在三司而置場和易以免民供上之物皆由京府以逹諸外郡者也然則公揚歷中外之績舉於是乎該矣故京師爲之語曰關節不到有閻羅包老人以其笑比黃河淸童稚婦女亦知其名呼曰包待制云比卒太常乃並其親老不赴調親沒廬墓之行謚曰孝肅蓋實法所宜祀者此開封所繇以祀公也而當時知是府者前公如陳文惠康肅兄弟繼尹薛簡肅威嚴如之後公如歐陽文忠呂正獻濟以寛簡然皆爲他善所揜其知是府功則莫與公者此開封所以獨祀公也祠在府治廳事北創始未詳歲月歷金元以迄我朝府列外郡祀事歲修不廢祠則屢葺乃成化癸已前知府孫侯瑜以址隘宇將壓相得府治巽隅隙地遂徙建焉工未就緒而孫侯卒今知府張侯岫至亟繕完之中爲屋三間左右翼兩廂各三間前豎門樓周繚以墉肖公像其中黝堊髹漆煥然一新張侯手署其扁曰包孝肅公之祠爰率僚佐落之而告慰公神如禮毎春秋用牲醴致祭著爲儀且裒公遺事奏議載鋟以廣傳焉其尢知慕公者哉僉謂斯舉不可無記以告將來張侯屢以爲請予因述開封所以祀公之意俾人知公之功不獨在開封也﹝四庫全書﹟史部﹟地理類﹟古迹之屬﹟汴京遺迹志卷十一﹞包拯字希仁廬州合肥人也舉進士以大理評事知建昌縣辭以親年老攺和州管庫而親不欲去鄕裏遂解官就養及親亡廬墓側終喪不忍仕久之知天長縣有訴盜割牛舌者拯曰第殺而鬻之俄有告私屠牛者拯曰已割其舌矣非私殺也盜色變遂引服徙知端州入爲監察禦史建言國家取士用人不得實歲賂戎狄非禦戎之策又言諸路轉運加按察使之名以苛察相尙奏劾官吏更倍於前皆捃摭細故使吏不自安詔爲罷之使契丹敵之典客曰雄州開便門欲誘納叛人刺候疆事邪拯曰誠欲刺之自有正門何必便門也此豈開涿州門邪敵有沮色入爲三司戶部副使奏罷斜谷務造船材木十萬及罷七州河橋竹索數十萬奉使河北言牧馬占邢洛趙三州沃壤萬五千頃悉請以爲民事多施行擢天章閣待制知諌院張堯佐挾貴妃以請自三司使拜宣徽節度景靈羣牧四使拯上疏切諫阻堯佐卒奪其宣徽景靈二使拯數論斥大臣請罷一切內降又錄唐魏鄭公三疏請置坐右及別條七事言明察聴納辧別朋黨愛惜人才不主先入之說蕩去疑法條責臣下牽錄微過其論甚美除龍圖閣直學士復爲河北轉運使知瀛州除放一路所負回易公使錢十餘萬仍奏請諸州毋得回易公使錢徙揚廬二州廬卽拯鄕裏也親黨有犯法者拯無少貸焉召知開封府舊制訟牒令知牌司收之於門外拯使徑至庭下辧曲直吏民不敢欺京師大水拯以勢家多置園第惠民河上歲久湮塞遂盡毀去中貴人僞增地契步數者拯奏劾之權貴爲之斂迹嘉佑三年除右諌議大夫禦史中丞上疏請立皇嗣仁宗喜乃曰當徐議之拜禮部侍郎樞宻副使終於位謚孝肅拯爲人不茍合未嘗僞辭色以悅人平居無私書故人親黨亦皆絕之人多憚其方嚴仕已通顯奉己儉約如布衣時﹝四庫全書﹟子部﹟類書類﹟名賢氏族言行類稿卷十九﹞包拯察牛舌樞宻包孝肅公名拯字希仁知天長縣有訴盜割牛舌者公使歸屠其牛鬻之旣而有告殺牛者公曰何爲割某家牛舌而又告之盜者驚伏﹝四庫全書﹟子部﹟法家類﹟疑獄集卷四﹞盜割牛舌皇朝包拯字希仁舉進士以大理評事知建昌縣辭以親年髙攺和州管庫而親不欲去鄕裏遂解官就養及親亡廬墓側終喪不忍仕久之知天長縣有訴盜割牛舌者拯曰第殺而鬻之俄有告私屠牛者拯曰已割其舌矣非私殺也盜色變遂引服徙知端州及除禦史中丞上疏請立皇嗣仁宗喜乃曰當徐議之禮部侍郎樞密副使終於位謚孝肅﹝四庫全書﹟子部﹟類書類﹟錦繡萬花谷續集卷二十一﹞包希仁嘉佑七年五月辛未樞密副使包拯薨車駕臨幸其第拯字希仁廬州人進士及第以親老侍養不仕宦且十年人稱其孝後歷監察禦史爲天章閣待制知諫院遷龍圖閣直學士知瀛州又遷樞密直學士知開封府爲人剛嚴不可幹以私京師爲之語曰闗節不到有閻羅包老吏民畏服逺近稱之歷禦史中丞三司使樞密副使薨拯爲長吏僚佐有所闗白喜面折辱人然其所言若合於理亦幡然從之剛而不愎此人所難也二王禹玉曰包希仁知廬州廬州卽鄕裏親舊多乘勢擾官府有從舅犯法希仁撻之自是親舊皆屛息﹝四庫全書﹟子部﹟雜家類﹟雜纂之屬﹟事實類苑卷二十三﹞不持一硯包拯字希仁天性嚴厲未嘗有笑容人謂包公笑比黃河淸知端州歲滿不持一硯歸爲京尹令行禁止閭裏童稚亦知其名語曰闗節不到有閻羅包老天下呼爲包待制又曰包家詩曰直幹終爲棟直鋼不作鉤宋慶曆中爲禦史中丞拜樞密謚孝肅﹝四庫全書﹟子部﹟類書類﹟氏族大全卷七﹞王禹玉曰包希仁知廬州卽鄕裏也親舊多乘勢擾官府有從舅犯法希仁戮之自是親舊皆屏息﹝四庫全書﹟子部﹟小說家類﹟雜事之屬﹟涑水記聞卷九﹞嘉佑七年五月辛未樞密副使包拯薨車駕臨幸其第拯字希仁廬州人進士及第以親老侍養不仕宦且十年人稱其孝後歷監察禦史爲天章閣待制知諫院遷龍圖閣直學士知瀛州又遷樞密直學士知開封府爲人剛嚴不可幹以私京師爲之語曰關節不到有閻羅包老吏民畏服遠近稱之歷禦史中丞三司使樞密副使薨拯爲長吏僚佐有所關白喜面折辱人然其所言若中於理亦幡然從之剛而不愎亦人所難也﹝四庫全書﹟子部﹟小說家類﹟雜事之屬﹟涑水記聞卷十﹞包孝肅尹京號爲明察有編民犯法當杖脊吏受賕與之約曰今見尹必付我責狀汝第呼號自辧我與汝分此罪汝決杖我亦決杖旣而包引囚問畢果付吏責狀囚如吏言分辧不已吏大聲訶之曰但受脊杖出去何用多言包謂其市權捽吏於庭杖之七十特寛囚罪止從杖坐以抑吏勢不知乃爲所賣卒如素約小人爲姦固難防也孝肅天性峭嚴未嘗有笑容人謂包希仁笑比黃河淸﹝四庫全書﹟子部﹟雜家類﹟雜說之屬﹟夢溪筆談卷二十二﹞包孝肅笑比黃河淸包孝肅尹京號明察有編戶犯法當杖脊吏受財與約曰今見尹汝但號呼自辧我與汝分罪決杖我亦決杖旣而包引囚問果分辧不已吏訶曰但受脊杖出何用多言包謂其弄令牌之於庭特寛囚罪止從杖坐不知乃爲所賣孝肅峭勁未嘗有笑容人謂包希仁笑比黃河淸﹝四庫全書﹟子部﹟雜家類﹟雜纂之屬﹟類說卷四十八﹞華州西嶽廟門裏有唐玄宗封西嶽禦書碑甚髙數十丈砌數叚爲一碑其字八分幾尺餘其上薄雲霄也舊有碑樓黃巢入關人避於碑樓上巢怒並樓焚之樓旣焚盡而碑字缺剝焚損十存二三也京兆姚嗣宗知華陰縣時包希仁初爲陜西都轉運使才入境至華陰謁廟而縣官皆従行希仁初不知焚碑之由禮神畢循行廟內見損碑顧謂嗣宗曰可惜好碑爲何人燒了嗣宗作秦音對曰被賊燒燒了希仁曰縣官何用嗣宗曰縣只有弓手三四十人柰何賊不得希仁大怒曰安有此理若柰何不得要縣何用且賊何人至於不可捉也嗣宗曰卻道賊姓黃名巢希仁知其戱也黙然而去﹝四庫全書﹟子部﹟小說家類﹟雜事之屬﹟默記卷中﹞華州西嶽廟有唐玄宗封西嶽禦書碑其髙數十丈接連數段爲一碑八分書字幾尺餘舊有碑樓黃巢入闗人避於樓上巢怒並碑焚之樓旣燼而字亦缺剝十存二三京兆姚嗣宗知華陰縣時包希仁初爲陜西都轉運使才入境至華陰謁廟而縣官皆從行希仁初不知焚碑之由謁神畢循行廟內見損碑顧謂嗣宗曰可惜好碑爲何人燒了嗣宗操秦音對曰被賊燒了希仁曰要縣官何用嗣宗曰縣中只有弓手三四十人柰何賊不得希仁大怒曰安有此理若柰何不得要縣官何用且賊何人至於不可捉也嗣宗徐曰都道姓黃名巢希仁覺其戲已嘿然而去﹝四庫全書﹟子部﹟雜家類﹟雜說之屬﹟湛淵靜語卷二﹞嘉佑四眞嘉佑中富韓公爲宰相歐陽公在翰林包孝肅公爲禦史中丞胡翼之侍講在太學皆極天下之望一時士大夫相語曰富公眞宰相歐陽永叔眞翰林學士包老眞中丞胡公眞先生遂有四眞之目歐陽公之子發棐等敍公事迹載此語可謂公言﹝四庫全書﹟子部﹟雜家類﹟雜考之屬﹟容齋隨筆五筆卷三﹞包孝肅公尹京時民有自言有以白金百兩寄我者死矣予其子其子不肯受願召其子予之尹召其子其子辭曰亡父未嘗以白金委人也兩人相讓久之公因言觀此事而言無好人者亦可以少愧矣人皆可以爲堯舜蓋觀於此而知之﹝四庫全書﹟子部﹟儒家類﹟童蒙訓卷上﹞先生因泛言交際之道云先人曾有雜錄冊子記李仲和之祖﹝見居三衢﹞同包孝肅同讀書一僧捨每出入必經由一富人門二公未嘗往見之一日富人俟其過門邀之坐二公托以他事不入他日復招飯意厪甚李欲往包公正色與語曰彼富人也吾徒異日或守鄕郡今妄與之交豈不爲他日累乎竟不往後十年二公果相繼典鄕郡先生因嗟嘆前軰立已接人之嚴蓋如此方二公爲布衣所志已如此此古人所謂言行必稽其所終慮其所敝也或言近有爲鄕邑者泛接部內士民如布衣交甚至狎溺無所不至後來遇事入手處之頗有掣肘處曰爲邑之長此等處當有限節若脫略繩墨其末流之獘必至於此包李之事可爲法也﹝時舉﹞﹝四庫全書﹟子部﹟儒家類﹟朱子語類卷一百二十九﹞李仲和之祖與包孝肅同讀書一僧舎出入必經由一富人之門未嘗往見之後招飯李欲往包公正色曰彼富人也吾徒異日或守鄕郡今日妄與交豈不爲他日累乎後十年二人果相繼守鄕郡古謂言行必稽其所終慮其所獘也﹝四庫全書﹟子部﹟儒家類﹟黃氏日抄卷三十八﹞包孝肅﹝拯﹞公一笑比黃河淸關節不到惟閻羅包老而能恕人以情﹝四庫全書﹟子部﹟儒家類﹟黃氏日抄卷五十﹞李見居與包孝肅同讀書一僧舎毎出入必經由一富人門二公未嘗往見之一日富人候其過門邀之坐二公托以他事不入他日復招飲李欲往包公正色與語曰彼富人也吾輩異日或守鄕郡今妄與之交不爲他日累乎竟不往後十年二公果相繼典鄕郡蓋二公爲布衣時所志已有如此﹝以上記警輕赴人席﹞﹝四庫全書﹟子部﹟儒家類﹟人譜__人譜類記卷下﹞呂原明云京師人有以金銀實二筐托付於其友數年而死其友往語其子子曰我父平日未嘗一言此且無契券之驗殆長者之誤也其友曰我躬受之爾父豈待契券與汝汝必與聞哉兩人相推無敢當其友遂持以白官時包孝肅尹京兆究其實斷還其子世俗皆謂今人無復良心惟知有利耳聞是兩人之風可以釋世俗之疑矣﹝四庫全書﹟子部﹟儒家類﹟人譜__人譜類記卷下﹞包孝肅拯字希仁始及第以親老侍養不仕宦且十年人稱其孝﹝四庫全書﹟子部﹟醫家類﹟壽親養老新書卷二﹞京師人有以金銀繒錦實二篋附放其相知數年而死彼人歸諸其子子曰我父平日未嘗一言及此且無契券之驗殆公之誤也其人曰我躬受之爾父豈待契券與汝必嘗預聞哉兩人相推無敢當其人持以白於官府時包孝肅公尹京驗究其實斷與子世俗之說皆謂今人無復良心惟有利耳聞是二人之風可以釋一時之疑﹝四庫全書﹟子部﹟雜家類﹟雜說之屬﹟呂氏雜記卷上﹞包孝肅爲中丞張安道爲三司使攻罷之旣又自成都召宋子京孝肅復言其在蜀燕飲過度事攺知鄭州已而乃除孝肅遂就命歐陽文忠時爲翰林學士因疏孝肅攻二人以爲不可而已取之不無蹊田奪牛之意孝肅𨿽嘗引避而終不辭元佑間蘓子由爲中丞攻罷許衝元繼除右丞禦史安鼎亦以爲言二人固非有意者然歐陽公之言亦足以厚士風也﹝四庫全書﹟子部﹟雜家類﹟雜說之屬﹟石林燕語卷十﹞包孝肅公之尹京也初視事吏抱文書以伺者盈庭公徐命闔府門令吏列坐階下枚數之以次進取所持案牘徧閱之旣閱卽遣出數十人後或雜積年舊牘其間詰問辭窮蓋公素有嚴明之聲吏用此以試且困公公悉峻治之無所貸自是吏莫敢弄以事文書益簡矣天府𨿽稱浩穰然事之所以繁者亦多吏所爲本朝稱治天府以孝肅爲最者得省事之要故也﹝四庫全書﹟子部﹟雜家類﹟雜說之屬﹟卻掃編卷中﹞包拯拯字希仁廬州合肥人天聖五年進士歷官龍圖閣直學士禦史中丞知開封府權三司使樞密副使遷禮部侍郎辭不受卒謚孝肅書端州郡齋壁淸心爲治本直道是身謀秀幹終成棟精鋼不作鉤倉充鼠雀喜艸盡兔狐愁史冊有遺訓母貽來者羞﹝廬州府誌﹞﹝四庫全書﹟集部﹟詩文評類﹟宋詩紀事卷十一﹞詩言志秀幹終成棟精剛不作鉤包孝肅之志也人心正畏暑水面獨搖風丰淸敏之志也﹝若璩按淸敏名稷字相之鄞人官樞宻直學士文彥博嘗品稷爲人似趙抃及賜謚皆以淸得名詩要句中有人此條合後司馬公東坡公之詩可謂四公在焉呼之或出﹞﹝四庫全書﹟子部﹟雜家類﹟雜考之屬﹟困學紀聞卷十八﹞包孝肅公家訓包孝肅公家訓云後世子孫仕宦有犯贓濫者不得放歸本家亡歿之後不得葬於大塋之中不從吾志非吾子孫共三十七字其下押字又云仰珙刋石豎於堂屋東壁以詔後世又十四字珙孝肅之子也﹝四庫全書﹟子部﹟雜家類﹟雜考之屬﹟能攺齋漫錄卷十四﹞包孝肅公訓其子曰後世子孫仕宦犯贓濫者不得放歸本家死後不得塟大塋之側歐公與侄書曰汝欲買朱砂來在官宜守廉何得買官下物吾在官所除飲食外不曽買一物﹝四庫全書﹟子部﹟雜家類﹟雜說之屬﹟吹劍錄外集﹞包孝肅在言路極言時事復爲京尹令行禁止至今天下皆呼包待制又曰包家市井小民及田野之人凡徇私者皆指笑之曰你一个包家見貪污者曰你一个司馬家天下稱司馬公曰司馬家﹝四庫全書﹟子部﹟雜家類﹟雜纂之屬﹟仕學規範卷七﹞呂許公夷簡聞包拯之才欲見之一日待漏院見班次有包拯名頗喜及歸又問知居同里巷意以拯欲便於求見無幾報拯朝辭乃就部注一知縣而出尢奇之遽使人追還遂薦對除裏行自此擢用﹝四庫全書﹟子部﹟雜家類﹟雜纂之屬﹟仕學規範卷七﹞包孝肅公拯出知揚州天長縣有訴盜割牛舌者拯使歸屠其牛鬻之旣而有告私殺牛者拯曰何爲割某家牛舌而又告之盜者驚伏拯立朝剛嚴聞者皆憚之至於閭裏童稚婦女亦知其名貴戚宦官爲之斂手舊制凡訟訴不得徑造府吏坐門先収訟牒謂之牌司拯卽命大開衙門使徑至庭下自道曲直吏民不敢欺﹝已上出仁宗朝名臣傳﹞﹝四庫全書﹟子部﹟雜家類﹟雜纂之屬﹟仕學規範卷十五﹞包孝肅公拯爲三司戶部副使奏罷秦隴所科谷務材木數十萬及罷七州所賦河樁竹索十萬民皆便之﹝四庫全書﹟子部﹟雜家類﹟雜纂之屬﹟仕學規範卷十八﹞包孝肅公知端州州歳貢硯前守緣貢率數十倍以遺權貴人公命制者才足貢數歳滿不持一硯歸其知開封府爲人剛嚴不可幹以私京師爲之語曰關節不到閻羅包老吏民畏服逺近稱之爲長吏僚佐有所關白喜面折人然其所言若中於理亦畨然從之剛而不愎此人所難也﹝四庫全書﹟子部﹟雜家類﹟雜纂之屬﹟仕學規範卷二十一﹞參政歐陽文忠公修三年加龍圖閣學士權知開封府事所代包孝肅公以威嚴禦下名震都邑公簡易循理不求赫赫之譽有以包公之政勵公者公曰凡人材性不一用其所長事無不舉彊其所短勢必不逮吾亦任吾所長耳聞者稱善﹝四庫全書﹟子部﹟雜家類﹟雜纂之屬﹟仕學規範卷二十二﹞苕溪漁隱曰包孝肅拯合肥人及出守本郡不肯少屈法以阿鄕曲之好故流俗稍稍謗議公乃爲詩以見意其間一聮云直幹終爲棟衠剛不作鉤其守正不回如此﹝四庫全書﹟集部﹟詩文評類﹟漁隱叢話前集卷二十六﹞歐陽公知開封日承包孝肅政猛之後一切循理不事風采或以包之政勵公者公答曰凡人材性不一各有長短用其所長事無不舉彊其所短政必不逮吾亦任吾所長爾聞者服其言﹝呂氏家墊記曰包拯字希仁嘗爲京尹令行禁止天下皆呼爲包待制又曰包家故市井小民及田野之人見徇私者皆指笑之曰你一个包家見貪污者曰你一个司馬家蓋當時亦稱司馬君實爲司馬家﹞﹝四庫全書﹟子部﹟小說家類﹟雜事之屬﹟何氏語林卷六﹞李待制在仁宗朝當爲州縣官因邸吏報包希仁﹝包拯已見﹞拜參政或曰朝廷自此多事矣承之正色曰包公無能爲今知鄞縣王安石者眼多白甚似王惇他日亂天下者必此人﹝四庫全書﹟子部﹟小說家類﹟雜事之屬﹟何氏語林卷十五﹞司馬溫公言昔與王介甫同爲郡牧判官包孝肅爲使時號淸嚴一日牡丹盛開包公置酒賞之公舉酒相勸某素不喜酒亦彊飲介甫終席不飲包公不能彊也以此知其不屈﹝四庫全書﹟子部﹟小說家類﹟雜事之屬﹟何氏語林卷十八﹞張某公以禦史爲執政包孝肅公代之建言臺官不遷二府無所幸望則盡言矣張文定公方平爲三司使孝肅極言其失遂罷歸院宋景文公代爲使文公亦爲上言故事執政惟三司使知開封府與禦史中丞耳包拯自府入臺又言臺官不爲執政所可假以進者惟三司耳極力攻臣冀得其處而用宋祁其勢必復攻祁不遂與之則三司使無其人矣孝肅逐景文公而代之遂遷西府孫文節公抃自西府遷右省禦史韓績言其不可仁宗曰禦史謂誰可參知政事者韓素不經意卒然對曰包拯可仁宗熟視而笑曰包拯非昔之包拯矣﹝四庫全書﹟子部﹟小說家類﹟雜事之屬﹟後山談叢卷一﹞嘉佑中禁林諸公皆入兩府是時包孝肅公極爲三司使宋景文公守益州二公風力久次最著人望而不見用京師諺語曰撥隊爲參政成都作副樞虧他包省主悶殺宋尙書明年包亦爲樞宻副使而宋以翰林學士承旨召景文道長安以詩寄梁丞相略曰梁園賦罷相如至宣室釐殘賈誼歸蓋謂差除兩府足方被召也爲承旨又作詩曰粉署重來憶舊逰蟠桃開盡海山秋寧知不是神仙骨上到鰲峯更上頭﹝四庫全書﹟子部﹟小說家類﹟雜事之屬﹟東軒筆錄卷十一﹞舊開封府有府尹題名起建隆元年居潤繼而晉王荊王而下皆在焉獨包孝肅公姓名爲人所指指痕甚深﹝四庫全書﹟子部﹟小說家類﹟雜事之屬﹟癸辛雜識別集卷上﹞歐陽公知開封日承包孝肅拯政猛之後一切循理不事風采或以包之政勵公者公答曰凡人材性不一各有長短用其所長事無不舉彊其所短政必不逮吾亦任吾所長爾聞者服其言宋均常言吏能弘厚𨿽貪污放縱猶無所害惟苛察之人身𨿽廉而巧黠刻剜毒加百姓識者以爲確論﹝四庫全書﹟子部﹟類書類﹟宋稗類鈔卷二﹞京師人有以金銀繒錦二篋托付於其相知數年而死彼人歸詣其子子曰我父平日未嘗一言及此且無劵契之驗殆長者之誤也其人曰我躬受之爾父豈待劵契與汝必預聞哉兩人相推無敢當其人遂持以白於官時包孝肅公尹京究驗其實斷與其子﹝四庫全書﹟子部﹟類書類﹟宋稗類鈔卷九﹞包孝肅家訓云後世子孫仕宦有犯贓濫者不得放歸本家亡歿之後不得塟於大塋之中不從吾志非吾子孫共三十七字其下押字又云仰珙刋石豎於堂屋東壁以詔後世又十四字珙孝肅子也﹝據史孝肅無子當是嗣子﹝四庫全書﹟子部﹟類書類﹟宋稗類鈔卷十三﹞宣和中有反語云冦萊公之知人則哲王子明之將順其美包孝肅之飲人以和王介甫之不言所利此皆賢者之過人皆得而見之者也﹝四庫全書﹟子部﹟類書類﹟宋稗類鈔卷二十二﹞包彈對杜撰爲甚的包拯爲臺官嚴毅不恕朝列有過必力彈擊故言事無瑕疵者曰沒包彈杜黙爲詩多不合律故言事不合格者曰杜撰世言杜撰包彈本此湘山野錄載盛文肅度撰文節神道碑石參政中立急問曰誰撰盛卒對曰度撰滿堂大笑文肅在杜黙之前則知杜撰之說其來久矣﹝四庫全書﹟子部﹟類書類﹟宋稗類鈔卷二十五﹞同巷不親宋包孝肅公與人同巷亦不相親﹝四庫全書﹟子部﹟類書類﹟山堂肆考卷二十八﹞座右龜鑑宋包孝肅公拯字希仁爲司諌數論斥大臣權幸請罷去內降曲恩又列上唐魏鄭公三疏請置座右以爲龜鑑﹝四庫全書﹟子部﹟類書類﹟山堂肆考卷六十一﹞關節不到宋包拯字希仁合肥人仁宗時知開封爲人剛嚴不可幹以私京師語曰關節不到有閻羅包老至於閭裏大小男女皆知公名宦官爲之斂手舊制凡訟訴不得徑造府吏坐門收訟牒謂之牒司拯卽大開正門人徑至庭下自道曲直吏民不敢欺﹝四庫全書﹟子部﹟類書類﹟山堂肆考卷六十四﹞不事風采歐文忠公修嘉佑中知開封承包拯威嚴之後治尙循良不事風采或以爲言公曰人性各有長短予誠不能捨所長彊所短也至於寵貴犯禁令又求茍免者必寘於法𨿽詔命有所不從﹝四庫全書﹟子部﹟類書類﹟山堂肆考卷六十四﹞乞立根本宋仁宗嘉佑中以包拯爲中丞拯言東宮虛位日久天下以爲憂夫萬物皆有根本太子者天下之根本也根本不立禍孰大焉帝曰卿欲立誰拯曰臣非才備位所以乞豫建太子者爲宗廟萬世計耳陛下問臣欲立誰是疑臣也臣年七十且無子非邀後福者帝喜曰徐當議之﹝四庫全書﹟子部﹟類書類﹟山堂肆考卷六十八﹞不持一硯宋包拯字希仁合肥人爲端州守州歲貢硯前守所取輙數十倍以遺權貴公命制者才足貢數後官滿一硯不持以歸又陶嶽亦嘗知端州余靖過端訪諸父老言前後刺史不求硯者惟包公與陶公二人﹝四庫全書﹟子部﹟類書類﹟山堂肆考卷七十三﹞親老不仕宦宋包孝肅始及第以親老侍養不仕宦且十年人稱其孝﹝四庫全書﹟子部﹟類書類﹟山堂肆考卷九十七﹞眞先生宋嘉佑中有四眞之目富彥國眞宰相包希仁眞禦史歐陽永叔眞學士胡翼之眞先生又元伯顏稱廉希憲曰宰相中眞宰相男子中奇男子﹝四庫全書﹟子部﹟類書類﹟山堂肆考卷一百三﹞不交富人朱子語錄先人甞有雜錄冊子記李仲和之祖與包孝肅同讀書一僧捨毎出入必經由一富人門二公未甞往見之一日富人俟其過門邀之坐二公托以他事不從他日復招飲意甚勤李欲往包公正色曰彼富人也吾徒異日或守鄕郡今妄與之交豈不爲他日之累乎竟不往後二公果相繼典鄕郡前輩立已接人之嚴如此﹝四庫全書﹟子部﹟類書類﹟山堂肆考卷一百十﹞包拯衣紗宋時一朝士五月五日起居衣紗公服爲臺官所彈三司使包拯亦衣紗公服閣門使白易之拯詰曰有何條例答曰不見舊例只見至尊禦此耳遂從而易之﹝四庫全書﹟子部﹟類書類﹟山堂肆考卷一百八十八﹞包孝肅包拯字希仁合肥人宋仁宗嘉佑中嘗知開封府爲人剛正貴戚宦官皆爲斂手聞者憚之以其笑比黃河淸童稚婦女亦知其名呼爲包待制京師語曰闗節不到有閻羅包老後除諫議大夫禦史中丞遷禮部侍郎樞宻副使卒贈禮部尙書謚孝肅﹝四庫全書﹟子部﹟類書類﹟山堂肆考卷一百三十五﹞笑比河淸包孝肅尹京號爲明察有編民犯法當杖脊吏受贓與之約曰今見尹必付我責狀汝第呼辧我與汝分此罪汝決杖無我決杖旣而包引囚問畢果付吏責狀囚如言紛辧不已吏大聲呼之曰但受脊杖出去何用多言包謂其市權斥吏於庭杖之十七特寛囚罪上從杖坐以沮吏勢不知爲其所賣卒如所約小人姦回難防也孝肅天性峭嚴未嘗有笑人謂希仁笑比黃河淸﹝筆談﹞﹝四庫全書﹟子部﹟類書類﹟天中記卷三十四﹞包老誡濫宋包孝肅公拯知開封府京師語曰闗節不到有閻羅包老嘗有家訓云後世子孫仕宦有犯贓濫者不得放歸本家亡沒之後不得葬於大塋中不従吾志者非吾子孫共三十七字下押字又云仰珙立石於堂東壁以詔後世﹝四庫全書﹟子部﹟類書類﹟純正蒙求卷中﹞衣紗公服一朝士五月五日起居衣紗公服爲臺司所糾三司使包拯亦衣紗公服合門使白易之詰曰有何條例答曰不見舊例只見至尊禦此耳乃易之﹝雜誌﹞﹝四庫全書﹟子部﹟類書類﹟古今事文類聚前集卷九﹞各任所長歐陽公知開封府所代包孝肅公以威嚴禦下名震都邑公簡易循理不求赫赫之譽有以包公之政勵公者公曰凡人才性不一彊其所短勢必不逮吾亦任吾所長耳﹝四庫全書﹟子部﹟類書類﹟古今事文類聚前集卷三十一﹞眼多白李承之在仁宗朝官州縣因邸報包拯參政或曰朝廷自此多事矣承之正色曰包公無能爲今知鄞縣王安石眼多白甚似王惇他日亂天下者此人也﹝邵氏錄﹞﹝四庫全書﹟子部﹟類書類﹟古今事文類聚前集卷三十九﹞親老不仕包孝肅公拯始及第以親老侍養不仕者且十年當時莫不稱其孝﹝言行錄﹞﹝四庫全書﹟子部﹟類書類﹟古今事文類聚後集卷三﹞笑比河淸包孝肅峭嚴未嘗有笑容人謂包希仁笑比黃河淸﹝墨客揮犀﹞﹝四庫全書﹟子部﹟類書類﹟古今事文類聚後集卷二十一﹞守本郡不阿包孝肅拯合肥人出守本郡不肯少屈法以阿鄕曲之好故流俗稍稍謗議公乃爲詩以見意其間一聨云直幹終爲棟眞剛不作鉤其守正不回如此﹝苕溪漁隠﹞﹝四庫全書﹟子部﹟類書類﹟古今事文類聚續集卷四﹞不能彊之飲司馬溫公嘗曰昔與王介甫同爲郡牧司判官包孝肅公爲使時號淸嚴一日郡牧司牡丹盛開包公置酒賞之公舉酒以勸光素不飲酒亦彊飲介甫終席不飲包公不能彊也光以此知其不屈聞見錄﹝四庫全書﹟子部﹟類書類﹟古今事文類聚續集卷十四﹞寄金相讓包孝肅公尹京時民有自言以白金百兩寄我者死矣予其子不肯受願召其子與之尹召其子辭曰亡父未嘗以白金委人也兩人相讓久之﹝四庫全書﹟子部﹟類書類﹟古今事文類聚續集卷二十五﹞包彈蔡絳雲包彈者以包孝肅多所抨彈故云﹝四庫全書﹟子部﹟類書類﹟古今事文類聚別集卷六﹞反墮吏姦包孝肅尹京號明察有編戶犯法當杖脊吏受賕與約曰今見尹汝但號呼自辯我與汝分罪汝決杖我亦決杖旣而包引囚問果分辯不已吏訶曰但受脊杖出去何用多言包謂其弄令牌之於庭特寛囚罪止從杖坐不知乃爲所賣﹝靑瑣髙議﹞﹝四庫全書﹟子部﹟類書類﹟古今事文類聚別集卷二十二﹞親舊屏息包拯知廬州卽鄕郡守親舊多乘勢擾官府有從舅犯法希仁撻之自是親舊屏息﹝四庫全書﹟子部﹟類書類﹟古今事文類聚__古今事文類聚新集卷十﹞一硯不持包拯爲端州守州歳貢硯前守所取輙數十倍以遺權貴公命制者才足貢數歲滿一硯不持歸﹝四庫全書﹟子部﹟類書類﹟古今事文類聚__古今事文類聚新集卷十﹞不阿鄕曲苕溪漁隠曰包拯合淝人守夲郡不屈法阿鄕曲有詩曰直栢終爲棟衡剛不作鉤﹝四庫全書﹟子部﹟類書類﹟古今事文類聚__古今事文類聚新集卷十﹞數斥大臣包孝肅公拯字希仁知諌院數論斥大臣權幸請罷去內降曲恩又列上唐魏鄭公三疏請置座右以爲龜鑑﹝四庫全書﹟子部﹟類書類﹟古今事文類聚__古今事文類聚新集卷二十一﹞關節不到包希仁知開封爲人剛嚴不可幹以私京師爲之語曰關節不到有閻羅包老﹝涑水記聞﹞﹝四庫全書﹟子部﹟類書類﹟古今事文類聚__古今事文類聚外集卷十﹞告牛盜伏包孝肅知天長縣有訴盜割牛舌者公使歸屠其牛鬻之旣而有告私殺牛者公曰何爲割某家牛舌而又告之盜者驚伏﹝言行錄﹞﹝四庫全書﹟子部﹟類書類﹟古今事文類聚__古今事文類聚外集卷十四﹞吏民畏服包孝肅公知開封府爲人剛嚴不可幹以私京師爲之語曰闗節不到有閻王包老吏民畏服遠近稱之﹝言行錄﹞﹝四庫全書﹟子部﹟類書類﹟古今事文類聚__古今事文類聚遺集卷十三﹞閭裏知名包拯召知開封府立朝剛嚴聞者皆憚之至於閭裏大小男女亦知其名宦官爲之斂手舊制凡訟訴不得徑造府吏坐門收訟牒謂之牒司拯卽大開牙門人徑至庭下自道曲直吏民不敢欺﹝四庫全書﹟子部﹟類書類﹟古今事文類聚__古今事文類聚遺集卷十三﹞包孝肅公始及第以親老侍養不仕宦且十年人稱其孝﹝四庫全書﹟子部﹟雜家類﹟雜纂之屬﹟言行龜鑑卷四﹞包孝肅公呂文靖聞其才欲見之一日待漏院見班次有包拯名頗喜及歸又問知居同里巷意以拯欲便於求見無幾報拯朝辭乃就部注一知縣而出尢奇之遽使人追還遂薦對除裏行自此擢用﹝四庫全書﹟子部﹟雜家類﹟雜纂之屬﹟言行龜鑑卷五﹞包孝肅公知天長縣有訴盜割牛舌者公使歸屠其牛鬻之旣而有告私殺牛者公曰何爲割某家牛舌而又告之盜者驚伏﹝四庫全書﹟子部﹟雜家類﹟雜纂之屬﹟言行龜鑑卷七﹞包孝肅公拯字希仁家訓云後世子孫仕宦有犯贓濫者不得放歸本家亡歿之後不得葬於大塋之中不從吾志非吾子孫共三十七字其下押字又云仰珙刻石豎於堂屋東壁以詔後世又十四字珙者孝肅之子也﹝四庫全書﹟子部﹟雜家類﹟雜纂之屬﹟自警編卷三﹞呂滎陽公希哲嘗言世人喜言無好人三字者可謂自賊者也包孝肅尹京時民有自言以白金百兩寄我者死矣予其子其子不肯受願召其子予之尹召其子辭曰亡父未嘗以白金委人也兩人相讓久之公言觀此事而言無好人者亦可以少愧矣人皆可以爲堯舜盍觀於此而知之﹝四庫全書﹟子部﹟雜家類﹟雜纂之屬﹟自警編卷四﹞京師人有以金銀繒錦實二篋托付於其相知數年而死彼人歸詣其子子曰我父平日未嘗一言及此且無契劵之驗殆長者之誤也其人曰我躬受之爾父豈待劵契與汝必預聞哉兩人相推無敢當其人遂持以白於官時包孝肅公尹京驗究其實斷與其子世俗之說皆謂今人無復良心惟知有利耳聞是二人之風可以釋一世之疑﹝四庫全書﹟子部﹟雜家類﹟雜纂之屬﹟自警編卷四﹞呂許公夷簡聞包拯之才欲見之一日待漏院見班次有包拯名頗喜及歸又問知居同里巷意以拯欲便於求見無幾報拯朝辭乃就部注一知縣而出尢奇之遽使人追還遂薦對除裏行自此擢用﹝四庫全書﹟子部﹟雜家類﹟雜纂之屬﹟自警編卷五﹞包孝肅在言路極言時事復爲京尹令行禁止至今天下皆呼包待制又曰包家市井小民及田野之人凡徇私者皆指笑之曰你一个包家見貪污者曰你一个司馬家天下稱司馬公曰司馬家﹝呂氏家塾記﹞﹝四庫全書﹟子部﹟雜家類﹟雜纂之屬﹟自警編卷六﹞孝肅公拯知天長縣有訴盜割牛舌者公使歸屠其牛鬻之旣而有告私殺牛者公曰何爲割某家牛舌而又告之盜者驚伏﹝四庫全書﹟子部﹟雜家類﹟雜纂之屬﹟自警編卷七﹞包拯包拯字希仁廬州合肥人舉進士仁宗時歷官天章閣待制龍圖閣直學士知開封府拜樞密副使謚孝肅﹝宋史﹞包孝肅擅豪翰其迹見羣玉堂法帖中﹝書史會要﹞﹝四庫全書﹟子部﹟藝術類﹟書畫之屬﹟六藝之一錄卷三百三十七﹞滎陽公嘗言世人喜言無好人三字者可謂自賊者也包孝肅尹京時民有自言有以白金百兩寄我者死矣予其子其子不肯受願召其子予之尹召其子辭曰亡父未嘗以白金委人也兩人相讓久之公言觀此事而言無好人者亦可以少愧矣人皆可以爲堯舜者蓋觀於此而知之﹝四庫全書﹟史部﹟傳記類﹟總錄之屬﹟伊洛淵源錄卷七﹞李師中蘇明允預識荊舒之姦人皆服其先見同時李待制師中因邸吏報包希仁參政或曰朝廷自此多事矣師中曰包公無能爲今鄞令王安石者眼多白甚似王惇他日亂天下必此人明允擬之王夷甫盧杞師中擬之王惇其識不相上下皆不減張安道呂獻可今人但知老泉何也﹝四庫全書﹟子部﹟雜家類﹟雜說之屬﹟池北偶談卷九﹞司馬溫公嘗曰昔與王介甫同爲羣牧司判官包孝肅公爲使時號淸嚴一日羣牧司牡丹盛開包公置酒賞之公舉酒相勸某素不喜酒亦彊飲介甫終席不飲包公不能彊也某以此知其不屈﹝四庫全書﹟子部﹟小說家類﹟雜事之屬﹟聞見錄卷十﹞包孝肅公尹京人莫敢犯者一日閭巷火作救焚方急有無賴子相約乘變調公亟走聲喏於前曰取水於甜水巷耶於苦水巷耶公弗省亟命斬之由是人益畏服﹝四庫全書﹟子部﹟小說家類﹟雜事之屬﹟獨醒雜誌卷一﹞包拯龍圖京尹政號神明小夫賤隸皆知姓名彈劾權貴澄淸輦轂遺風凜然謚爲孝肅﹝四庫全書﹟集部﹟別集類﹟純白齋類稿卷十九﹞孝肅杖吏包拯知開封有犯杖脊徒罪者吏受財與之約曰今見尹須使我責狀汝但號呼自辧我當與汝分罪各受杖決旣而引責囚如吏言分辧不已吏入大聲呼之曰但受脊杖出去拯謂其招權捽吏杖之特寛囚罪亦令從杖公知以此折吏勢不知乃爲所賣弄也按元魯齋許文正公告世祖防欺之要備載是事且曰孝肅剛嚴峭直而卒爲吏所賣蓋在上者難於知下欲其不見欺也難矣今考孝肅由進士除大理評事出知建昌天長二縣拜監察禦史歷三司判官攺工部員外直集賢院出知端瀛揚廬池五州四爲京東陜西河北轉運使遷三司副使天章閣待制知諫院升龍圖閣直學士知江寧府由江寧召拜京尹歷練不爲不深聲望不爲不重資稟不爲不髙然爲吏人所賣若此況初學古入官之士乎桂氏載於篇中而愚特取以終編者蓋欲讀者知所警也噫﹝四庫全書﹟子部﹟法家類﹟棠陰比事﹞唐柳氏家法居官不奏祥瑞不度僧道不貸贓吏法此今日士大夫居官者之法也宋包拯戒子孫有犯贓者不得歸本家死不得葬大塋此今日士大夫教子孫者之法也﹝四庫全書﹟子部﹟雜家類﹟雜考之屬﹟日知錄卷十三﹞包拯自禦史直諫院危言正議傾動朝野仁廟常溫顏優納近侍以爲難帝曰忠鯁之言固苦口而逆耳蓋有所益也設或無益亦無所害又何必拒而責之大聖之度慈厚若此﹝四庫全書﹟子部﹟小說家類﹟雜事之屬﹟墨客揮犀卷一﹞包樞宻知府禮上日眾吏前請諱公曰何諱也吏曰公祖先之名羣吏當避之公瞋目曰吾無所諱惟諱吏之有髒污者吏懼而引去吁公儒者之通敏者也任府尹十餘年民吏稱爲神明然爲大尹十餘年近世亦稀有﹝四庫全書﹟子部﹟小說家類﹟雜事之屬﹟墨客揮犀卷十﹞賜樞密副使包拯生日禮物詔勅卿抱峻淸之節濟沈逺之謀眷秉軸於宏廷省夢熊之嘉月方寵政塗之望特將私館之頒續爾壽祺昭予禮遇﹝四庫全書﹟集部﹟別集類﹟華陽集卷十八﹞賜樞宻副使包拯免恩命不允斷來章批答省表具之夫左右近司蓋均於執柄之路夙夜宻命則歸乎擁樞之廷朕常登進傑髦稽合猷慮以制二邊之靖以佐萬幾之平卿風力峻明噐懷端亮伏諫於陛屢形藥石之忠秉憲於朝一屏姦邪之气𨿽正聨於財府終竚策於政均爰考僉謀遂倚大用況天下至公之進而君子百福之宜奚煩露章以格成命宜略誠辭之挹往同機務之寅昭發素懷垂永來譽所免宜不允﹝四庫全書﹟集部﹟別集類﹟華陽集卷二十六﹞龍圖閣直學士趙師民包拯刑部郎中任莫重於有土功莫美於宜民故周設加地進律之典而漢著增秩賜金之令以勸能者朕折衷焉拯識淸气勁直而不撓凜乎有歲寒之操師民經明行修敏而好學浩乎若天府之富俱備顧問並參法從屢獻切直之議講聞絕出之業而勤請爲郡期於報政曽未期月翕然治聲昔望之自以諫臣恥於補外而龔勝進以儒者窘於撥煩我圖傑材無愧往哲宜程功次之久俾踐刑曹之屬褒善陟明孚我休命﹝四庫全書﹟集部﹟別集類﹟公是集卷三十﹞樞密直學士右諫議大夫權三司使包拯加上輕車都尉食邑祀者國之大事也而祫又加大焉朕旣親饗祖考承致多福慶賜所被自公卿大夫六師庶衛執干戈之人外薄四海罔不畢及搢紳歡呼士卒鳧藻其調度費用一出大農固亦勤矣某彊志盡瘁夙夜匪解任重權專不可以非理撓使吏謹其職下安其業民不加賦而國有餘財以成朝廷之大禮可無褒乎古者敍六勲之等藏乎天府者固以旌有勞頒五爵之封衍以眞食者固以優有徳有司其明按舊事申錫休命以稱朕意﹝四庫全書﹟集部﹟別集類﹟公是集卷三十﹞樞宻副使給事中包拯妻仁壽郡君董氏可進封永康郡夫人勅鵲巢采蘩召南之風王教之本而公侯之事也具官某妻董氏出於盛族而有溫惠之實歸於良士而有輔佐之效今朕旣以拯貳於公府而執機柄矣則其中壼禮命之數有常典哉其疏以名郡爲湯沐以稱小君之寵可﹝四庫全書﹟集部﹟別集類﹟西溪集卷六﹞舉包綬﹝元佑三年十月二十七日﹞臣切見故樞宻副使包拯身偹忠孝秉節淸勁直道立朝中外嚴憚先帝以其徳望之重擢爲輔臣未盡其才不久薨謝舉朝痛惜之今其子綬見任宣義郎僉書濠州判官能世其家恬靜自守不苟求進士人稱之臣伏見近奨用劉惇夫呂由誠皆以其父呂誨劉庠之故如包拯之後惟綬一身孤立不倚臣以謂宜蒙奨擢以旌名臣之後取進止﹝四庫全書﹟集部﹟別集類﹟潞公文集卷四十﹞賜知池州包拯進奉石菖蒲一銀合勅書﹝八月十日﹞汝識逺言忠身外心內乃因時物來效貢儀深體誠勤益增嘆尙﹝四庫全書﹟集部﹟別集類﹟文忠集卷八十五﹞論包拯除三司使上書﹝嘉佑四年三月﹞臣聞治天下者在知用人之﹝一作在用人知﹞先後而已用人之法各有所宜軍旅之士先材能朝廷之士先名節軍旅主成功惟恐其不趨賞而爭利其先材能而後名節者亦勢使之然也朝廷主教化風俗之厚薄治道之污隆在乎用人而教化之於下也不能家至而諄諄諭之故常務尊名節之士以風動天下而聳勵其偸薄夫所謂名節之士者知廉恥修禮讓不利於苟得不牽於苟隨而惟義之所處白刃之威有所不避折枝之易有所不爲而惟義之所守其立於朝廷進退舉止皆可以爲天下法也其人至難得也至可重也故其﹝一無二字﹞爲士者常﹝一作當下同﹞貴名節以自﹝一無此字﹞重其身而君人者亦常全名節以養成善士伏見陛下近除前禦史中丞包拯爲三司使命下之日中外﹝一作外議﹞喧然以謂朝廷貪拯之材而不爲拯惜名節然猶冀拯能執節守義堅讓以避嫌疑而爲朝廷惜事體數日之間遽聞拯巳受命是可惜也亦可嗟也拯性好剛天姿峭直然素少學問朝廷事體或有不思至如逐其人而代其位𨿽初無是心然見得不能思義此皆不足怪若乃嫌疑之迹常人皆知可避而拯豈獨不思哉昨聞拯在臺日常自至中書詬責宰相指陳前三司使張方平過失怒宰相不早罷之旣而臺中寮屬相繼論列方平由此罷去而以宋祁代之又聞拯亦曽彈奏宋祁過失自其命出臺中寮屬又交章力言而祁亦因此而罷而拯遂代其任此所謂蹊田奪牛豈得無過而整冠納履當避可疑者也如拯材能資望𨿽別加進用人豈爲嫌﹝一作間言﹞其不可爲者惟三司使爾非惟自涉嫌疑其於朝廷所損不細臣請原其本末而言之國家自數十年來士君子務以恭謹靜愼爲賢及其獘也循黙苟且頹﹝一作偸﹞惰寛弛習成風俗不以爲非至於百職不修紀綱廢壊時方無事固未覺其害也一旦突騎犯邊兵出無功而財用空虛公私困獘盜賊並起天下騷然陛下奮然﹝四字一作天子﹞感悟思革其獘進用三數大臣銳意於更張矣於此之時始增置諌官之員以寵用言事之臣俾之舉職由是修紀綱而繩廢壊遂欲分別賢不肖進退材不材而久獘之俗驟見而駭因共指言事者而非之或以謂好訐陰私或以爲公相傾陷或謂沽徼名譽或謂自圖進取羣言百端幾惑上聽賴陛下至聖﹝一無二字﹞至明察見諸臣本以﹝一無此字﹞忘身徇國非爲巳利讒間不入遂荷保全而中外之人久而亦漸爲信自是以來二十年間臺諫之選屢得讜言之士中間斥去姦邪屏絕權幸拾遺救失不可勝數是則納諫之善﹝一作臣﹞從古所難自陛下臨禦以來實爲盛徳於朝廷補助之效不爲無功今中外習安上下已信纖邪之人凡所舉動每畏言事之臣時政無巨細亦惟言事官是聴原其自始開發言路至於今日之成效豈易致哉可不惜哉夫言人之過似於﹝一無此字下同﹞激訐逐人之位似於傾陷而言事之臣得以自明者惟無所利於其間爾而天下之人所以爲信者亦以其無所利焉今拯並逐二臣自居其位使將來姦佞者﹝者字一作之人﹞得以爲說而惑亂主聴今後言事者不爲人信而無以自明是則聖明﹝一作朝﹞用諫之功一旦由拯而壊夫有所不取之謂亷有所不爲之謂恥近臣舉動人所儀法使拯於此時有所不取而不爲可以風天下以廉恥之節而拯取其所不宜取爲其所不宜爲豈惟自薄其身亦所以開誘他時言事之臣傾人以覬得相習而成風此之爲患豈謂小哉然拯所恃者惟以本無﹝一作無本﹞心耳夫心者蔵於中而人所不見迹者示於外而天下所瞻今拯欲自信其不見之心而外掩天下之迹是猶手探其物口云不欲𨿽欲自信人誰信之此臣所謂嫌疑之不可不避也況如拯者少有孝行聞於鄕裏晚有直節著在朝廷但其學問不深思慮不熟而處之乖當其人亦可惜也伏望陛下別選材臣爲三司使而處拯他職置之京師使拯得避嫌疑之迹以解天下之惑而全拯之名節不勝幸甚臣叨塵侍従職號論思昔甞親見朝廷致諫之初甚難今又復見陛下用諫之效已著實不欲因拯而壊之者爲朝廷惜也臣言狂計愚伏俟誅戮﹝四庫全書﹟集部﹟別集類﹟文忠集卷一百十一﹞故樞密副使包拯男太常寺太祝繶之妻壽安縣君崔氏可特封永嘉郡君仍封表門閭敕崔氏汝甲族之遺孤大臣之冢婦夫亡子夭惸然無歸而能誓死不嫁撫養孤弱使我嘉佑名臣之後有立於世惟汝之功昔衛世子蚤死共姜自誓詩人歌之韓愈幼孤養於嫂鄭愈喪之期若崔氏者可謂兼之矣其攺賜湯沐表異其所居以風曉郡國使薄於孝悌者有所愧焉可﹝四庫全書﹟集部﹟別集類﹟東坡全集卷一百六﹞廬州重建包馬二公祠堂記

﹝宋﹞韓元吉撰﹝四庫全書﹟集部﹟別集類﹐﹟南澗甲乙稿卷十五﹞賢者之在天下其生也有以惠於人則死也亦有以懷其心故𨿽閭巷匹夫思慕而不能忘敬畏而不敢慢此豈或使之然哉惟其名久而行愈彰身亡而道益著百世而下如一日也故古之爲治者於一鄕之賢一國之望必尊禮而敬事之或不可見則亦謹視其墓域嚴共其廟貌幾若奉其先者非覬其威靈禍福也所以興起其俗而動化其民使知賢者之不泯也宋有直臣曰包孝肅公廬之合淝人也其在廟堂不能一歲而薨而其鄕人至今祠公於節婦臺下蓋公少以孝行聞於裏閭擢第得官不忍去其親之左右喪則廬於墓及移之事君當仁祖朝天下可謂承平而切切論諌有古諍臣之風海內稱其姓位而不名至外夷之族願賜氏以同其宗況其桑梓之地可得而忘之哉然節婦者亦公之子婦崔也始公之子誕通判潭州而卒崔守志以事舅姑公哀傷之甚以爲無子崔則告曰公有幼子尙可棄乎公駭而問所以崔曰公曩所黜媵妾生子於父母家貌甚類公能誦詩書今七歲矣公喜顧其夫人取之以歸拊之曰汝非崔氏不得爲吾子也及公沒他日崔氏一子亦死其母自荊州來欲奪而嫁之誓而弗許乃身送母至家而後歸且曰若彊我畱當殯於尺組之下幸以屍還包氏也旣鄕人上其事朝廷旣賜封邑旌表其門故公之舊宅毀於兵火而表臺巋然獨在號爲節婦臺云因相與塑公像以爲祠凡雨暘疾疫必禱焉棟宇卑陋非所以爲一郡之觀先賢之禮者士民欲新之久淳熙八年武節大夫延侯璽安撫淮西旣再歲民和而政成始徇其欲而爲之寓公之像於中而肖其張夫人與子及婦於後堂位貌顯設儼如家庭侯則又曰忠肅馬公亦是邦之傑也與公皆家合淝皆嘗典其鄕郡凜有惠愛今俱繪於學宮博士諸生以時奠其墓矣顧其祠久廢是宜幷祀而無疑者於是卽其旁規地以建忠肅之祠二役旣興逺近嘉嘆楝楹榱桷不日以具旣告成崇扉邃宇規制甚備侯躬率僚吏奉而安之老稚駢觀羅拜斂衽如復見二公端委正色於黃堂之上亦可謂不言之教矣乎惟孝肅諱拯字希仁自中丞三司嘉佑末僅爲樞宻副使忠肅公諱亮字叔明由太平興國起家歷事三朝出入侍從判尙書都省以太子少保致仕其位朝本末與崔氏之事有傳在史固不待述而侯乃以廬人之意請爲之記嗟乎世之論孝肅第以剛正敢言辧忠邪詆權幸犯天子顏色以議國本罷內降爲難而某獨嘆其初爲監察禦史時首言國家取士用人未得其實歲賂繪幣非禦戎之策宣選將練兵以爲邊備此誠知天下大計爲萬世慮者忠肅公智略明敏𨿽不至枋用然識諸名公於未達自呂文靖田宣簡宋元憲陳恭公而下期以輔相流知人之鑑其裁剸繁劇縱釋逋負破械脫縳全活詿誤前後千有餘人領麾符者凡十有七善政固多而某獨嘆其在長沙口亡命卒剽掠爲患有捕而殺之者吏坐以死公特貸之曰是爲民除害也逮移江寧行次九江屬歲旱民饑湖湘漕米適至公移文守將發以賑民饑不問其可否眞識權知變而喜任事者非世俗拘攣之比也今延侯膺一道之寄來治於廬乃追美二公志之大者書而揭諸祠下庶幾士大夫知而慕之不徒紀其歲月而己也淳熙九年十二月具位韓某記跋包孝肅公誥詞

﹝明﹞宋濂撰﹝四庫全書﹟集部﹟別集類﹟文憲集卷十三﹞後右包孝肅公誥詞一通其十五世孫宗禮所藏宗禮以古錦裝潢成捲請濂爲之題識濂不敢讓因疏其事而歸之其雲龍圗閣直學士朝散大夫行尙書兵部員外郎知池州者宋制於庶官之外別加職名以厲行義文學之士出於一時恩旨非有必得之理所謂龍圗閣則大中祥符中建在會慶殿西以奉熙陵禦書直學士則祥符四年置班在樞宻直學士下至祥符六年始詔結銜於本官之上尙書兵部員外郎卽系階序初不掌其部務乃元丰所攺朝請郎若知池州則其職事也其階自兵部員外郎轉刑兵郎中者六部分二十四司其兵刑工三部非歷館職任轉運副使以上者不遷公嘗爲京東河北轉運故有此擢然兵部員外郎在前行刑部郎中在中行由前行員外而陟中行郎中此超遷之法也其雲中書令中書侍郎刑部員外郎知制誥臣宣奉行者凡中書所出命令皆承制畫旨以授門下省令宣之侍郎奉之舎人行之畱其所得旨爲底而謂刑部員外郎知制誥者當時三省無定員故以他官掌之也其云翰林學士兼侍讀學士中書舎人判偉者中書舎人凡六員亦爲所遷官實不任職復置知制誥及直舎人院主行詞命與學士對掌內外制舎人有闕故以學士兼之偉當是楊偉時與歐陽修胡宿趙槪楊察並爲學士也其云左右僕射不名者宋初命相必曰同中書門下平章事乃爲眞拜而左右僕射皆爲空官相銜帶之亦以寓祿秩序位品而已時文彥博以吏部尙書同平章事冨弼以尙書戶部侍郎同中書門下平章事其銜當帶之𨿽不名必知其爲二公也其云禮部員外郎知制誥權同判絳兵部員外郎知制誥同判奎尙書司封員外郎充崇文院檢討判公著者絳乃韓絳奎乃吳奎二人者嘗以言事被黜奎知壽州絳知河陽府召還尙書未久公著乃呂公著方居下僚後三十年始與文彥博共秉鈞軸而謂判與權同判則眞領其執事者也其云主事令史書令吏者三省皆有之呼爲省吏惟尙書最多至於六十有四都事三主事六令史十有四書令史三十有五守當官六各分房分日而祗事也其云都事髙允迪受付吏部者蓋門下吏上受之中書下付之尙書必歷三省而後備所以誥命聨著三省位銜也其云至和三年八月日下者至和止二年而三年爲嘉佑元年今云然者三年九月庚寅命宰臣攝事於太廟辛夘恭謝天地於大慶殿大赦攺元制下乃八月之初所以尙稱三年也惟公居家孝友立朝剛正淸風峻節百世師法有不待區區末學之所褒贊姑以舊聞疏之如右文質直而無潤飾庶使世之讀者咸悉其■﹝帝上心下﹞焉公平生遷官凡二十有七此乃二十一次所授制中謂白雲之司蓋黃帝時以秋官爲白雲公遷刑曹故行詞者援其故事云重建三報祠碑記

﹝淸﹞宋犖撰﹝四庫全書﹟集部﹟別集類﹟西陂類稿卷二十五﹞大河南北俱有三報祠祠宋孝肅包公明忠介海公及先伯曾祖莊敏公夫三公生不必同方任不必同時而同俎豆於一堂者何哉昔賢有云爲天下國家惟剛者能守其法亦惟公者能以剛服天下公而剛若三公者其盡之矣以犖觀孝肅事宋仁宗朝廷淸明而危言讜論猶日聞於上開封之政貴戚斂手不敢爲非忠介與先莊敏當明世穆神三宗之世忠介諌齋醮封事其言皆敵以下所不能堪者出撫三吳力鋤豪族以恵小民先莊敏筮仕之始卽不肯迎合上官意旨洊歷中外獘絕風淸晚年秉銓尢以直道自任此俱剛者之效也而其心實以至公出之孝肅惟本於至公故稟峭直之性而不尙苛察能使見者自生畏憚忠介惟本於至公故遇世宗之暴而不以盡言受戮嚴霜烈日所至輒爲小人所不便而亦不能誣其行先莊敏惟本於至公故彊忮如江陵模稜如茂苑前後俱所不悅而生平大節卒歸於不燐不緇然則剛以禦其公公以養其剛𨿽古之聰明正直而壹而爲神者其孰加於此乎今天下淫祀繁興而吾鄕所報事者獨在三公焉蓋孝肅昔尹開封於歸徳爲鄰壤而忠介與先莊敏服官南北均爲海內所稱服因聚而事之一堂之上春秋歆薦凜凜焉若肸蠁之臨其上而愾然有當於心吾知柔荏者感之其必剛偏私者感之其必公矣祠舊占關城東北隅地最荒僻又以典守無人日就傾圮犖致政歸卽肅謁於庭覩廟貌之將頹而懼其無以矜式乎鄕邦也乃率族人相地西城醵貲庀材中起屋三楹以奉三公神像旁列廂廊用蔵祭器祠之後別爲宇招僧居之且買地若干畞以供饘粥俾可守而不廢鳴呼宋明以來爵位之崇髙聲施之赫奕與三公並而湮沒不傳者多矣而三公獨以其剛與公之名閱千百年而不朽是故剛者天地之正气而公者古今之常理也凡吾族人久服習乎莊敏公之遺訓而又當由莊敏公以尙論孝肅忠介兩公而今而後仕宦則恥爲贓吏立朝則羞爲婦人焄蒿淒愴人人知有所砥礪庶幾於報事之義無憾若謂楹礎旣新徒以侈祈賽而希福利則非犖所爲重建此祠乏意也夫跋所刻包孝肅詩

﹝宋﹞朱熹撰﹝四庫全書﹟集部﹟別集類﹟晦庵集別集卷四﹞此包孝肅公布衣時語蔡廷彥得之吳唐卿以語晦翁翁敬書之俾刻於白鹿洞跋包孝肅公帖

﹝宋﹞周必大撰﹝四庫全書﹟集部﹟別集類﹟文忠集卷五十﹞右包孝肅公自帥鄕部坐失保任降知池州與同年手帖一通惟公剛正之名至今播在人口國史本傳云性峭直然惡苛刻務重厚嫉惡𨿽至人情不及卽推以忠恕未嘗僞色辭以悅人不爲苟合不作私書親舊干請一切絕之今觀此帖亦非絕物離人者也後有戒子孫石刻末雲天禧四年五月男珙奉命勒石按公以天聖五年登甲科當天禧時公猶未仕而於數年前垂訓如此當考嘉泰壬戌八月辛卯平園老叟周某書而歸之臨川梁克昌光逺題包孝肅公奏議

﹝宋﹞汪應辰撰﹝四庫全書﹟集部﹟﹟文定集卷十﹞包孝肅公奏議分門編類其事之首尾時之先後不可考也如請那移河北兵馬凡三章其二在第八卷

議兵門其一乃在第九卷

議邊門其不相貫穿如此今考其歲月系於毎章之下而記其履歷於後若其歲月可見於章中者不復重出與夫不可得而考者不容不闕也庶幾讀者尙可以尋其大槪云如劾罷張方平宋祁三司使而奏議不載豈包氏子孫所不欲以示人者耶本傳云知瀛州除放一路所負回易公使錢十餘萬仍奏諸州毋得取回易公使錢遂著爲令然著令乃在慶曆七年十一月時未帥髙陽也疑傳之誤書莭行王夫人事

﹝宋﹞汪應辰撰﹝四庫全書﹟集部﹟別集類﹟文定集卷十二﹞包孝肅公冢婦崔氏夫亡子夭惸然無歸而能誓死不嫁拊飬孤弱以立包氏之門元佑十年詔封永嘉郡君表其門閭今觀王夫人之莭行無媿於崔矣方宣和間一艸一木之異州縣輒以聞而獨無以夫人節行爲言者何哉讀包公奏議

﹝明﹞李賢撰﹝四庫全書﹟集部﹟別集類﹟古穰集卷九﹞予讀包公奏議乃知宋仁宗之賢三代以下絕無而僅有者其所以容受直言蓋其天性之美初非出於勉彊好名如唐太宗者嗟夫天下未嘗無包公也第以仁宗爲難遇耳包公奏議仁宗賜之也天下之士爲諫職者果遇仁宗則其奏議未必下包公也若曰有仁宗爲君而無包公之奏議尙何諌職之爲乎書包氏家訓後

﹝元﹞金履祥撰﹝四庫全書﹟集部﹟別集類﹟仁山文集卷四﹞包吾鄕之望族於吾宗八行公以來世姻連故予知之審其先睦人也然少時見唐登科記睦之包一後見新定志自皇佑以來包之登進士者再紹興後婺之蘭溪登科者包又三人卽淸塘包氏也鄕人嘗曰包族詩禮相承簮纓累世宗支蕃衍非孝肅公之裔乎余曰不然孝肅廬人所謂闕下包是也初孝肅有庶子棄不收養至爲人牧豎已而嫡子死無子其婦守節不嫁朝廷表其門閭世遂爲闕下包云孝肅苦無後節爲訪其庶請收之於是闕下之包僅不絕夫父子相棄天性之傷孝肅之賢有此亦修身齊家者所當戒也永叔敍其祖之所自出而曰由睦徙婺及族之登科者遂安公凡三著名可謂不誣矣然吾聞叔孫穆子有言保姓受氏世不乏祀此謂世祿不可謂不朽而所謂不朽者則曰太上立徳其次立功又其次立言耳包有前輩長者子謙父與吾族祖升卿公嘗遊呂成公之門而子謙執經良久其所到尢逺今觀永叔自著治家要略及三省齋記患難橫逆解辭气典雅皆足以訓其後故總名之曰包氏家訓因知子謙父家學淵源所致抑亦古之所謂立言者也豈他日但爲一家之訓哉永叔老而不衰善行益著而子姓羣從尢多才尙勉振其家也哉以下資料系摘自﹕安徽省誌﹟文物志﹟第三篇

石刻﹑石窟寺及造像﹟第二章

碑刻﹑墓志銘﹟第二節

墓志銘﹝《安徽省誌》﹝方誌出版社出版1999年9月第1版﹞

八﹑北宋包拯墓志銘

北宋包拯墓志銘﹐石質﹐一合兩塊。志蓋長123釐米﹐寬122釐米﹐厚13釐米。四周蓋頂斜坡﹐中部平整﹐陰刻4行篆書﹕「宋樞密副使贈禮部尙書孝肅包公墓銘」16字。志石近正方形﹐長126釐米﹐寬125釐米﹐厚14釐米﹐刻文51行﹐每行59至63字不等﹐志文楷書﹐全文約3200字。較《宋史﹟包拯傳》爲詳。包拯﹐字希仁﹝999～1062年﹞合肥人﹐爲官淸正﹐公正兼明﹐世稱「包靑天」。墓志除敍述包拯生平事迹外﹐還記錄了他的世系﹑病喪以及葬於合肥縣公城鄕公城裏﹝卽今合肥大興集﹞及其子嗣們的有關情況。爲我們研究北宋名臣包拯及其家族提供了珍貴的實物資料。

該墓志1973年出土於合肥東郊大興集雙圩大隊黃泥坎生產隊東北部北宋包氏家族墓羣。出土時碎爲5塊﹐並有明顯的打擊傷痕﹐部分文字漫漶磨滅﹐已經辧認不淸。1979年7月被定爲三級藏品﹐1994年國家文物委員會專家鑑定組鑑定爲一級文物。現藏安徽省博物館。藏品號﹕2﹕22672。

附﹕包拯墓志銘

宋故樞密副使﹑朝散大夫﹑給事中﹑上輕車都尉﹑東海郡開國侯﹑食邑一千八百戶﹑食實封四百戶﹐賜紫金魚袋﹑贈禮部尙書﹑謚孝肅包公墓志銘並序

樞密副使﹑朝散大夫﹑左諫議大夫﹑騎都尉﹑濮陽縣開國子﹑食邑五百戶﹐賜紫金魚袋吳奎纂。

朝奉郎﹑尙書屯田員外郎﹑知國子監書學兼篆石經﹑同判登聞鼓院﹐上騎教尉﹑賜緋魚袋楊南仲書。

甥將仕郎﹑守溫州瑞安縣令文勛篆蓋。

宋有勁正之臣﹐曰「包公」。始以孝聞於州閭﹐及仕﹐從���������立於時﹐無所屈。�舉有明效﹐其聲烈表爆天下人之耳目﹐𨿽外夷亦服其重名。朝廷士大夫達於遠方學者﹐皆不以其官稱﹐呼之爲「公」。����������其縣邑公卿忠黨之士﹐哭之盡哀。京師吏民﹐莫不感傷﹐嘆息之聲﹐聞於衢路﹐�相屬也。公諱拯﹐字希仁﹐廬州合肥人。天聖五年進士甲科﹐初命大理評事﹐知建昌縣。時皇考刑部侍郎家居﹐皇妣亦髙年﹐樂處鄕裏﹐不欲遠去﹐公懇辭爲邑﹐得監和州稅。和鄰合肥﹐皇考妣猶不樂行﹐遣公之官。公����������������������終養。積數年﹐皇考妣繼以耆終﹐公居喪毀瘠甚﹐廬墓終制。�服除﹐又二年﹐方調知揚州天長縣。�����������������������������割牛舌﹐盜卽款伏﹐進丞大理代。還知端州﹐州歲貢硯﹐前守率數十倍取之﹐以其餘�����������������������東排岸司裁。數月﹐禦史中丞王公拱辰援唐制﹐乞增置禦史裏行。遂拜公監�������������������������������當選將練兵。國任宰相﹐系時安危﹐當取天��議凡十數事﹐時邊郡有��������������������������深然����������河北河東所籍民兵﹐以戶上下﹐故多隱�。如約李抱眞之法﹐以丁���������������������������������������治�治�矣。選使契丹國。虜中神水館之�捨﹐傳有凶怪﹐人莫敢居﹐前此數日有三騶入其間﹐����������������������������������爲京東路轉運使。未幾﹐攺工部員外郎﹑直集賢院﹑陜府西路轉運使。詔許朝覲﹐旣辭。�������������������������������包拯任陜西﹐當得金紫。亟令賫賜﹐行次華陰受服焉。徙河北路﹐未行。擢爲戶部副使。嘗奏事。上�����������������������������持政之仁暴﹐惟在薄賦斂﹐寬力役﹐救災患﹐愼知三者﹐則衣食滋殖﹐黎庶蕃息話。上深然之。皇二年����������������������������承貪暴不法。公力疏褫其宣徽使﹑南京畱守。以散節爲許州兵馬都部署﹐典祀明堂。恩遷兵部員外郎。�����������������������景靈宮﹑同羣牧置﹐�領四使﹐羣義凶凶﹐公與同列及禦史偕上極諫。事未卽攺﹐疏復連入。遂罷堯佐宣徽﹑景靈宮����������������������其忠懇﹐因定�后妃之家﹐不得任二府職事。又寫上魏鄭公三疏及條七事。其論�奧﹐深補於時。四年﹐進龍圖閣�����������������������無事﹐時用不余﹐淸移屯內地﹐以省大費。事寢﹐不報。至是﹐復陳其數﹐欲諸州才足城守外﹐屯泊之兵�俾還營﹐或散處壘���������������������之患。議者復謂戍兵不可驟損﹐則可訓練。曩所置義勇十八萬。教義勇以秋冬三月番休﹐按閱補以糧﹐歲費不過屯兵一月。用������������������甚明。上意向之﹐大臣議不合﹐乃止。數月﹐徙髙陽關路都部署安撫使﹑知瀛州。自講和契丹﹐北邊爲無事﹐守將以宴嬉饋遺爲稱職。�������������������約其經用﹐罷公錢貿易﹐籍一路吏民所逋負積歲不能償者十餘萬﹐盡奏除之。以喪子﹐丐便郡﹐得知揚州。旋攺廬州。公性嚴毅﹐������������莫不�服。遷刑部郎中。至和二年﹐坐保任非其人﹐降兵部員外郎﹐知池州。明年﹐還舊官﹐徙知江寧府。俄召歸。進右司郎中﹐權知開封府。府有���������������卻不得徑至廷下﹐因緣爲姦。公才視事﹐卽命罷之。民得自趨至尹前﹐無復隔閡。有訟貴臣逋物貨久不償者。公批狀﹐俾亟償。貴臣負���������������置對。貴臣窘甚﹐立償之。中人有構亭榭盜跨惠民河表識者﹐會�詔書﹐廢墀便河廬舍﹐完復舊坊。中人有言地契如此。公命���������������丈餘﹐得河表識﹐卽毀徹。中人自服。遂坐�官。嘗有二人飲酒﹐一能﹐一不能飲﹐能飲者袖有金數兩﹐恐其醉而遺也﹐納諸不能飲者﹐�������������曰「無之。」金主訟之。詰問﹐不服。公密遣吏持牒爲匿者自通取諸其家。家人謂事覺﹐卽付金於吏。俄而﹐吏持金至﹐匿金者大驚﹐乃伏。��������������理檢使。公之總風憲﹐法冠白��立﹐�然有不可淩之勢。其所排擊﹐曲中理實﹐壞陰邪之機牙﹐�敢妄發。至於時事﹐多所建�����������使提點刑獄﹐以職事禦史府自舉屬官。諫官禦史﹐不避二府。薦舉之人﹐待制以上﹐得至執政私第。損休假之日﹐皆自公發之。理檢例爲空名﹐及公���������咸爲�正。四年﹐除樞密直學士﹑���使。異時﹐管利柄之臣﹐槪以丰財爲意。公所蒞職﹐常急吏寬民﹐凡橫斂無名之入﹐多所蠲除。剖析裁量﹐轉虛爲���������計�舊庫﹐務所須官物﹐科於郡縣﹐賈增數��費稱是。公爲置場和市﹐民�科調之憂﹐物無虛直這耗。劍南酒戶﹐歲入�布四十餘萬匹﹐甚患其�����用之��十餘萬﹐吏員失官緡帛﹐觸罪罟械系﹐或數��不能自存﹐或逃亡遠地。其��公皆釋之。與爲期以輸。率如期至。三部諸司所舉吏﹐承前判�������用﹐公悉得當舉之官﹐���得自舉。六年﹐遷給事中﹐充三司使。數日﹐遷拜樞密副使。公之舉目﹐以義以正﹐達於幾微﹐敷奏明辧﹐婁引大體﹐裁國論之當�������不������假於人。正色昌言﹐時望彌洽。上所倚重。體念備至。七年五月己未﹐方視事﹐疾作以歸。上遣使賜良藥﹐辛未﹐遂以不起聞。車駕������������才五歲。上顧見﹐慘愴久之。諭左右曰﹕包拯公�����������禦寺傍﹐弔賜交至。公幼則挺然若成人﹐不爲戲狎﹐長彌勗厲操守﹐��������交遊��書無所不覽﹐至於輔世康民﹐致君立節﹐可以訓臣人之失。公�������爲國家事﹐詞嚴气勁﹐剖析明白﹐聞者莫不竦然服從。其������������時嘗令典客張宥﹐言雄州新開後門﹐誘納亡叛﹐探���������������也。假令雄州欲刺此事﹐自有正門﹐何必側門������爲言﹐本朝豈嘗問涿州開門邪﹖虜意沮﹐不敢復言。其��������傷��������使﹐再以平�科輸��厚取於民﹐或水旱之災�������田租必攺動之﹐裕於民而後已。廣平兩監牧地﹐占邢﹑﹑趙三州民田﹐萬五千頃﹐多瀕漳水。�������民得自占﹐歲入得粟六十餘萬。羣牧司復視其�������奏言﹕爲政﹐奪民膏腴爲不牧之地﹐非仁厚之意﹐詔以還民。慶曆初﹐範宗傑奏榷解州鹽﹐官自置場﹐列置縣所鬻之。轉鹽諸郡﹐吏承其役。破產者不可勝數。������議者皆言其非。詔公往視﹐且經畫之。公請復通商舊法﹐迄今爲便。又奏罷秦隴所斜谷造船材木數十萬﹐���所賦建河竹木亦數十萬。�����������司專得天下逋負。公承詔﹐除數十年追胥未入者﹐總一千二百萬。公𨿽甚疾惡﹐至人有��推以恕心﹐故其�嚴而無��������君子���������前朝名臣﹐旣沒﹐其嗣亦隕。公少爲筠所知﹐及親近懇請以筠族孫﹐爲其嗣之後﹐丐還田宅。從之。公言治亂興衰之迹﹐與人論辧�����������������。公守法持正﹐敢任事�凜凜然有不可奪之節﹐蓋孔子所謂大臣者歟﹗前後奏議爲十五卷﹐皆授據古誼﹐究�時病﹐�徳者之言。公曾祖������������氏追封滎際郡太夫人。祖諱士通﹐贈太子少傅。祖妣宣氏﹐追封馮翊郡太夫人。皇考諱令儀﹐贈至太保。皇妣張氏﹐追封�陽郡太夫人。初娶�����������郡夫人。子﹐太常寺太祝﹐先公卒。誕﹐五歲兒也。天子念公之忠錄誕爲太常寺太祝﹐及官其族子若孫。�����女適陜州硤石縣主簿王向﹐一女適國子監主簿文效。以公之﹐朝命效爲保信軍節度推官﹐俾護喪歸。卽以嘉癸卯八月癸酉日﹐葬公於合肥縣公城鄕公城裏。銘曰﹕����公�������徳行�躬。竭力於親﹐盡瘁於君。峻節髙志。人或曲隨﹐我直其爲。人或善容﹐我抗其辭。自始及終﹐言行必壹。�������������������������公憂國��﹐視民哀恫。念慮所至﹐聲乎無窮。維仁能力﹐維義能果。大姦必摧﹐不顧細瑣。大義�發﹐每�������������������������止﹐能大其職﹐弗克遠圖﹐昊穹胡嗇。維公逝沒。聖主咨嗟。多賜秩物﹐厚撫其家。都人感愴﹐及乎��爲臣��������������萬���。惟令名之皎潔﹐與淮水而悠長。

九﹑北宋董氏墓志銘

北宋董氏墓志銘﹐石質﹐一合。志蓋與志石大小相等﹐均長113釐米﹐寬85釐米﹐厚10釐米。志蓋盝頂﹐中部陰刻4行篆字﹕「宋故永康郡夫人董氏墓志銘」12字。出土時碎爲7塊﹐並有明顯的打擊傷痕。志銘楷書﹐刻字24行﹐滿行35字﹐共840余字﹐少數字迹模糊不淸。志文記載了「熙寧元年夏四月十有一日﹐故樞密副使贈禮部尙書孝肅包公之妃﹐永康郡夫人董氏﹐以疾終﹐享年六十有八。」可見董氏爲包拯之妻﹐死於包拯之後。

北宋董氏墓志﹐1973年4月出土於合肥大興集雙圩大隊黃泥坎生產隊東北部包氏家族墓羣。根據墓志碎損情況判斷﹐包拯夫婦墓早年曾遭破壞。董氏墓志1979年曾被定爲三級文物﹐1994年5月國家文物委員會專家鑑定組鑑定爲一級文物。現藏安徽省博物館。藏品號﹕2﹕22673。

附﹕宋故永康郡夫人董氏墓志銘

朝奉郎﹑守太常少卿﹑直龍圖閣﹑知廣州軍州事﹑兼管內勸農事﹑��提點���公������兵馬都鈐轄﹑兼本路安撫管句經略司公事﹑輕車都尉﹑賜紫金魚袋張田撰。

朝奉郎﹑守殿中丞﹑監廬州酒務﹑騎都尉﹑賜緋魚袋錢勰書。

外甥將仕郎﹑守海州懷仁縣令文勛篆蓋

熙寧元年夏四月十有一日﹐故樞密副使﹑贈禮部尙書﹑孝肅包公之妃﹑永康郡夫人董氏﹐以疾終。享年六十有八。其年十一月二十有八日﹐襯於尙書之塋。先期其婿常州團練判官文效狀其事﹐謂田辱孝肅之遇厚﹐宜爲之志。不敢辭﹐而書云﹕董氏之先﹐源浚流潔﹐良史著於春秋﹐大儒尊於西漢﹐厥後文武耀﹐世有顯人。至夫人之曾大父希顏﹐始占數於洛。藝祖有天下﹐以軍功累寧州刺史﹐大門廷浚﹐內殿崇班。父浩﹐鄂州武昌令。夫人早歸孝肅公﹐公初中進士甲科拜棘﹐平得大邑﹐以親不樂去州裏﹐卽棄官歸養。夫人佐公﹐承顏主饋﹐內克盡婦道﹐外不失族人歡心者﹐蓋十三年。孝肅漸貴﹐夫人與公終日相對﹐亡聲伎珍怪之玩﹐素風泊然。嘉末﹐仁宗自用孝肅爲樞密副使﹐夫人以恩進永康郡﹐當入謝﹐椒塗見未被命服﹐嘆曰「此見包拯不邀陰幸也。」亟白賜之。孝肅薨﹐夫人扶喪歸肥川。已葬﹐屏居闔廷﹐肅然若嚴﹐官府召老生篤行者﹐教子於外舍﹐未嘗少假溫色﹐期必能復門戶。暇或閱佛書以適性理。包之中外親﹐不足者﹐隨宜之﹐非義相干﹐一絲不與也。初孝肅薨﹐有素醜公之正者﹐甘辭致唁﹐因丐爲之志。夫人謝曰「已諉吳奎矣」。旣而謂家人云「彼之文不足罔公而惑後世﹐不如卻之之愈也。」此又識有出人遠甚。二子﹕長曰﹐早卒﹔次曰綬﹐大理評事。二女﹕一適硤石縣主簿王向﹔一適文效﹐皆士族佳器。妻崔氏者﹐�幼卒﹐且無子。孝肅與夫人意其盛少﹐將俾還宗。崔聞﹐泣拜堂下曰「舅﹐天下名公也。得����畢身足矣﹗況污家祠奉蒸嘗於先廟之末乎﹖」由是卒不去。田嘗爲崔節婦傳﹐言之詳矣。文效妻尢純孝﹐夫人寢疾﹐與崔未始離席間﹐藥食不親調不敢進。逮此﹐哀瘠有不識之者。綬方幼﹐二人素助母姑﹐鞠愛之若已出﹐然𨿽發於天性﹐抑亦公夫人教之致歟﹗銘曰﹕孝肅之道﹐天下不得非。夫人法﹐孝肅爲宜。孝肅以爲宜﹐人其可知。乃婦乃子﹐漸漬有徽。作玆銘考﹐實亡愧辭。南陽張友直男振同刻字。

十﹑北宋崔氏墓志銘

北宋崔氏墓志銘﹐石質﹐一合。志蓋長125釐米﹐寬118釐米﹐厚16釐米。蓋上陰刻4行篆書﹕「宋節婦永嘉郡崔氏墓志銘」12字。志石長124釐米﹐寬125釐米﹐厚14釐米。陰刻楷書共23行﹐滿行30字﹐約650字左右。

崔氏﹐淮陽人﹐爲包拯長子包之妻。十九歲嫁於包﹐二年後守寡﹐志於孝養﹐終不攺嫁。視包拯次子包綬如己子﹐長嫂如母﹐故有節婦之譽。戲文小說所謂包拯視嫂如母之說﹐實以崔氏爲原型。志文記敍了崔氏的生平及其卒於紹聖元年的史實﹐爲研究包氏家族提供了珍貴的資料。

1973年4月出土於合肥大興集雙圩大隊黃泥坎生產隊東北部包氏家族墓羣。該墓志出土時底部墊土夯實﹐置放平穩﹐志石因此保存完整。1994年6月經國家文物委員會專家鑑定組鑑定爲一級文物﹐現藏安徽省博物館。藏品號﹕23673。

附﹕崔氏墓志銘

宋合肥包氏旌表門閭﹑故永嘉郡君崔節婦墓志銘並序

��翰林學士﹑左朝議大夫﹑知制誥兼侍讀﹑上柱國﹑會稽郡開國侯﹑食邑一千一百戶﹐賜紫金魚袋錢勰撰

朝奉郎﹑充集賢殿修撰﹑權管勾西京畱司﹑禦史臺﹑騎都尉﹐賜紫金魚袋文及甫書。

承議郎﹑充福建路轉運判官﹑飛騎尉﹑賜緋魚袋文勛篆蓋。

節婦﹐淮陽崔氏婦﹐年十有九﹐嫁爲樞密副使包孝肅公長子太常寺太祝妻﹐二年而寡。有一子﹐文輔﹐守將作監主簿﹐五歲卒。初﹐哭晝也﹐舅姑以其妙齡﹐俾左右詢其意。節婦卽蓬首雨泣﹐以死自誓﹐遂盡志於孝養。孝肅晚得幼子綬﹐其母出﹐節婦慈養之如己。孝肅薨﹐侍姑夫人歸合肥﹐節婦母呂氏﹐故相文穆公之家﹐時其除服也﹐至自荊南﹐曰「今荊州吾兄龍圖之子﹐年三十﹐爲信州幕﹐其人足依也﹐吾已許以汝爲婦﹐必往無疑。」婦與返復曰「母不諒乎﹗儻欲嫁者﹐不俟今也﹗」母曰「夫死守子﹐子死何待﹖」節婦曰「舅喪姑老﹐有小郎﹐如兒子﹐其門戶待我而立。」母怒﹐迫脇之甚力。又曰「吾老﹐數千里而來﹐使我獨歸乎﹖」節婦曰「送母省舅﹐猶之可也。」悉畱其橐裝而行﹐姑及里人﹐猶不之信。節婦曰「苟不如志﹐卽以屍還包氏。」至荊﹐見其舅﹐義之﹐亦不逼也。及還﹐姑夫人請於朝﹐特封壽安縣君。知廬州事張田公載﹐豪士也﹐爲著節婦傳﹐元初﹐州以狀聞﹐有詔旌表門閭﹐特封永嘉郡君﹐其制曰「使我嘉名臣之後﹐有立於世﹐惟爾之功。」當姑夫人捐館捨時﹐綬猶童孩﹐節婦迎師教導之﹐以至成人。爲擇取良婦﹐又艱關求訪﹐得其所生。綬事節婦如母﹐復爲立族子永年﹐爲祝史嗣。因繪像恩官﹐假承務郎﹑調無爲軍巢縣主簿。噫﹗終始之節備矣﹐節婦以紹聖元年七月戊申卒。享年六十有二。孫男一人﹐女二人。綬今爲國子監丞﹐將以明年十月甲子合葬於廬州合肥縣公城鄕公城裏先塋之次。�永年傳來丐銘﹐銘曰﹕少寡自誓﹐����﹔詩於國風﹐世固無有﹔����﹐����﹔如烈丈夫﹐嗚呼節婦。

肥川張拱摹﹐杜規刊。

十一﹑北宋文氏墓志銘

北宋文氏墓志銘﹐石質﹐一合兩塊。長方形﹐志蓋長114釐米﹐寬98釐米﹐厚13釐米。上部有一深4釐米﹐寬6釐米的凹槽﹐上﹑下﹑左三邊刻纏枝捲葉圖案﹐陰刻篆書「宋蓬萊縣君平陽文氏墓志銘」12个字﹐志蓋碎爲7塊。志石長101釐米﹐寬99釐米﹐厚12釐米﹐碎爲2塊。上﹑下﹑右三邊刻纏枝村捲葉圖案﹐刻文楷書﹐共24行﹐滿行25个字﹐約520字左右﹐少數字迹模糊不淸。文氏爲包拯子包綬之妻﹐志文記敍了文氏生平家世﹐及卒於崇寧元年﹝1102年﹞的情況﹐是研究包氏家族的重要史料。

1973年出土於合肥大興集雙圩大隊黃泥坎生產隊東北包氏墓羣﹐現藏安徽省博物館。藏品號﹕2﹕24673。

附﹕文氏墓志銘

宋故蓬萊縣君文氏墓志銘

奉議郎致仕﹑賜緋魚袋王撰。

新授臨江軍﹑新淦縣丞張忠思書並篆蓋。

蓬萊縣君文氏﹐世爲河東汾州人﹐河東節度使守太師潞國公諱彥博之季女﹐今朝奉郎包公名綬之夫人也。天聖初﹐夫人王父﹐贈太師尙書令兼中書令諱�﹐與朝奉公王父﹐贈太保諱令儀﹐同官閣中﹐時潞國公與皇舅樞密副使孝肅公諱拯﹐方業進士﹐相友甚厚。未幾﹐同登天聖五年甲科。逮嘉間﹐繼以才猷﹐直至參知政事﹐而包氏﹑文氏﹐仕契亦再世矣。嘗願相與姻締﹐故以夫人歸焉。夫人幼淑敏﹐事親以孝聞。旣歸朝奉公﹐𨿽不及��舅姑而�����朝奉公先娶直龍圖閣張公諱田之女﹐生子�﹐夫人鞠養成﹐視之與己子不異﹐待親族和而有禮﹐蓄妾媵正而有仁﹐喜於周急﹐於財無所吝﹐薄於自奉﹐於物無所玩﹐以奉祭祀則勤﹐以相君子則且宜﹐由是閨門雍肅﹐而上下順從。初﹐潞國公以將相之才﹐佐命天子﹐而孝肅公又以嘉言直道﹐顯名天下﹐皆爲當世榮耀。夫人𨿽兼而有之﹐曾不以是自居﹐未嘗有矜大色也。賦性寡俗﹐尢�����常下茹葷﹐以淸靜自將﹐行之終身不少懈。以朝奉公封蓬萊縣君﹐崇寧元年正月庚申卒於京師。享年三十�﹐子男四人﹕松年﹑耆年﹑彭年﹑景年﹐皆習進士。女二人﹕長適國學生��先夫人而卒。次尙幼。以崇寧二年十二月庚申﹐卜葬於廬州合肥縣公城鄕東村。銘曰﹕舅姑早世﹐孝不克施。以正承家﹐閨門是宜。鞠養幼稚﹐賢哉母職。逮於詵詵﹐徳其均壹。稟性之良﹐宜壽而昌﹐命期不長﹐���傷。合肥杜規刊。

十二﹑北宋包綬墓志銘

北宋包綬墓志銘﹐一合兩塊。志蓋呈正方形﹐長寬各100釐米﹐厚15。5釐米。蓋上陰刻篆書﹕「宋朝奉郎包公墓志銘」9个字﹐四周雕飾花邊﹐其中左右兩旁陰雕6只仙鶴﹐翩翩起舞﹐嬉戲繚繞﹐翻飛在祥雲瑞气之中﹐姿態各異﹑栩栩如生。上下兩邊則陰雕纏枝牡丹﹐布局巧妙﹐取姿優美﹐手法誇張﹐鐫刻精細。志石長91釐米﹐寬96釐米﹐厚14釐米﹐刻文楷書。共32行﹐滿行50个字﹐約1600个字左右。墓志記載了包綬卒於崇寧四年﹝1105年﹞而歸葬於政和丙申﹝1116年﹞的史實。

北宋包綬墓志﹐1973年4月出土於合肥大興集雙圩大隊黃泥坎生產隊東北部包氏家族墓羣﹐同墓出土的還有包綬妻文氏墓志銘﹐兩墓志銘均藏安徽省博物館。1994年5月國家文物委員會專家鑑定組鑑定爲一級藏品。藏品號﹕2﹕22675。

附﹕包綬墓志銘

宋朝奉郎﹑通判潭州軍州事﹐賜緋魚袋包公墓志銘

中奉大夫﹑提舉兗州岱嶽觀﹑咸陽縣開國男﹑食邑三百戶﹐賜紫金魚袋�休撰。

朝散大夫﹑提點成都府玉淸宮王盤書。

朝散郎﹑前提點筠州妙眞宮宋�篆蓋。

公姓包氏諱綬﹐字君航﹐世居合肥。故贈太子少傅諱士通之曾孫﹐故任虞部員外郎贈太保諱令儀之孫﹐故樞密副使贈開府儀同三司謚曰孝肅諱拯之子。孝肅學富才超﹐中天聖甲科﹐早以孝行著鄕裏﹐終以直節聞����爲天下歸重。子二人﹕長先卒﹐公其次也。嘉中﹐孝肅公薨﹐天子錄元臣之功﹐奠於其家﹐公方五歲而孤﹐天子閔然﹐以遺表授公將仕郎﹑守太常寺太祝﹐俾承其冑﹐而以不絕功臣之世爲念。服除﹐加承奉郎﹐覃恩轉大理評事。未幾﹐以丁母郡太夫人憂﹐居喪盡孝﹐畢葬成禮﹐鄕閭爲之嘆伏。服降﹐又加承事郎﹐初調官任濠州團練判官﹐公事郡守嚴毅﹐僚屬畏憚。公下車奉公守法﹐倬有盛譽﹐守愛重之﹐遂不以勢位自居﹐凡議事必咨公而後決。事有不可行﹐公則毅然面折﹐不苟從。其有補於郡事﹐不可一二數。秩滿解官﹐人稱廉潔﹐思惠愛﹐異口一辭。再以覃恩轉宣義郎﹐賜緋魚﹐授少府監丞。公夙夜盡心﹐裁判有序﹐若素宦於朝者。當塗巨公﹐剡書稱薦﹐不求自至。咸曰「名臣之後﹐得是舉﹐宜矣﹗」遷國子監丞﹐公一提按﹐典籍徧舉。復視公廚﹐飲食苟且﹐積獘爲甚。一日﹐發其事而正之﹐諸吏肅然﹐獘亦頓革。磨勘轉宣徳郎﹐移將作監丞﹐營繕事﹐夥而領之﹐以勤濟應期辦事﹐爲當時稱。旋除通判瀛州﹐以家貧累重﹐丐免其行。復以通直郎授少府監丞﹐視事不異前日。年餘﹐丁所生母孫氏太室憂﹐公歸鄕居喪﹐杜門誨子弟﹐家𨿽貧而無一毫有幹於鄕裏﹐至有未嘗識公之面目者。服除﹐授通判汝州﹐磨勘轉奉議郎。加武騎尉﹐又以覃恩轉承議郎。方位汝陽﹐寇賊爲民害﹐公視事未幾﹐聞公之淸徳﹐往往皆化而爲良民﹐是必有以服人者。汝人正以得公爲幸﹐歲餘﹐受代﹐州人扶老攜幼﹐爭先出郊而餞之﹐且拜而言曰「請公善歸﹐臺閣今待公矣﹗」逮至闕下﹐監進奏院﹐磨勘轉朝奉郎﹐加云騎尉﹐復出通判潭州。舟而行﹐距黃州十餘里﹐感疾逾旬﹐寢車怡然而逝﹐時崇寧四年十一月初七日也。公旣終﹐發遺篋﹐誥軸著述外﹐曾無毫髮所積爲後日計者﹐益知公生平淸苦守節﹐廉白是務﹐遺外聲利﹐罕有倫比。孝肅以淸白勁正光於靑史﹐公可謂能克家者。孝肅之風﹐至於公而益熾也。公有寡嫂崔氏﹐素以節義聞﹐公以母禮事之。及其亡也﹐不遠千里﹐助成喪事。崔氏有子﹐相與義居﹐至於終無異意。公初娶職方員外郎張公田之女﹐縣封南陽﹐再娶故相太師潞國公之女文氏﹐縣封蓬萊﹐皆先公而卒。公兩娶貴家﹐視榮耀如蚊虻過目。嘗率文氏﹐受上淸法﹐灑然有方外趣。甫自童稚﹐禦事有法。不喜苟佞﹐取友必端。博極羣書﹐罔不通悟。壯年遠仕﹐蔚有能聲。所至民愛﹐所去民思。歷官數任﹐卒乎位卑而不獲騁﹐議者爲公起淹回之嘆﹐而公以命自處﹐蓋恬然也﹐公享年四十八。子男四人﹕曰康年﹐曰耆年﹐曰彭年﹐曰景年﹐力求進身計。女三人﹕長早夭﹐次適提點刑獄張公之子﹐幼亦不育。公之亡也﹐自士大夫至於窮閭陋巷之間﹐無問其識與不識﹐悉能道公之姓氏﹐相與咨嗟曰「善人去世﹐良可哀也。」其子耆年﹑景年﹐以政和丙申十二月庚申日﹐用葬公於合肥縣公城鄕東村﹐實先塋之次。泣血履不移﹐此道寥寥﹐克之其誰﹖公有遺迹﹐施於史冊。蓋嗣厥家﹐而傳淸白。弗累於位﹐弗志於利。終焉益貧﹐中也奚愧﹖徳則罔愆﹐壽亦宜永。而已於斯﹐猶不得騁。淮水悠兮﹗淮山兮﹗�緒長存﹐銘詩墓�。

湯元功刊。

十三﹑北宋包永年墓志銘

北宋包永年墓志銘﹐石質﹐長方形。長1。36米﹐寬0。81米﹐厚0。1米。志身左右兩邊刻纏枝葉圖案﹐額上陰刻篆書﹕「宋宣教郎包公墓銘」8个字。志文刻字24行﹐滿行50个字﹐共939个字左右﹐少數字迹漫漶不淸。墓志銘記載包永年爲包拯長子繶之養子﹐卒於宣和二年﹝1120年﹞。

該墓志銘1973年出土於合肥東郊大興集公社雙圩大隊黃泥坎生產隊東北部包氏墓羣。出土時直立於棺外南端﹐刻字的一面外向墓壁﹐同墓還有瓷碗﹑瓷缽﹑銅鏡﹑銅錢等物﹐爲研究北宋包拯家族提供了極爲珍貴的實物資料。現藏安徽省博物館。藏品號﹕2﹕22676。

附﹕包永年墓志銘

宋宣教郎﹑知鄂州崇陽縣事包公墓志銘並敍

宣教郎﹑新授江州司錄事牛際可撰。

宣教郎﹑新差知宣州宣城縣管句學事﹑管句勸農公事馮若徳書。

修職郎﹑新授信州玉山縣尉﹑管句學事馬淸臣篆。

宣和二年四月十一日﹐宣教郎﹑知鄂州崇陽縣事包公﹐以疾終於家。其弟耆年﹑景年﹐卜以是歲七月十一日﹐奉公之喪﹐歸葬於合肥縣公城鄕東村祖塋之次。公諱永年﹐字延之﹐世爲廬州合肥人。曾祖諱令儀﹐故任虞部員外郎﹐累贈太保﹔祖諱拯﹐樞密副使﹑累贈開府儀同三司﹐賜謚孝肅﹔父諱繶﹐故太常寺太祝。包氏世有顯聞﹐實自孝肅公始。元丰天子念孝肅忠烈﹐當追榮無窮。詔登繪像﹐春秋從享﹐俾若嗣若孫﹐加以恩賫。於是公之叔朝奉﹐上章瀝懇乞官其侄。朝廷喜﹐從所請。粵七年﹐公受命未仕。元七年﹐始試法頂選。初調官無爲軍巢縣主簿。將行﹐丁母節婦太室憂﹐杜門終喪﹐哀毀盡禮﹐鄕閭稱其孝。服除﹐任開封府咸平縣主簿。咸平﹐劇邑也。公至邑﹐廉勤自守﹐蔚有政聲﹐吏民愛思。久之﹐建中靖國攺元﹐授袁州分宜縣尉。在分宜﹐會與邑宰論事不協﹐以故毅然解秩退休﹐凡閱歲有六。大觀二年﹐復調官授將仕郎﹐試處州遂昌縣令。才一考﹐丁所生母蕭氏憂。蕭氏自公幼稚出從人﹐義不能奪。公旣長﹐蕭氏夫亦亡。公乃懇切請歸﹐朝昏侍奉﹐益惇子職。逮蕭氏去世﹐公居喪如禮。服再闋。政和二年﹐用薦者攺通仕郎﹐任金州司工曹事。公到任﹐同曹事有不決者﹐皆畫謀於公。則知公之材能設施﹐固不在人下。歲滿﹐州人願畱公不可得﹐攀轅翳道﹐相與瞻望嘆嗟﹐咸曰「包公之後﹐信乎有是賢孫也。」八年﹐攺宣教郎﹐知鄂州崇陽縣事﹐禮上之明年﹐以疾告朝假歸治﹐已而果不起疾。公享年五十有一。初娶朝請郎致仕﹑累贈朝議大夫李公庭玉之女﹐再娶宣教郎﹑知鳳翔府縣事成公抗之女﹐晚又娶吏部林公邵之女﹐林氏亦先公早卒。子一人﹐曰完﹐尙幼。女三人﹕長適同郡俊士賴持正﹐卽故亳州縣主簿擴之侄也。次適無爲軍廬江縣俊士文貫。二婿皆以才行稱於時。餘一女﹐尙幼。公天資謹畏﹐樂善好學。視榮貴如��者。故凡厥蒞官臨事﹐廉淸不擾﹐而孝肅公之遺風餘烈猶在也。公早孤﹐奉母至孝﹐先是母崔氏發節義�朝廷旌表﹐婦訓姆則﹐畀於其家﹐則知公之行誼﹐稟紹有自矣。朝奉有子﹕曰康年﹐曰耆年﹑曰彭年﹐曰景年。���������������爲學校上游﹐抑公率勵之力也歟﹗惜乎康年﹑彭年﹐不幸未祿而卒。公之旣亡﹐發所私﹐了無遺蓄。故喪葬之具﹐皆公二弟力營之。於是益知公生平刻苦﹐自筮仕以迄於終﹐曾無貪求苟得於下也如此。噫﹗其行已大節﹐可謂賢於人遠矣﹗是宜有銘﹐以彰其徳云。銘曰﹕孝以奉親﹐義以檢身。不苟於得﹐不戚於貧。凡厥蒞官﹐罔替祖烈。所至民譽﹐曰賢之傑。徳則克全﹐壽胡弗腆。惟善有福﹐沒也�顯。

包拯﹝999～1062﹞字希仁。宋廬州合肥﹝今合肥市﹞人。天聖間舉進士﹐歷任大理監事﹐建昌知縣﹐轉和州稅監﹑天長知縣﹑端州知州。遷殿中丞﹑監察禦史。後任天章閣待制﹑龍圖閣直學士﹐權三司使。嘉佑六年﹝1061﹞任樞密副使。知開封府時﹐以廉潔著稱﹐執法嚴峻﹐杜絕吏姦﹐不畏權貴。其事迹爲舊小說和戲曲取爲題材﹐流傳日廣﹐被作爲「淸官」形象﹐爲歷代民眾所稱頌。遺著有《包孝肅奏議》。中華書局於1963年出版了《包拯集》。

