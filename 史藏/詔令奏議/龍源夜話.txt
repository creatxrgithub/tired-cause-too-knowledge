龍源夜話

請終喪免閣試疏

湖廣衡州府衡陽縣舉人今丁憂臣王夫之謹奏﹕爲微臣父服末終﹐輔臣薦疏猥及﹐懇乞敕免閣試﹐以遂愚私﹐以重館選事。臣父朝聘﹐以永曆元年十一月十八日因衡州被陷﹐僞官勾索令下﹐憂憤成疾而終。臣方匿處苫塊﹐不能逮不肖之企及。嗣後奉父遺命﹐與今中書舍人臣管嗣裘起義衡山﹐力弱事敗﹐逃死行闕﹐其於禽鳥躑躅之故枝能啁啾長鳴者﹐曾未幾時﹐臣眞不如死之久矣。前督輔臣胤錫誤以庶常薦臣﹐臣告之冢臣晏淸﹐幸得以終制復允。不謂畱守輔臣瞿式耜﹐爲汪郊等請閣試﹐復以臣名廁於其後﹐也在臣虫鵠之技﹐實不稱名﹐臒寒之骨﹐賤不勝貴﹐其不可與淸華之選﹐當輔臣策鞭之知者﹐固不足論。但臣本以不孝通天之罪﹐偸翰飛曷谷之生﹐不特粗苴之衣屨不忍輒越典章﹐而且不祥之姓名未敢妄干知己。卽今被虜﹐踉蹌萍寄昭江者逾月﹐輔臣駐桂﹐相去帶水﹐𨿽輔臣下士之名溢於聽睹﹐而掩涕孤棲﹐不敢以凶人辱仙舟之下座。豈臣親近有道之心獨居人後﹐實循思分義﹐卽欲隕越以貽君子羞﹐蓋亦有所不得也。不知輔臣何所誤聽﹐遽以臣玷騏驥之尾﹖或未熟識臣之爲丁憂﹐或謂臣在大祥之後﹐可俟春明之期。乃臣不但冒禫制以就試﹐幹聖代匿喪之辟﹐卽俟服闋以須試﹐亦犯《春秋》居約之誅。此臣所聞命倉皇屏息而不寧者也。伏乞皇上敕閣免列與試之末﹐俾亡命微軀不致驚憂失據遠竄﹐得苟全性命於輦轂之下﹐以延他日首丘之望。臣所僥皇上浩蕩之仁﹐與輔臣愛人之徳﹐眞糜軀不足云報矣。臣微賤書生﹐妄干聖鑑﹐不勝哀切徨悚之至。

王夫之奏請終喪﹐乞免閣試﹐足見孝思﹐更徵恬品﹐著俟服闋另與議考﹐該部知道。

陳言疏

行在行人司行人臣王夫之謹奏﹕爲邪正之消長有機﹐大臣之進退有禮﹐仰祈聖鑑﹐允輔臣之乞休﹐以俟國是之徐定事。臣惟國家當屯難之時﹐陰陽易致相搏﹐故气數之消長婚寇相乘﹐而人事之進退磐桓難決。其抑陰於方張﹑扶陽於已孤者﹐自明主因機成斷﹐固有堅定之心﹐而欲進者不快其進﹐欲退者不遂其退﹐則邪之幹正﹐反充盈潰決以成撓擊之勢﹐害極於一往而不復﹐乃理數之自然也。是以李泌以可進可退之身﹐從容以處讒忌之百至﹐而唐以再造﹔文天祥以不進不退之身﹐日搖落於王爚﹑陳宜中之黨﹐乃終宋之世。君臣兩受其傷﹐亦顯然左事之明券矣。昨科臣雷徳復參輔臣嚴起恆一疏﹐備極污蔑﹐眾心揣摩﹐僅構危章。在輔臣之心迹﹐皇上鑑之﹐二祖列宗在天之靈假之﹐天下臣民共耳目之﹐豈俟臣贅﹗且徳復之造端本末﹐授受機關﹐抑路人知之﹐卽徳復淸夜捫心亦自悉之﹐臣又何敢過爲吹索。獨是徳復立言之旨﹐其言之已及者二﹐其言之未及而已暗及者一。臣靜觀其根長甲萌之深﹐輔臣卽欲不去而不可﹐皇上卽欲畱輔臣而亦不得矣。徳復言之已及者﹐爲新召之輔臣效先驅也。皇上溫綸疊降﹐安蒲屢催﹐國門望風之儔已莫不溯洄於帶水﹐建瓴振槁﹐時可以出矣。而皇上之腹心未奪﹐則神通之新政或妨。微徳復言﹐輔臣所當去者一﹐而況貴介居間﹐迎門首效﹐徳復之業以元功自任乎﹗爲中樞之篆務爭予奪也。皇上愼簡詰戎﹐遲回付賚﹐屠門大嚼之情已久矣。魂搖於甘夢﹐綠左丹飛﹐爲計將窮矣。而皇上之托畀已重﹐則積薪之居上無期。微徳復言﹐輔臣所當去者又一﹐而況香火情濃﹐盟言彌固﹐徳復之業以牛耳自雄乎﹗徳復言之未及而已暗及者﹐爲百尹之歸誠宜壹﹐而一人之眷倚宜偏也。輔臣自扈從以來﹐於玆三載﹐憂患屢遷﹐奕局疊易﹐而皇上恩禮之隆﹐始終一日﹐豈輔臣無所感孚而至此。乃居贏畜厚之門﹐益圖壯趾﹔而止水寒冰之度﹐形礙云泥。未深蘭艸之鋤﹐殊甚桂膏之蠹。輔臣之宜決去以謝友朋者﹐當不俟事幾之兆。及風波之旣沸﹐斯掛席之已遲。又況徳復之人奉密謀﹐出倡危論﹐已極人臣所不可當之罪﹐而加諸鏤空畫火之篇章乎﹗夫皇上之所堅畱輔臣者﹐欲使行其所能爲也。輔臣所奉以事皇上者﹐亦欲爲其職所得爲也。如鞏革未遁之餘﹐而孤存其碩果之實﹐詬不以爲辱﹐傾不以爲傷﹐且欲使其撞機息牙聽命於悠悠之口﹐則皇上旣爲輔臣分怨﹐而輔臣不能與皇上同憂。如臣所謂一往而不可復者﹐陽剝未終﹐陰力不輟﹐搏擊紛披之勢﹐中之國運而不照﹐又何如聽輔臣之乞休﹐俾始終於光大容保之中﹐以殺彼方張之勢也。且近者降割自天﹐震泥已甚﹐大小臣工不能進憂國難﹐退審死生﹐迷瞀經營﹐爭巍競膴﹐害气始於庶僚﹐浸淫延於公輔﹐故四方輕視朝廷﹐而威令窮於閫外。今誠使輔臣以髙蹈之鴻蹤﹐矯予雄之鼠嚇﹐舉朝內愧﹐或尙攺轅﹐又未必非皇上激厲風軌之大端。而陰往觀陽﹐邪不勝正﹐或可幾天寧宇泰之一日﹐則皇上君臣之際﹐揚抑之權﹐有不事神武而兩全者。臣以新進小臣﹐避虜余魄﹐偸生輦轂﹐不當彊與國計﹐自幹誅譴。顧自徳復發疏以來﹐傳槐﹑朱鈴之先聲已銷﹐盡同朝之膽無敢復爲皇上言者﹐故憤不畏禍﹐出位妄陳﹐席稿待罪﹐靜俟嚴處﹐伏乞皇上親賜裁鑑施行。

時方倥傯﹐欲靜兵刑之气﹐先消唇舌之鋒。科臣雷徳復以躁妄褫職﹐正望大小臣工和衷一徳﹐共濟時艱。王夫之職非言官﹐似訐似嘲﹐偏激輔臣以去﹐是何肺腸﹖奉內事姑不深究﹐該衙門知道。

自

序

梁谿髙匯旃先生《世泰》評夫之時藝云「忠肝義膽﹐情見乎詞」。永曆二年明旨下獎云「骨性松堅」。君師均在於三﹐而匪莪伊蔚﹐實忝所生﹐何以仰酬假借哉﹖苟免污辱﹐良不足道﹐豈得藉口死爲傷勇邪﹖壬午舉於鄕﹐方上計偕至南昌﹐而虜騎且涉淮﹐李自成陷承﹑襄﹑荊﹑徳﹐左良玉奔江﹑黃。癸未元日﹐舉主歐陽方然先生介﹝攺名霖。﹞諭夫之歸省。九月﹐張獻忠陷衡州﹐購索士紳﹐與伯兄夜走南嶽之雙髻峯。家君子已衰不能徒步﹐爲僞吏所得﹐脇求夫之兄弟。先君子迫欲自裁。故交黃岡奚鼎鉉陷賊中﹐力爲展轉不能解。夫之乃刺腕傅毒出﹐與鼎鉉謀脫先君子於難。﹝以下缺。﹞龍源夜話終。

