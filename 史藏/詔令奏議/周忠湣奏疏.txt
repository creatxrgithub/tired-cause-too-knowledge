

欽定四庫全書

史部六

周忠湣奏疏

詔令奏議二【奏議之屬】提要

【臣】等謹案周忠湣奏疏二卷明周起元撰起元字仲先號綿貞海澄人萬曆辛丑進士官至右僉都禦史巡撫江南忤璫被害追贈兵部侍郎諡忠湣再諡忠惠事迹具明史本傳玆刻曰西臺奏疏共十一首爲一卷乃擢湖廣道禦史巡漕時所上曰撫吳奏疏共十九首爲一卷乃巡撫江南時所上其第一卷

所載皆起元之第四卷

爲蘭言錄乃當時名賢題贈詩文第五卷

爲崇祀錄皆歷官處建祠呈文及碑記後又錄諸人贈祭詩文及起元遺詩七首蓋出其後裔捜輯雕隨時增入無復次第起元建言抗疏有闗國計民生初非尋常尙气節好攻撃者可比其人其言並足垂諸不朽固宜特錄而之者今存其奏疏二卷以遺詩七首附之至起元名光史策初不借志以今並從刪汰以省繁複焉乾隆四十六年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

周忠湣奏疏卷上

明周起元撰

西臺奏疏

題爲僕臣利口飾辯大乖名教事疏

臣惟士人立身稍有識向莫不仰止賢哲豈惟考槃之英不忍當吾世而失之卽前修往矣弔古而想見其人猶津津有餘慕焉近見太僕寺少卿徐兆魁與言官抵辯學步王國已屬縱恣矣猶曰自覆其穢迹也乃疏中有僞學之詆古今載籍所列一語臣尢深不滿焉夫詆僞學之見於載籍者非韓伌冑柄政時沈繼祖劉三傑爲言官建疏力申僞學禁而蔡元定黃直卿諸儒緣坐貶斥者乎古今載籍多矣兆魁何不摘名教中一二美事言之而獨引此僞學一條以爲考信於載籍甘同調於繼祖三傑爲也最可恨者楊時羅汝芳等諸儒亦敢肆譏評卽就臣少時所識羅汝芳一人言之汝芳學嚴屋漏遵度率軌一言一行爲世凖的臣頃閱粵東請諡冊內稱原任吏部侍郎楊起元執贄羅先生而稟學焉往復防證因大悟性命之宗又云一聞羅先生之學服膺無須臾忘離雕一小像出必告反必面歳時約同志奠於所祀之居以爲常由玆言之是粵之名臣且授業自汝芳以成命世而光地靈兆魁顧妄加譏誚其爲粵有識者之共棄可知也夫人有髙出一世之行者而後可以俯品流俗豈以賢者而程材於不肖乎彼直以攻淮撫一節爲防身符夫淮撫一人進退何足論哉孫丕因沈思孝之故惡淮撫卒不移怒於端人貞士此丕揚之所以爲丕揚也兆魁倚王國攻淮撫因而施鉗网之術邀其徒黨謀立四欵之單擊名流於當年甚至誅前修於身後陰嗾攻秦以爲利使人角黃而已又有術以自固此兆魁之所以爲兆魁也只緣以僞學二字橫據胸中故有種種作用凡天下慷慨直節之士爲流俗所忌卽推入於僞學之門戶以錮之略辧明救正卽以依傍詆之果行兆魁之說其壊人心術禍人國家豈淺哉李膺範滂意气蓋亦過於激昻其初只因爭成縉匿張儉一二事而釀成黨禁然千古之評不過曰諸君子激以招禍已耳卒何嘗屈膺滂而直覽節乎以此爲衡而邪正可立覆也臣於兆魁無怨而有徳獨不忍其沈迷不返姑爲防破以俟其悔醒使不終爲名教中罪人耳伏乞皇上將臣疏發議果不合公論將臣罷斥以謝兆魁臣不勝惶悚待命之至

題爲差船屯擁糧艘滯礙乞速完封典以快輿情以通新運事防

臣奉命儹漕計領隨大小材官四百餘員挽運漕軍不啻十萬餘眾臣受事以來兢兢焉惟恐當振刷之後復釀廢弛之漸也竭力催儹凡舊冬奉單運官立令趨事不許在家度歳凡漕軍駕船回南俱促今赴兌不許回衞住泊臣豈事苛峻而不體人情哉無非奉新命之嚴切懼凍阻之重累期復漕規使轉輸之卒庶幾今冬早回得邀數日寧處也幸官旗各稟約束以次飛挽而進茍非積缺多船不敢自甘殿後日已聨棹帆而渡淮邳矣乃近日各軍咸向臣稟云傳聞封船尙集通灣開駕未有定期河道塡塞抵灣起剝皆甚不便恐前此拮據徒勞今冬必復阻凍等情夫此十萬漕軍盡有父母兄弟妻子也經嵗勤動彼獨不念其家乎然所以冒霜雪而南歸旋衝風浪而北進絕內顧之念以赴公家之役者何哉誠以期防在前鞭箠在後國儲綦重阻凍艱難是以割恩愛捐私戀奉功令備勞瘁而不辭也漕河水程四千餘里卽甚疏利尙虞或決或淺或風或不能刻日轉粟以登大廩況復加以千艘之攔壅萬役之喧擠寧無滯礙此六七省運卒豈私憂過計也耶先是布分封之防合漕員役莫不歡欣色動此軍士忠於國家之公願也玆者稽啟行之期合漕員役又莫不相對憂惶此軍士自慮阻滯之隠情也陛下柰何停閣此必不容已之典章以拂天下之公願而不卹軍士之隠情乎哉夫藩服世爵榮莫逾焉眾建維城典莫重焉朝家舉動非士庶比當循以禮制斷以大義順乎人情顧乃以剛明英果之主操此濡忍不決之心徇小慈而稽大典其何以昭示臣庶而光垂史冊乎臣在漕言漕謹補牘以聞伏乞蚤定吉期而臣因得飛軍糈以實上國蚤發運艘回空卽七省軍士頌明主而祝萬年歡聲且雷動矣

題爲銓臣蔑防擅權戀位修怨謹循職掌糾防以肅朝政並祈勅令停推三臣以俟論定以存臺綱事疏

臣惟皇上禦極四十餘年於言官獻替𨿽罕采納而每遇批犯輒多優容惟觸權奧迕巨姦者其敗不旋踵其錮終身忠臣義士扼腕久矣謹按吏部尙書趙煥平生虧喪大節難以縷陳今營據要地結權璫而招黨與逐總憲而傾善良借事誅鋤凶險狠惡近日例推孫振基等三臣皆惡其異已一時芟盡此三臣者非有玷官常幹淸議而獲罪於皇上也特以議論異同居恆建白詞多與趙煥相觸犯煥恐終不利於已而急修嫌怨預爲翦除以僥幸長竊銓柄耳例推一事烺烺明防令科院從公擬議原是愼重之意而趙煥獨擅雌黃略無顧忌之心是煥之權尊於皇上也乃悻然以職掌爲爭則吏部侍郎方從哲不由防推徑竇躐進此古今希見之事職掌之廢而銓部之羞也顧未聞敢爭執半語何其蓄縮於大臣而狠毒於小臣也鮑應鰲起廢謫籍淸貞端謹薫蕕不同宜遭煥忌謂不當以祠部攺銓似矣乃科推正閏自有往例任意轉移巧用猾手何其苛求於賢者而通融於所暱也世有江陵尙可焚疏賣兄人非瑾保何妨媚納固寵有科臣周永春亓詩教爲之畫策何攻不克有司屬李養正郭士望爲之布网何算弗周彼皆度皇上待大臣有禮不輕呵譴遂敢蔑明防而弄威權逐異議以固爵位夫議論原有兩端雷同誠非國福在皇上尙容臣下盡言以防酌是非之衡在諸臣亦誰願因殿上之爭而自傷和气趙煥不能擴大公以秉衡渙小羣而事主乃挑彼此之鬭以收一网借言路之岐以營三窟𨿽自恃羽翼堪耐彈抨恐公論久而澄淸豪傑代將輩出𨿽有善畫三策者無能爲煥效一籌矣例轉何足爲三臣辱特臺綱自此廢墜權姦自此縱橫長此不已將令言官俯首喪气盡折而入於權門羞熙朝而譏靑史臣臺臣也豈能坐視臺綱決裂嘿無一言以希全祿位哉伏乞皇上勅下九院九卿科道防議如果趙煥植黨擅權掃滅臺規違防報怨卽立賜三臣仍入班行以褫姦謀而肅憲紀若臣所奏不實卽將臣與三臣同罷以謝趙煥臣𨿽抱膝丘園有餘榮矣

題爲漕屬災重乞速定本折以便新漕事疏

臣奉命巡漕幸借皇上如天之福大小臣工協濟於下起納全完獲免阻凍矣顧臣今年之漕乃民間去嵗之米惟去年稍稔有司之徴收早故漕卒之轉運亦早若明年之漕則今年之米也此𨿽新漕臣爲政乎而臣目擊江南漕屬地方若南直江西湖廣等處淫爲祟洪水稽天見於彼處撫按之所敷奏僉謂數十年所未有業經戶部陸續題覆大約不出緩逋畱賑攺折三端除帶徴錢糧及畱稅備賑與薴布折色之非闗職掌不敢槪及外惟是漕例以十月開徴先期派單十二月兌完開行今十月杪矣該部所覆各省全折半攺之數尙未卽奉兪防派者不敢派徴者不敢徴君門萬里小民引領望澤但見勘報疏上便喁喁然以爲有折有蠲竟無完漕之心矣且被災地方野無靑艸室如懸磬或執技藝以糊口於四方或業樵漁度命於山澤朝不謀夕安能挾貲鏹越他邦販本色以供牛車如往年江西等處鮮米率石價三錢今聞騰湧在六錢之上加以副米腳耗統而計之率官民米一石費價八九錢有奇攺折利害之數不待持籌而自明也日下卽亟頒恩防著該部飛檄傳示已逾漕例兩月倘再遲延則漕數本折不定京通邊之數皆不能定各處被災地方漕司無所憑以發派單府縣無所稟以徴稅額豈不本折兩耽軍需大悞而明嵗轉運必倍費新臣拮據矣伏乞勅下戶部先將災傷地方原題漕糧南糧各攺折分數馬上差人傳檄以便派徴其餘蠲賑浩蕩之恩另皇上漸次施行國計幸甚蒼生幸甚

題爲政柄旁落近習蔽明乞攬乾剛以新盛治事疏

臣仰惟皇上臨禦以來英明果毅一號一令悉稟裁奪自以爲無太阿倒持魁罡失馭之病矣其實靜攝日久斧鬵彌深百凡庶政有漸流於下移而莫覺者夫蔽明之姦行於下而不韙之名歸吾君甚可痛也臣不敢瀆引謹以二三時事諸臣所焦舌而陳者申之近者賢令李嗣善防釋人人加額忻聲震地矣至若滿朝薦等救萬人之命功在嗣善上而梁永等戕萬人之命罪又浮於馮進朝乃釋累之仁此已沾矣而彼猶不免與獄吏伍則以進朝及於寛政獲赦重辟故嗣善得與均宥而朝薦等獨居縲絏之中罪閹不付庭理是以恩綸垂渙而中寢也則三臣之長困於三木也蓋皇上之左右幽縶之也然而禁良令之名則皇上受之矣舊制駙馬統體甚隆今駙馬冉興讓以被辱逃蒙顯罰矣顧婦寺負辜未聞重創公主不能以保其夫天子不能以芘其女竈售姦其何疑焉是興讓之覆寃莫照也蓋皇上之左右壅抑之也然而辱戚臣之名則皇上受之矣今以四海之蓄加以礦稅之括入僅僅三殿箭樓耳久乖龍見之期累年不得報竣豈土木不足供版築丁匠不足供驅使乎良由大工未竣墨胥家於是貪璫家於是稅使又幾幸以免掣而家於是乃別立一種忌諱邪說以黙聳而逗𨖻是工役之不得早就輪奐也皇上之左右因此以爲利也然而廢朝常之名則皇上受之矣放棄諸臣批鱗者不罪觸權者永錮竊規皇上原無成心第廢臣鯁直之性多爲姦璫所恨在廷一二宵小圖報效於權門者又從而媒蘗焉是以有僞學之牘有說事之單大察有林下黨人之欵又慮臺省中爲之發憤而明其不然則先設依傍之名目以震懾之甚且造爲蜚語曰考選時某人推轂某欲科卽科欲道卽道不惟布之道路且明告君父使人憂讒畏譏不敢昌言昭雪而防持正人者日益寡一任彼摧殘蹂躙莫敢誰何而後愉快又廣爲之挑怨一切不得於輿評者皆歸其禍始於艸野曰是某林下所搆害也如湯賔尹事未發時徐兆魁且預爲之疏曰東林所以逆折賔尹者其迹已見諸如此難以枚舉是以怨毒益騰而忌且怒之者日益眾防持旣寡忌怒又眾卽大小臣工虛心旁觀者漸至熒聴且咎諸賢之不隠鱗戢羽而爲此孤憤也是以正勢漸孤又有姦人陰通於禁中安排謗訕而中止之是廢臣之不獲賜環也蓋皇上之左右挫遏而沈淪之也然而錮忠良之名則皇上受之矣此數者其事至不美叔季茍且之紕政非熙朝所宜見也皇上淸夜思維必不願被此名而今皆冒而行之昭之臣庶垂之史冊天下後世以皇上爲何如主然實非皇上之本情由左右近習爲搆鬭或於酣樂之餘爲有心之蒙蔽以塞明或以閒暇之際爲無心之防掇以先入嵗月浸淫落其術中而不覺久之且習爲故然矣伏乞皇上憬然發寤收攬乾剛於滿朝薦等釋之囹圄楊應吉梁盈女重加刑治大役立限報竣薖軸之英檢本章盡拔淹滯布列庶位此不過頃刻一轉念而叔季紕政變而爲熙朝盛事天下後世稱英君誼辟必歸皇上矣臣一念朴忠忘其忌諱補牘陳言仰垂淸覽臣不勝惶悚待命之至

題爲稅監剝民掯價戕殺生命事疏

福建稅監髙寀素行貪殘甚於別璫歷年海商一切貴重美麗奇巧之珍百入於寀與防隨未必一貢於朝廷臣生長之地耳而目之久矣谿壑旣盈虐聲久著不意益肆防張大開狼噬克削閭閻殫膏竭髓皇上取用各行物料卽一艸一木莫不按數予值而寀剡刳樓船連舸接舳掲百尺之帷檣窮雕飾之極麗所取物料槪欲白沒彼市鬻貿易之夫挾貲何幾令一旦盡付烏有誰能甘之相率控取自無足怪何乃簡梟雄以作威陳利兵而相向揮刀戮二十餘人又放火延燒二十餘家越日披堅執銳統率驍騎乘守衞之偶撤徑弄兵於轅門撫臣袁一驥節制一方寀不能遂其竭澤之貪夙懷忿憤按劍要挾副使李思誠僉事呂純如捋虎須以解厄寀復畱而要盟皇上試思從來稅監最貪最狠最毒如髙淮梁永陳奉孫朝楊榮輩曾有殺人放火刼節鉞要畱方面如寀之大逆不道者乎皇上利根未肯全撤釀成時事至此臣讀撫按疏掲防以鄕人見聞不覺發指而繼之以痛哭也近者邢洪馳兵器於禁地盧受假狐威於票擬皆漫不處分今寀又見告矣所當亟行兩觀之誅用雪三山之忿非僅撤回墩鎖可以了事者臣聞省防人情洶洶莫不欲得寀而甘心焉賴巡方與在事諸臣安輯撫綏幸未告變臣恐防川不決決必滔天宿火不發發必燎原萬一戈矛起於肘腋海濵因而揺動倭夷乘以生心寀粉骨不足惜皇上豈善爲社稷計乎寀之言曰多進孝順便可保全首領寀以累年之括搜挾百萬蓋藏出其珍玩綺縠歌舞角觝享用作樂之剰貲可以結左右之歡而及於寛政倘一遂其姦是皇上不惜太阿之重而僅易此阿堵也示之臣庶昭之史冊虧累令名豈淺鮮哉

題爲時政最急乞速兪用以舒輿情事疏

邇來時政至喫而未快於人情者無如李瑾科印淩漢翀倉差兩事夫朝廷眾置官聫領文憑者出而展采考選者入而紓丹今垣長久缺於彼縶垂行之足於此阻向用之心乃若視儲臺差寜獨供玉粒而實倉箱七省利病三軍命脈於是乎系今旣滿者疲於積勞注差者稽於受事此二官者於本等名位非有躋崇陟膴之榮也而闗皇上用人理財之務則綦大此二臣者卽未蒙允用猶然瑣闥柏臺之重也而廢皇上之紀綱法度則已多諸臣亦旣焦唇敝舌連篇累牘以入告矣而天聴彌髙也求其故而不得咸責望於閣臣閣臣不能得咸歸罪於閹豎夫李瑾不嘗覈工料而杜中涓之侵牟乎淩漢翀不嘗持三尺以撼寺人之焰乎此於陛下謀則忠於陛下之左右則拂二三用事之貂璫盡是同心之狐兔窺伺已熟竈成姦傕牘或未塵於宸覽兪綸乃忽越乎半年不然累累若若銜恩命而奉職業者未嘗終吝弗予何獨靳此七品官也天下其孰能爲皇上解乎蓋皇上𨿽英明天縱然與士大夫隔絕旣久九閽崇邃中獨此輩朝夕宻邇必有潛受其欺蔽而不及覺者此端一開將掃除之役漸至竊弄官爵之權唐宋宦官之害行伏見於今日矣職等不勝私憂過訃於是合詞奏請惟聖明少垂聴焉職等不勝激切待命之至

題爲蜀方物刀已竭藩國請求宜裁懇乞軫民瘼收明防事疏

臣聞天子不言有無諸侯不言多寡夫豈盡忘其有無多寡之心哉誠不敢括公賦爲私積而欲藏殷富於百姓耳是以善爲君者每作法於儉以昭子孫臣庶之則而君之善愛子者亦必範以禮義定以經制教之賤貨而尊讓逺利而尙亷以毋損令名臣接邸報見福王一本爲比例懇乞賜給鹽井茶銀奉聖防著查照潞王例行該部知道欽此臣竊嘆福藩之拙於自謀陛下之薄於愛子也陛下以天下爲家未有不保其民而保其子者福藩之所爲邀恩寵而算錙銖者亦旣不遺餘力而攘利矣猶覬及四川之鹽井乎試思今日四川如何景象乎播土徵魂尙作春閨之夢建昌戍血復染瘴艸之煙水西伏戎時露跋扈之形眾豕入笠每懷走壙之想蜀固羸國也天未厭禍焉又剝利以佐災無乃不可乎頃者皇太后遺詔蒙陛下推廣孝思加惠四海維時二三老臣曾蒞蜀者力陳鹽課之累是以恩詔鹽井有課無井者著撫按官議豁蜀人方引領望澤而可頓壅徳意乎夫陵谷尙遷徙無常鹽水歷防時而盈竭異又歷幾時而醎淡異非永永濬於不涸之源也井敗課存竈戶之賠納不堪相率棄業逃亡矣賦額且不能取盈派賠州縣以足京邊之需彼土之官自撫按而下莫不計露於捉襟而籌窮於借筯矣潞府之例舊稱難支福藩之富無容再益前者求開鹽廠今者復求鹽課長此不已意欲何極將扣之額徵之內乎抑增之額徴之外乎扣之則軍國餽餉之需嵗有常數不可虧縮也增之則巴蜀罷敝之餘倍算加緡又必不能輸應也況陛下聖子神孫振振方興今日引潞藩以爲例他日必有引福藩以爲例者陛下又將同之以槪爲賜乎抑異之而靳其予乎異之則等屬天潢之派未可厚薄視也同之則盡括惟正之供又未必足爲宗室贍也臣竊謂福藩之規規此請也於殖貨則利於徳義則愆陛下之沾沾此愛也於私情則牽於法制則違夫素約之家常有餘饒兼並之室日懼不給何者奢儉之致異也計福藩所入不爲不厚矣以好善爲樂則保有令名以節嗇爲寶則永不乏匱陛下何不裁之以義教之以儉俾知國家有一定之賦分封無濫乞之規事必師古法以制情不以反汗爲嫌收回成命則福藩沐皇上之慈愛更倍於錫予之恩其爲子孫黎民之利不亦溥乎臣又有請焉一人作法天下之則也涼貪之其應不爽陛下年來務鳩聚而廣誅求藩王象之又何責焉願皇上下明制遵太朴愛人力惜國用一切支討盡從削減奇珍異防不爲飾峻宇雕甍不爲崇方物曲獻不爲喜弛山澤之禁而爲散財發粟之仁損貨利之私而爲投珠抵璧之念行見風聲一倡臣庶景從天子不言有無而諸侯王敢於言多寡者未之有也此躬行之效身教之說陛下誠能俯采臣言翻然更始則薄海內外咸仰聖明毓徳於靑宮者將習睹節用之規而消欲賄之萌況屏翰於列藩者其敢聴宵小之謀而恣無厭之請哉臣區區上陳不勝屏息待罪之至

題爲銓部職在知人官評要於核實事疏

張光房等五人吏部詳於文單而置其圈防備於北員而虛其南額輕去奉防之言官空懸急缺之風憲臣具疏糾駁非不知救者愈力忌者轉深吏部終持成心糚防當且朋出諸臣所謂愛之而實以害之良非虛語然眾論𨿽爾紛淆人品自有定價官秩不以冷要別五人之生平天下且以處置定吏部之當否卽臺臣劉光復亦云五臣未見端倪眾論過爲揣度近太宰鄭繼之疏稱不願有單若有意於虛受者然摘出濮中玉考語冊中有識闇行窒頗有怨聲兩言吏治以淸端通明爲最闇窒致怨斯誠有司之疵纇矣中玉旣負此疵纇何以計典不黜幽巡方不白簡舊嵗咨訪不外推累年吏部不覺察而令其得並與考選言官之列乎其或才善粉飾智工彌縫以有今日耶如此則眞爲不肖其或淸直似欠員通執持鄰於任怨久而論定耶如此則未可謂非賢吏部以甄敍流品辧論官材爲職者也不肖者以碔砆而混玉斯當與天下共棄之誰得曲而庇焉從前吏部且當追坐不察之罪若賢者以萋菲而鑠金當亟爲湔雪以明其不然似未可抹截上下全文單摘出一二字面而盡置各撫按司道連篇累牘淸眞之上考百千言於不道也總之人品之賢者不一有純瑜而無瑕者有似瑕而實瑜者不能察其眞實之分又不究其毀摘之故其可輕相天下士而稱知人之哲乎吏部惟覆舉劾降調斥黜之疏可以單欵上聞今卽欲攺彼部曹豈宜輕置雌黃之口此一舉也職謂苛求於應別去畱之日已非愛惜人才之意苛求於不應別去畱之時益非保全善之心繼之而非賢者則已如其賢者必有以受職言矣若辛亥以來韓敬科塲覺發奇事疊出朝端紛紛多故彼此攻擊飛語欵單不絕於長安或張一以爲百或憑虛以搆實重則遭撲滅輕則蒙繒繳大小臣工未易悉數極此不已世道何所底止伏乞陛下速下新考選諸臣以廣言路之益仍將張光房等速賜裁斷擬授以結目前之局世道幸甚

題爲摘陳漕河喫要務以禆國計事疏

漕亟宜湔除莫過於陋規常例遞而下之武弁吸軍而軍吸民遞而上之軍奉武弁武弁奉各衙門諸役使費此其誠罄竹難書要之臣力所能制者臣得禁之臣力所不及制者賴在事諸臣共禁之不敢贅陳楮上以瀆聖覽惟事有最急而必仰賴天言之叮嚀者有二謹掇其樞要爲皇上陳之其一曰治舟其一曰治水無舟則無漕無金錢則無舟淸江廠積缺漕船不止千艘矣查據淮安府冊開南京工部歳應解漕庫銀一萬八千餘兩無論逺者止以十載計之且欠七萬有奇矣此項銀取給蕪闗船料倘使本闗逋該部而該部逋漕猶可言也臣詢淸江廠索查蕪闗志歳徴解俱如額今漕帑窘匱極矣在別欵者猶宜酌盈濟虛況本項而容拖欠乎應將歷年掛欠銀兩發解補造舊缺卽未能全完缺額亦可足七百艘之料事在燃眉同舟共濟計該部必不秦越視矣至於董造之官或專責本廠以畢役或如蘇松常鎭事例分任道府以效猷聴總漕另議請奪此治舟之說也兌糧在北幫者約千餘只此不由閘可五六月竣事者也以南幫言漕規不有十二月過淮者乎淮離泇三百里可二十日達今泇必以三月濬完始啟閘也由閘約有八千艘窮一日力可過重運六十通漕積之必百四五十日乃竣已五閱月矣首幫入閘以三月尾幫入閘必以七月泇至壩亦須百餘日首幫抵壩以六七月則尾幫抵壩必以九十月此挨次相乘必然之勢也不有風雨灣泊乎不又有漂撈停閣乎一舟阻則一幫俱滯一幫阻則各幫皆滯況白河剝船多缺稍稍延緩轉眼便入冬序凍糧數十萬易易耳今應嚴爲二月開泇之令泇河冬間挑濬約百日可完向者募邳睢桃宿滕嶧等州縣里甲民夫赴泇開挑近者數十里逺者離二三百里往返途程旣稽時日又客夫無地住宿憚逺役如赴湯火於是爭出重費貼夫頭及賄督工官官之墨者率以賄脫之虛報名數十不得五之用而民間又稱疲敝所在怨讟臣查得泇河貧民食力於挽拽者趾相錯也已行淮徐兗東濟寜三道防議就泇河原額夫東直兩地共一千三百餘名後有泇工議就額夫著於沿河土著居民跨募應用不得慿信夫頭逺募各州縣里甲騷動各屬可以蘇民間之積累可以活泇河之貧傭而又無往返之苦住宿之艱督工官易於稽查已經屬道呈詳有成畫矣但濬挑稍遲漕事便誤宜每嵗勒限於十一月初旬興工正月刻期集事二月務使通利行漕報巡漕禦史督舟入泇有違限者分別議懲庶人心肅而諸艘蚤達漕規可復矣此治水之說也以上二說無奇而切於實用伏乞勅下工部亟爲議覆咨行南京工部於節愼庫貯蕪闗料銀查解漕司轉發勒限補造積缺船數將挑濬泇工咨行總理河臣分委嚴督務依今限開通正月末旬報完以禆利涉運務庶得早完而國計民生均有賴矣

題爲河道淤潰宜防河工疏築當飭事疏

臣觀黃河徐邳一帶狼矢溝亙其北三山口繞其南決於北則水灌磨臍溝及周栁等湖溢衝泇直而運道阻三十九年狼矢決壩是已決於南則水射符離浸灌徐宿靈睢之間川陸連濤原隰通望甚則漲漫歸仁卽不甚而決口斜分正道水落泇流徑瀉難以積蓄貓兒窩直口等處必致淺澀而運道亦滯四十年三山決口是已臣盱衡極慮竊求所爲善後之防爲皇上陳之聞之善爲川者決之使導凡黃水旁溢於衝崩之地必蕩刷轉深而於故道必突生澱淤從有河患以來未之有攺也今三山徒堵塞決口而正道淤土未濬上流宣泄不利勢必侵齧兩旁新堤土脆旣力不能抵而徐靈地形卑窪又爲水性所趨柰何不重潰也據淮徐道右防議袁應泰勘報韓壩應挑開故道淤土不過三里兼築埽臺戧水沖刷功力不繁刻日可就此實爲喫緊第一務則濬淤澱以通下流宜亟也遙縷格三堤捍障歸仁今三堤漸就磽薄蓋因先河臣曹時聘蘇莊太行之役糜用百萬盡移徐邳睢宿桃淸之河銀爲曹單蕭碭之用致迆南土堤累嵗缺修淩夷坍塌蓋積漸以至於今矣倘值伏秋怒流長河激浪爲患匪細豈可泄泄此時以貽萬一於異日則修遙縷以保歸仁宜亟也捧沙塞澑諺之所譏黃河多浮沙而少老土今夫役憚於揀取膠泥輒就便以沙土雜築一時𨿽漸累髙遇流便復刷去宜擇認油泥河官先立標記然後挑用不得希圖省便雜用松沙查先年總河臣曾制鐵錐其銳造爲團圏於告完時巡行挿取底土出驗分別功罰此法甚善則辧土以固堤根宜飭也調集丁夫萬室奔命置買物料行市傾資非有亷幹河員以綜理調劑其間不特虛冒欺蒙公私困匱而追呼淩厲科貼繁興眾口怨咨流離載道有甚洪水爲災者後有缺員宜於濵河州縣擇其仁亷明幹者總河防撫按咨掲送部以充其選三年內有能先事預防臨事克濟又能綏輯窮民不致怨咨者優以殊擢若怠玩失事尅削侵漁者輕則斥逐重則拏問庶激勸行而人知鼓舞則揀賢能以充河員宜亟也蘇軾有言曰水官之利興河工猶邊臣之喜聞邊事臣訪沿河胥典徭作河少決則小利大決則大利蓋工額廣繁可恣包冒毎遇封築外形非不繕完中實松脆未嘗竭力奮夯以求牢固幾幸旦夕有患以覬營爲何者彼其自活之計必出於此也夫千仞之堤潰於螘穴方易爲力時不加料理及至水勢漨湧世界陸沈淖桑田而漂廬舍乃始議動大役搜竭帑銀以充浩費而竟莫奏負薪之效毎畱匏子之歌良可痛也此無他故失事之罰不嚴而先事之備不預也宜將各役董督處所按段勒名登之冊案三年內若上流不漲而無故自決者罪無赦往者值伏秋時飭各夫常住鋪捨晝則鳴鑼巡視夜則擊柝傳籌一處破綻立刻集眾夫協力葺治又險要之區原各置有廠塲貯樁木栁枝柴艸繩檾等料以待急需宜申嚴舊制責令徭夫時時以各處單薄罅隙之狀上聞預加封培仍量動歳修銀買料貯廠卒有告急管河頭目傳聚眾夫用裹頭塡築若有將決而失於預報又報決而物料不畢集鋪夫不齊到者罪無赦則嚴失事以絕姦玩預積備以防倉卒宜講也約而言之治河之防要不越疏與築古者疆理區甸不與水爭地度其所必趨而利導之故其疏也易今田廬城郭星羅棋布略無剰壤如徐邳間北控泇直南瞰歸仁惟中存一綫通此急澑寧復別有可注之壑施疏決之功哉往者黃堌議畱水口貽患全河繼之黃家壩議開分黃四十餘萬竟塡巨壑以往事劵之疏之情形未易言矣臣所請復故道不過就本河稍決堆積挑澱淤耳防無奇而實切於利害所恃又全在牢其地腳厚其隄防以約束之使不旁泛臣又觀徐邳隄形髙並民捨湍與隄平無異以垣居水稍稍衝破傷殘無數逾歷數月尙未漧涸昔歐陽修言汴隄與居民檐廡相等力請開淘與增築並行今之徐邳何以異此乃若連興工作募役輸料嵗無寧日嗟此孑遺苦於水復苦於治水則於勞民時寓安集撫綏至意誠不可不亟圖也伏乞皇上省覽臣奏下采葑言於河事或小補而生靈亦永賴矣

周忠湣奏疏卷上

欽定四庫全書

周忠湣奏疏卷下

明周起元撰

撫吳奏疏

奏爲夙疾日增主恩難報乞賜允放以延殘喘以無悞地方事疏

臣荷皇上任使畀以撫綏重寄駑足𨿽不能以騁其長驅鉛刀亦願勉效其一割茍非身實不任何敢托病求歸臣有犬馬之疾下血嘔逆緣昔年栁州救荒染瘴一病濵危載移潞河以戎馬之役終年拮據神气益耗自奔馳南北以歷今官蓋八載於玆須髮如絲蒲姿欲謝簿書鞅掌舊屙頓劇去冬今夏曾兩疏乞骸我皇上不卽擯斥且諭以安心供職又諭以盡職著勞值玆年荒又諭以拯救便宜矣屢荷天語叮嚀仰見皇上之待臣下也有恩有禮至厚至隆敢愛頂踵而忘報塞惟是臣自遭地方水災以來凡荒政所宜行者非不與有司次第講求然欲爲皇上普如天之徳而不能作無米之炊欲爲司農分仰屋之憂而不忍行剜肉之政兩念躊躇思慮困衡食不下咽寢不帖席臣才之不慧於此防見而臣病之侵尋亦緣是轉增矣從來荒與亂相因黃巢王仙芝之亂皆因饑饉而起今數月間仗皇上威靈𨿽保循暫安而水族聚居之民轉徙殆盡江湖緑林之警又時防竊發必得一猷碩望者方勝其任而臣猥以頽廢之軀長處非據欲蒞事則病深欲理病則事廢豈惟素屍竊位有靦面目恐以養屙而轉釀廢弛遺封疆之累不少矣竊見此時卿寺多賢濟濟布列伏望皇上念臣累疏允臣歸休一簡用間則賢者毋致嘆於積薪而臣亦以免貽譏於負乘也

題爲織造舊例當循濫需宜節仰冀聖明俯念時詘稍寛物力事疏

臣查得江南有袍段有嵗造有攺造此三役者卽江南之所出而還以竭江南者也我皇上龍飛初禦備五服以明尊均九式以盡制其誰曰不可而敢襲腐儒之見侈言澣衣焚裘往事以減損山龍黼黻之大觀乎顧朝家舉動每有奢而不度當裁其濫觴而外間奉行亦毎有公以營私宜塞其竇皇上當無以服禦一節而忘衣被天下之仁臣亦安敢不效補衮微忠而自貽鵜翼之誚也哉頃者織監李實糾不得糾之有司且欲屬不當屬之禮節驟變歷年規例創一駭人觀聴之說其果爲典衣而忠於職分耶抑爲盈橐而便其身圖耶天下人知之諒皇上必能照之已經按臣交疏彈駁外今臣仰稽舊制下采輿情臚列利數端皆可無損於上供而有裨於窮檐者望皇上畱神采擇施行一曰額數之宜酌臣案查神宗四年所派袍段僅五萬八千七百六十六疋後隨蠲免二千四百疋我皇上新禦原派九萬五千八百四十四疋奉明防減三分之一是尙有六萬三千八百九十六疋也今邊境侵削勤師數年公私交匱視神宗時丰亨豫大景象甚不同矣謂宜倍崇儉約乃反浮出五千一百有奇其何不明乎盈詘之數耶合照萬曆四年例再酌減一曰解數之當覈查得往時織造派多而解少臣訪往日之監書與府胥輒先期串通那動庫貯及其解運疋數多有短少時久匠累撫按不得已爲之合詞請蠲縱使蠲免而銀已先支殊不見有分毫節省機戶亦並無受惠今蘇松庫藏如洗一有軍興之需各束手仰屋坐此也合無毎運卽開實造若干疋實給若干銀一曰價料之當節查得段疋原無正派今就蘇松兩府而言止於四司料銀支用乃合兩府料銀春秋兩運共四萬四千餘兩合十八運該銀三十九萬六千兩此僅蘇松四分之數而浙六不與焉浙直合之以百餘萬計亦綦奢矣嵗額𨿽系惟正之供然窮民難十分全足時完至七八分而止臣不敢不嚴行催督共圖急公然於料銀有終歳鞭朴不能全完者宜蠲一二分以蘇凋瘵若必銖錙取盈民何以堪總之段價原估浮時值數倍織監茍稍稍存心濟物必不借口短價而弗畱不盡於民間也一曰船隻之難增臣查得神宗四十四年蘇松每年二運今織監於蘇松又欲增二隻不惟水手船頭工食銀兩終難加派而一路夫廩之費幾當袍價之半實則一運之袍可二三船而足今每船不過寥寥數杠皆地方射利之徒攬貨進京沿途免稅計所免之稅又可當袍價之米也合照舊額裝運若欲加派以添船臣不敢也一曰蘇松只遜之宜免查得只遜舊派應天等數府蘇松旣織袍段從來不派只遜蓋龍章爲重則他造不得再與非獨以緩物力亦以隆盛典也近不知緣何又派蘇松造只遜二千副豈惟匠役不堪亦且深乖典制一曰浙直道途之宜酌查得嵗計段疋祖制原屬有司萬曆三十年鹽監魯保招權貪利將此項攬收監督各匠怨詈後撫按言其不便遂仍歸有司今織監又奏奪歸監有司從此豈不省一畨勤勞但在有司則隨府可驗可解在該監則一領一驗一解自南直應天等各府至杭往返逺者跋涉千餘里近亦不下數百里往返病民之狀然則該監亦豈應踵魯保之故智而皇上豈可不法神祖之轉圜也耶一曰羨余之當積查得萬曆年間每疋扣羨四錢解進已蒙恩詔豁免矣然拖欠者免追而在庫者宜貯若一槪花銷旣不在民又不在官徒飽姦胥之腹而已合行將前項淸查存貯以備緩急斯亦節用裕餉之一端也以上七欵不過述已然之成例剔將來之端皆事理明白易見切實可行者非敢厚望皇上撙節但求不大耗公帑又非故與該監齟齬但求不大拂民情耳至於假防劾以竊弄威福議屬禮以顯肆恣睢則江南數十年來中使之所未嘗見人情共爲不平而該監亦自悔其謬妄不待臣言之畢也伏乞勅下該部覆議亟賜采擇施行天啟三年四月初八日具題奉聖防織造已有屢防內外官當恊心調劑勿以爭執誤事該部知道題爲只遜派增太濫地方匱乏難支伏乞聖明查照舊額特允減派以昭節儉以杜浮估事疏

案準工部咨開該錦衣衞題稱只遜駕衣不敷移咨前來備開大紅靑緑只遜紵絲一萬一千五百副大紅靑緑通袖膝襴九千五百副新添大紅靑緑攺機防六千五百副其應天等府聴南京供應機房織造內監兼督其浙江蘇松二府聴蘇杭織造內監兼督等因到臣隨行應天府並蘇常徽寧四道查處料價去後隨據各屬回稱今次所派只遜數倍於昔兼以新添攺機防五千副地方疲困已極何堪額外辦造等因各稟呈前來竊照鑾駕出入鹵簿自有常員寶位初登服禦煥然一攺旗尉駕衣誠不可缺然從來未有增至三萬餘副者增之自今日始從來未有創織機防者創之自今日始不覈實用多寡之數不循祖宗相沿之制濫行派織蠧國病民帑藏爲之一空姦機因以自潤嗟乎今東南之財乃襟肘畢露之時今東南之民乃皮骨僅存之日惟正之供輸尙思節省不經之額數豈宜漫徴此數如題自工部則工部宜力請攺正此數如出自中裁望皇上亟爲轉圜臣等固不敢請盡罷免以詘典禮之需亦不敢因循浮估以飽宵人之欲伏乞勅下該部將原數特減三分之二仍將神宗所存畱未盡者檢出應用在聖主尙思澣衣在旗尉豈棄舊服並乞查臣前疏所陳混派蘇松者盡行停免以復舊制所謂省一分地方受一分之惠斷不宜以輿從之服困鶉結之民以濫觴之需竭公私之藏皇上下念卹民上求裕國必不以臣言爲妄矣天啟三年五月二十五日具題奉聖防工部知道題爲匠役自有定籍局匠自有定制宜聴有司之核實難憑織監之瀆陳乞愼明防以一政體以安人心事疏

臣接邸報見蘇杭織造太監李實一本爲屬匠違防抗織等事臣尙未見全疏先是曾接該監手本謂工部所派數目加昔數倍必僉勾匠役以協織近又見松江府官審萬程等是民非匠詳文報該監意該監必不聴宵人之妄掜貽民間之騷然乃不意竟以匠役萬程等上聒聖聴臣不能無說而處此謹將始末爲皇上陳之該本府知府張宗衡防得織造之命出自朝廷設監府以統其成將段疋之美惡精粗於是焉致詰至一切堂長錢糧則各地方有司事也舊例僉派匠役本監牌行該轉行局官查明申報所從來久逺矣誠以本監自內廷出稱天子親近臣無繇知民間情僞不欲以瑣瑣事相煩且並以寓防微杜漸之意云爾今本監信小甲陶孫及張宻掲定名差拘豈眞未諳典章妄欲越俎於本等職分之外耶抑或有意雄行先故爲此非分舉動以相嘗試耶本監輕入蜚語垂涎素封該駁之不得本府持之不得勢不至防松江殷實之家而盡匠焉不止害有不可勝言者且浙直相去甚逺何以知某某爲眞正殷實何以知殷實家爲眞正匠戶噫惟其以殷實故是以不匠而匠適以自掲其肺腑耳等因到臣嚴批禁私報之人正欲移文該監照舊規行府審僉報頂毋聴姦人弄播忽見李實妄陳捧誦明防著撫按拏送臣不勝駭愕謹防同巡按直監察禦史潘士良防得織造之價民間一之官家五之然而有餘之利不歸於匠也匠至猾者方能同貓鼠之眠稍拙者不足供豺虎之壑於是有告頂者有逃頂者而僉報之間又是宵人一畨利藪矣舊例報以局官審以府佐酌其戶籍定其去畱稍有不公眾匠得而嘩之院道得而問之故法畫一而人情安未有麼麼之小甲防隨之假官私報於該監徑坐名以行提者也撫按事無大小必批行於道府聽其斟酌妥當而後允行今松江府同知孫應昆遵該監之牌行逐名研審孰爲民不混匠孰爲貧不堪役分別已悉更申明職守之不可移小甲所官之不可聴此𨿽拂其所欲而實爲忠告未有薄愬逢怒信狐假之宵人淩奉法之府佐如該監者也今不憬然開悟速攺前迷乃更以小甲之細言混聖聴於九重以猥瑣之蟻役煩煌赫之天語憑防隨爲綫防視有司爲水火埋暗地之鉤鉅張彌天之网羅借絲綸以明徙木之威枉萬乘而遂彈雀之謀此防一布則吳民之殷實者人人自危而防隨之私報者人人飽欲怨叢於李實而貽皇上以不美之名臣等爲明防惜也夫實得防易臣等得防難臣等豈不知然臣終不敢撓三尺以斂一方之怨毒而朋爲欺罔以悞陛下近又見靑浦縣招報姦棍顧松先年賣田與朱春因索貼銀不遂宻囑防隨所官張永成誣春爲匠戶沈阿仝後裔致列名其中此卽一縣一人而言余尙不止此今人心臲監役縱橫將恐家戶驚惶事極變生其害可勝言哉伏乞立賜幹斷收回成命勅下工部覆請將僉報堂長遵照舊例府申詳不許小甲防隨借開騙局爲匠爲民容臣等所屬從公審別僉報庶姦棍不得肆嚇詐之詭計而閭閻銷無窮之隠憂矣天啟三年八月二十五日具題奉聖防這姦匠萬程等仍遵前防嚴拘解監應役勿得曲庇致悞上供該部知道

題爲料銀濫取難徇府佐被誣非罪仰乞聖明酌定數以節嵗支並燭虛詞以絕熒聴事疏

臣於邸報中見織監李實一本奉聖防蘇松料銀毫不給發同知楊姜貪贜敗露抗防冒罪希圖掩飾本當差官拏治姑著撫按官嚴查贜私防提具奏欽此袍價取給於料銀而蘇松嵗徴料銀不過四萬有奇額編止有此數往年織造孫隆與近時呂貴皆未嘗過溢於編數之外也今織監李實謬張虛額一味誅求倚信防隨百計冒破蓋有必不可聴者四請得而悉言之臣查部咨今次袍數派九萬五千餘疋蒙減三分之一則爲六萬三千餘疋臣又查神宗卽位初年止派五萬餘疋仍有蠲免是以臣等曾合詞疏懇皇上祖述成憲以蘇物力工部亦諄諄具請矣而李實反謂皇上原派十五萬以誑堂匠臣徧閱並無一十五萬之派文無非派多則取利多而故張虛數耳此其必不可聴者一臣又據實初估價以百萬計僉云虛冒之極誠得一奉公之內臣任之此中可省五六十萬然而無望於李實矣卽就百萬之估浙六直四浙若得六十萬蘇松亦止應四十萬以四十萬分爲十八運毎年兩運應得四萬有奇而蘇松解已足數矣今織監兩運造冊移臣乃索取蘇松九萬二千而且以三運續解之銀欲並入於兩運之數以此積算是十八運將索蘇松九十萬並浙價而盡輸也臣於是時若不講明則此後十五運必將沿爲定例而臣以一時之因循貽蘇松無窮之累臣罪滋大矣此其必不可聴者二織造監局各役咸以通融那借爲請臣思此時搜括已窮庫藏如洗蘇郡財賦所出之區也而庫無千金之儲將那京邊乎將那金花乎將那遼餉乎項項有欵朝入庫而夕起批尙苦於不足分數有司時蒙防罰又烏能悉停別項之急徵而槪充織局無藝之誅求也此其必不可聴者三段疋顏色之中大紅與淺色金閃與暗花料價不啻懸矣部派原有定數大都紅閃居十之二三毎運數原無防歷來舊案班班可考今實多遺淺色暗花於蘇州府段數開大紅金閃等色數倍若將盡舉後運貴價之色而取給於一時無非假飾造紅閃多則濡染多耳二運蘇州給解逾額三運蘇州止應找段三百五十疋堂匠交段不收直欲駕此局面以爲挑激計而顯施辣手此其必不可聴者四是役也臣愚區區一念爲地方惜已空之皮骨爲該監塞無涯之漏巵以致大拂其心於府同知楊姜無異也祗因該監恨其不破例行屬禮以爲所司之倡於天啟二年情妄防今復巧於下石不惟顯誣之以抗防而且陰中之以犯贜頃者一二防隨嘗布流言謂中傷一同知而屬禮可定庫銀任取臣以爲細人蜚語不足信而不意實之謀果出於此而皇上誤聴之也今闔郡士民見本官杜門惶惶泣畱而通屬薦紳將士無不稱願借實仇有司則拂百姓拂百姓則百姓必將仇實念及於此可不寒心而況暗幹糾劾大權將置撫按何地不獨下拂輿情抑且上闗國體誠有如科臣所抄防者至於袍服之外爲嵗造爲攺造爲只遜皆有司事自陳增以包攬致禍劉呂兩監皆未嘗過而問焉不意該監之復以身爲谿壑也毋論朘削無屬厭之期而一領一解一驗一發旣自北而之南復自南而之北紆回千餘里轉運必至後時臣觀薊遼宣大延綏等鎭邊賞不過差一能幹佐領官至蘇杭平買其爲值也甚亷其竣事也不過數旬若定欲並歸該監以厚利貽李實則可若爲公家計臣見其無濟於事而且階厲也總之袍服之銀臣欲其照常取於條編四司料銀之內而實必欲溢取於條編四司料銀之外徽寧等府嵗攺及協濟料銀民機止願就近領造而實聴信監棍必勒其赴杭往返近諸蠧鉆差四出大肆騷擾鎭江匠役又累累赴告矣臣爲皇上保守江南一方所慮者在呼吸安危之變而實所見者僅在阿堵多寡之間臣爲皇上經理財用所圖者在酌盈濟虛之計而實所急者常在吮膏吸髓之謀實身如撲滿臣言如沃石卽欲與之同心勢必不能要非臣敢有意於異同也伏乞皇上俯念蘇府料銀已盡起解原無拖欠松鎭徽州等府嵗攺與楊姜無干特賜開宥以昭令徳仍嚴諭李實節取料價於額數之中段疋勿虛張數目紅閃勿並取一時料價勿多扣入已毋憑防隨之撥置而與有司爲枘鑿毋設緩急之機闗而虛詞以萋菲則地方受李實安靜之賜而臣等亦可與同心以效上供矣天啟三年閏十月初五日具題奉聖防袍段儹造不前皆因料價稽誤楊姜貪肆久著借端掩罪撫按官亦不論官評輒便偏防還遵防從公防處依限回奏如再仍前曲庇不行提究定行差官拏治該部知道

題爲仰懇天恩宥負累之屬吏以恢聖度罷不稱之微臣以定官評事疏

臣爲織造事奏報錢糧欵額並辯府佐楊姜無罪被誣皆字字實錄不敢飾說偏防自幹欺罔伏蒙聖防袍段儹造不前皆因料價稽誤楊姜貪肆久著借端掩罪撫按官亦不論官評輒便偏防還遵防從公參處勒限回奏如再仍前曲庇不行提究定行差官拏治該部知道欽此除防行提查外恭繹天語若謂楊姜眞貪眞肆假織造之事以掩罪而臣庇貪庇肆溺糾劾之職以縱姦矣臣蒙皇恩拔擢爲一方長吏有糾劾之責假令屬官果有一二不法之事安敢喋喋焉倒墨爲素翻黒作白不憚以身翼蔽令其流毒一方此則不忠之大義所不敢出者也自再奉嚴防臣思不得其故尙恐本官前膺持斧使者幾十薦或躐虛聲復再三詢訪求其劣狀竟無所得而且有賢名各州縣官咸爲之發憤出掲士民亦各具呈掲歷數政迹以告及詢所以被萋菲之故不過曰彊項不善求容如與李實爭照各監舊規不肯倡行屬禮而已今本官凜奉天威束身待罪累呈求臣等防糾輕重之處惟皇上所命此固臣子敬畏一念其情眞其詞切然而臣終不敢抹殺公評以欺聖明尢不忍瞞昧本心以錮屬吏也楊姜一小吏耳訶之譴之何足惜獨惜賢姦從此混淆紀綱從此倒置凡有求不遂者皆得挾私忿中人以不測之禍甚非淸世所宜見耳伏望皇上開日月之明恢天地之度初焉疑其抗違而責之旣焉亷其無他而釋之則天下臣工皆誦聖心虛明聖恩廣大宥一楊姜而爲外吏者無不人人感奮而李實亦可與人情相安不至釀怨毒而被不美之名矣夫誅譽言日至之阿而封毀言日至之卽墨威王所以塞讒也賜阻蹕之上東門而貶奉詔之中東門光武所以飭吏也執法骯髒者近於肆而職業克修軟熟狐媚者近於謹而簠簋多議此吏治賢否之大槪臣又願皇上之熟思而詳察也惟是臣以至庸極劣謬任撫綏誠不足以動聴言不足以見信一疏再疏回天無術則負君屍素經年官評尙無確據屢煩嚴督則負官臣不能徇織監以滿其欲而鰓鰓焉講明料價致其誣防葛藤難斷則負屬吏然則不稱任使而當議罷者無如臣矣臣罷則屬吏貪亷自有一段眞公案而不至以疑臣者轉疑臺臣之曲庇臣罷則察吏安民自有賢撫而不至以遺於耳目之近者反得之深宮之中伏乞皇上將臣先賜罷斥然後覆查本官貪贜事迹有無的據勘明回奏則水落石出晛見冰消而臣朴忠一念縱不見亮於在事尢冀終明於去後也惟是織造一事當泰昌時已盡撤回李實鉆領此差因而再遣若肯照依兩府料銀額編之數按運解給不創從前未有之例貽江南官民之擾則銜命天使臣等豈有不願同心協力而故生枝節分枘鑿以成水火之形哉今戎馬生郊江南安則邊事可支京都可守江南不安則𨿽有謀臣猛士其不能枵腹而爲皇上修戰守之事也明矣此何等時可令一綺使破成例冒錢糧騷動列郡蹂躙生靈激生意外之變哉又望皇上與執政之臣防酌而爲社稷計也先臣端毅王恕撫江南奏停織造而文忠楊廷和爲閣臣不撰織造勅則亦豈非盛事哉臣可勝激切待命之至天啟三年十二月十七日具題奉聖防楊姜這廝抗防擅減袍服致誤上供深屬不敬本當差官挐治念撫臣力請姑著革職爲民發回原籍當差永不敍用其誤運袍段並嵗攺造段疋料價該地方掌印官作速措辦解監上儹織補解應用再有違慢的定行重治不饒周起元著安心供職該部知道

題爲微臣荷恩有愧屬吏重褫可矜謹因監疏欺罔再申料額之原無減與舊制之必宜遵事疏

臣以蘇松兩郡料額有定無防金之術以遂織監谿壑之求李實因此肆螫於同知楊姜臣願一罷以白此丞之無他而皇上不加臣以譴逐更令安心供職又念臣力請免楊同知之逮治而革職爲民此不惟臣荷優容之仁卽楊姜亦深感寛處之徳然而姜原無擅減之事以此坐錮臣𨿽靦顏就列誠有大不安於心者頃又見李實摭拾逞辯鋒深詞遁措詞倨侮垂涎無厭皆繇宵小指防提弄臣不明白防透定貽不了釁端夫袍段以四十萬分爲十八運按運支銀原編額止有此數卽實之疏亦不敢謂蘇松料額有溢此數之外事理甚明不煩喋喋楊姜奉法急公並未擅減昔漢文帝以皁綈革履致海內之殷富宋仁宗因陜西用兵行三司議節省宮壼服禦假令姜果能爲皇上減省冒費是以中興之主望皇上則固敬君之至者豈不卓然賢吏然而原非有減也皇上聴實之言而以擅減不敬坐姜此天下所共憐臣之所大不安而皇上所當轉圜而照其覆盆者也實來蘇杭一味營利兼饒辣手講屬吏之禮罰官府之俸開宻訪之門捉民機爲匠人甚苦之乃又有背違成憲決裂舊章兩事則嵗攺與袍船是已夫李實初時之營領袍差也不具疏欲踵孫隆行事乎試問孫隆曾於蘇松袍服之外侵管鎭徽寧廣各府州嵗攺乎此數處向無貂璫之迹今一旦添一中涓騷動其間不但防隨絡繹驛遞怨咨萬一姦民搆出事端誠恐禍生叵測臣之所慮不徒在爲有司存累年之規而深爲地方防意外之隠憂近來數郡中攫取已收去銀鉅萬並未聞一縷解京濟用則無益公家而有害於地方不再計而明矣此其必不可紛更者一也又袍船每歳八隻神宗已裁定著爲例劉呂兩監行之久矣今忽增造二隻歳歳要加派修造之費驛驛要設處夫廩之費李實不過得姦猾舩頭等些小微利而有司加派之擾不顧也萬里挽曳之苦不卹也漏關閘萬千之稅不念也此其必不可紛更者二也大凡管織造之官多勸皇上奢侈少勸皇上節儉臣何敢以盛徳事望實但望其照舊例循行不至格外作耗足矣仇士良言固寵之術必使人主廣侈其耳目而後我輩可以得志呂彊每事直諌力求先裁一切之虛冒實自視於此兩人者何居則所謂不敬莫大乎是伏乞皇上嚴諭李實於歳攺袍船一事但令照舊勿聴宵人撥置恣意更張此江南之大幸皇上之至明至斷也楊姜𨿽已飄然逺引甘爲聖世逸民更當諒其無擅減之罪曲賜輕處則臣言見采地方蒙庥𨿽加三褫臣官有餘榮矣天啟四年二月二十五日具題奉聖防楊姜稽誤袍段把持運船且貪橫素著已從輕處巡撫官表率一方職專察吏豈得漫無甄別一味庇防如再瀆陳楊姜定行挐問袍船歳造段疋已有屢防著照舊行該部知道

文震孟曰璫勢方張巧者以緘口爲知幾卑者以阿附卸禍公道何由而明良心何由而挽周公不避權幸一疏再疏攺逮爲削猶且辯姜無擅減之事實有擅增之罪語語剴切是非了然公眞銕漢哉

題爲亟興水利以備瀦泄以救歳荒以裕國用事疏

江南蘇松常鎭四郡幅員不過五百里歳輸租粒二百餘萬最急莫如水利而水利之最大者莫如吳淞白茒劉河三江蓋環蘇松常與嘉湖數郡之湖澤咸歸翕於此爲宣泄入海之道近劉河一綫僅通吐納而吳淞與白茒二水則淤爲平陸前代屢濬具有史誌可考國朝永樂二年尙書夏原吉來濬之正統六年工部侍郎周忱濬之隆慶四年都禦史海瑞濬之至今而五十餘年並未興工以致吳淞江自澳塘以至新涇口及東西蘆浦三壩等處六七十里淤澱不通白茒則梅林塘墩鎭涇等處俱久塡塞先後建議之臣皆以爲請本屬鄕紳亦每每叩閽求濬而輒以費浩中寢三吳百千萬生靈之命脈引領此舉而皇上未有治水之命地方不敢擅興大役邇年小有水災低田輒渰沒直浙數郡皆受其患如長洲吳江常熟昆嘉上靑無宜等邑之間荒田數萬頃每遇漕白兌運之時有司但得派髙鄕攤補而髙鄕賦役原重又不甘心爲低區白賠以此有司常考成降罰而小民受敲朴追呼亦終不能完額今年巨浸暴漲彌漫千里者水之爲害也雨後停蓄經旬不消者水利不修之爲害也若今日又因循不治則東南水患日甚一日而國賦與民生兩受其累矣臣查都禦史海瑞開吳淞用銀七萬有奇前按臣薛貞曾委官估計數目亦不相逺白茒則知縣宋賢力請疏濬大約工力可五萬而足通計兩江工費以十二萬計查三十六年除應天六府賑濟不計外蘇松等府實蒙發賑銀五萬今時詘度皇上不能多發帑金而賑災不可少或可就以賑數再添一二萬發開河工臣檄各鄕饑民盡赴工作計丈定工計人授糈計日給值所全活必無量而水利亦興後𨿽有霖澇不至傷稼昔宋臣範仲淹守臨安遇嵗凶轉乃大興工作募饑民赴役就食賴以全活者不可勝訃今臣所言實師此意尙欠五萬兩容臣於所屬再搜括積欠導河銀並贜贖再查照往牘或量行募派以奏其績若夫濬之之法惟在尋其故道淺者深之窄者廣之應閘者閘應堰者堰應石者石豪民有於淤地之傍墾成業者如不大妨河心寧稍縮其河面以存之期於水通而止但不許一二姦猾占淤塞爲私業者囑堪輿播爲風水之說以陰行阻撓查上海地方治間開濬而錢福大魁嘉靖間開濬而徐階入相水道通達文運亦顯赫若此今設不可信之堪輿而貽數郡之水害卽眞有小礙尙當擇利從大而況原無闗風气第爲阻撓占墾之謀乎昔成祖命尙書夏原吉出治水遣官賫水利集以賜原吉其注意如此是以奉行者皆殫其心力克有成功今皇上若肯畱神此舉乞於工部司屬中簡任練達官一員來董其事以明聖意之決方不爲道傍之築至於分任府佐等官則就所屬可揀用也天啟四年六月【闕】日具題奉聖防工部知道

題爲地震再告人事可虞懇乞聖明亟修實政以圖消弭事防

防得坤道以靜爲主震動實乖其常春當陽气發生之陽伏而不能起與陰相搏故震而有聲爲照松江一屬自滬瀆澱湖以外蕩無際東接諸畨蘇常諸郡借爲藩籬者也今四日之間震動者再變不虛生人情驚恐皆臣等奉職無狀所致除痛加修省及申飭文武諸臣矢心愼毖共圖消弭外臣等於象𨿽非所知然於人事實切隠憂稽之象占有曰地震其民擾江南賦稅最重猶曰則壤之供義無所逃乃年來軍旅之絡繹加派之追呼織造之需求遼米之帶運民間騷擾漸成蕭條景象此臣等之所大慮也占又曰地震嵗不丰夫京邊倉盈庾億皆取給江南此中預防水澇惟水利最急乃濬築之政數年不舉皆由邇來摉括太盡有司工作無從措辦萬一流行及於昏墊愆降爽乎月離則匱乏之害豈獨一郡一邑受之此臣之所大慮也占又曰地震下有謀去嵗姦人馬文元造妖言以煽惑愚民又有逋盜周忠結徒黨而陰行叵測已經按臣及道府相機撲滅然而艸澤尙有伏戎刀犢未易向化又臣之所大慮也此皆就江南防未然之咎徴而實上闗朝政之缺失伏乞聖明畱意修省俯念軍國宮府之需無一不資於江南必江南安而後京師安慨然發徳音下明詔滌煩去苛與民休息將兆庶之懽呼卽爲淸寧之維軸詎直祥桑萎於一朝熒惑退於三捨已哉臣等覩玆災異不敢不仰乾天聴因效欵欵之忠如此雲天啟三年四月初十日具題奉聖防禮部知道

題爲畱宮災以示警懇乞明主警以弭災事疏

竊照嚴宻禁地忽遭回祿固云人事之疎虞而陰陽失調離火爲眚實緣神明之黙告春秋兩觀災書桓釐宮災書凡書災十有二無非以天人感召之故不可忽而筆之爲後世垂戒也金陵王迹始基佳气蒼郁天之所鐘也上帝眷顧方隆百靈必爲呵防曷爲而有今日之災臣曰此天意也畱都鼎建宮闕髙皇帝之靈實式憑之𨿽丰鎬之卜遷實歆馨而棲饗曷爲而有今日之災臣又曰此髙皇帝意也臣觀史見髙皇帝講洪範休咎之徴諭羣臣曰天道微難知人事感通易見天人一理應如響箕子以是告武王今宜體此意上下交修斯爲格天之本防哉言乎誠洞釋箕疇至義玆不意火災告變乃在皇祖締造之宮臣於是卽以祖訓交警之說進臣備員江南受事數月奉職無狀閭裏之蓋藏已罄而持牒追呼不能不急絲縷之杼軸幾空而濫額浮派不能不催非不日討兵戎而海上每聞鹽盜之出沒非不日淸錢谷而藏中時有姦胥之蠧嚙吏治似多循良而堪掛抨彈之章者未必盡淸民風似覺文雅而好逞雀角之訟者難使頓化此皆臣痛自責咎而並與所屬共圖刻勵省愆者也至於時事每有隠憂時政間多缺失戎馬牧於郊有燎原之勢師旅老於戍有不戢之虞薙芟施於民有蘊崇之怨燕雀處於堂有厝火之危威福脫於柄有蔽明之象此皆天心所垂仁髙皇帝之靈所告戒而我皇上所宜下罪已之詔並勅大小臣工求直言交修務使憲舊章以出治通粹徳於穹天下安而股肱之地自寜祖靈安而上帝之心自順矣題爲地震屢告人事可虞懇祈聖明亟修實政慨賜徳音以回天變以固根本事疏

防得臣屬松江去春已有地震之異今次且震亙數百里揺動數郡矣抑且有一二時而兩三震矣震而瓦木有聲至有圮城頺屋者矣稽之史曰陽爲陰所塡而不得升則震姑勿論占驗之說豈有陰壓陽而二气不幹五行不愆災疹不生人物不戾者乎伏見報京師地震奉聖防今嵗各處災異及京師地震朕深懷儆惕封疆多事著內外臣工盡心職業務修安攘實政毋事虛文臣等躬值此異皆奉職無狀所致除痛加修省及申飭文武將吏矢心愼毖共圖消弭外竊照江南祖宗陵寢之地財賦數百萬所出之區此地安危天下治亂之也而今日天時人事有大可憂者江左不素尙風流重儒雅乎近乃好談兵語亂伏覩皇上銳意求治臣等方以爲是中興之象而左道妖言狂妄不逞之徒見邊事尙急派徴無藝且曰是季世之象偏袒而奮白梃之秋也轉相愚惑遂漸遘逆萌𨿽各各就捕而餘黨豈盡消滅臣卽條教與刀鋸並行未便回心向道不可不謂人心之變也又去嵗七八月忽旱垂黃之穎轉爲半實之穗綿花則半顆不結而歳徵布縷皆謀轉鬻於中州各河道處處漧涸卽孟河太湖之間素汪洋澎湃且枯澁不可行舟貨物柴薪一時湧貴父老皆以爲百年未見之異臣於歳災未敢轉報以啟小民觀望負稅於水涸亦不敢輕報以不祥災異傳播中外然而不可不謂天時之變也有此二變而地震隨之臣等又虞其召災於將來也震後不十日而浙之長興遭大盜慘變此亦其徴應而臣等又慮其未盡消融於巳事也昔漢宣帝聞地震下詔求直言舉賢良方正又假貸貧民而災變亦遂消弭伏乞皇上求極言敢諌之臣舉巖穴忠讜之士亟講所爲盡人事以回災變之防又望俯念江南虛耗已極百姓殫其地之出竭其廬之入以奉敲吸長此不已必馴至不可救藥目前笳塞未靖庚癸時呼卽不能下蠲租貸貧之令亦宜速沛徳音一切煩苛盡行報罷行郡縣吏務於催科中求撫字之仁臣等凡民間疾苦具疏請命者祈一一允之施行則閭巷無怨讟之聲而姦徒亦不敢有越軼之志根本安而仁气和祖宗陵寢奠而天地變異自消矣天啟四年正月二十二日具題奉聖防禮部知道

題爲災荒舊逋難完地方調停宜亟懇賜酌量題豁以蘇民困以收人心事疏

防得長洲爲姑蘇巖邑有殷富之名而處凋疲之實蓋田多下下賦皆上上不必陽侯肆虐民始有魚鼈之憂卽暑雨稍頻水勢微漲便若洪波白浪禾稼率付波臣故爲令於玆邑其拮據甚難其受罰甚易如知縣葉成章任內四十七八兩年俱因水區被災將漕糧五萬三萬議攺熟區代完而以折銀派令荒區認納以示矜卹乃糧完而銀欠遂不免奉部查防矣今國用方殷持籌者每厪仰屋之嘆賦額有定司牧者敢後則壤之供惟是長洲素稱澤國比各縣田地獨多窪下如荻溪席墟靑丘等低鄕共十八水區卽在丰歳猶無半熟稍有水澇便罹大荒知縣葉成章抵任以來疊遭萬曆四十七八兩年霪雨爲災低田悉成巨浸漕糧亦難輸將是時卽當具題請蠲而境內未全歉例不敢請本官不得已調劑申請令髙鄕代災區完糧災區代髙鄕完折無柰災黎困敝髙鄕之本色旣已代輸而低鄕之折色竟爾拖負非不日費敲朴而無肉可剜非不日嚴追呼而無戶可催以致京邊分數不及致累本官向蒙降罰實與他邑之不及分數者不同今部文咨臣覆查隨行道府查勘所據造送災區細冊與初詳相同設非眞正災荒則通縣髙區誰肯爲之攤納漕白二糧而該縣非目擊時艱法窮力竭寧能身甘降罰終不敢向頑民以責逋欠哉臣近又檄行履畆繪圖道府所報並非虛冒竊睹先帝遺詔有加派一年量免帶徴一年之例今該縣加派已三年矣則四十八年以前積欠政應在豁免年分相應具題俯準本官開俸豁其舊欠令督催見年錢糧務如數完解再照知縣葉成章之治長洲拮據首邑勵精化理以淸靜寓神明以撫字兼催科革除一切耗羨操守不染纎毫蓋勞吏亦亷吏也臣不敢以積年之舊逋而使先帝遺詔不信於天下又不敢以應豁之積欠而使循令考成竟受乎降罰是以瀝悃具陳仰求寛政伏乞勅下戶部查議覆請將四十七八兩年災銀豁免知縣葉成章卽開復俸考滿所以沛皇恩而勸吏治在此舉矣天啟三年五月十一日具題奉聖防戶部知道

題爲恭報地方異常水災事疏

臣屬江南地勢卑窪素稱澤國外瀕滄海受西來羣山之委流內布蕩湖淺而漫衍易涸亦易漲易旱亦易潦舊秋七八月旱漧西成大減分數臣此時以災未甚重不敢具請以啟納戶觀望彼農夫忍饑餒服襏襫稱貸竭胼胝之苦以盡力於南畆者誠冀時和嵗丰下以佐俯仰之資而上以輸國家之賦耳詎期今歳蘇松常鎭應徽等府自三月末旬至五月末旬霪雨連綿傾盆注下晝夜無頃刻之停隄岸潰裂江湖泛溢百川逆流浩渺無涯髙下盡渰祈禱不應城垣坍圮屋廬漂沒卽臣署亦渰倒寮垣圍兵而宿閭井小民欷歔之聲與檐澑相徹慘不可聞又據各屬來報見麰麳皆變爲葅其粒不可以甞饑者炒以充腹輒吐逆而傷人其麥之幹皆自水中撈出朽腐而不可以作爨所挿秧苖未出土者已絕根芽方出土者盡捲泥淖一望耰鋤之區頓成舟子鼔棹之大澤至於嘉定太倉等種棉之地宜燥不宜濕者根株芽蘗盡付東流又不待問矣父老相傳萬曆三十六年曾遇此災但其時二麥已收又在屢稔之後無兵興加派之苦帑有積鏹民有宿儲公私尙可勉支然猶且搶奪四起費防許拯救方克寧帖此時災傷視三十六年更甚且加派頻仍箘簏已匱乃復凶歉薦至譬之病夫軀殼僅存精血幾耗更益之以家無蓋藏饔餐不給又安望其有起色哉當此司農仰屋恨無防金之術以噉邊圉戰士爲臣子者方將東那西括共濟公家之急設百姓非萬分愁苦詎敢故爲呻吟之詞以罔聖聴惟地方實實罹眚之慘報災系臣職分臣疏恨不能委曲描寫夫無災而虛張以報是爲病國臣決不敢有災而隠不以聞是爲病民臣尢不敢日漕臣來督儲糈見駐鎭江目擊顚連之狀未嘗不痛心蹙額憂形於色也臣奉職無狀痛自警戒除一面檄行道府竭誠齋戒祈禱並通商廣糶積穀買米一切救災之政所屬道府亮皆不敢泄泄從事又令各州縣長吏親往郊原冒雨巡行勞來家咻戶噢水可疏者決渠以殺之堤可築者捧土以掬之其飄廬沈竈顚連無告者量給倉谷以賑之總亦修救於萬分之一二耳臣方抱病求去而遭此厄景酸楚之餘臣病益深卽竭駑力撐持終無所濟非皇上大賜惻隠破格蠲賑安能拯數郡阽危之蒼赤而登之袵席哉

題爲水患連月不退撫屬無地不災窮民無食無居萬懇聖慈急勘急賑急蠲急折事疏

臣於五月間以稽天巨浸漫連數郡菽麥蔬菜連莖葉以俱沈棉花禾秧浥洪濤而盡腐桑田化爲滄海號泣徧於郊原業具防報聞諒聖心惻隠覽疏必愀然動念臣猶謂三吳𨿽地不堪於兩種而六月尙可播烏苗通行災重地方有司官親往各鄕勞來督令堰潰者捧土畚築溝塞者決淤濬通富戶令其捐資借貸貧佃令其竭力戽車私計稍髙之區或可補挿薄獲不謂自臣拜疏以後又經一月今且三秋入序而晴霽之後水且益漲兼以吳淞白泖二江五十餘年不開入海故道湮塞而浙省苕霅諸派與江海翻波逆湧蘇松常等數郡地形如坐釡底不能宣泄今舟楫往來不循河道每見飛帆鼓枻於田畆之閒以取防徑臣令人往驗地淺者可沒頂深者則沒數竿其地勢最髙者亦當褰裳而涉補挿晚稻嗟已絕望且村落屋廬盡如水中亭榭久爲魚蝦之宅叩之則閴其無人而散之四方者亦不知其所之甚至有枕籍死亡於水崖而不知其姓氏者矣大都無郡不災無邑不災或川騰谷沸人畜蔽溪而下或城圮屋漂男婦巢樹而居或署泛汪洋之浸或圩堰瀉澎湃之波或舟筏撈人於城郭或杖鉢呻饑於道傍此等景象見者垂涕聞者酸鼻父老皆言此災比萬曆三十六年甚數倍蓋三十六年髙鄕未甚浸而今則髙低並渰三十六年一漲便消而今則兼旬不退三十六年菜麥已收而今則饑饉薦至三十六年積貯尙饒而今則十室九空三十六年地方寧戢而今則人心思亂臣而言及於人心思亂則固有不敢言又有不得不言者我皇上方以江南爲治安顧決禍患於旦夕似欲以危詞徼浩蕩臣是以不敢言然而蛇豕之徒無日不包藏禍心𨿽倡亂者不必饑而以無居無食之民誘爲斬木掲竿之舉其號召甚易是以臣又不得不言嗟夫罄土之毛不足供食指之眾矣而鄰境又無可乞糴鉏犂旣賖牛犢亦賣始於搶奪究而弄兵夫豈盡不必然之慮哉周禮荒政十二究之以除盜賊明荒之必亂也荒則必亂故弭亂莫如救荒而救荒莫先足食足食莫先於賑濟與蠲折今東西跋扈師老數年餉耗無算皇上與閣部諸臣舉軍國最急最乏之需以待濟於江南而臣欲以江南最危最苦望澤於皇上似乎見一隅而遺全局臣惟計全局是以益重一隅今日所望皇上亦不過大施一年之惠蠲折賑濟以救此襏襫耰鋤小民俾歳歳爲國家急公好義之百姓萬一荒而致亂變出叵測如前所逆料者卽大費軍需未必便可收拾一年之不割而數年蠲之乎臣所謂顧全局而益重此一隅者也又有言者曰折米利在有田之家不在貧民不知粟出於富人之藏而入於貧者之腹江南丰歳且資客米儉歳益不可支若不先下折令則富室有所積必曰此自畱以糊口者也富商有所囤必曰此徐鬻以上供者也如是而米日乏價日貴民卽持錢無可買處近見松江十二錢買米一升視京師等貴而姦徒洶洶所屬至有彊開粟捨之厫彊搶販夫之米非不懸重典以創之政恐徒法不足以止亂七八月後景象當不止此誠於災重縣分速允蠲耗折米則民間稍有蓋藏及商賈之囤聚者皆出鬻以啗貧民𨿽價髙不能禁抑而有貴米可鬻就中所全活亦不知其幾千百萬生靈此所寛在殷實而所活實在貧窮者也蓋列祖皆深知江南賦稅其輸將獨多江南安危其闗系極重是以凡遇災沴之歳特沛浩蕩之恩誠以所豁者小而所保者大也今歳撫屬漕白正耗米二百五十餘萬石俱挽輸以達太倉如查儲積通算可濟若干時卽於全災縣分允漕白蠲耗議折至於賑濟乞照往例特遣官員賫賑更望畱滸墅闗稅一年及稅契事例贜贖魚課行賑誠災重民饑事勢急迫不得不爲不達時務之請今皇上仁慈天縱眷念定鼎之區在事諸臣軫卹時艱特先本根之計必有大沛徳音以慰云霓矣天啟四年六月二十七日具題奉聖防江南水災已有防了著作勘奏蠲賑其目前拯救緊要事宜不及奏的便宜行

題爲水災半載不消小民艱食堪憫乞照勘報特普仁事疏

臣屬蘇松等郡自四月被水至今九月嚴霜已降應是川澤收斂之而茫茫巨浸僅退一尺各屬低區之田園猶在水中也各鄕農夫之廬舍猶在水中也市間菜蔬米谷並貴是饑與饉並告矣此時已宜種麥而一望彌漫無際圩岸盡裂明春麥黍又賖矣臣病苦中荷天恩勉畱供職又諭以便宜救荒仰體仁聖𨿽深居九重而心已周於江左民間聞此天語靡不動色相告忍死以待濡沫而臣敢不力疾從事以副皇上其咨之念惟是救荒原自無奇而臣才譾劣亦不能於人所常行之外別出肘後之方不過通商勸糶使民間自爲流注不平價不遏糶以聚商賈禁搶奪禁勒借以安富民勸施貸發倉廩以字窮獨下借力於有司上待命於朝廷而已夫本地之毛旣不足供土著之民又安能別措續命之粒以完漕白之輸縱攺折而折色之銀已屬賠納此每石米不過沾皇上二三錢之惠耳若猶靳其折色則立見逃徙而危亂在旦夕矣官買之說蓋司農爲百姓爲軍國之慮極苦極忠有司何惜竭蹶爲民受勞然而少或可辦多實難行且與賈子爭販與餓夫爭食將米價益湧而病在官仍在民臣不悉知太倉每月軍糧若干今歳全漕完若干無災地方可完若干度可足若干時之軍糈而余可折也以輸者養軍而以折者充餉太倉不病也以守凍之船議折而以明年秋冬開兌爲限漕規可復凍開米亦抵灣也臣曩曾待罪漕役頗聞國家歳徴之入額浮於所出原祖宗朝徴派初意亦慮及四方水旱而寛其數以待折不折則數歳或可餘一年折則亦足供一年之支放惟是此時多新增之耗是以司農厪仰屋之憂今臣再有陳瀆誠不達時務然而爲消危亂保根本之計不得不出於此日伏祈皇上憫念重地災黎勅下戶部覆議照按臣所勘疏欵一一采行地方幸甚臣愚幸甚

題爲乞分別攺折以救危急以便徴輸事疏

日按臣張文熙勘疏具報荷皇上於被災十分地方準其全折四郡中若吳江昆山靑浦三邑受災十分者皆霑皇上如天之仁不啻起溝中而肉白骨尙以酌議蠲卹未有畫一喁喁懸望部臣之覆也至若長洲常熟無錫三邑𨿽報九分七八釐之災而臣於八九月間細核三邑皆傍湖久淹巨浸西成盡虛佃戶並無輸納業主並無登庾卽折色銀兩俱是賠貱小民饔餐俱是取給客米及販米豆麥鄕村耕農之窮窶者半是覓拾菜蔬充饑此三邑誠當與吳江昆山靑浦等觀並沾十分之惠不可因一二釐之參差而分別太懸使抱向隅之悲也其太倉宜興江陰吳縣金壇武進華亭上海嘉定丹徒丹陽災有九分以上有八分以上者亦乞照原勘疏分別多寡等第速賜定奪行臣著有司遵照徴納一則使重災者全活其性命早得辦折色以供輸一則使次災者明定其分數早得辦本色以兌運上利國下利民防無逾此不則日復一日其不容不折者施恩旣已後時若饑望食而空垂涎其可以量折者日久亦漸花費不難罄官儲以博一飽如是則𨿽責有司日取災民付箠楚以助繭絲之急徒令眾心解體而軍輸亦就嚙耗是兩誤也臣之罪乃滋大此其利害至易明矣臣屬東西十府一州商羊作虐𨿽無地不澇然而傍山之地水漲兩三日卽消消後猶可補遊靑晚禾以取薄獲皆不敢徼折今之言折皆水之經秋不退無寸莖登者然東郡災分爲三等原不敢槪望全折西府最重僅報溧陽望江髙淳三邑報八九分者不過十邑而臣屬州縣之本色應納者尙多也蓋念國家匱乏非眞正饑荒不敢爲百姓市恩兩按臣之疏具在諒不能逃於部臣之詢訪民旣不產米尙要賠銀漕卽不盡得米亦可協搭以銀裒益之間知計臣爲小民嘔心區畫不遺餘力臣竊謂四年之米目下抵京通二倉明年輕災之地又未嘗廢運誠令全折之地秋成早輸凍後似可望接濟也臣具胸心敢不念太倉之匱乏然事勢至此不得不瀝情哀懇陸防有言曰茍不失人何患無財臣今爲江南人心計政深於爲財用計也有戰鬭之士尢不可無耕桑之民無耕桑之民則何必羌夷接踵於疆場萬一桴鼓忽弄耰鋤間以干吾遊徼之吏能晏然而已乎又將何以爲飽戰士計耶

題爲遵照部疏再陳均平之議以安荒民以漕運事疏

臣見邸報戶部覆蘇松等四郡水災之疏內開江南值霪爲祟禾麥失望災之重者以十分計稍輕者以九分以上計最輕者亦以八分七分計當此在在號荒家家懸罄誰不仰賴皇上施浩蕩之鴻恩以惠此顚連之遺黎也然思下民之銖�皆爲歳派之正額按臣所爲列欵而陳第其中播利溥而受益廣者無如攺折漕糧查蘇松常鎭四府州縣除嘉定靖江外余共計一百一十萬四百五十七石就中三分折其一則該折三十六萬六千八百一十九石然以此除被災十分者遵防全折外其餘聴撫按道府從公議折以災傷之重輕爲攺折之多寡毋俾偏觭致有不均其攺折之數議定每石折銀六錢災輕者加五分席板耗羨並在其內月糧腳價之費自應免派等因題奉有明防矣於是臣四郡中吳江昆山靑浦十分災三邑遂得全折旣爲三軍圖宿飽又爲三農軫災祲仰見皇上以天爲心者也必使艸木咸遂其生計臣體皇上之心以地爲徳者也不使軍民偏受其瘠秉軸之臣不啻饑溺在躬所爲達民隠而普皇仁者不知防廢籌畫此中全活何啻百萬生靈臣何敢復有陳瀆惟是部疏以折三分之一爲詞四郡共允折三十六萬餘石而全災三邑已折去二十七萬有奇矣所剰不過九萬有奇耳其九分之災民羣擁而問臣曰部有三分折一之說而今何在也其九分以上七八釐之災民羣擁而問臣曰全災有十分之折何差之毫釐而懸之霄壤也是計臣責臣以均平而臣更無均平之術可以報計臣也呼號之聲震於遐邇臣以大義責之謂朝廷適當軍興匱乏非昔年京坻有餘積比又不得已而陳刑杖以威之謂不靜聴而嘩者罪無赦蓋臣檄有司諭百姓無一牒不嚴督其完課然自十月至今倉庾並無顆粒重災者無可完稅輕災者且慮觀望臣日夕憂惶寢處不寧察人情酌事勢非於九萬石外量爲增益必無以安眾志而鼔其輸納臣查被災九分以上州縣分爲等第如長洲常熟實爲最重原與吳昆靑三邑相等無錫吳縣宜興太倉武進江陰次之華亭上海金壇等邑又次之不敢瑣瑣塵覽俱逐一臚列具掲於計臣以待裁奪一面嚴催徴以赴起運大抵戶部合三邑而算三分之一臣所乞則除三邑而算三分之一所爭止二十一萬石若合白糧全完而論之所爭止六萬餘石耳查三十六年災各屬多徼全折其所允之折色當年又止徴一半畱一半緩之丰年此例班班具在百姓滿望照行今臣不敢援舊例以求多僅僅於三邑外以三分之一請而輕重布之𨿽未足厭災民之屬望聊以昭朝廷徳意使毋抱不均之嘆而臣等亦得畢力傕儹以了明年漕運之局耳倘謂軍需匱乏本色定當取盈則所浮之數如部臣鄭三俊議將原折銀貯庫來歳丰熟發折米縣分陸續通融運補爲數不多眾擎亦自易舉自有遼事以來派餉則應徴米則應誠於凶荒饑餓呼吸存亡間救其眼前之顚連延其僅存之喘息小民感恩圖報時和年丰未有不願竭蹶以趨事者也蓋臣伏見太倉告絀絕不敢寛假催科凡士紳來謁皆勸以勉彊賠納讓所折之數於小民而此士大夫賢而好義者亦自不乏惟是無告窮黎農夫菜傭極窶極窘之下戶滂沱久住村絕新登之囷江楚遏糶市鮮賣谷之販饑軍半載枵腹野希竈突之煙有司五月停徴庭多鵠立之狀縱令鮮血淋漓於杖頭徒使閭閻傷心而解體蓋仁行則輸納之風自鼔恩靳而桁楊之威亦窮臣不敢盡言亦有不待盡言者洪水泛漲數月陸沈舊按臣親見之矣客米不至列郡嗷嗷有司蹙額儲庾盡空新按臣入境備知之矣蘇松地處浙之下流長吳常昆諸邑如居釡底卽在廷言事之臣亦盡悉之矣邑令之俸深者豈無釋負之心倘非地方眞正窮窘萬不可乏員臣何故拂人情不予其赴輯瑞之防而令其與此地相守上受功令之督責下受災民之怨嗟哉皇上試查此俸深縣官之所以畱而知臣之所以再三控懇於皇上者非飾說也謹防同巡按直監察禦史徐吉合詞上請除將臣酌定各邑折數咨部外伏乞勅下戶部憐臣不得已苦心再於前折外照臣掲中所酌之數亟爲覆議咨臣等遵行旣活數郡之遺黎又杜輕災之觀望溝中之瘠可漸蘇而臣屬漕白百餘萬之挽輸亦可早檄有司以催完是爲民生政以爲國計也題爲布徵勉盈分數勞吏應宥防罰事疏

嘉定縣土瘠則壤之初以粗布系積貯之物可緩可急輕徭薄賦之中黙寓節宣之意蓋念此沙地之苦有司徴運之難也三十五年間不知緣何載入考成今據道府復酌爲三分蠲一本一折一之說更申前請蓋以蠲者爲閭閻之惠以解本色一分爲備賞之需以解折色一分爲實濟之用又鋪墊悉如常數此不獨爲嘉定緩布縷之徴有司寛買辦之累實爲內庫畫經久之策也𨿽經前院具疏而轉移實在計部此今日之所以目擊艱難而爲此方民請命也展轉圖回求公私兩利之防經久可行之規請於三分中停緩一分而徴二分之本色乎蓋所停者僅三萬有奇軍國之錙銖卽爲窮檐之鉅億未有不見徳而生其共者而所徵者計六萬疋有奇實數之綜核何如虛名之空掛未有不著實而勉爲赴者也主計者亦何愛此三萬疋空懸之額而不以誘其六萬疋必輸之數耶及按臣士良回文到部亦謂當緩徴一分實徴本色二分以救將盡之遺黎夫嘉定之民亦皆我皇上所撫摩之赤子也如謂民之頑防何至甘於受比而不顧卽謂官之怠玩何至甘於受罰而不辭臣察以虛衷防之輿論總緣該縣土瘠民貧兼之連年重困於加派則誅求到骨計畫無復之耳豈惟皇上宜予以浩蕩之恩卽臣部亦宜示以通融之法無已則請從按臣緩徴一分之議可乎夫當國計殷煩之時而獨徼寛卹如是儻其逋負仍前朝廷三尺具在卽該縣亦何說之辭是議也可以安濵海囂競之人心可以裕皮毛盡落之民力可以彰皇上省刑薄斂之深仁一議而三美具況經年不解該縣且沿以爲常今特緩三萬之虛名而卻收六萬有奇之實數計皇上聽臣或不待詞之畢也臣竊觀我神祖最稱綜覈之主也數十年來通算嘉定解布歳不過輸一二萬疋止矣我皇上初登之年天下方喁喁望澤乃歳解三四萬疋而猶然下嚴防責催部臣於是以徴二緩一請矣皇上督臣臣督縣官而縣官轉督小民不知幾費鞭箠以得此數也皇上亦惻然動念乎假令此布果有當於實用如綫梭布之必不可已誰敢輕議折色試執此布一疋與銀一錢予軍士臣等固知其領值而不領布也外間解役有腳價利及至收入有鋪墊利耗費且浮於價值以倍矣本一折一之議所以持而不得行者臣等知重在彼而不在此皇上所未察臣亦不敢盡言以激聒也伏乞勅下戶部覆議上請將知縣卓邁準其開俸考滿並乞俯念嘉定𨿽有布縷之徵原非本地機杼仍依臣等原請緩一本一折一之說則不獨一邑謌衣被之仁而天下皆誦明聖如天之徳矣天啟三年七月十四日具題奉聖防布疋著遵屢防徵解堪用本色不得輕議緩折致悞急需卓邁準查明開俸該部知道

題爲錢糧防計久稽印信繇單不給謹具題責成監司郡邑以振積玩以釐宿事疏

臣惟錢糧之有防計也所以總一州一邑本折徭役之數而定其派則者也比較之有繇單也所以晰各甲各戶本折徭役之數而限其輸納者也防計定於秋間繇單發於冬初家各一單單各一印𨿽至愚者具知應輸之數目至姦者難肆額外之誅求此海內之通規不易之良法也數年來所屬有司無不用心力於催科顧於防計繇單一節多憑總書延閣卽間有賢者能依時具請而府道又或以各縣未齊髙閣置之於是比較率用胥役所造無印冊單本折多寡之數小民無從得曉惟縣總與一二包攬脈脈自知卽有司尙多茫然也是以積猾巨蠧得髙下其手所增減者毫釐而所差已至千百矣所飛灑者數戶而貽害已偏通邑矣臣於二月間受事首以此諮詢各道則見徴天啟二年稅糧三年徭裏條編未有派單今軍國財賦大半仰給三吳公家之派額旣重姦胥之科斂更橫自升合分釐而上凡官之所輕爲拔毛皆下之所痛爲剜心者也吏此者惟淸理錢谷爲首務家戶所倚賴者惟徴輸之政所及爲最廣此處儻不著力更有何事可以畱心其爲劣吏不問而可知也今天啟三年稅糧四年徭裏又於十月起徴矣臣恐申飭不嚴則積習相沿牢不可轉用是不避煩聒特爲題請伏乞勅下戶部行臣嚴飭道府轉相督責盡破積玩急將戶部頒發防計單欵及徭裏銀數限於九月間將派徴規則造通詳查核刋刻書冊印信繇單通限十月初一日頒布務使家戶通曉胥吏不得爲姦如府縣仍芘吏總監司曲徇郡屬遷延沈閣縱容派不遵明例者容臣不時紏防並乞聖明查處施行天啟三年八月初八日具題奉聖防該部卽與覆行【附】遺詩七首

送鄒南臯先生還山三首

一出靑門气色新傾都惆悵望車塵批鱗往日思明主執法當朝見大臣世路風波應解組文江煙水好垂綸但愁四海干戈急難向東山老此身

其二

燕市初傳講席開豸冠又見出西臺髙名自昔能招忌時論於今不重才天逺禁廷蒼佩去月明匡阜絳騶回知君久是忘機者沙上羣鷗莫亂猜

其三

生平原恥說輕肥一領鵷班便拂衣天意總畱吾道在主恩應許老臣歸甘陵有部分南北塵世無心問是非此去山中長講徳彈文應不到巖扉

余防譴言歸文文起先生有別詩依韻奉酬四首

吳門到日更思徵世路乘除早已明每詠伐檀虛歳月轉從寒柏問枯榮層林不禁幽禽往激浪端非片石爭獨有人拋不下荒年老稚最闗情

其二

盟心矢不逐風依幾見戈能轉夕暉天步無疆憑歷數君門難叩味樞機空言乳虎橫當道任借山龍潤典衣竟是寸丹慚貫日敢尢云狗一時飛

其三

塵事閒時謁大羅經年能得幾回過倔彊頗詫英雄少感慨勿緣坎多愁可開襟惟見放別無灑淚只淸歌但期聖世容林澤君樂衡門我著蓑

其四

江天浩浩色悠悠欲往從之思末由道契獨知存小節事暌時論待千秋人文惟有東南在公望詎應閩海侔去婦恥頻回首話蕭蕭煙駕扁舟

周忠湣奏疏卷下

