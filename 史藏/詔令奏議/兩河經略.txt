

《四庫全書兩河經略》

﹝明﹞潘季馴撰

欽定四庫全書

史部六

兩河經略

詔令奏議類二

奏議之屬

提要

臣等謹案兩河經略四卷明潘季馴撰萬曆初河決髙家堰淮揚髙寶皆爲巨浸季馴建議築堤疏淤論水勢之彊弱復黃河之故道條上六事詔如議行書中所載皆其時相度南北兩河奏疏首冠以圖末附書一通不著所上者爲何人書中有奉大司空之教親往閱視之語考是時工部尙書李幼滋始終主張其事殆卽其人歟季馴先後總河務二十七年晚輯河防一覽其大旨在以堤束水以水刷沙卒以此奏功此集所載諸疏並規度形勢利獘分明足以見一時施工之次第與所作河防一覽均爲有禆實用之言不但補史誌之疎略備圖之考證已也

乾隆四十六年十一月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

兩河經略卷首

﹝明﹞潘季馴撰

﹝圖表略﹞

兩河經略卷首

●欽定四庫全書

兩河經略卷一

﹝明﹞潘季馴撰

奉明旨陳愚見議治兩河經略以圗永利疏

爲奉明旨陳愚見議治兩河經略以圗永利事據管理河道工部郎中畬毅中施天麟張譽管河兵備等道參政龔大器副使林紹張純章時鸞僉事朱東光水利道僉事楊化各曹呈蒙臣並漕運巡撫侍郎江一麟札付備仰職等躬歷各該地方逐一查閱要見徐沛丰碭縷水及太黃長堤衝決者作何築塞茶城正河變遷由小浮橋出果否成河崔鎭等決黃水泛溢正漕淤阻作何堵築徐邳一帶長堤應否加幫宿桃以南應否接築老黃河故道應否開復髙家堰應否修築新城外一帶老堤是否低薄或原基短促相應接築艸灣旣開復淤作何浚治或應棄置仍復云梯關故道黃浦口見今水従東決一望彌漫以致髙寶揚州一帶淺阻因何不行築塞髙寶一帶堤岸有無足恃逐一詳議虛心講求或應修復舊河或應別求利涉勿拘成案勿避煩勞上禆國計下奠民生以圗久安長治之策畫圗貼說具由通詳等因蒙此隨該職等前往徐沛淮揚等處督同淮安府知府宋伯華揚州府知府虞徳煜管河同知王琰蔡玠劉順之並各州縣掌印管河等官逐一細加查勘従長計議看得水性就下以海爲壑向因海壅河髙以致決堤肆溢運道民生胥受其病故今談河患者皆咎海口而以浚海爲上策則誠然矣第海有潮汐茫無著足不得巳而議他辟豈知海口視昔𨿽壅然自云梯關肆套以下闊柒捌裏至十餘里深皆叄肆丈不等縦使欲另開鑿必須深闊相類方便注放則工力艱巨必不能成矧未至海口漧地猶可施工及將入海之處則潮汐往來亦與舊口等耳且海之舊口皆系積沙人力𨿽不可浚水力自能沖刷乃若新辟之地則土壤堅實不特人力難措而水力亦不能衝故職等竊謂海無可浚之理惟當導河以歸之海則以水治水卽浚海之策也然河又非可以人力導也欲順其性先懼其溢惟當繕治堤防俾無旁決則水由地中沙隨水去卽導河之策也顧頻年以來無日不以繕堤爲事亦無日不以決堤爲患何哉卑薄而不能支迫近而不能容雜以浮沙而不能久堤之制未備耳是以黃決崔鎭等口而水多北潰爲無堤也淮決髙家堰黃浦等口而水多東潰堤弗固也乃議者不咎制之未備而咎築堤爲下策豈得爲通論哉又有所未盡者上流旣潰地以旁決矣至於下流復或岐而分之其趨於云梯關正海口者譬猶彊弩之末耳蓋徒知分流以殺其怒而不知水勢益分則其力益弱水力旣弱又安望其能導積沙以注於海乎職等故謂今日浚海之急務必先塞決以導河尢當固堤以杜決而欲堤之不決者必眞土而勿雜浮沙髙厚而勿惜巨費讓逺而勿與爭地斯堤於是乎可固也如徐邳桃淸沿河各堤固矣崔鎭等口塞矣則黃不旁決而衝漕力専髙家堰築矣朱家口塞矣則淮不旁決而會黃力専淮黃旣合自有控海之勢又懼其分之則力弱也則必暫塞淸江浦河而嚴司啟閉以防其內奔姑置艸灣河而専復云梯以還其故道仍接築淮安新城長堤以防其末流盡令黃淮全河之力涓滴悉趨於海則力彊且専下流之積沙自去下流旣順上流之淤墊自通海不浚而辟河不挑而深矣此職等所謂固堤卽所以導河導河卽所以浚海也猶慮伏秋水發暴漲傷堤職等查得呂梁上洪之磨臍溝桃源之陵城淸河之安娘城等處土性堅實可築滚水石壩叄座若水髙於壩任其走泄則水勢可殺而兩堤無虞矣至若寶應石堤之當復與夫下流支河之當疏揚州運河之當浚皆今時之切務所宜次第並舉而不可緩者也但前項工程自丰沛徐淮以至海口共長千有餘裏自淸江浦以至儀眞共長叄百餘里地勢遙逺工程浩大一時錢糧未措人夫難集除前請發銀貳拾萬兩並截畱漕糧捌萬石一面先將丰沛縷堤太黃遙堤及徐邳一帶縷堤酌量幫築桃淸南堤並接淮安新城長堤乘時創築髙家堰兩頭水勢稍緩先行築塞寶應湖先用樁笆修築土堤外其餘各項工程相應大加修舉者一面請發錢糧調集官夫買辦物料次第興舉務保無虞等因並將應做工程列欵呈詳到臣據此該臣查得接管河道捲內先準工部咨爲竭愚忠陳末見以禆安攘事該禦史柴祥題踏勘彭城淮邳等處某處河身淤塞作何疏浚某處堤岸窄狹作何展築某處下流可開支河則滌爲數河以分水勢某處海口果有束隘則多方開通以達於海等因又準工部咨爲敷陳末議懇乞聖明亟賜舉行以禆將來糧運大計事該禦史陳世寶題開三義鎭引入淸河縣北或出大河口或出淸河縣西另開壹河何者爲便従長定議又準工部咨爲河患頻仍運道艱阻懇乞聖明亟賜議處以禆國計以奠民生事該南河郎中施天麟題要停運斷流大挑河身該部覆題動支官銀制造平底方舟長柄鐵爬躬親試驗如果挑浚有效先於淤墊最髙處逐段浚去或大興工役應否停運仍將髙家堰並朱家等口築塞至於髙郵寶應堤間多建減水大閘堤下多開支河俱聴従宜處置其黃浦口可塞則塞如另爲入海壹路可疏下流亦宜建減水大閘水漲則任其外流水消則盡閘而止等因又準工部咨爲河患愈深經治鮮效懇乞聖明特彰宸斷審機宜以圗匡濟事該工科都給事中劉鉉題疏海口泄下流或浚艸灣之口使之開廣或疏云梯關之淤使之復舊應開海口去處如鹽城安東五港金城一帶孰爲利便並查小浮橋新衝之口可否濟運如有淺阻亦要設法開浚等因又準工部咨爲披竭愚衷敷陳治河事宜以備采擇以安國計事該戶科給事中李淶題要見安東金城云梯關等處某處地方堅實可以另開壹河以泄河淮下流興化鹽城沿海廟道口新興場牛團鋪等處某處可以多浚拾余口以導射陽諸水入海相度計議的確陸續修舉其徐呂而下河身淤髙之當疏老黃河故道之當復髙家堰潰決之當築髙寶湖平水閘分水河之當修俱聴詳估等因又準工部咨爲摘陳急治河淮事宜乞發錢糧以濟興工以保運道以安民生事該工部題覆前任總理河漕尙書吳桂芳掲帖內議南京戶兵二部將庫貯糧剰馬價等項銀兩各支壹拾萬兩差官解至淮安府庫收貯及咨戶部速將見年尾幫漕糧奏請準畱捌萬石咨行漕運衙門分貯沿河各倉聴支用其徐沛以上宿遷以上小河口以下及髙家堰淮口各項工程趂今水尙未發上緊修築不可因而廢工等因又該臣欽奉勅諭內開備查艸灣口何爲旣開復淤及今作何開通全淮水何爲南徙不復及今作何疏導徐邳河身髙並州城何以疏之使平黃浦崔鎭等口久塞無功何以築之使固及查諸臣歷年建議有行奏疏逐一勘議要見老黃河故道應否開復淸桃正河應否挑浚髙家堰寶應堤應否修築小浮橋新衝口可否濟運應否加挑又徐邳以上地形南昂北下恐堤防壹潰勢必奔流北徙將爲閘河之梗亦要審其孰爲正河孰爲支河孰爲合河或正而當厚其防或支而當殺其勢或合而當分其流一並勘議詳妥奏聞區處欽此又準工部咨爲新開海口復淤河患不測乞勅當事臣工多方計處以圖永濟事該工科都給事中王道成題行臣親詣云梯關踏勘果否原系黃河入海之口従前何以通流今日何以一綫詳相其勢明求其故仍自海口而上逐處講求及備查艸灣何時復淤作何開浚或另擇堅實之地多開數口以爲通海之路金城以下何以久不疏通崔鎭決口何以築之使固桃源長堤應否修築髙家堰應否修理老黃河應否開復大端委官之言決不足慿務必躬親庶有眞見合用錢糧應於何處動支原題請各官何以處之使得效力一一籌劃委妥等因準此案照前事已經會案札行各該司道逐一勘議誠恐轉委屬官不足慿信該臣會同漕運巡撫右侍郎江一麟躬親督率沿河荒度南遡維揚看得儀眞東關歷石人頭揚子橋三議河直抵髙廟止一帶運河淤淺寶應一帶湖堤圮壊黃浦決口渰及數邑髙家堰水射淮揚淸江浦長堤卑薄栁浦灣至髙嶺無堤障禦西窮鳳泗看得全淮不下淸口日益南徙北抵淸桃看得崔鎭諸決水従旁泄一望彌漫正河淤淺徐沛以上崔家口新河淺阻北陳一帶水行陸地僅盈尺餘東抵海口看得新挑艸灣尋復淤塞今自淸口至西橋一帶河流復通但不及故河拾分之壹自安東以下河身漸廣𨿽有淤淺未復全河然河水東下亦無阻礙隨處患害一一查閱明白又經催行司道議呈去後今據前因除徐州迆北新衝崔家口之議另行具題外該臣會同漕運巡撫右侍郎江一麟議照事師古者罔愆智不鑿者乃大孟子論智一章首以禹之治水爲諭而論爲政則曰爲政不因先王之道可謂智乎是大智者事必師古而不師古則鑿矣故治河者必先求河水自然之性而後可施其疏築之功必先求古人已試之效而後可仿其平成之業黃水來自昆侖入徐濟運歷邳宿桃淸至淸口會淮而東入於海淮水自洛及鳳歷盱泗至淸口會河而東入於海此兩河之故道卽河水自然之性也元季歲漕江南之粟由揚州直北出廟灣入海至永樂年間平江伯陳瑄始堤管家諸湖通淮河爲運道然慮淮水漲溢東侵淮郡也故築髙家堰堤以捍之起武家墩經小大澗至阜寜湖而淮水無東侵之患矣又慮黃河漲溢南侵淮郡也故堤新城之北以捍之起淸江浦沿缽池山栁浦灣迆東而黃水無南侵之患矣尢慮河水自閘衝入不免泥淤故嚴啟閉之禁止許漕艘鮮船由閘出入匙鑰掌之都漕五日發籌壹放而官民船隻悉由五壩車盤是以淮郡晏然漕渠永賴而陳平江之功至今未斬也後因剝食旣久堤岸漸傾水従髙家堰決入壹郡遂爲魚鱉而當事者未考其故乃謂海口壅塞遂穿支渠以泄之蓋欲亟拯淮民之溺多方規畫以爲疏導之計其意甚善而其心亦良苦矣詎知旁支暫開水勢陡趨西橋以上正河遂致淤阻而新開支河闊僅貳拾余丈深僅丈餘較之故道不及叄拾分之壹耳豈能容受全河之水下流旣壅上流自潰此崔鎭諸口所由決也今新開尋復淤塞故河漸巳通流𨿽深闊未及原河拾分之壹而兩河全下沙隨水刷欲其全復河身不難也河身旣復面闊柒捌裏狹者亦不下叄肆百丈滔滔東下何水不容若猶以爲不足而欲另尋他所別開壹渠恐人力不至於此也以臣等度之非惟不必另鑿壹口卽艸灣亦須置之勿浚矣故爲今之計惟有修復平江伯之故業髙築南北兩堤以斷兩河之內灌而淮揚昏墊之苦可免至於塞黃浦口築寶應堤浚東關等淺修五閘復五壩之工次第舉之則淮以南之運道無虞矣堅塞桃源以下崔鎭口諸決而全河之水可歸故道至於兩岸遙堤或葺舊工或剏新址或因髙崗或塡漥下次第舉之則淮以北之運道無虞矣淮黃二河旣無旁決並驅入海則沙隨水刷海口自復而桃淸淺阻又不足言矣此以水治水之法也若夫扒撈挑浚之說僅可施之於閘河耳黃河河身廣闊撈浚何期悍激湍流器具難下前人屢試無功徒費工料但恐伏秋水發淫潦相仍不免暴漲致傷兩堤故欲於磨臍溝陵城安娘城等處再築滚水壩叄道萬一水髙於壩任其宣泄則兩堤可保而正河亦無淤塞之患矣徐州以南之工如此而已或有難臣者曰臣等欲順水性今淮水欲東而乃挽之使北黃水欲北而乃挽之使東無乃水性之未適乎臣曰水以海爲性也決水乃過顙在山之水也非其性也或者又曰昔禹治河播九河同爲逆河入於海今臣等乃欲塞諸決並二瀆而不使之少殺耶縦有滚水壩僅去浮面之水百壹耳亦烏能殺其勢也臣應之曰九河非禹所鑿特疏之耳蓋九河乃黃河必經之地勢不能避而禹仍合之同入於海其意蓋可想也況黃河經行之地惟河南之地最松禹導河入海止經郟縣孟津鞏縣三處皆隸今之河南一府其水未必如今之濁今自河南府之閿鄕縣起至歸徳之虞城縣止凡五府河巳全經其地而去禹導河之時復三千餘年流日久土日松土愈松水愈濁故平時之水以斗計之沙居其陸壹入伏秋則居其捌矣以貳升之水載捌升之沙非極湍急卽至停滯故水分則流緩流緩則沙停勢所必至者臣等不暇逺引他證卽以近事觀之艸灣一開而西橋故道遂淤崔鎭壹決而桃淸以下遂澀去歲水従崔家口出則秦溝遂爲平陸此眼前事也又何疑哉所據司道諸臣欵議前來臣等復加參酌似應允従伏望敕下該部再加查議如果臣等所言不謬俯賜兪允行臣等遵照及時興舉除工程夫役錢糧數目另本具陳其緊關工程如髙家堰淮城北堤馬廠坡浚揚州諸淺並塞小缺口拾肆處工所必舉而伏前尙可舉事者一面分投興工外緣系奉明旨陳愚見議治兩河經略以圗永利事理謹題請旨

計開

一議塞決以挽正河之水竊惟河水旁決則正流自微水勢旣微則沙淤自積民生昏墊運道梗阻皆由此也臣等查得淮以東則有髙家堰朱家口黃浦口叄決此淮水旁決處也桃源上下則有崔鎭口等大小貳拾玖決此黃水旁決處也俱當築塞但伏秋之水相繼而至非惟地爲水占無處取土抑且波濤洶湧爲工不堅除將決口稍窄者見在分投興築外其決至數拾丈以上者一面鳩集工料相時興舉伏候聖裁

一議築堤防以杜潰決之虞照得堤以防決堤弗築則決不已故堤欲堅堅則可守而水不能攻堤欲逺逺則有容而水不能溢累年事堤防者旣無眞土類多卑薄巳非制矣且夾河束水窄狹尢甚是速之使決耳合無力監前獘凡堤必尋老土凡基必従髙厚又必繹賈讓不與爭地之旨仿河南逺堤之制除丰沛太黃堤原址遙逺仍舊加幫外徐邳一帶舊堤查有迫近去處量行展築月堤仍於兩崖相度地形最窪易以奪河者另築遙堤桃淸一帶南崖多附髙岡但上自歸仁集以至朱連家墩古堤已壊相應修復下抵馬廠坡地形頗窪相應接築以成其勢北崖自古城至淸河亦應創築遙堤壹道不必再議縷堤徒糜財力及查淸江浦外河一帶至栁浦灣止爲淮城北堤除掃灣單薄量行加幫外但原基短促防護未周仍自栁浦灣至髙嶺創行接築肆拾余裏以遏兩河之水盡趨於海自淸江浦運河至淮安西門一帶舊堤相應再行幫厚勿致裏河之水走泄妨運如此則諸堤悉固全河可恃矣伏候聖裁

一議復閘壩以防外河之衝查得先該平江伯陳瑄創開裏河仍恐外水內侵特建五閘設法甚嚴鎖鑰掌於漕巡啟閉屬之分司運畢卽行封塞一應官民並回空船隻悉令車盤此在嘉靖初年尙爾循行故事制非弗善也柰何法久漸弛五閘巳廢其壹僅存肆閘亦且坍塌殆盡漫無啟閉是以黃淮二水悉由此倒灌致傷運道合無議復舊制將見存肆閘俱加修理嚴司啟閉俟貳月先後糧運過完卽行封閉惟遇解貢船隻方許啟放仍行查復五壩以便官民船隻照舊車盤毋致曲徇使客致壊良規伏候聖裁

一議剏建滚水壩以固堤岸照得黃河水濁固不可分然伏秋之間淫潦相仍勢必暴漲兩崖爲堤所固水不能泄則奔潰之患有所不免今查得呂梁上洪之磨臍溝桃源之陵城淸河之安娘城土性堅實合無各建滚水石壩壹座比堤稍卑貳叄尺闊叄拾余丈萬壹水與堤平任其従壩滚出則歸漕者常盈而無淤塞之患出漕者得泄而無他潰之虞全河不分而堤自固矣伏候聖裁

一議止浚海工程以免糜費照得海口爲兩河歸宿之地委應深闊但查海口原身自淸口至安東縣面闊貳叄裏自安東歷云梯關至海口面闊柒捌裏至拾余裏深各叄肆丈不等止因去年旁決之後自桃淸至西橋一帶淤塞尋復通流今𨿽未及原身拾分之壹而兩河之水全歸故道並流洗刷深廣必可復舊至云相傳海口橫沙並東西二尖據土民季眞等吐稱並未望見潮上之時海舟通行無滯潮退沙面之水尙深貳尺況橫沙並東西二尖各去海口叄拾余裏豈能阻礙河流故臣等以爲不必治亦不能治惟有塞決挽河沙隨水去治河卽所以治海也別鑿壹渠與復浚艸灣徒費錢糧無濟於事伏候聖裁

一暫寢老黃河之議以仍利涉照得黃彊淮弱毎毎逼淮東注故議者欲復老黃河故道冀使黃水稍避髙堰民墊可瘳斯亦得策但勘得原河柒拾余裏中間故道久棄無論有水無水之地詢之居民俱失其眞無従下手一不便也且已棄故道欲行開復必須深廣與正河等乃可奪流今見存大河口窄狹不及桃淸叄分之壹而三議鎭入口之處背灣徑直猶恐水未必趨二不便也又其中流如魚溝鐵綫溝葉家口陰陽口等處地勢卑窪諸決之水漫流至此一望彌茫築堤費巨且恐難保叄不便也況今桃淸遙堤議築則黃水自有容受崔鎭等決議塞則正河自日深廣髙家堰議築則淮水自能會黃淸江浦等閘議啟閉新城北堤議行接築則淮安髙寶興鹽等處自無水患此河𨿽不必復可也伏候聖裁奉聖旨工部看了來說

條列河工事宜乞恩俯賜兪允以便經理疏

爲條列河工事宜乞恩俯賜兪允以便經理事該臣會同漕運巡撫右侍郎江一麟議得工役繁興料理冝預官夫蝟集調度須周若不先爲申明未免臨事舛錯除兩河疏築之議另行具陳外所有一二事宜不得不上煩聖聴者敬列條欵擬議上請伏望敕下該部再加查議如果臣言不謬俯賜施行臣等不勝感幸

計開

一議支放照得鳩工聚材出納甚瑣收掌銷算頭緒頗多稽核不嚴必滋冒破臣與撫臣百責攸萃兼以閱視不常無暇躬親經理合無比照昔年邳工事例將請發銀兩俱解淮安府貯庫各工應給工食應買物料府佐等官開數赴各該分督司道官核實給票赴兩淮巡鹽衙門覆核掛號方許關支毎季終該府將票類送巡鹽衙門比對號印數目相同發回附捲通候工完類核造冊奏繳如有姦獘按法追究庶臣等得以専心河工而錢糧亦易於淸楚矣伏乞聖裁

一議分督照得河工浩繁道裏遙逺若非多官分理不免顧此失彼分工之後錢糧出入工程次第皆其首尾遇有升調等項若聴其離任則本官所分之工又須另委補替文移往來便至逾月及到工所茫然無措何以望其竣事而底績也合無俯念河工重大如遇前項相應離任官員容臣等暫畱完工稽其勤惰別其功罪請旨處分方得離任庶人心専定覬覦不萌而事易責成矣伏乞聖裁

一議責成照得州縣正官職専親民故民易驅而事易集也柰何相沿之獘視河患如秦越視管河官如贅疣卽以分司部屬臨之蔑如也妨工僨事實由於此目今大工肇興諸務叢脞若非責成各掌印官鮮克有濟合無興工之後一應派撥夫役買辦物料俱以責之各掌印正官躬親料理仍選委賢能佐二管押夫役赴工不許將陰醫等官搪塞如有仍前玩愒派辦失宜以致夫役逃散物料稽遲該工司道官實時參呈以慿奏治事完之日仍與管理河工諸臣一體分別題請施行庶事權歸一人無推避而大工自易矣伏乞聖裁

一議激勸照得各工委官除府佐縣正外其州縣佐二府衛首領及雜職陰醫義民等官或管領人夫或措辦樁埽或運取磚石或打造器具眾務紛紜如臂使指但各官出入泥淖櫛沐風雨艱辛畢萃殊可矜憫有功而薄其賞誤事獨重其罰此人心之所以懈弛而事功之所以隳墮也合無工完之後容臣等逐一精核如有實心任事勞苦倍常者俯賜破格超擢中間間有劣升王官等項準與攺擢其陰醫等官原有部札冠帶者厚加奨犒如系義民準照題給冠帶榮身仍與陰醫等官一體免其本等差徭庶人心爭奮而百事易集矣伏乞聖裁

一議優卹各工夫役計工者毎方給銀肆分計日者毎日給銀叄分而本籍本戶幫貼安家銀兩有無聴従其便玆亦不爲薄矣但貧民自食其力衝寒冒暑暴風露日艱苦萬狀縦使稍従優厚亦不爲過合無毎夫一名於工食之外再行量免丁石壹年容臣等出給印信票帖審編之時許令執票赴官告免州縣官抗違許其赴臣告治如此則恵足使民民忘其勞矣伏乞聖裁

一議蠲免照得淮揚河患頻仍民遭昏墊稱最苦者如淮安所屬山陽淸河桃源宿遷睢寜安東鹽城鳳陽所屬泗州揚州所屬興化寶應徐州所屬蕭縣十一州縣者一望沮洳寸艸不長凋敝極矣適今大工興舉用夫頗多舎近取逺鄰封未免有詞而此中流移貧民亦賴做工得食少延殘喘應派夫役旣不容巳應輸賦稅復加責辦實爲繁苦合無軫念災極民窮姑將前十一州縣本年見徵夏秋起運錢糧特蠲壹半行臣等掲示通知俾催科少緩人樂趨役伏乞聖裁

一議攺折照得大工肇興費用不貲帑蔵空虛旣難捜括閭閻窮困又難加派臣等反復思惟無可爲處萬不得已輒有非分之請而非所敢必也職等竊聞太倉之粟可備捌玖年之食積愈久則粟易朽故官軍之情有不願本色而願折色者稍加變通未爲不可合無暫將今歲漕糧除淮北及河南山東照舊兌運外其淮南並浙江等省姑準攺折照例正兌毎石連耗米輕賫折銀柒錢攺兌毎石連耗米折銀陸錢卽以伍錢給軍正兌尙餘銀貳錢攺兌余銀壹錢兌運停止官軍應得行月糧畱髮河工支用總計可得玖拾餘萬兩以運軍應得之數而濟國家大工之需在內帑無支發之煩在閭閻無徵派之苦在朝廷爲不費之恵在河工免缺乏之虞而在工諸臣亦得悉心疏築可無顧此失彼之慮所謂兩利而俱全者也臣等非不知近該科臣建議奉有明例但錢糧浩繁時當詘乏捨此則惟有請發內帑耳故敢冒昧陳瀆伏望敕下該部再加查議如可允行河工幸甚臣等幸甚伏乞聖裁

一議息浮言臣等竊惟治河固難知河不易故𨿽身歷其地猶苦於措注之乖舛而況於遙度乎但勞民動眾之事怨咨易興而往來絡繹之途議論易起至於將迎之間稍稍簡略則以是爲非變黒爲白者亦不可謂其盡無也憂國計者以急於望成之心而偶聞必不可成之語何怪乎其形諸章牘也而不知當局者意气因而銷沮官夫遂生觀望少爲揺奪隳敗隨之勉彊執持疎逖難達其苦有不可言者伏望皇上俯垂鑑照容臣等殫力驅馳悉心料理寛臣以叄年之期如有不效治臣以罪伏乞聖裁奉聖旨工部知道

兩河經略卷一

●欽定四庫全書

兩河經略卷二

﹝明﹞潘季馴撰

勘估兩河工程乞賜早請錢糧以便興舉疏

爲勘估兩河工程乞賜早請錢糧以便興舉事據管理河道郎中畬毅中施天麟張譽管河兵備等道參政龔大器副使林紹張純章時鸞僉事朱東光水利道僉事楊化各會呈前事蒙臣並漕運巡撫右侍郎江一麟札付備仰職等親歷各該地方逐一相度除河患源委疏治事宜先行具呈訖今將職等估計過各項工程合用錢糧分理官員派調夫數逐一會計明白及稱錢糧無處要得題請破格蠲發等因列欵呈詳到職案照先爲前事巳該臣等會案札行各該司道勘議過疏治兩河經略緣由前來另本具題外又經催行逐細估算工程去後今據前因該臣會同漕運巡撫右侍郎江一麟議得北自丰沛南抵爪儀蟺蜿壹千餘里中間應築應塞應建應復工程不遺尺寸當此極敞大壊之時欲爲壹勞永逸之計若非重費豈能有成所據司道估勘銀兩官夫數目臣等復加算核委不可已伏望敕下該部再加查議題請速賜兪允行臣等遵照施行地方幸甚

計開

一議錢糧照得河工募夫計土論方者築堤方廣壹丈厚壹尺爲肆工毎工給銀肆分計日者毎日給銀叄分傜夫日給銀壹分風雨量犒此歷年議工之成規也但土有逺近力有倍省工難處所量須加增以均苦樂至於合用料物樁艸■﹝艸冖秝﹐上中下﹞麻栁稍灰鐵之類俱須查照時價難以律論但當嚴加稽查勿滋虛冒除徐沛碭山黃縷貳堤並徐邳睢靈宿遷兩岸幫堤剏築歸仁集堤桃淸接築新堤髙家堰與淮口支河先共估銀貳拾貳萬肆千叄百叄拾貳兩叄錢捌分巳經工部題奉欽依動發南京戶兵貳部銀貳拾萬兩並畱漕糧捌萬石除前工支用外約該剰銀壹萬伍千陸百陸拾柒兩陸錢貳分相應聴作後工支用今估計得崔鎭決口共長壹百捌拾丈中段水深壹丈貳尺兩頭深淺不等俱應築根闊貳拾丈頂闊拾丈計用人工樁艸■﹝艸冖秝﹐上中下﹞麻■﹝艸寺﹞料該銀壹萬兩黃浦決口先就上流斜築計長陸拾丈水深壹貳丈不等應築根闊貳拾丈頂闊拾丈計用工料銀陸千兩塡塞原決長壹百陸拾丈該用工料銀肆千兩應展月堤自徐州眩黃貳鋪計長捌百伍拾丈根闊伍丈頂闊壹丈肆尺髙壹丈貳尺毎丈計土叄拾捌方肆分共叄萬貳千陸百肆拾方計工壹拾叄萬伍百陸拾工該銀叄千玖百壹拾陸兩捌錢應築遙堤南岸自靈璧縣張字鋪起至邳州果字鋪止長玖拾捌裏北岸自呂梁山空連築至邳州直河止長柒拾伍裏桃源古城起至淸河獾墩止長壹百貳拾裏共長貳百玖拾叄裏計伍萬貳千柒百肆拾丈應築根闊陸丈頂闊貳丈髙壹丈貳尺每丈計土肆拾捌方共貳百伍拾叄萬壹千伍百貳拾方計工壹千壹拾貳萬陸千捌拾工該銀肆拾萬伍千肆拾叄兩貳錢內查沙墊土難在邳睢各界約長貳拾裏桃淸各界約長貳拾伍裏貳處計長捌千壹百丈該土叄拾捌萬捌千捌百方毎方量加貳工該加銀叄萬壹千壹百肆兩加樁艸等料該銀捌百玖拾兩呂梁磨臍溝桃源陵城淸河安娘城叄處各建滚水石壩壹座每座工料銀叄千兩共銀玖千兩淮城北堤自大王廟起至栁浦灣止肆拾伍裏零長捌千貳百伍拾貳丈肆尺加幫根闊貳丈貳尺頂闊壹丈壹尺髙陸尺毎丈計土玖方玖分該土捌萬壹千陸百玖拾捌方捌分計工貳拾肆萬伍千玖拾陸工肆分該銀柒千叄百伍拾貳兩捌錢玖分陸釐又自栁浦灣起至髙嶺止肆拾余裏實長陸千肆百玖拾陸丈柒尺剏築根闊肆丈伍尺頂闊壹丈伍尺髙陸尺毎丈計土拾捌方該土壹拾壹萬陸千玖百肆拾方陸分計工肆拾陸萬柒千柒百陸拾貳工肆分但取土甚逺徧野虛沙有尋距伍裏挖至丈餘者若一槪論方給銀恐難濟事共估銀叄萬叄千柒百壹拾兩伍錢伍分淸江浦一帶運堤南岸自王卿家起至壽州廠止長貳千貳百貳拾丈北岸自月河口起至許嶺家止長捌百捌拾丈各加髙叄肆尺闊壹丈肆伍尺不等共計土貳萬貳千壹拾方計工陸萬陸千叄拾工該銀壹千玖百捌拾兩玖錢內北岸一帶缺口計用樁料該銀肆百捌拾陸兩修復通濟閘並塞天妃閘該用工料銀壹千兩修復板閘淸江福興新荘等閘各加石陸柒層不等共該工料銀壹千肆百玖拾兩肆閘各開月河打壩截流該用銀伍百兩修復仁義等壩約用銀伍千兩寶應湖堤自陸淺起至瓦店止長叄拾裏添石修補工料該銀捌萬玖千伍百柒拾兩沿堤設減水閘陸座毎座工價銀伍百兩共銀叄千兩下流應開支河如興化縣白駒丁溪貳場鹽城縣新河廟等處各應挑深闊丈尺不等共計夫工該銀貳萬伍千捌百柒拾陸兩揚州河自髙廟至揚子橋計長伍千捌百貳丈應挑深陸柒尺不等共計夫工該銀壹萬玖千肆百肆拾陸兩伍錢儀眞縣自東關至石人頭止計長肆拾伍裏量加疏浚該銀叄千伍百兩舊例管工員役各有廩糧府佐毎員日給廩糧銀壹錢貳分毎員各帶書辦壹名日給口糧銀肆分州縣佐貳首領等官毎員日給廩糧銀陸分省祭陰醫義民老人毎名日給口糧銀肆分約該銀貳千兩以上總括之數大約如此至於工程難易料價低昂裒多益寡截長補短容職等隨時通融計算要在節縮不至虛糜而巳通共該銀陸拾陸萬肆千捌百陸拾陸兩捌錢肆分陸釐除前支剰銀壹萬伍千陸百陸拾柒兩陸錢貳分徭夫減省工食銀壹萬伍千兩揚州挑淺並白駒丁溪鹽場新河廟等處支河議動巡鹽衙門銀叄萬伍千捌百柒拾陸兩外尙該銀伍拾玖萬捌千叄百貳拾叄兩貳錢貳分陸釐職等查得河道歲額錢糧山東南直隸原無餘積毎遇年例修築東那西補甚至縮手待敝以致因循誤事追悔莫及止有河南壹省見貯銀壹拾玖萬餘兩而彼中河工繁巨如梁靖口黃陵崗孫家渡趙皮寨銅瓦廂等處築堤防決費用不貲剜肉補瘡勢難那借合無俯念大工緊急破格議處準照臣等所請攺折將正額解京余銀畱工支用庶爲不費之惠如有不可乞照都給事中劉鉉題請內帑支發通貯淮安府庫聴司道官查核赴巡鹽禦史處覆核闗支伏候聖裁

一議分督照得工程浩大道裏遙逺若非多官分理畫地責成不免顧此失彼今議徐州北岸自呂梁洪至邳州直河止一帶遙堤柒拾裏該海防道參政龔大器總管自桃源縣古城以下遙堤陸拾裏並塞界內缺口及建陵城滚水壩壹座該淮北分司郎中畬毅中總管自桃源界至淸河獾墩止遙堤陸拾裏並塞界內決口及建安娘城滚水壩壹座該添注管河道副使張純總管自徐州南岸玄黃貳鋪月堤並靈睢界內遙堤伍拾余裏及建磨臍溝滚水壩壹座該徐州道副使林紹總管自睢寜界內遙堤肆拾余裏並築歸仁集堤叄拾伍裏該潁州道僉事朱東光總管修復淮安板閘至新荘閘共肆閘修築裏河兩堤並新城北一帶幫築新舊堤及塞黃浦口該水利道僉事楊化總管外興鹽支河先經該道呈允行各縣掌印官開挑仍應該道查催築髙家堰中段塞天妃閘朱家口開復通濟閘修築趙家口迆西堤岸修復仁義等伍壩該添注管河郎中張譽總管修築寶應一帶土石堤並建減水閘及挑浚揚州至儀眞一帶河道該南河分司郎中施天麟總管以上司道捌員均分捌大工毎司道壹員分督府佐貳員計用府佐壹拾陸員毎府佐壹員分督州縣佐貳首領陰醫省祭官拾員共享壹百陸拾員聴臣等於所屬地方掄才調取如員數不足及各官間有經手要務妨占者容臣等於附近省分有司內查有幹濟素著者另行具奏調用分工之後大小官員俱要悉心經理總有應理公務止許工上干辦不得擅離工次工完之日通將效勞官員分別等第及怠玩誤事者一並題請處分以昭勸懲伏候聖裁

一議夫役照得前項工程一時並舉約用夫捌萬名內除量調各處傜夫柒千伍百名外今議派淮安府所屬募夫貳萬柒千伍百名揚廬鳳三府各募夫壹萬名徐州所屬募夫壹萬名滁和二州共募夫伍千名內有災傷及衝繁州縣聴該道官酌議減免應得工食照常支給仍行各該掌印官按籍派募如將無藉之徒應名塞責以致臨工逃散者容臣等指名參究伏乞聖裁奉聖旨工部知道

黃河來流艱阻後患可虞乞恩速賜查議以圗治安疏

爲黃河來流艱阻後患可虞乞恩速賜查議以圗治安事臣等猥以譾材謬膺重任晝夜思惟欲求萬全之策以報陛下罔極之恩食不甘味寢不貼席者叄月矣而卒未能快於心也竊惟今之談河患者莫不曰徐邳河身墊髙水易溢也崔鎭諸口未塞桃淸淺阻也髙堰黃浦淮水橫流淮揚之民久爲魚鱉也淮黃兩河之水漫無歸宿海口沙墊也此徐州迆南之患耳目之所覩記運道之所必資故人人得而言之也臣等巳於前月貳拾捌日會本具題陛下俯従臣請兩年之內或可脫淮揚昏墊之苦免運道梗阻之虞而臣等亦得藉以少逭愆尢矣然其大可憂者不在此也敢敬陳之臣等初抵淮安卽詢黃河出接運道處所眾云出徐州小浮橋則臣等喜以爲此黃河故道之最順者也又詢水深若干眾云深肆丈餘則臣等又喜以爲此河身之本體也又詢小浮橋迆西則爲胡佃溝爲梁樓溝爲北陳爲鴈門集爲石城集而石城集以上拾伍裏則爲崔家口卽去歲捌月所決之口也其間淺深俱不能答臣等卽行淮安府管河同知王琰前往測度去後隨於肆月貳拾玖日親督淮北分司郎中畬毅中添注管河郎中張譽徐州管河兵備副使林紹添注管河副使張純沿河踏勘行至徐州隨據王琰掲報前項河水深柒捌尺至貳叄尺不等而梁樓溝至北陳叄拾裏則止深壹尺陸柒寸散漫湖坡一望無際原系民間住址陸地非比沙淤可刷故河流逾年而淺阻如故也臣等不勝驚訝隨據徐州碭山鄕民段守金龔泮王霜等各呈稱老河故道自新集歷趙家圏蕭縣薊門出小浮橋壹向安流名曰銅幫鐵底後因河南水患另開壹道出小河口本河漸被沙淺至嘉靖叄拾柒年河遂北徙忽東忽西靡有定向行水河底卽是陸地比之故道髙出叄丈有餘停阻泛濫妨運殃民懇乞開復老河上下永利等情臣等當督前司道並山東管河道副使邵元哲河南管河道副使唐汝迪由夏鎭歷丰沛至崔家口復自崔家口歷河南歸徳府之虞城夏邑商丘諸縣至新集閱視間則見黃河大勢已直趨潘家口矣隨據地方鄕老靳廷道等稟稱去此拾貳叄裏自丁家道口以下貳百貳拾余裏舊河形迹見在盡可開復臣等卽自潘家口歷丁家道口馬牧集韓家道口司家道口牛黃堌趙家圏至蕭縣一帶地方委有河形中間淤平者肆分之壹地勢髙亢南趨便利用錐鑽探河底俱系滂沙見水卽可沖刷又據夏邑虞城等縣鄕官王極鄕民歐陽照等柒百餘人連名呈告俱爲乞疏舊河便民事切照黃河故道自虞城迆下蕭縣迆上夏邑迆北碭山迆南嘉靖年間岸闊底深水勢安流旣於運河無虞亦於民田無害商賈通行貿易大遂民稱丰庶自嘉靖叄拾陸年以後故道漸淤河隨北徙黃流泛溢靑野汪洋居民拾不存壹運道屢年阻滯告乞早爲開通上利下便是誠萬世盛舉等情臣等度其言實爲探本之論但道裏遼逺工費巨艱復又沿河荒度更無省近可従者而臣等又冀崔家口一帶淺阻去處或可疏浚成河易爲力也復督各官駕小舠至梁樓溝北陳等處躬親測量委果淺阻河底原系陸地委難沖刷蕭縣地方一望彌漫民無粒食號訴之聲令人酸楚該縣城外環水爲壑城中豬水爲池居民逃徙官吏嬰城難守見今題請遷縣臣等竊思之壹縣之害此其小也夫黃河並合汴沁諸水萬里湍流勢若奔馬陡然遇淺形如檻限其性必怒奔潰決裂之禍臣等恐不在徐邳而在河南山東也止緣徐州以北非運道經行之所耳目之後人不見及止見其出自小浮橋而不考小浮橋之所自來遂以爲無虞耳豈知水従上源決出運道必傷往年黃陵岡孫家渡趙皮寨之故轍可鑑乎臣等又查得新集故道河身深廣自元及我朝嘉靖年間行之甚利後壹變而爲澑溝再變而爲濁河又再變而爲秦溝止因河身淺澀隨行隨徙然皆有丈餘之水未若今之逾尺也淺愈甚則變愈速臣等是以夙夜爲懼也臣等又查得此河先年亦嘗建議開復止緣工費浩繁因而寢閣臣等竊料先時諸臣𨿽以工費爲辭實非本心蓋誠慮黃河之性叵測萬一開復之後復有他決罪將安辭目前旣有壹河可通姑爲茍安之計耳而不知臣子任君父之事惟當論可否不當論利害惟當計其功之必成不當慮其後之難必且所慮者他決也隨決隨塞亦非有甚難者故河變遷之後何處不溢何年不決寜獨不慮之乎臣等與司道諸臣計之故河之復其利有伍河従潘家口出小浮橋則新集迆東一帶河道俱爲平陸曹單丰沛之民永無昏墊之苦壹利也河身深廣受水必多毎歲可免泛溢之患虞夏丰沛之民得以安居樂業貳利也河従南行去會通河甚逺閘渠可保無虞叄利也來流旣深建瓴之勢導滌自易則徐州以下河身亦必因而深刷肆利也小浮橋之來流旣安則秦溝可免復衝而茶城永無淤塞之虞伍利也臣等以爲復之便至於復故道難仍新衝易復故道勞仍新衝逸則臣等計之熟矣然捨難就易趨逸避勞慮日後未可必之身謀而不惜將來必致之大患皆非臣等之所以盡忠於陛下也臣等勘議之後卽擬具題但因伏水將發猶望水勢洶湧或可沖刷成渠近又行據同知王琰回稱勘得北陳等處原深壹尺陸柒寸者今止深柒捌尺臣等看得伏秋暴漲之時水增陸尺有餘則客水消落之後不免仍存本體矣伏望敕下該部查議如果臣等所言不謬擬議上請特差素識水性科臣壹員前來候秋深水落與臣等會同山東河南撫臣及兼理河道巡鹽禦史躬親勘議如果可復卽便估計錢糧會本題請早賜施行地方幸甚臣等幸甚

恭報河工大舉日期疏

爲恭報河工大舉日期事據管理河道郎中張譽等水利等道副使張純等呈稱抄蒙臣並漕撫侍郎江一麟會案札行各官遵照題奉明旨將各分督河工候水落興舉壹向鳩聚工料委調官夫俱有次第卽今霜降在邇水勢漸消擇於玖月初拾日祭告本月拾伍日起土興工及將天妃閘塞口斷流以便修築諸閘揚州打壩攔水以便挑浚淤淺仍乞掲示往來船隻暫行停止等因到臣案照先該臣等題爲勘估兩河工程乞賜早請錢糧以便興舉事欵開一議分督看得河工浩大派爲捌工定委總管司道官捌員督理該工部覆奉欽依備咨臣等通行欽遵間續因南河郎中施天麟奉旨降調水利僉事楊化拏問遺下貳工缺官監督臣等議將施天麟所管寶應堤工攺委營田道僉事史邦直揚州挑淺攺委該府知府虞徳煜楊化所管淸江浦兩岸築堤攺委主事陳瑛增修新荘等肆閘攺委淮安府知府宋伯華各管理栁浦灣一帶新堤並添寶應捌淺決工攺委今補水利道副使張純黃浦口決工攺委今補南河郎中張譽各兼理訖止有徐州兵備副使林紹原分壹工近該臣等題爲河工大舉水旱頻仍謹循明例陳便宜以計安地方事議得本官河務欠諳力求解脫應合調處乞將眞定副使遊季勲加銜升補勒限到任督管此工尙未奉旨臣等一面督行徐州知州孫養魁靈璧縣知縣張允孚睢寜縣知縣徐密查照原分界址興築仍恭候成命至日施行其各工分委府佐及州縣正佐首領等官臣等遵奉明旨先巳列名咨送吏部訖臣等向慮大役繁興料理宜預屢經嚴督整備相時肇舉去後今據前因看得霜降水消正宜及時工作相應依擬除批行遵照外再照河工囏巨經理甚難國計民生關系匪細在工大小諸臣累奉明旨申飭多方遴選靡不鼓舞奮勵期副廟堂責成之盛心矣興工之後益宜専心致志殫忠宣力務求堅久共成永利之澤仰舒我皇上南顧之憂如有因循墮誤以致半途之廢茍且塞責僅爲目前之圗該工官員縦以別故去任容臣等指名追治必不敢姑息自幹法紀今將興工日期及更置申飭緣由擬合奏報

恭報兩河工程次第疏

爲恭報兩河工程次第事據原委督工司道等官郎中畬毅中參政龔大器遊季勲副使張純僉事朱東光各呈稱原蒙本院分定應築黃河兩岸遙堤並淮城北栁浦灣等堤自本年玖月拾伍等日興工至今止築過工程中因取土難易工夫不齊總計丈尺大約已完拾分之叄應建減水壩叄座見在采辦石料捌淺已築西堤並挑浚月河通運東堤見在攔水興工又據郎中張譽呈報髙家堰未築中段堤岸共長叄千陸百陸拾丈內大澗湯恩等大小決口共長壹千陸拾丈今已築過壹千伍拾丈止余拾丈未合偶阻風雪見今晝夜督並不日斷流另報黃浦口水流巳緩俟髙堰斷流之後自易築塞及稱方信貳壩工完見在車放回空糧船朱家口趙家口一帶堤決塞築已完通濟閘石止余肆層見在催砌又據僉事史邦直呈稱寶應湖堤除塡土工程已完拾分之叄應砌石工堤根無水處所見在甃砌有水者打壩掣水一面鑿石下樁等因又據畬毅中稟稱今歲節奉牌行職等加嚴修守自邳州迆北並南岸一帶縷堤幸保無虞河水入漕止余原報桃淸上下大小決口自捌月拾陸日以來仰仗朝廷福庇百靈效順諸決自塞崔鎭大決口壹處原勘共長壹百捌拾丈近緣水歸故道日漸淤平止余中段壹溝深坎處所積水叄肆尺不等原蒙本院諭令姑待髙堰斷流之後再看水勢何如方行議築今本口淺涸乃在髙堰未築之前縦畱無益莫若一體建築遙堤及查原議呂梁洪地名磨臍溝應築減水壩壹座今本處河渠深刷地形頗髙莫若將此壩移建崔鎭口以順趨下之勢又查得淸河縣北伍拾余裏羅家口夏家口周家口新河口肆處向來分流灌口入海旣非運艘經行之路亦無築堤妨礙似應姑畱等因又據淮安府知府宋伯華申報督修福興等閘掣水砌石工完叄分之壹又據揚州府知府虞徳煜申報挑浚揚州運河自髙廟至楊子橋長伍千捌百貳丈外又增挑孟家溝長壹千捌百貳拾貳丈伍尺儀眞縣運河自東關至石人頭長肆拾伍裏俱於本年拾壹月初拾日工完申行水利道核實開壩放水等因各報到臣案照先該臣等題爲勘估兩河工程乞賜早請錢糧以便興舉事該工部覆奉欽依備咨臣等巳經通行司道府督令大小委官集夫辦料擇於玖月拾伍日開工具本題知訖今據前因該臣會同侍郎江一麟竊照治河之工築堤固難而塞決尢難今幸仰仗我皇上一誠黙運上格天心河伯效靈諸決自塞臣等原議欲挽旁決之水以歸正道今已悉従人願桃淸而下昔如溝洫今皆洗刷深廣如故此𨿽郎中畬毅中修守之功不無少效勤勞然人力不至於此也及查云梯闗海口大辟淸口通利兩河順軌叄月之間河形頓攺此自古迄今所無之事而臣等偶幸遭逢如此何敢貪天功爲巳力哉止余大澗口壹拾丈未合淮水尙分壹小支東奔若天气晴和功在旬日不足慮也但黃水𨿽巳歸正而堤不築則明歲伏秋必復泛溢故堅築遙堤以固其防剏築減水壩以殺其勢其工未可緩也髙堰之工斷流𨿽已可期而一綫未足爲恃必俟斷流之後堤內稑地幹出廣取其土加培髙厚方可無虞再查黃浦捌淺貳口皆因髙堰之水漫溢衝決髙堰旣塞則貳口之築自易湖堤閘座亦當次第告成崔鎭決水委已歸漕並趨云梯闗下海據稱畱之無益應合一體建築遙堤復將磨臍溝減水壩移建本處姑畱羅家等口以殺黃流似爲允當工程次第此其大都矣再照築堤不難而取土爲難或爲水占或爲沙掩逺搜深取務得膠淤老土方許塡築夯杵並舉務求堅實臣等叄令伍申諸司道朝乾夕惕惟此而巳臣等猶慮官夫暗用飛沙塡蔵堤內無従辧驗又制鐵探筒數拾具分散各工令其時時錐探臣等閱工之時亦將前器探試如筒內帶出浮沙揑不成顆卽將本管官究治挖去攺築眞如燕雀壘巢日計分寸其工誠有不易者至於石工采運亦甚艱苦與其速而不堅孰若遲而可久故未可責效於旦夕也近因風雪大作地脈凍結難以興工日下暫擬陸續散夫先逺後近至明年正月貳拾日以前鳩工再舉伏望皇上少紓南顧之憂容臣等悉心料理務圗永賴之計必不敢茍且塞責以負任使緣系恭報兩河工程次第事理謹具題知奉聖旨工部知道

河患已除流民復業乞恩蠲租以廣招徠疏

爲河患已除流民復業乞恩蠲租以廣招徠事據徐州兵備兼管河道參政遊季勲呈蒙臣批山陽縣被災流民陳漢等告爲堰成復業乞憐困苦蠲豁糧差存卹事內稱向因髙堰衝決漢等大義安樂等鄕田地數萬頃盡沈水底民廬飄蕩只得逃竄他方傭身乞食今幸堰成地出逺近歡呼爭來復業但恐安身未定遽徵糧差實難存濟告乞蠲卹以便開耕等情又蒙批桃源縣流民海其等淸河縣流民鄭效等俱告爲懇救殘命事內稱隆慶年間崔鎭等處口決節遭渰沒寸艸不生民逃外方趂食延命今幸建築遙堤水由地中其等田土頓露漸次可耕卽今賣船買牛覺有生路但汪濊蓁蕪一旦舉趾荷鋤不無多費牛種仍恐未獲有秋遽催新賦殘苦窮民實難復業如蒙蠲卹萬姓得生等情俱蒙批仰徐州道查議速詳該本道議照淸河桃源濵臨黃河山陽壹縣適當淮黃之衝泗州接壤而鹽城寶應興化居其下流自隆慶以來河變異常沙淤淺阻黃決崔鎭等口而桃淸長年渰沒淮決髙堰黃浦而泗州山陽鹽城寶應興化俱爲巨澤小民無田可耕流移轉徙各色糧差逋負日積近蒙本院部堅持築塞天神黙相崔鎭等處決口盡歸故道河身深刷水有所受再築髙家堰下樁廂板實土堅固見加髙厚永保無虞自是淮濊於黃循厓下海桃淸山陽泗州田地皆可耕種髙堰旣塞黃浦立成鹽城寶應興化田地旋見涸露拾數年昏墊之患幸巳消除黎庶傳聞歸復日眾正宜多方安挿以示招徠若再加以舊欠追呼新輸徵並巳歸者失望難存未歸者疑畏不至田地𨿽出亦復荒蕪合無請乞垂憐久災重地俯賜濊題將前各州縣舊欠一應起存錢糧自萬曆陸年以前盡行蠲免萬曆柒年以後亦暫免徵俟安集旣定耕種有成照舊一體徵派庶災民得業而子來河漕得民而永賴等因呈詳到臣據此案查先該臣等題爲恭報兩河工程次第事巳將司道呈報過工程分數具本於去年拾壹月貳拾壹日題知天寒凍阻隨將官夫暫行掣放訖今於本年正月貳拾等日調集夫役照舊赴工臣因大澗一帶勢甚艱險添取徐州道參政遊季勲水利道副使張純協同郎中張譽晝夜督理節據郎中畬毅中呈稱崔鎭自去冬淤塞止余積水今巳厚築土壩內地漧涸僉事朱東光呈稱歸仁集堤決盡數堵塞堤南一帶頓復昔日田土之故流移亦多復業且津津事犂鋤矣郎中張譽呈稱髙堰塞決難在澗口去冬偶值冰雪竟難收功今蒙本院部親督官夫奮力負薪塞土頓挽全淮旋復故堰遂使數拾年之沮洳立成平陸數萬頃之膏腴盡還原業眾夫之畚挿有地三農之耕耨不妨見今密布柵樁中實板片卽取幹出之土增髙加厚務保無虞等因各到臣通候工完具題間隨據各縣流民陳漢等擁眾塡門各告前情巳經批行該道議詳去後今據前因該臣濊同漕撫侍郎江一麟議照治水之道固以昏墊爲先而治民之方尢以招徠爲要自隆慶肆年以來黃水旁決於崔鎭張四衝等處淮水旁決於髙堰黃浦等處而淮揚之民魚鱉久矣今幸仰仗我皇上鋭意圗治獨斷廟謨俾臣等得以勉竭犬馬之力以效胼胝之勞而司道諸臣大小各屬無不感奮自去歲玖月拾伍日興工以來中間苦爲冰雪所阻實止用工叄月各工大約及半而崔鎭髙堰歸仁集等處俱巳斷流成陸見今加築髙厚可保無虞獨黃浦口伍拾余丈見在興築然髙堰爲黃浦上流髙堰旣塞黃浦亦可計日淮黃貳河悉由故道並流入海了無漲溢中間或由天成或由人力要之皆仰仗皇上聖徳所感故天相其成人盡其力也臣等何能之有但地𨿽復矣而耕地之人不可無民𨿽歸矣而保民之政不可後倘佇足未定而催逋之吏已來開墾未成而增課之令卽下則苛政之驅民又有甚於兩河旁決之水矣此災民之所以紛紛赴愬也職等欲俟大工通完之日方爲題請但此時正當布種之候恩詔未頒民心未定其孰肯虛費工力哉此臣等所以不得不早爲陳乞也伏望皇上俯念久困之民特下蠲租之令卽敕該部查議如果臣等所言不謬卽行臣等轉行各該州縣備查原被黃淮貳水漂沒田產某州某處若干某縣某處若干自萬曆陸年以前拖欠錢糧若干悉行蠲免其萬曆柒年以後應徵額課再免貳年或叄年俟其開懇成熟方與追徵其極貧下戶無力開墾者有司量爲設處牛種以給之則民不攺聚而萬姓咸自子來地不攺辟而千里俱成沃壤矣緣系河患巳除流民復業乞恩蠲租以廣招徠事理謹題請旨

兩河經略卷二

●欽定四庫全書

兩河經略卷三

﹝明﹞潘季馴撰

遵奉明旨恭報續議工程以便查核疏

爲遵奉明旨恭報續議工程以便查核事該總理河漕右都禦史潘季馴題前事據管理河道工部郎中畬毅中張譽主事陳瑛管河兵備水利營田等道參政龔大器遊季勲副使張純僉事朱東光史邦直濊呈抄蒙總理河漕並漕撫衙門憲牌仰職等卽查各工內有與原議不同工程濊同類總開呈以憑覆核奏聞依蒙隨將各工逐一查勘除兩河分合及應築應塞工程俱與原議無異又堤工各髙闊丈尺各相度地形增減不等候通完之日冊報外所有堤岸閘壩勢當小更難拘原議者委應裁酌用圖經久以淮北言之如南岸遙堤原議自靈璧縣張字鋪起至邳州果字鋪止共長玖拾捌裏其張字鋪以上原因河岸甚髙故止議將元黃貳鋪掃灣處所展築月堤長捌百伍拾丈今續勘得徐州三山頭起至靈璧縣張字鋪共伍拾余裏一帶河岸𨿽髙然先年遇有異常泛漲亦往往漫決若止展築元黃貳鋪月堤尙有可虞相應一並接築遙堤計長玖千餘丈庶成全堤無復遺慮其元黃貳鋪止築順水壩以遏水勢不必另行展築果字鋪以下原因縷堤頗逺故未議築遙堤續勘得果字鋪至李字鋪縷堤約肆裏余猶覺逼近仍應增築遙堤計長柒百伍拾丈北岸遙堤內邳州谷山並匙頭灣貳處俱有水溝瀦蓄積水合行疏泄今議各建函洞壹座以便泄水桃源縣古城起至季太口止計陸拾裏內原議滚水壩叄座巳經建完今歲伏水漲溢之時甚賴其減泄之力但季太口至淸河縣計伍拾余裏未議建壩恐水勢至此尙致漲溢勘得三義鎭地形原窪眾水所趨合增建滚水壩壹座其長闊丈尺俱照前壩庶分殺之路旣多則衝漫之患可免此淮北工程所當續議者也以淮南言之原議修復淸江等閘今勘得通濟閘逼近淮河直受衝嚙勢甚洶湧且閘設年久底樁朽爛加石太重不免坍卸相應攺建扵甘羅城東堅實之地仍攺浚河口斜向西南使水勢紆回不至直射庶便啟閉前閘旣巳攺建則新莊閘距此不及一里難容多船而關鎖太促水勢湍急不易啟閉相應拆卸福興閘上距通濟閘計貳拾裏下距淸江閘止五里逺近懸絕且亦因年久圯壞難以加石今議攺建於壽州廠適中處所其淸江一閘仍照原議修復至於板閘地窪水平無庸啟閉止湏照舊免行增髙又勘得原議修復伍壩內信字壩逼近淮城且系黃河掃灣先年久廢不用今巳將禮智貳壩修復見在車盤船隻其仁義貳壩原共壹口出船亦系黃河掃灣又與淸江閘相鄰恐有意外衝漫之患見今築堤在上以禦黃流不便修復查得舊有天妃閘正與淸河直對相應建壩壹座於本閘之裏則車盤尢便而船隻無阻矣其興鹽等處入海支河原因髙堰未築黃浦八淺等決未塞水勢浩蕩故踵襲節年舊議欲加挑浚以泄積水近勘得髙堰築完黃浦八淺俱塞下流巳幹無水可泄而海口之水反髙於內地若復挑浚則海水灌入旣傷民田復損鹽利正在勘議間隨該巡鹽禦史姜璧躬親踏勘題請免浚復經司道會勘委應停止夫興鹽等處旣以無水可泄免浚支河若寶應湖堤仍照原議於叄拾裏之內添建減水閘六座又恐分流太多興鹽難受況建閘初意祗因上流水溢恐致傷堤今髙堰旣築通濟閘外又經題準每年水漲之時築壩斷流則寶應湖水不甚盈溢湖堤可保無虞不必多建減閘今議修復舊閘貳座創建二座通共四座庶運道民田俱有攸賴其開挑興鹽支河工費銀二萬五千八百七十六兩原議於巡鹽衙門動支運司銀兩仍聴該衙門作正支銷此淮南工程所當續議者也以上事宜皆因地損益隨時劑量期於有濟不敢執泥俱經會議僉同陸續呈請舉行訖今蒙行查理合類報轉奏施行等因到臣案照先準工部咨爲奉明旨陳愚見議治兩河經略以圖永利事該臣等題議各項工程事宜本部覆題奉聖旨這治河事宜旣經河漕諸臣會議停當依擬都準行著他們悉心著實興建永利各該經委分任人員如有玩愒推諉虛費財力者許不時拿問參治其未盡事宜及臨時事勢或與原議不合的也著陸續奏聞務求有益應用錢糧爾部裏便會戶部上緊議來欽此備咨到臣俱經通行司道欽遵興舉間續據郎中畬毅中等議將各工增損事宜節次會呈前來又經臣等親閱相同批允舉行訖秖緣工程大體俱無更張止於節目微有不同事渉煩瑣未敢屑屑瀆奏玆當告成伊邇合行通查類報今據前因爲照兩河大工延袤千里臣等荒度之初止詳於兩河分合大勢而堤岸閘壩之逺近多寡委須臨時再加勘酌仰荷我皇上坐照萬里洞燭事機假臣以便宜之權開臣以續奏之路所據司道陸續議報前來在淮北則有徐州三山頭起至張字鋪加築遙堤五十餘里元黃貳鋪止建順水壩一道果字鋪起至李字鋪加築遙堤四里餘谷山匙頭灣添建函洞二座三義鎭添建滚水壩一座此皆原題未載委應增益在淮南則有通濟福興二閘從新攺遷新荘逼近通濟閘勢難兩存板閘止宜仍舊信字壩逼近黃河不便修復仁義壩攺建天妃閘以裏至於興鹽等處入海支河因髙堰黃浦八淺堤成無水可泄自宜停止而寶應湖堤減水閘止須修建四座此原題備載委當更易因時審勢隨地制宜臣等固不敢惜勞以貽一簣之虧亦不敢妄舉以滋無益之費其應添錢糧卽於原請河工銀內通融裁節濟用並無求益加泒之事除將各堤工髙闊丈尺相度地形增減不等通候查核外緣系遵奉明旨恭報續議工程以便查核事理相應奏報謹具題知奉聖旨工部知道

恭報兩河工成仰慰聖衷疏

爲恭報兩河工成仰慰聖衷事萬曆七年十月初六日據管河郎中畬毅中張譽主事陳瑛管河兵備營田等道參政龔大器遊季勲副使張純僉事朱東光史邦直會呈節奉總理河漕並總督漕撫衙門札付俱爲奉明旨陳愚見議治兩河經略以圖永利等事行職等將派定工程鳩夫辦料刻期興舉該職等遵依督率分委府州縣等官親詣工所照式率作俱自萬曆六年九月十五等日興工至今陸續通完訖總計築過土堤長一十萬二千二百六十八丈三尺一寸砌過石堤長三千三百七十四丈九尺塞過大小決口共一百三十九處建過減水石壩四座每座長三十丈修建過新舊閘三座車壩三座築過攔河順水等壩十道建過函洞二座減水閘四座浚過運河淤淺長一萬一千五百六十三丈五尺開過河渠二道栽過低栁八十三萬二千二百株其各堤髙卑酌量地形低昻隨宜增損自一丈二尺以至七八尺不等數目煩瑣聽候勘官至日另冊開送核實外照得數年以來黃淮二河胥失故道至以地方州縣爲壑蓋由黃河惟恃縷堤而縷堤逼近河濵束水太急每遇伏秋輒被衝決橫溢肆出一瀉千里莫之底極北岸則決崔鎭季太等處南岸則決龍窩周營等處共百餘口而又從小河口白洋河灌入挾永堌諸湖之水越歸仁集直射泗州陵寢以致正河流緩泥沙停滯河身墊髙淮水又因髙家堰年久圮壞潰決東奔破黃浦決八淺而山陽髙寶興鹽悉成沮洳淸口將爲平陸黃淮分流淤沙岡滌云梯關入海之路坐此淺狹而運道民生俱病矣自去秋興工之後諸決盡塞水悉歸漕沖刷力專日就深廣今遙堤告竣自徐抵淮六百餘里兩堤相望基址旣逺且皆眞土膠泥夯杵堅實絕無往歲雜沙虛松之獘蜿蟺綿亙殆如長山夾峙而河流於其中卽使異常泛漲縷堤不支而溢至遙堤勢力淺緩容蓄寛舒必復歸漕不能潰出譬之重門待暴則暴必難侵增纊禦寒則寒必難入兼以歸仁一堤橫截於宿桃南岸要害之區使黃水不得南決泗洲至於桃淸北岸又有減水四壩以節宣盈溢之水不令傷堤故在遙堤之內則運渠可無淺阻在遙堤之外則民田可免渰沒𨿽不能保河水之不溢而能保其必不奪河固不能保縷堤之無虞而能保其至遙卽止蓋嘗考弘治以前張秋數塞數決自先任都禦史劉大夏將黃陵岡一帶增築太行堤一道而張秋之患遂息此其巳試之明驗也今職等所築之遙堤卽太行堤之別名耳況系眞正淤土較之太行雜沙又有不侔者故今歲伏初驟漲桃淸一帶水爲遙堤所束稍落卽歸正漕沙隨水刷河身愈深河岸愈峻前歲桃淸之河膠不可檝今深且不測而兩岸迥然髙矣上流如呂梁兩崖俱露巉石波流湍急漸復舊洪徐邳一帶年來篙探及底者今測之皆深七八丈兩岸居民無復昔年蕩析播遷之苦此黃水復其故道之效也髙家堰屹然如城堅固足恃今淮水涓滴盡趨淸口會黃入海淸口日深上流日涸故不特堰內之地可耕而堰外湖坡漸成赤地蓋堰外原系民田田之外爲湖湖之外爲淮向皆混爲一壑而今始復其本體矣其髙寶一帶因上流俱巳築塞湖水不至漲滿且寶應石堤新砌堅致故𨿽秋間霖潦浹旬堤俱如故黃浦八淺築塞之後俱各無虞栁浦灣一帶新堤環抱淮城並無嚙損不特髙寶田地得以耕藝而上自虹泗盱眙下及山陽興鹽等處皆成沃壤此淮水復其故道之效也見今淮城以西淸河以東二瀆交流儼若涇渭誠所謂同爲逆河以入於海矣海口之深測之巳十餘丈蓋借水攻水以河治河黃淮並注水滌沙行無復壅滯非特不相爲扼而且交相爲用故當秋漲之日而其景象如此昔年沙墊河淺水溢地上秪見其多今則沙刷河深水由地中秪見其少地方士民皆謂二十年來所曠見也此蓋仰仗我皇上聖徳格天神明恊相聖心獨斷廟算堅持是以本院部得行初志職等得效胼胝向使少爲異議所揺則此時不知更作何狀矣今財力不多費而功徧於兩河時日不久曠而效收於期月數千里魚鱉之民一旦登於袵席億萬年命脈之路一旦底於翕寜職等幸獲遭逢曷勝慶幸除各用過錢糧另行冊報外所據完過工程擬合開坐呈報施行等因到臣據此案查萬曆六年五月十五日該臣欽奉勑諭都察院右都禦史兼工部左侍郎潘季馴近年河淮泛濫爲害運道梗塞民不安居朕甚憂之巳屢有旨責之地方官經理柰無實心任事之臣動以工費艱巨爲解又當事諸臣意見不同事多掣肘以致日久無功今特命爾前去督理河漕事務將河道都禦史暫行裁革以其事專屬於爾其南北直隸山東河南地方有與河道相干者就令各該巡撫官照地分管俱聽爾提督爾宜親歷河流所經會同各巡撫官督同各部屬司道等官悉心恊慮講求致害之因博采平治之策備查艸灣口何爲旣開復淤及今作何開通全淮水何爲南徙不復及今作何疏導徐邳河身髙並州城何以疏之使平黃浦崔鎭等口久塞無功何以築之使固及查諸臣歷年建議有行奏疏逐一勘議要見老黃河故道應否開復淸桃正河應否挑浚髙家堰寶應堤應否修築小浮橋新衝口可否濟運應否加挑又徐邳以上地形南昻北下恐堤防一潰勢必奔流北徙將爲閘河之梗亦要審其孰爲正河孰爲支河孰爲合河或正而當厚其防或支而當殺其勢或合而當分其流一並勘議詳妥奏聞區處合用錢糧及選任司道等官俱許以便宜奏請給發委用功成之日通將效勞官員一體分別升賞如有抗違不服及推諉誤事者文官五品以下武官四品以下徑自提問應奏請者奏請定奪其提督軍務事宜查照河道衙門原管行事爾候事寕之日奏請回京朝廷以爾諳習河道素有才望特玆重任爾尙殫忠籌慮盡力區畫俾河漕無梗塞之虞人民免昏墊之苦必有懋賞以酬爾功毋或畏難憚勞隱忠不效及茍且塞責有負委任爾其勉之愼之故諭欽此臣遵奉綸音會同撫臣躬率司道等官沿河荒度周諮分合之勢博求治平之謀羣策畢集眾論僉同隨題爲奉明旨陳愚見議治兩河經略以圖永利事該工部覆看得都禦史潘季馴侍郎江一麟足徧口訊僉議詳酌爲是六說其所修置寢格俱目擊利害而非道聽之言庶同則繹而非弗詢之謀蓋堤防旣固塞決又審水無旁駛而正流自急沙隨水刷而海口自復此正以水治水而不爲穿鑿之論迂謾之談頃來治河之說未有逾於二臣之議等因題聖旨這治河事宜旣經河漕諸臣會議停當依擬都準行著他們悉心著實興建永利各該經委分任人員如有玩愒推諉虛費財力者許不時拿問參治其未盡事宜及臨時事勢或與原議不合的也著陸續奏聞務求有益應用錢糧儞部裏便會戶部上緊議來欽此備咨臣等欽遵查照興舉施行準此又該臣等題爲勘估兩河工程乞賜早請錢糧以便興舉事欵議分督徐州北岸自呂梁洪至邳州直河止遙堤該海防道參政龔大器總管自桃源古城以下遙堤並塞界內決口及建減水壩一座又先分馬廠坡遙堤該中河郎中畬毅中總管自桃源縣界至淸河縣北遙堤並塞界內決口及建減水壩一座該添注管河道副使張純總管自徐州南岸並靈睢界內遙堤及建減水壩一座該徐州道副使林紹總管睢寕界內遙堤並築歸仁集堤該頴州道僉事朱東光總管修復淮安運河各閘修築裏河兩堤並新城北一帶幫築新舊堤及塞黃浦口催浚興鹽支河該水利道僉事楊化總管築髙家堰塞天妃閘朱家口開復通濟閘修築趙家口迆西堤岸修復各壩該添注管河郎中張譽總管修築寶應一帶土石堤並建減水閘及挑浚揚州至儀眞一帶河道該南河郎中施天麟總管等因本部覆奉欽依咨行臣等分工間郎中施天麟降調將原分寶應堤工攺委營田道僉事史邦直揚州挑淺攺委該府知府虞徳煜僉事楊化罷黜將原分淸江浦兩岸築堤攺委主事陳瑛增修閘座攺委淮安府知府宋伯華各管理栁浦灣修築新舊堤並添寶應八淺決工增委今補水利道副使張純黃浦口決工增委今補南河郎中張譽各兼理副使林紹閒住原分壹工該今任參政遊季勲管理俱於上年九月十五日起土興工臣等具本題知訖又該臣等查得司道續報工程淮北有徐州三山頭起至張字鋪增築遙堤元黃二鋪止建順水壩一道果字鋪起至李字鋪增築遙堤谷山匙頭灣添建函洞二座三義鎭添建減水壩一座此皆原題未載續議增益淮南有通濟福興二閘從新攺遷新荘逼近通濟閘勢難兩存板閘止宜仍舊信字壩逼近黃河不便修復仁義壩攺建天妃閘裏興鹽等處支河因髙堰黃浦八淺堤成無水可泄自宜停止寶應湖堤減水閘止須修建四座此原題備載續議更易又經具本題知訖臣等向在催督各工去後今據前因除將報到工程逐一查核相同外該臣會同漕運巡撫侍郎江一麟竊照我朝建都燕冀轉輸運道實爲咽喉自儀眞至淮安則資淮河之水自淸河至徐州則資黃河之水黃河自西而來淮河自南而來合流於淸河縣之東經安東達云梯關而入於海此自宋及今兩瀆之故道也數年以來崔鎭諸口決而黃水遂北髙堰黃浦決而淮水遂東桃淸虹泗山陽髙寶興泰田廬墳墓俱成巨浸而入海故道幾成平陸臣等受事之初觸目驚心所至之處孑遺之民扳輿號泣觀者皆爲隕涕然議論紛起有謂故道當棄者有謂諸決當畱者有謂當開支河以殺下流者有謂海口當另行開浚者臣等反復計議棄故道則必欲乘新衝新衝皆住址陸地漫不成渠淺澀難以浮舟不可也畱諸決則正河必奪桃淸之間僅存溝水淮揚兩郡一望成湖不可也開支河則黃河必不兩行自古紀之淮河泛溢隨地沮洳水中鑿渠則不能別尋他道則不得況殺者無幾而來者滔滔昏墊之患何時而止不可也惟有開浚海口一節於理爲順方在猶豫而工部遺咨叮嚀臣等親詣踏看臣等乃乘輕舠出云梯關至海濵延袤四望則見積沙成灘中間行水之路不及十分之一然海口故道則廣自二三里以至十餘里詢之土人皆云往時深不可測近因淮黃分流止余涓滴入海水少而緩故沙停而積海口淺而隘耳若兩河之水仍舊全歸故道則海口仍舊全復原額不必別尋開鑿徒費無益也臣等乃思欲疏下流先固上原欲遏旁支先防正道遂決意塞決以挽其趨築遙堤以防其決建減水壩以殺其勢而保其堤一歲之間兩河歸正沙刷水深海口大辟田廬盡復流移歸業禾黍頗登國計無阻而民生亦有賴矣蓋築塞似爲阻水而不知力不專則沙不刷阻之者乃所以疏之也合流似爲益水而不知力不宏則沙不滌益之者乃所以殺之也旁溢則水散而淺返正則水束而深水行沙面則見其髙水行河底則見其卑此旣治之後與未治之先光景大相懸殊也每歲不失修治卽此便爲永圖借水攻沙以水治水臣等蒙昧之見如此而巳至於復閘壩嚴啟閉疏浚揚河之淺亦皆尋繹先臣陳瑄故業原無奇謀祕策駭人觀聽者偶幸成功殊非人力實皆仰賴我皇上仁孝格天中和建極誠敬潛孚而秪靈助順恩威並運而黎獻傾心念轉輸乃足國之資軫昏墊切儆予之慮宵旰靡皇絲綸屢飭其始也倂河漕以一事權假便宜以任展布故臣等得效芻蕘之言其旣也逮偸墮以警冥頑折淆言以定國是故臣等得竟胼胝之力俯從攺折之議國計與民困咸紓特頒賞賚之仁臣工與夫役競勸致玆無競之功遂成一歲之內今兩河烝黎歌帝徳而祝聖壽者且洋溢乎寰宇矣臣等何敢貪天工以爲巳力哉除用過錢糧聽巡鹽衙門查核奏繳外謹將完過工程總數開坐伏乞勑下該部復議差官勘閱明實施行緣系恭報兩河工成仰慰聖衷事理謹題請旨

計開

淮北工程

總管官中河郎中畬毅中督淮安府同知王琰兗州府同知唐文華桃源縣知縣郭顯忠濟寕衛指揮文棟等築完原分桃源縣北岸遙堤自古城起至闗王廟止長八千六百八十九丈二尺俱根闊六丈頂闊二丈髙一丈至九尺不等塞完崔鎭大決口一處及劉眞君廟等決口共三十六處共長四百六十一丈五寸築完古城堰口堤一道長三百六十丈造完崔鎭減水石壩一座壩身連雁翅共長三十丈又築完續增徐州南岸三山遙堤長二千四百二十八丈三尺五寸俱根闊四丈頂闊一丈六尺髙八九尺不等又督淮安府同知蔡玠築完桃源縣迆南馬廠坡遙堤長七百四十六丈根闊七丈至五丈不等頂闊二丈髙一丈至八尺不等以上各堤共栽過低栁一十六萬一千六百株

總管官海防兵備道參政龔大器督廬州府通判宋守中邳州知州張延熈泰州同知王法祖等築完原分邳州北岸遙堤自呂梁山麓起至直河止長九千四百六十四丈一尺俱根闊六丈至五丈不等頂闊二丈至一丈五六尺不等髙九尺至七八尺不等造完續增各山並匙頭灣函洞各一座又築完續增徐州南岸三山遙堤長一千三百九十一丈八尺俱根闊四丈頂闊一丈四五尺不等髙八尺以上各堤共栽過低栁五萬二千株

總管官徐州兵備道參政遊季勲督淮安府同知蔡玠徐州知州孫養魁靈璧縣知縣張允孚睢寕縣知縣徐宻桃源縣知縣郭顯忠等築完原分靈睢南岸遙堤自竇老谷堆起至象山止長一萬一千七百五十七丈二尺俱根闊六丈頂闊二丈髙九尺造完徐升鎭減水石壩一座壩身連雁翅共長三十丈又築完續增徐州三山遙堤二千六百四十七丈一尺六寸俱根闊四丈頂闊一丈六尺髙九尺順水壩一道又會同南河分司攺建通濟閘一座並閘外攔河壩一道以上各堤共栽過低栁一十五萬一千六百株

總管官水利道副使張純督兗州府同知樊克宅淸河縣知縣石子璞等築完原分桃源淸河縣北岸遙堤自闗王廟起至護城堤止長九千七百二十一丈俱根闊六丈頂闊二丈髙一丈至八九尺不等塞完張泗衝等決口一十八處共長二百一十一丈造完季太鎭減水石壩一座續增三義鎭減水石壩一座壩身連雁翅俱長三十丈又築完續增徐州南岸三山遙堤二千五百四十九丈俱根闊四丈頂闊一丈五尺髙八尺以上各堤共栽過低栁五萬三千株

總管官潁州兵備道僉事朱東光督鳯陽府通判李光前廬州府通判查志文歸徳府通判祝可立泗州守備衛鎬張大徳等築完原分睢寕南岸遙堤自象山起至果字鋪止長六千九百三十六丈七尺俱根闊九丈至六丈六尺不等頂闊二丈一尺髙一丈至八尺不等又築完續增果字鋪起至李字鋪止遙堤長八百四十八丈六尺俱根闊六丈六尺頂闊二丈一尺髙八九尺不等又築完原分歸仁集遙堤長七千六百八十二丈八尺根闊六丈至四丈五尺不等頂闊三丈至一丈不等髙一丈二尺至八九尺不等內塡塞決口四十七處共長三百四十九丈以上各堤共栽過低栁三十萬株

淮南工程

總管官南河郎中張譽督揚州府同知韓相淮安府同知鄭國彥王琰兩淮運副曹鉷東昌府通判王一鳯中軍都司兪尙志等修築髙家堰堤六十餘里計長一萬八百七十八丈俱根闊十五丈至八丈六丈不等頂闊六丈至二丈髙一丈二三尺不等內三千四百丈會同徐水二道俱用樁板廂護堅固塞完大澗淥洋湯恩口等決三十三處共長一千一百一十八丈又塞朱家決口一處先築月壩一道長八十丈並築本口直堤長一十四丈閉塞天妃閘一座修築趙家口迆西兩岸堤共長六百七十四丈根闊二丈至一丈頂闊二丈至一丈髙一丈至八尺不等又修復禮智壩各一座添設天妃壩一座又開出閘河口自甘羅城起至淮河長二百一十三丈底闊四丈面闊六丈深一丈兩崖築堤共長四百二十六丈根闊十丈頂闊二丈髙一丈又塞完續分黃浦決口一處先築南北攔河壩二道共長四十五丈根闊一十三丈頂闊十丈髙二丈塡築正口土堤一道長九十四丈自水壩至頂髙三丈八尺根闊一十三丈又會同徐州道攺建通濟閘一座並閘外築攔河壩一道以上各堤共栽過低栁六萬株

總管官淸江廠主事陳瑛督畱守司經歷屠鑰把總諸葛堯賓鎭撫王紹武等築完淸江浦南北兩岸河堤共長三千三百九丈八尺俱根闊一丈二尺頂闊八尺五寸髙三尺五寸塞完鄭家決口一處長六十七丈加堤一道自水底至頂髙一丈三四尺不等底闊二丈五尺頂闊九尺

總管官水利道副使張純督淮安府帶銜同知劉順之兩淮運副曹鉷寶應縣知縣李贄修完原分淮安府新城北舊堤自淸江浦起至栁浦灣止共長九千八百五十一丈幫闊二丈一丈五尺以至一丈不等髙四尺至二三尺不等築完新堤自栁浦灣至髙嶺止長六千六百四十丈俱根闊四丈五尺頂闊一丈五尺髙六尺築完西橋壩一座長十二丈自水底至頂髙二丈築塞八淺決口一處長八十五丈六尺內土堤根闊七八丈不等頂闊二丈自水底至頂髙二丈至一丈四五尺不等外包砌石堤一道長八十五丈六尺髙一丈五六尺不等又石堤兩頭接築舊土堤共長一百五十丈俱根闊三丈頂闊二丈髙一丈三四尺不等南北攔河壩二道共長五十九丈西堤一道長二百四十一丈俱根闊五六丈不等頂闊一丈三四尺不等自水底至頂髙一丈六七尺不等以上各堤共栽過低栁五萬四千株

總管官營田道僉事史邦直督揚州府通判王開郭紹等修築完寶應湖土堤長四千四百九十二丈俱根闊五丈頂闊三丈髙一丈六七尺不等砌完石堤長三千三百七十四丈九尺俱根闊五尺頂闊三尺髙一丈四五尺不等上加土西面三尺東面四五尺不等宻下樁笆實土者計長一千一百一十七丈一尺修建減水閘共四座

總管官揚州府知府虞徳煜督江都縣知縣秦應驄原任儀眞縣知縣況於梧等挑完淤淺河道自髙廟起至儀眞縣東闗止共長一萬一千五百六十三丈五尺挑深五尺至二三尺不等闊十四丈至八丈不等

總管官淮安府知府宋伯華督同同知劉順之通判況於梧淸河縣知縣石子璞等造完攺建福興閘一座修完淸江閘一座增砌荒細石塊共長二千二百九十二丈三尺旁開月河一道長九十三丈築完南北攔河壩二道共長三十五丈閘下兩岸並月河堤共長一百二十四丈俱用樁笆廂護

議復營田兼攝州縣以廣招徠以利民生疏

爲議復營田兼攝州縣以廣招徠以利民生事該總理河漕右都禦史潘季馴題前事據淮鳯營田道僉事史邦直呈據淮安府鹽城縣申稱本縣久罹水患幸得髙堰黃浦工成潦水不入露出荒田不下數萬頃節據窮民劉岊等紛紛告討牛種趂時開墾但庫藏空虛無從處措申乞借發營田官銀一千兩資民耕種三年補還緣由到道允發間續蒙漕撫部院信牌看得該道不以該縣非其所屬慨然以拯民爲任允借前銀該縣又以三年償還爲巳責其於地方撫墾良爲有賴相應督催處置期有成效等因蒙此卷查萬曆四年十月內本道欽奉勑書開載駐札淮鳯兩府適中處所督令有司親行阡陌招撫開墾欽遵行事至萬曆五年正月內該前任漕撫侍郎吳桂芳因淮安府屬州縣俱被水災難以施工具題止畱山陽一縣加以徐沛丰碭蕭五州縣聽本道管轄其餘鹽城淸桃宿邳睢安海州贛沭十州縣開除不入道屬又將鳳陽所屬潁壽亳三州潁上太和霍丘三縣攺屬潁州兵備道共計本道所轄十八州縣更換新勑頒給外及查本道原額錢糧題奉欽依每年兩淮運司帶納引銀二萬七千兩江北四府三州觧京錢糧扣除水腳銀二千七百餘兩及冠帶等銀共四年大約十一萬有零通聽營田支用今照鳳徐所屬十八州縣十五衛所招撫過軍民三千九百九十一戶男婦計一萬七千六百四十二名口認墾田土一萬九千一百一十一頃一畆六分領牛一萬九百四十四隻種五萬六千三十四石二斗總計所費止用銀三萬八百八十七兩五錢見貯鳳陽府庫銀二萬九百七十四兩八錢運司未支及各府未觧尙有六萬七千兩所據鹽城等州縣原系載在勑書闗防緣一時有水難以施工權宜裁退彼時本道自揣愚陋固幸減一處省一處之勞可以偸安簡便乃今堰成水退地出民歸嗷嗷告缺牛種府縣計窮措處院部過勞痌瘝本道官名營田經理所轄𨿽未必家復人足而銀兩之積貯不用尙多乃坐視屯膏致鹽城等州縣來蘇之民沾被無由心誠未安況所借止於鹽城一縣其餘不能徧借者懸望更切合無乞將淮安水退可耕州縣不必另處錢糧不必另委官員查照本道建設之由再爲題請仍責成本道興復掌印治農官專聽督率招墾年終冊報舉劾庶朝廷恩澤不難於下究孑遺窮民不限於秦越有錢糧不艱於劑量有專官不難於責成一方困苦值久災極敝之後當河工底績之時更有所借以爲牛種安業之具固天時地利人事共啟此方泰運也如或本道怠緩誤事空言無補卽甘首斥以戒虛誑州縣若此一體查參等因具呈到臣據此先該臣等題爲河患巳除流民復業乞恩蠲租以廣招徠事戶部覆稱淮安府屬山陽淸河桃源鹽城等縣萬曆六年以前舊欠盡免七年以後撫按委官查勘具奏酌處至於處給牛種加厚貧丁一切優卹事宜聽督撫官便宜施行等因題奉欽依咨臣通行欽遵外今據前臣會同漕運巡撫侍郎江一麟巡按直隸監察禦史李時成姜璧看得固本莫先於惠民省耕貴補其不足鳯陽地廣人稀淮陰頻年昏墊上厪廟堂軫念元元特設憲臣招徠開墾甫及三年而中都荒蕪皆成沃壌駸駸然民樂農桑之業矣惟獨鹽城等處向因地沈水底無田可營以故攺除不在營田道屬玆者淮黃順軌水患盡除田土旣幹流民四集告借牛種蓋不止鹽城一縣爲然也該道限於所轄政難越施有司苦無錢糧澤難下究臣等皇皇方在區處而僉事史邦直忠誠體國憂勤爲民毅然以地方自任要將淮安所屬鹽城等處仍舊督率一體撫墾散彼有嬴之財濟此待哺之眾民受其賜良非淺鮮合無乞勑該部查議將前鹽城淸河桃源安東宿遷睢寕贛楡沭陽並邳州海州十處招撫開墾事務悉聽營田道督率掌印治農等官著實舉行仍乞換給勑書以便責成行事候年終聽撫按衙門考核成績破格敍錄如或不效一並參懲庶官無分土而其澤易周民有餘資而其業易復矣緣系議復營田兼攝州縣以廣招徠以利民生事理謹題請旨

兩河經略卷三

●欽定四庫全書

兩河經略卷四

﹝明﹞潘季馴撰

恭報水孽旣除地方可保永安疏

爲恭報水孽旣除地方可保永安事該總理河漕右都禦史潘季馴題前事據管理南河郎中張譽呈蒙職批委官揚州府同知韓相掲稟前事該職行拘黃浦居民郭松等審稱舊口南岸委因本年叄月拾捌日雷雨之後平地穴深丈餘方廣貳拾捌丈穴內遺骨數多俱被商民紛集搬拾去訖止見本家屋後遺有一物形如馬頭隨送韓同知所報相同行間又據郭三等抱送脛骨並齒角等骨前來竊照黃浦當髙堰之下流受全淮之傾瀉其浩渺停注爲蛟龍之宅非一日矣故居民陰雨聞有異聲府官鑄符以圖鎭壓皆得於覩記之眞者數年以來築塞之工頻施而隨修隨壞樁埽之力旣竭而愈刷愈深固人謀之未恊亦斯物之爲祟也今蒙本院部親督官夫先築髙堰以殺其勢繼築兩壩以斷其流積水頓涸蛟龍無以藏身蛻骨騰升風雷因而助勢眞平成之奇徵曠世之希覯也昔漢以穿渠得龍骨遂以龍首名渠建伏龍祠史冊可考今獲龍首試驗果眞顯迹更異從此堤防永固地方永賴是皆仰仗我皇上中和建極位育成功神明恊相淮瀆效靈之所致也似此靈異允宜獻諸朝廷昭太平於有象登諸簡冊揚休美於無窮本職祗役斯工躬覩其盛不勝慶幸除將郭三等抱送見在龍骨連人呈觧外理合具報等因到臣簿查三月二十五日先據同知韓相掲帖稟稱本月十八日黃浦兩壩築成橫流盡涸一面調撥官夫興築舊口間忽於本日申酉時分風雨晦冥雷電交作達旦方霽隨據管工官宿州衛經歷崔文學稟據地方郭奇報稱今早起看舊口之南平地穴深丈餘方廣約二十八丈本職莫測其故延至二十四日閧傳連日灣泊商船並居民人等俱於穴內搬取龍骨數多當拘地方審詢間隨據居民郭松稟稱本家屋後遺有一物狀似馬頭堅實如石見在其餘多被商民眾雜一時搬拾去訖職聞神龍無腦又聞龍骨黏舌職親加舐試果符所聞又據地方鄕約陳轅等俱稱本浦自衝決以來向被蛟龍占據毎遇陰雨卽聞聲如雞啼近因壩成水涸難以藏匿騰駕雲雨變化飛升等情據此合將龍首送驗該臣批行南河分司訪查來歷明白申報去後今據前因並將續獲龍骨連人觧送到臣臣會同漕撫侍郎江一麟驗得骨質外璞如石腠理如礬挈之甚重舐之黏舌再詢啇民搬取骨殖約有數十擔似非尋常水獸可比而眾見其地穴於雷雨之後骨見於地穴之餘皆謂龍之蛻骨而去無怪其然矣臣聞之荀卿曰積水成淵蛟龍生焉又聞之歐陽修曰澤養千年龍蛻骨則龍之居於淵而能自蛻其骨亦理所有者然以臣愚之見言之其爲龍與否新蛻與否若何而去俱不敢以臆度之說告之君父之前而總之水孽旣去水患自除庶幾自此可慰我皇上南顧之憂矣伏念黃浦爲髙堰下流髙堰旣決黃浦繼之以全淮之水注入髙寶興鹽之間數邑田廬盡爲蛟龍之窟久矣臣等受事之初屬寮士庶俱云堰浦爲水怪所據或聞其聲或見其形沈舟敗艦無日無之官民船隻渡此如蹈湯火似非人力所制又查據淮安府回稱萬曆五年六月十七日張眞人過淮該府畱駐紫霄宮建壇設醮制鐵符五十面投水鎭之案卷見存全無應驗臣聞其言不覺悚懼第思之黃淮不塞則地方魚鱉之患何時而巳耶遂畢力興築而未敢以爲必成也豈期兩壩甫築徵見果至於此是豈臣畚鍤之工所致哉皆仰賴我皇上純徳格天至誠動物憫念一方昏墊之苦每厪宵衣旰食之懷獨斷廟謨羣言遂定恩威並濟眾志允孚昔劉昆以郡守之政能使猛虎之渡河韓愈以祭告之虔遂致鱷魚之去海矧如陛下偹聖神文武之資成位育中和之化而有不足以孚格昆虫鱗介之類也哉君父之徳臣不敢蔽地方之事臣不敢隱除將原觧蛻骨首足共拾塊觧赴工部查驗外謹用上聞奉聖旨龍骨著進內庫交收工部知道

河工告成遵奉勑旨分別效勞官員乞恩查核俯賜允行以勵臣工以禆國計疏

爲河工告成遵奉勑旨分別效勞官員乞恩查核俯賜允行以勵臣工以禆國計事該總理河漕右都禦史潘季馴題前事據管河司道等官郎中畬毅中等呈將督完工程並分委官貟賢否各開報到臣除將完過工程另本具題外案查先該臣節奉勅諭內開選任司道等官俱許以便宜奏請委用功成之日通將效勞官員一體分別升賞如有抗違不服及推諉誤事者文官五品以下武官四品以下徑自提問應奏請者奏請定奪欽此續準工部咨該臣等題爲條列河工事宜乞恩俯賜兪允以便經理事該本部復議一欵議分督內開司道等官自委之後𨿽遇升調不許擅離候工完分別勤惰奏請處分方許離任又一欵議激勸內開在工州縣佐貳府衛首領雜職義民等官出入泥淖沭櫛風雨勞苦萬狀而不大懸賞格何以令其畢力而終事耶候工完日將供事官貟查有效勞實績者分別等第題請超擢中間如有劣升王官等項亦準攺擢或從另議優處其陰醫等官重加賞犒如系義民給與冠帶仍與陰醫一體免其本等差徭等因題奉聖旨河工事宜必須委任責成乃可期效今後分督司道及承委等官都著潘季馴等開送吏部暫停升調通候河工完日總論功罪大行賞罰欽此備咨到臣玆當工完臣宜欽遵勅旨甄別具陳除墮誤官五品以上臣等巳經參治五品以下徑自問戒外其有功人貟相應列敍但臣反復思惟於心尙有未安者伏念臣嵚■﹝山上欹下﹞末路潦倒餘生偶值乏員謬蒙特簡入境之初目擊兩河分溢故道俱堙昔年耕刈之場皆爲魚鱉之藪以臣之才當此囏巨非惟人心未厭臣亦自知其不堪矣二三之說因之沸騰蓋疑其事之難成者十一而疑其人之不能成者十九也仰荷我皇上日月並明乾綱獨奮俯采蒭蕘之議嚴懲簧鼓之言元徳格天川靈效順至誠動物水孽旋驅俾臣等得竭犬馬之勞以效涓埃之報厥功告成絲粟皆我皇上神聖所致臣等祗切慶幸何敢上貪天工仰希天寵哉復念臣等奉役外服若非廟堂主持豈能展布內閣元輔張居正赤心報主畢力匡時當夷夏謐寜之秋尢惓惓以民生國計爲慮當議論紛紜之日惟切切以委任責成爲先開誠布公興千百載平成之績發縱指示祛數十年昏墊之憂同事輔臣張四維申時行雅抱寅工之志同厪巳溺之懷恊贊廟謨審事幾而千里皆如燭照力扶國是決大計而羣疑咸自冰銷臣等奉旨不敢瀆敍但元勲偉績實有不容冺者工部堂臣挈領提綱居中應外淵猷碩畫受成算於未事之先廣益集思定公是於淆言之日尙書李幼滋始終主張部事固爲惟允惟明侍郎何寛楊成陸光祖金立敬先今左右部事亦皆同心同徳工科諸臣王道成等敷陳悉殫忠忱道謀爲之屏息計慮毎圖全勝河防藉以堅完先今都水司臣葉逢春陸檄等卽始見終籌箸必稽乎長策察來知往和衷共濟乎時艱大工之成臣等實有賴於內庭之臣者如此也先今巡按禦史崔廷試李時成巡鹽禦史董光裕姜璧巡漕禦史陳世寶茹宗舜志存拯溺義切同舟諮諏咸藉折衷閱勘殊多鼓舞或虔其始或相厥成均爲有禆而核支放以免虛冒之獘畱漕米以活旣疲之夫尢有禆焉山東巡撫都禦史趙賢巡按禦史錢岱心忘有我念切周鄰委屬調夫答捊應響工力之借辦於山東者甚殷二臣之襄助扵玆役者甚大漕運總兵靈璧侯湯世隆任久而聞見自眞心虛而咨詢獨確官兵赴役約束甚嚴鎭臣宣勞尢徵忠悃大工之成臣等實有賴於地方之臣者如此也以上諸臣委扵河工禆益緣系大臣憲職通候聖裁臣不敢敍夫以兩河工程所藉手於內外臣工者如此在工諸臣又何敢以言功哉但主持劻勷之力不無仰藉於人而胼手胝足之勞誠有不容冺者臣謹遵勑旨會同漕撫侍郎江一麟逐一稽核明實分別等第敬爲皇上陳之以總管官言之如中河郎中畬毅中遇事輒有定力此中卓有區裁夷險周知措注如探囊取物巨囏克任施爲眞就熟禦輊固其源而委自塞巳恊神工培其縷而遙亦成實竭人力官夫戴若父母地方賴以生全南河郎中張譽明秉幾先故臨岐不至於見惑智周意外故投艱每見其不窮置身於巨浪之中更歷寒暑而處之自若樹功於積廢之後備嘗險阻而成之晏如浦堰之防旣堅桑田之利巳溥海防兵備兼管河道參政龔大器區畫精明屬吏有同臂使撫摩眞切貧夫咸若子來必躬必親凡有規爲而大小競勸其難其愼一經相度而終始不渝當河湖交匯之區成屹然可恃之障徐州兵備兼管河道參政遊季勲視國事如家事圖久逺於猝辦之餘以民身爲巳身寓調停於督催之內當前官墮誤之後尢急急於分人之勞居水陸要衝之衢猶孜孜以竣其役外無拮據之狀實多康濟之功水利道副使張純揚歷久而視河如視掌分合不爽分毫識見融而治水如治棼尺寸皆中肯窽兩堤相去數舎往來之督理惟勤八淺一決有年外內之護持甚哲潁州兵備兼管河道僉事朱東光雄才曠識邁出等夷偉略忠謀足當一面工肩百里居水激沙堙之場而凝然不動聲色身將萬夫當祁寒伏暑之時而熈然罔有怨咨營田道僉事史邦直沈毅有爲仁明能斷築堤於巨浸之內甃砌獨當其艱取石於大江之濵采運尢多其智棄孱嬰於𦇤褓而不顧違雙親之逺視而不歸終歲旅棲尢徵其苦以上柒貟才識俱優心力俱瘁論功爲首所宜優敍而朱東光史邦直資俸巳及三年相應加議畬毅中張譽系部司實授五品且宜久任相應破格加升以成永賴者也淸江廠主事陳瑛通明每中機宜純實自能幹濟運河堤決分猷茂著賢勞髙堰板樁恊理尢多雅義揚州府知府虞徳煜誠能合才寛以濟猛浚數十里之運道成功曽不逾時鑿百千丈之屯河縮費大裒原額淮安府知府宋伯華廉不近名公能得眾處最衝最煩之地百責攸萃而應辦自周當久災久疲之餘各閘告成而調停自善以上三員心力俱竭工程少簡所當並敍而陳瑛歷俸巳逾四年似應優擢虞徳煜宋伯華似應加升服俸仍管府事者也原任北河郎中徐儒見任郎中張徳夫管理泉閘主事張文奇夏鎭閘主事王煥山東管河道副使邵元哲徵調官夫隨取隨發俾在工諸臣得以緩急濟用漕儲道參政陳文燭督理便河分猷分瘁俾管河司道得以專力本工兩淮運使王憑館糓添設寅寮纎悉皆爲備具俾黃淸曹鉷得以安心供職以上七員所當量加賞賚以勸其後者也以分管官言之淮安府管河同知王琰兗州府管河同知樊克宅唐文華揚州同知韓相兩淮運副曹鉷廬州府通判今升無爲州知州查志文鳯陽府通判李光前東昌府通判王一鳯歸徳府通判祝可立徐州知州孫養魁邳州知州張延熈淸河縣知縣石子璞桃源縣知縣郭顯忠中軍以都指揮體統行事指揮僉事兪尙志以上十四貟忘身狥役悉意奉公築堤則覓土之難如燕壘巢日計分寸塞決則捲埽之苦如蟻封穴工校錙銖董萬夫於烈日怒濤之中而怨聲不作惟是先勞濟大事於沙塞水盈之時而晷刻不爽更多頴敏黧其面臒其形何有髮膚之愛力巳疲歲巳易曽無倦勤之私均應首敍內王琰樊克宅唐文華諳習河務似應加升職銜仍行管河者也查志文𨿽經升任仍應加銜管理該州者也淮安府同知鄭國彥蔡玠帶銜同知劉順之揚州府通判王開廬州府通判宋守中揚州府推官範世美廬州府推官胡載道江都縣知縣秦應聰靈璧縣知縣張允孚徐州參將黃孝敢泗州守備張大徳升任衛鎬濟寜衛指揮文棟以上十三貟允懷急公之義率多任事之勤分勞畚鍤不辭雨夜之艱稽核錢糧絕無毫髮之爽或經略於初或接管於後較之全功𨿽歉而心力俱無不周或坐籌於公所或催辦於任中較之野處稍閒而才識俱有可取均應倂敍內劉順之相應準贖者也揚州府通判郭紹淮安府通判況於梧山陽縣先後知縣胡希舜魯錦寶應縣知縣李贄安東縣知縣史選以上陸員事值巨艱常多匡助若鳩工料實效勤劬所當量加賞賚以勸其後者也以散委州縣佐貳首領等官言之六安州同知浦朝柱泰州同知王法祖泗州同知易宗宿州同知李茂元邳州同知王誠判官胡傳徐州判官胡三徳通州判官李應魁沛縣縣丞呂學申儀眞縣縣丞吳子恕魚臺縣縣丞黃穆興化縣縣丞張相陽糓縣主簿張祖範揚州府經歷葉逢暘宿州衛經歷崔文學海州吏目甘梆亳州吏目呂堯煥通州吏目周敏政單縣典史岑登巢縣典史王公祚宿遷縣典史陳良璧來安縣典史林公松定逺縣典史何養浩頴上縣典史朱良臣海門縣典史李廷瑞靈璧縣典史李時先淮營名色把總諸葛堯賓立功名色把總宋大斌徐州左衛鎭撫蔣助以上二十九員經理有方承委便能速辦操持無染督夫每見爭趨出入泥淖之中墮指裂膚而不顧見者俱爲酸心棲遅艸茇之內餐風沭雨以爲常察之全無惰意忠勤可取優擢允宜相應首敍內名色把總二貟應咨兵部一體準行升贖者也亳州同知潘良旦濵州同知辛自實海州同知李逢合肥縣縣丞髙幼元山陽縣縣丞陳國光蕭縣主簿趙永福聊城縣主簿陳嘉兆武城縣主簿喬遇山陽縣主簿吳一道汶上縣主簿李廷佐江都縣主簿鄒東周靈璧縣主簿諭鵬沛縣主簿陳存之畱守司經歷屠鑰廬州府經歷李簡淮安府照磨雷雨檢校周藻廬州衛經歷黃自性濟寕衛經歷林大原邳州衛經歷周學孔徐州左衛經歷林英揚州衛經歷任重滁州吏目吳夢麒壽州吏目沈淮泗州吏目劉一龍嶧縣典史辛元祿揚州府稅課大使吳照徐州衛鎭撫薛守田大河衛千戶許圜以上二十九員率作甚勤奉法惟謹或任畚鍤之役或承奔走之勞緩急皆爲得濟部夫無逃亡之虞支銷無克減之獘工程因以堅完相應並敍量加服俸文職仍咨吏部免其劣升者也以部夫省祭官義民言之定逺縣省祭伊儒壽州省祭曹仁泗州省祭於子貴天長縣省祭董梅來安縣省祭於顯東阿縣省祭戰伯前山陽縣省祭張濟儀眞縣省祭郭忠徐州義民張奎邳州義民胡巡楊去甚陳潛曹縣義民回守節濟寕州義民田輅山陽縣義民胡應華江都縣義民許國忠以上十六員名分𨿽卑而識見頗出儔眾力旣竭而終始克效勤勞除臣等自行奨賞外應照題奉欽依事理省祭咨行吏部紀錄卽命赴選量爲優處義民工部出給札付給以冠帶免其雜泛差役者也各該大小官員列敍似覺煩瑣然於百千稠人之中詳審精擇方得此數且臣等目撃其苦每爲隕涕誠有不能蔽者故敢冒昧陳瀆再照天下之事每成於同夫人之情恆善其異我皇上洞燭河工僨事之由特頒河漕並一之令廟謨睿算超軼千古然使任事者不能仰體聖心少有疑阻亦烏能有成哉漕撫侍郎江一麟休休有度曽無炫能競智之私蹇蹇匪躬眞得同寅恊恭之義議未定則周諮荒度以求是固不毀方以狥人議旣同則並力一心以求成未嘗拂眾以從巳分工計餉舉皆經濟之才猷布令張官悉其方略之指授籌玆勞勛實應首被殊恩者也伏望皇上推原主持定議之功爰及恊助劻勷之力憫念羣工勞苦之久特嘉撫臣心膂之同勑下該部請官勘實覆擬上裁俯垂升賞則人心勵而國計永有賴矣緣系河工告成遵奉勑旨分別效勞官員乞恩查核俯賜允行以勵臣工以禆國計事理謹題請旨

大工告成川靈效順謹循舊例懇乞遣祭大海河淮諸神以答休貺以祈永賴疏

爲大工告成川靈效順謹循舊例懇乞遣祭大海河淮諸神以答休貺以祈永賴事該總理河漕右都禦史潘季馴題前事據管河郎中畬毅中張譽主事陳瑛管河兵備等道參政龔大器遊季勲副使張純僉事朱東光史邦直呈稱照得頻年以來黃淮二瀆潰決橫行不循壑海之性海口一帶積沙淤墊頓失茹納之常下流愈壅上流愈潰以致淮北淮南河幾成陸民悉爲魚上厪宵旰之憂誠二百年希覯之患也去歲荷蒙聖主特簡本院部建議題請肇舉大工塞諸決以挽正河剏遙堤以弘保障築髙堰以捍長淮復閘壩以嚴啟閉陂栁浦以防內灌建減壩以宣盈溢甃寶應之石堤浚揚河之淤淺諸所興建蓋自徐邳以至淮揚方千有餘裏之逺向來無一處非患區今則無一處不整頓矣而工期堅久則事難猝成且在河道當大壞極敝之餘在地方值災傷孑遺之後興玆巨役實爲艱危職等祗役各工兢兢朝夕𨿽以治河之正理揆之固逆知其必成而不敢謂其成之甚速以河海之常性卜之固逆知其必治而不敢謂其治之甚速大小臣工蒿目嘔心寢食靡暇其黙禱於明神之佐佑徼惠於宗社之福祚者蓋匪徒循行禋祝之彌文巳也今役甫浹歲而工倐告成工方就緒而河卽順軌往時河身墊髙人皆以爲莫知底止矣而今則漕深數丈岸髙丈餘往時淮水南灌人皆以爲不可挽回矣而今則悉由淸口會黃注海二瀆旣巳合流海口愈益深辟至如遙堤苦取土之逺髙堰當巨浪之衝興工之初人皆疑畏以爲必難就緒而今皆髙厚堅實屹如岡陵且民不告勞費有省剰卽今漕渠通利萬艘歡呼沮洳成田流移四復誠兩河曠見之景宗社無疆之福也此豈臣等畚鍤之力所能致哉蓋由我皇上神聖麗天明良合徳至誠孚格下逮百神故河伯海若交相助順若此揆諸典禮允宜祭謝用答神休且祈遐貺查得嘉靖四十五年夏鎭新河告成蒙世宗皇帝特諭禮部行翰林院撰發告文太常寺差官賫捧香帛命總理河漕諸臣不論有無祀典神祗一體祭謝又查得隆慶六年經理徐邳堤工蒙穆宗皇帝俯兪河漕衙門題請亦照前例欽發告文香帛祭告其在先朝以工成祭謝者尢未易悉數況今玆之役舉全漕要害之流悉臻翕順奠兩河昏墊之眾咸獲敉寕較之前工不啻倍蓰則明神毗國衛民之力尢當申酬伏乞照例題請舉行庶神靈有常格而運道可永保矣等因到臣據此該臣會同漕撫侍郎江一麟看得國家之舉大事動大眾也其謨謀率作固在人爲而陰助黙相寔藉神力故書稱望於山川詩稱是類是禡而漢儒劉向釋記者四瀆視諸侯之義謂其能蕩滌垢濁而通百川於海也大禹治水可謂神矣然亦恭禱陽旴之野齋求宛委之山故平成之功萬世爲烈而迄今言致孝鬼神者必歸焉今玆大役復十數年橫決之河淮通十數年淤塞之海口障狂瀾於旣倒拯積患於浸淫無論臆決坐談之士相與目攝以爲難就卽臣等感激特恩欽承廟斷固自矢捐糜剪此朝食而內省謭劣亦惴惴焉竊懼無能爲役也故自興工至今每率屬禱神竭虔求佑中間徵應之奇翼相之巧有未敢一一瀆聞於君父之前者卽如黃浦決塞之餘水孽乘雷而蛻去三伏霪潦之後河身倐滌而反深或開或堙動恊人意時暘時燠大慰輿情實川靈效順之明徵非區區人力所能致此皆仰仗我皇上敬天勤民任賢圖治故百神受職諸福方來臣等偶藉奏功誠不敢忘所自也所據諸臣呈乞照例題請祭謝委屬相應伏望我皇上軫念漕河闗系之重俯鑑明神恊相之功勑下該部查照先年事例議覆上請欽發告文香帛差官賫捧前來容臣等督率司道等官擇吉祭謝大海河淮之神仍查濵河凡建有神廟處所俱一體分行就近司道督同州縣等官致祭以示報賽庶祀典聿修而人神胥慶成功可保而河漕永賴矣緣系大工告成川靈效順謹循舊例懇乞遣祭大海河淮諸神以答休貺以祈永賴事理謹題請旨

堤決白【附】

伏念季馴潦倒餘生謬蒙抜擢感激圖報不自分量欲收全河之功以報殊常之遇瑣瑣陳瀆悉荷兪旨自六月以來鳩工聚材事頗有緒但聞僉謀未恊以致異議紛然萬一廟堂之上偶揺於三至之言道旁之舎終隳於半途之築馴百其身何能贖哉馴昔治邳河之時通復故道一百二十里堅築兩堤共三百里然因人情不恊竟以塞決論黜若非邳河無恙公論復明馴何辭於今日哉傷弓之鳥慮之不得不周傷虎之人談之尙令色變敬用條列於後奉塵淸徹伏望畱神詳閱如有所否仰祈指教容馴虛心攺從如敢固執巳見自敗巳事明神殛之臨楮不勝懇懇

一議決口不可不塞

前件塞決之難難於升天昔漢塞瓠子之決天子躬臨羣臣負薪投馬沈璧方克有濟馴豈好爲艱難之事以自取勞苦哉但細細籌之實有不可巳者蓋自崔鎭至淸口共九十里使崔鎭決而此九十里者深廣如故決可以不塞也使崔鎭決而決內坡地遂能沖刷成渠河水有容受之地汪洋迅駛一瀉而出灌口以逹於海決亦可以不塞也今自崔鎭而下九十里間由冬以及初夏水不滿三尺糧艘過此必用小船起剝殆盡方可通行入伏以來水僅七八尺而淤沙四壅舟師尋討中澑方能無滯此在故道之水然也再查決內之水去口一二十丈間深可丈餘稍入坡內止深一二尺矣卽入伏以來亦不過三四尺耳數百里間散漫無歸包涵停蓄滿而後溢故出灌口者緩而淸此在決口之水然也再查徐州至宿遷縣河水皆深四丈至三丈四五尺一過決口便以尺計何也蓋水分則勢緩勢緩則沙停也馴恐河性最急滔滔西來一至崔鎭由故道旣不順由決口又不順則崔鎭而上能保其無虞乎上愈決則下愈壅恐桃淸而下卽二三尺之水亦不能保其常存也議者又云伏秋暴漲再潰可慮此說不爲無見但馴原陳疏內有請建滚水壩三座每座長三十丈髙及堤之半滚水者減水也水至堤半卽任其滚出堤外也所減之水亦從灌口出海此與畱決無異但決口與河身等故能掣全河之水減水壩髙出於岸故止減盈溢之水水落則河身如故也議者又云往因淮黃並流勢不相敵故淮避而東今諸決旣塞兩河復合則髙家堰淸江浦之堤其能保乎此說似尢有見但查兩河合流自元以前無論巳卽平江伯剏築髙堰之後幾二百年合流無恙至隆慶年間髙堰決而後淮南爲水困尋復築之而淮揚無水患者二年惜以錢糧缺乏所費僅六千餘金以致卑薄易潰而人遂有避河之說夫淮避河而東矣河之決崔鎭也亦豈避淮而北乎蓋髙堰決而後淮水東崔鎭決而後河水北堤決而水分非水合而堤決也再查二河入海處所如安東云梯關等處河面俱闊數里海沙一望無際水至沙刷深廣如故何有於二河哉止緣堤決河分議者遂歸咎於海口之不容而不知上決而後下壅非下壅而後上決也季馴初亦疑之後奉大司空之教親往閱視乃知其故蓋益信千聞不慱一見矣續【卽今淸口以外之水較之去歲黃淮未合之時反覺銷減蓋昔日水分勢弱不能攻沙故涓滴之流皆浮沙面祗見其髙今水合勢盛並力攻沙故尋丈之水皆出河底祗見其卑此其明驗也】議者又云黃河遷徙淤塞殊不足憂去年崔鎭決出大河口大小民船皆由此出何嘗一日停也但一時泛漲漫散田禾民舎不無淹沒飄敗爲不便耳此殆不然夫決水所行之處皆系民間住址陸地正河淹塞漫無所歸輕舠偶一由之而樹樁基■往往觸敗豈可恃爲運道若至冬春之間水僅尺寸卽輕舠亦不能行矣況運船經過處所𨿽裏河亦欲築堤以便牽挽乃可令之由決乎至若千里之間所至田廬飄敗江撫院閱視之時曽爲含淚浹旬之間食不下咽而議者僅云不便無人心矣議者又云爲今之計當先將崔鎭口疏浚深廣使黃水盡由北出此則自知其決內淺阻不能疏泄而姑爲是說矣夫自崔鎭以至灌口五百餘里茫無畔岸何事再廣獨欲浚之使深則非人力所能爲者水中施工旣難措手而住址陸地扒撈更難如果可浚則桃淸以下又何任其沙塞耶此二說似爲瞽者觀場聾者論樂不足辧也

一議遙堤不可不築

前件築堤與塞決之工相因蓋堤不築則水不歸漕不歸漕則水從他決決則正道必淤故築堤所以防決也若堤不築則決亦不必塞矣考之禹貢云九澤旣陂四海會同傳曰九州島之澤已有陂障而無潰決四海之水無不會同而各有所歸由此觀之則禹之導川距海亦必先障上流也然舎縷水堤而築遙堤者蓋因縷堤卽近河濵束水太急怒濤迅澑必至傷堤遙堤離河頗逺或一里餘或二三里伏秋暴漲之時難保水不至堤然出岸之水必淺旣逺且淺其勢必緩緩則堤自易保也議者又云遙堤內峙縷堤外閒中間積潦之水或縷堤決入黃流何處宣泄職應之曰遙縷兩頭原無壩阻且因髙岡遇湖口處俱有斷頭非如櫃笥周匝包裹也縱有積潦決水皆順堤直下仍歸大河矣若縷堤內居民亦有水淹之慮職巳諭其移住遙堤或六月初旬移居九月初旬仍歸故址自可無患然縱無二堤每歲水發能免淹浸乎恐愈甚耳議者又云髙堰旣築泗州之水不免停蓄職問之曰泗州之水蓄於髙堰未決之前或在髙堰巳決之後彼云在堰決後職曰是固然矣髙堰決而後淸口塞淸口塞而後海口堙海口堙而後上流蓄蓋堰東皆系民間田地丘墓宣泄不順豈如入海爲建瓴勢也堰決而水蓄則堰當築明矣泗州商販専利堰決直逹淮揚故爲此說不足信也議者又云職以樁板護堰可能久乎職應之曰樁板不可久也隨圯隨修可久也是以有守堤夫之設也新築客土非板不免汕刷一二年後土脈烝結無板亦可江湖河海之濵皆土岸也能盡以板乎

兩河經略卷四

