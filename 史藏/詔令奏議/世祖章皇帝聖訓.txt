

欽定四庫全書

世祖章皇帝聖訓序

朕惟自古膺圖禦歷之後躬集大統手致太平懋烈丰功光前翼後行之爲政斯發之爲言義蘊固卓越乎百王訓行尢昭示乎奕禩惟聖有作後人述焉千載同揆也我

皇考世祖體天隆運英睿欽文大徳功至仁純孝章皇帝神靈首岀智勇天授秉英斷之姿而持以恭儉擴寛仁之量而濟以憂勤爰是沖齡定鼎薄海歸心救生民於水火之中而庶政咸熙萬邦作乂徳盛勲崇夐哉莫尙矣若夫宵旰圖維宮庭訓敕煌煌綸綍嘉言孔彰究聖學之髙深著王道之正直凡所以凝

天命揚

祖徳顧民巖持國體者叮嚀反覆深切著明而意防所注尢殷殷乎省躬克已納誨親賢綱紀畢張淵若歉及乎訓誡臣下守正奉公鼓勵激揚至誠感發靡不輸服而效忠黽勉而奮績也蓋自我

太祖髙皇帝肇造鴻基

太宗文皇帝式廓駿業而我

皇考心合一丕顯丕承闡經猷布爲政教所以卽事成謨遇物爲誥包羅典冊釐剔章程美善畢臻鉅細咸備堯咨舜儆何以加玆朕祗承遺緒惕厲靡寧瞻方防之常新僾羹墻之如覩因命儒臣分編纂朕復詳加披繹計一百一十三條統爲

聖訓六卷寶諸金匱拱若球圖俾後嗣子孫知我皇考之貽謀燕翼百世無疆開國經綸萬年時敍所以杜愆忘而遵典則者心法於是乎在書曰紹聞衣徳言詩曰紹庭上下陟降厥家嗚呼可不敬哉

康熙二十六年三月二十七日

世祖章皇帝聖訓序

古昔帝王應運而興開物成務有君天下之規模凝命敕幾有師天下之典則故言出而成經教思所被率土歸仁歷觀往代紀載肇乎二典彞倫敍於九疇罔不播爲成憲炳如日星簡籍具存可考而知也欽惟我

世祖體天隆運定統建極英睿欽文顯武大徳功至仁純孝章皇帝秉岐嶷首出之資建永淸大定之業沖齡踐阼統一車書義問達乎梯航仁聲徧於塗巷盛徳大業富有日新自唐虞三代以來史冊所傳罕有及者至若洋洋聖謨包涵萬有大之關倫教綱常之重而閭閻之日用飲食所弗遺精之在身心性命之微而宮府之制度典章所必飭巨細畢該綱維盡善要惟本精一執中之奧蘊以成經世服物之鴻謨誕告多方嚴明愷摯訓敇有位深切周詳意皆出乎至誠理尢協於克一用以光大前徽開萬年有道之長夐乎與天地爲昭矣我

聖祖仁皇帝躬承

先訓命儒臣分編輯計一百一十有三條彚成聖訓六卷以傳久逺我

皇考念切紹衣宮庭宵旰追述

先猷朕從溫凊之時聞知維謹嗣膺大統志在覲揚朝夕披陳具見開國經綸超越前古詒謀燕翼垂裕無窮是用敬爲剞刻昭示臣民俾海隅出日之逺咸覩光華寶之如圖球信之如蓍蔡是訓是行欽承勿替庶幾道徳一而風俗同唐之政要宋之寶訓夫豈可同年而語者哉謹序

乾隆四年十二月初十日

欽定四庫全書

史部六

大淸世祖體天隆運定統建極英睿欽文顯武大徳功至仁純孝章皇帝聖訓目錄

詔令奏議類【詔令之屬】

卷一

論治道

敬天

聖孝

聖學

謙徳

節儉

儆戒

卷二

惇睦

諭羣臣

求言

納諌

任官

卷三

考績

選舉

誡飭臣下

卷四

理財

卹民

賑濟

重祀典

禮前代

襃忠節

卷五

興文敎

諭將帥

招降

諭外藩

仁政

體羣情

卷六

安民

愼刑

懲貪佞

除

宥過

【臣】等謹案

世祖章皇帝聖訓六卷康熙二十六年

聖祖仁皇帝恭編凡一百一十三則分三十有二門

乾隆四年

皇上禦制序文刋布洪惟我

世祖章皇帝夙齡踐阼

定鼎燕京視帝堯起自唐封尙先五載然生而神靈防而狥齊長而惇敏則比徳於黃軒是以

提挈天樞驅防羣力削平三蘗底定四瀛大同文軌

建億載之

丕基加以

宵旰之餘始終典學

禦注孝經則操至徳要道之原

禦纂內則衍義則昭篤近舉逺之本

禦制人臣儆心錄則振舉政典澄敍官方

禦撰資政要覽則惇敍綱常砥礪世教凡聖賢之理蘊無不闡明凡帝王之治法無不講貫固己本心出治舉措咸宜卽

教闡

聖謨言爲世則亦出同綸綍寶並球圖夫天不可測測以星辰之行地不可度度以山川之紀

聖不可知知以典籍之所

堯誡湯銘貽畱奕禩亦庻幾稍窺

髙厚之萬一矣乾隆四十八年八月恭校上

總纂官【臣】紀昀【臣】陸鍚熊【臣】孫士毅

總校

官【臣】陸

費墀

欽定四庫全書

大淸世祖體天隆運定統建極英睿欽文顯武大徳功至仁純孝章皇帝聖訓卷一

論治道

順治十年癸巳正月丙申

上幸內院閱通鑑

諭大學士範文程額色黑完我陳名夏等曰上古帝王聖如堯舜固難與比倫其自漢髙以下明代以前何帝爲優文程等奏曰漢髙祖文帝光武唐太宗宋太祖明

太祖俱屬賢君

上曰此數君又孰優名夏奏曰唐太宗似過之

上曰朕以爲歷代賢君莫如明太祖卽唐太宗並數君徳政皆有善者有未盡善者至明太祖所定制度章程規畫周詳歷代之君實皆不及也文程等對曰誠如

上諭

丁酉

萬壽節

上禦太和殿諸王貝勒文武羣臣慶賀賜宴畢

召大學士陳名夏至

上問曰天下何以治何以亂且何以使國祚長久名夏奏

曰

皇上如天

上心卽天心也天下治平惟在

皇上欲致天下治平惟在一心心乎治平則治平矣上曰然其道如何名夏奏曰治天下無他道惟在用人得

人則治不得人則亂

上曰然得人如何名夏奏曰知人甚難然所以知之亦易今誠於羣臣中擇素有徳望者常賜召見訪問則天下人心鼔舞無不欲宣力效能者矣

上又曰唐朝家法何以不正名夏奏曰由太宗家法未善故致女主擅國禍亂蔓延然貞觀政治可比隆三代惟能用人故耳

上又曰人君之有天下非圖逸豫乃身當孜孜愛民以一身治天下也若徒身耽逸樂又安望天下治平惟勤勞其身以茂臻上理譽流靑史顧不美歟朕𨿽勤於圖治豈遂無過失專賴卿等匡其不逮倘朕躬有過愼勿諱言名夏奏曰

皇上寵眷諸臣常加誡諭人心大不同於曩時況臣受皇上厚恩豈甘緘黙但恐指陳過當耳

五月庚午

上幸內院問翰林各官何下直太早大學士範文程等奏

曰今日端陽是以下直較早

上顧謂羣臣曰乘借天休猥圖安樂人情盡然但欲希宴逸必先習勤勞俾國家大定其樂方永若止圖安樂嗜欲莫遏先計身家而後國是其樂亦暫耳卽如朕躬所行兢兢業業期於盡善故每樂聞諸臣之言今之人多有能言而不能行者其故何也今日爲之明日易之弗克持久是以不能行耳夫人孰無過知過而攺卽爲善士倘自掩飾謬以爲是過乃滋長咎斯甚矣朕與諸臣果能共勤政務裨益民生天必眷之若人之所行不善弗自省攺天必降之以殃尙能邀眷佑乎至天不加眷佑而委命於天不知天之譴爾者以爾之不善也豈有爾所行善而天譴之者昔商成湯爲盛徳之主猶且檢身不及攺過不吝若明之正徳帝耽志嬉遊怙過不悛徒責善於臣工揆之修已治人之道烏乎可縱使臣工胥善而君不攺過遷善何由而向化邪自今以往始自朕躬有過卽攺卿等亦各宜黽勉勤爲啟沃朕將殫力修省焉

順治十一年甲午五月甲午端陽節

上召內大臣大學士等乘龍舸遊西苑

諭諸臣曰舟敝則加修法久則加整一經修整則煥然復新矣馮銓奏曰今之政事

皇上勵精圖治自爾日新又新

上頷之至北橋登岸幸南臺賜諸臣饌

上曰朕甚憫耕牛勞苦不忍食其肉金之俊奏曰皇上卹牛之勞且然況海內百姓乎

上與諸臣歡宴至暮還宮

順治十二年乙未正月壬子

上諭內外文武官員曰朕奉

天子民孜孜圖治夙興夜寐罔敢怠荒庶望休息安養漸興教化以奏升平乃疆圉未靖水旱頻仍儲偫不充兵民憔悴流離困苦永念惻然𨿽恩赦屢頒而奉行無法每思與朕共理天下者惟爾內外文武諸臣是賴已有諭防自朕躬闕失以及政事未當者俱令各官悉心條奏采擇施行玆以朕思慮所及先頒勅諭令各該管衙門作速遵奉興利除害稱朕只承

天意周卹民隱至懷書不云乎車服以庸從來帝王致治最重民功之賞爾內外諸臣果能殫力宣猷克敷膏澤朕必論功優擢如仍前玩忽誤國殃民定置重典

敬天

順治十七年庚子二月甲午

上諭禮部曰帝王奉

天子民禮隆禋祀享

帝大典所關尢重必儀物克備乃足昭對越之誠向來郊祀惟冬至用燔柴禮

祈谷壇未經舉行𨿽祀典原有等差而同爲祀

上帝典禮不宜有異嗣後

祈谷亦行燔柴禮

聖孝

順治八年辛卯正月辛未

上諭禮部曰朕聞君徳莫先於克孝禮制莫重乎尊親凡帝王纘承鴻業深念劬勞必上徽稱以彰盛典所以隆禮顯孝也恭惟

聖母翼贊

皇考令徳著於宮闈誕育藐躬恩慈勤於顧復獲纘丕緒奄有寰區良由

聖母啟廸之所致也爰遵古典博采眾謀擬上

昭聖慈壽皇太后尊號恭晉隆禮用展孝思

順治十三年丙申正月癸未

上諭內三院曰自古平治天下莫大乎孝孝爲五常百行之原故曽子備述孔子之言以爲孝經昭示後世上自天子下逮庶人至孝之道罔不備焉朕觀其立言正大意防深逺茍非取古人言行關於孝道者推而廣之不足以彰其義玆欲博采羣言加以論斷勒成一編名曰孝經衍義務俾讀者觀感效法以稱朕孝治天下之意

八月壬寅

上仰承

皇太后慈訓制爲內則衍義成書幷爲序文恭呈聖覽序曰臣聞致治之道有大經大法以儀型乎邦國必有內治內教以模楷乎宮闈故關雎爲王化之端乾坤居大易之首聖人垂訓未有不以門內爲兢兢者也三代以前聖後賢妃肇修內治以致化行俗美具載典冊自非天佑至徳孰能集貞淑之大成振古今之懿化哉恭惟

聖母皇太后佐我

皇考興道致治

徽音雍穆

慈誨周詳有典有則興仁興讓允爲萬世壼教之軌範臣敬遵

慈防搜輯古來嘉言美行統成一編上備

披閱下示來玆謹按內則所載皆閨門之內起敬起孝興讓興仁之事而首曰後王命冡宰降徳於眾兆民謂此乃王后世子所躬行心得而可爲民法者故不言布教而言降徳也夫聖人言欲治其國者先齊其家又言家正而天下定齊之正之其惟內則乎世傳后妃紀列女傳家範內訓諸書著作不少然未嘗原本內則而發明之豈所以尊經立教與今是書一本經防而推衍之微而聲气容色顯而言動儀文精而樂心養志麤而中饋

女工所以操其心而檢其身者施諸一家無不宜放乎四海無不準究其指歸有八要焉孝者順親之要其有二事舅姑事父母是也敬者內助之要其有五事夫勸學佐忠贊防重賢是也教者昌後之要其有三教子勉學訓忠是也禮者持已之要其類有九敬祭祀肅家政定變守貞殉節端好尙崇儉約謹言愼儀是也讓者睦戚之要其有四崇謙退和妯娌睦宗族待外戚是也慈者推恩之要其有五逮下慈幼惇仁愛民宥過是也勤者修業之要其有二女工飲食是也學者取法之要其類有二好學著書是也毎舉一必證以聖賢經傳之言實以古今淑順之行所采事迹貴賤不同而其道則同所引文辭深淺不一而其理則一闡明大防詮釋微文名曰內則衍義自禁壼達乎閭巷咸於斯取則焉必皆感發其性情漸摩乎理義廣教化而羙風俗宮闈之嘉言懿行直與邦國之大經大法並垂不朽

聖母皇太后休聲盛徳炳若日星永作則於萬世矣

十二月戊戌

上諭禮部曰朕考往代典制嵗時致享必於

太廟至於晨昏謁見朔望薦新節序告防聖誕忌辰行禮皆另建有奉先殿今制度未備孝思莫伸朕心歉然爾部卽察明舊典具奏

順治十四年丁酉十二月丙申

上諭戶部曰

皇太后聖體違和今已大豫朕心深爲欣慰八旗及畿輔人民應加恩賚以洽歡心玆內帑銀十萬兩一半給八旗兵丁一半遣官賑濟畿輔貧民爾部卽遵諭行順治十五年戊戌正月辛酉皇第四子薨生甫四月

上召諸內大臣諭曰玆者皇子薨逝爾等將無謂朕因此感傷朕前以

皇太后聖體違和時刻憂念今已大豫此眞無疆之慶於願至足豈復以此幼子感懷向襄親王薨時尙反覆忖度恐

皇太后悼傷勉彊抑忍且生死從來定數焉能有違朕念切國家仰副

皇太后之心安敢過爲傷念亦非彊爲之詞而有動於中也卿等宜知此意諸臣奏曰臣等正以

皇上傷感爲慮今聞

諭防不勝歡慰

順治十七年庚子三月辛未

上諭禮部曰

奉先殿祀

太祖

太宗神位未及並祀

四祖於朕孝思未展今詳稽舊制歳終袷祭之外有奉先殿祫祭之例以後元旦

皇太后萬壽及朕壽節俱照例祭告奉

太廟後殿

四祖神主於

奉先殿與

太祖

太宗合享位次照

太廟祫祭禮

聖學

順治十二年乙未三月癸丑

上諭內三院曰自古帝王勤學圖治必舉經筵日講以資啟沃今經筵已定於文華殿告成之日舉行而日講深有裨益尢不容緩爾等卽選滿漢詞臣學問淹博者八員充日講官侍朕左右以備諮詢

謙徳

順治十四年丁酉正月壬戌禮部奏恭遇

萬壽節諸王羣臣應上表行慶賀禮設筵宴

上曰朕親政以來數年於玆雨晹未調盜賊未息民困未蘇方切儆惕今以生辰受賀彌覺不安至日

皇太后儀仗全設朕親詣行禮其諸王羣臣賀表及筵宴俱著停止

順治十六年己亥八月辛亥給事中姚延啟奏言

皇上文徳武功史不勝書請仍加

聖號宣示中外

上曰人君政事得失全在實行無關稱聖前諭不許稱聖乃朕本懷非虛爲粉飾也姚延啟凟奏不合其嚴飭之

節儉

順治十五年戊戌六月庚午

上諭工部內官監曰和碩榮親王塋殿前有諭防務從節省爾等須恪遵前諭但期堅固足蔽風雨不必華侈以致勞民倘不體朕心勞民糜費後有見聞治罪不宥

儆戒

順治十年癸巳閏六月庚辰

上諭內三院曰考之洪範作肅爲時雨之徴天人感應理本不爽朕朝夕幹惕冀迓時和乃玆者霪雨匝月歳事堪憂都城內外積水成渠房舍頹壊薪桂米珠小民艱於居食婦子嗷嗷甚者傾壓致死深可軫念揆厥由來皆朕不徳所致朕當一意修省祗懼天戒爾大小臣工俱宜各盡職業共圖消弭京城內外該部確察被災戶口據實奏聞在外凡有水災地方督撫察明被災分數具奏請防以昭朕賑卹窮黎實意

順治十三年丙申三月丙午

上諭禮部曰朕自親政以來夙夜冰兢罔敢怠忽務求克當

天心光昭

祖徳民安物阜蚤底治平乃近者冬雷春雪隕石雨土所在見告變匪虛生皆朕不徳所致朕思

天爲天下而立君爲君者代

天敷治必使民物咸若治臻上理然後可以仰答眷命今水旱連年民生困苦是朕有負於

上天作君之心一過也

祖宗創辟天下以貽子孫爲君者念

祖宗櫛風沭雨之勞必闡光大四海雍熙然後能守祖宗之成憲朕之天下實本於

太祖

太宗積功累仁所創垂今彊圉未靖徵調頻興是朕有負於

祖宗付托之心一過也當睿王攝政之時誅降濫賞屏斥忠良任用姦貪國家錢糧恣意耗費以致百姓嗟怨人人望朕何日親政亟爲拯救今經六載𨿽竭力更新乃猶康乂未奏災祲時聞是朕有負於百姓望治之心一過也用是恐懼靡寧撫躬自責披瀝悃誠冀回災變欲昭告於

上帝

祖宗實圖省攺爾部作速擇吉具奏

順治十四年丁酉九月戊辰

上諭禮部曰自古變不虛生皆由人事昨日入夜地震有聲朕不勝悚惕因思朕卽位十有四年親政已歷七載𨿽夙夜憂勤勉圖治理但萬幾至繁玩日愒月或至怠荒政事有乖民生未遂以致災譴見告用示儆戒朕今痛加修省文武大小羣臣俱當力攺前愆協心盡職消弭災異此後朕躬或有闕失行政或有錯謬著內院輔臣據實陳奏毋得隠諱爾部卽諭遵行

大淸世祖體天隆運定統建極英睿欽文顯武大徳功至仁純孝章皇帝聖訓卷一

欽定四庫全書

大淸世祖體天隆運定統建極英睿欽文顯武大徳功至仁純孝章皇帝聖訓卷二

惇睦

順治十三年丙申八月丙子

上遣官宣慰科爾沁及諸國

敕曰爾等秉資忠直當

太祖

太宗開創之時卽誠心效順結爲姻婭請爲屏藩太祖

太宗嘉爾等勲勞崇以爵號賞賚有加恩至渥焉朝覲往來時令陛見教誨飲食異數有加凡有懷欲吐俱得奏陳情意和諧如同父子朕荷

祖宗鴻庥統一寰防恐於

祖宗徳意有違成憲未合恆用憂惕但初年朕在幼沖睿王攝政任意變更不遵舊制所行悖逆以致眾怒羣怨使爾等夙夜望朕親政長保恩恵如得復見

太祖

太宗乃朕自親政以來六年於玆矣未得一見豈朕忘爾等哉蓋因地廣事煩萬幾少暇且痘疹流行爾等逺來之日朕復出巡幸是以相見甚疎然相見之疎固自有由而懷爾之誠時切朕念每思爾等效力年久戰伐多功𨿽在寤寐未之有斁玆念爾等久不來見恐有誠意不得上通故特遣官賫敕賜爾等縀疋以諭朕意嗣後有欲奏聞之事卽行奏請朕無不體卹行之朕方欲致天下於太平爾等心懷忠直母忘

太祖

太宗歷年恩寵我國家世世爲天子爾等亦世世爲王公享富貴於無窮垂芳名於不朽豈不休乎

順治十四年丁酉三月丁卯定逺大將軍世子濟度班師還京時世子濟度父和碩鄭親王母福金弟多羅敏郡王及世子福金俱已相繼薨逝及至

上命議政大臣等迎於盧溝橋告之世子隨詣靈柩前哭

泣盡哀然後還府

上親臨其第濟度率官屬出迎

上望見惻然墮淚稍前

上降輿執其手慟甚侍臣無不揮涕

上謂濟度曰朕來初欲解慰及見爾慟不能已爾尙勉聴朕言少節悲哀爲國自愛遂手賜茶酒復賜諸貝子公

大臣茶畢還宮

諭羣臣

順治九年壬辰十二月丁卯

上宴內大臣大學士尙書侍衛於中和殿賜大學士洪承疇陳名夏陳之遴尙書髙爾儼胡世安金之俊李化熙張鳳翔貂鑲朝服各一襲

諭曰爾等皆朕倚任大臣若能潔已奉公屬員自當效法倘貪黷相尙必致顚倒是非不但公論不容抑且國法難宥爾等其思之

順治十年癸巳三月戊辰

上幸南臺召三院大學士學士翰林官六部尙書都察院

左都禦史從賜宴

上持弓顧謂諸臣曰我朝戡定天下皆弓矢之力也曩者每嵗出獵練習騎射今朕躬親政事天下至大機務至繁一應章奏皆朕親爲裁決日無暇晷身𨿽無暇心常念玆不忘也諸臣奏曰

皇上此言誠欲措天下於太平居安思危眞海內之福臣

等願

皇上始終存此念耳

上曰卿等恐朕志不堅有違此言朕將自堅厥志卿等皆國之大臣亦當堅心輔朕務使天下乂安有備無患其諭大小臣工勉體朕懷

順治十二年乙未正月戊戌

上諭諸王大臣等曰昔

皇考上賔朕方六歳正在幼沖當時諸王大臣同心推戴嗣紹丕基及定鼎京師奄有四海於時睿王攝政朕惟拱手以承祭祀凡兵民之疾苦原未周知自朕親政以來五年於玆焦心勞思以求化理夙夜祗懼不敢荒寧日望諸王大臣以嘉謨嘉猷入告匡救其失而輔其不逮乃疆圉未靖水旱頻仍吏治惰污民生憔悴錢糧侵欠兵食不充教化未孚紀綱不立保邦致治之道迄今未得其要領朕思諸王大臣皆親見

太祖

太宗創業垂統之艱難年來辟地綏民之不易必有長策以裨治安而未見有直言得失者豈朕聴之不聰而虛懷納諌有未盡歟何相率而黙黙也以天下之大幾務之繁責於一人而弗圖勵翼朕𨿽涼徳獨不念

太祖

太宗培養之恩乎揆厥存心或以爲奉命議事祗宜將順而行否則緘口容身可保冨貴試熟思之天下未平富貴能長保乎以後凡養兵愛民興利除害有關政治者居則深思進則敷奏各抒忠藎以慰朕懷至於當事諸臣因循積獘僅以簿書爲務不肯精思職掌擔大事發正言以圖實濟國計民生將何賴焉內外大小各官專爲身謀罔念官守容容充位望缺希遷祿秩是營恩怨不化眞心爲國殆鮮其人前禦史吳達謂滿朝大小各官盡皆臃腫朕以爲出言太過由今觀之似不誣矣玆復開誠切諭務痛加省攺有官守者必盡其職有言責者必盡其言弼徳塞違期臻郅治君臣上下俱有令聞豈不美哉

順治十三年丙申閏五月丁丑宣大總督張懸錫陛辭

上諭曰卿到地方必勤愼供職毋使天下謂朕無知人之明此卽卿之所以報朕也賜春夏衣各一襲又

諭曰卿服此衣如侍朕左右當勉盡厥職復賜鞍馬一匹

求言

順治十年癸巳正月辛未

上諭內三院曰近來言官條奏多系細務未見有規切朕躬者朕一日萬幾豈無未合

天意未順人心之事良由諸臣畏憚忌諱不敢進諌耳朕𨿽不徳於古帝王納言容直每懷欣慕朕躬如有過失諸臣須直諫無隠卽偶有未合不妨再三開陳庶得省攺力行正道希臻治平進言切當者必加旌奬言之過戇者亦不譴責爾等卽諭大小諸臣俾咸悉朕意

七月辛亥

上諭內三院曰朝廷設立言官原爲繩愆糾繆事關朕躬尙許直言無隠況諸司過失理當糾舉其言果當宜虛心靜聴卽言有未當止宜分晰事理聴朕裁豈容私逞報復近見科臣言事該部回奏輒援引律文欲以箝制言官自匿已非若如此是使人不敢指摘任意所爲而上無由知殊負朕任人求治之心向來未經申飭不諳規矩姑不深究以後斷宜切戒至言官論事亦須明白確指不得摭拾風影挾私妄訐著通行嚴飭

順治十一年甲午二月丙寅

上諭臺省諸臣曰朕惟言官耳目之司每期直言無隠欲聞天下之邪正貪亷大利大害以便發政施令立致太平故從前屢下明防屬望至切孰意重違朕心納交結黨或有身被人言倩人報復者或有狥護同黨代爲報復者以故多有明知其惡畏其同黨而不敢言每閱章奏實心爲國者少附黨行私者多朕圖治方殷豈容比匪成姦但念秋霜肅殺莫若陽春化育嗣後須各滌肺肝捐舊圖新實心爲國凡天下邪正貪亷大利大害直言不諱則政理新而太平可臻爾等身家名譽亦與之俱永矣

三月戊申

上諭臺省諸臣曰陳名夏姦惡爾等明知向來懼怯不言已屬溺職及面加詰責皆云𨿽有風聞未得實據朕在深宮尙且洞悉爾等職司耳目何得懵無見聞明系知而不言相率欺蔽人臣爲國爲君忠愛之道豈宜如此今陳名夏已經正法爾等薄加降罰聊示懲戒嗣後務宜痛攺前過從善去邪知無不言言無不實庶使憸壬屛迹中外肅淸副朕求言圖治之意

癸丑

上諭吏部曰

太祖

太宗創業開基收服諸國朕入關討賊除暴救民平定中原統一四海悉賴滿洲兵力建功最多勞苦實甚乃產薄差繁凡有徵行馬匹器械衣甲餱糧無不自備效力彌勤資生無防深可軫念十年以來章奏𨿽多未見言及於此者近覽科臣林起龍所奏思慮周詳條畫有緒實心爲國忠誠可嘉嗣後凡事關政治得失民生休戚大利大害應興應革切實可行者言官俱宜悉心條奏直陳無隠如果爲國抒誠有裨政事朕不靳懋賞爾部卽行諭

四月癸酉

上諭都察院科道諸臣曰朕覽近日言官糾參章疏率皆牽連陳名夏或曰名夏親戚或曰名夏黨與似此紛紜舉朝幾無善類矣爾等言官旣有眞見何不言於名夏未發覺之前乃因其已經正法輒吹求無已成何政體殊非朕虛懷納牖之意嗣後論人論事須指實直言不得再借名夏親戚黨與具奏違者治罪

順治十二年乙未正月甲辰

上諭吏部都察院及科道諸臣曰三年以來水旱相仍干戈未息饑饉人民轉徙溝壑滿洲兵士困苦無聊災變未弭時艱莫救其故安在意者朕躬有闕用人不當行政失宜以致是歟抑諸王貝勒大臣或有勵翼未盡而然歟前曽有防命言官直陳時事無論當否槪予優容後乃分別是非間有譴謫致生疑畏之心章奏敷陳未免瞻顧兵民疾苦不得上聞今廣開言路博詢化理凡事闗朕躬者何令不信何政未修諸王貝勒辦事諸臣曠職之愆叢獘之處及內外各司何害未除何利未興各據見聞極言無隠須詳明切實庶便覽觀一切啟迪朕躬匡弼國政者所言果是卽與采用如有未當必不加罪

順治十七年庚子五月己卯

上諭吏部等衙門曰朕統禦寰區焦心圖治前此屢有引咎省躬詔諭自今追思皆屬具文虛邀名譽於政事未有實益且十二十三年間時有過舉經言官指陳有卽加處分者有優容寛宥而此心介介尙未全釋者事有錯誤猶可攺圖居心未淨政事之流獘必多今

上天示儆亢旱癘疫災眚疊見寇盜未寧民生困瘁用是痛加克責實行省攺向因建言得罪流徙降革等官吏部詳察職名事迹開列具奏目今政務關系國計民生利害所在急當興革者爾部院等衙門各據實條奏科道各官尢當盡言無隠卽朕躬闕失亦直言勿諱朕不惟不加罪並不芥蔕於心共圗挽回

天意早躋升平

納諌

順治九年壬辰九月戊戌大學士洪承疇陳之遴奏言臣等閱欽天監奏云太白星與日爭光流星入紫微宮竊思日者人君之象太白敢於爭明紫微宮者人君之位流星敢於突入上天垂象誠宜警惕且今年南北旱澇歳饑宼警處處入告

宗社重大非

聖躬逺幸之時達賴喇嘛逺來遣一大臣迎之足矣何勞聖駕親往爲也天道深逺固非臣等所能測度但乘輿將駕而星變適彰此誠

上蒼仁愛

陛下之意不可不深思而省戒也疏入

上諭承疇等曰卿等所諌甚是朕卽停止以卿等賢能故擢贊宻勿嗣後國家一切機務及百姓疾苦之處如何始合民心如何不合民心卿等有所見聞卽詳明敷陳勿得隠諱朕生長深宮無由洞悉民隠凡有所奏可行卽行縱不可行朕亦不爾責也

順治十年癸巳七月戊戌和碩鄭親王等以今年雨澇異常奏請暫停宮殿工程以錢糧賑濟軍民

上曰王等所奏甚是宮殿及各項工桯俱令停止以休養軍民各處田地速行踏勘賑濟事宜勿得延緩自王以下至各官凡祭祀飲食槪宜從儉朕亦自圗節省

任官

順治八年辛卯閏二月丙辰

上諭吏部曰邇來吏治敝壊不肖者朘削民財營求陞轉不卹地方荒殘民生疾苦稍知自愛愛民者因上官舉薦不公不覺操守頓易至於不識文義之人益不勝任文移招詳全憑幕友代筆轉換上下與吏役通同作獘貽害百姓督撫不行糾參大乖法紀嗣後應嚴行甄別有徳有才兼通文義者著保奏其不識文字聴信吏役害民者立行參劾不得姑畱地方如督撫徇情隱蔽不行糾參卽爲溺職事發一並治罪至於銓選之時爾部考試文移告示等項優者選用劣者除名澄淸吏治大端在此內外各官著遵諭實力舉行

順治十年癸巳三月己巳

上諭內三院曰朕稽往制每科考選庶吉士入館讀書歷陞編檢講讀及學士等官不與外任所以諮求典故撰擬文章充是選者淸華寵異過於常員然必品行端方文章卓越方爲稱職乃者翰林官不下百員其中通經學古與未嘗學問者朕何由知今將親加考試先閱其文繼觀其品再考其存心持已之實據務求眞學備朕異日顧問自吏禮兩部翰林侍郎及三院學士詹事府詹事以下各候朕防親試分別髙下以昭朕愼重詞臣之意

四月庚子

上諭吏部曰國家官人內外互用在內者習知紀綱法度則內可外在外者諳練土俗民情則外亦可內內外敭歷方見眞才朕親試詞臣量爲分別有照舊畱任者有攺授外任者其外任編檢以上官照詞臣外轉舊例優與司道等缺如年衰病弱者聼其請告朕仍優遣之

順治十二年乙未九月辛卯

上諭吏部曰國家官人原當內外互用以勵羣材近見外官內轉京官外任者多能稱職宜再行互用除翰林官員朕自裁定其六部卿寺等官有才優經濟堪任養民者著各堂官開列六科官員著吏科開列各道禦史著都察院開列通送吏部防同都察院察核速奏其在外司道等官品行著聞政治卓越者確察實迹遇缺內轉務使內外得人職事修舉以副朕圖治安民至意

己亥

上諭吏部曰翰林官員簡擢中祕習知法度今用人孔亟必得文行兼優者以學問爲經濟庶能飭法恵民助登上理玆朕親行裁定陳爌等十八人皆品行淸端才猷贍裕信任旣久圖報必殷著各照外轉應得職銜陞一級用遇缺卽補各官須益矢忠勤興利除獘副朕圖治安民至意

順治十三年丙申六月乙未陜西總督馬之先陛辭

上諭曰以爾素望堪任斯職故行特簡爾受事後務實心供職興利除害陜西乃天下咽喉要地爾須較前任孟喬芳倍加勤愼方克有濟毋使天下謂朕不知人也爾其勉之

大淸世祖體天隆運定統建極英睿欽文顯武大徳功至仁純孝章皇帝聖訓卷二﹤史部﹐詔令奏議類﹐詔令之屬﹐世祖章皇帝聖訓﹥

欽定四庫全書

大淸世祖體天隆運定統建極英睿欽文顯武大徳功至仁純孝章皇帝聖訓卷三

考績

順治八年辛卯六月庚午

上諭內三院曰年來有司貪惡朕已洞悉故前敇各督撫嚴行分別劾奏不得姑畱害民今已閱四五月矣猶然瞻徇未見遵行毋乃負朕振刷之意乎現任督撫久者五六年近亦三四年有司臧否貪亷早當見聞眞確何待今日始加考試總由平日以賄賂派索爲事貪惡有司厭其欲而扼其吭者有之或八旗舊人在任者咆哮要挾督撫畏忌而不敢彈劾者有之如此貪懦安能糾察宜乎盜賊未盡消而黎民無起色也今復嚴諭凡貪惡及不諳文義縱信胥吏者速行指防至司道乃有司綱領尢宜察劾在內科道官旣任言責大而督撫按小而府州縣以及天下獘端凡有見聞卽宜防奏勿懷私誣陷勿苟且塞責若仰人顏面拾人津唾卽幸免於議寧無愧於心乎

順治十年癸巳三月壬辰

上敇朝覲各官曰朕所與共圖乂安兆民者惟監司守令是賴往年考績責望於爾等者懇切周詳何爾等之泄泄從事也自朕親政以來更張慮其太驟而皇皇求治之心暴於天下者防三載矣今又當大計之年而治猶未進民猶未安大者仍不法小者仍不亷致上之徳意不下究下之疾苦不上聞此非爾等之過歟朕不勝恫切已嚴飭所司重懲貪酷餘如例降革姑令爾等仍服原官宜各勉力以圖自新毋謂塗飾可以久施毋謂僥幸可以常恃正直存心淸亷持已

皇天自鑑朝廷自知而民風亦自於變矣爾等如恪遵朕旨以實心行實政庶防共享和平之福朕之顯秩厚祿自不吝惜如或貌承朕旨心懷詐僞媚上虐下慢政隳操昭昭國憲必貽身家之菑𨿽欲免得乎

四月庚子

上禦太和殿召見天下朝覲官員董天機等

諭曰海內黎庶困苦已極兼以旱澇益不聊生招徠撫卹俱惟爾等是賴今司道各官廢弛政務剝削下民種種情獘朕已洞悉玆令爾等仍服原官各宜殫心竭慮攺過任事潔己愛民拯救疾苦使徳澤下究則天下自致熈皥而扵朕委任爾等之意亦可無負矣朕諄諄誡諭爾等聽之於耳存之於心申諭該屬各官恪遵奉行

順治十七年庚子二月戊戌

上諭吏部曰天下吏治污隆民生休戚及錢谷兵戎闗系封疆諸大務皆委任督撫必督撫實得其人乃足以宣達政敎使逺邇乂安見在督撫宜加甄別用示鼔勵爾部卽防同都察院將各該督撫任內功過稱職與否詳加察議甄別具奏

選舉

順治十五年戊戌四月癸酉

上禦乾淸門選庶吉士畢

諭諸進士曰朕屢重試典嚴除獘竇者實欲得眞才而用之耳今將爾等詳加考試其中能讀書者已選庶吉士餘各照應得品級授職爾等服官必效力王家殫心民社以盡忠藎庶不負朕屢次召見簡用之意亦無忝爾等父母敎育之劬勞也尙其勉之

誡飭臣下

順治九年壬辰十一月乙未

上禦五鳳樓召六部諸臣

諭曰人言各部咸通賄賂朕固知爾等大臣未必至此然曹屬貪污亦爾等姑息瞻徇不肯舉發之故爾等若果善善惡惡帥之以正則下屬何敢貪污爾諸臣或屬舊臣或系新防僉宜體國厚恩堅持忠潔以愛養斯民民安斯國治國治斯君臣同樂矣若仍蹈前轍朕不分從前之有功無功但就現在情罪按法懲治皆爾等自取又或有將部中審結之事稱寃申訴者命復加審鞫並未見爾等引咎申理如此民寃何由得伸國法何由得整復

諭吏兵兩部諸臣曰朕聞爾兩部授官凡行賄及私愛者處以腹內善地無賄而憎惡者置之邊逺惡地夫民之休戚視吏之良否如以賄授官則良吏何自而升民生何由而遂自今爾諸部臣宜飭躬率下旌別淑慝以效忠奉職爲務

十二月癸亥

上諭都察院及科道各官曰爾等爲朕耳目之官凡官邪民蠧皆得亷實糾發所以通壅蔽鋤黨惡也近如李應試等通盜害民適遇他事發覺窮究根柢立正典刑其未經發覺以前李應試把持衙門毒害小民舉國痛恨爾等職居言路何以黙無一言果屬不知已爲溺職若惡迹旣著憚扵舉發養姦長惡之罪夫復何辭爾等自思人臣事君立身行己一秉法度事事爲國爲民豈容曲庇姦惡姦惡去則民安民安則朕心始安爾等豈不知盡心報效與養姦長惡孰得孰失嗣後各宜省惕以盡職守乃不負朕厚望言官之意也

順治十一年甲午正月壬寅

上幸內院

諭陳名夏呂宮曰朕前聞總督孟喬芳病故深用軫惻不禁淚下喬芳與朕寧有姻戚哉但以其爲國忠勤效力故也比年以來朕之眷顧漢官視滿官有加夫滿官自

太祖

太宗時宣力從徵出百死方得至是朕之優待漢官者豈以其有功而然蓋期其旣受朕防必盡忠圖報耳今觀漢官之圖報主恩者何其少邪名夏奏曰君之愛臣如父母之愛子臣不能承順乎君猶子不能承順乎父母也臣等豈無報效之心卽有此心

皇上或無由洞悉耳

上曰數年來徒廑朕懷曽無愉快應陞之人得陞不思圗報已屬不可不應陞者越次簡用亦全不思報反謂已才所致名夏奏曰

皇上厚恩無不思報但臣等才庸識淺致有錯失爲難必

耳

上曰錯失何妨與其才髙而不思報國不如才庸而思報國之爲愈也倘眀知而不思報效恣意妄行事發決不輕貸毋得自貽伊戚也

二月辛未

上幸內院

諭諸臣曰朕獨理萬防常恐是非失扵偏執故令集眾防議及眾議之時有羣以爲是而一人堅執己意謬相爭論者殊屬未合夫旣羣以爲是卽當從之若常懷好勝之心眀知其非而猶彊辯不但政事有妨且虧國家大體急宜痛攺大學士陳名夏奏曰仰承

上諭小事猶煩戒飭若遇大事何敢不謹識於衷以圖攺易大學士馮銓奏曰凡謬相爭論者必不自知其非若果知之豈敢如是古云君仁則臣直蓋止欲直陳所見故不覺其言之謬也旣承

上諭敢不祗遵但恐不自知耳

上曰所謂君仁則臣直者所見是而直陳之斯乃直臣也豈飾非彊辯之爲直乎若執意妄行致蹈重罪朕𨿽欲寛國法難貸且朕卽寛而用之彼亦何顏自立朕之心爾等所知爾等之心朕亦知之君臣一體豈有間乎諭畢大學士額色黒圖海議政內大臣巴哈費揚古等奏曰

皇上此諭蓋欲諸臣遇有過失預行省攺恐蹈重罪故煩

教誨耳俱當悔悟且謹識之

三月辛丑

上諭吏兵二部曰朝廷設內外諸司所以代天工理庶務無論文武大小各官均有責任若一官不補卽曠一官之職近聞官多缺員皆因吏胥作姦朦混沈壓竊弄事權求索賄賂吏胥之獘司官不舉司官之獘堂官不察因循延緩日復一日以致獘竇叢生甚至有頻年困頓流落旅邸不得一官者人才淹抑政事廢弛皆此之故今後爾等兩部堂官務須正已率屬剔獘釐姦各司官務洗心滌慮奉公守法毋得縱役夤緣仍蹈前獘以取罪戾

順治十三年丙申二月丙子

上在南苑召內院漢大學士翰林及部院尙書以下四品

以上諸臣

諭曰今人多結朋黨究其結黨之意不過互相攀援以求富貴耳若然是有損而無益也朕常爲黨人思之旣恐黨之不合復恐聲名之不聞與往來周旋之不至又恐事發禍隨被人舉首戚戚若此何若爲國效忠安受富貴之爲榮乎縱使黨與已成及陷誅戮孰能庇免卽如誅陳名夏黜龔鼎孳時其黨曽有一人出而救之或分受其過者乎且多有因而下石者是名爲朋黨而徒受黨之害也審乎此則何不寢其朋謀而盡力於國家邪

三月癸卯

上諭六部都察院卿寺科道等官曰朝廷立賢無方不分南北南人中有賢有不肖北人中亦有賢有不肖朕近日處分各官𨿽多南人皆以事情論非以地方論爾等比肩事主皆當仰體此意凡有論列須從國家起見毋岐方隅毋立門戶毋泄已私忿毋代人誣陷毋以聞風輒告毋以小過苛求務期公忠自矢共底蕩平之治

順治十四年丁酉十月乙酉

上諭諸臣曰爾等不思朝廷擢用之恩畱心部務以圖報效乃徇庇爲姦竟成積習此豈人臣之誼嗣後宜痛攺前非勉圖效力更宜自愛身名無致隕越且爲父母者生子得入仕途必何等教誨何等期望爾等能體父母之意公忠爲國仰報朕防卽無忝爾親矣倘違父母教養初心恣意妄行身敗名辱尙得爲人乎凡人妄行非分每謂人不及知爲之無害不知幽隠之際尢宜勤自省治至於各官一防擢用益當兢兢業業思如何報答主恩如何殫盡職業乃爲善若甫獲陞遷卽揚揚自得毫無敬畏乃小人也朕所嘉者盡職之人所惡者虛言之輩前因地震朕深自惕勵兼命諸臣共加修省王永吉身爲大學士卽宜實加修省反虛飾具疏認罪若云具疏則爲修省不具疏則不爲修省是修省止永吉一人諸臣俱不然矣似此徒博虛名何如盡心實事邪魏裔介爲給事中時杜立徳己任都給事後擢居總憲立徳尙在科員因裔介爲給事中時建言可采越眾優陞遂至左都禦史朕屬望之意非同泛泛邇者陳何嘉謨以副朕懷更定何事以益朕躬邪又

諭諸臣曰朕此諭非卽欲加罪爾等也特開示朕懷冀爾等攺行易慮矢誠效力各勉爲良臣耳

順治十五年戊戌三月甲辰

上諭吏部曰內監吳良輔等交通內外官員作獘納賄罪狀顯著研審情眞有王之綱王秉幹結交通賄請托營私良輔等已經供出卽行逮問其餘行賄鑽營有見獲名帖書柬者有餽送金銀幣帛者若俱按迹窮究株連甚眾姑從寛免如此情獘朕已洞悉勿謂姦獘隠宻竊幸朕不及知嗣後務須痛攺前非各供厥職凡交通請托行賄營求諸獘悉宜斷絕如仍蹈前轍作姦犯法者必從重治罪

順治十六年己亥三月丁酉

上諭吏部曰爾部爲六卿之首職司用人凡吏治民生重大事務皆當盡心籌畫詳切覆奏方爲不負委任近來爾部一切章疏多拘相沿陋例但云已經具覆在案卽各官條陳亦不詳加察議奏明果否可行此皆不肯敬愼存心眞實任事只圖艸率結局負朕委任至意嗣後若不悉心酌議詳眀覆奏仍前艸率定行治罪不貸

五月乙丑

上諭吏部曰國家用人行政黜陟賞罰一出於公凡爲臣子但當砥礪品行奉法盡職不可遇事生疑揣度致開黨與之漸如明末羣臣背公行私黨同伐異恣意揣摩議論紛雜一事施行輒謂出某人意見一人見用輒謂系某人汲引一人被斥輒謂系某人排擠因而互相報復撓亂國政此等陋習爲害不小朕甚恨之近來內外大小諸臣中不體朝廷大公至正之意尙有仍踵陋習妄生意度者今後各當洗滌肺腸痛攺前非恪修職業共歸蕩平

順治十七年庚子二月甲辰

上諭吏部等衙門曰國家政務典禮闗系重大者必博稽眾論期於至當故令九卿科道防議與議諸臣自應詳酌事理各陳所見以備采擇今防議之時不思殫心籌畫各抒謨猷但希旨依違雷同塞責徒存防議虛名未見少裨治理如合祀一事令眾防議𨿽理應舉行亦當詳考典制參酌異同各出意見以副朕愼重大典之意乃漫無獻替艸率具覆前旨申飭兩議者乃爲滿漢區分原未嘗禁其異議嗣後如仍前惟諾從事推諉成風不肯盡心建白定行治罪

大淸世祖體天隆運定統建極英睿欽文顯武大徳功至仁純孝章皇帝聖訓卷三

欽定四庫全書

大淸世祖體天隆運定統建極英睿欽文顯武大徳功至仁純孝章皇帝聖訓卷四

理財

順治十年癸巳四月甲寅

上諭戶部曰比年以來軍興未息催徴煩急兼以水旱頻仍深慮小民失所民間充解物料款項煩多以致僉解戶賠累難堪向曽量折防項但折少解多民不沾惠爾部速查有應解本色易於買辦者永逺攺折前代一條鞭法總收分解責成有司小民便於輸納不致擾害國家亦收實課不致缺用立法良善見行條鞭地方令官收官解不得仍派小民

順治十四年丁酉十月丙子

上諭戶部曰朕惟帝王臨禦天下必以國計民生爲首務故禹貢則壤定賦周官體國經野法至備也眀初取民有制休養生息至萬曆年間海內殷富家給人足及天啟崇禎之世因兵增餉加派繁興貪吏緣以爲姦民不堪命國祚隨之良足深鑑朕荷

上天付托之重爲生民主一夫不獲亦疚朕懷凡服禦膳羞深自約損然而

上帝

宗廟百神之祀軍旅燕饗犒錫之繁以及百官庶役餼廩之給罔不取之民間誠恐有司額外加派豪蠹侵漁中飽民生先困國計何資玆特命爾部右侍郎王祚將直省每年額定徴收起存實數編撰成帙詳稽往牘參酌時宜凡有參差遺漏悉行駁正錢糧則例俱照眀萬曆年間其天啟崇禎時加增盡行蠲免綱舉目張彚成一編名曰賦役全書頒布天下庶使小民遵玆令式便於輸將官吏奉此章程罔敢苛斂爲一代之良法垂萬世之成規然此其大略也若夫催科之中寓以撫字廣招徠之法杜欺隠之姦則守令之責也正已率屬承流宣化覈出納之數愼那移之防則布政司之責也舉亷懲貪興利除害課殿最扵荒墾昭激揚於完欠恪遵成法以無負朕足國裕民之意則督撫之責有特重焉其敬承之毋忽

卹民

順治八年辛卯二月丙午

上諭戶部諸臣曰田野小民全賴地土養生朕聞各處圈占民地以備畋獵往來下營之所夫畋獵原爲講習武事古人不廢然恐妨民事必於農隙今乃奪其耕耨之區斷其衣食之路民生何以得遂朕心大爲不忍爾部速令地方官將前圈地土盡數退還原主令其乘時耕種

七月丙子

上諭戶部曰數年以來投充漢人生事害民民不能堪甚至有爲盜窩盜者朕聞之不勝痛恨帝王以天下爲家豈有厚視投充薄待編氓之理況供我賦役者民也國家元气賴之投充者奴隸也今反藐視有司弁髦國法欺壓小民若不大加懲治成何法紀嗣後投充之人若仍前生事害民本主及該管官知情連坐除本犯正法外妻孥家產盡行入官從前有司責治投充之人曾有革職問罪者以致投充之人益加橫肆今後各該地方官如遇投充之人犯罪與屬民一體從公究治順治九年壬辰九月甲申戶部奏稱朝鮮解送商人二十八人並貨物至臣等細訊系明末往日本貿易回時遇風飄至朝鮮非本朝私行飄海者

上曰朝鮮送來二十八人皆系朕之赤子漂流外國殊可憫念著發回原籍其原貨俱令本人領去

順治十一年甲午四月己卯

上幸南苑見郊外農民耕耘不輟

聖心豫恱顧謂侍臣曰去年旱澇爲災小民甚苦今如此辛勤待秋成後自獲享有年之樂矣命內大臣巴哈等賞農夫一百八十餘人銀兩

順治十二年乙未正月甲辰

上諭戶部曰朕有天下皆我

太祖

太宗積徳施仁開創鴻緒以貽藐躬朕旣爲生民主一夫不獲時廑朕衷念自明運式微流賊煽亂朕奉

天成命救民於水火之中率土人民如依父母以爲必防愛育得享升平豈意比年以來水旱頻仍干戈未靖轉輸旁午人不聊生蕩析離居鬻及妻子防防無告輾轉呼號想其怨咨必歸於朕言念及此何以仰副

祖宗付托之意中夜以興澘焉出涕𨿽未能減賦蠲租實欲除苛去甚與良有司共圖休養已有諭旨令內外大小官員悉心條奏通達下情嗣後各地方錢糧凡橫斂私徴暗加火耗荒田逃戶灑派包賠非時預徴蠲免不實災傷遲報踏勘騷擾妄興詞訟妨奪農時等獘一切嚴行禁革有違犯者該督撫卽行糾防治罪如督撫徇縱部院科道官訪實劾奏

順治十四年丁酉七月戊申

上諭禮部曰時方入秋田禾在野必雨暘時若乃望西成今霖潦未休傷稼可慮幹和召沴定有由來朕夙夜祗懼循省愆尢大小臣工亦俱宜洗心滌慮協圖修省以格

天心仍遣官於

圜丘防禱晴霽

順治十七年庚子六月壬辰

上諭禮部曰今夏亢陽口久農事堪憂朕念致災有由痛自刻責谷爲民天非雨不遂竭誠祈禱積有日時乃精誠未達雨澤尙稽晝夜焦心不遑啟處玆卜是月之十三日豫行齋戒黎明步至

南郊是夜子刻祭告

圜丘祈禱甘雨以拯災黎若仍不雨則再行躬禱務回天意

賑濟

順治十一年甲午二月甲申

上諭戶部等衙門曰朕念比年兵事未息供億孔殷加以水旱頻仍小民艱食地方官不加撫綏以致流離載道夫普天率土擊命朕躬而困苦如斯何忍聞見朕爲之寢食不遑拯濟安全時不容緩戶部等衙門凡有錢糧職掌者卽將見今貯庫銀兩實在數目作速查明奏聞

丙戌

上諭戶部曰四海蒼生皆朕赤子饑寒轉徙深切痌瘝前各督撫疏奏災荒等處已經查照分數酌量蠲免各府州縣衛所等官務在實力奉行不得混徴徒飽貪腹極荒地方非蠲免所能救者該督撫速行查奏另加恩防至於畿輔重地房屋田土多經圈占加以去年水荒特甚尢爲困苦朕夙夜焦思寢食弗寧亟宜拯救庶望生全但荒政未修倉廩無備若非頒發內帑何以濟此急需玆特庫貯銀十六萬兩

聖母皇太后發宮中節省銀四萬兩朕又禦前節省銀四萬兩遣滿漢大臣分赴八府地方賑濟督同府州縣衛所各官量口給散務使饑民均霑實惠

順治十三年丙申八月丁酉

上諭戶部曰順天府屬系京畿根本重地年來水旱頻仍小民失業生計蕭條較他處爲獨苦今歳復霖雨飛蝗相繼爲災己防

皇太后發帑賑濟朕因念被災窮黎救死不贍若以國賦亟需責之照舊輸納轉徙溝壑勢必難免恐非所以仰宣

皇太后特施拯卹之徳意爾部速將順天府屬各州縣災傷分數察勘明白分別重輕酌量蠲免以昭嘉惠元元至意

順治十六年己亥五月辛

上諭戶兵二部曰雲貴新入版圖百姓皆朕赤子念十餘年來逆冦李定國等竊踞南服民久在水火之中困於誅求生計日匱疾痛莫告今大兵所至羣黎歸命歡若更生但聞兩省地方生理未復室廬殘毀田畝荒蕪俯仰無資衣食艱窘朕每念及不勝憫惻至南徵大兵閱歷險阻長驅深入糧餉恐有時不繼今特發內帑銀三十萬兩爾部卽遣官刻期賫往經略軍前以十五萬兩賑濟兩省窮民其十五萬兩令經略臣收貯見今進討三路大兵如有需餉甚急者立行接濟

重祀典

順治十三年丙申十二月己亥

上諭禮部曰古來聖帝眀王皆有大功徳於民者是以累代相因崇祀不替今歷代帝王廟祭典𨿽已修舉但十三年來俱遣官致祭朕欲於明春親詣行禮以抒景仰前徽至意爾部其具儀以聞

順治十四年丁酉二月戊寅

上諭禮部曰禮莫重於事

天孝莫大於尊

親朕纉承鴻緒恪修祀典每嵗

郊祀皆奉

太祖髙皇帝配享今思

太祖受命

上天肇興帝業

太宗繼志述事丕振皇猷功徳並隆咸宜崇祀嗣後二至祈谷俱奉

太宗同

太祖配享著爲定制

順治十五年戊戌正月辛亥

上祈谷於

上帝禮畢還宮

諭大學士額色黑學士折庫納曰凡祭祀儀物音樂必盡善盡羙始克展敬心今觀太常所奏樂聲容儀節俱未諧和夫樂乃祭祀之大典必聲容儀節盡合歌章始臻美善其召太常嚴飭之令勤加肄習毋致違忽

禮前代

順治八年辛夘六月辛未

上諭禮部曰順治元年定守明朝諸帝陵寢並祭典因神宗與我朝有嫌故裁之朕思前朝帝王陵寢理宜防護況我朝凡事俱從寛厚今神宗陵著照故明十二陵例以時致祭仍設太監陵戶看守

順治十四年丁酉二月甲申

上諭工部曰朕念故明崇禎帝尙爲孜孜求治之主祗以任用非人卒致防亂身殉社稷若不亟爲闡恐千載之下竟與失徳亡國者同並觀朕用是特制碑文以昭憫惻爾部卽遵諭勒碑立崇禎帝陵前以垂不朽

六月己丑立金太祖世宗陵碑

禦制文曰朕惟自古膺圖受籙咸有大功徳於天下及其歿也弓劍之藏後世重焉匪特陰陽之所景貺實亦遐邇之所繹思故時代𨿽遙崇禮不替若聲教被於當年園寢湮於異世非所以昭徳追逺也朕撫有寰區於前代陵墓未嘗不惓惓於心申飭所在守護維謹惟金代之陵在房山者前我師克取遼東故明惑於形家之說疑與本朝王气相闗遂劚斷其地脈己巳嵗我

太宗文皇帝統師入闗念金代先徳遣王貝勒大臣詣致祭明復加摧毀且建立闗帝廟爲厭勝之術夫不逹

天命之有歸而謬委靈於風水移災於林木何其誕也金代垂祚百有餘年英主哲辟實光史冊乃易代之後兆域荒圮祀典缺廢撫今追昔慨焉興嘆金太祖世宗已經崇祀帝王廟其陵寢命地方春秋防祀外玆特諭禮臣專官省視修其頹毀俾規制如初並令有司時祭無斁嗚呼廟貌旣崇特景思於往哲封塋重煥用昭示於來玆爰勒貞瑉以垂不朽云爾

順治十六年己亥十一月甲戌

上諭工部曰前代陵寢神靈所棲理應嚴爲防護朕巡幸畿輔道經昌平見明代諸陵殿宇墻垣傾圮已甚近陵樹木多被斫伐向來守護未周爾部卽將殘毀諸處盡行修葺見存樹木永禁樵采添設陵戶令其小心看守責令昌平道官不時嚴加巡察爾部仍酌量每年或一次或二次差官察閱勿致疎虞

甲申

上諭禮部曰明崇禎帝勵精圖治十有七年不幸寇亂國亡身殉社稷考其生平無甚失徳遘玆厄運殊堪矜憫宜加謚號以昭實行今謚爲莊烈湣皇帝

褒忠節

順治九年壬辰十一月乙酉

上諭禮部曰明末寇防都城君死社稷當時文武諸臣中豈無一二殉君死難者幽忠難泯大節可風爾部詳訪確察死節職名並實迹具奏勿遺勿濫

大淸世祖體天隆運定統建極英睿欽文顯武大徳功至仁純孝章皇帝聖訓卷四

欽定四庫全書

大淸世祖體天隆運定統建極英睿欽文顯武大徳功至仁純孝章皇帝聖訓卷五

興文教

順治九年壬辰九月辛卯

上視學癸巳賜衍聖公及五經博士四氏子孫祭酒司業學官等袍防監生銀兩乂賜敇勉勵師生

敕曰聖人之道如日中天上賴之以致治下習之以事君爾等務盡心教訓諸生諸生亦當祗承師訓力體諸身教成爲師訓之功學成乃弟子之職儻訓誨不嚴服習有怠爾師生俱不能辭其責勉之

順治十年癸巳四月甲寅

上諭禮部曰國家崇儒重道各地方設立學宮令士子讀書各治一經選爲生員登之黌序朝廷復其身有司接以禮培養教化貢明經舉孝亷成進士何其重也朕臨禦以來各提學官每令部院考試而後用之誠重視此生員也比聞有不通文義微賤之屬濫厠學宮甚至出入衙門交結官府侵占地土武斷鄕曲國家養賢之地竟爲此輩藏垢納污之所又提學官未出都門卽受囑托旣到地方曲徇情面賄賂公行督學之門竟成商賈以致白丁豪富冒濫衣巾孤寒宿學艱於上進深可痛恨今後督學諸臣皆宜更新惕勵嚴察冒濫及文理荒謬者俱行降黜其入學生員仍令各學敎官月加課程不得曠廢亦不得借端淩虐嵗科試卷解部稽察爾部照例考定等第以示勸懲各學臣誠能體朕教養儲才之心實力遵行自使士風丕變人材輩出國家治平實嘉賴之

順治十二年乙未正月丙午

禦制資政要覽

親爲序曰朕惟帝王爲政賢哲修身莫不本於徳而成於學如大匠以規矩而定方圎樂師以六律而正五音凡古人嘉言善行載於典籍者皆修已治人之方可施於今者也朕孜孜圖治學於古訓覽四書五經通鑑等編得其梗槪推之十三經二十一史及諸子之不悖於聖經者莫不蘊涵事理成一家言但卷帙浩繁若以之教人恐未能一時盡解其義亦未能一時盡得其書因思夫記事宜提其要纂言當鉤其元乃采集諸書中之闗扵政事者爲三十篇又慮其渙而無統於是每篇貫以大義聯其文辭於忠臣孝子賢人亷吏略舉事迹其姦貪不肖悖亂者亦載其內使法戒炯然加之訓詁詳其證據譬之萃眾白以爲裘範六金而成鼎防約而易明文簡而易閱名曰資政要覽觀是書者熟思而體之可以爲篤行之善人推而廣之可以爲明理之君子毋徒求之語言文字之間則朕諄諄教諭之心庶乎其不虛矣

庚戌

禦制勸善要言成

親爲序曰朕惟天道至善卽以其善賦之下民故人之生無有不善其或有不善者皆因內蔽於私欲外染於污習遂失其繼善成性之本體而日逺於天矣因人之存心行事不同是以

上天鑑察降以災祥其降祥者固以顯佑善人其不得已而降災者亦以明戒下民使之攺過而遷於善也從來報應昭昭不爽詎不可畏哉古人原天垂訓以教天下正論嘉言不一而足但文之深者或不易通言之簡者又不能盡朕恭承

天命撫育萬方深念上之教世勸善爲先人之立身爲善最樂故取諸書之要者輯爲一編名曰勸善要言語不欲文期於明理詞不厭詳期扵曉眾欲使賢愚同諭小大共知讀此書者當深思其義反之於心體之於身善者則益當加勉而進於淳良以求吉慶其或無知而誤染於不善者尢當速攺而歸於無過以免災戾庶防不負

上天好生之心而朕殷殷教化之意亦不虛矣凡我人民其敬勉之哉

三月壬子

上諭禮部曰朕惟帝王敷治文教是先臣子致君經術爲本自明季擾亂日尋干戈學問之道闕焉未講今天下漸定朕將興文教崇經術以開太平爾部卽諭直省學臣訓督士子凡六經諸史有闗於道徳經濟者必務研求通貫明體達用處則爲眞儒出則爲循吏果有此等實學朕當不次簡防重加任用又念先賢之訓仕優則學仍傳諭內外大小各官政事之暇亦須畱心學問俾徳業日修識見益廣佐朕右文之治

順治十四年丁酉十月丁亥

上諭工部曰文廟崇祀先師孔子所闗典禮甚重今已年久傾圯若不速爲整理後漸頹壞葺治愈難因爾部錢糧匱乏所需工料未能措辦朕發內帑銀三萬兩特加修葺爾部卽諭行

諭將帥

順治十五年戊戌八月丙子

上遣官魏黒等賫

敇往諭安逺靖寇大將軍多羅信郡王多尼寧南靖防大將軍固山額眞宗室羅托徵南將軍固山額眞卓布特進兵機宜復

諭魏黑等曰爾等至彼可集王貝勒等諭以撫循士卒當如父之愛子行軍必敬愼隄防謀事無失毋得驕矜躁急致有疎虞夫士在行間固當有進無退而克敵制勝尢貴懼以成謀前敬謹親王及訥爾特等之敗皆以輕敵躁進故也至投誠之人當分別其傾心效順或事急來降卽事急來降者亦當收養縱有逃亡聽其自去始足彰我恩育之仁夫以威服人何如以徳服人之爲愈邪

招降

順治十三年丙申六月癸巳

上諭江南浙江福建廣東督撫鎭各官曰朕惟自古帝王底定萬邦皆恩威並用討貳懷服乃能使人心樂於歸往蚤致太平本朝開創之初遐方尙在疑畏竄附海逆鄭成功者實繁有徒或嘯聚有年未經歸化或被賊迫脇反正無由或偶防賊中力難自拔原其本念未必甘心從逆也朕念若輩皆我赤子迷罔無知深可憫惻今欲大開生路許其自新該督撫鎭卽廣出榜文曉諭如能誨過投誠者破格陞擢以計擒斬賊渠來獻者首功封以髙爵次者亦予世職同來有功人等顯官原賞朕所不恡倘執迷不悟鄭逆所據不過海濱窮島耳一旦絕其糧饟阻其出沒遣發王師直搗巢穴必至玉石俱焚𨿽悔亦何及乎其前此陷賊官民及新附人等該地方官盡心安挿務令得所

諭外藩

順治十三年丙申八月壬辰

上諭厄魯特部落巴圖魯臺吉土謝圖巴圖魯戴靑等曰分疆別界各有定制是以上不淩下下不侵上古帝王統禦之常經也朕懷撫卹逺人之意正欲共躋斯世於隆平乃數年來爾等頻犯內地劫奪馬牛拒敵官兵率領畨夷威脇搶掠督撫按屢經奏報卽行遣官曉諭爾終不悛朕體天地好生之心宥玆小過今特遣侍郎石圖啟心郎鼐格前往訊理如劫奪是實卽當按數賠償倘地方官誣誑罪有所歸非爾等之咎畨夷在明時屬蒙古納貢者卽歸蒙古如爲明所屬者應隸中國爲民與防古又何與焉其漢人防古所定居址與夫貿易隘口詳爲察核仍舊分定耕牧毋得越境混擾庶副朕撫綏之心而爾等亦永享其休矣

甲辰荷蘭國貢使歸國

上賜其國王銀幣仍降

敕諭曰爾國僻在西陲海洋險逺歷代以來聲教不及乃能緬懷徳化效慕尊親擇爾貢使赴闕來朝防修職貢地逾萬里懷忠抱義朕甚嘉之用是優加錫賚以報孚忱至所請朝貢出入貿易有無𨿽灌輸貨貝利益商民但念道裏悠長風波險阻舟車跋渉閱歷星霜勞勩可憫若貢期頻數猥煩多人朕皆不忍著八年一次來朝所攜貨物在館貿易不得於廣東海上私行貨賣爾其體朕懷保之仁恪恭藩服愼乃常職只承寵命

仁政

順治八年辛夘閏二月乙夘

上諭吏部曰闗之設國家借以通商非以困商闗稅原有定額差一司官己足何故濫差多人每官一出必市馬匹招書役未出都門先行納賄戶部又塡給糧單沿途騷擾包攬經紀任意需索量船盤貨假公行私沿河一帶無異劫奪商賈恐懼不前百物騰貴河道天下通行之路何以至此朕灼知商民之苦著仍舊每闗設官一員其添設者悉行裁去以後不得濫差

丙寅

上諭兵部曰國家設立驛遞原以傳朝廷之命令通天下之脈絡年來四方多故兵馬絡繹差遣繁多驛遞疲困至今日已極乃奉差官員全不知地方苦楚勘合火牌之外恣意苛索驛夫不足派及民夫騷動里甲甚而牽縶婦女系累生儒鞭驛官如罪犯辱州縣等奴隸以致夫逃馬倒罷市止耕上誤公務下害小民深可痛恨嗣後有蹈前轍者不拘大小衙門令地方官卽指名申報督撫飛章防奏以憑重處其地方官驗明勘合火牌亦卽照數應付毋得稽遲取罪如本無遲誤情幣該差員役因需索不遂駕言遲誤反卸罪州縣者督撫一並查防治罪

丁丑

上諭兵部曰前者靑州故明玉田王之子聚眾祭旗恣行不軌又陜西叛將王元馬徳戕殺撫臣議扶慶王之孫招搖惑眾因而明之各王多被誅戮朕甚憫焉今朕親理萬防代

天子民務期四海萬姓咸得其所豈獨明之子姓不在涵育之中乎嗣後直省有故明親王郡王流落地方者該督撫察其投誠始末有無功次並其家口起送來京分別畜養其自鎭國將軍以下不必起送各照原籍編氓樂業

三月乙酉

上諭戶部都察院曰朕覽巡鹽禦史崔允章奏因思各處奏報鹽課常有餘銀細思鹽課正額自應徴解若課外余銀非多取諸商人卽系侵克百姓大屬獘政爾部院通行各差禦史及各鹽運司止許徴解額課不許分外勒索余銀有禦史及運司各官貪縱者許商民首告審確奏聞治罪用布朝廷卹商裕民至意

順治十二年乙未八月癸酉

上諭工部曰畿輔之地乃天下根本必加意安養使民生樂業方能自近及逺漸致太平前爾部防同戶禮兵三部覆奏修築運河決口議將直隸八府州縣節年所欠各部寺錢糧速行催解以濟修河急用朕念畿內地方人民艱苦房地屢經圈撥水旱連嵗相仍旣缺養贍之資俱有身家之累而歷年積欠一旦並徴其何以堪殊非加惠近畿篤厚根本之意朕心深爲不忍爾部仍防同各部將修築決口應另用何項錢糧悉心籌畫確議速奏其直隸八府州縣順治八年至十一年未完錢糧實欠在民者悉與蠲免

體羣情

順治十三年丙申六月己丑

上諭八旗各牛錄曰朕念滿洲官民人等攻戰勤勞佐成大業其家中役使之人皆獲自艱辛加之收養誼無可去乃十餘年間或戀親戚或被誘引背逃甚眾隠匿滋多故特立法嚴禁然以一人之逋逃而株連數家以無知之奴僕而累及職官立法如此其嚴者皆念爾等數十年之勞苦萬不得已而設非朕本懷也爾等亦當思家人何以輕去必非無因果能平日周其衣食節其勞苦彼且感恩效力豈有思逃之理若全不體卹𨿽嚴法防禁終難止其逃何益之有朕爲萬國之主念玆犯法諸人孰非天生蒸民孰非朝廷赤子儻刑罰日繁戶口日減爾等亦何能自安今後務各仰體朕意覺悟省攺

大淸世祖體天隆運定統建極英睿欽文顯武大徳功至仁純孝章皇帝聖訓卷五

欽定四庫全書

大淸世祖體天隆運定統建極英睿欽文顯武大徳功至仁純孝章皇帝聖訓卷六

安民

順治八年辛卯閏二月丙寅

上諭兵部曰朕思各處土防本皆吾民或爲饑寒所迫或爲貪酷官吏所驅年來屢經撲剿蕩平無期皆因管兵將領縱令所部殺良冒功因而利其婦女貪其財帛眞賊未必剿殺良民先受荼毒朕甚痛之嗣後各該督撫所屬境內有賊寇依山伏莽嘯聚焚劫者卽廣偵宻探責令領兵官星馳相機剿撫勿令滋蔓其附近賊巢居民不得借搜捕爲名一槪殺掠至從賊營逃出難民難婦及眞賊革心投順卽與訊明安置完聚如有零星賊黨竄伏村落者責成道將有司設法掩捕不得輕動大兵使玉石俱焚倘被人首告爲賊者該地方官須詳審實情勿聽仇扳株累各督撫務嚴飭各該道將等官實力遵行稱朕除宼安民至意

順治十年癸巳五月己卯

上諭兵部曰天下初定瘡痍未起加之比年水早民不聊生饑寒切身迫爲盜賊及官兵捕剿玉石難分魁惡𨿽多剪除株蔓豈無寃濫況當年沈防情事不同或見迫扵貪污或逼脇於渠寇旣爲賊黨自拔無門念此人民皆朕赤子生聚最難摧殘極易若槪加誅戮深可憫傷玆特降殊恩曲加赦宥自今順治十年五月二十五日以前凡有嘯聚山林劫掠道路曽爲土賊者無論人數多寡罪犯大小但能眞心攺悔自首投誠悉赦前罪仍令所在官司酌量安挿兵仍補伍民卽歸農不願還鄕者聽其隨便居住不許將吏有司及讐怨之家挾制嚇詐告擾侵害其受撫人眾須痛攺前非革心安業不許倚恃受撫名色欺壓良民倘或違犯定行追論

順治十五年戊戌五月癸夘

上諭兵部督捕衙門曰逃人事宜屢有諭防念滿漢人民皆朕赤子故令防議量情申法衷諸平允而年來逃人犯法者未止小民因而牽連被害者多近聞有姦徒假冒逃人詐害百姓或借名告假還家結連姦惡將殷實之家指爲窩主或原非逃人冒稱旗下在外嚇詐羣黨指稱轉騙不已或有呈告督捕卽買主冒認指詭名作眞者或有聲言赴告在地方官處稟挐嚇騙良民者或告假探親肆行指詐及領本貿易假夥攀害種種詐僞甚多深爲可惡今後凡有逃人本主卽報明本固山額眞等將逃人之主及逃人姓名具印結報部如逃後日久方報旣獲逃人乃稱系伊家人者此人不許給主卽令入官直省地方有旗下告假私出妄爲及冒稱旗下羣姦橫行者著該督撫嚴行訪拏解部查明倂本主從重治罪

愼刑

順治八年辛夘三月乙酉

上諭刑部曰朕覽撫臣遲日益疏爲原防荊州府推官劉祖生招罪內稱祖生病故已服防誅因思及天下之大罪囚之斃扵囹圄者不知凡防或死扵疾病或死扵饑餓或死扵刑拷甚至有死於官役之虐害囚徒之陰謀此未可悉數朕心爲之惻然是在府州縣良有司濟以醫藥給以口糧非刑有禁淩虐有禁內外交通毒謀陰害有禁督撫巡按時時申飭道府親爲淸察州縣有犯前獘者分別防處庶獄囚之伏法而死者罪屬應得其餘不至無故而枉死用昭朝廷立法之仁方今天時向熱連日風霾不雨前代常有熱審之例爾部卽爲通察刑獄其無干牽累者卽日釋放余亦次第減免有死罪情可矜疑者奏請定奪

順治十年癸巳六月丁酉

上諭內三院曰帝王化民以徳齊民以禮因姦人爲惡肆害良善所以不得已而用刑然必情罪允孚斯加之者無悔而受之者無怨故法者天下之平朕亦不得任喜怒爲輕重也凡官民犯事朕卽有意見不欲遽自裁斷

必下部議者以士師之任職在明允而膺斯任者又皆親信大臣必能仰體朕心審察得情不致有錯誤寃濫之失今該部不體朕意私心揣度以爲事經上發若從輕擬恐以情面生疑庇防獲咎因爲自全之計明知此罪本輕故爲重入待朕親裁甚至新犯事情不就事論事而追引已結之舊案文致重法如此私心舛謬悖理實甚朕於政事最重刑獄奏讞本章必再三覆閱每有攺正但慮日有萬防或一時不及致詳竟批依議死者不可復生誤者不可復攺此悔此怨咎將誰歸朕志存愛育於饑寒爲盜之民尙許自首遐方未服之眾廣示招徠況於有職朝臣無知黎庶卽有應得之罪尙不忍加豈肯陷以刻深致滋寃濫以後問理衙門議事大臣問擬人罪務須詳審眞情引用本律一切鉤索羅織悉宜痛革書云罪疑惟輕所當深念如情罪重大憲典具存又不得借口故出以致漏网務平心守法使人不寃以防刑措之治

順治十二年乙未六月丁夘

上諭刑部等衙門曰朕日覽三法司章奏議決重囚一日必五六人或十餘人念玆愚氓兵戈災祲之後復罹法网深可憫惻稽古有虞之世民不犯於有司漢文帝唐太宗亦防致刑措今犯法者眾豈果風俗日偸民盡暋不畏死歟抑朝廷徳敎未敷故百姓從化無路歟或讞決諸臣膠執爰書輕於失入歟又或所在有司不肯畱心化導以致扞綱紛紛歟幹和召戾皆朕之責今後爾等問刑諸臣遵奉此諭卽將現在未結各案悉心淸理原情準法務求平允但不得故縱市恩仍諭各直省督撫申戒所屬愼重刑獄不得羅織刻覈郡邑長吏亟倡明教化使小民明扵親遜之誼各愛身家毋輕抵罪自然獄案漸減囹圄可空其以仰協天心漸致太平未必不由於此

十月戊辰

上諭刑部曰帝王以徳化民以刑輔治故律例之設最宜詳愼茍法律輕重失宜則官吏舞文得以任意出入𨿽欲政平訟理其道無由朕覽讞奏本章引用律例多有未愜爾部所有滿漢字律例作速謄冩進呈朕將詳覽更定頒布遵行

順治十七年庚子十一月壬子

上諭刑部曰朕覽朝審招冊待決之囚甚眾𨿽各犯自罹法网國憲難寛但思人命至重槪行正法扵心不忍明年嵗次辛丑值

皇太后本命年普天同慶朕是以體

上天好生之徳特沛解网之仁見在監候各犯槪從減等使之創艾省攺稱朕刑期無刑嘉與海內維新之意

懲貪佞

順治八年辛卯閏二月甲寅

上諭吏部曰邇來有司貪污成習皆因督撫不能倡率日甚一日國家紀网首重亷吏若任意妄爲不思愛養百姓致令失所殊違朕心督撫任大責重全在舉劾得當使有司知所勸懲今所舉者多屬冒濫所劾者止以微員塞責大貪大惡每多徇縱何禆民生何補吏治爾部須秉公詳察奏聞如有此等惡習定當從重治罪不貸至部院堂官系各司楷模尢當正身潔操砥礪自愛殫心盡職以不負朕惓惓用人求治之意其京堂大小員缺擇有才望堪任者用之嗣後內外各官宜洗心滌慮勤守職業不得仍蹈前獘自取罪戾

丁丑

上諭都察院曰朝廷治國安民首在嚴懲貪官嚴懲貪官必在審實論罪近見在外督撫巡按防劾有司等官原疏贓盈百千及提問報招多坐衙役詐害又云贓無入己夫衙役詐害是誰縱庇贓無入己初劾何據此皆由承問各官私受賄囑督撫巡按又不糾防以致部覆將已革之官仍還原職貪何由懲民何由安今後被劾各官審問渉虛系道府防開報不實者該部院必查究原開報之官系承問官受私出脫者必查究原承問之官若督撫巡按不先指防該部院必行舉奏卽以不職論八月己酉原任曹州副將許武光奏言開封前因水淹周王府內有銀二三百萬不止曽被沈壓乞假臣三年之工搜盡天下遺銀以資兵餉

上曰帝王生財之道在扵節用愛民掘地求金亙古今未有此議一行生事擾民何可勝言許武光借端求官兼圖牟利殊爲不合其令該城禦史斥逐

順治十年癸巳正月癸巳

上幸內院閱吏部大計疏謂大學士範文程等曰貪吏何其多也此輩平時侵漁小民當玆大察之年亦應戒愼文程奏曰彼平居未仕時亦知貪吏不可爲一登仕籍則見利智昏矣

上曰此由平素不能正心之故也茍識見旣明持守有定安能爲貨利搖奪乎

順治十七年庚子十一月戊寅刑部等衙門覆奏撫臣林起龍懲貪疏

上諭曰貪官蠹役害民屢懲弗悛不得不特立嚴法冀人人畏懼省攺貪心始不負朕懲貪救民之意今林起龍疏稱近因法重以致人犯抵死不招追贓甚少旋經該部覆議應仍照律擬罪贓追入官以助軍需等語夫與其畏法不招何若使其畏法不貪與其饜足貪腹以贓濟餉何若使其不貪民得丰裕國賦亦充朕明知立法旣嚴於貪官蠹吏有所不便必懷怨心但軫念民生卽爲貪蠹所怨亦不遑卹若不如此貪風何由止息小民何日安生其仍遵前諭行

除獘

順治十二年乙未四月丙子

上諭禮部曰朕惟人臣事君勿欺爲本近來進呈登科錄及鄕會殿試等捲率多隱匿年嵗以老爲壯以壯爲少國家開科取士本求賢良進身之始卽爲虛僞將來行事可知更有相沿陋習輕聨同宗逺托華冑異姓親屬混列刋布俱違正道朝廷用人量才授任豈論年齒家世乎今科進士登科錄及以後各試卷務據實供寫其餘陋風悉行攺正母負朕崇誠信重防恥至意

順治十五年戊戍正月甲寅

上諭禮部曰朝廷選舉人才科目最重必主考同考官皆正直無私而後眞才始得昨因鄕試賄賂公行情罪重大已將李振鄴田耜等特置重辟今防試大典尢當愼重考試官同考官及天下舉人若不洗滌肺腸痛絕情獘不重名器不惜身命仍敢交通囑托賄買闗節或被髮覺或經科道指防卽將作獘人等俱照李振鄴等治罪決不姑貸爾部卽徧行嚴飭使知朕取士釐姦至意

宥過

順治十一年甲午二月乙丑

上諭吏部曰前因防議任珍一事回奏朦混與議各官俱經分別降處朕念諸臣皆系股肱耳目之司朝廷素所優待今循省旣久量已攺過著各復原銜今後當滌舊圖新各殫忠誠益思報效母負朕期望至意

大淸世祖體天隆運定統建極英睿欽文顯武大徳功至仁純孝章皇帝聖訓卷六

