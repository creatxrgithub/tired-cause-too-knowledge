《孫毅庵奏議》﹝明﹞孫懋撰

欽定四庫全書

史部六

孫毅庵奏議

詔令奏議類二

奏議之屬

提要

臣等謹按孫毅庵奏議二卷明孫懋撰懋字徳夫號毅庵慈溪人正徳辛未進士官至應天府尹事迹具明史本傳懋官給事中時武宗方狎暱小人嬖幸用事言官多所謫降懋獨抗直不回如奏太監於喜史宣張澤諸疏俱能直陳無隠頗著丰采又所奏湖廣之管解綿花絨及嚴考察各條皆足補明史食貨選舉各志所未備又懋是時扈從行在其請急定平宸濠功賞又請還京屢陳邊警直指天變至千餘言亦具見忠讜其劾江彬也史言人皆爲懋危而彬方日侍帝娛樂亦不之見懋以幸免亦可謂彈劾權貴奮不顧身者矣集中諸疏史但摘其大端不能備載今備錄存之以與本傳相參考猶可想見其遺直也惟疏中所劾諸人刻本多劖除其姓名蓋其子孫避怨之計今無從一一考補亦姑存其舊焉

乾隆四十六年十二月恭校上

總纂官臣紀昀臣陸錫熊臣孫士毅

總校官臣陸費墀

●欽定四庫全書

孫毅庵奏議卷上

﹝明﹞孫懋撰

○崇綱常以隆治道疏

臣竊惟國家之治綱常爲重崇綱常所以隆治道也近者伏聞朝廷特降勅旨遣中使起復丁憂大學士楊廷和臣仰惟聖心所在豈不以廷和靑宮舊臣黃閣元老不可一日不在廟堂不容一時不經聖目故特致眷戀之懷崇奬之禮千載而下未易得也但臣竊謂三年之喪天下之通喪也無古今無貴賤無賢不肖皆當遵守服行不容私意有所短長也綱常之重孰踰於此哉禮人子有父母之喪君命三年不過其門正欲全其孝而不以王命奪之所以崇綱常以隆治道有如此也今廷和居喪未幾遽令起復則是以爵祿奪其情使不得終喪以報其親非所以化天下之孝也我祖宗以孝治天下𨿽庸人孺子短喪匿服者皆有法以繩之百餘年來彜倫攸敍治化昭明良有以也而況於大臣民之具瞻風化攸繋而可使之短喪以爲民望乎夫喪制止於二十七月計廷和自聞喪以來幾及小祥繼而大祥而禫日月如流服闋之期屈指可數何急於此數月而必欲起之乎廷和博學稽古知之明矣且天經地義發於良心臣誠知廷和豈肯勉從陛下一時之命以壞萬世綱常之重必將伏苫懇請而不赴矣但命使未回終未能釋天下之疑安孝子之心且有司供給日復一日所擾不細伏望陛下收回成命追還使臣仍虛位待之令其終喪卽日倍道趨朝以副眷注若有大謀議大政事許其實封聞奏或遣使就咨如此則廷和內得盡人子報親之情外不忘人臣愛君之念一舉而忠孝兩得矣綱常由此而益崇治道由此而益隆天下幸甚公議幸甚正徳十年十月二十日

○重委任以存國體以安人心疏

臣仰惟我朝稽古建官內則嚴禦史之選外則重郡守之職誠以風紀之司闗國家之重輕牧郡之官系生民之休戚委任之權不可不重焉者也陛下卽位以來尢加愼擇所以委任之重而望其獨持風裁爲民造福之意至深切矣頃者竊聞禦史張經巡按直隸劾奏鎭守大監於喜燒荒失事而反爲於喜所誣寧波府知府翟唐承勘部民王臣不法事情而反爲市舶太監崔珤所構是二臣者俱奉欽依拏解來京臣庸愚聞命驚愕誠不知聖意之所在也將張經翟唐風紀有不職民社有不勝邪抑於喜等報復私讎誣執其事而誤陛下之聽邪不然以陛下平日委任之重責望之深而何至於此極也夫天下之事有是有非而處事之權有輕有重斟酌可否之幾在陛下一轉移之間耳臣風聞於喜者故違勅旨輕舉燒荒損折官軍幾至大挫其罪甚重張經亷得其實而劾之不爲不是矣彼喜之所奏不過挾讎之舉耳陛下何置於喜不問而獨怒張經邪又聞王臣者乃崔珤用事人也詐取民財奸淫婦女其事發露知府翟唐承委勘問𨿽刑罰過峻不過欲得其實以與民除害爲陛下造一郡之福耳亦未爲不是矣彼崔珤知而不戢縱使害民亦未能無罪也陛下何不忍於害民一王臣而獨忍於爲民之郡守邪且臣聞之朝廷之體不可不重禦史以司監察之權重郡守以任師帥之責邇年以來凡禦史奉差於外者如施儒余珊李穏累經拏問而知府孫祿周統亦往往曽解赴京中外驚惶人人自危臣竊料聖意特欲因此以薄示天威整肅臣工耳然方今天下中材最多庶官之中涵養純固𨿽利害禍福交至於前而能確然不奪者無幾也萬一爲禦史者皆以經等爲戒爲知府者皆以唐等爲戒惟事詭隨靡然日趨於下如昔人所謂寧忤天子而不敢忤權臣寧負公門而不敢負私室者陛下何利而使士風至此哉伏望陛下俯察愚言特勅法司從公體勘據實奏聞果如臣所聞將張經翟唐卽賜寛宥於喜等明正其罪以爲欺罔之戒仍乞陛下重念國體今後禦史巡按或有不職遵依祖宗舊制令都察院嚴加考黜郡守如有不才聽監司糾舉或朝覲考察一體降免毋致紛紜驚駭聽聞則國是以明國體以正人心服而天下安矣正徳十一年正月初六日

○懲凶惡以安人心疏

玆者傳聞織造太監史宣與沛縣官奏訐尋奉欽依將主事等官王鑾胡守約等拏解去訖臣聞之初尙驚眩謂胡守約必有遲悞禦用重情陛下因史宣之奏赫然震怒而有是歟隨訪得史宣在途酗酒作威肆行凶惡所過軍衛有司驛逓巡司衙門每處索要茶果分例或逼取折幹起闗等錢多至百六七十兩少亦不下百三四十兩又且聲言欽賜黃棍專令打死官吏勿問隨路淩辱指揮知縣等官及嚇死宿遷主簿孫錦打死泰州船戶孫富人民逃竄雞犬驚散風聲气熖有若雷霆道路傳聞莫不震駭計其所獲動盈千數流賊之害不慘於此及照史宣織造有年貪虐日甚若折收下程索要水夫月錢髒賄之入亦動以千計南京軍民痛恨入髓先經南京科道紏劾未蒙究治近又該巡按直隸監察禦史王崧奏稱進貢進鮮等項黃馬快船管運官員多勒人夫嚇取財物綁縳官吏乞要出榜禁約等因已經該部題準凡進貢船隻務遵欽定則例上水人夫二十名下水人夫八名差撥應付除冰鮮外其餘歲例供用之物不許闗文開寫添撥人夫字樣如有仍前違例索取財物及曲爲奉承者許巡撫巡按巡鹽管洪管閘等官指實參奏處治詔旨已行史宣何人乃敢公然不遵愈肆凶暴一不滿欲輙行構陷職官若王鑾等果被中傷則凡各官聞風畏懾莫敢誰何何禁令之足行邪臣竊觀憲廟時太監王敬帶領千戶王臣江南爲害該巡撫官王恕奏其罪惡當明正典憲今史宣惡浮於敬而又帶領史臣脇威助虐若宣者眞謂當道豺狼也陛下明足燭姦仁足保民而忍容史宣之惡如此邪況各處黃木續至若不爲慮臣恐沿河軍民無以自存人情洶洶易於生變昔宋朱勔以花石綱擾害江淮卒致靖康之禍今日之事安可忽以爲細故哉惟陛下惕然深思超然逺覽卽將史宣寘之重典王鑾等復其原職庶使刑政允當人心稍安而禍變可息矣正徳十一年四月二十六日

○自劾不職乞賜罷黜以消災變疏

臣竊惟災異之來實由人事人事失於下則災變見於上天人感應之機捷於影響甚可畏也頃者伏覩四方奏報災異比之往年特爲尢甚豈非羣臣不能盡職之所致耶伏念臣猥以庸愚誤蒙選擢寘之言論之司委以耳目之寄凡時政之得失生民之休戚庶官之賢不肖皆得以聞之亦皆得以言之若聞之而不能言言之而不能盡或旣盡言之矣而不能委曲開導以致主上之必納皆所謂失職也然則臣之失職亦多矣若近者以用捨之未審於是有明國是之言以委任之未重於是有存國體之言以儲副之未建於是有定大計之言以天變之未回於是有實修省之言民害當去而憂其未去也於是有保重地之言凶惡當懲而慮其未懲也於是有安人心之言姦有當防而微有未防也於是有安宗社之言是數言者皆有益於朝廷有闗於時政有切於生民有繋於庶官之賢否者也臣晝夜以思詳復以議而後敢言亦庶幾仰瀆之餘施行一二以少禆職分之萬一也豈意陛下一切畱中不報臣卽不審果已經聖覽以爲不急姑寘之耶將左右權幸務爲壅蔽未之達耶謂曰壅蔽以陛下之聰明察下左右之忠誠事上且逆瑾覆車方切爲戒寧有是耶謂曰不急陛下亦宜批降明示大廷公議可否可則行之否則寘之其或臣情有過激言有太驟或誤犯忌諱或觸忤權貴陛下幸而賜之優容可也加之罪譴可也何乃是非不分可否無辧而竟畱中若罔聞耶萬一姦人緣此陰相結黨公爲稽祕果有警急陛下不聞大臣不知其禍可勝言耶臣竊聞明目達聰堯舜所以成聖治偏聽獨任秦隋所以致敗亡伏願陛下以堯舜爲法以秦隋爲鑑則天下之幸宗社之幸也若臣待罪無狀不能匡贊大猷禆益化理以致人事缺失上干天變災異頻仍貽憂宵旰負國之罪不容誅矣伏願陛下特賜罷黜以爲人臣不能盡忠者之戒仍別求方正才識之士俾居諫垣納誨輔徳以副選擇之意庶幾人事以盡天意可回災變可弭而臣屍素之咎亦可免矣臣下情無任戰栗感仰之至正徳十一年六月十九日

○分豁疏

臣等各準奉本衙門關札巡視甲字等庫除巡視外近準南京戶部湖廣淸吏司手本據湖廣襄陽府襄陽縣解戶趙子明通狀告稱管解正徳九年分折糧綿花絨七千斤到部秤驗完足外應得該庫梁內官等茶果等項使用共要用銀一百二十五兩四錢鄕民在京無從揭借告乞暫放回籍措辦前來完納等因到部送司捲查先奉本部送據湖廣布政司批差本解管解正徳九年分綿花絨七千斤到部送司秤送間據告前因查得弘治十七年該吏科給事中許天錫題奉勅旨各處百姓每輸納錢糧到京十分艱苦近來內府各監局各庫並各處倉場及各門管事內官內使人等好生不畏法度凡遇收放錢糧多方勒指巧取財物又縱容下人通同作獘非止一端解納人等使費浩繁負累揭借傾家蕩產經年累月不得完納寃苦無伸朕甚憫惻今後敢有仍前玩法生事害人的著緝事衙門用心宻切體訪並被害之人指實陳奏拏送法司治以重罪不饒欽此又查得正徳七年該雲南等道監察禦史吳祺等題奉聖旨是國計重事近年費用委的繁多誠宜深慮各倉各庫各門官員已累有旨禁約全不遵守本當黜革﹝闕﹞內府解納錢糧使費浩繁累經題奉聖旨禁約玆據開告該庫索要銀兩數多事屬故違合行查究爲此除稟堂外合用手本前去煩爲查究施行等因備行前來臣隨行該庫查究續據大使王松申稱查得趙子明綿花絨斤重人單俱未到庫所告內官梁忠等使用銀兩緣無知見無從查報等因臣參照解戶趙子明所告𨿽其詞出於一面原其情甚非得已或得於上手納戶之傳說或出於在外攬頭之指派驚慌無柰遂欲脫回其稱原籍措辦未免重令小民加納臣竊聞民者邦之本也財者民之心也其心傷則其本傷今生民窮困日益無聊額辦錢糧尙不能措加以克剝如此其何以堪是不可不加之意也臣又訪得見今各庫內官貪濫者頗多亷謹者甚少誅求解戶日甚一日今該庫解戶旣逃其它庫解戶能保其不逃乎一逃之後往復經年錢糧何以得完國用何以取足伏望陛下重念邦本深惟國計特勅該部轉行南京內外守備遵照累奉欽依事理嚴加究治禁革仍公同訪查各庫見在管事官員中間有能守法奉公者照依舊額每庫量畱一員名或三二員名同該庫官收支錢糧其多餘添設貪濫虐民之徒盡行汰黜庻幾積獘可除民困可蘇而庫藏由之以充矣正徳十一年九月初四日

○亟黜貪污憲臣以勵在位疏

臣近嘗具本自劾不職未蒙罷黜殞越無措然竊惟君子一日居其位則思一日殫其忠茍有所見詎敢緘黙臣曩者伏聞朝廷以邊方多事國用匱乏簡命南京刑部右侍郎兼都察院左僉都禦史藍某前往兩淮長蘆淸理鹽法以佐國用天語丁寧所以委任而責成之者可謂重且切矣爲某者正當仰體聖心夙夜警惕思所以振風紀除夙獘使鹽法流通歲課增衍可以給軍需固邊防可也夫何本官受任以來專事玩愒淸理無聞貪污大著其取於商人也則計算鹽引而賄賂公行其取於運司也則增收鹽價而羨余私入且又縱弟壻以來往各場集優伶以教演雜劇憲體大傷亷恥掃地臣仰惟祖宗以來鹽法甚宻凡權豪勢要中賣私鹽者旣著律例以禁治之矣出辦地方設有運司者又差禦史以巡視之矣今又推選風力大臣以淸理之者豈不以法令𨿽詳而遺姦所不免乎巡視𨿽設而職任之尙輕乎夫正己者可以正人有守者爲能有爲今某之貪婪如此污穢如此其何以抑豪右禁姦獘而使鹽法之淸哉近該巡鹽禦史王金劾奏本官實迹彰著未蒙罷黜公論喧騰實所不容況先是累經彈劾貪冒日甚略無畏忌曽不思朝廷之所以委任我者何如縉紳之所以推薦我者何如而乃忍於忘國家之急敢於營私門之計如此乎若人而茍容於朝在位何所懲邪伏望皇上將藍某亟賜罷黜以爲大臣貪污不職之戒仍別選素有才望相應大臣一員以充其任庶幾分朝廷之憂盡淸理之責鹽法大行而國用可繼矣正徳十一年九月初四日

○公舉錯以隆治道疏

臣聞之孔子曰舉直錯諸枉則民服舉枉錯諸直則民不服夫以舉錯不同而民之服不服由異則於治道所闗不小也枉直賢否之間容可以無辧哉臣竊見先任光祿寺少卿馬陟先蒙欽升南京太僕寺少卿未遂便私輒敢辭免𨿽托爲子幼等情其希圖畱京敍用之意蓋不待知者而後知也當經吏科參出吏部覆請皆公道之所激也旣未賜罷黜乃復蒙恩升太僕寺少卿是豈以直而必舉之耶禦史徐文華因入廟監禮援引禮經條陳五事𨿽所言涉於狂妄其欲忠於所事之心要亦不可誣也巳經法司問擬不應運炭還職亦足以償其罪矣乃不蒙兪允仍令革職爲民是豈以枉而必錯之耶以臣愚見觀之某某夤緣自固奔競無恥所謂枉者眞若人也況朝廷爲官擇人非爲人擇官某某何人顧可擇官而仕乎徐文華志存典禮言出無私所謂直者其庶幾也況諫者之狂誣明我之能恕朝廷以直取人顧可以直而棄乎且臣於某某非有讎也誠慮幸門一開士習由此大壞而不可以復收也於徐文華非有識也誠恐言路一塞下情由此壅遏而不得以上聞也伏願陛下特賜宸斷明示去取將某某罷黜徐文華畱用庶舉錯以當人心以服治道巳隆而益隆矣正徳十一年十月二十五日

○公紏劾以嚴考察疏

臣仰惟我朝稽古定制凡在外官員三年一朝覲吏部會同都察院考察以去畱之是卽唐虞三載考績成周三歲大計羣吏之治而誅賞之之意也國家承平百五十餘年吏稱民安治化之隆卓越前古有由然矣玆正徳十二年復當朝覲之期考察之典復當一大舉也臣竊惟天下不職之官其狀有五曰貪酷曰不謹曰罷軟曰老疾曰才力不及夫貪酷不謹者害民罷軟老疾者廢事才力不及者𨿽有卹民勤事之心而民或不被其澤事亦同歸於廢而巳矣臣固知司考察者必能仰體聖心以張公道所謂五者之狀不能以幸免矣但臣尢慮人之誠僞難知而世之毀譽無據一爲所蔽取捨混殽則巧詐得計公論不明尙何考察爲哉然此不惟當事者之責亦臣濫叨耳目者之罪也是以夙夜靡寧咨訪徧及而有以得其情狀顯著公議不容者敢不舉其人爲陛下言之乎山東登州府知府某某山西右參議某某貪滛成性而名教之難容山西左布政使某某某右布政使某某污穢茍容而亷恥之盡喪陜西副使某某河南僉事某某暴橫自肆罔卹人言浙江左參政某某山西副使某某某贓濫巳彰奚能自解江西左參議某某僉事某某阿權勢而淸議久乖陜西右參政某某廣西左參政某某被論列而前非未攺四川僉事某某廣西僉事某某任屬職而過納贓私污名大播山東副使某某陜西僉事某某當出差而大行賄賂遺臭尙存江西撫州府知府某某買旌異而厚遺當道外議昭然四川重慶府知府某某營歸計而濫罰小民士論難掩河間府知府某某贓貪有迹論劾旣明江西瑞州府知府某某科罰無名羣議頗沸四川右布政使某某慣能奔競笑罵於攺官之時廣東左參議某某素著姦貪网漏於考察之日山西右參政原任揚州府知府某某盜名苦節錢糧出入不明贓私可知貴州丁憂左參政某某假名道學聞喪濡滯不行孝心何在廣西右參政某某江西左參議某某廣東左參議某某管糧同收乎分利山東副使某某山西丁憂副使某某某雲南參政原任陜西副使某某某督學各著乎污名安慶府丁憂知府某某貴州石阡府知府某某某居官俱有贓貪之實湖廣永州府丁憂知府某某福建延平府丁憂知府某某在任均乏持巳之操湖廣鄖陽府知府某某廣西平樂府知府某某江西吉安府丁憂知府某某貪虐殃民詎可居乎郡牧山西副使某某僉事某某山東僉事某某某姦貪利巳實有玷乎憲司原任眞定府知府某某實迹已形豈宜攺調起送鎭江府知府某某暴行巳著惡可復畱先任福建左布政使今升順天府府尹某某平日𨿽淸白著稱一旦以髒污見敗晚節不立公論難容凡此所謂貪酷不謹者也原任山東運使某某昏懦不立縱吏胥以爲姦湖廣寶慶府知府某某優柔不斷廢民事於不理陜西副使某某粗鄙無識風裁不聞浙江右參議某某江西南康府知府某某老病侵尋難免茍安之計陜西鳳翔府知府某某四川順慶府知府某某精力衰倦不無廢事之殃河東運同某某風狂有年屍素無恥凡此所謂罷軟老疾者也山西副使某某人品庸陋詎堪學校之司江西僉事某某某行事乖方甚貽士子之怨應天府府丞某某胡塗而任吏作獘畿民怨嗟四川右參議某某昏庸而惟吏所爲政體大壞廣東僉事某某某某某同膺淸軍之差略無風紀之力凡此所謂才力不及者也夫貪酷不謹者罷軟老疾者例應罷黜才力不及者例應降調臣直據聞見所及實迹彰著者言之然天下至廣庶官至眾耳目所未悉者尙多伏望陛下特勅吏部會同都察院通加體訪一體黜調以爲不職之戒則舉錯當而勸戒昭賢才眾而庶績成實爲宗社之幸生民之幸也正徳十一年十一月二十七日

○崇廉恥以正士風疏

臣聞之宋儒遊酢有言天下之患莫大於士大夫無恥士大夫至於無恥則見利而巳不復知有義如入市而攫金不復見有人也始則眾笑之少則人惑之久則天下相與而效之莫之以爲非也然則廉恥之風何可不崇於世哉所以崇之之術無他亦曰重公議明國法使無恥之徒不得以茍容而巳矣今之士頑頓無恥最爲甚者臣近見二人工部營繕淸吏司郎中某某山東登州府知府某某是也其巳往貪滛顯迹累經科道糾明姑置勿論矣若某某旣叨營繕之職管理幹淸宮工役正其分也況總督者有府部大臣監視者有科道等官功尙未幾眾方效力經之庸鄙廁於其間獨何勞哉顧乃夤緣僥幸急於升職觀其欲援少卿陳恭事例專管大木則某之本心可見矣某某果有桑梓之念卽日懇疏解官而歸斯爲孝也況國家用人之道內外自有常資京職之設未聞便養某思養親欲攺京職獨何爲哉是蓋詐誕欺罔希圖美官觀其自敍嘗任通政司參議先爲張本則某之眞情自顯矣臣謹按此二人者穿窬同行市井爲心富貴是圖廉恥罔顧侈靡濫溢於私室財賄交通於權門甘心笑罵而不羞靦顏彈刺而自若孟子曰不恥不若人何若人有某某某某之謂也天下公議切齒二人恨不逺投荒裔永絕其迹以無爲士風之玷治道之蠧也頃者乃聞趙經因同事太監劉養之薦朝廷未嘗核其實量其材驟升太僕寺少卿之職矣儻某某之得請復有如某某者亦不察其姦究其罪而遷以京職寵之美官則姦諛得志奔競成風所謂士不修已而以干進爲事不務率職而以請托爲先習俗日壞人材日衰欲相與隆至治胡可得哉是故管子齊相也以禮義廉恥爲國之四維康澄唐臣也以廉恥道消列國之六畏此二言者眞萬世之藥石也臣備員諫垣有所聞見不敢隱黙伏望陛下俯納芻言渙發宸斷卽勅吏部查照先該科道官糾劾某某某某姦貪實迹並今夤緣欺罔情由備行法司依律取問輕則罷黜重則竄逐夫然後公議始快國法始彰廉恥之風庶幾可興於世士習惇而人材盛矣天下幸甚正徳十二年正月二十四日

○大本急務竭愚衷以圖報稱疏

臣伏念備員諫垣於玆有日愚衷未竭夙夜寧忘直慮誤犯天威自罹罪憲於國事無補於陛下聖徳有累也夫旣無補於事而又有累聖徳則臣妄言之罪反有重於不言之罪矣以是因循將發復止然屍素自咎彷徨益深頃者伏聞車駕大祀南郊尋遊海子當時大小臣工罔不相顧失色誠以南海子者延袤不啻數頃儻鑾輿一日周遊不及則聖禦何所安止大禮何由慶成於是相率具疏請還賴陛下聞言卽悟從諫如流卽日車駕還宮慶成大饗神人胥慶中外騰歡𨿽古帝堯之稽眾捨已帝舜之明目達聰大禹之拜昌言成湯之從諫弗咈不是過也臣以是知陛下有納諫之明而臣昧敢言之直陛下有優容之量而臣負隱黙之罪非一日矣於是且喜且慚披瀝肝膽謹以天下之大本與今日之急務昧死爲陛下言之何謂大本一日保聖躬臣聞之詩曰纉戎祖考王躬是保保者謂保其身體蓋太保之職也然則王者之所以自保可知矣若近者遊幸射獵之事有馳逐之勞有銜橜之虞非所以保聖躬也況陛下春秋鼎盛儲位尙虛正宜優遊深居頤愛聖體近闗雎窈窕之逑廣螽斯子孫之福以上慰九廟在天之靈下答四海臣民之望也且家絫千金坐不垂堂況萬乘之尊乎伏望陛下怡神穆淸凡遊畋佚樂之習無內無外一切戒絕自然聖躬有養和气召祥皇嗣由是誕育宗廟生靈永有賴矣二曰早視朝臣聞之禮曰朝辧色始入君日出而視之退適路寢聽政釋者曰視朝而見羣臣所以通上下之情聽政而適路寢所以決可否之計自古帝王迨我祖宗之禦天下莫不皆然今陛下一月視朝不過再三退朝之餘日巳昏晚則何以通上下之情決可否之計哉且四夷朝貢而至者觀望攸繋畏忽所闗也伏望陛下乾剛夬決勵精圖理日出而視朝朝罷而聽政則所謂赫赫厥聲濯濯厥靈內而中國尊安外而四夷畏服矣三曰禦經筵臣聞之書曰王人求多聞時惟建事學於古訓乃有獲釋者曰求多聞者資之人學古訓者反之已我國家開設經筵之意端在是也今陛下每遇講期輒聞報罷講讀之官徒爲具員則何以資多聞之益正稽古之學哉然自古盛徳之主未有不以講學親賢爲務者也伏望陛下日講月講務循常期因以延見羣臣切劘治道則所聞皆正言所接皆正人學有緝熈於光明聖徳日新又新矣夫此三者皆不出乎陛下之一身一心而天下之安危治忽繋焉故曰大本何謂急務一曰任老成夫自古守成之君必倚老成之臣以爲輔佐詩曰𨿽無老成人尙有典刑是欲用老成人而不可得者顧今有之而可以不用邪臣竊見大學士謝遷都禦史林俊尙書韓文孫交皆嘗歷事先朝或與受顧命或揚歷中外誠一代之元老宿望也今𨿽久去朝廷乃心罔不在王室況天下之人想望丰采翹首跂足以冀其復用伏望特勅各該有司或遣行人等官以禮聘召督促赴闕置之股肱喉舌之任必有興治致化之功禆益聖政聿隆太平所謂任老成爲腹心以養平和之福者是也二曰廣言路夫治道之隆替系言路之通塞故曰興王賞諫臣未有忠諫不用而能善治者也臣竊見給事中如王元凱張原禦史如周廣髙公韶主事如戴冠黃體行韓邦靖李中編修如王思之數臣者素負忠義兼有才識往者皆以言事罷謫或自請謝未蒙收錄非所以作忠諫之气開敢言之路也伏望勅下吏部通查前此言事謫去之臣有如前數臣者一體起取赴部復其原官或別加擢任則忠良效用讜言日聞所以通治道而來諫者不越此矣三曰重本兵夫兵部者本兵之寄卽近古樞宻院之任考之有宋韓琦範仲淹皆一時名臣也先除陜西四路招討經略使後乃並授樞宻副使當時議者謂宜一處乎內一處乎外蓋以二人久在軍中備詳本末內外疊處足應機宜方今邊境多事本兵之寄不可不重其選也乃若宣府之警提督大任至委之於侍郎丁鳳非以在其位而不得不任之邪蓋平日輕授之過也其後卒任彭澤近者甘肅事情緊急朝廷簡任亦惟彭澤一人耳夫以澤之忠義智勇所向有功任之誠當矣不知用以繼彭澤者果誰歟書曰三有宅克卽宅三有俊克卽俊宅謂在位者俊謂儲養以待用然則今日欲預選以待之者無他惟於各邊巡撫重臣皆精擇其人而任之必久俟其備禦之有成功然後以次授之本兵如此則外而巡撫旣得其人內而本兵亦皆得其人可以協機宜可以備遣委矣如蒙乞下廷議今後會推各邊巡撫之任務在得人以爲他日本兵之地而其本兵之寄必於邊任者是授此則重本兵之道也四曰嚴邊防夫邊兵之設所以防禦敵人詩曰豈不日戒玁狁孔棘是也今朝廷久畱邊兵演習禁中坐食京師示虛闗塞近者宣府之警敵眾數萬而守禦之兵不滿萬人長驅深入無足怪也及照各闗守臣類皆後占士卒或收納月錢以致闗門無結艸之禦堡砦鮮誰何之人如蒙乞將原畱邊兵遣還本鎭以時操備仍勅各邊撫按官員淸查役占等獘嚴加禁革庶行伍整肅而邊防益嚴矣五曰理財用夫財者爲國之命而萬事之本財用不足國之大患今日所憂不在此邪師旅一興則饋餉告急矣往往大司徒有開例入監之請然此亦大不得巳而出策之下者也盍亦反其本邪昔人謂三宂不去不可爲國今日之宂臣不能以悉數姑以耳目之所及者言之若南京各省府不急之織造錦衣衛冒功帶俸無限之濫員兩京各監局買閒之工匠凡以靡天下之財耗太倉之粟者視祖宗之時不知凡幾倍矣如之何而能使財用之不竭邪如蒙乞勅戶工二部檢尋祖宗以來並近年會計經費簿籍逐一比附見今支費有如前項浮宂盡行奏革或量爲裁省庻粟多財余國用不乏矣夫此五者皆有闗於今日之大政不可以爲緩而忽之者也故曰急務𨿽然臣以是數言冒乾天聽非以茍且塞責也實區區忠愛之心將以圖報稱於萬一也儻蒙陛下畱神采納而見之施行有如近者開納在廷諸臣之所言則臣幸甚天下萬世幸甚臣無任激切願望之至正徳十一年三月二十日

○守衛牌面疏

臣先準本科闗巡視皇城各門除巡視外正徳十二年五月三十日據南京金吾前衛把總指揮僉事李綱呈稱本年五月初六日至六月初八日終守衛承天門帶管長安右門據南京虎賁左衛中千戶所管隊百戶賀良呈稱隊內軍人楊秀峯一向跟隨本門官奉禦張澤於本月初七日被本官將本役牌面打破用膠黏定等因本職一向得患心气疼痛等病今治痊可思得守衛牌面爲重理合具呈施行等因隨又審得百戶賀良執稱委於前項月日有守門奉禦張澤令楊秀峯上网撈魚因遲澤手持木棍將秀峯背膊打訖一下第二下秀峯閃躱誤將秀峯懸帶守衛木牌打破用膠黏住是實等因到臣竊以南京乃祖宗根本重地宮闕具存守衛之設良有深意今照奉禦張澤私役直軍用威淩虐以致打傷懸帶牌面指揮僉事李綱明知守衛重情卻乃遷延日久方才舉呈中間顯有通同規避情由俱合有罪若不重加究治無以懲戒將來如蒙乞勅法司轉行南京法司通提到官依律取問庶將來官軍奉法守衛日嚴祖宗宮闕保之於萬萬年逺矣正徳十二年六月初六日

○任老成以圖治安疏

臣竊惟自古國家所以治安永久者皆賴老成人爲之輔佐故書戒逺耆徳詩欲召故老禮稱七十致政若不得謝不俟朝皆言老成人之當用也誠以老舊之臣閱世已久歷事巳熟智逺有蓍龜之見履固有松栢之操其於國家非但平日有補緩急尢足倚重詎可一日而或去朝廷耶邇者不數月間在位大臣有因請而聽其去者現巳三人始而大學士楊一淸去其後靳貴去今左都禦史彭澤又去矣夫楊一淸靳貴之去皆懇疏三四而後得請此猶可諉也若彭澤者辭章再上兪音巳下天語𨿽溫勉畱未切臣愚昧誠於朝廷之意有所未諭也伏念今日四方水旱頻仍人民饑困西北用師不巳國用匱乏又其大者急者皇儲未建國本未固人心未安災變未息天下之事日多朝廷之憂方殷廟堂之上誠不可以無任事之臣也而乃今日去一大臣明日去一大臣非惟人情駭異將俾在位者皆動其欲去之心而不能以自安矣夫人才難得得老成之才尢難國事孔艱責復誰任而可以紛紛聽其請如此哉且汲黯在漢淮南寢謀司馬相宋邊境少事如彭澤者歷官中外才節並著況近年奉命出師所向有功𨿽皆朝廷天威逺加睿算先定亦由澤之忠勇奮發士卒用命敵人聞風而退卻耳卽今小冦陸梁時出時沒朝夕伺我虛實一旦得聞平日其所敬畏之人巳請疾而去能不益無所憚耶故曰謀臣不用敵國之福也臣備員言官感惻時事寸衷廹切不知避忌伏望陛下聖度優容睿衷亮察念老成人不可不惜國家事不可無慮其彭澤𨿽去急遣使挽畱收復成命若先年去位舊臣其間精力未衰人望攸屬者特起任用庻忠賢滿朝以相與共圖國事國家所以長治久安之道盡於是矣天下幸甚正徳十二年七月初二日

○戒不虞以保宗社疏

臣先於本年正月郊祀後聞乘輿幸南海子遊獵時巳恐啟輕出之端或褻神器之重嘗具疏上聞未蒙兪允方切憂惶忽又得聞乘輿於八月初一日臨幸昌平欲過居庸闗往宣大等處臣相顧失色神魂飛越手足無措於是昧死敢言陛下一身宗廟社稷之主也陛下重其身是欲重宗廟社稷矣然則今日不自重豈所以保有宗廟社稷乎夫古者出稱警入言蹕是古之人君未嘗輕於出入也我祖宗以來每歲惟大祀南郊車駕一動正以重出入而戒不虞耳乃者陛下無故自離法宮所率人馬無幾驟至邊闗且欲逺臨敵境臣誠不知陛下何以不自重若此豈以西北敵人屢犯疆場皇威震怒欲一鼓而擒之耶明監未逺觀於土木之事可知況當是時英廟嘗委親王監國詔諭百官居守然後六師啟行猶不免於一時之難以遺千古之恨至今言之可爲寒心今陛下一旦輕身而出兩宮母后未知所之師保大臣未知所之四方之章奏日陳四夷之朝貢日至諸司百僚日俟宸斷以共其職者何限陛下果嘗誰之委耶堂堂京師又嘗令誰守耶用是觀之是陛下不欲保有宗廟社稷矣仰惟太祖髙皇帝間闗百戰餘二十年而天下始一太宗文皇帝驅馳兩京越五六載而天下始定自是以後列聖相承皆念艱大之投不忘兢業之守而天下始治以安今陛下享有成業十有二年於玆寧忍不以祖宗爲念哉且乘輿未還九廟神靈不安兩宮母后不安內外大小臣工軍民萬姓之心皆皇皇不安於此又寧忍於恝然哉見今宣大二鎭敵人連營萬一姦細窺伺掩乘輿不備荒郊艸野之間環衛疎闊茍有不逞之徒包藏異心𨿽神靈擁護亦所傷多矣是不可以不戒也嘗聞漢禦史大夫薛廣徳之諌元帝欲以頸血污車輪今臣逺處畱都恨無由親當乘輿以死報陛下區區忠藎亦惟願聖主不乘危而巳伏望陛下上念祖宗念母后下念四海臣民早賜回鑾以慰神人之望自今無復輕出以重過舉用戒不虞宗廟社稷億萬年無疆之祚也臣無任懇切願望待罪之至正徳十二年八月二十八日

○時政疏

臣仰惟朝廷政令率由舊章無愆忘之失因時損益適變通之宜行之天下而安傳之萬世而無獘者臣方將順不暇何所復言但竊聞近者事有一體而議擬之間聖斷或有未及法有一定而紛更之餘奉行遂至失當凡爲時政五事不敢隠默請得條舉爲陛下言之五事者何一曰人才所以資化理也近該吏部題請查取丁憂養病官員欲行各該巡按禦史備查兩京翰林院科道部屬等官丁憂患病在家者卽便給文催促赴部聽用伏蒙聖旨兪允此見朝廷君相一心振拔幽滯廣收遺才以資化理之盛舉也但臣竊謂人才難得不可輕棄前項官員起用固已允愜眾心若近年以來各官有因言事坐謫下僚及廢置田裏者𨿽當時誤犯之罪巳見寛宥然一念忠愛之誠終當亮察況心志堅苦之餘悟悔自新之日才節必有逾人朝廷正宜收錄伏望陛下天寛地容始棄終取並勅該部查請果召汲黯之戇生還唐介之忠則忠良效用而治化益隆矣二曰商賈所以通貨財也近該都察院題稱革橫徵以蘇民困欲行浙江等十三省並南北直隸撫按衙門除舊額外其餘新設抽稅去處盡該查革亦蒙聖旨兪允是誠上體祖宗薄稅之仁下慰商賈藏市之願綸音一下固巳人人稱慶矣但臣竊見近年京城內外及張家灣等處置立皇店收取客稅亦非先王市廛不徵之意且商人緣此畏避物貨少通服食器用類增髙價嘗聞之宋儒朱熹有言商旅𨿽非農民之比亦官司財用取資不宜重困使之望風畏避而不敢出於其途伏望陛下軫念邦畿臣民攸聚百物騰貴人何以存渙發宸斷通行革去則商賈阜通貨財而臣民咸安所止矣三曰二宮營建之急務也近該工部題稱乞罷年久工程接濟營建內開修理太素殿宇延今二年之上未見了畢民間解納有限該監取用無窮本部無從措辦恐因而妨廢營建乞勅該監節省刻期完畢𨿽蒙聖旨降答未見斷然停罷臣考之斯幹之詩有曰似續妣祖築室百堵西南其戶爰居爰處爰笑爰語又曰乃生男子載寢之牀載衣之裳載弄之璋其泣喤喤朱芾斯皇室家君王然則今日營建二宮上以光復大業下以肇生皇嗣事莫有急於此亦莫有重於此者也若太素殿臣𨿽未識朝廷所用然必非二宮之比況以太素爲名何在務爲全美伏望陛下明勅該監責以完期近則一二旬逺則一二月畱有餘之財爲大工之用成輪奐之羙兆熊羆之祥宗廟社稷萬萬年之至計也四曰裕民所以止盜也近該湖廣鎭守太監杜甫奏稱郴桂衡永等處流賊猖獗乞要親歷巡視巳經兵科並該部參論仍蒙準允給勅臣竊惟祖宗建官分職隨事定名今各處太監旣以鎭守名職其不爲巡視而設明矣誠以內臣在外舉動頗重偏郡下邑供應實難況參隨左右生事騷擾之獘必不能免親歷巡視非所以造地方之福也唐太宗嘗曰民之所以爲盜者由賦役繁去奢省費輕徭薄賦選用廉吏使民衣食有餘則自不爲盜彼杜甫果以地方爲念亦惟安靜自處勿妄有所徵發勿縱下人侵漁自然姦貪有警善良獲安其所以弭盜安民者思過半矣何必爲是之紛更耶伏望陛下特勅該部行令杜甫遵照原奉勅諭行事毋致紛擾則爲地方之福不小也五曰民壯所以備警急也考之初立之法有事用以徵戰事平復還爲民卽古者民兵之遺意況見行有例春夏秋毎月操二次至冬操三次亦俱有定期夫何近年有司奉行失當一槪拘畱在官或用之迎送上司或用之句攝公事遂使四時不離府縣之門三農罕就新畬之業甚至轉包市人則又交通吏胥生事擾民爲害匪細伏望陛下特勅該部查照法例備行都察院轉行各該巡按禦史嚴加禁革此亦卹民隱之一端也正徳十二年八月十三日

○守衛疏

臣各準奉本衙門闗札巡視皇城各門點閘守衛官軍除遵依外正徳十二年九月二十二日據南京金吾前衛把總指揮僉事李綱儲承祖手本開稱本月二十二日有南京戶部主事汪淳前赴長安門倉收糧未完至申時分有南京左軍都督府忻城伯趙槿進門上鎖所有收糧官吏並腳夫人等俱闗在門裏宿歇又據南京虎賁左衛左千戶等所守衛長安右門正千戶趙佐等手本備開本月二十一日南京戶部主事汪淳在倉收糧未完有忻城伯趙槿進門當有守門內官余榮等說與本官收糧主事未出登時上鎖有收糧官吏腳夫人等俱在內宿歇等因各開報前來臣照得長安門倉系在皇城禁地豈容外人止宿今忻城伯趙槿明知官吏諸人在內不行催逐主事汪淳𨿽系在倉收糧不早出門俱屬有違應合參究正徳十二年九月二十六日

○請旋聖駕定國本以消天變以安人心疏

臣竊聞敵國之爲邊患從古皆然來則懲而禦之去則備而守之斯聖王制禦之常道也乃者不聞烽火之警未有徵討之議忽勞聖駕逺出駐蹕宣大二鎭方事馳獵逾月未返誘致狂冦率眾深入夫聖人舉事動在萬全不知何以輕易若是也豈以聖武無敵蔑玆小醜不足殱耶然興師十萬日費千金萬一緣此兵連禍結財力不繼悔將何及是故漢武雄其才略從事四夷遂致海內虛耗隋煬恃其富彊勤兵萬里卒令中國疲敝況英廟土木之變明監之未逺乎至於儲貳國之大本自古人君卽位太子多同時建立所以繋天下之心杜窺覦之端也仰惟陛下臨禦日久儲位尙虛人心未有所繋姦邪寧無陰伺是以忠智之士咸懷隱憂連章累疏懇切論奏夫聖人制變必有權宜不知何以持久未決也豈以春秋鼎盛視爲不急姑置之耶然國家大計貴於前定當其治安之時預爲長逺之謀此禍亂所從而弭也是故宋仁宗預養濮安懿王子宗實而繼綂有光髙宗預立普安郡王瑗而付托無憾況祖訓法律之條家法之具在乎且臣竊見南京地方本年十月十三日交冬之候是夕雷雨交作逮十一月初一日一陽之始是夜雷電尢熾詩曰曄曄震電不寧不令此之謂也及聞各處大水之災流星雨雹之異疊見夫變不虛生感召有自天心仁愛譴告匪虛中外憂惶日甚一日伏望陛下上謹天戒下順人心閫外之務委於將領聖駕蚤旋班太原薄伐之師宗嗣之選斷自宸衷國本蚤定奠皇圖永安之業如此則災變以消休祥滋至宗廟社稷億萬年無疆天下幸甚正徳十二年十月十一日

○罄陳愚衷懇請聖駕還京疏

臣竊聞聖王之治先內後外若益之戒舜首曰敬戒無虞終之四夷來王周之文武亦以天保以上治內采薇以下治外載之於經可具見也是以宋儒朱熹論禦敵之道以爲不在邊境而在朝廷乃者伏蒙陛下軫念邊陲躬勞聖駕自八月終旬出闗迄今五月未返豈視邊境顧有先於朝廷耶何以重外輕內如是嘗蒙宣諭刻期還京臣聞之不勝踴躍以爲誠宗廟社稷之福天下臣民之幸夫何明旨屢頒凱旋未果且聞廣置行宮駐蹕宣府夫宣府距京師三百餘里凡廷臣之陳請四方之章奏經旬始得一上又經旬始得一下中間豈無廢事文武大臣恪守闗禁絕無一人得面天顏左右豈無壅蔽士馬數萬聚食一區何但芻粟不支實恐地方生變內外之間姦雄隱伏儻或乘機竊發未免重勞徵討凡此乃必至之勢天下之人皆以爲憂陛下獨未之思乎京師者祖宗宮闕在焉廟社在焉百官萬民在焉四夷朝貢而至者在焉陛下以至尊至貴之身而顧處於至孤至危之地宮室之安不如九重嬪禦之適不如六宮膳羞之奉不如內庖臣下之朝不如大廷凡此乃至明之理天下之人皆以爲疑陛下獨何所見乎臣嘗聞宋臣司馬光曰天下重器也得之至艱守之至艱今陛下承祖宗艱難之業亦當以艱難守之柰何棄國事而不卹委宗社而逺去耶且人君父天母地郊祀之禮躬親行事固報本反始之義亦祈天永命之道也陛下前此看牲巳委之大臣今日大祀將何以處耶臣嘗伏讀祖訓有曰凡祀天地祭社稷享宗廟精誠則感格怠慢則禍生又曰其風雷雲雨師山川等神亦必敬愼自祭勿遣官代祀大哉皇言正今日所當深念也伏乞陛下速戒羽衛旋軫京師首事南郊繼享宗社以慰神人之心以答中外之望仍乞親賢納諫逺佞防姦早朝聽政祗復乎舊規經筵講學務遵乎成憲先本而後末修內以攘外如此則朝廷旣正邊境自安虞周之盛復見於今日矣天下幸甚宗社幸甚臣備員言官分當死爭誠欲排闥引裾而未能惟有愚衷迫切而巳無任惶恐戰栗待罪之至正徳十三年正月初十日

○急除姦惡以安宗社以謝天下人心疏

臣竊觀自古國家信用姦邪未有不爲所禍者蓋其始也媚君以徼寵其終也挾君以自恣必致危人宗社而後巳載諸史冊可具考也竊照都督朱彬本以梟雄之資兼懷憸邪之念自緣進用以後專事從諛導非或遊衍馳驅或聲色貨利凡可以蠱惑聖心者無所不至由是近年間陛下聖徳爲彬所累者多矣況復怙寵恃恩愈肆無忌乃於去年又導陛下幸南海子再幸功徳寺又再幸昌平等處地以漸逺日以漸久遊樂無節輕褻至尊流聞四方驚駭人聽臣卽欲指名論奏猶恐傳言未眞且猶冀彬攺心易慮自爲善後之圖誠不意彬自知罪盈惡積公議難容乃欲挾陛下自庇故又導聖駕出居庸闗又無大臣一人保護置陛下孑然獨處於沙漠苦寒之地者殆將半載險哉彬之用心誠有不可知也且彬武夫其於前代若漢髙白登之事或有未知至於我朝英廟土木之變則固習聞之矣何故乃導聖駕旣臨宣府又過大同以致引惹敵人深入應州等處與之交戰六日六夜使當時各鎭之兵未集塞外之騎沓來幾何不蹈往轍哉然昔王振之挾英廟猶以敵人犯邊率師親徵今彬之挾陛下不知何所爲哉是振以禦寇彬以誘寇彬之罪又浮於振也且聖駕在外數月萬幾叢委兩宮違養廟享不親四方災異疊見逺近盜賊蜂起中外臣民疑懼向非皇天眷命之有歸朝廷法度之具在宗廟社稷亦岌岌乎危哉是彬也不獨陛下之罪人實宗廟社稷之罪人且彬在一日則爲宗廟社稷一日之憂故議者皆曰容一朱彬國之安危未可知也臣竊又料彬無以自解必將肆爲巧言以爲行止皆出陛下欺罔聖聽夫陛下臨禦巳十有三年於玆何前此未聞他幸自彬用事而乃輕出不常如是耶在陛下左右之臣亦多矣何以皆不及從獨彬爲之先導耶正使實如彬言又獨不可諫止之耶故自彬言之以爲赤心事陛下自臣觀之實未免包藏禍心爾彬之罪固有不可得而逃矣陛下於此宜亦不欲復庇之矣臣叨荷國恩養育成材備員言官當此權姦稔惡之秋正委身圖報之日如緘口自默徒切浩嘆禍亂已成噬臍何及臣之罪則又浮於彬矣故不得不極力痛切爲陛下言之且嘗伏讀祖訓有曰歷代多因姑息以致姦人惑侮當未知之初一槪委用旣識其姦退亦何難愼勿姑息大哉皇言所以爲萬世聖子神孫告者明且切矣伏乞陛下仰承祖訓俯納芻言急勅錦衣衛將朱彬拏送法司按鞫其罪從重處治以雪神人之憤以爲姦惡之戒仍乞陛下自今伊始端居九重親理萬幾無事輕出以重過舉則宗社幸甚天下幸甚臣無任激切願望之至正徳十三年二月十九日

○亟黜姦貪撫臣以伸公論疏

臣竊以公論之屈伸系治道之隆替公論伸則是非明而黜陟當庻官皆得其人治道由之日隆否則顚倒混淆當進者退宜黜者陟在位靡所勸懲淪胥於曠職僨事而巳欲治道之無替胡可得哉仰惟國家稽古建官布列中外慮其間不能以皆率職也於是設臺諫之臣俾司糾劾之任故公論之所擊臺諌必擊之然則非臺諫撃之實公論共撃之也公論而可容以一日之不伸耶竊照巡撫四川都禦史某某屢經糾劾未蒙罷黜公論喧騰實不容已臣謹按某某緣長邊方頗諳武事偶值蜀中多故誤蒙驟升今職爲昊者自宜殫心竭力持正秉公撫輯地方用圖報稱可也夫何得志而驕橫行無忌任智自用禍延雲貴二省貪功妄殺殃及全蜀軍民甘十罪以自居斂眾怨而罔卹是以禦史胡潔劾之盧雍劾之胡瓊劾之近該給事中兪惇又劾之何某一人而攻之若是其眾耶誠以公論所在不容以不言之也然某猶不知自省目言者之誤聽稱地方爲晏然上欺聖聰下誣公議名爲認罪回話實則文過遂非朝廷於此而猶欲容之則公論盡廢姦貪罔懲非惟何昊愈無忌憚殃及地方凡欲爲惡而未敢者皆將相率成風冒昧居位此豈世道之幸哉夫治道去其太甚昊之姦貪厥狀顯著物議紛然玆非太甚者耶況西蜀一區久罹兵燹軍民疲敝公私困竭豈容以復殘害之耶伏乞陛下軫念地方俯從公論亟將某某罷黜別選賢能以代其任庻在位有儆庻官得人公論伸而治道隆矣天下幸甚正徳十三年五月十二日

○嚴操備以固江防疏

臣惟南京實我太祖開基之地形勢當東南之勝所恃以爲險者長江而江之爲防者水戰今之新江口操此正國家用以爲江防計者考之初立之時將領得人士卒訓練器械精好船艦備具是以守無不固戰無不宜百餘年來晏無他虞有由然矣夫何往者逆賊劉七等敗喪南奔黨眾無幾往來江上莫敢誰何不知當時所以爲防者何在卽今地方災困盜賊縱橫見被殺傷巡捕官軍況意外之患尢有可憂江防之計不可不早爲之圖也玆欲嚴操備之法復祖宗之舊臣嘗詢之眾見以爲不出六事而巳何謂六事一曰擇將領夫將者三軍之司命今之把總哨總衛總等官固非大將之比是亦偏禆之任也然多出蔭敍而韜略之罔諳養於膏糧而矢石或未覩何以統三軍而倡勇敢邪必把總合選各營各總就選各衛按其平日之功能量其當時之精力不因請托而驟舉不以靜退而見遺或無其人則外閫之名帥武舉之名流簡拔其一二宜無不可也二曰練兵卒夫兵不務多而務精今新江之卒八千餘名然私役過於公差老憊倍於彊壯無怪其單弱也況裹糧而行饋餉不能繼依江而居妻子不暇卹比之內營勞苦百倍所宜淸查役占會官揀選精彊者專令操練免其雜差老弱者專聽雜差免其操練仍於正操之卒或時加犒賞或增給月糧少致優卹之意可也三曰利器用兵法器械不備以卒予敵今之器械若紙盔布甲之制朽弓敗弩之習平日操演皆爲虛具一遇堅利能免倉皇況大江之上觀聽所闗非所以示武揚威也合於該操之期俱給上號軍器使之挽彊負重習慣自然後𨿽彊冦突至鋒鏑驟交如處平居之日而無畏縮之心矣四曰備船艦水戰之法以船艦大小爲等蓋遇風則使戰船無風則使戰艦今江上新舊船艦之制大小亦略具矣但訪之大船歲久朽壞見存無幾小船制欠輕捷用亦未充且𨿽頻年興修有名無實緩急所宜慮也合就會計工料依仿古制修整大船二百號增造小船一百號仍行該部選委勤能官一員專住船廠日逐監督不容工匠致有冒破侵克之獘務令堅完倍常期於十年一工寸木不施庶緩急有備而財力亦無虛費矣五曰浚河港新江舊開小河灣泊船艦近年淤泥壅塞潮汐罕通或閣置髙土或就泊江幹暴裂漂溺之患所不能免聞之往年亦嘗興工疏治然堤岸未固泥沙復壅殊非經久之圖亦合會計工費置立樁石堅築堤岸著實開淘務令內外深廣如一大小潮汐可通仍通計河岸步裏分派各衛雜差軍丁自後但遇沙漲水淺隨時挑浚如有失誤並罪該管官員六曰教水習江操之設非但教閱弓矢兼使習涉風波考之古人水戰或招集善沒操舟便利之人或以諳曉水勢人充軍額新江兵卒少得此北軍是以一遇出江便防墜溺今日操演宜以水習爲先或馮河泛津或破風駕浪務使日習月練精通若神如有未能則廣募吳越水工江濵舟子教習烝徒盡窮厥技此亦務之急者也𨿽然有其法尢在得其人得其人又不可不重其任誠以得人而任之重則申嚴號令信必賞罰無一撓沮而法可得行功可得立若南贛地方盜賊嘯聚𨿽專設憲臣撫剿久無成功近蒙加都禦史王守仁提督之任聽以軍法從事不數月間大奏克捷南京武備久弛江防尢重陛下宵旰之際寧不軫念及此乎如蒙乞勑該部將臣所言六事詳議可否采擇施行其見管操江都禦史任鑑才識本庸精力亦憊況髒污大著公論難容乞卽罷黜別選才望風力素著大臣一員查照都禦史王守仁提督事理重加委任使之嚴飭操備修復舊規若江上緩急事宜俱聽節制或不用命及失事者俱以軍法從事如此則武備復振江防永固祖宗根本之地盛大之業保之於萬萬年逺矣臣備員南都三年於玆耳聞目撃不敢緘默干冒天威無任戰兢隕越之至正徳十三年九月十三日

○愼郊祀以保天命疏

臣惟人君天命之主郊祀者所以祈天永命之道自古聖帝明王未有不愼諸此若書有肆類之文詩載生民之雅觀之固可槪見迨我皇祖垂訓特重天地之祀曰精誠則感格怠慢則禍生又曰其風雲雷雨師山川等神亦必敬愼自祭勿遣官代祀大哉皇言所以爲萬世保有天命慮者深矣自是列聖相承率由無間我陛下臨禦以來繼述有加神祗交格眷顧日隆有由然也若往者聖駕巡幸宣大遲久未返天象變於上人情疑於下內外姦宄之徒不無乘機伺間於其間當是時天命若幾於不保者賴睿衷夙悟聖駕亟旋大祀之禮如期而舉由是神人上下胥歡胥慶稱聖稱明變者以消疑者以釋乘機伺間者自沮所以保命之道陛下蓋得之矣至近者駕出之時亦聞陛下嘗有不誤郊祀之言但今去看牲之期已迫大祀之行亦不過兩月而道路傳者皆曰駕方過河未卽旋軫臣愚莫識聖意所在豈以敵人方遁俘馘未獲將欲犁其庭耶嘗聞之不追其往不誘其來者先王防外患之法也況近日以來京師之間白晝禦貨者肆行昏夜掠財者屢警𨿽官校督捕莫之能止內外之治詎無重輕且聖駕日逺則章奏之請日難脫於一時偶有警急欲達不及欲行不可安危所闗孰任其咎乃若餉饋逺輸必有不繼之憂士眾久役不無潰叛之患所在地方亦難免於傷殘之苦徵諸往事皆然其在今日恐尢不可以不之慮也伏乞陛下念郊祀之屆期知保命之攸系申戒將士用戢干戈卽日回鑾舉行大祀以慰神人之心以答中外之望仍乞自今伊始居中制外偃武修文則宗社幸甚天下幸甚臣無任激切願望之至正徳十三年十一月初二日

○選任憲臣管理操江疏

臣切照南京見管操江都禦史任鑑贓迹敗露累經糾劾近該刑部題準蒙差委科道官查勘完報尙未有期卽今傳聞江西南昌府賊首吳十三等聚眾數多住札西山不時劫掠殘害地方官司卒莫能禁儻一日奔潰來犯長江南京祖宗根本重地豈不深爲可憂書曰有備無患詩曰用戒不虞今日所以戒備之者亦惟嚴飭江防而巳彼任鑑平日旣乏展施臨事詎足倚任且江防久弛非才智過人者不足以修復地方多故非威望素重者不足以鎭定之責之任實難其人如蒙乞勅廷臣會議務於中外臣僚之中驗其平日才望並著可預必其有成功者作急推選請命一人前來管理操江之事其任鑑先行罷黜或令還籍聽候勘報至日定奪如此則任用得人江防有備意外之患無足虞矣正徳十四年正月二十四日

○戒巡幸以安人心懲循黙以服公議疏

臣竊以巡狩之典虞周以下史冊不載豈非時異勢殊行於古者不可行於今邪借曰可行我朝祖宗當先行之何以未之行邪夫先代旣莫之行祖宗亦未之行則是斷斷乎不可行矣仰惟陛下臨禦十有四年於玆前此數年亦未之嘗行迨今一二年間乃徧歷邊闗越歲始返豈惟護從人馬坐耗芻糧驚駭地方內而朝廷大政大事中間廢缺者不知凡幾所恃祖宗徳澤之深厚法度之詳宻人心不離天命方永然姦宄無知之徒潛窺而側睨者不可謂無其人也是故每歲孟春合祀天地此前古之曠典我朝之盛制所以報本反始祈天永命之要道臣伏見郊期巳過聖駕未還竊恐姦人乘機生變無任憂惶未幾得聞南郊禮成升殿受賀又曷勝踴躍豈惟臣𨿽田夫野父兒童走卒亦莫不鼓舞歡呼喜見太平一二日間忽又得聞有旨欲不時巡狩臣則又不覺駭愕失措因考古帝王之巡狩所以省方觀民初非遊樂然舜之時五載僅能一行至周十有二年乃一行之又皆止於四嶽未嘗徧歷多方蓋𨿽本於憂民之心而尙恐有煩民之事不時巡狩亦非虞周之制也且臣竊聞益之戒舜曰儆戒無虞罔失法度罔遊於逸罔滛於樂夫在古無虞之時且然況今日邪誠以今之可虞殆未可以一二數而其大者則國喪未終皇儲未建淸寧二宮無慮百萬之費而營建方興京通二倉不滿再歲之儲而宂耗日甚南北直隸皆京輔之地旱潦頻仍人民或至相食山陜諸鎭乃四夷之防敵人深入郡邑每爲侵擾江西之南贛𨿽平而西山之盜復聚兩廣之府江𨿽捷而後山之賊尢多至於閩浙川湖等省非兵則荒加以賦斂日繁公私上下坐困此正今日君臣交儆修之廟堂銷患未形之秋而何以巡幸爲哉卽今道路傳聞人情洶洶若無以存如果不時巡狩竊恐聖蹕所駐千乘萬騎糗糧芻藳無所取給人民必至離散官司必至逃避其有不釀成大患者幾希𨿽然陛下守成致治閭閻疾苦宜有未知彼內閣大臣皆師保之任輔導之職有股肱心膂之寄者其與陛下義同休戚使當去年傳旨艸勅之時有如李沆楊億之不奉詔開陳事理再三泣諫如有未納寧繼以死則聖心必爲感悟巳無前日之行安有今日之旨夫何二三元老不聞力爭或姑爲涕泣卒於艸勅以果陛下之行或稱疾杜門若不與聞聊免一時之議不知古者師相之道果如是哉以是羣議紛紛所不能免伏乞陛下上念宗社下爲生民巡幸之事斷然戒絕內閣大臣特加切責其間公議尢不服者仍賜策免以爲循默之戒天下幸甚臣干冒天威無任戰兢隕越之至正徳十四年三月初七日

○公選任以杜夤緣疏

臣仰惟祖宗之制凡兩京衙門堂上官吏部具缺奏請每缺一員會推二人奏請簡用如巡撫都禦史在內地者會戶部在邊方者會兵部其與唐虞命官疇咨僉諧然後用之之意同一揆也由是選任以公夤緣以杜地方得人保障攸賴良法美意蔑以加矣夫何近者一二地方如順天宣府各缺巡撫都禦史當其未推之先外議紛紛巳皆曰宣府都禦史劉達欲轉順天又曰起復都禦史寧杲欲得宣府及後一推再推二人果皆如願外議果皆不誣正謂除書未出而物色先定夤緣之迹彰然著明是豈不爲朝廷至公之累哉臣謹按某某天性姦邪履行凶暴始爲禦史背公阿黨營升美官繼任巡撫殺人黷貨甚於流賊迄今河間保定之民或子銜父寃或妻稱夫屈咸欲食某之肉恨不覿杲之面宋儒有言惡人放而不逺顧彼所置之地其民何罪夫以放之且不可近況可復用之耶劉達人品素低才識最下當初抵宣府之日一籌莫之能展惟判押成案酣醉終日與管糧郎中李志學號爲劉伶李白其後一二年來聖駕親臨敵人退遁地方𨿽則稍寧軍民實皆坐困方且以修築邊墻墩臺嘵嘵自陳求賞宋臣所謂勞效纎微自矜無愧者正其人也則其無他顯功可知然已升職受賞復敢擇便以求安耶且順天京輔之地宣府鎖鑰之門比之他處地方厥責尢重選任賢良尙懼弗勝顧以此輩膺之其能免於負乘致寇或亦難矣又何保障之足賴哉況夤緣之路一開則無恥之徒競進士習之壞風俗之污皆自玆始管子曰禮義亷恥國之四維不可以不愼也𨿽然臣所聞二臣夤緣已非虛語然在左右或在廷臣則未可知伏乞聖明畱意通加戒飭今後選任之際內外務秉至公如果始推得人卽賜簡用免令再推以致煩勞聖慮其該部果知其人可用亦合執奏不當輙爲依違以自失其職守若寧杲劉達量其情罪重輕或行罷黜或容自陳以爲夤緣無恥之戒天下幸甚正徳十四年四月十一日

孫毅庵奏議卷上

●欽定四庫全書

孫毅庵奏議卷下

﹝明﹞孫懋撰

○斷大義除大逆以安宗社疏

臣竊以春秋之法大義滅親是非忍於親夫義有重焉不容以不滅之耳近據九江等府湖口等縣傳報緊急軍情開稱寧王壞了孫都堂又稱寧府人馬船隻隨路焚燒府縣房屋其謀危社稷之意顯著無疑已經南京內外守備衙門具本奏聞隨已分派府部堂上官及臣科道官起調官兵民夫分門協力晝夜防守外但臣竊慮寧王天性不良陰謀百出一日天兵四集勢迫事危殆將卑辭上請借口流賊祈蔽聖聰自營脫罪儻蒙不察曲加寛宥將來之禍必大可憂誠以王之包蓄異心圗竊神器自附逆瑾之時而巳然迨復護衛以來而益肆若其招納亡叛廣收盜贓殘虐居民厚積財賄上伺朝廷動靜則委任心腹往來都城殆無虛日下探地方事情則分布爪牙出入官府轉相傳報且訪得本年二三月間於蘇杭等處廣出招帖扇惑人心五六月內於湖口要津攔截客船搜取貨物凡若所爲皆渉不軌今日之舉實系夙謀昔者管蔡流言周公致辟淮南作孽漢文廢之至於我朝若漢府安化王皆以謀逆誅滅宗社由是奠安伏乞皇上大奮幹斷速行誅討若南京承平之餘武備久弛所在官軍僅足防守乞勅該部會議作急推選風力憲臣老成武將統領精彊士馬仍勅附近郡省若南贛都禦史王守仁湖廣都禦史秦金各率部下軍快土兵前來策應其江西南直隸等處水陸地方亦乞勅各該撫按衙門出給榜文一諭脇從諸人禍福使令解散一諭護衛官軍順逆還綂都司又諭隨路地方軍民當篤念朝廷恩徳勿令扇動其有謀勇出眾願行報效者許於各該統兵官處投報厚加勸賞如此則亂臣賊子刻日可擒地方生靈免遭荼毒宗廟社稷億萬年無疆之福也天下幸甚正徳十四年七月初二日

○卹人言以安人心疏

近該南京守備司禮監太監劉瑯差人送到掲帖內閣爲緝捕姦細以息流言造謗事正徳十四年六月二十一日據守備九江等處地方署都指揮楊銳呈報江西寕王已將孫都堂壞了事變緊急職等內外守備府部等官除會議通行具奏外竊見寕王受國厚恩正當恪遵祖訓安享王爵乃背逆天道輙興謀爲不軌之心此罪大惡極天人共憤本職誓不共戴天恨不能一時就獲當行各該掌兵人員整搠軍器預備戰船及行巡城禦史五城兵馬巡捕人員排門挨捕江西姦細不許一人潛住京城因而致生流言造謗加於本職除捕獲流言一十餘人全行治以軍法及具奏外爲此合用掲帖前去南京吏科等衙門煩爲查照知會等因臣竊照南京守備自太監黃偉而下非止一瑯也緝捕姦細系多官會議而行亦非出一瑯也謗者不於黃偉諸人而獨於劉瑯一人乎意者瑯於寕王今日𨿽無知謀之情平時或有交與之迹況瑯昔爲守備阿附逆瑾苟逃天誅今復叨職愈肆凶惡殘虐地方謗之所起厥亦有因且禦寒莫如重裘止謗莫如自修瑯果自反無愧亦合退避事權以正浮議以候公論之定豈冝紛紛緝拿以拑眾口昔者周厲王患謗得衛巫使監謗者以告則殺之國人莫敢言道路以目王喜告召公曰吾能弭謗矣召公曰是障之也夫民慮之於心而宣之於口成而行之胡可壅也今王塞下之口而遂上之過恐爲社稷憂今瑯之所爲若是不幾於塞下之口以遂已之過乎卽今滿城軍民愈加惶惑防守之間前卻無定夫將士安則朝廷安朝廷何惜瑯一人而不以安百萬之軍民耶伏乞陛下上念祖宗重地下體軍民至情特下廷議早決宸斷卽將劉瑯罷居私第勿令再參機務其侄南京錦衣衛指揮劉奇亦勿令管事守門但系本官手下家人伴當亦使各還本家生理不許妄以報效爲名冒領軍器混雜軍民之中致生疑阻如此則人言以卹人心以安而瑯亦得以自保矣正徳十四年七月十五日

○専委任責成功以安地方疏

邇者逆藩爲變戕害忠良江西地方缺人巡撫已該廷臣會議兵部覆題請勅一道賫付都禦史王守仁不妨提督軍務原任巡撫江西地方節該奉聖旨王守仁暫且準行其巡撫都禦史另行推舉欽此臣竊以用人之道其未得之也固在擇之精其旣得之也尢當任之專夫惟得其人而尢専其任然後可以責成功若都禦史王守仁忠義自許才識逾人應變將略又其所長觀其南贛平賊之功已可槪見卽今變起倉卒地方實倚爲重且聞本官倡義勤王眾心兢奮推誠致士羣策兼収欲於兩月之間期成一鼓之績得臣如此可謂擇之精矣暫令巡撫豈爲任之専耶況江西地方素多盜賊非得文武備足之才不可以當保障重大之任另行推舉恐難得人伏望皇上俯納芻言特是廷議仍照該部原擬或加以總督重任請卽降勅差人馬上賫付本官以示推委責成之意事寕之日仍畱本官剿除黨與撫綏軍民以収平定安集之功再照浙江衢州府接連江西地方急冝防禦臣又訪得本布政司左布政使何天衢風采素著才器老成屢經巡按等官推舉亦乞量升憲職専理軍務一以內杜姦萌一以外防冦賊如此則委任専一功可責成地方可保於無虞矣正徳十四年八月初四日

○辧忠邪核功罪以公勸懲疏

邇者逆藩就擒宗社大慶仰惟朝廷論功行賞按罪示罰勸懲之典固有必行而無廢者但臣愚竊謂諸臣竭忠效勞於一時者固有足褒而先事有見於平日者亦所當錄朋姦黨惡以遂其謀者固冝必誅而屈節辱身以爲其用者亦不容宥請以聞見所及用舉一二爲陛下言之巡撫都禦史孫燧與兵備副使許逵當逆藩肇變之時聞僞傳保駕之語推明大義力抗邪謀利刃在前誓死不屈曰天無二日國無二王其精忠直气仰貫天日𨿽古之忠烈不是過也守備都指揮楊銳與安慶知府張文錦以孤虛不守之城抗方張難制之冦攻圍日急防禦益嚴援兵𨿽寡我師自奮卒能挫其先鋒使不得順流東下以窺南都在今之主將不多得也臣所謂竭忠效勞於一時者玆其人也先差巡視江西都禦史今致仕林俊與先任江西副使今充軍胡世寕一則因王乞璢璃瓦爲疏大義曰毋涉吳王幾杖之賜叔叚京鄙之求一則因言地方利害遂及府事曰禮樂刑政漸不出於天子凡此皆曲突徙薪之謀先任南京禮科給事中今養病徐文溥與先差江西淸軍禦史今降知事範輅一則因王奏復護衛屯田極言王之暴行一則因樂官秦榮毆死生員奏正其罪及議朝王禮儀凡此皆彊榦弱枝之計臣所謂先事有見於平日者玆其人也至於致仕都禦史李士實舉人劉養正先差江西今鎭守浙江太監畢眞或公然就迎爲其謀主或預圖轉遷約爲應援反君事讎行若狗彘臣所謂朋姦黨惡以遂其謀者非若人耶廣西參政季斆南昌府學教授趙承芳江西僉事潘鵬師夔或捧其僞檄而隨處招降或受其僞命而押牌管事易面變詞曽無愧怍臣所謂屈節辱身以爲其用者又非若人耶𨿽然數臣忠邪之辯功罪之等特舉其聞見所及言之然此逆藩積謀旣久黨與必多況伺察之使絡繹都城賄賂之通途徑非一不有所懲何以警後伏乞陛下明目達聰乾剛夬決卽將臣所言下之廷議忠勞如孫燧許逵楊銳張文錦厚加恩典先見如林俊胡世寕徐文溥範輅特起任用李士實劉養正畢眞之朋姦黨惡者明正典刑季斆趙承芳潘鵬師夔之屈節辱身者勿容漏网其平日納交通賄之徒驗有贓證實迹亦必治以重罪乃若鎭巡二司等官或受其迫脇而遂與守門或被其囚系而不免隨行其情罪之輕重較然著明南康九江等府或倉卒無備而遂至失守或急爲請援而卒能克復其功過之有無自不相掩卽今功成奏凱通合差委公正風力科道官前來查勘具實奏聞庻賞罰當而人心服豈惟勸戒於旣往抑將激勵於方來均乞聖明畱意則宗社之福臣民之幸也正徳十四年八月十三日

○崇奬忠勤以勵人心疏

竊以逆藩宸濠不軌之謀醞釀已久今日之變實闗宗社竊見都禦史王守仁獨先倡義興師捐軀赴難一鼓而堅城破再鼓而元惡擒自古用兵神速未有能過之者且天下之患撲之於早則易滅養之於大則難除臣聞之是時其撫按三司勇者就戮怯者坐系無一人得免其各府州縣逺者自保近者受攻無一地得安其本處士民劫於積威舉搖手閉目亦無一人敢先出聲若非守仁忠義許國智略先人則𨿽有同志之士果誰爲之倡率數十萬兵壯義勇亦誰爲之號召齊一或者以賊鋒方銳卒未敢當必俟逺近之兵齊至而後向敵坐使賊勢張大黨與日盛或據險拒守或散兵襲擊師旅之用恐未卽已𨿽然風雨霜露無一气非天今日之功孰非我皇上之功哉詩曰王猶允塞徐方旣來徐方旣同天子之功皇上之謂也特守仁一念忠勤爲可錄耳卽今傳聞守仁因宸濠旬餘不食慮恐物故無以明正天討乃親押觧奏凱獻俘行至浙江杭州府地方適遇欽差太監張永欲待親臨地方覆審明白具奏軍門定奪緣此未果前進且將乞恩養疾臣竊謂功成智隱𨿽人臣自全之道功髙厚賞實朝廷崇報之典亦所以激勵人心感發將來自古國家忠良效用緩急得人鮮不由此伏願陛下究宸濠反逆之迹鑑守仁忠勤之心急令與同太監等官張永等同心恊力疾速獻俘隨定功賞以攄神人之憤以酬忠義之勲以昭國家之典若復遲阻縱使今日之事已往竊恐將來人心以守仁之奮勇伐叛爲戒以環觀坐視者爲得計可不慮乎況江西大亂之後撫綏懷集非守仁不可伏惟聖明畱意則宗社幸甚天下幸甚正徳十四年十一月初二日

○公糾劾以嚴考察疏

竊照正徳十五年復當朝覲之期朝正後例應考察臣仰惟國家令典遵用固久至於今日尢所當嚴誠以間者四方水旱頻仍或重之以師旅之事閭閻疾苦所不忍言尙冀所在上下臣僚相與奉宣徳意子恵困窮庻固邦本於不搖儻復容殃民蠧政者廁其間幾何而能免於流移輾轉耶於是臣等各相詢訪公同議擬至再至三有以灼知其人決不可復用者請得次其情狀一一爲陛下言之原任福建左布政使今升都禦史某某刻剝軍民溪壑其欲謬膺巡撫之寄原任河南左布政使今升府尹某某出納錢糧市利爲心冒居京兆之尊山東丁憂參政某某先任直隸徽州府知府歸裝滿載因啟逆藩之求江西丁憂參政某某原任福建漳州府知府受盜千金自取屬職之侮山東參議某某先任武選污濫之迹甚彰福建參議某某嘗守建寕賄賂之門大啟山西丁憂副使某某屢經論劾曽無悛攺之心敢復夤緣欲肆未盡之惡湖廣副使某某因領軍而分遣白牌公行科取當出巡而特止富室明肆宣淫山東裁革副使某某兩任郡守所在貪聲有聞廣東丁憂副使某某屢掌司事多方索取無算湖廣副使某某晚節不謹居鄕互有譏評廣東僉事某某素性貪婪宰縣多侵庫藏四川僉事某某先曽巡按遼東考軍政而論價風紀索然陜西僉事某某先曽巡鹽兩淮通運使而均財鹺政大壊河南僉事某某因築城而濫行科罰陜西僉事某某任成都而夙著贓貪陜西參議某某先任僉事索取屬縣湖廣僉事某某先任經歷奔競私門浙江嚴州府知府某某縱容庫役難免通同之獘衢州府知府某某管理邊儲實多克取之私河南懷慶府知府某某耽酒廢事況容諸子貪求山東靑州府丁憂知府某某枉法受賕且縱下人爲害廣西梧州府丁憂知府某某府縣薦歷貪聲徧聞𨿽有才奚取廣東廣州府知府某某上下和同贓貪顯著縱求薦何加廣東南雄府知府某某取諸民取諸商累贓獨厚先任南京工部郎中今升廣西思恩軍民府知府某某管蘆洲管抽分射利偏多先任直隸眞定府今攺陜西鞏昌府知府某某夤緣復職難逃淸議廣西桂林府知府某某苛虐取財斂怨地方鎭江府知府某某才力𨿽稱操履有虧大名府知府某某初政可觀晚節不守湖廣寶慶府知府某某歷官有年貪得無厭直隸寕國府起送知府某某欲償私債濫取民財長蘆運司同知某某暴行不悛貪心亦肆福建運司同知某某性習驕奢行多滛縱凡此皆不謹者也山西參政某某年力已衰詎稱旬宣之任雲南丁憂參政某某宿疾間作不無縱子爲非浙江僉事某某物議紛紜兼多疾疢湖廣常徳府知府某某郡事廢弛實亦衰頹山東運司運使某某衰年竊祿止足之戒罔聞江西南康府知府某某老矣専城失守之罪難免廣西潯州府知府某某廣東髙州府知府某某四川馬湖府知府某某雲南廣南府知府某某皆以衰白之年均急歸休之計凡此皆老疾者也廣西參政某某依阿有聞旬宣無補四川參議某某才識疏闇愈見昏庸貴州參議某某才識疏庸𨿽調簡不聞展布浙江起送僉事某某性習委靡縱別用終難振起廣東僉事某某歷官中外絕無淸譽之聞四川夔州府知府某某兩任郡牧鮮有恵澤之布所謂罷軟無爲者玆其人也江西副使某某原無知略兵備何勝貴州僉事某某素乏文名提學奚稱先任湖廣辰州府知府今升貴州副使某某作郡已聞闒茸安望風采之揚先任南京刑部員外郎今升廣西僉事某某斷理多見胡塗豈勝綱紀之任所謂才力不及者玆其人也𨿽然此特臣就其聞見所及泰者甚者爲言亦多偏舉一事未盡各官殃民蠧政之實伏乞勅下吏部都察院再加詢訪如果臣所言不誣卽將各官照例罷黜降調以爲一時屍竊茍容之戒再照逆藩宸濠稱亂江西二司官員仗節死義惟副使許逵一人自余若參政某某反爲出謀贊畫固已明黨亂賊左布政使某某首先屈服按察使某某平素阿承僉事某某安撫九江某某招降安慶某某専與巡河𨿽或不出各官本意而其屈節辱身甚矣不當混列脇從輕貸其罪亦乞勅該部院將此數人先行革職爲民仍監候省城委官勘報各從重處庻國法以明綱常以正而凡臣子之有懷二心者知所警矣天下幸甚正徳十四年十一月二十四日

○急獻俘馘以彰天討以修大祀疏

臣竊照逆藩宸濠陰蓄異圖積有年歲肆今爲亂逺邇騷然仰賴皇上天賜勇智神授英謀渙號親徵聖武昭布由是先聲所被賊膽自寒故安慶久圍而觧去九江旣入而復出遂令黨與離心我師乘之一鼓而克復南昌再鼓而擒獲元惡自古帝王禁亂誅暴成功之速未有過於今日者詩曰赫赫業業有嚴天子又曰如雷如霆徐方震驚正我皇上之謂也又奚必親臨其地面縳其人而後爲我皇上之功哉卽今傳聞宸濠自囚系以來或食或否瀕於死者屢矣儻一旦物故何以大彰天討再照國之大事莫重於祀而祀尢莫重於郊郊者所以大報本反始也自古聖帝明王之所甚重而不敢忽焉者也然或於二至或於四時皆有定期迨我祖宗參酌古制議定天地合祀之典毎歲正月擇日行禮先期看牲臨時齋宿情文委曲意義深逺臣伏讀大祀祝文曰時維孟春三陽開泰敬率臣僚以玉帛犧牲粢盛庻品恭祀於大祀殿備玆燎瘞然則萬世聖子神孫以似以續固不可先時而失之遽亦不當後期而失之緩也今時值暮冬去孟春之期無幾矧夫朝覲考察會試殿試又適當其期凡此皆國家求賢審官大政大事所冝次第舉行而無廢者仰惟皇上天縱聖明其有不介於衷乎夫南京系我太祖開基定鼎之地宗廟在焉陵寢在焉宸濠以始封舊藩而乃忍忘國恩敢違祖訓謀危宗社荼毒生靈臣竊意太祖在天之靈將必震怒於上亟欲明正其罪伏願皇上大奮幹斷速降明旨著落欽差太監張永等官卽將首惡宸濠逆黨劉吉等牢固管押觧送前來由是獻俘告廟奏凱班師以慰祖宗之靈以彰天討之威以修大祀之典如此則我皇上神功聖徳已隆而益隆矣宗社幸甚天下幸甚正徳十四年十二月二十八日

○戒不虞以保聖躬疏

玆者駕幸大報恩寺修齋越數日不聞入城臣憂惶之餘卽欲冒進瞽言隨於本月十七日早得聞車駕已於十六日晚旋蹕行宮歡忭間忽又傳聞皇上仍欲臨幸各寺諸處臣備員六科諫諍職也又惡得而終黙黙哉誠以齋醮之事非帝王所冝屑禪寂之居非帝王所冝處況夫意外之患尢不可以不防昔者宣廟欲微行大學士楊士奇諫曰陛下尊居九重恩澤豈能徧洽幽隠萬一有寃夫怨卒窺伺竊發誠不可無慮後果獲至二盜乃嘗結約候車駕之玉泉寺作亂者宣廟乃嘆曰士奇言不虛自是不復微行夫姦謀叵測在宣廟太平之時尙所不免況今以宸濠大亂之後師旅擾攘之時顧不可以不慮及此乎且捨大內不居而禦督府已非杜漸防微之道又可捨督府而歷寓僧寺及諸處耶此非獨臣之所深憂𨿽閭巷小民亦無不憂之也伏願皇上軫垂堂之戒養居重之威端處行宮無事輕出以受臣下之朝以俟俘捷之獻如此則祖宗幸甚天下幸甚臣干冒宸嚴無任殞越戰懼之至正徳十五年正月十八日

○披瀝愚衷懇乞回鑾疏

玆者逆藩宸濠妄圖不軌恭遇皇上奉天徵討駐蹕畱都臣固已仰窺聖心無非所以爲宗社爲生靈爲萬萬世無疆之大業用興有名之師爲是不得已之舉也然方今仰仗天威首惡就擒餘黨悉獲所執俘囚與所収諸府子女玉帛數百餘艘就泊江幹豈徒風濤衝激之虞兼有慢藏誨盜之患奏凱獻俘論功行賞非其時耶𨿽然今日當務之急者殆又不止是也姑舉一二言之人君所敬惟天南郊大祀之典何可以不速舉所尊惟祖太皇太后祔主之禮何可以不早行所養惟親皇太后千秋之節何可以不及時稱慶所任者庶官也考察之政𨿽委於吏部而黜陟幽明尙有煩夫宸斷所重者賢才也會試之事𨿽屬於春官而大廷賜對尢必俟夫臨軒凡此五者皆國家大典禮大政事其舉廢遲速之間實安危治忽攸系我皇上以保有大業爲心固宵旰所冝孜孜者也臣近又聞之遼左諸鎭敵眾連營覇州等處彊賊嘯聚豈不以駕方逺徵京師空虛將以掩吾之不備耶南自淮揚北抵順天隨路夫役迎候日久饑餓無聊或至相食況又農務之方殷耶詩曰不畱不處三事就緒又曰徐方不回王曰還歸然則古昔明王之自將未甞不以農事爲重班師爲急也且旬月以來暴雷震驚風霾大作災變之至厥亦有因尢不可以忽而不畏也臣待罪諫垣愚衷不勝惓惓謹用披瀝以言伏望皇上特畱睿思早降明旨卽日班師啟行旋復京闕由是大明誅賞以快天下之心聿修庶政以隆國家之治實宗社生靈莫大之幸臣干冒天威無任殞越之至正徳十五年四月初八日

○乞罷衰老不職憲臣以崇國體以厚士風疏

竊照舊任巡撫兩廣某某衰老不職累經彈劾其匿罪冒賞鑿鑿皆有證據𨿽甞奉旨催取回京蓋朝廷優禮大臣禮貌當然耳某某亦當上顧國體下畏公議懇疏辭免以全晚節可也顧乃陽爲乞休之章陰懷覬望之意始則徘徊道途終焉畱處京邸廣務私交宿贓狼藉傳播中外貽羞搢紳邇者忽聞有旨著到任掌印管事臣交切驚愕因伏稽之國初官制具載於諸司職掌者若都察院原設左右都禦史二員其後𨿽因巡撫地方添設不拘定額而在院管事員數一遵舊制未有加也卽今本院已有左都禦史王璟右都禦史張綸復添置某某則爲左右都禦史三員隳紊舊章實自某始國體所系爲損匪輕且風俗之厚薄由大臣之倡導昔人有言大臣持祿以固寵故小臣僥幸以求進大臣貪冒而不法故小臣因緣而爲姦以某之持祿固寵如是貪冒不法如是而使之茍容於朝甚非所以表百僚而厚士風也再照見任巡撫兩廣僉都禦史某某素乏才猷徒長奔競往者禦賊失事僥幸脫罪復官自後濫膺巡撫専事趨時附勢縱惡容姦轉輾結納地方利病視之漠然其當時科擾貪饕之狀已備經巡按禦史李素糾舉未幾罷黜屢見轉遷方今兩廣總制之任又非各省一面之比某復居然承乏殆所謂以蚊負山多見其不知量也𨿽然某之夤緣彌縫則亦不讓於某將來冒功希進之事勢所必至是又不可不早見而預杜之也臣事𨿽風聞言皆非誣伏乞皇上上念國體下爲士風卽將陳某罷黜或容自陳以全體貌蕭某行令致仕仍勅該部另推具奏簡用如此則國體以正而士風可厚矣正徳十五年七月二十四日

○再瀝愚衷懇乞回鑾疏

臣先於本年四月初八日繼於七月十一日兩經具題懇請聖駕回京俱蒙兪允始諭臣正在収拾其後復蒙諭収拾已有次第於此有以仰窺聖心惓惓思歸固已先得臣愚衷之所同然伏候之餘無任欣躍豈惟臣𨿽扈從將士滿城軍民亦莫不鼓舞稱慶歡聲載途卽今傾聴有日未奉明旨豈以皇上思周萬務事必躬親収拾尙未完耶臣竊以君逸臣勞古今通誼小大之務各有専司果若未完卽將合行事宜分命內外諸臣嚴限責成克期班師豈不大彰宸斷大慰人心誠以宸濠大逆不道得罪天地祖宗不赦之罪詎容稽緩寢食自若倨坐舟中非所以懼亂賊也忠臣義士戮力成功大賞之典久格未行非所以勵人心也天地人君父母人子不可一日不見父母人君不可一歲不祭天地自古帝王愼之重之南郊大祀之禮可復遲乎賢才國家器用齊民不能一日不資器用國家不能一時不須賢才前科進士選用殆盡臨軒策士之典可復緩乎且我皇上萬壽之辰不久屆期萬方玉帛不期自會臣伏見本年正旦適我皇上駐蹕之始未謁陵寢則未容朝賀臣民交口歌頌聖明然則今日鑾輿旋軫郊祀之禮所冝先也宗廟之禮所冝先也太皇太后祔主之禮所冝先也啟行之期又可以不預且急耶𨿽然此固事之至重至大者也若軍馬數萬住札日久應給芻豆在在告乏旦夕將有不繼之憂秋髙馬肥易滋抄掠天威旣逺戎心益生西北難免侵陵之擾北來章疏近𨿽降有明旨前後之間壅滯尙多百司何所奉行南都市廛率多官軍住歇工商廢業生理蕭條小民何以堪命況夫元凶寄泊於江滸逆黨雜系於狴犴防衛旣久人情必懈倉卒生變何以禦之臣甞聞應天府獄南門內街往往夜驚羣喊此固人心不安憂虞之所致實亦天心仁愛譴告之有在也仰惟皇上睿炳幾先明見萬里意外之患所宜預防臣待罪言官愚衷迫切不知隠諱伏惟聖明采納早見施行以承天意以安人心實宗廟社稷莫大之幸臣無任激切願望之至正徳十五年八月

○計處京儲以足國用疏

臣近聞提督倉場尙書候觀擬奏前事聞稱京通二倉實在糧斛共計止有六百六十一萬一千餘石比照成化弘治年間一年共放三百四五十萬石近年毎歲多放七八十萬石糧斛日漸消耗欲會部院大臣科道等官計處查汰在京各衙門旗校軍役各處做工人役及求此外良法可以充實倉廩者伏奉聖旨這所奏計處京儲重事戶部會官議了來說欽此其後兵部尙書王瓊復題前事亦奉聖旨近年以來委的財用匱乏闗系重大這所奏事情戶部看了來說欽此於此有以仰見聖明深惟國計惓惓欲厚儲蓄之至意也臣備員六科𨿽逺處畱都無由與議茍有所見亦安敢不言以少禆國計之萬一王制曰國無九年之蓄曰不足無六年之蓄曰急無三年之蓄曰國非其國以今三倉所蓄計一年所放之外所餘無幾然則𨿽謂之無蓄可也若是而尙可以緩而不圖耶誠以今日國用之不足以宂食之人眾宂食之人眾以濫収旗校冒報工作之人多固其一也然昔人有言大有三宂小有三費以困天下之財今日之宂之費得無有類於是者乎此皆責在執政大臣務殫忠謀罔避嫌怨凡系今日害財蠧政之事悉用指畫具實上聞取自聖裁持以必行庻浮冗可以盡去匱急可以少紓若復疑沮於其間其如國計何至於此外良法有未容以易言蓋古者富藏於民至後世乃藏於官今則公私上下皆坐困矣於何取給哉臣竊聞近日抄沒逆黨朱寕廖鵬等家除金玉器玩不計外其見在銀兩不下千萬大約計之銀萬兩可抵米二萬石百萬兩可抵米二百萬石千萬兩可抵米二千萬石使誠用此貯之二倉則一轉移之間立見數年之積不知在廷諸臣亦甞計及此否乎況夫近年邊境多事軍餉告乏或析其半以給邊儲宜亦無不可也臣不勝區區憂國之誠僣妄及此伏惟聖明開納特勅戶部作急會議早見施行實惟國計之幸宗社之幸正徳十五年十月十三日

○釐夙獘以正版籍疏

竊惟國家版籍之設所以具載天下州縣人丁事產人丁著戶口登耗之數事產著田賦輕重之數毎十年一大造又以著前二者舊管新収開除實在之數而賦役胥此焉出名曰賦役黃冊者此也故版籍正則賦役均賦役均則貧富皆得其所而天下由是平臣伏稽之祖宗立法之始版籍無不正賦役無不均貧富無不各得其所夫何法久而漸滋今之版籍非昔之版籍矣於此而無以釐正之欲臻均平之效胡可得耶卽今大造之期伊邇謹舉聞見所及四事少救時獘萬一伏惟聖明采納施行不勝幸甚

計開

一曰均里甲臣惟里甲不均之獘非直人戶有多寡亦由其間貧富相去之逺耳臣先任福建建寕府浦城縣知縣該臣督造正徳七年黃冊查得該縣糧米除官糧外民糧總計二萬四千餘石緣先年攢造之日裏書爲姦富實人戶多收一甲糧米不下八千餘石貧難下戶多落七甲八甲糧米各不滿八九百石隨審得各甲田糧𨿽有多寡各年裏役則無重輕緣是糧少甲分毎遇里甲均徭之年必致傾產破家流移轉輾深用惻然當申巡按禦史賀泰計欲通融區處緣泰未諳民情不允臣請仍照舊冊攢造臣心終是缺然其後查照舊按復申續到巡按禦史李如圭批系補偏救獘之法依擬施行等語乃取各甲糧米通加磨算多者分減少者湊補俱用糧多丁少上下民戶量其相近甲分挨次均撥務使貧富相兼各甲各不過米二千四百石之數人丁多寡大略亦同另造均平甲冊封貯庫內自後但遇里甲均徭俱照前冊編派由是賦役得均民頗稱便臣續訪得各省直隸不均之獘在在有之如蒙乞勑戶部通行天下州縣今後攢造黃冊務先會計丁田總數如糧滿一萬石毎甲合各坐一千石丁及一萬口毎甲亦各坐一千口但取州縣大數相平不必毎圖一一相等如軍匠之戶有攺甲者務於戶下塡注原在某甲今攺本甲以便淸查如此則里甲均而賦役無不均矣

二曰一法制臣惟法制之一者大一統之道也臣甞署掌戶科管理後湖黃冊查得北方省分開造里甲毎甲自相聫屬如一甲里長趙甲其本甲甲首相連十名俱系於趙甲之後他甲皆然遇有查理止於一十戶內檢尋其獘難隠南方省分開造里甲各甲互相依附如一甲里長錢乙其本甲至十甲甲首各掲一名雜系於錢乙之後謂之穿甲遇有查理湏於百戶之內徧閱其姦易匿且開寫上中下三等人戶此舊制也今北方人戶仍分三等南方人戶一槪混列凡此豈爲同軌同文之制哉況南方裏書之獘比之北方尢甚不可視爲不急而忽之也如蒙乞蒙戶部通行天下州縣今後攢造黃冊三等人戶務遵定式其穿甲之法查非舊制及見行事宜通照北方黃冊開造庻國無異政家無殊俗而裏書之獘亦緣是可革一二矣

三曰革詭寄臣惟冊籍之獘莫甚於詭寄詭寄者皆姦民豪戶買通裏書或混立戶籍於畸零之內或僞除舊地於仕宦之家以脫重役以免雜差夫姦豪茍免則善良偏累故有田以頃計而累歲不當一差糧僅升合而終年役於官府者比比然也非以朝廷優卹之恩反爲姦豪欺罔之資耶如蒙乞勑戶部申明禁例以後攢造黃冊務審老幼單丁官民田不及五畆者方許編入畸零如田及五畆以上仍収正管寄莊人戶一體當差絕戶女戶一切革除若內外仕宦之家亦必量其官職崇卑定爲優免則例如京官三品以上免田四頃五品以上三頃七品以上二頃九品以上一頃外官則逓減之無田者凖田免丁如人已死優及子孫以寓世祿之意此非愚臣之見先臣大學士邱浚所著進呈大學衍義補中已備言之如此則不惟詭寄之獘可革古人所謂限民名田之意亦存乎其間矣

四曰専委任臣惟任法不如任人攢造格例自洪武初年以迄於今不啻詳矣然而民僞日滋遺姦難免臣甞監督監生查對冊籍中間有除者無収有總者無撒新冊之舊管多與舊冊之實在不侔舊冊之戶籍間與新冊之軍民不合田糧之飛灑者有之埋沒者有之戶口之隠瞞者有之脫漏者有之獘病紛紛難以縷數𨿽經駁行攺正往復經年官擾民費如同再造此皆當時任非其人人無専責之故也如蒙乞勑戶部議處愼選相應官員如各省則用右布政使或左右參政兩直隸則用本部郎中或員外郎平日精敏廉愼著稱者各一員坐名奏委請勑前去専一提調各屬稽革姦獘定限一年事完復命其屬監造等官俱聴察訪徑行選委所造冊藉俱聴設法通行磨算查對無差然後起解進呈復命之日仍許將委過官勤惰廉貪之狀疏名舉劾以示勸懲如此庻委任専一功可責成獘可盡革矣正徳十五年十二月二十六日

○查處久謫官員以廣聖恩疏

頃值宸濠謀爲不軌恭遇皇上下詔親徵臣伏讀明詔有曰護衛及軍民職官先因陳奏宸濠非罪降謫者查奏起用又曰俟大功之告成將大賚於海宇欽此欽遵有以仰見皇上追念忠貞欲加顯擢大賚之行又將溥及其餘是誠聖明天寛地容之量所以赦過宥罪之至意也凡在人心孰不感激臣用是察訪乃得先曽陳奏宸濠與今逆黨者數人除按察使胡世寕布政使鄭嶽已經中外臣僚查奏起用外若先任禦史今降驛丞周廣則甞劾都督錢寕僣擬之罪先任禦史今降經歷範輅則甞奏樂官秦榮太監畢眞暴橫之罪先任給事中今爲民陳鼎則甞劾錦衣衛指揮廖鵬子廖鎧冒籍取中舉人之罪此三臣者折姦宄之萌戒履霜之漸其與胡世寕鄭嶽實同心一體之人也再照宸濠謀逆之始江西三司及府州縣官僚不下百數其能抗賊不屈視死如歸者惟都禦史孫燧副使許逵二人仗節死義之臣何寥寥也𨿽然宋臣張栻有言於犯顏敢諫中求則臨事可以得仗節死義之士若平時不能犯顏敢諫他日安能望其仗節死義乎朱熹又曰仗節死義之日當平日無事之時得而用之則足以逆折姦萌潛消禍本自然不至眞有仗節死義之事非謂必知後日當有變故而預蓄此人以擬之也二臣之言可謂至論卽今兵荒相仍天下多事正宜廣収忠義之士分布中外若人而顧可以少之耶臣竊甞求之往者若編修王思給事中張原禦史徐文華主事李中等近者若修撰舒芬郎中張衍瑞姜龍黃鞏孫鳯陸俸員外郎夏良勝主事萬潮林大略蔣山卿博士陳九川寺正行人等官周敍巴思明等或因事納忠失於太驟或越職言事傷於過激冒犯天威致蒙降謫計今逺者數年近者二三年矣臣竊謂諸臣罪固難逭情則可原況當堅苦刻勵之餘正其悔悟自新之日俾圖自效必有可觀伏乞皇上俯賜矜察卽勑吏部通爲查處前之諸臣若周廣者特加超用後之諸臣如王思如舒芬者特用召還又如陸震何遵林公黼劉槪等之死有足矜者亦量加以卹典如此則忠良益勸賢才益盛大賚之典眞與天地之覆載者同其廣矣天下幸甚臣無任激切仰望之至正徳十六年二月二十八日

○端本始以興至治疏

臣惟人君天下之本始卽位又人君之本其始正無所爲而不爲正故伊尹之告太甲曰今嗣王新服厥命惟新厥徳召公之戒成王曰若生子罔不在厥初生自貽哲命非以聖明嗣位端本正始固不可忽歟玆者恭遇陛下嗣統承天更化善治誕宣明詔大慰人心若朝廷政事得失天下軍民利病皆已莫能逃聖鑑矣臣艸疏已成輙復中止亦知事有當先者也謹以平日所聞本始三事妄效芹曝之獻伏惟聖明采納施行其一曰養聖徳臣聞人君之徳惟在所養仰惟陛下春秋方冨志气如神輔養本原正惟其時臣甞稽古完徳有道之主不獨得賢師保之助其侍禦僕從罔匪正人旦夕承弼故曰僕臣正厥後克正僕臣諛厥後自聖況在今日明監未逺伏乞陛下以古爲法以近事爲戒師保大臣必専信任以傅徳義以保身體沃心造膝不憚其煩若一應隨侍使令中官皆必謹擇老成如宋儒程頥所言年四十五已上重厚小心之人要使侈靡之物不接於目淺俗之言不入於耳如此則聞必正言見必正行所養皆善而聖徳自隆矣二曰正聖學臣聞君道之大在乎稽古正學仰惟陛下繼承列聖統禦萬邦必明堯舜禹湯文武之道斯可以興唐虞三代之治稽古之學所冝汲汲以有事焉者也伏乞遵用舊典早開經筵博選儒臣俾侍講讀𨿽然聞乎其言將見乎其行但如故事擬書二叚驟讀一通恐於聖心未有得也今後講官進講宜令反復詳說或有未明陛下俯賜淸問再三詢考必待聖心洞然明悟凡聖賢之旨帝王之道以及政事之得失人臣之邪正天下之所由理亂歷代之所由廢興皆必講之明而無疑乃可行之篤而無懈此則聖學之要當務之急者也三曰勤聖政臣聞自古興衰撥亂之主未有不以憂勤爲先書美髙宗曰不敢荒寕嘉靖殷邦史稱宣王曰早朝宴罷卒成中興之名以今法度縱弛之餘此正憂勤圖治之日仰惟陛下踐阼以來視朝聴政固當盡復祖宗之舊矣臣竊聞之昔者文廟甞召六部尙書及近臣諭曰早朝四方所奏事多君臣之間不得盡所言午後事簡卿等有所欲言可從容陳論大哉皇言此萬世聖子神孫所冝體行者也伏乞陛下退朝之餘但當閒暇卽禦便殿或於順門任聖意所注內閣部院大臣量召一二人或三四人從容延對咨訪治道若有大政則通召府部院寺堂上官及科道官會議使人各盡其謀事必求其當而後已至於在外總兵撫按方面等官有入朝見辭者亦必召至禦前俯降辭色或詢以敵國之盛衰與邊防之嚴弛或質以官吏之賢否與生民之休戚因而察其器識驗其行能如此則賢才常集於目前視聴不至於壅蔽紀綱日振法度日新中興之盛可不勞而致也𨿽然臣又聞之詩曰靡不有初鮮克有終易曰天行健君子以自彊不息伏願陛下謹詩人之戒體大易之訓法天行健終始惟一實宗社生靈莫大之幸臣區區忠愛之誠無任仰祈之至正徳十六年五月二十五日

○辧忠邪公舉劾以遵明詔疏

恭惟陛下天縱聖明嗣位宸極明詔誕布化理維新臣伏覩詔書內一欵弘治十八年五月十八日以後正徳十六年四月二十二日以前在京在外內外大小官員人等有因忠直諫諍及守正被害去任降調升攺充軍爲民等項及言事忤旨自陳致仕養病各該衙門備查明白開具事情奏請定奪欽此又奉詔書內一欵給事中禦史職當言路文武官員有貪暴姦邪者務要指陳實迹糾劾欽此臣伏念備員六科以言爲責前項官員𨿽累經論奏前此姦臣皆務爲蒙蔽或畱中不出或阻抑不行公議鬱鬱莫伸忠邪之不辧久矣玆者伏遇陛下大明黜陟開廣言路任賢勿貳去邪勿疑堯舜之治端有見於今日臣仰承明詔悉心查訪其忠賢之當錄者除大學士費宏編修費寀已蒙起用外臣今查得先任大學士致仕劉健謝遷先任尙書致仕韓文先任編修降驛丞王思先任給事中爲民今升知府致仕劉茝降驛丞張原先任禦史李熙降驛丞周廣降典史今升知縣髙公韶丁憂張文明降縣丞今升知縣林有年爲民徐文華先任主事降驛丞李中今升知縣戴冠皆忠諫得罪者也先任大學士致仕王鏊楊一淸先任尙書致仕孫交先任都禦史爲民彭澤養病兪諫張嵿降副使李昆先任給事中爲民陳鼎升州同知呂經今升太僕寺丞潘塤調推官王爌石天柱調判官黃臣席彖先任禦史降判官兪珊董相許完今升知州張士隆降經歷範輅調知縣趙春爲民李穏施儒劉士元先任評事爲民沈光大先任司務降教諭今升知縣林華先任布政使致仕方良永先任副使降同知今升知府余祜降檢校胡文壁爲民陳九疇先任知府降知州毛思義今升同知翟唐先任知州降經歷樊凖先任知縣爲民胡守約皆守正被害者也先任都禦史致仕林俊先任評事養病羅橋皆甞言事忤旨者也以上諸臣或先朝耆舊徳業並茂或一時英賢才行可稱所當任而勿二者玆其人也其姦暴之當去者除尙書等官某某等已經拿問及自陳外臣今訪得大學士某某伴食有年貪得無恥盡棄平生之學甘同流俗之歸姦回不忠焉用彼相提督倉場戶部尙書某某濫司國計惟務私交常例倍增倉儲日耗原任巡撫鳯陽都禦史今升南京工部尙書某某厚賂權姦茍免譴辱地方困苦若罔聞知巡視邊城都禦史某某升官必由自擇院寺疊遷保官必求私謝贓貪太濫養病國子監祭酒某某罔利務登龍斷虐害鄕人居閒覬覦復起怨尢親識原任巡撫四川都禦史某某貪功妄殺黷貨殃民甘以十罪自居丁憂巡撫延綏都禦史某某掊克有聞保障無補實忝三邊之任巡撫保定都禦史某某因解問而轉居要地自賴於錢神太常寺卿某某務夤緣而洊歷淸階難逃乎物議丁憂太常寺少卿某某升官有自私債甘於代償少卿某某出身至微髙位詎容冒處南京大理寺某某治家無法持身有玷南京光祿寺卿某某屢經紏劾多方保全以上諸臣畱一日則害一日之事在一方則貽一方之憂所當去而勿疑者玆其人也𨿽然費宏等之起用固允恊人心矣數年以來有因道與時違志不茍合有如原任大學士劉忠尙書邵寶待郎章懋都禦史陶琰修撰呂柟先任修撰後攺升同知何瑭或引年自善或稱疾養親亦莫非人望之所屬者也某某等之拿問固大快人心矣有如工部尙書某某因督大工肆爲貪得任用平日心腹武功衛千戶王選立爲買辦名目専管一應物料克落分受動以萬計嘗用在官銀二千兩托某某過送錢寕致被欺騙穢迹大彰伊男某某發身粟例營選京官累升吏部主事謀入內閣書冩蠅營狗茍依勢罔利歲辦課程必先厚賂方敢進納事干錢糧必經稟白方可施行加以串通鋪戶發賣批單計某某私入亦不下萬數此某之父子亦合拿問者也臣備員言官茍有所聞不敢隠黙伏乞陛下俯垂聴納特賜施行如臣所舉劉健劉忠等卽勅該部訪其年力盛衰應存問者遣使存問因以咨訪嘉謀應禮聘者降勅賫聘勉令光輔新政應升用者遇缺升用俾得及時展布然年逺事湮中間所遺尙多仍聴各該衙門查明聞奏如臣所劾某某等俱有實迹不系泛言尢望陛下獨奮幹斷通賜罷黜其某某父子並用事千戶某某就行拿送法司審問明白追出侵過物料贓賂坐以應得罪名以爲人臣貪墨欺罔之戒天下幸甚正徳十六年五月二十五日

○謹天戒以修人事疏

臣竊聞天人之間感應如響人事失於下則天變見於上此理之常也恭惟陛下臨禦以來孶孳圖治任用輔相開廣言路斥逺邪侫登進忠良聖政日新令聞四達人事之闕失臣未之見也玆者伏聞五月初一日雷擊奉天門獸吻及日精門災天威赫赫胡爲而然耶臣則聞之矣人事失而變隨應者固上天仁愛之心人事得而異或見者尢天心仁愛之至況天位惟艱一念不謹或以貽四海之憂一日不謹或以致千百年之患天之所以警動陛下者殆不可謂無意也臣備員無補實切憂惶謹以所聞人事當修者七事仰塵睿覽用答天戒伏惟聖明采納施行

計開

一曰定聖志臣聞之君志定而天下之治成仰惟朝廷今日之政已大定矣所慮姦人或乘時妄議以疑聖心則他日之事有未可知書稱舜曰烈風雷雨弗迷伏惟陛下體天心之仁愛法帝徳之罔愆聖志一定斷之不疑勿以調停之說爲然勿以更張之驟爲信亦勿始銳而終怠則唐虞之治可望於今日

二曰保聖躬臣聞之人君所愛莫切於身人臣亦莫切於愛君之身恭惟陛下頃以親藩入繼大統固上有宗社之靈母后之聖下有內外臣庻之眾呵護翊戴靡所不竭但臣區區蟻誠竊謂陛下聖年方妙聖質未甚充盛凡夫起居飲食之期寢興勞佚之節小大曲折備慮所冝周悉至於前後左右委任尢湏得人詩曰王躬是保伏惟聖明畱意

三曰信詔令臣聞之詔令所以行於天下者信也詔令不信則人主之權廢矣恭惟陛下攺元肆赦革故鼎新救天下深沈固結之獘爲生民永逺太平之謀所在聞之歡欣鼓舞甚於更生𨿽漢史所稱山東布詔民之老羸癃疾扶杖往聴者殆不是過書曰令出惟行弗惟反伏乞陛下維新渙號尢懷永圖執之必堅行之惟允保信以保民實天下至切之望

四曰明賞罰臣伏讀祖訓有曰凡聴訟要明不明則刑罰不中罪加良善久則天必震怒焉又曰凡賞功要當不當則人心不服久則禍必生焉欽此竊照江西宸濠之變𨿽已討平有日然忠義之勲未酬黨惡之罪未正若將有待然者不可不畱聖意臣聞之功有髙下亦有虛實今欲賞當其功宜將隨徵各官繳過文冊盡行降出仍令先後紀功科道官查明開奏而冒功者必黜庻賞不僣而人人以爲慶矣罪有輕重亦有眞僞今欲罰當其罪宜取見獲各犯招過情由不拘成案仍聴法司官及會多官再三研審而負寃者必宥庻刑不濫而人人以爲威矣

五曰斥遺姦臣伏讀祖訓有曰歷代多因姑息以致姦人惑侮當未知之初一槪委用旣識其姦退亦何難愼勿姑息欽此竊照太監蕭敬與宸濠歷年來往已經太監張永查系書底簿籍有名人犯具奏先帝著外私宅閒住所處已寛頃者忽聞司禮監太監賴義傳奉聖旨外私宅閒住太監蕭敬著本監掌印照舊辦事欽此此命一下中外驚疑其於新政所系匪小誠以宮府一體不宜異同今若起用蕭敬一人其何以處同犯諸人交結重情不宜輕縱今若不懲於旣往其何以示警於將來且敬自負前罪彊顏供職則亦無以取重同列展布行事伏乞陛下仰承祖訓早決宸斷縱不加罪仍令退閒以釋中外之疑以昭平明之治

六曰嚴內禁頃者得聞禦史張翰奉勅點閘大工一日從內官監出忽見內使人等約有三五百人或挐棍棒磚石向翰圍擁撒土其守衛官軍直日旗校明見凶惡不爲防護臣聞之不覺驚愕竟亦未諳其故然以皇城禁宻之地而敢爾肆爲凶忿其在外無忌則又可知仰惟天威震怒必有重法以處治之矣臣竊謂漸不可長事宜預防伏乞陛下在內卽勅各監局等各掌印官各行嚴束所管人員各於本衙門専務本等職事不許輙出各門各路口聚眾爲非違者許守衛直日官旗人等實時捉獲通將該管官員參奏治罪其京城內外亦卽勅錦衣衛及巡城禦史兵馬司官嚴督官校弓兵火甲各於分管地方不限晝夜用心巡邏但有前項生事之人許卽拿送法司從重問斷違者罪亦有歸

七曰愼邊防臣聞之禦戎之策守備爲上備邊之要兵食爲先𨿽然食足則兵彊是食又先於兵也卽今邊餉缺乏軍士困憊一旦烽火有警何以驅之應敵況先該宣府報稱口外走回男婦供報彼處扶起小王子與烏蘭哈等講和及瞭報塞外兵勢下營四十餘里其意蓋非尋常侵掠之比幸遇聖明禦極威靈逺震彺圖𨿽已大沮然亦不可忘備伏乞陛下軫念邊防之重特從廷臣之請早將各犯抄沒銀兩分給各邊以紓困急仍勅各該鎭巡總兵等官務在嚴飭將士保固疆圉以稱今日中興內修外攘之意正徳十六年六月﹝某﹞日

○懇乞勉畱大臣以光輔新政疏

臣竊以數年權姦誤國祖宗之法度變壞幾盡天下之生民塗炭已極宗社之不危者亦幸焉而已玆者伏遇陛下聖明天啟忠良任職剗革積年所不可抜之獘力除羣黨所未易動之姦中外人民舉欣欣然謳歌鼓舞仰望太平所恃以成化致治者陛下幹幹不息於上大臣相與蹇蹇匪躬於下耳近者傳聞大學士楊廷和以弟廷儀被劾之故蔣冕以禦史張鵬之言吏部尙書石珤亦因禦史趙永亨之言皆相繼乞休臣不爲三臣惜實不能不爲國事惜也誠以當此人情積玩之餘政化維新之始法度𨿽修而未全惠澤𨿽布而未洽羣姦𨿽已下獄而未決者尙多正人𨿽已起用而赴闕者未見其姦種餘息乘間伺隙陰冀其散而復聚者蓋不知其幾也如此則調停之說必興紹述之禍且作而國家之大事去矣可不爲之寒心哉臣聞之王惇𨿽負大惡而其弟王導不害爲元輔今廷儀所坐特不職耳廷和何嫌之足避耶若蔣冕𨿽甞扈從先帝畱處南都事由梁儲實非獲已然薫蕕同器香臭自別言者蓋失之不察石珤遭值陛下新政擢任冡司朝野相賀方喜得人然任事未幾展施未究言者誠失之太輕矧此三臣才智徳望旣居天下之先文學操履亦出羣臣之右蓋無一人之可捨去亦無一日之可暫逺朝廷者也伏乞陛下特降溫旨曲賜勉畱仍諭以中外公論及責之國體大義務使其位得安其志可行再照致仕大學士謝遷尙書韓文𨿽甞奉旨起用一時未有員缺臣竊以二臣歷事累朝當孝廟盛時朝政淸明輔佐徳業以成盛治逮武廟初年權姦紛亂伏闕死諍廢居謫籍其孤忠碩徳又非其它諸臣之比今遷年逾七旬文亦躋八袠必待有缺而用或恐其年不待臣聞之宋致仕太師文彥博居洛年八十有一司馬光言其宿徳元老宜起以自輔乃詔平章軍國重事班宰相上六日一朝兩月一赴經筵今朝廷起用二臣宜若可凖彥博故事不必拘夫員缺亦不必煩以職務但優其禮遇列之上班朝參經筵日月一至若有大政大事特令參預必有嘉謀禆益新政如蒙亦乞陛下速降勅旨聘取來京與楊廷和蔣冕石珤等同心輔政以與至治實宗廟社稷之幸亦天下人心之望也正徳十六年七月﹝某﹞日

○陳言疏

案照先爲前事各準奉本衙門闗札準南京通政使司經歷司手本奉南京兵部札付武庫淸吏司案呈案照先奉本部送準兵部咨前事內開正徳十四年五月初八日該本部題準在京衛分今後仍照成化三年初定事例就令原差存卹給事中禦史部屬官毎年終弔取糧冊淸查一次如有買閒作獘軍人依律參奏究問如有情獘將查過軍人總數具本查考其各衛所見役食糧軍人止於兩京兵部取數與戶部糧冊查對不必徑拘各衛所比較致生阻撓若查出見役軍人與糧冊不對者照依刷捲事例行拘各衛首領官吏查問回答合用紙札於兩京刑部見収囚人紙札內闗用筆墨朱炭等項行移順天應天二府支給官錢買辦應用書寫人役行移南京國子監量撥監生一十五名應用完畢送回肄業等因到部送司已經備由案呈通行各該衙門去後今照正徳十五年分例該一年一次淸查之期案呈到部擬合通行等因備由轉行臣除欽遵外續準該司節次手本將取到各營並監局等處見操見役旗軍手本並調到南京戶部食糧文冊與各衛所花名手本督同監生蔡瑾等一十五名逐一淸查明白將查出見役軍人與糧冊不對者照例行拘首領官吏人等查問回答其軍人中間有準令食糧應該當月驗差而延至下月方驗者有已經驗差就應送操而遲違一二月不送者有各營開報逃故日期在前而衛所糧冊扣除在後者有爲事已完支糧日久而不行當差者𨿽各稱有患病等項事故查無堪信文憑遽難準豁行間準該部職方淸吏司手本奉本部送準兵部咨據委主事路直呈前事本部看得在京各衛所詭冒新添軍匠勇士近日俱已奉詔查革經該官吏並各犯應得罪名又已過蒙赦宥若仍照本部節次題奉欽依內事理再行淸查不惟事涉重復徒取煩擾抑恐追呼逼迫人情不堪合無將本部前項二次題準淸查事理俱各停止本部再行南京兵部卽查南京各衛所軍匠勇士等項如果奉詔查革數多一體停止等因備行前來臣爲照南京各衛所軍匠勇士見今兵部奉詔委官查革其陳言事理𨿽已舉行有次未盡事情亦合照例停止除將造完軍人花名文冊照舊送南京兵部轉繳外今將淸查過軍人數目開坐具本謹具奏聞正徳十六年九月二十二日

○公糾劾以嚴考察疏

臣仰惟祖宗以來考察京官始則間一舉行其後十年一舉又其後六年一舉所以疏數不同者非有張弛於間也蓋世道日降士習漸澆法亦緣之而益宻耳方今士習之壞殆又有甚於前幸遇陛下聖明嗣統化理更新而考察之典適當其期其可比常而不加嚴哉臣切見近日兩京文職四品以上俱經自陳五品以下俱從吏部會官考察其諸不職大小臣僚顯黜者𨿽若巳眾茍容者不能盡無若都禦史某某太常寺卿某某南京工部尙書某某大理寺卿某某光祿寺卿某某其不職罪狀已經具劾不復開外臣今訪得通政司通政某某先任兵科都給事中避劾貴幸托爲養疾以自全風采何在太僕寺少卿某某先任戶科都給事中鑽求美升甘心笑罵而不顧操履可知翰林院侍講學士某某濫交無藉立社會而挾妓酣歌滛縱無忌左春坊左諭徳某某連姻時宰假奕棊而爲人請托貪得無算順天府府尹某某先任河南布政貪污之行久著豈宜遽遷應天府府尹某某先任貴州布政贓賄之迹大彰何須待勘陜西巡撫都禦史某某見小利而逼走驛官受私賀而納交權宰晚節頓攺物議紛然此皆自陳未蒙賜罷者也南京戶部雲南司郎中某某承委買金則多侵價值驗収布疋則明通私賄南京刑部福建司郎中某某先宰程鄕旣貪濁有聞繼居法曹益污濫無檢南京工部屯田司郎中某某先任虞衡收納皮漆料價毎批克銀動盈千數太僕寺寺丞今丁憂某某嘗歷屬縣索取羣長分例毎處進銀各計百餘南京戶部河南司郎中今升都勻府知府某某反目閨門貽羞里巷妄見讎於同列南京工部屯田司郎中今升廣西府知府某某年已衰頹志惟貪得甘受侮於作頭工部虞衡司郎中今升陜西參議某某先差易州已盈大欲繼出蕪湖未殄余貪工部都水司主事某某先令永丰巳著污名後調英山不聞攺行應天府通判某某下屬催徵科害糧裏況前任尢貪養病通判某某贓濫被劾夤緣茍全實當道有賴此皆考察尙在所遺者也臣再照某某等非貪則姦罪狀不爲不顯屢經糾劾公論不爲不明中間亦嘗奉有明旨令其自陳尋復蒙溫旨畱其供職不知聖衷何以斷之於前而復遲疑於後耶豈以去者已眾將不論賢否一槪姑容之耶臣聞之管子有言任賢而使小人間之害霸也夫賢不肖混淆在霸尙有所妨況今聖徳中興將任眾賢以興至治而可容以小人間之哉且宋元佑之治其後變爲紹聖者以熈丰之小人不盡去耳我國家去宋未遠此又今日所當取以爲鑑者也臣備員耳目之任不敢不盡其聞見之實伏望陛下俯徇公議早決宸斷卽將某某等通賜罷黜不必再令自陳其郎中等官某某等仍勑吏部查訪俱照不謹事例閒住庶考核嚴明姦邪消沮士習可以丕變而世道將駸駸乎向隆矣正徳十六年九月二十二日

○十分貧乏鋪行無力辦納重大紙張乞憐比例區處以便官民疏

據上元江寕二縣重紙鋪戶胡璉等連名告稱身等俱於二十年前僉編重紙行頭初役未累之先蒙派上用大料紙一百三十萬張因價浩繁無力措辦當有行頭賀瓊等告蒙分豁準召客商李崇等均同辦納蒙將食鹽銅錢支給有捲可查自後身等連年陪納消乏猶未造冊更代困苦難言毎班𨿽有貼戶數名年久逃亡僅存一二各皆貧窘近日又蒙行取前項紙張原行南京工部轉行出產去處采買今蒙仍拘身等各班辦納若不預先告鳴切思前紙價銀動經萬有餘兩身等小民不過錙銖微本亦在京畿貿易素非產有地方況前未累之先尙難措辦而今旣累之後豈能進納晝夜驚惶竊照先年絲綿鋪戶何輔等因年例合用串五絲料價銀數多應辦不前告蒙本府將情轉奏先領價色差官前去湖州等處収買後交物料及照司馬禦史亦曽奏準今後該派物料價貴數多者該部移文產有地方令其有司召商平買送部運用前項事例遵行已久今仍拘辦安敢抗違但思身等負累日久貲產旣傾脂血枯耗縱加鞭撲比較未免束手待斃徒亡獄底於事無益如蒙準告伏乞憐憫生靈危迫困苦之極查照前項事例給賜價銀委官前去產有去處収買庻使商賈各有樂從之心官府亦無稽誤之累公私兩全實爲便益爲此冒罪連名上告及單開貼戶賀廷蘭等三十九名俱各消乏愼廣明等四十四名俱已逃亡見存止有陳佐等三十七名等情到府捲查嘉靖十五年六月初二日該南京工部札付爲供應紙札事內開合用大榜紙三十萬張中夾紙五十萬張奏本紙五十萬張札行本府轉行上江二縣著落當該官吏查照先年事例卽便拘集該行鋪戶到官照依街市時直從公估計白榜紙毎張該價鈔若干中夾紙毎張該價鈔若干奏本紙毎張該價鈔若干務在兩平不致虧官損民仍將估過價鈔共計若干貫總數具由連人火速一並解部以憑轉送內府南京司禮監闗塡勘合赴南京天財庫闗領鈔貫収買等因已經帖仰上元江寕二縣著落當該官吏照依帖文內事理卽便查照先年事例拘集該行鋪戶到官照依街市時直從公估計収買去後隨於本年十月初七日據本府經歷司案呈抄蒙巡視九庫南京吏科等衙門給事中等官陳塏南京浙江道監察禦史申用休等案驗爲估計事據應天府上元江寕二縣手本開送委官主簿李奇章典史藍璞帶領各行鋪戶前赴會同館公同該府府尹孫懋逐一體比街市兩平從公估計明白等因計開一起爲供應紙札事合用白榜紙毎張價銀二分共該銀六千兩中夾紙毎百張價銀一錢二分共該銀六百兩奏本紙毎張價銀三釐共該銀一千五百兩三項通共該銀八千一百兩臣等看得百金者中人十家之產也今計所直之價八千一百兩實中人八十一家之產也而況此等鋪戶原無產業止靠些須貲本輾轉貿易規圖生計則又非中人之比及照南京原非產紙地方𨿽有一二客商興販前來多不如式且數亦不敷若所產之地在浙江則有衢州常山江西則有廣信鉛山二省府縣相去南都水陸不下二千餘里爲鋪戶者貲本旣已不足盤費復何所資觀此其不能辦納必矣不能辦納而彊之承認豈惟徒累貧賈實恐有誤上供臣等隨查得嘉靖六年該本府府尹王爌奏據上元江寕二縣絲綿鋪戶何輔等告稱乞憐十分困苦鋪行從便處價以蘓民困事要將戶部各處解到鹽鈔銀兩不必仍令解戶買錢上納就將本色銀兩収貯本部照數給還鋪行該本部題準咨行南京戶部議得毎年如遇各處照依新例解到戶口食鹽錢鈔價銀到部除鈔貫照舊支給買納上庫外其餘銅錢不必扣除余價積買軍糧亦不必易換銅錢就將原價銀扣寄本部銀庫待候應天府遇有內府衙門用過鋪行絲料等項行移支還料價該府就具應支明文赴部闗領回府支給取領附捲等因該戶部再議相應覆題奉欽依通行欽遵外再查得嘉靖拾年該南京雲南等道監察禦史司馬泰等奏爲條陳興革事宜以禆修省事內開壹節派買以蘇鋪戶要將戶工貳部該派料價先查甲字等庫所有者盡數放支如果盡紙方許派買價貴數多者該部移文賫價於產有地方責令有司召商平買送部轉發各該衙門應用不許令解人徑送以滋獘端其價賤數少者仍於兩縣派買該部卽給與價直毋得稽遲守候畱難該戶部題奉欽依移咨南京戶部今後壹應該派物料先盡甲字等庫見貯數內明白會支若有不敷酌量貴賤移文賫價於產有地方収買送用勿累解人或量派上元江寕貳縣買辦隨卽給價務使官民兩便經久可行通行遵照外今照重紙之價加倍於絲綿產有之地逺在於江浙貳項價銀均之取給於食鹽錢鈔前此絲綿鋪戶乞憐困苦已蒙皇上明燭幽遐恩施浩蕩免其辦納如獲更生今玆重紙鋪行乞憐貧乏情尢懇切如蒙伏乞皇上壹視同仁將臣等所言下之該部咨行南京戶工貳部從長議處仍照絲綿事例量支食鹽銀兩差官壹員或帶本行鋪戶壹貳名賫文所產地方著落該府官吏拘集抄紙人戶到官時估價直當官交易刻期完解仍於該府守取明文回部查考如此則上供之需旣不致誤而下民之癉庻亦有瘳我皇上天地覆載之恩日月照臨之明已隆而益隆矣南都人民幸甚臣等幸甚嘉靖十五年十一月初九日

○謝恩疏

嘉靖十五年十一月初四日該南京吏部辦事官張梧奏事回還賫捧欽賞銀五兩紵絲一表裏到臣當卽望闕叩頭秪領訖照得臣先任河南布政使司左布政使於時扶溝縣地方彊賊髙寵聚集徒眾流刼鄕村隨該巡撫右僉都禦史簡霄巡按監察禦史李鏞督同臣等都布按三司掌印及守巡兵備巡捕等官調集官兵民夫分投截捕攻剿不旬月內擒獲殆盡地方底寕是皆仰賴天威震攝神武布昭之所致也臣繆膺承宣之寄愧乏消弭之方負譴方深論功何有迨後臣叨升今職該禦史查勘功次凡嘗同事俱獲與名玆者荷蒙皇上渙頒厚賞猥及微勞兼金髮自大盈駑駘增價彩幣賁於京輔縉紳有光臣敢不益自濯磨逺遵作礪之訓勉加裁正恆存補衮之心庻幾圖效於涓埃於以少酬乎洪造臣無任瞻天仰聖惶悚感激之至嘉靖十五年十一月﹝某﹞日

○引年乞恩休致疏

臣見年七十歲原籍浙江寕波府慈溪縣人由正徳六年進士除授福建建寕府浦城縣知縣欽蒙行取考選南京吏科給事中歷升廣東布政使司右參議按察司副使因事詿誤聴理明白蒙降廣西梧州府藤縣典史尋攺江西廣信府貴溪縣典史升吉安府安福縣知縣河南汝寕府光州知州山東按察司副使廣西布政使司右參政隨調江西布政使司右參政歷升廣西按察司按察使布政使司右布政使河南布政使司左布政使以至今職臣伏念入仕二十八年累官一十五任爲才本庸受恩特厚顧犬馬之勞未效而桑楡之景已侵出入班行毎慚白首仰瞻天日惟切丹心臣聞禮大夫七十而致仕及檢查得大明會典內一欵文官七十以上不能治事者許明白具奏放回致仕欽此臣今官叨大夫年滿七十气血日虧精神漸耗揆之禮制正當退休之期揣之衰庸難塵任使之列是以夙夜憂懼身心靡寕不得不輸瀝衷情懇乞於君父之前也伏望聖慈察臣愚悃容令休致別任賢能庻屍素之咎可以少逭而止足之道亦得自全矣臣無任感激天恩之至嘉靖七年三月二十七日

孫毅庵奏議卷下

