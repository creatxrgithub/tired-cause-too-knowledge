壽妃冊文皇帝制曰﹕四星麗於天極﹐共贊干行﹔六寢備於皇宮﹐並參坤教。然必茂珩璜之徳﹐斯可稱褕翟之華。咨爾尙氏﹐賦性柔嘉﹐禔身端淑﹐早膺宮選。遂從法相之班﹐夙侍宸居﹔克勵小星之節﹐勞勤旣著。寵數宜隆﹐玆特遣使持節﹐封爾爲壽妃﹐錫以金冊﹑金印。夫五福之先曰「壽」﹐朕方丕迓於純禧。九禦之上爲妃﹐爾乃榮升於峻列。尙其祗服﹐益懋忠忱。永承眷顧之恩﹐仰翊康寧之祉。欽哉﹗瑞谷頌﹝有序﹞臣聞天鑑明徳﹐則休徵疊應。然圖牒所紀﹐星華露醴﹐未駢芝秀﹐以至靈獸珍禽之屬﹐𨿽曰嘉祥﹐匪切民用﹐豈若五穀之瑞﹐實居萬寶之先者乎﹖是以論嘉禾者﹐謂爲帝王和气之符﹐又云國家安富之應。爰自異畝﹐詠於周詩。駢穗誇乎漢史﹐徵諸古昔﹐非可屢致而數見也。惟我皇上玄機默運﹐神化旁流﹔齋祓之虔﹐達乎蒼昊﹔保和之道﹐徹於黃祗。是以百神受職﹐四序均調﹐協气薰蒸﹐毓爲嘉谷。同本異穗﹐竟畝連芳。曩曾累歲產於內苑﹐乃今又產焉﹐而至百十五本﹔亦曾獻自鄭藩﹐乃今又獻焉﹐而至八十本。視昔益加丰焉。蓋古之聖帝明王歷世而罕見者﹐在皇上爲獨盛。惟徳動天﹐惟天眷徳之厚﹐不旣昭然矣乎。矧秋序維初﹐聖誕伊邇﹐則又以合《豳風•七月》之義﹐而葉兕觥萬壽之祝﹐猗歟休哉﹗臣誠庸陋﹐無以揄揚洪徳﹐然獨抱葵藿之悃﹐免效衢壤之歌﹐有不能自已焉者。謹稽首頓首而獻頌曰﹕我皇神聖超羲﹐黃握運元。化恢玄綱﹐期保民食。時雨暘寅恭﹐禱祀升馨香。帝命純佑福無量﹐珍糈種種呈嘉祥。倬彼天田無逸旁﹐降種后稷耕勾芒。有禾彧彧驚殊常﹐含和毓秀揚芬芳。駢出聯如鳳翼張﹐紛披矯若龍虯翔。初獲方擬登神倉﹐復聞貢獻來中邦。累累嘉實堆琳瑯﹐尙方之產同輝光。天生神物紛煒煌﹐玄錫應感何昭彰。祗薦祖考登明堂﹐聖靈於赫歆來嘗。徵庥紀瑞頌聲洋﹐鳥獸豫悅同蹌蹌。普天率土洽丰穰﹐康衢擊壤歌陶唐。願稱兕觥祝聖皇﹐天長地久茀祿昌。一人有慶及萬方﹐粒我丞民常樂康。微臣作頌告無疆﹗勸進第三箋伏以佑下民而作之君﹐方新帝命﹔有大徳者得其位﹐宜順人心。況神器不可久虛﹐而宗祧必當有主。啟旣賢於繼禹﹐舜自合以紹堯。敢幹咫尺之威﹐不避再三之瀆。敬惟殿下靈承丕緒﹐昭受貞符。學廑文後之緝熙﹐徳邁代王之仁儉。一索而乘震兆﹐久葉於大橫﹔六龍以禦乾世﹐方望其首出。矧彌畱之有托﹐惟克纂之是期。𨿽南向讓﹑西向讓﹐堅不肯居﹔然天與之﹑人與之﹐竟將焉往。且王者從民之欲﹐每屈己以安民﹔惟聖人酌禮之中﹐貴抑情而徇禮。若忽於負荷﹐獨持哀痛之情﹔是上以帝王﹐俯同士庶之行。非天下國家計﹐如宗廟社稷何﹖臣等是用頻數致懇﹐迫切陳詞﹔如犬馬之誠未伸﹐則閭闔之扣不已。伏願殿下以遺大投艱爲慮﹐以代天理物爲心。少紓罔極之懷﹐遄發乃雍之旨。恢皇綱而接帝統﹐保運祚於泰山磐石之安﹔纘考服以培祖基﹐綿本支於瓜瓞椒聊之盛。賀登極表伏以帝出乎震﹐應五百年隆慶之期﹔天作之君﹐開億萬載太平之業。大觀在上﹐渙號惟新﹔寰宇奠安﹐臣民闓懌。恭惟皇帝陛下廣淵神啟﹐仁儉性成。武孝纘文﹐明郊社禘嘗之義﹔啟賢承禹﹐致謳歌朝覲之歸。兆葉大橫﹐時當利見。南面先者五世﹐方望於親賢﹔西向讓者三躬﹐莫辭於歷數。遂膺大寶﹐爰紹丕基。三十登庸﹐允協重華於帝徳﹔月正受命﹐更符元始於王春。乾首出而萬國咸寧﹐離繼明而四方均照。蠻夷華夏﹐罔不率俾﹔艸木昆虫﹐悉皆忻鬯。臣等幸逢景運﹐叨列淸朝。望如雲﹐就如日﹐仰識聖主之有眞﹔風從虎﹐雲從龍﹐俯合愚誠而共戴。伏願緝熙睿學﹐恢振皇綱。務實﹑慮遠﹑謹微﹐永系苞桑之固﹔敬天﹑勤民﹑法祖﹐益培丰芑之貽。綿聖壽以無疆﹐保洪圖於罔極。上聖母尊謚議文伏惟暘谷騰曜﹐九有戴其照臨﹔攝提生春﹐萬匯蒙其發育。故堯勛光被﹐由慶都之毓祥﹔啟賢敬承﹐惟塗山之式誨。曰若哲聖﹐實有本源﹔令徳旣隆﹐尊稱宜備。義實通於今古﹐禮何間於幽明。恭惟榮淑康妃﹐柔順承天﹐安貞應地。降芬華族﹐夙聞四徳之修﹔棲景紫宸﹐允作六宮之冠。嗣音太母﹐祗範先皇。承長樂之歡﹐則執饋惟謹﹔翊坤寧之教﹐則獻繭惟勤。若乃居貴撝謙﹐處盈尙約﹐肅雍有度﹐儆戒無違。筐筥采蘩﹐邁有齊之季女﹔瑟琴流荇﹐媲思媚於周姜。嘉問翕以光揚﹐芳猷蔚其休暢。抑且廓載物之量﹐弘逮下之恩。不詖以偏﹐終溫且惠。遂使後宮觀化﹐象婉嬺於靑蒲。女史正詞﹐纂靜娟於彤管﹔千靈薦祉﹐九昊錫符玄云。入戶誕發﹐母萌之禎。彩電繞樞光﹐衍壽丘之慶。周熙昌祚﹐篤生我皇﹔金波鮮朓﹐側之暉豫。形胎教銀榜﹐有言動之諭。體備師模慈訓﹐所徵睿姿首出。聲爲律而身爲度﹐望如日而就如雲。遂纘丕圖﹐遹隆洪緒。緬惟寶運方啟﹐未正位於長秋。顧乃玉綴久韜﹐已歸神於修夜。人懷大練﹐推夢日之功﹔帝省靈楸﹐有終天之感。是用循故典﹐舉彜章。進位號於瑤齋﹐森禮容於金戺。𨿽三泉舊閟﹐不及享九州四海之供﹔然六衣新陳﹐尙可永一人百世之孝。臣等睹龍飛於聖徳﹐懷鸞馭於慈顏。稽謀皇穹﹐考實輿論。敢緣節惠之義﹐敬上儷尊之名。宜天錫之曰﹕孝恪淵純慈懿恭順贊天開聖皇太后。上聖母尊謚冊文臣聞其徳茂者其報隆﹐其功閎者其名顯。矧劬勞之徳﹐篤佑一人。發育之功﹐普施四海﹐宜名與報﹐益顯以隆。是登有赫之鴻稱﹐庸闡無前之景烈。恭惟皇妣榮淑康妃﹐枳慶堯門﹐蜚英姒幄。方祗奠厚承璇﹐蓋以資生素魄。涵精並羲﹐暉而朗耀。事太母有婉愉之愛﹐奉先皇有敬順之誠。贊﹝上齊下皿﹞惇以維虔﹐載筐駒而罔﹝澤—氵﹢攵﹞。藏往伊智﹐深沈允合於含章﹔逮下以仁﹐溫惠實同於詡物。行皆圖史﹐言悉箴規。九禦仰風﹐旣弼成於坤教﹔三靈錫祉﹐乃浚發於震祥。誕育眇躬﹐備貽慈訓。玆受憑幾之命﹐遂膺禦歷之符。省翟彩於舊宮﹐音容已隔﹔望瑤華於玄室﹐悽愴如存。惟木有本﹐惟水有源﹐曷解終身之慕﹔謂天蓋髙﹐謂地蓋厚﹐難酬罔極之恩。爰率彜章﹐通追令範。考言於眾﹐稽謀自天。徽數崇升﹐具褘褕之盛禮﹔芳猷表著﹐揚廟祐之大名。謹奉冊寶﹐上尊謚曰﹕孝恪淵純慈懿恭順贊天開聖皇太后。嗚呼﹗桂殿承歡﹐慟九原之難作﹔蘭宮正號﹐昭萬代以彌光。伏冀明靈﹐俯垂嘉享。佑我嗣人﹐永保蘿圖之固﹔施及後裔﹐益綿椒實之蕃。俾子子孫孫世承裸獻﹐與明無疆。謹言。上聖母尊謚詔奉天承運﹐皇帝詔曰﹕朕惟禮不可以忘本﹐而孝莫大乎尊親。是以自古聖帝明王曁我祖宗列聖﹐纘祚膺圖﹐君主天下﹐莫不致隆於所生﹐蓋天理人情之至也。成憲具存﹐在朕爲尢切焉。洪惟皇妣榮淑康妃﹐生稟巽明﹐躬備坤則。事我祖妣﹐旣克嗣於徽音﹔奉我先皇﹐實贊成夫陰教。和惠洽乎九禦﹐恭儉聞於四方。委祉發祥﹐誕育衝眇。不惟保愛之曲至﹐抑且訓迪之周詳。玆朕獲奉宗祧﹐紹列聖之弘休﹐纘先皇之大業﹐固皆慈誨之貽也。顧音容已隔﹐嘆霜露之屢經﹔尊養欲伸﹐悲風木之不待。永言感慕﹐倍結深衷。乃考舊章﹐載詢輿論﹐特舉追崇之典﹐遹隆儷極之稱。於正月二十一日﹐祗告天地﹑宗廟﹑社稷﹐恭上尊謚曰﹕孝恪淵純慈懿恭順贊天開聖皇太后。嗚呼﹗至恩罔報﹐鴻儀少展於孝思﹔大徳難名﹐顯號伹從於節惠。庶廣普天之譽﹐用爲永世之辭。播告中外﹐俾咸知悉。上孝懿皇后冊文制曰﹕朕誕膺洪祚﹐寅奉丕圖。法天道以理陰陽﹐本人倫而弘治化。特揭中闈之號﹐通追元配之賢。典秩攸隆﹐存亡奚間。咨爾妃李氏﹐躬有令徳﹐起於名家。受命先皇﹐作嬪藩邸。雞鳴問寢﹐夙祗範於坤儀﹔燕至祀禖﹐早發祥於震器。正期偕老﹐乃遽長終。玆朕握鬯承祧﹐旣已臨乎函夏。而爾收華掩彩﹐莫獲主於長秋。撫翟服之徒存﹐悵鸞驂其焉往。時用率循彜矩﹐蠲卜嘉辰備具。褘褕之章進﹐正軒星之位。遣使持節﹐捧冊追謚爾爲孝懿皇后。於戲﹗生也有涯﹐𨿽未享椒塗之盛禮﹔歿而不朽﹐尙克歆蘭殿之鴻名。式表至懷﹐永慰幽爽。冊立中宮命婦賀箋伏以膺天命而撫方夏﹐旣有大君﹔修女順以領長秋﹐宜崇主配。蓋三代之興﹐咸資內助﹔而二南之化﹐必本人倫。惟《關雎》《正始》之風具﹐旣醉太平之福。事關宗社﹐喜溢神人。恭惟皇后殿下﹐天啟睿明﹐性成仁孝。行皆應乎圖史﹐言悉合於箴規。爰自嬀汭嬪虞﹐已協重華之徳。遂乃塗山佐禹﹐坐看朝覲之歸。玆當聖主嗣服之初﹐允惟我後儷尊之日。椒房蘭殿﹐陳褘翟之鴻儀﹔寶冊金符﹐進軒龍之大號。於以統六宮之政令﹐於以奉九廟之烝嘗。得一以淸﹐得一以寧﹐參乾坤而贊化育﹔正位乎外﹐正位乎內﹐作父母以禦家邦。妾等夙慕洪慈﹐今逢盛典。叨綴朝參之列﹐莫紓頌祝之忱。伏願雞鳴有儆﹐魚貫多恩。厥慶孔覃﹐百斯男而未艾﹔維祺茂介﹐萬有歲以方將。妾等下情無任﹐瞻天仰聖﹐激切屏營之至。考察自陳疏奏爲遵詔自陳不職﹐乞賜罷免﹐以光新政事。伏睹詔書一款﹕「兩京六部等衙門四品以上官﹐俱著自陳﹐去畱取自上裁。欽此。」臣拱謹欽遵自陳者﹐臣本艸茅﹐謬躋通顯。報國之心𨿽切﹐而謀國之智則疏﹔救時之志徒殷﹐而諧時之術甚寡。爰自備員內閣﹐已漸涉於歲時﹔然惟伴食中書﹐曾罔裨於毫髮。玆遇皇上龍飛九五﹐鼎命方凝﹐正宜明賞罰﹑振紀綱﹑辯官材﹑正風俗。而臣猥以鄙陋﹐參與政機﹐非惟無補聖時﹐抑且有妨賢路。黜幽之典﹐首宜及臣。伏望皇上鑑臣悃愫﹐實出至誠﹐將臣特賜罷免﹐庶止足自安﹐夙心獲遂﹐而黜陟允當﹐新政彌光。臣無任祈請懇切之至。爲此﹐謹具本親賫奏聞﹐伏候敕旨。辭免加少保兼太子太保武英殿大學士疏奏爲辭免恩命事。隆慶元年二月初九日﹐準吏部咨﹐節奉敕諭﹕「原講官﹐今禮部尙書兼文淵閣大學士髙拱加少保兼太子太保武英殿大學士﹐尙書如故。如敕奉行﹐欽此。」渙號有臨﹐震惶無措﹐敢攄懇悃﹐上瀆宸聰。臣本陋庸﹐夙濫館秩。當嘉靖壬子﹐恭逢皇上出閣講學﹐臣卽承乏首侍講筵。自愧空疏﹐罔所裨益。而仰荷聖明﹐特垂嘉納﹐且辱眷知﹐托以心膂。九載之間﹐禮顧隆渥﹐臣亦不能殫述。自時厥後﹐益蒙簡注﹐存問不一﹐賞賚薦加。違講筵𨿽已數年﹐受殊寵恆如一日。臣則何幸獲此非常之遇﹐誠感徹心骨﹐願效捐糜而莫之遂也。及至備員內閣﹐亦且數時﹐然於提調講讀更無寸補。玆遇皇上光登大寶﹐乃並敍舊勞﹐特頒徽數。旣躋孤保﹐復攝宮銜﹐而又晉以殿學。夫臣受皇上之恩久矣﹐尙未伸一日之報﹔臣受皇上之恩厚矣﹐尙未伸一毫之報。而三錫榮命﹐萃於一朝﹐一品穹階﹐超乎百辟。臣俯自循省﹐實不能勝﹐此所以展轉踧踖而不能已於控辭也。伏望皇上收回成命﹐俾臣仍以舊銜供職。或問以言﹐臣當披瀝而無隱﹔或委以事﹐臣當鞠瘁而不辭。苟系社稷之謀﹐必不敢避嫌疑而擇便﹔苟非國家之利﹐必不敢隨時勢以圖容。倘有蟻績之可觀﹐乃拜鴻恩而未晚。臣無任祈請懇切之至。爲此﹐謹具本親賫奏聞﹐伏候敕旨。辭免加少傅兼太子太傅吏部尙書疏奏爲辭免恩命事。準吏部咨﹐節奉敕諭﹕「玆重錄《永樂大典》成﹐足慰我皇考﹐尊祖右文至意﹐內閣輔臣綜理校閱﹐著有勞績。少保兼太子太保禮部尙書武英殿大學士髙拱﹐加少傅兼太子太傅吏部尙書﹐大學士如故。如敕奉行﹐欽此。」臣聞命自天﹐不勝惶悚。切惟加秩乃君恩之渥﹐而況秩之至崇者乎﹗效勞乃臣分之常﹐而況勞之至細者乎﹗今以臣陋庸﹐謬躋孤保﹐穹階厚祿﹐復出百僚﹐恩遇可謂極矣。卽鞠躬盡瘁﹐捐致此軀﹐亦未足以仰酬於萬一也。乃玆又以《大典》告成﹐謂臣曾綜理校閱﹐特頒異數﹐尢極優隆。論功曾蔑鴻毛之輕﹐而疏寵不啻泰山之重。臣展轉省循﹐誠有甚不安於心者﹐此所以不避斧鑕而控辭也。伏望皇上俯鑑愚忱﹐收回成命﹐俾臣仍以舊官供事。庶臣獲守過盈之戒﹐而亦可免非分之愆。臣無任祈請懇切之至。謹具本親賫奏聞﹐伏候敕旨。

