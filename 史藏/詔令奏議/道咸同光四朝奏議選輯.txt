道咸同光四朝奏議選輯

道咸同光四朝奏議選輯上道咸同光四朝奏議選輯中道咸同光四朝奏議選輯下

道咸同光四朝奏議選輯上

查辦臺灣淸莊事宜疏﹝道光五年﹞

會議臺灣善後事宜疏﹝道光十四年﹞

通籌臺灣利獘以靖海疆疏﹝道光十八年﹞

敬陳沿海情形疏﹝道光二十一年﹞

敬陳臺灣生番獻地宜防流獘疏﹝道光二十六年﹞

籌議海運巡洋章程疏﹝道光二十八年﹞

遵議船政萬難停止疏﹝同治十一年﹞

變通福建陸路練營疏﹝同治十三年﹞

請敕議海防六事疏﹝同治十三年﹞

代陳丁日昌議覆海防事宜疏﹝光緒元年﹞

條議海防事宜﹝光緒元年﹞

會籌全臺大局疏﹝光緒元年﹞

臺灣撫番開路情形疏﹝光緒元年﹞

請敕撫臣渡臺藉全大局疏﹝光緒二年﹞

請速籌臺事全局疏﹝光緒二年﹞

籌商臺灣事宜疏﹝光緒二年﹞

親勘臺灣北路後山大略情形疏﹝光緒二年﹞

籌商大員移紮臺灣後山疏﹝附臺灣中路築城防守片﹞﹝光緒三年﹞

瀝陳病狀並海防事宜十六條疏﹝光緒五年﹞

敬陳管見疏﹝光緒五年﹞

籌議羅應旒條陳疏﹝光緒五年﹞

會籌海防購船疏﹝光緒六年﹞

詳議籌邊之策疏﹝光緒六年﹞

遵覆查明及籌辦情形疏﹝光緒六年﹞

瀝陳球案倭約疏﹝光緒六年﹞

日本議結球案牽涉攺約暫宜緩允疏﹝附請調岑毓英督辦臺灣片﹞

覆陳球案倭約疏﹝光緒六年﹞

海防水師宜變通核實疏﹝光緒七年﹞

查辦臺灣淸莊事宜疏﹝道光五年﹞趙愼畛﹑孫爾準

閩浙總督臣趙愼畛﹑福建巡撫臣孫爾準跪奏﹐爲查辦臺灣淸莊緝私各事宜事。

竊照臺灣孤懸海外﹐民無土著﹐俗本輕浮﹐素有內地遊民﹐偸越私渡﹐此等遊手好閒之人﹐旣無藝業可守﹐又無田地可耕﹐且懶惰性成﹐卽傭工力作﹐亦復不耐辛勞﹐非匿迹於賭場﹐卽潛蹤於鼠竊﹐異鄕飄泊﹐無可稽查﹐恐漸聚漸多﹐成羣結黨﹐當地方無事之時﹐肆行搶劫﹐爲害閭閻﹐而臺郡率皆漳泉民人﹐素尙忿爭﹐一遇雀角微嫌﹐該遊民等卽乘機附和﹐助勢逞凶﹐小則激成械鬥﹐大則謀爲不軌。上年南路匪徒許尙﹑楊良斌等﹐糾眾滋事﹐卽恐有遊民從中煽誘。幸該鎭道府等拏辦妥速﹐當將首夥各犯﹐殲除殆盡。但內地遊民﹐尙未絕迹﹐亟須查逐淸釐﹐以爲久安之計。然欲查逐遊民﹐莫善於淸莊一法﹐其事較編查保甲﹐尢爲簡而易行。前年臣等因延平﹑建寧等郡捕務緊要﹐曾飭各屬於保甲之外﹐小爲變通﹐辦理連甲﹐頗有成效。淸莊亦與聯甲相仿。上年臣孫爾準赴臺時﹐亦飭臺屬力行淸莊之法﹐毋許容畱匪類﹐均於稽察棚民覆查保甲案內﹐先後奏蒙聖鑑在案。緣臺灣向系漳﹑泉﹑粵三籍之人﹐分莊居住﹐各莊設有頭人﹐莊民咸聽頭人管束。臣等見復分飭臺灣鎭道府﹐督飭廳縣﹐責成該頭人﹐率同客長鄕耆﹐並莊正﹑保正人等﹐實力查察。如有面生可疑﹐或在古廟涼亭及飯歇處所飄流無定之人﹐查無親屬相依者﹐旣屬外來遊民。該頭人等立卽稟報地方官﹐訊明內地籍貫﹐照例逐令過水﹐面刺過水二字﹐遞回原籍安插﹐毋許復行偸渡赴臺﹔卽在夫行投充小夫者﹐亦令夫頭查明﹐果系良民誠實安分者﹐出具保結﹐仍準在行充夫﹐如來歷不明﹐及好勇斗很﹐動輒生事之徒﹐亦俱報明本管官﹐一律驅逐回籍。該頭人等﹐各淸各莊﹐家諭戶曉﹐旣無胥役紛查之擾﹐又無門牌冊籍之繁。各莊民自衛自家﹐亦樂於從事。臺地各廳縣﹐一據頭人稟報﹐立時訊明﹐先將該遊民嚴加看管﹐或數人或數十人﹐分起押解回內﹐海洋險阻﹐必須妥爲管解﹐亦令議立章程﹐以免中途滋事疏脫﹐俟解至內地入口﹐卽由地方官逐程遞解﹐並通飭泉州﹑漳州各府廳縣﹐如遇臺灣遞解遊民到境﹐按照籍貫﹐飭命該處鄕耆族房取保﹐嚴行管束﹐毋許私自外出﹐一面分檄內地﹐臺灣該管各文武﹐嚴飭守口員弁﹐凡遇船隻出入口者﹐務須實力盤詰。如有姦民越渡臺洋﹐卽將人船拏解究辦。似此稽查嚴密﹐庶遊民不能混迹赴臺﹐地方獲就安謐。至臺灣府鹽務﹐向由販戶承辦﹐自行選雇哨捕巡緝﹐見聞該處沿海姦民﹐私設埕坎﹐擅自曬鹽販賣﹐惟嘉義縣境內爲尢甚。此等曬私匪類﹐卽系遊民﹐若不及早查拏﹐日久嘯聚﹐亦足爲土地之害﹐業經飛飭臺灣道府﹐督飭廳縣﹐選派幹役﹐協同販戶﹐嚴緊查緝﹐將各處私曬匪徒﹐拏獲解究﹐俾私販斂戢﹐官引暢銷﹐不特課賦民食﹐無短絀匱乏之虞﹐且令匪棍流民﹐無托足謀生之所﹐則內地姦徒﹐聞風畏縮﹐不敢再行前往﹐而臺地得以一律肅淸﹐實於海外要區﹐大有裨益。惟臺灣重洋間隔﹐非如內地之耳目易周﹐恐該廳縣以距省窵遠﹐意存泄玩﹐臣等見在密加訪察﹐並嚴札通飭該廳縣等﹐如將境內遊民人等﹐認眞細查﹐押逐淨盡﹐使民間不受擾累﹐卽系實心任事之員﹐定當量予獎勵。如奉行不力﹐或由於辦事懈怠﹐或限於才質迂疏﹐𨿽經查逐﹐未能悉數驅除﹐卽不加緊搜查﹐有初鮮終﹐亦難勝海疆之任﹐應卽撤回內地﹐或攺補簡缺﹐或降補佐雜﹐分別輕重﹐奏明辦理。若竟陽奉陰違﹐或畏難苟安﹐膜置不辦﹐則自甘暴棄﹐立卽嚴參示儆。如此酌定勸懲﹐使各廳縣﹐共知奮興警懼﹐方可冀收實效﹐仍令該鎭道府﹐就近確查﹐隨時據實稟報﹐毋得稍事徇護﹐並幹重咎。臣等爲海疆地方緊要起見﹐謹恭折具奏﹐伏乞皇上聖鑑訓示。

會議臺灣善後事宜疏﹝道光十四年﹞曹振鏞等

大學士臣曹振鏞等跪奏﹐爲遵旨會議具奏事。

道光十三年十二月二十三日﹐程祖洛奏﹐臺灣善後事宜一折﹐奉朱批軍機大臣會同該部議奏欽此。臣等謹會同各該部悉心核議﹐爲我皇上陳之。

一﹑原奏內稱禁偸渡以杜盜源等語。臣等查內地自福寧以訖漳州﹐無處不可偸渡。泉州府屬之崇武等處﹐漁船皆可渡臺﹐偸渡尢易﹐並有潛身海濱﹐俟正口商船載兵哨船驗放出口﹐卽用小船載登附搭到臺後﹐沿海之淺水浮埔﹐無處不可登岸﹐逃逸凶盜﹐違禁貨物﹐胥由此脫漏﹐臺灣遂成藏垢納污之所。該處人情本極浮動﹐而又有此等桀黠好事者趨之若騖﹐無怪乎屢有不靖之案也。此等偸渡匪徒﹐無客頭船戶爲之引領攬載﹐重洋豈能飛越。客頭船戶﹐若不勾通澳甲汛兵﹐斷難作姦。其口員徇情私給照票﹐更所不免﹐應如所請﹐嗣後渡臺民人﹐照例由地方官給照票﹐至正口驗放配渡﹐赴臺投繳原照﹐仍責成給照之州縣﹐驗放驗收之臺內管口廳員﹐按月造冊通報。如查無照票﹐或人照不符及所執系口員私票﹐卽將本人照例治罪﹐仍嚴究客頭船戶﹑澳甲汛兵姓名﹐指拏究辦。如不將客頭人等據實拱指﹐卽將本人坐以客頭等應得之罪。商船哨船夾帶﹐坐船戶及管駕弁目以客頭之罪。至各處偏僻港澳及泉州府屬之崇武等處﹐責令文武印官﹐督率分汛官弁﹐逐段淸查。凡有漁船之可放大洋者﹔一槪押歸正口﹐以便稽查﹐不得停泊私澳。其梁頭短窄不能遠涉者﹐仍聽其便﹐並令臺灣水陸汛弁﹐在於淺水浮埔支河■﹝氵義﹞港﹐互相稽查﹐見有船隻﹐亦卽押赴正口﹐如遇涉水登岸之人﹐將人船一並拏交地方官訊辦﹐仍嚴飭分汛官弁﹐不得藉此需索擾累﹐別滋事端。其內地口員疏於防範﹐照例參處﹐私給照票者﹐照知情賣放例革職治罪。臺灣口員﹐例無失察內地民人偸渡處分﹐惟旣有偸渡之人﹐難保無脫漏米糧情事﹐應如所請﹐比照內地口員例一體參處。

一﹑原奏內稱行淸莊以除盜藪等語。臣等伏查臺灣淸莊章程﹐與保甲略同﹐而更寓團練之意。惟形勢袤長﹐村居星散﹐言語咮■﹝口離﹞﹐地方官赴鄕查辦﹐不能不藉書役爲引路通事。該書役等憚於繁遠﹐或竟得規包庇﹐不免指東畫西。查臺灣各營﹐千總以下等官之分防汛地者﹐有一百十五員﹐較文質汛官多至十倍﹐籍隸閩省﹐土音是操﹐所轄地面﹐亦甚有限﹐不難親歷淸查。愼選總董﹐編聯保甲﹐應如所奏。嗣後每年秋收後﹐由臺灣鎭道﹐遴委幹員編查一次﹐如遇原冊無名之人﹐或去來人數與所報不符者﹐卽拏交地方官嚴訊究辦﹐委員汛弁編查不力﹐由臺灣鎭道查明詳參﹐倘實心經理﹐計功獎賞。

一﹑原奏內稱嚴連坐以杜包庇等語。臣等查臺灣總董莊耆牌頭甲長人等﹐未必盡賢而有力﹐前年逆匪粵棍﹐俱系各莊無賴﹐並非一鄕一里之人﹐各莊總董人等﹐果能知一家有犯﹐十家連坐﹐自必各顧身家﹐何至縱令滋蔓。應如所奏﹐淸莊之後﹐如有來歷不明﹐爲匪犯法之人﹐該總董莊耆保甲鄰右﹐並不隨時捆解﹐發覺到官﹐一並連坐﹐文武汛弁﹐亦不得無故恐嚇平民﹐致滋事端。

一﹑原奏內稱禁搬徙以免窺伺等語。臣等伏查臺灣人情浮動﹐而又屢遭不靖﹐悉屬驚弓之鳥﹐姦徒憑空造謠﹐或稱閩粵分類﹐或稱匪徒豎旗﹐聞者紛紛遷避﹐閩粵旣各懷疑懼﹐棍徒卽乘機構煽﹐此實致亂之由也。前年逆匪窺伺笨港鎭﹐該處總理林西泰等﹐聯約各莊﹐不準妄動﹐三戰三捷﹐嘉義境內惟該處最爲完善。應如所奏﹐嗣後如有聞謠遷徙之事﹐先將該總理枷號示眾﹐再嚴拏造謠之人﹐照例治罪﹐庶幾人無釁焉﹐妖不自作矣。

一﹑原奏內稱實力化導以挽頹風等語。臣等伏查臺灣之俗﹐嗜利尙气﹐而鮮仁讓之風。百數十年來﹐教養涵濡﹐讀書明理者﹐固不乏人﹐而鄕曲愚民﹐不知擇師﹐故訟師姦棍﹐卽藉訓蒙以爲構煽。此次逆案內之僞軍師等﹐大半皆蒙師也﹐應如所奏﹐嗣後責令臺灣鎭道府廳縣及駐防鄕鎭之縣丞巡檢等官﹐每逢朔望﹐傳集衿耆﹐敬謹宣講聖諭廣訓﹐講明父子﹑君臣﹑長幼之道﹐身心性命之理﹐使知孝弟忠信﹐卽可以造於聖賢﹐並責成各學教官﹐於農隙時周曆稽查﹐訓蒙之人是否皆堪爲後生矜式﹐明示獎罰﹐如有姦匪混迹及荒謬怪癖之徒﹐卽送縣訊辦﹐道府廳縣教官﹐每遇聽訟課士﹐或因公下鄕與民接見﹐隨時訓導﹐務令正學明而人心定﹐俾愚夫愚婦﹐皆知爲善之樂﹐則風俗自化矣。

一﹑原奏內稱修建城墻﹐築圍炮臺﹐並增設月城兵房﹐以資桿衛等語。臣等伏查府城爲全臺根本重地﹐西門外地方﹐與鹿耳門安平鎭互相掎角﹐實郡城之咽喉﹐亦米糧財貨積聚之所。從前因其濱臨內海﹐有險可恃﹐故未包羅入城﹐道光三年以後﹐內海之濱﹐沙日淤墊﹐北自嘉義之會文﹐南至郡城小北門外四十餘里﹐東自洲仔尾海岸﹐西至鹿耳門內十五六里﹐俱已漲成陸埔。由北路長驅﹐直至埔尾﹐撩衣而涉﹐卽屬西門外地﹐無險可守。前年逆匪滋事﹐人心驚惶﹐或遷徙入城﹐或爭舟欲渡﹐辛道府紳士調度倡率﹐首固藩籬﹐經該督相度形勢﹐該城環繞東南北三面﹐而弦其西﹐形如半月﹐應如所奏﹐於城之西北以訖西南﹐擴一外城﹐將西門外市集民居﹐悉行圍繞在內﹐擇要建造炮臺﹐並於各城門添築月城﹐城上各垛增蓋兵房﹐其沿海沙多土少﹐並有地勢低窪處所﹐應先審定地勢﹐開穵濠溝﹐並修浚舊有水關﹐取土以實低窪之處﹐濠溝以內﹐栽種■﹝艸﹝束刂﹞竹爲城﹐分段建造炮臺﹐並徐議添建月城兵房。其嘉義縣坍塌四十餘處﹐俱應修理完固﹐再於城之四維﹐建炮臺四座﹐各城門增築月城。所有該舉人鄭朝蘭等﹐呈請民捐民辦﹐並酌畱損項發商生息﹐按年修理之處﹐均應如所奏辦理﹐仍俟事竣查明捐錢數目出力等差﹐分別奏請獎勵。

一﹑原奏內稱劃勻臺灣﹑嘉義二縣疆界﹐以資維制等語。臣等伏查全臺形勢﹐南北袤長﹐嘉義縣實居西面適中之地﹐其境轄﹐南至臺灣縣交界之新港溪八十里﹐北至彰化縣交界之虎尾溪五十里﹐海外道裏荒遠﹐裏以倍計﹐實在南北袤長共二百四五十里﹐加以港■﹝氵義﹞紛歧﹐風雨儵忽﹐行路之人﹐往往斷絕。其東西各五十一里﹐而自極西海埔至極東番界﹐非三日程不能到。地廣人稠﹐風气最悍﹐政務極繁。卽迆南邊界﹐居民赴郡則可朝去暮回﹐赴縣必得二日始到﹐常若不便。其臺灣縣境轄﹐南至鳳山交界之二贊行溪二十里﹐北至嘉義交界之新港溪二十里﹐亦以倍計﹐南北不過八十里﹐東西廣六十八里﹐僅及嘉義三分之一﹐並有鎭道府廳駐紮同城﹐治理易於嘉義﹐應如所請﹐將嘉義縣新港溪迆北至灣裏溪止﹐計地二十餘里﹐西極海濱﹐東竟番界﹐劃歸臺灣縣管轄﹐則疆界旣勻﹐官民均便。綜計臺灣縣管轄地方﹐仍止及嘉義之半﹐在臺灣不患照料難周﹐在嘉義少此二十餘里﹐治理較易﹐不至鞭長莫及矣。所有戶口錢糧郵驛﹐一切應行攺撥之﹐處﹐應俟該督妥議分別題咨﹐造冊核辦。

一﹑原奏內稱酌議裁攺汛防﹐以資巡查彈壓等語。臣等伏查嘉慶十五年﹐前督臣方維甸﹐議定裁移歸並。奏準遵辦。迄今又閱二十餘年﹐自當因時制宜﹐酌量裁攺﹐見據程祖洛督飭該鎭周曆履勘﹐應如所奏。鹿耳門內海漲出埔地﹐應於老岸與新埔接壤之蕭隴地方﹐扼要添設汛防。查蕭壠本系城守營右軍管轄﹐應卽在該軍所屬各汛內均勻抽撥﹐請於原防加澑灣汛把總一員﹑外委一員﹑兵四十一名內﹐裁撥外委一員﹑兵六名﹐並於大武壠汛兵七十七名內﹐裁撥十七名﹐舊設汛兵四十四名內﹐裁撥四名﹔共兵二十七名。以二十名同外委一員﹐駐紮蕭壠﹐爲蕭壠汛。以七名駐紮距蕭壠五里之西港仔﹐歸蕭壠汛外委管轄。又茅港尾爲往來孔道﹐居民稠密﹐原設僅止塘兵五名﹐請於原防舊社汛外委一員﹑額外一員內﹐裁撥外委一員﹐並在城守營右軍存城兵一百七十二名內﹐裁撥兵二十名﹐連原設塘兵五名﹐共兵二十五名﹐外委一員﹐駐紮茅港尾汛。又北路中營所屬之大墩地方﹐向爲閩粵雜處之所﹐有貓霧拺汛千總帶兵駐防。邇來粵籍居民﹐遷往他處﹐惟葫蘆墩汛﹐轉成閩粵交錯之區﹐原設弁兵﹐不敷彈壓﹐請將貓霧拺汛千總一員﹐兵八十五名﹐移駐葫蘆墩﹐而將葫蘆墩汛外委一員﹐兵四十名﹐移駐大墩﹐攺爲大墩汛。又北路右營所屬之大甲塘﹐原設塘兵三十名﹐嗣於離大甲塘二里之大甲汛﹐移駐守備及兵二百名。大甲塘兵尙仍其舊﹐而離大甲汛三十五里﹐閩粵雜處之吞霄地方﹐僅止塘兵十名﹐形勢不甚勻稱。請在附近大甲汛之大安口汛﹐原設把總一員﹐外委一員內﹐裁撥外委一員﹐並裁撥大甲塘兵二十名﹐連原設吞霄塘兵十名﹐共兵三十名﹐外委一員﹐駐紮吞霄﹐爲吞霄汛。又南路下淡水營所屬之阿緱地方﹐爲閩粵交關之市﹐僅有下淡水縣丞一員﹐並無武弁﹐請將該營隨防把總一員﹐並於存營兵二百六十九名內﹐裁撥兵六十九名﹐移駐阿緱爲阿緱汛。又阿里港爲商賈雲集之所﹐原設外委一員﹐兵六十名﹐職卑力薄﹐請於南路營存城把總二員內﹐裁撥一員﹐並於南路營石井汛原設兵一百六十名內﹐裁發二十名﹐攺歸下淡水營管轄﹐與原駐阿里港兵六十名﹐共兵八十名﹐把總一員﹐駐紮阿里港。其原設阿里港外委一員﹐裁歸下淡水營隨防﹐又離山豬毛及阿緱﹑阿里港﹐各十里之九塊厝﹐爲閩粵交界處﹐向無汛塘﹐請於下淡水營隨防額外三員內﹐裁撥一員﹐再於東港汛兵四十五名內﹐裁撥十五名﹐又於新園汛兵一百十五名內﹐裁撥五名﹐共兵二十名﹐額外一員﹐駐紮九塊厝﹐歸阿里港汛管轄。又距山豬毛二十五里新園汛十五里之潮州莊﹐生聚日繁﹐向無汛防﹐查下淡水營所轄﹐有枋寮一汛﹐離南路營守備駐紮之水底寮﹐僅止四里﹐應將枋寮汛攺歸南路營守備管轄﹐卽令該守備於隨防兵一百五十名內﹐撥兵二十名駐防巡查。其下淡水營原設枋寮汛外委一員﹐兵三十名﹐移駐潮洲莊。該處本系新園汛所轄﹐應再在新園汛撥兵十名﹐共兵四十名﹐外委一員﹐爲潮洲莊汛。如此裁移﹐於各汛相去道裏適勻﹐無事則刁鬥相聞﹐有事則鼓桴相應﹐行見眾志成城﹐其移駐各員弁關防條記﹐有應行攺鑄之處﹐應由該督照例擬定字樣﹐造具印模淸冊﹐送部核辦﹐移建衙署兵房等項﹐應令該督撙節估計﹐分別題咨﹐次第造冊核辦。

一﹑原奏內稱修築土堡衙署兵房以資戍守等語。臣等伏查臺灣各營汛塘﹐其孤懸曠野者﹐旣無掎角之形﹐其錯居廛市者﹐又成驕惰之習。此外坍爲平地者﹐亟須修整以壯軍容﹐該督請將全臺汛署兵房通行查勘﹐分別修建﹐仍於扼要汛地添築土堡﹐將衙署兵房圍繞在內﹐應如所奏辦理﹐卽間有匪徒﹐亦不敢先搶汛塘軍械﹐以藉寇兵﹐將弁等亦不致諉爲無險可守﹐委而去之矣。

一﹑原奏內稱練習技藝以臻熟諳﹐藉資收束等語。臣等伏查臺營廢弛已久﹐應如該督所奏責成各營千總等弁﹐就所管兵丁﹐各按所習技藝﹐如弓箭每日墩箭二十五枝﹐鳥槍或連環﹐或五子﹐各演五回﹐牌械長矛雜技﹐一體演習﹐再行按期分日輪操﹐講解行軍紀律﹐其看守城垣倉庫等兵﹐五日一班輪流換回演習﹐不準曠誤﹐務令弓力勁而有準﹐放槍捷而多中﹐雜技跳舞便捷者拔爲教習﹐每半月由專營將領﹐親考一次﹐造冊送該鎭抽調考驗﹐教習中能教十人以上者賞﹐能教百人以上者拔用﹐庸劣老弱斥革﹐日省月試﹐信賞必罰﹐咸成勁旅矣。

一﹑原奏內稱按期會哨以資巡緝﹐藉習勞苦等語。臣等伏查臺灣閩粵雜處﹐最易藏姦﹐道路又極崎嶇﹐緝捕非易﹐各汛交界﹐於路徑之險易﹐民情之浮澆﹐全未究心﹐緩急豈復可恃﹐應如該督所奏﹐責成各汛兵弁於兩汛交界處﹐無分風雨寒暑﹐五日一期﹐兩汛弁兵會哨一次﹐將由何處去﹑由何處回﹐按期報明該鎭﹐不準占宿民房﹐騷擾民間一艸一木﹐違者嚴辦﹐旣可熟悉路徑﹐亦可練習軍旅﹐匪徒當知斂迹矣。

一﹑原奏內稱駐防汛弁﹐不準任意更調﹐以專責成等語﹐臣等伏查臺灣各營千總以下各弁﹐皆由內地調往﹐與該營兵丁﹐本非熟習﹐因臺灣操演疏懈﹐兵丁旣任意出營﹐汛弁非規避處分﹐則揣量肥瘠﹐營求更調﹐甚至兵弁不識頭目﹐更無論兵卒﹐此而望其士識將心﹐將作士气﹐豈可得乎﹖嗣後調臺汛弁﹐應照調定汛地駐防訓練﹐不得任意更換﹐倘實在人地未宜﹐必須互調﹐由該鎭詳報該督﹐俟批準調防﹐違者照移駐規避例參處﹐應照該督所請行。

一﹑原奏內稱酌更營弁﹐調補內地章程﹐以收成效等語。臣等伏查臺灣千總﹑把總﹑外委﹑額外外委四項﹐三年期滿﹐調回內地﹐本屬舊制﹐道光四年前﹐督臣趙愼畛以官非久任﹐管轄不常﹐兵丁任意滋事﹐轉爲臺地之害﹐奏請無庸調回﹐畱於臺地﹐分別升降等因。嗣於道光八年﹐前督臣孫爾準以戍臺班兵﹐一經挑拔額外外委﹐必須由外委﹑把總﹑千總升至守備﹐方得升轉內地﹐遇有缺出願挑者少﹐竟視拔擢爲畏途﹐奏請仍復舊制﹐三年期滿﹐分別考核﹐與內地之實缺人員對調﹐均經兵部覆準在案﹐今該督以臺灣千總等弁更調太頻﹐營官無久任﹐管兵無常官﹐且臺營員弁首貴熟習風土﹐甫經熟習﹐又須調回﹐生手屢更﹐殊非所宜﹐請嗣後調臺弁實在訓練有方﹑緝捕勤能者﹐於三年期滿時﹐準鎭道稟請畱臺﹐其才技並不出眾﹐尙能循分供職各弁﹐循例三年調回﹐千總﹑把總由總督考驗﹐外委﹑額外外委由鎭將考驗﹐擇其才技稍次﹐尙堪造就者﹐準補遺缺﹔勒限練習﹐其次降等補用﹐再次斥革﹐並責成臺灣鎭總兵隨時甄汰﹐仍由該鎭將畱臺各弁另立一冊﹐於將軍督撫提督輪屆巡臺時﹐覆加考校﹐該督系爲愼重海疆﹐因時制宜起見﹐於二次奏攺章程內﹐酌量變通﹐分別畱臺調回﹐庶精練者可以藉資熟手﹐而平庸者亦不致濫廁戎行﹐應如所奏辦理。其各弁升補班次﹐該督請將期滿千總先行咨部注冊﹐遇有臺灣守備缺出﹐論俸請升﹐於準升調後﹐赴省城由總督考驗﹐給咨赴部﹐倘有技藝疏庸者﹐卽行降革﹐並將濫保之鎭﹑道議處﹐把總以下各弁﹐亦咨部注冊﹐就臺灣分別拔擢﹐如臺灣守備缺出﹐並無俸滿畱臺之千總及千總以下缺出﹐並無年滿畱臺與操防勤愼之把總等弁﹐仍由內地調補﹐如畱臺年滿把總﹐臺灣並無千總缺出﹐遇有內地輪值舊制應升臺灣把總之缺﹐亦準拔補等語﹔系復道光四年奏攺章程之舊﹐亦應如所請行。惟千總一項﹐該督仍應查照歷俸年限﹐並分別出兵者三年﹐未出兵六年﹐保題請補﹐送部引見。至所稱畱臺千總﹐歷俸已滿﹐臺灣並無守備缺出﹐內地又無應升之班﹐未免向隅﹐請歸於應升班內﹐遇有內地輪用應升守備缺出﹐俟用內地應升三人後﹐輪應見任人員缺次﹐準將畱臺俸滿千總插補一人﹐無論水師陸路﹐一律辦理等語。查道光四年章程內﹐臺灣千總歷俸已滿﹐臺灣並無守備缺出﹐遇內地有守備員缺﹐而候題候推各班無人﹐方準以臺灣俸滿千總升補。今畱臺人數﹐較前量減﹐升補之途﹐卽較前稍寬﹐自應循照道光四年章程辦理﹐且該督旣因臺地需人久任﹐又復令其插班升用內地﹐不獨與輪缺次序﹐致多窒礙﹐抑且與舊定章程﹐又屬二歧﹐所有該督請將臺灣水師陸路千總一律插升內地守備之處﹐應無庸議。

一﹑原奏內稱酌減臺募兵數以防微漸等語。臣等伏查臺灣兵丁﹐亦有召募土著入伍﹐藉資巡緝﹐部議章程﹐不得過十分之一。其緝捕得力﹐量予甄拔者﹐亦不得過十分之一。誠以臺灣人情浮動﹐本系桀黠好事﹐而又假以凶器﹐習之以戰鬥﹐多則不可復制﹐然而臺募兵丁熟習路徑﹐海道緝捕﹐最爲得力。該督請嗣後臺募兵丁﹐不得過二十分之一﹐其緝捕得力﹐量予甄拔者﹐亦不得過二十分之一﹐應如所奏辦理。

一﹑原奏內稱考校班兵以杜頂冒等語。臣等伏查撥戍臺灣弁兵﹐向例從廈門蚶江配渡者﹐由水路提督及興泉永道點驗﹔其從五虎門配渡者﹐由督撫或委副將點驗。惟點其兵之是否足額﹑人之是否壯健﹐而不考其技藝之是否精熟﹑紀律之是否通曉﹐設有甫經入伍﹐或頂名冒替﹐亦竟無從覺察。該督請嗣後班兵到口﹐由督撫水路提督按名親加閱看技藝﹐並令各兵講解行軍紀律﹐如有技藝生疏﹐紀律未明者﹐卽駁回另換﹐察出頂冒情獘﹐查系該營派撥者﹐將原派員弁斥革﹐如中途更換﹐將帶領員弁究革﹐該管將領一並議處﹐如此則內地先治其本﹐再責臺灣各營實力訓練﹐庶一兵得一兵之用﹐應如所奏辦理。

一﹑原奏內稱選制軍器﹐以收實用等語。臣等伏查閩省各營軍械﹐皆系各營制造﹐惟臺澎各營﹐由省城委理事同知制辦﹐文員每爲工匠所欺﹐不如營造之堅利合用﹐應如該督所奏﹐嗣後臺灣軍械﹐責成水師提督﹐於將備中擇其熟諳可靠者﹐委令監造﹐由該提督會同興泉永道親自揀選試驗﹐就近派員附配渡載班兵哨船帶運渡臺﹐如有偸減工料﹐造不如法﹐準臺灣鎭道駁換﹐並稟報總督照例參賠。

一﹑原奏內稱淸釐屯務﹐以示體卹﹐而資調遣等語。臣等伏查臺灣向化熟番﹐賦性馴謹﹐膂力矯健﹐自乾隆五十三年設立屯弁丁﹐凡遇軍興﹐無不急公用命﹐且與閩粵居民兩無好惡﹐最爲海邦勁旅。其屯餉一項﹐系將淸出民占番地及番墾民耕﹐與充公田畝﹐官爲徵租﹐按春秋二季地方官親赴屯所﹐按名散放。又將界外未墾荒地﹐撥給耕種﹐以充糧米。嗣因番丁不善經理﹐或被侵占﹐或誘典賣﹐餉亦爲屯弁胥吏所侵漁﹐𨿽經方維甸﹑趙愼畛二次淸釐﹐總未淨盡﹐見在無著及欠繳歷年屯餉﹐共計十萬有奇﹐屯地亦多侵占隱蒙﹐番情困苦﹐屯丁亦不足額﹐自應及早查辦。程祖洛已飭該府先行淸出地畝﹐追出租欠﹐並責成南北二路理番同知﹐將屯丁挑驗足額﹐應如所奏。嗣後春秋二季﹐由理番同知會同地方官周曆各屯﹐按名散放屯餉﹐就便考校屯弁﹑屯丁技藝﹐仍將放過銀數造冊詳報總督﹐以杜屯弁﹑胥吏勾通侵蝕之獘。如屯租已交在官﹐設有短缺﹐散放不時﹐究明官吏﹐以侵盜錢糧治罪。

一﹑原奏內稱整復隘口﹐以杜勾番滋事等語。臣等伏查臺灣生番﹐原不敢出山滋事﹐向在交界處擇要設立溢口﹐派撥屯丁防堵﹐所需屯丁口糧﹐或指撥未墾荒地﹐令其自耕﹐或有附近業戶﹐按田派給。近年有不法姦民﹐學習番語﹐偸越定界﹐散發攺裝﹐謀娶番女﹐名爲番割﹐道光六年有番割黃斗乃等﹐此次有番割楊石老二等﹐勾串生番搶殺﹐是番割最爲可惡﹐業經程祖洛嚴飭地方文武督同紳耆按段履勘修復﹐並淸出原撥地畝應給口糧﹐責令屯弁選撥壯丁﹐住宿防守﹐並令汛弁於五日會哨之時﹐按隘稽查﹐以杜偸越﹐應如所奏。嗣後拏獲番割﹐除實犯死罪外﹐但經訊有散發攺裝﹐擅娶番女情事﹐卽照臺灣無籍遊民﹐獷悍不法﹐犯該徒罪以上例﹐酌量情節輕重﹐分別充軍﹐其僅止擅娶番女﹐並無散發攺裝情事﹐比照偸越深山﹐抽藤鉤鹿﹐伐木采棕例﹐杖一百徒三年。熟番向化已久﹐與漢人無異﹐民娶熟番之婦﹐仍聽其便﹐應請飭交刑部纂入條例。

一﹑原奏內稱嚴硝磺之禁﹐以杜私煎等語。臣等伏查臺灣環海﹐地多斥鹵﹐民間築土爲墻﹐气蒸日曬﹐取墻土煎之﹐卽可成硝。又淡水廳屬之金包裏﹑大礦山﹑東瓜湖山﹑北投山﹐爲產礦之區﹐而有礦窟湯窟之分﹐滿地礦花﹐結成礦土者爲礦窟﹐毒煙蒸騰﹐湯泉擁出者爲湯窟﹐湯窟煙消水涸﹐亦成礦窟﹐取礦窟之土及湯窟邊外之磺花煎之﹐皆可成磺。見在臺民已知墻土可以成硝﹐自嚴禁舊定章程﹐一年毀燒二次﹐不足以杜絕其源﹐應照所奏﹐責成艋舺縣丞﹐會同艋舺營參將﹐於春夏秋冬四仲月﹐每季赴山查燒一次﹐並令淡水廳同知﹐於因公下鄕順道查勘﹐有窟卽燒﹐仍令該鎭於閱伍之便﹐親詣查勘﹐分別獎罰﹐年終取結咨部。至土墻人人可以私煎﹐應照該督所奏﹐嗣後如有臺灣姦民﹐私煎硝礦﹐無論已未興販﹐照附近苗疆五百里以內煎穵窩頓興販硝磺例﹐數在十斤以下﹐杖一百刺字逐水﹐十斤以上﹐杖六十徒一年﹐每十斤加一等﹐多至百斤以上﹐及合成火藥在十斤以下者﹐照合成火藥賣與鹽徒例﹐發近邊充軍﹐多至三百斤以上﹐及合成火藥至十斤以上者﹐照私鑄紅衣等大小炮位例處斬﹐妻子緣坐﹐財產入官。如將硝磺與生番交易貨物﹐及偸漏出海者﹐均以通賊論﹐總董﹑牌甲﹑鄰右﹑挑夫﹑船戶知情不舉者連坐﹐失察各官﹐比照議處﹐自行拏獲者免議﹐並請飭交刑纂入條例。

一﹑原奏內稱嚴申鐵禁﹐以防透漏而杜私造等語。臣等伏查臺灣不產鐵斤﹐民間鐵鍋﹐每年給照赴漳州采買二萬七千口﹐其鐵釘﹑菜刀﹑農具﹐全臺酌定鐵店二十七戶﹐由地方官取結具詳藩司﹐給照就臺收買廢鍋舊鐵及臺灣道廠造船用剩餘鐵﹐在城市打造﹐近年鐵鍋旣不按年請買﹐道廠余鐵亦多積存﹐顯有私鐵透漏情事﹐應如所奏﹐責令臺灣口員﹐實力稽查﹐獲有私販﹐究出偸運出口地方﹐將內地口員分別是否故縱﹐革職治罪﹐販賣接連之犯﹐從重究治﹐班兵夾帶﹐加等問擬﹐臺灣口員失察﹐嚴參議處。其原有鐵店二十七戶﹐應令悉移府廳各縣城中﹐責成文武官員﹐稽查嚴拏私造軍器﹐照律治罪﹐不準在鄕市及沿山沿海地方私開一鋪﹑私設一廠﹐其影射私開﹐及肩挑小鑪﹐沿鄕打造者﹐亦照私販計鐵科罪﹐如鐵數不及百斤者﹐照律杖一百枷號二个月刺字逐水﹐以上有犯﹐房屋船隻貨物器具﹐槪行入官。

以上二十條﹐臣等謹會同該部公同商酌﹐意見相同。總之﹐臺灣爲全閩門戶﹐營伍廢弛﹐則士卒弱﹐將帥素屍﹐則盜賊恣。況繼凋敝之餘﹐培養維艱﹐消嚚陵之習﹐教化宜急﹐總在官斯土著以訓俗型方爲己任﹐以久安長治爲要圖﹐將見上康樂和親安平爲一書﹐合正徳利用厚生成三事﹐太平之基﹐萬世之利也。

通籌臺灣利獘以靖海疆疏﹝道光十八年﹞杜彥士

山西道監察禦史臣杜彥士跪奏﹐爲通籌臺灣利獘以靖海疆事。

竊惟臺灣一府﹑五廳﹑四縣﹐延袤二十餘里﹐田疇肥沃﹐人民殷富﹐自隸版圖百餘年以來﹐久沐列聖■﹝深﹐大代木﹞恩﹐蹈徳詠仁﹐共安樂土。我皇上羣生在宥﹐闓澤覃敷﹐所以爲海疆計者﹐至詳且備﹐固已綱條整肅﹐政教修明矣﹐而治法貴有治人﹐興利莫先除獘﹐舉凡吏治﹑民風﹑武備﹑文事諸大端﹐有必當隨時整飭﹐不可稍涉因循者﹐則尢在地方大吏之實心行政而已。臣學識迂疏﹐何敢妄言治體﹐第生長海邦﹐熟悉情形﹐不敢不據實陳奏。謹就鄕裏所聞﹐臚列八款﹐敬爲我皇上陳之。

一﹑廳縣官宜嚴加甄別也。臺灣各廳縣﹐地方遼闊﹐俗悍政繁﹐非公共淸廉之吏﹐不足以服人心﹐非精明彊幹之員﹐不足以理繁劇。臣風聞臺灣縣知縣托克通阿﹐性情貪鄙﹐荒淫無度。自道光十六年到任以來﹐一味貪圖安逸﹐全不審理詞訟﹐卽戶婚田土事故﹐有終年不批示者﹐有付之一炬者。信用門丁陳二﹐表裏爲姦﹐營私骫法﹐以致怨聲載道﹐上控累累。一縣之人﹐共見共知。該道府竟置若罔聞。又彰化縣知縣賈懋功﹐年力衰殘﹐兩目俱盲﹐謁見道府﹐必用家丁緊跟其後﹐歷歷詔相。審案則須胥役將呈詞誦讀。以致家丁胥役﹐通同作獘﹐民間有「賈知縣﹐兩目看不見﹐冤枉誰與辯」之謠。臣思州縣爲親民之官﹐若托克通阿之貪淫敗度﹐何以表率黎庶﹖賈懋功之殘廢無能﹐何以剖決是非﹖況海外地方緊要﹐以淫劣之員﹐處緊要之缺﹐公事安能就理﹖人心安能畏服﹖且恐各廳縣似此者﹐亦尙不少﹐不可不亟加澄汰﹐應請飭下該督撫﹐確切查明﹐據實參辦﹐擇公正﹑淸廉﹑精明﹑彊幹者﹐調臺久任﹐庶於地方有裨。

一﹑劣幕之盤踞宜除也。刑名﹑錢榖二項幕友﹐最關緊要﹐其有盤踞地方﹐把持公事者﹐卽當隨時驅逐﹔乃臺灣道府廳縣幕友﹐往往盤踞數十年﹐有本官離任﹐互爲囑托﹐而後任復用者﹔有在臺閒住﹐仍復干預公事﹐夤緣爲姦者。以臣所聞﹐臺灣府幕友汪金聲﹑彰化縣幕友李垂紳﹐皆盤踞多年﹐交結吏胥﹐串通土棍﹐包攬案件﹐私賣批語﹐種種獘竇﹐無所不爲。而汪金聲又冒籍福建﹐報捐縣丞﹐見住府城﹐招搖撞騙﹐聲名尢爲狼籍。此等劣幕﹐營私舞獘﹐大爲地方之害﹐亟當嚴行驅逐﹐以絕獘端。且查道光十三年﹐臺匪張丙滋事案內﹐該劣幕汪金聲﹑李垂紳﹐假冒義首﹐經將軍瑚松額及前任總督程祖洛﹐保列議敍﹐以縣丞盡先選用﹐奏準在案。其平日之善於鉆營﹐已可槪見。竊思幕友保列議敍﹐屢奉特旨嚴禁﹐上年欽差大臣趙盛奎等﹐審理秦師韓京控一案﹐查出臺匪滋事案內﹐議敍幕友陶時亮等五名﹐均經奏明﹐奉旨該幕友𨿽遠涉重洋﹐襄辦軍務﹐惟究系各衙門幕友﹐非在官供職者可比﹐所有前經加恩之處﹐俱著卽行撤銷。仰見我皇上愼重名器之至意﹐乃該劣幕汪金聲﹑李垂紳﹐冒充義民﹐朦混取巧﹐較之陶時亮等爲尢甚﹔而其濫邀議敍﹐事同一律﹐應請敕下該督撫確切查明﹐將該劣幕議敍﹐照例撤銷﹐以杜冒濫。一面督飭該道府﹐勒令該劣幕等﹐迅速回籍﹐毋任逗𨖻滋獘﹐仍嚴飭各廳縣﹐如有盤踞劣幕﹐立時驅逐﹐毋稍姑容。臣又聞道府所用幕友﹐每年廳縣﹐各送修金﹐以一縣百餘金計之﹐可得千金﹐幕友之逗𨖻不去﹐實由於此。竊思幕友與屬員交通﹐則本官之喜怒﹑公事之準駁﹐皆可暗通消息﹐曲爲彌縫﹐於吏治大有關系﹐應請一並嚴禁﹐以挽積習。

一﹑到任之胥役陋規﹐亟宜禁止也。新官到任﹐點派胥役﹐自應愼選勤愼之人﹐汰除桀黠之輩﹐使書役知所勤懲﹐乃臺屬各廳縣﹐新官到任﹐一切經胥捕役人等﹐俱系鉆充﹐鉆充之法﹐各胥役分送洋銀﹐名曰到任禮。房書規禮多者﹐擢爲房總﹔捕役規禮多者﹐用爲捕頭﹔更有土豪積棍﹐出銀包充﹐父兄子侄﹐盤踞衙門﹐他人皆不得與。如臣所奏革胥許東燦﹐一家兄弟﹐充八房書﹐四差役﹐是其明證。總計嘉邑可得到任洋銀萬圓﹐彰邑可得到任銀七千圓﹐臺鳳可得到任銀三﹑四千圓﹐借到任之名﹐爲行賄之計﹐相習成風﹐恬不爲怪。一官下車之初﹐卽爲書役所餌﹐以後何能望其振作﹖況此輩衙門慣熟﹐工於營私﹐今先得其規禮﹐若戶房承管錢榖﹐刑房承管刑名﹐此後之虧空侵蝕﹐骫法濫刑﹐尙能以法治之乎﹖至於埔役﹐多系無賴之徒﹐地方官得其規禮﹐一有差遣﹐則驅數十虎狼於鄕村﹐縱其搏噬﹐𨿽經民間控訴﹐上司訪拏﹐而不能不爲之庇護﹔故臺地姦胥蠹役﹐毒害地方﹐從未有嚴辦者﹔其獘皆由於此﹔應請敕下該督撫嚴飭該道府﹐認眞禁絕﹐密爲訪查。如該廳縣有仍蹈故習﹐得受書役規禮者﹐卽行嚴參﹐庶官方可肅﹐而吏治可淸矣。

一﹑積案宜淸也。臺地民情刁悍﹐械鬥命案﹐皆由戶婚田土細故﹐激而成釁。風聞嘉﹑彰二屬﹐積案繁多﹐或萬餘案﹐或數千案﹐以一原一被計之﹐控告在官者﹐一邑已萬餘家﹐況株連幹及﹐不一而足。若延閣日久﹐讎怨相尋﹐必至釀成巨禍﹐應飭地方官及早斷結﹐有冤者立爲昭雪﹐誣告者重爲痛懲﹐以淸案牘而杜爭端。至於命盜重案﹐尢當立時查拏﹐而臺屬遠隔重洋﹐往往於命盜重案﹐諱不通報內地。該上司無從查核﹐而地方官延閣不辦﹐得以幸免處分﹐至被事主上控﹐始行倒塡年月補報﹐該道府亦不以遲延詰駁。申報上司時﹐則又以附搭原文之船隻漂沒爲辭﹐積習相沿﹐牢不可破。又或諱劫爲竊﹐每抽換事主原詞﹐爲規避處分地步。卽賊已被獲﹐並不速行訊究﹐寢延數月﹐事主或未呈催﹐則已將賊犯釋放。該犯挾恨復讎﹐事主益不能安枕。此被劫者﹐所以多隱忍不報﹐而盜賊所以肆行無忌也。風聞本年正月間﹐臺灣之許厝甲﹐二月間﹐嘉義之水窟頭十八重溪﹐彰化之寶斗仔等處﹐俱被盜賊慘劫﹐或放火延燒﹐或殺斃事主﹐迄今數月﹐犯未弋獲。應請敕下該督撫嚴飭該道府﹐認眞查拏﹐按律嚴辦治罪﹐毋任諱飭﹐而稍疏縱﹐庶盜賊知所警懼矣。

一﹑總理董事﹐宜擇正人充當也。臺屬各廳縣﹐每保每裏﹐設有總理董事﹐以衿耆爲之﹐官給戳記﹐蓋仿保甲之遺法﹐而重其任於衿耆﹐裏居熟則聲息易通﹐責任專則訪查倍力﹐所以稽察姦宄﹐助地方官耳目所不及﹔乃近來官視之與差役等﹐甚且差役叱罵之﹐家丁肆辱之﹐於是潔身自愛者﹐不肯充當。其充當者﹐皆非安份之徒﹐遇事生風﹐勾通胥役﹐魚肉小民﹐此善政所以轉爲苛政也﹔應請敕下該督撫轉飭該廳縣﹐嗣後保舉總理董事﹐務擇公正誠實﹑眾所推服之人﹐報官承充。該廳縣以禮貌優待﹐不使與下役爲伍﹐亦不以他事傳呼當差﹐鄕裏有竊劫盜賊﹐該總理董事﹐一經訪聞﹐立卽報官﹐派委幹役﹐幫同緝拏。如該總理董事﹐任勞任怨﹐於本保本裏﹐查出盜賊三名以上者﹐官給獎賞﹐或查出鄰境盜賊者﹐加倍獎賞。其不能認眞稽察﹐並生事擾民者﹐立卽黜革。如此懲勸兼施﹐人人皆樂於報效﹐而地面可期肅淸矣。

一﹑偸渡之禁﹐宜認眞辦理也。臺之門戶﹐南路爲鹿耳門﹐北路爲鹿港﹑爲八里坌﹐是爲正口。其私口則鳳有東港﹑打鼓港﹐嘉有笨港﹐彰有五條港﹐淡水有大甲中港﹐噶瑪蘭有烏石港﹐至私僻之紛歧港口﹐不可勝紀。內地無賴之徒﹐混迹商艘﹐雜沓而至﹐往往遊手失所﹐羣聚爲盜﹐則偸渡之爲患也。但偸渡之禁日嚴﹐而終不能遏絕者﹐一在掛驗出口者之需索照費﹐一在稽查入口者之收受船規也。查定例渡臺人民﹐由內地州縣﹐查明有無過犯﹐出具族鄰保結﹐給發執照﹐方準配船﹔立法至爲周密﹐乃奉行不善﹐往往家丁胥役﹐因緣爲姦﹐見在渡臺者﹐每人給照﹐勒索照費洋銀七﹑八圓﹐或五﹑六圓﹐方準發給。故良民貧苦者﹐無力給照﹐姦民欲逃竄者﹐胥役貪圖厚利﹐聽其捏造族鄰保結﹐蒙混給照。至臺地入口時﹐官弁稽查﹐輒命胥役到船盤驗﹐船中有出海者﹐卽與關說賄托﹐以船大小﹑人多寡爲計﹐約輸銀百圓﹑七八十圓不等。凡有照無照者﹐均得上岸﹐官弁視爲陋規﹐竟成利藪。如此而欲禁偸渡﹐豈可得乎﹖故欲嚴偸渡者﹐在嚴出口之禁﹐尢在嚴入口之禁﹐應請敕下該督撫嚴飭地方官﹐認眞稽察﹐破除積習。出口者不準胥役敕索照費﹐必以族鄰保結爲憑﹐以便良民之渡﹔入口者不準官弁收受船規﹐但以內地執照爲憑﹐可絕姦民之偸。其餘私僻港口﹐嚴飭汛兵﹐晝夜巡邏﹐毋稍疏縱﹐庶稽查嚴密﹐有犯必懲﹐而偸渡之獘可絕矣。

一﹑班兵宜嚴加校閱也。臺澎一鎭﹐水陸十六營﹐額兵一萬四千六百五十六名﹐皆內地營兵﹐抽撥更戍﹐到臺則分布散處﹐聲勢相聯﹐足資捍衛﹐乃一旦有事﹐每患兵力單弱﹐如上年臺匪張丙滋事﹐戍兵見賊﹐不能開炮﹐營弁望風退縮﹐終賴內地大兵及召募鄕勇﹐始克集事。其故何哉﹖稽查不嚴﹐操練不豫﹐有兵之名﹐無兵之實也。臣愚以爲練兵之法﹐貴嚴考核於抽撥之先﹐尢貴勤訓練於渡臺之後。蓋班兵之患﹐患在頂替﹐兵丁稍有身家者﹐不肯涉險﹐率令無賴之徒﹐蒙混代充﹐又或貪鄙營弁﹐假捏虛名﹐冒支月餉﹐至輪到撥戍﹐則以家丁及灑掃廝役﹐頂名充數﹔兵政日壞﹐職此之由。惟於抽撥之時﹐嚴飭各營將弁﹐先期造冊﹐每丁注明年歲身材﹐及所習槍炮器械﹐逐隊按名﹐點驗演試﹔老弱者必汰﹐疾病者必汰﹐技藝生疏者必汰﹔認眞挑取﹐務使一兵得一兵之用﹔復令各弁兵出具連環保結﹐如有頂替情獘﹐別經發覺者﹐將該弁兵從重治罪。此嚴考核於抽撥之先也。渡臺之後﹐兵丁散處各營﹐往往賄屬營弁﹐私出經商﹐或開張小典鋪﹐或爲人店夥﹐或包娼包賭﹐開設鴉片煙館﹐坐扣口糧﹐有虛額而無實數﹔必須嚴飭鎭將以下等官﹐隨時稽察﹐不準擅離營房﹐而又親自督率﹐按期訓練﹐日省月試﹐考其優劣﹐賞罰明則人心思奮﹐操演熟則壁壘一新﹔此勤訓練於渡臺之後也。旣無頂替之獘﹐又有訓練之實﹐然後兵皆足用﹐餉無虛糜﹐以之臨陣﹐必爲制勝之師矣。

一﹑鄕村宜添設義學﹐以修教化也。臺地五方雜處﹐有泉人﹐有漳人﹐有粵人﹐有潮人﹐散居村社﹐气類各分﹐人心浮動﹐易於滋事。推其故則以遊手者多﹐讀書者少﹐無詩書弦誦之業以柔其心﹐無黨庠術序之規以馴其气﹐故至此耳。今欲使臺民之安靜﹐莫如修教化﹔欲修教化﹐莫如設義學。查該處各廳縣﹐地方遼闊﹐義學甚屬寥寥。鄕曲小民﹐離城窵遠﹐因無良師教督﹐往往不務正業﹐相率爲非。臣愚以爲宜令地方官﹐出示勸捐﹐添設義學﹐擇公正紳士數人﹐董率其事﹐該處富戶好義者多﹐必踴躍樂輸﹐復爲量地遠近﹐酌定某村某莊﹐應設義學﹐聽民自行創建。其餘項卽畱爲經費﹐交紳士承管﹐逐年生息﹐惇請名師教督﹐願來學者聽之。如此則民知向學﹐不至爲非矣。夫天下無不可治之民﹐臺之民非盡無良也﹐誠使地方官認眞化導﹐實力奉行﹐爲之修明學校﹐嚴定學規﹔學中子弟勤奮者﹐獎之賞之﹐懶惰者﹐誥之誡之﹔又復於暇時親赴鄕村﹐訪問耆老﹐與之講明忠孝大義﹐刑法科條﹐興起其睦姻任卹之心﹐而漸化其詬誶囂陵之習﹔將見弦歌四起﹐比戶可風﹐且合漳人﹑泉人﹑潮人﹑粵人﹐而盡爲讀書明理之民﹐𨿽驅之爲盜賊﹐而有所不肯也

以上八條﹐穢員必汰﹐劣幕必除﹐蠹役必防﹐積案必淸﹐鄕長則愼選正人﹐汛口則宜嚴私渡﹐班兵則時勤訓練﹐義學則廣爲添設﹐誠治臺灣之要務也。抑臣聞治民之道﹐與治病同﹐治病者不遇良醫﹐不可以愈病﹐治民者不得良吏﹐不足以利民。臺灣孤懸海外﹐往來文移﹐動需時日﹐地方情獘﹐督撫不加訪察﹐則不能驟知﹐至知之而事後補救﹐則已無及﹐故治之之法﹐在督撫之畱心查核﹐事事認眞﹐而尢在道鎭之得人也﹐道鎭得其人﹐則廳縣營弁﹐皆得其人﹐正己率屬﹐興利除獘﹐文武同心﹐官民一體﹐尙何患臺灣之難治哉﹔再臺灣道兼管學政﹐有衡文之責﹐歷任道員﹐經特旨簡放者﹐俱系科甲出身人員﹐仰見我皇上軫念海疆﹐愼重衡文之至意﹐乃去年該道周凱﹐因病出缺﹐該督撫竟委永春州知州沈汝瀚署理﹐該州本系捐班﹐𨿽出自一時權宜﹐但捐班人員﹐署理臺道﹐無論材具曾否勝任﹐一遇考試﹐何以拔取眞才﹔應請明定章程﹐嗣後臺灣道缺﹐如或因事調署﹐須擇科甲出身﹐人地相宜者﹐奏請署理﹐不得以捐班人員﹐率行委署﹐並敕下該撫﹐永遠遵行。

臣愚昧之見﹐是否有當﹐伏乞皇上聖鑑。

敬陳沿海情形疏﹝道光二十一年﹞裕謙

欽差大臣江蘇巡撫臣裕謙跪奏﹐爲敬陳沿海情形事。

竊惟■﹝口英﹞夷所恃﹐惟船與炮﹐而炮旣不能離船﹐船又不能近岸﹐是船炮所不能至之處甚多﹐緣夷船喫水甚深﹐故不畏風浪而畏礁淺﹐但使內地城池﹐不偪臨海口﹐卽或城瀕於海﹐而城外有淺灘十數里﹐夷船便不能駛近﹐若該逆攺換杉板小船﹐則只可裝載二﹑三十人﹐無篷帆﹑無炮位﹑無鍋竈﹐不敢橫渡大洋﹑不敢遠離大船﹐一經上岸﹐不難全數殲擒。上年浙省■﹝口英﹞逆兵船﹐闖偪余姚塘岸﹐陷攔淺沙﹐人船並爲我兵勇所獲﹐其搶登杉板小船竄逃者﹐竟亦不能回定﹐爲上虞﹑慈溪擒獲﹐不食已經二日﹐此外夷大兵船不能駛近淺岸﹐而小船又不敢遠離大船肆擾之明證。至於數千斤之大炮﹐夷船𨿽能任載﹐而只可施於深水外洋﹐不能施於近岸之內洋﹐蓋內洋水淺近岸﹐又必有明沙暗礁爲之攔護。若放此數千斤之大炮﹐船必倒退﹐一經擱淺。船底著實﹐立刻震裂﹐故在內洋施放。亦止一﹑二千斤﹐及數百斤之炮﹐不過口門窄而後身寬﹐多受火藥﹐且施放靈熟﹐較官炮略遠一二里。然而止及數里以內﹐實無遠及十餘里之事﹐卽如定海外之道頭﹐距城僅三里﹐故夷炮能及﹐至鎭海城外﹐有淺灘十餘里﹐夷船初亦曾試開數炮﹐未及城數里而墮﹐自後不復開炮﹐蓋恐官兵知其力量所止﹐至乍浦河灘較近﹐夷船與官兵開炮﹐便互有損傷。廣東﹑福建所奏亦然﹐是彼炮能及我﹐則我炮亦能及彼﹐我炮不能及彼﹐則彼炮亦不能及我。灘距岸遠﹐船不能近﹐卽炮不能及﹔又其明證。不然﹐夷船旣侵犯虎門﹑廈門﹑定海﹐何愛於守泊數月之鎭海及來往必由之乍浦等處﹐而不敢屢犯乎﹖又何愛於四面環海之臺灣﹑瓊州﹐而不犯乎﹖沿海洋面﹐外似一望汪洋﹐其實水中沙綫﹐千條萬縷﹐縱橫曲折﹐卽平底沙船﹐尙必多雇小舟﹐熟習沙綫者﹐探水引路﹐乘潮行駛﹐潮退立虞淺擱﹐故凡船之利於大洋者﹐必不利於內港﹔猶之利於內港者﹐必不利於大洋。至江蘇﹐除吳淞口﹑崇明﹑寶山﹐最爲險要﹔其淮﹑揚﹑海三府州所屬洋面﹐外無屏蔽﹐潮來甚澑﹐又有黃河口之五條大沙﹐或沈或浮﹐東向直出﹐若遇東風﹐則風水相逼﹐轉舵不靈﹐舟隨澑擱﹐靡不損壞﹐卽海運河船﹐尙必繞出其外﹐山東登﹑萊二府之成山﹐𨿽陡入東海﹐而非通商碼頭﹐不過爲南北往來之標準﹐天津洋面﹐外有旅順口﹐登州府城﹐南北對峙﹐中間山島林立﹐洵爲天險﹐其直沽口﹐距天津府城甚遠﹐船入內港﹐旣非若大洋之可以橫行衝突﹐又非逼城咫尺之可以炮火攻擊﹐且北人不習於海﹐並無漢姦﹐至奉天所屬各港﹐口門均淺﹐且有綿沙﹐爲閩廣南洋鳥船所最畏﹔何況夷船﹖是以海賊蔡牽﹐滋擾浙﹑閩﹑粵三省十餘載﹐從無擾及山東﹑直隸﹑奉天之事﹐卽北洋貿易﹐亦均系平底沙船﹐其閩廣南洋鳥船﹐赴關東者甚少。蓋北洋之情形﹐與南海之情形﹐迥然不同。南洋多石島之明險﹐而北岸多沙綫之暗險。夷船畏暗險甚於明險﹐並非處處堪虞﹐港港可入﹐祇緣承平日久﹐不但民不知兵﹐亦且官吏水師﹐皆不知考求試驗﹐扼要以待﹐一聞外洋夷船夷炮﹐不知如何猛烈﹐如何神奇﹐風聲鶴唳﹐艸木皆兵﹐遂致沿海皆爲不靖﹐相應請旨敕下沿海各省將軍﹑督撫﹐通飭所屬縣營﹐徧歷本屬洋面﹐測量水勢之淺深﹑灘岸之遠近﹑沙綫之險易﹔何處小舟可通﹐而重載大船不能到﹔何處內地大船可通﹐而外洋大號夷船不能到﹔以及港岸口門﹐距大洋若干裏﹖水深若干丈﹖城池距岸﹑距灘﹑距洋若干裏﹖險澑暗礁若干處﹖一一試探﹐酌量情形﹐分別最要﹑次要﹐何處應安兵﹑安炮防守﹐何處應分地方居民﹐自爲團練防守﹖何處勿庸防守﹖一面修理軍械﹐操練兵丁﹐籌備糧餉﹐制造鉛彈火藥﹐整飭塘汛驛站﹐以期有備無患﹔並明白出示曉諭兵民﹐該夷除船炮外別無技能﹐而其船炮所能至﹐又不過數處﹐且來意止圖要求通商﹐並無奢望﹐亦斷不敢深入﹐不必到處張皇﹐自相驚擾﹐以安人心﹑以節兵力﹑以省經費﹐仍隨時差人偵探﹐一有夷船入境﹐卽嚴禁淡水食物接濟﹐違者以通夷論斬﹐梟示海濱。該夷船如敢駛近口岸﹐相度炮力能及﹐卽開炮轟擊。該逆無隙可乘﹐糧芻告匱﹐斷不能與我持久。倘敢鋌而走險﹐或入淺灘﹐或登陸岸﹐便可大加剿洗﹐不令其一人生還﹐此以逸待勞﹐以主待客之法﹐亦卽堅壁淸野之法﹐是否有當﹖臣謹繕折具奏﹐伏乞皇上聖鑑訓示。

敬陳臺灣生番獻地宜防流獘疏﹝道光二十六年﹞江鴻升

江南道監察禦史臣江鴻升跪奏﹐爲臺灣水沙連生番獻地﹐宜防將來流獘事。

竊臣恭讀閩浙總督劉韻珂﹑福建巡撫鄭祖琛所秦﹕臺灣水沙連六社生番﹐獻納輿圖﹐吁請歸官開墾一折﹐奉朱批大學士﹑軍機大臣﹐會同該部議奏。欽此。仰見我皇上愼重邊防之至意。閣臣﹑樞臣﹑部臣﹐必有長策深謀﹐折衷於至當者﹐原非臣淺識下愚﹐所能旁參末議。然臣籍隸閩省﹐苟有聞見﹐亦何敢不抒其誠﹗查原奏所稱﹐據署鹿港同知史密﹐稟稱該同知等至水沙連口內巡查﹐卽有番目等迎接導入社寮。該同知賞以紅布﹑鹽﹑糖等物﹐隨有番眾一千一百六十三人﹐苦訴伊等衰弱窮困﹐不能耕種﹐求準內附﹐並獻各社輿圖﹐吁懇歸官經理﹐且俱已薙發﹐勢難拒阻﹐遂復賞給衣褲一千餘件。該同知等﹐卽將六社番地履勘﹐計可墾田一萬二﹑三千甲﹐按甲升科﹐每年可徵榖三萬餘石﹐設官撫治﹐並建設城池﹐計文武廉俸﹑役食兵餉﹐歲需銀不過六千兩﹐以歲收之正項﹐盡數支銷﹐尙可余榖二萬石等情。督臣等據其所稟﹐又詳陳袪獘興利各條。臣愚以爲生番衰弱窮困﹐原可無庸過問﹐若利其它﹐而使民人與生番雜處﹐將來動輒械鬥﹐爲害轉多。彼生番質類犬羊﹐其獷悍之性﹐斷非內地法紀所能馴服﹐一有犯事﹐操之則生變﹐縱之則損威。且其地已歸官﹐番眾實繁有徒﹐將何以資其生計﹖此皆不可不長慮者。臣聞該同知史密素好邀功﹐其自認捐墾二千甲﹐恐多系姦民已墾之地。且所稱番眾一千餘人﹐俱已薙發﹐彼未見該同知以前﹐未知準否﹐何以先行薙發﹖又安知非該同知臨時指使﹐期在必行﹖卽云以順番情﹐尙多流獘。若該同知務爲張大﹐則滋獘益深。我朝版圖式廓﹐爲前古所未有﹐固不在得此海隅黑子番地﹐遂爲盛世也。見該管鎭道親詣查勘﹐尙未詳覆﹐督臣劉韻珂﹐明歲赴臺﹐正可順道前往詳查﹐能否不滋流獘﹐抑或分設土官﹐以示羈縻之處﹐體察情形﹐另行具奏妥辦。伏乞皇上聖鑑。

籌議海運巡洋章程疏﹝道光二十八年﹞劉韻坷

閩浙總督臣劉韻珂跪奏﹐爲閩省撥船遊巡﹐見已議定章程﹐將弁兵丁薪水口糧﹐飭司先行籌墊﹐一面攤捐廉銀﹐陸續歸補﹐並豫咨沿海各省﹐一體堵截﹐冀免竄擾﹐以護海運而安商艘﹝事﹞。

竊臣前因閩浙兩洋﹐盜匪滋多﹐本年江省蘇﹑松﹑太三屬﹐漕糧俱攺由海運﹐若不豫爲布置﹐設法搜拏﹐非惟兩省轄洋﹐難期靜謐﹐並恐洋匪竄入江洋﹐肆行劫掠﹐遂與水師提臣竇振彪等﹐往返商議﹐俟缺額師船造補完竣﹐卽於例巡船隻之外﹐抽撥兵船四十隻﹐出洋遊巡﹐並恐浙省抽撥之船﹐不敷配緝﹐擬以閩省之有餘﹐補浙省之不足。故於附奏巡洋片內﹐聲明兩省兵船﹐應否合爲一气﹐再行商辦。玆與竇振彪悉心商酌﹐以兵船出海﹐行止全憑風力﹐自閩赴浙須乘南風行駛﹐而由浙回閩﹐又非北風不可。海中風信靡常﹐倘閩船入浙之後﹐南風盛發﹐閩洋適有盜匪﹐其時閩船聞信轉回﹐竟爲逆風所阻﹐必致延誤。是兩省兵船﹐有事尙可會剿﹐而平時巡緝﹐仍當各顧各洋。惟閩省添船遊巡﹐事屬創始﹐究竟此項船隻﹐應在何營抽撥﹖每船應派弁兵若干﹖所須口糧應如何籌款給發﹖均須分別議定﹐方資遵守。查省中見造師船內﹐應撥補水提標五營同安梭船一十二隻﹐新造大號戰船五隻﹐又臺灣澎湖各營同安梭船一十隻﹐其餘均系內地各鎭協營應補之船﹐而各鎭協營均有巡緝外洋之責﹐與水提標五營之向無專轄外洋者﹐情形不同。此次添設遊巡船隻﹐如於各鎭協營應補船內﹐均勻抽撥﹐設將來所轄外洋﹐偶有失事﹐各營必仍以船隻不敷借口﹐自應卽將水提標五營﹐與臺灣澎湖各營﹐應補之大小兵船二十七隻﹐連竇振彪常時管帶出洋之大小兵船一十三隻﹐合成四十隻﹐作爲遊巡師船。其各船應配兵丁﹐向以船隻之大小﹐定兵額之多寡﹐並無定數。玆以大小各船通盤核計﹐共應配兵二千二百餘名﹐卽於水提五營及水師各營內﹐擇其尢爲精壯﹑洞曉水務者﹐均勻調派。其各船管駕之千把外額﹐應由竇振彪遴選派撥。至向來巡洋口糧﹐兵丁及外委額外﹐每名每日均止給銀三分﹐千把並無口糧。此次該船遊巡﹐議令終歲在洋﹐無間寒暑﹐較例巡船隻﹐勞逸迥殊。若仍照常給發﹐則該兵丁等餬口拮據﹐卽難使其安心巡緝﹐是欲用兵之力﹐必先足兵之食﹐其管駕千把﹐𨿽非兵丁可比﹐第微末武弁﹐俸餉無多﹐必責令自行添補﹐不特力有未能﹐亦非所以示體卹﹐應請援照從前剿辦大幫洋匪成案﹐兵丁額外﹐每名每日給銀四分﹐千把﹑外委每弁每日給銀一錢﹔其額外中有派令管駕一船者﹐亦照千把外委之例﹐每日給銀一錢。此項銀兩﹐系屬額外增添﹐並無專款﹐就各兵口糧計算﹐一年之內﹐已應需銀三萬二千餘兩﹐加以各弁薪水﹐並各船軍火﹐爲數更屬不貲﹐統計一年所總需在四萬兩以上。閩省額定緝匪口糧﹐共止二千四百名﹐分派各營﹐本屬有限﹐將來缺額師船﹐按營補足﹐則配緝更多﹐原定口糧﹐勢𨿽抽減爲協濟遊巡之用﹐而國家出納﹐歲有常經﹐更未便以額外之支銷﹐濫請動給。此外司道各庫﹐又別無閒款可籌﹐計惟於通省文武應得養廉中﹐查照歷次攤捐之案﹐按數勻攤支給。第文武廉銀﹐系應按日攤捐﹐而弁兵口糧﹐一經出洋﹐卽須支食。若俟捐有成數﹐再行動支﹐定致貽誤巡期。臣見已檄飭藩司﹐先行籌款﹐隨時墊發﹐卽攤捐廉銀陸續歸補。見在省中造補師船﹐已有成數﹐趕緊趲造﹐一俟敷用﹐卽由竇振彪如數抽撥﹐配足弁兵軍火﹐酌委參遊數員﹐由該提臣統領﹐於三月內出洋﹐徧加搜緝。如果查無匪蹤﹐卽將遊巡兵船﹐分作南北兩幫﹐每幫二十隻﹐南自海壇右營所轄之湄洲一帶洋面起﹐至閩﹑粵交界止﹔北自閩安左營所轄之白犬一帶洋面起﹐至閩﹑浙交界止﹔交各該鎭輪流管帶﹐協同例設巡船﹐遠近梭緝。其遊巡弁兵﹐應得薪水口糧﹐卽以提臣統船出洋之日起﹐先行支給三个月﹐以後按次給發﹐統由提臣備文支領。惟提臣統轄全省水師﹐事務繁多﹐且駐紮廈門﹐華夷錯處﹐彈壓撫綏﹐均關緊要﹐斷不能常川在洋﹐專司督捕﹐應俟察看各洋盜匪斂戢﹐將遊巡船隻﹐交給各鎭管帶﹐卽行回廈辦理一切。如續有洋匪竊發﹐仍由該提臣調集二幫師船﹐及例巡船隻﹐會合兜擒。倘遊巡兵船緝捕不力﹐或例巡兵船疏於防範﹐致有失事﹐統由提鎭各臣咨揭﹐臣卽分別據實參處﹐不稍寬貸。如有捕盜勇敢﹐奮不顧身﹐獲盜多名者﹐亦由提鎭各臣隨案咨報﹐匯請獎勵。至攻擊盜匪﹐固須大船﹐而查探匪蹤﹐端資小哨靈便﹐到處可以駕駛。前此請造各船﹐均系抵補各營額數﹐並無小哨船隻﹐見準提臣咨請添造多槳快哨小船三隻﹐臣已飭令廠員趕緊制造﹐編列字號﹐並交提臣配用﹐所需工料﹐統入船工匯案報銷。似此立定章程﹐添船遊巡﹐自較例巡﹐更爲周密﹐𨿽數千里巨浸﹐茫無涯涘﹐未必竟能使匪徒絕迹﹐而緝拏勤奮﹐布置緊嚴﹐究於防護海運﹐保衛商民﹐不無裨益。特洋匪詭譎異常﹐一聞閩省添撥多船﹐難保不先竄他洋﹐乘虛伺劫﹐不可不豫爲之防。臣於遊巡師船未給出洋之先﹐已飛咨沿海各督撫臣轉飭地方文武及巡洋舟師﹐先行派撥兵船防堵截拏﹐以免疏失。玆準水師提臣及藩臬兩司﹑糧鹽二道﹐先後咨詳請奏前來﹐除浙江巡洋事宜﹐應由浙江撫臣粱寶常籌議會奏﹐並先分咨戶﹑兵﹑工各部查照外﹐臣謹會同福建撫臣徐繼畬﹑水師提臣竇振彪﹐合詞恭折具奏﹐伏乞皇上聖鑑訓示。

變通福建陸路練營疏﹝同治十三年﹞李鶴年

頭品頂帶閩浙總督兼署福建巡撫臣李鶴年跪奏﹑爲閩省內地陸路挑立練營﹐變通舊章﹐以申戎備﹐恭折仰祈聖鑑事。

竊閩省自裁兵加餉後﹐營伍逐漸攺觀﹐究未大收實效。前經臣移飭臺內陸路各標鎭協營﹐應如何將制兵挑選成營﹐番替訓練﹐於餉事旣不必有所出入﹐而仍能與勇營同其得力﹐妥議核辦。查通省內地陸路實戰守兵一萬六千二百九十七名﹐玆擬按三成酌分之﹐挑練精兵五千四百四十八名﹐戰守各半﹐每四百五十四人爲一營﹐共十二營﹐每營什長三十八名﹐親兵護兵共八十名﹐正兵三百三十六名﹐外募雇火夫四十二名﹐不在其數。營分四哨﹐以裨將一員爲管帶﹐千把外額八人爲正副哨長﹐以隊目爲什長﹐省標督撫福協七營﹐合軍標建寧鎭所轄六營﹐合楓嶺半營﹐應各挑九百八人﹐各練二營﹔陸提所轄十營﹐漳州鎭所轄八營﹐各挑一千三百六十二人﹐各練三營﹔福寧汀州鎭所轄五營﹐各挑四百五十四人﹐練一營﹐均以本年六月起支練餉。定省標二營爲全福左右營﹐陸提轄三營爲建威中左右營﹐福寧轄一營爲定海營﹐建寧轄二營爲鎭武左右營﹐汀州轄一營爲耀徳營﹐漳州轄三營爲長勝中左右營﹐卽以各本提鎭爲統領。各鎭之兵﹐仍歸陸路提臣節制調度﹐以督中軍副將爲營務處﹐專練務以一事權﹔營官由統領遴選﹐哨長由營官遴選﹐什長由哨長遴選﹔其系單營﹐應常隨本統領駐紮巡查所屬地面。如雙營三營﹐則當於道路適中擇地分駐﹐兼顧四面﹐仍不時互調屯紮﹐以習其形勢利病。惟省標兩營﹐未便遠紮﹐以顧根本﹐所駐之處﹐築壘浚濠設卡﹐一如行陣之制﹐以一年爲期﹐與存營之兵更番替換﹐俾均勞逸。至戍臺班兵﹑三年四起﹐奉行已久﹐內地旣一切照常舉行練事﹐臺營自應照辦。此後凡屆派戍之期﹐仍循舊章﹐惟酌於練營三取其一﹐本營三取其二﹐俟舊兵臺回﹐如數分足。練兵月餉﹐必須與在營之兵﹐酌分厚薄﹐方示激勵。玆商準陸路提臣羅大春﹐擬於抽練外﹐余存營兵一萬八百四十九名內﹐每名月勻出銀六錢﹐合得銀六千五百餘兩之數﹐月益練營戰守兵﹐連本餉﹐每名共得餉四兩一錢﹐什長再益銀五錢九分﹐合得銀四兩六錢九分﹐親護兵不另加給﹐就各營勻出之餉﹐各營所練之兵﹐數目尙無軒輊﹐按月分由就近釐局所借五成﹐及司領額餉內﹐撥交各營帶官給領﹐仍各歸原營﹐照舊匯四季月銷餉冊核辦。月米一項﹐見因練營兵食關重﹐應責成配支各廳縣縣丞﹐準於月朔先行支給。倘有延欠﹐由糧道專案詳請參懲﹐庶餉米無虞缺乏。如遇有事徵剿﹐援照楚湘各軍勇營﹐歷準報銷成案﹐一律辦理。目下訓練﹐月給公費﹐及營官哨長火夫薪糧﹐歸入善後領銷。其添制練營軍裝﹐亦照勇營制換之案﹐由局動款制配。匯同勇營造銷。新增公費內﹐每兵百名準銷之修制衣旗等銀﹐應扣畱存司﹐以備撥修軍械之用﹐飭據省局司道議詳﹐臣覆核無異﹐除另行詳細咨部覆核外﹐謹將見辦挑立練營緣由﹐會同福州將軍臣文煜﹑陸路提督臣羅大春恭折陳奏﹐伏乞聖鑑敕部議覆施行。

請敕議海防六事疏﹝同治十三年﹞奕欣等

恭親王臣奕欣等跪奏﹐爲海防亟宜切籌﹐武備必求實際﹐謹將緊要應辦事宜﹐撮敍數條﹐請敕詳議﹐以期振作﹐恭折密陳﹐仰祈聖鑑事。

竊查日本兵踞臺灣番社之事﹐明知彼之理曲﹐而苦於我之備虛。據沈葆楨來函﹕謂見在兵端未開﹐澎湖﹑雞籠等處﹐彼以避風爲詞﹐宜防而未宜遽阻。然見爲籌防之計﹐購買鐵甲輪船未成。李鴻章函述﹕曾致沈葆楨信﹐並令提督唐定奎﹐祇自紮營操練﹐勿遽開仗。實以一經決裂﹐濱海沿江處處皆應設防﹐各口之防難恃﹐不得不愼於發端。𨿽累經奉旨嚴飭各疆臣實力籌備﹐而自問殊無把握。今日而始言備﹐誠病其已遲。今日而再不修備﹐則更不堪設想矣。溯自庚申之釁﹐創巨痛深﹐當時姑事羈縻﹐在我可卽圖振作﹐人人有自彊之心﹐亦人人爲自彊之言﹐而迄今仍並無自彊之實。從前情事﹐幾於日久相忘。臣等承辦各國事務﹐於練兵﹑裕餉﹑習機器﹑制輪船等議﹐屢經奏陳籌辦﹔而歧於意見﹐致多阻格者有之﹔絀於經費﹐未能擴充者有之﹔初基已立﹐而無以繼起久持者有之。同心少﹐異議多﹐局中之委曲﹐局外未能周知﹐切要之經營﹐移時視爲恆泛﹐以至敵警猝乘﹐倉皇無備﹐有鑑於前﹐不得不思毖於後。見在日本之尋釁生番﹐其患之已見者也。以一小國之不馴﹐而備禦已苦無策﹔西洋各國之觀變而動﹐患之瀕見而未見者也。倘遇一朝之猝發﹐而弭救更何所憑﹐及今亟事綢繆﹐已屬補苴之計。至此仍虛準備﹐更無求艾之期。惟有上下一心﹐內外一心﹐局中局外一心﹐自始至終﹐堅苦貞定﹐且歷之永久一心﹐人人皆洞悉底蘊﹐力事講求﹐爲實在可以自立之計﹐爲實在能禦外患之計﹐庶幾自彊有實﹐而外侮潛消。昔人云﹕能守而後能戰﹐能戰而後能和。此人所共知﹐而今日大局之萬不可緩者也。臣等悉心公同商酌﹐謹將緊要應辦事宜﹐撮敍數條﹐請敕下南北洋大臣﹑濱海沿江各督撫將軍﹐詳細籌議﹐將逐條切實辦法﹐限於一月內奏復﹐再由在廷王大臣詳細謀議。如臣等所擬各條﹐僉議相符﹐卽應確切籌辦﹐如各條外別具良策﹐亦卽一並奏陳會議﹐均於議定後﹐請旨遵行。總期實備精求﹐務臻有濟﹐以紓目前當務之亟﹐以裕國家久遠之圖。臣等幸甚﹐天下幸甚﹐所有請敕詳議緣由﹐謹繕折密陳﹐並錄臣等擬議各條﹐恭呈禦覽﹐伏乞聖鑑訓示。

一﹑練兵。臣等於撫議初成﹐卽有練兵之請。嗣於直隸請設六軍﹐業經定議開辦﹐無如有兵之名﹐無練之實﹐卽踵事者力加整頓﹐亦驟難轉弱爲彊。若求實在可禦外患﹐事較辦發撚諸賊爲更難﹐兵亦較辦發撚宜更精﹐陸路之兵﹐固須益加訓練﹐外海水師﹐尢當亟事精求。各口岸固須設防﹐然非有海洋重兵﹐可迎剿﹐可截擊﹐可尾追﹐彼卽可肆然無忌﹐隨處登岸﹐襲我之空虛﹐疲我以更調﹐使我有防不勝防之苦﹐應如何就水師原額﹐挑選精壯﹐及曾經制勝之洋槍隊﹐練習水戰﹐並酌募嫻於駕駛﹑熟狎風濤之得力兵士﹐迅速成軍﹐陸續擴充之處﹐由各大臣詳議辦法﹐務期藥能對證﹐有備無虞。

一﹑簡器。行軍旣尙火攻﹐水戰尢難得手﹐若器先遜人﹐勝負可不戰而決﹐各國所恃者﹐在槍炮之得力﹐日出日精﹐明知效彼之長﹐已居於後﹐然使並無此器﹐更何所恃﹗自庚申以後﹐臣等歷與曾國藩﹑李鴻章﹑左宗棠﹑沈葆楨﹑丁日昌諸臣﹐及臣崇厚在三口通商任內﹐商明奏辦﹐在津﹑滬﹑閩分設船廠機器局﹐令兵弁等肄習﹐亦漸有成效﹐𨿽較各國之技未逮﹐祇有力求精進﹐萬不可廢於半途。見在急於成軍﹐不能不購之外國﹐凡炮臺及水炮臺所需巨炮﹐應如何購辦﹐水陸各軍所用洋槍﹐應如何一律購用最精之品﹐及以後應如何自行鑄造﹐精益求精之處﹐均各切實詳議籌辦。

一﹑造船。自各國有輪船﹐而中國所用舊式戰艦﹐萬難抵禦﹐人人知之﹐臣等於閩省制造輪船一事﹐實因萬不容緩﹐與各督撫往返籌商﹐奏明設局﹐由船政大臣經理。年來中國匠工﹐亦已明其規矩﹐可以自行制造駕駛﹐明知費用浩繁﹐及所制不及西人之精﹐局外亦頗有異議﹐甚且欲行停止﹐不知一經停止﹐則從前所費﹐俱歸虛擲。且停止以後﹐更何從別求精進以資防禦﹔而人之伺我正切﹐勢又不能不辦﹐是以定見堅持﹐未如所議﹐究竟中國海面﹐緝捕有時﹐盜氛久靖﹐及此次臺灣番社倭人釁起﹐猶賴此稍有準備﹐我兵得以迅集﹐不可謂非制造輪船之效。惟旣創立外海水師﹐見有之船﹐不敷應用﹐應如何添購各兵船及鐵甲船﹐並以後自行制造擴充之處﹐均宜詳議辦法﹐實備切籌。至鐵甲船﹐爲屏衛全軍﹑衝擊敵軍之具﹐卽所謂水炮臺﹐一軍中應用若干船隻﹐此項船隻價值最巨﹐購買之資﹐如何厚集應用﹐如何用無虛縻﹐修船造船﹐如何添設船廠﹐該船喫水最深﹐各海口何處宜於停泊﹔外國如用此項船隻乘我﹐又如何抵禦﹔聞英國新制巨炮﹐能於數里外攻破鐵船。此項炮位如何購備﹐如何演放﹐並購能載此項炮位之船隻﹐及陸路安放此項炮位之炮臺﹐亦宜逐一詳議妥籌。若徒執捨短用長之說﹐以矛刺盾之諭﹐於事無濟﹐轉滋空談﹐總以詳細體會﹐力求實際爲宜。

一﹑籌餉。以上各層﹐此時創立之需﹐日後久遠之費﹐凡一切薪水教練之資﹐加給口糧之額﹐購船﹑造船﹑修船及軍械﹑槍炮﹑火藥﹑駕駛工食﹑日用﹑煤斤諸項﹐爲數浩繁﹐非有大宗巨款﹐不能開辦﹐非有不竭餉源﹐無以久持。臣等於同治五年奏明提出四成洋稅﹐由戶部另款存儲﹐原以備不虞之用﹐無如歷年以來﹐陸續借撥﹐所存無多﹐計開辦所需﹐已不敷十之二三﹐亟宜破除成見﹐統籌大局﹐權衡利害﹐孰重孰輕﹔先籌目前開辦經費﹐應用若干﹐卽速集若干﹐此濟急之用也。再於一切開源節流之計﹐悉力設法﹐凡可盡人力因地利以裕國計者﹐專心悉慮﹐切實經營﹔期補挹注之急需﹐求充永遠之支應﹐此經久之用也。兩層均應詳籌確鑿辦法﹐厚備堅持﹐不至半途而廢﹐庶幾應變有資﹐而歷久可恃。

一﹑用人。以上各事﹐一不得人﹐均歸虛費﹐然其誤在於用非其人﹐而不在法之未善﹐不得謂事之不可爲﹐應簡派知兵重望﹑實心辦事﹑熟悉洋情之大員﹐爲之統帥﹐責成經理﹐及遴派得力提鎭將領爲之分統﹐均由各大臣實舉所知﹐公議會推﹐奏請欽定。

一﹑持久。天下事﹐事前以爲多事﹐事至苦於無及﹐及事之已過﹐又漸卽因循﹐終等於具文。無事不然﹐而於用兵馭外爲尢甚﹐方今大局攸系﹐莫如外患﹐禦患之道﹐莫如自彊﹔非局中﹑局外同心切籌﹐堅持定見﹐豈能有濟﹔如此時果有直截易辦之法﹐原屬大快。今旣不能﹐則凡屬內外臣工﹐皆知此事爲國家切要之事﹐卽應皆知此事爲分內宜籌之事﹐自當博采眾論﹐集思廣益﹐期於萬全。設所見未能僉同﹐斯閱時不免變計﹐與其半途中止﹐轉不若不辦之爲愈。果其揆時度勢﹐意見相同﹐均以爲不能不辦﹐則一經議定﹐開辦之後﹐應如何一心一力﹐歷久堅持之處﹐尢宜同盡公忠﹐永維大局。

代陳丁日昌議覆海防事宜疏﹝光緒元年﹞李鴻章

大學士直隸總督一等伯臣李鴻章跪奏﹐爲據情代陳﹐仰祈聖鑑事。

竊上年九月間﹐欽奉上諭總理各國事務衙門奏﹐海防亟宜切籌﹐所陳練兵﹑簡器﹑造船﹑籌餉﹑用人﹑持久各條﹐均系緊要機宜﹐著詳細籌議辦法覆奏。此外別有要計﹐亦卽一並奏陳等因。欽此。臣當卽依限詳議覆奏在案。因思前江蘇巡撫臣丁日昌﹐隨辦洋務有年﹐熟悉機宜﹐究心時事﹐曾密鈔總理衙門原奏六條﹐函屬該前撫妥議切實辦法﹐以爲集思廣益之助。玆接丁日昌寄呈逐條議覆折稿﹐請據情代奏前來。臣思整頓海防爲軍國要政﹐該前撫旣有所見﹐未便壅於上聞﹐謹照繕丁日昌議覆六條淸單﹐恭呈禦覽。

一﹑練兵。原奏稱陸路之兵﹐固宜益加訓練﹐外海水師﹐尢當益事精求。各口岸固須設防﹐然非有海洋重兵﹐可迎剿﹐可截擊﹐可尾追﹐彼卽可隨處登岸﹐使我有防不勝防之苦等語。是所注意者﹐在於要口設防﹐不效從前零星散漫﹐卽兵法所謂致人而不致於人之意。查十餘年來﹐泰西凡三大戰﹕一曰英法助土攻俄之戰﹔開釁之初﹐英法卽以重兵屯紮黑海口﹐使俄不能出入﹐其後俄卒求成於英法。一曰花旗南北之戰﹔開釁後﹐北花旗卽將所有兵船﹐駛往南花旗各海口﹐全行堵塞﹐俾不得乞援鄰國﹐購辦戰械﹐南花旗卒致殲滅。一曰布法之戰﹔布人自聞法國動兵﹐卽將通國勁旅﹐先堵禮吳河口﹐而法亦卒爲布所困。卽如中外用武以來﹐兵非不多﹐餉非不足﹐然彼族不過數千人﹔今日擾粵﹐而粵之全省疲於奔命矣﹐明日擾閩﹐而閩之全省疲於奔命矣﹐我則備多力分﹐彼則擇瑕而蹈﹐是皆未練重兵屯紮﹑徒蹈處處設防之獘﹐故致此也。外國之有戰事也﹐力與力相敵﹐則器精者勝﹐器與器相等﹐則先下辣手者勝。故今日擇要練兵﹐以備攻剿尾擊之用﹐尢不可須臾緩矣。合天下大勢言之﹐法國占據安南之胥江及南三省﹐旣與我廣西﹑雲南﹑貴州之邊境毗連﹔英國占據之印度﹐旣與我雲南﹑四川之邊境毗連﹔俄國染指新疆﹐聯絡回部﹐已與我甘肅﹑陜西之邊境毗連﹔其占踞黑龍江以北者﹐又且與我盛京等處邊境毗連。至東南七省之偪近海洋﹐爲洋舶之所可朝發夕至者﹐又無論已。從古中外交涉﹐急於陸者恆緩於水﹐固未有水陸交偪﹐處處環伺﹐如今日之甚者也。然以理與勢揆之﹐凡外國之陸地與我畔連者﹐不過得步進步﹐志在蠶食而不在鯨吞。其水路之實偪處此者﹐則動輒制我要害﹐志在鯨吞而不在蠶食。故東北爲最要﹐東南與西北爲次要﹐西南又次之。此四要者﹐若分別緩急﹐選練重兵﹐水則首尾互應﹐陸則各自爲戰﹐庶幾乎漸息敵人覬覦之心﹐或有可稍固吾圉之一日也。中國旗綠各營﹐數非不多﹐然口糧太薄﹐器械太窳﹐斷難恃以制敵。年來𨿽有減兵增餉之議﹐而餉數仍薄﹐汛兵未裁﹐終難化散爲整﹐徹底攺觀。臣在江蘇時﹐曾將撫標數營舊兵﹐一律裁汰﹐易以新勇﹐撤去汛地﹐攺操洋槍洋炮﹐當時輿論頗疑撤汛之難﹐經臣密奏﹐以和議不可長恃﹐自彊必須早計﹐仰蒙聖恩特允照辦﹐迄今並未聞汛地撤後稍有流獘。若使各省均一律以勇易兵﹐減額優餉﹐分別練爲炮隊槍隊﹐𨿽不必增帑增費﹐而十萬勁兵﹐固已碁布星羅﹐而其要則在於裁汛並營。蓋分汛則兵斷不能練﹐不練則𨿽優餉減額﹐而兵何自而精乎﹖至於各省沿海水師﹐但知安泊內港﹐不能拒禦外侮﹐積習之深﹐非一日矣。然水師卽精﹐而所用乃艇船舊炮﹐則仍以卒予敵也。沿海漁人蜑戶﹐熟習風濤之險者﹐其根柢較內地之兵爲能耐勞﹔次則挑選舊存水師之得力者﹐易其船械﹐勤其操演﹐教以測量規算﹐試以沙綫潮汐﹐使其常以水爲家﹔而且當合沿海全洋﹐統籌兼顧﹐不可稍分畛域。何則﹐風濤馳驟﹐一息百里﹐若各省分各省之疆界﹐則彼此推諉﹐寇盜終無殄滅之日﹔故化散爲整之法﹐不特陸師宜然﹐而水師尢爲切要。日本彈丸小島﹐不過夜郎靡莫之倫﹐而年來發憤爲雄﹐變更峨冠博帶之舊習﹐師法輪船飛炮之新制﹐其陰而有謀﹐固屬可慮﹐其窮而無賴﹐則更可憂。以北境之塞希倫地予俄﹐而日俄之交固﹐用李太國開火車鐵路﹐而多借英國之債﹐其國主常見英使巴夏禮與之潛謀密計﹐而日英之交固。用黎展達密查臺灣情形﹐資爲指臂腹心﹐而日美之交固。彼其低首下心﹐伈伈睍睍﹐以求悅於各國者﹐豈有他哉﹖蓋其覬覦臺灣﹐已寢食寤寐之不忘﹐中國倘棄之如遺﹐固已從心所欲﹐萬一勢出於戰﹐則有交慝各國﹐爲之解鈴說合﹐不致能發而不能收。此其所以肆然無忌﹐快志於一逞也。臣任蘇藩司時﹐曾於議覆修約條內﹐陳明日本陰柔而有遠志﹐中國所買槍炮﹐皆彼國選余之物﹐宜陽與之好﹐而陰爲之備。其時李鴻章深以臣言爲然﹐當卽代爲密陳。今日本𨿽小有所償﹐然彼之所費﹐旣不啻十倍此數﹐況死於是役者﹐復五六百人﹐萬一他日復藉端發難﹐以數舶橫亙於黃海黑水洋之間﹐則津滬之气不通﹐事事爲之棘手﹔而臺灣之患﹐猶其小而緩者也。故今日馭遠之法﹐內則力圖整頓﹐不可徒托空言﹔外則虛與委蛇﹐不必稍涉虛驕﹔不準與泰西各國﹐當開誠布公﹐示之以信﹐卽日本亦且暫事羈縻﹐使目前不致決裂﹐俟我水陸各軍均旣精練﹐自可潛哨其窺伺之心﹔萬一不然﹐彼出於驕﹐而我應之以正﹐亦爲薄海之所共諒。此練兵之當務速務實﹐不可得過且過者也。

一﹑簡器。原奏稱凡炮臺及水炮臺所需巨炮﹐應如何購辦﹐水陸各軍所用洋槍﹐應如何一律購用最精之器﹐及以後應如何自行鑄造﹐精益求精之處等因。查外洋火器﹐至今日如此之精﹐非惟唐﹑宋﹑元﹑明之所未有﹐抑亦堯﹑舜﹑禹﹑湯之所不及料。總理衙門所稱﹐知彼之長﹐已居於後﹐然使並無此器﹐更何所恃﹖誠爲洞鑑癥結之論。惟火器一項﹐不外炮槍火箭等物﹐有宜於攻者﹐有宜於守者﹐有攻與守並宜者。英國之大炮﹐有曰阿勿斯郎﹐有曰巴畱西﹐有曰安司脫浪﹐有曰回得活特。法國大炮﹐曰墨疊兒魯士﹔布國大炮﹐曰克虜伯﹔美國大炮﹐有曰巴勒得﹐有曰回得臥得﹐有曰布魯嘎斯﹐有曰徳裏氏嘎。蓋諸國之炮﹐以阿勿斯郎﹑徳裏氏嘎爲最大﹐以克虜伯﹑布魯嘎斯爲最精。大者喫子至百磅﹐聞其鑄造時﹐內用生鐵﹐外套熟鐵﹐釘以螺絲﹐旣成之後﹐多用火藥轟放﹐使內外二層﹐漲力勻透﹐生鐵與熟鐵相切己緊﹐然後以之施用。阿勿斯郎﹐在其本國購買﹐須一萬九千元﹐買價旣大﹐卽運費亦當不輕。精者二十四磅之彈﹐能與百磅彈同其銳力。從前炮後開門﹐僅用左右雙劈﹐近則用整塊圓劈﹐又用藥演放千數百次﹐腹內始加鋼圈鋼底﹐彈則加以鉛殼﹐比膛略大﹐炮腹有螺旋三十二轉﹐必使彈由腹中相蕩相摩﹐宛轉而後出口。此漲力之所以加大﹐速率之所以加快也。但無論如何大炮﹐其命中須在一里內外﹐過遠則彈子本體之墜重力﹐與空气之阻攔力﹐皆足以累之﹐恐攻堅不能有勁矣。至美國之格林炮﹐管多放速﹐有同魚貫蟬聯。布國之連珠槍﹐兩人肩負而行﹐若中國之擡槍﹐一分杪可放數十次﹐亦爲陸戰行營之所必不可少者。或欲擊近﹐則用馬口鐵合﹐實以羣子﹐以漆固之﹐出口後亦能四散撲人﹐如風雨之驟至。但須圓滑合膛﹐方能適用。其欲越山越城而擊不能望見之物﹐則用十五寸徑口以上之麼打炮﹐昂其首﹐而用髙孤之度﹐自上而下﹐可以炸物焚營。南花旗炮臺﹐爲北花旗所毀﹐多受此種炮子之害。至洋槍一件﹐外國不三十年而已屢變其制﹐初用火石引火槍﹐繼用銅夾引火槍﹐最後以來復槍爲第一等。自南北花旗交戰﹐北花旗始用林明惇槍﹐南花旗始用果倫比槍。自布法交戰﹐法國始用篩師撥槍﹐布國始用尼一根槍。經一次之戰爭﹐則必增一番之慘酷。造物至此﹐亦幾無以供其雕鐫。其槍腹皆有來復﹐類皆從後門進子﹐循環疊放﹐無堅不摧。然而機簧太緊﹐用久則漸失其挺力﹐而不能盡如人意﹐而且銅卷子藥﹐購覓艱難﹐子罄則槍爲廢物﹐故只能用於臨陣﹐操演則只可仍用舊槍。其抵禦馬隊﹐則用能炸之火箭。倘兩軍相接﹐我占順風﹐則用噴筒毒煙以迷敵目﹐使其洋槍不能施放。器械旣利﹐則在乎心定與手熟矣。總之神機營及前敵之軍械﹐必須精於腹地各省﹐庶得以重馭輕之法。至於炮臺﹐則宜建於地險水曲﹐敵船必宛轉之字而後能駛行者之前﹐方能使敵船多受數炮﹐又可從前面後面爲通行之打﹐若臺設於水路徑直之地﹐則敵船瞬息卽過﹐豈能炮炮中其要害。北海惟大沽口水道最曲﹐大江自鎭江以上﹐惟齊山前水勢回環﹐均可建築炮臺﹐焦山四面受敵﹐似不如也。造臺之法﹐極內一層﹐須用灰墻﹐外墻則用磚石﹐不如用三合土﹐其厚總須在二十尺以外﹐髙低則視地勢之低昂﹐及水路之中綫﹐護墻必須成交角﹐而不可成正角﹐斜至五股之一句﹐敵炮若來﹐自可斜拂而過﹐不致顯與爲抵。其炮位及火藥倉上﹐必設太平蓋﹐以禦自上而下之炮子﹐下必設髙隔堆﹐以禦橫掃之炮子﹐其最下層之地隧﹐必須加築堅固﹐四面俱通溝外之小炮臺﹔大沙堆亦必須迆邐照應﹐卽使敵用陸兵闖入﹐尙可側轟橫截﹐然而北花旗之鐵甲船﹐爲南花旗炮臺之炮所轟傷者僅三隻﹐爲水雷所轟沈者十餘只﹐蓋專用炮臺﹐而無木樁﹑水雷﹑浮壩等物阻於前﹐則炮臺斷不能得力﹐而敵船之遊駛﹐可以自如而無忌。若臺中大炮﹐則自六百榜以至二十四磅之炮﹐無不可用﹐惟放炮地步﹐愈寬則愈可轉移﹐愈密則愈受敵彈﹐此在位置者先事之綢繆﹐與臨時之變通耳。外國寓兵於工﹐卽寓工於士﹐故制造與行兵﹐槪可歸於一貫﹐中國兩離之則兩缺﹐此其所以不能以格致爲自彊之本也。若夫機器局之設﹐必須在煤木麕集﹐五金易采之處﹐尢爲便易。江西之鄱陽湖邊有數大島﹐山阻水環﹐敵舶所不易入﹔而南贛汀建之大木﹐亦可乘漲而至﹐上連楚蜀﹐下達皖吳﹐於此建一大機器廠﹐气易通而料易集。臣上年曾以此事商之曾國藩﹑李鴻章﹐皆以爲然。祇以無費而止。今機器之役﹐事方經始﹐有進境而無止境﹐若精華全在海濱﹐勢同孤注﹐萬一彼族變生不測﹐先下辣手﹐豈不深費經營﹔是則欲制器﹐又必先覓制器之地﹐爲尢切而且要者矣。

一﹑造船。原奏稱創立外海水師﹐應如何添購各兵船及鐵甲船﹐水炮臺應用若干船隻﹐該船喫水最深﹐各海口何處宜於駐泊﹐如何抵禦﹐如何攻破﹐逐一詳議等因。查外國前十餘年新聞紙﹐卽有雲中國自唐虞用木船蕩槳﹐至今數千年﹐仍是用木船蕩槳﹐可謂永遠執守古法等語。蓋所以諷之者微矣﹐易曰窮則變﹐變則通。戰國杜摯有言曰﹕利不百不變法﹐工不十不易器。蓋及今而能變﹐則尙有可通之日﹐及今而不變﹐則再無可變之時。外國之鐵甲船有數等﹐其最上者﹐中用橡木與黃松木﹐外加極韌而有大凹凸力﹐全無炭質之熟鐵板五層﹐每層約厚四寸﹐層層用螺絲釘嵌﹐凡遇船中喫力之處﹐則鐵板加層加厚﹐蓋鐵甲數層相合者﹐炮子難穿﹐獨層厚鐵者﹐炮子易穿也。鐵板之下﹐必用堅木以爲之墊﹐有厚十二寸者﹐有厚八寸者﹐方可稍減敵彈震動之力﹐而可嵌敵彈於木墊之內﹐使不穿透。其最大者﹐機器力量﹐有一千五百匹馬力﹐喫水太深﹐中國口岸內﹐恐無此深水之港﹐難以購用。今年英國駛來挨仁刀之鐵甲船約八百匹馬力者﹐用之於中國洋面﹐最爲合式﹐若如日本所購之鐵甲船﹐本質原系木船﹐不過上面蒙以三四寸之鐵﹐僅有二百八十匹馬力﹐船下喫水之處﹐亦全無鐵。若以兩枝半桅之結實夾板船﹐乘風撞之﹐自必震動松裂﹐非眞鐵甲船也。購買之價﹐視船之精粗﹑大小﹑厚薄﹑新舊及馬力多寡﹐並機器鍋鑪之靈便結實﹐往往有價賤於兵輪船者。大約上與中之鐵甲船價﹐總在十萬磅以外﹑二十萬磅以內﹐每百磅又須加船澳雜費十二元半。若托洋人輾轉購求﹐必致誤購木質之蒙鐵者﹐不如選派熟悉船務結實可靠之委員﹐分往外國船澳﹐托其制造﹐一面帶同中國制船駛船之人﹐前往認眞學習﹐俟其造成﹐中國工人﹐亦可習焉而化。大約英﹑美﹑法﹑丹各國船廠﹐每廠各宜定造一船﹐成後再行考較優劣貴賤﹐以爲委員之賞罰﹐方不致虛糜巨款﹐見在英國有大小鐵甲船五十四號﹐法國有大小鐵甲船六十二號﹐俄國有大小鐵甲船二十四號﹐美國有大小鐵甲船四十六號。其間以木船舊質外蒙鐵甲﹐藉爲虛聲者﹐亦屬不少。中國洋面延袤最寬﹐目前大小鐵甲船極少須十號﹐將來自能創造﹐極少須三十號﹐方敷防守海口以及遊歷五大洲保護中國商人之用。至停泊鐵甲船之處﹐固須水深﹐然海底必須硬泥之質﹐庶受錨能牢。若軟泥質﹐則起錨艱難﹔沙質則錨易走動﹔石質及蛤殼質﹐則不能受錨。中國極好錨地﹐以香港爲最﹐蓋上有重山回護﹐可以避風﹐而下則水深二十拓﹑三十拓之間﹐不致過深過淺﹐今已歸之英人﹐抑無庸議。北遼海之老鐵山前後以及搭達島﹑長子島等處海面﹐全是泥質﹐水深二三十拓不等﹐直隸遼東二海﹐大風不越十二時﹐𨿽無山勢擋阻﹐亦屬無妨。此間似可泊鐵甲船二﹑三號﹐距大沽南炮臺之南髙墩﹐約八里以外﹐海底泥質﹐此間似可泊鐵甲船三﹑四號。東北海有此數船﹐首尾相應﹐則津沽﹑山海關﹑鴨綠江之門戶可固。惟十月冰凍以後﹐似須將各船移徙煙臺﹐以資活動。煙臺港外﹐有崆峒列島﹐可以遮護風力﹐海底亦是泥質﹐似可泊中小鐵甲船一﹑二號。揚子江口崇明沙之南面﹐水深二三十拓不等﹐惟海底軟泥居多﹐中亦有泥沙相合者﹐可以拋錨。此間似宜泊鐵甲船二﹑三號﹐上以通津滬之气﹐下以扼太平洋萬里之要隘。臺灣北面﹐距日本之九修島爲直綫﹐一葦可杭﹐似宜泊鐵甲船二﹑三號﹐以固東南樞紐。但臺灣東北海面風勢﹐爲呂宋諸山所束縛﹐波濤甚險﹐不如泊於澎湖﹑漁翁二島之間﹐抑或雞籠港等處﹐旣易運煤﹐錨地亦尙穩妥。廣東虎門﹐水非不深﹐而海底不平﹐且一遇諸國有事﹐卽不能駛出香港﹐與東北洋諸鐵甲船聯絡照應﹐資首尾之互擊﹐似只可泊鐵甲船一﹑二號﹐以爲自固之用。其鐵甲船攻破炮臺之法﹐在八百丈以內者﹐可用八寸徑以上之螺絲炮﹐配以實心尖彈﹐專指臺角一處﹐層放疊擊﹐不可忽東忽西﹐俟有傾圮之形﹐然後自上而下﹐遞擊遞低﹐其臺墻自必漸裂﹑漸松﹑漸卸矣。其十五寸以上之麼打炮炸彈﹐則用以仰攻臺中之火藥倉太平蓋﹐使其延燒磔毀﹐臺兵自無站足之地﹐而舟中又抽配陸兵﹐爲常行壘以偪之﹐敵人接濟一絕﹐有不渙然瓦解者乎﹖其鐵甲船自衛之法﹐倘遇兩岸有林木之處﹐船桅必多掛樹枝﹐使敵人不能辧識﹐所有鍋鑪气貫機鍵兩邊﹐必護以沙袋﹐外面必蒙以鐵鏈﹐使之往復回環﹐又以大繩結网爲外層遮蔽﹐使之以柔克剛。倘遇敵之鐵甲船衝撞勢猛者﹐捩柁偏左偏右以避之。勢相等者﹐急轉船首鐵衝﹐先撞其腰﹐又以船首銜四五丈之長木二條﹐作×形﹐外蒙以网﹐下以重物墜之﹐則可以收取前阻之水雷等物﹐俾免爲所觸擊。其攻破鐵甲船之法﹐一曰大炮﹐須用實心堅彈﹐自二十四磅以至六百磅﹐愈大愈爲得力。其彈體一爲觜弧﹐二爲圓椎形﹐三爲圓柱形﹐四爲平圓底。開炮之時﹐先應計其速率﹔三千步內﹐定其準點於船頭﹔三千步外﹐則定準點於未到之處﹔及其尢近﹐又必須炮炮擊其火藥倉﹐及鍋鑪螺輪汽機捩柁之處﹐則一炮勝於十炮。至炮中火藥﹐宜用近日布國新制之藥餅﹐則始速率稍減﹐炮內可免炸裂﹐末速率倍增﹐鐵甲可以直透。一曰水雷﹐用生鐵鑄水雷﹐殼厚約半寸﹐用藥自五十磅以至百餘磅﹐以距水面淺深﹐爲用藥之多寡﹔水深者用電綫引火之雷﹐水淺者用磨而發火之雷。下系之錨﹐其重必須比雷七倍﹐倘以木樁擊之﹐尢爲定而有準﹐若緊靠船底轟發﹐𨿽極厚極堅之鐵甲船﹐無不裂而沈者。倘在船之前後左右轟發﹐則有沈有不沈矣。惟用於外海﹐則煙水渺茫﹐萬難恰值敵船一定往來之道﹐而且自銅山以至沈家門﹐潮信遞大﹐自七尺以至二十一二尺不等﹐水雷放低﹐則潮漲時相距二丈有餘﹐𨿽觸發不能有勁﹔若放髙﹐則潮落時適爲敵人所窺見﹐更爲無濟﹔𨿽用活機以俯仰之﹐而髙下懸殊過甚﹐終難得其定力。若能用於內港河道稍窄之處﹐分檔排如雁行﹐虛虛實實﹐以標識之﹐則敵船防不勝防﹐勢必疑而自退。其順風力﹑水力飄動之水雷﹐或用機器自行之水雷﹐敵人用長竿一撥卽開﹐難以有準﹐亦有船裝水雷﹐以機器在水底行走者﹐然難以對準敵船﹐本船亦多先受危險﹐似不可用。若用尖而窄之小船﹐以墊墊槳﹐使無聲響﹐船首以長竿擊水雷﹐黑夜用猛力送至敵船之下﹐自可轟破。此則外國在大洋相持時﹐亦偶有用之也。一曰水炮臺。有在水面浮洲﹐用堅木排列成格﹐而外以沙土爲垣者﹔此爲定炮臺。有下擊重錨七个﹐中用鐵鏈維於木樁者﹐此爲活炮臺﹐有用四千噸之鐵船﹐配極重之大炮﹐中用機器自行﹐遇鐵甲船過﹐可以自後通行打之者﹐此爲浮炮臺。此三種炮臺﹐有用大炮六門者﹐有用四門﹑二門者﹐卽使擊鐵甲船得力﹐而勢同孤注﹐故所用皆系光膛大炮﹔螺絲貴重之炮﹐無用之者﹔恐一旦同歸於盡也。近時法國比倫﹐又以熟鐵皮爲極大之浮標﹐其形爲扁橢圓體﹐共重三萬噸﹐比鐵甲船加倍﹔其標畱三孔﹐錨鏈卽從三孔而出﹔其分隔之艙﹐共有一萬八千个﹐均無漏水之門﹐故不漏气與水﹐𨿽使鐵甲船用力衝之﹐亦不易沈﹐似較水炮臺稍爲得力。然費重運難﹐禦敵者﹐不如多造水雷﹐費省而較有實濟也。一曰火筏。中用鐵倉﹐實以火藥﹐外用觸火之物﹐筏見於外面者極小﹐乘風乘水﹐送至鐵甲船邊﹐機器一發﹐藥倉炸裂﹔此花旗之鐵甲船﹐亦有爲此種火筏所衝毀者。至於气球電綫﹐皆行軍不可少之物﹐自當逐漸分別購制﹐方不致臨渴掘井。以上各項船械﹐購買之值﹐賤於自制者數倍﹐然若不一面購買﹐一面制造﹐則始終受人把持﹐終無自彊之日矣。

一﹑籌餉。原奏稱以上各層﹐此時創立之需﹐日後久遠之費﹐非有大宗巨款﹐不能開辦﹐非有不竭餉源﹐無以持久等因。查各條辦法﹐只陸營攺兵爲勇一層﹐就原有之餉﹐選訓練之兵﹐但費訓練工夫﹐不必另籌口糧。其軍火一切﹐或酌用前敵所餘舊槍﹐或酌給次等新槍﹐似尙可無須大宗巨款外﹐其炮臺﹑鐵甲船以及要口防兵新槍﹑新炮﹑水雷﹑水炮臺等物﹐並制造一切經費﹐將來持久﹐固非數萬萬不能﹐卽此時開辦﹐亦恐非千餘萬不可。從前總理衙門奏提四成洋稅﹐原爲綢繆未雨而設﹐未知見存尙有若干。各省釐捐﹑鹺榷﹑落地稅﹐若能結實整頓﹐歸爲畫一辦法﹐歲入當可稍盈。其兩淮之商捐﹐廣東之沙田﹐或亦可酌籌一二﹐余則惟有如原奏所稱﹐盡人力﹐因地利﹐開財源﹐節財流而已。絲﹑茶二者﹐中國大利之所歸也﹐今僅浙﹑閩數省﹐種植得法﹐若能於地气不甚寒冷之省分﹐一律勸植桑茶﹐多出一分之貨﹐卽可多增一分之稅。洋人■﹝毛尼﹞布﹐皆從中國買絲棉而成之者也﹐往來越海洋十餘萬里﹐而猶有餘息﹐若中國自行仿造耕織機器﹐則絲棉無俟外求﹐深耕可盡地利﹐不惟百姓可免饑寒﹐而釐榷所入﹐當益饒矣。五金煤鐵各礦﹐西班牙﹑布魯士﹑英﹑俄新老金山等處﹐歲入何止千萬﹐中國地大物博﹐爲五大洲第一繁盛之區﹐此等金寶之气﹐豈能終祕而不宣﹐西人之精於化學者﹐凡石面上有靑黑花形﹐及平地隱隱有一條隆起如山﹐或有一條凹下如澗﹐或其地艸木獨異﹐則其下掘至三四丈深﹐必有五金之礦。又小石之與大石相附麗而自成一色者﹐西人謂之呆唔。若能分別其脈絡﹐而以水銀灌之﹐則呆唔中皆有金可取。聞做自來火之艸木質﹑金石質者﹐雲南與印度接壤之處最多﹐似可令諳化學之人﹐分別前往采覓。四川鹽井之有煤油者﹐若用機器穵通﹐亦可挹注不竭。磁州﹑井陘﹑大同﹑太原﹑米脂等處﹐煤多而佳﹔博山﹑濰縣﹑萊蕪等處﹐皆有煤層而塊亦大﹔鎭江之東南山﹐煤鐵五金﹐似皆可采。浙江之金華﹑福建之永定﹐則有煤井。至於鐵﹐則各省產者尢多﹐而且產煤之處﹐皆多產鐵。廣東之芝麻鐵﹐尢有韌力﹐而炭質亦少。臺灣北路一帶﹐田地最饒﹐自崇爻山後與葛瑪廳毗連之處﹐髙山曠野﹐縱橫千里﹐生番野性﹐醒則如人﹐而醉則如獸﹐本萬難就馴﹐然趁此恩威並用﹐隨時招撫﹐以熟化生﹐或亦是一機會。臺地每年出烏龍茶十數萬箱﹐皆此間附近所產﹐而良材大木爲尢多﹐五金煤炭油井之礦﹐定亦不少。若設一大機器廠及大船廠於此﹐當可取不盡而用不竭。閩﹑粵人之傭於卑路者﹐無一生還﹐若招以屯田開礦﹐利竇日開﹐生聚自可日盛﹐數十年後﹐竟可另設一省於此﹐以固夷夏之防﹐以收自然之利﹔且木料﹑五金﹑煤鐵等項﹐非特利源所系﹐抑亦軍事勝敗所關。法國戰船十倍於布﹐而平時未及多儲煤炭﹐戰爭開而始購用﹐則各國又遵照公法之例﹐不許售買﹐法國以此﹐竟爲布人所敗。故開礦一層﹐尢爲目前軍事﹑餉事第一要務矣。至中國人之商於外國者﹐以新老金山﹑新加坡爲最多﹐生意亦最大﹐若設領事﹐及派鐵甲船以保護之﹐則抽其貨釐﹐亦可爲供給該船之費。若夫鴉片一項﹐漏厄最甚﹐每年絲茶所入之款﹐僅足抵鴉片所出之款﹐卽不能禁彼之不來﹐亦當設法維持﹐使銷售之漸少。查官與兵二項喫煙者﹐本已有禁﹐自當認眞申明舊例﹐有犯必懲。至紳衿及士農工商之喫煙者﹐擬限五个月全戒﹐不戒者不加以罪﹐但別其籍曰癮﹐附於娼優隸卒之後爲五等﹐合家不得請封﹐子孫不得應試爲官。夫不加罪名﹐則無書差需索之擾﹐列入賤籍﹐則有家人父子竭力勸戒﹐自嚴禁之。蓋但禁有用之人吸食﹐而不禁無用之人吸食。又但禁吸食之人﹐而不禁販賣之人﹐則彼族亦不得責以違約﹐向我糾纏。除官與兵二者﹐由大吏自行查禁外﹐其紳民限期﹐似可由督撫選舉公正紳士﹐會同州縣設局辦理﹐限滿之後﹐臨時再酌予展限一次﹐應入癮籍而不入者﹐許旁人揭告﹐分別妥辦﹐仍多貼戒煙良方﹐以資挽救。若慮驟然行此一事﹐或致借口﹐則各省百姓服鴉片自盡者﹐無日無之﹐疆吏藉此撮舉數端﹐懇請通飭辦理﹐以重民命﹐似亦不爲無因﹐且英國爲弛禁黑奴之事﹐捐銀千餘萬﹐以成善舉﹐今以毒物貽害中國﹐自問想亦不安﹐似可一面遣公使與該國主及上下議院﹐婉詞理論﹐耐心堅持﹐但求異日之有濟﹐不望速效於一時﹔並由商民常刻洋字新聞紙﹐分布各國﹐訴以中國受鴉片之毒﹐爲至慘至酷。英國內𨿽重利﹐而外亦好名﹐或不至漠然無所動於中也。抑或由公使攜帶桑﹑茶種各若干﹐贈其國主﹐勸令將印度種煙之地﹐試種茶﹑桑。彼以毒物來﹐我以善物往﹐或可使之內愧乎﹗至禁未淨絕之前﹐中國自出罌粟﹐似當稍減稅釐﹐使內地之煙﹐賤於外來之煙﹐則彼煙銷滯本虧﹐更可望其日來日少。若不禁吸者販者﹐而徒禁內地之種者﹐則內地少種一分﹐卽引外國多銷一分。中國貨財﹐亦卽多耗入外國一分。是慮猛虎之噬人﹐而又惜其不能飛﹐而傅之以翼也。沿海舊有水師﹐裁後所有口糧船費﹐卽可津貼新創之水師。其舊日水師大小官員衙署﹐均設在內地人煙稠密﹑可以收費之處﹐若一律變賣充公﹐似亦不無小補。且可杜絕水師居陸之獘。陸地電報﹐其費減於海者十之七。若擇陸地緊要繁盛近海之處﹐先設公司漢字電報﹐一可通軍情﹐二可收信資﹐三可減驛費﹐似亦不爲無益。況洋人沿海已設英字電報﹐我仍置而不設﹐則是我之一舉一動﹐外人瞬息得而知之。外人一舉一動﹐我終久不得而知之也。陸路電報已通﹐則海中電報﹐銷路必滯。然後由中國承充﹐亦準外國附遞信息。但須一律攺爲漢字﹐令通事譯以授之﹐似亦杜漸防微之一道。此外復設立公司銀行﹐凡官民公私﹐皆得入股﹐以通天下之有無﹐以收隨時之貼息。將來開礦一局﹐亦卽從此公司生根。銀行一設﹐則銀紙可以通用﹐如古者鈔票之類﹐開源之端﹐孰大於是。至目前之輪船招商局﹐別具損外益內苦心﹐最爲有益大局之舉。尙宜擴而充之﹐使可由近而遠。鐵路亦將來之所不能不設者﹐否則恢復新疆﹐轉運豈不艱苦﹐抽調兵勇﹐行走豈不遲延。但此則須設在我海防已有可恃之後﹐方不致爲他人所攫爾。以上各程﹐皆有關於人力地利﹑開源節流之大者﹐惟宜行之以漸﹐持之以恆。購造最糜巨款﹐不宜用同泥沙。礦務最易擾民﹐不可出以鹵莽。用財者苟諸事一秉至公﹐絲毫不存意見﹐將見天不愛道﹐地不愛寶﹐而國用無虞匱乏矣。

一﹑用人。原奏稱以上各事﹐一不得人﹐均歸虛費。然其誤在於用非其人。而不在法之未善﹐不得謂事之不可爲等因。查練兵﹑簡器﹑造船﹑籌餉﹐皆可求切實辦法。惟用人難得切實辦法﹐而洋務用人﹐尢難得切實辦法。何則﹖用人而求切﹐則泛者疑矣。用人而求實﹐則虛者怨矣。欲求所以用人﹐尢必先求所以知人。至於洋務﹐則尢爲叢鏑羣詬之所歸。當波瀾驟起之時﹐如捕惡蛇﹐如禦洪水﹐不知費幾許經營﹐而後不致決裂﹐乃不責其平時之不能自彊﹐而詬其臨事之不能一擲﹐以父母淸白之遺﹐終日與異類往返酬答﹐舌敝唇焦﹐轉使千秋萬古﹐蒙一不韙之名﹐有志之士﹐如之何而不去之若浼乎﹖總理衙門原奏所稱﹐同心少﹐異議多﹐局中之委曲﹐局外未必周知。蓋痛哭流涕其言之也。南宋初﹐趙子砥自金歸﹐奏云金人議和以用兵﹐我國斂兵以待和﹐譬人畏虎以肉飼之﹐肉盡終於噬人﹐不如豫設陷阱以待之。此言可謂至明至切。夫給香港﹑給賠償﹐以肉飼虎也。練兵﹑簡器﹑造船﹐設陷阱以待虎也。彼深居室中﹐目未見虎者﹐輒謂虎形如羊﹐狀如豕﹐可折箠以驅之﹐厲色以斥之﹐及一旦獨行深山﹐突遇龐然大物﹐張牙舞爪﹐據地一嘯﹐獵獵風生﹐不覺噭然長號﹐始自悔陷阱之未設﹐致一身親受其害也﹐而已無及矣﹔則何如及今事尙可爲而爲之乎﹖爲之之術柰何﹖一曰﹕用目前濟變之人﹐其目有三。曰水師將才。曰外國使才。曰制造通才。何謂水師將才﹖查水師脈絡﹐𨿽與陸路不同﹐而馭之之理不異。十數年來﹐水陸各營將佐﹐豈無智勇兼優﹐而略能耐習風濤之苦者。但調往輪船學習﹐優厚其廩餼﹐而深觀其造就﹐計其中必有偉然特出之人。又於機器各局﹐及見有輪船管帶辦事員中﹐采訪考驗﹐試之以事﹐當亦可百得一二。其舊時水師﹐以及沿海諸色人中﹐或設榜以招入格之才﹐或博訪以求出羣之選﹐上以誠求﹐下必有以實應者矣。何謂外國使才﹖古來列國交際﹐皆不廢聘問之禮﹐豈今日而能獨異﹗惟使臣旣須能通彼此之情﹐而又能弭未然之釁﹐則責任亦實不輕。京官爲人才淵藪﹐向有抱負經濟者﹐卽不必曾身任洋務﹐但稍加閱歷﹐辦理自有分寸。其次則索之於沿海士商﹐及曾親往外國之人﹐但求能任時局之艱巨﹐不必復計資格之有無。英使阿而格本系醫生﹐巴夏禮本系商人﹐何嘗有資格哉﹖而彼國倚之若股肱腹心﹐中國竟大受其累﹐可知何地無人﹐何途無人﹐特在當局者之能懸鵠以招耳。使才旣得﹐或數國兼遣一使﹐或一國專遣一使﹐惟英﹑俄﹑法﹑美﹑布五大國﹐及羅馬教主處﹐則須擇有風力而善言語之使臣﹐方不辱命。蓋英國交涉太繁﹐而又有洋藥一害﹔法及羅馬﹐爲天主教之樞紐﹐皆必須專使與之辯論者。教士之入中國也﹐引誘莠民﹐欺淩良善。掣肘官吏﹐潛通消息。凡有百姓之處﹐卽有傳教之人﹔目前受其荼毒﹐固屬甚而又甚﹔將來釀成大變﹐更爲防不勝防。羅馬本系弱人﹐全賴法人爲之袒護。自法被布國所敗後﹐護衛該教主之鐵甲船﹐業已撤回﹐羅馬原境﹐又爲意大利所奪﹐教主亦無如之何。故近來教士之在他國者﹐气焰稍衰﹐而在中國之教士﹐則囂張如故。是宜急遣使臣﹐將教士種種不法之處﹐與該教主與法國辯論﹐切陳熟商﹐一面制辦教士之法﹐一面嚴飭州縣﹐不分民教﹐一律處斷公平﹐勿再爲叢驅雀。此遣使中第一義。喀什噶爾酋目牙古幹者﹐前年與英立約﹐英議院中﹐亦有論及該國不宜與中國之叛臣通好結盟者。惜乎中國當時無公使在彼﹐不能與之執法以爭也。布則素恨傳教﹐俄則關涉新疆﹐而且爲最大最彊之國。美則地曠物博﹐皆使臣之所必須聯絡者。日本在我臥榻之側﹐近而且偪﹐所使固當精益求精矣。至於離間一法﹐祇能行之於昔時﹐不能行之於今日。蓋泰西自其國遠涉數萬里以來﹐和則優異同沾﹐戰則羣起爲難﹔當布﹑法交哄時﹐法領事被戕﹐布領事尙爲代抱不平。狐死則兔悲。理固然也。故使臣惟有一秉至誠﹐不必稍涉離間之計﹐轉啟各國疑貳之心。至安南﹑暹羅等屬國﹐亦當遣使順道撫慰﹐堅其向化之忱﹐不徒以厚往薄來﹐爲能盡字小之誼也。何謂制造通才﹖以中國之大﹐人物之眾﹐豈無精於化學算學﹐畱心機器之人。化學算學者﹐制造之所從出也。將來軍火﹑鐵船﹑耕織﹑機器﹐以及開礦各事﹐皆與制造相爲表裏。任繁事重﹐尢當愼其選而專其責。津﹑滬﹑閩諸局﹐陶鑄已久﹐成就必多。京外官有專於算學者﹐自可指派來局﹐互相磋切。此外如有心靈品端之人﹐似亦無妨廣爲延致。但望多中選精﹐斷難精中求多。此時厚其薪水﹐他日優其出身﹐人才豈有不蒸蒸日上者哉﹗且夫才必富於無事之時﹐然後能用才於有事之際。否則時方晏然﹐𨿽伯樂牽騏驥﹐過於其門而不顧﹐及變生倉猝﹐駑馬之骨﹐竟奉以千金。何則﹖豫則識拔自眞﹐急則取捨或誤也。一曰儲將來有用之人﹐其目有九。曰圖學。曰算學。曰化學。曰電器。曰兵器。曰機器。曰工務。曰船務。曰政務。凡同文館﹑廣方言館﹐以及出洋學生﹐皆就此數大端﹐發憤精研﹐以底於成。學成之後﹐祇準爲公辦事﹐不得自圖生計。各關道並有洋務各州縣﹐及各省稅務司﹐皆該學生進身之階﹐卽將才﹑使才﹑通才﹐亦皆伊等生根之處。惟中外各館﹐須再加擴充﹐斯取不盡而用不竭﹐自疆根本﹐無有重於此者矣。抑臣更有進者﹐外患不除﹐人生廱疽之疾也﹔民生不安﹐人身腹心之疾也。廱疽之疾﹐固足傷生﹔心腹之疾﹐尢能致命。海內黔黎﹐自遭發匪﹑撚匪擾亂以來﹐僅有生業﹐饔飧不缺者十之三。饑寒逼身﹐朝不保暮者十之七。而其中尢受困累者﹐無可告訴者﹐一爲農﹐一爲商。農民終日胼胝之餘﹐所得幾何﹖一經胥吏之隳突叫囂﹐必至雞犬無聲而後已。一催科也﹐串票有費﹐投納有費﹔一詞訟也﹐審訊有費﹐提押有費。見教士則若天神﹐視貧民則如魚肉﹔有若深恨百姓入教之不速者。朝廷有豁蠲之曠典﹐而取盈者不爲下行﹔艸野有委曲之冤情﹐而倚勢者不爲上達。當官幕喫煙飲酒呼盧喝雉之時﹐正百姓顚連疾苦哀吁無門之時。其佐雜之擅受濫刑﹐營汛之藉端訛索者﹐更無論矣。商人涉江浮海﹐冒犯霜露﹐營求尺寸之利﹐而官府僅取其百中之一﹐以充餉奉公﹐彼亦何敢稍有異言﹔乃榷吏卡員﹐苛索萬狀﹐翻囊倒篋﹐無異盜賊﹔隨身需用之物﹐在洋人尙有優免之章﹐獨至華民漏報一絲一履﹐𨿽全船貨物充公﹐而尙須加以厚罰﹔不知當事者﹐何厚於待洋商﹐而薄於待華商也。日旣髙而未起﹐日未暮而停查。私費未投﹐𨿽千百人守候呼號﹐而有所不卹。徵收完納之間﹐絕不寓體卹矜憐之意。迨至商人利薄本虧﹐於稅釐豈無所損﹐則何如明定一抽收章程﹐懸牌示眾﹐使各省均歸一律﹐不得畸輕畸重。罰款槪以充公﹐司事人等不得私分﹐庶免藉端酷罰﹔復出其不意﹐特派素有淸望大吏﹐微行查訪﹐奏參一二﹐或可挽回風气﹐釐課亦可日有起色。去年沿海訛傳﹐彭玉麟微服查察釐榷﹐員役斂迹數月﹐可見若輩並非毫不畏法﹐但任非其人﹐則流獘滋甚﹐此又不可不防也。然而農商受害之日甚﹐則由於官吏不能通上下之情。官吏陋習之日深﹐則由於員多缺少﹐補署無期。一旦驟得差使地方﹐如餓狼忽遇肥豕﹐不趁此飽噬﹐則將來永無果腹之時。迨此狼去則彼狼復來﹐民困如之何得蘇﹖元气如之何得復也﹖萬一誅求無厭﹐人心或搖﹐不知須糜費幾千百萬之餉﹐貽害幾千百萬之民﹐而後始能底定。明收有數之款項﹐暗害無限之脂膏﹐廣西前事﹐是其殷鑑。無乃所入者過薄﹐所償者過厚乎﹖朝廷倘一旦毅然停止實職捐輸﹐疆吏復認眞淘汰考課﹐無所能者﹐一槪奏請於本職上酌加虛級﹐資送回籍﹐聽候調取。然後刪去浮泛隔膜之虛文﹐講求生聚教訓之實濟﹐必大僚不貪饋送﹐而後州縣之法可行﹔必州縣不任胥吏﹐而後官民之情可貫。若上之於下﹐呼吸易通﹐則下之於上﹐親愛備至﹐卽一旦海疆有事﹐蒼赤抱同袍同澤之忱﹐可一呼而成勁旅﹐𨿽有教士之浸淫﹐不懷疑貳﹔𨿽有漢姦之買囑﹐不能間離。是國家所失之捐輸者甚小﹐所得於民心者甚大。又何必飲鴆止渴﹐爲一時苟且權宜﹐蹈東漢末流之覆轍乎﹖否則官民之气日暌﹐上下之情日散﹐心腹痼疾旣深﹐𨿽日事籌餉籌兵﹐亦終恐無補於萬分之一﹔故除船械一切自彊之具﹐必須效法泰西外﹐其餘人情風俗﹐察吏安民﹐仍當循我規模﹐加以實意﹐庶可以我之正气﹐靖彼之戾氛﹐不致如日本之更正朔﹑易衣冠﹐爲有識者所竊笑也。

一﹑持久。原奏稱方今大局攸系﹐莫如外患﹔禦患之道﹐莫如自彊﹐非局中局外﹐同心切籌﹐堅持定見﹐豈能有濟等因。查西人於格致一事﹐往往冥心孤索﹐父不能通其理者﹐子若孫必通之而後已。故事能有成。然能制一有用之物者﹐國家必隆以爵﹐子孫可世其業﹐以故有志之士﹐無不專心並力﹑堅忍耐苦而爲之。我中國則窮理之學有餘﹐格物之學不足。誠以所懸以爲富貴功名之的者﹐在此不在彼。故竭身心性命以趨之者﹐亦在此不在彼。目前已難望其事之有濟﹐況日後能期其事之久持乎﹖其所以不能持久之故﹐撮而舉之﹐約有二端。一曰任事不專。責重者羣務蝟集﹐每日何止數百事﹐故祇能了事之當然﹐而不能深求事之所以然。虛文繁則精力疲於應酬﹐例案繁則樞紐持於書吏﹐不惟奉行者習而不察﹐卽倡議者亦且過而弗畱﹐極緊極要之事﹐反爲不緊不要之事所累。姑且以一省言之。地方報盜﹐上司但批會營嚴拏﹐而營之有兵無兵不問也。州縣報災﹐上司但批籌款撫卹﹐而款之有著無著不計也。一事如此﹐諸事可知﹔一省如此﹐天下可知。非常之原﹐黎民所懼﹐固非慘淡經營﹐苦心孤詣﹐而不能底於有成﹔乃關系安危之事。與循例奉行之事﹐紛至而雜嘗﹐則何能窮其所往﹐使事無遁物﹐物無遁情乎﹖故必先省事﹐而擇其至重至要者﹐盡瘁以圖之。然後事能有濟。此持久之一道。一曰求效太速。泰西之謀國也﹐締造經營﹐擲金錢於無用之地者﹐不知幾何。一旦辟土開疆﹐始收效於數十百年之後。中土士大夫﹐淺嘗輒棄﹐予之甚吝而期之甚賒﹐見卵而求時夜﹐見彈而求鴞炙﹐無怪其業止於半途﹐功虧於一簣也。況西人之船械本於創﹐創則近於捉影捕風﹐而浮耗難計﹔中國之制造出於因﹐因則按圖索驥﹐而實效易求﹔卽使初次略未中肯﹐而所費之省於西者﹐已不可以道裏計矣。譬如前制之械未精﹐而後制者必可漸精。若因一械之未精﹐而卽謂此械之無用﹐則𨿽日言自彊﹐而自疆終不可得而至。精衛塡海﹐未必一石而海卽成田﹔愚公移山﹐未必半鋤而山卽攺道。惟有不計其效之遲速﹐但求其效之有無﹐日積月累﹐成效必有可睹。此又持久之一道也。西國事事﹐必求遠勝古人﹐故術日習而日精。中國事事﹐求必效法古人﹐然辯論多而事業少﹐虛文多而眞詣少。古人之糟粕存﹐而古人之實意亡矣。夫鐵船飛炮﹐古人所無之物﹐亦古書所未載之條﹔嗜古者固無怪其不欲棄我之長﹐效彼之長。然使彼僅以船炮自囿於泰西﹐則我亦何妨以戈矛自足於中土﹔無如我弱一分﹐則敵彊一分﹔我退一步﹐則敵進一步﹔安危禍福之間﹐固有稍縱卽逝者。天下大變之乘﹐方如烈火燎原﹔毀宮室﹑斃人畜﹐在須臾之際﹐而一二老師宿儒﹐反叱水龍機爲奇技淫巧﹐方且齋戒沐浴﹐磬折俯伏﹐欲以至誠感格上蒼﹐使之反風而自滅﹔抑或擊裏鼓﹑召胥徒﹑禮井泉﹑分長幼﹐持杯勺以灌沃之。心非不誠﹐法非不古。而財物之燼於火﹐人命之斃於火者﹐已不可救藥矣。禦今日之外侮﹐而仍欲以昔日之兵器者﹐何以異此﹖沿海之機局船廠﹐甫經開辦﹐旋請停止者﹐屢矣。異議者豈眞昧於敵國之日彊﹐中國之日弱哉﹖不過古人所載以矛刺盾之議﹐橫亙胸中﹐而且目未睹鐵船炸炮之利﹐身未受鐵船炸炮之害﹐故鰓鰓慮夷之變夏﹐欲挺然以一身當其衝﹔擬此後凡有指陳煉兵﹑簡器﹑造船之失者﹐卽令親往沿海各廠各船考究閱歷外國之兵與器﹐果否勝於中土﹔卽將來購船制器﹐當必有疑爲耗費過大者﹐亦可令指陳之員﹐親往查核﹐果其有獘﹐自可愈加釐剔﹐若其無獘﹐言者當可釋然。其購物價錢﹐以及一切雜用﹐尢必每月刊布月報﹐以昭核實。古今來無論大如邱山﹑細如毫毛之事﹐內愈祕則外愈疑﹐則何必不洞開城府﹐使局外﹐皆可共見共聞。天津一案﹐臣屢請和不可恃﹐防必須固﹐萬一決裂﹐或由上海﹐或由胥江﹐以搗其後﹔又自請嚴議﹐爲津郡官民少贖愆咎﹔奏牘具在﹐可覆按也。而論者痛詆在津辦事諸臣﹐陷害循吏﹐貽誤大局。若使當時局外﹐得見臣與曾國藩等密陳各疏﹐或亦可稍息譏謗。此曾國藩之所以嘆息痛恨﹐長逝而不瞑目者也。故臣謂欲局中局外﹐一力一心﹐爲持久之計﹐則莫如將應辦各事﹐使之目擊心曉﹐了然於中﹐如慮泄漏密情﹐亦何妨令異議各員﹐親到局中﹐詳閱原委﹐妥籌熟計﹐然後辦事者有立足之地﹐而定見可堅持矣。且今日人才﹐不患持議之異同﹐而患委靡之日甚。宋臣蘇軾所謂平居無犯顏敢諫之士﹐臨事安得有殉義死節之臣。若局外而能堅持異議﹐𨿽未必言能中肯﹐然其气自可用也。倘令閱歷邊事﹐由粗而精﹐由生而熟﹐此時多一骨鯁之直士﹐卽他日多一干濟之邊才。豈不大有裨益﹖然則今日而令人人之能自彊﹐則當先示以的﹐而不可徒用虛言。欲事事之能持久﹐則當相見以誠﹐而不可稍分門戶。庶不致功敗垂成﹐半途輒止矣。

以上六條﹐皆就總理衙門原奏﹐略申餘蘊﹐附呈管見。是否有當﹖伏乞聖鑑。

條議海防事宜﹝光緒元年﹞左宗棠

陜甘總督左宗棠條議海防事宜。

伏聞總理各國事務衙門疏陳練兵﹑簡器﹑造船﹑籌餉﹑用人﹑持久各條﹐宏遠精密﹐無少罅隙。計各處覆奏到時﹐亦必詳明曲盡﹐足使題無遺義﹐顧天下事言之實易﹐而行之維艱﹐不俟成效畢臻之日﹐無由知其誠然也。以練兵論﹐就水陸原額﹐拔其精壯﹐聚而練之﹐是矣。然制兵只有此數。拔其精壯﹐練以備戰﹐而存營無畱良焉。何以資分布而利更番也。綠營積習最深﹐水師尢甚。一在餉糧太薄﹐一在書識﹑號令﹑看管﹑軍裝﹑軍火﹑分撥塘汛﹐不能入操之兵太多。一在千﹑把﹑外﹑額至參﹑遊﹑都﹑守﹐層層管束﹐十羊九牧﹐額數多歸私役﹐气勢不能整齊。前於閩浙總督任內﹐曾經詳細陳明﹐仰蒙兪允﹐旋及西行﹐未睹成效﹐至今耿耿。而西人所傳洋槍隊式﹐行列整齊﹐進止有度﹐較之中土所演陣式﹐不但槍械子藥遠勝﹐其束伍結陣之法﹐亦良不易及也。然自剿辦發逆﹐中國材武之士輩出﹐善戰者亦多尙洋槍而不盡習其陣式。如前廣東提督劉松山﹑今蘇松總兵章合才所練陣法﹐足平發逆﹐亦可制洋人﹐實親見而信其能也。以簡器論﹐炮以布洛斯所制之後膛螺絲開花大炮爲最勝﹐槍以後膛七響爲最勝。從前西人舊式槍炮﹐本已精工﹐近攺用螺絲內膛後圓前銳注藥之子﹐又極合用﹐較其舊式光膛圓子更爲精妙。故致遠取準﹐勝於舊式也。近又攺用後膛進子之法﹐進口大而出口翻小﹐如布國新制大炮﹐及後膛七響洋槍﹐則極槍炮能事﹐無以復加。凡槍炮之用﹐在致遠取準而已﹐其能致遠取準者﹐在炮子必合炮膛﹐槍子必合槍膛﹐子不離藥藥力全注其子故也。布洛斯制大炮﹐及後膛七響槍﹐不但子合藥膛﹐且大於膛口以數分計﹐而能不傷膛口者﹐由子之外面用鉛皮包裹﹐火著子出﹐鉛皮融脫﹐故出口不傷﹐子聚藥力毫無外散﹐故能遠﹔子滿膛而出毫無偏倚﹐故能準也。此間見設制造局﹐能造銅引﹑銅帽﹑大小開花子﹐能仿造布國螺絲炮及後膛七響槍﹐近令攺中國舊有之劈山炮﹐廣東無殼擡槍﹐用合膛開花子﹐劈山架攺用雞腳叉﹐無殼擡槍攺用一人施放。選寧波及粵閩工匠制造﹐以總兵賴長督之﹐飭中軍副將崇志﹐教練本標將弁兵丁演習﹐俾制器之人﹐知用器之法﹐用器之人﹐通制器之意。向之劈山必用十三人﹐今只五人。向之無殼擡槍﹐三人管放兩桿﹐今一人放一桿﹐且更捷便。蓋欲參中西之法而兼其長﹐爲行隊接仗營卡守具所必需﹐亦猶西人每進益上﹐精益求精之意也。縱未能如西人之精到﹐而其利足以相當﹐如果能得地勢﹐其制勝確有把握﹐非美觀不適用﹑空言無實用者比也。以造船論﹐閩局創設五年限內﹐效已可睹﹐以不停撤爲是﹐則日起有功。凡洋人所長﹐皆華人之長﹐實永久之利﹐至鐵甲船式﹐質重而堅﹐不能入口收泊﹐其利在衝劈輪船﹐然將到之時﹐巨浪淘湧﹐輪船從容起椗﹐亦可豫爲之計。至西人擬爲水炮臺便輪船依泊之說﹐似指輪船停外洋而言。中國輪船行駛外洋﹐收泊每依山島﹐均有一定之所﹐無須乎此。若收泊各口﹐鐵甲不能駛入﹐亦不畏其衝劈也。俟鐵甲購到﹐再爲查驗﹐庶可決其合用與否。至中國輪船局分設閩滬﹐閩局地勢難得﹐所設船鐵諸廠﹐費至巨萬﹐論其成效﹐則華匠能以機器造機器﹐華人能通西法作船主﹐滬所不如。聞鐵甲輪船﹐亦無甚謬巧﹐到閩後令華工仿制﹐亦可有成。惟慮船槽不能展拓﹐然究已有局勢﹐較滬尙易爲功也。如撤滬局而以所有經費畀之閩﹐則仿制鐵甲輪船﹐不無小補。以籌餉論﹐海上用兵﹐公私帑藏爲之耗竭﹐然猶藉洋稅釐金歲入巨款﹐得以支持﹐𨿽受其損﹐亦獲其益。此次日本違約稱兵﹐沿海各省所以奉旨嚴防而不能不長慮卻顧者﹐亦以輪船調集閩洋海口﹐頓無倚恃。從前所設炮臺﹐有不得地勢者﹐有不如洋式者﹐有已議定後慮以更置啟論端者。今旣言防﹐不得不愼益求愼﹐一事而加以萬慮﹐一念而重以三思﹐宜其卹卹乎無終日之計也。於是紛議購船﹑置器﹑增兵﹑募勇﹐冀幸目前無事﹐不暇計經費之足支與否﹐局勢之能久與否﹔戰欲其勇﹐防欲其怯﹐揆之情理﹐無足深尢。今於臺防漸有成議之時﹐規畫久遠﹐似宜合始事之費﹐與經常之費﹐分籌並及﹐度餉源之贏縮﹐權其緩急應之﹐乃期詳審於始﹐要成於終﹐可大亦可久也。就海防分言之。閩﹑粵﹑吳﹑越﹑燕﹑齊﹐及弧懸各島﹐凡可收船寄椗之處﹐均宜逐加查勘而豫爲之防﹐固也。然合七省同籌﹐則祗此一海﹐如人之一身﹐有气隧血海筋脈包絡皮肉之分﹐卽有要與非要之別﹔要處宜防宜嚴﹐非甚要

處﹐防之而不必嚴可也。天津者人之頭項﹐大江﹑三江入海之口﹐腰膂也。各島之要﹐如臺灣﹐定海則左右手之可護頭項脊背﹐亟嚴爲之防。以此始者以此終﹐不可一日弛也。此外則視如髖髀然﹐謂其無足愛惜固不可﹐謂其必全力注之亦不必也。輪船之造﹐原以沿海防不勝防﹐得此則一日千里﹐有警卽赴﹐不至失時﹐可以戰爲防﹐五年僅成船十五﹐不敷海防全局之用。今旣擬閩局不撤﹐賡續爲之﹐購船之費﹐可省爲造船之費也。炮臺各式﹐以西人鐵制爲最。次則磚砌層畱炮眼頂用鐵磚兩尺厚者﹐蓋成圓銳形﹐臺身周圍﹐囊沙五尺厚護之﹐外開三丈闊兩丈深之濠足矣。費較鐵炮臺爲省﹐而功用相當。臺上所安大炮﹐宜對準船之來路﹐度炮力所能及﹐必無虛發乃可。炮牀下宜安活輪﹐隨時取準﹐可放多數倍而不費曳挽之力。水面闊安大炮﹐水面狹安次者小者。再能如西人測定墜數施放﹐則用炮設臺﹐能事畢矣。其各口守具﹐莫妙如布洛斯之水雷。前年滬局來告﹐布人■﹝口顚﹞嗹■﹝口已﹞請派閩局藝童數十﹐隨往學造。其時閩之船局撤畱未定﹐未如所請。今議防海之器﹐此不可缺﹐亟宜講求。如令■﹝口顚﹞嗹■﹝口已﹞邀其師匠來閩﹐簡藝童學之﹐如其有成﹐則海防固而費亦可節也。此餉所當籌者﹐在始事之時﹐已豫省經常之費﹐庶期有實用無虛糜﹐乃能收海口通商之益﹐與之持久而不敝。至西人所稱鐵甲足以制輪船﹐又云巨炮可以擊鐵甲﹐揣其用意﹐似因閩局輪船有成﹐欲藉此炫奇爲居奇之計﹐且俟鐵甲購到﹐加以察驗﹐如在所必需﹐𨿽費不惜。否則祇宜從緩﹐見在用兵乏餉﹐指沿海各省協濟爲大宗﹐甘肅尢甚。若沿海各省﹐因籌辦海防﹐急於自顧﹐紛請停緩協濟﹐則西北有必用之兵﹐東南無可指之餉﹐大局何以能支。諺云﹕扶起東邊倒卻西邊。斯言𨿽小﹐可以諭大。且卽海防言之﹐凡所籌劃﹐宜規久遠﹐始事之時﹐卽悉索以供﹐不畱餘力。設後此釐稅衰減﹐經常之費﹐又將何出﹖萬一島族生心﹐調發日煩﹐需用孔急﹐將何策應之﹖凡此皆宜通籌合計﹐早爲之所者也。

會籌全臺大局疏﹝光緒元年﹞文煜﹑李鶴年﹑王凱泰﹑沈葆楨

福州將軍臣文煜﹑閩浙總督臣李鶴年﹑福建巡撫臣王凱泰﹑辦理臺灣等處海防兼理各國事務臣沈葆楨跪奏﹐爲會籌全臺大局﹐撫番開路﹐勢難中止﹐並巡撫兼顧省臺情形﹐恭折馳陳﹐仰祈聖鑑事。

竊臣等業將臺北郡縣應行添設臺營兵制應行變通各緣由﹐先後奏明在案。惟臺地自去年倭人啟釁﹐外假復仇﹐內圖占地﹐狡謀已露﹐逆焰方張﹐不得已而有撫番開路之舉。當時固謂海防未固﹐則外侮難消﹐山險未通﹐則海防先無從下手。蓋臺灣四面環海﹐前山各口消息﹐尙能探悉﹐島岸尙可周知﹐後山則途徑不通﹐人迹罕到。但謀前山拒虎﹐一任後門進狼﹐𨿽日事籌防﹐而防務究無把握。人第知今日開山之爲撫番﹐固不知今日撫番之實以防海也。第知豫籌防海之關系臺灣安危﹐而不知豫籌防海之關系南北洋全局也。去夏以來﹐調派諸軍﹐分爲三路﹐縋幽鑿險﹐深入遐荒。剿撫兼施﹐恩威並用﹐無非藉拊循之政﹐折姦宄之謀。近者芟夷修辟﹐𨿽日起有功﹔若欲盡番壤而郡邑之﹐取番眾而衣冠之﹐必非一朝一夕所能致。倭事𨿽已順平﹐而各路之師﹐至今不可撤。其費用之數﹐轉踵事而日增。淮軍𨿽已凱旋﹐而各路分布之勇約三十營﹐兵力猶嫌單薄﹐軍餉業已不支﹐然尙有常額也。旣防海則炮臺有費﹐城邑有費﹐輪船有費﹔旣開路則橋梁有費﹐亭坊有費﹔旣撫番則碉堡有費﹐賞犒有費﹔懸崖斗絕﹐糧道維艱﹐則儲運有費﹔荒谷招耕﹐農民裹足﹐則墾本有費。其餘棚帳軍裝﹐則有歲支之費。瘴癘痍傷﹐則有醫藥之費﹐賙卹之費。似此者不一而足﹐俱難裁減。論者每謂後山精華﹐停蓄日久﹐奇珍瑰寶﹐充牣其間﹐蠻荒之區﹐實天府之國。果爾則一時動款﹐轉瞬卽可取償。前人當有先我行之者﹐不待今日矣。今者北路已開抵秀姑巒﹐南路已開過卑南覓﹐中路所開﹐亦將越霜山而東﹐蔓艸荒煙﹐蕭然在目。而所謂金砂銀礦﹐都屬影響之談。卽使有之﹐亦苦費人力煎煉而成﹐所得不償所失。非無材木也﹐出運不得津途。非無煤礦也﹐挖取尙需機器。若謂新辟之壤﹐卽不涸之倉﹐臣等斷其必無此事。夫旣創辦之甚難﹐而又無利源之可浚。當此帑項支絀﹐疫癘繁興﹐必有謂以不急之圖﹐勞民傷財﹐殊非善策者。不知臣等之經營後山者爲防患計﹐非爲興利計﹔爲興利盡可緩圖﹐爲防患必難中止。外人之垂涎臺地﹐非一日亦非一國也。去歲倭事﹐特嚆矢耳。自法郎西據安南﹐英吉利據印度﹑新加坡等處﹐南洋各國漸爲所收﹐遂使遠隔數萬里之豺狼﹐得以近吾臥榻﹐年來中國各口﹐異種雜居﹐蔓不可圖﹐近復聞云﹑貴等處﹐有陸路通商之請﹐推波助瀾﹐侵尋未已。以臺地閩左屏藩﹐七省門戶﹐天气和暖﹐年榖易成。後山一帶﹐我不盡收版圖﹐彼必陰謀侵占。邇來番社深險之處﹐皆有遊歷洋人來往傳教﹑圖繪山川﹐萌芽已見﹐涓涓不塞﹐恐成江河。引類呼羣﹐日積月盛﹐其輪船足以迅接濟﹐其炮火足以制生番﹐其機器足以盡地利﹐我今日所謂甌脫﹐彼他日皆可以成都會﹐根株已深﹐圖之曷及﹗後山一去﹐前山何可復守﹗臺地者﹐中土之藩籬也。藩籬旣撤﹐則蛇蠍之毒﹐將由背膂而入我腹心。今日猶云借地以居商﹐他日竟與我分疆而對峙。言念及此﹐爲之寒心。所以早夜籌思﹐欲杜發緘胠篋之機﹐不能不爲塞門墐戶之計。夫澳門片土﹐自明臣林富割居西人﹐以一時苟且之謀﹐遂貽今日無窮之患。此轍何堪再蹈﹖臣等亦非敢謂防海之事﹐盡於開山也。山尙未通﹐卽海何可防﹐欲致力於彼﹐不得不先事於此。果使餉源常濟﹐趁此事機漸順﹐一气呵成﹐迨至荊棘日翦﹐聚落日多﹐物產日興﹐狉榛日化﹐又未嘗不可收其地入﹐以應常供。特非目前所能必耳。至臺地南北前後﹐周圍二千餘里﹐地气迥異﹐情形不同。今𨿽路徑漸通﹐其中應辦之事﹐宏綱細目﹐非一時所能臆揣﹐仍俟臣凱泰親歷南北各路﹐細心察看﹐隨時會商奏明﹐逐漸布置。至巡撫有全省應辦事務﹐重洋遠隔﹐將來必有議分省以專責成者。以形勝論之﹐荊襄江北也﹐而必隸於鄂﹔徽池江南也﹐而必隸於皖﹔跨越控制﹐形勝乃有全神﹐畫而分之﹐脈斷則全神俱失。畫江而棄淮﹐淮棄而江不可守矣﹐以事勢論之﹐臺灣之餉源人才﹐皆取資於省會﹐而省會之煤斤米石﹐亦借潤於臺灣﹐畛域分而呼應不靈﹐不特巡撫束手一省而斷其左臂﹐倘海上事起﹐總督亦必有掣肘之時﹐況自去年五月以來﹐凡臺灣所需﹐取辦於船政者﹐十蓋八九。臣葆楨去臺後﹐必接辦船政之員﹐所以代臺灣周轉者﹐一如臣葆楨在臺時﹐於臺事方無窒礙﹐若另設一省﹐恐船政不能聯爲一气﹐將事事皆窒矣。省臺兼顧﹐重洋跋涉﹐臣凱泰非不知往返之煩也。行乎其所不得不行也。愚昧之見﹐是否有當﹐謹合詞恭折具陳﹐伏乞聖鑑訓示遵行。

臺灣撫番開路情形疏﹝光緒元年﹞沈葆楨﹑文煜﹑李鶴年﹑王凱泰

新授兩江總督兼辦南洋海防通商事務臣沈葆楨﹑福州將軍臣文煜﹑頭品頂帶閩浙總督臣李鶴年﹑福建巡撫臣王凱泰跪奏﹐爲臺灣各路見辦情形﹐恭折馳陳﹐仰祈聖鑑事。

竊臺地撫番﹐節經臣等會奏在案﹐南路先由昆侖坳﹐開至卑南﹐溪深嶺峻﹐險阻崎嶇﹐蓋地勢然也。鎭臣張其光別開射寮一路。玆準函報﹐工分兩處﹐自山前盆箕湖﹐開至鹿力社界﹐計二十餘里。自後山大烏口開至春望巖﹐計三十餘里。就春望巖搭蓋艸寮﹐分兵扼守﹐仍逐段開通﹐以過卑南。張其光一面會督員弁招撫﹐有阿朗益社﹑北力力社各番目﹐率眾赴局﹐薙發歸化﹐分別誡諭﹐犒賞遣回。而各該社番目士懍吻等﹐並大籠藕等社﹐願送番童就學﹐連前所送得四十人﹐卽在刺桐腳北勢寮莊﹐先購民房設塾﹐延文童左慶淸﹑林克讓爲之師﹐察看尙屬相安。同知袁聞柝之赴刺桐腳也﹐因淮軍凱旋﹐暫往布置撫局﹔旋以大南射馬幹二社刁番﹐在知本溪諸也葛伏途狙擊﹐計傷勇丁等五名﹐已飭袁聞拆馳回卑南﹐鎭撫查辦﹐並令屯弁藩福安率部嚴防知本溪各處﹐一面派員接辦刺桐腳招撫事宜﹕此臺南一帶之情形也。臺北自吳全城至大巴籠三十九里﹐大巴籠至周頭社二十二里﹐周頭社至秀姑巒北岸二十二里﹐準提臣羅大春來咨﹐均已一律開通。又前報開路二百里內續經修攺﹐計大南澳至大濁﹐各增開五里﹐大小淸水得其黎尢仔﹑丹馬鄰﹑木瓜﹑花蓮水﹑蓮嗎噠唵等處沙灘﹐約開二十餘里﹐沿途建築碉堡﹐分布勇營捍衛﹐而生番之乘間撲碉﹐伏莽傷人﹐尙所不免﹐近來海沙洲﹑石壁坑等處﹐皆有報案﹐均經各營隨時禦捕﹐以制其凶。七月十二日﹐綏遠左旗新兵隊不戒於火﹐𨿽據立時撲救﹐而風力旣猛﹐取水又遠﹐僅保火藥局無恙﹐其餘軍械﹑賬房﹑倉米等項﹐俱有毀失。經羅大春將各員弁記過﹑停保﹑罰賠﹑遞降有差﹐火勇林桂嚴訊懲辦。福寧鎭總兵宋桂芳﹐於二十九日行抵蘇澳﹐隨帶所部福靖﹑新左兩營﹐先已到防。八月初一日﹐由羅大春移交接辦﹐羅大春卽於初三日內渡﹕此北路近日之情形也。中路疊接前南澳鎭總兵吳光亮文稱﹐自五月初九日起﹐至八月初八日止﹐所開之路﹐曰鐵門洞﹑曰八同關﹑曰八母坑﹑曰架紮﹑曰雙峯仞﹑曰粗樹腳﹑曰大侖溪底﹑曰雅托﹑凡七十九里有奇﹐建設塘坊卡所十處。副將吳光忠等各率所部塡紮﹐其前開之牛轀轆﹐查有旁路三條﹔一莊上至茅埔﹐一莊至龜仔頭﹐並壩邊一坑口至回龍廟﹐凡三十里有奇﹐並予開過﹐以利行人。尙有後山璞石閣等處﹐開路一十九里有零﹐系派哨弁鄧國志﹐先往秀姑巒酌雇民番﹐由後山開來﹐以期前後接績。北港之有王字凶番也﹐性極頑而尢嗜殺﹐久爲行旅之害﹐吳光亮飭據通事熊金山﹐選派熟習番語阿四﹑阿惇等六人﹐前往招撫﹐社凡五十有八﹐言詞誕妄﹐抗不輸誠﹐僅縱阿惇一名生還﹐彼五人者皆殺之矣﹐見將附近之眉朥蚋社﹑下社﹑中社﹑頂社﹑溪頭社五處生番﹐先行撫定﹐卽飭五社順番﹐轉相勸導﹐倘始終頑梗﹐應俟開路工竣﹐厚集兵威﹐再議剿撫﹕此又中路一帶之情形也。內山气候極寒﹐竟有六月飛霜﹐不被葛而擁裘者﹐而刺桐腳﹑蘇澳等處﹐則又癘疫甚熾﹐官勇至者輒病﹐刺桐腳傷損尢多。見在一面招墾﹐庶幾人煙輳集﹐瘴疫爲之慚消﹐而防勇亦徐圖栽減﹐俾節餉需。副將林福喜﹑王蔭南部勇﹐先後航海來臺﹐當飭度地安營﹐藉以聯絡聲勢。臣等謹合詞恭折馳奏﹐伏乞聖鑑。

請敕撫臣渡臺藉全大局疏﹝光緒二年﹞林拱樞

江南道監察禦史臣林拱樞跪奏﹐爲臺地緊要﹐請旨迅飭撫臣東渡﹐藉全大局而實邊防﹐仰祈聖鑑事。

竊維臺灣本紅毛故區﹐鄭成功竊據時﹐海道未通﹐震動已徧吳越。自入版圖﹐沙綫風濤﹐往來利便﹐遂爲直隸﹑奉天﹑山東等沿海七省必達之咽喉。比來泰西通市﹐諸國許設馬頭﹐輒徧躧山南山北﹐測水繪圖﹐蓋島服必爭之地﹐非獨系全閩一省之安危也。我皇上明燭萬里﹐議開山撫番﹐以消隱患﹔復準添設郡縣﹐使他族無所借口。聞南北中三路皆已辟至秀姑峯﹐臣以爲未辟以前﹐風气侏離﹐啟戎心者猶緩﹔旣開以後﹐物產軒豁﹐漁利藪者更多。其地間產樟腦﹑硫磺﹐垂涎已眾﹐而煤鐵一項﹐尢運輪鑄械所取資。日本祇東洋一小國耳﹐前年尙思覬覦﹐況鄭成功本得之紅毛﹐彼西洋未能忘情也﹐亦意中事矣。國家舊設鎭道﹐祇能鎭撫番民﹐是以瑯嶠之役﹐命沈葆楨暫任其事﹐議巡撫駐紮﹐使善其成﹔以見在情形論﹐區處臺灣﹐非善後之謀﹐實創始之事也。丁日昌洞悉夷情﹐久諳疆事﹐履閩未久﹐未議渡臺﹐度其爲全臺計者﹐必已指授機宜﹑責成鎭道。夫自古輿地之學﹐耳聞不如目睹﹐而地方建置之事﹐心畫不若躬臨。挖取旺苗﹐藉資機器﹐則外洋之侵據﹐須有以防之﹔開墾荒土﹐藉募客民﹐則內地之攘爭﹐須有以杜之。而撫慰番社﹐區畫兵農﹐相度川原﹐籌分戰守﹐尢非鎭道所能勝任。上年獅頭社開山﹐因沈葆楨暫回船局﹐卽有遊擊王開俊戰歿之事﹐足見該處非有重臣調度﹐難協機宜。至巡撫任務本繁﹐倘未便久駐臺灣﹐或俟新設之一府四縣﹐規模略定﹐可否變通章程﹐敕議以總督移駐。蓋久遠之計﹐巡撫責重地方﹐終難兼顧﹐總督職歸巡閱﹐乃統邊防也。臣爲愼重海防起見﹐是否有當﹐恭折備陳﹐伏乞聖鑑。

請速籌臺事全局疏﹝光緒二年﹞丁日昌

福建巡撫臣丁日昌跪奏﹐爲臺事速宜統籌全局﹐恭折密陳﹐仰祈聖鑑事。

竊查臺灣生番蠢動﹐尙是癬疥之疾﹐惟日本處心積慮﹐極意窺伺﹐傳聞近日有屯兵琉球之說﹐而徳國亦常密遣兵船﹐前往臺北﹐測繪地圖。查琉球距臺北雞籠﹐水程不過千里﹐朝發可以夕至﹐該國弱小而貧﹐數百年來﹐爲中國不侵不叛之臣。其入貢也﹐不惟表其恭謹﹐卽販賣土貨﹐亦藉以稍得微利。聞今年貢物已具﹐而日本彊之不令輯賷行。外則以示桀驁﹐實則懼琉球密以情僞相告﹐居心叵測﹐可恨亦復可憂。沈葆楨前因倭兵屯紮瑯嶠﹐是以經營僅在臺南一帶。其實臺灣精華所聚﹐全局在臺北﹑淡水﹑雞籠等處﹐而外人心目所注﹐亦在臺北﹑淡水﹑雞籠。蓋茶葉﹑煤炭﹑硫磺﹑煤油﹑樟腦之利﹐皆出於此故也。臺灣洋面﹐居閩﹑粵﹑浙三界之中﹐爲泰西兵船所必經之地﹐與日本﹑呂宋鼎足而立﹐彼族之所眈眈虎視者﹐亦以爲據此要害﹐北可以扼津﹑沽之咽喉﹐南可以拊閩﹑粵之脊膂。從前榛狉未辟﹐習與相忘﹐近則天主﹑耶穌等教﹐訌入內山﹐一切利源以及險阻﹐無不深知。是以彼族所繪臺地圖說﹐較之官繪者尢爲詳盡﹐而臺屬各口﹐兵船林立﹐潮來汐往﹐無日無之。年來彼族﹐無論要求何事﹐動輒以兵船相恫喝﹐各省地段﹐類皆犬牙相錯﹐投鼠忌器﹐惟臺灣勢同孤注﹐如果兵力有餘﹐則遇彼族用武挾制之時﹐自可由臺出奇兵﹐斷其後路﹐爲擊首應尾之計﹐令彼族多所瞻顧﹐似更諸事易於轉圜。同治十三年冬﹐總理衙門原議練兵制器﹐以備海防之用。蓋亦深慮臺灣有關東南大局﹐因而爲未雨綢繆之計。以臣愚見﹐臺灣若不認眞整頓﹐速籌備禦之方﹐不出數年﹐日本必出全力以圖規取﹐其時恐不止如前時尙能以言語退敵也。臺中瑯嶠之役﹐沿海各省﹐舉辦海防﹐用費殆將千萬﹐而變起倉猝﹐所購器械﹐必不能精﹔事非素習﹐所建炮臺﹐必不適用。與其臨時敷衍﹐浪擲而無補涓埃﹐曷若及早圖維﹐節省而有資實濟。故爲臺灣目前計﹐必須購中小鐵甲一﹑二號﹐以爲遊擊之用﹔練水雷數軍﹐以爲防阻之用﹔造炮臺數座﹐以爲攻敵之用﹔練槍炮隊各十數營﹐以爲陸戰之用﹔購機器﹑開鐵路﹑建電綫﹐以爲通信﹑運貨﹑調兵之用。購機器集公司﹐以爲開礦開墾之用。同時並舉﹐爲費必數百萬﹐臣極知庫款艱難﹐何敢妄發此議。惟臺灣有備﹐沿海可以無憂﹔臺灣不安﹐則全局殆爲震動。況礦利大興﹐十年後則成本可還﹐二十年後則庫儲可裕﹐若能於江海等關﹐各借撥二十萬以爲權輿﹐再由官紳百姓﹐湊集公司數十萬﹐自可次第舉辦﹐臣病勢沈重﹐且不知兵﹐萬難當此重任﹐然懼身入局中﹐而將邊疆大利大害﹐諱而不言﹐亦非巨平日愚誠報國之本心。惟有仰求我聖主速派威望素著知兵重臣﹐駐臺督辦﹐並派熟悉軍火大員﹐辦理後路糧臺﹐寬籌糧餉﹐購買外洋鐵甲船﹑水雷﹑槍炮等件﹐以資備禦而裕接濟。臣𨿽不敏﹐亦必畱臺聽候驅策﹐備幕府奔走之役﹐斷不敢置身事外﹐冀避艱難。仍求敕下南北洋大臣密速籌議復辦﹐以免道旁築室﹐徒托空言。臣爲統籌全局起見﹐是否有當﹐謹專折密陳﹐伏乞聖鑑訓示。

籌商臺灣事宜疏﹝光緒二年﹞沈葆楨

頭品頂帶兩江總督臣沈葆楨跪奏﹐爲遵旨籌商臺灣事宜﹐恭折具陳﹐仰祈聖鑑事。

竊於本年十一月二十五日﹐承準軍機大臣密寄﹐光緒二年十一月十九日奉上諭﹐丁日昌奏臺灣亟應統籌全局﹐省臺勢難兼顧情形﹐著該督等速議具奏等因。欽此。查原奏所稱購船﹑練兵﹑炮臺﹑電綫﹑開礦﹑招墾諸務﹐皆臣在臺時先後條奏﹐緣絀於經費﹐限於時日﹐或奏焉而未及舉﹐或舉焉而未及成者。惟鐵路一端﹐當時未經議及﹔而實爲臺地所宜行。其云不出數年﹐日本必出全力以圖規取者﹐誠洞見癥結﹐綢繆未雨之苦衷﹐非故爲危言聳聽者也。同時並舉﹐必無此費﹐以時局而論﹐必待數百萬而後集事﹐則天下無集事之日矣。臺灣煤礦﹐自有權輿﹐所出之煤﹐卽可收其贏餘﹐以開硫磺﹑煤油﹑樟腦諸利﹐卽事有漸﹐旋相爲宮﹐生生不已﹐較鐵甲船﹑水雷軍﹐效遲費巨者﹐正自不同。然則鐵甲水雷﹐宜盡北洋先辦﹐而臺灣眼前﹐不得不姑且從緩﹐惟招墾則必不可緩。蓋以杜內地之大害﹐興全臺之大利﹐計無踰於此者。而口食有費﹐居室有費﹐牛種器具有費﹐設官立營有費﹐誠不能以赤手空拳從事。然農田﹑茶山﹑木廠﹐利源以逐漸而開﹐所費正非無著﹐該撫請於江海關借撥銀二十萬﹐事關全局﹐臣何敢畏難﹗第江海關須籌鐵路購款二十餘萬﹐又須籌招商局二十萬﹐業已疲極。當俟明年下半年﹐竭力籌撥十萬﹐解臺接濟﹐其餘各海關﹐應請旨敕下各監督﹐酌量情形﹐力籌共濟﹐官爲之倡﹐庶幾公司可成。至專派重臣﹐臣竊以爲不如責成督撫﹐蓋礦務墾務﹐他人得以爲力﹐而吏治營政﹐非督撫斷難爲功。臺灣之吏治營政﹐若不認眞整頓﹐則目前之利藪﹐皆後日之亂階。丁日昌所稱事事創始﹐非僅住半年﹐卽能辦有頭緒﹐誠非虛語。第旣將題奏事件交督臣代辦﹐則在臺之日﹐正可不必兼顧省城﹐而臺灣事宜﹐則萬不能不顧﹐使官民耳目有所專屬﹐事權歸一﹐法立令行。若刑錢幕友﹐向在省城者﹐固視爲畏途﹐其向在臺灣者﹐未嘗不安之若素﹐只求能檢例案﹐似亦不難其人。丁日昌遇事認眞﹐不避嫌怨﹐講求有用之學﹐務極精詳﹐當能濟此時艱﹐上紓宸顧。愚昧之見﹐是否有當﹐理合恭折密陳﹐伏乞聖鑑訓示。

親勘臺灣北路後山大略情形疏﹝光緒二年﹞丁日昌

福建巡撫臣丁日昌跪奏﹐爲微臣東渡親勘臺灣北路後山大略情形﹐恭折陳明﹐仰祈聖鑑事。

竊臣於十一月十五日由閩省起程﹐乘坐輪船渡臺﹐曾經報明在案。旋於十八日到臺灣之北路雞籠﹐當卽前往察看煤礦﹐並派督辦煤務之道員葉文瀾﹐分勘硫磺礦﹐並試驗各山有無鐵苗。因聞後山蘇澳各營疫气正盛﹐臣不能不親往撫慰將士﹐以作其气。當帶同隨員張夢元﹑莊士敏﹑莊鎭藩等﹐由雞籠赴三貂嶺﹐土人謂之摩天嶺﹐懸崖陡壁﹐禽鳥聲絕﹐輿馬所不能通﹐皆攀藤援葛而上。蓋此嶺爲臺灣極北﹑極險之處﹐逾嶺而南﹐是爲後山。行三日﹐抵蘇澳﹐總兵張升階帶領各弁勇來見﹐類皆病容滿面﹐據稱該鎭新帶兩營來此駐紮﹐不及月餘﹐病者巳二百餘人﹐死者復十餘人。計該處統領﹐自總兵宋桂芳受疫病故後﹐提督彭楚漢﹑羅大春﹐總兵吳光亮皆先後病幾殆﹔其將弁兵勇之喪亡者﹐蓋不下二﹑三千人矣。因屬該總兵將各骸骨歸爲義冢﹐臣並爲文祭之。又查該處生番﹐勢仍猖獗﹐半月前﹐福靖新到各營勇丁﹐來市買米﹐回至蘇澳五里亭﹐被生番狙殺九名。該營官副將朱寶隆疏於防範﹐本應重辦﹐姑念全營病者過半﹐情有可原﹐相應請旨將候補副將朱寶隆卽行革職﹐以示懲儆。又據福銳左營參將李得升稟稱﹐該營被生番二百餘人圍攻﹐李得升督率兵勇﹐先已設伏﹐俟生番到時四面截殺﹐生番帶傷而逃者﹐不可勝數﹐斬取首級六顆﹐生擒四名。又據福靖右營營官副將陳得勝稟稱﹕督同五品軍功陳輝煌﹐陣擒生番二名﹐均解至蘇澳。臣親提審問﹐據降番供﹕該生番向例俟秋冬間﹐卽須出艸殺人﹐能割取首級者﹐眾人稱爲英雄﹐卽敲折一齒以爲號﹐番俗方肯以女妻之。該生番數年來。依舊殺人﹐並不知有所謂就撫之說。臣審明後﹐當驗各生番有敲折一齒及二齒者﹐計共四名﹐據供均經殺人數次﹐當卽正法﹐以首級祭陣亡諸勇之靈。其未經折齒諸番﹐飭令暫畱營中﹐以備將來擒縱之用。臣查後山生番計共數百社﹐穴居野處﹐並無總目管轄﹐行同禽獸。但以殺人爲樂﹐其居平原者﹐稍知人性﹐名曰平埔番﹐性極詭詐﹐每慫恿生番殺人﹐居間取利。咸豐年間開墾﹐百姓被該番殺害者約千餘人﹐自上年議撫以來﹐在我徒費賞賚之資﹐而在番並未稍弭殺人之害﹐長此羈縻﹐終無了局。臣屬張升階先爲確查該番良歹﹐其平埔近海各番易與洋人勾結者﹐可撫則撫﹐不可撫則須擇尢痛加剿辦。然後另選頭目﹐令之薙發﹐歸入版圖﹐嚴定界地﹐不許他人侵占﹐俾得自安耕鑿﹐庶法立恩加﹐知懼而後知感﹐方免彼此相持﹐永無息肩之日。且我之所以撫番者﹐原以杜洋人覬覦之謀﹐若不大舉剿辦﹐收入版圖﹐萬一洋人復重利餌番﹐曰吾取地於番也﹐非取地於中國也﹐我復何說之辭﹗故爲目前計﹐得番地不足以爲益﹐不得番地不足以爲損﹐爲大局計﹐得番地則可永斷葛藤﹐不得番地﹐則恐難息窺伺。其髙山各番﹐距海口稍遠者﹐如果能安本分。只可聽其自生自滅﹐以免多戕生命。惟是後山疫气方盛﹐十勇九病﹐此時言剿﹐亦尙無把握﹐必須俟疫气稍平﹐徐圖大舉﹐然後一發中的﹐方免輕於一試﹐轉致不可收拾。目前只可嚴絕接濟﹐俟鹽鐵一斷﹐自必漸就牢籠﹐熟察番情﹐必虛實盡諳﹐庶免誤蹈羅网。臣商搉旣定﹐適總兵吳光亮﹑臺灣道夏獻綸前來雞籠﹐臣當力疾折回該處面商一切。所有臣至蘇澳察看後山並布置情形﹐理合恭折密陳﹐伏乞聖鑑。

籌商大員移紮臺灣後山疏﹝附臺灣中路築城防守片﹞﹝光緒三年﹞丁日昌

福建巡撫臣丁日昌跪奏﹐爲臺灣後山防務緊要﹐擬請大員移紮﹐以靈呼應而求實濟﹐恭折仰祈聖鑑事。

竊查臺灣自同治十三年日本瑯嶠之役﹐始議通辟後山﹐於南北中三路籌辦開路撫番﹕北路則自蘇澳至吳全城爲止﹐共紮一十三營半﹐又水師一營﹐提督羅大春主之﹔南路自社寮至卑南爲止﹐共紮振字四營﹐又綏靖軍一營﹐總兵張其光﹑同知袁聞柝主之﹔中路自牛轀轆至璞石閣爲止﹐共紮二營半﹐總兵吳光亮主之。前山所紮兵勇﹐尙不在內﹐每年耗餉巨萬﹐成效毫無﹐棄之則恐後山爲彼族所占﹐後患滋深﹔守之則費重瘴深﹐兵勇非病卽死﹐荒地仍然未墾﹐生番仍然殺人﹐年復一年﹐勢成坐困。臣上年到閩後﹐僅將南北路兵勇裁撤數營﹐藉節餉需﹐然欲求一扼要制勝之策﹐終以未經親臨臺地察看﹐未敢憑空懸揣。此次親查南北路回郡﹐始知從前辦法﹐實有不能不攺弦易轍﹐因時變通者﹐謹爲我皇太后﹑皇上縷晰陳之。查臺灣地勢﹐其形如魚﹐首尾薄削而中權丰隆。前山猶魚之腹﹐膏腴較多﹔後山則魚之脊也。後山北路除蘇澳至新城﹐約一百六七十里﹐崇山峻嶺﹐偪近生番。上年勉彊開路﹐終屬艱險難行﹐而且無田可墾﹐無礦可開﹐我旣味同嚼蠟﹐則彼族亦斷不垂涎﹐可想而知。自新城起至大巴隴止﹐約一百里﹐是爲北路之岐萊﹔自大巴隴起至成廣澳止﹐約一百餘里﹐是爲中路之秀孤巒﹔自成廣澳起至阿郎臺止﹐約一百餘里﹐是爲南路之卑南﹔計共袤長約有三四百里﹐廣則有四五十里或千餘里不等。類皆平埔近海﹐沃壤甚多﹔而以中路之璞石閣水尾﹐爲適中之地﹐北可控制岐萊﹐南可聯絡卑南。若於其間駐紮大員﹐練兵屯田﹐招民開墾﹐並將附近生熟番教以稼穡﹐不惟餉需可節﹐而成邑亦指顧可期。將來約可設立一府三縣﹐足爲臺東巨鎭。前數年所辦開路撫番﹐精神專注於蘇澳至新城一帶不毛之地﹐而近海平埔﹐可以開墾之處﹐尙未極意經營。且南北中三路統領﹐各辦各事﹐平時旣不能聲气相通﹐臨時復不能首尾相顧﹐頻年株守荒山﹐士卒時遭疫癘﹐非計之得也。竊以爲駐兵於無用之地﹐地𨿽辟而無益事機﹐曷若移紮於有用之區﹐墾旣開而有裨時局。當與總兵吳光亮﹑臺灣道夏獻綸等熟商﹐亦均以臣言爲然。吳光亮忠勇有爲﹐不避艱險﹐卽商囑日內將所部移紮後山璞石閣水尾﹐居中控馭﹐使南北聯爲一气﹐而將蘇澳至新城中間所紮各營移紮岐萊﹑秀孤巒﹑卑南一帶﹐歸該鎭調度節制﹐免致零星散紮﹐漫無歸束。該處艸昧初開﹐瘴气尢盛﹐吳光亮毅然請往﹐臣以該鎭病尙未痊﹐頗欲畱之﹐環顧左右﹐無能勝任愉快者﹐遂亦不能不聽其行也。聞秀孤巒旣設有教堂一處﹐外人用意日深﹐番情反復日甚。玆囑吳光亮到地後﹐卽廣設義學﹐威惠兼施﹐無論生熟各番﹐但能引之略就範圍﹐卽爲豫籌教養﹐不必深責瑕疵﹐致生枝節。各營並於廣地屯田﹐以資持久﹐萬一省中籌有經費﹐則招回閩﹑粵赴外傭工之人﹐舉辦墾務﹐庶將來兵餉有著。尢於國計民生﹐大有裨益。至蘇澳爲後山北路門戶﹐設有統領﹐前此提督羅大春﹑彭楚漢﹐皆以病去﹐總兵宋桂芳﹐因病身故﹐見在總兵張升楷﹐亦因病請假。玆蘇澳以下各營﹐旣經騰挪移紮﹐新城至卑南一帶﹐歸吳光亮調遣﹐則蘇澳自可不設統領﹐擬仍紮一營﹐就近歸駐紮雞籠之總兵孫開華調度﹐俾有稟承。所有籌商大員移紮後山﹐以靈呼應而求實濟緣由﹐謹會同督臣何璟恭折密陳﹐伏乞聖鑑訓示。

再﹐臺灣中路水沙連﹐計有六社﹐曰田頭﹐曰水裏﹐曰貓蘭﹐曰審鹿﹐曰埔裏﹐曰眉裏。其入社之路﹐一由集集街﹐一由南投﹐一由北投﹐一由東勢角﹐皆彰化所轄﹐而以集集街﹑北投兩路行走﹐較爲平坦。六社周圍約七﹑八十里﹐平曠膏腴﹐道光年間﹐議開未果﹐而民人前往私墾﹐歲久益多﹐卽附近各縣匪類罪人﹐亦以其地僻山深﹐藉爲逋逃淵藪。近年洋人時往遊歷﹐影照地圖﹐並設教堂﹐煽惑民番﹐以致從教日多。日前駐廈門美國領事恆禮遜﹐親往該處遊歷多日﹐並優給民番衣食物件﹐居心甚爲叵測。若不速行開辟﹐收入版圖﹐設官治理﹐誠恐彼族從中誘惑﹐釀成事端﹐爲患伊於胡底。臣前飭總兵吳光亮﹐將自集集街入埔里社路徑開通﹐聯絡布置﹐尙合機宜。查前此沈葆楨業經奏準將臺灣北路同知﹐攺爲中路﹐移紮水沙連等處。臣察看該處山水淸佳﹐土田肥美﹐內地居民﹐爭往開墾﹐無俟招徠﹐不比後山煙瘴﹐辟地爲難。且居前後山之中﹐形勢險要﹐目前生聚漸繁﹐實可添設一縣﹐應否仍照原議﹐抑須酌量攺設﹐當詳加查勘﹐再行奏明辦理。該社左右﹐數年前業已建設教堂三處﹐洋人輒謂此地未經中國管轄﹐垂涎尢甚﹐是則建城設官一節﹐殊不可緩﹔但需費浩大﹐籌措甚難。臣見擬於該社緊要適中之地﹐先行築一土城﹐派官駐紮﹐並分兵防守﹐兼募民栽種竹樹﹐以固藩籬。再將應辦各事﹐次第圖維﹐以爲先發制人之計。其附近番族﹐則應設法撫綏﹐積年逋匪﹐則宜寬其旣往﹐庶可廣招徠而安反側。臣爲愼固邊防綢繆未雨起見﹐是否有當﹐伏乞聖鑑訓示。

瀝陳病狀並海防事宜十六條疏﹝光緒五年﹞丁日昌

前福建巡撫臣丁日昌跪奏﹐爲微臣報國之心有餘﹐應事之力不足﹐自揣病軀﹐不能勝會辦南洋海防之任﹐吁墾收回成命﹐仰祈聖鑑事。

竊臣欽奉上諭﹔前福建巡撫丁日昌﹐辦事認眞﹐於海疆防務﹐向來亦能講求﹐著賞加總督銜﹐派令專駐南洋﹐會同沈葆楨及各督撫﹐將海防一切事宜﹐實力籌辦﹐所有南洋沿海水師弁兵﹐統歸節制。丁日昌接奉此旨﹐著卽馳赴江南﹐會籌督辦等因。欽此。伏念臣愚直性成﹐養屙田裏﹐仰蒙聖恩逾格﹐委以重寄﹐錫以榮銜。臣苟稍可搘撐﹐𨿽肝腦塗地﹐亦不敢辭。惟臣才短病深﹐自揣心有餘而力不足﹐誠恐誤身事小﹐誤國事大。與其貪權戀祿﹐僨事於將來﹐莫若瀝膽披肝﹐歸誠於君父。謹將萬難勝任實情﹐爲我皇太后﹐皇上縷晰陳之。竊查臣與王凱泰﹑吳贊誠先後駐紮臺灣﹐王凱泰受瘴身故﹐吳贊誠則得半身不遂之證。臣亦得兩足痿痺之證。上年蒙恩開缺﹐方謂可以徐圖調理﹐乃聞晉豫大饑﹐遂竭力籌辦賑捐﹐無暇兼理醫藥。今春在閩﹐又因冥搜案牘﹐病勢加劇﹐困臥牀榻﹐不能轉動者﹐二旬有餘。三月間﹐始扶掖能行。回籍後﹐辦理停止賑捐事宜﹐略爲忙碌﹐病又增重。今若會辦南洋海防﹐則各省水師營伍﹐不能不親自巡查﹔沿海要隘險阻﹐不能不親自閱歷﹔遇有外國兵船到港﹐不能不親往采其章程格式﹔凡遇新購鐵甲船軍火等物﹐不能不親往驗其良朽精粗。又須親往各口﹐考校輪船操演能否如法﹐大炮能否中的﹐水雷能否入殼﹐並須不時測量水道深淺﹑沙綫漲沈。計此差使﹐全靠筋力閱歷﹐只有駐紮海船之日﹐斷無駐紮陸地之時。臣𨿽南人﹐然不習水性﹐卽無病時乘坐輪船﹐亦必頭暈目眩﹐嘔吐不止。前年曾經奏明在案﹐況現在足難步履﹐一舉一動﹐需人扶掖﹐不惟啟外人藐忽之心﹐亦復長士卒玩視之漸﹐且病勢委頓至此﹐以上所舉各節﹐何能親往辦理﹐勢不能不假手於人。一經假手於人﹐定必獘竇叢生﹐有名無實。此臣之不能勝任者﹐一也。凡舉辦大事﹐左右必有得力數人﹐寄以耳目采訪之事。臣在吳﹑在閩時﹐有李鳳苞﹑林達泉等助臣心思耳目所不及。今或遠在外國﹐或歿於臺灣﹐尙有得力親知數人﹐亦先後在臺灣物故。目下並無一親信可靠之人﹐在臣左右﹔旣左右無親信之人可寄耳目﹐則此沿海數千里防務﹐從何得其虛實情僞。此臣之不能勝任者二也。臣性多疑﹐喜察察爲明﹐故用人往往有始信之而終疑之﹐始任而終劾之者。臣性又欲速﹐往往從前數十年積壓之事﹐輒欲於數日內辦完。多疑則不能得將士之死力﹐欲速則不達。此臣之不能勝任者三也。外國之選海防統帥﹐必須由水師學堂出身﹐然後任以戰艦之千把﹐由千把洊轉而爲專閫﹔又必由各營公推﹐而後始得爲大帥。蓋選帥若斯之難且愼也。今臣平日之所習者吏治也﹐若俟臣病痊﹐任以吏治﹐倘不能興利除獘﹑鋤暴安良﹐臣甘伏斧鉞。至於海防﹐臣不過涉獵皮毛﹐實未能深窺底蘊。今臣若去平日之所習﹐而辦理平日之所未習﹐是不啻樵夫欲以斧斤操舟﹐農父欲以耰鋤學賈也。所用非所習﹐必致僨事無疑。臣一身不足惜﹐其如大局何﹖此臣之不能勝任者四也。臣前曾蒙恩派爲北洋幫辦矣﹐在津數月﹐尙不免與李鴻章意見齟齬﹐猶幸李鴻章能知臣﹑諒臣﹑容臣也。今臣病久肝旺﹐躁急更甚於前﹐而沈葆楨之知臣﹑諒臣﹑容臣﹐未必能如李鴻章。臣性屬堅執﹐聞沈葆楨亦復如之﹐將來各執一是﹐其流獘何所底止。唐設監軍而兵事紛更﹐宋設監州而吏治疲敝﹐卽如近時派往外國之正副使﹐固無不因勢位相埒而致決裂﹔且通商與海防﹐本系一气相生之事﹐光緒元年﹐初設海防時﹐歸並通商大臣督辦﹐當時聖衷自有深意。沈葆楨之督辦南洋﹐四五年於玆矣﹐閱歷久則情形熟﹐兼地方則呼應靈﹐臣自問才望﹐不及沈葆楨遠甚。今督辦之外﹐復設會辦﹐以南洋督辦而論﹐旣局外多一人掣肘﹐則局中必少一分主裁。以南洋四省而論﹐旣一人之耳目難周﹐又主賓之權分不敵﹐臨事呼應﹐必不能靈﹐徒使本省多一推諉。此臣之不能勝任者五也。臣自同治年間﹐奉命辦結洋人潮州入城案﹐天津戕斃法國領事案﹐而眾謗興﹐及任閩撫時﹐陸續辦結洋案數大起﹐而謗更甚。光緒二﹑三年間﹐臣屢次奏稱日本立意窺伺中國﹐數年之後﹐必將與我開釁﹐必須及早購辦鐵甲船﹐以免臨時籌措不及等因。而謗生尢循環無端﹔甚有謂臣藉此圖利者。其實臣疏中原指明閩﹑臺無殷實洋商可以承辦鐵甲船﹐必須由南北洋舉辦﹐方無流獘也。𨿽屢蒙聖主鑑其無他﹐不加譴責。然眾毀鑠金﹐積羽沈舟﹐直覺天壤間無地可以自容。今則專辦洋務﹐更系樹的招謗﹐譏彈多則聞聽熒﹐聞聽熒則識見亂﹐此臣之不能勝任者六也。凡以上不能勝任之故﹐皆系實事實情﹐並非別有希求﹐亦非意存推卸﹐伏惟我皇太后﹑皇上至仁如天﹐無微不照﹐仰吁聖恩﹐收回成命﹐另簡賢能﹔念臣因勞致病﹐俟稍愈而始令馳驅﹐憐臣謗讟易招﹐非所習而不加鞭策﹔庶微臣無覆餗之虞﹐而海疆有苞桑之固矣。其目前海防事宜﹐有爲臣所略知者﹐謹具其大端﹐密繕淸單﹐恭呈禦覽﹐是否有當﹐伏乞聖裁。

一﹑海防爲全局所關﹐凡籌兵籌餉﹐自系督辦者總其成。此外無論會辦﹑幫辦﹐其責全在於巡查各省海口險要﹐稽查沿海各營士卒勤惰﹐操演輪船﹑炮法﹑陣法﹑蓬索﹑舢板﹑水雷﹐熟認沙綫﹑礁石諸事﹐當風濤洶湧之時﹐尢當訓練進退避就之法﹐使士卒視險如夷﹐然後能臨變不亂。其地段北至黑水洋﹐南至安南洋﹐東至日本洋﹐西南至小呂宋洋﹐相距幾及萬里﹐極少每年亦須查閱考校二次。計卽長駐海中﹐尙恐周轉不及﹐然以上各事﹐任海防者﹐一時不身在行間﹐卽爲有忝厥職。臣愚以爲此差非獨衰病如臣不能勝任也﹐卽由江防出身之武員﹐亦不能勝任。蓋海防與江防﹐勞逸懸殊﹐夷險迥別故也。似宜於外海水師提鎭中﹐由沈葆楨選擇保舉必當有勝任者。此與光緒元年四月上諭如需幫辦大員卽由李鴻章﹑沈葆楨保奏意義相符。其於海防竅要﹐該提鎭平日閱歷旣深﹐必不致受人欺朦﹐卽巡海亦不致有名無實﹐且旣系由督辦所保﹐亦必不致於掣肘。至督辦則籌餉之責尢重於籌兵﹐沈葆楨兼任地方﹐於籌餉一事﹐呼應必能靈通。何則﹖無論何等經濟﹐無餉則絲毫無可施展。古人所以謂必先有土地﹑人民而後有政事也。

一﹑江南制造局之輪船﹐以及福建船政局之輪船可以供轉運﹐不能備攻擊﹔可以靖內匪﹐不能禦外侮。似宜選一深諳外海水師之大員﹐統領是船﹔仍須延請一熟諳水師之西員﹐會同操演。俟統領能變通融會其法﹐然後自行督操。並分班分期﹐調往各口﹐以便分哨會哨。吳贊誠病與臣等﹐目前防務緊要﹐似宜聽其請假。若以病軀任此要差﹐誠恐不免貽誤。

一﹑臣在閩時﹐聞李成謀在廈門整頓水師﹐極爲得力﹐操守亦甚可靠﹐見在海防急於江防﹐閩省尢急於蘇省﹐可否敕知沈葆楨察酌情形﹐將李成謀調在閩臺﹐總統水師﹐先將船政局輪船練成一軍﹐庶可以備不虞。

一﹑船政局之兵輪船﹐上年因無經費﹐將船勇栽減一半﹐不能成操。臣愚以爲他費可省﹐此費斷不可省﹐應請敕下閩省督撫及船政大臣﹐速將兵輪船勇數﹐照舊補足﹐認眞操演。其商輪船亦一律添給槍炮戰勇﹐俾能合操﹐庶可有備無患。倘管駕有侵吞克扣懶惰諸獘﹐似宜嚴懲一二﹐方可警戒將來。

一﹑招商局輪船﹐約計亦有二十餘號﹐似可擇其結實便捷者﹐配給槍炮水勇﹐以備緩急。惟必需豫儲管駕才料﹐否則遇有事故﹐外國人之充當管駕者﹐勢必辭去﹐該船豈非廢物。

一﹑江防僅恃長龍舢板﹐似亦僅可以靖內匪﹐而不能禦外寇﹐似宜輔以淺水輪船及水雷等物﹐庶消息靈而守禦固。

一﹑日本廢琉球爲縣一事﹐𨿽極目無公法﹐然我此時海防尙未周備﹐似只宜邀齊有約之國﹐責以不應滅人宗祀﹐庶幾易發易收。臣前覆總理衙門信中﹐言之甚詳﹐仍求聖栽嚴飭疆臣﹐速籌備禦﹐勿爲得過且過之計。俟我防務沛然有餘﹐然後興問罪之師﹐方能確有把握。此事其曲在彼﹐我若不撤回使臣﹐彼亦斷不能實時用武也。

一﹑日本志不在滅琉球﹐不過欲藉端尋釁耳。我若因此發難﹐正是中其危機﹐除滅琉球一事﹐不過以空言與之徐商外﹐彼動則我應之以靜﹐彼剛則我應之以柔﹐彼以力則我應之以理﹐庶幾無從窺我涯際﹐亦不致有所借口﹐將來倭無論如何變動﹐我惟俟其先發﹐然後分頭牽制之﹐使之騎虎難下﹐彼外彊中漧。若長久與我相持﹐則內變必生也。

一﹑日本傾國之力﹐購造數號鐵甲船﹐技癢欲試﹐卽使目前能受羈縻﹐而二﹑三年內﹐不南犯臺灣﹐必將北圖髙麗。我若不急謀自彊﹐將一波未平﹐而一波又起﹐殊屬應接不暇﹔𨿽兵釁不可輕開﹐而橫逆殊難啞受。惟有設法籌借款項﹐速購鐵艦水雷以及一切有用軍火﹐並豫籌駛船之將用器之人。詩云「未雨綢繆」﹐何況旣陰旣雨乎﹗

一﹑法﹑美等國﹐前欲與髙麗立約﹐而髙麗拒之﹐果能閉關自守﹐豈不甚善﹐乃旋爲日本兵威所脇﹐竟與立約﹐此亦出於無可如何。臣愚以爲髙麗已不得已而與日本立約﹐則不如統與泰西各國立約﹐何則﹖日本有吞噬髙麗之心﹐而泰西無滅絕人國之例。將來倘倭﹑髙啟釁﹐凡有約之國﹐皆得起而議其非﹐庶幾日本不致悍然無所忌憚。或謂琉球亦曾與法﹑荷立約﹐何以法﹑荷仍復置之不議不論。不知琉球海外彈丸﹐過於不成片段﹐泰西早已視同蓼六江黃﹐無關輕重。且立約後﹐彼此並未互遣使臣通好﹐仍與不立約同。況琉球與法﹑荷﹑美所立之約﹐旋亦倭人取爲廢紙。至髙麗局面﹐遠出琉球之上﹐且有土產可以供各國之采運。若泰西仍求與髙麗通商﹐似可由使臣密勸勉從所請﹐並勸髙麗派員分往有約之國。苟能聘問不絕﹐自可休戚相關﹐一切得力軍火﹐我亦可密爲挹注﹐俾足圖存。倘遇倭﹑俄二國意圖蠶食﹐我固當以全力衛之﹐並可邀齊與髙麗有約之國﹐鳴鼓而攻﹐庶幾髙麗不致蹈琉球覆轍。否則髙麗亡﹐則倭﹑俄與我東三省實偪處此﹐此固心腹之疾﹐非僅肘腋之患﹐不同琉球﹐棄取無關得失也。

一﹑泰西皆有獨親獨厚之國﹐以備緩急﹐相爲扶持﹐如英之於法﹑徳之於奧﹐凡徵戰攻伐﹐彼此必相資助。今我於各國皆視之漠然。則彼遇我有事﹐安得不作壁上觀乎﹖臣愚以爲英﹑法﹑美﹑徳各彊國中﹐似宜聯絡一國﹐與之獨親獨厚﹐使緩急可爲我用。可否敕知總理衙門﹐密商出使諸臣﹐相機辦理﹐亦釜底抽薪之一法也。

一﹑寇之窺我﹐日深一日﹐若不速圖練兵購器自彊之法﹐誠恐變生倉猝﹐措辦不及。論者動以鐵甲船不可輕購爲疑﹐不知人之所以攻我之法﹐與從前不同﹐則我禦之之法﹐亦當與從前有異。合無吁懇天恩﹐敕知南北洋商議﹐速派妥員﹐購辦合用鐵甲船﹑水雷﹐以備應敵。其餘營制餉制﹐行政用人﹐凡有關於自彊者﹐各疆吏似宜認眞整頓﹐俾去浮文而歸實際﹐庶幾主彊則客弱﹐免致時時刻刻受彼族之欺陵也。

一﹑民心爲海防根本﹐而吏治尢爲民心根本﹐故籌辦海防﹐若不整頓吏治﹐固結民心﹐仍未免有名無實﹐買櫝還珠也﹐見在吏治﹐經特旨停捐後﹐自當較有起色。惟以前捐輸﹑保舉二項人員﹐存積太多﹐非用辣手栽汰﹐吏治難望轉機。臣家居數年﹐及今年往來閩省﹐目擊牧令畱心民事者﹐固百中無一。然恣意虐民者﹐亦尙不多。惟佐雜則無不以虐民爲事﹐百姓不能聊生﹐往往歸入天主教。迨一入教﹐則佐雜熟視之而無可如何﹐不啻爲叢驅雀﹐教風因而日盛。一處如此﹐處處可知﹔一省如此﹐天下可知。此眞人心世道之憂﹐合無吁懇天恩﹐嚴飭各疆吏加意整頓吏治﹐寧使一家哭﹐勿使一路哭。抑或如昔者巡方之例﹐欽派公正而兼明白之大員數人﹐分巡各省﹐認眞舉劾﹐將貪污之吏﹐一掃而空之﹐庶幾百姓生計可遂﹐元气可復﹐眾志可以成城﹐海疆安如盤石矣。否則民心一離﹐百事瓦解﹐一遇風鶴之警﹐無不揭竿而起﹐其時卽食貪吏之肉﹐庸有濟於民生國計乎﹖

一﹑近聞東南各省水陸提鎭中﹐操守好者固有﹐然亦有賣缺者。彼將弁等旣系花錢得缺﹐到任後自不能不克扣兵糧﹐窩匪縱賭﹐以免虧本。營伍安得而有起色乎﹖又有小康之戶﹐以數十金掛名兵籍﹐冀免書差訛詐﹐此輩例不到營操演﹐故往往有兵之名﹐無兵之實﹐合無仰吁天恩﹐作爲訪聞﹐飭該督撫嚴加查參﹐庶若輩不敢公然視賣缺爲常例﹐營伍可期整頓矣。

一﹑上海爲通商樞紐﹐與天津遙遙相應﹐沈葆楨旣系督辦通商海防﹐似宜仿照直隸總督辦法﹐往來金陵﹑上海﹐呼應方靈﹔且通商與海防﹐本不能離而爲二也。

一﹑臣在臺灣受瘴過重﹐回籍後雙足又發痿痺﹐不能步履﹐無論任事必致貽誤﹐刻下亦且不能上船下船﹐惟有趕緊認眞調治﹐一俟略能舉步﹐卽當趨聆聖訓﹐求賞差使。倘福薄災生﹐竟成癱瘓之證﹐臣亦不敢辜負天恩﹐遇有洋務並與海防交涉事件﹐或蒙諭旨垂詢﹐或承總理衙門查問﹐或由沿海各督撫函商﹐臣必盡其所知﹐分別據實奏覆登答。臣但一日不塡溝壑﹐卽當一日上報生成﹐斷不敢以病莫能興﹐遂爾置身局外。

敬陳管見疏﹝光緒五年﹞李受彤

分發廣東試用知州臣李受彤跪奏﹐爲敬陳管見﹐伏祈聖鑑事。

竊思事有爲目前之利而貽後來無窮之患者﹐未可安於目前而無以善於後也﹔事有爲將來之利而爲目前所難驟行者﹐未可諉爲難行而不圖之於始也。機會一失﹐積重難返。恐至有明知爲利而不能興﹐明知爲獘而不能除者。今日之患﹐曰邊防難測也﹐支用不足也﹐官箴難肅也﹐水旱不時也﹐臣謂皆不足患﹐所患者﹐忽忽相安﹐而不思一所以自彊之術﹐𨿽有良法美意﹐皆以因循玩愒置之﹐遂令四者之害得以相乘於不覺。自來開創之主﹐當其建業伊始﹐尺地非有﹐一民非臣﹐奮其精神﹐尙足削平禍亂﹐大一區宇況。我朝列聖相承﹐深仁厚澤﹐普天同戴﹐前之三藩﹐後之發逆﹐可謂窮凶極惡矣﹐卒皆剿無遺類。今日之勢﹐但能廣選人才﹐力求治法﹐蔓艸𨿽滋﹐正非難圖﹐臣聞朝廷無不可振之紀綱﹐海宇無不可致之太平。卽以捐論﹐歷代相沿﹐若有欲停而不能者﹐近者各省捐局﹐特由宸斷﹐毅然停止。千百年相承之獘﹐而能一朝除之。若經眾議﹐必不能果斷至此。使凡利所當興﹐害所當弭﹐皆能如是﹐何事不理﹐何亂不平。卽所謂朝廷無不可振之紀綱﹐海宇無不可致之太平也。近見廣開言路﹐凡有裨於國計民生者﹐立荷采擇﹐溫旨褒獎﹐冀其復言﹐俾天下臣民﹐欽仰勵精求治之誠﹐咸思奮其忠愛以自效。此卽振人心整紀綱之第一轉關也。伏願國家利所當興﹐毅然興之﹔獘所當除﹐毅然除之。無少遷就﹐無少因循﹐自是言路常開﹐俾臣工各盡所言﹐執兩用中﹐時垂采納﹔又詔內臣外大﹐廣搜賢才﹐薦襄上理﹐將唐虞三代之治﹐定可復見於今日矣。臣不揣至愚﹐謹以平日管見﹐條陳八事於左。是否有當﹖伏祈聖鑑。

一﹑國體宜尊也。承平日久﹐習於晏安﹐旣成錮習﹐加以繁例日多﹐顧此瞻彼﹐動多窒礙﹐天下之事﹐遂陰壞於因循苟且之中﹐而振作無自。臣伏讀邸鈔﹐凡有奏議一達宸覽﹐或止或行﹐立降諭旨。至關民生欣戚者﹐尢諄諄期於必行﹐乃求治至急而事鮮實濟者。何也﹖朝廷洞燭情隱﹐朗然如鏡﹐惟慮過而不畱﹐鑑於當前﹐不無遺於事後﹐緣每日章奏紛呈﹐隨覽隨批。但能諭令臣工力行而已﹐不能事過無一不忘也。一有或忘﹐承其任者﹐或畏難﹐或任性﹐或新舊交替﹐輾轉相延﹐事遂中廢﹐𨿽有大利大害﹐無從興革﹐能言而不能行﹐此實爲政第一大患。勢已至此﹐欲期振作﹐必朝廷之精神與天下臣民之精神﹐事事貫注﹐乃能上行下應。否則臣下𨿽欲竭忠盡誠﹐不能必上之立見用也﹐深惟無補﹐轉多緘口。朝廷𨿽有良法美意﹐不能必臣下之立奉行也﹔𨿽有特旨﹐亦成具文。臣伏讀雍正年間上諭﹐事事洞悉情隱﹐天威可畏﹐迄今如在當前。其時臣下奉命﹐無敢或玩者﹐緣言出卽行﹐隨時隨事﹐警頑振惰﹐不少縱逸。伏願敬法世宗憲皇帝之剛斷﹐每舉一事﹐期於必行﹐核以時日﹐課以成效﹐隨時記注﹐以備遺忘﹐精神所注﹐貫徹終始﹐務令中興之業﹐甚於開創之勤﹐庶因循之習可以力挽。至於事有宸衷獨斷者﹐請不必盡由部議﹐以彰朝廷權衡之重﹐而國體益尊矣。

一﹑治亂宜以古爲鑑也。昔唐太宗多欲好便﹐然屈己從諫﹐卒能勉力自修﹐用成貞觀之治。夫人君尊崇至極﹐宵旰餘閒﹐偶思暇逸﹐豈敢謂過﹐然明皇初政﹐比美貞觀﹐開元天寶﹐後先兩轍﹐可見爲君之難。前人謂日理萬幾﹐若朽索之馭六馬﹐戰栗之涉薄冰﹐故敢作此危語。蓋自秦﹑漢以至前明﹐治亂昭昭﹐皆足爲鑑﹐請於前代末世之君﹐如何因循不斷﹐如何錯用人才﹐如何耳目玩好﹐惡直喜諛﹐敕史臣核其所以致亂之由﹐編爲一卷﹔更於前代治世之君﹐如何屈己從諫﹐如何勵精圖治﹐如何省財薄斂﹐廣選人才﹐講求邊事﹐敕史臣核其所以致治之由﹐編爲一卷。而於晉宋間事﹐尢必反復推引發明﹐恭錄進呈﹐方今皇上富於春秋﹐績學正永﹐令講官於古來一切大利大害﹐與今日時事相證﹐有可以悚發聖聽者﹐時時講陳﹐皇上天聰獨亶﹐藉玆啟沃﹐益存敬惕﹐端今日養正之功﹐爲他日親政媲美唐虞之券﹐益以彰兩宮﹑皇太后撫愛期望苦心。而我朝有道之基﹐培之益厚矣。

一﹐綱紀宜持其要也。人君法宮髙拱﹐天下之山川險阻﹐不能親歷也﹔斯民之人情風土﹐不能親睹也。外憑疆臣之奏論﹐內憑積來之成例而已。然必至奏論見而始悉其情獘﹐一任國用之繁重﹐輿地之紛歧﹐而無以先識其總﹐亦失爲政提綱絜領之要。查順治十二年﹐兵部奏凡天下險要衝隘地方﹐請旨敕下各直省督撫﹐將所轄境內水陸衝要情勢﹐繪圖呈進﹔乾隆年間﹐亦有進呈圖式﹐惟時事旣殊﹐沿革久異﹐請仍敕各省督撫﹐飭令州縣﹐各繪圖呈進﹐詳注風土人情﹐山川險隘﹐鄕村多少﹐丁口多少﹐某處險要﹐前經賊據﹐有無屯兵﹐某處荒田開墾難易﹐四至相距遠近﹐義倉幾處﹐多少積榖﹐可備幾年水旱﹐向來有無災歉﹐其民情何如﹐士風何如﹐貧富何如﹐水利徭役何如﹐某村幾里﹐某都幾里﹐其中人煙疏密﹐有無險隘﹐逐加細注。又爲總說﹐必詳必盡﹐務令繪圖者﹐躬親采訪﹐毋得沿襲舊式﹐艸率塞責。卽此已足先辧州縣賢能﹐其不實不盡者有處﹐由四鄕以至一縣﹐由一縣以至一府一省﹐匯而成帙﹐皆有圖說。一存本省本府州縣﹐爲淸查保甲之用。又可令新任人員﹐按圖先識大勢﹐一呈禦覽﹐縱有水旱盜賊事故﹐皆可宸衷豫斷﹐先定廟謨。自來國家創立規模﹐必以先收圖籍爲要者此也。至於餉用所需﹐勸捐抽釐﹐僅欲開源﹐未能節流。是因憂用度不足﹐而不求用度之可節省者何在﹐與用度之可充裕者何在也。自來國家大利﹐不外鹽﹑茶﹐蓋鹽﹑茶爲民間不可少之物﹐又爲不必多用之物﹐課卽加增﹐民無大害。嘗見鹽商無不奢侈之極﹐問彼富從何來﹐無非虧欠正課﹐供彼揮霍而已。至虧課日多﹐僅以查抄了事﹐少則數十萬﹐多則百萬﹐積來虧欠﹐不可勝核。且利旣歸鹽商﹐不惟上虧正課﹐抑且下病窮民。其所謂私販者﹐不過肩挑小民﹐挾錢數千﹐藉謀生路﹐一經拏獲﹐名爲私梟﹐法不少宥。是窮民不沾涓滴之利﹐而轉任鹽商有虧欠正課之獘也。可否敕令各省出鹽茶處﹐集議盡善﹐於課有加﹐於民無損﹐總不令商人中飽其間﹐可收裕國便民之利。較之勸捐抽釐﹐其源爲永﹔更請仿唐元和國計簿例﹐凡天下地丁錢糧關稅一切所入之項﹐曁宮庭廉俸兵餉河工一切所用之項﹐匯爲總冊呈覽。幾暇時爲稽核﹐何項可儉﹐何事可裁﹐以天下之大﹐用度之繁﹐隨時隨事﹐斟酌省節﹐卽成巨款﹐亦足少紓用度﹐不然日以用度不足﹐仰費朝廷焦慮﹐而不察餉項之所當儉當裕者何在﹐似不及持其總要之爲善也。

一﹑宜廣舉賢才也。求治之道﹐不患事之不治﹐而患治之無人﹐任用賢才﹐則艱巨可投﹐緩急可恃﹐必能上分國憂﹐下卹民困﹐卽使勢當無可如何﹐亦能鞠躬盡瘁﹐明其忠蓋。況賢能舉賢﹐才能舉才﹐將見轉相薦引﹐賢才皆可互進﹐尢能廣人臣以人事君之義。發逆之亂﹐大臣如胡林翼﹐駱秉章﹐曾國藩﹐各薦賢才﹐卒平禍亂﹐此卽近證。可否特諭內外臣工﹐凡可以建言者﹐令平日畱意人才﹐每歲各舉一人﹐毋論親故並山林布衣之士﹐皆許保薦﹐以備錄用。說者必謂保薦不實﹐援引太濫﹐轉因此恐滋用人之獘﹐不知用賢之途不廣﹐則得賢亦必不多。但令此歲舉數十人中得二三賢才﹐如宋臣之韓琦﹑範仲淹﹑司馬光諸人﹐卽可倚作柱石﹐大才大用﹐小才小用﹐皆足有裨政務﹐患不得才﹐不患無用才處也。尢在準其保薦﹐仍卽準其彈劾﹐隨時錄用﹐仍可隨時去取﹐非必拘於一成而不變也。蓋賢才不聚於朝則散於野﹐況自來邊患﹐皆邊地人導之使然﹐則薦引人才﹐於邊地尢爲急要﹐深恐不爲我用﹐卽爲人用﹐爲患滋大﹔並請相度邊地﹐特立防軍﹐不惟人才可得﹐且可收養一切勇敢之士﹐免窮而爲非﹐或致他人誘用。至於京外各官﹐請隨時互相升調﹐庶中外情勢﹐各自了然﹐免有偏重睽隔之獘。而京官正途人員才可外用者﹐亦免升遷不易﹐有白首郎曹之嘆﹐天下益無棄才矣。

一﹑民力宜急舒也。言利之人﹐但求富國﹐不求富民。豈知民富則飽暖自娛﹐誰復爲非﹔否則惟柔懦之民﹐甘爲饑寒忍耳﹐其彊黠者﹐必致迫而爲盜。後世人心﹐多不羈馴﹐轉樂時有裨政﹐藉事倡惑窮民爲亂﹔及其旣亂﹐往往費國家數十年積蓄﹐不足供十數年戡亂之用者﹔知富國富民﹐勢無偏重也。以釐金論﹐朝廷不得已之爲也﹐奉行不善﹐遂致小民如蹈水火﹐富商大賈﹐或可勉從﹐貧民則重受其累。蓋負販小民﹐挾錢數千﹐衣食賴是﹐仰事俯畜賴是﹐加以應納之釐金﹐重以吏役之嚇索﹐至於風雨奔走﹐尢不能必其貲本不折﹐理宜矜卹﹐今則當其擔負運載而來﹐將至關卡﹐稍形觀望﹐指爲偸漏﹐卽令果屬偸漏﹐國家視民如子﹐亦不過子盜父財耳﹔罪在可原﹐但令照貨補上釐金﹐豈爲寬縱。今則十倍八倍議罰﹐甚有傾其貨不足以償罰項者﹐吞聲忍泣﹐申雪無處﹐以致間有哄折釐卡之事﹐而貧民因之失業者不少。天下自農工外﹐半皆商賈﹐負販小民﹐一經失業﹐保不爲亂﹖可否請稍攺定章﹐無論水陸釐卡﹐凡窮民貨物﹐其貲本不及十千者﹐槪行豁免。說者必謂立法過寬﹐釐金不旺﹐如不及十千者免﹐則百千之貨﹐必有分作十千以求混免者﹐皆不探本源之論。國用稍足﹐且欲並釐金全行裁撤﹐何妨於不得已之中﹐仍寓體卹民力之意。且貨本如至百千﹐急於求售﹐必不作此小算﹐至於釐卡之設﹐尢請不事過密﹐以裕疏通百貨之源。若四方所貢物產﹐亂後元气未復﹐多有荷恩停止者﹐皇仁廣大﹐可否敕令所司﹐逐一查核。如非進用必不可少之需﹐亦許暫行緩免﹐以卹民力。臣見史書於此等事﹐尢極頌美。蓋國貧恃民﹐民貧奚恃﹐是必民力舒而民气乃靖﹐富國富民﹐正非兩事矣。

一﹑州縣宜特愼也。朝廷分任督撫﹐分轄州縣﹐州縣得人﹐亂從何始。且所謂知州知縣者﹐謂其知此一州一縣事也。四民有無遊惰﹐田土有無未墾﹐水旱有無當備﹐習俗有無奢侈﹐分核其目﹐總攬其綱﹐隨事隨時﹐勤加撫字﹐民最有良﹐愛如子弟﹐未有不戴若父母者。從古循吏﹐豈有異術﹐今日州縣之獘﹐苦於攤捐﹐疲於伺應﹐分心於夤緣奔競﹐奪之於利祿身家﹐其賢者已動多窒礙﹐非於上官確有知遇﹐難盡其才。其不肖者則親差役而薄百姓﹐輕民命而喜貪刻﹐借口攤捐﹐隨事誅求﹐以期彌縫。如售其術﹐轉得久於其職﹐問其差役﹐則自數百人多至千人者﹔問其訟獄﹐有因子人監押數十人者﹔夫以差役如許之多﹐不耕不織﹐仰賴其官爲生﹐欲不魚肉百姓能乎﹖監押如許之多﹐又不卽行審結﹐欲其爲民造福﹐無取於民能乎﹖則差役非視州縣繁簡﹐照例定額﹐不準多役一人﹔訟獄非月報上官﹐限時了結﹐不準遲延一事﹕皆不能止其獘。至於攤捐過多﹐交代難淸﹐非將久已無著之項﹐分年限遠近﹐槪行豁免﹐則轇轕永無已時。雍正年間﹐曾經特旨寬免﹐蓋交代一日不淸﹐州縣無一日可期振作﹐請敕凡有攤捐及虧短正課之州縣﹐分限遠近﹐或準予豁免﹐或減數追賠﹐並請於其統轄之官﹐其有失查處分者﹐可否加恩寬免﹐以杜瞻徇﹐庶可限時淸結﹐交代一淸。此後州縣少一分之虧累﹐卽爲國家多一分之正供。合之天下﹐實爲巨款。經此次淸結後﹐如再虧短﹐請申明雍正年間分賠之例﹐庶可稍救其獘﹔至州縣之賢者﹐許督撫不次保薦﹔其不肖者請復申明古制。去官之日﹐書其貪劣之迹﹐以示鑑戒。天下省分﹐由州縣合並而成﹐督撫得人﹐則一省治﹐州縣皆得其人﹐則州縣無不治。其足敗州縣之治者﹐如巡檢﹑典史﹐交劣紳﹑收民詞﹑索陋規﹑縱賊盜﹐甚則挾制官長﹐畏其反噬。其賢者𨿽亦有人﹐而類此者﹐則往往皆是﹐致民間有「水旱害我﹐過時能止﹐巡典害我﹐連及孫子」之謠。可否於州縣寥闊之區﹐與其立三﹑四巡檢﹐或斟酌攺並爲縣﹐或攺設理事同通﹐經始𨿽難﹐爲利至大。蓋巡典之病民﹐如蝕物之蠹﹐有陰受其毒而不覺者。今但視作小官﹐以不足輕重置之﹐而不知其禍民至此﹐或準州縣隨時參劾﹐稍寬其事後發覺失查處分﹐亦足少救其獘。東漢愼選牧令﹐治增上理。甚足爲鑑。

一﹑奢侈宜嚴禁也。僭亂之禍﹐始於飲食衣服之微﹐節儉非特厚風俗﹐亦以昭示尊卑﹐潛消其僭亂之心。年來屢降諭旨﹐裁革繁費﹐然迄今未止者﹐民力多窮﹐非不各有欲儉之心﹐習俗相沿﹐已非旦夕﹐眾人奢而一人獨儉﹐恐爲眾人所恥耳。豈知奢侈之害﹐不可勝言﹐卽以中人論﹐一年所用﹐百金已足﹐儉則隨分可以相安﹐不儉則百金外不能不有所益。其賢者則左支右絀﹐彊持門面﹔不肖者如爲官則必貪索百姓﹔胥役則必惡詐良民﹔百工必作僞器﹐以妨民用。種種相習於僞﹐奢則貧﹐貧則爭﹐爭則爲亂﹐凡可以致利者﹐爲鬼爲蜮﹐無所不至。此實人心風俗大患。今旣各有欲儉之心﹐則因其心之所欲儉﹐導以分之所當爲﹐挽回澆風﹐勢亦尙易。然正非空言誥誡﹐遂可見效也。儉必有自﹐不求所自﹐儉從何始﹐必朝廷以儉爲天下先﹐官紳以儉爲小民倡﹐如不貴珍玩之物﹐不求耳目之好。次則如飲食之數十品裁而十數品也﹐賤者不準服貴者服也﹐凡冠婚宴會一切﹐會典所載﹐擇其易遵者﹐刊爲條目﹐頒示天下﹐令官與官相約﹐紳與紳相約﹐各勉其親戚﹐各戒其子弟﹐各抑其僮僕﹐俾知儉爲美徳﹐不儉則貧﹐且爲犯分﹐於法有懲﹐則奢侈可息﹐風俗可正。如通商之事﹐始於以異國之物爲可珍﹐遂縱其往來而無所禁﹐皆侈之害致之也。失於旣往﹐尙可補於將來﹐則奢侈之宜嚴禁也。

一﹑邊情宜深悉也。語云知己知彼﹐百戰百勝。必知我之可以勝彼者何在﹐不及彼者何在﹐與彼之所可恃者何在﹐所不可恃者何在﹐按癥發藥﹐病乃可愈。不悉其情﹐徒震其勢﹐气先自餒﹐勢難振作。今力主通商者﹐忽忽相安﹐但求無事﹐而不思一制之之術﹐一旦有事﹐不知其何恃而不恐也﹐不知其何恃而可永保無事也。然力阻通商者﹐其意𨿽可嘉﹐而未計得萬全﹐急欲輕於一試﹐亦不知其何所見﹐而一切皆可無慮也。此皆不識敵情之過。主和議者﹐但以敵人爲可畏耳﹐不知當事者欲計萬全﹐因覺彼有可畏﹐在百姓則無一畏彼也﹐且彼亦何嘗不甚畏我﹐如無所畏﹐要求必不止此。又謂機器難及耳。然見彼國所著各書﹐電學是其創發﹐其餘大抵以水火相激之气﹐運以機輪耳。如中國所用器物﹐彼嘗取以爲證﹐謂之東來法﹐惜中國人習而不察﹐且用之微細之物﹐未嘗擴而大之耳。公輸偃師之巧﹐古多傳人﹐祇以技藝之微﹐無關大道﹐人乃不習。設以功名求之﹐富利誘之﹐精巧何難勝彼。見有同文館之學習矣﹐有出洋之學習矣﹐聞疆臣久有洋學特科之議﹐深謀遠慮﹐原欲多得善爲機器之人﹐然官招之學﹐不如兼令民自爲學﹔請敕通商衙門﹐將彼所著之書﹐刊布各省﹐令民間易於購買﹐卽易於學習﹐有能制造有用機器者﹐準其呈試錄用﹐俾天下人知其機器並非絕學﹐免多羨懼。夫人情懼之則不敢與爭﹐羨之則易於求學﹐此亦懾服敵情振作人心之一端也。且所以暫羈縻者﹐亦慮患伏肘腋耳。前此發逆之亂﹐亦曾近犯天津﹐兵民合剿﹐卒亦就滅。今請視如發逆﹐有不可片刻與立之勢﹐抉疵攻瑕﹐制非無術。況咸豐年間﹐其由天津得犯京師者﹐藉數百內姦導之前驅﹐時驟未及防﹐事起倉卒﹐因議和款﹐並非力與血戰﹐勢誠有不敵也。若槪以患伏咫尺爲慮﹐設使患不生於遠人﹐如嘉慶間林淸之事﹐防之豈勝其防﹖我朝上承天眷﹐下順人心﹐是以定臺灣﹑平回疆曁金川等處﹐武功煌煌﹐前代莫比﹐信乎確有萬年不拔之基者。今日之勢﹐較之吳逆時爲何如﹐是在不安於弱﹐首恃天威﹐有以懾之﹐而後除之自易耳。彼見人心之不可彊﹐又見天怒之不可犯﹐气卽自餒﹐彊極則弱﹐勢所必至。且我之所慮於彼者固多﹐而我之所以勝之者尢非一事。彼人多爲貿易而來﹐其習中事者﹐屈指可數﹐非若我國之欲滅之者眾也。以人心論﹐則我眾彼寡﹐彼從數萬里來﹐有海國風波之險﹐有急難求援之慮。非若我之有險卽守﹐隨募皆兵也。以地勢論﹐則彼勞我逸﹐彼之於我﹐語言不通﹐風土不宜﹐道路不習﹐非有內姦﹐勢莫敢動。以情勢論﹐則彼客我主﹐且彼所恃者鐵甲船與火器耳﹐一登陸岸﹐旣不及我馬軍之馳騁﹐又不及我步軍之輕利。以營陣論﹐則彼拙我智﹐未有智不可以敵拙﹐主不可以先客﹐逸不可以待勞﹐眾不可以擊寡者。不此之求﹐气何能壯。至其傳教﹐原不足患﹐所最可患者﹐倘其習知我國體制之尊崇﹐禮樂百官之美富﹐名教綱常之正大﹐生覬覦莫測之心﹐卽以中國之教﹐買服中國人心﹐然後蠶食爭據﹐患何可言。幸其以教脇人﹐而人不服﹐又幸其志僅通商﹐和可了事﹔然久處中國﹐再數年不能必其不出於此。且恐姦民有以教之﹐更或挾之爲亂﹐如五代時事可鑑。則今日所最要者﹐仍莫如沿海各處﹐添設專閫大員﹐特立防軍﹐收聚沿海貧民﹐厚其月餉﹐免爲彼用﹐又可鑑別其中人才﹐其熟識海防情勢者﹐破格超擢﹐畱爲他日破敵之用。才無兩立﹐不爲我用﹐卽爲彼用﹐一爲彼用﹐則貧者貪彼之利﹐爲彼致命。有才者受彼籠絡﹐攻我之瑕﹐外來之患﹐古多似此。今請事事求一自彊之術﹐時時存一和約難恃之心﹐於敵人情勢﹐纖微求悉﹐見事明乃能作事勇﹐無過疑忌﹐無過遊移﹐廓淸海宇﹐正非難事。如不熟悉其情﹐徒驚其勢﹐則患伏因循﹐振作無自﹐積弱日深﹐久後何堪設想﹐所謂邊情之宜深悉者此也。

臣不揣至愚﹐謹陳管見﹐是否有當﹐伏祈聖鑑。

籌議羅應旒條陳疏﹝光緒五年﹞沈葆楨

頭品頂帶兩江總督臣沈葆楨跪奏﹐爲遵旨籌議密陳事。

竊臣承準軍機大臣字寄﹐光緒五年六月初七日奉上諭﹐都察院代遞貴州候補道羅應旒敬呈管見一折﹐所陳各條﹐有無可采﹐著李鴻章﹑沈葆楨體察情形﹐妥籌具奏等因。欽此。仰見我皇上博采兼諮﹐邇言必察﹐循誦再四﹐欽佩難名。查該道所陳各條﹐大旨在力求自彊﹐而亦不無窒礙難行之處。謹逐條悉心籌議﹐爲我皇上陳之。原奏整學校以新吏治一節﹐查經世書院之名﹐至美也﹐而收效則紆。前福建巡撫王凱泰設致用堂﹐議者或以爲迂﹐然久之必有穎異之才﹐出乎其中﹐栽者培之﹐非一朝一夕之故也。八比代聖賢立言﹐今𨿽漸失初意﹐然國家所以統天下之智愚賢不肖﹐不敢棄聖經賢傳如弁髦者﹐未嘗不賴乎此。而士民親上死長之義﹐亦隱隱藉以護持。惟詩賦實非經世急需﹐似宜節豪傑有用之精神﹐使專於所向。京師之同文館﹐及閩滬兩局﹐皆西學權輿﹐然在中國所延洋師﹐以教語言文字則有餘﹐欲究其事理根源則不足。取法乎上﹐終必引而置之莊嶽之間﹐但能於出洋局面﹐加意提撕﹐其學成而歸者獎進之﹐優異之﹐後來之秀無待他求矣。今之仕途有四﹐曰科甲﹑曰軍功﹑曰吏員﹑曰捐納。因材器使﹐何地無賢﹐偏重一途﹐或有時不能自堅其說。臣以爲自古無久而不敝之政﹐隨時補救﹐則視乎其人﹐爲部堂爲疆吏者﹐誠能仰體朝廷所寶惟賢之意﹐不執成見﹐但嚴別其人之賢否﹐可者用之﹐不可者去之﹐涇渭分則人知自勵﹐觀感興起﹐豈有甘以不肖終者哉﹗原奏練武技以自彊一節﹐欲以勇營承綠營之乏﹐意則善矣﹐而事不可行。原勇營之始皆身經百戰者也﹐本來面目﹐久則漸忘﹐全賴統率者隨時申警之﹑訓練之﹐使日習於勞﹐無自長其驕惰之情﹐疲苶之气。江南如捕蝗﹑工程﹑水利﹑緝私各事﹐何者不責諸防營﹐聞召卽行﹐如響斯應。惜限於餉力不敷徵發﹐若再按照汛地零星分布﹐流獘滋多﹐散處則調集需時﹐孤立則操演必懈﹐久之而入綠營習气之中﹔至練習鄕團﹐每由民間自願﹐官豈能彊之於無事之時。民風惟苦其不醇﹐民气惟患其不靜﹐導之煩擾﹐則陵弱暴寡之念生﹐且方驅之歸農﹐豈容多其期會﹐使更無暇日哉﹖武科爲國家定制﹐而弓箭刀石﹐在今日不適於用﹐誠有如該道所言者。弓箭之優劣﹐騎射已得其大端﹐似步箭可攺爲洋槍﹔膂力之彊弱﹐硬弓已得其大端﹐似刀石可攺爲洋炮﹔量予變通﹐使所習卽所用﹐在幹斷參酌施行耳。原奏精機器以利用一節﹐查鐵路以便轉輸﹐電綫以通文報﹐均非不適於用。然創舉必視民情。臺灣則可行﹐以其爲民情所安也。他處則難行﹐以其爲民情所駭也。官爲之倡﹐尙恐股分未易招集﹐民間各顧私利﹐誰能起而獨任其難。閩局造輪船﹐滬局造槍炮﹐津局造子藥﹐幸各著成效﹐但能寬籌經費﹐不見異而思遷﹐自有由專得精之一日。時未至﹐學未成﹐𨿽破格招之無益也。原奏參法例以謀遠一節。查西律與中國不同﹐而有可采用者﹐中國軍流徒各犯﹐豢養有費﹐遞送有費﹐然朝至則夕逃﹐其待赦而歸者十不二三。又以食用不敷﹐往往騷擾閭閻﹐民苦之﹐官亦苦之。如參用西法﹐按其年限﹐勒做苦工﹐課其勤怠而賞罰之﹐徐磨其桀驁之气﹐而陰化其遊惰之心﹐疾去業成﹐或有因而攺行者矣。吾民之謀食外洋者﹐不可以數計﹐同是天朝赤子﹐各使臣自當仰體徳意﹐力爲保護﹐而徧設領事﹐力殊難給。所稱身價稅足抵薪費者﹐耳食之談﹐胡璇澤其已事也﹐華民之至外國者﹐工居十之九﹐謀食之不暇﹐欲其操習武技爲百萬可恃之師﹐非其實矣。華民甘納身價稅者﹐寄身異城﹐劫其威耳。若內地行之﹐有不眾怨沸騰變態百出者耶﹖取諸人以爲善﹐要在擇而從之。凡有傷政體者﹐宜槪屏勿道。原奏握利權以儲費一節。查礦務專派大臣﹐恐獘多而利少﹐似不如責成督撫﹐就已開之礦著有成效者﹐實力開采﹐然後移所贏之資以辦他處﹐斯循序漸進﹐而人不勞﹐數道並舉﹐萬無此經費﹔而畚鍤甫集﹐又聞他處之利十倍﹑百倍於是﹐輒思捨己蕓人﹐終之一無所得而已矣。換約列作專條﹐自是先事豫防之意﹐第彼未嘗明言之也。如我先啟其端﹐轉似授之以柄。謂禁種罌粟徒然益彼之利﹐不知服洋煙者﹐華土洋土各自爲癮﹐從前罌粟徧地﹐洋土並不爲之減價﹐淮北一帶﹐比戶藏土﹐幾如家釀。至婦孺亦沾染之﹐習以爲常。無賴少年﹐偶闕不時之需﹐卽出而行劫﹐盜案山積﹐職此之由。往往所得不及數金﹐而罪幹大辟。官書夜燭﹐能勿痛心。自飭禁以來﹐𨿽盜案未能盡絕根株﹐而犯者漸少。蓋非其土之所自出﹐則價必貴﹔價貴則食之者寡﹐非迫於萬不得已﹐亦不肯輕性命若鴻毛也。且任其見利而趨﹐不幸天災流行﹐饑饉再見﹐膏腴彌望﹐盡成石田﹐抱珠玉而塡溝壑者﹐比比皆是。晉豫其前車之鑑矣。洋藥釐稅並徵﹐業已大費唇舌﹐而謂逢關增稅皆能以我之智﹐成彼之愚﹐言之盡足快心﹐第稅出於洋商﹐恐未能盡如吾意耳。絲茶貿易愈幻愈險﹐華商有擁數十萬之產一擲傾家者﹐狡獪如洋商﹐時亦不免虧折。欲責華商自運以試於數萬里外﹐空無依傍之境﹐難矣。以上各節﹐謹就愚慮所及﹐恭折密陳﹐以備芻蕘一得﹐伏乞聖鑑訓示施行。

會籌海防購船疏﹝光緒六年﹞奕欣等

和碩恭親王臣奕欣等跪奏﹐爲會籌海防購船事宜﹐恭折密陳﹐伏祈聖鑑事。

竊臣衙門前因南洋海防經費﹐所儲無多﹐請由出使經費項下﹐於兩年內撥銀四十萬兩﹐接濟南洋購船之用。嗣因李鴻章奏遵議海防購船各節﹐復經臣衙門請將廣東﹑福建﹑浙江﹑山東各省應購船隻﹐敕下李鴻章一手經理﹐代爲訂辦各等因。均於光緒五年十一月間﹐先後奏奉諭旨﹐遵照辦理在案。查北洋海防﹐經李鴻章辦理有年﹐規模粗具﹐南洋海口較多﹐日本擅廢琉球﹐意存窺伺﹐防務尢爲喫重。前次王大臣等會議籌備邊防一折﹐亦以南北洋海防﹐應分別預爲布置水陸各軍﹐以期有恃無恐。臣等查陸軍可輔水師之不足﹐而水師購買鐵甲﹐經費旣屬不敷﹐祇可先行置備蚊船﹐分布各要口﹐以聯聲勢而資調遣。就大局而論﹐擬於北洋各口﹐分撥蚊船四隻﹑碰船兩隻﹔南洋各口﹐亦須照北洋蚊船﹑碰船之數﹐扼要駐守。福建臺灣﹐密邇東洋﹐另擬籌備蚊船四隻﹑碰船二隻﹐以壯聲威。其餘山東﹑廣東﹑浙江等省﹐自行籌購各船﹐不在此列。北洋於上年業經購到蚊船四隻﹐由李鴻章驗收﹐並議購新式兼碰快船兩隻﹐已屬總稅務司赫徳訂辦。南洋亦有先購之龍驤等四船﹐見復據署南洋大臣吳元炳奏報﹐已函商李鴻章﹐照樣代購新式兼碰快船二號﹐惟龍驤等四船﹐聞須分別修理等語﹐奉旨著卽趕緊辦理等因。欽此。該大臣等當自欽遵妥辦。福建應購船隻﹐前據何璟等奏稱﹐業經密飭司道﹐於應辦海防各工程內﹐實力撙節﹐籌備蚊船兩號之費等因。此外尙應添購蚊船兩隻﹑碰船兩隻﹐約共需銀九十萬兩之數﹐前次王大臣會議折內﹐停後山之役﹐每年計可節省數十萬兩﹐惟經費𨿽有可籌﹐而湊集尙需時日﹐定購船隻﹐又不可稍緩須臾。擬由戶部查照王大臣會議所奏﹐於提存四成洋稅項下﹐酌撥三十萬兩﹐交由李鴻章先行定購蚊船兩隻﹐以備分布閩省海口。其餘六十萬兩﹐應請敕下福建督撫﹐陸續籌解李鴻章分期付給﹐至所購船隻﹐來華尙早﹐管駕操練諸法﹐中國水師將弁﹐未能嫻習﹐亟應籌劃。上年七月間﹐赫徳在臣衙門條陳試辦海防章程﹐意在參用西人。臣等當經函商南北洋大臣﹐因沈葆楨以中外人員﹐共事不易﹐且以赫徳攬權爲慮﹐遂未定議。此次洗馬張之洞片奏內稱﹐天津𨿽購有外洋戰艦﹐聞水手運用﹐猶未嫻習﹐臨戰不足恃﹐教練海戰﹐實是西人所長﹐赫徳願覓西士﹐助我教練海防﹐其說未嘗不可酌采。但須權操自我等語。擬請敕下李鴻章卽與赫徳商定﹐將各省應購船隻﹐迅由電報轉寄外洋定購﹐應如何分起兌價驗收﹐均由李鴻章妥速籌議。其管駕教練﹐如何兼用西人﹐並請敕下南洋大臣﹑福建督撫與李鴻章先事妥籌。緣防務刻不容緩﹐經費更非易籌﹐李鴻章熟悉情形﹐自必力任艱巨。將來各船購到﹐無事時合操分守﹐有事時策應調援﹐自應由該大臣會商南洋大臣及各督撫﹐隨時酌量辦理﹔總期緩急足恃﹐戰守兼資﹐庶經費不致虛糜﹐而外侮或可抵禦。所有臣等會籌海防購船各緣由﹐是否有當﹐伏乞聖鑑。

詳議籌邊之策疏﹝光緒六年﹞世鐸等

和碩禮親王臣世鐸等跪奏﹐爲詳議籌邊之策﹐恭折覆陳﹐仰祈聖鑑事。

竊臣等遵議俄國約章一事﹐已於本年正月初三日會奏﹐並聲明籌備邊防事宜﹐再行詳細妥議﹐另折具奏等因在案。今者於十七日﹐臣等復行公同集議﹐將諸臣節次條陳各折片﹐詳加核閱﹐折衷羣言﹐兼綜博采﹐謹將邊防籌餉儲才三大端﹐分別八條﹐恭候聖裁。

一﹑西路邊防宜籌也。左宗棠久膺邊寄﹐自能獨當一面﹐籌劃周詳。惟劉錦棠一軍﹐爲西師綱領﹐扼紮前敵﹐似宜重其事權﹐敕令幫辦左宗棠軍務。金順所部﹐兵力尙厚﹐惟錫綸現駐塔城﹐與俄人偪處﹐兵力太單﹐應令就地選募邊人﹐招徠番屬﹐以壯聲威。擬請敕下左宗棠﹐申戒將士﹐先爲不可勝﹐以待敵之可勝﹔務使我直彼曲﹐我主彼客﹐方能常操勝算。至於練生軍以防師老﹐足糧食以計久長﹐聯兵勢以完後路﹐均爲目前要著﹐應令亟行經畫﹐益固遠圖。

一﹑北路邊防宜籌也。烏裏雅蘇臺﹑科多布﹑庫倫﹐皆與俄境毗連﹐𨿽系次衝﹐亦宜防範。擬請特派知兵大臣﹐簡調精銳﹐分駐其地。綏遠城﹑張家口均屬近邊﹐見宜調集北地精兵﹐分屯兩處。查曾國荃所部劉連捷一軍﹐見無所事﹐宜令移紮綏遠城。李鴻章所部淮軍﹐其見紮山東張秋鎭者﹐人數尙多﹐宜令分紮張家口。將來如敵勢趨重北路﹐烏科庫等城﹐再爲增設重兵﹐卽將綏遠城﹑張家口兩軍﹐調赴前敵。事緩時﹐仍調回近邊屯紮﹐免致聚兵漠北轉運艱難。賽爾烏蘇爲烏﹑庫兩城總路﹐再能專駐一軍﹐尢可相機策應。惟漠北荒涼飛挽不易﹐自宜講求屯墾﹑畜牧諸法﹐以爲持久之計﹐應飭各該大臣認眞督辦﹐內外蒙古﹐沿邊屏蔽﹐擬請簡派親信威重之王大臣﹐設法聯絡整頓。其應如何擇要練兵﹐核給餉需軍械之處﹐卽飭會同各汗﹑各札薩克籌議奏明﹐趕緊辦理。蒙古近甚貧弱﹐𨿽不能恃以禦敵﹐猶可固結其心﹐藉壯聲勢﹐與官軍相資爲用。

一﹑東路邊防宜籌也。吉林﹑黑龍江﹐兩面與俄接壤﹐俄人近年在海參崴地方﹐悉力經營﹐已成重鎭。其意存窺伺可知。是東三省之亟宜規畫﹐固不徒爲今日設防計也。三省中吉林﹑黑龍江﹐人材物力﹐均可就地取資﹐應責成各該將軍﹐選將練兵﹐本地獵戶人等﹐素稱勇健﹐亦可募用。其招集打牲﹑索倫諸部落﹐及辦理金匪﹑墾荒﹑榷稅各事宜﹐一並飭令詳爲經畫。惟各該將軍任大責重﹐文武兼資之才﹐不可多得﹐應請特簡練達公正大員﹐周曆三省﹐訪查見在情形﹐妥籌辦理。或應派知兵重望武員﹐幫同訓練﹐或應調明幹耐勞文職﹐經理地方﹐以期擇人分任﹐事無不舉﹐至奉天一省﹐就陸路論則爲腹地﹐而沿海口岸﹐亦不可不防。況國家根本之地﹐尢應格外愼重。擬請酌調中原宿將﹐統帶舊部二﹑三千人﹐前往擇要屯紮﹐以爲陪都拱衛﹐兼可教練制兵。松花江久爲俄人窺伺﹐應如何制造戰船﹐添練水師之處﹐並請敕下該將軍等察看情形﹐速籌舉辦。

一﹑北洋海防宜籌也。天津海防﹐李鴻章辦理有年﹐見在建築炮臺﹐購備戰船守具﹐粗有規模﹐就大局而論﹐亟應整頓水師﹐備齊戰艦。在山東奉天對岸之煙臺﹑大連灣等處﹐擇要扼紮﹐以固北洋門戶。奉天營口﹐本屬北洋所轄﹐所有該處海防﹐並歸李鴻章統籌兼顧﹐庶幾呼應較靈。至見在水師不足﹐仍宜注重陸師﹐以期有恃無恐。李鴻章所部淮軍﹐久經戰陣﹐亦宜有威望宿將統之﹐應否奏調劉銘傳赴津﹐以資倚任之處﹐並請敕下李鴻章迅速奏明辦理。

一﹑南洋海防宜籌也。目前防俄之策﹐陸路重於海道﹐夫人知之。惟上年倭人擅廢琉球﹐意在藉端生釁﹐窺我臺灣。俄倭之交﹐最爲詭祕。此時俄事未定﹐難保不嗾倭滋事﹐多方擾我。南洋海面遼遠﹐𨿽不能處處設防﹐而福建之臺灣﹑廈門等處﹐江蘇之吳淞﹑長江等口﹐尢爲喫重之區﹐應請敕下各該督撫﹐各就地方情形豫爲布置﹐仍簡練陸師﹐以輔水師之不足。

一﹑餉需宜綜核也。西徵本有專餉﹐津防水陸各軍﹐亦有奏定北洋海防經費﹐及淮軍專餉﹐應分飭全數解足。其東三省練餉協餉﹐近年未能解足者﹐亦應勒限淸解。若如此次所議﹐開辦東西兩路邊防﹐需費甚覺浩繁﹐應由戶部過盤籌劃﹐先盡丁漕鹽關﹐實力整頓﹐並將釐金洋藥稅等項﹐責成各督撫﹐力除中飽濫支諸獘﹐務令涓滴歸公。惟邊防亟宜舉辦﹐需餉正殷﹐應先由戶部於提存四成洋稅項下﹐酌撥巨款﹐以應急需。一面按年指撥各省有著的餉﹐俾無缺誤。

一﹑籌餉宜節流也。各省防營﹐除直隸陜甘等省須辦邊防﹐曁雲貴廣西邊瘠省分﹐營勇本少﹐均毋庸議減外﹐其餘各省﹐水路防勇尙多﹐應由各該督撫酌量情形﹐實力裁撤。此爲節流之一。沿海各省﹐向有額設外海水師﹐原爲平日綏靖海疆之用﹐自輪船駛入中國﹐此項戰船﹐全無所用。自宜變通舊制﹐分別裁汰。此爲節流之二。軍興以來﹐各省每辦一事﹐動設一局﹐薪水口糧﹐糜費滋甚﹔在當時或亦不得不然﹐事平以後﹐相沿成習﹐徒有局務之虛名﹐並無應辦之實事。其釐金﹑海運﹑督銷等局﹐甚至有官紳並不在事﹐安坐而得薪水者。若各省破除情面﹐痛予裁除﹐所省實不可以數計。此爲節流之三。前因日本圖擾臺灣﹐遂有開辟後山之議﹐數年以來﹐未有成效﹐而每年耗餉至數十萬兩﹐何如停止後山之役﹐移作海防之用。請敕下閩省督撫﹐權衡時勢﹐擬議奏明辦理。此爲節流之四。大抵理財之道﹐開源不可不愼﹐而節流不得不嚴。是在各督撫之實事求是矣。

一﹑人才宜廣儲也。見旣整理邊防﹐沿邊各督撫將軍都統﹐才略素優者﹐固不乏人。其中間有但習吏事﹐未諳兵機者﹐應請旨隨時考核﹐與腹地對調﹐以收人地相宜之效。務令各邊重鎭﹐均系緩急可用之人。此外羣策羣力﹐亦須博搜文武將佐﹐供目前驅策之材﹐備異日幹城之選。應請敕下大學士六部都察院堂官﹐各省督撫將軍﹐曁勛績素著之大臣﹐如彭玉麟﹑楊嶽斌等﹐各舉所知﹐或才略過人﹐或驍勇善戰﹐或熟悉洋情﹐通曉外國語言文字﹐或善制炮械﹐精通算學﹐無論文武士人﹐一體列薦﹐不得以無人可保塞責﹐候朝廷選擇錄用﹐發往各邊練習。其在籍宿將﹐應請酌量宣召來京﹐隨宜任使。

以上各條﹐臣等悉心籌議﹐意見相同﹐仰懇聖明裁奪﹐嚴飭中外實力舉行。夫立國之道﹐不患敵彊﹐而患我不自彊﹐無論有無外患﹐但期邊圉日固﹐自能操縱裕如。若永保和局﹐固不必輕啟兵端﹐卽釁自彼開﹐亦不至全無戰備﹐內外一心﹐共維大局﹐固不僅爲目前防俄起見也。所有臣等會議籌備邊防緣由﹐謹合詞恭折覆奏﹐伏乞聖鑑。

遵覆查明及籌辦情形疏﹝光緒六年﹞劉坤一

頭品頂戴兩江總督臣劉坤一跪奏﹐爲遵旨分別查明﹐及見在籌辦情形﹐密折覆陳﹐仰祈聖鑑事。

竊臣於光緒六年七月十七日承準軍機大臣密寄﹐十一日奉上諭﹐詹事府右庶子張之洞奏陳﹐應防要地事宜等因。欽此。跪誦之下﹐仰見我皇上洞燭幾先﹐綢繆未雨﹐感佩難名。當經恭錄密速咨行去後﹐旋接彭玉麟來函﹐謂以時往來吳淞﹑狼福山﹑江陰﹑焦山上下﹐何處有警﹐則隨宜策應﹐以赴事機﹐業經專折覆奏。彭玉麟督辦江防多年﹐情形極爲熟悉。臣愚亦謂吳淞口及長江口﹐地段太寬﹐扼守非易。如爲萬全之計﹐莫如守吳淞之黃浦江口﹐以保蘇松。再守長江之江陰兩岸﹐及圌山﹑焦山等處﹐以固上游各省門戶。彭玉麟所議﹐實洞括全局之諭。臣抵任後﹐覆陳防務情形﹐謂與彭玉麟籌商﹐務以江陰﹑鎭江等處爲長江鎖鑰者﹐卽此意也。惟從前議造沿江炮臺﹐以圌山關附近焦山﹐而焦山聳峙江中﹐視圌山關尢爲天設之險。時以經費支絀﹐不得不先焦山﹐而後圌山。見經接續興修炮臺﹐似此重關疊隘﹐敵船益無從蹈瑕抵隙而來矣。江南兵輪無多﹐彭玉麟見需出洋分巡之兵輪一號﹐必不可少。屆時自當酌派應用﹐此臣接彭玉麟函商﹐及見籌扼要設防之實在情形也。又據江海關道劉瑞芬稟復﹕俄人並無在上海購買大宗煤斤情事﹐惟聞在日本長崎買煤甚多。查上海向非產煤處所﹐中外輪船所用﹐均由東西洋轉運而來。俄船由海道來華﹐路經日本﹐該處產煤旣旺﹐價值復廉﹐似無須轉而求諸上海。聞近來各新聞紙﹐有俄國兵船所需煤斤﹐在新加坡采辦﹐及俄人在長崎議買煤銀五十萬圓﹐運往琿春﹐長崎有洋行承辦煤一萬噸﹐運存琿春對岸之海帶角地方各等語。劉瑞芬所稟﹐尙與相符。惟俄人詭譎異常﹐難保不廣收中國見有之煤﹐使我兵輪﹑商輪﹑船政﹑機器局﹐日用所必須者﹐均爲所窘。臣已咨商閩浙總督臣何璟﹐派員赴臺灣煤礦﹐查見存數目﹐分致南北洋及各省解款購辦﹐卽運儲江海各口﹐以備不時之需。另飭招商局多購洋煤﹐萬一官船缺煤﹐亦多移借。復由江海關道密飭上海華人各煤行﹐不得將多煤售與俄人﹐亦不得代其轉買。𨿽上海洋人經手買賣煤斤者﹐未能一體禁止﹐然似此多方防範﹐彼族當無從竭澤而漁﹔卽辦理亦尙不著形迹。此查明俄人並未在上海購定大宗煤斤﹐及豫行設法牽制之實在情形也。日本助俄﹐事所或有﹐第揆之理勢﹐似不盡然。日本北與俄鄰﹐樺太千島之互換﹐非其心之所願﹐屈於勢不敢爭耳。其防俄甚於防中國。臣前在都門﹐與日本使臣晤談兩次﹐彼屢以唇齒相依爲言﹐卽使言語不盡由中﹐而利害實系如是。臣愚以爲中俄萬一有事﹐日本必照英國公法﹐自處局外﹐似未肯與之合謀﹐徒使俄益日彊﹐以結怨於中國。該國商務﹐見查南洋各口所報﹐並無可允未允之案﹐僅有光緒五年日本領事在江海關請免煙酒兩稅﹐稍有辯論。嗣議定進口煙以三四十斤﹐酒以一二百斤爲度。準其免稅﹐多則照徵﹔後亦並未再有所請。臣仍當密飭各關道﹐此後與彼國交涉商務﹐均按條約一律持平﹐毋得稍涉偏枯﹐俾免俄人藉得施其勾結之計。防海新論一書﹐臣於未奉諭旨之前﹐已飭上海制造局印送百部﹐見據全數解到﹐以六十部分給江南各營﹐以四十部咨送總理衙門﹐轉發東三省﹐並飭該制造局另刷多部﹐呈送沿海各省﹐務使人人閱習﹐卽其立法而師其用心﹐庶幾變通盡利﹐上副朝廷愼重海防﹑造就將才之至意。所有分別查明﹐及見在籌辦情形﹐謹恭折密陳﹐是否有當﹐伏乞聖鑑。

瀝陳球案倭約疏﹝光緒六年﹞陳寶琛

日講起居注官右春坊右庶子臣陳寶琛跪奏﹐爲俄事垂定﹐球案不宜遽結﹐倭約不宜輕許﹐勿墮狡謀而開流獘﹐恭折瀝陳﹐仰祈聖鑑事。

臣聞日本使臣﹐近因俄約未定﹐乘間請結琉球一案﹐啖我以南島﹐而不許存中山之祀﹐復欲攺約二條﹐總署惑於聯倭防俄之說﹐辦理已有成議。臣聞之﹐且疑且愕﹐以爲分琉球﹐一誤也。因分琉球而攺舊約﹐又一誤也。分島之誤﹐近於商於六里之誑﹐因分島而攺約之誤﹐近於從井救人之愚﹐中國受其實害﹐而琉球並不能有其虛名。五尺童子﹐猶不肯墮其術中﹐堂堂大朝﹐柰何出此﹖竊謂俄倭沓至﹐總署當持以鎭定﹐朝廷當示以權衡﹔俄彊國也﹐倭弱國也﹔馭俄人宜剛柔互用﹐而倭則可剛不可柔。處俄事已不能過緩﹐而倭則宜緩不宜急。敢抉其利獘﹐權其情勢﹐爲我皇太后﹑皇上縷析陳之。日本旣與我立約通商﹐無故擅滅琉球﹐虜其王﹐縣其地﹐中國屢與講論﹐則創爲兩屬之說﹐橫相抵制﹐彼卽以沃腴歸我﹐而中國意在興滅繼絕﹐尙未可義始而利終。況所割南島﹐皆不毛之地﹐置爲甌脫﹐則歸如不歸﹐若用以分封尙氏苗裔﹐則貧不能存﹐險無可守﹐他日必仍爲倭人所吞並。此分割琉球之說斷不可從者也。琉球中北諸島﹐日本旣全據之﹐若爲持平之論﹐日本應聽我擇有利於中無損於東之事﹐加入約內﹐以相償抵。而今所攺之約﹐則大不然。道路傳聞﹐謂止攺約兩條。一曰利益均沾﹐一曰舊約與加約有礙﹐照加約行。其居心叵測﹐無非欲與歐洲諸國﹐深入內地﹐蠅聚蚋嘬﹐以竭中國脂膏。況此外又有管轄商民﹐酌加稅則﹐俟與他國定議後﹐再與中國定議等語。則是二條之外﹐又增二條。且故爲簡括含混之詞﹐畱一了而不了之局﹐以爲他日刁難地步。此酌攺條約之說﹐斷不可從者也。論者謂速結琉球之案﹐卽可聯倭以拒俄。臣愚殊不謂然。夫中國所慮於日本者﹐接濟俄船煤米耳。以長崎借俄屯兵耳。然倭人畏俄如虎﹐中國之力﹐終不能禁日本之通俄﹐日本之親我與否﹐亦視我之彊弱而已。中國而彊於俄﹐則日本不招而自來。中國而弱於俄﹐𨿽甘言厚賂﹐與立互相保護之約﹐一旦中俄有釁﹐日本之勢﹐必折而入於俄。萬一中國爲俄所挫﹐倭人見隙可乘﹐又必背盟而趨利便﹐皆勢之所必至也。夫利害所關﹐形勢所迫﹐𨿽信義之國﹐不能保其必守盟約﹐而況貪狡齷齪如日本者乎﹖使日本而能守約﹐則昔歲無臺灣之師﹐近年無琉球之役矣。何也﹖此二事皆顯背條約者也。然則琉球一案﹐與日本之和不和何涉﹔日本之和不和﹐又與俄事之輕重利害何涉。而目論之士﹐動謂結琉案卽以聯倭交﹐聯倭交卽以分俄勢﹐可謂懵於事理者矣。況極其流獘﹐琉球案結﹐則禍延於朝鮮。日本攺約﹐則勢蔓於巴西諸國。何以言之﹖俄人遣海部﹑派師船﹐麕集於長崎﹐蟻屯於海參崴﹐成師而出﹐必不虛歸。若我爲弦髙阻秦之舉﹐則俄必爲孟明滅滑之謀。朝鮮之永興灣﹐久爲俄人所垂涎。猶冀中俄盟成﹐朝鮮爲我屬國﹐彼時可令與各國立約通商﹐藉以解紛排難﹐而俄亦鑑於中國力庇琉球﹐貪謀或戢。昔布以宗人王羅馬﹐首敗巴黎期約﹐各國置若罔聞。於是俄始問津黑海﹐英人責之﹐俄反詰英﹐何以恕布仇俄﹐英人語塞。今我若輕結琉球之案﹐則俄人有例可援﹐中國無詞可措﹐以俄兵取髙麗﹐如湯沃雪﹐而其勢與關東日偪﹐非徒唇齒之患﹐實爲腹心之憂。禍延於朝鮮﹐而中國之邊事更亟矣。自道咸以來﹐中國爲西人所侮﹐屢爲城下之盟﹐所定條約﹐挾制欺陵﹐大都出地球公法之外。惟日本﹑巴西等國﹐定約在無事之時﹐亦值中國稍明外事﹐曾國藩主之於前﹐李鴻章爭之於後﹐始將均沾一條駁去﹐旣藉此以爲嚆矢﹐未嘗不思乘機伺便﹐由弱國以及彊國﹐潛移默轉於無形也。今日本首決藩籬﹐巴西諸國必且圜視而起﹐中國將何以應之﹐勢蔓於巴西諸國﹐而中國之財力更竭矣。就日本近事而論﹐政府薩長二黨不和﹐民黨又倡國會之議﹐以與政府相抗。廣張匿名揭帖﹐欲伺外釁而動。其君臣惴惴﹐朝不謀夕﹐內事之亂如此﹔通國經制之兵﹐才數萬人﹐分布六鎭﹐數益單薄﹐以之彈壓亂萌﹐尙且不足﹐兵力之絀如此。比年借民債三千餘萬圓﹐借英債二千餘萬圓﹐近又以關稅鐵路抵借洋債三百萬圓﹐不能驟得﹐財力之匱又如此。結之不足以助我禦俄﹐絕之亦不足以助俄攻我。若我中國大勢﹐內政淸明﹐將相輯睦﹐與倭霄壤﹐固不待言。卽論兵力﹑財力﹐以之拒俄﹐或當全力支拄﹐以之拒倭﹐實爲恢恢有餘。見因俄事籌防﹐南北洋徵軍調將﹐所費不貲。旣欲與俄乘便轉圜﹐卽可畱以爲防倭之用。是我失諸俄而猶得諸倭也。𨿽目下鐵艦衝船﹐尙未購齊﹐水師未成﹐沙綫未習﹐猶未能張皇六師﹐以規復琉球﹐爲取威定霸之舉。而我不能往﹐寇亦不敢來﹐莫如暫用羈縻推宕之法。彼去年以此法待我矣﹐今我不急與議﹐彼又何辭。而我則專意俄事﹐俟定約後﹐擁未撤之防兵﹐待將成之戰艦﹐先聲後實﹐與倭相持﹐如倭人度徳量力﹐願復琉球﹐守舊約﹐是不戰而屈人也。如其不應﹐則閉關絕市以困之。倭商以海鮮爲大宗﹐專售中國﹐歲食其利﹐若中國禁其互市﹐勢必坐困。華商在東亦停貿易﹐則彼榷稅頓絀﹐紙鈔不銷﹐且慮華商蜂聚煽變﹐內顧不暇﹐必急求成。如此猶不應﹐則仗義進討以創之﹐三五年後﹐我兵益精﹐我器益備﹐以恢復琉球爲名﹐宣示中外﹐沿海各鎭﹐分路並進﹐抵隙攻瑕﹐師數出而倭必舉。此中國自彊之權輿﹐而洋務轉捩之關鍵也。不然﹐案一結則琉球之宗社斬矣。約一攺則中國之堤防潰矣。俄以一伊犁餌吾攺約﹐日本又以一荒島餌吾攺約﹐是我結倭驩以防俄﹐而重受其紿﹔倭乘俄釁以挾我﹐而坐享其利也。一月之內﹐旣辱於北﹐復蹙於東﹐國勢何以支﹐國威何以振﹖臣所由拊膺扼腕﹐而不能不痛切上陳者也。伏祈一面敕下總理衙門﹐與日本使臣暫緩定議﹐一面將臣疏﹐密寄李鴻章﹑左宗棠等詳議以聞。是否有當﹐伏乞聖鑑。

日本議結球案牽涉攺約暫宜緩允疏﹝附請調岑毓英督辦臺灣片﹞

﹝光緒六年﹞李鴻章

欽差大臣﹑大學士﹑直隸總督﹑一等肅毅伯臣李鴻章跪奏﹐爲日本議結球案﹐牽涉攺約﹐暫宜緩允﹐遵旨切實妥籌﹐恭折仰祈聖鑑事。

竊臣承準軍機大臣密寄十月初四日奉上諭﹐前據總理各國事務衙門奏﹐議結琉球一案﹐又據右庶子陳寶琛奏﹐球案不宜遽結﹐舊約不宜輕攺﹐當經惇親王等酌議﹐宜照總理衙門所奏辦理等因。欽此。仰見聖主審於馭遠虛衷采納﹐不厭精詳﹐曷勝欽服。從前中國與英﹑法兩國立約﹐皆先兵戎而後玉帛。被其迫脇﹐兼受朦蔽﹐所定條款﹐喫虧過巨﹐往往有出地球公法之外者。厥後美﹑徳諸國及荷蘭﹑比利時諸小國﹐相繼來華立約。斯時中國於外務利獘﹐未甚講求﹐率以利益均沾一條﹐列入約內。一國所得﹐諸國安坐而享之﹐一國所求﹐諸國羣起而助之﹐遂使協以謀我﹐有固結不解之勢。同治十年日本遣使來求立約﹐曾國藩建議宜將均沾一條刪去。及臣與該使臣伊達宗城往復商訂﹐並載明兩國商民不準入內地販運貨物﹐限制稍嚴。嗣後該國屢欲翻悔﹐均經駁斥。自是祕魯﹑巴西立約亦稍異於前。誠以內治與約章相爲表裏﹐苟動爲外人所牽制﹐則中國永無自彊之日。近聞各國駐京公使﹐每有事會商﹐日本獨不得與。其尙未聯爲一气者﹐未始不因立約之稍異也。至內地通商﹐西人以置買絲茶爲大宗﹐貲本較富﹐稍顧體面。日本密邇東隅﹐文字語言略同﹐其人貧窘﹐貪利無恥﹐一聞此例﹐勢必紛至沓來﹐與吾民爭利﹐或更包攬商稅﹐爲作姦犯科之事。明代倭寇之興﹐卽由失業商人﹐勾結內地姦民﹐不可不防其漸。此議攺舊約尙宜酌度之情形也。琉球原部三十六島﹐北部九島﹐中部十一島﹐南部𨿽有十六島﹐而周回不及三百里﹐北部中有八島﹐早被日本占去﹐僅存一島。去年日本廢滅琉球﹐經中國屢次理論﹐又有美前統領格蘭忒從中排解﹐始有割島分隸之說。臣與總理衙門函商﹐謂中國若分球地﹐不便收管﹐祇可還之球人﹐卽代爲日本計算﹐捨此別無結局之法。此時尙未知南島之枯瘠也。本年二月間﹐日本人竹添進一來津謁見﹐稱其政府之意﹐擬以北島﹑中島歸日本﹐南島歸中國。又添出攺約一節。臣以其將球事與約章混作一案﹐顯系有挾而求﹐嚴詞斥之不稍假借。曾有筆談問答略節兩件﹐鈔寄總理衙門在案。旋聞日本公使宍戶璣﹐屢在總理衙門催結球案﹐明知中俄之約未定﹐意在乘此機會﹐圖占便宜。臣愚以爲琉球初廢之時﹐中國以體統攸關﹐不能不亟與理論。今則俄事方殷﹐中國之力暫難兼顧﹐且日人多所要求﹐允之則大受其損﹐拒之則多樹一敵。惟有用延宕之一法﹐最爲相宜。蓋此系彼曲我直之事﹐彼斷不能以中國暫不詰問﹐而轉來尋釁。俟俄事旣結﹐再理球案﹐則力專而勢自張。近接總理衙門函述﹐日本所議﹐臣因傳詢在津之琉球官向徳宏﹐始知中島物產較多﹐南島貧瘠僻隘﹐不能自立﹐而球王及其世子﹐日本又不肯釋還﹐遂卽函商總理衙門﹐此事可緩則緩﹐冀免後悔。此議結球案尙宜酌度之情形也。臣接奉寄諭﹐始知已成之局﹐未便更動﹐而陳寶琛﹑張之洞等又各有陳奏﹐正籌思善全之策﹐適接出使大臣何如璋來書﹐並鈔所寄總理衙門兩函﹐力陳利益均沾及內地通商之獘﹐語多切實。復稱詢訪球王﹐謂如宮古﹑八重山小島另立王子﹐不止王家不願﹐闔國臣民亦斷斷不服。南島地瘠產微﹐向隸中山﹐政令由其土人自主﹐今欲舉以畀球﹐而球人反不敢受﹐我之辦法亦窮等語。臣思中國以存琉球宗社爲重﹐本非利其土地﹐今得南島以封球﹐而球人不願﹐勢不能不派員管理﹐旣蹈義始利終之嫌﹐不免爲日人分謗﹐且以有用之兵餉﹐守此甌脫不毛之土﹐勞費正自無窮﹐而道裏遙遠﹐音問隔絕﹐實覺孤危可慮。若憚其勞費﹐而棄之不守﹐適墮日人狡謀﹐且恐西人踞之﹐經營墾辟﹐扼我太平洋咽喉﹐亦非中國之利。是卽使不議攺約﹐而僅分我以南島﹐猶恐進退兩難﹐致貽後悔。今彼乃議攺前約﹐倘能竟釋球王﹐畀以中南兩島﹐復爲一國﹐其利害尙足相抵﹐或可勉彊應許。如其不然﹐則彼享其利﹐而我受其害﹐且並失我內地之利﹐臣竊有所不取也。謹繹總理衙門及王大臣之意﹐原慮日本與俄要結﹐不得不揆時度勢﹐聯絡邦交﹐洵屬老成持重之見。然日本助俄之說﹐多出於香港日報﹐及東人哃喝之語﹐議者不察﹐遂欲聯日以拒俄﹐或欲暫許以商務﹐皆於事理未甚切當。查陳寶琛折內所指日本兵單餉絀﹐債項累累﹐黨人爭權﹐自顧不暇﹐倭人畏俄如虎﹐性又貪狡﹐中國卽結以甘言厚賂﹐一旦中俄有釁﹐彼必背盟而趨利﹐均在意計之中。何如璋節次來書﹐亦屢稱日本外彊中漧﹐內變將作讓之不能助我﹐不讓亦不能難我﹐洵系確論。蓋日本近日之勢﹐僅能以長崎借俄屯兵船購給煤米﹐彼蓋貪俄之利﹐畏俄之彊﹐似非中國力所能禁也。豈惟日本一國﹐卽英﹑徳諸邦﹐及日斯巴尼亞﹑葡萄牙各國﹐皆將伺俄人有事﹐調派兵船﹐名爲保護商人﹐實未嘗不思借機漁利。是俄事之能了與否﹐實關全局﹐俄事了則日本與各國皆戢其戎心﹐俄事未了則日本與各國將萌其詭計﹐與其多讓於倭而倭不能助我以拒俄﹐則我旣失之於倭而又將失之於俄﹐何如稍讓於俄而我因得借俄以懾倭。夫俄與日本彊弱之勢相去百倍﹐若論理之曲直﹐則日本侮我尢甚矣﹐而議者之謀﹐若有相反者。臣之所未諭也。至若江蘇之上海﹑浙江之寧波﹑福建之福州﹑廈門﹐均系各國通商口岸﹐日本卽欲來擾旣無此兵力餉力﹐必不敢開罪於西人。惟臺灣孤懸海外﹐地險產饒﹐久爲外人所窺伺﹐苟經理得宜﹐亦足以控蔽東南﹐應請廟謨加意區畫漸收成效。中國自彊之圖﹐無論俄事能否速了﹐均不容一日稍懈﹐誠以洋務愈多而難辦﹐外侮疊至而不窮﹐不可不因時振作。臣前奏明南北洋須合購鐵甲船四號﹐其數斷難再減﹐所有請撥淮商捐項一百萬兩﹐僅準戶部議撥四十萬﹐不敷尙多﹐應請旨敕令全數撥濟各省關額撥海防經費﹐前經奏明嚴定處分章程﹐仍未如額籌解﹐倘再延玩﹐尙擬請旨嚴催。水師﹑電報各學堂﹐亦已陸續興辦﹐數年之後﹐船械齊集﹐水師練成﹐聲威旣壯﹐縱不必跨海遠徵﹐而未始無其具。日本囂張之气﹐當爲之稍平﹐卽各國輕侮之端﹐或亦可漸弭。又總理衙門慮及日本於內地運貨﹐蓄意已久﹐轉瞬修約﹐屆期彼必力請均沾之益﹐或祇論修約﹐不提球案﹐恐並此南島而失之。臣愚以爲南島得失﹐無關利害﹐兩國修約﹐須彼此互商﹐斷無一國能獨行其志者。日本必欲得均沾之益﹐倘彼亦有大益於中國者以相抵﹐未嘗不可允行。若有施無報﹐一意貪求﹐此又當內外合力堅持勿允者也。臣再三籌度﹐除管理商民﹑更攺稅則兩條﹐尙未訂定﹐應俟後日酌議外﹐其球案條約及加約曾聲明﹐由禦筆批準﹐於三个月限內互換﹐竊謂限滿之時﹐準不準之權仍在朝廷。此時宜用支展之法﹐專聽俄事消息﹐以分緩急。俟三月限滿﹐倘俄議未成﹐而和局可以豫定﹐彼來催問換約﹐或與商展限﹐或再交廷議﹐若俄事於三个月內卽已議結﹐擬請旨明指其不能批準之由﹐宣示該使。卽如微臣之執奏﹐言路諫諍﹐與彼之不能釋放球王﹐有乖中國本意﹐皆可正言告之者。臣料倭人未必遽敢決裂﹐卽欲決裂﹐亦尙無大患。明詔旣責臣以統籌全局﹐切實指陳﹐臣不敢因朝廷議準在先﹐曲爲回護﹐亦不敢務爲過髙之論﹐致礙施行。若照以上辦法﹐總理衙門似無甚爲難之處﹐所有遵旨妥籌緣由﹐恭折由驛五百里密陳﹐是否有當﹐伏乞聖鑑。

再﹐臺灣一島﹐孤懸海外﹐形勢雄遠﹐物產丰饒﹐內則屏蔽閩﹑粵﹑江﹑浙諸省﹐外則控扼日本﹑琉球﹑呂宋諸島﹐卽泰西兵商各船﹐由西南洋來者﹐必經臺灣﹑廈門之間。故論中國海防者﹐當以臺灣爲第一重門戶。自同治十三年﹐日本遣兵侵偪臺灣生番﹐前督臣沈葆楨始議開辟後山番地﹐並奏明巡撫渡臺督辦。前撫臣丁日昌復詳陳經畫臺灣事宜﹐措注頗有遠略﹐乃自丁日昌病去﹐而臺事漸少講求。自攺爲督撫輪駐﹐而兩年以來﹐未聞有渡臺之舉﹐綢繆未豫﹐何以弭外患而伐敵謀。臣嘗謂東洋有事﹐臺﹑澎實當要衝。該省督撫﹐內必得知兵有威望之重臣﹐隨時親臨其地﹐相機籌布﹔何璟勒﹑方錡皆廉愼有餘﹐才略不足。查貴州撫臣岑毓英﹐勛績夙著﹐不避艱險﹐堅忍耐苦﹐足智多謀﹐倘蒙朝廷以海防爲重﹐量移福建﹐假以事權﹐令其督辦臺灣防務﹐仍循春夏駐省﹑秋冬駐臺之例﹐就地設法﹐籌餉練兵﹐久之必有成效。該撫於洋務𨿽少閱歷﹐近來意气漸平﹐自滇案爲英人所忌﹐亦知事關大局﹐不可孟浪。聖主時示以剛柔緩急之宜﹐當能虛心體會﹐練成邊才。勒方錡條理精密﹐似於貴州地方善後爲宜。臣因日本狡謀難測﹐臺防關系緊要﹐不敢不獻其愚﹐是否有當﹐謹附片密陳﹐伏乞聖鑑。

覆陳球案倭約疏﹝光緒六年﹞張樹聲﹑裕寬

兩廣總督臣張樹聲﹑廣東巡撫臣裕寬跪奏﹐爲球案不必急議﹐倭約未便牽連﹐宜緩允以求無獘﹐遵旨切實覆陳﹐仰祈聖鑑事。

竊臣等光緒六年十一月初七日﹐承準軍機大臣密寄﹐光緒六年十月十六日奉上諭﹐前據總理各國事務衙門奏議結琉球一案﹐又據右庶子陳寶琛﹐奏球案不宜遽結﹐當經惇親王等酌議﹐宜照總理衙門所奏辦理等因。欽此。仰見宸謨柔遠﹐不辭芻蕘之詢﹐務出萬全之策﹐欽服曷勝。竊惟日本貪狡無賴﹐虐球畏俄﹐其力不足以助寇﹐其性不可以恩結﹐李鴻章﹑陳寶琛諸臣﹐言之詳計之審矣。至割島以結球案﹐結案而涉攺約﹐則理勢明而利害見﹐皇太后﹑皇上可端拱而決策者也。琉球自明初尙巴志滅山南山北﹐並有中山﹐服事中國維謹﹐一姓相承﹐至今無攺。宮古﹑八重山﹐皆南夷荒島﹐亦於洪武間始屬中山﹐不過歲修貢職﹐與三省屬府之近隸宇下﹐衣租食稅者不同。今中山殘滅﹐別援尙氏之後﹐置之兩島之間﹐與土人則枝指駢拇﹐不相附麗。言立國則甲兵賦稅﹐無可經營。倭伺其旁﹐顚危可待。其君旣爲中國所樹﹐仍中國不了之事﹐目前暫圖收束﹐後患正自無窮。夫日本無故滅球﹐中國以大義與之爭論﹐彼曲我直﹐我不與彼決裂﹐彼難與我啟釁。爭論𨿽無就緒﹐終存光復之基。割島不能自存﹐卽斬中山之祀。此僅割兩島議結球案之非計﹐其理易明也。日本通商章程第三十二款﹐兩國見定章程﹐嗣後若彼此皆願重修﹐應自互換之年起﹐至十年爲限﹐可先行知照﹐會商酌攺。今已將屆十年﹐原可知照商攺﹐但我以利益與彼﹐彼亦當以利益償我。若一國欲專其利﹐卽與修約之義相違矣。況琉球一案﹐與中日通商﹐如風馬牛之不相及。彼旣虜球君﹐縣球土﹐因中國責言﹐始以無足重輕之兩小島來相搪塞。中國何負於倭﹐倭何徳於中國﹐顧欲責備於中國之攺約耶﹖彼則鯨吞蠶食之不已﹐復欲乘我之危機﹐我則興滅斷絕之未能﹐轉又予彼以利益。五洲萬國﹐蓋不經見。此球案攺約二事﹐斷不能牽連並議﹔其理又易明也。從前洋務初起﹐與各國訂立和約﹐其時在事臣工﹐多未諳外事﹐重以承平日久﹐武備空虛﹐所定條款﹐皆由欺誑挾制而成。蓋多非理所有﹐而束縛於勢者﹐自時厥後﹐中國講求交涉利獘﹐造船築臺﹐練兵簡器﹐所以力求自彊者﹐非一朝夕矣﹐度徳量力﹐𨿽不能爭雄於歐土﹐亦何至受制於倭奴。且俄以伊犁餌吾立約﹐猶曰代中國收已失之地﹐今舉而還之中國﹐不可無報稱之誼也。倭以球案要吾攺約﹐將何說之辭﹐無說而從之﹐恐不免短中國之气逐﹐生西人之心。此卽捨理言勢﹐而割島攺約之不可曲從﹐尢易明也。自古列國相交﹐往往以機智詐力相勝﹐恆視乎所以應之。倭人滅球已涉兩年﹐屢與力爭﹐遷延不決﹐今當俄事未定之秋﹐亟相催促﹐窺其隱私﹐未嘗不慮中國或與俄修好﹐可乘備俄之力﹐問罪於倭﹐是其借端以逞大欲﹐或亦時急而後相求。如曰姑徇所請﹐聯絡邦交﹐慮適中其狡計﹐究其流獘﹐必有如陳寶琛所言﹐禍延於朝鮮﹐勢蔓於巴西諸國。張之洞所言﹐環海萬國﹐接踵效尢者。當時李鴻章與日本訂立修好條規﹐於一體均沾之條﹐力持未允﹐誠如王大臣等所云﹐辦理頗費苦心。此次巴西立約﹐亦多中國力占地步之處。此後各國修約﹐辯論有據﹐未嘗非返弱爲彊之本。區區日本﹐乃欲一旦抉而去之﹐從此耽耽逐逐﹐相偪而來。外國盡爭利便﹐中國無不喫虧﹐民安得不窮﹐國安得不困﹔日日自彊而不足﹐一事自弱而有餘。此利害樞機﹐不可不深長思也。總理衙門及王大臣等量敵審時﹐持重應變﹐誠老成謀國之經。臣等忝領疆圻﹐亦不敢鹵莽滅裂﹐特念俄﹑倭彊弱﹐相去懸殊﹐俄約轉圜﹐中國亦當有自處之道。苟其一意孤行﹐誅求無厭﹐恐亦難必以玉帛而不以干戈。今倭之議結球案也﹐揆理度勢﹐中國均無自處之道﹐熟權利害﹐似有未可遷就者。總之﹐日本視俄事爲轉移﹐俄局果變﹐倭必不因球案旣結﹐而顧惜信義﹐俄釁不開﹐倭亦未必因球案不結﹐而遂起戎心。倘有萬一之虞﹐或竟狡焉思逞﹐以北洋之力制之﹐固當恢恢遊刃﹐粵省海口﹐𨿽以經費支絀﹐防備多虛﹐然以之禦俄﹐則誠略無把握﹐以之禦倭﹐必當勉與支持。見在俄約尙在未定﹐與倭人用支展之法﹐無可疑者﹐伏願聖主審俄事之機宜﹐以爲球案之操縱。其見定球案條約﹐及加約各款﹐限滿𨿽當互換﹐批準權在朝廷﹐或屆時未能斥絕﹐再集眾思於廷議﹐博采輿論於疆臣﹐均無不可。英國戊辰新約﹐因商會議阻﹐至今未經交換﹔煙臺條約﹐議定已越四年﹐亦尙有未經批準之條。事有成案﹐執此無可致詰﹐拒之不患無詞也。至於中國籌防﹐自玆以往﹐不可一日復弛﹐惟望聖謨廣運﹐統籌全局﹐中外一心﹐務令邊海巖疆﹐裕其度支﹐寬其餘力﹐責以簡練營伍﹐造就人材﹐整齊船械﹐皆有屹然不搖之勢﹐則所以復球者在此﹐所以服倭者在此﹐卽所以駕馭泰西各國者亦無不在此。所有臣等遵旨妥議緣由﹐謹恭折由驛密陳﹐是否有當﹐伏乞聖鑑。

海防水師宜變通核實疏﹝光緒七年﹞劉坤一

頭品頂戴南洋通商大臣﹑兩江總督臣劉坤一跪奏﹐爲海防緊要﹐所有水師事宜﹐務在因時變通﹐尢須核實辦理﹐遵旨妥議﹐恭折密陳﹐仰祈聖鑑事。

竊臣承準軍機大臣字寄﹐光緒六年十一月初二日﹐奉上諭﹐梅啟照奏請整頓水師﹐擬定各條﹐開單呈覽等因。欽此。仰見聖主廑懷時局﹐博采周諮﹐曷勝欽佩。臣維中國自有法度﹐本不同於外洋﹐然以沿海七省﹐綿延五千數百里之遙﹐當此外洋各國通商﹐動輒以兵船挾制﹐則中國沿海水師﹐若不認眞整頓﹐其將何以自立。論者謂中國有海防而無海戰﹐不思漢唐以來﹐已有樓船及伏波橫海等號。國朝嘉慶年間﹐剿捕海寇﹐亦極霆驚颷發之奇﹐而況今日之有外洋乎﹖細核梅啟照所陳各條﹐惟第二條請令江南機器局仿造鐵甲輪船﹐查該局見在制造槍炮藥彈﹐業必專而始精﹐不必再造鐵甲船﹐致糜工費。第五條請設海運總督﹐查海運於防務無涉﹐且已辦有定章﹐諸臻妥善﹐無庸另設總督﹐以滋煩擾。第十條請添長江水師中號輪船﹐查長江水師﹐系在內地﹐長龍舢板﹐未始不能得力﹐前兵部侍郎臣彭玉麟﹐決計不用輪船﹐未始無見。此三條均可作爲罷論。其餘各條﹐洵屬切中時務﹐防患未然。如第一條請飭船政局仿造鐵甲船﹐國家不惜巨款﹐設立船政﹐每屆從優保獎﹐鼓勵在工人員﹐原期精益求精﹐以與外洋齊驅並駕。鐵甲船旣爲海防利器﹐則該船政不此之務而誰務乎﹖且中國見經購買鐵甲船﹐將來歲久自須修理﹐詎可駛赴外洋﹐該船政若不豫先講求﹐臨事必致束手。船政大臣黎兆棠﹐素有遠略﹐血性過人﹐曾對臣言﹐自願多辦數年﹐俾得竭力整飭﹐而於鐵甲船尢爲加意。請旨飭令黎兆棠查明局內工匠器具﹐能否制造鐵甲船﹐以及一船需費若干﹖需時若干﹖自行分晰具奏。臣前在粵督任內﹐以洋銀九萬圓﹐購買英國所設黃埔船■﹝土粵﹞﹐於修鐵甲船甚爲合用﹐似可於廣東設立船政分局﹐庶易集事。惟船政經費﹐見極支絀﹐卽先定造之快船四隻﹐專望南洋所撥粵海關稅接濟﹐已有停待之虞。然則仿造此項鐵甲船﹐又將從何羅掘﹐應由黎兆棠逐細勾稽﹐通盤籌劃。如果力有未逮﹐亦卽據實陳明﹐徐設方略。第三條俟俄事定妥﹐仍速購鐵甲船。蓋尙未知李鴻章已購鐵甲船四號也。去春俄事初起﹐各款待用方殷﹐而購鐵甲船必須期之數年﹐深恐緩不濟急﹐故李鴻章與臣論及﹐臣意頗不謂然。顧外洋各國﹐方以鐵甲船稱雄﹐豈以中國之大﹐而獨少此。不敢謂無鐵甲船不辦海防﹐亦不敢謂有鐵甲船無益海防﹐旣經購辦四船﹐足資分布﹐將來到華之後﹐派在南北兩洋﹐輔以碰快各船﹐可以各成一隊。至於原撥海防經費﹐不獨各省釐金項下﹐本年南洋僅收湖北二萬兩﹐江西以新餉抵經費銀十一萬兩﹐而粵海關以徵存之項﹐竟欠解至數結之多﹔兌撥船政六萬餘兩﹐亦僅報解三萬兩﹔餘皆任催罔應﹐尢所不解。當此海防喫緊﹐賴此的款爲購制槍炮船隻之資﹐請旨飭該監督迅將前欠如數解淸﹐以後毋再挪移﹐致有貽誤。第四條請推廣招商局船﹐往東西兩洋貿易﹐不獨可分外洋之利﹐亦可周知各國形勢﹐聯絡各島華人。臣前在粵督任內﹐於招商局和眾輪船前往檀香山﹐本應由南北洋主政﹐而臣以事屬可行﹐時不可緩﹐遂徑許之。蓋將以此爲權輿也。該局嗣派輪船往舊金山﹐亦是推行之漸﹐東西洋自可由此進步﹐正不必指定何船。臣所慮者﹐該局總辦道員唐廷樞﹑徐潤﹐人頗老成﹐而气局尙小﹐且提還公款後﹐貲本亦薄﹐未必更能擴充。夫理財本不易言﹐劉晏爲唐名臣﹐而以轉輸著績﹐況遠涉重洋﹐而操奇贏之術乎﹖臣愚以爲宜得一大力者駐局主持﹐唐廷樞﹑徐潤與之左右﹐仍以巨帑資之﹐俾得展布﹔用財如用兵﹐分數明則多多益善﹔每年盈餘所入﹐官商照章均分﹐於中國之需﹐不無小補﹐庶饜眾心而杜羣喙﹐所以提挈之﹔亦所以安全之也。泰西各國﹐以商而臻富彊﹐若貿遷所獲﹐無與公家﹐自必別有剝取之法。否則富彊何自而來﹖處此時勢事事欲步武泰西﹐不得獨於招商局務﹐而尙天子不言有無﹐諸侯不權多寡之髙論也。第六條請裁攺海疆各種笨船。第八條請設外海水師提督。第九條請令海疆提鎭練習水師。此三者相爲表裏。臣查軍興以後﹐沿海各省﹐笨船已不甚多﹐就臣服官省分而言﹐廣東之陽江﹑碣石﹑瓊州﹑南澳四鎭﹐或有拖艇兩三號﹐或一二號﹐甚至並無一號。其有拖艇者﹐弁兵祇食額餉﹐別無薪糧。臣在廣東每鎭撥給輪船一號﹐所有拖艇等船﹐𨿽未盡撤﹐亦不準添。

江南之崇明﹑狼﹑福三鎭﹐經前督臣曾國藩奏準各給艇船四號﹑輪船一號﹐臣抵任後﹐屢議裁撤艇船﹐該鎭等力請暫畱﹐爲淺水捕盜之用。而臣以該艇船無風不動﹐卽捕盜亦屬不宜。第因未經給予輪船﹐則艇船尙可承乏﹐擬俟制備輪船後﹐卽行裁撤艇船。如謂淺水難駛輪船﹐則各帶劃船數隻﹐亦足以資追緝。請旨飭令廣東﹑浙﹑閩﹐查明見存各項笨船﹐斟酌辦理。沿海水師提督﹐本有巡緝外洋之責﹐如另設一外海水師提督﹐節制沿海各省水師﹐恐有警時各守疆域﹐仍屬呼應不靈﹐徒擁虛位而已。臣愚以爲沿海水師﹐宜仍其舊﹐各歸本管提鎭﹐一俟南洋兩號鐵甲輪船購到﹐遴派勇略素優深諳駕駛之提鎭大員統帶﹐配以碰快等船﹐駐紮澎湖﹐假以便宜﹐保障臺灣以爲中樞﹐而南控閩﹑粵﹐北顧江﹑浙﹐亦可收形格勢禁之益。蓋南洋惟臺灣孤懸巨浸﹐四面受敵﹐非若各省尙屬有險可扼﹐得此兩號鐵甲輪船﹐方足以備緩急。惟該處風浪奇險﹐向難停船﹐必於對面澎湖下碇﹐不但近可捍衛臺灣﹐卽使敵攻閩﹑粵﹑江﹑浙﹐亦慮澎湖之鐵甲船追襲其後﹐而閩﹑粵﹑江﹑浙水師﹐知有鐵甲船爲之外援﹐則膽气益壯矣。且鐵甲喫水甚深﹐斷不能進泊沿海各省口內﹐與其置之浩渺之區﹐曷若常駐澎湖﹐守臺灣之門戶﹐作四省之應援﹐更爲穩便﹐實亦兩得之道。此項鐵甲等船﹐如作爲經制水師﹐應否於沿海提鎭量移兩缺﹐臨時再行熟議。至海疆提鎭水師﹐有外海內洋之分﹐內洋水師舢板等船﹐𨿽不足以敵輪船﹐然洋人如入內洋﹐必用劃船登岸﹐則舢板等船亦可擊之。如練外海水師﹐非用輪船不可。江南提督李朝斌﹐見統輪船五號﹑蚊船四號﹐又經彭玉麟奏添兵輪十號。爲江陰以下防海之用﹐一俟籌出項款﹐陸續造成﹐三鎭亦各換給輪船﹐則江南外海水師﹐兵力不爲不厚﹐似尙可以一戰。廣東大小輪船二十餘號﹐皆爲沿海捕盜而設﹐而能角勝外洋者﹐竟無一二。福建則較勝於廣東﹐浙江則尙不及廣東﹐應由該三省督撫臣各就沿海情形﹐會督水師提督﹐認眞練習﹔而臣更有請者﹐江南水師新定營制﹐萬餘名攺爲二千餘名﹐有兵卽有炮船﹐並無無炮船之水師﹐故李朝斌所統輪船﹐不得不另行募勇。臣在廣東﹐查悉額設水師﹐裁存尙一萬有奇﹐大都無船無炮。其有船炮者﹐系另募之勇﹐而非額設之兵。當經匯案奏明﹐無論外海內洋﹐輪拖扒巡各船勇丁﹐一律攺補水師兵額﹐而令原營水師﹐開除老弱三千餘名﹐歲省餉六萬餘兩。然此外水師兵丁之無船炮者﹐尙數千人﹐未知閩﹑浙兩省水師﹐是否與粵省相類。臣愚以爲此項水師﹐不同陸營﹐旣無船炮﹐便成無用之物﹐似可並官盡數裁汰﹐省出此項俸餉﹐制造輪船﹐另募勁旅﹐定爲外海輪船經制水師﹐亦是斬截辦法﹐可以變無用爲有用。此項向無船炮水師﹐非久經戰陣之勇可比﹐裁汰之後﹐亦無慮其滋生事端。倘另募水師勇丁﹐而置舊時水師兵丁於不問﹐聽其坐食糜餉﹐無此政體﹔並請飭廣東﹑福建﹑浙江各督撫臣查明酌辦。臣於江南亦卽會同水師提鎭察酌施行。第七條請嚴防東洋﹐臣查東洋夜郎自大﹐狡焉思啟﹐始則犯我臺灣﹐繼則滅琉球﹐而窺朝鮮﹔其漸誠不可長。然以日本手掌之地﹐而又土瘠民貧﹐如欲與中國爲難﹐多見其不知量矣。見在中國南北洋防務均有規模﹐倭人卽欲跳梁﹐何能爲厲﹖況沿海爲各國通商口岸﹐彼亦未必輕肆披猖﹔然毋恃敵之不來﹐恃我有以待敵。傳有之曰﹕一夫不可狃﹐況國乎﹖臣惟有督飭沿江水陸諸軍﹐綢繆未雨﹐以期有備無患﹐仰慰宵旰憂勤。至防日本與防俄不同﹐東三省自無他慮﹐第髙麗與我唇齒﹐難免日本覬覦﹔宜勸該國結好西洋﹐尙可互相維制。一整面軍經武﹐亟圖自彊。中國之濟其困而扶其危﹐固惟力是視矣。夫以中國沿海籌防﹐越六七年之久﹐尙未能一律整嚴﹐確有把握者﹐固由苟且偸安﹐未能振作。或系敷衍塞責﹐無濟艱難。正不獨水師爲然。此臣與沿海疆臣﹐所宜痛除積習者也。臣謹就梅啟照所陳整頓水師各條﹐敬攄管見﹐恭折密奏﹐伏乞聖鑑。

道咸同光四朝奏議選輯中

敬陳時務疏﹝光緒七年﹞

宜及時自彊疏﹝光緒七年﹞

購器開礦疏通運道疏﹝光緒七年﹞

請特簡人才疏﹝光緒七年﹞

熟審邊情疏﹝光緒七年﹞

保小捍邊當謀自彊疏﹝光緒八年﹞

通籌邊備疏﹝附法人窺取越南北邊片﹞﹝光緒八年﹞

遵旨會議疏﹝光緒八年﹞

籌擬海防六條疏﹝光緒八年﹞

豫籌越南邊防事宜疏﹝光緒九年﹞

邊情已亟宜定宸謀疏﹝附剖晰附陳片﹞﹝光緒九年﹞

海防緊要疏﹝光緒九年﹞

敬陳越事應行籌辦事宜疏﹝光緒九年﹞

籌辦閩省海防情形疏﹝光緒九年﹞

籌辦閩防續募勇營疏﹝光緒九年﹞

議復許景澄條陳目前事宜疏﹝光緒九年﹞

籌辦臺防疏﹝光緒十年﹞

密陳越事情形疏﹝光緒十年﹞

請破格重用劉永福疏﹝光緒十年﹞

敬陳戰守機宜疏﹝光緒十年﹞

密陳防守興化拔赴前敵疏﹝光緒十年﹞

籌劃防務疏﹝光緒十年﹞

會議和局敬陳管見疏﹝光緒十年﹞

愼持和議並籌戰守疏﹝光緒十年﹞

請早決進剿之計疏﹝光緒十年﹞

派營進紮前敵要隘疏﹝光緒十年﹞

邊事宜持定見任宿將疏﹝光緒十年﹞

懇催後軍及籌劃餉械疏﹝光緒十年﹞

邊事方殷宜籌良策疏﹝光緒十年﹞

覆陳密抒愚悃疏﹝光緒十年﹞

論和局難恃宜備戰事疏﹝光緒十年﹞

遵議和局再陳管見疏﹝光緒十年﹞

請愼重和議條約疏﹝光緒十年﹞

奏陳敵情並設防煙臺疏﹝附妥籌禦備情形片﹞﹝光緒十年﹞

論法事應愼訂和約疏﹝附陳法越情形另畫三策片﹑又法越條約中懷叵測請詳晰辧論片﹞﹝光緒十年﹞

請及時振作疏﹝光緒十年﹞

請力籌戰守疏﹝光緒十年﹞

敬陳管見疏﹝光緒十年﹞

敬陳時務疏﹝光緒七年﹞黎培敬

頭品頂戴漕運總督臣黎培敬跪奏﹐爲敬陳時務﹐仰祈聖鑑施行﹐以培國本事。

竊臣受恩深重﹐每念時事多艱﹐外患憑陵﹐至廢寢食﹐前曾不揣愚昧﹐妄獻芻蕘﹐目下事勢幸有轉機﹐宜急圖自彊之策﹐所有京城宜練重兵以固根本﹐前已奏陳淸聽﹐可無贅詞。謹就目前要務﹐約舉六條﹐敬爲皇太后﹑皇上縷陳之。

一﹑日本宜嚴防也。自道光中海疆多故﹐英﹑法諸邦闌入內地﹐其志止在貿易﹐大體尙覺相安﹐隨後俄人乘虛竊踞伊犁﹐藉端要索﹐使臣庸謬﹐貽誤非輕﹐幸聖主赫然震怒﹐能用直言﹐命將徵兵﹐毅然決戰﹐彼知洞喝難行﹐情見勢屈﹐款議旋定。論中外大局﹐已有轉機﹐俄主近爲部下所刺殺﹐尢見天心助順不助逆之明徵﹐固不可因此遂存輕敵之心﹐開生事之漸。然而自彊之策﹐正宜因勢而利導之﹔總在堅其志以定其謀而已。近聞俄議已定﹐日本猶懷狡謀﹐旣並琉球﹐仍有窺伺臺灣之說。查該國切近中國﹐其土地不及中國兩省之大﹐其額兵止三萬二千有奇﹐戰兵只五萬有奇﹐賦額歲收楮幣三千五百五十二萬三千有奇﹐於民已十取其七。其國債則借英洋二千餘萬元﹐借民債三千餘萬元﹐中外所共知也。倭人自前明中葉﹐入寇蘇﹑浙﹐經戚繼光等討平之後﹐不通朝貢已三百年。近則盡棄其學﹐以學英人﹐士民不樂從也。同治九年﹐來求通商﹐朝廷許之﹐旋有窺我臺灣之役﹐藉稱生番殺其國人﹐圖取其地。幸內懾於軍威﹐外迫於公論﹐遂帖然就款。然其覬覦之心﹐未嘗一日忘也。琉球世奉朝貢﹐竟爲所滅﹐肆行藐視﹐情所難容。從此朝鮮勢皆岌岌。查該國箱館島之北﹐有小長島﹐與俄界毘連﹐俄之垂涎久矣。安知非俄人陰嗾之﹐使與中國生端﹐旣藉以嘗試中國而快其觀隙之心﹐又或欲陰敝倭人﹐而冀收漁人之利。該國距登萊及吳淞口﹐均不過二千里﹐非英法諸邦之遠隔重洋者比也。以一小國尙敢於橫恣﹐諸國皆將羣起而效尢矣。竊謂此事爲全局所關﹐宜預先決計﹐絲毫不可牽就﹐分寸不容假借。有事卽以防俄之兵力與之決戰﹐我不先啟兵端﹐專以應敵﹐師以曲直爲壯老﹐勝之必矣。並聞該國使臣宍戶璣﹐回國後並未見國王﹐亦未授別職﹐舉朝皆目笑之﹐以其在中國時於球案未能妥結。是該國亦似有悔禍之心。況彼敢深入﹐則我以輪舟由登萊﹑吳淞﹑臺灣﹐分三路直搗其巢﹐該國無險可扼﹐所恃惟海。自輪船往來﹐天險久失﹔惟神戶島進口有兩炮臺﹐見多廢壞。橫濱至其東京﹐陸路僅八十里﹐水路則輪舟可徑達品川﹐距外城約三十餘里﹐知己知彼﹐彼亦何恃而不恐乎﹖此舉得手﹐則諸國皆當斂戢。此後諸國有於條約外稍事要挾者﹐一槪嚴拒之。譬諸民間富室﹐爲地痞所欺﹐環而與之訐訟﹐彼富人者奮然自立﹐一訟勝則餘皆斂手退矣。此機勢之不可失者。伏祈密飭在事文武﹐嚴加準備﹐蓄全力以待之﹐當可一勞永逸耳。

一﹑臺灣宜設備也。臺地從古不通中國﹐明末荷蘭入居其地﹐鄭成功逐而踞之。國初平海﹐始立郡縣。地本沃饒﹐一歲三熟﹐閩浙﹑兩廣皆資其米﹐不特日本涎之﹐各國皆涎之久矣。特莫敢爲戎首﹐姑嗾日人先發以相嘗試耳。倘日人得志﹐諸國又必不容也。前督臣沈葆楨治軍臺灣﹐開辟一府三縣﹑移置一廳﹐奏稱生番地可加辟﹔又奏準令閩撫每年以六个月分駐臺灣﹔因其爲海南重鎭也﹔乃迄今未聞再辟﹐有無窒礙﹐難以懸揣。今日本旣露狡謀﹐尢宜以全力設備﹐請敕福建撫臣駐紮其地﹐不拘六个月爲期﹐並移福建水師提督一體駐紮﹐與巡憮輪流更換。其福建所造之輪船炮械﹐酌撥運臺﹐交撫提二標認眞操練。臺灣爲全閩門戶﹐禦賊於堂奧﹐不如禦賊於藩籬﹐此定理也。至生番地面﹐仍請責成撫提體察情形﹐添建郡縣﹐使外人知我以全力注臺﹐自可杜其窺伺之計。

一﹑盛京宜練兵也。我朝龍興遼左﹐東三省實爲根本。其地北接俄羅斯﹐康熙中曾經定界。今俄人越界﹐已抵琿春﹐則吉林﹑黑龍江﹑寧古塔﹑三姓﹑打牲﹑伯都訥﹑墨爾根﹑齊齊哈爾﹑阿勒楚喀等處﹐皆當嚴密堤防。查東三省夙稱勁旅﹐國初武功超越千古﹐承平已久﹐恐不如前然。軍興以來﹐如將軍都興阿﹑多隆阿等﹐均以索倫馬步隊建立奇功﹐爲時名將﹐可見兵隨將轉﹐得人以統帥之則壁壘一新﹐旌旗立爲變色﹐應請旨責成盛京總督﹑吉林﹑黑龍江將軍各副都統﹐挑選精銳﹐簡拔將才﹐實力訓練﹐以成節制之師。其舊有邊墻﹐宜分地修築﹐毘連俄界之地﹐尢宜相擇險要﹐多築堡寨﹐務令固若金湯。至旅順﹑牛莊諸海口﹐直達外洋﹐距朝鮮至近﹐距日本亦不遠﹔上年俄人要挾﹐聲言欲封海口﹐𨿽系虛談﹐究應嚴加防範﹔請仍照烏魯木齊設立提督﹐巴裏坤﹑伊犁各設總兵之例﹐特設盛京水陸提督各一員﹐增立標營﹐與各將軍都統﹐相爲輔翼﹐仍撥福建﹑上海所造輪船歸其兼管﹐選練水軍﹐駕駛周巡﹐往來於登萊﹑天津等處﹐以期熟練。查奉天所屬寧海縣﹐西南海中﹐有皮島﹑廣鹿島﹐明總兵毛文龍嘗開鎭於此﹐所謂雙島者也。水軍提督宜建行署﹐輪船常泊於此﹐一以防衛盛京﹐一以牽制日本﹐而諸商舶之往來遼海者﹐我水軍亦得以稽察之。至陸軍則湖南提督鮑超所部﹐素稱敢戰﹐見駐樂亭﹐紀律較前更肅。臣愚謂宜卽以鮑超調補新設之缺。蓋其聲威久著﹐足以懾服外人﹐而所部號稱健戰﹐尢足使三省健兒共獲觀摩之益。盛京爲國家根本重地﹐北防俄部﹐南制日本﹐卽有時策應天津﹐水陸調撥皆易。就目下情形論之﹐添立提標﹐似屬因勢利導之急務也。

一﹑鈔法宜酌行也。咸豐初嘗議行鈔矣﹐然行鈔而失鈔之本意﹐無怪其與大錢官票同一不行也。古人行鈔﹐但準銀而不發銀﹐從前誤議發銀﹐此乃必窮之道。今請仿古錢幣遺意﹐用緞質不用紙質﹐敕部精造黃緞朱文鈔銀二千萬兩﹐分五兩﹑十兩﹑五十兩凡三等﹐卽以二千萬兩爲定額﹐不許議增﹐增多必賤﹐且必壅滯。惟十年一換﹐換法止就發出時將敝爛者兌銷﹐以昭簡便﹐自奉旨行鈔之日起﹐凡發款收款槪搭二成﹐應收錢糧稅課﹐一律搭解﹐無鈔者不收。如此則鈔法行矣。或謂無銀之票﹐無田之券﹐無鹽無茶之引﹐誰其信之﹖不知鈔本古法﹐與銀錢並行﹐今解款準搭二成﹐卽與見銀無異﹐且利輕賫﹐其勢尢便。今富商所出之店票﹐尙有數十年不來取銀﹐信其可用故也。豈朝廷之權力反不如商賈乎﹖宋用交子﹑會子﹐仍令執以發錢﹐正坐前獘。元明用鈔﹐皆準銀而不發銀﹐著有成效者也。西洋人最精於謀利﹐英國見用票鈔﹐起金洋五枚﹐至千百萬﹐名曰班克比拉。日本租稅﹐亦槪收楮幣。豈外國能行﹐中國獨不可行乎﹖今不許濫增﹐但以二千萬爲定額﹐得此二千萬周轉於上下之間﹐其力紓矣。較之他項收稅﹐所得孰多﹐不待智者而決也。

一﹑吏治宜講求也。從來禦外必先治內﹐勝敵莫若自彊﹔而求自彊必自整頓吏治始。蓋未有民心失而國勢能彊﹐亦未有吏治污而民心不失者也。各省督撫簡自聖衷者﹐先宜至公至愼。蓋督撫得人﹐而後司道得人。司道得人﹐而後守令得人。大法小廉﹐莫不有震動恪恭之意。此自彊之根本也。況外國環伺﹐耳目甚長﹐用得其人﹐則足以大服其心﹐而潛消其輕侮之气﹔用非其人﹐則口訾腹誹﹐適啟其輕量朝廷之心。故用人在今日﹐尢宜加愼也。至道府牧令佐貳雜流﹐勞績捐輸﹐每省候補者不下千餘人﹐事少人繁﹐饔飧莫繼。卽用知縣﹐有二十年未補缺者。不得已而定委署一年之章程。凡署事滿年﹐卽行撤換。地方利獘﹐甫有端倪﹐瓜期忽已屆矣。旣存五日京兆之心﹐誰復以興利除害爲念。吏治之壞﹐半由於此。惟各局差如釐金﹑保甲﹑督銷等局﹐委員委紳﹐有十數年未換者。苦樂亦覺不均。今講求吏治﹐應請敕下各省督撫﹐凡候補人員﹐認眞考試﹐不必盡列等也。細意甄別﹐不必盡奏畱也﹔使才能出眾﹐資格在前者﹐酌委與輪委並用﹔凡實缺到省﹐必令赴任﹐或調署他缺﹐以試其才具如何﹔不職者罷之。委署人員﹐果能盡心民事﹐訪查得實﹐不必拘定一年﹔如其卓著勤廉﹐輿情愛戴﹐準該藩司詳請督撫﹐遇有缺出﹐專折奏明特旨補授﹐不循成例﹐破格擢用﹐庶人心爲之鼓舞﹐仕途可免抑塞﹐於澄敍官方之中﹐仍寓愼重人才之意。至各局差委﹐酌定一年﹐系爲調劑候補起見﹐藉資練習﹐亦宜通飭遵行。

一﹑鴉片宜禁絕也。害人之物多矣﹐從古至今﹐未有毒於鴉片者﹐耗財而弱兵﹐猶淺言之也。恣其毒勢﹐不至盡天下之人類不止。蓋始則愚昧者嗜之﹐今則聰慧者皆嗜之﹔始則富貴者嗜之﹐今則貧賤者亦嗜之。中國傳染殆徧﹐再閱二三十年﹐將與之俱化矣。故論今日之天下﹐不禁鴉片﹐則紀綱法度﹐槪無所施﹔禮樂政刑﹐皆有難問﹔非過激也。念自列聖以來﹐鴉片久懸禁令﹐道光中﹐治吸鴉片者以死罪﹐亦旣深惡而痛絕之矣﹔乃彼時疆吏誤國﹐引寇入門﹐挾我以不得不弛禁之勢。近且收其稅銀﹐三家之市﹐必有煙館及包煮公膏廣南土棧之招牌。向之科以大辟者﹐今且毫不爲怪矣。推原其故﹐良以販煙者英人也﹔彼旣不遵﹐勢遂難禁。今天誘其衷﹐英人早願禁止。蓋自知本爲禍首﹐又中土多種罌粟﹐不能獨專其利﹐故爲此以市美名也。臣前具折時﹐英人尙無此議﹐今旣有此機會﹐應請旨飭令總理衙門﹐照會英國﹐限自某月日起﹐不準英商販運洋煙入口﹐並嚴飭各海關稅口監督及各道實力稽查﹐毋使絲毫偸入關口。然後通飭各直省督撫﹐一律嚴禁栽種罌粟﹐停止各省洋藥稅釐﹐不準抽收。至禁吸食﹐宜先從內外各大臣﹐以次遞及文武大小各員弁﹐並兵丁書吏生監平民﹐一體禁絕。大張告示﹐家諭戶曉。蓋外洋旣無入口﹐內地復不準栽種﹐嚴立限期﹐定其賞罰﹐上行下效﹐不介自孚。總之﹐流毒旣深﹐根株宜拔﹐欲禁吸食﹐非禁栽種不可。欲禁栽種﹐非禁外洋入口不可。或謂洋藥稅可濟國用﹐禁之則絀﹐不思軍興以來﹐開捐助餉﹐其數已百倍於洋藥稅矣。乃蒙宸斷﹐鑑其流獘﹐決計停捐﹐中外歡呼﹐羣仰郅治。近年度支亦未大絀﹐況鴉片之害﹐較捐獘過之何止倍蓰﹗獨可利其稅而縱弛之乎﹖是在乾綱獨斷﹐法期必行﹐則我國家元气之培﹐與停捐同爲第一善政矣。

以上六條﹐不敢爲髙遠難行之事﹐亦不敢作虛憍激烈之談﹐但就目前情形﹐因勢利導﹐腳踏實地﹐急圖自彊﹐爲內修外攘之計。然總以臣前奏練兵以固京城一條爲根本。由此推而行之﹐抑或同時並舉﹐愚昧之見﹐未審是否有當髙深﹐伏乞聖鑑。

宜及時自彊疏﹝光緒七年﹞黃元善

稽查丰益倉四品銜掌陜西道監察禦史臣黃元善跪奏﹐爲邊釁暫弭﹐正宜及時自彊﹐恭折瀝陳﹐仰祈聖鑑事。

竊臣前因俄約未定﹐曾於上年九月間﹐會同禦史臣李振南等﹐奏請堅持定見﹐嘉峪關內﹑西安﹑漢中各處﹐萬勿準其通商﹐等因在案。見聞使臣曾紀澤﹐稟承指授機宜﹐另與該國定議﹐此皆皇太后﹑皇上廟謨鎭定所致﹐薄海臣民﹐同深慶幸。惟是俄情狡詐﹐和局不可深恃。目前閒暇之時﹐正上下交儆之時﹐溯自庚申換約以來﹐外國虛聲哃喝﹐其以兵力相挾制者﹐奚止一次。然臨事則張皇無策﹐事過則苟且因循。後之視今﹐倘再如今之視昔﹐殊可寒心。臣區區愚忱﹐不容自已﹐謹就管見所及﹐酌擬數條﹐伏乞聖明采擇。

一﹑官制宜略事變通也。在昔中俄𨿽系毗連﹐然俄界實在外興安嶺以外﹐距吉林﹑黑龍江尙數千里﹐外藩各蒙古﹐又皆富彊﹐足以禦侮﹐是以奉天﹑吉林﹑黑龍江設立三將軍﹐不相統轄﹐畫疆而守﹐可以髙枕無憂。今俄屯兵於庫頁島﹑海參崴等處﹐陸路與吉林﹑黑龍江﹐擊柝相聞﹐海道又與日本狼狽爲姦。日本西岸﹐與髙麗對馬島相距僅百餘里。若不於奉天設立重鎭﹐聯東三省爲一气﹐髙麗毫無應援﹐俄必肆無忌憚﹐將來東北一帶﹐隱憂何堪設想。臣愚擬請將奉天將軍兼總督一缺﹐攺爲奉天總督﹐管理東三省一切地方軍務事宜﹐仿照腹地各總督制度﹐不拘滿漢﹐惟材是使﹐所有吉林﹑黑龍江兩將軍﹐以及盛京﹑金州﹑興京﹑吉林﹑寧古塔﹑伯都訥﹑三姓﹑阿勒楚喀﹑齊齊哈爾﹑墨爾根城各副都統﹐均請統歸奉天總督考察節制。此東三省官制﹐亟宜酌攺也。直隸提督向駐古北口。查古北口外有熱河都統﹐內有密雲副都統﹐均屬重鎭。且地方綏靖﹐不必提督駐紮﹐自可安堵無恐。山海關瀕臨遼海﹐直達京師﹐不可不嚴加防備。擬請將直隸提督攺駐山海關﹐與天津各水師彼此互相策應﹐而山海關防務可期周妥。此直隸官制宜量加酌攺也。日本蕞爾小邦﹐近頗狡焉思逞﹐閩﹑浙海防﹐亟宜認眞籌辦﹐而臺防尢爲緊要。同治十三年﹐倭犯臺灣之役﹐前大臣沈葆楨曾有閩撫駐臺之請﹐迄未遵行。福建有兵輪多隻﹐近聞復購鐵甲﹐水師自可成軍。然非督撫駐臺﹐認眞操練﹐遇有事變﹐呼應旣多不靈﹐指揮豈能卽定。擬請擇素昔知兵者﹐爲福建巡撫﹑閩浙總督﹐令其更番駐臺﹐一年一換﹐仿照直隸總督半年駐津﹑半年駐省之例﹐一切衙署辦公章程﹐均可仍舊無攺。此福建督撫駐紮地方宜量加酌攺也。以上三端﹐均於邊防極有關系﹐乃利獘捷於影響者﹐此外更有宜攺兩端。中外各員﹐皆有職掌﹐惟翰林編檢諸臣﹐除文學侍從外﹐一無事事﹐自畱館後﹐早或十年﹐遲或二十年﹐方能內膺卿貳﹐外放道府。夫以至優之選﹐少壯時投閒置散﹐俟其垂老衰頹﹐始加倚任﹐另取雜流各班﹐令其練習吏治洋務﹐是何異扃粟菽於倉廩﹐進秕糠爲珍羞也。溯查嘉﹑道年間﹐本有編檢輪班帶引﹑簡放知府﹑並發往河工學習故事﹐擬請自今以後﹐或每年特旨令掌院學士將在京編檢諸臣﹐按資俸出具考語﹐詳注籍貫年貌﹐開單進呈一次﹐請皇太后﹑皇上圈出十之三四﹐簽分沿江沿海各直省﹐交各該督撫量材器使﹐畀以局務﹐隨時隨事﹐考以吏治﹑軍務﹑洋務﹐俟練習三年﹐由督撫遴選十之五六﹐奏畱各省﹐以知府卽補﹐遇有請旨缺出﹐並準開單候簡。其未經奏畱之先﹐仍敍資俸照常升轉﹐至三年不與奏畱之員﹐卽由督撫給咨回京供職。至進士﹑拔貢出身分部已經奏畱未經得缺人員﹐見亦極形擁擠﹐擬請一並令各該堂官出具考語﹐開列淸單進呈﹐候旨圈出﹐分發各省﹐與編檢一律辦理﹐庶於作養人材之道有裨﹐卽於吏治洋務有裨矣。

一﹑兵制宜變通整頓也。竊聞利於水者不利於陸﹐洋人久住輪船﹐波濤掀簸之中﹐兩腳撐立﹐久之踝力彊直﹐履險如夷。若使捨舟就陸﹐卽令洋人自揣﹐未必遂操必勝之權。庚申天津之役﹐皆系雇募潮勇﹐是其明證。今惟有將陸路額兵﹐急圖整頓﹐除河南﹑甘肅﹑福建等省﹐已經裁兵加餉﹐無庸再議更張外﹐其餘擬請一律照辦。至海防緊要﹐亦應極力振刷﹐約舉其要﹐厥有五焉。曰營制宜整﹐曰糧餉宜加﹐曰防勇宜裁﹐曰海險宜扼﹐曰水師宜精。國初修文偃武﹐欲銷兵於無形﹐故營制宜散﹐舉綠營六十餘萬之額﹐分而置之千四百餘州縣之內﹐旣無畸輕畸重之患﹐又無驕縱跋扈之虞﹐而其獘也﹐充行伍者皆肩挑貿易之小民﹐平日以操演爲兒戲﹐一旦徵調﹐視爲畏途﹐有兵與無兵等。今請攺散爲整﹐令各該督撫提鎭﹐查明該省額兵若干﹐裁去十分之三﹐所餘七成﹐以二成畱充該營各差﹐其餘五成﹐按照見在各省防勇章程﹐擇該省衝繁險要之區﹐分布三四處﹐飭令各總兵官領帶駐紮。如湘勇﹑淮勇之有營官者﹐專事操練﹐不準兼有外務﹐專駐營盤﹐不準偸回私宅。蓋兵分則心多不齊﹐兵合則力必爭奮﹔此營制宜整之說也。綠營兵餉﹐定數本微﹐近復減成發放﹐所得益細。平日衣食不敷﹐臨陣責以效命﹐能乎不能﹖查湘﹑淮勇制﹐每勇一名﹐每月正餉約銀三兩六錢﹐營哨各官﹐皆有公費薪水﹐每營皆有長夫﹐是以平時一心操練﹐生計無待另謀﹐有事則奉調卽行﹐不向地方騷擾。今請綠營餉章﹐除畱充該營各差之二成無庸加餉外﹐其聚集險要五成之兵﹐卽加以所裁三成額兵之餉﹐攺仿湘﹑淮勇章﹐每名每月三兩六錢﹐一律辦理﹐士馬飽騰﹐自旌旗增色﹐庶一兵得一兵之用﹐不至有名無實﹔此糧餉宜加之說也。節制之師﹐不在乎多﹐查見在東西防兵兩大枝﹐以及新調新募沿海防勇﹐不下二十萬﹐若使久畱防所﹐每年約需餉二千萬﹐安得籌此大宗款項。今如俄事旣定﹐擬請陸續裁去四成﹐咨回本省﹐由該省督撫擇其可用者﹐藉補綠營所裁空額﹐其餘六成﹐除西北各勇仍照舊畱防外﹐所有天津各勇﹐自應酌畱大枝﹐捍衛京師。其餘或分布奉天等處﹐或分布福建海口﹐以爲髙麗﹑臺灣掎角之勢。蓋兵多則餉必不濟﹐餉足則兵無不前﹐此防勇宜裁之說也。中國沿海萬餘里﹐各省海口﹐皆有險隘﹐尙非他人意所專注。惟臺灣孤懸海外﹐彼族覬覦已久﹐除於官制條內請設立知兵督撫駐紮外﹐所有北洋一帶﹐天津則以大沽爲門戶﹐而大沽則以煙臺爲咽喉﹔擬請將天津海口所購鐵甲各船﹐派員管帶﹐移駐煙臺。該處與奉天所屬旅順兩島對峙﹐海面至此﹐爲之一束﹐且其中有大欽﹑小欽及南隍城﹑北隍城諸島﹐可以屯兵養船。若於此處哨守相聯﹐不惟與大沽相應援﹐卽營口一帶﹐亦可保障無虞。倘彼有船來津﹐俟其登岸﹐則以陸軍軍其前﹐水軍軍其後﹐洋人一意用兵﹐見我分屯要隘﹐其平日桀騖之气﹐未必不稍有所戢。此海險宜扼之說也。外國用兵﹐以船炮爲先﹐洋人所制船炮﹐較中國爲堅利﹐論兵者僉議購求﹐自系爲鈐制洋人起見。然堅與堅持﹐利與利較﹐此其制勝之權﹐不操乎堅利﹐而操乎運用之一心。誠於沿海一帶﹐訪求習於風濤身彊膽壯者﹐優其祿秩﹐日與講明而訓練之﹐久之熟極生巧﹐縱不能突過洋人﹐亦可與之相埒。若徒購備船隻﹐而駕駛不得其人﹐復將炮準沙綫﹐一切俱委之洋人﹐恐終不免以千萬購求之物﹐轉致借寇賫盜之虞。此水師宜精之說也。說者謂一省額兵﹐半聚於該省險要各處﹐其餘各州縣﹐所畱無多﹐凡分汛﹑護餉﹑捕盜等事﹐恐有不敷﹔不知名省外州縣﹐多有同城營汛﹐遇有捕盜﹑護餉等差﹐汛弁不過照例會銜﹐汛兵不過照例點卯﹐各牧令仍須自募民壯﹐以應差務。今將綠營化散爲整﹐仍畱二成額兵﹐充當該營各差﹐必無貽誤。若偶有事變﹐催調各鎭分領聚集之兵﹐風馳電掣﹐以副其急﹐亦必得手。說者又謂裁減兵額﹐以一二十萬素食錢糧之兵﹐一旦置之閒散﹐無糧可喫﹐無差可當﹐恐滋事變。不知各省兵籍﹐本多缺額﹐但得督撫提鎭﹐密爲考核﹐自可得其確數﹐更汰其老弱遊蕩技藝生疏者﹐無許混補﹐一年之中﹐自可十去二三﹐陸續裁減﹐約二三年便得其半。所餘空額﹐或卽以該省防勇借補﹐或卽以東西撤防各勇借補﹐則各省無容另設防勇﹐其節省每年經費﹐卽不下千餘萬﹐以經制之餉﹐練經制之兵﹐餉需旣足﹐額兵必轉弱爲彊﹐將來有事調遣﹐皆足殺敵致果矣。至裁勇﹑扼險﹑練師各件﹐其爲今日急務﹐尢屬毫無疑義者。

一﹑財用宜多方籌劃也。光緒六年春﹐戶部奏籌餉事宜十條﹐於開源節流之道﹐指陳頗確﹐風聞直隸交代﹐恪遵辦理。上年該省藩庫﹐卽多積銀數十萬兩﹐各省大吏﹐果皆不避嫌怨﹐積習何患不返﹐庫款何患不充﹖應請再行嚴敕認眞辦理﹐且以後直省各藩司﹐如有升調離任一切事故﹐所有本任內各州縣應解錢糧﹐由該督撫勒限﹐飭令催完淸楚﹐方準起程。如州縣或有拖延﹐準由該藩司詳參勒追﹐不準移交後任﹐以杜諉卸。倘限內未能截淸﹐顯系催徵不力﹐卽由該督撫據實參奏。開墾一節﹐地糧爲維正之供﹐江蘇等省﹐兵燹後半就荒蕪﹐是以錢糧多不足額。近已肅淸垂二十年﹐而田畝仍多未墾﹐顯有姦胥包庇分肥等獘。上年浙撫譚鍾麟認眞稽查﹐獘端立見。此外各省﹐自應一律照辦。釐金一項﹐仍宜設法整頓﹐姦商私買洋人護票﹐闖關漏稅﹐爲蠹甚巨﹐並非必不可辦之事﹐應由各督撫飭令各關道認眞查禁。又洋藥曾議加釐﹐至今迄未舉行﹐𨿽系中外交涉之件﹐不宜操之過急﹐亦應與洋人切實辧論﹐以符初議。至節財用之道﹐在去無名之冗費﹔方今冗費以兵餉爲大宗﹐所有減裁綠營兵額﹐及各省防勇名數﹐已於兵制條內詳細言之。至船政機器一節﹐查俄事見已就緒﹐西北防務亦卽稍松﹐其各局應解各營器械﹐似可卽行截止。至海防所須船炮﹐見向外洋購覓﹐此後機器船政各局﹐何者應行接辦﹖何者應行暫停﹖每年應須經費若干﹖不得漫無限制﹐擬請敕下南北洋大臣﹐實力撙節﹐所有動用數目﹐務於年終詳細開單﹐報部查核。又輪船水腳一節﹐據海運章程﹐沙船運津水腳﹐每石給銀四錢余﹐原爲體卹商人起見。嗣戶部因輪船初次開辦﹐奏稱分成搭運﹐支領水腳﹐令其稍遂補苴等語。查輪船系官船官用﹐不過酌給薪水﹐使其涉險加奮﹐與沙船雇自民間者有別。且輪船每月載運民間貨物﹐及往來行人腳價﹐其數尙旺﹐加以分運漕糧﹐許與沙船一律搭運貨物﹐體卹不爲不周﹐見在逐年所得水腳銀兩﹐爲數頗巨。若再令其與沙船一律支領﹐難免不盡歸中飽﹐擬請敕下南北洋大臣﹐認眞核減﹐另定章程﹐以後輪船分成搭運﹐酌給舵工水手人等薪工及修艌銀兩。其水腳一項﹐一槪提出解部﹐以裕帑需。且京外各冗費何可勝數﹐如戶部每年開支不下八百萬﹐其中可裁者不少﹐部員不能確指也。各直省畱支之費﹐不下二三千萬﹐其中可裁者不少﹐藩司不能確指也。是皆相沿日久﹐奉行故事﹐未能逐一推敲耳﹔應請密諭各直省督撫藩司﹐令其將每年出入各款﹐無分巨細﹐縷晰開具淸單﹐限一月專折奏報﹐並諭以所開之單﹐與平日題咨達部數目﹐如有不符﹐不加詰責﹔設開單稍有欺蒙﹐一經另查得實﹐則必重治其罪﹐俟各省奏報齊全﹐卽專派軍機大臣悉心體察﹐擇其可省者一律停支﹐並請敕下戶工兩部及三庫大臣﹐令將上三年札庫開放各款﹐無分巨細﹐詳細開單具奏﹐亦派軍機大臣詳核﹐擇其可省者停支﹐約計中外每年節省之款﹐其數必巨﹐於軍餉不無裨益。

一﹑用人宜實力講求也。求之之法﹐曰擇大吏﹐曰儲邊材﹐曰淸流品。何謂擇大吏﹖督撫者﹐司道之表率也。一省得賢督撫﹐則一省治﹔天下得賢督撫﹐則天下治。然果何由知其賢哉﹖擬請樞臣平日不必待臣工條奏﹐但於各省緊要重大事件﹐隨時揀擇若干條﹐面請諭旨寄詢各該督撫﹐令其將如何布置﹖如何整頓﹖詳細覆奏。俟其覆奏到日﹐如多系張皇粉飾之詞﹐卽系庸懦闒冗之輩。其有切實敷陳﹐洞中窾要者﹐存置無發﹐俟升調更替﹐再令後任覆按。推之理財用人﹐系藩司專政﹔緝捕郵傳﹐系臬司專政﹔洋務系關道專政﹔水利系河道專政﹔不妨偶示不測﹐特旨密詢﹐令其各攄所見﹐或自行具奏﹐或交本管上司代奏﹐集思旣足廣益﹐因言亦可見人。至司道之衰庸戀棧者﹐尢宜嚴加釐剔﹐稂莠未除﹐則嘉禾不長﹐沙礫淘汰﹐則珠玉自光﹔卽如臬司張銑﹑運司王溥﹑何兆瀛﹐先後罷秩﹐論者快之。此外如銑﹑溥﹑兆瀛者﹐諒復不少﹐應請密諭各該督撫﹐於年終密考屬吏時﹐所出考語﹐不準煉成四字八字﹐必須將各該員平日辦理某事﹐如何勤幹情形﹐以及身體若何﹖年歲若干﹖據實詳細臚列。再飭樞臣覆按﹐有年歲較邁﹐及辦事平常者﹐槪加屏退。此日之司道無幸位﹐卽他日之督撫得眞才。何謂儲邊材﹖軍興以來﹐謀臣猛將﹐接踵而出。然昔也一命未膺﹐頂踵有所不惜﹐今也黃金橫帶﹐載驅又誰與謀。臣以爲與其求才於宦成之後﹐不如求才於伏處之日。查曾國藩﹑胡林翼所薦﹐如江忠源﹑羅澤南﹑彭玉麟等﹐爵位皆非素顯﹐試以盤錯﹐俱有成效。擬請密敕各該省督撫悉心訪求﹐擇其品行卓絕﹐練達古今者﹐酌保一二人﹐不得奉行故事﹐亦不得濫引私人﹐送部引見﹐量予職銜﹐發往沿邊一帶﹐聽候差遣。俟其著有勞績﹐不次升遷﹐何謂淸流品﹖自捐輸之例旣開﹐各省人員擁擠﹐或請停分發﹐或請限數分發﹐而於甄別一節﹐置焉不講。試問各省督撫﹐於試用人員﹐有一不奏畱者否﹖夫賢否本有不齊﹐卽去取不能一致﹔擬請自今伊始﹐凡各省期滿甄別人員﹐無容一員一奏﹐亦無容出具應汰應畱字樣﹐令積有十員﹐分別出具切實考語﹐判爲三等。一等二等﹐至多各三員﹐不得踰越。其餘列入三等﹐開單具奏﹐恭候批定﹐或畱省候補﹐或回籍候咨﹐庶仕途立見淸肅﹐而人才漸出﹐吏治與洋務﹐自蒸蒸日上矣。

以上四條﹐官制爲因時制宜﹐練兵爲自彊根本﹐擬請旨敕下南北洋大臣分別議覆﹐再由部臣酌核。籌餉一節﹐關乎邊防要需﹐擬請敕下部臣核議﹐至用人一節﹐尢爲馭下樞紐﹐可否請旨立予施行。臣爲思艱圖易起見﹐不揣冒昧﹐是否有當﹐伏乞聖鑑。

購器開礦疏通運道疏﹝光緒七年﹞李鴻章

欽差大臣大學士﹑直隸總督﹑一等肅毅伯臣李鴻章跪奏﹐爲直境招商購器﹐仿用洋法開辦礦務﹐疏通運道﹐漸有成效﹐恭折仰祈聖鑑事。

竊維天地自然之利﹐乃民生日用之資。泰西各國﹐以礦學爲要圖﹐故能爭雄競勝。英之立國在海中三島﹐物產非甚丰盈﹐而歲出煤﹑鐵甚旺﹐富彊遂甲天下。中國金﹑銀﹑煤﹑鐵各礦﹐勝於西洋諸國﹐祇以風气未開﹐精華閟而不發。利源之涸﹐日甚一日。復歲出巨款﹐購用他國煤鐵﹐實爲漏卮之大宗。從前之廣西﹑平樂及山西﹑湖南等省﹐皆以土法開采煤﹑鐵等礦﹐工力甚繁﹐而所得較微﹐無裨大局。近來如臺灣之基隆﹐湖北之荊門﹐安徽之池州﹐經營煤礦﹐漸用洋法。然或因創辦伊始﹐或因經費未敷﹐尙難驟得大效。臣於光緒元年四月間﹐奉寄諭﹐先在磁州試辦﹐派員妥爲經理。旋經屢次委員往查﹐磁州煤鐵﹐運道艱遠﹐又訂購英商鎔鐵機器不全﹐未能奏效﹐因而中止。旋聞灤州所屬之開平鎭﹐煤﹑鐵礦產頗旺﹐臣飭招商局員候選道唐廷樞馳往察勘﹐攜回煤塊﹑鐵石﹐分寄英國化學師﹐鎔化試驗﹐成色𨿽髙低不齊﹐可與該國上中等礦產相仿﹐采辦稍有把握。三年八月﹐臣檄派前任天津道丁壽昌﹑津海關道黎兆棠﹐會同唐廷樞熟籌妥辦。旋據酌擬設局招商章程十二條﹐批令刊刻施行。迨丁壽昌﹑黎兆棠先後離津﹐見任海關道鄭藻如復會辦局務。查初定章程﹐擬招商股銀八十萬兩﹐開采煤﹑鐵﹐建廠就近鎔化。嗣因招股驟難足額﹐鎔鐵鑪廠﹐成本過巨﹐非精於鐵工者﹐不能位置合宜﹐遂先專力煤礦。采煤旣有成效﹐則煉鐵必可續籌也。唐廷樞奉檄設局後﹐勘得灤州所屬﹐距開平西南八十里唐山之南﹐舊煤穴甚多﹐土人開井百餘口﹐祇取浮面之煤﹐因無從泄水而止。光緒四年﹐鉆地探試六十丈﹐得有髙煙煤六層﹔第一層厚十八寸﹐第二層二尺﹐第三層七尺﹐第四層三尺﹐第五層六尺﹐第六層八尺﹔其六層之下﹐尙有一﹑二層。但計所得之煤﹐已足供六十年之用。因是不復深探。旋於五年購辦機器﹐按西法開二井。一提煤﹐一貫風抽水。提煤井開深六十丈﹐貫風抽水井開三十丈。地下開橫徑三道﹔一在提煤井二十丈開洞門﹐作旋風之用﹔一在三十丈﹔一在五十六丈﹔兩道系取煤之用。所有地下橫徑直道﹐均與兩井相通。第一層煤質略松﹐煤層過薄﹐豫備不用。第二層﹑三層煤﹐兩層相隔祇有一尺﹐其質堅色亮﹐燃燒耐久﹐性烈而蒸气易騰﹐燒燼之灰亦少﹐就目下二十丈深之煤論之﹐可與東洋頭號煙煤相較。將來愈深愈美﹐大勝東洋。惟煤產出海﹐銷路較廣。由唐山至天津﹐必經蘆臺﹐陸路轉運維艱。若夏秋山水漲發﹐節節阻滯﹐車馬亦不足供用。因於六年九月﹐議定興修水利﹐由蘆臺鎭東起﹐至胥各莊止﹐挑河一道﹐約計七十里﹐爲運煤之路。又由河頭接築馬路十五里﹐直抵礦所﹐共需銀十數萬兩﹐統歸礦局籌捐。非但他日運送煤鐵﹐諸臻便利﹐且窪地水有所歸﹐無虞積澇﹐而本地所出鹽貨﹐可以暢銷。是一舉而商旅農民皆受其益。所占地畝﹐均照民價購買。本年二月興工挑挖﹐五六月可以一律告蕆。從此中國兵商輪及機器制造各局用煤﹐不致遠購於外洋。一旦有事﹐庶不爲敵人所把持﹐亦可免利源之外泄﹐富彊之基﹐此爲嚆矢。據總辦開平礦務局員唐廷樞﹐將大略情形具稟前來﹐臣查唐廷樞熟精洋學﹐於開采機宜﹐商情市價﹐詳稽博考﹐胸有成竹﹐經理數年﹐規模粗備。當夫籌辦之始﹐臣因事端宏大﹐難遽就緒﹐未經具奏。今則成效確有可觀﹐轉瞬運煤銷售﹐實足與輪船招商﹐機器制造各局﹐相爲表裏。開煤旣旺﹐則煉鐵可以漸圖。開平局務振興﹐則他省人才﹐亦必聞風而起﹐似於大局關系非淺。所有直境招商購器﹐開辦礦務﹐疏通運道緣由﹐理合恭折具陳﹐伏乞聖鑑。

請特簡人才疏﹝光緒七年﹞周徳潤

日講起居注官﹑四品銜﹑詹事府右春坊﹑右庶子臣周徳潤跪奏﹐爲和議𨿽成﹐隱憂方大﹐請特簡人才﹐以求自彊而弭外患﹐恭折仰祈聖鑑事。

竊維聖人安不忘危﹐𨿽處無患之時﹐常有防患之心﹐而防患以自彊爲先﹐自彊以用人爲急﹐自昔傅巖入夢﹐而三年之績﹐威震鬼方。元老壯猷﹐而六月之師﹐功成玁狁。曁乎西羌畏漢﹐恃趙充國之老謀﹐回紇尊唐﹐服郭子儀之宿望﹐得人之效﹐千古同符﹐不知用人而別求禦侮之方﹐無怪其顧此失彼也。同治間特命天下督撫﹐力圖自彊﹐十載以來﹐自彊者安在﹖前年崇厚違旨﹐幾釀釁端。今幸俄人就我範圍﹐議者謂撤防之事﹐自今日始。臣竊謂設防之心﹐在今日爲更急。蓋俄之和不可恃﹐凡泰西諸國﹐其和亦未可恃也。然沿邊沿海﹐防不勝防﹐皇太后﹑皇上宵旰焦勞﹐日與樞臣籌劃於內﹐安能逐事而理之耶﹖自用則勞﹐用人則逸﹐有斷然者。臣竊統籌全局﹐以爲宜用人者有四。一﹑北洋之防﹐以山東爲衝要﹐因登萊爲天津之門戶也。查登﹑萊二郡﹐凸出海濱﹐與天津遙相掎角。敵航黃海而瞰大沽﹐則登萊之師躡其後﹔敵渡遼海而寇津口﹐則登萊之旅截其前。門戶密而後堂奧安。倘無登萊﹐是無直沽也。況河漕海運﹐皆取道於山東﹐設有不虞﹐阻南北之咽喉﹐糧餉其能無匱乎﹖守險難而練兵亦不易﹐必得智勇兼優者﹐俾之措置於寬間﹐始能指麾於倉卒。不然﹐敵且欺我之易與而攻其不備矣。則山東宜及時用人也。一﹑南洋之防﹐以福建爲切近。因臺灣爲日本所必爭也。考前明倭奴入寇﹐其擾蘇浙較近﹐其擾閩廣較遠。今則吞並琉球﹐取道福州之五虎門﹐路僅四十餘更﹐其徑最捷﹐則其守愈難。今試問漳之銅山﹐泉之浯嶼﹐興化之南日﹐福州之小埕﹐福寧之鋒火門﹐沿海險要﹐守禦俱嚴乎﹖必曰未能也。至孤懸海外之臺灣﹐爲腹地數省屏蔽﹐昔朱一貴﹑林爽文之亂自內起﹐治臺者僅防之於山。今日本之患自外來﹐守臺者必扼之於海。又試問澎湖一隅﹐金廈兩島﹐雞籠嶼之崎嶇﹐鹿耳門之膠淺﹐凡保護全臺者﹐果無患乎﹖必曰未能也。是豈以無事爲幸哉﹗亦規畫不得其人。防猶不防耳。則福建宜及時用人也。一新疆南回北準﹐多漢唐未辟之版圖﹐見擬攺省設官﹐實國朝未有之創局。

姑撮其大端論之。如屯田給與屯丁﹐駐防畱爲旗戶﹐所以禁紛更也。如人則損中益西﹐財則損西益中﹐所以謀富庶也。有守其常者﹐如聯絡哈薩克﹑布魯特﹐以固我之外藩﹐羈縻愛烏罕﹑安集延﹐以翦俄之羽翼是也。有通其變者﹐如官俸兵糈則從厚﹐銅務關稅則從嚴﹐當量入以爲出﹐北路可以制南路﹐南路不可制北路﹐當居重以馭輕是也。其餘因時制宜﹐頭緒紛繁﹐尢非凡庸所能臆度﹐如劉錦棠之雄略﹐張曜之老成﹐實勝任而愉快。惟事屬創始﹐豈一二人智慮所能周﹖古來艱難共濟﹐未有不資乎眾謀者。臣擬請皇上多簡賢員﹐以備新疆之選﹐俾相助爲理﹐以成久大之規﹐懲其失於前﹐善其謀於後﹐則西北宜及時用人也。一﹑東北接壤彊鄰﹐其亞古徳斯科之眾﹐偪處黑龍江之南﹐而烏蘇裏河以東﹐及琿春地面﹐俄且聚族而居。倘漸次蔓延﹐則寧古塔﹑吉林﹐勢難畫疆而守﹐風聞該處邊防﹐毫無把握﹐𨿽吳大澄辦事認眞﹐惟與銘安意見不合﹐擘畫恐無成功。至奉天北鄰沙漠﹐南枕滄溟﹐京師之屏翰也。以邊防而論﹐如興京﹑盛京﹑鐵嶺﹑遼陽等處﹐皆應有分守之兵﹐當駐重鎭於開原以聯其勢。以海防而論﹐如旅順而西﹐扼兵金州以控之﹔三岔河而東﹐扼兵廣寧﹑山海關﹑三岔關以控之﹔凡通盤合籌之處﹐必詳察形勢﹐據險要以固根本﹔非有濟變之才﹐不足膺玆艱巨也。況紀綱漸弛﹐積獘日深﹐值此時而不整頓﹐後更無挽救之術﹐則東北宜及時用人也。夫宇內承平之際﹐或以廉靜坐鎭封圻﹐四夷窺伺之秋﹐貴以雄才經營邊事。臣統觀全局﹐除西北已有知兵大臣﹐尙待舉賢以備襄贊外﹐其餘山東﹑福建曁東三省﹐非無朴誠勤愼之員﹐惟思患豫防﹐自彊爲急﹐似宜因地以擇人。當此國家閒暇﹐聖天子未雨綢繆﹐其簡拔必有出於至精至當者﹐於以固邊防而弭外患﹐要皆自得人始也。臣謹就管見所及﹐披瀝直陳﹐以待采擇﹐是否有當﹐伏乞聖鑑。

熟審邊情疏﹝光緒七年﹞劉長佑

雲貴總督臣劉長佑跪奏﹐爲熟審邊情﹐敬陳管見﹐恭折仰祈聖鑑事。

臣聞智者見事於未形﹐賢者防患於未萌﹐至於患之已萌﹑形之已見﹐而猶長慮卻顧﹐冀幸無事﹐則將來之變﹐不可勝窮﹐其用力愈勞﹐其受害愈大﹐不如乘其始萌﹐挫其鋒而伐其謀﹐用力少而收效遠也。臣以爲邊省者中國之門戶﹐外藩者中國之藩籬﹐樹藩籬所以衛門戶﹐衛門戶所以固堂室﹐藩籬陷則門戶危﹐門戶危則堂室震﹐伊古以來﹐聰明神武之君﹐及漢唐雄略之主﹐力可以囊括宇內﹐而猶存要荒之君長﹐列邊境之變虫夷者﹐凡以設藩屏以禦殊族﹐樹股肱而奠神州也。故我聖祖皇帝﹐親徵漠北﹐世宗揚威靑海﹐髙宗戡定金川﹐蕩平回準﹐辟地二萬餘里﹐而猶存近海諸國﹐西自緬甸﹐東至朝鮮﹐不欲芟夷而郡縣之者﹐所以屏蔽山海﹐捍衛神京也。諸國修貢奉職﹐府無虛歲﹐傳世嗣位﹐皆俟寵靈﹐正朔所加﹐爵命所及﹐世爲不侵不叛之臣﹐其間親莫如朝鮮﹐順莫如琉球﹐恭莫如越南。朝鮮爲盛京之門戶﹐越南更與滇﹑粵爲唇齒﹐視琉球之遠在南海﹐形勢更重。泰西諸國﹐自於印度及新嘉坡﹑檳榔嶼設立埠頭以後﹐法國之垂涎越南者已久﹐開市西貢﹐據其要害。同治十一年﹐復通賊將黃崇英﹐規取越南之東京﹐聚兵合謀﹐思渡洪江以侵諒山諸處。又欲割越南廣西邊界六百里﹐爲伊駐兵之所。臣時在廣西巡撫任內﹐𨿽兵疲餉絀﹐餘盜未平﹐卽遣將弁出關往援﹐法人不悅﹐詰告通商衙門﹐謂臣包藏禍心﹐有意敗盟﹐賴毅皇帝聖明洞照﹐諒臣愚忠﹐乃得出師助剿﹐內外夾擊﹐越南招用賊渠劉永福﹐以折法將沙酋之鋒。廣西援兵﹐分爲兩路﹔左路提督劉玉成一軍﹐趨太原北寧﹐以次進剿﹔右路則道員趙沃一軍﹐由興化﹑宣光等處﹐分擊賊黨﹐直抵安邊河陽﹐破崇英等巢穴﹐盡殲渠魁。奉國威靈﹐將士用命﹐幸得保其東境﹐故法人寢謀﹐不敢遽吞交趾者﹐將逮一紀。然臣每詢諸邊境商民﹐知法人志在必得越南﹐以窺滇﹑粵之郊﹐而通楚﹑蜀之路。夙夜惴惴﹐懼其狡焉思啟﹐所恃條約已定﹐國威日崇﹐開埠之外﹐當無異志﹔乃昨八月二十九日﹐接到兩廣督臣張樹聲來函云﹕法國海軍卿﹐請於其主﹐增加水師經費﹐又中寄橫濱書﹐報稱於七月初九日﹐見英倫公曆七月二十三日﹐我六月二十八日﹐發來電報云﹕法國下議院議準籌借二百五十萬法郎﹐爲越南東京海灣水師經費﹔軍餉旣儲﹐師行在邇。十四日復見橫濱巴得利法文報云﹕法海軍卿格羅愛﹐見在逐日籌劃東京用兵之事﹐所派統兵將軍﹐本報館已知其名﹐俟突尼斯案一結﹐卽可起程。臣逖聽之下﹐不勝惶駭。竊嘆法人果蓄志而逆謀﹐嗜利而背約也。又聞造此謀者﹐乃法人伯朗手般﹐在越南西貢爲巡檢司﹐開埠之後﹐招徠土夷客民﹐眾至百萬﹐民情相洽﹐物產日增。柬埔寨所招商民﹐亦二百萬﹐運米出洋﹐歲百萬石﹐所徵賦稅﹐入西貢庫藏者歲計法郎二百五十萬。枚埔本荒藪﹐開成通衢﹐車路方軌﹐溝渠備浚。越南素奴視柬埔人﹐今柬人感法恩徳﹐願以六百萬口﹐獻地歸附。故伯朗手般以越南可取情形﹐告其總統。今富良江一帶﹐法人已駛船開市﹐議溯上流﹐以達瀾滄江﹐通中國之貨﹐結楢方諸夷﹐以窺滇﹑粵邊境﹐築西貢至柬埔寨鐵路﹐以避海道之迂繞。越南四境﹐皆有法人之迹﹐政治不修﹐兵賦不足﹐勢已危如累卵。今復興兵吞噬﹐加以柬埔之叛民﹐勢必摧敗﹐不可支拄。臣案同治十三年﹐法提督僅鳴炮示威﹐西三省已入於法﹔越南國王﹐許於紅江通舟﹐地險已失﹐所立條約﹐惟不肯予以東京﹔國勢岌岌﹐恃此爲掎角。今復奪其東京﹐卽不窮極兵力﹐圖滅富春﹐已如贅疣﹐不能自立﹔而況豺狼之性﹐有不可測者乎﹖臣以爲法人此舉﹐志在陷取越南全境無疑﹔旣得之後﹐或請立領事於蒙自等處﹐以攘金玉石錫之利﹔或取道川﹑粵以通江漢﹐據泰西諸國通商口岸之上游﹐計狡志邪﹐未有涯涘。況滇中自同治以來﹐平定逆回﹐或殲或降﹐其餘黨之桀黠者﹐類多潛竄越南﹐嘯聚山谷﹔或南奔洋埠﹐爲法人役使﹐不免告以軍情虛實﹐邊地情形﹔故時有夷人﹐闌入滇境﹐以覘形勢。倘法人遂覆越南﹐則逆黨必借凶焰﹐導之內寇﹐以逞其反噬之志。今雲南地瘠民貧﹐銅政未復﹐疆宇孔棘﹐兵餉維艱﹐聞警憂惶﹐罔知所措。或以爲西人惟利是營﹐惟通商是亟﹐則吐蕃求互市﹐而戎馬踐於汧渭之郊﹐先零盜牛馬﹐而烽火徧於河湟之上﹐不能徇其一時之風聲習俗﹐而以爲不我寇掠也。我國家惠養黎元﹐覆幬無外﹐邊關四啟﹐荒裔來庭﹐𨿽徳擴列聖之仁﹐而運承百王之敝﹐訂盟海上﹐給以金錢﹐假以租地﹐而夷性荒忽﹐不知禮義﹐日在照臨之中而不知感﹐已擅中土之利而不知饜﹐狃犾睢盱﹐寖以驕悖。法人之惡罪不勝誅。然臣以爲此非法人之罪﹐而東夷日本之罪也。何者﹖春秋之法﹐罪必誅其首惡﹐書繻葛之戰﹐所以誅鄭伯之首犯王靈也。書齊侯之滅紀﹐所以誅桓公之首敗王略也。下至友邦之國﹐六國禦秦﹐先敗縱約者則伐之﹐日本以嵚崟小島﹐孤懸海中﹐名微俗陋﹐曾廁朝貢之列﹐自西人通商﹐乃顑頷蹙頤﹐以從諸國之後﹐設公司於滬上﹐本非有英﹑法之富﹐意﹑徳之彊﹐朝廷寬以待之﹐冀其安靜帖服﹐聯諸夷之盟好﹐乃鴟義不悛﹐首敗盟約。同治之末﹐弄兵臺灣﹐與生番造釁﹐以耀武西夷﹐嘗試中國。毅皇帝貸而不誅。光緒二年﹐遂滅琉球﹐夷其宗社。夫中山王世受天朝職命﹐爲我屬國﹐見滅外夷﹐義在必討。同爲與國﹐恣其暴虐﹐卽以西人所立萬國公法而論﹐亦罪有必問﹔而英法各國﹐相視不發﹐無起而問其故者﹐則以蠻夷之性﹐本無仁義﹐見中土沃饒之利﹐久生戎心﹐惟以國威尙震﹐莫敢先動﹔有爲戎首者﹐則視其禍福安危以爲進退。國家旣釋倭人而不誅﹐則有以知中國之好安而惡戰。國家旣不問滅琉球之罪﹐則必不問滅越南之罪。故法人遂■﹝忄間﹞然自肆﹐翦我藩籬﹐窺我門戶。臣知法人此舉﹐皇上聞之﹐亦必赫然震怒﹐恭行天罰。然卽出援師﹐禁侵暴﹐所向克捷﹐而法人猶得藉日本爲辭﹐無以攝其驕悍之气﹐不若及法師未出﹐東京未滅之時﹐先討日本之復琉球﹐則時雨之師﹐足以下俘囚之涕。九伐之法﹐足以懾逆夷之心。是不戰而存越南也。其或怙過不攺出師問罪﹐亦名正而罪當。臣極知皇上以息兵養民爲心﹐不欲勞師涉遠﹐而諸國桀驁如此﹐尢而效之﹐日引月長﹐藩籬盡去﹐亦終不能弭兵而省費﹐所用之兵賦﹐將有什伯於今日者。故臣願皇上奮其天斷﹐亟正倭人之罪﹐而杜諸夷之姦也。夫兩利相權則取其重﹐兩害相權則取其輕﹐日本賴中國通商以爲國計﹐今其財力已自虛耗﹐峻法黷武﹐民怨其上﹐數戕官吏﹐已有亂萌﹐及此時而不日本之討﹐坐待越南之亡﹐則美國久訹朝鮮﹐必起而掠之﹔英人已通緬甸﹐必劫而持之﹔暹羅與緬人構釁﹐法國將誘而服之。倭人以爲莫我討﹐則將求臺灣而牧之﹔俄國與新疆交界﹐其壤未定﹐又將窺我之瑕而侵越之。因利乘便﹐同時並舉﹐則不惟滇﹑粵之憂﹐而欲求如今日之但謀東徵﹐亦不可得也。遑言安坐而無事哉﹗故臣以爲寢兵而禍大﹐不如急徵而患小也。頃者琉球遣臣﹐潛來中國﹐畏倭人之勢﹐不敢控告。匿名斂迹﹐泣於天津﹐而日本使臣﹐乃敢以獷气彊詞﹐於通商衙門﹐譊譊置辯﹐無禮已甚。臣遠在邊隅﹐不勝憤懣﹐逮聞俄國和約已成﹐私心慶幸﹐以爲北邊旣安﹐可以移防北之師﹐出而東討﹔旋聞有旨裁撤防軍﹐知皇上深仁涵育﹐已赦倭罪而不問。臣愚卽思以夷情入告﹐求伸天討﹐猶冀他國之不相顧而起﹐則息兵亦所以懷遠﹔不謂俄防始撤之時﹐卽爲法兵伺隙之始﹔不正日本之罪﹐何以折法國之謀﹖不止法國之姦﹐何以肅諸國之志﹖伏乞皇上先暴日本之罪惡於天下﹐布告西人﹐絕海上通商之東使﹐倭人已可坐困。簡大臣宿將有威望者﹐起東三省之兵﹐出朝鮮以扼其西﹔選明習韜略﹐嫻熟水師之將﹐由寧波﹑定海率舟師趨長崎以攻其南﹔倭人離貳已久﹐必當自潰﹐卽負嵎抗拒﹐而我朝師武臣力﹐必無撓敗之虞﹔或慮來擾海濱﹐則東南沿海﹐久設練軍﹐亦自有防禦之具。琉球臣民﹐喜復疆土﹐必將有助順之師﹐憑廟算之長﹐海外有捷﹐則天戈遠震﹐四夷戢兵。朝鮮﹑暹羅﹑緬甸諸國﹐可免蠶食﹐不獨越南也。若慮兵端一開﹐挑釁諸國﹐則倭人﹑法人﹐背萬國之公法﹐卽聚西人於海上而議之﹐亦不能巧爲解說。黨惡而崇寇﹐以中國全力﹐誅一日本何患不濟。春秋傳曰﹕師直爲壯﹐曲爲老。國家以睦鄰之道﹐興問罪之師﹐諸國聞風﹐無敢置喙﹔或有懲元世祖日本之役﹐及明嘉靖倭寇之患者﹐以爲東夷伉勁﹐勢不可攖﹔則不知元世祖好勤遠略﹐所用者驕兵﹐非義兵也。明倭寇之殺掠江浙﹐釁始妖僧羅海﹐爲亂者漢姦﹐非今日逆夷也。以順討逆罔不克﹐以義攻驕無不破﹐臣願皇上熟計而審行之也﹐且用同治以來﹐講求洋務﹐設立海防﹐習水師﹐修炮臺﹐購鐵船﹐造槍炮﹐費帑藏以百萬計﹐而曾不得一日之用﹐亦安知兵力之果精與否﹖彼四夷之環坐而觀聽者﹐又烏知朝廷寬大之徳﹐而不以爲懷安之計耶﹖況自南海議和以來﹐三十餘年矣﹐未聞守其前議﹐不進而要求。口岸之設﹐歲進而日加﹐諸國之釁﹐循生而疊起﹐其虛立公法﹐不能自守明矣。卽欲長保和約﹐亦必有以固其藩籬﹐示以武略﹐而後不爲外夷之所輕﹐甘於從我之約束。昔漢有閻盤伊吾之勝﹐而後匈奴無焉耆之使。唐有李晟西川之捷﹐而後南詔有點蒼之盟﹔能戰而後能守﹐能守而後能和﹐本末先後﹐古今一體。若復隱忍自安﹐匿罪不討﹐頓兵竭餉﹐歲月若流﹐宿將凋謝﹐諸夷日驕﹔拒之則敵益眾﹐聽之則病益深﹔兵食愈繁﹐禍亂愈甚﹐則何如先發而弭未來之患﹐懲一而戢諸國之謀耶﹖臣以菲材﹐受國厚恩﹐老病之餘﹐精力衰耗﹐先後引疾﹐皆蒙聖旨慰畱﹐嘗憾曠職邊疆﹐無以報三朝之殊遇﹐而遐陬僻處﹐聞見每遲﹐見在倭人曾否悔懼﹐或朝廷已有成算﹐皆弗克知﹐區區愚忱﹐方懷遠慮﹐適聞外患近在南藩﹐何敢緘默不告﹖所有熟審邊情﹐敬陳管見緣由﹐謹具折密奏﹐是否有當﹐伏乞聖鑑。

保小捍邊當謀自彊疏﹝光緒八年﹞張佩綸

署日講起居注官﹑翰林院侍講臣張佩綸跪奏﹐爲保小捍邊﹐當謀自彊之計﹐恭折瀝陳﹐仰祈聖鑑事。

竊臣伏處田間﹐側聞朝廷以俄人要盟﹐遣使攺約﹐勒兵備邊﹐相持一年﹐僅而無事。妄意自今伊始﹐國家稍得敵情﹐於馭外之規﹐籌邊之要﹐必將有攺弦更張﹐可久可大者。柰何其猶闃然也。日本旣廢琉球﹐更乘俄約未定﹐爲分島拓商之請﹐使怒而去﹐我初未有責言﹐外洋量中國謀一矣。法蘭西越境而圖越南﹐使者囁嚅﹐不能責以侵小之罪﹔越南私與法盟﹐思假滇中以通商道﹐我亦未遑詰問。外洋量中國謀二矣。互市四十年﹐而水師多中艦﹐少西艦﹐沿海數千里﹐而各營有防兵﹐無戰兵。外洋量中國力三矣。內者量吾之謀不過一和﹐外者量吾之力不過一守﹐宜倭﹑法之披猖﹐而諸國之竊睨其旁也。夫環地球各國﹐俄最大﹐英最富﹐徳暴興﹐兵最精﹐彼若協以謀我﹐斯爲大敵。今俄內亂而新與我平﹐英畏俄﹑徳猜法﹑美自雄一洲﹐夙親中國﹐僅不戢將焚之倭﹐收合餘燼之法﹐妄思席捲小邦﹐蠶食屬國﹐譬諸徐偃王﹑宋襄公之求霸耳。此殆天之所以資中國也。烏可縱敵貽患﹐長寇啟戎也哉﹖況日本之於琉球﹐法蘭西之於越南﹐謀之豫而發之也銳﹐此必非口舌所能爭也。爭以口舌﹐𨿽儀﹑奏在前﹐賈﹑何在後﹐不能得之。謀日本者﹐且曰吾防吾海耳﹐然日本安然而得琉球﹐願已足矣。我苟無存邢﹑封衛之心﹐彼庸有得隴﹑望蜀之想。徒防示怯﹐何足以復琉球哉﹖然則馭倭之策﹐𨿽無伐之之力﹐當有伐之之心﹐𨿽無伐之之心﹐當有伐之之勢﹔欲集其勢﹐則莫如大設水師。論者謂水師當以北洋爲一軍﹐江﹑浙爲一軍﹐閩﹑粵爲一軍。臣以爲北洋三口﹐可自爲一軍﹐江南可自爲一軍﹐浙與閩可合爲一軍﹐而粵似宜異軍特起者也。何以言之﹖論形勢者﹐當視都城爲輕重﹐天津東連旅順﹐南控登州﹐廟島林立﹐扃鑰深固﹐所以拱衛京國﹐縈帶陪都﹐誠隩區也。雍正間﹐設都統等官駐新城﹐肄水師﹐乾隆間裁缺﹐嘉慶之季﹐復設總兵。今營汛又多攺並﹐宜參用前制﹐設北海水師提督一員﹐以直隸天津﹑通永﹑山東登萊﹑奉天金州爲四鎭﹐屬之提督﹐師船當分駐旅順﹑煙臺﹑大連灣﹐以控天險。李鴻章昔嘗親歷煙臺﹐七年冬﹐又復履勘旅順﹐知之必審也。庚申之役﹐病在棄登州﹑旅順不守﹐故敵得徵糧登州﹐取水廟島﹐屯煤米大孤山﹐以逼天津﹐而無內顧之憂。今自沽塘迆邐以及旅順﹐炮臺建制﹐漸精漸密﹐而煙臺僅通伸岡﹐炮臺爲丁寶楨所築﹐歷任撫臣﹐不復過問。大孤山﹑小平島﹑水深泉美﹐沙性融和﹐無有蘊孽﹐於鐵甲船最宜﹐洋人頗垂涎之﹐自非作軍謀帥﹐集資造舟﹐起而據外海外島﹐不足以聯三省爲一。都城重則天津重﹐天津重則連灣各島重﹐不可忽也。曾國藩旣下金陵﹐長江水師﹐定爲經制﹐而沿海水師﹐頗仍其舊﹐舟敝師羸﹐與各省水師﹐同不可用。夫自鄂規吳﹐則當習舟師於長江﹐以收建瓴之效﹔居中制外﹐則當習水戰於外海﹐以張撻伐之威。上海爲洋商窟穴﹐南北喉衿﹐一隅實系天下之重。故論今日江南形勢﹐當先海而後江﹐乃長江於提督之上﹐又簡大臣巡閱﹐則節制五省水師之權已分﹐而江流入海﹐脈絡鉤連﹐門堂夾鎖﹐狼山一鎭﹐𨿽隸長江﹐崇明福山﹐沿海水師﹐仍歸江南提督統轄﹐新創輪船水師﹐亦奏歸江南提督統帶﹐是節制一省水師之權亦不能合。李朝斌本以水師建節﹐近亦深居簡出﹐巡海不過至畬山而止。且於上海造提鎭行館﹐尢非水師所宜。防俄之役﹐吳元炳請彭玉麟兼筦江海﹐抑朝斌也。然玉麟以七十之年﹐巡江有暇﹐復令操海﹐非所以體卹勞臣。此特一時權宜﹐豈經久至計乎﹖宜攺長江水師提督爲江海水師提督﹐駐上海吳淞口外﹐狼山﹑福山﹑崇明三鎭均隸之﹐專領兵輪出洋聚操﹐淮揚水師與瓜州鎭﹐亦宜攺用西式江船﹐演習棉藥水電﹐以爲後拒。責大臣以巡江﹐兼顧五省﹔責提督以巡海﹐專顧一省﹔移江南提督治淮徐﹐轄陸路﹐以爲裁汰漕標之地。如此則大臣之體制益尊﹐而水陸兩提督﹐責成亦各有所屬矣。以長江水師﹐善平粵逆之後﹐以外海水師﹐開制洋人之先。左宗棠﹑彭玉麟老成碩望﹐久於兵事﹐如敕令集議﹐必能審其緩急﹐捨舊而新是謀﹐固非微臣所敢隃度耳。浙江定海﹐爲洋人始事之地﹐與甌海皆毗連閩中。閩﹑浙又同一總督轄境也﹐故以浙隸江﹐不如以浙隸閩。蔡牽之亂﹐浙﹑閩分而李長庚以殉。浙﹑閩合而邱良功﹑王得祿以封﹐斯其證矣。閩省兵額﹐滿漢共六萬餘﹔臺灣一鎭﹐水步且一萬五千餘﹐其餉幾百萬兩﹐其船幾三百艘﹐汰無用歸有用﹐誰謂閩之獨瘠哉﹖宜攺福建水師提督爲閩﹑浙水師提督﹐割浙江之定海﹑海門兩鎭隸之。浙江提督﹐仍治寧波﹐專轄陸路﹐三軍立而南北兩洋之勢振矣。軍制旣定﹐乃議戰船﹐紅單拖罟各式﹐敝者去之﹐新者亦第以供儲糧運軍火之用﹐就所購鐵甲兩艘﹐衝船兩艘﹐■﹝蠢﹐民代春﹞船十艘﹐閩廠輪船廿余艘﹐先聚而搜練之﹐並敕戶部及南北洋大臣﹐速集巨款﹐以備增設戰船之費﹐或購自英﹑徳各廠﹐或造自閩﹑滬各局﹐審材必堅﹐取式必巧。此則計臣疆臣﹐當同心協力以赴事機者也。船制定乃申軍律﹐各省水師提督及所屬﹐悉以舟爲營﹐不得居陸﹐不得攜家﹐不得寄椗口內。其升擢拔補﹐自提督以至船夫水手﹐有事則以戰功﹐無事則以精算法﹑熟海道﹑取炮準爲考驗。風濤之日﹐一軍聚操﹐春秋之暇﹐三軍與粵省水師會哨﹐復以時分巡日本﹑琉球﹑新嘉坡﹑西貢各處﹐測海綫﹑審敵情﹐厚其餉糈﹑嚴其誅罰﹔死壯士於鋒鏑﹐而不使奪於聲色貨財﹔狎鐵艦於波濤﹐而不使蝕於海電水艸﹔此則疆臣及統兵大員﹐當作事謀始以規久遠者也。誠斷然行之﹐十年大效﹐三年小效﹐倭猶不悛﹐則我之軍實已充﹐我之廟謨自壯﹐然後絕使閉關﹐或襲琉球﹐或搗長崎﹐晉三駕以服鄭﹐吳三師以敝楚﹐未可知也。兵固有先聲而後實者﹐我主伐則倭必主守﹔廢琉球之利﹐不敵防中國之費﹐木柹隨流而下﹐彼或懼而攺圖﹐未可知也。若其狡焉思逞﹐先發制人﹐則張吾三軍﹐輔以陸勇﹐首尾相應﹐掎角相依﹐蔑不濟矣。夫西洋舉機巧火器﹐畢萃於水師﹐用以騰踔重波﹐雄視諸國﹐我采西法以敵西人﹐師彼之長﹐究難盡羿之道。故嘗論中西戰事﹐所恃主客勞逸﹐可兼練陸軍以勝之﹐不敢專主水師也。至於日本講求西法﹐曾未數年﹐變易水師﹐僅於形似。此則二人學弈﹐專致者必勝﹔兩虎爭食﹐瘠小者必傷耳。辛巳之春﹐其鐵甲扶桑艦﹐以久泊惡水中﹐爲海虫水气所蠹﹐比叡﹑淸輝﹑春日﹑迅鯨﹑蒼龍﹑日進﹑築波﹐皆其國第二等戰船﹐並以損傷入廠修治﹐沿海築壘增船﹐爲自守計﹐支左詘右﹐一日數驚﹐使其時中國有得力水師﹐堅速戰艦﹐則震駴東瀛﹐扼吭據脊﹐豈止雪臺灣之恥﹑正衝繩之疆而已﹖故以中國全力圖之﹐彼小我大﹐彼貧我富﹐我能四面圖彼﹐彼僅能一面犯我﹐何爲舉東隅疲弱之邦﹐任其鼾睡榻旁﹐夜郎自大﹐處之與泰西一例哉﹗如臣所言﹐費固當在五百萬以上﹐較伊犁償款亦僅相埒。然藉琉球爲名﹐以罷日本藉日本爲名﹐以固海防﹔我有樓船橫海經制之師﹐可以靖邊﹐亦可以及遠。泰西各國﹐庶存忌憚﹐亦綢繆牖戶之謀﹐聲東擊西之策也。我誠早急琉球﹐則法且緩窺越南。今法旣成謀﹐𨿽養由之矢﹐豈能引虛弦而下之哉﹗但法取南圻有年﹐於西貢修船塢立商岸﹐未嘗稍侵中國邊界﹐是眈眈者第在越南全境。謂其遽謀滇中﹐故未暇也。並越南之後﹐陸海皆與我接﹐戰爭方始耳。然則我之馭法者﹐殆不當後於日本也。雲貴總督劉長佑﹑兩廣總督張樹聲﹐皆以軍旅起家﹐長佑老矣﹐粵督治廣州﹐去鎭南迥遠﹐而雲南撫臣﹑廣西撫臣﹐皆文吏不習邊事。竊以爲兩撫臣當以知兵大員代之﹐責粵督治水師爲奇兵﹐而廣西﹑雲南治陸師爲正兵也。自雲南入越有三道﹐而以蒙自趨右隴關爲坦途。自廣西入越亦有三道﹐而以鎭南關爲熟徑。應敕兩省各練精兵萬人﹐扼險屯札﹐以伺利便。安襄鄖荊道徐延旭﹐久守梧州﹐屢出關治羣盜﹐得交人心﹐滇中有事﹐必資蜀餉。四川司道中建昌道唐炯﹐名知兵﹐可巨。若以徐延旭領粵西一軍﹐唐炯領滇南一軍﹐則交人樂附﹐滇餉有資﹐所益必大。劉永福者﹐嘗於太原敗法師而殲其酋﹐越南授爲提督﹐阮氏尙文﹐永福心嘗鞅鞅。李揚材就禽﹐而陸之平黨眾﹐猶嘯聚山澤間﹐似皆可羅致爲用﹐以得越南阨塞險易﹐法誠窺越﹐滇軍循洮江右岸以攻其背。粵軍長驅越富良江﹐以取河內諸省。越君劫於法威﹐越民困於法賦﹐中國有徳於越﹐兵以義動﹐爭致簞壺﹐三圻可斷而有也。夫我不取越﹐越終折而入於法﹐不如暫取而還封之。戍越裳卽以固吾圉﹐知非貪邊功而勤遠略者比矣。至水師之下交址﹐馬援以來卽行之﹐故地誌以出欽州爲制交一奇﹐別道由廣西﹑龍州﹑博淰溪河﹐至越之■﹝拖﹐氵代扌﹞海江﹐僅半日程﹐則明洪武間責交址輸糧及乾隆間黎氏來奔所經。欽州道阻修﹐龍州水瀠沍﹐今但當徑瓊州以指富春﹑撼西貢耳。蓋法所取南圻嘉定﹐卽越故都農耐﹐兼火捨水爪哇髙蠻諸國地﹐非交址舊封﹐故形勢亦異也。瓊去西貢﹐輪舟僅兩日程﹐以西貢﹑新嘉坡﹑香港﹑澳門各口環峙﹐委一粵當各國之衝﹐而沿海水師﹐亦頗仍其舊。此臣所未諭者也。法以水師名天下﹐其在西貢﹐則海撥僅與我威遠諸船埒﹐而河江欚十餘艘﹐亦僅與我根缽諸船埒﹐其遺越南戰艦﹐可以駛行富良江中﹐則河江欚之屬﹐南圻港■﹝氵義﹞紛歧﹐彼俗有「出門三里卽是江程」之語。而富良江各處土人﹐皆行平底水舟﹐故法之水師﹐僅僅如此。我若以水師大船﹐坐鎭珠崖﹐而以快船水雷船﹐出入其神投海口﹐與越之民團相聯絡﹐以遙爲兩陸軍聲援﹐則法不敢以全力注越都。我勝足以批亢搗虛﹐退足以東西牽制﹔或者法人不疾戰﹐而阮宗可幸存乎﹖或謂粵之攺兵輪水師有難者二﹕一曰兵驕﹐一曰餉絀。粵兵習悍而惰﹐各營汛互爲黨援﹐持博場通海盜﹐而營伍額缺﹐如各省書吏額缺﹐富家據缺爲利﹐募人充伍而食其息﹐往往富庇兵﹐兵庇盜﹐蔣益澧欲理董之﹐旋以劾去。張樹聲等重其事﹐未遽發也。然外逼彊敵﹐內有驕兵﹐安可不亟思變計乎﹖至於購船建軍之費﹐司庫不足﹐臣以爲可借資於粵海關也。粵海之贏﹐昔大學士左宗棠及故編修吳觀禮﹐先後陳之﹐事格不行﹐臣亦何敢再議﹖惟聞劉坤一﹐署監督僅百餘日﹐曾捐輸銀十五萬兩﹐而各監督之任滿還京者﹐捐洋槍數千桿﹐且得超擢﹐是諸監督之入優而出吝也。今以劉坤一爲例﹐則一年任滿﹐固可捐五十萬有奇﹐歷三年則一百五十萬有奇﹐以充購船之費﹐粵之戰船﹐固屹如矣。三任以後﹐就所捐之數﹐酌中定額﹐以充贍軍之費﹐粵之兵餉﹐又裕如矣。應請旨將粵海關監督﹐令督撫臣各遞署一年﹐倡捐巨款﹐爲後監督準則。督撫名位旣崇﹐祿秩旣厚﹐而張樹聲﹑裕寬亦皆志在匡時﹐必能盡舉所餘﹐以應公家之急﹐並敕妥議章程﹐凡內府要需﹐一切如例辦理﹐卽略有不便﹐停內府兩年之使﹐建粵省百世之基﹐仰托聖明﹐必當俯允。如此則三省皆有見兵﹐可戰可守﹐疆臣乃能臨幾審變﹐操縱自如﹐彼法特乘俄亂未平﹐徳人失助﹐始敢逞志於南交。若見我銳意出援﹐則法且狼顧狐疑﹐謀或可以中戢。倘我以同室相鬥﹐而例爲鄕鄰﹐同舟遇風﹐而執爲胡越﹐在今日坐觀成敗﹐豈不節用息民﹐轉瞬之間﹐越南效秦庭之哭﹐我將何以應之﹖法人爲邕管之寇﹐我又將何以應之﹖必事事冀焦頭爛額之功﹐成亡羊補牢之憾﹐不已晚乎﹖夫因日本而籌南北之海防﹐因越南而籌滇﹑粵之邊防﹐度朝廷密慮深謀﹐必已見及。奚待臣之煩言﹐惟臣所鰓鰓過計者﹐恐謀國者自居貧弱﹐而視敵爲富彊﹐頗有苟安之心﹐憚爲遠大之舉。是故言和則惟﹐言戰則否﹔言償款則有﹐言軍餉則無﹔言調兵分防﹐則勉爲補苴﹔言增兵大舉﹐則相顧色駭﹔充此數獘﹐事機坐失﹐勞費轉增。竊恐各國環伺﹐且繼日本﹑法蘭西而起﹐琉球不顧﹐必及朝鮮﹔越南不顧﹐必亡緬甸﹐誠可危也。方今梯航四通﹐中外已成列國兵爭之局﹐我自彊則乘歐洲爭軋﹐可全亞洲而王之﹔我不自彊﹐則譬諸投骨於地﹐而待羣犬之相牙﹐骨不盡不止。欒書曰﹕不可以當吾世而失諸侯。子罕曰﹕天生五材﹐誰能去兵。伏願我皇太后﹑皇上﹐博采漢唐馭遠之宏規﹐深鑑北宋厭兵之流獘﹐敬覽祖宗以來﹐徵朝鮮﹑平準回諸方略﹐命樞臣定謀﹐疆臣治軍﹐部臣籌款﹐赫然有整軍經武之心﹐爲遠交近攻之計﹐無使他族漸逼﹐屬國漸墟﹐以貽無窮之悔。臣一介迂儒﹐豈敢危事易言﹐輕招邊釁﹐惟念時艱日亟﹐斷非安坐所能圖存﹐亦非主和所能弭患﹔中外大勢﹐始則弱肉彊食﹐繼則唇亡齒寒﹔狧糠及米﹐其端已見。老於事者﹐輒謂蠻夷相攻﹐無煩過問。於日本則曰臨時施宜﹐彼不足忌。此孫權之論魯肅﹐所謂內不能辦﹐外爲大言也。於法蘭西則曰﹕俟其得越南後﹐力竭兵罷﹐然後爭之﹐此項羽之詬宋義﹐所謂趙舉而秦彊﹐何敝之承也。然則深籌熟計﹐終非出於一戰﹐不足以息外敵之焰而使中國百年無事﹐及今海內安謐﹐以皇太后﹑皇上之敬天勤民﹐名臣文武猶有存者。若日討國人而訓之﹐上下一心﹐師出以律﹐其勢可以一戰﹔倭﹑法殘人之宗﹐夷人之祀﹐虐用其民﹐我以仁義之道﹐行壯直之師﹐興滅繼絕﹔其理亦可以一戰。東洋非西洋比﹐法在西洋﹐又非英﹑徳諸國比﹔與彊國戰﹐或有諸葛街亭之失﹐與驕國戰﹐必成典午淝水之功﹔量敵慮勝﹐初非孤注。若猶存兵凶戰危之見﹐遲回觀望﹐恐謀萬全者無一全也。況卽不與倭戰﹐不與法戰﹐而有善戰之將﹐有能戰之兵﹐卽中山之社終屋﹐我猶可設險以自全。交址之籍遂淪﹐我猶可畫關而自守。如其以和好爲永圖﹐以戰伐爲過舉﹐今日琉球之廢﹐張皇集議﹐終於聽之而已。他日越南之亡﹐再張皇集議﹐亦終於聽之而已。彼陽和好而日肆吞並﹐我狃和好而日歸窮蹙﹐馴至人才愈乏﹐邊防愈弛﹐外侮愈深﹐彼時不特不能戰﹐且不能守﹐且不能和﹔彊弱安危﹐斷在今日﹐不可不深思﹐不可不長慮也。臣重踐朝列﹐學業寖疏﹐見聞或異﹐所言未必盡當﹐仰懇朝廷采羣謀﹑伸果斷﹐早定大計﹐天下幸甚。冒昧直陳﹐伏乞聖鑑。

通籌邊備疏﹝附法人窺取越南北邊片﹞﹝光緒八年﹞張樹聲

署直隸總督兼辦理通商事務大臣﹑兩廣總督臣張樹聲跪奏﹐爲遵旨通籌邊備﹐妥議覆陳﹐仰祈聖鑑事。

臣竊頃抵天津﹐接準李鴻章咨﹐承準軍機大臣密寄﹐光緒八年三月二十五日﹐奉上諭﹐總理各國事務衙門奏﹐法越兵端已起﹐亟宜通籌邊備﹐以弭後患一折。等因。欽此。伏查法人窺伺越南北境﹐造端於通商紅江﹐狡謀旣深﹐蓄志已久。自去冬以後﹐漸露兵機。臣在粵東疊接探報﹐均經隨時函達總理衙門查核。竊以越南之孱弱﹐當法人之陰悍﹐南圻久經委去﹐北圻豈易圖存。而法猶遲回審顧﹐未敢遽出並吞者﹐固由北圻地方險瘠﹐其力或難驟及﹐亦未嘗不慮興戎﹐中國必議其後。故使越南束縛馳驟於通商條約之中﹐乘間抵隙﹐坐以違約﹐挾以修約﹐卽可陰收得地之實﹐陽謝滅國之名。彼無來犯中國之勢﹐我無先與尋釁之理。此法謀之狡﹐而中國之謀越﹐愈不可緩也。總理衙門王大臣﹐念越南法患日深﹐而計及添兵救援之未逮﹐藩籬全撤之可憂﹐度勢審機﹐慮周思遠。臣惟該國北圻各省﹐僅而尙存﹐爲越南宗社所式憑﹐實滇﹑粵邊疆之屏蔽﹐頻年越副提督劉永福據守保勝一帶﹐抽釐養勇﹐越之所深恃﹐卽法之所歸罪﹐而黃旗各股匪﹐聞法人之設計招致﹐以與永福爲難﹐北圻大局勢殊岌岌。二月中法兵攻破東京﹐事機日迫。嗣法人又將東京城池﹐交還南官﹐詭譎多變﹐意未可量﹔誠恐復用占據南圻六省故智﹐修攺新約﹐收北圻於掌握﹐迫越南以必從。事果至此﹐因應愈難。今日中國備邊之策﹐惟有令滇粵防軍﹐守於域外﹐仍以剿辦土匪爲名﹐藉圖進步﹐旣爲我軍駐守之地﹐或免法人蠶食之虞。至於相機部勒﹐設法經營﹐以求可久﹐是在專任之人﹐體察情形﹐設施方略﹐未可遙爲裁斷者矣。廣西邊防記名提督黃桂蘭﹐所統各營﹐已據稟報﹐派隊進紮北寧﹐業與東京密邇﹐臣已嚴飭加意訓練﹐妥爲備禦﹐並經商請廣西撫臣﹐抽調關內勇營﹐層遞進紮﹐以顧後路而厚兵力。至廣東兵輪﹐近年以來﹐臣常飭令乘巡洋緝捕之便﹐駛過廉﹑瓊﹐遊弋越南洋面﹐仍當函致署督臣裕寬﹐挑選較大之船﹐嗣後不時前往駛巡﹐如果事勢緊急﹐再行奏請撥調閩廠兵輪﹐以赴戎機。滇省近亦於邊內調集兵勇﹐未知能否出駐越境﹐扼三宣之要隘﹐聯粵軍之聲威﹐相距窵遠﹐未能隃度。總之紅江爲法所注意﹐北圻尢我所必爭﹐守在四境﹐備在事前﹐越南難望其自謀﹐中國必不可自誤。仰惟宵旰南顧﹐務鞏邊藩﹐區區管蠡﹐無當廟算﹐不勝悚惶之至﹐所有遵議邊備緣由﹐謹繕折密陳﹐伏乞聖鑑。

再密陳者﹐法人通商紅江﹐規取越南北境﹐命意所在﹐尢注滇南。誠如諭旨﹐雲南保勝一帶﹐防務尢爲緊要﹐一旦法逞其志﹐盡占北圻﹐西南半壁﹐處處與內地爲鄰﹐勢必有欲閉關自守而不能者。及今相持未下﹐能多守越南尺寸之土﹐卽多增中國尺寸之衛﹐而阮藩憑借皇靈﹐或可不至遽夷宗社。惟滇粵邊界東西綿亙地𨿽遼遠﹐勢等輔車至越南北圻各省﹐包絡山澤﹐羣匪如毛﹐民困水火﹐經營其地﹐事體繁重﹐非有文武威略熟悉情形重臣﹐委任責成﹐僅恃滇﹑粵兩省二﹑三將領﹐各不相謀﹐必不足以濟事。臣比抵天津﹐適軍機大臣署戶部尙書王文韶﹐亦以奉命宣諭至津﹐仰蒙傳諭垂詢﹐示以籌辦越事﹐重在得人﹐當與李鴻章會晤熟商。惟有福建撫臣岑毓英﹐壯猷遠略﹐英武冠時﹐昔在雲南﹐赤手治兵﹐蕩平全省﹐滇中將吏兵民﹐至今猶畏威懷徳。該撫臣籍隸廣西西林縣﹐於沿邊要害﹐越南形勢﹐皆見聞所素悉﹐且服習水土﹐無瘴癘之患﹐經營越南北圻﹐似捨岑毓英莫與屬者﹐論者或疑岑毓英辦理臺灣事宜﹐未能更易。然臣聞李鴻章﹐言見任臺灣道劉璈﹐有獨當一面之才。若能查照昔年姚瑩任臺灣道時故事﹐略重事權﹐責以成效﹐則劉璈得展其才。臺事亦可期就理。如蒙聖明采納﹐將岑毓英量移重鎭﹐駐紮滇邊﹐居上流之重﹐收建瓴之勢﹐並令粵省關外各廳﹐聽其調度﹐則滇中將士﹐旣皆樂爲盡力﹐與廣西亦聯爲一气﹐較之遠調客軍﹐人地不習﹐繁費徒增得失之分﹐無待蓍蔡。岑毓英智略足以理盤錯﹐威望足以懾殊方﹐駕熟就輕﹐必能因地因人﹐次第規畫﹐宏濟艱難﹐以仰副聖主固圉保藩之至意。謹附片密陳﹐伏乞聖鑑。

遵旨會議疏﹝光緒八年﹞左宗棠﹑彭玉麟﹑何璟﹑岑毓英﹑衛榮光

太子太保大學士南洋通商大臣兩江總督二等恪靖侯臣左宗棠﹑太子少保巡閱長江水師前兵部右侍郎臣彭玉麟﹑閩浙總督臣何璟﹑太子少保福建巡撫署雲貴總督臣岑毓英﹑頭品頂戴江蘇巡撫臣衛榮光跪奏﹐爲遵旨會議﹐恭折密陳﹐仰祈聖鑑事。

竊臣等承準軍機大臣密寄﹐光緒八年正月初十日奉上諭﹐翰林院侍講張佩綸奏﹐瀝陳保小捍邊﹐當謀自彊之計一折等因。欽此。仰見朝廷博采兼諮﹐愼重海防之至意﹐欽佩難名。臣宗棠欽奉後﹐恭錄咨商籌劃。查原折稱江南形勢﹐當先海而後江﹐於是乎有攺設提督之議﹐所陳正自有見。臣玉麟謂就江海大勢論之﹐若由吳淞南岸進口﹐系入黃浦江﹐爲蘇松扼要門戶﹐與長江無涉﹐其北卽崇明縣島﹐若由外海入江﹐但由崇明北繞白茅沙﹐便可直抵狼福山﹐徑趨長江而入江陰﹐是則江海毗連﹐非經營海防﹐無以固江防之門戶﹐而非經營江防﹐則江先不靖﹐何有於海﹐有並重之勢。斯不可無分任之人。江南提督可統水師﹐凡三大支﹕曰內洋﹐曰外海﹐曰裏河。原議水師章程﹐擬造兵輪四號﹐分撥提督及蘇淞﹑狼山﹑福山三鎭﹐爲專巡外海內洋之用﹐以無船可撥﹐至今闕焉。然三鎭互率巡洋之師艇﹐更番疊出﹐自有常期﹐提督亦時出會巡﹐常至浙省﹑東省之界而止。本省之洋面﹐蓋無弗至者焉。李朝斌自督操兵輪以來﹐出洋是其專責﹐而從前限於經費﹐成輪無多﹐尙須兼顧解餉應差各事﹐欲其絡繹洋面﹐壹意操巡﹐則非續造多艘﹐不足以壯海師之幟。舊奏長江提督﹐以半年駐下江太平府﹐以半年駐上江嶽州府﹐誠以長江水師﹐管轄江面﹐上自荊州﹑嶽州﹑洞庭﹐中逮江西﹐進湖口﹑吳城﹑饒州﹑鄱陽湖﹐下及安徽沿江﹐直達江蘇江陰爲止。水程近六千餘里﹐合兩岸而計之﹐路逾萬里﹐僅以六百二十一哨分布其間﹐恐其照料難周﹐乃爲此按年輪駐之計﹐而本署有應辦之公事﹐巡閱有遞及之地段﹐臣玉麟每歲與李成謀﹐實疊爲上下﹐猶賴長江諸鎭﹐星羅棋布﹐節節鈐束。蓋兼顧若斯之難也。今若以長江提督駐吳淞口外﹐而以江南提督移駐淮徐﹐徒於淮徐兩鎭之外﹐益一專轄陸路之提督﹐是偏重也。臣玉麟自奉命巡閱﹐無日不以江防之利害﹐引爲身圖﹐而平時聯絡諸鎭﹐申儆軍實﹐使將士無敢卽安者﹐實惟李成謀是賴。長年僕僕﹐非臣玉麟之所敢辭﹐萬一海上有意外之波瀾﹐江防豈有獨安之風鶴﹐遙遙天塹﹐到處戒嚴﹐臣玉麟相其緩急赴之可也。若移李成謀遠在外洋﹐斷難回顧﹐別遴指臂之助﹐恐以未習而不靈﹐獨任手足之勞﹐或因奔命而滋困﹐顧此失彼﹐其勢顯然。臣等竊以爲事不辭難﹐而謀宜素定﹐海防江防﹐宜因端推廣﹐就勢變通﹐斯爲兩得之道。江南提督﹐責在海防者也。尙宜多畀以得力之兵輪﹐使海上一軍﹐卓然有以自立﹐委任而責成功焉。目下先就見有之兵輪﹐無事率之出洋﹐操巡並重﹐有事則以戰以守﹐咸取資焉。其有平時督率不力﹐臨事退縮不前者﹐惟該提督是問﹐是爲推廣之說﹐防海乃能防江也。長江提督﹐責在江防者也﹐仍由臣玉麟每年督同巡閱﹐而以分駐嶽州府之半年﹐攺駐吳淞口外﹐俾與李朝斌就近會操兵輪﹐以通江海之气脈﹐有事仍專力江防﹐使防海者無後顧之慮﹔是爲變通之說﹐防海亦須防江也。似此則海防﹑江防﹐兩有所屬矣。又原奏內稱﹐浙江定海與甌海﹐皆毗連閩中﹐閩﹑浙又同一總督轄境﹐故以浙隸江﹐不如以浙隸閩﹐宜攺福建水師提督爲閩﹑浙水師提督﹐割浙江之定海﹑海門兩鎭隸之﹔浙江提督﹐仍駐寧波﹐專轄陸路各等語。臣何璟﹑臣岑毓英﹐查以福建水師提督﹐請攺閩﹑浙水師提督﹐自系爲閩﹑浙沿海水師事權歸一起見。當咨商福建水師提督彭楚漢﹐復稱以閩﹑浙洋面﹐合之臺灣﹐相距約三千餘里﹐無事尙難兼顧﹐有事則重洋往復﹐風汛靡常﹐呼應恐難便捷等語。臣等悉心查核﹐自裁兵加餉以後﹐閩省水師各營﹐實存兵六千九百餘名﹐陸路各營﹐實存兵一萬六千二百餘名﹔臺澎各營﹐實存兵四千五百餘名﹔福州駐防八旗營兵二千名﹐水師旗營兵三百四十名﹐統計存兵祗三萬有餘﹔是臺內滿漢兵數﹐並無六萬餘及一萬五千餘之多也。閩省內地水師各營﹐原設拖罾戰船﹐除裁減外﹐僅存二十七船﹐並新設小號龍艚快艇﹐共四十船。臺澎各營﹐見存戰船四號﹐小哨二號﹐船政先後造成輪船二十三號﹐除損壞二號及撥配各省外﹐實僅畱閩十船﹐另有購存輪船三號﹐蚊子鐵甲船二號﹔是閩中師船各船﹐亦實無三百艘之多也。論閩﹑浙兩省﹐前明疊被倭患時﹐以兩省事權無所統屬﹐乃從巡按楊九澤言﹐設浙江巡撫﹐兼制福﹑興﹑漳﹑泉﹑建寧五府軍事。嗣後添設總督﹐專主徵調﹐而閩﹑浙沿海營衛﹐一循其舊。大抵海防之道﹐不外戰守二端。戰則宜厚集兵力﹐非通力合作﹐聯南洋五省爲一气﹐不足以備徵調而資應援﹔守則因勢設險﹐各就形勢所在﹐及財力所能爲者﹐密爲部署﹐其勢又非分疆別界﹐無以專責成而期縝密﹐似提督之攺設與否。皆於至計無關也。但前明之倭﹐形同盜賊﹐今之倭則學步泰西﹐儼爲勍敵﹐勢固彊弱不同﹐前明防閩浙多在近岸﹐故戚繼光得義烏練卒三千﹐而所向克捷。今則門戶遠在臺澎﹐自非水陸兼營﹐何能聲气聯絡﹔事之難易﹐正復懸殊。見在琉球旣廢﹐敵情叵測﹐閩省首當其衝﹐臺灣尢爲彼族垂涎。牖戶綢繆﹐奚容稍緩。臣何璟歷年籌辦海防﹐臣岑毓英兩次渡臺﹐布置各節﹐已節經奏報有案。張佩綸謂中西戰事﹐所恃主客勞逸﹐可兼練陸軍以勝之﹐不敢專主水師﹐誠爲確論。閩省水陸各軍﹐前經奏明變通舊章﹐挑立練營﹐數年來行有成效。見復會商各提鎭﹐酌籌推廣﹐認眞訓練﹐務期精益求精﹐悉成勁旅。至閩﹑浙水師﹐應如何期會聯絡﹐聲息相通﹐並將散處各輪船﹐隨時酌調操防﹐用固疆圉而規久遠﹐並當與浙江撫臣﹑船政大臣分別妥籌辦理﹐期紓朝廷南顧之憂。臣等遵旨通盤籌劃﹐如有應行攺弦易轍之處﹐斷不敢存畏難苟安之心﹐而再四熟商﹐體際情勢﹐實有未敢輕議更張者。謹各竭其一得之愚﹐上備聖明采擇﹐除海防應添造輪船﹐由臣宗棠會商臣玉麟另折具奏外﹐所有遵旨會議緣由﹐謹合詞恭折密陳﹐伏乞聖鑑。

籌擬海防六條疏﹝光緒八年﹞陳啟泰

山西道監察禦史臣陳啟泰跪奏﹐爲籌擬海防六條﹐以制島邦而張國勢﹐恭折仰祈聖鑑事。

竊惟勤遠略者不務苟安﹐舉大事者不惜小費。泰西各國互市﹐旣已據我心腹﹐吸我脂膏﹐挾制要求﹐有加無已。日本逼處東土﹐近更驕橫﹐怙恃西人﹐憑陵中國﹐則海防要務﹐決宜加意講求﹐亟爲未雨之綢繆﹐方免臨事之遲誤﹐自不得以紛紛異論﹐撓我局中定見也。夫有備可以無患﹐先發乃能制人﹐當事諸臣﹐審愼遲回﹐意在重開邊釁﹐不知國威愈損﹐卽敵勢愈張﹐在我苟存得過且過之心﹐在彼必窮得步進步之想﹐與其委蛇從事﹐俯仰一聽諸人﹐何如發憤自雄﹐操縱得專於己。北洋近設水師﹐已有端緒﹐然沿海措置﹐尙待擴充。謹就管見擬上六條﹐伏候采納。

一﹑添制船械。西洋各國﹐橫行海上﹐無非恃其鐵甲之多﹐火器之利﹐東洋蕞爾島邦﹐亦頗振作有爲﹐仿效西法﹐節次添造戰艦﹐狡焉思逞。中國相形見絀﹐屢爲所侮﹐恥莫大焉。同治十三年﹐沈葆楨議購鐵甲兩艘﹐是爲中國兵輪之始﹐近年李鴻章陸續添造﹐其堅利可涉重洋﹐足資戰守者﹐不過數船﹐沿海萬餘里﹐實不足敷分布。臣愚以爲創建海軍﹐最爲當務之急。然規模太小﹐適爲他族所輕﹔就中國目前之勢論之﹐鐵甲戰船﹐頭等七號﹐斷不可少﹐二等宜備十四號﹐三等宜備二十八號﹐其餘木質兵船﹐亦需三十餘號﹐分駐各省海口﹐並抽派數船﹐南至越南﹐北至朝鮮﹐往來梭巡﹐以資保護。但自行制造﹐竣事需時﹐自當分派熟悉廉幹委員﹐則往英﹑法﹑美﹑徳﹑丹諸國船廠定造。各處使臣﹐諒皆探討有素﹔木質之堅窳﹐鐵甲之厚薄﹐機器之新舊﹐馬力之多寡﹐價值之貴賤﹐行駛之靈笨﹐應所熟諳﹐似可責成會辦﹔並令隨時監視工作﹐務令精堅﹐免受欺蒙﹐致滋獘誤期。以五載﹐當可一律造齊﹐閩﹑滬等廠所制各船﹐諒已敷運送測量等用﹐以後當精益求精﹐專造鐵甲﹐分別等第﹐逐漸增加﹐遇有朽敗﹐應時更換﹐各廠亦宜量加開拓﹐庶不至始終仰給外洋。至火器爲行軍要需﹐各國制造﹐日益精巧﹐中國機器局﹐仿得新式鎗炮﹑藥彈﹑水雷等項﹐頗能加意探討﹐師仿其制﹐然僅步趨成法﹐卽令精巧相埒﹐亦不能駕乎其上。華人智慮﹐未必遜謝西人﹐倘出厚貲以償其工本﹐懸重賞以獎厥成勞﹐諒不乏獨出新意之人﹐別創利用之器﹐今惟有增置廠務﹐廣募異能﹐或師其長技﹐以收矛盾之功﹐或自運精思﹐以窮船輪之妙﹔船械旣多﹐兵威斯振﹔肘腋之患﹐自可無虞。

一﹑廣采煤鐵。各廠添辦船械﹐煤鐵需用尢多﹐專恃購自外洋﹐殊不足備緩急﹐臣前次條陳擴充礦務﹐實見中國漏卮難塞﹐財力日疲﹐不能不爲開源之計。且西洋各國﹐莫不由此以致富彊﹐窺伺憑陵﹐殆無虛日。東洋小島﹐近亦風气漸開﹔地大物博之中國﹐反因牽玩顧慮﹐未得暢行﹐幾何不爲外邦所輕視。近年雞籠﹑開平等處﹐試辦業有成效﹐各省自應徧爲開采﹐以資利用。論者每以聚眾滋事爲虞﹔不知委任得人﹐辦理得法﹐原不至有流獘。安得因噎廢食﹐遂坐視棄此地之貨﹐不一措意耶﹗臣愚以爲金﹑銀﹑銅﹑錫﹑丹砂等礦﹐卽暫未能議開﹐煤﹑鐵兩項﹐有裨軍實﹐似應先其所急﹐沿海濱江一帶﹐不妨推廣行之。招雇礦師﹐於各省近水諸山﹐前往探覓﹐得有礦苗﹐察其質之髙下﹐計其利之厚薄﹐卽可購置機器﹐分別開辦。距水較遠之區﹐如果苗脈極旺﹐出產充盈﹐盡可創修鐵路火車﹐源源運送﹐以省肩負之勞。官爲倡之﹐商民和之﹐不獨大益軍儲﹐卽地方亦臻殷實﹐似不必存拘墟之見﹐輒以前明獘政爲口實也。

一﹑擴充電綫。洋面旣派兵輪分駐﹐卽不可不設電綫以通消息。然議者必以不急之務﹐虛糜巨款爲疑﹔不知非常之原﹐斷非省嗇所能集事﹐卽以目前而論﹐越南情形﹐每藉外國新聞紙以爲耳目﹐今年朝鮮之變﹐非由日本發來電信﹐中國尙不得知。軍情緊急﹐旦夕萬狀﹐郵傳迂緩﹐旣恐有誤機宜﹐藉助外人﹐事體更多窒礙。自不如招雇洋匠﹐自行安設之爲愈。中國電報局﹐似宜推廣各省海口﹐凡兵船寄椗之處﹐一體開辦。廣東瓊州之綫﹐徑達越南﹔奉天﹑旅順之綫﹐徑達朝鮮﹔或陸或水﹐各視地勢之難易﹐與價值之貴賤爲準。總期脈絡聯貫﹐呼吸靈通﹐遇有警報﹐瞬息可至。斯調度布置﹐不虞遲誤。惟綫單易斷﹐修整輒需時日﹐若安設雙綫﹐則絕續之交﹐可免中梗﹐稍費亦不宜過惜。一切仍可槪歸招商局經管﹐以專責成。

一﹑釐定章程。互市之局﹐一日不了﹐則沿海之防﹐一日難松。水師創練有成﹐費逾數千百萬﹐洵屬保邦之至計﹐別無禦侮之良圖。自應定爲經制之常﹐以垂久遠﹔腹地防營缺額過半﹐幾於徒擁虛名﹐首當除此大獘﹐長江水師﹐垂二十載﹐成法粲然﹐似可略師其意。各省設統帥一缺﹐練兵千名﹐駐頭等兵船﹐副帥兩缺﹐練兵各五百名﹐駐二等兵船﹐分統四缺﹐練兵各三百名﹐駐三等兵船﹐每省各輔以木兵輪四五艘﹐以資運濟測量之用﹐掌駕炮軍百長十長﹐均須定爲額缺﹐隨時考核﹐無任濫竽。簡派一勛望素著﹐中外懾服之大員﹐授爲經略以節制之﹐事權方能專一﹔否則或分四枝﹐或分三洋﹐或分兩洋﹐畛域各存﹐卽不能聯爲一气﹐總理衙門宜特簡大員﹐專理海軍事務以泯外重內輕之患。其簡補員缺﹐指撥餉項﹐分派制造﹐槪歸綜核﹐卽無須分隸吏戶兵工各部﹐以省紛歧。統副各缺﹐不必拘定武員﹐一命以上﹐嫻於戎機﹐習於海事者﹐均可選充此任。將領弁兵俸餉﹐須較陸地勇糧加倍優給﹐身家粗贍﹐心志始專﹔駐口之船﹐停泊不宜過久﹐或以三兩月爲期﹐輪番更替﹐庶各口情形﹐人人諳習。斯調集無慮生疏﹐務在駕駛得人﹐操練得法﹐以期一船可收一船之用﹐一兵可得一兵之力﹔各船尢不可專用洋人﹐以防掣肘。攻守堪資﹐歷久不懈﹔鑑防練等軍之虛飾﹐矯旗綠各營之疲羸﹔武備修明﹐海邦綏靖﹔詎猶鄰氛構煽之足慮哉﹗

一﹐儲養人材。通商以來﹐中國萬不能閉關自治﹐卽周﹑孔復生﹐亦不至鄙夷洋務﹐置而不講﹐一孔之儒﹐逞其目論﹐斷斷以糜費帑金爲惜﹐效法外洋爲嫌﹐交涉利害情形﹐茫然不曉﹐推原其故﹐皆由平居肆習﹐率皆不切之務﹐宜其於朝章國政﹐勢等隔膜。此而冀有濟時通變之材出乎其間﹐必無是理。臣愚以爲列朝聖訓方略﹐洋務始末﹐宜頒發各直省各學書院﹐刊刻以廣流傳﹐俾士子咸知﹐總理衙門所刊各國條約﹐及翻繹各國書籍﹔有關兵法制造者﹐直省均可刊發各學﹐以資觀省。仰列聖廟謨之遠﹐習知道咸間庸臣誤國之深。邇來各國要挾欺淩爲害之烈﹐必能激其敵愾同仇之志﹐以求共濟乎時艱﹔否則閉拒太深﹐講求無自﹐又何怪有乏才之嘆哉。目今學額太濫﹐士習日卑﹐變通科舉之制﹐旣有所難﹐可否特設一科﹐專取博通掌故﹑練達時務之士﹐無論舉貢生監﹐皆準赴考﹐試以有用之學﹐由督撫考定優等﹐咨送總理衙門﹐題請朝考﹐引見發往沿海各省委用。自較孝廉方正﹐曁優貢﹑拔貢等項爲有實濟。武試亦可別設水師一科﹐凡有能造戰艦炮臺火器﹐及熟悉風濤沙綫駕駛測量﹐兼用鎗炮有準的者﹐由各省考取﹐咨送總理衙門驗試。如有成效﹐卽以擢補海防各職﹐多方獎激﹐自然爭自濯磨。各省會垣﹐當仿京師之同文館﹐上海之中西書院﹐廣東之實學館﹐蘇州之西塾﹐創立公所﹐招集聰穎子弟﹐延聘西人﹐課以新學﹐以廣樂育。學徒出洋﹐本爲良法﹐但從前皆挑選幼童﹐往往先入爲主﹐徒染習气﹐反棄本根。若不拘定年歲﹐凡有志之士﹐曾習經傳﹐通知大義﹐自願閱歷洋情﹐考究西法者﹐槪令前往﹐似較有益。近奉特旨保薦人才﹐洋務需人尢亟﹐栽培不廣﹐成就無由。上以誠求﹐恐仍不免下以虛應。是在講求實際﹐稍變成規﹐寬假歲時﹐俟其自至耳。

一﹐籌備餉項。海上用兵﹐需帑最巨﹐締造伊始﹐擘畫更難。國家歲入各款﹐統計六千六百餘萬兩﹐較從前增至三分之一﹐不爲不多﹔而歲需則在七千萬兩上下﹐以入抵出﹐猶有不敷﹔制造紛紛﹐從何挹注﹗臣前次條陳各件﹐開源之舉﹐旣難暢行﹐加意節流﹐似尙易於爲力﹔制兵無裨實用﹐常年兵餉俸工﹐耗至二千二百萬﹔防軍多不核實﹐統領營官﹐坐食空名之餉﹐耗至二千五﹑六百萬﹔以有用金錢﹐供若輩揮霍﹐殊爲可惜。兩項能酌裁一半﹔歲可省二千四百萬﹐卽半中之半﹐亦可省一千二百萬﹔行之三年﹐購造船械之費﹐卽已有贏無絀。是在朝廷特伸幹斷﹐各省督撫﹐曁統兵大員﹐激發天良﹐毅然行之耳。此外酌提四川官鹽運本﹐歲撥官運贏餘﹐議加淮商票捐﹐責成川商包認兩淮缺引釐課﹐整頓關稅釐金﹐爲數計當不少﹐以充歲需經費﹐或不慮其不敷。洋貨稅則太輕﹐環球各國﹐無此辦法﹐各國進口抽稅﹐或十之四五﹐或十之二三﹐且並有遠過其值者。天朝綏柔惠渥。原不屑爲此無藝之誅求﹐然保護民生﹐關鍵最爲緊要。我國自彊之計﹐次第舉行﹐稅權當可自主。嗣後各關徵稅﹐除洋藥毒害之物﹐加等從重﹐以外有妨中國生計者﹐抽收均可倍於常例﹐余亦酌量議加﹐什一之制﹐自古爲然﹐每百徵十﹐實不爲過。船鈔四月一輪﹐未免失於寬縱﹐不妨槪歸核議﹐日本近與西洋各國﹐有每百加抽三十之約﹐聞已定議允行。矧在中朝﹐沾漑已久﹐反復開導﹐彼洋人當情見勢絀﹐不能不曲意相從。歲入倍增﹐諸務更自不形掣肘矣。

以上六條﹐皆近今之要務﹐吝惜斷難於奏效﹐迂緩非所以圖功﹐應請敕議施行﹐又安海圉﹐邊防旣固﹐戰守均確有把握。倭人屢經犯順﹐當可照會各國﹐特伸天討矣。該四島毗連﹐不及中國行省之四﹐加以賦重民愁﹐勢難終日﹐國債積至五千餘萬﹐通行楮幣﹐窮蹙可知。然猶敢藐玩中朝﹐奮其螳臂。前此臺灣之役﹐琉球之師﹐我皇上曲予包容﹐置不與校。今乃朵頤朝鮮矣﹐朝鮮國小民貧﹐揭竿之變﹐實因該夷所激而致。朝廷命將出師﹐假貲貼費﹐無非爲字小睦鄰起見﹐聞其兵船﹐不時來往朝鮮洋面﹐繪山川形勢﹐測量漢江口一帶﹐曁楊花港水勢深淺﹐擬設對馬島至釜山浦電綫﹐中藏叵測﹐意將撤我東藩。若非怵以兵威﹐難免不意圖吞噬。該夷疊經逞志﹐近修國史﹐聞且訕及中華﹐迹其矢口稱雄﹐不過夜郎自大。然外邦傳播﹐未必不存輕量之心﹐種種行爲﹐殊堪發指﹐應如何處心積慮﹐誓翦凶頑﹐將來有隙可乘﹐其曲在彼﹐自應興師東渡﹐問罪蝦夷﹐存琉球於已亡﹐維朝鮮之大局﹐兵以義動﹐何敵不摧﹐蕞爾島邦﹐自能懾服。次第經營西貢﹐以固滇﹑粵之藩籬﹐索回庫頁島﹐以存滿洲之捍蔽。南洋各埔華民﹐經商者不下數十萬人﹐師船亦可遊弋往來﹐聯其聲气﹐逐漸籌設領事﹐以系其不忘中土之心。從此職貢萬方﹐遠通聲教﹐不獨小邦效順﹐卽歐洲各國﹐亦莫不戴我威靈矣。是否有當﹐伏乞聖鑑。

豫籌越南邊防事宜疏﹝光緒九年﹞李鴻章

前大學士﹑署北洋通商大臣﹑一等肅毅伯臣李鴻章跪奏﹐爲欽奉諭旨﹐豫籌越南邊防事宜﹐恭折密陳﹐仰祈聖鑑事。

竊臣到籍後營葬甫畢﹐接奉三月十五日寄諭﹐著不必拘定假滿﹐卽回署任等因。欽此。旋準三月二十五日軍機大臣密寄﹐奉上諭﹐見聞法人在越﹐勢更披猖。該國列在藩封﹐不能不爲保護。且滇﹑粵各省﹐壤地相接﹐倘藩籬一撤﹐後患何可勝言。疊經諭令曾國荃等妥籌備禦。惟此事操縱緩急﹐必須相機因應﹐亟須有威望素著﹐通達事變之大臣﹐前往籌辦﹐三省防軍進止﹐亦得有所稟承。著派李鴻章前往廣東﹐督辦越南事宜﹐所有廣東﹑廣西﹑雲南防軍﹐均歸節制﹐應調何路兵勇前往﹐著妥籌具奏等因。欽此。伏讀之下﹐仰見聖明睠懷南服﹐倚任優隆﹐指示精切﹐感悚曷任。臣維用兵之道﹐貴先知彼知己﹔馭外之要﹐尢須愼始圖終﹔越南地形情實﹐與法人交涉始末﹐臣素有訪詢﹐請得而詳陳之。越之北圻沿邊諸省﹐地本最瘠﹐萬山叢雜﹐險阻易守﹐雲南藩司唐炯﹐曾出邊親歷其境﹐去冬奏稱該處道路崎嶇﹐水毒風惡﹐煙瘴終年不解﹐法人豈肯冒此危險﹐必非臆度之詞。卽越南陪臣範愼遹等在津面呈節略﹐內稱北圻之山西﹑北寧﹑淸化﹑義安諸省﹐地險可恃。至河內﹑海陽﹑南定﹑寧平諸省﹐或沿海濱﹐或近江道﹐防守頗難。江道未能與彼爭長﹐而陸路則彼亦難於得志等語。誠以法兵非輪船不行﹐而輪船至三江口以上﹐水淺難進。臣前在滬﹐與洋兵共事日久﹐審知彼族用兵﹐素極穩愼﹐斷不敢大隊離船﹐冒險深入。若以零隊入山鵰剿﹐則劉永福所部及滇﹑粵防軍﹐尙可設法困之。近來法人攻陷河內﹑南定兩城﹐皆由沿江輪船可至。其滇﹑粵各營紮堵之處﹐距江較遠﹐𨿽兵力不甚精悍﹐而熟習道路情形﹐人自爲守﹐似尙無虞竄越。致撤藩籬﹐曾紀澤電稱聞邊兵紀律不嚴﹐恐露弱象﹐轉足召侮。又稱法廷謂遣兵二千駐越﹐分據要隘﹐華越均無能爲﹐皆西人誇誕之言﹐奚足深信。見奉旨飭滇﹑粵各挑選勁旅﹐扼要進紮﹐該督自必遵辦。岑毓英等正月間﹐奏稱滇省兵力有餘﹔倪文蔚亦屢稱前敵各營﹐同仇思奮。蓋用本省之兵將﹐出境設防﹐情形較熟﹐呼應較靈﹐運費較省﹐似不必徵調遠省客軍﹐致涉張皇煩費也。至法人之責言於越者﹐因甲戌訂約﹐由紅江通商雲南﹐越南劉永福部眾在紅江上游阻擾﹐顯違原約。故以進剿劉團爲辭﹐而越人則謂法國商船之不能往﹐由於上游江道灘石險阻﹐輪船不能通行﹐並非劉永福阻之。兩國各執一詞﹐非中國所能排解。去冬寶海過津﹐請在保勝設關通商﹐亦欲中國爲之設法疏通﹐而滇﹑粵各省﹐旣不謂然﹐法國復自翻前議﹐度其添兵攻取南定﹐查封越糧﹐又遣新使赴越﹐勒訂新約﹐無非脇越以逼從﹐非志在全吞越境也。甲戌之約﹐語多悖謬﹐當日越王旣未請示﹐此時中國實難代爲反悔﹐似只有聽越之自爲而已。諭旨派臣前往廣東﹐督辦越南事宜﹐臣受恩至深﹐久已以身許國﹐如果於事有濟﹐𨿽赴湯蹈火﹐所不敢辭。惟查廣東並未派陸兵出防﹐僅吳全美所帶輪船數艘﹐駐泊廉瓊一帶﹐遙作聲勢。其船隻單薄﹐斷不能與法國著名水師相敵。曾國荃等自能相機調度﹐臣卽前往﹐勢等贅疣。至廣東距粵西邊境數千里﹐粵西距雲南邊境又數千里﹐其間非驛站正道﹐文報往返﹐動須數月﹐聲气隔絕﹐消息難通。若徒受節制之虛名﹐轉以貽推諉之口實﹐誠恐誤事不淺﹐應請朝廷仍責成滇粵各督撫自行鈐束﹐妥爲調度﹐隨時商辦﹐較有實濟。諭旨令應調何路兵勇﹐妥籌具奏。臣查禦外敵與防土匪情事不同﹐以防土匪之軍﹐制禦外敵﹐鮮能制勝。目今各路兵勇﹐自以南北洋軍實較彊﹐然僅足支海防要地。臣起家兵間﹐向用淮勇﹐乃廉頗用趙之意﹐疊經裁遣﹐所剩無多﹐分布直隸﹑江蘇各處﹐方虞地廣兵單﹐更難抽調大隊。且淮勇籍隸北省﹐於越南水土惡劣卑濕瘴癘之區﹐甚不相宜。往年唐定奎所部﹐調防臺灣﹐爲瘴所侵﹐死亡過半﹐其明證也。淮將黃桂蘭﹐見防粵邊﹐所募皆系粵人﹐而非淮勇﹔又況數千里外調營﹐糧餉軍火轉運之難﹐百倍尋常。迨三數月而後到防﹐形勢尙生﹐事機又變。若與法人開釁﹐彼此分遣兵船﹑擾我沿海各口﹐顧彼失此﹐尢與根本大局有妨。若無親軍隨行﹐臣孑身前往﹐轉失威重﹐而褻國體﹐亦非所以威敵致遠矣。臣憂患餘生﹐恨不能糜頂踵以圖報君父﹐旣承嚴命﹐擬卽料理束裝﹐克日起程﹐過金陵時﹐與左宗棠籌商﹐有無可以遠撥之隊。再至上海暫駐﹐就電報之迅速﹐察酌南北軍情﹐再取進止﹐隨時奏請聖裁。所有豫籌越南邊防實在情形﹐謹由驛密陳﹐伏乞聖鑑

邊情已亟宜定宸謀疏﹝附剖晰附陳片﹞﹝光緒九年﹞張佩綸

署都察院左副都禦史﹑翰林院侍講學士臣張佩綸跪奏﹐爲邊情已亟﹐宜定宸謀﹐恭折仰祈聖鑑事。

臣惟法越之釁﹐論地勢則偪於俄之爭伊犁﹔論敵情則橫於日之襲琉球﹔論海氛則等於西洋之駐澳門﹐英人之索香港﹔論邊患則同於洪逆之起粵西﹐回匪之擾雲南﹔此誠朝廷所宜長慮卻顧熟思審處者也。顧河內之破﹐已逾一年﹐南定之擾﹐又且三月﹐問使臣則臨事言病﹐問疆臣則臨敵言和﹐問任人則樞臣曰才難﹐問籌餉則計臣曰財匱﹔中外擾擾﹐迄無成謀。甕漏釜燋﹐熟視不救。微臣竊以爲虞。方今法軍新挫﹐法使復來﹐進退不能﹐殆將變計。我若善爲箝制﹐法中悔而攺盟﹐未可知也。朝廷於此﹐何以應之﹖夫制敵之方﹐馭軍之略﹐未有謀不定於內﹐而能成功於外者。願聖明垂意焉。

一﹑彼己宜並權也。論中國情勢﹐新疆甫平﹐西餉告匱﹐海防初設﹐洋餉又告匱﹐重以大災洊於西北﹐伏莽蘊於東南﹐略內政而務外攘﹐似非本計。且勛臣如左宗棠﹑李鴻章等﹐年皆垂老﹐所部精銳﹐亦漸銷亡﹐必有以船炮不及泰西﹐越南究非近服﹐爲息兵保境之請者﹐然法自爲徳所熸﹐其力困於國債﹐貧乏殊不自支﹐君爲虛器﹐政出多門﹐良將無人﹐邪士坐議。其圖越也﹐主謀者特西貢之將臣﹐供餉者特巴黎之商戶﹐勝不相讓﹐敗不相救﹐見小欲速﹐初無堅心。徳之畢士麻睨其後﹐越之劉永福當其前﹐我滇﹑粵三省水陸各軍首尾銜應﹐法大舉則餉竭﹐孤立則援窮﹐勢殆難久也。要之中國誠貧﹐法亦不富﹐中國誠弱﹐法亦不彊﹐而地則主客異勢﹐遠近殊形﹐此而怯懦自居﹐遊移不斷﹐使屬藩翦滅﹐列國生心﹐實爲鑄一大錯耳。

一﹑和戰當熟計。臣非諱言和也﹐和而存越固和﹐和而不通滇商亦和﹐卽亡越通滇﹐而能使法人得越之後﹐不與越西爭界﹐通商之後﹐不在滇南駐兵﹐則亦和。臣不知主和者能之乎﹖且疆臣亦但知和之易﹐不知和之難也。和則必償法之兵費﹐中國償之﹐恥也。使越南償之﹐越南不聽命﹔將若何﹖則必代逐劉永福﹔劉永福又不聽命﹔將若何﹖臣竊謂我欲和則法必戰﹐我能戰則法自和耳。法人𨿽有增船增兵之說﹐而鐵船不能入港﹐陸兵多不過三千﹐或居舟﹐或登岸﹐或守城﹐或出隊﹔其勢已分﹐越勝而法退﹐則懼我之縱軍合擊也。法勝則深入越境﹐則慮我之斷其歸路也。我屯軍以養重﹐彼千里而饋糧﹐遣使求成﹐將在法國。柰何敝敝焉望脫利古顏色﹐而卑辭下气以求之乎﹖伏願朝廷以款使交鄰﹐責成總署﹔以防邊存小﹐責成疆臣。和戰兩端﹐各有專屬﹐庶疆臣不得以言和塞責﹐而諸軍不致以言和弛防。

一﹑賞罰宜參用也。軍無賞罰﹐則將不能用其卒﹐國無賞罰﹐則君不能馭其臣。自庚申以後﹐朝廷愼重洋務﹐如總署章京之保舉﹐出洋使臣之官階﹐海防將弁之餉項﹐賞皆從重﹐而事機貽誤﹐罰則從輕﹐宜諸臣之樂於言和而憚於言兵也。今日之事﹐欲勵戎行﹐作士气﹐宜自明賞罰始。曾國荃坐鎭廣東﹐一無布置﹐𨿽有前功﹐應請明詔開其署缺﹐並停伯俸。提督吳全美撤兵回境﹐畏縮不前﹐應請旨將該提督革職﹐遣戍軍臺。其它大臣疆吏徘徊觀望者﹐重則革畱以責後效﹐輕則申飭以示薄懲﹐然後特詔中外﹐凡在事諸臣﹐奮勉圖功﹐則加以不貲之賞﹐玩泄從事﹐則予以不測之威﹐庶三省之疆臣﹐前敵之將士﹐無不感激用命矣。

一﹑水陸宜合防也。自廣東以無船爲解﹐而南北洋各守其封﹐兵船不願通假﹐於是言兵者略不及瓊廉。臣愚以爲滇粵兩軍﹐終當以水師輔之也。夫中國水師﹐出海搏戰﹐誠不如法之精捷﹐而扼守珠崖﹐以鎭粵海﹐潛度順化﹐以護越都﹔或搗錫根之虛﹐或斷巴辣之尾﹔但粵督有人﹐皆可隨時制變。若無水師﹐則廣東西路﹐門戶洞開﹐設有萬分之一﹐法直以兵艘守之﹐又將柰何﹐於戰爲略﹐亦於守爲疏﹐非十全之算也。見在滇﹑粵已議增兵﹐應將北洋之衝船﹐酌撥一艘﹐閩洋之兵船﹐酌撥三四艘﹐選良將統之﹐遊駛瓊廉以伺利便﹐神而明之﹐存乎其人矣。

一﹑兵食宜交足也。法越之事﹐非如臺灣之可以忽起忽止也﹐亦非如朝鮮之可以苟安無事也。將常爲西南邊患矣﹐故籌邊當以經久爲要策。如臣之計﹐就地募兵﹐無取遠調也。就兵籌餉﹐無許過糜也。使兵可久戍﹐餉可久支﹐始足集事耳。顧籌餉更有難於籌兵者﹐滇富在銅﹐而利源未開﹐粵富在商﹐而獘端難絕﹐屯見在之兵﹐以待無著之餉﹐宜疆臣借口於絀餉﹐而計臣蹙額於用兵也。夫竭內帑以供邊餉﹐誠爲獘政﹐然借洋債以償兵費﹐不益之辱乎﹖今宜以滇餉委之四川﹐以粵餉委之粵海﹐部臣前議撥川鹽局二十萬與滇﹐近又撥餉八萬與粵﹐使不搜軍實﹐則已多矣﹐實修邊防﹐臣恐不足﹐應請敕丁寶楨議月協唐炯一軍若干萬﹐敕粵海關監督借撥粵西軍餉三十萬﹐並命三省疆臣於滇銅粵鹽﹐潯梧釐稅﹐興利剔獘﹐以裕餉源﹐庶臨敵不憂乏食﹐而事後不議裁兵矣。

一﹑大小宜協謀也。中國斷不言戰﹐法亦斷不輕與中國戰。彼此相持﹐以觀法越之成敗﹐久之則越終爲法困耳。何以知其然也﹖劉永福之軍﹐不患無人而患無餉﹐法在河內﹐則保勝一帶﹐商旅不前﹐榷稅必減﹐一可慮也。又不患無餉﹐而患無火器。各國槍炮﹐遠莫能致﹐二可慮也。夫永福一戰殺安業﹐再戰殺利瓦伊業等﹐不獨爲越屏藩﹐亦足爲我羽翼。唐炯前議謂器械暗資永福﹐足以制法﹐其言已有明徵﹐應請密敕滇﹑粵兩省疆吏﹐妥爲料理。至法人所忌者﹐終在徳之君相﹐畢士麻饒有雄略﹐豈嘗須臾忘法哉。法得越南﹐如英有印度﹐非中國之利﹐亦非徳國之利也。中國若眞與徳約從連盟﹐則徳迫於歐洲公法﹐必不許我﹐但中國隱固其交﹐自今增戰船﹐購槍炮﹐皆於徳國徵取﹐藉商務以篤鄰誼﹐事遠交以便近攻﹐畢士麻爲徳深謀﹐必且傾心相助。但使法人狼顧﹐越事自可轉圜﹐吏部主事唐景崧遠適異域﹐倍極艱勞﹐駐徳使臣李鳳苞﹐熟悉洋情﹐頗知窾要﹐若一則假以升階﹐俾充越使﹐一則申以密敕﹐俾結徳歡﹐於軍事必有裨益。夫伐謀用間﹐軍志所言﹐於越有晉戎掎角之形﹐於徳有楚漢重輕之勢﹐爭雄鬥智﹐豈尙迂談﹔固非臣喜爲縱橫家言也。語曰猛虎之猶豫﹐不知蜂蠆之致螫﹔騏驥之局躅﹐不如駑馬之安步。誠以疑者事之害﹐知者決之斷也。歷觀古今戰事﹐利害無定形﹐成敗亦無常勢﹐大要皆成於果毅﹐敗於依違﹐巨鹿之役﹐宋義救趙﹐欲乘秦敝﹐項羽反之﹐一戰而霸﹔烏林之役﹐張昭勸孫權迎降﹐周瑜持之﹐一戰而彊。伐吳之役﹐賈充不同﹐而謀決於張華﹔蘇峻之難﹐陶侃不同﹐而謀成於溫嶠。使當其兩相持議﹐羣疑互起﹐未有不以宋義﹑張昭﹑賈充﹑陶侃爲老成愼重之見者﹐而卒之料敵之明﹑決幾之果﹐乃不如少年大言﹐書生坐論﹐一三思反惑﹐一有志竟成也。彼越南孱王﹐永福故盜﹐其謀一定﹐猶能憑險負嵎﹐出奇制勝﹐遂已殲法之將﹐破法之軍﹐越卽終亡﹐此亦宋之黃天蕩﹐金之大昌原也。況以堂堂中國﹐勛舊具存﹐文武備列﹐而無一人焉敢於持國體而張國威﹐至於倔彊新造之邦﹐藍縷數奔之國﹐猶復望而生畏﹐莫敢枝梧﹐不爲歐洲所輕﹐亦爲越南所笑。臣在言路﹐心竊恥之﹐心竊憂之﹐仰懇早定宸謀﹐以折敵焰﹐天下幸甚。冒瀆再三﹐不勝惴惴﹐伏祈聖鑑。

再﹐自各國互市﹐沿海增防﹐士大夫以洋務爲仕宦快捷方式﹐爭爲誕妄之辭﹐慚成衺僻之學﹐陰蓄一畏事怯敵之念﹐而托於顧全大局﹐亦若持之有故﹐言之成理。丁日昌﹑郭嵩燾傅以古義﹐詭幻謬悠﹐至今彌甚。法越之事﹐臣以風聞之塗說﹐測電報之餘音﹐頗有似是而非足以熒惑眾論者﹐不辭而辟之﹐是墮敵人術中也。論者或謂法將運餉五百萬法郎﹐調兵一萬二千﹐以兩鐵船載之來越﹐羣情甚爲皇皇。查法之法郎﹐更少於俄之盧布﹐洋錢一元﹐在中國爲銀七錢﹐在法爲五法郎﹐五百萬法郎則洋錢一百萬元﹐法國徵兵一名﹐月餉十二元﹐散兵遠出﹐食徵兵之餉﹐兵一萬二千名﹐月餉當費洋錢十四萬四千元﹐益以將官之俸錢﹐兵船之煤米﹐臨敵之槍炮子藥﹐不三月而餉且竭。一船受兵﹐不過五百人﹐船少兵多﹐其爲浮言明甚。或又謂劉永福今𨿽勝法﹐終不足恃。若許以雲南通商﹐仍守寶海原約﹐似於越南有益﹐而於中國無損者﹐不知越事之誤﹐正誤於入寶海之甘言﹐疏沿邊之虞備﹐幸而約中變耳。否則歃血而越已沼矣。夫寶海之言曰﹐我保北圻﹐法保南圻似也。其曰以紅江爲界﹐則謬說也。法已全有南圻﹐北圻十七省﹐十一省在紅江之南﹐六省在紅江之北﹐畫江爲界﹐則越之名都大邑﹐皆歸於法。我僅得北圻三分之一耳。至於今日﹐法誠憤越南耶﹐不去劉永福﹐兵不止也。法不足制永福耶﹐則我奚爲棄越南﹐而又益之以滇礦也。或又謂獨力不能存越﹐若令各國與越通商。分法之利﹐樹越之援﹐此我存朝鮮之勝算也。臣以爲朝鮮之存不存﹐且未可知﹐而施之越南﹐則益迂且謬矣。夫俄﹑英各國﹐與法親乎﹖與我親乎﹖越南屬法﹐無害於各國之通商也﹐而顧受我之愚以仇法耶﹖或又謂今浙江金滿未禽﹐湖廣教匪滋事﹐專務遠略﹐恐伏近憂。其言亦似老成﹐然魏武不以劉表在近而罷攻袁紹﹐桓溫不以石虎在近﹐而罷攻李勢﹐朝廷誠能任良將以弭邊患﹐則亦能得循吏以淸盜源﹔如政務因循﹐治存緣飾﹐則邊師撤戍﹐伏莽生心﹐禍變殆將踵起。又豈可以內輯山越爲名﹐而作外罷珠崖之請乎﹖或又謂事回疆﹑事臺灣﹑事朝鮮﹑又事越南﹐如餉絀何﹐然法得越南﹐則廣東防海﹑廣西防邊﹐雲南防江又防陸﹐餉且十倍於今日﹐籌國者安可靳小費而無遠謀哉﹖或又謂乾隆盛時﹐且不能取黎京﹐況於今日﹐安事邊功。不知昔之安南﹐亭觀也﹐可有可無﹔今之越南﹐墻垣也﹐一屬之人﹐且侵予室矣。彼孫士毅惟不知兵﹐故貽後患。李鴻章戰功夙著﹐壯志猶存﹐若縱敵以爲君父之憂﹐諒非重臣所忍出也。至或謂怨全中國助越﹐且將以銳師直薄天津﹔夫法則安敢以師船薄天津。船至天津﹐其必經香港﹐越上海﹐屯軍糧火藥於登萊之間﹐犯數險而來﹐畱西貢之瑕以資我﹐法誠然﹐國之福也。且夫天津縈帶三口﹐橫亙重涉﹐李鴻章坐鎭十四年﹐費餉數百萬﹐而謂法人深入長驅﹐一無畏忌﹐其無乃輕中國而藐李鴻章也太甚。故臣決爲敵之詐言﹐不足爲信﹐臣旣陳愚慮﹐恐啟疑端﹐剖晰附陳﹐庶堅宸斷。

海防緊要疏﹝光緒九年﹞奕欣等

和碩恭親王臣奕欣等跪奏﹐爲海防緊要﹐宜毖近患而豫遠謀﹐恭折仰祈聖鑑事。

竊法越之事﹐與球案﹑俄約不同﹐無論爲和爲戰﹐爲利爲鈍﹐必且常爲西南邊患﹔外侮旣亟﹐海防不可稍疏﹔交﹑廣水陸毗連﹐見已增兵嚴備﹐仍應俟彭玉麟﹑張樹聲等隨時奏報軍情﹐相機酌辦。惟縱觀沿海形勢﹐北洋分守沽塘﹐略顧旅順﹐而登萊之防尙虛﹔南洋兼籌江海﹐重扼江陰﹐而蘇大之防稍闕。彼若捨堅攻瑕﹐我且支左詘右﹐似宜綢繆牖戶﹐豫防未然。登萊之防﹐丁寶楨前奏宜趨重登州﹑煙臺﹑威海三處﹐然該升撫亦僅在通伸岡等處築立炮臺﹐余則有志未逮﹐教練水勇八百名﹐經李鴻章檄調北洋﹐配入超勇﹑揚威兩船﹐所購洋槍﹐均是舊式。嗣吳長慶到防未久﹐亦不能有所經營。見在東省水災泛濫﹐度其兵力餉力﹐止能張皇補苴﹐斷難布置周密。臣衙門反復代籌﹐登州本有鎭將﹐不必增兵﹔威海本屬隩區﹐猶堪扼險﹔惟煙臺水闊沙平﹐商舶經行﹐久爲洋人測伺﹐必宜添設重兵彈壓。若吳大澄分紮灤樂﹐吳長慶遠駐朝鮮﹐未可遽行撤調﹐應請敕下北洋大臣選定將領爲簡閱之師﹐少則四營﹐多則六營﹐扼紮煙臺﹐與沽塘﹑旅順掎角。左宗棠之防江﹐以白茅沙爲扼要。查白茅港在昭文縣東七十里﹐爲蘇常諸水出海要道﹐明代防倭﹐常設白茅烽堠﹐港外浮沙橫闊綿亙﹐輪船扼守﹐地險而勢亦稍孤矣。然海口可通江蘇省城者﹐如劉河﹑如大錢涇﹑如徐六涇等處﹐皆距省百數十里﹐實亦防不勝防﹔而崇明尢孤峙海外﹐僅恃鎭標﹐兵力單薄﹐一旦有警徵調﹐難赴事機﹐必須豫籌備禦。南省近設漁團﹐用以杜漢姦引水之獘﹐而收海濱制敵之奇﹐用意誠善。但漁船均系教民﹐臨事實難倚仗﹔爲蘇省計﹐若擇要增防﹐餉項必形竭蹶。若勸捐設練﹐民情更易驚疑﹐可否請旨敕下江蘇撫臣衛榮光﹐以冬防爲名﹐檄令沿海六七州縣挑選民壯﹐約以一縣三百人爲率﹐籌撥洋槍子藥教練﹐歷冬春三五月﹐必能技藝熟嫻﹐一律嚴整﹐無事則緝捕鹽梟﹐有事則巡緝海口﹐各縣唇齒接壤﹐聯絡易周﹐愼選廉能牧令﹐久任而責成功﹐餉不虛糜﹐民不致擾﹐或行之似有裨益。至太湖一帶﹐鹽梟槍匪﹐出沒爲害﹐𨿽海防無涉﹐亦必先事遏禁亂萌﹐臨敵始無後顧﹐應嚴飭該撫招募槍船。查緝匪徒﹐化梟爲良﹐以靖閭閻而謐湖海。至閩省遠連粵海﹐近蔽浙洋﹐尢宜鎭轄得人﹐以杜日本乘間窺伺。若疆吏徒以安靜爲治﹐而防務不甚講求﹐恐海波偶揚﹐臺﹑澎﹑廈﹑澳﹐尢不足恃。伏望朝廷垂念閩疆﹐或別簡賢臣﹐或起用宿將﹐俾資鎭撫。浙省則定海島嶼孤懸﹐乍浦口門深闊﹐並應與寧波﹑鎭海設法嚴防﹐使蘇﹑浙首尾銜接﹐以期鞏固。前曾奉旨通敕﹐諒劉秉璋曾經戰事﹐或能扼要妥籌﹐用紓宸廑。抑更有請者﹐海防之說﹐創自十年以前﹐中外紛如聚訟矣。然購船購炮﹐所費不下數千萬﹐而臨事仍無甚把握。防倭﹑防俄﹐所費亦不下千餘萬﹐而沿海仍無甚規模。疆臣以部臣惜費爲解﹐部臣以疆臣浪費爲辭﹐終之遷就因循﹐則臣衙門實執其咎﹐卽眾論不歸咎於臣衙門﹐而臣等與於籌海之責﹐問心實難自安。竊謂臣衙門執事﹐以商防爲兩端﹐防務不能日彊﹐商務必且日困﹐擬自今伊始﹐亟圖海防﹐以規久遠﹐爲今日防法之虛聲﹐卽爲他日防海之實用。經此次奏奉諭旨後﹐臣隨時隨事﹐切實講求。查核沿海要隘﹐博考外洋船式﹐一面與戶部議經費﹐與兵部議營制﹐與疆吏議將材﹐𨿽遽難立可大可久之規﹐亦當使成能戰能和之局﹐庶幾建威銷萌﹐有備無患乎﹗是否有當﹖伏乞聖鑑。

敬陳越事應行籌辦事宜疏﹝光緒九年﹞陳啟泰

掌河南道監察禦史臣陳啟泰跪奏﹐爲越事已有嘖言﹐敬陳應行籌辦事宜﹐恭折仰祈聖鑑事。

竊維法人威偪越南﹐蔑視中國﹐順化新約﹐直謂該國非我主權﹐業將北圻蠶食殆盡﹐夷氛漸偪華疆﹐皇太后﹑皇上軫念藩封﹐廑懷邊圉﹐聞已詰責該國﹐敕令關外防軍﹐嚴整以待﹐並諭沿海各省﹐一律籌防﹐國威孔張﹐不獨越事易於轉圜﹐卽海外諸邦﹐亦莫不聞風震懾﹐聖謨深遠﹐欽服莫名。但夷狡詐性成﹐旣有違言﹐未必卽甘帖服。或徑駛輪艘﹐闖我海口﹔或增兵河內﹐擾我沿邊﹕皆意中事。我國攻守之策﹐自應計出萬全﹐固不宜苟且以失機﹐尢不可虛憍而僨事。謹竭愚慮﹐條上十事以聞﹐冀有萬一之助焉。

一﹑滇南置帥以創水師。唐炯前在蜀中﹐屢誤軍事﹐援黔之役﹐負气旋師﹐以致克復州縣﹐相繼淪亡﹐數十萬生靈﹐陷於死地﹐彼時已幸免軍法﹐年來忽被殊恩﹐驟膺疆寄﹐不惟不知感奮﹐轉益長其偸肆藐玩之心。此次擅撤防兵﹐大負委任﹐朝廷僅予薄譴﹐仍令擔當疆務﹐一誤再誤﹐大局何堪﹖岑毓英自請出關﹐亦慮唐炯短於兵事﹐第督臣旣經離省﹐後路亦資籌劃﹐勢難兼顧﹐自不如另簡重臣﹐畀以督辦之任。楊嶽斌勛望素著﹐年尙未衰﹐今赴戎機﹐勝唐炯奚止百倍。但唐炯身罹重咎﹐若任逍遙事外﹐反遂其畏難巧卸之私﹐似宜革去滇撫之任﹐令以偏裨自效﹐戴罪立功。卽歸楊嶽斌差遣﹐庶各路統帥疆臣﹐咸懾於朝廷斧鉞之威﹐不敢蹈其故轍。且紅江上游﹐本應籌設水師﹐越南軋船﹐早著創夷之效。劉永福圍攻河內﹐不能得手﹐良由無水師協助所致﹔楊嶽斌乃水師最著之將﹐若令攜帶工匠水手﹐馳往察看情形﹐或仿越南軋船﹐或造長江杉板﹐購材配炮﹐練勇分防﹐水師可以立成﹐卽制夷不難奏效矣。

一﹑粵西增兵以備戰事。滇軍將及兩萬﹐徐延旭則人數甚單﹐餉力亦絀﹐無事之時﹐營壘尙能自固﹐脫令事勢所迫﹐不得已而出於一戰﹐則或防或剿﹐調度究有不敷。左宗棠奏派王徳榜募勇出關﹐頗壯聲勢。聞彭玉麟又擬調往東粵﹐邊軍單薄﹐制敵無由﹐似應酌量加添﹐以充軍實。左宗棠舊部尙不乏人﹐若令挑選一謀勇兼賅盡心國事者﹐前赴湖南永﹑寶一帶﹐招足五千人﹐訓練成軍﹐出關應敵﹐斯兵力較厚﹐勝算可操。曾國荃業已到京﹐若諭令其保薦舊部一人亦可﹐餉項卽由湖南鹽釐兩局撥解﹐或就湖南防軍中酌調數營﹐縮省餉需﹐並可化無用爲有用﹐抵防以後﹐檄令會合黑旗與滇南水陸之師互相策應﹐匪特北圻未失境土﹐可保無虞﹐卽河內海防﹐均可冀克期規復矣。

一﹑聯絡邦交同盟各國。英與徳皆法世仇﹐日﹑美﹑西﹑葡交相嫉忌﹐奧﹑意新有構釁﹐怨毒尢深﹐𨿽不能冀其顯違公法﹐出力暗助﹐然必彼此無間﹐始可專注越事。前此英人犯順﹐粵民突攻夷館﹐誤傷美國數人﹐於是退有違言﹐率釀後來合從之禍。秋間羅根之案﹐查照澳夷晏些嚧成例﹐自應擬絞抵償。今議以監禁七年﹐宜乎粵民至今气憤。然方有事於越﹐斷不可失好鄰封。聞彭玉麟此番蒞粵﹐卽擬張貼格殺勿論之示﹐竊恐過於孟浪﹐橫惹禍端﹐應請敕下該尙書曉諭粵民﹐督飭地方官妥爲約束﹐勿任別生枝節﹐致多棘手之虞。球案業已久懸﹐近聞該國又有人前赴禮部總署遞呈﹐越事方殷﹐亦不宜問罪蝦夷﹐又啟東方之釁﹐並請諭令各該衙門善爲遣之﹐從緩再議﹐不必湊辦一時﹐反滋掣肘。

一﹑保固津海。天津密邇京師﹐實爲咽喉重地﹐夷船內犯﹐必然擾及畿疆。李鴻章久駐津沽﹐精求船械﹐練兵守口﹐自堪倚若長城。淮軍宿將隸其部下者﹐今已無多﹔楊鼎勛﹑郭松林相繼殂亡﹐張樹聲﹑劉秉璋﹑潘鼎新又各膺疆寄﹔倉皇有事﹐或憂襄助之無人﹔劉銘傳才略尙優﹐素爲該督所倚重﹐似可諭令來津幫辦防務﹐且淮軍休息過久﹐從前精銳﹐大半銷磨﹐得劉銘傳搜討而振刷之﹐自不難復成勁旅。但軍威𨿽壯﹐姦宄宜防﹐自有洋務以來﹐招商﹑機器各局﹐其趨承奔走者﹐與洋人皆有往來﹐保無良莠之不齊﹐卽慮機情之偶泄。從前僧忠親王且爲沙禿子所誤﹐至今尙有遺恨﹐不可不鑑其前車﹐應請敕諭該督遇事防閒﹐以臻愼密。軍聲旣振﹐內患不生﹐北洋可無他慮矣。

一﹑調湘營以助南洋之防。兩江財賦之區﹐餉源所系﹐脫有疏失﹐全局爲之掣動。左宗棠碩輔元勛﹐坐鎭江南﹐自可不煩宸慮。然年逾七十﹐服人之威望﹐固覺有餘﹐治事之精神﹐或虞不給。近聞病請開缺﹐給假慰畱﹐似宜予以臂助之人﹐俾該督得以安靜養屙﹐於防務又益加愼重。刻下新疆界務﹐覆勘已將蕆事﹐設官置戍﹐亦均辦有規模。劉錦棠所部老湘營﹐精悍絕倫﹐所向克捷﹐該侍郎又勇略過人﹐不如調回兩江﹐以資守禦。湘營本食金陵之餉﹐並不必加費餉需﹔原駐湘淮各軍﹐吳長慶遠戍朝鮮﹐余則大半此時麕聚粵省﹐亦應添軍塡紮﹐方可保固江防。至關外督辦﹐卽無妨攺派金順﹑張曜諸人﹐均可勝任。劉錦棠壯志勃勃﹐倘得提勁旅以西來﹐不僅江左藉壯聲威﹐卽各路有警﹐均可資其策應﹐是不可不豫爲籌慮也。

一﹑懲漢姦以除廣東之患。法人不逞於越﹐必犯廣東。秋間本有恫喝之聲﹐尢不能不豫爲之備。彭玉麟督辦海防﹐可期得力﹐但須於南北洋撥調兵輪﹐曁■﹝蠢﹐民代春﹞子船數隻﹐俾資應用。再於沿海州縣分練民團﹐庶門戶更形穩固。惟該省民情多詐﹐姦宄堪虞﹐從前琦善賣弄於鮑鵬﹐葉名琛鑄錯於李善﹐一則輸銀割地﹐貽禍至今﹐一則辱國喪身﹐追恨無及。惟林則徐奏派道員駐澳﹐查訪漢姦﹐耳目最爲眞切﹐故辦一韓肇慶而姦貪絕迹﹐辦一保安泰而邪慝不生。近聞該省紳士陳桂士諸人﹐交結外夷﹐把持公事﹐與督臣張樹聲甚暱。澳門﹑香港闈姓番攤各公司﹐亦粵紳最多﹐大都不法之輩﹐萬一海氛告警﹐難免不勾串洋人﹐暗通消息﹐應請密諭彭玉麟分遣幹員﹐前赴澳門﹑香港兩處﹐不動聲色﹐就地訪拏﹐以弭隱患。又該省客軍甚多﹐方耀﹑鄭紹忠等營﹐熟悉本地情形﹐似皆可用。聞張樹聲擬添募廣西之勇﹐輿論嘩然﹐並請敕下該督勿過張皇﹐以免交訌﹐致生內變。

一﹑重浙﹑閩之疆寄。兩省水陸制兵﹐數逾十萬﹐加以防軍練勇﹐不啻十二三萬﹐以資堵禦﹐詎有不敷。何以曩者夷寇浙﹐則定海淪胥﹐寇閩則廈門傾陷﹔維時張朝發﹑江繼蕓諸將﹐以頗有聲稱﹐而卒至於莫展寸籌﹐一敗塗地者﹐烏爾恭額曁顏伯燾等﹐調度乖方有以致之也。目今局勢﹐浙省尙非最要﹐劉秉璋曾在戎行﹐甚諳軍務﹐似不至有他慮。惟閩省臺灣﹐偪近日本。該國眈眈虎視﹐歷有歲年﹐我國有事南交﹐難免不觀釁而動﹐卽法人內犯﹐該省船廠礦務﹐防護亦不可稍疏。水陸提督彭楚漢﹑孫開華﹐曾著戰功﹐在閩又久﹐似皆可任之將﹔而督臣撫臣均不知兵﹐可以聽其優容於閒暇之時﹐斷不能資其運籌於有事之日﹐以臣愚見﹐何璟在閩﹐毫無振作﹐惟事袒庇同鄕﹐議者頗謂兵事若亟﹐失律決在意中﹐似不如敕令回籍﹐督辦沿海團防﹐而以張樹聲承乏其後。粵督卽令彭玉麟兼攝﹐以一事權。張兆棟之才﹐以戰不足﹐以守有餘﹐專令坐鎭省城﹐或不慮其貽誤﹐是在朝廷一轉移之耳。

一﹑扼登萊之門戶。洋船進窺津海﹐必經煙臺﹐我守煙臺﹐則保障屹然﹐斷不能長驅闖突。縱或駛輪驀越﹐米煤甜水﹐無可接濟﹐後路亦有反顧之憂。該處空虛﹐彼將反客爲主﹐津防必爲之失勢。己未﹑庚申洋艘忽往忽來﹐如入無人之境﹐良以重門洞開﹐中道絕無梗阻之故。刻下東省水災疊告﹐撫臣籌工辦賑﹐竭蹶不遑﹐再顧海防﹐實非陳士傑才力所逮。吳大澄一軍﹐駐津無益﹐似宜調守煙臺﹐多備水器火雷﹐俾資布置。宋慶一軍﹐亦宜調駐旅順﹐與吳軍相爲掎角﹐聯絡貫通﹐登萊多一屏藩﹐斯北洋益形鞏固矣。

一﹑寬籌餉項。度支出入有常﹐軍興以來﹐耗財甚巨﹐自海津禁弛﹐內地元气﹐益復虧傷﹔計惟挾桑孔之智﹐與賈胡競錐刀﹐或可保利權而臻富盛。此在當事統籌全局。歲核洋關出入總數﹐彈竭血誠﹐設法興辦﹐非可驟期其效於旦暮也。目下各省設防﹐空言無補﹐自應豫籌數百萬金之餉﹐以應急需﹐頻年水旱偏災﹐幾徧各行省﹐而災區之廣﹐被災之久﹐莫重於山東﹐議賑議蠲﹐屢廑宸慮。我皇太后慈仁下逮﹐至將內府所需節賞﹐頒賑東黎﹐庫帑空虛﹐槪可想見。今若再籌巨款﹐捐輸則流獘甚大﹐洋債則盤剝難堪﹐惟有於腹地防軍月餉﹐暫照六七成折發﹐緩支招商局海運水腳﹐酌減南河歲修曁江浙海塘經費﹐議加各省關稅盈餘﹐捐足兩淮舊商票本﹐變通閩﹑粵﹑東﹑浙等省鹽務﹐或攺辦官運﹐或新簽票商﹐是皆無損民生﹐可裨國用。若慮一時難於湊集﹐則請於四成洋稅項下暫提﹐將來卽由川省官運嬴余陸續歸款﹐似亦移緩就急之一法。

一﹑議更越約。法人橫行越境﹐初料中國不復過問﹐及見關外防軍林立﹐始偪取順化新約﹐據以箝中國之口﹐不知該國久列外藩﹐國王未受天朝敕封﹐擅許之款﹐原不可執爲左券。今旣奉有照會﹐其迫而一戰未可知﹐悔而尋盟亦未可知。夫戰則成敗非所逆知﹐不可因小挫而遽搖定見﹔和則利害必當熟計﹐不可徇目前而貽悔將來。聞曾紀澤與法員會商﹐有法人認越南爲中國屬國﹐中國方準順化新約之語。臣竊慮其過於膠執﹐以後轉不易挽回。蓋順化之約﹐無一可從﹐中國屬有越南﹐並不以法人之認否爲定。倘竟遷就新約﹐則越南全境﹐仍不過等諸法人之郡縣﹐中國又何賴此虛名﹐而值用此全力耶﹖至於索多金以償費﹐得劉義而甘心﹐尢當堅忍持之﹐萬萬不可輕許。一切統俟冊封以後﹐簡派大臣駐越商定新條﹐將原約作爲廢紙﹐奏奉諭旨﹐以信將來﹐庶中法不必失和﹐而南服小邦﹐亦不至興嗟旄葛矣。

以上十條﹐關外則以創設水師爲要﹐陸路增兵次之﹔內地之防﹐則首重天津﹐次及兩江﹐再次粵閩﹐又次東浙﹔而輯和與國﹐尢爲今日要圖。至若裕餉以備於事先﹐議約以持於事後﹐亦應次第籌及﹐胸有成竹﹐斯臨事不至周章﹔乃者粵案未息浮言﹐球人又聞呼吁﹐滇﹑粵軍事﹐尙復因仍﹐南北洋防﹐未聞徵調﹔粵東已簡督辦﹐而閩省之廢弛依然﹔浙江縱可緩圖﹐而東省之空虛如故﹐餉需甚急﹐的款毫無﹔法約難從﹐使臣猶泥﹔皇太后﹑皇上宸謨默運﹐固已籌算無遺﹐而區區愚忱﹐殊難自已﹐倘荷聖明垂察﹐采及芻蕘﹐得於大局稍裨﹐臣無任激切屏營之至。伏乞聖鑑。

籌辦閩省海防情形疏﹝光緒九年﹞穆圖善﹑何璟﹑張兆棟

福州將軍臣穆圖善﹑閩浙總督臣何璟﹑福建巡憮臣張兆棟跪奏﹐爲遵旨籌辦閩省海防情形﹐恭折會陳﹐仰祈聖鑑事。

竊臣等前奉寄諭﹐法越構兵一事﹐久未定局﹐著將沿海防務實力籌辦﹐認眞布置﹐不可虛應故事等因。欽此。欽遵在案。伏查閩省爲南洋門戶﹐而臺灣又爲全閩省門戶﹑口岸林立﹐防不勝防﹐察度形勢所在﹐如省垣﹑臺灣﹑廈門等處﹐尢扼要喫重之區。前以防倭防俄﹐經營布置﹐福州之長門﹑閩安﹑員山﹐廈門之白石頭﹑與仔尾﹐臺北之基隆﹑臺灣之安平﹑旗後等口﹐已分別建築炮臺﹐購配洋炮﹐復制造軍火﹐挑練水師﹐以爲守禦之備。惟滬尾炮臺攺築﹐未據報竣。廈門炮臺﹐尙須另添巨炮﹐業經分飭趕辦添購矣。顧以濱海瘠區﹐餉需奇絀﹐前者俄約甫成﹐內地卽撤勇營。臺地以大營攺爲小營﹐計減勇數一千六百餘名﹐見在內地僅存防勇一十二營﹐除上下游擇要分紮巡防外﹐計福州口僅駐粵勇二營﹐楚勇二營﹐廈門口僅駐楚勇二營﹐臺地防勇見存六千七百餘名﹐南北兩路及前後山分段派紮﹐兵力均形單薄。前次復奏兵部飭裁防勇﹐確核兵額折內﹐聲明俟秋間酌裁二三營以節餉需﹐因值籌辦防務﹐不敢遽裁﹐亦不敢遽議添募。經飭沿海地方在事文武﹐各就所畱兵勇﹐認眞訓練﹐密爲豫防﹔並以省臺民气﹐素稱彊固﹐大義深明﹐每值地方有事﹐均能共結鄕團﹐助順效力﹐以輔官兵之不逮。歷稽往昔﹐成效炳存。當飭福州府督同官紳﹐將附省南臺一帶舉辦聯團﹐並飭臺灣鎭道將臺屬水陸民團﹐妥速察辦﹐期於眾志成城﹐有備無患。嗣準大學士兩江督臣左宗棠咨會﹐八月二十二日奉上諭﹐法使脫利古有以大隊兵船至廣東尋釁之說﹐防務均關緊要﹐亟須實力籌辦南洋海防﹐著責成左宗棠悉心規畫﹐妥愼辦理等因。欽此。恭錄密咨到閩。竊維閩省密邇粵東﹐如法軍先與粵省作難﹐閩省固居次要。然敵情狡詐﹐難保不聲東擊西。且聞有倭人在越南托詞觀戰﹐暗助法軍情事﹐若果倭人從中勾串﹐則必注意臺灣。臣等審時度勢﹐勉力籌防﹐不得不酌添營勇﹐見飭候補道方勛馳赴廣東潮州﹐招募得力弁勇兩營﹐由汕頭航海來閩﹐與舊存各營﹐在五虎門以內節節扼紮﹐俾固省垣門戶﹔再簡集沿海鄕民精熟風濤沙綫者﹐編爲水勇﹐可斷敵人引水之姦﹐並以備臨戰伏水之用。其船廠設於中歧。與閩安相爲掎角。聞總理船政臣何如璋航海來閩﹐不日可抵工次﹐卽當商請就近督防。至臺灣防勇﹐已檄飭該鎭道酌量添募四營﹐並抽調後山各營﹐移緩就急﹐分別布置。臺灣道劉璈﹐前在軍營歷練有年﹐抵任以來﹐汰換營勇﹐不辭勞瘁。此時另派統領赴臺﹐旣恐事權不一﹐亦復難得其人。所有臺地防務﹐應卽責成該道相機妥籌﹐隨時報明辦理。臺北有新授福寧鎭總兵曹志忠楚軍三營﹐尙稱得力。廈門有水師提督彭楚漢﹐老於軍事﹐足當一面﹐並經咨令酌募勇丁兩營﹐以資厚集。此外海壇﹑湄洲﹑金門﹑銅山﹑南澳等口岸﹐亦責令各營鎭將簡練水師﹐一律防範﹐握要以圖﹐力僅止此。戰艦一項﹐前準部撥銀三十萬兩﹐閩省籌集銀八十萬兩﹐由徳國定購鐵甲輪船﹐專備臺防調撥。見在船尙未來﹐亦未定畱南﹑畱北。閩廠所成各輪船﹐除分撥各省外﹐畱於福州海口者﹐僅揚武一兵輪﹐見須修理。餘如派撥臺南之萬年淸﹑伏波﹐福寧之寧新﹐海壇之福星﹐廈門之搌威﹑長勝等船﹐或歷年已久﹐或馬力甚小。又臺北之永保﹑琛航﹐均屬商輪﹐祇能供轉運﹑遞文報﹐以之折衝禦侮﹐皆非所宜。計惟有堅築營壘﹐固守炮臺﹐以逸待勞﹐出奇制勝﹐彼亦未必遽能逞志。臣等悉心規畫﹐未便過事張皇﹐亦何敢稍涉推諉。惟查同治四年間圍攻粵匪﹐江蘇曾派提督郭松林統兵十六營來閩助剿﹐十三年倭人弄兵臺南﹐前兩江督臣沈葆楨專顧一隅﹐所調湘粵練勇幾二十營﹐又調淮軍十三營﹐部署始臻周密。見在粵省籌防﹐已蒙欽派彭玉麟酌帶所部將弁﹐並募勇前往會辦。仰見聖謨廣運﹐愼固海疆﹐閩﹑粵唇齒相依﹐而臺灣尢爲喫緊。兩江督臣左宗棠嘗爲南洋砥柱﹐素顧大局﹐其舊部將勇﹐與臺灣道劉璈相知有素﹐可無齟齬之嫌。合無仰懇天恩﹐俯準敕下左宗棠﹐酌撥練勇數營﹐派員管帶渡臺﹐歸劉璈調度﹐與閩省各營合力防守﹐以保臺灣者保障南洋﹐洵於全局大有裨益。臣等謹將籌辦防務緣由﹐恭折具陳﹐伏乞聖鑑。

籌辦閩防續募勇營疏﹝光緒九年﹞何璟﹑穆圖善﹑張兆棟

閩浙總督臣何璟﹑福州將軍臣穆圖善﹑福建巡撫臣張兆棟跪奏﹐爲遵旨籌防續募營勇布置情形﹐恭折仰祈聖鑑事。

竊照閩省籌辦海防﹐酌添臺內營勇﹐擇要布置緣由﹐經臣等於十月二十八日﹐恭折由驛馳奏﹐並援案吁懇敕下兩江督臣酌撥練勇數營﹐渡臺協防在案。旋於十一月初十日承準軍機大臣密寄﹐十月二十一日奉上諭﹕福建各海口﹐爲輪船往來熟徑﹐恐其乘虛窺伺﹐著將應如何修築炮臺﹐儲備軍械﹐愼選將領﹐調撥兵勇之處﹐逐一詳細籌劃﹐迅速辦理﹐務期緩急足恃﹐靜以待動﹐免致張皇等因。欽此。仰見聖明遠矚﹐訓示周詳﹐下懷曷勝欽佩。竊維法人構兵﹐經歷險遠﹐彼所恃者船堅炮利耳。若離船深入陸地﹐巨炮亦失其利。況我直彼曲﹐我逸彼勞﹐靜以待動﹐彼豈遽能逞志。劉團之屢敗法軍﹐其明驗也。閩省十餘年來﹐防倭防俄﹐成規具在﹐此次惟有愼益加愼﹐精益求精﹐決不敢稍涉疏懈。臣等督同司道﹐親歷履勘﹐福州之長門﹑閩安炮臺﹐甫經修攺﹐安配巨炮﹐均稱適用。閩安之過嶼炮臺﹐及南北岸沿山炮洞﹐深得地勢。近因沙綫變遷﹐炮門鍼向未能取準﹐尙須量爲修攺。又金牌與長門對峙﹐爲敵船所必經﹐地最扼要﹐因開拓費巨﹐尙未將舊炮臺修築﹐亟應派員鑿山開地﹐鳩工添築﹐與長門勢成掎角﹐以資扼守。廈門炮臺﹐據水師提督彭楚漢晉省面稱﹐均屬堅固﹐應添巨炮﹐前電致出使法國臣李鳳苞采購﹐復信須一十五月方能運廈﹐緩不濟急﹐已商由船政取撥後膛鋼炮一萬運往配用。其臺北﹑滬尾攺築炮臺﹐已據報興辦﹐不日卽可竣工。至閩省舊存勇營﹐有分駐漳﹑泉等處者﹐皆海疆要郡﹐又在廈門後路﹐槪難抽調。省垣爲根本重地﹐且系船政衙門所在﹐非厚集兵力﹐不足以備不虞﹔𨿽添潮勇兩營﹐實形單薄。近聞法人將進圖北寧﹐必有戰事﹔閩﹑粵﹑海口﹐時有兵船來往﹔其尋釁牽掣﹐亦非事所必無。刻下粵東戒備已嚴﹐閩中自宜愼選統將﹐添設勁旅﹐以杜乘虛窺伺。查有建寧鎭總兵張得勝﹐久經戰陣﹐謀勇兼優﹐見經調省﹐委辦防務﹐添招陸勇六營﹐水師一營﹐配松板龍艚二十一隻﹐並於舊有防勇內調集四營﹐歸其統領﹐用固省防。福寧與省垣水路毗連﹐亦關緊要﹐擬俟張得勝募勇成軍﹐卽調潮勇兩營前往駐守﹐以臻周密。其臺地防務﹐據臺灣道劉璈籌議詳復﹐擬分爲五路﹐統領臺灣鎭吳光亮亦有此議。前山自恆春至鳳山﹐及臺灣縣之曾文溪爲南路﹐統軍五千名﹐曾文溪至嘉義﹑至彰化之大甲溪爲中路﹐統軍三千名﹐此兩路歸鎭道分統。自大甲溪至新竹溪水及宜蘭之蘇澳爲北路﹐統軍四千名。歸新授福寧鎭總兵曹志忠領之。後山自花蓮港卑南至鳳山界爲後路﹐統軍一千五百名﹐歸副將張兆連領之。澎湖爲前路﹐統軍三千名﹐歸澎湖協副將蘇吉良領之。各路所統之軍﹐分半扼守﹐余作遊巡﹐臨時自爲戰守﹐並救應他路。是路與軍𨿽分﹐而勢力仍合﹔所籌尙可照辦﹐仍責成該道統籌調度﹐計各路所需防勇﹐除舊存練兵營勇先行分布外﹐經劉璈擬請援案咨商兩江督臣左宗棠﹐調撥提督陶定升統帶湘軍六營來臺協防﹔核與臣等前奏相符﹔當經據情咨會﹐聽候左宗棠核復辦理。其不敷防勇﹐卽由臺酌量添募﹐並嚴定守援條規﹐通飭遵辦。澎湖爲臺內往來咽喉之地﹐舊有金龜山﹑新城兩處炮臺﹐見經鎭道議在西岸之西嶼﹑東岸之蛇頭﹐進口要隘﹐各建炮臺﹐藉資守禦﹔已飭令妥速辦理。臣等受恩深重﹐目擊時艱﹐何敢不殫竭愚誠﹐綢繆未雨。惟閩省系濱海瘠區﹐本年稅釐短絀﹐協撥頻增﹐見在添募築臺購炮等項﹐經費浩繁﹐力難設措。餉需爲辦防第一要務﹐尢宜豫爲籌應﹐經司道議請由閩海關按月量爲添撥。查關徵洋稅﹐均系按款撥用﹐有絀無盈。惟際此籌防喫緊﹐待餉孔殷﹐可否仰懇天恩﹐俯準由閩海關暫行酌量﹐移緩就急﹐先應要需﹐其餘準就藩鹽兩庫隨時撥用。此外舉辦聯團以絕引帶﹐廣備器械以實軍儲﹐及一切應辦事宜﹐自當隨時悉心籌辦﹐免致臨事張皇﹐以仰副聖主愼固海疆之至意。據福建藩司沈保靖會同善後局司道具詳前來﹐臣等謹合詞恭折具奏﹐伏乞聖鑑。

議復許景澄條陳目前事宜疏﹝光緒九年﹞奕欣等

和碩恭親王臣奕欣等跪奏﹐爲遵旨議奏事。

光緒九年十一月二十日﹐臣衙門準軍機處交片內閣本日軍機大臣面奉諭旨﹐升用翰林院侍講許景澄﹐奏敵情叵測﹐籌備宜嚴﹐條陳目前事宜一折。著該衙門議奏。欽此。欽遵。將原折鈔交前來。查許景澄所陳籌備事宜﹐一曰重臺防。臺灣孤懸海外﹐爲南洋門戶﹐疊經奉旨敕該將軍督撫設法備禦﹐並特派楊嶽斌馳赴閩省﹐妥籌防範﹐布置已較周匝。惟所稱增設海綫﹐接通福州以聯聲息等語﹐見在英之大東公司﹐已與中國電報公司﹐訂立合同﹐在福州設立海綫﹐應如何聯至臺灣之處﹐請敕下該省與北洋大臣籌商辦理。一曰策越師。查越南惟劉永福一軍爲法所忌﹐軍火糧餉﹐半由滇粵接濟﹐並派兵爲援應﹐近又特派岑毓英﹑徐延旭出關與爲掎角﹔山西被陷﹐北寧被攻﹐疊經諭令粵東源源備解軍火﹐並添募策應之師各等因。欽遵在案。該侍講陳奏在先﹐而目下軍情又變﹐所請應毋庸議。一曰愼購洋槍。查西洋長技﹐專在火器﹐惟其名式﹐日新月異﹐未便動輒攺換﹐練習未精﹐亦難得力。臣等前已函商北洋大臣籌撥款項﹐訂購各種洋槍﹐並購克虜伯大小炮位﹐如徳美各廠尙能通融交易﹐俟解到後﹐酌量分撥各營﹐以資戰守。一曰習練戰艦。查前年北洋制成穹面鋼甲快碰船時﹐請派員帶水師往外洋駕駛回華﹐見在徳國所造鐵甲兩艘﹐似可仿造辦理﹐𨿽值法越之釁﹐洋面恐不免阻梗﹐然預爲練習以待事機﹐正無不可。擬由臣衙門函知李鴻章設法籌辦。一曰審戰例。查公法兩國交戰﹐或禁止通商﹐或奪取商貨﹐或保護局外商民﹐其例不一﹐要視乎各國力量之所及。至慮士民積憤﹐誤累他國﹐業經疊奉諭旨欽遵在案。如果法人擾及各口﹐各督撫應卽申明此意。曉諭地方人民恪遵辦理。一曰籌洋款。查見在部款未充﹐各省藩庫亦俱支絀﹐一旦軍興﹐餉項誠不易籌﹐惟訂借洋款﹐息耗過多﹐剜肉補瘡﹐實非計之得者﹐應請敕下戶部權衡緩急﹐寬爲籌備﹐以裕餉需﹐似不必籌借洋款﹐以致累上加累。一曰緩練廣東水師。查海防以水師爲要圖﹐水師以船械爲先務﹐法越之事﹐如我有得力師船﹐則護順化﹑撼西貢﹐卽牽制法師﹔惟粵省兵船﹐多系朽敗﹐是以陸軍孤進無功﹐張樹聲籌款添備﹐業經奉旨允準﹐見在聞已訂購﹐𨿽一時若緩不濟急﹐而謀國者宜規久遠﹐實難責令停辦。至原折稱中國馭夷﹐當慮之至密﹐而持之至堅等語。正與近日辦法吻合﹐誠如該侍講所言不得巳而始出於戰也。所有臣等遵議許景澄條陳事宜緣由﹐理合恭折具陳﹐伏乞聖鑑。

籌辦臺防疏﹝光緒十年﹞穆圖善﹑何璟﹑張兆棟

福州將軍臣穆圖善﹑閩浙總督臣何璟﹑福建巡撫臣張兆棟跪奏﹐爲法信日緊﹐遵旨籌備臺防﹐恭折覆陳﹐仰祈聖鑑事。

竊臣等續募營勇﹐布置閩省海防情形﹐於十二月初二日會折奏報在案﹐旋於初七日欽奉光緒九年十一月十八日﹑十九日﹐寄諭二道﹐以臺灣防務緊要﹐重貽宵旰憂勞。跪誦之餘﹐莫名慚悚。伏念臺地孤懸巨浸﹐物產丰饒﹐久爲外人覬覦﹐近接探報﹐法人自攻陷桑臺後﹐勢焰漸張﹐敵情詭譎異常﹐防務自宜倍加嚴密。奉旨垂詢鎭將是否得力﹐兵勇是否足恃等因。臣等查兵事全賴鎭道得人﹐見在臺灣鎭總兵吳光亮﹐系久經戰陣之員﹐於同治十三年﹐經前督辦臺防臣沈葆楨。奏調來臺﹐旋補是缺。臣璟曾接沈葆楨復函﹐稱爲赤嵌一柱﹐見任臺灣道劉璈﹐曾在兩江督臣左宗棠行營多年﹐亦老於軍事。邇來設法籌防﹐尙屬妥協。兵勇一項﹐除舊存各營外﹐經左宗棠遵旨著派總兵楊在元等帶勇四營渡臺﹐計日可到。復查見署福建陸路提督孫開華﹐前曾辦理臺防﹐熟悉情形﹐勤勞卓著﹐巳令其統率所部擢勝三營﹐由廈門徑渡臺北﹐與新授福寧鎭總兵曹志忠所統三營﹐扼要駐防﹐可期得力。澎湖爲臺內來往咽喉﹐用兵必爭之地﹐該管副將蘇吉良見經調省﹐據吳光亮稟稱副將周善初才識兼優﹐足當一面﹐卽委其代理澎湖協副將篆務﹐並飭劉璈照原議籌撥兵勇三千人﹐歸周善初統帶扼防。臺南則有鎭道駐紮﹐就近經理﹐防勇不敷﹐已飭劉璈趕緊酌募﹐仍照原議五路分防﹐互相策應﹐以一萬六千人爲準﹐各口炮臺炮勇﹐並飭嚴整以待。惟臺地口岸林立﹐港■﹝氵義﹞紛歧﹐勢難處處設備。幸民气素稱彊固﹐由鎭道督飭地方文武﹐妥定章程﹐認眞舉辦鄕團漁團﹐以輔兵力之不逮。此臺澎設防分別布置之實在情形也。北寧戰事如何﹐尙無確音﹐萬一有警﹐臣璟當審敵所向﹐出省調度﹐或照防倭成案﹐駐紮泉廈﹐與省臺聯絡﹐相機決策。臣穆圖善擬往來福州海口﹐與總理船政臣何如璋督率嚴防﹔臣兆棟與副都統臣多鑾布﹐督同司道﹐愼固省防﹐並籌濟軍火糧餉﹐總期可戰可守﹐力保疆宇﹐冀紓朝廷南顧之憂。所有臣籌備防務緣由﹐謹合詞恭折覆陳﹐伏乞聖鑑。

密陳越事情形疏﹝光緒十年﹞徐延旭

廣西巡撫臣徐延旭跪奏﹐爲布置北寧各路防軍﹐嚴加扼守﹐督飭劉團迅圖恢復﹐懇請飭下滇軍﹐先行會規山西﹐並東師仍攻海陽各情形﹐恭折據實密陳﹐仰祈聖鑑事。

竊臣於光緒九年十一月二十八日﹐謹將調撥勇營﹐馳赴前敵﹐法人攻踞越南山西省城﹐北寧嚴密扼防﹐分別添募添調﹐懇請飭下廣東﹑滇﹑閩合圖掃蕩各情形﹐恭折由驛密陳在案。拜折後﹐卽於十二月初一日﹐奉到批回十月十二日臣折﹐並承準軍機大臣密寄﹐光緒九年十一月初五日﹐奉上諭﹐徐延旭奏請飭倪文蔚多畱數月﹐並見籌關外辦法各一折﹐覽奏均悉等因。欽此。又於十二月初十日﹐準督臣張樹聲咨開準總理衙門密電內開奉上諭﹐據李鴻章﹑曾紀澤電報法已破山西等因。欽此。密咨到臣承準此。查臣自得山西警報﹐並準督臣函示總署電寄法人行險僥幸之語﹐節經加致左右兩路統領提督黃桂蘭﹑道員趙沃督率加意嚴防﹐隨時警備。旋據覆稱芹驛﹑慈山﹑湧球﹐皆要隘之地﹐業派副將黨敏宣督帶八營扼守芹驛關三江口﹐總兵陳徳朝督帶四營扼守慈山前路﹐副將周炳林督帶四營扼守慈山後路﹐提督陳朝綱督帶四營扼守湧球﹐而以兩營守北寧﹐以兩營守諒江﹐以精銳先鋒三營爲遊擊之師﹐分等挑選奮勇﹐以備迎仗﹐並加增木石塡塞月徳江口﹐遏敵輪船來路。又經趙沃自至各紮營處所﹐周曆察看﹐飭挖濠立營﹐安放地雷﹐並沿河添築炮臺﹐備轟輪舶。臣復催令趕緊備禦完固﹐又慮湧球﹑諒江兵力尙單﹐復催添調募各營迅速出關﹐馳赴前敵﹐協助分守﹐並有南官張登■﹝忄亶﹞﹐自任順城﹑錦江﹑多福縣之防﹐刻下均能穩守﹐北寧後路﹐當可無虞。山西之戰﹐法人驅教民當先﹐繼以西貢﹑巴衣﹑馬打及眞正法人﹐約八九千人﹐𨿽得踞山城﹐而爲劉團及滇﹑粵各軍所斃者﹐實不下三千餘人。中有洋官二十餘人﹐凡戰亡屍多以船裝回河內﹐黑人向法索葬費不允﹐乞以船送回國又不允﹐於十一月二十八日哄焚火藥庫﹐斃黑白種二百餘人﹐各項炮子﹐亦炸裂不少。兩路統領﹐轉據原派內應及南官所報皆同。臣以彼旣內訌﹐機正可乘﹐復切囑前敵用間密探﹐以守爲攻。劉永福退紮興化後﹐經臣疊次委解槍炮子藥偪碼餉銀﹐爲其整頓部曲之用。本月初二日﹐劉永福遣其營官韓再勛率數百人轉戰而至北寧﹐請領餉械﹐因金英﹑屯鶴一帶﹐均有教民阻截﹐路不疏通﹐皆不敢多攜。適雲南撫臣唐炯函告﹐業由新安起程﹐暫駐保勝﹐臣因覆請唐炯﹐先爲劉團就近接濟軍火餉項﹐俾得及時圖功。旋接主事唐景崧函稱﹐見有總兵丁槐所部滇軍五營來到興化﹐因商請先固第二重門戶。又據黃桂蘭﹑趙沃函報﹐黑旗營官黃守忠帶勇千餘﹐於初二三等日撲攻山城﹐斃敵甚多﹐南策府義民於前月中旬及二十八日兩次擊退法人輪船﹐南官謝見﹑督南定義民於本月初三日戰勝法人﹐擒其總理各等情。經臣查訪屬實﹐復飭唐景崧加意激勸劉永福﹐趕緊整齊舊部﹐迅圖恢復山西﹐並分飭各路聯絡義旗﹐互爲援應。雲貴督臣岑毓英勇於任事﹐旣蒙聖慈俯如所請﹐必能聞命卽行。臣尢不勝欽幸。惟臣於初四日接準督臣張樹聲函示有越都戡亂之役﹐至初八日復準來咨﹐已奉旨攺派岑毓英前往。臣查越都之事﹐一謂嗣王因法人日逼﹐欲治議和諸臣之罪﹐因而乘宴施鴆﹐矯太妃之命﹐立前王三子﹐年十四歲。一謂嗣王私迎洋人入城﹐各臣請其太妃廢之﹐而立前王三子名膺登者﹐年十七歲。嗣王因而仰藥自盡。臣前以此皆出自傳述﹐其說紛歧﹐故未敢據以入奏。接準前因﹐復切致兩路統領密查﹐南官張登■﹝忄亶﹞仍前兩說﹐並云淸化道梗﹐尙無明文﹐該國世守藩封﹐自應遵旨查辦。惟查由越南興化赴其國都﹐必取道山西﹑河內﹑寧平各省﹐卽遶道而行﹐亦不出此。數省所屬皆爲後路﹐見又皆爲法人所踞﹐實不能不通盤籌劃。臣竊惟越南數月之閒﹐兩易其主﹐或亦該國气運使然。況其嗣王猶未奉天朝冊對﹐揆以春秋大義﹐尙在未成君之列。法人之以越南攺立嗣王﹐及山西之戰急登電報者﹐無非欲以誇示中外﹐驚駭聽聞。督撫爲中國重臣﹐值此彊敵四踞藩京受制之時﹐豈宜輕入越都﹐忽置後路於不顧。巨謹恭讀疊次電旨﹐飭岑毓英隨時相機﹐務臻妥愼﹐而又蒙諭張樹聲派得力將領帶勁旅以實南關後路﹐因知聖慮備極周詳。見在滇軍已有數營進紮興化﹐岑毓英大隊﹐並將繼至﹐南關一面﹐臣亦布置粗周﹐楚軍仍從此進。惟東路頗覺空虛若東省之師由欽靈一帶出攻海陽﹐會合滇粵楚軍﹐約期並舉﹐彼必不能兼顧。但得下其山西﹑海陽一二城﹐河內﹑寧平﹐自易收復。河內旣復﹐法人將不擊自走。彼時仍由正路直達越都﹐問罪正名﹐擇賢嗣位﹐越之陪貳﹐敢不聽從﹗臣本庸材﹐無能報效﹐而愚慮所及﹐不敢不據實直陳。合無仰懇天恩﹐飭下岑毓英先行合圖規復山西﹐並仍乞諭張樹聲檄飭派出將領勇營﹐攺道東出﹐以示朝廷聲罪致討﹐先其所急至意。臣尢無任激切屏營之至。所有布置北寧各路防軍﹐嚴加扼守﹐督飭劉團迅圖恢復﹐懇請敕下滇軍先行合規山西﹐並東師仍攻海陽各情形﹐理合恭折密奏﹐由驛六百里馳遞﹐伏乞聖鑑。

請破格重用劉永福疏﹝光緒十年﹞黃體芳

江蘇學政臣黃體芳跪奏﹐爲北圻防務主客勢殊﹐當泯將帥之嫌﹑懲弁兵之玩﹐破格重任劉永福﹐以蕆邊功﹐恭折仰祈聖鑑事。

自古四郊多壘之際﹐最患無援兵則力單﹐而有時轉患多援兵者﹐其故何也。兵多則統兵之將必多﹐將多則心不一﹐權不一﹐令不一﹐於是主客之形判﹐而水陸之勢成矣。臣聞華軍越軍之於劉團﹐不甚聯絡。竊爲之長慮而卻顧也。劉永福以匹夫倡舉義旗﹐𨿽有智勇﹐非能駕中朝宿將而上之也。所以得行其志者﹐上不請兵於越主﹐下不借力於南官﹐內無所怵心﹐外無所掣肘。其士卒皆肝膽相示﹐指臂相倚﹐故所向有功。去夏一戰於懷徳府﹐而渠魁授首。再戰於丹鳳縣﹐而賊艦潛蹤。去秋之大戰於祉橋﹐而水陸皆捷﹐此黑旗獨戰之明效也。自援師集而劉爲主兵﹐餘皆客兵﹐桑臺之敗﹐有謂華兵及越弁﹐與黑旗不洽﹐華兵早退﹐致劉軍動搖不支者﹐𨿽勝敗常事不足怪﹐傳聞異詞不足憑﹐然唐陸贄有云﹕羣帥異心﹐嫌釁遂起﹐良以彼此觀望﹐伏則爲連雞之棲﹐動且釀鬥虎之怒﹐勢所必至﹐不可不防。昔段紀明討諸羌﹐而郭閎撓其計﹐李景略挫回紇﹐而李說妒其名。此大將之爲禍首也。樓船會荀彘﹐而失在爭功﹐彊弩迎李陵﹐而羞爲後距。此兩軍之不相能也。況劉永福起家寒微﹐竄身荒徼﹐奮迹之驟﹐華人輕之﹐河內陷賊﹐東京脇和﹐猶仗孤軍﹐屏蔽數郡﹐發難之很﹐法人仇之﹐移之於宣光不受﹐許以廣安福寧府世襲太守亦不受﹐矢志之堅﹐越人憤之﹐重以越帥黃佐炎惜費忮功﹐節節索制﹐就中又有媒糱之者﹐其區區延頸內向之意﹐無由自達於聖主﹐居常怏怏﹐𨿽有畱防之唐景崧﹐善言慰解﹐然而較資地者傲睨自若。分畛域者﹐肥瘠無關﹐越弁參商﹐令先不肅﹐華兵齟齬﹐事更難言﹐所望諒山﹑粵防山西﹑滇防諸大帥﹐遙爲聲應﹐密爲調停﹐不惑於越帥先入之言。則猶中外之幸耳。否則踵陳湯之覆車﹐激而爲先軫之免冑。永福一身不足惜﹐其關系邊務之安危﹐豈細故哉﹗臣愚以爲黑旗軍需﹐已蒙內地協濟﹐自桑臺失陷﹐蓄聚一空﹐爲今之計﹐多助兵仍不如厚助餉﹐兵眾則諸多阻撓﹐有利卽有害﹐餉足則聽自招募﹐能守卽能攻﹐輕重較然巳。伏祈敕唐炯﹑徐延旭等﹐開曉黃佐炎以戢疑忌之私﹐激勸劉永福以伸忠義之气﹐嚴檄華越各軍之援劉團者﹐惟敵是求﹐惟命是聽。其有與黑旗兵私忿交訌者﹐及早撤回﹐若臨陣退縮﹐惶亂軍心﹐卽許劉永福以軍法從事。蓋專責黑旗以力衛北圻﹐有數便焉。跳蕩佽飛﹐人地相習﹐一也。發縱指示﹐號令自由﹐二也。中國與法﹐容有修好之時﹐劉永福與法﹐斷無降心之日﹐旣荷朝廷重寄﹐其銳气不惟百倍於法兵﹐且將百倍於華兵﹐三也。自來鹵莽之將﹐不可獨任﹐劉永福沈鷙善謀﹐苟諸軍協心﹐必不至以輕敵僨事﹐四也。上年冬月﹐黃桂蘭師老失利﹐徐鷙旭亦病未能軍﹐粵防新挫之餘﹐計必相時後動﹐而劉永福義無坐視﹐自當奮翼黽池﹐五也。比來疆臣鎭將﹐或遠駐越境﹐或列守海壖﹐雷動云屯﹐陸詟水栗﹐𨿽漢之四將軍﹐聯船會討﹐唐之九節度﹐分道出師﹐何以及此﹐且聞河內有內應獻城之說。安江﹑河僊二省﹐有起意驅虜之謀﹐尢宜諭令水陸各營﹐馳檄南定﹑河內﹑東京﹑西貢等處﹐示以天兵卽至﹐先聲以奪之﹐多方以誤之﹐卽用彼索賠兵費之計﹐還以責償﹐而視彼恫喝我國之言﹐倍爲名正﹔彼兵少於我﹐愈增而愈雜﹔餉巨於我﹐愈括而愈罄﹔一聞警報﹐眾必驚惶。但使法廷之備分﹐則越人之气壯﹐滇粵之勢固﹐卽南北洋各海口繕守之力益舒﹐而北圻寇兵﹐知中國大舉﹐必惴惴於腹背受敵。劉永福以虎踞之師﹐臨烏合之眾﹐蔑不濟矣。方今寇伺北寧﹐眾議必謂厚集援師﹐徐圖進取﹐其任非劉永福所能勝﹐中朝豈曰乏才。何至倚若輩爲長城寄﹗而臣謂宜重任者﹐非左劉團而右華軍也。就地用人﹐主優於客﹐旣資先導﹐宜一事權﹐語云謀定後任。又云師克在和﹐各自爲謀則不定﹐各自成師則不和﹐不定不和﹐則𨿽猛將如雲﹐雄兵如雨﹐不如謀專而斷﹑師簡而精之爲得也。臣伏願皇太后﹑皇上俯念越南保障﹐終以劉永福爲首功﹐可否量予獎拔﹐壯其聲威﹐速其報效﹐出自逾格天恩。俟北圻﹐次第肅淸﹐或應用水師之處﹐非其專長﹐再歸諸大帥部勒﹐未爲晚耳。臣爲主客情異﹐責任須專起見﹐迫切之慮﹐是否有當﹐伏祈聖鑑。

敬陳戰守機宜疏﹝光緒十年﹞吳大澄

督辦寧古塔等處事宜通政使司通政使臣吳大澄跪奏﹐爲滇﹑桂邊防緊要﹐敬陳戰守機宜﹐擬請敕調臣軍前往廣西籌辦後路﹐會同進剿﹐以資得力而助軍威﹐恭折仰祈聖鑑事。

竊聞古之用兵﹐守法而不泥於法﹐事當求實用而已。明將戚繼光言備邊要務﹐有士卒不練之失六﹐𨿽練無益之獘四﹐論今日之營制軍械﹐日新月異﹐與古不同﹐與二十年前剿辦發撚各匪之時又不相同﹐而同歸於求實用則一也。自火器之用繁﹐而弓矢失其利﹐刀矛失其長﹐火器之至精者﹐以快爲貴﹐以及遠爲貴﹐以不虛發爲貴。或謂泰西各國之利器﹐未必可恃﹐當別求制勝之法﹐以攻彼之所短。此自欺之說﹐其失也不明﹐或又謂泰西各國之利器﹐萬不可及﹐更無制勝之法﹐以敵彼之所長﹔此自餒之說﹐其失也在不學。中國購置外洋後膛槍炮﹐惟直隸督臣李鴻章所部淮軍得風气之先﹐歷年購儲精利之器﹐最爲充裕。臣則仿而行之﹐撙節餉需﹐陸續籌購後膛槍炮﹐督率弁兵﹐認眞操演﹐逐事逐物﹐考究詳明﹐漸有門徑﹐恍然知器械不備﹐不可以言戰﹐有精利之軍火﹐而用之不精﹐亦不可以戰也。越南自失山西﹐滇桂官兵﹐已與法人開仗﹐正當力圖戰守機宜﹐以振國威而維藩服。據廣西提督黃桂蘭軍營探報﹐所遇法兵進攻山西之時﹐帶炮二百尊﹐槍子炮彈共有數百車﹐每車六箱﹐輪船所載軍火尙不在內。其籌備軍械充足有餘﹐已可槪見。見在廣西官軍駐守北寧﹐能否堅持不退﹐尙未可知。若到規復山西﹐進攻河內﹐一無挾持之具﹐何所恃以資戰守。此臣所以鰓鰓過慮﹐不能不統籌全局﹐爲我皇太后﹑皇上陳之。夫廣西雲南之兵﹐非不勇戰也﹐非不知訓練也。戚繼光所謂𨿽練無益之獘﹐約有數端。中原宿將﹐狃於刀矛制敵之成見﹐輒謂槍火炮火不能敵我衝突﹐茫然不知火器之利鈍﹐其獘一。同一開花炮彈﹐有前膛後膛之別﹐同一後門快槍﹐有上等下等之分﹐徒務虛名﹐不求實際﹐得其中下之品﹐仍不能命中致遠﹐其獘二。邊省餉絀﹐不能多購利器﹐如得後門槍一千桿﹐分撥十數營﹐兵多器少﹐仍難得力﹐其獘三。後門快槍精練之技﹐目力能及一里﹐練之不精﹐𨿽近不準﹐臨陣倉皇﹐徒糜子藥﹐卽有利器﹐與無利器同﹐其獘四。後膛鋼炮﹐有開花彈﹐有鋼鐵炸彈﹐用藥多寡不同﹐起碼髙下不同﹐考究不精﹐時有出入﹐其獘五。天津機器局自制火藥﹐已不如洋藥之精﹐廣西雲南未聞有仿照洋藥制造之法﹐購炮而不購藥﹐或以土藥代之﹐藥力不足﹐則子路不壹﹐其獘六。購槍必多帶子﹐購炮必多帶彈﹐子旣備臨敵之用﹐又須備操演之需﹐子彈不充﹐購運不及﹐費用稍多﹐後難爲繼﹐其獘七。有此七獘﹐則火器之利﹐不能得其實用﹐𨿽頗牧之將無所用其謀﹐賁育之勇無所施其力﹐偶獲勝仗﹐不足爲憑﹐小挫敵鋒﹐不足爲喜。此非疆臣之不知兵﹐亦非將士之不用命。風气未開﹐則見聞不廣﹐旣乏精心考校之學﹐亦無專司教習之人﹐因陋就簡﹐職是之故。以臣之愚見﹐臨渴而掘井﹐猶愈於不掘者之終不得泉也。病亟而蓄艾﹐猶勝於不蓄者之終不得藥也。臣於後膛槍炮練習一二年﹐近於淮軍將領講求三四月﹐零星機括﹐必親自研求﹐施放準頭﹐必細加試驗。就中國統兵大員而論﹐熟知外洋軍火之得失﹐惟湖南提督周盛傳與臣意見相同﹐選將練兵﹐簡器教操﹐亦大略相等。周盛傳所統盛軍﹐爲李鴻章部下最爲得力之師﹐畿疆門戶﹐賴以拱衛。其勢不能調赴廣西。臣所統率吉林防軍三千餘人﹐及添募之一千三百餘人﹐大半淮軍淮勇﹐本系奉命來津聽候徵調之軍﹐跋涉勞苦﹐皆分所應爲。惟願朝廷俯念廣西邊防緊要﹐責成微臣統兵前往廣西﹐籌辦後路軍火轉運事宜﹐與廣西撫臣徐延旭並力而圖﹐除臣所帶哈乞開斯後門步槍二千五百桿﹐呍■﹝口比﹞得立滅得後門馬槍五百桿﹐克鹿卜後膛陸路輕炮十六尊﹐克鹿卜後膛過山炮八尊﹐金陵機器局所制兩磅後膛鋼炮十二尊﹐尙須另籌巨款﹐添購後膛鋼炮一百餘尊﹐後門快槍一萬餘桿﹐分發廣西前敵各軍。由臣會同徐延旭督率諸將﹐盡心操演﹐三五月以後﹐必有成效可觀﹐約計各項軍火籌備轉運齊備﹐至速亦須八九月。訓練詳明﹐布置周密﹐俾前敵各軍有恃而無恐﹐庶我軍用炮用槍﹐事事足與法人相抵﹐乃可力圖進取。本年六七月以前﹐但能固守北寧﹐無意外之虞。至秋末冬初瘴气收斂之日﹐方可會各軍分頭兜剿﹐爲規復山西﹑進攻河內之計。此兵家謀定後戰之法。臣所謂臨渴而掘井﹐病亟而蓄艾﹐不掘則不能救渴﹐不蓄則終無由療病也。議者謂北洋海防﹐爲京師屏蔽﹐不宜稍涉疏懈。法人狡焉思逞﹐聲東擊西﹐亦意中之事。大沽北塘﹐兵力尙嫌單薄﹐東路灤州﹑樂亭各處﹐尙屬空虛。臣於上年十二月查閱海口﹐擬俟春融移師駐紮灤樂一帶﹐分段防守﹐曾經奏明在案。第思法人旣得山西﹐必以全力圍攻北寧。該處水陸要隘﹐均須添派駐守﹐如果北寧厚集兵力﹐相持不下﹐臣料法兵自顧不遑﹐安有餘力分擾他處。惟恐空言恫喝﹐在所不免。南北洋及閩﹑浙海防﹐本當竭力籌備﹐未可稍松。至臣軍調赴廣西以後﹐京東沿海各防﹐應派何軍塡紮之處﹐擬請敕下李鴻章妥籌調度﹐嚴密防維。淮軍尙多得力之將領﹐似尙不致爲難。臣爲廣西邊防緊要﹐統籌全局﹐力求實用﹐以效愚忠﹐謹繕折由驛馳奏﹐是否有當﹐伏乞聖鑑。

密陳防守興化拔赴前敵疏﹝光緒十年﹞岑毓英

太子少保雲貴總督臣岑毓英跪奏﹐爲密陳官軍防守興化情形曁微臣拔赴前敵日期﹐恭折仰祈聖鑑事。

竊臣於光緒九年十二月二十四日﹐曾將遵旨密籌防禦各情﹐恭折具奏在案。嗣於二十五六等日﹐疊據記名總兵丁槐稟稱﹐十八日帶同各營員﹐往興化東南面沿江一帶﹐踏勘地勢﹐修築營壘。據探報法人駛輪船數艘﹐來至屯鶴關灣泊。該總兵卽帶隊往沱江口查探敵情﹐到彼時已戌初﹐於江邊遙見對岸火光燭天﹐人聲鼎沸﹐遣人前往窺探﹐據土人聲稱﹐法人因冬晴水淺﹐輪船難於上駛﹐由沿江各村聚集小船竹筏數百隻﹐欲由沱江過渡﹐來攻興化等語。該總兵卽星夜回營﹐豫備迎敵﹐並挑派隊伍﹐於江邊埋伏以待。十九日又據探報法人繞由眉支關下面過渡﹐焚燒村寨。該處系南將劉永福部下黃守忠駐防﹐當卽知會劉永福﹐派隊往援﹐賊已退去。二十日又有法人教匪約數千人﹐復由沱江口駕小船竹筏過渡﹐直犯興化﹐經丁槐督飭各營埋伏槍炮各隊﹐乘其半渡擊之﹐斃匪頗多﹐我軍亦陣亡一名﹐帶傷二名﹐匪等見江邊有備﹐不能搶渡﹐退回對岸。於二十一二三等日分踞富有村﹑無賴社等處﹐搬運大炮﹐仍欲過江攻撲﹐已傳知各營嚴加防備。此上年十二月十八日至二十三日防守興化之實在情形也。臣查法人用兵﹐以輪船大炮爲其長技﹐今彼輪船旣難上駛﹐復狡焉思逞﹐正好誘其深入﹐痛加懲創。臣所調總兵馬柱﹑雷應山﹐副將王用梅﹑李朝有﹑王茂林﹐參將賽春﹑馬維騏﹐遊擊段發科﹑桂尙華﹐都司牟見璋等各營﹐均已次第來到﹔保勝軍火軍裝﹐亦經解到。因船太少﹐只能陸續進發。臣定於正月初八日﹐約同主事唐景崧﹐自保勝開拔﹐馳往興化附近地方﹐擇要駐紮﹐督同各營將領曁南將劉永福等﹐相機防剿﹐並疏通由興化﹐往宣光﹑太原﹑北寧之路﹐聯絡粵軍﹐共圖補救。惟越南北圻各省﹐十數年來遭土匪吳阿終﹑黃崇因﹑李揚才﹑陸之平等疊次蹂躪﹐村捨邱墟﹐荊棘滿道﹐軍士裹糧而行﹐披荊斬棘﹐跋涉不易。臣前派記名提督吳永安分帶六營﹐由開化出白馬關往守宣化。據該提督稟報﹐巳於上年十二月十七日自開化啟行﹐而由開化府城至宣光﹐尙有陸路一千三百十餘里﹐約在本月初間﹐方能到防。臣所部𨿽共計萬人﹐分爲兩路﹐每路不過數千人﹐而以當方張之寇﹐必須聯爲一气﹐奇正相生﹐庶免單弱。臣已飭該提督俟到防後﹐卽挑帶三營﹐由間道拔來興化會合﹐以厚兵力。至保勝﹑蒙自一帶﹐爲官軍後路﹐所有廷寄夾板﹑奏折夾板及各處公文﹐均由此路臺站遞送﹐又省中解來糧餉軍裝﹐亦由此路轉運﹐在在均關緊要。臣見檄飭辦理營務道員湯聘珍畱駐保勝﹐幫辦營務道員陳席珍畱駐蒙自﹐責成分認籌辦以昭愼重﹐合並陳明。所有官軍防守興化情形﹐曁微臣拔赴前敵日期﹐謹恭折由驛馳陳﹐伏乞聖鑑。

籌劃防務疏﹝光緒十年﹞崔國因

詹事府右春坊右中允臣崔國因跪奏﹐爲安危呼吸﹐籌劃須詳﹐恭折仰祈聖鑑事。

竊以中法因越南之事﹐至於齟齬﹐法國包藏禍心﹐不特有意侵吞越南﹐亦必尋仇中國以逞其欲﹐無以備之﹐則割地償費﹐必有無厭之求。臣靜驗當時﹐綜稽前事﹐而知向日之所以失算者﹐其獘有三。今日之所當亟籌者﹐其要有三。請一一陳之﹐恭候采擇。自道光二十年以來﹐洋人窺伺內地﹐淺試深嘗﹐我之所以屢次失算者﹐其獘在粉飾﹐在恇怯﹐在無備。何謂粉飾﹖道光二十年夷人擾天津﹐自津回至山東﹐山東撫臣托渾布奏﹐夷船過山東內洋﹐接見時甚爲恭順﹐聲稱伊等志在乞恩。二十一年夷船犯粵﹐楊芳與粵撫奏各國貿易之夷人﹐實未隨同滋事﹐旣而許以六百萬款﹐夷人始退出四方炮臺﹐而將軍乃以痛剿大挫其鋒﹐義律窮蹙乞撫入奏。夷船犯廈門﹐飽掠而去﹐督臣顏伯燾以收復奏聞。繼而又擾浙省﹐破寧波﹐破鎭海﹐擄掠而去﹐奕經奏大兵進攻寧波﹐逆夷畏逼竄退﹐遂乘機暗襲鎭海﹐極意鋪張。夫夷人之猖獗如彼﹐而當事之奏報如此。事前而玩愒﹐事至必致倉皇﹐皆粉飾之言誤之也。何謂恇怯﹖道光二十一年﹐伊裏布奉朝命剿賊﹐乃與夷目義律分庭抗禮﹐遣家人赴海上犒師﹐琦善至粵﹐先存一不敢戰之心﹐夷船攻靖遠炮臺﹐提鎭請援﹐琦善恐壤和議﹐不敢發兵﹐至提臣亡而炮盡與敵﹐遂至割香港之地以言和。二十二年﹐楊芳到粵﹐亦議羈縻﹐夷人淫掠﹐致幹眾怒﹐粵民圍之﹐義律幾不能免﹐當事恐敗和議﹐亟爲排解。犯浙之役﹐提督余步云請遣人赴夷船暫示羈縻﹐將軍奕經赴浙援剿﹐乃托言兵力太單﹐遣人招勇﹐畱蘇三月﹐未向浙東。迨夷人攻大寶山﹐奕經巳先時率護軍逃走﹐參贊文蔚移營退守﹐前軍無繼皆陷﹐文蔚遂奔曹江﹐夷船犯蘇寶山﹐督臣牛鑑見之失措﹐以藤牌八百自護﹐並棄冠履雜軍校中而逃。東西炮臺遂陷。臺灣之戰﹐將士俘獲夷人﹐當事不準正法﹐欲以市徳於夷。至咸豐十年﹐泰西各國內侵﹐大學士瑞麟帶京兵一萬﹐勝保﹑綿勛又共帶八旗禁兵萬人﹐赴通州防剿﹔夷入通州﹐諸軍皆潰。嗣攻海澱﹐禁兵不戰而潰。此將士恇怯之情形也。何謂無備﹖道光二十年﹐夷人偵浙之舟山無備﹐遂入舟山﹐琦善在粵﹐以撫議已定﹐請撤沿海防衛﹐官艘舵工水勇散遣殆盡﹐夷人見虎門空虛。遣人挑戰﹐遂奪虎門﹑大角等處炮臺。二十一年﹐又犯廈門﹐廈門水師以粵已議撫﹐散遣水勇﹐當洋船連檣而進﹐將士皆遊湧而逃﹐繼又犯浙﹐浙省亦以撫議已成﹐裁撤官兵﹐致臨時失措。二十二年﹐又犯圌山﹐紳士請於兩岸設防﹐常鎭道周頊曰﹐鋌而走險﹐彼必不來﹐夷船遂抵鎭江。至江寧﹐時壽春鎭兵巳到﹐將弁請戰﹐督臣牛鑑曰﹕虎須未可捋也﹗請閉城登陴﹐則曰是令寇疑我﹔鐘山遂爲所據。是年安徽撫臣程楙采聞警﹐鑄鐵鎖橫東西二梁﹐報銷銀十萬兩﹐議撫之後﹐棄置江幹﹐遂爲廢鐵。咸豐七年﹐英﹑法﹑俄﹑美犯粵﹐以致書督臣葉名琛﹐語多狂悖。葉名琛置之不答﹐亦不爲備﹐至於被擄。九年又至天津﹐𨿽有截港鐵鏈﹐港口鐵槍﹐防守無人﹐盡爲所毀﹐遂陷炮臺。當夷船來時﹐皆當炮口﹐而炮不能中的﹐𨿽有若無。十年夷船過大沽之沙洪﹐膠淺不能動﹐而莫敢乘間﹐塞港有船﹐無人管理﹐遂令長驅直入。此皆無備之情形也。夫前事之不忘﹐後事之師也。兵法善攻其瑕﹐則堅者亦瑕。善持則瑕者亦堅﹐知其瑕而先事圖之﹐卽轉危爲安之道也。然則今日所當亟籌者可得而言矣。一則京師根本之地﹐宜選將﹑選兵也。查咸豐十年﹐泰西各國內侵﹐其眾不過萬人﹐且多潮人烏合之眾﹐京兵數十萬﹐並無一矢加遺﹐後穆騰阿帶禁兵往剿梟匪﹐屢遭敗衄﹐然則京兵之無用﹐不待言矣。昔胡林翼論用兵﹐言城市之人﹐不如鄕鎭﹐鄕鎭之人﹐不如山野﹐謂油滑者難於駕馭﹐朴實者可共死生也。今以根本重地﹐而托諸必不可用之兵﹐不待智者而知其失策矣。應請飭知兵之督撫﹐擇從前久歷行陣之將﹐練兵萬人﹐實之京師﹐以固根本之地﹐方爲萬全﹔否則臨時必致張皇失措﹐勢可危矣。一則畿輔平原之地﹐宜扼要掘濠也。客兵之來﹐利於速戰。若使所向無前﹐不特銳气莫當﹐亦恐設防不及。查泰西各國鏖戰﹐近日每尙開溝。蓋以火槍之勢﹐所向莫當﹐開花炮彈炸裂﹐則四面皆傷斃。惟開溝而人伏溝中﹐則我之槍可以及彼﹐彼之槍不能及我。開花炮彈落於溝上﹐則不傷一人﹐卽炸於溝中﹐亦易趨避。縱避不及﹐只傷左右二人而已。且彼炮車之笨重﹐輜重之隨行﹐遇有溝濠﹐則不能繼。彼行走多滯﹐則偵者易於設防。彼搬運多勞﹐則勇者易於擊惰。擬請於自津至京必由之路﹐飭該地方官諭集民夫﹐當衝要之道﹐每隔二三十里﹐遞掘深溝﹐藉資防剿。或謂濠可以掘﹐亦可以塡。不知掘者人多﹐而塡者人少。難易迥殊。掘於先時﹐而塡於臨時﹐勞逸亦異。或又謂塡濠而過﹐則有濠如無濠。不知塡濠而過﹐前復有濠。彼且行且塡﹐則行甚苦而遲﹐戰必不力。我軍伏濠中以遮其前﹐旣可以逸待勞﹐而於彼已過之濠﹐我復掘之﹐又伏濠中以斷其後﹐可以銳擊歸。彼軍入我腹地者﹐四面皆阱﹐旣有進退維谷之形﹐而後之援者﹐亦有不能接續之勢。匹馬隻輪﹐必無返矣。或又謂掘濠之舉。似涉張皇。不知謀不可以不豫﹐機不可以不密。如海口無事﹐則靜鎭以從容。如兵鋒旣交﹐則成算須迅速。在當事審其緩急而行之耳。或又謂禦賊者勢當禦於門外﹐宜拒之於海口﹐不必防之於近畿。不知藩籬之防。固宜嚴密﹐腹心之地﹐尢懼空虛。英人以島爲國﹐水師雄視歐洲﹐而倫惇都城練兵尙數十萬﹐焉敢以海口有防﹐而近畿遂可無備哉。一則鄕鎭要之區﹐宜合眾團練也。查軍興以來﹐直省均行團練﹐其得力者惟安徽之金波圩﹐浙江之包村﹐湖南﹑廣東之紳士﹐均著戰功﹐其它則未聞焉。蓋實用之與虛文有別也。其平時無訓練﹐其統率無將材﹐其臨陣無紀律﹐𨿽名團練﹐而實不能一戰也。然湘﹑淮各軍﹐其始所招之勇﹐卽鄕鎭之民﹐及其成軍﹐則屹然可恃者﹐由其訓練有方﹐統率有將﹐紀律嚴明也。直隸﹑宣化﹑大名等處﹐本有練軍﹐已歷年所﹐誠飭該鎭移此軍於扼要之區﹐再集民間新練﹐以舊練之軍訓練而統率之﹐必緩急可恃也。且團練之益﹐尙有勝於兵﹐村野之民﹐能耐勞苦﹔一也。人自爲戰﹐不需籌餉﹔二也。保衛鄕裏﹐姦宄不生﹔三也。如教之有方﹐行之得力﹐則畿輔內隱隱有數十萬雄師﹐亦保固根本之一道也。至於各口海防﹐該督撫經營累年﹐自必確有把握。惟聞閩省軍容非壯﹐器械未精﹐炮臺之位置不盡衝要﹐當此時事孔亟﹐豈容稍有疏虞。且該省船局﹐歷年建置﹐費用甚巨﹐尢宜加意保護﹐應請飭該省督撫悉心措置﹐庶乎有恃無恐。臣一得之見﹐願獻芻蕘﹐非敢越分忘言﹐鰓鰓過計也。伏見數十年中外交涉﹐有難彌之釁隙﹐有無厭之誅求。其咎總因失算於先﹐以致棘手於後。日本以蕞爾小國﹐覬覦臺灣﹐當事者憚於用兵﹐輕言致犒﹐旋師未幾﹐又滅琉球﹐謀之不臧﹐無怪法國之蔑視矣。臣所以追維往事﹐不勝憤惋之塡胸也。且法國之在歐洲﹐其勢亦不振矣。一挫於俄﹐再挫於英﹐繼滅於徳﹐近又頓兵於馬達加斯加之小國而不能取。越南蕞爾一隅﹐與之相持﹐且一年餘﹐其間殺傷相當﹐法之兵力非彊也﹐但恐我爲積威所劫。兵未交而先懾﹐戰方劇而言和﹐則爲江河日下之勢矣。當乾隆年間﹐美國本爲英屬﹐以徵稅無度而自立﹐英以全力徵之﹐美國首領華盛頓力與抗拒﹐轉戰頻年﹐英人師老餉竭﹐美國遂爲自主之邦。迄今將屆百年﹐其國民安物阜﹐無敢與尋仇者。蓋不憚其勞而後能逸﹐不安於弱而後能彊也。泰西之輕視中邦﹐至今日而已極。今旣處不得不戰之勢﹐不出於戰﹐斷斷不能挽回。但須有先事之謀﹐有堅忍之力﹐事未至而不可弛﹐事旣至而不必驚﹐勝負兵家之常﹐不以小勝而驕﹐亦不以小挫而餒。和字誓不復言﹐兵費誓不肯償﹐彼越國鄙遠者﹐萬萬不能持久﹐師老變生﹐我得以乘其敝﹐而向之仇敵﹐皆起而與之爲難﹐此必然之勢也。書曰﹕若藥不瞑眩﹐厥疾不瘳。戰勝而後我乃可以爲所欲爲﹐向之失便宜者﹐卽乘勢而更張之。亦無往不復之理也。安危之機﹐實決於此﹐伏願監於前之覆轍而愼重籌之。臣爲保固根本重地起見﹐是否有當﹐不勝激切待命之至﹐伏乞聖鑑。

會議和局敬陳管見疏﹝光緒十年﹞李端棻﹑治麟﹑潘衍桐

署國子監祭酒臣李端棻﹑國子監司業臣治麟﹑國子監司業臣潘衍桐跪奏﹐爲遵旨會議﹐敬陳管見﹐恭折仰祈聖鑑事。

竊維法人凶焰方張﹐戰固可危﹐而和亦難恃。據李鴻章奏稱徳璀琳稟陳福祿諾居中講解等因。在李鴻章之心﹐特恐失此事機﹐後將無及﹐豈知求和愈急﹐成局愈難。朝廷延訪臣工﹐慮及流獘﹐誠達觀利變之說也。顧臣愚以爲獘有在日後者﹐有在目前者﹐轉圜太易﹐則彼愈輕我﹐而得步進步﹐要挾益多。況各國覬覦﹐已非一日。倘因法人得志﹐羣起而效之﹐數年而後﹐若髙麗﹑臺灣﹑伊犁﹑庫倫等處﹐均非我有矣。此日後之獘也。徳璀琳不過外國一細民﹐爲中國司理稅務﹐其言何足深信。福祿諾𨿽屬彼國總兵﹐究非奉其君命而來﹐安知彼非因人疲餉乏之後﹐忽見我罷樞臣﹑誅懦將﹐不知我意所存。因陰遣此二人以嘗試我耶﹗我若墮其術中﹐遽與預定和款﹐則我先自喪其威﹐而彼猶未饜其欲﹐於是遣使要盟﹐更端以進﹐無厭之求﹐何以應之。此目前之獘也。越人反顏事仇﹐誠不足惜﹐所可惜者國體耳。爲今之計﹐亟宜開誠布公﹐明白宣示﹐謂彼自與越構難﹐我自防守邊界﹐與彼未嘗失和。但必令彼國特派使臣﹐專辦此事。然後與之定議﹐庶不至目前則滋其反復﹐日後則恣其誅求。曾紀澤乃中朝簡任大員﹐今以徳璀琳一言而撤矣。我國使臣﹐彼能脇之使去﹐彼國使臣﹐我獨不能致之使來乎﹖又蒙明諭垂詢邊圉應如何扼守﹐餉糈應如何籌辦﹐法人應如何辯難折服。夫固守邊圉﹐疆吏責也。豫籌餉糈﹐計臣事也。法人之狡黠﹐又非可以口舌爭也。我果能於滇﹑粵兩軍﹐遞籌接應﹐前有勁旅﹐後有援兵﹐嚴陣以扼其衝﹐靜鎭以觀其變﹐則我之士气稍壯﹐而彼之兵力漸疲﹐一俟法使遄來﹐徐與商議﹐此則終無以易臣衍桐前奏能戰而後能和之說也。李鴻章綜理邊務﹐十有餘年﹐切切焉以大局之決裂爲憂﹐而又鰓鰓焉以眾口之指摘爲懼。竊謂此次和議﹐果如原折所云不損國體﹐不貽後患﹐旣能力求實踐﹐亦復何卹人言。伏乞特旨責成該督臣洞察敵情﹐力持鎭定﹐勿爲虛聲所震﹐勿爲甘言所欺﹐以保國威﹐以全令譽﹐皆在今日。臣等忝與廷議﹐固不敢作難行之論﹐亦不敢爲附和之談﹐謹披瀝上陳﹐伏冀聖鑑。

愼持和議並籌戰守疏﹝光緒十年﹞張人駿

掌廣西道監察禦史臣張人駿跪奏﹐爲議和當持國體﹐請敕戰守兼籌﹐以免貽誤﹐恭折仰祈聖鑑事。

竊本月初八日遵旨會議﹐伏讀明諭﹐以法人願保和局﹐許其講解﹐期於不損國體﹐不貽後患。臣維法人逼處越南﹐水陸均與我接﹐後患蓋不待言。然患旣在後﹐則所以防患者﹐猶屬善後之事﹐而今日所當爭者﹐尢以國體爲先。我保屬邦﹐而議及兵費﹐則失體﹔我固藩服﹐而讓出邊界﹐則失體。李鴻章謂不損國體﹐約略其詞﹐似無實在把握﹐而以前事証之﹐與寶海議﹐則該大臣云法不肯遵約﹐與徳理固議﹐則該大臣云不能遽就範圍。彼時勝負未分﹐法且狡譎如此。況在今日敗挫之後哉﹖竊恐李鴻章𨿽有不損國體之心﹐而斷無不損國體之事也。卽使法人悔禍求成﹐出於眞意﹐當此戰勝攻取之時﹐其望必奢﹐其謀叵測﹐勢必多所要挾。我若冀其速和﹐必至遷就﹐幸而得當﹐恐亦不過存越南封貢之虛名﹐割越南荒瘠之邊地﹔卽謂存我體統矣﹐況揆之事勢﹐且恐未必然耶﹖該大臣謂滇省通商﹐於國於民﹐決無大損﹐可於各海口通商驗之﹔而不知海口通商﹐國計民生﹐受其剝削者多矣。滇粵畫界分守﹐當能永久相安﹐可於中俄接壤驗之﹔而不知中俄接壤﹐部落邊境﹐被其蠶食者多矣。方今越境日蹙﹐而我之提封無恙也。邊軍𨿽敗﹐而我之宿將猶眾也。誠以講解爲緩兵之計﹐而特詔沿海疆臣﹐實力選將練兵﹐講求戰守方略﹐一面由李鴻章迎機利導﹐並示以兵費斷不能償﹐劉永福斷不能去。分界不得盡失越險﹐通商不得闌入滇中。法能如約﹐則姑予轉圜﹐不能如約﹐則仍予堅拒﹐庶在我有可戰可守之備﹐不致狃於言和﹐轉爲法人所紿。法人素詐﹐動以甘言濟其詭術﹐甚或中國所謂大損國體之事﹐而彼且以爲有益於中國﹐有利於中國﹐於國體絲毫無損﹐詖辭謬論﹐易受其欺。故臣於不損國體一語﹐不能不辧之於早﹐以免後悔難追﹐並請敕下李鴻章﹐令將如何維持國體之處﹐臚款上陳﹐仰候宸斷﹐庶幾措置合宜﹐彼知斂戢﹐自不至過肆要求﹐卽和亦較爲得體耳。臣固非必欲一戰以騁憤兵也﹐愚昧之見﹐是否有當﹐伏乞聖鑑。

請早決進剿之計疏﹝光緒十年﹞黃自元

四品銜河南道監察禦史臣黃自元跪奏﹐爲滇﹑粵邊防喫重﹐請早決進剿之計﹐明正致討之名﹐妥籌布置﹐以一心志﹐而固邊圉﹐仰祈聖鑑事。

臣聞舉棋不定﹐不勝其偶﹔又曰名不正則言不順﹐言不順則事不成﹔自古迄今﹐未有依違兩可﹐徘徊觀望﹐而可僥幸以底於成者。況兵凶戰危﹐欲與陰賊險很之法人爲難乎﹖臣竊謂我之於法﹐今日實無可止之勢﹐而有可乘之機﹐初不必過懷疑慮之見﹐敢爲我皇太后﹑皇上陳之。當法越交兵之始﹐劉永福屢挫法夷﹐朝廷不欲與法失和﹐故但撥兵饋餉﹐暗助劉軍﹐成則我收鷸蚌相持之利﹐敗則我無背盟棄好之名。所以爲息事安人計者﹐意固善矣。但此助劉之計﹐法人豈不知之﹐乃絕不出一言﹐以相誚讓者﹐彼蓋欲並力越南。俟攘有全土﹐乃與我尋釁耳。此其陰賊險很之謀﹐非果形同聾聵也。前與法約﹐謂北寧乃我兵駐守﹐若進攻北寧﹐必致開仗。今則仗已開矣﹐北寧陷矣﹗兩國之失和﹐不可復諱﹐言戰固動糜帑金﹐言和亦勒償兵費﹐而且彼焰方張﹐未必與吾修好﹐我感未震﹐亦難遽與求成。況法人狡詐﹐一面議和﹐懈我軍心﹐一面進兵﹐蹈我瑕隙﹐狼貪豕突﹐何可不虞。夫越南與法定約十有餘年﹐約定而仍復構兵﹐則和局之不足憑﹐已可槪見。倘此次苟相隱忍﹐將貪得無厭﹐益啟覬覦﹐且使各國紛紛效尢﹐安所底止﹐是創法人卽以威各國﹐保越境卽以固中邦﹐全局攸關﹐初非黷武。臣所謂無可止之勢者此也。自庚申之變﹐似英法諸國﹐萬不可與爭鋒﹐乃劉永福地祇彈丸﹐眾才一旅﹐猶再三克捷﹐殲厥渠魁。倘得厚集兵力﹐安和不恢復越南。是用兵無論中西﹐祇當較量勇怯。況法人勢𨿽彊盛﹐國實空虛﹐其集費徵兵﹐有加無已者。不過塞井夷竈之計﹐背城借一之謀﹐外彊中漧﹐焉能持久。迨至師勞力竭﹐勢將不戢自焚。臣所謂有可乘之機者此也。南北兩洋海口﹐固覺防不勝防﹐然皆各國通商口岸﹐牽掣必多﹐且越南未定﹐遽行分兵﹐則彼軍志旣紛﹐卽兵力亦虞單薄﹐狡若法人﹐安肯出此。故其闌入粵境﹐尙屬意中。若思東寇廣閩﹐必在越南松勁以後。我滇粵之師﹐如鋒銳莫當﹐彼將顧越南不暇﹐遑卹其它。至沿海各口﹐但須將領得人﹐認眞訓練﹐不必急於增兵﹐中彼多方誤我之計。臣所謂不必過懷疑慮者此也。夫旣無可止之勢﹐有可乘之機﹐而又無庸過慮於其際﹐則進剿之計可決矣。發撚等逆﹐凶焰滔天﹐然我兵且敗且戰﹐且戰且勝﹐而卒就蕩平者﹐以內地之寇﹐勢不兩立﹐有戰法﹐無和法耳。若西洋則人人意中皆有和之一法。故今日苟且議戰﹐明日又隱忍議和﹐廿年來籌辦海防﹐鐵甲洋槍﹐徒供粉飾﹐犁靬善眩﹐忘是仇讎﹐敵固貪惏﹐而軍無鬥志。昔踵旋戰旋和之誤﹐今成不和不戰之兵﹐欲抵禦而我爲敵乘﹐欲調停而敵不我許﹐遊移兩可﹐進退失據﹐兵家大忌﹐莫此爲尢。果能上下一心﹐誓師痛剿﹐𨿽勝弗喜﹐𨿽敗弗摧﹐譬之剿辦發撚﹐有戰無和﹐志定而山嶽不搖﹐气固而風霆不變。法人𨿽悍﹐定可纓縻。臣故謂進剿之計﹐不可不決也。計決則名不可不正﹐朝廷冀法人悔禍﹐故前此無聲罪致討之師﹐𨿽擅退如唐炯﹐亦獲包荒﹐得力劉永福﹐僅許貲助﹐究之刑賞過輕﹐則徳威不立﹔徳威不立﹐則懲勸無由﹔禦小敵不可﹐況彊敵乎﹖今則釁隙已開﹐似應大張撻伐﹐再與各國照會﹐明正法人侵越權力之罪。並布告天下﹐使人懷同仇敵愾之心﹐劉永福﹑黃守忠等﹐宜宣布朝廷徳意﹐招爲統將﹐俾效前驅。渠等亡命邊儌﹐又值越南上下﹐均有貳心﹐譬如飛鳥投林﹐無枝棲托﹐一旦得歸天朝﹑膺懋賞﹐必能感激自效﹐一意圖功。吏部主事唐景崧﹐激勵劉軍﹐俾知大義。又不避艱險﹐竭力維持﹐似宜破格擢任﹐使監劉軍﹔一以示劉永福歸命之有由﹐一以輔劉永福智慮所不及。若徐延旭庸懦無能﹐特見朝廷寬大﹐不罪唐炯﹐竟敢任情懈弛﹐致挫士气﹐應請嚴加懲處﹐以儆效尢。唐炯亦當追論失機之咎﹐量予重懲。黃桂蘭﹑趙沃棄城潰走﹐傷亡無數﹐亟宜按軍法從事﹐以昭炯戒而振軍威。如此則人人思奮﹐轉戰無前﹐卽越南亦將暱而就我﹐而法不足畏矣。臣故謂致討之名﹐不可不正也。計決名正﹐而妥籌布置之法﹐莫要於得人。岑毓英𨿽習知兵事﹐聞自辦馬加利一案後亦復稍存遷就﹐應請誥誡及之﹐庶終始一心﹐別無瞻顧。滇粵情形﹐𨿽同喫重而雲南地較險遠﹐廣則逼近寇氛﹐又當入關孔道﹐且餫餉接濟興化﹐皆取道鎭南關。若諒山一帶不守﹐則餫餉梗塞﹐興化危矣。應請旨令岑毓英移駐鎭南關前﹐以資控制而重餉糈。唐炯輕率任性﹐若令獨任滇防﹐必致逡巡貽誤。是滇撫亟須易置﹐不獨粵撫宜議更張。臣嘗論國家用人﹐當以公正忠純爲上﹐而廉明肫篤者﹐亦尙能殫竭血誠。若貌似有才﹐心實巧滑﹐如今世所謂人才者﹐往往無事則熟慣營私﹐有事則多方卸過﹐轉相汲引﹐勢必至無一實心任事之人﹐貽害何可勝道。至見在實任提鎭﹐沾染官場及綠營積習﹐亦復巧滑者多﹐居髙閫而擁厚貲﹐豈肯更出死力。惟於副參遊以下﹐身經百戰之員﹐擇其朴誠勇敢者﹐使爲將領營官﹐必能奮志功名﹐不惜頂踵。如在事出力﹐胥得賢員﹐則餉糈不至虛糜﹐軍火皆歸實濟﹐而行軍之道﹐可期動合機宜。我惟矢志不移﹐彼將廢然思返﹐俟其輸服﹐乃與蒞盟﹐數十年洋務轉機﹐在此一舉﹐願勿以餉絀之言自阻﹐勿爲器窳之說所搖。惟獨斷於宸衷﹐使操縱之在我﹐將見海邦詟服。我國家亦長享承平之福矣。臣愚昧之見﹐是否有當﹐伏乞聖鑑。

派營進紮前敵要隘疏﹝光緒十年﹞彭玉麟

欽差辦理廣東防務太子少保﹑兵部尙書臣彭玉麟跪奏﹐爲派營進紮虎門外沙角﹑大角東西兩要隘﹐以固前敵門戶﹐恭折仰祈聖鑑事。

竊臣到防後﹐會籌布置情形﹐業經奏報口口口見委總兵婁云慶添募五營﹐加緊訓練。擬紮虎門前敵﹐以厚兵力而扼要衝各在案。其時但就見有之兵力炮位﹐先行布置﹐故止議專守虎門。昨慶字五營﹐業巳成軍。臣督同婁云慶等﹐疊勘營地﹐勘得虎門以外十餘里﹐東有沙角﹐西有大角﹐兩山對峙﹐寶虎門外之第一要隘。沙角﹑大角﹐兩嘴拱扼﹐舊有炮臺﹐急須修復。此處嚴防﹐則虎門可守。虎門守則粵省可以無虞。與其以重兵守後路﹐似不若進紮前路要隘。正所以兼守虎門也。上年冬臣到防布置時﹐該沙角﹑大角二處﹐有臺無炮﹐見今所購之炮﹐巳從外洋運到省城﹐可以分給十餘尊﹐安上此二處炮臺。臣軍仰荷鴻慈﹐敕部指撥的餉﹐可收飽騰之效。見巳派令婁云慶五營﹐進紮沙角﹐抽調上年冬添紮烏村。提督王永章所部振字一營﹐及總兵劉樹元之親軍一營﹐又水師提臣方耀所部﹐亦撥出一營﹐計共三營﹐分紮大角﹐與方耀見守上下橫檔﹐及威遠炮臺之軍﹐勢成掎角﹐互相援應。又商督臣張樹聲﹑撫臣倪文蔚﹐飭赤溪協副將吳迪文所辦漁團內﹐雇紅單船二十隻﹐配齊炮位﹐給以口糧薪水﹐卽著吳迪文管帶﹐名爲靖海水師營﹐給與關防﹐以資要束訓練而專責任。該營分泊沙角﹑大角﹐以便水陸相依﹐爲保固省城門戶之計。其餘長洲﹑大黃■﹝氵窖﹞﹑沙路﹑魚株﹑烏村等隘﹐除奏明抽調道員王之春統帶四營﹐別防要郡外﹐余均照前議辦理。所有派營進紮沙角﹑大角﹑虎門前敵要隘緣由﹐謹會同兩廣督臣張樹聲﹑廣東撫臣倪文蔚﹐恭折馳陳﹐伏乞聖鑑。

邊事宜持定見任宿將疏﹝光緒十年﹞吳峋

四品銜江南道監察禦史臣吳峋跪奏﹐爲邊事屢敗﹐宜持定見﹐並請簡任宿將﹐以求實效﹐仰祈聖鑑事。

竊聞山西失陷以後﹐連失北寧﹑太原﹐法兵屢勝﹐我軍奪气。然臣謂此國家艱危之會﹐乃將士磨礪之秋也。憶自咸豐三年﹐粵逆倡亂﹐所至披靡﹐卽曾國藩﹑胡林翼亦曾屢戰屢敗﹐仰蒙我文宗顯皇帝指授方略﹐激勵訓飭﹐卒使官軍聲威大震﹐芟滅凶頑。此往事之可鑑者也。夫兵法千古不易﹐以粵匪與法人較﹐法所長兵精餉足﹐船堅炮利﹐至短兵相接﹐殊無伎倆。且其治西貢﹐脧削無已﹐民不聊生。若論凶悍狡詐﹐鋌而走險﹐粵匪亦過之。從前曾國藩諸人﹐深沈堅定﹐故卒掃鯨鯢。今法兵炮械𨿽利﹐若我軍鬥智用謀﹐未必不能制其死命。祇在朝廷堅持是見﹐任用得人﹐事固無疑﹐其用兵在避其所長﹐使其所短。劉永福尙獲大捷﹐何況大軍雲集也。今將才則莫如鮑超﹑劉銘傳爲最。該二員驍勇立功﹐曾膺爵賞﹐特性情傲岸﹐或爲人所短﹐軍營習气﹐誠不免鹵莽太過﹐以臣計之﹐當霆軍得力之時﹐李鴻章尙充曾國藩軍營委員﹐銘營爲淮軍勁旅﹐非潘鼎新等所可比。當其立功﹐則張樹聲尙以知州帶勇﹐今潘鼎新﹑張樹聲累任督撫﹐而鮑超﹑劉銘傳賦閒旣久﹐此後帶勇之人﹐又無聲名卓著﹐出乎其右者﹐則鮑超﹑劉銘傳撫膺慨嘆﹐亦人情也。臣所惜者﹐鮑超﹑劉銘傳不當以武職起家耳。設當初報捐佐貳﹐以功遞保﹐卽今十餘年之前﹐早已榮膺疆寄。今或不免聽張樹聲﹑潘鼎新之進退﹐此少有志節者弗願。況其爲雄偉奇特之士哉﹗臣惟軍營用人﹐祇期克敵﹐使貪使詐﹐著論兵書﹐招降納叛﹐尙能奏效。若鮑超﹑劉銘傳𨿽有可訾議﹐要爲中國名將。倘蒙天恩﹐加以巡撫銜﹐使鮑超招集舊部﹐由川入滇﹔劉銘傳統見有淮軍﹐由輪船至廣東﹐陸行出關﹔所用軍火﹐霆營由南洋﹐銘營由北洋﹐分撥接濟。臣以爲與其以累千百萬﹐償款於洋人﹐何如任用宿將之爲愈。如蒙兪允﹐更懇溫旨拊循﹐俾知朝延起用之意﹐務責實效﹐旣不爲苛繩﹐亦不爲曲宥﹐使且感且懼﹐自當激發天良﹐必有以仰酬髙厚﹐亦有以自保勛名﹐則軍事有濟矣。愚昧之見﹐是否有當﹐伏乞聖鑑。

懇催後軍及籌劃餉械疏﹝光緒十年﹞潘鼎新

頭品頂戴﹑署理廣西巡撫臣潘鼎新跪奏﹐爲途次接據諒山軍報﹐並懇敕催後軍繼進﹐及籌劃餉械各情形﹐恭折密陳﹐仰祈聖鑑事。

竊臣於三月十三日自長沙省城起程﹐二十日抵衡州﹐下月初間﹐可抵桂林﹐計至龍州關外﹐當在四月下旬。玆於衡州途次﹐接據諒山防營前福建藩司王徳榜稟稱﹐自二月十五日夜北寧失守﹐該司於二十二日到鎭南關﹐嚴防潰勇入內滋擾﹐次日單騎馳往諒山﹐稟明徐延旭﹐察看地勢﹐布置四營駐紮處所﹐周曆諒山附近二三十里內外之地。該省西北靠小河﹐東南靠大山﹐卽通朝陽山﹑半隴山。若往長慶﹑北寧﹐兩山系必由之路。城之西北﹐過小河﹐卽是驅驢墟。倘法人占踞東南小嶺俯擊﹐城中竟無立足之地。若以一股渡河擾劫驅驢﹐則城中糧援俱絕。守諒山必須守要隘﹐該司卽派提督張春發﹐率正前營分紮朝陽山﹑半隴山。山之左右﹐安設地雷﹐派提督何秀淸之正左營﹐副將吳春魁之正右營﹐吳鎭楚之正後營﹐分紮驅驢後山﹐以通糧道。諒山原有粵勇五營﹐亦派兩營出紮城之東南山嶺﹐以三營守城。此地非產糧之區﹐向來靠北寧接濟。今北寧失守﹐諒山糧源已絕﹐龍州太平﹐亦山多田少﹐向來亦仰食南寧﹐我軍將來進兵﹐必由內地南寧一帶采糧運往﹐所慮者粵西五十餘營﹐自北寧敗後﹔有婦女者﹐四處逃散﹐全不歸伍﹔無婦女者﹐只歸得十餘營﹔黃桂蘭退守長慶﹐因該處無糧可辦﹐兵勇四出﹐掠取民食。趙沃一軍﹐不知敗往何處。劉永福聞其來援北寧﹐見粵西各軍﹐不戰自退﹐亦收回興化。此次法人進攻北寧﹐不過遙遙相擊﹐並未偪攻城池。該軍兵勇﹐有室家者居半﹐吸食洋煙者居半﹐聞警先攜婦女逃走﹐致使軍械餉銀﹐槪以資敵。頃接探報﹐太原又於二十一日失守等情。據此臣查王徳榜久歷戎行﹐忠勇練達﹐所報軍事﹐自是實情。粵西大枝防軍﹐專恃黃﹑趙兩將﹐今旣潰散至此﹐是粵軍僅存駐守諒山之五營﹑王徳榜之八營﹐其餘均不可恃。兵力愈單﹐邊氛益熾。外有彊敵﹐內有潰兵。安攘交謀﹐誠爲萬分棘手。臣心急如焚﹐不能奮飛﹐見仍先攜隨帶湖南撫標之小隊五百六十人﹐星速赴關。此後續調永州蘇元春二千四百餘人。臣過衡州時﹐該營將備﹐猶有以地方防務爲念者。其實臣署湘撫八閱月﹐從未聞一土匪滋事。臣已面飭蘇元春克期拔隊前往﹐當不致稽延貽誤。至提督楊玉科﹑方友升等新募各營﹐成軍到防﹐亦恐在四五月之後。況所調湘勇三千餘人﹐以後月餉﹐能否仍由湘省撥解﹐所募新軍四千人﹐粵餉能否勻分接濟﹐皆非臣所能豫定。惟李鴻章籌撥軍械﹐聞已解赴梧州﹐聽臣到西時提取應用﹐但求餉械不至缺乏。目前幸無戰事﹐俟新軍畢集﹐布置粗定﹐一切戰守事宜﹐或可稍有把握﹐合無仰懇天恩敕下湖廣督臣﹑湖南撫臣﹐就近嚴催蘇元春﹑楊玉科﹑方友升分別先後﹐迅速馳赴廣西﹐以備調遣而資捍禦。值此時事多艱﹐外侮疊至﹐凡在臣子﹐無不敵愾同仇﹐腹地則籌餉籌兵﹐邊臣則議守議戰﹐同心合作﹐內外一心﹐庶可紓此巨患。臣前蒙聖訓﹐敕於抵防所後﹐與岑毓英和衷商搉﹔臣惟張樹聲與臣接交最久﹐岑毓英相契亦深﹐誼屬寅僚﹐而情同手足﹐矧邊疆有事﹐同在行間﹐尢當鍼芥相投﹐患難與共﹐斷不敢稍存意見﹐致負平生。所有諒山軍情及催調後軍﹐並籌劃餉械各緣由﹐理合密陳﹐伏乞聖鑑。

邊事方殷宜籌良策疏﹝光緒十年﹞洪良品

兵科給事中臣洪良品跪奏﹐爲邊事方殷﹐宜籌良策﹐敬攄管見﹐恭折仰祈聖鑑事。

臣竊聞古來禦邊之道﹐無事則宜防﹐有事則宜戰。法人自奪踞越南以來﹐日肆鴟張﹐勢將偪我疆界﹐和局已壞﹐而邊警日聞﹐所以淩夷至此者﹐知所以防﹐而不知所以戰﹐有事而視爲無事故也。夫法人越數萬里而滅我屬國﹐狡焉思啟﹐此其意豈僅在越南哉﹗在彼本無中止之勢﹐在我宜有慮遠之圖。臣請就目前要務﹐擇其最急者﹐敬爲皇太后﹑皇上籌之。

一﹑用兵宜以全力專注一路也。法人越國鄙遠﹐前爲劉義所敗﹐力幾不支﹐乃復添募兵船﹐僥幸一戰﹐復慮中國之救﹐聲言欲犯廣東﹐侵軼瓊州﹑臺灣等處﹐聲東擊西﹐意在分我兵力﹐使多方顧慮。彼乃得萃力越南﹐以至有北寧之失。夫備多則勢分﹐兵分則力弱﹐緩急虛實﹐貴有權衡。今除天津爲京畿門戶﹐宜宿重兵外﹐其餘各海口岸﹐應令督撫提鎭各自設防﹐所有精兵良將﹐正宜歸並一處﹐命一威望知兵重臣﹐如左宗棠﹑彭玉麟者﹐歸其節制﹐統往越南﹐以收泰山壓卵之效。卽彼犯我沿海諸郡﹐我以得勝之師﹐隨機策應﹐勢亦無難。如此而先發制人﹐不至爲人所制矣。

一﹑大事宜虛衷以集眾議也。夫國家行政﹐固歸君相主持﹐而成敗所關﹐亦宜博采旁諮﹐以期允協。近年夷務方興﹐往往海外周知﹐而近侍諸臣﹐轉若諱莫如深﹐而惟恐有泄露者。夫機事尙密﹐局外者不可使知﹐至股肱耳目之臣﹐均有獻替之責﹐何難盈廷萃議﹐使之各攄己見﹐以備折衷。昔大舜之聖﹐其智在好問察言﹔諸葛之賢﹐其功在集思廣益﹐由斯道也。

一﹑用人宜器使以收邊材也。夫兩軍相敵﹐得人者彊﹐自來禍亂所生﹐人材卽由此出。是故粵有發匪﹐而湘士以興﹐豫有撚匪﹐而淮軍以起。今海疆有事﹐其沿邊材勇非常之士﹐伏處者當不乏人﹐請令統兵大臣﹐畱心延攬﹐或仿古人翹材館故事﹐募有能洞悉敵情﹑制禦火器﹑精通兵法者﹐羅而致之幕下﹐俟著有成效﹐始加保薦。至官軍所到﹐有能團練一軍﹐與相掎角﹐克奏膚功者﹐亦予破格擢用。然知人不易﹐要非器識閎遠﹐體用兼備之大臣﹐亦不足以語此。此又在朝廷委任之得人也。

一﹑籌餉宜變通以裕財用也。用兵之道﹐軍餉爲先。餉所從出有三﹐曰錢糧﹐曰釐金﹐曰關稅。其濟三者之窮﹐曰捐輸。我朝於錢糧﹐則不加賦﹔於釐金﹐則近多裁並﹔於捐輸﹐則新議停止﹔皆屬善政﹐未可更張。所未經整頓﹐而可資挹注者﹐惟關稅耳。關稅有贏無絀﹐中外共知﹐乃紛紛以徵不足額爲辭﹐藉端如出一口﹐𨿽以浙海﹑江漢爲華洋最旺之關﹐猶可以不敷結報者﹐其它可知也。然管關之員﹐無不坐擁厚貲﹐充盈私橐﹐卽以粵海一關言之﹐劉坤一署監督百餘日﹐已可捐銀十五萬兩﹐使充其數而涓滴歸公﹐軍餉何患不足﹐乃諸臣屢以爲言﹐朝廷但令其和盤托出﹐彼亦徒應以空文。臣以爲關稅之歸監督者﹐令督撫遞署﹐實核其入款之多寡﹐以定章程﹐關稅之歸巡道者﹐宜派大臣淸查﹐嚴稽其報數之盈虛﹐以懲侵蝕。考雍正﹑乾隆兩朝﹐武功不廢而庫帑仍充。蓋由利歸於國而無一切中飽之故。不此之務﹐而徒張皇補苴﹐欲國之富彊﹐不可得也。

凡此數端﹐皆今日籌邊之要﹐臣學術庸淺﹐不足仰贊髙深﹐誠見邊圉有傳烽之警﹐黼座廑宵旰之憂﹐爰是俯竭愚慮﹐冀裨萬一﹐統俟采擇施行。

覆陳密抒愚悃疏﹝光緒十年﹞李鴻章

前大學士﹑署直隸總督兼署北洋通商大臣﹑一等伯臣李鴻章跪奏﹐爲遵旨覆陳密抒愚悃﹐恭折仰祈聖鑑事。

竊臣承準軍機大臣密寄﹐三月二十五日奉上諭﹐中國自與法國通商以來﹐講信修睦﹐歷有年所﹐惟期永固邦交﹐嗣法國與越南構兵﹐當以越南爲我朝藩服﹐不得不爲保護。且越境土匪滋擾﹐尢恐竄入中國邊疆﹐是以派兵駐紮北圻地方﹐以資防堵﹐仍一面照會法國使臣﹐以免彼此猜疑﹐乃越南昧於趨向﹐首鼠兩端﹐致使該國教民﹐抗我顏行。此皆越南君臣﹐不識事機所致。朝廷與法國﹐並不願傷睦誼也。本日據總理各國事務衙門接到李鴻章電報﹐興化已被法人據守﹐粵稅司徳璀琳密稱若早講解﹐可請本國止兵等語。自系爲保全和局起見。著李鴻章通般籌劃﹐酌定辦理之法﹐卽行具奏。李鴻章籌辦交涉事件﹐責任綦重﹐疊經被人參奏﹐畏葸因循﹐不能振作。朝廷格外優容﹐未加譴責。兩年來法越構釁﹐任事諸臣﹐一再延誤﹐挽救已遲。若李鴻章再如前在上海之遷延觀望﹐坐失事機﹐自問當得何罪。此次務當竭誠籌辦﹐總期中法邦交﹐從此益固﹐法越之事﹐由此而定﹐旣不別貽後患﹐仍不稍失國體﹐是爲至要。如辦理不善﹐不特該大臣罪無可寬﹐卽前此總理各國事務衙門王大臣﹐亦不能當此重咎也。等因。欽此。仰見聖慮精詳﹐洞燭時勢﹐訓勉周至﹐曲示矜全﹐曷勝惶悚。竊惟中外大局﹐關系綦重。若不綜其始終本末﹐則事理不能顯著﹐而籌劃恐有難周。臣敢披瀝肝膽﹐謹爲聖主密陳之。蓋法人之經營越南﹐實在二十年前﹐始取西貢六省﹐爲其屬地﹐繼復攻奪河內﹑海防等處﹐旋踞旋退﹐偪脇越南與立條約﹐認爲法國保護。斯時中國尙有內寇﹐未暇詰問﹐法人以中國向不務遠略﹐誤謂鐵案已定﹐遂謀漸占越南矣。光緒六七年間﹐法人籌兵籌餉﹐端倪大露﹐中國始悉其隱謀﹐議者遂僉陳保護越南﹐經營北圻之策﹐所以維體統而綏邊圉﹐其爲謀固忠也。無如法人蓄銳積慮﹐已非一日﹐竟成騎虎之勢﹐攻城奪地﹐不畱余步﹐中國爭之以口舌而不應﹐爭之以函牘而不應﹐不得巳而派兵分駐越境﹐其事𨿽自朝廷主之﹐臣之愚見﹐亦謂借防邊爲名﹐隱掣法軍之勢﹐不難乘機講解﹐使彼此可以收場。八年十月﹐適法國前使寶海過津﹐有分界保護之議﹐臣知相持旣久﹐必致決裂﹐因與酌訂辦法三條﹐以期漸有結束﹐乃外而疆臣﹐內而言路﹐皆不以臣言爲然﹐均謂越地必不可分﹐通商必不可允﹐而法之政府﹐亦不肯遵約﹐竟撤寶海回國﹐於是越南之患﹐愈變而愈棘矣。自昔艱難之世﹐議論愈多﹐則是非愈淆﹐而任事者亦愈無把握。迄於今日﹐西洋各國﹐紛至沓來﹐尢爲千古未有之奇局﹐其中得失利病﹐非閱歷有素者﹐驟難得其要領﹐卽如滇境通商﹐他日果得人妥辦﹐於國於民﹐決無大損﹐可於各海口通商之事驗之。法人卽得越南﹐形隔勢阻﹐豈能遽入滇粵。但使妥訂約章﹐畫界分守﹐當能永久相安﹐可於中俄接壤之事驗之。至於藩邦見削﹐外侮交乘﹐中國宜奮兵自彊﹐式遏敵焰﹐乃爲正理。惟是用兵必先訓練﹐西洋各邦﹐皆以數千年之戰國﹐研究兵理﹐講求利器﹐精益求精。中國風气初開﹐彊弱不齊﹐未必各省皆有勁旅。用兵必先裕餉﹐西洋賦稅繁重﹐往往什取三四﹐一遇戰事﹐富商集餉﹐動逾千萬。中國兵燹水旱之餘﹐閭閻困苦﹐財力殫竭﹐未必商民能輸巨餉。況有乾隆五十四年成案﹐孫士毅進圖安南﹐旣得復失﹐髙宗純皇帝撤兵引咎之諭旨﹐載在方冊﹐前事可鑑。旣審勢而量力﹐不能不持重以待時。去歲廣西撫臣徐延旭﹐慷慨談兵﹐嘗稱欲盡殲法眾﹐克復西貢﹐乃未幾而一蹶不振。臣未嘗不壯其志﹐而又深憫其不知彼已﹐不達時宜也。臣於去夏奉命赴粵﹐當時起自田裏﹐驟無可攜之軍﹐暫駐上海﹐籌調兵餉茫無著落﹐適法使徳理固來議越事﹐毫未就緒。曾臚陳和戰大局一疏﹐奉旨飭催回津﹐籌備海防。秋間徳理固復來會議﹐該使气焰頗盛﹐要挾較多﹐不能遽就範圍﹐實亦無如之何。蓋法人之欲得越南﹐始終不稍發勁。倘允其將駐越諸軍﹐退紮邊界﹐非惟眾口必嘩﹐亦與廟謨不合。且我軍無端自退﹐與力屈而退﹐同一棄越﹐固不如暫與磋磨﹐徐待其變。故臣於山西不守之後﹐尙主堅守北寧之議。此臣前後籌辦越事﹐未敢遷延觀望﹐亦非敢畏葸因循也。玆奉特旨。責臣以竭誠籌辦。今日事勢至此﹐恐不能如前歲與寶海所訂三條之妥﹐然誠能速與議結﹐猶可比之遇險而自退﹐見風而收帆﹐凡事慮敵之要挾﹐不如行之於敵未要挾之前﹐謂其意之自我出也。凡事畏敵之決裂﹐不如先示以我無決裂之心﹐俾其計之無所施也。詳譯稅務司徳璀琳與法總兵福祿諾函意﹐似尙不無轉機﹐果其措注得手﹐則不貽後患﹐不失國體兩層﹐或尙可以辦到。中國誠能先結此案﹐以其閒暇﹐選將練兵﹐通商裕餉﹐造船簡器﹐內外同心﹐切實經理﹐何嘗不可爭雄於各國。惟是事平之後﹐我君臣上下﹐當共臥薪嘗膽﹐講求實事﹐不宜復尙空談﹐互相牽制﹐乃有蒸蒸日上之機。至目下法越一事﹐總當竭臣棉力﹐以期仰副聖懷。然不能不鰓鰓過慮者﹐約有兩端。大抵國勢隨兵勢爲轉移﹐法旣連占越地﹐日肆鴟張﹐卽與講解﹐豈能盡如人意。將來越地分界﹐必有以分界太少爲言者。滇境通商﹐必有以通商宜拒爲言者。其它條目不少﹐指摘必多。臣旣膺重寄﹐固當順受其責﹐而不敢有辭﹐力當其衝﹐而不敢畏避。但恐意見益歧﹐則謀議難定﹐枝節橫生。此一端也。法爲歐洲彊國﹐而議院各黨﹐持論每有異同。今揆其本計﹐𨿽非必欲失和﹐亦難保無傾邪喜事之徒﹐別創新議﹐或要我以必不能行之事﹐則羈縻之中﹐仍當竭力迎距﹐恐難克期成議。此又一端也。夫天下事本難逆料﹐若辦內政﹐則謀定事舉﹐可以操券而成。惟議立和約﹐必俟兩國俱允﹐方能定局。其遇事機緊迫之秋﹐往往一言不合﹐則玉帛變爲干戈﹐一人阻撓﹐則風波起於呼吸。苟非眾志悉協﹐時會已到﹐決難彊爲撮合。臣前所以屢與法使會議﹐而無成功者﹐職是故也。爲今之計﹐挽救不宜再遲﹐苟彼降心相從﹐臣必因勢利導﹐趕爲設法。萬一彼所要求﹐有必不能從之事﹐臣當盡力駁拒﹐不稍遷就﹐仍復加意籠絡﹐徐圖機會。尢願宸衷豫爲審定﹐何者可行﹐何者難允﹐先具大略規模﹐庶幾國是衷於一定﹐不致爲眾論所搖﹐而臣亦有所遵循矣。抑臣更有請者﹐交涉大事﹐獨任則難於操縱﹐合辦則易臻周密﹐將來法使若奉其國命來商﹐應請旨於軍機處總理衙門才望卓著之大臣﹐簡派一員﹐馳赴天津﹐統籌斯事。臣𨿽駑鈍﹐必當殫竭智慮﹐和衷會商﹐務臻妥洽。如蒙聖明兪允﹐俾臣屆時遵辦﹐大局幸甚﹐微臣幸甚。所有遵旨據實覆奏緣由﹐恭折密陳﹐伏乞聖鑑。

論和局難恃宜備戰事疏﹝光緒十年﹞屠仁守

江南道監察禦史臣屠仁守跪奏﹐爲遵旨覆奏事。

竊本月初八日﹐微臣得與會議之列﹐恭讀諭旨﹐並閱各章疏函件﹐敵彊我弱﹐不禁憤恨涕零。國家內有文臣﹐外有武將﹐令事勢一至於此﹐臣工不職﹐無所逃罪﹐特貽誤在前﹐頃已時迫勢險﹐卽施譴責誅罰﹐於事無益。北洋大臣李鴻章﹐淮軍之戰﹐勢旣毫無把握﹐幸而得一介紹言和者﹐遂不得不爲此苟且目前之計。朝廷平昔恃該大臣爲安危﹐當玆急難之時﹐該大臣別無奇謀勝算﹐方以練兵﹑裕餉﹑簡器﹑造船爲始事。試問十餘年來﹐所一意講求者﹐非此數事乎﹖抑此數事﹐朝廷曾掣其肘乎﹖該大臣尙思自諉﹐其餘復何責焉﹖皇太后﹑皇上見其如此﹐而時勢又不遑他圖﹐自不得不許其議和﹐卽大小臣工﹐又安敢付國事於一擲﹐輕阻其議和。然觀該大臣所奏﹐慮及議和之難﹐似不容言者更從置喙。然則分界﹑通商﹑償費等類﹐言者苟有異議﹐皆可加以阻撓之名﹐與古人盡羣議廣忠益之道﹐未免刺謬。況法人倘或如該大臣所慮﹐要我以必不能行之事﹐𨿽曰竭力迎拒﹐固難克成議。是和之一字﹐亦無把握。且安知彼非以和款我﹐以和嘗我﹐而實將肆其狡計﹐逞其貪謀也。自來馭戎之方﹐戰則振國勢而固人心﹐和則中敵謀而招外侮。至於迫不得已﹐出此下策﹐𨿽欲不貽後患﹐不損國體﹐其勢萬萬不能。夫彼旣脇我以和﹐肆意要求﹐何所不至。徒恃空言拒卻﹐終不免多方遷就﹐俯首曲從﹐貽患何待於將來﹐損威卽在於今日﹐卽如福祿諾密信中語﹐狂悖橫逆﹐凡爲臣子者﹐實皆耳不忍聞。李鴻章則以爲外人誇語之常﹐不足爲怪﹐使天下臣民悉同此見﹐無復廉恥義憤﹐生於其心﹐設遇危急﹐淟涊偸生﹐何堪設想。揆李鴻章之意﹐不知如何乃爲貽後患﹐如何乃爲損國體﹐況所謂決無大損﹐可驗之海口通商﹔永久相安﹐可驗之中俄接壤﹐任意欺飾﹐與事實正爲相反。此中無窮隱禍﹐該大臣顧曾未置思耶﹗臣竊謂爲今之計﹐欲全大局﹐必先杜要挾﹔欲杜要挾﹐必當集重兵﹔外以和示羈縻﹐不妨於周旋委曲﹔內以戰固根本﹐要在於慘淡經營。李鴻章始終不以主戰爲然。此時縱責令整頓防守事宜﹐徒托空言﹐非其本志。惟宸衷獨斷﹐仍召鮑超﹑劉銘傳等﹐迅速來京﹐就京師直隸見有之兵﹐日夕訓練﹐並相度形勝﹐分駐通州一帶﹐及近畿扼要地方﹐尢必使天津距都城二百餘里閒﹐重關疊鎖﹐旗纛相望﹐令有數百千里之勢﹐不可猝犯﹐外爲津海聲援﹐內作京師屏蔽﹐彼𨿽狡詐﹐容或降心﹐無理要求﹐庶幾稍戢﹐及此憂勤惕厲之時﹐定爲有備無患之制﹐和議未成﹐不涉震驚﹐和議幸成﹐勿輕遣撤。此非爲一時一事計也。通商十數國﹐眈眈環伺﹐類有輕中國之心﹐今日和議成﹐明日將有接踵而起者﹐如俄羅斯﹑日本﹐尢近之國﹐亦思侵地﹑亦思納賂其將何以待之﹖故選將練兵﹐非直日後之要圖﹐實爲目前之急務。顯以杜法人之挾制﹐隱以防他國之覬覦﹐卽福祿諾以和解爲言﹐猶盛稱其兵頭米律孤拔主戰而不主和﹐以示收發操縱之計﹐我何可以專事畏縮﹐談笑以謝彎弓﹐或事勢稍有變更﹐至於坐受禍敗。其滇粵邊防﹐沿海措置﹐宜益加嚴密﹐斷不可恃有講解﹐輒行弛備﹐不惟使已集之兵﹐已費之帑﹐頓歸無用﹐且恐一旦卒有他虞﹐更爲調發﹐緩不及事。曾紀澤奉使數年﹐忠勤之志﹐彊毅之力﹐名重海邦﹐爲法人所忌。李鴻章所謂不能爲之諱者﹐乃天下人所欣談樂道者也。宜亟召回委以重任﹐俾曾國荃﹑彭玉麟等相爲倚仗﹐以圖事功﹐總之羈縻以緩目前之勢﹐堅定以圖久遠之策﹐不更待閒暇以玩愒時日﹐不稍弛備禦以隳懈人心。如此定計﹐或可以戰而後和﹐亦或可不戰而和。其於見時之要挾﹐將來之流獘﹐較易防杜﹐而朝廷因勢利導﹐保境息民之意﹐庶其有濟矣。伏望聖明謹持操柄﹐詳審幾先﹐勿專恃和以誤大計﹐宗社幸甚﹐天下幸甚。臣愚昧之見﹐不敢雷同附和﹐急迫上陳﹐伏乞聖鑑。

遵議和局再陳管見疏﹝光緒十年﹞李端棻

署國子監祭酒﹑翰林院侍讀學士臣李端棻跪奏﹐爲再陳管見﹐仰祈聖鑑事。

昨奉諭旨會議一事﹐業經遵旨具折覆陳﹔退而自思﹐尙有未盡愚悃﹐謹再爲皇太后﹑皇上陳之。臣竊見李鴻章折內﹐於分界通商二事﹐輒斤斤以言官阻止爲慮。臣愚以爲分界若在未失地以前﹐則廣西宜以富良江爲界﹐雲南宜以紅水江爲界﹐今勢旣不能﹐則正不在數之多寡﹐而在地之險要。李鴻章議分給法國數省外﹐我得之無可守﹐猶弗得也。計不如委而棄之。惟自固吾圉﹐猶易籌防。查雲南舊界﹐在馬白關外四十里鉛廠山﹐中有都龍﹑南丹兩金廠﹐彼得之卽爲寶山﹐且距關甚近。今旣與議分界﹐彼必力爭﹐朝廷方以失地之故﹐罪我疆臣﹐今講和而舉以予之﹐謂之不失國體得乎﹖通商則彼以無益之物﹐耗我五金之利。雲南銅廠﹐方有起色﹐若有漏卮﹐何以足用。又彼國商人初來﹐必責我保護﹐滇民彊悍﹐久與爲仇﹐他日將爭廠利﹐圖報復﹐若再有馬加理之事﹐彼近與我鄰﹐禍且難測﹐謂之不貽後患得乎。此顯而易見者。度李鴻章及總理衙門諸臣﹐必有以處此。恭讀諭旨﹐謂滇粵如何固守。臣案雲南入越﹐以開化府之馬白關爲正路﹐而開化﹑廣南尙有小路﹐廣西以太平府之鎭南關爲正路﹐而龍州﹑鎭安亦有小路﹐宜以二關爲重鎭﹐於此增壘設戍﹐屯兵積粟﹐築炮臺﹐置器械﹐小路亦置官兵嚴守禦。開化鎭本駐開化府﹐近聞雲南迆南道亦移駐於此﹐勿庸更置。惟廣西鎭南關﹐距省千三百里﹐恐呼應不靈﹐宜移提督駐太平府以資守禦﹐廣東宜練水師﹐駐東京灣對岸﹐以固欽瓊門戶﹐和則扼紮以防陰謀﹐不和則三省分途出擾﹐使其備多﹐久將自困。此固守邊防之說也。諭旨又謂餉需如何豫籌。臣案見在滇粵各軍﹐自以各省協餉爲度支﹔雲南銅廠﹐自唐炯開辦﹐去歲多解二十萬兩﹐又補前年二十萬兩﹐成效已著。四川鹽務﹐更有起色﹐每月酌撥若干﹐應由該省督臣力籌接濟﹐則滇餉充矣。廣西梧州關稅﹐徵收甚富﹐多爲該省各大吏陋規﹐及一切無益耗費。廣東粵海關﹐素稱饒裕﹐尢多中飽﹐請敕彭玉麟查實﹐若能涓滴歸公﹐按成指撥﹐不無所濟。此豫籌餉需之說也。諭旨又謂和局有何流獘。臣以爲流獘無窮﹐防不勝防﹐而以通商之害爲最大。且均一通商﹐而陸路與水路不同。蓋水路有一定口岸﹐無可挪移﹐若陸路則乘我不覺﹐潛移界牌之事﹐往往而有。此俄人之慣技﹐法人必至效尢。又法國教民﹐素易生事﹐倚勢行彊﹐種種滋擾情形﹐斷所不免。近邊一帶﹐萬一有釁﹐尢慮內變﹐是宜通商之始﹐嚴定限制﹐教民案件﹐槪歸地方官淸理﹐此杜漸防微之說也。諭旨又謂法人狡詐要挾。臣以爲徒恃口舌﹐以折衝樽俎之間﹐終恐非計﹐莫如力求自彊以爲後圖。而今之所謂自彊者﹐無過設機器﹑購輪船﹐歲費金錢數十百萬﹐一旦有事﹐仍不足一試。徒曰和之云爾。往者琉球爲日本所據﹐其地懸海外﹐猶無餘患也。越南自秦漢以來﹐爲內地之日恆多﹐今爲法人有﹐是與我共中夏矣。其勢愈逼﹐其患愈深﹐循是以推﹐何所底極。今者和局未定﹐臣聞劉銘傳忠勇有謀﹐頗以不得文職爲觖望﹐見值海疆多事﹐正臣子效命之時﹐如謂有挾而求﹐該提督斷不出此。伏乞特旨惇促就道﹐令率淮軍以居前敵﹐勿許托故遲延﹐立功之後﹐朝廷不防破格遷除﹐以昭懋賞。李鴻章老成重望﹐愼持後路﹐爲之聲援。北洋聲勢旣壯﹐三省邊防亦密﹐彼知我不爲所挾﹐和議或易轉圜。萬一不成﹐我亦有備無患﹐不至滋外侮而貽內憂。然則臣所謂辯難折服者﹐不在空言而在實政也。伏望宸衷獨斷﹐敕李鴻章總理衙門諸臣勿過曲徇﹐以全國體﹐以杜後患。臣誠檮昧﹐智慮所及披瀝以陳﹐是否有當﹐伏乞聖鑑。

請愼重和議條約疏﹝光緒十年﹞洪良品

兵科給事中臣洪良品跪奏﹐爲敵情叵測﹐宜愼防閒﹐大局所關﹐貴審條約﹐敬攄管見﹐恭折仰祈聖鑑事。

竊臣十六日至內閣﹐恭讀上諭﹐據總理各國事務衙門﹐將李鴻章與福祿諾所擬五條呈覽﹐不索兵費﹐不入滇境﹐其餘各條﹐均與國體無傷﹐事可允行﹐將來詳議條目﹐如別有要求﹐自無難再予駁正等因。欽此。臣思去年法人攻奪越南﹐中國理諭再三﹐悍然不應﹐今因敗我北寧防軍﹐見皇上赫然震怒﹐罷斥用事樞臣﹐拏問失機將帥﹐勢將大興問罪之師。彼方師老力竭﹐於是懼而求和﹐其气固已餒矣。素知李鴻章主持洋務﹐偸懦憚事﹐於是怵之以大言﹐媚之以軟語﹐先占地步﹐誘之就範圍﹐其計可謂狡矣。臣就其所擬五條觀之。如第一條云﹐中國南界﹐毗連北圻﹐法國約明無論遇何機會﹐或有他人侵占﹐均應保全助護。此正法人隱病﹐恐目下劉永福之爭奪﹐與後日越南之匡復耳。我縱不能卹患以救鄰﹐豈忍爲去順以助逆。此其不可從者一也。第二條云﹐中國南界﹐旣經法國予以實在憑據﹐不虞有侵占繞越之事。無論法人貪狡﹐後日盟不可恃﹐卽就目前而論﹐彼旣滅我屬國﹐攻我防軍﹐今果悔罪乞和﹐則宜返侵地﹐立舊藩﹐乃爲得體﹐豈徒以空言搪塞﹐獨專其利以自封耶﹖其不可從者二也。第三條云﹕情願不向中國索償賠費﹐中國亦宜許以毗連越南之邊界﹐所有法越與內地貨物﹐聽憑運銷。夫索費本屬無名﹐自難借口﹐至北圻邊界銷貨一節﹐不可遽許﹐宜令其退出所侵各地﹐始許通商﹐旣稱不入滇境﹐而條約未載明文﹐恐其牽混入內以啟爭端。此其不可從者三也。此外詳細條款﹐臣不及悉知﹐而中國所當再與詳議者﹐亦有三焉。一曰中國與越南交界不準侵犯。如法先啟釁﹐卽照公法償我兵費。一曰退還越南侵地﹐以富良江爲界﹐聽憑中國另立藩封﹐無得侵奪。一曰雲南﹑貴州等省﹐永不通商﹐其毗連廣東﹑雲南之地﹐向屬越南者﹐再不準侵占尺寸。該敵不從﹐惟有戰耳。自彊之計﹐在能戰﹐不在能和。請敕李鴻章速籌北洋戰備﹐勿得敷衍了結﹐假和局爲卸責之地﹐臣前日閱福祿諾信函﹐已知其無能爲也。昔匈奴匿其壯兵健馬﹐示弱於漢。今法人侈然示彊﹐其弱可知﹐聞其兵不足二萬﹐半募越南成軍﹐若與中國久戰﹐又恐越南生變﹐其餉亦從商民湊借而來﹐冀索諸中國越南﹐以圖償補。中國但飭諸將嚴守各口岸﹐厚集兵力﹐隨其所向﹐與之苦戰﹐𨿽有小敗﹐不萌退心﹐誓勿償一兵費﹐彼萬里行師﹐師勞餉絀﹐勢自難支﹐不一二年而彼必有變﹐且自覆亡之不暇矣。此持久以坐敝之之一道也。制敵須求方略﹐和不可恃﹐方今老成宿將﹐尙不乏人﹐朝廷委而用之﹐非無可寄專閫者。夫軍事之興廢﹐將士之奮怠﹐全視皇上意旨所向﹐有以振動而磨厲之。昔金川一役﹐久難蕆事﹐賴髙宗廟謨獨斷﹐責厲諸將﹐卒收奠定之功﹐至今賴之﹐願皇上以祖宗爲法﹐則天下幸甚。事關重大﹐猥承淸問﹐旣有愚見﹐敢不盡言﹐是否有當﹐請卽飭議施行﹐伏乞聖鑑。

奏陳敵情並設防煙臺疏﹝附妥籌禦備情形片﹞﹝光緒十年﹞陳士傑

山東巡撫臣陳士傑跪奏﹐爲遵旨覆陳﹐恭折仰祈聖鑑事。

竊臣於四月十一日﹐接到軍機大臣密寄﹐奉上諭﹐張佩綸奏請飭邊海各軍﹐嚴防備戰﹐以杜要盟等因。仰見朝廷於息事安民之中﹐仍寓有備無患之意。下懷欽佩﹐莫可名言。臣才識庸愚﹐罔知遠大﹐幸際聖明之世﹐苟有一知半解﹐自當據實直陳﹐以備采擇。竊維控制外洋﹐必先審其虛實﹐然後議戰議和﹐方有把握。查法人所恃者有三﹐船堅﹑炮利﹑軍令嚴肅是也。而其不可恃者有四。法本窮國﹐今用師越南﹐眾至萬六千人﹐餉項支絀﹐難以持久﹐一也。其大臣不和﹐興兵結怨﹐勢多疑阻﹐二也。勞師涉遠﹐國內空虛﹐人將有乘其隙者﹐三也。四國訂約﹐不許擾亂通商口岸﹐該國入踞越南﹐得不償失﹐如欲移師內犯﹐旣恐各國牽制﹐尢慮華軍襲取越南﹐前功盡棄﹐四也。以臣揣之﹐此次法人呈信講和﹐必因餉力不支﹐其兵船先後來華﹐不過希圖恫喝以遂其計﹐非敢遽行內犯也。我若稍爲示弱﹐彼必要求無已﹐卽令和成以後﹐隱憂彌大。臣愚竊以爲我𨿽志在息民﹐當飭南北洋大臣﹐多備後膛槍炮﹐資助滇粵將領及劉永福各軍﹐催令規復北寧等處﹐幸而獲勝﹐則和議較爲易成﹐卽使不能取勝﹐但與相持數月﹐法軍餉糈必愈奇絀﹐求和必益眞切﹐因與講解﹐其欲易償﹐和議亦可持久﹐似亦以進作退之方﹐卽諭旨能戰而後能和之意﹐臣特就所聞申明敵情虛實耳。至於煙臺一口﹐爲各國輪船往來必由之地﹐如法人肆行內犯﹐煙臺糧行﹐前已查明登注﹐當卽飭令搬徙﹐斷其接濟﹐並曉諭各國居煙官商﹐使知釁由法開﹐該官商去畱﹐聽其自便。彼亦當無異詞。如法船來煙﹐僅云議和﹐自當照常通商﹐未便罷市﹐致滋借口。惟有將各港漁戶﹐嚴密稽查﹐以杜姦細﹐責成將領多作地營﹐相機戰守﹐固不敢稍涉張皇﹐亦不敢偶形松懈﹐所有駐煙六營﹐前已奏派兗州鎭總兵全祖凱統帶﹐以一事權﹐將來應否再派統領鈐轄﹐當俟北洋大臣李鴻章電商前來﹐斟酌辦理。所有遵旨敬攄管見﹐及辦理煙臺防務情形﹐謹專折密陳﹐伏乞聖鑑。

再﹐臣於三月二十九日在工次接奉軍機大臣密寄﹐光緒十年三月二十六日﹐奉上諭總理各國事務衙門﹐昨據道員邵友濂電報徳國施翻譯官云﹐洋行接廈門電報﹐法國提督帶兵船八支﹐過廈門向北開駛等語。法人連陷越南北寧等省﹐其勢甚張﹐彼以兵船來華﹐恫喝要求﹐自在意中。沿海各處﹐亟應妥籌備禦等因。欽此。臣查法人旣經得志於越﹐乘勝要求﹐勢所不免﹐沿海要隘﹐誠如聖訓﹐當力求守禦以備不虞﹔而備禦之法﹐不外避其所長﹐擊其所短。該國槍炮之精﹐迥非中國所能及。無論爲戰爲守﹐總以開挖地溝﹐先行避其槍炮爲要。臣見飭煙﹑登防守各營﹐如法辦理﹐與禦史趙爾巽所奏﹐大略相同。至於以散擊整﹐以暗擊明﹐出奇制勝﹐仍在將領臨時相機爲之。總之今日戰守﹐萬不可狃於從前擊粵匪﹑擊撚﹑擊回之成法。臣惟有嚴飭將領﹐勤加訓練﹐使技藝漸臻純熟﹐庶幾緩急稍有足恃耳。所有欽遵諭旨﹐妥籌備禦大槪情形﹐謹據管見覆陳﹐伏乞聖鑑。

論法事應愼訂和約疏﹝附陳法越情形另畫三策片﹑又法越條約中懷叵測請詳晰

辧論片﹞﹝光緒十年﹞孔憲■﹝谷﹐玉代禾﹞等

吏科掌印給事中臣孔憲■﹝谷﹐玉代禾﹞等跪奏﹐爲法事有可乘之機﹐和約尢宜詳愼﹐以杜要挾而防後患﹐恭折仰祈聖鑑事。

竊法人傾國之力﹐圖占越南﹐外彊中漧﹐勢成羝觸﹐內則議院疑沮﹐外則兵士愁怨﹐商貨不得流通﹐炎瘴難於久駐﹐土匪煽擾﹐新附未安﹐水師闌入各洋﹐兵力又分﹐其焰甚張﹐其情則屈。中國此時﹐或由越界暗行進攻﹐或由海道明示牽制﹐沈機觀變﹐制勝不難﹐卽海口兵船﹐意在恫喝﹐實亦能暫而不能久﹐使其約戰﹐我軍但堅持不動﹐以逸待勞﹐彼糧竭計窮﹐終必受創以遁﹔此其可乘之機也。臣等正擬密陳﹐適奉傳赴內閣﹐恭讀諭旨﹐並鈔單二件﹐始知福祿諾已議定和約五條﹐由李鴻章奏呈禦覽﹐觀其詞意﹐要挾較輕﹐證以前次所投密書﹐狡猾之情﹐業已盡露。其急欲求和﹐巧於自謀﹐所當深究其隱微而不可忽者也。夫以事勢方棘﹐李鴻章宛轉聯絡﹐曲意周旋﹐得此作一結束﹐固臣等所甚願﹐而論法人心腹之隱﹐舞其黠詐﹐遂得借風收帆﹐轉博美利不居之名﹐使我入彼彀中而不覺﹐實又臣等所難安。但彼旣以不欲開釁爲詞﹐有當於朝廷保境息民之心﹐不得不俯如所請﹐然所關甚大﹐誠如聖諭所云﹐此事爲各國觀瞻所系﹐若辦理稍不合宜﹐此後洋務更不可問﹐不得不倍加愼重。仰見宸慮周詳﹐莫名欽悚。臣等識見迂疏﹐懍承訓示﹐竊以卽就和論﹐尙有必當首議者﹐有不可輕許者﹐有不應含混者﹐有宜早聲明者﹐有要在豫防者﹐敬爲我皇太后﹑皇上陳之。

一﹑和約之立﹐境土爲重﹐福祿諾第一款﹐但雲中國南界﹐毗連北圻﹐不知北圻竟將誰屬。李鴻章視棄地猶弁髦﹐謂中國所爭在體制﹐不在區區一越南﹐實爲舛謬。爭全越不得﹐必不獲已﹐且當中分越地﹐畫界保護﹐永遠不得侵犯﹐此亦足以饜法人之欲﹐而償其窮兵黷武之勞﹐似覺平允。

一﹑保勝﹑宣光等處﹐其爲越守者尙多﹐該約中曾未議及。中國固不利此土地﹐然亦斷不能取以附益法人﹐其應如何定議﹐不宜緩置。

一﹑法人此時所急者﹐欲我速撤防越之師﹐但疆界未定﹐則撤師之後﹐皆爲敵有﹐難保其不逼我門戶。且中國洋面﹐尙有彼國兵船﹐豈有我先撤防﹐使彼得專力一方之理﹐應俟和議旣成﹐彼船盡退﹐再行減撤一半。

一﹑約內兵費一節﹐據稱法人情願讓免﹐系屬節外生枝之語﹐殊於事理不合。蓋彼自首禍稱兵﹐何預中國事。若彼之兵費﹐當取償於中國﹐則中國辦防等費﹐先當取償於彼。李鴻章旣明知不應提到此節﹐何以猶立專條﹐殊不可解。我旣無所用其賠﹐彼卽無所用其讓﹐必應刪去此條﹐以免後來挾爲取償地步。

一﹑屬國二字﹐法國不肯明認﹐而任其朝貢中國﹐掩耳盜鈴﹐殊非正大之體﹔不若申明中國非利其土地﹐而法國不禁其職貢﹐各爲得理。此亦有何關礙而必依違其詞乎﹖

一﹑越人朝貢﹐仍循舊制。倘其朝貢愆期﹐中國自用中國之法﹐興師問罪﹐法人不得幹阻。

一﹑在中國保護地面﹐許法人運銷貨物﹐不準駐兵﹔亦不準藉護商爲名﹐時來時往

一﹑該約第三條﹐法國情願不向中國索償賠費﹐中國亦宜許以毗連越南北圻之邊界﹐所有法越與內地貨物﹐聽憑運銷等語。此卽圖入滇境﹐垂涎礦利之端﹐此二語必須駁正﹐只可許其於中國南界外運銷貨物﹐不得入內地互市﹐尢不準買運銅鐵等類﹐杜漸防微﹐庶利源不爲所奪﹐而各國眈眈礦利之謀﹐亦可不戢自靖。

一﹑劉永福歸義天朝﹐效忠本國﹐勞勩足嘉﹐決不可負﹔越疆殘破﹐將無立身之所﹐當與法人約明﹐其在越地﹐法不得與之爲仇﹐其來中國﹐法不得藉爲口實﹐庶以作天下忠義之气﹐堅率土敵愾之心。

一﹑見旣議和﹐法國水師兵輪﹐卽應開回本國﹐不得仍駐中國洋面。若正在義和﹐而復添船進口﹐許各海口開炮轟擊﹐有約在先﹐不得指爲中國有意開釁。

以上各節﹐或宜嚴詞拒絕﹐或宜虛與委蛇。李鴻章習識敵情﹐必能因勢利導﹐使之就我範圍﹐其願從者隨時奏明﹐其不從者設法籠絡﹐一面益修戰備﹐嚴固根基﹔一面密諭沿海各大臣﹐使將法人窮蹙之情形﹐宣示各營﹐以勵士气。萬一彼中途翻覆﹐各省得以踴躍從事﹐不至中餒。蓋法人勢成弩末﹐𨿽所共知﹐然困獸猶鬥﹐亦當深慮。且其言甘詞下﹐正恐中藏叵測﹐古人受降如受敵﹐況於和議﹐何可深恃﹗諭旨諄諄﹐以整兵備邊仍不宜懈爲念﹐是誠戰勝廟堂之至計。然使李鴻章果知機會一失﹐不可復得﹐仍當議戰而不議和﹐乃不至顧一指而失肩臂﹐必若專主和議﹐亦當不諱言戰﹐然後和約可成﹐和局可久。臣等愚昧之見﹐是否有當﹐謹恭折密陳﹐伏乞聖鑑。

再﹐臣等非不知任事甚難﹐言事甚易﹐而顧爲是嘵嘵不已者﹐誠以辧論不申於今日﹐則禍變將貽於他年。謹卽法越情形﹐另畫爲三策﹐如蒙采擇﹐固期稍於國事有裨﹐卽未施行﹐亦幸得以敵情上達。在法人此次興兵﹐籌餉艱難﹐早已勢成孤注﹐不索兵費﹐汲汲欲和﹐固已情見勢絀。我能借口越南兩屬或兩不屬之說﹐姑與往復﹐遷延時日﹐俟左宗棠﹑張之洞﹑鮑超﹑劉銘傳等來京﹐從長籌劃﹐在我則謀定後動﹐防備已周﹐在彼則瘴癘方興﹐師老餉竭﹐烏合之徒將潰﹐新附之眾必攜。劉永福及南圻義旅﹐均爲彼肘腋之患﹐瓦解土崩﹐翹足可待。此時以戰則克﹐以和則固﹐操縱之權﹐悉在於我﹔策之上也。否則竟與約和﹐畫定紅江爲界﹐江以南歸法人保護﹐江以北歸中國保護﹐各守定界﹐不相侵擾﹐彼欲屯兵﹐我亦屯兵以防之﹐彼欲通商﹐我亦通商以制之﹐內旣塞中國之漏卮﹐外復杜他邦之欲壑﹐以防邊固圉﹐爲興亡繼絕之謀﹐以惇誼睦鄰﹐爲形格勢禁之道﹔策之次也。如僅就此所議各條﹐爲之申明利害﹐計較毫芒﹐則見在𨿽可遵守﹐而數年之後﹐仍復借端構釁﹐越南不復可問﹐滇省又將被侵﹔是謂下策。中外喜於和議之成﹐不復措意﹐謂其所求不過爾爾﹐亦何妨取懷予之﹐不知彼見我厭兵怯戰﹐將復從而生心﹐不需索於條約之外﹐必刁難於條約之中﹐𨿽欲據理駁正﹐必更以用兵索費等詞﹐轉相恫喝。且法人彼時立腳已定﹐銳气方新﹐較之此時﹐難易天淵﹔是謂無策。臣等爲大局久遠起見﹐不避煩瀆﹐附片具陳﹐伏乞聖鑑。

再﹐福祿諾所呈和約第二條內﹐有法越所有已定未定各條約﹐中國槪置不問之語。臣等再四思維﹐確系中懷叵測﹐自應先與訂明﹐以期防微杜漸。假如法人逼脇越南立嗣後侵犯滇境﹐越人卽爲先導之約﹐中國能明知而不過問乎﹖且法越換約後﹐越人卽將各約呈請中國查閱﹐有何損於法人﹐而必禁中國之槪不過問。是何居心﹖況法越同治十三年之續約﹐中國並未向法詰問﹐乃其駐京公使羅淑亞﹐曾經備文照會總署﹐而此時與中國換約﹐轉云槪置不問﹐是其鬼蜮伎倆﹐矛盾情形﹐一一呈露矣。應情敕下李鴻章將此層與之詳晰辧論﹐以免墮其術中﹐致貽後日之悔﹐謹附片具陳﹐伏乞聖鑑。

請及時振作疏﹝光緒十年﹞周徳潤

經筵講官﹑內閣學士兼禮部侍郎銜臣周徳潤跪奏﹐爲和議將成﹐隱憂方大﹐請敕及時振作﹐以除積弱而策中興﹐敬陳管見﹐仰祈聖鑑事。

竊維外人不靖﹐數十年矣。庚申英﹑法內犯﹐貽國家之大恥﹐約定而仍復晏然。己卯俄人要盟﹐釀西北之隱憂﹐事平而旋復泄沓。琉球已矣﹐置之不問。全越陷矣﹐莫如之何﹐我之自彊安在乎﹖夫憂患方來﹐無弭憂患之策﹔憂患已去﹐遂忘憂患之心﹐貧弱相因﹐不可爲國矣。昔周宣奮興﹐六月猶徵玁狁﹔髙宗崛起﹐三年遂克鬼方。中興之業﹐肇於憂勤。臣謹擇疏九條﹐爲我皇太后﹑皇上敬陳之。

一﹑習勤苦以建雄圖也。我太祖髙皇帝惜浮雪之沾衣﹐儉朴而開鴻烈。太宗文皇帝懼銅雀之悅耳﹐憂勤而造丕基。當時貝勒諸臣﹐枕戈待旦﹐不遑喘息﹐同辟艸萊。迄今蒙業而安﹐敢暇逸乎﹖況諸國環伺﹐較九姓來侵﹐七恨未復﹐殆有甚焉﹐伏願皇太后﹑皇上安不忘危﹐念祖宗櫛風沐雨之勞﹐益勤宵旰﹐懷異日唇亡齒寒之懼﹐愈懍冰淵。並通諭內外臣二披肝瀝血﹐嘗膽臥薪﹐力除委靡﹐宏濟艱難﹐務期君與臣交儆﹐一徳一心﹐如崇尙驕奢﹐自耽安逸﹐重懲不貸﹐修內而後攘外﹐道固有相因乎。

一﹑責疆吏以警效尢也。各省督撫﹐克自振拔者﹐落落數人﹐余或工於粉飾﹐或墮於因循﹐或誤於剛愎﹐二十年來﹐開船廠﹐設機局﹐築炮臺﹐增勇營﹐虛糜巨款﹐以圖奏報之鋪張﹐及倉卒有事﹐兵船不能制敵﹐軍械不能摧鋒﹐炮臺徒耗工程﹐勇丁又須另募﹐且敢以未有把握之詞﹐藉圖諉謝﹐喪心昧良﹐莫此爲甚。朝廷以各海口有瑕可蹈﹐遷就許和﹐豈得已乎﹖若不從嚴懲辦﹐轉相效尢﹐伊於胡底。除唐炯﹑徐延旭已奉旨逮問外﹐所有前後海疆大吏﹐及船廠機局各員﹐請敕樞臣逐一詳查﹐歷來侵蝕何人﹐見在畏葸何人﹐重者治罪﹐輕者褫革﹐庶操縱有權﹐疆吏皆知振刷矣。

一﹑淸內姦以安腹地也。各省姦徒﹐以會匪遊勇教民爲最﹐湖北﹑貴州會匪倡亂﹐而哥老各會﹐且半天下。直隸﹑山西遊勇剽掠﹐而沿途滋蔓﹐且徧東南。廣西﹑越南教民內叛﹐而恃教逞凶﹐無處不有。三者一日不去﹐閭閻一日不安。然辦理失宜﹐非操切激變﹐卽姑息養廱﹐流毒詎有極耶。夫牧令與民最近﹐宵小潛蹤﹐匪伊朝夕﹐豈竟漫無覺察﹔杜漸防微﹐其道有二。保甲稽查﹐兵丁緝捕﹐法律糾繩﹐使不致滋擾﹐所以治標。分授荒田﹐募入水師﹐雇充工役﹐使之各有生涯﹐所以治本。應請命疆臣責成各州縣隨時密察﹐就案嚴懲﹐憫玆蠢徒﹐皆吾赤子﹐並與以恆產恆業﹐令其攺過自新﹐萬不得已﹐懲一儆百﹐亦足解散黨與﹐安靖地方﹐此標本兼治之道也。

一﹑募精銳以實京師也。考宋初收四方勁兵十餘萬﹐列營京畿﹐以備宿衛。前明京兵三十餘萬﹐畿內兵二十餘萬﹐諸邊不克當此。豈必多多益善﹐亦居重以馭輕耳。然歷代之患在藩鎭﹐貴彊榦以弱枝﹐今日之患在西洋﹐必實內以捍外。時異而勢同也。查神機營訓練精勤﹐洵足備幹城而禦外侮﹐惟京城內地面遼闊﹐尙虞分布不周﹐擬仿漢武召募遠方以充八校之意﹐挑選練勇三四千人﹐精習西洋槍炮﹐與神機營相輔而行﹐並派知兵大員﹐如劉銘傳﹑鮑超等﹐督飭操練﹐於近畿一帶﹐更番屯戍。至神機營津貼﹐較額餉略厚﹐但等差各別﹐亦未一槪從優﹐士卒事畜維艱﹐安能得其死力﹐似應選尢精悍﹐酌加口糧﹐檢料軍裝﹐添購洋器﹐使衣食足而忠義生﹐技藝精而膽力壯。庶一律精良﹐悉成勁旅。伏思京師爲根本重地﹐計募勇及加餉兩項﹐歲需不過六十萬兩﹐可否敕下戶部通盤籌劃﹐設法勻撥﹐不論如何爲難﹐理當先其所急﹐腹心固則四體皆安﹐識微者所慮之於早也。

一﹑會辦北洋大臣﹐宜分駐奉天海口也。北洋所轄煙臺﹑登萊﹑大沽﹑北塘各口﹐爲近京險要之區﹐駐津者全力捍之﹐若兼營遼海﹐自山海關至鴨綠江一帶﹐實恐鞭長莫及。倘另派員辦理﹐又慮事權不一﹐可否卽敕吳大澄分駐奉天海口﹐密顧京師後路﹐以免扼嗯附背之憂。查蓋﹑復﹑金州﹑旅順﹑寧遠等處﹐南枕滄溟﹔而牛莊一鎭﹐華洋互市﹐爲遼河入海之口﹐設一處疏虞﹐都中必爲震撼。明永樂設巡守遼陽僉事參議等官﹐廣寧伯劉江籌遼海邊防﹐凡關二﹑城七﹑墩七十﹑堡四十一﹐至爲精密﹐誠仿其意而變通之。臺堡森嚴與兵輪相表裏﹐外杜泰西之窺伺﹐內樹畿輔之屏藩﹐誠今日急務也。

一﹑南北洋宜聯絡一气也。陸營轉徙甚遲﹐兵船瞬息千里﹐一海口有警﹐各海口救之﹐如分段停泊﹐畛域劃然﹐譬如一身﹐手足不捍頭目﹐血脈不貫肢體﹐麻木不仁﹐焉能自立。擬請各省就見有之兵船﹐及催齊已買未到之鋼甲鐵甲船﹐趕緊配齊炮位﹐練習水師﹐俟駕駛靈熟後﹐卽令徧巡各海口﹐彼此易地學習﹐以備互調之用﹐並飭分年酌提海防經費﹐陸續購造大小兵船數十隻﹐分布緊要海口﹐其餘零星港口﹐但令築堡置碉﹐槪不添設兵艦﹐以免備多力分。敵寇寧波﹐則蘇船調赴鎭海以截應援﹔敵寇虎門﹐則閩船調赴香港以斷歸路。敵寇廈門﹐則浙船調赴鼓浪嶼以便夾攻。敵寇上海﹐則登萊之船調赴吳淞以供策應。敵寇天津﹐則奉天之船調赴燕臺﹐以阻糧艘。由此類推﹐首尾相應﹐遠近互援﹐散爲正﹐聚爲奇﹐兵家勝算也。但意見參商﹐賢者不免。如密諭南北洋及閩海大臣﹐通力合作﹐共矢公忠﹐不以專轄自私﹐不以分防歧視﹐聲援常接﹐呼應俱靈﹐徵調數千里﹐不啻咫尺間矣。

一﹑滇粵當籌善後也。法人以保護中國邊境爲詞﹐意欲借爲甌脫﹐屯兵觀釁耳。鑿紅江﹐修鐵路﹐皆在意中﹐從玆水路失險矣。法欲於通商後卽駐以兵﹐我當於分界前先扼其要。以廣西言之﹐憑祥﹑思明﹑龍州等處﹐由越入粵之要害也﹐應立重鎭﹐添營汛﹐以峻防閒。以廣東言之﹐欽州﹑之天﹑涯驛﹑防城各地﹐陸路之快捷方式也。應創建陸營以嚴鎖鑰。廉州之五雷山﹑冠山﹑前海各境﹐海船之通衢也﹐應密增戰艦以遏敵衝。以雲南言之﹐互市之後﹐開化﹑臨安邊境﹐法必垂涎廠利﹐非築炮臺﹐設重戍﹐不能杜他族之詭謀。開河之後﹐蒙自﹑蠻耗一帶﹐外夷估帆雲集﹐非制扒船﹑練水軍﹐不足防內河之侵擾。此外隨時防範﹐臣言所未及者尙多﹐總在疆吏相機布置耳。

一﹑雲南宜設機器局也。川﹑閩﹑滬﹑津﹐風气日開﹐而雲南購運不易﹐煤山鐵礦﹐各省俱產﹐而雲南寶藏爲多。聞滇向有設局之議﹐軍書旁午﹐未克鳩工﹐請敕該督撫籌款開局﹐實力舉行﹐鎗則仿林明惇果倫比篩師撥尼一根之式﹐煉習必精﹔炮則學巴雷西克虜伯克勒得布置嘎斯之工﹐取材必富﹐不特助滇邊之捍禦﹐兼可供黔粵之購求﹐並延請洋人教習﹐務期技進乎神﹐量時發子力必計數十百磅﹐對壘摧堅﹐算不遺數千百碼﹐細審己所短﹐以習敵所長﹐變化敵所長﹐以攻敵所短﹐制器精而衝鋒利﹐重鎭鞏若長城矣。

一﹑杜中飽以裕餉源也。聞黃桂蘭﹑趙沃之勇﹐每營僅二百餘人﹐楚﹑淮各營勇數﹐至多不過六七成﹐各省及新疆之勇三十餘萬﹐虛額將及十萬﹐勇不可裁﹐而虛額可裁﹐每年當節餉五百餘萬兩﹐天下之稅課﹐司會數倍取盈﹐僅以所餘供上﹐而猶謂爲短徵﹔天下之釐金﹐官吏百端侵蝕﹐僅以所羨歸公﹐而猶不盡報部。其中飽什之四五﹐糜費什之二三﹐如及時整頓﹐非必涓滴無私﹐但能去其太甚﹐稅課釐金﹐每年當增銀一千數百萬兩﹐合計虛額及釐稅兩項﹐共耗蠹銀二千餘萬兩。譬之富室﹐坐嘆貧乏﹐其子弟揮霍﹐僮僕侵吞﹐毫不加禁﹐鮮有不笑其愚者。然疆吏監督﹐屢經嚴旨切責﹐仍復不悛﹐欲袪痼疾﹐其道何由。昔漢選遣八使徇行風俗﹐唐命采訪使考課官人﹐宋遣官分行廉察官吏﹐我朝乾隆﹑嘉慶年間﹐凡天下大吏大獘﹐隨時派員訪查。大吏皆警懼而不敢爲非。爲今之計﹐莫如欽簡公正廉明之大臣﹐寄以巡海閱看之責﹐暗中密訪﹐每省每處抽點數營﹐額虛則科以重罪﹐人缺則慨勿補充﹐而捏報之額可裁矣。畀以鉤稽榷務之權﹐俟給票後﹐過關過卡﹐抽驗舟車﹐按簿而責其不符﹐核實以停其苛斂﹐而隱匿之獘可絕矣。或謂欽差四出﹐滋擾恐多﹐不知淸廉爲本﹐貴在得人﹔供給有常﹐貴在得法﹔𨿽遣使何傷乎﹖九者當務爲急﹐似宜次第舉行。凡事皆創於艱屯﹐而弛於逸豫﹐成於恐懼﹐而敗於晏安。漢唐中葉﹐聲靈漸替﹐光武興而匈奴款塞﹐肅宗立而回紇輸誠﹐於鑠中興﹐爛然史冊﹐況我朝一統開基﹐八方鞏固﹐猶復憂盛危明﹐戰兢惕厲﹐予以犁庭掃穴﹐不難矣。臣不揣冒昧﹐謹陳管見﹐伏乞聖鑑。

請力籌戰守疏﹝光緒十年﹞鄧承修等

戶科掌印給事中臣鄧承修等跪奏﹐爲敵情叵測﹐請嚴敕督臣力籌戰守﹐免墮姦謀﹐恭折仰祈聖鑑事。

本月初六日恭奉上諭﹐近來越事益急﹐疊諭沿海諸臣﹐妥籌戰守。適據李鴻章電稱﹐法國水師總兵福祿諾﹐令稅務司徳璀琳面呈信函﹐請準從中講解等因。欽此。朝廷以保境息民﹐未嘗非計﹐敕令廷臣悉心詳議﹐仰見我皇太后﹑皇上統籌全局﹐詢及細微。臣等際此時艱﹐何敢故爲髙論﹐上罔宸聰。惟詳閱李鴻章折奏﹐有愚心所未盡諭者。竊維謀國必量事勢﹐制勝貴審敵情﹐若不辧其爲嘗試之詞﹐卒然見信﹐未有不墮彼姦謀﹐而沮我士气者。夫法人自據山西以來﹐破北寧﹐攻太原﹐旬日之間﹐戰無不克﹐其桀驁可知﹐法不和於山西未失之前﹐而和於北寧旣失之後。有是理耶﹖徳璀琳一中國司事耳。福祿諾亦該國水師一偏裨耳。旣無國書之重﹐又非公使之名﹐其意以爲我兵新破﹐而特爲此不根之言﹐以窺吾虛實。我若允其所請﹐則又別有邀求﹐是不折一兵﹐不糜一餉﹐坐享其利矣。我若拒之﹐則彼必以修好爲名。臣等聞法兵𨿽勝﹐而餉源困竭﹐十倍於我﹔又北圻新定﹐民心未附﹐安知非懼我增兵大舉﹐而故爲要挾之詞。且李鴻章果以和爲可恃耶﹖自通商立約以來﹐邀求恐嚇﹐無歲不有。我彊則所約可保﹐我弱則有約皆虛﹔卽如該督所據徳璀琳函稱﹐兵費一節﹐可以免議﹐而又慮法爲彊國﹐議院各黨﹐持論每有異同﹐難保無傾邪生事之徒﹐別新創議﹐或要我以必不能行之事﹐是該督臣後前所陳﹐已毫無把握﹐他復何所責哉﹖又所云不損國體﹐不貽後患﹐不過巧爲緣飾之詞。夫越南屬我藩封﹐旣二百餘年﹐一但拱手與人﹐所謂國體者何在﹖山西北寧﹐盡歸法人﹐而我不圖規復﹐縱使畫疆﹐無險可扼﹐滇粵豈能自守﹖且使英﹑俄各國﹐揆吾怯弱﹐易於要求﹐必將環伺而起﹐其狡猾如福祿諾者﹐何可勝數。若皆以兵船相脇﹐朝廷將若之何﹖此乃禍患之殷﹐臣等不知疆臣又果有何策以善其後也。夫以今日之事勢言之﹐兵疲餉絀﹐保境息民﹐朝廷原不難俯如所請。惟歷觀前古敵國之患﹐未有不戰而和﹐亦未有不戰而能和者。李鴻意治兵二十餘年﹐不以喪師失地爲恥﹐乃雲起自田裏﹐托爲審勢量力﹐持重待時之言﹐以文其愛身誤國之罪。此臣等所爲恨痛而不能已於言也。臣等以爲李鴻章身任畿疆﹐任專責重﹐當董督諸軍﹐力籌戰守﹐如法人果有悔禍之心﹐議和修好﹐亦須體驗實情﹐不得以敵國遊移無據之詞﹐上瀆宸聽。應請特旨密諭李鴻章﹐就其原折所陳﹐此次和議條約中﹐分界通商﹐何者應行﹐何者難準﹐福祿諾﹑徳璀琳所稟﹐是否該國公議﹐一一確實覆奏。果如所云不貽後患﹐不損國體﹐該督能確有把握﹐朝廷保境息民﹐原不必責以戰事。若有遷延反復等獘﹐是該督臣巧爲嘗試﹐自問能否當此重咎﹔並請嚴敕沿邊沿海各督撫﹐力籌守禦﹐一面畱以可和之機﹐一面示以必戰之局﹐庶不致臨事倉皇﹐進退無據﹐一誤再誤﹐致墮姦謀。所有臣等會議緣由﹐謹合詞另折具陳﹐伏乞聖鑑。

敬陳管見疏﹝光緒十年﹞卞寶第

署湖廣總督﹑湖南巡撫臣卞寶第跪奏。爲敬陳管見﹐仰祈聖鑑事。

竊臣於前月接到天津電信﹐知與法國復定和約﹐仰見朝廷培養國脈﹐愛惜民命之至意。惟自庚申以後﹐沿海辦理防務﹐二十餘年﹐制船購炮﹐募勇添營﹐糜費金錢﹐以億萬計﹐何以各省海防﹐均無把握﹐竟至不堪一戰。北寧一役﹐望風潰逃﹐辱國損威﹐莫此爲甚。伏讀本年三月十三日皇太后懿旨﹐嗣後內外臣工﹐務須痛戒因循﹐各攄忠悃等因。欽此。凡百在位﹐自當仰體聖心﹐力求振作。時事艱難﹐通商各國﹐皆有因利乘便之心﹐暫時修好﹐未足深恃﹐勿以與外國旣定盟約﹐遂謂可長治久安也。須以臥薪嘗膽之計﹐爲陰雨苞桑之謀﹐庶可轉弱爲彊﹐冀收後效。謹就管見所及﹐條列所陳﹐以備聖明采擇。

一曰求才。海疆重地﹐必須得人。督撫未必盡屬知兵﹐取有膽識者任之﹐而輔以著名宿將﹐亦足保固疆圻。前從曾國藩﹑左宗棠平定粵寇﹐克復回疆﹐舊部提鎭中﹐不乏人才。若任以海江水陸防務﹐洵堪爲督撫臂指之助。至於艸澤之中﹐亦宜畱意﹐軍興以來﹐如羅澤南﹑江忠源﹑李續賓﹑李續宜及今尙書彭玉麟等﹐多由諸生起家﹐勛業卓著。天下之大﹐豈少英賢﹐無人求之﹐故湮沒不彰耳。應請敕令直省督換學政﹐不拘一格﹐悉心訪求﹐如有其人﹐卽行開具事實﹐薦舉以聞﹐聽候召用﹐或發交各督撫差遣﹐賢俊以搜羅而出﹐人材以磨煉而成。且豫求於無事之時﹐識拔更眞﹐一旦任使﹐卽可收得人之效。其有徇私濫薦者﹐予以應得之咎。若所舉得人﹐亦請議獎﹐以昭懲勸。

一曰裕餉。洋人用兵﹐月餉一人有銀十兩﹐或八兩者﹐獲有勝仗﹐另加犒賞﹐以故人人用命﹐及至戰勝﹐向敗者取償兵費﹐是藉人之財以用兵﹐計亦狡矣。中國包容眾類﹐數十年來﹐受其挾制﹐凡有血气者﹐無不欲食其肉。是中國之人心士气﹐其爲可用﹐百倍外人。設遇戰事﹐卽以彼之制我者還而制之。奪船殲敵﹐許以重賞﹐赴義者固慷慨爭先﹐懷利者亦奮興恐後﹐以之制敵﹐勝算可操。惟餉需須早爲籌備﹐直省地丁﹑關稅﹑鹽課﹑釐捐等款﹐歲入約五千萬兩﹐每歲每省酌畱八萬兩﹐仿照封存舊例﹐豫爲存儲。雲貴﹑甘肅﹐地方瘠苦﹐難有贏餘﹐可於各海關照數抵撥﹐以十八省計之﹐一年存一百四十四萬﹐十年可存一千四百四十萬﹐以備軍火賞需﹐綽有餘裕。此項專爲制敵之用﹐不得移作別需。倘有虧挪﹐責令該督撫藩司賠補﹐以重要款。

一曰船政。洋人戰事﹐海上是其所長﹐入江則水面較狹﹐笨大船隻﹐運動不靈﹐川途又多磯石﹐遇觸卽毀。今之購鐵甲船﹐非江防所便也。而購一船所費動輒百數十萬兩﹐且須洋人駕駛﹐操縱之柄﹐仍在彼族﹔以爲誠心助我中國﹐其誰信之﹖倘以百數十萬兩﹐臨敵備賞﹐可得數十萬人死力﹐何必購此無用之物﹐虛耗金錢。江中兵輪﹐不必過大﹐年來各廠所造兵船﹐每只約費銀四五十萬兩﹐爲日旣多﹐需費亦巨﹐以一船抵禦一船﹐勢僅相敵﹐而彼得用全力貫注我船﹐猶覺彼長而我短﹐不若制造十丈內外兵輪﹐工料不過二萬有奇﹐先此一船之費﹐可分造二十船﹐四面環擊﹐炮火叢集﹐則彼四面抵禦﹐力必不支。此捨大用小﹐審利鈍以制勝之一道也。此項船隻﹐福州﹑上海﹐皆可承造﹐金陵局添備機器馬力﹐亦可制造。江楚采辦木植較易﹐擇寬大地面﹐增廠購料﹐合之見有各廠﹐一年可成二十餘船。今福州船廠﹐仍系法人日意格等主持﹔據聞該洋員來華﹐曾奉國王面諭﹐祇準造三樣船式﹐故所造之船﹐何者爲機器艙﹖何者爲火藥艙﹖不能稍有易置﹔設以禦敵﹐何處要害﹐彼盡知之。近來中國亦能制造輪船﹐加意講求﹐數年後似可無須洋人提調。至駕駛之人﹐閩﹑廣﹑寧波﹐熟習水性機器者甚多。臣觀前海門鎭總兵貝錦泉麾下﹐卽頗有可取。令沿海水師提鎭﹐廣爲物色﹐以期管駕得人﹐便可使船如使馬也。見時各省機器局學堂﹐及出洋學習子弟﹐尙不堪用﹐卽如江南管帶靖遠等船之陳毓淞等﹐均未諳練。若遇戰事﹐殊不可恃。應請敕下南北洋大臣﹑船政大臣﹐於制造駕駛等事﹐務令廠局工員﹐學堂子弟﹐悉心探討﹐以盡其奧。其有諳習駕駛者﹐卽須專意任用﹐以資歷練。閩﹑滬廠局﹐歷年精華所在﹐地處海隅﹐頗形單露﹐設有警變﹐事亦可虞。臣查江西省鄱陽湖邊﹐有數大島﹐內通南贛汀建﹐外臨大江﹐上達楚蜀﹐下逮蘇皖﹐於此設立船廠﹐則工料易集﹐气勢亦通﹐而地居內湖﹐萬無意外之虞矣。

一曰器械。自設海防以來﹐購買外國槍炮及子藥等項﹐出洋價銀不下千餘萬兩﹐而所購器械﹐或系伊國另造新樣﹐將舊樣售與中國﹐或卽伊國舊物打磨見新﹐售與中國。在中國得之﹐方以爲新奇可喜﹐而在彼則以上等自用﹐次等與我﹐新樣自用﹐舊樣與我﹐與之接仗﹐仍彼利而我鈍也。外國前膛炮僅裝一子﹐後膛槍亦然﹐設遇機關損壞﹐子藥罄盡﹐槍炮卽成廢物﹐不如仍在中國講求﹐較有把握。如劈山炮一尊﹐可裝大子二枚﹐羣子百餘﹐開放力猛﹐子多可斃百餘人﹐以視洋槍爲加勝矣。擡槍可擊五百步﹐洋槍僅擊三百步﹔見時各省軍裝局﹐多已攺造銅帽自來火﹐不畏陰雨﹐以遠近之勢論之﹐是我能及彼﹐彼不能及我﹐以視洋槍又加勝矣。近見金陵機器局﹐鑄造銅鐵炮﹐較購自外洋者爲精﹐卽開花炮後膛槍炮﹐見已均有能手﹐使精益求精﹐直可駕洋人而上之。所有工貲物料價值﹐其流注皆在中國﹐卽有耗費﹐非比出洋漏卮之甚﹐似亦可添廠制辦。

以上四條﹐其要在求有用之才﹐節無用之費﹐用得其人﹐器亦可精﹐費亦可節﹔不得其人﹐𨿽有良法﹐亦無所施。至於中外交涉﹐務在權衡輕重以求自立。此次新立和約﹐有爲將來利害所關者﹐尢宜再三斟酌﹐愼之於始﹐庶以後辦理不至棘手。在我事事盡心﹐亭事推誠﹐旣有以服其心而伐其謀﹐而我人才日富﹐軍儲日充﹐布置周密﹐又能自用其長﹐而不用彼之短﹐彼自不敢輕於發難。卽或不然﹐我亦目處於有餘﹐而足以制之矣。愚昧之見﹐是否有當﹐謹恭折具陳﹐伏乞聖鑑。

道咸同光四朝奏議選輯下

法約無利有獘亟宜豫籌補救疏﹝附披瀝自陳片﹞﹝光緒十年﹞

竭誠籌辦疏﹝光緒十年﹞

廣東防禦情形疏﹝附與法人議款不可許片﹞﹝光緒十年﹞

遵旨嚴防備戰疏﹝光緒十年﹞

滇粵邊防緊要請厚兵力疏﹝光緒十年﹞

亟宜切實整頓海防疏﹝光緒十年﹞

遵籌戰備情形疏﹝附陳校對法約並無舛訛片﹞﹝光緒十年﹞

法人要挾太甚請嚴行拒絕疏﹝附陳赫徳猝猾不可委辦要件片﹞

敬攄管見疏﹝附密陳管見片﹞﹝光緒十年﹞

法人撲犯營疊迎擊獲勝疏﹝光緒十年﹞

條陳管見疏﹝光緒十年﹞

謹備戰守瀝陳下情疏﹝光緒十年﹞

赴滬議約請派大員會商疏﹝光緒十年﹞

查明邊關情形疏﹝光緒十年﹞

宜籌保護福建船政疏﹝光緒十年﹞

請簡知兵大臣接辦閩省軍務疏﹝附請飭提督歐陽利見等援閩防浙片﹑又派得力將帥駐滇接應片﹞﹝光緒十年﹞

基隆獲勝情形疏﹝光緒十年﹞

請豫戒邊軍相機立應疏﹝光緒十年﹞

請速籌援閩疏﹝光緒十年﹞

瀝陳省防情形疏﹝光緒十年﹞

請亟調兵協防疏﹝光緒十年﹞

密陳籌辦情形疏﹝光緒十年﹞

詳陳到防布置情形疏﹝光緒十年﹞

請亟定戰守方略疏﹝光緒十年﹞

請主持戰局疏﹝光緒十年﹞

請早決大計疏﹝光緒十年﹞

嚴申軍令並瀝陳下忱疏﹝附籌劃越南善後片﹞﹝光緒十年﹞

戰計已決請毋惑浮言疏﹝光緒十年﹞

宜令重臣統籌南洋全局疏﹝光緒十年﹞

敵計將窮結局宜善疏﹝光緒十年﹞

妥籌補救以裨防務疏﹝光緒十年﹞

請豫籌持久之策疏﹝光緒十年﹞

請查辦大員僨軍辱國疏﹝光緒十年﹞

請查辦閩省諸臣諱敗捏奏疏﹝光緒十年﹞

敬陳管見疏﹝光緒十年﹞

瀝陳愚見疏﹝光緒十年﹞

覆陳臺越戰計疏﹝光緒十年﹞

瀝陳閩防情形疏﹝附陳海防緊要宜分駐重兵片﹞﹝光緒十年﹞

通籌臺灣防務疏﹝光緒十年﹞

粵東海防大略情形疏﹝光緒十年﹞

請速調勁旅救臺疏﹝光緒十年﹞

法約無利有獘亟宜豫籌補救疏﹝附披瀝自陳片﹞﹝光緒十年﹞陳寶琛

會辦南洋事宜內閣學士﹑江西學政臣陳寶琛跪奏﹐爲法約無利有獘﹐亟宜豫籌補救﹐兼杜婪求﹐敬瀝愚忱﹐仰祈聖鑑事。

臺臣見上海報傳﹐法人忽於四月十五﹑十六兩日﹐密電往來﹐刻期與我立約五條﹐和局遂定﹐瞬息變幻﹐中外疑駭。人謂其前倨後恭之情不可測。臣知其外彊中漧之勢有必然。蓋其處處恫喝﹐種種要求﹐其實專伺我之勇怯以爲進退﹐幸而廟謨堅定﹐無名之償費﹐決不允行。然越地全捐﹐藩籬自撤﹐滇邊互市﹐轇轕無窮﹐無惑其急急轉圜﹐飽而揚去也。而臣細繹所約五款﹐則又隱約蒙混﹐流獘滋深﹐敬一一爲皇太后﹑皇上陳之。第一款曰﹕中國南界﹐毗連北圻。法國約明﹐無論遇何機會﹐並或有他人侵犯情事﹐均應保全助護。此卽明言越南全境﹐皆歸其管轄。臣𨿽不知其所謂機會者爲何如事﹐所謂他人者爲何如人﹐大抵自慮兵餉弗繼﹐部署未周﹐恐我突出偏師﹐蹈瑕襲隙﹐故豫爲此禁制之辭。然其詞意渾含﹐不知所保護者﹐止於越南之北圻﹐抑兼及中國之南界。獘一。第二款云﹕中國南界﹐經法國與以實在憑據﹐不虞有侵占滋擾之事。中國約明將駐北圻各防營﹐卽行調回邊界。查北圻軍報﹐𨿽傳聞異辭﹐然北寧諸城失後﹐而防營仍駐北圻﹐是北圻固未全陷也。我果堅持戰志﹐籌餉濟師﹐安見不可轉敗爲功﹐旣失復得。今執其要約﹐遽卽撤師﹐是已失之地﹐旣棄之如遺﹐未陷之城﹐亦拱手相授。且彼之侵擾與否﹐顧我之邊防疏密何如耳。豺狼之心﹐何時何事﹐不可以藉端構釁﹐𨿽指天爲誓﹐豈足爲徵。況劉永福一軍﹐又不言作何安置。將我爲彼翦除之耶﹖抑聽其屠滅而不之問耶﹖獘二。越之全境﹐旣盡委於法﹐我所爭者但虛名耳。今第四款曰﹕法越將來議攺條約﹐決不插入傷礙中國威望體面字樣﹐並將以前所立各條約﹐關礙東京者﹐盡營銷廢。辭气之間﹐𨿽若以虛名相讓﹐然未明言越南之爲我屬邦。而第二款則又云﹕中國於法越﹐所有已定未定各條約﹐均置不理。是又顯然謂越事無與於我也。獘三。調回防營﹐則曰邊界﹐運銷貨物﹐則曰邊界。我以毗連滇境之越界爲邊﹐法卽以毗連北圻之滇界爲邊﹐究竟以何者爲界限﹖獘四。第三款又約明日後遣使﹐議定詳細商約稅則﹐務須格外和衷﹐期於法國極爲有益。夫稅務各有自主之權﹐通商必求兩利之道。臣不知其必如何始爲極益﹐必如何始爲格外﹐極益於法﹐不極損於中乎﹖必格外而後爲和衷﹐不格外則將爲背約乎﹖專欲無厭﹐其端已兆﹐堤防不立﹐潰決何窮。此尢不可不慮也。獘五。臣不諳洋務﹐又服官僻遠﹐於當局情事﹐未能了然﹐何敢以事後遊談﹐妄參一解。然習見歷屆立約﹐彼皆作簡括牽混之詞﹐畱爲後日刁難地步﹐此次法人聲言索費﹐明知無理取鬧﹐中國斷不能從﹐而故張大其詞﹐藉以亂我軍謀﹐使我屈意而從其請。中國又但顧輸幣割地之有傷國體﹐苟能免此﹐𨿽授彼利權﹐畱我隱患﹐有所不計﹔至於字句之中﹐包藏叵測﹐尢未推求。彼之所要於我者﹐無不鄭重分明﹐我之所得於彼者﹐無非模糊影響﹐業經全權押定﹐僉議允行﹐盟歃方新﹐度無可攺。管窺所及﹐憂憤塡膺﹐竊念大綱𨿽爲細目張本﹐然詳細條款﹐尙在未定﹐旣限三月後會議﹐誠宜豫集謀策﹐逐一研求。如第一款之含混其詞﹐第二款第四款之顯相矛盾﹐第三款之漫無界限﹐似皆不可不力爲斡旋﹐曲爲補救﹐塞其流獘﹐俾無蔓延。否則旣失虛名﹐復遺實禍﹐朝三暮四﹐掩耳盜鐘﹐各國孰不效尢﹖中國何以自立﹖關系匪細﹐幸聖明畱意臣言。抑臣更有慮者﹐法𨿽新勝﹐然炎方暑令﹐不能駐師﹐且曠日相持﹐勝負亦無定局。故欲休兵於越徼﹐耀武於阿洲﹐觀其授船主爲全權﹐定載書於俄頃﹐多方以誤﹐百出相嘗。今又窺我中國見和卽許﹐議戰全虛﹐彼方笑爲墮其術中﹐我猶謂喜出於望外。我俯而彼必愈仰﹐我弛而彼必益張。三月之後﹐難保不瞰我空虛﹐恣其要挾。李鴻章縱欲細參條約﹐恐亦非筆舌之所能爭。伏願朝廷勿因和局之成﹐遽罷邊備﹐雲南﹑廣西軍火餉需﹐照常接濟﹐沿海各省﹐加意嚴防﹐庶法人不敢以暫和紿我﹐更肆婪求。而滇﹑粵開礦制造﹐訓練防軍﹐亦得乘此間隙﹐布置周詳﹐責效桑楡﹐爲亡羊補牢之計﹔大局幸甚。至第三款﹐有曰法國感中國咨商之意﹐敬李大臣力顧大局之誠﹐此語實大傷國體。在李鴻章倉猝定約﹐未暇致詳﹐然名義所關﹐豈可以風示中外﹐可否請旨敕下總理衙門﹐嗣後換約﹐槪不得著此等語气﹐以尊朝廷而肅觀聽。恭折具陳﹐是否有當﹐伏乞聖鑑。

再﹐臣接奉簡命後﹐恐有寄諭趣行﹐立將撫州齊集生童﹐先行遣散﹐馳回省垣﹐並交篆撫臣﹐卽赴江寧﹐與督臣會商一切。頃聞和約已有成議﹐臣亦並奉寄諭﹐自應候新任學臣到後﹐交卸起程﹐迎折北上﹐而區區愚慮﹐實不敢不直陳於君父之前。臣一介書生﹐素無閱歷﹐猝任艱巨﹐自知弗勝﹐所以聞命而不敢辭者﹐以會辦之旨下﹐於四月十四日和局未定之前﹐朝廷方建威抗稜﹐俯加策遣﹐主憂臣辱﹐意不敢畏難惜死﹐上負殊知。今和局已定﹐成命未收﹐則微臣同仇敵愾﹐旣未能遽遂初心﹐而深維古人量而後入之言﹐又不能不惕然以懼。竊見我中國年年論自彊﹐日日言禦侮﹐而卒無一效者﹐其病在有名無實﹐有始無終。二十年來﹐練兵簡器﹐南北洋大臣﹐皆以重勛宿望﹐久鎭疆圻﹐荷累朝委任之專﹐竭天下兵餉之力﹐謀夫勇士﹐云合星羅﹐然每逢橫逆之來﹐猶不敢輕言一鼓。臣無更事之智﹐無保身之明﹐擁會辦之虛名﹐蒙專奏之重責﹐位望不足以整軍和眾﹐權力不足以調餉用人﹐而欲圖實事求是之功﹐破粉飾因循之習﹐不獨臣之迂闇﹐不能有所設施﹔卽張佩綸銜命入閩﹐赤手空拳﹐亦恐難於爲力也。吳大澄本統東師﹐督防旅順﹐新銜重領﹐舊貫可仍﹐至南洋福建﹐新增會辦一員﹐勢不能不開幕府﹐募親軍﹐置吏曹﹐建行館﹐歲糜帑項數萬金。朝廷果因此次和議﹐含垢求全﹐奮然以臥薪嘗膽之心﹐爲求艾補牢之計﹐則綜名核實。臣𨿽駑鈍無似﹐敢不勉竭蠡管﹐從諸臣之後﹐逐事講求﹐任怨任勞﹐以期有濟﹔所謂苟利社稷﹐生死以之也。否則海壖江介﹐徒然增一枝官﹐疆吏對之而不怡﹐島族望之而生玩﹐旣有損於朝廷之威重﹐卽微臣之進退無據﹐亦何以監幽獨而質聖明。臣久離禁中﹐駪徵僻左﹐神昏思窒﹐莫由仰測廟謨﹐夙夜憂惶﹐廢寢忘食﹐愚誠所積﹐披瀝自陳。伏乞聖慈曲加鑑察﹐允臣趨謁闕下﹐跪聆聖訓﹐俾得遵循﹐輪船往來﹐兼旬可返﹐臣不勝屏營待命之至。

竭誠籌辦疏﹝光緒十年﹞張樹聲﹑倪文蔚

太子少保兩廣總督臣張樹聲﹑廣東巡撫臣倪文蔚跪奏﹐爲遵旨籌辦﹐恭折覆陳﹐仰祈聖鑑事。

竊臣等於光緒十年四月十二日﹐承準軍機大臣密寄三月二十六日奉上諭﹐總理各國事務衙門﹐昨據道員邵友濂電報﹐徳國施翻譯官云﹕洋行接廈門電報﹐法國提督帶兵船八隻﹐過廈門﹐向北開駛等語等因。欽此。四月十八日﹐又承準軍機大臣密寄四月初一日奉上諭﹐前據總理各國事務衙門﹐接道員邵友濂電報﹐徳國翻譯官云﹕法國提督帶兵船八隻﹐過廈門﹐向北開駛。昨李鴻章電報﹐據滬局電稱﹕偵知有法鐵甲二﹑快船二﹑兵輪一﹐於四月初一二日﹐可泊吳淞。孤拔所領各艦﹐繼至等語。等因。欽此。仰見朝廷勤求安攘﹐訓戒周詳。臣等忝任邊寄﹐無以上紓君父之憂﹐中夜彷徨﹐愧悚無地。遵卽密飭瓊州鎭道﹐督同將領﹐加意嚴備。伏查粵東處處瀕海﹐瓊州又孤峙大洋﹐兵單餉絀﹐防不勝防。自去年秋冬以來﹐臣等增兵簡器﹐竭力籌備情形﹐業經節次奏陳天聽﹐𨿽倉卒布置﹐守禦難周﹐然扼要以圖﹐日與將士講求戰守﹐密飭各屬聯絡紳團﹐激勵忠義﹔萬一彼族狡焉來犯﹐誓不與賊俱生。此臣等所可自矢者。禦史趙爾巽所陳戰守機宜﹐重在以散制整﹐以柔制剛﹐其多築土圩之說﹐卽近日西人子堡之法﹐洵可輔炮臺之不足。至地溝一法﹐則陸軍臨陣﹐尢足以藏身制敵﹐見在本飭各營及各屬團防﹐因地因時﹐畱心籌辦。至柔能克剛﹐尢一定之理。故近日新建炮臺﹐多包築極厚純土﹐而最忌磚石外露。廣東省河﹐中流砥柱﹐大黃■﹝氵窖﹞及屬虎門之威遠﹑下橫檔等處炮臺﹐有從前所築未能合法者。光緒六年﹐臣樹聲抵任時﹐卽驗有臺墻﹐陷裂之處。其時防事方殷﹐勢難盡行毀去﹐當於臺墻外疊﹐壘土加培﹐或因地審勢﹐攺修增造﹐以期變通適用﹐曾經奏明在案。本年春間﹐駐守大黃■﹝氵窖﹞鎭﹑南炮臺之湘軍統領記名提督陶定升﹐勘驗該處臺基東面﹐舊日地樁﹐偪近河濱﹐日久間有黴爛﹐恐致牽動墻腳﹐隨卽補釘修築完固。此外新築各臺﹐並無如原奏所稱﹐曾經演放﹐不勝炮力﹐幾至挫裂之處。原奏又稱閩﹑廣民性彊悍﹐習識洋情﹐用之兩粵﹐較淮軍尢爲相宜。臣等參用粵軍﹑淮軍之意﹐業已一再陳明﹐毋庸再瀆。昨奉總理各國事務衙門電寄四月十五日諭旨﹐恭悉法人在天津與李鴻章講解﹐已有端倪。嗣接李鴻章電報﹐知法款已議定畫押﹐伏惟朝廷息事安人﹐柔遠之謀﹐原非得已。臣等具有天良﹐仍當恪遵臥薪嘗膽之聖訓﹐振刷精神﹐隨時會商彭玉麟﹐竭誠籌辦﹐務期有備無患﹐以副宵旰憂勤之至意。所有遵旨籌辦緣由﹐臣等謹合詞恭折覆陳﹐伏乞皇太后﹑皇上聖鑑。

廣東防禦情形疏﹝附與法人議款不可許片﹞﹝光緒十年﹞彭玉麟

欽差辦理廣東防務太子少保﹑兵部尙書臣彭玉麟跪奏﹐爲嚴密籌辦廣東守禦情形﹐遵旨覆陳﹐仰祈聖鑑事。

竊臣於四月十七日﹐接督臣張樹聲咨﹐承準軍機大臣密寄﹐光緒十年三月二十六日奉上諭﹐總理各國事務衙門﹐昨據道員邵有濂電報﹐徳國施翻譯官云﹕洋行接廈門電報﹐法國提督帶兵船八隻﹐過廈門﹐向北開駛等因。欽此。臣按法人自陷越國之北寧﹑太原﹑興化等省﹐其勢日張﹐肆其狡焉思逞之心﹐自不無窺伺中華之意。粵省三面瀕海﹐而西南陸地﹐又與越南毗連﹐故防務緊要﹐尢以粵東爲先。前陳各要害﹐有已由督臣張樹聲早經籌防外﹐臣上年冬抵粵﹐巡閱各海口﹐細察情勢﹐自宜以虎門爲入省第一要隘﹐黃埔﹑沙路﹑長洲﹑魚珠﹑烏村次之。大黃窖﹑南石頭﹑海心岡﹐中流砥柱又次之。臣已於虎門﹑大角﹑沙角﹑海心岡﹑烏村﹑大黃窖等處﹐安置各營﹐節節防守。前經奏明在案。目下臣時巡視﹐督飭婁云慶﹑陶定升﹑王永章﹑劉樹元及各營哨官等﹐演習洋槍器械﹐以期精熟﹔測量地勢遠近﹐以期取遠命中﹔炮臺頹壞者修之﹐不如式者攺之﹔於炮臺後開劈山洞土巷﹐暗通小門﹐以藏兵勇﹐使得隱蔽其身﹐有恃無恐﹐以便專心攻敵。再覓圩隴山凹以候臨事潛伏奇兵﹐出敵不意﹐乘間狙擊。炮臺左右余基﹐築綿亙堅厚土墻﹐前掘深濠﹐使各炮臺勇丁﹐得在墻內通行﹐聯絡聲勢﹐另開便門出隊﹐爲遊擊之師﹐勝則隨機策應﹐不勝則退守墻內﹐不致爲敵所乘。炮臺外堆積海沙﹐髙與炮臺等﹐賊將臨時﹐以水淋透﹐可禦開花炮子﹐此與禦史趙爾巽所奏﹐炮臺後宜節節遮攔﹐陸陣分路狙擊﹐宜散不宜聚之說﹐不謀而合。此虎門至省城一帶防務之情形也。查虎門以西曰西海﹐如新會香山﹑順徳等縣﹐所屬之橫門﹑斗門﹑崖門﹑蕉門﹑虎跳門﹑磨刀門﹑江門等口﹐四通八達﹐港■﹝氵義﹞分歧。大輪鐵甲船﹐𨿽不能直駛而入﹐小輪船則隨處可以登岸。臣會商督撫臣﹐札飭地方州縣文武官﹐辦理漁團鄕團﹐實力講求﹐選擇廉幹紳耆以董率之﹐挑選壯丁以訓練之﹐並頒發章程﹐撥給槍械﹐平時則緝捕土匪以消內患﹐有警則據守險要以捍外侵﹔舉辦見已數月﹐若能歷久不懈﹐自可收堅壁淸野之效。陽春縣知縣蕭丙堃﹐招撫海盜梁輝﹑劉甜﹑黃六﹑崔仕等頭目三十九名﹐隨帶散盜二百餘名﹐其人均剽悍輕趫﹐習於戰鬥﹐而瀕瘴雨炎風﹐出沒潮濕﹐又其性所能耐﹐臣已商督臣張樹聲﹑倪文蔚將該投誠梁輝等﹐編爲靖海營水師﹐以之防堵海口要隘﹐自較新募勇丁﹐尢爲得力。借此羈縻不使爲盜﹐兼可作眼綫﹐緝拏平時盜案﹐以靖地方。至瓊州﹑欽州﹑廉州﹐均偪近越南﹐臣會商督臣爲署雷瓊道王之春﹑髙廉鎭張徳祿各添兩營﹐俱經陸續遣赴防次﹐並飭於該郡縣實行團練﹐互相聯絡﹐以壯聲威矣。此省城及虎門以外各防務之情形也。臣統籌粵省全局﹐沿海及各處要區﹐均已粗有布置﹐萬一法人犯順﹐尙堪一戰﹐惟初擬設一二枝遊弋之軍﹐以爲聞警聲援之用﹐徒以餉項無出﹐遲遲未辦。此時防務日形緊急﹐應卽設法籌募。又臣調來兩江合字三營﹐由淮陽鎭章合才﹐派提督陶定升﹐統帶到粵﹐臣飭其分紮大黃窖及海心岡炮臺﹐以固省城堂奧。兩江督臣左宗棠﹐以爲廣東見無軍事﹐兩次飭章合才飛牘致陶定升調該三營﹐附載輪舶﹐迅回兩江。臣方耀招集新軍﹐若更調去此三營﹐守禦必益形虛薄﹐是則斷不可輕動者耳。法國提督赴津﹐粵中無聞此說﹐究未詳其船隻之多寡﹐與其要求之虛實。今由廈門北上﹐其必虛聲恫喝﹐要挾無饜﹐事在意中。伏懇密敕北洋大臣﹐務須正詞拒絕﹐折彼姦詐﹐萬不可就其狡謀﹐許以兵費。蓋犬羊貪得之心﹐有何紀極﹐此次得志而去﹐將來必益肆其欺陵。我若徒顧目前之苟安﹐必貽日後之隱患。若夫損國威﹑糜巨帑﹐又不待言矣。伏思朝廷神算無遺﹐洞燭萬里﹐必早有以處此。方今時際艱難﹐皇上宵旰焦勞﹐憂深南顧﹐凡有血气﹐莫不思敵愾同仇﹐上紓宸廑。況臣忝竊髙位﹐兼任兵權﹐𨿽老病侵尋﹐而天良未泯﹐何敢瞬息偸安﹐以取咎戾。惟竭盡心力﹐知無不爲﹐與督臣張樹聲﹑撫臣倪文蔚和衷共濟﹐遇事熟商﹐總期臻諸妥善﹐以弭外患而靖邊疆。所有臣於廣東竭誠籌防情形﹐謹遵旨恭折覆奏﹐伏乞聖鑑。

再﹐臣正封折間﹐適接督臣張樹聲函致總署電音﹐得悉署直隸督臣李鴻章方與法人議款﹐聞之不勝駭異。伏惟法人犯順﹐率土同仇﹐臣昨奉光緒十年三月二十六日上諭﹐敕臣等振刷精神﹐竭誠籌辦防務。臣當宣示各軍﹐莫不踴躍歡呼﹐激昂思奮﹐乃甫數日而忽有議款之舉﹐得毋阻赴義之心﹐而褫敵愾之气。況今日法人有斷斷乎不可款者。臣素愚戇﹐忘其冒昧﹐有不容已於言者﹐請爲皇太后﹑皇上一一陳之。

法人無端生釁﹐殘我屬國﹐及我出師保護﹐又復肆其豕突﹐撓敗我師。迄今並未大加懲創﹐遽與議和﹐何以張國威﹑示天下。不可許者一。法人並未受創﹐幡然請款﹐是必中藏詭譎﹐或怠我師而徐乘其後﹐或緩我謀而誤以多方﹐其害無窮。不可許者二。旣與議款﹐不索兵費﹐更爲叵測﹐敵性惟利是視﹐忽棄日前所索巨萬之費不言﹐但言越境通商﹐其中不免有詐﹐必有十倍取償於後者﹐瘠中華以奉島人﹐飾目前以釀邊患﹐不可許者三。以一外彊中漧之法人﹐憑陵我藩服﹐吞噬我疆土﹐堂堂中華﹐不勤遠略﹐不問其罪﹐轉降心相從﹐以就其和﹐使此次得志﹐而效顰法人者﹐必狺狺然環向而起﹐是款一法人﹐而轉來無數法人也﹐羣謀日滋﹐隱憂方大。不可許者四。雲南物產富饒﹐五金之礦﹐翠玉之璞﹐艷稱於世﹐久爲西人所垂涎﹐若與議款﹐必由蒙自以內﹐許其通商﹐迨爲日旣久﹐形勢險隘﹐彼皆周知﹐廣傳邪教以張羽翼﹐一旦竊發﹐不僅通商之是求﹐將何以支。不可許者五。此五不可者﹐人人知之﹐倘漫不加察﹐貿貿焉亟與議和﹐以爲國計萬全﹐臣固未敢信也。

法人自通商以來﹐前於天津教堂一案﹐卽思啟端以償其所大欲﹐適爲普人所窘中止﹐旋卽狡謀越南﹐爲自彊之計。栽中華果以全力決戰﹐審用兵籌餉之分量﹐彼族萬難久持。故先爲恫喝以速其和﹐又貌爲恭順以工其術。其實鬼蜮伎倆窮矣﹐此揣敵情而可戰者一也。我朝以神武開基﹐將帥得人﹐遠軼前古﹐嗣平發撚之亂﹐亦忠勇輩出﹐賈其餘勇﹐似足定邊。憶前議防俄之時﹐奉旨著中外保薦人才﹐卽以將才不易﹐存者什一爲慮﹐再閱數年﹐老成凋謝盡矣。𨿽攘外不必定用安內之才﹐而有識究須有膽﹐曷若及時精選宿將﹐俾講求以柔克剛﹐以散敵整之法﹐以盡其長。此論將才而可戰者二也。道光年閒﹐奏釁初開﹐廣東三元裏團練﹐義聲至今猶在﹐此外各省因事激憤之案﹐層見疊出﹐亦見民間不平之气﹐不可遏抑。越南劉義﹐亦中華民也﹐竄伏荒裔﹐自全不暇﹐猶能尙義﹐屢殲法人﹐各省山陬僻壤﹐不乏英豪﹐聞與法戰﹐莫不聞雞起舞﹐共發雄心﹐願效死力。此察民情而可戰者三也。查萬國公法﹐有可節取者﹐在戰分義與不義一節﹐如與戰不義﹐傷害天理﹐不獨可以理諭﹐並可以力止等情﹐深與齊人伐燕之義暗合﹐亦足徵萬法之公也。我朝廷一面通敕各督撫臣﹐大張曉諭﹐於通商和好各國﹐極力保護﹐專與法人絕好﹐準各義民誅其天主教士﹐毀其天主洋樓﹐罷其駐京法使﹐撤其生意碼頭﹐旣銷萌蘗﹐不虞支蔓。此采公法而可戰者四也。語云﹕師直爲壯﹐曲爲老﹐今兵端自法人開﹐窮兵黷戰﹐掠地爭城﹐欺侮太甚﹐實爲萬國公法所不容﹐宜歷數法人罪狀﹐布告中外﹐使咸知理曲在彼﹐直在我。不得已而用兵伐罪﹐明有日月﹐幽有鬼神﹐共鑑此衷﹐應蒙默佑。此卜天理可戰而決必勝者五也。有此五可﹐亦人人知之﹐倘失此機宜﹐恐我中華永無自彊之日﹐其將天下後世之非議何。伏乞我朝廷乾剛獨斷﹐嚴飭沿海各疆吏﹐及各將領﹐防務不可一刻稍懈﹐尢須洗心易慮﹐臥薪嘗膽﹐各矢天良﹐修矛偕作﹐憤切同仇﹐以與法人從事。臣𨿽衰朽無似﹐斷不惜此病軀殘喘﹐稍存畏搜﹐尙當獎率將士﹐爲各軍先。

惟宜和宜戰﹐大局攸關﹐聖明洞鑑﹐自有權衡﹐原非臣下所敢妄議。微臣老病昏眊。在軍言軍﹐謹冒昧將所有不可款而可戰緣由﹐披瀝附片具陳﹐不勝惶悚待罪之至﹐仰祈聖鑑。

遵旨嚴防備戰疏﹝光緒十年﹞岑毓英

雲貴總督臣岑毓英跪奏﹐爲遵旨嚴防備戰情形﹐並督飭劉團分兵擊退猛羅等處竄匪﹐恭折密陳﹐仰祈聖鑑事。

竊臣於光緒十年四月二十一日﹐曾經據險設防﹐力保紅江上游各情﹐恭折奏報在案。玆於五月初一日﹐承準軍機大臣密寄﹐四月初八日﹐奉上諭﹐署都察院左副都禦史張佩綸奏請飭邊海各軍﹐嚴防備戰等因。欽此。仰見聖謨廣運﹐宸慮周詳。臣跪讀之下﹐欽服莫名。伏查雲南出關之路有二。一由蒙自縣出蠻耗﹐順紅江下至保勝﹐卽越南歸化府。一由開化府出馬白關至河陽﹐卽越南永涇縣。而三猛十州﹐在蠻耗﹑新街﹑保勝對面之山後﹐只相隔一紅江。該山上聯普洱﹑車裏土司地方﹐中接元江﹑臨安各土司界址﹐劉永福駐紮保勝﹐正據紅江上游﹐其部下頭目黃守忠分守河陽﹑宣光﹐又有小頭目分駐三猛各處。臣前據探報﹐三月內有法人四五百名﹐航海由南掌國﹐至越南萊州地方﹐起蓋洋樓﹐卽十州地面﹐恐其乘虛掩襲。當卽飭署臨元鎭總兵何秀林嚴加防備﹐並密飭﹐劉永福派所部頭目劉仁豫﹑練中和帶勇二營﹐馳往猛羅駐防。昨據稟報﹐四月初六日﹐有法人教匪數百名由山西來至猛羅附近之駝洿社地方﹐經練中和帶隊迎擊﹐陣斬法人二名﹐傷斃匪黨三十餘名﹐均退去。四月十五日﹐又有法人教匪數百名﹐來至大力社﹐經劉仁豫伏兵截殺﹐斬獲法人首級六顆﹐生擒小兵頭一名﹐殲斃教匪數十人。生擒兵頭﹐解至半途﹐傷重斃命﹐均割取首級﹐驗明稟報前來﹐業經發給賞犒銀兩﹐以示鼓勵。又添派生員劉明光帶勇前往協同防守。至保勝一路﹐臣督同辦理營務道員湯聘珍﹐細心查看山川險要﹐以文盤州爲最﹐大灘次之。此路水土惡劣﹐煙瘴最盛﹐滇軍難耐煙瘴﹐病故不少。臣見挑選新舊粵勇二千五百人﹐交遊擊張世榮﹑梁松生等督帶﹐協同劉永福所部吳鳳典等二千餘人﹐於文盤﹑大灘兩岸山頂江邊﹐紮地營十餘層﹐安置大炮﹐埋伏地雷﹐據險以待﹐並將滇軍患病之勇﹐遣回休息﹐挑畱精壯﹐以記名總兵丁槐﹑馬柱﹑覃修綱等帶領﹐分紮保勝附近﹐隨時策應。其宣光城內外﹐見有黃守忠等所帶一千六百餘人防守﹐臣另接濟餉需﹐以固其心﹐並以開化鎭總兵蔡標所部三營﹐記名提督吳永安所部各營﹐曁開化民團﹐分紮關邊內外﹐豫備接應。臣懍遵聖訓﹐督飭各將領﹐實力扼守﹐不敢稍有疏虞。又欽奉諭旨﹐法人屢爲黑旗所敗﹐其蓄志驅除﹐自在意中等因。欽此。竊維劉團一日不離保勝﹐法人一日不能到滇。彼所以亟欲驅除者﹐勢所必至也。劉永福爲越南提督﹐守越南地方﹐理直气壯﹐中國官軍﹐自守邊境門戶﹐亦在情理之中﹐均可以與之辯論。但彼族勢焰正熾﹐恐非口舌所能爭﹐若勉徇所請﹐又恐向義者灰心﹐數月來劉永福與越南﹑京中聲息不通﹐憂形於色。臣再三開導﹐告以天恩髙厚﹐必能委曲保全﹐其心始安。若予以一官﹐其部下頭目﹐亦量予位置﹐將來邊徼海澨﹐皆可隨時驅策。惟藩籬旣撤﹐終爲雲南之患。臣尢以爲通商之患小﹐而傳教之患大﹐越南教民﹐可爲殷鑑。大學士署北洋大臣李鴻章﹐洞悉洋情﹐顧持大局﹐當能權其輕重緩急﹐請旨辦理。臣庸愚之見﹐自知無裨萬一﹐而事關重大﹐不敢安於緘默。謹恭折密陳﹐伏乞聖鑑。

滇粵邊防緊要請厚兵力疏﹝光緒十年﹞左宗棠

太子太保﹑大學士﹑二等恪靖侯臣左宗棠跪奏﹐爲滇粵邊防緊要﹐請旨敕黃少春迅速成軍前往﹐以厚兵力﹐恭折仰祈聖鑑事。

竊臣前於四月十七日﹐具奏滇粵邊防事宜﹐請旨敕前任浙江提督黃少春﹐挑選弁兵五營﹐並選臣舊部之散處本籍者﹐編爲數營﹐馳赴廣西鎭南關外﹐爲王徳榜策應之師﹔其餉項月需﹐不過二萬數千金﹐請於部撥岑毓英的餉一百萬兩內提撥。四月三十日﹐嶧縣行次﹐接奉批折﹐軍機大臣奉旨﹐左宗棠所擬令黃少春﹑羅大春招募勇丁﹐前已有旨﹐諭知曾國荃﹑劉秉璋一並停止矣。左宗棠著卽遵旨來京陛見。欽此。其時法人已在天津請和﹐議立簡明條款五條﹐故滇粵邊防﹐增兵可緩。惟法人素性叵測﹐反復無常﹐微臣再四籌思﹐疑慮莫釋。頃統領定邊楚軍前福建藩司王徳榜﹐五月二十六日所發電稟﹐法人果又蠢動。據稱十八九日連接探報﹐法人招匪盜六千﹑越南教匪二三萬﹑法兵數千﹐分兩大股﹐一股往宣光﹑保勝﹐一股由北寧到諒江。又分爲兩路﹐一犯觀餅橋﹑長慶﹑粵西各營﹐一犯王徳榜﹑谷松之營﹐各軍請戰﹐潘鼎新諭令毋得生釁﹐敵見我軍鎭守﹐離三四十里﹐徊徘不敢進。如彼來攻﹐定當遠遏凶鋒﹐並稱探聞宣光失守等情。是法人請和之不足信﹐而緩兵之伎倆並露矣。且自天津和議條款一出﹐天下臣民﹐莫不共憤﹐而深痛恨狡虜之欺侮朝廷也。玆又釁自彼開﹐法人𨿽狡﹐無可置辯﹐惟有請旨敕下滇粵督撫臣嚴飭防軍﹐穩紮穩打﹐痛予剿辦﹐並懇諭旨明發﹐允臣前請﹐飭黃少春迅速挑選成軍前往﹐並由黃少春募帶水師弁丁赴粵﹐添造水師船隻﹐會同王徳榜﹐札飭劉永福﹐挑選熟習海戰弁丁﹐爲其管帶駕駛﹐以張撻伐而振天威。其進止機宜﹐一切聽臣調度﹐該軍餉項﹐月需二萬餘兩﹐仍由撥定滇軍的餉一百萬兩內﹐隨時由兩江催提撥解﹐應由江寧藩司梁肇煌設立滇粵軍餉局﹐按月分報臣與曾國荃稽考﹐庶事權歸一﹐而餉不外籌﹐藉免紛紛繁費之患。一面由粱肇煌先提銀四萬兩﹐解至湖南﹐交黃少春迅速成軍啟行﹐其駐紮江寧城內靖威營親軍﹐系臣上年六月所募﹐弁勇精壯﹐該營管帶官頭品頂戴升用提督朴勇巴圖魯劉見榮﹐廉幹朴實﹐勇往有爲﹐應請飭令帶所部馳赴湖南﹐歸黃少春節制調遣﹐以資臂助。謹恭折具陳﹐伏乞聖鑑。

亟宜切實整頓海防疏﹝光緒十年﹞劉銘傳

前直隸提督一等男臣劉銘傳跪奏﹐爲時事艱難﹐亟宜整頓海防﹐講求武備﹐遵旨敬陳管見﹐以備采擇﹐恭折仰祈聖鑑事。

竊自泰西各國﹐爭立碼頭以來﹐或爲口岸而要挾﹐或奪藩屬以侵淩﹐遇事生風﹐無端欺藐﹐一波甫定﹐又起一波﹐每當臨事之際﹐言戰言和﹐紛紛不一﹐言戰者當審兵將是否可戰﹐器械是否可戰﹐炮臺是否可戰﹐兵船是否可戰﹐使徒具空談﹐無補於事。言和者當思臺灣和而琉球旋失﹐伊犁和而兵費倍償﹐天津和而義民受戮﹐越南和而藩服授人﹐剜肉補創﹐何所底止。夫戰不如人而欲圖彊﹐猶井中求火也。器不如人而不知變﹐猶當暑著貂也。今日中國﹐誠所謂戰不如人﹐器不如人﹐若不攺圖﹐何以自立﹖見在內外臣工﹐各陳所見﹐以抒忠憤。朝廷虛懷下問﹐詢及芻蕘﹐仰見聖主廑念防維﹐力圖振作﹐無任欽佩。惟辦極大極難之事﹐必須存愈久愈堅之心﹐往事之失﹐前車可鑑﹐如外承嚴旨﹐內托空言﹐或畏難而苟安﹐或始勤而終怠﹐或狃於成見﹐從旁阻撓﹐或昧於知兵﹐故爲狡辯﹐甚或以爲和約旣定﹐永無兵端﹐不爲防患之計﹐反謂激烈之鳴﹐種種因循積習﹐久在聖明洞鑑之中。此後惟望上下一心﹐始終不懈﹐臥薪嘗膽﹐奮發圖成﹐整頓海防﹐以濟因時之急﹐講求武備﹐以開自彊之基。若爲國家富彊久安之計﹐尢非鐵路不可。其中利益﹐已經臣於光緒六年具奏﹐並由李鴻章詳細覆陳﹐無庸再瀆。除將所擬炮臺圖式﹐送呈軍機處外﹐謹將應行整頓海防﹐講求武備緣由﹐敬陳十條﹐開單恭候采擇。伏乞聖鑑。

謹呈見在應行整頓海防﹐講求武備各事宜﹐敬陳十條。

一﹑各海口設防﹐宜分輕重緩急﹐以期握要。泰西各國﹐遠涉重洋數萬里﹐若與我開釁﹐勢必批亢搗虛﹐爲專注之計﹐中國七省各海口﹐惟廣東可由香港拖帶民船﹐裝兵上岸﹐如其向閩浙北趨﹐萬不能拖帶民船。惟有以兵輪嘗試﹐無論兵輪多少﹐我中國海口紛歧﹐萬無處處設防之理。用兵之道﹐宜合不宜分﹐守禦之策﹐惟在扼要以守險。查各國以通商口岸爲要區﹐輪船以煤炭爲性命。如將各通商口岸﹐並產煤之處﹐布置周密﹐守禦得法﹐各國商賈財貨﹐皆在我掌握之中。一國起釁﹐各國皆非所願。其兵輪久在海中﹐卽無煤炭接濟﹐又無淡水可食﹐卽窺得我沿海一州一邑不甚喫緊之地﹐亦屬無補於事﹐可以不戰自困﹔且外洋羣居環視﹐全以彊弱爲重輕﹐卽尋常無事之時﹐彼族耳目所及﹐見我致力於通商口岸防務﹐皆有可深恃﹐亦可永杜輕藐之漸。此通商各口設防﹐宜重宜急也。

一﹑各海口炮臺亟宜攺建﹐以重防守。外洋見造炮位﹐大者重至數百墩﹐城營之守禦﹐萬不能用墻垣爲障蔽﹐見查各口所築炮臺﹐𨿽形勢不一﹐然細究之﹐皆不得法。彼族已有竊議其後者﹐臣見制炮臺圖式﹐賚帶來京﹐恭呈采擇。惟臺堅尢賴炮利﹐兵不可守﹐與無兵等﹐見計各口駐防之師﹐至重之地﹐如兩面設守﹐兵數以六營爲率﹐已足敷用。其次二三營皆可。但必須全用炮隊﹐兼操水雷。蓋兵多無益﹐徒縻餉項﹐倘敵人另帶輪船﹐裝載陸兵﹐冀由他口上岸﹐襲攻瑕之故智﹐則後路須另派接濟之師﹐專備遊擊﹐以免重戰輕防之失。然非有鐵路不能靈快也。

一﹑洋面水師兵船﹐宜次第籌辦﹐以固海疆。海防以師船爲第一亟務﹐無師船則無海防﹐各國皆然﹐我中國萬不能視爲緩圖﹐見以沿海七省全局綜計﹐須有兵船百隻﹐方敷戰守。但目前急於購辦﹐旣恐經費無出﹐又恐管駕無人﹐水師將領﹐尢爲難得。自設海防之後﹐惟李鴻章尙肯畱心講求選將造器﹐水師稍爲可觀﹐然管駕之人﹐或系福建學生﹐未經閱歷﹐或系陸營將弁﹐不諳測量。朝廷旣廑念海防爲急務﹐似宜另設海部衙門﹐專力講求水師﹔於南北洋以及廣東﹐各設水師學堂一處﹐延訪教習﹐先教管駕之才﹐次練水手﹐必使習業精純﹐技藝嫻熟﹐而後謂之成效。將來籌定經費﹐或按分年遞加之法﹐每年添船數隻﹐大鐵甲船價值過昂﹐見旣購有數隻﹐可以少從緩議﹐似不如以鐵甲之財力﹐先購鋼快﹐計一鐵甲船之價﹐可購鋼快五六隻﹐用費旣不過巨﹐而師船歲有所增﹐且暫可就見有兵船﹐先爲整頓﹐程功較速﹐緩急可賴﹐似與購鐵甲之曠日集款﹐稍得濟急之效﹐所有水師軍制﹐以及設立學堂等事﹐將來責成海部衙門﹐另立新章﹐詳細核奏﹐務使精益求精﹐不蹈流獘。

一﹑長江太湖水師﹐急宜攺制以收實用。軍興以後﹐曾國藩﹑彭玉麟創設長江太湖各水師﹐原備防內寇而設﹐見在軍火精利﹐輪船電報靈捷﹐內寇萬難猝起﹐沿江各營水師﹐散駐各口﹐日久慚成額設之兵﹐與綠營無異。且每年額餉﹐以及造船之費﹐不下百餘萬﹐若攺鐵皮十丈長小輪船﹐每只需價不過萬餘金﹐每鎭酌裁師船五成﹐卽以陸續攺添小輪船數隻﹐較之長龍舢板等船﹐得力奚啻倍蓰。且長江聲勢立壯﹐亦可用禦外侮﹐旣節餉需﹐又收實效﹔將來以管駕小輪船有效之將弁﹐酌升外海兵船頭領﹐亦可爲廣儲將才地步。其餘如江西﹑廣東﹑浙﹑閩﹔皆可仿照以行。

一﹑福建船政局﹑上海機器局﹐宜加整頓﹐以求實濟。自沈葆楨創設福建船政﹐原欲開拓風气﹐以圖遠大。惟一鐵一木﹐皆取材於外洋﹐每造一船﹐計值實昂於外購。查近來商船多用鐵殼價旣不昂﹐且能經久﹐其船內修造﹐盡可搭用中國木料﹐爲價尢廉。近來船廠承辦監工之人﹐多力持必用外洋油木之議﹐查從前美國造船﹐不如英國船價之廉﹐美商多赴英廠購造﹐美國執政者﹐嚴定限制﹐簡明價值﹐仍令由本國造船﹐惟恐制船之學中絕﹐其用意甚遠﹐正與我中國今日之勢相合﹐應請旨敕下船政大臣﹐開臺灣之鐵礦﹐采堅實之木料﹐考工匠之技能﹐以定賞罰﹐較船價之廉昂﹐以爲推廣。某船宜行某處﹐某船宜用某炮﹐詳細考核﹐刊定章程﹐泐爲成法﹐不獨專造兵船﹐卽商人亦可羣來取購﹐並以廣制船之學﹐日進有功﹐不至半途中輟。其上海機器局﹐每年需費五六十萬﹐自開局以來﹐承辧監造者每不得人﹐至今所造槍炮﹐率多不適於用。南北洋互相推諉﹐不肯嚴自釐剔﹐以致敷衍成風﹐匪特虛糜經費﹐且爲外洋所誚﹐應請旨敕下南北洋大臣會議﹐認眞整頓﹐或照福建船政章程﹐特派大員督辦﹐以專責成而期盡善﹐庶幾可睹實效。

一﹑請籌購大批槍炮﹐以節經費而免欺蒙。中國自開制造局以來﹐槍炮固未精利﹐計值轉倍於外洋﹐各省每當臨事﹐輒倉皇分購價值驟昂於平時﹐加之輕手中飽﹐委員侵蝕﹐所費增倍﹐而所購絕無良器。查英法各國官廠﹐向來不自制槍﹐皆取購於民廠﹐送由官廠驗收﹐其不能中式者﹐盡數剔還。此等棄槍﹐外國不能出售﹐皆運至中國求銷。各省采辦﹐徒慕其名﹐未考其實﹐莫辧優劣﹐甘受欺蒙﹐一省之浪費無多﹐總計則爲數甚巨﹐應請旨敕下總理衙門﹐會同北洋大臣李鴻章﹐籌款四五百萬兩﹐專派熟悉洋務精通槍炮之員﹐赴西洋各廠﹐訂購後門槍十萬桿﹐一尺徑口以外大炮數十尊﹐一尺徑口以內炮﹐並拖炮數百尊﹐槍炮分三年解淸﹐價值亦分三年淸給﹐一面分敕各省﹐分年籌措款項﹐繳價領用﹐外洋槍炮﹐零購則昂﹐躉購則廉。如新到黎意槍﹐零購每桿需銀十四兩﹐多購可減至七折﹐炮亦如之。是槍炮價值總計至四五百萬兩﹐躉買已省銀一百餘萬﹐且可在該廠逐細驗收﹐不致受其棄槍﹐旣輕經費﹐又得利器﹐亦可稍振聲勢﹐實爲目前之急務。

一﹑稽查軍械﹐整頓礦務﹐宜特設軍器局﹐切實經理﹐以專責成。查各省歷購槍炮﹐爲數已多﹐前門後門﹐新舊不一﹐日久半成廢器﹐除沿海各省外﹐其餘風气未開﹐習用刀矛者﹐仍指不勝屈。查外洋於簡器一事﹐一國所用之軍械﹐皆系飭歸一律﹐以示專一而便訓練﹐必遇有應行更換之時﹐亦必舉國商謀﹐全行攺易。故其用器也精而不雜﹐今購器旣亟﹐簡器尢不可緩﹐應請旨於天津或金陵﹑上海特設軍器局﹐敕下各省督撫﹐將歷年所購槍炮數目﹐開單呈明﹐並咨報軍器局﹐見存多少﹐朽壞多少﹐以後卽以此項舊槍﹐專備操練。新購之槍﹐由軍器局另設軍械所收儲﹐以備有事領用。惟洋槍最忌雨水黴濕﹐不善收檢﹐一經上銹﹐卽爲棄物。凡存軍械之處﹐房屋必須髙敞﹐分門別類﹐某槍用某子﹐某炮用某彈﹐某項水雷﹐某項火藥﹐分存某處﹐編立號籍﹐秩然不紊﹐遇有支發﹐取之不亂﹐卽新槍每年須查看兩次﹐拆機擦油﹐以免上銹。至制造爲自彊之基﹐礦務又爲制造之基﹐近來各商集股開礦﹐半爲市儈所累﹐非礦之累商﹐而實人之誤礦也。以後應由軍器局延訪著名礦師﹐切實講求﹐或先籌公款﹐試開一二處以爲之倡﹐俟有把握﹐再令集股﹐仍歸商人辦理。蓋官辦每難於持久﹐不能不歸之於商﹐商辦每難於圖始﹐不能不因勢而導。外洋時以煤盡爲憂﹐中國到處皆煤﹐五金尢多﹐不爲采取。棄此自有之良材﹐誠爲可惜。

一﹑新募勇隊宜加裁並﹐參用練軍﹐以節餉需。查各省每當臨事﹐紛紛募勇﹐此輩烏合之眾﹐未經訓練﹐剿內寇且未敢恃﹐焉能用禦彊敵﹖其沿海見有之防軍﹐訓練精純者固亦有之﹐其餘或得其皮毛﹐或不知訓練﹐仍用刀矛﹐拘執舊法﹐牢不可破﹐亟須嚴限時日﹐務使餉項器械兵衣操練口令﹐皆歸一律﹐刊立軍制﹐發行各省﹐新募之勇﹐一俟越事定後﹐漸可酌量裁並﹐久練之軍﹐亦須整頓。勇以十年爲期﹐連環具保﹐不準私逃﹐計每勇每月餉銀三兩六錢﹐每月扣存一兩﹐十年可積存銀一百二十兩﹐以爲遣撤之資﹐庶不致流而爲匪﹐且逃去一勇﹐卽失去一槍﹐若攜利器結伴爲盜﹐更爲地方之害﹐設使歸有所蓄﹐亦見朝廷愛惜士卒之至意。綠營本爲無用之兵﹐見各省皆有練軍﹐章程與勇無異﹐卽可推廣辦理﹐試以一省綠營而論﹐多者多練﹐少者少練﹐度餉項之盈虛﹐定兵數之多寡﹐務期五年全數練齊﹐更疊互換﹐周而復始﹐無論戰馬守兵﹔凡調練者﹐除坐餉外﹐酌加口糧﹐與勇餉相等﹐其未入練者﹐照舊去畱無患。自古有彊將無弱兵﹐故外洋有撤兵養將之法﹔如臨事募勇﹐旋募旋撤﹐始入募者半系有業農民﹐入營之後﹐漸習懶惰﹐一旦遣散﹐勢不能復事耕作﹐不爲盜賊﹐卽爲遊民。是以議者每有攺勇爲兵之策﹐其實綠營之獘﹐由於習气太深﹐但能嚴裁煙病老弱之徒﹐認眞訓練﹐多一可用之兵﹐卽少一外募之勇﹐數年之後﹐無用皆歸有用﹐惟在統將得人耳。

一﹑嚴定賞罰﹐以求將材。兵可以百年不戰﹐不可以一日無備。防營久無戰事﹐敍保格於成例﹐將領無登進之路﹐人材何由而出﹐如沿海沿邊﹐似須酌量變通。查地方州縣﹐尙有三年考績﹐曁特疏密保之例﹐海運河工﹐亦邀獎勵﹐沿海水路﹐將升兵勇﹐以及邊省駐防﹐冒風濤而受煙瘴﹐違律之罰﹐旣不能不重﹐若不明定賞格﹐何以拔人材而勵士气﹐惟軍營習气﹐一邀朝廷寬大之恩﹐卽有濫保越保之獘﹐亦不能不示愼重﹐似宜嚴定章程﹐沿海沿邊﹐某省勇隊若干﹐練軍若干﹐自統將至於弁兵﹐以及幫辦文員﹐何年成軍﹐何年到營﹐令分別詳細造冊﹐送部備案。所有此項常川駐防﹐以及遊擊之師﹐平時操練口令陣法﹐惟以打槍靶準頭定賞罰﹐一年內本軍統領考較兩次﹐如中五槍四傖三槍者﹐皆由統領注冊﹐先考營哨﹐次考兵勇﹐期以三年請保一次﹐擇其紀律技藝宿優者列保﹐按每營酌保八十人﹐其在腹地駐防之軍﹐操練有效﹐祇許保四十人﹐如有督操認眞﹐口令明白﹐熟悉洋務﹐約束嚴明之將領﹐準由該管督撫專折奏保其營哨官﹐或由該統將聲明咨請越保一級﹐其餘皆不許越級請保。如有不在冊內﹐一槪不準列入﹐以杜冒濫。如將領兵弁有更換者﹐亦應隨時由該統將咨請督撫﹐於年終匯案咨部查核﹐如有嗜好多端﹐操練不力之將領﹐亦隨時參革。

一﹑請設局譯刻泰西各書﹐引掖後進﹐以廣人材。自海上多事以來﹐朝廷屢下徵才之詔﹐每有熟悉洋務而昧於軍務﹐或有熟於軍務而不嫻於洋務﹐二者不能兼得﹐甚有迂拘之士﹐不肯畱心時事﹐鄙洋務爲不屑論﹐是皆少見多怪﹐尙未知西學之所以然也。查外洋於中國有用諸書﹐半皆取而譯行海外﹐其西國兵農食貨格致制造測量諸書﹐日新月異﹐凡有關於今日之用者甚多﹐我中國尙未譯有成書﹐間或有翻刻一二種﹐亦皆取擇不精﹐夫禦侮貴在得情﹐而致用尢期博覽﹐不究其治軍交鄰之要政﹐何以致其情﹔不研其造器習術之本原﹐何以致於用。伏見康熙年間﹐我聖祖仁皇帝於算學一事﹐因欽天監官與西人互相辧論﹐特垂聖制﹐合中西之法﹐泐爲成書﹐一時羣材蔚起﹐象數之學﹐超越前古﹔仰見聖人有作﹐萬世利賴﹐應請旨敕下總理衙門﹐並北洋大臣李鴻章﹐或在京師﹐或於天津﹐延訪中外精於西學者﹐將所有外洋書籍有關實用者﹐先行譯刻﹐分散各省﹐務得人人講求考究﹐家諭戶曉﹐庶人材可以輩出﹐以後或於鄕會場中﹐列入策論﹐使爲進身之階﹐則人思奮興﹐學者多﹐斯疑阻自少﹐非祇力開風气﹐實可廣造人材。

以上十條﹐謹就臣聞見所及﹐據實敬陳﹐伏候裁擇。

遵籌戰備情形疏﹝附陳校對法約並無舛訛片﹞﹝光緒十年﹞李鴻章

前大學士﹑署直隸總督兼署北洋通商大臣﹑一等肅毅伯臣李鴻章跪奏﹐爲遵旨力籌戰備﹐詳陳防務情形﹐仰祈聖鑑事。

竊準軍機大臣密寄﹐閏五月初九日奉上諭﹐天津山海關一帶﹐沿海地段綿長﹐豫備當已嚴密﹐炮臺共若干處﹐著查明詳確情形等因。欽此。仰見聖明思患豫防﹐綢繆牖戶﹐指示詳切﹐感悚莫名。伏查天津至山海關一帶﹐沿海地段綿長﹐港■﹝氵義﹞紛歧﹐斷無處處設防之理﹐惟當於敵舟可以深入登岸處所﹐扼要守險﹐以杜竄越﹐守口之營兵﹐數不必甚多﹐但以堅守炮臺爲主﹐並分布水雷旱雷﹐制其衝突﹐其後路接應之師﹐須有大隊以備遊擊﹐庶臨事聲援稍壯﹐而前敵軍心益固。臣歷年布置防務﹐率本此意以爲設施。直境敵舟可以深入者﹐曰大沽口﹑北塘口爲最要。大沽口南岸大炮臺四座﹐周圍小炮臺四十座﹐記名提督大沽協副將羅榮光﹐統協標練兵一千八百人守之﹐親兵炮隊一營爲接應﹔北岸大炮臺二座﹐平炮臺六座﹐記名總兵劉祺﹐統直字兩營守之﹐副將史濟源帶保定練軍一營爲接應﹔另有水雷營﹐專管布設水雷電綫等事﹐並令提督丁汝昌﹐調派鎭中﹑鎭東﹑鎭西﹑鎭北四炮船﹐收入海口﹐與炮臺相依護。又令前敵營務處記名提督吳殿元駐沽﹐聯絡將領﹐妥籌戰守。月前檄飭提督周盛傳﹐督所部挑築長墻重濠十八里﹐由該營直達大沽﹐以便有警星馳速援。北塘口南岸炮臺二座﹐平臺七座﹐北岸炮臺一座﹐平臺三座﹐署廣西提督唐仁廉統仁字義勝各一營﹐通永練軍三營﹐分駐扼守﹔另募專管水雷哨隊﹐並調鎭南鎭邊兩炮船﹐收入海口﹐與炮臺相依護。直隸提督李長樂﹐統武毅馬步四營﹐提標練軍馬步二營﹐駐蘆臺爲後應。由北塘東北至灤州﹑樂亭﹑昌黎一帶﹐曰淸河口﹐曰老米溝﹐曰甜水溝﹐曰蒲河口﹐皆有淤沙數十里攔港﹐潮長不過數尺﹐潮涸僅通民舟﹐輪船斷不得近﹐吳大澄分撥所部親軍炮隊一營﹐步隊一營﹐駐樂亭之黑坨﹐副將劉超佩統鞏字三營﹐駐樂亭甘艸坨一帶﹐往來巡哨﹐以防乘小舟登岸。昌黎之東曰洋河口﹐水勢較深﹐輪船可泊十餘里外﹐吳大澄派候補直隸州戴宗騫﹐統綏字馬步四營﹐分駐扼守。又東則山海關最爲險要﹐臣先已派正定鎭總兵葉志超﹐統正定練軍馬步四營﹐在寧海城老龍頭﹐堅築炮臺。惟該處老水貼岸﹐兵輪可泊近處﹐慮難受巨炮叢擊﹐兵力尢單﹐前派前甘肅提督曹克忠﹐馳往查勘﹐必須添隊合紮。該提督願告奮勇﹐統帶津勝六營﹐前往分屯關內外威遠城﹑崔家臺﹑大灣﹑馬家店﹑靑石溝等處﹐與葉志超互相掎角應援﹐該提鎭老於戎事﹐訓練調度﹐均甚周詳﹐緩急可恃。至大沽後路所築新城﹐則有大名鎭總兵徐道奎﹐統大名練軍二營﹐炮隊兩哨﹐與葛沽營守備張曙徳練軍一營駐守﹐北塘之後路軍糧城﹐則有記名總兵徐邦道馬隊二營扼守﹐天津則有記名總兵黃金志統護衛一營﹐練軍四營三哨﹐都司王得勝帶親兵炮隊一營﹐由臣居中控制﹔而有專備各路接剿者﹐則有湖南提督周盛傳﹐統勝軍槍隊十一營﹐馬隊五營﹐分駐小站馬廠一帶﹔記名提督劉盛休﹐統銘軍槍隊十營﹐馬隊一營﹐駐紮興濟鎭﹐總視海口何處警急﹐調赴馳援﹐專爲遊擊之師。此沿海各處分紮地方﹐及兵勇營數﹐布置防務之詳細情形也。各軍所用槍炮﹐多系後膛新式﹐平日督飭將弁﹐認眞操練打靶布陣﹐原備有事時戰守之用﹐此次法人以兵艦倉卒北來﹐意圖要挾﹐度不過遊歷海上﹐虛張聲勢﹐其大船喫水深者﹐不能進大沽北塘各口。若欲登岸深入內地﹐決非兩三萬步隊﹐不能得手﹐該國遠在數萬里外﹐調兵須上下集議﹐必數月乃能來華﹐見在越南境內法兵及土兵﹐聞只一萬數千人﹐勢不能全數移調﹐卽使聯■﹝舟宗﹞而至﹐水陸並進﹐臣等兵力𨿽非甚厚﹐但冀餉需無缺﹐當可設法鏖戰﹐爲京畿捍衛要衝﹐臣惟隨時察酌機宜﹐明定賞罰﹐俾將士咸知奮勉﹐共伸同讎敵愾之忱﹐以紓宸廑於萬一。所有力籌戰備情形﹐謹會同會辦北洋事宜通政使臣吳大澄﹐繕折由驛六百里覆陳﹐伏乞聖鑑。再奉五月初十日密諭﹐前因福祿諾臨行巡邊之言﹐李鴻章並未奏聞﹐亦未告知總理衙門﹐業經降旨申飭﹐見在法使卽以此爲口實﹐並以簡明條約﹐法文與漢文不符﹐藉詞嘗試﹐無理取鬧﹐皆由李鴻章辦理含混所致﹐著責成竭力籌備爲自贖之地等因。欽此。伏讀之下﹐惶悚萬分﹐查福祿諾臨行時﹐忽以限期退兵之語相要挾﹐臣當卽正言駁斥。仍飛函密告雲貴督臣岑毓英﹐廣西撫臣潘鼎新﹐相度機宜﹐酌量進止﹐隨時奏明﹐請旨辦理。緣臣系議約之人﹐與關外相距過遠﹐軍情地勢﹐究以調紮何處爲宜﹐非敢遙度﹐其時適因所議簡約﹐𨿽蒙聖明曲諒﹐而都人士嘖有煩言﹐若聞福酋又請限期退兵﹐必更嘩噪﹐徒惑眾聽。臣又明知事難照行﹐而約款未可遽背﹐欲令岑毓英﹑潘鼎新﹐查照調回邊界約文﹐自行斟酌委辦﹐實具委曲求全之苦衷。因未敢遽以上聞﹐致幹聖怒﹐亦未立卽告知總理衙門﹐疏忽之咎﹐誠所難辭。迨潘鼎新以電報請示﹐臣卽飛告總署﹐屬其請旨定奪﹐昨又將當日面駁情節﹐詳細函達總署﹐法使卽藉爲口實﹐而臣並無允卽調回之詞﹐可以互證共質﹐實無絲毫含混。至謂條約﹐法文與漢文不符﹐似系旁觀挑釁之論﹐臣本不識洋文﹐稅務司徳璀琳﹐道員馬建忠﹐素精法文﹐皆欲成此事﹐臣原令該員與領事法蘭亭等﹐再三校對﹐據稱並無舛訛﹐自來各國定約﹐必聲明以洋文爲正﹐非獨此次法約爲然﹐而嗣後彼此辧論﹐又往復以漢文不符﹐兩相齲齕﹐此總理衙門與臣等所歷辦而深知者﹐誠如聖訓﹐無理取鬧﹐不過臨時多一辧駁﹐究其大旨﹐亦無甚出入也。惟是此次越境觀音橋接仗獲勝之後﹐法人藉詞要索﹐所欲甚奢﹐殊難甘心就範﹐臣斷不敢狃於和議﹐辦防疏懈﹐而還顧大局﹐恐竟無收束之法﹐殷憂彌切﹐負疚更深﹐謹附片據實瀝陳﹐伏乞聖鑑。

法人要挾太甚請嚴行拒絕疏﹝附陳赫徳猝猾不可委辦要件片﹞

﹝光緒十年﹞周徳潤

經筵講官﹑內閣學士兼禮部侍郎銜臣周徳潤跪奏﹐爲法人要挾太甚﹐請旨嚴行拒絕﹐以揚我武而杜狡謀﹐恭折仰祈聖鑑事。

竊法越之事。朝廷隱忍許和﹐亦欲計出萬全﹐暫屈一時﹐求伸異日耳。故藩封可棄﹐猶謂非域中也﹔邊界可分﹐猶謂非腹地也﹔商可通而兵可撤﹐猶謂守約而非背約也。於五款之外﹐作無厭之要求﹐仍欲遷就以保和局﹐何以爲國乎﹖臣謹擇緊要八條﹐爲皇太后﹑爲皇上敬陳之。

一﹑賠費斷不可償。法索二百五十兆佛郎﹐合中銀三千五百餘萬兩﹐唐宋歲幣﹐貽羞史冊﹐有如是之累累乎﹖此等狂吠﹐何足與爭﹖然有權宜之說﹐謂不議賠而議卹﹐夫賠百而卹十﹐數且不貲﹐財者國家養命之源﹐財匱而國亦危﹐況我爲法辱﹐諸國將疊起而辱我﹐何以堪乎﹖似宜直告之曰﹕索費卽不議約﹐庶不爲法所愚也。

一﹑小挫斷不可餒。法人孤軍深入﹐兵家所忌﹐我逸彼勞﹐我主彼客﹐縱有小挫﹐無關全局。道光舟山之役﹐咸豐大沽之役﹐皆師潰而卽講和﹐坐失機宜﹐前車可鑑﹐務期矢志不移﹐不以小勝喜﹐不以小敗憂﹐必盡翦羣凶而後已﹐則有志竟成矣。

一﹑下詔書以激忠憤。自文宗顯皇帝巡幸木蘭﹐百姓與外人爲仇﹐二十餘年矣﹐𨿽屢以嚴法相繩﹐而殺外人焚教堂者﹐絡繹不絕﹐其不共戴天之恨﹐藏之愈久﹐則發之愈毒﹐惜未奉君父一言以泄其憤耳。今將法人之罪﹐明諭寰中﹐則忠臣義士﹐不煩號召﹐必羣起與法爲難矣。

一﹑懸重賞以勵人心。閩﹑廣之民﹐獷悍成風﹐械鬥則爭赴敵﹐頂凶則視死如歸﹐況應募爲兵者乎﹖計法人入寇﹐多不過三千人﹐重賞之下﹐必有勇夫。今下一令曰﹐焚一兵輪者賞萬金﹐擒一酋虜者千金﹐斬一法兵者五百金﹐出賞貲三十萬金﹐法人無遺種矣。夫法人入華﹐勢不能閉關不出﹐無論軍民皆以法兵爲奇貨﹐偶一舉足﹐鋒刃隨之﹐有不聞風夜遁耶﹖

一﹑封海口以杜陰謀。中法見未失和﹐兵處處可入﹐忽然開炮﹐何以禦之﹖勢不如封禁海口﹐沈舟絙筏﹐下樁疊石﹐預斷入口之途﹐似覺稍有防範。矧封每口必停商務﹐各國恐以兵受累﹐必出爲調停。此一舉兩得者也。

一﹑誘登岸以便邀擊。外洋相接﹐破敵爲難﹐日久相持﹐負嵎久固。惟由船登岸之初﹐糗糧未運﹐軍火未齊﹐炮臺未築﹐及其不定而攻﹐事半功倍﹐至林木叢雜﹐碉堡縱橫﹐我兵出沒無常﹐尢能因利乘便﹐法人竄擾平原﹐惟有處處荊棘耳。

一﹑伏內港以燒敵船。船在海面其勢分﹐難以計破﹐入港其勢合﹐易於火攻﹐蓋路狹旣難於退避﹐水淺尢阻於前行﹐火箭噴筒﹐乘風下手﹐𨿽有智勇﹐亦無所施﹐所謂以奇爲正者也。

一﹑攻北圻以牽敵勢。我撤兵守約﹐法索款背約﹐法之無禮﹐諸夷共知﹐然兵可撤亦可進﹐粵兵向北寧﹐則瓊州之謀必解﹐滇兵攻山西﹐則臺灣之患自消。此圍魏救韓之策﹐攻其所必救耳。

凡事當權其輕重﹐謹守五款之中﹐何必妄思攺轍﹐苛求五款之外﹐豈能忍辱相從﹐事處萬難決計。臣謹獻一得之愚﹐伏乞聖鑑。

再﹐李鴻章與法立約﹐於撤兵一款﹐約內曰調回邊界﹐函內曰仍紮原處﹐顯然兩歧。至福祿諾臨行所請三事﹐𨿽未許允﹐並不奏聞﹐竟致橫生枝節﹐貽誤自不待言﹐欲調停此事﹐終當責成李鴻章一手經理。昨據總稅務司赫徳電稱﹐法欲江南總督爲全權大臣﹐往滬詳議﹐夫不請李鴻章而請曾國荃﹐是易人也。不至津而至滬﹐是易地也。易人易地﹐則必易約﹐捨舊圖新﹐豈獨索償要挾﹐何所不至。且海防喫緊﹐重臣驟離省會﹐亦非計出萬全﹐此中操縱之宜﹐聖心自有權衡﹐非臣下所敢竊擬。惟前次赫徳來署﹐臣察其人甚狡猾﹐語多哃喝﹐斷不可委辦要件。謹就管見所及﹐附片具陳﹐伏乞聖鑑。

敬攄管見疏﹝附密陳管見片﹞﹝光緒十年﹞洪良品

兵科給事中臣洪良品跪奏﹐爲敵情叵測﹐和約尙未定議﹐防營不可驟撤﹐敬攄管見﹐恭折仰祈聖鑑事。

竊臣伏讀本月二十四日上諭﹐據李鴻章與福祿諾於四月間﹐議定簡明條約﹐第五款聲明三月後將所定各節詳細會議﹐見在已將屆期﹐所有第二款北圻各防營﹐調回各邊疆一節﹐應卽如約照行﹐著岑毓英﹑潘鼎新將保勝諒山各處防營﹐撤回滇粵各關駐紮﹐並於一月內全數撤竣﹐以昭大信。欽此。臣維交鄰之道﹐固宜先示以信﹐而審敵之機﹐亦宜愼防其詐。四月間法人旣遞照會求和﹐議約有期矣﹐乃忽有攻逼諒山之舉﹐賴我軍力戰﹐始得退走﹐可知彼特陽假乞和之名﹐陰收奪地之利﹐我軍一撤﹐彼必奪踞諒山各處﹐俟議約時再肆邀求﹐我若不從﹐而前所踞守之地﹐已不可復得矣。是法人力所能取者﹐旣以兵攻之﹐力所不能取者﹐又以計賺之﹐此乃秦人之所以愚六國者﹐柰何墮其狡謀哉。今巽命已申﹐勢難反汗﹐惟有密飭岑毓英﹑潘鼎新托以道遠信遲﹐陰緩其期﹐專俟和局之成否﹐以定行止。一面速催李鴻章集與議諸臣﹐傳該國早定和約﹐如和不成﹐尙可議戰。不至爲其所欺。況聞其所議新約﹐意存蒙混﹐不知李鴻章何以率意議行。如有一條云﹕中國南界越南北圻﹐法人爲之保護﹐不許他國侵占﹐彼旣欲與中國連和﹐理應指一實在地方退出﹐爲中國封貢地步﹐乃猶覷此一隅﹐名爲保護﹐實圖專踞﹐則所稱不失中國臉面者﹐乃紙上空文﹐曷貴有此和局哉﹖又一條云﹕不議兵費﹐準法國在雲南境外通商﹐夫兵費無名﹐何以出口﹐不過藉此爲求通商計耳。通商何必在雲南境外﹐爲將來求分礦利計耳。況所稱雲南境外者﹐爲雲南全省境外乎﹖抑在雲南府一府境外乎﹖含混其詞﹐殊未分析。昔燕云之役﹐宋金以地界不明﹐卒啟邊釁﹐可爲前鑑﹐而臣更有請者﹐彼議和約必首以劉義爲辭﹐彼與劉義戰不勝﹐招降劉義又不從﹐旣奪越南﹐恐劉義之謀匡復﹐乃乞和中國﹐思假其力以制之﹐蓋懼劉義與中國互相掎角﹐而力不能支也。我正宜預籌一安置劉義之法﹐或割越南北圻之地﹐或就劉義屯踞之地﹐卽用劉義鎭守﹐爲我藩籬﹐以杜後日邊患。彼旣托講和之名﹐曰保護﹐曰通商﹐曰封貢﹐豈區區者而不令中國爲政﹐又曷貴有此和局哉﹖以上數端﹐諒皆會議諸臣所慮及﹐乃李鴻章只圖遷就於目前﹐不顧貽憂於後日﹐議和未就﹐遽請撤兵﹐設兵撤而和約有不可從﹐諒山爲所謀踞﹐李鴻章將何以仰對朝廷﹐萬一該國必以先撤兵後講約爲詞﹐請將臣所慮數條﹐敕下李鴻章曁會議諸臣﹐先與該國預爲剖析﹐俟其就我範圍﹐再爲撤兵不遲。昔唐徳宗之和吐蕃﹐戒將士盟所撤備﹐卒致梨樹之變﹐爲千古笑。自古敵情詭詐﹐往往如是﹐不可不防也。臣備位兵垣﹐職司諫諍﹐當此大局利害攸關﹐管見所及﹐不敢不以入告﹐是否有當﹐請卽敕議施行﹐伏乞聖鑑。

再﹐臣前閱福祿諾信函﹐詭謀妄語﹐臣以爲有識處此﹐必如宋臣範仲淹焚元昊書辭之例矣。乃李鴻章徒信其空言哃喝﹐而未及揣其乞和本心﹐臣就管見所及﹐敬爲皇太后﹑皇上陳之。法國萬里行師﹐其兵餉由借國債而來﹐若與我久戰﹐則力不能支﹐帑無所出﹐必生內變之憂。其不能不與我和者一也。法人奪踞越南﹐越人之心未服﹐又有劉義與之力持﹐屢爲所敗﹐今中國苟合力同仇﹐法人一戰不勝﹐越人必乘機而起﹐彼則三面受敵﹐何以圖終﹐其不能不與我和者二也。彼所挾以恐喝者﹐擾我各省海疆及天津耳。海疆皆各國通商口岸﹐法人苟擾其貿易﹐必觸眾怒﹐索償資本﹐聞前爭紅海﹐已與他國構怨﹐則勢孤力弱制之何難﹐天津久宿重兵﹐講求洋戰﹐不比道光時之不習火器﹐咸豐時之尙有內憂﹐彼欲孤軍深入﹐亦有戒心﹐其不能不與我和者三也。有此三端﹐乃乘新勝之後﹐投畏事之臣﹐怵以大言﹐騁其詭計﹐是彼眞一紙賢於十萬師矣。夫制夷之道﹐在審夷情以定和戰﹐方不爲其所欺﹐請敕會議諸臣力籌﹐萬勿稍遷就﹐以致啟侮他國﹐貽患將來﹐臣愚昧之見﹐未識當否﹐爲此附片密陳﹐伏乞聖鑑。

法人撲犯營疊迎擊獲勝疏﹝光緒十年﹞潘鼎新

頭品頂戴廣西巡撫臣潘鼎新跪奏﹐爲法人違約逞彊﹐撲犯營壘﹐經官軍連日迎擊獲勝﹐恭折密陳﹐仰祈聖鑑事。

竊臣前於潯州行次﹐接準兩廣督臣張樹聲電開四月十五日奉旨﹐法人在天津講解﹐已有端倪﹐雲南﹑廣西防務﹐著岑毓英﹑潘鼎新督飭扼紮原處﹐進止機宜﹐悉候諭旨。欽此。卽分別密飭﹐一體欽遵。臣到諒山後﹐疊據探報﹐北寧添來法兵數百人﹐時以火船二三艘﹐駛至諒山﹐船頭各處﹐往來窺伺。旋又駛大火船五艘至商江﹐卽近諒山之舊府﹐載法兵及麻邪約五六千號﹐驅教民數千人﹐被以法人衣冠﹐令爲前導﹐蔓延郎甲屯牙一帶。臣嚴飭各軍謹守營地﹐加意防範﹐固不可藐敵玩視﹐亦不可生事幸功﹐不意法人役越南民夫數千人﹐由郎甲一帶﹐修砌大路﹐並沿途蓋造房屋﹐愈逼愈近。臣猶以穩紮穩守﹐傳示各軍﹐及至五月杪正與各統領籌商機宜﹐適接準督臣電信﹐五月二十五日奉旨﹐據李鴻章照錄潘鼎新電報﹐法兵來至屯梅谷松以外﹐防守戒嚴等語。著潘鼎新嚴飭各營﹐仍紮原處﹐不準稍退示弱﹐亦不必先機接仗。倘法兵竟來撲犯﹐則釁自彼開﹐惟速與決戰﹐力遏凶鋒。欽此。跪誦之下﹐仰見聖明於寬示柔懷之中﹐仍遇不可干犯之意。臣與諸將領得所稟承﹐不勝欣幸。當卽恭錄轉行各營﹐無不人思自奮。閏五月初一日﹐法以大股匪黨越靑花江﹐直犯觀音橋營邊﹐聲言越南是彼地界﹐見往巡視諒山﹐請大官面議﹐已革提督萬春暄﹐卽出與理論﹐責以款議旣成﹐何得復生枝節。法直答以和與不和﹐三日內定要諒山﹐語畢卽開炮撲營﹐我軍先已倚橋橫築長城﹐至是乃憑墻迎擊﹐勇气百倍。臣於聞警後﹐卽由文淵州督飭方友生二營﹐前往接應﹐王徳榜﹑方長華亦各派弁相地﹐安設地雷炸炮﹐並撥勇員送子藥米糧﹐以壯士气。法人連撲數次﹐皆被我勇擊回﹐至晚收隊﹐互有傷亡。初二日﹐法人復分路來攻﹐我軍新派正新副新左奮勇副四營﹐分路接戰﹐軍中左軍中右軍中三營﹐於扼守長城之外﹐各派五隊﹐分路圍攻。左軍﹑左營及綏南各營﹐各挑奮勇﹐繞小路接殺﹐俟法隊攻撲前進﹐槍炮對施﹐各勇卽分路繞出﹐奮勇直前。又以大隊衝殺其後﹐敵勢不支﹐拚命奔潰﹐炮斃一畫﹑二畫﹑三畫﹑四畫頭目各一名﹐並匪黨千餘﹐奪獲軍械騾馬無數。我軍亦於申刻收隊﹐查點傷亡共三百餘人﹐法人揚言﹐將以四路襲撲諒山﹐譎詐之性﹐剽悍之行﹐實難保其不分道圖犯。臣見飭各軍晝夜警備﹐切不可稍涉松懈﹐致爲所乘。桂軍將士﹐深以北寧之役爲恥﹐此次經萬春暄﹑黃玉賢﹑王洪順親冒矢石﹐統將身臨前敵﹐各勇自能並力用命﹐見法兵退至屯牙一帶﹐距我營三十餘里﹐惟時方盛暑﹐水土惡劣﹐瘴气甚重﹐有全隊病而不舉火者﹐有一營僅食一粥者﹐屯梅谷松﹐皆在諒山百數十里以外﹐其地偏僻荒涼﹐大軍久駐﹐米糧早已無可采買﹐艽封﹑憑祥各處﹐亦所購無多﹐專恃龍州後路﹐節節運送﹐而道路遙遠﹐舟車不通﹐人力轉輸﹐難資接濟。槍炮子藥笨重之物﹐運解尢覺維艱﹐疊據各統將稟報前來﹐邊務艱難﹐士卒甘苦。臣不敢不據實上聞。先事固不尙鋪張﹐臨事斷不存畏葸﹐惟有督飭各將領委員﹐殫竭駑鈍﹐勉力經營﹐以遏凶鋒而作士气﹔所有法兵撲犯營壘﹐經官軍擊退﹐疊獲大勝各緣由﹐理合恭折由驛密陳﹐伏乞聖鑑。

條陳管見疏﹝光緒十年﹞秦鍾簡

刑科掌印給事中臣秦鍾簡跪奏﹐爲事機緊迫﹐聖志尢宜堅定﹐謹條陳管見﹐恭折仰祈聖鑑事。

竊聞法船多聚福建五虎門﹐並無守禦﹐敵船直泊馬尾﹐不允償款﹐立將船局轟毀﹐誠恐眾情驚駭﹐眾論紛歧﹐卽聖意亦不能不有所搖奪。故將敵之不足畏﹐與我之急當備者﹐爲皇太后﹑皇上陳之。

一曰審敵情。法人犯邊﹐非據地﹐卽分攻。臣以爲皆屬虛聲﹐而非彼所能也。卽以馬尾言之﹐彼以巨炮轟船局﹐我固有損﹐彼亦無益。據此殘破之片土﹐有何意味﹖我若以兵船塞五虎門﹐彼能入﹐不能出。當今其只船不返﹐卽我之兵力弗逮﹐彼亦將自退。何也﹖馬尾僅一窮山孤嶼﹐無所得食故也。臣料其必以一轟爲驚我之地。不爲所動﹐自當廢然返耳。其餘沿海諸境﹐如上海﹐如粵東﹐如煙臺﹐如大沽﹐或久爲泰西通商﹐或我有重兵固守﹐𨿽欲據之﹐烏得而據之。其並非口岸者﹐如瓊州則水土惡劣﹐出產甚少﹔如舟山定海﹐則彈丸之地﹐並非要害﹐又何損於我﹖惟臺灣地頗膏腴﹐而南有鹿耳門之膠淺﹐彼不易入﹐北之基隆﹐登岸𨿽易﹐而陸戰非其所長。且捨舟登陸﹐深入重地﹐而兵船不能相應﹐彼必不爲。故臣曰據地非其所能也。然則分攻之策﹐可多方以誤我﹐最爲得計。顧法人與倭寇異。昔之倭寇﹐志在擄掠﹐隨在登岸﹐皆可獲利。今之法人﹐志在要盟﹐非得我至重之地﹐卽不足以要我。彼若分攻散地﹐直是虛張聲勢﹐若分攻重地﹐彼又無此兵力。故臣曰分攻亦非彼所能也。不特此也﹐法人最貧﹐其用兵全恃國債﹐而肯借債者﹐皆求重息﹐我惟以不償二字﹐始終握定﹐則聽其分攻﹐聽其據地﹐總之不予一錢﹐則彼終無利﹐無利則𨿽肯借債﹐不及一年﹐情見勢絀﹐必將稽顙求成矣。若我國早已設防﹐經費業有定數﹐不戰亦所減無幾﹐戰亦所增無幾﹐則固已操勝算矣。

一曰辟邪論。自來言和而爲眾所詆斥者﹐莫如秦檜。如秦檜無處不有﹐無時不有﹐而且十人之中必居六七﹐誤在髙宗信之耳。請舉一二事以明之。譬如唐時蔡州之役﹐眾論紛呶﹐任一裴度而蔡州平﹔回紇之役﹐眾論紛呶﹐任一李徳裕而回紇平。彼紛呶者﹐皆秦檜也。夫蔡州片土﹐回紇殘寇﹐而眾論猶如彼﹐況當彊敵乎﹖今之所當﹐亦固彊敵﹐兵釁未開﹐業已羣懷疑惑﹐特因畏罪﹐未敢肆其邪說耳。兵釁一開﹐或地方有所殘毀﹐若輩欣欣得計﹐必且撫手而笑曰﹕如何﹐我固知其必敗矣。此輩喪心無恥之徒﹐若使聚於要地﹐臣料其必以法人之要挾我者爲要挾﹐必以法人之哃喝我者爲哃喝﹐至爾時兵事危疑﹐恐皇太后﹑皇上偶爲所動。謂其羣情如此﹐屈意俯從﹐則事機失矣。定大疑﹐決大計﹐全在危險之際﹐惟有奮揚天威﹐滅此朝食﹐則邪論終不敢進﹐卽進亦斷然不聽﹐而惟求如裴度之謀﹐國勢可由此而振矣。如小有挫失﹐復倉皇議款﹐則後事不堪設想。臣實憂之。

一曰嚴備禦。臣前條陳時務﹐謂何璟﹑張兆棟當立予罷斥﹐謂慶裕宜卽更換﹐謂福建﹑奉天之防﹐甚爲可慮。當由陳說太繁﹐不能逐條詳悉﹐是以未蒙采擇﹐不料何璟等果形同木偶﹐毫無施設﹐馬尾等處﹐毫無準備。今宜嚴飭何璟等﹐如自馬尾以上﹐再縱敵進攻﹐無論福州能守與否﹐皆立行正法。蓋自馬尾至福州﹐地𨿽險而至近﹐若令踰險﹐則福州必不能守也。至於奉天﹐臣始終慮之﹐今請仍申前說﹐查由牛莊至盛京﹐不過二百里﹐渾河水漲﹐輪舟可直抵城外﹐卽不遇水漲﹐如登岸亦屬可危。何也﹖我所恃以援遼河者﹐旅順﹑大沽之船也。顧遼河之重﹐不及天津﹐法人如犯北洋﹐則宋慶﹑吳大澄諸軍﹐必一意專顧沽口。旅順數船﹐自顧不暇﹐必不敢輕動﹐而遼河空虛﹐卽彼不牽制我﹐而自然牽制矣。牛莊一路﹐誰爲抵禦﹐乘虛而入﹐豈不可危﹖且奉天地方﹐最爲可駭可嘆可惡者﹐莫如匪人從教﹐法人若來﹐必相勾結﹐請敕慶裕分別辦理﹐如未開釁﹐則勒令出教﹔如已開釁﹐則駢首誅之﹔至於備禦之方﹐尢宜敕令嚴密布置﹐此龍興重地﹐甚非福州比也。

以上各條﹐臣因驟聞傳說﹐倉卒定稿﹐未能詳盡﹐如有一得之愚﹐伏望采納﹐臣不勝屏營悚惶之至。

謹備戰守瀝陳下情疏﹝光緒十年﹞曾國荃

太子少保﹑署兩江總督﹑一等威毅伯臣曾國荃跪奏﹐爲欽遵諭旨﹐嚴申軍令﹐謹備戰守﹐二十七日續聞電音﹐理合瀝陳下情﹐恭折由驛密奏﹐仰祈聖鑑事。

竊臣光緒十年閏五月二十六早﹐接北洋大臣李鴻章轉電﹐總理衙門電報﹐二十四日奉上諭﹐法國巴使逗畱上海﹐不卽來津議約﹐並據各處電報﹐孤拔有集兵船他駛﹐占據中國地方爲質﹐索賠兵費之說等因。欽此。仰見聖朝明燭幾先﹔威震遐邇﹐莫名欽佩。臣當卽宣示諭旨﹐嚴飭水陸各將領﹐準備戰事﹐三軍士卒聞之﹐莫不沁入肝脾﹐歡騰袍澤﹐齊聲三祝﹐感頌皇仁。臣因兵輪不敷分布﹐無一船出巡閩海﹐卽守長江海口﹐船力亦單﹐而送兵赴粵之四船﹐至今未回。查吳淞口內外﹐法船已有數艦﹐安泊炮臺上下﹐情形十分緊亟。臣派陳湜﹑章合才率陸師八營﹐前往江陰爲接應吳淞之計﹐業於二十五夜亥刻馳奏在案。兩三月來﹐微臣所辦﹐皆系爲登岸力戰地步﹐卽於各統領矢志報國﹐亦祇知有戰守而未遑計其它。二十七日閱上海天津電報﹐稱奉總署電信﹐二十四日總稅務司赫徳電稱﹐法巴使擬請中國於七月十五日以前撤兵﹐又請卽電咨江督﹐本月二十七日抵滬與巴使會商等語。二十四日已奉撤兵之諭。此節勿庸再議。惟念七日爲期太促﹐趕辦不及﹐囑關道面見巴使﹐如定議在滬會商﹐卽定六月初四以前﹐由譯署奏明﹐派江督赴滬與巴使會商條約等語。臣閱信之餘﹐彌深惕勵﹐立刻覆電總署云﹕國荃祇知守土﹐應盡死守封疆之職﹐萬萬不敢與聞和議。赫徳所請江督至滬於巴使會商一層﹐臣性情戇直﹐深恐決裂事機﹐從未經手交涉事件﹐而尢不善議約。竊維聖朝因材器使﹐亦必不允外人所請指派戰將﹐與之定約﹐矧臣介冑出身﹐不過粗知軍旅﹐詎識中外因應之宜﹐卽赫徳巴使電請指派赴約會議﹐臣萬不敢自違戰守疆場之初心﹐而誤折衝樽俎之大局﹔良以決裂甚易﹐轉圜甚難。臣素安愚拙﹐鈍於言詞﹐衰年肝火極旺﹐每見無禮於國家者﹐輒欲效鷹鸇之逐鳥雀。豈可更聞狂悖之語﹖會商議約﹐實非微臣所長。再四思維﹐惟有吁懇天恩﹐俯準愚臣毋庸與議﹐以全匹夫不可奪之志。臣仍當整旅以守疆土﹐不敢隕越貽羞﹐無任感激悚惕之至。除電呈總署﹐懇請代奏外﹐所有二十七日續奉電音﹐並瀝陳下情各緣由﹐理合恭折由驛密陳﹐伏乞聖鑑。

赴滬議約請派大員會商疏﹝光緒十年﹞曾國荃

太子少保﹑署兩江總督﹑一等威毅伯臣曾國荃跪奏﹐爲遵旨赴滬議約﹐吁懇天恩﹐添派總理衙門熟悉議約及在津之大員﹐迅速至滬會商同議﹐以昭愼重﹐恭折由驛密陳﹐仰祈聖鑑事。

竊臣於光緒十年閏五月二十七日﹐接上海電信﹐稱赫徳電請總署﹐奏派江督赴滬﹐臣因愚拙不善議約﹐瀝陳下情﹐是夜亥刻馳奏在案﹐乃於二十八日巳刻﹐卽接上海轉電總理衙門電報。本日奉上諭﹐署兩江總督曾國荃﹐著作爲全權大臣﹐馳赴上海﹐與法國使臣辦理詳細條約事務。欽此。臣跪聆之餘﹐驚惶失措。伏念臣以一介書生﹐僅嫻軍旅﹐此次謬攝通商篆務﹐忽荷逾格恩綸﹐畀以全權重任﹐聞命自天﹐悚慚無地。查議約必須明白交涉事件﹐尢貴有通權達變之才﹐如臣素性庸愚﹐毫無知識﹐曷克膺玆重寄﹐今乃電掣風馳﹐遂已欽奉諭旨﹐臣何敢再陳異議。惟有不辭勞瘁﹐不避艱辛﹐遵旨赴滬﹐與法國巴使會議﹐據彼每次言詞呈電﹐請旨辦理。竊維詳細條約﹐關系重大﹐臣於中外交涉事件﹐向未究心學習。若竟貿然而行﹐實屬茫無把握。如或獨持己見﹐更恐貽誤滋多。惟有吁懇天恩﹐欽派總理衙門熟悉議約之大員﹐隨帶司員﹐抱定成案﹐相與會商辦理﹐方可以免疏虞。如重臣難以遠行﹐或卽派在津與北洋大臣會商詳約之三員﹐早日赴滬﹐並畱會辦南洋事官陳寶琛﹐久駐上海﹐俾臣得與該四員面商一切﹐然後向巴使會議﹐臣等仍隨時電奏﹐請旨定奪﹐庶幾有所遵循。頃已電請總署代奏請旨﹐恭候電覆到日﹐臣卽輪舟赴滬。如初二日接奉電旨﹐臣卽於初三日啟行。如初五六日奉到電旨﹐臣於初七八日啟行﹐斷不敢稍涉遲延。至於署內日行公事﹐循例札委江寧藩司代拆代行﹐凡遇緊要事件﹐及洋務軍務﹐仍包封送至滬上﹐由臣一手經理﹐除電致上海道邵友濂﹐徑告赫徳知照外﹐所有臣遵旨赴滬﹐吁懇天恩﹐添派總理衙門熟悉議約﹐及在津之大員﹐早日到滬﹐並畱會辦南洋事宜陳寶琛﹐久駐上海﹐相與面商會議條約﹐以昭愼重各緣由﹐理合恭折由驛密陳﹐伏乞聖鑑。

查明邊關情形疏﹝光緒十年﹞岑毓英

降二級畱任雲貴總督臣岑毓英跪奏﹐爲遵旨查明邊關形勢﹐並探聞敵情﹐添兵防備﹐恭折密陳﹐仰祈聖鑑事。

竊臣於光緒十年五月二十二日﹐曾將督飭各營﹐擇要駐紮操練﹐曁查明劉團人數﹐酌擬安置各情﹐恭折具奏在案。閏五月初三日承準軍機大臣字寄五月初八日奉上諭﹐周徳潤奏滇粵當籌善後﹐法人以保護中國邊境爲詞﹐意欲借爲甌脫﹐屯兵觀釁﹐請於分界前﹐先扼其要等因。欽此。臣正欽遵籌辦間﹐接準欽差辦理廣東防務兵部尙書臣彭玉麟鈔寄香港探稟﹐並接廣西撫臣潘鼎新鈔寄廣東電報﹐均云法人又募兵六千﹐連原在越南之法兵﹐共合四萬人﹐定於閏五月六月來攻保勝﹐必欲得劉永福而甘心。又據駐防文盤州大灘遊擊張世榮﹐及越南提督劉永福﹐稟稱法人探聞於四月下旬﹐往攻宣光﹐經黃守忠擊敗﹐生擒法人二名。嗣因法人使兵輪八艘﹐直抵宣光城外﹐黃守忠因城內受敵﹐恐難抵禦﹐於五月初八日退紮距城六十里之山龍地方駐守﹐見在法人愈聚愈眾﹐聲言將以淺水輪船直上大灘﹐攻取保勝﹐與廣東香港探報相符。臣查保勝爲滇越咽喉﹐劉永福占據多年﹐抽收貨釐﹐坐擁重資﹐心存戀棧。永福一日不離保勝﹐法人一日不能通商﹐所以必欲去之。今法人旣在天津講解畫押﹐若請朝廷將劉永福善爲安置﹐自可不動干戈﹐及又興兵四萬﹐大舉深入﹐其居心叵測﹐難逃聖明洞鑑。至劉團軍餉﹐臣欽遵諭旨﹐仍按月發給銀五千兩﹐前月據劉永福面稟。蒙恩賞由廣西撥給之項﹐尙未領獲銀六萬數千兩﹐道阻難領﹐請酌量墊發。臣又墊發銀三千兩﹐所需槍炮軍火﹐皆隨時分發接濟。惟劉永福人𨿽驍勇﹐而智慮短淺﹐且賦性慳吝﹐刻薄寡恩﹐所部頗有怨望﹐卽如黃守忠一股﹐共一千六百餘人﹐原歸其部下﹐自三月以來﹐卽未分給餉銀。臣恐其散而爲匪﹐又另發銀二千兩﹐藉資羈縻﹐而永福尙懷妒忌。其器小不能容眾﹐已可槪見。當此大敵﹐恐難久支﹐臣前畱遊擊張世榮等﹐帶粵勇二千五百人﹐協同防守文盤﹑大灘等處﹐見在和議已成﹐若官軍明與對壘開仗﹐又恐有礙和局﹐只好攺裝黑旗﹐仍在文盤州﹑大灘暗中相助。臣見已移紮馬白關﹐其保勝以下﹐均系越南地﹐劉團爲主﹐而官軍爲客﹐若劉團不守﹐法人乘勢追逐﹐難保不蔓入滇疆。若劉團竄入內地﹐則彼族借口尋釁﹐於大局更有窒礙。臣再三籌劃﹐惟有調集兵船﹐將邊界層層嚴加防備﹐並密飭劉永福﹐務須懸以重賞﹐激勵軍心﹐竭力抵禦。如力不能支﹐只準退往三猛十洲﹐不許逃入內地。查雲南邊界﹐一由開化府屬之八寨﹑古林箐﹑南溪﹐至河口汛﹐隔一南溪小河﹐卽是越南保勝﹐一出開化府屬馬白關﹐中分三路﹐一通保勝。下面之隴魯﹐一通隴魯。下面之文盤州﹐一通文盤州下面之館司關﹔又由開化府屬麻粟坡一路﹐直通河陽﹑宣光。又由蒙自縣屬之蠻耗一路﹐新街一路﹐均順紅江﹐直達保勝﹔要隘甚多﹐防不勝防。臣前奏畱練軍七千五百人﹐系連粵勇二千五百人在內﹐兵分力弱﹐以當四萬之寇﹐眾寡懸殊。竊念軍情變動無常﹐緩則宜裁兵節餉﹐急則當添兵禦侮﹐貴乎隨機應變﹐不可過於拘泥。臣已函商撫臣張凱嵩﹐將前調中正各勇營﹐仍催調前來﹐並抽調各綠營戰兵﹐及挑派附近開化﹑廣南﹑臨安三府團練﹐擬共湊集三四萬人﹐由臣督飭開化鎭總兵蔡標﹐署臨元鎭總兵何秀林﹐記名提督吳永安﹑鄒復勝﹐記名總兵丁槐﹑馬柱﹑覃修綱等﹐分別統帶﹐駐紮各路隘口﹐嚴密防堵。無論劉團﹑法人﹐均不準竄入滇境﹔如法人按兵不動﹐決意通商﹐應如何開關互市之處﹐擬請欽派熟習洋務大臣﹐來滇籌辦﹐以臻妥協。倘彼族狡焉思逞﹐侵犯滇疆﹐臣職司守土﹐責無旁貸﹐定獎率三軍﹐竭力堵剿﹐死生以之﹐不敢稍有疏忽。再見添兵勇﹐系因防務緊急起見﹐防務稍松﹐卽行遣撤﹐所需餉銀﹐擬商請撫臣張凱嵩﹐由提存銅本項下﹐暫行借支﹐俟續撥協餉解到﹐仍提出歸款﹐合並陳明﹔所有遵旨查明邊關形勢。並探聞敵情﹐添兵防備各緣由﹐謹恭折由驛密陳﹐伏乞聖鑑。

宜籌保護福建船政疏﹝光緒十年﹞萬培因

巡視北城吏科給事中臣萬培因跪奏﹐爲敵情叵測﹐福建船政緊要﹐理宜速籌保護﹐恭折仰祈聖鑑事。

竊自越南構釁以來﹐法酋議和﹐屢次渝約﹐朝廷重開邊釁﹐曲與包荒﹐見在外間傳議﹐謂其要求無厭﹐勢非決戰不可﹐機務祕密﹐非微臣所敢妄測。臣籍隸閩省﹐風聞法兵輪船二艘﹐業已駛入馬尾船政港內﹐別有鐵艦二艘﹐停泊口外﹐戰局未定﹐勢難禁阻。臣維彼族勞師襲遠﹐僅以四船進逼福州﹐其爲哃喝虛聲﹐毫無疑義。但船政爲海防根本重地﹐敵船近在肘腋﹐而炮臺防營﹐轉在其外﹐一旦決裂﹐占據堪虞。查船政大臣額設水隊親兵七十名﹐水師龍舵十隻﹐載勇百餘名﹐此外僅有福靖後營﹐向𨿽防船廠﹐仍歸省中調遣﹐兵力旣單﹐事權不一﹔苟有疏虞﹐全局瓦解﹐擬請敕令督撫﹐將前由江南調往之霆慶兩營﹐或別枝得力勁旅﹐撥歸船政大臣何如璋調遣﹐益以各船水勇﹐庶中權得力﹐首尾皆能策應﹐內可樹省門之保障﹐外防彼旅之覬覦。至口門以內﹐大號鐵艦﹐喫水過深者﹐自難駛入﹐若夫臨敵之頃﹐沈木沙船以截敵舟﹐密布水雷以張疑陣﹐嚴查姦民以絕帶港﹐專攻附泊敵舟小船﹐以斷煤米接濟。是在當事諸臣先期豫籌﹐庶免臨事倉皇﹐有措手不及之患。臣爲全局起見﹐事機已迫﹐是否有當﹐伏乞聖鑑。

請簡知兵大臣接辦閩省軍務疏﹝附請飭提督歐陽利見等援閩防浙片﹑又派得力

將帥駐滇接應片﹞﹝光緒十年﹞徐樹銘

太常寺卿臣徐樹銘跪奏﹐爲閩事孔亟﹐疆臣未能得力﹐請旨特簡知兵大臣前往接辦軍務﹐以維大局而靖海疆﹐恭折奏聞﹐仰祈聖鑑事。

竊維沿海地方﹐如天津﹑江蘇﹑浙江﹑廣東各省﹐兵力將才﹐尙堪敷用﹐惟福建馬尾﹐業經敵船盤踞﹐馬尾之外﹐近又續添兵輪﹐閩省人心紛擾﹐岌岌可危。見在和議未成﹐是非決戰不止﹐而敵船犯順﹐必先閩境。閩省總督何璟﹑巡撫張兆棟嫻於吏治﹐而用兵皆非所長﹐如或遷就因循﹐必致貽誤匪鮮。擬請特派知兵大臣前往接辦閩省軍務﹐俾資得力之處﹐恭候宸斷施行。愚昧之見﹐是否有當﹐謹繕折具陳﹐伏乞聖鑑。

再﹐臺灣地方﹐久爲法人所垂涎﹐劉銘傳封禁雞籠山煤窯﹐尙爲得力。若移緩就急﹐調入閩省﹐誠恐顧此失彼﹐轉難收拾。查浙江提督歐陽利見﹐忠勇朴誠﹐深諳兵律。若由所駐寧波﹐督帶勁部援閩﹐尙爲近捷﹔至於寧波海口﹐亦須驍勇善戰之將﹐接充防軍﹐以資保衛。查衢州鎭總兵諭俊明﹐夙著戰功﹐勇果沈毅﹐堪以接充防軍﹐可否請旨敕令遵行﹐以綏閩境﹐以固浙防之處﹐恭候宸斷施行。謹附片密陳﹐伏乞聖鑑。

再﹐見在中法議和未決﹐法人必將侵占殘虐﹐以爲要挾取償之計。惟有奪其所恃﹐興師整旅﹐直薄南交﹐我軍批亢搗虛﹐以爲攻魏救韓之策﹐卽孤拔﹑巴徳訥﹐不能不回帆轉轍﹐爲捨閩援越之謀﹐則馬尾之急難可紓﹐而福州之人心亦定。如果關外各軍﹐逐漸得手﹐則越南全境可復﹐其次亦中分紅江﹐以北圻爲我國之屏藩﹐不至以滇﹑粵爲法商之唇齒。將來防邊諸事﹐較易辦理﹐庶幾目前之議圍速解﹐卽將來之和局易成矣。查勛舊大臣﹐非畱鎭京師﹐卽見扼要地﹐不揣冒昧﹐擬就臣所深信者﹐敬爲我皇太后﹑皇上陳之。一見任漕運總督楊昌浚﹐向隸左宗棠部下﹐剿賊立功﹐能謀善戰﹐諳練兵略﹐年力正彊﹐體用兼備﹔一見任正紅旗漢軍都統善慶﹐忠朴誠實﹐勇敢善戰﹐辦事勤能﹐不辭勞瘁﹔可否請旨簡派一員﹐前往雲南﹑廣西交界地方﹐督同王徳榜﹑劉永福及滇﹑粵各軍﹐相機進止﹐以寒賊膽而卻戎氛。至岑毓英前以孤軍無援﹐退駐館司﹐兵膽已落﹐亦難復振﹐應請敕令岑毓英﹐加意訓練整飭﹐以作士气﹐仍另請簡派得力將帥﹐專駐滇省﹐以壯聲威而資接應之處﹐統候宸斷施行﹐謹附片密陳﹐伏乞聖鑑。

基隆獲勝情形疏﹝光緒十年﹞劉銘傳

福建巡撫臣劉銘傳跪奏﹐爲基隆炮臺﹐爲敵攻陷﹐我軍復踏毀敵營﹐大獲勝仗情形﹐恭折仰祈聖鑑事。

竊臣前將抵臺日期﹐並查看基隆炮臺情形﹐恭折陳報在案。前月二十五日﹐卽有法人兵船一隻﹐灣泊基隆口門﹐詢其前來之故﹐則答以巡弋海口。臣一面密飭將弁﹐嚴行戒備﹐一面督催趕將海口社寮炮臺﹐興工修築。惟購運各料﹐不得輪船運載﹐諸務束手﹐當卽飛函商告閩省﹐請將永保﹑深航兩官船﹐勻撥前來應用﹐而閩臺兩處﹐音信隔絕﹐已近一月﹐前由上海裝運赴臺炮械﹐又因久無輪船﹐遲遲不到。自本月初一二等日﹐法人時有兵船一隻﹐到基隆巡探﹐停泊一半日﹐卽行開去。而前次所到之法船一隻﹐則仍不動。當以和戰之局﹐尙在未定﹐不便自我開釁﹐適其時伏波兵船﹐由臺南裝載新調提督章髙元所部之武毅軍頭批勇丁五百人﹐甫到基隆。閩省復將伏波調裝澎湖潮普軍兩營﹐臺兵益單﹐輪船全無﹐當飭章髙元督帶所部﹐駐紮基隆炮臺左近﹐以資輔助﹐並派提督蘇得勝幫同照料。其在上海運解炮械委員遊學詩﹐因中國各輪船﹐皆憚於南下﹐於初九日設法商雇徳商萬利輪船前來﹐甫於十二日抵滬尾海口。其時臣正在滬尾﹐督令孫開華所部﹐興築炮臺﹐見軍裝運到﹐卽令將基隆應用之炮位水雷等件﹐仍由萬利船運基隆布置。該船駛到基隆﹐法船兵酋﹐堅阻不令卸載﹐而徳商輪船不能久耽時日﹐仍卽由原船裝回滬尾。臣回至淡水接信﹐正擬設法攺船裝運﹐忽於十四日續來法兵船四隻﹐駛近基隆﹐旋有該船兵酋李士卑斯﹐專通事告知曹志忠﹑蘇得勝﹐據稱中法和議不成﹐限期已屆﹐次日各口皆要開仗﹐隨帶來戰書告示各一紙﹐語多狂悖﹐聲言定於次日八點鐘攻打炮臺。該提督一面督勇嚴守﹐一面飛報。臣於十五日黎明﹐接到來信﹐當以該處炮臺﹐本不足恃﹐曾於前折奏明﹐當卽飛速親往督率戰守﹐行至半途﹐卽聞炮聲﹐知系接仗﹐趕速趲行而至。法人於辰刻開炮攻臺﹐營官姜鴻勝﹐督勇還炮相應﹐祇有洋炮五尊﹐土炮無用。炮臺祇守當門一面﹐敵人由旁攻擊﹐炮卽不能旁應。章髙元﹑蘇得勝各帶隊百餘人﹐伏於炮臺墻外溝中﹐該船巨炮猛攻不息﹐自辰至午﹐兩時之久﹐連放排炮﹐將炮臺前墻﹐全行打碎。火藥房亦同時轟倒。章髙元﹑蘇得勝密令姜鴻勝率勇退出﹐計傷亡弁勇六十餘人﹐半多壓傷﹔炮臺我不能守﹐法亦未踞。其時臣亦至﹐當以法人一意逞彊﹐固有輕我之心﹐非誘其陸戰﹐不足以挫其凶焰﹐卽刻將海邊不能守禦各營﹐飭移山後﹐以避敵炮。曹志忠正營並中營﹐離海𨿽近﹐中隔小山﹐仍令照常設守﹐一面激勵士卒﹐豫備惡戰。十六日卯刻﹐果有法兵四五百人﹐以一半在曹志忠營北山頭站隊築營﹐以二百餘人﹐直薄曹志忠之壘﹐仍用輪船炸炮照攻﹐自卯至午﹐連環槍炮不息。曹志忠一面守營﹐親督王三星等﹐率隊二百餘人﹐出營迎擊。臣派令章髙元﹑蘇得勝率隊百餘人﹐由東路抄擊﹐復派已革遊擊鄧長安﹐率親兵小隊六十人﹐由西路繞擊。曹志忠見兩路兵至﹐士气益壯﹐奮勇直前﹐法兵見我軍齊進﹐速放大炮排槍﹐鏖戰一時許﹐我勇所持後膛槍﹐皆能命中﹐擊倒該軍山上持旗兵酋二名﹐山下法兵頭一名﹐敵軍一齊潰敗﹐我軍乘勝追上山頭﹐當將敵營踏毀﹐奪獲洋槍數十桿﹐賬房十餘架﹐並獲其坐纛旗二面﹐此外洋行軍最恥之事﹐斬馘首級一顆﹐法兵傷亡﹐聞不下百餘人﹐直追至船邊﹐始行收隊。我勇傷亡者僅數人。此十五六兩日﹐法兵犯我基隆﹐登岸接仗獲勝之情形也。伏思基隆炮臺不堅﹐炮位不多﹐彼族久有竊議﹐今突以五船相犯﹐實窺我無炮無船﹐早有藐視之心﹐妄思占踞﹐今幸仰托聖主威福﹐將士用命﹐有此血戰﹐稍挫凶鋒﹐實足以抒眾憤。惟當追奔到船之際﹐海口若有兵輪數隻﹐首尾夾攻﹐敵船皆爲我有﹐失此機會﹐殊爲可惜。法人自入中國以來﹐未有如此挫敗﹐勢不甘心﹐若再加兵增船來犯﹐臣兵單器乏﹐何以應敵﹐合無仰懇天恩﹐俯令海外孤軍﹐事機萬緊﹐敕下南北洋大臣﹐並閩省督撫﹐迅卽選撥能戰兵輪十隻﹐擇將統帶前來助戰﹐以期驅敵出境﹐布置方能措手﹐無蹈各守各境﹐坐失機宜之轍﹐曷任急切待命之至。所有此次尢爲出力之統領霆慶等軍﹐記名提督福建福寧鎭總兵曹志忠﹐親率士卒﹐奮勇接戰﹐且於基隆炮臺攻倒之後﹐該營緊靠海邊﹐復能鼓勵兵士﹐大獲勝捷﹐其功實非尋常可比﹐可否吁懇天恩。賞穿黃馬袿﹐以示優獎。統領武毅軍記名提督章髙元﹑記名提督蘇得勝﹐皆能奮不顧身﹐助守炮臺﹐得使守臺弁勇﹐全行退出﹐未大損傷﹐平時操練認眞﹐擬懇天恩﹐遇有海疆總兵缺出﹐卽行簡放﹐並請賞換淸字勇號。總兵銜盡先副將王三星﹐擬請以總兵記名簡放﹐並請賞給淸字勇號。已革遊擊鄧長安﹐擬請開復原官﹐用示鼓勵。其餘立功將士﹐出力文武員弁﹐可否準由臣擇尢匯請獎勵之處﹐出自逾格鴻慈。所有基隆炮臺﹐爲敵攻陷﹐我軍復踏毀敵營﹐大獲勝仗各緣由﹐謹恭折由驛馳陳﹐伏乞聖鑑。

請豫戒邊軍相機立應疏﹝光緒十年﹞鄧承修

內閣侍讀學士臣鄧承修跪奏﹐爲敵情狡詐﹐請旨豫戒邊軍相機立應﹐以重軍謀而維大局事。

竊以法人貪狡﹐藉詞背約﹐恭讀閏五月二十四日撤兵明詔﹐朝廷俯就而曲全之者﹐可謂至矣﹔乃忽言兵費﹐忽言卹款﹐忽而七日﹐忽限十日﹐虛詞恫喝﹐凡在臣工﹐無不痛心疾首﹐賴我皇太后﹑皇上燭彼姦謀﹐堅持定見﹐臣料法人亦當知難而退矣﹔乃狡謀未遂﹐觀望徘徊。朝廷未聞別有處置﹐臣恐決機不早﹐後患方殷。謹竭愚忱﹐少助萬一。臣聞良醫之治病也﹐必先審觀病原﹐知其所以受病之處﹐而後可得而治。法自爲普所敗﹐政出多門﹐民貧財匱﹐北圻之役﹐聽信流痞浮言﹐內姦慫恿﹐師徒喪敗﹐本有悔心﹐及我坐觀成敗﹐劉永福以孤軍見挫﹐山西不守﹐北寧潰散﹐始有輕量中國之心﹐乃天威震怒﹐失律見誅﹐遣將調兵﹐軍心稍振。法又懼吾大舉﹐遂以和餌我﹐朝廷誤聽李鴻章之言﹐欲以含糊了局而遽許之。彼益窺我無能﹐上下怯懦矣。然尙慮邊兵未散﹐牽掣於西﹐未遑於東﹐於是有諒山一役﹐藉詞背約﹐而馬建忠﹑李鳳苞﹑赫徳諸姦人﹐輸情獻媚﹐潛結勾通﹐以挾制朝廷﹐恐嚇總署﹐遽下撤兵之詔﹐使法人無西顧之憂﹐遂敢悉其精銳﹐盡力於東﹐爲索償兵費之舉。夫自山西失守﹐該虜卽揚言攻瓊州﹐據臺島﹐實未嘗以一旅相加。豈非自揣其力之不足﹐而恐我兵之蹙其後哉﹖然則法人之利﹐在誘我和﹐中國之患﹐在諱言戰﹐彊弱虛實﹐情勢了然矣。臣愚以爲今之計﹐惟有豫敕邊軍﹐用以攻爲守之策﹐則我可以得志﹐而沿海之禍可紓。蓋法人據有西貢﹐悉力經營﹐近則蠶食北圻﹐毗連我國﹐駸駸乎有反客爲主之勢矣。法人措置﹐處處踏實﹐有守無失﹐是其所長﹔而處處分兵﹐顧此失彼﹐是其所短。查其戰艦東來﹐大如巴夏爾﹐小及三板根舶等﹐綜計各口岸﹐不過三十餘船﹐大者可載三百人﹐小者或數十人﹐或十餘人﹐率皆枵然無實﹐所以鎭越者在此﹐所以擾我者亦在此。今若電諭張樹聲﹐統率淮軍﹐由東路進逼海防﹐別令何雄輝招募客人爲奇兵﹐由欽﹑廉小路進﹐王徳榜率湘軍﹐由中路進攻北寧﹐令唐景崧率所部爲前鋒﹐岑毓英率劉永福出保勝爲西路﹐劉永福卽乞朝廷特畀以提督之任﹐令統率所部﹐厚其兵食﹐規復山西﹐布置已定﹐仍候朝廷指揮﹐一旦決裂﹐卽諭令疾馳出關﹐法人兵艦﹐半在中國洋面﹐迷祿帥越﹐夙失軍心﹐我以三路進兵﹐乘虛蹈瑕﹐則北圻必震動﹐孤拔﹑利士卑等﹐所部祇有此數﹐欲徵國兵﹐則緩不濟急﹐欲招募土勇﹐則將不習兵﹐欲遂棄越取閩﹐則閩已有備﹐進無所得﹐退無所歸﹐勢必轉柁回颿﹐保全成局。卽謂我無水軍﹐不足以制其死命。臣料紅江以北﹐必非法人有矣。所謂批亢搗虛﹐攻其必救者此也。或謂法人據有越南﹐守備甚密﹐孤拔師船﹐近在馬尾﹐指顧之間﹐卽開兵釁﹐進兵越南﹐豈能牽掣﹔不知五虎口﹑沙濤甚惡﹐閩中𨿽戰船不備﹐張佩綸素有膽略﹐非法人虛聲所能恐嚇者﹐就令海疆稍有挫失﹐而我但能出兵殺敵﹐掠地攻城﹐所得可償所失﹐不猶愈於坐以待困乎﹖臣亦知兵凶戰危﹐何敢以一得之愚﹐妄談邊事﹐冀邀天之福﹐就我範圍﹐大局幸甚﹐微臣幸甚。或豺狼無厭﹐終出於戰﹐豈可茫無措置以誤軍謀﹐臣是以不揣冒昧﹐披瀝愚衷﹐伏乞采擇施行。

請速籌援閩疏﹝光緒十年﹞萬培因

巡視北城吏科給事中臣萬培因跪奏﹐爲閩防緊要﹐關系全局﹐亟宜厚集鄰援﹐迅辦鄕團﹐並力策應﹐以固民心﹐恭折仰祈聖鑑事。

竊臣聞上海議和﹐法人未能如約﹐兵艦來華﹐要求無厭﹐福州﹑海口﹐已有敵船多隻﹐駛入口內﹐朝廷統籌全局﹐斷不因邊省一隅﹐動搖成算。惟臣籍隸福建﹐略悉情形﹐閩中軍火戰艦﹐均不足用﹐卒聞敵至﹐手足無措﹐民情惶駭﹐鄰省中惟廣東派撥兵船赴閩﹐南北洋或云未撥兵船﹐或云由陸路赴援﹐道路傳聞﹐紛紛不一。閩省守弱兵單﹐乞援日久﹐戰艦未集﹐小民懷疑﹐遷徙竄避﹐日數百家﹐官不能禁﹐甚且有以揣測無據之詞﹐搖惑民心者。我朝帡幪罔外﹐藩屬有急﹐猶不惜勞師糜餉﹐勤爲保衛。矧福建爲沿海要區﹐與東南各省唇齒相依﹐有一搖百動之勢﹐各疆臣敵愾同仇﹐決不致或分畛域。臣查福州海口﹐以芭蕉門爲第一門戶﹐進則壺江﹑金牌﹑長門一帶﹐均有炮臺。又進則南北岸閩安以達船政局﹐船政局在馬尾地方﹐其地距海口將二百里﹐此次法船入閩﹐直駛馬尾﹐引港船隻﹐卽系內地漁船﹐防範不嚴﹐實不能爲之辭咎﹐逮法船旣入口內﹐於是議論紛紛﹐至有謂船政局爲可棄﹐而退守福州者。臣惟船政局離省城僅四十餘里﹐船政局不守﹐則彼軍飛炮﹐直逼省城。且其地在長門以內﹐不守船政局﹐則長門等處炮臺﹐必爲敵人所據﹐反客爲主﹐扼險置炮﹐以斷我軍船隻往來之路﹐省城之危﹐可翹足而待。況該處工匠繁多﹐機器充積﹐經營十餘年﹐帑項千餘萬﹐兵刃未交﹐委而去之﹐殊爲可惜。臣愚以爲船政局決不可棄﹐棄船政卽棄福州﹐棄福州則不特廈門﹑臺灣﹐勢成孤立﹐情形岌岌﹐卽濱海各省﹐亦不能片刻安枕。臣所謂閩防緊要﹐關系全局者此也。法人用兵越南﹐師老餉竭﹐此次來華﹐意在以虛聲恫喝﹐彊索兵費﹐以償國債。其國中精壯﹐除畱守越南外﹐來華兵船﹐卽以二十艘計﹐每艘數百人﹐合計亦不過數千人﹐多系各路見募充數﹐並聞其兵船亦有向日本借來者﹐兵法千里饋糧﹐士有饑色﹐法國距華且數萬里﹐糧米煤炭﹐所費不貲。其勢決難持久。故散布謠言﹐如和議不成﹐卽取福州爲質﹐其實顧戀賠費﹐故屢次展限﹐不敢輕舉。爲今之計﹐惟有由南北洋﹑廣東﹑浙江﹑江西等省﹐多派援軍﹐星夜赴閩﹐水陸並進﹐彼見兵艦雲集﹐欲進攻福州﹐則前有堅城﹐後有援兵﹐腹背受敵﹐將有所顧忌而莫敢先發。若鼓輪他適﹐圖犯別口﹐我軍以各路兵艦﹐尾隨其後﹐互相策應﹐亦不至顧此失彼。彼軍曠日持久﹐其勢將自出於和﹐而不敢堅執要挾之說。總之以一省之兵力船隻﹐防一省則不足﹐合數省之兵力船隻﹐助一省則有餘﹐見在福州告急﹐若不迅速救援﹐或僅派一二兵船赴閩﹐兵力不厚﹐福州必危。萬一口岸要隘﹐爲其所據﹐彼將分派戰艦﹐搗廈門﹐窺臺灣﹐卽沿海各口﹐胥受其擾矣。抑更有慮者﹐福州﹑海口﹑尙幹﹑狼尾等鄕﹐民俗頑悍﹐日以械鬥劫擄爲事﹐且素習水性﹐易爲彼族煽惑﹐又自通商以來﹐其桀黠者﹐多能學習外洋語言文字。若法人入閩之後﹐勾引此種莠民﹐誘以重利﹐用爲鄕導﹐其爲中國之害﹐將有不可勝言﹐防患貴於未萌﹐機宜不容坐失。今法人旣以全力注閩﹐警報疊至﹐望救良殷﹐乞敕下南北洋大臣﹐及廣東﹑浙江﹑江西各省督撫﹐多派兵艦﹐迅速援閩﹐並另派精兵﹐陸路前進﹐由建寧等府﹐順流而下﹐直達省城﹐兵貴神速﹐遲恐無及。至閩省團練﹐業經該督撫訪舉公正紳士﹐分赴濱海各鄕募辦﹐惟苦於經費無出﹐未能克日成軍﹐可否仰懇天恩﹐敕下該督撫先行籌撥庫款若干﹐作爲民團經費﹐再行傳諭紳富﹐酌量勸捐﹐毋得互相推諉。其募成各軍﹐沿鄕屯戍﹐責令該處紳士﹐稽查姦宄﹐並嚴督各港漁船﹐移泊他所﹐無令接濟外人。如此則內變不生﹐外援踵至﹐眾志成城﹐不至勢成坐困矣。臣情殷桑梓﹐一得之愚﹐不忍自默﹐是否有當﹐伏乞聖鑑。

瀝陳省防情形疏﹝光緒十年﹞張佩綸

會辦福建海疆事宜三品卿銜翰林院侍講學士臣張佩綸跪奏﹐爲微臣出省防護船局﹐並瀝陳省防情形﹐仰祈聖鑑事。

竊微臣到閩日期﹐前已具折奏報﹐本月十六日﹐臣偕穆圖善等至五虎口一帶﹐察看形勢﹐沿途考究炮臺﹐簡閱器械﹐調集各將領﹐責令認眞操練。十八日﹐復偕同何如璋至壺江﹐十九日回省﹐與穆圖善會商一切﹐本擬二十四日渡臺﹐巡視澎廈等處﹐統籌全省海防﹐而連日海警頻聞﹐法人注意福州﹐臣惟有駐省會籌﹐以作士气。二十一日﹐法船一艘進口﹐臣恐民心驚訝﹐復與穆圖善同至南北岸炮臺一巡﹐法船旋擱淺受傷﹐軍民尙稱安堵。惟二十四日法船又至﹐孤拔亦潛來法領事處﹐聞其大小鐵艦﹐尙欲陸續窺閩﹐或包藏禍心﹐或虛聲恫喝﹐皆未可知﹐𨿽穆圖善等﹐巳遵旨照會該國領事﹐阻止多船入口﹐而法果成謀﹐斷非筆舌所能阻止。微臣塞河之議﹐眾意不敢輒行﹐惟有仰承諭旨﹐隨時嚴備。查閩省原炮臺﹐以長門﹑金牌兩處爲頭敵﹐南北岸兩壘次之﹐閩安曁田贏灣又次之﹐至馬尾則惟水陸三營﹐爲保護船局之兵﹐無事之日﹐商兵各輪泊處﹐逼近船局﹐局以下船爲便﹐商以泊舶爲便﹐粵之黃埔﹐津之紫竹林也。而粵﹑津則船岸與商廛相依附﹐各國猶有所牽制﹐閩則洋商多居南臺﹐洋船則泊馬尾﹐似船局頗岌岌孤懸矣。

臣到閩甫旬日﹐全省形勝﹐尙未瞭如﹐卽商確省防﹐亦難動中窾要。惟查督臣何璟﹐初蒞閩時﹐本奏以南茭﹑壺江﹐爲閩省第一重門戶﹐惜餉絀未遑經營也。然防閩則必自防南茭﹑壺江始﹔南茭者﹐俗所謂芭蕉口﹔南爲梅花港﹐北爲五虎口。又北爲連江口﹐連江﹑梅花口狹水淺﹐卽五虎亦洋舶不行。其徑行者必自南茭。茭門與壺江對峙﹐實天然鎖鑰也。臣旣與督臣原議同﹐因議咨船政局﹐急備壺江嘴一臺﹐移長門兩克虜伯炮守之。然臺工猶未猝成也。長門等處﹐原有張得勝十營﹐均系新募之軍﹐道員方勛﹐爲廣東提督方耀之弟﹐於洋務尙稱熟悉﹐所部五營﹐分防三處﹐臣與督臣籌議﹐擬均調紮省城海口﹐化散爲整﹐以備援應﹐然散軍未能猝集也。至軍火僅長門有徳國巨炮五尊﹐金牌次炮二尊﹐餘皆英土各種舊炮﹐洋槍惟林明惇數千桿﹐餘皆前膛。他若水雷棉藥﹐亦略有儲備﹐較北洋則相形見絀矣。臣惟兵家之言﹐鼌錯所論﹐審地形﹐士服習﹐器械利三端﹐實得今古中西論兵之極。今士系新募﹐器乃舊儲﹐猶恃閩海自南茭至馬尾﹐山巒迆邐﹐有險可憑﹐𨿽失之於南茭﹑壺江﹐猶可得之於長門金牌。顧言戰則彼未失和﹐言和則彼在取質。條約箝制﹐議論遊移﹐彼可行詐﹐我難爭先﹐使敵船得以麕集馬尾﹐拊背扼吭﹐而閩之地形失險矣。馬尾前去長門七十里﹐閩安三十里﹐後去南臺四十五里﹐彼船猝攻船局﹐長門﹑金牌之炮﹐無船不能回援﹐南臺閩安之軍﹐無船不能徑渡﹐是我首尾隔絕也。彼若外以數船﹐登壺江﹐以瞰長門﹐而內船徑據馬尾﹐以擊閩安各營﹐是我腹背受敵也。假使有大船大炮﹐爲水上游擊之師﹐則斷雙龜河路﹐水陸交攻﹐亦足制彼死命。此豈敢望諸不教而戰之新軍﹑小信未孚之諸將哉﹗然則熟審彼己利鈍之勢﹐不在敵彊而我弱﹐實在敵狡而我迂﹐旣讓以要害﹐復讓以先機﹐彼處處攻心﹐我種種掣肘。兵機止爭呼吸﹐臣固非畏其船炮之堅利﹐而實惜我防備之略﹐謀斷之歧也。但臣職在籌防﹐斷不憚難﹐斷不怯敵﹐初與穆圖善約﹐一有戰事﹐同赴前行﹐今局勢趨重馬尾﹐該將軍擬進駐長門﹐臣意炮臺不可不守﹐而船局不可不防﹐見調揚武及兩炮船﹐駐馬尾牽敵﹐復抽調記名提督黃超羣福靖兩營﹐進紮馬尾左近。臣卽於二十八日出省﹐專顧船局﹐力爲其艱﹐我備不懈﹐彼或狼顧狐疑﹐未敢遽發。省城民情浮動﹐臣力勸督臣何璟﹐當與撫臣張兆棟﹐坐鎭會城﹐毋使宵小煽亂﹐爲敵先驅。要之閩實可戰可守之地﹐所恨事關全局﹐不能專顧一隅﹐爲先發制人之計﹐使敵有深入之利﹐而無深入之害。此則微臣所撫膺憤懣者耳。所有微臣出省辦防情形﹐理合恭折馳陳﹐伏乞聖鑑。

請亟調兵協防疏﹝光緒十年﹞何如璋

二品頂戴督辦船政詹事府少詹事臣何如璋跪奏﹐爲法船聚泊馬江﹐敵情叵測﹐應亟調各省兵船協防﹐恭折馳陳﹐仰祈聖鑑事。

竊法人此次派員來議越事﹐乃一面令該海軍提督孤拔﹐率領艦隊﹐駛泊馬江﹐以圖要挾。閏五月二十二日﹐法艦安菩黎入口﹐行至半嶼﹐擱淺船壞﹐於二十六日開往香港。二十四日﹐又到囂盧茶法船一號。二十五日﹐又到益士弼法船一號。二十六日﹐又到都傑﹑端臘士法船二號﹐共駐泊馬江者﹐大小四艘。孤拔皆在其中﹐而我之揚武﹑福星兩兵船﹐並福勝﹑建勝兩炮船﹐卽與之銜尾停泊﹐飭令各管駕﹐嚴密豫備﹐以爲互相牽制之計。但法船仍有一號停泊芭蕉口外﹐間尙有陸續至者。彼眾我寡﹐非飛調各省兵船應援﹐則我船形勢孤危﹐攻守均無把握。臣先經函商福州將軍臣穆圖善等﹐電請調船赴援。如各省兵輪﹐能迅速來閩﹐則我勢稍彊﹐彼謀自戢﹐不特船局可保﹐卽法人索賠之願﹐亦不致過奢。倘法船移向別口﹐而我船跟蹤前駛﹐於各省防務﹐決不致稍有疏虞。至陸路防營﹐則塡紮海口要隘﹐及護防各炮臺外﹐其駐防馬江者新舊兩營﹐見又由會辦大臣張佩綸﹐親率一營﹐來江屯紮。陸兵尙不過單﹐惟彼以兵船大炮相攻﹐救護頗難措手。又彼此兵船﹐銜尾相距﹐萬一決裂﹐先發制人﹐後發卽爲人制﹐以法人橫肆性成﹐臨事必圖狡逞﹐使各船靜以待變﹐深恐爲敵所乘。若各船不扼其衝﹐則船局尢爲難保。此事如何措置﹐臣謹當與張佩綸等悉心籌度﹐隨時相機因應。至船廠制造﹐臣自應督率員紳﹐分飭各匠徒﹐照常工作﹐以安人心﹐斷不敢稍涉張皇﹐致誤大局。所有法船聚泊馬江各原由﹐謹繕折由輪船馳陳﹐伏乞聖鑑。

密陳籌辦情形疏﹝光緒十年﹞岑毓英

降二級畱任雲貴總督臣岑毓英跪奏﹐爲欽奉電寄諭旨﹐謹將籌辦情形﹐恭折密陳﹐仰祈聖鑑事。

竊臣於光緒十年閏五月十三日﹐曾將查明邊關形勢並探聞敵人舉動﹐添兵防備各情﹐恭折密奏在案。玆於閏五月十七日﹐接廣西撫臣潘鼎新密函﹐鈔寄總理各國事務衙門五月二十五日發來電開﹐奉旨本日據李鴻章照錄潘鼎新電信﹐法兵來至屯梅谷松以外﹐桂軍防守戒嚴等因。欽此。仰蒙聖訓周詳﹐曷勝欽感。伏查法人居心叵測﹐臣前準大學士署北洋大臣李鴻章鈔折密咨﹐法人在天津講解﹐已經畫押﹐所議簡明條約﹐第二款內開﹐中國約明將所駐北圻各防營﹐卽行調回邊界等語。臣慮法人反復無常﹐密飭駐紮文盤州﹑大灘﹑河陽各防營﹐加意嚴守﹐不敢煙懈。惟滇勇不耐煙瘴﹐入夏以來﹐先後瘴故將弁百餘員﹐勇丁千餘名﹐除患病未計﹐內只有粵勇二千五百名﹐尙能耐煙瘴。臣曾經奏明﹐專以粵勇二千五百名﹐協同劉團﹐防守文盤州﹑大灘﹐其餘滇勇﹐移駐馬白關附近﹐稍爲平和之處﹐並募補名額﹐駐紮操練。該粵勇等旗幟服色﹐均與劉團相同﹐已諄諄告誡﹐若法人侵犯﹐務須並力低敵﹐不準稍分彼此。臣於本月初間﹐連接廣東電報並據前敵探稟﹐法人又募兵六千﹐新舊共合四萬人﹐將大舉來攻保勝。臣恐眾寡不敵﹐復奏明添調各路兵勇鄕團﹐共三四萬人﹐上自河口﹑新街﹑蠻耗﹐下自猛康﹑南角﹑都龍﹑河陽﹑馬白關﹐嚴加扼守。所有新調各營﹐大約六月內﹐先後可到﹐若法人侵犯大灘﹑文盤州﹐劉團與粵勇﹐能與抵敵。彼族自知難而退。倘劉團不支﹐臣卽督飭將領帶隊﹐由馬白關間道﹐衝出文盤州﹑大灘以下館司關﹐斷彼後路﹐並飭河內﹑新街各防營﹐力扼敵衝與奇兵約會﹐腹背夾擊。如能聚而殲旃﹐亦可稍紓積憤。臣受思深重﹐得效命行間﹐惟有懍遵聖訓﹐竭盡駑駘﹐以期仰答髙厚於萬一。劉團所需餉銀軍火﹐臣均源源接濟﹐並不短少。今奉旨敕臣傳諭劉永福﹐率部來歸﹐仰見聖恩寬大﹐有加無已。臣查劉永福﹐未經蓄髮﹐仍用中華衣冠頂戴﹐似乎情殷內向﹐前經臣奏明在案。當此和戰未定﹐彼心懷疑懼﹐首鼠兩端﹐且與法人仇怨已深﹐若法人不先請朝廷代爲安置﹐而遽許其率眾來歸﹐恐法人借口尋釁﹐索取劉永福﹐與之則阻向義之心﹐不與則兵連禍結﹐此臣所以日夜憂思而不敢代爲請命也。吏部主事唐景崧﹐與劉永福共事最久﹐深知其爲人﹐屢與臣言其視財太重﹐待下寡恩﹐毫無紀律﹐恐致覆事。臣初未遽信﹐迨相處數月﹐始知其言不謬。上年懷徳之戰﹐法將李威利﹐人少輕敵﹐以致敗亡﹐而劉永福部下最得力頭目如楊著恩等﹐均已戰死﹐小頭目亦亡傷不少﹐其後法人添兵報復﹐劉永福一敗而失丹鳳﹐再敗而失山西﹐嗣援救北寧﹐又不能力戰﹐徒擁虛名﹐辜負天恩。臣目擊時艱﹐亟欲搜羅將才﹐共圖報效﹐而旣知其人不可靠﹐不敢緘默欺隱﹐謹據實縷陳﹐應如何安置之處﹐出自聖裁。所有欽奉電寄諭旨﹐見擬籌辦情形﹐謹恭折密陳﹐伏乞聖鑑。

詳陳到防布置情形疏﹝光緒十年﹞張佩綸

會辦福建海疆事宜三品卿銜翰林院侍講學士臣張佩綸跪奏﹐爲詳陳臣軍到防布置情形﹐仰祈聖鑑事。

竊臣於本月二十五日﹐以法船日增﹐注意船局﹐奏請進軍馬尾﹐力遏敵衝﹐飭記名提督黃超羣﹐引軍由陸潛進。二十七日﹐復得北洋大臣李鴻章電稱法領事林椿﹐有二十八日期滿﹐卽攻馬尾船局之說。臣恐敵釁卽在目前﹐於是夜冒雨遄發﹐侵曉駛至船局﹐與船政大臣何如璋晤商一切。兩營隊伍選鋒亦至。臣令沿途多張旗幟﹐列隊河幹疑敵。先是臣軍未至﹐與何如璋密商﹐以水師遊擊張成率揚武兵船一艘﹐曁兩小■﹝蠢﹐民代春﹞船﹐與敵船首尾銜接相泊﹐備敵猝發﹐卽與擊撞並碎﹐爲死戰孤注計﹐敵人惡之。三日以來﹐賴以牽制。晨光熹微﹐法水師提督孤拔﹐驟見臣軍旗鼓﹐則就師船詰問﹐疑我欲戰。臣令張成答以中國堂堂正正﹐戰必約期﹐不尙詭道﹐屬該提督無用疑懼。該提督卽邀張成相見﹐詞气和平﹐言中國待我有禮﹐聞百姓驚疑﹐我船亦擬先退兩艘等語。視二十七日法領事白藻泰照會之辭頓異。臣仍飭水步各軍嚴備﹐並親率黃超羣等周曆中歧山﹐以望敵師船﹐則大小五艘﹐錯落羅星塔﹐距船廠僅半里許﹐連日茶市頗停﹐民情洶懼。蓋敵取福州之說﹐騰播於兩月以前﹐卽洋商亦皆疑之﹐深嘆何如璋之鎭定﹑張成之膽勇也。船局前無屏蔽﹐後有水陸兩道可登﹐甚不易守。局之左阜有張升楷兩營﹐營髙受炮﹐火藥庫僻在後山﹐孤深不露﹐當令撥兵防範﹐布置較周﹐卽日宣言掘濠塞河﹐多埋地雷水雷備戰﹐顧臣軍實無一雷也。而敵船施放電燈﹐終夜戒備﹐如嚴大敵﹐其時潮退﹐不能下駛﹐防我違約劫船。二十九日晨﹐兩大船先退至壺江左近之馬祖山﹐聞明日尙擬開一艘至雙龜嶼外﹐意若趨重長門者。然敵來往自如﹐增益不已﹐出則聯口外之三艘以駭長門﹐入則聯口內之兩艘以疑船局﹐而閩中僅有此三船﹐孤危撐拒﹐彼可退可進﹐可戰可和﹐而南北兵船﹐迄無一至者。臣又何敢以敵退解嚴也。𨿽適奉署電﹐謂小挫可圖再振﹐然果臣軍一敗﹐資仗都盡﹐無兵無餉﹐又誰與圖再振乎﹖當臣出次時﹐省城民無固志﹐風鶴皆兵﹐頗有欲援彭玉麟不赴瓊防之例畱臣者。臣自念新進小臣﹐非老成比﹐必令馬尾不戰﹐而先遂其質地索償之請﹐而臣且在省靜俟﹐與此土一並贖還﹐其靦然何以爲人﹐故不敢自安﹐以免爲皇太后﹑皇上知人之玷。初非謂此軍卽可制勝也。及親至前敵﹐則頗覺各營之偵探﹐各路之電傳﹐皆爲法人虛聲恫喝﹐而臣前請先發制人之算﹐實確有把握。何以言之﹖我許法退兵﹐其計已遂﹐此舉特爲償款地。第一船閣淺損傷﹐其气少挫﹐其期亦可紆。此船稍集﹐而我師船已至。比限甫滿﹐而臣陸軍又至。敵已志得意滿﹐不值死戰﹐而恐我以死戰持之。此孤拔所以生疑之故也。法三船在口外﹐內船僅多於我兩艘﹐全隊登岸﹐則我水軍牽之﹐半以登岸﹐則我以二千人敵其數百人﹐彼未必遂勝﹐深入且百里﹐我處處可以截後﹐而連日潮汐小汛﹐敵船可出入者﹐不過一二時﹐皆犯軍家之忌。此又臣軍欲戰之故也。然其所以仍徘徊不退者﹐旣逆料中國之必不先失和﹐而孤拔以一水師提督﹐挾盛气而來﹐謂閩官必降心相從﹐船局固唾手可得﹐我旣不與之先講﹐復與之先戰﹐若遽爾退師﹐亦恐見誚他邦﹐取譏士卒﹐夫是以遊駛壺江﹐以掩其退避之迹﹐而仍爲挾制之端﹐計亦狡矣。臣逆計該提督﹐必已密電巴特納﹐非云欲犯他口﹐卽云須遣人赴滬論解﹐曾於昨日電達李鴻章﹐屬其斷勿赴滬﹐再蹈煙臺英約之轍。當此主憂臣辱﹐臣旣有軍旅之寄﹐不能一戰以建威抑敵﹐尙復大言不慚﹐豈非喪心無恥。惟念敵情當以力爭﹐難於理諭﹐今法船在閩﹐其勢稍轉﹐必有一二自命能辦洋務之人﹐攘臂以居辧難調處之功﹐沒將士死守之孤忱﹐爲無賴希榮之快捷方式﹐長敵焰而損國體﹐無逾於此。是以將前敵實情﹐委曲敷陳﹐以達聖聰﹐卽廷議急於轉圜﹐法事終於鑄錯﹐猶冀懲前而毖後也。電音簡略﹐是以復縷言之﹐至法船一日未去﹐海防卽一日未解﹐臣惟當與何如璋同心固守﹐以冀支此危局。若我援竟斷﹐法艦紛來﹐恐彼萃攻前敵﹐據占我上游﹐我軍終於不敵﹐然臣所將水步兩軍﹐決不退縮以爲朝廷羞也。所有臣等軍出屯馬尾布置情形﹐理合繕折馳陳﹐伏乞聖鑑。

請亟定戰守方略疏﹝光緒十年﹞李端棻﹑治麟﹑潘衍桐

署國子監祭酒臣李端棻﹑國子監司業臣治麟﹑國子監司業臣潘衍桐跪奏﹐爲敵氛孔棘﹐宜亟定戰守方略﹐遵旨敬陳管見事。

竊惟法人狡計﹐蓄之已久﹐前與李鴻章議定五款之時﹐臣等早料其終必背約﹐已於四月初十日﹐聯名具陳矣。今果藉端尋釁﹐需索巨款﹐疊經總署照會美國調停﹐反復開導﹐彼置弗卹﹐徑駛兵船﹐奪我雞籠口岸﹐貪悖無道﹐罪不容誅。我朝廷所以長慮卻顧﹐不肯遽出於戰者﹐實欲保全和局耳。今則兩軍業已交綏﹐顯開戰釁﹐我縱曲意遷就﹐彼必極力要求﹐今日占口岸﹐明日奪炮臺﹐一讓再讓﹐何所底止﹐應請明降諭旨﹐布告中外﹐聲罪致討﹐俾天下咸知聖意所在﹐庶將帥無所瞻顧﹐軍士皆切同仇。否則一面言戰﹐一面戀和﹐勇者寒心﹐懦者借口。臣睹其害﹐未見其利﹐謹就會奏疏中所已及者而申其說﹐復就所未及者而發其端﹐約有四焉。

一曰密邊防。南洋所重﹐首在閩臺。查福建海道﹐由省城至連浦三十里﹐至羅星塔七十里﹐連浦以內﹐前經督臣吳棠以石船沈塞海道﹐三板淺舶﹐僅可通行﹐連浦以外﹐水勢漸寬﹐輪船可渡﹐然每月亦祇上下弦兩夕﹐水滿沙平﹐始能往來無礙。誠天險也。今法船已進羅星塔口﹐計惟略仿故法﹐於連浦以下﹐仍用石船沈塞﹐拓至二十里爲度﹐使敵船不能通﹐炮不能及﹐我以陸兵踞隘伺擊﹐藉攻爲守﹐此防閩之一策也。臺灣鹿耳門內外﹐鯤身日髙﹐六七月間﹐風浪尢惡﹐敵船斷難泊近。臺北最爲喫重﹐全臺精華﹐實萃於此﹐爲敵所垂涎久矣。劉銘傳智勇爲諸將冠。獨惜渡臺太遲﹐帶兵太少﹐僅恃章營兩隊﹐殊形單弱﹐計惟激本地之人心﹐藉本地之財力﹐選擇紳富﹐倡立臺團﹐土人狎於波濤﹐樂於戰鬥﹐與官兵聯爲一气﹐必能師出有功﹐不日援軍繼至﹐尢資得力。但電綫未及渡臺﹐惟恃萬年淸一船﹐互通消息﹐必須添設輪船﹐絡繹偵探﹐庶軍情不至隔閡﹐此防臺之一策也。北洋如天津﹑煙臺﹐皆有重兵鎭守﹐惟旅順口及灤樂﹑北塘一帶﹐地皆瀕海﹐敵若乘虛而入﹐實爲京畿門戶之憂。該處炮臺﹐𨿽有李長樂﹑宋慶等駐紮﹐而兵稀地廣﹐在在堪虞﹐仍宜選將增兵﹐擇隘扼守﹐劃分地段﹐以專責成。如敵人來犯﹐必須固守半月﹐以待援軍﹐能力守者﹐爵以首功﹔不及期者﹐律以軍法﹔庶庚申北塘之變不至復見於今日。此防直東之一策也。

一曰分敵勢。法船之來亞洲者﹐總計不過三十餘艘﹐大者如巴夏爾﹐可容六百人﹐小者僅百數十人﹐諒山敗後﹐大半駛赴中國洋面﹐藉爲恫喝﹐畱守越南者﹐惟迷祿一軍耳。迷祿庸暴﹐久失士心。尼柏禮偏裨之才﹐不足以當大敵。南交暑熱﹐尢爲歐人所不堪﹐宜迅令滇桂各軍出關攻剿北寧山西﹐以次進取﹐直規順化﹐令彼有狼顧之虞﹐不得專力於中土。但必須聯絡劉團﹐始易得手。蓋劉永福素爲法人所憚﹐其部下皆驍桀之徒﹐且與水土相習﹐不畏炎瘴﹐倘能恢復﹐裂地而封之﹐不猶愈於予敵乎。劉軍得所藉手﹐如黃佐炎輩必當荷戈捲旆﹐如水知歸﹐一面仍用何雄輝招納客民之計﹐伺間而動﹐法人北顧河內﹐南顧西貢﹐面面皆敵﹐處處須防﹐釜底抽薪之計﹐莫逾於此。

一曰淸內匪。沿海各省﹐擬請欽派大臣督辦團練﹐與官軍互爲聲援﹐以濟兵力之不及﹐內則編保甲以防伏莽﹐外則嚴關卡以杜勾通﹐外患一開﹐土匪竊發﹐乘其羽翼未成﹐豫爲翦滅﹐所以弭後患於無形也。惟民團民練﹐首在得人﹐尢須有諳習軍事聲威素著之武職大員﹐協力同心﹐方足以廣號召而資鎭懾﹐以臣所聞﹐如粵之見署水師提督方耀﹐閩之前任浙江溫州鎭總兵吳鴻源﹐一籍潮州﹐一籍廈門﹐皆以軍功起家﹐身經百戰﹐平日居鄕﹐義聲豪舉﹐最愜眾心﹐悍卒莠民﹐聞名詟服﹐可否特旨命方耀籌辦廣東惠﹑潮一帶團練事宜﹐命吳鴻源籌辦福建漳﹑泉一帶團練事宜﹐或爲文職大臣幫辦﹐或歸該省督撫節制﹐必能嚴緝匪徒﹐練成勁旅。近以爲省城之策應﹐遠以爲臺島之聲援﹐他如浙江直東沿海各省﹐舉賢任能﹐一律興辦﹐於大局實有裨益。

一曰全外交。通商口岸﹐爲各國洋人聚處﹐與法失和後﹐必有匪徒蜂起﹐輒假義憤之名﹐以爲攘奪之計﹐不問何國﹐槪目爲敵﹐從而焚毀擄掠致啟葛藤﹐多樹仇敵﹐不可不慮。如去年廣東沙基一案﹐其前鑑也。亟宜預告各國﹐戰局旣成﹐暫停貿易﹐其各國商人住房﹐皆具門牌﹐用漢字大書某國字樣﹐俾免魚池之禍。凡商船貨物﹐悉令移徙自行保護﹐否則一有損失﹐我國決不認賠﹐卽各國設有兵船﹐自行護衛﹐亦宜先與約定﹐不得接濟法國﹐以符公法。至各省教民﹐當嚴稽察﹐若查有勾通形迹﹐卽以中國之法﹐治我中國之民﹐我旣與法失和﹐不得任彼袒庇﹐其入英籍服英教者﹐應照會該國公使﹐通諭各口領事﹐轉飭各教堂之教師﹐嚴加約束。如有勾通接濟等情﹐惟該教師是問﹐仍由中國地方官移咨懲辦﹐但恐法教冒充英教﹐應如何區別之處﹐由地方大吏﹐商之該國公使﹐必得其確實證據﹐以憑辧識而免混淆﹐庶於嚴密之中﹐仍寓保全之意。

以上四條﹐恭候采擇﹐戰事一開﹐軍情百變﹐以後凡有見聞﹐必當廣集眾思﹐折衷求是﹐以效萬一之獻﹐謹繕折縷陳﹐伏乞聖鑑。

請主持戰局疏﹝光緒十年﹞梁耀樞

翰林院修撰臣梁耀樞跪奏﹐爲遵旨會議﹐再抒管見﹐恭折瀝陳﹐仰祈聖鑑事。

本月二十二日﹐在內閣會議﹐恭讀上諭﹐仰見我皇上主持大局﹐延訪周詳﹐爲持久萬全之策﹐至深切矣。臣到時奏稿已定﹐隨同畫諾﹐而區區愚悃﹐尙有須從長計議者﹐在朝廷寬大慈祥﹐深慮兵端一開﹐旣失中外之和好﹐而念及地方塗炭﹐生民蹂躪﹐更覺惻然難忍。若法人回心轉意﹐不索賠款﹐自可允其和議﹐以期息事安民。但法人此次借端挑釁﹐志在邀求巨款﹐若不稍遂其欲﹐而謂法人俯首允和﹐此必無之事也。然以我理直气壯﹐遽出巨貲以款敵﹐其獘不可勝言﹐則惟有整軍撻伐﹐懲創示威而已。頃因法人攻占雞籠﹐經劉銘傳接仗獲勝﹐我軍初戰卽捷﹐勢方大振。臣揆諸事勢﹐其可戰者六﹐不能不戰者四﹐而籌餉策應﹐攺漕防海諸說﹐胥寓其中。敢爲我皇上敬陳之。自古用兵﹐先明地勢﹐沿海萬里﹐似乎防不勝防﹐而按之萬國公法﹐戰爭必在口岸﹐惟暗礁淺沙﹐兵輪亦難停泊﹐故沿海地方﹐與孤立洋面之島嶼﹐敵船可泊﹐洋炮可及者﹐彼所利也。山林險阻﹐碎島枝河﹐可以伏兵藏炮者﹐我所利也。如交戰大洋之中﹐卽有鐵甲輪船﹐是以堅斗堅﹐未見其可。今法國來擾閩洋﹐東踞雞籠﹐西泊馬尾﹔雞籠以內﹐山徑小河﹐我軍所利﹐臺南有鹿耳﹐澎湖潮沙難泊﹐後山則野番荒險﹐彼所不窺。惟當調度精銳﹐出奇制勝﹐誘敵登陸﹐疊戰殲除﹐則敵船空虛﹐因以水師攻毀﹐似無不利。福州馬尾﹐迫近省城﹐聞張佩綸已有將敵船逼出海口之說﹐卽敵船不退﹐戰局旣開﹐先發制人﹐何至束手以待。且由馬尾至省城七十里﹐內河山徑﹐亦我所利。是就地形而論﹐沿海𨿽闊﹐處處可守﹐法兵登岸﹐我軍先占地利﹐避其所長﹐擊其所短﹐主容之勢旣分﹐險要之宜亦得。此可戰者一也。用兵必先籌餉﹐糜餉不如節兵。司馬法曰﹕戰惟節﹐誠以兵多餉繁﹐又土客易爭﹐軍情不一﹐勝則爭功﹐敗則各散﹐不如精兵土勇﹐以少勝多﹐糧餉易足。然目下籌餉之法﹐惟有撥洋稅關稅以助之﹐勸捐加釐以益之﹐更謹司出納﹐嚴懲浮冒以節之﹐如果事出萬難﹐則酌減西北屯防﹐以其協餉爲海防軍餉﹐仍照成例﹐定其處分。且我朝地丁錢糧﹐比前代極爲輕減﹐凡在黎庶﹐久沐鴻慈﹐均有同仇敵愾之意﹐𨿽按畝捐租﹐論丁出錢﹐亦必輸將踴躍﹐如家有十畝以上﹐人捐百錢﹐或銀一錢﹐自可應時湊聚。臣見廣東紅匪之亂﹐鄕紳辦團﹐恃此而給﹐則籌餉亦有實著﹐惟在布置得人﹐餉足則兵彊﹐兵彊則持久。此可戰者二也。然用兵於沿海﹐恐擾地方﹐不若行計於外邦﹐更形神速﹐法國欲行背約﹐先定越南﹐諒山撤兵﹐彼始來擾。臣知其顧慮越南﹐深畏劉永福矣。設使仍諭岑毓英資劉永福以軍裝餉項﹐任其便宜﹐直攻山西北寧﹐法國聞之﹐必返救越南﹐首尾不能兼顧矣。或謂前奉上諭﹐宣昭大信﹐此策非宜。臣聞戰陣之機﹐惟力是視﹐所謂天下事論理而亦論勢也。況法人先行失信﹐反復陰狡﹐我仍固執常理。竊恐爲彼所愚。臣讀唐臣劉貺武指曰﹕禮讓信義﹐所以交君子﹐非以接小人。況於禽獸之戎狄乎﹖自洋務以來﹐何事不以信義交鄰﹔數年而借端又擾﹐彼旣狡險無信﹐我亦兵不厭詐。此可戰者三也。說者謂兵連禍結﹐海道不通﹐漕運阻斷﹐誠有如諭所云﹐貽誤倉儲者。臣查運河涸塞﹐惟濟寧州上下五百餘里耳。若用火軍鐵路以求捷運﹐時恐不及﹐見有商局售出之價﹐莫若用以疏浚涸塞﹐實力奉行﹐若疏浚不及﹐則暫仿前明遞運之法﹐移漕督駐札濟寧﹐官置大車百輛﹐沿途接運﹐又設立大廠停宿﹐按期接續﹐嚴禁偸短﹐是海運可攺漕河﹐河有難浚﹐接以遞運﹐自可舟車遞用﹐接濟不窮。至於商賈運貨﹐不由海道﹐必由內河﹐固無所損。但海運日久﹐委員武弁﹐恃爲保舉之途﹐一旦攺作﹐謠言阻散﹐在所必有。然國家大計﹐不能每人而悅﹐惟在堅持戰局無慮倉儲。此可戰者四也。福州前以烏石山教堂一案﹐民憤猶存﹐昔宋臣張愨﹐請以兩河民之怨敵﹐效唐時潞澤步兵遺意﹐募民聯以什伍﹐官給器械﹐寓兵於農﹐立爲巡社﹐當時以爲勁旅。蘇軾言契丹久和﹐邊兵疲不可用﹐惟沿邊弓箭社﹐練習自衛﹐猶號精銳﹐是時與契丹相持者垂四十年。臣見道光時英國攻粵﹐肆擾村鄕﹐舉人何玉成﹐一夜傳集南海﹑番禺兩縣各村團勇﹐陸續來戰﹐盡殲洋人生擒其兵頭義律﹐至今洋人畏忌﹐誠能沿海團防﹐仿照舊法﹐而各處大口岸﹐仍鎭重兵﹐旣可省客兵之調度﹐又可免防此失彼之虞。此可戰者五也。至各省調撥兵勇﹐自當通盤籌劃﹐互爲策應。臺灣兵力尙單﹐刻須先其所急﹐彭玉麟坐鎭粵地﹐未奏厥長﹐𨿽不能抽調二萬﹐尙可率其精銳數千﹐徑赴臺灣﹐較爲得力。粵東尙有總兵鄭紹忠﹐曁水陸各營可恃﹐人心不至搖動﹐此時閩省用兵﹐法人若勝﹐必不遽罷﹐敗必沿邊窺伺﹐循海北上。如得威望重臣﹐居粵閩之間﹐以遙制首尾﹐法人自生疑懼﹐可事殲除。此可戰者六也。然臣以爲可戰不戰而和仍無患也。臣竊慮將來更有不能不戰者﹐雲貴川廣各省﹐入天主教之民﹐不下數萬。地方官以事關中外﹐每遇案件﹐左袒教民﹐民恨日深。但爲官制﹐況傳教者皆法人也。越南之戰﹐教民內應﹐劉永福至費全力﹐倘仍傳染日深﹐一旦民不勝憤﹐起而相殺﹐官不能治﹐各省響應﹐禍亂滋蔓﹐不可勝言。今當申明撻伐﹐以示國家並非畏於彼族﹐教民气焰自戢﹐民憤亦平。此不能不戰者一也。不特內患可虞也﹐各國明離暗合﹐彼此播弄﹐最易墮其術中﹐此時接仗旣捷﹐仍輸巨款﹐是敵船一至﹐勝負皆利﹐東有日本﹐西鄰諸國﹐其效尢恐在目前。此不能不戰者二也。近日中國虛實﹐外國纖悉畢知﹐言和固多﹐自戰亦屢﹐每每事敗垂成﹐法人以中國不過如是﹐夫以和戰大局﹐盡爲敵人所測﹐臣竊慮之﹐故此次仍輸巨款﹐是不出法人所料﹐直以爲我之制造器械﹐備而無用﹐我之調兵籌策﹐多而少成﹐且將疊出此計﹐以勞獘中華﹐何可忍也。此不能不戰者三也。且無論教民相爭之害也﹐今日民心憤敵者多﹐爲敵者亦不少﹐臣聞上海﹑香港﹐法國教士誘人入彼國籍貫﹐謂官獄與之料理﹐貧窮爲之營謀﹐無知小民﹐及姦猾之輩﹐歸彼者已有千數﹐此事無足深慮﹐但民情無定﹐惟利是趨﹐和議日久﹐此輩始慕其利﹐繼且爲之出力﹐將來旣得我利﹐又役我民﹐邀結人心﹐陰謀叵測﹐誠宜屢敗其銳﹐使知法人不可附﹐外利不可趨﹐收拾人心﹐俾明大義﹐惟在乎戰。此不能不戰者四也。凡此數條﹐旣據可戰之勢﹐又迫以不能不戰之故﹐臣伏願宸衷獨斷﹐主持戰局﹐則旣以懲凶暴於今日﹐隱以弭禍患於將來矣。臣愚昧之見﹐是否有當﹐伏乞聖鑑。

請早決大計疏﹝光緒十年﹞鄧承修

內閣侍讀學士臣鄧承修跪奏﹐爲法人首敗盟約﹐宜早決大計﹐速諭疆臣進兵﹐以杜姦謀而伸義憤﹐恭折另陳﹐仰祈聖鑑事。

伏讀本月二十二日上諭﹐以法人借口爭釁﹐堅索巨款﹐本月十五日﹐攻占臺灣雞籠口岸﹐已令劉銘傳督率防軍﹐迅將雞籠攻克。昨據陳寶琛電報﹐請乞下樞臣統籌全局等因。欽此。臣以爲諸臣受國厚恩﹐敵愾同仇﹐議戰議和﹐自當衷諸一是﹐乃遊移兩可﹐議論紛歧。臣𨿽愚戇﹐不識事機﹐豈敢以苟且雷同﹐昧心誤國。臣聞自古有天下者﹐安邊禦敵﹐未嘗不欲計出萬全﹐而實未有萬全之策勢不能也。然聖君賢相﹐卒能轉敗爲功﹐百戰百勝者﹐在知己知彼而已。以臣觀之﹐敵謀𨿽狡敵情已見﹐臣竊爲三策以決大計﹐伏候聖明俯賜采擇。夫法之長在水戰﹐我之長在陸戰。今法人攻據雞籠﹐捨舟而登陸﹐棄其所長﹐而用其所短﹐欲進則爲我軍所挫﹐欲退則爲各國所輕﹐兵少則不足以守所占﹐兵多而勢又不能分擾各口。且懼我閩浙戰艦援兵大集﹐進退徘徊﹐觀其照會﹐惟恐福州之開釁而不得議和﹐彼亦自知其力之有所不足矣。且彼所恃者﹐惟西貢東京之援耳。我若以三路之師﹐急攻越南﹐彼將自顧不暇。又安得有如許之兵﹐以阻吾漕運哉。臣料法人爲臺兵所迫﹐情逼勢見﹐不出旬日之間﹐必將求成於我。然後我以重兵屯越南﹐使彼內有所忌﹐而我沿海之禍可紓﹐卽沿海之防可減﹐此策之上也。其次分兵爲守﹐敵來則戰﹐敵退則不進﹐然備多力分﹐彼以數千之卒﹐綴吾十萬之軍﹐曠日持久﹐師老財費﹐利害與吾共之。此中策也。若夫以餉絀運阻爲虞﹐不敢言戰﹐使敵人得窺此意﹐以戰脇我﹐以和餌我﹐使我坐輸八十兆之巨款﹐彼得藉以經營越南﹐蠶食滇界﹐所謂養虎遺患﹐其禍可勝言哉。且一國得利﹐各國垂涎﹐英俄日普﹐又將環視而起﹐償之無力﹐拒之不能﹐索償不已﹐勢必割地﹐割地不已﹐則其禍更有不忍言者。彼時𨿽欲食議者之肉﹐而噬臍何及﹐是謂下策。是謂無策。臣伏見朝廷未及指揮滇粵進兵﹐而閩浙之師船﹐又不敢阻其進口﹐任聽法艦往來﹐而不敢問﹐是戰已不能﹐守亦不可﹐今雞籠已失﹐事已決裂﹐凡在臣民﹐無不痛心疾首﹐思得一戰以報朝廷﹐而諸臣廷議﹐未聞發一謀﹐決一策﹐惟嘖嘖以餉竭運阻爲憂。苟一時之暫安﹐昧無涯之後患﹐夫歐洲去中國數萬里﹐法人不以餉竭爲虞﹐中國之視法人﹐有主客勞逸之殊﹐而反爲所制﹐謀國之無人可知矣。臣以疏逖孤蹤﹐不應妄持異議﹐但以國家安危所系﹐事機一失﹐後患無窮﹐用敢不避狂瀆之誅﹐伏乞皇太后﹑皇上俯察臣言﹐早決大計﹐速諭疆臣進兵﹐以杜姦謀而伸義憤﹐臣不勝悚惶待命之至。

嚴申軍令並瀝陳下忱疏﹝附籌劃越南善後片﹞﹝光緒十年﹞彭玉麟

欽差辦理廣東防務太子少保﹑兵部尙書臣彭玉麟跪奏﹐爲疊次欽奉諭旨﹐嚴申軍令﹐恭折覆陳﹐並將今昔情形不同﹐時移事異﹐言易行難﹐瀝陳下忱﹐仰祈聖鑑事。

竊臣前奉軍機大臣密寄﹐光緒十年閏五月初七日奉上諭﹐本日閱張樹聲遞到潘鼎新電報﹐法兵攻撲觀音橋營盤﹐我兵槍炮互擊﹐於本月初三日獲勝﹐殺斃法人千餘﹐生擒多名。此次釁自彼開﹐原非中國違約﹐惟洋人狡狠﹐若爲滇粵各軍所扼﹐不能得志﹐必將四出滋擾。廣東與越南切近﹐首當其衝﹐見在張樹聲行將交卸﹐張之洞甫經到任﹐諸事生疏﹐該處一切防務﹐彭玉麟務當妥籌兼顧﹐以期嚴密。至該尙書密陳一節﹐仍遵初四日密諭﹐不動聲色﹐豫爲布置﹐一俟奉有電旨﹐卽可應機辦理。惟此事關系重大﹐須愼密圖維﹐勿稍孟浪。將此由六百里密諭知之。欽此。閏五月十六日﹐又接總署轉電﹐本日奉旨﹐彭玉麟在粵辦防﹐忠勇奮發﹐布置周密﹐見在法國𨿽仍來講解﹐和議尙未大定﹐防守更關緊要﹐該尙書仍令督飭各軍﹐實力備禦﹐勿稍松懈﹐欽此。伏讀之餘﹐莫名感奮。臣值此時艱﹐備防嶺嶠﹐與疆臣悉力籌劃﹐𨿽瀕海各要隘﹐粗有布置﹐何敢言盡臻周密﹐猥荷恩綸﹐懷慚何似﹐惟有實心實力﹐黽勉圖維﹐以期無負皇上委任之至意。署督臣張之洞履任後﹐與臣熟議海防諸務﹐意見悉合。臣隨與張之洞﹑張樹聲﹑倪文蔚乘坐小輪船﹐巡閱各海口數日﹐悉心商酌﹐察其險要兵單之處﹐添募勇營塡紮﹐以爲各炮臺遊擊策應之用。沙角﹑大角﹐在虎門之外﹐爲省城第一重門戶﹐最關緊要﹐飭記名提督婁云慶添置兩營﹔大角與沙角﹐對峙海中﹐情形喫重﹐原駐兩營太單﹐飭記名提督王永章亦添兩營﹔魚珠爲入省城陸路總要﹐與常洲沙路﹐唇齒相依﹐飭署廣州副將記名總兵鄧安邦亦添兩營。又於虎門內署水師提督方耀所守威遠炮臺後山﹐亦添三營﹐以爲威遠防軍接應。至省城河南﹐向本空虛﹐飭署陸路提督鄭紹忠新添兩營﹐隨機策應。查虎門西﹐有崖門﹑橫門﹑蕉門﹑虎跳﹑磨刀等門﹐其水𨿽淺﹐而小輪船可直達佛山鎭﹐以拊省城之背。張之洞商之方耀﹐派員雇募拖船二十號﹐配足水勇﹐分守陳頭﹑五斗口一帶河面﹐以顧省垣後路。又調集各差遣小輪船十號﹐紅單船十號﹐駐泊橫檔左右﹐以爲沙角﹑虎門各炮臺應援。又派小輪船十號﹐並紅單船四號﹐駐泊黃埔一帶﹐以爲常洲﹑沙路﹑魚珠各炮臺應援。如此節節水陸設防﹐較前稍爲嚴密﹐萬一有警﹐尙可無虞。閏五月二十五日﹐接北洋大臣轉寄總署電音﹐二十四日奉旨﹐法國巴使逗𨖻上海﹐不來天津議約﹐並據各處電報﹐孤拔有集兵船他駛﹐占據中國地方爲質﹐以爲索賠兵費之地。無理要求﹐萬難遷就。海疆防務喫緊﹐著沿海各省將軍督撫統兵大臣等﹐密飭各軍﹐嚴防以待。如果撲犯我營﹐或登岸肆擾﹐務須並力迎擊﹐並設法斷其接濟﹐期於有戰必勝﹐如退縮不前者﹐立卽軍前正法。欽此。本日奉懿旨﹐各營士卒奮勇有功者﹐除破格施恩外﹐並發給內帑獎賞﹐將士炎暑從軍﹐已先賞給江南﹑福建﹑廣東各營平安丹各十五匣﹐其餘各省﹐以次給賞﹐卽傳知各軍知悉。欽此。仰見聖明洞燭萬里﹐妙協機宜﹐莫名欽服﹐粵東地處炎方﹐軍士荷戟長徵﹐時值癘疫流行﹐十常四五﹐頗多死亡﹐仰荷聖慈﹐許將士以破格之恩施﹐軫將士暑雨之疾苦。臣當卽宣示各軍﹐莫不踴躍歡呼﹐感戴懿徳﹐回生起死﹐感激涕零。至沿海一帶﹐巳嚴飭設法斷其接濟﹐倘法人稱兵犯順﹐務必奮戰直前﹐不容稍有退縮。若彼按兵不動﹐臣亦斷不敢輕舉﹐以起他釁。六月十五日﹐接總署電音﹐十四日奉旨﹐見在閩防日緊﹐沿海防務﹐亦均喫重﹐彭玉麟素有遠略﹐著於廣東應畱防軍外﹐豫備二萬人﹐聽候調遣﹐或就原統之營整練﹐或招募壯勇足數﹐悉由該尙書酌辦。欽此。六月十九日﹐接到總署電音﹐十八日奉旨彭玉麟等派營援閩﹐力顧大局﹐殊堪嘉尙。見在滬議未就﹐法情叵測﹐萬一決裂﹐必宜出奇制勝﹐潘鼎新﹑岑毓英﹐務將見駐關內各軍﹐切實訓練﹐聽候調遣。彼此聯絡聲勢﹐庶足迅赴戎機﹐牽制敵勢﹐廣東能否別出奇兵﹐由欽廉小路前進﹐著彭玉麟等豫爲籌劃﹐或別有制勝之策﹐均著電奏覆旨﹐並著潘鼎新迅卽知照岑毓英﹐一體遵辦。欽此。臣聞命自天﹐悚惶無地﹐欽奉之下﹐除督臣張之洞﹑前督臣張樹聲﹑撫臣倪文蔚會同臣由電音覆奏外﹐而微臣區區愚忱﹐尙有不容已於縷陳者。自關外各軍奉閏五月二十二日上諭﹐盡行撒退入關後﹐該法人無復後顧之慮﹐肆行猖獗﹐以致橫行東南洋面﹐探瓊州﹑駛上海﹑窺福州﹐欲逞其志﹐昨接兩江督臣曾國荃電報﹐該敵復奪據雞籠炮臺﹐恣睢憑陵﹐要挾巨款。凡有血气﹐莫不憤切同仇﹐咸思一戰以翦此凶頑。蒙聖訓必宜出奇制勝﹐仰見廟謨廣運﹐宵旰憂勤﹐欽服無量。臣伏思今昔事勢﹐旣大不同﹐軍情亦因之而異。若諒山﹑興化各軍﹐未退入關以前﹐可密行詭道﹐表裏夾擊﹐臣率全部十四營﹐由欽﹑廉度十萬大山﹐過五峒﹐出越南﹐密約岑毓英﹑潘鼎新﹐會劉永福分三路前進﹐再以海外兵船﹐載二萬人﹐暗駛大洋﹐水陸兩面夾攻﹐奇兵四合﹐可期一股掃蕩﹐收復山西北寧﹐直搗西貢﹐傾其老巢﹐制法死命。無如此時滇﹑桂各軍﹐盡行撤回內地﹐全越皆歸法有﹐彼必布置周密﹐卽劉永福素稱善戰﹐膽略自雄﹐計此時進退無據﹐亦栗栗自危。我縱冒險出奇﹐由欽﹑廉小路﹐間關入越﹐越中已無我軍一騎﹐岑毓英﹑潘鼎新﹐東西懸隔數千里﹐聲勢梗塞﹐援應無從﹐孤軍深入﹐自蹈危地﹐兵法所忌﹐是我所謀以制人者﹐轉爲敵謀以制我矣。此理甚明﹐人人知之。臣非敢苟且偸安﹐取巧推諉﹐自幹罪戾。蓋今昔情形迥異﹐勢不能也。非不爲也。至奉旨豫籌二萬人﹐聽候調遣。臣於粵中人地生疏﹐一時營哨官揀擇不易﹐且軍裝餉項﹐一無所出﹐曾密商督撫臣張之洞﹑倪文蔚﹐亦苦無力接濟。時勢急迫﹐不能迅速爲計﹐焦灼萬分。臣愚戇成性﹐誠實自矢﹐不敢爲欺﹐屢蒙顯皇帝溫旨嘉獎﹐自顧愚劣﹐抱愧五中﹐今則辜負天恩﹐實屬罪戾滋重﹐咎無可辭。爲今之計﹐惟有謹遵閏五月初七日上諭﹐事體關系重大﹐總須謹愼﹐不敢稍涉孟浪﹐致僨大事﹐並仰遵屢次上諭﹐會合督撫臣並張樹聲﹐密飭各軍﹐嚴防以待﹐倘法兵前來撲犯﹐躬親前敵﹐督率各營將士﹐並力迎擊﹐務期有戰必勝﹐不敢畏葸以取愆尢。謹將疊奉諭旨﹐並今昔情形迥異﹐所謀言易行難各情由﹐恭折披瀝具奏﹐不勝惶恐待罪之至﹐伏乞聖鑑。

再﹐密陳正封折間﹐適道員鄭官應自暹羅返粵﹐據稱到彼晤該國君臣﹐相待甚恭﹐在彼華民﹐亦歡躍相從﹐慨許密備相助。惟彼國素不準豫蓄軍械﹐槍炮須購於英法﹐而祕謀輾轉﹐必延至五六月之久﹐方能成軍﹐約計口糧經費所需﹐不過數十萬兩。該道正與彼國親王參贊軍機大臣及領事陳金鐘等﹐密爲籌辦﹐倏聞諒山﹑保勝﹐我華軍盡撤入關﹐全越皆爲法有。彼都人士﹐皆爲短气﹐鹹謂此舉可作罷論。緣彼國兵出﹐須假道金邊國﹐始達越境﹐越國以襲人﹐本爲險事﹐我若以重兵向越﹐彼倚我聲威﹐自可出偏師相助。今見滇﹑桂各軍﹐一律調回內地﹐謂我已無保護越南之意﹐安能爲彼聲援。倘輕率舉事﹐兵單勢孤﹐不惟立見敗衄﹐而國且危矣。因悉勸該道速歸﹐毋致召禍。查道員鄭官應﹐此次孑身冒暑﹐遠涉重洋﹐奔波七十餘日﹐往返一萬餘里﹐出入於驚濤駭浪﹑蠻煙毒瘴之中﹐可云不避艱險﹐勤奮從公﹐乃事竟無成﹐惜哉。竊維越南﹐爲我朝二百餘年之藩服﹐屏蔽炎荒﹐尙稱恭順﹐今以島族憑陵﹐一旦棄同化外﹐似非所以字小之道。臣再四圖維﹐欲求補救之策﹐似莫如仿照朝鮮近事﹐藉通商以資禦侮。查越南榖米丰穰﹐土產饒裕﹐歐洲諸國﹐素所垂涎﹐徒以越南閉關謝客﹐向不與諸國往來﹐是以未通互市。同治庚午﹑辛未間﹐普法交戰﹐普人已蓄意於西貢﹐將取之爲東道主﹐無如法已捷足先登﹐西貢遂爲所獨占。今復力索諒山﹑保勝﹐勢已盡吞越南﹐以窺中華。然法果盡得越南﹐實歐洲諸國所大忌也。爲今之計﹐欲杜法人之吞噬﹐似宜仿照朝鮮章程﹐使越南盡與泰西諸國通商。蓋歐洲諸國﹐素以不滅人國爲美談﹐越誠與各國通商﹐則法人舉動﹐有大悖乎公法者﹐諸國必起而議之﹐投鼠忌器﹐法終不能噬越南矣。此時和戰未決﹐豫爲之計﹐倘終歸款議﹐可否求敕下總理衙門﹐照會各國公使﹐告以法越構兵﹐兵連禍結﹐初止爲通商而起﹐一國通商﹐不若合諸國通商之公而且溥。除俄國向不在南洋貿易外﹐若英國﹑美國﹑瑞國﹑徳國﹑丹國﹑日國﹑荷蘭國﹑比國﹑義國﹑奧國﹑日本國﹐均約同赴越之西貢北圻﹐各立本埠﹐一律通商﹐越境仍歸該國王自理﹐則法必有顧忌﹐而越或可與圖存矣。蓋越爲我屬國﹐義當爲之解紛﹐卽以泰西之事論之﹐英國以並境而爭比利時﹐以印度而爭阿富汗。卽揆諸萬國公法﹐勢亦不能坐視也。昔年美國攻日本﹐索通商埠頭﹐當時僅美利堅一國耳﹐而日本則謂當與泰西諸國﹐一槪通商﹐不必以一國爲限﹐而美遂不能獨擅其利。英人之始來中國也﹐諸國繼之﹐英人頗有徳色﹐而我國家一視同仁﹐來者不拒﹐卒至互相牽制﹐受我範圍﹐合之朝鮮近事﹐皆其明效大驗也。諸國志在貿易﹐未必皆以法人爲然。又不免互相忌嫉﹐一聞此議﹐或當踴躍奉行﹐卽或不能全至﹐但有數國肯來﹐法之狡謀﹐亦當不能逞矣。臣爲越南籌劃善後﹐隱相維持起見﹐謹附片具陳﹐是否有當﹐伏乞聖鑑。

戰計已決請毋惑浮言疏﹝光緒十年﹞黃體芳

江蘇學政臣黃體芳跪奏﹐爲戰計已決﹐勿惑浮言﹐萬一議和﹐撤防賠費兩端﹐永不可許﹐並請迅先戮姦旌義﹐以申國典而寒敵心﹐恭折瀝陳﹐仰祈聖鑑事。

自來主和之道﹐未辦和先辦戰﹐和乃可成﹐主戰之道﹐未算勝先算敗﹐戰乃必勝﹔其沾沾於中外利鈍之成說者﹐不足與語今日之大勢也。臣伏讀閏五月二十四日上諭﹐所有第二款北圻各防營回邊疆一節﹐應卽如約照行。著岑毓英﹑潘鼎新將保勝﹑諒山各處防營﹐撤回滇粵關內駐紮﹐並於月內全數撤竣﹐以昭大信。欽此。仰見聖朝大度如天﹐貸負嵎之誅﹐示避舍之義﹐寰海內外﹐誰不懷仁﹔顧臣竊有慮焉。自古戎狄無信﹐然未有如今日法人之甚者。越南非我屬藩﹐信乎﹖我卒無辭以奪之。諒山非彼首禍﹐信乎﹖我又無術以折之。節節欺陵﹐種種橫逆﹐噬越幾盡﹐貪殘不悛﹐脇我退兵﹐乘機豕突﹐幸其太驟﹐我猶及防。自奉此諭以後﹐彼得弛東京之備﹐起傾國之兵﹐分擾我要害之處﹐如各處一無所獲﹐安保不回兵北圻﹐敬關肆惡﹐我若力與之抗﹐彼將以貿然授兵﹐奔詰譯署﹐自知失信已極﹐窮無復之﹐遂悍然以中國之大信爲無信﹐而數百兆馬克之說﹐又安保其不恫喝如前。是撤防無以箝黷貨之口﹐講信轉以啟反唇之稽也。豺犬之不如﹐而尙可以理諭乎﹖臣愚以爲中國曩日情形﹐理贏而勢絀﹐近則有備無患﹐理勢兼長﹐聞使臣曾紀澤電致總署﹐備言法國饟絀兵單﹐怨咨交作﹐議院擬集巨資﹐無有應者。旋閱偵探續報﹐述及法兵死於水毒﹐死於苗兵毒箭﹐計北寧﹑舊府﹑山西三處﹐存者僅千餘人﹐彊驅鄕民以充兵數﹐軍饟久懸﹐官民震駭﹐乘此機會﹐必復北寧云云。足見天奪其魄﹐不戢自焚﹐卽議和期﹐隨限隨展﹐至再至三﹐豈非進退維谷之明證。爲今之計﹐不與論是非﹐但與論利害﹐直暴其議院窮蹙之情﹐諒江敗亡之狀﹐並示以我朝足兵足食﹐措置裕如。彼激則戰﹐順則和﹐和約可商﹐戰備必不能弛﹐更祈嚴飭滇省督撫臣﹑粵西撫臣及王徳榜等﹐磨厲以須﹐觀釁而動﹐不必牽制於大信之成言﹐務使滇軍粵軍﹐人人存躍躍欲試之心﹐庶與江防海防﹐在在有遙遙相應之勢﹐非但爲禦法計﹐亦藉以震懾其餘也。臣又聞曾國荃﹑陳寶琛等﹐爲擅許法國撫卹銀﹐奉旨申飭﹐仰見日月之明﹐雷霆之威遐邇之互相播傳者﹐無不激昂踴躍。竊謂賠費原屬不經﹐然持之亦必有故﹐理虧者以費補理﹐猶可說也。勢虧者以費贖勢﹐亦猶可說也。兩無所居﹐乃美其名曰撫卹。自欺乎﹖欺敵人乎﹖上年直隸﹑山東百萬生靈﹐塡委溝壑﹐我蒼赤也﹐聖人撫之卹之﹐有加無已﹐此堯舜之仁也。彼蠢蠢者抗拒大兵﹐暴骨於山西﹑北寧等處﹐我蒼赤乎哉﹖我仇讎也﹐分撫卹蒼赤之資﹐以撫卹仇讎﹐使之重整船械﹐續招﹖麼﹐復伺隙以攻我﹐無論或和或戰﹐誰勝誰敗﹐犒師之成例具存﹐復挾故態以訛我﹐是直以我爲外府﹐輾轉無虛日﹐然則建是議者﹐豈惟盜鐘掩耳。毋乃借刀自戕乎﹗至如泰西各國﹐緩之則自相圖﹐急之則並力﹐名爲不與戰事﹐法若失利﹐豈無孤兔之傷﹐越屬中國﹐萬國聞知﹐旣不以公法繩之﹐雞籠肇釁﹐亦豈公法所許﹐而猶刺刺焉代請兵費者。爲法計﹐實自爲計。

日後效尢﹐法必就中調停﹐稱是以報﹐犬吠堯而蟻慕舜﹐中國以後﹐何堪此無厭之求。臣竊謂他議或可婉商﹐此款必須堅卻。國體爲重﹐惜費乃其末耳。由前兩說﹐不撤防﹐不賠費﹐固蓄欲戰之心矣﹐猶爲就和之地也。若宣旨決戰﹐則必有以海防難持之說﹐致勞聖慮者。臣竊有辭矣。夫中國師船﹐半多取法海外﹐謂無堅瑕之判﹐其誰信之﹐炮臺𨿽據要地﹐髙下左右﹐豈盡合宜﹐又大炮無多﹐其力不能盡及賊船﹐或及之而不中﹐或中之而未壞船身﹐似未若彼之船固炮巨﹐推算較精﹐此或法人差勝之處。然而水師與岸上合擊可破也。炮臺被轟無害也。兩國師船﹐亦必互有損傷﹐彼非獨勝也。勝不登陸﹐曠日糜饟﹐彼將何爲﹐誘之陸戰﹐而厚集勁旅以兜剿之﹐彼兵數有限﹐地勢又疏﹐不亡何待。雞籠一役﹐已小試其端矣。總之中外開仗﹐彼無必勝之道。我有取勝之方﹐敗勿內怯﹐勝勿中阻﹐而今日之要務﹐尢在於痛除內綫﹐優獎孤臣。方今粵東防務﹐經張之洞﹑彭玉麟和衷籌劃﹐可保萬全﹐閩省武備久弛﹐以劉銘傳之威略﹐張佩綸之膽識﹐分道而振作之﹐必有明效。江陰爲長江第一重門戶﹐淮軍統領張景春﹐屯紮有年﹐智勇兩全﹐精神百倍﹐近得長江提督李成謀﹐駐軍北關外﹐上自金山一帶﹐下自白茆沙以至吳淞﹐時往巡閱﹐布置完善。臣與此兩人﹐不時會晤﹐深服其忠義之气﹐不愧聖代幹城。北洋大臣李鴻章﹐籌辦洋務最久﹐似最得力﹐而公論皆詆其外向﹐且謂其信用候補道員馬建忠﹐諸事受蒙﹐四月所定條約五款﹐多出其意。查馬建忠系法國學院中考取文詞秀才﹐感恩異族﹐鬼蜮交並﹐認英使威妥瑪爲干爹﹐大辱衣冠﹐萬口唾罵﹐擬請頒下嚴旨﹐械系來京﹐窮治其含糊定約之罪﹐立寘重典。此內綫之宜痛除者也。劉永福保障越南﹐壯心未已﹐臣前折中已詳述之﹐聞有劾其黨羽眾多﹐後必滋亂。此必法人授意於馬建忠﹐馬建忠授意於言者﹐灼然無疑。劉永福亦何負於天朝哉﹖倘以讒臣一語﹐致墮狂寇之計﹐灰義士之心﹐臣仰揣聖明﹐必不出此。擬請量予虛銜﹐假之勇號﹐仍令其爲越復讎﹐卽以彼敢死之黨﹐樹敵於法人﹐斷不至貽患於吾圉。恩命一下﹐報效隨之矣。此孤臣之宜優獎者也。二事非徇私者所樂聞﹐所關甚巨﹐誅一馬建忠﹐爲輕言漢姦者杜其門﹐則將吏之心益固。賞一劉永福﹐爲規復越土者張其幟﹐則虜庭之焰益衰。此實馭下大權﹐制敵之先著﹐所當迅速行之。而無復遲疑瞻顧者也。臣才絀無補於時艱﹐祇此一片血誠﹐不能自閟﹐所有關系和戰大局﹐謹披瀝陳之﹐伏乞聖鑑。

宜令重臣統籌南洋全局疏﹝光緒十年﹞龍湛霖

日講起居注官翰林院侍讀臣龍湛霖跪奏﹐爲重臣奉命視師﹐宜令統籌南洋全局﹐並懇豫養人材﹐以備任使﹐恭折密陳﹐仰祈聖鑑事。

竊臣於本月十九日伏讀上諭﹐大學士左宗棠著授爲欽差大臣﹐督辦福建軍務。欽此。仰見皇太后﹑皇上愼重海防﹐簡賢任能之至意。莫名欽佩。然臣猶不無過慮者﹐歷觀古今來兵家致敗之故﹐多由於事權不一﹐號令不專﹐心志不齊。唐時安史之亂﹐九節度之師﹐潰於相州﹐𨿽以郭李名將在中﹐莫能救止﹐其明徵也。南洋沿海數千里﹐使省省各自爲戰﹐各自爲守﹐勢必敗不相救﹐勝不相聞﹐純在各直省畛域不分﹐左提右挈﹐當接濟者接濟﹐當應援者應援﹐方能萬眾一心﹐同仇敵愾﹐乃前此馬尾之警﹐張佩綸向南洋調取師船﹐卽以不敷分布辭覆。刻下福州軍火乏缺﹐亦未聞各省有解往者﹐𨿽曰自顧不遑﹐然於緩急輕重之間﹐究未免此疆彼界之見。良由各督撫及督辦會辦諸臣﹐皆位均力敵﹐彼此有莫能相下之心﹐兼恐其中有意見齟齬﹐心懷猜忌者﹐𨿽屢蒙諭旨﹐勗以和衷共濟﹐難保不陽奉陰違。見在左宗棠旣奉命視師﹐𨿽督辦閩疆﹐原未能身臨前敵﹐曷若卽令於江﹑浙﹑閩﹑廣適中之地﹐擇要駐紮﹐俾統籌南洋全局﹐聯絡沿海各省以爲一气﹐庶足攬羣策而專責成。論者或見左宗棠年過七十﹐精力已疲﹐似難勝此艱巨。臣意該大臣督兵三十年﹐轉戰十餘省﹐應變將略﹐本其所長﹐膂力𨿽衰﹐規模未攺﹐至其忠誠篤棐﹐辦事實心﹐惟聖明洞鑑之。不惟外廷莫知﹐卽樞廷亦莫知﹐無怪乎人言之未能滿意也。抑臣更有請者﹐天下不患無材﹐而養之要不可不豫。況軍旅之事﹐非可不學而能﹐忠勇固出自性生﹐謀略則資乎閱歷﹐𨿽以曾國藩爲中興諸將之冠﹐猶一敗於靖港﹐再敗於嶽州﹐三敗於田家鎭﹐乃能沈幾觀變﹐磨練以成其材﹐見在朝廷所倚爲幹城者﹐惟李﹑左數大臣﹐然皆值垂暮之年﹐後起諸賢﹐尙未有諳於兵事者﹐方今敵氛未靖﹐天討方稽﹐可百年不用兵﹐不可一日而忘戰。臣愚擬請乘此軍興之際﹐於京卿中揀其年力富彊﹐畱心時事者﹐不拘員數﹐敕赴左宗棠軍營﹐爲之參贊﹐在諸臣於識力未定之日﹐得左宗棠益增所未能﹐在左宗棠於耳目不及之中﹐得諸臣亦匡其不逮﹐目前旣資其臂助﹐異日旣可視爲爪牙。其爲益殆非淺鮮也。臣愚昧之見﹐是否有當﹐伏乞聖鑑。

敵計將窮結局宜善疏﹝光緒十年﹞志銳

翰林院侍讀臣志銳跪奏﹐爲敵計將窮﹐結局宜善﹐杜外侮而絕後患﹐恭折仰祈聖鑑事。

竊臣前於六月二十四日﹐由翰林院代奏一折﹐內言法人此次舉動﹐彼國皆不以爲然。但能嚴防海口﹐與之相持﹐數月之後﹐必致大窘等語。絕非臣臆度之詞﹐實爲情理必有之事。近聞該國與馬大加斯島構釁﹐大爲該島所敗﹐復聞埃及兵事﹐亦將與英人有隙﹐候中法和戰事竣﹐再與法人較論之語。二事並集﹐敵計將窮。於中國則勢成騎虎﹐於各島則患近切膚。顧此失彼﹐大有首尾不能相顧之勢。臣揣度法人謀國權衡﹐二者之間﹐必有捨一並一之策﹐而緩急之情﹐遠近之勢﹐則必捨中土而並力該島也。其捨去之辭﹐則必尋前約五條﹐不索兵費了事也。邇時當事諸臣﹐必以爲莫大之幸而許之﹐不待其辭之畢矣。𨿽皇太后﹑皇上明見萬里之外﹐必不以諸臣淺計﹐輕於結局﹐至墮法人猾謀﹐受外侮而滋後患﹐而臣獻曝之忱﹐窺管之見﹐不能不熟籌審計﹐爲我皇太后﹑皇上豫陳之。臣義則滿洲世僕﹐官則新進少年﹐不在聞政之列﹐法越事定﹐乃得睹條約五款﹐反復觀之﹐其措辭支蔓﹐用意骫骳﹐見輕外人﹐永詘稅務﹐爲之發指﹐未嘗不痛恨馬建忠之姦猾﹐與李鴻章之輕信﹐一則顯然漢姦﹐一則過爾畏葸﹐二者明合﹐貽誤國家。其一款曰﹕中國南界﹐毘連北圻。法國約明無論遇何機會﹐並或有他人侵犯情事﹐均應保全護助等語。未嘗言及劉永福﹐而實則責我制永福也。永福一日不死﹐法商一日不安﹐試問能終年懸師以代其制永福乎。就曰能之﹐又忍出於此乎﹖若聽其蠻觸相爭﹐不過而問﹐法國必執約來嬲﹐將何詞以應之。此其貽誤一也。第二款與第四款曰﹕中國南界﹐旣經法國與以實在憑據﹐不虞有侵占滋擾之事。約明將所駐北圻各防營﹐卽行調回邊界﹐並於法越所有已定未定各條約﹐均置不理。法國約將來與越南議攺條約之內﹐絕不插入傷礙中國威望體面字樣等語。未嘗言及越南歸法﹐而實則越南歸法也。夫外國之所以憑彊﹐由於事事踏實﹐中國之所以積弱﹐由於事事務虛。然猶未直發其覆﹐公言於世﹐今越南實則暗以歸法﹐而但要其不插入傷礙體面字樣﹐一掌詎能遮日﹐掩耳而爲盜鈴﹐無裨事實﹐益形見輕﹐戲侮朝廷﹐莫此爲甚。此其貽誤二也。第三款曰﹕法國旣感中國咨商之意﹐並敬李大臣力顧大局之誠﹐情願不索賠兵費。中國亦宜許以毘連南北圻之邊界﹐所有法越與內地貨物﹐聽其運銷﹐並約明後日遣使來議條約稅則﹐務須格外和衷﹐期於法國商務﹐極爲有益等語﹐未嘗言及通商雲南。所謂內地﹐非雲南而何﹖名言不索賠費﹐而實則甚於賠費萬萬也。越南爲我屬國﹐各國皆知﹐法人逞其饕餮之性﹐肆其犬羊之威﹐蹂躪其土地﹑糜爛其人民殆及二載﹐何理何名﹐而索償兵費。故臣細觀其稅則極爲有益等語。是殆欲以此爲減輕稅則地步也。一國若減﹐勢必各國因之稅之所輕﹐貨之所集﹐將來洋貨洋藥﹐必萃於滇省口岸銷行﹐各處海關﹐必大減色﹐暗耗旣多﹐利源日少。此其貽誤三也。且約內言中國字樣﹐原指朝廷而言﹐乃與李大臣並列﹐顯見此爲馬建忠之言﹐外輸誠於法人﹐內獻諛於權相﹐目無君父﹐罪在不赦。傳曰﹕人臣無將﹐將則必誅。此之謂也。第五款曰﹕此約旣經彼此簽押﹐兩國卽派全權大臣﹐限三月後﹐悉照以上各節﹐會議詳細條款等語。所謂詳細條款﹐指上四款所包蘊者而言﹐凡四款之獘﹐臣已詳陳於上﹐法人前者若無敗盟之事﹐業已無可如何。臣惟有聽之當事諸臣而已。今彼旣已敗盟矣﹐我皇太后﹑皇上又赫然震怒以拒之矣﹐又適值其有切近之災﹐必將捨我而去﹐敵人譎計﹐深知前約五條﹐大可細繹引伸﹐勢必含胡﹐求以前約了事﹐而以詳細條款﹐俟之後日再議﹔內患旣弭﹐然後與我引伸爲難﹐邇時欲和則負痛而難忍﹐欲戰則兵散而難聚﹐扼腕興嗟﹐噬臍莫及。臣愚昧之見﹐法人若果出此﹐是彼之情急而我可故緩之﹐彼急於去而我可故畱之。趁此彼釁方多﹐我兵厚集之時﹐毀去前之五款﹐再立適中恰好之約﹐此爲上著﹐卽不出此﹐亦宜要彼。卽於此時將詳細條約﹐勒限議定﹐稅則萬不可稍輕﹐越南萬不可與彼﹐否則此機一失﹐𨿽有智者﹐無能爲力矣。前者琉球見滅於日本﹐朝廷以地隔重洋﹐未聲義旅﹐切近者惟朝鮮﹑越南耳。今越南又爲法所全有﹐則朝鮮必生外向之心﹐藩籬盡撤﹐旣非立國之道。竊恐此日藩臣﹐變而爲將來之盟主﹐則此羞何可忍也。臣見敵計將窮﹐爲杜外侮絕後患起見﹐是否有當﹐伏乞聖鑑。

妥籌補救以裨防務疏﹝光緒十年﹞陳寶琛

會辦南洋事宜內閣學士臣陳寶琛跪奏﹐爲遵旨認眞稽察﹐妥籌補救﹐擬招募勇營﹐勤加操練﹐以裨防務﹐披瀝馳陳﹐仰祈聖鑑事。

竊臣望輕才薄﹐祇以愚戇﹐見察朝廷﹐過辱殊知﹐疊加任使﹐自恨不能折衝撙俎﹐又不能籌策援閩﹐致臣鄕二十年船廠﹐三千水軍﹐一旦灰燼。微臣待罪南洋﹐不敢不引爲重疚﹐而自顧手無寸柄﹐𨿽有可赴之機﹐輒無自致之力﹐每念廟堂旰食之勞﹐將卒死事之慘﹐彷徨中夜﹐眥裂心摧﹐未嘗不思執殳前驅﹐以復此仇而贖此咎也。臣自奉旨回寧辦防以來﹐沿途巡視兵輪﹑炮臺情形﹐均經竭誠告知曾國荃﹐冀備采用﹐旬日中或面商﹐或函白﹐𨿽不能有所裨補﹐而不敢不罄其千慮之愚。曾國荃宿望隆勛﹐際此時艱﹐臣方欲倚之以爲重﹐其不願各懷意見﹐歧出事故﹐此固大江南北將吏之所共知﹐而亦我皇太后﹑皇上之所可信者也。然臣竊見江南防務﹐最重吳淞﹑長江二口。吳淞炮臺﹐但擊一面﹐惟藉塞以遏敵船﹐長江襟帶七省﹐門戶尢重﹐淮軍扼守江陰﹐操炮較熟﹐然亦不講炮尺句股之法﹐中靶絕少。輪船管駕由行伍充者﹐不諳船械之機牙﹐由水手升者﹐不識西陣之行列﹔學生中又惟蔣超英幹略沈毅﹐爲時所推。提臣李成謀忠勇勃發﹐臣愛之重之﹐而慮其統領兵輪﹐猶狃於水師故步也。至陸軍之良惟數章合才一軍﹐見存四營屯守上海﹐劉連捷物望騰於陳湜﹐所募之營見經曾國荃調防江寧﹐兼顧福山﹐此皆成局﹐不易更動。臣未歷兵事﹐初蒞江南﹐𨿽奉認眞稽查妥籌補救之諭﹐而一知半解﹐不敢自信。又何以求信於人。況曾國荃方以戰守自任﹐凡所論奏措施﹐皆事後以一公牘相聞。臣稽察旣托空言﹐補救更成虛語﹐若遂委蛇藏拙﹐束手旁觀﹐則何以副朝廷委任之隆﹐且亦非微臣自請致身之初志。臣之愚妄﹐不自忖量。竊念咸豐之初﹐粵寇披猖﹐綠營苶敝﹐曾國藩等乃以書生倡練義師﹐千磨百折﹐卒平巨憝。今湘淮之勇差勝於綠營﹐敵技之長﹐十倍於粵寇﹐北洋防務一手經營﹐尙稱精密。南洋疆臣屢易﹐布置頻殊﹐曾國荃履任未久﹐倉卒籌戰﹐亦知炮臺輪船之不足恃﹐恪靖各營復疊經徵﹐調南洋地段遼闊隘口如林﹐目下陸軍尙未募足﹐夫閩省輪沈廠毀門戶洞開﹐固誤於外省無赴援之旅﹐亦由於本地無後勁之師﹐遂致一蹶不可復振。今江防𨿽視閩爲周﹐而地險則較閩難守﹐豈可蹈其覆轍﹐再累宸廑耶﹗臣展轉思維﹐遲之又久﹐竊以事以共濟而有成﹐理以參觀而益善﹐炮臺﹑兵輪﹐防務所重﹐然亦恃有策應之陸軍﹐而陸軍制勝之方﹐則以參用西法教操爲第一要義。無已﹐擬吁請天恩準﹐臣別募五六營﹐遴員管帶﹐參合中西之法﹐教練成軍。法人聲言犯江﹐而爲此曠日持久之謀﹐似乎緩不濟急。然李鴻章電催周盛波速募十營赴津﹐有準備明春大戰之語。臣愚逆揣法人無賴性成﹐暋不畏死﹐困獸之勢﹐將來靡所底止。是戰事方興未艾﹐不宜祇計目前﹐及事則多一別隊以相應援﹐不及事亦得一偏師以爲繼起。昔曾國藩治水師於衡州﹐當時未嘗不迂視之。臣願南洋諸將領勿恃己長﹐漸捐故技﹐而欲以迂者開其先也。如蒙兪允﹐則人才餉需軍械﹐缺一不可﹐募兵不難﹐難於選將。知己知彼﹐軍謀始成。查有同文館學生蔭昌﹐天津水師學堂教習嚴宗光﹑薩鎭冰﹐皆秉資明毅﹐洞曉泰西戰法﹐可任以督率教練﹐應請旨敕下各該衙門﹐速遣各該員來寧﹐交臣差委。至軍械固宜一律精良﹐月餉尢須應時接濟。臣會辦南洋﹐本無籌餉之責﹐更無撥餉之權﹐應請旨敕下曾國荃﹐自臣軍開招之日爲始﹐所需糧餉軍械﹐分派各司道局庫﹐無論如何爲難﹐總當源源接濟﹐勿令缺乏。曾國荃素顧大局﹐臣與之近托同舟﹐必能急臣所急﹐相與有成。至臣旣奏立此軍﹐卽應性命以之﹐若閱時已久﹐成效毫無﹐應懇聖慈﹐將臣從重治罪﹐以爲冒昧建議粉飾從事者戒。臣亦知增一兵卽增一餉﹐且訓練有教習之薪錄﹐操演有軍火之雜耗﹐所費誠非一端。惟以臣將略不足﹐威望未孚﹐積重之局﹐旣不能輕議更張﹐分駐之軍又未便意爲抽調﹐捨此別無所藉手﹐以分曾國荃戰守之勞﹐而副聖主所以磨練微臣之意。臣素性迂謹﹐非敢立異喜功﹐但思實事求是﹐愚憤所繳﹐昧死上陳﹐是否有當﹐伏乞聖鑑。

請豫籌持久之策疏﹝光緒十年﹞陳寶琛

會辦南洋事宜內閣學士臣陳寶琛跪奏﹐爲法氛未易遽平﹐請敕中外臣工﹐豫籌持久之策﹐並條陳管見四事﹐仰祈聖鑑事。

竊臣伏讀光緒十年七月初六日諭旨﹐仰見我皇太后﹑皇上仁至義盡﹐不得已而用兵﹐普天率土﹐讀者感奮。數月以來﹐電報沓至﹐或謂法廷增兵大舉﹐或謂法船赴港繕修﹐其聲言襲臺﹑擾粵﹑窺江﹑犯津﹐詭謀閃爍﹐不可究詰。以臣臆揣﹐彼非全力並攻臺澎﹐據我腴壤以責償﹐卽潛師分擾海疆﹐挫我水師以泄忿﹐𨿽利鈍不可逆睹﹐勝負亦無常形﹐然釁結兵連﹐需時曠日﹐我必自立不敗﹐始能與彼相持。夫中國積習﹐往往因循於平時﹐支絀於臨事。鐵甲已成而不至﹐水師屨議而未行﹐彼以十數船之偏師﹐聲東擊西﹐可以越重溟而蹈隙﹔我以南北洋之重鎭﹐此疆彼界﹐不能分一旅以救鄰。主客易形﹐勞逸反勢。事至今日﹐若不通籌全局﹐綜計初終﹐必至忽戰忽和﹐包羞貽患。臣仰承赫怒﹐矢志同仇﹐謹就管窺﹐縷陳四事。曰籌餉。曰選將。曰練兵。曰簡器。繕片條陳﹐伏候采擇。玆事體大﹐臣之迂闇﹐不足盡知﹐伏願敕下廷臣疆臣﹐悉心籌劃﹐各抒救時之策﹐務爲持久之圖。但令軍餉常供﹐利器無缺﹐將材輩出﹐兵气日揚﹐則窮寇必有乞成之時﹐而天朝可絕無厭之請﹐盛衰彊弱之機﹐實在斯舉。此微臣所以腐心切齒﹐亟望朝廷合羣策羣力﹐以宏此遠謨者也。恭折馳陳﹐是否有當﹐伏乞聖鑑訓示施行。

謹將管見四事﹐條列於後。

一﹑籌餉。餉源除正課外﹐以洋稅釐金爲大宗。今海上有事﹐餉項增而稅釐減﹐非籌挹注﹐莫應度支﹐厚斂旣恐病民﹐鬻官又開幸進﹐至於開源節流諸法﹐更非急切所能圖功﹐計惟有加鹽釐﹐借民債二事﹐有裨軍政﹐無損民生﹐似可試辦﹐以裕餉源。鹽釐一節﹐言官時時論及之﹐近曾國荃又有川鹽加釐之請﹐應由部通核﹐推廣議行﹐至從前西徵需餉﹐協解不敷﹐全資洋債﹐近日粵防經費﹐亦貸諸洋商﹐原屬一時權宜之舉。惟權以子母﹐虛耗實多﹐今於舉債之中﹐仍寓藏富之意﹐則莫如稱貸於民﹐仿洋債之法﹐海關出票﹐發息還本﹐一律仿照洋債辦理﹐官國毫無刁難需索﹐以期取信於民﹐或由銀行出票﹐祇準售之民間﹐不準洋人購買﹐官出利銀﹐仍爲民得﹐吾民旣得盡先公後私之義﹐朝廷仍自操損上益下之權﹐是有洋債之益而無其害也。

一選將。軍中必聽將令﹐爲將宜審敵情﹐發撚之亂﹐一切宿將﹐無所用勇。湘淮將士﹐出而平之。令西洋戰事﹐又與發撚迥殊﹐湘淮各軍﹐師其所長﹐未盡嫻練﹐倉卒驅戰﹐以卒與敵﹐可爲寒心。目下事急機危﹐豈能盡拘常格﹐計非以我馭彼﹐以敵攻敵不可。查各省學堂﹐教練將才﹐原以備制敵之用﹐以臣所聞﹐北洋之方伯謙﹑嚴宗光﹑薩鎭冰﹐南洋之蔣超英﹑福建之張成﹐皆深明西人戰法﹐勇於赴義。此次揚武被炮且沈﹐而張成猶炮斃數人﹐促開滿輪﹐觸敵酋之舟﹐手燃藥艙﹐冀與同燼功﹐𨿽不成﹐而各國觀戰者﹐咸嘖嘖稱之。擬請於南北洋學生出身之水陸官兵中﹐各遵一二人﹐酌任水陸總統分統。此外廣募洋員﹐襄司兵事﹐以收番將客卿之用。查英國守戍印度﹐水陸兵官﹐人浮於事﹐年力尙壯而家居者﹐不一而足。但月給俸二三百金﹐卽可招之使來﹐彼若願入華籍﹐本國不得而禁之。此通例也。我之統領旣諳西法﹐自能駕馭得宜﹐不至有尾大不掉之患。

一練兵。有築壘之兵﹐有守臺之兵﹐有遊擊之兵﹐福州海口﹐險甲七省﹐祗以縱敵深入。炮臺勢失﹐臺破兵殲﹐乏人策應﹐遂至積年巨炮﹐悉被打轟﹐重門洞開﹐出入莫禁。查安炮守口之地﹐本分臺壘二種。臺必經年累月而成﹐壘則旦夕可就﹐似宜預練築壘之兵﹐萬一炮臺偶有疏虞﹐卽築土壘以彌其闕。再接再厲﹐敵必受摧。洋炮制作甚精﹐裝放皆有成法﹐欲擊敵舟﹐則先以勾股推其遠近﹐再以炮尺較準髙低﹐故常十中八九﹐而我守臺弁兵﹐操之不熟﹐甚或盡棄勾股炮尺之法﹐但以星斗爲憑﹐擊靶輒難命中﹐惟有多派深諳炮學之員﹐督率臺兵﹐勤加操練﹐以收實用。至遊擊之兵﹐則有飛輪船隊﹐有開花炮隊﹐有糯等飛排炮隊﹐有馬梯尼槍隊﹐有哈乞開司槍隊﹐五者均極器械之良。然必齊其步伐﹐練其手目﹐方能臨敵裕如﹐不至忙亂。

一簡器。海上用兵﹐專資利器。彼挾堅船巨炮精槍而來﹐微論斷非土炮土槍及舊日師船所能敵。但使同一輪舶﹐而船身之大小堅脆﹐輪機之良楛遲速有或殊﹐同一洋槍洋炮﹐而炮位之巨細﹐槍機之靈鈍﹐種式之新舊﹐藥子之精粗有或異﹐則兩船相遇﹐不足以衝突迎躡﹐兩炮相當﹐兩槍相對﹐不足以摧堅及遠﹐較準而爭先﹐勝負之數﹐不待交綏而見矣。今我旣購鐵甲﹐猶不能駛遠﹐則倉卒求增堅船﹐勢必不得而槍炮子藥﹐則直與戎事相終始。若不及時求精﹐長此雜至紛陳﹐恐無復收其實用之一日﹐基隆﹑長門之役﹐惟以無堪穿擊鐵甲之巨炮﹐故敵船𨿽受創而不深。江南諸臺﹐巨炮亦少﹐此後各省添購軍火﹐似宜專用三十五噸及二百四十磅子﹐一百八十磅子之克虜伯後膛炮﹐糯等飛之排炮﹐嘉得諾之快炮﹐馬梯尼及哈乞開司之洋槍﹐期其一律漸歸於精良﹐辰下法釁旣開﹐英﹑徳諸國﹐𨿽咸守局外之通例﹐而我苟設法由商潛購﹐未嘗不可餌以重例也。凡槍炮子藥之屬﹐各省機器局能自制者﹐宜悉令鳩工庀材﹐廣制以儲﹐其不能自造﹐必待取資外洋者﹐應請敕下南北洋﹐恪遵前旨﹐妥速通籌﹑集款定購﹐而由粵省就近酌派一二兵輪常泊香港﹐以時接載﹐相機運回﹐庶應用不窮而所向得力﹐此亦持久之急務也。

請查辦大員僨軍辱國疏﹝光緒十年﹞潘炳年等

翰杯院編修臣潘炳年等跪奏﹐爲玩寇棄師﹐僨軍辱國﹐朋謀罔上﹐怯戰潛逃﹐請旨查辦﹐以伸國法以服人心﹐恭折仰祈聖鑑事。

竊臣等於馬江敗後﹐疊接閩信﹐具言張佩綸﹑何如璋聞警逃竄。竊以挫敗情形﹐眾目昭著﹐朝廷明見萬里﹐諒諸臣不敢再有捏飾﹐是以未敢率行上聞。玆恭讀八月初一日諭旨﹐方審該大臣等前後奏報﹐種種虛捏﹐功罪顚倒﹐乖謬支離﹐與臣等所得閩信﹐判然歧異﹐不得不爲我皇太后﹑皇上披瀝陳之。初一日法人遞戰書於揚武管駕張成﹐張成達之何如璋。何如璋祕不發。初二各國領事商人均下船﹐眾知必戰﹐入請亟備﹐張佩綸斥之出﹐軍火靳不發。嗣洋教習法人邁達告學生魏瀚﹐明日開仗。魏瀚畏張佩綸之暴不敢白。初三之辰﹐見法船生火起椗﹐始馳告﹐而法人已照會未刻開仗。張佩綸怖﹐遣魏瀚向孤拔乞以詰朝爲請。比登敵舟﹐而炮已發﹐我船猶未起椗裝藥﹐敵發巨炮七﹐福星﹑振威﹑福勝﹑建勝殊死戰﹐船相繼碎﹐餘船放火自焚。是役毀輪船九﹐龍艚師船十餘﹐小船無數﹐伏波﹑藝新二艘逃回﹐自鑿沈林浦﹐陸勇盡潰﹐而法人僅沈魚雷船一。此初三大敗之情形也。張佩綸﹑何如璋甫聞炮聲﹐卽從船局後山潛逃。是日大雷雨﹐張佩綸跣而奔﹐途僕﹐親兵曳之行﹐抵鼓山麓﹐鄕人拒不納﹐匿禪寺之下院﹐距船廠二十餘里。次日奔鼓山後麓之彭田鄕﹐適有延寄到﹐督撫覓佩綸不得﹐遣弁四探﹐報者賞錢二千﹐遂得之。何如璋奔快安鄕施氏祠﹐鄕人焚祠逐之﹐夤夜投洋行宿﹐晨入城棲兩廣會館﹐市人又逐之﹐復踉蹌出﹔就張佩綸於彭田。張佩綸恐眾蹤迹及之﹐紿何如璋回廠﹐自駐彭田累日﹐偵知敵出攻長門﹐將謀竄出﹐始回此張佩綸﹑何如璋狼狽出走之情形也。何璟﹑張兆棟﹐平日狃於和議﹐防務毫無布置﹐藩司沈保靖﹐尢以戰事爲非﹐凡屬防餉﹐輒抗不發款﹐兵無主帥﹐餉無專責﹐議者固知閩事之必敗﹐所恃爲長城無恐者﹐以張佩綸平日侈談兵事﹐際此中外戰局伊始﹐身膺特簡臨事必有把握﹐及閱閩信﹐陳其種種乖謬情形﹐則喪師辱國之罪﹐張佩綸實爲魁首﹐而何如璋次之﹐何以言之﹖朝廷以督撫不知兵﹐簡張佩綸﹐偕劉銘傳往。劉銘傳渡臺﹐則封煤廠﹐攆法人﹐張佩綸出都﹐卽聞其意頗怏怏﹐到閩後一味驕倨﹐督撫畏其气焰﹐事之惟謹﹐排日上謁﹐直如衙參﹐竟未籌及防務。至法船駛至馬尾﹐倉卒乃以入告張得勝緝引港姦民請辦﹐張佩綸竟置不理﹐眾益駭然﹐而張佩綸尙侈然自大﹐漫不經心。水陸各軍﹐紛紜號召﹐迨各將弁請戰﹐又以中旨禁勿先發爲詞。臣等不知各口要擊之諭何日﹐不應初三以前﹐尙未到閩﹐卽使未到﹐而諭旨戒其先發﹐非並輪船起椗管駕請軍火而亦禁之也。一槪不允﹐眾有以知張佩綸之心矣。身爲將帥﹐足未嘗登輪船﹐聚十一艘於馬江﹐環以自衛﹐各管駕疊陳連艦之非﹐張佩綸斥之﹐入白開戰之信﹐張佩綸又斥之。事急而乞緩師於敵﹐如國體何﹖聞炮而先狂竄﹐如軍令何﹖中岐卽馬尾﹐彭田系鼓山後麓﹐張佩綸自諱其走﹐欲混爲一﹐如地勢迥隔何﹖敵再攻馬江﹐張佩綸於是日始竄至彭田﹐而冒稱力守船廠﹐如不能掩閩人耳目何﹖何如璋實匿戰書﹐張佩綸與之同處﹐知耶不知耶﹖乃陷水師全軍於死地﹐將以仇閩人耶﹖抑以媚敵國耶﹖臣等不能爲張佩綸解也。臣聞張佩綸逃匿彭田﹐以請旨逮治爲詞﹐實則置身事外﹐證以外間風聞﹐張佩綸所恃爲奧援之人。私電函致﹐有閩船可燼﹐閩廠可毀﹐丰潤學士必不可死之語。是則張佩綸早存一必不死之心﹐無怪乎調度乖謬於先﹐聞戰脫逃於後﹐敢於肆忌憚至此也。何如璋督辦船政﹐旦夕謀遁﹐棄廠擅走﹐已有罪矣。而謀匿戰書﹐意尢叵測﹐復於六月初一日﹐將船政存銀二十六萬兩﹐藉名采辦﹐私行兌澳﹐不告支應所員紳﹐而私交旗昌﹑匯丰各洋行﹐羣議其謀盜國帑﹐言非無因。張佩綸素以搏擊爲名﹐何如璋荒謬至此﹐事後並無一疏之劾﹐謂非狼狽相依﹐朋謀罔上﹐臣等所不敢信。臣維法事之起﹐督撫始終並未帶兵出城﹐該大臣旣統兵權﹐相持一月餘﹐不得謂籌備不及﹔戰書旣移﹐學生繼白﹐不得謂事發倉卒。輪船十一﹐水雷百二十﹐輔以師船陸勇﹐不得謂無兵無船無械。誰生厲階﹐乃一敗不可收拾﹐非張佩綸﹑何如璋之罪而誰罪乎﹖若不嚴予懲辦﹐何以謝死綏之三千餘人﹖何以儆沿海七省之將帥﹖何以服唐炯﹑徐延旭之心﹖何以塞泰西各國揶揄之口﹖臣等旣有所聞﹐理合據實公揭﹐吁懇密派公正不阿之大臣﹐如彭玉麟等﹐馳往查辦﹐按照各節﹐澈底根究﹐福州紳民﹐船政員紳工匠﹐必能言之歷歷﹐應請敕下欽派大臣﹐逐一傳問﹐自可得其罪狀。臣等疏逖徵員﹐何敢冒瀆﹐第以閩事糜爛至此﹐父老子弟哀痛迫切之情﹐不得不據以上陳﹐伏乞聖鑑。

請查辦閩省諸臣諱敗捏奏疏﹝光緒十年﹞萬培因

吏科給事中臣萬培因跪奏﹐爲閩省諸臣﹐諱敗捏奏﹐濫保徇私﹐仰懇收回成命﹐並請迅派大員﹐馳往查辦﹐按照軍律﹐亟寘重典﹐以伸公憤而謝死綏﹐恭折仰祈聖鑑事。

竊臣近日疊接閩省來信﹐具言七月初三日馬尾之敗﹐主將先逃﹐死事甚慘﹐並諸臣種種罪狀。閩籍京員﹐公擬聯銜疏揭﹐臣以職司糾劾﹐擬卽另折密陳﹐正繕折間﹐恭讀八月初一日上諭﹐仰見朝廷嚴明賞罰之至意﹐欽感莫名。顧臣竊有不能已於言者﹐則以閩信所述﹐證以風聞﹐諸臣等多有捏報欺罔之處﹐不敢不據實上陳。初三之戰﹐以臣所聞﹐何如璋有隱匿戰書之事﹐張佩綸有不發軍火之事﹐又有遣魏瀚往緩師期之事﹐皆在照會以前﹐其可疑一也。水陸各營之師﹐以臣所聞﹐輪船惟福星等四船死戰屬實﹐藝新船小逸去﹐伏波自鑿﹐揚武並未開炮﹐餘船皆縱火自焚。陸軍則方勛所部潮勇先潰﹐而黃超羣一軍﹐乘亂入學堂廣儲所機器房等處﹐搶掠殆盡。其可疑二也。敵船被毀之數﹐以臣所聞﹐敵以八船入馬江﹐僅用三船來攻﹐開巨炮七﹐我船已相繼沈。惟福星曾擊壞其魚雷船一。其可疑三也。方勛﹑黃超羣拒敵之事﹐以臣所聞﹐敵攻馬尾後﹐次日復擊船廠﹐轟壞拉鐵廠煙筒半折﹐船槽微損﹐卽下船出攻長門﹐是時方勛不知何往﹐黃超羣已於初三日退入後山﹐但竄而未潰耳。其可疑四也。閩安﹑館頭等處之戰﹐以臣所聞﹐炮臺各軍聞炮卽鳥獸散﹐敵遂上岸﹐用彊水裂炮﹐擲火藥以燔民居﹐苟不上岸﹐炮何由裂﹖其可疑五也。何如璋之回省﹐以臣所聞﹐何如璋豫雇輿夫爲逃計﹐六月初二日﹐法人演炮﹐何如璋短衣出大堂呼輿﹐眾白空炮乃返。初三﹐聞炮卽從後山遁﹐是夜奔快安﹐復奔南臺洋行﹐晨始入城﹐以便服戴頂帽坐竹兜中﹐所到眾噪逐之﹐乃四出狂竄﹐其可疑六也。張佩綸之駐廠﹐以臣所聞﹐初三日張佩綸徒跣走雷雨中﹐夜奔鼓山下院宿﹐以葦薦席地坐﹐遲明奔山後彭田鄕﹐遣弁向城內巨紳家假絮被﹐匿累日不出。初四﹐敵攻船廠時﹐張佩綸方由鼓山入彭田﹐何守廠之有﹖其可疑七也。以上各端臣疑之久矣﹐惟穆圖善﹑張得勝於法船入口﹐卽出駐長門﹐身先士卒﹐竭力抵禦﹐至敵退始一回省﹐馬尾敗後﹐長門電綫被鉸﹐督撫堅閒不出﹐張佩綸﹑何如璋四處逃匿﹐消息斷絕﹐一時容或未得確情。今事隔十餘日﹐始行奏陳情形﹐苟稍有天良﹐自應據實請罪﹐以瞑死者之目﹐而奏報捏飾至此﹐臣所以不能無言也。溯自法事之起﹐督撫絕不籌防﹐藩司復堅不撥餉﹐一切交涉事務﹐惟道員陳維漢﹑盛世丰﹑方勛之言是聽。該道員惟洋人之言是聽。他勿具論﹐初三向晚﹐該督撫尙據陳維漢等所報﹐謂我軍大勝﹐移書紳士言之。是夜潰勇踰城入﹐而覆軍之報始至。此一端﹐其荒謬情形﹐槪可想見。且卽以馬江之役言之﹐輪船十一﹐非無船也﹔揚武等船﹐非無炮也﹔水師陸軍各營林立﹐非無兵也﹔相持一月餘﹐非倉卒無備也﹔戰書照會疊次而至﹐非敵人猝發也﹔臣聞洋人之論﹐謂法兵之闖馬江﹐駛入絕地﹐有必敗之道三。地本內港﹐祇須以船摧船﹐法艦必全沈﹐此上策也。以四號炮船﹐護以夾岸陸軍﹐法兵盡爲炮的﹐敵不能上岸﹐此中策也。盡驅兵船以駐上流﹐祇以本地小船裝置火藥等物﹐順流蔽江而下﹐加以陸軍火礶火箭﹐夾岸拋射﹐法當大窘﹐此下策也。該大臣等計不出此﹐陽主戰以排和﹐陰實望和而怯戰﹐試問開門揖盜者誰﹖聚輪待殲者誰﹖聞戰先遁者又誰﹖煌煌諭旨﹐所謂統率兵船屨請先發之張佩綸也﹐且以張佩綸素負重名﹐屨陳洋務﹐方其甫蒞閩防﹐孰不謂其必能保障海疆﹐力持戰局﹐祇以未更兵事﹐調度乖方﹐該督撫與之同城﹐豈能毫無聞見﹐而規避取巧﹐恇怯畏敵﹐舉統兵之責﹐拱手以退聽於張佩綸﹐卒至喪師辱國﹐以貽敵人之譏。臣不禁爲時事痛哭也。夫邁達一洋教習耳﹐以曾在學堂故﹐尙以戰期告﹐該大臣等乃祕不示眾﹐必欲陷全軍於死地耶﹖陳英一輪船管駕耳﹐寄書其家﹐言積年薪水﹐所得幾及萬金﹐受國豢養﹐苟戰必以死報﹐該大臣等亦曾聞其訣別家人之語耶﹖彼穆圖善者﹐獨非大臣耶﹐孤軍無援﹐堅當敵衝﹐家有八十餘齡之老母﹐而不敢回顧﹐徒以受恩深重﹐目睹數十萬生靈﹐不忍其盡遭塗炭﹐而慷慨誓死耳。諸臣等尙復忌其成功﹐日夕媒蘗其短﹐趣之以入城﹐誣之以牽掣﹐煽惑污蔑﹐無所不至。聖明洞見萬里﹐敢以鬼蜮伎倆嘗試耶﹖猶不止此也﹐敵未毀船廠﹐而揚言爲克復﹔方勛﹑黃超羣一律逃竄﹐而捏報其擊退法軍。試問自初三敗後以至初九﹐何璟﹑張兆棟始終未出城﹐張佩綸﹑何如璋方各處逃匿﹐何自而見各軍之接仗﹖又何自而各軍之獲勝耶﹖何如璋於何日入城﹐張佩綸於何時守廠﹐有無督戰﹐有無先遁﹐耳日昭彰﹐公論具在﹐而敢於變亂黑白﹐顚倒功罪至此﹐忠義之士﹐皆爲寒心。以上諸臣﹐情罪輕重﹐諒難逃聖明洞鑑﹐臣惟喪師失律﹐始終貽誤﹐實以該督撫爲禍首﹐僅予褫革嚴議﹐不足蔽辜﹐擬請旨將該督撫交部治罪﹐一面密簡公正大員﹐馳往查辦﹐將此次潰敗情形﹐澈底根究﹐按照軍法﹐奏請嚴懲﹐以警將來﹐並請收回成命﹐將方勛﹑黃超羣保案﹐先行撤銷﹐聽候查辦。其餘所保各員﹐亦應查明有無冒濫﹐臣爲統兵諸臣情罪重大﹐奏報欺蒙﹐謹據實密陳﹐伏乞聖鑑。

敬陳管見疏﹝光緒十年﹞周家楣

順天府府尹臣周家楣跪奏﹐爲敬陳管見﹐仰祈聖鑑事。

竊臣九月初十日﹐赴內閣敬謹閱看諭旨及電報奏折等件﹐仰見皇太后﹑皇上兼聽並觀﹐集思廣益﹐務期有濟之至意。查法人肆毒﹐擾及海疆﹐見在防務軍需﹐逐件籌辦﹐苦於外洋水師未立﹑兵船未備﹐如臺灣正亟於戰禦﹐兵餉軍火﹐接濟難通﹐而各省海疆﹐見在未有戰事之處﹐添兵餉﹑備軍火﹐竭蹶籌防﹐已成坐困。如是一二年﹐卽無他失﹐局勢將不易支﹐此在我之實情也。法人貧乏固甚於我﹐而卽以此十數船遊弋各口﹐探視何處防守稍疏﹐卽抵其隙﹐在彼數年之費﹐不過中國一年﹐而各國之號居局外者﹐仍不免自顧族類﹐多所偏袒﹐甚且暗爲接濟。無論法人凶狡性成﹐未必貼然退讓﹐攻臺灣可慮﹐捨臺灣而他向﹐叵測必有甚焉﹐尢爲可慮卽使眞心悔罪﹐而公會之國﹐眾論難齊﹐彼欲罷兵回國﹐亦無以塞公論之口﹐則進退兩風﹐亦在彼之實情也。目下臺灣固獲勝仗﹐而與內地仍不能聯絡一气﹐所籌援救之策﹐或無濟於事﹐或有策而勢不能行。越南進兵得手﹐而得一地畱一師﹐亦恐分兵致弱﹐惟法人究有後顧之虞﹐見時亦爲乘勝之機。若於此得有轉圜﹐或免兵連禍結﹐所有徳璀琳﹑林椿之議﹐尙爲發之自彼﹐核之自我﹐並非由我議和﹐綜核各條﹐徳璀琳所陳四條﹐其注意在占踞雞籠﹐萬難應允。林椿與盛宣懷所議七條﹐較勝於彼﹐似已力避賠償之議﹐知中國必不肯爲﹐而以中國本欲借款之利﹐移以予法﹐使彼族可以斂手。其難處在退出雞籠﹐其要處在急保全臺﹐用心已苦。若謂在我之不喫虧﹐無後患﹐則誠未能。所謂兩利相形取其重﹐兩害相形取其輕也。至於就今日情形﹐欲爲自彊之計﹐則非此時姑作收束﹐使在徳國已購之兵船可到﹐外洋水師可以實力整辦﹐而徒待其來而後戰﹐備其來而不能不防﹐用力愈多﹐將來自彊愈難。是以中國果欲謀法﹐則此時不得不另具深謀﹐欲擒先縱﹐中國實能自彊﹐則各國自無非理之侵﹐將來兵力可戰﹐轉無所用其戰﹐方爲長治久安之計。此則大局之實在樞紐也。臣臆見所及﹐天良所激﹐謹就各情形瀝陳﹐上備采擇。至於臣權佐度支﹐職在籌餉﹐官居府尹﹐責在守土﹐在官言官﹐斷不敢苟安畏難﹐冀和局之可成﹐得去難而就易﹐向來府尹無兵權﹐無錢糧﹐而不敢謂無責任。臣蒙皇太后﹑皇上召見﹐諭以出奇制勝﹐敢不勉竭心力﹐以濟艱難﹐卽使無兵餉﹐此二十四屬百姓﹐皆臣七年以來所性命相依者﹐惟有激之忠義﹐共效血誠﹐此則有戰而已﹐無他策也﹐敬具折密陳﹐伏乞聖鑑。

瀝陳愚見疏﹝光緒十年﹞徐致祥

署禮部左侍郎﹑內閣學士臣徐致祥跪奏﹐爲瀝陳愚見﹐仰祈聖鑑事。

竊臣本月初十日﹐在內閣恭閱歷次諭旨﹐並各省奏報電信等件﹐及法人要約四條﹐盛宣懷與法領事林椿私議七條﹐臣謹就所見者陳之。夫法人與我接仗﹐我軍𨿽間獲勝﹐而於法實未嘗大挫衄也。忽焉而又要盟﹐是仍本年二三月間之故智矣。非僅緩我師也﹐直要我以必不可行之事﹐而以兵臨之﹐其說之果出於彼﹐抑系中國之人﹐靦顏而求其出於此者﹐臣不得而懸揣矣。法人占據基隆﹐臺北岌岌可危﹐其意專注於臺﹐已無疑義。煤礦關稅﹐歸伊管理﹐愚不肖皆知其不可。至中國借伊款二千萬﹐每年出利若干﹐分四十年歸還﹐其利已數千萬﹐無論竭中國之力﹐不足以應﹐而以彼之款專開鐵路﹐並監工匠頭等﹐俱用伊國之人﹐則千萬之資﹐耗於中國﹐而鐵路之利﹐收自洋人﹐造成後斷不能禁彼之不行也。臣另折所謂敵之蓄念十餘年者﹐正適以遂其計﹐且法國如此﹐他國相率效尢﹐其害尙可勝言耶﹗以大勢而論﹐越遠而臺近﹐越僻而臺衝﹐越貧而臺富﹔臺郡倘有疏虞﹐沿海各省不得髙枕而臥。廣西巡撫潘鼎新與王徳榜不和﹐臺灣督辦劉銘傳與劉璈不和﹐將帥參商﹐患非淺鮮。而沿海各省督撫﹐僅圖自全﹐莫肯救卹。臣前次折內﹐屨屨言之。爲今之計﹐勢惟有嚴敕廣東﹑江蘇兩省督撫﹐速速撥兵援臺﹐接濟糧械﹐倘仍前玩泄推諉﹐卽以軍法罪之﹐並急招募善水者毀其船隻﹐敵旣登岸﹐船必空虛﹐乘虛擊之﹐彼登岸之兵﹐勢必反顧。我以陸路大軍追剿﹐是亦制勝之一策。秋髙气爽﹐滇﹑粵兩軍﹐正可及時進兵﹐伐魏救趙﹐計無逾此。總之不戰何以能勝﹐不勝何以能和﹐必使和出於人﹐而權操於我﹐則我之師出爲有名﹐而餉需非妄費﹐可以保中夏稍靖﹐可以儆各國效尢。若如前項所議﹐費十倍於賠償﹐禍更烈於敗衄﹐愚眾人之耳目﹐不能欺九重之聖明。夫兵非得已而用﹐餉亦不易於籌。倘法人果悔罪求成﹐退出基隆﹐返我越地﹐則息事安人﹐固天下臣民所共幸﹐臣又何必爲此迂闊之論乎﹖愚昧之見﹐是否有當﹐伏乞聖鑑。

覆陳臺越戰計疏﹝光緒十年﹞周徳潤

經筵講官﹑內閣學士兼禮部侍郎銜臣周徳潤跪奏﹐爲遵旨覆陳臺越戰計﹐仰祈聖鑑事。

竊臣於本月初十日﹐恭閱諭旨等件﹐仰見指授機宜﹐洞燭萬里﹐調兵籌餉﹐備極宵旰之焦勞。前二十年誤於和者﹐今一旦而決於戰﹐轉瞬天威震懾﹐敵情窮蹙﹐自不妨示以包荒﹐乃法人猶未大創﹐卽以和請﹐臣亦知朝廷不爲所惑。然私衷惶懼﹐寤寐難安。先就徳璀琳所擬第四條言之。法欲在淡水﹑基隆暫管煤礦﹑海關若干年﹐是直欲據我臺灣也。夫掘煤﹑榷稅﹐則瀕海必有兵船﹐要隘必設炮臺﹐城市必開教堂﹐十餘年中﹐始而盤踞臺北﹐繼而蔓廷臺南﹐陽托收礦關之利﹐陰肆吞臺境之謀﹐令墮其術中而不覺﹔又故作婉商﹐藉詞調處﹐其詭譎豈待言哉﹗再以盛宣懷所擬第五六七條言之﹐爲害有八。洋人借銀﹐息祇三四釐﹐聞此番意欲多索﹐卽以七釐核之﹐計二千萬本銀﹐分四十年歸淸﹐除還本外﹐共給息銀三千四百四十四萬兩﹐名不索賠償﹐實甚於倍償。其害一。中國準以一千萬兩﹐購法之兵船槍炮鐵件機器﹐此卽估價作抵之說﹐物之良窳不得知﹐價之廉昂不得議﹐必有值一取三者﹐且有值二取十者。其害二。法以一千萬兩見銀﹐聽中國自造鐵路﹐雇法工匠﹐是鐵路之外﹐不得用此項銀兩﹐工匠之中﹐不得用別國之人﹐旣開鐵路於中國﹐以便其私圖﹐復收銀回本國﹐以坐享厚利﹐明言通融﹐暗實攘奪。其害三。據洋匠言﹐由廣州﹑潮州﹑長沙﹑嶽州﹑漢口﹐沿大江東折南京﹐北而淮揚﹐取道臨淸﹑天津﹐以達京師﹐爲鐵路一道﹐需銀七千萬兩。夫以二千萬兩﹐尙不敷一道之用﹐又分半以購船炮﹐勢不能停工待費﹐必向法人請益﹐而負累愈深。況中國地輿廣遠﹐法修一道以開端﹐英﹑美﹑俄各國﹐必爭修數道以弁利﹐拒之傷和﹐允之貽患。其害四。西洋嘗謂中國之地﹐崎嶇盤曲﹐不足以騁炮車﹐今修鐵路以平山川之險﹐則陸路戰守﹐亦無把握﹐且火車鐵轍﹐皆法國工匠所造﹐難保不照式多備﹐將來法人構釁﹐飛行絕迹﹐何所攔阻﹐我卽抽一段﹐法仍塡一段﹐是入無人之境也。其害五。昔土爾其造鐵路﹐借英﹑法銀﹐無力歸還﹐致爲彊鄰所逼。英國借銀與俾魯芝國修造鐵路﹐負債太重﹐竟索鐵路爲質。外國嘗借此馭人﹐使我歸其操縱。其害六。洋人鐵路股分﹐僅得四釐﹐中國借銀﹐須六七釐﹐豈能獲利於四釐之外﹐虧短自不待言。矧鐵路開而舟車擔負﹐紛紛失業﹐小民愈窮﹐是病國又病民也。其害七。山河險阻﹐不獨禦外人﹐兼以防內寇。今鐵路儼然坦途﹐倘盜賊於僻靜之區﹐恃眾奪車﹐而脇司火者以馳之﹐襲邑攻城﹐克期卽至﹐捍之亦恐不及。其害八。是二人所擬和約﹐隱患無窮﹐有更危於戰者。臣竊維自古禦外之策﹐終以和爲收束﹐必於戰多一分收效﹐斯於和少一分獘端。今興師數月﹐臺越卒未得手者﹐賞厚而罰薄﹐諸臣無所畏懼也。夫保臺於無事之先﹐救越於未失之前﹐事半而功倍﹐有何璟﹑張兆棟之因循而臺危﹐有唐炯﹑徐延旭之畏葸而越亡﹔前車可鑑﹐惟有信賞必罰﹐以行威令而已。臣思救臺之策有三。一曰以臺保臺。近聞法人有封口之說﹐議者遂慮其援絕﹐不知臺灣有不待外助者。從來濱海梟徒﹐漳泉雄傑﹐類多竄迹臺境﹐黃梧﹑施瑯﹐其前車也。激以忠義﹐獎以功名﹐何患無將。昔蔡牽﹑朱一貴之亂﹐臺之鄕兵﹐曾經破賊﹐近今大戶林維源等﹐每家必募勇數百及數十人不等﹐鳩散者而聚之﹐諳地利﹐耐煙瘴﹐保家室﹐何患無兵。臺北產煤之地﹐多出硝磺﹐臺南制有機器﹐能造槍炮。且俗好械鬥﹐村居多有鳥槍﹐從權運用﹐何患無軍火。臺灣土膏墳盈﹐一歲三熟﹐富戶自數百萬金至數十萬者﹐不可勝計﹐竭力勸捐﹐何患無糧餉。南北兩路﹐相距千餘里﹐聲援不接﹐應招募土著萬人﹐駐紮諸羅﹐以扼南北之中。道員劉璈剛愎自用﹐嗜好甚深﹐防務恐不得力﹐其應否更易﹐如何駕馭之處﹐請敕劉銘傳悉心查察﹐毋稍遷就。一曰以閩救臺。由泉州虹江口至彰化之鹿港﹐僅四百里﹐由澎湖至臺灣之鹿耳門﹐僅二百里﹔如值風順﹐均半日可達。楊昌浚﹑楊嶽斌等責無旁貸﹐當飛飭水師舊部﹐相度機宜﹐或潛進虹江﹐或暗駐澎湖﹐入冬後北風甚利﹐但得師船及商舶十餘艘﹐月夜揚帆﹐天明卽可入口。查鹿港有淺水三十里﹐鹿耳門沙淺膠舟﹐皆洋人兵輪之所忌﹐乘風宵渡﹐船小爲宜。一曰以廣東南洋援臺。除天津密邇畿輔﹐無庸撥船外﹐廣東﹑南洋﹐均可相助。查臺灣前山著名正口﹐法船停泊甚密﹐惟後山東面一帶﹐大海汪洋﹐人迹罕到。前次日本擾臺﹐曾由此路泊舟﹐如探訪問確﹐或雇洋船保險或以華輪載兵﹐繞赴後山﹐相機入港﹐登岸後由生番各社而入﹐援師自可無阻。此外如南路之打鼓港﹑東港﹑大港﹑喜樹仔﹐北路之笨港﹑五條港﹑大甲﹑後隴﹐以及私僻小港﹐洋人豈能周曆。如出其不意﹐亦可酌量趲行。此三者皆所以救臺﹐而諸臣屨催罔應﹐擬請嚴敕劉銘傳﹑左宗棠﹑楊嶽斌﹑楊昌浚﹑張之洞﹑曾國荃等﹐協力保臺。如再遷延貽誤﹐及暗分畛域﹐定將該大臣等重懲不貸。再復越之策有三。一曰固結人心。越社已墟﹐其臣民睠懷故主﹐豈無仗義而興者。法以教民爲前驅﹐此輩亦爲饑寒所迫﹐可否明降諭旨﹐告以恢復藩封之意。如越之忠臣義民﹐願來歸附﹐或用爲鄕導﹐或編入大營﹐總期安置得所﹐俟亂定冊封後﹐優加爵賞。其安分良民﹐我軍不準侵犯秋毫﹐教民爲法服役﹐困苦堪憐﹐如擒斬敵酋﹐來營報功﹐賞銀若干兩﹐其自拔來歸﹐飭令就近屯墾﹐俾有生涯。並命滇﹑粵諸軍﹐傳宣聖徳﹐徧貼安南曉示﹐則順逆分明﹐歸我日眾﹐而法之黨孤矣。一曰乘間用奇。虹江輪船較小﹐我軍地處上游﹐又冬令順風﹐聞黃守忠長於水戰﹐陳嘉善於襲營﹐密飭該弁等募泅水死士數百人乘夜登舟﹐或伏水底塞輪﹐或施火具焚艦﹐使彼失其所長﹐並以陸軍夾擊﹐則節節潰退勢﹐如破竹矣。一曰嚴懲驕將。藩司王徳榜﹐到粵以後﹐未建寸功﹐兩次奉旨署廣西提督﹐該藩司再三抗違﹐始終不肯拜命﹐崛彊藐玩﹐豈臣子所應然。此次潘鼎新駐軍諒山﹐蘇元春屨戰皆捷﹐各統領正宜乘此聲威﹐協力攻取﹐詎王徳榜藉病逗𨖻﹐遷延不進﹐屨經嚴旨飭催﹐尙未馳赴前敵﹐究竟行抵何處﹐是否聽潘鼎新調遣﹐應由該撫查明嚴參﹐以肅軍律﹔使周壽昌﹑方友升等知所儆懼﹐不敢效尢。此三者皆有關於復越﹐而南徵有日﹐尙未能牽制法人﹐擬請申諭岑毓英﹑潘鼎新﹐督率劉永福﹑蘇元春等﹐迅速規取山西﹑北寧﹐以圖河內。如越事無功﹐則臺防愈緊﹐設有疏虞﹐惟該督撫是問。總之賞罰明而後戰功著﹐戰功著而後和局成﹐苟非操縱由我﹐則流獘不可勝防。謹就管見所及﹐據實具陳﹐伏乞聖鑑。

瀝陳閩防情形疏﹝附陳海防緊要宜分駐重兵片﹞﹝光緒十年﹞穆圖善

幫辦福建軍務福州將軍臣穆圖善跪奏﹐爲瀝陳閩防情形﹐恭折仰祈聖鑑事。

竊查閩港自口外至省垣二百餘里﹐層巒復嶂﹐暗礁跑沙﹐有山皆石﹐天險著名。省城平衍濱河﹐東流數十里爲林浦﹐北商山﹐南曠野﹐以水淺沙跑爲一結束﹐已沈石船堵塞﹔下卽馬尾﹐水深寬十餘里﹐名馬尾湖﹔北岸船廠後﹐山小﹐三面環水﹐無險可扼。下流轉入員山汛舊炮臺一束﹐南北髙山﹐峽流十餘里﹐最爲險要。員山寨﹑田螺灣﹑閩安鎭﹑南岸﹑北岸﹑過嶼﹑六炮臺﹐列峙水邊﹐過此北爲屯頭村﹐南爲梅花港﹐通外洋﹐水寬淺﹐見在港中廣石地方﹐沈石堵塞。再下北岸館頭街﹐水深闊﹐地平衍﹐又下流﹐北長門﹑南金牌對峙﹐寬不及裏﹐爲入港第一要口﹐各設炮臺﹐口前緊速﹐水中浮兩小坡如龜﹐名南北龜。長門左連劃鰍港﹐爲前督臣林則徐築炮臺舊址。再左十餘里﹐爲烏豬港﹐與五虎門外之定海港通。至東岱山匯入連江﹐踞縣城祇二十里﹐淺輪乘潮﹐可至城腳﹐岸皆平衍﹔連山爲入省通衢﹐坦途百二十里﹐自定海﹑烏豬至省﹐向未設防﹔連江﹑館頭中一山拗﹐路僅六里﹐爲長門腹項最要。若敵趨連江就陸﹐長門必潰﹐省垣震動。前馬江之役﹐敵畱兩大船館頭﹐同時發炮﹐攻凱中營﹐圖我腹項﹐幸伏拒未得登岸﹐長門外湖江﹑芭蕉﹑蒼石﹑熨斗﹐毗連五虎﹐皆巨浸中﹐無可扼守。蒼石外卽馬祖澳﹐敵船所駐﹐西南白犬山﹐外爲大洋﹐茫無山岸﹐此閩港實在形勢也。閩省瘠苦﹐炮極少﹐能禦敵船者祇十數炮﹐從前築臺費絀工薄﹐疆臣無法﹐向未經敵﹐亦不知臺能禦敵否﹖疊奉嚴旨﹐不得不以籌布已密﹐上慰宵旰垂廑﹐敵乘議款入馬江﹐已失天險﹐閩中以福勝﹑建勝兩蚊船炮至巨﹐能洞鐵甲﹐向泊長門南北龜護臺﹐後調馬江。臣出守長門﹐無船炮護臺﹐便擊內外﹐原議以五鐵鏈懸水雷層阻長門﹐不果。炮臺門皆外向﹐不能返擊﹐盡爲轟圮。閩安﹑六臺與金牌﹑大小洋土炮﹐皆爲敵用藥水裂壞﹐絕少完好。惟長門經臣督軍伏溝眠塍四晝夜﹐蛇行饁餉苦戰﹐敵未登臺﹐炮幸完存﹐𨿽炮架彈損其一﹐見已修好﹐然能禦敵船者﹐祇二十一生一炮﹐十七生四炮﹐餘皆土鑄彈小無用。惟臺圮修固﹐須時與費﹐暫設明臺難恃﹐兩蚊船巨炮彈四百磅沈馬江﹐撈起一炮安馬尾﹐請撥長門未果﹐此閩防炮臺炮位實在情形也。夫戰必先愼﹐兵事非可侈言﹐今禦敵﹐昔剿匪﹐營制炮械彈陣回殊。臨機應變﹐談何容易。臣見陋識疏﹐口筆庸拙﹐從軍二十餘年﹐惟謀事不敢自用﹐臨敵不敢愛身﹐以玆自矢﹐冀補愚昧。今閩防至此﹐慘自痛心﹐咎戾萬狀。臣督凱軍九營扼駐長門﹑館頭﹑連江﹐力顧水陸險要門戶﹐𨿽兵少﹐一气貫注﹐斃敵獲械﹐頗資得力。張佩綸以長門重要兵單﹐再四商迫﹐令凱軍長門五營退紮﹐分調金牌﹑廣石﹑散駐﹐以方勛五營塡紮長門。敵來是否足恃﹐尙未可必。長門澑大﹐無從堵塞﹐鐵練懸雷﹐亦未舉辦。惟有急盼楊昌浚到﹐會商辦理﹐度日如年﹐甚於望歲。所有閩防實在情形﹐理合披瀝恭折由驛上陳﹐伏乞聖鑑。

再﹐法人無理尋釁﹐普天共憤﹐非戰不能爲國﹐異口同聲。我練兵簡器﹐制艦築臺﹐籌備積年。今閩事如此﹐譬七年之病﹐已蓄十年艾﹐病未亟﹐艾未試﹐迨試之﹐艾少不適用﹐未曉灸法﹐徒損肌膚而病愈亟﹐必復求艾與灸。又譬人家後園狐貉材木甚丰﹐層門閉置﹐敵於冰雪寒冽中﹐重裘持梃而來﹐我無裘梃﹐必亟外閉層門﹐返取狐貉爲裘﹐制梃以應。中國煤鐵各礦及民庶﹐甲於環球﹐卽狐貉材木也。敵恃堅艦利炮﹐卽重裘持梃也。戰爲火炮﹐卽艾也。命中及遠有專書﹐卽灸法也。書系洋文﹐未譯布教練﹐臨渴掘井﹐固知其非﹐然渴不掘井﹐更將何待﹐恃忠憤以血肉爭奚補﹐我狃積習﹐未洞外國情形﹐不戰不知﹐爲損傷目前計宜款﹐爲國體將來計宜戰﹐古今來非蹶不振。昔法拏破侖第一霸歐洲﹐傾國攻俄﹐時俄與今我等。退避入內﹐法踞俄都﹐俄繞出海口毀其船﹐法軍數千萬盡覆。今時地較俄異﹐固難似彼﹐然歷聞英﹑美﹑普﹑法﹑俄﹑土戰﹐均以隊眾械足勝﹐我隊眾矣。所缺者械﹐教練易﹐備械難﹐倘我僨迫振興﹐亟創江湖淺輪﹐通東北西鐵路﹐使血脈貫通﹐調撥迅速﹐到處開廠制器﹐分遣本籍才望爲使臣﹐練民兵﹐興礦務﹐判決連兵三五年﹐不特可勝法人﹐必將雄長列國。倘因挫傷气餒﹐必將自彊無日。今之議者﹐非誇敵船炮莫禦﹐卽謂敵外彊中漧﹐不能大舉。此妄測敵情﹐侈言影響﹐衒惑聞聽﹐不思自奮﹐最誤時局。泰西民少气聚﹐政與民共﹐百姓各以國爲己國﹐昔普法戰賠款﹐環球之人﹐皆計法非三十年不償﹐詎料其數年償完﹐鴟張如故。夫戰非得已﹐我卽一戰勝齊﹐猶當遠籌意外﹐況環球列國眈眈﹐不止法人。今日萬不得已﹐用兵﹐血气尊親﹐無不枕戈待旦﹐我臣民宜如何臥薪嘗膽﹐振奮備敵。若猶得過且過﹐何以爲國﹐竊計法人大舉﹐費原不易﹐當在來春﹐今商務已礙﹐冬間各國必出﹐調停不了﹐來年春夏﹐各國必以力壓息。然權在中法﹐非各國能主其事。觀俄﹑土戰﹐各國壓息不得﹐英竭力暗助罔濟﹐泰西例守局外﹐助我之言﹐圖購器得財耳。刻下閩﹑臺緊急﹐若我分路重注越南﹐迅復河內海防﹐聲攻西貢﹐敵必返顧。我沿海七省﹐𨿽防不勝防﹐而臺防尢急﹐瓊州尢備單﹐港多水淺﹐敵越南平底輪﹐多易進﹐且與廉州之北海﹐皆邇越南海防﹐尢應厚備。山海關內昌樂﹑楊河口﹐最關緊要﹐似宜駐宿將重兵﹐登萊及大連灣﹐亦宜籌備﹔粵之欽州﹐與越之廣安﹑芒街接壤﹔陸通海防﹐宜出奇兵﹐募髙﹑廉勇進搗﹐則北寧﹑河內自潰﹔海防可復。臣檮昧﹐兵事何敢妄言﹐惟世受國家豢養﹐聖明矜鑑﹐素有所聞﹐未知是否﹐積迫於中﹐不敢自安緘默﹐用等芻蕘﹐上瀆天聽﹐伏乞聖鑑。

通籌臺灣防務疏﹝光緒十年﹞萬培因

吏科給事中臣萬培因跪奏﹐爲通籌臺防敬陳管見﹐恭折仰祈聖鑑事。

竊臣前因交議事件﹐公疏條奏﹐九月十六日﹐復以臺防緊要﹐專折瀆陳﹐計邀聖明洞鑑。玆臣復接廈門轉信﹐及日內風聞﹐妄擬三端﹐用備采擇。

一﹑湘軍淮軍宜互調也。風聞左宗棠疏請﹐由南洋撥船五艘﹐北洋撥船四艘﹐迎接楊嶽斌新募八營赴臺。見在楊嶽斌所統之營﹐能否克期應援﹐固難懸揣。第念發撚平定以來﹐湘﹑淮兩軍﹐各樹一幟﹐見在劉璈所募湘勇﹐不下萬人﹐而劉銘傳奏報情形﹐若除銘武一軍﹐他無足恃﹐是不獨湘﹑淮各存意見。蓋腹心指臂之用﹐非所素習﹐亦實有難於調馭者。且楊嶽斌與劉銘傳勢難相下﹐不蒞臺則統帶無人﹐蒞臺則事權不一。彼此牽掣﹐𨿽多奚爲﹖向特患南北洋不撥船救援軍﹐今旣有九艘可以濟師﹐則與其載緩不濟急之湘軍﹐不若將原撥援臺折回之淮勇二營﹐及見駐江陰張景春所帶之淮勇六營﹐移載赴臺﹐而以楊嶽斌所募之湘軍八營﹐次第由江輪載至江南﹐塡補淮軍之缺。卽令楊嶽斌駐紮上海﹐以便調度接應。如此則以湘軍歸曾國荃﹐以淮軍歸劉銘傳﹐稍一轉移﹐不獨臺援迅集﹐亦各收廉頗用趙之效。

一﹑客兵土勇宜並重也。臣接廈門信云﹐臺北淮軍﹐不習水土﹐受瘴故者甚多。劉銘傳以親軍過單﹐志在固守待救﹐土人疑其退怯﹐洶洶不平﹐官紳積疑﹐久恐激變等語。臣惟臺人彊悍性成﹐緩急可用﹐劉銘傳歷臺未久﹐人情風尙﹐猶未盡知。故不能就地取材。因勢利導。臣謂與其上下猜憤﹐將同室以操戈﹐不若兵團相資﹐化鬩墻爲禦侮。蓋土勇之勝客軍﹐其利有五。無瘴故之患﹐利一。習山蹊之險﹐利二。傷亡卽補﹐無轉載之艱﹐利三。各衛身家﹐其戰必力﹐利四。遊手無業者﹐悉編伍籍﹐敵人無從誘脇﹐利五。第非假以重權﹐則責成不專﹐易致觀望。查林維源本有三品卿銜﹐陳霞林系候補知府﹐可否破格鼓勵﹐寵以虛銜﹐特授督辦團練大臣字樣﹐諭以劉銘傳孤軍無援﹐兼須統顧大局﹐該紳等籍隸淡水﹐食毛踐土二百餘年﹐理宜敵愾同仇﹐以彰義憤。所有基隆地方﹐爲法人所侵占者﹐責令該紳等督率鄕團和衷共籌﹐力圖克復。至所用餉糈﹐卽著該紳就地籌捐﹐俟事平之日﹐準其開單移獎﹐天語寵褒﹐該紳等具有天良﹐必能毀家紓難。一面請諭寄劉銘傳﹐務須設法聯絡﹐以固人心﹐無得專恃客軍﹐致成孤立。

一﹑保護法商﹐宜有限制也。前奉諭旨﹐法商一體保護﹐我朝如天之仁﹐原冀其悔而就範﹐乃數月以來﹐猖獗愈甚﹐要求愈貪。當事諸臣﹐曾未規晝全局。夫各國之利於言和者﹐爲通商耳。若一面決戰﹐一面可以通商﹐則外人與我﹐遂有不必求和之勢﹐故法商不停﹐不獨敗不可恃﹐卽我百戰百勝﹐法人斂兵歸國﹐不言戰亦不言和。彼但歲歲爲入寇之謀﹐我遂處處無撤防之日﹐相恃旣久﹐於彼之商務﹐略無所損﹐而我之餉力﹐固已不支。從來勞師襲遠者﹐利在速戰﹐今轉我急而彼暇者﹐職是故耳。見在法人旣據基隆﹐復欲封我海口﹐怙惡欺陵﹐普天同憤﹐應請明降諭旨﹐將法人不知悛悔﹐不能一體保護情形﹐再行宣布中外﹐所有各省通商口岸﹐法國坐商﹐及往來法國商船﹐勒令限期﹐一槪與之絕市。一面敕南洋大臣﹐將法使巴徳諾卽行驅逐﹐不得任令畱滬﹐潛通消息﹐並敕總理各國事務大臣﹐照會俄使﹐不得借口保護。此議果行﹐則法之商人﹐度必以罷戰爲急。蓋外國之餉﹐取之於商﹐戰未得利﹐商人先受其害﹐孰肯棄有著之利﹐供無窮之餉耶﹗且各口停商之後﹐卽使基隆煤礦﹐萬一不守﹐而煤礦得利之商﹐未必卽各口停利之商。我但堅持﹐彼必內哄﹐此理勢之必然者也。故不停商務﹐我𨿽勝而害無窮﹐能停商務﹐我𨿽敗而勢可脇﹐利害之間﹐相去霄壤。或謂法商在中國者無多﹐恐非所重﹐不知法有租界碼頭﹐坐商𨿽少﹐而輪船運載之利甚多。觀此次所擬條約﹐一則欲購其船械﹐再則欲辦鐵路工程﹐未嘗不以商務爲轉旋﹐是其明證。且我以畏法要劫﹐押招商局於美國﹐是彼能阻我之商﹐而我尙欲護彼之市﹐有是理哉﹗夫迫而言戰﹐原朝廷不得已之苦心﹐不顧國體﹐而一意求和﹐其罪固不容誅﹐但知主戰﹐而不思制敵之策﹐則𨿽一日幸勝﹐終無跨海聲討之日﹐是無論爲和爲戰﹐權皆自彼操之﹐將以何策爲收束地哉﹗臣故謂閉關絕市之謀﹐不可緩也。

臣爲籌防制敵起見﹐是否有當﹐伏乞聖鑑。

粵東海防大略情形疏﹝光緒十年﹞張之洞

兩廣總督臣張之洞跪奏﹐爲敬陳粵東海防大略情形﹐仰祈聖鑑事。

臣到任之初﹐卽聞法人渝盟﹐警報狎至。揆其貪狡情形﹐深知宸謨明決﹐萬難遷就﹐汲汲以籌備戰守爲事。諮之同官﹐訪之將吏﹐綜核軍實﹐計劃餉需﹐按考輿圖﹐勸督團練﹐於是巡歷外海內河各炮臺﹐省城外陸軍各營壘﹐時已疊奉綸音籌防籌戰。未幾而聞敵犯雞籠﹐未幾而聞敵攻馬尾﹐旋又聞有窺粵之信﹐事機日迫﹐舉凡設險創臺﹐造船購械﹐必須經年累月而後成者﹐勢皆不能興作﹐僅得就力之所能及﹐時之所能爲者﹐竭力措置。查粵省帶海爲疆﹐勢難處處設防﹐而大端有四處。曰省防﹐曰瓊防﹐曰廉防﹐曰潮防。省防最重﹐而最難。虎門海口﹐浩渺宏深﹐相距千二百丈﹐兩岸炮力﹐不能相接﹐舊建各炮臺﹐疏謬無法﹐背山平水﹐畱煙收彈﹐一時猝難攺造﹐卽能攺造﹐而寥寥數炮﹐亦何能遮絕重洋。沙角尢爲遼闊﹐炮臺竣工尙早。一也。內河深廣﹐兵船可抵城下﹐城垣庳薄﹐戶宇闐塞﹐城外無紫營之地﹐城上無及遠之炮。二也。虎門之西﹐又有海口五。曰五門﹐而澳門不與焉。橫門﹑磨刀門﹑崖門﹐可進大兵輪﹐蕉門﹑虎跳門可行中小輪﹐口內港■﹝氵義﹞交通﹐皆達省垣。三也。香港敵可停船﹐澳門敵可登岸﹐英葡皆素與法親﹐助械濟糧﹐情同卭駏。彼有頓捨之所﹐我無禁制之方。四也。洋人居粵已久﹐癮民役洋人以爲利﹐教民資洋人以爲庇﹐地形營制﹐官吏舉動﹐纖悉備知﹐無從防察。五也。粵垣遊民﹐多逾十萬﹐鬥爭攘奪﹐幾於無日無之﹐省外交兵﹐則此輩將乘機而起﹐旣禦外侮﹐兼防內訌。六也。河道如此紛歧﹐必有戰船﹐庶可扼守﹐粵省兵船兩艘﹐已毀於援閩之役﹐此外中小輪船﹐皆緝私捕盜之物﹐並非戰艦﹐僅有洋制蚊子船一艘﹐恐無大用。七也。餉絀各省通患﹐而粵省庫儲常如懸磬﹐專恃借款辦防﹐增營購械﹐繁費無等﹐加以協滇協桂﹐援閩援臺﹐實已無從羅掘。八也。南洋海面﹐以粵爲衝﹐中國之有洋務以粵爲始﹐探洋情買洋械﹐以粵爲便﹐二十年來﹐逐漸經營﹐早應備禦完密﹐乃歷來治粵者﹐習常蹈故﹐達慮蔑聞。自去年秋冬以來﹐彭玉麟﹑張樹聲經營防務﹐漸有規模。彭玉麟忠壯勤苦﹐足以感發軍民﹐張樹聲於泰西炮械﹐素能講求﹐次第籌備﹐新造炮臺﹐略仿西式﹐始攺舊規。惟是事體繁重﹐經費艱難﹐且動爲各國洋人所牽制﹐而將吏習爲疲惰﹐大率狃於積習謬見﹐隱存徼幸無事之心。又多未見外洋戰陣﹐備禦之方﹐罕有成畫。臣與諸臣三令五申﹐考校督趣﹐夜以繼日﹐舌敝唇焦﹐三月以來﹐部署略定。前路曰虎門﹐距省百二十里﹔虎門內東山麓一臺﹐曰威遠臺﹐海心兩臺﹐曰上橫檔﹐下橫檔﹐署水師提督方耀任之。虎門外東曰沙角﹐西曰大角﹐曰蒲洲﹐彭玉麟始議於此三處新建炮臺﹔沙角﹐湘將提督婁云慶任之﹔大角﹑蒲洲﹐淮將提督王永章任之。是爲前兩路。中路曰黃埔。距省六十里﹐內海水勢東西流﹐中分爲二﹐以連於省。黃埔之尾曰長洲﹐居南北兩支之中﹐淮將提督吳宏洛任之﹐張樹聲行營駐焉。南支之南岸曰沙路﹐淮將總兵王孝祺﹑提督蔡金章任之﹔北支之北岸曰魚珠﹐署廣州協副將總兵鄧安邦任之。魚珠以內﹐去省十里﹐曰中流沙﹐水心有臺﹐遊擊黃增勝任之。是爲中三路。西南路距省十里﹐曰南石頭﹐爲五門諸河達省之總道。湘將提督陶定升任之﹔彭玉麟行營駐焉。再西南距省四十里兩河口﹐東曰石壁村﹐西曰五斗口﹐爲五門西來兼通佛山鎭之要道﹐副將利輝任之﹐分駐艇船二十﹐陸勇一營﹐築土臺於岸﹐是爲西南內外兩路。長洲之南北兩河﹐沈船載石﹐擇要攔塞﹐每一河內外﹐攔塞兩道。以上皆海防也。陸防東路﹐自魚珠登岸﹐可以抵省﹐爲曩年洋人登陸之熟路﹐除鄧安邦各營外﹔提督楊安典所部炮隊助之。魚珠岸上北亙大山﹐曰吉山﹐自吉山以西﹐南及獵徳濱﹐北抵燕塘山麓﹐迆邐至省城東門﹐陸軍可行大隊﹐此爲最衝﹐署陸路提督鄭紹忠所部東七營任之。陸防西路﹐自城西北八里之增步﹐可以登岸﹐軍火機器局在焉﹔鄭紹忠所部西二營任之﹔副都統尙昌懋﹑鍾泰所部旗兵洋槍擡槍隊四營助之。鄭紹忠營於城東北白雲山前﹐居中策應﹐東西何路有警﹐卽親率大軍赴之﹐是爲陸防東西兩路。至沙角威遠有警﹐則佐以濂溪﹑竹溪二社團練﹔沙路有警﹐則佐以沙灣﹑茭塘二司團練﹔魚珠有警﹐則佐以鹿步司及東莞﹑新安兩縣團練﹔白雲山各營有警﹐則佐以慕徳裏等社團練﹔增步有警﹐則佐以三元等裏﹑恩洲十四鄕﹑大瀝四堡團練﹔五斗口有警﹐則佐以五斗司﹑佛山鎭等處團練。若見有輪船﹐止可爲濟運巡探之用﹐艇船扒船﹐舟鈍械缺﹐止可分泊裏港﹐藉作疑兵。其統率內河各船﹐相機擾亂﹐則總兵黃廷彪任之。於長洲左右﹐屯雷勇洋劃三十隻﹐以護水雷﹐於新塘尾﹑魚珠﹑沙路﹑獵徳﹑海珠等處﹐各置渡船二十隻﹐以備調兵往來策應之用。至南海﹑番禺﹑香山﹑順徳﹑新會﹑東莞﹑新安各縣﹐分口支河﹐防不勝防﹐惟有責成各該營縣﹐激勵民團﹐挑選練兵﹐雇募沙艇﹐號召魚拖﹐於河道較窄處﹐設法攔截﹐建築土臺﹐購覓民炮﹐擇要而守﹐相機而戰﹐以沮敵人旁抄分擾之謀。此省防之大略也。瓊州孤懸海中﹐水土毒惡﹐物產瘠薄﹐米糧仰給海北﹐去省二千餘里﹐文報艱難﹐孤危已甚。經署瓊州鎭總兵吳全美﹑署雷瓊道王之春﹐竭力經營﹐尙不疏懈。該府之西﹐正對越南之海防口﹐地有銅礦﹐久爲西人垂涎。自六月以來﹐法船屢往窺探量水﹐近譯西電﹐屨言法人攻臺後﹐卽將圖瓊﹐設該處被兵﹐惟恃力守﹐外援無從飛渡。復爲之增營增械﹐籌餉籌糧﹐見在瓊州有勇十四營﹐粵省之力﹐止於如此。惟海口較淺﹐大兵船須止於十五里之外﹐尙可設險力戰。其文昌屬鋪前司﹐口門頗深﹐而一月兩潮﹐船入不便﹐陸行至府﹐路徑迂曲﹐惟儋州﹑崖州兩口最深﹐地窮水毒﹐不特省城鞭長莫及﹐卽瓊郡亦難兼顧﹐人力所窮。此瓊防之大略也。廉州北海一口﹐去越甚近﹐自海防來之法船﹐半日可到﹐所屬欽州﹐與越之海寧府毗連。一名芒街﹐而此中越交錯數百里之中﹐教民素多﹐皆系客匪﹐又爲九頭山海盜出沒之區﹔廉州則髙州鎭總兵張得祿與奏辦團練之總兵李起髙任之﹐營於神開港﹔欽州則參將莫善喜與奏辦團練之前廣西提督馮子材任之﹐營於東興街。七月底突來教民數百﹐屯聚北海﹐調團練往﹐始行散去。又有法船五艘﹐由越境嶽山港登岸至芒街﹐號召教民﹐散給衣械。法酋復徑逼我軍營壘﹐熟窺而去。法船半月始行﹐或欲沿海以擾東境﹐或欲踰山以抄西軍﹐俱未可定。惟有飭購舊炮﹐酌增勇營﹐聯絡峒團撫用海盜﹐以爲固圉禦寇之計。查廉﹑欽一帶﹐水陸兼防﹐法船頃刻卽可來﹐教匪窟穴不能去。且距省僻遠﹐多河少騎﹐文報難達﹐何況援應﹖以後邊患﹐未有已時。此廉防之大略也。潮州汕頭一口﹐近年始建有碕碌炮臺﹐臺旣嫌孤﹐炮亦未備。自數營舊勇援閩去後﹐新募尙須訓練惟有責成該鎭道﹐聯團集餉﹐就地籌防。由汕頭通揭陽一路﹐河道深廣﹐靑嶼舊臺﹐受敵失勢﹐見飭於靑嶼以東之錢岡﹐作水柵欄截﹐築兩臺於入內港二十里之南北岸﹐再築一臺於距城三十里之雙溪嘴﹐移置舊炮守之。至汕頭抵府九十里﹐河淺沙多﹐潮民素悍﹐內河陸路﹐或非敵意所窺。此潮防之大略也。目前急務﹐自不能不全力專顧省防﹐卽以省防而論﹐水陸兼包﹐已及四五百里﹐而八面受敵﹐諸團牽制﹐臺少巨炮﹐水無堅輪﹐水雷利用﹐苦其不多﹐塞河工巨﹐難於堅厚。各臺之炮﹐甫演準的﹐新募之營﹐未經訓練﹐度支絀而餉需益急﹐海面擾而釐稅日虧﹐軍火搜諸香港而已窮﹐購於外洋而難到﹐團練能助勢而不能搏擊﹐陸兵能拒守而不能還攻。然且欲兼顧廣屬六門﹐遠馭瓊廉兩郡﹐救鄰疆之急﹐供入越之軍﹐種種棘手情形﹐實爲事勢時日之所限。臣本迂愚﹐未更兵事﹐倉卒受任﹐設施爲難﹐惟有仰稟聖謨﹐殫誠竭力﹐以忠義激士民﹐以重賞鼓勇士﹐以和衷聯諸將﹐以廣聽收羣策﹐每遇防務措置事宜﹐皆與尙書臣彭玉麟﹑前督臣張樹聲﹑撫臣倪文蔚虛衷商榷﹐謀定而行。目前在事諸臣﹐毫無意見之參差﹐卽湘﹑淮﹑粵諸軍﹐亦毫無畛域之間隔。各營皆有奮揚之气﹐小民鹹懷敵愾之心。設有敵警﹐將軍臣長善﹑撫臣倪文蔚分任守城﹐臣彭玉麟親督虎門一路﹐臣張樹聲親督黃埔一路﹐臣親督魚珠一路﹐上仗國威﹐下憑士气﹐同心戮力﹐誓遏凶鋒﹐以保巖疆﹐而紓宸慮。除緊急事體﹐俱已隨時電奏外﹐所有粵防各路情形﹐理合分晰上陳﹐伏乞聖鑑。

請速調勁旅救臺疏﹝光緒十年﹞劉銘傳

頭品頂戴﹑督辦臺灣防務福建巡撫﹑一等男臣劉銘傳跪奏﹐爲臺北軍情緊急﹐請旨敕催速調勁旅渡臺﹐以救危迫﹐恭折仰祈聖鑑事。

竊臣於十一月初九日﹐將臺北防剿情形﹐恭折具陳在案。恭奉十月二十日電寄諭旨﹐南北洋援臺兵輪﹐克日進發﹐法人必圖抵禦﹐不能專顧封口﹐正可乘此機會﹐另雇商輪﹐運載兵械﹐伺隙抵臺等因。欽此。仰見聖主垂念臺滬﹐無微不至。欽惑莫名。查臺灣自六月十五日基隆開仗以來﹐至今已歷半載﹐僅江陰數次調到淮勇一千三百名﹐𨿽經添募土勇五千餘名﹐器械不精﹐難當大敵。滬尾海口﹐臺北全局所系﹐極爲緊要﹐共有淮楚七營﹐土勇三營﹔基隆一路﹐僅曹志忠所部六營﹔其餘蘇得勝﹑林朝棟等土勇五營﹐分紮六堵等處。曹志忠於九月十四日三鼓率隊﹐欲趨獅頭嶺﹐襲取九芎坑敵營﹐山髙路險﹐爲敵知覺﹐該軍甫抵山下﹐敵卽開炮﹐立刻傷亡四十餘人﹐該鎭見敵有備﹐遂收隊退回。後經臣飭令穩紮五堵﹐扼守水陸要隘﹐不得輕進。用兵之道﹐最難攻堅﹐尢難仰攻。基隆山勢險峻﹐道路崎嶇﹐敵營皆依山傍海﹐兵輪守護﹐明攻甚難。曹志忠所部﹐傷病之後﹐精銳祇千餘人﹐如再傷亡﹐以後淡水東路﹐卽難支持。且攻堅尢須炮位﹐見在炮彈槍彈無多﹐一旦用盡﹐無以禦敵。臣屨於該鎭等三令五申﹐不必圖攻輕進。若爲基隆一隅之地﹐而失臺北大局﹐獲咎更重。法兵勞師遠涉﹐利在速戰﹐久亦不支﹐我軍惟有固守待援﹐相機進取。此臣因海島孤懸﹐兵單器乏﹐接濟爲難﹐期保危局﹐不敢盂浪進攻基隆之由來也。左宗棠與督臣楊昌浚先後到閩﹐臣軍餉械當可竭力籌維﹐祇因海道不通﹐援兵未曾東渡。左宗棠猶據劉璈之稟﹐奏催進攻基隆﹐自系不知臺北兵單情形。據法船歐姓通事二十日密報﹐法兵四千來臺﹐爲安南截畱﹐孤拔於十五日親赴安南調兵﹐十九日到英商船二隻﹐爲之包運夥食到臺﹐似有大隊前來。見在基﹑滬水陸四千餘人﹐兵輪十六隻﹐小輪七隻等情﹐臣前得該通事密報法人添兵﹐卽疊次電請督兵速派勁旅三千﹐乘臺南見無法船﹐可以登岸。至今尙未接回信﹐見在疊蒙恩旨﹐飭令兩江﹑兩廣督臣撥臣舊部渡臺﹐值此時勢萬緊之際﹐惟有仰懇天恩﹐迅飭兩江督臣曾國荃﹐將江陰未來一營﹐並廈門淮勇二百餘名﹐速卽設法運臺﹐由臺南登岸﹐並請敕兩廣督臣張之洞﹐迅將吳宏洛所部五營撥調來臺。如吳宏洛不能抽撥﹐卽請敕令左宗棠﹑楊昌浚迅爲籌撥楚軍三千﹐來臺歸孫開華節制﹐以資守禦。除電請北洋轉電總理衙門代奏外﹐所有臺北軍情緊急﹐請調勁旅各緣由﹐謹恭折馳陳﹐伏乞聖鑑。

