《範文正奏議》﹝宋﹞範仲淹撰

欽定四庫全書史部六範文正奏議詔令奏議類二奏議之屬提要臣等謹案範文正奏議二卷宋範仲淹撰仲淹字希文其先邠州人後徙家江南遂爲吳縣人大中祥符八年進士歷官資政殿學士戶部侍郎知靑州卒贈兵部尙書謚文正事迹具宋史本傳仲淹自慶曆三年拜參知政事五年罷爲陜西四路宣撫使在政府者首尾三載是編皆其時奏札故以爲名分治體邊事薦舉雜奏四類凡八十五篇皇佑五年韓琦爲河東經略安撫使始序而行之稱輯之者爲寺丞君謂仲淹子純仁也宋史藝文志載仲淹奏議十五卷與此本不同考琦序稱奏議十七卷政府論事二卷所謂十七卷者當卽宋志所載特宋志荒謬誤七爲五所謂二卷者當卽此本特名曰論事不名曰奏議然陳振孫書錄解題有範文正公奏議二卷則其名奏議久矣史稱方仲淹執政時仁宗鋭意治平數問以當時要務嘗開天章閣手詔咨詢仲淹退而條上十事仁宗悉采用之獨府兵法眾以爲不可而止今集中答詔條陳治道一篇蓋卽其事又請以輔臣兼制諸曹其疏亦在集中蓋仲淹以天下爲己任意在裁削幸濫考核官吏而論者多不以爲然自所陳之十事旣行任子之恩薄磨勘之法宻僥幸者益不便相與造作謡謗仲淹因不安其位而去其所施爲亦遂稍稍沮罷觀於是集其條制規畫猶略可考見史贊所稱宏毅之器足任斯責者亦庶乎無愧矣乾隆四十六年十一月恭校上總纂官臣紀昀臣陸錫熊臣孫士毅總校官臣陸費墀●範文正奏議序琦嘗謂自古國家之治否生民之休戚在人不在天人或不然之今於文正範公然後知其說之勝或者不足疑而於教之有補也公以王佐之才遇不出世之主竭忠盡瘁知無不爲故由小官擢諌任危言鯁論建明規益身𨿽可絀義則難奪天下正人之路始公辟之其後卹災南方扜冦西垂貳機政陪宰席宏謀大策出入仁義朝思夕慮條疏深切志欲膏澤中夏鞭笞四夷使我宋之基萬世不拔不幸經逺而責近識大而合寡故其言格而未行或行而復沮者幾十四五逮公之亡也聞聴所及莫不咨嗟感動惜公所蘊不克盡施於世甚則推諸天謂人謀之不足爲也嗚呼公之所陳用於時者大則恢永圖小則革眾獘爲不少矣其未用者今副稿所存爛然可究一旦朝廷舉而行之興致太平如指掌之易耳此天乎哉必在乎人而已矣次子寺丞君緝公遺文得奏議十七卷政府論事二卷以琦昔帥西兵翊內樞與公並任而出處之與公同也俾序以冠其首夫以公之文武兼備乃靖王室朝野所論謂道之亨塞時之重輕率系公之用不用則其徳業之著於天下也久矣惡假鄙文而後知哉但以忝緣僚舊飫公盛美義不敢讓且慰賢嗣之意云具位韓琦序●欽定四庫全書範文正奏議卷上﹝宋﹞範仲淹撰○治體答手詔條陳十事伏奉手詔今來用韓琦範仲淹富弼皆是中外人望不次拔擢韓琦暫往陜西範仲淹富弼皆在兩地所宜盡心爲國家諸事建明不得顧避兼章得象等同心憂國足得商量如有當世急務可以施行者並須條列聞奏副朕拔擢之意者臣智不逮人術不通古豈足以奉大對然臣蒙陛下不次之擢預聞政事又詔意丁寧臣戰汗惶怖曾不獲讓臣聞歷代之政久皆有獘獘而不救禍亂必生何哉綱紀寖隳制度日削恩賞不節賦斂無度人情慘怨天禍暴起惟堯舜能通其變使民不倦易曰窮則變變則通通則久此言天下之理有所窮塞則思變通之道旣能變通則成長久之業我國家革五代之亂富有四海垂八十年綱紀制度日削月侵官壅於下民困於外敵人驕盛寇盜橫熾不可不更張以救之然則欲正其末必端其本欲淸其流必澄其源臣敢約前代帝王之道求今朝祖宗之烈采其可行者條奏願陛下順天下之心力行此事庶幾法制有立綱紀再振則宗社靈長天下蒙福一曰明黜陟臣觀書曰三載考績三考黜陟幽明然則堯舜之朝建官至少尙乃九載一遷必求成績而天下大化百世之後仰爲帝範我祖宗朝文武百官皆無磨勘之例惟政能可旌者擢以不次無所稱者至老不遷故人人自勵以求績效今又資三年一遷武職五年一遷謂之磨勘不限內外不問勞逸賢不肖並進此豈堯舜黜陟幽明之意耶假如庶僚中有一賢於眾者理一郡縣領一務局思興利去害而有爲也眾皆指爲生事必嫉之沮之非之笑之稍有差失隨而擠陷故不肖者素餐屍祿安然而莫有爲也𨿽愚暗鄙猥人莫齒之而三年一遷坐至卿監丞郎者歷歷皆是誰肯爲陛下興公家之利救生民之病去政事之獘葺紀綱之壞哉利而不興則國虛病而不救則民怨獘而不去則小人得志壞而不葺則王者失賢不肖混淆請托僥幸遷易不已中外茍且百事廢墮生民久苦羣盜漸起勞陛下旰昃之憂者豈非官失其正而致其危耶至若在京百司金榖浩瀚權勢子弟長爲占據有虛食廩祿待闕一二年者曁臨事局挾以勢力豈肯恪恭其職使祖宗根本之地綱紀日隳故在京官司有一員闕則爭奪者數人其外任京朝官則有私居待闕動踰歲時往往到職之初便該磨勘一無勤效例蒙遷攺此則人人因循不復奮勵之由也臣請特降詔書今後兩地臣僚有大功大善則特加爵命無大功大善更不非時進秩其理狀尋常而出者祗守本官不得更帶美職應京朝官在臺省館閣職任及在審刑大理寺開封府兩赤縣國子監諸王府並因保舉及選差監在京重難庫務者並須在任三周年卽與磨勘若因陳乞並扵中書審官院願在京差遣者與保舉選差不同並須勾當通計及五周年方得磨勘如此則權勢子弟肯就外任各知艱難亦有俊明之人因此樹立可以進用如今日以前受在京差遣已勾當者且依舊日年限磨勘其未曽交割勾當卻求外任者並聽其外任在京朝官到職勾當及三年者與磨勘內前任勾當年月日及公程日限幷非因陳乞而移任在道月日及升朝官在京朝請月日並令通計其逺官近地勞逸不同幷在假待闕及公程外住滯或因公事非時移替在道月日委有司別行定奪聞奏如任內有私罪幷公罪徒以上者至該磨勘日具情理輕重別取進止其庶寮中有髙才異行多所薦論或異略嘉謀爲上信納者自有特恩攺遷非磨勘之可滯也乂外任善政著聞有補風化或累訟之獄能辧寃沈或五次推勘人無翻訟或勸課農桑大獲美利或京城庫務能革大獘惜費巨萬者仰本轄保明聞奏下尙書省集議爲眾所許則列狀上聞並與攺官不隔磨勘或有異同各以所執取旨出扵聖斷仍請詔下審官院流內銓尙書考功應京朝官選人逐任得替明具較定考績結罪聞奏內有事狀猥濫幷老疾愚昧之人不堪理民者別取進止已上磨勘考績條件該說不盡者有司比類上奏如此則因循者拘考績之限特達者加不次之賞然後天下公家之利必興生民之病必救政事之獘必去綱紀之壞必葺人人自勸天下興治則前王之業祖宗之權復振扵陛下之手矣其武臣磨勘年限委樞密院比附文資定奪聞奏二曰抑僥幸臣聞先王賞延於世諸侯有世子襲國公卿以徳而任有襲爵者春秋譏之及漢之公卿有封爵而歿立一子爲後者未聞餘子皆有爵命其次寵待大臣賜一子官者有之未聞每歲有自薦其子弟者祖宗之朝亦不過此自眞宗皇帝以太平之樂與臣下共慶恩意漸廣大兩省至知雜禦史以上每遇南郊幷聖節各奏子充京官少卿監奏一子充試銜其正郎帶職員外郎幷諸路提點刑獄以上差遣者每遇南郊奏一子充齋郎其大兩省等官旣奏得子充京官明異扵庶僚大示區別復更每歲奏薦積成冗官假有任學士以上官經二十年者則一家兄弟子孫出京官二十人仍接次升朝此濫進之極也今百姓貧困冗官至多授任旣輕政事不舉俸祿旣廣刻剝不暇審官院常患充塞無闕可補臣請特降詔書今後兩府幷兩省官等遇大禮許奏一子充京官如奏弟侄骨肉卽與試銜外每年聖節更不得陳乞如別有勲勞著聞扵外非時賜一子官者系自聖恩其轉運使及邊任文臣初除授後合奏得子弟身事者並候到任二年無遺闕方許陳乞如二年內非次移攺者卽許通計三年陳乞三司副使知雜禦史少卿監以上並同兩省遇大禮各奏薦子孫其正郎帶館職員外郎幷省府推判官外任提點刑獄以上遇大禮合該奏薦子孫者須是在任及二周年方得陳乞巳上有該說不盡者委有司比類聞奏如此則內外朝臣各務久扵其職不爲茍且之政兼抑躁動之心亦免子弟充塞銓曹與孤寒爭路輕忽郡縣使生民受獘其武臣入邊上差遣幷大禮合奏薦子弟者乞下樞密院詳定比類聞奏又國家開文館延天下英才使之直祕庭覽羣書以待顧問以養器業爲大用之備今乃登進士髙等者一任才罷不以能否例得召試而補之兩府兩省子弟親戚不以賢不肖輒自陳乞館閣職事者亦得進補太宗皇帝建崇文院祕閣自書碑文重天下賢才也陛下當思祖宗之意不宜甚輕之臣請特降詔書今後進士三人內及第者一任回日許進扵教化經術文子十軸下兩制看詳作五等品第中第一第二等者卽賜召試試又優等卽補館閣職事兩府兩省子弟並不得陳乞館閣職事及讀書之類禦史臺畫時彈劾幷諫院論奏如館閣闕人卽委兩地舉文有古道才堪大用之士進名同舉幷兩制列署表章仍上殿稱薦以充其職如此則館閣職事更不輕授足以起朝廷之風采紹祖宗之本意副陛下愼選矣三曰精貢舉臣謹按周禮鄕大夫之職各教其所治三年一大比考其徳行道藝乃獻賢能之書扵王﹝賢爲有徳行能爲有道﹞再拜受之登扵天府﹝天府太廟之寶藏也﹞蓋言王者舉賢能所以上安宗社故拜受其名藏扵廟中以重其事也鄕大夫之職廢旣久矣今諸道學校如得名師尙可教人六經傳治國治人之道而國家乃專以辭賦取進士以墨義取諸科士皆捨大方而趨小道𨿽濟濟盈庭求有才有識者十無一二況天下危困乏人如此將何以救在乎敎以經濟之業取以經濟之才庶可救其不逮或謂救獘之術無乃後時臣謂四海尙完朝謀而夕行庶乎可濟安得晏然不救坐俟其亂哉臣請諸路州郡有學校處奏舉通經有道之士專扵教授務在興行其取士之科卽依賈昌朝等起請進士先策論而後詩賦諸科墨義之外更通經旨不專辭藻必明理道則天下講學必興浮薄知勸最爲至要內歐陽修蔡襄更乞逐場去畱貴文卷少而考校精臣謂盡令逐場去畱則恐舊人扞格不能創習策論亦不能旋通經旨皆憂棄遺別無進路臣請進士舊人三舉以上者先策論而後詩賦許將三場文卷通考互取其長兩舉初舉者皆是少年足以進學請逐場去畱諸科中有通經旨者至終場別問經旨十道如不能命辭而對則於知舉官員前講說七通者爲合格不會經旨者三舉巳上卽逐場所對墨義依自來通粗施行兩舉初舉者至於終場日須八通者爲合格又外郡解發進士諸科人本鄕舉裏選之式必先考其履行然後取以藝業今乃不求履行惟以詞藻墨義取之加用封彌不見姓字實非鄕裏舉選之本意也又南省考試舉人一場試詩賦一場試策人皆精意盡其所能復考校日久實少舛謬及禦試之日詩賦文論共爲一場旣聲病所拘意思不逺或音韻中一字有差𨿽生平苦辛實時擯逐如音韻不失𨿽末學淺近俯拾科級旣鄕舉之處不考履行又禦試之日更拘聲病以此士之進退多言命運而不言行業明君在上固當使人以行業而進而乃言命運者是善惡不辧而歸諸天也豈國家之美事哉臣請復位外郡發解條約須是履行無惡藝業及等者方得解薦更不封彌試卷其南省考試之人巳經本鄕詢考履行卻須封彌試卷精考藝業定奪等第進入禦前選官覆考復位等第訖然後開看南省所定等第內合同姓名偶有髙下者更不移攺若等第不同者人數必少卻加封彌更宣兩地參校然後禦前發榜此爲至當內三人巳上卽於髙等人中選擇聖意宣放其考校進士以策論髙詞賦次者爲優等策論平詞賦優者爲次等諸科經旨通者爲優等墨義通者爲次等巳上進士諸科並以優等及第者放選注官次等及第者守本科選限自唐以來及第人皆守選限國家以收復諸國郡邑乏官其新及第人權與放選注官今來選人壅塞宜有攺革又足以勸學使其知聖人治身之道則國家得人百姓受賜四曰擇官長臣聞先王建侯以共理天下今之刺史縣令卽古之諸侯一方舒慘百姓休戚實系其人故歷代盛明之時必重此任今乃不問賢愚不較能否累以資考升爲方面懦弱者不能檢吏得以蠧民彊幹者惟是近名率多害物邦國之本由此凋殘朝廷𨿽至憂勤天下何以蘇息其轉運使並提點刑獄按察列城當得賢於眾者臣請特降詔書委中書樞密院且各選轉運使提點刑獄共十人大藩知州十人委兩制共舉知州十人三司副使判官同舉知州五人禦史臺中丞知雜三院共舉知州五人開封知府推官共舉知州五人逐路轉運使提點刑獄各同舉知州五人知縣縣令共十人逐州知州通判同舉知縣縣令共二人得前件所舉之人舉主多者先次差補仍指揮審官院流內銓今曰以後所差知州知縣縣令並具合入人歷任功過舉主人數聞奏委中書看詳委得允當然後引對如此舉擇則諸道官吏庶幾得人爲陛下愛惜百姓均其徭役寛其賦斂各獲安寧不召禍亂天下幸甚五曰均公田臣聞易曰天地養萬物聖人養賢以及萬民此言聖人養民之時必先養賢養賢之方必先厚祿厚祿然後可以責亷隅安職業也皇朝之初承五代亂離之後民庶凋獘時物至賤曁諸國收復天下郡縣之官少人除補至有經五七年不替罷者或才罷去便入見闕當物價至賤之時俸祿不輟士人之家無不自足咸平巳後民庶漸繁時物遂貴入仕門多得官者眾至有得替守選一二年又授官待闕一二年者在天下物貴之後而俸祿不繼士人家鮮不窮窘男不得婚女不得嫁喪不得葬者比比有之復於守選待闕之日衣食不足貸債以茍朝夕到官之後必來見逼至有冒法受贓賒舉度日或不恥賈販與民爭利旣爲負罪之人不守名節吏有姦贓而不敢發民有豪猾而不敢制姦吏豪民得以侵暴於是貧弱百姓理不得直寃不得訴徭役不均刑罰不正比屋受獘無可柰何由乎制祿之方有所未至眞宗皇帝思深慮逺復前代職田之制使中常之士自可守節婚嫁以時喪葬以禮皆國恩也能守節者始可制姦贓之吏鎭豪猾之人法乃不私民則無枉近日屢有臣僚乞罷職田以其有不均之謗有侵民之害臣謂職田本欲養賢緣而侵民者有矣比之衣食不足壞其名節不能奉法以直爲枉以枉爲直眾怨思亂而天下受獘豈止職田之害耶又自古常患百官重內而輕外且外官月俸尢更丰足簿尉俸錢尙二十貫今窘於財用未暇增復臣請兩地同議外官職田有不均者均之有未給者給之使其衣食得足婚嫁喪葬之禮不廢然後可以責其亷節督其善政有不法者可廢可誅且使英俊之流樂於爲郡爲邑之任則百姓受賜又將來升擢多得曽經郡縣之人深悉民隱亦致化之本也惟聖慈深察天下幸甚六曰厚農桑臣觀書曰徳惟善政政在養民此言聖人之徳惟在善政善政之要惟在養民養民之政必先務農農政旣修則衣食足衣食足則愛膚體愛膚體則畏刑罰畏刑罰則寇盜自息禍亂不興是聖人之徳發於善政天下之化起於農畆故詩有七月之篇陳王業也今國家不務農桑粟帛常貴浙江諸路歲糴米六百萬石其所糴之價與輦運之費每歲共享錢三百餘萬貫文又貧弱之民困於賦斂歲伐桑棗鬻而爲薪勸課之方有名無實故粟帛常貴府庫日虛此而不謀將何以濟臣於天下農利之中粗舉二三以言之且如五代羣雄爭霸之時本國歲饑則乞糴於鄰國故各興農利自至丰足江南舊有圩田毎一圩方數十里如大城中有河渠外有門閘旱則開閘引江水之利澇則閉閘拒江水之害旱澇不及爲農美利又浙西地卑常苦水沴𨿽有溝河可以通海惟時開導則潮泥不得而堙之𨿽有堤塘可以禦患惟時修固則無摧壊臣知蘇州日點檢簿書一州之田系出稅者三萬四千頃中稔之利毎畆得米二石至三石計出米七百餘萬石東南每歲上供之數六百萬石乃一州所出臣詢訪髙年則云曩時兩浙未歸朝廷蘇州有營田軍四都共七八千人專爲田事導河築堤以減水患於時民間錢五十文糴白米一石自皇朝一統江南不稔則取之浙右浙右不稔則取之淮南故慢於農政不復修舉江南圩田浙西河塘大半隳廢失東南之大利今江浙之米石不下六七百文足至一貫文省比於當時其貴十倍而民不得不困國不得不虛矣又京東西路有卑濕積潦之地早年國家特令開決之後水患大減今罷役數年漸巳湮塞復將爲患臣請毎歲之秋降勅下諸路轉運司令轄下州軍吏民各言農桑之間可興之利可去之害或合開河渠或築堤堰陂塘之類並委本州島軍選官計定工料每歲於二月間興役半月而罷仍具功績聞奏如此不絕數年之間農利大興下少饑歲上無貴糴則東南歲糴輦運之費大可減省其勸課之法宜選官討論古制取其簡約易從之術頒賜諸路轉運使及面賜一本付新授知州知縣縣令等此養民之政富國之本也七曰修武備臣聞古者天子六軍以寧邦國唐初京師置十六將軍官屬亦六軍之義也諸道則開折衝果毅府五百七十四以儲兵伍每歲三時耕稼一時習武自貞觀至於開元百三十年戎臣兵伍無一逆亂至開元末聽匪人之言遂罷府兵唐衰兵伍皆市井之徒無禮義之教無忠信之心驕蹇凶逆至於喪亡我祖宗以來罷諸侯權聚兵京師衣糧賞賜丰足經八十年矣𨿽巳困生靈虛府庫而難於攺作者所以重京師也今西北彊梗邊備未足京師衛兵多逺戌或有倉卒輦轂無備此大可憂也逺戍者防邊陲之患或緩急抽還則外禦不嚴戎狄進奔便可直趨關輔新招者聚市井之輩而輕囂易動或財力一屈請給不充則必散爲羣盜今生民已困無可誅求或連年凶饑將何以濟贍軍之策可不預圖若因循過時臣恐急難之際宗社可憂臣請密委兩地以京畿見在軍馬同議有無闕數如六軍未整須議置兵則請約唐之法先於畿內並近輔州府召募彊壯之人充京畿衛士得五萬人以助正兵足爲彊盛使三時務農大省給贍之費一時敎戰自可防虞外患其召募之法並將校次第並先密切定奪聞奏此實彊兵節財之要也候京畿近輔召募衛兵已成次第然後諸道放此漸可施行惟聖慈畱意八曰減徭役臣聞漢光武建武六年六月詔曰夫張官置吏所以爲人也今戶口耗少而縣官吏職所置尙繁令司隸州牧各實所部二府於是條奏並省四百餘縣天下至治臣又觀西京圖經唐會昌中河南府有戶一十九萬四千七百餘戶置二十縣今河南府主客戶七萬五千九百餘戶仍置一十九縣﹝主戶五萬七百客戶二萬五千二百﹞鞏縣七百戶偃師一千一百戶逐縣三等而堪役者不過百家而所供役人不下二百數新舊循環非鰥寡孤獨不能無役西洛之民最爲窮困臣請依後漢故事遣使先往西京倂省諸邑爲十縣其所廢之邑並攺爲鎭令本路舉文資一員董榷酤關徵之利兼人煙公事所廢公人除歸農外有願居公門者送所存之邑其所在邑中役人卻可減省歸農則兩不失所候西京並省稍成倫序則行於大名府然後遣使諸道依此施行仍先指揮諸道防團州已下有使州兩院者皆爲一院公人願去者各放歸農職官廳可給本城兵士七人至十人替人力歸農其鄕村耆保地裏近者亦令倂合能並一保耆管亦減役十餘戶但少徭役人自耕作可期富庶九曰覃恩信臣竊覩國家三年一郊天子齋戒衮冕謁見宗廟乃祀上帝大禮旣成還禦端門肆赦天下曰赦書日行五百里敢以赦前事言者以其罪罪之欲其王澤及物之速也如此今大赦每降天下歡呼一兩月間錢谷司存督責如舊桎梏老幼籍沒家產至於寛賦斂減徭役存卹孤貧振舉滯淹之事未嘗施行使天子及民之意盡成空言有負聖心損傷和气臣請特降詔書今後赦書內宣布恩澤有所施行而三司轉運司州縣不切遵稟者並從違制徒二年斷情重者當行刺配應天禧年以前天下欠負不問有無侵欺盜用並與除放違者仰禦史臺提點刑獄司常切覺察糾劾無令壅遏臣又聞易曰先王以省方觀民設教故有巡狩之禮察諸侯善惡觀風俗厚薄此聖人順動之意今巡狩之禮不可復行民隱無窮天聽甚逺臣請降詔中書今後毎遇南郊赦後精選臣僚往諸路安撫察官吏能否求百姓疾苦使赦書中及民之事一一施行天下百姓莫不幸甚十曰重命令臣聞書曰愼乃出令令出惟行準律文諸被制書有所施行而違者徒二年失錯者杖一百又監臨主司受財而枉法者十五疋絞蓋先王重其法令使無敢動揺將以行天下之政也今覩國家毎降宣勅條貫煩而無信輕而弗稟上失其威下受其獘蓋由朝廷采百官起請率爾頒行旣昧經常實時更攺此煩而無信之驗矣又海行條貫𨿽是故違皆從失坐全乖律意致壊大法此輕而弗稟之甚矣臣請特降詔書今後百官起請條貫令中書樞密院看詳會議必可經久方得施行如事干刑名者更於審刑大理寺勾明會法律官員參詳起請之詞刪去繁冗裁爲制敇然後頒行天下必期遵守其衝攺條貫並令繳納免致錯亂誤有施行仍望別降敕命今後逐處當職官吏親被制書及到職後所受條貫敢故違者不以海行並從違制徒二年未到職巳前所降條貫失於檢用情非故違者並從本條失錯科斷杖一百餘人犯海行條貫不指定違制刑名者並從失坐若條貫差失於事有害逐處長吏別見機會須至便宜而行者並須具緣由聞奏委中書樞密院詳察如合理道卽與放罪仍便相度別從更攺再進前所陳十事臣前兩次所上共十事曽奉聖旨更進一本今寫錄進納一曰明黜陟爲復位文武百官磨勘將以約濫進責實效使天下政事無不舉也二曰抑僥幸爲復位文武百官奏蔭及不得陳乞館閣職事將以革濫賞省冗官也三曰精貢舉爲天下舉人先取履行次取藝業將以正敎化之本育卿士之材也四曰擇官長爲舉轉運使提點刑獄並州縣長吏將以正綱紀去疾苦救生民也五曰均公田爲天下官吏不廉則曲法曲法則害民請更賜均給公田旣使丰足然後可以責士大夫之廉節庶天下政平百姓受賜也六曰厚農桑爲責諸道溝河並修江南野田及諸路陂塘仍行勸課之法將以救水旱丰稼穡彊國力也七曰修武備爲四方無事京師少備因循過日天下可憂請密定規制相時而行以衛宗社以寧邦國也八曰減徭役爲天下徭役至繁請依漢光武故事並合縣邑以省徭役庶寛民力也九曰覃恩信爲赦書內宣布恩澤未嘗施行並請放先朝欠負以感天下之心也十曰重命令爲制書忽而行違者請重其法以行天子之命也臣之所陳蓋欲周悉故言辭之間有涉細碎而於國體甚大乞聖慈再加詳覽一一行之則天下之幸非臣之幸也奏乞下審官院等處應官員陳訴定奪進呈臣竊見京朝官使臣選人等進狀或理會勞績或訴說過犯或陳乞差遣其事理分明可行可罷者則朝廷便有指揮內中書樞密院未見根原文字及恐審官三班院流內銓別有條例難便與奪者多批送逐司其逐司爲見批送文字別無與奪便不施行號爲送煞以此官員使臣三五度進狀不能結絕轉成住滯臣欲乞特降聖旨今後京朝官使臣選人等進狀理會勞績訴雪過犯陳乞差遣朝廷未有與奪指揮只批送審官三班院流內銓者仰逐司主判子細看詳如內有合施行者卽與勘會具條例情理定奪進呈送中書樞密院再行相度別取進止如不可施行亦仰逐司告諭本人知悉所貴逐司主判各揚其職事無漏落亦免官員使臣選人等重疊進狀紊煩聖聽奏乞定奪在京百司差遣等第臣竊見內諸司並百司顯有緊慢髙下事體不同今來臣僚不拘官職大小各取便乞勾當紊亂綱紀深屬未便欲乞特降指揮令入內內侍省定奪內中諸司髙下等第令三司定奪在京百司髙下等第各合系何等官職及合入何差遣人勾當旣定髙下等第則陳乞之人不敢踰越所貴百司有倫不至輕授奏乞差官看詳投進利見文字臣竊見天下官員使臣諸色人日有投進並奏到利見文字中書樞密院以公事文字至多不暇子細看詳其中須有民間利病及於邊機可行之事恐有漏落𨿽自來曽差兩制臣僚各有主判去處不得精專動經歲時不能與奪臣欲乞特降聖旨權於館閣選差官二員就近置局看詳官員使臣諸色人所投進及奏到利見文字內有合行事件兩府臣僚更加詳酌逐旋取旨施行所貴下情盡達庶政有補其看詳官毎季或半年一替所看文字須旋旋了當不得交割後人所有機密文字卽兩府依舊自行更不送看詳官處奏乞救濟陜西饑民臣等竊見陜西永興軍同耀華州陜府等處今夏災旱得雨最晚民間秋稼甚無所望官中倉廩亦無積貯若不作擘畫卽百姓大段流移殍亡者眾兼軍食闕絕臨時轉漕不及臣等欲乞朝廷速降指揮委本路都轉運使孫沔速相度上件州軍向去救濟饑民及辦給軍食有何次第如難爲擘畫卽便於黃河內搬輦自京以來斛斗往彼應副仍速行相度沿路如何計綱卽不至艱阻事狀聞奏候到乞朝廷早賜施行慶曆三年七月四日臣範中淹臣韓琦奏乞罷陜西近裏州軍營田臣等竊見陜西昨來興置營田本欲助邊以寛民力除沿邊有空閒膏腴地土處可以開墾外其近裏州縣官吏不能體朝廷之意將逺年瘠薄無人請佃逃田抑勒近鄰人戶分種或令送納租課又自來人戶租佃官莊地土每畆出課不過一二斗今亦勒令分種毎畆須收數斗致貧戶輸納不前州縣追擾無時暫暇緣人戶自用兵以來科率勞獘至於巳業尙多荒廢實無餘力更及營田其所出租課多是抱虛送納切覩編勅指揮不得將逃戶田土抑勒親鄰佃蒔蓋恐害民況今歲災旱尢甚理當優卹不可非理煩擾使之重困臣等欲乞特降指揮應陜西近裏州軍營田一切廢罷如元系租佃卽令依舊額出課如元系逺年瘠薄逃田舊稅額重無人請佃者卽與減定稅額召人請佃所貴疲民受賜歸感睿仁臣範仲淹臣韓琦奏乞擇臣僚令舉差知州通判臣等竊以天下郡邑牧宰爲重得其人則致化失其人則召亂推擇之際不可不愼國家承平以來不無輕授應知州通判縣令因舉薦擢任者少以資考序進者多才與不才一途並進故能政者十無二三謬政者十有七八國家詔令程序天下一體何則能政之處民必蒙福謬政之下民常受獘非國家法令之殊蓋牧宰賢愚之異也今四方多事民日以困窮將思爲盜復使不才之吏臨之賦役不均刑罰不當科率無度疲乏不卹上下相怨亂所由生若不急於求人蚤革其獘誠國家之深憂也然自來𨿽曽詔臣僚各舉所知或舉主非賢則多謬薦臣等欲乞聖慈特降詔書委中書樞密院臣僚各於朝臣中薦堪充舉主者三人候奏到姓名卽逐人各賜勅一道令於通判內舉成資巳上一員充知州知縣內舉成資已上一員充通判簿尉中舉有出身三考已上無出身四考一員充職官知縣或於職官令錄中舉五考巳上之人充京官知縣仍於勅明言所薦之人若將來顯有善政其舉主當議旌賞若髒污不理苛刻害民並與同罪所貴生民受賜冦盜自息臣範仲淹臣韓琦奏乞將先減省諸州公用錢卻令依舊臣竊見朝旨下陜西省罷同解幹耀等九州島軍公使錢共一千八百貫文切以國家逐處置公使錢者蓋爲士大夫出入及使命往還有行役之勞故令郡國饋以酒食或加宴勞蓋養賢之禮不可廢也謹按周禮地官有遺人掌郊裏之委積以待賓客野鄙之委積以待羇旅凡國野之道十里有廬廬有飲食三十里有宿宿有路室路室有委五十里有市市有候館候館有積凡委積之事巡而比之以時頒之此則三王之世已有廚傳之禮何獨聖朝顧小利而亡大體且今贍民兵一名歲不下百貫今減省得公用錢一千八百貫只養得兵士一十八人以一十八人之資廢十餘郡之禮是朝廷未思之甚也況今來逐州使命之外各有軍營每年春後邊兵歇泊動經半年軍中人員並無宴犒之具𨿽條貫有旬設之名逐州每月一次舉行軍員各給得錢壹伯文已來官務薄酒二升旣無公用更不赴筵亦不張樂豈朝廷宴饗將校之意州郡削弱道路咨嗟當全盛之朝豈宜如此或謂有公使錢處收買食物搔擾戶民殊不知郡守得人自能約束如非其人更出已俸買物虧民愈甚是見其小而不思其大也伏望聖慈速降指揮下陜西河北河東路轉運司昨來經減廢公用錢處並令依舊庶協典禮稍息物論況朝廷用武之際於此一事尢宜照管臣等久在邊任深知此事近貳樞庭豈當緘默臣範仲淹臣韓琦奏乞差官陜西祈雨臣今月五日至華州華陰縣入西嶽廟燒香切見本廟有老醫官一員監當其廟廷闊逺舎屋甚多只有剰員一十四人盡是老年病患供應灑掃不前在國家崇奉五嶽之意似非嚴謹今來關中大旱永興同華陜虢以來無二三分秋苗粟米每斗一百五十文足兼鄕村無可收糴人心嗷嗷賊盜不少欲乞聖慈選精謹使命至西嶽廟專行祭告並於陜西靈湫等處祈雨澤以救生民仍乞委轉運使一員赴西嶽廟點檢廟貌祭器法物並添差兵士灑掃防護所貴崇奉之禮不至廢墜奏爲災異後合行疎決刑獄等六事臣今早親聞徳音謂復有災異當修徳以及民並詔臣等謹省刑法此實見聖人憂畏之心合於天意臣今條奏數事皆陛下增修明徳之要一齋誡發誠特降詔命明言災變屢見敢不罪巳祗畏以告中外羣臣同心修省二遣使四方疎決刑獄非害人者悉從減降三詔天下州縣長吏訪問民間孤獨不能存活者特行賑卹四詔逐處籍出陣亡之家察其寡弱別加存養五邊陲之民被敵國驅擄者量支官物贖還本家六詔諸處欠負已該赦恩除放者官司更不得催理違者官吏科違制之罪遇赦不原仍差近臣置司與奪陛下力行此數事下恱民心上答天戒昔商中宗桑榖共生於朝懼而修徳撫綏百姓三年而歸者十六國號爲中興陛下今日因災修徳則福及兆人道光千載天下幸甚答手詔五事臣等伏奉六月一日手詔云云臣等各蒙奬用待罪二府不能爕理彌縫致化天下過煩聖慮特降徳音上以宗廟爲憂下以生靈爲念臣等不任慚恐戰汗死罪詔旨謂合用何人鎭彼西方臣等思之今元昊遣人到闕名體稍順其如戎人難信止可權宜如翻覆未寧則當擇節制之帥若和好且合亦須藉鎭撫之才經度邊陲以防來患見選人具名聞奏次詔旨謂民之困獘財賦未彊臣等議之國家革五代諸侯之暴奪其威權以度支財用自贍天下之兵歲月旣深賦斂日重邊事一聳調率百端民力愈窮農功愈削水旱無備稅斂不登減放之數動踰百萬今方選舉良吏務本安民修水旱之防收天地之利而更嚴著勉農之令使天下官吏專於勸課百姓勤於稼穡數年之間大利可見又山海之貨本無窮竭但國家輕變其法深取於人商賈不通財用自困今須朝廷集議從長攺革使天下之財通濟無滯又減省冗兵量入以出則富彊之期庶有望矣詔旨謂軍馬尙多何得精當近韓琦範仲淹所上備邊文字內有河北五六事陜西七事精擇兵馬及攻守之策已在其中臣等見商量施行次詔旨謂將臣不和如何制樞密院先因許懷徳張亢不協曽指揮戒勵然將佐之中性情不類愛惡相攻全在主帥別白撫遏隨才任用使各得其所則怨惡不生故長帥之才不敢輕易選用詔旨謂躁進之徒宜塞奔競臣等謂躁進懷貪之人何代無之由朝廷辧明而進退之如責人實效旌人靜節貪冒者廢之趨附者抑之如此則多士知勸各生廉讓之心奏乞復位三班審官院流內銓條貫臣竊見審官三班院並銓曹自祖宗以來條貫極多逐旋衝攺久不刪定主判臣僚卒難詳悉官員使臣莫知涯涘故司屬髙下頗害至公欲乞聖慈特降指揮選差臣僚就審官三班院並銓曹取索前後條貫與主判官員同共看詳重行刪定畫一聞奏付中書樞密參酌進呈別降勅命各令編成例策施行奏議尹洙轉官臣竊見尹洙才業操行搢紳所推由臺閣進用便可直入兩制若邊城驟遷則有未便緣去年春是太常丞在路分都監許遷張肇之下去年秋轉司諌管勾經略司公事遷在鈐轄安俊之上才方半年若就除待制又遷在部署狄靑之上旣不因功勞又不攺路分偏受寵擢眾情非便於體未安如須合進擢卽今將入夏邊上無事且乞召尹洙赴闕令條奏邊事觀其陳述可采卽與攺職卻令馳往邊上亦未爲晚旣因啟沃面受殊恩邊臣聞之不爲越次續奏乞於職官令錄中舉充京官知縣臣近與韓琦上言乞擇舉主令逐人於通判中舉知州一員於知縣中舉通判一員於簿尉中舉職官知縣一員官蒙降勅至密院入遞次臣看詳勅頭名署臣等上言於理未便欲乞只作朝廷憂勞之意特選臣僚舉官其體甚重仍乞於簿尉中舉職官知縣一員下添入或於職官令錄中舉五考以上之人充京官知縣計添一十九字庶無遺才奏爲赦後乞除放祖宗朝欠負臣伏覩國家每一降赦萬人歡呼一兩月間錢榖司存將欠負之人依舊督責桎梏老幼籍沒家產旣失大信且虧至仁蒙聖恩已差楊日嚴王質與三司詳定不系侵欺盜用該赦欠負次臣舊曽在三司定放欠負見滑州酒務有少欠雜物系專副四十餘界計八十來年登戴少數又不顯侵欺其勾當人亡歿年深只追貧弱子孫理納並不知祖父如何少欠似此刻剝傷民豈陛下愛育生靈之徳臣欲特出聖意應祖宗朝天下欠負更不問侵欺盜用並與除放如省司更不舉行許三司知次第人陳告干系人吏並坐違制決停告事人與轉一資諸處承受施行官吏並科違制之罪奏乞指揮國子監保明武學生令經略部署司講說兵書臣竊聞國家興置武學以來苦未有人習藝或恐英豪隱晦恥就學生之列儻久設此學無人可教則慮外人窺覘謂無英材於體未便欲乞指揮國子監不須別立武學之名如學生中有好習兵書者令本監官員保明委是忠良之人卽密令聽讀臣切見邊上甚有弓馬精彊諳知邊事之人卽未曽習學兵書不知爲將之體所以未堪拔擢欲乞指揮陜西路河東逐路經略司於將佐及使臣軍員中揀選識文字的有機智勇武久逺可以爲將者取三五人令經略部署司參謀官員等密與講說兵書討論勝策所貴邊上武勇已著之人更知將略或因而立功則將來有人可任卽不得虛張多放人數奏爲置官專管每年上供軍須雜物臣竊見兵興以來天下科率如牛皮筋角弓弩材料箭幹鎗幹膠鰾翎毛漆蠟一切之物皆出於民謂之和買多非土產之處素已難得旣稱軍須動加刑憲物價十倍吏辱百端輸納未前如負重罪一年之中或至數四官中𨿽給價直豈能補其瘡痍蓋是國家不能素備禍及生民伏望聖慈委三司選差官並有行止心力司屬三五人別置一司專管天下科率應副每年合要上供並軍須雜物先勘會諸處見在數目置簿拘管如朝廷取索並外處奏乞之時卽先點檢見在物色支撥應副外將少數下諸處和買亦大段減得分數仍於土產處許將二稅沿納錢並場務課利依市價取人戶情願折納不得抑勒據納到數目如尙少闕亦只就土產處置場收買如此百物有備更無非時科率其非土產之處自無煩撓國家大計須爲經久豈可逐度須索旋行誅求蘇息萬民無切於此如允臣所奏卽乞特降勅命指揮奏乞兩府兼判臣謹按三代之制皆立三公建六卿太公周公召公周之三公也以論道經邦爲師傅又天官冡宰掌邦治地官司徒掌邦敎春官宗伯掌邦禮夏官司馬掌邦政秋官司冦掌邦禁冬官司空掌邦土此周之六卿也各帥其屬以佐王理邦國大事從其長小事則專達亦以三公兼六卿之職取其重也周用此制而王道大興世祚綿久至八百年我國家有周之天下未能行周之制亦當約而申之以治天下則可卜長世之業矣今中書乃天官冡宰之任樞密院乃古夏官司馬之任其地官春官秋官冬官之職各散於羣有司皆無六卿之正又無三公兼領之重而兩府間惟進擬差除多循資級評論賞罰各遵條例之外上不專三公論道之職下不專六卿佐王之業𨿽庻政不修天下不理咎將安歸臣請朝廷於百職中選其務之重者命輔臣兼領其綱要體周之三公下兼其六卿法周之六卿各帥其屬以佐理邦國唐貞元中詔宰相齊映判兵部李勉判刑部劉滋判吏部崔造判戶部工部又嘗命宰相兼諸路鹽鐵轉運使是宰相下兼其職以重其事也其不修舉者朝廷得以責之輔臣任責則庶政之獘可救天下之治可期惟陛下裁擇一審官是京朝官所集之府固當區別善惡黜陟幽明使賢者知勸歲終書其一歲黜陟之數以何等功而進者幾人以何等罪而退者幾人各分其類具目進呈一吏部流內銓條詔程序頗聞煩碎權勢之與孤寒優便之與逺惡在乎均平惻隱方協至公況羣材所聚倚在銓品亦天官冡宰之任也臣請命輔臣兼判毎至歲終書其一歲之黜陟以何等功而進者幾人以何等罪而退者幾人各分其類具目進呈一國子監及諸道郡學聚天下之士講議詩書服習禮樂長養賢俊爲國器用此地官司徒之職也臣請命輔臣兼判以總天下郡學毎遇科場開日或有徳行文學之士鄕裏所推重者不以應舉不應舉許郡學士眾舉履行善狀詣所屬薦舉逐處官員更體量名實相副者保明聞奏當議別行惇遣以勸天下之士一三司天下金榖之府今窘於財用經費以艱刻剝旣深生靈重困宜疏通利源以救天下之獘此地官司徒之政也臣請命輔臣兼判此當今之急務毎至歲終盡其減省冗費之數增息財利之數蠲放困窮之數具目進呈一司農寺管天下常平倉本欲凶歲用濟生民今逐處弛慢不爲急務倉廩漸虛災傷無備赤子之命委於溝壑又勸農之政新頒詔令其天下官員勸課勞績並合委本寺考校以聞此亦地官司徒之政也臣請命輔臣兼判毎歲終以諸道常平倉增損之數並親民官勸課功狀之優者具目進呈一太常禮院用歷代之禮或不謹於典法隨時綿蕝綱紀寖壊制度日隳太常寺用歷代之樂或八音失序慢於大祀則神祇不享禍罰可召此春官宗伯之職朝廷之所重也臣請命輔臣兼判至歲終具禮樂有所損益或廢墜有所修舉畫一進呈一三班院使臣數千人其品流至雜難於區別磨勘差遣日有榮悴臣請命輔臣兼判常選可用於邊陲或可委以錢榖或可付以親民或可任以殄寇至歲終以所選人數具目進呈一殿前馬步軍司總轄諸軍其體最大更戍邊鄙要在均平揀擢材勇責其精當至於戰陣之法號令之要皆須服習此夏官司馬之政也臣請命輔臣兼判至每歲終以將校選擢之數軍旅服習之效具目進呈一審刑大理寺評天下之法生死榮辱系於筆下禍及非辜怨動天地故五帝三王盡心此道卽秋官司冦之政也臣請命輔臣兼判毎至歲終具天下斷案中大辟流罪以特恩減放並法寺辧明出入人數進呈一刑部一司詳覆天下巳斷文案凡天下訴寃之奏盡委刑部辧之此亦秋官司冦之政也今官屬寡弱與審刑大理寺勢不相敵豈敢盡行駁正故沈寃之人十無一雪臣請命輔臣兼判至毎歲終具天下斷案詳覆到差失公事並辯雪過負寃人數進呈右伏望聖慈各委輔臣兼判前件職司其創置新規更攺前獘官吏黜陟刑法輕重事有利害者並令兼判輔臣與奪其大體者別具奏呈令中書樞密院更從僉議然後奏取敇裁其逐司常務卽主判官員依舊施行再奏乞兩府兼判臣昨上愚見乞詔兩地輔臣兼領要務蓋欲朝廷綱紀並舉以救因循之獘伏以三代命官以三公論道六卿分職按於書傳則三公兼卿事又漢以三公分部九卿唐以六尙書分部二十四司亦嘗命宰相兼領事任著於方冊我國家承五代破散之獘未能復三代漢唐之制事多權宜今中書是冡宰之任而四人或五人共司一職樞密院是大司馬之任亦四人或五人共司一職上不專三公論道之事下不兼六卿分職之業其六尙書九卿之位皆無正官並是權假如三司審刑大理寺審官院流內銓司農寺之類是朝廷六官九卿之職而皆用人權知權判無一正官莫安其職臣到闕數月間見審刑院梁適宋祈丁度三人權判其審官院經富弼王拱辰孫抃三人權判本曹盡非正官數易無定大臣又不任責豈是永圖今二鄰至彊四方多事兵戈未息財利已乏生民久困苛政未寛設有饑饉相仍盜冦競起將何以定天下可憂國家當令大臣各竭其力以持危墜之勢如欲復三公九卿六尙書之位則體大難舉卒不可定願陛下從臣前議且詔兩地輔臣兼領要務庶幾可濟陛下旣能責兩地之職業大臣必能振百司之綱紀綱紀備用則政令自行政令旣行則天下自理使吏安其職民樂其業𨿽有外敵而中國明盛彼不我輕𨿽有水旱而百姓富庶自不爲亂然後社稷可久生靈無禍臣非才多難分甘逺棄蒙陛下擢居輔列夙夜思報臣願爲百司中領一最重難處如朝廷不以職業責於輔臣而伺其私有過咎然後廢黜臣恐人人自全但求免過無補國家之政不爲社稷之福臣無任再三冒昧懇切之至進呈周朝三公六卿漢朝宰臣兼判事周官三公太師﹝天子所師法﹞太傅﹝傅相天子﹞太保﹝保安天子﹞玆惟三公論道經邦爕理陰陽官不必備惟其人﹝三公之官不必備員惟其人有徳乃處之﹞六卿天官卿冡宰掌邦治統百官均四海﹝今中書之任也﹞地官卿司徒掌邦敎敷五典擾兆民春官卿宗伯掌邦禮治神人和上下夏官卿司馬掌邦政統六師平邦國﹝今樞密院之任也﹞秋官卿司冦掌邦禁詰姦慝刑暴亂冬官卿司空掌邦土居四民時地利六卿分職各率其屬﹝屬謂大夫也每卿之屬六十官﹞以倡九牧阜成兆民﹝以倡導九州島牧伯大成兆民之性命﹞歲終天子齋戒受諫﹝諫當有所攺爲﹞六卿以百官之成質於天子﹝質猶平平其計﹞百官齋戒受質﹝受平報﹞然後休老勞農﹝饗食之﹞成歲事﹝斷計要﹞制國用周禮大司徒職云二卿則公一人鄭注云三公者內與王詢道中參六官之事外與六卿之敎周禮正義云三公下兼六卿尙書孔安國注曰冢宰第一召公領之司徒第二芮伯爲之宗伯第三彤伯爲之司馬第四畢公領之此周時三公各兼一卿之職漢制三公分部九卿太尉所部太常衛尉光祿三卿司徒所部太僕鴻臚廷尉三卿司空所部宗正少府司農三卿唐太宗朝宰臣兼職事蕭瑀內外考績委之司會﹝唐之尙書省今之三司﹞髙士廉攝太子少師特令掌選杜如晦知選事馬周爲中書令兼右庶子戴冑專掌選事中宗朝宰臣崔湜與鄭愔同知選事代宗朝宰臣元載領度支轉運使劉晏充度支鹽鐵諸道鑄錢等事使徳宗朝宰臣喬琳兼京畿觀察使竇參兼轉運使齊映兼判兵部李勉判刑部劉滋判吏部崔造判戶部工部文宗朝宰臣楊嗣復李玨同領諸道鹽鐵轉運使李玨依舊判戶部鄭覃兼判國子祭酒武宗朝宰臣杜琮判度支鹽鐵轉運使曹確充延資庫使皇朝開寶中宰臣薜居正領淮南嶺南湖南等路都提舉三司水陸發運使同列沈義倫兼荊南劍南等道都提舉三司水陸發運使開拓輔臣兼領職任條目三司司農寺今戎事未息三司主天下大計而財力已困又司農寺管天下常平倉以備水旱賑救生民亦可督天下勸農之政今委輔臣一員兼掌重爲經制取天下歲入之利並歲給之數較之有所不足則須專置農官以廣天地之利大變商法以行山海之貨每至歲終具天下減省冗費之目增息財用之法蠲放困窮之數並常平倉增收賑發之數及取天下官吏勸農課績之優者畫一進呈羣牧司今諸路騎兵絕未精彊諸軍闕馬人多相與咨怨今委輔臣一員兼領專修馬政較之漢唐增葺苑監庶於多中選擇可得精彊毎至歲終具括買並滋息之數及揀選格盡筋骨必可帶甲衝突者方得均與諸軍三班院今三班使臣數千人品流至多難於區別今委輔臣一員兼領常切選擇可任邊陲或可擒冦盜或可幹錢榖或可委親民毎歲具所選到人數進呈則人品自分用無不當太常寺國子監太常寺掌歷代禮樂上以奉天地宗廟次則正朝廷序人倫也國子監並天下學校是國家育材之府今委輔臣一員兼領以重其事毎至歲終具禮樂損益之事並天下教育之數進呈審官院流內銓審官院流內銓是天下掄材之府今委輔臣一員兼領毎至歲終具旌擢過京朝官若干黜陟過選人若干進呈審刑大理寺刑部經曰刑者成也一成而不可變故君子盡心焉天下之人生死榮辱系於筆下禍及非辜怨動天地刑部覆較天下巳斷文案並天下訴寃之奏盡得辧正今委輔臣一員兼領以重其事毎至歲終具天下斷過大辟徒流若干人並特恩寛減及法寺辯雪人數並刑部覆校過公案若干道辯正寃訟若干件進呈奏乞令兩府詳議百官起請條貫如何經久卽令施行等事﹝系用前所陳十事內重命令一門再作札子進呈﹞臣聞書曰愼乃出令令出惟行準律文諸被制書有所施行而違者徒二年失錯者杖一百又監臨主司受財而枉法者十五疋絞蓋先王重其法令使無敢動搖將以行天下之政也今覩國家毎降宣勅條貫煩而無信輕而弗稟上失其威下受其獘蓋由朝廷近來百官起請率爾頒行旣昧經常實時更攺此煩而無信之驗矣又海行條貫𨿽是故違皆從失坐全乖律意致壊大法此輕而弗稟之甚矣臣請特降詔書今後百官起請條貫令中書樞密院看詳會議必可經久方得施行如事干刑名者更於審刑大理寺勾明會法律官員參詳其起請內有能合律意可以久行者委中書將起請之詞刪去繁冗裁爲制勅然後頒行天下必期遵守其衝攺條貫並令繳納免致錯亂誤有施行仍望別降勅命今後逐處當職官吏親被制書及到職後所受條貫敢故違者不以海行並從違制徒二年未到職以前所降條貫失於檢用情非故違者並從本條失錯斷決杖一百餘人犯海行條貫不指定違制刑名者並從失坐若條貫差失於事有害逐處長吏別有禨會須至便宜而行者並須具緣由聞奏委中書樞密院詳酌如合理道卽與放罪仍便相度別從攺更奏議葬荊王昨日奉聖旨令中書熟議荊王葬事者臣謂此議有三其一曰年歲不利此陰陽之說也其二曰財用方困此有司之憂也其三曰京西冦盜之後不可更有搔擾此憂民之放也臣又別有四議乞陛下擇之其一曰諸侯五月而葬是自古不易之典今年歲不利之說非聖人之法言也其二曰天下財利𨿽困豈不能葬一皇叔耶陛下常以荊王爲太宗愛子眞宗愛弟𨿽讒惑多端陛下仁孝力能保全使得令終豈忍送葬之際卻惜財利而廢典禮使不得及時而葬恐未副太宗眞宗之意臣爲陛下惜之豈不防天下之竊議哉更乞檢會先朝諸王之薨有無權厝之者其三曰自來敇葬多是旋生事節呼索無算臣請特降聖旨令宋祈王守忠與三司使副並禮官聚議合要物色務從簡儉畫一聞奏與降勅命依所定事件應副更不得於敇外旋生事節枉費官物仍出聖意特賜內藏庫錢帛若干備葬事使有司易爲應副如此則陛下孝徳無虧光於史冊其四曰自來勅葬枉費大半道路供應民不聊生臣請特降嚴旨荊王二子並左右五七人送葬外其餘婦人合存合放便與處分更不令前去自然道路易爲供頓大減冗費旣減得費耗又存得典禮此國家之正體也乞聖慈從長處分臣待罪政府不敢不盡奏議許懷徳等差遣臣竊見許懷徳在延州爲不進兵擊賊及軍民虛驚拋棄隨軍糧艸遂送永興勘劾該赦釋放授秦州部署近又西賊侵邊破蕩卻熟戶一千帳不能保護卽合重行朝典以其在邊無效降充永興部署郭承佑降知相州爲轉運使糾奏充北京都部署此二人一面責降一面遷轉天下聞之是朝廷賞罰顚倒取笑四方何以激勸勲臣何以鑑戒惰將如王信狄靑實有武勇堪任管軍亦恐未有大功遷轉太速祖宗朝任用邊將賞賜至厚使用度充足委信至重使生殺在巳惟惜官職不令滿志恐有懈惰不思立功實前王馭將之術也又朝廷曽降詔所闕都虞候等更不循轉候有邊功除授今卻不因功勞衝攺此詔而今而後國家之命全無信矣惟用兵命將之令尢要取信系國安危與其它號令不同如須合轉起亦候過郊禮使作該恩方可進爵願陛下再三思之仍乞丁寧指揮兩府今後議論賞罰不可輕易須是有所激勸不招旁議方可施行臣謂國家承五代之獘賴祖宗威徳陛下仁聖保守四海久無禍難今四夷巳動百姓巳困倉庫已虛兵旅已驕國家安危實未可保惟賞罰之柄駕馭天下如賞罰頻失將何以保太平之業臣切愳之願陛下裁擇奏復位臣僚奏薦子弟親戚恩澤事宰相使相舊制子除將作監丞弟兄孫侄並授太祝奉禮今後親弟兄孫侄並期親尊屬依舊制其餘親屬並等第與試銜樞密使參知政事樞密副使舊制子除太祝奉禮弟兄孫侄並授守祕校今後子孫並期親尊屬並依舊制其餘親屬並與試銜僕射尙書舊制子除守祕校弟兄孫侄並授京主簿今後子孫並期親尊屬依舊制其餘親屬並與試銜三司使翰林學士侍讀侍講學士龍圖閣樞密直學士丞郎舊制子除正字弟兄孫侄並授京主簿今後子依舊制期親尊屬授主簿其餘親屬並等第與試銜並齋郎給諫舎人龍圖閣直學士知制誥大卿監龍圖天章閣待制三司副使知雜舊制子與京主簿弟兄孫侄並授試銜今後長子除京主簿其餘親屬並與試銜並齋郎正郎至帶館職員外郎遇南郊大禮合奏薦親屬者若降在監當不得陳乞曽犯正入贓罪至追官該恩敍用後來累官正郎者只得奏蔭子孫一名諸路轉運使提點刑獄遇南郊大禮內有正郎帶館職員外郎自合奏薦外余並須於郊禮日前到任一年者方得奏薦親屬一巳上臣僚奏薦子孫親屬內長子長孫皆不拘年甲﹝𨿽本非長子長孫見在居長者亦是﹞諸子諸孫須年十五以上弟侄等並須二十以上方得奏薦所奏親屬並須在五服內者如虛增年甲並妄冒服紀並以上書詐不實論其合奏異姓之時卽不問服紀應曽奏得子孫恩澤後其子孫亡歿本官別無孫食祿者並許再奏子孫親屬一名更不拘年甲一應奏蔭選人年二十五以上遇南郊大禮限半年內許令赴銓投狀差兩制以上官三員於尙書省鎖院置封彌謄錄司考試內習辭業試一場或論一首或詩賦各一首詞理可采不犯不考式者爲及格與放選注官習經業者春秋禮記毛詩周易尙書逐人各專一經並兼習律文試一場墨義十道只問正文不問注疏五通者爲及格與放選注官剝落者且守選限經三度試不中者選限滿日與司士參軍內有京朝官三人同罪保舉有行止堪守官者注逺地判官簿尉如不赴試又無上件舉主並𨿽曽三度就試詞業紕繆對義不及格更不理選限一奏蔭京官候年及二十五每年春一度赴國子監投狀差兩制巳上官三員於太學鎖院依選人考試內及格者方與差遣候兩任無私罪有本路轉運提刑知州通判三人同罪保舉卽入親民經三度試不及格者如有三人朝臣同罪保舉有行止可以差任者與小處監當候兩任無私罪本路轉運提刑知州通判五人同罪保舉方得親民其不赴程試又無上件官舉並𨿽曽三度就試詞業紕繆對義不及格者未得差使如卻願班行者與等第安排奏復位職田頃畆州職田長吏大藩府二十頃節鎭十五頃防團以下州軍十頃京軍監七頃通判大藩府八頃節鎭七頃防團以下州軍六頃幕職官大藩府﹝判官五頃余並四頃﹞節鎭﹝判官四頃余並三頃五十畆﹞防團以下州軍監﹝判官三頃五十畆余並三頃﹞縣職田令

萬戶以上六頃五千戶以上各五頃不滿五千戶並四頃簿尉萬戶以上三頃五千戶以上﹝各二頃五十畆﹞不滿五千戶並兩頃發運轉運使比節鎭長吏武官職田部署頃畆比節鎭長吏鈐轄比防團州長吏路分都監比節鎭通判都監比大藩府判官監押比節鎭判官州軍監當官員使臣職田不得過本處職官之數在縣鎭監當不得過簿尉之數錄事參軍比本州島判官判司比倚郭縣簿尉一無職田處及有職田而頃畆少處幷元摽得山石積澇之地不可耕植者限三年內檢括官荒田並戶絕地土及五年以上逃田支撥添換其系官莊田見有人戶出納租課者不得一例支撥如逐縣職田比今來所定頃畝數目不足卽據見在重與上下眾官等第均分如地內有桑棗蔬果之利者卽以所收宜利約度比附逐處地利折充職田頃畝其田許逐廳自差公人勾當並招置客戶每頃占客不得過三戶卽不得令州縣差人勾當及招客戶或遇災傷並令檢災傷官員依例檢覆的實分數減放子利如逐處官員爲恐減下職田子利卻一例不肯收接人戶災傷詞狀者並從違制定斷其本官職田上見收子利盡底納官如將地土影庇令免卻合入差徭及抑配虛作租佃令出課利入巳者並以受所監臨財物贓罪論所差勾當人亦行嚴斷仍令提點刑獄司專切覺察轄下官員職田欺獘犯者畫時勘鞠施行內情理頗重失於覺察者本司官員當議勘劾各降差遣或有該說不盡事理仰逐處起請聞奏奏復位臣僚轉官及差遣體例一今後兩地臣僚非有勲徳善狀卽不得非時進秩或非次罷免者仍不以轉官帶職爲例一兩省以上自來四年勘會轉官今後並具履歷取旨一舊制京朝官三周年磨勘私罪幷曽降差遣者四周年贓罪者五周年今後內外差遣京朝官無贓私罪者依舊三周年磨勘磨勘年限內犯私罪並公罪曽降差遣者四周年有入巳贓罪者五周年毎遇磨勘仰審官院先具元犯情理入已不入巳因依輕重並令度磨勘年限內有無勞績及舉主人數進呈取旨如經兩度取旨磨勘各有勞績及有同罪舉主三人以上又無私過者卽依常例三周年磨勘更不先取旨其到闕守候差遣人於指射路分內未有闕以前並受差遣以後待闕及得替赴任公程月日﹝水計綱路程﹞並許通計磨勘如守候差遣人於元指射合入路分內有闕不就則將守候差遣半年後月日並假限外及得替赴任公程外住滯日數並不得理入磨勘之限一今後京朝官上章陳乞並於中書審官院求就在京差遣者﹝此後各須投狀﹞並五周年磨勘所有前後資考卽許通計如因省府等處保舉及準條貫差入在京勾當者依舊三周年磨勘卽不得保舉及選差見任兩地並大兩省以上及省府臺諌官有服紀親屬入在京差遣一巳上差遣京朝官並陳乞在京勾當京朝官自降敇以前轉官及一周年者將來且依舊制年限磨勘一次其已得在京差遣未曽勾當卻求外任者並聽一今後文武臣僚善政異績可爲眾範或勸課農耕厚獲美利或差鞠獄累雪寃枉或在京監當庫務能革大獘因省得錢物萬數多者委所屬保明聞奏量事迹大小特與攺官不隔磨勘或升陟差遣其幕職州縣官未該磨勘而有上項勞政者亦與比類升擢如保明不實以上書詐不實論一朝官轉至員外郎須自任升朝官後有安撫轉運使提點刑獄或淸望官共五人同罪保舉並三周年內無私罪者方得磨勘員外郎轉至正郎須自任員外郎後有上項官五人同罪保舉並三周年內無私罪方得磨勘巳上如舉主不足五周年無公私過犯者亦與磨勘郎中轉少卿監亦依此施行少卿監轉大卿監並轉諌議大夫並取聖選指揮一今後京朝官幕職州縣官到審官院流內銓差注日仰銓院體量如有事狀猥濫老疾愚昧之人不稱事任並別取旨本司不舉仰禦史臺彈劾奏乞於陜西河東沿邊行贖法臣竊見陜西河東邊計不足遂鑄鐵錢以助軍費而民多盜鑄日犯極典爲法之獘久將不堪臣觀舜典曰金作贖刑又呂刑曰五刑不簡正於五罰﹝注謂不應五刑當正五罰出金贖罪﹞是虞舜周公皆用贖法孔子刪書垂於後世明其可行之法也歷代嘗行今久不用人或疑之臣欲乞且於陜西河東沿邊次邊州軍行之候戎事稍息官不闕用則別從朝旨今具條如後舜典曰金作贖刑﹝金黃金誤而入刑出金以贖罪﹞呂刑曰五刑不簡正於五罰﹝不簡核謂不應五刑當正五罰出金贖罪﹞五罰不服正於五過﹝不服不成罰也正於五過從赦免﹞墨辟疑赦其罰百鍰劓辟疑赦其罰惟倍剕辟疑赦其罰倍差宮辟疑赦其罰六百鍰大辟疑赦其罰千鍰漢惠帝民得買爵三十級以免死罪﹝令民出買爵之錢一級直錢二千凡爲六萬﹞文帝輸粟縣官得以除罪武帝令死罪入贖錢五十萬減死一等梁髙祖詔依周漢舊典有罪入贖外詳爲條格以時奏聞齊武時以尙書令王亮侍中王瑩僕射沈約等參定刑書其制刑爲十五等之差棄市以上爲死罪梟其首其次棄形二歲已上爲耐罪言各隨伎能而任使之也有髠鉗五歲刑笞三百收贖絹男子六百疋又有四歲刑男子四十八疋又有三歲刑男子三十六疋又有二歲刑男子二十四疋罰金一兩已上爲贖罪贖死者金二斤男子十六疋贖髠鉗五歲刑笞二百者金一斤十二兩男子十四疋贖四歲刑者金一斤八兩男子十二疋贖三歲刑者金一斤四兩男子十疋贖二歲刑者金一斤男子八疋罰金十二兩者男子六疋罰金八兩者男子四疋罰金四兩者男子二疋罰金二兩者男子一疋罰金一兩者男子二丈女子各半之五刑不簡正於五罰五罰不服正於五過以贖論故爲此十五等之差一徒以上罪不贖一杖以下罪依下項一侵損於人者皆不贖侵謂﹝侵財物損謂傷拆於人﹞一兵士公人不贖內公人不因公事私自失誤者亦聽贖一爲盜並造作詐僞及誣告論不幹已事者皆不贖一捕捉賊盜公人違限等罪不贖一興販私茶鹽醞賣私酒並賭賻人並不贖一所犯罪新條該贖至第三犯者不贖一眾人共犯一事合贖富貴不均者不贖內有物力願與眾人納罰錢者卽皆聽贖造意人不以貧富不贖一軍人百姓同犯一事者不贖一應有蔭並老小疾患之類但舊條合贖者並依舊法每斤納錢一百二十文足一舊條不該贖而今得贖者並取情願之人其銅毎斤納錢一貫二百文足亦許以粟帛依時價折納其錢無物贖納者自依常法區分一逐縣典押保舉有行止會筆札曹司一名赴本州島法司習學法律委本州島長吏以下聚廳試驗稍通刑名義理卽放歸本縣充法司候三周年撿斷無失者與轉一資有失誤無贓私者五年與轉一資一所斷贖刑失錯者官吏各凖其罪不以失減官典受贓者並以枉法贓論奏災異後合行四事臣近日屢聞徳音以災異數見畏天罪已此實聖帝明王至仁之體也天下幸甚幸甚昨日宰臣等再奉聖旨不須謝過但自行事此又濟時責實之要也臣等敢不惶恐思竭誠志以副宵旰之意臣觀自古國家皆有災異但聖徳善政及於天下人不敢怨叛則𨿽有災異而無禍變也如其徳衰政暴兆民怨叛故災異之出多成禍變也陛下今旣畏天之戒上憂宗社下憂生靈固巳得堯湯之心矣如更行堯湯之事使天下受賜其有災異適足增陛下之盛徳臣待罪輔臣經年無狀四方多事未敢引退恐負君親擢用之意臣竊觀自祥符年後以至今日火不炎上之災巳十數度又累有地震之異今夏蝗秋澇人多妖言𨿽陛下修徳罪已自可以動天地感鬼神而念及生民若不遑處臣請行此數事少助陛下救生民之萬一惟聖心裁擇一委天下按察使省視官吏老耄者罷之貪濁者劾之昬懦者逐之是能去謬吏而糺慢政也至於激勸善政之術卽未著明其官吏中有畏上位之威希意望進或矯修廉節而爭爲猛政求集事之名者務爲暴斂求盡公之稱者專用深文政尙虛聲人受實獘資產竭於科率舉動觸於刑憲生民困苦善人嗟痛此天下怨叛之本也秦以天下怨叛而亡漢以救秦之獘而興臣請詔諸路按察官除常程紏察舉薦外於轄下知州知縣縣令中別選潔巳愛民顯有善政得百姓心如倚父母者各具有的實事狀舉三兩人特與攺官再任或升陟委用如此則天下官吏知陛下憂赤子之心各務愛民求理不爲苛政足以息生民之怨叛也如所舉不實仰禦史臺彈奏當議重行貶黜令別進呈唐時選刺史縣令條目便乞約附施行一天下官吏明賢者絕少愚暗者至多民訟不能辧吏姦不能防聽斷十事差失者五六轉運使提點刑獄但采其虛聲豈能徧閱其實故刑罰不中日有枉濫其奏按於朝廷者千百事中一二事耳其奏到案牘下審刑大理寺又只據案文不察情實惟務盡法豈卹非辜或無正條則引謬例一斷之後𨿽寃莫伸或能理雪百無一二其間死生榮辱傷人之情實損和气者多矣古者一刑不當而三年大旱著於史策以戒來代非虛言也況天下枉濫之法寧不召災沴之應耶臣請詔天下按察官專切體量州縣長吏及刑獄法官有用法枉曲侵害良善者具事狀奏聞候到朝廷詳其情理別行降黜其審刑大理寺乞選輔臣一員兼領以愼重天下之法令檢尋自來斷案及舊例削其謬誤可存畱者著爲例冊一今諸道常平倉司農寺管轄官小權輕主張不逮逐處提點刑獄多不舉職盡被州府借出常平倉錢本使用致不能及時聚糴毎有災沴及其遣使安撫𨿽民委溝壑而倉廩空虛無所振發徒有安撫之名而無救卹之實又國家養民之政本尙務農因民之利而利之則朝廷不勞心而民自養之矣臣請選輔臣一員兼領司農寺力主天下常平倉使時聚糴以防災沴並詔諸路提點刑獄今後得替上殿並先進呈本路常平倉斛■﹝豆斗﹞數目方得別奏公事移任者亦須依此發奏後方得起離仰司農寺常切糾舉及委輔臣等速定勸農賞罰條約頒行天下一天下茶鹽出於山海是天地之利以養萬民也近古以來官禁其源人多犯法今又絕商旅之路官自行販困於運置其民庶私販者徒流兵稍盜取者絞配歲有千萬人罹此刑禍是有司與民爭利作爲此制皆非先王之法也及以官販之利較其商旅則增息非多而固護之獘未能革者俟陛下之睿斷爾臣請詔天下茶鹽之法盡使行商以去苛刻之刑以息運置之勞以取長久之利此亦助陛下修徳省刑之萬一也奏贖法等三事臣數日前面奏三代帝王子孫綿逺蓋由積徳之深臣請陛下日修至仁之徳下及民庶以感動天地此聖嗣無疆之本也今有札子三道進呈內一道爲議贖法事卽乞降出臣近覩詔旨令禦史臺審刑院大理寺修編敇所同議贖刑此陛下至徳深仁被於億姓天下幸甚今諌官孫甫上言乞令大臣定奪施行臣欲乞特降聖旨令中書樞密院同與見議官員疾速定奪聞奏仍乞且贖杖罪巳下情理輕者所貴易行取進止臣聞唐武徳九年八月十八日詔曰觀省宮掖其數實多憫玆深閉久離親族一時減省各從娶聘自是宮中前後所出三千餘人又貞觀二年十月二日太宗謂侍臣曰婦人幽閉深宮情實可憫隋氏末年求采無已此皆竭人財力朕所不取掃灑之餘更何所用於是命尙書右丞戴冑給事中杜正倫於掖庭西門揀出之臣不知今來宮中人數幾多或供使有餘宜降詔旨特令減放以遂物性又省冗費亦人君盛徳之事可以感動天意●欽定四庫全書範文正奏議卷下﹝宋﹞範仲淹撰○邊事奏陜西河北和守攻備四策臣等蒙聖恩非次奬擢待罪兩府日夜憂迫恐負陛下委用之意臣等誠無所長但塞下初還粗知邊事不敢有隠臣等聞三代以還皆有戎狄之患以至侵陵中國被於渭洛齊晉逐之於前秦漢驅之於後中原始淸人倫乃敍逮於西晉之弱羣胡猾夏天寶之末石晉之際中國不幸皆罹其害自周世宗北徵之後𨿽疆土未復夷夏稍分我祖宗奕世修備大庇生民今西北二方復相交構夾困中國元昊率先叛命兵犯延安次犯鎭戎殺傷軍民曽無虛歲中國之兵討伐未利而北人舉十萬眾謂元昊是甥舅之邦責中國不當稱兵此交構之迹更何疑哉國家以生民之故增物帛以續盟好彼旣獲利方肯旋師今乘西夏通順之議又欲主盟邀功以自尊大元昊屢戰屢勝且倚北人事勢𨿽求通順實欲息肩亦如北人大獲厚利候其物力稍丰可以舉眾則必長驅深入有吞倂闗輔之志何以知之昨定川之戰我師不利彼作僞詔誘脇邊人欲定闗中其謀不細蓋漢多叛人陷於窮漠衣食嗜好皆不如意必以苻堅劉元海元魏故事日夜遊說元昊使其侵取漢地而以漢人守之則富貴功名衣食嗜好得如其意乃知非獨元昊志在侵漢實漢之叛人日夜爲賊之謀也朝廷若從其通順則北人邀功自爲主盟下視中國要求無厭多方困我而終於用兵矣若拒絕其意則元昊今秋必復大舉北人亦必遣使問我拒絕元昊之故或便稱兵塞外張勢脇我國家至時寧不疑懼必於陜西選將抽兵移於河北未戰而西陲已虛元昊乘虛而來必得志於闗輔此二敵交構之勢何以禦之臣等思度是和與不和俱爲大患然則爲今之謀者莫若擇帥練兵處置邊事日夜計略爲用武之策以和好爲權宜以戰守爲實事彼知我有謀有備不敢輕舉則盟約可久矣如不我知輕負盟約我則乘彼之驕可困可擊未必能爲中國患也臣等請畫一言之一陜西和策臣觀西戎蓄禍積有歲年徳明在時已聞僭擬元昊方壯遂肆凶驕外倚北人內淩中國屢戰屢勝未嘗挫衂而乃輒求通順實圗休息所獲者大利所屈者虛稱然猶干請多端姦謀未測國家以生靈爲念不可不納如唐髙祖太宗應天順人百戰百勝猶屈於突厥當戎王始亡爲之舉哀廢朝三日遣百寮詣館弔其來使其屈禮之甚也又太宗騎六騎於渭上見頡利與語復親與之盟頡利旣退左右勸擊之太宗謂我擊彼敗懼而修徳後患必深乃周旋俯就使之驕怠一旦遣李靖擒之威振四極此盛王之謀也陛下如唐髙祖太宗隆禮惇信以盟好爲權宜選將練兵以攻守爲實事彼不背盟我則撫納無倦彼將負徳我則攻守皆宜如此則結好之策未有失也二陜西守策元昊自來通順之時歲受恩賜朝廷撫納甚厚未嘗有失尙猶時擾邊境殺戮將吏曁叛命以來累次大舉曽無沮敗乃求通順實蓄陰謀非屈伏之志也朝廷若以權宜許之更當嚴作守備然陜西久屯大兵供費殫竭減兵則守備不足不減則物力巳困臣等請緣邊城寨愈加繕完使戎狄之心無所窺伺又久守之計須用土兵各諳山川多習戰鬥比之東兵戰守功倍然緣邊次邊土兵數少分守不足更當於要便城寨招置土兵若近裏土兵願攺隸邊寨者卽遣其家而團集之況昨來慶州創起大順城欲置振武保捷兵兩指揮仍於永興華耀土兵中召其願守寨者而應募甚眾何則闗內諸州土兵多在邊上或得代歸營而數月之間復出逺戍豈徒星霜之苦極傷骨肉之恩徵夫不保其家離婦頗多犯法人情不免久則怨起如得倂遷其家於緣邊住營更免出軍父母妻子樂於完聚戰則相救守則相安或謂若土兵攜家居於塞下則全分請給其費尢多不然土兵月給差少又素號精彊使之戍邊於東兵數復可減然於逐路漸爲增益二年以來方能整習固非一朝可驟攺也又陜西新刺保捷土兵其中尫弱不堪戰陣者宜沙汰之使歸於田畝旣省軍費復增農力然後東兵三分中一分屯邊以助土兵之勢一分移入次邊或屯闗輔以息饋餉之困一分歸京師以嚴禁衛之防彼如納欵未變則東兵三分中更可減退又緣邊無稅之地所招弓箭手各使聚居險要毎一兩指揮共修一堡以完其家與城寨相應彼戎小至則使屬戶蕃兵曁弓箭手與諸寨土兵共力禦捍彼戎大舉則二旬之前必聞舉集我之次邊軍馬盡可勾呼駐於堅城以待敵之進退緣邊山岅重復彼之大兵必循大川而行先求疾速使其得勝使我師沮而不出方敢散兵擄掠過越險阻更無顧慮我若持重不戰則彼之重兵行川路中糧艸無所給牛羊無所獲不數日人馬困敝彼之重兵更不敢越險又未能決勝必不得已而散兵擄掠我於山谷村落中伏精銳以待之彼散掠之兵輕而寡弱可擊可逐使散無所掠聚不得戰欲長驅深入我則使諸將出奇以躡其後欲全師以歸我則使諸城出兵以乘其敝彼將進而有禍不三兩舉勢必敗亡此守策之要也三陜西攻策元昊巢穴實在河外河外之兵懦而罕戰惟橫山一帶蕃部東至麟府西至原渭二千餘里人馬精勁慣習戰鬥與漢界相附每大舉入冦必爲前鋒故西戎以山界蕃部爲彊兵漢家以山界屬戶及弓箭手爲善戰以此觀之各以邊人爲彊理固明矣所以秦漢驅逐西戎必先得山界之城彼旣逺遁然後以河爲限寇不深入儻元昊歸欵則請假和策以待之如未通順或順而翻覆則有可攻之策非窮兵黷武角勝於絕漠之外也臣等嘗計陜西四路之兵總數幾三十萬非不多也然各分守城寨故每歲戰兵大率不過二萬餘人坐食芻糧不敢舉動歲歲設備常如冦至不知賊人之謀果犯何路賊界則不然種落散居衣食自給忽爾點集倂攻一路故所統之眾動號十餘萬人以我分散之兵拒彼專一之勢眾寡不敵遂及於敗且彼爲客當勞而反逸我爲主當逸而反勞我若復用此計彼勞我逸則取勝必矣臣等請於鄜延環慶涇原路各選將佐三五人使臣一二十人步兵二萬騎兵三千以爲三軍以新定陣法訓練歲餘俟其精勇然後觀賊之隙使三軍互掠於橫山更進兵降者納質厚賞各令安土拒者倂兵急擊必破其族假若鄜延一軍先出賊必大舉來應我則退守邊寨或據險要不與大戰不越旬日彼自困敝勢將潰歸則我環慶之軍復出焉彼若再圖點集來拒王師則又有涇原之師乘間而入使賊奔命不暇部落攜怨則我兵勢自振如宥州綏州金湯白豹折姜等寨皆可就而城之其山界蕃部去元昊且逺求援不及又我以堅城據之以精兵臨之彼旣樂其土復逼以威必須歸附以圖安全三五年間山界可以盡取此春秋時吳用三師破楚之策也元昊若失橫山之勢可謂斷其右臂矣矧漢唐之舊疆豈今日之生事也四河北備策臣等於陜西緣邊頗究利害所陳三策必可施用而國家禦戎之計在北爲大臣等敢不經心且北戎久彊在後唐日以兵四十萬送石髙祖至洛陽立爲天子而還遂與石晉爲父子之邦邀求無厭晉不能支一旦釁起長驅南牧直抵京師擄石少主及當時公卿盡室而去幽燕遂陷爲中原千古之恥尙未能雪國家以生靈之故與之結和將休兵養民有所待也及天下無事人人懷安不復有徵戰之議前年北人驟變詭謀稱兵燕薊有背盟之虞割地之請國家倉卒無備難於用兵遂增重賂以續前好彼旣獲利方肯旋師今乘元昊通順之議又欲邀主盟之功其勢愈重茍不大爲之備禍未可量臣等固請朝廷力行七事以防大患一密爲經略二再議兵屯三專於選將四急於教戰五訓練義勇六修京師外城七密定討伐之謀一密爲經略者自河朔罷兵以來幾四十年州郡因循武事廢弛凡謀興葺則罪其引惹昨朝廷選差轉運使蓋欲革去舊獘預爲之防然旣有本職則日爲宂事所嬰未暇周慮請選有材識近臣假以都轉運使之名暫往經畫使親視邊壘精究利害凡邊計未備者皆條上而更置之不出半年歸奏闕下更令中書樞密院子細詢訪熟議經久之計若敵情驟變則我有以待之矣二再議兵屯者自來眞定府定州髙陽闗分爲三路其所轄兵馬未甚整齊及有一州兵馬卻屬兩路之處又未曉本路將來於何處控扼合用重兵若干又甚處只宜固守合屯兵若干及三路互相應援次第須差近臣往彼密爲經略方可預定法制臨時不至差失或事宜未動亦當相度軍馬合那減於何處駐泊使就芻糧以省邊費庶免先自匱乏至用兵之日重困生民三專於選將者委樞密院於合門祇候使臣已上選人三班院於使臣中選人殿前馬步軍司於軍旅中選人或有智略或有材武堪邊上試用者逐旋進呈據選到人數以籍記之候本路有闕則從而差授如此則三二年間得人多矣四急於教戰者於陜西四路抽取曽經押戰隊使臣十數人更授以新議八陣之法遣往河北閱習諸軍使各知奇正循環之術應敵無窮五訓練義勇者今河北所籍義勇𨿽約唐之府兵法制三時農務一時教戰然未建府衛之官而法制不行號令不一須別選知州知縣縣令可治兵者並增置將校使人人各知軍中之法應敵可用斯則彊兵制勝之本矣六修京師外城者後唐無備契丹一舉直陷洛陽石晉無備契丹一舉直陷京師故契丹之心於今驕慢必謂邊城堅而難攻京師坦而無備一朝稱兵必謀深入我以京師無備必促河朔重兵與之攻戰戰或不勝則敵人益驕更無顧慮直叩澶淵張犯闕之勢至時遣使邀求欲以大河爲界我旣無備將何以禦從之不可拒之必難又振逼京師何以爲計若京城堅完則戒河朔重兵勿與之戰彼不能戰則無乘勢之气欲謀深入則前有堅城後有重兵必將沮而自退退而不整則邀之可也是則修京城者非徒禦冦誠以伐深入之謀也漢惠帝時起六百里內男女城長安二年而畢唐明皇時城長安九十日畢考法於古擇利於今京城之修蓋無疑矣然須二年成之則民不勞苦人不驚駭矣七密定討伐之謀者彼幽燕數州人本漢俗思漢之意子孫不忘太宗皇帝旣克河東乘勝北討數州吏民望風請命惟幽州未破我軍虛驚班師以來歲月綿逺如天限其北無復輕議一昨盟好巳揺安保其往當訓兵養馬密爲方略以待其變未變則我不先舉變則我有後圖指彼數州決其收復使彼思漢之俗復爲我民成太宗皇帝赫怒之志雪石晉千古之恥則陛下之功如天如日著於無窮矣奏陜西河北畫一利害事陜西八事一相度緣邊城寨未堅牢處更加修完二陜西諸州土兵內招願守寨者移爲邊兵三新刺保捷土兵內有尫弱不堪戰陣者減放歸農四移減東兵入次邊州軍駐泊以就糧艸有事宜則勾赴邊上五緣邊弓箭手逐一兩指揮各築堡子居住六逐路差人密切先相度下山川要害可控扼處並可伏兵之處七逐路各選將佐三五人使臣一二十人步兵二萬騎兵三千以備攻戰八相度下橫山一帶要害之地如進兵攻討則據險修寨以奪其地就降其眾河北五事一遣才臣權領河北轉運使密令經度邊事二再議河北三路合屯兵去處三委樞密院於合門祇候以上選人三班院於使臣中選人逐十日或一月具選人數進呈四於陜西抽揀戰隊使臣十數人授以新議八陣之法教習諸軍五河北州縣專選知州知縣縣令可以治兵者教習義勇並增置將校奏元昊求和所爭疆界乞更不問臣竊觀史籍見前代帝王與戎狄結和通好禮意甚重非志不髙而力不足也蓋懼邊事不息困耗生民用兵久之必生他變而爲社稷之憂如漢髙帝唐太宗身經百戰大服天下不敢黷武而屈事西北者正爲此也及其國力彊盛將帥得人則長驅破敵以雪天下之恥今西北二處合謀並力夾困中原西兵數年未能平定近方遣使往復以議通順而延州塞門並河東丰州之地舊有屬戶居之則爲我利自元昊驅掠西去遂爲隙地中國利害不系於此今眾議須欲復得塞門以全疆土借如祖宗朝北陷易州西失靈夏及其和好皆略而不言恥以前失之醜而求無用之地也今西戎恡不足與爭但名體巳順余可假借以成和好然後重議邊事退移兵馬減省糧艸安我生民勤我稼穡選將練士使國富民彊以待四夷之變此帝王有道之術社稷無窮之慶也如欲與戎狄理曲直決勝負以耗兆民以危天下語之則易行之實難臣備位二府當思安危大計不敢避人謗議上下其說累陛下包荒之徳以重增宵旰之憂臣不勝懇迫惶恐之至奏爲陜西四路入中糧艸及支移二稅臣竊見陜西四路各屯重兵所入中糧艸又無定數並支卻京師錢帛久而行之府庫須竭又支移闗輔二稅往邊上送納道路險阻百姓勞費亦已凋獘至於轉運司經畫財利應副邊上每年亦無定額縱使元昊納欵未能頓解邊兵悠久何以支濟自來朝廷巳差逐路經略兼計置糧艸卽未責事任伏望聖慈指揮更選差朝臣四人充陜西四路經略計置判官專管本路稅賦課利及圖回營田等事仍令三司將逐路軍馬並見在糧艸數目約度今後每年各計入中若干石於京師支給見錢比舊日十分中減下三分各令陜西轉運司約度逐路稅賦課利數目外每年各令支助錢帛若干旣糧艸錢帛皆是定額自然各務省節須揀精銳養贍及將蕃部弓箭手相兼使用不更占宂兵旣沿邊入中有數必自那移軍馬入次邊及近裏州軍駐札其四路經略計置判官便當知州差遣與本路經略使及知州軍等如能依此減省入中萬數及圖回財用不致虧誤卽加奬擢此軍國之大計乞聖慈畱意奏論陜西兵馬利害臣竊知陜西禁軍廂軍不下二十萬眾防秋在近必須養育訓諫以期成功在乎丰以衣食使壯其力積以金帛示有厚賞牛酒以恱之律罰以威之如此則兵有鬭志將以增气𨿽二十萬眾合爲一心有守必堅有戰必彊平寇之期臣可卜也若饑不足其食寒不足其衣出無壯力入無厚賞軍有退志將必喪气𨿽二十萬眾或有二心守則不堅戰則不彊平宼之期未可卜也於弓箭手民兵肯戰守之時事須賞勸所用金帛誠須大備今陜西百姓已虛三軍未振或聞三說之法可以備邊以臣所見今榷貨務商客才有一百來名縱許於陜西河東路以三說入中卽緣商客未多且可少助糧艸而已若金銀錢帛則歲時之內必難充足臣所以請放行向南鹽客使客旅入納糧艸並金銀錢帛數更有逐處富實之家不爲商旅者必須以利勸之臣請逐處勸誘入納上件物色一件納及得萬數除給與向南末鹽交鈔外更與恩澤一萬貫者與上佐官三萬貫者京官致仕如曽應舉到省與本科出身除家便官願班行安排或不就差遣者亦聴所貴防秋之期頗有邊備乞朝廷速爲大計使百姓樂輸三軍樂戰則夷狄不利中外無憂山海之利何足以吝國家安危之計在聖心英斷天下幸甚奏乞陜西主帥帶押蕃部使臣竊見環慶路熟戶蕃部約及二萬人內只蕃官一千餘人各有請受每人惟有料錢亦無月糧衣賜所費少於養贍長行兵士皆能辛苦熟於戰鬭如撫馭之間恩威得所大可防托邊界減得兵馬今來環州種世衡原州蔣偕撫馭蕃部最有畏愛緩急可以呼集使喚欲乞朝廷先授此二人兼管轄蕃部使所貴激勸邊臣於熟戶用心専加統領緩急使喚漸可減得戍兵萬數其四路主帥亦令依舊時節度並帶押蕃部使奏乞宣諭大臣定河東捍禦策臣竊見契丹遣使來朝廷言欲徵西今邊上探報皆稱契丹大發兵馬討伐呆家族並夾山部落及稱亦與元昊兵馬相殺又報元昊亦已點集左廂軍馬旣是二國舉動大兵必有大事以臣料之夾山等蕃部小族豈二國盡舉大兵攻討此可疑一也又元昊自來惟倚契丹侵淩中原今無大故何敢便與契丹相絕而舉兵相持此可疑二也自古聖賢議論皆稱夷狄無信今朝廷便欲倚憑此可疑三也前來契丹邀中國進納物帛欲屈伏朝廷元昊僭號擾邊屢擒將帥如盟信可保何至有今日之舉又可疑四也河東地震數年占書亦主城陷今二國之兵萃於彼方此又大可疑五也又邊上探得契丹遣使二道至南山寧化軍岢嵐軍後面覷步谷口道路此又大可疑六也設或二國不守盟信卒然奔衝以數十萬眾乘不備而來河東兵馬不多名將極少眾寡不敵誰敢決戰此大可憂一也契丹素善攻城今探得點集牀子弩並炮手皆攻城之具與昔時不同況元昊界無城可攻如卻入漢界並攻三兩城破而屠之則其餘城乘風可下此大可憂二也萬一此度卻未奔衝以取中國之信使安於疑爲後舉之策此大可憂三也今乞聖慈顧問大臣如契丹可以保信必不入寇亦不與元昊連衝則乞今日同署一奏納於禦前使中外安靜不更憂疑他日或誤大事責有所歸如大臣不敢保信則乞指揮大臣今日更不歸廰便畫禦捍之策抽何路軍馬用何人將帥添若干錢帛據何處要害如此定策猶恐後時不能當二敵之勢若更因循度日直候大宼入境然後爲謀則河東一傾危逼宗社臣待罪兩府義當極論不敢有隠系聖斷處之奏乞拒契丹所請絕元昊和約臣竊見契丹來書謀事在邀功勢將構難還答之際尢宜愼重一書中言元昊於中國名體未順特爲朝廷行徵討其邀功之意又大於前若許他此舉將來何以禮報此一難也一書中次言請朝廷絕元昊竊觀元昊所上書削號稱臣名體頗順𨿽未爲誠信茍遣人來納誓書朝廷何辭拒之元昊昨來納欵尙不肯言契丹指蹤朝廷豈可言契丹之意以拒其和如無名而拒則我自失信而從契丹之請此二難也一元昊於契丹從來未聞有不臣之狀或實於他邊界曽有相傷況是三二百戶彼亦自可問罪何故便要朝廷絕元昊進貢若朝廷因而從之茍元昊不日卻謝過於契丹又納其請則與元昊依舊相連我與元昊怨隙轉大朝廷一失其守長四夷輕中國之心此三難也一契丹今來逼朝廷絕元昊之欵我若不敢違拒而遽從之將來契丹卻稱元昊已謝過設盟更不討伐卻逼朝廷與元昊通和是朝廷已失所守豈能更抗契丹之辭此四難也一朝廷若以契丹之故阻絕元昊大信一失將來卻以何辭與他和約縱巧能設辭元昊豈肯以前來所許屈伏於朝廷必乘我之失大有呼索此五難也一元昊或納誓書旣不可阻今契丹所請或卽阻之誠朝廷之所重也然契丹元昊本來連謀今日之情未可憑信臣請朝廷建禦捍之謀以待二冦不必求三冦眞僞之情邊事如此恐誤大計不敢不言奏爲契丹請絕元昊進貢利害臣竊見契丹來書稱朝廷曽請契丹止遏元昊今聞名體未順遂舉兵討伐又請朝廷絕元昊進貢契丹安肯爲朝廷特舉大兵以討元昊此不可信一也若自與元昊有隙必行討伐其人使卽合堅請阻絕元昊何卻只問楊守素往來次第是無必討之意此不可信二也余靖等今有見北主親信須指揮夏州令楊守素入南朝勾當必是動有闗報今來北使卻言北朝並不知子細此不可信三也萬一契丹必有深隙須行討伐必堅要阻絕元昊豈暇問於南朝名體順不順顯是契丹虛稱爲朝廷西徵駐重兵於云朔如元昊以誓書未立入寇河東亦足相爲聲援得至則享厚利如元昊更不入寇納誓書於朝廷則契丹自爲因行討伐使元昊入貢以此爲功而駐兵云朔以邀重報是契丹進退有利而俱爲我害也臣謂朝廷今日答書則易將報必難而專於致賂欲滿敵志則契丹大兵豈肯虛舉而善退願朝廷熟慮此事先宜大議備邊之策然後遣使往來使敵知我有備無必勝之理則亦可以遏其邀功求報之心縱背盟好亦有以待之少減生靈之禍奏乞將邊任官員三年滿日乞特轉一資臣等竊見陜西河東沿邊州軍城寨主兵武臣幷都監巡檢寨主監押等自來與諸處武臣班行一例五年磨勘旣勞逸不均又遷轉無別是致各圖優穏不就邊任以此將佐而下常患乏人況戰守之地責其死節茍循常規將何以勸臣等欲乞朝廷別立條制應陜西河東沿邊州軍滿三周年者並與特轉一資不隔磨勘所貴邊上例各得人爲經久之備奏乞復位戰功賞格臣等竊見用兵以來戰陣行賞逐處起請所見各異或謂須要首級或謂當錄陣前得力之人至於使臣軍員並不許手下人所獲分數亦與士卒一般校功是以人無適從最害邊事臣等欲乞朝廷將原定賞格幷諸處起請條貫重行定奪頒下諸路所貴軍中知信第賞無差臣範仲淹臣韓琦奏乞編錄緣邊部署司條貫宣敕事臣等竊聞朝廷已議差官刪定天聖編勅所有諸路沿邊部署司前後承受宣勅條貫不少當用兵之際再合參詳兼慮諸處多有漏落臣等欲乞朝廷指揮諸路沿邊部署司令具錄前後宣勅條貫候到亦令相度編錄如一司一務編勅之例須下逐處各令遵守臣範仲淹臣韓琦奏乞差新轉京官人充沿邊知縣事臣等竊見陜西河東河北沿邊次邊州軍當用兵備寇之際逐縣令長尢要得人自來除合差京朝官外其餘並從銓司擬注別無選擇之法臣等欲乞特降指揮今後陜西河東河北沿邊次邊州軍三千戶以上縣令員闕並差奏舉磨勘新轉京官人充塡與當西川差遣所貴邊逺之地人受其賜亦使才俊之流諳練邊事他日選用不乏人臣範仲淹臣韓琦奏乞免闗中支移二稅卻乞於次邊入中斛■﹝豆斗﹞臣竊見陜西數年以來科率百端民力大困州縣督責不能存濟兵間最爲民患者是支移稅賦轉般斛■﹝豆斗﹞赴延州保安軍山坡險惡一路食物艸料時常踴貴人戶往彼輸納比別路所貴三倍比本處州縣送納所費五倍害民若此實非久計臣等欲乞朝廷指揮都轉運司體量闗輔今來災旱民力困乏如邊儲有備其二稅與免支移幷邊上入中斛■﹝豆斗﹞大段價髙出卻京師見錢銀絹萬數浩瀚亦令相度權於次邊州軍入中所貴減得官中貴價旣次邊有備則每遇事宜稍慢可以退那軍馬於次邊就食糧艸旣稍蘇民瘵又不悞軍期如此守邊庶爲得策奏乞許陜西四路經略司回易錢帛臣等竊以西陲用兵以來沿邊所費錢帛萬數浩瀚官司屈乏未能充用其鄜延等四路帥臣𨿽有管本路糧艸之名然轉運司終是本職故不敢專行計置若不委之經度卽邊計常是不足臣等欲乞特降指揮下鄜延環慶涇原秦鳳路經略使司應本路州軍所管錢帛並許選差除廉幹使臣公人等任便回易其收到利錢眀入省帳收附所有勾當人等如能大段回易得利息委本司具數保眀聞奏特與相度酬賞所貴有助軍費少紓民力奏策試方略等人各與緣邊差遣事臣等竊見河北陜西河東自來策試方略幷南省特奏名受恩澤人或未該放選及不理選限者𨿽程試之下偶不及等或曉習邊事經歷艱苦或鄕曲有譽年未衰退若只假以虛名實恐多有遺滯況沿邊次邊小處判司簿尉幷鎭寨中務場常是闕官或於近裏差官往彼勾當到本處卻闕官員甚有費事臣等欲乞特降指揮下河北陜西河東轉運司應本路策試方略幷南省特奏名人得雜出身試銜齋郎等未該放選及長司馬司士文學助教等並不理選限者如願入邊逺卽相度年未衰老有心力行止勾當得事之人具保眀申奏與注陜西沿邊次邊小處判司簿尉內監榷新置酒稅等場務者只與驛券更不支本官料錢臣範仲淹臣韓琦奏乞減武臣充提刑及令樞密院三班選人進呈今西北二方交困中原驍盛如此國家禦捍實在三邊不惟戰將乏人其知州知軍幷駐泊都監大寨寨主常要有心力人勾當方可主兵馬安緝蕃部嚴治城寨體探事機今來諸路提點刑獄多占卻心力使臣或邊上倉卒要人終是怯懼不堪任使欲乞特降聖旨諸路提點刑獄除川廣福建路依舊差文臣武職相兼外其餘路分只令文資勾當卻畱武職揀選少壯有精神者並與三路邊上差遣令慣習邊事或年甲𨿽髙素有心力未至衰老者亦可充邊上知州軍駐泊都監勾當頗濟事務如無精神心力則是不材之人豈堪爲按察之官澄淸部下因此便可退入閒慢差使庶免取笑四方仍乞委樞密院除選揀上項提點刑獄使臣外更常切於武臣中選人及令三班院亦常選人逐月一度具選到人姓名聞奏引見與沿邊次邊差遣所貴邊上多得有精神心力之人旣久於其事則漸增膽勇緩急可用此乃養育將材禦備戎寇之要也至於川廣荊湖近蠻之處亦乞重選知州軍都巡檢等以鎭撫邊界存活生民奏乞揀選往邊上屯駐兵士臣竊見去年以來自京差撥禁軍往陜西邊上屯戍內有諸處鄕軍顧到經販之人幷向南諸處廂軍揀上添塡逐指揮內有小弱怯懦之人道路指笑及到邊上不堪披帶教閱虛破禁軍諸般請受支賜今來又差發兵士五千人往秦州添屯幷續有諸軍發往邊上替換欲乞指揮下殿前馬步軍士應在京及畿內諸軍今來幷向去合起發往邊上兵士並須逐指揮依次勾來本司子細揀選下小弱不堪披帶之人更不令發往邊上其揀下小弱人數內原系在京諸司庫務幷外路廂軍如卻願歸本處舊指揮者並令送還內有身材比舊等樣小三兩指卻少壯得力者卽不得■﹝扌東﹞下所有年老病患之人卽等第與剰員安排其逐指揮人員年老疾患不得力者亦便揀選別與安排卻於本指揮向下人員十將內揀選得功幷武藝髙彊人升一兩資權管勾當轉員日依本資施行如本指揮人員十將內無可選揀卽於以次指揮內選揀令權管補塡勾當所貴在路便有幹了軍員部轄各得齊整不至依前作過其所差兵士本營在外州軍府者卽委逐處長吏都監監押依此揀選起發仍乞指揮諸路部署司將去年秋後差到屯駐駐泊幷今後差到兵士幷依此揀選施行訖逐旋開坐聞奏﹝所定武藝髙彊須以弓弩別定才力及射騎格式﹞奏乞揀沿邊年髙病患軍員臣等竊見用兵之處諸軍內若有指揮使員寮得力則不惟訓練齊整兼臨陣之時各能將領其下士卒方肯用命若人員不甚得力則向下兵士例各驕墯不受指蹤多致退敗顯是軍气彊弱系於將校今來邊上諸軍人員甚有年老病患全不得力之人兼更有見闕人數不少若不早行選擇則恐將來依前悞事臣等欲乞朝廷於都知押班及近上內臣內選差諳歷邊事者三員內二員往陜西路一員往河東路計會逐處經略部署司勾集管下屯駐駐泊就糧諸軍人員司共揀選如內有年髙腳手沈重幷疾患尫弱不堪披帶及愚戇全無精神不堪部轄者並開坐申奏內屯駐駐泊人員一面發遣赴闕別與安排所有就糧指揮人員卽更於逐人名下各令指射願管廂軍去處聞奏仍勒在本營聽候朝只聽旨候揀選畢卽據指揮見闕人數便於諸軍十將以上揀選曾有功勞者幷武藝髙彊得力之人升一兩資給帖權管候將來轉員卻依本資敍遷所貴將校得人士卒增气臣範仲淹臣韓琦奏乞於散直等處揀有武勇心力人臣竊知散直幷下班殿侍內甚有經歷喫得辛苦之人可以邊上使喚乞特降指揮下殿前司於散直下班殿侍內揀選或有心力並具姓名聞奏當議再行揀選內曾有過犯人如武勇出倫亦別具姓名聞奏本班人員不得抑遏漏落當行勘斷其揀到人數別分等第內上等人及識文字者差在闕人員處權管勾當三周年無過犯得力者令逐處保眀奏取旨使與轉三班差遣權管與依轉員例遞遷安排有功勞者特行升擢大段勝於年老轉員之人有悞戰敵緣西北事大常須先選人在軍中使喚以備邊事○薦舉奏爲薦胡瑗李覯充學官臣聞臣之至忠莫先於舉士君之盛徳莫大於求賢泰通之朝豈敢隠黙臣竊見前密州觀察推官胡瑗志窮墳典力行禮義見在湖州郡學教授聚徒百餘人不惟講論經旨著撰詞業而常教以孝弟習以禮法人人向善閭裏嘆伏此實助陛下之聲教爲一代美事伏望聖慈特加恩奬升之太學可爲師法又建昌軍應茂才異等李覯丘園之秀實負文學著平土書眀堂圖鴻儒碩學見之欽愛講貫六經莫不贍通求於多士頗出倫輩搜賢之日可遺於艸澤無補風化伏望聖慈特令惇遣延於庠序仍索所著文字進呈則見非常儒之學取進止奏邊上得力材武將佐等第姓名事臣等在邊上體量得材武可用將佐人數如後第一等涇原路部署狄靑有度量勇果能識機變鄜延路部署五信忠勇敢戰身先士卒環慶路權鈐轄知環州種世衡足機略善撫馭得蕃漢人情環慶路鈐轄範全武力過人臨戰有勇第二等鄜延路都監周美諳練邊情及有武勇﹝其人累有功勞欲乞特加遙郡刺史﹞知保安州軍劉拯有機智膽勇性亦沈審秦鳳路郡監謝云行勇力有機今之驍將延州西路巡檢使葛宗古弓馬精彊復有膽勇﹝其人近聞本路有贓私事發斷遣日乞別取聖旨﹞鄜延路都監譚嘉震勇而有知戰守可用涇原路都監黃士寧剛而有勇可當一隊鄜延路鈐轄任守信能訓練有機智涇原路都監許遷訓練嚴整能得眾情秦鳳路鈐轄安俊勇而有辯倉卒可使環慶路都監張建侯知書戢下可當軍陣鄜延路都監張宗武精於訓練可備偏裨數內劉拯張建侯張宗武𨿽曾攺轉一資比諸將未至優異臣等今同罪舉保此三人乞各轉兩資及移易差遣再奏乞蔣偕轉官知原州臣等竊見涇原路西北有鎭戎軍幷山外城寨及東北有原州最逼賊界又原州管下有眀珠滅臧康奴等蕃部常與西賊相連作過最爲彊惡若原州一面鎭靜則本路只禦捍西北一路易爲兵力所以原州須要用心官員在彼昨來臣某爲覩朝廷降勅差北作坊副使蔣偕知涇州遂乞與本人轉一正使攺知原州照管上項一面蕃部尋奉勅就差知原州卽不蒙攺轉官資緣本人自祕書丞制置靑白鹽使相次該磨勘又差遣合入提點刑獄兼是準詔敇舉換右職卽與近下差遣祕書丞自乞換右職人不同況涇州是近裏節鎭原州是極邊小郡比爲藉其才幹非有過犯虛降卻本人差遣兼本官到任已過半年州界蕃族別無騷動伏望聖慈特與轉一正使依舊本路駐泊都監知原州臣範仲淹臣韓琦﹝兼在環慶州界點集添得蕃部一萬八千餘人﹞奏舉雷簡夫充邊上通判臣等竊見祕書省校書郎僉書泰州觀察判官廳公事雷簡夫昨蒙朝廷惇遣起於艸澤佐幕以來備見通敏求之多士得爲異才欲乞聖慈特加奬擢與轉一官就差充邊郡通判庶觀能效可進榮階若不如所舉臣等甘當同罪臣範仲淹臣韓琦奏舉姚嗣宗充學官臣等竊見環州軍事判官監慶州糧料院姚嗣宗策試方略考在優等效官邊郡不避險阻文筆奇峭有古人風格兼通經術宜置國庠欲乞聖慈特授一學官候通前任成四考日與轉原官若不如舉狀臣等甘當同罪臣範仲淹臣韓琦奏馬懷徳乞轉合門祗候靑澗城都監臣等竊見延州靑澗城兵馬監押侍禁馬懷徳曾爲透漏蕃賊降差監當本路體量得前人有武勇心力卻奏畱在邊上使喚自後掩殺蕃賊破蕩族帳累度得功只是轉一資酬奬其人實堪充將佐部領軍馬禦捍邊方兼種世衡曾乞納所轉官資卻與本人升擢伏乞聖慈特與轉合門祗候充延州靑澗城都監臣範仲淹臣韓琦奏乞酬奬張信臣等竊見環慶教押軍陣奉職張信自殿侍在邊上累次與西賊斗敵前在延州趙瑜等手下作前隊殺退蕃賊得趙瑜等銀盌衣服後來趙瑜等並轉三資張信卽未曾酬奬其人气豪膽勇武力過人爲一時之猛士在指使中少見其比欲乞朝廷特與攺轉一侍禁送種世衡手下管押軍隊分擘與禁軍一兩指揮專切教習獨作一隊爲奇兵使喚必能身先士卒以立勝功臣範仲淹臣韓琦奏乞差宣撫副使臣奉敇差充陜西路宣撫使續奉朝旨體量於次邊入中糧艸事臣旣蒙朝廷重寄須體量逐處將帥勇弱官吏能否那移軍馬幷相度錢谷利害求訪民間疾苦照管緣邊蕃部料度寇情經畫勝勢以分朝廷萬一之憂非臣之愚可能獨幹眾務臣昨日入對乞聖慈更選臣寮一員與臣同往每事議而後行庶少差失伏乞早降指揮兼臣已奏乞免罷禦筵錫賚𨿽添差一員不至勞費再奏乞召試前所舉館職王益柔章岷蘇舜欽等臣昨在樞密院日舉文行有名之士十人堪充館閣職事乞取聲稱著聞者先次召試自臣過中書後商量謂所舉人多不可一齊召試欲候其中更有淸望官舉者卽先次施行今所舉人內殿中丞王益柔已有杜衍先曾舉奏太常丞章岷又有王堯臣蔣鏜舉奏大理評事蘇舜欽亦有王拱辰舉奏此三人並有淸望官舉薦又見已到京及待闕未赴任欲乞降聖旨便與一試仍乞指揮學士院各試文論二首足以觀其才識不令更試詩賦恐詞藝小巧無補大猷況朝廷擢才之際寧使滯淹不同尋常陳乞之人更延資考奏殿直王貴等臣有隨行指使右班殿直王貴殿前指揮使出職在邊上三年有餘右班殿直徐正殿前指揮使出職在邊上二年半各好人材弓馬累度隨軍出入勾當兵馬須得幹辦三班奉職郭慶宗曽經戰鬥得功及有心計緩急使喚得力上件三人並堪邊上任使欲乞朝廷各轉一資充沿邊寨主監押如未有員闕卽自令隨行指使候到邊上遇有闕處卽具奏差取進止奏杜曾張沔臣竊聞朝廷欲差杜曾判大理寺張沔河北路轉運使杜曾詳眀法令必能稱職張沔廉謹精懃搢紳所許錢谷重難實所諳練兼本官自可三司副使發運使之任緣河朔屯師右武之地當選人經營一面爲用兵之備伏望聖慈委大臣再加銓擇庶免頗有攺更﹝杜曾自梓州逺回又河北轉運使自有今來畱住判寺是在京重難職任乞與別議恩澤張沔自到陜府累有人舉奏乞別與差遣﹞奏舉張去惑許元臣竊覩國家用兵以來急於財利𨿽百姓大困更難刻剝三軍不足又須經營莫若求通敏之才省枉費之用庶幾下不生怨上不乏須臣竊見殿中丞監在京榷貨務許元才力精幹達於時務伏望聖慈指揮取索榷貨務勾當遇有勞績特與超轉一官差充江淮制置發運判官必能減省冗費疏通利源不害生民胥助軍國又臣竊見寧州通州著作佐郎張去惑素有時材不避艱苦昨慶州修大順城建事之初日有寇至人情畏懼卻求中輟遂差張去惑往彼勸諭將佐晝夜興功眾乃同心方能集事兼於寧州專管修城或創修山城功料浩瀚並以了畢防城戰具皆精辦臣昨同罪舉本人乞攺一官充陜西轉運判官已奉朝旨依奉候有闕卽差今來陜西省罷轉運判官其張去惑自合別與差遣伏望聖慈差監在京榷貨務替許元勾當臣所舉此二人若不能辦濟臣甘失舉之罪奏杜杞等充館職臣聞書曰先王坐以待旦旁求俊彥蓋天下治亂系之於人得人則治失人則亂故先王盡心焉臣伏覩朝廷兩府任人多擢於兩制詞臣必由於館殿是館殿爲育材之要府豈宜賢俊不充至於衰索唐太宗置文館延天下賢良文學之士令更宿直聽朝之暇引入內殿講論政事至夜久方罷今館閣臣寮率多淸貧僑居桂玉之地皆求省府諸司職任或聞在館供職者惟三兩人甚未稱陛下長養羣材之意臣竊見虞部員外郎杜杞太常丞章岷祕書丞尹源祕書省張掞殿中丞王益柔殿中丞呂士昌大理寺丞蘇舜欽大理寺丞楚建中環州軍事判官姚嗣宗國子監直講孫復或文詞雅逺可潤皇猷或經術精通能發聖蘊伏望聖慈委中書相度其間聲實已著者乞不限資任先次召試各補館職或有未協公議者乞加詢采更候悉其才行卽賜施行今後館閣臣寮供職經二年不就諸司職任者乞特與恩例差遣庶令英俊之流日玩典籍不親米鹽之務專修經緯之業長育人才無尙於此臣竊聞太宗皇帝慕唐文皇之英風特建祕閣與三館並崇聽朝之餘時或遊幸此祖宗盛事不爲不重今館閣供職員數至少臣方敢上言所舉𨿽多皆搢紳有聞之士更在朝廷取擇臣謂天下至大聖人其難之綱紀或隳𨿽治必亂俊哲所聚𨿽危必安今邊鄙尙虞旰吳未暇正宜廣搜時彥大修王度以固其本之時也惟聖慈畱意奏乞將所舉許元張去惑下三司相度任使臣近與宰臣上殿因議財用不足蒙賜徳音謂宜選諸路轉運使臣尋面對云轉運司得平和之人則可得刻剝之人則百姓受獘尋奉聖旨民惟邦本不可侵擾臣退而思之以江淮制置發運司爲財賦之要地最宜得人使二員互換上京所轄諸州不暇巡歷臣竊見監在京榷貨務內殿中丞許元智識通敏可幹財賦復能愛民不爲侵刻遂舉充江淮制置發運判官又著作佐郎通判寧州張去惑昨在邊陲實經煩使遂舉監在京榷貨務替許元此二人臣曽舉充陜西轉運判官已奉聖旨依奉候有闕日與差旣是轉運判官資地今來舉充上件職任未至過越竊見朝臣宋緘陳執禮爲因王欽若妻幷宋綬妻陳乞在京監當有臺臣上言不當已奉聖旨攺差臣在樞密院日所舉許元張去惑勾當錢谷𨿽與前人陳乞事體不同亦慮三司別有長才可舉伏望聖慈指揮三司副使相度此二人之才如不堪上件任使卽別舉朝臣庶協公議奏雪膝宗諒張亢臣昨日面奏滕宗諒事當天威震怒之際臣言不能盡又章得象等不知彼中事理虛實皆不敢向前惟臣知從初子細又只獨自陳說顯涉黨庇宗諒𨿽已行勘鞫必能辧眀虛實然有未達之情須至上煩聖聽今具畫一如後一梁堅元奏滕宗諒於涇州賤買人戶牛驢犒設軍士臣竊見去年葛懷敏軍敗之後向西州軍官員驚憂計無所出涇州無兵賊馬已到渭州只是一百二十里滕宗諒起遣人戶彊壯數千人入城防守其時兵威已沮又水冰寒苦約十日軍情愁慘得滕宗諒管設環慶路節次策應軍馬四頭項一萬五千餘人酒食柴薪並足眾心大喜當倉卒之時有此才力𨿽未有大功顯是急難可用之人所以舉知慶州緣其時賊馬逼近收買牛驢犒軍縱有虧價情亦可恕一梁堅奏膝宗諒在邠州聲樂數日樂人弟子得銀楪子三二十片者臣與韓琦到邠州筵會一日其時眾官射弓各將射中楪子散與過弓箭軍人及妓樂卽非宗諒所散與人而罪歸於膝宗諒又云士卒怨嗟況邊上筵會是常當直軍人更番祗候因何得其日便有怨嗟一梁堅奏稱滕宗諒到任後使錢十六萬貫其間有數萬貫不明今來中使體量卻稱只是使過三千貫入公用已有十五萬貫是加誣錢數料是諸軍請受在十六萬貫之內豈可諸軍請受亦作宗諒使過臣在慶州日亦借隨軍庫錢回易得利息二萬餘貫充隨軍公用支使外卻納足官本今來宗諒所用錢數物料必亦是借官本回易所得將充公用一環慶一路四州二十六寨將佐數十人兵馬五萬自宗諒勾當已及八九个月並無曠闕邊將軍民亦無詞訟處置蕃部軍馬公事又無不了若不才之人豈能當此一路一邊上主帥若不仗朝廷威勢何以彈壓將佐軍民使人出死力禦捍彊敵宗諒是都部署經略使一旦逐之如一小吏後來主帥豈敢便宜行事亦無以立威人皆知其自不可保且將帥樹威者是國家爪牙之威也須假借勢力方能集事一防秋是時主帥未有顯過而奪其事任將令下獄若遇賊兵寇境未知令何人卒然處置此路又差王元權之況王元在河東沮法已曽責降今且在邊上備員豈可便當一路委寄恐更悞事一宗諒舊日疎散及好榮進所以招人謗議易爲取信一臺諫官風聞未實朝廷卽便施行臣目擊非虛而未蒙朝廷聽納臣若是誑妄之人不當用在兩府旣有目覩之事豈可危人自安悞陛下賞罰兼西北未寧見搜求稍可邊上任用之人卽加奬擢豈宜逐旋破壞使邊臣憂惕不敢作事𨿽國家威令不可不行須候見得實情方可黜辱臣欲乞朝廷指揮宗諒且在任勾當委範宗傑在邠州一面勘鞫幹連人幷將已取到慶州錢帛文帳磨勘如宗諒顯有欺隠入己及乖違大過卽勾宗諒勘鞫如無乖違大過又無欺隠入己卽差人取問分析緣由入急遞聞奏別取進止所有張亢亦奉聖旨令便勘鞫臣體量得張亢不能重愼爲事率易昨在渭州亦無大段過犯乞委範宗傑一就勘鞫幹連人依勘滕宗諒事行遣聞奏仍乞以臣此奏宣示臺諌官候勘得滕宗諒張亢卻有大段乖違過犯及欺隠入己仰臺諫官便是彈劾臣甘與三人同行貶黜臣所以極言者蓋陛下委寄邊臣使一向外禦而無外憂之禍則邊上諸路人人用心不至解體有悞大事再奏辯膝宗諒張亢臣聞議論太切必取犯顏之誅保任不眀豈逃累已之坐彜典斯在具寮式瞻臣自邊陲誤膺奬擢授任不次遇事必陳竊見故監察禦史梁堅彈奏滕宗諒於慶州用過官錢十六萬貫有數萬貫不眀必是侵欺入己及邠州宴會幷涇州犒設諸軍乖越不公至聖慈赫怒便欲罷去臣緣在彼目擊𨿽似過當別無切害不曽有一兵一民詞訟至於處置邊事亦無疎虞臣遂進諫乞聖慈差官勘鞫具與辯眀未銷挫辱恐悞朝廷賞罰又有上言張亢驕僭不公臣亦乞根勘辯眀或無深過如有大段乖越侵欺入己臣甘同受貶黜臣所以激切而言者非滕宗諒張亢勢力能使臣如此竭力也蓋爲國家邊上將帥中未有曾立大功可以威眾者且遣儒臣以經略部署之名重之又借以生殺之權使彈壓諸軍禦捍大寇不使知其乏人也若一旦以小過動揺則諸軍皆知帥臣非朝廷腹心之人不足可畏則是國家失此機事自去爪牙之威矣唐末藩鎭多殺害逐去節度使於軍中自立帥臣而當時不能治者由帥臣望輕易於揺動之故也今燕度勘到滕宗諒慶州一界所用錢數分眀並無侵欺其毀卻涇州前任公用磨勘到幹連人只稱有送官員等錢物亦不顯入己又是元彈奏狀外事件所有張亢借公用錢買物事未發前已還納訖又因移任借卻公用銀卻畱錢物準還皆無欺隠之情其餘罪狀多未摭實其幹連人黨盛寒之月久在禁系皆是非辜若令燕度勘問二人旣事非確實必難伏辯或逼令認罪又是陛下近臣不可辱於獄吏或至錄問有辭卽須差官再勘其合干人黨轉不聊生兼邊上臣寮見此深文謂朝廷待將帥少恩於支過公用錢內搜求罪戾欲陷邊臣且寨下州郡風沙甚惡觸目愁人非公用丰隆何以度日豈同他處臣寮優遊安穏坐享榮祿陛下深居九重當須察此物情知其艱苦豈可使獄吏爲功而勞臣抱怨臣欲乞聖慈據燕度奏到事節特降朝旨差使臣二人賫去取問滕宗諒張亢如實是已犯便仰承認當議量情親斷如別有緣由亦具分析聞奏候到見得別無枉抑便可取旨斷遣如有異同卽乞朝廷別選官勘鞫免致寃滯其幹連人且乞指揮放出如在臣則已有不合保此二人罪狀乞聖慈先次貶黜免令臣包羞於朝受人指笑倘聖慈念臣不避艱辛尙畱驅使卽於河東河北陜西乞補一郡臣得經畫邊事一一奏論或補二輔近州臣得爲朝廷建置府兵作諸郡之式以輔安京師臣之此請出於至誠願陛下不奪不疑況臣久爲外官不知輔弼之體本是麤材祗堪犬馬之用若令臣待罪兩府必辱君命且畏人言臣無任祈天望聖請命激切屏營之至再奏雪張亢臣昨日見樞密院進呈張亢所奏曾將公用錢回易到利息買馬及交鈔乞與呈索之人自甘伏罪乞不追究遊索之人取旨下燕度結案聞奏臣伏覩編敇指揮若將公使錢回易到別物公用但不入己更不坐罪其張亢所奏二事若未有發露乃是自首縱已發露亦不入己合該上項編勅指揮臣昨與韓琦在涇州同使公用錢曾爲慶州簽判祕書丞馬倩身亡本人家貧親老與錢一百貫文又涇州保定知縣大理寺丞劉襲禮丁父憂家貧起發不得與錢一百貫文又虢州推官監環州入中陳叔度丁父憂家貧無依與錢五十貫文又進士黃通來涇州相看與錢五十貫文並是一面將公使庫錢回易到利息相兼使用卽不曾親使著系省官錢自來邊上有公使錢處爲有前項條貫及有回易利息但不入己各是從便使用今來若依編敕施行則張亢自首與遊索人錢不曾入己又是燕度元勘外事節朝廷自可指揮不須卻送入案兼恐追尋元遊索之人或在逺方何時結絕若不用上件編敕指揮則臣與韓琦亦有上件與人錢物罪狀須至自劾昔人有言曰法者聖人爲天下畫一不以貴賤親疎而輕重也伏望聖旨送樞密院依詳編勅及將臣與韓琦用錢事狀幷張亢所奏二事一處定斷以正典刑奏辯陳畱移橋臣前日與章得象以下親奉徳音謂近知左右臣寮恐上不能主張不敢盡心言事今後不得更事形迹避涉朋黨須是論列必無所疑臣等千載遭逢得陛下聖言及此不勝慶幸不勝慶幸臣日夜發憤願盡其心以副陛下待輔弼之意𨿽犯雷霆豈敢回避今竊見審刑大理寺奏斷王堯臣以下公案內有情理不圓刑名未審之處如便降敇恐外議紛紜傳播天下臣忝參預大政豈當緘黙貟陛下前日之訓爲天下罪人今略指陳事節奏列如後一陳畱橋是眞宗皇帝親詔爲損舟船遂遣使經度而遷之前來姚仲孫在三司日杜衍乞移此橋仲孫不行王拱辰知開封府日又乞移之拱辰亦是不行昨又令催綱使臣乞移此橋本府前來官員只差一主簿相度便具申奏朝廷不知先朝有詔失於檢詳遂許移之三司爲去年新曽添修今又破材料遂奏乞差官相度乃是舉職今卻以不應奏而奏坐罪惟聖慈深察方可見情一據案申照勘得三司手分已先撿尋移橋文字於初九日納在王堯臣處要行遣申奏次日方見王溟爲本人自陳畱替回堯臣遂先發言問當移橋利害溟方對答卽非因王溟請托而後行也望聖慈察此一節一經曰貴貴爲其近於君也貴老爲其近於親也又堂髙則陛髙蓋言重公卿者所以尊天子也今三司使主天下大計在天子股肱之列有大罪則陛下自行貶廢不可使法吏以小過而辱之投鼠忌器正在此矣陛下縱有輕近臣之意不可外示於人何■近臣輕則減天子之重矣今法寺坐堯臣杖七十公罪其過至小伏望聖慈特遣中使傳宣安撫釋放贖法便令入謝以存國體羣臣幸甚幸甚一王溟得替賃盧家宅子稱每月饒減得房錢一貫文其人已移辰州通判只是暫時守官卽非久住宅子之時又未曽言請托橋事量人情只是爲王溟曽在本縣守官遂欲借宅子與住其王溟尙不肯須用錢賃居只饒減得錢一貫文今因王礪奏王溟受盧家請托入獄之後須至虛有招認豈可一兩貫錢便使得一員外郎請托此事兼案內照勘得因堯臣問及遂說利害又無不移橋之言豈是請托之情今獨追官勒停眾議未允望聖慈深察可見其情或與罰銅監當亦減得外邊怨謗又免本人頻來理雪紊煩朝廷一陳榮古定奪橋事據案帳上開說所損舟船五十五隻內五十只因風幷相磕撞致損只有五只因橋致損又根究得元乞移橋狀內所說損卻人命及陷沒財物並是虛誑所以榮古定奪更不移橋今來𨿽依王礪所奏移歸舊處一則違先朝詔命二則未及月餘已聞新橋不利損卻舟船撞折橋柱及水勢稍惡重船過往不易若再差人體量必是先朝不錯移攺以此知陳榮古所定未必不當𨿽三度取狀不全招認罪名蓋有此情理須至分疏本因公事別無私曲今法寺坐爲私罪伏望聖慈時與攺作公罪免令過後頻來理雪一愼鉞是三司判官本案管移橋公事旣聞差王礪重行定奪遂令人探問移與不移今來勘得別無情獘伏望聖慈特與攺作公罪庶免非辜一王礪與堯臣祖同姓名素不相喜因此定奪遂誣奏乞勘三司情獘又奏愼鉞是堯臣所舉必有姦謀今來勘劾別無情獘亦無姦謀王礪親自定奪此事當以實言且非風聞之失也右前件王堯臣罪名乞特出聖意差中使傳宣放罪令依舊起居幷乞特降聖旨王溟免追官罰銅與監當陳榮古愼鉞並與攺作公罪如此施行則眾情稍安羣議自息王礪初奏王堯臣必有情獘及有姦謀滿朝公卿憂堯臣禍有不測賴陛下仁聖特與辯眀不陷深文羣臣又近奉徳音令不避嫌疑而況陛下越次擢用敢不盡心助陛下之眀徳臣至誠激切絲髮不隠望天鑑照臨奏爲劉滬董士廉修永洛城乞委魚周詢等勘鞫涇原路走馬承受趙正奏內殿崇班劉滬著作佐郎董士廉被狄靑枷送司理院次竊緣此二人元稟四路都部署節制往修永洛城卽非是二人擅興及四路罷後本路部署司抽下軍馬其人卽合依稟罷修不合堅執拒抗臣料其情蓋本人在彼相殺得功降下周回蕃部又已下手修築城寨懼見中輟之後本路責其經畫不當故以死拒抗一面興修意望成功亦求免罪始末可見非有他意況劉滬是沿邊有名將佐最有戰功國家且須愛惜不可輕棄恐狄靑因怒輒行軍法則邊上將佐必皆衘怨謂國家負此有勞之臣人人解體誰肯竭力邊事其董士廉是朝廷京官卽非將佐亦將一例枷勘蓋狄靑麤人未知朝廷事理萬一二人被戮逐家骨肉必來訴之闕下亦更多有臣寮上言紊煩聖聽𨿽知將帥行得軍法卽非用兵進退之際有違節制自是因爭利害致犯帥威昔陳湯矯詔命以破敵王浚違節制以下吳皆釋罪封侯以勸將列伏望聖慈特遣中使乘驛往彼委魚周詢周惟徳取勘劉滬所犯因依情罪聞奏仍送邠州拘管聽候朝旨一則惜得二人不致因公被戮二則惜得狄靑尹洙免被二家骨肉稱寃致訟儻允臣所奏事可兩全彰陛下保庇邊將之恩使武臣效死以報聖慈奏葛宗古臣竊知延州西路都巡檢使葛宗古爲侵用公使錢入巳奏案巳上朝廷臣昨奉陳邊上得力將佐葛宗古實在其數今恐審刑大理寺斷入極典縱蒙朝廷寛貸亦須降充近下班行必然挫屈更無勇戰之气臣伏覩刑統節文諸監臨主守以官物私自貸人及貸之者無文記以盜論有文記準盜論立判案減二等卽充公廨及用公廨物若出付市易而私用者各減一等坐之議曰卽充公廨謂以官物回充公廨今朝廷支賜臣寮公使錢旣已支付逐處更不系省帳拘管不収出剰亦無磨勘其公使錢顯是回充公廨之物私用者自有上項正條兼元無條貫今將私用公使錢入已爲監主自盜之法只是法寺近例斷遣不敢從輕遂至入罪竊慮今後有公使錢處官員因循之間爲人捃拾多陷除名死罪之坐誠爲法之一獘公朝固當正之伏望聖慈宣喚新判大理寺杜曽令上殿指陳侵用公使錢正條付中書參酌免有枉濫其葛宗古弓馬精彊復有膽勇在鄜延路中最爲驍果今來朝廷選將之際此人實恐難得乞從正條定罪然後議其末減○雜奏奏乞罷參知政事知邊郡臣近與韓琦上言陜西邊畫略陳八事須朝廷遣使便宜處置方可辦集又近覩手詔下問合用何人鎭彼西方兩府已奏見選人進呈次今西人議和變詐難信成與不成大須防將來之患臣久居邊塞上誠無寸功如言鎭彼西才保於無事則臣不敢當但稍知邊情願在驅策𨿽無奇效可平大患惟期夙夜經畫措置兵馬財賦及指蹤諸將同心協力以禦深入之虞今防秋事近恐失於後時願聖慈早賜指揮罷臣參知政事知邊上一郡帶安撫之名足以照管邊事乞更不帯招討部署職任奏乞互換巡邊臣等奉聖旨商量互換往陜西邊上照管臣等今商量欲乞今秋差臣韓琦先往邊上勾當候將來春初卽臣仲淹卻往替換所有逐人舊例禦筵並錫賚等並乞免取進止奏乞免參知政事錫賚臣蒙恩擢授參知政事今日入朝竊知例有錫賚緣臣昨拜樞密副使已蒙恩賜虛薄之才涓勞未立不可再有貪冒貽譏搢紳伏望聖慈特賜寢罷庶寛憂懼實賴照臨再奏乞免錫賚臣今月二十三日蒙聖恩差到中使賜臣銀絹者伏念臣偶以非才誤膺柬拔備位樞府僅方踰月攺參大政不可復賚今早已具奏陳乞賜罷回聖澤庻安愚悃謹具奏聞奏避蔡稟嫌臣一女子嫁得監察禦史蔡稟之弟今來稟爲糺彈之官臣在政府恐有妨礙須合上言乞聖慈特降指揮取進止奏乞在京並諸道醫學教授生徒臣觀周禮有醫師掌醫之政令歲終考其醫事以振其祿是先王以醫事爲大著於典冊我祖宗朝置天下醫學博士亦其意也卽未曽教授生徒今京師生人百萬醫者千數率多道聽不經師授其誤傷人命者日日有之臣欲乞出自聖意特降勅命委宣徽院選能講說醫書三五人爲醫師於武成王廟講說素問難經等文字召京城習醫生徒聽學並教脈候及修合藥餌其鍼灸亦別立科教授經三年後方可選試髙等者入翰林院充學生祗應仍指揮今後不由師學不得入翰林院如在外面私習得醫道精通有近上朝臣三人奏舉者亦送武成王廟比試更委宣徽院覆試取醫道精深髙等者方得入翰林院祇應如內中及諸宮院使不經官學百姓醫人有功效者只與支賜如祗應十年以上累有效者卽與助教或殿侍三司軍大將安排卽不得入翰林院所有諸道州府已有醫學博士亦令逐處習生徒並各選官專管仍指揮轉運使提點刑獄轉運判官所到點檢其學醫生徒候念得兩部醫書精熟卽與免戶下諸般差配如祗應州府累有功效者卽保明聞奏與助教安排所貴天下醫道各有源流不致枉人性命所濟甚廣爲聖人美利之一也奏乞選差河北州縣官員臣謹按唐初內開十六衛以聚武臣外開折衝果毅府五百七十四以屯兵伍使三時務農一時習武無事則武臣居內以奉宿衛有事則武臣居外以統軍旅自武徳至開元百三十年天下府兵無逆亂者及開元末倚安忘危仍廢府兵天下遂亂其後兵伍皆市井徒驕蹇怨判終喪唐室國家今於河北點得義勇鄕兵二十萬亦如唐之有府兵也然所置官屬及■﹝扌東﹞點法制卽與唐末類且逐處官非其人不能以恩撫綏以威制服臣恐一旦倉卒不爲國家之用旣教以弓矢馭之失道則宼亂之資已先成矣今河北州縣部內各管義勇其長吏中才可馭眾或智可防亂或威懾眾望者有幾人哉臣料按察使奏黜者不過老昧貪猥之人存畱者不過勤謹畏懼之士其馭眾防亂恩威得所者必未多也由此觀之是陛下河北二十萬之眾未有統領而無所倚賴也今北戎方盛河朔千里無陜西闗山之險又官軍數少難當大敵或更增置官軍卽財力已困無以供億如此則陛下將何爲必安之計不可不思也豈易百十員官吏爲難而不以統二十萬兵伍爲重然國家恐北戎之疑必未欲多置兵伍臣請且選逐處州縣長吏須命一二才臣專往河北與轉運使安撫使令行按察逐處知州知縣縣令內有才智不長非可統理兵眾者𨿽無過犯並等第列名聞奏內近成資者差人承替未近成資者與移諸路州縣卻將諸處舉到知州知縣縣令人內揀選有材幹者先差往河北塡替仍授以訓兵之要其知州並別授宣命專管勾義勇兵甲公事知縣並帶都監監押其縣令中有願換班行充知縣兼監押者並聽亦乞於武臣中選堪知縣者前去如此則得人稍多必能統領教習使行軍陣之序金鼓之節賞罰之約緩急遣就統領可戰可守不誤大事又良吏撫馭恩威得所𨿽有饑饉不爲寇亂其河東路卽乞續次依此施行此國家大計非臣之敢輕言也奏乞召募兵士捉殺張海等賊人事臣竊見鄧州奏賊人張海等一行已及六十餘人各騎鞍馬有弓弩器械驚劫縣鎭恣取金帛彊掠士女不懼朝廷凶虐如此百姓被害不堪其憂臣恐逐處窮民見其豪盛各生健羨聚成徒黨脇取州縣事勢漸次張大不早殄滅必生他患漢唐之末皆因羣盜而天下大亂朝廷豈得安然伏乞聖慈來日便差中使計會殿前馬步軍司於七百料錢已下軍分內召募情願捉殺彊賊人員兵士三百其人須是勇壯■得辛苦或曽經使喚之人限一兩日內引見面賜盤纒錢並冬寒綿衣及大與逐月添支選差有心力使臣部押與謝云行同去分布掩殺不以逺近粘趂直候捉殺靜盡卽等第優與酬奬奏乞指揮管設捉賊兵士近奉聖旨召募到兵士三百人又於三班院取到使臣部領前去金商州捉殺賊徒𨿽蒙支賜綿絹及傳宣戒訖切緣彼中賊徒方盛劫取財物虜掠士女烹宰牛羊恣行意气致諸處軍民中彊惡之人往往生心其差去兵士支賜不多又是七百已下料錢每日計得錢二十餘文在路只供得火隊柴薪鹽醋斂掠或遇天寒路逺不免饑凍豈有勇气向前力戰更恐差去使臣無別心計不能撫卹爲宣命緊切連夜拖拽更致怨憤逃走入賊中其患愈大欲乞特奉聖旨更選差近上有心力使臣一員星夜前去同共部押逐程宿處官破柴薪鹽醋不令斂掠仍密切別降指揮下捉賊兵馬到有賊地分州軍只作長吏意度逐人辦肉一觔麫一觔酒一升管設所有使臣軍員別破酒食如遇大段雨雪兵士單寒向前不得卽更令制造紬綿被襖支散所貴各得飽暖則有勇气可以擒賊亦上感聖恩不致怨叛仍令差去使臣常切體量兵士內有結構逃走或出怨言扇搖軍眾者明立照證處斬訖奏臣在邊上體當軍情須是如此恩威兩立才能使喚方保無事今來兵士不多易爲丰足大都防於未萌若待叛怨之後旋行招卹則深損國威亦不懷感賊大之後所費無窮其餘處捉賊兵士到有賊地分州軍亦令依此體量施行候賊平日各歸地分自然不更管設乞垂聖斷奏乞發兵往荊南捉賊荊門軍奏賊人張海等已到彼中人數漸多荊湖少兵大可憂處似此一路殺人放火驚劫郡縣朝廷若只行遣文書將何以濟空發使命前去別無兵馬彼中賊無所畏取便屯結一路州郡無兵之援何以守禦伏望特出聖意於在京發兵三千人作三節起發如賊已銷滅卽以上件兵士於荊南府潭州分屯以鎭逺方如尙猖獗聞京師兵來則一路州郡望風增气賊勢自然窮蹙易爲翦除不成大患奏乞差人部送吳遵路家屬知永興軍兼經略安撫使龍圖閣直學士吳遵路身亡緣本家只有一子全未歷事家眷幼碎兼陜府界賊盜頗多伏望聖慈指揮下陜西轉運司多差公人兵士津置仍選官一員部送至京及指揮逐州多差人防送免致疎虞取進止

