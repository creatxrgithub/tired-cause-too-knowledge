左文襄公奏牘

一﹑奏稿

覆陳裁汰閩軍並臺灣等處軍情片

嘉義粵勇潰散請將貽誤之護提督革職拏問折

請以吳大廷調補臺灣道缺折

請以夏獻綸接署福建鑑法道片

揀員調補臺灣鎭總兵折

籌辦臺灣吏事兵事請責成新調鎭道經理折

閩省官吏軍需攤捐銀兩懇恩免捐折

酌籌加給閩省八營各兵米價折

審明武職大員子弟默錄舊文獲中詰無槍替懷挾情獘議擬折

匯報閩省自咸豐二年起至同治三年六月止軍需收支數目淸單折

請將福建金門鎭總兵攺爲副將歸水師提督專轄折

閩省內地兵米攺給折色並將經徵各屬嚴定考成折

恭報起程日期折

行抵江寧會籌撥調勇營赴閩折

添募勇營並寬籌經費請敕部先撥實餉折

臺灣軍情喫緊請敕重臣由海道赴援折

恭報由江寧起程赴閩日期折

派員設立糧臺並分途安設轉運軍裝各局折

滬尾戰勝見籌規復基隆折

行抵閩省詳察臺灣情形妥籌赴援折

派員援臺並會籌一切情形折

各軍克日渡臺片

辦理各海口漁團片

遵查彭楚漢被參各節據實覆陳折

試辦臺糖遺利以浚餉源折

會閱海口炮臺嚴閩備防並待船援臺折

援臺各營分渡情形片

請旨敕議拓增船炮大廠以圖久遠折

援臺各營抵防苦戰兩日獲勝因援斷退師扼紮六堵折

密陳要盟宜愼防兵難撤折

各營旗臺局月支餉銀開具淸折咨部立案折

懇恩交卸差使回京復命並懇先行開缺回籍調理折

請敕總署速商法使交還基澎法兵悉數退出其兵船不得停泊各海口片

再懇交卸差使展假回籍折

遵旨交卸差使折

裁撤沿海漁團片

閩省軍務肅淸所有出力文武員弁懇準擇尢保獎折

覆陳裁汰閩軍並臺灣等處軍情片﹝同治二年四月二十八日﹞

再﹐臣於同治二年四月初八日嚴州營次﹐欽奉寄諭﹕『巳諭令耆齡卽將所辦閩﹑浙兩省防剿事宜及所部各軍﹐移交左宗棠接辦。其浦城防所﹐應卽遴委大員前往﹔抑當如何接辦之處﹖卽由左宗棠酌度奏明辦理。耆齡所部廣勇﹐並著於閩﹑浙軍營內選擇善於駕馭之員﹐派令統帶﹔如廣勇實系不能得力﹐有害無利﹐卽著左宗棠酌量撤遣。欽此』。十四日﹐續奉寄諭﹕『耆齡奏「臺灣官軍剿匪情形﹐添派會元福馳往夾剿﹔並遵將閩省援師分駐金﹑處各屬情形」各折片﹐臺灣逆匪本系鳥合之眾﹐乃剿辦幾及一年﹐兵勇愈多﹐未能得手。卽此次嘉義解圍﹐亦屬笨港紳民之力居多。是否吳鴻源等不能得力﹐抑系事無專責﹐各相觀望﹖卽著統籌全局﹐嚴飭各將士迅將斗六﹑彰化克復﹐及早蕆事﹔並著徐宗幹﹑洪毓琛就近商辦﹐毋任稽延。耆齡援浙各軍據該將軍奏稱經費支絀﹐量爲裁減﹔左宗棠所統兵勇﹐是否足敷布置﹖倘閩軍尙可裁減﹐自應酌量裁汰﹐以節餉需。欽此』。

臣維耆齡所部兵勇﹐從前原有四大支﹕統領粵軍者﹐江西道員康國器﹔統領閩軍者﹐署提督秦如虎﹑福寧鎭總兵林文察﹔統領南康勇者﹐參將化儒﹐後以江西同知程培霖代之。見均撤退﹐無員統帶。此外﹐人數稍多者﹐石字營一千餘人﹔先系從九鄢太愚管帶﹐後以江西知縣孔廣晉代之﹔見亦裁遣。惟章武軍千餘人尙畱浦城﹐系耆齡舊部﹐向未派員統帶。統計援浙一軍兵勇﹐從前人數共二萬數千餘員名﹔陸續裁撤﹐其見存者﹐不過一萬三千餘員名。就中如南康勇冗雜尢甚﹐尙應裁撤﹔而章武軍之千餘人﹐準耆齡函稱﹐擬與閩撫臣商酌帶赴閩省﹐臣已諾之。是援浙一軍剩存不過八千餘人﹔而粵勇中之桀驁難馴及患病求歸者﹐臣接帶後尙須汰遣。至援浙一軍統領﹐除秦如虎見署提督﹐接帶之總兵周萬遠已經撤退﹔見在接帶之暑處州鎭總兵﹑樂淸協副將劉萬徳亦不爲士心所附﹐臣前咨督臣仍歸秦如虎調遣。其林文察所部臺勇﹐已經前督臣撤遣﹐此時計已抵閩。統計援浙一軍統領之僅存者﹐惟康國器一員而已。閩﹑粵各軍營官﹐勢均力敵﹐材質亦不相上下﹔就中推擇統領﹐苟非其人﹐無以服眾﹐若別由外營派委統領﹐彼此不相服習﹐驟難期其妥洽。此酌量撤遣非難﹐而另派統帶則尙須審愼之實在情形也。

至浦城地勢﹐在閩省固爲衝要﹔而以近日局勢言之﹐賊蹤擾及饒境﹐是浮﹑景爲門戶﹐而廣信爲堂奧。浦城又在江山﹑玉山﹑廣丰之後﹐相距甚遙﹐不必以重兵屯於閒散之地。惟閩省轉輸入浙﹐則捨舟而陸﹐必問途於此﹔暫以偏師駐之﹐自無不可。

其臺灣一郡﹐爲閩省外郛﹔譬猶鎖鑰﹐臺郡爲鎖﹐澎湖﹑廈門爲鑰﹔而鹿耳門﹑鹿仔港則通鑰之竅也。鹿耳﹑鹿港兩處無事﹐則全臺有所恃以無恐﹐而省﹑郡之气常通。臣於數日內接閱各處文報﹐似吳鴻源﹑曾玉明未能得力﹔而隔海探報難期確實﹐見與閩撫臣妥愼籌辦﹐以專責成﹐申軍令﹑固人心爲主。布置情形﹐容當續報。

又延平府屬沙縣﹑順昌﹑永安等處土匪獗猖﹐據署延建邵道曾憲徳所稟各屬辦理情形﹐極爲怠玩﹔深屬可慮。俟查明確實﹐卽當從嚴參辦﹐以圖力挽頹風。

閩省吏治﹑軍事積習已深﹐自非及早整頓﹐難期補救。臣惟有核實辦理﹐相機調度﹐以期稍慰我皇上軫念海疆至意。

所有覆陳情形﹐謹附片具奏﹔伏乞聖鑑訓示施行。謹奏。

議政王軍機大臣奉旨﹕『另有旨。欽此』。

議政王重機大臣字寄﹕同治二年五月十八日﹐奉上諭﹕『左宗棠奏「官軍截剿富陽新城援賊大勝小挫並遵籌裁汰閩軍及臺灣等處軍情」各折片﹐巳明降諭旨﹕將陣亡之總兵熊建益等從優賜卹矣。此次賊匪徑犯新城﹐思襲富陽後路﹔𨿽經官軍擊退﹐而劉典﹑王文瑞兩軍尙須駐皖﹐蔣益澧全軍力攻富陽﹐其餘各營分撥上下各遊防剿﹐兵力實不爲厚。是克復杭州﹐尙難克期而待。左宗棠見擬將新隸閩軍力圖整飭﹑相機進剿﹐亦是因時制宜之法。卽著將閩省營兵分別去畱﹐認眞訓練﹐俾成勁旅﹔仍一面於閩﹑粵營官中愼選統領之員﹐派令分營管帶﹐庶將識士心﹑士識將意﹐可收餉節兵精之效。至浦城地勢旣無須重兵屯駐﹐卽由左宗棠酌派一軍駐之﹐以護轉輸運道。臺灣小醜﹐剿辦幾及一年﹐總無起色﹔吳鴻源﹑曾玉明旣不能得力﹐卽著與徐宗幹妥愼籌辦﹐申明軍令﹐激勵兵心﹐以期早日蕆事。沙縣等處士匪狓猖﹐在事員弁辦理情形極爲怠玩﹔若不從嚴懲辦﹐必致軍心益懈﹑賊勢益張﹐於閩省地方﹐大有關系。卽著左宗棠迅速查明嚴參懲處﹐毋稍徇縰。至閩省吏治﹑軍務積習已深﹐惟在該督實力整頓﹐力挽頹風﹐以副委任。將此由六百里諭令知之。欽此』。

——見左文襄公全集「奏稿」卷五

嘉義粵勇潰散請將貽誤之護提督革職拏問折﹝同治二年七月二十八日會銜﹞

奏爲嘉義粵勇潰散﹐請將貽誤之護提督革職拏問﹐並請速敕林文察辦理臺灣軍務﹔恭折仰祈聖鑑事。

竊自臺匪倡亂以來﹐卽經奏調護理福建水師提督吳鴻源﹑總兵曾玉明﹑副將曾元福各帶兵勇赴臺剿辦﹔而吳鴻源原統水陸兵勇三千餘名﹐嗣在臺灣又添募廣勇屯丁二千一百名﹐兵力不爲不厚。乃自嘉義解圍之後﹐並不迅圖攻剿﹐頓兵南靖莊﹑二重溝者數月﹐致逆匪得預爲準備竹圍﹑炮櫃﹐旣難力攻﹐自應堅築營壘﹐畱兵與賊相持﹔而分兵別覓間道﹐相機雕剿﹐以孤賊勢。乃仍襲攻堅之策﹐日以出隊攻撲爲事﹔師老﹐而賊益無所憚。致五月二十七日攻撲南靖莊之粵勇一千名﹐藉詞口糧久欠﹐嘩然潰散﹔其時賊匪乘機攻撲﹐各營兵丁亦多傷亡逃逸。嘉義一帶賊氛猖獗﹑道路梗阻﹐𨿽據道﹑府稟﹕吳鴻源以力攻南靖莊不下﹐憂憤成疾﹐致有此挫﹔然始則遷延不進﹑繼則調度乖方﹐實難辭咎。相應請旨將護水師提督吳鴻源革職拿問﹐以昭儆戒。

臣維臺灣一郡遠隔重洋﹐居民多系泉﹑漳及廣東占籍。每村輒築土圍﹐栽植篥竹﹐日久根株盤亙﹐有碉堡之固而無修築之勞﹔槍炮彈丸不能飛入﹐縱火不能延燒。地脈肥饒﹐擅山海之利﹔以故恃險﹑恃富﹐易肇亂萌。從前平臺之役﹐往往克期蕆事﹔蓋及其初起﹐急與芟夷﹐故民志定而賊勢孤也。玆則官軍相持已久﹐銳气潛消﹔又遠隔重洋﹐餉需難以按期接濟﹐逆賊反得負固而乘其敝。臣查署陸路提督林文察籍隸臺灣內山﹐尙稱能戰﹔其弟林文明上年從軍告假回臺﹐亦稱勇敢。該署提督前聞臺灣之變﹐會請回籍練團助剿。合無仰懇天恩﹐卽令該暑提督酌帶本標得力弁兵數百名渡臺﹐號召舊部﹔並統領各軍克期攻剿﹐以靖海疆。其林文察未抵臺之先﹐令其先飭林文明預將舊部挑選以待﹐庶期一鼓作气﹐克利戎機。臣非敢謂平臺非林文察不可﹐特以昔時用客兵﹐而今則不能不藉土人之力﹔以賊勢蔓延旣久﹐非初起之寇可比也。旣用土人﹐則不能不用巨紳管帶﹔取其性情相習﹐易於聯絡招撫也。林文察由實缺總兵署提督﹐令其統領各軍﹐事權歸一﹔又師行其鄕﹐地勢人情皆所熟悉﹐似於局勢爲宜。至閩省餉需近爲浙省所累﹐時有拮據之虞﹔臣當飭福建藩司將援浙餉項內酌撥若干﹐暫資臺餉﹐發交臺灣道支給。

愚昧之見﹐是否有當﹖謹會同福建巡撫臣徐宗幹恭折具奏﹐伏乞皇上聖鑑訓示施行。謹奏。

同治二年八月十五日﹐內閣奉上諭﹕『左宗棠奏「請將貽誤之護提督革職拿問」一折﹐護理福建水師提督吳鴻源經左宗棠調赴臺灣剿匪﹐統帶兵勇數千餘名﹐自嘉義解圍後﹐並不迅圖攻剿﹔頓兵南靖莊時逾數月﹐糜餉老師五月二十七日所部廣東勇丁一千名籍詞積欠口糧﹐登時嘩潰。致逆匪得以乘機撲營﹐兵勇亦有傷亡﹔實屬遷延貽誤﹐調度乖方﹗吳鴻源著卽革職拿問﹐交左宗棠確訊各情從嚴參辦。並著左宗棠督飭林文察等軍克期進剿﹐將臺灣府屬南靖莊等處踞匪悉數殲除﹐以靖海疆。欽此』。

議政王軍機大臣字寄﹕同治二年八月十五日﹐奉上諭﹕『左宗棠「奏浙師援江獲勝﹐江西肅淸﹐籌辦石太股匪﹔並臺灣粵勇潰散﹐請敕林文察辦理該處軍務及見辦延平﹑順昌土匪」各折片﹐本日巳明降諭旨﹕將護水師提督吳鴻源革職拿問﹑護參將吳連升革職畱營效力矣。臺灣匪徒滋事日久﹐吳鴻源所統兵勇數已不少﹐不能於嘉義解圍以後﹐迅圖攻剿﹔輒於南靖莊等處頓兵數月﹐致該匪得預爲準備。迨賊守禦卽堅﹐又不知分兵別覓間道相機雕剿﹐以致師老財匱﹐勇丁嘩潰﹐賊氛益肆猖獗﹐實屬調度乖方﹔業經明降諭旨﹕將該員革職拿問﹐仍著左宗棠﹑徐宗幹確切查明﹐如有別項貽誤情形﹐仍據實奏明參辦﹐毋稍徇隱。林文察旣籍隸臺灣﹐熟悉情形﹐卽著該署提督揀調得力將士﹐渡臺聯絡紳團﹐速將該處匪徒殲滅﹔並著左宗棠﹑徐宗幹催令林文察趕緊起程﹐毋稍延誤。應需餉項﹐卽飭福建藩司於援浙餉內酌量撥給。延平﹑順昌土匪僅數百人﹐剿捕兵勇不下數千﹐該統兵官任其回竄星橋老巢﹐蔓延永安﹑連城﹑邵武﹑歸化等處﹐一味遷延﹐不遵調遣﹔業經左宗棠將吳連升等分別咨參懲辦﹐守備張連飛著於提省後嚴行訊辦﹐按律定擬。並責成曾憲徳督率各軍將延﹑汀等處土匪克期殲除﹐不準再事稽延﹐致幹重咎。江西全境肅淸﹐巳據沈葆楨﹑曾國藩先後奏報﹔左宗棠見奏情形﹐與曾國藩等所奏大略相同。此股賊匪非復竄江西﹐卽回趨廣徳﹔前經疊諭曾國藩﹑沈葆楨飭令江忠義等諸軍乘勝進規池﹑太﹐並諭左宗棠飭令劉典督率各營由徽境之羊棧嶺馳往會剿。此時江忠義等諸軍定可追賊入皖﹐著左宗棠仍遵前旨辦理﹔務令徽郡各營與江忠義諸軍聯絡聲勢﹐前截後追﹐將池﹑太股匪就地殲除﹐毋任蔓延旁竄﹐是爲至要﹗滬軍見巳攻克江陰﹑蘇州﹑嘉興等城﹐攻剿正在喫緊﹐賊勢漸蹙﹔左宗棠當檄令蔣益澧等軍攻賊要害﹐使賊兼顧不遑﹐當更有一﹑二處可以得手。將此由六百里各諭令知之。欽此』。

——見左文襄公全集「奏稿」卷六

請以吳大廷調補臺灣道缺折﹝同治五年九月初八日會福建巡撫徐宗幹銜﹞

奏爲遵旨揀員調補臺灣道缺﹐仰祈聖鑑事。

竊臣等接準吏部咨開﹕同治五年五月初十日﹐內閣奉上諭﹕『福建臺灣道員缺緊要﹐著該督﹑撫於通省道員內揀員調補﹔所遺員缺﹐著海鐘補授。欽此』。竊維臺郡孤懸海外﹐民番雜處﹐素稱難治﹔近自匪徒疊擾以來﹐民气囂然不靖﹐吏治﹑軍政尢須及時切實經理﹐乃可長治久安。而地隔大洋﹐官斯土者﹐輒借口風汛靡常﹐遇有稟白事件﹐任意積壓﹔往往經年累月﹐匿不上陳。省郡聲息隔閡﹐難於訪察。臺灣道例加按察使銜並兼學政﹐專治一方﹐事權較重﹔非操守淸嚴﹑學識閎偉兼具應變之才者﹐難勝其任。臣等於實任各道員內詳加遴選﹐非初膺外任﹐卽人地非宜。惟鹽法道吳大廷﹐湖南舉人﹔由內閣中書﹐經臣宗棠奏調軍營差遣。前湖北撫臣李續宜奏畱湖北﹑前安徽撫臣唐訓方奏畱安徽﹔時已積功﹐保記名道員矣。臣宗棠由浙入閩時﹐復調其來閩﹐奏署福建鹽法道﹔旋蒙恩簡放是缺。該員守潔﹑才長﹐兼通方略﹔爲臣等所素知。臺灣道爲海外要缺﹐惟該道可期勝任。謹合詞恭折奏陳﹐如蒙兪允該員以實缺道員調補﹐應請免其送部引見。見在丁曰健因病奏請開缺﹐臺灣地方緊要﹔臣等一面具奏﹐一面卽檄飭吳大廷前往接署。合並陳明。伏乞皇太后﹑皇上聖鑑訓示。謹奏。

同治五年九月二十七日﹐內閣奉上諭﹕『左宗棠﹑徐宗幹奏「揀員調補要缺道員」一折﹐福建臺灣道員缺﹐著準其以吳大廷調補。所遺福建鹽法道員缺﹐著卽以海鍾補授。欽此』。

請以夏獻綸接署福建鑑法道片﹝同治五年九月初八日會福建巡撫徐宗幹銜﹞

再﹐吳大廷在鹽道任內﹐甫閱年餘﹐試行票鹽﹐大著成效﹔經臣等節次奏明在案。就鹽務而論﹐應令久於其任﹐益臻周妥﹔且商民環稟吁畱﹐請緩其東渡。惟鹽政業經該道悉心措置﹐已有成法可循﹔臣等近在一城﹐尙可隨時稽察。而臺灣海疆門戶﹐遠隔重洋﹐爲全省安危所系﹔非如該道淸廉克己﹑才識過人﹐不能獨當一面。所遺鹽法道一缺需才亦急﹐查有卸署汀漳龍道浙江補用道夏獻綸練達安詳﹐操守可信﹔於鹺務利獘﹐亦頗畱心。以之接暑鹽法道﹐必期無誤。謹附片並陳﹐伏乞聖鑑訓示。謹奏。

軍機大臣奉旨﹕『知道了。欽此』。

揀員調補臺灣鎭總兵折﹝同治五年十月初五日﹞

奏爲遵旨揀員調補臺灣鎭總兵﹐仰祈聖鑑事。

竊臣於六月十七日準兵部咨開﹕五月初十日﹐內閣奉上諭﹕『福建臺灣鎭總兵員缺緊要﹐著該督於通省總兵內揀員調補﹔所遺員缺﹐著羅大春補授。欽此』。臣維臺灣地險民厖﹐易亂難治﹔鎭﹑道之選﹐實難其人。以吳大廷奏調臺灣道﹐實爲海疆要缺需才起見﹔總兵如不得人﹐則道員力簿勢孤﹐事多掣肘。臺郡政事殷繁﹐粉飾苟安﹐相沿已久﹔臣前因馳驅戎馬﹐未暇兼顧。玆自粵凱旋﹐甫經半載﹐察看地方情形﹐時深憂惕。承命於通省總兵內揀調鎭缺﹐實鮮愜心之人。惟簡放福寧鎭總兵斐淩阿巴圖魯劉明燈﹐由湖南武舉隨臣討賊﹐積功洊擢今職﹔其人謀勇兼資﹐廉幹而善拊循﹑朴質而通方略﹐可望成一名將。以之調補臺灣鎭總兵﹐並帶所部楚軍新左營弁勇赴任﹐必期稱職。惟該員系實缺總兵﹐應請陛見。且自簡放福寧鎭缺後﹐卽隨徵閩﹑粵﹔嗣因粵東軍務速竣﹐回藉省親﹐尙未到任。玆始銷假前來﹐而臺鎭亟需整理。合無仰懇天恩﹐俯念海疆要缺需才甚急﹐允以該員調補臺灣鎭總兵﹔暫緩陛見﹐先赴新任。俟臺鎭營伍料理粗有端緒﹐地方安謐﹐再由該鎭具折請旨﹐出自聖裁。如蒙聖慈兪允﹐以劉明燈調補臺灣鎭總兵﹔所遺福寧鎭總兵員缺﹐卽以見暑福建陸路提督﹑簡放總兵羅大春補授﹐堪期勝任。合並陳明。伏乞皇太后﹑皇上聖鑑﹐訓示施行。謹奏。

同治五年十月二十四日﹐內閣奉上諭﹕『左宗棠奏「揀員調補總兵」一折﹐福建臺灣鎭總兵員缺﹐著準其以福寧鎭總兵劉明燈調補﹔卽著先赴新任﹐暫緩來京陛見。所遺福寧鎭總兵員缺﹐著卽以羅大春補授。欽此』。

籌辦臺灣吏事兵事請責成新調鎭道經理折﹝同治五年十月初五日﹞

奏爲臺灣吏事﹑兵事﹐均宜及早綢繆﹔以惠邊氓﹐而弭異患事。

竊臣忝督閩﹑浙﹐於今三載有餘。初因浙寇未平﹐專意兩浙。嗣浙事勾當甫畢﹐巨逆李世賢﹑汪海洋由粵東分道犯閩﹐臣率諸軍入閩討賊﹔閩疆肅淸﹐臣遵旨入粵。迨粵事速蕆﹐臣始回閩冶事﹐以次按治各郡縣土匪﹔治軍之日多﹑治事之日少。計自二月十八日回閩以後﹐甫七閱月﹐復奉恩命移督陜﹑甘。自維時日迫促﹑智慮短淺﹐上孤朝廷倚注之恩﹐下負十郡士民望治之意。俯仰愧怍﹐莫可言宣。其最抱歉者﹐莫如福寧﹑臺灣兩府﹔初意擬俟各郡治匪事畢﹐再圖次第整理。福寧一郡﹐距省匪遙﹐尙易隨時料量。至臺灣﹐則遠隔大洋﹐聲气間隔。該鎭﹑道等遇事專制﹐略不稟承﹔細察所辦各事﹐無非欺飾彌縫﹐毫無善狀。見檄調補臺灣鎭總兵劉明燈﹑臺灣道吳大廷於抵臺後﹐逐加訪察﹐冀可銷患未萌。而吏事﹑兵事應早爲籌劃者﹐不敢以去閩在卽﹐稍事緘默﹔謹爲我皇上一一陳之。

臺灣設郡之始﹐議由內地各標營調兵更番戌守﹐三載爲期﹐用意至爲深遠。計額兵一萬四千餘﹐可謂多矣。咸豐初年﹔因內地兵事孔亟﹐班戌之制不行﹔見今存者不及三分之一﹐名冊有兵﹑行伍無兵。一有蠢動﹐卽須募勇﹔所募者本處遊手無籍之徒﹐聚則爲兵﹑散仍爲匪﹐勒索騷擾﹐不問可知。從前臺灣道設有道標﹐以備調遣﹔近自道標裁撤﹐遇有剿捕之事﹐文員不得不借重武營。一切任其虛冒侵欺﹐莫敢究詰。武營縱兵爲姦﹐營兵以通賊爲利﹔全臺之患﹐實由此起。道光四年﹐奉旨﹕鎭兵歸臺灣道察看﹔久未奉行﹐羣已習焉忘之。今欲復兵制﹐則宜遵班兵舊章﹐三年更戌﹔欲重道員事權﹐則宜復設道標﹐俾有憑借。申明鎭兵歸道察看之例﹐以杜欺罔﹐而重操防﹔庶幾互相維制﹐而軍政可肅也。

臺灣水師向設戰船九十六號﹐今無一存者。戰船旣無﹐而大修﹑小修之費仍不肯減﹔船無可修﹐而修船之費仍不能無。武營虛冒侵欺﹐籍口定例﹐韭貝所能禁革﹔而歷任總兵﹐從未有舉而釐正之者。將弁煬蔽於下﹐鎭臣回惑於上﹔積習相因﹐由來已久。如欲剔除痼獘﹐移此款項制船巡洋﹑募練水兵﹐以求實效﹔必須鎭﹑道得人﹐同心共濟﹐而部中不復以舊制相繩﹐庶幾實事求是﹐而船政可舉也。

臺灣物產素饒﹐官斯土者﹐惟務收取陋規以飽私橐。廳﹑縣有收至二萬餘兩者﹔臺灣道除收受節﹑壽禮外﹐洋藥﹑樟腦規費槪籠入己﹔知府於節﹑籌外﹐專據鹽利。武營以虧挪爲固然﹐恬不爲怪。交代延不結算﹐自副將至守備多者十二任﹑少者八九任﹑四五任﹐並無結報﹔侵吞款項不知若干﹖非廉明鎭﹑道澈底淸釐﹐何從窮其底蘊。見據吳大廷稟﹐擬將道暑陋規樟腦﹑洋藥等項悉數歸公﹐永革節﹑壽陋規﹐以昭淸白﹔劉明燈亦毅然以裁陋規﹑革節壽爲請。是皆正本淸源之策﹐所不容已者。惟陋規旣已裁革﹐則必別籌津貼﹐以資辦公﹔庶廉吏可爲﹐乃收正已率屬之效也。

閩省文武錮習﹐以辦案索兵費爲取盈之計。近時內地嚴加懲誡﹐此風稍止﹔臺郡則遠隔大洋﹐肆無忌憚。民俗挾仇械鬭﹐勝者輒占敗者室家﹑田產﹐謂之「紮厝」。地方官不爲按治﹐先勒索勇糧﹑夫價﹔及其臨鄕﹐則置正凶於不問﹐或捕捉案外一兩人﹐聊以塞責。民忿官之貪庸也﹐乃相率結會私鬭﹐浸成巨案﹔諺云『十年一大反﹐五年一小反』﹐大槪由此。必賴廉正明幹之道員﹐時以洗冤澤物爲心﹐嚴操守﹑勤訪治﹐孜孜奉公﹐不敢暇逸﹔庶幾惠澤下究﹐人心固結﹐乃收長治久安之效也。

臺灣生番﹐性𨿽蠻野﹐卻極馴順。地方官如能淸愨自持﹐以簡佚之道處之﹐最易見徳。從前生番獻水沙連六社之地﹐請得薙發﹐比於內地民人﹔疆臣以聞﹐而部議格之。生番觖觖失望﹐卒致遊民勾番私墾﹐徒長械鬭之風﹔寖且藏垢納污﹐終爲逋逃之藪。至今臺人言之﹐猶有餘憾。夫馭邊氓之道﹐與內地殊﹔此輩山獸﹑河魚﹐但能順其性而撫之﹐勿有擾害﹐積漸自然自可無事。無論生番輸款內附﹑供糧當差﹐於國家有益無損﹔卽令稍有所費﹐亦當羈縻弗絕﹐以示恩信。何可擯絕不受﹐坐視客民彊占虐使﹐畱爲肇釁之端﹖況近自洋人入駐要口以來﹐遊歷內山﹐習知形勢﹔設我棄而人取之﹐尢於事體非宜。見當生齒繁盛﹑遊民輻輳之時﹐似宜弛墾荒之令﹐並聽生番薙發﹐齒於編氓。所有番社情事﹐願內附者聽之。但勿彊爲招致﹔於事理似無不可。

至臺郡𨿽屬產米之區﹐近因番舶搬運頗多﹐地方官紳﹑士民時有蓋藏空虛之慮。禁止勢有不能﹐則當立社倉﹐廣謀儲積﹐似不可緩。

凡此﹐均應由該鎭﹑道察看情形﹐隨時籌辧者。臣原擬於諸務就緒後東渡一行﹔今去閩有日﹐無暇及此。幸劉明燈﹑吳大廷皆實心任事﹑相信有素﹐必能綢繆未雨﹐爲東南奠此巖疆。以上所陳﹐可否仰懇皇上天恩﹐敕下該鎭﹑道察看地方情形﹐隨時會銜陳奏﹐責成妥爲辦理﹐不勝感幸之至。

所有臺郡事宜﹐臣任內未及辦理﹔謹擬責成新調鎭﹑道籌辦情形﹐據實陳明。伏乞皇太后﹑皇上聖鑑﹐訓示施行。謹奏。

軍機大臣奉旨﹕『另有旨。欽此』。

軍機大臣字寄﹕同治五年十月二十四日﹐奉上諭﹕『左宗棠奏「籌辦臺灣吏事﹑兵事﹐請責成該鎭﹑道等經理」一折﹐臺灣一郡遠隔大洋﹐番民雜處﹐易啟釁端﹔見當生齒日繁﹐洋舶來往﹐尢宜加意整頓﹐以奠巖疆。該督以去閩在卽﹐一切規畫未暇﹐致詳請飭該鎭﹑道等妥辦﹐具見實心。所陳臺灣積獘﹕兵制則班戍之制已廢﹐有冊無兵﹔戰船無一存者﹐而修費不減﹔吏事則官索陋規以取盈﹑民好械鬭以爭勝。錮習相沿﹐殊堪痛恨。該督擬復班兵舊章﹐三年更戍﹔復設道標﹐以重事權﹔申明鎭兵歸道察看之例﹐以互相維制﹔移修船之費﹐以制船巡洋﹑募練水兵﹔裁革陋規﹐別籌津貼以資辦公各條﹕均屬因時制宜之策。總兵劉明燈﹑道員吳大廷旣經該督遴選派辦﹐必須實力籌辦﹐以挽頹風﹔不得以該督遠行﹐玩忽於繼。並著吳棠﹑徐宗幹隨時督飭該鎭﹑道等認眞釐剔﹔所有一切情形﹐或詳由該督﹑撫奏聞﹐或徑由該鎭﹑道會銜陳奏﹕均著斟酌事之輕重緩急辦理。生番旣以不得內附爲恨﹐自宜相機駕馭﹐羈縻弗絕。其社倉儲積等事﹐亦應綢繆未雨﹐及早興辦。吳棠未到任之先﹐英桂﹑徐宗幹責無旁貸﹐必當善成該督之志也。左宗棠另折奏釐定閩省各屬進出款項﹐請將各廳﹑縣應徵地丁﹑糧米等款數目出示勒石﹐以杜浮取﹔提款籌補流攤﹐以祛官累﹔酌提稅余﹐以充公費。所籌於吏治﹑民生﹐均屬有益﹔卽著照所請行其餘一切未盡事宜﹐該督未起程以前﹐仍當隨事規畫﹐以臻周密。將此由五百里諭知英桂﹑左宗棠﹑吳棠﹑徐宗幹﹐並傳諭劉明燈﹑吳大廷知之。欽此』。

閩省官吏軍需攤捐銀兩懇恩免捐折﹝同治五年十月初五日會福建巡撫徐宗幹銜﹞

奏爲閩省官吏應攤臺匪張丙逆案並夷務軍需未補銀兩﹐吁懇天恩免其攤捐﹔恭折奏祈聖鑑事。

竊維設官分職﹐優予養廉﹐原爲辦公有資﹐冀其淸操自勵。閩省各官養廉﹐自奉文核扣減成﹑減平﹐額領銀數已形短絀﹔加以捐攤之案層見疊出﹐所餘更屬無幾﹐甚有不敷捐扣者。見將地方一切陋規禁革淨盡﹐若仍按款捐攤﹐終至虧短正款。除外攤各項槪予刪除﹐尙有剿辦臺匪張丙軍需一款﹐應捐銀六十五萬九百九兩六錢零﹔自道光二十五年五月初一日起﹑截至同治五年七月底止﹐各官廉內已扣銀八萬三千六百七十五兩零﹐未扣銀五十六萬七千二百三十四兩六錢零。又辦理夷務軍需一款﹐應捐銀七十五萬三千六百五十八兩三錢零﹔自道光二十八年正月初一日起﹑截至同治五年七月底止﹐已扣銀三萬六千八百八十五萬六錢零﹐未扣銀七十一萬六千七百七十二兩七錢零﹕由署藩司周開錫詳請奏懇免捐前來。臣等伏查前辦海寇蔡牽軍需案內﹐應攤未補銀三十三萬四千餘兩﹐曾於嘉慶二十五年八月二十七日﹐欽奉宣宗成皇帝恩旨免捐。其時新政特頒﹐羣情感服。原以攤捐一事﹐實官吏虧累之由﹔缺分旣素有積逋﹐貪廉均無能免累。任事一日﹐卽累一日﹔任事一年﹔卽累一年。於是有以後數十任代前人賠償虧累者﹐有以虧累太重而營求調劑者﹐有以挪掩而被參處者﹐有以勒受交代而長屬參商屈抑好官者﹔賢者嘆廉吏之不可爲﹐其不肖者且或以虧累太多﹐預料上司憚於舉發﹐翻得遂其挾持之計。吏治衰廢﹐職此之由。閩省軍務甫淸﹐正當革除稗政。臣等竊維欲卹民﹐必先卹吏﹔欲行懲貪之令﹐必先察其致累之原。所有前項兩案軍需攤捐﹐共未補銀一百二十八萬四千七兩零﹐伏懇聖主逾格鴻慈免予捐攤﹔以示體卹﹐而資整飭。

謹合詞恭折具奏﹐伏乞皇太后﹑皇上聖鑑﹐訓示施行。謹奏。

同治五年十月二十四日﹐內閣奏上諭﹕『左宗棠﹑徐宗幹奏「軍需攤捐銀兩懇恩免捐」一折﹐福建省攤捐各案﹐疊經該督﹑撫等奏請裁革﹐均已降旨允行﹐原以養民生而卹廉吏。玆據左宗棠等奏﹐稱該省官吏應攤剿辦臺匪張丙軍需等款﹐自道光年間起﹑分年核扣至同治五年止﹐計共未補銀一百二十八萬四千兩零﹔各州﹑縣負此巨逋﹐或以後數十任代前人賠償﹑或以虧累太重而營求調劑﹑或以掩挪勒交而被參致屈﹐虧累太多﹐勵廉無術。援案懇予免捐﹐俾淸積累。自系實在情形。所有前項兩案軍需攤捐銀兩﹐著加恩免捐﹐以示體卹。嗣後該省州﹑縣各官旣無攤捐之累﹐辦公應稍從容﹔其各倍懍官方﹐馴致廉潔。該督﹑撫等仍嚴飭所屬實力整頓﹐不得另立名目﹐使各官吏有所借口﹔以副朝廷興廉卹吏之意。該部知道。欽此』。

酌籌加給閩省八營各兵米價折﹝同治五年十月初八日會福建巡撫徐宗幹銜﹞

奏爲省標八營兵丁月支折色米價不敷養贍﹐酌籌增給以卹兵艱﹔恭折奏祈聖鑑事。

竊查福建省標八營兵丁應支糧米﹐向按雙月支給本色﹑單月支給折色﹔其應放本色者﹐督標中﹑左﹑右﹑水師四營﹐向系由臺配運來省﹐盤收福州府倉﹐由府移營關支。前因英夷滋事﹐配運維艱﹐奏明﹕將一半本色之中﹐再攺支一半折色﹐每石計折價銀二兩。歷年秋季八月﹑冬季十二月及度歲米價﹐均由司給發﹔其餘各月﹐一半本色折米﹐仍發福州府轉給。其撫標左﹑右營曁福協左右軍並軍標各營應支雙月本色﹐向由糧道及閩縣﹑侯官等縣徵收糧米項下撥給﹔其單月應支折色﹐每石祗給例價銀九錢﹐向在通省兵餉項下估計﹐內督標四營由司徑發﹐撫標左右營﹑福協左右軍曁軍標各營﹐均向移糧道散給。因查例價九錢﹐合市價每米一石不及三分之一﹐實屬不敷養贍。見當整頓營伍之際﹐臣等督同署藩司周開錫體察情形﹐非酌籌增給例價﹐實不足以資騰飽﹐而卹兵艱。爰議自本年三月初一日爲始﹐凡省標八營應支折色之月﹐均於每米一石例價九錢外﹐另增給銀一兩一錢﹔計每米一石﹐合共折給銀二兩。𨿽於市價尙覺未敷﹐而比較例價已逾一倍以外。其加給銀兩不在估餉之內﹐司庫無可籌支﹔當飭暫在稅釐項下移撥關支﹐統由司庫徑發﹐毋庸解道﹐以省周折。所有撫標各營向領例價九錢﹐卽在單月解道米折銀內扣除﹐以免轇轕。所有例價及加給銀兩﹐統俟裁兵加餉章程議定﹐分別查明屬倉本色米石是否足敷撥給﹐應否由司再支折色﹐另行分別辦理外﹐所有酌籌加給福建省標八營各兵米價緣由﹐據署福建布政使周開錫詳請具奏前來﹐臣等覆查無異。

理合恭折會奏﹐伏乞皇太后﹑皇上聖鑑敕部核覆施行。謹奏。

軍機大臣奉旨﹕『戶都議奏。欽此』。

審明武職大員子弟默錄舊文獲中詰無槍替懷挾情獘議擬折﹝同治五年十月十五日﹞

奏爲遵旨審明武職大員子弟默錄舊文獲中﹐詰無槍替﹑懷挾情獘議擬﹔恭折奏祈聖鑑事。

竊照同治四年九月福建補行甲子科文闈鄕試榜發後﹐經撫臣徐宗幹及提調監試各員訪聞記名提督臺灣鎭總兵曾玉明之子曾云登﹑曾云書﹐均素不能文﹐而同科獲中﹐恐有情獘﹔經撫臣令曾玉明將子送案查訊﹐一面委員渡臺查提。據稟均經內渡﹐曾玉明延不交案﹔當經撫臣徐宗幹會折奏奉諭旨﹕『本任臺灣鎭總兵曾玉明﹐著暫行革職﹐勒令將伊子曾云登﹑曾云書交出﹐解省究問﹔曾云登﹑曾云書﹐均著革去舉人﹐交左宗棠拘拿嚴訊﹐按律定擬具奏』等因﹐欽此。欽遵行據該革鎭曾玉明將曾云登﹑曾云書交出解省﹐札委場後到省未派闈差之臬司鄧廷楠曁汀漳龍道杜義山提集確審。先因供有未確﹐鄧廷楠因病請假﹑杜義山飭赴汀漳龍道本任﹐致未審擬詳辦﹔移交代辦臬司福建督糧道傅觀海提集覆審按擬解勘前來﹐臣親提研鞫。

緣曾云登﹑曾云書均系暫革記名提督臺灣鎭總兵曾玉明親子﹐籍隸臺灣縣﹐祖籍晉江縣。曾云登由臺灣縣學增生﹐遵例捐納貢生﹐加捐郎中﹔於彰化剿匪出力案內﹐保舉獎敍知府﹐藍翎。曾云書先在嘉義縣從師受業﹐卽由該縣應試﹐取進嘉義縣學附生﹐旋報捐員外郎﹐升郎中﹐攺捐同知﹔於臺灣剿匪出力案內﹐保舉獎敍知府﹐花翎。均歸部銓選。同治四年九月閩省補行甲子科鄕試﹐曾云登﹑曾云書均由臺灣道錄科送省應試。臺屬士子﹐向系另編坐號﹐不與內地各生雜坐﹔曾云登﹑曾云書俱編坐調字號。適第一場首題﹐曾云登﹑曾云書均有舊作﹔次題下句。三題下二句﹐亦均有塾課經業師攺正﹐時常記誦。遂各默出首題照錄﹐二﹑三題卽以舊作互相參攺﹔詩題亦套襲相仿題目﹐完捲出場。其二﹑三場﹐均相參酌完篇。出闈後﹐趁風汛渡臺。迨發榜﹐曾云登中式第二十七名舉人﹐曾云書中式第八十一名舉人。詰以首篇旣系錄舊﹐二﹑三篇何能添湊成文﹖且詩題相仿者固多﹐又何能套襲成律﹖據稱﹕弟兄同窗﹐凡出課題﹐業師皆將書理盡心講解。題𨿽少出一句﹐尙易添湊串貫﹔其詩實系套仿成韻。呈驗舊錄窗課一本。核對首題委系錄舊﹐次﹑三兩題均參攺舊作﹔究無槍替﹐傳遞﹑交通﹑懷挾情獘。臣猶恐供有未確﹐復飭司面令默寫頭場詩文﹐核對筆迹無訛﹔並出題面試﹐文理尙屬明順。查臺灣中卷﹐在通場本難出色﹔因按臺額取中﹐本較內地爲易。所供並無情獘﹐尙屬可信。並查臺灣本無土著﹐內地士民寄居何縣﹐卽在何縣應試。曾云書供﹕伊本隨父寄居臺灣﹐因從師在嘉義縣遊學﹐隨在該縣應試﹐取進嘉義縣學附生﹔當時未及呈明﹐以故弟兄異籍﹐並無跨考情獘。再三究詰﹐堅供不移。案無遁飾﹐應行擬結。

查例載﹕『應試生儒越捨與人換寫文字﹐發近邊充軍』﹔又律載﹕『變亂版籍者﹐杖八十』各等語。此案已革舉人曾云登﹑曾云書因臺屬另編坐號﹐乘弟兄號捨相聯默記舊作互相參攺﹐情關手足﹐與人換寫文字者﹐情罪有間。曾云登先系異籍取進﹐除變亂版籍輕罪不議外﹐已革舉人曾云登﹑曾云書均應請將前保知府歸部銓選之案﹐一並撤銷﹐並拔去花翎﹑藍翎﹔均比照『應試生儒越捨與人換寫文字﹐發近邊充軍』例﹐量減一等﹐各擬杖一百﹑徒三年﹐定地發配﹐折責充役。暫革記名提督臺灣鎭總兵曾玉明﹐於二子默錄舊作互相參考﹐僥幸同中﹐並不自行檢舉﹔繼復任其避匿﹐延不交案﹐實屬有心徇庇。業經革職﹐應毋庸議。曾云登等籍隸臺灣﹐因歷科臺屬皆另編坐號﹐致被聯號得以參攺舊作﹐詰無槍替﹑傳遞﹑交通﹑懷挾情獘﹔所有監臨﹑提調﹑監試以及內外簾各員﹐均無失察之咎﹐應請免予議處。臺屬士子向由臺灣道考試﹐曾云書訊系異籍取進﹔所有失察之道﹑府﹑縣學各員﹐均應查取職名﹐另行參處。

除備錄全案供招咨部外﹐所有遵旨審擬緣由﹐謹恭折具奏﹔伏乞皇太后﹑皇上聖鑑﹐敕部核覆施行。謹奏。

軍機大臣奉旨﹕『該部議奏。欽此』。

——以上見左文襄公全集「奏稿」卷十九

匯報閩省自咸豐二年起至同治三年六月止軍需收支數目淸單折﹝同治五年十月十六日會福建巡撫徐宗幹銜﹞

奏爲查明閩省自咸豐二年起﹑至同治三年六月止﹐各起軍需收支數目﹐匯開簡明淸單﹐恭折具奏﹐伏祈聖鑑事。

竊前準戶部咨開﹕同治三年七月初十日﹐欽奉上諭﹕『所有同治三年六月以前各處辦理軍務未經報銷之案﹐準將收支總數分年﹑分起開具簡明淸單﹐奏明存案﹐免其造冊報銷。此系破格施恩﹐各統兵大臣﹑督撫具有天良﹐務須督飭糧臺委員核實開報﹔不得因有此旨﹐任意影射浮冒﹐並著嚴禁勸捐歸補名目及私設釐卡等獘。如有前項情幣﹐一經發覺﹐除將承辦各員嚴辦外﹐必將統兵大臣﹑督撫從重治罪』等因﹐欽此。又奉準部咨﹐欽奉上諭﹕『同治三年六月以前各處軍需用款﹐責成各統兵大臣﹑督撫核實奏報。其中款目繁多﹔應如何分年﹑分起開報之處﹐各就實在情形﹐先行妥議章程具奏』等因﹐欽此。欽遵轉行飭據淸理局司道將歷年各起軍需統行查明﹐酌擬辦理章程﹐經臣等會折奏明在案。

玆據該局司道會詳稱﹕『閩省自咸豐二年起﹐先後徵調官兵赴援兩湖﹑江﹑浙﹑廣東﹑江西等省﹐並本省會匪﹑土匪連年滋事﹐加以粵逆疊竄﹐閩疆上下遊徧被蹂躪十年﹐以後兼援剿浙省踞逆﹐計截至同治三年六月止﹐十餘年之中無歲不有軍務。所用軍需﹐由司局核發者﹐均系隨時詳明開支﹔其由統兵大員隨營臺局支用並各府州﹑縣辦理防剿供應過境兵差夫價等項﹐亦系由局核實查銷﹐確有案據。見照前議章程﹐分起逐一釐查。內咸豐二年起﹑至六年二月止第一案﹐實用各款銀三百五十一萬四千九十六兩二錢四分九釐﹔又自六年起﹑至九年底止第二案﹐實用各款銀六百九十一萬四千三百四十七兩三錢二分三釐﹔十年至十一年底止第三案﹐實用各款銀一百八十四萬五百四十六兩二錢六分九釐﹔同治元年至三年六月底止第四案﹐實用各款銀一百五萬九千五百九十一兩四錢二釐﹔又自咸豐十年至同治二年援浙一案﹐實用銀四百一十三萬一千七十七兩八錢六分四釐﹔又咸豐三年臺匪林供一案﹐實用銀九十萬二千八百四十四兩一錢四分一釐。以上六案﹐統共享銀一千八百三十六萬二千五百三兩二錢四分八釐。又同治元年二次剿辦臺屬戴萬生一案﹐內地撥解軍餉銀九十萬三百九十七兩五錢六分六釐﹔又援浙案內撥解臺灣招募臺勇安家等銀四萬九千一百四十二兩七錢四分八釐﹐應俟臺灣道﹑府將支銷款目造冊送到﹐再行核辦。今將內地撥解前銀﹐先行附報。又捐輸軍餉案內撥給二成團練經費曁上游各屬護商經費共銀十二萬三千二百八十一兩五分八釐﹐又撥解外省協餉二百八十一萬五百一十二兩一錢二分﹐均應歸案開報。連前六案﹐統共銀二千二百二十四萬五千八百三十六兩七錢四分﹔內由司庫撥用一千七百七萬九百九十八兩二錢七釐﹐由軍營糧臺支應局提撥及各府州﹑縣庫動用銀二百五十七萬四千四百四十四兩二錢七分七釐九毫﹐內地﹑臺灣各營屬尙墊用未領銀二百六十六萬七千八百一兩五錢九分一毫。查營屬各員墊用銀兩﹐應查照原挪﹐系三年六月以前交代庫款﹐準其分別支收淸款﹔七月以後款目﹐槪不準領抵。如尙有長余﹐當此庫款支絀﹐應請毋庸再行發還。又各員長領﹐應歸七月以後軍需造報銀三萬九千七百六十五兩一錢一分﹔又各員長領核減﹐應追銀二萬七千六百四十二兩二錢二分五釐。內在閩人員﹐請俟奉旨之日﹐勒限三个月追完報部撥用﹔業已離閩人員﹐分咨各原籍勒限追完﹐咨報銷案。所有前六案軍需支用銀數﹐均系查照歷任局司道核銷案據核實開報﹐不敢絲毫浮冒﹐均有文領﹑檔冊可稽。又各案內有各營弁兵借支俸餉﹑行裝一款﹐因各營均有欠餉未經扣還﹐應請歸於欠餉案內分別扣收造報』等情﹔詳請具奏前來﹐臣等復核無異。

除將送到淸冊咨送軍機處﹑戶部備查外﹐謹繕具四柱簡明淸單﹐恭呈禦覽﹔伏乞皇太后﹑皇上聖鑑訓示。謹奏。

謹將福建省自咸豐二年起﹑截至同治三年六月底止軍需收支總數﹐開具四柱簡明淸單﹐恭呈禦覽。計開﹕

舊管﹝無項﹞

新收一﹑收浙省協餉銀五萬四千零七十六兩七錢二分三釐。一﹑收廣東省協餉銀六十四萬三千零五十八兩七錢一分四釐。一﹑收江西省協餉銀一萬六千五百八十一兩九錢一分六釐六毫。一﹑收四川省協餉銀五萬三千兩。一﹑收山西省協餉銀二萬五千兩。一﹑收陜西省協餉銀三萬兩。一﹑收廣東省協解詔關釐金銀二十八萬三千八百一十三兩三錢六分六釐一毫。一﹑收湖北省協餉艱四萬一千兩。一﹑收貴州省協餉銀四萬兩。一﹑收奏畱解京坵折銀六千零七十六兩一錢六分三釐。一﹑收截畱臺﹑澎兵餉銀五萬二千兩。一﹑收捐輸籌餉軍餉並免充商共銀三十五萬三千六百五十一兩九錢六分五釐。一﹑收捐輸兵餉銀四十二萬四千零二十二兩五錢九分。一﹑收捐輸防剿經費銀八十三萬九千二百五十三兩六錢一分八釐六毫。一﹑收捐輸官局票本並補繳五成銀九十萬五千九百三十兩九錢一分七釐四毫。一﹑收捐輸援剿經費銀八十三萬五千六百零三兩零六分零二毫。一﹑收捐輸運本銀一十萬兩。

一﹑收捐輸船炮經費銀一萬四千四百五十七兩九錢零一釐五亳。一﹑收初屆捐輸津米銀四萬五千四百五十一兩九錢八分七釐四毫。一﹑收二屆捐輸津米銀三萬八千零八十二兩零八分六釐六毫。一﹑收常例捐輸監生銀八萬九千二百二十兩三錢三分六釐二毫。一﹑收捐輸軍餉監生銀二萬三千四百三十二兩。一﹑收捐輸兵餉監生銀六十一萬七千零三兩四錢九分三釐。一﹑收從九攺捐監生銀三萬二千三百二十萬。一﹑收補繳四成實銀捐監銀五千四百六十八兩八錢。一﹑收捐輸沿海經費銀一十二萬零四百九十五兩九錢六分一釐。一﹑收洋藥加捐軍餉銀三萬七千四百六十兩四錢七分五釐。一﹑收茶葉加捐軍餉銀一萬六千八十八兩六錢三分二釐七毫。一﹑收福州府船捐銀三萬三千三千三百七十二兩八錢。一﹑收司庫撥用閩海關稅銀四百九十四萬一千五百六十九兩九錢七分九釐四毫。一﹑收司庫撥用各屬起運茶稅銀七萬七千九百六十七兩七錢二分七釐。一﹑收司庫撥用各屬運銷茶稅銀一百零九萬三千四百雩二兩七錢七分六釐。一﹐收司庫撥用洋藥華稅銀九十五萬八千七百八十五兩八錢二分零二毫。一﹑收司庫撥用洋藥雜貨釐金銀一百六十四萬四千一百一十三兩六錢五分一釐三毫一﹑收司庫撥用福州府茶捐銀一百零二萬三千七百零七兩六錢八分二釐八毫。

一﹑收鹽庫撥用預籌軍餉銀五萬零四百三十八兩八錢零八釐。一﹑收司庫撥用籌備封儲備餉銀五萬零六百七十八兩二錢零九釐。一﹑收司庫撥用封儲備公銀三萬兩。一﹑收司庫提用漳州府備公銀四千九百六十五兩零一分六釐三毫。一﹑收司庫撥用減平銀七萬零七百一十三兩二錢一分六釐八毫。一﹑收司庫撥用文職各員減廉銀五萬八千二百零六兩八錢四分四釐。一﹑收司庫撥用武職各員減廉銀一萬九千六百七十六兩八錢四分七釐。一﹑收司庫撥用防夷軍需扣回銀二千八百六十九兩九錢九分。一﹑收司庫撥用張丙軍需案內攤捐銀一萬二千六百一十二兩六錢四分一釐。一﹑收司庫撥用蔡逆軍需案內攤捐銀一萬二千九百七十四兩一錢三分六釐三毫。一﹑收司庫撥用英夷軍需案內攤捐銀三萬二千六百九十九兩八錢六分六釐。一﹑收司庫撥用咸豐四年分地丁銀二萬兩。一﹑收司庫撥用淸查案內繳完款項銀四萬二千一百一十四兩六錢八分四釐四毫。一﹑收司庫撥用淸查案內外省咨追銀一千八百四十四兩六錢六分八釐七毫。一收司庫撥用淸查案內報撥銀一萬九千八百三十九兩二錢一分四釐。一﹑收司庫撥用淸查案內應存地丁銀三千四百九十三兩二錢七分一釐。一﹑收司庫撥用各屬寄庫存畱銀四百零六兩一錢三分四釐八毫。一﹑收司庫撥用部頒票鈔銀三萬九千八百四十九兩。

一﹑收司庫提用寶福局制錢合銀一萬七千九百七兩九錢八分四釐。一﹑收司庫撥用永丰官局盈餘銀一十一萬七千四百九十四兩九錢一分。一﹑收司庫撥用福州府閩﹑侯兩縣解繳發商生息帑本銀四萬一千兩。一﹑收司庫撥用各屬書院膏火並義倉﹑育嬰堂經費銀四千一百八十七兩三錢八分九釐。一﹑收司庫撥用各屬叛產銀三萬五千五百四十八兩三錢八分一釐。一﹑收司庫撥用革員棟石抄產變價銀二萬四百九兩六錢九分五釐。一﹑收司庫撥用參員馬從凱等捐贖銀一萬六千九百兩。一﹑收司庫撥用紳士黃貽檀等罰捐銀二萬二千兩。一﹑收司庫撥用捐務積獘案內追繳銀一十三萬九千六百二十二兩三錢七分二釐。一﹑收司庫撥用革員周萬遠﹑陳英繳完軍需銀四千六百六十七兩二錢零二釐七毫。一﹑收司庫撥用各屬解存交代各款銀二萬二千四百九十八兩三錢。一﹑收司庫撥用咸豐元年起未解黑鉛﹑飯食等銀一萬九千四百二十六兩一錢八分六釐。一﹑收司庫撥用咸豐三年起未辦運正額擡連紙張價腳等銀一萬五千九百八十六兩八錢八分。一﹑收司庫撥用咸豐元年起未辦運添辦擡連紙張價腳等銀二萬一千四百三十三兩一錢一分三釐。一﹑收司庫撥用咸豐四年起未辦解髙錫價腳等銀二萬九千九百六十六兩四錢八分。一﹑收司庫撥用咸豐四年起未辦解熟銅價腳等銀四千九百九十八兩一錢三分。一﹑收司庫撥用咸豐四年起未辦解顏料價腳等銀九千四百七十六兩三錢七分。一﹑收司庫撥用咸豐四年起未辦銅錫顏料﹑飯食等銀一萬六千四百八十八兩六錢七分。

一﹑收司庫撥用原充兵餉鹽課銀五十二萬二千一百三十二兩四錢五分三釐。——以上共收銀一千七百七萬零九百九十八兩二錢零七釐。一﹑援浙各軍領用浙省衢局銀七萬一千二百二十一兩七錢二分一釐二毫。一﹑各屬動用鹽課銀一十二萬七千一百三十二兩一錢二分。一﹑各屬動用捐輸籌餉軍餉銀五十一萬八千零九十二兩九錢八分六釐六毫。一﹑各屬動用捐輸兵餉銀八千兩。一﹑各屬動用捐輸官局票本銀九萬二千九百九十八兩二錢二分二釐。一﹑各屬動用捐輸援剿經費銀一十二萬七百九十兩三錢一分四釐。一﹑各屬動用樂捐不請獎敍銀五千八百九十五兩一錢五分四釐。一﹑各屬動用四川總督王慶雲﹑學政鄭瓊詔捐助閩省軍餉銀三千兩。一﹑各屬動用浙江巡撫黃宗漢捐助閩省軍餉銀三千兩。一﹑各屬動用二屆捐輸津米銀四萬三百四十六兩五錢五分八釐四毫。一﹑各屬動用捐輸兵餉監生銀四萬八千四百零三兩九錢一分。一﹑各屬動用泉州府備公銀八千三百六十四兩九錢一分六釐四毫。一﹑各屬動用汀州府備公銀四千五百三十三兩六錢二分四釐二毫。一﹑各屬動用閩海關稅銀一十六萬二千零八十八兩五錢五分一釐二毫。一﹑各屬動用起運茶稅銀一萬八千八百兩四錢三分七釐一毫。一﹑各屬動用運銷茶稅銀二千七百九十五兩二錢三分九釐八毫。

一﹑各屬動用洋藥華稅銀三萬六千三百七十八兩三錢九分。一﹑各屬動用洋藥﹑雜貨釐金銀一十六萬六千零六十三兩四錢六分六釐九毫。一﹑各屬動用福州府茶捐銀一萬八千八百一十二兩。一﹑各屬動用寶福局制錢合銀五千三百六十三兩六錢三分六釐。一﹑各屬動用永丰分局銀一萬零一百二十兩。一﹑各屬動用書院膏火並義倉﹑育嬰堂經費銀二萬零四百五十九兩四錢一分六釐五毫。一﹑各屬動用叛產銀三萬五千二百五十兩六錢四分三釐七毫。一﹑各屬動用借項銀五萬三千四百一十兩八錢。一﹑各屬動用各年正﹑雜捐各款銀二十六萬八千七百零五兩六錢八分八釐三毫。一﹑帶兵各營員動用存營兵餉銀五千二百一十一兩四錢六分。一﹑各屬動用雜項稅釐銀七千一百三十九兩七錢八分六釐四毫。一﹑臺屬捐輸軍餉銀五十四萬三千九百零五兩。一﹑臺屬捐輸運本銀二萬六千三百三十二兩。一﹑臺庫備公銀一十萬二千四百五十二兩五錢二分五釐九毫。一﹑臺庫緝匪生息銀三萬六千三百七十五兩七錢零九釐一毫。——以上共收銀二百五十七萬四千四百四十四兩二錢七分七釐九毫。統共收銀一千九百六十四萬五千四百四十二兩四錢八分四釐九毫。

開除

一﹑支咸豐二年起﹑至六年二月止第一案剿辦粵匪﹑會匪共銀三百五十一萬四千零九十六兩二錢四分九釐。

——前件銀兩內﹐有借支俸餉﹑行裝銀九萬二千三百二十四兩一錢四分三釐系應扣還之項﹔理合登明。

一﹑支咸豐六年三月起﹑至九年底止第二案剿辦粵匪﹑土匪共銀六百九十一萬四千三百四十七兩三錢二分三釐。

——前件銀兩內﹐有借支俸餉﹑行裝銀五萬零一百九十九兩零二分八釐系應扣還之項﹔理合登明。

一﹑支咸豐十年起﹑至十一年底止第三案剿匪共銀一百八十四萬零五百四十六兩二錢六分九釐。

——前件銀兩內﹐有借支俸餉﹑行裝銀一萬八千四百八十七兩零二分八釐系應扣還之項﹔理會登明。

一﹑支同治元年起﹑至三年六月止第四案剿匪共銀一百零五萬九千五百九十一兩四錢零二釐。

——前件銀兩內﹑有借支俸餉﹑行裝銀一萬二千四百二十兩九分五釐系應扣還之項﹔理合登明。

一﹑支咸豐十年起﹑至同治二年止援浙各軍兵銀四百一十三萬一千零七十七兩八錢六分四釐。

——前件銀兩內﹐有借支俸餉﹑行裝銀九萬七千一百一十一兩一錢四分八釐系應扣還之項﹔理合登明。

一﹑支咸豐三年剿辦臺匪林供案內共銀九十萬二千八百四十四兩一錢四分一釐。

一﹑支咸豐三年起各屬捐輸案內提給二成辦理團練及延平府護商經費共銀一十二萬三千二百八十一兩零五分八釐。

——以上共除銀一千八百四十八萬五千七百八十四兩三錢零六釐﹐應請作正開銷。至各案內借支俸餉﹑行裝銀二十七萬五百四十一兩四錢四分二釐﹐除陸續扣收外﹐尙有未扣銀兩。應請歸於欠餉案內扣收淸款﹐另行造報。再﹐各案扣收一分平余銀九萬二千九十四兩九錢零﹐除開支各局書油蠟﹑紙張等項外﹐尙餘銀兩已歸後案軍需動用無存﹐應歸七月後軍需作收開報。理合登明。一﹑除撥解廣東省協餉銀二十一萬八千五百兩。一﹑除撥解湖南省協餉銀六萬八千八百兩。一﹑除撥解湖北省協餉銀一十九萬一千兩。一﹑除撥解貴州省協餉銀一十二萬兩。一﹑除撥解江西省協餉銀二萬兩。一﹑除撥解江蘇省協餉銀五萬五千二百七十二兩。一﹑除撥解直隸省協餉銀二萬六千兩。一﹑除撥解浙江省協餉銀二百零三萬零四百九十兩一錢二分。

——以上共除銀二百八十一萬零五百一十二兩一錢二分﹐應歸各省匯案報銷﹔理合登明。

一﹑除同治二年臺匪戴萬生案內撥解軍餉銀九十三萬零三百九十七兩五錢六分六釐。

一﹑除咸豐十年起援浙案內撥解臺灣雇募勇屯﹑安家等項銀四萬九千一百四十二兩七錢四分八釐。

——以上共除銀九十四萬九千五百四十兩三錢一分四釐﹐應俟臺灣道﹑府造送收支數目﹐另行具奏﹔理合登明。

統共開除銀二千二百二十四萬五千八百三十六兩七錢四分。

實在

一﹑內地各屬墊用未領銀二百四十七萬四千零二十二兩六錢八分四釐一毫。

一﹑臺灣各屬墊用未領銀一十九萬三千七百七十八兩九錢零六釐。

——以上共墊用銀二百六十六萬七千八百零一兩五錢九分零一毫。

一﹑各屬長領應歸同治三年七月以後報銷銀三萬九千七百六十五兩一錢一分。

一﹑各屬長領應行飭追歸補銀二萬七千六百四十二兩二錢二分五釐。

——以上共長領銀六萬七千四百零七兩三錢三分五釐。

軍機大臣奉旨﹕『戶部知道。單並發。欽此』。

請將福建金門鎭總兵攺爲副將歸水師提督專轄折﹝同治五年十月十六日會銜﹞

奏爲請將福建金門鎭總兵攺爲副將﹐仍駐金門﹐歸水師提督專轄﹔恭折奏祈聖鑑事。

竊照閩省海疆重地﹐當臺灣未附之初﹐洋防至爲喫重。故於同安之廈門設水師提督親標五營﹐又於同安之金門設總兵一員﹔自南迆北則有南澳鎭左營﹑銅山營﹐自北而南則有烽火營﹑福寧左營﹑海壇鎭閩安協分駐巡防﹐聲勢聯絡。而陸路提督及漳州鎭﹐距廈門東北及西面均不過二百里。水陸數百里中﹐兩提﹑四鎭﹐星羅棋布﹔所以控制臺灣﹐設犄角而壯聲勢也。臺灣設鎭後二百餘年﹐兵制相沿未攺﹐情形今昔迥殊﹐有宜因時變通﹐未可拘執成例者。查臺灣重鎭﹐額兵一萬四千餘名﹔北路副將駐彰化﹑水師副將駐安平﹐而澎湖一協﹐尢爲東西來往咽喉之地﹐臺防本極周密。內地沿海各鎭﹐除海壇﹑南澳二鎭距廈門稍遠﹐仍應照舊制分駐巡防外﹐其金門一鎭與水師提督同駐同安縣轄地方﹐相距最近﹔自應攺爲副將﹐歸水師提督專轄﹐以一事權。見當增餉練兵﹑減兵就餉通籌營制之際﹐臣與水﹑陸提臣深思熟計﹐凡汛地遼闊﹑形勢緊要之處﹐兵額未便過減者﹐或酌裁員弁﹐爲省官養兵之計﹔水師船汛﹑營汛﹐在在需兵分布。如將金門攺鎭爲協﹐則左營遊擊﹑守備各員缺可一並請裁﹐以所裁廉俸﹑薪干等銀勻加練兵之餉﹐兵力較厚而事權歸一於兵制實爲允當。準水師提臣李成謀咨請奏攺前來﹐臣查金門鎭𨿽爲巡查外海水師洋汛﹐而水師提督實可就近兼顧。提臣李成謀親歷全轄洋面察看情形﹐了然心目﹐議將水提前營遊擊移駐谾口﹑金門鎭標右營移駐湄洲﹔見議酌攺金門營制﹐可收因時制宜之效。相應請旨﹐準將金門鎭攺設協鎭副將一員﹑中軍都司一員﹐作爲專營﹐仍駐金門﹔其前請移駐湄洲之金門右營遊擊﹑守備各員缺﹐亦作爲專營駐紮湄洲﹐均隸水師提標統轄﹐巡查外海水師洋汛。所有金門鎭總兵一員﹑左營遊擊一員﹑守備一員﹐均請敕部議裁﹔截存廉俸﹑薪干等銀﹐仍存司庫﹐毋庸報撥﹐以充兵餉。

除應行裁攺之千﹑把﹑外﹑額曁戰守兵丁名數以及另請頒發印信﹑鈐記各事﹐宜俟該營另行查議詳咨辦理外﹐合將請攺金門營制緣由﹐會同水師提督臣李成謀恭折具奏﹐伏乞皇太后﹑皇上聖鑑訓示。謹奏。

軍機大臣奉旨﹕『另有旨。欽此』。

閩省內地兵米攺給折色並將經徵各屬嚴定考成折﹝同治五年十月二十九日會福建巡撫徐宗幹銜﹞

奏爲閩省內地各營兵米一律攺給折色﹐並將經徵各州﹑廳﹑縣﹑縣丞嚴定考成﹐以儆惰延﹔恭折仰祈聖鑑事。

竊照閩省內地各州﹑廳﹑縣﹑縣丞年額應徵糧米一十二萬五千八百三十八石零﹐內除應解道倉備給旗營並撫標各營等項本色米二萬八千九百九十九石零外﹐就地派給各營本色米九萬三百二十六石零﹔又額估米折銀八萬三千二十一兩零﹔又臺灣府屬臺﹑鳳﹑嘉﹑彰四縣應運內地各倉額榖六萬五百二十四石零﹐內除折色榖二萬八千四百四十二石零外﹐應運本色榖三萬二千八十一石零﹕歷經遵辦在案。

就地給兵之米﹐向未嚴定考成﹐各屬因而任意延欠﹔迨至交卸﹐率歸交代案內虛款列抵﹐日久漸成無著。見計各營積欠之米﹐多則萬餘石﹐少亦數千石﹐頻事檄催﹐從無淸給。是就地放給本色﹐兵胥受病也。閩省地瘠民貧﹐納糧多系零星小戶﹐每以折價稱便﹔徵糧書差因例應本色多方刁難﹐必遂所欲而後許其折色。究之所收之價﹐歸官者十之七﹑八﹐書差侵肥者十之二﹑三。是徵收本色﹐民胥受病也。上游各屬﹐灘髙水險﹐解運維艱﹔其奉撥解道之米﹐卽幸而到省。而運腳有費﹑量收有費﹔每運百石之米﹐余米多則耗費十石左右﹐少亦三四石不等。是解運本色﹐官胥受病也。查上﹑下游各州﹑廳﹑縣﹑縣丞就地放給兵米﹐名爲本色﹐實多私行折價﹔其取之民也﹐每石收錢五﹑六千文至七﹑八千文﹐而放給各營每石僅折銀一兩一﹑二錢或一兩三﹑四錢不等。積習相沿﹐由來已久。見在綠營兵額擬裁減五成﹑挑畱五成﹐每守兵一名餉﹑米並計﹐月可得銀三兩﹔蓋支餉銀二兩四錢﹑支米三斗折銀六錢也。馬兵月支餉﹑銀二兩七錢﹐戰兵月支餉﹑銀二兩五錢五分﹐折米均如守兵之數。兵旣無需乎本色﹐而地方官民徵解﹑完納又以折色爲便﹔應將各屬向來折徵價值﹐明定章程﹐不準格外浮取﹐飭令一律徑解折色。除駐防旗營官兵別無生產﹑專恃月米養贍﹐仍應按照向章折解道倉買米放給外﹐其餘內地各營﹐統以每石折銀二兩﹐就近移營散給。如有不敷﹐由道另行撥補。似此變通辦理﹐折徵卽有定價﹐胥差無從浮收﹐閭閻可免勒索之獘﹔餉由司給﹑米由道撥﹐兵丁更無偏苦之虞。且折價解省﹐不患盤運滲失﹐道倉書差﹑斗級莫從挑剔。各屬所收折價本有盈餘﹐每石定以二兩散給﹐𨿽較從前稍有加增﹐官仍不至賠累﹐而兵民均沾實惠。惟汀﹑漳等處甫離兵燹﹐泉州﹑興化﹑永春亦向稱積疲﹐徵收一時未能如額﹔同治元年以來﹐每年通省徵完不過五﹑六萬石﹐除應給旗營本色米二萬七千餘石外﹐只剩三萬餘石左右。見計內地綠營畱兵五成﹐額應二萬三千六百七十五名。每名年給米三石六斗﹐估計共應米五萬八千餘石﹐不敷甚巨。應請將額估米折﹑臺折照數湊給﹐統以二兩折算﹔並請旨敕部﹕嗣後應估米折照常估撥﹐以供支放﹐而免短絀。內地糧米如能照額徵足﹐則除給兵外﹐所餘折價﹐應令照數解司匯同米折﹑臺折兩項﹐一並撥充兵餉。其臺屬應運內地一半本色米三萬二千八十一石零﹐請由臺灣道飭屬就地變價抵給臺﹑澎各營兵餉﹐由司在於應發臺﹑澎餉內截除。至各州﹑廳﹑縣﹑縣丞應解米石﹐飭令隨徵隨解﹐毋許壓存﹔倘有延不淸解﹐無論解道及就地給兵﹐均照糧米未完定例﹐嚴行參處。據署福建布政使周開錫﹑督糧道傅觀海會詳請奏前來﹐臣等覆加查核﹐各屬糧米所收﹐多系折色。見卽以折色解給﹐每石酌定銀二兩。其有被擾及積疲之區﹐徵收暫難如額﹐卽按照實徵分數指撥﹔其不敷之數﹐在於米折及臺折銀兩湊給﹐並循照糧米未完定例﹐嚴行參處。實於兵糈﹐大有裨益。閩省見攺兵制﹐尢不能不因時變通﹐以求實濟。理合恭折具奏﹐伏乞皇太后﹑皇上聖鑑訓示。

再﹐臺﹑澎兵額應如何裁減加給餉米﹖俟新任臺灣鎭劉明燈﹑臺灣道吳大廷抵臺後﹐再行查看奏明辦理。合並聲明。謹奏。

軍機大臣奉旨﹕『該部議奏。欽此』。

——以上見左文襄公全集「奏稿」卷二十

恭報起程日期折﹝光緒十年七月二十六日﹞

奏爲微臣恭報起程日期﹐仰祈聖鑑事。

竊臣於光緒十年七月十八日﹐欽奉上諭﹕『大學士左宗棠著授爲欽差大臣﹐督辦福建軍務』等因﹐欽此。臣謹於二十六日陛辭請訓﹐卽日啟行﹔並將前次奏明帶來駐紮直隸通州親軍百名﹐仍帶由直隸通州取道山東徳州﹑濟寧州回江陰﹐仍歸原營﹐交營官記名提督諭先知收伍﹐照常訓練。臣一面馳赴江寧﹐與兩江督臣曾國荃籌商兵事﹑餉事﹐相度機宜﹐扼要駐紮﹔至福建軍務情形﹐仍當與穆圖善﹑楊昌浚等妥籌辦理﹐隨時具奏﹐以慰慈廑。

所有微臣起程日期﹐理合恭折陳明﹐伏乞皇太后﹑皇上聖鑑訓示。謹奏。

軍機大臣奉旨﹕『知道了。欽此』。

行抵江寧會籌撥調勇營赴閩折﹝光緒十年八月二十八日﹞

奏爲微臣行抵江寧﹐會籌撥調勇營隨帶赴閩﹐以厚兵力﹔恭折仰祈聖鑑事。

竊臣於七月十八日﹐欽奉恩命督辦福建軍務﹔二十六日﹐陛辭就道﹐水陸兼程。八月二十六日﹐行抵江寧省城﹐晤兩江督臣曾國荃籌商一切﹐現在江南防務布置﹐尙屬周密﹔惟福建海防﹐系臣專責﹐見在該處情形喫緊﹐臣當迅速成軍﹐開拔前進。第新募勇營﹐慮難就範﹐不如舊部親軍﹐隨同徵剿有年﹐較爲足恃。恭讀七月十九日上諭﹕『左宗棠著前往浙江﹑福建交界地方督兵駐紮﹐以備策應。除前調北來恪靖七營及撥給楊昌浚恪靖四營歸左宗棠節制調遣外﹐其餘江軍不得再行請調﹐以免顧此失彼』等因﹐欽此。見楊昌浚已於江南撥調四營赴閩﹐其餘七營﹐臣此次謹遵旨調往福建防守。然兵力尙單﹐難資分布。曾國荃公忠在抱﹐未能釋然﹔因於江南各軍營內再添撥督轅親軍後營一營﹐歸臣並調前往﹐其餉需仍由江南籌給。一俟部署定妥﹐克日起程。應如何扼要駐紮及應籌勇餉﹑容臣體察情形﹐隨時具奏。

所有會籌撥調勇營隨帶赴閩緣由﹐理合恭折具陳﹔伏乞皇太后﹑皇上聖鑑﹐訓示施行。謹奏。

軍機大臣奉旨﹕『覽奏已悉。著該大臣卽將各營調齊﹐趕緊部署起程﹐接續進發。欽此』。

添募勇營並寬籌經費請敕部先撥實餉折﹝光緒十年九月初三日﹞

奏爲微臣督師赴閩﹐尙須添募勇營﹐並籌行營一切經費﹔請旨敕部先撥的餉三十萬兩﹐以濟急需。恭折仰祈聖鑑事。

竊臣於八月二十八日曾將行抵江寧會籌撥調勇營緣由﹐奏明在案。見接福州電信﹕臺北基隆地方尙被法夷占踞﹔援閩系臣專責﹐亟須厚集兵力﹐迅赴戎機。見在江南抽調八營難資分布﹐臣再擬派委妥員添募數營隨後開拔赴閩﹐扼要駐紮備調。但增一營﹐卽多一營之餉﹔且招募經費﹑制辦軍裝﹑沿途轉運各局及臣行營辦事文武隨員日支薪資﹐一切需款甚巨。除江南所調八營月餉﹐業經會商兩江督臣曾國荃仍由江南按月解濟外﹐所有另籌添募並各項要需﹐無從籌措。前陛辭時﹐欽奉面諭﹐原允月給臣軍餉銀十萬兩﹔欽仰聖慈體卹﹐至周且備。跪聆之下﹐感悚難名。臣已經整理隊伍﹐克日赴防﹔約計目前需銀三十萬兩﹐乃資展布。應懇天恩敕下部臣趕先照數指撥﹐出自鴻慈﹐不勝悚惶待命之至。至將來募軍到防﹐每月實需餉糈若干﹖容臣抵閩後通盤核算﹐再行據實具奏。

所有添募勇營並寬籌一切經費﹐請旨敕部先撥實餉緣由﹐恭折陳明﹔伏乞皇太后﹑皇上聖鑑﹐訓示施行。謹奏。

軍機大臣字寄﹕光緒十年九月初九日﹐奉上諭﹕『左宗棠奏「添募勇營並寬籌行營經費請敕部先撥的餉」一折﹐覽奏已悉。法人注意臺灣﹐左宗棠擬添勇營﹐自系爲軍務緊要起見。惟閩省原有兵勇本不爲少﹐近楊榻昌浚及該大臣帶往者又有十餘營﹐兼令楊嶽斌帶八營繼進﹐程文炳﹑周盛波兩軍中亦必有一軍赴閩﹔目前臺防緊急﹐兵械一切苦於無船裝運﹐並不患陸兵之少。該大臣應遵前旨﹐在閩境駐紮﹐毋庸身臨前敵﹐自不必親統多營。所請添募勇營之處﹐俟到閩後與楊昌浚將兵數﹑餉數統籌全局﹐通盤計劃﹐究竟閩省能籌餉若干﹖尙短若干﹖再行奏明請旨。該大臣月餉銀十萬兩﹐著戶部籌款撥解。將此由六百里諭令知之。欽此』。

臺灣軍情喫緊請敕重臣由海道赴援折﹝光緒十年九月初八日會銜﹞

奏爲臺灣軍務喫緊﹐請旨飛敕重臣帶兵由海道赴援﹐以維大局﹔恭折仰祈聖鑑事。

前奉八月二十二日電旨﹕『法兵見占基隆﹐臺北府城萬緊﹔著派楊嶽斌幫辦左宗棠軍務﹐卽帶湖南見招八營迅赴福建駐紮漳﹑泉一帶﹐聯絡該處紳士﹑土勇設計渡臺﹐暗結臺民﹐速圖逐法之策。此旨著分寄左宗棠﹑穆圖善﹑楊昌浚等知悉』等因﹐欽此。巨竊思臺灣爲南北海道咽喉﹐關系甚大﹔倘有疏失﹐不但全閩震動﹐卽沿海各省隘口不知何時解嚴。近接福州電信﹕法夷協力猛撲滬尾𨿽經我軍抵禦﹐而法船泊滬尾者尙八艘﹑泊基隆者尙五艘﹐志在並吞全臺。我軍將士露宿兼旬﹐傷亡實多﹔兵力益單守禦尢形竭厥。若不趕緊救援﹐誠恐遺誤事機﹐牽動全局。臣體察情形﹐目前軍務實以援臺爲急。惟臺南之鹿耳門﹐聞有法船守口﹐不能駛入﹔各洋面亦時有敵船遊奕﹐非偏師所敢竟渡。諭旨敕楊嶽斌駐紮漳﹑泉﹐設計渡臺﹐固屬萬全之策﹔但軍情瞬息千變﹐楊嶽斌陸路入閩﹐尙須時日。卽使兼程赴防﹐亦恐緩不濟急。此時而議救援之法﹐有不能不量爲變通者。

查臺灣鹿港以南之笨港﹑北之梧棲港﹐潮至水深均可泊船﹔由彰化﹑大甲司﹑中港﹑新竹等處﹐陸程五﹑六日可至滬尾。聞該處尙爲法船詗伺所未及﹐官軍由此乘虛而入﹐當無妨礙。兩江督臣曾國荃𨿽明知南洋防務不能松懈﹐然不能不先其所急﹔擬調派兵輪五艘﹐並咨商直隸督臣李鴻章於北洋抽調兵輪四﹑五艘﹐開赴上海取齊。理合請旨飛敕幫辦軍務臣楊嶽斌統帶湖南八營﹐由漢口附搭輪船赴滬﹐配載兵輪﹐先趨廈門暫泊﹔一面探明法船蹤迹﹐雇領臺灣引港水手﹐由澎湖之幹仔港直達鹿港停泊﹐將營勇分起登岸﹐星夜馳赴臺北府城﹐爲劉銘傳策應。倘法夷懾我兵威﹑捨而之他﹐或分犯南北洋海口﹐楊嶽斌仍可率帶兵輪﹐跟蹤追剿﹔臣與沿海各疆臣﹐亦當嚴飭海口防營極力堵禦﹐毋致別啟戎心。楊嶽斌公忠在抱﹐威望素隆﹔咸﹑同間宣力長江﹐命將行師﹐成績可考。方今而言橫海伏波之選﹐罕有出其右者。如帶兵輪渡臺﹐必能靖海氛而紓宸廑。至所統湖南八營月需餉項﹐應請敕下署湖廣督臣卞寶第﹑湖北撫臣彭祖賢﹑署湖南撫臣龐際云等﹐由該兩省按月籌解﹐庶免掣肘之虞。臣爲維持大局起見﹐與曾國荃面商一切﹐意見相同。

所有臺灣軍務喫緊﹐請旨敕重臣由海道赴援緣由﹐謹會同兩江總督臣曾國荃恭折由驛馳奏﹔伏乞皇太后﹑皇上聖鑑﹐訓示施行。謹奏。

軍機大臣奉旨﹕『另有旨欽此』。

恭報由江寧起程赴閩日期折﹝光緒十年九月十二日﹞

奏爲恭報微臣由江寧起程赴閩日期﹐仰祈聖鑑事。

竊臣前將行抵江寧調撥勇營各緣由具奏﹐九月初四日奉旨﹕『覽奏已悉。著該大臣卽將各營調齊﹐趕緊部署起程﹐接續進發』等因﹐欽此。臣連日與兩江督臣曾國荃面商海防一切緊要事宜﹐並部署赴閩一切應辦之件﹐粗有頭緒。因臺灣軍務喫緊﹐臣不敢稍涉遷延﹐致滋貽誤﹔前調各營已飭分起開拔前進﹐其後起卽隨臣開拔。定於本月十三日﹐由江寧起程﹐取道江西河口﹐以趨崇安﹔由延平到福州一水之便﹔克克日卽到。容將布置情形隨時具奏﹐以紓宸廑。

所有微臣由江寧開拔赴閩日期﹐理合具折陳報﹔伏乞皇太后﹑皇上聖鑑訓示。謹奏。

軍機大臣奉旨﹕『知道了。欽此』。

派員設立糧臺並分途安設轉運軍裝各局折﹝光緒十年九月二十三日﹞

奏爲臣軍赴閩﹐派員設立糧臺並分途安設轉運﹑軍裝各局﹐以資接濟﹐而重軍需﹔恭折仰祈聖鑑事。

竊維行軍首重籌餉﹐必先士飽馬騰﹐而後能殺敵致果。臣所調江南八營﹐前與兩江督臣曾國荃商定﹐仍由江南按月籌解的餉﹔業經奏明有案。又續調江西三營月需餉銀﹐亦面商江西撫臣潘霨﹐由江西按月撥解。惟目前海氛尙熾﹐一切餉項﹐軍裝未便由海道運閩﹔自應仍由江西湖口﹑河口等處以趨崇安﹐挨站搬運﹐庶無他患。除江南﹑江西派委江寧﹑江蘇﹑江西三藩司辦理後路籌餉事宜﹐所調各營月餉卽由該藩司等派員運解外﹐再於九江湖口設立糧臺﹐派委營務處三品銜浙江候補道黎福昌總辦﹔並於江西之河口﹑福建之崇安設立轉運分局﹑以資周轉。其各營需用軍火﹑器械等件﹐有可隨地采辦者﹐應於臣行營設立軍裝局隨時制備﹐方免臨事周章﹔臣已揀派廉幹妥員分起安設。凡局中應用經費﹐均飭極力節省﹐不準稍事虛糜。臣抵閩後﹐或添募營勇﹑或續調各軍﹐均由見設各臺﹑局承運餉需﹔庶幾呼應靈通﹐無虞掣肘。除分別咨行外﹐所有派員設立糧臺並分途安設轉運﹑軍裝各局緣由﹐理合奏明立案﹔伏乞皇太后﹑皇上聖鑑訓示。謹奏。

軍機大臣奉旨﹕『知道了。欽此』。

滬尾戰勝見籌規復基隆折﹝光緒十年九月二十六日﹞

奏爲臺北滬尾地方大戰獲勝﹐見籌規復基隆情形﹐恭折仰祈聖鑑事。

竊臣接據臺灣道劉璈稟稱﹕『滬尾自八月十四日開仗之後﹐法夷屢思乘間登岸。二十二日卯刻﹐法船先開大炮攻我營壘﹔一面放小劃數十隻﹐載兵數百名蜂擁上岸。我軍三麵包抄﹐擢勝三營敵其南﹑淮軍二營截其北﹐中間則有健營士勇數百人禦之。鏖戰至午﹐法兵不支﹐紛紛逃竄﹔被我軍尾追追入沙侖之艸藔。法船頭目望見﹐遽開炮轟擊﹐迎救夷卒上船﹔然已傷斃百餘名﹑沈溺數小劃矣。是日自卯至未﹐惡戰四時之久﹔陣斬首級十餘顆﹐奪獲槍械多件。我軍弁勇﹐僅傷亡數十名﹔實屬大獲勝仗。探詢基隆法兵不過千餘人﹐皆漢姦及安南脇從之眾。該夷於九弓坑﹑獅球嶺﹑佛祖嶺﹑牛稠山頂﹑二重橋山頂﹑大炮臺後山等處紮營安炮﹐法提督親自梭巡﹔晚問率兵回船﹐惟畱安南各處人駐守營卡。昨有安南人逃赴提督曹克忠營內剃髮投誠業加撫慰。見在官軍進紮蝴蝶嶺﹐合官紳助募之士勇數千﹐已不下萬餘人﹐正可進圖基隆』各等因。臣維兵法莫善於用間﹑軍謀尢貴乎乘機﹔法夷垂涎臺灣﹐挾全力以思逞﹐其引誘中華姦民及驅安南裏脇之人以助戰﹐皆意計中事。臣前奏請飛敕楊嶽斌帶兵救臺﹐原以該處爲海道咽喉﹐不可坐視。其實客軍渡海已非易易﹐而又有不服水土﹑不熟情形之患﹐則駕輕就熟﹐且有不如鄕兵之可恃者。臣於九月初六日密電劉銘傳督飭該鎭﹑道等籌借臺灣富戶之款﹐重價募生﹑熟番萬人﹐以資守禦﹔蓋亦實有所見。今據該道劉璈稟稱﹕有越民投誠及官紳助募土勇之事﹐臣愚以爲用間﹑乘機﹐在此一舉。擬請密諭撫臣劉銘傳督飭所屬文武將領﹐將法夷派守營卡之安南人民多方招納﹐以分賊勢﹔並訪求臺灣所屬忠勇明幹紳士﹐激以義憤﹐勸令倡辦團練﹐相機殺賊。務乘此次滬尾大捷﹑軍聲方壯﹐分道奪取基隆﹐庶爲得勢。

所有滬尾戰勝﹐見籌規復基隆緣由﹐謹繕折馳陳﹔伏乞皇太后﹑皇上聖鑑﹐訓示施行。謹奏。

軍機大臣奉旨﹕『前據劉鉻傳奏報八月二十日滬尾勝仗﹐業經降旨宣示﹐並疊諭該撫將被脇越人設法招徠﹐聯絡紳團﹐攻復基隆矣。折內提督「曹克忠」﹐自系「曹志忠」之誤。著該大臣飭令劉璈隨事稟承劉銘傳妥爲辦理﹐共奏膚功﹐不得稍存畛域之見。欽此』。

行抵閩省詳察臺灣情形妥籌赴援折﹝光緒十年十月二十九日﹞

奏爲微臣抵閩﹐詳察臺灣見在情形﹐妥籌赴援﹔恭折仰祈聖鑑事。

竊臣於十月十四日行抵延平﹐暫札齊隊﹔業經電請總理衙門代奏在案。二十二日﹐接奉二十日電旨﹕『南北洋援臺八輪﹐克民進發』等因﹐欽此﹔仰見朝廷垂念海隅至意。見在臣所調江南各營業已取齊﹐惟江西三營未到。臣於二十四日起程赴福州﹐二十七日晉省﹐與將軍﹑督﹑撫臣面商進兵事宜﹐不敢遲回致誤。

惟以臣所聞臺灣近日軍情﹐證以臺灣道﹑府及印委各員稟報﹐則辦理實未盡合﹐有不敢不陳於聖主之前者。伏查法夷犯臺﹐兵不過四﹐五千﹐船不及二十艘﹔我兵之駐基隆﹑滬尾者數且盈萬﹐𨿽水戰無具﹐而陸戰則倍之。撫臣劉銘傳系老於軍旅之人﹐何以一失基隆﹐遂至困守臺北﹐日久無所設施﹖臣接見閩中官紳逐加詢訪﹐並據臺灣道劉璈鈔呈臺北府知府陳星聚所奉劉銘傳稟批﹐始知八月十三日基隆之戰﹐官軍已獲勝仗。因劉銘傳營務處知府李彤恩帶兵駐紮滬尾﹐平日以提督孫開華諸軍爲不能戰﹐是夕三次飛書告急﹐堅稱『法人明日來攻滬尾﹐兵單將弱﹐萬不可靠』﹔劉銘傳爲其所動﹐遽拔大隊往援﹐而基隆遂不可復問。其實二十日滬尾之捷﹐仍系孫開華諸營之功﹔卽無大隊往援﹐亦未必失滬尾也。滬尾距臺北府城僅三十里﹐如果岌岌可危﹐地方官有守土之責﹐其愼重當有過於他人者﹔而知府陳星聚屢次稟請進攻基隆﹐劉銘傳竟以無此膽識﹑無此兵力謝之。獅球嶺爲臺北要隘﹐所有法兵不過三百﹐曹志忠所部土勇﹑客軍駐紮水返腳一路者不下八﹑九營﹔因劉銘傳有『不許孟浪進兵』之語﹐卽亦不敢仰攻。且聞臺北各營將領及其土著之人﹐尙有願告奮勇往攻基隆者﹔劉銘傳始則爲李彤恩所誤﹐繼又坐守臺北不圖進取﹐皆機宜之坐失者也。恭繹電旨﹐劉銘傳仍應激勵兵勇﹐收復基隆﹐不得懦怯株守﹐致敵滋擾等因﹔仰見聖明洞燭﹐不稍寬貸。臣思劉銘傳之儒怯株守﹐或一時任用非人﹑運籌未協所致。李彤恩不審敵情﹐虛詞搖惑﹐基隆久陷﹐厥惟罪魁﹔擬請旨將知府李彤恩卽行革職﹐遞解回籍﹐不準逗畱臺灣﹐以肅軍政。並密敕劉銘傳速督所部克日進兵規復基隆﹐毋任該夷久於盤踞。

又﹐法夷自九月初五日封禁全臺海口﹐由南西北東至外國名普安得島麥地方爲止。查萬國公法𨿽有戰國封堵敵國海口之例﹐然如系不義之戰﹐諾國例得辧問。公法所載『城池地方被戰者圍困﹐局外者不得與之貿易』﹔固也。若臺灣僅失基隆偏隅﹐且夕可以收復﹐豈得以圍困論﹖乃僅以法夷一紙空文﹐遽準堵禁﹔在我固多不便﹐而於各國商務尢有窒礙。據臺灣道劉璈呈請奏咨前來﹐理合請旨敕下總理各國事務衙門﹐照會各國駐京公使據理辯論﹐立開臺灣海口﹐以保商局﹐而重邦交。

臣見派已革總兵楊在元密赴廈門一帶確探情形﹐設法雇船暗渡營勇援臺。一俟南洋兵輪赴閩有期﹐再行調兵分紮馬祖澳﹑芭蕉山等處﹐以圖首尾牽制﹐不任其肆意久據。

至一切應辦事宜﹐臣旣有聞見﹐尢不敢緘默不言﹔仍當與將軍臣穆圖善﹑督臣楊昌浚等妥商籌辦﹐以維大局。

所有詳察臺灣情形﹐見籌進兵赴援各緣由﹐謹繕折由驛馳奏﹔伏乞皇太后﹑皇上聖鑑﹐訓示施行。謹奏。

軍機大臣字寄﹕光緒十年十一月十八日﹐奉上諭﹕『左宗棠奏「詳察臺灣情形妥籌赴援」一折﹐據稱八月十三日基隆之戰﹐官軍已獲勝仗。因劉銘傳營務處知府李彤恩駐兵滬尾﹐以孫開華諸軍爲不能戰﹐三次飛書告急﹐堅稱滬尾兵單將弱﹐萬不可靠﹔劉銘傳爲其所動遽拔大隊往援﹐基隆遂不可復問李彤恩不審敵情﹐虛詞搖惑﹔擬請卽行革職﹐遞解回籍﹐不準逗畱臺灣等語。前敵軍情關系極重﹐必應確切查辦﹐不得含糊了事。李彤恩所稟劉銘傳各情﹐人言藉藉﹔果系因此貽誤﹐厥咎甚重﹐非遞籍所能蔽辜。前諭楊嶽斌迅速赴閩援臺﹐卽著該前督於到臺後詳確查明﹐據實參奏。李彤恩著卽行革職﹐聽候查辦將此由五百里各諭令知之。欽此』。

派員援臺並會籌一切情形折﹝光褚十年十一月二十五日會福州將軍穆圖善﹑閩浙總督楊昌浚銜﹞

奏爲派員援臺並會籌一切情形﹐恭折具陳﹐仰祈聖鑑事。

竊臣宗棠會將抵閩日期及臺灣情形馳報在案。近接各處探稟﹕臺灣南北各口尙無戰事法船之泊基隆與馬祖澳者﹐來去無常。

臣等慮其再犯內地﹐已檄各營勇分紮長門﹑金牌﹑連江﹑東岱﹑梅花江各要口﹐嚴密巡防。長門﹑金牌爲入口最要之地﹐見委臬司裴蔭森﹑這員劉倬云星夜督工﹐就該處豎立鐵樁﹑橫以鐵綆沒入水中﹐安設機器﹐隨時捩轉起落﹐以便我船出入﹔敵船至﹐則起綆以阻之。臣穆圖善卽駐軍於此﹐躬親調度。其距省城三十里之林浦﹑魁岐及閩安右路出海之梅花江﹐槪經壘石塡塞﹐僅容小舟來往。以上各處﹐均建築炮臺﹑安放炮位﹐派兵駐守﹐可資捍衛而遏敵衝。此布置內地防務之實在情形也。

臣等伏念目前軍務重在援臺﹐而援臺之兵難在渡海。臣宗棠前飭已革總兵楊在元馳赴廈門﹑澎湖偵察各情﹐據稟﹕『法夷自九月初五日封禁海口之後﹐兵船遊弈洋面。英﹑美各國商船進口﹐無不卸帆停輪﹐任聽稽察﹔而於中國附搭渡海之人﹐搜檢尢密。見有翎頂﹑大帽﹑用印公文及書札紙面注有官銜﹑大人字樣者﹐悉取而投諸水﹔若軍裝﹑器械﹐尢爲該夷所深忌。外國商船亦不敢輕易搭載﹐致肇釁端。從前該夷遇見中國夾扳商船﹐尙止盤查煩擾而已﹔近則掠船劫物﹐一如海盜﹐商船因之裹足。臣宗棠與徳國商人商議﹐雇船則堅以有礙公法爲詞。似此海道梗塞﹐縱有雄兵不能飛渡﹐焦灼萬分。臣等再四籌度﹐擬飛咨南洋大臣迅飭援臺兵輪克日放洋﹐故作徑薄臺北之勢﹔務使法夷牽制顧畏﹐不暇梭巡。臣等一面檄飭前江蘇題奏道王詩正統領恪靖親軍三營﹐陸續開赴泉州蚶江一帶﹔先派楊在元馳往該處準備漁船多隻﹐俟王詩正兵勇取齊﹐扮作漁人黑夜偸渡﹐由笨港﹑鹿港﹑梧棲港等處分起上岸。惟漁船須覘風色﹐不能迫以時日耳。其軍火﹑器械﹐槪由楊在元設法雇船運送﹔楊在元兩署臺灣總兵印務﹐情形熟悉﹐卽飭專司臺灣轉運軍需局務﹐藉資得力。王詩正統兵渡臺﹐固當遇事稟商撫臣劉銘傳﹑幫辦臣孫開華妥愼辦理﹔然軍情瞬息千變﹐如有機會可乘﹐臣等亦準其相機行事﹐不必過於拘牽。

臣宗棠復派行營總理營務處江蘇候補道陳鳴志克日渡臺﹐會商臺灣鎭﹑道及地方紳士妥籌恢復基隆之策。陳嗚志軍謀﹑吏治皆其所優﹐必能使各營聯絡一气﹐以壯聲威。查臺北至基隆路徑﹐由水返腳﹑五堵﹑六堵以至暖暖街﹐過港經石梯至鳥嘴山﹐頗稱險阻﹔暖暖鄕團義勇據鳥嘴山﹐與法夷紮營之九弓坑﹑獅球嶺對壘。見正竭力拒守﹐侍援甚殷。臣等擬飭王詩正﹑陳鳴志聯絡該義勇及曹志忠各營﹐竭力猛攻九弓坑﹑獅球嶺﹐必拔其壘﹐步步爲營﹐以取建瓴之勢。其滬尾港口﹐業經孫開華﹑章髙元各營分段駐紮﹐預備地雷﹑火箭及格林炮甚多﹐足資守禦。至南洋各兵輪到閩﹐必先攻取馬祖澳以通福州出海之路﹔然後駛赴滬尾﹐與賊決戰。臣等俟幫辦軍務臣楊嶽斌到日﹐卽商定進取機宜﹐期無負朝廷廑念海疆至意。

所有派員帶兵援臺緣由﹐臣等疊次會商﹐意見相同。謹合詞恭折具陳﹐伏乞皇太后﹑皇上聖鑑﹐訓示施行。

再﹐此折系臣宗棠主稿﹐合並聲明。謹奏。

軍機大臣奉旨﹕『覽奏均悉。楊在元著仍遵前旨﹐不準畱營臺灣﹔轉運事宜﹐卽著另派妥員接辦﹐王詩正旣經檄派統營渡臺﹐著歸劉銘傳節制調遣﹔左宗堂卽咨明該撫隨時察看﹐如不得力﹐卽行撤回﹐毋稍瞻徇。欽此』。

各軍克日渡臺片﹝光緒十年十一月二十五日會閩浙總督楊昌浚銜﹞

再﹐正封折時﹐欽奉電旨﹕『法添艦裝多兵赴基隆﹐狡喝叵測。著左宗棠﹑楊昌浚飭恪靖各營及程文炳軍克日渡臺』等因。臣等查本月十八日據撫臣劉銘傳電稱﹕『連日法添兵﹑添船﹐基﹑滬共泊船十五隻﹐小輪在外。十二日到法兵五百名﹐據言尙有二千不日卽到』等語﹔臣穆圖善疊據代理澎湖協副將周善初﹑澎湖通判鄭膺傑稟稱﹕『九月二十七日﹐有法船一號駛泊烏嵌海面﹔次日開去。十月初三﹑初六等日﹐又有法船一艘來泊﹐旋卽開行﹔見船必搜﹐商賈裹足。澎湖孤懸海中﹐兵﹑餉﹑械三項均缺﹔非內地籌備設法援應﹐危局難支』等情。據此﹐臣等查法船遊奕海上﹐來往無定﹔究竟添兵若干﹖無從臆揣。至我軍渡臺之難﹐前折已詳言之﹐實因無商船可雇﹔漁船小而畏風﹐非可限以時日﹐不得不加意愼重。見仍飭統領恪靖援臺各軍王詩正﹑營務處道員陳鳴志克日進發﹐不敢遷延。程文炳各軍﹐尙未抵閩。吳鴻源於十月二十九日由廈門起程東渡﹐所部春字營攺由泉州惠安縣屬之崇武﹑獺窟等處雇用漁船潛渡﹔中間有無阻礙﹐尙未據稟報前來。所需軍餉﹑器械﹐臣等自當分別咨商江南﹑廣東各省並行福建善後局遵旨竭力籌解。除轉電兩江督臣曾國荃﹑幫辦軍務臣楊嶽斌﹑福建撫臣劉銘傳欽遵辦理外﹐謹附片覆陳﹐伏乞聖鑑訓示。謹奏。

辦理各海口漁團片﹝光緒十年十一月二十五日會閩浙總督楊昌浚銜﹞

再﹐福建濱海各府港■﹝氵義﹞紛歧﹐漁戶船隻殆不可以數計。該民操罟爲生﹐朝夕隨波逐流﹐於風濤沙綫知之最詳。其中固多彊悍可靠之人﹐而嗜利詭隨﹑甘心款賊者亦復不少。此次法夷犯順﹐船泊芭蕉山﹑馬祖澳日需牛羊﹑蔬菜各項食物﹐多系漁戶暗中運送﹐圖索重利﹔愚民無知﹐何憚而不爲。臣宗棠前在兩江總督任內﹐因籌辦海口防務﹐飭濱海各府﹑縣創設漁團﹐著有成效﹔前後籌辦情形﹐疊經奏明在案。臣等伏念用兵之道﹐先淸內姦﹔制勝之謀﹐必斷接濟。閩省海氛日熾﹐運道未通﹔正宜舉辦漁團﹐以消內訌而禦外海。見已揀派勤練明幹之員﹐分赴福州﹑福寧﹑興化﹑泉州四府各海口設局。會同地方官及本籍紳士辦理漁團。擇漁戶中驍勇善水者﹐作爲團長﹔勒以步伐﹑犒以資財﹑動以功名﹑懾以利害﹐但令不爲賊用﹐其利益良多。需之時日﹐冀有可成。局中應用經費﹐仍飭各員明定章程﹐極力撙節﹐不準稍事虛糜。臣等會商意見相同﹐謹附片陳明。伏乞聖鑑﹐訓示施行。謹奏。

軍機大臣奉旨﹕『辦理漁團﹐亦制勝之一策。卽著督飭官紳認眞經理。欽此』。

遵查彭楚漢被參各節據實覆陳折﹝光赭十年十二月初六日會閩浙總督楊昌浚銜﹞

奏爲遵旨確查水師提督彭楚漢被參各節﹐據實覆陳﹔仰祈聖鑑事。

八月二十二日﹐承準軍機大臣字寄﹕光緒十年八月初七日﹐奉上諭﹕『有人奏﹕水師提督彭楚漢近於營務極爲廢弛﹐並有虛報兵額﹐克扣軍糧情事。任用遊擊竇壯齡﹐聲名狼籍。廈門守口輪船﹐彭楚漢率行調往他處﹐不知何意﹖距廈八十里之金門地方兵力頗單﹐請飭該提督據險扼守。廈門軍火﹑糧食俱乏﹐請令該督轉飭興泉永道酌提釐金﹐派員迅赴廣東購辦軍火﹔其漳州府屬產米之區﹐應令該道移咨汀漳龍道開禁﹐以濟軍食。總兵吳鴻源辦理民團頗資得力﹐近聞募勇前赴臺灣﹐深恐接辦無人﹐團防廢置等語。福建防務見尙喫緊﹐若統兵大員不能得力﹐其何以資戰守﹗著左宗棠﹑楊昌浚查明彭楚漢如有前項情獘﹐卽行嚴如訓飭﹔務令將在防各營認眞整頓﹐不得信任劣員﹐致滋貽誤。金門兵力是否單薄﹖應否飭令該提督妥爲兼顧﹐俾成犄角之勢﹖軍火﹑糧食能否按照所奏購買﹖吳鴻源見在已否前往臺灣﹖該省民團是否必需吳鴻源一身經理﹖均著該大臣等酌度辦理。將此由五百里各諭令知之。欽此』。九月初五日﹐承準軍機大臣字寄﹕八月十五日﹐奉上諭﹕『前有人奏﹕福建水師提督彭楚漢於營務極爲廢弛﹐並有虛報兵額﹑克扣軍糧情事﹔任用遊擊竇壯齡﹐聲名狼藉﹕當令左宗棠等查明訓飭。玆復有人奏﹕彭楚漢駐廈多年﹔毫無布置。前以修城爲名﹐提關稅銀三萬兩﹐所費不過二千餘金﹔其餘盡入私囊。近又開設柴米商行﹐勒令所部向該行購買﹐每月將口糧扣抵。本年三月﹐民間謠傳法人欲攻廈門﹐該提督借出洋爲名﹐潛赴廣東﹔迨知人心略定﹐始行回廈。遊擊竇壯齡﹐平日開場聚賭﹑包攬詞訟﹐該提督聽信該員募勇捏報名數﹕請飭查參等語。福建防務正當喫緊﹐若如所奏﹕統兵大員克扣兵餉﹑任用劣員貪黷營私各節亟應嚴參懲辦﹐以儆效尢。著左宗棠﹑楊昌浚歸入前奏﹐一並確查據實具奏﹐毋稍偏徇。原折均著鈔給閱看。將此由四百里各諭令知之。欽此』。欽遵當節密委福建分缺先用知府梁玉瑜馳赴廈門﹐按照原奏所參各節逐一確查。玆據梁玉瑜查明稟復前來﹐臣等復核無異﹔謹詳晰爲皇太后﹑皇上陳之。

查彭楚漢於同治十三年由直隸大名鎭交卸到廈﹐歷年以來整飭軍旅﹐地方頗稱安靖﹔辦理防務﹐過事整頓﹐歷任督﹑撫臣甚爲倚賴。自中﹐法肇釁﹐益將各營兵丁嚴加選汰﹐一時之羸兵弱卒不無怨望﹔風影無根之談﹐未必不始於此。彭楚漢以法夷攻擾馬尾﹑占踞基隆﹐彊寇在邇﹐廈門實當要衝﹐逐日巡行各營﹐督率操練。夜卽住宿營房歸署之日甚少。福州將軍臣穆圖善等節次奏報謂﹕『彭楚漢威望素著﹐辦事鎭靜﹔見統新舊防勇四營及練兵民團勤加操練﹐分布得宜。復添設杉板船並募水勇兩營﹐以備淺港截擊』。臣等抵閩後﹐查察相符。原奏謂其營伍廢弛﹐毫無布置﹔殆系傳聞失實之辭也。彭楚漢自咸豐四年由武童投效楊嶽斌營中﹐統帶長江水師﹐戰功最著﹔嗣隨楊嶽斌赴甘肅剿辦回逆﹐尢有聲績。在大名鎭任內統領練軍﹐極爲認眞﹔李鴻章深加器重。迄今三十餘年﹐家無中人之產﹔見統水﹑陸各軍﹐並未領取統費。其廉潔自好如此。待士嚴而有恩﹐虛捏兵額﹑克扣勇糧﹐向來無此陋習。原奏謂其開設柴米商行﹐勒令所部購買﹐每月將口糧扣抵﹔不特查無其事﹐抑且與彭楚漢素履懸殊。原奏又稱彭楚漢以修城爲名﹐提關稅銀三萬兩﹐所費不過二千餘金﹐其餘盡入私囊﹔訪諸輿論﹐從前並無修城提用關稅銀三萬兩之事。惟彭楚漢近以軍務喫緊﹐於白石地方建造炮臺一座﹔或卽因此輾轉誤傳﹐亦未可知。至謂其本年三月民間謠傳法人欲攻廈門﹐該提督借出洋爲名﹐潛赴廣東﹐迨人心略定﹐始行回廈等語﹔查彭楚漢於三月聞警之時﹐深慮船單勢孤﹐急將守口輪船調回港內﹐以備戰守﹐一面督飭兵勇晝夜巡防﹐其時例應巡洋﹐因廈防喫重﹐未便遠離﹐民心賴以鎭定﹐實無出洋潛赴廣東情事。眾目昭彰﹐共見共聞。彭楚漢秉志忠亮﹐當不至臨難存苟免之心﹔況且有八旬老母迎養在署﹐豈忍棄而之他。以統兵大員身肩重任﹐彊敵壓境﹐尢非一避所能了事﹔此可以不辧自明也。至聽信遊擊竇壯齡募勇捏報名數並竇壯齡平日開場聚賭﹑包攬詞訟一節﹐查竇壯齡系興泉永道孫欽昂與彭楚漢會札飭募壯字勁勇四百五十名﹐分駐廈門城西圍子內﹑靖山頭堆﹑釐金局﹑海關﹑後路頭﹑武昭殿﹑火神廟﹑興泉永道署﹑廈防廳等處﹐彭楚漢號令嚴明﹐平日點驗兵勇﹐最爲核實﹐諒不至任其捏報﹔而以四百五十名勇駐紮至五十餘處﹐果其虛捏太多﹐何能分布﹖臣等於委員查覆後﹐復密飭興泉永道就近點驗﹐實無虛額捏報情獘﹐亦無開場聚賭﹑包攬詞訟等事。此臣等派員查明原參各節﹐並證以平日見聞之實在情形也。竊維時事多艱﹐將才難得﹔任事之臣﹐宜加護惜。彭楚漢忠勇廉明﹐駐守廈門﹐隱然爲閩省之鎭。朝廷方資倚畀﹐必不以人言爲轉移﹔原奏所參各節﹐旣查明實無其事﹔應請毋庸置議。至彭楚漢所部各軍﹐臣等仍當函商令其加勁訓練﹐精益求精﹐以仰副聖主廑念閩疆之至意。其竇壯齡居官若何﹖容再隨時查察辦理。

除金﹑廈防務曁吳鴻源渡臺各節﹐由臣等另折奏報外﹐所有遵旨確查彭楚漢被參各節據實覆奏緣由﹐謹合詞恭折﹐由驛馳陳﹔伏乞皇太后﹑皇上聖鑑訓示。

再﹐此折系臣宗棠主稿﹐合並聲明。謹奏。

軍機大臣奉旨﹕『知道了。欽此』。

試辦臺糖遺利以浚餉源折﹝光赭十年十二月二十三日會閩浙總督楊昌浚﹑已革巡撫張兆棟銜﹞

奏爲試辦臺糖遺利﹐以浚餉源﹔恭折仰祈聖鑑事。

竊維賦稅有常﹑度支無限﹐則開源﹑節流之說﹐不可以不講也。開利之源﹐自以因民所利而利之爲善。蓋源開而流獘自少﹔故與民爭利﹐不若教民興利之爲得也。十閩山多田少﹐素稱磽瘠﹐民食多取給於外洋。而濱海各處﹐頗有淤壤﹐土少沙多﹐隆冬下霜﹔物其土宜﹐惟甘蔗尢茂。故海濱之農種蔗熬糖者﹐十居七﹑八。昔年中國自爲貿易﹐衣食粗足。外洋通商以來﹐歲購紅﹑白糖數十萬石﹐民當增富﹔詎農日加勤﹐其貧猶昔。考厥緣由﹐證諸西藝﹐蓋中國貧農制器不精﹑熬煎失法﹐不能與外夷比﹔而朴拙同安﹐𨿽無利猶覺無害。今外夷互市﹐彼精我粗﹑彼巧我拙𨿽購華糖並非自食﹔香港等處已廣設機廠﹐提紅糖變爲白糖﹐以其半載回彼國﹑半仍賣還華商﹐皆獲重利。中國貧農之辛苦﹐不能自享﹔其膏腴歲產徒饒利權外屬﹐無如之何。臣宗棠等抵閩之後﹐見邊防緊急﹐營勇日增﹑庫司告竭﹐鄰協維艱﹔不得已商借洋款﹐暫顧目前。然款多息巨﹐籌塡匪易。適有條陳糖利者﹐據稱洋人煮糖之法﹐精於中國﹔出糖之數﹐加多一﹑二倍。由紅提白之法﹐中國亦可自行﹔不奪民間固有之利﹐收回洋人奪去之利﹐更盡民間未盡之利。他口不計﹐僅舉省垣貿易考之﹐年售仙遊白糖七萬餘石﹑福州紅糖三萬餘石﹔土人作糖每蔗十三石得糖一石﹐大約有蔗一百七十餘萬石。若用西法制之﹐可得糖三十餘萬石﹐較民間制造可多二十餘萬石﹔每石作價銀四兩﹐可長銀八十餘萬兩。除去機廠﹑人工及一切雜用﹐應可長銀四﹑五十萬兩。此項長銀﹐或提補借息﹑或再倡別利﹐爲益滋大﹐實屬有利無害。臣等復核所呈﹐不爲無見﹔證諸輿論﹐亦皆翕然。但事屬刱辦﹐不敢不愼。擬於借款內提銀數萬兩﹐先派熟知糖務之員親赴美國產糖之區參觀做法﹑購小廠機器﹐兼雇洋工數名來華試制。俟考定得糖實數﹐另議章程﹔或購蔗制糖﹑或代民熬煮。民利仍還之民﹐官止收其多出之數﹔著有成效﹐卽行擴充。不惟內地各口可以一律照辦﹐臺灣產蔗尢多﹐軍務一平﹐卽須加意仿辦。果如西書所載﹐利益與鹽相埒。惟以官經商﹐可暫而不可久﹔如官倡其利﹐民必羨之。有的實之戶﹑不搭洋股者﹐呈資入股﹐應準承課充商﹔官本旣還﹐止收歲課﹐不必派員管廠。一切章程﹐屆時再議。應否如斯﹐末敢擅便。謹合詞具陳﹐伏乞皇太后﹑皇上聖鑑﹐敕部議覆施行。謹奏。

軍機大臣奉旨﹕『該部議奏。欽此』。

——以上見左文襄公全集「奏稿」卷六十三

會閱海口炮臺嚴閩備防並待船援臺折﹝光緒十一年正月初四日會福州將軍穆圖善﹑閩浙總督楊昌浚銜﹞

奏爲會閱海口炮臺﹐嚴備閩防﹐並待船援臺﹔恭折仰祈聖鑑事。

竊臺灣近日布置情形及臣宗棠擬親赴臺灣督戰無船可渡各節﹐已於上年十二月二十三日會折﹐由驛馳陳。拜折後﹐連接探報﹔法兵船七艘泊馬祖澳﹐擄引港人訊問﹕福州各港何處有水雷﹖有無兵船﹖聲言往截南洋五船後﹐二十七﹑八日再來閩港等語﹔業於二十六日電請總署代奏。臣維狡虜聲東擊西是其慣計﹐然亦不可不防。巨宗棠﹑臣昌浚卽往長門要隘﹐會商臣穆圖善妥籌一切。將海口水道標識立卽撤去﹐並督飭水雷教習將各雷火藥裝齊﹐沿港徧布﹔一面通知各國領事﹐卽日封港。長門﹑金牌各炮臺﹐本閩港第一關鍵。當由臣穆圖善將馬江起出建勝船之十八墩大炮﹐迅催安妥﹔又將原設各炮次第修備﹐督同各將弁晝夜巡守。敵船如敢來犯﹐立予轟擊。其第二重門戶則閩安之南北岸﹑亦關緊要。原設各炮臺被敵轟毀之後﹐正在修整﹔原設各炮亦尙有數門﹐可以開放。臣宗棠﹑臣昌浚於十二月二十六﹑七等日先後出省﹐由南臺﹑林浦﹑馬江﹑閩安南北岸徧加巡視。二十八日﹐同到長門﹑金牌﹐各營將士均站隊試槍﹐軍容甚肅﹔各炮臺可放之炮﹐亦皆演放數過。如狡寇果來﹐勢難插翅飛過。惟基隆一日不克﹐臺圍一日不解﹔目擊時艱﹐無船飛渡﹐徒深焦灼。南洋五船﹐原奉諭旨﹐歸楊嶽斌節制調遣﹔惟被圍於浙江溫州﹑石浦裏港﹐未知何日方能到閩。倘與法船決戰﹐得托福庇乘勝衝出抵閩﹐自當會商楊嶽斌﹑程文炳設法援臺﹐以紓宵旰﹔斷不敢因循遲誤﹐再蹈從前覆轍。

所有臣等查閱海口炮臺各緣由﹐謹合詞恭折馳陳﹔伏祈皇太后﹑皇上聖鑑﹐訓示施行。

再﹐此折系臣宗棠主稿﹐合並聲明。謹奏。

軍機大臣奉旨﹕『知道了。欽此』。

援臺各營分渡情形片﹝光緒十一年正月初四日會福州將軍穆圖善﹑閩浙總督楊昌浚銜﹞

再﹐臣等欽奉光緒十年十二月二十九日電旨﹕『左宗棠等電稱法七船泊馬祖澳﹐二十三日開往北行等語﹔法船飄忽無常﹐或截援船﹑或犯閩港﹐均未可知。著左宗棠等督飭各軍嚴防閩口。仍催援兵渡臺﹐使彼多所顧忌。南洋五船﹐據電至南田﹔見泊何處﹖曾國荃與左宗棠等電商﹐務期穩愼進取﹐牽制敵勢。欽此』。具見聖慈懸念臺防﹐極爲周至﹔敢不審愼圖維。

旋接曾國荃十二月二十八日電開﹕『探得法船六艘﹐均由六七山開向南行﹐孤拔在內﹔將截南洋各船於石浦』。又有『欲將續到臺灣數輪調齊﹐誘使吳安康出港﹐會合夾擊﹔並帶有魚雷艇。已飛電鎭海傳知吳安康』等語。是法船專注五船﹐意在攔截南洋赴閩援師﹔便可任其所之﹐無所阻遏。吳安康得曾國荃電信﹐計必穩愼自守﹐不爲所誘。惟頃據吳安康電報﹕『五船於十二月二十九日由石浦赴閩﹐遇法船九艘﹐隨令五船布陣。忽風雨﹑大霧﹐目不相見﹐時許始霽﹐法船與澄慶﹑馭遠二船﹐均不知去向﹔其南琛﹑﹑南濟﹑南瑞三船﹐已泊入寧波口。見正電飭確探澄﹑馭兩船下落』。又據上海機器局委員潘露稟稱﹕『遵札試造火龍﹑水雷﹐見在露夜趕造﹔將來如果合用﹐則較魚雷價廉工省﹐實爲海防之一助』。至援臺之師﹐前派已革道員王詩正等統帶各營﹐分起渡臺﹔自頭﹑二起到澎湖之後﹐久無抵臺確信。正懸盼間﹐十二月二十九日接水師提臣彭楚漢及紳士道員葉文瀾來電云﹕『平安輪船﹐二十七日由臺回廈﹐載去臺灣道劉璈所募嶽勇七百餘名﹐已至臺南山後之卑南起岸﹔旋轉至澎湖﹐將頭次運送到澎之嶽勇七百餘名﹐亦載往卑南起岸回廈。王詩正﹑陳鳴志已抵臺南。所有業已到澎之恪靖良營﹐已於十二月二十日雇民船渡笨港﹔恪靖剛營頭隊曁格靖副中營﹐亦擬二十二﹑三等日渡偏港。其第三起到廈待渡之剛營尾隊二百餘名及縣丞朱佩馨所帶之督標親軍營﹐原擬仍令平安輪船載往卑南起岸。而英領事因該船借用英國旗號﹐見時應守公法﹐不能前去﹔嗣再四與商﹐該船托稱前赴香港﹐而潛載剛營尾隊及督標親軍赴卑南。無如近日法船梭巡更密﹐是否能渡﹖尙未可必』。是援臺之師設法分渡﹐已屬不遺餘力。王詩正等一俟所部到齊﹐必當稟商撫臣劉銘傳﹑幫辦臣孫開華赴基隆助剿。

頃又奉到正月初二日電旨﹕『法人添兵日眾﹐我軍亟應速渡助剿。著左宗棠等催令楊嶽斌﹑程文炳兩軍設法潛渡﹐以厚兵力』等因。欽此。查楊嶽斌業已進駐泉州﹐程文炳亦克日開拔前進﹔該兩軍疊奉諭旨嚴催渡臺﹐但有一綫可乘之機﹐斷不敢因循坐視。上煩宸廑。

除將疊次電旨恭錄咨行並轉電飛催外﹐謹將近日探報及援臺各營分渡情形﹐附片陳明﹔伏祈聖鑑﹐訓示施行。謹奏。

軍機大臣奉旨﹕『知道了。欽此』。

請旨敕議拓增船炮大廠以圖久遠折﹝光緒十一年正月二十五日會銜﹞

奏爲請旨敕議拓增船炮大廠以圖遠久﹔恭折仰祈聖鑑事。

竊惟海防以船炮爲先﹐船炮以自制爲便﹔此一定不易之理也。臣於同治五年奏設船政於福建﹐仿造外國兵船﹔甫蒙兪允卽拜西徵之命。一切制造﹐經歷任船政大臣斟酌辦理﹐不敢耗費財力﹔所制各船﹐多仿半兵﹑半商舊式。近年𨿽造鐵脇快船﹐較舊式爲稍利﹔然仿之外洋鐵甲﹐仍覺彊弱懸殊。船中槍炮﹐槪系購配外洋兵船所用﹐又有多寡利鈍之分﹔所以夷釁一開﹐皆謂水戰不足恃也。夫中國之地東南濱海﹐外有臺﹑澎﹑金﹑廈﹑瓊州﹑定海﹑崇明各島嶼之散布﹐內有長江﹑津﹑滬﹑閩﹑粵各港口之洪通﹔敵船一來﹐處處皆爲危地。戰固爲難﹐守亦非易。敵人縱橫海上不加痛創﹐則彼逸我勞﹑彼省我費﹐難與持久。欲加痛創﹐則船炮不逮。況見今守口之炮率購自外洋﹐子彈﹑火藥形式雜出﹔各炮﹑各彈南北洋𨿽能酌補﹐而炮身﹑槍管久必損缺。各國旣守公法﹐一槪停賣﹔將來由雜而少﹑由少而無﹐誠有不堪設想者。臣去冬布置閩海防務﹐親歷長門﹑金牌察看炮臺﹐飭將馬江被敵擊沈之炮起出安配﹐粗足自固。然炮位少而海口多﹐陸師仍不能省﹔兵多餉巨﹐司庫難支﹐不得已而有商借洋款之舉。夫借款必還﹐且耗巨息﹔幸而軍務順手﹐尙不失爲權宜。倘夷焰日張﹑海防日棘﹐而徒剜肉醫瘡﹑勉彊支拄﹐何以剚彊寇而靖海疆﹗臣愚以爲攘夷之策﹐斷宜先戰後和﹔修戰之備﹐不可因陋就簡。彼挾所長以淩我﹐我必謀所以制之。因於船政局舊班出洋學生內詢考制炮大略﹐據稱『泰西炮廠不一﹐當以法華士廠﹑克虜伯廠﹑安蒙士唐廠﹑好雨鶯廠四處爲最。法﹑克兩廠炮身炮筒繳箍皆煉成全鋼﹐安蒙士唐廠筒用精鋼﹑身用熟鐵﹐好雨鶯廠炮筒箍用精鋼﹑身用鑄鐵﹐皆擅專長。然半鋼﹑半鐵制費𨿽減﹐終有用久裂縫之虞﹔不如純用全鋼﹐價𨿽貴而無獘。參觀比較﹐仍以徳國克虜伯﹑英國法華士作法爲妙。故中外各國﹐用該兩廠之炮爲最多。中國欲興炮政﹐必於此兩廠擇一取法﹐雇其上等工匠﹐定購制炮機器﹐就船政造船舊廠開拓加增﹐克日興工鑄造﹔𨿽經始之費需銀五﹑六十萬兩﹐而從此不向外洋買炮﹐卽以買炮經費津貼炮廠﹐當亦有贏無絀。惟制炮之鐵﹐與常用鐵器煉法不同﹐必須另開大礦﹐添機煉冶﹐始免向外洋購鐵。查福州穆源礦苗極佳﹐閩中官民屢議開采﹐以銷路不旺而止。若用以制炮﹐取之甚便。如能籌得二﹑三百萬金﹐礦﹑炮並舉﹐不惟炮可自制﹐推之鐵甲兵船與夫火車鐵路一切大政﹐皆可次第舉辦﹔較向外洋購買﹐終歲以銀易鐵﹐得失顯然。泰西各彊國於此等工程﹐斷不貪購買之便而自省煩勞﹐良有以也』各等語﹐稟由船政局提調道員周懋琦轉稟前來。臣查西洋各國﹐二十年前尙無鐵艦﹐所有兵船與中國船政局見制相埒﹔卽炮位藥彈﹐亦多前膛笨重之物。論其昔年兵力﹑物力﹐本非能與我爲難。孰料該夷逐漸講求﹐日新月異﹐兵船鐵甲厚至一尺有餘﹐更以一﹑二尺厚之陰丁魯泊如象皮膠者貼襯其裏﹐以故剛柔摩蕩﹐堅韌異常。其後膛巨炮﹐全重能力﹐突過從前﹔北洋制造局所譯克虜伯炮準心法及兵船海岸炮位炮架圖說﹐言之甚詳。申報所載英國新造巨炮可受藥彈一千餘磅之重﹑能洞穿五尺餘厚之鐵甲﹐聞者莫不咋舌﹔而自泰西各國視之﹐亦尋常工作耳。該夷務修戰具﹐不惜財力至於如此。此次法夷犯順﹐遊弋重洋﹐不過恃其船堅炮利。而我以船炮懸殊之故﹐匪獨不能海上交綏﹐卽臺灣數百里水程亦苦難於渡涉。及時開廠制辦﹐補牢顧犬已覺其遲﹔若更畏難惜費﹑不思振作﹐何以謀自彊而息外患耶﹗穆源鐵礦﹐臣接見閩省官紳﹐均謂便於開采﹔似應委員試辦﹐並拓馬江船廠﹐興工鑄炮。臣又聞江南徐州鐵礦礦苗之旺甲五大洲﹐若能籌款開辦﹐卽於吳﹑楚交界之處擇要設立船政炮廠﹐專造鐵甲兵船﹑後膛巨炮﹐實國家武備第一要義。臣老矣﹗無深謀至計﹐可分聖主憂勞﹔目睹時艱﹐不勝愧憤。惟念開鐵礦﹑制船炮各節事𨿽重大﹐實系刻不容緩。理合請旨敕下內外臣工﹐迅速妥議具奏。伏乞宸衷獨斷﹐期於必行﹔天下幸甚﹗至目前福建軍務﹐斷不敢因船﹑炮未利﹐托詞延誤。

除分別咨商外﹐謹會同福州將軍臣穆圖善﹑閩浙總督臣楊昌浚恭折陳奏﹔伏乞皇太后﹑皇上聖鑑﹐訓示施行。謹奏。

軍機大臣奉旨﹕『畱中。欽此』。

援臺各營抵防苦戰兩日獲勝因援斷退師扼紮六堵折﹝光緒十一年二月二十七日會福州將軍穆圖善﹑閩浙總督楊昌浚銜﹞

奏爲援臺恪靖各營甫經抵防﹐苦戰兩日獲勝﹔因援斷退師﹐見在扼紮六堵整備進取情形。恭折仰祈聖鑑事。

竊照已革道員王詩正﹑道員陳鳴志統率援臺各軍﹐分起由笨港偏港﹑布袋嘴等處登岸﹔業經臣等於正月初四日奏報在案。

嗣據王詩正等稟稱﹕『所部各營登岸後﹐飭令拔赴彰化取齊﹔連接前敵探報﹕法寇陸續添兵已至四﹑五千人﹐勢甚猖獗等語。適有西徵舊部楚湘壯勇﹐自願報效臨敵﹔當此海口已封﹑渡勇最難之際﹐未便槪置不收。遂挑精壯合之隨帶哨隊﹐足成一營﹔委西徵立功記名提督譚愼典管帶。又臺地語言難通﹑路徑歧雜﹐向導﹑間諜﹐非土勇不爲功﹔請添募土勇千人﹐以厚兵力﹐而速戎機。臘底抵彰化齊隊後﹐卽馳赴前敵』等情﹔比經批準照辦去後。旋奉二月初七日電旨﹕『李鴻章電奏﹕「廈門葉文瀾初四日來電﹕暖暖村接仗﹐我營被法占踞﹐退紮六﹑七里﹔兩軍傷歿甚多」等語。著左宗棠等將詳細情形查奏』等因﹐欽此。臣等因未接臺北文報﹐僅於二月十五日將臺灣道劉璈所稟探得臺北各軍戰狀﹐電請總理各國事務衙門代奏在案。頃接撫臣劉銘傳正月三十日咨開﹕轉據王詩正稟稱﹕『正月十八日﹐奉調率所部進紮五堵﹔十九日卯刻﹐連接總兵曹志忠﹑道員林朝棟飛報﹕法逆近又載到黑鬼數千﹐由八斗登岸﹐猛撲月眉山﹑深嶴坑等處卡隘營壘﹔各營兵單力薄﹐不能調撥﹐勢頗不支等語。革道一面飭調提督申道發﹑賀興隆拔隊速進﹐一面飛派威營劉見榮﹑良營易玉林於辰刻帶六成行隊前往相機援應。酉刻復得暖暖街坐探委員李秉鈞報稱﹕我軍未刻進抵暖暖街﹐則月眉山卡隘營壘先被法逆占踞。並言大杠峯勢甚髙聳﹐此地旣失﹐則法逆得勢﹔不特大水窟站腳不住﹐恐暖暖街亦不堪問等情。是夜威營﹑良營整隊進逼暖暖街前面五﹑六里許之廠枰﹐以防法寇夜襲。革道於二十日五鼓﹐加派剛營繼進﹐自率親兵隊馳赴調度。是日法寇麇集月眉山﹐又分隊攻大水窟之棟字營﹐勢殊岌岌﹔當飭威營先赴河之北岸﹐攻月眉山左路﹔飭良營繼渡﹐攻月眉山右路﹔而令剛營偃旗息鼓﹐繞月眉山之後。該逆向威營直前轟擊﹐提督劉見榮﹑易玉林令各勇皆依山蛇伏﹐一槍不放﹔待其旣近﹐始連環臥攻﹐傷斃法夷頗多﹐抵死不退。及剛營從山後轉出﹐四面圍擊﹐復鏖戰甚久﹐該逆乃漸潰敗﹐遂將月眉山頭層要隘營壘奪回。其大水窟一面﹐亦因賊勢萃聚﹐大杠峯得以站住﹔革道卽飭威﹑良﹑剛三營駐紮所奪營內﹐並調副中營近駐山腳﹐以成犄角。此二十日威﹑良﹑剛三營獲勝﹐奪回營壘之實在情形也。革道是夜飛調中營隊伍﹐並約曹志忠於二十一日黎明出隊﹐分路進攻。是日法逆亦約齊基隆水陸所有之賊﹐分七﹑八路徧布山谷﹔兵旣倍我﹐火器充足﹐並於四山峯頂連轟開花巨炮﹐我軍屹不爲動。良營前哨百長胡少亭﹐剛營前哨百長羅國旺﹑威營右哨百長李長靑﹑副中營左哨百長龍春芳齊告奮勇﹐直搶大杠峯頂賊壘﹔已偪卡門﹐賊俱披靡。胡少亭﹑羅國旺舉旗先登﹐皆中炮殞命﹔李長靑﹑羅春芳搶獲忠骸﹐各受重傷。剛營提督申道發扼隘死抵﹐足受槍子重傷﹐始將全隊收還﹔而威營﹐良營﹑副中營仍復分路上山﹐橫擊賊腰。革道督率中營會同曹志忠繞入山裏﹐以擊賊伏。戰勢方酣﹐另股賊突由大水窟抄出暖暖街右﹑一由鳥嘴峯抄出暖暖街左﹐斷我軍後路﹐各隘土勇皆已潰散﹔賊眾悉萃月眉山﹐愈戰愈多﹐我軍面面受敵。戰至酉刻﹐應援已斷﹑槍子罄盡﹐勢難再守﹔乃與曹志忠合隊下山﹐衝出重圍﹐收回五堵。此二十一日子盡﹑援斷﹐難以復駐之實在情形也。見擬卽日進紮六堵河西﹐添配軍火﹑塡補傷亡﹐調齊後路土勇﹐仍當趕爲收復。此次各營初到﹐正值法寇新添﹔鏖戰兩日夜﹐斃賊數百名。我軍傷亡亦數十人﹐除查明另報外﹐其陣亡之升用提督兩江遇缺盡先題奏總兵奇穆欽巴圖胡少亭﹑花翎都司銜補用守備羅國旺﹐尢堪憫惜』等情﹐稟經撫臣劉銘傳咨會前來。又接臺北府知府陳星聚﹑基隆通判梁純夫﹑淡水縣知縣劉勛正月二十八日會稟內稱﹕『法寇不知於正月何日新更提督﹐到基隆盡反前提督孤拔所爲﹐一味籠絡百姓﹑收拾人心﹐基隆﹑社藔﹐八斗﹑煤硐等處逃剩莠民﹐均插白旗從逆﹔且有爲其通綫帶路者。本月十八日﹐法酋帶兵千餘﹐以姦民前導﹐由大基隆山之竹篙嶺小路抄到深嶴坑戲臺地方﹔該處無險可守﹐隨卽退後』等情。稟中所陳二十及二十一日戰事﹐與撫臣劉銘傳來咨略同﹔尾開『暖暖村離郡不及五十回﹑離滬尾亦止六十餘里﹐山後均有小路可通。滬尾一口﹐爲敵人所必爭﹔該處守禦𨿽嚴﹐兵力究嫌單薄。倘法寇復以姦民前導﹐潛從小路抄襲﹐再以兵輪大炮夾攻﹐使我五﹑六堵之兵不能回救﹐則滬尾危矣』﹗並稱『林朝棟與王詩正之兵﹐最爲奮勇。惟所用皆前膛舊槍﹐又無車輪炸炮﹔此間禦敵﹐非後膛槍不濟。請籌撥二﹑三千桿﹐設法解臺﹐以應急需』等情。又接道員陳鳴志二月初一日稟稱﹕『所募新勇兩營﹐正月三十日到防﹐卽飭前營進紮馬陵坑﹑後營扼紮各要隘﹔職道暫駐五堵﹐督率各營添設炮臺﹐步步爲營。惟法夷占一髙山卽安一大炮﹐無論崎嶇山徑﹐出隊總以開花炮當先﹔並有九節炮分拆肩行﹐到處隨可施放。我軍不獨無開花炮﹐卽後膛槍亦甚寥寥﹔所以難於取勝』等語。除陣亡弁勇應由撫臣劉銘傳查明具奏請卹外﹐臣等查王詩正各營戰事尙未稟報到營﹐旣經劉銘傳鈔稟咨會前來﹐證以劉璈﹑陳鳴志﹑陳星聚等稟詞﹐自系屬實。外夷火器之利﹐本非中國所及﹔所謂九節炮者﹐更屬愈出愈新。敵勢之張﹐槪可想見。見在撫臣劉銘傳親駐六堵﹐仍飭各營簡練軍實﹐以圖再舉。幫辦臣楊嶽斌來函﹕『正月二十一日抵卑南登岸﹐二月初三日抵臺灣府城﹔俟所部渡臺前進』。其需用軍火﹑器械﹐臣等仍當設法籌解﹐俾濟要需。

所有援臺各營甫經抵防﹐苦戰兩日獲勝﹐因援斷退師各緣由﹐謹具折馳陳﹔伏乞皇太后﹑皇上聖鑑訓示。

再﹐此折系臣宗棠主稿﹐合並聲明。謹奏。

軍機大臣奉旨﹕『知道了。欽此』。

密陳要盟宜愼防兵難撤折﹝光緒十一年三月初四日﹞

奏爲要盟宜愼﹐防兵難撤﹔恭折密陳﹐仰祈聖鑑事。

本年二月二十三日﹐奉電旨﹕『法人見來請和﹐於「津約」外﹐別無要求﹔業經允其所請。約定越南宣光以東﹐三月初一日停戰﹐十一日華兵拔隊撤回﹐二十一日齊抵廣西邊界﹔宣光以西﹐三月十一日停戰﹐二十一日華兵拔隊撤回﹐四月二十二日齊抵雲南邊界﹔臺灣﹐定於三月初一日停戰﹐法國卽開各處封口。已由李鴻章分咨沿海﹑云﹑粵各督﹑撫如約遵行矣。惟條款未定之前﹐仍恐彼族狡詐背盟﹐伺隙卒發﹐不可不嚴加防範。著傳諭沿海各省將軍﹑督﹑撫並雲南﹑廣西督﹑撫及各路統兵大臣督飭防軍隨時加意探察﹐嚴密戒備﹐毋稍疏懈。是爲至要』等因﹐欽此。仰見廟謨宏遠﹑懷柔休息之至意﹐欽佩莫名。然臣愚以爲用兵之道﹐宜防爾詐我虞﹔馭夷之方﹐貴在有備無患。今日之事﹐實有宜愼之於先﹑防之於後者。謹先將管見所及﹐爲我皇太后﹑皇上陳之。

法夷犯順以來﹐屢以忽戰忽和﹐誤我大局。上年四月十三日之約﹐口血未幹﹐卽來挑釁。甚且逞其無賴﹐以爲觀音橋之戰﹐自我先開﹔福祿諾之據﹐系我捏造。要求恫喝﹐無所不爲。朝廷方遣使議和﹐而彼已一面踞我基隆﹑一面駛入馬尾﹔乘瑕蹈隙﹐馴至潰壞而難於收拾。此次復請議和﹐意似悔禍﹔然何以宣光旣有「退兵」之語﹐而臺灣止有「停戰」之文﹖言停戰﹐則基隆一隅果否交還﹖尙似未定﹔言退兵﹐則北圻全境拱手而去﹐不問可知。臣遠隔海濱﹐固不敢妄測當局羈縻之苦心﹑轉圜之至計﹔而前車宜鑑﹐大局攸關。「律約」五條﹐已置越南於度外﹔占踞之基隆與新失之澎湖﹐豈可再涉含糊耶﹗自去秋至今﹐沿海﹑沿邊各省慘淡經營﹐稍爲周密﹔今忽隱忍出此﹐日後辦理洋務﹐必有承其敝者。如果基﹑澎不遽退還﹐則當道豺狼﹐必將乘機起噬﹔全臺南北不獨守無可守﹐抑且防不勝防。此要地之不得不爭﹐所宜愼之於先者也。

法人利在緩戰﹐而不在言和﹔其忽然請和者﹐大抵越南夏令將交﹐瘟疫流行﹐軍無鬥志。尼格裏喪師於外﹑斐禮避位於內﹐新舊更替﹐議論紛歧﹔增餉徵兵﹐動需時日。且三月新茶瞬將上市﹐英﹑俄二國向以茶務爲大宗﹐各國茶商不能任其撓亂。有此數端﹐故陽飴我以請和之名﹐陰實便其一舉兩得之計。我若槪從所請﹐則失地未還﹑防兵先撤﹐萬一該夷狡焉思逞﹐而事機已失﹐言戰則要害已爲所乘﹑言和則口舌未能有濟﹐悔無及矣﹗況上海法租界換豎俄旗﹐旦夕窺我﹐舉動旣多不便﹔倘因別端肇釁﹐俄人復藉此生端﹐則辯論愈難。言戰﹑言和﹐悉聽彼族挾持﹐而不能自主矣。臣竊謂沿海重兵﹐不可因目前請和﹐遽議裁撤。蓋曾經戰陣之兵﹐緩急可恃。卽和約已定﹐而糜三數月餉項﹐可以防叵測而備折衝﹔較之臨事周章﹐當有間矣。此邊軍之不可遽撤﹐所宜防之於後者也。

臣衰年承乏﹐無補時艱﹔區區愚忱不敢不盡。臣奉電旨後﹐卽將基隆是否交還一節﹐電詢總署﹔數日未奉電復﹐合並陳明。所有要盟宜愼﹑防兵難撤緣由﹐謹密疏由驛馳陳﹔伏乞皇太后﹑皇上聖鑑。訓示施行。謹奏。

軍機大臣奉旨﹕『畱中欽此』。

各營旗臺局月支餉銀開具淸折咨部立案折﹝光緒十一年四月二十三日﹞

奏爲臣部各營旗臺局月支餉銀數目﹐謹先開具淸折咨部立案﹐恭折仰祈聖鑑事。

竊臣於光緒十年七月十八日﹐欽奉恩命督師入閩﹐陸續抽調江南﹑江西各營﹑添募援臺親軍土勇以及設立糧臺﹑轉運﹑軍裝各局疊經奏報有案。謹按戶部奏定章程﹕各省軍營開支餉項﹐必先奏明立案﹐方準造冊報銷等語。仰托皇威遐鬯﹐法夷就款﹔微臣所部分營旗臺﹑局月支餉項經費﹐自應將大致數目先行造具簡明淸折﹐咨部存案備查。惟招募經費﹑轉運腳價﹑采制軍裝﹑軍火以及川資﹑犒賞﹑養傷各項雜款﹐支無定數﹐有不能豫行開報者﹔應俟匯造總冊時﹐由臣核實﹐查照陜甘報銷成案﹐開單請銷。約計臣部各營旗臺﹑局每且應支銀五萬餘兩﹐將來各項雜款仍俟匯總具報。竊念上年七月陛辭時﹐面奉皇太后懿旨﹕月準給臣軍餉銀十萬兩﹐仰荷聖慈體卹周至。凡我將士﹐感戴同深。值玆餉項奇絀﹐臣下尢應如何極力撙節﹐以濟時艱﹔經臣督飭臺﹑局各員槪從節省﹐尙與十萬之數有減無增。此後和議一成﹐如有可撤﹑可減之項﹐更應酌量裁並﹐以紓餉力﹐而慰宸懷。

除造具淸折咨部立案外﹐理合恭折具奏﹔伏乞皇太后﹑皇上聖鑑訓示。謹奏。

軍機大臣奉旨﹕『戶部知道﹐欽此』。

懇恩交卸差使回京復命並懇先行開缺回籍調理折﹝光緒十一年五月初六日﹞

奏爲中法和議已定﹐微臣衰病日劇。吁懇天恩﹐俯準交卸差使﹐回京復命﹔並懇恩先行開缺﹐俾得回籍調理。恭折仰祈聖鑑事。

竊臣欽承恩命督辦福建軍務﹐上年十月杪率師行抵福州﹐與幫辦軍務福州將軍臣穆圖善﹑閩浙總督臣楊昌浚籌度進止機宜。維時臺灣望援甚切﹐而法船遊弋洋面﹑封禁海口﹐我兵無船不能飛渡﹐欲雇漁船﹐則有海風覆溺之患﹔商諸鄰國﹐則以公法窒礙爲辭。臣等苦心焦思﹑寢食不安者久矣。旋飭員設法覓雇輪船﹐載王詩正所統各營直趨澎湖﹐冒險偸渡﹔該軍甫經到防﹐遽接惡戰。敵人炮火固精﹐又得地勢﹔故王詩正各軍奪回月眉山要隘﹐仍以子盡援絕﹐退紮五堵。至於澎湖一島孤懸海中﹐本系絕地。法人不得逞於滬尾﹐乃移巨艦裝多兵﹐猛撲鳥嵌﹔我兵發炮連中敵船﹐以彈力過輕﹐不能轟破。凡夫船炮不利辦理棘手之故﹐臣固早慮及之矣。福州地面濱海﹐風寒潮濕最易中人。臣自抵閩以來﹐身體羸瘦﹐飲食銳減﹔手腕顫搖﹐難於握筆。每批閱文牘﹐萬分喫力﹔爲時稍久﹐便覺心神彷佛﹑頭暈眼花。又以毒濕燻蒸﹐徧身觸發﹐痛癢交作﹐喀血時發。終日坐起時少﹑睡臥時多﹔偶一行動﹐遂形气喘﹑腰疼﹐實有困憊不堪之象。醫者云﹕『心血過虧﹐水土不服﹔風邪入裏﹐病根已深。必須息心贍養﹑靜攝調理﹐方冀稍痊』。臣自維行年七十有四﹐受恩深重﹔如果軍事孔棘﹐原不敢遽望生還。惟見在中法議和﹐夷務稍可歇手。福州各海口駐兵設防﹐尙屬周密﹔臺灣𨿽經停戰並未撤兵﹐卽小有震動﹐穆圖善﹑楊昌浚﹑楊嶽斌﹑劉銘傳﹑孫開華諸臣必能相機商辦﹐不至僨事。臣衰病之軀﹐加以水土不服﹔重負未釋﹐恐貽隕越之羞。惟有仰懇天恩﹐俯準交卸督辦軍務差使﹐回京復命﹔並懇恩先行開缺﹐俾得回藉調理。倘蒙兪允﹐臣俟奉到諭旨﹐卽將所部各營勇撥歸督臣楊昌浚節制﹐聽其斟酌撤畱。所有欽差大臣關防﹐或移交﹑或由臣委員賫繳﹐恭候聖裁。

所有微臣衰病日劇﹐請交卸差使﹐回京復命﹐並懇恩先行開缺﹐回籍調理緣由﹐除電請總理各國事務衙門代奏外﹐謹繕折馳陳﹔伏乞皇太后﹑皇上聖鑑訓示。謹奏。

軍機大臣奉旨﹕『覽奏殊深廑系。著賞假一月﹐安心調理﹔毋庸開缺。欽此』。

請敕總署速商法使交還基澎法兵悉數退出其兵船不得停泊各海口片﹝光緒十一年五月初六日﹞

再﹐正拜折間。接鎭海﹑天津﹑上海各處電報﹕逆酋已於四月二十九日在澎湖病死﹔業經會同督臣楊昌浚電奏。惟查平安輪被擄之幹軍弁勇﹐昨奉電旨﹔「敕李鴻章派員赴澎湖會商法兵官﹐約定日期妥爲收回』等因﹔見在孤拔旣死﹐自應另與法官商辦﹐俾得早日收回。應請旨敕下總理各國事務衙門及李鴻章與法使巴徳諾脫速商交還基﹑澎﹐法兵悉數退出﹔其兵船亦應卽日駛去﹐不得停泊各海口。迅出斯民於水火﹐地方幸甚﹑人民幸甚。是否有當﹖謹附片陳明﹐伏祈聖鑑訓示。謹奏。

軍機大臣奉旨﹕『知道了。欽此』。

再懇交卸差使展假回籍折﹝光緒十一年六月十七日﹞

奏爲恭謝天恩﹐並懇俯鑑下情﹐準予交卸差使﹐展假回籍﹔恭折仰祈聖鑑事。

竊臣前因衰病日劇﹐陳請開缺回籍調理﹔昨於六月十五日遞回原折後開﹕軍機大臣奉旨﹕『覽奏殊深廑系。著賞假一月﹐安心調理﹔毋庸開缺。欽此』。跪讀之下﹐感激涕零。伏念微臣衰朽殘年﹐謬膺重寄﹔成功未奏﹐方切疚心。乃乃以多病之軀﹐上煩宸廑﹐仰荷聖恩優渥﹐賞予假期﹔敢不恪遵諭旨﹐就地醫治。況海氛甫靖﹐善後宜籌﹔倘能勉彊支持﹐何敢再三瀆請。柰六月初九夜陡患痰湧﹑气喘諸癥﹐手足瘈瘲﹑神志昏迷﹔趕緊進藥﹐逾時始蘇。嗣後反復靡常﹐病勢較前加劇。據醫者云﹕『實因心血過虧﹐風邪入裏﹐兼以水士不服所致﹔萬難克日就痊』。微臣自顧藐躬﹐有負重任﹔耄老旣覺其無爲﹐異地終難於調攝。惟有吁懇天恩﹐寬予假期﹐俾得回籍調理﹔倘獲病體漸愈﹐斷不敢稍耽安逸﹐自外生成。至若欽差大臣關防及隨帶恪靖各營應如何交卸之處﹖未敢擅便﹔伏候諭旨遵行。

除將海防應辦事宜曁福建布置情形另折馳陳外﹐所有恭謝天恩﹐並懇俯準交卸差使﹐展假回籍緣由﹐謹再專差賫折上陳﹐伏乞皇太后﹑皇上聖鑑訓示。謹奏。

光緒十一年七月初四日﹐內閣奉上諭﹕『前據左宗棠奏﹐因病吁請開缺回籍﹐當經賞假一月﹐俾資調理。玆據奏稱﹕病難速痊﹐懇請交卸差使﹐展假回籍等語﹔覽奏病情﹐殊深廑念﹐自應俯如所請。左宗棠著準其交卸差使﹐不必拘定假期﹐回籍安心調理。該大學士夙著勛勤﹐於吏治戎機久深閱歷﹔如有所見﹐仍著隨時奏聞﹐用備采擇。一俟病體稍痊﹐卽行來京供職﹐欽此』。

軍機大臣字寄﹕光緒十一年七月初四日﹐奉上諭﹕『左宗棠奏「請交卸差使展假回籍」一折﹐本日已有旨準其交卸差使﹐回籍調理矣。所有欽差大臣關防﹐卽著交楊昌浚派委妥員賫京呈繳。至該大臣所統恪靖各營見在應畱﹑應撤著左宗棠﹑楊昌浚體察情形﹑悉心會商﹐奏明辦理將此由四百里各諭令知之。欽此』。

遵旨交卸差使折﹝光緒十一年七月二十六日﹞

奏爲遵旨交卸差使﹐恭折仰祈聖鑑事。

竊臣於光緒十一年七月二十五日﹐準兵部火票遞到軍機大臣字寄﹕光緒十一年七月初四日﹐奉上諭﹕『左宗棠奏「請交卸差使展假回籍」一折﹐本日已有旨準其交禦差使﹐回籍調理矣。所有欽差大臣關防﹐卽著交楊昌浚派委妥員賫京呈繳。至該大臣所統恪靖各營見在應畱﹑應撤﹐著左宗棠﹑楊昌浚體察情形﹑悉心會商﹐奏明辦理。將此由四百里各諭令知之。欽此』。自和議大定﹑海口弛封以來﹐臣卽札行各營及後路各臺局截算餉項﹐聽候裁並﹔見在援臺各營因無船隻尙未內渡﹐各營﹑各臺局截算餉項﹐尙需時日﹐亦未申覆前來。除將隨營辦事文武各員弁及差官大旗薪水﹑口糧截淸散發﹑酌給川資﹐一律裁撤外﹐所有各營﹑局已會商督臣楊昌浚﹐由其酌量撤畱﹐以節餉糈。兩江應解恪靖八營餉項﹐已咨請將九月以前之餉提前解閩﹐以便辦理遣撤事宜﹕均分別咨行在案。玆於七月二十六日﹐將原領咸字八十號欽差大臣關防一顆標封及行營一切文卷﹑勇冊委員賫送楊昌浚收存﹐並畱經理支應委員淸理餉項﹔此後收發銀錢重件﹔隨時稟請楊昌浚核示。各營﹑局裁撤事竣﹐由該臺﹑局經手人員將收支總數詳請楊昌浚核明會銜奏銷﹐不得遲誤。臣移交淸楚後﹐擇日起程回湘﹔一俟到籍﹐再行奏報。此後遇有奏咨事件﹐卽隨處借用地方官印信﹐俾免延誤。

所有微臣遵旨交卸差使緣由﹐恭折具陳﹐伏祈皇太后﹑皇上聖鑑。謹奏。

裁撤沿海漁團片﹝光緒十一年七月二十六日會銜﹞

再﹐臣前因海防喫緊﹐與福州將軍臣穆圖善﹑閩浙總督臣楊昌浚會商﹐於福建沿海之福州﹑福寧﹑興化﹑泉州四府創辦漁團﹔業經附片陳明在案。竊查漁團之設﹐原爲斷接濟﹑淸內姦起見﹔𨿽委員辦理已有規模﹐見在和局旣定﹐敵船早經退盡﹐善後應辦之事﹐極爲繁重﹔自應移緩就急﹐以節餉需。臣等與通省司道曁地方官紳再四籌商﹐就地旣無經費可籌﹑官辦又勢難持久﹐已於六月底一律裁撤。謹會同將軍臣穆圖善﹑總督臣楊昌浚附片陳明﹐伏祈聖鑑。謹奏。

閩省軍務肅淸所有出力文武員弁懇準擇尢保獎折﹝光緒十一年七月二十六日會福州將軍穆圖善﹑閩浙總督楊昌浚銜﹞

奏爲閩省軍務肅淸﹐所有沿海防營炮臺及後路各臺﹑局出力文武員弁﹐吁懇天恩俯準擇尢保獎﹐以昭激勸﹔恭折仰祈聖鑑事。

竊自法夷構禍肆擾閩疆﹐臣等先後奉命辦理軍務。維時籌劃戰守﹐設立糧臺﹑轉運﹑軍裝及創辦漁團並行營文案﹑支應各事宜﹐在在需人﹔均經遴委妥員﹐分別辦理。伏念臣等謬膺重寄﹐上年臺防喫緊﹐撫臣劉銘傳困守臺北餉絀兵單﹐適值海口旣封﹑洋面梗塞﹐而籌濟餉項﹑軍火不遺餘力﹔復經臣宗棠檄委已革道員王詩正統率各軍﹐不避艱險東渡赴援。𨿽基隆未復﹐澎湖旋失﹐咎無可辭﹔各營將士之勞苦﹐視往年軍務實有過之。臣等所部各營自到防以來﹐分布濱海要口扼紮﹐嚴守炮臺﹔經營務各員﹐督率將領整飭營規﹐寬猛兼施﹐三軍感奮。當法人狓猖之際﹐寇船時來閩日遊弋﹐狼奔豕突﹐晝夜戒嚴﹔皆成防守不懈﹐尙無貽誤。此間庫款支絀﹐臣等行營餉需﹐全賴各省關源源接濟﹐方敷支放﹔各臺﹑局按月籌解﹑絡繹轉輸﹐諸軍得以士飽馬騰者﹐未始非各員之力也。至漁團之設﹐原爲斷接濟﹑淸內姦起見﹔臣等委員分途設局﹐並會同本籍紳士妥爲辦理。沿海數千里澳紛歧﹑漁船繁眾﹐該員紳等躬親周曆﹐逐一編查﹐頗著成效。他如行營一切辦事各員﹐或冒險偵探﹑或設法飛挽﹐皆無不黽勉從公﹑始終無間。見值軍務肅淸﹐防軍遣撤﹔若不予以獎敍﹐衡情未免向隅。伏維聖朝有功必賞﹐凡邊防﹑海防以及河工﹑海運各項出力人員﹐無不仰荷恩施﹐給予獎勵﹔足見聖徳覃敷﹐至優且渥。方今朝廷破格用人﹐臣等隨營文武員弁久經歷練﹐其中實不乏有用之才。𨿽未能異常出力與前敵同功﹐而到防一年之外﹐朝夕從事不敢告勞﹐要亦有足多者。除臺灣各營﹑局及援臺軍並上海﹑廈門辦理轉運出力各員﹐業由撫臣劉銘傳奏保外﹐所有閩省沿海防營﹑炮臺及後路臺﹑局出力文武各員弁﹐合無仰懇天恩﹐俯準擇尢保獎﹐以昭激勸﹔伏候諭旨遵行。謹合詞恭折具陳﹐伏乞皇太后﹑皇上聖鑑訓示。

再﹐此折系臣宗棠主稿﹐合並聲明。謹奏。

——以上見左文襄公全集「奏稿」六十四二﹑書牘

答閩撫徐樹人中丞

答徐樹人中丞

答林密庵提軍

答徐樹人中丞

與閩藩張佑之方伯

答張佑之

答臺灣道丁觀察

與徐樹人中丞

與總理海防沈幼丹大臣

上總理各國事務衙門

答胡雪巖

與閩撫王補帆中丞

答李筱軒

與袁筱塢

上總理各國事務衙門

答李仲云

答沈幼丹中丞

答沈幼丹

答閩撫徐樹人中丞﹝同治二年癸亥﹞

臺郡兵事辦理稽時﹐致煩聖慮。吳鴻源﹑曾玉明兩君﹐恐難了此勾當。未知九峯制軍所委之曾元福﹐畢竟何如﹖笨港探報﹕三月二十三日﹐曾鎭攻擊彰化之賊﹐大獲勝仗﹔何﹑嚴兩賊自相爭鬥。未知確否﹖軍營惡習﹐言勝不言敗﹑小勝則必報大勝﹔況探報則道聽塗說之詞﹐尢未足據。尊處所得道﹑府﹑縣及各營所報﹐究竟云何﹖乞並及之﹗臺郡如鎖﹐澎﹑廈如鑰﹐鹿耳門﹑鹿仔港則啟鑰之竅也。兩處爲全臺最要關鍵﹐而以見在形勢言之﹐則鹿港尢要﹔未知吳﹑曾諸君能力扼要津否﹖紅單船尙未抵甌﹐而甌洋著名盜魁已經擒獲﹐暫可毋須借助﹔如臺郡需用﹐請公畱之。好修莊﹑打貓街殘破之後﹐賊黨日多﹔來示所云『義旗一舉﹐脇從亦漸回心』﹐殊爲慶幸之至﹗此方爲公舊履﹐風土﹑民情﹑山川﹐形勢均所深悉﹔乞詳以示知﹐俾得稍助藎畫。

延屬沙﹑順﹑永安土匪尙復不少﹐在事文武怠玩已極﹔曾道所稟各情﹐是否豫爲諉卸﹖抑系實在情形﹖乞並示知﹗林密庵鎭軍所部勇丁尙能戰﹐惟吸煙者太多。前此九翁調其回閩﹐弟先未預聞﹔後得其來函﹐則林鎭已啟行數日﹐計此時已行抵省會矣。如臺事急﹐自應令其赴臺﹔若延郡事急於臺﹐似亦可令先肅淸沙﹑順﹑永安一帶﹐以銷內患。伏希酌之﹗

文將軍每歲海關協餉不過數十萬﹐每次催促﹐總以京餉爲詞。聞近來關稅尙饒﹐而出數可稽者僅止百萬內外﹔尙有七十萬兩﹐無從查其底細。請密飭查明見示﹗九翁以行營糧臺應粵軍之餉﹑以大營糧臺應閩軍之餉﹐粵常充而閩常絀﹐嘖有煩言﹔去任之日並行營糧臺撤之﹐令人不解所謂。

再﹐敝署事件仍請尊處代爲核辦﹐已經奏明﹔所有題咨等件﹐仍請由貴友兼辦。所有應致束脩﹐請示知﹐以便轉致。弟自入浙以來﹐無吏﹑無幕﹑無丁﹐凡百均以一身兼之﹐勞累實難言狀。見復膺此重任﹐竭蹶何堪﹗想舊章可由﹐定弗見外。至署中是否需人看守﹖九翁前此如何辦法﹖亦乞見示爲禱﹗

答徐樹人中丞

臺郡兵事尙未能克期告蕆﹐將領互相觀望﹔維知催索餉需﹐銳气索然﹐饋運難以接續。計彼間文武﹐除吳提督﹑曾總兵﹑曾副將外﹐又有區道﹑史道﹑洪道等彼此勢不相下﹐議事之人多而任事之人少﹔所謂謀夫孔多是用不集也。史道虛浮誇誕﹐好爲大言﹔前在閩時﹐數數以兵事相干。弟知其不可近﹐已謝絕之矣。頻年涉歷軍事﹐於用人一事頗嘗畱心﹐大抵「貴謀賤勇」一說﹐未可盡恃。蓋好謀而成﹐原是統將之事﹐未可盡以此望之偏裨﹑僚佐。就臺而論﹐施尊侯﹑藍鹿洲﹐一代曾有幾人﹖目前諸君﹐豈足語此。祗求朴實﹑勇敢能得士心者﹐蓋亦戛戛難之矣。各文武啟事﹐均言必須官軍能力戰數勝﹐然後義民始肯出頭相助。此自一定之理。凡兵事﹐未有不痛剿而能撫者﹐未有著意主撫而能剿者。惟解散脇從一策﹐則無論何地﹑何事﹐皆可行之。招撫與解散名同實異﹕招撫者散其黨且欲資其力﹐解散則不復資其力也。官軍勝賊﹐則民不畏賊而畏官軍。一戰之後﹐解散必多矣﹔解散多﹐則所殺者眞賊。打一仗是一仗﹑辦一起了一起﹐不惟目前易於收功﹐且足令海邦浮動之民有所畏而不敢逞﹔此數十年之利也。

吳鴻源頓兵南靖﹑二重溝以攻堅爲事﹐與北路聲息不通﹐舍利就鈍﹔北路之兵亦不能迅克彰化﹑斗六﹐遙遙相望﹐蕆事何時﹖以局勢而論﹐似宜於中路著手。林鎭軍文察尙似能戰﹐其弟文明聞亦勇敢﹔所部勇丁多山內人﹐若乃弟能從山內殺出﹑密庵從外衝入﹐則中路可通﹐南北之賊可畫爲二段﹐奏功較易。不知渠能任此否﹖若此著不能行﹐則吳軍之阻於二重溝者﹐祗可擇要加修溝壘﹐以固守爲主。而挑選銳卒時出雕剿﹐斷其接濟﹑絕其援應以困之﹔然亦曠日持久之局矣。史道所言『諸將皆泉州人﹐與漳之气類不合﹐自宜於漳州籍之將備物色數人前往』﹔幸公畱意。延﹑邵遊匪此堵彼剿﹐曾道侈言調度委於文武之不遵調遣﹐似非眞能了事之人。章武五百﹐恐亦未可恃﹔趙丞暮气﹑吳將朒縮不前﹐此路兵事無足觀者。大約俟其飽掠言歸﹐始報肅淸耳。此間相距過遠﹐凡百均仗指揮。弟謹就臆度所及﹐爲公陳之﹔實則﹐如盲人道黑白而已。

金陵﹑滬上各軍均獲勝仗﹐皖北之賊漸退﹔敝軍援皖南者﹐肅淸徽﹑休﹑黟﹑祁後﹐越皖援江。見在犯饒﹑景之賊又退回池﹑建﹐人數尙多至十數萬。大約追剿迅速﹐解散必多﹔惟渠魁十數﹐不能悉殲也。皖事不了﹐則浙師不能急規浙西﹔以宣﹑歙兩州皆可繞出我後﹐時有後顧之虞﹐未可輕進。又自五月初十以後﹐各營疾疫大作﹐與上兩年正復相似﹔天气酷熱﹐轉戰殊艱﹐不得不稍緩以待。

餉事直不可問﹐晏同甫自權粵督後﹐卽停粵釐不解﹔曾節相又以弟兼閩浙﹐可用閩餉﹐遂索還景鎭﹑河口及婺﹑樂之釐。用兵日久﹐各省均以餉絀爲苦﹐亦無怪其然。九峯將軍所部江﹑粵各營餉無蒂欠﹐而閩汀﹑漳﹐詔楚勇則各欠數月﹔上年卽有鬧索之案﹐亦實由饑飽不均所致。弟以餉絀之故﹐撤遣南康勇三千﹐而粵勇之病弱者亦飭康道隨時整理裁汰﹔見復將秦提軍舊部並歸蔣方伯調遣點驗﹐亦飭其汰弱畱彊﹐兼申紀律﹐或者可期得力。此策亦曾陳之九翁而未卽舉行者也。糧臺攺設衢州﹐總司各軍支應。浦城攺轉運﹐與廣信舊設之後路糧臺一律。其餉需﹑軍裝一切﹐均陸續輸之總臺﹐庶資近捷﹐而歸畫一。

關鎭國之紅單旣畱於閩﹐應卽由閩局發餉﹔或由善後總局於援浙餉內坐扣給領亦可。取其近便﹐非有它也。此枝水師頗能得力﹐關鎭國亦正派可用﹔請卽挈銜奏畱之。惟關遊擊昨有稟請添船十號﹐未知尊意云何﹖閩安水師﹐則早已飭回棹矣。

林鎭所帶臺勇﹐原有各處遊勇及降人竄名其中﹔昨渡臺﹐未卽攜去。曾道憲徳所稟李四﹑陳機股內有遊勇夾雜﹐或卽指此。然粵勇﹑南康勇中流而爲匪者﹐亦必不少。見在各營捕獲遊勇﹐多是康﹑林各營散遣之人。又﹐從前浙師敗沒﹐從賊後敗回復當遊勇者尢多﹐已飭各營訊其恃彊擾民者﹐盡取而誅之。募勇不得其人﹐不愼之於始﹐流獘何可言哉﹗

海關所入約百七十萬﹐除去扣款六十八萬﹐尙有百萬供支﹐不知京餉應解若干也﹖乞密查示知。

徽﹑饒兩郡無事﹐則閩省門戶無虞。弟任內應料理之事﹐自當極意綢繆﹐斷不任稍有蹉跌﹔所以駐嚴州先淸徽﹑饒者以此﹐請釋鈞系﹗敝署稿案題咨奏朱墨各件﹐承示代訂陳琴齋孝廉﹑朱仲彜茂才循舊辦理﹐不勝感荷之至﹔容卽委弁前來致送關聘。伏乞代爲道意﹐並飭局將弟應得養廉分送四﹑五﹑六三月修金。弟因浙省傾履殆盡﹐撫浙以來未嘗請用廉奉﹐亦未嘗延講幕友﹔巨細一切﹐皆一手辦之﹐巳不勝勞瘁。見在局勢益寬﹐於閩省公事萬難兼顧﹐此不得不賦卬須而求助理者也。惟家丁住署一節﹐實難其人﹔弟處所用三丁﹐皆親兵中挑錄者﹐目不識丁﹐無可派撥。所有收發公文﹑匯寄包封一切﹐不可無人經理﹔請由尊處派撥紀綱司之﹐或卽以文巡捅管理亦無不可。至看護禦書樓白螺等件﹐前已飭護理中軍郭什春回署敬謹照料﹔並屬其移往署中﹐或可無誤。

所有閩省水陸各員﹐副將以下委署﹐固均聽臺端核奪﹔卽副將以上﹐亦須尊裁示知。其須速辦之件﹐則由尊處定見﹐再咨照敝處可也。彼此均是國事﹐均有同心﹐幸勿見外。李鎭﹑潘喜如均謹飭﹐卽請飭仍舊。鎭﹑道賢否﹖請密以見示﹔守令中有徳者﹐亦乞示知爲要。

答林密庵提軍

專弁來﹐並拜泉曲之賜。正值師人多疾﹐得濟急需﹔感荷云情﹐奚啻投醪之誼。謹肅使者分惠三軍﹐冀迓甘和﹐共銷沴气也。

臺灣逆勢鴟張﹐吳將以攻堅自困﹐兩曾亦未能迅厲奏功﹔論者謂統帥無人﹐致成遷延之役。弟因疏請摩下渡臺﹐一申天討﹔曾鈔折奉達冰案﹐亮已得覽。計貴部早已回臺﹐令弟亦必有一番布置。惟盼投袂而起﹐以保衛鄕邦之義﹐爲朝廷紓東顧之憂﹔則身畫淩煙﹑名垂太室﹐不僅珪爵尊榮足爲棠棣增輝已也﹗謹奉白金百兩﹐爲行間賞犒之需﹔伏乞莞存爲幸﹗

弟自五月中旬以後﹐卽患瘧疾﹐數日內始就霍然﹔而將領士卒之抱病者﹐幾於十之六﹑七。見在秋令已深﹐尙復此愈彼發﹐無可如何﹗幸劉廉訪巳將江西肅淸﹐還師皖南﹔弟與蔣方伯得一意進規浙西﹐無虞後顧耳。

臺旆此行﹐苦於餉無從措﹔弟已飭張佑之方伯於浙餉內分給若干﹐以資軍食。惟此舉亦如窮漢請客﹐未可爲常。知麾下必能迅振軍威﹐克期蕆事﹔故敢勉作豪舉也。臺勇戰於其鄕﹐以情理言之﹐薪糧當可減給﹔想麾下必有以處之﹗其各營之不能得力者﹐可撤則撤﹐勿令虛糜﹔其實在出力得成奇功者﹐賞亦未可靳也。

至大咨所言閩兵積獘﹐最爲明快﹗整理之法﹐非如尊論不可。所盼平臺之後還蒞泉州﹐一竟此緒﹐愈速愈妙﹔企予望之﹗

答徐樹人中丞

袁弁回嚴﹐敬奉手教。

臺郡兵事聞已漸有轉機﹐亟當乘勢痛剿﹐以期蕆事。

選將之難﹐今古同喞﹗勇銳者不悉機宜﹐明練者多甘退懦﹔求其指揮若定﹑一往無前者﹐蓋戛戛乎難之。弟自咸豐壬子﹐卽與聞兵事。今之文武錯落半天下﹐號稱楚材者﹐莫非當初相識﹑習知習見之人﹔而私衷欽服者﹐實不數覯。可見人才之難﹗承示求一統將能節制提鎭之人﹐意中實無其選。林鎭於戰事一切﹐亦非弟所許可﹔然在閩﹑粵諸將中﹐尙稱健者。且疏財愛士﹐頗有所長。用之戰於其鄕﹐或可得力﹔蓋亦不得已而思其次之說耳。

閩省須練成數千得力之兵﹐乃可安枕。大小操演固宜加勤﹐然非調之隨徵。俾令歷練有素﹐則𨿽技藝可觀﹐終不足恃。蓋打仗以膽气爲貴﹐素練之卒不如久戰之兵﹔以練技而未練膽故也。見今有事用勇丁﹐額兵幾成虛設﹐實亦兵不如勇。弟思一革其習﹐擬於勇丁隊伍中缺額者以兵丁補之﹐令其隨同出仗﹔或者相觀而善﹐容易見功。已飭鎭海營挑兵五百﹐赴營學戰﹔如其可用﹐則當漸調敝標兵丁數百前來﹐更番練習﹐庶可有裨戎務。未審髙明以爲何如也﹖

龍巖之賊想已飽掠而歸﹔此次未能痛剿﹐恐以後茶市旺時仍不免闌入。思之心痗﹗

承示指調古﹑吳二營﹐俟余杭克復後﹐再行報命。余邑尙爲賊踞﹐不復此城﹐則杭城亦難下手﹔富陽克後﹐羣賊力爭此關以爲杭城犄角之勢。康觀察所部﹐早已調其前往﹔正當得手之時﹐未可卽撤故也。

廣勇頗多精銳之士﹐然好利太甚﹐壞處太多﹔卽粵中士大夫﹐亦往往言之切齒。弟𨿽愛其勇銳﹐而未敢放手用之。此意亦曾告知康道﹐屬其厚賞而嚴馭之。古捷芳所帶河勇﹐昨調赴余杭﹐在途殊多滋擾﹔見正飭查辦﹐未知能否安貼也。九峯制軍上年帶粵勇到浙﹐曾奉廷旨查詰至再﹔粵人之不滿人口﹐亦一時公論。未可因關鎭國得力﹐遽謂粵勇可恃﹔幸畱意焉﹗

與閩藩張佑之方伯

閩中吏事﹐自閣下履新後極力整理﹐漸有更新之象。弟承乏其間﹐得以藏拙﹐感慰奚如﹗

臺事聞有轉機﹐能及時速剿罪人﹐斯或可得數年之安。林署軍門何時渡臺﹖想戰於其鄕﹐士气自倍。

前疏所言餉事當割協浙者與之﹐此亦事理宜然﹔未知尊處作何酌撥﹖其時方奉籌備固本之餉﹐知此項斷不能已﹔而閩中拮據之狀﹐亦不可不上達宸聰。恐以後挹注頻仍﹐無以應命也。實則浙中餉事直不堪問﹐非本可從容﹐故爲此豪舉﹔想蒙照察及之。閩爲浙累﹐方伯及同事諸公亦因我而累﹔殊抱不安﹗

此間戰事尙順﹐富陽克復﹐蔣軍及水陸馬三支均薄杭垣﹐而分康﹑魏兩道之軍圍攻余杭﹐巳將城外各壘卡踏毀﹐士气尙壯﹔惟餉缺病多﹐實爲憂煩之至。弟瘧甫愈而腹舄未已﹐擬數日內力疾前駐富陽﹐就近調度。劉廉訪於江西肅淸後﹐凱還徽﹑黟﹔王道一軍仍駐祁門。此次江﹑皖軍事﹐全賴兩軍之力﹐而浙亦無後顧之虞。見又擬出嶺擊石﹑太之賊﹐以救靑陽。遠道出師﹐饋運極艱﹔實非得已﹗

前林署提軍寄來泉州範志吳亦飛神曲﹐軍中病者食之多效﹔乞遣妥人赴泉買二百斤付來﹗聞泉郡之曲﹐較它處爲眞也。又郭中軍什春回閩時﹐曾飭勤練標兵﹐聽候調遣﹔請發銀二百兩﹐交渠以爲操賞之用。此二項﹐請於弟廉項內開銷。又昨袁弁歸時﹐該護中軍曾寄福圓膏及印色﹐已諭其開帳領價﹔數𨿽無多﹐然弟於僚屬饋送﹐向不收受﹐亦不欲自破其例。乞並詢給爲禱。

答張佑之

接八月十七日書﹐所言林署軍門渡臺一節﹐似未盡善﹐具仰藎慮之周。惟業經疏請﹐未可中止﹔且來函亦未免有過當之處。此公少年髙興﹐不知擇友﹐短處固多﹔至疏財卹士﹐所至之處尙無騷擾﹐則於閩﹑粵諸將中尙爲能者。惟自奉撤回閩﹐未能整齊約束耳。大凡帶勇將領與作官一般﹐檄撤之後﹐如印官交卸﹐呼應不靈﹔況月餉懸欠已多﹐未能照給﹐士卒怨望之意﹑怨咨之聲﹐無所不至﹐事有固然。閣下久在戎行﹐此等爲難之處﹐當能鑑及。臺事聞漸有轉機﹐如曾﹑吳等能乘勢辦結﹐林署軍門無須赴臺﹔當會商中丞﹐免其東渡。若事勢未可中止﹐自當催令速行。

石棟一案﹐必應核實研究﹐以警貪橫。近閱閩省各案﹐多是虎頭蛇尾﹔刑名先生結習牢不可破﹐殊爲喟然﹗弟亦非天資刻薄之人﹐惟念明其政刑﹐乃聖賢救時要著。今欲求治﹐而先棄其爲治之具﹔專姦宄而縱詭隨﹑背憲典而徇私曲﹐何以對朝廷﹑何以正習俗乎﹖鄧觀察﹑胡太守旣奉檄會審﹐乞並以此示之﹗

丹■﹝冏上皿下﹞先生一病遂逝﹐云亡之痛﹐實深淒惻﹗弟處應致賻百金﹐乞於廉項內劃致爲要。此老剛方篤實﹐實所欽企。未知身後光景何如﹖池州兵燹之餘﹐恐暫未能歸骨故山也。

答臺灣道丁觀察

頃披華翰﹐敬諗東渡有期﹐履新在邇﹔翹企聲華﹐曷勝預頌。

臺灣小醜迄今未平﹐良由前此官軍遷延畏葸所致。剿賊固應多籌餉項﹐然使官軍猶蹈前轍﹐𨿽兵多餉足﹐亦奚以爲﹗吳將渡臺時逾七月﹐省臺廈局共解十一萬有奇﹐其墊濟及挪措之款亦有三萬餘﹐計所欠不過兩月而止﹐而號呼追切之狀苦不可堪﹔實則頓兵南靖莊﹑二重溝之時﹐並非因餉需不足也。主兵者當知籌餉者之難﹐籌餉者亦當知主兵者之苦。今浙師已積欠至一年﹐少者亦六﹑七个月﹔能不長驅直進﹑枵腹荷戈乎﹖今且割浙餉以濟臺需矣﹔倘諸君子猶不克期蕆事﹐其謂之何﹖另箋指陳形勢及論兵事機宜﹐均中肯綮﹔想能指撝如意。攬轡澄淸﹐一新臺人耳目。拭目俟之﹗

此間兵事尙順﹐見攻杭城及圍余杭﹐均獲勝捷。劉廉訪一軍亦已肅淸江西﹐回屯休﹑歙﹐機局較緊。知關注念﹐並以附聞。

——以上見左文襄公全集「書牘」卷六

與徐樹人中丞﹝同治三年甲子﹞

臺郡事﹐近有無變動﹖看來其事本易了辦﹐惟同局水火﹑口構元黃﹐最爲可慮﹔所謂『天下之盜賊易去﹐人心之盜賊難除』者此也。林密庵前有稟來﹐克期內渡﹔此時想已抵泉。丁觀察近來有何議論﹖閣下須切囑其以大局爲念﹐勿任性生事。前讀尊札云﹕『臺中人情𨿽易生事﹐卻皆有激而成』。此論甚正﹔奚獨臺灣﹑又奚獨臺灣之民情爲然哉﹗

由江竄閩之賊﹐實止林正揚一股﹐見已回竄江西﹔須及此時將內地土匪殲除﹐免其勾結。劉廉訪奉幫辦之命﹐敝處以王鎭﹑王道兩軍歸其調遣。然兵力太單﹐又東西不能驟合﹐非俟湖州兵事略有定局濟師前往﹐不能確有把握。

康補延建邵﹑鄧補興泉永﹐各有攸宜﹔擬卽會列臺銜入告。張凱章似可入閩﹔昨接毛寄耘制軍書﹐已不復執前議矣。英將軍聞已履新﹐海關事宜想已詳細告知矣。

——見左文襄公全集「書牘」卷七

與總理海防沈幼丹大臣﹝同治十三年甲戌﹞

奉三月初七日惠書及續寄函件﹐於徳克碑朦領允給窒礙各節﹐指示詳盡﹔至爲感荷。鄙臆欲示以寬大﹐省日後葛藤﹐不虞翻添無數波折﹔誠如尊諭﹕執言固拒﹐我尙有詞﹐不致以爽信貽之口實。其續上稟件﹐卽置不答。承將致閩上座咨件商撤回銷﹐弟亦將劃提廉項各牘撤轉別用矣。至關外炮隊差使﹐則猶待思議﹐未能徑決。西人長處𨿽多﹐而一種貪鄙傲狠之情﹐則與生俱來。近因生計匱乏﹐羣思取贏中土﹔而豪侈積習難忘﹐銀錢到手輒盡。此時縱勉事羈糜終無止境。而宦轍靡常﹐交替之際尢多難處﹔不如早爲謝絕﹐以湮其源。徳克碑前在此間﹐亦曾露願候差遣之意﹔弟未之諾也。

至泰西新式愈出愈奇﹐以此角勝取利﹐每自相誇﹐詫爲市重釣奇之舉。實則槍如後膛七響﹑炮如後膛螺絲開花﹐巳嘆觀止﹔過求精致﹐必難適用。戰陣之士多系粗才﹐難望其細意研求﹐用其所習。且彼中新聞紙所稱﹐多是各國炫耀誇詞﹐不盡足據也。近時船如鐵甲﹑炮如格稜﹐似可作如是觀﹔未知明者以爲何如﹖

正作函間﹐接楊石泉﹑吳桐云來函﹐知日本有謀取臺郡後山之舉﹐朝旨以海防重寄委公。未知見在如何籌劃﹖僻處西陲﹐見聞寡陋﹐不敢以臆揣之詞﹐上慁淸聽。賊圖逞志於此﹐必先上岸作埠頭﹔番力能據險卻之否﹖能不爲重幣甘言所誘否﹖我軍水陸並力﹐乃可制此凶鋒。一切如何布置﹖希於暇中略示一﹑二﹐以紓遠盼﹗

上總理各國事務衙門

奉五月十七日鈞諭﹐謹領一是。日本深入番境﹐狡謀可知。前接滬上來函﹔略悉大致。比因有函寄幼丹中丞﹐便詢一切﹔並以倭性狡狠﹐防其上岸作埠頭及重幣﹑甘言誘致生番等事。發遞後﹐接幼丹四月二十一日鈔折咨會﹐尙無所聞。比奉鈞函﹐始悉四月十八日倭已三路深入番境踞牡丹社﹐並以糖﹑酒餌生番。事在幼丹拜折之時﹐宜其不知也。計幼丹東渡﹐必有續報到京。

宗棠在閩正擬渡臺察看情形並籌度一切﹐適奉西徵之命﹐未果。玆去閩八年﹐星移物換﹐往迹難尋。承諭令其罄舉所知﹐以備采擇﹔何敢以懸揣無當之詞﹐上慁淸聽。惟思臺灣天險﹐所應慮者內訌﹐而外侮非所患也。玆倭寇旣深入番境奪踞牡丹等社﹐則陸路之險與我共之﹔是水陸防剿均宜兼籌並計﹐不能專倚輪船。閩中各郡半濱大海﹐臺防有警﹐各郡海口均宜設備。臺郡地形如梳﹐延袤千有餘裏﹐均須嚴密布置。是本省兵力不敷分布﹐不能不別有調撥﹔而濱海各省均須戒備﹐又洋人通商各處兵力尢不可分﹐是幼丹亟宜增調步隊勁旅﹐而可資分起赴調者無多也。倭長步戰入犯﹐寇眾多至一萬五千﹔我所調撥非一萬有餘﹐無以應敵。此時調集各省之兵﹐縱令一律精壯耐戰﹐而零星抽撥﹐勢所不免﹔如此則隊伍不整﹑心志不齊﹐何以制勝﹗少荃之請調槍隊﹐所見誠偉﹔惟不知人數若干﹖此外尙有可續派否﹖如徐州之隊無多﹐此外又難於績派﹔則調津﹑沽防營爲其後繼﹐而預調駐陜防營以塡津﹑沽﹐似無不可。緣此軍在秦爲贅﹐而塡防津﹑沽則相洽也。伏候鈞裁﹗

至閩局專注意輪船﹐於制炮一事尙未暇計。揣其意﹐或以機器旣備﹐制炮非難﹐故且置爲緩圖。幼丹原疏﹐所以有「器械未精」之說。見在制造旣緩不濟急﹐則假之浙﹑滬﹑金陵﹐當可通融。又廣東所用無殼擡槍﹝又名綫槍﹞一種﹐三人管放兩槍﹐可開連環﹑可用羣子﹐力大而能致遠﹐足勝洋槍。宗棠在閩時﹐曾經加意制造﹐延粵人之精此者教練﹔去後﹐此事遂廢。上年得楊石泉中丞書﹐猶言綫槍之利。如幼丹募勇﹐則此種勇丁槍隊﹐就近取之粵東亦可耳。

竊維兵事所忌﹐在事權不一﹑求效太速。各路所調步軍﹐均須歸幼丹節制調遣﹔乃能壹其心志﹐而杜其避就之私。若於數千里外各取進止﹐則軍各一心﹐非徒無益也。

此次倭奴窺犯臺郡﹐西洋各國先未與聞﹔其競以相告示其無他﹐似近情理。然島族性情貪詐傲狠。不可深信。倭人旣捨其舊俗﹑變其衣冠以從西人﹐西人安之素矣﹔謂此次陰助之者僅花旗一起﹐未必盡然。頗聞日本事多由巴嘎裏主持﹐疑此次深入﹐亦此虜指嗾所致。果爾﹐則西人外托義憤獻殷勤﹐未足深恃﹔當由坐觀成敗以居間爲利耳。

輪船巳成十五號﹐洋防可固﹔更得勁卒萬餘﹐以次航海繼進﹐陸路亦有把握。惟此事肇端𨿽在一隅﹐而事體實關全局。幼丹志慮忠實﹐久悉中外情形﹔玆以閩人辦閩事。朝廷任之旣專﹐以事理而言﹐自能有濟。惟不能加以迫促﹑參以局外遊言﹐俾得從容展布﹐以竟厥施﹐則幸甚矣。

至水師人才﹐須廣爲搜羅﹐以備緩急﹔彭玉麐﹑李成謀而外﹐如楊嶽斌之能用楚人﹑黃聯開之能用粵人﹐皆其選也。謹一並附陳。

答胡雪巖

前接專函﹐承示餉事艱難﹐擬借洋餉﹐聊應急需﹔具紉關垂至意。

倭事有沈星使辦理﹐自不至誤。屢接星使﹑總署函﹐明愼妥協﹐差爲放心。外間議論紛紜﹐未悉其中曲折﹔宜其徒抱杞憂。

隴餉因洋防受擠﹐抽解之款大半觀望﹔是將委主客各軍於溝壑也。鄙意借洋款﹐將來必當籌及。此時奏請辦理﹐似未免泄底﹔當俟日本事定籌之。而隴餉因關外糧運挪墊二百數十萬兩﹐萬難過去﹔暫擬別尋生發﹐以顧目前。欲借洋款﹐亦宜就沈星使處請其代爲增數總借﹐由沈分撥弟處﹐由弟處認償﹐方免痕迹。未知藎畫﹐亦以爲然否﹖王若農觀察處借解之款已二十餘萬兩﹐此斷不宜失信﹔已飛咨石泉中丞處速撥三十萬兩﹐由尊處徑匯鄂臺﹐以救斯急。石翁於弟處餉事急﹐肯畱心﹐斷不恝然。如有款匯解﹐乞卽一面辦理﹑一面飛致鄂臺﹐俾其放心可也。

與閩撫王補帆中丞

臺灣需費浩繁﹐閩議停解協餉﹔此間未接部文。然本省有警﹐須加意綢繆﹑先其所急﹐固也。惟隴餉向需外省協濟﹐見值關外進兵﹐糧料轉運一切﹐朝旨責成關內辦理﹐至繁且巨。自閩議停解﹐粵﹑浙相繼疏請﹐隴餉頓失大半。閩臺𨿽保無虞﹐而關外之事何可覆按﹖西北各省協餉款數無多﹐又關外諸軍餉源所在。見當進兵之際﹐紛紛催索﹐各省應接不暇﹐解關外而緩關內﹔是十餘年艱難拮據新復之區將復委之溝壑﹐而關外轉機又無望也。所有實在情形﹐另具公牘﹔伏希照察及之﹗臺局似非一時可了﹐如有可斟酌通融之處﹐尙乞隨時垂注﹐有以拯之﹗

答李筱軒

八月初七日專函﹐九月十六日始由折弁遞到﹔緣經過燕﹑晉一帶均爲雨潦所阻﹐故多耽誤耳。

保案均獲兪允銷案﹐未交部議﹔感荷無旣。園工停止﹐恭邸旋卽光復﹐中外人心俱定﹔聖明在上﹐天下事大可爲也。半載以來﹐憂懼靡已﹔一旦豁然﹐直如重睹天日。李光昭欺罔不法﹐罪名盡彀懲處﹐內府大臣咎有難逃﹔愚見不必再著議論﹐一聽宸斷爲是。若過於激切﹐不獨取壓﹐並於事體非宜。

日本肇釁﹐在彼亦尙有詞﹔幼丹函已詳之。所言『不貪戰功﹑不損國體』兩語﹐實爲切要。幼丹精彊明幹﹐必能了此。惟聞倭使來京﹐朝議允給百萬元﹐而倭使仍欲久踞番地﹔未知確否﹖果爾﹐則我已有詞。屆時兵勇﹑船械均已齊備﹐水陸防剿自有把握﹔可以戰矣。

惟甘餉所恃﹐大宗東南爲重。今一旦頓失二百餘萬之入﹐又責以出關糧運巨款之出﹔海疆𨿽可無虞﹐邊事實苦無措。俗云﹕『扶得東邊﹐倒了西邊』﹔正此謂也。見擬數事具奏﹐由驛馳遞﹔計此函未到之先﹐已可上達宸聰。未知部議云何耳﹖

與袁筱塢

疊奉函牘﹐具承藎畫周詳﹐良深佩慰。

移臺之舉﹐於西北局勢無所加損﹐於大餉添一窒礙。三家之聚﹐共此一井﹐加汲則昏﹑久汲則涸﹔以來源不續﹐而分漑者多也。今之隴餉﹐何以異是﹗閣下深明其故﹐故於未移臺之先﹐奏請庫款。然上年肅州蕆役﹑海防無事﹐天恩允發庫款百萬﹐部臣尙有『請飭疆臣同心』之奏﹔此時奏請庫款二百萬﹐縱邀恩準﹐部議亦必難之﹐仍是『由各省協甘款內劃撥』之局。東南各省正急海防﹐求如浙江力顧大局﹐不可多得﹐中西各省﹐又方以關外諸軍爲急﹑隴餉爲緩。是西徵不移臺﹐固涸﹔移臺﹐更涸也。就金﹑張兩軍糧運計之﹐金軍墊款虛懸無著﹐𨿽作正開銷﹐部議必仍於各省欠款內劃撥﹔張軍墊款﹐部議仍責之河南﹐能否悉數解甘﹐末可知也。就甘餉而論﹐新舊﹑主客將弁﹑勇夫已撤者二萬餘眾﹐節省固不爲不多。然見存一百數十營鹽茶﹑糧價﹑馬幹年終一月滿餉﹐不能不照常年發者﹔卽文武薪糧﹑津貼﹑驛站等款﹐亦斷難驟減。見在入款來源頓涸﹐凡此應出之款均屬虛懸﹔縱別籌良策入告﹐均荷兪允施行﹐而亦緩不濟急。若再於可籌款項稍爲寬松﹐則彼盈此絀﹐轉瞬卽有決裂之虞矣﹗

駝價﹑糧價兩項﹐應請暫停﹔實以非關外急款﹐且多弟處已墊之款﹐故擬權其緩急籌之。至此後應如何籌辦﹐只可臨時斟酌﹐不能預爲代籌也。

關外轉輸﹐仍應以駝只爲便。官駝不足﹐尙可就近雇用﹔商馱車輛亦然。緣開辦之初﹐商旅裹足﹔近漸通行﹐民商業此者頗多復舊也。

上總理各國事務衙門

十月十三日﹐捧讀大咨並奉鈞函﹐承示臺防完案條款及海防事宜兩折稿﹐敬悉一切辦法因應之妙﹑道合自然操縱之宜﹐剛柔協節。許其撫卹﹐旣昭字小之仁﹔收回占造﹐永杜侵陵之漸。慶幸之餘﹐欽仰何旣﹗

竊維此事起於六年合眾國商船遇礁撞破﹐船主羅妹及其眾上岸逃生﹐生番殺之﹐並掠其餘貲。該國領事李讓禮訴臺灣鎭﹑道﹐求辦生番﹐以儆將來。意在收斂殘屍﹑救回活夷﹔求中國收其地設兵管守﹐永杜番害﹐未嘗別有要挾也。臺灣鎭劉明燈﹑臺灣道吳大廷鑑其無他﹐卽與定議。又令生番曉事頭人卓杞篤與李讓禮商議善後諸事﹐李讓禮遂與生番連和﹐自具申陳由鎭遞閩省督﹑撫﹐鎭﹑道並備公牘請示辦理﹔督﹑撫允行﹐事遂寢。厥後吳大廷堅求內渡﹐劉明燈因閩撫有意吹求﹐謗議上騰﹐遂被奏撤﹔而前議閣置﹐不復過問。李讓禮心懷不平﹐以其事告知本國﹐求發兵剿番﹐爲護商計。該國責其生端肇釁﹐不許﹔並奪其駐廈領事職。李讓禮不得逞﹐乃以臺郡地圖示倭﹐唆其剿番﹐資以利器﹔倭窺臺郡後山地險而沃﹐冀據爲外府。此違約稱兵所由來也。宗棠前得幼丹中丞復函﹐堅持『不貪戰功﹑不傷國體』之言﹐服其洞達時務﹐又信其必能了此。三復鈞諭﹐心悅誠服﹐尙何間然。

尊意令合計通籌﹐隨時密致。自維去閩已久﹐事難覆按﹔況未親歷臺郡﹐何敢騰其臆說﹐上瀆淸聰。因劉提督撤任後卽調隨徵﹔見駐湟中﹔於臺郡南北情形﹐見聞較確。令將臺灣事宜覆述崖略﹐藉呈鈞覽﹔至其有當與否﹐固未敢知也。大疏所陳練兵﹑簡器﹑造船﹑籌餉﹑用人﹑持久各條﹐閎遠精密﹐無少罅隙。計各處覆奏到時﹐亦必詳明曲盡﹐足使題無遺義。顧天下事言之實易﹐而行之維艱﹔不俟成效畢臻之日﹐無由知其誠然也。

以練兵論﹐就水﹑陸原額拔其精壯聚而練之﹔是矣。然制兵只有此數﹐拔其精壯練以備戰﹐而存營無畱良焉﹐何以資分布而利更番也﹖綠營積習最深﹐水師尢甚。一在糧餉太薄﹔一在書識﹑號令﹑看管軍裝軍火分撥塘汛﹐不能入操之兵太多﹔一在千﹑把﹑外﹑額至參﹑遊﹑都﹐守層層管束﹐十羊九牧﹐額數多歸私役﹐气勢不能整齊。宗棠前於閩浙總督任內力求整頓﹐曾經詳細陳明﹐仰蒙兪允﹔旋卽西行﹐未睹成效﹐至今耿耿。而楊石泉﹑王補帆兩中丞猶謂較之從前頗有起色﹐亦未知其確否﹖至西人所傳洋槍隊式行列整齊﹑進止有度﹐較之中土所演陣式﹐不但槍械﹑子藥遠勝﹐其束伍結陣之法﹐亦良不易及。然自剿辦發﹑撚﹐中國材武之士輩出﹐善戰者亦多尙洋槍而不盡習其陣式﹐如前廣東提督劉松山﹑今蘇松鎭總兵章合才所練陣法﹐足平發﹑撚﹐亦可制洋人﹔宗棠實親見而信其能。

以簡器論﹐炮以市洛斯所制之後膛螺絲開花大炮爲最勝﹑槍以後膛七響爲最勝。從前西人舊式槍炮本已精工﹐近攺用螺絲﹐內膛後圓前銳﹐注藥之子又極合用﹔較其舊式光膛﹑圓子﹐更爲精妙。故致遠取準﹐勝於舊式。近又攺用後膛進子之法﹐進口大而出口翻小﹐如布國新制大炮及後膛七響洋槍﹐則極槍炮能事﹐無以復加。凡槍炮之用﹐在致遠﹑取準而已﹔其能致遠﹑取準者﹐在炮子必合炮膛﹑槍子必合槍膛﹐子不離藥﹑藥力全注其子故也。布國新制大炮及後膛七響槍﹐不但子合藥﹐膛且大於膛口以數分計﹐而能不傷膛口者﹐由子於之外面用鉛皮包裹﹐火著子出﹐鉛皮融脫﹐故出口不傷﹐子聚藥力毫無外散﹐故能遠﹔子滿膛口而出﹐毫無偏倚﹐故能準也。此間見設制造局﹐能自造銅引﹑銅冒﹑大小開花子﹐能仿造布國螺絲炮及後膛七響槍。近令攺中國舊有之劈山炮﹑廣東無■﹝吉殳﹞擡槍﹐用合膛開花子﹑劈山架攺用雞腳﹔又無■﹝吉殳﹞擡槍攺用一人施放﹐選用寧波及粵﹑閩工匠制造﹐以總兵賴長督之﹐飭中軍副將崇志教練本標將弁﹑兵丁演習﹐俾制器之人知用器之法﹑用器之人通制器之意。向之劈山必用十三人﹐今只五人﹔向之無■﹝吉殳﹞擡槍三人管放兩桿﹐今一人放一桿﹐且更捷便。蓋欲參中西之法而兼其長﹐爲行隊接仗﹑營卡守具所必需﹔亦猶西人每進益上﹐精益求精之意也。縱未能如西人之精到﹐而其利足以相當。如果能得地勢﹐用教練之將弁帶習練之兵丁﹐其制勝確有把握﹔非美觀不適用﹑空言無實用者比也。

以造船論﹐閩局創設五年限內﹐效已可睹。玆蒙鈞裁﹐以不停撤爲是﹔則日起有功。凡洋人所長﹐皆華人之長﹐實永久之利。至鐵甲船一種﹐上年徳克碑﹑來蘭亦曾說及﹔宗棠以購買維艱﹐修整必須另辦船槽﹑駕駛必須仍雇洋人﹐殊非閩局所宜﹐卻之。嗣接幼丹中丞書﹐必須采購﹔日意格已由電信往詢﹐未得確信。計臺事了辦﹐鐵甲船亦必來閩。蓋洋人無所要挾﹐其求售固在意中。頗聞此項船式質重而堅﹐不能入口收泊﹔其利在衝劈輪船。然將到之時﹐巨浪洶湧﹐輪船從容起碇﹐亦可預爲之計。至西人擬爲水炮臺﹑便輪船依泊之說﹐似指輪船停外洋而言﹔中國輪船行駛外洋﹐收泊每依小島﹐均有一定之所﹐無須乎此。若收泊各口﹐鐵甲不能駛入亦不畏其衝劈也。俟鐵甲購到﹐再爲察驗庶可決其合用與否。至中國輪船局分設閩﹑滬﹐閩局地勢難得﹐所設船﹑鐵諸廠費至巨萬。論其成效﹐則華匠能以機器造機器﹐華人能通西法作船主﹔滬所不如。開鐵甲輪船亦無甚謬巧﹐到閩後令華匠仿制﹐亦可有成。憔慮船槽不能展拓﹐然究已有局勢﹐較滬尙易爲功也。如撤滬局﹐而以所有經費畀之閩局﹐則仿造鐵甲輪船不無小補。

以籌餉論﹐海上用兵﹐公私帑藏爲之耗竭﹔然猶藉洋稅﹑釐金歲入巨款﹐得以支持。𨿽受其損﹐亦獲其益。此次日本違約稱兵﹐沿海各省所以奉旨嚴防而不能不長慮卻顧者﹐亦以輪船調聚閩洋﹐各省海口頓無倚恃﹔從前所設炮臺﹐有不得地勢者﹑有不如洋式者﹑有和議定後慮以更置啟論端者﹐今旣言防﹐不得不愼益求愼。一事而加以萬慮﹑一念而重以三思﹐宜其卹卹乎無終日之計也。於是紛議購船﹑置器﹑增兵﹑募勇﹐冀幸目前無事﹐不暇計經費之足支與否﹑局勢之能久與否。戰欲其勇﹑防欲其怯揆之情理﹐無足深尢。今於臺防漸有成議之時規畫久遠﹐似宜合始事之費與經常之費分籌並計﹐度餉源之贏縮﹐權其緩急應之﹔乃期詳愼於始﹑要成於終﹐可大亦可久也。就海防分言之﹐閩粵﹑吳越﹑燕齊及孤懸各島﹐凡可收船寄碇之處﹐均宜逐加察勘而預爲之防固也。然合七省通籌﹐則祗此一海﹔如人之一身﹐有气隧﹑血海﹑筋脈包絡皮肉之分﹐卽有要與非要之別。要處宜防宜嚴﹐非甚要處防之而不必嚴可也。天津者﹐人之頭項﹔大江﹑三江入海之口﹐腰膂也。各島之要﹐如臺灣﹑定海﹐則左右手之可護頭項要脊﹐皆亟宜嚴爲之防﹔以此始者以此終﹐不可一日弛也。此外﹐則視如髖髀﹐謂其無足愛惜固不可﹐謂其必全力注之亦不必也。輪船之造﹐原以沿海防不勝防﹐得此則一日千里﹐有警卽赴﹔不至失時﹐可以戰爲防。五年僅成船十五﹐不敷海防全局之用。今旣擬閩局不撤﹐賡續爲之﹐則購船之費可省爲造船之費也。炮臺各式﹐以西人鐵制爲最﹐次則磚砌﹔層畱炮眼﹑頂用鐵磚兩尺厚者。蓋成圓銳形﹐臺身周圍囊沙五尺厚護之﹐外用三丈闊﹑兩丈深之濠足矣。費較鐵炮臺爲省﹐而功用相當。臺上所安大炮﹐宜對準船之來路﹐度炮力所能及﹐必無虛發乃可。炮牀下宜安活輪﹐隨時取準﹐可放多數倍而不費曳挽之力。水面闊﹐安大炮﹔水面狹﹐安次者﹑小者。再能如西人測定墜數施放﹐則用船﹑設臺能事畢矣。其各口守具﹐莫妙於布洛斯之水雷。前年滬局來告﹐布人■﹝口顚﹞嗹■﹝口已﹞請派閩局藝童數十隨往學造水雷﹐宗棠以其時閩之船局撤畱未定﹐未如所請。臺防無事時﹐曾函致幼丹中丞﹐謂海口守具﹐此不可缺。今議防海之器﹐似水雷亟宜請求﹐如令■﹝口顚﹞嗹■﹝口已﹞邀其師匠來閩﹐簡藝童學之﹔如其有成﹐則海防固而費亦可節也。此餉所當籌者﹐在始事之時﹐已預省經常之費﹐庶期有實用﹑無虛糜﹐乃能收海口通商之益﹐與之持久而不敝。至西人所稱『鐵甲足以制輪船』﹑又云『巨炮可以擊鐵甲』﹐揣其用意﹐似因閩局輪船有成﹐欲藉此炫奇﹐爲居奇之計。且俟鐵甲購到加以察驗﹐如在所必需﹐𨿽費不惜﹔否則﹐祗宜從緩。愚見見有用兵乏餉﹐指沿海各省協濟爲大宗﹐甘肅尢甚﹔若沿海各省因籌辦防務急於自顧﹐紛請停緩協濟﹐則西北有必用之兵﹑東南無可指之餉﹐大局何以能支﹖諺云﹕『扶起東邊﹐倒卻西邊』﹔斯言𨿽小﹐可以諭大。且卽海防言之﹐凡所籌劃宜規久遠。始事之時卽悉索以供﹐不畱餘力﹔設此後釐稅衰減﹐經常之費又將何出﹖萬一島族生心﹐調發日煩﹐需用孔急﹐將何策應之﹖

凡此﹐皆宜通籌合計﹐早爲之所者。伏希鈞度及之﹗

尊諭湖南所屬猺﹑獞﹑黎﹑苗等類之人與臺灣生番相似者﹐一切政教﹑禁令﹑法律如何﹖須詳細查明奉復。竊維湖南寶慶﹑永州兩府所屬有猺﹐性近苗而稍馴﹔辰州﹑沅州兩府距苗疆爲近﹐靖州亦然。其專轄苗民者﹐直隸廳同知三﹕永綏﹑幹州﹑鳳凰是也﹔通判一﹕晃州是也。其地皆與黔境接﹐其人愚悍不識禮教﹑法令。近廳者爲熟苗﹑爲土人﹐稍馴﹐畏官奉法。生苗居巖壑間﹐狉榛自若﹐間與熟苗﹑土人接﹔其匿居深峒者﹐與外人絕﹐非市鹽不出也。歷代常爲邊患﹔則以其性喜剽掠﹐官軍追捕無可蹤迹﹑兵退復出爲暴﹐莫可誰何也。乾隆間﹐有傅重庵﹝鼐﹞者從徵金川﹐習知碉堡之利﹐又能練勁卒﹑用土人制生苗﹐爲苗所憚﹐誅痞苗﹑撫良苗﹐經畫井井﹐訖事於嘉慶初年。傅由府經歷擢至辰沅永靖道﹐仁宗時特簡湖南臬司﹔旋以苗民懷共遺澤﹐詔許每歲一巡苗疆﹐慰邊民望。不久﹐以積勞卒於官。而苗疆安謐者﹐七十餘年矣。同時有爨人嚴樂園﹝如煜﹞者﹐入傅幕爲軍諮﹔志節才略與傅等﹐習其方略。後以平定三省教匪勞績﹐由陜西洵陽令擢陜安道﹔宣宗初元﹐特擢陜西臬司。亦以積勞﹐卒於官。漢中士民請其柩入南山﹐民爲舁櫬歸楚﹔詔旨褒贈逾格。所著書凡三種﹕一﹑「苗防備覽」﹐卽襄傅幕時事﹔二﹑「三省邊防備覽」﹐卽其辦教匪時事﹕皆質實切近。其言營屯碉堡﹐以之治今苗﹑猺﹑獞﹑黎番民﹐皆可行也。𨿽然﹐無傅﹑嚴卓犖開敏之才﹑勤懇篤實之心﹐用其法不能得其法外之意﹐亦奚以爲此﹖又見大疏「用人」一條所以握諸條之要﹐𨿽古今無以易也。宗棠自咸豐十年從戎以來﹐以書籍重累﹐未嘗挾以自隨﹔「宙防備覽」一書﹐無可呈閱。意湘人之仕於京朝者﹐必有新刻本堪以索覽。伏希鈞度﹗

答李仲云

臺防事起﹐隴餉中斷。前擬東徵攺西徵﹐以此於中丞﹑方伯及同志諸君子﹐非得已也。究之窮人思舊債﹐本非情願﹔故原函𨿽求分潤﹐未敢求贏。得中丞復函及同志諸君子書﹐知四年減成以後收數大減﹔黔防未撤﹐需用甚殷。弟飲湘水爲湘人﹐亦何樂搜求故鄕﹐實此無底之橐。謹擬槪遵中丞意旨﹐了此公案﹐庶期無負初心。至各省積欠隴餉已二千三百餘萬﹐時事可知。近不得巳﹐奏借洋款三百萬﹐已蒙兪允。如果辦到﹐尙可支搘。乞釋藎抱﹗

臺事已可議結﹐非幼丹謀之於外﹑恭邸主之於內﹐未易臻此。外間末悉底裏﹐尙以費撫卹十萬﹑收回番地四十萬﹝﹖﹞爲過者﹐非也。此事由弟調任太速﹐所布置一切﹐後任槪置不論﹔往迹難尋﹐遂紛紜至此﹐爲之喞然﹗

孝寬來書﹐家事一切諾承照顧﹐感何可言﹗辰下向平願了﹐私懷亦釋﹔惟衰病日臻﹐眞無如何耳﹗

答沈幼丹中丞

前奉手復﹐知臺事之詳。味尊函『不貪戰功﹑不損國體』兩語﹐非洞屬彼己情實﹐籌度精審﹐不能爲此言﹔信老謀必足了此也。總署於此段施注悉當。詩云『不競不絿』﹑易云『藉用白茅』﹐義無以過。慶幸之餘﹐尢深佩悅。海上用兵﹐議戰﹑議款均之不得機要﹐求如此舉盡善難矣﹗

鐵甲已否購到﹖計臺事定﹐其來亦可速。論者謂宜畫分三洋﹐分設各局﹔無論無其費﹑無其地﹑且無其人﹐弟於復總署函備言之。閩局若仿造鐵甲﹐亦須別造船槽﹑未知能就馬尾拓充之否﹖抑愚懷有未盡者﹕島族見閩船制造有成﹐卽謂新造鐵甲可制輪船﹔聞我急購鐵甲﹐卽謂新有大炮可擊鐵甲。究竟曾否試驗﹐未之前聞。西人制器求精﹑遇事好勝﹐本其常態﹔在我以因爲創﹐坐收其益﹐何樂不爲﹗惟當公私耗竭之餘﹐時絀舉贏﹔如不將經始之費及常年用款悉心籌度﹐量力爲之﹐正恐後難爲繼。計老成謀國﹐必有以處此。

西事例付丰鎬舊家﹐用心難同﹐持論亦異。筱塢司農未悉關外情形﹐亦不考雍﹑幹﹑道光已事﹐遽請大款﹐不知意欲何爲﹖已據事理三次辯駁﹐終不省悟。不得已﹐始以入告﹔計數日後﹐可奉批回也。

衰病之餘﹐更增喘嗽喀血之證﹔稍遲﹐卽當乞休。否則﹐投荒待盡﹐免誤大局。

——以上見左文襄公全集「書牘」卷十四

答沈幼丹﹝光緒元年乙亥﹞

前接惠函﹐敬悉臺事布署周妥﹐一气呵成﹐收此腴區﹐爲閩疆添一保障﹑爲東南沿海添一外郛﹔甚盛甚盛。肇事之初﹐難免不生波折。究之一番波折﹑一番綢繆﹑局勢更穩﹔則亦不幸之幸也。

日意格已西歸﹐購船炮事如何﹖幸便中示及﹐以廣聞見。海防﹑塞防二者並重﹐不患無辦法﹐而患無經費﹔實則通籌合計﹐相其緩急應之﹐亦不患無經費也。

近奉朝旨﹐責令督辦新疆軍務﹐實非衰病微軀所堪﹔然受恩過重﹐亦不敢有所諉謝。惟日欲暮而途正長﹐時深廩廩﹗

——見左文襄公全集「書牘」卷十五

附錄

國史本傳

左文襄公神道碑

國史本傳

左宗棠﹐湖南湘陰人。道光十二年舉人﹐揀選知縣。

咸豐二年﹐粵匪竄湖南﹐犯長沙﹔巡撫張亮基﹑駱秉章先後聘宗棠入幕﹐贊理軍務﹐洊保同知直隸州知州。

五年十二月﹐禦史宗稷辰奏平寇需才﹐請保舉備用。稱宗棠通權達變﹐疆吏重倚之﹔不求榮利﹐眞心輔翼﹐述甚微而功甚偉。若使獨當一面﹐必不下於胡林翼諸人。命湖南巡撫出具切實考語﹐送部引見。

六年正月﹐兵部侍郎銜曾國藩上宗棠接濟軍餉功﹔命以兵部郎中用﹐賞花翎。

八年﹐駱秉章奏保宗棠運籌得力﹔賞四品卿銜。湖北巡撫胡林翼兩疏薦之。

十年三月﹐少詹事潘祖蔭奏﹕『楚南一軍立功本省﹐援應江西﹑湖北﹑廣西﹑貴州﹐所向克捷﹔由駱秉章調度有方﹐實由宗棠運籌決勝﹐久在聖明洞鑑。上年逆酋石達開回竄該省﹐眾號數十萬﹔駱秉章用本省兵餉﹐不數月間肅淸四境。蓋其時帶兵官孰可將多將少﹖宗棠燭照數計﹔而諸人亦稔知宗棠之賢﹐樂與共事。且地形扼塞險要了如指掌﹐故賊縱橫數千里﹐皆在宗棠規畫之中。設使易地而觀﹐將有潰敗決裂不可收拾者。是國家不可一日無湖南﹐湖南不可一日無宗棠也。見在賊勢狓猖﹐東南蹂躪﹐兩湖亦賊所必甘心之地。仰懇天恩敕下曾國藩﹑胡林翼﹑駱秉章酌量任用﹐襄理軍務﹐庶於楚南及左右鄰省均有裨益』。詔詢曾國藩﹕『應否令宗棠仍在湖南本地襄辦團練﹐抑或調赴該侍郎軍營﹐俾得盡其所長﹖著國藩酌量辦理』。尋國藩奏﹕『宗棠剛明耐苦﹐曉暢兵機﹔當此需才孔亟之時﹐或飭令辦理湖南團防﹐或飭赴各路軍營襄辦軍務﹐或破格簡用藩﹑臬等官﹐予以地方﹐俾任籌兵﹑籌餉之責﹐均候聖裁﹗惟求明降諭旨﹐俾得安心任事﹐必能感激圖報﹐有裨時局』。四月﹐詔以四品京堂候補﹐隨同曾國藩襄辦軍務。宗棠在湘募練五千人﹐克期東下。石達開竄四川。五月﹐詔詢曾國藩﹕『以宗棠督辦川省軍務﹐能否勝任』﹖國藩奏﹕『蜀省形勢險固﹐財力丰饒﹔藍﹑李初起之賊﹐果得有威望者爲川督辦理裕如﹐卽石逆亦不敢窺伺﹐江﹑皖軍情緊急﹐宗棠思力精專﹑識量閎遠﹐於軍事確有心得﹐可以獨當一面﹔若攺令西行﹐則臣頓少一枝勁旅﹐恐不足當皖南之逆氛。宗棠獨往川省﹐亦恐人地生疏﹐呼應不靈。以吳﹑蜀事論之﹐難易輕重不待智者而決。宗棠素知大局﹐勇於任事﹐必不肯捨難就易﹑避重就輕。合無吁懇天恩﹐念臣襄助需人﹐仍令宗棠督勇來皖』。從之。九月﹐宗棠抵江西樂平﹐旋駐軍景徳鎭。十月﹐廣東另股逆匪竄樂平﹑貴溪﹐宗棠迎戰大捷﹐復徳興﹑婺源。曾國藩奏﹕『宗棠初立新軍﹐驟當大敵﹔十日之內轉戰三百餘里﹐連克二城﹐實屬調度神速』。得旨嘉獎﹐命以三品京堂候補。十一月﹐逆酋黃汶金逼景徳鎭﹐宗棠連戰破走之﹔復浮梁﹐賊竄鄱﹑建交界之石門洋塘。

十一年正月﹐會總兵鮑超軍進擊﹐大破之﹔又敗之黃麥鋪。二月﹐僞侍王李世賢陷婺源﹐入樂平境﹔宗棠疊敗之。總兵陳大富接防景鎭﹐宗棠進駐鄱陽。賊陷景鎭﹐宗棠馳回樂平﹐六戰皆捷﹔李世賢遁。賞珍物。曾國藩奏﹕『宗棠以數千新集之師﹐破十倍凶悍之賊﹔深明將略﹐度越時賢。請攺幫辧軍務﹐儲爲大用』。允之。五月﹐授太常寺卿。先是﹐宗棠追李世賢至廣信﹐李逆竄浙﹔詔統所部援浙。而池州賊酋劉官方陷建徳﹐竄鄱陽境﹔宗棠回軍景鎭﹐賊宵遁。遣軍截擊﹐復建徳。六月﹐移軍駐婺源。曾國藩奏﹕『景徳爲全徽咽喉之地﹐婺源爲皖﹑浙綰轂之區﹔鮑超北渡後。南岸僅恃宗棠一軍﹐縱橫策應七百餘里﹐不能分身赴浙。俟安慶克復﹐有兵可分﹐再謀援浙』。允之。是月﹐宗棠遣軍大破逆酋賴裕新於新建﹐追至白沙關﹔賊均竄浙。十一月﹐曾國藩奏﹕『浙中賊勢浩大﹐宗棠見駐廣信﹐距賊較近﹐毅然以援浙爲己任﹔浙江督﹑撫臣亦奏請宗棠統軍入浙﹐請敕宗棠督軍進援浙江。所有廣信﹑徽﹑饒諸軍﹐統歸節制﹐以一事權。一切軍情﹐宗棠自行奏報』。詔宗棠兼程赴浙﹐督辦軍務﹔浙省提鎭以下﹑統歸調遣。未幾﹐杭州陷。十二月﹐授浙江巡撫。時逆酋楊輔淸犯徽州﹐宗棠以徽郡爲皖南﹑江西大局所關﹐且爲我軍入浙後路﹐檄知州劉典分軍赴婺源進剿。奏言﹕『江西入浙之道﹐徧地賊氛﹔非節節攻剿﹐不能深入。節節攻剿﹐又恐曠日持久﹐餉竭﹑兵疲﹐先已自困﹔非乘虛蹈瑕﹐誘賊野戰不可。以東南大局言之﹐湖北﹑江西肅淸﹐皖北逆氛漸熄﹐羣賊悉萃江﹑浙﹔如統兵諸臣聲勢聯絡﹐能力保完善之區以規進取﹐則江西﹑湖北﹑安徽數省生民﹐稍得蘇息。錢漕釐稅徵收日廣﹐從此漸逼漸近﹐可作士气而埽賊氛﹐利戎機而速戡定。以浙江見在局勢言之﹐皖南守徽池以攻寧郡﹑廣徳﹐浙江守衢州以規嚴州﹐閩軍嚴遏其由浙竄閩以繞犯江西之路﹐然後餉道疏通﹐米糧﹑軍火接濟無誤﹐諸路互相知照﹐一意進剿﹐得尺則尺﹔𨿽程功迂緩﹐實效可期。浙江軍務之壞﹐由歷任督﹑撫始則竭本省之餉﹐濟金陵﹑皖南各軍﹐圖藉其力以爲藩蔽﹔而於練兵選將﹐漫不經心。自金陵﹑皖南大局敗壞﹐又復廣收潰卒﹐縻以重餉﹐冀其復振﹔卒之兵增餉絀﹐軍令不行﹐渙散決裂不可復支。臣奉命督辦浙江軍務﹐節制提鎭。非就見存兵力嚴爲挑汰﹐束以營制不可﹔非申明賞罰﹐予以實餉不可﹔非另行調募﹐預爲換補不可。然欠餉日久﹐有不能汰遣之患﹔餉需不繼﹐有不能調撥之患﹔經費不敷﹐有不能募補之患。名爲節制提鎭﹐實則營官﹑哨長亦且呼應不靈﹔不得其臂指之助﹐而徒受其迫促之擾。𨿽有能將﹐無餉何以馭兵﹖𨿽有謀臣﹐無兵何以制賊﹖應請敕部臣行令各省應協浙江之款﹑閩省及各省奉旨撥解援浙軍餉﹐速解廣信交臣後路糧臺﹐以應急需。刻下浙省僅存衢州一城﹔衢州地勢爲江西﹑福建樞紐﹐浙省水路通途﹐宜設水師爲陸軍助』。又言﹕『孤軍轉戰﹐將少兵單。局勢益寬﹑人才日乏﹔請敕廣西臬司蔣益澧率所部來浙助剿』。上皆從之。時﹐賊由嚴州府屬之遂安踰嶺入﹐蔓延徽﹑衢屬境。賊目鍾明佳等眾十餘萬窺婺源﹐意在深入江﹑皖腹地﹐阻援浙之師﹐以圍衢郡。宗棠以婺源居徽州﹑廣信兩郡之中﹐地勢在所必爭﹔飭道員王開來趨徳﹑婺交界之白沙關﹐自率兵赴婺﹐擊破之。

同治元年正月﹐詔促宗棠親赴衢郡﹐進規浙省。宗棠覆陳『賊遇堅城﹐必取遠勢包圍﹐待其自困而後陷之﹐歷歷不爽。辦賊之法﹐必避長圍﹑防後路﹐先爲自固之計﹔然後可以制賊﹐而不爲賊所制。臣若先入衢城﹐無論不能固江﹑皖邊圉﹐亦且不能壯衢城聲援﹔一墮逆賊長圍詭謀﹐又成糧盡援絕之局。故決計由婺入浙﹐先剿開化之賊﹐以淸徽郡後路﹔飭老湘營由白沙關進扼華埠要衝﹐保廣信而固衢城。幸開化肅淸﹑婺源無警﹐臣軍駐開化馬金街﹐正可兼顧衢城。浙事成敗利鈍﹐臣一身任之﹐無可諉卸』。二月﹐克遂安。奏言﹕『浙省大局披離﹐進兵之路最宜詳審。從衢州入手﹐則堅城林立旣阻其前﹐金﹑嚴踞賊復撓其後﹔孤軍深入﹐餉道中梗﹐斷無自全之理。由金華進攻﹐則嚴州之賊必由壽昌一帶潛出包抄﹐亦非善策。臣軍救浙﹐必依傍徽郡﹐取道嚴州較爲穩妥』。諭曰﹕『左宗棠於開化肅淸後﹐乘勢進克遂安﹐甚得先發制人之策。所籌依傍徽郡﹑取道嚴州之策﹐自系實有見地。卽著相機進取﹐勿蹈輕進之失』﹗時李世賢犯衢州﹐總兵李定太等嬰城固守。宗棠抵常山﹐攻招賢關﹐克之﹔衢城糧路通。李世賢犯峽口﹐宗棠飭劉典等軍會剿﹐破之石門花園港﹐毀賊壘七﹐賊退竄衢南石室街﹑蓮花一帶。楊輔淸犯遂安﹐宗棠飭劉典各營由馬金趨昏口﹐自率親兵進駐開化﹐楊輔淸遁。李世賢復犯衢城﹐宗棠回軍。五月抵衢﹐六月督軍由北路進剿﹐破蓮花﹑洋塘等處數十壘﹐餘賊悉遁。宗棠奏言﹕『浙江賊數𨿽多﹐皆聽李逆一人指嗾。該逆倚金華爲老巢﹐嚴﹑處爲犄角﹔於龍遊﹑壽昌﹑蘭溪﹑湯溪等縣分布賊黨﹐拚死抗拒。見在賊勢趨重金華﹐自應並力先將龍﹑壽﹑蘭﹑湯等處次第攻剿﹐撤其藩籬﹔然後分兵嚴﹑處蹙之﹐以取破竹之勢』。奏入﹐上嘉其隨機決策﹐甚合機宜。是月﹐李世賢率賊數萬﹐分兩路攻遂安﹔敗之。七月﹐進規龍遊﹐破大股逆賊。閏八月﹐復壽昌。十一月﹐遣軍援皖南﹐復祁門﹑績溪﹔旋克嚴州府。

二年正月﹐復湯溪﹑龍遊﹑蘭溪﹐克金華府。旋復武義﹑永康﹑東陽﹑義烏﹑浦江﹑諸曁﹑桐廬﹐仍分軍防皖南後路。二月﹐進攻富陽﹐以規杭州。三月﹐授閩浙總督﹐仍兼署浙江巡撫。遣軍會剿徽﹑祁股匪﹐復黟縣。四月﹐敗富陽新城援賊﹐遣水軍搗杭。八月﹐復富陽﹔飭蔣益澧致杭州﹐分軍圍余杭。

三年正月﹐復海寧﹑桐鄕。二月﹐會蘇軍克嘉興府﹐旋克杭州省城及余杭。捷聞﹐詔加太子少保銜﹐賞穿黃馬褂。三月﹐宗棠進駐省城﹐設賑撫局收養難民﹐招商開市﹐勘辦急應修浚工程。旋復武康﹑徳淸﹑石門。六月﹐復孝丰。七月﹐克湖州府。八月﹐全浙肅淸。宗棠遣軍出境﹐追剿江﹑皖竄賊。九月﹐諭旨﹕『左宗棠自入浙以來﹐克復城隘﹑郡縣數十處﹐肅淸全浙﹐厥功甚偉。本欲卽加懋賞﹐恐該督以洪幼逆未滅﹐必將固辭﹔一俟余逆淨盡﹐卽降恩旨。浙江軍務已竣﹐地方應辦善後事宜﹐該督當督飭司道次第辦理』。宗棠奏減杭﹑嘉﹑湖三府額賦漕糧三分之一﹐核減紹興﹑寧波兩府浮收錢漕﹐免被兵各郡縣同治二年漕糧﹐暫停設杭州北新關﹔以商鹽疲滯請試行票運。條上四﹐皆如所請行。十月﹐諭曰﹕『閩浙總督兼署浙江巡撫左宗棠督師入浙﹐恢復浙東各郡﹐進規浙西﹐攻克杭州省城及湖州各州縣﹐肅淸全浙﹔並派兵截剿皖南竄賊﹐蕩平巨寇﹐卓著勛猷。玆當洪福瑱幼逆就擒﹐殲除餘孽﹐東南軍務漸次底定﹐自應渥加懋賞。左宗棠著加恩錫封伯爵』。宗棠懇辭﹔諭曰﹕『前因左宗棠督師恢復浙東郡縣﹑規復浙西並攻克杭州省城﹐肅淸全浙﹔派兵援剿皖南﹑江西﹐掃除餘孽﹐特沛殊恩﹐將左宗棠錫封一等伯爵﹐以示優異。玆據左宗棠奏﹕「瀝陳下悃﹐懇請收回成命﹐並推功於諸將士」各等語﹔所奏意存退讓﹐具見悃誠。惟朝廷懋功懋賞﹐原以該督抵浙以後﹐削平巨寇﹐屢克名城﹐肅淸浙江全境﹐厥功甚偉﹔豈能無破格恩施﹐以獎勞勛。至溫﹑處﹑嘉﹑湖用兵﹐𨿽得閩師蘇軍之助﹐總由該督調度有方﹐克期底定﹔洪福瑱竄擾江西﹐亦由該督派兵援剿﹐方能迅速蕆事。左宗棠實爲有功國家之臣﹐錫爵酬庸﹐洵可當之無愧。所請懇辭伯爵之處﹐著無庸議』。尋內閣擬進字樣﹐欽定「恪靖」。時江寧餘匪竄閩﹐宗棠請解撫篆﹐督軍援剿﹔並陳浙江應辦善後事宜。且言爲治之道﹐興利不如去獘﹑任法不如用人。得旨﹕嘉獎。十一月﹐入閩。十二月﹐會粵軍復永定。奏言﹕『閩省吏治﹑軍政之壞﹐由於因循粉飾﹐積習相沿。今欲修明整理﹐必先求治事之才﹔請調周開錫﹑吳大廷等員來閩差委』。從之。

四年正月﹐復龍巖。二月﹐汀州﹑連城平。四月﹐復漳州府及南靖﹑平和﹑漳浦﹑雲霄。五月﹐復詔安﹔全閩肅淸。宗棠駐漳州﹐派兵剿辦各屬土匪﹐遣將追剿江西﹑廣東邊界竄賊。六月﹐奏陳鹺務積獘﹐請攺行票運﹐釐課並抽。部議以四可慮詰難﹐宗棠逐條奏覆﹐力主初議﹔卒如斯請。八月﹐閩軍復鎭平﹐僞康王汪海洋等分路竄走。諭曰﹕『左宗棠廓淸浙﹑閩﹐威望素著。卽督率各軍馳赴粵境﹐調遣三省之軍﹐合力攻剿﹔所有江西﹑廣東援剿各軍﹐均著歸左宗棠節制﹐以一事權』。九月﹐宗棠奏懇收回節制三省成命﹔詔不允。十月﹐賊爲江﹑閩各軍剿敗﹐回竄廣東﹔陷嘉應州。宗棠奏言﹕『發逆僅剩汪海洋﹐而廣東患气在惠﹑潮﹑嘉三郡﹐汪逆回竄﹐土匪散勇多附之﹔正宜全力兜圍﹐俾無遺種。事關大局﹐不可計一時之功效。仰懇天恩寬其督責﹑假以便宜﹐俾得從容就緒』。十一月﹐宗棠進駐大埔。十二月﹐督軍合圍嘉應﹐陣斃汪海洋﹐復州城﹔餘孽悉平。

五年正月﹐賞雙眼花翎。宗棠班師回閩﹐續辦各屬土匪﹐一律肅淸。五月﹐奏請設立船廠﹐試造輪船。略云﹕『東南大利在水而不在陸﹐自廣東﹑福建而浙江﹑江南﹑山東﹑直隸﹑盛京以迄東北﹐大海環其三面﹔江河以外﹐萬水朝宗。欲固海防﹐非輪船不可。無事之時﹐籌轉漕﹐則千里猶在戶庭﹔籌懋遷﹐則百貨萃諸廛肆。有事之時﹐籌調發﹐則百粵之旅可集三韓﹔籌轉輸﹐則七省之儲可通一水。匪特巡洋緝盜有必設之防﹐用兵出奇有必爭之道也。國家建都於燕﹐津﹑沽實爲要鎭。自海上用兵以來﹐泰西各國火輪兵船直達天津﹐藩籬竟成虛設﹔星馳飆舉無足當之﹐非急造輪船不爲功。船廠之地﹐臣已擇定福建羅星塔一帶地方﹐開槽浚渠﹐水淸土實。先購機器一具﹐巨細畢備﹔覓雇西洋師匠與之俱來。先以機器造機器﹐積微成巨﹑化一爲百。機器旣備﹐成一具輪機﹐卽成一船﹔成一船﹐卽練一船之兵。比及五年﹐成船稍多﹐可以布置沿海各省﹐遙衛津﹑沽。由此更添機器﹐觸類旁通﹕凡制造槍炮﹑炸彈﹑鑄鐵﹑治水有益生民日用者﹐均可次第爲之。計五年內﹐約費不過三百餘萬兩。如能辦理得人﹐以後必多獲益』。得旨﹕試行。八月﹐調陜甘總督。九月﹐奏陳閩浙兵制﹐請減兵加餉﹐就餉練兵﹔下部議行。十月。奏陳臺灣吏事﹑兵事﹐宜早綢繆﹔略言﹕『臺灣設郡之始﹐由內地各標營調兵更番戍守﹐三載爲期﹔用意深遠。自班戍之制不行﹐有冊無兵﹐戰船無一存者。自道標裁撤﹐遇有剿捕事宜﹐文員不得不借重武營﹔一任其虛冒侵欺﹐莫敢究詰。吏事﹐則官索陋規﹑民好械鬥。宜復班兵舊章﹐三年更戍。仍設道標﹐俾有憑借﹔申明鎭兵歸道察看之例﹐互相維制。移修船之費制船﹐巡洋募練水兵﹔永革鎭﹑道以下陋規﹐別籌辦公津貼。生番有心內附﹐宜弛墾荒之令﹐齒於編氓』。上悉嘉納。又奏薦丁憂在籍前江西巡撫沈葆楨接辦船廠事宜。詔嘉宗棠『於輪船船廠事在必行﹐不以去閩閣置﹔沈毅有爲﹐能見其大』。尋奏報交卸西徵﹐請命前浙江按察使劉典幫辦陜甘軍務。允之。十一月﹐請各省協餉﹐由部議撥定實款。

六年正月﹐奏陳籌辦情形﹔略云﹕『臣舊部得力將領﹐除已授實缺外﹐均奏署要缺﹔鎭將若檄調隨徵﹔閩省空虛可慮。故攜以同行者﹐僅三千餘人﹐劉典亦僅令選募舊部三千人﹔初意南人用之西北非宜﹐祗可多挑營官﹑哨長之才。入秦後﹐將陜﹑甘見存兵勇分別汰畱﹐而勻撥膽技稍優弁勇充當親兵護哨﹐編列成營﹐以倡其勇敢之气﹔庶臣糧可資節省﹐陜﹑甘饑軍漸有位置。以地形論﹐中原爲重﹐關隴爲輕﹔以平賊論﹐剿撚宜急﹐剿回宜緩﹔以用兵次第論﹐欲靖西陲﹐先淸腹地。然後客軍無內顧之憂﹐餉道免中梗之患。謹一面采買口馬練習馬隊﹐俟所調各軍取齊﹐由襄﹑樊出荊紫關﹐經商州赴陜﹐沿途遇賊卽擊。抵陜後﹐增練馬隊﹐設屯田總局﹔相度秦﹑隴要隘﹐有水艸可田牧者﹐開設屯田。汰陜西各營疲冗﹐願畱屯田者﹐編入冊籍﹐指地屯牧﹔不願畱者﹐資遣。然後軍制明而內訌可免﹐屯事興而軍食漸裕。甘省回多於漢﹐蘭州省會形勢孤立﹐非駐重兵不能守﹔駐重兵﹐則由東分剿各路兵分見單﹐不克挾全力與俱一气掃蕩。將來臣軍入甘﹐應先廓淸各路﹐分別剿撫﹔俟大局戡定﹐然後入駐省垣﹐方合機局。是故進兵陜西﹐必先淸關外之賊﹔進兵甘肅﹐必先淸陜西之賊﹔進駐蘭州﹐必先淸各路之賊。然後餉路常通﹐師行無梗。至兵事利鈍﹑進止久速﹐非熟審彼己長短之形﹑饑飽勞逸之勢﹐隨機立斷不能﹔未可臆度而遙決也。臣於西北兵事未曾經歷﹐所部均南方健卒﹐撚﹑回伎倆並無聞見﹔若不愼之幾先﹐加以迫切。誠恐所事無成。伏願皇上假臣便宜﹑寬以歲月﹐勉竭駑鈍﹐次第規畫﹐以要其成﹔剿撚﹑剿回﹐均惟事機所在』。奏入﹐上嘉其洞中竅要﹐授爲欽差大臣﹐督辦陜甘軍務。四月﹐追擊鄂撚任柱﹑賴汶洸於隨州﹑樊城﹐與劉典等軍分道入關。奉旨以『撚逆張總愚一股屢爲陜軍痛剿﹐逆焰已衰﹔宗棠入關後﹐務與提督劉松山等軍會合夾擊。就地殄除』。維時撚逆方竄渭北﹐官軍屢敗之﹔宗棠慮其回竄鄂﹑豫﹐飭諸軍扼渭駐營﹐杜其偸渡﹔督飭山西按察使陳湜辦理河防。八月﹐撚逆渡涇東竄﹐官軍大舉圍逼。十月﹐撚逆入北山﹔分股狂奔﹐陷延州﹑綏徳﹔回逆同時狓猖。宗棠自請嚴議﹔坐降二級畱任。十一月﹐撚逆由宜川渡河南竄。宗棠親督劉松山﹑總兵郭寶昌諸軍入晉兜剿。請旨敕劉典等暫行督辦陜省剿回事務﹔並以調度無方﹐自請從重治罪。奉旨﹕革職畱任。十二月﹐撚逆竄衛輝。宗棠取道翼城東趨入直﹐劉松山等繞出賊北﹐向南壓剿。

七年正月﹐撚逆竄衡水﹑定州。上以宗棠未能將撚股在陜殲除﹐致令竄擾畿輔﹐交部嚴議﹔尋降二級畱任。撚逆竄保定﹐劉松山等軍追至﹔得旨﹕嘉獎優敍。宗棠抵獲鹿﹐命總統見到各省官軍。宗棠督飭諸軍﹐破賊獻縣﹑深州﹑束鹿﹑博野﹑深澤﹑饒陽﹑肅寧等處。二月﹐撚逆渡滹陀﹔諭宗棠迅督前敵諸軍追剿﹐破賊封邱﹑滑縣﹐衛輝﹑延津﹑臨淸等處。四月﹐撚逆回竄東光吳橋。上以宗棠等追軍落賊後﹐調度無方﹐交部議處﹔責令繞前兜擊。閏四月﹐以未能依限滅賊﹐交部嚴議。宗棠以黃﹑運兩河增漲﹐與欽差大臣李鴻章等會籌沿運築墻﹐且防且剿﹔各軍疊獲大勝。七月﹐官軍蹙賊於徒駭河﹐張總愚投水伏誅﹔撚匪平。詔以宗棠追剿尙屬迅速﹐抵直隸後督軍截擊﹑扼守運防﹐亦頗嚴密﹔開復疊次降革處分。旋賞太子太保銜﹐照一等軍功議敍。宗棠力辭﹔諭曰﹕『據左宗棠奏﹕追剿無功﹐難以忝竊﹔請收回成命。覺其情詞﹐甚爲懇摯﹔惟國家論功行賞﹐自有常經。該大臣其勉效馳驅﹐用副委任﹐毋許固辭』。八月﹐入覲﹔賜紫禁城騎馬。覆陳晉省防務﹐請敕山西巡撫﹑綏遠城將軍憑河設防﹐嚴密布置﹐以免罅漏﹔陜﹑甘餉絀﹐請敕軍機大臣﹑戶部指撥實餉。允之。九月﹐奏言﹕『陜﹑甘每年﹐缺餉﹐總在四百餘萬兩。玆撚氛淨掃﹐各省解嚴﹔節出之餉需﹑贏餘之釐金洋稅不下千餘萬兩﹐用東南之財賦﹑贍西北之甲兵﹐此可爲陜﹑甘常年經費請者也。諭旨允軍機大臣﹑戶部之請﹐撥各海關六成洋稅項下銀百萬兩﹐爲臣西徵實餉﹔請提前協解﹐以應急需。如未能如數﹐由各督﹑撫出具印票﹐交上海轉運局員轉向洋商借取見銀解陜。此項未到之前﹐懇敕山西撫臣於河東鹽課項下丁﹐無論京協各款提撥二十萬兩﹔臣得一意經營﹐別無顧慮。至陜﹑甘全局安危﹐不爭一時兵事利鈍﹔一面用兵﹐一面卽須籌辦善後﹐庶幾一了百了。懇恩敕籌陜﹑甘常年實餉﹐每歲於洋稅﹑釐金項下劃提實銀四百萬兩分給陜﹑甘﹐酌時勢之緩急﹐定協餉之多寡。臣當盡心力所能到﹐黽勉圖維﹐與西事相終始。期挈全境還之朝廷﹐斷不敢或作﹑或輟﹐虛負恩知﹔亦不以余粟﹑餘財﹐自污素節』。下軍機大臣﹑戶部議行。十月﹐抵西安。時陜省東北延﹑楡﹑綏各屬土匪遊勇所在紛擾﹐與甘回相附麗。西南回匪踞寧州董志原爲老巢﹔北接慶陽﹑南連邠﹑鳳﹑東北達鄜﹑延﹔逆回楊文治﹑白彥虎﹑馬長順﹑禹得彥﹑崔偉﹑馬正和﹑陳林﹑馬正剛﹑馬生彥﹑馮均福﹑鄒阿渾﹑余彥祿等十八頭目﹝號十八營﹞﹐四出剽劫。宗棠部署諸軍﹐分道逼剿。白彥虎等分股掠食﹐破之鄜州洛川中部﹑隴州﹑甘泉﹑邠州﹑汧陽﹑宜君﹑三水﹑涇州﹑淸澗等處﹐劉松山等破土匪十數萬於綏徳﹑靖邊﹐降其魁董福祥﹑李雙良﹑張俊﹐楡﹑綏肅淸。

八年二月﹐董志原回逆傾巢出犯﹐大敗之﹔賊棄巢竄靈州﹐慶﹑涇肅淸。四月﹐奏言﹕『此時最急者﹐乘時耕墾﹑擇要興屯﹐以活遺黎﹐以儲軍食﹔軍民漸有固志﹐乃可徐圖進取。駐軍董志原﹐扼秦﹑隴關鍵﹔駐軍秦州﹐通蘭州餉道﹔駐軍正寧﹑寧州間﹐爲進慶陽之謀﹔駐軍涇州﹐爲通平固之漸。皆主固泰規隴﹐不敢造次』。上嘉其老成持重﹐仍諭令乘勝進剿。五月﹐奏『搜捕各匪淨盡﹐陜西肅淸。宗棠進駐涇州﹐遣劉松山由北路進定邊花馬池﹐截寧﹑靈之賊﹔道員魏光燾等由中路出寧州﹐向環慶﹔提督雷正綰等趨華亭﹐規平涼﹔中書吳士邁等由南路寶雞﹐趨秦州﹔提督馬徳順等駐靈臺﹐策應南北兩路』。並陳甘餉窘迫﹐請敕各省力籌協餉﹐遴員署府﹑州﹑縣﹐辦理賑墾撫輯事宜﹐請敕部勿拘成例。均從之。時陜回竄靈州者﹐散布黑城子﹑預望﹑同心各堡﹔金積堡回酋馬化漋修陽爲歸順﹐代稟求撫﹐仍資以糧米﹑馬械﹐嗾使抗拒官軍。五月﹐南路進剿河州竄回連勝﹐賊遁歸巢﹐蘭州運道漸通。八月﹐奏言﹕『陜﹑甘逆回萃於寧夏所屬平羅﹑靈州﹑中衛一帶﹐其東竄纏金之賊﹐提督張曜擊之沙金﹑托海﹑磴口﹐解阿拉善定遠重圍﹐窮追至廣宗寺﹐復進賀蘭山﹐距寧夏不遠﹔提督宋慶﹐擊退鄂爾多斯及五勝札薩等旗之賊﹔都統金順﹐行近磴口﹔劉松山抵花馬池。北路兵力已厚﹐邊內外漸可肅淸﹐南路亦漸有肅淸之望﹐中路平涼府屬固原以北﹐陜回畸零小戶赴營求撫者﹐指荒絕地畝﹐隨時安插。鹽茶廳民張貴踞莊浪縣丞轄境威戎﹑鎭水﹑洛城等堡﹐聚眾二十人營﹐與鎭原匪首孫百萬勾結﹐爲平涼﹑秦州一大患。孫百萬就擒﹐張貴謀變益急﹕見派兵直搗賊巢﹐並搜剿踞秦安﹑神峪河另股回逆。如能迅速蕆事﹐再分兵進剿寧靈﹑河狄逆回﹐甘肅大局可期復振。此臣規畫度隴之大略也』。是月﹐道員黃鼎﹑總兵簡敬臨平威戎﹑鎭水﹑洛城賊巢﹐張貴及其黨侯得應就擒。宗棠檄中路官軍掃蕩而北﹐劉松山由花馬池抵靈州﹔檄馬化漋諭甘回﹐毋妄動﹔遂剿陜回於郭家橋一帶﹐毀其巢﹐進據下橋﹐陜回竄吳忠堡。馬化漋嗾甘回撲營索戰﹐松山擊退之﹔旋臺陜回大股來犯﹐官軍疊勝。馬化漋嗾靈州甘回襲踞州城﹐以松山殺降激變﹐央總兵胡昌會具稟署陜甘總督穆圖善﹔穆圖善與綏遠城將軍定安以聞﹐諭宗棠查明具奏。宗棠奏言﹕『馬化漋陰賊險狠﹐天下共知。自就撫後築寨修堡﹑購馬造械﹐與陜回相首尾。西寧﹑河狄各回民無不仰其鼻息﹐寧靈一帶周數百里漢民幾無遺類﹔婦女產業均歸金積堡﹐老弱死亡﹑壯丁爲其傭工佃雇。失此不圖﹐張駿﹑元昊之患必見諸異日。臣此時扶同徇飾以負皇上﹐將來蒙旨詰責﹐死有餘辜。自來辦賊之法﹐先剿後撫﹔辦回﹐則以撫爲先。回所藉以爲亂端者﹐漢與回有異視也。非宣布朝廷徳意﹕分良﹑匪﹐不分漢﹑回﹐則賊有詞以脇其黨眾﹐將剿不勝剿。然一於主撫﹐賊必以撫愚我﹐陰集黨眾蠶食漢民﹐又將撫不可撫。竊恐漸漬旣久﹐不至如雲南撫回﹑爲回所制不止。臣以爲非俟其畏剿之極﹑誠心乞撫﹐未可漫然允之。見仍飭各軍前進﹐一切剿撫機宜﹐俟劉松山察酌實局核奏﹔不敢艸率從事﹐貽陜﹑甘異日之憂』。上諭﹕『馬化漋屢以求撫爲詞﹐而賊中修寨﹑掘濠並未少息﹔若不痛加剿擊﹐爲患更深。著飭該提督乘此聲威﹐合隊進剿﹔如有眞心悔罪﹑赴營求撫者﹐亦著該提督相機辦理』。先是﹐馬化漋漋遣共黨嗾白彥虎﹑楊文治等竄固原州﹐阻官軍北行﹔提督雷正綰﹑黃鼎等破走之。九月﹐破黑城子李旺堡﹐斬楊文治﹐陜回西竄﹔其預望城﹑同心堡甘回乞撫﹐宗棠遣員分別辦理。劉松山復靈州﹐破城外寨堡﹐大勝數十次﹐毀吳忠堡寨略盡﹐金積堡賊勢愈蹙。十月﹐宗棠進駐平涼。

九年正月﹐西竄陜回崔偉﹑禹得彥等勾結河狄逆回﹐竄禮縣﹑寧遠﹐北趨半角城﹑黑城子等處﹔中路﹑南路官軍截擊﹐大勝。陳林等竄金積堡﹐劉松山破走之﹔馬正剛竄入陜西三水﹐宗棠調陜防諸軍擊之。以未能先事豫防﹐自請嚴議﹔得旨﹕降三級畱任。是月﹐劉松山中炮陣亡﹐奏請以松山兄子道員錦棠加三品卿銜接統其軍。回逆乏食四竄﹔二月﹐總兵周紹濂敗之預望城﹐斃馬正和。三月﹐陜軍截剿竄回﹐斃馬正剛﹐餘匪追殺殆盡﹔陜西復淸。六月﹐南路官軍復渭源﹑狄道﹐克牟佛諦堡。七月﹐中路官軍奪峽口﹐據秦﹑漢﹑馬連三渠之首﹐合圍金積堡。十月﹐宗棠六十生辰﹐奉旨賞壽﹐並禦書扁額。十一月﹐劉錦棠等克金積堡﹐馬化漋就擒﹔尋伏誅﹐寧靈肅淸。捷聞﹐詔開復宗棠降三級畱任處分﹐賞加一騎都尉世職。十二月﹐金順﹑張曜會克王疃回巢﹐毀通貴回堡﹐克納家閘回巢。

十年正月﹐安插就撫陜回於華亭縣屬化平川﹐請增設化平川廳通判﹑化平營都司各一﹔督飭諸軍搜鋪餘匪﹐遞運三月糧艸﹐進規河州。七月﹐宗棠進駐靜寧。時肅州撫回復叛﹐諭宗棠酌量撥兵策應﹔宗棠檄提督徐占彪率十二營赴之。八月﹐河州諸軍奪康家巖要隘。十月﹐渡洮﹐克三甲集回巢。

十一年正月﹐河州叛回乞撫。二月﹐請攺寧夏府水利同知爲寧靈廳撫民同知﹐駐金積堡﹔增靈武營參將一。五月﹐復河州﹐分起安插續撫陜回於平涼﹑會寧﹑靜寧﹑隆徳﹑安定等處。六月﹐搜捕零匪淨盡﹐甘南肅淸。七月﹐宗棠進駐蘭州。八月﹐劉錦棠進規西寧﹐疊破白彥虎等。十月﹐復西寧。

十二年正月﹐克向陽堡回巢。二月﹐復大通﹐崔偉﹑禹得彥等就撫﹐分起安插平涼﹑秦安﹑淸水等處﹔陳湜復巴燕﹑戎格﹑西寧﹐逆首馬桂源等伏誅。三月﹐白彥虎竄肅州﹐爲徐占彪所敗﹐狂竄出關。四月﹐陳湜復循化﹑撒拉﹐叛回平。六月﹐請升固原州爲直隸州﹐仍歸平慶涇道轄﹔增州判一﹐駐硝河城。下馬關設知縣﹑訓導﹑典史各一﹐同心城設巡檢一﹐歸新設知縣轄。裁平涼府鹽茶同知﹐攺設知縣一﹐增訓導一﹔攺原設照磨爲典史﹐打拉城增縣丞一。下馬關新設縣名平遠﹐鹽茶廳攺設縣名海城﹐俱歸固原直隸州轄。七月﹐宗棠赴肅州督剿。時徐占彪由甘州髙臺轉戰抵肅﹐盡平城外堡壘﹐破其外城。九月﹐復肅州﹐逆酋馬四等伏誅﹔關內肅淸。自是﹐甘﹑涼﹑安﹑肅一帶二千餘里無回族聚處。捷聞﹐諭曰﹕『陜甘逆回擾亂十有餘年﹐勢極狓猖﹔自簡任左宗棠總督陜甘﹐數年以來﹔不辭艱苦﹐次第剿除。此次親臨前敵﹐督飭將士克復堅城﹐關內一律肅淸﹔朕心實深嘉悅。自應特沛殊恩﹐用昭懋賞。左宗棠著以陜甘總督﹐協辦大學士。該大臣前賞給騎都尉世職﹐著攺爲一等輕車都尉世職』。尋以關外回匪竄擾﹐派兵西進﹔命宗棠督辦出關糧餉轉運一切事宜。十月﹐覆陳金順一軍整頓需時﹐請派張曜十二營﹑副都統額爾慶額馬隊出關﹐並戶部堂官總司關外轉運糧臺。奉旨﹕『轉運采買﹐非得地方大吏辦理﹐呼應不靈。該大臣素顧大局﹐朕所倚畀﹔不必再派部院大員﹔以期事權歸一。並命將兵事﹑餉事統籌全局﹐詳細奏聞』。十二月﹐奏言﹕『由肅州出嘉峪而西﹐本漢﹑唐師行大道。安西﹑玉門﹑惇煌近遭白逆擾掠一空﹐然使關內之糧足供裹帶﹑車馱駝只足供周轉﹐出關之兵何憚不進。安西抵哈密﹐計程十一站﹐千里而遙﹔經由戈壁﹐無臺站﹑無水艸﹐沙礫縱橫﹐人馬每多困躓。中間僅安西城北四站馬蓮井支帳小憩﹐以備汲飲﹐未可久畱﹔過此七站抵哈密﹐爲纏頭回族聚居之所。軍興以來﹐音耗闊絕﹔近被白逆竄擾﹐是否有糧采買﹐更無從知。臣前在肅與諸軍集議﹐分起次第行走﹐必先將甘﹑涼采買種料運存肅州﹐又由肅州出關運至玉門﹐然後頭起開拔至玉門﹔又用其私駝轉般玉門存糧赴安西﹐騰出官馱﹑官車轉運第二起軍糧。而後第二起繼進﹐餘軍仿照辦理。比抵安西州作一停頓﹐又裹糧進哈密。如此層遞銜接﹐人畜之力稍舒﹐士气常新﹐可免意外之慮。至由哈密前進糧運事宜﹐斷非臣力所及。自古至今﹐未有運涼﹑甘﹑肅之糧濟哈密以西軍食者。金順等至安西州般齊糧料﹐必一面遣人赴哈密﹐詢訪就近堪資采買者若干﹖以定進止。如有可設措﹐不須轉般安西存糧﹐以節勞費。張曜進哈密﹐卽藉資其糧。時距麥熟之期亦當不遠﹐後此續進之軍相時而動﹐自可不誤師期』。又奏﹕『甘﹑涼﹑肅素稱腴地自諸軍戡定河湟﹐甘涼道路漸淸﹔農安耕獲﹐幸獲中稔。兩年探買﹐集有成數﹕通計涼﹑甘﹑肅三郡訂買市斗軍糧十六萬三千餘石﹝石重三百餘斤﹞﹐給銀四兩﹐以供金﹑張﹑額三軍食用及運糧車馱駝只。算至明年六月新熟﹐尙短糧料市斗二萬餘石﹔擬括額徵本色及各標營季糧﹐陸續塡補。涼州至安西千四百餘里﹐路多沙石﹐轉運宜駝﹐臣派弁出口采駝三千﹔暫以重價雇用民車﹐調集各營官贏﹐先後起運。通計糧百斤﹐需銀十一兩七錢內外。勞費如此﹐若不籌撙節﹐動言用眾﹐恐官軍之餉運不繼﹐糈臺之儲峙早空。不但後時不能保此不竭之源﹐卽目前出關之師亦憂饑潰。自古關塞用兵﹐在精不在多﹔承平無事﹐官私充足時﹐尙不能用眾﹐矧禍亂十年﹐人物雕殘﹑財用匱絕之日乎﹖臣在肅時﹐汰疲乏冗雜以求精﹐資遣傷殘成廢弁丁以省累。察張曜一軍銳气方新﹐作爲頭起﹔金順一軍次之﹐額爾慶額又次之﹔宋慶一軍整理需時﹐俟明年秋後繼發。並擬於所部整銳足恃諸軍內精選數營﹐屆時愼擇統將率之同行。如天之福﹐甘﹑涼﹑安。肅明歲丰稔﹐西師飽騰﹐再分起層遞而前﹐如行衽席﹔庶邊塞肅淸﹐可操全算』。上嘉納之。

十三年正月﹐請甘肅省城添建貢院﹐與陜西分闈鄕試﹔並分設學政。二月﹐奏攺甘肅茶務﹔略言﹕『國家按引收課﹐東南惟鹽﹑西北惟茶。鹽可攺票﹐茶何不可﹖前擬仿淮鹽之例﹐以票代引﹔官商尙形裹足。應攺擬商販並招﹐正課照定例徵收﹑雜課並歸釐稅項下徵收﹔商販領票﹐先納正課。並添設南櫃﹐招徠湖茶﹔其無票私茶﹐設卡盤驗﹐令補領官票』。均下部議﹐如所請行。七月﹐授大學士﹐仍畱陜甘總督任。八月﹐補東閣大學士。十一月﹐河州撫回閔殿臣復叛﹐檄劉錦棠討平之。

光緒元年三月﹐命以欽差大臣督辦新疆軍務。六月﹐宗棠奏陳籌劃情形﹔略云﹕『北路歸化﹑包頭至射臺﹑大巴一帶十數站﹐大巴至巴裏坤十六站﹐產糧之處甚多﹐雇駝價亦平減。北局設於歸化﹐分局設於包頭﹔已運四十餘萬斤至巴裏坤﹐每百斤合銀八兩內外。寧夏采運﹐雇駝數百﹐由察罕廟試行。俄國遊歷官稱其國在山諾爾地方﹐距古城不遠﹐產糧甚多﹔由俄代辦起運送交古城﹐每百斤費銀七兩五錢。比與訂定﹕年內運交二百萬斤﹑明夏運足三百萬斤。南路肅州﹑安西二局存糧﹐趕緊灌運。哈密報墾荒地萬九千餘畝﹐獲糧數千石﹔新糧市價漸減﹐轉運亦較易。由甘運肅﹑運安西﹐用車馱﹔由安西運哈密﹑運巴裏坤﹐用駝只。節設廠局﹐浚水泉﹑刈艸薪以利運道﹐派員經畫哈密﹑巴裏坤﹑古城屯墾事宜。西路旗﹑綠諸營宜劃兵農爲二﹕精壯者束以營制﹐不任戰者散之爲農﹔庶營伍實﹑屯墾增。哈密﹑巴裏坤﹑古城所駐各大臣就見在存營核定糧餉﹐如缺額過多﹐準照舊額馬步就地挑募丁壯補碼﹔但令保守城隘﹐不必責以戰事』。上如所請行。八月﹐奏以劉錦棠率所部老湘全軍從徵﹐並委總理行營事務。十二月﹐奏『整軍出關餉源涸竭﹐請籌借洋款一千萬兩』。下部議行。

二年二月﹐奏言﹕『幫辦軍務劉典抵蘭﹐臣與商定畱防善後事宜﹐啟行而西。前路進止機宜﹐面授劉錦棠相機辦理。巴裏坤有數路可通安西﹐不由哈密﹐飭徐占彪駐之﹔張曜扼哈密﹐防吐魯番東犯之賊﹐庶後路常通﹐糧運不匱。烏魯木齊踞逆﹐本地土回居多﹔白彥虎帶陜﹑甘逆回踞紅廟子﹑古牧地﹑瑪納斯等處﹐皆與南路踞逆安集延回酋帕夏通。自俄羅斯滅浩罕所部﹐安集延獨免。同治四年乘回部之變﹐入踞喀什噶爾及各回城﹔於是吐魯番辟展以西﹐土回附之。官軍出塞﹐宜先剿北路烏魯木齊之賊﹐而後加兵南路。臣年六十有五﹐豈思立功邊域﹐覬望恩施﹔顧事有萬不容已者。乾隆中﹐準部旣克﹐卽平回部﹐於各城分設軍府﹐然後九邊靖謐者百數十年。今𨿽除異世殊﹐不必盡遵舊制﹔而伊犁爲俄人所據﹐喀什噶爾各城爲安集延所據﹐事平後應如何布置﹐尙費綢繆。若此時卽置之不問﹐似後患環生﹐不免有日蹙百里之患』。奏入﹐上嘉宗棠公忠體國﹐力任其難﹔所陳賊勢﹑軍情﹐了如指掌。命隨時相機籌辦﹐奠定西陲﹐爲一勞永逸之舉。三月﹐宗棠駐軍肅州﹐劉錦棠率所部分起出塞。閏五月﹐於古城取齊。六月﹐與金順會師阜康﹐拔黃田賊卡﹐克古牧地賊巢﹐乘勝復烏魯木齊﹑迪化州﹑昌吉呼圖壁及瑪納斯北城。宗棠檄錦棠布置後路﹐進規南路﹐達阪城﹔張曜取道七克騰木﹐徐占彪由木壘河搜捕而進﹐會師辟展﹐以規吐魯番﹐由錦棠酌定師期。九月﹐克瑪納斯南城﹐北路肅淸。

三年三月﹐徐占彪會張曜部將孫金彪克辟展﹑魯克沁﹑哈拉和卓城﹐會湘軍部將羅長祜復吐魯番滿漢城﹐劉錦棠克達坡﹑托克遜兩城。四月﹐逆酋帕夏阿古柏仰藥自斃﹔子海古拉負屍西竄﹐爲其兄伯克胡裏所殺。宗棠以聞﹐得旨﹕『關外軍情順利﹐吐魯番等處收復後﹐南八城門戶洞開﹐自當乘勝底定回疆﹐殲除醜類﹐以竟全功。其卽統籌全局﹐直抒所見﹐以慰廑念』。六月﹐宗棠奏言﹕『重新疆者﹐所以保蒙古﹔保蒙古者﹐所以衛京師。西北臂指相聯﹐形勢完整﹐無隙可乘﹔若新疆不固﹐則蒙部不安﹐匪特各邊防不勝防﹐卽直北關山將無晏眠之日。況俄人拓地日廣﹐由西而東萬餘里﹐與我北境相連﹐僅中段有蒙部爲之遮閡﹐尢不可不豫爲綢繆。今北路止伊犁未收﹐南路已復吐魯番全境﹔惟白彥虎率其餘黨偸息開都河西岸﹐喀什噶爾尙有叛弁逃軍﹐終須兵力。此外各城﹐則如去虎口﹑投慈母之懷﹐無更抗顏行者。新秋采運﹐足供鼓行而西﹔且剿且撫﹐無難挈舊有疆宇﹐還隸職方。安集延﹑布魯特諸部落﹐則等諸邱索之外﹐聽其翔泳故區。俄人方爭土耳其﹐與英相持﹔我收復舊疆﹐兵以義動﹐設有意外爭辯﹐在我仗義執言﹐決無撓屈。竊以爲地不可棄﹑兵不可停﹐餉事匱絕﹐非速復腴疆﹐無從著手。至省費節勞﹐爲新疆畫久安長治之策﹐紓朝廷西顧之憂﹐則設行省﹑攺郡縣﹐其事有不容已者』。奏入﹐上諭令督飭將士戮力同心﹐克期進剿﹔並揆時度勢﹐將如何省費節勞爲新疆計久遠之規﹐與擬攺行省郡縣﹐一並通盤籌劃具奏』。七月﹐劉錦棠由托克遜進師。九月﹐復喀喇沙爾﹑庫車等城。十月﹐復阿克蘇﹑烏什等城。十一月﹐復葉爾羌﹑和闐﹑英吉沙爾﹑喀什噶爾等城﹔安集延賊黨及陜﹑甘﹑新疆逆回悉數誅戮﹐南路回疆肅淸。

四年二月﹐捷聞﹐諭曰﹕『左宗棠督辦新疆軍務﹐剿撫兼籌﹐定議先規北路﹐首復烏魯木齊﹐以扼其總要﹔旋克瑪納斯數道﹐並進規復吐魯番等城﹐力爭南路要隘。然後整隊西行﹐勢如破竹﹐見在南八城一律收復。允宜特沛殊恩﹐用酬勞勛。左宗棠籌兵﹑籌餉﹐徧歷艱辛﹐卒能謀出萬全﹐膚公迅奏﹔著加恩由一等伯晉爲二等侯』。尋有旨﹕『仍用「恪靖」字樣』。三月﹐宗棠疏辭至再﹔上溫諭勉之。十一月﹐奏逃匿俄境陜回分道寇邊﹐截剿淨盡。十二月﹐奏阿克蘇纏回聚眾謀叛﹐安集延逆目阿里達什入卡謀逆﹐均剿捕竣事。

五年三月﹐奏安集延﹑布魯特兩部合謀入寇﹐劉錦棠大破之﹐十月﹐奏賊酋復犯邊﹐追剿大勝﹔並請以劉錦棠幫辦新疆軍務。從之。

六年四月﹐『奏新疆善後事宜﹐以修浚河渠﹑建築城堡﹑廣興屯墾﹑淸丈地畝﹑釐正賦稅﹑分設義塾﹑更定貨幣數大端爲最要﹐已次第興辦﹐兼推行蠶桑之利』。奉旨﹕『所陳井井有條﹐皆地方切要事務。旣已漸著成效﹐卽著認眞經理﹐以期次第就緒﹐教養有資』。又履陳新疆開設行省事宜﹔下部議﹐如所請。是月﹐以俄人未交還伊黎﹐宗棠督師出屯哈密。七月﹐上諭﹕『左宗棠奏﹕見已行抵哈密﹔關外軍務﹐諒經布置周詳。見在時事孔艱﹐正須老於兵事之大臣﹐以備朝廷顧問﹔左宗棠著來京陛見﹐一面愼舉賢員堪以督辦關外一切事宜者﹐奏明請旨﹐俾資接替』。九月﹐命通政使劉錦棠督辦新疆軍務﹐宗棠交卸啟程。

七年正月入覲﹐命管理兵部事務﹐在軍機大臣上行走﹐並總理各國事務衙門行走。二月﹐奏請教練旗兵﹑興修畿輔水利﹔詔允行。七月﹐因病屢請開缺﹐上一再慰畱。九月﹐授兩江總督﹐兼辦理通商事務大臣。宗棠請回籍省墓﹐並便道查閱長江水師。十二月﹐抵任。

八年三月﹐籌辦導維入海水利工程﹐修復淮南通泰場地堤墩。四月﹐奏請興復淮鹺引地﹔爲川﹑鄂兩省總督奏格﹐不果行。十一月﹐奏開采銅山縣屬煤鐵﹑酌減稅銀﹔從之。

九年﹐山東教匪王覺一等謀逆﹐飭將弁緝獲匪目﹐解散餘黨。三月﹐出省勘收大江下游及朱家山﹑赤山湖水利工程。時法蘭西兵擾越南﹐奏籌辦海防機宜﹔略言﹕『自古談邊防者﹐不外戰﹑守﹑和三事。要必能守﹐而後能戰﹔能戰﹐而後能和。吳淞爲進黃浦江之口﹐系蘇﹑松門戶。敵船若不進黃浦﹐卽由崇明趨狼﹑福山﹐徑入長江﹔長江海口﹐應以狼﹑福山爲第一要隘﹐江陰次之。臣因驗工之便﹐會集各營將領熟商布置添造炮船﹑修理炮臺﹐庶期有備無患』。詔嘉之。七月﹐因越南告警﹐請令前福建布政使王徳榜募勇出關助剿﹐並請緩開龍江﹑西新﹑滸墅各關。詔如所請。十月﹐因病奏請開缺﹔賞假兩月。

十年正月﹐以病尙未痊﹐仍懇開缺﹔諭曰﹕『左宗棠宣力疆圻﹐勞勩懋著﹐朝廷深資倚任。屢次陳請開缺﹐均經賞假調理。玆復疊據奏稱目疾增劇﹑气血漸衰﹐非靜心調攝﹐斷難見效﹔情辭懇摯﹐不得不勉如所請。左宗棠著準其開缺﹐賞假四个月﹐回籍安心調理』。尋內閣學士周徳潤奏﹕『勛臣不宜引退﹐請旨責以大義﹐令其在任調理』。有詔﹕『趕緊醫治。一俟稍愈﹐不必拘定日期﹐卽行銷假』。四月﹐遵旨銷假﹔命卽入朝。五月﹐到京﹔仍在軍機大臣上行走。諭曰﹕『左宗棠卓著勛績﹐年逾七旬﹐著加恩無庸常川入直。遇有緊要事件﹐豫備傳問﹔並著管理神機營事務。所有應派差使﹐毋庸開列』。時法兵擾及福建臺灣﹔七月﹐命以欽差大臣督辦福建軍務。十月﹐抵福州﹔恭遇慈禧﹑端佑﹑康頤﹑昭豫﹑莊誠皇太后五旬萬壽﹐恩賞禦書扁額並上方珍物。時法人封禁海口﹐宗棠派軍潛雇商船渡臺助剿。

十一年三月﹐法人議和﹔宗棠密陳要盟宜愼﹐防兵難撤。五月﹐和議成﹐懇交卸差使﹐回京復命﹔並懇先行開缺﹐回籍調理。詔賞假一个月。六月﹐請設海防全﹝船﹞政大臣﹐並保薦兵部侍郎曾紀澤堪勝海防重任。又奏﹕『臺灣孤注大洋﹐爲七省門戶﹐關系全局﹔請將福建巡撫移駐臺灣﹐以資鎭攝』。卒如所請行。旋因病劇﹐再懇開缺。諭曰﹕『覽奏病情﹐殊深廑念。左宗棠著準其交卸差使﹐不必拘定假期﹐回籍安心調理。該大學士吏治﹑戎機久深閱歷﹐如有所見﹐仍著隨時奏聞﹐用備探擇。一俟病體稍痊卽行來京供職』。七月﹐卒。遺疏入﹐諭曰﹕『大學士左宗棠學問優長﹐經濟閎遠﹔秉性廉正﹐蒞事忠誠。由舉人兵部郎中帶兵剿賊﹐疊著戰功﹔蒙文宗顯皇帝特達之知﹐擢升卿寺。同治年間﹐剿平發逆﹑回撚各匪﹐懋建勛勞。穆宗毅皇帝深資倚任﹐畀以疆寄﹐洊陟兼圻﹐授爲欽差大臣﹐督辦陜甘軍務。運籌決勝﹐克奏膚功。簡任綸扉﹐優加異數。朕禦極後﹐特命督師出關﹐肅淸邊圉﹐底定回疆。厥功尢偉﹔加恩由一等伯晉爲二等侯爵﹐宣召來京﹐管理兵部事務﹐在軍機大臣上行走﹐並在總理各國事務衙門行走。竭誠贊畫﹐悉協機宜。旋任兩江總督﹐盡心民事﹐裨益地方﹐揚歷中外﹔格矢公忠﹐洵能始終如一。上年命往福建督辦軍務﹐勞瘁不辭。前因息病吁懇開缺﹐疊經賞假﹔並準其交卸差使﹐回籍安心調理。方冀醫治就痊﹐長承恩眷﹔詎意未及就道﹐遽爾溘逝﹗披閱遺疏﹐震悼良深。左宗棠著追贈太傅﹐照大學士例賜卹。賞銀三千兩治喪﹐由福建藩庫給疏﹔賜祭一壇﹐派古尼音布前往致祭。加恩予謚「文襄」﹐入祀京師昭忠祠﹑賢良祠﹐並於湖南原籍及立功省分建立專祠。其生平政績事實﹐宣付史館﹔任內一切處分﹐悉予開復。應得卹典﹐該衙門察例具奏。靈柩回籍時﹐著沿途地方官妥爲照料。伊子主事左孝寬﹐著賞給郎中﹔附貢生孝勛﹐著賞給主事。均俟服闋後﹐分部學習行走。廩貢生孝同﹐著賞給舉人﹐準其一體會試。其二等侯爵應以何人承襲﹐著楊昌浚迅速查明具奏﹐用示篤念藎臣至意。尋閩浙總督楊昌浚﹑甘肅新疆巡撫劉錦棠奏陳宗棠歷年勛積。昌浚略云﹕『宗棠三試禮部不第﹐遂絕意仕進﹐究心經世之學﹔伏處田裏十餘年﹐隱然具公輔之望。前兩江總督陶澍﹑前雲貴總督林則徐﹑賀長齡交相推重﹐湖南巡撫駱秉章延佐軍幕。適朝命在籍侍郎﹑故大學士曾國藩練團禦寇﹐乃就商意見甚合﹔遂各舉平素知名之士﹐召練鄕勇﹐激以忠義。一時民气奮興﹐所向有功。湖南之得爲上游根本﹐湘﹑楚軍之能殺賊者﹐曾國藩主之﹐宗棠實力成之。用兵善於審機﹐堅忍耐苦﹐洞燭幾先。戊辰召見﹐面奏西事以五年爲期﹐人或以驕譏之﹔及事定﹐果如所言。克一城﹑復一郡﹐卽簡守令以善其後。用人因材器使﹐不循資格﹔爲政因時制宜﹐不拘成例。外嚴厲而內慈祥﹐所至威惠並行。甘省安插回眾十餘萬﹐不聞復有叛者﹔固措置之得宜﹐亦恩信之久孚也。廉不言貧﹑勤不言勞﹐綰欽符十餘稔﹐從未開支公費﹔官中所入﹐以給出力將士及親故之貧者。督兩江時年七十餘矣﹐檢校簿書﹑審視軍城﹐事事親裁。其言辦洋務要訣﹐不外「論語」『言忠信﹐行篤敬』六字。以爲物必相反而後能相克﹐西人貪利而尙廉﹑多詐而尙信﹐彼亦人耳﹐未必不可以誠動﹐以理諭也。居嘗以漢臣諸葛亮自命﹔觀其宅心澹泊﹑臨事謹愼﹐鞠躬盡瘁以終王事﹐可謂如出一轍』。錦棠略曰﹕『宗棠事無巨細﹑精粗﹐必從根本做起﹐而要以力行。師行萬里沙磧之地﹐𨿽酷暑﹑嚴寒﹐必居營帳﹐與士卒同甘苦。壘旁隙地﹐悉令軍士開墾荒蕪﹔旣辟﹐招戶承種﹐民至如歸。城堡﹑橋梁﹑溝渠﹑館捨﹐乘戰事餘暇﹐修治完善﹔蠶織﹑牧畜﹐罔不因勢利導﹐有開必先。軍興日久﹐文教寖衰﹔宗棠身在行間﹐講學不輟。每克一城﹐招徠撫綏﹐興教勸學。俄官索斯諾福斯齊遊歷過甘﹐闡說西教﹔宗棠接見﹐講孟子「三必自反」之義﹐俄官爲之斂容。其能以誠感人如此』。尋賜祭葬。

十五年正月。慈禧﹑端佑﹑康頤﹑昭豫﹑莊誠皇太后歸政屆期﹔追念前勞﹐命賜祭一壇。孫念謙襲侯爵﹐太常寺少卿。

——見左文襄公全集卷首

左文襄公神道碑吳汝綸

贈太傅二等恪靖侯大學士﹝謚文襄﹞左公者﹐湖南湘陰人也﹔諱某﹐字季髙。曾祖某某官﹑祖某某官﹑父某某官﹐三世皆以公貴﹐贈如公官。公少有大志﹐使气喜爲壯語驚眾。年二十一﹐與兄宗植並舉於鄕。三試禮部不弟﹐遂絕意仕進﹔究心輿地兵法﹑討論國聞﹐名在公卿間。

當道光時﹐英吉利構禍﹔公已深憤國兵之不競﹑當事淟涊恇怯﹐顧不肯苟出。年且四十﹐顧謂所親曰﹕『非夢得敻求﹐殆無幸矣』。會廣西盜起﹐始佐湖南幕。在幕府以諸葛亮自比﹔與人書﹐輒戲自署爲「亮」﹐人亦以「亮」歸之。麾兵四援﹐尢以策應曾文正一軍爲己任。常曰﹕『曾公﹐辦賊之人﹐不可不赴其急』。胡文忠在鄂屢謀劫公出助﹐而文正曰﹕『湖南﹐吾根本﹔不可無左公﹐愼安無動』。是時﹐公名日盛。

文宗虛己待公﹐知編修郭嵩燾籍湘陰﹐召問嵩燾﹕『若識左某乎﹖何久不出也』﹗已又問﹕『年幾何矣』﹖對曰﹕『四十七矣』。上曰﹕『過此精力且衰﹐當及時爲吾出辦賊﹔汝可爲書告左某﹐諭吾意』。於是胡文忠聞之﹔喜曰﹕『夢得敻求﹐時至矣』。會有爲蜚語上聞者﹐文宗察其誣﹐而下詔曾公謀所以用公者。於是﹐命以四品京堂從曾公治軍。已而蜀事急﹐又命公治軍入蜀。公曰﹕『蜀緩﹑吳急﹐吾當從曾公』。乃以五千人東助曾公。

初﹐曾公創立軍號曰「湘軍」﹔湘軍制四哨爲營﹐營凡五百人。諸軍遵用之﹐獨王壯武公鑫不用﹐別爲營制。公所募五千人﹐參用壯武法﹐有營﹑有旗﹐旗凡三百二十餘人﹔不稱「湘軍」﹐別自號爲「楚軍」。楚軍名由此起。公旣成軍而東﹐胡文忠爲書告湖南曰﹕『左公不顧家﹐請歲籌三百六十金以贍其私』。而曾公見公所居幕狹小﹐爲別制二幕貽公。尋請以公爲幫辦﹐率師援浙。上命曾公節制浙江﹐曾公固讓﹔薦公督辦浙軍。

杭州陷﹐薦公爲浙江巡撫﹔巳進閩浙總督﹐仍兼巡撫。浙事平﹐然後謝巡撫事﹐入閩視師。公起湖南幕府﹐提五千人出襄曾公軍﹐轉戰江西﹑皖南﹐入浙江﹐遂復杭州﹔翦翼披枝﹐以助成金陵之功。由浙而閩﹐四封淸夷﹐卒聚殲窮寇於嘉應﹔使粵盜滔天之禍﹐根株鏟絕。蓋金陵之功﹐於是始竟也。先是﹐曾公﹑胡公謀取金陵﹐以今相國合肥李公爲北軍﹐出淮陽﹔以公爲南軍﹐出皖南。其後﹐李公自上海取蘇州﹐公自徽﹑婺取浙﹐而金陵平如其初議。

於是上嘉公功﹐封一等恪靖伯。移督陜甘﹐授欽差大臣﹐督辦陜甘軍務。與李公會兵平撚逆張總愚﹐加太子太保。關內肅淸﹐補協辦大學士﹔回疆底定﹐進封二等侯。自公始出領軍﹐至是在軍中凡十有八年。始﹐曾文正以大學士封一等毅勇侯﹔公本以異數﹐由舉人入相﹐至是亦以大學士封二等恪靖侯。湖南先後兩相侯﹐世以爲榮。

自英人構禍後﹐外國旣數數生釁﹐俄羅斯乃安坐割地。而方內叛者疊起﹐粵盜最劇﹑次者撚逆﹑次者回﹐公皆手芟薙之﹐收其成功﹔而塞外平回﹐朝廷尢旌寵焉。塞外回﹐其酋曰帕夏﹔本安集延部之和碩伯克也。安集延﹐故屬敖罕﹔敖罕爲俄羅斯所滅﹐安集延獨存。帕夏畏俄逼﹐闌入邊﹐據喀什噶爾﹐稍蠶食南八城﹔又攻敗烏魯木齊所踞回﹐並有北路諸城﹐收其賦入。及陜回白彥虎被剿竄處烏城﹐臣屬帕夏﹔帕夏能屬役回眾﹐通使結援英﹑俄﹐購西國兵械自備。英人陰助之﹐欲令別立爲國﹐用捍蔽俄。今上初﹐公旣平關隴﹐而海防議起。論者多言自髙宗定新疆﹐歲糜帑數百萬﹐此漏卮也。今至竭天下力贍西軍﹐無以待不虞﹐尢失計﹔宜徇英人議﹐許帕夏自立爲國稱藩﹐罷西徵﹐專力防海。公日﹕『關隴新平﹐不及時規還國家舊所沒地﹐而割棄使別爲國﹐此坐自遺患。萬一帕夏不能有﹐不西爲英並﹐卽北折而入俄耳。吾土地坐縮﹐邊要害盡失﹔防邊兵不可減﹐糜餉自若﹐無益海防而挫國威長亂﹐此必不可』。當是時﹐文忠公文祥當國﹐獨善公議﹔遂決策出塞﹐不罷兵。旣克烏城﹐進規南路﹐帕夏聚黨抗拒﹔會道死﹐二子爭立內亂﹐羣回解體。兵至喀城﹐而帕夏長子自立者帕克胡裏與白彥虎皆遁逃入俄﹔兵不血刃﹐而塞外平﹑新疆復矣。

公用兵規遠勢﹐防後路﹔尢善審機﹐隨賊勢變遷﹐不常其方略。籌西事﹐尢以節兵裕餉爲本。謀軍始西徵慮餉﹐由各行省協撥不能如期約﹐請一借貸於外國商賈人﹐得成數濟軍﹔令各省關分償債子本。許之。及決策出塞﹐會滇中殺英人馬嘉利﹐海防戒嚴﹐餉匱﹔公乃議借外國債千萬﹐用十年分償。沈文肅公尼其議﹔詔曰﹕『左某以西事自任﹐國家何惜千萬金』﹖爲撥款五百萬﹐敕公自借外國債五百萬。出塞凡二十月﹐而新疆南北城盡復者﹐饋餫饒給之力也。公初議西事﹐主興屯田﹔聞者迂之。及觀公奏論關內外舊屯之獘﹐以謂掛名兵籍﹐不得更事農﹔宜畫兵農爲二﹕簡精壯爲兵﹐散願弱使屯墾。然後人服公老謀﹐以爲不易及。國家承平久﹐武備弛不振。而海外諸國﹐近百年以來日出其算數﹑气化﹑光電之學﹐用之治兵制器﹐爭以武節相侈﹔神怪捷出﹐每變益新。𨿽中國屢平大難﹐彼猶私議以爲脆弱也。至公平帕夏﹐外國頗稍稍傳說公。而公與曾公等自始治軍時﹐卽欲稍取外國長技﹐用自輔益﹔公尢不耐久忍■﹝言句﹞﹐顧內憂未艾耳。內平行且事外務﹐欲一振拔抗國家威稜。

先是﹐俄人乘回亂入據伊犁城﹔公旣恢復新疆﹐國家因遣使赴俄議交收伊犁。議久不決﹐有詔備邊﹔公亦席累勝之威﹐親出塞至哈密﹐整軍待發。頃之﹐召公入備顧問。公入﹐而伊犁還﹐俄事定。遂命入值軍機﹐兼值譯署。居數月﹐引疾乞退﹔命出督江南。

法人攻越南﹐自請赴滇﹑越督師﹔檄故吏王徳榜募軍永州﹐號曰「恪靖定邊軍」。法人議和﹐召公入﹐再值軍機。法人內犯﹐詔公視師福建﹔檄王壯武子詩正潛軍渡臺灣﹐號曰「恪靖援臺軍」。詩正至臺南﹐爲法兵所阻﹔而徳榜會諸軍﹐破法兵於諒山。

和議成﹐再引疾乞退。以其年七月癸亥薨於福州﹐年七十三。明年﹐歸葬於善化之某里某原。

公性剛行峻﹐不爲曲謹小讓。始未出時﹐與曾公﹑胡公交﹐气陵二公出其上﹐二公皆絕重公。公每語人曰﹕『曾﹑胡知我不盡』。三人者相與會語﹐公輒題目二公﹔亦撰語自贊﹐務壓二公﹐用相嘲謔。又嘗言『當今善章奏者三人我第一』﹔餘二人﹐謂二公也。公與曾公內相傾服﹐至趣捨﹐時合﹑時不合﹔旣出治軍﹐交歡無間矣。及金陵平﹐又以爭是非不合。後曾公薨﹐公西徵在肅州﹐聞之嘆曰﹕『謀國忠﹑知人明﹐吾不如曾公也』。中興諸將帥﹐大率曾公所薦起﹔𨿽貴﹐皆尊事曾公。公獨與抗行﹐不少貶屈﹔厥後與曾公位望相埒﹐俱以功名終。曾公議外交﹐常持和節﹔公鋒顈廩廩向敵﹐士論以此益附﹐顧志事未竟。初平粵盜﹐卽建議在福州設船廠﹐購機器﹐募外國人造船﹔設求是堂其中﹐教子弟習外國語言﹑文字﹑算數﹑測繪法。移陜甘且行﹐奏起沈文肅公主船政。西事旣定﹐在蘭州設織呢局﹔購開河機器﹐治涇水上游。在江南﹐議購船炮防海。視師福州﹐又請增制船炮。公精吏事﹐所至卹民﹑興學﹑理財﹑治水利。閩浙裁兵加餉﹐各行省援用爲法﹔而於制造船炮尢兢兢。議者惜公材用之未竟其志也。

公娶周夫人﹐先公卒﹔側室張夫人。子四人﹕孝威﹐舉人﹐以蔭﹐爲主事﹔先公卒﹐旌表「孝行」。孝寬﹐郎中﹔孝勛﹐兵部武選司主事﹔孝同﹐候選道員。孫十人﹔冢孫念謙襲侯爵﹐通政司副使。曾孫五人。

汝綸辱與孝同遊﹐孝同以公墓碑見屬﹐乃爲銘曰﹕維淸有家﹐襲聖其廷﹔在亂而撥﹐執競有人。完寙藥羸﹐爰始曾公﹔誰其代興﹐公功與朋。在文﹑穆世﹐盜羣附連﹔腹蠱其已﹐或嚙於邊。就者旁睨﹐相市欲剖﹔公曰吾故﹐棄則不可。飆發霆擊﹐吾封有塹﹔國功斯藏﹐公志未慊。彼敢吾瀕﹐吾熸不焄﹔忍此惇盤﹐死媿在顏。韔弓踠馬﹐萬古一棺﹔世髙公功﹐公志或■﹝覀冖侵﹐上中下﹞。無恃而憍﹐挾公自張﹔偏指儌權﹐豈公謂臧﹗課所已施﹐威謀孰當﹖英霸之略﹐中試而藏。誰起九原﹐爲國巨防﹖鑱詩貞石﹐下告茫茫。

——采自桐城吳先生全書「文集」卷二

