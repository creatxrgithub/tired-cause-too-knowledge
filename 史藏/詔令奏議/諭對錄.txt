

諭對錄

﹝明﹞張孚敬撰

諭內閣張元輔

今日午時

皇伯母令內官傳示云皇伯母親至朕處爲喜當時朕卽知皇伯母意止以張延齡爲逆耳朕差內侍官往奏云適奉皇伯母傳示親至侄處爲喜但恐上勞慈降又侄今日以秋開講奠先師請賜免降乃止又移刻復傳云明日仍行朕復差人往奏云玆再奉慈愛宜當承順人家生子此常事也豈敢上煩慈躬親降如有教示請傳來乃復止少頃復令內官持物到朕宮云

皇伯母說皇帝大喜事但張延齡事須將就朕聞

命訖朕惟上古之時無此等事厥後漢唐宋以來篡位殺君者亦非一賊矣玆延齡也旣爲朕

皇伯考懿親祗宜守分猶有餘乃包藏禍心謀爲不■﹝車丸﹞是何道也執法大臣貪贓背義且前日本至閣卿等亦未如法票上玆事甚大並所奉

皇伯母傳諭錄示卿等作速議處來聞

嘉靖十二年九月十一日

臣張孚敬謹題伏蒙

皇上因張延齡事情以昭聖皇太后傳諭並示臣等速議處來仰見聖明仁之至義之盡也臣等伏思均蒙皇上重托受恩深重𨿽事之至小者亦當預聞盡心區處況此事所關至大至重敢不盡心前者擬票委未能悉萬罪萬罪臣等愚見欲候法司具招上請乞示臣等詳其情節如何然後容臣等各自陳所見恭候

聖明裁斷務極天理之公人心之正庶幾上副

聖明委托之重今恐一時倉卒議處未當未敢輕率上聞伏乞聖明亮察謹具題知

嘉靖十二年九月十一日

臣張孚敬謹奏本月十一日伏蒙

聖諭以昭聖皇太后傳諭張延齡事情錄示臣等令作速議處來聞臣等捧誦無任悚懼戰栗之至緣法官問擬尙未具招倉卒未敢輕議今日伏蒙皇上以三法司會問招擬示臣臣參詳情節則張延齡殺人之罪自不可逃而謀逆罪狀法官未敢遽擬夫亂臣賊子人人得而討之況法官乎臣不敢輕議也玆欽奉

明命令臣等議處臣敢不竭誠以對伏乞

聖明亮察臣竊思延齡兄弟當

孝宗皇帝朝倚托皇親勢要威制軍民謀占田宅通舟車則害及地方開店捨則利奪商賈此人所共知也至

武宗皇帝朝恩寵𨿽殺富貴益盈驕恣怙終不悛奢侈僭擬無度亦人所共知也恭惟

皇上釐正大禮以來於玆九年孝養

昭聖皇太后未嘗一日少間朝野臣工靡不歡悅在延齡兄弟亦所自知者矣玆大道公行過惡敗露臣伏思延齡其它罪戾猶可逭也罪至殺人不可宥也昔孟軻氏論瞽叟殺人舜竊負而逃漢文帝殺薄昭舅後家也

皇上承祖宗之統守祖宗之法況延齡以外戚殺人卽曰誅之又孰爲不當乎臣又伏思延齡過惡俱犯在先朝良由法度寬縱所致誠當嚴禁防於今日者也但古人有言曰恩有所當加法有所當屈此仁義並用之道也

聖諭云延齡皇伯考懿親至哉皇言仁哉

皇心也孝宗皇帝獻皇帝親兄弟也

皇上萬一推獻皇帝友愛之心以全

