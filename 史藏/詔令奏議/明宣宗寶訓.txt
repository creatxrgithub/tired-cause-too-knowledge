宣宗章皇帝寶訓

序

朕惟古昔聖帝明王之禦天下其功徳隆盛凡命令告誡之辭皆有以垂世立教若堯舜禹湯文武典謨訓誥之言炳然如日星之麗天千萬世所共仰也洪惟我

皇考宣宗皇帝贊承

列聖尊居大寶徳化之盛萬方淸寍爰曁

祗嗣洪業永惟帝王之孝莫先於丕顯

先徳爰敕儒臣編纂實錄

神功聖烈備載不遺又輯

聖言之諄切者總若干條分類爲十二卷題曰寶訓用朝夕覽省嗚呼我

皇考兼文武之資備中和之徳緝熙聖學剛健不息是以一令之頒一言之出皆藹然道徳仁義之懿上足以媲美典謨訓誥者也朕方遜志務學思迪大猷周書曰敬明乃訓用奉若於先王詩曰於乎皇王維序思不忘敢不惓惓服膺用圖無忝謹序諸篇端以自勵云

正統三年四月十二日

宣宗章皇帝寶訓序終大明宣宗章皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂﹤彳胤﹣丿﹥昌謹閱

敬天

○宣徳元年正月甲辰以大祀

天地

上致齋武英殿命禮部太常習禮殿上

上觀之旣諭尙書蹇義夏原吉楊士奇楊榮曰祭享之禮莫嚴於此朕承大統躬祀

天地爲天下蒼生祈福不敢不敬卿等亦宜秉誠相朕庶幾感通之道義等皆叩首而退

○三月乙巳漷縣民充郊壇戶者有司責令餋官牛又俾充遞運夫民訴於朝

上謂侍臣曰國家重祭祀而郊祀最重舊制郊壇戶悉免他役者慮其不能專有司不知所重不卹民難可責也姑宥之遂命行在禮部申明郊壇戶免雜役之令

○九月庚戌行在太常寺奏

天地壇每歲皆自十月撥軍掃除今已及時

上曰

祖宗敬事

天地故立法如此朕念謹守成憲卿等亦當恭體此心躬親臨視務令潔淨

○宣徳八年正月丙寅

車駕詣

郊壇自

祖宗以來皆朝百官後乃行至是

上先日諭禮官明旦早行不視朝旣至南郊躬詣神廚凡諸祭物一一閱視召太常寺官諭之曰祭物固應精潔典祭之官皆以虔誠爲本宜秉寅淸以率百執事�毫無慢庶幾神明有歆享之道晚禦齋宮旗手衛奏請暮夜如故事放煙火不從顧謂侍臣曰朕早來不視朝之故蓋一心對越無暇他及今又暇觀煙火乎是晚陰雲四合至夕雨雪行禮之際云斂風靜星月朗霽天气融和助祭執事咸中禮度

上大悅

聖孝

○洪熙元年六月丙寅禮部尙書呂震奏

大行皇帝喪禮請依遺詔二十七日而除自七月初一日爲始

上服淺淡色衣於奉天門視事

上曰固是遺詔然朕心何能忍古人云𨿽加一日愈於已初一日仍素服坐西角門不鳴鐘鼓待漏百日再議

○八月甲申遣鄭王瞻埈還南京謁

孝陵

上謂之曰

太祖髙皇帝開創鴻業以遺子孫陵寢所在如何能忘今卽位之初政務所系不遑躬謁汝其代行其灑掃有弗虔封樹有弗勤周衛有弗備皆嚴飭之必恭必愼以稱予意

○九月壬寅葬

獻陵先是

仁宗皇帝賓天

上命有司擇葬地得吉兆於天壽山之陽召尙書蹇義夏原吉等諭之曰國家以四海之富葬其親豈惜勞費然古之聖帝明王皆從儉制凡孝子思保其親之體魄於永久者亦不欲厚葬秦漢厚葬之患足爲明戒況

皇考遺詔務從儉約天下所共知今建山陵予以爲宜遵先志卿等之意如何義等對曰

聖見髙遠發於孝誠萬世之利於是命成山侯王通工部尙書黃福總其事其制度皆

上所規畫三月告成至是葬其山周正圓厚岡巒拱揖川源逶迆與

長陵相比云

○宣徳元年二月乙酉初

上謂侍臣曰朕自幼鐘愛於

皇祖未嘗一日不侍左右弘謨偉略隨事訓教

皇祖妣同歷艱難弼成國家撫育朕躬慈愛備至我

皇考徳紹

先烈仁覆蒼生不期年而辶�處上賓劬勞之慟終身先

山陵在望霜露之感尢切將以淸明日展謁至是

車駕啟行丙戌

車駕至

天壽山

上遙望

二陵松柏郁茂因嗚咽流涕詣

陵行謁祭禮不勝哀慟左右亦皆感泣

○五月乙巳

仁宗皇帝小祥

上躬祀凡筵出禦奉天門謂侍臣曰皇考聖仁愛民如子萬爲國家培固基本以遺子孫而辶�處上賓傳之於朕今及小祥豈勝哀感因嗚咽流涕

○宣徳三年二月丁卯

上奉

皇太后遊西苑自

上卽大位尊事

皇太后極其孝敬每旦暮謁西宮朝謁愉色奉承惟恐弗及

皇太后慈仁隆至每見

上則忻然從容詢及政事及所平決

上敷陳明達

皇太后喜動顏色凡軍國大政必稟命而行四方貢獻𨿽瓜果之物必先以奉

皇太后

皇太后或時召

上𨿽有急務必促駕而往至是恭請

皇太后遊西苑皇后皇妃皆侍行

上親掖

皇太后輿登萬壽山奉觴上壽獻詩頌

聖徳

皇太后悅酌酒賜

上且諭曰今天下無事吾母子得同此樂皆

天與

祖宗之賜也天下百姓皆

天與

祖宗之赤子爲人君但在保安百姓使不至於饑寒則吾母子斯樂可永遠矣

上拜稽首曰謹受教是日甚樂將晚

上及皇后皇妃送

皇太后還宮

○九月癸亥

上巡邊大敗虜寇駐蹕鐵將軍店遣諸將索虜巢穴未至以孟冬廟享之期不遠應早旋師羣臣有言宜少俟諸將廟享之期如迫請敕一親王代行禮

上曰事

祖宗與待將士孰重孔子言吾不與祭如不祭必不可待有如諸將更五日未至亦可俟耶必以明日班師

○宣徳五年二月庚辰

萬壽聖節

上詣

奉先殿行禮

皇太后前上壽畢出禦正朝受賀諭文武羣臣曰朕初度之旦上念劬勞大徳夕切於心幸侍

聖母皇太后洪福萬年每當玆晨奉觴拜慶伸婉愉之誠致天倫之樂必在從容以愜所志爾文武羣臣應宴者悉於光祿寺給宴物自今悉準此例

○癸巳

上以淸明節近召少師蹇義少傅楊士奇太子少傅楊榮等諭之曰

皇太后聖心篤念

祖宗朝夕弗寘每諭弗寘每諭朕曰

祖宗之鴻業惟勤�荷

祖宗之成憲惟敬遵承朕不敢怠忽昔漢明帝奉太后謁陵著於史冊今朕將奉

皇太后謁

長陵

獻陵庶少慰

聖心禮歟義等對曰

皇太后聖孝

陛下敬承之天理人心之正也

上以聞於

皇太后

皇太后曰是吾心也遂命欽天監擇日敕五軍嚴備有司供具越二日

上躬櫜鞬騎導

皇太后輦至淸河橋下騎扶輦旣渡橋

上復乘騎時畿甸之民迎拜夾道瞻望感悅山呼之聲震動林野是日

駐驛沙河

上侍

皇太后膳退召義士奇等諭之曰

母後天性至孝今日朕隨侍於道中指

天壽山言此下卽

二陵所在

母后望之感愴今日天气淸和人心歡悅亦是

母后誠孝所感義等對曰

太后聖孝

陛下奉承之足以感格天人旣而

上惻然曰朕昔侍

皇祖往來兩京每令朕過農家問其疾苦蓋欲知稼穡之艱難自嗣位以來凡昔

皇祖教詔之言未嘗敢忘今出都門望村落居民及其田作追思往事愴戚之情自不能抑義等對曰

陛下聖孝久而不忘

祖宗在天之靈應當永佑丙申

車駕至陵下

上易淺淡服先詣謁

陵畢徘徊陵下召學士楊士奇楊榮等曰

皇祖嘗言古帝王陵寢有崇奢麗及藏寶玉者皆無遠慮吾子孫宜戒之不可蹈也此語朕恆記憶不忘今所建寢殿皆

皇祖當時規畫不敢有增益又曰

皇考遺詔山陵務從儉約蓋平日仁民愛物之心不忘於彌畱之際朕不敢違越士奇等對曰

陛下欽承

先訓此聖孝之大者

○宣徳六年二月乙巳召少師蹇義少傅楊士奇楊榮尙書胡濙至文華後殿諭之曰昨日恭侍

太後進壽觴

太后甚歡朕及暮還宮不覺亦醉旣覺而思仰荷

上天眷祐

祖宗慶澤

聖母之訓教今田谷屢豊天下粗安得朝夕侍奉

聖慈遂天倫之樂可謂幸矣又念國事賴卿等旦夕同心協慮遂出禦制詩賜義等並賜特宴云

○十一月壬戌朔以禦制述祖徳詩賜少傅楊士奇等諭之曰朕念我

仁祖積徳累善篤生

太祖皇帝維天立極創業垂統

太宗皇帝汛掃姦回再安

宗社我

皇考仁宗恢弘治化增髙累厚以固鴻業朕承大位夙夜不忘記曰先祖有美而不知不明知而不傳不仁是用撰述成詩揭之座上朝夕觀覽勉圖繼述庶幾永保天命今以刻石特賜卿等摹本卿等亦當思我

祖宗開創之難守成之不易盡心輔朕國家安卿等亦與享榮利士奇等稽首受賜

聖學

○宣徳二年三月己酉

上禦文華殿翰林儒臣講孟子離婁章畢

上曰伯夷太公皆處海濱而歸文王及武王伐紂太公佐之伯夷扣馬而諫所見何以不同講臣對曰太公以救民爲心伯夷以君臣之義爲重

上曰然太公之心在當時伯夷之心在萬世無非爲天下生民計也

○宣徳三年二月癸酉

上退朝禦文華殿翰林儒臣講舜典竟

上曰觀二典三謨則知萬世君臣爲治之道不出乎此歷象日月星辰以閏月定四時天道以明平治水土奠髙山大川分別九州任土作貢地道以成克明峻徳以至協和萬邦人道以建九官十二牧所掌禮樂刑政及餋民之道後世建官繁簡𨿽不同大要不出乎此當時君臣都兪吁咈更相告戒用圖治功气象藹然何后世之不能及也講臣對曰明良相逢故其治化之盛如此

上曰是蓋天生聖人爲後世法程孔子刪書斷自唐虞使人知有堯舜誠所謂萬世帝王之師也

○十月庚寅翰林儒臣進講春秋竟

上曰聖人匡世之功憂世之心備見此書當時先王禮樂法度日隳廢亂臣賊子接迹而起有此書而後天下皆知尊周又曰孔子作此書以尊周爲本孟子乃以王天下勸齊梁之君何也侍臣對曰孔子之時周室𨿽微天下猶知尊周孟子之時七國爭雄天下不復知有周矣

上曰聖賢之心無非爲天下生民之計孟子時不有王者興何以角�羊生民之塗炭遂賜講臣坐命左右賜菓茗

○宣徳四年四月甲申

上退朝禦便殿與儒臣論史因問漢唐諸君在位孰久對曰漢之武帝唐之玄宗皆在位久

上曰漢武好大喜功海內費耗末年能懲前過玄宗初政有貞觀之風久而恣欲疏忠任邪遂致禍亂竄身失國武帝猶爲彼善於此又曰善心生則明欲心生則闇武帝以田千秋爲賢玄宗以李林甫爲賢此亂治所由異也

○宣徳八年四月丁亥

上禦奉天門視朝罷顧謂少傅楊士奇楊榮曰朕在宮中無事時偶有眞趣則賦一詩自適不然則取書籍玩味亦得胸次開豁故在皆置書籍及楮筆之類今修葺廣寒淸暑二殿及西瓊島欲於各處皆置書籍卿二人可於館閣中擇能書者數十人取五經四書及說苑之類每書各錄數本分貯其中以備覽閱

○七月戊寅

上與侍臣論漢髙帝唐太宗皆開創之主侍臣有盛稱太宗英武過髙帝者

上曰太宗才勝髙帝義勝髙帝不事詩書而大義了然太宗文雅足稱而大義未明

○宣徳九年十二月辛酉

上退朝禦文華後殿召少傅楊士奇等出禦書洪範篇及禦制序文示之且諭之曰所論或未當卿等宜直言勿隱士奇等對曰

聖論皆當眞得古人精蘊

上曰朕在宮中𨿽寒暑不廢書冊士奇等曰帝王勤學問則宗社生民有賴矣惟願

陛下始終此心

上笑曰卿等亦常湏直言朕不爲忤

英武

○宣徳元年八月壬戌朔漢王髙煦反

上親徵之命太師英國公張輔曰今朕親督師一切機務卿其相朕輔對曰髙煦徒懷不臣之心而素怯懦且今所擁悉非能戰之人願假臣二萬卒保爲

陛下擒之不足仰煩

至尊

上曰朕任卿一人足以擒賊但新卽位小人尙有懷二心者亦當有以懾服之朕行決矣分遣諸將嚴各城守備中外戒嚴下令京城搜索髙煦所遣姦細許自首免罪給賞敕各處守帥以兵從徵庚辰

車駕至鹽山陽武侯薛祿等馳奏前軍已至樂安城下髙煦約以明日出戰

上令大軍蓐食兼行尙書蹇義夏原吉大學士楊士奇楊榮等進曰軍臨敵境尢宜愼重古云師行日三十里況萬乘親徵兼行非所宜也英國公張輔安遠侯柳升等亦進曰前軍已至樂安彼知大軍在後或設伏林莽間伺我不虞況百里趨利兵法所忌請少駐兵廣哨望而後進

上曰兵貴神速我師直抵其城下則彼爲阱中虎耳𨿽有爪牙將安施乎況彼以反爲名烏合之眾人懷疑貳聞大軍至凶凶爲計不暇又豈能設伏禦我乎卿等無過慮也遂行辛巳昧爽抵樂安城下壬午髙煦就擒

○宣徳三年九月辛亥

上巡邊至石門驛喜峯口守將遣人馳奏兀良哈之寇萬眾侵邊已入大寧經會州將及﹤宀十見﹥河

上覽奏曰天遣此寇投死耳召諸將諭之曰孽虜無能爲也今湏擒之不可縱也然此出喜峯口路狹且險單騎可行若大軍並進慮緩事機先以鐵騎三千進出其不意禽之必矣或言三千未必足用

上曰兵在精與和不在多三千精兵足辦擒賊遂決策親徵乙卯

車駕出喜峯口明日昧爽至﹤宀十見﹥河距虜營二十里虜望我軍以爲戍邊之兵卽悉眾戰

上命分鐵騎爲兩翼夾攻之親射其前鋒三人殪之兩翼飛矢如雨射虜虜不能勝繼而神機銃疊發虜人馬死者大半饋悉潰走大獲其生口駝馬牛羊輜重

謙徳

○宣徳三年九月庚午

上巡邊還至三河縣在京諸王及文武衙門各遣官進平胡表至

上覽表竟以示近臣曰稱道過矣朕於虜寇初不過嚴備之耳豈有意誅剿之而虜不悛其惡朕安得坐視民患而不救至於誅之擒之皆

天與

祖宗之祐將士之用命朕何與力焉

○十月辛巳直隸常州府進秈米且言今歲雨暘順調田谷茂盛

上謂尙書胡濙曰今年各處多奏水災深慮百姓艱食常州獨言豊熟頗慰朕心濙對曰

陛下愛民常願豊稔聖心所欲天必從之

上曰天果從之豈有他處水潦之患亦是爲善未至不能格天也自今朕與卿等更當勉之

○宣徳四年二月己丑南京守備襄城伯李隆獻騶虞行在禮部尙書胡濙等請上表賀

禦批答曰祗敬

祖宗恭餋

聖母皆職分當然何徳之有感瑞之云良增慚愧朕夙夜祗念

祖宗付托之重懼弗勝負荷惟賴爾文武羣臣同心同徳贊輔不逮溢美虛詞非所樂聞其止勿賀

○宣徳五年七月戊申四川茂州守臣進瑞麥有一莖三穗五穗者時

太廟之側產嘉禾有一莖四五穗至六七穗者禮部臣請表賀

上曰瑞麥嘉禾固是豊年之慶但朕以菲徳居位且比來四方屢奏水旱可言賀耶然產於

太廟側實

天與

祖宗神靈之所敷佑昔周人貽我牟來之詩必歸於先公之徳

上帝之命朕何徳以致此其勿賀

○閏十二月戊戌行在欽天監奏含譽星見羣臣上表稱賀賀畢

上諭羣臣曰表辭稱道過實朕甚愧之今海內粗安皆由

天地宗廟垂祐聖母皇太后訓教及羣臣匡輔所致朕何徳也書曰儆戒無虞詩曰夙夜敬止朕及卿等相與飭勵罔有怠心庶幾共保福祿於永遠

○宣徳七年八月辛丑陜西永壽等縣獻嘉禾有同本三莖或五莖莖十數穗穗一尺有餘者有同本十九莖或二十莖莖十餘穗又多至數十穗者又有一莖五岐六岐或一節一岐者

上覽之謂羣臣曰諸物不足爲瑞谷以餋民今蕃異如此可以爲瑞是日又有獻嘉瓜者尙書胡濙言瓜連理而生有瓜瓞綿遠之兆二者皆禎祥請奉表賀

上不許曰嘉禾瑞瓜𨿽年豊物阜之應皆

天地

宗廟之所垂祐朕何徳以致之夙夜內省有歉多矣其止勿賀

節儉

○洪熙元年八月庚午行在工部奏內府供用紵絲紗羅計九千匹請下蘇杭等府織

上曰供應之物𨿽不可缺然當念民力今百姓艱難可減半造又諭尙書吳中等曰昔魏徵告唐太宗每以卹民爲言卿等其體此意

○十月壬子行在工部奏制造禦用膳亭及器皿所用物料不足請買於民間

上曰漢文服禦帷帳無文繡史稱其恭儉愛民朕方慕之以儉約率下所造服食器用當從朴素不湏華靡所用物料就庫藏中給用不必買於民

○宣徳元年二月庚辰司苑局言種蔬上供當用薥稭三千束蘆葦蒲五千餘束例於順天府取給

上曰內用蔬菜幾何而取於民如此可三分減二顧謂侍臣曰大禹惡衣菲食惟恐奉餋之過勞民費財朕安可以園蔬重勞費百姓

○宣徳二年八月壬申行在戶部奏光祿寺明年所用廚料請如例買之民間

上曰光祿供祭祀賓客之費固不可缺然與其多取於民莫若儉以足用卿等宜斟酌樽節不可過中

○宣徳三年四月辛酉行在戶部奏內府供用庫歲用香蠟銀朱等物凡三萬餘斤當下郡縣支官錢買辦

上曰所買太多所用太侈其會計可省者省之且聞買物支官錢近時爲有司克減屢有告訐者必令從公毋蹈前獘

﹤宀十見﹥仁

○洪熙元年十月乙巳陜西行都司土官都指揮同知李英至京進所獲安定畨童一十五人

上謂兵部臣曰畨人作過不得已徵之得其首惡足矣童子何罪卽遣還本土無父母可依者付各衛令善餋之

○宣徳元年八月

上親徵樂安州癸未

駐蹕城南

上諭戶部尙書夏原吉曰今髙煦就擒與之同謀者數人罪不可赦其餘軍民被脇從者一切不問其榜諭安業勿有疑畏仍命陽武侯薛祿兵部尙書張本及禦史給事中等官撫安軍民

上諭之曰今罪人已得除同謀首惡外其餘一切不問民有兵器者令送官免罪

○宣徳七年三月乙酉廣西總兵官都督山云奏斬獲廣西桂平等縣蠻寇覃公專等首級之數

上顧尙書許廓曰蠻夷害我良民譬之蟊賊害稼不可不去然殺之過多亦所不忍廓對曰兵以誅有罪彼皆自取滅亡非朝廷有意殺之

上曰天地以生物爲心今𨿽殺賊官軍亦豈得無損朕之意但欲兩全之庶幾不愧天也

○六月甲午

上諭三法司官曰今天气炎熱見系罪囚宜速決遣輕罪有例者皆如例情重者具實奏聞復命法司凡彊盜病死獄中但驗實勿斬首先是彊盜死者例悉斬首至是

上憫之以彊盜罪惡當斬戮死人則太過故罷之

明斷

○洪熙元年夏

上奉

命往南京

仁宗皇帝不豫馳書召

上卽日就道時南京頗傳言

仁宗上賓臣下未敢以聞但言玆正戒嚴之時宜整兵衛而後行或勸

上從間道行

上曰

君父在上天下歸心豈有他虞且予始至辶�處還非眾所測況

君父召豈可稍遲遂由驛道還北京

○六月壬寅

上自南京還京城以

仁宗皇帝上賓戒嚴已久

上至之明日召英國公張輔諭之曰山陵之期尙遠今天气炎熱戒嚴甚久將士煩勞其悉撤之輔等對曰

殿下未正大位軍衛未可撤

上曰天下神器非智力所能得況

祖宗有成命孰敢萌邪心遂卽日解嚴

○宣徳元年三月己亥行在戶部言駙馬都尉宋瑛奏求白河邊廢地牧馬其中間有民田四十七頃

上曰人與馬孰重此輩生長富貴恃恩恣肆豈知輕重湏遣人覆勘如果皆是廢地與之但有民田勿與

○宣徳元年八月癸酉

駐蹕冰河鋪顧謂侍臣曰朕待諸王皆厚至如漢王以其

皇考至親待之尢厚何爲而反邪侍臣對曰彼蓄反心非一日非恩徳所能馴者

上曰試與卿等�之彼計今將安出或對曰樂安城小彼必先取濟南以爲巢穴或曰彼往時不肯離南京今必引兵南去

上曰以朕計之不然濟南𨿽近攻之未易下況大將軍至彼何暇攻城彼所集土民及護衛軍父母妻子皆在樂安肯棄之走南京乎且髙煦臨事狐疑不決外爲誇詐中心實怯今敢猖狂爲此一則輕朕年少且新立眾心未附二則料朕不能親出必遣將來討彼得以危言厚利誘之以僥幸成事今朕親徵其新聚之眾已膽落又敢出戰乎況天下無事無故弄兵以毒生靈

天地

祖宗豈容之大軍一至卽成擒矣

○宣徳四年三月壬子行在都察院奏山海衛指揮趙忠領軍備禦開平斂軍財行賂求回原籍而私有其半事發當降用今所領軍以忠能卹下告乞復其職

上曰彼能卹下曷爲科斂而私有其半此必以賄求之朝廷賞罰至公有罪不懲何以令眾小人敢以私情撓公法邪不聽

○四月戊戌

上禦奉天門謂行在兵部尙書張本等曰昨會寧伯李英言西寧衛舊選隨駕官軍五百人請於內撥五十人赴京隨從滿歲而更朕思所選五百人蓋是

太宗皇帝徵沙漠時所用今京師侍衛自有親軍何必外求其意蓋欲自隨非爲國家計也舊制在京公侯伯皆無官軍隨從之例豈可以變

祖宗之法英言不可聽

○九月壬戌遼東總兵官都督巫凱以哥吉河衛指揮禿能哥等入境剽掠送京師法司訊之禿能哥等云初入境求貿易耳實非剽掠

上曰此或實情剽掠則當有兵器命釋之

○十二月己卯臨洮衛指揮李敬千戶王瑀嘗與臨洮府推官許罍同捕彊賊敬瑀畏賊退縮角�羊鎧甲腰刀付民丁赴斗民丁奮鬥直前皆有擒獲罍嘗奏之敬等聞之懼得罪遂誣府官受賕事

上命陜西按察司逮問且諭都察院臣曰其令按察司必明虛實不可枉人已而語侍臣曰此必指揮誣府官忿府官前所奏也武臣國之爪牙一有調發當奮不顧身今遇小寇輙畏縮設遇大敵豈能奮勇成功乎

○宣徳五年四月戊寅初監察禦史李驥巡通州倉遇軍斗髙祥等盜糧執而鞫之祥父妄告祥同張貴等盜糧驥受貴等白金縱之不問而獨問祥行在刑部論驥絞罪驥上章訴冤

上曰禦史旣擒盜豈有受贓之理若其受贓卽此事泯滅不發安肯尙存事端命尙書侍郎都禦史等官同訊之驥實冤但應奏不奏當杖

上曰旣實冤並免杖令復職因諭刑部侍郎施禮等曰人命至重爾等論刑何爲不詳愼驥不自言幾於冤死後將何以使之禮等頓首謝

○五月戊辰豹坊勇士奏與民分居

上曰勇士在京師皆十餘年安得今尙無居此必民居﹤宀十見﹥好欲捨而就彼民艱難作一居爾徒欲得之民何罪爾何功錦衣衛指揮王節奏此人今有居在城中

上怒命杖之一百以百斤枷號令警眾

○宣徳六年二月己未上元縣人王拜住年十四爲陳氏餋子其父死生母貧行乞於途拜住遇之哀哭不告餋母以情訴於官乞歸餋生母餋母聞之訟其詈已刑部論拜住死罪

上曰彼年十四依陳氏餋母之恩豈能踰生母遇生母行乞而不動心是禽獸也今歸餋生母但失於不告餋母耳可杖之二母皆令終餋

○六月庚子先是直隸定興縣民王林子鎖定輸艸虛買實收事覺行在刑部四川司鞫治林當斬以瞽得贖大理寺審允以奏

上曰瞽者能輸艸乎更詳審之勿使無辜受枉姦慝幸免遂下刑部再問林瞽實鎖定冒父名代輸用白金綺賂收艸千戶張敬虛收至是覆奏

上以刑部大理寺堂上官治獄不謹姑宥其罪而罰刑部四川司並大理寺左寺官俸三月

○九月丁卯浙江都指揮許亨言海寧等衛軍告本管官人命等事牽連至百餘人及追逮鞫問而原告皆逃被告淹滯年久者多

上諭右都禦史顧佐等曰此不難知蓋小人始造誣詞及當質對恐露實情則必反坐故逃匿不與之辧意使困滯以快其私此小人之尢者其令放遣被告各還職役而嚴督追捕俟捕至與別白是非苟有誣罔不可輕恕

○宣徳八年正月甲戌常州府知府莫愚朝覲至京有府吏告愚受賕等事愚亦言此吏嘗盜用府印及犯他罪論徒而逃所告臣事皆誣請與質對

上諭行在刑部臣曰朕選用郡守責其除姦可使爲姦人反噬卽杖吏一百發赤城充軍令愚復任

○宣徳九年八月戊申遼東都指揮黃順王祥張榮等五人赴任至薊州分宿民家榮酒醉自刎死榮弟永等報順順與祥等疑其事擒永遣人械送行在刑部鞫治永永憾順擒已遂誣順殺榮逮順至論謀殺重罪順妻訴冤枉法司久未決

上曰順何有惡於榮且何所圖之遣禦史張聰詣薊州榮等止宿處復實其所捨之家皆言榮畏往遼東守邊坐臥口語不已晚因醉遂自刎實非殺死聰還奏

上曰朕固疑非順所謀苟不審察其冤曷伸今得實矣卽釋順還職並榮弟釋之

儆戒

○宣徳三年十月戊戌大雪

上喜謂侍臣曰今年四方多言水旱生民艱食朕恆爲憂惟冀

天地垂祐雨暘及時庶豊稔可望今冬初卽見雪其來歲有秋之兆乎然欲昭格

天心朕當日加兢惕因賦雪詩以志不忘

○宣徳五年八月己巳朔日當食陰雨不見行在禮部尙書胡濙等以爲卽同不食請率羣臣上表賀

上不許敕羣臣曰古者人君所謹莫大於天戒日食又天戒之大者惟能修徳行政用賢去邪而後當食不食朕以菲徳嗣承

祖宗大統政理未洽民生未遂上累三光祗懼惟甚可比於是歟傳不云乎君子之過也如日月之食焉過也人皆見之更也人皆仰之今以陰雨不見得非朕昧於省過而然歟況離明照四方陰雲所蔽有限京師不見四方必有見者比之不食天可欺歟朕尙圖修省以仰答天意尙賴爾羣臣匡其不逮其止勿賀

○十二月庚辰朝罷

上示羣臣喜雪之詩復賜賞雪宴蓋久未雪至是大雪盈尺

上喜而成詩羣臣遂進和章

上視閱視擇其有警戒語者別錄而爲之序其中有曰冬雪消毒沴殄遺蝗滋茂宿麥迨冬不雪民心則憂民之憂朕之憂也乃十二月己卯之夕大雪盈尺徧於遠邇民心以喜民之喜朕之喜也又曰古之明君未嘗因一事之順適而忘致警於其徳其臣亦未嘗因一事之順適而忘致警於其君唐虞三代皆然也又曰朕以涼薄之徳嗣

祖宗大業爲天下生民主恆懼不克�荷而所望於羣臣戒警輔翼者惟日不足今是詩之副予所望者裁十一二詩曰人之好我示我周行朕安得不表章之以朝夕自益哉

○宣徳七年七月庚辰

上燕閒閱內庫書盡得元趙孟俯所繪豳風圖而賦長詩一章召翰林詞臣示之曰豳詩周公陳后稷公劉致王業之由與民事早晚之宜以告成王使知稼穡艱難萬世人君皆當鑑此朕愛斯圖爲賦詩欲揭於便殿之壁朝夕在目有所儆勵爾其書於圖之右

監成憲

○永樂八年春

太宗皇帝親徵北虜命

上畱守北京以尙書夏原吉贊輔時諸司政務塡委且師行之際調度挽運事煩左右有言艱大者

上曰

祖宗悉有成法惟遵行之耳

○洪熙元年六月丁巳主事陳艮建言武職亦湏考核黜陟

上諭行在兵部臣曰軍職以功爲秩次子孫承襲者試弓馬有罪者論功定議

祖宗成憲如此毋庸他言

○宣徳元年五月甲午朔

上聽政罷禦左順門語侍臣曰朕祗奉

祖宗成憲所以諸司事有疑礙而奏請者必命考舊典蓋

皇曾祖肇建國家

皇祖

皇考相承法制詳備況歷涉世務練達人情謀慮深遠子孫遵而行之猶恐未至世之作聰明亂舊章馴至敗亡往事多有可鑑古人云�周子孫能守先王之法𨿽至今存可也此誠確論

○宣徳二年九月丙午

上語吏部尙書蹇義等曰昨四川龍州奏地連生畨近遭攻劫蓋緣州治勢輕請升爲宣慰使司築城置軍鎭守庶幾民得安業已令卿等議今思之龍州開治歷年久矣生畨接境自昔已然近日之事蓋因失於防愼若能覺察豈致疏虞且彼土人若有徵調聚則爲兵散則爲民豈不自便今欲編集入伍蠻性未必樂從

祖宗建置已定惟當謹守彼蓋乘勢要求若使得志邊方小人必將仿效生事造端不可不愼今但湏遵守舊章不必更議

○宣徳三年四月丙寅

上朝罷謂少傅楊士奇太子少傅楊榮等曰朕近著一論以曹參爲說卿等試觀之論曰漢世賢相稱蕭何曹參何之相業著矣參惟守何之法以淸靜寧民後世誚之以爲不事事朕意不然嗣世之君當守祖法爲輔相者固當淸靜處之書曰監於先王成憲其永無愆詩曰不愆不忘率由舊章參親見秦政紛更以亂天下又親見髙祖立國之不易則以鎭靜輔嗣君固老成之士也觀其居齊用蓋公淸靜民自定之言及屬後相無擾獄市至爲相務掩人細過擇謹厚長者爲丞相史吏刻薄者輙斥去此其意固有在豈誠耽於酒而塊然不事者哉吾固曰參國之老成人也後世有老成如李沆相宋眞宗務守祖法不變一切浮薄新進喜事之人不用君子論宋名相得大體者推李沆第一則亦參之心也有不爲參者如王安石呂惠卿輩相神宗以斃天下之人其效可見矣嗟乎安石輩動引經誼述三代非參所能與也然國家用參未至乎病民參其未可深誚哉士奇等觀畢

上問曰卿等以爲何如士奇等對曰此誠確論自古創業之君輔運之臣皆老於人情熟於世故立法垂憲至精至密子孫奉而行之足以爲治若變亂紛更必致禍敗往事昭然可爲明鑑

陛下所論非惟得參之心實萬世繼體圖治者所當取法

○六月戊申

上閱

皇明祖訓終捲顧謂侍臣曰自古創業難守成不易我

太祖皇帝起布衣與羣雄並驅將二十年乃悉平僣亂奄有中夏申明禮義之教而萬幾之暇復制

祖訓一編示法子孫蓋歷六年始克成書思慮之周防範之密至矣備矣後世子孫但謹守

先訓每事遵用不敢違越豈有過舉哉侍臣對曰誠如

聖諭然以今日言之躬蹈當自

陛下始

上曰然亦賴卿等匡輔若一言一行或背

祖訓卿等湏直言之書云監於先王成憲其永無愆亦賢臣以告其君者也卿等勉之

○宣徳四年十二月癸未有建言洪武永樂中法制有當攺易以從宜者

上謂侍臣曰自古帝王創業垂統必有成憲以貽子孫子孫能謹守之足以保天下若自作聰明或惑於小人而變更之不免生禍亂如唐府兵其制頗近古後一變爲彍騎再變爲方鎭遂使武夫悍卒得專方面唐遂以亡宋賦役祖宗時皆有定制其後信用小人變爲新法民不勝其煩擾自是朝政反覆國事日非卒致夷虜之禍是皆可監侍臣對曰子孫惟恭儉則能保守

上曰然亦湏任老成人如宋任用李沆豈有攺祖法之事

○宣徳六年二月丁未陜西平涼衛指揮僉事哈剌苦出奏永樂中嘗選本土軍民北徵師旋之日軍歸原伍民還原業今慮或有徵調未經操習馬匹衣裝皆無素備請以原選之人免其遠差令之操習每月朔望點閱

上謂行在兵部尙書許廓等曰

太宗皇帝慮事周密其立法已定不可攺更命悉如舊

論治道

○宣徳元年正月癸丑

上退朝禦左順門與侍臣論理之道

上曰民爲國本閭裏小民或阽於饑寒或困於徵徭或爲豪彊所抑豈能達之朝廷所賴良有司撫餋存卹庶不至失所侍臣曰親民之職莫若守令必嚴選舉以副

聖意

上曰人之賢否恆不易知必任之以事而後可見古帝王選任賢良三載考績三考黜陟蓋以此也然以今觀之九載而後黜陟藉使所任非人民受其斃多矣今在外有司從巡按禦史及按察司官考察貪婪不律者卽紏舉之最爲良法朝廷擇守令固爲急務而禦史按察司官尢宜擇人禦史按察司官得人則守令賢否有不待於考績而後黜陟者矣

上又曰繼自今禦史及按察司官考滿亦湏以考察有司賢否爲功績

○宣徳二年十二月乙卯侍臣進講貞觀政要

上曰予嘗反覆是書謂安天下必湏先正其身未有身正而影曲上理而下亂者謂治國猶栽樹根本不搖則枝葉茂盛君道淸靜則百姓安樂皆要語也

○宣徳三年二月乙亥

上退朝禦文華殿謂侍臣曰朕觀先王治民有本有末制田裏以給衣食設學校以明教化不幸而有頑慝者然後刑之蓋非得已不然則無以安善良然觀肉刑亦過於慘侍臣曰古人用肉刑故人人自愛而重犯法至漢文帝除之自是人輕冒法

上曰古人教民之道周備故犯法者少後世教民之道不至故犯法者多未必系於肉刑之存否舜法有流宥金贖而四凶之罪止於流放竄殛可見當時被肉刑者必皆重罪況漢承秦獘挾書有律若槪用肉刑民受傷殘者多矣以不教之民而辶�處斷其肢體刻其肌膚亦所不忍隋唐以後以笞杖徒流死爲五刑亦良法也又曰文帝除肉刑唐太宗觀明堂鍼炙圖禁鞭背皆後世仁政文帝培植漢之國脈太宗肇啟唐祚享國長久有以哉

○八月辛巳

上禦武英殿問侍臣歷代戶口盛衰侍臣舉夏禹以來至髙宗戶口盛衰之大槪以對

上曰戶口之盛衰足以見國家之治忽其盛也本於休餋生息其衰也必由土木兵戈觀漢武承文景之餘煬帝繼隋文之後開元之盛遂有安史之亂豈非恃其富庶而不知儆戒乎漢武末年乃知悔過煬帝遂以亡國玄宗至於播遷皆足爲世之大戒

○宣徳五年三月戊午

上禦武英殿偶與侍臣論漢以下創業諸君侍臣有言漢髙帝之大度有言唐太宗之英武有言宋太祖之仁厚不相下者

上曰唐太宗宋太祖皆假借權力襲取天下唐太宗慚徳尢多漢髙帝及我朝

太祖髙皇帝起布衣光明正大可比而同然髙帝除秦苛政而禮文制度不修我

太祖髙皇帝剪除羣雄革前元敝俗申明中國先王之教尢爲過之侍臣皆叩首以爲至論

○七月己酉

上燕閒與侍臣論�得天下之道侍臣曰湯武順天應人除暴安民功加於時徳垂後裔所以天下歸之傳之子孫歷世長久

上曰天命所歸蓋非偶然唐虞之時契敷五教百姓親睦后稷教民稼穡天下享其利至湯放桀武王伐紂遂有天下誠以先世功徳在民篤生聖哲周集大命有不可辭者於其子孫享國久亦惟仁義道徳足以培植之也

○九月戊申有獻歷代紀年圖者

上覽旣顧侍臣曰唐之後不五十年天下五易主生民之禍極矣周世宗英武觀其進取之略制治之心足以平定天下而亦享年不永何也侍臣對曰帝王之興自有天命非人謀所及

上曰國家創業垂統貴有根本三代以下若漢髙帝掃除秦苛以濟蒼生唐太宗革隋斃政以致太平其規模皆弘遠所以傳之子孫皆長久若後周之主稱兵爲逆劫掠京城曾無匡濟之功家室先覆而世宗以餋子繼之欲其宗祀長久得乎宋太祖陳橋之變一號令之間秋毫無犯拯生民於淪溺革叔季之兵禍子孫享國與漢唐同久者蓋有仁厚爲之根本豈偶然哉

○宣徳八年正月癸酉

上宴閒問侍臣王政所先侍臣對曰教養爲先

上曰然先王法制猝難復後世惟重農抑末輕徭薄賦足以致富庶興舉學校惇崇孝悌足以立教化固不必盡合古制

○四月癸卯

上問侍臣曰唐虞何以爲盛治侍臣對曰堯舜聖人以徳爲治所以盛也

上曰有其君亦貴有其臣使是時無禹稷契臯陶伯益堯舜能獨治乎元首股肱必相資也但當時君臣又皆互相戒謹不敢有一毫自滿之心此其所以盛也萬世之下論唐虞盛治當本諸此

○宣徳九年三月癸巳

上與侍臣論兩晉侍臣曰晉武懲魏氏刻薄奢侈之斃欲矯以仁儉及平吳之後頗事遊宴怠於政事掖庭殆將萬人外戚用事勢傾內外曾不一傳禍生閨闥馴至戎羯之亂元帝繼統江左恭儉有餘明斷不足大業未復禍亂內興明帝明敏有機斷故能誅剪凶臣惜其享年不永成帝以後類爲孱弱寄命於彊臣奄奄百有餘年亦爲幸矣

上曰晉武以開創之主不爲遠圖樹立失宜托付非才況羗胡鮮卑雜處內郡而不能以時區處所以國禍方殷而戎寇遽至東晉僅能立國逆臣接迹朝政陵夷而猶延數世者亦有賢人爲之用也又曰古先帝王維持天下以禮教爲本兩晉風俗淫僻士習浮薄先王禮樂教化於是蕩然豈久安之道哉

大明宣宗章皇帝寶訓卷之一終

大明宣宗章皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂﹤彳胤﹣丿﹥昌謹閱

嚴祀禮

洪熙元年閏七月癸卯行在太常寺奏明年春

郊祀及各壇祭祀犧牲請如例遣官賫鈔往保定及山西諸郡收買

上諭之曰此奉

天地神祗宜戒所遣官必加敬愼所市犧牲必依時值毋一毫損民苟有怨咨神不顧享舊制凡買祭物直隸移文巡按禦史在外移文按察司官嚴督使無瀆慢爾等其勿違舊制庶幾稱朕敬

天地

祖宗之意

○九月丁未太常寺奏歲暮孟春當享

太廟而犧牲瘠小請於順天府預買餵飼以備用

上從之諭府尹王驥曰祭享大事犧牲不成豈可以祭若低價抑買人情不懌神亦不享爾宜愼之

○宣徳元年正月壬寅行在太常寺奏祭祀

上諭之曰國家祭祀掌之禮部而復置太常尢重其事也卿等佐朕事

天地事

祖宗非他職事之比協恭同寅以承祀事朕蓋有賴然必誠敬之心素有持餋粢盛之薦極於精潔庶幾神明歆格而生靈蒙福卿等勉之

○二月乙亥以初卽位攺元遣永康侯徐安等祭告

祖陵

皇陵及歷代帝王陵寢嶽鎭海瀆等神諭之曰

列祖陵寢慶澤之源朕永念在心若名山大川鎭奠宇內及聖帝明王皆朕所向慕者今卽位攺元之初特命卿等往修祀禮孔子曰祭如在祭神如神在惟誠與敬其往愼之

○壬午尙膳監奏

奉先殿祭器及帷幔歲久漫漶

上曰

祖宗神禦所用皆宜鮮好其令工部新制不可苟簡儉薄

○壬辰南京守備太監鄭和等奏

天地壇山川壇殿廊廚庫俱朽敝請加修理

上諭行在工部尙書吳中等曰祀神國之大事其祠宇皆當完固況郊壇山川壇尢重其令南京工部卽發匠修葺

○十二月丁丑

上禦左順門謂行在禮部尙書胡濙曰明年二月祭先師太社還用上丁上戊日不可攺初有言是月上旬祭期適當

萬壽聖節恐妨行禮請攺用中旬

上曰此

祖宗以來定禮今以爲未便而輕攺豈誠敬事神之意至是申命焉

○宣徳二年正月丙辰北京犧牲所餋牲百戶葉貴坐罪罰工當復職

上曰國家重祭祀凡與其事者皆選淸愼之人餋牲卒有過尙黜況官乎貴調外任別選無過者補之

○三月乙卯行在太常寺奏供祭少北羊請買之平陽府

上曰朕昔侍

皇考見太常寺奏買犧牲

聖意惓惓以事神爲重以愛民爲心蓋事神之物買之民間若有一毫損民民心不悅𨿽以奉祭神豈歆享天之視聽在民爾等當體此意

○宣徳三年正月辛丑四川萬縣儒學訓導李鐸言各處從祀先賢名位多有差訛且失次序若不考正實乖祀典

上謂禮部尙書胡濙曰昔我

太祖皇帝斷自聖心大正神祗名號惟於先聖先賢悉從其舊將以垂憲萬世豈可差謬其速考正頒示天下

○二月己卯

上退朝禦左順門語及祭祀謂行在工部尙書吳中等曰南京造制帛祀神最爲重事洪武中嘗選無過犯惡疾工匠更衣沐浴焚香浣手然後用工其人專供此役更無別差

祖宗禮神之意謹嚴如此卿宜申明舊制務令精專毋有褻慢

○四月丁丑總兵官都督譚廣奏天下郡縣俱設風雲雷雨山川社稷壇春秋祭祀爲民祈福宣府久置軍衛請如郡縣立壇致祭行在禮部言宣府邊衛似難比例

上曰奉祀神明爲人祈福軍衛獨非吾民乎其準所言令於農隙之時爲之

納諫

○宣徳二年十月丙寅

上謂侍臣曰漢唐諸君文帝太宗能納諫文帝幾致刑措太宗致貞觀之治亦皆受善言之效善言有益於君徳有補於治道如此豈可不聽

○宣徳五年四月辛巳有建言請設諫官者

上曰

祖宗定制不可攺但朕有過失令中外大小之臣皆得諫而納之不爲迕豈不所得者多歟因謂侍臣曰三代以下人君唐太宗善納諫當時之臣若魏徵王圭亦善諫故有貞觀之治宋太祖�曰唐太宗受人諫﹤鋶﹣釒﹥常自引咎不以爲恥不若已不爲非使人無可諫一者孰是侍臣對曰宋太祖所言爲優

上曰宋太祖固是務本之論然人所行豈能皆是若禹聞善言則拜湯從諫弗咈攺過不吝禹湯猶取善於人況其下者乎朕以爲人君者當以太宗爲法

求言

○洪熙元年閏七月己亥都督府吏左輔等建言驛站餋馬等事禮部尙書呂震言其希求進用

上曰聖人不棄芻蕘之言前下詔書凡軍民利病許諸人陳言朝廷但當察其言之當否不必計其人之貴賤其如例會官議果有可行者卽與施行

○宣徳二年三月癸卯行在工部侍郎蔡信請取大同諸衛軍匠在京執役者家屬至京凡二萬餘人

上以兵備國家重事不可減徹不從謂兵部尙書張本曰昔魏文帝欲徙冀州戶十萬實河南非辛昆切諫不能止朕嘗嘆魏文躁急不知民艱方以玆自儆卿等於事之不利軍民者苟有所聞必爲朕言之

○六月庚寅以右都禦史王彰言事不切遣敕責之曰朕欲聞軍民休戚安否之實故命卿出按今所言率常事不切於軍民利病卿爲國大臣豈當不識朕心敕至凡有關於軍民安危利害之故皆詳具以聞愼勿應故事而已

上諭侍臣曰南北二京相去數千里常慮驛使往來或有暴擾或水旱災傷疾沴民有饑窘不安皆朕所欲聞者朝臣往還禦史巡歷皆不以告故遣王彰巡視冀聞其實今其所言乃毛舉細故不切大體大臣如此予復何望爾等朝夕左右當悉朕意凡所見聞皆湏詳陳君臣同體勿有所疑

○宣徳三年四月癸亥行在禮部奏官民建言請同六部尙書都禦史六科給事中會議以聞

上曰致理之道莫先於廣言路蓋天下之大吏治得失民生休戚人不言朝廷何由悉知古人謂明主視天下猶一堂滿堂飲酒一人對隅而泣則一座爲之不樂若令天下有匹夫匹婦不得其所實爲君徳之累凡有建言民瘼者卿等勿諱言或激切亦其心發於忠若以其言激切而棄之孰肯進言卿等宜悉此意凡言之善者卽以聞庶幾有補於治

○宣徳四年正月己巳

上罷朝禦齋宮學士楊溥侍

上曰比來臣下往往好進諛詞令人厭之卿宜勉輔朕於善道溥對曰臣受國厚恩敢忘報稱

上曰但覺朕有過舉直言無隱是卽爲報矣溥頓首曰自古直言非難而容受直言爲難

陛下樂聞忠言如此臣等敢不盡心

○四月庚辰監察禦史張純言四事

上皆從之謂右都禦史顧佐等曰朝廷立法凡諸司官員及百工技藝之人皆許言事況風憲官職當言路朕所倚信者豈可有所顧忌爾宜以其職諭之若當言不言以失職論

○宣徳六年三月戊辰巡撫侍郎周忱請蠲松江府被水淪沒官民田糧又官田古額科糧太重乞依民田起科太子太師郭資等以忱欲變亂成法請罪之

上曰忱職專糧事此亦其所當言朝議以爲不可則止何爲辶�處欲罪之卿等大臣必欲塞言路乎忱不可罪

○宣徳九年九月戊子

上率師巡邊駐蹕懷來夜召侍臣楊士奇等至幄中問道途所見對曰居民比五年過時增多矣

上曰朕亦覺之但未知生理何似對曰臣曾過道傍人家問今秋所收言大熟前二三歲皆不及

上喜又問軍士道中擾人否對曰𨿽未聞擾人但行軍常湏警飭之

上曰然因出示禦制詩數篇諭士奇曰此朕馬上遣興也士奇拜觀畢

上命左右取楮筆命士奇賦詩遂賜酒饌又諭之曰道路所見有當言者勿隱

教太子

○宣徳三年二月乙卯賜

今上皇帝名且以璽書諭之曰朕爲天下之君爾爲朕長子所以正國家之大本承萬年之天序皆在於爾今賜爾名爲��夫祁者至大之義鎭者安重撫定之道

宗社之尊海宇之廣民庶之繁所系甚重必有至大之徳用能膺之惟誠惟敬永奉

宗廟

社稷惟﹤宀十見﹥惟仁弘福海宇民庶道徳功用斯爲至大而上天之眷祐下民之歸戴皆本於斯爾其敬之服膺惟永

○二月禦制帝訓凡二十五篇曰君徳奉天法祖正家睦親仁民經國勤政恭儉儆戒用賢知人去邪防微求言祭祀重農興學賞罰黜陟卹刑文治武備馭夷藥餌以教子孫詞簡義明修身齊家治國平天下之道大要備具又親爲序以致惓惓之意云

○宣徳九年三月己卯羣臣以初朝

皇太子賀

上於奉天門奏曰

皇太子龍姿鳳表天命人心所在國祚隆長之慶天下生民之福謹以爲

陛下賀皆五拜稽首

上曰太子𨿽羙天資尢湏學問古人云蒙以餋正將來尙賴卿等講論贊輔以成其徳庶幾天下受福

睦親

○洪熙元年七月辛卯趙王髙燧奏彰徳軍民之家多有閒地而護衛軍無地置營請令有司勘實撥賜

上從之諭行在戶部尙書夏原吉曰細民有不得所朝廷當與處置況親王乎且裁有餘以補不足亦是均平之道

○宣徳元年三月丁酉

上以舊制諸王子女婚娶皆由朝廷選授比以宗室蕃盛選之難悉得人乃致書諸王曰自今婚娶或有不及時者悉自行選配然後聞之朝廷授以冠服冊誥儀物諸王便之

○五月丁酉永興王府鎭國將軍志埁奏請從人命秦王於西安護衛量給秦王奏護衛官軍俱有他役而永興王府自有校尉五百人請量給與之

上曰是秦王不愛弟也擁三護衛不肯分乃欲五百人中分之何其不推恕心命兵部於西安三護衛以五百人給之

○七月辛丑趙王髙燧奏今之國彰徳北京廣有倉原存祿米八百五十石請歸之戶部

上謂尙書夏原吉曰趙叔至親今方就國正資用度祿米在北京者姑從所言卽令平江伯以所運糧米如數送彰徳償之

○十二月庚午行在戶部主事李儀上﹤鋶﹣釒﹥言髙煦作送今已討平趙王髙燧嘗與同謀宜去護衛兵以絕後患上覽所言謂侍臣曰漢趙𨿽兄弟然兄弟亦有不同徳者今事未著何名而奪其兵且朕惟此叔當厚以待之誠以感之彼其心獨無天理耶宜寢勿言○宣徳二年十月丙寅

上禦武英殿觀唐玄宗所書孝經顧謂侍臣曰堯協和萬邦本於親九族舜紹堯致治本之克諧以孝蓋帝王之治皆自親親始

○宣徳三年五月戊辰先是朝廷嘗命洛陽中護衛左右二所軍建伊厲王享堂及修咠宮宇免其下屯至是河南都司慮虧子粒取軍回屯種伊王顒炔以聞

上謂工部曰伊府軍士朕已免其下屯虧子粒與虧宗親之恩孰重軍官不識大體將使朝廷失信於王其速移文止之

○六月辛卯遼王貴爚奏請以前荊州府教授陳紹先爲本府紀善永興王志墣奏舉隴西縣學教諭馮益爲教授

上諭行在吏部臣曰王欲親近儒者講論經史且資輔導此意良嘉其從之吏部言選才授官出自朝廷王豈可自擇

上曰朕推誠以待宗室不必校此

○七月丁卯寧王權遣人進扇且奏求鐵笛

上命工制鐵笛與之謂左右曰古人謂笛者滌也所以滌邪穢納之於正寧王之意其在此乎鐵笛𨿽無當新制與之

○宣徳四年二月乙未命內官楊禮移郢靖王宮眷居南京舊內敕太監王景弘等每歲時朝暮衣服飲食百需皆內府依期給之仍時遣人省視不許怠慢先是

上謂侍臣曰郢靖王無嗣其宮眷尙畱安陸國中無主朕欲移寘南京舊內庶供給皆便於義何如侍臣對曰此

陛下親親之仁處置當矣遂有是命

○宣徳五年三月丙辰平江伯陳瑄遣其子儀密奏湖廣大藩楚王兵彊國富又衛所之官多結姻親或有異圖乞盡選其精銳運糧北京就畱操備則剪其羽翼矣

上不納顧謂侍臣曰從來楚國無過

祖考待之皆厚朕尢加意禮之瑄何其過慮也調兵運糧一時權宜運畢則遣歸拘畱操備上失宗親之心下失軍士之心鄙哉瑄也

○甲子寧化王濟煥奏本府舊除教授一員後起送吏部今有子五人皆堪入學請除教授俾專訓誨

上謂行在吏部臣曰人未有不學而能成才徳者苟失時不學縱有羙質亦徒然矣宗室子弟其伴讀教授有闕宜速遷授不可稽誤

○四月癸未玉牒成少傅楊士奇太子少傅楊榮以進

上覽之曰古人重世譜蓋欲正倫理篤恩義我國家宗族之盛皆由

祖宗積徳所致又曰今於朕𨿽有親疏然溯所自實本於一人朕何敢忽士奇等對曰周自后稷以來世積忠厚是以子孫眾多維持王業歷年最遠國家世徳隆厚故本支繁衍

陛下如遠宗帝堯明俊徳以親九族則將來盛福當過有唐

上曰然

○宣徳六年六月丙辰建昌府知府陳鼎奏荊府承奉蕭韶彊占民家池塘土地護衛指揮文斌縱軍牧馬傷民田稼又生事縶縳捶辱軍民掠取財物

上諭都禦史顧佐曰朝廷待王以禮王亦安分守藩凡此害民皆小人之罪百姓未知歸怨於王王之令徳悉爲所累其取韶至鞫之令江西按察司執斌治之凡所侵奪百姓者卽令退還禾稼計畝給償遂遣敕諭王使知小人之罪

○宣徳八年四月戊子監察禦史王紹等劾奏應城伯孫傑往蜀府行喪禮受文綺白金工部主事張魯爲沈府治墳受鞍馬金幣又聞比者朝臣以嘉禮詣王府者皆受饋遺當明正典刑以勵廉恥

上曰禦史言是昔

皇祖嘗言凡朝臣以事至王府者惟酒食待之不以財貨若與之出於王意猶可豈當需索近頗聞有尙寶司丞至楚府王已厚與鈔幣又逼求白金形之詞色王執禮終不與此禮部不擇人而遣也然朕聞此語於一人更俟詳察而後罪之今禦史所奏者姑宥其罪凡所受皆追入官禮部仍移文各王府長史司使啟王今後朝廷凡遣人至勿與財物

戒飭諸王

○宣徳元年十一月己酉汝南王有勛數奏兄周王有燉之過

上知有勛之曲也遣書諭有燉曰過𨿽在彼叔宜篤愛弟之心不足與校因謂侍臣曰人之兄弟所以失和者多因讒言致忿馴至鬩墻浸成大惡當念同气至親各生愛敬則自然和協古人言兄弟𨿽有小忿不廢懿親又曰兄及弟矣式相好矣毋相猶矣此言最好凡爲兄弟者皆當以此存心

○宣徳三年十月庚辰宣諭各王府長史俾戒戢下人勿爲非明日鄭王瞻埈等入謝又諭之曰在下小人所爲王當戒之吾與王同气有至愛存焉人情愛木者必去木�﹤虫虫﹥愛苖者必去莠況吾兄弟至親愛乎小人者其爲害甚於木�﹤虫虫﹥與莠也戒之於早可以消患於未萌不早戒之及其著則難制矣

○宣徳六年十一月乙酉伊王私怨河南府知府李驥以冬至行禮來遲械系於獄而言�屈辱之事聞

上謂右都禦史顧佐等曰朝臣遇節於大廷行賀禮亦皆於昧爽之際未嘗以四更此必王府讒邪小人教王辱知府之計朕於王府官每禮待之未嘗厲色蓋以親親之故也縱令知府有過王當以聞朕自有處置豈可輒加威福此皆長史典儀承奉之過致書伊王宜謹守

祖法勿信讒枉下承奉長史典儀悉械送京師治之

正風化

○宣徳元年四月甲戌安東屯衛指揮僉事姜通奏爲其子裕聘朔州衛指揮使周忠女爲配今已二年近爲平陽王選妃不得成婚

上謂行在禮部尙書胡濙曰婚姻人道之始風教所關昔唐太宗聘鄭仁基女爲充華聞其已許陸氏遂罷之亦是重禮教忠女宜歸姜氏令平陽王別選妃

○五月庚子行在禮部奏錦衣衛總旗衡整女母病篤刲肝煮液飲之而痊宜旌表

上曰爲孝有道孔子曰身體發膚受之父母不敢毀傷剖腹割肝此豈是孝若致殺身其罪尢大況

太祖皇帝已有禁令今若旌表使愚人效之豈不大壞風俗女子無知不必加罪所奏亦不允

○六月庚寅旌表孝子權謹等孝行

上諭行在禮部尙書胡濙曰孝者人道當然賢智之人不待勸勉中人以下湏激勵乃能爲善旌表之意正如此若權謹則朕所知謹質實人也宜旌之使人人見而思奮其於治道豈不有益

○宣徳二年正月乙未行在通政使司奏刑部歲問罪囚數萬餘應死者六百餘人

上謂行在禮部尙書胡濙等曰唐虞成周刑措不用朕每以此自期今百姓輕犯法如此蓋由教化未至卿等宜申明教化使禮讓興行風俗淳羙庶幾有成濙等頓首受命

○五月丙午行在吏部奏監察禦史諭俊居親喪不守禮法因與下人有隙誣以罪輙自拘問有虧孝道

上曰古人居喪自有禮節豈與外事況爲禦史尢當置身禮法之中今悖謬如此豈可用其黜爲民

○七月乙卯

上諭禮部臣曰昔

皇考在位禁止自宮之人謂其毀傷父母遺體最是不孝凡有此等皆發充軍朕遵承

先志亦嘗援例發遣比者小人復有冒犯蓋緣不知故爾妄作孔子曰示之以好惡而民知禁卿宜出榜徧諭天下使之遵守

○宣徳四年二月丁酉

上諭三法司曰致理之道人倫爲先五刑三千不孝最大今在外有司往往貪受賕賂﹤宀十見﹥縱不孝吏之壞法莫甚於斯自今但犯不孝及烝父妾收兄弟之妻爲妻凡敗倫傷化者在外有司毋擅決斷悉令送京師如律鞫治若武官及其子弟有犯此者不許復職承襲永爲定例

○五月庚申行在通政司奏神策衛經歷郭豊考滿當受敕命封贈父母其父尙存誤作已故申吏部今自首乞免罪

上曰事固有無心而錯誤者然父母存歿豈當有誤於此有誤卽平日所治職事可知不準所首付法司治之

謹名分

○宣徳三年十二月甲午初寧王權言儀賓品秩未有定制

上命禮部考定其儀禮部奏洪武禮制云郡主儀賓秩從二品縣主儀賓秩從三品郡君儀賓從四品縣君儀賓從五品鄕君儀賓從六品若遇行禮宜序於同等官員之左

上曰禮不踰等儀賓𨿽親當守定分此爲定制其頒行遵守

○宣徳四年二月乙未

上視朝罷禦左順門諭行在禮部尙書胡濙曰朝廷之禮最先正名尊卑等級不可僣差凡內外官員士庶服餙儀從序立及尊卑稱呼之類皆有定制近多越禮犯分亦有在內府私行揖拜禮者其揭榜申明定制使無僣越

重名爵

○宣徳四年六月丁酉

上禦奉天門諭行在吏部刑部都察院臣曰文官久任有政績者給誥敕以示獎勸勸懲有道則人勉於善而恥於不善爾等其循舊例但受誥敕之後有犯贓者追奪未授而犯者勿給

推誠

○宣徳二年正月乙未

上以廷臣淸理軍伍凡有重役不與歸並致其紛然陳訴諭兵部尙書張本曰淸理軍伍皆是廷臣朕所倚信君臣之間誠心相與但湏務實勿懷疑畏卿宜以朕意移文諭之

○宣徳三年九月丙辰

上巡邊出喜峯口擊敗虜寇分遣諸將搜擄巢穴忠勇王金忠及其甥都督把臺請自效

上從之有密言於

上曰虜獸類也往則不復矣

上曰去畱亦任所欲耳朕爲天下顧獨少此二人耶果如其志欲去𨿽朝夕置於左右亦終去寧能久縶之耶曰如不欲沮其行則遣一人足矣

上曰朕以誠心待之遣卽俱遣畱一人乃使之蓄疑矣朕待此二人素厚犬馬識豢餋之恩況人乎彼當有以見報遂遣之數日皆獲虜口及馬牛羊來獻

上喜命中官賜之酒饌而飲以大金爵並爵賜之顧��臣曰王者任人亦誠而已旣用之卽勿疑上疑之則下思保身免禍誰復盡心昨者如惑於人言豈不失此二人心侍臣言外夷之人亦不可信任太過

上曰外夷人亦未必盡不可信但在審處得宜耳漢用金日磾何不可也

惇信

○宣徳元年二月庚午

上諭戶部尙書夏原吉等曰前下詔書令民間應有拋荒官田召人開耕依民田例起科近來各處有司多言戶部不除舊糧總額仍復徵收若果如此豈不失信民糧遠運艱難必致逃避則田將復荒卿等宜遵依詔書無失人心

○辛未巡按山西監察禦史張政言各處逃民近奉詔書令其復業逋負稅糧悉爲蠲免歡騰遠邇莫不來歸今戶部仍徵前所負租原其舊徵久棄生計尙無若復追徵則恐又逃

上謂戶部尙書夏原吉等曰逃民初歸固當﹤宀十見﹥卹大赦之後何逋不除豈可謂初未申聞便要徵納累年逋負民何以堪其卽下有司皆與蠲免

○三月庚戌巡按監察禦史姚震奏山東諸州縣夏稅小麥奉命折鈔已徵在官今戶部仍追小麥乙準鈔爲便

上從其言謂戶部尙書夏原吉等曰令出惟行不惟反前行折鈔復攺徵麥何以取信於民卿等朕所倚任切湏畱意

○七月乙未以山東無麥下詔免其夏稅

上謂戶部尙書夏原吉曰山東民食大半仰麥今久不雨麥已無收秋榖亦未可知朕特免其夏稅但舊聞詔書所蠲戶部每復催徵或云已收在官或云傷未甚多方沮格致朝廷失信於民稷思天下有饑者猶已饑之伊尹作相一夫失所若撻於市卿國之大臣宜體此心愼勿復蹈前獘

○九月己未廣東始興民李克廉奏永樂八年犯徒罪發充交阯化州驛夫歷十五年遇赦始歸今化州復取供役虛�

聖恩乞矜免

上命釋之諭行在兵部臣曰徒止於三年今已十五年且遇赦矣有司不卹下情又失朝廷大信用不得人如此其行外有司令遵詔書不許故違

○宣徳二年八月甲戌

上視朝罷禦便殿問侍臣曰頗聞朝廷下﹤宀十見﹥卹之令或爲有司沮格者誠有之乎侍臣對曰亦聞有之

上曰治天下以信爲本朕每出一詔令必豫度可行可守而後發不然徒失信於民豈爲君之道爲臣輔君理民以信義爲要君欲施仁而臣沮格於下不忠孰大焉侍臣對曰此實政事之臣�

陛下所賴

陛下明斷耳

○宣徳三年四月丙辰行在戶部奏去年十一月頒降詔書宣徳三年稅糧鹽糧以十分爲率蠲免三分而今年郡縣實徵糧數未報擬差官催促並督糧稅之當徵者

上曰免糧以﹤宀十見﹥卹百姓比聞有司多違詔書但用舊額徵糧不顧失信於民今徵糧必依詔書使民受惠遣官催辦亦當選擇庶不擾民

○宣徳九年十二月癸亥巡撫江西侍郎趙新奏九江府歲辦蘆柴瑞州府鹽鈔宜從詔書例蠲免停徵

上謂尙書吳中胡濙曰詔書布大信於天下爲大臣者乃欲使朝廷失信耶其悉免之歲徵鹽鈔本欲鈔法通行民旣饑窘皆湏停徵毋爲苛擾

防微

○宣徳元年七月己亥

上諭六科給事中曰爾官近侍職在記注凡朕一言一令內使傳出者爾當備錄覆奏再得旨而後可行庶幾關防欺蔽不然必有詐僞者爾等自今恪謹乃職不許依阿隨附

○宣徳七年二月癸丑甘肅總兵官都督劉廣奏西番邀劫朝使命臣追理臣敢不用心然畨寇劫掠是其常事乞勿加深究

上諭尙書許廓等曰邀劫朝使豈可以爲常事自古寇患常起於細微是以君子必防微杜漸今廣欲餋癰長疽矣爾移文詰之令具實對

○四月辛丑禦史林英還自山西言汾代等處多彊盜

上曰山西有三司又命李謙鎭守所宜察姦禁卽以圖安輯今彊賊不制豈以爲小盜不加意耶涓涓不已將成江河豈可使之滋蔓遂遣敕切責謙等令發兵捕之

○六月乙巳朔州衛指揮王瑛私役軍卒出煙墩十里爲虜寇所執卒後逃歸白於千戶谷勝勝與瑛等議匿不以聞事覺

上曰自古禍亂之興皆由小人苟近利而忽遠慮每以小事爲無害隱而不言養癰長疽遂至狼狽今虜寇偸竊𨿽小事人臣蒙蔽乃大惡漸不可長令武安侯鞫之定罪以聞

繼絕

○宣徳元年四月丙寅

上視朝罷禦文華殿蹇義夏原吉楊士奇楊榮四人侍

上曰

太祖皇帝祖訓有云四方諸夷及南蠻小國限山隔海僻在一隅得其地不足供給得其民不足使令又云若其自不忖量來擾我邊彼爲不祥彼不爲中國患而我伐之亦不祥也吾恐後世子孫倚中國富彊貪一時戰功無故興兵傷人切記不可後因黎氏弒其國主毒害國人

太祖皇帝不得已有弔伐之師初意但討平黎賊之後卽求前王子孫立之蓋興滅繼絕之盛心也而前王子孫爲黎氏殺戮已盡乃狥土人之請建郡縣置官守非出

太祖皇帝本心自是以來交阯無歲不用兵一方生靈遭殺已多中國之人亦疲於奔走甚矣

皇考常念及之深爲隱惻故卽位之詔施恩於特厚昨日遣將出師朕通夕不寧誠不忍生靈之無辜也反覆思之只欲如洪武中及永樂初使自爲一國歲奉常貢以全一方民命亦以休息中土之人如何義原吉對曰

太祖皇帝平定此方勞費多矣今小醜作孽何患不克若以二十年之勤力一旦棄之豈不上損威望願更思之

上顧士奇榮曰於卿兩人云何對曰

陛下此心固天與

祖宗之心交阯於唐虞三代皆在荒服之外當時不有其地而堯舜禹湯文武不失爲聖君

陛下天下之父母何用與此豺豕輩校得失耶明日士奇榮奏事畢

上曰昨日所論交阯事朕意有在矣卿兩人意與朕同第未可以辶�處言耳

○宣徳二年正月乙巳

上退朝禦文華殿召少傅楊士奇太子少傅楊榮諭之曰前者論交阯事蹇義夏原吉拘牽常見若從所言恐中國勞費未已朕觀春秋之世夏徵舒弒陳靈公楚子討之殺徵舒旣縣陳矣申叔時以爲不可楚子卽復封陳古人服義如此

太祖皇帝初定交阯卽欲爲陳氏立後當時下人不能順承朕今欲成先志使中國之人皆安於無事卿等爲朕再思果以爲何如士奇榮對曰此盛徳事惟

陛下斷自聖志

上曰朕志已定無復疑者但干戈之際便令訪求恐未暇及俟稍寧靜當令黃福專意求之未晚也

○十月癸未成山侯王通遣指揮闞忠同前安南國王陳暊三世嫡孫暠所遣人奉表及方物至京請復其國

上覽表以示文武羣臣且諭之曰昔

太祖皇帝初定天下安南最先四裔朝貢及賊臣篡弒其主毒害國人

太宗文皇帝發兵誅之固求陳氏之後立之不得乃郡縣其地我

皇考每念陳氏無後形諸慨嘆數年以來一方不靖屢勤王師朕豈樂於用兵哉今陳氏旣有後宜與之羣臣皆曰

陛下之心

祖宗之心也且偃兵息民上合天心與之實便

上曰論者不達止戈之義必謂與之不武但得民安朕亦奚卹人言於是遣禮部左侍郎李琦等賫詔往交阯罷兵且詢暠果陳氏之後則復其國

仁政

○宣徳元年四月兵杖局工匠二人老且盲訴乞免役

上問行在工部尙書吳中等曰匠以萬計何必此兩人古之仁者不以羸馬駕車爾等亦可謂忍人矣其卽免之今後一應匠作老疾者準此例

○五月丙午陜西淳化縣丞吳整言自京師通州至河南兩岸多漂流骸骨乞官爲瘞之

上諭行在禮部尙書呂震曰文王仁及朽骨丞所言當從之其卽施行勿緩

○十一月戊戌

上諭順天府尹王驥等曰自古仁政必先鰥寡孤獨朝廷設餋濟院意正如此近聞京師頗有殘疾饑寒之人行乞爾爲親民之官何得漫不加省其悉收餋濟院毋令失所

○宣徳三年十二月庚子立春

上罷朝禦左順門禮部尙書胡濙等侍

上曰獻歲發春生物之始人君當修徳行仁以承天意卿等宜同此心輔朕不逮

○宣徳五年閏十二月庚申

上諭行在兵部尙書張本曰前者詔書凡民年七十之上及篤廢殘疾者許一丁侍餋念思各處取軍其中豈無獨子而父母老疾者若令遠役則父母不免失所令有司勘實應充軍之人而父母年七十之上及篤廢殘疾者許於附近衛所充軍

○宣徳六年三月丁丑

上退朝禦武英殿與侍臣論餋民之道而嘆井田之難復

上曰朕謂爲國餋民在有實惠何必拘於法古誠能省徭役薄稅斂重本抑末亦足餋民

○宣徳七年九月癸亥順天府尹李庸言所屬州縣舊有桑棗近年砍伐殆盡請令州縣每裏擇耆老一人勸督栽種官常點視

上諭行在戶部臣曰桑棗生民衣食之計洪武間遣官專督種植今有司略不加意前屢有言者已命爾申明舊令至今未有實效其卽移文天下郡縣督民栽種違者究治

○宣徳九年五月壬午

上諭順天府臣曰比聞京城內外工匠罪人有死於道者無人收瘞暴露旬日此必窮苦無依者其令五城兵馬及大興宛平二縣時常巡視遇有露屍卽收埋瘞

勤民

○宣徳二年二月丙子通政司進各處雨澤奏本

上覽之顧謂侍臣曰

祖宗愛民之心保民之道於斯可見前世人主有民之休咎藐不聞者豈是久安長治之道我國家自

太祖皇帝令天下有司月奏雨澤世世相承爲成憲歲之豊歉民之休戚靡不周知其慮深矣

○宣徳三年二月壬午浙江臨海縣民奏本縣舊有胡讒諸閘積水灌田比因大水壞閘而金鰲大浦湖淶舉嶼等河遂皆壅塞或遇天旱禾稼不收糧稅多欠乞爲開築

上曰水利爲政急務使民自訴於朝此守令不得人爾工部卽下郡縣令秋收發民用工仍行天下凡水利當興者命有司卽行不許坐視

○宣徳五年六月辛未

上罷朝禦武英殿與侍臣語及禮記月令

上曰古人爲治之道大槪可見於此侍臣對曰是篇雜舉三代及秦事如勸農講武祭祀刑賞皆國之大計貴能順乎天時

上曰爲治之道敬天勤民爲本堯歷象日月星辰舜齊七政周協五紀皆爲民事計國家之政不以時修舉則漸至廢弛又如稱兵動眾不以其時則人受其獘月令大意上觀天象下驗庶物以修人事耳又曰明堂之制�可考大抵爲政貴有實惠及民

○九月丙午巡撫侍郎成均奏蘇松嘉湖等府春夏雨澤調均至六月禾皆茂盛秋成有望

上謂侍臣曰朕所憂者四方旱澇況蘇松諸郡國用所資今其地雨澤及時良快朕心但未知他處何如耳

○宣徳六年三月壬申

上以時雨初降四郊沾足召少傅楊士奇楊榮至文華殿諭之曰農務正殷而雨澤久闕朕夙夜在慮夜來此雨殊快朕意士奇等對曰

聖心惓惓念民天必鑑格

上曰朕承

祖宗付托未嘗敢忽遂命尙膳賜酒饌繼出禦制喜雨詩賜之

安民

○宣徳元年四月癸巳召山東淸理軍伍大理卿湯宗還時山東久旱禾麥焦枯民饑流徙

上聞之諭兵部工部臣曰近數有言山東旱饑朕寢食不寧夫治國在安民無水旱之災民足於衣食則安今民未安而湯宗往淸軍伍郡縣官吏聽受約束稽核兵籍奔走喧呼倍加騷擾民必驚駭逃者所以益眾令兵部驛召宗還凡外衛軍旗在山東取軍者悉令還衛一切買辦皆停罷

○宣徳三年三月乙未朔順天府官引京城坊廂長老人入見

上諭之曰京師五方之民雜居習尙不同不易治朝廷供億百需以其便近多所責辦視外郡猶煩勞皆朕所悉今嗣承

祖宗大統期於海內相安於無事矧京師乎爾爲民者胥相訓告勤務本業孝親敬長和睦鄕裏不事遊惰不作淫巧不犯憲章則爲良民有司體朝廷之心視民如子卹其饑寒均其徭役撫綏良善詰治姦惡俾吾民樂生則爲良有司朝廷於爲善者賞之爲惡者罰之賞罰之典皆

祖宗成憲朕不敢違時紀元之初政今維新京師之民拱聽

聖諭莫不稱慶

○宣徳六年五月甲戌巡撫江西侍郎趙新奏初永新縣梅花洞賊蕭彥眞等出沒劫掠調軍三千剿除今踰年未獲而官兵所至居民受害乞召回止以百人駐要地捕之

上諭行在兵部臣曰諺有恆言賊盜尙可官軍殺我此甚言官軍之害宜從新言遂敕江西湖廣都司布政司按察司曰古人有單車諭賊而降之者有用計而賊自駭散者顧方略何如不在興師動眾也今此小寇用兵三千無益而有害其令官軍各還原衛所止畱二百人巡捕

重農

○宣徳元年二月戊寅行在工部尙書吳中奏造軍器缺熟鐵請於江南收買道遠恐不及期擬於遵化鐵冶先運以備用

上曰遵化旣有鐵何用買於江南況鐵重滯遠運尢勞民今當農時而有此役官吏裏胥逼迫民必受害而妨廢農功止取於遵化足矣

○五月戊申早朝退

上語侍臣曰天气向炎正農夫耕耘之時因誦聶夷中鋤禾日當午之詩且曰吾每誦此未嘗不念農夫又曰朕八九歲讀書

皇考臨視親舉筆寫是詩以示且問曰解否對曰稼穡艱難在此也

皇考笑而頷之自是常教以農事銘於心不敢忘今宮車不復還矣言已淚下如注

○宣徳二年正月丙申

上命行在戶部申明屯田之法因謂侍臣曰今海內無事軍士量畱守備余悉屯種所收足以給衣食則國家可省餋軍之費且軍士平日不習勞苦遇有徵調畏懼艱難卽思逃避使之屯種服勞農隙習武亦無驕惰之患我

皇祖臨禦深用意於此勸懲考較皆有成法所以食足兵彊然朕以爲立法固善尢在任用得人其令兵部移文所司選老成軍官提督屯田仍命風憲官以時巡察

○宣徳三年四月戊午民有建言朝政當以重農爲首務者

上顧謂侍臣曰此言有理國家重農則百姓得盡力天下富庶古之重農莫如周后稷以教民稼穡開國公劉克篤前烈文王時耕者九一武王重民食周公述豳風以戒成王備言農事當時民用阜成治協泰和周以下莫如西漢髙帝困賈人以抑其末文帝二十餘年勤勤以勸農免租詔有司武帝𨿽以土木兵戈勞民至其末年亦知勸農作以休息民至於元成之間朝政固有乖闕而百姓安業自若天下富庶幾二百年成周享國過於夏�王莽篡漢終以民心不忘而復之餋民之功大矣朕於斯事蓋寢食未嘗忘也

○宣徳五年二月壬辰罷采木之役

上諭侍臣曰爲國之道農事最急今國家無大營繕當東作之時而工部采運木植未已豈不妨廢農業遂命書敕諭尙書李友直等凡已采之木隨處堆積軍夫悉罷遣歸農

○三月辛丑朔

上以淸明謁二陵畢駐蹕陵下是日雨

上召少傅楊士奇等從容語曰諺云一歲之計在春去冬少雪今春雨亦未洽朕昨觀田隴間尙未有耕種者心爲之憂今雨連日皆霢霂不驟遠邇沾足甚慰民望士奇等對曰惟

皇上憂民一念不已

天必昭應

○戊申

上謁二陵還道中遙見耕者以數騎往視之下馬從容詢其稼穡之事因取所執耒耜三推耕者初不知爲

上也旣而中官語之乃驚羅拜呼萬歲

上顧謂侍臣曰朕三舉耒已不勝勞況常事此乎人恆言勞苦莫如農信矣命耕者隨至營人賜鈔六十錠已而道途所經農家悉賜鈔如之

○宣徳六年六月丁未

上罷朝禦左順門出禦制閔農詩一章示吏部尙書郭琎曰朕昨宵不寐思農民之艱難能使之得其所則在賢守令因作此詩卿當爲朕擇賢母使農民受獘

○宣徳七年九月庚辰

上視朝罷禦便殿問侍臣曰民何事最苦侍臣曰四民之中農最苦

上曰朕固知之朕嘗歷田野見織婦采桑育蠶繰絲制帛累寸而後成匹亦甚勞苦侍臣曰惟

陛下明聖知民之艱難及此已而

上出所賦織婦詞一篇以示左右臣曰朕非好爲詞章昔眞西山有言農桑衣食本爲君者當詔儒臣以農夫紅女耕蠶勞勤之狀作爲歌詩使人誦於前又繪爲圖揭於宮掖布之戚裏使皆知民事之艱衣食之所自朕所以賦此也

卹民

○洪熙元年七月戊寅行在都察院右副都禦史弋謙言有司於民間買辦諸物多虧價值

上覽之謂侍臣曰科買諸物每令實與價值虧益上則爲損民宜速行戒約有不悛者必加之罪

○八月癸未以直隸及浙江諸郡有司不得其人土豪肆虐良民不安命大理卿胡槪等巡撫

上謂行在吏部尙書蹇義等曰朕爲生民主恩澤所施必先貧弱豈知姦豪爲虐如此譬如治田不去稂莠嘉榖豈茂其命槪等往巡察犯者悉治以罪必使小民皆得其所

○九月乙丑北京民黨保等奏工部令買沙魚皮造鹵簿及器械之用此物北京素所不產

上諭行在工部臣曰凡物之需當隨土地所產沙魚皮產於近海郡縣此何以責京民其給官鈔就出產之處買之庶不擾下

○宣徳元年三月丁未

上以春雨頻降召行在戶部尙書夏原吉等諭之曰朕初承大統政化未洽念自古國家未有不由民之富庶以享太平亦未有不由民之困窮以致禍亂是以夙夜祗畏用圖政理所冀天時協和年谷豊熟去年冬多雪今春益以雨澤似覺秋成可望然一歲之計在春尙慮小民阽於饑寒困於徭役不能盡力農畝其移文戒飭郡邑均徵徭役勸課農桑貧乏不給者發倉廩賑貸之

○四月辛巳山東淸理軍伍大理卿湯宗奏濟南等府去年七月至今年三月無雨雪麥苗焦槁工部派買顏料甚急乞暫停止尙書吳中言顏料皆陵寢殿宇待用之物

上曰山東之民

祖宗之民也艱難如此

祖宗所不忍爾可以苛急擾之耶其悉停罷

○壬辰行在戶部奏比者山東靑州府言民艱食請借官糧賑濟而未見開報饑民多寡之數請覆勘給之

上曰民饑無食濟之當如拯溺捄焚不可少緩若待覆勘而行豈不有餒饑者宜遣人馳驛往山東令布政司與府官從實取勘就便分給庶幾有濟

○宣徳二年正月乙巳漢州綿竹縣民奏世以采捕爲業歲納麂皮初地荒林密人少獸多采納常足今以屯戍廢地皆爲良田獸少捕之難得歲久逋多乞賜﹤宀十見﹥卹

上諭行在工部尙書吳中曰田野辟人民眾此好事𨿽羽毛齒革以資國用若果難得理當除減不宜以此困民

○壬子山東泰安州奏永樂十七年十八年人民艱食於預備倉借糧二萬一千三百石賑之洪熙元年秋成止償四千餘石多因逃徙復業未有償官欲待年豊悉償

上謂行在戶部臣曰逃民初復且當優卹豈可辶�處責之償朕常慮有司不體人情今所奏良協朕心其準所言聽家業已成之後年榖有收則令償官

○八月庚申行在戶部奏徵歲用馬艸

上曰古者納總納銍皆量地之遠近慮勞民也宜從減省毋困民力

○宣徳三年四月癸亥四川參政李衡奏戶部令民運河州茶六十萬斤赴陜西今剿捕畨寇方運軍餉民力不足乞暫停運

上謂尙書夏原吉曰蜀地險民貧今方用兵供給實難安可復以不急之務擾之民擾則不安不安則怨怨則爲非宜從衡所言止勿運凡諸司有買辦於彼者悉令停止

○閏四月甲辰行在工部郎中李新自河南還言山西饑民流徙至南陽諸郡不下十萬餘口有司軍衛各遣人捕逐民死亡者多

上諭行在戶部尙書夏原吉等曰民饑流移豈其得已仁人君子所宜矜念昔富弼知靑州存卹流民飲食居處醫藥皆爲區畫山林河泊之利聽流民取之不禁所活至五十餘萬人今乃驅逐使之失所不仁甚矣其卽遣官往同布政司及府縣官加意撫綏發廩給之隨所至居住敢有捕逐者罪之

○七月乙亥靑州民劉中等二百餘戶因歲歉流徙至北京棗彊縣二十餘年有司欲追還山東中等奏乞附籍棗彊

上謂尙書夏原吉曰彼此皆吾土但得民安而已又曰唐宇文融撿括流民過期不首者謫邊州容庇者抵罪州縣承風勞擾百姓愈斃逃竄益多爾其申飭有司以此爲戒

○宣徳四年四月庚辰陜西綏徳州奏去年旱災州民艱食而上司賦役浩繁如運糧運茶之類乞稍﹤宀十見﹥之

上覽奏以示行在戶部尙書郭惇等曰卿等寧不與朕同憂乎卹民力當如捄焚豈可以緩運糧可酌量使之運茶之類一切停止

○宣徳五年七月丁巳

上視朝罷禦左順門謂行在戶部臣曰人情皆欲安居誰肯棄業他徙只緣有司不善撫卹橫徵暴斂致其如此比聞漳州彊賊皆是逃民罪𨿽可誅情亦可憫推原其始責在有司爾卽榜示各處戒約務從﹤宀十見﹥卹若有擾害致其逃亡者必罪不貸

○九月戊申

上諭兼掌行在戶部事兵部尙書張本曰聞各處細民多因有司失於撫字及富豪之家施貸取息過虐以致貧窘流移外境旣招復業蠲負租免差徭以優卹之尙慮貪墨官吏並豪民仍前肆虐爾戶部榜示天下嚴禁約之並勸諭親鄰同裏之人協助周卹有擾害者罪之

○十二月庚寅初鎭守山西都督李謙奏陽曲縣民張福等逃居大甕寨請發兵捕之

上曰民逃豈其所欲必科差頻煩爲有司逼迫故耳加之兵則傷其生但令府縣招撫免其徭役彼必來歸遂令太原府招之至是皆復業

○宣徳六年二月戊午行在戶部奏遣官巡視民瘼

上從之因謂侍臣曰堂下遠於千里人君深居宮禁豈能盡諳民隱故不免遣人巡視若所遣非人下情猶未能悉達侍臣對曰國家仁民惟在擇守令守令得人田裏之民自安

上曰然

○宣徳七年二月己未行在兵部請再遣官淸理軍伍

上曰軍伍當淸若果戶絕勿累平民大抵深刻之徒妄意朝廷在於得軍展轉牽連累及良善遂至訴訟紛紛不知軍與民皆國之根本朕撫視如一未嘗有偏今宜諭以朕意是是非非務盡至公不可枉濫

○十月己未山西平陽府蒲州萬全縣丞何福全言本縣民充軍及死亡所負糧艸悉屬存者代納又令運送京師及邊衛民不勝敝比又令民辦納薪炭乞蠲所負而糧艸之運輸者止就近處並乞止薪炭之役

上謂行在戶部工部臣曰山西土薄民貧朕恆念之加以徭稅如此人何以堪自今糧艸輸官者攺就近地荒地租稅及薪炭悉蠲之

惜民力

○宣徳元年三月丙申

上諭行在工部尙書吳中等曰朕聞陜西去歲薄收軍民艱食而修襄陵樂平二王府漢中運茶及采紅花茜艸之類皆用民力今東作之時何暇及此宜遣人馳驛諭所司姑停止所遣之人皆令還京

○戊午太子太保陽武侯薛祿奏萬全右衛城在徳勝關口地髙乏水宜徙於近城七里宣城堡

上曰此城戍守已久安得重勞軍民唐太宗時有請修古長城發民乘堡障者太宗曰當掃淸沙漠何用勞民遠修堡障此役姑止

○宣徳三年三月癸卯行在工部尙書吳中言山西人夫在京用工者今當更代

上曰山西去年旱人民艱食者多自給未能安可役之凡被災之處一切停止見役於京者卽皆遣還

○六月辛卯

上諭行在工部尙書吳中曰今天气炎熱工作未休軍民勞苦其必不可已者略加繕完他不急之役皆罷之

○十二月庚子行在戶科左給事中許侃等奏六科俱合增蓋板房如南京六科之制

上曰近日稍有營建言者多謂勞民朕皆從所言已之況六科規制已定且歲終當息民亦姑巳之

○宣徳四年六月丁丑

上退朝禦奉天門召行在工部尙書吳中等諭之曰去歲各處薄收湖廣爲甚其民艱難所宜﹤宀十見﹥卹比聞工部采辦竹木科買諸物動以萬計何得不爲國家愛惜民力而勞擾如此宜斟酌事之輕重緩急痛與裁省果是緊要合用之物則令營辦余不急之事俟民力從容以漸爲之﹤宀十見﹥一分則民受一分之賜卿等宜體朕意

○十月癸未行在工部奏明年正月四方畨夷例應朝貢而北京會同館慮不能容宜預增修

上曰四夷朝貢皆承

祖宗之舊昔能容矣今日豈便不足但修葺其壞者不必增創勞民

○宣徳六年五月庚辰

上視朝罷禦左順門召工部尙書吳中諭之曰各廠所貯材木初采甚難勞困軍民殫極糧賞方得至此朕故加意愛惜卿亦當體朕意有不當用切勿妄費若本大材而工匠斵小用之罪亦不貸蓋時有以事聞於

上者

上曰姑戒之戒之不攺而後罪之

○九月壬戌朔行在戶部奏平江伯陳瑄請再僉民運糧又工部令各處采木送淮安修船又令福建造船海運

上曰民運糧已非易事又欲僉點助軍是重勞民此不可行山東江西等府埰木宜減其半福建地遠不可造船且度關踰險縱有船豈能度淮役民當度人情地勢此事尢不可行

○宣徳七年正月丁卯直隸興州中屯衛奏去年十二月所給使臣車輛人夫之數

上謂行在兵部尙書許廓等曰使臣經過應接煩勞今東作漸近湏愛惜人力其令所過之處量度節省

謹財用

○宣徳元年六月丙戌

上諭戶部尙書夏原吉曰國家餋民今六十年卿

祖宗舊臣朕所倚任在戶部四十年矣今戶口登耗如何錢榖豊約如何皆當畱意制節謹度使國本充實卿亦將有令名於世不可不勉原吉頓首謝

○宣徳二年八月壬申行在戶部尙書夏原吉奏南京戶部公宇棟梁榱桷多朽腐恐頹壞則愈費工力請預修理

上從之因曰凡人治家治國理皆如此思其艱而圖於早則用力少而成功不難若及艱難然後圖之則勞費數倍功成不易矣

○宣徳三年正月辛醜行在工部奏淮安修攺漕運船所費不少

上諭之曰漕運國之大事修船豈可惜費昔劉晏於江淮造船皆豊其貲船成經久不壞其後有司慳吝減損大半船遂脆薄漕運竟廢此事足爲監戒

○宣徳二年七月壬子

上視朝罷因語侍臣曰隋文帝時戶口繁殖財賦充足自漢以來皆莫能及議者以在當時必有良法後世因其享國不永故無取焉此未必然夫法存乎人理財國之大務若漢唐初間立法未嘗不善至其子孫或恃富厚遂力役頻興費用無度天下不能不凋敝若隋文克勤政事自奉儉薄足至富庶豈徒以其法哉秦法多非先王之制後世猶有存者亦未嘗計其享國長久也大抵人君恭儉國家無事則生齒日繁生齒繁則財賦自然充足又曰天下富庶致理之本民物凋耗兆亂之階使煬帝不縱其奢欲能謹守隋文之業安得辶�處至敗亡哉

○宣徳六年三月丙寅

上視朝罷禦便殿命翰林儒臣進講大學平天下章竟

上曰治天下國家不可無財用卽如生之者眾四語行之固不必暴徵橫斂而國用有餘矣

大明宣宗章皇帝寶訓卷之二終大明宣宗章皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

寬賦

○洪熙元年八月辛未行在戶部奏鎭江府金壇縣官民田二千餘頃水災無收應納糧未免

上曰田無收則民無食尙可徵糧乎卽與開豁

○九月丙午福建連江縣奏永樂初戶口蕃多歲輸鹽糧二千餘石後戶口減而糧額如舊皆小民代輸

上諭行在戶部臣曰計口給鹽以米輸官口旣耗減而猶準舊額徵米是厲民也卽令有司勘實徵收無拘舊文

○宣徳元年十一月戊申巡按湖廣監察禦史劉性善奏武昌荊州諸郡縣旱潦民饑稅糧難徵今又該運米百餘萬石赴北京乞寬卹

上諭行在戶部尙書夏原吉曰國與民本同一體民旣無食若復逼迫之是不卹民凡被災處稅糧皆令折收布鈔遠運之糧令於見有倉儲內運米

○宣徳四年三月壬子四川安縣茶戶杜思聰訴本戶茶株枯槁人一死亡積欠茶課郡縣責徵日急乞如例免雜役得專辦課

上諭尙書郭惇曰茶之利蜀人資之不但爲公家之用今有司以他役苦之則民不得盡力於此矣卽令四川郡縣緩其徵茶戶當免徭役者皆免之又曰宋陳恕爲三司使稍增茶課取利當時非之此事今任於卿歲課決不可增果虛耗則當減稅課但當從寬耳

○宣徳五年二月癸巳敕行在戶部曰各處舊額官田起科不一租糧旣重農民弗勝自今年爲始每田一畝舊額納糧自一斗至四斗者各減十分之二自四斗一升至一石以上者減十分之三永爲定例

○閏十二月丁未

上禦奉天門諭行在戶部臣曰卹民必有實惠若惠民無實非卹下之誠比者郡縣間有水旱稅糧多欠積歲旣久未能輸官有司催徵逼迫而民愈困四方奏逃亡逋賦者皆以此故朕聞之惻然其宣徳三年以前民欠糧稅悉令折收鈔與布絹爾戶部定議務得其中無虧於民戶部議以十分爲率三分折闊布三分折闊絹四分折鈔

上曰如此𨿽然但布絹闊幅者亦難得宜只隨民間所常用者依時價收之則民易辦庶幾民受實惠

○宣徳七年三月庚申朔敕行在戶部曰近年百姓稅糧遠運艱難官田糧重艱難尢甚自宣徳七年爲始但系官田塘地稅糧不分古額近額悉依宣徳五年二月二十日恩例減免中外該管官員不許故違

○辛酉

上諭尙書胡濙曰朕昨以官田賦重百姓苦之詔減什之三以蘇民力此令務在必行書曰民惟邦本本固邦寧有子曰百姓不足君孰與足卿等皆士人豈不知此

○宣徳九年五月乙未行在戶部奏昨江西宜黃縣耆民李崇政等言縣民連年遭疫死亡者多官田重租艱於納徵乞如舊例折納土產薴布以爲民便

上曰舊例折布正以租重故也況今民多死亡何忍復徵米使生者重困乎宜從其言

弛利

○宣徳元年三月丙辰行在禮部奏錦衣衛力士寧直言山西中條山產膽礬乞令有司采進

上曰膽礬何切於用使民耕則有粟充饑桑則有帛禦寒礬如山積何益饑寒乎小人之言不足聽也古之人君惟欲民富凡山澤之利皆弛其禁若礬可利民聽其自采

○宣徳三年閏四月庚子廣東都司奏番隅縣有鉛沙縣民私取烹煉可得白金鉛鍚請官開冶

上曰山澤之利民取之勿問冶不可辶�處開命巡按禦史勘視至是禦史何善奏發工匠取沙烹煉所得不償所費

上謂尙書夏原吉曰朕料鉛沙之烹所得無幾若果有銀利置冶烹煉豈待今日彼小民或竊取以求毫末之利無足怪朕已宥之不問其令有司悉塡坑洞國家之利不藉此民亦免逐末之斃

○宣徳六年九月丙戌初河南民言嵩縣白泥溝地產銀礦宜開官冶

上命主司鄭誠往同三司官覆勘於是誠等用人力二千七百工止得黑鉛五十斤銀二兩至是還奏

上曰小人獻利之言不可聽其罷之

○宣徳九年六月甲戌行在工部尙書吳中言湖廣及山西蔚州產木山場宜禁民采伐

上曰卿爲國計意甚厚但山林川澤之利古者與民共之今不必屑屑其已之

崇儒

○宣徳元年正月庚子朔孔顏孟三氏子孫十人來朝辭歸

上謂禮部尙書呂震曰朝廷待賢當厚彼皆聖賢子孫其給道裏費又謂震曰孔顏孟三氏舊設教官訓其子孫必選端重有學行者爾以朕言諭吏部知之

○十月癸未襲封衍聖公孔彥縉來朝旣退

上諭行在禮部尙書胡濙曰

先皇帝於其來朝親定賞賜蓋重聖人之道師其道則愛及其子孫今當加倍於是賜彥縉金織紵絲襲衣鈔羊酒等物

○宣徳二年七月丁酉攺翰林院侍講陳敬宗爲國子司業

上曰侍講淸華之職司業師表之任秩𨿽末其任則重亦可謂儒者之榮矣

○宣徳四年正月戊辰衍聖公孔彥縉欲遣人以鈔往福建市書慮遠行不敢自擅咨於尙書胡濙濙以聞

上曰福建鬻書籍無禁先聖子孫欲廣構亦何必言審度而後行亦見其能愼其令有司依時直爲買紙摹印工力亦官給之

○十月庚辰

上臨視文淵閣少傅楊士奇等侍

上命典籍取經史親自披閱與士奇等討論已詢以時政從容密勿者久之命中官出尙膳酒饌賜士奇等並賜纂修實錄官士奇等叩首謝

上曰朕聞有道之治願治之主崇禮儒碩講求治道卿等爲朕傳保與諸學士皆處祕閣朕躬至訪問冀有所聞耳稍暇當復至

○宣徳五年九月甲寅升北京國子監博士汪奉許子謨爲翰林院檢討初監官考滿者但復職至是行在吏部言奉等應復職

上曰國子監官有例復職因是優待儒者但他官九載俱升職監官獨不可升乎亦升其秩仍典教事其升爲翰林院檢討仍理博士事又曰若教官有學術才識出眾眾者尢當不拘資格拔擢勿謂儒者不可用

○宣徳七年五月辛未

上聞少詹事兼侍讀學士王英母卒問尙書胡濙曰英母亦應得賜祭及營葬否濙對曰舊制官三品父母曾受封贈者官爲營葬今英官四品其母受五品封

上曰儒臣吾所優禮者況非此母無此子其遣官賜祭仍命有司治葬勿爲例

興學

○洪熙元年七月己卯交阯布政司請除府州縣學正官以董教事訓土人庶革夷俗復華風

上曰古稱立賢無方又曰有教無類況師者人之模範用夏變夷莫先於此其令吏部選除

○十一月辛酉貴州鎭遠府奏本府新設儒學訓教生員期有成效請給廩膳以養人

上曰邊郡開學教夷人若使自營口腹彼豈樂於爲學凡貴州各府新設學校未與廩膳者皆與之

○十二月戊辰貴州銅仁府知府周季言本府新設儒學廟堂齋捨未備生徒講肄無所欲發民創構未敢自擅

上曰遠方初開學校若無廟宇齋捨何以事祀飭變夷俗命工部從其所言

○宣徳二年四月己巳行在禮部奏天下歲貢生員考試不中者發回原學肄業以待再試教官提調官如例責罰

上曰此輩在學若府縣官勤於提督教官勤於訓誨未必無成泰山之澑可以達石何況於人今上下偸惰虛度日月是以臨文不知所措循例責罰薄示儆耳宜令內外風憲官程督之考其勤惰明示勸懲庶幾教學有成國家得用

○宣徳五年四月庚辰南京國子監司業陳敬宗奏先聖廟及太學六堂諸生齋捨皆損壞

上諭行在工部尙書吳中等曰廟學以尊禮先師教育賢才非細務其行南京工部卽與修葺不可苟且

○宣徳六年八月庚戌鎭守洮州衛都指揮使李達奏修孔子廟材木皆備惟少油鐵膠丹乞於陜西官庫支給

上謂工部尙書吳中曰武將興學使其下人皆知尊禮孔子而務忠孝誠可喜之事其悉從之

育人材

○洪熙元年七月丙戌交阯各府州縣儒學選貢生員王憲等至京師

上諭行在禮部尙書呂震等曰交阯距京師萬里遠離親戚而來須是教養得宜彼方樂學可望其成材爾與學官宜知朕此意其衣服歲賜一如雲南之例

○宣徳三年七月庚午行在六科給事中引奏監生王倫等辦事半年例應給賞回監讀書

上因諭倫等曰自古大賢君子通知古今然後能立功名垂久遠所以國家立法令爾等習詩書又令通政事宜各勉力不惟國家得人爲用爾亦能立身榮家顯祖宗矣倫等頓首而退

○十一月辛未

上退朝禦文華殿召侍臣問曰國家恆欲人才足用官使得人而才每不足官或曠職何也侍臣對曰人才出自學校學校興不患無人才人才眾多則官得人矣

上曰今國家郡邑有學以育秀民京師有學以升其成才者而復命之歷事諸司考其才器之髙下而用之立法可謂備矣然

祖宗時咸稱得人聞比年生徒多不務學徒記陳言爲出身之資及授以職訖無實用是蓋師範不得人也唐陽城爲國子師斥諸生之久不省親者於是人知孝宋胡瑗教授蘇湖置經義治事齋當時成就者多此政古人所謂師嚴而道尊道尊而官正侍臣對曰誠如

聖諭

○宣徳五年三月己巳命楊士奇楊榮金幼孜曰新進士多年少其間豈無有志於古人者朕欲循

皇祖時例選擇俊秀十數人就翰林教育之俾進學勵行工於文章以備他日之用卿等可察其人及選其文詞之優者以聞於是士奇等選薩琦逯端葉鍚陳璣林補王振許南傑江淵八人以聞

上命行在吏部俱攺爲庶吉士送翰林進學給酒饌房舍月賜燈油鈔悉如永樂之例復命兵部各與皂隸

上又顧士奇等曰後生進學必得前輩老成開導之卿等日侍左右無餘閒其令學士王直爲之師常提督教訓所作文字亦爲開發攺竄卿等或一兩月或三月一考閱使有進益如一二年怠惰無成則黜之

○八月丙戌

上罷朝禦文華殿學士楊溥等侍語及治民事

上曰民之休戚系乎庶官之賢否何術可盡得其人溥對曰嚴薦舉精考課不患不得

上曰欲得賢才當厚教養之法教養有道人才自出若但責效於薦舉考課之間蓋求十一於千百也漢董仲舒言素不養士而欲求賢譬猶不琢玉而求文采此誠知本之論於今但當崇學重教

求賢

○宣徳二年二月乙酉行在禮部尙書胡濙請以三月初一日臨軒策士

上曰設科求賢國家大事昔之爲君嘗有祝云願得忠孝之人以資國用今朕之心亦如此濙對曰

陛下心存用賢且養之有素必有可以當

聖心者

○十月丙辰

上諭吏部尙書蹇義等曰書云萬邦黎獻共惟帝臣惟帝時舉蓋天下未嘗無賢賢者亦皆願仕在乎人君舉用之耳朕下詔求賢意亦誠切天下之大豈無若伊尹傅說諸葛孔明者而皆不見舉比者一二大臣有所舉薦或旣受職卽以賄聞或以庸鄙曠位大臣所舉如此朕何賴焉卿以進賢退不肖爲職尢當爲朕畱意舉能其官惟爾之能必使野無遺賢官無廢事然後副朕意義等頓首受命

○宣徳三年正月戊申朔州知州張復奉舉軍中子弟楊鑑等有志操堪任使行在吏部言舊無舉武人子弟例

上曰古人出貧賤中任大事成大功者多有之安知軍伍中無才能者其召至京考察也

○宣徳四年二月丁酉

上覽歐陽修文至夢卜求賢之說顧侍臣嘆曰君臣相遇豈偶然哉髙宗恭默思道渴想賢輔未得說築傅巖𨿽有致君澤民之志不能自達一旦得於夢寐間遂相與講學論道而功被當時垂後世誠千載奇遇由此觀之人君誠心求賢固無不得之理文王因田獵遇太公亦豈非誠心相感蓋天佑國家必生賢哲爲之輔翊髙宗思道之心蓋有格於天矣又曰有髙宗之心然後可以夢言有傳說之賢然後可以爲相若漢文以夢得鄧通光武讖用王梁豈不誤哉

○宣徳五年正月庚午

上諭行在兵部尙書張本等曰古人云惟賢知賢又曰舉能其官惟爾之能稱匪其人惟爾不任昨所舉拔指�爲都指揮者皆將領眾任事其令各舉二人以觀其才識如何舉不稱者罰之

○三月乙卯

上禦奉天門策試舉人陳詔等一百人發策畢退禦武英殿謂翰林儒臣曰朕於取士不尙虛文欲得忠鯁之士爲用其間有若劉蕡蘇轍輩能直言抗論庶幾所望朕當顯庸之於是賦策士歌以示諸讀卷官云

○五月乙巳行在兵部覆奏工部尙書黃福言宜令天下都司於所屬官員旗軍內每歲愼選智勇廉能一人禮送來京都府會官從公試驗用之宜如所言悉令選舉

上曰此言誠是天下未嘗無才但患訪求未至耳然亦不可濫舉以塞責其令盡心訪舉勿有遺才蔽匿不舉者有罰濫舉亦不恕

○八月甲申

上罷朝謂行在吏部尙書郭琎等曰東漢之初竇融保河西以孔奮爲姑臧長姑臧最富饒奮獨以潔廉自守眾皆笑之謂其身處脂膏不能自潤光武知之及融率官屬入朝卽擢奮爲武都郡丞以旌之夫激揚淸濁爲治之道使淸濁無別何以勸懲天下光武卽位未幾舉卓茂又舉孔奮東漢多循良吏此之由也今天下未嘗無廉潔士卿宜爲朕甄別以聞朕當有以旌之若人有善而不知則爲善者怠矣

○十二月戊辰

上諭行在吏部尙書郭琎等曰朕以用人之柄付卿卿當爲朕擇才昨郡守多缺乃勞廷臣共舉古之人當斯任者必勤於訪問有得卽錄之故官不乏才呂蒙正之夾袋虞兌文之材館錄是也自今畱意琎等皆頓首

○宣徳六年十二月丙申朔

上屢詔求賢慮尙有遺逸作招隱之詩以示大臣又自爲之序其略曰朕聞君子之學將以致於用也故其未仕則汲汲以明道道旣明矣則汲汲以措之天下伊尹耕於莘以堯舜之道自樂然致君澤民未嘗忘也其後聖莫如孔子賢莫如孟子轍環天下亦欲行其道豈以獨善爲髙哉又曰士君子當以伊尹孔孟爲法顧乃捲而懷之遁於深山窮谷之中與麋鹿爲伍而廢人之大倫豈得爲賢哉

○六月壬戌

上諭少師蹇義等曰朕嘗作招隱詩賜羣臣以示求賢之切然古亦有招隱詩蓋彼欲招隱者與之俱遁朕則意在招徠賢者而用之使無久淹滯巖穴恐才徳之士猶未悉朕意不肯輕出再賦七言招隱歌今以示卿等又謂義等曰卿等爲國重臣同朕欣戚特示觀之夫舉賢爲國人臣之忠其必有以勉副斯意勿徒視爲空言可也

○宣徳七年八月乙未

上視朝罷召少傅楊士奇楊榮至榻前諭曰今春命京官三品以上舉方面郡守後又出舊作招隱猗蘭之詩以示意已踰半歲都不舉一人近因卿二人舉黎括等朕思今天下之廣豈果無人才但羣臣不以國家生民爲心故往往視朕言爲虛文此由吏部之怠忽也其降敕責之

任官

○宣徳元年正月庚申南京禮部左侍郎兼國子監祭酒胡濙來朝

上謂吏部尙書蹇義曰昔

皇祖

皇考皆嘗言濙敬謹小心可用蓋亦朝廷舊人可罷其所兼官畱於行在禮部

○四月癸酉行在吏部尙書蹇義等奏請選官

上從容諭之曰庶官賢否關國家之治亂掌銓衡者以進賢退不肖爲職一事得人則一事理一邑得人則一邑安推之庶政達之天下無二致也朕嗣承

祖宗大統維新治理以安民生選賢任能尢爲切要古人取士於鄕以其道藝著聞有素後世以言貌求其底蘊蓋亦難矣況篤實之士率多恬退便僻之才巧於進取非至公無以勝私非至明不能格物嚴選舉以遏冗濫精考核以防矯僞毋俾小人貽患於民斯其善矣古之大臣以賢事君國家膺福蒼生受惠聲名流芳於永世卿等勉之

○七月辛亥召四川按察使陳璉至攺南京通政使專掌國子監事璉儒者持憲非所長是以吏部請攺用之

上旣命之顧尙書蹇義等曰命官稱其才則不勞而職易舉向所用非所長矣今其庶幾乎然爲天下賢士師表尢不易也

○宣徳三年五月丙辰巡撫蘇松等處大理寺卿胡槪奏浙江嘉湖杭三府稅糧浩大府縣有治農官理辧糧稅宜增布政司官一員以總之

上謂行在吏部臣曰稅糧自是常賦國初以來徵斂輸送已有定制朕方裁抑冗濫豈得復設古語省事不如省官所奏不允

○十一月乙亥吏部言監察禦史楊昺朱惠俱九年考滿昺練達政務惠政迹未著

上曰考績黜陟所以示勸懲興事功果得其宜則能者益勸中才亦將自勉於是以昺爲浙江僉事惠爲太僕寺丞

○宣徳四年正月壬申浙江布政司奏所屬缺府縣及雜職官百一十員

上諭吏部侍郎郭琎等曰庶官所理皆天下事郡縣親民事尢切要久曠可乎自今內外大小職事有缺皆須早除勿致廢事

○五月癸酉行在吏部尙書郭琎引中軍都督府經歷彭遠等及進士監生二百人擬除禦史主事及郡縣正佐等官

上諭琎曰古人授官必量度才徳之髙下與職事之煩簡而授之庶幾能稱選事方咨於爾其更勉修厥職

○宣徳五年正月乙醜行在吏部奏選官退

上因與侍臣論前代官制

上曰省官安民之道唐虞建官惟百夏商官倍秦漢以下視夏商官益增多何也侍臣對曰時世不同也

上曰唐虞三代事簡民淳不可比擬唐太宗定內外官七百三十員去古未遠亦足爲法侍臣對曰然必由君心靜則事可簡事簡則官可省官省則民安矣若國家多事政務煩雜小人幸進冗食者多欲百姓免於煩擾難矣

上曰此誠確論淸心者省事之本

用人

○洪熙元年七月戊子章丘縣訓導張居傑考滿當升學者乞畱

上命以爲給事中因諭吏部尙書蹇義曰前代命官內外更踐近頗聞外間言仕者一爲教官卽老於學校有志於世用者多不樂就此職自今用人不得執一

○庚寅四川雅州學正何源言本雲南人以監生授學正不通經學難爲師範願攺他職

上諭行在吏部尙書蹇義曰非經明不可爲人師雲南生固不通經量才授職則人皆效用官不廢事此亦初授之際失於酌量其攺爲土官衙門吏目彼知土俗亦得展布

○閏七月甲寅興州左屯衛軍範濟建言鈔法等八事

上欲用之行在禮部尙書呂震言濟故元進士洪武中嘗爲廣信知府坐事戍興州今年已八十四矣

上曰呂望八十遇西伯何不可也國家用人正在取老成者但不可處以煩劇耳命吏部以爲訓導

○九月庚申初漢中府訓導李蕃上端本策於

仁宗皇帝

仁宗嘉之命召至是始至以爲行在兵科給事中

上諭之曰古之人用其言則顯其身朕嘉爾故擢此職夙夜匪懈進思盡忠爾尙益加勉

○十二月庚寅上與侍臣語及漢光武保全功臣不使之任吏事

上曰功臣固貴保全然天生賢才以爲世用彼誠公輔之器國家惟誠心倚任之待之以禮隆之以恩固無不保全者以其爲功臣置而弗用亦過矣

○宣徳元年九月辛亥亦馬刺等處女直野人刀兀等二百餘人來朝貢馬命爲指揮千百戶等官

上因謂侍臣曰夷狄爲患自古有之未有若宋之甚者若究禍之本根蓋自熙寧至宣和五六十年小人用事變易法度民苦徵徭軍無紀律國家政事日陵月替遂爲夷狄所侮致有此禍髙宗南渡政宜委任忠良恢復舊疆洗雪大恥乃復用小人力主和議爲偸安之計以嶽飛之忠卒死秦檜之讒小人之敗國家如此

○宣徳二年七月壬寅

上諭吏部尙書蹇義等曰唐太宗嘗言用人當以徳行學識爲本此語甚是今之所用多是進士監生彼讀書知古必能務徳行廣智識間有人才吏胥終亦少在要職大凡用人正如工匠用木小大長短各當其宜然後能成居室若用人不當何以成治功卿宜更加詳察有在髙位而徳行學識未稱則攺用之有在下位而徳行學識優長則進用之庶合至公而人莫敢不服

○宣徳三年正月辛亥有舉範文正公十二世孫範希正端敏誠篤才堪撫民者

上命行在吏部召用之因謂侍臣曰範仲淹嘗言士當先天下之憂而憂後天下之樂而樂士君子皆當以此存心

○宣徳四年三月庚午

上退朝禦左順門謂吏部尙書蹇義曰今日都察院奏雲南按察司吏受賂洗攺文案脫免有罪法當絞朕聞

太祖皇帝嘗言吏心術不正不可任用

聖見深遠今六部都察院政本之地所用之吏尢須擇人苟有贓私必寘之法若九年考滿應授官者尢當考察庶不濫用以病百姓

○宣徳六年九月壬申

上退朝遇與侍臣論漢唐諸君知人孰優或曰漢髙帝用蕭曹唐太宗用房杜皆稱得人

上曰太宗非漢髙比也其論蕭何曹參王陵陳平周勃後皆如所言太宗遺命李世勣最爲失當漢髙優矣自古人君知人爲難信哉

惜才

○洪熙元年七月丙戌以進士蔡子宜爲訓導子宜永樂六年以親老歸親終服闋七年不起及是遇赦始起吏部劾其顧私忘公難以任用

上曰懷土人情之常非有大過且辛苦學問得成進士不可終棄其授以訓導

○宣徳元年十二月乙亥行在禮部奏兩京國子監生多給假還鄕年久托故不來請遣人提問

上曰古云才難諸生未及仕先負罪名卽爲終身之玷宜量地方遠近定與限期如再於限外不來皆發充吏

○宣徳二年八月庚申

上語吏部尙書蹇義等曰國家建學育才以資任用

祖宗以來得人爲多比者各處考黜生員例應充吏有以患病爲詞者告乞再試彼旣恥於罷黜必能悔過自新又或是學業垂成不甘中棄者宜從所請然須令翰林院嚴切考試庶幾人知所警自然向學

○宣徳四年四月乙卯浙江上虞縣人李志道充軍死其孫侃已中鄕試而衛追其補役尙書張本請依洪武中事例開其軍伍俾讀書會試自效

上從之曰

祖宗立法如此正以作士气成賢才朕遵承舊制又何急於一卒之用乎

○己醜行在吏部奏第二甲進士王﹤棥心﹥應授從七品官其兄嘗爲禦史以誤決死囚抵罪﹤棥心﹥乃極刑家屬當罷不用

上曰士勤苦學問始登第一棄之可惜朕記憶

皇祖時一進士以極刑家當罷念其成才之難特命吏部錄用此故事也其以﹤棥心﹥爲州判官

○宣徳六年四月甲寅行在吏部奏求賢所舉官四十三人例當會官考試中有南試海衛丁難與考例

上曰古人立賢無方耕釣之中有王佐才其可以軍丁棄之命考試如例

○宣徳七年三月庚申敕吏部曰唐虞之世罰弗及嗣自洪熙元年五月以前犯罪典刑者已屢經赦宥其子弟今果有才行文學者聽保舉選用惟犯謀反大逆典刑者其子弟不在選用之例

○戊辰行在兵部尙書許廓奏比者武昌推官姜謩訴其祖充五開衛軍已死其父老病戶無餘丁今五開數取謩補役援洪武中例乞除免今覆勘是實

上曰

太祖皇帝於生員有成尙不忍棄況謩爲官豈止一卒之用其除之俾修職自效

嚴選舉

○洪熙元年閏七月乙丑

上諭行在吏部尙書蹇義侍郎郭琎等曰天下之治必賴賢才古之大臣皆以進賢爲首務卿等今居此任必當爲朕擇才若官得其人民安政舉卿等豈不流譽後世昨觀在外考核方面一處有去一二人或三四人者至於府州縣尢多或一州一縣全不稱職者如此用人豈得民安政舉今後除授方面官及府州縣正官皆須愼擇其人以稱朕委任

○八月乙酉行在吏部以天下教官多缺請如舊例推選

上謂尙書蹇義等曰今之人才多出學校若無明師訓誨何以望其成才監生選除固是舊例須令祭酒司業及諸學官務選經明行修之人不得濫舉

○丙申陜西按察使陳智奏舉咸寧縣丞黃維等八人公勤有才能

上謂行在吏部尙書蹇義曰用人須辧賢不肖不肖者必退賢者必進智所言如詢察果實卽擢任之

○九月乙卯行在禮部奏定科舉取士之額

上曰國家設科取士爲致治之本其冒貢非才蓋是有司之過人旣苟得遂啟幸心今角�羊額已定果行之以公不才者不得濫進自然人知務學其令各處凡考試官及諸執事先須擇賢庶免冒濫

○十月丁亥都禦史劉觀王彰李素奏舉才能之士前應天府尹於潛等十餘人

上曰卿大臣所舉必當昔孫抃言吾輔政無功惟薦一二臺臣無愧卿等必能知此復諭之曰古者除官則署舉主姓名貪穢則連坐今亦當循此法

○宣徳元年三月辛酉行在湖廣道監察禦史謝瑤薦賢奏牘誤書姓自陳攺正

上謂行在吏部尙書蹇義曰古人奏牘皆存敬愼石慶書馬字欠一點懼及死今薦賢不知其姓豈能知才輕率如此豈稱禦史之職其攺外任遂爲交阯知縣所薦者亦不用

○十二月癸未吏部尙書蹇義等俱給事中彭璟等所舉賢才姓名奏請取用

上曰近命京官舉賢欲得眞才前日待詔邊文進保贓濫之人苟狥私意不顧公論人言惟賢知賢文進不才小人故狂妄如此今已皆罪之卿等自今更須詳審勿爲小人所欺

○宣徳二年正月庚戌

上語行在吏部尙書蹇義等曰詔書求賢不問已仕未仕近觀各處所舉亦有拔自民間天下之大豈無遺才皆當召至考其所學試其所能然後命之以官君子小人各以類進但觀所舉之賢否則舉主之賢否可知卿等切須詳愼務得眞才勿容濫舉

○六月甲戌

上諭吏部尙書蹇義等曰今之武職皆是勛舊子孫少諳政事一切皆由首領官若能公心亦克有濟近有告科斂害軍減克月糧者蓋首領官多至吏胥除授卿等初除之際必謂此小官不及精詳及其受罪而去軍士已被其害以此言之不可不愼

○宣徳三年二月己卯

上禦奉天門諭尙書蹇義等曰比下詔求賢欲得實才爲用而所舉多非其人自今召至者引於內廷六部都察院翰林院堂上官命題考試六科給事中監察禦史錦衣衛官監視理明辭達者用之否則罰其舉主

○四月癸未

上諭行在吏部臣曰唐堯用人猶曰試可乃已況於後世更當詳愼朕下詔求賢四方薦舉來者甚眾卿等未嘗考察豈能知其賢否而輙授以官欲官皆得人難矣今未授者必會官考試取其可者用之已授官者俟考滿至日試之如例試不中者黜之

○宣徳七年四月己丑應天府奏請鄕試同考官乞命兵部給腳力

上從之顧謂禮部尙書胡濙等曰考官取士但據文章不悖經意卽可充選然應舉之人皆憑學校有司保送其人果孝弟忠信而又通今博古科目取之足爲世用若徳行不修而徒有文辭亦終無益考官須是學問老成心術正大之士不然亦能顚倒是非卿等宜申明朕意亦使知愼

○宣徳八年七月庚辰四川按察司副使朱與言言設科取士

聖朝盛典洪武間考官必用經明行修之士比年有司多舉親故去敢不公今後考官必訪求文學老成之士

上命禮部從之顧謂侍臣曰朕亦聞在外舉考試官多出私意蓋有伯樂然後有千里馬已無學識安能分別人之髙下賢才鮮有不爲所枉矣重守令○洪熙元年六月乙卯鞏昌知府孫亶滿九年當去軍民樂其仁恕奏乞畱之

上謂行在吏部臣曰郡得一賢守則一郡之人安古之龔黃亦人耳人苟有志無不可及孫亶能得眾心可以爲賢宜允所奏使天下郡守皆如此人百姓豈有不安

○戊午安平縣丞耿福緣累以冗員當汰民懷其惠累奏乞畱之

上諭行在吏部臣曰州縣官愛民如子則民亦愛之如父母若貪虐無道民視之如仇讎豈肯保畱至於再三不已其升爲平知縣

○七月辛未山東平度州同知王瓃以冗員去昌邑主簿劉整以舊官代還民皆言其能卹民瘼戢吏獘請復其職

上諭行在吏部臣曰爲人上者惟順民心古語民之所好好之民之所惡惡之堯舜之治亦民好惡而已其悉從之

○閏七月庚子靖州知州張幹以舊官代還州民赴京訴前知州貪刻幹廉勤乞畱以惠民

上曰新知州可爲君子其畱之以慰民望又曰古人言靡不有初鮮克有終若其愼終如始則愈善矣

○九月乙卯山東長淸縣知縣薛愼以親喪服闋縣民相率詣闕奏乞復愼長淸吏部尙書蹇義以聞且言長淸別除知縣已久卽如民所言又當易之

上曰必其不如愼故民求舊國家任守令但欲其得民心苟得民心𨿽屢易何害

○宣徳元年正月丁巳博野縣知縣陳哲以舊官代還縣民訴於巡按禦史言其有父母斯民之心乞畱哲事聞

上諭吏部臣曰朝廷選用守令正在求民安耳哲能得民心如此稱所用矣古人有言所欲與之所欲與之所惡勿施其召舊官還而令哲復任

○宣徳二年三月辛丑

上諭西漢循吏其略曰以一郡一邑之民付之守令者欲其教養之而已教養之道農桑學校而已農桑之業修則民足於衣食而遂其生學校之政舉則民習於禮義而全其性如是足以爲善治矣

○五月丙辰渾源州知州陳淵有罪當罷爲民耆數十人詣闕言淵愛民如子逃亡復業因備禦千戶陳貴縱軍毀民室廬占民田地淵不忍民被害列奏貴罪爲貴所誣自淵離職民失所望乞復淵職

上諭吏部臣曰守令中未嘗無賢者往往爲小人所傷法司又不能別白是非枉直亦豈得無過其從民所言令淵復職

○宣徳五年七月癸亥

上視朝罷禦左順門謂侍臣曰郡縣守令所使安民者若賢否混淆無激勸則中才之士皆將流而忘返吏部以進退人才爲職亦未聞有所甄別何也因降敕申諭

○十一月癸卯湖廣沅陵縣有惡虎爲民患敕總兵官都督蕭授等捕之

上因諭行在吏部尙書郭琎曰古之守令有善政者蝗不入境虎自渡河今沅陵有虎患其有司之政可知卽移文戒飭之使之修政弭患則固勝於人力也

○宣徳六年正月庚辰蘇州知府況鐘奏長洲知縣徐亮到任半年政事不理民失所望乞別除知縣代之

上諭吏部臣曰長洲劇縣須廉幹吏乃能治何以不量才授任卽選賢能者馳驛代之

○癸巳行在吏部言鎭江府知府同知蘇州府吳縣知縣皆以貪去請用丁憂起復知府尢﹤礻耑﹥同知趙郁知縣宋彬代

上曰守令當用廉正有才能者毋拘拘循資格此數人旣可朕當從但舊官以貪鄙去今所用勝彼則可不然徒勞費無益

禮羣臣

○洪熙元年七月戊寅行在吏部言四川永寧宣撫司經歷張規等皆年七十之上不能任職

上曰七十致仕古今通典然亦有不聽去者以其尙可也旣皆聰明不逮畱之何益聽致仕去以順人情

○宣徳二年八月庚申監察禦史嚴繼先言近吏部放遣患病官還鄕例皆革去冠帶爲民中亦有曾授誥敕封贈父母者旣非得罪輙去冠帶無以激勸後進惇厚風化

上謂尙書蹇義等曰以理去官與見任同今後曾受誥敕以老疾去者皆令冠帶還鄕

○宣徳三年十月乙酉

上謂羣臣曰古者師保之職論道經邦寅亮爕理不煩以有司之政今少師蹇義少傅楊士奇少保夏原吉太子少傅楊榮皆

先帝簡畀以遺朕者而年俱髙令兼有司之務非所以禮之於是賜敕諭義士奇原吉榮曰卿等祗事

祖宗多歷年所忠謨讜議積效勤誠朕嗣統以來尢資贊輔夙夜在念圖善始終蓋以卿春秋髙尙職典繁劇憂勞待賢禮非攸當況師保之重寅亮爲職不煩庶政乃副倚毗可輟所務朝夕在朕左右相與討至理共寧邦家職名俸祿悉如舊

○宣徳四年八月戊寅翰林院學士沈度乞致事

上諭行在吏部尙書郭琎曰度誠謹

皇祖眷之彌厚今𨿽老精神未衰亦不可煩以事但令京居食祿免朝參有召則入

○宣徳七年三月辛巳南京國子監奏請給學官皂隸充使令

上曰舊不與皂隸者以其非常參官然貴賤相承禮之常分遂命兵部如例與之

諭臣下

○宣徳元年七月甲午

上禦奏天門諭兵部尙書張本等曰近來民有訴妄角�羊充軍者此乃有司之過彼意蓋謂朝廷所重在軍不知民乃國家根本夫朝廷於軍民正如舟車任載不可偏有輕重今後卿等須令有司審實軍則爲軍民則爲民毋致妄冒違者必罪不恕

○宣徳二年正月辛卯敕諭羣臣其略曰惟爾羣臣執徳以廉爲要廉者發之公而政得其平治人以仁爲本仁者施之厚而下得其所忠以奉國敬以勤事古之良臣率由斯道其勗之哉

○六月乙亥直登聞鼓給事中以所受詞上聞

上因諭之曰朝廷慮刑獄有冤下情不能達故設登聞鼓然前代置院設官托耳目於一人非兼聽廣覽之道我國家命六科給事中輪直最得其當爾等無畏權勢無易孤煢惟其所言卽時爲達庶幾事無壅蔽幽隱畢聞況給事中爲朝廷近侍誠能效職當顯用爾無或阿比以忝所任

○宣徳四年八月丙子命工部右侍郎羅汝敬等往蘇松浙江等處督運糧賦汝敬等陛辭

上諭之曰比來有司徵收多獘輸納違期今命爾等往督之催科當戒苛刻持已當加廉愼無襲姦貪所爲也

○宣徳六年五月丁亥巡按四川監察禦史王翺奏西安衛官軍二百餘人隨都督陳懷至四川旣支行糧原衛又支月糧而並無差遣請令還西安

上諭行在兵部尙書許廓等曰近來邊衛多奏缺官而此輩乃優閒無事若總兵官當有隨從四川未必無人古之良將爲國家立功名者必使人各盡其才而有志之士亦不肯自暇自逸苟安務得者小人事也遂敕懷盡遣還原衛

○宣徳七年六月丙辰禦制官箴成以示百官

上諭之曰朕承大寶臨撫兆民實賴中外文武羣臣同心同力以興起治功昔舜命九官十二牧皆孜孜訓諭虞史書之夫以大舜爲君禹臯稷契輩爲之臣猶致儆如此況朕菲薄敢不究心然遠臣旣不得數見而人諭之近臣𨿽朝夕相接亦不得數以言諭因取古人箴儆之義凡中外諸司各著一篇使揭諸廳事朝夕覽觀庶幾有儆然古之君臣有交儆之道凡在位君子有以嘉謨告朕者尢朕所樂聞也箴凡三十五篇

戒飭臣下

○洪熙元年七月壬午遣鴻臚寺司賓署丞焦循攝禮部郎中頒詔朝鮮

上諭之曰朝鮮爲國東藩世修職貢朕嗣承大統所宜詔告簡爾將命當以禮自持用副任使其愼之

○閏七月癸卯

上諭尙書吳中等曰比聞工部差人催辦諸事多有暴酷傷人事有不可已者亦當從容使人措辦若暴酷逼迫爲朝廷斂怨失人心矣宜詢察一二人痛治之以儆其餘

○丙午行在吏部以內外官應給誥敕封贈爲請

上從之諭尙書蹇義曰國家封贈之典所以勸勵百官苟能修職顯親揚名豈不忠孝兼盡若縱盜貪婪曠廢職業上�朝廷下辱父母非朕所望也

○丁未

上諭行在吏部尙書蹇義等曰前命禦史考察在外等官正欲任賢退不肖庶幾民受其惠近聞考察之官少能著實但信偏言更不博詢其有勤於職業因理公務不免施刑小人不喜誣爲酷暴今輙罷退庸濫之官紀綱不立人所狎玩或貪贓賄低首下气依阿度日小人貪其易與乃更保畱如此不當孔子曰眾好惡必察焉宜嚴戒飭之務盡至公毋使正人受誣小人得志如或不當責有所歸

○宣徳元年正月甲寅

上禦奉天門諭羣臣曰前日禦史奏通政秦川往湖廣督賦受贓川大臣何得全無知識漢大司農田延年貪求贓賄一旦敗露自殺身命爲重財賄爲輕此乃以至重博至輕況贓物法當入官於己何益

太祖皇帝嘗言守俸如井泉井𨿽不滿日汲不竭川俸亦不薄若淸廉公正盡忠爲國豈不長享富貴今至此罪豈可容古人云禍福無不自己求之凡在官者當以此人爲戒羣臣皆頓首受命

○四月戊寅初

上以載籍所記前代外戚及臣下善惡足爲鑑戒乃采其事制外戚事鑑歷代臣鑑至是書成頒賜羣臣及外戚諭之曰朕惟治天下之道必自親親始至於文武之臣亦欲同歸於善然前事之不忘後事之師也故於暇日采輯前代近戚及文武羣臣善惡之迹與其所得之吉凶類爲此書用示法戒其擇善而從以保福祿於悠久

○宣徳二年正月丁未

上謂行在兵部尙書張本等曰昨有四川千戶調除廣東不欲赴官奏乞仍舊者朕不許古之忠臣惟上所使每有徵伐奉命卽行今天下無虞調之廣東亦復何患乃欲狥私自便豈是忘身狥國之人朕以其無知姑容不問若再有此必罪不宥

○宣徳三月五月庚辰

上出酒諭示百官時郎官禦史以酣酒相繼敗或請遂禁酒

上不從故作酒諭其文曰天生穀麥黍稷所以養人人以麯糵投之爲酒周官有酒正以武法授酒材辧五齊之名三酒之物以供國用書秬鬯二卣曰明禋詩旣載淸酤賚我思成以享祀神則也厥父母慶洗腆致用酒以事親也豈樂飲酒以燕臣丁也酒醴維醹酌以大斗釃酒有衍籩豆有���﹝��戈﹞�燕父兄及朋友故舊皆其大者酒曷可廢乎而後世耽嗜於酒大者亡國喪身小者敗徳廢事酒其可有乎自大禹﹤鋶﹣釒﹥儀狄戒甘酒成湯至帝乙罔敢崇飲文王武王戒臣下曰無彜酒曰徳將無醉曰剛制於酒孔子言不爲酒困禮有一獻百拜然則酒曷爲不可有乎夫非酒無以成禮非酒無以合歡惟謹聖人之戒而禮之率焉庶乎其可也

○宣徳四年七月丙寅給事中賈諒張居傑言戶部郎中蕭翊等不理職務惟日挾妓酣飲命悉下之獄

上諭尙書夏原吉等曰飲酒人之常情朕未嘗禁但君子當以廉恥相尙倡優賤人豈宜褻狎近頗聞此風盛行如劉觀輩尢甚每赴人邀請輙以妓自隨故此輩仿效若流而不返豈不壞禮俗大臣者小臣之表也卿當以朕此言徧諭之

○八月丁亥

上諭六科給事中曰朝廷置給事中所以出納命令封駁章奏關防百司之獘而朝政闕失庶官賢否民情休戚皆得言之非其他職事比也

祖宗時愼重用人其有敷奏詳明蒞事勤敏智識優長有補於政治者皆不次用之朕嗣承大統期於庶政修和尙賴左右侍臣之助古之士君子力學養徳得君而用之莫不建功於時施澤於民流芳於後爾等受職有年諳達憲章尙思委任之重夙夜在公庶幾朝無失正官無廢事不惟國家有賴爾亦有聞於悠久其﹤棥心﹥勉之

○十一月己巳

上禦奉天門禦行在刑部侍郎施禮等曰昨日大理寺奏爾等遣吏送彊盜赴寺審錄中道受財縱之逃逸於律當絞朕已可其奏夫吏人心術已壞惟知利耳其中有廉恥者百無一二爾等宜嚴飭之使知守法畏刑彼能保身此亦省事今彼陷入死地非爾等寬縱之過乎當以爲戒禮等皆頓首謝

○宣徳五年二月己卯行在光祿寺廚子告言光祿竊減外夷供給之斃通政司以聞

上命行在刑部侍郎施禮執而罪之且諭禮曰光祿寺之斃不止此

祖宗以來飲食供給皆有定規比聞擅自壇減應給之人率不得凡得者率非應給之人惟虛立案牘以掩人目宜究治之因顧侍臣曰毋謂飲食細故然亦幹大體華元殺羊享士羊斟不與遂致喪師勾踐投醪於江與眾共飲心感悅遂成伯業以此而論所系豈輕

○八月壬申湖廣按察司奏五開衛指揮倪善趙興懷私不和妨廢職務請皆治其罪

上諭右都禦史顧佐令按察司俱治之謂佐曰同僚有兄弟之誼當情意相孚可否相濟譬如操舟行車𨿽眾論不齊但欲舟車可行而已何必爭兢此輩皆膠於私意以致妨廢職務若倉猝蠻夷有警不能協和何以濟事故不可不治以示儆也

○宣徳六年六月癸丑建昌府知府陳鼎以縣丞徐政率里長供給飲食日費鈔五十貫貪饕害民執之械至京

上命付行在都察院治之顧侍臣曰飲食𨿽小事然廉節君子務養大體不肯以口腹累人羊續者不可學邪

○七月丁卯行在刑部侍郎施禮奏彊盜反獄請遣人四出擒捕從之仍命錦衣衛執其巡獄官及司獄卒治罪

上諭禮等曰罪囚系獄凡獄具輕重各有宜施嘗聞

太祖皇帝言仁於仁不仁於不仁彊盜何足矜憫而待以姑息今之逸如虎出柙人復被害矣此由堂上官縱施故下人得以生獘推情論法爾亦當罪姑停俸治事必俟盜獲而後與俸盜不獲爾罪不免

○八月癸巳朔

上禦奏門諭都禦史顧佐等曰各處體審官員本欲分別賢否使人有所激勸近日累有奏陳言姦民摭拾其罪或言禦史及方面官以好惡爲去畱紛紛不已朕惟矯詐者固多誣枉者亦未必無之卿等其以朕意申戒飭之去取務合至公今後有狥私偏聽以枉爲直以賢爲不肖者必罪不宥

○宣徳八年二月乙酉以戊子祀

社稷預告

宗廟請

太祖皇帝

太宗皇帝配太常寺所進祝版誤書日月

上覽之促命攺書召太常寺卿姚友直責之曰一歲之間兩祭

社稷而於

祖宗前怠忽如此豈是小過汝等皆授職有年正是官怠於宦成自今宜常加敬愼

○六月庚寅行在廣東道監察禦史羅銓等劾奏刑部郎中厲思溫員外郎孟芳屢爭忿公堂侍郎吳廷用施禮寬縱不言又不具奏

上命執思溫芳鞫治召廷用禮諭之曰凡爲官長當寬不至縱嚴不至殘爾今縱矣刑部掌天下刑罰豈應其如此繼今宜勉自飭勵

勵風紀

○洪熙元年十一月丁酉擢翰林庶吉士王璉等爲監察禦史

上諭之曰爾在翰林久故擢爾爲禦史爾亦知禦史之職乎正其身端其志振肅憲綱紏擊姦宄反冤獄庶幾其可或尸位素餐或擅威虐下或貪黷貨賄有玷風紀必罰必黜不爾貸也

○宣徳元年三月乙卯行在都察院奏引監察禦史唐舟等二十一人分往各布政司直隸諸府州照刷文卷

上諭舟等曰刷文卷以察姦斃正違錯須以淸潔無私爲本不然則是非黑白不能分別然又當安詳平恕勿事煩苛爾等宜職朕意

○十月癸亥升行在河南道監察禦史張政爲山西按察使

上諭之曰今以一道憲綱付爾當謹守禮法以肅眾俺正庶官事有當爲者卽爲之務合至公勿有所循

○十二月癸酉升行在貴州道監察禦史林碩爲浙江按察使

上諭之曰浙江地大人眾有司未必皆賢軍民之中亦有豪橫非理者必須紀綱修明法度整飭然後姦豪斂戢善柔得安然後治人必先自治未有已不正而能正人者爾其勉之碩頓首受命

○宣徳二年二月甲申行在都察院奏遣禦史往巡江西浙江

上諭都禦史王彰日禦史巡按當務大體先須淸心寡欲然後能明察庶事伸理冤抑興利除害若逞小才作威福此豈朝廷委任之意卿須戒飭之

○四月癸未廣東按察司初分四道後以所轄州縣多增設廣州道而僉事仍舊至是按察司請增置僉事

上從之曰按察僉事分巡一道官吏廉污民生休戚系焉宜愼擇人不可濫授

○宣徳三年八月庚寅行在都察院右都禦史顧佐奏監察禦史多缺臣訪舉進士鄧棨等十四人監生程富等十一人聽選教官方端等二十人志操端謹堪任禦史

上曰風憲固當用端謹者亦須有才猷方稱未可辶�處授此職俱令於各道歷政三月爾察其言行考其賢否苐爲三等朕將選擇而任之

○宣徳五年五月壬寅行在都察院請差禦史巡按福建廣東

上命章杲陳汭因諭之曰禦史出巡先須考察官吏官吏守法然後百姓受福凡爲惡有迹者易於懲治其有貪暴虐民而彊辯飭詐及外示善柔心實險惡者最要明白究實若狥私廢公媕婀姑息容惡長姦使百姓受害則爾罪均杲等頓首受命

○八月甲午行在都察院奏巡按江西禦史劉伯大以同行監生買布虧價罪之監生告伯大枉道還家受人饋遺請罪伯大

上從之因諭右都禦史顧佐等曰古云無諸己然後非諸人己身不正而欲正人得乎凡在風憲必以潔己爲先

○宣徳六年二月庚子命監察禦史於奎往薊州等處緣邊點閱戍守官軍

上諭之曰緣邊關口戍守已定所以頻點閱者慮有怠縱失於防關爾爲朝廷耳目官若知其縱弛而不舉或苛細生事皆失其職奎頓首受命

○五月己巳初禦史傅吉巡按江西布政使孟桓等俱率官屬出郭迎候又陪朝王寧府官奏其違法

上命吉等自陳至是吉等皆服罪

上宥之諭都禦史顧佐等曰風紀官先須守法乃能以法治人今禦史多輕薄少年不以禮法自治喜人諛佞苟失迎送輙生事挫辱在外官亦不能自執禮法謟佞成風其榜示禁約違者悉罪之

○十月己亥

上諭行在吏部尙書郭琎等曰朝廷置禦史托之耳目凡政務闕失民生利病百官賢否皆得奏舉豈可以任匪人比來有相朋比同流合污者有依勢作威淩篾良善者甚至貪淫穢濁不可以言者如此何望其能舉職𨿽以逐之自今必擇老成謹厚識達治體者以聞朕將試用之又諭之曰在外按察司掌一道風紀亦宜愼選毋任匪才

卹舊勞

○洪熙元年七月丙申山東鹽運司唐鑑故太子少保兼兵部尙書鐸之弟

太祖皇帝選爲散騎舍人累升今職年老目眚巡按禦史言其昏怠不任事鑑亦以病自陳行在吏部言當免爲民

上曰聞鐸洪武中名臣鑑之進用蓋以鐸故今老疾無過亦可見其循謹宜體

太祖進用之意俾冠帶致仕以全始終之恩

○八月壬申行在禮部右侍郎鄒師顏卒行在禮部尙書呂震言其家貧不能歸喪

上曰朕聞其人淸愼其卒可惜遂命給官舟載歸因謂左右臣曰爲官而貧可嘉今豈獨鄒師顏但朕未悉知耳自今京終於位皆仿此例

○十月壬午

上諭行在三法司曰卿等所奏刑名多有軍職雜犯死罪及應徒流者朕念其祖父立功或本身效勞艱難得官一因愚戇遂致罪戾情有可憫但令於邊境充軍立功其眞犯死罪者不赦

○甲申行在兵部引奏故軍官子孫之當優給者

上從之諭尙書張本曰古之從軍死事者其派餋於羽林蓋念前人之勞而憐其孤幼惟恐其失所今優餋已有定制聞比來亦有不能自給者爾兵部當如期給俸厚加撫卹且時督武學訓誨使知道理長成襲爵庶幾得用

○宣徳元年五月辛亥寧王權奏諸女將嫁未有第宅請以都指揮吳干等所居處之

上曰干等皆

先朝舊臣其居處已久一旦奪之人必謂朝廷重私親輕舊臣非所以示天下遂貽書王別擇閒曠之地以護衛軍創造庶幾得宜

○七月乙卯行在兵部尙書張本以故官妻子優給事聞

上曰武臣生勤王事沒無資產所遺妻子寡弱與獨無子者非得優給豈能自存今後若此者審覆是實卽須奏給更勿遲疑

○宣徳二年十月丙子行在兵部奏隆慶右衛故百戶霍玉無應襲子孫止一女十歲當如例月給米五斗候其適人則罷給

上從之因諭之曰

祖宗立法最爲仁厚旣不負前人之功亦不使其爲無告之人恩意曲盡矣凡若此等卿等當務推行

○宣徳五年三月丙寅行在兵部奏各衛故總小旗幼男今應給糧優餋俟出幼補役

上從之因謂尙書張本等曰

祖宗立法徵勞必報如此類皆是仁厚之意𨿽萬世行之可也本等頓首曰

陛下聖徳恪遵成憲臣等敢不欽承

○閏十二月丙辰保安王志坰奏請以前陜西都指揮使陳懷故宅爲洛川縣主居第

上謂行在工部尙書吳中曰宗室之親朕豈吝惜但陳懷功臣若尙有親屬居其中而辶�處奪之不可其令陜西三司覆勘果空閒則與之

○宣徳六年六月癸丑

上退朝禦左順門謂兵部尙書許廓等曰人臣事君𨿽當鞠躬盡瘁若老疾則當優待之都督郭志祁英楊澤今皆年老有疾宜令致事閒居有子孫者令嗣職

○己未赤城備禦都指揮汪貴克減軍士綿花入己法司論應斬

�曰朝廷念邊軍寒故賜之彼若能愛卹軍士豈忍侵奪使下人受苦殘忍不仁斬之非過但念其前勞姑宥死令充爲事官詣廣西聽總兵官山云調使攺過自效

○宣徳七年二月癸丑命行在兵部淸理貼黃

上諭之曰軍職貼黃

祖宗時最爲重務蓋武臣百死一生致軍功得蔭及子孫不淸理或有冒濫則有功者屏棄無功者反受利矣爾等宜致詳愼不可怠忽

大明宣宗章皇帝寶訓卷之三終

大明宣宗章皇帝寶訓卷之四

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

備荒

○洪熙元年六月乙卯無爲州奏州民艱食已給預備倉糧濟之

上諭行在戶部尙書夏原吉等曰預備食儲正爲百姓比之前代常平最爲良法若處處收積完備𨿽有水旱災傷百姓可無饑窘此

太祖皇帝良法羙意卿宜編行天下申明舊典務存實惠勿事虛文

○丙辰河南新安知縣陶鎔奏民甚艱公私無儲獨函關驛頗有儲糧欲申明待報然後給濟然民命危在旦夕已先借糧一千七百二十八石給民候秋成還官

上謂尙書夏原吉曰知縣所行良善朕聞近年有司不體人情苟有饑荒必須申報展轉勘實賑濟失時知縣急於濟人先給後聞是能稱任使卿毋拘文法責其專擅

○宣徳三年四月辛未戶科給事中宋徵言洪武中郡縣所糴預備倉糧近皆廢弛宜下郡縣修倉徵收以備荒歉

上謂行在戶部臣曰此

太祖皇帝備荒良策當百世行之今廢弛如此皆有司之過宜卽遣官巡視整理有慢令及欺獘者皆罪之

卹災異

○宣徳元年六月戊子河南布政司奏安陽臨漳二縣蝗

上謂尙書夏原吉等曰近者有司數言蝗蝻此亦可憂姚崇捕蝗終不爲災但患捕之不早耳卿宜遣人馳驛分督有司巡視但遇蝗生須早撲滅毋遺民患

○宣徳二年八月戊辰

上謂尙書蹇義夏原吉等曰近者各處有司多奏水旱而山西郡縣旱尢甚若禾稼不成其民何所仰給朕心惓惓思所以弭災之道卿等當輔朕不逮以回天意若今大雨民猶有望原吉對曰齊景公言善滎惑爲之退舍陛下憂民如此天心悅鑑必有以副

聖意顧臣等不職實切惶愧皆頓首謝

○十二月丁丑

上謂行在戶部尙書夏原等曰今年陜西亢旱秋田無收其軍屯子粒民間秋糧俱已蠲免比聞軍民之中多因缺食流離豈可不卹其令有司開倉賑濟仍於南京運絹五萬匹綿布十萬匹令隆平侯等用心拯救勿令失所

○宣徳三年四月丙寅山西角�羊州潞州奏天旱民饑多流移他境者

上覽奏惻然謂尙書夏原吉曰比聞山西久不雨朕心不安今果奏至其卽遣人賑濟且撫綏其民無令失所又曰聞旱災之地頗闊弭災之要修省在朕卿亦當敬謹勉盡乃職

○六月癸巳

上諭行在戶部臣曰霖雨久不止水潦泛溢今城中薪芻湧貴凡有運載入城者悉免抽分違者罪之

○七月丙辰順天河間眞定保定等府及南直隸和州等州縣各奏苦雨山水泛漲渰沒田稼

上召六部尙書蹇義等以奏示之諭之曰天降災祥在徳朕覽之凜然卿等皆當勉思卹民之道

○八月戊申

上巡邊駐驆三河縣縣官朝見

上諭之曰善撫百姓今年此處水潦爲災宜以實聞當圖優卹之毋妄有科擾朝廷授汝撫字之寄民不失所斯汝能盡職否則有罰

○宣徳四年九月丁巳山西萬泉縣丞王琦奏去年少雨耕種無收今春至夏亦旱民多艱食

上以奏示戶部太子太師郭資進曰山西他郡縣未有奏旱饑者當遣官察視

上曰旱潦之災天用儆朕有司所言勿用致疑卽量免其租稅仍令有司善撫卹之

○宣徳五年四月甲午易州奏蝗蝻生

上謂右都禦史顧佐曰今禾苗方生宿麥漸茂而蝗蝻爲災若不早捕民食無望卽選賢能禦史往督有司發民並力撲捕初發撲之則易若稍緩之卽爲害不細

○六月己卯永平等衛及河間府靜海等縣奏蝗蝻生尙書郭惇請遣官往捕

上從之曰遣官之際亦須戒飭頗聞往年朝廷遣人督捕蝗者貪酷害人不減於蝗卿等須知此斃是日晚出禦制捕蝗詩示惇等曰蝗之在患此詩備矣卿遣人往捕當如救焚拯溺不可緩也

○宣徳九年十二月庚申直隸楊州湖廣四川各府州縣俱奏旱漧疾疫人民流亡

上聞之惻然謂尙書胡濙等曰上天降災非水則旱加以疾疫民何以堪朕深憂懼卿等當勉圖匡濟有可以回天意捄民命者其悉以聞

抑祥瑞

○洪熙元年八月丁卯朔魯王肇輝遣長史進瑞粟尙書呂震以爲丰稔之應請上表賀

上曰近日畿內州縣屢奏水潦卿不聞乎朕方夙夜憂民艱食若以此爲瑞則山東一隅之民可當之如他處何其止勿賀王所遣長史賚之遣還

宣徳七年五月甲戌行在禮部尙書濙以山西進龍馬駒請偕羣臣上表賀

上曰二三年間水旱告災繼踵而來朕方日夕惕勵一獸之異何救民饑而欲表賀其止之

○宣徳八年閏八月辛亥蘇門答剌及諸畨國來朝貢麒麟象馬諸物

上受之行在禮部尙書胡濙以麒麟瑞物率羣臣稱賀

上曰遠方之物朕非有愛但念其盡誠遠來故受之不足賀也

武備

○洪熙元年九月壬子

上諭行在兵部尙書張本曰兵以禦侮當國家無事時正須整肅士伍修舉兵政書曰張皇六師詰爾戎兵正此之謂今內外衛所軍士徒具名數比遣禦史給事中點閱多有逃亡者爾職典兵事宜卽遣人追捕庶幾士伍不缺

○宣徳元年正月丁巳太師英國公張輔言在松操備官軍凡緣邊諸衛及陜西等都司皆已遣還合於河南等都司及直隸睢暘諸衛選調至京以時校閱

上曰然天下𨿽安不可忘武今國家無事正須訓兵練將卿等當爲朕畱意

○七月丁未

上罷朝退禦左順門行在兵部尙書張本等侍語及軍衛

上曰昔

皇祖嘗言元末之時管軍武臣多務貪縱軍政不修隊伍廢缺人問士卒安在則撫夾袋曰皆在於此蓋惟有其名耳所以馴至大壞今得無復踵此獘乎宜嚴謹飭令監察禦史按察司官以時點閘不可怠忽

○十二月乙亥

上閒暇與學士楊溥語及治兵之道傳曰兵貴乎訓練有方撫養得宜不患其不爲用

上曰然養之厚則得其心練之精則得其用必其气銳志果而後可用若素不訓養一旦驅之矢石之間進退失措何望有濟溥曰誠如

聖諭

○宣徳二年正月癸卯

上諭行在兵部尙書張本曰各處衛所官旗不能撫卹軍士多致逃亡舊例皆有降罰朕寬待之限一年之內勾補不完然後加罪卿宜用心考核如有不完必湏降罰古人云威克厥愛允濟若更因循則軍政必至廢弛不可不用意

○宣徳四年八月辛卯有獻兵書者

上因與侍臣論用兵

上曰古之用兵者卿等試言其一二侍臣對曰昔趙括少學兵自以天下莫能當及爲將以四十萬眾敗於秦此不知合變曹操得孫武之術及其破荊州乃驅北方之人遠涉江湖以八十萬眾敗於吳此驕之過諸葛孔明知古陳法以爲足以取天下然相持數年魏人不敢決戰而孔明亦不能成功用古法誠難矣

上曰霍去病不學孫吳而伐匈奴功嘗居多由是觀之用兵制勝方略存乎人又不在拘古法也

上又曰兵法世稱孫武止於疆霸曹操亦終不能取吳蜀所謂桓文之節制不能敵湯武之仁義者是也

馬政

○宣徳二年十一月甲辰北京太僕寺官奏請遣官閱孳生馬

上諭之曰馬畜於民間必寬民力而後可責成效國家立法固有定規其孳生不及數者亦屢下令免償未嘗以馬傷人蓋農民終歲勤動以營衣食又有償馬之費甚可憫也爾等但率舊典以示勸懲民有貧難者宜寬卹之

○宣徳五年三月癸卯

上閱馬命武士調習之顧謂侍臣曰軍國之政馬爲先務今孽虜固當懷之以恩亦不可不示以威古人云事事乃其有備肆朕於馬政尢所用心侍臣對曰今馬蕃息視

祖宗時加數倍矣

上曰此皆

祖宗之澤但朕遵用成法不敢少怠耳

備邊

○洪熙元年八月乙亥遼東都司奏廣寧等十八衛修理衣甲請支綿布三萬四千餘匹行在工部尙書吳中請給其半

上曰邊軍守禦須仗甲兵彼衛身無甲則膽气衰何以責其禦敵若甲仗堅利紀律嚴明士气自振足以懾服寇戎修甲何可惜費其卽與之

○九月壬子陜西都司奏擬造鐵盔靑甲萬副所用物料乞令布政司支官鈔買辦

上從之謂行在工部尙書吳中曰邊防國家重事其切用者兵器兵器有備然後可以制敵古者郡國有庫兵京師有武庫今西陲極邊兵器安可無備其令速造官給其費毋科擾於民又謂中曰內外衛所軍器皆須遣人閱視凡損壞者官給物料悉爲修理

○宣徳元年十二月壬申

上禦奉天門謂侍臣曰今四夷順服邊境晏然古人嘗曰儆戒無虞又曰禍生於懈怠若守邊將士稍起怠心少失防閒將有意外之患遂遣璽書戒勵緣邊守將令盡心防守不可怠忽

○宣徳二年五月辛丑巡按禦史馮彬奏緣邊關隘黃石崖蘭芳口城垣未完戍守不備

上諭行在兵部臣曰邊關戍守當晝夜嚴謹豈可自謂無事便有怠心古之良將禦軍嚴肅𨿽在閒時常若臨寇故能永保無虞卿宜移文責問限日下完整稽違者罪之

○宣徳三年八月丁酉

上將巡邊太師英國公張輔等進扈從官軍之數

上曰朕此行豈爲田獵但以國家𨿽安不可忘武況邊境之民每及秋則憂虜患若在我有備虜何能爲患朕爲民故特田獵閱武遂飭邊備耳

○十一月壬戌巡按山東監察禦史言遼東西長嶺達賊入寇備禦都指揮李敏等提督不嚴請罪之

上諭行在都察院臣曰軍官備邊但守常法以保境安民如能謹嚴豈有外患古之良將𨿽安閒之際常若臨敵不可少怠今失機皆由主將號令不嚴軍政不修所致其令禦史治之如律

○宣徳五年正月戊午敕都指揮韓鎭等領兵自永寧至懷來巡捕凡諸隘口屯堡煙墩務令整齊嚴謹有寇則乘機剿捕

上因謂侍臣曰今虜寇𨿽衰然鼠竊狗偸乃其常性惟邊防嚴密使彼無間得乘可也

○三月壬寅開平守將奏邊務數事

上舉其可行者付所司施行因謂侍臣曰方今海內小康惟殘虜叛服不常古今制夷狄惟在守備若城堡堅固糧芻充足士卒精練哨暸嚴謹彼亦何能爲患朕屢以此戒飭邊將但慮其因循玩愒今春气漸深政邊民耕作之時一或農事防廢秋收無望仰給於轉輸則勞矣遂敕邊將嚴謹備

○宣徳六年十月癸卯副總兵都督方政以新立龍門衛及龍門千戶所器械旗鼓等物未備奏請給用具數以聞

上命行在工部如數給之諭尙書吳中曰兵甲堅利而後足以制寇不可不與然地利不如人和尢須戒勵主將善撫士卒人心旣和以守則固戰則勝邊境可永無虞

○宣徳七年九月庚午命將率兵巡警

上諭之曰今國家無事邊塞無警可以安逸然居安慮危乃保邦之道況西北二邊虜常出沒今秋髙馬肥宜預警備但師行須愼重無貪利輕進無肆殺戮申嚴號令整肅部伍堅利甲兵以振耀威武使虜懾服不敢侵掠而邊城亦固封守此良策也

○宣徳八年七月壬申大同總兵官武安侯鄭亨奏虜寇入雅兒崖殺千戶朱銘等掠官馬而去哨備都指揮僉事張淮及指揮蔡麟等皆怠慢失機請罪之

上敕亨曰虜乘間爲寇殺官軍掠官馬豈獨下人之過亦是主將平昔姑息紀律不嚴所致自今宜加嚴謹張淮蔡麟等悉降充戴罪官令專職哨備如再失機處斬因語侍臣曰禦邊之道惟在得人漢匈奴率十萬騎入寇時趙充國將四萬騎屯邊郡單於聞之遁去以四萬騎而使單於知畏非充國總制有道乎亨性謹厚但過於寬故邊備屢有小失

任將帥

○宣徳九年三月癸丑守開平指揮使杜福年老乞閒開平千戶楊洪等奏福居邊久練達兵務乞令仍守開平

上諭行在兵部尙書張本曰邊將在得人昔魏尙守雲中匈奴不敢近塞趙充國屯邊羌虜遠遁福練習邊事素得安士心安可使就閒但當優待之耳遂以其子代令福爲致仕官仍往開平協助都指揮唐銘等行事

○宣徳三年五月乙亥以陜西都司都指揮使張麟老疾命致事以其子泰爲寧夏左屯衛指揮使領馬揀練仍命麟往訓督之

上因謂侍臣曰古謂將門出將將蓋子孫親見祖父所爲自然諳練麟𨿽老素有材識使泰能似之固於國有用於家亦可長保富貴

○宣徳四年三月甲子初四川靑川守禦千戶所百戶倪讓以例不當襲職罷及畨寇攻靑川城讓與眾竭力守城敗賊有功總兵官都督陳懷以聞

上諭兵部臣曰韓整輩膺國家委任而以貪淫玩寇不能立功若此者人安可棄之今復舊職使再立功

○宣徳五年二月丁丑

上禦奉天門謂侍臣曰武備國家重事今軍政不修實由將校之不職宜詳察其實以示勸懲遂遣敕諭各都司按察司巡按禦史用心察訪務盡至公

○宣徳七年三月壬午命故都督朱崇子震襲指揮使操練

上謂兵部尙書許廓等曰指揮使一衛之長才智過人方能稱任不可以後生少年處之姑令操練俟年二十以上觀其可任然後任之

諭將帥

○洪熙元年八月癸酉

上聞各衛頭目虐害新軍致其逃竄諭行在兵部尙書李慶曰凡爲軍官少有廉潔不思軍士乃其富貴之本若撫綏得宜人心悅服遇有徵調易以立功髙官厚祿自此而致今所爲如此豈徒負國亦自害身爾兵部宜戒嚴之

○宣徳元年五月辛亥調晉府護衛官軍四千餘人赴大同備禦

上遣人諭武安侯鄭亨曰大同早寒比他處爲甚凡備禦將士離父母妻子而來所恃者主張耳非撫綏得所人何以堪郭子儀撫士卒如子弟所以成功名保富貴卿老成宿將當以此爲念

○八月乙亥

上親徵髙照駐蹕直沽南召諸將諭曰爲將𨿽有智勇必資士卒乃能成功古之名將皆以卹士爲本平日撫卹得其心臨敵之際必得其死力若素不能卹徒以威馭之緩急未必得用前已命兵部給從徵官軍馬騾分載軍資昨見軍士多有負重者日晚始至營亦有困乏憩道榜者爾等略不加意但使人不知卹人豈爲將之道其卽以官給馬驢均分馱載以蘇其力中有疾病者太醫院與善藥如果不能前進付所在官司調理

○宣徳三年五月甲寅命後軍都督沈淸總兵民運糧往宣府

上諭之曰軍民挽運道路險艱總其事者當加意撫卹使人不知勞而事易集可也若橫加笞箠逼取財物人心懷怨已亦不安耳爾宜自愼及禁戒下人俾知朕意

○八月癸卯

上將巡邊召扈從諸將諭曰師行須預嚴紀律申號令衣甲必鮮明兵器必鋒利軍容必整肅毋縱士卒擾百姓爲將馭卒須愛之如子弟卽卒事將如父兄矣古之名將皆與其下同甘苦故能得其心汝曹勉之

○丁未

上巡邊車駕渡潞河駐蹕虹橋召諸將諭曰朕深居九重豈不自樂但朝夕思念保民故爲此行今日渡河道路所經皆水潦之後秋田無獲朕念民艱閔焉於心爾將士敢有一毫侵擾民者必殺不赦遂命錦衣衛遣官巡察

○宣徳四年三月命都督郭義等督軍士牧馬

上諭之曰軍士無知多縱口腹之欲爲民害朝廷待軍民一體無有重輕卿等宜嚴約束況今耕種之時尢不可縱恣蹂踐妨廢農業違者必治以法

○十二月丙戌

上命行在兵部於京衛選士卒通十萬隸五軍訓練因諭成國公朱勇曰古人用兵𨿽有成法然以應變不窮爲奇蓋可教者坐作進退擊刺之方至於隨機制敵開闔往來使人不可測度此在兵法之外卿等閒暇更當讀書觀古良將方略融會於心自然有得

○宣徳六年十二月癸卯順天府固安縣械系所獲彊盜張旺等三人至京未獲者尙十一人旺隆慶右衛千戶餘皆武官家人

上命付行在都察院其未獲者令錦衣衛急捕召武臣諭之曰國家優待武官皆有常祿死則祿及子何至爲彊盜

太祖皇帝嘗言守俸如井泉井𨿽不滿日汲不竭彊盜𨿽一旦苟得然當殺身豈如守常祿可長久爾等老成舊人當嚴戒飭使守禮法若有犯致罪毋謂朝廷少恩眾皆頓首而退

○宣徳七年五月丙寅遼東總兵官都督巫凱請斬逃卒二人之誘女直爲寇者

上從之因敕凱曰人情豈樂從異類此必有不得已如爲將者能撫卹之動息以時溫飽得所𨿽驅之不去爾等勉之

○九月己巳直隸隆慶衛指揮袁泰等奏保本衛指揮同知李景爲指揮使

上不從因召諸武臣諭之曰爵賞當自朝廷景若有功朕豈吝此唐自中世以來威權不振河北將帥皆由軍中所立所以漸至微弱此輩猶欲效之耶爲人臣但當盡心竭力爲國立功不患不富貴也

○宣徳八年四月丙申初

上以四川都司奏劾總兵官都督陳懷以備禦官軍量退其軟弱還助運糧守城懷言諸處官軍已爲三畨猶有畨蠻出沒乞爲三畨調徵官軍仍存操備

上謂行在兵部侍郎王驥曰松藩昔無多軍城池未嘗失守畨蠻亦不敢爲非比年以來有總兵官鎭重兵鎭守畨蠻時時出沒豈不能撫禦之彼只利軍馬不多�田�﹝八�召﹞�不思供給之難卽遣人馳驛諭懷必如寧夏例不許餙辭拒命若蠻寇復出責有所歸

卹將士

○洪熙元年六月庚申

上諭兵部尙書李慶等曰比聞陜西官軍調來京師操備河南山西官軍調往陜西甘肅備禦交互往來甚是勞費凡事當順人情若令陜西官軍就彼防禦河南山西官軍來京操備豈不兩便非徒省費亦人樂從爾兵部宜速行之毋令疲於道路

○八月丙申

上諭兵部臣曰國家餋軍士惟在撫卹有素得其心然後得其力比聞各衛軍多逃亡皆由將領者不能存卹虐用其力減克其糧常以致饑寒切身無所告訴不逃何俟如此國家何望軍士爲用爾卽榜諭武臣務存卹軍士不許生事虐害

○九月乙卯給邊軍皮裘狐帽

上謂行在工部臣曰塞北苦寒未冬先雪士卒守關瞭望晝夜勤苦使無衣禦寒其何以堪皮裘狐帽速遣人運往給之開平大同諸邊衛皆循此例

○十月丁丑瞿塘衛指揮彭恭等奏本衛軍士月糧比因造營減半月支五斗不足自贍今營造旣止各衛糧多乞仍舊支給

上諭行在戶部臣曰軍士資其用力豈當使食不足月支一石國家舊制暫因事樽節安可爲例今旣罷工卽俾復舊仍會計天下各衛所糧儲凡士卒減支者悉全給之

○壬辰巡按禦史顧達奏鳳陽指揮蕭敬等克減軍士月糧

上謂侍臣曰古良將巡撫士卒足其衣食艱難則與同甘苦貧困則給以私財今所爲如此平日殘忍可知命刑部逮治之

○宣徳元年正月甲寅陽武侯薛祿奏天城衛軍士守邊者月糧折絹人一匹千戶潘海每匹但給二丈餘皆入己

上諭行在兵部臣曰軍糧一石折匹絹蓋優與之使人得禦寒而朕猶慮其乏食今乃三分取其一但知利己豈有卹軍之心其執付法司罪之爾兵部仍給榜邊衛戒約

○二月甲戌陽武侯薛祿言宣府懷安永寧諸衛俱邊境將士嚴守備又令采辦致多逋逃乞罷其役

上諭尙書吳中曰邊方軍士專務守備何以他歿勞之柴𨿽山谷有然運送甚艱宜有逃避者其卽免之自今凡差軍民必須計議得當而行不可輕率

○宣徳五年正月丙寅

上禦左順門謂行在兵部尙書張本等曰馬軍比之步軍尢爲勞苦蓋自備軍裝爲難今後馬軍戶內再免一�差役以助給之

○七月丙午行在戶部奏山西陜西軍士冬布因支給不敷應給綿布者一半折鈔陜西每匹三錠山西每匹五錠例有不同

上曰布一疋價豈止三錠軍士艱難但當倍與之安可從省其依山西例給來年預計蓄積盡給綿布

○八月癸酉副總兵都督方政奏獨石赤城鵬鶚備禦官軍有患病者無醫治療

上諭行在禮部臣曰朕恆念邊軍勞苦況有疾乎其令太醫院給藥遣醫士二人往遼半年一更

○九月都察院奏金吾衛軍士應得宣徳三年四月冬夏布至今年五月方給請治衛官稽緩之罪

上從之召武臣諭曰朝廷慮軍士貧難令及時給之管軍官當先時舉行庶下人得用此輩安享俸祿上不體朝廷之意下失眾人之望已命都察院罪之爾等當以軍士爲心勿踵斯獘國法不爾貸也

○宣徳六年二月戊午行在刑部奏

長陵衛千戶嚴忠詐取餘丁財物罪應徒

上從之曰朕念軍士艱難故免餘丁之役使資助之管軍官其父母乃不能體此意而剝削之此豈有心卹軍小懲大戒亦小人之福

○五月初各衛餘丁赴工而逃者例發口外充軍

上諭兵部尙書許廓曰朕素知軍士艱難嘗有命凡軍士皆免餘丁一人差使俾得生理供給正軍所司不遵朕言已是重役若又發遣充軍人何以堪止罰工一年其有已發充軍者皆取回

○十月癸丑副總兵都督方政奏今調大同等衛軍士攜家屬往龍門衛戍守而郎中王良言口外冰凍軍士家屬且令勿往沮撓軍務乞罪之

上曰政急欲成蓋爲國謀今天寒地凍軍士攜妻子暴露道途亦有可憫況新建衛所室未創糧未備良言亦是宜來春發遣遂命兵部移文諭政

○宣徳八年五月戊午

上語兵部侍郎王驥曰昨爾奏遣官往南京各衛選取紀錄幼軍來操練朕慮有子幼母老轉徙失所者其悉受之令於南京守備襄城伯李隆處訓練

○宣徳九年十二月丁未大同參將都指揮使曹儉奏夜不收髙政等艱苦請增其月糧

上謂尙書王驥曰古人餼廩稱事彼出死力而與閒居者同食可乎其卽從儉言

保全功臣

○洪熙元年九月都察院奏廣西故都指揮葛森妄許氏告總兵官鎭遠侯顧興祖不法事請逮治之

上曰大臣總兵在外欲其靖寇安民若果所爲如此法亦難容但朝廷當存大體豈肯輙信一婦人言而罪邊將姑令自陳其實

○宣徳五年五月癸丑公侯伯大臣奏應城伯孫傑以受贓應流如例罰役贖罪

上從之顧謂侍臣曰君子務徳小人畏刑彼以前人功勛榮受爵祿當修徳畏刑以圖保今不修徳亦不畏刑乃以貪贓得罪將何面目視人罰役薄示懲戒耳如能攺過庶幾長久

○宣徳七年九月丁卯

上命安鄕建平伯張安髙遠印烙馬諭曰爾等藉前人功有爵祿未知稼穡艱難宜奉法循理保守富貴若不遵憲度恣行貪虐如孫傑所爲必罪不宥

錄勛臣子弟

○洪熙元年九月癸亥行在兵部尙書張本奏引故官子弟除指揮千百戶鎭撫

上悉召前諭之曰爾祖爾父昔從我

皇祖徵伐立功致有祿位蔭及爾輩爾輩年少气銳當思前人艱難得官愼守法度操習弓馬勉樹勛績則於前人有光亦不負朝廷任使爾不可得官後輙放肆違犯禮法朝廷公法不爾貸也

○宣徳元年正月乙卯

上罷朝禦左順門行在兵部尙書張本等侍語及世祿本曰唐虞之時賞延於世周文王時仕者世祿此皆先王用忠厚之意

上曰我國家待勛臣禮意尢厚

太祖皇帝開國功臣

太宗皇帝靖難功臣子孫世襲其爵年幼給全俸養之置武學教之稍長俾習武藝俟其成人然後任事著爲令典視先王制尢備朕嗣位以來謹遵成憲功臣子孫咸錄用恪勤職業者亦多有之是皆

祖宗教養之功若其不念先世積累之勞不體朝廷優待之意則自暴自棄矣

上又曰古云世祿之家鮮克由禮驕淫矜誇將由惡終此由教之不至耳

○十月癸未行在兵部引奏再閱試中武官

上諭曰凡軍職在當精武藝亦當讀書知道理近來軍職子孫多不務此居閒無事惟思貪財好色縱酒博弈或剽竊書史以資談論妄自髙大及至使令茫然無措隳廢前人功業古之良將如趙充國郭子儀嶽飛武事旣精忠孝兼備所以流芳百世爾曹當以此爲法莫以今日僥幸試中便自足也

○宣徳三年正月戊申行在兵部奏請選武官

上曰是皆因父祖有功故錄用之比年以來軍官子孫安於豢養浮蕩成風試其武藝百無一能用之管軍不能撫卹有司但知循例銓除一旦有警何以得人

祖宗時置武學教之書且俾習騎射當襲職之時嚴加比試賞罰之法載在典章爾申明之務求實效庶幾人知勸懲

○二月吏部奏照磨等官四十人回部例應辦事

上因問其中亦有才能出眾者否對曰皆中才有一劉貊者洪武初誠意伯劉伯溫曾孫

上曰伯溫事

太祖髙皇帝爲開國名臣今尙有後昔蕭何魏徵之後皆見顯用亦以前人之故朕於貊豈惜一官處之卽令復職

○四月丙辰英國公張輔奏各衛優給出幼並應襲子孫及襲替多餘幼官宜遣官統領練習弓馬

上從之謂輔等曰射乃軍中長技古人多以此爲務大抵操習勤則自精卿等教練當使熟於此是日

上視朝罷行在兵部尙書張本等侍語及操練事

上曰凡人學業須及早年若或過時終難成就況軍官子孫尢宜諳練乃能保守祿位不廢前人之功朕已命優給出幼及習替多餘幼官練操重念官下應襲子弟亦須豫爲訓教宜皆令赴教場操練須要精熟勿致其惰逸也

○五月丁丑

上禦左順門諭行在兵部尙書張本曰昨日有總小旗子孫並槍不勝者十餘人奏乞再並朕已許之蓋此皆有志之人能念祖父辛苦得之故𨿽小名分亦思繼承不墜今有祖若父爲大官而子孫安於豢餋不習武藝臨事失惜隳廢前人之功豈不爲此人所笑爾宜諭勉之

厚勛戚

○洪熙元年十月命閻顏爲教授教魏國公徐顯宗

上謂吏部尙書蹇義曰勛戚家有教官此

祖宗所定大抵勛戚子弟生長富貴不知艱難惟肆驕奢篾棄禮法往往隳前人之業故特選儒者教之中山王開國元勛其家尢須擇老成有文章者

皇考在禦惓惓督魏國公學其令顏日與講論俾知仁義忠孝之道

○宣徳三年二月丙子

上禦奉天門謂左都禦史劉觀等曰自昔功臣子孫安於豢餋𨿽承祖父爵位少有文武才能一旦委用多致狼狽今公侯伯新襲者眾朝廷念其前人之功豈徒使之長享富貴亦欲成其才器庶幾克紹前烈已令更畨操習武事然人情惡勞喜安若稍寬縱必至怠惰卿宜遣剛正禦史二人察視之有慢令不至者具以名聞

○五月以訓導李鳴鶴爲駙馬井源家學錄先是

上命吏部曰駙馬不務詩書通古今曉忠孝仁義之道必至怠惰驕縱何以保富貴須使之親近儒生

先朝駙馬家有學錄與之講記經史訓飭禮義今擇端重儒者與井源至是吏部言鳴鶴可用遂命之

○宣徳四年二月癸未

上以太師英國公張輔爲國勛戚所宜優禮不欲煩以政敕諭輔曰卿以親以賢祗事

祖宗多歷年歲忠存社稷功注國家逮朕纘承大統勤誠輔弼元勛厚徳巋然於今方當注倚之時矧居爕理之任不煩以政乃理攸宜可輟中軍都督府事官職俸祿悉如舊朝夕在朕左右相與究論軍國重務共寧邦家卿其專精神明道徳益弘啟沃之功用臻治平之效欽哉

○是日敕行在左軍都督府左都督張昇曰卿舅氏至親而日理劇務不遑暇逸矧兵政之重吏或以欺謾連逮不問則廢法問之則傷恩朕夙夜在念圖善始終可輟左軍都督府事官職俸祿悉如舊庶稱朕優禮至親共保富貴於無窮之意卿其體朕至懷欽哉

○宣徳五年二月己卯巡按直隸禦史白圭奏武定侯郭玹曰令家人彊奪民田指揮呂昇阿附玹又奪官軍屯田千餘畝與玹請治玹等罪

上曰勛戚之家正當謹守禮法庶幾長享富貴乃敢縱恣貪暴如此此非朝廷少恩玹姑宥之呂昇及玹家人皆執而治之

○宣徳六年十二月乙巳南京錦衣衛指揮徐景璜及其弟千戶景瑜得系囚之逃者徑送北京守備襄城伯李隆奏其違命不關白

上命都察院責景璜等罪俾戴罪還職景璜等有倍慢語法司奏大不敬應斬

上諭羣臣曰朕念開國元孫之孫且

皇祖母族侄豈忍加重罪姑謫戍邊俾自懲庶幾保全之道蓋二人皆中山武寧王孫也

○宣徳八年五月勛衛陳昭坐同父寧陽侯懋欺官糧鹽人已旣宥罪罷閒法司請革其冠帶

上曰昭安於豢養習奢傲曏以天寒命光祿賜勛衛酒肉昭獨以不丰潔卻之朕目暏之固知其非令器今又以貪黷得罪革冠帶良是但念勛戚姑與之令其省過用保富貴

○宣徳九年二月乙丑吏部言陽武候薛祿孫詵襲祖爵無追贈父母之文

上曰詵承祖蔭天下豈有無父母之人今百官皆得封贈父母而彼獨不與非所以示公也其與之

明賞罰

○宣徳五年五月行在後軍都督府奏寧山衛指揮使李昭毀城樓造私居占耕軍士屯田及克軍糧

上諭都禦史顧佐曰爲治之道賞善罰惡而已其惡如此不可不治卽擒治如律

○九月庚戌

上臨朝謂尙書張本等曰昨觀都督山云奏訪察廣西所屬軍官其中能事者𨿽多然廉公而能者十才一二貪婪而能常八九蓋武夫悍將惟知好利不務潔己卹軍保守名爵今當正其賞罰使廉能者加勉貪暴者知戒庶幾軍政修明遠人獲安

○十月丁亥

上巡邊駐蹕洗馬林晚禦幄殿學士楊榮等侍

上問人君禦世之權何者爲重榮等對曰命徳討罪二者是也

上曰二者天下之公器人君特主之耳若舜舉十六相誅四凶而天下悅服此以天下之好惡爲好惡也齊威王封卽墨大夫以萬家而烹阿大夫齊國大治此不以左右之好惡爲好惡也故爵賞刑罰至公無私然後能服天下侍臣咸叩首曰誠如

聖諭

○宣徳六年十月乙未甘州衛千戶姚寧奏北徵曲先與舍人王敬等俱先哨了例皆升賞其間指揮王傑等俱非哨了之數妄冒升職未愜眾心

上謂兵部尙書許廓等曰升賞之法所以酬前勞勉後效若有功不得則材勇之人忿無功而得則僥幸之心啟將來何以使人寧等所言宜令總兵官覆勘果當升與否具實奏來務合至公無憚攺過

○宣徳九年十一月鎭守甘肅都督王貴奏肅州衛指揮胡麟等追殺虜寇有功軍士李成戰死

上諭行在兵部臣曰有功必賞賞罰明則士气振官軍有功者俱升一級軍士戰死者以其子爲總旗余官軍悉賞如例

賞功

○洪熙元年七月辛未

上諭行在戶部尙書夏原吉等曰比觀卿等所言

天壽山營造軍匠月支糧賜旗軍所給比工匠差減勤勞旣同而糧賞不一何以協人心孔子曰不患寡而患不均工匠旗軍其一例給之○宣徳元年七月丙辰行在兵部尙書張本奏昨升都督僉事費瓛爲右軍都督府左都督及諸指揮千戶升擢者五十八人請如例附選

上謂本曰賞當功則人勸昔項羽於有功當封刻印刓忍不能予所以失人心今朕於報功酬勞不吝爵賞若有未當卿等亦須執奏計議可否而行

○九月癸卯封乳母李氏爲奉聖夫人保母張氏爲佑聖夫人其故夫皆贈都督僉事

上謂行在吏部尙書蹇義曰古人云無徳不報李與張其勞皆多亦皆純實謹厚今玆之報非曰私恩亦出公義若其如王聖縱恣則朕不取

○宣徳五年三月壬戌三法司奏蘇州衛副千戶張開源擒獲彊盜例應升賞緣開源先任百戶已因擒盜得升𨿽今有勞𨿽再升

上曰爲彊盜者皆輕生擒之亦犯危險況國家大信不可失宜如例升遂升開源爲正千戶

○丁卯吏部奏主簿周顯差浙江至海寧縣獲彊盜二十餘人例當升賞然前無民官獲盜之例

上曰給榜定賞格正欲捕盜榜以令眾令以示信豈問軍民官邪其賞升如例

○宣徳七年正月甲申安定衛指揮同知果脫卜花從徵曲先叛寇時爲向道有所擒獲且招撫畨人復業事平論功以斬馘爲上而果脫卜花例不應升自陳其指示之能招撫之功居多兵部尙書許廓執奏以爲例不應升

上曰不聞蕭何發縱指示之功居諸將上乎彼爲向道且有功何得不升升爲指揮使仍賜敕嘉勞之

褒忠節

○洪熙元年九月戊申監察禦史尹崇髙奏諸曁縣孟氏女蘊許嫁縣學生員蔣文勗未嫁文勗充貢入監爲禦史病卒蘊年讒二十號哭歸蔣氏執喪三年甘守苦節年已六十乞旌表其門

上謂行在禮部臣曰夫死婦守節世恆有之此女但許嫁能執婦禮守志不二可謂貞女人所難能者宜旌表以勵風化

○宣徳元年三月己亥

上聞交阯又安知府琴彭守茶籠州叛寇攻城晝夜備禦糧盡援絕不屈而死特贈爲交阯左布政使遣官賜祭且敕交阯布政司曰彭恪恭朝命堅持臣節畢力抗賊死不易心忠義之誠明如皦日朕懷憫夙夜不忘敕至卽厚卹其家仍遣人護送其子一人來京官之

○宣徳二年二月遣順天府官祭宋丞相文天祥

上曰人臣之義當務盡忠此人心如鉄石元君百方誘之降終不屈可謂萬世不磨若夏貴輩眞犬彘不若矣禮部尙書胡濙對曰

陛下此言誠萬世公論

○宣徳三年五月辛未贈交阯死節遼東都指揮等官李任等爲都督同知等官初交阯布政使戈謙以任死節事聞

上惻然曰大丈夫爲國固當殺身成仁捨生取義任等可謂無愧矣於是有褒贈之命

○宣徳四年八月庚寅兵部尙書陳洽在交阯寧橋之敗洽被執不屈罵賊而死事聞

上惻然謂侍臣曰大臣以忠殉國一代幾人王通與賊連和陳洽罵賊而死使通與洽同志何至辱國朕用人之不明也贈洽榮祿大夫少保謚節湣

○宣徳八年八月甲申江西吉安府知府陳本深言廬陵縣城南奮有忠節祠祀鄕先賢宋楚國文忠公歐陽修忠襄公楊邦乂忠簡公胡銓蓋國文忠公周必大文節公楊萬里信國公文天祥比來官屢更代事致因循曠缺祀典乞舉行盛典敕有司每歲春秋致祭

上諭行在禮部臣曰褒崇忠節足以正人心厚風化此國家先務其從所言令春秋祭祀命府官行禮仍命有司以時備葺祠宇

體羣情

○洪熙元年六月乙卯少師吏部尙書蹇義奏內外官吏有坐罪遇赦卽以親喪告丁憂者恐或挾詐難聽其去

上曰父母之恩莫大焉君子不逆詐宜悉聽其去若果懷姦事發治之未晚

○七月戊子故通政使賀銀之子浤

仁宗皇帝授以鴻臚寺司賓署丞俾讀書太學至是自陳母老病乞放回養母

上曰學者學爲忠與孝也母老可使違養乎命禮部從之

○閏七月戊申行在中軍都督府奏監生馬聰歷事勤謹欲如近例送監讀書以俟科舉出身

上謂行在吏部尙書蹇義等曰

先皇帝欲學者皆爲實材故必令科舉出身以成遠大之用然人才性有髙下年有長少亦可各隨所宜今後歷事勤謹有志科舉者聽令讀書餘如永樂舊例毋使淹滯

○丙辰行在禮部尙書呂震言光祿寺廚子李伍等俱告年老有疾乞免役

上曰仕者有疾亦賜告老七十則令致事此輩執役之人勞苦累歲老病豈可不卹其悉放還鄕

○八月丁丑貴州水徳江長官張沂奏奉部符令民計口納食鹽鈔貴州郡縣皆溪洞蠻民自耕以食商旅不至無貨易鈔乞賜免納

上諭行在戶部臣曰貴州邊遠之地蠻民何由得鈔朕方綏撫欲其安業若令納鹽鈔未必不至驚擾方面郡縣皆不以聞卿等亦不慮及此官土乃能言之是土官能卹民也其免之

○九月壬子石匠方眞訴兄弟六人供役卒於京師惟眞與次兄令仍執役有母年八十居原籍嚴州乞免一人還鄕侍養通政使司以聞

上顧工部臣曰此於天理人心如何爾曹亦皆有母乎其卽令一人侍母終身其一人亦令省母后還役

○十月甲申河南右布政使蕭省身自陳三年考滿例得本身誥命若封贈父母必俟九年今臣父年八十餘矣誠可懼之時乞停臣誥命先授臣父俾得生沾榮命

上謂吏部尙書蹇義曰此孝子迫切之情其從之遂封其父以省身之官

○十一月丙辰國子學正曾才魯言有母年七十餘居鄕戶無丁男乞歸侍養

上顧行在吏部臣曰唐陽城爲國子司業諸生不省親者斥之況爲師乎其從之

○十二月癸酉陜西行都司所屬衛卒送官駝二百七十至京死者三十五有司以其失於飼餋奏請罪之仍追駝償官

上曰一駝價直數馬𨿽十卒不能償甘肅至京道路甚遠其間豈無傷損而斃者不必罪亦免追償

○壬午直隸順徳府唐山縣民武鳳訴父送夏稅絹赴京中途遭盜劫縣官日夕杖責父償家貧急不能償乞姑緩期限

上謂行在戶部臣曰民被盜非得已縣吏不思捕盜惟酷刑責償子不忍其父之苦來訴情亦可矜卽移文令有司免其償而急捕盜

○宣徳元年正月己酉行在前軍都督府都督韓僖奏守衛西華門千戶路旺私擅下直請執付法司治之

上曰昔

皇祖憫卹守衛官軍凡有疾及父母家室有疾者許白所管官下直此人得非有故乎命錦衣衛官訊之旺言有父病不及告暫歸誠有罪

上曰都督劾之是而人情亦有當矜卹者姑宥之

○三月壬子太子太保陽武侯薛祿奏宣府臨邊重鎭洪武中置六衛戍守後皆攺調惟存宣府前一衛而左右二衛今屯定州請令復還宣府

上謂行在兵部尙書張本曰定州畿內地以宣府兩衛�彼者永樂初權宜耳宜令復舊但兩衛軍士家屬不下二三萬人屯處已久今遽徙之人情稍難俟秋分兩番往來守備且俾預營廬舍一年後並以家屬行

○六月壬申蘇州衛指揮使何濟坐罪輸作畢當調衛自陳有母年八十餘無他兄弟乞復原衛養母

上問兵部尙書張本曰濟以何事當調本對曰以市薪不如價

上曰市薪小過養母至情姑從之

○七月辛丑

上謂行在工部尙書吳中曰前日卿奏內官監欲取民間幼丁學匠藝行移應天府選取五千人彼幼未諳事令習技藝不能則必加督責其父母之心如何且人家誰無幼子爾其體此心速止之

○庚申行在工部言工匠逃亡者赦後赴工過期請差官追捕

上曰工匠久處京師有司不能存卹饑寒切身不免逃亡赦後𨿽欲赴京道途之費豈能猝備況有遠在數千里外者宜量地遠近寬立期限命本處有司起送赴京不用差官煩擾且今京師無他營造工匠亦可省用徒多聚無益也

○宣徳二年二月癸亥

上謂行在吏部尙書蹇義曰昨日卿奏山西臨晉縣學生員年才十三入學五閱月禦史考退發來充吏朕再思之人非上智安能五月有成且未成童豈堪吏役朝廷命官考績黜陟亦待九年何況童蒙初學此不近人情甚矣可發此生還學仍移文戒飭禦史如再任意妄行必黜罰之

○宣徳三年三月丁未放免老幼殘疾軍民匠九百九十二人先是有言工匠多老幼殘疾不堪役者

上諭行在工部尙書吳中等曰老幼殘疾不堪役者屢命爾放免而仍一槪拘役有仁心者不如此其速閱驗放遣至是始以名聞遂悉免之

○宣徳四年三月己丑有紙匠訴云執役天財庫去家遠日給爲難通政司官以聞

上諭尙書郭惇曰官府但知役之而不知養之豈政理哉凡工匠役內府者悉月給食米三斗

○四月丙戌行在兵部奏甘州前衛千戶石安等送官馬至京中途馬多死由不用心之故請送法司罪之仍追償馬

上曰人亦有病豈但馬若送馬人道病死者官司未必以聞馬死不必罪亦不必償

○六月癸丑赤城管屯開平衛指揮方敏奏臣所守地正臨極邊數有聲息遣人飛報及其回還行在兵部不與廩給腳力道路艱難

上諭兵部臣曰飛報邊警豈是小事而令徒步以歸是不達事體輕重自今悉如甘肅寧夏例與之

○九月己未行在兵部奏昨遣給事中往山東等處選調帶操新軍赴京宿衛請處於親軍之中

上從之曰用人須令得所若身未得所何以責其效力宜先令親軍衛分爲定居止之處俾至卽得安居不失所矣

○宣徳五年三月辛亥成國公朱勇等奏操備官軍陜西鞏階州者來京師甚遠請以陜西內地官軍易之又山東內地官軍備倭海上沿海衛所卻至京操備若此者甚多彼此不便請通行兌換

上悉從之因諭勇等曰大凡用人必須審其便利則人樂於趨事若不量度地裏遠近人情難易旣不便下人亦有誤公務卿等宜速行之

○四月辛巳行在禮部尙書胡濙奏監生周琮省親還鄕違限請逮治之

上曰人情固是戀土然亦有父母在不忍遽離者但移文趣之

○宣徳六年六月乙巳行在戶部奏廣東瓊州府遣人賫贓罰銀五兩四錢赴京進納

上諭行在戶部曰瓊州府至京師計其道路之費比所進加數陪所司何不體人情今後如此類者但令於所在官庫收貯無以勞民

○七月癸未常州民陳浚以賢良舉至京奏臣兄弟三人長濟任贊善次洽兵部尙書俱卒臣母唐氏已封太夫人年八十乞歸侍養

上顧尙書郭琎曰洽死王事濟事

先帝亦博學今浚又以賢良舉非賢母無此二子其免浚歸養母他日用之未晚

大明宣宗章皇帝寶訓卷之四

大明宣宗章皇帝寶訓卷之五

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

審刑罰

○洪熙元年七月乙未北京刑部工曹主事魯宗儒坐受賕殺人等罪行在都察院奏事經𨿽赦而情犯深重

上命杖一百戍廣西因諭都禦史劉觀曰五刑謂之天討以其至公無私若以私意爲重輕非天討矣爾法司能以公存心而行之以忠厚亦可感召和气爲邦家之福於爾亦有利焉若立心不公輕重任情枉及良善人將歸咎朝廷鬼神監之亦非爾等之福如犯者情有可矜罪有可疑爾懷顧慮不欲自斷者爲朕言之當爲裁決

○是日行在大理寺奏刑部都察院所問大辟重囚

上曰刑法非致理之本然有罪不治無以懲惡必得實情則施刑者無愧受刑者無怨卿等最宜詳愼

○十月甲戌行在刑部尙書金純奏寶慶府知府李譽先奏府吏犯法會赦免吏告譽受賕事亦在赦前譽當免問

上曰此當問非欲以罪加譽但事有當別白者姦吏告訐未可輙信如所告實則譽不可復用虛卽當治其挾私妄告之罪以爲小人之戒

○十二月辛未金山衛指揮魏保奏千戶蕭旻日事酣飲倭寇臨境調遣不至請治其罪

上諭行在刑部臣曰軍官職在禦倭寇至不應援不可宥卽追至罪之又曰一人之言或好惡不出於公俟至必究其情實而後加罪

○宣徳元年正月辛亥大理卿胡槪執松江土豪虐民者至京其中有殺人取財奪人妻女及老吏猾胥府縣不能制者

上以付行在都察院諭都禦史劉觀等曰朕爲天下主惟欲民皆得安夫安民之道必去害民者譬如冶田有蝗蝻則嘉谷不成今此徒皆號民蠹然更須詳審或情有可矜事有可疑亦當與辯所謂罰當罪則民服惟務至公勿有偏狥

○戊午行在大理寺奏猗氏縣民郭小生妻王骨都夜與姑同績仇人於八潛入小生室殺之而遁小生父疑骨都私於鄰人謀殺之執以告有楊恭者知於八謀首其事於八不服骨都被拷掠誣服獄上行在刑部不與辯將加刑骨都訴冤命文武大臣覆訊得誣狀時於八已死

上命釋骨都遂諭刑部官曰罪至死謂之極刑況妻殺夫尢爲大惡法司於此不用心何所用心彼若不言必枉殺之矣仁人君子於一艸一木不肯輕折何況人命朕數戒爾等須存欽卹之心何得仍有此事今姑容不問若再枉人如此豈得更容

○四月癸酉辧義勇右衛閻羣兒等非彊盜釋之

上諭左都禦史劉觀曰昔隋煬帝令於士澄治盜但有疑似輙加考掠同日斬決二千餘人其中六七人者盜發之日先禁他所不勝楚毒亦自誣服有司明知不復執奏今非各人自言豈不冤抑而死是爾等皆士澄也宜戒約諸道凡治獄必察實情此事若已論決朕必不汝貸矣

○六月己卯四川都司械松潘等處力劫簇叛寇阿兀等二十餘人至京兵部請奏斬之

上曰叛寇固當誅況阿兀首惡法不可貸但畨人語言�異恐有詐僞又二十餘人或有協從者未可一槪加刑令三法司審實惟阿兀等十八人應斬餘皆協從

上命應斬者如律協從皆釋之

○七月乙巳溧陽縣民史英父子恃富暴橫毆殺其鄕人乃賄有司誣爲劫盜又執其家屬禁錮之大理寺卿胡槪廉察得實械送英父子並受賄者二十餘人至京

上命都察院鞫之曰殺人必死不有宥但二十餘人中有無辜者宜推究情實庶不枉濫禦史鞫之皆伏罪應死至大理寺審覆亦無異詞遂引奏

上召至前親問之當英父子死余罰輸作以無罪釋者七人

○宣徳二年五月丙午

上親慮囚雜犯死罪皆減就徒徒流笞杖論輕重罰工因謂侍臣曰與其殺不辜寧失不經彼能因事攺過卽爲善良若怙終不悛終亦不免又嘗曰唐太宗號稱明君除斷趾法禁鞭背而悔殺張蘊古帝王用刑不可不愼

○六月戊寅富峪衛故指揮使張晦庶子奪嫡官行在刑部不能正嫡反得罪擊鼓訴冤始得白

上曰此刑部之不明也使其不擊鼓再訴則庶襲而嫡廢如公義何遂諭三法司官曰凡聽兩造之辭必明必審不明而枉直倒置人將謂朝廷用爾等不當而怨誹典矣其可不愼

○宣徳二年六月丁未

上退朝禦左順門召三法司官謂曰近來在外有司多以犯贓得罪此固小人重利輕身然其間亦有君子奉公守法不狥私情姦宄之徒惡其不便於已裝餙誣之法司昏懦不能辧理而自誣伏者亦有之矣凡人一被污陷子孫皆以爲辱卿等切須詳愼是是非非勿有所枉

○十二月丙申巡撫浙江大理寺卿胡槪等械彊賊平康之黨三百人至京

上諭三法司官曰二康罪必不宥但一人之惡而累眾如此其中豈無善良詿誤者鄕等宜與之辧無罪者不可濫刑有罪者不可幸免必須得實

○宣徳四年三月己巳遵化衛總旗王彪妻蔣氏姑楊欲取其奩具與己女不從姑疾蔣氏之不允積忿誣蔣稔其喉欲加害使彪訟之行在刑部蔣當斬罪蔣屢稱冤且引小姑及鄰嫗爲誣事聞

上曰論獄不可縱尢不可枉彼欲殺姑姑女肯曲爲角�羊乎遂召小姑鄰嫗至皆言蔣實無殺姑意

上命釋之因謂行在刑部侍郎吳廷用等曰姑慈婦孝當兩盡其道今以小忿而欲寘之死則不可其以此意諭遣之

○四月乙未

上退朝禦右順門諭三法司官曰昨大理寺奏陜西軍卒因盜一羊而殺人論罪當斬朕思一羊之直幾何而致於殺人取之所得甚微而所喪甚重愚哉凡重獄中有可疑者卿等更須詳審

○六月甲午吏部尙書郭琎奏文官有犯以納米贖罪例徒流贓罪降一等

上曰例者所以權一時之宜豈可常行若久行之使貪污者益肆其志廉公者無所激勸其可乎今後文職官吏犯贓罪俱依律仍命諭法司知之

○九月丙辰巡撫蘇松等府大理寺卿胡槪等械送土豪至京皆以奸殺人奪人妻女田宅侵盜官糧等罪應死

上謂三法司官曰國家孜孜安民而豪猾害民如此非治以法良善何由得安然卿等更須詳審處置使之心服

○宣徳五年四月乙亥行在一法司奏重罪應斬絞者十七人

上取奏牘親閱之曰殺人者必死其中有誣告人致死者比之操刃故殺宜有不同皆杖一百發戍遼東於是免死者十人

○十二月丙戌行在大理寺奏舊例凡犯偸盜攬納等罪皆充軍按律盜官物者當絞斬今例止罰役請皆從充軍例

上曰斷獄須論情實若當重而輕則人易犯法當輕而重則人謂不平宜從一例然尢須詳審勿致失當

○宣徳六年五月己卯福建永春縣典史王顯章奏縣民有深居山谷不供徭役抗拒官府者請發官軍捕之

上謂尙書胡濙等曰古賢守令徳化所感有蝗不入境虎渡河者豈有人而不可化者彼之抗拒必有其由而遽欲加兵非道其令三司及巡按禦史同往撫諭且察其所由果民之頑獷亦具以聞

○七月癸未大興縣民張三驢以役事斂里人陳售顯財物相毆提曳售顯母抱未猝幼男奔救失足跌僕地傷幼男首而死遂誣告三驢擊殺之行在刑部論絞罪三驢不能自明事聞

上曰先月亦有一事類此嬰兒在懷抱非與鬥者安可擊殺宜覆核至是刑部逮其親鄰及旁見者皆雲實跌傷死非擊傷也遂論售類誣人死罪未決當流三驢科斂取財當徒以聞

上諭侍郎樊敬等曰爾等職司刑罰而往往輕率如此下人受枉必多矣朕蓋慚見卿等卿等寧不自慚乎敬等皆頓首

○八月乙巳海南衛千戶兪華奏臣與指揮黃瑀捕寇臣率兵徑進被寇突傷力戰乃退而瑀不應援反以挫衄告臣巡按禦史欲加臣罪

上謂都禦史顧佐等曰古語善用兵如率然謂首尾相應蓋同力一心則功可成今前後不相應固是取敗之道宜令禦史與一明辯務盡至公

○庚申行在大理寺奏汾州民憾其伯祖以徭役委已又捶撻之誣伯祖妖書誹謗事應斬

上曰正家當先正身彼爲家長必所行有未善致不肖子孫造誣今寘之死亦過但杖一百發戍遼東使爲子孫知所儆爲家長者因此亦可以反思

○宣徳八年十月乙亥釋蘇氏女死罪蘇氏嫁夫何儉與父同居儉死將扶喪歸葬其鄕父利儉貲固不遣女志堅決不可奪父誣女詈己法司當以絞罪大理寺以聞

上曰彼送夫喪歸葬是理之正而父之所爲皆非正亦不聞女有非理言何以論絞治刑而昧理如此所枉必多此女釋不問仍追財給女俾歸夫喪

○宣徳九年三月戊戌右副都禦史賈諒奏四川獲彊盜陰海等一百三十一人畨異者四十八人副總兵署都督僉事王瑜等奏淮安已獲彊盜馬玉等四十五人俱服罪

上覽奏謂侍臣曰捕彊盜必得實不可以累無辜於士澄誣執濫殺深可爲戒今四川淮安之盜凡百餘人𨿽云服罪其中豈無枉者當令會官審實庶幾不冤遂敕諒及瑜等卽與伸理不可誣飾以取己便

○六月庚戌浙江三司奏見監彊盜當決不待時

上曰彊盜當斬但不可使有冤漢誣殺一婦致旱三年遂敕三司及巡按禦史再會審果無冤則取決

○七月壬辰行在刑部右侍郎施禮奏昨請決重囚十四人有旨命再會官審覆今有詞者九人服罪者五人

上謂禮曰刑當罪則人不冤有詞者必有冤卽再與覆勘務期其實然亦不可縱有罪服罪者皆如律臨決之際亦再審實勿令有冤朕已再三與卿等言若縱有罪殺無罪是卿等之咎不可不愼

卹刑

○洪熙元年十月辛巳金壇民有相告訐官司捕之而持兵拒捕傷人都察院以謀反論首從皆斬妻子爲奴家產沒官其所在大赦前請旨裁決

上曰固當死但已經赦推其情則初因相告訐畏吏捕故逃捕急愈畏遂持刃拒抗此愚戇所爲也殺之則可矜宥之則廢法姑全其生悉發戍邊衛

○宣徳元年五月甲午諭三法司曰古者孟夏斷薄刑出輕系仲夏拔重囚益其食所以順時令重人命也我

祖宗之時每遇隆冬盛暑必命法司審錄囚系卿等皆

先朝舊臣嘗所聞知者朕體

祖宗之心敬愼刑獄冀不枉民命上格

天心今天气向炎不分輕重而悉系之非欽卹之道古人謂刑爲祥刑以其用之至當足以召和气福國家卿等當體此心卽量情罪輕重而區別之務存平恕毋致深刻

○六月壬午

上禦奉天門諭三法司官曰朕夜來觀周書立政篇有云式敬爾由獄以長我王國此深有意味蓋能敬愼用刑不致枉濫則仁恩浹洽足以培固國本福祚豈不�長今不必論劾驗但當以敬爲主有虞欽卹王是此意�等宜夙夜勿忘都禦史劉觀等皆頓首曰臣等敢不祗服

○九月丁酉兵馬司引奏金吾衛軍婦遺火燒官民房舍當送法司治罪

上遙見其老遣問年幾何對曰八十餘矣且無子嘆曰老而有罪當贖況無子乎命釋之

○十二月丁卯敕法司決遣系囚

上因謂少保夏原吉等曰昔堯舜之世民不犯法成康之時刑措不用皆是君臣同徳故能致理如此朕徳涼薄𨿽夙夜盡心而仁化未孚犯者益眾卿等宜勉力匡輔庶幾無愧古人書曰臣爲上爲徳爲下爲民宜深存此意

○宣徳二年七月丙申

上諭三法司官曰今盛暑朕與卿等深居靜處猶覺可畏罪囚駢首就系燻蒸煩郁寧得無病宜卽檢勘有應罰役者卽時發遣應奏者卽具所犯來處置勿令久淹若或疾病死於無辜足爲陰徳之累卿等宜體朕意

○宣徳三年七月甲戌

上禦奉天門諭行在刑部侍郎施禮等曰京師人眾鬥毆罵詈自是常事兵馬司擒獲皆送法司此等非有重罪宜卽剖斷髮遣今天气炎熱豈可久淹或有因病而死卽爲枉殺無辜卿等宜深存惻隱之心毋枉人命

○十二月乙未行在刑部都察院奏決重囚

上命公侯伯都督尙書都禦史同審覆諭之曰古者斷獄必訊於三公九卿所以合至公重民命卿等往同審覆毋致枉死太師英國公張輔等覆審還奏訴枉者五十六人

上命法司重與勘實又勵之曰殺不辜者縱勉人責難逃鬼誅不可不愼

○宣徳五年十二月丁亥直登聞鼓給事中年當奏重囚二十七人以姦盜當決擊鼓訴冤切詳各犯臨刑畏死煩瀆朝廷不可宥

上曰登聞鼓之設正以達下情何謂煩瀆自今凡死囚擊鼓訴冤者必如例錄情詞以進令法司與辯若蒙蔽及阻遏罪直鼓者

○宣徳六年正月丙戌直隸常州府知府莫愚言本府監系彊盜爲從者二人皆從父兄行劫得財律應斬臣詢察其祖父皆以捕魚爲業父兄行劫時年皆十二非能助盜今父兄皆死二人情有可矜

上謂行在刑部侍郎施禮等曰虞舜罰弗及嗣文王罪人不孥我

皇考嘗詔天下非謀反大逆父子毋連坐況事發時尙幼宜得寬減命釋之

○六月丁未行在刑部奏錢成孫嘗與王忠相毆忠妻郭氏從旁救之誤墮所抱嬰兒傷腦死忠誣成孫踢殺論以絞罪大理審允具奏

上以爲獄有疑令再鞫之具得實狀成孫淂免死

上諭刑部侍郎樊敬等曰法司不體朕卹刑之心不以人命爲重專用榜掠承伏人何得不冤其原問原審官吏俱罰糧俸三月仍命刑移識之再犯不宥

正法

○洪熙元年八月丁丑皇城守衛百戶李諒等怠於巡更先晚豫於巡更簿內押字識字軍欲奏之指揮楊輔收系之不得奏事聞

上曰帶刀夜巡所以防姦怠惰欺謾者可罪黨邪抑正者尢可罪命悉付行在都察院治如律

○九月丙午禦史戴誠奏太常寺贊禮郎呂得眞買羊湖州逼取賄賂

上諭行在都察院臣曰國家重祭祀故犧牲諸物皆買於民間令酬實價不許損民今假此以求賄賂人旣興怨神豈歆享就令禦史治之

○宣徳元年二月乙丑遼東義州備禦都指揮同知李信挾私杖死指揮馬迅都察院逮問當斬

上曰艸木𨿽微尙當愛惜人命至重豈可枉害況指揮朝廷命官而都指揮以私忿殺之則虐士卒可知命如律斬之

○二月戊戌羽林前衛指揮使陳廣貪酒暴橫結亡賴爲盜殺人法司當以斬罪

上諭法司曰二品正官受祿不薄猶爲盜殺人此其人可知今內外軍職誰非功臣此而不誅是無法也其斬之如律

○四月大理寺奏嘉興縣民以私忿殺平民一家七人侵盜官糧千二百餘石彊奪民田律當斬

上曰居下而敢肆惡如此是一鄕一豺虎也小民何以得安命斬之家屬皆徙邊又曰朕非好用刑但扶植善柔不得不爾

○宣徳二年正月戊午行在兵部奏保定衛指揮使李暠等皆因攬納糧米當降官

上曰朕念武人得官甚難凡有過誤每曲意含容今暠等所爲蓋恃功妄作若又矜恕將無忌憚小懲大誡小人之福其降罰如例

○四月莊浪衛百戶張春無故毆軍人至死事聞

上諭都督府臣曰爲將必善撫士卒古名將爲士卒吮癰故能得其死力身享富貴今凶暴如此軍士何辜令都司執而罪之

○九月戊戌行在大理寺奏汾州民粗知醫怒其鄕人求他醫用咒咀術殺之法當斬

上曰醫術本在活人不能其術乃爲邪術殺人然咒咀亦豈能殺但其心當誅誅之如律

○十月己巳

上以松藩衛千戶錢宏激變畨蠻都指揮韓整等虐害軍民失機誤事叛寇愈肆諭都禦史劉觀等曰凡軍政不肅由威令不行威令不行由己身不正朕於此豈可姑息周世宗斬敗將七十餘人而軍聲大振所向�捷令須遣廉正禦史一人往問其實凡有罪者朕斷不容之

○宣徳三年四月癸亥都察院奏大寧中衛百戶劉勉管軍操練受軍士賂縱遣還家又冒支其馬料又毆病軍求財而誣奏其避操於律當斬

上曰朕常戒約軍士謂古良將能卹士卒所以能成功名令其周意撫綏無橫加害此輩縱惡又復面謾豈可貸也械置教場榜以示眾後處決如律

○五月戊辰禦史嚴暟等耽溺酒色曠廢職務又不朝參事覺命三法司錦衣衛同鞫之皆引伏

上曰禮以待君子刑以治小人彼旣放蕩無廉恥豈可復以禮待遂命枷項以狥

○九月山東新城縣董諒奏嶽景賢等四十一人欺公玩法把持公事不納稅糧乞懲治之

上謂行在戶部臣曰祖宗之世立老人正如古鄕師黨正以教小民訣小頌必須年髙有徳者爲之近聞此場輩多不出於推擇悉是以賄求充妄訐上官侵害下民以私滅公無所不至誠如諒所言其令布政司治之以法庶儆其餘

○十二月癸巳陜西副使胡永成奏岷州衛指揮千百戶龐敬等盜賣鳳翔等府秋糧應提問

上曰朕慮邊餉不足常切畱心今姦斃如此軍士何所仰給古云軍竈未炊將不言饑今但務肥己不卹士饑此豈可用命悉治之如律

○宣徳四年三月辛亥行在都察院右都禦史顧佐劾奏交阯道監察禦史顧達巡按淮安考通判何正不稱職遭正辱罵玷辱風憲請黜之

上諭行在吏部臣曰風憲官爲人所辱而甘受之不任可知其攺用之又奏蘇州衛千戶朱毓妄陳獲彊盜求升賞今勘覆明白請治其罪

上諭行在兵部臣曰賞功朕未嘗吝但施不當則人懷僥幸姦斃日滋矣毓不可恕

○壬子錦衣衛舍人張恕差江西取逃匠並家屬赴京恕肆貪虐人以所居易銀與之不足固縶而捶其妻至死又取其幼女事覺法司鞫問得實

上曰逃匠非有大罪肆毒如此鬼神不容其斬於市

○三月己巳行在大理寺奏山西陽曲縣典史馬欽詐稱母喪避事去律當杖於近例納米贖罪

上曰君子不忍死其親今此舉忠孝兩虧矣杖之百謫爲邊民

○四月乙未贓罰庫副使王斌竊庫物當斬

上曰君子近利而不沒於利乃爲可貴受命管庫以防盜乃自爲盜實犯而死何辭命如律

○六月北安門守衛百戶楊淸奏昨夜一更初指揮李春進題本臣遞至北中門守衛官不肯傳遞

上命取所進本取之諭行錦衣衛指揮王節等曰

祖宗成法朝罷外廷有事急奏者不問晨夜卽具本進守�者卽爲上達所以通警急絕壅蔽今敢若此不可寬貸其�付法司罪之

○乙未大理寺奏萊州府學生程章姜辛誣告教授戚虎抵罪章應絞辛應徒近例罰工應還學

上�學者當務孝弟忠信兩人存心如此尙可教乎章依律�杖一百發戍極邊

○丙申登州衛指揮戚桂以操備科斂軍士綿衣萬七千餘匹事覺山東按察司請治其罪

上從之諭右都禦史顧佐等曰近聞軍衛科斂皆是減除月糧是國家徒費糧而軍士不得食此輩上干國法下失士心不可不懲

○庚子兵部等衙門議凡軍人犯罪應調者不拘地裏遠近仍調本都司極邊衛所餘丁發充軍

上曰法不可偏重若嚴於下而不嚴於上則下將有受其害者管軍官亦須禁約庶幾公平於是法司議軍官若害軍及抗拒上司不服差遣或因他事犯徒流者服裏衛分調邊衛調極邊雜犯死罪依例降一等調用從之

○七月甲子禦史沈閏受土豪金帛出其殺人死罪事覺閏引狀法司奏律應絞但事在赦前應杖

上曰禦史朝廷耳目受重賂縱死罪是耳目蔽矣豈可貸其免杖發戍遼東邊衛

○癸亥行在金吾左衛將軍李春奏管隊指揮張三未經奏請擅收王榮李舟爲將軍令上直帶刀

上命行在都察院同錦衣衛鞫之諭之曰將軍侍朕左右最系切要之人非經兵部奏請誰敢擅收唐太宗時長孫無忌入閣忘角�羊佩刀爲是勛親得免今此輩何人而擅令帶刀在朕左右必審問誰所指使縱是公侯大臣亦不貸

○十一月武徳衛指揮髙山橫取軍士月糧事覺

上諭錦衣曰指揮月俸與軍糧厚薄懸絕挾勢橫取豈知良將與下同甘苦之道命執付刑部治之

○宣徳五年正月戊申山東文登縣僧明本等以妖言惑眾欲爲亂縣官執送京師

上謂侍臣曰道佛二教本欲離世絕俗養生治性其後乃說禍福亦欲誘人爲善而亡賴之徒往往以妄言造禍其付錦衣衛窮治之

○三月己未行在都察院奏北京國子監生許節等三人公差往應天府受民白金於律當徒

上曰爲士當謹義利之辧諸生尙未受官便汲汲求利若使得位豈能卓然有立今太學諸生不少宜如律治之以示警

○丁卯山西趙城縣知縣張秉差役不公民有欲訴之者秉執而杖殺之民妾又欲訴執而烙其肢體亦死法司論以律當斬

上曰縣令民父母當愛民如子今以私意殺一家二人是民賊也無故傷人畜產食人瓜菓尙有罪況殺人乎斬之如律

○四月山西參議王俊與沁州知州楊瑀判官遊萃挾妓飲酒又受瑀等銀絹巡按禦史廉察以聞

上諭右都禦史顧佐曰人無私欲乃能立事功一受私卽志屈气餒豈能立事參議方面之臣所爲如此豈能施善政耶令禦史治之如律

○五月壬子彭城衛指揮甘雨勾軍河南設詐取鎭平王財城王馬儀賓家財行刑部論罪當絞

上曰禮蹴路馬芻有誅何況宗室朝廷至親今宗室家尙受其害況細民乎小民肆無忌憚當死但更審覆勿令有冤

○乙卯行在兵部奏山海一衛軍逃者二千餘人管軍官有應降職者應罰俸者

上曰邊衛備禦全仗軍士將𨿽智勇絕出一人能禦幾賊今一衛軍亡者過半賊猝至何以禦之如律罪之不可貸

○六月行在都察院奏宣府前衛指揮僉事王林守龍門關不嚴守備私令軍士出境捕鹿爲寇所傷寇因入屯堡殺掠人畜鞫訊明白律當斬

上曰朕常戒邊將𨿽無寇時亦常如寇在目前日夜嚴借此人不遵朕言集將校斬以狥

○七月壬子江西按察司奏橫海等衛千戶文莊等領旗軍以公用爲名斬伐袁州府分宜縣民納稅山木及奪商人已賈之木掠民家財震驚鄕村所得三萬餘根又皆賣財入已請治其罪

上諭右都禦史顧佐等曰朝廷號令屢戒官軍安分而違犯者不已固是武人但知貪利亦由風憲之臣不能振舉法度縱其無所忌憚其令巡按禦史同按察司官鞫治如律

○宣徳六年正月庚辰河南按察司奏洛陽護衛千戶沈能等受已獲彊盜白金縱其逃逸請罪之

上曰彊盜譬諸豺虎共惡而欲殺之彼縱之是縱豺虎害人命治之如律

○癸巳徳淸縣丞張壽以斂民財當徒角�羊赴京匿上林苑監丞鄭顒家都察院奏顒亦當罪

上曰觀近臣以其所爲主顒庇貪人顒之爲人可知並罪之

○二月己亥棗彊縣典史周宗本挾私杖殺皂隸禦史任祖壽受其馬減爲因公事覺應流

上曰禦史不能正直而與罪人交狥私枉法若相率成風法度廢矣如律罪之以儆其餘

○戊申駙馬焦敬縱中使擅收官馬爲禦史劾奏

上曰駙馬貴戚豈少一馬而甘爲小人之行命下錦衣衛獄

○四月乙卯江西按察司奏贛州衛鎭撫劉福常以私事干贛縣典史不從遇於路嗔不避以馬策擊之事屬違法

上曰典史非衛屬官敢挾私淩辱況以策馬者施諸人乎武夫橫暴不可不懲命罪之如律

○丙辰初應天府溧陽縣人錢成詐言子死復生云見李老君謂其有福可圖大事成遂聚眾謀叛有司捕之不獲襄城伯李隆以聞

上曰道家貴淸淨絕嗜欲後來小人苟求利己詐長禍福以誑惑愚民謂不忠不孝誦經皆得免罪愚民無知傾心向之是以姦人多托以舉事前代禍亂不可悉舉今此輩又欲爲張角邪敕隆發兵捕之至是悉就獲械至斬諸市

○五月丁卯行在都察院奉定州衛軍三人夜竊入城樓盜鉄器遺燭燼延火藥毀城樓軍器請治罪指揮馮洪等防守不嚴之罪

上曰愚人自取死不足惜但城樓器械皆軍民竭力所爲可惜也又將重有勞費向使衛官能嚴約束安致此失悉執而罪之

○壬辰能仁寺僧孤納芒葛辣以遊方謁諸王又詐言奉旨采察幾事遼王奏之法司論當斬

上曰出家爲僧本欲絕去塵累乃造僞惑眾取財旣犯國法亦是其教之罪人大抵此輩愚夫多信向之不可不治俟秋罪斬之

○六月戊午行在大理寺奏蘇州民有弱孫竊銀與人賭博者又誘之使盡竊其祖所藏遂殺之以滅口棄屍水中當斬

上從之因曰賭博大是惡事亡賴少年一�而不反未有不失身喪家者故家長於子孫必嚴訓戒使務實彼不接於見聞則心不亂矣今死者亦是失教之過豈可不戒又奏鎭江金壇縣主簿郝端怒吏王俊慢己因事捶殺之又捶殺其父叔兄三人冀得息詞於律應絞淩遲處死

上曰縣官以私忿殺四人惡無以加其論如律因曰當官先以暴怒爲戒誠是要語仕者所當務也

○九月丁亥總兵官都督劉廣奏秦州衛指揮於諒等宣徳三年調甘州操備至蘭縣逃歸促之三年到莊浪逃歸請治其罪

上曰忠臣之赴國事當奮不顧身令頑不聽調則不知爲臣之義此而不治朝廷將何以使人命都察院執而罪之

○十一月辛卯陜西按察司奏漢中府缺知府同知王聚置酒邀教授張迪及所屬知縣求薦已爲知府請治其罪

上諭羣臣曰此亦無恥甚矣士君子患無諸己誠有之人將求我何俟於求人今卑辭下气請托屬官舉之不思得之何顏居其上廉恥道喪不可不懲命按察司並教授知縣悉罪之

○十二月甲午行在中軍都督府奏太倉衛指揮徐整以運糧減除軍糧百餘石歸己當治其罪

上曰節百家之口以足一人之欲比與士卒同甘苦者何如罪之不貸

寬宥

○洪熙元年六月乙卯衡州蠻民潘康生等相讎殺旣而首服又遇赦兵部尙書李慶請必正其罪

上曰蠻民相讎殺乃其習俗旣能首服又經赦原便可寬貸若復追論往愆則沮自新之路非所以廣徳其放遣復業若再爲非必寘重法更以此意諭之使知攺過

○宣徳元年六月開平衛指揮同知方敏屯赤城交遞逃軍不遣人狎送致有逃者論敏當杖降用

上曰朕嘗聞陽武侯言敏撫軍有方周知邊事今小過姑宥之又曰朕每聞人有一善輙識之不忘凡有一才可取未嘗以小過輕棄之不但敏也

○九月丁未行在禮部尙書胡濙奏比者

車駕東往大賚將士銀鈔監察禦史沈潤等監給都督僉事崔聚重給鴻臚寺丞何敏等違例多給運糧官軍應賞鈔皆冒關銀當問罪追銀還官

上召濙至榻前密諭之曰朕以廉恥待人崔聚何敏朝夕在左右若皆追銀彼復何施顏面姑宥不問其不應賞銀而冒給者度今皆費用亦不必追沈潤等當是時繁致誤亦姑宥之

○宣徳三年三月戊申行在兵部引奏軍官比試武藝不中者請加之罪

上曰此輩不思前人立功艱難平居懶惰不習所以臨事失措凡人立軍功皆由勤於武藝懶惰有未能成者且定限立回習熟若再試不中皆罪之

○宣徳四年七月庚午都禦史劉觀貪贓狼籍敗壞憲紀其子輻交通刑部郎中許性禦史嚴皚等過付贓私動以千計

上初有聞猶以觀舊臣曲容及禦史劾奏其父子之罪備得實狀然後發之法司論觀斬罪輻應流

上曰刑不上大夫觀𨿽不善朕終不忍加刑命以輻及其黨皆謫戍遼東觀隨子居公議稱快

○宣徳六年四月丁未禦史劾奏四川總兵官都督陳懷奪官軍屯田及僣分等罪懷自首實謝過

上諭行在都察院臣曰懷武人不學之過姑宥之已而顧侍臣曰朕嘗聞

皇祖言中山王國家元勛旦暮稍暇輙親儒生講說禮義而謙巳下賢老而彌篤是以榮名令終今懷輩坐不親儒者不聞善言安得無過

○八月刑部奏遼東百戶張富程﹤王巳﹥從指揮皇甫斌巡邊猝遇寇圍斌而富等皆走不救於律應斬

上曰姑宥其死皆杖一百降充軍俾立功如再失機必斬不貸諭刑部曰古人有用敗將而成功者昔

皇祖亦爲朕言使功不若使過今姑宥之

○宣徳七年六月禦史孫純刑部主事王鎭以監決重囚誤斬首爲淩遲法司論純等罪應斬

上宥之命罰役以贖旣而諭侍臣曰淩遲本律之文命斬首蓋出於朕一時之不忍然淩遲非過也故止令罰役耳

○宣徳八年正月丁丑監察禦史給事中劾奏宣府總兵官都督譚廣杖殺萬全都司經歷蕭翔又造虛詞餙過請正其罪

上曰漢大將軍衛靑統兵在外將士有罪未嘗輕戮皆請天子自裁時以爲知禮蓋擅作威福良臣不爲廣武夫不學不達此道但念其守邊久效勤勞故宥之都察院卽封示此章俾之知警

○八月辛巳宥南京刑部右侍郎叚民等罪初詔書言罪囚除謀殺祖父母父母外余寬減一等詔書未下民兄以所鞫重囚付大理詳審奏請及詔下民不待報有犯毆祖父母父母者一依寬減例發遣旣而所奏者得旨斷決乃復追還而逃逸已數人民具以聞

上曰書云予曰宥汝惟勿宥惟厥中漢唐之世律有未載得引經爲斷今詔書有未備者法司當量情輕重可寬減者與寬減不可者當奏何得一槪釋之此不得中矣遂命法司宥民等罪逃逸者令捕論如律刑科給事中年富等執奏民等不當宥

上曰爾言果是但朕已宥之不欲反覆其封章示之使自勵

○宣徳九年十一月己卯行在刑部員外郎楊紹宗自陳先任北京刑部主事時有朋友史彬爲保定府推官因上計吏饋臣胡桃後姦吏舉其事傾彬遂連及臣��坐是不獲受誥伏望

聖明矜閔

上曰用法當量情以朋友饋遺之微而終身受污名過矣命吏部與之誥

辧邪正

○宣徳元年六月甲戌

上退朝禦便殿翰林儒臣侍因進致治在用人之說

上曰易泰否二卦盡之矣君子進小人退上下情通斯謂泰小人進君子退上下情不通斯謂否泰之時人君大有爲以成參贊功否之時君子退不可以有爲求否泰之端則在乎君子小人進退人君之用捨有關世道如此豈可不愼但君子小人猝未易辧如朕所用有不當者卿等亦宜直言勿隱

○宣徳四年五月有建言治道而泛濫無寔者

上因論爲治之要侍臣對曰爲政在人知人爲要

上曰知人固難然臨事聽言之際以理爲主君子小人亦可辧天下卽堯舜處之亦取善於人未必己見皆是人臣有愛君之心隨事規正以利國家此君子也若不念君徳不卹國家阿意曲從以求容悅此小人也對曰知人誠難言有似是而實非者

上曰然豈獨言哉於行亦然少正卯是已

○宣徳六年三月丙寅

上禦便殿儒臣進講畢

上曰秦誓曲盡君子小人情狀人君審乎此則好惡用捨當矣後世若漢唐中葉小人幸位妨賢病國卒爲厲階聖賢之言豈非萬世龜鑑

○九月丁卯河南府奏永寧縣稅課局舊任大使李時復任新任大使劉迪當還吏部迪置請老人言其廉能於上官乞畱之事覺請治其罪

上從之因諭尙書郭琎等曰朕意各處保官皆出公道今觀此事人言不可盡信邪然君子小人操行不同亦不可因此盡疑之古人言眾好必察眾惡必察卿等不可不審斥姦佞

○洪熙元年八月丙子交阯人阮克孝上言交阯有蜈蚣采之可得明珠爲希世之寶

上謂侍臣曰彼欲以謟媚希恩也凡人進言𨿽不當朕未嘗拒此人語卻妄誕左右有請罪之者

上曰但不聽之耳蠻民何足罪

○宣徳元年三月丁巳龍江衛吏龍淵言鈔法阻滯乞禁止民間毋以布米麥交易則鈔可通行

上曰布帛菽粟民所服食不可一日無者互相貿易以厚其生豈可禁絕俗吏妄言可聽乎

○宣徳二年十月己卯

上燕閒與少保夏原吉語及古人信讒事

上曰讒佞小人眞能變白爲黑誣正爲邪聽其言若忠究其心則險是以帝王塈讒孔子遠佞人唐太宗以爲國之賊朕於此等每切防間若有其萌必杜絕之不使姦言得入枉害忠良齊殺斛律光國遂以弱朕常非之汲黯正直姦邪寢謀卿等所宜務也

○宣徳四年三月壬子聽選官歐陽齊言舊任浙江永康縣丞縣有山產銅礦宜發工匠烹煉以充國用又言在京工匠逃者一次的決令上工二次三次者宜刺字罰工終身則有所懲戒

上諭行在工部曰此小人妄言求進其斥之

○宣徳七年八月甲辰有建言云有堯舜禹湯文武之君而後有唐虞三代之治下至漢唐宋莫不皆由其君之賢明以致乂安而其言不及於臣

上曰必君臣同徳而後可以致治豈當專歸於君古人謂君爲元首臣爲股肱政以同體相資也言者謬矣遂斤之

退不肖○洪熙元年六月乙卯浙江參議王和袁昱陜西按察司僉事韓善坐贓遇赦吏部奏擬復職

上曰士大夫當務廉恥古人不飲盜泉蓋惡其名三人者皆貪污豈可復任方面悉罷爲民

○癸亥行在吏部奏浙江左布政使孫雋河南左參議王徵俱犯罪經赦例應復職然所犯者贓罪

上曰犯髒污喪廉恥矣𨿽經赦宥豈可復居民上其皆罷爲民

○七月戊寅巡按湖廣監察禦史賴巽言布政司參議莊謙才及按察司府縣官多非其才宜加黜罰具以名聞

上命吏部如所奏降黜又諭之曰牧伯守令以承流宣化爲職任非其才下人受害爾吏部宜加意旌別毋忽

○宣徳三年三月甲申行在吏部尙書蹇義等引奏擇退吏典人品鄙猥及曾犯贓私並不諳文移者一百餘人當罷爲民

上曰甄別賢否爲治之要此輩無益於用汰去誠是但慮今次所當汰者未必止此頗聞外間言古人戒用吏今日多用吏民之不安率由於此卿等不可不愼擇

○宣徳五年正月庚午南京都察院考送貪污官郎中黃﹤王巳﹥等十七人懶惰不治事郎中陳懋等十四人至

上謂行在吏部臣曰官無大小皆務廉勤況郎中尢重此輩貪污懶惰卽如例降黜自今當愼擇人不可濫授

○宣徳六年五月壬午行在刑部奏歷事監生彭本鞠囚受白金十兩罪當徒

上從之語侍臣曰士非廉潔正直不可用今未授官而使之學爲政已齷齪苟利尙可用乎

○十二月庚戌工部主事謝孚以淫穢得罪行在吏部言孚已罰役當對品攺除

上曰田野民無行人猶絕之此人尙可依品授官乎遂降典史

抑僥幸

○洪熙元年七月壬辰行在工科劾奏工部侍郎蔡信前已奏求南京來賓樓一所以居家人今隱而不言又請南京廊房十間貪冒欺詐宜寘之法

上曰小人務利何有厭足但今山陵方資其用姑宥之廊房亦不與

○十月戊子漳州衛千戶甘斌初以外戚推恩爲錦衣衛指揮坐罪降千戶至是經赦乞復舊官

上曰貴戚豪橫鮮不致敗如薄昭亦所不免甘斌豪橫多矣彊奪民田詐傳詔旨無所不至爲禦史劾奏

皇考天地之量不寘於法但降黜之以全其生今尙敢希恩求進邪法不可以私縱恩不可以幸得押赴漳州

○宣徳元年三月丁酉正一嗣教眞人張宇淸欲求龍虎山道人度牒而難於自奏行在禮部侍郎胡濙代爲之請

上曰僧道給度牒

祖宗有定制無托人轉求之理朕不惜宇淸惜其教也爾以朕意諭之

○宣徳三年六月乙巳金吾左衛指揮同知傅廣自宮願效用行在禮部以聞

上曰已有禁令此人身爲指揮尙欲何求而勇於自殘求進若不畏死而勇於立功何患無髙爵厚祿其付刑部治罪

○宣徳四年七月庚戌行在兵部奏錦衣衛帶俸百戶黃勝因匠藝得官今告老乞以子代

上曰武官皆由艱難積累所以傳之子孫然自開國之初從軍效勞今尙有爲旗軍者此以工藝一時蒙特恩果何勞而欲世官不允

郤貢獻

○洪熙元年閏七月庚申守居庸關都督沈淸遣人道黃鼠

上謂侍臣曰淸受命守關當練士卒利器械固封疆朝廷豈利其貢獻邪況黃鼠不足登鼎俎取之徒勞人耳其敕淸謹守關城勿有所獻

○宣徳元年二月癸巳朝鮮國王李祹遣陪臣尹須彌等奉表貢方物謝恩先是朝鮮所獻方物有金銀龍頭盞之屬

上謂侍臣曰朝鮮進貢頻數每有金銀器皿小國措辦必難宜止之遂敕祹曰金玉非爾國所產自今貢獻惟以土物效誠而已祹感悅至是遣須彌等奉表謝

○宣徳七年十一月辛未朝鮮國王李祹遣陪臣趙琠金玉振等貢腌松菌及鷹

上諭行在禮部臣曰朝鮮貢獻頻數已非朕所欲今又獻松菌及鷹菌食物也鷹何所用珍禽奇獸古人所戒可諭其使自今所貢但服食器用之物若鷹犬之類更勿進獻

屏異端

○宣徳四年四月庚辰慶壽寺僧志了奏城西故有萬安寺久廢請化緣於民重作之

上諭行在禮部尙書胡濙曰化緣者巧取誑奪以蠹吾民不可聽

○五月乙醜行在工部尙書吳中言昨山西代州圓果寺奏本寺是古迹道場爲國祝釐之所舊塔損壞乞役爲之

上曰卿欲藉此求福乎朕以安民爲福其止之勿勞吾民

○六月丁亥順天府眞元觀女冠成志賢等九人請給度牒禮部言

太宗皇帝時命尼皆還俗今成志賢等亦宜遣還父母家

上命遵

先朝令仍嚴女婦出家之禁

○宣徳六年九月辛未行在戶部言宛平縣民以果園地施崇國寺請蠲其稅

上曰民地衣食之資乃以賜僧又求免稅甚無謂令亟以還民

○宣徳七年三月壬戌申嚴僧人化緣之禁

上謂都禦史顧佐曰佛本化人爲善今僧人多不守戒律務祖風往往以創寺爲名羣舁佛像偏歷州郡化緣所得財物皆非禮耗費其申明洪武中禁令違者必罪之

○宣徳九年十二月丙午有僧自陳欲化緣修寺祝延

聖壽者

上斥之旣朝罷顧謂侍臣曰人情莫不欲壽古之人君若商中宗髙宗祖甲周文王皆享國綿遠其時豈有僧道豈有神仙之說秦皇漢武求神仙梁武事佛宋徽宗道效驗可見矣世之人終不悟甚可嘆也

懷遠人

○洪熙元年六月癸亥瓦刺部屬亦速不花等來歸禮部奏定賞例

上曰遠人慕義舉家來歸撫之當厚本雅失理乃彼故主今其妻亦遠來名分不同恩亦當異其別與好第宅於是各賜金織襲衣彩幣銀鈔鞍馬有差

○七月壬午賜朝鮮使臣孟思誠等鈔幣襲衣

上因諭行在禮部尙書呂震曰遠國朝貢固有常分然我

祖宗以來待下素厚今朕卽位之初凡事必循舊典勿失遠人之心

○閏七月癸醜行在兵部奏在京居住韃官千戶也先不花言初歸附時其子也先帖古裏爲哈密忠義王所拘今隨哈密使臣來朝乞給與侍養

上曰父子至親豈夷虜異情哉應給與之但今自哈密來畱之不遣彼將謂拘其使臣非待遠人之道令歸言於忠義王遣之再來

○十一月乙未罕東衛土官指揮那那奏所屬畨民負差發馬多逃赤斤乞招撫復業

上謂行在兵部尙書張本曰此失於撫綏致其逃竄彼𨿽悍獷我能安之則彼亦安矣其令總兵官費瓛等招撫令歸無責其過舊所負差發馬悉免之

○十二月丁亥行在戶部奏忠勇王金忠歲祿宜米麥兼支

上曰彼挈家來歸待之宜厚且他無所營所恃者俸祿耳米麥宜以時給之勿令不足庶稱

皇祖懷遠人之意

○宣徳元年正月壬寅行在禮部奏請宴勞外夷朝貢使臣

上曰四夷賓服世所貴也其使臣今不遠萬里而來者皆有慕於中國餼廩宴賜必丰庶昭朝廷優待之意

○三月乙亥渤泥國王遐旺之父在

皇祖太宗皇帝時舉家來朝及還沒於路因命遐旺襲爵朝廷待之旣優彼之忠誠逾篤今復遣使遠來可嘉宜優賜之於是頒賜遐旺文錦金織文綺彩幣紗羅倍諸畨國

○六月癸亥朔遣使賜琉球國中山王尙巴志皮弁冠服

上謂禮部尙書胡濙曰遠夷歸誠固是美事特賜冠服亦表異恩古人言招攜以禮懷遠以徳朕與卿等尢當念之

○七月庚子白葛達國使臣和者裏一私來朝貢遭風壞舟貢物盡溺和者裏一思至京請罪且請賜冠帶歸見國王庶知其實造闕下可免罪責

上命禮部賜之冠帶俾附鄰國貢舟還復進和者裏一思等諭之曰倉卒風水豈人力所能制歸語爾王朕嘉王之誠不在於物自今惟賢爾誠足矣

○十月辛未遣使以五經四書及性理大全通鑑綱目賜朝鮮國王李祹

上謂行在禮部尙書胡濙曰聖人之道與前代得失具在此書有天下國家者不可不讀聞祹勤學朕故賜之若使小國之民得蒙其惠亦朕心所樂也

○宣徳二年九月丁酉緬甸以故宣慰使新加斯無繼嗣請以大頭目莽得刺治其地行在兵部請下雲南三司體審

上曰遠方蠻夷因人情而遂與之使兵寢民安亦撫夷之道其卽授爲宣慰使不須再行體審

○宣徳三年二月戊寅

上語尙書夏原吉曰書云民罔常懷懷於有仁蓋以能養己也北虜不納失裏自遠來歸亦欲求養於此今已死其妻非能耕桑何以自給宜計其家口優養之毋令失所

○宣徳四年二月甲午亦馬刺兀者弗提屯河等衛指揮亦裏伴哥等遣人來朝奏言昨大軍至兀良哈諸衛皆恐怖不自保

上慰諭之曰天道福善禍淫人君賞善罰惡一體天心豈有私哉兀良哈有罪則朝廷討之豈肯濫及無罪爾等但安分守法卽長享安樂何用恐怖皆賜賚遣還仍降敕撫安其眾

○九月癸丑掌岷州衛土官都指揮僉事後能奏土官例無俸給臣父祖舊有田地房屋水磨今悉爲人占據乞令還臣以代俸祿

上諭尙書郭惇曰古者公卿有圭田免其租稅使耕以自給今文武官皆有廩祿代耕而土官無俸固當給田土況是其父祖舊業其卽移文有司令悉還之

○宣徳五年二月丙戌迆北和寧王阿魯臺使臣阿都赤等陛辭

上嘉阿魯臺勤誠遣都指揮曹者赤帖木兒賫敕同往賜之金織文綺並所求藥因謂尙書胡濙等曰阿魯臺歸心朝廷實由

祖宗威徳所致今以病求藥亦悉與之朕以至仁待人人亦當識朕意濙對曰

陛下心同天地薄海內外無思不服譬諸艸木皆戴生成之恩矣

○宣徳六年四月乙未有言阿魯臺爲瓦刺所逼率家屬南奔請出兵擊之者

上曰此虜自永樂中歸附貢獻不絕未有大過今勢窮蹙義當矜憫但彼未嘗自言朕亦不欲勞中國之力以事遠夷若又逼之於險豈仁者所爲哉

○十一月乙亥遼東總兵官都督僉事巫凱上廣寧馬市所市達官馬牛之數

上謂侍臣曰朝廷非無馬牛而與之爲市蓋以其服用之物皆賴中國若絕之彼必有怨心

皇祖許其互市亦是懷�之仁

○宣徳八年十一月乙酉賜朝鮮國王李祹五經四書大全初王奏欲遣子詣北京國學或遼東學校讀書

上嘉之故賜之書且敕祹曰王欲遣子入學具見務善求道之心但念父子遠違情不相捨兼山川隔遠气候不同或致不安不若就本國中務學之便也今遣書賜王以爲教子之資王其體朕至意

○宣徳九年二月辛未蘇門答賴國王弟哈利之漢朝貢至京以疾卒

上謂行在禮部曰彼萬里來朝傾誠歸向今死當隆始終之恩遂贈鴻臚寺少卿賜誥命官治喪葬給守冢戶

○十一月己卯近臣自遼東還言外夷多以幼男女易米於遼東者官軍得之他日往來交通泄漏邊事請禁止

上曰此必饑寒所迫故割愛以求活禁止必至失所敕遼東總兵官都督巫覬等凡夷人有鬻男女者官給與直男女悉送京師育之

馭夷狄

○洪熙元年七月辛卯遼東總兵官武進伯朱榮奏朵顏衛指揮哈剌哈祿等朝貢不至請掩擊之

上曰古者馭夷狄來不拒去不追今𨿽不朝貢亦不敢擾邊辶�處加以兵非懷柔之道遂敕榮曰馭夷宜寬用兵宜審況虜多詐未可輕忽但整﹤木朔﹥部伍謹愼堤備其來不來不足計也

○八月戊辰陜西行都司土官都指揮李英討安定曲先寇敗之安定王桑加兒失夾等躬詣闕請罪

上謂侍臣曰安定本畏兀兒之地我朝置衛設官以安集其人待之素厚夷狄見利忘義今之敗實其自取然朝廷馭夷叛則計順則撫彼能悔過歸誠朕何吝寬貸

○甲申行在兵部奏初思州思南土軍皆本處夷人聚則爲兵散則爲民前宣慰田琛田宗鼎各奏設千戶所今二宣慰司已革罷土軍悉復爲民獨思州思南二千戶所官尙存若仍存之則當聚兵使之率領不然亦請罷之

上曰撫治蠻夷當循舊俗若再聚兵非靖安之計宜攺除之千戶令歸舊衛所其本土頭目仍屬各長官司後或用土兵令其率領

○十一月甲寅總兵官鎭遠侯顧興祖徵剿廣西蠻寇以斬首級之數來聞

上謂侍臣曰蠻民亦朕赤子其爲患不已固當用兵但殺之動以十數其間豈無脇從非辜者乎苟得良牧守如賈琮刺交州開示恩信慰撫而降之安得殺傷之多如此

○宣徳元年正月辛丑

上謂行在兵部尙書張本曰比鎭遠侯奏廣西蠻賊覃公旺已就戮其餘尙有未平者朕思蠻寇劫掠若所在官軍制馭嚴密亦可無患致其猖獗皆因失於防閒今殺戮旣多亦可憐憫其未平者更令人招撫若不悛攺然後加兵亦未爲晚遂敕鎭遠侯顧興祖遣人撫諭

○七月丁未鎭守山海都督陳景先奏比巡邊官軍至鮎魚石關遇虜寇與賊敗之追殺殆盡獲其所乘馬以歸

上諭行在兵部尙書張本等曰虜好鼠竊但防守周密來則擊之去則勿追保境安民此爲上策宜戒景先等毋貪小利

○宣徳二年四月甲戌廣東三司奏瓊山縣黎寇平械首賊王觀政等至京師

上命付行在刑部因謂尙書蹇義等曰蠻性𨿽難馴然好生惡死之心則同若撫綏有道彼亦安肯自取殺戮今之爲變必有所激致之死地亦可矜憐宜嚴戒撫黎官寬以馭之若生事激變國有常刑

○宣徳四年四月辛巳廣西總兵官都督山云討柳潯二州寇並誅其從寇二千四百八十人梟首境上以狥歸寇所掠軍民男婦四百四十六人以聞

上謂尙書張本等曰蠻性凶悍其死皆所自取今瘴癘之時宜速令云息兵有未服者遣人招諭若能順服亦可寬貸

○七月己酉兵部奏湖廣保淸軍民宣慰司同知副使僉事皆缺請命流官往治之

上曰蠻夷之性難馴流官不諳土俗治之尢難必其同類乃能相安其令都督蕭授就土人中擇其素有恩信眾所推服可任用者具名奏來更令授從公選擇不可濫舉

○宣徳五年十月己巳巡按雲南禦史杜宗言土官有犯奏請提問而蠻夷恃恩每犯則遷延避匿請如流官例五品以上奏請六品以下卽提問庶革姦獘

上以其奏示法司且諭之曰蠻夷不可以中國之治治之琮所言過矣其循

祖宗成憲毋攺

○宣徳六年六月乙卯四川龍州儒學訓導田瓊言松潘蠻叛服不常而山林深阻用兵實難宜遣官分守要害使不得耕種彼旣困乏擊之則易

上謂行在兵部臣曰此言𨿽似可采然天生此類其性固殊爲人君者但撫諭之使不爲盜在此者不罹其毒在彼者亦得安生此朕之心也其令總兵官盡心區畫務在得宜

○宣徳七年二月乙卯鎭守洮州衛都指揮使李達奏思曩日簇畨民盻舌搠爾節彊掠本簇人畜殺千戶搠爾結臣今入畨收馬請治其罪

上謂行在兵部臣曰畨民殺部長是無上下之分不治則紀綱隳矣當處之有道不廢法亦不激變乃爲得宜爾其以朕意諭之

○己未巡按貴州禦史陳斌奏竿子坪生苖梗化累肆劫掠請發兵四面攻之必可殄滅

上諭行在兵部尙書許廓等曰蠻人𨿽常劫掠若防守嚴密安能爲患何至便興兵殄滅天地生物虎狼蛇蠍何所不有豈能盡滅之但當愼防而已且彼蠻夷亦好生惡死宜令授及貴州三司差人撫諭使攺過自新

○四月癸卯甘肅總兵官都督劉廣奏初韃靼脫脫不花等二十餘戶旣降復叛今在鐵門關西請發軍掩捕

上諭兵部尙書許廓等曰虜性難馴朕以寬待之來者不拒去者不追今以二十餘家輙欲興兵捕之所得幾何徒自勞費保境安人要爲上策爾移文令廣愼固封守勿輕出兵

○十月辛亥八百大甸土官宣慰使刁招散遣人貢方物且奏云波勒常以土酉土雅之兵來寇殺人掠財乞發兵討之

上謂侍臣曰聞八百大甸去雲南五千餘里荒服之地也波勒土酉土雅皆未嘗歸化朕豈勞中國之人爲遠夷役乎且夷性獷悍必兩有未善豈皆波勒之過宜降敕慰諭使惇睦鄰好保境安民

○宣徳八年二月己亥行在兵部奏扯兒禪指揮伯蘭火者等告宣徳四年來歸時經沙州衛西畨劫其人口四百馬駝一千餘羊五萬乞追還

上曰事虛實未可知實而不理則失其向化之心不實而理之將激怨遠夷敕總兵官都督劉廣究果有卽令沙州衛追還不然具奏區處

○六月丙午四川都司奏比以烏撒烏蒙二府土官知府祿暱尼祿等爭地讎殺蒙遣行人章聰矦璉奉敕往諭之皆悅服烏蒙耆老念其世親以所爭地十之三讓烏撒永息爭訟

上顧左右曰蠻夷能讓亦是天理未泯特患訓諭不至耳果能開誠布公何不可化

上巡邊獵於洗馬嶺諸將密請於

上曰此外不百里虜人常至圍獵可出兵掩擊之

上曰彼不爲患卽已可不聽其圍獵乎諸將曰此輩豺狼野心終不能保其不爲邊患失今不圖後將悔之

上曰朕此來飭邊備耳非爲捕虜且常遣人撫虜矣今掩擊之是朕失信豈可爲乎爾等固是爲國之心但朕欲存大信耳

大明宣宗章皇帝寶訓卷之五終

宣宗章皇帝寶訓序

朕惟古昔聖帝明王之禦天下其功徳隆盛凡命令告誡之辭皆有以垂世立教若堯舜禹湯文武典謨訓誥之言炳然如日星之麗天千萬世所共仰也洪惟我

皇考宣宗皇帝贊承

列聖尊居大寶徳化之盛萬方淸寍爰曁

祗嗣洪業永惟帝王之孝莫先於丕顯

先徳爰敕儒臣編纂實錄

神功聖烈備載不遺又輯

聖言之諄切者總若干條分類爲十二卷題曰寶訓用朝夕覽省嗚呼我

皇考兼文武之資備中和之徳緝熙聖學剛健不息是以一令之頒一言之出皆藹然道徳仁義之懿上足以媲美典謨訓誥者也朕方遜志務學思迪大猷周書曰敬明乃訓用奉若於先王詩曰於乎皇王維序思不忘敢不惓惓服膺用圖無忝謹序諸篇端以自勵云

正統三年四月十二日

宣宗章皇帝寶訓序終大明宣宗章皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂﹤彳胤﹣丿﹥昌謹閱

敬天

○宣徳元年正月甲辰以大祀

天地

上致齋武英殿命禮部太常習禮殿上

上觀之旣諭尙書蹇義夏原吉楊士奇楊榮曰祭享之禮莫嚴於此朕承大統躬祀

天地爲天下蒼生祈福不敢不敬卿等亦宜秉誠相朕庶幾感通之道義等皆叩首而退

○三月乙巳漷縣民充郊壇戶者有司責令餋官牛又俾充遞運夫民訴於朝

上謂侍臣曰國家重祭祀而郊祀最重舊制郊壇戶悉免他役者慮其不能專有司不知所重不卹民難可責也姑宥之遂命行在禮部申明郊壇戶免雜役之令

○九月庚戌行在太常寺奏

天地壇每歲皆自十月撥軍掃除今已及時

上曰

祖宗敬事

天地故立法如此朕念謹守成憲卿等亦當恭體此心躬親臨視務令潔淨

○宣徳八年正月丙寅

車駕詣

郊壇自

祖宗以來皆朝百官後乃行至是

上先日諭禮官明旦早行不視朝旣至南郊躬詣神廚凡諸祭物一一閱視召太常寺官諭之曰祭物固應精潔典祭之官皆以虔誠爲本宜秉寅淸以率百執事�毫無慢庶幾神明有歆享之道晚禦齋宮旗手衛奏請暮夜如故事放煙火不從顧謂侍臣曰朕早來不視朝之故蓋一心對越無暇他及今又暇觀煙火乎是晚陰雲四合至夕雨雪行禮之際云斂風靜星月朗霽天气融和助祭執事咸中禮度

上大悅

聖孝

○洪熙元年六月丙寅禮部尙書呂震奏

大行皇帝喪禮請依遺詔二十七日而除自七月初一日爲始

上服淺淡色衣於奉天門視事

上曰固是遺詔然朕心何能忍古人云𨿽加一日愈於已初一日仍素服坐西角門不鳴鐘鼓待漏百日再議

○八月甲申遣鄭王瞻埈還南京謁

孝陵

上謂之曰

太祖髙皇帝開創鴻業以遺子孫陵寢所在如何能忘今卽位之初政務所系不遑躬謁汝其代行其灑掃有弗虔封樹有弗勤周衛有弗備皆嚴飭之必恭必愼以稱予意

○九月壬寅葬

獻陵先是

仁宗皇帝賓天

上命有司擇葬地得吉兆於天壽山之陽召尙書蹇義夏原吉等諭之曰國家以四海之富葬其親豈惜勞費然古之聖帝明王皆從儉制凡孝子思保其親之體魄於永久者亦不欲厚葬秦漢厚葬之患足爲明戒況

皇考遺詔務從儉約天下所共知今建山陵予以爲宜遵先志卿等之意如何義等對曰

聖見髙遠發於孝誠萬世之利於是命成山侯王通工部尙書黃福總其事其制度皆

上所規畫三月告成至是葬其山周正圓厚岡巒拱揖川源逶迆與

長陵相比云

○宣徳元年二月乙酉初

上謂侍臣曰朕自幼鐘愛於

皇祖未嘗一日不侍左右弘謨偉略隨事訓教

皇祖妣同歷艱難弼成國家撫育朕躬慈愛備至我

皇考徳紹

先烈仁覆蒼生不期年而辶�處上賓劬勞之慟終身先

山陵在望霜露之感尢切將以淸明日展謁至是

車駕啟行丙戌

車駕至

天壽山

上遙望

二陵松柏郁茂因嗚咽流涕詣

陵行謁祭禮不勝哀慟左右亦皆感泣

○五月乙巳

仁宗皇帝小祥

上躬祀凡筵出禦奉天門謂侍臣曰皇考聖仁愛民如子萬爲國家培固基本以遺子孫而辶�處上賓傳之於朕今及小祥豈勝哀感因嗚咽流涕

○宣徳三年二月丁卯

上奉

皇太后遊西苑自

上卽大位尊事

皇太后極其孝敬每旦暮謁西宮朝謁愉色奉承惟恐弗及

皇太后慈仁隆至每見

上則忻然從容詢及政事及所平決

上敷陳明達

皇太后喜動顏色凡軍國大政必稟命而行四方貢獻𨿽瓜果之物必先以奉

皇太后

皇太后或時召

上𨿽有急務必促駕而往至是恭請

皇太后遊西苑皇后皇妃皆侍行

上親掖

皇太后輿登萬壽山奉觴上壽獻詩頌

聖徳

皇太后悅酌酒賜

上且諭曰今天下無事吾母子得同此樂皆

天與

祖宗之賜也天下百姓皆

天與

祖宗之赤子爲人君但在保安百姓使不至於饑寒則吾母子斯樂可永遠矣

上拜稽首曰謹受教是日甚樂將晚

上及皇后皇妃送

皇太后還宮

○九月癸亥

上巡邊大敗虜寇駐蹕鐵將軍店遣諸將索虜巢穴未至以孟冬廟享之期不遠應早旋師羣臣有言宜少俟諸將廟享之期如迫請敕一親王代行禮

上曰事

祖宗與待將士孰重孔子言吾不與祭如不祭必不可待有如諸將更五日未至亦可俟耶必以明日班師

○宣徳五年二月庚辰

萬壽聖節

上詣

奉先殿行禮

皇太后前上壽畢出禦正朝受賀諭文武羣臣曰朕初度之旦上念劬勞大徳夕切於心幸侍

聖母皇太后洪福萬年每當玆晨奉觴拜慶伸婉愉之誠致天倫之樂必在從容以愜所志爾文武羣臣應宴者悉於光祿寺給宴物自今悉準此例

○癸巳

上以淸明節近召少師蹇義少傅楊士奇太子少傅楊榮等諭之曰

皇太后聖心篤念

祖宗朝夕弗寘每諭弗寘每諭朕曰

祖宗之鴻業惟勤�荷

祖宗之成憲惟敬遵承朕不敢怠忽昔漢明帝奉太后謁陵著於史冊今朕將奉

皇太后謁

長陵

獻陵庶少慰

聖心禮歟義等對曰

皇太后聖孝

陛下敬承之天理人心之正也

上以聞於

皇太后

皇太后曰是吾心也遂命欽天監擇日敕五軍嚴備有司供具越二日

上躬櫜鞬騎導

皇太后輦至淸河橋下騎扶輦旣渡橋

上復乘騎時畿甸之民迎拜夾道瞻望感悅山呼之聲震動林野是日

駐驛沙河

上侍

皇太后膳退召義士奇等諭之曰

母後天性至孝今日朕隨侍於道中指

天壽山言此下卽

二陵所在

母后望之感愴今日天气淸和人心歡悅亦是

母后誠孝所感義等對曰

太后聖孝

陛下奉承之足以感格天人旣而

上惻然曰朕昔侍

皇祖往來兩京每令朕過農家問其疾苦蓋欲知稼穡之艱難自嗣位以來凡昔

皇祖教詔之言未嘗敢忘今出都門望村落居民及其田作追思往事愴戚之情自不能抑義等對曰

陛下聖孝久而不忘

祖宗在天之靈應當永佑丙申

車駕至陵下

上易淺淡服先詣謁

陵畢徘徊陵下召學士楊士奇楊榮等曰

皇祖嘗言古帝王陵寢有崇奢麗及藏寶玉者皆無遠慮吾子孫宜戒之不可蹈也此語朕恆記憶不忘今所建寢殿皆

皇祖當時規畫不敢有增益又曰

皇考遺詔山陵務從儉約蓋平日仁民愛物之心不忘於彌畱之際朕不敢違越士奇等對曰

陛下欽承

先訓此聖孝之大者

○宣徳六年二月乙巳召少師蹇義少傅楊士奇楊榮尙書胡濙至文華後殿諭之曰昨日恭侍

太後進壽觴

太后甚歡朕及暮還宮不覺亦醉旣覺而思仰荷

上天眷祐

祖宗慶澤

聖母之訓教今田谷屢豊天下粗安得朝夕侍奉

聖慈遂天倫之樂可謂幸矣又念國事賴卿等旦夕同心協慮遂出禦制詩賜義等並賜特宴云

○十一月壬戌朔以禦制述祖徳詩賜少傅楊士奇等諭之曰朕念我

仁祖積徳累善篤生

太祖皇帝維天立極創業垂統

太宗皇帝汛掃姦回再安

宗社我

皇考仁宗恢弘治化增髙累厚以固鴻業朕承大位夙夜不忘記曰先祖有美而不知不明知而不傳不仁是用撰述成詩揭之座上朝夕觀覽勉圖繼述庶幾永保天命今以刻石特賜卿等摹本卿等亦當思我

祖宗開創之難守成之不易盡心輔朕國家安卿等亦與享榮利士奇等稽首受賜

聖學

○宣徳二年三月己酉

上禦文華殿翰林儒臣講孟子離婁章畢

上曰伯夷太公皆處海濱而歸文王及武王伐紂太公佐之伯夷扣馬而諫所見何以不同講臣對曰太公以救民爲心伯夷以君臣之義爲重

上曰然太公之心在當時伯夷之心在萬世無非爲天下生民計也

○宣徳三年二月癸酉

上退朝禦文華殿翰林儒臣講舜典竟

上曰觀二典三謨則知萬世君臣爲治之道不出乎此歷象日月星辰以閏月定四時天道以明平治水土奠髙山大川分別九州任土作貢地道以成克明峻徳以至協和萬邦人道以建九官十二牧所掌禮樂刑政及餋民之道後世建官繁簡𨿽不同大要不出乎此當時君臣都兪吁咈更相告戒用圖治功气象藹然何后世之不能及也講臣對曰明良相逢故其治化之盛如此

上曰是蓋天生聖人爲後世法程孔子刪書斷自唐虞使人知有堯舜誠所謂萬世帝王之師也

○十月庚寅翰林儒臣進講春秋竟

上曰聖人匡世之功憂世之心備見此書當時先王禮樂法度日隳廢亂臣賊子接迹而起有此書而後天下皆知尊周又曰孔子作此書以尊周爲本孟子乃以王天下勸齊梁之君何也侍臣對曰孔子之時周室𨿽微天下猶知尊周孟子之時七國爭雄天下不復知有周矣

上曰聖賢之心無非爲天下生民之計孟子時不有王者興何以角�羊生民之塗炭遂賜講臣坐命左右賜菓茗

○宣徳四年四月甲申

上退朝禦便殿與儒臣論史因問漢唐諸君在位孰久對曰漢之武帝唐之玄宗皆在位久

上曰漢武好大喜功海內費耗末年能懲前過玄宗初政有貞觀之風久而恣欲疏忠任邪遂致禍亂竄身失國武帝猶爲彼善於此又曰善心生則明欲心生則闇武帝以田千秋爲賢玄宗以李林甫爲賢此亂治所由異也

○宣徳八年四月丁亥

上禦奉天門視朝罷顧謂少傅楊士奇楊榮曰朕在宮中無事時偶有眞趣則賦一詩自適不然則取書籍玩味亦得胸次開豁故在皆置書籍及楮筆之類今修葺廣寒淸暑二殿及西瓊島欲於各處皆置書籍卿二人可於館閣中擇能書者數十人取五經四書及說苑之類每書各錄數本分貯其中以備覽閱

○七月戊寅

上與侍臣論漢髙帝唐太宗皆開創之主侍臣有盛稱太宗英武過髙帝者

上曰太宗才勝髙帝義勝髙帝不事詩書而大義了然太宗文雅足稱而大義未明

○宣徳九年十二月辛酉

上退朝禦文華後殿召少傅楊士奇等出禦書洪範篇及禦制序文示之且諭之曰所論或未當卿等宜直言勿隱士奇等對曰

聖論皆當眞得古人精蘊

上曰朕在宮中𨿽寒暑不廢書冊士奇等曰帝王勤學問則宗社生民有賴矣惟願

陛下始終此心

上笑曰卿等亦常湏直言朕不爲忤

英武

○宣徳元年八月壬戌朔漢王髙煦反

上親徵之命太師英國公張輔曰今朕親督師一切機務卿其相朕輔對曰髙煦徒懷不臣之心而素怯懦且今所擁悉非能戰之人願假臣二萬卒保爲

陛下擒之不足仰煩

至尊

上曰朕任卿一人足以擒賊但新卽位小人尙有懷二心者亦當有以懾服之朕行決矣分遣諸將嚴各城守備中外戒嚴下令京城搜索髙煦所遣姦細許自首免罪給賞敕各處守帥以兵從徵庚辰

車駕至鹽山陽武侯薛祿等馳奏前軍已至樂安城下髙煦約以明日出戰

上令大軍蓐食兼行尙書蹇義夏原吉大學士楊士奇楊榮等進曰軍臨敵境尢宜愼重古云師行日三十里況萬乘親徵兼行非所宜也英國公張輔安遠侯柳升等亦進曰前軍已至樂安彼知大軍在後或設伏林莽間伺我不虞況百里趨利兵法所忌請少駐兵廣哨望而後進

上曰兵貴神速我師直抵其城下則彼爲阱中虎耳𨿽有爪牙將安施乎況彼以反爲名烏合之眾人懷疑貳聞大軍至凶凶爲計不暇又豈能設伏禦我乎卿等無過慮也遂行辛巳昧爽抵樂安城下壬午髙煦就擒

○宣徳三年九月辛亥

上巡邊至石門驛喜峯口守將遣人馳奏兀良哈之寇萬眾侵邊已入大寧經會州將及﹤宀十見﹥河

上覽奏曰天遣此寇投死耳召諸將諭之曰孽虜無能爲也今湏擒之不可縱也然此出喜峯口路狹且險單騎可行若大軍並進慮緩事機先以鐵騎三千進出其不意禽之必矣或言三千未必足用

上曰兵在精與和不在多三千精兵足辦擒賊遂決策親徵乙卯

車駕出喜峯口明日昧爽至﹤宀十見﹥河距虜營二十里虜望我軍以爲戍邊之兵卽悉眾戰

上命分鐵騎爲兩翼夾攻之親射其前鋒三人殪之兩翼飛矢如雨射虜虜不能勝繼而神機銃疊發虜人馬死者大半饋悉潰走大獲其生口駝馬牛羊輜重

謙徳

○宣徳三年九月庚午

上巡邊還至三河縣在京諸王及文武衙門各遣官進平胡表至

上覽表竟以示近臣曰稱道過矣朕於虜寇初不過嚴備之耳豈有意誅剿之而虜不悛其惡朕安得坐視民患而不救至於誅之擒之皆

天與

祖宗之祐將士之用命朕何與力焉

○十月辛巳直隸常州府進秈米且言今歲雨暘順調田谷茂盛

上謂尙書胡濙曰今年各處多奏水災深慮百姓艱食常州獨言豊熟頗慰朕心濙對曰

陛下愛民常願豊稔聖心所欲天必從之

上曰天果從之豈有他處水潦之患亦是爲善未至不能格天也自今朕與卿等更當勉之

○宣徳四年二月己丑南京守備襄城伯李隆獻騶虞行在禮部尙書胡濙等請上表賀

禦批答曰祗敬

祖宗恭餋

聖母皆職分當然何徳之有感瑞之云良增慚愧朕夙夜祗念

祖宗付托之重懼弗勝負荷惟賴爾文武羣臣同心同徳贊輔不逮溢美虛詞非所樂聞其止勿賀

○宣徳五年七月戊申四川茂州守臣進瑞麥有一莖三穗五穗者時

太廟之側產嘉禾有一莖四五穗至六七穗者禮部臣請表賀

上曰瑞麥嘉禾固是豊年之慶但朕以菲徳居位且比來四方屢奏水旱可言賀耶然產於

太廟側實

天與

祖宗神靈之所敷佑昔周人貽我牟來之詩必歸於先公之徳

上帝之命朕何徳以致此其勿賀

○閏十二月戊戌行在欽天監奏含譽星見羣臣上表稱賀賀畢

上諭羣臣曰表辭稱道過實朕甚愧之今海內粗安皆由

天地宗廟垂祐聖母皇太后訓教及羣臣匡輔所致朕何徳也書曰儆戒無虞詩曰夙夜敬止朕及卿等相與飭勵罔有怠心庶幾共保福祿於永遠

○宣徳七年八月辛丑陜西永壽等縣獻嘉禾有同本三莖或五莖莖十數穗穗一尺有餘者有同本十九莖或二十莖莖十餘穗又多至數十穗者又有一莖五岐六岐或一節一岐者

上覽之謂羣臣曰諸物不足爲瑞谷以餋民今蕃異如此可以爲瑞是日又有獻嘉瓜者尙書胡濙言瓜連理而生有瓜瓞綿遠之兆二者皆禎祥請奉表賀

上不許曰嘉禾瑞瓜𨿽年豊物阜之應皆

天地

宗廟之所垂祐朕何徳以致之夙夜內省有歉多矣其止勿賀

節儉

○洪熙元年八月庚午行在工部奏內府供用紵絲紗羅計九千匹請下蘇杭等府織

上曰供應之物𨿽不可缺然當念民力今百姓艱難可減半造又諭尙書吳中等曰昔魏徵告唐太宗每以卹民爲言卿等其體此意

○十月壬子行在工部奏制造禦用膳亭及器皿所用物料不足請買於民間

上曰漢文服禦帷帳無文繡史稱其恭儉愛民朕方慕之以儉約率下所造服食器用當從朴素不湏華靡所用物料就庫藏中給用不必買於民

○宣徳元年二月庚辰司苑局言種蔬上供當用薥稭三千束蘆葦蒲五千餘束例於順天府取給

上曰內用蔬菜幾何而取於民如此可三分減二顧謂侍臣曰大禹惡衣菲食惟恐奉餋之過勞民費財朕安可以園蔬重勞費百姓

○宣徳二年八月壬申行在戶部奏光祿寺明年所用廚料請如例買之民間

上曰光祿供祭祀賓客之費固不可缺然與其多取於民莫若儉以足用卿等宜斟酌樽節不可過中

○宣徳三年四月辛酉行在戶部奏內府供用庫歲用香蠟銀朱等物凡三萬餘斤當下郡縣支官錢買辦

上曰所買太多所用太侈其會計可省者省之且聞買物支官錢近時爲有司克減屢有告訐者必令從公毋蹈前獘

﹤宀十見﹥仁

○洪熙元年十月乙巳陜西行都司土官都指揮同知李英至京進所獲安定畨童一十五人

上謂兵部臣曰畨人作過不得已徵之得其首惡足矣童子何罪卽遣還本土無父母可依者付各衛令善餋之

○宣徳元年八月

上親徵樂安州癸未

駐蹕城南

上諭戶部尙書夏原吉曰今髙煦就擒與之同謀者數人罪不可赦其餘軍民被脇從者一切不問其榜諭安業勿有疑畏仍命陽武侯薛祿兵部尙書張本及禦史給事中等官撫安軍民

上諭之曰今罪人已得除同謀首惡外其餘一切不問民有兵器者令送官免罪

○宣徳七年三月乙酉廣西總兵官都督山云奏斬獲廣西桂平等縣蠻寇覃公專等首級之數

上顧尙書許廓曰蠻夷害我良民譬之蟊賊害稼不可不去然殺之過多亦所不忍廓對曰兵以誅有罪彼皆自取滅亡非朝廷有意殺之

上曰天地以生物爲心今𨿽殺賊官軍亦豈得無損朕之意但欲兩全之庶幾不愧天也

○六月甲午

上諭三法司官曰今天气炎熱見系罪囚宜速決遣輕罪有例者皆如例情重者具實奏聞復命法司凡彊盜病死獄中但驗實勿斬首先是彊盜死者例悉斬首至是

上憫之以彊盜罪惡當斬戮死人則太過故罷之

明斷

○洪熙元年夏

上奉

命往南京

仁宗皇帝不豫馳書召

上卽日就道時南京頗傳言

仁宗上賓臣下未敢以聞但言玆正戒嚴之時宜整兵衛而後行或勸

上從間道行

上曰

君父在上天下歸心豈有他虞且予始至辶�處還非眾所測況

君父召豈可稍遲遂由驛道還北京

○六月壬寅

上自南京還京城以

仁宗皇帝上賓戒嚴已久

上至之明日召英國公張輔諭之曰山陵之期尙遠今天气炎熱戒嚴甚久將士煩勞其悉撤之輔等對曰

殿下未正大位軍衛未可撤

上曰天下神器非智力所能得況

祖宗有成命孰敢萌邪心遂卽日解嚴

○宣徳元年三月己亥行在戶部言駙馬都尉宋瑛奏求白河邊廢地牧馬其中間有民田四十七頃

上曰人與馬孰重此輩生長富貴恃恩恣肆豈知輕重湏遣人覆勘如果皆是廢地與之但有民田勿與

○宣徳元年八月癸酉

駐蹕冰河鋪顧謂侍臣曰朕待諸王皆厚至如漢王以其

皇考至親待之尢厚何爲而反邪侍臣對曰彼蓄反心非一日非恩徳所能馴者

上曰試與卿等�之彼計今將安出或對曰樂安城小彼必先取濟南以爲巢穴或曰彼往時不肯離南京今必引兵南去

上曰以朕計之不然濟南𨿽近攻之未易下況大將軍至彼何暇攻城彼所集土民及護衛軍父母妻子皆在樂安肯棄之走南京乎且髙煦臨事狐疑不決外爲誇詐中心實怯今敢猖狂爲此一則輕朕年少且新立眾心未附二則料朕不能親出必遣將來討彼得以危言厚利誘之以僥幸成事今朕親徵其新聚之眾已膽落又敢出戰乎況天下無事無故弄兵以毒生靈

天地

祖宗豈容之大軍一至卽成擒矣

○宣徳四年三月壬子行在都察院奏山海衛指揮趙忠領軍備禦開平斂軍財行賂求回原籍而私有其半事發當降用今所領軍以忠能卹下告乞復其職

上曰彼能卹下曷爲科斂而私有其半此必以賄求之朝廷賞罰至公有罪不懲何以令眾小人敢以私情撓公法邪不聽

○四月戊戌

上禦奉天門謂行在兵部尙書張本等曰昨會寧伯李英言西寧衛舊選隨駕官軍五百人請於內撥五十人赴京隨從滿歲而更朕思所選五百人蓋是

太宗皇帝徵沙漠時所用今京師侍衛自有親軍何必外求其意蓋欲自隨非爲國家計也舊制在京公侯伯皆無官軍隨從之例豈可以變

祖宗之法英言不可聽

○九月壬戌遼東總兵官都督巫凱以哥吉河衛指揮禿能哥等入境剽掠送京師法司訊之禿能哥等云初入境求貿易耳實非剽掠

上曰此或實情剽掠則當有兵器命釋之

○十二月己卯臨洮衛指揮李敬千戶王瑀嘗與臨洮府推官許罍同捕彊賊敬瑀畏賊退縮角�羊鎧甲腰刀付民丁赴斗民丁奮鬥直前皆有擒獲罍嘗奏之敬等聞之懼得罪遂誣府官受賕事

上命陜西按察司逮問且諭都察院臣曰其令按察司必明虛實不可枉人已而語侍臣曰此必指揮誣府官忿府官前所奏也武臣國之爪牙一有調發當奮不顧身今遇小寇輙畏縮設遇大敵豈能奮勇成功乎

○宣徳五年四月戊寅初監察禦史李驥巡通州倉遇軍斗髙祥等盜糧執而鞫之祥父妄告祥同張貴等盜糧驥受貴等白金縱之不問而獨問祥行在刑部論驥絞罪驥上章訴冤

上曰禦史旣擒盜豈有受贓之理若其受贓卽此事泯滅不發安肯尙存事端命尙書侍郎都禦史等官同訊之驥實冤但應奏不奏當杖

上曰旣實冤並免杖令復職因諭刑部侍郎施禮等曰人命至重爾等論刑何爲不詳愼驥不自言幾於冤死後將何以使之禮等頓首謝

○五月戊辰豹坊勇士奏與民分居

上曰勇士在京師皆十餘年安得今尙無居此必民居﹤宀十見﹥好欲捨而就彼民艱難作一居爾徒欲得之民何罪爾何功錦衣衛指揮王節奏此人今有居在城中

上怒命杖之一百以百斤枷號令警眾

○宣徳六年二月己未上元縣人王拜住年十四爲陳氏餋子其父死生母貧行乞於途拜住遇之哀哭不告餋母以情訴於官乞歸餋生母餋母聞之訟其詈已刑部論拜住死罪

上曰彼年十四依陳氏餋母之恩豈能踰生母遇生母行乞而不動心是禽獸也今歸餋生母但失於不告餋母耳可杖之二母皆令終餋

○六月庚子先是直隸定興縣民王林子鎖定輸艸虛買實收事覺行在刑部四川司鞫治林當斬以瞽得贖大理寺審允以奏

上曰瞽者能輸艸乎更詳審之勿使無辜受枉姦慝幸免遂下刑部再問林瞽實鎖定冒父名代輸用白金綺賂收艸千戶張敬虛收至是覆奏

上以刑部大理寺堂上官治獄不謹姑宥其罪而罰刑部四川司並大理寺左寺官俸三月

○九月丁卯浙江都指揮許亨言海寧等衛軍告本管官人命等事牽連至百餘人及追逮鞫問而原告皆逃被告淹滯年久者多

上諭右都禦史顧佐等曰此不難知蓋小人始造誣詞及當質對恐露實情則必反坐故逃匿不與之辧意使困滯以快其私此小人之尢者其令放遣被告各還職役而嚴督追捕俟捕至與別白是非苟有誣罔不可輕恕

○宣徳八年正月甲戌常州府知府莫愚朝覲至京有府吏告愚受賕等事愚亦言此吏嘗盜用府印及犯他罪論徒而逃所告臣事皆誣請與質對

上諭行在刑部臣曰朕選用郡守責其除姦可使爲姦人反噬卽杖吏一百發赤城充軍令愚復任

○宣徳九年八月戊申遼東都指揮黃順王祥張榮等五人赴任至薊州分宿民家榮酒醉自刎死榮弟永等報順順與祥等疑其事擒永遣人械送行在刑部鞫治永永憾順擒已遂誣順殺榮逮順至論謀殺重罪順妻訴冤枉法司久未決

上曰順何有惡於榮且何所圖之遣禦史張聰詣薊州榮等止宿處復實其所捨之家皆言榮畏往遼東守邊坐臥口語不已晚因醉遂自刎實非殺死聰還奏

上曰朕固疑非順所謀苟不審察其冤曷伸今得實矣卽釋順還職並榮弟釋之

儆戒

○宣徳三年十月戊戌大雪

上喜謂侍臣曰今年四方多言水旱生民艱食朕恆爲憂惟冀

天地垂祐雨暘及時庶豊稔可望今冬初卽見雪其來歲有秋之兆乎然欲昭格

天心朕當日加兢惕因賦雪詩以志不忘

○宣徳五年八月己巳朔日當食陰雨不見行在禮部尙書胡濙等以爲卽同不食請率羣臣上表賀

上不許敕羣臣曰古者人君所謹莫大於天戒日食又天戒之大者惟能修徳行政用賢去邪而後當食不食朕以菲徳嗣承

祖宗大統政理未洽民生未遂上累三光祗懼惟甚可比於是歟傳不云乎君子之過也如日月之食焉過也人皆見之更也人皆仰之今以陰雨不見得非朕昧於省過而然歟況離明照四方陰雲所蔽有限京師不見四方必有見者比之不食天可欺歟朕尙圖修省以仰答天意尙賴爾羣臣匡其不逮其止勿賀

○十二月庚辰朝罷

上示羣臣喜雪之詩復賜賞雪宴蓋久未雪至是大雪盈尺

上喜而成詩羣臣遂進和章

上視閱視擇其有警戒語者別錄而爲之序其中有曰冬雪消毒沴殄遺蝗滋茂宿麥迨冬不雪民心則憂民之憂朕之憂也乃十二月己卯之夕大雪盈尺徧於遠邇民心以喜民之喜朕之喜也又曰古之明君未嘗因一事之順適而忘致警於其徳其臣亦未嘗因一事之順適而忘致警於其君唐虞三代皆然也又曰朕以涼薄之徳嗣

祖宗大業爲天下生民主恆懼不克�荷而所望於羣臣戒警輔翼者惟日不足今是詩之副予所望者裁十一二詩曰人之好我示我周行朕安得不表章之以朝夕自益哉

○宣徳七年七月庚辰

上燕閒閱內庫書盡得元趙孟俯所繪豳風圖而賦長詩一章召翰林詞臣示之曰豳詩周公陳后稷公劉致王業之由與民事早晚之宜以告成王使知稼穡艱難萬世人君皆當鑑此朕愛斯圖爲賦詩欲揭於便殿之壁朝夕在目有所儆勵爾其書於圖之右

監成憲

○永樂八年春

太宗皇帝親徵北虜命

上畱守北京以尙書夏原吉贊輔時諸司政務塡委且師行之際調度挽運事煩左右有言艱大者

上曰

祖宗悉有成法惟遵行之耳

○洪熙元年六月丁巳主事陳艮建言武職亦湏考核黜陟

上諭行在兵部臣曰軍職以功爲秩次子孫承襲者試弓馬有罪者論功定議

祖宗成憲如此毋庸他言

○宣徳元年五月甲午朔

上聽政罷禦左順門語侍臣曰朕祗奉

祖宗成憲所以諸司事有疑礙而奏請者必命考舊典蓋

皇曾祖肇建國家

皇祖

皇考相承法制詳備況歷涉世務練達人情謀慮深遠子孫遵而行之猶恐未至世之作聰明亂舊章馴至敗亡往事多有可鑑古人云�周子孫能守先王之法𨿽至今存可也此誠確論

○宣徳二年九月丙午

上語吏部尙書蹇義等曰昨四川龍州奏地連生畨近遭攻劫蓋緣州治勢輕請升爲宣慰使司築城置軍鎭守庶幾民得安業已令卿等議今思之龍州開治歷年久矣生畨接境自昔已然近日之事蓋因失於防愼若能覺察豈致疏虞且彼土人若有徵調聚則爲兵散則爲民豈不自便今欲編集入伍蠻性未必樂從

祖宗建置已定惟當謹守彼蓋乘勢要求若使得志邊方小人必將仿效生事造端不可不愼今但湏遵守舊章不必更議

○宣徳三年四月丙寅

上朝罷謂少傅楊士奇太子少傅楊榮等曰朕近著一論以曹參爲說卿等試觀之論曰漢世賢相稱蕭何曹參何之相業著矣參惟守何之法以淸靜寧民後世誚之以爲不事事朕意不然嗣世之君當守祖法爲輔相者固當淸靜處之書曰監於先王成憲其永無愆詩曰不愆不忘率由舊章參親見秦政紛更以亂天下又親見髙祖立國之不易則以鎭靜輔嗣君固老成之士也觀其居齊用蓋公淸靜民自定之言及屬後相無擾獄市至爲相務掩人細過擇謹厚長者爲丞相史吏刻薄者輙斥去此其意固有在豈誠耽於酒而塊然不事者哉吾固曰參國之老成人也後世有老成如李沆相宋眞宗務守祖法不變一切浮薄新進喜事之人不用君子論宋名相得大體者推李沆第一則亦參之心也有不爲參者如王安石呂惠卿輩相神宗以斃天下之人其效可見矣嗟乎安石輩動引經誼述三代非參所能與也然國家用參未至乎病民參其未可深誚哉士奇等觀畢

上問曰卿等以爲何如士奇等對曰此誠確論自古創業之君輔運之臣皆老於人情熟於世故立法垂憲至精至密子孫奉而行之足以爲治若變亂紛更必致禍敗往事昭然可爲明鑑

陛下所論非惟得參之心實萬世繼體圖治者所當取法

○六月戊申

上閱

皇明祖訓終捲顧謂侍臣曰自古創業難守成不易我

太祖皇帝起布衣與羣雄並驅將二十年乃悉平僣亂奄有中夏申明禮義之教而萬幾之暇復制

祖訓一編示法子孫蓋歷六年始克成書思慮之周防範之密至矣備矣後世子孫但謹守

先訓每事遵用不敢違越豈有過舉哉侍臣對曰誠如

聖諭然以今日言之躬蹈當自

陛下始

上曰然亦賴卿等匡輔若一言一行或背

祖訓卿等湏直言之書云監於先王成憲其永無愆亦賢臣以告其君者也卿等勉之

○宣徳四年十二月癸未有建言洪武永樂中法制有當攺易以從宜者

上謂侍臣曰自古帝王創業垂統必有成憲以貽子孫子孫能謹守之足以保天下若自作聰明或惑於小人而變更之不免生禍亂如唐府兵其制頗近古後一變爲彍騎再變爲方鎭遂使武夫悍卒得專方面唐遂以亡宋賦役祖宗時皆有定制其後信用小人變爲新法民不勝其煩擾自是朝政反覆國事日非卒致夷虜之禍是皆可監侍臣對曰子孫惟恭儉則能保守

上曰然亦湏任老成人如宋任用李沆豈有攺祖法之事

○宣徳六年二月丁未陜西平涼衛指揮僉事哈剌苦出奏永樂中嘗選本土軍民北徵師旋之日軍歸原伍民還原業今慮或有徵調未經操習馬匹衣裝皆無素備請以原選之人免其遠差令之操習每月朔望點閱

上謂行在兵部尙書許廓等曰

太宗皇帝慮事周密其立法已定不可攺更命悉如舊

論治道

○宣徳元年正月癸丑

上退朝禦左順門與侍臣論理之道

上曰民爲國本閭裏小民或阽於饑寒或困於徵徭或爲豪彊所抑豈能達之朝廷所賴良有司撫餋存卹庶不至失所侍臣曰親民之職莫若守令必嚴選舉以副

聖意

上曰人之賢否恆不易知必任之以事而後可見古帝王選任賢良三載考績三考黜陟蓋以此也然以今觀之九載而後黜陟藉使所任非人民受其斃多矣今在外有司從巡按禦史及按察司官考察貪婪不律者卽紏舉之最爲良法朝廷擇守令固爲急務而禦史按察司官尢宜擇人禦史按察司官得人則守令賢否有不待於考績而後黜陟者矣

上又曰繼自今禦史及按察司官考滿亦湏以考察有司賢否爲功績

○宣徳二年十二月乙卯侍臣進講貞觀政要

上曰予嘗反覆是書謂安天下必湏先正其身未有身正而影曲上理而下亂者謂治國猶栽樹根本不搖則枝葉茂盛君道淸靜則百姓安樂皆要語也

○宣徳三年二月乙亥

上退朝禦文華殿謂侍臣曰朕觀先王治民有本有末制田裏以給衣食設學校以明教化不幸而有頑慝者然後刑之蓋非得已不然則無以安善良然觀肉刑亦過於慘侍臣曰古人用肉刑故人人自愛而重犯法至漢文帝除之自是人輕冒法

上曰古人教民之道周備故犯法者少後世教民之道不至故犯法者多未必系於肉刑之存否舜法有流宥金贖而四凶之罪止於流放竄殛可見當時被肉刑者必皆重罪況漢承秦獘挾書有律若槪用肉刑民受傷殘者多矣以不教之民而辶�處斷其肢體刻其肌膚亦所不忍隋唐以後以笞杖徒流死爲五刑亦良法也又曰文帝除肉刑唐太宗觀明堂鍼炙圖禁鞭背皆後世仁政文帝培植漢之國脈太宗肇啟唐祚享國長久有以哉

○八月辛巳

上禦武英殿問侍臣歷代戶口盛衰侍臣舉夏禹以來至髙宗戶口盛衰之大槪以對

上曰戶口之盛衰足以見國家之治忽其盛也本於休餋生息其衰也必由土木兵戈觀漢武承文景之餘煬帝繼隋文之後開元之盛遂有安史之亂豈非恃其富庶而不知儆戒乎漢武末年乃知悔過煬帝遂以亡國玄宗至於播遷皆足爲世之大戒

○宣徳五年三月戊午

上禦武英殿偶與侍臣論漢以下創業諸君侍臣有言漢髙帝之大度有言唐太宗之英武有言宋太祖之仁厚不相下者

上曰唐太宗宋太祖皆假借權力襲取天下唐太宗慚徳尢多漢髙帝及我朝

太祖髙皇帝起布衣光明正大可比而同然髙帝除秦苛政而禮文制度不修我

太祖髙皇帝剪除羣雄革前元敝俗申明中國先王之教尢爲過之侍臣皆叩首以爲至論

○七月己酉

上燕閒與侍臣論�得天下之道侍臣曰湯武順天應人除暴安民功加於時徳垂後裔所以天下歸之傳之子孫歷世長久

上曰天命所歸蓋非偶然唐虞之時契敷五教百姓親睦后稷教民稼穡天下享其利至湯放桀武王伐紂遂有天下誠以先世功徳在民篤生聖哲周集大命有不可辭者於其子孫享國久亦惟仁義道徳足以培植之也

○九月戊申有獻歷代紀年圖者

上覽旣顧侍臣曰唐之後不五十年天下五易主生民之禍極矣周世宗英武觀其進取之略制治之心足以平定天下而亦享年不永何也侍臣對曰帝王之興自有天命非人謀所及

上曰國家創業垂統貴有根本三代以下若漢髙帝掃除秦苛以濟蒼生唐太宗革隋斃政以致太平其規模皆弘遠所以傳之子孫皆長久若後周之主稱兵爲逆劫掠京城曾無匡濟之功家室先覆而世宗以餋子繼之欲其宗祀長久得乎宋太祖陳橋之變一號令之間秋毫無犯拯生民於淪溺革叔季之兵禍子孫享國與漢唐同久者蓋有仁厚爲之根本豈偶然哉

○宣徳八年正月癸酉

上宴閒問侍臣王政所先侍臣對曰教養爲先

上曰然先王法制猝難復後世惟重農抑末輕徭薄賦足以致富庶興舉學校惇崇孝悌足以立教化固不必盡合古制

○四月癸卯

上問侍臣曰唐虞何以爲盛治侍臣對曰堯舜聖人以徳爲治所以盛也

上曰有其君亦貴有其臣使是時無禹稷契臯陶伯益堯舜能獨治乎元首股肱必相資也但當時君臣又皆互相戒謹不敢有一毫自滿之心此其所以盛也萬世之下論唐虞盛治當本諸此

○宣徳九年三月癸巳

上與侍臣論兩晉侍臣曰晉武懲魏氏刻薄奢侈之斃欲矯以仁儉及平吳之後頗事遊宴怠於政事掖庭殆將萬人外戚用事勢傾內外曾不一傳禍生閨闥馴至戎羯之亂元帝繼統江左恭儉有餘明斷不足大業未復禍亂內興明帝明敏有機斷故能誅剪凶臣惜其享年不永成帝以後類爲孱弱寄命於彊臣奄奄百有餘年亦爲幸矣

上曰晉武以開創之主不爲遠圖樹立失宜托付非才況羗胡鮮卑雜處內郡而不能以時區處所以國禍方殷而戎寇遽至東晉僅能立國逆臣接迹朝政陵夷而猶延數世者亦有賢人爲之用也又曰古先帝王維持天下以禮教爲本兩晉風俗淫僻士習浮薄先王禮樂教化於是蕩然豈久安之道哉

大明宣宗章皇帝寶訓卷之一終

大明宣宗章皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂﹤彳胤﹣丿﹥昌謹閱

嚴祀禮

洪熙元年閏七月癸卯行在太常寺奏明年春

郊祀及各壇祭祀犧牲請如例遣官賫鈔往保定及山西諸郡收買

上諭之曰此奉

天地神祗宜戒所遣官必加敬愼所市犧牲必依時值毋一毫損民苟有怨咨神不顧享舊制凡買祭物直隸移文巡按禦史在外移文按察司官嚴督使無瀆慢爾等其勿違舊制庶幾稱朕敬

天地

祖宗之意

○九月丁未太常寺奏歲暮孟春當享

太廟而犧牲瘠小請於順天府預買餵飼以備用

上從之諭府尹王驥曰祭享大事犧牲不成豈可以祭若低價抑買人情不懌神亦不享爾宜愼之

○宣徳元年正月壬寅行在太常寺奏祭祀

上諭之曰國家祭祀掌之禮部而復置太常尢重其事也卿等佐朕事

天地事

祖宗非他職事之比協恭同寅以承祀事朕蓋有賴然必誠敬之心素有持餋粢盛之薦極於精潔庶幾神明歆格而生靈蒙福卿等勉之

○二月乙亥以初卽位攺元遣永康侯徐安等祭告

祖陵

皇陵及歷代帝王陵寢嶽鎭海瀆等神諭之曰

列祖陵寢慶澤之源朕永念在心若名山大川鎭奠宇內及聖帝明王皆朕所向慕者今卽位攺元之初特命卿等往修祀禮孔子曰祭如在祭神如神在惟誠與敬其往愼之

○壬午尙膳監奏

奉先殿祭器及帷幔歲久漫漶

上曰

祖宗神禦所用皆宜鮮好其令工部新制不可苟簡儉薄

○壬辰南京守備太監鄭和等奏

天地壇山川壇殿廊廚庫俱朽敝請加修理

上諭行在工部尙書吳中等曰祀神國之大事其祠宇皆當完固況郊壇山川壇尢重其令南京工部卽發匠修葺

○十二月丁丑

上禦左順門謂行在禮部尙書胡濙曰明年二月祭先師太社還用上丁上戊日不可攺初有言是月上旬祭期適當

萬壽聖節恐妨行禮請攺用中旬

上曰此

祖宗以來定禮今以爲未便而輕攺豈誠敬事神之意至是申命焉

○宣徳二年正月丙辰北京犧牲所餋牲百戶葉貴坐罪罰工當復職

上曰國家重祭祀凡與其事者皆選淸愼之人餋牲卒有過尙黜況官乎貴調外任別選無過者補之

○三月乙卯行在太常寺奏供祭少北羊請買之平陽府

上曰朕昔侍

皇考見太常寺奏買犧牲

聖意惓惓以事神爲重以愛民爲心蓋事神之物買之民間若有一毫損民民心不悅𨿽以奉祭神豈歆享天之視聽在民爾等當體此意

○宣徳三年正月辛丑四川萬縣儒學訓導李鐸言各處從祀先賢名位多有差訛且失次序若不考正實乖祀典

上謂禮部尙書胡濙曰昔我

太祖皇帝斷自聖心大正神祗名號惟於先聖先賢悉從其舊將以垂憲萬世豈可差謬其速考正頒示天下

○二月己卯

上退朝禦左順門語及祭祀謂行在工部尙書吳中等曰南京造制帛祀神最爲重事洪武中嘗選無過犯惡疾工匠更衣沐浴焚香浣手然後用工其人專供此役更無別差

祖宗禮神之意謹嚴如此卿宜申明舊制務令精專毋有褻慢

○四月丁丑總兵官都督譚廣奏天下郡縣俱設風雲雷雨山川社稷壇春秋祭祀爲民祈福宣府久置軍衛請如郡縣立壇致祭行在禮部言宣府邊衛似難比例

上曰奉祀神明爲人祈福軍衛獨非吾民乎其準所言令於農隙之時爲之

納諫

○宣徳二年十月丙寅

上謂侍臣曰漢唐諸君文帝太宗能納諫文帝幾致刑措太宗致貞觀之治亦皆受善言之效善言有益於君徳有補於治道如此豈可不聽

○宣徳五年四月辛巳有建言請設諫官者

上曰

祖宗定制不可攺但朕有過失令中外大小之臣皆得諫而納之不爲迕豈不所得者多歟因謂侍臣曰三代以下人君唐太宗善納諫當時之臣若魏徵王圭亦善諫故有貞觀之治宋太祖�曰唐太宗受人諫﹤鋶﹣釒﹥常自引咎不以爲恥不若已不爲非使人無可諫一者孰是侍臣對曰宋太祖所言爲優

上曰宋太祖固是務本之論然人所行豈能皆是若禹聞善言則拜湯從諫弗咈攺過不吝禹湯猶取善於人況其下者乎朕以爲人君者當以太宗爲法

求言

○洪熙元年閏七月己亥都督府吏左輔等建言驛站餋馬等事禮部尙書呂震言其希求進用

上曰聖人不棄芻蕘之言前下詔書凡軍民利病許諸人陳言朝廷但當察其言之當否不必計其人之貴賤其如例會官議果有可行者卽與施行

○宣徳二年三月癸卯行在工部侍郎蔡信請取大同諸衛軍匠在京執役者家屬至京凡二萬餘人

上以兵備國家重事不可減徹不從謂兵部尙書張本曰昔魏文帝欲徙冀州戶十萬實河南非辛昆切諫不能止朕嘗嘆魏文躁急不知民艱方以玆自儆卿等於事之不利軍民者苟有所聞必爲朕言之

○六月庚寅以右都禦史王彰言事不切遣敕責之曰朕欲聞軍民休戚安否之實故命卿出按今所言率常事不切於軍民利病卿爲國大臣豈當不識朕心敕至凡有關於軍民安危利害之故皆詳具以聞愼勿應故事而已

上諭侍臣曰南北二京相去數千里常慮驛使往來或有暴擾或水旱災傷疾沴民有饑窘不安皆朕所欲聞者朝臣往還禦史巡歷皆不以告故遣王彰巡視冀聞其實今其所言乃毛舉細故不切大體大臣如此予復何望爾等朝夕左右當悉朕意凡所見聞皆湏詳陳君臣同體勿有所疑

○宣徳三年四月癸亥行在禮部奏官民建言請同六部尙書都禦史六科給事中會議以聞

上曰致理之道莫先於廣言路蓋天下之大吏治得失民生休戚人不言朝廷何由悉知古人謂明主視天下猶一堂滿堂飲酒一人對隅而泣則一座爲之不樂若令天下有匹夫匹婦不得其所實爲君徳之累凡有建言民瘼者卿等勿諱言或激切亦其心發於忠若以其言激切而棄之孰肯進言卿等宜悉此意凡言之善者卽以聞庶幾有補於治

○宣徳四年正月己巳

上罷朝禦齋宮學士楊溥侍

上曰比來臣下往往好進諛詞令人厭之卿宜勉輔朕於善道溥對曰臣受國厚恩敢忘報稱

上曰但覺朕有過舉直言無隱是卽爲報矣溥頓首曰自古直言非難而容受直言爲難

陛下樂聞忠言如此臣等敢不盡心

○四月庚辰監察禦史張純言四事

上皆從之謂右都禦史顧佐等曰朝廷立法凡諸司官員及百工技藝之人皆許言事況風憲官職當言路朕所倚信者豈可有所顧忌爾宜以其職諭之若當言不言以失職論

○宣徳六年三月戊辰巡撫侍郎周忱請蠲松江府被水淪沒官民田糧又官田古額科糧太重乞依民田起科太子太師郭資等以忱欲變亂成法請罪之

上曰忱職專糧事此亦其所當言朝議以爲不可則止何爲辶�處欲罪之卿等大臣必欲塞言路乎忱不可罪

○宣徳九年九月戊子

上率師巡邊駐蹕懷來夜召侍臣楊士奇等至幄中問道途所見對曰居民比五年過時增多矣

上曰朕亦覺之但未知生理何似對曰臣曾過道傍人家問今秋所收言大熟前二三歲皆不及

上喜又問軍士道中擾人否對曰𨿽未聞擾人但行軍常湏警飭之

上曰然因出示禦制詩數篇諭士奇曰此朕馬上遣興也士奇拜觀畢

上命左右取楮筆命士奇賦詩遂賜酒饌又諭之曰道路所見有當言者勿隱

教太子

○宣徳三年二月乙卯賜

今上皇帝名且以璽書諭之曰朕爲天下之君爾爲朕長子所以正國家之大本承萬年之天序皆在於爾今賜爾名爲��夫祁者至大之義鎭者安重撫定之道

宗社之尊海宇之廣民庶之繁所系甚重必有至大之徳用能膺之惟誠惟敬永奉

宗廟

社稷惟﹤宀十見﹥惟仁弘福海宇民庶道徳功用斯爲至大而上天之眷祐下民之歸戴皆本於斯爾其敬之服膺惟永

○二月禦制帝訓凡二十五篇曰君徳奉天法祖正家睦親仁民經國勤政恭儉儆戒用賢知人去邪防微求言祭祀重農興學賞罰黜陟卹刑文治武備馭夷藥餌以教子孫詞簡義明修身齊家治國平天下之道大要備具又親爲序以致惓惓之意云

○宣徳九年三月己卯羣臣以初朝

皇太子賀

上於奉天門奏曰

皇太子龍姿鳳表天命人心所在國祚隆長之慶天下生民之福謹以爲

陛下賀皆五拜稽首

上曰太子𨿽羙天資尢湏學問古人云蒙以餋正將來尙賴卿等講論贊輔以成其徳庶幾天下受福

睦親

○洪熙元年七月辛卯趙王髙燧奏彰徳軍民之家多有閒地而護衛軍無地置營請令有司勘實撥賜

上從之諭行在戶部尙書夏原吉曰細民有不得所朝廷當與處置況親王乎且裁有餘以補不足亦是均平之道

○宣徳元年三月丁酉

上以舊制諸王子女婚娶皆由朝廷選授比以宗室蕃盛選之難悉得人乃致書諸王曰自今婚娶或有不及時者悉自行選配然後聞之朝廷授以冠服冊誥儀物諸王便之

○五月丁酉永興王府鎭國將軍志埁奏請從人命秦王於西安護衛量給秦王奏護衛官軍俱有他役而永興王府自有校尉五百人請量給與之

上曰是秦王不愛弟也擁三護衛不肯分乃欲五百人中分之何其不推恕心命兵部於西安三護衛以五百人給之

○七月辛丑趙王髙燧奏今之國彰徳北京廣有倉原存祿米八百五十石請歸之戶部

上謂尙書夏原吉曰趙叔至親今方就國正資用度祿米在北京者姑從所言卽令平江伯以所運糧米如數送彰徳償之

○十二月庚午行在戶部主事李儀上﹤鋶﹣釒﹥言髙煦作送今已討平趙王髙燧嘗與同謀宜去護衛兵以絕後患上覽所言謂侍臣曰漢趙𨿽兄弟然兄弟亦有不同徳者今事未著何名而奪其兵且朕惟此叔當厚以待之誠以感之彼其心獨無天理耶宜寢勿言○宣徳二年十月丙寅

上禦武英殿觀唐玄宗所書孝經顧謂侍臣曰堯協和萬邦本於親九族舜紹堯致治本之克諧以孝蓋帝王之治皆自親親始

○宣徳三年五月戊辰先是朝廷嘗命洛陽中護衛左右二所軍建伊厲王享堂及修咠宮宇免其下屯至是河南都司慮虧子粒取軍回屯種伊王顒炔以聞

上謂工部曰伊府軍士朕已免其下屯虧子粒與虧宗親之恩孰重軍官不識大體將使朝廷失信於王其速移文止之

○六月辛卯遼王貴爚奏請以前荊州府教授陳紹先爲本府紀善永興王志墣奏舉隴西縣學教諭馮益爲教授

上諭行在吏部臣曰王欲親近儒者講論經史且資輔導此意良嘉其從之吏部言選才授官出自朝廷王豈可自擇

上曰朕推誠以待宗室不必校此

○七月丁卯寧王權遣人進扇且奏求鐵笛

上命工制鐵笛與之謂左右曰古人謂笛者滌也所以滌邪穢納之於正寧王之意其在此乎鐵笛𨿽無當新制與之

○宣徳四年二月乙未命內官楊禮移郢靖王宮眷居南京舊內敕太監王景弘等每歲時朝暮衣服飲食百需皆內府依期給之仍時遣人省視不許怠慢先是

上謂侍臣曰郢靖王無嗣其宮眷尙畱安陸國中無主朕欲移寘南京舊內庶供給皆便於義何如侍臣對曰此

陛下親親之仁處置當矣遂有是命

○宣徳五年三月丙辰平江伯陳瑄遣其子儀密奏湖廣大藩楚王兵彊國富又衛所之官多結姻親或有異圖乞盡選其精銳運糧北京就畱操備則剪其羽翼矣

上不納顧謂侍臣曰從來楚國無過

祖考待之皆厚朕尢加意禮之瑄何其過慮也調兵運糧一時權宜運畢則遣歸拘畱操備上失宗親之心下失軍士之心鄙哉瑄也

○甲子寧化王濟煥奏本府舊除教授一員後起送吏部今有子五人皆堪入學請除教授俾專訓誨

上謂行在吏部臣曰人未有不學而能成才徳者苟失時不學縱有羙質亦徒然矣宗室子弟其伴讀教授有闕宜速遷授不可稽誤

○四月癸未玉牒成少傅楊士奇太子少傅楊榮以進

上覽之曰古人重世譜蓋欲正倫理篤恩義我國家宗族之盛皆由

祖宗積徳所致又曰今於朕𨿽有親疏然溯所自實本於一人朕何敢忽士奇等對曰周自后稷以來世積忠厚是以子孫眾多維持王業歷年最遠國家世徳隆厚故本支繁衍

陛下如遠宗帝堯明俊徳以親九族則將來盛福當過有唐

上曰然

○宣徳六年六月丙辰建昌府知府陳鼎奏荊府承奉蕭韶彊占民家池塘土地護衛指揮文斌縱軍牧馬傷民田稼又生事縶縳捶辱軍民掠取財物

上諭都禦史顧佐曰朝廷待王以禮王亦安分守藩凡此害民皆小人之罪百姓未知歸怨於王王之令徳悉爲所累其取韶至鞫之令江西按察司執斌治之凡所侵奪百姓者卽令退還禾稼計畝給償遂遣敕諭王使知小人之罪

○宣徳八年四月戊子監察禦史王紹等劾奏應城伯孫傑往蜀府行喪禮受文綺白金工部主事張魯爲沈府治墳受鞍馬金幣又聞比者朝臣以嘉禮詣王府者皆受饋遺當明正典刑以勵廉恥

上曰禦史言是昔

皇祖嘗言凡朝臣以事至王府者惟酒食待之不以財貨若與之出於王意猶可豈當需索近頗聞有尙寶司丞至楚府王已厚與鈔幣又逼求白金形之詞色王執禮終不與此禮部不擇人而遣也然朕聞此語於一人更俟詳察而後罪之今禦史所奏者姑宥其罪凡所受皆追入官禮部仍移文各王府長史司使啟王今後朝廷凡遣人至勿與財物

戒飭諸王

○宣徳元年十一月己酉汝南王有勛數奏兄周王有燉之過

上知有勛之曲也遣書諭有燉曰過𨿽在彼叔宜篤愛弟之心不足與校因謂侍臣曰人之兄弟所以失和者多因讒言致忿馴至鬩墻浸成大惡當念同气至親各生愛敬則自然和協古人言兄弟𨿽有小忿不廢懿親又曰兄及弟矣式相好矣毋相猶矣此言最好凡爲兄弟者皆當以此存心

○宣徳三年十月庚辰宣諭各王府長史俾戒戢下人勿爲非明日鄭王瞻埈等入謝又諭之曰在下小人所爲王當戒之吾與王同气有至愛存焉人情愛木者必去木�﹤虫虫﹥愛苖者必去莠況吾兄弟至親愛乎小人者其爲害甚於木�﹤虫虫﹥與莠也戒之於早可以消患於未萌不早戒之及其著則難制矣

○宣徳六年十一月乙酉伊王私怨河南府知府李驥以冬至行禮來遲械系於獄而言�屈辱之事聞

上謂右都禦史顧佐等曰朝臣遇節於大廷行賀禮亦皆於昧爽之際未嘗以四更此必王府讒邪小人教王辱知府之計朕於王府官每禮待之未嘗厲色蓋以親親之故也縱令知府有過王當以聞朕自有處置豈可輒加威福此皆長史典儀承奉之過致書伊王宜謹守

祖法勿信讒枉下承奉長史典儀悉械送京師治之

正風化

○宣徳元年四月甲戌安東屯衛指揮僉事姜通奏爲其子裕聘朔州衛指揮使周忠女爲配今已二年近爲平陽王選妃不得成婚

上謂行在禮部尙書胡濙曰婚姻人道之始風教所關昔唐太宗聘鄭仁基女爲充華聞其已許陸氏遂罷之亦是重禮教忠女宜歸姜氏令平陽王別選妃

○五月庚子行在禮部奏錦衣衛總旗衡整女母病篤刲肝煮液飲之而痊宜旌表

上曰爲孝有道孔子曰身體發膚受之父母不敢毀傷剖腹割肝此豈是孝若致殺身其罪尢大況

太祖皇帝已有禁令今若旌表使愚人效之豈不大壞風俗女子無知不必加罪所奏亦不允

○六月庚寅旌表孝子權謹等孝行

上諭行在禮部尙書胡濙曰孝者人道當然賢智之人不待勸勉中人以下湏激勵乃能爲善旌表之意正如此若權謹則朕所知謹質實人也宜旌之使人人見而思奮其於治道豈不有益

○宣徳二年正月乙未行在通政使司奏刑部歲問罪囚數萬餘應死者六百餘人

上謂行在禮部尙書胡濙等曰唐虞成周刑措不用朕每以此自期今百姓輕犯法如此蓋由教化未至卿等宜申明教化使禮讓興行風俗淳羙庶幾有成濙等頓首受命

○五月丙午行在吏部奏監察禦史諭俊居親喪不守禮法因與下人有隙誣以罪輙自拘問有虧孝道

上曰古人居喪自有禮節豈與外事況爲禦史尢當置身禮法之中今悖謬如此豈可用其黜爲民

○七月乙卯

上諭禮部臣曰昔

皇考在位禁止自宮之人謂其毀傷父母遺體最是不孝凡有此等皆發充軍朕遵承

先志亦嘗援例發遣比者小人復有冒犯蓋緣不知故爾妄作孔子曰示之以好惡而民知禁卿宜出榜徧諭天下使之遵守

○宣徳四年二月丁酉

上諭三法司曰致理之道人倫爲先五刑三千不孝最大今在外有司往往貪受賕賂﹤宀十見﹥縱不孝吏之壞法莫甚於斯自今但犯不孝及烝父妾收兄弟之妻爲妻凡敗倫傷化者在外有司毋擅決斷悉令送京師如律鞫治若武官及其子弟有犯此者不許復職承襲永爲定例

○五月庚申行在通政司奏神策衛經歷郭豊考滿當受敕命封贈父母其父尙存誤作已故申吏部今自首乞免罪

上曰事固有無心而錯誤者然父母存歿豈當有誤於此有誤卽平日所治職事可知不準所首付法司治之

謹名分

○宣徳三年十二月甲午初寧王權言儀賓品秩未有定制

上命禮部考定其儀禮部奏洪武禮制云郡主儀賓秩從二品縣主儀賓秩從三品郡君儀賓從四品縣君儀賓從五品鄕君儀賓從六品若遇行禮宜序於同等官員之左

上曰禮不踰等儀賓𨿽親當守定分此爲定制其頒行遵守

○宣徳四年二月乙未

上視朝罷禦左順門諭行在禮部尙書胡濙曰朝廷之禮最先正名尊卑等級不可僣差凡內外官員士庶服餙儀從序立及尊卑稱呼之類皆有定制近多越禮犯分亦有在內府私行揖拜禮者其揭榜申明定制使無僣越

重名爵

○宣徳四年六月丁酉

上禦奉天門諭行在吏部刑部都察院臣曰文官久任有政績者給誥敕以示獎勸勸懲有道則人勉於善而恥於不善爾等其循舊例但受誥敕之後有犯贓者追奪未授而犯者勿給

推誠

○宣徳二年正月乙未

上以廷臣淸理軍伍凡有重役不與歸並致其紛然陳訴諭兵部尙書張本曰淸理軍伍皆是廷臣朕所倚信君臣之間誠心相與但湏務實勿懷疑畏卿宜以朕意移文諭之

○宣徳三年九月丙辰

上巡邊出喜峯口擊敗虜寇分遣諸將搜擄巢穴忠勇王金忠及其甥都督把臺請自效

上從之有密言於

上曰虜獸類也往則不復矣

上曰去畱亦任所欲耳朕爲天下顧獨少此二人耶果如其志欲去𨿽朝夕置於左右亦終去寧能久縶之耶曰如不欲沮其行則遣一人足矣

上曰朕以誠心待之遣卽俱遣畱一人乃使之蓄疑矣朕待此二人素厚犬馬識豢餋之恩況人乎彼當有以見報遂遣之數日皆獲虜口及馬牛羊來獻

上喜命中官賜之酒饌而飲以大金爵並爵賜之顧��臣曰王者任人亦誠而已旣用之卽勿疑上疑之則下思保身免禍誰復盡心昨者如惑於人言豈不失此二人心侍臣言外夷之人亦不可信任太過

上曰外夷人亦未必盡不可信但在審處得宜耳漢用金日磾何不可也

惇信

○宣徳元年二月庚午

上諭戶部尙書夏原吉等曰前下詔書令民間應有拋荒官田召人開耕依民田例起科近來各處有司多言戶部不除舊糧總額仍復徵收若果如此豈不失信民糧遠運艱難必致逃避則田將復荒卿等宜遵依詔書無失人心

○辛未巡按山西監察禦史張政言各處逃民近奉詔書令其復業逋負稅糧悉爲蠲免歡騰遠邇莫不來歸今戶部仍徵前所負租原其舊徵久棄生計尙無若復追徵則恐又逃

上謂戶部尙書夏原吉等曰逃民初歸固當﹤宀十見﹥卹大赦之後何逋不除豈可謂初未申聞便要徵納累年逋負民何以堪其卽下有司皆與蠲免

○三月庚戌巡按監察禦史姚震奏山東諸州縣夏稅小麥奉命折鈔已徵在官今戶部仍追小麥乙準鈔爲便

上從其言謂戶部尙書夏原吉等曰令出惟行不惟反前行折鈔復攺徵麥何以取信於民卿等朕所倚任切湏畱意

○七月乙未以山東無麥下詔免其夏稅

上謂戶部尙書夏原吉曰山東民食大半仰麥今久不雨麥已無收秋榖亦未可知朕特免其夏稅但舊聞詔書所蠲戶部每復催徵或云已收在官或云傷未甚多方沮格致朝廷失信於民稷思天下有饑者猶已饑之伊尹作相一夫失所若撻於市卿國之大臣宜體此心愼勿復蹈前獘

○九月己未廣東始興民李克廉奏永樂八年犯徒罪發充交阯化州驛夫歷十五年遇赦始歸今化州復取供役虛�

聖恩乞矜免

上命釋之諭行在兵部臣曰徒止於三年今已十五年且遇赦矣有司不卹下情又失朝廷大信用不得人如此其行外有司令遵詔書不許故違

○宣徳二年八月甲戌

上視朝罷禦便殿問侍臣曰頗聞朝廷下﹤宀十見﹥卹之令或爲有司沮格者誠有之乎侍臣對曰亦聞有之

上曰治天下以信爲本朕每出一詔令必豫度可行可守而後發不然徒失信於民豈爲君之道爲臣輔君理民以信義爲要君欲施仁而臣沮格於下不忠孰大焉侍臣對曰此實政事之臣�

陛下所賴

陛下明斷耳

○宣徳三年四月丙辰行在戶部奏去年十一月頒降詔書宣徳三年稅糧鹽糧以十分爲率蠲免三分而今年郡縣實徵糧數未報擬差官催促並督糧稅之當徵者

上曰免糧以﹤宀十見﹥卹百姓比聞有司多違詔書但用舊額徵糧不顧失信於民今徵糧必依詔書使民受惠遣官催辦亦當選擇庶不擾民

○宣徳九年十二月癸亥巡撫江西侍郎趙新奏九江府歲辦蘆柴瑞州府鹽鈔宜從詔書例蠲免停徵

上謂尙書吳中胡濙曰詔書布大信於天下爲大臣者乃欲使朝廷失信耶其悉免之歲徵鹽鈔本欲鈔法通行民旣饑窘皆湏停徵毋爲苛擾

防微

○宣徳元年七月己亥

上諭六科給事中曰爾官近侍職在記注凡朕一言一令內使傳出者爾當備錄覆奏再得旨而後可行庶幾關防欺蔽不然必有詐僞者爾等自今恪謹乃職不許依阿隨附

○宣徳七年二月癸丑甘肅總兵官都督劉廣奏西番邀劫朝使命臣追理臣敢不用心然畨寇劫掠是其常事乞勿加深究

上諭尙書許廓等曰邀劫朝使豈可以爲常事自古寇患常起於細微是以君子必防微杜漸今廣欲餋癰長疽矣爾移文詰之令具實對

○四月辛丑禦史林英還自山西言汾代等處多彊盜

上曰山西有三司又命李謙鎭守所宜察姦禁卽以圖安輯今彊賊不制豈以爲小盜不加意耶涓涓不已將成江河豈可使之滋蔓遂遣敕切責謙等令發兵捕之

○六月乙巳朔州衛指揮王瑛私役軍卒出煙墩十里爲虜寇所執卒後逃歸白於千戶谷勝勝與瑛等議匿不以聞事覺

上曰自古禍亂之興皆由小人苟近利而忽遠慮每以小事爲無害隱而不言養癰長疽遂至狼狽今虜寇偸竊𨿽小事人臣蒙蔽乃大惡漸不可長令武安侯鞫之定罪以聞

繼絕

○宣徳元年四月丙寅

上視朝罷禦文華殿蹇義夏原吉楊士奇楊榮四人侍

上曰

太祖皇帝祖訓有云四方諸夷及南蠻小國限山隔海僻在一隅得其地不足供給得其民不足使令又云若其自不忖量來擾我邊彼爲不祥彼不爲中國患而我伐之亦不祥也吾恐後世子孫倚中國富彊貪一時戰功無故興兵傷人切記不可後因黎氏弒其國主毒害國人

太祖皇帝不得已有弔伐之師初意但討平黎賊之後卽求前王子孫立之蓋興滅繼絕之盛心也而前王子孫爲黎氏殺戮已盡乃狥土人之請建郡縣置官守非出

太祖皇帝本心自是以來交阯無歲不用兵一方生靈遭殺已多中國之人亦疲於奔走甚矣

皇考常念及之深爲隱惻故卽位之詔施恩於特厚昨日遣將出師朕通夕不寧誠不忍生靈之無辜也反覆思之只欲如洪武中及永樂初使自爲一國歲奉常貢以全一方民命亦以休息中土之人如何義原吉對曰

太祖皇帝平定此方勞費多矣今小醜作孽何患不克若以二十年之勤力一旦棄之豈不上損威望願更思之

上顧士奇榮曰於卿兩人云何對曰

陛下此心固天與

祖宗之心交阯於唐虞三代皆在荒服之外當時不有其地而堯舜禹湯文武不失爲聖君

陛下天下之父母何用與此豺豕輩校得失耶明日士奇榮奏事畢

上曰昨日所論交阯事朕意有在矣卿兩人意與朕同第未可以辶�處言耳

○宣徳二年正月乙巳

上退朝禦文華殿召少傅楊士奇太子少傅楊榮諭之曰前者論交阯事蹇義夏原吉拘牽常見若從所言恐中國勞費未已朕觀春秋之世夏徵舒弒陳靈公楚子討之殺徵舒旣縣陳矣申叔時以爲不可楚子卽復封陳古人服義如此

太祖皇帝初定交阯卽欲爲陳氏立後當時下人不能順承朕今欲成先志使中國之人皆安於無事卿等爲朕再思果以爲何如士奇榮對曰此盛徳事惟

陛下斷自聖志

上曰朕志已定無復疑者但干戈之際便令訪求恐未暇及俟稍寧靜當令黃福專意求之未晚也

○十月癸未成山侯王通遣指揮闞忠同前安南國王陳暊三世嫡孫暠所遣人奉表及方物至京請復其國

上覽表以示文武羣臣且諭之曰昔

太祖皇帝初定天下安南最先四裔朝貢及賊臣篡弒其主毒害國人

太宗文皇帝發兵誅之固求陳氏之後立之不得乃郡縣其地我

皇考每念陳氏無後形諸慨嘆數年以來一方不靖屢勤王師朕豈樂於用兵哉今陳氏旣有後宜與之羣臣皆曰

陛下之心

祖宗之心也且偃兵息民上合天心與之實便

上曰論者不達止戈之義必謂與之不武但得民安朕亦奚卹人言於是遣禮部左侍郎李琦等賫詔往交阯罷兵且詢暠果陳氏之後則復其國

仁政

○宣徳元年四月兵杖局工匠二人老且盲訴乞免役

上問行在工部尙書吳中等曰匠以萬計何必此兩人古之仁者不以羸馬駕車爾等亦可謂忍人矣其卽免之今後一應匠作老疾者準此例

○五月丙午陜西淳化縣丞吳整言自京師通州至河南兩岸多漂流骸骨乞官爲瘞之

上諭行在禮部尙書呂震曰文王仁及朽骨丞所言當從之其卽施行勿緩

○十一月戊戌

上諭順天府尹王驥等曰自古仁政必先鰥寡孤獨朝廷設餋濟院意正如此近聞京師頗有殘疾饑寒之人行乞爾爲親民之官何得漫不加省其悉收餋濟院毋令失所

○宣徳三年十二月庚子立春

上罷朝禦左順門禮部尙書胡濙等侍

上曰獻歲發春生物之始人君當修徳行仁以承天意卿等宜同此心輔朕不逮

○宣徳五年閏十二月庚申

上諭行在兵部尙書張本曰前者詔書凡民年七十之上及篤廢殘疾者許一丁侍餋念思各處取軍其中豈無獨子而父母老疾者若令遠役則父母不免失所令有司勘實應充軍之人而父母年七十之上及篤廢殘疾者許於附近衛所充軍

○宣徳六年三月丁丑

上退朝禦武英殿與侍臣論餋民之道而嘆井田之難復

上曰朕謂爲國餋民在有實惠何必拘於法古誠能省徭役薄稅斂重本抑末亦足餋民

○宣徳七年九月癸亥順天府尹李庸言所屬州縣舊有桑棗近年砍伐殆盡請令州縣每裏擇耆老一人勸督栽種官常點視

上諭行在戶部臣曰桑棗生民衣食之計洪武間遣官專督種植今有司略不加意前屢有言者已命爾申明舊令至今未有實效其卽移文天下郡縣督民栽種違者究治

○宣徳九年五月壬午

上諭順天府臣曰比聞京城內外工匠罪人有死於道者無人收瘞暴露旬日此必窮苦無依者其令五城兵馬及大興宛平二縣時常巡視遇有露屍卽收埋瘞

勤民

○宣徳二年二月丙子通政司進各處雨澤奏本

上覽之顧謂侍臣曰

祖宗愛民之心保民之道於斯可見前世人主有民之休咎藐不聞者豈是久安長治之道我國家自

太祖皇帝令天下有司月奏雨澤世世相承爲成憲歲之豊歉民之休戚靡不周知其慮深矣

○宣徳三年二月壬午浙江臨海縣民奏本縣舊有胡讒諸閘積水灌田比因大水壞閘而金鰲大浦湖淶舉嶼等河遂皆壅塞或遇天旱禾稼不收糧稅多欠乞爲開築

上曰水利爲政急務使民自訴於朝此守令不得人爾工部卽下郡縣令秋收發民用工仍行天下凡水利當興者命有司卽行不許坐視

○宣徳五年六月辛未

上罷朝禦武英殿與侍臣語及禮記月令

上曰古人爲治之道大槪可見於此侍臣對曰是篇雜舉三代及秦事如勸農講武祭祀刑賞皆國之大計貴能順乎天時

上曰爲治之道敬天勤民爲本堯歷象日月星辰舜齊七政周協五紀皆爲民事計國家之政不以時修舉則漸至廢弛又如稱兵動眾不以其時則人受其獘月令大意上觀天象下驗庶物以修人事耳又曰明堂之制�可考大抵爲政貴有實惠及民

○九月丙午巡撫侍郎成均奏蘇松嘉湖等府春夏雨澤調均至六月禾皆茂盛秋成有望

上謂侍臣曰朕所憂者四方旱澇況蘇松諸郡國用所資今其地雨澤及時良快朕心但未知他處何如耳

○宣徳六年三月壬申

上以時雨初降四郊沾足召少傅楊士奇楊榮至文華殿諭之曰農務正殷而雨澤久闕朕夙夜在慮夜來此雨殊快朕意士奇等對曰

聖心惓惓念民天必鑑格

上曰朕承

祖宗付托未嘗敢忽遂命尙膳賜酒饌繼出禦制喜雨詩賜之

安民

○宣徳元年四月癸巳召山東淸理軍伍大理卿湯宗還時山東久旱禾麥焦枯民饑流徙

上聞之諭兵部工部臣曰近數有言山東旱饑朕寢食不寧夫治國在安民無水旱之災民足於衣食則安今民未安而湯宗往淸軍伍郡縣官吏聽受約束稽核兵籍奔走喧呼倍加騷擾民必驚駭逃者所以益眾令兵部驛召宗還凡外衛軍旗在山東取軍者悉令還衛一切買辦皆停罷

○宣徳三年三月乙未朔順天府官引京城坊廂長老人入見

上諭之曰京師五方之民雜居習尙不同不易治朝廷供億百需以其便近多所責辦視外郡猶煩勞皆朕所悉今嗣承

祖宗大統期於海內相安於無事矧京師乎爾爲民者胥相訓告勤務本業孝親敬長和睦鄕裏不事遊惰不作淫巧不犯憲章則爲良民有司體朝廷之心視民如子卹其饑寒均其徭役撫綏良善詰治姦惡俾吾民樂生則爲良有司朝廷於爲善者賞之爲惡者罰之賞罰之典皆

祖宗成憲朕不敢違時紀元之初政今維新京師之民拱聽

聖諭莫不稱慶

○宣徳六年五月甲戌巡撫江西侍郎趙新奏初永新縣梅花洞賊蕭彥眞等出沒劫掠調軍三千剿除今踰年未獲而官兵所至居民受害乞召回止以百人駐要地捕之

上諭行在兵部臣曰諺有恆言賊盜尙可官軍殺我此甚言官軍之害宜從新言遂敕江西湖廣都司布政司按察司曰古人有單車諭賊而降之者有用計而賊自駭散者顧方略何如不在興師動眾也今此小寇用兵三千無益而有害其令官軍各還原衛所止畱二百人巡捕

重農

○宣徳元年二月戊寅行在工部尙書吳中奏造軍器缺熟鐵請於江南收買道遠恐不及期擬於遵化鐵冶先運以備用

上曰遵化旣有鐵何用買於江南況鐵重滯遠運尢勞民今當農時而有此役官吏裏胥逼迫民必受害而妨廢農功止取於遵化足矣

○五月戊申早朝退

上語侍臣曰天气向炎正農夫耕耘之時因誦聶夷中鋤禾日當午之詩且曰吾每誦此未嘗不念農夫又曰朕八九歲讀書

皇考臨視親舉筆寫是詩以示且問曰解否對曰稼穡艱難在此也

皇考笑而頷之自是常教以農事銘於心不敢忘今宮車不復還矣言已淚下如注

○宣徳二年正月丙申

上命行在戶部申明屯田之法因謂侍臣曰今海內無事軍士量畱守備余悉屯種所收足以給衣食則國家可省餋軍之費且軍士平日不習勞苦遇有徵調畏懼艱難卽思逃避使之屯種服勞農隙習武亦無驕惰之患我

皇祖臨禦深用意於此勸懲考較皆有成法所以食足兵彊然朕以爲立法固善尢在任用得人其令兵部移文所司選老成軍官提督屯田仍命風憲官以時巡察

○宣徳三年四月戊午民有建言朝政當以重農爲首務者

上顧謂侍臣曰此言有理國家重農則百姓得盡力天下富庶古之重農莫如周后稷以教民稼穡開國公劉克篤前烈文王時耕者九一武王重民食周公述豳風以戒成王備言農事當時民用阜成治協泰和周以下莫如西漢髙帝困賈人以抑其末文帝二十餘年勤勤以勸農免租詔有司武帝𨿽以土木兵戈勞民至其末年亦知勸農作以休息民至於元成之間朝政固有乖闕而百姓安業自若天下富庶幾二百年成周享國過於夏�王莽篡漢終以民心不忘而復之餋民之功大矣朕於斯事蓋寢食未嘗忘也

○宣徳五年二月壬辰罷采木之役

上諭侍臣曰爲國之道農事最急今國家無大營繕當東作之時而工部采運木植未已豈不妨廢農業遂命書敕諭尙書李友直等凡已采之木隨處堆積軍夫悉罷遣歸農

○三月辛丑朔

上以淸明謁二陵畢駐蹕陵下是日雨

上召少傅楊士奇等從容語曰諺云一歲之計在春去冬少雪今春雨亦未洽朕昨觀田隴間尙未有耕種者心爲之憂今雨連日皆霢霂不驟遠邇沾足甚慰民望士奇等對曰惟

皇上憂民一念不已

天必昭應

○戊申

上謁二陵還道中遙見耕者以數騎往視之下馬從容詢其稼穡之事因取所執耒耜三推耕者初不知爲

上也旣而中官語之乃驚羅拜呼萬歲

上顧謂侍臣曰朕三舉耒已不勝勞況常事此乎人恆言勞苦莫如農信矣命耕者隨至營人賜鈔六十錠已而道途所經農家悉賜鈔如之

○宣徳六年六月丁未

上罷朝禦左順門出禦制閔農詩一章示吏部尙書郭琎曰朕昨宵不寐思農民之艱難能使之得其所則在賢守令因作此詩卿當爲朕擇賢母使農民受獘

○宣徳七年九月庚辰

上視朝罷禦便殿問侍臣曰民何事最苦侍臣曰四民之中農最苦

上曰朕固知之朕嘗歷田野見織婦采桑育蠶繰絲制帛累寸而後成匹亦甚勞苦侍臣曰惟

陛下明聖知民之艱難及此已而

上出所賦織婦詞一篇以示左右臣曰朕非好爲詞章昔眞西山有言農桑衣食本爲君者當詔儒臣以農夫紅女耕蠶勞勤之狀作爲歌詩使人誦於前又繪爲圖揭於宮掖布之戚裏使皆知民事之艱衣食之所自朕所以賦此也

卹民

○洪熙元年七月戊寅行在都察院右副都禦史弋謙言有司於民間買辦諸物多虧價值

上覽之謂侍臣曰科買諸物每令實與價值虧益上則爲損民宜速行戒約有不悛者必加之罪

○八月癸未以直隸及浙江諸郡有司不得其人土豪肆虐良民不安命大理卿胡槪等巡撫

上謂行在吏部尙書蹇義等曰朕爲生民主恩澤所施必先貧弱豈知姦豪爲虐如此譬如治田不去稂莠嘉榖豈茂其命槪等往巡察犯者悉治以罪必使小民皆得其所

○九月乙丑北京民黨保等奏工部令買沙魚皮造鹵簿及器械之用此物北京素所不產

上諭行在工部臣曰凡物之需當隨土地所產沙魚皮產於近海郡縣此何以責京民其給官鈔就出產之處買之庶不擾下

○宣徳元年三月丁未

上以春雨頻降召行在戶部尙書夏原吉等諭之曰朕初承大統政化未洽念自古國家未有不由民之富庶以享太平亦未有不由民之困窮以致禍亂是以夙夜祗畏用圖政理所冀天時協和年谷豊熟去年冬多雪今春益以雨澤似覺秋成可望然一歲之計在春尙慮小民阽於饑寒困於徭役不能盡力農畝其移文戒飭郡邑均徵徭役勸課農桑貧乏不給者發倉廩賑貸之

○四月辛巳山東淸理軍伍大理卿湯宗奏濟南等府去年七月至今年三月無雨雪麥苗焦槁工部派買顏料甚急乞暫停止尙書吳中言顏料皆陵寢殿宇待用之物

上曰山東之民

祖宗之民也艱難如此

祖宗所不忍爾可以苛急擾之耶其悉停罷

○壬辰行在戶部奏比者山東靑州府言民艱食請借官糧賑濟而未見開報饑民多寡之數請覆勘給之

上曰民饑無食濟之當如拯溺捄焚不可少緩若待覆勘而行豈不有餒饑者宜遣人馳驛往山東令布政司與府官從實取勘就便分給庶幾有濟

○宣徳二年正月乙巳漢州綿竹縣民奏世以采捕爲業歲納麂皮初地荒林密人少獸多采納常足今以屯戍廢地皆爲良田獸少捕之難得歲久逋多乞賜﹤宀十見﹥卹

上諭行在工部尙書吳中曰田野辟人民眾此好事𨿽羽毛齒革以資國用若果難得理當除減不宜以此困民

○壬子山東泰安州奏永樂十七年十八年人民艱食於預備倉借糧二萬一千三百石賑之洪熙元年秋成止償四千餘石多因逃徙復業未有償官欲待年豊悉償

上謂行在戶部臣曰逃民初復且當優卹豈可辶�處責之償朕常慮有司不體人情今所奏良協朕心其準所言聽家業已成之後年榖有收則令償官

○八月庚申行在戶部奏徵歲用馬艸

上曰古者納總納銍皆量地之遠近慮勞民也宜從減省毋困民力

○宣徳三年四月癸亥四川參政李衡奏戶部令民運河州茶六十萬斤赴陜西今剿捕畨寇方運軍餉民力不足乞暫停運

上謂尙書夏原吉曰蜀地險民貧今方用兵供給實難安可復以不急之務擾之民擾則不安不安則怨怨則爲非宜從衡所言止勿運凡諸司有買辦於彼者悉令停止

○閏四月甲辰行在工部郎中李新自河南還言山西饑民流徙至南陽諸郡不下十萬餘口有司軍衛各遣人捕逐民死亡者多

上諭行在戶部尙書夏原吉等曰民饑流移豈其得已仁人君子所宜矜念昔富弼知靑州存卹流民飲食居處醫藥皆爲區畫山林河泊之利聽流民取之不禁所活至五十餘萬人今乃驅逐使之失所不仁甚矣其卽遣官往同布政司及府縣官加意撫綏發廩給之隨所至居住敢有捕逐者罪之

○七月乙亥靑州民劉中等二百餘戶因歲歉流徙至北京棗彊縣二十餘年有司欲追還山東中等奏乞附籍棗彊

上謂尙書夏原吉曰彼此皆吾土但得民安而已又曰唐宇文融撿括流民過期不首者謫邊州容庇者抵罪州縣承風勞擾百姓愈斃逃竄益多爾其申飭有司以此爲戒

○宣徳四年四月庚辰陜西綏徳州奏去年旱災州民艱食而上司賦役浩繁如運糧運茶之類乞稍﹤宀十見﹥之

上覽奏以示行在戶部尙書郭惇等曰卿等寧不與朕同憂乎卹民力當如捄焚豈可以緩運糧可酌量使之運茶之類一切停止

○宣徳五年七月丁巳

上視朝罷禦左順門謂行在戶部臣曰人情皆欲安居誰肯棄業他徙只緣有司不善撫卹橫徵暴斂致其如此比聞漳州彊賊皆是逃民罪𨿽可誅情亦可憫推原其始責在有司爾卽榜示各處戒約務從﹤宀十見﹥卹若有擾害致其逃亡者必罪不貸

○九月戊申

上諭兼掌行在戶部事兵部尙書張本曰聞各處細民多因有司失於撫字及富豪之家施貸取息過虐以致貧窘流移外境旣招復業蠲負租免差徭以優卹之尙慮貪墨官吏並豪民仍前肆虐爾戶部榜示天下嚴禁約之並勸諭親鄰同裏之人協助周卹有擾害者罪之

○十二月庚寅初鎭守山西都督李謙奏陽曲縣民張福等逃居大甕寨請發兵捕之

上曰民逃豈其所欲必科差頻煩爲有司逼迫故耳加之兵則傷其生但令府縣招撫免其徭役彼必來歸遂令太原府招之至是皆復業

○宣徳六年二月戊午行在戶部奏遣官巡視民瘼

上從之因謂侍臣曰堂下遠於千里人君深居宮禁豈能盡諳民隱故不免遣人巡視若所遣非人下情猶未能悉達侍臣對曰國家仁民惟在擇守令守令得人田裏之民自安

上曰然

○宣徳七年二月己未行在兵部請再遣官淸理軍伍

上曰軍伍當淸若果戶絕勿累平民大抵深刻之徒妄意朝廷在於得軍展轉牽連累及良善遂至訴訟紛紛不知軍與民皆國之根本朕撫視如一未嘗有偏今宜諭以朕意是是非非務盡至公不可枉濫

○十月己未山西平陽府蒲州萬全縣丞何福全言本縣民充軍及死亡所負糧艸悉屬存者代納又令運送京師及邊衛民不勝敝比又令民辦納薪炭乞蠲所負而糧艸之運輸者止就近處並乞止薪炭之役

上謂行在戶部工部臣曰山西土薄民貧朕恆念之加以徭稅如此人何以堪自今糧艸輸官者攺就近地荒地租稅及薪炭悉蠲之

惜民力

○宣徳元年三月丙申

上諭行在工部尙書吳中等曰朕聞陜西去歲薄收軍民艱食而修襄陵樂平二王府漢中運茶及采紅花茜艸之類皆用民力今東作之時何暇及此宜遣人馳驛諭所司姑停止所遣之人皆令還京

○戊午太子太保陽武侯薛祿奏萬全右衛城在徳勝關口地髙乏水宜徙於近城七里宣城堡

上曰此城戍守已久安得重勞軍民唐太宗時有請修古長城發民乘堡障者太宗曰當掃淸沙漠何用勞民遠修堡障此役姑止

○宣徳三年三月癸卯行在工部尙書吳中言山西人夫在京用工者今當更代

上曰山西去年旱人民艱食者多自給未能安可役之凡被災之處一切停止見役於京者卽皆遣還

○六月辛卯

上諭行在工部尙書吳中曰今天气炎熱工作未休軍民勞苦其必不可已者略加繕完他不急之役皆罷之

○十二月庚子行在戶科左給事中許侃等奏六科俱合增蓋板房如南京六科之制

上曰近日稍有營建言者多謂勞民朕皆從所言已之況六科規制已定且歲終當息民亦姑巳之

○宣徳四年六月丁丑

上退朝禦奉天門召行在工部尙書吳中等諭之曰去歲各處薄收湖廣爲甚其民艱難所宜﹤宀十見﹥卹比聞工部采辦竹木科買諸物動以萬計何得不爲國家愛惜民力而勞擾如此宜斟酌事之輕重緩急痛與裁省果是緊要合用之物則令營辦余不急之事俟民力從容以漸爲之﹤宀十見﹥一分則民受一分之賜卿等宜體朕意

○十月癸未行在工部奏明年正月四方畨夷例應朝貢而北京會同館慮不能容宜預增修

上曰四夷朝貢皆承

祖宗之舊昔能容矣今日豈便不足但修葺其壞者不必增創勞民

○宣徳六年五月庚辰

上視朝罷禦左順門召工部尙書吳中諭之曰各廠所貯材木初采甚難勞困軍民殫極糧賞方得至此朕故加意愛惜卿亦當體朕意有不當用切勿妄費若本大材而工匠斵小用之罪亦不貸蓋時有以事聞於

上者

上曰姑戒之戒之不攺而後罪之

○九月壬戌朔行在戶部奏平江伯陳瑄請再僉民運糧又工部令各處采木送淮安修船又令福建造船海運

上曰民運糧已非易事又欲僉點助軍是重勞民此不可行山東江西等府埰木宜減其半福建地遠不可造船且度關踰險縱有船豈能度淮役民當度人情地勢此事尢不可行

○宣徳七年正月丁卯直隸興州中屯衛奏去年十二月所給使臣車輛人夫之數

上謂行在兵部尙書許廓等曰使臣經過應接煩勞今東作漸近湏愛惜人力其令所過之處量度節省

謹財用

○宣徳元年六月丙戌

上諭戶部尙書夏原吉曰國家餋民今六十年卿

祖宗舊臣朕所倚任在戶部四十年矣今戶口登耗如何錢榖豊約如何皆當畱意制節謹度使國本充實卿亦將有令名於世不可不勉原吉頓首謝

○宣徳二年八月壬申行在戶部尙書夏原吉奏南京戶部公宇棟梁榱桷多朽腐恐頹壞則愈費工力請預修理

上從之因曰凡人治家治國理皆如此思其艱而圖於早則用力少而成功不難若及艱難然後圖之則勞費數倍功成不易矣

○宣徳三年正月辛醜行在工部奏淮安修攺漕運船所費不少

上諭之曰漕運國之大事修船豈可惜費昔劉晏於江淮造船皆豊其貲船成經久不壞其後有司慳吝減損大半船遂脆薄漕運竟廢此事足爲監戒

○宣徳二年七月壬子

上視朝罷因語侍臣曰隋文帝時戶口繁殖財賦充足自漢以來皆莫能及議者以在當時必有良法後世因其享國不永故無取焉此未必然夫法存乎人理財國之大務若漢唐初間立法未嘗不善至其子孫或恃富厚遂力役頻興費用無度天下不能不凋敝若隋文克勤政事自奉儉薄足至富庶豈徒以其法哉秦法多非先王之制後世猶有存者亦未嘗計其享國長久也大抵人君恭儉國家無事則生齒日繁生齒繁則財賦自然充足又曰天下富庶致理之本民物凋耗兆亂之階使煬帝不縱其奢欲能謹守隋文之業安得辶�處至敗亡哉

○宣徳六年三月丙寅

上視朝罷禦便殿命翰林儒臣進講大學平天下章竟

上曰治天下國家不可無財用卽如生之者眾四語行之固不必暴徵橫斂而國用有餘矣

大明宣宗章皇帝寶訓卷之二終大明宣宗章皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

寬賦

○洪熙元年八月辛未行在戶部奏鎭江府金壇縣官民田二千餘頃水災無收應納糧未免

上曰田無收則民無食尙可徵糧乎卽與開豁

○九月丙午福建連江縣奏永樂初戶口蕃多歲輸鹽糧二千餘石後戶口減而糧額如舊皆小民代輸

上諭行在戶部臣曰計口給鹽以米輸官口旣耗減而猶準舊額徵米是厲民也卽令有司勘實徵收無拘舊文

○宣徳元年十一月戊申巡按湖廣監察禦史劉性善奏武昌荊州諸郡縣旱潦民饑稅糧難徵今又該運米百餘萬石赴北京乞寬卹

上諭行在戶部尙書夏原吉曰國與民本同一體民旣無食若復逼迫之是不卹民凡被災處稅糧皆令折收布鈔遠運之糧令於見有倉儲內運米

○宣徳四年三月壬子四川安縣茶戶杜思聰訴本戶茶株枯槁人一死亡積欠茶課郡縣責徵日急乞如例免雜役得專辦課

上諭尙書郭惇曰茶之利蜀人資之不但爲公家之用今有司以他役苦之則民不得盡力於此矣卽令四川郡縣緩其徵茶戶當免徭役者皆免之又曰宋陳恕爲三司使稍增茶課取利當時非之此事今任於卿歲課決不可增果虛耗則當減稅課但當從寬耳

○宣徳五年二月癸巳敕行在戶部曰各處舊額官田起科不一租糧旣重農民弗勝自今年爲始每田一畝舊額納糧自一斗至四斗者各減十分之二自四斗一升至一石以上者減十分之三永爲定例

○閏十二月丁未

上禦奉天門諭行在戶部臣曰卹民必有實惠若惠民無實非卹下之誠比者郡縣間有水旱稅糧多欠積歲旣久未能輸官有司催徵逼迫而民愈困四方奏逃亡逋賦者皆以此故朕聞之惻然其宣徳三年以前民欠糧稅悉令折收鈔與布絹爾戶部定議務得其中無虧於民戶部議以十分爲率三分折闊布三分折闊絹四分折鈔

上曰如此𨿽然但布絹闊幅者亦難得宜只隨民間所常用者依時價收之則民易辦庶幾民受實惠

○宣徳七年三月庚申朔敕行在戶部曰近年百姓稅糧遠運艱難官田糧重艱難尢甚自宣徳七年爲始但系官田塘地稅糧不分古額近額悉依宣徳五年二月二十日恩例減免中外該管官員不許故違

○辛酉

上諭尙書胡濙曰朕昨以官田賦重百姓苦之詔減什之三以蘇民力此令務在必行書曰民惟邦本本固邦寧有子曰百姓不足君孰與足卿等皆士人豈不知此

○宣徳九年五月乙未行在戶部奏昨江西宜黃縣耆民李崇政等言縣民連年遭疫死亡者多官田重租艱於納徵乞如舊例折納土產薴布以爲民便

上曰舊例折布正以租重故也況今民多死亡何忍復徵米使生者重困乎宜從其言

弛利

○宣徳元年三月丙辰行在禮部奏錦衣衛力士寧直言山西中條山產膽礬乞令有司采進

上曰膽礬何切於用使民耕則有粟充饑桑則有帛禦寒礬如山積何益饑寒乎小人之言不足聽也古之人君惟欲民富凡山澤之利皆弛其禁若礬可利民聽其自采

○宣徳三年閏四月庚子廣東都司奏番隅縣有鉛沙縣民私取烹煉可得白金鉛鍚請官開冶

上曰山澤之利民取之勿問冶不可辶�處開命巡按禦史勘視至是禦史何善奏發工匠取沙烹煉所得不償所費

上謂尙書夏原吉曰朕料鉛沙之烹所得無幾若果有銀利置冶烹煉豈待今日彼小民或竊取以求毫末之利無足怪朕已宥之不問其令有司悉塡坑洞國家之利不藉此民亦免逐末之斃

○宣徳六年九月丙戌初河南民言嵩縣白泥溝地產銀礦宜開官冶

上命主司鄭誠往同三司官覆勘於是誠等用人力二千七百工止得黑鉛五十斤銀二兩至是還奏

上曰小人獻利之言不可聽其罷之

○宣徳九年六月甲戌行在工部尙書吳中言湖廣及山西蔚州產木山場宜禁民采伐

上曰卿爲國計意甚厚但山林川澤之利古者與民共之今不必屑屑其已之

崇儒

○宣徳元年正月庚子朔孔顏孟三氏子孫十人來朝辭歸

上謂禮部尙書呂震曰朝廷待賢當厚彼皆聖賢子孫其給道裏費又謂震曰孔顏孟三氏舊設教官訓其子孫必選端重有學行者爾以朕言諭吏部知之

○十月癸未襲封衍聖公孔彥縉來朝旣退

上諭行在禮部尙書胡濙曰

先皇帝於其來朝親定賞賜蓋重聖人之道師其道則愛及其子孫今當加倍於是賜彥縉金織紵絲襲衣鈔羊酒等物

○宣徳二年七月丁酉攺翰林院侍講陳敬宗爲國子司業

上曰侍講淸華之職司業師表之任秩𨿽末其任則重亦可謂儒者之榮矣

○宣徳四年正月戊辰衍聖公孔彥縉欲遣人以鈔往福建市書慮遠行不敢自擅咨於尙書胡濙濙以聞

上曰福建鬻書籍無禁先聖子孫欲廣構亦何必言審度而後行亦見其能愼其令有司依時直爲買紙摹印工力亦官給之

○十月庚辰

上臨視文淵閣少傅楊士奇等侍

上命典籍取經史親自披閱與士奇等討論已詢以時政從容密勿者久之命中官出尙膳酒饌賜士奇等並賜纂修實錄官士奇等叩首謝

上曰朕聞有道之治願治之主崇禮儒碩講求治道卿等爲朕傳保與諸學士皆處祕閣朕躬至訪問冀有所聞耳稍暇當復至

○宣徳五年九月甲寅升北京國子監博士汪奉許子謨爲翰林院檢討初監官考滿者但復職至是行在吏部言奉等應復職

上曰國子監官有例復職因是優待儒者但他官九載俱升職監官獨不可升乎亦升其秩仍典教事其升爲翰林院檢討仍理博士事又曰若教官有學術才識出眾眾者尢當不拘資格拔擢勿謂儒者不可用

○宣徳七年五月辛未

上聞少詹事兼侍讀學士王英母卒問尙書胡濙曰英母亦應得賜祭及營葬否濙對曰舊制官三品父母曾受封贈者官爲營葬今英官四品其母受五品封

上曰儒臣吾所優禮者況非此母無此子其遣官賜祭仍命有司治葬勿爲例

興學

○洪熙元年七月己卯交阯布政司請除府州縣學正官以董教事訓土人庶革夷俗復華風

上曰古稱立賢無方又曰有教無類況師者人之模範用夏變夷莫先於此其令吏部選除

○十一月辛酉貴州鎭遠府奏本府新設儒學訓教生員期有成效請給廩膳以養人

上曰邊郡開學教夷人若使自營口腹彼豈樂於爲學凡貴州各府新設學校未與廩膳者皆與之

○十二月戊辰貴州銅仁府知府周季言本府新設儒學廟堂齋捨未備生徒講肄無所欲發民創構未敢自擅

上曰遠方初開學校若無廟宇齋捨何以事祀飭變夷俗命工部從其所言

○宣徳二年四月己巳行在禮部奏天下歲貢生員考試不中者發回原學肄業以待再試教官提調官如例責罰

上曰此輩在學若府縣官勤於提督教官勤於訓誨未必無成泰山之澑可以達石何況於人今上下偸惰虛度日月是以臨文不知所措循例責罰薄示儆耳宜令內外風憲官程督之考其勤惰明示勸懲庶幾教學有成國家得用

○宣徳五年四月庚辰南京國子監司業陳敬宗奏先聖廟及太學六堂諸生齋捨皆損壞

上諭行在工部尙書吳中等曰廟學以尊禮先師教育賢才非細務其行南京工部卽與修葺不可苟且

○宣徳六年八月庚戌鎭守洮州衛都指揮使李達奏修孔子廟材木皆備惟少油鐵膠丹乞於陜西官庫支給

上謂工部尙書吳中曰武將興學使其下人皆知尊禮孔子而務忠孝誠可喜之事其悉從之

育人材

○洪熙元年七月丙戌交阯各府州縣儒學選貢生員王憲等至京師

上諭行在禮部尙書呂震等曰交阯距京師萬里遠離親戚而來須是教養得宜彼方樂學可望其成材爾與學官宜知朕此意其衣服歲賜一如雲南之例

○宣徳三年七月庚午行在六科給事中引奏監生王倫等辦事半年例應給賞回監讀書

上因諭倫等曰自古大賢君子通知古今然後能立功名垂久遠所以國家立法令爾等習詩書又令通政事宜各勉力不惟國家得人爲用爾亦能立身榮家顯祖宗矣倫等頓首而退

○十一月辛未

上退朝禦文華殿召侍臣問曰國家恆欲人才足用官使得人而才每不足官或曠職何也侍臣對曰人才出自學校學校興不患無人才人才眾多則官得人矣

上曰今國家郡邑有學以育秀民京師有學以升其成才者而復命之歷事諸司考其才器之髙下而用之立法可謂備矣然

祖宗時咸稱得人聞比年生徒多不務學徒記陳言爲出身之資及授以職訖無實用是蓋師範不得人也唐陽城爲國子師斥諸生之久不省親者於是人知孝宋胡瑗教授蘇湖置經義治事齋當時成就者多此政古人所謂師嚴而道尊道尊而官正侍臣對曰誠如

聖諭

○宣徳五年三月己巳命楊士奇楊榮金幼孜曰新進士多年少其間豈無有志於古人者朕欲循

皇祖時例選擇俊秀十數人就翰林教育之俾進學勵行工於文章以備他日之用卿等可察其人及選其文詞之優者以聞於是士奇等選薩琦逯端葉鍚陳璣林補王振許南傑江淵八人以聞

上命行在吏部俱攺爲庶吉士送翰林進學給酒饌房舍月賜燈油鈔悉如永樂之例復命兵部各與皂隸

上又顧士奇等曰後生進學必得前輩老成開導之卿等日侍左右無餘閒其令學士王直爲之師常提督教訓所作文字亦爲開發攺竄卿等或一兩月或三月一考閱使有進益如一二年怠惰無成則黜之

○八月丙戌

上罷朝禦文華殿學士楊溥等侍語及治民事

上曰民之休戚系乎庶官之賢否何術可盡得其人溥對曰嚴薦舉精考課不患不得

上曰欲得賢才當厚教養之法教養有道人才自出若但責效於薦舉考課之間蓋求十一於千百也漢董仲舒言素不養士而欲求賢譬猶不琢玉而求文采此誠知本之論於今但當崇學重教

求賢

○宣徳二年二月乙酉行在禮部尙書胡濙請以三月初一日臨軒策士

上曰設科求賢國家大事昔之爲君嘗有祝云願得忠孝之人以資國用今朕之心亦如此濙對曰

陛下心存用賢且養之有素必有可以當

聖心者

○十月丙辰

上諭吏部尙書蹇義等曰書云萬邦黎獻共惟帝臣惟帝時舉蓋天下未嘗無賢賢者亦皆願仕在乎人君舉用之耳朕下詔求賢意亦誠切天下之大豈無若伊尹傅說諸葛孔明者而皆不見舉比者一二大臣有所舉薦或旣受職卽以賄聞或以庸鄙曠位大臣所舉如此朕何賴焉卿以進賢退不肖爲職尢當爲朕畱意舉能其官惟爾之能必使野無遺賢官無廢事然後副朕意義等頓首受命

○宣徳三年正月戊申朔州知州張復奉舉軍中子弟楊鑑等有志操堪任使行在吏部言舊無舉武人子弟例

上曰古人出貧賤中任大事成大功者多有之安知軍伍中無才能者其召至京考察也

○宣徳四年二月丁酉

上覽歐陽修文至夢卜求賢之說顧侍臣嘆曰君臣相遇豈偶然哉髙宗恭默思道渴想賢輔未得說築傅巖𨿽有致君澤民之志不能自達一旦得於夢寐間遂相與講學論道而功被當時垂後世誠千載奇遇由此觀之人君誠心求賢固無不得之理文王因田獵遇太公亦豈非誠心相感蓋天佑國家必生賢哲爲之輔翊髙宗思道之心蓋有格於天矣又曰有髙宗之心然後可以夢言有傳說之賢然後可以爲相若漢文以夢得鄧通光武讖用王梁豈不誤哉

○宣徳五年正月庚午

上諭行在兵部尙書張本等曰古人云惟賢知賢又曰舉能其官惟爾之能稱匪其人惟爾不任昨所舉拔指�爲都指揮者皆將領眾任事其令各舉二人以觀其才識如何舉不稱者罰之

○三月乙卯

上禦奉天門策試舉人陳詔等一百人發策畢退禦武英殿謂翰林儒臣曰朕於取士不尙虛文欲得忠鯁之士爲用其間有若劉蕡蘇轍輩能直言抗論庶幾所望朕當顯庸之於是賦策士歌以示諸讀卷官云

○五月乙巳行在兵部覆奏工部尙書黃福言宜令天下都司於所屬官員旗軍內每歲愼選智勇廉能一人禮送來京都府會官從公試驗用之宜如所言悉令選舉

上曰此言誠是天下未嘗無才但患訪求未至耳然亦不可濫舉以塞責其令盡心訪舉勿有遺才蔽匿不舉者有罰濫舉亦不恕

○八月甲申

上罷朝謂行在吏部尙書郭琎等曰東漢之初竇融保河西以孔奮爲姑臧長姑臧最富饒奮獨以潔廉自守眾皆笑之謂其身處脂膏不能自潤光武知之及融率官屬入朝卽擢奮爲武都郡丞以旌之夫激揚淸濁爲治之道使淸濁無別何以勸懲天下光武卽位未幾舉卓茂又舉孔奮東漢多循良吏此之由也今天下未嘗無廉潔士卿宜爲朕甄別以聞朕當有以旌之若人有善而不知則爲善者怠矣

○十二月戊辰

上諭行在吏部尙書郭琎等曰朕以用人之柄付卿卿當爲朕擇才昨郡守多缺乃勞廷臣共舉古之人當斯任者必勤於訪問有得卽錄之故官不乏才呂蒙正之夾袋虞兌文之材館錄是也自今畱意琎等皆頓首

○宣徳六年十二月丙申朔

上屢詔求賢慮尙有遺逸作招隱之詩以示大臣又自爲之序其略曰朕聞君子之學將以致於用也故其未仕則汲汲以明道道旣明矣則汲汲以措之天下伊尹耕於莘以堯舜之道自樂然致君澤民未嘗忘也其後聖莫如孔子賢莫如孟子轍環天下亦欲行其道豈以獨善爲髙哉又曰士君子當以伊尹孔孟爲法顧乃捲而懷之遁於深山窮谷之中與麋鹿爲伍而廢人之大倫豈得爲賢哉

○六月壬戌

上諭少師蹇義等曰朕嘗作招隱詩賜羣臣以示求賢之切然古亦有招隱詩蓋彼欲招隱者與之俱遁朕則意在招徠賢者而用之使無久淹滯巖穴恐才徳之士猶未悉朕意不肯輕出再賦七言招隱歌今以示卿等又謂義等曰卿等爲國重臣同朕欣戚特示觀之夫舉賢爲國人臣之忠其必有以勉副斯意勿徒視爲空言可也

○宣徳七年八月乙未

上視朝罷召少傅楊士奇楊榮至榻前諭曰今春命京官三品以上舉方面郡守後又出舊作招隱猗蘭之詩以示意已踰半歲都不舉一人近因卿二人舉黎括等朕思今天下之廣豈果無人才但羣臣不以國家生民爲心故往往視朕言爲虛文此由吏部之怠忽也其降敕責之

任官

○宣徳元年正月庚申南京禮部左侍郎兼國子監祭酒胡濙來朝

上謂吏部尙書蹇義曰昔

皇祖

皇考皆嘗言濙敬謹小心可用蓋亦朝廷舊人可罷其所兼官畱於行在禮部

○四月癸酉行在吏部尙書蹇義等奏請選官

上從容諭之曰庶官賢否關國家之治亂掌銓衡者以進賢退不肖爲職一事得人則一事理一邑得人則一邑安推之庶政達之天下無二致也朕嗣承

祖宗大統維新治理以安民生選賢任能尢爲切要古人取士於鄕以其道藝著聞有素後世以言貌求其底蘊蓋亦難矣況篤實之士率多恬退便僻之才巧於進取非至公無以勝私非至明不能格物嚴選舉以遏冗濫精考核以防矯僞毋俾小人貽患於民斯其善矣古之大臣以賢事君國家膺福蒼生受惠聲名流芳於永世卿等勉之

○七月辛亥召四川按察使陳璉至攺南京通政使專掌國子監事璉儒者持憲非所長是以吏部請攺用之

上旣命之顧尙書蹇義等曰命官稱其才則不勞而職易舉向所用非所長矣今其庶幾乎然爲天下賢士師表尢不易也

○宣徳三年五月丙辰巡撫蘇松等處大理寺卿胡槪奏浙江嘉湖杭三府稅糧浩大府縣有治農官理辧糧稅宜增布政司官一員以總之

上謂行在吏部臣曰稅糧自是常賦國初以來徵斂輸送已有定制朕方裁抑冗濫豈得復設古語省事不如省官所奏不允

○十一月乙亥吏部言監察禦史楊昺朱惠俱九年考滿昺練達政務惠政迹未著

上曰考績黜陟所以示勸懲興事功果得其宜則能者益勸中才亦將自勉於是以昺爲浙江僉事惠爲太僕寺丞

○宣徳四年正月壬申浙江布政司奏所屬缺府縣及雜職官百一十員

上諭吏部侍郎郭琎等曰庶官所理皆天下事郡縣親民事尢切要久曠可乎自今內外大小職事有缺皆須早除勿致廢事

○五月癸酉行在吏部尙書郭琎引中軍都督府經歷彭遠等及進士監生二百人擬除禦史主事及郡縣正佐等官

上諭琎曰古人授官必量度才徳之髙下與職事之煩簡而授之庶幾能稱選事方咨於爾其更勉修厥職

○宣徳五年正月乙醜行在吏部奏選官退

上因與侍臣論前代官制

上曰省官安民之道唐虞建官惟百夏商官倍秦漢以下視夏商官益增多何也侍臣對曰時世不同也

上曰唐虞三代事簡民淳不可比擬唐太宗定內外官七百三十員去古未遠亦足爲法侍臣對曰然必由君心靜則事可簡事簡則官可省官省則民安矣若國家多事政務煩雜小人幸進冗食者多欲百姓免於煩擾難矣

上曰此誠確論淸心者省事之本

用人

○洪熙元年七月戊子章丘縣訓導張居傑考滿當升學者乞畱

上命以爲給事中因諭吏部尙書蹇義曰前代命官內外更踐近頗聞外間言仕者一爲教官卽老於學校有志於世用者多不樂就此職自今用人不得執一

○庚寅四川雅州學正何源言本雲南人以監生授學正不通經學難爲師範願攺他職

上諭行在吏部尙書蹇義曰非經明不可爲人師雲南生固不通經量才授職則人皆效用官不廢事此亦初授之際失於酌量其攺爲土官衙門吏目彼知土俗亦得展布

○閏七月甲寅興州左屯衛軍範濟建言鈔法等八事

上欲用之行在禮部尙書呂震言濟故元進士洪武中嘗爲廣信知府坐事戍興州今年已八十四矣

上曰呂望八十遇西伯何不可也國家用人正在取老成者但不可處以煩劇耳命吏部以爲訓導

○九月庚申初漢中府訓導李蕃上端本策於

仁宗皇帝

仁宗嘉之命召至是始至以爲行在兵科給事中

上諭之曰古之人用其言則顯其身朕嘉爾故擢此職夙夜匪懈進思盡忠爾尙益加勉

○十二月庚寅上與侍臣語及漢光武保全功臣不使之任吏事

上曰功臣固貴保全然天生賢才以爲世用彼誠公輔之器國家惟誠心倚任之待之以禮隆之以恩固無不保全者以其爲功臣置而弗用亦過矣

○宣徳元年九月辛亥亦馬刺等處女直野人刀兀等二百餘人來朝貢馬命爲指揮千百戶等官

上因謂侍臣曰夷狄爲患自古有之未有若宋之甚者若究禍之本根蓋自熙寧至宣和五六十年小人用事變易法度民苦徵徭軍無紀律國家政事日陵月替遂爲夷狄所侮致有此禍髙宗南渡政宜委任忠良恢復舊疆洗雪大恥乃復用小人力主和議爲偸安之計以嶽飛之忠卒死秦檜之讒小人之敗國家如此

○宣徳二年七月壬寅

上諭吏部尙書蹇義等曰唐太宗嘗言用人當以徳行學識爲本此語甚是今之所用多是進士監生彼讀書知古必能務徳行廣智識間有人才吏胥終亦少在要職大凡用人正如工匠用木小大長短各當其宜然後能成居室若用人不當何以成治功卿宜更加詳察有在髙位而徳行學識未稱則攺用之有在下位而徳行學識優長則進用之庶合至公而人莫敢不服

○宣徳三年正月辛亥有舉範文正公十二世孫範希正端敏誠篤才堪撫民者

上命行在吏部召用之因謂侍臣曰範仲淹嘗言士當先天下之憂而憂後天下之樂而樂士君子皆當以此存心

○宣徳四年三月庚午

上退朝禦左順門謂吏部尙書蹇義曰今日都察院奏雲南按察司吏受賂洗攺文案脫免有罪法當絞朕聞

太祖皇帝嘗言吏心術不正不可任用

聖見深遠今六部都察院政本之地所用之吏尢須擇人苟有贓私必寘之法若九年考滿應授官者尢當考察庶不濫用以病百姓

○宣徳六年九月壬申

上退朝遇與侍臣論漢唐諸君知人孰優或曰漢髙帝用蕭曹唐太宗用房杜皆稱得人

上曰太宗非漢髙比也其論蕭何曹參王陵陳平周勃後皆如所言太宗遺命李世勣最爲失當漢髙優矣自古人君知人爲難信哉

惜才

○洪熙元年七月丙戌以進士蔡子宜爲訓導子宜永樂六年以親老歸親終服闋七年不起及是遇赦始起吏部劾其顧私忘公難以任用

上曰懷土人情之常非有大過且辛苦學問得成進士不可終棄其授以訓導

○宣徳元年十二月乙亥行在禮部奏兩京國子監生多給假還鄕年久托故不來請遣人提問

上曰古云才難諸生未及仕先負罪名卽爲終身之玷宜量地方遠近定與限期如再於限外不來皆發充吏

○宣徳二年八月庚申

上語吏部尙書蹇義等曰國家建學育才以資任用

祖宗以來得人爲多比者各處考黜生員例應充吏有以患病爲詞者告乞再試彼旣恥於罷黜必能悔過自新又或是學業垂成不甘中棄者宜從所請然須令翰林院嚴切考試庶幾人知所警自然向學

○宣徳四年四月乙卯浙江上虞縣人李志道充軍死其孫侃已中鄕試而衛追其補役尙書張本請依洪武中事例開其軍伍俾讀書會試自效

上從之曰

祖宗立法如此正以作士气成賢才朕遵承舊制又何急於一卒之用乎

○己醜行在吏部奏第二甲進士王﹤棥心﹥應授從七品官其兄嘗爲禦史以誤決死囚抵罪﹤棥心﹥乃極刑家屬當罷不用

上曰士勤苦學問始登第一棄之可惜朕記憶

皇祖時一進士以極刑家當罷念其成才之難特命吏部錄用此故事也其以﹤棥心﹥爲州判官

○宣徳六年四月甲寅行在吏部奏求賢所舉官四十三人例當會官考試中有南試海衛丁難與考例

上曰古人立賢無方耕釣之中有王佐才其可以軍丁棄之命考試如例

○宣徳七年三月庚申敕吏部曰唐虞之世罰弗及嗣自洪熙元年五月以前犯罪典刑者已屢經赦宥其子弟今果有才行文學者聽保舉選用惟犯謀反大逆典刑者其子弟不在選用之例

○戊辰行在兵部尙書許廓奏比者武昌推官姜謩訴其祖充五開衛軍已死其父老病戶無餘丁今五開數取謩補役援洪武中例乞除免今覆勘是實

上曰

太祖皇帝於生員有成尙不忍棄況謩爲官豈止一卒之用其除之俾修職自效

嚴選舉

○洪熙元年閏七月乙丑

上諭行在吏部尙書蹇義侍郎郭琎等曰天下之治必賴賢才古之大臣皆以進賢爲首務卿等今居此任必當爲朕擇才若官得其人民安政舉卿等豈不流譽後世昨觀在外考核方面一處有去一二人或三四人者至於府州縣尢多或一州一縣全不稱職者如此用人豈得民安政舉今後除授方面官及府州縣正官皆須愼擇其人以稱朕委任

○八月乙酉行在吏部以天下教官多缺請如舊例推選

上謂尙書蹇義等曰今之人才多出學校若無明師訓誨何以望其成才監生選除固是舊例須令祭酒司業及諸學官務選經明行修之人不得濫舉

○丙申陜西按察使陳智奏舉咸寧縣丞黃維等八人公勤有才能

上謂行在吏部尙書蹇義曰用人須辧賢不肖不肖者必退賢者必進智所言如詢察果實卽擢任之

○九月乙卯行在禮部奏定科舉取士之額

上曰國家設科取士爲致治之本其冒貢非才蓋是有司之過人旣苟得遂啟幸心今角�羊額已定果行之以公不才者不得濫進自然人知務學其令各處凡考試官及諸執事先須擇賢庶免冒濫

○十月丁亥都禦史劉觀王彰李素奏舉才能之士前應天府尹於潛等十餘人

上曰卿大臣所舉必當昔孫抃言吾輔政無功惟薦一二臺臣無愧卿等必能知此復諭之曰古者除官則署舉主姓名貪穢則連坐今亦當循此法

○宣徳元年三月辛酉行在湖廣道監察禦史謝瑤薦賢奏牘誤書姓自陳攺正

上謂行在吏部尙書蹇義曰古人奏牘皆存敬愼石慶書馬字欠一點懼及死今薦賢不知其姓豈能知才輕率如此豈稱禦史之職其攺外任遂爲交阯知縣所薦者亦不用

○十二月癸未吏部尙書蹇義等俱給事中彭璟等所舉賢才姓名奏請取用

上曰近命京官舉賢欲得眞才前日待詔邊文進保贓濫之人苟狥私意不顧公論人言惟賢知賢文進不才小人故狂妄如此今已皆罪之卿等自今更須詳審勿爲小人所欺

○宣徳二年正月庚戌

上語行在吏部尙書蹇義等曰詔書求賢不問已仕未仕近觀各處所舉亦有拔自民間天下之大豈無遺才皆當召至考其所學試其所能然後命之以官君子小人各以類進但觀所舉之賢否則舉主之賢否可知卿等切須詳愼務得眞才勿容濫舉

○六月甲戌

上諭吏部尙書蹇義等曰今之武職皆是勛舊子孫少諳政事一切皆由首領官若能公心亦克有濟近有告科斂害軍減克月糧者蓋首領官多至吏胥除授卿等初除之際必謂此小官不及精詳及其受罪而去軍士已被其害以此言之不可不愼

○宣徳三年二月己卯

上禦奉天門諭尙書蹇義等曰比下詔求賢欲得實才爲用而所舉多非其人自今召至者引於內廷六部都察院翰林院堂上官命題考試六科給事中監察禦史錦衣衛官監視理明辭達者用之否則罰其舉主

○四月癸未

上諭行在吏部臣曰唐堯用人猶曰試可乃已況於後世更當詳愼朕下詔求賢四方薦舉來者甚眾卿等未嘗考察豈能知其賢否而輙授以官欲官皆得人難矣今未授者必會官考試取其可者用之已授官者俟考滿至日試之如例試不中者黜之

○宣徳七年四月己丑應天府奏請鄕試同考官乞命兵部給腳力

上從之顧謂禮部尙書胡濙等曰考官取士但據文章不悖經意卽可充選然應舉之人皆憑學校有司保送其人果孝弟忠信而又通今博古科目取之足爲世用若徳行不修而徒有文辭亦終無益考官須是學問老成心術正大之士不然亦能顚倒是非卿等宜申明朕意亦使知愼

○宣徳八年七月庚辰四川按察司副使朱與言言設科取士

聖朝盛典洪武間考官必用經明行修之士比年有司多舉親故去敢不公今後考官必訪求文學老成之士

上命禮部從之顧謂侍臣曰朕亦聞在外舉考試官多出私意蓋有伯樂然後有千里馬已無學識安能分別人之髙下賢才鮮有不爲所枉矣重守令○洪熙元年六月乙卯鞏昌知府孫亶滿九年當去軍民樂其仁恕奏乞畱之

上謂行在吏部臣曰郡得一賢守則一郡之人安古之龔黃亦人耳人苟有志無不可及孫亶能得眾心可以爲賢宜允所奏使天下郡守皆如此人百姓豈有不安

○戊午安平縣丞耿福緣累以冗員當汰民懷其惠累奏乞畱之

上諭行在吏部臣曰州縣官愛民如子則民亦愛之如父母若貪虐無道民視之如仇讎豈肯保畱至於再三不已其升爲平知縣

○七月辛未山東平度州同知王瓃以冗員去昌邑主簿劉整以舊官代還民皆言其能卹民瘼戢吏獘請復其職

上諭行在吏部臣曰爲人上者惟順民心古語民之所好好之民之所惡惡之堯舜之治亦民好惡而已其悉從之

○閏七月庚子靖州知州張幹以舊官代還州民赴京訴前知州貪刻幹廉勤乞畱以惠民

上曰新知州可爲君子其畱之以慰民望又曰古人言靡不有初鮮克有終若其愼終如始則愈善矣

○九月乙卯山東長淸縣知縣薛愼以親喪服闋縣民相率詣闕奏乞復愼長淸吏部尙書蹇義以聞且言長淸別除知縣已久卽如民所言又當易之

上曰必其不如愼故民求舊國家任守令但欲其得民心苟得民心𨿽屢易何害

○宣徳元年正月丁巳博野縣知縣陳哲以舊官代還縣民訴於巡按禦史言其有父母斯民之心乞畱哲事聞

上諭吏部臣曰朝廷選用守令正在求民安耳哲能得民心如此稱所用矣古人有言所欲與之所欲與之所惡勿施其召舊官還而令哲復任

○宣徳二年三月辛丑

上諭西漢循吏其略曰以一郡一邑之民付之守令者欲其教養之而已教養之道農桑學校而已農桑之業修則民足於衣食而遂其生學校之政舉則民習於禮義而全其性如是足以爲善治矣

○五月丙辰渾源州知州陳淵有罪當罷爲民耆數十人詣闕言淵愛民如子逃亡復業因備禦千戶陳貴縱軍毀民室廬占民田地淵不忍民被害列奏貴罪爲貴所誣自淵離職民失所望乞復淵職

上諭吏部臣曰守令中未嘗無賢者往往爲小人所傷法司又不能別白是非枉直亦豈得無過其從民所言令淵復職

○宣徳五年七月癸亥

上視朝罷禦左順門謂侍臣曰郡縣守令所使安民者若賢否混淆無激勸則中才之士皆將流而忘返吏部以進退人才爲職亦未聞有所甄別何也因降敕申諭

○十一月癸卯湖廣沅陵縣有惡虎爲民患敕總兵官都督蕭授等捕之

上因諭行在吏部尙書郭琎曰古之守令有善政者蝗不入境虎自渡河今沅陵有虎患其有司之政可知卽移文戒飭之使之修政弭患則固勝於人力也

○宣徳六年正月庚辰蘇州知府況鐘奏長洲知縣徐亮到任半年政事不理民失所望乞別除知縣代之

上諭吏部臣曰長洲劇縣須廉幹吏乃能治何以不量才授任卽選賢能者馳驛代之

○癸巳行在吏部言鎭江府知府同知蘇州府吳縣知縣皆以貪去請用丁憂起復知府尢﹤礻耑﹥同知趙郁知縣宋彬代

上曰守令當用廉正有才能者毋拘拘循資格此數人旣可朕當從但舊官以貪鄙去今所用勝彼則可不然徒勞費無益

禮羣臣

○洪熙元年七月戊寅行在吏部言四川永寧宣撫司經歷張規等皆年七十之上不能任職

上曰七十致仕古今通典然亦有不聽去者以其尙可也旣皆聰明不逮畱之何益聽致仕去以順人情

○宣徳二年八月庚申監察禦史嚴繼先言近吏部放遣患病官還鄕例皆革去冠帶爲民中亦有曾授誥敕封贈父母者旣非得罪輙去冠帶無以激勸後進惇厚風化

上謂尙書蹇義等曰以理去官與見任同今後曾受誥敕以老疾去者皆令冠帶還鄕

○宣徳三年十月乙酉

上謂羣臣曰古者師保之職論道經邦寅亮爕理不煩以有司之政今少師蹇義少傅楊士奇少保夏原吉太子少傅楊榮皆

先帝簡畀以遺朕者而年俱髙令兼有司之務非所以禮之於是賜敕諭義士奇原吉榮曰卿等祗事

祖宗多歷年所忠謨讜議積效勤誠朕嗣統以來尢資贊輔夙夜在念圖善始終蓋以卿春秋髙尙職典繁劇憂勞待賢禮非攸當況師保之重寅亮爲職不煩庶政乃副倚毗可輟所務朝夕在朕左右相與討至理共寧邦家職名俸祿悉如舊

○宣徳四年八月戊寅翰林院學士沈度乞致事

上諭行在吏部尙書郭琎曰度誠謹

皇祖眷之彌厚今𨿽老精神未衰亦不可煩以事但令京居食祿免朝參有召則入

○宣徳七年三月辛巳南京國子監奏請給學官皂隸充使令

上曰舊不與皂隸者以其非常參官然貴賤相承禮之常分遂命兵部如例與之

諭臣下

○宣徳元年七月甲午

上禦奏天門諭兵部尙書張本等曰近來民有訴妄角�羊充軍者此乃有司之過彼意蓋謂朝廷所重在軍不知民乃國家根本夫朝廷於軍民正如舟車任載不可偏有輕重今後卿等須令有司審實軍則爲軍民則爲民毋致妄冒違者必罪不恕

○宣徳二年正月辛卯敕諭羣臣其略曰惟爾羣臣執徳以廉爲要廉者發之公而政得其平治人以仁爲本仁者施之厚而下得其所忠以奉國敬以勤事古之良臣率由斯道其勗之哉

○六月乙亥直登聞鼓給事中以所受詞上聞

上因諭之曰朝廷慮刑獄有冤下情不能達故設登聞鼓然前代置院設官托耳目於一人非兼聽廣覽之道我國家命六科給事中輪直最得其當爾等無畏權勢無易孤煢惟其所言卽時爲達庶幾事無壅蔽幽隱畢聞況給事中爲朝廷近侍誠能效職當顯用爾無或阿比以忝所任

○宣徳四年八月丙子命工部右侍郎羅汝敬等往蘇松浙江等處督運糧賦汝敬等陛辭

上諭之曰比來有司徵收多獘輸納違期今命爾等往督之催科當戒苛刻持已當加廉愼無襲姦貪所爲也

○宣徳六年五月丁亥巡按四川監察禦史王翺奏西安衛官軍二百餘人隨都督陳懷至四川旣支行糧原衛又支月糧而並無差遣請令還西安

上諭行在兵部尙書許廓等曰近來邊衛多奏缺官而此輩乃優閒無事若總兵官當有隨從四川未必無人古之良將爲國家立功名者必使人各盡其才而有志之士亦不肯自暇自逸苟安務得者小人事也遂敕懷盡遣還原衛

○宣徳七年六月丙辰禦制官箴成以示百官

上諭之曰朕承大寶臨撫兆民實賴中外文武羣臣同心同力以興起治功昔舜命九官十二牧皆孜孜訓諭虞史書之夫以大舜爲君禹臯稷契輩爲之臣猶致儆如此況朕菲薄敢不究心然遠臣旣不得數見而人諭之近臣𨿽朝夕相接亦不得數以言諭因取古人箴儆之義凡中外諸司各著一篇使揭諸廳事朝夕覽觀庶幾有儆然古之君臣有交儆之道凡在位君子有以嘉謨告朕者尢朕所樂聞也箴凡三十五篇

戒飭臣下

○洪熙元年七月壬午遣鴻臚寺司賓署丞焦循攝禮部郎中頒詔朝鮮

上諭之曰朝鮮爲國東藩世修職貢朕嗣承大統所宜詔告簡爾將命當以禮自持用副任使其愼之

○閏七月癸卯

上諭尙書吳中等曰比聞工部差人催辦諸事多有暴酷傷人事有不可已者亦當從容使人措辦若暴酷逼迫爲朝廷斂怨失人心矣宜詢察一二人痛治之以儆其餘

○丙午行在吏部以內外官應給誥敕封贈爲請

上從之諭尙書蹇義曰國家封贈之典所以勸勵百官苟能修職顯親揚名豈不忠孝兼盡若縱盜貪婪曠廢職業上�朝廷下辱父母非朕所望也

○丁未

上諭行在吏部尙書蹇義等曰前命禦史考察在外等官正欲任賢退不肖庶幾民受其惠近聞考察之官少能著實但信偏言更不博詢其有勤於職業因理公務不免施刑小人不喜誣爲酷暴今輙罷退庸濫之官紀綱不立人所狎玩或貪贓賄低首下气依阿度日小人貪其易與乃更保畱如此不當孔子曰眾好惡必察焉宜嚴戒飭之務盡至公毋使正人受誣小人得志如或不當責有所歸

○宣徳元年正月甲寅

上禦奉天門諭羣臣曰前日禦史奏通政秦川往湖廣督賦受贓川大臣何得全無知識漢大司農田延年貪求贓賄一旦敗露自殺身命爲重財賄爲輕此乃以至重博至輕況贓物法當入官於己何益

太祖皇帝嘗言守俸如井泉井𨿽不滿日汲不竭川俸亦不薄若淸廉公正盡忠爲國豈不長享富貴今至此罪豈可容古人云禍福無不自己求之凡在官者當以此人爲戒羣臣皆頓首受命

○四月戊寅初

上以載籍所記前代外戚及臣下善惡足爲鑑戒乃采其事制外戚事鑑歷代臣鑑至是書成頒賜羣臣及外戚諭之曰朕惟治天下之道必自親親始至於文武之臣亦欲同歸於善然前事之不忘後事之師也故於暇日采輯前代近戚及文武羣臣善惡之迹與其所得之吉凶類爲此書用示法戒其擇善而從以保福祿於悠久

○宣徳二年正月丁未

上謂行在兵部尙書張本等曰昨有四川千戶調除廣東不欲赴官奏乞仍舊者朕不許古之忠臣惟上所使每有徵伐奉命卽行今天下無虞調之廣東亦復何患乃欲狥私自便豈是忘身狥國之人朕以其無知姑容不問若再有此必罪不宥

○宣徳三月五月庚辰

上出酒諭示百官時郎官禦史以酣酒相繼敗或請遂禁酒

上不從故作酒諭其文曰天生穀麥黍稷所以養人人以麯糵投之爲酒周官有酒正以武法授酒材辧五齊之名三酒之物以供國用書秬鬯二卣曰明禋詩旣載淸酤賚我思成以享祀神則也厥父母慶洗腆致用酒以事親也豈樂飲酒以燕臣丁也酒醴維醹酌以大斗釃酒有衍籩豆有���﹝��戈﹞�燕父兄及朋友故舊皆其大者酒曷可廢乎而後世耽嗜於酒大者亡國喪身小者敗徳廢事酒其可有乎自大禹﹤鋶﹣釒﹥儀狄戒甘酒成湯至帝乙罔敢崇飲文王武王戒臣下曰無彜酒曰徳將無醉曰剛制於酒孔子言不爲酒困禮有一獻百拜然則酒曷爲不可有乎夫非酒無以成禮非酒無以合歡惟謹聖人之戒而禮之率焉庶乎其可也

○宣徳四年七月丙寅給事中賈諒張居傑言戶部郎中蕭翊等不理職務惟日挾妓酣飲命悉下之獄

上諭尙書夏原吉等曰飲酒人之常情朕未嘗禁但君子當以廉恥相尙倡優賤人豈宜褻狎近頗聞此風盛行如劉觀輩尢甚每赴人邀請輙以妓自隨故此輩仿效若流而不返豈不壞禮俗大臣者小臣之表也卿當以朕此言徧諭之

○八月丁亥

上諭六科給事中曰朝廷置給事中所以出納命令封駁章奏關防百司之獘而朝政闕失庶官賢否民情休戚皆得言之非其他職事比也

祖宗時愼重用人其有敷奏詳明蒞事勤敏智識優長有補於政治者皆不次用之朕嗣承大統期於庶政修和尙賴左右侍臣之助古之士君子力學養徳得君而用之莫不建功於時施澤於民流芳於後爾等受職有年諳達憲章尙思委任之重夙夜在公庶幾朝無失正官無廢事不惟國家有賴爾亦有聞於悠久其﹤棥心﹥勉之

○十一月己巳

上禦奉天門禦行在刑部侍郎施禮等曰昨日大理寺奏爾等遣吏送彊盜赴寺審錄中道受財縱之逃逸於律當絞朕已可其奏夫吏人心術已壞惟知利耳其中有廉恥者百無一二爾等宜嚴飭之使知守法畏刑彼能保身此亦省事今彼陷入死地非爾等寬縱之過乎當以爲戒禮等皆頓首謝

○宣徳五年二月己卯行在光祿寺廚子告言光祿竊減外夷供給之斃通政司以聞

上命行在刑部侍郎施禮執而罪之且諭禮曰光祿寺之斃不止此

祖宗以來飲食供給皆有定規比聞擅自壇減應給之人率不得凡得者率非應給之人惟虛立案牘以掩人目宜究治之因顧侍臣曰毋謂飲食細故然亦幹大體華元殺羊享士羊斟不與遂致喪師勾踐投醪於江與眾共飲心感悅遂成伯業以此而論所系豈輕

○八月壬申湖廣按察司奏五開衛指揮倪善趙興懷私不和妨廢職務請皆治其罪

上諭右都禦史顧佐令按察司俱治之謂佐曰同僚有兄弟之誼當情意相孚可否相濟譬如操舟行車𨿽眾論不齊但欲舟車可行而已何必爭兢此輩皆膠於私意以致妨廢職務若倉猝蠻夷有警不能協和何以濟事故不可不治以示儆也

○宣徳六年六月癸丑建昌府知府陳鼎以縣丞徐政率里長供給飲食日費鈔五十貫貪饕害民執之械至京

上命付行在都察院治之顧侍臣曰飲食𨿽小事然廉節君子務養大體不肯以口腹累人羊續者不可學邪

○七月丁卯行在刑部侍郎施禮奏彊盜反獄請遣人四出擒捕從之仍命錦衣衛執其巡獄官及司獄卒治罪

上諭禮等曰罪囚系獄凡獄具輕重各有宜施嘗聞

太祖皇帝言仁於仁不仁於不仁彊盜何足矜憫而待以姑息今之逸如虎出柙人復被害矣此由堂上官縱施故下人得以生獘推情論法爾亦當罪姑停俸治事必俟盜獲而後與俸盜不獲爾罪不免

○八月癸巳朔

上禦奏門諭都禦史顧佐等曰各處體審官員本欲分別賢否使人有所激勸近日累有奏陳言姦民摭拾其罪或言禦史及方面官以好惡爲去畱紛紛不已朕惟矯詐者固多誣枉者亦未必無之卿等其以朕意申戒飭之去取務合至公今後有狥私偏聽以枉爲直以賢爲不肖者必罪不宥

○宣徳八年二月乙酉以戊子祀

社稷預告

宗廟請

太祖皇帝

太宗皇帝配太常寺所進祝版誤書日月

上覽之促命攺書召太常寺卿姚友直責之曰一歲之間兩祭

社稷而於

祖宗前怠忽如此豈是小過汝等皆授職有年正是官怠於宦成自今宜常加敬愼

○六月庚寅行在廣東道監察禦史羅銓等劾奏刑部郎中厲思溫員外郎孟芳屢爭忿公堂侍郎吳廷用施禮寬縱不言又不具奏

上命執思溫芳鞫治召廷用禮諭之曰凡爲官長當寬不至縱嚴不至殘爾今縱矣刑部掌天下刑罰豈應其如此繼今宜勉自飭勵

勵風紀

○洪熙元年十一月丁酉擢翰林庶吉士王璉等爲監察禦史

上諭之曰爾在翰林久故擢爾爲禦史爾亦知禦史之職乎正其身端其志振肅憲綱紏擊姦宄反冤獄庶幾其可或尸位素餐或擅威虐下或貪黷貨賄有玷風紀必罰必黜不爾貸也

○宣徳元年三月乙卯行在都察院奏引監察禦史唐舟等二十一人分往各布政司直隸諸府州照刷文卷

上諭舟等曰刷文卷以察姦斃正違錯須以淸潔無私爲本不然則是非黑白不能分別然又當安詳平恕勿事煩苛爾等宜職朕意

○十月癸亥升行在河南道監察禦史張政爲山西按察使

上諭之曰今以一道憲綱付爾當謹守禮法以肅眾俺正庶官事有當爲者卽爲之務合至公勿有所循

○十二月癸酉升行在貴州道監察禦史林碩爲浙江按察使

上諭之曰浙江地大人眾有司未必皆賢軍民之中亦有豪橫非理者必須紀綱修明法度整飭然後姦豪斂戢善柔得安然後治人必先自治未有已不正而能正人者爾其勉之碩頓首受命

○宣徳二年二月甲申行在都察院奏遣禦史往巡江西浙江

上諭都禦史王彰日禦史巡按當務大體先須淸心寡欲然後能明察庶事伸理冤抑興利除害若逞小才作威福此豈朝廷委任之意卿須戒飭之

○四月癸未廣東按察司初分四道後以所轄州縣多增設廣州道而僉事仍舊至是按察司請增置僉事

上從之曰按察僉事分巡一道官吏廉污民生休戚系焉宜愼擇人不可濫授

○宣徳三年八月庚寅行在都察院右都禦史顧佐奏監察禦史多缺臣訪舉進士鄧棨等十四人監生程富等十一人聽選教官方端等二十人志操端謹堪任禦史

上曰風憲固當用端謹者亦須有才猷方稱未可辶�處授此職俱令於各道歷政三月爾察其言行考其賢否苐爲三等朕將選擇而任之

○宣徳五年五月壬寅行在都察院請差禦史巡按福建廣東

上命章杲陳汭因諭之曰禦史出巡先須考察官吏官吏守法然後百姓受福凡爲惡有迹者易於懲治其有貪暴虐民而彊辯飭詐及外示善柔心實險惡者最要明白究實若狥私廢公媕婀姑息容惡長姦使百姓受害則爾罪均杲等頓首受命

○八月甲午行在都察院奏巡按江西禦史劉伯大以同行監生買布虧價罪之監生告伯大枉道還家受人饋遺請罪伯大

上從之因諭右都禦史顧佐等曰古云無諸己然後非諸人己身不正而欲正人得乎凡在風憲必以潔己爲先

○宣徳六年二月庚子命監察禦史於奎往薊州等處緣邊點閱戍守官軍

上諭之曰緣邊關口戍守已定所以頻點閱者慮有怠縱失於防關爾爲朝廷耳目官若知其縱弛而不舉或苛細生事皆失其職奎頓首受命

○五月己巳初禦史傅吉巡按江西布政使孟桓等俱率官屬出郭迎候又陪朝王寧府官奏其違法

上命吉等自陳至是吉等皆服罪

上宥之諭都禦史顧佐等曰風紀官先須守法乃能以法治人今禦史多輕薄少年不以禮法自治喜人諛佞苟失迎送輙生事挫辱在外官亦不能自執禮法謟佞成風其榜示禁約違者悉罪之

○十月己亥

上諭行在吏部尙書郭琎等曰朝廷置禦史托之耳目凡政務闕失民生利病百官賢否皆得奏舉豈可以任匪人比來有相朋比同流合污者有依勢作威淩篾良善者甚至貪淫穢濁不可以言者如此何望其能舉職𨿽以逐之自今必擇老成謹厚識達治體者以聞朕將試用之又諭之曰在外按察司掌一道風紀亦宜愼選毋任匪才

卹舊勞

○洪熙元年七月丙申山東鹽運司唐鑑故太子少保兼兵部尙書鐸之弟

太祖皇帝選爲散騎舍人累升今職年老目眚巡按禦史言其昏怠不任事鑑亦以病自陳行在吏部言當免爲民

上曰聞鐸洪武中名臣鑑之進用蓋以鐸故今老疾無過亦可見其循謹宜體

太祖進用之意俾冠帶致仕以全始終之恩

○八月壬申行在禮部右侍郎鄒師顏卒行在禮部尙書呂震言其家貧不能歸喪

上曰朕聞其人淸愼其卒可惜遂命給官舟載歸因謂左右臣曰爲官而貧可嘉今豈獨鄒師顏但朕未悉知耳自今京終於位皆仿此例

○十月壬午

上諭行在三法司曰卿等所奏刑名多有軍職雜犯死罪及應徒流者朕念其祖父立功或本身效勞艱難得官一因愚戇遂致罪戾情有可憫但令於邊境充軍立功其眞犯死罪者不赦

○甲申行在兵部引奏故軍官子孫之當優給者

上從之諭尙書張本曰古之從軍死事者其派餋於羽林蓋念前人之勞而憐其孤幼惟恐其失所今優餋已有定制聞比來亦有不能自給者爾兵部當如期給俸厚加撫卹且時督武學訓誨使知道理長成襲爵庶幾得用

○宣徳元年五月辛亥寧王權奏諸女將嫁未有第宅請以都指揮吳干等所居處之

上曰干等皆

先朝舊臣其居處已久一旦奪之人必謂朝廷重私親輕舊臣非所以示天下遂貽書王別擇閒曠之地以護衛軍創造庶幾得宜

○七月乙卯行在兵部尙書張本以故官妻子優給事聞

上曰武臣生勤王事沒無資產所遺妻子寡弱與獨無子者非得優給豈能自存今後若此者審覆是實卽須奏給更勿遲疑

○宣徳二年十月丙子行在兵部奏隆慶右衛故百戶霍玉無應襲子孫止一女十歲當如例月給米五斗候其適人則罷給

上從之因諭之曰

祖宗立法最爲仁厚旣不負前人之功亦不使其爲無告之人恩意曲盡矣凡若此等卿等當務推行

○宣徳五年三月丙寅行在兵部奏各衛故總小旗幼男今應給糧優餋俟出幼補役

上從之因謂尙書張本等曰

祖宗立法徵勞必報如此類皆是仁厚之意𨿽萬世行之可也本等頓首曰

陛下聖徳恪遵成憲臣等敢不欽承

○閏十二月丙辰保安王志坰奏請以前陜西都指揮使陳懷故宅爲洛川縣主居第

上謂行在工部尙書吳中曰宗室之親朕豈吝惜但陳懷功臣若尙有親屬居其中而辶�處奪之不可其令陜西三司覆勘果空閒則與之

○宣徳六年六月癸丑

上退朝禦左順門謂兵部尙書許廓等曰人臣事君𨿽當鞠躬盡瘁若老疾則當優待之都督郭志祁英楊澤今皆年老有疾宜令致事閒居有子孫者令嗣職

○己未赤城備禦都指揮汪貴克減軍士綿花入己法司論應斬

�曰朝廷念邊軍寒故賜之彼若能愛卹軍士豈忍侵奪使下人受苦殘忍不仁斬之非過但念其前勞姑宥死令充爲事官詣廣西聽總兵官山云調使攺過自效

○宣徳七年二月癸丑命行在兵部淸理貼黃

上諭之曰軍職貼黃

祖宗時最爲重務蓋武臣百死一生致軍功得蔭及子孫不淸理或有冒濫則有功者屏棄無功者反受利矣爾等宜致詳愼不可怠忽

大明宣宗章皇帝寶訓卷之三終

大明宣宗章皇帝寶訓卷之四

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

備荒

○洪熙元年六月乙卯無爲州奏州民艱食已給預備倉糧濟之

上諭行在戶部尙書夏原吉等曰預備食儲正爲百姓比之前代常平最爲良法若處處收積完備𨿽有水旱災傷百姓可無饑窘此

太祖皇帝良法羙意卿宜編行天下申明舊典務存實惠勿事虛文

○丙辰河南新安知縣陶鎔奏民甚艱公私無儲獨函關驛頗有儲糧欲申明待報然後給濟然民命危在旦夕已先借糧一千七百二十八石給民候秋成還官

上謂尙書夏原吉曰知縣所行良善朕聞近年有司不體人情苟有饑荒必須申報展轉勘實賑濟失時知縣急於濟人先給後聞是能稱任使卿毋拘文法責其專擅

○宣徳三年四月辛未戶科給事中宋徵言洪武中郡縣所糴預備倉糧近皆廢弛宜下郡縣修倉徵收以備荒歉

上謂行在戶部臣曰此

太祖皇帝備荒良策當百世行之今廢弛如此皆有司之過宜卽遣官巡視整理有慢令及欺獘者皆罪之

卹災異

○宣徳元年六月戊子河南布政司奏安陽臨漳二縣蝗

上謂尙書夏原吉等曰近者有司數言蝗蝻此亦可憂姚崇捕蝗終不爲災但患捕之不早耳卿宜遣人馳驛分督有司巡視但遇蝗生須早撲滅毋遺民患

○宣徳二年八月戊辰

上謂尙書蹇義夏原吉等曰近者各處有司多奏水旱而山西郡縣旱尢甚若禾稼不成其民何所仰給朕心惓惓思所以弭災之道卿等當輔朕不逮以回天意若今大雨民猶有望原吉對曰齊景公言善滎惑爲之退舍陛下憂民如此天心悅鑑必有以副

聖意顧臣等不職實切惶愧皆頓首謝

○十二月丁丑

上謂行在戶部尙書夏原等曰今年陜西亢旱秋田無收其軍屯子粒民間秋糧俱已蠲免比聞軍民之中多因缺食流離豈可不卹其令有司開倉賑濟仍於南京運絹五萬匹綿布十萬匹令隆平侯等用心拯救勿令失所

○宣徳三年四月丙寅山西角�羊州潞州奏天旱民饑多流移他境者

上覽奏惻然謂尙書夏原吉曰比聞山西久不雨朕心不安今果奏至其卽遣人賑濟且撫綏其民無令失所又曰聞旱災之地頗闊弭災之要修省在朕卿亦當敬謹勉盡乃職

○六月癸巳

上諭行在戶部臣曰霖雨久不止水潦泛溢今城中薪芻湧貴凡有運載入城者悉免抽分違者罪之

○七月丙辰順天河間眞定保定等府及南直隸和州等州縣各奏苦雨山水泛漲渰沒田稼

上召六部尙書蹇義等以奏示之諭之曰天降災祥在徳朕覽之凜然卿等皆當勉思卹民之道

○八月戊申

上巡邊駐驆三河縣縣官朝見

上諭之曰善撫百姓今年此處水潦爲災宜以實聞當圖優卹之毋妄有科擾朝廷授汝撫字之寄民不失所斯汝能盡職否則有罰

○宣徳四年九月丁巳山西萬泉縣丞王琦奏去年少雨耕種無收今春至夏亦旱民多艱食

上以奏示戶部太子太師郭資進曰山西他郡縣未有奏旱饑者當遣官察視

上曰旱潦之災天用儆朕有司所言勿用致疑卽量免其租稅仍令有司善撫卹之

○宣徳五年四月甲午易州奏蝗蝻生

上謂右都禦史顧佐曰今禾苗方生宿麥漸茂而蝗蝻爲災若不早捕民食無望卽選賢能禦史往督有司發民並力撲捕初發撲之則易若稍緩之卽爲害不細

○六月己卯永平等衛及河間府靜海等縣奏蝗蝻生尙書郭惇請遣官往捕

上從之曰遣官之際亦須戒飭頗聞往年朝廷遣人督捕蝗者貪酷害人不減於蝗卿等須知此斃是日晚出禦制捕蝗詩示惇等曰蝗之在患此詩備矣卿遣人往捕當如救焚拯溺不可緩也

○宣徳九年十二月庚申直隸楊州湖廣四川各府州縣俱奏旱漧疾疫人民流亡

上聞之惻然謂尙書胡濙等曰上天降災非水則旱加以疾疫民何以堪朕深憂懼卿等當勉圖匡濟有可以回天意捄民命者其悉以聞

抑祥瑞

○洪熙元年八月丁卯朔魯王肇輝遣長史進瑞粟尙書呂震以爲丰稔之應請上表賀

上曰近日畿內州縣屢奏水潦卿不聞乎朕方夙夜憂民艱食若以此爲瑞則山東一隅之民可當之如他處何其止勿賀王所遣長史賚之遣還

宣徳七年五月甲戌行在禮部尙書濙以山西進龍馬駒請偕羣臣上表賀

上曰二三年間水旱告災繼踵而來朕方日夕惕勵一獸之異何救民饑而欲表賀其止之

○宣徳八年閏八月辛亥蘇門答剌及諸畨國來朝貢麒麟象馬諸物

上受之行在禮部尙書胡濙以麒麟瑞物率羣臣稱賀

上曰遠方之物朕非有愛但念其盡誠遠來故受之不足賀也

武備

○洪熙元年九月壬子

上諭行在兵部尙書張本曰兵以禦侮當國家無事時正須整肅士伍修舉兵政書曰張皇六師詰爾戎兵正此之謂今內外衛所軍士徒具名數比遣禦史給事中點閱多有逃亡者爾職典兵事宜卽遣人追捕庶幾士伍不缺

○宣徳元年正月丁巳太師英國公張輔言在松操備官軍凡緣邊諸衛及陜西等都司皆已遣還合於河南等都司及直隸睢暘諸衛選調至京以時校閱

上曰然天下𨿽安不可忘武今國家無事正須訓兵練將卿等當爲朕畱意

○七月丁未

上罷朝退禦左順門行在兵部尙書張本等侍語及軍衛

上曰昔

皇祖嘗言元末之時管軍武臣多務貪縱軍政不修隊伍廢缺人問士卒安在則撫夾袋曰皆在於此蓋惟有其名耳所以馴至大壞今得無復踵此獘乎宜嚴謹飭令監察禦史按察司官以時點閘不可怠忽

○十二月乙亥

上閒暇與學士楊溥語及治兵之道傳曰兵貴乎訓練有方撫養得宜不患其不爲用

上曰然養之厚則得其心練之精則得其用必其气銳志果而後可用若素不訓養一旦驅之矢石之間進退失措何望有濟溥曰誠如

聖諭

○宣徳二年正月癸卯

上諭行在兵部尙書張本曰各處衛所官旗不能撫卹軍士多致逃亡舊例皆有降罰朕寬待之限一年之內勾補不完然後加罪卿宜用心考核如有不完必湏降罰古人云威克厥愛允濟若更因循則軍政必至廢弛不可不用意

○宣徳四年八月辛卯有獻兵書者

上因與侍臣論用兵

上曰古之用兵者卿等試言其一二侍臣對曰昔趙括少學兵自以天下莫能當及爲將以四十萬眾敗於秦此不知合變曹操得孫武之術及其破荊州乃驅北方之人遠涉江湖以八十萬眾敗於吳此驕之過諸葛孔明知古陳法以爲足以取天下然相持數年魏人不敢決戰而孔明亦不能成功用古法誠難矣

上曰霍去病不學孫吳而伐匈奴功嘗居多由是觀之用兵制勝方略存乎人又不在拘古法也

上又曰兵法世稱孫武止於疆霸曹操亦終不能取吳蜀所謂桓文之節制不能敵湯武之仁義者是也

馬政

○宣徳二年十一月甲辰北京太僕寺官奏請遣官閱孳生馬

上諭之曰馬畜於民間必寬民力而後可責成效國家立法固有定規其孳生不及數者亦屢下令免償未嘗以馬傷人蓋農民終歲勤動以營衣食又有償馬之費甚可憫也爾等但率舊典以示勸懲民有貧難者宜寬卹之

○宣徳五年三月癸卯

上閱馬命武士調習之顧謂侍臣曰軍國之政馬爲先務今孽虜固當懷之以恩亦不可不示以威古人云事事乃其有備肆朕於馬政尢所用心侍臣對曰今馬蕃息視

祖宗時加數倍矣

上曰此皆

祖宗之澤但朕遵用成法不敢少怠耳

備邊

○洪熙元年八月乙亥遼東都司奏廣寧等十八衛修理衣甲請支綿布三萬四千餘匹行在工部尙書吳中請給其半

上曰邊軍守禦須仗甲兵彼衛身無甲則膽气衰何以責其禦敵若甲仗堅利紀律嚴明士气自振足以懾服寇戎修甲何可惜費其卽與之

○九月壬子陜西都司奏擬造鐵盔靑甲萬副所用物料乞令布政司支官鈔買辦

上從之謂行在工部尙書吳中曰邊防國家重事其切用者兵器兵器有備然後可以制敵古者郡國有庫兵京師有武庫今西陲極邊兵器安可無備其令速造官給其費毋科擾於民又謂中曰內外衛所軍器皆須遣人閱視凡損壞者官給物料悉爲修理

○宣徳元年十二月壬申

上禦奉天門謂侍臣曰今四夷順服邊境晏然古人嘗曰儆戒無虞又曰禍生於懈怠若守邊將士稍起怠心少失防閒將有意外之患遂遣璽書戒勵緣邊守將令盡心防守不可怠忽

○宣徳二年五月辛丑巡按禦史馮彬奏緣邊關隘黃石崖蘭芳口城垣未完戍守不備

上諭行在兵部臣曰邊關戍守當晝夜嚴謹豈可自謂無事便有怠心古之良將禦軍嚴肅𨿽在閒時常若臨寇故能永保無虞卿宜移文責問限日下完整稽違者罪之

○宣徳三年八月丁酉

上將巡邊太師英國公張輔等進扈從官軍之數

上曰朕此行豈爲田獵但以國家𨿽安不可忘武況邊境之民每及秋則憂虜患若在我有備虜何能爲患朕爲民故特田獵閱武遂飭邊備耳

○十一月壬戌巡按山東監察禦史言遼東西長嶺達賊入寇備禦都指揮李敏等提督不嚴請罪之

上諭行在都察院臣曰軍官備邊但守常法以保境安民如能謹嚴豈有外患古之良將𨿽安閒之際常若臨敵不可少怠今失機皆由主將號令不嚴軍政不修所致其令禦史治之如律

○宣徳五年正月戊午敕都指揮韓鎭等領兵自永寧至懷來巡捕凡諸隘口屯堡煙墩務令整齊嚴謹有寇則乘機剿捕

上因謂侍臣曰今虜寇𨿽衰然鼠竊狗偸乃其常性惟邊防嚴密使彼無間得乘可也

○三月壬寅開平守將奏邊務數事

上舉其可行者付所司施行因謂侍臣曰方今海內小康惟殘虜叛服不常古今制夷狄惟在守備若城堡堅固糧芻充足士卒精練哨暸嚴謹彼亦何能爲患朕屢以此戒飭邊將但慮其因循玩愒今春气漸深政邊民耕作之時一或農事防廢秋收無望仰給於轉輸則勞矣遂敕邊將嚴謹備

○宣徳六年十月癸卯副總兵都督方政以新立龍門衛及龍門千戶所器械旗鼓等物未備奏請給用具數以聞

上命行在工部如數給之諭尙書吳中曰兵甲堅利而後足以制寇不可不與然地利不如人和尢須戒勵主將善撫士卒人心旣和以守則固戰則勝邊境可永無虞

○宣徳七年九月庚午命將率兵巡警

上諭之曰今國家無事邊塞無警可以安逸然居安慮危乃保邦之道況西北二邊虜常出沒今秋髙馬肥宜預警備但師行須愼重無貪利輕進無肆殺戮申嚴號令整肅部伍堅利甲兵以振耀威武使虜懾服不敢侵掠而邊城亦固封守此良策也

○宣徳八年七月壬申大同總兵官武安侯鄭亨奏虜寇入雅兒崖殺千戶朱銘等掠官馬而去哨備都指揮僉事張淮及指揮蔡麟等皆怠慢失機請罪之

上敕亨曰虜乘間爲寇殺官軍掠官馬豈獨下人之過亦是主將平昔姑息紀律不嚴所致自今宜加嚴謹張淮蔡麟等悉降充戴罪官令專職哨備如再失機處斬因語侍臣曰禦邊之道惟在得人漢匈奴率十萬騎入寇時趙充國將四萬騎屯邊郡單於聞之遁去以四萬騎而使單於知畏非充國總制有道乎亨性謹厚但過於寬故邊備屢有小失

任將帥

○宣徳九年三月癸丑守開平指揮使杜福年老乞閒開平千戶楊洪等奏福居邊久練達兵務乞令仍守開平

上諭行在兵部尙書張本曰邊將在得人昔魏尙守雲中匈奴不敢近塞趙充國屯邊羌虜遠遁福練習邊事素得安士心安可使就閒但當優待之耳遂以其子代令福爲致仕官仍往開平協助都指揮唐銘等行事

○宣徳三年五月乙亥以陜西都司都指揮使張麟老疾命致事以其子泰爲寧夏左屯衛指揮使領馬揀練仍命麟往訓督之

上因謂侍臣曰古謂將門出將將蓋子孫親見祖父所爲自然諳練麟𨿽老素有材識使泰能似之固於國有用於家亦可長保富貴

○宣徳四年三月甲子初四川靑川守禦千戶所百戶倪讓以例不當襲職罷及畨寇攻靑川城讓與眾竭力守城敗賊有功總兵官都督陳懷以聞

上諭兵部臣曰韓整輩膺國家委任而以貪淫玩寇不能立功若此者人安可棄之今復舊職使再立功

○宣徳五年二月丁丑

上禦奉天門謂侍臣曰武備國家重事今軍政不修實由將校之不職宜詳察其實以示勸懲遂遣敕諭各都司按察司巡按禦史用心察訪務盡至公

○宣徳七年三月壬午命故都督朱崇子震襲指揮使操練

上謂兵部尙書許廓等曰指揮使一衛之長才智過人方能稱任不可以後生少年處之姑令操練俟年二十以上觀其可任然後任之

諭將帥

○洪熙元年八月癸酉

上聞各衛頭目虐害新軍致其逃竄諭行在兵部尙書李慶曰凡爲軍官少有廉潔不思軍士乃其富貴之本若撫綏得宜人心悅服遇有徵調易以立功髙官厚祿自此而致今所爲如此豈徒負國亦自害身爾兵部宜戒嚴之

○宣徳元年五月辛亥調晉府護衛官軍四千餘人赴大同備禦

上遣人諭武安侯鄭亨曰大同早寒比他處爲甚凡備禦將士離父母妻子而來所恃者主張耳非撫綏得所人何以堪郭子儀撫士卒如子弟所以成功名保富貴卿老成宿將當以此爲念

○八月乙亥

上親徵髙照駐蹕直沽南召諸將諭曰爲將𨿽有智勇必資士卒乃能成功古之名將皆以卹士爲本平日撫卹得其心臨敵之際必得其死力若素不能卹徒以威馭之緩急未必得用前已命兵部給從徵官軍馬騾分載軍資昨見軍士多有負重者日晚始至營亦有困乏憩道榜者爾等略不加意但使人不知卹人豈爲將之道其卽以官給馬驢均分馱載以蘇其力中有疾病者太醫院與善藥如果不能前進付所在官司調理

○宣徳三年五月甲寅命後軍都督沈淸總兵民運糧往宣府

上諭之曰軍民挽運道路險艱總其事者當加意撫卹使人不知勞而事易集可也若橫加笞箠逼取財物人心懷怨已亦不安耳爾宜自愼及禁戒下人俾知朕意

○八月癸卯

上將巡邊召扈從諸將諭曰師行須預嚴紀律申號令衣甲必鮮明兵器必鋒利軍容必整肅毋縱士卒擾百姓爲將馭卒須愛之如子弟卽卒事將如父兄矣古之名將皆與其下同甘苦故能得其心汝曹勉之

○丁未

上巡邊車駕渡潞河駐蹕虹橋召諸將諭曰朕深居九重豈不自樂但朝夕思念保民故爲此行今日渡河道路所經皆水潦之後秋田無獲朕念民艱閔焉於心爾將士敢有一毫侵擾民者必殺不赦遂命錦衣衛遣官巡察

○宣徳四年三月命都督郭義等督軍士牧馬

上諭之曰軍士無知多縱口腹之欲爲民害朝廷待軍民一體無有重輕卿等宜嚴約束況今耕種之時尢不可縱恣蹂踐妨廢農業違者必治以法

○十二月丙戌

上命行在兵部於京衛選士卒通十萬隸五軍訓練因諭成國公朱勇曰古人用兵𨿽有成法然以應變不窮爲奇蓋可教者坐作進退擊刺之方至於隨機制敵開闔往來使人不可測度此在兵法之外卿等閒暇更當讀書觀古良將方略融會於心自然有得

○宣徳六年十二月癸卯順天府固安縣械系所獲彊盜張旺等三人至京未獲者尙十一人旺隆慶右衛千戶餘皆武官家人

上命付行在都察院其未獲者令錦衣衛急捕召武臣諭之曰國家優待武官皆有常祿死則祿及子何至爲彊盜

太祖皇帝嘗言守俸如井泉井𨿽不滿日汲不竭彊盜𨿽一旦苟得然當殺身豈如守常祿可長久爾等老成舊人當嚴戒飭使守禮法若有犯致罪毋謂朝廷少恩眾皆頓首而退

○宣徳七年五月丙寅遼東總兵官都督巫凱請斬逃卒二人之誘女直爲寇者

上從之因敕凱曰人情豈樂從異類此必有不得已如爲將者能撫卹之動息以時溫飽得所𨿽驅之不去爾等勉之

○九月己巳直隸隆慶衛指揮袁泰等奏保本衛指揮同知李景爲指揮使

上不從因召諸武臣諭之曰爵賞當自朝廷景若有功朕豈吝此唐自中世以來威權不振河北將帥皆由軍中所立所以漸至微弱此輩猶欲效之耶爲人臣但當盡心竭力爲國立功不患不富貴也

○宣徳八年四月丙申初

上以四川都司奏劾總兵官都督陳懷以備禦官軍量退其軟弱還助運糧守城懷言諸處官軍已爲三畨猶有畨蠻出沒乞爲三畨調徵官軍仍存操備

上謂行在兵部侍郎王驥曰松藩昔無多軍城池未嘗失守畨蠻亦不敢爲非比年以來有總兵官鎭重兵鎭守畨蠻時時出沒豈不能撫禦之彼只利軍馬不多�田�﹝八�召﹞�不思供給之難卽遣人馳驛諭懷必如寧夏例不許餙辭拒命若蠻寇復出責有所歸

卹將士

○洪熙元年六月庚申

上諭兵部尙書李慶等曰比聞陜西官軍調來京師操備河南山西官軍調往陜西甘肅備禦交互往來甚是勞費凡事當順人情若令陜西官軍就彼防禦河南山西官軍來京操備豈不兩便非徒省費亦人樂從爾兵部宜速行之毋令疲於道路

○八月丙申

上諭兵部臣曰國家餋軍士惟在撫卹有素得其心然後得其力比聞各衛軍多逃亡皆由將領者不能存卹虐用其力減克其糧常以致饑寒切身無所告訴不逃何俟如此國家何望軍士爲用爾卽榜諭武臣務存卹軍士不許生事虐害

○九月乙卯給邊軍皮裘狐帽

上謂行在工部臣曰塞北苦寒未冬先雪士卒守關瞭望晝夜勤苦使無衣禦寒其何以堪皮裘狐帽速遣人運往給之開平大同諸邊衛皆循此例

○十月丁丑瞿塘衛指揮彭恭等奏本衛軍士月糧比因造營減半月支五斗不足自贍今營造旣止各衛糧多乞仍舊支給

上諭行在戶部臣曰軍士資其用力豈當使食不足月支一石國家舊制暫因事樽節安可爲例今旣罷工卽俾復舊仍會計天下各衛所糧儲凡士卒減支者悉全給之

○壬辰巡按禦史顧達奏鳳陽指揮蕭敬等克減軍士月糧

上謂侍臣曰古良將巡撫士卒足其衣食艱難則與同甘苦貧困則給以私財今所爲如此平日殘忍可知命刑部逮治之

○宣徳元年正月甲寅陽武侯薛祿奏天城衛軍士守邊者月糧折絹人一匹千戶潘海每匹但給二丈餘皆入己

上諭行在兵部臣曰軍糧一石折匹絹蓋優與之使人得禦寒而朕猶慮其乏食今乃三分取其一但知利己豈有卹軍之心其執付法司罪之爾兵部仍給榜邊衛戒約

○二月甲戌陽武侯薛祿言宣府懷安永寧諸衛俱邊境將士嚴守備又令采辦致多逋逃乞罷其役

上諭尙書吳中曰邊方軍士專務守備何以他歿勞之柴𨿽山谷有然運送甚艱宜有逃避者其卽免之自今凡差軍民必須計議得當而行不可輕率

○宣徳五年正月丙寅

上禦左順門謂行在兵部尙書張本等曰馬軍比之步軍尢爲勞苦蓋自備軍裝爲難今後馬軍戶內再免一�差役以助給之

○七月丙午行在戶部奏山西陜西軍士冬布因支給不敷應給綿布者一半折鈔陜西每匹三錠山西每匹五錠例有不同

上曰布一疋價豈止三錠軍士艱難但當倍與之安可從省其依山西例給來年預計蓄積盡給綿布

○八月癸酉副總兵都督方政奏獨石赤城鵬鶚備禦官軍有患病者無醫治療

上諭行在禮部臣曰朕恆念邊軍勞苦況有疾乎其令太醫院給藥遣醫士二人往遼半年一更

○九月都察院奏金吾衛軍士應得宣徳三年四月冬夏布至今年五月方給請治衛官稽緩之罪

上從之召武臣諭曰朝廷慮軍士貧難令及時給之管軍官當先時舉行庶下人得用此輩安享俸祿上不體朝廷之意下失眾人之望已命都察院罪之爾等當以軍士爲心勿踵斯獘國法不爾貸也

○宣徳六年二月戊午行在刑部奏

長陵衛千戶嚴忠詐取餘丁財物罪應徒

上從之曰朕念軍士艱難故免餘丁之役使資助之管軍官其父母乃不能體此意而剝削之此豈有心卹軍小懲大戒亦小人之福

○五月初各衛餘丁赴工而逃者例發口外充軍

上諭兵部尙書許廓曰朕素知軍士艱難嘗有命凡軍士皆免餘丁一人差使俾得生理供給正軍所司不遵朕言已是重役若又發遣充軍人何以堪止罰工一年其有已發充軍者皆取回

○十月癸丑副總兵都督方政奏今調大同等衛軍士攜家屬往龍門衛戍守而郎中王良言口外冰凍軍士家屬且令勿往沮撓軍務乞罪之

上曰政急欲成蓋爲國謀今天寒地凍軍士攜妻子暴露道途亦有可憫況新建衛所室未創糧未備良言亦是宜來春發遣遂命兵部移文諭政

○宣徳八年五月戊午

上語兵部侍郎王驥曰昨爾奏遣官往南京各衛選取紀錄幼軍來操練朕慮有子幼母老轉徙失所者其悉受之令於南京守備襄城伯李隆處訓練

○宣徳九年十二月丁未大同參將都指揮使曹儉奏夜不收髙政等艱苦請增其月糧

上謂尙書王驥曰古人餼廩稱事彼出死力而與閒居者同食可乎其卽從儉言

保全功臣

○洪熙元年九月都察院奏廣西故都指揮葛森妄許氏告總兵官鎭遠侯顧興祖不法事請逮治之

上曰大臣總兵在外欲其靖寇安民若果所爲如此法亦難容但朝廷當存大體豈肯輙信一婦人言而罪邊將姑令自陳其實

○宣徳五年五月癸丑公侯伯大臣奏應城伯孫傑以受贓應流如例罰役贖罪

上從之顧謂侍臣曰君子務徳小人畏刑彼以前人功勛榮受爵祿當修徳畏刑以圖保今不修徳亦不畏刑乃以貪贓得罪將何面目視人罰役薄示懲戒耳如能攺過庶幾長久

○宣徳七年九月丁卯

上命安鄕建平伯張安髙遠印烙馬諭曰爾等藉前人功有爵祿未知稼穡艱難宜奉法循理保守富貴若不遵憲度恣行貪虐如孫傑所爲必罪不宥

錄勛臣子弟

○洪熙元年九月癸亥行在兵部尙書張本奏引故官子弟除指揮千百戶鎭撫

上悉召前諭之曰爾祖爾父昔從我

皇祖徵伐立功致有祿位蔭及爾輩爾輩年少气銳當思前人艱難得官愼守法度操習弓馬勉樹勛績則於前人有光亦不負朝廷任使爾不可得官後輙放肆違犯禮法朝廷公法不爾貸也

○宣徳元年正月乙卯

上罷朝禦左順門行在兵部尙書張本等侍語及世祿本曰唐虞之時賞延於世周文王時仕者世祿此皆先王用忠厚之意

上曰我國家待勛臣禮意尢厚

太祖皇帝開國功臣

太宗皇帝靖難功臣子孫世襲其爵年幼給全俸養之置武學教之稍長俾習武藝俟其成人然後任事著爲令典視先王制尢備朕嗣位以來謹遵成憲功臣子孫咸錄用恪勤職業者亦多有之是皆

祖宗教養之功若其不念先世積累之勞不體朝廷優待之意則自暴自棄矣

上又曰古云世祿之家鮮克由禮驕淫矜誇將由惡終此由教之不至耳

○十月癸未行在兵部引奏再閱試中武官

上諭曰凡軍職在當精武藝亦當讀書知道理近來軍職子孫多不務此居閒無事惟思貪財好色縱酒博弈或剽竊書史以資談論妄自髙大及至使令茫然無措隳廢前人功業古之良將如趙充國郭子儀嶽飛武事旣精忠孝兼備所以流芳百世爾曹當以此爲法莫以今日僥幸試中便自足也

○宣徳三年正月戊申行在兵部奏請選武官

上曰是皆因父祖有功故錄用之比年以來軍官子孫安於豢養浮蕩成風試其武藝百無一能用之管軍不能撫卹有司但知循例銓除一旦有警何以得人

祖宗時置武學教之書且俾習騎射當襲職之時嚴加比試賞罰之法載在典章爾申明之務求實效庶幾人知勸懲

○二月吏部奏照磨等官四十人回部例應辦事

上因問其中亦有才能出眾者否對曰皆中才有一劉貊者洪武初誠意伯劉伯溫曾孫

上曰伯溫事

太祖髙皇帝爲開國名臣今尙有後昔蕭何魏徵之後皆見顯用亦以前人之故朕於貊豈惜一官處之卽令復職

○四月丙辰英國公張輔奏各衛優給出幼並應襲子孫及襲替多餘幼官宜遣官統領練習弓馬

上從之謂輔等曰射乃軍中長技古人多以此爲務大抵操習勤則自精卿等教練當使熟於此是日

上視朝罷行在兵部尙書張本等侍語及操練事

上曰凡人學業須及早年若或過時終難成就況軍官子孫尢宜諳練乃能保守祿位不廢前人之功朕已命優給出幼及習替多餘幼官練操重念官下應襲子弟亦須豫爲訓教宜皆令赴教場操練須要精熟勿致其惰逸也

○五月丁丑

上禦左順門諭行在兵部尙書張本曰昨日有總小旗子孫並槍不勝者十餘人奏乞再並朕已許之蓋此皆有志之人能念祖父辛苦得之故𨿽小名分亦思繼承不墜今有祖若父爲大官而子孫安於豢餋不習武藝臨事失惜隳廢前人之功豈不爲此人所笑爾宜諭勉之

厚勛戚

○洪熙元年十月命閻顏爲教授教魏國公徐顯宗

上謂吏部尙書蹇義曰勛戚家有教官此

祖宗所定大抵勛戚子弟生長富貴不知艱難惟肆驕奢篾棄禮法往往隳前人之業故特選儒者教之中山王開國元勛其家尢須擇老成有文章者

皇考在禦惓惓督魏國公學其令顏日與講論俾知仁義忠孝之道

○宣徳三年二月丙子

上禦奉天門謂左都禦史劉觀等曰自昔功臣子孫安於豢餋𨿽承祖父爵位少有文武才能一旦委用多致狼狽今公侯伯新襲者眾朝廷念其前人之功豈徒使之長享富貴亦欲成其才器庶幾克紹前烈已令更畨操習武事然人情惡勞喜安若稍寬縱必至怠惰卿宜遣剛正禦史二人察視之有慢令不至者具以名聞

○五月以訓導李鳴鶴爲駙馬井源家學錄先是

上命吏部曰駙馬不務詩書通古今曉忠孝仁義之道必至怠惰驕縱何以保富貴須使之親近儒生

先朝駙馬家有學錄與之講記經史訓飭禮義今擇端重儒者與井源至是吏部言鳴鶴可用遂命之

○宣徳四年二月癸未

上以太師英國公張輔爲國勛戚所宜優禮不欲煩以政敕諭輔曰卿以親以賢祗事

祖宗多歷年歲忠存社稷功注國家逮朕纘承大統勤誠輔弼元勛厚徳巋然於今方當注倚之時矧居爕理之任不煩以政乃理攸宜可輟中軍都督府事官職俸祿悉如舊朝夕在朕左右相與究論軍國重務共寧邦家卿其專精神明道徳益弘啟沃之功用臻治平之效欽哉

○是日敕行在左軍都督府左都督張昇曰卿舅氏至親而日理劇務不遑暇逸矧兵政之重吏或以欺謾連逮不問則廢法問之則傷恩朕夙夜在念圖善始終可輟左軍都督府事官職俸祿悉如舊庶稱朕優禮至親共保富貴於無窮之意卿其體朕至懷欽哉

○宣徳五年二月己卯巡按直隸禦史白圭奏武定侯郭玹曰令家人彊奪民田指揮呂昇阿附玹又奪官軍屯田千餘畝與玹請治玹等罪

上曰勛戚之家正當謹守禮法庶幾長享富貴乃敢縱恣貪暴如此此非朝廷少恩玹姑宥之呂昇及玹家人皆執而治之

○宣徳六年十二月乙巳南京錦衣衛指揮徐景璜及其弟千戶景瑜得系囚之逃者徑送北京守備襄城伯李隆奏其違命不關白

上命都察院責景璜等罪俾戴罪還職景璜等有倍慢語法司奏大不敬應斬

上諭羣臣曰朕念開國元孫之孫且

皇祖母族侄豈忍加重罪姑謫戍邊俾自懲庶幾保全之道蓋二人皆中山武寧王孫也

○宣徳八年五月勛衛陳昭坐同父寧陽侯懋欺官糧鹽人已旣宥罪罷閒法司請革其冠帶

上曰昭安於豢養習奢傲曏以天寒命光祿賜勛衛酒肉昭獨以不丰潔卻之朕目暏之固知其非令器今又以貪黷得罪革冠帶良是但念勛戚姑與之令其省過用保富貴

○宣徳九年二月乙丑吏部言陽武候薛祿孫詵襲祖爵無追贈父母之文

上曰詵承祖蔭天下豈有無父母之人今百官皆得封贈父母而彼獨不與非所以示公也其與之

明賞罰

○宣徳五年五月行在後軍都督府奏寧山衛指揮使李昭毀城樓造私居占耕軍士屯田及克軍糧

上諭都禦史顧佐曰爲治之道賞善罰惡而已其惡如此不可不治卽擒治如律

○九月庚戌

上臨朝謂尙書張本等曰昨觀都督山云奏訪察廣西所屬軍官其中能事者𨿽多然廉公而能者十才一二貪婪而能常八九蓋武夫悍將惟知好利不務潔己卹軍保守名爵今當正其賞罰使廉能者加勉貪暴者知戒庶幾軍政修明遠人獲安

○十月丁亥

上巡邊駐蹕洗馬林晚禦幄殿學士楊榮等侍

上問人君禦世之權何者爲重榮等對曰命徳討罪二者是也

上曰二者天下之公器人君特主之耳若舜舉十六相誅四凶而天下悅服此以天下之好惡爲好惡也齊威王封卽墨大夫以萬家而烹阿大夫齊國大治此不以左右之好惡爲好惡也故爵賞刑罰至公無私然後能服天下侍臣咸叩首曰誠如

聖諭

○宣徳六年十月乙未甘州衛千戶姚寧奏北徵曲先與舍人王敬等俱先哨了例皆升賞其間指揮王傑等俱非哨了之數妄冒升職未愜眾心

上謂兵部尙書許廓等曰升賞之法所以酬前勞勉後效若有功不得則材勇之人忿無功而得則僥幸之心啟將來何以使人寧等所言宜令總兵官覆勘果當升與否具實奏來務合至公無憚攺過

○宣徳九年十一月鎭守甘肅都督王貴奏肅州衛指揮胡麟等追殺虜寇有功軍士李成戰死

上諭行在兵部臣曰有功必賞賞罰明則士气振官軍有功者俱升一級軍士戰死者以其子爲總旗余官軍悉賞如例

賞功

○洪熙元年七月辛未

上諭行在戶部尙書夏原吉等曰比觀卿等所言

天壽山營造軍匠月支糧賜旗軍所給比工匠差減勤勞旣同而糧賞不一何以協人心孔子曰不患寡而患不均工匠旗軍其一例給之○宣徳元年七月丙辰行在兵部尙書張本奏昨升都督僉事費瓛爲右軍都督府左都督及諸指揮千戶升擢者五十八人請如例附選

上謂本曰賞當功則人勸昔項羽於有功當封刻印刓忍不能予所以失人心今朕於報功酬勞不吝爵賞若有未當卿等亦須執奏計議可否而行

○九月癸卯封乳母李氏爲奉聖夫人保母張氏爲佑聖夫人其故夫皆贈都督僉事

上謂行在吏部尙書蹇義曰古人云無徳不報李與張其勞皆多亦皆純實謹厚今玆之報非曰私恩亦出公義若其如王聖縱恣則朕不取

○宣徳五年三月壬戌三法司奏蘇州衛副千戶張開源擒獲彊盜例應升賞緣開源先任百戶已因擒盜得升𨿽今有勞𨿽再升

上曰爲彊盜者皆輕生擒之亦犯危險況國家大信不可失宜如例升遂升開源爲正千戶

○丁卯吏部奏主簿周顯差浙江至海寧縣獲彊盜二十餘人例當升賞然前無民官獲盜之例

上曰給榜定賞格正欲捕盜榜以令眾令以示信豈問軍民官邪其賞升如例

○宣徳七年正月甲申安定衛指揮同知果脫卜花從徵曲先叛寇時爲向道有所擒獲且招撫畨人復業事平論功以斬馘爲上而果脫卜花例不應升自陳其指示之能招撫之功居多兵部尙書許廓執奏以爲例不應升

上曰不聞蕭何發縱指示之功居諸將上乎彼爲向道且有功何得不升升爲指揮使仍賜敕嘉勞之

褒忠節

○洪熙元年九月戊申監察禦史尹崇髙奏諸曁縣孟氏女蘊許嫁縣學生員蔣文勗未嫁文勗充貢入監爲禦史病卒蘊年讒二十號哭歸蔣氏執喪三年甘守苦節年已六十乞旌表其門

上謂行在禮部臣曰夫死婦守節世恆有之此女但許嫁能執婦禮守志不二可謂貞女人所難能者宜旌表以勵風化

○宣徳元年三月己亥

上聞交阯又安知府琴彭守茶籠州叛寇攻城晝夜備禦糧盡援絕不屈而死特贈爲交阯左布政使遣官賜祭且敕交阯布政司曰彭恪恭朝命堅持臣節畢力抗賊死不易心忠義之誠明如皦日朕懷憫夙夜不忘敕至卽厚卹其家仍遣人護送其子一人來京官之

○宣徳二年二月遣順天府官祭宋丞相文天祥

上曰人臣之義當務盡忠此人心如鉄石元君百方誘之降終不屈可謂萬世不磨若夏貴輩眞犬彘不若矣禮部尙書胡濙對曰

陛下此言誠萬世公論

○宣徳三年五月辛未贈交阯死節遼東都指揮等官李任等爲都督同知等官初交阯布政使戈謙以任死節事聞

上惻然曰大丈夫爲國固當殺身成仁捨生取義任等可謂無愧矣於是有褒贈之命

○宣徳四年八月庚寅兵部尙書陳洽在交阯寧橋之敗洽被執不屈罵賊而死事聞

上惻然謂侍臣曰大臣以忠殉國一代幾人王通與賊連和陳洽罵賊而死使通與洽同志何至辱國朕用人之不明也贈洽榮祿大夫少保謚節湣

○宣徳八年八月甲申江西吉安府知府陳本深言廬陵縣城南奮有忠節祠祀鄕先賢宋楚國文忠公歐陽修忠襄公楊邦乂忠簡公胡銓蓋國文忠公周必大文節公楊萬里信國公文天祥比來官屢更代事致因循曠缺祀典乞舉行盛典敕有司每歲春秋致祭

上諭行在禮部臣曰褒崇忠節足以正人心厚風化此國家先務其從所言令春秋祭祀命府官行禮仍命有司以時備葺祠宇

體羣情

○洪熙元年六月乙卯少師吏部尙書蹇義奏內外官吏有坐罪遇赦卽以親喪告丁憂者恐或挾詐難聽其去

上曰父母之恩莫大焉君子不逆詐宜悉聽其去若果懷姦事發治之未晚

○七月戊子故通政使賀銀之子浤

仁宗皇帝授以鴻臚寺司賓署丞俾讀書太學至是自陳母老病乞放回養母

上曰學者學爲忠與孝也母老可使違養乎命禮部從之

○閏七月戊申行在中軍都督府奏監生馬聰歷事勤謹欲如近例送監讀書以俟科舉出身

上謂行在吏部尙書蹇義等曰

先皇帝欲學者皆爲實材故必令科舉出身以成遠大之用然人才性有髙下年有長少亦可各隨所宜今後歷事勤謹有志科舉者聽令讀書餘如永樂舊例毋使淹滯

○丙辰行在禮部尙書呂震言光祿寺廚子李伍等俱告年老有疾乞免役

上曰仕者有疾亦賜告老七十則令致事此輩執役之人勞苦累歲老病豈可不卹其悉放還鄕

○八月丁丑貴州水徳江長官張沂奏奉部符令民計口納食鹽鈔貴州郡縣皆溪洞蠻民自耕以食商旅不至無貨易鈔乞賜免納

上諭行在戶部臣曰貴州邊遠之地蠻民何由得鈔朕方綏撫欲其安業若令納鹽鈔未必不至驚擾方面郡縣皆不以聞卿等亦不慮及此官土乃能言之是土官能卹民也其免之

○九月壬子石匠方眞訴兄弟六人供役卒於京師惟眞與次兄令仍執役有母年八十居原籍嚴州乞免一人還鄕侍養通政使司以聞

上顧工部臣曰此於天理人心如何爾曹亦皆有母乎其卽令一人侍母終身其一人亦令省母后還役

○十月甲申河南右布政使蕭省身自陳三年考滿例得本身誥命若封贈父母必俟九年今臣父年八十餘矣誠可懼之時乞停臣誥命先授臣父俾得生沾榮命

上謂吏部尙書蹇義曰此孝子迫切之情其從之遂封其父以省身之官

○十一月丙辰國子學正曾才魯言有母年七十餘居鄕戶無丁男乞歸侍養

上顧行在吏部臣曰唐陽城爲國子司業諸生不省親者斥之況爲師乎其從之

○十二月癸酉陜西行都司所屬衛卒送官駝二百七十至京死者三十五有司以其失於飼餋奏請罪之仍追駝償官

上曰一駝價直數馬𨿽十卒不能償甘肅至京道路甚遠其間豈無傷損而斃者不必罪亦免追償

○壬午直隸順徳府唐山縣民武鳳訴父送夏稅絹赴京中途遭盜劫縣官日夕杖責父償家貧急不能償乞姑緩期限

上謂行在戶部臣曰民被盜非得已縣吏不思捕盜惟酷刑責償子不忍其父之苦來訴情亦可矜卽移文令有司免其償而急捕盜

○宣徳元年正月己酉行在前軍都督府都督韓僖奏守衛西華門千戶路旺私擅下直請執付法司治之

上曰昔

皇祖憫卹守衛官軍凡有疾及父母家室有疾者許白所管官下直此人得非有故乎命錦衣衛官訊之旺言有父病不及告暫歸誠有罪

上曰都督劾之是而人情亦有當矜卹者姑宥之

○三月壬子太子太保陽武侯薛祿奏宣府臨邊重鎭洪武中置六衛戍守後皆攺調惟存宣府前一衛而左右二衛今屯定州請令復還宣府

上謂行在兵部尙書張本曰定州畿內地以宣府兩衛�彼者永樂初權宜耳宜令復舊但兩衛軍士家屬不下二三萬人屯處已久今遽徙之人情稍難俟秋分兩番往來守備且俾預營廬舍一年後並以家屬行

○六月壬申蘇州衛指揮使何濟坐罪輸作畢當調衛自陳有母年八十餘無他兄弟乞復原衛養母

上問兵部尙書張本曰濟以何事當調本對曰以市薪不如價

上曰市薪小過養母至情姑從之

○七月辛丑

上謂行在工部尙書吳中曰前日卿奏內官監欲取民間幼丁學匠藝行移應天府選取五千人彼幼未諳事令習技藝不能則必加督責其父母之心如何且人家誰無幼子爾其體此心速止之

○庚申行在工部言工匠逃亡者赦後赴工過期請差官追捕

上曰工匠久處京師有司不能存卹饑寒切身不免逃亡赦後𨿽欲赴京道途之費豈能猝備況有遠在數千里外者宜量地遠近寬立期限命本處有司起送赴京不用差官煩擾且今京師無他營造工匠亦可省用徒多聚無益也

○宣徳二年二月癸亥

上謂行在吏部尙書蹇義曰昨日卿奏山西臨晉縣學生員年才十三入學五閱月禦史考退發來充吏朕再思之人非上智安能五月有成且未成童豈堪吏役朝廷命官考績黜陟亦待九年何況童蒙初學此不近人情甚矣可發此生還學仍移文戒飭禦史如再任意妄行必黜罰之

○宣徳三年三月丁未放免老幼殘疾軍民匠九百九十二人先是有言工匠多老幼殘疾不堪役者

上諭行在工部尙書吳中等曰老幼殘疾不堪役者屢命爾放免而仍一槪拘役有仁心者不如此其速閱驗放遣至是始以名聞遂悉免之

○宣徳四年三月己丑有紙匠訴云執役天財庫去家遠日給爲難通政司官以聞

上諭尙書郭惇曰官府但知役之而不知養之豈政理哉凡工匠役內府者悉月給食米三斗

○四月丙戌行在兵部奏甘州前衛千戶石安等送官馬至京中途馬多死由不用心之故請送法司罪之仍追償馬

上曰人亦有病豈但馬若送馬人道病死者官司未必以聞馬死不必罪亦不必償

○六月癸丑赤城管屯開平衛指揮方敏奏臣所守地正臨極邊數有聲息遣人飛報及其回還行在兵部不與廩給腳力道路艱難

上諭兵部臣曰飛報邊警豈是小事而令徒步以歸是不達事體輕重自今悉如甘肅寧夏例與之

○九月己未行在兵部奏昨遣給事中往山東等處選調帶操新軍赴京宿衛請處於親軍之中

上從之曰用人須令得所若身未得所何以責其效力宜先令親軍衛分爲定居止之處俾至卽得安居不失所矣

○宣徳五年三月辛亥成國公朱勇等奏操備官軍陜西鞏階州者來京師甚遠請以陜西內地官軍易之又山東內地官軍備倭海上沿海衛所卻至京操備若此者甚多彼此不便請通行兌換

上悉從之因諭勇等曰大凡用人必須審其便利則人樂於趨事若不量度地裏遠近人情難易旣不便下人亦有誤公務卿等宜速行之

○四月辛巳行在禮部尙書胡濙奏監生周琮省親還鄕違限請逮治之

上曰人情固是戀土然亦有父母在不忍遽離者但移文趣之

○宣徳六年六月乙巳行在戶部奏廣東瓊州府遣人賫贓罰銀五兩四錢赴京進納

上諭行在戶部曰瓊州府至京師計其道路之費比所進加數陪所司何不體人情今後如此類者但令於所在官庫收貯無以勞民

○七月癸未常州民陳浚以賢良舉至京奏臣兄弟三人長濟任贊善次洽兵部尙書俱卒臣母唐氏已封太夫人年八十乞歸侍養

上顧尙書郭琎曰洽死王事濟事

先帝亦博學今浚又以賢良舉非賢母無此二子其免浚歸養母他日用之未晚

大明宣宗章皇帝寶訓卷之四

大明宣宗章皇帝寶訓卷之五

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

審刑罰

○洪熙元年七月乙未北京刑部工曹主事魯宗儒坐受賕殺人等罪行在都察院奏事經𨿽赦而情犯深重

上命杖一百戍廣西因諭都禦史劉觀曰五刑謂之天討以其至公無私若以私意爲重輕非天討矣爾法司能以公存心而行之以忠厚亦可感召和气爲邦家之福於爾亦有利焉若立心不公輕重任情枉及良善人將歸咎朝廷鬼神監之亦非爾等之福如犯者情有可矜罪有可疑爾懷顧慮不欲自斷者爲朕言之當爲裁決

○是日行在大理寺奏刑部都察院所問大辟重囚

上曰刑法非致理之本然有罪不治無以懲惡必得實情則施刑者無愧受刑者無怨卿等最宜詳愼

○十月甲戌行在刑部尙書金純奏寶慶府知府李譽先奏府吏犯法會赦免吏告譽受賕事亦在赦前譽當免問

上曰此當問非欲以罪加譽但事有當別白者姦吏告訐未可輙信如所告實則譽不可復用虛卽當治其挾私妄告之罪以爲小人之戒

○十二月辛未金山衛指揮魏保奏千戶蕭旻日事酣飲倭寇臨境調遣不至請治其罪

上諭行在刑部臣曰軍官職在禦倭寇至不應援不可宥卽追至罪之又曰一人之言或好惡不出於公俟至必究其情實而後加罪

○宣徳元年正月辛亥大理卿胡槪執松江土豪虐民者至京其中有殺人取財奪人妻女及老吏猾胥府縣不能制者

上以付行在都察院諭都禦史劉觀等曰朕爲天下主惟欲民皆得安夫安民之道必去害民者譬如冶田有蝗蝻則嘉谷不成今此徒皆號民蠹然更須詳審或情有可矜事有可疑亦當與辯所謂罰當罪則民服惟務至公勿有偏狥

○戊午行在大理寺奏猗氏縣民郭小生妻王骨都夜與姑同績仇人於八潛入小生室殺之而遁小生父疑骨都私於鄰人謀殺之執以告有楊恭者知於八謀首其事於八不服骨都被拷掠誣服獄上行在刑部不與辯將加刑骨都訴冤命文武大臣覆訊得誣狀時於八已死

上命釋骨都遂諭刑部官曰罪至死謂之極刑況妻殺夫尢爲大惡法司於此不用心何所用心彼若不言必枉殺之矣仁人君子於一艸一木不肯輕折何況人命朕數戒爾等須存欽卹之心何得仍有此事今姑容不問若再枉人如此豈得更容

○四月癸酉辧義勇右衛閻羣兒等非彊盜釋之

上諭左都禦史劉觀曰昔隋煬帝令於士澄治盜但有疑似輙加考掠同日斬決二千餘人其中六七人者盜發之日先禁他所不勝楚毒亦自誣服有司明知不復執奏今非各人自言豈不冤抑而死是爾等皆士澄也宜戒約諸道凡治獄必察實情此事若已論決朕必不汝貸矣

○六月己卯四川都司械松潘等處力劫簇叛寇阿兀等二十餘人至京兵部請奏斬之

上曰叛寇固當誅況阿兀首惡法不可貸但畨人語言�異恐有詐僞又二十餘人或有協從者未可一槪加刑令三法司審實惟阿兀等十八人應斬餘皆協從

上命應斬者如律協從皆釋之

○七月乙巳溧陽縣民史英父子恃富暴橫毆殺其鄕人乃賄有司誣爲劫盜又執其家屬禁錮之大理寺卿胡槪廉察得實械送英父子並受賄者二十餘人至京

上命都察院鞫之曰殺人必死不有宥但二十餘人中有無辜者宜推究情實庶不枉濫禦史鞫之皆伏罪應死至大理寺審覆亦無異詞遂引奏

上召至前親問之當英父子死余罰輸作以無罪釋者七人

○宣徳二年五月丙午

上親慮囚雜犯死罪皆減就徒徒流笞杖論輕重罰工因謂侍臣曰與其殺不辜寧失不經彼能因事攺過卽爲善良若怙終不悛終亦不免又嘗曰唐太宗號稱明君除斷趾法禁鞭背而悔殺張蘊古帝王用刑不可不愼

○六月戊寅富峪衛故指揮使張晦庶子奪嫡官行在刑部不能正嫡反得罪擊鼓訴冤始得白

上曰此刑部之不明也使其不擊鼓再訴則庶襲而嫡廢如公義何遂諭三法司官曰凡聽兩造之辭必明必審不明而枉直倒置人將謂朝廷用爾等不當而怨誹典矣其可不愼

○宣徳二年六月丁未

上退朝禦左順門召三法司官謂曰近來在外有司多以犯贓得罪此固小人重利輕身然其間亦有君子奉公守法不狥私情姦宄之徒惡其不便於已裝餙誣之法司昏懦不能辧理而自誣伏者亦有之矣凡人一被污陷子孫皆以爲辱卿等切須詳愼是是非非勿有所枉

○十二月丙申巡撫浙江大理寺卿胡槪等械彊賊平康之黨三百人至京

上諭三法司官曰二康罪必不宥但一人之惡而累眾如此其中豈無善良詿誤者鄕等宜與之辧無罪者不可濫刑有罪者不可幸免必須得實

○宣徳四年三月己巳遵化衛總旗王彪妻蔣氏姑楊欲取其奩具與己女不從姑疾蔣氏之不允積忿誣蔣稔其喉欲加害使彪訟之行在刑部蔣當斬罪蔣屢稱冤且引小姑及鄰嫗爲誣事聞

上曰論獄不可縱尢不可枉彼欲殺姑姑女肯曲爲角�羊乎遂召小姑鄰嫗至皆言蔣實無殺姑意

上命釋之因謂行在刑部侍郎吳廷用等曰姑慈婦孝當兩盡其道今以小忿而欲寘之死則不可其以此意諭遣之

○四月乙未

上退朝禦右順門諭三法司官曰昨大理寺奏陜西軍卒因盜一羊而殺人論罪當斬朕思一羊之直幾何而致於殺人取之所得甚微而所喪甚重愚哉凡重獄中有可疑者卿等更須詳審

○六月甲午吏部尙書郭琎奏文官有犯以納米贖罪例徒流贓罪降一等

上曰例者所以權一時之宜豈可常行若久行之使貪污者益肆其志廉公者無所激勸其可乎今後文職官吏犯贓罪俱依律仍命諭法司知之

○九月丙辰巡撫蘇松等府大理寺卿胡槪等械送土豪至京皆以奸殺人奪人妻女田宅侵盜官糧等罪應死

上謂三法司官曰國家孜孜安民而豪猾害民如此非治以法良善何由得安然卿等更須詳審處置使之心服

○宣徳五年四月乙亥行在一法司奏重罪應斬絞者十七人

上取奏牘親閱之曰殺人者必死其中有誣告人致死者比之操刃故殺宜有不同皆杖一百發戍遼東於是免死者十人

○十二月丙戌行在大理寺奏舊例凡犯偸盜攬納等罪皆充軍按律盜官物者當絞斬今例止罰役請皆從充軍例

上曰斷獄須論情實若當重而輕則人易犯法當輕而重則人謂不平宜從一例然尢須詳審勿致失當

○宣徳六年五月己卯福建永春縣典史王顯章奏縣民有深居山谷不供徭役抗拒官府者請發官軍捕之

上謂尙書胡濙等曰古賢守令徳化所感有蝗不入境虎渡河者豈有人而不可化者彼之抗拒必有其由而遽欲加兵非道其令三司及巡按禦史同往撫諭且察其所由果民之頑獷亦具以聞

○七月癸未大興縣民張三驢以役事斂里人陳售顯財物相毆提曳售顯母抱未猝幼男奔救失足跌僕地傷幼男首而死遂誣告三驢擊殺之行在刑部論絞罪三驢不能自明事聞

上曰先月亦有一事類此嬰兒在懷抱非與鬥者安可擊殺宜覆核至是刑部逮其親鄰及旁見者皆雲實跌傷死非擊傷也遂論售類誣人死罪未決當流三驢科斂取財當徒以聞

上諭侍郎樊敬等曰爾等職司刑罰而往往輕率如此下人受枉必多矣朕蓋慚見卿等卿等寧不自慚乎敬等皆頓首

○八月乙巳海南衛千戶兪華奏臣與指揮黃瑀捕寇臣率兵徑進被寇突傷力戰乃退而瑀不應援反以挫衄告臣巡按禦史欲加臣罪

上謂都禦史顧佐等曰古語善用兵如率然謂首尾相應蓋同力一心則功可成今前後不相應固是取敗之道宜令禦史與一明辯務盡至公

○庚申行在大理寺奏汾州民憾其伯祖以徭役委已又捶撻之誣伯祖妖書誹謗事應斬

上曰正家當先正身彼爲家長必所行有未善致不肖子孫造誣今寘之死亦過但杖一百發戍遼東使爲子孫知所儆爲家長者因此亦可以反思

○宣徳八年十月乙亥釋蘇氏女死罪蘇氏嫁夫何儉與父同居儉死將扶喪歸葬其鄕父利儉貲固不遣女志堅決不可奪父誣女詈己法司當以絞罪大理寺以聞

上曰彼送夫喪歸葬是理之正而父之所爲皆非正亦不聞女有非理言何以論絞治刑而昧理如此所枉必多此女釋不問仍追財給女俾歸夫喪

○宣徳九年三月戊戌右副都禦史賈諒奏四川獲彊盜陰海等一百三十一人畨異者四十八人副總兵署都督僉事王瑜等奏淮安已獲彊盜馬玉等四十五人俱服罪

上覽奏謂侍臣曰捕彊盜必得實不可以累無辜於士澄誣執濫殺深可爲戒今四川淮安之盜凡百餘人𨿽云服罪其中豈無枉者當令會官審實庶幾不冤遂敕諒及瑜等卽與伸理不可誣飾以取己便

○六月庚戌浙江三司奏見監彊盜當決不待時

上曰彊盜當斬但不可使有冤漢誣殺一婦致旱三年遂敕三司及巡按禦史再會審果無冤則取決

○七月壬辰行在刑部右侍郎施禮奏昨請決重囚十四人有旨命再會官審覆今有詞者九人服罪者五人

上謂禮曰刑當罪則人不冤有詞者必有冤卽再與覆勘務期其實然亦不可縱有罪服罪者皆如律臨決之際亦再審實勿令有冤朕已再三與卿等言若縱有罪殺無罪是卿等之咎不可不愼

卹刑

○洪熙元年十月辛巳金壇民有相告訐官司捕之而持兵拒捕傷人都察院以謀反論首從皆斬妻子爲奴家產沒官其所在大赦前請旨裁決

上曰固當死但已經赦推其情則初因相告訐畏吏捕故逃捕急愈畏遂持刃拒抗此愚戇所爲也殺之則可矜宥之則廢法姑全其生悉發戍邊衛

○宣徳元年五月甲午諭三法司曰古者孟夏斷薄刑出輕系仲夏拔重囚益其食所以順時令重人命也我

祖宗之時每遇隆冬盛暑必命法司審錄囚系卿等皆

先朝舊臣嘗所聞知者朕體

祖宗之心敬愼刑獄冀不枉民命上格

天心今天气向炎不分輕重而悉系之非欽卹之道古人謂刑爲祥刑以其用之至當足以召和气福國家卿等當體此心卽量情罪輕重而區別之務存平恕毋致深刻

○六月壬午

上禦奉天門諭三法司官曰朕夜來觀周書立政篇有云式敬爾由獄以長我王國此深有意味蓋能敬愼用刑不致枉濫則仁恩浹洽足以培固國本福祚豈不�長今不必論劾驗但當以敬爲主有虞欽卹王是此意�等宜夙夜勿忘都禦史劉觀等皆頓首曰臣等敢不祗服

○九月丁酉兵馬司引奏金吾衛軍婦遺火燒官民房舍當送法司治罪

上遙見其老遣問年幾何對曰八十餘矣且無子嘆曰老而有罪當贖況無子乎命釋之

○十二月丁卯敕法司決遣系囚

上因謂少保夏原吉等曰昔堯舜之世民不犯法成康之時刑措不用皆是君臣同徳故能致理如此朕徳涼薄𨿽夙夜盡心而仁化未孚犯者益眾卿等宜勉力匡輔庶幾無愧古人書曰臣爲上爲徳爲下爲民宜深存此意

○宣徳二年七月丙申

上諭三法司官曰今盛暑朕與卿等深居靜處猶覺可畏罪囚駢首就系燻蒸煩郁寧得無病宜卽檢勘有應罰役者卽時發遣應奏者卽具所犯來處置勿令久淹若或疾病死於無辜足爲陰徳之累卿等宜體朕意

○宣徳三年七月甲戌

上禦奉天門諭行在刑部侍郎施禮等曰京師人眾鬥毆罵詈自是常事兵馬司擒獲皆送法司此等非有重罪宜卽剖斷髮遣今天气炎熱豈可久淹或有因病而死卽爲枉殺無辜卿等宜深存惻隱之心毋枉人命

○十二月乙未行在刑部都察院奏決重囚

上命公侯伯都督尙書都禦史同審覆諭之曰古者斷獄必訊於三公九卿所以合至公重民命卿等往同審覆毋致枉死太師英國公張輔等覆審還奏訴枉者五十六人

上命法司重與勘實又勵之曰殺不辜者縱勉人責難逃鬼誅不可不愼

○宣徳五年十二月丁亥直登聞鼓給事中年當奏重囚二十七人以姦盜當決擊鼓訴冤切詳各犯臨刑畏死煩瀆朝廷不可宥

上曰登聞鼓之設正以達下情何謂煩瀆自今凡死囚擊鼓訴冤者必如例錄情詞以進令法司與辯若蒙蔽及阻遏罪直鼓者

○宣徳六年正月丙戌直隸常州府知府莫愚言本府監系彊盜爲從者二人皆從父兄行劫得財律應斬臣詢察其祖父皆以捕魚爲業父兄行劫時年皆十二非能助盜今父兄皆死二人情有可矜

上謂行在刑部侍郎施禮等曰虞舜罰弗及嗣文王罪人不孥我

皇考嘗詔天下非謀反大逆父子毋連坐況事發時尙幼宜得寬減命釋之

○六月丁未行在刑部奏錢成孫嘗與王忠相毆忠妻郭氏從旁救之誤墮所抱嬰兒傷腦死忠誣成孫踢殺論以絞罪大理審允具奏

上以爲獄有疑令再鞫之具得實狀成孫淂免死

上諭刑部侍郎樊敬等曰法司不體朕卹刑之心不以人命爲重專用榜掠承伏人何得不冤其原問原審官吏俱罰糧俸三月仍命刑移識之再犯不宥

正法

○洪熙元年八月丁丑皇城守衛百戶李諒等怠於巡更先晚豫於巡更簿內押字識字軍欲奏之指揮楊輔收系之不得奏事聞

上曰帶刀夜巡所以防姦怠惰欺謾者可罪黨邪抑正者尢可罪命悉付行在都察院治如律

○九月丙午禦史戴誠奏太常寺贊禮郎呂得眞買羊湖州逼取賄賂

上諭行在都察院臣曰國家重祭祀故犧牲諸物皆買於民間令酬實價不許損民今假此以求賄賂人旣興怨神豈歆享就令禦史治之

○宣徳元年二月乙丑遼東義州備禦都指揮同知李信挾私杖死指揮馬迅都察院逮問當斬

上曰艸木𨿽微尙當愛惜人命至重豈可枉害況指揮朝廷命官而都指揮以私忿殺之則虐士卒可知命如律斬之

○二月戊戌羽林前衛指揮使陳廣貪酒暴橫結亡賴爲盜殺人法司當以斬罪

上諭法司曰二品正官受祿不薄猶爲盜殺人此其人可知今內外軍職誰非功臣此而不誅是無法也其斬之如律

○四月大理寺奏嘉興縣民以私忿殺平民一家七人侵盜官糧千二百餘石彊奪民田律當斬

上曰居下而敢肆惡如此是一鄕一豺虎也小民何以得安命斬之家屬皆徙邊又曰朕非好用刑但扶植善柔不得不爾

○宣徳二年正月戊午行在兵部奏保定衛指揮使李暠等皆因攬納糧米當降官

上曰朕念武人得官甚難凡有過誤每曲意含容今暠等所爲蓋恃功妄作若又矜恕將無忌憚小懲大誡小人之福其降罰如例

○四月莊浪衛百戶張春無故毆軍人至死事聞

上諭都督府臣曰爲將必善撫士卒古名將爲士卒吮癰故能得其死力身享富貴今凶暴如此軍士何辜令都司執而罪之

○九月戊戌行在大理寺奏汾州民粗知醫怒其鄕人求他醫用咒咀術殺之法當斬

上曰醫術本在活人不能其術乃爲邪術殺人然咒咀亦豈能殺但其心當誅誅之如律

○十月己巳

上以松藩衛千戶錢宏激變畨蠻都指揮韓整等虐害軍民失機誤事叛寇愈肆諭都禦史劉觀等曰凡軍政不肅由威令不行威令不行由己身不正朕於此豈可姑息周世宗斬敗將七十餘人而軍聲大振所向�捷令須遣廉正禦史一人往問其實凡有罪者朕斷不容之

○宣徳三年四月癸亥都察院奏大寧中衛百戶劉勉管軍操練受軍士賂縱遣還家又冒支其馬料又毆病軍求財而誣奏其避操於律當斬

上曰朕常戒約軍士謂古良將能卹士卒所以能成功名令其周意撫綏無橫加害此輩縱惡又復面謾豈可貸也械置教場榜以示眾後處決如律

○五月戊辰禦史嚴暟等耽溺酒色曠廢職務又不朝參事覺命三法司錦衣衛同鞫之皆引伏

上曰禮以待君子刑以治小人彼旣放蕩無廉恥豈可復以禮待遂命枷項以狥

○九月山東新城縣董諒奏嶽景賢等四十一人欺公玩法把持公事不納稅糧乞懲治之

上謂行在戶部臣曰祖宗之世立老人正如古鄕師黨正以教小民訣小頌必須年髙有徳者爲之近聞此場輩多不出於推擇悉是以賄求充妄訐上官侵害下民以私滅公無所不至誠如諒所言其令布政司治之以法庶儆其餘

○十二月癸巳陜西副使胡永成奏岷州衛指揮千百戶龐敬等盜賣鳳翔等府秋糧應提問

上曰朕慮邊餉不足常切畱心今姦斃如此軍士何所仰給古云軍竈未炊將不言饑今但務肥己不卹士饑此豈可用命悉治之如律

○宣徳四年三月辛亥行在都察院右都禦史顧佐劾奏交阯道監察禦史顧達巡按淮安考通判何正不稱職遭正辱罵玷辱風憲請黜之

上諭行在吏部臣曰風憲官爲人所辱而甘受之不任可知其攺用之又奏蘇州衛千戶朱毓妄陳獲彊盜求升賞今勘覆明白請治其罪

上諭行在兵部臣曰賞功朕未嘗吝但施不當則人懷僥幸姦斃日滋矣毓不可恕

○壬子錦衣衛舍人張恕差江西取逃匠並家屬赴京恕肆貪虐人以所居易銀與之不足固縶而捶其妻至死又取其幼女事覺法司鞫問得實

上曰逃匠非有大罪肆毒如此鬼神不容其斬於市

○三月己巳行在大理寺奏山西陽曲縣典史馬欽詐稱母喪避事去律當杖於近例納米贖罪

上曰君子不忍死其親今此舉忠孝兩虧矣杖之百謫爲邊民

○四月乙未贓罰庫副使王斌竊庫物當斬

上曰君子近利而不沒於利乃爲可貴受命管庫以防盜乃自爲盜實犯而死何辭命如律

○六月北安門守衛百戶楊淸奏昨夜一更初指揮李春進題本臣遞至北中門守衛官不肯傳遞

上命取所進本取之諭行錦衣衛指揮王節等曰

祖宗成法朝罷外廷有事急奏者不問晨夜卽具本進守�者卽爲上達所以通警急絕壅蔽今敢若此不可寬貸其�付法司罪之

○乙未大理寺奏萊州府學生程章姜辛誣告教授戚虎抵罪章應絞辛應徒近例罰工應還學

上�學者當務孝弟忠信兩人存心如此尙可教乎章依律�杖一百發戍極邊

○丙申登州衛指揮戚桂以操備科斂軍士綿衣萬七千餘匹事覺山東按察司請治其罪

上從之諭右都禦史顧佐等曰近聞軍衛科斂皆是減除月糧是國家徒費糧而軍士不得食此輩上干國法下失士心不可不懲

○庚子兵部等衙門議凡軍人犯罪應調者不拘地裏遠近仍調本都司極邊衛所餘丁發充軍

上曰法不可偏重若嚴於下而不嚴於上則下將有受其害者管軍官亦須禁約庶幾公平於是法司議軍官若害軍及抗拒上司不服差遣或因他事犯徒流者服裏衛分調邊衛調極邊雜犯死罪依例降一等調用從之

○七月甲子禦史沈閏受土豪金帛出其殺人死罪事覺閏引狀法司奏律應絞但事在赦前應杖

上曰禦史朝廷耳目受重賂縱死罪是耳目蔽矣豈可貸其免杖發戍遼東邊衛

○癸亥行在金吾左衛將軍李春奏管隊指揮張三未經奏請擅收王榮李舟爲將軍令上直帶刀

上命行在都察院同錦衣衛鞫之諭之曰將軍侍朕左右最系切要之人非經兵部奏請誰敢擅收唐太宗時長孫無忌入閣忘角�羊佩刀爲是勛親得免今此輩何人而擅令帶刀在朕左右必審問誰所指使縱是公侯大臣亦不貸

○十一月武徳衛指揮髙山橫取軍士月糧事覺

上諭錦衣曰指揮月俸與軍糧厚薄懸絕挾勢橫取豈知良將與下同甘苦之道命執付刑部治之

○宣徳五年正月戊申山東文登縣僧明本等以妖言惑眾欲爲亂縣官執送京師

上謂侍臣曰道佛二教本欲離世絕俗養生治性其後乃說禍福亦欲誘人爲善而亡賴之徒往往以妄言造禍其付錦衣衛窮治之

○三月己未行在都察院奏北京國子監生許節等三人公差往應天府受民白金於律當徒

上曰爲士當謹義利之辧諸生尙未受官便汲汲求利若使得位豈能卓然有立今太學諸生不少宜如律治之以示警

○丁卯山西趙城縣知縣張秉差役不公民有欲訴之者秉執而杖殺之民妾又欲訴執而烙其肢體亦死法司論以律當斬

上曰縣令民父母當愛民如子今以私意殺一家二人是民賊也無故傷人畜產食人瓜菓尙有罪況殺人乎斬之如律

○四月山西參議王俊與沁州知州楊瑀判官遊萃挾妓飲酒又受瑀等銀絹巡按禦史廉察以聞

上諭右都禦史顧佐曰人無私欲乃能立事功一受私卽志屈气餒豈能立事參議方面之臣所爲如此豈能施善政耶令禦史治之如律

○五月壬子彭城衛指揮甘雨勾軍河南設詐取鎭平王財城王馬儀賓家財行刑部論罪當絞

上曰禮蹴路馬芻有誅何況宗室朝廷至親今宗室家尙受其害況細民乎小民肆無忌憚當死但更審覆勿令有冤

○乙卯行在兵部奏山海一衛軍逃者二千餘人管軍官有應降職者應罰俸者

上曰邊衛備禦全仗軍士將𨿽智勇絕出一人能禦幾賊今一衛軍亡者過半賊猝至何以禦之如律罪之不可貸

○六月行在都察院奏宣府前衛指揮僉事王林守龍門關不嚴守備私令軍士出境捕鹿爲寇所傷寇因入屯堡殺掠人畜鞫訊明白律當斬

上曰朕常戒邊將𨿽無寇時亦常如寇在目前日夜嚴借此人不遵朕言集將校斬以狥

○七月壬子江西按察司奏橫海等衛千戶文莊等領旗軍以公用爲名斬伐袁州府分宜縣民納稅山木及奪商人已賈之木掠民家財震驚鄕村所得三萬餘根又皆賣財入已請治其罪

上諭右都禦史顧佐等曰朝廷號令屢戒官軍安分而違犯者不已固是武人但知貪利亦由風憲之臣不能振舉法度縱其無所忌憚其令巡按禦史同按察司官鞫治如律

○宣徳六年正月庚辰河南按察司奏洛陽護衛千戶沈能等受已獲彊盜白金縱其逃逸請罪之

上曰彊盜譬諸豺虎共惡而欲殺之彼縱之是縱豺虎害人命治之如律

○癸巳徳淸縣丞張壽以斂民財當徒角�羊赴京匿上林苑監丞鄭顒家都察院奏顒亦當罪

上曰觀近臣以其所爲主顒庇貪人顒之爲人可知並罪之

○二月己亥棗彊縣典史周宗本挾私杖殺皂隸禦史任祖壽受其馬減爲因公事覺應流

上曰禦史不能正直而與罪人交狥私枉法若相率成風法度廢矣如律罪之以儆其餘

○戊申駙馬焦敬縱中使擅收官馬爲禦史劾奏

上曰駙馬貴戚豈少一馬而甘爲小人之行命下錦衣衛獄

○四月乙卯江西按察司奏贛州衛鎭撫劉福常以私事干贛縣典史不從遇於路嗔不避以馬策擊之事屬違法

上曰典史非衛屬官敢挾私淩辱況以策馬者施諸人乎武夫橫暴不可不懲命罪之如律

○丙辰初應天府溧陽縣人錢成詐言子死復生云見李老君謂其有福可圖大事成遂聚眾謀叛有司捕之不獲襄城伯李隆以聞

上曰道家貴淸淨絕嗜欲後來小人苟求利己詐長禍福以誑惑愚民謂不忠不孝誦經皆得免罪愚民無知傾心向之是以姦人多托以舉事前代禍亂不可悉舉今此輩又欲爲張角邪敕隆發兵捕之至是悉就獲械至斬諸市

○五月丁卯行在都察院奉定州衛軍三人夜竊入城樓盜鉄器遺燭燼延火藥毀城樓軍器請治罪指揮馮洪等防守不嚴之罪

上曰愚人自取死不足惜但城樓器械皆軍民竭力所爲可惜也又將重有勞費向使衛官能嚴約束安致此失悉執而罪之

○壬辰能仁寺僧孤納芒葛辣以遊方謁諸王又詐言奉旨采察幾事遼王奏之法司論當斬

上曰出家爲僧本欲絕去塵累乃造僞惑眾取財旣犯國法亦是其教之罪人大抵此輩愚夫多信向之不可不治俟秋罪斬之

○六月戊午行在大理寺奏蘇州民有弱孫竊銀與人賭博者又誘之使盡竊其祖所藏遂殺之以滅口棄屍水中當斬

上從之因曰賭博大是惡事亡賴少年一�而不反未有不失身喪家者故家長於子孫必嚴訓戒使務實彼不接於見聞則心不亂矣今死者亦是失教之過豈可不戒又奏鎭江金壇縣主簿郝端怒吏王俊慢己因事捶殺之又捶殺其父叔兄三人冀得息詞於律應絞淩遲處死

上曰縣官以私忿殺四人惡無以加其論如律因曰當官先以暴怒爲戒誠是要語仕者所當務也

○九月丁亥總兵官都督劉廣奏秦州衛指揮於諒等宣徳三年調甘州操備至蘭縣逃歸促之三年到莊浪逃歸請治其罪

上曰忠臣之赴國事當奮不顧身令頑不聽調則不知爲臣之義此而不治朝廷將何以使人命都察院執而罪之

○十一月辛卯陜西按察司奏漢中府缺知府同知王聚置酒邀教授張迪及所屬知縣求薦已爲知府請治其罪

上諭羣臣曰此亦無恥甚矣士君子患無諸己誠有之人將求我何俟於求人今卑辭下气請托屬官舉之不思得之何顏居其上廉恥道喪不可不懲命按察司並教授知縣悉罪之

○十二月甲午行在中軍都督府奏太倉衛指揮徐整以運糧減除軍糧百餘石歸己當治其罪

上曰節百家之口以足一人之欲比與士卒同甘苦者何如罪之不貸

寬宥

○洪熙元年六月乙卯衡州蠻民潘康生等相讎殺旣而首服又遇赦兵部尙書李慶請必正其罪

上曰蠻民相讎殺乃其習俗旣能首服又經赦原便可寬貸若復追論往愆則沮自新之路非所以廣徳其放遣復業若再爲非必寘重法更以此意諭之使知攺過

○宣徳元年六月開平衛指揮同知方敏屯赤城交遞逃軍不遣人狎送致有逃者論敏當杖降用

上曰朕嘗聞陽武侯言敏撫軍有方周知邊事今小過姑宥之又曰朕每聞人有一善輙識之不忘凡有一才可取未嘗以小過輕棄之不但敏也

○九月丁未行在禮部尙書胡濙奏比者

車駕東往大賚將士銀鈔監察禦史沈潤等監給都督僉事崔聚重給鴻臚寺丞何敏等違例多給運糧官軍應賞鈔皆冒關銀當問罪追銀還官

上召濙至榻前密諭之曰朕以廉恥待人崔聚何敏朝夕在左右若皆追銀彼復何施顏面姑宥不問其不應賞銀而冒給者度今皆費用亦不必追沈潤等當是時繁致誤亦姑宥之

○宣徳三年三月戊申行在兵部引奏軍官比試武藝不中者請加之罪

上曰此輩不思前人立功艱難平居懶惰不習所以臨事失措凡人立軍功皆由勤於武藝懶惰有未能成者且定限立回習熟若再試不中皆罪之

○宣徳四年七月庚午都禦史劉觀貪贓狼籍敗壞憲紀其子輻交通刑部郎中許性禦史嚴皚等過付贓私動以千計

上初有聞猶以觀舊臣曲容及禦史劾奏其父子之罪備得實狀然後發之法司論觀斬罪輻應流

上曰刑不上大夫觀𨿽不善朕終不忍加刑命以輻及其黨皆謫戍遼東觀隨子居公議稱快

○宣徳六年四月丁未禦史劾奏四川總兵官都督陳懷奪官軍屯田及僣分等罪懷自首實謝過

上諭行在都察院臣曰懷武人不學之過姑宥之已而顧侍臣曰朕嘗聞

皇祖言中山王國家元勛旦暮稍暇輙親儒生講說禮義而謙巳下賢老而彌篤是以榮名令終今懷輩坐不親儒者不聞善言安得無過

○八月刑部奏遼東百戶張富程﹤王巳﹥從指揮皇甫斌巡邊猝遇寇圍斌而富等皆走不救於律應斬

上曰姑宥其死皆杖一百降充軍俾立功如再失機必斬不貸諭刑部曰古人有用敗將而成功者昔

皇祖亦爲朕言使功不若使過今姑宥之

○宣徳七年六月禦史孫純刑部主事王鎭以監決重囚誤斬首爲淩遲法司論純等罪應斬

上宥之命罰役以贖旣而諭侍臣曰淩遲本律之文命斬首蓋出於朕一時之不忍然淩遲非過也故止令罰役耳

○宣徳八年正月丁丑監察禦史給事中劾奏宣府總兵官都督譚廣杖殺萬全都司經歷蕭翔又造虛詞餙過請正其罪

上曰漢大將軍衛靑統兵在外將士有罪未嘗輕戮皆請天子自裁時以爲知禮蓋擅作威福良臣不爲廣武夫不學不達此道但念其守邊久效勤勞故宥之都察院卽封示此章俾之知警

○八月辛巳宥南京刑部右侍郎叚民等罪初詔書言罪囚除謀殺祖父母父母外余寬減一等詔書未下民兄以所鞫重囚付大理詳審奏請及詔下民不待報有犯毆祖父母父母者一依寬減例發遣旣而所奏者得旨斷決乃復追還而逃逸已數人民具以聞

上曰書云予曰宥汝惟勿宥惟厥中漢唐之世律有未載得引經爲斷今詔書有未備者法司當量情輕重可寬減者與寬減不可者當奏何得一槪釋之此不得中矣遂命法司宥民等罪逃逸者令捕論如律刑科給事中年富等執奏民等不當宥

上曰爾言果是但朕已宥之不欲反覆其封章示之使自勵

○宣徳九年十一月己卯行在刑部員外郎楊紹宗自陳先任北京刑部主事時有朋友史彬爲保定府推官因上計吏饋臣胡桃後姦吏舉其事傾彬遂連及臣��坐是不獲受誥伏望

聖明矜閔

上曰用法當量情以朋友饋遺之微而終身受污名過矣命吏部與之誥

辧邪正

○宣徳元年六月甲戌

上退朝禦便殿翰林儒臣侍因進致治在用人之說

上曰易泰否二卦盡之矣君子進小人退上下情通斯謂泰小人進君子退上下情不通斯謂否泰之時人君大有爲以成參贊功否之時君子退不可以有爲求否泰之端則在乎君子小人進退人君之用捨有關世道如此豈可不愼但君子小人猝未易辧如朕所用有不當者卿等亦宜直言勿隱

○宣徳四年五月有建言治道而泛濫無寔者

上因論爲治之要侍臣對曰爲政在人知人爲要

上曰知人固難然臨事聽言之際以理爲主君子小人亦可辧天下卽堯舜處之亦取善於人未必己見皆是人臣有愛君之心隨事規正以利國家此君子也若不念君徳不卹國家阿意曲從以求容悅此小人也對曰知人誠難言有似是而實非者

上曰然豈獨言哉於行亦然少正卯是已

○宣徳六年三月丙寅

上禦便殿儒臣進講畢

上曰秦誓曲盡君子小人情狀人君審乎此則好惡用捨當矣後世若漢唐中葉小人幸位妨賢病國卒爲厲階聖賢之言豈非萬世龜鑑

○九月丁卯河南府奏永寧縣稅課局舊任大使李時復任新任大使劉迪當還吏部迪置請老人言其廉能於上官乞畱之事覺請治其罪

上從之因諭尙書郭琎等曰朕意各處保官皆出公道今觀此事人言不可盡信邪然君子小人操行不同亦不可因此盡疑之古人言眾好必察眾惡必察卿等不可不審斥姦佞

○洪熙元年八月丙子交阯人阮克孝上言交阯有蜈蚣采之可得明珠爲希世之寶

上謂侍臣曰彼欲以謟媚希恩也凡人進言𨿽不當朕未嘗拒此人語卻妄誕左右有請罪之者

上曰但不聽之耳蠻民何足罪

○宣徳元年三月丁巳龍江衛吏龍淵言鈔法阻滯乞禁止民間毋以布米麥交易則鈔可通行

上曰布帛菽粟民所服食不可一日無者互相貿易以厚其生豈可禁絕俗吏妄言可聽乎

○宣徳二年十月己卯

上燕閒與少保夏原吉語及古人信讒事

上曰讒佞小人眞能變白爲黑誣正爲邪聽其言若忠究其心則險是以帝王塈讒孔子遠佞人唐太宗以爲國之賊朕於此等每切防間若有其萌必杜絕之不使姦言得入枉害忠良齊殺斛律光國遂以弱朕常非之汲黯正直姦邪寢謀卿等所宜務也

○宣徳四年三月壬子聽選官歐陽齊言舊任浙江永康縣丞縣有山產銅礦宜發工匠烹煉以充國用又言在京工匠逃者一次的決令上工二次三次者宜刺字罰工終身則有所懲戒

上諭行在工部曰此小人妄言求進其斥之

○宣徳七年八月甲辰有建言云有堯舜禹湯文武之君而後有唐虞三代之治下至漢唐宋莫不皆由其君之賢明以致乂安而其言不及於臣

上曰必君臣同徳而後可以致治豈當專歸於君古人謂君爲元首臣爲股肱政以同體相資也言者謬矣遂斤之

退不肖○洪熙元年六月乙卯浙江參議王和袁昱陜西按察司僉事韓善坐贓遇赦吏部奏擬復職

上曰士大夫當務廉恥古人不飲盜泉蓋惡其名三人者皆貪污豈可復任方面悉罷爲民

○癸亥行在吏部奏浙江左布政使孫雋河南左參議王徵俱犯罪經赦例應復職然所犯者贓罪

上曰犯髒污喪廉恥矣𨿽經赦宥豈可復居民上其皆罷爲民

○七月戊寅巡按湖廣監察禦史賴巽言布政司參議莊謙才及按察司府縣官多非其才宜加黜罰具以名聞

上命吏部如所奏降黜又諭之曰牧伯守令以承流宣化爲職任非其才下人受害爾吏部宜加意旌別毋忽

○宣徳三年三月甲申行在吏部尙書蹇義等引奏擇退吏典人品鄙猥及曾犯贓私並不諳文移者一百餘人當罷爲民

上曰甄別賢否爲治之要此輩無益於用汰去誠是但慮今次所當汰者未必止此頗聞外間言古人戒用吏今日多用吏民之不安率由於此卿等不可不愼擇

○宣徳五年正月庚午南京都察院考送貪污官郎中黃﹤王巳﹥等十七人懶惰不治事郎中陳懋等十四人至

上謂行在吏部臣曰官無大小皆務廉勤況郎中尢重此輩貪污懶惰卽如例降黜自今當愼擇人不可濫授

○宣徳六年五月壬午行在刑部奏歷事監生彭本鞠囚受白金十兩罪當徒

上從之語侍臣曰士非廉潔正直不可用今未授官而使之學爲政已齷齪苟利尙可用乎

○十二月庚戌工部主事謝孚以淫穢得罪行在吏部言孚已罰役當對品攺除

上曰田野民無行人猶絕之此人尙可依品授官乎遂降典史

抑僥幸

○洪熙元年七月壬辰行在工科劾奏工部侍郎蔡信前已奏求南京來賓樓一所以居家人今隱而不言又請南京廊房十間貪冒欺詐宜寘之法

上曰小人務利何有厭足但今山陵方資其用姑宥之廊房亦不與

○十月戊子漳州衛千戶甘斌初以外戚推恩爲錦衣衛指揮坐罪降千戶至是經赦乞復舊官

上曰貴戚豪橫鮮不致敗如薄昭亦所不免甘斌豪橫多矣彊奪民田詐傳詔旨無所不至爲禦史劾奏

皇考天地之量不寘於法但降黜之以全其生今尙敢希恩求進邪法不可以私縱恩不可以幸得押赴漳州

○宣徳元年三月丁酉正一嗣教眞人張宇淸欲求龍虎山道人度牒而難於自奏行在禮部侍郎胡濙代爲之請

上曰僧道給度牒

祖宗有定制無托人轉求之理朕不惜宇淸惜其教也爾以朕意諭之

○宣徳三年六月乙巳金吾左衛指揮同知傅廣自宮願效用行在禮部以聞

上曰已有禁令此人身爲指揮尙欲何求而勇於自殘求進若不畏死而勇於立功何患無髙爵厚祿其付刑部治罪

○宣徳四年七月庚戌行在兵部奏錦衣衛帶俸百戶黃勝因匠藝得官今告老乞以子代

上曰武官皆由艱難積累所以傳之子孫然自開國之初從軍效勞今尙有爲旗軍者此以工藝一時蒙特恩果何勞而欲世官不允

郤貢獻

○洪熙元年閏七月庚申守居庸關都督沈淸遣人道黃鼠

上謂侍臣曰淸受命守關當練士卒利器械固封疆朝廷豈利其貢獻邪況黃鼠不足登鼎俎取之徒勞人耳其敕淸謹守關城勿有所獻

○宣徳元年二月癸巳朝鮮國王李祹遣陪臣尹須彌等奉表貢方物謝恩先是朝鮮所獻方物有金銀龍頭盞之屬

上謂侍臣曰朝鮮進貢頻數每有金銀器皿小國措辦必難宜止之遂敕祹曰金玉非爾國所產自今貢獻惟以土物效誠而已祹感悅至是遣須彌等奉表謝

○宣徳七年十一月辛未朝鮮國王李祹遣陪臣趙琠金玉振等貢腌松菌及鷹

上諭行在禮部臣曰朝鮮貢獻頻數已非朕所欲今又獻松菌及鷹菌食物也鷹何所用珍禽奇獸古人所戒可諭其使自今所貢但服食器用之物若鷹犬之類更勿進獻

屏異端

○宣徳四年四月庚辰慶壽寺僧志了奏城西故有萬安寺久廢請化緣於民重作之

上諭行在禮部尙書胡濙曰化緣者巧取誑奪以蠹吾民不可聽

○五月乙醜行在工部尙書吳中言昨山西代州圓果寺奏本寺是古迹道場爲國祝釐之所舊塔損壞乞役爲之

上曰卿欲藉此求福乎朕以安民爲福其止之勿勞吾民

○六月丁亥順天府眞元觀女冠成志賢等九人請給度牒禮部言

太宗皇帝時命尼皆還俗今成志賢等亦宜遣還父母家

上命遵

先朝令仍嚴女婦出家之禁

○宣徳六年九月辛未行在戶部言宛平縣民以果園地施崇國寺請蠲其稅

上曰民地衣食之資乃以賜僧又求免稅甚無謂令亟以還民

○宣徳七年三月壬戌申嚴僧人化緣之禁

上謂都禦史顧佐曰佛本化人爲善今僧人多不守戒律務祖風往往以創寺爲名羣舁佛像偏歷州郡化緣所得財物皆非禮耗費其申明洪武中禁令違者必罪之

○宣徳九年十二月丙午有僧自陳欲化緣修寺祝延

聖壽者

上斥之旣朝罷顧謂侍臣曰人情莫不欲壽古之人君若商中宗髙宗祖甲周文王皆享國綿遠其時豈有僧道豈有神仙之說秦皇漢武求神仙梁武事佛宋徽宗道效驗可見矣世之人終不悟甚可嘆也

懷遠人

○洪熙元年六月癸亥瓦刺部屬亦速不花等來歸禮部奏定賞例

上曰遠人慕義舉家來歸撫之當厚本雅失理乃彼故主今其妻亦遠來名分不同恩亦當異其別與好第宅於是各賜金織襲衣彩幣銀鈔鞍馬有差

○七月壬午賜朝鮮使臣孟思誠等鈔幣襲衣

上因諭行在禮部尙書呂震曰遠國朝貢固有常分然我

祖宗以來待下素厚今朕卽位之初凡事必循舊典勿失遠人之心

○閏七月癸醜行在兵部奏在京居住韃官千戶也先不花言初歸附時其子也先帖古裏爲哈密忠義王所拘今隨哈密使臣來朝乞給與侍養

上曰父子至親豈夷虜異情哉應給與之但今自哈密來畱之不遣彼將謂拘其使臣非待遠人之道令歸言於忠義王遣之再來

○十一月乙未罕東衛土官指揮那那奏所屬畨民負差發馬多逃赤斤乞招撫復業

上謂行在兵部尙書張本曰此失於撫綏致其逃竄彼𨿽悍獷我能安之則彼亦安矣其令總兵官費瓛等招撫令歸無責其過舊所負差發馬悉免之

○十二月丁亥行在戶部奏忠勇王金忠歲祿宜米麥兼支

上曰彼挈家來歸待之宜厚且他無所營所恃者俸祿耳米麥宜以時給之勿令不足庶稱

皇祖懷遠人之意

○宣徳元年正月壬寅行在禮部奏請宴勞外夷朝貢使臣

上曰四夷賓服世所貴也其使臣今不遠萬里而來者皆有慕於中國餼廩宴賜必丰庶昭朝廷優待之意

○三月乙亥渤泥國王遐旺之父在

皇祖太宗皇帝時舉家來朝及還沒於路因命遐旺襲爵朝廷待之旣優彼之忠誠逾篤今復遣使遠來可嘉宜優賜之於是頒賜遐旺文錦金織文綺彩幣紗羅倍諸畨國

○六月癸亥朔遣使賜琉球國中山王尙巴志皮弁冠服

上謂禮部尙書胡濙曰遠夷歸誠固是美事特賜冠服亦表異恩古人言招攜以禮懷遠以徳朕與卿等尢當念之

○七月庚子白葛達國使臣和者裏一私來朝貢遭風壞舟貢物盡溺和者裏一思至京請罪且請賜冠帶歸見國王庶知其實造闕下可免罪責

上命禮部賜之冠帶俾附鄰國貢舟還復進和者裏一思等諭之曰倉卒風水豈人力所能制歸語爾王朕嘉王之誠不在於物自今惟賢爾誠足矣

○十月辛未遣使以五經四書及性理大全通鑑綱目賜朝鮮國王李祹

上謂行在禮部尙書胡濙曰聖人之道與前代得失具在此書有天下國家者不可不讀聞祹勤學朕故賜之若使小國之民得蒙其惠亦朕心所樂也

○宣徳二年九月丁酉緬甸以故宣慰使新加斯無繼嗣請以大頭目莽得刺治其地行在兵部請下雲南三司體審

上曰遠方蠻夷因人情而遂與之使兵寢民安亦撫夷之道其卽授爲宣慰使不須再行體審

○宣徳三年二月戊寅

上語尙書夏原吉曰書云民罔常懷懷於有仁蓋以能養己也北虜不納失裏自遠來歸亦欲求養於此今已死其妻非能耕桑何以自給宜計其家口優養之毋令失所

○宣徳四年二月甲午亦馬刺兀者弗提屯河等衛指揮亦裏伴哥等遣人來朝奏言昨大軍至兀良哈諸衛皆恐怖不自保

上慰諭之曰天道福善禍淫人君賞善罰惡一體天心豈有私哉兀良哈有罪則朝廷討之豈肯濫及無罪爾等但安分守法卽長享安樂何用恐怖皆賜賚遣還仍降敕撫安其眾

○九月癸丑掌岷州衛土官都指揮僉事後能奏土官例無俸給臣父祖舊有田地房屋水磨今悉爲人占據乞令還臣以代俸祿

上諭尙書郭惇曰古者公卿有圭田免其租稅使耕以自給今文武官皆有廩祿代耕而土官無俸固當給田土況是其父祖舊業其卽移文有司令悉還之

○宣徳五年二月丙戌迆北和寧王阿魯臺使臣阿都赤等陛辭

上嘉阿魯臺勤誠遣都指揮曹者赤帖木兒賫敕同往賜之金織文綺並所求藥因謂尙書胡濙等曰阿魯臺歸心朝廷實由

祖宗威徳所致今以病求藥亦悉與之朕以至仁待人人亦當識朕意濙對曰

陛下心同天地薄海內外無思不服譬諸艸木皆戴生成之恩矣

○宣徳六年四月乙未有言阿魯臺爲瓦刺所逼率家屬南奔請出兵擊之者

上曰此虜自永樂中歸附貢獻不絕未有大過今勢窮蹙義當矜憫但彼未嘗自言朕亦不欲勞中國之力以事遠夷若又逼之於險豈仁者所爲哉

○十一月乙亥遼東總兵官都督僉事巫凱上廣寧馬市所市達官馬牛之數

上謂侍臣曰朝廷非無馬牛而與之爲市蓋以其服用之物皆賴中國若絕之彼必有怨心

皇祖許其互市亦是懷�之仁

○宣徳八年十一月乙酉賜朝鮮國王李祹五經四書大全初王奏欲遣子詣北京國學或遼東學校讀書

上嘉之故賜之書且敕祹曰王欲遣子入學具見務善求道之心但念父子遠違情不相捨兼山川隔遠气候不同或致不安不若就本國中務學之便也今遣書賜王以爲教子之資王其體朕至意

○宣徳九年二月辛未蘇門答賴國王弟哈利之漢朝貢至京以疾卒

上謂行在禮部曰彼萬里來朝傾誠歸向今死當隆始終之恩遂贈鴻臚寺少卿賜誥命官治喪葬給守冢戶

○十一月己卯近臣自遼東還言外夷多以幼男女易米於遼東者官軍得之他日往來交通泄漏邊事請禁止

上曰此必饑寒所迫故割愛以求活禁止必至失所敕遼東總兵官都督巫覬等凡夷人有鬻男女者官給與直男女悉送京師育之

馭夷狄

○洪熙元年七月辛卯遼東總兵官武進伯朱榮奏朵顏衛指揮哈剌哈祿等朝貢不至請掩擊之

上曰古者馭夷狄來不拒去不追今𨿽不朝貢亦不敢擾邊辶�處加以兵非懷柔之道遂敕榮曰馭夷宜寬用兵宜審況虜多詐未可輕忽但整﹤木朔﹥部伍謹愼堤備其來不來不足計也

○八月戊辰陜西行都司土官都指揮李英討安定曲先寇敗之安定王桑加兒失夾等躬詣闕請罪

上謂侍臣曰安定本畏兀兒之地我朝置衛設官以安集其人待之素厚夷狄見利忘義今之敗實其自取然朝廷馭夷叛則計順則撫彼能悔過歸誠朕何吝寬貸

○甲申行在兵部奏初思州思南土軍皆本處夷人聚則爲兵散則爲民前宣慰田琛田宗鼎各奏設千戶所今二宣慰司已革罷土軍悉復爲民獨思州思南二千戶所官尙存若仍存之則當聚兵使之率領不然亦請罷之

上曰撫治蠻夷當循舊俗若再聚兵非靖安之計宜攺除之千戶令歸舊衛所其本土頭目仍屬各長官司後或用土兵令其率領

○十一月甲寅總兵官鎭遠侯顧興祖徵剿廣西蠻寇以斬首級之數來聞

上謂侍臣曰蠻民亦朕赤子其爲患不已固當用兵但殺之動以十數其間豈無脇從非辜者乎苟得良牧守如賈琮刺交州開示恩信慰撫而降之安得殺傷之多如此

○宣徳元年正月辛丑

上謂行在兵部尙書張本曰比鎭遠侯奏廣西蠻賊覃公旺已就戮其餘尙有未平者朕思蠻寇劫掠若所在官軍制馭嚴密亦可無患致其猖獗皆因失於防閒今殺戮旣多亦可憐憫其未平者更令人招撫若不悛攺然後加兵亦未爲晚遂敕鎭遠侯顧興祖遣人撫諭

○七月丁未鎭守山海都督陳景先奏比巡邊官軍至鮎魚石關遇虜寇與賊敗之追殺殆盡獲其所乘馬以歸

上諭行在兵部尙書張本等曰虜好鼠竊但防守周密來則擊之去則勿追保境安民此爲上策宜戒景先等毋貪小利

○宣徳二年四月甲戌廣東三司奏瓊山縣黎寇平械首賊王觀政等至京師

上命付行在刑部因謂尙書蹇義等曰蠻性𨿽難馴然好生惡死之心則同若撫綏有道彼亦安肯自取殺戮今之爲變必有所激致之死地亦可矜憐宜嚴戒撫黎官寬以馭之若生事激變國有常刑

○宣徳四年四月辛巳廣西總兵官都督山云討柳潯二州寇並誅其從寇二千四百八十人梟首境上以狥歸寇所掠軍民男婦四百四十六人以聞

上謂尙書張本等曰蠻性凶悍其死皆所自取今瘴癘之時宜速令云息兵有未服者遣人招諭若能順服亦可寬貸

○七月己酉兵部奏湖廣保淸軍民宣慰司同知副使僉事皆缺請命流官往治之

上曰蠻夷之性難馴流官不諳土俗治之尢難必其同類乃能相安其令都督蕭授就土人中擇其素有恩信眾所推服可任用者具名奏來更令授從公選擇不可濫舉

○宣徳五年十月己巳巡按雲南禦史杜宗言土官有犯奏請提問而蠻夷恃恩每犯則遷延避匿請如流官例五品以上奏請六品以下卽提問庶革姦獘

上以其奏示法司且諭之曰蠻夷不可以中國之治治之琮所言過矣其循

祖宗成憲毋攺

○宣徳六年六月乙卯四川龍州儒學訓導田瓊言松潘蠻叛服不常而山林深阻用兵實難宜遣官分守要害使不得耕種彼旣困乏擊之則易

上謂行在兵部臣曰此言𨿽似可采然天生此類其性固殊爲人君者但撫諭之使不爲盜在此者不罹其毒在彼者亦得安生此朕之心也其令總兵官盡心區畫務在得宜

○宣徳七年二月乙卯鎭守洮州衛都指揮使李達奏思曩日簇畨民盻舌搠爾節彊掠本簇人畜殺千戶搠爾結臣今入畨收馬請治其罪

上謂行在兵部臣曰畨民殺部長是無上下之分不治則紀綱隳矣當處之有道不廢法亦不激變乃爲得宜爾其以朕意諭之

○己未巡按貴州禦史陳斌奏竿子坪生苖梗化累肆劫掠請發兵四面攻之必可殄滅

上諭行在兵部尙書許廓等曰蠻人𨿽常劫掠若防守嚴密安能爲患何至便興兵殄滅天地生物虎狼蛇蠍何所不有豈能盡滅之但當愼防而已且彼蠻夷亦好生惡死宜令授及貴州三司差人撫諭使攺過自新

○四月癸卯甘肅總兵官都督劉廣奏初韃靼脫脫不花等二十餘戶旣降復叛今在鐵門關西請發軍掩捕

上諭兵部尙書許廓等曰虜性難馴朕以寬待之來者不拒去者不追今以二十餘家輙欲興兵捕之所得幾何徒自勞費保境安人要爲上策爾移文令廣愼固封守勿輕出兵

○十月辛亥八百大甸土官宣慰使刁招散遣人貢方物且奏云波勒常以土酉土雅之兵來寇殺人掠財乞發兵討之

上謂侍臣曰聞八百大甸去雲南五千餘里荒服之地也波勒土酉土雅皆未嘗歸化朕豈勞中國之人爲遠夷役乎且夷性獷悍必兩有未善豈皆波勒之過宜降敕慰諭使惇睦鄰好保境安民

○宣徳八年二月己亥行在兵部奏扯兒禪指揮伯蘭火者等告宣徳四年來歸時經沙州衛西畨劫其人口四百馬駝一千餘羊五萬乞追還

上曰事虛實未可知實而不理則失其向化之心不實而理之將激怨遠夷敕總兵官都督劉廣究果有卽令沙州衛追還不然具奏區處

○六月丙午四川都司奏比以烏撒烏蒙二府土官知府祿暱尼祿等爭地讎殺蒙遣行人章聰矦璉奉敕往諭之皆悅服烏蒙耆老念其世親以所爭地十之三讓烏撒永息爭訟

上顧左右曰蠻夷能讓亦是天理未泯特患訓諭不至耳果能開誠布公何不可化

上巡邊獵於洗馬嶺諸將密請於

上曰此外不百里虜人常至圍獵可出兵掩擊之

上曰彼不爲患卽已可不聽其圍獵乎諸將曰此輩豺狼野心終不能保其不爲邊患失今不圖後將悔之

上曰朕此來飭邊備耳非爲捕虜且常遣人撫虜矣今掩擊之是朕失信豈可爲乎爾等固是爲國之心但朕欲存大信耳

大明宣宗章皇帝寶訓卷之五終

