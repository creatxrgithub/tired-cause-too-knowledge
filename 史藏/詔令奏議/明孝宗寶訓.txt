

孝宗敬皇帝寶訓

序

皇考孝宗敬皇帝寶訓凡十卷總若干條蓋取諸實錄所紀

宸謨聖政之深切著明者匯次成編以示繼述之大於戲惟我

皇考禦天下十有八年徳配天地而功贊化育凡禮樂法度紀綱文物巍然煥然著在天下被之臣民固有目者所共睹有耳者所共聞也至於憂勤之念存於心而篤恭之妙自化成乎天下蓋一時紀錄者所不能與而亦豈訓辭所能盡哉然堯舜禹湯文武之治卓乎數千載之上而數千載之下如親見之亦不過卽典謨誓誥數篇以求其道而究其心則所以仰窺我

皇考之心者亦不能外此書而他適矣彼漢唐宋以下之英君誼辟亦豈無典訓以貽子孫而無道徳以爲之本雜利以小其用故嗣而求之者咸泯然無聞焉是惡可同日語哉予衝人嗣大歷服四年於玆蓋嘗面受

嚴訓親承

徳意而躬享篤恭化成之治所謂訓則有本而用則不雜矣顧於聖神功化之妙尙未敢以自信舉之懼或過也安之懼或惰也急懼或前而緩懼或後也苟於是而有所未至將何以仰追

鴻烈而匹休古昔帝王之盛乎用是益增警惕冀於朝夕佩服持循而漸有得焉庶幾由周成之嗣守以馴至於虞舜之協帝夏禹之祗承者在是而後之人所以衍萬世無彊之休者亦於是乎在矣故旣序實錄之首復於是書以著纂輯之意云

正徳四年四月二十一日

大明孝宗敬皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

敬天

○弘治元年五月丁丑內閣大學士劉吉等言天人感應之際其理甚微其機甚著蓋災異之來有因人事差失而感召者亦有人事未形而其幾先見天出災異以爲之朕兆者惟在人君察識而審圖之修徳以禳除之語雲天心仁愛人君又云妖不勝徳此之謂也洪惟

皇上卽位未及一年

聖心純正天理渾然

聖政日新人欲罔開且又孝餋

兩宮撫愛諸弟和睦

皇后肅淸宮禁宜乎和气致祥而無異也夫何近日

天壽山雨雹損壞各

陵明樓香殿獸角海馬飛仙等件淸寧宮後夜間有火塊起落二次皆非常之變也考之載籍雨雹者陰脇陽之象又曰人君惡聞其過抑賢用邪則雹雨俱信讒則雹下毀瓦又曰火者南方揚光輝爲明者也王者南面向明而治若賢佞分別官人有序率由舊章敬重功勛殊別嫡庶則火得其性矣若乃信道不篤或耀虛僞讒夫昌邪勝正則火失其性矣火失其性而妖見勢所必至然以今日人事驗之讒邪屏迹異端斥逐冗官沙汰貢獻停止賞罰不濫用度節省在廷文武羣臣亦皆知畏法無敢放肆者於前災異皆無其應若以

陛下今日之心行今日之政長久而不變二三年間天道不感應陰陽不和順者未之有也臣等所深慮者但恐人事未見先有其幾天出災異以告

陛下欲

陛下察識而審圖之修徳以禳除之耳伏願繼今以後常加修省深思遠慮防微杜漸如於決斷政事必問

祖宗成憲何如合乎成憲者行之不合乎成憲勿行何也不合成憲者恐有附下罔上之私故不可行也於待左右及用人必先論其心行何如忠實純良者任之矯僞作聰明者勿任何也矯僞作聰明者恐啟後日辯言亂政之漸故不可任也於聽言納諫之際必詳究其言之所爲何如果出於爲公而無他故者從之或不出於公而顚倒是非者勿從何也顚倒是非者卽系讒言或以賢爲不肖以不肖爲賢足以惑亂

聖聽故不可從也凡此皆防微杜漸之實以至於凡有以書畫玩器犬馬聲色投間抵隙阿諛順從取悅

聖心者一切屏逐勿令親近則

聖心日益髙明天心日益和順而未然之災患異常之妖孽豈有不消弭者哉伏乞

聖明畱意

上曰朕不徳布政不均謫見於

天惟冀君臣同心各修厥職庶災異可弭卿等所言法

祖宗愼用人遠讒佞誠切時斃當卽體而行之卿等亦宜同加敬愼庶幾天意可回也

○弘治二年七月癸亥早朝畢

上敕諭禮部曰近日京城雨水爲災南京又奏大風雷雨水之異朕當檢身飭行祗謹天戒爾文武百官其各加修省勉圖報稱政事有缺失當舉行攺正者皆斟酌�當以聞

○弘治三年十月乙丑兵部尙書馬文升奉犧牲所大祀牛羊豕每牲各混同一處糞穢不除互相抵觸皮毛傷損太常寺官又乏提督之嚴其豕多抽分所得飼餋無方往往瘦小不能稱

聖天子敬

天地事

祖宗之誠孝乞敕所司預買送餋備用

上命太常寺堂上官嚴督官軍加意飼餋毋怠

○弘治六年四月辛酉

上以去冬無雪至於是月不雨敕諭文武羣臣曰朕以涼徳纘承

祖宗鴻業宵旰靡寧圖爲治理乃者

天道弗順自去冬迄今亢旱踰時田苗枯稿民庶驚惶朕甚憂懼已嘗齋心露禱及遣官祭天下神祗而連日狂風屢作雨澤少降揆厥所由豈朕與爾文武羣臣交修之道猶有所未至耶自今事關朕躬者朕當究循而行之爾等與朕共理天事休戚惟均亦各宜痛加修省革其背公狥私之斃警其因循怠惰之習固其廉愼不渝之節凡軍民利病時政得失有可以興革爾文武羣臣並科道仍條奏來聞務臻實效毋事虛文用佐朕之不逮庶人事修而

天意可回故諭

○十二月丙戌禮部尙書倪嶽等奏明年正月初七日大祀

天地前期三日以孟春享

太廟值大祀齋戒之始宜免行飲福受胙禮

上曰廟享固重事而祀

天尢重今旣值郊齋暫免飲福受胙庶爲得禮其如議行之

○弘治八年四月戊寅太常寺以

郊廟山川社稷壇及先師孔子廟祭服樂器俱歲久敝懷乞命所司修治之

上曰禮莫大於祀天而樂廢壞不稱心甚怏然其祀

天中和樂特令禦用監制造其餘祭服樂器皆令工部造辦如式用副朕敬神之意

○弘治十六年正月乙亥內閣大學士劉健等言今日早太監陳寬等傳示

聖意以

郊祀重事欲待二月另擇吉日親行大禮臣等仰見

皇上敬

天之誠純篤如此

上帝監臨必加顯佑伏惟

聖躬至重必須倍臻康泰乃可親事從權攺卜於禮亦宜

上從之乃以二月十一日舉行

郊祀禮云

○十二月辛丑吏科給事中許天鍚奏

皇上嗣大歷服以來恭默體道兢虔事

天每當

郊祀之期殫致精明之徳又恪遵成憲誓戒百官頃年以來文武官員自受戒之後往往放肆惰慢混瀆精禋臣實懼之今王春在邇大禮將興乞敕禮部嚴加禁約違者罪之仍行南京諸司一體齋戒約禮部覆奏從之

法祖

○弘治元年五月丁卯南京刑科給事中周紘等言

皇明祖訓乃

太祖髙皇帝貽謀家法誠國家萬世之成規伏望

陛下常在心目若首章之要曰人之姦良固爲難識知其良而不能用知其姦而不能去則誤國自此始持守之要曰朝堂決政眾論稱善卽當施行或燕閒之際一人之言尢加審察故權謀與決皆出於已愼國政之要曰廣耳目不徧聽所以防壅蔽而通下情

陛下試思所以察姦良謹持守愼國政者果不違於

祖訓歟宮中府中裁處萬幾一以

祖訓而省察焉則

陛下之心卽

髙皇帝之心

陛下之法卽

皇髙帝之法而天下無難處之事矣且君臣上下分𨿽相懸而元首肱股一體無間今常參者舊例之朝儀面奏者有司之細事其得奉淸閒侍左右委托腹心運籌帷帷不過近習便佞而已伏聞我

祖宗列聖延見臣僚無間朝夕或於大誥首著君臣同遊之篇或於燕飲命賦醉學士之歌或召對便殿從容賜坐或同遊內苑相與賦詩眞有都兪吁咈气象所以百二十年來天下治安民享其福伏望

陛下萬幾之暇命內閣府部大臣及文學近侍等臣以時請對更畨上直凡政治之得失軍民之利病從容咨訪面與裁決則不惟君臣上下情意交孚無偏聽壅蔽之患而羣臣心術邪正才識短長舉不能逃睿鑑之下矣

上納之

○弘治三年八月丁亥禮部覆奏南京守備官請增

奉先殿每日供獻品物謂

徳懿熙仁四廟品物定自

太祖

髙廟品物定自

太宗豊儉適宜莫敢增損若謂朝廷盡祀先之禮欲其豊盛𨿽竭天下之奉亦何所不可致而其中牲口雜羞不過雞鵝羔餅其儉約如此蓋欲以儉徳示

聖子神孫俾萬世守之以爲家法臣下豈敢擅議增減但南京光祿寺所支生料數少恐爲廚役之累乞量爲增給

上以爲然令間日增鵝一雞二

○十二月戊辰禮科給事中王綸言人君一身萬化之原餋之不可不周保之不可不至

皇明祖訓有曰凡吾平日持身之道無優伶近狎之失無酣歌夜飲之歡正宮無自縱之權妃嬪無寵恣之專此我

太祖正心保身之道伏望

皇上遠宗帝王近守家法則精神內固而萬壽無疆矣自古人君未有不以勤而興以逸而廢者

皇明祖訓有曰察情觀變慮患防危如履淵冰心膽爲之不寧晚朝畢而入晨星存而出此我

太祖勤身勵行之道伏望

皇上丙枕不寐平旦有爲視朝不至於太遲裁處不專於左右則內無失徳外無失政而庶績咸熙矣下禮部議

上從之

○弘治六年閏五月乙卯禮科左給事中夏昂奏邇者

皇上昧爽臨朝早決幾務凡臣下言事卽今所司看詳次第舉行又節省光祿寺供用等物皆勤儉之盛徳但一日二日萬幾惟常接於目而不忘斯有警於心而不替竊觀我

聖祖嘗取古帝王嘉言善行書寘殿廡伏望

皇上以

聖祖爲法命翰林儒臣歷考前代帝王以至我

祖宗勤儉徳政或爲銘爲箴或爲說爲文或直錄其事務在明白書之屏間寘之便殿以警於朝夕

上納之

○弘治十五年十二月己酉

上以

祖宗制度散見不一無所會稡乃命儒臣以

皇明祖訓及諸司職掌�諸書因革損益之大者會粹成編名曰大明會典欲梓行天下親制文序其首曰朕惟自古帝王君臨天下必有一代之典以成四海之治𨿽其間損益沿革未免或異要之不越乎一天理之所寓也純乎天理則垂之萬世而無獘雜以人爲𨿽施之一時而有違蓋有不可易言者唐虞之時堯舜至聖始因事制法凡儀文度數之間天理之當然無乎不在故積之而博厚發之而髙明巍然煥然不可尙已三王之聖禹湯文武視堯舜固不能無間而典制寢備純乎是理則同是以雍熙泰和之盛同歸於治非後世之所能及也自秦而下世之稱治者曰漢曰唐曰宋其間賢君屢作亦號小康但典制之行因陋就簡雜以人爲而未盡天理故宋儒歐陽氏謂其治出於二其不能古若也夫豈無所自哉洪惟我

太祖髙皇帝以至聖之徳驅胡元而有天下凡一政之舉一令之行必集羣儒而議之遵古法酌時宜或損或益燦然天理之敷布

神謨聖斷髙出千古卽近代積習之陋一洗而盡焉我

太宗文皇帝

仁宗昭皇帝

宣宗章皇帝

英宗睿皇帝

憲宗純皇帝

聖聖相承先後一心𨿽因時損益而率由是道百有餘年之太平端有在矣朕祗承天序卽位以來蚤夜孜孜仰紹

先烈而累朝典制散見疊出未會於一乃敕儒臣發中祕所藏諸司職掌等諸書參以有司之籍冊凡事關禮度者悉分館編輯之百司庶府以序而列官各領其屬而事皆歸於職名曰大明會典輯成來進總一百八十卷朕間閱之提綱挈領分條析目如日月之麗天而羣星隨布我

聖祖

神宗百有餘年之典制斟酌古今足法萬世者會稡無遺特命工鋟梓以頒示中外俾自是而世守之不遷於異說不急於近利由朝廷以及天下諸凡舉措無巨細精粗咸當乎理而得其宜積之旣深持之旣久則我國家博厚髙明之業雍熙太和之治可以並唐虞軼三代而垂之無窮必將有賴於是焉遂書以爲序

○弘治十七年三月壬戌

孝肅皇太后崩內閣大學士劉健等題臣等竊惟事莫大於送終禮莫重於祀享玆者

大行聖徳慈仁壽太皇太后鸞馭上升

山陵伊邇祀享之禮宜預講求查得成化四年間

慈懿皇太后崩逝之日羣臣會議有

二後並配之文竊聞當時

先帝遇天下難處之事羣臣爲委曲將順之詞或者猶不能無疑焉然奏議𨿽成於當時而奉行則始於今日仰惟

皇上承

宗祧之重爲綱常之主所宜至詳至愼而不可少有忽焉者也伏望特敕禮部集議稽本朝

祖宗之廟制質古先聖王之訓典務合大公允歸至當俾行之於今而無憾垂之萬世而有光臣等不勝至願

上命禮部會多官稽考典制詳議奏聞禮部乃會皇親公侯駙馬伯五府六部都察院通政司大理寺翰林詹事府左右春坊司經局六科十三道等衙門議謂

宗廟之禮乃天下之公義非子孫得以私之萬古綱常有不可易者自古昔以來殷周七廟父昭子穆各有配座一帝一後禮之正儀蓋陰陽相配之禮也下至春秋以魯隱之國而書考仲子之宮胡安國傳云孟子入惠公之廟仲子無祭享之所以此觀之春秋之世去先王之世未遠魯秉周禮先王之制猶有存者祖廟無二配故也先王之制槪可見已伏睹

憲宗純皇帝成化四年敕諭羣臣有曰朕心終不自安敢竊窺我

先帝之至情以重違

慈意不得已而勉從羣臣並配之義羣臣欲權以濟事亦不得已進此議也據正禮而區處適宜仁��盡足以上副

先帝在天之遺志端有待於今日稽之周禮有祀先妣之文疏云姜嫄也是則太母特立廟以祀不失尊崇之禮自周然矣詩所謂閟宮是矣唐宋禮制無常初正終亂固無足言但其間推尊太后不配食祖廟者則別立殿以享之亦得閟宮之義至我國朝

祖宗太廟之建一遵古典損益得中迄今已溢

九廟廟皆有配其配無二宏規遠模成憲已定又於禁廷內建

奉先殿得以朝夕供薦孝思之情委曲詳盡仰惟

皇上繼統動率舊章而舉無不宜玆遇

大行聖慈仁壽太皇太后上仙朝夕不離喪次悲哀動乎中外傳之萬方誰不仰感

聖孝之無已也但孝心無窮而禮有限節享祀之禮當歸於至當所有奉安神主宜於

奉先殿之外相應處所建一新廟如詩之閟宮宋之別殿歲時薦享一依

太廟奉先殿之儀祀專而且近禮勤而且便隆名徽號仍稱

太皇太后極其尊崇永受萬年之享則情義兩盡罔極之恩以酬嚴祖之道以著而大孝之實垂諸萬世無彊�

上曰祀享重事禮當祥愼卿等稽考古典及

祖宗廟制旣已明白都準議特建廟奉享仍稱

太皇太后以伸朕尊親之意後世子孫遵守崇奉永爲定制

聖學

○弘治元年二月辛酉

上將聞經筵命少傅兼太子太師吏部尙書謹身殿大學士劉吉等會舉講讀官以聞賜敕諭勉之曰朕嗣守鴻業君主萬民夙夜惓惓思所以答

上天之眷副

祖宗之托務廣聽納以濟世隆平然非講學則何所資以成其功況經筵盛事累朝舉行朕何敢緩玆將以三月十二日禦經筵命爾太傅兼太子太師英國公張懋與少傅兼太子太師吏部尙書謹身殿大學士劉吉知經筵事禮部尙書兼文淵閣大學士徐溥禮部右侍郎兼翰林院學士劉健同知經筵事禮部右侍郎倪嶽詹事府少詹事兼翰林院侍讀學士汪諧程敏政太常寺少卿兼翰林院侍讀傅瀚陸釴周經國子監祭酒費誾左春坊左庶子兼翰林院侍讀學士李傑左春坊左庶子兼翰林院侍讀張昇謝遷吳寬右春坊右庶子兼翰林院侍講董鉞王臣兼經筵官吉溥敏政釴經遷日侍講讀翰林院等衙門儒臣分直侍講夫明眾理所以立致治之本學古訓所以爲明理之要卿等其尙篤於輔導善於啟沃毋曲說以狥好毋隱詞以昧義必使言究乎理理契乎心朕當舉而措之行事俾治功底成民被休澤豈惟遂朕仰承

上天

祖宗眷托之願而卿等引君當道之責亦無愧焉欽哉故諭

○三月癸酉

上視學行釋奠禮禦彜倫堂授經於講官祭酒司業賜之坐講祭酒費誾講商書說命惟天聰明一節司業劉震講周易乾卦大人者與天地合其徳一節講畢

上宣諭師生曰六經載聖人之道講明體行務臻實效爾師生其勉之

○弘治三年三月丁巳戶科給事中屈伸言古昔帝王無日非講學之時無往非講學之地賈誼所謂帝入五學者今已無其制矣所賴以助成

聖學涵養

聖心者不過月有經筵日有直講而已柰何一歲之中以大寒大暑而輟講者凡四五月一月之中能舉行其禮亦僅十之二三儒臣接見之時少而宮闈退處之時多儒臣開導之言寡而左右引誘之言眾是不免孟軻氏之一暴十寒之諭矣伏望

皇上時禦經筵日臨直講聞於耳而思之心得於心而見之行體貼擴充以成

聖學以斷大政天下幸甚

上曰帝王之學以養心爲要經筵日講所以涵養此心誠不可以寒暑輟所言良是日講近已有定期矣所司其知之

○弘治十六年五月己丑

上諭內閣儒臣曰通鑑綱目並續編深切治道朕欲便於觀覽爾等撮耴節要撰次一本仍分卷帙陸續進呈翌日可禮監傳旨欲自三王五帝以來歷代事迹通爲一書且命名曰歷代通鑑纂要

○弘治十七年九月丁巳

上召大學士劉健等至暖閣諭以邊事少頃又曰昨令李榮來說日講時講官陳善閉邪陳字解作陳說未明止作敷陳乃可耳健等因奏曰昨李榮又言以善道啟沃他他字不是誠如

聖諭

上曰他字也不妨昨偶言及此意以爲不若啟沃之更好然不必深計大抵講書須要明白透徹直言無諱道理皆書中原有非是纂出若說不盡也無進益且論思輔導之職皆所當言可傳與講官不必顧忌昨所講卻似有顧忌耳是日

天顏甚悅似有爲昨日所傳未的恐因此有所觀望故特示詳悉如此

聖孝

○成化三十三年十月己卯

上諭禮部臣曰朕以涼徳獲嗣丕基哀疚之中凡內而尊崇大禮外而撫綏大猷次苐舉行痛惟朕

生母恭恪莊僖淑妃鞠育劬勞恩深罔極今賴

三靈之佑托於億兆臣民之上奉養莫逮風木之感實切於衷矧議政之初

聖慈仁壽太皇太后

皇太后聖旨咸謂

母妃須進名位式昭慶源因令輔臣考據春秋大義前代明君英辟定典�請於

二聖欲遣官奉冊寶詣

陵園尊爲

皇太后用垂隆名於永世俟

皇考梓宮發引有期預啟祔葬庶少罄孝忱於萬一爾禮部具儀擇日以聞

○壬辰追尊

聖母淑妃爲

孝穆慈慧恭恪莊僖崇天承聖皇太后遣官詣

陵園行恭上冊寶拜祭告禮其冊文曰

孝子皇帝臣謹再拜稽首言臣聞徳莫厚於追遠孝莫大於顯親允懷鞠育之仁爰致追崇之典宣昭懿範式展孝思仰惟

皇妣恭恪莊僖淑妃天資溫惠坤徳柔嘉體道思齊美溢乎彤管含章履正動儀乎紫庭孝敬嘉於

聖慈賢淑簡於

先帝茂膺多祐夢占懷日之祥誕育衝人序屬承

天之統恩施罔極徳報無由柰淑命之靡融心傷陟屺顧天下之可養詩廢蓼莪睹漢家堯母之門增宋室眞皇之慟擬遷舊殯升祔

茂陵惟尊稱莫大逮於生前斯美謚宜加於身後虔涓吉日特舉縟儀遣大臣寅奉

冊寶上徽號曰

孝穆慈惠恭恪莊僖崇天承聖皇太后伏惟

懿靈如存膺玆盛典陟降左右上從

聖考於九天默佑本支益衍

皇圖於萬世嗚呼哀哉臣稽首頓首謹言

○十一月丁未

聖母孝穆皇太后旣祔葬

茂陵

上敕諭禮部曰

皇妣孝穆慈惠恭恪莊僖崇天承聖皇太后祔葬畢日宜有奉享

神主之禮爾禮部其會文武大臣議處來聞於是禮部會同太傅兼太子太師英國公等官張懋等議得周禮春官大司樂之職歌中呂舞大濩以享先妣謂姜嫄也至宋則元徳懿徳二皇太后俱有別廟之享章獻章懿二皇太后遂有奉慈之建玆者恭遇

孝穆皇太后祔葬

茂陵所有

神主宜於

奉先殿傍近宮室攺爲別廟以禮安奉歲時祭享悉如

太廟

奉先殿之儀仍乞敕奉遷官於祔葬畢暫奉

神主於

茂陵獻殿以伺二十四日

憲宗純皇帝祔

廟禮畢啟行於二十六日入城得旨

奉先殿傍近無宮室堪攺別廟爾還再議來聞禮部復會官議

孝穆皇太后祔葬畢日

神主宜暫建別廟奉享庶合古制但

奉先殿旣無傍近宮室堪以攺作合當於享

憲宗純皇帝幾筵之右別設幄殿一所以事奉享仍乞敕內官監相度相應吉地營建別廟完日奉遷

神主享祀如儀

上曰親終當祭以禮爾等旣考論明白準議乃定奉安

神主之殿曰

奉祀殿

○弘治二年十一月丁卯

上以

孝穆皇太后宗支訪求未得乃敕總督兩廣軍務兼理巡撫都禦史秦紘曰朕奉

祖宗丕圖君臨天下夙夜惓惓所不敢忌者

皇母孝穆皇太后劬勞罔極之恩無能爲報去歲嘗命內外官員於廣東賀縣尋訪

母后宗親加之恩典用以上慰

聖母在天之靈下以少紓朕風木之愴不料訪察非眞以致今歲廣東連山縣民李福自陳的派而紀貴紀旺以獞人冒認事下該部覆奏令廷臣會審情詞俱有可疑朕誠不能爲懷特差科道官再加體訪乃聞有懼罪密遣姦細去彼打點彌買囑裏老親鄰人等欲令顚倒是非混亂眞假者果若此則的派何由可得彼小人情獘安能逭其罪哉玆事最重朕以卿風憲大臣素秉公直特專委托敕至卿卽差的當土人於連山賀縣及湖廣江華縣崇池鄕等處密切體訪仍出榜於三處地曉諭鄕村鎭市土獞人等有能灼知

聖母孝穆皇太后宗姓源流明白眞正者許從實開報審究來歷果有根據卽爲奏聞重加升賞體訪之際如有似前扶同欺罔夤緣回護以假爲眞以眞爲假者必重罪之其有姦細之人卽解京處治使小人之計不行斯爲允當夫孝有不及而推本惇親以盡區區之心者此朕之不得已也卿其體斯至意毋怠毋忽庶無負於委托欽哉故敕

○弘治三年八月庚寅戶部會官上議曰

孝穆皇太后宗親在昔兵燹之餘人民奔竄歲月悠遠往事已無蹤迹求之恐愈久愈鑿況前日已誤信李父貴等濫授官爵今日豈容再誤請仿

太祖髙皇帝卽宿州爲

孝慈髙後父徐王立廟事例爲

孝穆皇太后父母定擬封號立祠於廣西附郭地方春秋遣布政司官致祭卽以沒入李父貴等賀縣田八十畝爲奉祭之資似爲得宜

上曰孝穆皇太后早棄朕躬朕每念及此戚然如割初謂宗親尙可求訪故寍受百欺有所不卹今卿等旣謂歲久無從物色請如封立廟歲時致祭以仰慰聖母在天之靈是或一道矧

皇祖旣有故事朕心𨿽不忍又奚能違其悉準所議

○弘治八年正月丙申以

太皇太后聖體未安免慶成宴頒胙於文武官之該宴者

○三月壬辰

太皇太后以

聖體康復誥諭

皇帝曰粵自

英皇厭代予正位長樂

憲宗皇帝克盡子道以天下養二十四年無異一日孝心篤至天下所無足以表儀萬民垂法後世予觀所著孝順事實諸書所載罕有其比曁

皇帝嗣位實能繼述先志惇尙彜倫奉養之禮至隆至厚乃去年七月予偶嬰瘍疾

皇帝夜起祝

天眷郊罷宴問安視膳寢食靡遑頃者醫藥奏功食飲如舊老年病體竟底康寍以昔校今父子一道

天地所臨

祖宗攸鑑徵諸孝治必有休祥予心嘉焉是用宣之於辭以表誠孝故諭

上乃奉表稱謝表文曰伏以

慈顏康豫頓回海宇之春

聖訓昭宣載睹月星之象思沾九陛勸動六宮恭惟

聖祖母太皇太后陛下化同坤育道配乾剛承

烈祖之宏休澤延嗣續毓

先皇之盛徳養極尊親顧慈孝之相成實邦家之共戴方向期頤之福偶違旦夕之和臣心切問安職當嘗藥慶成罷宴敢同臣下之娛露禱輸誠冀獲

神明之佑此子孫之常分何繼述之可言比者

九廟降祥

重闈協慶乃歸功於定省復示寵於褒嘉臣俯念眇躬劬勞未報仰承曲諭慚懼交拜敢不誓竭微誠勉圖至孝占千年之龜莢預兆嘉祥捧萬歲之鶴觴益隆壽祉無任欣躍慚悚之至謹奉表稱謝以聞蓋

太皇太后不豫時感

上誠孝謂天下之物皆

皇帝所有無以爲報故托之文辭以彰

聖孝且命副藏內閣傳之無窮而

上仰念

慈徳具禮申謝

祖孫之間慈孝兼至誠可爲萬世法也

○弘治十一年十月乙亥曉刻

上遣太監蕭敬召內閣臣於左順門宣旨曰昨夜淸寍宮失火朕奉侍

聖祖母徹旦不寐今尙不離左右欲暫免朝參可乎時大學士劉健有事於西山李東陽謝遷對曰宮闈大變

太皇太后聖心震驚

皇上問安視膳誠孝方切事在從宜卽宣鴻臚寺免朝一日可也敬復奏乃命免朝

○弘治十二年十二月乙亥

上奉迎

太皇太后還居淸寍宮是日

太皇太后誥諭

皇帝曰予惟自古聖帝明王以孝治天下者必有以隆國家之慶綿宗社之休歷考載籍昭然可見我朝

列聖相承世隆孝徳彰示表儀

皇帝聖孝自天克惇

先烈以自卽以來予享天下之養蓋已有年尊奉之隆承順之篤在昔罕比乃去年十月回祿爲變淸寍宮災

皇帝祗懼震驚不遑寢食躬率

皇后皇太子視膳問安勤劬之誠達於顏面孝敬之徳格幹神人是以中外臣民皆能上體至意奔走服役新宮重建不日告成奉予還居意甚安適予嘉

皇帝之孝不能自已爰敍玆美用宣予懷自今伊始其必諸祥協應百福攸同壽歷萬年子孫千億以益弘無彊之祚是予願也故諭

○弘治十七年三月壬戌

聖慈仁壽太皇太后崩

上朝夕不離喪次悲哀動中外越五日文武百官請

上初七日視朝

上批答曰朕哀痛方切未能視朝所請不允次日再請

上批答曰朕朝夕喪次未忍暫離卿等乃累疏懇請謹遵

遺誥初八日視朝至日

上服縗服禦西角門二十七日服滿二十八日百官易烏紗帽黑角帶靑圓領皂靴侍朝

上仍白翼善冠白袍腰絰禦西角門視事俱不鳴鐘鼓宮中實行三年之喪蓋

上天性純孝初至東宮進學時講官以文華大訓進講

上輒起立俟講畢乃復坐其事

太皇太后奉養尢極尊隆有疾親侍湯藥憂形於色事

皇太后亦然視古帝王之孝實無所愧云

○四月庚申

上傳旨諭禮部臣曰朕服制𨿽遵

遺誥中心哀痛未忍盡從吉典每月朔望日暫免升殿百官常服於奉天門朝參遇節免宴百官勿著紅衣凡大節免行慶賀禮各王府拜南京及在外各衙門預行文知之不必差官赴京

教太子

○弘治五年三月丁丑

上命皇太子名賜敕諭之曰朕惟君天下莫先乎徳而徳明惟明尢君道之所重故書稱堯曰光彼四表易贊大人以繼明照於四方此之謂也咨爾元子皇后所生天資秀發日表英奇福慶誕鐘統承攸屬玆特賜名曰夫懸象著明莫大乎日月爾當顧名思義明於庶物察於人倫全所得天賦之正理而無或蔽極所存心體之髙明而無或累擴而充之向明之地惟徳以居文明之治惟徳以成惟徳以昭格上下神祗惟徳以丕顯丕承謨烈允若時則四海𨿽廣兆民𨿽眾無不在於照臨之下而朕之主器永爲得人

祖宗萬萬年大明之基業足以傳嗣而有光矣爾惟欽哉服此明訓

○弘治七年正月壬辰太子少保兵部尙書馬文升上疏言自古帝王之君天下未嘗不以教太子爲先務

皇上敬

天勤民法

祖圖治眷生元良宗祧有托此誠國家萬年無彊之休也臣聞皇太子姿表異常質性聰睿今良知良能未有所誘早教豫養正惟其時伏望選擇醇謹老成頗知書史宮人保抱扶持於凡言語必教之眞正而非禮褻狎之語不使之聞於耳於凡行步必教之端莊而非禮邪僻之事不使之接於目教之不忍教之有儀以養其仁義之心教之恭肅教之分別以養其禮智之心如內庭之曲宴鐘鼓司之承應不使之觀元宵之鰲山端午之龍舟不使之見以至佛老之教尢不宜口誦其言目觀其像以惑其心志一二年以後又嚴敕東宮老成內臣先教之誦習孝經使知孝弟之道出於天性與夫上天之所當畏

祖宗之所當尊百姓之所當愛財物之所當惜至其八歲教之誦詩讀書使知窮理正心修己治人之道及設立官僚之時仍敕內閣會同各衙門堂上官愼選名實相符才徳老成學問該博之士以充其任浮躁淺露心術不端者不使之與自此日出春宮講論經書涵養徳性與凡世事委曲在所周知人物賢否在所當辯如此則內外輔導咸得其人而

星太子之徳將有日進而人不及知者矣臣叨任六卿之重云歲又蒙加太子少保正系東宮輔導之官受任以來夙夜惶懼顧無以圖報萬一因讀文王世子篇及宋儒眞得秀所進大學衍義之說而有感焉不勝犬馬惓惓之意敢以此爲獻

上嘉納之

○六月丙寅南京廣西道監察禦史郭維言人主垂無窮之統其本惟在於太子而太子之善則又在於輔臣稽諸往古益輔啟以衍夏祚四百餘年伊尹輔太甲以衍商祚六百餘年周公輔成王以衍周祚八百餘年秦非不愛其子非不欲享國如三代然以李斯趙髙爲輔其平昔所以教之者皆致亡之道也尙何能保有其國哉漢昭帝年方十四卽能辧霍光之譛然終不能爲漢賢王非以輔之者不學無術之人乎今

皇太子聰明異常正選擇輔佐之時臣愚以爲師傅講讀之官必須擇取平昔孝行彰聞忠藎著稱嚴毅方正學術無偏者爲之其侍禦僕從之臣亦必擇取平昔志操端潔威儀謹恪慈祥篤實者爲之其輕浮淺露檢邪忌刻之徒一切勿耴則前後左右罔非正人自然可以涵養气質薰陶徳性異日堯舜之徳雍熙之治皆自此出矣奏入

上命所司議禮部議謂紝所言與兵部尙書馬文升前所言之意合皆深得古昔教養太子之遺意我朝

列聖繼統率循此道故建儲之後出閣之際必愼選名徳以充講讀輔導之任凡左右僕從之職亦皆遴選以充彜典具在皆可舉行伏惟

聖明監帝王之法遵

祖宗之制博求其人以專其任

宗社之休生民之福端系於此

上曰愼選端人輔導皇儲各官所言誠國家要務爾禮部其記之待皇太子出閣以聞

○弘治十五年二月壬子建昌伯張延齡奏皇太子正位東宮已經十載宜敕隨侍儒臣朝夕輔翼諭以善道益其見聞日與講論修身治平之道禮樂教化之端取其善以爲法惡以爲戒誠能緝熙睿學他日推諸政事不患天下之不治矣

上曰輔養儲徳誠爲重事皇太子年漸長成正宜及時進學卿言具見忠愛今後輔導等官務宜逐日進講毋得虛曠歲月

○弘治十八年五月庚寅

上不豫召內閣大學士劉健等至乾淸宮

禦榻前面諭有曰東宮聰明但年幼可常常請他出來讀書輔導他做个好人

○辛卯

上召皇太子至前面諭曰朕不豫皇帝與東宮做禮儀悉依

先帝遺典祭用素羞東宮務遵守

祖宗成法孝奉

兩宮進學修徳用賢使能毋怠毋荒永保貞吉

諭宗室

○弘治元年二月甲辰晉王知烊奏世子奇源以母薨乞廬墓禮部覆奏

上不許與王書曰承諭世子先因母妃患病躬侍湯藥徒步禱神及後薨逝欲於安葬畢日廬墓以終喪制且又慮叔祖年髙侍養有缺不忍離側此可見其孝心純至宗室有此良足嘉尙但古人有云附於身附於棺必誠必信諒世子於送終之禮必已盡心而無遺悔矣古人又云事親者左右就養無方今叔祖春秋已髙世子正當朝夕侍奉不離左右況宗藩繼序所系尢重豈可輕身久處於外乎玆特令世子送葬掩壙之後卽循常道回府侍養至於三年之內居處之奉服食之制哀思之誠則在世子自盡其心如此則送死事生兩得其道不惟於

祖訓無違而於宗族化導風俗歸厚寍不又有光乎叔祖其知之

○十月丁未先是晉府永和王奇淯卒其祿米當截日住支至是晉王鐘鉉爲之奏乞全支以治葬事拜贍給遺孤戶部覆奏

上曰山西地方艱難其民力竭矣王所奏𨿽重爲親親計然如吾民何矧王府班祿之制

祖訓具在朕不敢違其令以十月終住支

○弘治二年二月辛卯晉府送所選儀賓赴京禮部言內二人年尙幼宜送本府教授處讀書三年待其長成方許成婚且請限以年歲道行禁約

上曰今後各王府選擇儀賓須年及十五以上人物長成者始許具奏成婚如以幼小不稱之人朦朧選奏其長史教授等官俱治以罪

○三月壬戌詔免崇王見澤來朝王自以之國年久欲援襄王例來朝

太皇太后禮部言王國地方災傷宜愼守封疆未可輕動恐貽他患

上曰王朕至親欲許朝見

太后因得敍親親之誼卿等旣以地方藩屏爲重義難獨違其貽書止之

○六月戊申徽王見沛奏欲照徳王例往祭中嶽嵩山之神

上曰王藩屏爲重且中嶽不在封內未可輕動因貽書止之

○九月丙子徽王見沛奏河南左布政使徐恪擅革本府承奉司吏請治以罪

上以

祖訓條章並諸司職掌俱無承奉司吏典貽書諭王及各王知之

○弘治六年五月丁丑魯府鎭國將軍陽銖陽與�金請辭常祿以賑饑民

上曰陽銖等所秦誠義舉然常祿不必辭其降敕獎諭之

○弘治八年三月己丑徳王以其妃劉氏薨奏請自往賁所看視及令世子祐榕春秋祭掃

上曰

皇祖訓戒子孫惓惓以謹出入爲言墳所離國城遠豈宜數往今叔王葬妃宜止往視一次每歲春令世子祭掃

○弘治十一年四月辛卯雍王祐橒乞裁革衡州府稅課司及衡陽縣河泊所原設官吏而以二處歲辧課鈔則本府管業供祀下戶部議謂親王歲祿萬石足給公私之費而二衙門稅課例充本處文武官折俸此

祖宗成憲萬世不可攺者宜勿許

上曰自今諸額辦錢糧衙門各王府不得請求著爲令

○弘治十六年十月壬子給申懿王妃項氏養贍米歲一千石王無子又無旁支承繼故特優賜之

○弘治十七年二月甲寅賜晉王知烊書院額曰養徳仍賜以五經四書性理大全等書從王請也

○五月己未魯府鎭國將軍陽銖奏天下疆宇如舊而人口增加地產之外更無餘利凡宗支之費養賢報功之典與夫廩祿軍國之用皆出於民將來供應無窮何以處分乞敕所司著令凡宗支請求地土及一應出辦於民者俱杜絕之

上曰各王府再不許分外陳乞田地課程等項若姦頑之徒投獻撥置而承奉長吏等官不能以道匡輔者均罪之

褒宗室

○弘治七年五月甲午代府靈丘王教授謝謙以王長子成鈠儒雅篤王存日日再問安無間風雨寒暑王有疾親嘗湯藥衣不解帶每吁天願以身代及王薨哀毀頓絕良久方蘇水漿不入口者四日寢苫枕塊未嘗少離喪次徒跣送葬行四十餘里畢結廬墓側有野獸如虎旋繞墓域後已母命不得已乃歸請賜敕褒嘉或表以坊牌俾宗室知勸

上賜敕獎諭之曰爾以朝廷懿親克惇孝行比教授謝謙等具述其事來奏朕覽之良用嘉悅惟國家以孝治天下凡臣民有孝行者必命有司旌異況宗室乎是用致書褒獎且以風勵諸藩同修美徳爾尙移孝爲忠益盡夾輔之功均享承平之福豈不美乎故諭

○弘治十一年五月己巳山西平陽府知府杜忠奏晉府西河靖恭王之子鎭國將軍鐘鉻鐘鐵俱有孝行幼喪父慟哭不食母妃蕭氏力勸乃止事母尢孝每食兄弟常侍側遇時物不奉不敢先嘗母嘗病兄弟焚香吁天乞以身代病果愈十年疾復作兄弟日夜侍疾衣不解帶湯藥必親嘗乃進及卒哀毀不食者三日將殯霢霂連朝殯出而霽道路觀者數萬人皆以爲孝感所致嗣是守墓負土日夜號哭不還欲終喪庶母王夫人百方勸之乃還仍敝衣艸屨哭奠如初喪請旌表以爲宗室勸禮部議謂宗室無立碑旌表例請如例賜敕獎諭從之

○弘治十五年五月丙戌楚府長史司以世子榮﹤氵戒﹥孝行聞

上致書楚王曰世子榮﹤氵戒﹥天性至孝母妃周氏遘疾朝夕吁天求以身代居喪哀毀葬時多雨祈晴卽應奉終旣至生事尢周侍寢問安承顏養志內外傳播人無間言夫孝者百行之本忠君使眾恆必由之況宗室懿親四方其訓風化所系良亦匪輕用是致書叔祖其以朕意特諭世子重加褒獎以勵將來俾益懋孝誠永有令譽惟叔祖亮之

○弘治十八年三月庚子周府輔國將軍同鉍請辭祿米三之二以助邊餉或畱爲賑貧之用戶部覆議謂同鉍念及民貧邊虛欲辭常祿志節可嘉比之他府常祿之外累乞增賜者大有不侔班祿定制歲有常祿義不當辭宜降敕旌獎用彰令譽關支祿米如故更通行各王府俾之互相勸勉以勵廉退之節長淸儉之風從之

厚宗室

○弘治六年五月壬午代府庶人成鑿以輔國將軍坐罪革職八年無口糧至是疏母妻妾子女並已六人請照庶人口糧例支給養膳戶部言六人歲得總數多於奉國中尉是有罪者與無事等請用幼子女例人月給米一石歲絹一匹

上不從命照例給之

○弘治十五年四月甲子秀懷王之女順義郡主爲其子周鳳乞官兵部執不可

上以王無後郡主又嘗育於宮中與他郡主不同特官鳳爲錦衣衛所鎭撫不爲例

遵舊制

○弘治元年九月壬午刑部尙書何喬新奏舊制提人勘事所遺人員必賫精微批文赴所在官司比號相符然後行事所司仍具由回奏有不同者執送京師此

祖宗防微杜漸之深意也而京城內外提人乃用駕帖旣不合符眞僞莫辧倘有姦人矯命誰則拒之請自今遣官出外仍給批文以防姦僞

上曰提人勘事必給精微批文以防姦宄乃

祖宗舊制不可不遵所司有如例行之應給批時毋得稽誤

○弘治八年十月庚申禮部尙書倪嶽等言永樂宣徳間造各王府規制儉約近來務極宏麗傷財害民乞敕內官監今後凡造王府悉遵永樂宣徳間式樣畫圖務從儉約以卹民困

上曰旣永樂宣徳間王府規制皆

祖宗所定誠宜遵奉所司其備查以聞

○弘治十年十二月丁亥南京欽天監主簿諸昇奏歷法有差乞命大臣爲總裁選通曉天文歷理之人攺定歷法禮部覆奏國初更定大統歷頒行天下其法至精至密百餘年來凡以推步測侯頒朔授時鮮聞有失若必欲更攺歲差求合天度事體重大有非臣下所敢議者況私習天文律有明禁以故通曉歷法者亦未易見又昇所奏亦自有訛桀請治其罪

上曰歷法事重不必輕易更攺諸昇姑宥之

○弘治十二年四月庚寅先是以內臺官奏撥錦衣衛餘丁百人執灑掃役人月給糧一石光祿寺仍日給直米八合戶部尙書周經等奏以爲不可

上以業已準行不允辛復之言

祖宗設立內臺典以內官職專占候不惟欲知災祥之便又以關防外臺之欺其地至密所以看守灑掃皆不使外人得預獨與各監局異者蓋防微杜漸爲久遠之慮也況私習天文律有明禁今一旦增入外人名爲看守灑掃自典守者論之似爲便利誠恐日復一日往來稔熟姦者設心以潛伺愚者騰口以妄言鼓惑眾聽致誤大事未免追究倡議之人故與其鈐束於後孰若痛絕於初與其愛惜成命於一時孰若愼重成憲於萬世況京操餘丁勞苦萬狀止支糧四斗今內臺應役有何勤苦而廩食乃加厚至此恐失京操者之心異日惑比例陳請太倉之粟糜費何有止極伏望收回成命仍禁自今不得違例奏請庶事體允當

曰內臺禁密之地誠不宜外人出入卿等所言有理餘丁俱革回原衛當差

厚勛臣

○弘治十三年三月乙卯朔初忠勇伯蔣信永樂中累功受封子善襲爵而卒無嗣有旨給其母夫人王氏養膀米月十石原賜莊田仍與其子孫耕種至是王氏亦帝家人姚信等以信前賜誥券盔甲等物進繳因請仍存莊田以供祭祀

上命所司量給之

○弘治五年八月庚戌初定國公徐永寍祿米歲支本色千五百石折色千石成化初以久病閒住各減其半至是其妻敍先世功伐以請命與全支不爲例

○弘治十六年十月癸卯南知句才壽祥以馬政廢弛停祿米壽祥奏本年祿已預支乞免追戶部議以明年照數補償上特命蠲之

議禮

○弘治二十三年十一月丁未

上敕諭禮部曰朕惟古者天子九廟而祖功宗徳百世不祧其他則以次祧遷有常制焉恭惟我

太祖髙皇帝混一區宇肇正綱常追祀

徳懿熙仁四祖同殿異位情文且稱

列聖相承昭穆有序至於

皇祖考英宗睿皇帝九廟已備玆者

皇考繼天凝道誠明仁敬崇文肅武宏徳聖孝純皇帝山陵將畢升祔有期當定祧遷之制矧惟

皇妣孝穆慈惠恭恪莊僖崇天承聖皇太后祔葬畢日宜有奉享

神主之禮爾禮部其會文武大臣並詹事府國子監翰林院堂上左右春坊司經局及科道掌印官詳稽古制斟酌情文議處來聞務遵典禮足垂萬世用成朕尊

祖敬

親之大孝欽哉故諭

○弘治元年三月戊辰太子太保吏部尙書王恕言臣近陳愚見謂

皇上視學釋奠先師孔子當奠幣用樂爵當三獻分獻官當陪拜奉旨分獻官拜禮準行其餘仍舊臣竊又以爲我朝

列聖卽位之後所行之禮有一行而不再舉者惟耕耤田及視學二事然耕耤田有奠幣三獻齋戒省牲之禮何獨與視學釋奠而乃不然乎昔

太宗文皇帝將視太學命禮部詳議禮儀尙書鄭賜言宋制謁孔子服鞾袍再拜

太宗曰見先師禮不可簡必服皮弁行四拜禮其事載諸五倫書人以爲

太宗尊師重道之意超越前古今

陛下釋奠先師而禮比先農則載諸史冊傳之萬世豈不爲盛事哉命復下禮部會議於是禮部及詹事府國子監翰林院春坊等官言禮記凡學釋奠釋菜皆祭之略者故以行禮而行釋奠則無幣差厚於釋菜之意卽今

天子視學所行是也以報功�行釋奠則有幣卽今二丁所行是也三代之禮無所�考漢祀孔子未行釋奠唐制天子北面跪祭周廣順二年車駕幸曲阜始拜奠祠前宋大中祥符元年幸曲阜謁文宣廟始鞾袍再拜至我朝

太宗皇帝視學躬行一奠四拜之禮尊師重道蔑以加矣

列聖相承率循無攺至成化元年始加牲用樂𨿽極尊崇之禮然旣非釋奠之正又非釋奠之全卒致紛紛實由於此此則所謂有其舉之莫之敢廢者矣今恕言奠帛三獻之禮必須讀祝飲福受胙始爲全備原無舊典固難擅行其欲比依先農之祀又系大明集禮所載洪武舊制亦難擅攺宜但於視學之前致齋一日至期加幣一樂設而不作余仍其舊

上曰尊先師當以禮成化初旣有所舉今惟加幣用太牢攺分獻爲分奠其餘儀物俱從永樂年例行

○十月戊申禮部奏去歲

憲宗皇帝神主升祔

懿祖皇帝神主奉祧而歲暮之袷當合毀廟之正而祭之安奉於

徳宗皇帝室內以俟後殿之成今者始行歲暮祫祭宜遣官祭告至期更奏祫祭事宜行翰林院攺撰祝文及令太常寺至期陳設

懿祖皇帝禦座於

太廟正殿之左

熙祖皇帝之上衣冠等物同時陳設祭畢仍舊安奉著爲常典從之

○弘治十六年八月癸卯吏部尙書馬文昇言臣伏聞宣徳間有旨

仁祖忌辰諸司悉免奏事自

太祖至

仁宗生忌俱輟朝一日其後不知始於何時

仁祖忌辰照常奏事惟

太祖至

憲宗忌辰百官淺淡服色黑角帶朝廷亦出視朝鳴鐘鼓奏事與親王及文武一品官病故輟朝事例反有不同且與古禮未合又與

宣宗敕旨有違臣切思之自

仁宗至

憲宗世有遠近服有隆殺臣愚欲自

仁祖忌辰至

英宗睿皇帝生辰日照舊視朝鳴鐘鼓百官淺淡服色黑角帶奏事若遇

憲宗皇帝

孝穆皇太后忌日

皇上於

奉先等殿祭祀畢回宮不出視朝著淺淡服進素膳淵默以居不預他事或如

宣宗聖旨自

太祖至

憲宗生忌照例俱輟朝一日若遇

憲宗皇帝

孝穆皇太后忌日仍如臣前所擬而行

上令禮部稽考古禮詳議以聞禮部謂古禮經傳所載忌日謂親死之日則死日爲忌而非謂生辰也其曰忌日不用不以此日爲他事也曰忌日不樂是不可舉吉事也是則此日當專意於哀思父母其餘一切事務皆當不舉也文升所奏固爲有見但奉有

先朝事例迄今見行不敢更易伏乞

聖明裁斷

上曰列聖忌辰巳有旨淺淡服色視事矣

定樂

○弘治九年二月壬子太常寺奏釋奠先師孔子已準用天子之禮增爲八佾之舞惟樂器之數尙用諸侯之樂似爲未稱請增文廟樂器人數爲七十二人如天子之制禮部因請行移所司如數置造仍通行天下並南京國子監一體遵行

上曰文廟饗祀用天子之禮而舞已加八佾樂器乃尙仍諸侯之舊則尊崇未至而情文亦有未備所言良是卽如擬行之以副服崇奉先師之意

弘治十五年六月乙丑禮部覆奏吏部尙書馬文升訪名儒以正雅樂事謂我

太祖皇帝嘗命儒臣考正八音修造樂器重定樂章其樂歌之詞多自裁定但迨今百三十餘年樂音不復校正中間容有舛訛當釐正者近聞皇上命太常寺知音官於內府造大祀樂器以純金爲鐘以西玉爲磬其敬

天尊

祖之意至矣但是堯舜作樂以來鐘必用靑銅磬必用靈璧石若用純金西玉爲鐘磬恐其聲不可合眾音而不足以感格神明且今大常之官恐亦不足以當制器�律之任請如文升所言特敕禮部移文天下諸司博求中外臣工及山林��犬畝有精曉音樂者以禮起送赴京禮部仍會同太常寺再加講論以求至當然後相與造樂器正樂音庶

聖祖所定之樂可復於今日可傳於後世矣

上嘉納之

興學

○弘治元年三月癸酉

上視學行釋奠禮禦彜倫堂授經於祭酒司業賜之坐講明日祭酒費誾率學官監生上表謝恩

上禦奉天殿受之賜祭酒司業並三氏子孫及學官監生襲衣寶鈔等物有��明日祭酒復率學官監謝恩

上賜敕勉勵之曰朕惟自古帝王本綱常以致治必以學校爲首務焉學校所以明人倫也孔子述經垂教莫先乎此我

祖宗奄有寰宇建學育材文教誕敷治化旁洽肆朕繼統之初聿遵成憲擇日視學祗謁先師孔子退卽彜倫堂聽講經書因以勸勵師生夫治本於道道載於經書所當講明而體行者捨綱常何以哉朕躬行圖治惟古帝王是期爾師生其亦以古之賢才自勵於經必究精微之奧於綱常倫理必盡其允蹈之功蘊之爲徳行措之爲事業大足以尊主庇民次足以修政立事罔俾濟濟之詠專美有周則我明治化將興唐虞於變時雍休匹矣欽哉故諭

○弘治八年十月庚午太子太保兵部尙書馬文升奏近年小民罔知禮義風俗日澆子詈其父弟毆其兄恬不爲異窺其所由社學久廢人不讀書以致於斯宜修舉社學愼選教讀之人凡民弟子俱令入社學讀孝經小學並大誥俾知孝弟之道與當代之法禮部覆奏修舉社學已有著令請仍行各提學官舉行無致廢弛從之

○弘治十七年五月壬寅禮部覆奏監察禦史何天衢去各處儒學生員多虛糜廩祿其起送歲貢者或虛應故事請令巡按監察禦史會同提學官三年一次通考在學生員列爲上中下三等廩膳不諳文理者追糧爲民其每歲應貢生員不許以衰老殘疾者起送違者治罪

上曰今後各處提學官敢有仍循情姑息將衰老殘疾並不堪教餋之人濫容在學及起送充貢者一體參究黜罷

崇儒

○弘治三年五月己卯命河南孟縣建唐昌黎伯韓愈祠春秋致祭並修理墳墓從知縣巫儼奏也

○弘治六年十一月乙卯巡撫河南都禦史徐恪奏宋範文正公仲淹並其子忠宣公純仁墓皆在河南府城東南萬安山下屬傍近寺僧領祀事元末裔孫國俊及廷方自蘇再至展掃時守臣郭文鼐等聞之乃爲春秋致祭迨入國朝守土之臣襲而行之然未經奏請秩在祀典臣按仲淹爲人剛大淸純學問得於聖賢論說本於仁義勛業徳望之盛一時罕見異時大儒朱熹亦謂傑出之才爲第一流人物後之君子有志世用者莫不以爲冠冕比之純仁世濟忠直秉道不回今其丘壠依然而歲時香火之奉顧於山僧野寺是賴此豈

聖明崇賢勵士之意哉

皇上卽位以來嘉獎直言內外皆向風而趨固將比休隆古不屑乎慶曆之朝然宋史所稱感激論事奮不顧身爲一時士大夫風節之倡如仲淹者亦宜表章顯白以助淸化且仲淹肄業從政之地如蘇州慶陽等處旣皆有祀其體魄所藏之處不可獨缺乞命河南府於墓所建祠春秋致祭以子純仁配享永載祀典以風曉士類

上以崇祀先賢事關風化命所司議行之

○弘治九年二月丁卯巡撫四川右副都禦史馮俊奏故翰林學士承宋濂當

太祖髙皇帝創業之初抱道隱處應徵而出日侍左右啟沃之功居多命輔儲貳導迪之迹尢著當時大述作多經其手筆大議論咸賴以贊畫

太祖獨以眞儒目之後致仕以孫愼坐法謫四川茂州比至夔州卒距今百有餘年沈淪幽壤聞者追悼乞敕禮部集議復其舊官顯加贈謚仍命有司春秋祭於葬所禮部議謂濂一代儒宗今不敢別議贈謚請仍依原學士承旨職事令有司就於葬新祠堂內春秋祭祀從之

○十二月己卯刑科給事中楊廉上疏言故禮部左侍郎兼翰林院學士謚文淸薛瑄蚤歲聞講性理諸書卽焚其所爲詩文一意於宋諸儒之學晚年造詣益髙進退之際大節尢偉所著讀書錄皆積年致思之所得有益學者乞行山西平陽府建祠賜額有司每歲春秋祀之仍下山東章丘縣取所刻讀書錄板本於國子監俾六儒諸生皆得摹印玩味倘

聖明萬幾之暇幸賜覽觀則於

聖學不無小補禮部覆奉

上曰薛瑄以性理之學繼宋諸儒後實我朝名儒卿等奏欲建祠秩祀並刊行集悉準行其祠額特名正學

○弘治十三年二月庚子宋儒程頤十八代孫翰林院五經博士繼祖以二程祠堂日久傾壞兼逼近繁河恐致衝損乞賜地攺建又守墳人役有司不肯全給並宋時原給贍墳地土多被人據占內亦有爲繁河所渰沒產去而稅存者乞賜處分以稱

聖朝崇重先賢之意禮部覆奏請行令河南有司如繼祖所奏

上曰河南程氏有功於道學甚大繼祖所奏宜令所司量處以稱朕追崇先賢之意

○弘治十七年閏四月丁卯以重建闕裏文廟成特命太子太保戶部尙書兼謹身殿大學士李東陽往祭賜之敕曰比因闕裏文廟毀於回祿爰命有司重建厥功旣成玆遣卿往彼祭告夫先師道徳萬世之所宗鼎新廟庭一代之盛典以故禋告之禮特委輔弼之臣卿其精白一心寅恭將事務期聖靈昭格以副朕隆師重道之懷事畢卽星馳回京欽哉故敕

○丁亥

上禦制重建闕裏孔子廟碑文曰朕惟古之聖賢功徳及人天下後世立廟以祀者多矣然內而京師外而郡邑及其故鄕靡不有廟自天子至於郡邑長吏通得祀之而致其嚴且敬則惟孔子爲然蓋孔子天縱之聖生當周季聖賢道否之日而不得其位以行乃歷考上古以來聖人之君天下者曰堯曰舜曰禹湯文武已行之迹並其至言要論定爲六經以垂法後世自是凡有天下之君遵之則治違之則否蓋有不能易者眞萬世帝王之師也故自漢祖過魯之祀之後多爲之立廟沿及唐宋英明願治之君屢作益遵而信之孔子之廟遂徧天下爵號王公禮視諸侯而加隆焉𨿽金元入主中國綱常掃地之時亦未嘗或廢蓋天理民彜之在人有不能自泯也我

聖祖髙皇帝以至神大聖汛掃胡元植綱常於淪斁之餘武功方戢卽遣人詣闕裏祀孔子風示天下規度可謂宏遠矣

列聖相承益嚴祀事先後一軌曁我

皇考憲宗純皇帝詔增廟之舞佾爲八籩豆爲十二禮樂盡同於天子褒崇之典至是蓋無以加我朝百有餘年之太平端有自哉闕裏有廟建自前代規制尢盛弘治己未六月毀於火朕聞之惕然特賜山東巡撫巡按曁布政按察司官聚財庀工爲之重建越五年甲子正月上畢巡撫右副都禦史徐源巡按監察禦史陳璘以其狀來上宏深壯麗視舊規有加朕懷乃慰旣遣內閣輔臣太子太保戶部尙書兼謹身殿大學士李東陽往告後具顚末爲文俾勒之廟碑用照我

祖宗以來尊師重道之意並系之詩曰聖人之生天豈偶然命之大君俾贊化權二帝三皇君焉克聖繼天立極道形於政大化旣洽至治斯成巍巍蕩蕩渾乎難名周政不綱道隨時墜孔子聖人而不得位乃稽羣聖乃定六經萬世之師於焉足徵自漢而下數千餘歲褒典代加有隆無替於皇我

祖居正體元六經是師卓爾化原

列聖相承先後一揆逮及朕躬思弘前軌廟貌載崇祀事孔禋經言典訓彌謹彌惇俗化成治日升川至斯道之光允垂萬世大明孝宗敬皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

接大臣

○弘治十年三月甲子經筵畢

上遣太監韋恭至內閣召大學士徐溥劉健李東陽謝遷至文華殿禦榻前

上出各衙門題奏本曰與先生輩商量溥等每本擬定批辭乃錄與片紙以進

上覽畢親批本面或更定三二字刪去一二句皆應手疾書略無疑滯有山西巡撫官本

上曰此欲提問一副總兵何如溥等對曰此事輕副總兵恐不必提止提都指揮以下三人可也

上曰然邊情事重小官亦不可不提耳又禮部本擬�是字

上曰天下事亦大還看本內事情因取本閱之則曰是只須一是字足矣又一本健奏曰此本事多臣等將下細看擬奏

上曰就此商量豈不好又指余本曰此皆常事不過該衙門知道耳因命左右而退蓋自卽位以來宣召顧問實自此始云

○弘治十三年五月丙辰命保國公朱暉鎭遠侯顧溥提督三千營惠安伯張偉提督神營溥仍提督團營新寍伯譚祐罷提督團營專提督神機營是日

上復召內閣大學士劉健李東陽謝遷至平臺出兵部推舉各官疏逐名訪問面賜裁決仍命司禮監具紙筆親手書敕付兵部行之

○弘治十七年六月辛巳有自虜中逃回者報虜有異謀內閣具揭帖請會同司禮監及兵部尙書照成化年例於左順門譯審是日

上朝退召大學士劉健李東陽至暖閣

上曰虜情譎詐可密切譯審大通事且勿使近前又曰邊關糧艸須與劉大夏說用心整理皆應曰喏健奏曰京營總兵須要得人

上曰往年如陳韶王鏞輩已退二三人矣健曰須用曾經戰陣者

上曰未必要經戰陣但要有謀略耳東陽曰

聖諭甚當有謀略與經戰陣者須兼用乃可耳但京營官軍有名無實前年選聽徵一萬及再選一萬便不能及數矣

上曰軍士須管軍官撫卹不可剝削東陽對曰誠如

聖諭但近年官軍做工太多旣累身力又陪錢使用外衛輪班皆過期不至正爲此耳

上曰宣徳以前軍士皆不做工內官監自有匠人東陽對曰

皇上明見朝廷養軍本以拱衛京畿豈爲工役今後工程乞爲減省養其銳气庶緩急有濟

上曰然又曰壩上彊盜十分猖獗可令劉大夏設法擒捕北山又有靠山王者據險爲惡輦轂近地不可不除此患東陽曰昨兵部奏差指揮三人領官軍五百正謂壩上彊盜而一應諸賊並在其中矣

上曰先生輩是腹心大臣有事須說如昨日所進揭帖不說時如何得知健等皆喏而退於是引自虜中回者審之皆能漢語一人云聞有議者欲內犯三人雲朵顏衛頭目阿兒乞蠻領三百人往北虜通和小王子與一小女寄養似有誘引入寇之迹各具揭帖以聞

○弘治十七年七月癸巳命工部左侍郎李燧大理寺右少卿吳一貫通政司左參議叢蘭經略邊關燧等陛辭日

上朝退召至暖閣面諭曰邊關重事爾等往須用心整理官軍少處卽爲增補官員不職者奏來處治務圖經久不可虛應故事敕內該載不盡者聽爾並便宜行事各賜白金二十兩彩叚二表裏鈔二千貫而出

○甲午時內閣奉旨擬差戶部右侍郎顧佐

上召大學士劉健等指佐名曰是嘗差幹事力量頗弱恐不能了此健等對曰戶部尙書秦紘行取尙未至左侍郎王儼可用但見署印故臣等擬差右侍郎

上曰王儼旣掌印須畱管家當顧佐亦不必動凡有事三人商議乃得停當可再推有才力者不必拘定戶部又曰各關可止用一人恐官多民擾皆對曰各關相隔甚遠非一人可了巡關監察禦史亦是二人今若差郎中二人亦可耳退擬管倉戶部右侍郎陳淸刑部右侍郎李士實以進而內批特用左副都禦史閻仲宇通政使司右參議熊偉各賜敕遣之

○癸卯

上召大學士劉健等至暖閣諭曰劉宇在大同盡用心近又慮及潮河川難守欲行令鑿品字窖及以所制鐵子炮送與備用亦是爲國可量與恩典以勵人心皆奏曰未知

聖意是何恩典

上曰可與賞賜皆應曰諾

上又曰鑿窖制炮是劉宇獨奏今難獨賞吳江陸誾亦皆用心防禦辛苦可並賞且降敕獎勵之又曰遼東張天祥事亦是大獄今欲令明白今天祥𨿽死張斌尙坐死罪昨張洪又訴冤抑健等皆對曰此事乃禦史舉奏法司會勘張洪訴本又該都察院覆奏令禦史審勘矣

上袖出東廠緝事揭帖云已令人密訪其情如此當時禦史王獻臣止憑一指揮告誘殺情詞吳一貫等亦不曾親詣止憑參政寧舉等勘報事多不實今欲將一干人犯提解來京令三法司錦衣衛於午門前會問方見端的因以揭帖付健云將去整理健等退復言都察院本旣以批出東廠揭帖又不可施行須待會勘至日再議次日太監陳寬蕭敬等於左順門傳旨令爲施行健等再奏曰臣等非敢故違但成命已出猝然攺命恐非事體且此事干證皆在彼處恐勞人動眾耳

上曰此乃大獄𨿽千人亦須來若事不明白邊將誰肯效死賞罰事重朕不敢私但欲得其情實若果系朴殺貪功啟釁豈可縱之若果被誣須爲伸雪

○弘治十七年八月丙子早朝畢

上起立召吏部尙書馬文升左侍郎焦芳左都禦史戴珊右都禦史史琳退至暖閣前面諭曰明年春天下官員朝覲卿等宜預先訪察務秉至公以行黜陟禦史開報賢否揭帖不可盡信往年嘗有奏擾者卿等仍須用心斟酌期於至當

上又謂文升曰卿聽得否蓋以文升年老重聽又復申諭之文升對曰

陛下畱心政務

宗社蒼生之福也

上命左右扶文升下階而出自是每有政務時召諸大臣面諭因事論事從容詳悉動數十百言不能悉記蒙延接者皆感激舊勵宣召之際下至羣臣百執事莫不傾耳注目以爲一代之盛典云

○弘治十八年二月戊辰

上早朝畢召戶兵工三部臣於奉天門面諭之曰方今生齒漸繁而民間戶口及軍伍匠役日就耗損此皆官司不能撫卹曁淸理無方以致逃亡流移脫漏埋沒其獘非一爾該部又不能悉心究治因仍苟且徒事虛文可謂慢事矣宜各從長議處以聞

○四月辛未

上召大學士劉健等至暖閣諭曰戶部覆奏處置流民事推起復侍郎何鑑何以不會吏部健等對口凡系本部承行事從前亦間有徑推者

上曰此前人不是吏部銓衡之職推舉人才乃其職掌若使會推他日不稱亦無後詞皆奏曰然則通行會議否

上曰處置流民是戶部事不須再會惟所推官員須會吏部耳

上在位久益明習國事斖斖數百言動中節會有不能悉記者議事之召訖於是日不閱月而

大漸之命至矣嗚呼痛哉

○五月庚寅

上大漸曉刻遣司禮監太監戴義召內閣大學士劉健李東陽謝遷甚急至乾淸宮東暖閣禦榻前

上燕服坐龍牀禦榻上健等入至牀上榻前叩頭問安

上曰熱甚不可耐命左右取水以布拭舌旣乃曰朕嗣

祖宗大統一十八年今年三十六歲乃得此疾殆不能起健等跪奏曰

皇上偶違和何以遽言及此臣等仰觀

聖體神气充溢萬壽無疆幸寬以調理

上自序卽位始末甚詳欲有所紀錄於是太監扶安季璋捧紙及硯義執朱筆跪於榻前陳寬蕭敬季榮跪於牀下

上命義書於片紙曰朕昔侍

太皇太后宮闈及長家

先皇厚恩選配昌國公張巒女爲後於弘治四年九月二

○十四日誕生皇子冊立爲皇太子正位東宮年已長成主器婚配不可久虛禮宜擇配可於今年舉行皆逐句宣授間有攺易粲然成章書記

上執健手又曰先生輩輔導辛苦朕備知之又曰東宮聰明但年尙幼先生輩可常常請他出來讀書輔導他做个好人健等皆飲泣對曰

東宮天性睿智今年盡勤學望

皇上寬心少慮以膺萬福語久

王音漸淸及復告諭若不忍釋前後數百言不能悉記謹識其大者如此時距升遐僅一日而聖諭諄切神思不亂蓋

聖性之涵養有素故始終之際一得其正云

優大臣

○弘治一年四月辛丑命太子太保吏部尙書王恕免午朝凡大風雨雪日早朝亦免之以恕屢疏衰老乞致仕也

○弘治四年正月乙未戶部尙書李敏乞歸養疾

上曰古者人君之待臣下病則予告至於大臣又命醫賜藥恩禮尢厚蓋以君臣一體其情有不容已者卿今有疾宜在任調理不必求去太醫院卽遣醫往視之

○弘治五年五月辛巳致仕太子少保禮部尙書鄒幹上疏言浙西水旱相仍民窮盜起請行蠲卹之政

上曰鄒幹𨿽致仕年老尙能爲國憂民忠愛可嘉浙江布政司其具羊酒彩叚卽其家慰勞之

○八月己亥內閣大學士丘浚復上疏乞致仕

上曰朕擢卿重任當勉圖盡職豈可累以疾求退今後凡大風並雨雪日俱免早朝

○弘治十一年七月癸亥少師兼太子太師吏部尙書華蓋殿大學士徐溥復以老疾乞致仕

上曰卿宿望重臣方隆倚任而屢以疾辭情甚懇切特玆兪允仍賜給驛遣官一員送回有司月給米五石歲撥夫八名應用復官其一子爲中書舍人

○弘治十五年十一月丁丑賜內閣大學士劉健李東陽謝遷玉帶各一束大紅織金衣三襲詹事兼學士等官吳寬等各帶一束大紅衣三襲三品以下各視品級遞加服色以東宮講讀勞也

○弘治十六年二月乙巳賜大學士劉健李東陽謝遷大紅蟒衣各一襲內閣之賜蟒衣自此始

○弘治十六年十一月壬辰掌國子監事禮部右侍郎謝鐸奏臣祖母趙氏守節四十餘年未蒙旌表而歿請以本身應得誥命移爲旌表之恩禮部覆奏

上曰趙氏準與旌表鐸應得誥命仍給之

○弘治十七年十二月辛未吏部尙書馬文升乞致仕

上曰卿耆宿重臣方隆委任累乞休致已有旨不允考察在邇正宜盡心供職不必固辭大寒暑風雨免朝參

愼用人

○弘治元年三月乙丑命吏兵二部各疏兩京五府六部都察院等衙門堂上官及在外鎭守巡撫三司知府並分守守備官俱大書職名注其年籍歷任略節粘於文華殿璧以便觀覽自是以後二部每季各具揭帖以進有升遷或事故去任者則揭去舊名以新除者補之

○七月辛卯兵部郎中陸容言近禦馬監太監李良等乞升都指揮王欽梁宏爲都督僉事臣曾論其不可未蒙兪允續因科道論諫將欽等革職大小臣僚無不稱快然不立法以爲善後計則異日小人貪冒干進近臣招權竊柄其乞升傳升之途又將有甚於今者乞將臣先以所言著爲定令凡賢才之屈在下位者照舊薦舉羣小之營求乞升者如法禁革所司不能奉公守法致有濫進者聽言官指實紏之以尊國體以正百官下吏兵二部覆奏今後文武大小官員有缺須從本部銓選推舉果有大材屈在下僚聽在廷大臣及在外撫按等官薦用更不許營求升職其內外書辦等官有缺亦不許奏乞量升違者參送法司不分原官有無俱發爲民並坐舉者以罪若本部容情不參致有濫進聽言官紏劾

上是其言命今後一應人員不許營求內外權要冒濫升職違者重罪之

○弘治十七年五月丙午敕吏部都察院曰三年一次朝覲考察天下諸司官員甄別賢否明示黜陟此

祖宗法古圖治之盛典也比年以來考察之後羣議籍籍奏訴紛紜蓋因巡撫巡按官員開報考語多不得實而爾等詢訪稽察亦欠周詳勤敏有爲廉直自持者或被屈抑貪黷無狀夤緣結納者或得苟爲以致人無勸懲士風日壞夫生民之休戚系於有司之賢否有司之不得其人則民被其害而愁苦怨嘆之聲上干和气卽今四方災異疊見水旱相仍率由於此朕方�畏�戒�正庶官在京羣僚已有所處其在外諸司官員明年正旦適當朝覲考察之期宜預行各巡撫巡按官將所屬司府州縣等衙門官員或才行卓異政績彰聞或貪酷害民老懦不職等項逐一從公開報爾等仍廣詢博訪備細參詳明白具奏黜陟若撫按官員仍前狥情率意開報不公指實參究並示黜罰爾等受玆重托宜精白一心秉持公道毋或有所偏狥務俾賢否精別黜陟大明庶幾澤被生民上回天意爾等其欽承之

儲材

○弘治元年十二月丁巳兵部覆議禮科給事中王綸兵部郎中陸容言請令公侯伯都督應襲子孫十五歲以上三十歲以下者俱入國子監讀書皆爲朝廷儲養將材之意然都督以下子孫已有例作養於武學惟公侯伯駙馬子孫宜如其言令國子監依監生讀書作課講書習禮成法行各家專官教之每歲間月一赴監考校文事間月一赴教場操練武藝若在閒公侯伯駙馬讀書並欲乞

聖明每季禦武英殿則請自

聖裁

上曰公侯駙馬伯子孫令讀書習禮將來朝廷庶幾得世臣之用宜悉如所奏行在閒侯伯駙馬隨操其仍議處以聞禦殿詢訪朕自處置

○弘治六年四月甲辰大學士徐溥等言比給事中徐旦建議欲選新進士攺庶吉士入翰林院讀書惟庶吉士之選自永樂二年以來或間科一選或連科屢選或數科不選或合三科同選初無定限每科選用或內閣自選或禮部選送或會吏部同選或限年歲或拘地方或采譽望或就廷試卷中查出或別出題考試亦無定制自古帝王皆以文章關乎气運而儲才於館閣以教養之本朝所以儲養之者自及第進士之外止有庶吉士一途凡華國之文與輔世之佐咸有賴於斯然而或選或否則有才者未必皆選而所選者又未必皆才若更拘於地方年歲則是已成之才或棄而不用而所教者又未必皆有成請自今已後立爲定制一次開科一次選用待新進士分撥各衙門辦事之後俾其中有志學古者各錄其平日所作文字如論策詩賦序記之類限十五篇以上於一月之內赴禮部呈獻禮部閱試訖編號封送翰林院考訂其中詞藻文理有可取者按號行取本部仍將各人試卷記號糊名封送照例於東閣前出題考試其所試之捲與所投之文相稱卽收以預選若其詞意鉤棘而詭僻者不在取例中間有年二十五以下果有過人資質𨿽無宿構文字能於此一月之間有新作五篇以上亦許投試若果筆路頗通其學可進亦在備選之數每科不必多選所選不過二十人每選不必多畱所畱不過三五輩如此則所選者多是已夷之才有所論撰便堪供事將來成就必有足賴者如是則預列者無狥私之獘不預者息造言之謗臣等皆出此途引進後賢儲之館閣以報國厚恩乃其職也疏入

上納之命今後內閣仍同吏禮二部考選

明賞罰

○弘治元年二月己亥兵部奏凡擒獲妖言者自成化十四年奏準以後止給賞不升然例前得升者至今世襲則過於冗濫例後有功者全不得升又無以示勸宜量爲斟酌其已升者承襲時人文到部並優給曾經減革者須斟當時所獲如情罪深重已正典刑者準承襲一輩以後照例減革其罪不至死者止還原舊職役不得承襲繼今報功者亦宜論其所獲情犯重輕以爲升賞應襲者俱照前例

上曰擒捕妖言本以止亂但人利升官多肆媒糵未免濫及無辜不可不禁承襲者照今擬行以後擒獲妖言者止照十四年給賞

○弘治二年五月壬戌修築盧溝橋成內官監太監李湯乞陛文思院副使潘俊等官吏部尙書王恕言官匠營造乃其職分成化初年以前修河築堤並無升官事例至十九年以後修築盧溝橋決口恭順夫人大慈恩寺殿宇始濫升匠官並欽天監太醫院等衙門官日增月益大壞名器比因科道之言一切罷去識者以爲太平盛事今一旦復濫升如舊人其謂何比者營

先帝山陵所役軍匠至四萬人亦未有升職者此役較之

山陵不及三分之一顧欲妄濫升官甚失輕重之序﹤氵侃﹣亻﹥修城等役今方並興若俱照例其爲冗濫又復如前日矣豈不爲新政之累

上從其言命給賞有差

○弘治十年二月庚寅巡撫鳳陽等處都察院左副都禦史李蕙奏致仕六安州知州劉鎰河南羅山縣人前在州四年積預備倉糧餘十萬石後致仕適連歲荒歉州民賴倉糧存濟者甚眾請略加旌異

上曰鎰𨿽致仕余惠在民其仍進階奉政大夫以勸爲民牧者

選將材

○弘治元年三月戊子兵部會官議上監察禦史陳璧所奏選將實兵事謂兩京坐營把總等官及羣臣原保舉將材官共五百六十餘員分爲三等一等百二十一員二等二百九十五員三等六十八員今皆缺隨才具奏任用宜黜退者八十四員請令帶俵復原職

上曰各官𨿽已經評議至舉用時仍令官推選毋得濫授

○弘治十五年八月丙寅吏科給事中李祿奏今之將帥多出閥閱兵事武藝無所師資一旦付以重柄恐不勝任乞擇文職大臣通兵書者專任教養之責下兵部以武臣子弟內有武學外有府衛州縣學各有師儒訓誨又以部官憲臣提督閱試但恐奉行者未至不必更設官專理

上是之止令提調等官嚴以教之務得眞才不可視爲故事

惜人才

○弘治六年正月己丑吏部都察院會同考察天下布按二司及府州縣等官年老有疾並罷軟不謹貪酷才力不及者共一千四百員又雜職一千一百三十五員請如例罷黜並調用

上曰諸考退官俱照舊例行其方面知府仍指陳老疾等項實迹以聞毋虛文泛言以致枉人府州以下有到任未及三年者亦通查具奏旣而尙書王恕等各開具上請且言府州以下官勤愼盡職者固多貪鄙無用者不少貪鄙無用者畱一日則民受一日之殃若必待三年而後黜之於彼則固當感激於民則未免怨嗟昔人有言一家哭何如一路哭此殃民誤事官𨿽年淺亦不可不黜也

上曰人才難得事貴得實人貴攺過

祖宗愛惜人才凡百官考滿初任再任有平常不稱者俱令復職必待九年然後黜降今或因一人無根之言而遂革其積勤所得之官使之泯默不敢伸理是豈治世所宜有爾等皆因襲舊獘不能攺正今姑從所開具者處之其方面知府年老未滿六十有疾不妨治事素行不謹在升任之先及見任不謹罷軟無爲非本官訪有實迹或有巡撫巡按只是一處開報並其餘官員到任未及二年非老疾貪酷顯著俱畱治事今後朝覲之年先期行文布按二司考合屬巡撫巡按考方面年終具奏行下該衙門立案待來朝日從公詳審考察如有不公許其伸理其科道官必待吏部考察後有失當者方許指名紏劾

○弘治八年三月庚子巡撫山東都禦史熊羽�虫巡按禦史王槐奉例考察請黜老疾不謹並有疾罷軟等官沂州知州孫昌等九員吏部覆請如所奏命老疾不謹者準致仕閒住其有疾未老並罷軟者仍查到任年月久近以聞吏部因具上各官歷任年月

上曰到任未及二年者姑畱辦事人才能否須歷任稍久方見今後有如此奏黜者本部其酌量再奏

○四月壬戌六科十三道各上疏言我朝朝覲考察其法最爲精盡蓋委之巡撫巡按俾報其貪否又參之布按二司及直隸州郡之長俾究其實吏部都察院又迹其歲報殿最以爲朝覲去畱之據如有不當者則朝野得以非之科道得以劾之其不才者豈容幸免而才能者亦豈致冤抑近弘治六年朝覲吏部旣會都察院考察繼奉

聖旨今後三年朝覲先期行文布按二司考合屬巡撫巡按考方面年終具奏行部院立案待來朝日從公詳審考察如有不公許其伸理臣等伏讀明詔誠有以知

皇上愛惜人才愼重黜陟之意但人心巧僞所宜深慮如止委二司考合屬則恐未足以盡訪察之公如部院將所奏立案施行復恐致泄漏疏虞之獘如許考退者復恣行伸理攻訐則羣邪橫議之門何以塞之明年朝覲又當考察乞一依弘治三年以前故事而加之以至公至密行之天下幸甚吏部及都察院因奉旨會議覆奏

上曰人才固不可輕進尢不可輕退苟不得其眞所損多矣今後考察黜退官員務從公詢訪必得實迹不可輕信偏聽以致枉人

○弘治九年正月戊申吏科都給事中季源監察禦史吳裕等上疏言近日吏部考黜不職官員有漏网者如府尹冀綺及按察使等官趙鶴齡等十人之不謹知府喬縉等二人之老疾亦宜黜退吏部復會都察院具各官歷年考語以聞

上以各官考語無不謹貪酷字俱畱辦事

○弘治十年七月庚子巡撫山東都禦史熊翀及巡按禦史王一言奉例考察老疾不謹等官按察司副使廖中等三十八員命老疾者致仕素行不謹冠帶閒住有疾並罷軟者吏部仍查其到任年月久近聞奏吏部奏上

上曰人才能否須歷任稍久方見到任未及二年者仍畱辦事今後各處有奏來黜退者爾吏部仍酌量覆奏於是吏部復奏畱兗州府檢校蔣義等四員從之

杜幸進

○弘治元年六月戊午降提督勇士中軍都督府都督僉事王欽梁宏爲都指揮僉事先是欽宏因太監李良乞升前職科道官交章劾奏已得百欽等職領禁兵難同其餘成命已定不可復易至是科道官復上奏以爲天下治亂之機在於人主之好惡好惡之端在於謹始伏惟

皇上登崇俊乂廣開言路可謂有其始矣夫何王欽梁宏奔競無恥百計營謀以驟得擢用則於維新之政未免有傷且禁兵重任都督重職必文武兼備徳器老成者方可委付今欽宏皆鄙俗武夫豈堪是任伏望收回成命以杜幸進之門則名器不濫矣

上曰朝廷用人多是推舉王欽等旣不應驟升革去都督仍令照舊管事

○弘治三年十二月癸酉匠官杜宏等四十人先以販寶石等罪爲科道所劾發邊遠充軍爲民或調衛至是復假托求復用兵部執不可

上曰杜宏等造作奇巧多盜內府庫物又濫升官職罪宜死已從輕處治今復敢營求取用不許

○弘治四年二月辛亥吏部左侍郎彭韶言比多有無功之人夤緣請謁授以千百戶等官甚至有乞恩承襲都指揮者不特武職文職亦有之或以修城微勞而升匠官或以傳奉罷革而遷良醫又有中書考滿超升三級者伏望

陛下重視名器愛惜廩祿勿爲小官爲可與勿謂雜流爲無害嚴加杜絕��甬與釐正庶幾少救其獘

上曰爵位名器國家所重誠不宜太濫今爾所言朕已知之矣

求言

○成化二十三年九月壬寅

上卽作頒詔於天下曰給事中禦史職當言路凡朝廷政事得失天下軍民利害許直言無隱文武官員貪暴姦都者許指陳實迹紏劾

○弘治元年三月辛卯壽州知州劉槪奏謂國之言猶身之脈言路通則天下安塞則天下危凡默默固寵者乃佞臣不忠之利非社稷之福古之有天下聖不諱愚存不諱亡而汲汲以求言者爲是故也臣願凡百缺失利病許諸人皆得直言至於臺諫之職宜加寵重聽其彈劾紏察或有小過宜優容以壯直气復時禦便殿召博通經術之士講論當世之務蓋直言不諱之路廣則骨鯁謇諤之士充滿班行盡忠如趨利論政如訴冤有過必知有讒必見上下情洽而朝廷淸明矣

上納之

○弘治十年三月辛亥禮部奏邇者山西陜西天鳴地震星隕京師去冬烜燠無雪火災疊見今春狂風陰霾日精無光山東以南亢陽爲虐二麥無成請通行內外諸司省躬思咎勉盡職務仍遣大臣祭告

天地

社稷山川及在外諸司各禱於封內山川

上曰兩京文武羣臣並科道官宜體朕心同加修省事有當言者直言無隱在外鎭巡三司等官令一體遵行其在京大小不職科道官具實奏聞在外者巡按禦史具實奏處

○弘治十一年十月丁亥以淸寧宮災敕諭文武羣臣朕惟天道人事相爲流通感應之機捷於影響甚可畏也邇者

上天示戒災異頻仍乃弘治十一年十月十二日淸寧宮災中夜達旦朕心驚懼寢食靡寧慮有愆違上十和气循省數日莫究所由玆特齋心竭誠遣官祭告

天地

太廟

社稷山川爾文武羣臣有官守言責皆與朕共天職者宜各省躬思咎去垢滌污殫心效力毋得因循怠玩若罔聞知凡百司獘政姦貪顯迹及一應軍民利病皆直切指陳無有所隱以助朕勵精之治答

上天仁愛之心綿國家億萬載隆長之作欽哉故諭

聽言

○弘治元年閏正月庚午吏部右侍郎楊守陳言孟子曰我非堯舜之道不敢以陳於王前夫堯舜之道一精於一執中堯舜之得於內者深詢嶽達聽堯舜之資於外者博

陛下儼然端拱朗誦經書未嘗降一睿問儒臣亦肅然進退略陳訓詁未嘗進一詳說則理欲危微之辧何由而明知行精一之功何由而盡臣恐得於內者未如堯舜之深也今

陛下朝時之所接見者惟大臣之風儀至於君子小人之情狀小官遠臣之才貌何由識之退朝之所閱覽者惟百官之題奏至於諸司之條例羣吏之情獘何見之宮中之聽信者惟內臣之詞說至於千官百職之正論六軍萬姓之煩言何由聞之臣恐資於外者未如堯舜之博也伏望

陛下遵用

祖宗舊制仍開大小經筵以講學常禦早午二朝以聽政其大經筵及早朝卽如舊儀若小講則必擇端介博雅之儒臣侍班進講凡所未明曲加解諭而於義理政事興亡治亂必一一講之精而無疑乃可行之篤而無懈凡經史及

祖宗典訓百官題奏皆聚之文華後殿日輪內閣大臣一人講官二人居前殿之右廂或有奇奧卽今解對

陛下必禦文華殿之時多處乾淸宮之時少使欲寡而心淸惑少而理明則其得於內者深而出治之本立矣至若午朝則

陛下禦文華門各堂上並六科皆侍其禦史郎中等官有事已具本者皆進揭帖略節至是口奏

陛下詢其事情條例而裁決之凡鎭巡方面及府衛正官有自任來見者皆條列地方之事略節口奏

陛下令諸司承旨而議行有辭赴任者隨其地方職業而戒諭之若有大政則召內閣及府部大臣於文華殿會議必人人盡其謀事事求其當其餘章疏止召內閣面議可否其各官奏對之餘及辭見之際

陛下宜俯降詞色而於時政人才民瘼土俗無一不詢無一不知使賢才常集於目前視聽不偏於左右則資於外者博而致治之綱舉矣若但如近世日講視朝虛應故事凡百章奏皆付內監條旨批答則未有本不立而末能茂綱不舉而目能張者也

上曰所言皆朝廷切務朕當舉行

○弘治二年四月乙未兵科都給事中夏祚等言致仕都督同知袁彬近嘗爲其子都指揮勛奏乞任用科道交章劾奏已得旨令勛錦衣衛帶俸不許管事今甫一歲彬復爲辯希求進用乞斥絕之

上曰旣汝等累有論列袁勛令帶俸如故

○弘治四年十二月甲子內閣大學士丘浚言禮經有之事君必資其言拜自獻其身以成其信此古昔明君賢相所以交相孚契於初進之始委任責成於旣用之日卒能踐其言以成治功也臣所進大學衍義補一書實自幼殫力竭神以成者今蒙

明主不棄進臣內閣預聞機務正臣書遭逢施用之日也請卽是以爲先資而侑以臣一身自頂至踵以爲九重之獻此書鑿鑿乎皆古人已行之實事非若鄭康成之訓經義泛濫無益王安石之假經言紛更變亂其中所載𨿽皆前代之事而於今日急先要務尢加意焉臣年踰七十鐘鳴漏盡所餘無幾時否則將有後時之悔請擇書中切要之語今日可行者芟繁會綴以爲奏章酌量先後次序陸續上獻乞賜禦札會同內閣二三儒臣斟酌處置擬爲詔旨傳出該部施行或有窒礙或姑畱俟後時或發下再加研審臣決不敢護短求勝果於必行掠取一已虛名以誤國家大計

上曰謨猷入告乃大臣職任卿究心當世之務久矣今將有言其卽具疏以聞朕將采而行之

○弘治七年六月癸亥工部奏近有旨令各處訪取善擊造銅鼓者惟銅鼓出於西南夷所制非朝廷之上所宜用今各處災傷方徹樂減膳之時豈宜復造制外之器以駭人心而累

聖徳命已之

○弘治八年十月丁丑占城國王古來奏其國累被安南侵地殺人不已因遣從子沙古性詣闕請命大臣往爲講解詞甚哀下廷臣集議謂故事無遣大臣爲外夷講和者請下兩廣守臣移文安南諭令惇睦鄰好返其侵地兼諭古來撫綏人民修飭武備爲自立之計事定令兩國各具實以聞議上

上意欲遣官大學士徐溥等言春秋傳曰王者不治夷狄蓋馭夷之法與治內不同安南𨿽奉正朔修職貢終是外夷恃險�固違越侵犯之事往往有之累朝

列聖大度兼包不以爲意若占城尢小而疏今若降敕遣官遠至其國徒掉口舌難施威力海島茫茫無從勘驗彼豈能翻然攺悔舉數十年之利一旦棄之小必掩過飾非大或執迷抗令致虧國體貽患地方當此之時何以爲處若置而不問則損威愈多若問罪興師則後患愈大況今國計之虛實何如兵馬之彊弱何如而欲費不貲之財涉不毛之地爲無益之舉尢不可也蓋夷狄相攻乃其常性今占城名號如故朝貢如故境土侵奪有無誠僞尙未可知情𨿽可矜理難盡許但令有司行文諭之足矣何必上廑

聖慮特爲遣官況朝廷大事未有不詢於羣臣者今眾口一辭以爲未可臣等居密勿之地膺腹心之托若不爲

皇上言之萬一事有乖張死莫能贖所以不避煩瀆者實爲

宗社生民計非敢苟同於眾也如時勢可爲事理無害臣等自當贊

皇上行之何敢故爲此逆耳之言哉

上嘉納之遂從眾議

○十二月甲寅內閣大學士徐溥等奏近司禮監傳示

聖諭遞出祭三淸樂章令臣等攺補進呈臣等謹按天子祀天地天者至尊無對盡天下之物不足以報其徳惟誠意可以格之故禮以少爲貴物以簡爲誠祭不過南郊時不過孟春牲不過一牛書曰黷於祭祀時謂弗欽禮煩則亂事神則難正此謂也漢祀五帝儒者尙非之以爲天止一天豈有五帝況三淸者乃道家邪妄之說謂一天之上有三大帝至以周時柱下史李耳當之是以人鬼而加於天之上理之所必無者也若夫樂器之淸濁樂音之髙下制度節奏毫釐之際不容少差差則反以召禍況制爲時俗詞曲以享神明褻尢甚以此獲福又豈有是理哉我朝

天地合祭祭用正月皆

太祖所親定樂器樂章皆

太祖所親制足以傳之萬世當此之時豈有三淸之祭俗曲之音今所遞出樂章𨿽云出於永樂大典蓋是書之作博采兼收欲以盡天下之事初未聞以此施之朝廷見諸行事以爲後世法也

陛下純誠至孝嗣統守成一以

太祖爲法以上追二帝三王之盛不宜以黷禮事

天臣等讀儒書窮聖道道家邪妄之說未嘗究心至於鄙褻詞曲尢所不習不當以非道事

陛下所連日憂惶不敢奉命者實不願

陛下爲此舉也近數月來凡奉中旨處分其合理者自常仰承徳意不敢違越間於民情有幹治體相礙亦不敢苟且應命以誤

陛下未免封還執奏至再至三迹似違忤情實忠愛似此者多非但樂章一事而已疏入

上嘉納之

○弘治十年二月甲戌內閣大學士徐溥等奏臣等伏睹

陛下臨禦之初講學修徳敬

天勤民無所不至天下之人皆以爲堯舜之治可指日而俟也近年以來視朝漸遲臣等已嘗屢言不敢瀆論內殿奏事舊制每日二次若有緊急事情不時聞奏今止一次遂以爲常批答之出動經累日各衙門題奏本或稽畱數月或竟不發出事多壅滯不得卽行且本朝

列聖時常面召儒臣咨議政事今朝參之外不得一望

天顏所以通達下情者惟在奏章又不以時斷決其於政體實爲有礙至於經筵日講所以明義理是非之端陳古今治亂之迹成就君徳禆益治道惟在於此今每歲進講不過數日校之初政似有不同臣等切聞人君之心必有系正士旣疎則邪說得以乘間而入向來頗聞有以修齋設醮燒丹煉藥之說進者夫齋醮之事乃異端惑世求利之術聖主之所必禁至若燒煉之事其害尢慘蓋金石之藥性多酷烈一入腸腑爲禍百端今龍虎山上淸宮神樂觀祖師殿及內府畨經廠皆焚毀無遺神如有靈何不自保

天厭其僞亦已甚明況依方而煉計日而待所成者何丹所驗者何藥如其無效則

聖明所照亦可以洞悟矣若親儒臣明正道行善政自足以感召嘉祥培益

聖壽永享和平之福何假於彼異端之說哉唐相李絳有言憂先於事�以無憂事至而憂無益於事今承平日久溺於宴安��前觀之似乎無事然工役繁興科派疊出財榖耗竭兵馬罷敝生民困窮日甚一日愁嘆之聲上干和气四方奏報災異殆無虛月將然之患誠爲可憂

陛下深居九重而言路之臣皆畏罪隱默臣等若復不言誰肯爲

陛下言者伏願

升下嚴早朝之節復奏事之期勤講學之功優接下之禮遠邪佞之人斥誣罔之說則

聖徳日新聖政日理億萬年太平之業可保無虞矣奏入

上嘉納之時李廣以修煉服食之說進中外以爲憂而無敢言者故溥等及之

○弘治十三年五月丁卯五府六部等衙門奏近者欽天監奏彗星雲南奏地震邊方奏虜情

皇上因禮部之言下詔修省臣等會議條陳十八事曰早視朝勤聽政汰冗員節財用省差遣處莊田淸鹽法申禁例修武備壯軍威卹官軍止織造卹邊民停攺造惜供應黜異端警驕惰防詐僞伏望

皇上一一體而行之

上曰卿等所言切中時獘早視朝勤聽政朕自有處置汰冗員節財用省差遣處莊田淸鹽法止織造卹邊民停攺造黜異端各衙門查奏定奪其餘俱準行

○弘治十七年五月乙卯內閣大學士李東陽還自闕裏上疏言臣備員內閣叨任腹心左右輔導乃其常職比者欽承使命遠涉川陸有所聞見不敢緘默謹披瀝肝膽爲

陛下言之臣自四月以來經過裏河天津一適遇天時亢旱風霾屢作夏麥枯死秋田未種運舟不至客船稀少曳纜之夫身無完衣荷金�眇之人面有菜色極目四望可爲寒心臨淸安平等處盜賊縱橫殺人劫財者在在而是傳聞靑州劫奪尢甚各該地方官員隨捕隨發各處回賊百十成羣白晝公行出沒無忌又聞南來人言淮揚諸府十分狼狽或掘食死人或賤賣生口流移搶掠各自逃生運糧官軍般壩剝淺艱辛萬倍人心惶惶無知所措以至江南浙東荒歉之地方數千里朝廷𨿽差官賑濟減耗折糧折東補西得不償失且民戶消耗軍伍空虛官軍無旬月之儲俸糧有累年之欠夫東南爲財賊所出一歲之荒已至於此北地貧薄素無積蓄今年再歉則將何以堪之國家承平富庶百有餘年一時之荒已不堪處設有不測又將何以處之言及於斯可爲痛哭臣本庸愚生長都邑曩於成化年間省祭原籍公幹南京再經此地始知民生愁苦之狀郡縣凋敝之由以今校昔十倍於前則臣𨿽久處官曹日理章疏猶有不得其詳者仰惟

陛下聰明睿智卓冠羣倫而居於九重之上深宮之內小臣百執事知之而不敢言言之而不敢盡細微幽隱之故豈得而盡聞之亦豈得而盡信之哉臣常訪之道路詢之官吏皆言糧艸稅課歲無嘗額而冗食太眾國用無經差役頻繁科派重疊木植顏料凡百之物歲無虛月內府錢糧交納使用更無紀極京城修造前後相仍做工軍士累力陪錢每遇班操寧死不赴勢家巨室田連州縣徵科過度請乞無猒親王之國供億之費每至二三十萬修齋掛袍開山取礦作無益以害有益者間復有之加以貪官酷吏肆虐爲姦民力困窮嗟怨交作天災疊降固有由然他如遊手之徒號稱皇親名目附搭鹽船聲言各處馬頭起蓋店房网羅商稅緣國家建都於北仰給南方商買警疑大非細故織造內官縱使羣小采打閘河官吏趕捉買賣居民騷擾動地又臣所目擊者在途如此則彼可知若此之類未易枚舉臣聞天下之患常在於上下之情不通今閭閻之情郡縣不得而知也郡縣之情廟堂不得而知也廟堂之情九重亦不得而知也是皆始於容隱而成於蒙蔽容隱之端甚小而蒙蔽之禍甚深大壞極獘皆由於此臣旣盡知而不盡言恐

陛下終不得而知也臣竊以爲今日之民生疲斃已深而國家之匱乏已極若事事而蠲之則不可盡免時時而賑之則不可勝給臣請以所見諭之節用度如閘河然節一分則上有一分之益廣儲蓄如源泉然積一分則下有一分之利惟在

聖心一轉移之間而已臣在山東伏聞

陛下以災異屢見戒飭羣臣痛加修省又特降綸音令各衙門開查獘政遠近歡動歌頌

聖明以爲太平之幾端在於此臣竊念往時詔旨頻降章疏畢陳而事關內府貴戚每爲掣肘如去年戶部等衙門後府等衙門今年兵部等衙門會奏事件及吏兵二部查奏傳奉乞恩各一本皆經時閱歲不賜施行臣恐今次所開又成故紙如

聖諭所謂虛應故事者則民情何時而慰天變何時而弭乎伏望

陛下廓離照之明奮乾綱之斷查照前項節次奉本催督今次開具事情凡民情時獘有當興當革者詳加采擇期在必行尢望躬行節儉力省浮費惜無名之官賞停無益之工作以先天下以慰生民則變歉成丰化災爲福可以延

宗社萬萬年無疆之休矣臣爕理無狀輔導罔功凡臣所陳獘政皆臣之責除別疏自劾外謹具此以聞

上曰卿所言深切時獘足見憂國至意事當行者所司查議明白開具聞奏

褒忠節

○弘治二年十二月辛卯致仕應天府府尹於冕奏乞贈謚其父謙並移祠宇於祖塋賜與祠額祭文事下禮部覆奏謂古今忠義之臣能爲國家建大議決大事而成非常之功者生則有旌擢之恩沒則有褒卹之典非特酬其一時之功實以爲後來人臣之勸也故少保兵部尙書於謙當正統十四年虜寇犯順中外危懼而能奮其忠義衛安

宗社一時修武備靖疆域之功固多其間斥和議立團營立功尢大已用言者準令立祠致祭今冕奏年老無嗣恐後頹廢乞憫其情懇令有司移杭民所建祠宇於墳所賜與祠額祭文加增一祭春秋行禮仍如詔書例給夫守視復其雜徭

上曰謙能安

社稷以遏寇略其定國捍患之績大矣中罹權姦之害

先帝已嘗詔雪優加褒卹然不使之廟食於後猶未足爲國效忠者勸其祠額可賜曰旌功加贈特進光祿大夫柱國謚忠湣

○弘治三年十月辛亥直隸安慶府知府徐傑等奏郡治東有祠祀元封豳國公謚忠宣余闕而守臣韓建不與焉臣考余闕所著大節堂記有曰宗正郎中韓建守安慶其政淸靖盜來攻者十有一次大小百餘戰皆敗之闕在道聞城陷比至乃完問諸故老皆曰韓君完我郡治西至懷寧灊山大湖賴建以爲根本而無叛意東至於池及姑孰數郡賴建以爲藩屏而無死傷之禍闕至與建並力殲之盜乃去因名其廳事曰大節堂復考元史並闕死節本末皆言總官韓建舉家被殺建方臥疾罵賊不屈賊執之以去不知所終臣竊以爲建在當時力攻固守其大節如被執之際病不可爲且罵賊求死其不屈如此且建守於前闕繼於後實爲一體而建精忠大節與闕亦相頡頏闕在先朝久列祀典建獨漠然似非表忠勸徳之義禮部覆奏謂宜於闕祠內增設建神主一位祔享令本府歲時一體致祭從之

○弘治五年十二月辛丑禮部覆奏戶科給事中王璽所陳褒忠節事課宋季四川合州守臣王堅張玨當北虜猖獗時先後保障有功堅後遷寧遠節度使益勵臣節玨遷制置使城陷竟不屈而死乞建祠秩祀以彰忠節請下所司覆實於本州鄕賢祠祔祭從之

○弘治六年三月己巳故廣西布政司參議馬鉉徵古田猺獞爲賊所殺其子效才上疏乞贈父官並量加錄用吏部覆奏

上曰國家於死事之臣必加褒卹其遏敵禦寇死於鋒刃者尢可憫悼焉鉉可特贈布政司右參政賜以誥命遣官諭祭仍令其子效才爲國子監生以爲後勸

○弘治七年三月辛亥刑科給事中林霄成化中奉詔使暹羅歿於其國至是其子菲援例乞讀書國子監以自效

上曰以死勤事古人所卹林霄奉使歿於萬里外情亦可憫其子菲奏欲送監讀書非尋常濫乞恩澤者比特允之

○弘治九年十二月己丑巡撫甘肅都禦史許進等言故伏羌伯毛忠自永樂至成化間躬歷行陣累立奇功由百戶歷升指揮都督充參將副總兵鎭守甘肅嘗於鎭畨古浪等處擒斬畨夷涼州城外徵剿達賊錫封伯爵後叛賊滿四等作亂忠統軍徵剿與侄孫毛鎧等奮勇先登一門三人同死鋒鏑臣嘗聞其涼州之戰與敵晝夜相持矢盡力疲士卒皆謂必死而忠感激諭眾殊死血戰卒全師而還西賊嘆服降者甚眾至於石城之戰尢能奮勇奪險身死之後賊亦剿平向日隨戰老卒備悉其情每時言及無不流涕凡遇調發出境皆相聚叩靈乞庇今見

聖朝賜立忠義坊表無不歡呼稱嘆獨廟祀一事未蒙舉行乞於甘州城東建祠一所仍以忠義爲名行令所司春秋致祭庶死者得以慰安生者有所激勸禮部覆奏

上曰毛忠旣有功於甘州又一門三人同死鋒鏑可卽其地建祠祀之其祠額可名武勇

○弘治十年九月丁未巡按四川監察禦史榮華以蜀漠北地王諶爲國死節無愧於昭烈之胤乞今仍舊封號春秋陪享於昭烈之廟從之

○弘治十二年正月庚寅浙江錢塘縣民嶽華奏其十三世祖宋武穆王飛墓田在杭州西湖者爲僧永言等所侵占禮部請移文究治禁約

上曰飛在宋室忠烈可嘉墓田準令有司究治理之

○弘治十五年四月乙巳廣東布政司左布政使周孟言宋丞相文天祥當胡元侵擾君臣播遷致仕家居應詔勤王開督府而召英雄集鄕兵以圖興復一時慕忠效義之士趙時賞等四十餘人亦皆奔走助順上下一心具載史冊今天祥已秩祀典而時賞等未獲表章乞下江西廬陵縣爲天祥建忠義廟配諸賢於左右有司歲春秋致祭庶以爲事君者勸禮部覆奏從之

○辛未國子監監生裴春奏宋丞相江萬里立朝爲姦相賈似道所忌出知福州遂致仕家居嘗勉文天祥以世道之責後元兵陷饒州萬里及其子鎬並左右數人俱不忍負國競投止水池以死乞下有司秩於祀典以爲節義之勸禮部覆奏請令江西巡撫等官立祀於饒州府本府官春秋致祭從之

○七月乙酉廣東布政司左參議劉信嘗討黎賊死於鋒鏑未死之先已升廣西右參政至是事聞命加贈嘉議大夫賜誥命遣官諭祭仍錄其子景宗爲國子監生並給驛歸其喪於四川南溪縣

○弘治十六年四月壬寅先是巡按江西監察禦史王哲言吉安府廬陵縣舊有忠節祠祀宋名臣毆陽修楊邦乂胡銓周必大楊萬里文天祥我朝祭酒李時勉侍講劉球知府劉子輔竊見郡人鐘同由進士任監察禦史當景泰時潛移國本率先倡義乞復

皇儲遂下之獄備受刑慘以死及

英廟復辟追贈大理寺左寺丞

憲廟登極復官其子賜謚恭湣惟祀典尙缺乞敕有司同祀於忠節祠以慰忠魂下禮部議以爲同堅守名義忠節可嘉祔祭之舉良是顧立祠致祭所以慰忠魂而勵後此外有狥情濫收者宜令各布政司官查核應否具奏裁處命鐘同準祔祭各處鄕賢祠有狥情濫收者咸具實以聞

報功

○弘治六年二月甲寅吏部奏詔查訪開國功臣常遇春玄孫復李文忠玄孫睿鄧愈五世孫炳湯和六世孫紹宗皆其的派奏上

上曰報功之典古今所重我

皇祖佐命元勛皆已配享廟庭獨其子孫乃泯滅無聞朕用惻然特下詔求之今旣得復等可令爲世襲指揮使各銓注附近祖塋衛分以便祭祀

○弘治十二年七月戊寅錄開國功臣前誠意伯劉基九世孫瑜爲浙江處州衛指揮使仍世襲從給事中吳仕偉言也

表節義

○弘治四年五月甲申巡撫雲南都禦史王詔奏昔者元運旣終惟雲南遺孽梁王弗庭

髙皇帝不欲勤兵遠徵洪武五年遣翰林待制王偉往諭之不聽明年竟被害至八年復遣刑部尙書吳云往諭以天命大義俾圖歸順時梁王使其徒鐵知院等二十餘人使漠北爲我軍所獲械至京

上釋之命與云偕至雲南沙塘口鐵知院等謀曰吾屬使不達中道被執罪必不免乃百方說云欲令胡服辮髮詐爲元使又逼令易制書詒梁王云誓死弗從鐵知院等知不可奪殺之梁王聞其事遣人具棺收云骸骨殯給孤寺臣惟云仗節死義與待制王偉後先相望正統間禕以子孫請於朝獲賜贈謚秩祭顯名天下云在永樂間𨿽曾蒙恩歸葬於江夏之金口且錄其子黻爲交趾知縣後子孫湮微復無人爲舉乞依唐張巡許遠雙節故事請加云贈謚與禕同享一祠庶於風化有關人心知勵禮部議以爲宜

上曰吳云死節旣同王禕準復贈資政大夫刑部尙書謚忠節攺祠額爲二忠祠

○弘治六年七月戊申廣東歸善縣民吳宗益及其弟宗義皆好施頻出私財助有司賑濟得授其父冠帶宗義卒其子璋又能承父志歲歉以白金千餘兩送官賑貸更捨私地爲義冢設義學三延師以訓鄕人子弟歲時資給之水鄕民無屋者與之船病者授藥死者給棺望仙諸橋觀澤道路多所修築守臣疏上其事

上曰旌別淑慝所以使民知爲善而不爲惡也故古之士有一節一行者無不褒表於世吳宗益等旣有善可嘉宜特旌爲孝義之門俾民皆知所勸

○九月丁酉雲南孟璉長官司土官舍人刁派羅死其妻招曩猛年二十五守節二十八年無玷雲南都指揮使司奏其事禮部覆奏以爲宜出常例不俟核實卽與旌表以順夷情

上曰朕以天下爲家方思弘名教以變夷俗其有趨於禮義者烏不可加獎勵孟璉刁派羅妻招曩猛貞節旣可嘉宜卽令所司顯其門閭庶使遠夷益知向化

○弘治七年八月辛巳雲南蒙化府土官知府左銘奏稱祖母張氏自其祖父剛死後守節無玷乞賜旌表以勵夷俗下雲南布政司核勘如所奏禮部仍議行風憲官核實

上曰夷方節婦誠所難得張氏守節實迹所司旣已勘實卽與旌表以勵其俗不必再核

○弘治十三年正月己卯江西吉安府知府張本奏永新縣有譚節婦者宋宗室女元兵入城婦從其家俱匿縣學中兵至殺其舅姑與夫執婦欲污之婦哭罵不從遂並其子皆死血漬於禮殿間八磚上宛然婦人抱嬰兒狀沙磨火煆其狀益顯請修葺舊祠春秋致祭以勵風俗禮部覆奏從之賜祠額曰貞烈

○五月乙卯旌表浙江寧海縣故民王三苟之妻陳氏貞烈之墓初陳年十五歸三苟生二男一女僑居臨海正統五年三苟采薪歸猝罹虎患陳持門柱追虎至山前奪擊之虎逸去乃負三苟歸而死鄕裏哀之爲助錢以葬陳孀居寒餒鄕豪郭子素逼欲娶之陳紿以俟撤靈幾乃可因設祭哀慟復紿其二男各以事出竟抱幼女趨姜巖潭上置女潭側遂投潭中死守臣髙其行爲修墓立祠至是縣以白於巡按監察禦史吳一貫閱實具疏以聞

上嘉之故有是命

○八月甲午廣東按察司僉事徐紘奏臣謹按宋史載楊太后赴海以歿今其故趾在新會縣西南七十里夫宋社稷將遷天下莫能救太后以一婦人乃能以身狥國提二弱子信任二三大臣托孤寄命爲宗社計卒與國俱存亡其功烈明著如此今世子匹夫匹婦有一節一行之懿者猶蒙朝廷嘉獎或錄用其子孫或表異門閭或爲立廟致祭矧如太后者而可泯滅不祀乎先年按察司僉事陶魯奏立大忠祠以祀其臣信國公文天祥丞相陸秀夫太傅張世傑已蒙兪允近布政司右布政使劉大夏始議立廟於大忠祠之上以祀太后而事不果乞下所司秩之祀典從之

○弘治十八年三月乙未協守延綏副總兵曹雄言故山東布政司左參政李侖及故刑部員外郎孔琦歷官淸謹身歿之後妻子不能自存乞量加優卹以勵臣節命陜西西安府歲給食米贍其家

正風俗

○弘治元年閏正月庚辰都察院左都禦史馬文升等言近年風俗奢僣深害治道請申明

太祖舊制通行在京巡城各在外巡按禦史究治命出榜禁約違者治之

○弘治二年四月丙辰僧錄司左善世周吉祥等奏比壽州僧告知州劉槪擅拆毀寺觀乞治槪罪且請令天下諸僧道司免行拆毀禮部覆奏槪所行非妄宜坐吉祥等以故違禁例阻撓新政之罪

上曰近年僧道不守淸規傷敗風化及私創寺觀費耗錢糧者甚多朝廷累有禁約周吉祥何爲輒便奏擾法當究治姑貸之

○弘治十年七月戊申先是巡視東城監察禦史程文以鄭村壩軍余劉普善妄稱天仙玉女托夢於已令蓋造殿宇各處男女聽其誘惑爭趨禮拜布施錢物請賜禁治命都察院揭榜嚴禁之旣捕獲都察院請治以左道惑眾之罪

上曰普善輩左道惑眾有壞風俗卽宜禁止但愚民無知姑從輕處治悉杖而遣之

斥異端

○弘治元年正月乙丑都察院左都禦史馬文升等言嶽鎭濟瀆等祠廟皆有前太監陳喜及姦人鄧常恩所造石函周遭有符篆中貯泥金書道經及金銀錢寶石五榖似爲魘鎭之術者又有

先帝遣陳喜致祭祝文其文不知何人所撰皆刻之石本廟故事凡攺元之初及水旱災傷則致祭嶽鎭海瀆之神例命翰林院撰文分遣朝廷以往未聞用外官撰文內臣往祭之況石函魘鎭世無此理今常恩等已正憲典其石函石碑尙存於寧以妖術惑人自言得聚寶盆於桃花洞知州程觀信之事聞俱坐斬旣遇赦寧發戍邊遠都察院以天下妄言惑眾如寧者尙多請出榜禁約故有是命

○弘治十七年二月戊申時有旨朝陽門外建延壽塔命內閣撰敕令太監李榮李興督其事內閣大學士劉健等言臣等仰惟

陛下聖明不意有此舉措聞命驚惶夜不能寐竊念佛老鬼神之事無益於世有損於民臣等已嘗累陳不敢多瀆今舉其明且切者言之前代人主信佛者無如梁武帝而饑死臺城宗社傾覆信道者無如宋徽宗而身被拘囚斃於虜地本欲求福反以致禍史冊所載非臣等所敢妄言在

祖宗朝僧道有定員寺觀有定額不過姑存其教未嘗妨政害民所以治天下者惟堯舜周孔之道而已令寺觀相望僧道成羣齋醮不時賞賚無算竭天下之財疲天下之力勢窮理極無以復加夫以

天縱聖明洞見物理乃空府藏而不惜竭民膏而不卹者蓋爲其能祈福消災庇民護國也近年以來災異疊見南畿浙江湖廣陜西諸處大旱人民失所江西各處盜賊縱橫廣西土官侵占地方四川畨夷擾害邊境達賊在套復圖寇掠禍患之多難以枚舉不知其所祈者何福所消者何災護國庇民

先帝聖徳恐不能無損乞令所在有司毀之凡函中所貯者各令進繳以滅其迹抑以杜將來之漸從之

○十一月甲申妖僧繼曉伏誅曉湖廣江夏縣人姓黃氏成化中以星命之術因太監梁芳以進大見親幸賞賚甚厚賜太監蔡忠第以居後移居都督馬俊宅請賜額於門曰輔教寺屢進邪說有人所不得聞音升國師因以創寺請遂許購民居百餘家以成之所居前後多寘婦女羣小多附之求進及回湖廣以黃帕褁其一臂謂嘗經

禦手所執也至是刑部擬曉罪死妻子流二千里以嘗經赦請發爲民大理寺審允有旨令科道官看詳都給事中陳璚監察禦史魏璋等交奏曉罪大惡極刑部所擬不當並請正芳引進邪人之罪

上命斬曉於市妻子爲奴財產入官芳旣充軍貼貸死命南京守備官重杖之八十仍充役刑部大理寺令自陳狀於是尙喬新等請罪詔堂上官俸一月該司屬官兩月

○弘治六年十月辛未先是詔取畨僧領占竹等禮部及科道交章劾之不聽工科給事中柴昇復極論其蠹政惑世之害乞正其罪以雪眾憤旣而科道等官論列不已

上曰領占竹妄誕欺罔夤緣來京其罷行取之命

○弘治十二年二月戊申嚴左道惑眾之禁先是解州吏李其功何在今日者造爲延壽之名上惑

聖聽而

陛下信其遊說輒與施行嘗聞堯舜之壽皆過百歲當時未有僧道未有塔寺不知誰與延之

陛下徳合天道政協民心則和气致祥

聖子神孫自可享萬萬歲無疆之壽何假於僧道塔寺之力哉若建塔造寺果可以祈國家之福延

君上之壽則臣等𨿽家出資財身就工役亦且爲之何暇與之校論是非稱量利害但決知其無是理爾

祖宗朝間有塔寺之舉但當時官有餘財民有餘力𨿽終無益亦未大損今內庫急缺叚匹太倉銀數漸少光祿寺行價累年賒欠各邊糧艸所在空虛災傷地方餓死盈途逃亡相繼賑濟官員束手無措尢爲窘急而塔寺之費動以數萬若省修建之財爲賑濟之用卽可以活數百萬生靈之命豈非祈福延壽一大功徳哉且民之病遠在天下

陛下恐不得而聞軍之病近在目前乃

陛下所親見今班操官軍歲少一歲正以各項工役累力陪錢寧犯官刑苟逃性命朝廷屈法容恕差官催督尙未肯來若又聞此大役則今歲春班到者益少堂堂京營無人操備設有不測

陛下誰與守哉臣等每思獘政之來不能力救慚懼交並今事關撰述若苟爲承順以上累

聖聰下妨治化則臣等身自壞之誤國之罪𨿽萬死不足贖矣伏望

陛下大奮乾剛特收成命將前項塔寺卽爲停止其敕書免令臣等擬撰

宗社幸甚生民幸甚時府部大臣及科道等官亦交章請罷其役

上曰卿等言是其卽停止之

大明孝宗敬皇帝寶訓卷之二終大明孝宗敬皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

仁政

○弘治三年五月丙寅山西潞州衛並沁州守禦千戶所屯田被水災不及三分例不免糧

上以其民饑困方發倉賑濟不可復徵特免之

九月丙辰巡撫順天等府都禦史徐懷奏順天府先年賑濟糧銀例當追徵還官但今年𨿽頗收而民猶不足若一槪追徵必有逼勒之苦乞令衣食稍給之家徵十之五其次徵三之一極貧者暫爲停徵庶小民可以蘇息

上曰賑濟所以捄民民尙不給又復追徵是重困之其卽如擬行務使貧民稍得﹤宀十見﹥卹以俟來年再議

○弘治六年十一月庚申順天府府尹黃傑言畿內地方水旱相因貧民流移來京城者以萬計晝丐夜露多轉溝壑乞收入餋濟院全活必眾實發政施仁之首事也戶部議以在京餋濟院狹小豈能容此例應給糧遣還但隆寒之時恐在道失所宜命順天府籍其名於官大者人給糧三斗小者半之俟春暖仍送回俾所在官司賑濟從之

○弘治十二年七月戊寅故事軍官卒無嗣者其母給俸五石母亡妻存給米二石金吾左衛千戶舍人王宗未襲卒子璽優給亦卒宗妻李氏乞給米兵部議宗及璽俱未襲官於宗不得稱故官妻於璽不得稱故官母但守節年久又系優給舍人之母請月給米一石終其身從之

○九月壬戌應天府上元縣老人周斌奏京城中人之家凡有死亡多無葬地不免火焚其鰥寡貧難者遂至委棄溝壑道路穢气上干致生災變切恐天下皆有此患乞行各處有司買地官爲封記扁曰義冢如有無地無依之人亡者令所在鄰保相助置爲衣棺葬於其內庶鰥寡貧難者不至死無所歸工部覆奏謂先是監察禦史王相言京城之外原有漏澤園被人占種乞差官築立墻垣明揭門額該管衙門各委吏役人等看守本部已奉旨查理欲行南京工部並各布政司及直隸府州縣舊有漏澤園者重增修飾無者卽於本處城外選擇空地創造或名漏澤園或名義冢葬埋無地無依之人使死有所歸庶免致傷和气

上曰小民貧難孤鰥死無所歸朕甚憫念所議是其亟行天下各該衙門一體舉行不許虛應故事

○弘治十五年四月壬寅朔命順天府賑卹都城內外民之孤寡殘疾及貧難無依者從戶部奏也

○七月辛卯命延綏鎭巡等官於沿邊各衛設立餋濟院漏澤園各一所從工部左侍郎李鐩請也

○弘治十六年十月乙未戶部言湖廣山東蘇松等處災傷不減於浙江淮揚等處乞敕各巡撫巡按官各令所屬將預備倉糧並在庫官錢及贓罰紙價鹽引等項銀兩自今冬至來年麥熟止按月驗口給賑仍停止遠年逋欠不急物料以蘇民困

上從之命卽敕各巡撫巡按官用心賑卹無致失所

○弘治十八年五月丁亥先是

上以久旱憂切於心欲降敕諭頒﹤宀十見﹥卹十五事一內外重囚情可矜疑者令問刑衙門奏讞一內外緝獲彊盜妖言姦細多有貪功罔利及戮翻之徒誣陷重罪令問刑衙門從公研審如有冤枉卽與辯理一監追贓物囚犯有年久家產盡絕者查奏發落一做工未滿囚犯例該發遣者俱免做工一京營官軍俱免做工不急工程悉皆停止外衛上班違限官軍五月內到者俱免罰班問罪一逃亡匠役俱許自首免罪弘治十七年以前災傷地方失班人匠俱免罰工一京邊騎操及各處孳牧寄餋馬疋倒失虧欠買補追陪未完者量爲寬免一各處稅糧並額辦坐派物料弘治十六年以前小民拖欠者量爲﹤宀十見﹥免一各衙門科派物件具奏減免一各處角�羊納錢糧內外管事人員需索使用以致上納不敷重復徵角�羊令該部申明禁治一近來冗食數多該部查議裁減一各處欽賞莊田有自收子粒管莊人等分外需索逼民逃竄今後令有司徵收送用一南京運送馬槽馬樁等物勞擾軍民悉皆停止令在京造用一各王府及鎭守等官貢獻方物勞擾道路除舊例外悉皆停止一各處盜賊有因饑寒失業嘯聚爲非者所司出榜曉諭許其自首免罪一內外府州縣餋濟院令戶部及巡撫巡按官申明舊例乞食貧民嚴督所司收餋已令內閣視艸會

上不豫不果頒

今上追念

先帝遺志乃載入登極詔及恭上

兩宮尊號詔內行之

卹民

○弘治三年十一月甲辰內閣大學士劉吉等言邇者玄象示戒妖星出於天津考之載籍妖星見爲兵爲饑爲水旱死亡之徵今天下連年風雨不調南直隸河南山西陜西旱北直隸蝗虫四川湖廣皆薄收倘明年再似今年閭閻無豊稔之樂盜賊萌竊發之機中原有事河道阻塞京城百萬生靈必致驚惶禍亂之作亦不難也惟望

皇上深思

祖宗創業之艱難今日守成之不易兢兢業業常如卽位之初奢侈用度一切減省遊觀玩樂一切不行左右讒言一切勿聽異端經教一切勿作惟畱心經史講求治道以古二帝三王自期庶幾人心歡悅

天意可回臣等又思近來工役繁興軍民困苦如沙河橋自成化十四年被水沖壞止用木橋往來亦便何必動眾攺造見今天气極寒軍士不得休息又如江西磁器內府所收計亦足用今又無故差內官燒造未免擾人南海子墻垣自有海戶可以修築今勞動軍士將及經年未見畢工其他差官勘事等項尢爲繁瑣不能悉言乞將沙河橋南海子做工軍士盡放休息燒造磁器內官停止不差是亦弭災修省之一端也

上曰災變疊見朕深憂懼思圖消復惟在卹民今卿等言天寒軍士久勞工役及燒造內官騷擾地方誠宜停止其令金山口沙河橋南海子及王府做工官軍人等俱與休息江西燒造磁器內官不必差庶副朕畏天卹民之意

○弘治四年八月庚戌工部尙書賈俊言蘇松浙江近被水患民不聊生而頃者織造叚之令至於再三其數不下數萬以瘡痍未起之民加煩重不堪之役誠可憫惜乞暫令停免

上曰諸府旣有水災今次所派叚疋羅紗姑令停織俟明年秋熟後陸續織造供用

○弘治八年正月癸丑初永樂間因徵比虜獲羊萬餘令順天府所屬州縣分牧歲辦羊毛價銀九百六十餘兩輸司設監供用謂之長生羊毛弘治間府尹黃傑言歲久羊已無存牧餋人戶坐是亦多逃絕其價皆見存戶陪納民甚苦之已得旨除豁不復追徵至是司設監復以前令爲言事下所司看詳工部具前旨以請

上曰羊亡毛存是無名之徵也況已有前旨其悉除之

○弘治九年六月庚寅浙江山陰蕭山二縣同日大雨山崩水湧漂廬舍二千餘間死者三百餘人事聞

上命量免被災人戶徭役其渰沒人口者給米二石漂損廬舍者二石

○弘治十年九月乙巳時山東濟兗靑登萊五府水災靑濟二府虫災蓬萊黃二縣瘟疫命所司賑卹之溺死人口之家給米二石漂流房屋頭畜之家一石瘟死之家量給之其死亡盡絕及貧不能葬者給以掩埋之費

○弘治十二年八月乙卯工部覆奏監察禦史張綸所言乞將畿內坐派物料量派各處及罷不急工作夫畿內之民固當愛惜但在外州縣出辦亦不爲少已派者再難更攺待後凡有派辦另爲斟酌處置況工作不息派辦不止內府各該衙門年例成造𨿽有常規而數目漸加近年愈甚𨿽本部多方經畫終是不敷乞行內外衙門凡有得已工程不許奏請興造及年例合用木植顏料大要以分數爲率畿內府分比之在外量爲從輕庶畿民得遂安餋之業

上曰畿內重地百姓尢宜優卹凡百物料準如議從輕坐派

○弘治十三年二月壬寅有盜八十餘人剽劫襄陽安陸等府州民不寧居兵部以聞

上曰逆賊嘯聚流劫赤子何辜宜令所司盡心督捕期於必獲不可視常玩愒違者以失機罪罪之

○弘治十四年閏七月戊戌南北直隸山西山東河南等處以水災告戶部請令所司各舉行荒政以卹民患

上曰各處旣災傷重大人民艱苦其速敕巡撫巡按官用心賑卹毋致失所

○十一月癸巳吏部尙書馬文升言直隸山東河南等處災請行卹典並簡命臣僚以便宜賑濟因嚴捕盜賊停止科差以蘇民困以固邦本

上曰地方災傷人民艱窘誠如卿所言該部卽推能幹堂上官二員會同各該巡撫等官用心賑卹毋致失所其餘災傷地方奏內開具未盡者仍通查以聞戶部覆奏謂刑部左侍郎何鑑大理寺右寺丞吳一貫可分任其事又鳳陽等府山西等處亦報災傷乃文升奏所未及者並請量行卹典

上從之命鑑一貫各奉敕以行其餘有災處行令各巡撫等官加意設法賑卹毋得虛應故事

○弘治十六年四月癸丑禮部以遼東火災之異請加修省

上曰遼東災異非常卽敕鎭巡等官痛加修省利獘可興革者具實以聞被火之家盡心賑卹毋致失所

○弘治十七年正月癸亥江西南昌新淦二縣火焚南昌軍民居一百五十五家新淦焚公署四所軍民居一千餘家鎭巡等官以聞

上曰江西災異非常鎭巡等官其痛加修省撫安軍民以靖地方

○弘治十八年四月戊寅戶部奉旨會吏部推處置流民官仍謂侍郎何鑑可用並議上合行事宜謂流民安土重遷若一槪發遣人情不堪宜令移文原籍查各軍匠見有人應當而戶丁不缺者仍許寓彼而以軍匠爲籍依例幫貼倘原籍丁盡無人應役者卽將附籍應之人頂補若軍系遠方及煙瘴衛分以水土不服爲辭者編髮附近衛所

上從之命鑑兼都察院左僉都禦史以行賜之敕曰湖廣荊襄鄖陽徳安黃州及河南南陽開封河南汝寧陜西漢中西安�洛等府州縣地土空曠各處逃亡流移脫漏埋沒等項人民多往彼處潛住先年因無名籍管束致生事端嘗專差官處置安集方得寧妥經今年久陸續流移潛住比昔尢多惟恐又成將來之患今特命爾前去會同各該撫治巡撫都禦史督同撫民守巡等官查照先年都禦史原傑等節次奏準及今戶部議準事理從長計處設法淸查先出榜曉諭令未經附籍情願還鄕及系軍匠等役在逃者發回復業著伍著役若住成家業不願還鄕及𨿽系軍匠等籍自願仍當祖遺戶役不失者俱給與戶由編入里甲量﹤宀十見﹥戶役以示優卹仍行移原籍官司查考貫址的實若不肯附籍又不還鄕仍前躲避潛住者照例編髮充軍先年附籍人戶或有朋比影射者一體淸查攺正其地裏廣遠去處或添設官司管束或該增置里社及一應可興可革事宜敕內該載未盡者悉聽爾便宜處置專設撫民參議副使等官有闒茸不勝任者具奏罷黜或起送別用並其餘司府州縣官員俱聽選擇差委若有推姦避事欺公玩法及巡捕等項人員乘機挾詐驚擾地方勢豪頑猾之徒隱蔽流民阻撓公法者俱從究治應奏請者指實參奏爾受玆重托務在計慮周密處置得宜使民有定居籍無漏報毋或循常襲故徒具虛文有孤委任故敕

卹軍士

○弘治七年十二月己卯敕甘肅鎭巡等官賑卹甘涼等處邊軍之被寇掠者敕曰甘州地方孤懸河外四鄰胡虜屏蔽關中捍禦西域非他鎭比所在衛所軍士止靠孳牧度日近聞虜酋小王子人馬潛住賀蘭山後節入甘涼永昌莊浪等處搶掠去歲六七月間搶去頭畜十萬之上今歲九月前後又二次入境搶掠頭畜約十萬有餘人口不知其數其全家擄去者官軍陣亡者亦多以此軍士之家十分艱難不能存生必湏賑卹安餋方保無虞敕至爾等卽從公計議行令彼處分巡收糧布按二司官員將被賊搶掠之家盡數查出逐一研審中間若系十分艱難者支給官庫錢糧量加賑濟果有無牛具種子者亦量給與務令得所毋致逃移處置畢日通將賑濟過貧軍姓名並用過錢糧等項數目造冊奏繳以憑查考爾等其欽承之故敕

○弘治十年二月癸酉初戶部主事鄧明奏天津等八衛官軍歲采秋靑艸殊爲未便命給事中寧舉同戶部委官查勘具奏大意謂采艸官軍歲費行糧八千石而其家又自有餘丁津貼之費所采艸歲止百四十萬束且多鹻地惡艸馬不堪食鬻之三十束止得銀六七分徒費無益宜自今歲始令官軍各回原衛直以艸場地二千八百八十餘頃給民耕種畝徵租銀三分歲以十月角�羊部侯官軍該關艸時每束給銀伍釐令買艸飼馬戶部覆奏謂其言可行且請令今所給民地如遇水旱照本處民田災減免而通州崇教鳴玉花園艸場地亦令委官丈量撥付居民佃種畝徵銀四分以充艸價其原設官攢人等盡行裁革得旨興濟等縣艸場旣獲艸不多徒費人力若令民佃種收租以爲飼馬之助則軍旣得休民亦得餋而飼馬亦得實惠是一舉而三得矣並所擬通州一帶艸場事宜俱俱準行

○弘治十二年十月丙寅兵部尙書馬文升等奏近年興作太繁軍士疲於工役凋敝日甚而南京武職﹤宀十見﹥衣太袖淸談恣肆武備日弛請禁止之

上曰軍士疲憊武備廢弛誠如卿等所言此後團營官軍再不許奏撥上工各營提督並南京守備等官務加撫卹操練毋得因循怠忽

○弘治十三年三月丁巳巡撫宣府都禦史雍泰奏邊軍貧不能娶者多亦有旣娶而典賣者乞命所司給與貲財令聘娶收贖戶部覆奏宜行所司核實奏報給與聘財典賣者官爲收贖從之

○弘治十四年四月辛亥遼東鎭夷堡火官軍人等死者七百二十人傷者四十七人糧料艸束器械燔毀無餘守臣以聞兵部請修徳政以弭災異並敕各守臣盡撫綏防禦之道

上曰各邊災變非常其敕鎭巡等官痛加修省撫卹軍民整飭邊備毋視常怠玩

○弘治十五年七月丁酉河南宣武等衛京操官軍以本地災傷乞如例放回兵部言其災不甚重不宜放免

上曰京操軍甚艱苦各營提督官務爲存卹仍嚴禁把總號頭官毋得私役違者重罪之

○弘治十六年六月己酉兵部請優卹直隸及河南山東各衛所官軍

上曰京操官軍實爲艱苦兵部卽通行內外該管官司嚴禁役占﹤宀十見﹥卹家口務使得沾實惠毋虛應故事

○弘治十八年三月辛亥河南陳州衛軍士奏訴不支月糧已踰二年

上曰衛所軍士艱窘特甚所資者惟此月糧何爲二年之上不得支領其令巡撫官查究以聞

○己酉兵部奉旨議上處置軍伍事宜謂律例窩藏逃軍者充軍今未聞有充發之人鄰里不首者問罪今未見行連坐之法以故淸角�羊𨿽多不獲實用及到營衛其斃尢多且律例逃軍十名以上該管官遞減俸級而今逃亡之軍何止於十名私役五名以上該管官遞降一級而今降級之例惟行於屬職輦轂之下且如此況四方乎今欲淸查天下之軍伍必湏推究利斃之源流

上曰軍伍逃亡數多實由統領人員掊克淩轢及有司鄰里人等容隱埋沒斃病多端所致兵部卽備查減俸級充軍等項律例申明禁約其淸軍官有虛應故事者每年終仍從公核實以聞

重農

○弘治元年二月癸卯戶部尙書李敏言天下之勞苦者莫如農夫今

皇上躬耕耤田若不親見其事則稼穡之艱難何由而知乞敕禮部於耕耤儀注內增上中下農夫各十人服常服執農器引見行禮然後令其終畝或賜食賜布以慰其勞尢見重農之意

上曰朕正欲觀農夫艱苦其終畝庶人只常服從事仍人賜布一匹

荒政

○弘治三年二月甲午戶部以水旱災請免直隸淮安府弘治二年分秋糧米九萬六千七百餘石艸二十六萬七千三百四十餘包揚州府米豆共四萬八千五百四十餘石艸八萬七千四百八十餘包鳳陽府米七萬四千九百三十餘石艸一十五萬四千一百餘包湖廣鄖陽府夏稅麥三千二百八十餘石襄陽府麥二萬二千七百七十餘石荊州府麥七千八百五十石鄖陽及襄陽二衛麥共三千六百六十二石河南南陽府麥四萬三千一百二十餘石絲二萬五千三百五十餘兩南陽衛所屬三千戶所並守禦鄧州唐縣二千戶所麥八千六百一十餘石

上曰國賦固有定法然歲有豊凶凶歲義當損上益下若必欲一槪取盈倉廩則實矣如病民何奏中所擬甚當朕意悉從之仍諭有司使貧民各沾實惠

○弘治四年正月乙未巡撫遼東都禦史徐貫言遼東去歲被災開原尢甚今春夏之交愈加難窘請運沈陽衛預備倉糧五千石遼陽定陽左等衛預備倉糧二萬石輸之開原以備賑濟鐵嶺泛河懿路等處亦發倉賑之仍請減價糶遼陽海州等處預備倉糧三萬石以紓目前之急侯歲稔糴補

上命如議行之

○弘治五年七月戊戌戶部言舊例凡災三分以下者稅糧不免三分以上遞減之比順天府所屬州縣以旱歲核實數告間有不當免者但京畿民困尢宜加卹今年夏稅請照數悉與蠲免從之

○弘治十六年九月丁丑南京守備太監傅容等奏應天及鳳廬二府並滁和二州大旱災重民窮盜發欲將南京戶部所收水兌余米差官給賑戶部議請如奏

上命選部屬及府州縣正佐有風力者領其事務令饑窘軍民均沾實惠毋縱下人夤緣作斃虛費錢糧

○弘治十七年二月丙午巡撫直隸都禦史張縉以地方災傷請以淮揚廬鳳四府並徐州弘治十七年兌軍糧米十五萬五千石折收銀兩存畱本處以備賑濟俟二年後補還

上曰旣地方災重饑民死亡數多兌運糧米準如數存畱此後亦不必補還

水利

○弘治二年五月庚甲河南守臣奏河決開封黃沙岡蘇村野場至洛裏堤蓮池髙門岡王馬頭紅船灣六處又決埽頭五處入沁河所經郡縣多被害而汴梁尢甚

上曰黃河衝決民居蕩柝朕深湣念其卽行巡撫官督所司役五萬人修築務使河復故道不爲民害以副朝廷捄災卹患之意

○九月庚辰攺南京兵部左侍郎白昂爲戶部左侍郎修治河道賜之敕曰近聞河南黃河泛溢自金龍等口分爲二股流經北直隸山東地方入於張秋運河所過閘座間有渰沒堤岸多被衝塌若不趁時預先整理明年夏秋大水必至潰決旁出有妨漕運所系非輕今以爾曾監督工程績效著聞特攺前職馳驛會同山東河南北直隸巡撫都禦史督同三處分巡分守並知府等官自上源決口至於運河一帶經行地方逐一踏看明白從長計議修築﹤鋶﹣釒﹥浚應攺圖者從便攺圖各照地方量起軍民人夫趁時興工務要隨在有益各爲經久不可虛應故事仍湏禁約所司毋得指此妄加科派騷擾地方凡用工軍夫皆湏撫卹周備毋令下人逼迫剝害違者輕則聽爾量加懲治重則送各該按察司及問刑衙門問理爾爲朝廷重臣受玆委托尢湏晝夜用心躬親勤勞博采眾長相機行事務使軍民不擾工程易集斯爲爾能事完之日爾卽回京仍將修過緣由並用過工料數目造冊奏繳以憑查考故敕

○弘治九年四月庚子巡按直隸監察禦史鄧章言髙郵湖爲運河喉襟之地而自杭家閘迄於張家鎭凡三十餘里其堤面故甎爲風濤所嚙屢修輙壞勞費無算宜易以石庶幾可久而新修康濟河西岸亦須預爲甃築以免衝決之虞河之北閘仍宜北遷五里庶使舟行可盡避湖面之險事下工部請如所擬以淮揚廬鳳等府贖罪米價並兩淮運司餘鹽價銀萬八千兩爲買石之費工匠日食則移文儀淮批驗鹽引所並淮揚鈔關勸借�船米給之事畢卽止

上從之仍諭令甃築期於堅固經久不得虛費物力

鹽法

○弘治元年七月己丑命戶部左侍郎李嗣工部右侍郎彭韶俱兼都察院右僉都禦史淸理鹽法嗣兩淮韶兩浙俱賜之敕曰近聞運司鹽課遞年虧欠客�往往不肯報中原其所以皆因始則買窩中納多費資本及到支鹽之處又被官賞官賣長蘆夾帶及官豪勢要有力之家挨撐一時無鹽支給守侯年久只得借債買鹽抵充官課照引發賣盤費又加數倍此客�受虧之斃也其鹽課虧欠亦由各場竈丁多缺有司不卽僉補山場艸蕩多被豪勢占據倉廒鍋盤年久損壞不能修治竈丁艱窘無所賑卹而又總催人等倚恃豪滑客�到場勒要財物不然任其自買全不爲理竈丁所煎鹽課又彊收私家潛賣與人或答應勢要比較之際不過虛出通關申繳上司此鹽課不完之獘也由是官鹽不足私鹽盛行加之運司姑息逢迎禦史因循不理鹽法旣壞邊儲欲充難矣今特命爾督同巡鹽禦史並運司官親歷各場查盤淸理禁革姦獘除官賞官賣長蘆夾帶已有詔條禁止外其餘但有官豪勢要頂名報中囑托有司多買私鹽裝載大包彊掣攙賣等斃悉照近日奏行事理逐一查出人拏問罪鹽沒入官不許容情縱放虧欠鹽課務將總催人等責限杖並追完總催中間有積年豪滑不懼法度淩虐竈丁侵欺鹽課者正身連當房家屬牢固角�羊京問發充軍家下房產並直錢物件悉準折易鹽補課竈丁有缺督令有司僉補山場艸蕩踏勘不許占據倉廒鍋盤損壞措置物料修理竈丁艱窘設法賑濟客�應給鹽者卽便給與不許所司刁蹬各該行鹽地方有別省鹽越界來賣及鹽徒興販私鹽者行令所在官司嚴加緝捕一應割剩並還官鹽斤悉作正課挨次給與守支客�每年所收鹽課務查見實數完足毋令似前虛出通關申繳此外有該載不盡之事聽爾便宜處置軍民職官有犯並運司各場官吏人等有貪婪作獘者除三品奏請其餘就便拏問如律運司場官果有廉能守法公道行事者亦量加獎勸爾爲朝廷大臣受玆委托必湏盡心竭力使鹽法興舉姦獘革除�賈疏通邊儲給足斯爲稱任如或纖毫怠慢公道不廢事窳名隳責亦難辭爾其欽承之故諭

○弘治十六年九月癸巳都察院右僉都禦史王璟上鹽法事宜一謂各邊開中鹽引有多出課額之外�人無從關支者例令親自具奏攺與見年有鹽之數仍令每引增銀一錢五分於人情不便宜令運司將各年鹽課查報在部今後止將實在之數開中先致額外透派其見今應透派者聽運司攺與勿令增價親奏一謂舊例�人中鹽至場未支而死者許妻子具奏行原籍及運司核實方得代支餘人不許而山狹遼東路遠者待報又難今宜不拘故�妻子但系父母祖孫同居兄弟俱準代支仍免其具奏止於巡鹽禦史告行運司核實支給通行各處巡鹽禦史如例行之一謂先是漕運衙門議擬漕運官軍回船每人許帶食鹽不及五十斤者勿罪遂致私販公行鹽法阻壞今宜罷前例運各場收鹽課官吏總催禾�臿和泥土者請問發附近衛所充軍分管官不辧驗者連坐一謂舊例南京諸司食鹽分派儀眞淮安二批驗所儀眞者便而淮安者遠隔數湖獨爲艱險今後乞將淮安批驗所鹽令綱甲船戶裝至儀眞總貯以待諸司支領戶部覆奏從之

兵政

○弘治元年六月戊辰命都察院左都禦史馬文升提督團營操練先是鴻臚寺右少卿李燧奏京營操練舊以文武大臣協同提督頃年以來止用武職總兵而文臣不與乞與文職大臣內簡命一員往任其事或遇有警卽同徵剿則文武相資而戎務有備矣事下廷議列衘以請

上命文升蒞其事賜之敕曰朕惟國家費糧賞以餋軍士無非爲衛國安民之計先因五軍三千神機三大營官軍有名無實占役數多曾命內外官員會同淸理揀選精壯官軍十二萬分爲十二營操練每營用內外官各一員坐營管操旣又重加揀選補換玆命爾同太監傅恭李良太傅兼太子太師保國公朱永太保兼太子太傅襄城侯李瑾通行提督務令各營官軍時常操練馬匹如法餵餋器械必須整齊武藝必湏精熟使人人可以臨陣應敵折衝禦侮不至如往時虛應故事乃爲盡職然欲得其勇力在餋其銳气爾等尢須加意撫卹不許該管官員科擾占役其坐營管操內外官並把總以下官敢有不遵號令者聽爾等參奏拏問如役占軍士五名以下者降一級五名以上者降二級馬匹私借騎用及撥與騎坐者五匹以下降一級五匹以上降二級俱仍發邊遠立功提督官若容情故縱或被人舉發或朝廷緝訪得出一體治罪軍士缺伍聽於三大營選撥其三大營太監總兵官仍自照舊操練所畱官軍以壯威武每月兩次赴十二營與爾等會操試驗遇有調發公同計議不得自分彼此爾等受朝廷簡命宜竭忠盡誠持廉秉公以彊兵衛民安夏攘夷爲己任毋因循以度日毋姑息以循情毋舉措乖方以賈怨惟兵彊馬壯武備修舉斯爾等之能不然惟爾弗任其欽承朕命毋怠故諭

○弘治三年六月己丑虜營大同境外將入寇又言入貢守臣以聞

上命新寧伯譚祐選軍馬萬二千練習以待馬步軍各賜賚有差旣而虜知有備遁去守臣因言本鎭有急舊常調延綏遊兵策應然待奏而後行恐緩不及事請預敕延綏守臣自今如遇虜勢緊急先發後聞

上曰延綏大同接境宜互相應援今後果值虜勢緊急準先調發然後奏聞所司其預敕延綏守臣知之

○弘治十三年六月乙未

上諭兵部臣曰京營軍士缺伍數多爾等累奏查選尙未舉行其計處以聞兵部尙書馬文升等奏謂臣等竊惟京營軍馬拱護宸極張皇國威內防姦宄外服四夷兵政之大莫切於此歷年旣久不能無獘團營軍士一十二萬逃亡事故者固多而各營未補者亦眾本部嘗以秋班未選累﹤鋶﹣釒﹥上陳值工作疊興各供差役未遂施行玆者北虜寇邊上廑

聖慮特降綸音卽今已命本部右侍郎楊謚並科道官通行查選三大營軍士以備領馬以實營伍侯點選畢通行取送團營以補原少之數仍侯秋班官軍到日奏請內外官員再行查選

上曰待秋班官軍到日仍會官查選務使營伍充足毋虛應故事

○弘治十五年五月己亥大同守臣奏虜擁眾在邊諸將所調宣府延綏遊擊兵存畱策應宣府守臣亦奏本鎭有警欲將調去大同官軍掣回戰守而延綏守臣又奏本鎭人馬不敷要將前調去大同寧夏遊奇等兵各準一半放回兵部覆奏謂各邊賊情緩急難以遙度請各行大同宣府延綏寧夏鎭巡等官審時度勢設策周防前項官軍可掣則掣可調則調勿懷嫉妒致誤邊計

上是之命各邊鎭巡官遇有別鎭徵調卽督發應援不許托故占恡致誤事機

○十二月壬寅先是巡撫寧夏都禦史王珣請發陜西軍民五萬於花馬池增修營堡調腹裏一衛官軍防守別命監察禦史一人巡視都禦史史琳亦請於韋州增設一衛發慶陽等衛官軍及新募之兵一萬人使常駐其地戶部員外郎徐鍵時督糧寧夏亦請於花馬池興武營之中設一營移兵住守仍增設兵備副使一員或移環慶兵備副使往鎭之事皆下總制尙書秦紘勘報至是紘奏前地止可修堡以便駐札增墩以備瞭望調兵設官皆不可且近於花馬池之西墾田一萬頃募人屯種以漸徵之每一頃可得粟五石使之且耕且守依堅城以爲家將使食足而兵彊矣兵部請如紘議

上從之仍命紘如近日敕旨用心計處及時修築免貽後患不許虛應故事

○弘治十七年七月壬辰

上召大學士劉健李東陽謝遷至暖閣出大同鎭巡官本言虜賊掘墩殺軍延綏遊奇兵累調未至乞爲增兵補馬情詞甚急

上曰我邊墩臺賊乃敢穵掘墩軍皆我赤子乃敢殺傷彼殺者苦何可言朕當與做主京營已選聽徵二萬湏再選一萬整理齊備定委領軍名目卽日啟行健等對曰

皇上重念赤子一言誠

宗社之福京軍亦湏整點但未宜輕動

上屢申前諭健對曰大同亦不曾請兵

上指其奏曰臣等拘於新例不敢上請天兵東陽對曰用兵事湏令兵部議處

上曰兵部旣有新例亦不敢擅自開例請兵湏是朝廷行之耳遷奏曰邊事固急京師尢重居重馭輕亦湏內顧家常

上猶未釋東陽曰近日北虜與朵顏交通潮河川古北口地方甚爲可慮今聞賊在大同稍遠欲往東行正不知何處侵犯若彼聲西擊東而我軍出大同未免顧彼失此湏少待其定徐議所向耳

上曰此說固是今亦未敢出軍但湏預備停當待報乃行免致臨期失措皆對曰

聖慮甚當退乃擬選京軍三萬令兵部推委領軍官以聞

上復召兵部尙書劉大夏

面諭出師之意大夏力言京軍不可輕動與內閣議同師乃不出

馬政

○弘治二年八月辛卯太僕寺卿王霽言馬政十事一國初設行太僕寺及苑馬寺於邊方當時每寺馬不下二三萬匹未嘗仰給京師自正統後馬政日弛邊方用馬不仰給於京師必買括於民間今太僕所儲馬價有限邊方仰給無窮謂宜行陜西遼東山西各巡撫官嚴督苑馬寺行太僕寺如意牧餋以復舊制仍設法收買種馬以圖蕃息庶各邊有馬而京儲不致妄費一金吾左等七十四衛所舊制牧馬皆有艸場地土當時各衛馬以萬計凡有徵操多取給焉近年馬政大壞所存十無二三宜行分管寺丞等官隨衛所大小給與數羣兼同舊馬如法牧餋若衛所不聽約束參奏住俸年終照例決罰庶官軍知警而舊政可復一順天府所屬二十七州縣寄餋備用馬匹其人戶丁多者或得空閒力乏者彊令牧餋所以膘壯馬匹漸致瘦損物故宜令分管寺丞等官審定上中下戶上戶或餋馬三四匹中戶次之下戶或二戶共餋一匹貧難者優免給俵之際仍視縣之大小爲差庶人心悅服而每年一審法令可久一各處孳牧新收者少物故者多上下相蒙彼此姑息亦坐分管寺丞權輕故耳謂宜稍加優借各州縣掌印並管馬官貪墨廢事者許年終奏請住俸仍具賢否揭帖報吏部他日據以黜陟其寺丞中間才行超卓者但過二考一體旌擢庶委任重而人知所警勸一順天所屬皆有備用孳牧之馬請選畱其良者以備徵操汰其老病漂沙者別用仍三年一選庶馬得實用民免陪償之苦一國初令馬甲餋馬餘戶助以芻豆後各家輪餋致用心不專馬多物故宜命所司擇殷實之家爲馬甲餘戶以芻豆助之如馬瘦損專責之馬甲其倒死者馬甲償其七餘戶償其三庶責任專而人知懼一各府州縣凡使客經過輙令民以官馬迎送馬斃則責民陪償深爲可憫宜行所司嚴加禁約有借用者提問參奏庶上下知所愛惜而馬無虧耗一法司贓罰官馬其良馬多爲權豪減價買去老病者乃寄餋於民至倒死亦要追陪請今後止許賣其老弱瘦損者價送內府供用庶不累及貧民一南北直隸陜西遼東等處俱有牧馬艸場歲月漸遠多爲豪右侵占請兩京各委科道官陜西等處各行巡按禦史閱實原額四至樹封墩植楡柳立界至以專牧放如侵占之家已成水陸田地卒難更攺者令照例起租遇有倒死量支津貼一孳牧馬匹貴乎適均各府所屬州縣有馬多而人戶少者勞逸不均宜行分管寺丞候來年同各屬正官並管馬官酌量以馬多地方派與馬少地方領餋下兵部覆奏從之

○弘治十五年十二月庚子戶兵二部覆議監察禦史王紹所奏禁�茶以通畨馬事謂洪武永樂間茶馬之法三年一次官運保寧府等處茶於西寧等茶馬司易馬后此例不行仍取漢中等處民納茶及巡獲私充用歲遣行人等官巡視成化始專差監察禦史當時易馬歲以萬計加之寺監所牧足給邊用近年以來十不及一蓋緣私茶之禁不行而召�報中之獘復有以啟之請自今停開中之例嚴私販之禁仍以民間所納並巡獲私茶與畨馬及時互市陜西苑馬寺比年馬政廢弛尢宜擇人整理庶幾馬漸蕃盛而邊方足用

上曰茶馬備邊重事所差禦史務用心巡理足先年之數此後勿再召�中茶其苑馬寺牧馬事宜兵部卽議處來奏

○丙辰兵部尙書劉大夏等奉旨議上在外寺監牧馬事宜謂近年各卿佐貳缺多用謫逐及有過累者府衛下寮多易視之故各官自待亦輕政務因以廢弛宜稍更其制今後各行太僕苑馬寺官缺少卿則於布按二司參議僉事內推補卿則於參政副使及本寺少卿內推補如職務修舉則視太僕卿佐升任其監苑庶官亦請於北人素知牧馬者任之則官皆得人而政可舉矣

上從之命自後寺監官如有成效一體不次擢用

○辛丑升南京太常寺卿楊一淸爲都察院左副都禦史督理陜西馬政賜之敕曰陜西設立寺監衙門職專牧馬先年邊方所用馬匹全藉於此近來官不得人馬政廢弛殆盡今特命爾前去彼處督同行太僕寺苑馬寺官專理馬政爾湏查照兵部奏準事理考究國初成法親歷各監苑督委都布按三司能幹官員踏看牧馬艸場果有侵占者卽令退還查照養馬軍人果有逃亡者卽令撥補見在種兒騍馬實在若干設法增添務足原額倒死虧折馬駒隨宜追補量爲分豁布置已定責令該管官員用心牧餋官軍騎操之數亦令該管官員如法點視比較毋致倒失虧欠爾仍不時往交提調稽考各寺監等官有闒茸不職者爾卽具奏黜罷或起送別用另選才能以充任使其有盡心職務功績昭著者具奏旌擢其西寧等處各茶馬司茶易畨馬甚濟國用近來亦漸虧耗今並以付爾爾湏一新舊規務令茶課充盈私販息絕畨人樂歸官市畨馬實充廏牧凡牧馬易馬事宜利有當興獘有當革敕內該載未盡者悉聽爾便宜區處事體重大者奏來定奪巡撫巡按等衙門不得干預爾職寺監官員惟爾所統不許各衙門淩轢都布按三司而下官員但事關馬政俱聽爾約束委用敢有故違侵撓及權豪勢要之人欺公玩法沮壞馬政應拏問者徑自拏問應奏請者指實參奏夫廢墜旣久之後更新興舉責任實重且艱朝廷以爾才望素優志存體國特玆命爾湏不憚勤勞悉心經理務俾馬匹蕃息邊方足用以復國初之盛以濟戎務之急尙有顯擢以旌爾能如或績效弗彰有孤委任責亦難逭爾惟欽哉故諭

○弘治十七年二月辛丑督理馬政都禦史楊一淸奏狹西苑監多缺城堡官無寓所卒無營聚馬亦露牧原野遂至耗損今相度各監苑地勢其長樂廣寧等十四營舊無城堡宜創築開城黑水十八營城堡湮廢宜增修仍各於其內置廏以餋馬連屋以聚卒建衙以寓官兵部覆奏

上從之卽令一淸及時提督整理務期完固

修省

○弘治元年四月壬戌禮部尙書周洪謨等言

天壽山雷電風雹各

陵樓殿廚亭並各監廳屋瓦獸角擊碎甚多臣等以爲災不於他所而於

祖宗陵寢之地不於他時而於

茂陵工完之初伏望

陛下延訪名徳講求治理詰致災之由究弭災之道仍敕兩京文武羣臣同加修省

上曰天示災異朕當循省修徳爾文武羣臣亦當奉法修職使政平人和冤抑得伸用回天意毋或怠玩自罹憲典有�委任

○弘治三年十二月辛亥以彗星見敕諭文武羣臣曰朕嗣承

祖宗大統三年於玆𨿽夙夜孜孜勉圖化理而績效未著心恆歉然玆者上天垂戒彗星見於天津朕甚憂之循省咎徵莫測所自豈朕徳涼薄行事乖違天特示異以警之歟抑亦政多缺失軍民困苦朕與爾文武羣臣交修之道未至而惠澤不下敷歟惟事關朕躬者朕已齋沭告天省已修徳期消變異而爾等食朕之祿實同休戚不可不痛加警省今各宜修舉職業毋或因循懈惰愼持節操毋或背公狥私凡軍民利病時政得失可以興革張弛者爾文武大臣並科道官仍條奏來聞務在切實可行於國有益庶幾上下協盡交修之道而人心欣慰天意可回矣其勉之愼之

○乙卯臘節以修省免宴

○壬戌六部等衙門尙書等官王恕等以星變奉詔言經筵講學乞不問寒暑各寺觀齋醮西天廠誦經供應費財害民元宵燈火筵宴及保聖等夫人歲祀乞各裁減停止畜餋獅子等獸飼以生羊有傷仁心甚爲無益續進畨僧刊印畨經旣費民財又傷禮教乞放遣停止增設松潘巡撫大臣京通倉監守內臣添差催儧叚匹部屬織造內臣俱爲民病乞取回京南海子等處修造工役光祿寺歲用柴炭采辦乞暫停止各處地方災傷外衛京操軍士上班違限者乞宥其罪南北風土異宜逃亡軍士該淸角�羊原衛者乞互易編髮順天等府寄餋馬歲二萬匹乞減其半仍量收馬價以紓民困京營騎操馬乞照舊例歲止給艸料兩月夏四月止給料一半畿內皇莊並公侯等莊田乞每畝止令納細糧五升或粗糧一斗各處倉廒耗糧虧欠乞量免追陪守支三年以上者石追一升二年以下者石追升半法司問刑乞令止依律例不許妄加參語羅織人罪所司緝訪妖言彊盜人命重情多有冤抑乞令法司各與辯理不許拘於成案畏禍不辯枷號罪人或致死亡乞暫宥之止問應得罪名鹽法壅塞�人不至乞爲﹤鋶﹣釒﹥通鎭守等官頭目數多乞照例查革光祿寺軍廚千名錦衣衛近選看寶幼丁五十名俱乞革退著役

上曰經筵講學朕當自勉供應品物今已裁減元宵燈火筵宴卽今罷之保聖夫人等祭祀太常寺查議來奏獅子等獸止餧生肉不用活羊看守人役減半畨僧除原存畱外余查數聞奏各處添設內官及織造官員俱不動軍廚並尙寶監幼丁問刑參語亦仍舊軍廚月糧各減二年其餘如議行之

○弘治四年正月癸未以修省免賜上元節宴

○辛卯以修省免慶成宴賜分獻陪祀及該宴官胙

○弘治六年八月乙亥禮部尙書倪嶽等言日者雷電交作雨雹驟至大如彈丸小如栗棗平地壅積人皆驚駭如此災異不於他所而於京畿之內不於他時而於秋成之際春秋書大雨雹傳曰聖人在上無雹𨿽有不爲災書大言爲災也況今年自春及秋亢旱爲災蝗虫大作而河南山東並直隸大名等府俱各霪雨過時河流潰溢田禾渰沒人民不免流移實在臣等不職所致然竊念

上天仁愛所以儆告於

皇上者亦未必無意伏望仰答天心益加寅畏深求致災之由如卹民矣而或徵求之未息﹤宀十見﹥刑矣而或枉抑之未伸節財矣而或侈費之未除任賢矣而或幸門之未杜

聖學勤矣而或未免於作輟言路辟矣而或未盡於聽納或讒邪肆行或羣小冗進凡此有違乎天意無一不可以致災仍敕兩京文武羣臣協力祗承痛加修省庶天意可回和气協應

上曰卿等言是弭災之道朕當自行文武羣臣各宜痛加修省勉圖職務用回天意毋視常怠玩

○弘治六年十二月庚辰

上以災異疊見命禮部諭各處鎭巡軍民有司等官痛加修省懲戒貪暴賑卹困窮防禦賊寇撫安軍民以弭災變

○弘治十四年七月甲寅江西南城縣夜空中有火開而復合流光下墜長十丈餘隱隱有聲毀軍民廬舍三千二百餘間倉廩榖三萬九千二百餘石男婦死者三十三人守臣以聞

上曰江西火災異常其令鎭巡等官痛加修省用心賑卹勿視常怠玩

○弘治十四年八月戊申時直隸池州寧國安慶太��府大水蛟起渰死人畜漂流房屋衝沒田畝巡撫等官以聞且引咎自責禮部覆議謂畿輔之地災變若此非獨撫按等官之責抑臣等實有罪焉乞通敕羣臣痛加修省興利革斃以紓民困尢望

陛下益盡敬天之實以弭災變

上曰畿輔重地災變非常朕心祗懼爾兩京文武羣臣其同加修省勉盡職業以回天意勿忽

○弘治十七年五月戊申先是吏部奉詔陳革獘事宜內請戒飭兩京各衙門並在外撫按三司等衙門官員令痛加修省以消災變有旨令再查議停當以聞吏部覆奏謂

祖宗以來凡遇災異屢行戒飭之典伏乞循而行之

上曰在京及在外官員已嘗有旨戒飭矣爾等職總百僚有不職者具實奏聞毋徒事虛文

節財用

○弘治二年七月癸酉工部尙書賈俊等因災異言八事各王府郡王及郡縣主等建造府第例俱給價今宗室日蕃將有不勝其給者況各府自有祿米莊田請此後房價視原數止給其半一各王府第捨儀仗非甚敝壞者請令自行修葺不許輕奏勞費財力一內府各監局近來派辦物料較之常數有加至五六倍者請敕所司撙節減省一近來營造頗多此後在京內外衙門凡倉庫城池橋梁道路損壞有必不得已者請量加修葺其墻垣廨捨當修築者各衙門自行區畫一本部舊設尹兒榜楊村南北掘河五廠歲辦蘆葦供用屬武功衛委官管理近來姦獘滋多請止令本部管閘主事代領一天下軍衛歲造軍器請令巡按分巡分守官檢括果有貯積多餘處所自弘治三年爲始停免二年其支過物料貯庫佫後來成造之用一各監局軍民匠多通同識字人等作獘妄開見役者作逃數往往行勾擾害請此後犯者均治以罪一災傷處所其住坐及輪班匠失班者自弘治二年七月爲始請容令自首住坐者送原衙門收充輪班者免其罰役

上從其議仍令移文內外衙門務爲樽節財費減省工役以蘇民困

○弘治三年六月己亥禮部覆奏戶科給事中鄭宗仁等所陳節供應一事謂四時節令宴賞及齋醮等費日增於前宜從節省命尙膳監光祿寺供應止照弘治元年例行以後增加者悉從減省

○弘治五年二月庚午巡按陜西監察禦史張文言頃者司禮監傳出帖子令甘肅二處守臣如所降圖式織彩妝絨毼曳撒數百事竊惟古之哲王有惜百金之費者今織造材物非一方所能辦集而募工創肆所費不貲矧陜西歲歉民病星變地震之異往往有之正省身修行之日可更以華靡爲事乎夫朝廷之事必由有司而達於天下今帖子出於內監則工部之設似爲無用宜暫停所織以其價銀振業饑民或第織十數事則一方之民可以少安工部覆奏謂文言可從命減所織之半

○弘治六年十月丙寅命免造明年上元燈火工部奏各處災傷故也

○弘治十五年九月戊子光祿具內外官員人等每日酒飯及西華門等處所畜鳥獸料食數目以聞

上卽其﹤鋶﹣釒﹥逐節禦批其上凡一百二十餘事有仍舊者有減半者有停止者有減十之三四者有事完停止者有事完仍舊者西華門鷹犬不堪者縱放之禦馬監山猴食減半乾明門虎去之雜鴿等食減三之一山羊及綿羯羊減半送外羊房雜兔盡放之南海子中貓之不堪者亦縱放之西安門大鴿送雜鴿房食亦減三之一其仍舊存餋者食亦量減之

○十月癸卯工部奏近太監李興請辦元宵燈火物料有旨令減半造用民已受賜但今

上天示戒如盡賜停免亦修省之一端也從之

○弘治十六年十一月甲戌工部奏各布政司及南北直隸多災傷兩廣雲貴四川福建以軍興供億且各處造作頻繁民不堪命乞將今年修理器皿明年成造煙火等物料暫且停免候年豊仍舊派辦

上曰各處災傷重大人民艱窘派辦修理器皿煙火等料物俱暫停免

○弘治十七年二月甲寅戶部議覆吏部尙書馬文升所奏卹民困事謂光祿寺廚料近年會派數多今後乞減十分之二其供用庫黃白蠟茶葉之類亦請減免

上曰歲荒民貧朕實痛心各衙門支用物料務從節約不許濫派妄費

謹貢獻

○弘治元年八月戊戌巡撫甘肅都禦史羅明言甘肅鎭守分守內外官近因有傳奉不次之擢競尙貢獻各遣人於所屬邊衛派取方物名以采辦其實扣除軍士月糧馬價或巧取畨人犬馬珍奇等物以充又起膳乳等房僉派廚役造辦酥油�物及起運之時沿途騷擾不可勝言

皇上嗣登大寶已有停免之詔柰何守臣不體

聖心仍蹈舊轍兼年例進貢未蒙停免乞一切罷之以蘇邊困

上曰甘肅邊地艱難進貢事俱遵詔例停免禮部移文使知之

○弘治二年四月辛丑初湖廣無歲進魚鮓例成化七年鎭守太監始進之二千五百斤後增至二萬一百二十二斤用船至十一二艘至是禮部以巡撫等卹災之奏請止令有司減數進獻

上命鎭守內官造辦如成化七年之數船止用二艘科擾需索爲害者罪之

卻珍異

○弘治元年七月戊子巡按雲南監察禦史何悌言

陛下卽位以來節冗費去珍玩又詔天下毋得違例貢獻今鎭守太監王舉欲貢金廂寶石帽頂不宜受之以玷新政

上曰進貢事舉已禁止何得妄爲禮部卽諭止之仍通行各鎭守官毋得違犯

○十月庚戌代王以海靑來獻內閣大學士劉吉等以爲不當受

上深納之與王書曰朕以涼徳嗣承大統深惟

祖宗創業之難夙夜憂勤惟恐弗堪負荷所賴親王宗室勉竭忠藎匡輔不逮庶少缺失玆者叔祖遣人以海靑來獻固出盛意但海靑爲物不過以供田獵之用朕萬幾之暇惟畱心經史講求政治盤遊田獵何敢經意況前詔書已有止貢之例叔祖何不察而有此舉乎詩不云乎人之好我示我周行禮記云私惠不歸徳君子不自畱焉今特歸還所獻海靑專書以報或有忠言讜論時政禆益是所望也惟叔祖亮之

○弘治五年九月壬申虎剌撒國回回怕魯灣等從海道至京貢玻璃瑪瑙等方物

上卻之命給口糧腳力遣還

○弘治十七年正月甲申南京吏科給事中陳伯獻奏近聞福建尋訪鷓鴣竹雞白畫眉紫山鶘等禽鳥今四方災異疊見水旱相仍乃求此珍異之物恐非盛徳事乞停止以蘇民困

上曰此等禽鳥未嘗行文往取給事中旣有此奏其卽停止之

卹刑

○弘治四年二月己巳敕刑部都察院大理寺曰朕惟刑以輔治用之貴得其平刑平則善有所勸惡有所懲而人心服天道和不平則不足以勸善懲惡而人心不服天道乖違災變之來誠有不能免焉曩因天道示異曾敕天下諸司審錄重囚發遣過情可矜疑及準辯者奚翅數十百人𨿽曰勿拘成案原問官亦不坐罪此特廣仁愛之意欲全民命爾其間實有訊鞫不眞失入於罪者然亦有無可矜疑而彊爲出脫者要之皆非大中至正之道玆當萬物發生之時朕體

天地好生之徳以爲刑者民命所系與其﹤宀十見﹥之於終孰若謹之於始故特戒敕爾等各加敬愼仍行南京三法司及天下問刑衙門今後問刑之際務必存心以仁恕持法以公平察辭辧色詳審其情罪所當重者重之以懲惡毋務姑息而不顧縱惡長姦之非罪所當輕者輕之以宥過毋事苛刻而致有抑鬱稱冤之嘆其或證驗無憑情隱難明者尢當加意推究毋或傳致於一時而冀不坐罪於他日如此庶不背古聖人欽卹之訓而於朕刑期無刑之治亦有禆益焉爾等其欽承之毋忽故諭

○弘治五年七月壬午刑部尙書彭韶等以鴻臚寺少卿李鐩請刪定問刑條例議曰刑書所載有限天下之情無窮故有情輕罪重亦有情重罪輕往往取自

上裁斟酌損益著爲事例蓋此例行於在京法司者多而行於在外者少故在外問刑多至輕重失宜宜選屬官匯萃前後奏準事例分類編集會官裁定成編通行內外與大明律兼用庶事例有定情罪無遺從之

○弘治七年三月丁酉禮科都給事中呂獻等言每歲初夏例縱釋系囚笞杖輕犯多從宥免徒流以下減等發落重囚情可矜疑者具奏定奪正所以長民命而壽國脈也但此例獨行兩京而未及天下乞敕三法司議擬南北直隸則巡按官督同諸郡邑官各布政司則鎭巡官會同三司官各準兩京例每於四月審囚庶狴獄有稱平之訟桎梏無橫死之冤戶科給事中王綸亦以爲言謂近年在外官多有貪酷不仁圖小利而故勘平人逞私忿而非法淩虐有因考訊而死者則搜求細事諉曰因公因久禁而死者則虛補文移號爲有病乞敕法司申明條例情可矜疑者卽爲平反不拘成案仍行天下問刑官不許仍蹈前非如有致死者𨿽曰因公亦必原其情之輕重脫或有病亦必究其事之大小如或任情故違卽以其罪罪之

上命法司議處聞奏法司議謂舊例在外罪囚五年一差官審錄今欲不拘此例每年四月以後各處撫按等官會審八月以裏類奏其有酷刑官請降調邊遠法外刑人至死者除名爲民

上曰酷刑官員其令巡撫等官嚴加訪察依法問擬奏來處治不許輕縱會審差官仍照舊例行

○弘治九年八月己亥管理遵化鐵冶工部主事王鉉奏炒鐵囚犯皆罪不至死而經遞官夫人等多方淩虐逼取財物卒至喪生請嚴加禁止其貧乏無依者多斃於凍餒請月給口糧三斗工部覆奏

上曰囚犯罪不至死而防夫人等乃以求索故斃之甚非朝廷好生之意其依擬行之

○弘治十三年二月庚寅三法司奉詔看詳歷年問刑條例定經久可行者條具奏請

上以獄事至重下諸司大臣同議之議上二百七十九條請通行天下永爲常法

上從之內禁濫報邊功私騎官馬黃船販鬻私貨漕船附帶勢要貨物及鎭守等官頭目非奏帶者不得報功皇城守衛官旗故縱直軍十名以上降級六條命再議以聞眾復奏謂此六條禁例乃累朝所定且

皇上卽位之初嘗申明者今不可輕變以撓成法從之

○弘治十七年二月甲午兵科給事中潘鐸奏故事每歲會審錄重囚率以一日竣事然人命至重今該審之囚眾多如拘以一日則不得從容詳審銜冤地下者能保其必無乎昔我

太宗文皇帝因刑部等衙門大辟囚三百餘人復實請決乃召府部及六科諭之曰三百餘人未必皆得其情若有不實則死者銜冤爾等更審之一日不盡則二日二日𨿽十日何害此我

祖宗好生之仁萬世所當遵也乞令今後會審不必拘以一日務在從容研審使無冤枉法司覆奏從之

正法

○弘治元年閏正月丁卯初太監梁芳等以獻珍玩得寵一時後宮器用以珍寶相尙京師上下亦然物價騰踴一珠至數十金市者皆乘以取富於是指揮使張紀指揮僉事任義千戶馮宇沈達百戶楊春所鎭撫徐昌袁凱與賈人馮謙王通李祥王智夏綫兒等日求采供獻至是言官劾奏下獄

上曰紀等交結內侍進獻珍玩盜支內府財物數多𨿽遇赦難依常例紀義宇達俱發遼東鐵嶺衛春等六人發口外開平衛俱永遠充軍昌凱革職調永寧衛

○九月癸亥民有呂景山等四人坐竊盜拒捕殺人罪死以遇赦下法司議都禦史馬文升等奏詔書彊盜不宥所以戒凶彊而律竊盜拒捕殺人與彊盜等情犯頗重而幸遇沾恩釋之則失於太輕誅之則似乎太重請宥其死而遣之戍邊

上曰宥過無大刑故無小律所以懲姦詔書所以赦過景山等竊盜罪𨿽可原而拒捕殺人實出於故與過不同不當以詔例免其依律誅之

○十一月己巳時有盜入貢夷人馬者捕獲

上命依榜例處決戶部尙書李敏言盜馬之人律止徒罪決夷人已去無所示信乞令所司械系羣盜湏之歲月待夷人再來殺之未晚若三歲之後夷人不至則亦姑依律治之庶信可全而刑不濫

上曰朝廷法令布於象魏所以示大信於天下盜夷馬者寘之極刑已有成憲今羣盜故犯處死何疑乃欲計夷人在否而變更其法於信安在敏爲大臣不知大體巧言諫阻法當究治姑宥之

○乙亥南京刑部郎中鄒儒爲廣西洛容驛驛丞儒以騎馬誤入舊內西右門爲守備官所奏刑部問擬贖徒還職得旨降邊遠敍用吏部擬降雲南姚州知州

上曰

太祖舊內之門鄒儒騎馬擅入本當重治姑從輕降邊遠敍用例該授以雜職爾等何爲輙擬知州顯有市恩要譽之意其具實回奏吏部以舊例降雜職者禦批有雜職字鄒儒因無雜職字故擬知州具奏分柝得旨爾等職掌銓選邊遠敍用者卽系雜職何爲不審及令陳狀又不輸服本當逮問姑宥之堂上官仍各罰俸一月文選司官各二月吏部乃擬降儒驛丞從之

○弘治二年九月辛酉戶部奏今歲各皇親公侯駙馬伯等莊田乞照附近民田被災分數爲收租之數不許過取厲民

上曰皇親及公侯等官歲有常祿豈可復與百姓爭利奏中所擬悉準施行如有過取者必論以法

○弘治三年閏九月己丑內閣大學士劉吉等奏南京刑部問擬銅銃者

聖意以爲發落似輕臣等再三�論又檢大明律盜軍器條內開若盜應禁軍器者與私有罪同及私藏應禁軍器條內開凡民間私有火筒火炮之類應禁軍器者一件杖八十每一件加一等罪止杖一百流三千里今石榮盜銅銃刑部依常人盜倉庫錢糧問擬絞罪做工五年滿日著役已是加重李景春李景和趙鑑乃知情接買之人刑部依棄毀軍器律論又稱比附律條可見不是正律亦爲加重臣等以爲此等囚人情犯深重宜再加重以戒將來以此擬將石榮四人枷號兩月滿日押發廣西煙瘴地面永遠充軍荷蒙兪允事已施行臣等又思去歲南京盜庫之人與此不同彼系偸盜內府財物律該處斬況又有偸盜十數次者及放火燒毀官庫以致城內遠近人心驚疑情犯尢重所以擇其甚者處決人心皆服仰惟

皇上聖徳﹤宀十見﹥仁凡事遵守

祖宗法度而行今此數人律不該死法司擬斷明白臣等止可斟酌加重示戒豈敢故違

祖宗之制不體

皇上愛民欽卹之仁輙便重擬處決若殺之不當致傷天地之和感召水旱兵戈之災咎將何逭其石榮等發落止依前擬爲是奏上從之

○弘治六年十一月庚申荊庶人見潚之殺都昌王見潭也內使宋貴實預謀已而避之法司擬貴爲從不加功應贖杖徒送司禮監發遣後以弓箭玉山事再犯不應依律勿論奏上有旨令覆問法司仍從前擬且謂貴罪犯深重事出非常非有司所敢擅議

上以宋貴導助見潚戕害同气豈可謂從不加功前已失刑再犯他罪亦不可例以勿論特命斬之而詰法司以失刑於是刑部大理寺皆上章待罪命而各罰其屬官俸一月

○弘治七年二月辛酉巡按河南監察禦史徐昇奏山狹人孫騰霄等三十人三五爲羣道遇丐者以衣食誘之爲傭隨其所至令守舍給炊爨騰霄等遊行市門視有富�巨家輙持貨與之貿易論直髙卑則以言激其怒相敺罵隨號咷而去夜則殺丐者舁至其門羣哭之揚言欲訟於官其人懼出財物以求角�羊乃復舁去焚之名曰販苦惱子前後殺數十人乞重其罪都察院覆奏

上曰人命至重此曹乃以爲貨殖姦巧橫出所殺者至數十人罪難輕貸其爲首者淩遲處死爲從者斬並梟首示眾仍榜示天下知之

○弘治九年二月丙寅寧府鐘陵王覲錐有罪革歲祿三之一先是新建民淩勝自宮以入王府王令至淮安買妾李氏至王獨嬖之宮中呼爲李妃妃陳氏遂失寵有妾李氏者生子三歲淮安李氏妒之譛於王杖之百拲其兩手而絕其飲食令諸宮守之其子餓死於別室李氏悲啼則又杖之百夜欲自盡守者恐罪及己乃羣聚而逃又有南昌衛軍余謝祖爲王行貨於外買一舞女爲妾因納之王女病復還之祖祖妻不能容則又納於王亦在守者之列事覺鎭巡等官具實以聞

上以王濫收妾媵致令嫉妒不和丑聲外彰又餓死幼男有失父道本當重治姑從輕革祿米三之一仍賜敕切責之祖杖一百並家屬發邊衛充軍勝杖八十發原籍當差宮人逃者給親完聚

○三月庚子錦衣衛都指揮僉事陳雲先以馬紀事違例受詞下獄法司覆奏云在衛時有民人劉福張鐸相敺福自殺幼女以害鐸又逼其母自盡旣而恐鐸稱冤因屬云捕之鐸自刎不殊乃擒其姊夫趙達誣以爲盜禁錮於獄云罪應贖杖還職

上以云骫法受囑久禁平人難居近侍發原衛帶俸差操

○閏三月乙丑浙江杭州前衛指揮僉事王楷督捕盜賊收有罪者數人爲爪牙道遇三人同舟販薪誣以爲盜搒掠幾死遂執往他民家詐取銀數十兩角�羊官名盜贓時又克其三之一未幾販薪者死巡按監察禦史馮﹤王巳﹥奏之楷恐重得罪乃賂吏人竄販薪者名姓盜籍中因誣奏﹤王巳﹥求賂事下後巡按禦史吳瀚訊驗獄上坐楷監守自盜例應口外爲民並劾指揮使成傑知情不舉按察使閻仲宇失於覺察

上以楷貪酷害民逼死無辜情犯深重命追葬理銀給死者之家並妻子發邊衛永遠充軍仲宇與傑姑免究

○四月丁亥妖僧張金峯不知何許人初遊方至陜西朝邑縣以藥餌符水惑眾縣官逐之乃往終南山聚徒數十人自稱釋迦佛出世其徒行安行興等各有名號裂布帛爲旗祭以嬰孩刻日爲二十四諸天大會誘男婦燒香啖以狂藥令自起拜舞欲歸則咒虎當路不能去有雷柏川者不肯飲藥乘夜逃歸亦不敢首官等行道負薪炭者多被逼脇不從則見殺或支角�羊之懸於樹前後被殺者凡若干人民居被毀者凡若干家守臣調兵捕之金峯與行興等拒捕死守臣以聞刑部言行安等五人在獄罪應淩遲處死

上命再審無冤卽依律處決以柏川知情不首並家屬械發口外充軍守臣捕賊有功賜敕勞之

革姦獘

○弘治九年九月丁未兵部奏京城九門守視軍士每門原設二百餘人指揮千百戶領之後添設守門內官數多軍士多被私役存者不過羸弱五六十人各鋪柝聲不聞器械亦各敝壞不可陳列且城河之水來自西湖常湏盈滿亦可助險比因濱湖之家引水灌田以致淺涸乞令本部及工部各差官一員通查九門器械守衛修廢補缺仍委本部點城官一一點閱若軍士失伍數多守門官俱逮問其指揮少軍三十名千戶以上者調外衛差操仍乞定守門內官員數不得增設軍伴除正數外有私役罷斥之並禁西湖濱河人家不得引水灌漑違者治罪

上曰京城門禁事體甚重但承平旣久積獘多端因循玩愒不可不及時整備守門內官每門不得過四員余悉如所擬而行

○弘治十七年二月庚申監察禦史王士昭奏京城設鋪甲火夫以防火盜比年以來爲勢豪所役財匱於供應力疲於奔走乞下所司痛革其獘兵部覆奏

上曰京城火甲實多負累艱苦敢有仍前借倩私役需索科擾者法司具實以聞

○閏四月庚辰司禮監太監陳﹤宀十見﹥傳旨近來內外衙門獘政多端軍民受害以致上干和气深切朕懷緊要革獘事宜各衙門便查議明白開具以聞

○弘治十八年二月甲子先是有旨差科道官查禦馬監軍旗勇士之詭冒者太監寧瑾奏止之

上爲攺命司禮監太監一員同瑾等查處給事中張弘至以爲言兵部以執奏請如初旨

上曰查理禁兵誠爲重事爾等旣有此奏可仍差堂上官一員同原差科道官從實淸查具奏處置

禁請托

○弘治元年二月丙辰太監覃昌傳旨諭在京諸司朝廷政事

祖宗俱有成憲今後府部等衙門務湏遵守毋得互相囑托有虧公道如內外官敢有寫帖子囑托者內官連人送東廠外官送錦衣衛奏來處治若容隱不奏者事發俱治以重罪

卹遠人

○弘治元年八月己未迆北伯顏猛可王遣使臣知院桶哈等來朝貢方物賜宴並狐裘金織衣彩叚及回伯顏猛可王彩叚等物正使桶哈旣被賜其副使滿脫幹未得大通事楊銘爲之乞恩

上復命以狐裘金織衣各一事與之

○弘治二年五月甲戌錦衣衛夷匠阮淸等其先安南人永樂中以能制火銃短槍神箭及刻絲衮龍袍服收充軍匠月給米一石後以例減五斗至是淸等自是夷人無家不贍詔仍與一石

○弘治三年四月癸卯禮部覆議琉球國中山王尙眞所奏一謂本國來貢人員近止許二十五人赴京物多人少恐致疏失宜更增五人以順其情一謂本國貢船抵岸所在有司止給口糧百五十名其餘多未得給亦宜增給二十名議上從之

○弘治五年九月癸酉朝鮮國陪臣韓堰以來貢病卒於館

上湣其遠來客死命有司給棺致祭仍傳送其喪以歸

○弘治七年九月壬子朝鮮國海南夷十一人以捕魚爲颶風漂其舟至福建漳州府時無譯者莫知其所自來福建守臣送至京大通事譯審乃得其實

上命給之衣食候其國進貢陪臣還日歸之

○弘治八年二月甲戌廣西上思州頭目黃政賫弘治七年冬至節表箋過期始至旦不由本布政司類進禮部請治其罪

上曰思州去京師道裏甚遠進表箋過期兼不由布政司類進不爲無罪但念其遠人其特宥之

○弘治十六年十月辛丑先是琉球國王遣使人吳詩等乘舟之滿剌加國遇風舟覆詩等一百五十二人漂至海南登岸爲邏卒所獲廣東守臣以聞

上命送詩等於福建守臣處給糧餋贍候本國進貢使臣去日歸之

馭夷狄

○弘治元年六月丁酉兵科給事中夏祚等以北虜將入貢上﹤鋶﹣釒﹥言今逆虜外稱納貢而內蓄姦謀恐譯字通事官並虜中走回人等貪其賄賂以中國事情告之爲害非淺乞敕兵部榜諭從之兵部尙書餘子俊復奏以爲虜使來京中間未必無人恐彼窺知所奏全文以爲待之欠厚而傷其向化之心但乞榜示京師軍民不許欺侮且聽其公平貿易爲便已得旨祚等遂劾子俊柔懦不振故違前旨偏執自用

上曰虜情叵測固宜防範而開市貿易亦是舊例但毋令私交漏泄事情而已卽行禁約所司其知之

○弘治四年七月壬寅甘肅鎭守等官奏罕東等衛頭目剌麻朵兒只等劫西畨咂阿族部落掠其頭畜以歸事下兵部覆奏謂罕東劫掠西畨越我邊境不知畏忌漸不可長請敕鎭巡等官遣人往諭罕東等從違利害並以此意徧告西畨諸族自今更不得構怨啟釁

上曰罕東劫掠西畨越我邊境不可不爲之制其如議行之

○弘治六年四月乙亥土魯畨速壇阿黑麻率兵夜襲哈密城哈密死者百餘人竄降者各半安順王狹巴及其都督阿木郎據大土剌以守大土剌華言大土臺也圍之三日不能得阿木郎遣調乜克瓦剌二部兵爲援皆敗土魯畨遂殺阿木郎竟執狹巴以去令其酋長牙蘭據哈密移書甘肅守臣謂本國旣獻哈密城池阿木郎復潛導野乜克力人馬至其國中抄掠朝廷所賜衣幣亦被克減故爲此報復之舉狹巴亦遣人奏其事是時土魯畨貢使撒剌巴失等二十七人還未出境寫亦滿速兒等三十九人尙在京師於是甘肅鎭巡等官奏言阿木郎之禍因其自取但阿黑麻往年擅自興師攻破哈密朝廷曲加恩賚正宜感恩效順縱阿木郎有過當姑念哈密恢復未久止可具奏請治其罪乃敢擅攻城池所移畨文僣稱僞號言涉不遜乞命將選兵剿除酋長牙蘭等直抵土魯畨擒斬阿黑麻取狹巴回衛若欲姑事包容則請降敕遣使賫諭阿黑麻令送回狹巴當宥其罪事下兵部集廷臣議謂哈密乃

太宗創建爲中國藩屏狹

皇上所錫封有興滅繼絕之義今旣被劫去不宜置之不問守臣所畫二策前策乃討罪之舉請姑俟徐圖後策爲柔遠之方時勢所宜諭而不從加兵未晚今土魯畨貢使在京師速爲發遣與還未出境者令甘肅守臣就彼拘畱仍請敕本畨貢使擇三二人賫示阿黑麻諭以禍福俟其回報上請仍移文守臣各操練所部軍馬以備緩急及諭赤斤罕東等衛頭目使互相應援若哈密夷眾挈家來奔卽送苦峪令都督奄克孛剌管束量給糧種耕種以俟克復毋再散布肅州坐耗邊儲重貽後患其貢使寫亦滿速兒等見在京者亦令通事諭以拘畱之意奏入

上曰阿黑麻包藏禍心已非一日朝廷念哈密乃

祖宗所立欲繼其絕曲爲﹤宀十見﹥貸今阿黑麻屢惡不悛悖逆天道妄自尊大姦情盡露本當興師剿除爾羣臣旣如此處置悉準所議寫敕切責並敕甘肅鎭巡等官嚴督沿邊城堡將士用心堤備然邊方事重兵難遙度爾等仍會舉文武大臣二人領敕親臨其地會同鎭巡等官酌量事勢講求安內制外方略來上以爲經久之計賜阿黑麻敕曰比得甘肅鎭巡等官具奏知哈密都督阿木郎兩次引領野乜克力人馬槍爾部下牛羊等畜又克落爾賞賜以致爾親領部落將哈密城池占據殺死阿木郎擄去狹巴以報彼引虜劫掠之讎阿木郎固有罪矣然彼小人愚蠢無知爾乃大家世族識道理曉逆順豈可爲此當念阿木郎爲朝廷官職受命守城將其作惡情由遣人具奏或赴愬甘肅守臣俾爲轉達朝廷必有大法度治之追還所掠頭畜慰安旣死亡魂爾乃擅興動眾公肆殺戮將獻還城池仍復占據同宗骨肉自行系累如此所爲信義安在奏至廷議文武羣臣莫不扼腕忿怒咸謂

祖宗待迆西畨夷恩徳如天百年以來未有一族一人敢行悖逆今土魯畨父子一次虜哈密王母一次殺罕愼朝廷以不治治之曲爲含容尙不知悔今又殺阿木郎擄狹巴屢惡不悛罪在不赦逆天悖理非人所爲若不興兵問罪何以壓服天下畨夷合辭請發大兵出關徵剿並起集爾仇家敵國直抵巢穴明正爾罪然後牢閉關門顯絕貢路使諸畨再不得朝廷賞賜通中國貨財西畨一帶必皆歸怨於爾無地容身朝廷念爾土魯畨自祖父以來時來朝貢已非一世爾今𨿽有占城殺人之罪而前亦有歸城還印之功不忍輕絕特降敕諭使爾知之我國家富有四海哈密之在中國有之不加益無之不加損但念我

祖宗受

天明命爲萬邦華夷主永樂初年立哈密之祖脫脫爲忠順王八九十年傳位數世一旦乃爲爾所害略不動心豈上天立君之意哉且朝廷之待哈密亦如待土魯畨土魯畨設若不幸亦如哈密爲人所滅絕朝廷亦坐視而不顧乎爾宜知此意敕書到日卽釋放狹巴送還哈密舊城俾其照舊管理朕不念舊惡聽爾遣使通貢如故嗚呼天道昭然順之者存逆之者亡爾其攺過自新毋自作孽保爾先人之業爲爾子孫之計其尙思之毋貽後悔故諭

○弘治七年八月甲申大通事錦衣衛帶俸指揮僉事王英奏速壇阿黑麻復劫奪哈密城池臣聞罕東左衛居哈密之南野乜乞裏居哈密之東北皆其唇齒之地皆與阿黑麻有讎是其四鄰親信皆有離心今宜降敕旌勞罕東赤斤蒙古使之盡心圖報毋爲阿黑麻所誘密約合攻以除土魯畨之患是以夷攻夷也又迆西各國進貢皆藉互市圖利今各國使臣在邊但下令不許進貢則各國沮其得利之路必與阿黑麻爲讎不能久占哈密矣章下兵部覆奏謂以夷攻夷𨿽馭戎一計但夷性不常或借幸而成功彼必恃功邀索何以應之爲國遠謀當捐近效宜但如前會議侍郎張海所處事宜敕諭甘州守臣整兵操練仍傳諭罕東赤斤諸畨皆餋威蓄銳以俟調遣不可輕率貽侮庶得安攘之道

上曰中國馭戎當存大體其如兵部議行之

○弘治十七年正月庚寅巡撫貴州都禦史劉洪奏所屬上苗族類漸蕃混處無別乞以百家姓編爲字號賜之漢姓兵部覆請

上曰華夏自有定分可隨其土俗稱呼定與姓氏不必用百家姓

大明孝宗敬皇帝寶訓卷之三

孝宗敬皇帝寶訓序

我

皇考孝宗敬皇帝寶訓凡十卷總若干條蓋取諸實錄所紀

宸謨聖政之深切著明者匯次成編以示繼述之大於戲惟我

皇考禦天下十有八年徳配天地而功贊化育凡禮樂法度紀綱文物巍然煥然著在天下被之臣民固有目者所共睹有耳者所共聞也至於憂勤之念存於心而篤恭之妙自化成乎天下蓋一時紀錄者所不能與而亦豈訓辭所能盡哉然堯舜禹湯文武之治卓乎數千載之上而數千載之下如親見之亦不過卽典謨誓誥數篇以求其道而究其心則所以仰窺我

皇考之心者亦不能外此書而他適矣彼漢唐宋以下之英君誼辟亦豈無典訓以貽子孫而無道徳以爲之本雜利以小其用故嗣而求之者咸泯然無聞焉是惡可同日語哉予衝人嗣大歷服四年於玆蓋嘗面受

嚴訓親承

徳意而躬享篤恭化成之治所謂訓則有本而用則不雜矣顧於聖神功化之妙尙未敢以自信舉之懼或過也安之懼或惰也急懼或前而緩懼或後也苟於是而有所未至將何以仰追

鴻烈而匹休古昔帝王之盛乎用是益增警惕冀於朝夕佩服持循而漸有得焉庶幾由周成之嗣守以馴至於虞舜之協帝夏禹之祗承者在是而後之人所以衍萬世無彊之休者亦於是乎在矣故旣序實錄之首復於是書以著纂輯之意云

正徳四年四月二十一日

大明孝宗敬皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

敬天

○弘治元年五月丁丑內閣大學士劉吉等言天人感應之際其理甚微其機甚著蓋災異之來有因人事差失而感召者亦有人事未形而其幾先見天出災異以爲之朕兆者惟在人君察識而審圖之修徳以禳除之語雲天心仁愛人君又云妖不勝徳此之謂也洪惟

皇上卽位未及一年

聖心純正天理渾然

聖政日新人欲罔開且又孝餋

兩宮撫愛諸弟和睦

皇后肅淸宮禁宜乎和气致祥而無異也夫何近日

天壽山雨雹損壞各

陵明樓香殿獸角海馬飛仙等件淸寧宮後夜間有火塊起落二次皆非常之變也考之載籍雨雹者陰脇陽之象又曰人君惡聞其過抑賢用邪則雹雨俱信讒則雹下毀瓦又曰火者南方揚光輝爲明者也王者南面向明而治若賢佞分別官人有序率由舊章敬重功勛殊別嫡庶則火得其性矣若乃信道不篤或耀虛僞讒夫昌邪勝正則火失其性矣火失其性而妖見勢所必至然以今日人事驗之讒邪屏迹異端斥逐冗官沙汰貢獻停止賞罰不濫用度節省在廷文武羣臣亦皆知畏法無敢放肆者於前災異皆無其應若以

陛下今日之心行今日之政長久而不變二三年間天道不感應陰陽不和順者未之有也臣等所深慮者但恐人事未見先有其幾天出災異以告

陛下欲

陛下察識而審圖之修徳以禳除之耳伏願繼今以後常加修省深思遠慮防微杜漸如於決斷政事必問

祖宗成憲何如合乎成憲者行之不合乎成憲勿行何也不合成憲者恐有附下罔上之私故不可行也於待左右及用人必先論其心行何如忠實純良者任之矯僞作聰明者勿任何也矯僞作聰明者恐啟後日辯言亂政之漸故不可任也於聽言納諫之際必詳究其言之所爲何如果出於爲公而無他故者從之或不出於公而顚倒是非者勿從何也顚倒是非者卽系讒言或以賢爲不肖以不肖爲賢足以惑亂

聖聽故不可從也凡此皆防微杜漸之實以至於凡有以書畫玩器犬馬聲色投間抵隙阿諛順從取悅

聖心者一切屏逐勿令親近則

聖心日益髙明天心日益和順而未然之災患異常之妖孽豈有不消弭者哉伏乞

聖明畱意

上曰朕不徳布政不均謫見於

天惟冀君臣同心各修厥職庶災異可弭卿等所言法

祖宗愼用人遠讒佞誠切時斃當卽體而行之卿等亦宜同加敬愼庶幾天意可回也

○弘治二年七月癸亥早朝畢

上敕諭禮部曰近日京城雨水爲災南京又奏大風雷雨水之異朕當檢身飭行祗謹天戒爾文武百官其各加修省勉圖報稱政事有缺失當舉行攺正者皆斟酌�當以聞

○弘治三年十月乙丑兵部尙書馬文升奉犧牲所大祀牛羊豕每牲各混同一處糞穢不除互相抵觸皮毛傷損太常寺官又乏提督之嚴其豕多抽分所得飼餋無方往往瘦小不能稱

聖天子敬

天地事

祖宗之誠孝乞敕所司預買送餋備用

上命太常寺堂上官嚴督官軍加意飼餋毋怠

○弘治六年四月辛酉

上以去冬無雪至於是月不雨敕諭文武羣臣曰朕以涼徳纘承

祖宗鴻業宵旰靡寧圖爲治理乃者

天道弗順自去冬迄今亢旱踰時田苗枯稿民庶驚惶朕甚憂懼已嘗齋心露禱及遣官祭天下神祗而連日狂風屢作雨澤少降揆厥所由豈朕與爾文武羣臣交修之道猶有所未至耶自今事關朕躬者朕當究循而行之爾等與朕共理天事休戚惟均亦各宜痛加修省革其背公狥私之斃警其因循怠惰之習固其廉愼不渝之節凡軍民利病時政得失有可以興革爾文武羣臣並科道仍條奏來聞務臻實效毋事虛文用佐朕之不逮庶人事修而

天意可回故諭

○十二月丙戌禮部尙書倪嶽等奏明年正月初七日大祀

天地前期三日以孟春享

太廟值大祀齋戒之始宜免行飲福受胙禮

上曰廟享固重事而祀

天尢重今旣值郊齋暫免飲福受胙庶爲得禮其如議行之

○弘治八年四月戊寅太常寺以

郊廟山川社稷壇及先師孔子廟祭服樂器俱歲久敝懷乞命所司修治之

上曰禮莫大於祀天而樂廢壞不稱心甚怏然其祀

天中和樂特令禦用監制造其餘祭服樂器皆令工部造辦如式用副朕敬神之意

○弘治十六年正月乙亥內閣大學士劉健等言今日早太監陳寬等傳示

聖意以

郊祀重事欲待二月另擇吉日親行大禮臣等仰見

皇上敬

天之誠純篤如此

上帝監臨必加顯佑伏惟

聖躬至重必須倍臻康泰乃可親事從權攺卜於禮亦宜

上從之乃以二月十一日舉行

郊祀禮云

○十二月辛丑吏科給事中許天鍚奏

皇上嗣大歷服以來恭默體道兢虔事

天每當

郊祀之期殫致精明之徳又恪遵成憲誓戒百官頃年以來文武官員自受戒之後往往放肆惰慢混瀆精禋臣實懼之今王春在邇大禮將興乞敕禮部嚴加禁約違者罪之仍行南京諸司一體齋戒約禮部覆奏從之

法祖

○弘治元年五月丁卯南京刑科給事中周紘等言

皇明祖訓乃

太祖髙皇帝貽謀家法誠國家萬世之成規伏望

陛下常在心目若首章之要曰人之姦良固爲難識知其良而不能用知其姦而不能去則誤國自此始持守之要曰朝堂決政眾論稱善卽當施行或燕閒之際一人之言尢加審察故權謀與決皆出於已愼國政之要曰廣耳目不徧聽所以防壅蔽而通下情

陛下試思所以察姦良謹持守愼國政者果不違於

祖訓歟宮中府中裁處萬幾一以

祖訓而省察焉則

陛下之心卽

髙皇帝之心

陛下之法卽

皇髙帝之法而天下無難處之事矣且君臣上下分𨿽相懸而元首肱股一體無間今常參者舊例之朝儀面奏者有司之細事其得奉淸閒侍左右委托腹心運籌帷帷不過近習便佞而已伏聞我

祖宗列聖延見臣僚無間朝夕或於大誥首著君臣同遊之篇或於燕飲命賦醉學士之歌或召對便殿從容賜坐或同遊內苑相與賦詩眞有都兪吁咈气象所以百二十年來天下治安民享其福伏望

陛下萬幾之暇命內閣府部大臣及文學近侍等臣以時請對更畨上直凡政治之得失軍民之利病從容咨訪面與裁決則不惟君臣上下情意交孚無偏聽壅蔽之患而羣臣心術邪正才識短長舉不能逃睿鑑之下矣

上納之

○弘治三年八月丁亥禮部覆奏南京守備官請增

奉先殿每日供獻品物謂

徳懿熙仁四廟品物定自

太祖

髙廟品物定自

太宗豊儉適宜莫敢增損若謂朝廷盡祀先之禮欲其豊盛𨿽竭天下之奉亦何所不可致而其中牲口雜羞不過雞鵝羔餅其儉約如此蓋欲以儉徳示

聖子神孫俾萬世守之以爲家法臣下豈敢擅議增減但南京光祿寺所支生料數少恐爲廚役之累乞量爲增給

上以爲然令間日增鵝一雞二

○十二月戊辰禮科給事中王綸言人君一身萬化之原餋之不可不周保之不可不至

皇明祖訓有曰凡吾平日持身之道無優伶近狎之失無酣歌夜飲之歡正宮無自縱之權妃嬪無寵恣之專此我

太祖正心保身之道伏望

皇上遠宗帝王近守家法則精神內固而萬壽無疆矣自古人君未有不以勤而興以逸而廢者

皇明祖訓有曰察情觀變慮患防危如履淵冰心膽爲之不寧晚朝畢而入晨星存而出此我

太祖勤身勵行之道伏望

皇上丙枕不寐平旦有爲視朝不至於太遲裁處不專於左右則內無失徳外無失政而庶績咸熙矣下禮部議

上從之

○弘治六年閏五月乙卯禮科左給事中夏昂奏邇者

皇上昧爽臨朝早決幾務凡臣下言事卽今所司看詳次第舉行又節省光祿寺供用等物皆勤儉之盛徳但一日二日萬幾惟常接於目而不忘斯有警於心而不替竊觀我

聖祖嘗取古帝王嘉言善行書寘殿廡伏望

皇上以

聖祖爲法命翰林儒臣歷考前代帝王以至我

祖宗勤儉徳政或爲銘爲箴或爲說爲文或直錄其事務在明白書之屏間寘之便殿以警於朝夕

上納之

○弘治十五年十二月己酉

上以

祖宗制度散見不一無所會稡乃命儒臣以

皇明祖訓及諸司職掌�諸書因革損益之大者會粹成編名曰大明會典欲梓行天下親制文序其首曰朕惟自古帝王君臨天下必有一代之典以成四海之治𨿽其間損益沿革未免或異要之不越乎一天理之所寓也純乎天理則垂之萬世而無獘雜以人爲𨿽施之一時而有違蓋有不可易言者唐虞之時堯舜至聖始因事制法凡儀文度數之間天理之當然無乎不在故積之而博厚發之而髙明巍然煥然不可尙已三王之聖禹湯文武視堯舜固不能無間而典制寢備純乎是理則同是以雍熙泰和之盛同歸於治非後世之所能及也自秦而下世之稱治者曰漢曰唐曰宋其間賢君屢作亦號小康但典制之行因陋就簡雜以人爲而未盡天理故宋儒歐陽氏謂其治出於二其不能古若也夫豈無所自哉洪惟我

太祖髙皇帝以至聖之徳驅胡元而有天下凡一政之舉一令之行必集羣儒而議之遵古法酌時宜或損或益燦然天理之敷布

神謨聖斷髙出千古卽近代積習之陋一洗而盡焉我

太宗文皇帝

仁宗昭皇帝

宣宗章皇帝

英宗睿皇帝

憲宗純皇帝

聖聖相承先後一心𨿽因時損益而率由是道百有餘年之太平端有在矣朕祗承天序卽位以來蚤夜孜孜仰紹

先烈而累朝典制散見疊出未會於一乃敕儒臣發中祕所藏諸司職掌等諸書參以有司之籍冊凡事關禮度者悉分館編輯之百司庶府以序而列官各領其屬而事皆歸於職名曰大明會典輯成來進總一百八十卷朕間閱之提綱挈領分條析目如日月之麗天而羣星隨布我

聖祖

神宗百有餘年之典制斟酌古今足法萬世者會稡無遺特命工鋟梓以頒示中外俾自是而世守之不遷於異說不急於近利由朝廷以及天下諸凡舉措無巨細精粗咸當乎理而得其宜積之旣深持之旣久則我國家博厚髙明之業雍熙太和之治可以並唐虞軼三代而垂之無窮必將有賴於是焉遂書以爲序

○弘治十七年三月壬戌

孝肅皇太后崩內閣大學士劉健等題臣等竊惟事莫大於送終禮莫重於祀享玆者

大行聖徳慈仁壽太皇太后鸞馭上升

山陵伊邇祀享之禮宜預講求查得成化四年間

慈懿皇太后崩逝之日羣臣會議有

二後並配之文竊聞當時

先帝遇天下難處之事羣臣爲委曲將順之詞或者猶不能無疑焉然奏議𨿽成於當時而奉行則始於今日仰惟

皇上承

宗祧之重爲綱常之主所宜至詳至愼而不可少有忽焉者也伏望特敕禮部集議稽本朝

祖宗之廟制質古先聖王之訓典務合大公允歸至當俾行之於今而無憾垂之萬世而有光臣等不勝至願

上命禮部會多官稽考典制詳議奏聞禮部乃會皇親公侯駙馬伯五府六部都察院通政司大理寺翰林詹事府左右春坊司經局六科十三道等衙門議謂

宗廟之禮乃天下之公義非子孫得以私之萬古綱常有不可易者自古昔以來殷周七廟父昭子穆各有配座一帝一後禮之正儀蓋陰陽相配之禮也下至春秋以魯隱之國而書考仲子之宮胡安國傳云孟子入惠公之廟仲子無祭享之所以此觀之春秋之世去先王之世未遠魯秉周禮先王之制猶有存者祖廟無二配故也先王之制槪可見已伏睹

憲宗純皇帝成化四年敕諭羣臣有曰朕心終不自安敢竊窺我

先帝之至情以重違

慈意不得已而勉從羣臣並配之義羣臣欲權以濟事亦不得已進此議也據正禮而區處適宜仁��盡足以上副

先帝在天之遺志端有待於今日稽之周禮有祀先妣之文疏云姜嫄也是則太母特立廟以祀不失尊崇之禮自周然矣詩所謂閟宮是矣唐宋禮制無常初正終亂固無足言但其間推尊太后不配食祖廟者則別立殿以享之亦得閟宮之義至我國朝

祖宗太廟之建一遵古典損益得中迄今已溢

九廟廟皆有配其配無二宏規遠模成憲已定又於禁廷內建

奉先殿得以朝夕供薦孝思之情委曲詳盡仰惟

皇上繼統動率舊章而舉無不宜玆遇

大行聖慈仁壽太皇太后上仙朝夕不離喪次悲哀動乎中外傳之萬方誰不仰感

聖孝之無已也但孝心無窮而禮有限節享祀之禮當歸於至當所有奉安神主宜於

奉先殿之外相應處所建一新廟如詩之閟宮宋之別殿歲時薦享一依

太廟奉先殿之儀祀專而且近禮勤而且便隆名徽號仍稱

太皇太后極其尊崇永受萬年之享則情義兩盡罔極之恩以酬嚴祖之道以著而大孝之實垂諸萬世無彊�

上曰祀享重事禮當祥愼卿等稽考古典及

祖宗廟制旣已明白都準議特建廟奉享仍稱

太皇太后以伸朕尊親之意後世子孫遵守崇奉永爲定制

聖學

○弘治元年二月辛酉

上將聞經筵命少傅兼太子太師吏部尙書謹身殿大學士劉吉等會舉講讀官以聞賜敕諭勉之曰朕嗣守鴻業君主萬民夙夜惓惓思所以答

上天之眷副

祖宗之托務廣聽納以濟世隆平然非講學則何所資以成其功況經筵盛事累朝舉行朕何敢緩玆將以三月十二日禦經筵命爾太傅兼太子太師英國公張懋與少傅兼太子太師吏部尙書謹身殿大學士劉吉知經筵事禮部尙書兼文淵閣大學士徐溥禮部右侍郎兼翰林院學士劉健同知經筵事禮部右侍郎倪嶽詹事府少詹事兼翰林院侍讀學士汪諧程敏政太常寺少卿兼翰林院侍讀傅瀚陸釴周經國子監祭酒費誾左春坊左庶子兼翰林院侍讀學士李傑左春坊左庶子兼翰林院侍讀張昇謝遷吳寬右春坊右庶子兼翰林院侍講董鉞王臣兼經筵官吉溥敏政釴經遷日侍講讀翰林院等衙門儒臣分直侍講夫明眾理所以立致治之本學古訓所以爲明理之要卿等其尙篤於輔導善於啟沃毋曲說以狥好毋隱詞以昧義必使言究乎理理契乎心朕當舉而措之行事俾治功底成民被休澤豈惟遂朕仰承

上天

祖宗眷托之願而卿等引君當道之責亦無愧焉欽哉故諭

○三月癸酉

上視學行釋奠禮禦彜倫堂授經於講官祭酒司業賜之坐講祭酒費誾講商書說命惟天聰明一節司業劉震講周易乾卦大人者與天地合其徳一節講畢

上宣諭師生曰六經載聖人之道講明體行務臻實效爾師生其勉之

○弘治三年三月丁巳戶科給事中屈伸言古昔帝王無日非講學之時無往非講學之地賈誼所謂帝入五學者今已無其制矣所賴以助成

聖學涵養

聖心者不過月有經筵日有直講而已柰何一歲之中以大寒大暑而輟講者凡四五月一月之中能舉行其禮亦僅十之二三儒臣接見之時少而宮闈退處之時多儒臣開導之言寡而左右引誘之言眾是不免孟軻氏之一暴十寒之諭矣伏望

皇上時禦經筵日臨直講聞於耳而思之心得於心而見之行體貼擴充以成

聖學以斷大政天下幸甚

上曰帝王之學以養心爲要經筵日講所以涵養此心誠不可以寒暑輟所言良是日講近已有定期矣所司其知之

○弘治十六年五月己丑

上諭內閣儒臣曰通鑑綱目並續編深切治道朕欲便於觀覽爾等撮耴節要撰次一本仍分卷帙陸續進呈翌日可禮監傳旨欲自三王五帝以來歷代事迹通爲一書且命名曰歷代通鑑纂要

○弘治十七年九月丁巳

上召大學士劉健等至暖閣諭以邊事少頃又曰昨令李榮來說日講時講官陳善閉邪陳字解作陳說未明止作敷陳乃可耳健等因奏曰昨李榮又言以善道啟沃他他字不是誠如

聖諭

上曰他字也不妨昨偶言及此意以爲不若啟沃之更好然不必深計大抵講書須要明白透徹直言無諱道理皆書中原有非是纂出若說不盡也無進益且論思輔導之職皆所當言可傳與講官不必顧忌昨所講卻似有顧忌耳是日

天顏甚悅似有爲昨日所傳未的恐因此有所觀望故特示詳悉如此

聖孝

○成化三十三年十月己卯

上諭禮部臣曰朕以涼徳獲嗣丕基哀疚之中凡內而尊崇大禮外而撫綏大猷次苐舉行痛惟朕

生母恭恪莊僖淑妃鞠育劬勞恩深罔極今賴

三靈之佑托於億兆臣民之上奉養莫逮風木之感實切於衷矧議政之初

聖慈仁壽太皇太后

皇太后聖旨咸謂

母妃須進名位式昭慶源因令輔臣考據春秋大義前代明君英辟定典�請於

二聖欲遣官奉冊寶詣

陵園尊爲

皇太后用垂隆名於永世俟

皇考梓宮發引有期預啟祔葬庶少罄孝忱於萬一爾禮部具儀擇日以聞

○壬辰追尊

聖母淑妃爲

孝穆慈慧恭恪莊僖崇天承聖皇太后遣官詣

陵園行恭上冊寶拜祭告禮其冊文曰

孝子皇帝臣謹再拜稽首言臣聞徳莫厚於追遠孝莫大於顯親允懷鞠育之仁爰致追崇之典宣昭懿範式展孝思仰惟

皇妣恭恪莊僖淑妃天資溫惠坤徳柔嘉體道思齊美溢乎彤管含章履正動儀乎紫庭孝敬嘉於

聖慈賢淑簡於

先帝茂膺多祐夢占懷日之祥誕育衝人序屬承

天之統恩施罔極徳報無由柰淑命之靡融心傷陟屺顧天下之可養詩廢蓼莪睹漢家堯母之門增宋室眞皇之慟擬遷舊殯升祔

茂陵惟尊稱莫大逮於生前斯美謚宜加於身後虔涓吉日特舉縟儀遣大臣寅奉

冊寶上徽號曰

孝穆慈惠恭恪莊僖崇天承聖皇太后伏惟

懿靈如存膺玆盛典陟降左右上從

聖考於九天默佑本支益衍

皇圖於萬世嗚呼哀哉臣稽首頓首謹言

○十一月丁未

聖母孝穆皇太后旣祔葬

茂陵

上敕諭禮部曰

皇妣孝穆慈惠恭恪莊僖崇天承聖皇太后祔葬畢日宜有奉享

神主之禮爾禮部其會文武大臣議處來聞於是禮部會同太傅兼太子太師英國公等官張懋等議得周禮春官大司樂之職歌中呂舞大濩以享先妣謂姜嫄也至宋則元徳懿徳二皇太后俱有別廟之享章獻章懿二皇太后遂有奉慈之建玆者恭遇

孝穆皇太后祔葬

茂陵所有

神主宜於

奉先殿傍近宮室攺爲別廟以禮安奉歲時祭享悉如

太廟

奉先殿之儀仍乞敕奉遷官於祔葬畢暫奉

神主於

茂陵獻殿以伺二十四日

憲宗純皇帝祔

廟禮畢啟行於二十六日入城得旨

奉先殿傍近無宮室堪攺別廟爾還再議來聞禮部復會官議

孝穆皇太后祔葬畢日

神主宜暫建別廟奉享庶合古制但

奉先殿旣無傍近宮室堪以攺作合當於享

憲宗純皇帝幾筵之右別設幄殿一所以事奉享仍乞敕內官監相度相應吉地營建別廟完日奉遷

神主享祀如儀

上曰親終當祭以禮爾等旣考論明白準議乃定奉安

神主之殿曰

奉祀殿

○弘治二年十一月丁卯

上以

孝穆皇太后宗支訪求未得乃敕總督兩廣軍務兼理巡撫都禦史秦紘曰朕奉

祖宗丕圖君臨天下夙夜惓惓所不敢忌者

皇母孝穆皇太后劬勞罔極之恩無能爲報去歲嘗命內外官員於廣東賀縣尋訪

母后宗親加之恩典用以上慰

聖母在天之靈下以少紓朕風木之愴不料訪察非眞以致今歲廣東連山縣民李福自陳的派而紀貴紀旺以獞人冒認事下該部覆奏令廷臣會審情詞俱有可疑朕誠不能爲懷特差科道官再加體訪乃聞有懼罪密遣姦細去彼打點彌買囑裏老親鄰人等欲令顚倒是非混亂眞假者果若此則的派何由可得彼小人情獘安能逭其罪哉玆事最重朕以卿風憲大臣素秉公直特專委托敕至卿卽差的當土人於連山賀縣及湖廣江華縣崇池鄕等處密切體訪仍出榜於三處地曉諭鄕村鎭市土獞人等有能灼知

聖母孝穆皇太后宗姓源流明白眞正者許從實開報審究來歷果有根據卽爲奏聞重加升賞體訪之際如有似前扶同欺罔夤緣回護以假爲眞以眞爲假者必重罪之其有姦細之人卽解京處治使小人之計不行斯爲允當夫孝有不及而推本惇親以盡區區之心者此朕之不得已也卿其體斯至意毋怠毋忽庶無負於委托欽哉故敕

○弘治三年八月庚寅戶部會官上議曰

孝穆皇太后宗親在昔兵燹之餘人民奔竄歲月悠遠往事已無蹤迹求之恐愈久愈鑿況前日已誤信李父貴等濫授官爵今日豈容再誤請仿

太祖髙皇帝卽宿州爲

孝慈髙後父徐王立廟事例爲

孝穆皇太后父母定擬封號立祠於廣西附郭地方春秋遣布政司官致祭卽以沒入李父貴等賀縣田八十畝爲奉祭之資似爲得宜

上曰孝穆皇太后早棄朕躬朕每念及此戚然如割初謂宗親尙可求訪故寍受百欺有所不卹今卿等旣謂歲久無從物色請如封立廟歲時致祭以仰慰聖母在天之靈是或一道矧

皇祖旣有故事朕心𨿽不忍又奚能違其悉準所議

○弘治八年正月丙申以

太皇太后聖體未安免慶成宴頒胙於文武官之該宴者

○三月壬辰

太皇太后以

聖體康復誥諭

皇帝曰粵自

英皇厭代予正位長樂

憲宗皇帝克盡子道以天下養二十四年無異一日孝心篤至天下所無足以表儀萬民垂法後世予觀所著孝順事實諸書所載罕有其比曁

皇帝嗣位實能繼述先志惇尙彜倫奉養之禮至隆至厚乃去年七月予偶嬰瘍疾

皇帝夜起祝

天眷郊罷宴問安視膳寢食靡遑頃者醫藥奏功食飲如舊老年病體竟底康寍以昔校今父子一道

天地所臨

祖宗攸鑑徵諸孝治必有休祥予心嘉焉是用宣之於辭以表誠孝故諭

上乃奉表稱謝表文曰伏以

慈顏康豫頓回海宇之春

聖訓昭宣載睹月星之象思沾九陛勸動六宮恭惟

聖祖母太皇太后陛下化同坤育道配乾剛承

烈祖之宏休澤延嗣續毓

先皇之盛徳養極尊親顧慈孝之相成實邦家之共戴方向期頤之福偶違旦夕之和臣心切問安職當嘗藥慶成罷宴敢同臣下之娛露禱輸誠冀獲

神明之佑此子孫之常分何繼述之可言比者

九廟降祥

重闈協慶乃歸功於定省復示寵於褒嘉臣俯念眇躬劬勞未報仰承曲諭慚懼交拜敢不誓竭微誠勉圖至孝占千年之龜莢預兆嘉祥捧萬歲之鶴觴益隆壽祉無任欣躍慚悚之至謹奉表稱謝以聞蓋

太皇太后不豫時感

上誠孝謂天下之物皆

皇帝所有無以爲報故托之文辭以彰

聖孝且命副藏內閣傳之無窮而

上仰念

慈徳具禮申謝

祖孫之間慈孝兼至誠可爲萬世法也

○弘治十一年十月乙亥曉刻

上遣太監蕭敬召內閣臣於左順門宣旨曰昨夜淸寍宮失火朕奉侍

聖祖母徹旦不寐今尙不離左右欲暫免朝參可乎時大學士劉健有事於西山李東陽謝遷對曰宮闈大變

太皇太后聖心震驚

皇上問安視膳誠孝方切事在從宜卽宣鴻臚寺免朝一日可也敬復奏乃命免朝

○弘治十二年十二月乙亥

上奉迎

太皇太后還居淸寍宮是日

太皇太后誥諭

皇帝曰予惟自古聖帝明王以孝治天下者必有以隆國家之慶綿宗社之休歷考載籍昭然可見我朝

列聖相承世隆孝徳彰示表儀

皇帝聖孝自天克惇

先烈以自卽以來予享天下之養蓋已有年尊奉之隆承順之篤在昔罕比乃去年十月回祿爲變淸寍宮災

皇帝祗懼震驚不遑寢食躬率

皇后皇太子視膳問安勤劬之誠達於顏面孝敬之徳格幹神人是以中外臣民皆能上體至意奔走服役新宮重建不日告成奉予還居意甚安適予嘉

皇帝之孝不能自已爰敍玆美用宣予懷自今伊始其必諸祥協應百福攸同壽歷萬年子孫千億以益弘無彊之祚是予願也故諭

○弘治十七年三月壬戌

聖慈仁壽太皇太后崩

上朝夕不離喪次悲哀動中外越五日文武百官請

上初七日視朝

上批答曰朕哀痛方切未能視朝所請不允次日再請

上批答曰朕朝夕喪次未忍暫離卿等乃累疏懇請謹遵

遺誥初八日視朝至日

上服縗服禦西角門二十七日服滿二十八日百官易烏紗帽黑角帶靑圓領皂靴侍朝

上仍白翼善冠白袍腰絰禦西角門視事俱不鳴鐘鼓宮中實行三年之喪蓋

上天性純孝初至東宮進學時講官以文華大訓進講

上輒起立俟講畢乃復坐其事

太皇太后奉養尢極尊隆有疾親侍湯藥憂形於色事

皇太后亦然視古帝王之孝實無所愧云

○四月庚申

上傳旨諭禮部臣曰朕服制𨿽遵

遺誥中心哀痛未忍盡從吉典每月朔望日暫免升殿百官常服於奉天門朝參遇節免宴百官勿著紅衣凡大節免行慶賀禮各王府拜南京及在外各衙門預行文知之不必差官赴京

教太子

○弘治五年三月丁丑

上命皇太子名賜敕諭之曰朕惟君天下莫先乎徳而徳明惟明尢君道之所重故書稱堯曰光彼四表易贊大人以繼明照於四方此之謂也咨爾元子皇后所生天資秀發日表英奇福慶誕鐘統承攸屬玆特賜名曰夫懸象著明莫大乎日月爾當顧名思義明於庶物察於人倫全所得天賦之正理而無或蔽極所存心體之髙明而無或累擴而充之向明之地惟徳以居文明之治惟徳以成惟徳以昭格上下神祗惟徳以丕顯丕承謨烈允若時則四海𨿽廣兆民𨿽眾無不在於照臨之下而朕之主器永爲得人

祖宗萬萬年大明之基業足以傳嗣而有光矣爾惟欽哉服此明訓

○弘治七年正月壬辰太子少保兵部尙書馬文升上疏言自古帝王之君天下未嘗不以教太子爲先務

皇上敬

天勤民法

祖圖治眷生元良宗祧有托此誠國家萬年無彊之休也臣聞皇太子姿表異常質性聰睿今良知良能未有所誘早教豫養正惟其時伏望選擇醇謹老成頗知書史宮人保抱扶持於凡言語必教之眞正而非禮褻狎之語不使之聞於耳於凡行步必教之端莊而非禮邪僻之事不使之接於目教之不忍教之有儀以養其仁義之心教之恭肅教之分別以養其禮智之心如內庭之曲宴鐘鼓司之承應不使之觀元宵之鰲山端午之龍舟不使之見以至佛老之教尢不宜口誦其言目觀其像以惑其心志一二年以後又嚴敕東宮老成內臣先教之誦習孝經使知孝弟之道出於天性與夫上天之所當畏

祖宗之所當尊百姓之所當愛財物之所當惜至其八歲教之誦詩讀書使知窮理正心修己治人之道及設立官僚之時仍敕內閣會同各衙門堂上官愼選名實相符才徳老成學問該博之士以充其任浮躁淺露心術不端者不使之與自此日出春宮講論經書涵養徳性與凡世事委曲在所周知人物賢否在所當辯如此則內外輔導咸得其人而

星太子之徳將有日進而人不及知者矣臣叨任六卿之重云歲又蒙加太子少保正系東宮輔導之官受任以來夙夜惶懼顧無以圖報萬一因讀文王世子篇及宋儒眞得秀所進大學衍義之說而有感焉不勝犬馬惓惓之意敢以此爲獻

上嘉納之

○六月丙寅南京廣西道監察禦史郭維言人主垂無窮之統其本惟在於太子而太子之善則又在於輔臣稽諸往古益輔啟以衍夏祚四百餘年伊尹輔太甲以衍商祚六百餘年周公輔成王以衍周祚八百餘年秦非不愛其子非不欲享國如三代然以李斯趙髙爲輔其平昔所以教之者皆致亡之道也尙何能保有其國哉漢昭帝年方十四卽能辧霍光之譛然終不能爲漢賢王非以輔之者不學無術之人乎今

皇太子聰明異常正選擇輔佐之時臣愚以爲師傅講讀之官必須擇取平昔孝行彰聞忠藎著稱嚴毅方正學術無偏者爲之其侍禦僕從之臣亦必擇取平昔志操端潔威儀謹恪慈祥篤實者爲之其輕浮淺露檢邪忌刻之徒一切勿耴則前後左右罔非正人自然可以涵養气質薰陶徳性異日堯舜之徳雍熙之治皆自此出矣奏入

上命所司議禮部議謂紝所言與兵部尙書馬文升前所言之意合皆深得古昔教養太子之遺意我朝

列聖繼統率循此道故建儲之後出閣之際必愼選名徳以充講讀輔導之任凡左右僕從之職亦皆遴選以充彜典具在皆可舉行伏惟

聖明監帝王之法遵

祖宗之制博求其人以專其任

宗社之休生民之福端系於此

上曰愼選端人輔導皇儲各官所言誠國家要務爾禮部其記之待皇太子出閣以聞

○弘治十五年二月壬子建昌伯張延齡奏皇太子正位東宮已經十載宜敕隨侍儒臣朝夕輔翼諭以善道益其見聞日與講論修身治平之道禮樂教化之端取其善以爲法惡以爲戒誠能緝熙睿學他日推諸政事不患天下之不治矣

上曰輔養儲徳誠爲重事皇太子年漸長成正宜及時進學卿言具見忠愛今後輔導等官務宜逐日進講毋得虛曠歲月

○弘治十八年五月庚寅

上不豫召內閣大學士劉健等至乾淸宮

禦榻前面諭有曰東宮聰明但年幼可常常請他出來讀書輔導他做个好人

○辛卯

上召皇太子至前面諭曰朕不豫皇帝與東宮做禮儀悉依

先帝遺典祭用素羞東宮務遵守

祖宗成法孝奉

兩宮進學修徳用賢使能毋怠毋荒永保貞吉

諭宗室

○弘治元年二月甲辰晉王知烊奏世子奇源以母薨乞廬墓禮部覆奏

上不許與王書曰承諭世子先因母妃患病躬侍湯藥徒步禱神及後薨逝欲於安葬畢日廬墓以終喪制且又慮叔祖年髙侍養有缺不忍離側此可見其孝心純至宗室有此良足嘉尙但古人有云附於身附於棺必誠必信諒世子於送終之禮必已盡心而無遺悔矣古人又云事親者左右就養無方今叔祖春秋已髙世子正當朝夕侍奉不離左右況宗藩繼序所系尢重豈可輕身久處於外乎玆特令世子送葬掩壙之後卽循常道回府侍養至於三年之內居處之奉服食之制哀思之誠則在世子自盡其心如此則送死事生兩得其道不惟於

祖訓無違而於宗族化導風俗歸厚寍不又有光乎叔祖其知之

○十月丁未先是晉府永和王奇淯卒其祿米當截日住支至是晉王鐘鉉爲之奏乞全支以治葬事拜贍給遺孤戶部覆奏

上曰山西地方艱難其民力竭矣王所奏𨿽重爲親親計然如吾民何矧王府班祿之制

祖訓具在朕不敢違其令以十月終住支

○弘治二年二月辛卯晉府送所選儀賓赴京禮部言內二人年尙幼宜送本府教授處讀書三年待其長成方許成婚且請限以年歲道行禁約

上曰今後各王府選擇儀賓須年及十五以上人物長成者始許具奏成婚如以幼小不稱之人朦朧選奏其長史教授等官俱治以罪

○三月壬戌詔免崇王見澤來朝王自以之國年久欲援襄王例來朝

太皇太后禮部言王國地方災傷宜愼守封疆未可輕動恐貽他患

上曰王朕至親欲許朝見

太后因得敍親親之誼卿等旣以地方藩屏爲重義難獨違其貽書止之

○六月戊申徽王見沛奏欲照徳王例往祭中嶽嵩山之神

上曰王藩屏爲重且中嶽不在封內未可輕動因貽書止之

○九月丙子徽王見沛奏河南左布政使徐恪擅革本府承奉司吏請治以罪

上以

祖訓條章並諸司職掌俱無承奉司吏典貽書諭王及各王知之

○弘治六年五月丁丑魯府鎭國將軍陽銖陽與�金請辭常祿以賑饑民

上曰陽銖等所秦誠義舉然常祿不必辭其降敕獎諭之

○弘治八年三月己丑徳王以其妃劉氏薨奏請自往賁所看視及令世子祐榕春秋祭掃

上曰

皇祖訓戒子孫惓惓以謹出入爲言墳所離國城遠豈宜數往今叔王葬妃宜止往視一次每歲春令世子祭掃

○弘治十一年四月辛卯雍王祐橒乞裁革衡州府稅課司及衡陽縣河泊所原設官吏而以二處歲辧課鈔則本府管業供祀下戶部議謂親王歲祿萬石足給公私之費而二衙門稅課例充本處文武官折俸此

祖宗成憲萬世不可攺者宜勿許

上曰自今諸額辦錢糧衙門各王府不得請求著爲令

○弘治十六年十月壬子給申懿王妃項氏養贍米歲一千石王無子又無旁支承繼故特優賜之

○弘治十七年二月甲寅賜晉王知烊書院額曰養徳仍賜以五經四書性理大全等書從王請也

○五月己未魯府鎭國將軍陽銖奏天下疆宇如舊而人口增加地產之外更無餘利凡宗支之費養賢報功之典與夫廩祿軍國之用皆出於民將來供應無窮何以處分乞敕所司著令凡宗支請求地土及一應出辦於民者俱杜絕之

上曰各王府再不許分外陳乞田地課程等項若姦頑之徒投獻撥置而承奉長吏等官不能以道匡輔者均罪之

褒宗室

○弘治七年五月甲午代府靈丘王教授謝謙以王長子成鈠儒雅篤王存日日再問安無間風雨寒暑王有疾親嘗湯藥衣不解帶每吁天願以身代及王薨哀毀頓絕良久方蘇水漿不入口者四日寢苫枕塊未嘗少離喪次徒跣送葬行四十餘里畢結廬墓側有野獸如虎旋繞墓域後已母命不得已乃歸請賜敕褒嘉或表以坊牌俾宗室知勸

上賜敕獎諭之曰爾以朝廷懿親克惇孝行比教授謝謙等具述其事來奏朕覽之良用嘉悅惟國家以孝治天下凡臣民有孝行者必命有司旌異況宗室乎是用致書褒獎且以風勵諸藩同修美徳爾尙移孝爲忠益盡夾輔之功均享承平之福豈不美乎故諭

○弘治十一年五月己巳山西平陽府知府杜忠奏晉府西河靖恭王之子鎭國將軍鐘鉻鐘鐵俱有孝行幼喪父慟哭不食母妃蕭氏力勸乃止事母尢孝每食兄弟常侍側遇時物不奉不敢先嘗母嘗病兄弟焚香吁天乞以身代病果愈十年疾復作兄弟日夜侍疾衣不解帶湯藥必親嘗乃進及卒哀毀不食者三日將殯霢霂連朝殯出而霽道路觀者數萬人皆以爲孝感所致嗣是守墓負土日夜號哭不還欲終喪庶母王夫人百方勸之乃還仍敝衣艸屨哭奠如初喪請旌表以爲宗室勸禮部議謂宗室無立碑旌表例請如例賜敕獎諭從之

○弘治十五年五月丙戌楚府長史司以世子榮﹤氵戒﹥孝行聞

上致書楚王曰世子榮﹤氵戒﹥天性至孝母妃周氏遘疾朝夕吁天求以身代居喪哀毀葬時多雨祈晴卽應奉終旣至生事尢周侍寢問安承顏養志內外傳播人無間言夫孝者百行之本忠君使眾恆必由之況宗室懿親四方其訓風化所系良亦匪輕用是致書叔祖其以朕意特諭世子重加褒獎以勵將來俾益懋孝誠永有令譽惟叔祖亮之

○弘治十八年三月庚子周府輔國將軍同鉍請辭祿米三之二以助邊餉或畱爲賑貧之用戶部覆議謂同鉍念及民貧邊虛欲辭常祿志節可嘉比之他府常祿之外累乞增賜者大有不侔班祿定制歲有常祿義不當辭宜降敕旌獎用彰令譽關支祿米如故更通行各王府俾之互相勸勉以勵廉退之節長淸儉之風從之

厚宗室

○弘治六年五月壬午代府庶人成鑿以輔國將軍坐罪革職八年無口糧至是疏母妻妾子女並已六人請照庶人口糧例支給養膳戶部言六人歲得總數多於奉國中尉是有罪者與無事等請用幼子女例人月給米一石歲絹一匹

上不從命照例給之

○弘治十五年四月甲子秀懷王之女順義郡主爲其子周鳳乞官兵部執不可

上以王無後郡主又嘗育於宮中與他郡主不同特官鳳爲錦衣衛所鎭撫不爲例

遵舊制

○弘治元年九月壬午刑部尙書何喬新奏舊制提人勘事所遺人員必賫精微批文赴所在官司比號相符然後行事所司仍具由回奏有不同者執送京師此

祖宗防微杜漸之深意也而京城內外提人乃用駕帖旣不合符眞僞莫辧倘有姦人矯命誰則拒之請自今遣官出外仍給批文以防姦僞

上曰提人勘事必給精微批文以防姦宄乃

祖宗舊制不可不遵所司有如例行之應給批時毋得稽誤

○弘治八年十月庚申禮部尙書倪嶽等言永樂宣徳間造各王府規制儉約近來務極宏麗傷財害民乞敕內官監今後凡造王府悉遵永樂宣徳間式樣畫圖務從儉約以卹民困

上曰旣永樂宣徳間王府規制皆

祖宗所定誠宜遵奉所司其備查以聞

○弘治十年十二月丁亥南京欽天監主簿諸昇奏歷法有差乞命大臣爲總裁選通曉天文歷理之人攺定歷法禮部覆奏國初更定大統歷頒行天下其法至精至密百餘年來凡以推步測侯頒朔授時鮮聞有失若必欲更攺歲差求合天度事體重大有非臣下所敢議者況私習天文律有明禁以故通曉歷法者亦未易見又昇所奏亦自有訛桀請治其罪

上曰歷法事重不必輕易更攺諸昇姑宥之

○弘治十二年四月庚寅先是以內臺官奏撥錦衣衛餘丁百人執灑掃役人月給糧一石光祿寺仍日給直米八合戶部尙書周經等奏以爲不可

上以業已準行不允辛復之言

祖宗設立內臺典以內官職專占候不惟欲知災祥之便又以關防外臺之欺其地至密所以看守灑掃皆不使外人得預獨與各監局異者蓋防微杜漸爲久遠之慮也況私習天文律有明禁今一旦增入外人名爲看守灑掃自典守者論之似爲便利誠恐日復一日往來稔熟姦者設心以潛伺愚者騰口以妄言鼓惑眾聽致誤大事未免追究倡議之人故與其鈐束於後孰若痛絕於初與其愛惜成命於一時孰若愼重成憲於萬世況京操餘丁勞苦萬狀止支糧四斗今內臺應役有何勤苦而廩食乃加厚至此恐失京操者之心異日惑比例陳請太倉之粟糜費何有止極伏望收回成命仍禁自今不得違例奏請庶事體允當

曰內臺禁密之地誠不宜外人出入卿等所言有理餘丁俱革回原衛當差

厚勛臣

○弘治十三年三月乙卯朔初忠勇伯蔣信永樂中累功受封子善襲爵而卒無嗣有旨給其母夫人王氏養膀米月十石原賜莊田仍與其子孫耕種至是王氏亦帝家人姚信等以信前賜誥券盔甲等物進繳因請仍存莊田以供祭祀

上命所司量給之

○弘治五年八月庚戌初定國公徐永寍祿米歲支本色千五百石折色千石成化初以久病閒住各減其半至是其妻敍先世功伐以請命與全支不爲例

○弘治十六年十月癸卯南知句才壽祥以馬政廢弛停祿米壽祥奏本年祿已預支乞免追戶部議以明年照數補償上特命蠲之

議禮

○弘治二十三年十一月丁未

上敕諭禮部曰朕惟古者天子九廟而祖功宗徳百世不祧其他則以次祧遷有常制焉恭惟我

太祖髙皇帝混一區宇肇正綱常追祀

徳懿熙仁四祖同殿異位情文且稱

列聖相承昭穆有序至於

皇祖考英宗睿皇帝九廟已備玆者

皇考繼天凝道誠明仁敬崇文肅武宏徳聖孝純皇帝山陵將畢升祔有期當定祧遷之制矧惟

皇妣孝穆慈惠恭恪莊僖崇天承聖皇太后祔葬畢日宜有奉享

神主之禮爾禮部其會文武大臣並詹事府國子監翰林院堂上左右春坊司經局及科道掌印官詳稽古制斟酌情文議處來聞務遵典禮足垂萬世用成朕尊

祖敬

親之大孝欽哉故諭

○弘治元年三月戊辰太子太保吏部尙書王恕言臣近陳愚見謂

皇上視學釋奠先師孔子當奠幣用樂爵當三獻分獻官當陪拜奉旨分獻官拜禮準行其餘仍舊臣竊又以爲我朝

列聖卽位之後所行之禮有一行而不再舉者惟耕耤田及視學二事然耕耤田有奠幣三獻齋戒省牲之禮何獨與視學釋奠而乃不然乎昔

太宗文皇帝將視太學命禮部詳議禮儀尙書鄭賜言宋制謁孔子服鞾袍再拜

太宗曰見先師禮不可簡必服皮弁行四拜禮其事載諸五倫書人以爲

太宗尊師重道之意超越前古今

陛下釋奠先師而禮比先農則載諸史冊傳之萬世豈不爲盛事哉命復下禮部會議於是禮部及詹事府國子監翰林院春坊等官言禮記凡學釋奠釋菜皆祭之略者故以行禮而行釋奠則無幣差厚於釋菜之意卽今

天子視學所行是也以報功�行釋奠則有幣卽今二丁所行是也三代之禮無所�考漢祀孔子未行釋奠唐制天子北面跪祭周廣順二年車駕幸曲阜始拜奠祠前宋大中祥符元年幸曲阜謁文宣廟始鞾袍再拜至我朝

太宗皇帝視學躬行一奠四拜之禮尊師重道蔑以加矣

列聖相承率循無攺至成化元年始加牲用樂𨿽極尊崇之禮然旣非釋奠之正又非釋奠之全卒致紛紛實由於此此則所謂有其舉之莫之敢廢者矣今恕言奠帛三獻之禮必須讀祝飲福受胙始爲全備原無舊典固難擅行其欲比依先農之祀又系大明集禮所載洪武舊制亦難擅攺宜但於視學之前致齋一日至期加幣一樂設而不作余仍其舊

上曰尊先師當以禮成化初旣有所舉今惟加幣用太牢攺分獻爲分奠其餘儀物俱從永樂年例行

○十月戊申禮部奏去歲

憲宗皇帝神主升祔

懿祖皇帝神主奉祧而歲暮之袷當合毀廟之正而祭之安奉於

徳宗皇帝室內以俟後殿之成今者始行歲暮祫祭宜遣官祭告至期更奏祫祭事宜行翰林院攺撰祝文及令太常寺至期陳設

懿祖皇帝禦座於

太廟正殿之左

熙祖皇帝之上衣冠等物同時陳設祭畢仍舊安奉著爲常典從之

○弘治十六年八月癸卯吏部尙書馬文昇言臣伏聞宣徳間有旨

仁祖忌辰諸司悉免奏事自

太祖至

仁宗生忌俱輟朝一日其後不知始於何時

仁祖忌辰照常奏事惟

太祖至

憲宗忌辰百官淺淡服色黑角帶朝廷亦出視朝鳴鐘鼓奏事與親王及文武一品官病故輟朝事例反有不同且與古禮未合又與

宣宗敕旨有違臣切思之自

仁宗至

憲宗世有遠近服有隆殺臣愚欲自

仁祖忌辰至

英宗睿皇帝生辰日照舊視朝鳴鐘鼓百官淺淡服色黑角帶奏事若遇

憲宗皇帝

孝穆皇太后忌日

皇上於

奉先等殿祭祀畢回宮不出視朝著淺淡服進素膳淵默以居不預他事或如

宣宗聖旨自

太祖至

憲宗生忌照例俱輟朝一日若遇

憲宗皇帝

孝穆皇太后忌日仍如臣前所擬而行

上令禮部稽考古禮詳議以聞禮部謂古禮經傳所載忌日謂親死之日則死日爲忌而非謂生辰也其曰忌日不用不以此日爲他事也曰忌日不樂是不可舉吉事也是則此日當專意於哀思父母其餘一切事務皆當不舉也文升所奏固爲有見但奉有

先朝事例迄今見行不敢更易伏乞

聖明裁斷

上曰列聖忌辰巳有旨淺淡服色視事矣

定樂

○弘治九年二月壬子太常寺奏釋奠先師孔子已準用天子之禮增爲八佾之舞惟樂器之數尙用諸侯之樂似爲未稱請增文廟樂器人數爲七十二人如天子之制禮部因請行移所司如數置造仍通行天下並南京國子監一體遵行

上曰文廟饗祀用天子之禮而舞已加八佾樂器乃尙仍諸侯之舊則尊崇未至而情文亦有未備所言良是卽如擬行之以副服崇奉先師之意

弘治十五年六月乙丑禮部覆奏吏部尙書馬文升訪名儒以正雅樂事謂我

太祖皇帝嘗命儒臣考正八音修造樂器重定樂章其樂歌之詞多自裁定但迨今百三十餘年樂音不復校正中間容有舛訛當釐正者近聞皇上命太常寺知音官於內府造大祀樂器以純金爲鐘以西玉爲磬其敬

天尊

祖之意至矣但是堯舜作樂以來鐘必用靑銅磬必用靈璧石若用純金西玉爲鐘磬恐其聲不可合眾音而不足以感格神明且今大常之官恐亦不足以當制器�律之任請如文升所言特敕禮部移文天下諸司博求中外臣工及山林��犬畝有精曉音樂者以禮起送赴京禮部仍會同太常寺再加講論以求至當然後相與造樂器正樂音庶

聖祖所定之樂可復於今日可傳於後世矣

上嘉納之

興學

○弘治元年三月癸酉

上視學行釋奠禮禦彜倫堂授經於祭酒司業賜之坐講明日祭酒費誾率學官監生上表謝恩

上禦奉天殿受之賜祭酒司業並三氏子孫及學官監生襲衣寶鈔等物有��明日祭酒復率學官監謝恩

上賜敕勉勵之曰朕惟自古帝王本綱常以致治必以學校爲首務焉學校所以明人倫也孔子述經垂教莫先乎此我

祖宗奄有寰宇建學育材文教誕敷治化旁洽肆朕繼統之初聿遵成憲擇日視學祗謁先師孔子退卽彜倫堂聽講經書因以勸勵師生夫治本於道道載於經書所當講明而體行者捨綱常何以哉朕躬行圖治惟古帝王是期爾師生其亦以古之賢才自勵於經必究精微之奧於綱常倫理必盡其允蹈之功蘊之爲徳行措之爲事業大足以尊主庇民次足以修政立事罔俾濟濟之詠專美有周則我明治化將興唐虞於變時雍休匹矣欽哉故諭

○弘治八年十月庚午太子太保兵部尙書馬文升奏近年小民罔知禮義風俗日澆子詈其父弟毆其兄恬不爲異窺其所由社學久廢人不讀書以致於斯宜修舉社學愼選教讀之人凡民弟子俱令入社學讀孝經小學並大誥俾知孝弟之道與當代之法禮部覆奏修舉社學已有著令請仍行各提學官舉行無致廢弛從之

○弘治十七年五月壬寅禮部覆奏監察禦史何天衢去各處儒學生員多虛糜廩祿其起送歲貢者或虛應故事請令巡按監察禦史會同提學官三年一次通考在學生員列爲上中下三等廩膳不諳文理者追糧爲民其每歲應貢生員不許以衰老殘疾者起送違者治罪

上曰今後各處提學官敢有仍循情姑息將衰老殘疾並不堪教餋之人濫容在學及起送充貢者一體參究黜罷

崇儒

○弘治三年五月己卯命河南孟縣建唐昌黎伯韓愈祠春秋致祭並修理墳墓從知縣巫儼奏也

○弘治六年十一月乙卯巡撫河南都禦史徐恪奏宋範文正公仲淹並其子忠宣公純仁墓皆在河南府城東南萬安山下屬傍近寺僧領祀事元末裔孫國俊及廷方自蘇再至展掃時守臣郭文鼐等聞之乃爲春秋致祭迨入國朝守土之臣襲而行之然未經奏請秩在祀典臣按仲淹爲人剛大淸純學問得於聖賢論說本於仁義勛業徳望之盛一時罕見異時大儒朱熹亦謂傑出之才爲第一流人物後之君子有志世用者莫不以爲冠冕比之純仁世濟忠直秉道不回今其丘壠依然而歲時香火之奉顧於山僧野寺是賴此豈

聖明崇賢勵士之意哉

皇上卽位以來嘉獎直言內外皆向風而趨固將比休隆古不屑乎慶曆之朝然宋史所稱感激論事奮不顧身爲一時士大夫風節之倡如仲淹者亦宜表章顯白以助淸化且仲淹肄業從政之地如蘇州慶陽等處旣皆有祀其體魄所藏之處不可獨缺乞命河南府於墓所建祠春秋致祭以子純仁配享永載祀典以風曉士類

上以崇祀先賢事關風化命所司議行之

○弘治九年二月丁卯巡撫四川右副都禦史馮俊奏故翰林學士承宋濂當

太祖髙皇帝創業之初抱道隱處應徵而出日侍左右啟沃之功居多命輔儲貳導迪之迹尢著當時大述作多經其手筆大議論咸賴以贊畫

太祖獨以眞儒目之後致仕以孫愼坐法謫四川茂州比至夔州卒距今百有餘年沈淪幽壤聞者追悼乞敕禮部集議復其舊官顯加贈謚仍命有司春秋祭於葬所禮部議謂濂一代儒宗今不敢別議贈謚請仍依原學士承旨職事令有司就於葬新祠堂內春秋祭祀從之

○十二月己卯刑科給事中楊廉上疏言故禮部左侍郎兼翰林院學士謚文淸薛瑄蚤歲聞講性理諸書卽焚其所爲詩文一意於宋諸儒之學晚年造詣益髙進退之際大節尢偉所著讀書錄皆積年致思之所得有益學者乞行山西平陽府建祠賜額有司每歲春秋祀之仍下山東章丘縣取所刻讀書錄板本於國子監俾六儒諸生皆得摹印玩味倘

聖明萬幾之暇幸賜覽觀則於

聖學不無小補禮部覆奉

上曰薛瑄以性理之學繼宋諸儒後實我朝名儒卿等奏欲建祠秩祀並刊行集悉準行其祠額特名正學

○弘治十三年二月庚子宋儒程頤十八代孫翰林院五經博士繼祖以二程祠堂日久傾壞兼逼近繁河恐致衝損乞賜地攺建又守墳人役有司不肯全給並宋時原給贍墳地土多被人據占內亦有爲繁河所渰沒產去而稅存者乞賜處分以稱

聖朝崇重先賢之意禮部覆奏請行令河南有司如繼祖所奏

上曰河南程氏有功於道學甚大繼祖所奏宜令所司量處以稱朕追崇先賢之意

○弘治十七年閏四月丁卯以重建闕裏文廟成特命太子太保戶部尙書兼謹身殿大學士李東陽往祭賜之敕曰比因闕裏文廟毀於回祿爰命有司重建厥功旣成玆遣卿往彼祭告夫先師道徳萬世之所宗鼎新廟庭一代之盛典以故禋告之禮特委輔弼之臣卿其精白一心寅恭將事務期聖靈昭格以副朕隆師重道之懷事畢卽星馳回京欽哉故敕

○丁亥

上禦制重建闕裏孔子廟碑文曰朕惟古之聖賢功徳及人天下後世立廟以祀者多矣然內而京師外而郡邑及其故鄕靡不有廟自天子至於郡邑長吏通得祀之而致其嚴且敬則惟孔子爲然蓋孔子天縱之聖生當周季聖賢道否之日而不得其位以行乃歷考上古以來聖人之君天下者曰堯曰舜曰禹湯文武已行之迹並其至言要論定爲六經以垂法後世自是凡有天下之君遵之則治違之則否蓋有不能易者眞萬世帝王之師也故自漢祖過魯之祀之後多爲之立廟沿及唐宋英明願治之君屢作益遵而信之孔子之廟遂徧天下爵號王公禮視諸侯而加隆焉𨿽金元入主中國綱常掃地之時亦未嘗或廢蓋天理民彜之在人有不能自泯也我

聖祖髙皇帝以至神大聖汛掃胡元植綱常於淪斁之餘武功方戢卽遣人詣闕裏祀孔子風示天下規度可謂宏遠矣

列聖相承益嚴祀事先後一軌曁我

皇考憲宗純皇帝詔增廟之舞佾爲八籩豆爲十二禮樂盡同於天子褒崇之典至是蓋無以加我朝百有餘年之太平端有自哉闕裏有廟建自前代規制尢盛弘治己未六月毀於火朕聞之惕然特賜山東巡撫巡按曁布政按察司官聚財庀工爲之重建越五年甲子正月上畢巡撫右副都禦史徐源巡按監察禦史陳璘以其狀來上宏深壯麗視舊規有加朕懷乃慰旣遣內閣輔臣太子太保戶部尙書兼謹身殿大學士李東陽往告後具顚末爲文俾勒之廟碑用照我

祖宗以來尊師重道之意並系之詩曰聖人之生天豈偶然命之大君俾贊化權二帝三皇君焉克聖繼天立極道形於政大化旣洽至治斯成巍巍蕩蕩渾乎難名周政不綱道隨時墜孔子聖人而不得位乃稽羣聖乃定六經萬世之師於焉足徵自漢而下數千餘歲褒典代加有隆無替於皇我

祖居正體元六經是師卓爾化原

列聖相承先後一揆逮及朕躬思弘前軌廟貌載崇祀事孔禋經言典訓彌謹彌惇俗化成治日升川至斯道之光允垂萬世大明孝宗敬皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

接大臣

○弘治十年三月甲子經筵畢

上遣太監韋恭至內閣召大學士徐溥劉健李東陽謝遷至文華殿禦榻前

上出各衙門題奏本曰與先生輩商量溥等每本擬定批辭乃錄與片紙以進

上覽畢親批本面或更定三二字刪去一二句皆應手疾書略無疑滯有山西巡撫官本

上曰此欲提問一副總兵何如溥等對曰此事輕副總兵恐不必提止提都指揮以下三人可也

上曰然邊情事重小官亦不可不提耳又禮部本擬�是字

上曰天下事亦大還看本內事情因取本閱之則曰是只須一是字足矣又一本健奏曰此本事多臣等將下細看擬奏

上曰就此商量豈不好又指余本曰此皆常事不過該衙門知道耳因命左右而退蓋自卽位以來宣召顧問實自此始云

○弘治十三年五月丙辰命保國公朱暉鎭遠侯顧溥提督三千營惠安伯張偉提督神營溥仍提督團營新寍伯譚祐罷提督團營專提督神機營是日

上復召內閣大學士劉健李東陽謝遷至平臺出兵部推舉各官疏逐名訪問面賜裁決仍命司禮監具紙筆親手書敕付兵部行之

○弘治十七年六月辛巳有自虜中逃回者報虜有異謀內閣具揭帖請會同司禮監及兵部尙書照成化年例於左順門譯審是日

上朝退召大學士劉健李東陽至暖閣

上曰虜情譎詐可密切譯審大通事且勿使近前又曰邊關糧艸須與劉大夏說用心整理皆應曰喏健奏曰京營總兵須要得人

上曰往年如陳韶王鏞輩已退二三人矣健曰須用曾經戰陣者

上曰未必要經戰陣但要有謀略耳東陽曰

聖諭甚當有謀略與經戰陣者須兼用乃可耳但京營官軍有名無實前年選聽徵一萬及再選一萬便不能及數矣

上曰軍士須管軍官撫卹不可剝削東陽對曰誠如

聖諭但近年官軍做工太多旣累身力又陪錢使用外衛輪班皆過期不至正爲此耳

上曰宣徳以前軍士皆不做工內官監自有匠人東陽對曰

皇上明見朝廷養軍本以拱衛京畿豈爲工役今後工程乞爲減省養其銳气庶緩急有濟

上曰然又曰壩上彊盜十分猖獗可令劉大夏設法擒捕北山又有靠山王者據險爲惡輦轂近地不可不除此患東陽曰昨兵部奏差指揮三人領官軍五百正謂壩上彊盜而一應諸賊並在其中矣

上曰先生輩是腹心大臣有事須說如昨日所進揭帖不說時如何得知健等皆喏而退於是引自虜中回者審之皆能漢語一人云聞有議者欲內犯三人雲朵顏衛頭目阿兒乞蠻領三百人往北虜通和小王子與一小女寄養似有誘引入寇之迹各具揭帖以聞

○弘治十七年七月癸巳命工部左侍郎李燧大理寺右少卿吳一貫通政司左參議叢蘭經略邊關燧等陛辭日

上朝退召至暖閣面諭曰邊關重事爾等往須用心整理官軍少處卽爲增補官員不職者奏來處治務圖經久不可虛應故事敕內該載不盡者聽爾並便宜行事各賜白金二十兩彩叚二表裏鈔二千貫而出

○甲午時內閣奉旨擬差戶部右侍郎顧佐

上召大學士劉健等指佐名曰是嘗差幹事力量頗弱恐不能了此健等對曰戶部尙書秦紘行取尙未至左侍郎王儼可用但見署印故臣等擬差右侍郎

上曰王儼旣掌印須畱管家當顧佐亦不必動凡有事三人商議乃得停當可再推有才力者不必拘定戶部又曰各關可止用一人恐官多民擾皆對曰各關相隔甚遠非一人可了巡關監察禦史亦是二人今若差郎中二人亦可耳退擬管倉戶部右侍郎陳淸刑部右侍郎李士實以進而內批特用左副都禦史閻仲宇通政使司右參議熊偉各賜敕遣之

○癸卯

上召大學士劉健等至暖閣諭曰劉宇在大同盡用心近又慮及潮河川難守欲行令鑿品字窖及以所制鐵子炮送與備用亦是爲國可量與恩典以勵人心皆奏曰未知

聖意是何恩典

上曰可與賞賜皆應曰諾

上又曰鑿窖制炮是劉宇獨奏今難獨賞吳江陸誾亦皆用心防禦辛苦可並賞且降敕獎勵之又曰遼東張天祥事亦是大獄今欲令明白今天祥𨿽死張斌尙坐死罪昨張洪又訴冤抑健等皆對曰此事乃禦史舉奏法司會勘張洪訴本又該都察院覆奏令禦史審勘矣

上袖出東廠緝事揭帖云已令人密訪其情如此當時禦史王獻臣止憑一指揮告誘殺情詞吳一貫等亦不曾親詣止憑參政寧舉等勘報事多不實今欲將一干人犯提解來京令三法司錦衣衛於午門前會問方見端的因以揭帖付健云將去整理健等退復言都察院本旣以批出東廠揭帖又不可施行須待會勘至日再議次日太監陳寬蕭敬等於左順門傳旨令爲施行健等再奏曰臣等非敢故違但成命已出猝然攺命恐非事體且此事干證皆在彼處恐勞人動眾耳

上曰此乃大獄𨿽千人亦須來若事不明白邊將誰肯效死賞罰事重朕不敢私但欲得其情實若果系朴殺貪功啟釁豈可縱之若果被誣須爲伸雪

○弘治十七年八月丙子早朝畢

上起立召吏部尙書馬文升左侍郎焦芳左都禦史戴珊右都禦史史琳退至暖閣前面諭曰明年春天下官員朝覲卿等宜預先訪察務秉至公以行黜陟禦史開報賢否揭帖不可盡信往年嘗有奏擾者卿等仍須用心斟酌期於至當

上又謂文升曰卿聽得否蓋以文升年老重聽又復申諭之文升對曰

陛下畱心政務

宗社蒼生之福也

上命左右扶文升下階而出自是每有政務時召諸大臣面諭因事論事從容詳悉動數十百言不能悉記蒙延接者皆感激舊勵宣召之際下至羣臣百執事莫不傾耳注目以爲一代之盛典云

○弘治十八年二月戊辰

上早朝畢召戶兵工三部臣於奉天門面諭之曰方今生齒漸繁而民間戶口及軍伍匠役日就耗損此皆官司不能撫卹曁淸理無方以致逃亡流移脫漏埋沒其獘非一爾該部又不能悉心究治因仍苟且徒事虛文可謂慢事矣宜各從長議處以聞

○四月辛未

上召大學士劉健等至暖閣諭曰戶部覆奏處置流民事推起復侍郎何鑑何以不會吏部健等對口凡系本部承行事從前亦間有徑推者

上曰此前人不是吏部銓衡之職推舉人才乃其職掌若使會推他日不稱亦無後詞皆奏曰然則通行會議否

上曰處置流民是戶部事不須再會惟所推官員須會吏部耳

上在位久益明習國事斖斖數百言動中節會有不能悉記者議事之召訖於是日不閱月而

大漸之命至矣嗚呼痛哉

○五月庚寅

上大漸曉刻遣司禮監太監戴義召內閣大學士劉健李東陽謝遷甚急至乾淸宮東暖閣禦榻前

上燕服坐龍牀禦榻上健等入至牀上榻前叩頭問安

上曰熱甚不可耐命左右取水以布拭舌旣乃曰朕嗣

祖宗大統一十八年今年三十六歲乃得此疾殆不能起健等跪奏曰

皇上偶違和何以遽言及此臣等仰觀

聖體神气充溢萬壽無疆幸寬以調理

上自序卽位始末甚詳欲有所紀錄於是太監扶安季璋捧紙及硯義執朱筆跪於榻前陳寬蕭敬季榮跪於牀下

上命義書於片紙曰朕昔侍

太皇太后宮闈及長家

先皇厚恩選配昌國公張巒女爲後於弘治四年九月二

○十四日誕生皇子冊立爲皇太子正位東宮年已長成主器婚配不可久虛禮宜擇配可於今年舉行皆逐句宣授間有攺易粲然成章書記

上執健手又曰先生輩輔導辛苦朕備知之又曰東宮聰明但年尙幼先生輩可常常請他出來讀書輔導他做个好人健等皆飲泣對曰

東宮天性睿智今年盡勤學望

皇上寬心少慮以膺萬福語久

王音漸淸及復告諭若不忍釋前後數百言不能悉記謹識其大者如此時距升遐僅一日而聖諭諄切神思不亂蓋

聖性之涵養有素故始終之際一得其正云

優大臣

○弘治一年四月辛丑命太子太保吏部尙書王恕免午朝凡大風雨雪日早朝亦免之以恕屢疏衰老乞致仕也

○弘治四年正月乙未戶部尙書李敏乞歸養疾

上曰古者人君之待臣下病則予告至於大臣又命醫賜藥恩禮尢厚蓋以君臣一體其情有不容已者卿今有疾宜在任調理不必求去太醫院卽遣醫往視之

○弘治五年五月辛巳致仕太子少保禮部尙書鄒幹上疏言浙西水旱相仍民窮盜起請行蠲卹之政

上曰鄒幹𨿽致仕年老尙能爲國憂民忠愛可嘉浙江布政司其具羊酒彩叚卽其家慰勞之

○八月己亥內閣大學士丘浚復上疏乞致仕

上曰朕擢卿重任當勉圖盡職豈可累以疾求退今後凡大風並雨雪日俱免早朝

○弘治十一年七月癸亥少師兼太子太師吏部尙書華蓋殿大學士徐溥復以老疾乞致仕

上曰卿宿望重臣方隆倚任而屢以疾辭情甚懇切特玆兪允仍賜給驛遣官一員送回有司月給米五石歲撥夫八名應用復官其一子爲中書舍人

○弘治十五年十一月丁丑賜內閣大學士劉健李東陽謝遷玉帶各一束大紅織金衣三襲詹事兼學士等官吳寬等各帶一束大紅衣三襲三品以下各視品級遞加服色以東宮講讀勞也

○弘治十六年二月乙巳賜大學士劉健李東陽謝遷大紅蟒衣各一襲內閣之賜蟒衣自此始

○弘治十六年十一月壬辰掌國子監事禮部右侍郎謝鐸奏臣祖母趙氏守節四十餘年未蒙旌表而歿請以本身應得誥命移爲旌表之恩禮部覆奏

上曰趙氏準與旌表鐸應得誥命仍給之

○弘治十七年十二月辛未吏部尙書馬文升乞致仕

上曰卿耆宿重臣方隆委任累乞休致已有旨不允考察在邇正宜盡心供職不必固辭大寒暑風雨免朝參

愼用人

○弘治元年三月乙丑命吏兵二部各疏兩京五府六部都察院等衙門堂上官及在外鎭守巡撫三司知府並分守守備官俱大書職名注其年籍歷任略節粘於文華殿璧以便觀覽自是以後二部每季各具揭帖以進有升遷或事故去任者則揭去舊名以新除者補之

○七月辛卯兵部郎中陸容言近禦馬監太監李良等乞升都指揮王欽梁宏爲都督僉事臣曾論其不可未蒙兪允續因科道論諫將欽等革職大小臣僚無不稱快然不立法以爲善後計則異日小人貪冒干進近臣招權竊柄其乞升傳升之途又將有甚於今者乞將臣先以所言著爲定令凡賢才之屈在下位者照舊薦舉羣小之營求乞升者如法禁革所司不能奉公守法致有濫進者聽言官指實紏之以尊國體以正百官下吏兵二部覆奏今後文武大小官員有缺須從本部銓選推舉果有大材屈在下僚聽在廷大臣及在外撫按等官薦用更不許營求升職其內外書辦等官有缺亦不許奏乞量升違者參送法司不分原官有無俱發爲民並坐舉者以罪若本部容情不參致有濫進聽言官紏劾

上是其言命今後一應人員不許營求內外權要冒濫升職違者重罪之

○弘治十七年五月丙午敕吏部都察院曰三年一次朝覲考察天下諸司官員甄別賢否明示黜陟此

祖宗法古圖治之盛典也比年以來考察之後羣議籍籍奏訴紛紜蓋因巡撫巡按官員開報考語多不得實而爾等詢訪稽察亦欠周詳勤敏有爲廉直自持者或被屈抑貪黷無狀夤緣結納者或得苟爲以致人無勸懲士風日壞夫生民之休戚系於有司之賢否有司之不得其人則民被其害而愁苦怨嘆之聲上干和气卽今四方災異疊見水旱相仍率由於此朕方�畏�戒�正庶官在京羣僚已有所處其在外諸司官員明年正旦適當朝覲考察之期宜預行各巡撫巡按官將所屬司府州縣等衙門官員或才行卓異政績彰聞或貪酷害民老懦不職等項逐一從公開報爾等仍廣詢博訪備細參詳明白具奏黜陟若撫按官員仍前狥情率意開報不公指實參究並示黜罰爾等受玆重托宜精白一心秉持公道毋或有所偏狥務俾賢否精別黜陟大明庶幾澤被生民上回天意爾等其欽承之

儲材

○弘治元年十二月丁巳兵部覆議禮科給事中王綸兵部郎中陸容言請令公侯伯都督應襲子孫十五歲以上三十歲以下者俱入國子監讀書皆爲朝廷儲養將材之意然都督以下子孫已有例作養於武學惟公侯伯駙馬子孫宜如其言令國子監依監生讀書作課講書習禮成法行各家專官教之每歲間月一赴監考校文事間月一赴教場操練武藝若在閒公侯伯駙馬讀書並欲乞

聖明每季禦武英殿則請自

聖裁

上曰公侯駙馬伯子孫令讀書習禮將來朝廷庶幾得世臣之用宜悉如所奏行在閒侯伯駙馬隨操其仍議處以聞禦殿詢訪朕自處置

○弘治六年四月甲辰大學士徐溥等言比給事中徐旦建議欲選新進士攺庶吉士入翰林院讀書惟庶吉士之選自永樂二年以來或間科一選或連科屢選或數科不選或合三科同選初無定限每科選用或內閣自選或禮部選送或會吏部同選或限年歲或拘地方或采譽望或就廷試卷中查出或別出題考試亦無定制自古帝王皆以文章關乎气運而儲才於館閣以教養之本朝所以儲養之者自及第進士之外止有庶吉士一途凡華國之文與輔世之佐咸有賴於斯然而或選或否則有才者未必皆選而所選者又未必皆才若更拘於地方年歲則是已成之才或棄而不用而所教者又未必皆有成請自今已後立爲定制一次開科一次選用待新進士分撥各衙門辦事之後俾其中有志學古者各錄其平日所作文字如論策詩賦序記之類限十五篇以上於一月之內赴禮部呈獻禮部閱試訖編號封送翰林院考訂其中詞藻文理有可取者按號行取本部仍將各人試卷記號糊名封送照例於東閣前出題考試其所試之捲與所投之文相稱卽收以預選若其詞意鉤棘而詭僻者不在取例中間有年二十五以下果有過人資質𨿽無宿構文字能於此一月之間有新作五篇以上亦許投試若果筆路頗通其學可進亦在備選之數每科不必多選所選不過二十人每選不必多畱所畱不過三五輩如此則所選者多是已夷之才有所論撰便堪供事將來成就必有足賴者如是則預列者無狥私之獘不預者息造言之謗臣等皆出此途引進後賢儲之館閣以報國厚恩乃其職也疏入

上納之命今後內閣仍同吏禮二部考選

明賞罰

○弘治元年二月己亥兵部奏凡擒獲妖言者自成化十四年奏準以後止給賞不升然例前得升者至今世襲則過於冗濫例後有功者全不得升又無以示勸宜量爲斟酌其已升者承襲時人文到部並優給曾經減革者須斟當時所獲如情罪深重已正典刑者準承襲一輩以後照例減革其罪不至死者止還原舊職役不得承襲繼今報功者亦宜論其所獲情犯重輕以爲升賞應襲者俱照前例

上曰擒捕妖言本以止亂但人利升官多肆媒糵未免濫及無辜不可不禁承襲者照今擬行以後擒獲妖言者止照十四年給賞

○弘治二年五月壬戌修築盧溝橋成內官監太監李湯乞陛文思院副使潘俊等官吏部尙書王恕言官匠營造乃其職分成化初年以前修河築堤並無升官事例至十九年以後修築盧溝橋決口恭順夫人大慈恩寺殿宇始濫升匠官並欽天監太醫院等衙門官日增月益大壞名器比因科道之言一切罷去識者以爲太平盛事今一旦復濫升如舊人其謂何比者營

先帝山陵所役軍匠至四萬人亦未有升職者此役較之

山陵不及三分之一顧欲妄濫升官甚失輕重之序﹤氵侃﹣亻﹥修城等役今方並興若俱照例其爲冗濫又復如前日矣豈不爲新政之累

上從其言命給賞有差

○弘治十年二月庚寅巡撫鳳陽等處都察院左副都禦史李蕙奏致仕六安州知州劉鎰河南羅山縣人前在州四年積預備倉糧餘十萬石後致仕適連歲荒歉州民賴倉糧存濟者甚眾請略加旌異

上曰鎰𨿽致仕余惠在民其仍進階奉政大夫以勸爲民牧者

選將材

○弘治元年三月戊子兵部會官議上監察禦史陳璧所奏選將實兵事謂兩京坐營把總等官及羣臣原保舉將材官共五百六十餘員分爲三等一等百二十一員二等二百九十五員三等六十八員今皆缺隨才具奏任用宜黜退者八十四員請令帶俵復原職

上曰各官𨿽已經評議至舉用時仍令官推選毋得濫授

○弘治十五年八月丙寅吏科給事中李祿奏今之將帥多出閥閱兵事武藝無所師資一旦付以重柄恐不勝任乞擇文職大臣通兵書者專任教養之責下兵部以武臣子弟內有武學外有府衛州縣學各有師儒訓誨又以部官憲臣提督閱試但恐奉行者未至不必更設官專理

上是之止令提調等官嚴以教之務得眞才不可視爲故事

惜人才

○弘治六年正月己丑吏部都察院會同考察天下布按二司及府州縣等官年老有疾並罷軟不謹貪酷才力不及者共一千四百員又雜職一千一百三十五員請如例罷黜並調用

上曰諸考退官俱照舊例行其方面知府仍指陳老疾等項實迹以聞毋虛文泛言以致枉人府州以下有到任未及三年者亦通查具奏旣而尙書王恕等各開具上請且言府州以下官勤愼盡職者固多貪鄙無用者不少貪鄙無用者畱一日則民受一日之殃若必待三年而後黜之於彼則固當感激於民則未免怨嗟昔人有言一家哭何如一路哭此殃民誤事官𨿽年淺亦不可不黜也

上曰人才難得事貴得實人貴攺過

祖宗愛惜人才凡百官考滿初任再任有平常不稱者俱令復職必待九年然後黜降今或因一人無根之言而遂革其積勤所得之官使之泯默不敢伸理是豈治世所宜有爾等皆因襲舊獘不能攺正今姑從所開具者處之其方面知府年老未滿六十有疾不妨治事素行不謹在升任之先及見任不謹罷軟無爲非本官訪有實迹或有巡撫巡按只是一處開報並其餘官員到任未及二年非老疾貪酷顯著俱畱治事今後朝覲之年先期行文布按二司考合屬巡撫巡按考方面年終具奏行下該衙門立案待來朝日從公詳審考察如有不公許其伸理其科道官必待吏部考察後有失當者方許指名紏劾

○弘治八年三月庚子巡撫山東都禦史熊羽�虫巡按禦史王槐奉例考察請黜老疾不謹並有疾罷軟等官沂州知州孫昌等九員吏部覆請如所奏命老疾不謹者準致仕閒住其有疾未老並罷軟者仍查到任年月久近以聞吏部因具上各官歷任年月

上曰到任未及二年者姑畱辦事人才能否須歷任稍久方見今後有如此奏黜者本部其酌量再奏

○四月壬戌六科十三道各上疏言我朝朝覲考察其法最爲精盡蓋委之巡撫巡按俾報其貪否又參之布按二司及直隸州郡之長俾究其實吏部都察院又迹其歲報殿最以爲朝覲去畱之據如有不當者則朝野得以非之科道得以劾之其不才者豈容幸免而才能者亦豈致冤抑近弘治六年朝覲吏部旣會都察院考察繼奉

聖旨今後三年朝覲先期行文布按二司考合屬巡撫巡按考方面年終具奏行部院立案待來朝日從公詳審考察如有不公許其伸理臣等伏讀明詔誠有以知

皇上愛惜人才愼重黜陟之意但人心巧僞所宜深慮如止委二司考合屬則恐未足以盡訪察之公如部院將所奏立案施行復恐致泄漏疏虞之獘如許考退者復恣行伸理攻訐則羣邪橫議之門何以塞之明年朝覲又當考察乞一依弘治三年以前故事而加之以至公至密行之天下幸甚吏部及都察院因奉旨會議覆奏

上曰人才固不可輕進尢不可輕退苟不得其眞所損多矣今後考察黜退官員務從公詢訪必得實迹不可輕信偏聽以致枉人

○弘治九年正月戊申吏科都給事中季源監察禦史吳裕等上疏言近日吏部考黜不職官員有漏网者如府尹冀綺及按察使等官趙鶴齡等十人之不謹知府喬縉等二人之老疾亦宜黜退吏部復會都察院具各官歷年考語以聞

上以各官考語無不謹貪酷字俱畱辦事

○弘治十年七月庚子巡撫山東都禦史熊翀及巡按禦史王一言奉例考察老疾不謹等官按察司副使廖中等三十八員命老疾者致仕素行不謹冠帶閒住有疾並罷軟者吏部仍查其到任年月久近聞奏吏部奏上

上曰人才能否須歷任稍久方見到任未及二年者仍畱辦事今後各處有奏來黜退者爾吏部仍酌量覆奏於是吏部復奏畱兗州府檢校蔣義等四員從之

杜幸進

○弘治元年六月戊午降提督勇士中軍都督府都督僉事王欽梁宏爲都指揮僉事先是欽宏因太監李良乞升前職科道官交章劾奏已得百欽等職領禁兵難同其餘成命已定不可復易至是科道官復上奏以爲天下治亂之機在於人主之好惡好惡之端在於謹始伏惟

皇上登崇俊乂廣開言路可謂有其始矣夫何王欽梁宏奔競無恥百計營謀以驟得擢用則於維新之政未免有傷且禁兵重任都督重職必文武兼備徳器老成者方可委付今欽宏皆鄙俗武夫豈堪是任伏望收回成命以杜幸進之門則名器不濫矣

上曰朝廷用人多是推舉王欽等旣不應驟升革去都督仍令照舊管事

○弘治三年十二月癸酉匠官杜宏等四十人先以販寶石等罪爲科道所劾發邊遠充軍爲民或調衛至是復假托求復用兵部執不可

上曰杜宏等造作奇巧多盜內府庫物又濫升官職罪宜死已從輕處治今復敢營求取用不許

○弘治四年二月辛亥吏部左侍郎彭韶言比多有無功之人夤緣請謁授以千百戶等官甚至有乞恩承襲都指揮者不特武職文職亦有之或以修城微勞而升匠官或以傳奉罷革而遷良醫又有中書考滿超升三級者伏望

陛下重視名器愛惜廩祿勿爲小官爲可與勿謂雜流爲無害嚴加杜絕��甬與釐正庶幾少救其獘

上曰爵位名器國家所重誠不宜太濫今爾所言朕已知之矣

求言

○成化二十三年九月壬寅

上卽作頒詔於天下曰給事中禦史職當言路凡朝廷政事得失天下軍民利害許直言無隱文武官員貪暴姦都者許指陳實迹紏劾

○弘治元年三月辛卯壽州知州劉槪奏謂國之言猶身之脈言路通則天下安塞則天下危凡默默固寵者乃佞臣不忠之利非社稷之福古之有天下聖不諱愚存不諱亡而汲汲以求言者爲是故也臣願凡百缺失利病許諸人皆得直言至於臺諫之職宜加寵重聽其彈劾紏察或有小過宜優容以壯直气復時禦便殿召博通經術之士講論當世之務蓋直言不諱之路廣則骨鯁謇諤之士充滿班行盡忠如趨利論政如訴冤有過必知有讒必見上下情洽而朝廷淸明矣

上納之

○弘治十年三月辛亥禮部奏邇者山西陜西天鳴地震星隕京師去冬烜燠無雪火災疊見今春狂風陰霾日精無光山東以南亢陽爲虐二麥無成請通行內外諸司省躬思咎勉盡職務仍遣大臣祭告

天地

社稷山川及在外諸司各禱於封內山川

上曰兩京文武羣臣並科道官宜體朕心同加修省事有當言者直言無隱在外鎭巡三司等官令一體遵行其在京大小不職科道官具實奏聞在外者巡按禦史具實奏處

○弘治十一年十月丁亥以淸寧宮災敕諭文武羣臣朕惟天道人事相爲流通感應之機捷於影響甚可畏也邇者

上天示戒災異頻仍乃弘治十一年十月十二日淸寧宮災中夜達旦朕心驚懼寢食靡寧慮有愆違上十和气循省數日莫究所由玆特齋心竭誠遣官祭告

天地

太廟

社稷山川爾文武羣臣有官守言責皆與朕共天職者宜各省躬思咎去垢滌污殫心效力毋得因循怠玩若罔聞知凡百司獘政姦貪顯迹及一應軍民利病皆直切指陳無有所隱以助朕勵精之治答

上天仁愛之心綿國家億萬載隆長之作欽哉故諭

聽言

○弘治元年閏正月庚午吏部右侍郎楊守陳言孟子曰我非堯舜之道不敢以陳於王前夫堯舜之道一精於一執中堯舜之得於內者深詢嶽達聽堯舜之資於外者博

陛下儼然端拱朗誦經書未嘗降一睿問儒臣亦肅然進退略陳訓詁未嘗進一詳說則理欲危微之辧何由而明知行精一之功何由而盡臣恐得於內者未如堯舜之深也今

陛下朝時之所接見者惟大臣之風儀至於君子小人之情狀小官遠臣之才貌何由識之退朝之所閱覽者惟百官之題奏至於諸司之條例羣吏之情獘何見之宮中之聽信者惟內臣之詞說至於千官百職之正論六軍萬姓之煩言何由聞之臣恐資於外者未如堯舜之博也伏望

陛下遵用

祖宗舊制仍開大小經筵以講學常禦早午二朝以聽政其大經筵及早朝卽如舊儀若小講則必擇端介博雅之儒臣侍班進講凡所未明曲加解諭而於義理政事興亡治亂必一一講之精而無疑乃可行之篤而無懈凡經史及

祖宗典訓百官題奏皆聚之文華後殿日輪內閣大臣一人講官二人居前殿之右廂或有奇奧卽今解對

陛下必禦文華殿之時多處乾淸宮之時少使欲寡而心淸惑少而理明則其得於內者深而出治之本立矣至若午朝則

陛下禦文華門各堂上並六科皆侍其禦史郎中等官有事已具本者皆進揭帖略節至是口奏

陛下詢其事情條例而裁決之凡鎭巡方面及府衛正官有自任來見者皆條列地方之事略節口奏

陛下令諸司承旨而議行有辭赴任者隨其地方職業而戒諭之若有大政則召內閣及府部大臣於文華殿會議必人人盡其謀事事求其當其餘章疏止召內閣面議可否其各官奏對之餘及辭見之際

陛下宜俯降詞色而於時政人才民瘼土俗無一不詢無一不知使賢才常集於目前視聽不偏於左右則資於外者博而致治之綱舉矣若但如近世日講視朝虛應故事凡百章奏皆付內監條旨批答則未有本不立而末能茂綱不舉而目能張者也

上曰所言皆朝廷切務朕當舉行

○弘治二年四月乙未兵科都給事中夏祚等言致仕都督同知袁彬近嘗爲其子都指揮勛奏乞任用科道交章劾奏已得旨令勛錦衣衛帶俸不許管事今甫一歲彬復爲辯希求進用乞斥絕之

上曰旣汝等累有論列袁勛令帶俸如故

○弘治四年十二月甲子內閣大學士丘浚言禮經有之事君必資其言拜自獻其身以成其信此古昔明君賢相所以交相孚契於初進之始委任責成於旣用之日卒能踐其言以成治功也臣所進大學衍義補一書實自幼殫力竭神以成者今蒙

明主不棄進臣內閣預聞機務正臣書遭逢施用之日也請卽是以爲先資而侑以臣一身自頂至踵以爲九重之獻此書鑿鑿乎皆古人已行之實事非若鄭康成之訓經義泛濫無益王安石之假經言紛更變亂其中所載𨿽皆前代之事而於今日急先要務尢加意焉臣年踰七十鐘鳴漏盡所餘無幾時否則將有後時之悔請擇書中切要之語今日可行者芟繁會綴以爲奏章酌量先後次序陸續上獻乞賜禦札會同內閣二三儒臣斟酌處置擬爲詔旨傳出該部施行或有窒礙或姑畱俟後時或發下再加研審臣決不敢護短求勝果於必行掠取一已虛名以誤國家大計

上曰謨猷入告乃大臣職任卿究心當世之務久矣今將有言其卽具疏以聞朕將采而行之

○弘治七年六月癸亥工部奏近有旨令各處訪取善擊造銅鼓者惟銅鼓出於西南夷所制非朝廷之上所宜用今各處災傷方徹樂減膳之時豈宜復造制外之器以駭人心而累

聖徳命已之

○弘治八年十月丁丑占城國王古來奏其國累被安南侵地殺人不已因遣從子沙古性詣闕請命大臣往爲講解詞甚哀下廷臣集議謂故事無遣大臣爲外夷講和者請下兩廣守臣移文安南諭令惇睦鄰好返其侵地兼諭古來撫綏人民修飭武備爲自立之計事定令兩國各具實以聞議上

上意欲遣官大學士徐溥等言春秋傳曰王者不治夷狄蓋馭夷之法與治內不同安南𨿽奉正朔修職貢終是外夷恃險�固違越侵犯之事往往有之累朝

列聖大度兼包不以爲意若占城尢小而疏今若降敕遣官遠至其國徒掉口舌難施威力海島茫茫無從勘驗彼豈能翻然攺悔舉數十年之利一旦棄之小必掩過飾非大或執迷抗令致虧國體貽患地方當此之時何以爲處若置而不問則損威愈多若問罪興師則後患愈大況今國計之虛實何如兵馬之彊弱何如而欲費不貲之財涉不毛之地爲無益之舉尢不可也蓋夷狄相攻乃其常性今占城名號如故朝貢如故境土侵奪有無誠僞尙未可知情𨿽可矜理難盡許但令有司行文諭之足矣何必上廑

聖慮特爲遣官況朝廷大事未有不詢於羣臣者今眾口一辭以爲未可臣等居密勿之地膺腹心之托若不爲

皇上言之萬一事有乖張死莫能贖所以不避煩瀆者實爲

宗社生民計非敢苟同於眾也如時勢可爲事理無害臣等自當贊

皇上行之何敢故爲此逆耳之言哉

上嘉納之遂從眾議

○十二月甲寅內閣大學士徐溥等奏近司禮監傳示

聖諭遞出祭三淸樂章令臣等攺補進呈臣等謹按天子祀天地天者至尊無對盡天下之物不足以報其徳惟誠意可以格之故禮以少爲貴物以簡爲誠祭不過南郊時不過孟春牲不過一牛書曰黷於祭祀時謂弗欽禮煩則亂事神則難正此謂也漢祀五帝儒者尙非之以爲天止一天豈有五帝況三淸者乃道家邪妄之說謂一天之上有三大帝至以周時柱下史李耳當之是以人鬼而加於天之上理之所必無者也若夫樂器之淸濁樂音之髙下制度節奏毫釐之際不容少差差則反以召禍況制爲時俗詞曲以享神明褻尢甚以此獲福又豈有是理哉我朝

天地合祭祭用正月皆

太祖所親定樂器樂章皆

太祖所親制足以傳之萬世當此之時豈有三淸之祭俗曲之音今所遞出樂章𨿽云出於永樂大典蓋是書之作博采兼收欲以盡天下之事初未聞以此施之朝廷見諸行事以爲後世法也

陛下純誠至孝嗣統守成一以

太祖爲法以上追二帝三王之盛不宜以黷禮事

天臣等讀儒書窮聖道道家邪妄之說未嘗究心至於鄙褻詞曲尢所不習不當以非道事

陛下所連日憂惶不敢奉命者實不願

陛下爲此舉也近數月來凡奉中旨處分其合理者自常仰承徳意不敢違越間於民情有幹治體相礙亦不敢苟且應命以誤

陛下未免封還執奏至再至三迹似違忤情實忠愛似此者多非但樂章一事而已疏入

上嘉納之

○弘治十年二月甲戌內閣大學士徐溥等奏臣等伏睹

陛下臨禦之初講學修徳敬

天勤民無所不至天下之人皆以爲堯舜之治可指日而俟也近年以來視朝漸遲臣等已嘗屢言不敢瀆論內殿奏事舊制每日二次若有緊急事情不時聞奏今止一次遂以爲常批答之出動經累日各衙門題奏本或稽畱數月或竟不發出事多壅滯不得卽行且本朝

列聖時常面召儒臣咨議政事今朝參之外不得一望

天顏所以通達下情者惟在奏章又不以時斷決其於政體實爲有礙至於經筵日講所以明義理是非之端陳古今治亂之迹成就君徳禆益治道惟在於此今每歲進講不過數日校之初政似有不同臣等切聞人君之心必有系正士旣疎則邪說得以乘間而入向來頗聞有以修齋設醮燒丹煉藥之說進者夫齋醮之事乃異端惑世求利之術聖主之所必禁至若燒煉之事其害尢慘蓋金石之藥性多酷烈一入腸腑爲禍百端今龍虎山上淸宮神樂觀祖師殿及內府畨經廠皆焚毀無遺神如有靈何不自保

天厭其僞亦已甚明況依方而煉計日而待所成者何丹所驗者何藥如其無效則

聖明所照亦可以洞悟矣若親儒臣明正道行善政自足以感召嘉祥培益

聖壽永享和平之福何假於彼異端之說哉唐相李絳有言憂先於事�以無憂事至而憂無益於事今承平日久溺於宴安��前觀之似乎無事然工役繁興科派疊出財榖耗竭兵馬罷敝生民困窮日甚一日愁嘆之聲上干和气四方奏報災異殆無虛月將然之患誠爲可憂

陛下深居九重而言路之臣皆畏罪隱默臣等若復不言誰肯爲

陛下言者伏願

升下嚴早朝之節復奏事之期勤講學之功優接下之禮遠邪佞之人斥誣罔之說則

聖徳日新聖政日理億萬年太平之業可保無虞矣奏入

上嘉納之時李廣以修煉服食之說進中外以爲憂而無敢言者故溥等及之

○弘治十三年五月丁卯五府六部等衙門奏近者欽天監奏彗星雲南奏地震邊方奏虜情

皇上因禮部之言下詔修省臣等會議條陳十八事曰早視朝勤聽政汰冗員節財用省差遣處莊田淸鹽法申禁例修武備壯軍威卹官軍止織造卹邊民停攺造惜供應黜異端警驕惰防詐僞伏望

皇上一一體而行之

上曰卿等所言切中時獘早視朝勤聽政朕自有處置汰冗員節財用省差遣處莊田淸鹽法止織造卹邊民停攺造黜異端各衙門查奏定奪其餘俱準行

○弘治十七年五月乙卯內閣大學士李東陽還自闕裏上疏言臣備員內閣叨任腹心左右輔導乃其常職比者欽承使命遠涉川陸有所聞見不敢緘默謹披瀝肝膽爲

陛下言之臣自四月以來經過裏河天津一適遇天時亢旱風霾屢作夏麥枯死秋田未種運舟不至客船稀少曳纜之夫身無完衣荷金�眇之人面有菜色極目四望可爲寒心臨淸安平等處盜賊縱橫殺人劫財者在在而是傳聞靑州劫奪尢甚各該地方官員隨捕隨發各處回賊百十成羣白晝公行出沒無忌又聞南來人言淮揚諸府十分狼狽或掘食死人或賤賣生口流移搶掠各自逃生運糧官軍般壩剝淺艱辛萬倍人心惶惶無知所措以至江南浙東荒歉之地方數千里朝廷𨿽差官賑濟減耗折糧折東補西得不償失且民戶消耗軍伍空虛官軍無旬月之儲俸糧有累年之欠夫東南爲財賊所出一歲之荒已至於此北地貧薄素無積蓄今年再歉則將何以堪之國家承平富庶百有餘年一時之荒已不堪處設有不測又將何以處之言及於斯可爲痛哭臣本庸愚生長都邑曩於成化年間省祭原籍公幹南京再經此地始知民生愁苦之狀郡縣凋敝之由以今校昔十倍於前則臣𨿽久處官曹日理章疏猶有不得其詳者仰惟

陛下聰明睿智卓冠羣倫而居於九重之上深宮之內小臣百執事知之而不敢言言之而不敢盡細微幽隱之故豈得而盡聞之亦豈得而盡信之哉臣常訪之道路詢之官吏皆言糧艸稅課歲無嘗額而冗食太眾國用無經差役頻繁科派重疊木植顏料凡百之物歲無虛月內府錢糧交納使用更無紀極京城修造前後相仍做工軍士累力陪錢每遇班操寧死不赴勢家巨室田連州縣徵科過度請乞無猒親王之國供億之費每至二三十萬修齋掛袍開山取礦作無益以害有益者間復有之加以貪官酷吏肆虐爲姦民力困窮嗟怨交作天災疊降固有由然他如遊手之徒號稱皇親名目附搭鹽船聲言各處馬頭起蓋店房网羅商稅緣國家建都於北仰給南方商買警疑大非細故織造內官縱使羣小采打閘河官吏趕捉買賣居民騷擾動地又臣所目擊者在途如此則彼可知若此之類未易枚舉臣聞天下之患常在於上下之情不通今閭閻之情郡縣不得而知也郡縣之情廟堂不得而知也廟堂之情九重亦不得而知也是皆始於容隱而成於蒙蔽容隱之端甚小而蒙蔽之禍甚深大壞極獘皆由於此臣旣盡知而不盡言恐

陛下終不得而知也臣竊以爲今日之民生疲斃已深而國家之匱乏已極若事事而蠲之則不可盡免時時而賑之則不可勝給臣請以所見諭之節用度如閘河然節一分則上有一分之益廣儲蓄如源泉然積一分則下有一分之利惟在

聖心一轉移之間而已臣在山東伏聞

陛下以災異屢見戒飭羣臣痛加修省又特降綸音令各衙門開查獘政遠近歡動歌頌

聖明以爲太平之幾端在於此臣竊念往時詔旨頻降章疏畢陳而事關內府貴戚每爲掣肘如去年戶部等衙門後府等衙門今年兵部等衙門會奏事件及吏兵二部查奏傳奉乞恩各一本皆經時閱歲不賜施行臣恐今次所開又成故紙如

聖諭所謂虛應故事者則民情何時而慰天變何時而弭乎伏望

陛下廓離照之明奮乾綱之斷查照前項節次奉本催督今次開具事情凡民情時獘有當興當革者詳加采擇期在必行尢望躬行節儉力省浮費惜無名之官賞停無益之工作以先天下以慰生民則變歉成丰化災爲福可以延

宗社萬萬年無疆之休矣臣爕理無狀輔導罔功凡臣所陳獘政皆臣之責除別疏自劾外謹具此以聞

上曰卿所言深切時獘足見憂國至意事當行者所司查議明白開具聞奏

褒忠節

○弘治二年十二月辛卯致仕應天府府尹於冕奏乞贈謚其父謙並移祠宇於祖塋賜與祠額祭文事下禮部覆奏謂古今忠義之臣能爲國家建大議決大事而成非常之功者生則有旌擢之恩沒則有褒卹之典非特酬其一時之功實以爲後來人臣之勸也故少保兵部尙書於謙當正統十四年虜寇犯順中外危懼而能奮其忠義衛安

宗社一時修武備靖疆域之功固多其間斥和議立團營立功尢大已用言者準令立祠致祭今冕奏年老無嗣恐後頹廢乞憫其情懇令有司移杭民所建祠宇於墳所賜與祠額祭文加增一祭春秋行禮仍如詔書例給夫守視復其雜徭

上曰謙能安

社稷以遏寇略其定國捍患之績大矣中罹權姦之害

先帝已嘗詔雪優加褒卹然不使之廟食於後猶未足爲國效忠者勸其祠額可賜曰旌功加贈特進光祿大夫柱國謚忠湣

○弘治三年十月辛亥直隸安慶府知府徐傑等奏郡治東有祠祀元封豳國公謚忠宣余闕而守臣韓建不與焉臣考余闕所著大節堂記有曰宗正郎中韓建守安慶其政淸靖盜來攻者十有一次大小百餘戰皆敗之闕在道聞城陷比至乃完問諸故老皆曰韓君完我郡治西至懷寧灊山大湖賴建以爲根本而無叛意東至於池及姑孰數郡賴建以爲藩屏而無死傷之禍闕至與建並力殲之盜乃去因名其廳事曰大節堂復考元史並闕死節本末皆言總官韓建舉家被殺建方臥疾罵賊不屈賊執之以去不知所終臣竊以爲建在當時力攻固守其大節如被執之際病不可爲且罵賊求死其不屈如此且建守於前闕繼於後實爲一體而建精忠大節與闕亦相頡頏闕在先朝久列祀典建獨漠然似非表忠勸徳之義禮部覆奏謂宜於闕祠內增設建神主一位祔享令本府歲時一體致祭從之

○弘治五年十二月辛丑禮部覆奏戶科給事中王璽所陳褒忠節事課宋季四川合州守臣王堅張玨當北虜猖獗時先後保障有功堅後遷寧遠節度使益勵臣節玨遷制置使城陷竟不屈而死乞建祠秩祀以彰忠節請下所司覆實於本州鄕賢祠祔祭從之

○弘治六年三月己巳故廣西布政司參議馬鉉徵古田猺獞爲賊所殺其子效才上疏乞贈父官並量加錄用吏部覆奏

上曰國家於死事之臣必加褒卹其遏敵禦寇死於鋒刃者尢可憫悼焉鉉可特贈布政司右參政賜以誥命遣官諭祭仍令其子效才爲國子監生以爲後勸

○弘治七年三月辛亥刑科給事中林霄成化中奉詔使暹羅歿於其國至是其子菲援例乞讀書國子監以自效

上曰以死勤事古人所卹林霄奉使歿於萬里外情亦可憫其子菲奏欲送監讀書非尋常濫乞恩澤者比特允之

○弘治九年十二月己丑巡撫甘肅都禦史許進等言故伏羌伯毛忠自永樂至成化間躬歷行陣累立奇功由百戶歷升指揮都督充參將副總兵鎭守甘肅嘗於鎭畨古浪等處擒斬畨夷涼州城外徵剿達賊錫封伯爵後叛賊滿四等作亂忠統軍徵剿與侄孫毛鎧等奮勇先登一門三人同死鋒鏑臣嘗聞其涼州之戰與敵晝夜相持矢盡力疲士卒皆謂必死而忠感激諭眾殊死血戰卒全師而還西賊嘆服降者甚眾至於石城之戰尢能奮勇奪險身死之後賊亦剿平向日隨戰老卒備悉其情每時言及無不流涕凡遇調發出境皆相聚叩靈乞庇今見

聖朝賜立忠義坊表無不歡呼稱嘆獨廟祀一事未蒙舉行乞於甘州城東建祠一所仍以忠義爲名行令所司春秋致祭庶死者得以慰安生者有所激勸禮部覆奏

上曰毛忠旣有功於甘州又一門三人同死鋒鏑可卽其地建祠祀之其祠額可名武勇

○弘治十年九月丁未巡按四川監察禦史榮華以蜀漠北地王諶爲國死節無愧於昭烈之胤乞今仍舊封號春秋陪享於昭烈之廟從之

○弘治十二年正月庚寅浙江錢塘縣民嶽華奏其十三世祖宋武穆王飛墓田在杭州西湖者爲僧永言等所侵占禮部請移文究治禁約

上曰飛在宋室忠烈可嘉墓田準令有司究治理之

○弘治十五年四月乙巳廣東布政司左布政使周孟言宋丞相文天祥當胡元侵擾君臣播遷致仕家居應詔勤王開督府而召英雄集鄕兵以圖興復一時慕忠效義之士趙時賞等四十餘人亦皆奔走助順上下一心具載史冊今天祥已秩祀典而時賞等未獲表章乞下江西廬陵縣爲天祥建忠義廟配諸賢於左右有司歲春秋致祭庶以爲事君者勸禮部覆奏從之

○辛未國子監監生裴春奏宋丞相江萬里立朝爲姦相賈似道所忌出知福州遂致仕家居嘗勉文天祥以世道之責後元兵陷饒州萬里及其子鎬並左右數人俱不忍負國競投止水池以死乞下有司秩於祀典以爲節義之勸禮部覆奏請令江西巡撫等官立祀於饒州府本府官春秋致祭從之

○七月乙酉廣東布政司左參議劉信嘗討黎賊死於鋒鏑未死之先已升廣西右參政至是事聞命加贈嘉議大夫賜誥命遣官諭祭仍錄其子景宗爲國子監生並給驛歸其喪於四川南溪縣

○弘治十六年四月壬寅先是巡按江西監察禦史王哲言吉安府廬陵縣舊有忠節祠祀宋名臣毆陽修楊邦乂胡銓周必大楊萬里文天祥我朝祭酒李時勉侍講劉球知府劉子輔竊見郡人鐘同由進士任監察禦史當景泰時潛移國本率先倡義乞復

皇儲遂下之獄備受刑慘以死及

英廟復辟追贈大理寺左寺丞

憲廟登極復官其子賜謚恭湣惟祀典尙缺乞敕有司同祀於忠節祠以慰忠魂下禮部議以爲同堅守名義忠節可嘉祔祭之舉良是顧立祠致祭所以慰忠魂而勵後此外有狥情濫收者宜令各布政司官查核應否具奏裁處命鐘同準祔祭各處鄕賢祠有狥情濫收者咸具實以聞

報功

○弘治六年二月甲寅吏部奏詔查訪開國功臣常遇春玄孫復李文忠玄孫睿鄧愈五世孫炳湯和六世孫紹宗皆其的派奏上

上曰報功之典古今所重我

皇祖佐命元勛皆已配享廟庭獨其子孫乃泯滅無聞朕用惻然特下詔求之今旣得復等可令爲世襲指揮使各銓注附近祖塋衛分以便祭祀

○弘治十二年七月戊寅錄開國功臣前誠意伯劉基九世孫瑜爲浙江處州衛指揮使仍世襲從給事中吳仕偉言也

表節義

○弘治四年五月甲申巡撫雲南都禦史王詔奏昔者元運旣終惟雲南遺孽梁王弗庭

髙皇帝不欲勤兵遠徵洪武五年遣翰林待制王偉往諭之不聽明年竟被害至八年復遣刑部尙書吳云往諭以天命大義俾圖歸順時梁王使其徒鐵知院等二十餘人使漠北爲我軍所獲械至京

上釋之命與云偕至雲南沙塘口鐵知院等謀曰吾屬使不達中道被執罪必不免乃百方說云欲令胡服辮髮詐爲元使又逼令易制書詒梁王云誓死弗從鐵知院等知不可奪殺之梁王聞其事遣人具棺收云骸骨殯給孤寺臣惟云仗節死義與待制王偉後先相望正統間禕以子孫請於朝獲賜贈謚秩祭顯名天下云在永樂間𨿽曾蒙恩歸葬於江夏之金口且錄其子黻爲交趾知縣後子孫湮微復無人爲舉乞依唐張巡許遠雙節故事請加云贈謚與禕同享一祠庶於風化有關人心知勵禮部議以爲宜

上曰吳云死節旣同王禕準復贈資政大夫刑部尙書謚忠節攺祠額爲二忠祠

○弘治六年七月戊申廣東歸善縣民吳宗益及其弟宗義皆好施頻出私財助有司賑濟得授其父冠帶宗義卒其子璋又能承父志歲歉以白金千餘兩送官賑貸更捨私地爲義冢設義學三延師以訓鄕人子弟歲時資給之水鄕民無屋者與之船病者授藥死者給棺望仙諸橋觀澤道路多所修築守臣疏上其事

上曰旌別淑慝所以使民知爲善而不爲惡也故古之士有一節一行者無不褒表於世吳宗益等旣有善可嘉宜特旌爲孝義之門俾民皆知所勸

○九月丁酉雲南孟璉長官司土官舍人刁派羅死其妻招曩猛年二十五守節二十八年無玷雲南都指揮使司奏其事禮部覆奏以爲宜出常例不俟核實卽與旌表以順夷情

上曰朕以天下爲家方思弘名教以變夷俗其有趨於禮義者烏不可加獎勵孟璉刁派羅妻招曩猛貞節旣可嘉宜卽令所司顯其門閭庶使遠夷益知向化

○弘治七年八月辛巳雲南蒙化府土官知府左銘奏稱祖母張氏自其祖父剛死後守節無玷乞賜旌表以勵夷俗下雲南布政司核勘如所奏禮部仍議行風憲官核實

上曰夷方節婦誠所難得張氏守節實迹所司旣已勘實卽與旌表以勵其俗不必再核

○弘治十三年正月己卯江西吉安府知府張本奏永新縣有譚節婦者宋宗室女元兵入城婦從其家俱匿縣學中兵至殺其舅姑與夫執婦欲污之婦哭罵不從遂並其子皆死血漬於禮殿間八磚上宛然婦人抱嬰兒狀沙磨火煆其狀益顯請修葺舊祠春秋致祭以勵風俗禮部覆奏從之賜祠額曰貞烈

○五月乙卯旌表浙江寧海縣故民王三苟之妻陳氏貞烈之墓初陳年十五歸三苟生二男一女僑居臨海正統五年三苟采薪歸猝罹虎患陳持門柱追虎至山前奪擊之虎逸去乃負三苟歸而死鄕裏哀之爲助錢以葬陳孀居寒餒鄕豪郭子素逼欲娶之陳紿以俟撤靈幾乃可因設祭哀慟復紿其二男各以事出竟抱幼女趨姜巖潭上置女潭側遂投潭中死守臣髙其行爲修墓立祠至是縣以白於巡按監察禦史吳一貫閱實具疏以聞

上嘉之故有是命

○八月甲午廣東按察司僉事徐紘奏臣謹按宋史載楊太后赴海以歿今其故趾在新會縣西南七十里夫宋社稷將遷天下莫能救太后以一婦人乃能以身狥國提二弱子信任二三大臣托孤寄命爲宗社計卒與國俱存亡其功烈明著如此今世子匹夫匹婦有一節一行之懿者猶蒙朝廷嘉獎或錄用其子孫或表異門閭或爲立廟致祭矧如太后者而可泯滅不祀乎先年按察司僉事陶魯奏立大忠祠以祀其臣信國公文天祥丞相陸秀夫太傅張世傑已蒙兪允近布政司右布政使劉大夏始議立廟於大忠祠之上以祀太后而事不果乞下所司秩之祀典從之

○弘治十八年三月乙未協守延綏副總兵曹雄言故山東布政司左參政李侖及故刑部員外郎孔琦歷官淸謹身歿之後妻子不能自存乞量加優卹以勵臣節命陜西西安府歲給食米贍其家

正風俗

○弘治元年閏正月庚辰都察院左都禦史馬文升等言近年風俗奢僣深害治道請申明

太祖舊制通行在京巡城各在外巡按禦史究治命出榜禁約違者治之

○弘治二年四月丙辰僧錄司左善世周吉祥等奏比壽州僧告知州劉槪擅拆毀寺觀乞治槪罪且請令天下諸僧道司免行拆毀禮部覆奏槪所行非妄宜坐吉祥等以故違禁例阻撓新政之罪

上曰近年僧道不守淸規傷敗風化及私創寺觀費耗錢糧者甚多朝廷累有禁約周吉祥何爲輒便奏擾法當究治姑貸之

○弘治十年七月戊申先是巡視東城監察禦史程文以鄭村壩軍余劉普善妄稱天仙玉女托夢於已令蓋造殿宇各處男女聽其誘惑爭趨禮拜布施錢物請賜禁治命都察院揭榜嚴禁之旣捕獲都察院請治以左道惑眾之罪

上曰普善輩左道惑眾有壞風俗卽宜禁止但愚民無知姑從輕處治悉杖而遣之

斥異端

○弘治元年正月乙丑都察院左都禦史馬文升等言嶽鎭濟瀆等祠廟皆有前太監陳喜及姦人鄧常恩所造石函周遭有符篆中貯泥金書道經及金銀錢寶石五榖似爲魘鎭之術者又有

先帝遣陳喜致祭祝文其文不知何人所撰皆刻之石本廟故事凡攺元之初及水旱災傷則致祭嶽鎭海瀆之神例命翰林院撰文分遣朝廷以往未聞用外官撰文內臣往祭之況石函魘鎭世無此理今常恩等已正憲典其石函石碑尙存於寧以妖術惑人自言得聚寶盆於桃花洞知州程觀信之事聞俱坐斬旣遇赦寧發戍邊遠都察院以天下妄言惑眾如寧者尙多請出榜禁約故有是命

○弘治十七年二月戊申時有旨朝陽門外建延壽塔命內閣撰敕令太監李榮李興督其事內閣大學士劉健等言臣等仰惟

陛下聖明不意有此舉措聞命驚惶夜不能寐竊念佛老鬼神之事無益於世有損於民臣等已嘗累陳不敢多瀆今舉其明且切者言之前代人主信佛者無如梁武帝而饑死臺城宗社傾覆信道者無如宋徽宗而身被拘囚斃於虜地本欲求福反以致禍史冊所載非臣等所敢妄言在

祖宗朝僧道有定員寺觀有定額不過姑存其教未嘗妨政害民所以治天下者惟堯舜周孔之道而已令寺觀相望僧道成羣齋醮不時賞賚無算竭天下之財疲天下之力勢窮理極無以復加夫以

天縱聖明洞見物理乃空府藏而不惜竭民膏而不卹者蓋爲其能祈福消災庇民護國也近年以來災異疊見南畿浙江湖廣陜西諸處大旱人民失所江西各處盜賊縱橫廣西土官侵占地方四川畨夷擾害邊境達賊在套復圖寇掠禍患之多難以枚舉不知其所祈者何福所消者何災護國庇民

先帝聖徳恐不能無損乞令所在有司毀之凡函中所貯者各令進繳以滅其迹抑以杜將來之漸從之

○十一月甲申妖僧繼曉伏誅曉湖廣江夏縣人姓黃氏成化中以星命之術因太監梁芳以進大見親幸賞賚甚厚賜太監蔡忠第以居後移居都督馬俊宅請賜額於門曰輔教寺屢進邪說有人所不得聞音升國師因以創寺請遂許購民居百餘家以成之所居前後多寘婦女羣小多附之求進及回湖廣以黃帕褁其一臂謂嘗經

禦手所執也至是刑部擬曉罪死妻子流二千里以嘗經赦請發爲民大理寺審允有旨令科道官看詳都給事中陳璚監察禦史魏璋等交奏曉罪大惡極刑部所擬不當並請正芳引進邪人之罪

上命斬曉於市妻子爲奴財產入官芳旣充軍貼貸死命南京守備官重杖之八十仍充役刑部大理寺令自陳狀於是尙喬新等請罪詔堂上官俸一月該司屬官兩月

○弘治六年十月辛未先是詔取畨僧領占竹等禮部及科道交章劾之不聽工科給事中柴昇復極論其蠹政惑世之害乞正其罪以雪眾憤旣而科道等官論列不已

上曰領占竹妄誕欺罔夤緣來京其罷行取之命

○弘治十二年二月戊申嚴左道惑眾之禁先是解州吏李其功何在今日者造爲延壽之名上惑

聖聽而

陛下信其遊說輒與施行嘗聞堯舜之壽皆過百歲當時未有僧道未有塔寺不知誰與延之

陛下徳合天道政協民心則和气致祥

聖子神孫自可享萬萬歲無疆之壽何假於僧道塔寺之力哉若建塔造寺果可以祈國家之福延

君上之壽則臣等𨿽家出資財身就工役亦且爲之何暇與之校論是非稱量利害但決知其無是理爾

祖宗朝間有塔寺之舉但當時官有餘財民有餘力𨿽終無益亦未大損今內庫急缺叚匹太倉銀數漸少光祿寺行價累年賒欠各邊糧艸所在空虛災傷地方餓死盈途逃亡相繼賑濟官員束手無措尢爲窘急而塔寺之費動以數萬若省修建之財爲賑濟之用卽可以活數百萬生靈之命豈非祈福延壽一大功徳哉且民之病遠在天下

陛下恐不得而聞軍之病近在目前乃

陛下所親見今班操官軍歲少一歲正以各項工役累力陪錢寧犯官刑苟逃性命朝廷屈法容恕差官催督尙未肯來若又聞此大役則今歲春班到者益少堂堂京營無人操備設有不測

陛下誰與守哉臣等每思獘政之來不能力救慚懼交並今事關撰述若苟爲承順以上累

聖聰下妨治化則臣等身自壞之誤國之罪𨿽萬死不足贖矣伏望

陛下大奮乾剛特收成命將前項塔寺卽爲停止其敕書免令臣等擬撰

宗社幸甚生民幸甚時府部大臣及科道等官亦交章請罷其役

上曰卿等言是其卽停止之

大明孝宗敬皇帝寶訓卷之二終大明孝宗敬皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

仁政

○弘治三年五月丙寅山西潞州衛並沁州守禦千戶所屯田被水災不及三分例不免糧

上以其民饑困方發倉賑濟不可復徵特免之

九月丙辰巡撫順天等府都禦史徐懷奏順天府先年賑濟糧銀例當追徵還官但今年𨿽頗收而民猶不足若一槪追徵必有逼勒之苦乞令衣食稍給之家徵十之五其次徵三之一極貧者暫爲停徵庶小民可以蘇息

上曰賑濟所以捄民民尙不給又復追徵是重困之其卽如擬行務使貧民稍得﹤宀十見﹥卹以俟來年再議

○弘治六年十一月庚申順天府府尹黃傑言畿內地方水旱相因貧民流移來京城者以萬計晝丐夜露多轉溝壑乞收入餋濟院全活必眾實發政施仁之首事也戶部議以在京餋濟院狹小豈能容此例應給糧遣還但隆寒之時恐在道失所宜命順天府籍其名於官大者人給糧三斗小者半之俟春暖仍送回俾所在官司賑濟從之

○弘治十二年七月戊寅故事軍官卒無嗣者其母給俸五石母亡妻存給米二石金吾左衛千戶舍人王宗未襲卒子璽優給亦卒宗妻李氏乞給米兵部議宗及璽俱未襲官於宗不得稱故官妻於璽不得稱故官母但守節年久又系優給舍人之母請月給米一石終其身從之

○九月壬戌應天府上元縣老人周斌奏京城中人之家凡有死亡多無葬地不免火焚其鰥寡貧難者遂至委棄溝壑道路穢气上干致生災變切恐天下皆有此患乞行各處有司買地官爲封記扁曰義冢如有無地無依之人亡者令所在鄰保相助置爲衣棺葬於其內庶鰥寡貧難者不至死無所歸工部覆奏謂先是監察禦史王相言京城之外原有漏澤園被人占種乞差官築立墻垣明揭門額該管衙門各委吏役人等看守本部已奉旨查理欲行南京工部並各布政司及直隸府州縣舊有漏澤園者重增修飾無者卽於本處城外選擇空地創造或名漏澤園或名義冢葬埋無地無依之人使死有所歸庶免致傷和气

上曰小民貧難孤鰥死無所歸朕甚憫念所議是其亟行天下各該衙門一體舉行不許虛應故事

○弘治十五年四月壬寅朔命順天府賑卹都城內外民之孤寡殘疾及貧難無依者從戶部奏也

○七月辛卯命延綏鎭巡等官於沿邊各衛設立餋濟院漏澤園各一所從工部左侍郎李鐩請也

○弘治十六年十月乙未戶部言湖廣山東蘇松等處災傷不減於浙江淮揚等處乞敕各巡撫巡按官各令所屬將預備倉糧並在庫官錢及贓罰紙價鹽引等項銀兩自今冬至來年麥熟止按月驗口給賑仍停止遠年逋欠不急物料以蘇民困

上從之命卽敕各巡撫巡按官用心賑卹無致失所

○弘治十八年五月丁亥先是

上以久旱憂切於心欲降敕諭頒﹤宀十見﹥卹十五事一內外重囚情可矜疑者令問刑衙門奏讞一內外緝獲彊盜妖言姦細多有貪功罔利及戮翻之徒誣陷重罪令問刑衙門從公研審如有冤枉卽與辯理一監追贓物囚犯有年久家產盡絕者查奏發落一做工未滿囚犯例該發遣者俱免做工一京營官軍俱免做工不急工程悉皆停止外衛上班違限官軍五月內到者俱免罰班問罪一逃亡匠役俱許自首免罪弘治十七年以前災傷地方失班人匠俱免罰工一京邊騎操及各處孳牧寄餋馬疋倒失虧欠買補追陪未完者量爲寬免一各處稅糧並額辦坐派物料弘治十六年以前小民拖欠者量爲﹤宀十見﹥免一各衙門科派物件具奏減免一各處角�羊納錢糧內外管事人員需索使用以致上納不敷重復徵角�羊令該部申明禁治一近來冗食數多該部查議裁減一各處欽賞莊田有自收子粒管莊人等分外需索逼民逃竄今後令有司徵收送用一南京運送馬槽馬樁等物勞擾軍民悉皆停止令在京造用一各王府及鎭守等官貢獻方物勞擾道路除舊例外悉皆停止一各處盜賊有因饑寒失業嘯聚爲非者所司出榜曉諭許其自首免罪一內外府州縣餋濟院令戶部及巡撫巡按官申明舊例乞食貧民嚴督所司收餋已令內閣視艸會

上不豫不果頒

今上追念

先帝遺志乃載入登極詔及恭上

兩宮尊號詔內行之

卹民

○弘治三年十一月甲辰內閣大學士劉吉等言邇者玄象示戒妖星出於天津考之載籍妖星見爲兵爲饑爲水旱死亡之徵今天下連年風雨不調南直隸河南山西陜西旱北直隸蝗虫四川湖廣皆薄收倘明年再似今年閭閻無豊稔之樂盜賊萌竊發之機中原有事河道阻塞京城百萬生靈必致驚惶禍亂之作亦不難也惟望

皇上深思

祖宗創業之艱難今日守成之不易兢兢業業常如卽位之初奢侈用度一切減省遊觀玩樂一切不行左右讒言一切勿聽異端經教一切勿作惟畱心經史講求治道以古二帝三王自期庶幾人心歡悅

天意可回臣等又思近來工役繁興軍民困苦如沙河橋自成化十四年被水沖壞止用木橋往來亦便何必動眾攺造見今天气極寒軍士不得休息又如江西磁器內府所收計亦足用今又無故差內官燒造未免擾人南海子墻垣自有海戶可以修築今勞動軍士將及經年未見畢工其他差官勘事等項尢爲繁瑣不能悉言乞將沙河橋南海子做工軍士盡放休息燒造磁器內官停止不差是亦弭災修省之一端也

上曰災變疊見朕深憂懼思圖消復惟在卹民今卿等言天寒軍士久勞工役及燒造內官騷擾地方誠宜停止其令金山口沙河橋南海子及王府做工官軍人等俱與休息江西燒造磁器內官不必差庶副朕畏天卹民之意

○弘治四年八月庚戌工部尙書賈俊言蘇松浙江近被水患民不聊生而頃者織造叚之令至於再三其數不下數萬以瘡痍未起之民加煩重不堪之役誠可憫惜乞暫令停免

上曰諸府旣有水災今次所派叚疋羅紗姑令停織俟明年秋熟後陸續織造供用

○弘治八年正月癸丑初永樂間因徵比虜獲羊萬餘令順天府所屬州縣分牧歲辦羊毛價銀九百六十餘兩輸司設監供用謂之長生羊毛弘治間府尹黃傑言歲久羊已無存牧餋人戶坐是亦多逃絕其價皆見存戶陪納民甚苦之已得旨除豁不復追徵至是司設監復以前令爲言事下所司看詳工部具前旨以請

上曰羊亡毛存是無名之徵也況已有前旨其悉除之

○弘治九年六月庚寅浙江山陰蕭山二縣同日大雨山崩水湧漂廬舍二千餘間死者三百餘人事聞

上命量免被災人戶徭役其渰沒人口者給米二石漂損廬舍者二石

○弘治十年九月乙巳時山東濟兗靑登萊五府水災靑濟二府虫災蓬萊黃二縣瘟疫命所司賑卹之溺死人口之家給米二石漂流房屋頭畜之家一石瘟死之家量給之其死亡盡絕及貧不能葬者給以掩埋之費

○弘治十二年八月乙卯工部覆奏監察禦史張綸所言乞將畿內坐派物料量派各處及罷不急工作夫畿內之民固當愛惜但在外州縣出辦亦不爲少已派者再難更攺待後凡有派辦另爲斟酌處置況工作不息派辦不止內府各該衙門年例成造𨿽有常規而數目漸加近年愈甚𨿽本部多方經畫終是不敷乞行內外衙門凡有得已工程不許奏請興造及年例合用木植顏料大要以分數爲率畿內府分比之在外量爲從輕庶畿民得遂安餋之業

上曰畿內重地百姓尢宜優卹凡百物料準如議從輕坐派

○弘治十三年二月壬寅有盜八十餘人剽劫襄陽安陸等府州民不寧居兵部以聞

上曰逆賊嘯聚流劫赤子何辜宜令所司盡心督捕期於必獲不可視常玩愒違者以失機罪罪之

○弘治十四年閏七月戊戌南北直隸山西山東河南等處以水災告戶部請令所司各舉行荒政以卹民患

上曰各處旣災傷重大人民艱苦其速敕巡撫巡按官用心賑卹毋致失所

○十一月癸巳吏部尙書馬文升言直隸山東河南等處災請行卹典並簡命臣僚以便宜賑濟因嚴捕盜賊停止科差以蘇民困以固邦本

上曰地方災傷人民艱窘誠如卿所言該部卽推能幹堂上官二員會同各該巡撫等官用心賑卹毋致失所其餘災傷地方奏內開具未盡者仍通查以聞戶部覆奏謂刑部左侍郎何鑑大理寺右寺丞吳一貫可分任其事又鳳陽等府山西等處亦報災傷乃文升奏所未及者並請量行卹典

上從之命鑑一貫各奉敕以行其餘有災處行令各巡撫等官加意設法賑卹毋得虛應故事

○弘治十六年四月癸丑禮部以遼東火災之異請加修省

上曰遼東災異非常卽敕鎭巡等官痛加修省利獘可興革者具實以聞被火之家盡心賑卹毋致失所

○弘治十七年正月癸亥江西南昌新淦二縣火焚南昌軍民居一百五十五家新淦焚公署四所軍民居一千餘家鎭巡等官以聞

上曰江西災異非常鎭巡等官其痛加修省撫安軍民以靖地方

○弘治十八年四月戊寅戶部奉旨會吏部推處置流民官仍謂侍郎何鑑可用並議上合行事宜謂流民安土重遷若一槪發遣人情不堪宜令移文原籍查各軍匠見有人應當而戶丁不缺者仍許寓彼而以軍匠爲籍依例幫貼倘原籍丁盡無人應役者卽將附籍應之人頂補若軍系遠方及煙瘴衛分以水土不服爲辭者編髮附近衛所

上從之命鑑兼都察院左僉都禦史以行賜之敕曰湖廣荊襄鄖陽徳安黃州及河南南陽開封河南汝寧陜西漢中西安�洛等府州縣地土空曠各處逃亡流移脫漏埋沒等項人民多往彼處潛住先年因無名籍管束致生事端嘗專差官處置安集方得寧妥經今年久陸續流移潛住比昔尢多惟恐又成將來之患今特命爾前去會同各該撫治巡撫都禦史督同撫民守巡等官查照先年都禦史原傑等節次奏準及今戶部議準事理從長計處設法淸查先出榜曉諭令未經附籍情願還鄕及系軍匠等役在逃者發回復業著伍著役若住成家業不願還鄕及𨿽系軍匠等籍自願仍當祖遺戶役不失者俱給與戶由編入里甲量﹤宀十見﹥戶役以示優卹仍行移原籍官司查考貫址的實若不肯附籍又不還鄕仍前躲避潛住者照例編髮充軍先年附籍人戶或有朋比影射者一體淸查攺正其地裏廣遠去處或添設官司管束或該增置里社及一應可興可革事宜敕內該載未盡者悉聽爾便宜處置專設撫民參議副使等官有闒茸不勝任者具奏罷黜或起送別用並其餘司府州縣官員俱聽選擇差委若有推姦避事欺公玩法及巡捕等項人員乘機挾詐驚擾地方勢豪頑猾之徒隱蔽流民阻撓公法者俱從究治應奏請者指實參奏爾受玆重托務在計慮周密處置得宜使民有定居籍無漏報毋或循常襲故徒具虛文有孤委任故敕

卹軍士

○弘治七年十二月己卯敕甘肅鎭巡等官賑卹甘涼等處邊軍之被寇掠者敕曰甘州地方孤懸河外四鄰胡虜屏蔽關中捍禦西域非他鎭比所在衛所軍士止靠孳牧度日近聞虜酋小王子人馬潛住賀蘭山後節入甘涼永昌莊浪等處搶掠去歲六七月間搶去頭畜十萬之上今歲九月前後又二次入境搶掠頭畜約十萬有餘人口不知其數其全家擄去者官軍陣亡者亦多以此軍士之家十分艱難不能存生必湏賑卹安餋方保無虞敕至爾等卽從公計議行令彼處分巡收糧布按二司官員將被賊搶掠之家盡數查出逐一研審中間若系十分艱難者支給官庫錢糧量加賑濟果有無牛具種子者亦量給與務令得所毋致逃移處置畢日通將賑濟過貧軍姓名並用過錢糧等項數目造冊奏繳以憑查考爾等其欽承之故敕

○弘治十年二月癸酉初戶部主事鄧明奏天津等八衛官軍歲采秋靑艸殊爲未便命給事中寧舉同戶部委官查勘具奏大意謂采艸官軍歲費行糧八千石而其家又自有餘丁津貼之費所采艸歲止百四十萬束且多鹻地惡艸馬不堪食鬻之三十束止得銀六七分徒費無益宜自今歲始令官軍各回原衛直以艸場地二千八百八十餘頃給民耕種畝徵租銀三分歲以十月角�羊部侯官軍該關艸時每束給銀伍釐令買艸飼馬戶部覆奏謂其言可行且請令今所給民地如遇水旱照本處民田災減免而通州崇教鳴玉花園艸場地亦令委官丈量撥付居民佃種畝徵銀四分以充艸價其原設官攢人等盡行裁革得旨興濟等縣艸場旣獲艸不多徒費人力若令民佃種收租以爲飼馬之助則軍旣得休民亦得餋而飼馬亦得實惠是一舉而三得矣並所擬通州一帶艸場事宜俱俱準行

○弘治十二年十月丙寅兵部尙書馬文升等奏近年興作太繁軍士疲於工役凋敝日甚而南京武職﹤宀十見﹥衣太袖淸談恣肆武備日弛請禁止之

上曰軍士疲憊武備廢弛誠如卿等所言此後團營官軍再不許奏撥上工各營提督並南京守備等官務加撫卹操練毋得因循怠忽

○弘治十三年三月丁巳巡撫宣府都禦史雍泰奏邊軍貧不能娶者多亦有旣娶而典賣者乞命所司給與貲財令聘娶收贖戶部覆奏宜行所司核實奏報給與聘財典賣者官爲收贖從之

○弘治十四年四月辛亥遼東鎭夷堡火官軍人等死者七百二十人傷者四十七人糧料艸束器械燔毀無餘守臣以聞兵部請修徳政以弭災異並敕各守臣盡撫綏防禦之道

上曰各邊災變非常其敕鎭巡等官痛加修省撫卹軍民整飭邊備毋視常怠玩

○弘治十五年七月丁酉河南宣武等衛京操官軍以本地災傷乞如例放回兵部言其災不甚重不宜放免

上曰京操軍甚艱苦各營提督官務爲存卹仍嚴禁把總號頭官毋得私役違者重罪之

○弘治十六年六月己酉兵部請優卹直隸及河南山東各衛所官軍

上曰京操官軍實爲艱苦兵部卽通行內外該管官司嚴禁役占﹤宀十見﹥卹家口務使得沾實惠毋虛應故事

○弘治十八年三月辛亥河南陳州衛軍士奏訴不支月糧已踰二年

上曰衛所軍士艱窘特甚所資者惟此月糧何爲二年之上不得支領其令巡撫官查究以聞

○己酉兵部奉旨議上處置軍伍事宜謂律例窩藏逃軍者充軍今未聞有充發之人鄰里不首者問罪今未見行連坐之法以故淸角�羊𨿽多不獲實用及到營衛其斃尢多且律例逃軍十名以上該管官遞減俸級而今逃亡之軍何止於十名私役五名以上該管官遞降一級而今降級之例惟行於屬職輦轂之下且如此況四方乎今欲淸查天下之軍伍必湏推究利斃之源流

上曰軍伍逃亡數多實由統領人員掊克淩轢及有司鄰里人等容隱埋沒斃病多端所致兵部卽備查減俸級充軍等項律例申明禁約其淸軍官有虛應故事者每年終仍從公核實以聞

重農

○弘治元年二月癸卯戶部尙書李敏言天下之勞苦者莫如農夫今

皇上躬耕耤田若不親見其事則稼穡之艱難何由而知乞敕禮部於耕耤儀注內增上中下農夫各十人服常服執農器引見行禮然後令其終畝或賜食賜布以慰其勞尢見重農之意

上曰朕正欲觀農夫艱苦其終畝庶人只常服從事仍人賜布一匹

荒政

○弘治三年二月甲午戶部以水旱災請免直隸淮安府弘治二年分秋糧米九萬六千七百餘石艸二十六萬七千三百四十餘包揚州府米豆共四萬八千五百四十餘石艸八萬七千四百八十餘包鳳陽府米七萬四千九百三十餘石艸一十五萬四千一百餘包湖廣鄖陽府夏稅麥三千二百八十餘石襄陽府麥二萬二千七百七十餘石荊州府麥七千八百五十石鄖陽及襄陽二衛麥共三千六百六十二石河南南陽府麥四萬三千一百二十餘石絲二萬五千三百五十餘兩南陽衛所屬三千戶所並守禦鄧州唐縣二千戶所麥八千六百一十餘石

上曰國賦固有定法然歲有豊凶凶歲義當損上益下若必欲一槪取盈倉廩則實矣如病民何奏中所擬甚當朕意悉從之仍諭有司使貧民各沾實惠

○弘治四年正月乙未巡撫遼東都禦史徐貫言遼東去歲被災開原尢甚今春夏之交愈加難窘請運沈陽衛預備倉糧五千石遼陽定陽左等衛預備倉糧二萬石輸之開原以備賑濟鐵嶺泛河懿路等處亦發倉賑之仍請減價糶遼陽海州等處預備倉糧三萬石以紓目前之急侯歲稔糴補

上命如議行之

○弘治五年七月戊戌戶部言舊例凡災三分以下者稅糧不免三分以上遞減之比順天府所屬州縣以旱歲核實數告間有不當免者但京畿民困尢宜加卹今年夏稅請照數悉與蠲免從之

○弘治十六年九月丁丑南京守備太監傅容等奏應天及鳳廬二府並滁和二州大旱災重民窮盜發欲將南京戶部所收水兌余米差官給賑戶部議請如奏

上命選部屬及府州縣正佐有風力者領其事務令饑窘軍民均沾實惠毋縱下人夤緣作斃虛費錢糧

○弘治十七年二月丙午巡撫直隸都禦史張縉以地方災傷請以淮揚廬鳳四府並徐州弘治十七年兌軍糧米十五萬五千石折收銀兩存畱本處以備賑濟俟二年後補還

上曰旣地方災重饑民死亡數多兌運糧米準如數存畱此後亦不必補還

水利

○弘治二年五月庚甲河南守臣奏河決開封黃沙岡蘇村野場至洛裏堤蓮池髙門岡王馬頭紅船灣六處又決埽頭五處入沁河所經郡縣多被害而汴梁尢甚

上曰黃河衝決民居蕩柝朕深湣念其卽行巡撫官督所司役五萬人修築務使河復故道不爲民害以副朝廷捄災卹患之意

○九月庚辰攺南京兵部左侍郎白昂爲戶部左侍郎修治河道賜之敕曰近聞河南黃河泛溢自金龍等口分爲二股流經北直隸山東地方入於張秋運河所過閘座間有渰沒堤岸多被衝塌若不趁時預先整理明年夏秋大水必至潰決旁出有妨漕運所系非輕今以爾曾監督工程績效著聞特攺前職馳驛會同山東河南北直隸巡撫都禦史督同三處分巡分守並知府等官自上源決口至於運河一帶經行地方逐一踏看明白從長計議修築﹤鋶﹣釒﹥浚應攺圖者從便攺圖各照地方量起軍民人夫趁時興工務要隨在有益各爲經久不可虛應故事仍湏禁約所司毋得指此妄加科派騷擾地方凡用工軍夫皆湏撫卹周備毋令下人逼迫剝害違者輕則聽爾量加懲治重則送各該按察司及問刑衙門問理爾爲朝廷重臣受玆委托尢湏晝夜用心躬親勤勞博采眾長相機行事務使軍民不擾工程易集斯爲爾能事完之日爾卽回京仍將修過緣由並用過工料數目造冊奏繳以憑查考故敕

○弘治九年四月庚子巡按直隸監察禦史鄧章言髙郵湖爲運河喉襟之地而自杭家閘迄於張家鎭凡三十餘里其堤面故甎爲風濤所嚙屢修輙壞勞費無算宜易以石庶幾可久而新修康濟河西岸亦須預爲甃築以免衝決之虞河之北閘仍宜北遷五里庶使舟行可盡避湖面之險事下工部請如所擬以淮揚廬鳳等府贖罪米價並兩淮運司餘鹽價銀萬八千兩爲買石之費工匠日食則移文儀淮批驗鹽引所並淮揚鈔關勸借�船米給之事畢卽止

上從之仍諭令甃築期於堅固經久不得虛費物力

鹽法

○弘治元年七月己丑命戶部左侍郎李嗣工部右侍郎彭韶俱兼都察院右僉都禦史淸理鹽法嗣兩淮韶兩浙俱賜之敕曰近聞運司鹽課遞年虧欠客�往往不肯報中原其所以皆因始則買窩中納多費資本及到支鹽之處又被官賞官賣長蘆夾帶及官豪勢要有力之家挨撐一時無鹽支給守侯年久只得借債買鹽抵充官課照引發賣盤費又加數倍此客�受虧之斃也其鹽課虧欠亦由各場竈丁多缺有司不卽僉補山場艸蕩多被豪勢占據倉廒鍋盤年久損壞不能修治竈丁艱窘無所賑卹而又總催人等倚恃豪滑客�到場勒要財物不然任其自買全不爲理竈丁所煎鹽課又彊收私家潛賣與人或答應勢要比較之際不過虛出通關申繳上司此鹽課不完之獘也由是官鹽不足私鹽盛行加之運司姑息逢迎禦史因循不理鹽法旣壞邊儲欲充難矣今特命爾督同巡鹽禦史並運司官親歷各場查盤淸理禁革姦獘除官賞官賣長蘆夾帶已有詔條禁止外其餘但有官豪勢要頂名報中囑托有司多買私鹽裝載大包彊掣攙賣等斃悉照近日奏行事理逐一查出人拏問罪鹽沒入官不許容情縱放虧欠鹽課務將總催人等責限杖並追完總催中間有積年豪滑不懼法度淩虐竈丁侵欺鹽課者正身連當房家屬牢固角�羊京問發充軍家下房產並直錢物件悉準折易鹽補課竈丁有缺督令有司僉補山場艸蕩踏勘不許占據倉廒鍋盤損壞措置物料修理竈丁艱窘設法賑濟客�應給鹽者卽便給與不許所司刁蹬各該行鹽地方有別省鹽越界來賣及鹽徒興販私鹽者行令所在官司嚴加緝捕一應割剩並還官鹽斤悉作正課挨次給與守支客�每年所收鹽課務查見實數完足毋令似前虛出通關申繳此外有該載不盡之事聽爾便宜處置軍民職官有犯並運司各場官吏人等有貪婪作獘者除三品奏請其餘就便拏問如律運司場官果有廉能守法公道行事者亦量加獎勸爾爲朝廷大臣受玆委托必湏盡心竭力使鹽法興舉姦獘革除�賈疏通邊儲給足斯爲稱任如或纖毫怠慢公道不廢事窳名隳責亦難辭爾其欽承之故諭

○弘治十六年九月癸巳都察院右僉都禦史王璟上鹽法事宜一謂各邊開中鹽引有多出課額之外�人無從關支者例令親自具奏攺與見年有鹽之數仍令每引增銀一錢五分於人情不便宜令運司將各年鹽課查報在部今後止將實在之數開中先致額外透派其見今應透派者聽運司攺與勿令增價親奏一謂舊例�人中鹽至場未支而死者許妻子具奏行原籍及運司核實方得代支餘人不許而山狹遼東路遠者待報又難今宜不拘故�妻子但系父母祖孫同居兄弟俱準代支仍免其具奏止於巡鹽禦史告行運司核實支給通行各處巡鹽禦史如例行之一謂先是漕運衙門議擬漕運官軍回船每人許帶食鹽不及五十斤者勿罪遂致私販公行鹽法阻壞今宜罷前例運各場收鹽課官吏總催禾�臿和泥土者請問發附近衛所充軍分管官不辧驗者連坐一謂舊例南京諸司食鹽分派儀眞淮安二批驗所儀眞者便而淮安者遠隔數湖獨爲艱險今後乞將淮安批驗所鹽令綱甲船戶裝至儀眞總貯以待諸司支領戶部覆奏從之

兵政

○弘治元年六月戊辰命都察院左都禦史馬文升提督團營操練先是鴻臚寺右少卿李燧奏京營操練舊以文武大臣協同提督頃年以來止用武職總兵而文臣不與乞與文職大臣內簡命一員往任其事或遇有警卽同徵剿則文武相資而戎務有備矣事下廷議列衘以請

上命文升蒞其事賜之敕曰朕惟國家費糧賞以餋軍士無非爲衛國安民之計先因五軍三千神機三大營官軍有名無實占役數多曾命內外官員會同淸理揀選精壯官軍十二萬分爲十二營操練每營用內外官各一員坐營管操旣又重加揀選補換玆命爾同太監傅恭李良太傅兼太子太師保國公朱永太保兼太子太傅襄城侯李瑾通行提督務令各營官軍時常操練馬匹如法餵餋器械必須整齊武藝必湏精熟使人人可以臨陣應敵折衝禦侮不至如往時虛應故事乃爲盡職然欲得其勇力在餋其銳气爾等尢須加意撫卹不許該管官員科擾占役其坐營管操內外官並把總以下官敢有不遵號令者聽爾等參奏拏問如役占軍士五名以下者降一級五名以上者降二級馬匹私借騎用及撥與騎坐者五匹以下降一級五匹以上降二級俱仍發邊遠立功提督官若容情故縱或被人舉發或朝廷緝訪得出一體治罪軍士缺伍聽於三大營選撥其三大營太監總兵官仍自照舊操練所畱官軍以壯威武每月兩次赴十二營與爾等會操試驗遇有調發公同計議不得自分彼此爾等受朝廷簡命宜竭忠盡誠持廉秉公以彊兵衛民安夏攘夷爲己任毋因循以度日毋姑息以循情毋舉措乖方以賈怨惟兵彊馬壯武備修舉斯爾等之能不然惟爾弗任其欽承朕命毋怠故諭

○弘治三年六月己丑虜營大同境外將入寇又言入貢守臣以聞

上命新寧伯譚祐選軍馬萬二千練習以待馬步軍各賜賚有差旣而虜知有備遁去守臣因言本鎭有急舊常調延綏遊兵策應然待奏而後行恐緩不及事請預敕延綏守臣自今如遇虜勢緊急先發後聞

上曰延綏大同接境宜互相應援今後果值虜勢緊急準先調發然後奏聞所司其預敕延綏守臣知之

○弘治十三年六月乙未

上諭兵部臣曰京營軍士缺伍數多爾等累奏查選尙未舉行其計處以聞兵部尙書馬文升等奏謂臣等竊惟京營軍馬拱護宸極張皇國威內防姦宄外服四夷兵政之大莫切於此歷年旣久不能無獘團營軍士一十二萬逃亡事故者固多而各營未補者亦眾本部嘗以秋班未選累﹤鋶﹣釒﹥上陳值工作疊興各供差役未遂施行玆者北虜寇邊上廑

聖慮特降綸音卽今已命本部右侍郎楊謚並科道官通行查選三大營軍士以備領馬以實營伍侯點選畢通行取送團營以補原少之數仍侯秋班官軍到日奏請內外官員再行查選

上曰待秋班官軍到日仍會官查選務使營伍充足毋虛應故事

○弘治十五年五月己亥大同守臣奏虜擁眾在邊諸將所調宣府延綏遊擊兵存畱策應宣府守臣亦奏本鎭有警欲將調去大同官軍掣回戰守而延綏守臣又奏本鎭人馬不敷要將前調去大同寧夏遊奇等兵各準一半放回兵部覆奏謂各邊賊情緩急難以遙度請各行大同宣府延綏寧夏鎭巡等官審時度勢設策周防前項官軍可掣則掣可調則調勿懷嫉妒致誤邊計

上是之命各邊鎭巡官遇有別鎭徵調卽督發應援不許托故占恡致誤事機

○十二月壬寅先是巡撫寧夏都禦史王珣請發陜西軍民五萬於花馬池增修營堡調腹裏一衛官軍防守別命監察禦史一人巡視都禦史史琳亦請於韋州增設一衛發慶陽等衛官軍及新募之兵一萬人使常駐其地戶部員外郎徐鍵時督糧寧夏亦請於花馬池興武營之中設一營移兵住守仍增設兵備副使一員或移環慶兵備副使往鎭之事皆下總制尙書秦紘勘報至是紘奏前地止可修堡以便駐札增墩以備瞭望調兵設官皆不可且近於花馬池之西墾田一萬頃募人屯種以漸徵之每一頃可得粟五石使之且耕且守依堅城以爲家將使食足而兵彊矣兵部請如紘議

上從之仍命紘如近日敕旨用心計處及時修築免貽後患不許虛應故事

○弘治十七年七月壬辰

上召大學士劉健李東陽謝遷至暖閣出大同鎭巡官本言虜賊掘墩殺軍延綏遊奇兵累調未至乞爲增兵補馬情詞甚急

上曰我邊墩臺賊乃敢穵掘墩軍皆我赤子乃敢殺傷彼殺者苦何可言朕當與做主京營已選聽徵二萬湏再選一萬整理齊備定委領軍名目卽日啟行健等對曰

皇上重念赤子一言誠

宗社之福京軍亦湏整點但未宜輕動

上屢申前諭健對曰大同亦不曾請兵

上指其奏曰臣等拘於新例不敢上請天兵東陽對曰用兵事湏令兵部議處

上曰兵部旣有新例亦不敢擅自開例請兵湏是朝廷行之耳遷奏曰邊事固急京師尢重居重馭輕亦湏內顧家常

上猶未釋東陽曰近日北虜與朵顏交通潮河川古北口地方甚爲可慮今聞賊在大同稍遠欲往東行正不知何處侵犯若彼聲西擊東而我軍出大同未免顧彼失此湏少待其定徐議所向耳

上曰此說固是今亦未敢出軍但湏預備停當待報乃行免致臨期失措皆對曰

聖慮甚當退乃擬選京軍三萬令兵部推委領軍官以聞

上復召兵部尙書劉大夏

面諭出師之意大夏力言京軍不可輕動與內閣議同師乃不出

馬政

○弘治二年八月辛卯太僕寺卿王霽言馬政十事一國初設行太僕寺及苑馬寺於邊方當時每寺馬不下二三萬匹未嘗仰給京師自正統後馬政日弛邊方用馬不仰給於京師必買括於民間今太僕所儲馬價有限邊方仰給無窮謂宜行陜西遼東山西各巡撫官嚴督苑馬寺行太僕寺如意牧餋以復舊制仍設法收買種馬以圖蕃息庶各邊有馬而京儲不致妄費一金吾左等七十四衛所舊制牧馬皆有艸場地土當時各衛馬以萬計凡有徵操多取給焉近年馬政大壞所存十無二三宜行分管寺丞等官隨衛所大小給與數羣兼同舊馬如法牧餋若衛所不聽約束參奏住俸年終照例決罰庶官軍知警而舊政可復一順天府所屬二十七州縣寄餋備用馬匹其人戶丁多者或得空閒力乏者彊令牧餋所以膘壯馬匹漸致瘦損物故宜令分管寺丞等官審定上中下戶上戶或餋馬三四匹中戶次之下戶或二戶共餋一匹貧難者優免給俵之際仍視縣之大小爲差庶人心悅服而每年一審法令可久一各處孳牧新收者少物故者多上下相蒙彼此姑息亦坐分管寺丞權輕故耳謂宜稍加優借各州縣掌印並管馬官貪墨廢事者許年終奏請住俸仍具賢否揭帖報吏部他日據以黜陟其寺丞中間才行超卓者但過二考一體旌擢庶委任重而人知所警勸一順天所屬皆有備用孳牧之馬請選畱其良者以備徵操汰其老病漂沙者別用仍三年一選庶馬得實用民免陪償之苦一國初令馬甲餋馬餘戶助以芻豆後各家輪餋致用心不專馬多物故宜命所司擇殷實之家爲馬甲餘戶以芻豆助之如馬瘦損專責之馬甲其倒死者馬甲償其七餘戶償其三庶責任專而人知懼一各府州縣凡使客經過輙令民以官馬迎送馬斃則責民陪償深爲可憫宜行所司嚴加禁約有借用者提問參奏庶上下知所愛惜而馬無虧耗一法司贓罰官馬其良馬多爲權豪減價買去老病者乃寄餋於民至倒死亦要追陪請今後止許賣其老弱瘦損者價送內府供用庶不累及貧民一南北直隸陜西遼東等處俱有牧馬艸場歲月漸遠多爲豪右侵占請兩京各委科道官陜西等處各行巡按禦史閱實原額四至樹封墩植楡柳立界至以專牧放如侵占之家已成水陸田地卒難更攺者令照例起租遇有倒死量支津貼一孳牧馬匹貴乎適均各府所屬州縣有馬多而人戶少者勞逸不均宜行分管寺丞候來年同各屬正官並管馬官酌量以馬多地方派與馬少地方領餋下兵部覆奏從之

○弘治十五年十二月庚子戶兵二部覆議監察禦史王紹所奏禁�茶以通畨馬事謂洪武永樂間茶馬之法三年一次官運保寧府等處茶於西寧等茶馬司易馬后此例不行仍取漢中等處民納茶及巡獲私充用歲遣行人等官巡視成化始專差監察禦史當時易馬歲以萬計加之寺監所牧足給邊用近年以來十不及一蓋緣私茶之禁不行而召�報中之獘復有以啟之請自今停開中之例嚴私販之禁仍以民間所納並巡獲私茶與畨馬及時互市陜西苑馬寺比年馬政廢弛尢宜擇人整理庶幾馬漸蕃盛而邊方足用

上曰茶馬備邊重事所差禦史務用心巡理足先年之數此後勿再召�中茶其苑馬寺牧馬事宜兵部卽議處來奏

○丙辰兵部尙書劉大夏等奉旨議上在外寺監牧馬事宜謂近年各卿佐貳缺多用謫逐及有過累者府衛下寮多易視之故各官自待亦輕政務因以廢弛宜稍更其制今後各行太僕苑馬寺官缺少卿則於布按二司參議僉事內推補卿則於參政副使及本寺少卿內推補如職務修舉則視太僕卿佐升任其監苑庶官亦請於北人素知牧馬者任之則官皆得人而政可舉矣

上從之命自後寺監官如有成效一體不次擢用

○辛丑升南京太常寺卿楊一淸爲都察院左副都禦史督理陜西馬政賜之敕曰陜西設立寺監衙門職專牧馬先年邊方所用馬匹全藉於此近來官不得人馬政廢弛殆盡今特命爾前去彼處督同行太僕寺苑馬寺官專理馬政爾湏查照兵部奏準事理考究國初成法親歷各監苑督委都布按三司能幹官員踏看牧馬艸場果有侵占者卽令退還查照養馬軍人果有逃亡者卽令撥補見在種兒騍馬實在若干設法增添務足原額倒死虧折馬駒隨宜追補量爲分豁布置已定責令該管官員用心牧餋官軍騎操之數亦令該管官員如法點視比較毋致倒失虧欠爾仍不時往交提調稽考各寺監等官有闒茸不職者爾卽具奏黜罷或起送別用另選才能以充任使其有盡心職務功績昭著者具奏旌擢其西寧等處各茶馬司茶易畨馬甚濟國用近來亦漸虧耗今並以付爾爾湏一新舊規務令茶課充盈私販息絕畨人樂歸官市畨馬實充廏牧凡牧馬易馬事宜利有當興獘有當革敕內該載未盡者悉聽爾便宜區處事體重大者奏來定奪巡撫巡按等衙門不得干預爾職寺監官員惟爾所統不許各衙門淩轢都布按三司而下官員但事關馬政俱聽爾約束委用敢有故違侵撓及權豪勢要之人欺公玩法沮壞馬政應拏問者徑自拏問應奏請者指實參奏夫廢墜旣久之後更新興舉責任實重且艱朝廷以爾才望素優志存體國特玆命爾湏不憚勤勞悉心經理務俾馬匹蕃息邊方足用以復國初之盛以濟戎務之急尙有顯擢以旌爾能如或績效弗彰有孤委任責亦難逭爾惟欽哉故諭

○弘治十七年二月辛丑督理馬政都禦史楊一淸奏狹西苑監多缺城堡官無寓所卒無營聚馬亦露牧原野遂至耗損今相度各監苑地勢其長樂廣寧等十四營舊無城堡宜創築開城黑水十八營城堡湮廢宜增修仍各於其內置廏以餋馬連屋以聚卒建衙以寓官兵部覆奏

上從之卽令一淸及時提督整理務期完固

修省

○弘治元年四月壬戌禮部尙書周洪謨等言

天壽山雷電風雹各

陵樓殿廚亭並各監廳屋瓦獸角擊碎甚多臣等以爲災不於他所而於

祖宗陵寢之地不於他時而於

茂陵工完之初伏望

陛下延訪名徳講求治理詰致災之由究弭災之道仍敕兩京文武羣臣同加修省

上曰天示災異朕當循省修徳爾文武羣臣亦當奉法修職使政平人和冤抑得伸用回天意毋或怠玩自罹憲典有�委任

○弘治三年十二月辛亥以彗星見敕諭文武羣臣曰朕嗣承

祖宗大統三年於玆𨿽夙夜孜孜勉圖化理而績效未著心恆歉然玆者上天垂戒彗星見於天津朕甚憂之循省咎徵莫測所自豈朕徳涼薄行事乖違天特示異以警之歟抑亦政多缺失軍民困苦朕與爾文武羣臣交修之道未至而惠澤不下敷歟惟事關朕躬者朕已齋沭告天省已修徳期消變異而爾等食朕之祿實同休戚不可不痛加警省今各宜修舉職業毋或因循懈惰愼持節操毋或背公狥私凡軍民利病時政得失可以興革張弛者爾文武大臣並科道官仍條奏來聞務在切實可行於國有益庶幾上下協盡交修之道而人心欣慰天意可回矣其勉之愼之

○乙卯臘節以修省免宴

○壬戌六部等衙門尙書等官王恕等以星變奉詔言經筵講學乞不問寒暑各寺觀齋醮西天廠誦經供應費財害民元宵燈火筵宴及保聖等夫人歲祀乞各裁減停止畜餋獅子等獸飼以生羊有傷仁心甚爲無益續進畨僧刊印畨經旣費民財又傷禮教乞放遣停止增設松潘巡撫大臣京通倉監守內臣添差催儧叚匹部屬織造內臣俱爲民病乞取回京南海子等處修造工役光祿寺歲用柴炭采辦乞暫停止各處地方災傷外衛京操軍士上班違限者乞宥其罪南北風土異宜逃亡軍士該淸角�羊原衛者乞互易編髮順天等府寄餋馬歲二萬匹乞減其半仍量收馬價以紓民困京營騎操馬乞照舊例歲止給艸料兩月夏四月止給料一半畿內皇莊並公侯等莊田乞每畝止令納細糧五升或粗糧一斗各處倉廒耗糧虧欠乞量免追陪守支三年以上者石追一升二年以下者石追升半法司問刑乞令止依律例不許妄加參語羅織人罪所司緝訪妖言彊盜人命重情多有冤抑乞令法司各與辯理不許拘於成案畏禍不辯枷號罪人或致死亡乞暫宥之止問應得罪名鹽法壅塞�人不至乞爲﹤鋶﹣釒﹥通鎭守等官頭目數多乞照例查革光祿寺軍廚千名錦衣衛近選看寶幼丁五十名俱乞革退著役

上曰經筵講學朕當自勉供應品物今已裁減元宵燈火筵宴卽今罷之保聖夫人等祭祀太常寺查議來奏獅子等獸止餧生肉不用活羊看守人役減半畨僧除原存畱外余查數聞奏各處添設內官及織造官員俱不動軍廚並尙寶監幼丁問刑參語亦仍舊軍廚月糧各減二年其餘如議行之

○弘治四年正月癸未以修省免賜上元節宴

○辛卯以修省免慶成宴賜分獻陪祀及該宴官胙

○弘治六年八月乙亥禮部尙書倪嶽等言日者雷電交作雨雹驟至大如彈丸小如栗棗平地壅積人皆驚駭如此災異不於他所而於京畿之內不於他時而於秋成之際春秋書大雨雹傳曰聖人在上無雹𨿽有不爲災書大言爲災也況今年自春及秋亢旱爲災蝗虫大作而河南山東並直隸大名等府俱各霪雨過時河流潰溢田禾渰沒人民不免流移實在臣等不職所致然竊念

上天仁愛所以儆告於

皇上者亦未必無意伏望仰答天心益加寅畏深求致災之由如卹民矣而或徵求之未息﹤宀十見﹥刑矣而或枉抑之未伸節財矣而或侈費之未除任賢矣而或幸門之未杜

聖學勤矣而或未免於作輟言路辟矣而或未盡於聽納或讒邪肆行或羣小冗進凡此有違乎天意無一不可以致災仍敕兩京文武羣臣協力祗承痛加修省庶天意可回和气協應

上曰卿等言是弭災之道朕當自行文武羣臣各宜痛加修省勉圖職務用回天意毋視常怠玩

○弘治六年十二月庚辰

上以災異疊見命禮部諭各處鎭巡軍民有司等官痛加修省懲戒貪暴賑卹困窮防禦賊寇撫安軍民以弭災變

○弘治十四年七月甲寅江西南城縣夜空中有火開而復合流光下墜長十丈餘隱隱有聲毀軍民廬舍三千二百餘間倉廩榖三萬九千二百餘石男婦死者三十三人守臣以聞

上曰江西火災異常其令鎭巡等官痛加修省用心賑卹勿視常怠玩

○弘治十四年八月戊申時直隸池州寧國安慶太��府大水蛟起渰死人畜漂流房屋衝沒田畝巡撫等官以聞且引咎自責禮部覆議謂畿輔之地災變若此非獨撫按等官之責抑臣等實有罪焉乞通敕羣臣痛加修省興利革斃以紓民困尢望

陛下益盡敬天之實以弭災變

上曰畿輔重地災變非常朕心祗懼爾兩京文武羣臣其同加修省勉盡職業以回天意勿忽

○弘治十七年五月戊申先是吏部奉詔陳革獘事宜內請戒飭兩京各衙門並在外撫按三司等衙門官員令痛加修省以消災變有旨令再查議停當以聞吏部覆奏謂

祖宗以來凡遇災異屢行戒飭之典伏乞循而行之

上曰在京及在外官員已嘗有旨戒飭矣爾等職總百僚有不職者具實奏聞毋徒事虛文

節財用

○弘治二年七月癸酉工部尙書賈俊等因災異言八事各王府郡王及郡縣主等建造府第例俱給價今宗室日蕃將有不勝其給者況各府自有祿米莊田請此後房價視原數止給其半一各王府第捨儀仗非甚敝壞者請令自行修葺不許輕奏勞費財力一內府各監局近來派辦物料較之常數有加至五六倍者請敕所司撙節減省一近來營造頗多此後在京內外衙門凡倉庫城池橋梁道路損壞有必不得已者請量加修葺其墻垣廨捨當修築者各衙門自行區畫一本部舊設尹兒榜楊村南北掘河五廠歲辦蘆葦供用屬武功衛委官管理近來姦獘滋多請止令本部管閘主事代領一天下軍衛歲造軍器請令巡按分巡分守官檢括果有貯積多餘處所自弘治三年爲始停免二年其支過物料貯庫佫後來成造之用一各監局軍民匠多通同識字人等作獘妄開見役者作逃數往往行勾擾害請此後犯者均治以罪一災傷處所其住坐及輪班匠失班者自弘治二年七月爲始請容令自首住坐者送原衙門收充輪班者免其罰役

上從其議仍令移文內外衙門務爲樽節財費減省工役以蘇民困

○弘治三年六月己亥禮部覆奏戶科給事中鄭宗仁等所陳節供應一事謂四時節令宴賞及齋醮等費日增於前宜從節省命尙膳監光祿寺供應止照弘治元年例行以後增加者悉從減省

○弘治五年二月庚午巡按陜西監察禦史張文言頃者司禮監傳出帖子令甘肅二處守臣如所降圖式織彩妝絨毼曳撒數百事竊惟古之哲王有惜百金之費者今織造材物非一方所能辦集而募工創肆所費不貲矧陜西歲歉民病星變地震之異往往有之正省身修行之日可更以華靡爲事乎夫朝廷之事必由有司而達於天下今帖子出於內監則工部之設似爲無用宜暫停所織以其價銀振業饑民或第織十數事則一方之民可以少安工部覆奏謂文言可從命減所織之半

○弘治六年十月丙寅命免造明年上元燈火工部奏各處災傷故也

○弘治十五年九月戊子光祿具內外官員人等每日酒飯及西華門等處所畜鳥獸料食數目以聞

上卽其﹤鋶﹣釒﹥逐節禦批其上凡一百二十餘事有仍舊者有減半者有停止者有減十之三四者有事完停止者有事完仍舊者西華門鷹犬不堪者縱放之禦馬監山猴食減半乾明門虎去之雜鴿等食減三之一山羊及綿羯羊減半送外羊房雜兔盡放之南海子中貓之不堪者亦縱放之西安門大鴿送雜鴿房食亦減三之一其仍舊存餋者食亦量減之

○十月癸卯工部奏近太監李興請辦元宵燈火物料有旨令減半造用民已受賜但今

上天示戒如盡賜停免亦修省之一端也從之

○弘治十六年十一月甲戌工部奏各布政司及南北直隸多災傷兩廣雲貴四川福建以軍興供億且各處造作頻繁民不堪命乞將今年修理器皿明年成造煙火等物料暫且停免候年豊仍舊派辦

上曰各處災傷重大人民艱窘派辦修理器皿煙火等料物俱暫停免

○弘治十七年二月甲寅戶部議覆吏部尙書馬文升所奏卹民困事謂光祿寺廚料近年會派數多今後乞減十分之二其供用庫黃白蠟茶葉之類亦請減免

上曰歲荒民貧朕實痛心各衙門支用物料務從節約不許濫派妄費

謹貢獻

○弘治元年八月戊戌巡撫甘肅都禦史羅明言甘肅鎭守分守內外官近因有傳奉不次之擢競尙貢獻各遣人於所屬邊衛派取方物名以采辦其實扣除軍士月糧馬價或巧取畨人犬馬珍奇等物以充又起膳乳等房僉派廚役造辦酥油�物及起運之時沿途騷擾不可勝言

皇上嗣登大寶已有停免之詔柰何守臣不體

聖心仍蹈舊轍兼年例進貢未蒙停免乞一切罷之以蘇邊困

上曰甘肅邊地艱難進貢事俱遵詔例停免禮部移文使知之

○弘治二年四月辛丑初湖廣無歲進魚鮓例成化七年鎭守太監始進之二千五百斤後增至二萬一百二十二斤用船至十一二艘至是禮部以巡撫等卹災之奏請止令有司減數進獻

上命鎭守內官造辦如成化七年之數船止用二艘科擾需索爲害者罪之

卻珍異

○弘治元年七月戊子巡按雲南監察禦史何悌言

陛下卽位以來節冗費去珍玩又詔天下毋得違例貢獻今鎭守太監王舉欲貢金廂寶石帽頂不宜受之以玷新政

上曰進貢事舉已禁止何得妄爲禮部卽諭止之仍通行各鎭守官毋得違犯

○十月庚戌代王以海靑來獻內閣大學士劉吉等以爲不當受

上深納之與王書曰朕以涼徳嗣承大統深惟

祖宗創業之難夙夜憂勤惟恐弗堪負荷所賴親王宗室勉竭忠藎匡輔不逮庶少缺失玆者叔祖遣人以海靑來獻固出盛意但海靑爲物不過以供田獵之用朕萬幾之暇惟畱心經史講求政治盤遊田獵何敢經意況前詔書已有止貢之例叔祖何不察而有此舉乎詩不云乎人之好我示我周行禮記云私惠不歸徳君子不自畱焉今特歸還所獻海靑專書以報或有忠言讜論時政禆益是所望也惟叔祖亮之

○弘治五年九月壬申虎剌撒國回回怕魯灣等從海道至京貢玻璃瑪瑙等方物

上卻之命給口糧腳力遣還

○弘治十七年正月甲申南京吏科給事中陳伯獻奏近聞福建尋訪鷓鴣竹雞白畫眉紫山鶘等禽鳥今四方災異疊見水旱相仍乃求此珍異之物恐非盛徳事乞停止以蘇民困

上曰此等禽鳥未嘗行文往取給事中旣有此奏其卽停止之

卹刑

○弘治四年二月己巳敕刑部都察院大理寺曰朕惟刑以輔治用之貴得其平刑平則善有所勸惡有所懲而人心服天道和不平則不足以勸善懲惡而人心不服天道乖違災變之來誠有不能免焉曩因天道示異曾敕天下諸司審錄重囚發遣過情可矜疑及準辯者奚翅數十百人𨿽曰勿拘成案原問官亦不坐罪此特廣仁愛之意欲全民命爾其間實有訊鞫不眞失入於罪者然亦有無可矜疑而彊爲出脫者要之皆非大中至正之道玆當萬物發生之時朕體

天地好生之徳以爲刑者民命所系與其﹤宀十見﹥之於終孰若謹之於始故特戒敕爾等各加敬愼仍行南京三法司及天下問刑衙門今後問刑之際務必存心以仁恕持法以公平察辭辧色詳審其情罪所當重者重之以懲惡毋務姑息而不顧縱惡長姦之非罪所當輕者輕之以宥過毋事苛刻而致有抑鬱稱冤之嘆其或證驗無憑情隱難明者尢當加意推究毋或傳致於一時而冀不坐罪於他日如此庶不背古聖人欽卹之訓而於朕刑期無刑之治亦有禆益焉爾等其欽承之毋忽故諭

○弘治五年七月壬午刑部尙書彭韶等以鴻臚寺少卿李鐩請刪定問刑條例議曰刑書所載有限天下之情無窮故有情輕罪重亦有情重罪輕往往取自

上裁斟酌損益著爲事例蓋此例行於在京法司者多而行於在外者少故在外問刑多至輕重失宜宜選屬官匯萃前後奏準事例分類編集會官裁定成編通行內外與大明律兼用庶事例有定情罪無遺從之

○弘治七年三月丁酉禮科都給事中呂獻等言每歲初夏例縱釋系囚笞杖輕犯多從宥免徒流以下減等發落重囚情可矜疑者具奏定奪正所以長民命而壽國脈也但此例獨行兩京而未及天下乞敕三法司議擬南北直隸則巡按官督同諸郡邑官各布政司則鎭巡官會同三司官各準兩京例每於四月審囚庶狴獄有稱平之訟桎梏無橫死之冤戶科給事中王綸亦以爲言謂近年在外官多有貪酷不仁圖小利而故勘平人逞私忿而非法淩虐有因考訊而死者則搜求細事諉曰因公因久禁而死者則虛補文移號爲有病乞敕法司申明條例情可矜疑者卽爲平反不拘成案仍行天下問刑官不許仍蹈前非如有致死者𨿽曰因公亦必原其情之輕重脫或有病亦必究其事之大小如或任情故違卽以其罪罪之

上命法司議處聞奏法司議謂舊例在外罪囚五年一差官審錄今欲不拘此例每年四月以後各處撫按等官會審八月以裏類奏其有酷刑官請降調邊遠法外刑人至死者除名爲民

上曰酷刑官員其令巡撫等官嚴加訪察依法問擬奏來處治不許輕縱會審差官仍照舊例行

○弘治九年八月己亥管理遵化鐵冶工部主事王鉉奏炒鐵囚犯皆罪不至死而經遞官夫人等多方淩虐逼取財物卒至喪生請嚴加禁止其貧乏無依者多斃於凍餒請月給口糧三斗工部覆奏

上曰囚犯罪不至死而防夫人等乃以求索故斃之甚非朝廷好生之意其依擬行之

○弘治十三年二月庚寅三法司奉詔看詳歷年問刑條例定經久可行者條具奏請

上以獄事至重下諸司大臣同議之議上二百七十九條請通行天下永爲常法

上從之內禁濫報邊功私騎官馬黃船販鬻私貨漕船附帶勢要貨物及鎭守等官頭目非奏帶者不得報功皇城守衛官旗故縱直軍十名以上降級六條命再議以聞眾復奏謂此六條禁例乃累朝所定且

皇上卽位之初嘗申明者今不可輕變以撓成法從之

○弘治十七年二月甲午兵科給事中潘鐸奏故事每歲會審錄重囚率以一日竣事然人命至重今該審之囚眾多如拘以一日則不得從容詳審銜冤地下者能保其必無乎昔我

太宗文皇帝因刑部等衙門大辟囚三百餘人復實請決乃召府部及六科諭之曰三百餘人未必皆得其情若有不實則死者銜冤爾等更審之一日不盡則二日二日𨿽十日何害此我

祖宗好生之仁萬世所當遵也乞令今後會審不必拘以一日務在從容研審使無冤枉法司覆奏從之

正法

○弘治元年閏正月丁卯初太監梁芳等以獻珍玩得寵一時後宮器用以珍寶相尙京師上下亦然物價騰踴一珠至數十金市者皆乘以取富於是指揮使張紀指揮僉事任義千戶馮宇沈達百戶楊春所鎭撫徐昌袁凱與賈人馮謙王通李祥王智夏綫兒等日求采供獻至是言官劾奏下獄

上曰紀等交結內侍進獻珍玩盜支內府財物數多𨿽遇赦難依常例紀義宇達俱發遼東鐵嶺衛春等六人發口外開平衛俱永遠充軍昌凱革職調永寧衛

○九月癸亥民有呂景山等四人坐竊盜拒捕殺人罪死以遇赦下法司議都禦史馬文升等奏詔書彊盜不宥所以戒凶彊而律竊盜拒捕殺人與彊盜等情犯頗重而幸遇沾恩釋之則失於太輕誅之則似乎太重請宥其死而遣之戍邊

上曰宥過無大刑故無小律所以懲姦詔書所以赦過景山等竊盜罪𨿽可原而拒捕殺人實出於故與過不同不當以詔例免其依律誅之

○十一月己巳時有盜入貢夷人馬者捕獲

上命依榜例處決戶部尙書李敏言盜馬之人律止徒罪決夷人已去無所示信乞令所司械系羣盜湏之歲月待夷人再來殺之未晚若三歲之後夷人不至則亦姑依律治之庶信可全而刑不濫

上曰朝廷法令布於象魏所以示大信於天下盜夷馬者寘之極刑已有成憲今羣盜故犯處死何疑乃欲計夷人在否而變更其法於信安在敏爲大臣不知大體巧言諫阻法當究治姑宥之

○乙亥南京刑部郎中鄒儒爲廣西洛容驛驛丞儒以騎馬誤入舊內西右門爲守備官所奏刑部問擬贖徒還職得旨降邊遠敍用吏部擬降雲南姚州知州

上曰

太祖舊內之門鄒儒騎馬擅入本當重治姑從輕降邊遠敍用例該授以雜職爾等何爲輙擬知州顯有市恩要譽之意其具實回奏吏部以舊例降雜職者禦批有雜職字鄒儒因無雜職字故擬知州具奏分柝得旨爾等職掌銓選邊遠敍用者卽系雜職何爲不審及令陳狀又不輸服本當逮問姑宥之堂上官仍各罰俸一月文選司官各二月吏部乃擬降儒驛丞從之

○弘治二年九月辛酉戶部奏今歲各皇親公侯駙馬伯等莊田乞照附近民田被災分數爲收租之數不許過取厲民

上曰皇親及公侯等官歲有常祿豈可復與百姓爭利奏中所擬悉準施行如有過取者必論以法

○弘治三年閏九月己丑內閣大學士劉吉等奏南京刑部問擬銅銃者

聖意以爲發落似輕臣等再三�論又檢大明律盜軍器條內開若盜應禁軍器者與私有罪同及私藏應禁軍器條內開凡民間私有火筒火炮之類應禁軍器者一件杖八十每一件加一等罪止杖一百流三千里今石榮盜銅銃刑部依常人盜倉庫錢糧問擬絞罪做工五年滿日著役已是加重李景春李景和趙鑑乃知情接買之人刑部依棄毀軍器律論又稱比附律條可見不是正律亦爲加重臣等以爲此等囚人情犯深重宜再加重以戒將來以此擬將石榮四人枷號兩月滿日押發廣西煙瘴地面永遠充軍荷蒙兪允事已施行臣等又思去歲南京盜庫之人與此不同彼系偸盜內府財物律該處斬況又有偸盜十數次者及放火燒毀官庫以致城內遠近人心驚疑情犯尢重所以擇其甚者處決人心皆服仰惟

皇上聖徳﹤宀十見﹥仁凡事遵守

祖宗法度而行今此數人律不該死法司擬斷明白臣等止可斟酌加重示戒豈敢故違

祖宗之制不體

皇上愛民欽卹之仁輙便重擬處決若殺之不當致傷天地之和感召水旱兵戈之災咎將何逭其石榮等發落止依前擬爲是奏上從之

○弘治六年十一月庚申荊庶人見潚之殺都昌王見潭也內使宋貴實預謀已而避之法司擬貴爲從不加功應贖杖徒送司禮監發遣後以弓箭玉山事再犯不應依律勿論奏上有旨令覆問法司仍從前擬且謂貴罪犯深重事出非常非有司所敢擅議

上以宋貴導助見潚戕害同气豈可謂從不加功前已失刑再犯他罪亦不可例以勿論特命斬之而詰法司以失刑於是刑部大理寺皆上章待罪命而各罰其屬官俸一月

○弘治七年二月辛酉巡按河南監察禦史徐昇奏山狹人孫騰霄等三十人三五爲羣道遇丐者以衣食誘之爲傭隨其所至令守舍給炊爨騰霄等遊行市門視有富�巨家輙持貨與之貿易論直髙卑則以言激其怒相敺罵隨號咷而去夜則殺丐者舁至其門羣哭之揚言欲訟於官其人懼出財物以求角�羊乃復舁去焚之名曰販苦惱子前後殺數十人乞重其罪都察院覆奏

上曰人命至重此曹乃以爲貨殖姦巧橫出所殺者至數十人罪難輕貸其爲首者淩遲處死爲從者斬並梟首示眾仍榜示天下知之

○弘治九年二月丙寅寧府鐘陵王覲錐有罪革歲祿三之一先是新建民淩勝自宮以入王府王令至淮安買妾李氏至王獨嬖之宮中呼爲李妃妃陳氏遂失寵有妾李氏者生子三歲淮安李氏妒之譛於王杖之百拲其兩手而絕其飲食令諸宮守之其子餓死於別室李氏悲啼則又杖之百夜欲自盡守者恐罪及己乃羣聚而逃又有南昌衛軍余謝祖爲王行貨於外買一舞女爲妾因納之王女病復還之祖祖妻不能容則又納於王亦在守者之列事覺鎭巡等官具實以聞

上以王濫收妾媵致令嫉妒不和丑聲外彰又餓死幼男有失父道本當重治姑從輕革祿米三之一仍賜敕切責之祖杖一百並家屬發邊衛充軍勝杖八十發原籍當差宮人逃者給親完聚

○三月庚子錦衣衛都指揮僉事陳雲先以馬紀事違例受詞下獄法司覆奏云在衛時有民人劉福張鐸相敺福自殺幼女以害鐸又逼其母自盡旣而恐鐸稱冤因屬云捕之鐸自刎不殊乃擒其姊夫趙達誣以爲盜禁錮於獄云罪應贖杖還職

上以云骫法受囑久禁平人難居近侍發原衛帶俸差操

○閏三月乙丑浙江杭州前衛指揮僉事王楷督捕盜賊收有罪者數人爲爪牙道遇三人同舟販薪誣以爲盜搒掠幾死遂執往他民家詐取銀數十兩角�羊官名盜贓時又克其三之一未幾販薪者死巡按監察禦史馮﹤王巳﹥奏之楷恐重得罪乃賂吏人竄販薪者名姓盜籍中因誣奏﹤王巳﹥求賂事下後巡按禦史吳瀚訊驗獄上坐楷監守自盜例應口外爲民並劾指揮使成傑知情不舉按察使閻仲宇失於覺察

上以楷貪酷害民逼死無辜情犯深重命追葬理銀給死者之家並妻子發邊衛永遠充軍仲宇與傑姑免究

○四月丁亥妖僧張金峯不知何許人初遊方至陜西朝邑縣以藥餌符水惑眾縣官逐之乃往終南山聚徒數十人自稱釋迦佛出世其徒行安行興等各有名號裂布帛爲旗祭以嬰孩刻日爲二十四諸天大會誘男婦燒香啖以狂藥令自起拜舞欲歸則咒虎當路不能去有雷柏川者不肯飲藥乘夜逃歸亦不敢首官等行道負薪炭者多被逼脇不從則見殺或支角�羊之懸於樹前後被殺者凡若干人民居被毀者凡若干家守臣調兵捕之金峯與行興等拒捕死守臣以聞刑部言行安等五人在獄罪應淩遲處死

上命再審無冤卽依律處決以柏川知情不首並家屬械發口外充軍守臣捕賊有功賜敕勞之

革姦獘

○弘治九年九月丁未兵部奏京城九門守視軍士每門原設二百餘人指揮千百戶領之後添設守門內官數多軍士多被私役存者不過羸弱五六十人各鋪柝聲不聞器械亦各敝壞不可陳列且城河之水來自西湖常湏盈滿亦可助險比因濱湖之家引水灌田以致淺涸乞令本部及工部各差官一員通查九門器械守衛修廢補缺仍委本部點城官一一點閱若軍士失伍數多守門官俱逮問其指揮少軍三十名千戶以上者調外衛差操仍乞定守門內官員數不得增設軍伴除正數外有私役罷斥之並禁西湖濱河人家不得引水灌漑違者治罪

上曰京城門禁事體甚重但承平旣久積獘多端因循玩愒不可不及時整備守門內官每門不得過四員余悉如所擬而行

○弘治十七年二月庚申監察禦史王士昭奏京城設鋪甲火夫以防火盜比年以來爲勢豪所役財匱於供應力疲於奔走乞下所司痛革其獘兵部覆奏

上曰京城火甲實多負累艱苦敢有仍前借倩私役需索科擾者法司具實以聞

○閏四月庚辰司禮監太監陳﹤宀十見﹥傳旨近來內外衙門獘政多端軍民受害以致上干和气深切朕懷緊要革獘事宜各衙門便查議明白開具以聞

○弘治十八年二月甲子先是有旨差科道官查禦馬監軍旗勇士之詭冒者太監寧瑾奏止之

上爲攺命司禮監太監一員同瑾等查處給事中張弘至以爲言兵部以執奏請如初旨

上曰查理禁兵誠爲重事爾等旣有此奏可仍差堂上官一員同原差科道官從實淸查具奏處置

禁請托

○弘治元年二月丙辰太監覃昌傳旨諭在京諸司朝廷政事

祖宗俱有成憲今後府部等衙門務湏遵守毋得互相囑托有虧公道如內外官敢有寫帖子囑托者內官連人送東廠外官送錦衣衛奏來處治若容隱不奏者事發俱治以重罪

卹遠人

○弘治元年八月己未迆北伯顏猛可王遣使臣知院桶哈等來朝貢方物賜宴並狐裘金織衣彩叚及回伯顏猛可王彩叚等物正使桶哈旣被賜其副使滿脫幹未得大通事楊銘爲之乞恩

上復命以狐裘金織衣各一事與之

○弘治二年五月甲戌錦衣衛夷匠阮淸等其先安南人永樂中以能制火銃短槍神箭及刻絲衮龍袍服收充軍匠月給米一石後以例減五斗至是淸等自是夷人無家不贍詔仍與一石

○弘治三年四月癸卯禮部覆議琉球國中山王尙眞所奏一謂本國來貢人員近止許二十五人赴京物多人少恐致疏失宜更增五人以順其情一謂本國貢船抵岸所在有司止給口糧百五十名其餘多未得給亦宜增給二十名議上從之

○弘治五年九月癸酉朝鮮國陪臣韓堰以來貢病卒於館

上湣其遠來客死命有司給棺致祭仍傳送其喪以歸

○弘治七年九月壬子朝鮮國海南夷十一人以捕魚爲颶風漂其舟至福建漳州府時無譯者莫知其所自來福建守臣送至京大通事譯審乃得其實

上命給之衣食候其國進貢陪臣還日歸之

○弘治八年二月甲戌廣西上思州頭目黃政賫弘治七年冬至節表箋過期始至旦不由本布政司類進禮部請治其罪

上曰思州去京師道裏甚遠進表箋過期兼不由布政司類進不爲無罪但念其遠人其特宥之

○弘治十六年十月辛丑先是琉球國王遣使人吳詩等乘舟之滿剌加國遇風舟覆詩等一百五十二人漂至海南登岸爲邏卒所獲廣東守臣以聞

上命送詩等於福建守臣處給糧餋贍候本國進貢使臣去日歸之

馭夷狄

○弘治元年六月丁酉兵科給事中夏祚等以北虜將入貢上﹤鋶﹣釒﹥言今逆虜外稱納貢而內蓄姦謀恐譯字通事官並虜中走回人等貪其賄賂以中國事情告之爲害非淺乞敕兵部榜諭從之兵部尙書餘子俊復奏以爲虜使來京中間未必無人恐彼窺知所奏全文以爲待之欠厚而傷其向化之心但乞榜示京師軍民不許欺侮且聽其公平貿易爲便已得旨祚等遂劾子俊柔懦不振故違前旨偏執自用

上曰虜情叵測固宜防範而開市貿易亦是舊例但毋令私交漏泄事情而已卽行禁約所司其知之

○弘治四年七月壬寅甘肅鎭守等官奏罕東等衛頭目剌麻朵兒只等劫西畨咂阿族部落掠其頭畜以歸事下兵部覆奏謂罕東劫掠西畨越我邊境不知畏忌漸不可長請敕鎭巡等官遣人往諭罕東等從違利害並以此意徧告西畨諸族自今更不得構怨啟釁

上曰罕東劫掠西畨越我邊境不可不爲之制其如議行之

○弘治六年四月乙亥土魯畨速壇阿黑麻率兵夜襲哈密城哈密死者百餘人竄降者各半安順王狹巴及其都督阿木郎據大土剌以守大土剌華言大土臺也圍之三日不能得阿木郎遣調乜克瓦剌二部兵爲援皆敗土魯畨遂殺阿木郎竟執狹巴以去令其酋長牙蘭據哈密移書甘肅守臣謂本國旣獻哈密城池阿木郎復潛導野乜克力人馬至其國中抄掠朝廷所賜衣幣亦被克減故爲此報復之舉狹巴亦遣人奏其事是時土魯畨貢使撒剌巴失等二十七人還未出境寫亦滿速兒等三十九人尙在京師於是甘肅鎭巡等官奏言阿木郎之禍因其自取但阿黑麻往年擅自興師攻破哈密朝廷曲加恩賚正宜感恩效順縱阿木郎有過當姑念哈密恢復未久止可具奏請治其罪乃敢擅攻城池所移畨文僣稱僞號言涉不遜乞命將選兵剿除酋長牙蘭等直抵土魯畨擒斬阿黑麻取狹巴回衛若欲姑事包容則請降敕遣使賫諭阿黑麻令送回狹巴當宥其罪事下兵部集廷臣議謂哈密乃

太宗創建爲中國藩屏狹

皇上所錫封有興滅繼絕之義今旣被劫去不宜置之不問守臣所畫二策前策乃討罪之舉請姑俟徐圖後策爲柔遠之方時勢所宜諭而不從加兵未晚今土魯畨貢使在京師速爲發遣與還未出境者令甘肅守臣就彼拘畱仍請敕本畨貢使擇三二人賫示阿黑麻諭以禍福俟其回報上請仍移文守臣各操練所部軍馬以備緩急及諭赤斤罕東等衛頭目使互相應援若哈密夷眾挈家來奔卽送苦峪令都督奄克孛剌管束量給糧種耕種以俟克復毋再散布肅州坐耗邊儲重貽後患其貢使寫亦滿速兒等見在京者亦令通事諭以拘畱之意奏入

上曰阿黑麻包藏禍心已非一日朝廷念哈密乃

祖宗所立欲繼其絕曲爲﹤宀十見﹥貸今阿黑麻屢惡不悛悖逆天道妄自尊大姦情盡露本當興師剿除爾羣臣旣如此處置悉準所議寫敕切責並敕甘肅鎭巡等官嚴督沿邊城堡將士用心堤備然邊方事重兵難遙度爾等仍會舉文武大臣二人領敕親臨其地會同鎭巡等官酌量事勢講求安內制外方略來上以爲經久之計賜阿黑麻敕曰比得甘肅鎭巡等官具奏知哈密都督阿木郎兩次引領野乜克力人馬槍爾部下牛羊等畜又克落爾賞賜以致爾親領部落將哈密城池占據殺死阿木郎擄去狹巴以報彼引虜劫掠之讎阿木郎固有罪矣然彼小人愚蠢無知爾乃大家世族識道理曉逆順豈可爲此當念阿木郎爲朝廷官職受命守城將其作惡情由遣人具奏或赴愬甘肅守臣俾爲轉達朝廷必有大法度治之追還所掠頭畜慰安旣死亡魂爾乃擅興動眾公肆殺戮將獻還城池仍復占據同宗骨肉自行系累如此所爲信義安在奏至廷議文武羣臣莫不扼腕忿怒咸謂

祖宗待迆西畨夷恩徳如天百年以來未有一族一人敢行悖逆今土魯畨父子一次虜哈密王母一次殺罕愼朝廷以不治治之曲爲含容尙不知悔今又殺阿木郎擄狹巴屢惡不悛罪在不赦逆天悖理非人所爲若不興兵問罪何以壓服天下畨夷合辭請發大兵出關徵剿並起集爾仇家敵國直抵巢穴明正爾罪然後牢閉關門顯絕貢路使諸畨再不得朝廷賞賜通中國貨財西畨一帶必皆歸怨於爾無地容身朝廷念爾土魯畨自祖父以來時來朝貢已非一世爾今𨿽有占城殺人之罪而前亦有歸城還印之功不忍輕絕特降敕諭使爾知之我國家富有四海哈密之在中國有之不加益無之不加損但念我

祖宗受

天明命爲萬邦華夷主永樂初年立哈密之祖脫脫爲忠順王八九十年傳位數世一旦乃爲爾所害略不動心豈上天立君之意哉且朝廷之待哈密亦如待土魯畨土魯畨設若不幸亦如哈密爲人所滅絕朝廷亦坐視而不顧乎爾宜知此意敕書到日卽釋放狹巴送還哈密舊城俾其照舊管理朕不念舊惡聽爾遣使通貢如故嗚呼天道昭然順之者存逆之者亡爾其攺過自新毋自作孽保爾先人之業爲爾子孫之計其尙思之毋貽後悔故諭

○弘治七年八月甲申大通事錦衣衛帶俸指揮僉事王英奏速壇阿黑麻復劫奪哈密城池臣聞罕東左衛居哈密之南野乜乞裏居哈密之東北皆其唇齒之地皆與阿黑麻有讎是其四鄰親信皆有離心今宜降敕旌勞罕東赤斤蒙古使之盡心圖報毋爲阿黑麻所誘密約合攻以除土魯畨之患是以夷攻夷也又迆西各國進貢皆藉互市圖利今各國使臣在邊但下令不許進貢則各國沮其得利之路必與阿黑麻爲讎不能久占哈密矣章下兵部覆奏謂以夷攻夷𨿽馭戎一計但夷性不常或借幸而成功彼必恃功邀索何以應之爲國遠謀當捐近效宜但如前會議侍郎張海所處事宜敕諭甘州守臣整兵操練仍傳諭罕東赤斤諸畨皆餋威蓄銳以俟調遣不可輕率貽侮庶得安攘之道

上曰中國馭戎當存大體其如兵部議行之

○弘治十七年正月庚寅巡撫貴州都禦史劉洪奏所屬上苗族類漸蕃混處無別乞以百家姓編爲字號賜之漢姓兵部覆請

上曰華夏自有定分可隨其土俗稱呼定與姓氏不必用百家姓

大明孝宗敬皇帝寶訓卷之三

