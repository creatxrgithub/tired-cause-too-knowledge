大明憲宗純皇帝寶訓

序

朕惟理之在人一也斯民由之而不知賢哲明之而未盡惟聖人气質淸明義理昭著本其躬行心得之餘以任君師之責言行政事皆可師法載諸方冊允爲猷訓此堯舜禹湯文武精一執中之傳立中建極之論萬世宗之而莫能外也欽惟

皇考憲宗純皇帝聰明拔萃

聖徳天成爰自靑宮講學於凡所性仁義禮智與夫格致誠正修齊治平之要無不深求蘊奧而體驗於身心日用之間一旦繼紹大統

君臨天下擴而充之凡其誠敬孝養之見於事

天事

親惠愛寬卹之著於睦族撫下肅然而飭紀綱正法度謹內外豁焉而宰萬幾辧邪正納眾善用以靈承於

天洪舒於民者莫非一心至理之所發於此見我

皇考協於克一之功足以遠探二帝三王之祕近增

祖宗列聖之光而子孫萬世之法程端有在矣是以一十四年之間

功徳治化巍然煥然予未小子恭承

大訓嗣守丕基痛念

皇考貽謀宏遠必有紀述已命儒臣纂成實錄三百九十有三卷又采甚尢著者輯爲

寶訓十卷凡爲目六十三爲條三百九十三仰而觀之如星麗天而云漢昭回光采溢目凡我子孫臣庶當加愼守之功各致遵行之力於以保治於攸久而躋世於隆平庶於

皇考之訓無愧也其敬之哉勗之哉故序

弘治四年八月初三日

大明憲宗純皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

聖學

○天順八年六月丁酉

上將開經筵命少保吏部尙書兼華蓋殿大學士李賢會舉講讀官以聞且賜敕諭勉勵之曰朕恭膺

天命繼承

祖宗鴻業君臨億兆負荷良艱永惟自古聖帝明王未有不資學問而能致天下於太平者朕鑑於玆將以八月初二日禦經筵命爾太保會昌矦孫繼宗少保吏部尙書兼華蓋殿大學士李賢知經筵事吏部左侍郎兼翰林院學士陳文吏部右侍郎兼翰林院學士彭時同知經筵事太常寺少卿兼翰林院侍讀學士劉定之詹事府少詹事兼國子監祭酒司馬恂大理寺左少卿孔公恂翰林院學士杜潛萬安侍講學士李泰太常寺少卿兼翰林院侍讀孫賢劉珝牛綸左春坊左庶子兼翰林院侍講王﹤亻與﹥徐溥兼經筵官賢文時安泰賢珝綸日侍講讀翰林等衙門儒臣分直侍講夫帝王之道具載經書苟非講明何以措諸行事況朕臨禦之初先務莫急於此卿等宜端心竭誠相與講論務臻其極毋隱而弗彰毋曲以狥好庶幾會而通之理足以漑朕心舉而措之澤足以被天下如此朕斯無�

上天之命

祖宗之托而卿等亦無負於朕之所望矣欽哉

○成化九年二月丁丑

上命儒臣考訂宋儒朱熹資治通鑑綱目盡去其後儒所注考異考證諸書而以王逢集覽尹起莘發明附其後旣成

上命刻梓以傳親制序於卷首曰朕惟朱子通鑑綱目實備春秋經傳之體明天理正人倫褒善貶惡詞嚴而義精其有功於天下後世大矣顧傳刻歲久間有缺訛甚至書法與所著凡例提要或有不同是以後人疑焉有考証之作兩存其說終莫能定朕嘗深求其故矣蓋凡例提要乃朱子親筆以授門人使據之以成書及書旣成再加筆削則隨事立文時有小異而大體終不出乎勸懲之外豈可一一致疑其間昔者五經同異賴漢宣帝命諸講論於石渠閣親稱制臨決然後歸一朕於綱目斯有意焉特命儒臣重加考訂集諸善本證以凡例缺者補之羨者去之事關大義若未踰年攺元者依例正之至若漢初紀年首冬惟景帝中後二年舊史誤列冬十月於歲終朱子𨿽以傳疑而呂氏其餘書法與凡例小異無大關涉者悉仍其舊盡去考異考證不使並傳所以免學者之疑成朱子筆削之志也考訂上呈具如朕意綱目於是爲完書矣於戲是書所載自周秦漢晉歷南北朝隋唐以及五季凡千三百六十二年之間明君良輔有以昭其功亂臣賊子無所逃其罪而疑事悖禮咸得以折衷焉俾後世爲君臣者因之爲鑑戒勸懲而存心施政胥由正道圖臻於善治其於名教豈小補哉然則是誠足以繼先聖之春秋爲後人之軌範不可不廣其傳也因命繕錄定本附以凡例並刻諸梓以傳爰序首簡俾讀者知所自云

○十一月戊申

上諭大學士彭時等曰朱文公通鑑綱目可以輔經而行故宋元二代至今未備卿等宜遵朱子凡例編纂宋元二史上接通鑑共爲一書

聖孝

○成化四年七月戊午禮奏今

慈懿皇太后之喪與

皇太后千秋萬歲俱當合葬

裕陵

慈懿皇太后居左

皇太后居右配享

英廟禮亦宜然是乃天理人心之至也

上批答曰卿等所言固是正理但

聖母在上事有窒礙朕屢請命未蒙兪允朕平昔孝奉

兩宮如一若因此違誤致有他虞豈得爲孝今當於

裕陵左右擇吉地安葬崇奉如禮庶幾兩全卿等其體朕意旣而文武羣臣連上疏固諍復跪伏文華門前以俟必從而後已

上復懇請於

皇太后自巳至申稍見從遂出數奏同辭批答云卿等所言皆合朕意合葬之禮蒙允行矣於是羣臣皆呼萬歲而退

○成化十六年七月丁亥巡撫鳳陽等處右副都禦史張瓚奏欲以鳳陽一府今年供應物料及追陪馬匹暫停以資中都新城外別築土城之費工部議其難從

上曰春雨秋霜人子履之尙興淒愴怵惕之心況鳳陽

祖宗陵寢所在新城旣迫長淮屢有水患誠宜及時設法修理今張瓚欲停止歲辦及馬價以資工費爾工部以爲不可然則事將已乎其令守臣支在庫官錢克期興工修築毋得遲誤

○成化二十年正月乙巳

英宗睿皇帝忌辰

奉先殿行祭禮

上退朝顧左右曰今早行禮之際追念罔極之恩感傷於懷泫然淚下不能自已永惟

先皇奄棄天下臣民忽已二十年矣朕嗣守大業兢兢栗栗恆懼弗克負荷無以慰

宗廟神靈今益當省身修徳任賢圖治使四海無虞生民樂業庶幾無愧天子之孝云爾

○成化二十三年三月丙寅

上敕禮部曰

皇太后撫育朕躬纘承鴻業二紀於玆海宇敉寧治化■達復撫育皇太子進學成身克諧室家國本益固功徳隆重莫罄報酬宜上徽號以極尊崇用表朕愛敬之忱爾禮部其擇日具儀以聞

○四月戊子

上恭上

皇太后徽號禮畢詔告天下曰朕惟自古帝王之孝親匪惟養以天下而必尊以鴻名蓋所以表功象徳顯於今而垂於後也情文咸具敢忌祇循恭惟

聖母皇太后夙贊

先皇茂隆內治誕育眇質纘紹丕圖迄今一統

宗社奠安海宇寧謐寔皆

聖母深仁洪慈訓迪之所致也矧於皇太子勤劬長育用底有成室家攸宜國本深固凡玆勛徳超軼前古而尊崇之禮尙未加隆朕心歉焉乃稽典彜率吁臣工以今月十七日謹奉冊寶上尊號曰

聖慈仁壽皇太后仰酬罔極之恩遠追帝王之孝禮旣成於家國澤斯溥於寰區於戲據古尊稱式廣親親之教揆今卹下敷布老老之仁詔告中外咸使聞知

謹天戒

○天順八年三月丁巳大學士李賢等言正月以來風霾蔽天日黯無光宜修君徳以消天變

上曰天道與人事相關而關於君身尢切朕當爲卿等勉之

○五月丁巳京師大風雹大學士李賢勸

上遠嬖幸親近老成修徳舉政

上曰朕嗣位未久天戒屢彰敢不敬畏爾臣下亦當加警焉越數日降敕諭文武羣臣曰朕以菲徳嗣承大統𨿽在疚中而敬

天卹民之心未嘗敢忽然自卽位以來天災屢見近於是月初五日風雹大作飄瓦拔木此乃

上天垂戒之嚴朕深懼焉意者徳有未修而政有未舉歟心有未誠而治有未至歟抑爾羣臣怠慢不謹爾事有乖上無以輔君徳下無以惠生民歟自今各宜恐懼修省恪恭乃事庶幾以回天意特玆告戒尙其毋忽

○成化元年五月戊午火星畱守南斗越五日敕諭文武羣臣曰朕以眇躬嗣承

祖宗鴻業代

天理物�荷惟艱玆者

玄象示警朕甚懼焉永思厥咎罔知攸措用是減膳節用齋心於便殿朕將親露禱於

昊天上帝引咎責躬修明庶政爾在廷文武羣臣皆佐朕以行政者也上下一體休戚惟均其自今日爲始各致齋三日同加修省務各秉乃誠各恭乃職勵精治理毋事因循爲徳爲民必臻實效凡諸衙門有曾經具奏買辦采辦物料於民間者悉皆停止其有營造亦暫停免過夏俟秋涼興工以便吾民於戲朕爲

天之子爾羣臣與朕分治天職克謹

天戒理所當然自今有可以匡輔不逮者尙無有隱爾等其欽承朕命毋忽

○成化三年七月己卯工科給事中黃甄等上言南京乃

祖宗創業之基邇者午門正樓爲雷雨所損實

上天示警之意乞敕諭中外臣工同加修省因劾守備成國公朱儀參贊機務兵部尙書李賓昏迷欺罔之罪請擇能者代之

上曰上天垂戒非一二人所致朕當與文武大臣同加修省儀等姑宥不治仍移文諭之旣而監察禦史丁川等亦以爲言且勸

上屏遠聲色親近書史及勤政等事

上以所言有理謂事未舉行者朕當勉之

○乙酉

上以南京雷震午門敕諭文武羣臣曰朕承天序守

祖宗大業夙夜圖惟求所以克享天心然望道未見治效未著今年地載失寧乃六月十五日雷震南京午門天之示戒可謂至矣詩云敬天之怒易云洊雷震以恐懼修省朕用是齋心滌慮內求已過蓋中和未足以格髙厚誠敬未足以孚幽顯修齊治平之功未足以安中國服遠人敢忘勉勵以弭災異咨爾在廷文武羣臣與朕共天職其間有謀謨是資勛戚是聯司銓衡以淸庶位均賦役以理萬民典禮以事神天治兵以靖華夷明刑罰守章程掌風紀任言責與夫握將帥軍旅之權分鉅細官守之寄者固或能守厥職矣然豈無竊位苟祿蔽塞賢路以玷朕之任使者乎又豈無懷私狥利欲成溪壑未達朕之聽聞者乎怠而能勉過而能攺知止足而能退所與也以毗朕志以回天意以底於雍熙是爲君臣交修之道是日

上又敕諭南京文武羣臣曰朕惟

太祖髙皇帝創萬世大業於南京所系甚重乃今年六月十五日雷震於午門天之示戒夫豈徒然朕用是敬以修省戒飭在廷百執事勉修厥職以假穹聽咨爾南京守備參贊之臣屢致人�豈無所由盍各攺厲以展來效其餘百司庶府勿謂�耳目所不及而隳廢其職守以自勉背公向私盈饜其所欲以自棄當言者勿謂時不我從當事者勿謂上不欲用朕將稽其言之當理而從考其事之成功而用焉典祀必恪神乃歆戎政必練邦乃固賦入必愼民乃富屈抑必伸獄乃淸無慢以取譴無怠以忘職無掊克以爲能足國無酷慘以爲能去惡惟趨於大中至正以稱朕意惟天心其祐焉

○成化四年九月丙寅大學士彭時等以彗星見引咎乞免

上曰上天垂戒朕自修省卿等皆職居輔導當講求缺失修舉善政加惠軍民庶可以回天意豈可捨朕而去所辭不允

○壬申

上敕諭文武羣臣曰朕嗣守丕圖惟天地眷祐是賴然弗克正於心修於身近無以禦於家邦遠無以寧於海宇將奚以格髙厚神祗乃今年八月癸巳京都地震九月初以來彗星見北斗朕旣齋心滌慮以攺圖自新祗告天地非徒言之固將躬行之爾文武諸臣輔朕猷爲受委托分職布任於中外者尙各警其怠忽因循之習革其欺公狥私之獘堅其忠藎不移之操固其廉愼不污之節豈惟爾之功名無玷天將鑑之以不致罰朕將資之撫世禦宇不負所使朕之兵民民將由之以不失其所邊圉彊固而閭裏殷富三光全於上九域安於下豈非君臣同徳之效歟爾文武羣臣其圖利之

○成化六年二月壬申

上敕諭文武羣臣曰朕紹膺景運六載於玆夙夜靡寧圖惟治理而自冬䢐春災異薦臻雨雪不降朕慮民生弗遂憂切於懷永惟災咎之徵必由人事感召豈朕徳有不敏而政多缺歟抑爾羣臣分理庶政者因循怠緩弗克竭誠盡公以輔朕之不逮歟循省所自容各任其責致交修之誠朕將親率爾文武羣臣於二月二十八日恭詣山川壇請禱

○成化七年十二月庚辰大學士彭時等以星變上言正心術謹命令親接見愼賞罰納諫諍勵官守六事

上曰具覽所言事皆切實朕自有處置卿等宜勉力佐朕以副朕懷又明日英國公張懋吏部尙書姚夔並六科十三道官俱以時政條奏

上曰卿等所言皆切時獘在內者朕自減省荊襄撫出流民仍令項忠等檄原籍官司安插毋令失所在京抽分每歲止遣禦史一員織造蟒龍等叚疋絲料且收貯在官各營見操並守衛官軍將軍查數以報其餘所司卽舉行之

○壬午望

上以星變避正殿徹樂明日大學士彭時等言天象垂戒古今罕見外人不知

聖心憂勤竊謂寓此災變視如泛常未嘗降顏一接臣下詢訪民情議論洶洶臣等欲於明早朝退詣便殿請見一以寬

聖心一以息羣議明日

上退朝禦文華殿召時等見時等因陳時政當興當革數事

上嘉納之

○成化十一年四月乙未

上以干淸宮門災告

奉先殿曰玆者弗戒於火致乾淸宮門被火竊惟譴告之來必有所自省躬念咎惕然於懷仰冀

尊慈俯賜矜憫轉禍爲福永保康寧不勝惶懼懇祈之至

○成化十二年七月乙丑

上於禁中祭告

天地曰臣以菲薄之資撫盈成之運顧政事之多缺致災異之薦臻玆者京城內外有物夜出殘害軍民驚動閭巷夫變不虛生必有所自意者或用度不節致傷民財歟或土工繁興過勞民力歟或忠言不聞下情無由上達歟或仁政不施實惠未能下究歟夙夜競惕罔知所措伏惟大造垂慈曲賜矜憫赦過宥罪轉禍爲祥俾妖物潛消居人安妥臣當祗謹

天戒垂省愆尢斯維新於政令以圖報於大恩不勝惓惓懇禱之至

○成化十五年九月甲戌南京守備成國公朱儀奏

孝陵大風拔木壓損城垣且殿宇歲久亦多頺壞

上曰風拔

皇祖陵寢樹木天變豈無爲乎朕祗畏天戒栗焉不寧其令朱儀眞以朕意祭告

孝陵仍亟行南京所司凡城垣壓損及年久頹壞者修葺之

○成化十七年四月庚申敕諭文武羣臣曰朕嗣承

祖宗大統十有七年恆宵旰圖治求以上格穹蒼下安黎庶無負付托之重柰自去冬以來陰陽愆期雨澤少降朕心憂懼已嘗齋心露禱祭告神祗又遣官淸理刑獄用弭旱沴然而連日狂風大作塵霾蔽空豈朕與爾在廷文武羣臣修省有未至耶凡事關朕躬者朕自究循而行之不怠爾等佐予治理中間能修職者固有而曠職者豈無爲勛戚輔導者或忠藎未殫猷謀未盡歟司銓衡錢榖者或黜陟未當徵斂不時歟典禮樂兵戎者或不能以和神人息邊患歟與夫掌刑罰工役任風紀言責握將帥戎柄以及鉅細官守之寄者豈各稱委任而無竊祿者歟有一於此亦足以召災自今以後務湏痛加修省革其欺公狥私之獘警其因循懈惰之習固其廉愼不私之節庶乎各舉厥職以輔朕不逮而政事修舉災沴可弭矣爾等其欽承之

○成化十八年閏八月甲午陜西西安府及徽州地震守臣以聞

上曰地道失寧實由人事不修所致藩臣邊將皆佐朕以奠安坤維者陜西重地且逼近邊陲而地動若此夫豈無所感召歟其令各官殫心修穰以答災譴勿視爲常事

○成化二十年正月壬辰

上以地震敕諭文武羣臣曰朕仰承

祖宗丕緒夙夜兢惕圖惟政理然治效未著地震京師

上天示戒可謂至矣朕齋心滌慮省愆修徳所當自勵猶恐事神治民安內攘外之道有所未盡爾文武羣臣與朕共天職者其間豈無私勝公微竊位苟祿怠事玩法孤負任使以召致災咎者乎自今宜各痛加修省攺過自新懋稱厥職以毗朕志以回

天意以底於治平庶盡上下交修之道爾等其欽承之

○成化二十一年正月丙戌敕諭文武百官曰玆者

上天垂戒災異疊見歲暮及今正旦有聲如雷朕甚驚懼惟天道與人事相爲流通必人事乖違斯天道不順爾文武百官皆與朕共天職者而五府六部都察院大理寺通政司堂上官及六科十三道官付托尢重凡一應獘政及有利於國家生民之事其各指實陳奏無或顧忌朕當采而行之用回天意

教太子

○成化十三年十二月己未刑科給事中趙良奏太子天下根本所輔貴乎得人乞預求賢徳忠良之士博聞有道之人使朝夕與居涵養徳性講求治道綿

宗社億萬世無疆之休大興左衛指揮使周廣亦以爲言禮部覆請

上曰一人元良萬國以貞預教太子實所以綿

宗社而福生民也所言良是明歲其亟行之

○成化十八年十二月庚午

禦制文華大訓序曰朕惟古昔帝王之有天下必立言垂訓以貽子孫俾知修身出治之本聽言處事之要以承基緒於無窮其豫教屬望之意何所不用其極哉稽其教法若唐虞三代之具於書詠於詩見於禮記最詳具密不可尙已秦漢以下寢以疎闊如唐帝範之編宋承華要略之集或舉一而遺百或詳末而忘本視古豫教之意有閒矣肆我

太祖髙皇帝儲君昭鑑錄

太宗文皇帝文華寶鑑及聖學心法

宣宗章皇帝帝訓四書垂示炳若日星與唐虞三代之意實同一揆朕嗣統迄今十八九年仰賴遺訓余休海宇寧謐

宗社奠安是豈無所自哉顧念皇太子繼承甚重而身而家而國而天下事機甚繁未可悉以口講而指示之乃於萬幾之暇博閱載籍自孔孟濂洛諸儒之論述伏羲神農黃帝禹湯文武以及漢唐宋諸賢君之蹈履與我

祖宗之謨烈

皇考之戒飭凡有切於儲副今日之所學與夫異日之所行采匯爲編名曰文華大訓以授皇太子其書綱凡四曰進學曰養徳曰厚倫曰明治目二十有四總論以撮其要分言以極其詳每編又各有言以發其端而結其終本末兼該先後交貫展捲之間修齊治平之道了然在目俾朝夕觀覽知所造詣必問學日以充徳業日以廣帝王之度日以恢弘夫何患不能承

祖宗基緒傳於無窮也哉此朕是編惓惓屬望之心也

祖宗列聖之心也古帝王之心也嗚呼其熟玩而深體之哉進學篇朕惟人不可以不學學也者所以學修齊治平之道也昔堯舜禹湯文武皆汲汲焉以學仲尼亦皇皇有所不暇在聖人尙如此故人生八歲入小學十有五年入大學公卿大夫元士之子與凡民之俊秀皆然況爲儲副則將有天下國家之寄者可不學乎古人論學多矣有宏綱要旨焉取以爲總論而學必稽古然後有得故進學之目先之以明典訓典訓之要在明義理義理吾性分之所固有而非自外來也我能明而知之則所以用力以求復其本然者自有不容已故窮義理次之然必親近師儒切磨講論庶其有所啟益而易爲功故資啟益次之三代以降聖王不世出處士橫議百家紛然雜出乎其間以乘吾道者非一不有以辯而擇之能不惑者鮮矣故又次之以擇習尙焉夫博求古訓內反之於己外資之於人俛焉自勵而不惑於他岐如是而學有不進者未之有也學旣進則以修身齊家酬酢天下之事而極參贊之功也何有嗚呼其念之哉養徳篇朕惟人得天之理於心所謂徳也是徳也人孰無之而能不失焉者蓋鮮是以自古聖賢大學教���必拳拳以明徳爲言而大易取象於蒙作聖之功亦必自徳始矧太子天下之本

宗社生民所系可不以養徳爲先務乎然徳之養不一也故總論其綱而其目則首之以端蓋天下眾善皆由此出不正其心則所存或牽於外誘之偏不端其志則所守必狃於他岐之惑𨿽欲勉彊以進於善而徳非其徳矣然此特以養於內者言之彼外焉一言一動與夫衣服食飲之常皆吾心徳之寓也苟有一之不謹則爲徳之累大矣故次之以謹言動愼服食焉夫徳之造進有限而人之逸欲無窮或聲色玩好之來田獵遊觀之縱槃樂自恣侈靡弗約皆所以汨吾心喪吾徳者尢不可不戒也故又次之以戒逸欲焉誠能自內以達外由精以及粗表裏交修無少間斷則人欲日消天理日著而吾心徳之全體立矣全體旣立則推而至於國家天下大用之行夫何適而不宜尙敬之哉厚倫篇朕惟人倫有五曰父子有親君臣有義夫婦有別長幼有序朋友有信卽虞書所謂五典周書所謂五教戴記所謂五達道者或詳言之曰七教十義或略言之曰三綱四行或編名之曰人文人紀皆不越此五倫而已此五倫者出於天性皆所當厚而父子長幼夫婦三倫尢所當厚也目中所謂隆孝敬則父子親矣惇友愛則長幼序矣重內儀則夫婦別矣睦宗戚則親與序別之推俱備矣四者乃人倫之切於身行於家而治國平天下之本也此而薄焉則施之君臣朋友賓客與夫民物無有能厚者矣故曰其所厚者薄而其所薄者厚未之有也自古聖帝明王以及我

一祖四宗皆誠格於

郊廟敬行於師傅禮周於百官仁被於萬姓義感乎蠻夷戎狄惠及乎鳥獸艸木以致久安長冶後世莫有追配之者皆由先厚三倫而推之耳爾爲儲副當希古帝王法我

祖宗以當天下重任也可不厚於人倫而先其尢當厚者乎凡載於篇者其詳味而力踐之無忽無怠明治篇朕惟古昔帝王之圖治罔不夙夜祗勤誠以天下之大萬幾之繁系乎一人甚重也苟非理明而素定於其中求其事至而應之無失者亦難矣惟

天有成命我

祖宗受之以啟丕圖貽我後之人其日監在玆赫然猶

祖宗之時也敢不敬乎況庶政得失庶徵休咎應焉尢

天意之昭灼者也故欲明治道其要必自敬天命始敬之所寓莫嚴於祀

天而尊

祖配天之義

宗廟享祀之制莫不有告焉有報焉有祈焉下逮羣祀亦猶是也其可瀆乎故嚴祀典次之近而朝廷天工之代在羣臣也故辯人才待臣工次之遠而四方天之視聽在民也故卹民隱次之臣民之賢率本乎教教化之行必先於養制禮以端其俗立樂以和其志此教之大方也故崇教養正禮樂又次之至於聽納審則無壅蔽之患而上下之情通賞罰公則無僣濫之惑而小大之心服制財用則絕侈靡而經費有常飭兵戎則戒窮黷而捍禦有備馭夷狄則廣威徳之施而謹夷夏之辯此皆制治宏綱臨禦要道不可有一之不明也於是總論其綱條列其舉目而措之如運之掌耳尙有豫講而深究之哉書旣成

上又題其後曰惟我

祖宗定制皇太子旣立凡中外諸司政務須奏陳者率令啟聞正欲其廣聞見而達治體也朕侍

皇考亦嘗奉

命出見羣臣預聞政理迨臨禦以來競業圖回仰答

上天篤佑與

祖宗

皇考付托肅然以承

郊廟之嚴凜乎而處臣民之上十有九年於玆蓋嘗因旱災而出禱於郊以星變肆赦海內葺

郊壇寅奉大祀增籩豆樂舞尊禮先師廣進士之額試以民事而後任之臺務重老臣之歸優其月祿而復假之力役加養濟窮民之廩開武學儒生之貢念民之薦饑也內則減價而糶以周給外則遣官四出以賑濟慮獄之不淸也每盛暑而於兩京卹刑或間歲而於天下審錄修文史而究武略飭內治以攘外侮戡靖僣竊底寧邦家猶宵旰靡遑懼功業未茂徳惠未周而治平之效未臻也夫爲治之道舉大綱者必挈其要張眾目者必該其凡是編所述庶幾盡之汝與務學之暇尙究心焉用副朕所以豫教之意也其念之哉

睦親

○天順八年正月庚辰襄王瞻墡奏近聞徳王及重慶公主出居外府而郕府王妃尙參住其間往來朝謁恐有未便宜遷於別所

上曰叔祖所言良是但郕王妃寡居孤女未嫁姑自西內遷居外第蓋

先帝盛徳事也今若他徙恐致驚憂其勿復徙

○九月戊辰郢府南漳郡主奏乞命其子周堈入國子監讀書

上曰南漳郡主系宗室之親其子周堈旣有志讀書宜令入監照例出身

○成化三年二月庚子徳王將之國以歲用米鹽等物一時難於措辦乞仍關用候莊田成收日停止

上允之令今歲撥與白熟粳米二百八十三石鹽歲與一百引馬艸豆到府日爲始給五閱月內官內使於所在官司每月人給米四斗亦五閱月而止

○五月壬子寧府臨川王長子奠埨以罪降庶人幽閉於其祖獻王墳所久之奠埨奏身罹重罪誠所甘心但子女今俱長成同受禁錮非其罪也禮部以聞

上憫其情曰古者罪人不孥況宗室乎宜聽其子女與士庶之家婚配仍令有司量給財禮助之

○成化六年四月己未襄王瞻墡有疾

上命醫賫藥馳驛往療之

○成化十年二月壬戌晉王奏鎭國將軍美垎有母喪請以其歲祿量支本色爲喪費戶部以爲無例

上曰送終之禮人子不得自盡則貽終身之悔美垎請給祿米以供母喪𨿽無故事宜特從之其令所司全給一年

○成化十一年十二月戊子

上敕廷臣曰曩者朕叔郕王踐阼戡難保邦奠安

宗社亦旣有年及寢疾臨薨之際姦臣貪功生事妄興讒構請去帝號

先帝尋知誣枉深懷悔恨以次抵姦於法不幸上賓未及舉正朕嗣承大業於玆一紀每思先儒有言祖父有欲爲之志而未爲子孫善繼其志而成就之此所謂孝間以帝號之復質諸

聖母皇太后亦云此

先帝本意宜卽舉行朕祗服慈訓惇念親親誕告在廷用成先志其郕王可仍舊皇帝之號所有尊謚禮部會議以聞務合人心毋乖典禮仍令所司修飭陵寢如敕奉行

○成化十三年十二月丙申戶部郎中李炯然奏鳳陽水災官無儲蓄建吳二庶人初家眷十八口月給米二十五石今已故大半而��如舊請量減之事下戶部議其言可從

上曰庶人所用乃

先帝欽給之數豈可輕減宜移文鎭守等官查審可否具奏處分

○成化十五年十月甲申肅府汾川王貢錝以府第被災三喪未舉請賜肅簡王截支祿米六月又伊府西鄂安僖王鍉鉠妃李氏王薨男幼未封乞歲祿年終停止

上曰朕於宗藩篤念親親之誼每事務從優厚今汾川王及西鄂王妃給停支祿米以資喪葬之費覽奏不覺憮然其悉如所請給之

○成化十八年十一月己酉韓府樂平王奏懷悼二王皆以無嗣而薨二王所遺妃各有米養贍今彰化王偕灊進封韓王二妃之米例皆停免而韓王止養悼王妃懷王妃至失所敢以請

上曰朝廷以仁治天下民間孤貧者尙有養濟之典況在宗親而可委棄耶彰化王旣進封韓國二妃義當同養其卽分祿米以養懷王妃毋令失所

重宗支

○成化元年二月乙未廣昌安僖王美堅生母劉氏奏王生時嘗以從兄云丘王第二子鐘金�禦爲嗣今王薨無嗣請以鐘金�禦襲封王爵

上曰過繼子封王無例鐘金�禦仍準本封爲鎭國將軍承廣昌王祀

○成化十五年閏十月丁巳衡山恭惠王妃陳氏乞以衡陽莊和王次子鎭國將軍豪邽爲繼嗣且欲進襲王爵

上曰

祖宗舊制王爵至重前此未有以從子襲爵者朕何敢專且豪邽旣系衡山王侄同气至親只以將軍承繼宗祀管理府事何不可乎若從其請則是衡陽之子有二王矣違

祖訓而狥私情朕不爲也其已之

○成化十七年正月乙未慶懷王薨弟岐陽王邃塀襲爵邃垿以其父秩熒乃慶靖王長子奏乞查處於是懷王母妃孟氏奏邃垿紊亂宗派謀奪封爵事下禮部言靖王子康王秩煃𨿽云第四系嫡出眞寧莊惠王秩熒𨿽居長乃庶生當時一日同受封爵及各子承襲已定正統四年莊惠王奏奪封襲

英宗睿皇帝已嘗降敕切責乞遣敕諭王宜遵

祖宗定規永保祿位

上是其言旣而邃垿復奏前事禮部乞下所司轉行該府教授啟王遵奉先敕毋再覬覦非分詔如所議行未至而邃垿又奏岐陽王冒伯作父不無背義於是禮部言自康王論之則岐陽以子繼父自懷王論之則岐陽以弟繼兄揆之於義皆無不可

上以康王傳序已定而眞寧王累次奏擾降敕切責削祿米三之一復以教授不行諫止命巡按禦史逮問之

○六月辛亥晉王鐘鉉奏廣昌安僖王長孫奇澢年已長成且故王原賜儀仗印冊尙在乞襲封王爵禮部覆奏安僖王無子妃劉氏奏以兄子鐘金�禦爲嗣乞封王爵以無例止封鐘金�禦爲鎭國將軍管王府事令其子奇澢止應封輔國將軍

上諭晉王曰承襲王爵宜遵

祖宗成憲母再煩擾廣昌王印其卽遣人賫送來京

褒宗室

○成化十年二月己巳安昌王膺鋪父岷王得風疾侍湯藥晨夕不懈岷王嘉之奏乞旌表禮部以無例聞

上特賜書獎諭曰國家以孝爲治凡臣庶孝行卓異者必旌表之以風教天下以圖成大順況於宗室有能惇行可無獎諭用勸將來耶叔性稟孝謹爰自幼齡因父王嬰疾每朝夕侍側供奉湯藥迄今歲久益無懈怠朕聞之嘉嘆再三以爲孝乃天地常經人倫大本叔能惇行令聞茂著寧不有光於宗室有光於國家乎詩曰永言孝思孝思維則永言謂長念也又曰孝子不匱永錫爾類類謂祚胤也繼自今常存此心益崇此道則不惟叔可以儀式藩邦衍福胤於無窮而我國家亦有無疆之休矣

○六月丁卯韓王偕灊奏曾叔祖襄陵王範址性至孝嘗刲股剪須以療母疾今年已七十有五每祭掃猶躬自負土培母墳哀慟誠切古所謂終身慕父母者王蓋有之乞加獎諭以爲宗室子孫之勸

上特移書獎諭之曰覽韓王奏知曾叔祖髙年至行嘉嘆再三夫孝人道大端人於親存能惇孝養者固多至於旣歿而孝思不衰者鮮矣惟曾叔祖曩因母疾刲股剪須以進母疾良愈玆又盡力竭誠於體魄棲憩之所其於事親終始之道兩無愧焉於宗室不有光歟於風化不有勸歟曾叔祖其益篤孝行以爲藩輔之式異日垂名簡冊諒有在焉

○成化十七年八月己酉韓王偕灊奏臣曾叔祖樂平王衝烋年逾七袠博覽羣書一言一動必效古先誠可爲宗室式乞璽書褒崇庶有所激勸

上致書衝烋曰凡宗室中將軍中尉苟有一言一行可取朕聞之猶且喜慶況曾叔祖篤志好學老而不倦嘉言善行非止一端增光天潢爲法宗室足忄�尉朕懷者哉玆特賜書獎諭王尙當始終如一壯老一致俾諸爲惡獲罪者景範變化悉歸於善非但可以﹤宀十見﹥朕之心而

祖宗在天之靈亦可以少安矣惟曾叔祖亮之

○成化二十年七月甲寅

上致書褒獎樂平王衝烋曰玆者韓王又奏稱曾叔祖年髙徳邵善行昭彰朕聞之心甚嘉悅昔東平王有云爲善最樂夫處崇髙之地不以富貴自淫惟以爲善自樂史冊書之後世以爲美談今曾叔祖年躋耄耋樂於爲善宗室尊之國人式之足以增光本支而永隆藩輔其賢於漢東平王也遠矣玆特致書褒獎其益善加調攝頤養天和以爲親族楷範用副朕惓惓眷念之意惟曾叔祖亮之

諭宗室

○成化三年四月己亥襄垣王仕﹤土匱﹥第三子奪人妹爲妾且稱爲次妃

上降敕諭襄垣王曰王府娶婦事當奏請妻妾名稱各有等第今王之子彊娶人女爲妾擅名次妃揆於禮法寧無礙乎此皆不能嚴束所致王其切責之令還其女庶無後悔

○五月丙子襄陵王衝火�術奏所居平涼城隘地狹支庶日繁不足以容乞徙居湖廣或江西建昌

上以分封已定不允遣書諭之

○成化六年五月丙午襄陵王衝火�術奏虜入河套致煩朝廷出師徵討願率子孫及壻從總兵等官徵剿用效微勞

上以書復王曰比者醜虜潛住河套累犯邊疆朕憫生靈之苦已命將出師徵討矣玆得王奏願率子孫並壻從兵效力剿除之此可見王有忠君愛國之誠憂恃卹民之意朕甚嘉焉但王以宗室至親名分尊崇難與總兵等官同事況國家自

祖宗以來藩邦無從兵共討之例專書以復王其亮之

○成化十四年十月辛丑韓府漢陰王徵鍉無子臨薨時其妃父周恂教以托言宮中有將育者至期密取他姓子女養宮中王母妃平氏亦與聞其事旣請封爲恂姻家所發恂淩遲處死冒封男女及平氏周氏俱賜自盡追降徵鍉爲庶人

上乃貽書各王府曰朕惟徵鍉乃韓憲王曾孫憲王實

太祖髙皇帝之子

髙皇帝奄有天下封建諸王藩屏國家以爲千萬世不拔之基豈意徵鍉祗因乏嗣顧戀房闈私愛輕信外人邪謀致使其母曁妃下挹污池之流上混天潢之派其得罪於

祖宗豈小小哉身𨿽淪亡咎難容貸已革其封爵削其謚號追廢爲庶人用彰朝廷大法用慰

祖宗靈明以爲將來警戒嗚呼莒人滅鄫春秋所誅而徵�忍心害理一至於此

祖宗以來所未有也夫人聞之莫不憤怒況於朕乎況於宗室乎尙恐各宗室親王未知其詳特命所司抄詞並書徧告親藩尙其亮之

戒飭諸王

○天順八年六月甲辰晉王鐘鉉保升承奉副張泰等二十員爲承奉正等官皆預定其職以聞

上以書戒王曰得奏欲以承奉副等官張泰等二十員升授承奉正等職旣已定擬職名復何奏請且升除王府內官出自朝廷若遇員缺只宜具實並開相應者奏知以憑升補王乃擅自定職泛濫升除是何理也此必下人撥置今皆不準亦不究問特書戒王王宜自省今後行事當遵

祖宗法度毋得任情妄爲庶可保全令名王其戒之愼之

○成化七年六月壬子鄭王祁鍈有罪

上降敕戒諭之曰朕惟

祖訓有曰王國文武官有能守正規諫助王保全其國者毋得輕易陵辱朝廷聞之亦以禮待況長史居輔導之首其所勸諫自當聽納豈有責辱之理且人之大倫莫重於君臣父子夫婦爾溺愛不明追咎前妃遂惡其子因長史等官勸諫屢行責箠是又悖

祖宗違朝命其於三綱何如篤於親親尙慮爾一時過失未必終身迷謬特遣駙馬石璟賫敕戒諭爾宜深自警省教育世子不可偏聽讒言以搖奪之仍與選婚俾有繼嗣不然敗名失徳而於爵位抑恐難保爾宜深思熟慮毋貽後悔

○成化八年九月丙午代府鎭國將軍仕聖旣坐罪削冠帶祿米逃往絳州靈丘王遜烇請宥其罪

上命靈丘王促之還仍戒其毋再違法且敕襄垣王仕﹤土匱﹥曰爾先奏鎭國將軍仕堲謀害違法等情命官核實止得其冒犯之罪亦在赦前其餘皆誣爾不自懲復以前事奏舉有不相容之勢此豈待弟之道哉惟兄能友愛其弟則弟必敬順其兄兄弟協和乃爲盡道而交惡如此豈不有玷宗室哉朕已敕責仕堲俾盡弟道爾爲兄者亦湏篤念同气加之恩愛毋以小憤乖大義毋以一事之失而結終身之怨翻然攺悔庶可保全令名王其愼之毋忽

○成化九年三月戊戌鄭府左長史江萬程等奏鄭王祁鍈疎薄世子屢諫不從怒移臣下

上命太監王允中英國公張懋賫敕往諭且諭允中等曰爾至可諭王若能攺過遷善親愛世子禮待輔臣庶可永保富貴如或稔惡不悛將有不測之事爾便宜斟酌人情事勢隨宜處之允中等詣府宣諭敕旨並以

祖宗大法及國家親親之恩人倫父子之道曉之王遂具奏謝罪允中等亦奏鄭王稟性急躁喜怒不常且好飲酒世子性亦剛烈子道少盡是以父子相失今王𨿽攺過難保將來宜徵世子至京讀書習知忠孝之道俾王日自省攺庶得區處之宜

上曰鄭王旣自言修身攺過世子不必取來姑驗其親愛之實若此後不如所言朝廷別有處置仍移文長史啟王知之

○成化十年十月己酉襄垣王仕﹤土匱﹥居山西蒲州與子鎭國將軍成銀所爲多不法又與弟鎭國將軍仕堲不和因誣奏其藏妖書等事命官往勘所奏皆誣

上乃賜敕切責仕﹤土匱﹥曰得禦史三司奏勘爾所奏事情皆虛顯有誣陷之意凡爾身所自蹈者爲兄則不仁爲父則不義違法敗倫有玷宗室揆以

祖宗大法當革爵閒住但念爾一時迷誤或出小人撥置姑從寬貸特減去歲支祿米三之一薄示懲戒自後宜痛自攺悔躬率爾子各守禮法毋縱欲以乖人道毋狥私以狎小人毋捏詞以陷同气毋恃恩以慢國法庶可保全令名永享王爵如或不聽法必有加𨿽悔何及

○成化十四年七月壬申趙王見灂先以有罪革冠服令戴民巾讀書習禮至是其母妃懇爲之請

上乃賜之敕曰往年皇親文武大臣合辭奏王悖禮犯法之事難以悉數揆之

祖訓本當拘取來京降爲庶人朕念親親特從輕典止革冠服戴民巾讀書習禮俾圖自新今才二載王母妃十次乞恩謂王自知惶赧悔悟深切夫人有過貴乎能攺過而能攺必遷於善特允所請復王冠帶仍管國事而後王當聽信輔臣毋狎近羣小當仁民愛物毋非法虐下當正大持身毋恣意淫戲當禮遇親族毋戕害骨肉當鎭靜圖治毋騷擾軍民凡府中一應事務必遵成憲必本天理必合人情然後斟酌而行庶幾祿位可保無虞藩邦可保永昌矣不然禍仍逮身追悔無及

○成化十八年四月丙午晉府儀賓劉欽欲以東滕縣主存日收貯折色鈔三萬貫並支祿米四百石曁其十八年以後祿米內辭二百石以備救荒之用

上曰欽欲以常祿救荒顯是沽名因遺書晉王以戒飭之曰欽之此舉有三失焉王府凡事皆當啟王而行玆欽專擅差人其失一也縣主旣沒自有有司截日住支何勞欽言其失二也山西連年饑饉朝廷西顧之憂無時或已舉一方之徭役糧艸悉停不徵措置鉅萬之銀物尙拯救不足而欽纖芥之祿何濟欽意謂此舉上可以動九重之知下可以得眾人之喜沽名釣譽炫耀誇張其失三也此三失之外或有非義隱匿於中亦未可知書至王卽拘欽責以前失薄示戒懲令其攺過自新安分守常讀書狥理自有樂地何必爲是矯激虛語哉

○成化十九年六月乙亥寧化王府輔國將軍鐘鎎訐奏山西左布政使李益貪淫諸罪遣官按之多誣鐘鎎乃賂益左右俾證其事事上獨得益持身少謹亦宜坐罪

上曰人各有心曲直誠僞不能自揜鐘鎎飾詞害人又買求誣證此末俗姦人所爲而宗室爲之可乎降敕切責俾知愧攺益旣無貪淫實情縱有小過不宜深責令贖罪還職仍停其俸半年

○成化二十二年八月癸未鄭王祁鍈之子盟津王見濍以罪革爵降爲庶人

上以鄭王不能教子降敕切責曰見濍之稔惡伊誰之咎歟王與見濍親則父也尊則君也果能愛而知教之則彼未必不可變惡而爲善王乃不然旣因寵愛其母聽彼失教於前又因姑息於彼致令造狠於後況又不率以正擅令宮人出外王所爲若是彼見濍其肯心服乎此正所謂身不行道不行於妻子也今後王當以正自處以禮自防務篤天倫之誼廣義方之訓俾一府之內閨門整肅家道雍睦父子兄弟不至於傷恩招辱斯可以爲宗藩之表率不然

祖訓具在朕何敢私

遵舊制

○天順八年八月辛卯大學士李賢等言近科道官言舉官須會內閣計議但

先帝有旨保官審囚不必會同翰林院遵行已久宜仍不預爲是

上曰內閣儒臣所以輔朕裁處萬幾者如舉官論獄亦令參與事有可否誰更商確卿等言是

先帝著令宜永遵守

○成化二年三月癸亥禮部尙書姚夔言近者南京參贊機務兵部尙書李賓奏南京饑荒欲令各處生員及南京文武官子弟納米入監切惟國學乃育材之地朝廷所資以致治者恐不宜以貨爲賢宜別爲處置賑濟

上曰

祖宗設太學以教育賢材非由科貢者不得濫進今賓等建議欲令官民子弟出錢榖以賑饑民補太學生古無此比且天下財賦所出其途孔多學校豈出錢榖之所哉禮部議是其勿許

○成化六年九月丁亥鎭守雲南黔國公沐琮言近奉詔書土官襲替止令禦史三司保勘多有不知夷情或聽請囑以至土官爭襲或相讎殺乞仍舊例令臣與聞區處

上曰琮先世爲雲南邊夷信服久矣今土官襲替琮不與聞人將致疑其遵正統年間事例行

○成化七年十二月甲午庶人徽焟女寶鑑以父幽閉歲久乞宥免

上以徽焟嘗結苗兵謀叛情罪深重宜禁錮終身蓋此乃

祖宗之法不可廢也

○成化十年三月癸卯趙王見灂奏祖簡王舊歲祿米三萬石今臣襲封止給三分之一請如武臣世襲例增撥原數戶部議奏

祖訓親王祿米例止萬石其後有增給者乃出一時特恩未敢定擬

上曰

祖宗旣有定制難輒攺變其勿許

○七月庚申雲南總兵官黔國公沐琮請如鎭守兩廣總兵官陳銳事例節制雲南三司兵部覆奏謂琮世守雲南與銳事體不同若令節制事權太重唐之藩鎭可鑑也或三司避事宜復設巡撫爲便

上曰國朝建官之制文武相頡頑𨿽嘗蹔敕總兵節制三司乃一時權宜難以著令兵部議是巡撫亦不必設

○成化十一年五月丙辰戶部奏靈丘王長子北﹤土臱﹥未受封其庶長男成鈠次男成金�亶成銅俱尙爲輔國而所司失行槪封鎭國請爲攺正計其始封至今幾十年多支祿米亦當扣除

上曰封爵乃

祖宗舊制不可不正其濫支祿米亦當追奪但旣往不咎其勿復除

○成化十二年十二月乙未巡撫遼東右副都禦史陳鉞奏乞賜敕執問都指揮以下官

上曰人臣不得專擅威柄𨿽有一時假以權宜者非

祖宗舊法也陳鉞欲請敕自都指揮以下徑行執治是欲專擅威柄邪所請不允

○成化十五年十一月壬寅襄王祁鏞奏乞追封故妃李氏爲襄王妃然與臣母妃靖氏封號無辯竊觀諸司職掌命婦因子孫官爵封母並祖母者並加太字議禮出自朝廷乞如命婦制

上曰議禮𨿽出自朝廷但

祖宗舊制乃萬世臣子所當遵守者其敢擅增損乎詩云不愆不忘率由舊章王所請非舊章其已之

○十二月壬子監察禦史許進以各布政司鄕舉考試官緣狥私情所聘多非其人乞如兩京例命翰林官爲是

上諭禮部臣曰布政司鄕舉自聘主司乃

祖宗舊制行之已久許進何得具奏欲攺之且科目選賢國家重事若聘主司狥私作獘無往而不爲姦利矣爾其行各巡按禦史並布按二司今後敢有作獘者令互相紏舉或爾部中看詳體訪得其人必重治之

○成化十六年五月壬辰禮部侍郎周洪謨言宋儒朱熹所注釋五經四書間有承漢唐諸儒之誤者乞特敕儒臣考訂

上曰五經四書漢唐宋諸儒注釋已詳具有源委永樂中儒臣奉敕考訂纂修悉取其不悖本旨者輯錄之天下學者誦習已久周洪謨乃以一己之見欲再紛更事在難準已之

○十二月己未吏科給事中王瑞等言比湖廣江西等處巡撫等官各奏所部連年災傷民饑盜起請免有司明年朝覲夫地方多事自宜設法拯濟何至故違舊制使朝覲大典漸至廢弛今有司畏避考察而巡撫官輒狥之均爲不當

上曰二年述職國家舊典豈可以一時一事廢之若狥所司使各庇其屬天下官吏將藉以爲辭𨿽有貪暴怠荒者烏得而核之給事中言是自後一如所奏嚴爲禁戒其令吏部知之

○成化十八年閏八月丁卯兵部劾奏南京畱守前衛百戶髙洪趙顒違例謀管屯田事請治其罪並如舊制定以屯田官數

上曰國家仿古屯田之法用戍卒耕守蓋寓兵於農意也地之給其人者各有定業官之治其事者亦有定員行之旣久其法漸廢戍卒多役於私家子粒不歸於公廩管屯者有積蓄之利而無差操之苦所以啟後來者之謀也洪等宜加究治余悉如爾兵部言

○成化十九年四月癸酉沈府遼山王幼墏以妃奏氏故乞免遣內官致祭恐臣老子幼不能祗奉獲罪

上曰王府喪禮遣官致祭國之常典而王以不能祗奉獲罪爲辭豈以爲厲己邪今所遣者成禮而已無他也王其勿辭

○成化二十二年九月壬子襄王祁鏞奏郢梁二王宣�正統間薨逝無嗣其寢園惟奉祠及軍校等守之乞�本府長史司帶領庶得以時修其祀事

上曰二府奏祀及軍校皆

祖宗設立與長史無預不可從

○成化二十三年二月壬午遼府鎭國將軍恩鍬等欲各以從人易校尉兵部以聞

上曰校尉之設所以爲王儀衛將軍止用從人

祖宗之制各有定分豈可僣踰恩鍬等欲更換民校是非分之求也止宜如例給與從人應役自今違例乞請者不必覆奏

嚴祀典

○成化九年九月丙午永平府知府王璽奏伯夷叔齊廟在府境內洪武中有司春秋致祭景泰中始廢今已重建請賜廟額及祝文

上曰伯夷叔齊淸節凜然大有功於名教宜特賜廟額曰淸節其令詞臣撰祭文有司以時致祭

○成化十九年四月乙巳巡撫陜西都禦史阮勤奏陜西有周公祠墓及漢諸葛亮宋範仲淹呂大忠兄弟祠俱歲久頹壞乞修治並賜祭

上曰朕考祭法凡法施於民以勞定國者則祀之矧周公制禮作樂通行萬世諸葛亮興復漢室範仲淹經略西夏皆有功當時而呂氏兄弟得伊洛之傳又於名教有補者祠墓弗修祀禮廢墜豈祭法崇徳報功之謂哉其令有司各加修治於周公廟歲春秋二祭墓以二丁守視亮仲淹及呂氏兄弟俱歲一祀之庶稱朕褒表先聖先賢之意

○成化二十一年十月甲辰太常寺以

英廟惠妃節朔致祭並與

英廟賢妃位次祭品爲請

上曰惠妃位列賢妃之次冬至用素羞於柩前祭之

重恩典

○成化四年四月己亥尙寶司卿朱奎乞以其子賓入國子監讀書旣得請矣科道官交章劾奎違例罔上乞寘於法

上曰蔭敍子孫此朝廷優禮大臣之典若槪而施之則名器混淆無復差等奎秩不應蔭而乃朦朧奏乞論法當治其罪姑宥之罷其子無令入監

○庚子戶科給事中李森言在京三品以上子孫生於貴族鮮克由禮乞停其入監之例

上曰先王之政仕者世祿京官仕至三品以上蓋亦積歷久而勞勣著矣朝廷錄其子孫一人入監固未爲過矧

祖宗明有故事乎李森昧於古訓持論刻薄不體朝廷忠厚之意朕所未諭但古者賞延於世所以報有功自今三品以上官非歷任年久政績素著者不許濫敍其子孫庶幾人知所勸

○成化五年六月乙卯南京刑部尙書耿九疇子翰林院修撰裕言先臣官行應得謚

上賜謚淸惠因諭禮部臣曰謚法當時自有公論今後已往者不得陳請

○成化二十一年十月庚辰故南京刑部右侍郎陳儼子昶援例乞爲國子監生

上不許且敕所司今後大臣子孫乞恩入監湏審其父祖歷任久而政聲著者方許奏聞

仁政

○天順八年三月戊午大學士李賢等言今天時有未和者蓋由陰气太盛所致也自宣徳至天順間選取宮人數多其中不無嗟怨有傷和气乞特賜簡閱畱其有職務及不願出者其餘願出並浣衣局婦女皆釋放寧家此實前代聖帝明王盛徳之舉

上曰卿言合朕意其亟行之於是放出宮人中外欣悅

○成化二年十二月乙丑禮部尙書姚夔等言今京城街市多有疲癃殘疾之人扶老攜幼呻吟悲號非徒足以干天地之和而四夷朝使見之亦或將爲所議乞敕五城禦史拘審其有家者責令收管無家者收養

上曰無問老小男女有家無家及外來者順天府盡數收入養濟院記名養贍毋令失所

○成化三年九月甲子巡撫宣府右僉都禦史葉盛奏虜中走回男子例充勇士其不堪者發回原籍所司不知憐卹致彼復走虜中爲孽又民年髙者所司例有養贍或給與冠帶榮身乞令軍衛髙年者一體編及以均沾恩典

上曰中國人不幸陷虜中旣而來歸其情義可嘉民年至於八九十王政所當優者安有軍民之間盛言有理所司其詳議以聞

○成化九年正月辛酉順天府府尹李裕奏本府所屬州縣以去歲旱災秋麥未種欲委通判等官設法措置

上曰賑荒勸農教民樹畜皆王政首務其亟行之

○四月戊辰有言京畿內外多有棄屍道路者

上命巡街巡河禦史嚴加禁約仍督所在埋瘞或勸募置棺自相義助

○成化二十一年五月丙子太子少保都察院右都禦史朱英奏比者京師流移之民聚集日多宜令順天等府縣並五城兵馬司月給米大口三斗小口一斗五升毋令失所

上曰京畿旱荒民不自保皆入城就食情實可矜若不有以賑卹之使進退無據將死於溝壑矣其如英議給與之

太明憲宗純皇帝寶訓卷之一終大明憲宗純皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

﹤宀十見﹥宥

○成化三年七月甲子赤斤蒙古衛指揮敢班初數侵掠邊境邊將以計致之京師請安置遠方

上以夷狄不足較特﹤宀十見﹥宥之仍命譯者諭之曰爾等數擾邊疆揆之國法在所必誅縱用輕典亦宜編置南徼以懲不肅今姑貸爾仍加優卹爾其體朕至意各安職業以爲外禦若恃恩再犯決不輕恕

○成化五年七月乙巳建州左衛都指揮佟那和札等奏乞命都督董山子脫羅李古哈納侄完者禿各襲其父伯之職事下兵部請裁處

上由虜酋背恩忘義罪當族滅今首惡已誅餘皆悔過向化朕體

上天好生之徳悉加﹤宀十見﹥宥脫羅等旣眾人奏保其授脫羅都指揮同知完者禿都指揮僉事令統束本衛人民依前朝貢再犯不貸

○成化十年七月丙子巡撫山東左僉都禦史牟俸奏濮州所獲乘饑作亂賊首董現房勝其黨十餘人今皆瘦死惟勝弟敖依律擬斬今詳敖初不同謀亦未嘗拒捕止因同居連坐情實可矜

上曰民以饑荒欲倡亂有司不能撫治例以常律處死朕甚憫焉同居者旣不預謀宜宥其子杖而戍邊已死者家屬財產悉宥勿藉

○成化十四年八月壬辰直隸永年縣民冀祥呂子良犯私鑄銅錢罪論斬其親鄰俱言二人皆父母年老無他兄弟侍餋特以艱窘之故誤罹刑憲禦史以聞都察院議人緣艱窘犯法以爲情有可矜則人爭相視效何所不爲但所犯非常赦所不願而父母年老無人侍餋又律所載宜取旨裁決

○成化十九年二月丙子延綏右參將郭鏞與虜戰三里塔擒斬有功是日別有虜犯其境大柏油川鎭守巡撫等官請罪鏞於是鏞上奏自辯

上曰三里塔柏油川皆郭鏞分守之地顧此失彼其勢不能兩全況旣出戰與他閉門畏縮者不同設更罪之不已甚乎姑從﹤宀十見﹥宥俾知感激庶可勵其異日立功之志

○七月乙未大同總兵官許寧等奏分守左參將劉寧左監丞石巖自宣府移守陽和又二日虜犯其境亦系失機當罪兵部言二人移守甫及信宿罪難槪論

上曰兵部議是士卒非素所拊循則不識將意難以爲用寧等頃自宣府移守陽和甫二日爾號令未行威愛未�部下之勇怯地利之險易俱未究知而因一挫卽以軍法定罪可謂不酌人情不較事勢而欲以服人心其難矣俱貸之令勉圖後功以贖前罪

○十月丙子廣西右參將廣東都指揮同知歐盤初分守柳慶寇至失利應坐充軍律至是鎭守等官盛稱其威令大行及其他調度皆可稱道乞從輕處治以激勵邊將

上曰古人謂使功不如使過賞罰操縱自有權度所以鼓舞眾志而使人樂於效命也歐盤旣功可贖罪宜從守臣之言姑宥之令復舊任悉心殺賊以圖後功

○成化二十年九月己亥哈密都督罕愼克復舊城時執土魯番酋長哈哈械送甘州至是請釋之

上曰脇從罔治古之法也矧在夷狄固當略之哈哈可遣歸本國仍令傳諭其國王孫女阿黑察及大小諸酋自後務睦鄰保族毋相殘以干國法

○成化二十三年七月甲辰鴻臚寺寺丞孫繩宣讀有誤爲禦史所劾

上宥之且曰鴻臚寺官宣讀無大失者後勿劾

明斷

○成化元年十一月癸亥左軍都督過興鎭守廣西召還道湖廣祁陽縣怒知縣李翰接應夫船不時令子得隆率部卒拽翰及其子釗搒掠無完膚俱死河下而興亦以疾死於道翰妻入愬於朝事下法司差官勘實得隆伏罪其毋擊登聞鼓稱冤

上以其妄愬不聽命卽誅之

○成化二年六月癸丑錦衣衛正千戶陳玨初以盡藝得官至是卒無子其侄錫請襲職兵部以非軍功請勿許

上曰官以酬功玨盡藝非軍功比況又無子一時暫假之恩豈後世常行之典勿令襲是

○成化六年正月乙酉巡撫陜西都禦史馬文升王銳各奏去冬虜入延綏葭州保安等縣寧寨安邊等營殺掠人畜焚毀室廬因劾守備都指揮陳英等閉門坐視守堡指揮盛銘隋能等捍禦無策且言知州孟泰等不先移民入堡亦當治罪

上曰州縣官不系統兵守備之任且方給軍需難於槪問若邊將弛備之罪良由法令不振而然陳英等宜行巡按禦史究治其有功勞可贖者仍具實來聞

○四月丙子南京守備等官成國公朱儀等奏南京有盜王阿童爲盜二十餘年已經五犯皆以犯在赦前得免今復被獲如仍擬初犯恐益長其惡

上曰赦所以許人自新而小人乃倚赦爲姦是豈可縱夫辟以止辟虞周之刑也王阿童其審實處決今後問擬竊盜仍以赦前後通論三犯其著爲令

○成化十三年九月庚辰朵顏衛都督阿兒乞蠻等乞糧

上以其多詐不允

○成化十九年十一月辛丑巡撫山西右都禦史邊鏞奏國家西北藩籬先大同而代州鴈門次之今大同旣宿重兵而鴈門兵獨少可於代州立帥府設總兵如大同之制兵部尙書張鵬覆議以爲不必立

上曰將得其人𨿽一旅足爲萬里之長城非其人𨿽重兵不足爲北門之鎖鑰其如兵部議已之

正風化

○成化五年四月乙丑禦用監左監丞龍閏娶南和伯方瑛妾許氏爲妻事覺

上曰在昔帝王以內官給事內庭以其絕生道無外覬也今閏在外娶妻何異常人其卽離異閏仍送司禮監處治之

○成化十一年十二月辛卯國子監祭酒周洪謨言洪武間學規嚴整士風忠厚�來大不如昔奏瀆紛紛欲壞

累朝循次撥歷之規且羣造謗言宜加禁革

上曰太學者賢士之所關也今諸生所爲若是則禮義蕩然矣後將何賴禮部其申明洪武間學規備榜戒諭之

○成化八年九月甲辰通城王府儀賓郭成以文卒於寧遠衛啟王欲奔喪不從乃潛歸湖廣按察司劾其罪

上曰聞親喪奔赴人子迫切至情有不容已者非有他過其宥之

○成化十八年十一月乙巳巡撫河南都禦史孫洪請禁諸王府以親屬爲婚姻

上曰婚姻人道之始禮之大者不可不謹矧藩府爲朝廷親屬宜爲朕遵行以先天下著爲令

○成化二十一年四月己未訓導鄭璟言浙江溫臺處三府人民所產女子慮日後婚嫁之費往往溺死殘忍不仁莫此爲甚乞令所司榜諭下都察院議此斃不獨三府延及寧紹金華並江西福建南直隸等處亦然宜悉榜諭如璟言

上曰人命至重父子至親今乃以婚嫁之累戕恩敗義俗之移人一至於此此實有司之責自後民間婚嫁妝奩務稱家有無不許奢侈所產女子如仍溺死者許鄰里舉首發戍遠方

崇儒

○成化元年四月丁丑朔孔子五十六代孫克煦以子姓繁衍日用不給乞蠲田租

上曰孔子有功於萬世其子孫在所優卹命有司減其租

○成化四年二月辛亥六科給事中十三道監察禦史皆言掌太常寺事禮部尙書李希安發身道士不宜令預經筵

上曰經筵之設所以講明道學關系甚重故侍從皆用文學之臣希安旣非儒流可罷侍班但令供禮官之職

○成化五年二月庚戌大學士彭時等以衍聖公孔弘緒犯法得旨械京問理上奏弘緒貪淫暴虐依法提問固所當然但望

皇上念先師扶世立教之功﹤宀十見﹥其桎梏待取至京議奏處治蓋律其八議弘緒正合應議之例

上曰宣聖子孫朕素所優禮今弘緒自罹於法殊玷家聲卿等欲俾其散行就逮𨿽非所以處弘緒而於待孔氏之道則得矣其湏系之

○成化十二年七月辛亥國子監祭酒周洪謨言孔子冕服已用天子之禮宜增籩豆爲十二佾舞爲八則禮樂相稱

上曰尊崇孔子乃朝廷盛典宜從所言其籩豆佾舞俱如數增用仍通行天下悉遵此制

○成化十八年十一月壬戌顏氏六十一代孫襲翰林院五經博士顏公鋐奏顏子廟缺人灑掃請如孟氏例撥賜

上曰國朝祀典二廟並隆孟氏旣有廟戶而顏氏獨無誠爲缺典其令有司如孟氏數給與之

○成化二十二年十一月乙卯禮部以博士顏公鋐請修顏子廟覆奏

上曰顏子孔門髙弟道徳可仰身先配享而家廟不修可乎其令有司以修孔廟工役重爲修葺

興學

○成化元年三月丁巳

上視國子監躬謁先師孔子行四拜禮幸彜倫堂武官都督以上文官三品以上及翰林院學士皆賜坐祭酒司業坐講賜茶明日賜祭酒司業等官及孔顏孟三氏子孫襲衣諸生寶鈔越三日賜祭酒司業及諸生敕曰朕惟國家建學育才用圖治理儀文之備視古加隆而太學乃聚教天下之士風化自是而出所關尢重肆我

祖宗列聖興崇表勵先後一心玆朕嗣統紀元之初式遵成憲躬臨太學祗謁先師孔子勸勵師生顧惟經邦輔治非學不能成徳達才非教不可而進爲之方捨六經孔子之道奚法焉爾師生尙其勉率愼由善乃教端乃學窮理修身務臻其極庶幾四方顒然向風予一人收濟濟多士之效天下其永底於雍熙欽哉

○成化三年二月甲辰

上以

祖宗以來欽降國子監敕諭學規勸勵師生之道罔不周備因命祭酒邢讓等募工鐫石樹太學中門外使師生永遠遵守

○成化十五年正月己卯巡撫大同右副都禦史李敏奏今天下學校俱有樂以侑祭孔子大同𨿽邊方實總鎭之所而樂獨缺乞照例頒降或容臣制造令諸生習演奏用庶邊方之遠得以觀

聖化之美甲冑之士亦得以習禮讓之風

上曰國家承平百有餘年文教洽於遠邇同𨿽邊方用武之地諸生誦法孔子與內郡無異文廟侑祭可獨無樂乎其亟令所司制造樂器俾本學生員習用之

○成化十七年二月癸酉巡撫雲南右副都禦史吳誠奏乞令土官衙門各遣應襲子於附近府學讀書使知忠孝禮義庶夷俗可變而爭襲之獘可息仍禁約師生不許索其束脩饋送禮部覆奏以爲有益風化事在可行如地遠年幼者督令開一社學延鄰境有學者以爲之師仍聽提學官稽考

上曰然雲南土官世修職貢無敢違越但爭襲之獘往往有之蓋𨿽由於政而未化於教也其令土官各遣應襲子就學如巡撫官及爾禮部所言使蠻貊乖爭之風潛消而華夏禮義之化遠曁顧不羙歟

○成化十八年四月甲辰琉球國中山王尙眞奏乞以其陪臣之子蔡賓等五人於南京國子監讀書禮部按洪武永樂宣徳間例以聞

上曰海南遠夷向慕文教朕甚嘉之矧在

先朝已有舊制其令蔡賓等於南監肄業有司歲給衣服廩饌毋令失所務俾通知中國禮義永遵王化

明禮

○成化十年七月甲戌遼王豪墭奏嫡長子恩鏋病故其繼妃馮氏妾曹氏俱無所出宜令殉葬

上曰

先帝上賓顧命毋令後宮殉葬可以爲萬世法況王府前此未嘗有用殉者今遼王葬其子乃欲以其婦殉之何其戾耶禮部其移文所司啟王勿用遷其婦別室毋令失所

○成化十六年三月壬辰晉王鐘鉉爲其嫡長孫表榮乞衮冕章服

上曰冠服之制所以明尊卑辧等威所系甚重

祖宗舊制親王世子冕服各有章數未聞世孫而有冕服也將何給王所奏可寢之

○成化二十年六月癸亥禮部送云丘王鐘鋋長女平陶縣主欲選古並郡並君儀賓殷輅侄繡爲儀賓所司以縣主與郡君同輩行尊卑失序禮難成婚詔令攺選而王復累章陳乞不已

上曰婚姻禮之大節謹始正家之道莫先於此王旣爲女擇配其可不論尊卑顧禮義而彊欲曲成乎有司已嘗辧奏猶不知攺悔是益違

祖訓而不畏淸議也可乎其依前旨攺選勿仍執迷

定令

○成化元年正月癸酉鎭守獨石馬營等處奉禦進保奏獨石臨邊之地備禦官軍不可暫缺近以輕罪往往逮至宣府系獄恐猝有警急缺人守禦請自今軍中詞訟必自下而上輕則委官鞫問重則親臨自理

上曰立法正不宜泥於常而�於變恆有警急之地豈可以常法處之其悉從所言者爲令

○成化三年二月丁巳監察禦史趙敔言內外風憲官出巡遇機密事情及紏劾姦邪自書奏題本多不熟韻書不免倩人代筆因而泄漏事機請自今重事仍依韻書寫奏常事從便書寫許用題本

上命在外官宜如舊制其京官公差在外者宜依韻書若有急切事情恐有漏泄許寫題本務使字畫眞楷不許艸率

○成化十一年四月戊子琉球國使臣奏乞如常例歲一朝貢禮部言去年彼國使臣至福建殺死縣民焚劫肆惡宜降敕省諭並定以朝貢之期

上乃敕其王尙圖追究肆惡之徒依法懲治自後定爲例二年一貢所遣使臣止�百人多不過更加五人除國王正貢外不得私附貨物並途次騷擾有累國王忠順之意

○成化十五年二月甲午巡視倉場監察禦史蔣昺言收受錢糧實戶部之事巡察姦斃乃禦史之職憲綱事例具有成規今戶部尙書翁世資欲令禦史與戶部委官同收有失大體爲非宜

上曰糧艸出納乃戶部職掌舊例禦史巡視所以紏察姦獘也若令禦史同事姦獘誰從而革之戶部所言殊乖事體可寢不行

○成化十七年二月甲午戶部以京城內外私錢濫行舊錢阻滯是致錢輕物貴不便於民𨿽嘗奏請禁約然愚民貪利鼓鑄私販者益多請嚴加究治且定使錢通融則例

上曰今後只許使歷代並洪武永樂宣徳錢每八十文折銀一錢能告捕私造者量賞及私販者官校用心緝捕有知情容隱者咸究問見今揀錢枷項監問者姑宥之

○成化二十年十二月丁丑兵部以巡撫宣府僉都禦史秦鋐言各邊鎭守分守內外官往往請以官舍自隨營私作獘宜損其人數

上曰軍法莫先於戢下今各處隨行官舍旣多容有姦獘宜爲之制鎭守內外官止與五人分守等官與三人其餘仍取還京著爲令

○成化二十一年二月乙卯兵部尙書張鵬等以陳言奉旨查京營及各處鎭守等官軍伴人數具奏裁處

上命京營提督內官與五十名掌營內官及各處鎭守內外官二十名分守內外官十五名守備內外官十名餘皆減革以充操備

○成化二十三年七月癸丑致仕右副都禦史謝曰�永奏請初考誥命吏部言誥已先具曰�永以禮致仕者宜在可與

上命與之且諭吏部曰自後誥敕湏以奏允歲月塡寫致免前後抵牾

用人

○天順八年七月辛巳撫寧伯朱永薦甘肅總兵官定襄伯郭登博通經史素多籌略徵麓川鎭大同皆著勛績宜膺大將之寄乞取回代臣總管神機營

上曰登宿將有重望用之於外誠不若用之於內卿能舉以自代足嘉尙也遂召登還京

○八月辛卯六科給事中十三道禦史皆言總督漕運左副都禦史王竑巡撫宣府右副都禦史李秉可大用詔下廷議尙書王翺大學士李賢等皆以爲然

上曰古之人君夢卜求賢今獨不能因輿論所予者而用之乎王竑李秉廷議皆以爲可大用朕因而用之何必夢卜邪竑可升兵部尙書秉可升都察院左都禦史

○成化六年十一月癸未巡撫湖廣都禦史楊璇奏房縣流賊千百成羣樹黃旗劫獄庫敵官軍欲調諸路兵進討臣才不勝任乞命大臣素有威望曉暢軍務者總制之兵部言都禦史項忠戶部尙書薛遠可任

上特命忠往

○成化十九年四月乙酉都察院奏試監察禦史陸淵等理刑勤能堪任風憲其刑名生疏者二人宜調別任

上曰禦史之設所以肅百僚而貞百度也責任甚重所職不止刑名一事爾等自今宜愼選老成有學行者用之勿徒取其諳練刑名而已

聽言

○天順八年十月壬辰禮部以

皇太后誕辰建設齋醮會百官赴壇炷香行禮禮科都給事中張寧等言其非宜

上曰爾等所言有理今後僧道齋醮不許百官行香

○成化元年正月庚午監察禦史楊瑯言

皇上卽位之初大降明詔如罷花木鳥獸水陸品物之貢是節嗜欲以厚民也罷浙江燒造瓷器之役是薄自奉以卹民也罷緝訪官校知其擅威福之以害民也罷各處鎭守內外官知其憑寵靈以虐民也凡此皆

皇上恭儉仁恕之所行是以人心和於下而天心應於上不誣也然作法非難守法爲難謹始非難保終爲難

皇上旣作之於始矣願保其終

上曰禦史言是朕當愼焉

○成化四年十二月庚子監察禦史戴用言六事一勵實行乞於經筵聽講之時義有疑難少垂辧柝語涉治亂深思體認及令講官日采古今故事或

祖宗寶訓數條進講講畢復畱內閣大臣出諸司章奏�確可否如有重難事機兼召該部堂上官參議一公薦舉謂今兩京堂上官及方面官缺皆從吏部推舉然知人則哲從古爲難宜照正統年間例會同內閣及在京衙門堂上官推舉爲當其餘曰精考察均爵賞弭盜賊革宿獘﹤鋶﹣釒﹥入

上曰所言有理勵實行朕自處置今後兩京四品以上官吏部具缺朕自簡除方面官照正統年間例保舉余付所司計議以聞

○壬子太監鄭同崔安往朝鮮冊封世子李晃爲王旣行巡按遼東監察禦史侯英言往年嘗遣翰林院官之有學行者使其國今同安俱朝鮮人至彼未免卑屈恐輕中國之體

上曰英所言良是今後賫賞遣內臣其冊封等禮仍選廷臣有學行者充正副使庶不失中國大體而亦可以服遠人之心

○成化六年五月甲辰

上欲於西山建佛閣六科給事中言天災疊見且歲荒民饑不宜興此無益之工以傷治體

上曰歲荒民饑朕所深卹𨿽不得已之役猶當停免彼西山佛閣何益於事其亟已之

○十二月癸亥戶科都給事中丘弘等言卽今百姓艱食而內苑育餋禽獸支費糧肉自如請釋放以省虛費且言流民無家者所宜收餋貧民不能買糧者槪給賑濟

上曰蠱蟻已減省矣其餘悉依擬行

厚勛戚

○天順八年十二月戊子安遠侯柳景等請復所減祿如其祖父之舊戶部以景等未有勛勞而妄乞增祿請治其罪

上曰彼𨿽未有勛勞然皆勛臣之裔不給則已奚罪焉其宥之

○成化二年五月庚辰定襄伯郭登自陳年老有疾求角�羊兵柄且無子乞退處南京依先塋預營兆域庶死有所歸

上曰朕以卿才識出眾故托以委任何用懇辭身後事朝廷自有恩典毋爲過慮惟盡心所事以副朕懷

○成化五年九月丁亥六科給事中十三道監察禦史奏會昌侯孫繼宗叨居戚畹掌握重兵又命其子瓚理錦衣衛事內外之權歸於一門非所以保全之也

上曰朕念

皇祖妣遺徳故特用瓚今爾等陳保全之道深得治理其卽罷之

○成化十七年十二月庚申

上敕吏部曰朕自繼統以來治道巨細一惟我

皇考攸行是循矧尊親而崇其所自其道可不以次舉之哉贈慶雲侯周能夫人甄氏實我

聖母皇太后之母朕念

聖母教育恩徳昊天罔極𨿽嘗推本所自而褒寵之然尊崇之意尙歉然於懷玆循舊章加贈能爲奉天翊衛推誠佐理武臣特進光祿大夫右柱國太傅寧國公謚榮靖甄氏爲寧國公夫人庶有以昭重慶源而隆尊親之誼矣

優大臣

○成化二年十一月丁丑太子太保兼吏部尙書王翺以老疾懇乞休致

上曰卿徳望老成爲國柱石朕方倚毗以成用賢圖治之功所請不允仍命醫日往視之

○成化三年三月甲午國子監助教李伸上言欲蔭大臣之子下大臣議

上曰爵以待賢理不可濫教餋之法義不可缺其令在京三品以上官子孫各一人入監讀書如議行之

○成化六年五月辛丑刑部尙書陸瑜因其鄕人王銓請囑奏下錦衣衛鞫治銓乃誣奏諭不法事

上以其污辱大臣特杖之百謫戍遼東鐵嶺衛旣而瑜上章求退

上曰事旣明白卿宜勉力效用不準罷歸

○成化八年八月乙酉致仕南京吏部尙書魏驥以是年正月卒遣官祭葬其子鴻臚寺序班完以驥遺言具奏辭葬

上曰大臣不幸云亡朝廷賜卹典以爲盡忠者之勸非但爲死者也今驥臨終遺言乃爾身之將死猶恐有勞於民可謂純臣矣覽之良用惻然重違其志特從之

○成化十三年六月丁巳太子少保吏部尙書兼謹身殿大學士�輅奏乞休致詔曰卿歷練老成朕方倚任但自陳衰朽力求退休特玆兪允以遂優閒升太保仍賜敕給驛還鄕輅上章辭免太保之職詔復謂卿輔導有年今乞休致特有此擢不允所辭

○成化二十三年四月甲戌贈太師楊榮曾孫昂援例乞爲國子監生

上諭禮部臣曰仕者世祿王政之所先也楊榮歷事

先朝四十餘年有計安

社稷之功其子孫𨿽嘗蔭敍猶未稱朝廷報功之典宜令昂入監讀書用示殊恩以爲後來盡忠於國者勸

任老成

○天順八年三月戊寅大學士李賢以有投匿名文書欲中傷之者奏乞角�羊任

上曰卿歷練老成朝廷方切倚任小人造言無理朕已有處置宜盡心輔導所辭不允

○成化二年四月己酉太保會昌侯孫繼宗以疾上﹤鋶﹣釒﹥乞致仕

上曰卿老成國戚朝廷倚重𨿽有微恙不妨職任所請不允

○成化四年五月丁丑兵部左侍郎兼翰林院學士�輅以災異乞罷

上曰朕知卿往年以非罪罷官特加簡用今何嫌疑輙求退休宜勉副倚毗所辭不允

餋老

○成化七年八月丁卯監察禦史梁昉言致仕南京吏部尙書魏驥徳望素著白首一節今年九十有八而福履康寧近代罕有宜特加優禮

上覽奏嘉之特諭禮部曰尙書魏驥年及百齡兼有徳望朕甚嘉悅其卽遣行人奉敕存問並賜羊酒仍敕有司月給米三石贍其終身以表朕優老之意

○成化二十一年八月壬辰韓王偕灊奏羣牧所千戶朱政曾祖信年一百八歲而終祖全一百二歲父鏞八十二歲俱正千戶致仕一門同享髙壽古今希有誠世之上瑞國之休徵乞賜褒嘉以惇餋老之禮表气化之盛

上曰老壽之人禮所宜厚矧在一門尢不易得有司宜勞以羊酒進全階爲宣武將軍賜米二石布二疋

褒忠節

○成化五年四月庚申故國子監祭酒謚文毅李時勉孫顒奏請攺謚加贈

上曰時勉在

先朝直言敢諫於忠無忝矣毅不足以盡之其謚忠文贈禮部左侍郎如曹鼐例

○成化十五年二月甲寅南京禮部奏開國勛臣墳墓在南京城外者歲久頹壞乞加修治

上曰崇徳報功國之重典開國諸勛臣出萬死以輔成大業而爵土弗嗣已可憫念今墳墓頹壞而有司不加之意其可乎工部其卽命工修治無子孫者復其墓鄰一人守護之

○成化十八年五月丁亥貴州慕役長官司奏故長官禮福海妻適由年二十二以夫死非命守節五十餘年而死乞旌表以勵夷風

上曰適由以蠻夷之婦而能守節蓋漸染中國禮義之化所致𨿽其人已死難拘常例其特與旌表以爲諸夷之勸

○七月癸未巡撫雲南右副都禦史吳誠奏故翰林學士謚忠文王禕在雲南抗節不屈而死土人壯其忠義已立祠但不載祀典於禮爲缺乞命有司每歲於死事之日備物致祭以爲忠義之勸

上曰禕在國初以文學事我

皇祖議禮制度與有功焉迨使雲南執節以死尢有功於世教其如所奏令有司歲於死事之日祭之

○成化十九年二月辛巳監察禦史鐘同在景泰時以直諫死

英宗復位追贈大理寺丞錄其長子起爲國子監生至是其妻羅氏復自陳貧窶乞以次子越入監

上曰同死於忠�

先皇湣之𨿽已蔭子未足以爲忠義之報其再賜越一命仍敕有司月給羅氏米一石以終其身

○成化二十一年十二月壬寅福建武平縣奏本縣民王宗安妻鐘一娘夫亡守節年已八十有九其子英妻鐘妙賢亦守節三十八年禮部以一娘已老恐以例覆勘以婦死終不能沾恩乞先旌之妙賢則仍待核實

上以姑婦一節可嘉命俱旌之不必覆勘

○成化二十三年二月辛卯桐城縣陶氏有婦三世四人夫亡皆守節無二志有司以事聞

上曰朝廷旌表節義所以激勵風俗然通都大邑有司僅舉一二𨿽所遺者多而亦可見全節之難也今陶氏一家之內三世四婦相繼守節蓋有所視法而然誠天下所罕有者其卽旌表爲四節之門不必如例覆勘

愼選舉

○成化二年正月己巳

上諭吏部臣曰今布按二司缺員數多令六部通政司大理寺三品以上堂上官各舉所知二三員不限中外各具其才行實迹並注堪任二司正佐移文吏部仍會同內閣從公定與職事日後坐贓連坐舉主

○成化三年二月己酉禮部奏四夷館譯字教師馬銘違例私收子弟教習畨書以希進用宜罪之

上曰四夷館官員子弟見在旣多禮部卽會官考選精通者量畱余送吏部攺外任子弟俱遣寧家自後敢有私自教習者必罪不宥

○成化七年十二月癸巳兵部尙書白圭等奉旨舉武臣智勇可任將帥者以都督僉事劉能等五十人奏上

上是之命記其職名臨事舉用

○成化十七年正月癸巳禮部言二月初九日會試天下舉人合用同考試官舊例易春秋禮記三經各二員書詩二經各三員緣今書詩二經試卷加多乞每經各增一員

上曰科舉取士務在得人使鑑別不精寧免其無濫進者乎今詩書卷比前科加多而額數有限可每經增同考試官一人庶得詳於校閱而人才無遺也

○十一月己卯貴州程畨府知府鄧廷瓚奏本府新立學校土官土人子弟在學者乞歲貢一人如選貢例

上曰朕以蠻夷率化旣建學置徒比之內地但科舉之業未可猝成宜歲貢生員一人俾觀我國光相勸於學以稱立賢無方之意

○成化十九年五月壬辰兵部會總兵官英國公張﹤棥心﹥等校試天下所舉將才得指揮使文錦等請各升用

上曰武臣憑藉世勛往往以驕縱敗徳𨿽弓馬有不閒習者況能操筆爲策略如文士乎﹤棥心﹥等校試天下所舉將才文事武備庶乎兼得其令如例擢職舉軍功等以風勵天下俾遠方奇才知所向慕砥礪效用顧不於國有益乎

嚴考察

○成化二十一年七月丁卯都察院以監察禦史巡按滿回者考稱上聞

上曰禦史出巡往往有行事過當擅作威福不稱任使者今後務嚴加考察不許狥情

○成化二十二年十二月乙未

上以天下諸司朝覲至京敕吏部曰朕惟致治在於用人而用人系於銓選苟銓選不當則賢否混淆庶政何由而修民生何由而安曩司銓選者多或狥情以致在外有司稱職者鮮災異之興民生之困職此之由玆當天下諸司朝覲之期爾吏部會同都察院詳細詢訪嚴加考核其間果有操守廉潔幹濟勤能政務修舉名實顯著者具名來聞其有年老衰病罷軟無爲素行不謹貪酷殃民及升任不協人望才力不堪繁劇者照例具奏朕將旌別黜調之以示勸懲焉爾等湏同秉至公臧否允當以協輿論斯副朕修政安民之意欽哉

重守令

○天順八年十月丙申束鹿等縣知縣盛顒邵銅鄭冕李人儀先任禦史以劾石亨坐貶在官撫字有方守臣請超遷之以彰忠直

上曰顒等以直諫爲權要所排又善於其職其悉予大郡以爲人臣奉職者勸○成化二年二月己卯少保吏部尙書兼華蓋殿大學士李賢等言州縣正官乃親民之職實系民之休戚循資選補恐未能得人宜精加考選惟賢是用上曰有司正官得人則庶事理而民愛惠非其人則政務隳而民被害矣吏部其精加選授毋用匪人

○成化三年正月庚寅升蘇州府知府邢宥爲浙江布政司左參政仍掌府事

上賜之敕曰國家之政重在安民比歲田野之民鮮得其所究其所自蓋守令匪人或恣肆貪刻剝削無厭或闒茸庸懦坐視民患相爲蒙蔽默不以聞致下情不得上通上澤不得下施今以爾在府年久有守有爲庶民感仰特升前職仍付以郡寄夫方千里之民安危皆系於爾宜體朕心以保餋爲務必使其衣食有資禮義有教而察其休戚均其徭役興利除斃一順民情毋徒玩愒毋事苟且毋爲權勢所脇毋爲姦吏所欺凡公差官員人等有違法害民者卽具實奏聞所屬官員人等作姦害民爾就提下差人角�羊京爾亦宜奉法循理始終不渝庶副朕之委任

育人才

○成化十三年八月戊申兵部右侍郎馬文升奏武學教弛教官多缺生員亦少乞敕總兵提督官選各營武職年二十五以下非系把總管操者及都督都指揮指揮應襲子俱入武學肄業不妨操練二十五以上願入學者聽又請行各處提調學校官選武官及戎家子弟三十名入本處學習武藝又請選京官以罪罷黜爲民而諳練武事者爲教官專委總兵一人同本部侍郎一人朔望至學考校以行賞罰

上可其奏命吏部愼擇教官其罷黜爲民者不必用

○成化十五年七月壬申故駙馬都尉梅殷玄孫純以舉人會試下第入監會其父孝陵衛指揮使昇卒例應襲職因自陳欲俟下科再試兵部言無例

上曰純勛戚之裔能有志科目其許之

諭臣下

○成化元年十月甲申都察院決囚失於覆奏檢舉請罪

上諭六部臣曰天工人其代之若事當行而緩於覆奏是怠天也怠其可乎自今各衙門一應奏題旨意卽明白覆奏毋得稽緩五日內不覆奏者該科劾之

○成化七年四月庚戌右僉都禦史徐廷章以巡撫甘肅歲久仇怨者多乞調別

上曰巡撫官但行事公正何必論久近廷章所言乃適已自便不允令盡心所事不許推避

○成化二十二年六月乙亥上諭文武羣臣曰朕惟人君圖治必先於得賢人臣輔治必謹於奉法夫法者治天下之具得眾賢以奉法則治功未有不成者我

太祖髙皇帝創業貽謀百司庶務具有成憲

列聖相承守而弗失治化之隆遠邁前代肆朕繼統一惟成憲是遵夙夜兢兢恆思得人輔理柰何歲月滋久文恬武嬉往往有恣情玩法隳職僨事者形迹敗露朕已寘法憲典尙慮爾文武羣臣罔知警戒居重職者或私勝公微交通囑托引用非人以致殃及於軍民在下位者或知小謀大夤緣行賄躐求非分以致憤切於人心此而不禁必將仿效成風廉恥不顧名節不立勛業無聞祿位不保國家之治亦何所賴焉玆特降敕戒諭爾等其各惕然修省奉公守法勉副委任或內省有疚者湏痛自懲艾攺過自新務期職修政舉有利於軍民用稱朕求賢圖治之意敢有執迷不悛仍蹈前非者

祖宗法度具在朕必不爾宥其戒之愼之

○甲午

上諭法司曰法司職典刑獄關系甚重必詳愼明允毋少苛縱庶副委托近聞堂上並所屬官多怠玩不謹往往遲去公署早回私家及問刑又多受囑容情觀望延調事久不結甚至肆意出入人罪致使刑獄不公人心抑鬱本當究治姑置不問今後務湏各加省悔堂上官當正己率下嚴督所屬勤於職業明愼用刑毋蹈前失敢有不遵約束曠職作獘者指實具奏區處若容隱不聞一體治罪

○成化二十三年五月丙辰

上以旱災敕諭文武羣臣曰朕�涼徳嗣守鴻圖夙夜憂勤期臻治理柰

上天示戒亢旱踰時田苗枯槁民庶驚惶朕甚憫焉已曾﹤宀十見﹥卹刑獄徧禱神祗而雨澤未降豈冤抑未伸財用未節困苦未蘇而致然歟抑爾百官奉公守法之心懈而罔上厲下之私勝歟玆朕省躬自飭節減用度疏放宮人及條示合行事宜令內外衙門從實舉行爾等其各體朕心痛自修省盡心職務必致實效以回天心以蘇民困以紓朕憂憫元元之意

諭將帥

○成化二年三月壬戌徵夷將軍都督同知趙輔贊理軍務左僉都禦史韓雍等破廣西大藤峽報捷

上降敕獎諭之曰此賊負恃險阻流毒三廣爲日已久非爾等協謀奮武用兵有方安得成功如此之易朕覽捷報實深嘉悅玆特降敕獎諭但山洞峻深今𨿽平定倘他日復聚必爲民患爾等湏計議長策務在處置得宜永絕後患待他日寧靜之日卽具奏班師有功官軍宜從實開報以憑升賞

○四月辛酉靖虜將軍撫寧伯朱永總督軍務工部尙書白圭等奏荊襄捷且檻其賊首千斤劉以獻

上降敕諭之曰爾等分布官軍進逼賊巢四面攻擊賊眾大敗元惡千斤劉就擒餘孽殆盡足見調度有方成此平賊安民之功朕甚嘉悅但石和尙未見下落必是逃匿他所此賊不除恐爲後患宜多方設法搜捕之開報前功務湏從實官軍土兵可散遣者卽便散遣毋坐費供給困此一方如事皆安妥其卽具奏班師

○成化十一年六月甲辰湖廣總兵官左都督李震等以蔡溪淸水江等處苖賊攻掠乞統調京營及雲貴四川南直隸兵會剿殄滅使無遺類

上曰蠻夷滑夏自古有之要在邊將羈縻得宜使不敢越境爲亂而已曷嘗以殄滅爲快其令震等與四川貴州廣西參將土官人等各督兵民分屯要害以禦之仍相度事機彼或肆行拒敵則加剿殺或聞風畏威則加撫諭若將來賊勢果熾必欲統調官軍宜俟轉輸旣足具奏裁處

戒將臣

○成化元年正月戊午兵科給事中秦崇言方今夷虜陸梁邊郊多壘正文武大臣戮力同心之日乞敕各處�守巡撫官互相咨度俾計出萬全

上曰人各有長朝廷所以參用文武內外之臣以任��正欲其彼此相資可否相濟以共成王事耳苟或各懷私妒護己之短沮人之長幾何不貽邊患大抵天下之事同則成異則敗者皆然也戒其異而勉於同豈特邊將然哉

○成化六年正月乙亥左都督劉玉以奉命預飭軍馬聽調西徵乃奏言兵少

上以團營軍皆出精選今奏若此必有其由詔內外提督等官陳狀於是撫寧侯朱永及玉等俱引咎自劾

上曰初簡閱軍馬特委爾等提督訓練正欲兵精以備調遣也何乃因循廢弛輙至於此玉等坐營平昔怠惰及臨期卻稱兵馬不足論法本難容恕旣引咎姑宥之仍各愼乃事以副委托數有不足卽與選補勿致有誤

○成化十九年正月丁酉分守大同東路左監丞楊雄左參將盧欽以私忿相訐奏

上降敕切責之曰爾雄言欽專恣爾欽言雄挾私法司議爾等俱合逮治朕以西北重鎭急在用人姑從﹤宀十見﹥貸夫天下之事和則成不和則僨今爾等承分守之托無事之時矛盾如此倘遇警急豈不誤事今後務攺過協心濟理邊事以副委任若再蹈前非必罪不宥因通戒各邊內外將臣務相協和濟事

○成化二十一年十一月癸酉英國公張﹤棥心﹥等推舉五軍營掌號指揮任忠蔣漢爲署都指揮僉事

上曰

祖宗之制軍職必有功乃得升近無功擬升者累有禁例今姑從﹤棥心﹥請自後各營無得狥情舉保

惜才

○成化七年五月辛巳故翰林院學士呂原子中書舍人﹤常心﹥乞應順天府鄕試刑科給事中芮畿謂﹤常心﹥以蔭授官欲屈身就試不過爲他日升遷之地耳不宜許

上曰朕念﹤常心﹥儒臣之子有志科目特允所請不爲例

○成化九年八月己巳尙寶司卿楊導言尙寶司官𨿽經考績止升本司吏部拘於近侍一槪循例不復舉用人材淹滯無以自效乞令所司照諸近侍循例推舉吏部覆奏以爲難從

上曰古之王者立賢無方尙寶司官果有才堪政事者不宜使之終老是職吏部其視諸司例舉用之

安民

○成化二年正月丁未

上諭兵部尙書王復等曰荊襄賊起命將䢐徵其間流民聚集多有被賊驅迫擾害者恐其因此驚疑不得安生朕甚憫焉亟與出榜曉諭俾知朝廷出兵剿賊乃爲百姓除害不必驚疑有能率聚生擒賊首或斬首來獻比軍功加倍升賞其有被賊脇從脫逃來歸者免其罪有功一例升賞朝廷以至誠待人決不失信毋或生疑累及身家悔之晚矣

○成化十八年四月壬子撫治鄖陽大理寺右少卿吳道宏奏自去冬來河南陜西山西北直隸流民又復扶老攜幼入荊襄境內潛奔入山皆由各官司不能安撫所經軍堡巡司不加盤詰所致乞加禁約用示不虞戶部因請以招撫多寡定爲勸勞停俸提問三等賞罰以勵所司議入

上曰荊襄流民向因區畫不早餋成大患自命官撫定之後屢降旨意校文曉諭禁約而道宏等又有此奏皆又有司牧餋無方巡警不職之罪也宜令各該地方守臣招撫復業所招數少者悉如所擬停俸問罪其流民所經之處所司嚴加究詰如仍前不阻遏者必罪不宥

○成化十九年八月丁卯兵部言虜寇大同等邊恐內地兵民聞而驚疑宜遣官巡視

上命大理寺少卿佀鐘以往賜之敕曰邇者山西虜報傳至內地自涿易至眞突人多驚疑其窘乏之徒又往往乘機訛言惑眾結黨剽掠以致人心憂懼不知所從玆特命爾往撫爾宜榜諭以虜已加防禦不足爲患宜各安生仍推究倡爲訛言者重罪示眾其餘保障事宜悉聽爾從宜處置以稱朕惓惓保民之意

惜民力

○天順八年十一月乙丑襄王瞻墡以造碑鑄鐘未畢工奏請趣其成

上復書曰朕初卽位與民休息一切不急之務俱從減省已頒詔布大信於天下況玆二事亦非急務若勉循所請不惟使朝廷失信於下恐亦無益於叔祖之盛徳也叔祖讀書明理素稱賢達正賴匡輔不逮以瘼之兆民尙其亮之

○成化七年七月乙亥巡撫延綏右副都禦史餘子俊奏欲於延慶邊疆鑿山設險並築垣立墩爲防守計乞撥山狹丁夫五萬供役兵部以邊民疲敝難重勞之

上曰然設險守邊興工動眾當審度民力姑緩之

○成化二十一年五月丁巳廣東左布政使陳選奏近奉詔則裁省貢獻掌市舶司事太監韋眷先所奏乞均徭餘戶六十人添辦方物者宜悉停免

上諭戶部臣曰廣東近有風雹之變壞民廬舍死者甚多海隅之民良可矜念貢獻方物旣已減省添辦餘戶自今宜減半與之

卹民

○成化元年八月丁丑工部右侍郎沈義右僉都禦史吳琛巡視保定淮揚等處民瘼賜之敕曰朕惟國以民爲本民以食爲天民有被災失所者拯卹救濟誠不可緩今天雨連綿田土無收人民缺食不能安生特命爾等往來巡視民瘼督同巡按禦史及府州縣正官親詣被災處所先發倉糧驗口賑濟若本處倉糧不足於附近州縣借給或於殷實之家以禮勸借如賑濟糧盡仍宜區畫接濟其被災之家一應科差稅糧量爲減免缺少牛種者爲之措辦勸借官爲給散令趁時播種仍嚴督所司加意撫卹俾各遂生業不至失所有坐視民患及貪酷罷軟者拏送巡按禦史等官依律問罪廉正有爲者奏請旌擢軍職有犯輕則量情責罰重則奏聞區處

○十二月丁酉敕南京總督糧儲都察院右副都禦史周瑄曰比聞南京米貴人民艱食玆欲發糶平價以濟民饑敕至爾同南京戶部侍郎陳翌亟將倉糧四萬石糶賣價銀收貯在官或倉糧不足可將兩京文官本色俸米預賣一二年之數量時定價銀一兩米三石或二石五斗按季分給糶賣之際務在斟酌得宜爾其盡心整督以副朕愛卹下民之意

○成化二年五月己卯巡視鳳陽等處右副都禦史林聰以鳳陽等府災請﹤宀十見﹥追陪馬匹及孳生牛犢一年以蘇民困淸角�羊軍匠宜俟豊年

上嘉其言皆救民急務悉從之仍令種牛每二年追犢一

○七月壬午司禮監奏請遣內官往浙江等處督造紙札給事中黃甄監察禦史趙敔等言各處水旱相仍人民饑困遣官督造恐重爲煩擾

上特命止之惟敕所司督造而已

○成化三年三月己卯內承運庫會計歲用賞賜之費不給請於浙江等處舊罷銀坑內如例采之事下戶部覆奏

上以軍民困苦閘辦之數但準天順二年例從省取之其浙江福建二處各遣內臣一員往督其事四川雲南二處但令鎭守內臣兼督之仍諭以敕書令無得擾害軍民

○四月壬寅

上念各處小民流移及邊備廢弛敕鎭守巡撫等官通行查勘未復業人戶並應給牛具種子與見在馬匹糧儲數少者各從長設法區畫務使人民安業邊備足用

○成化四年九月庚申陜西守臣奏西安府諸州縣兵荒請免有司明年朝覲

上諭吏部臣曰用兵之際徵斂轉輸民困極矣有司宜加意撫卹可從其請免之

○成化六年二月庚午命刑部左侍郎曾翚等分行天下訪求君民利病考察官吏得失賜之敕曰朕自臨禦以來勵精圖治惓惓以保民爲心而比歲水旱相仍民多艱窘所在官司默不以聞致下情不得上通上澤不得下施軫念及此良切朕懷今特命爾等巡視府縣奉宣徳意考察得失問民疾苦禁捕盜賊民有流移未復者設法招撫饑窘無聊者量爲賑濟無牛具種子者悉爲措給彊暴害眾者嚴加懲治冤抑未伸者卽與辯理徭役可省者省之科徵可停者停之務使人受實惠不致失所仍考察諸司官員奉公守法廉明仁恕者以禮獎勸貪酷害民者爲民考疾罷軟誤事者致仕閒住湏察民情好惡之公以爲去畱軍職害軍一體罷黜凡一應軍務民情利所當興獘所當革者悉聽爾便宜處置幹礙地方重務宜具奏區處

○七月戊子

上以南北直隸及河南山東等處多水災民生艱窘命兵部暫停禦史印馬俟來年並印

○九月己亥

上諭戶部臣曰京城米價踴貴民艱於食爾戶部卽發京通二倉米五十萬石平價糶之每粳米一石收銀六錢粟米一石五錢命侍郎陳俊同太監韋煥尙書薛遠總其事仍差科道官分理之其文武官吏俸糧可預給三月以平米價

○成化九年十二月戊寅兵部言北直隸山東河南等處水旱宜停徵民間馬

上曰馬政固國家急務但歲歉民貧救死不贍喪彼得此將安用焉兵部議是然尙未止此南直隸等處凡災傷地皆暫停之

○成化十三年八月甲寅

上詔戶部臣曰山東兗州及南直隸諸府州雨水爲災民甚饑窘朕甚湣之爾等其推擇郎中員外郎廉能可任者五員分往賑濟其有合行事宜斟酌以聞戶部以郎中張文等五人名上並擬區畫鹽鈔納米冠帶節省夫役廩給諸事

上皆可之且賜文等敕曰今特命爾督府州縣衛所官徧歷鄕村勘實丁口將預備倉糧照數賑濟或移借於有糧州縣或勸借於殷富之家或用官錢糴買依時給散災重之地該徵稅糧卽爲奏免戶口鹽鈔未徵者悉與蠲除凡供應不可缺者移派於有收州縣災輕之地民貧甚者亦量加賑給無牛具榖種者官爲措辦或盜賊生發督令擒捕所司有貪酷作獘者輕則示罰重則參究如律俟明年麥熟民安盜息具奏還京

○成化十四年八月癸巳

上諭六部臣曰山東北直隸各府軍民災傷甚重爾等其以該徵追糧艸馬匹等項並一應差役當停止分豁者具奏來聞再差各衙門能幹官與敕分往賑濟巡撫直隸都禦史汪霖速令回任江西亦被水災令南京刑部右侍郎金紳領敕巡視

○成化十六年三月戊子

上諭禮部臣曰順天並直隸府州縣山東饑荒特甚朕憫赤子餓殍流離不遑寢食其被災地方派納光祿寺一應供用之物宜悉量爲減省以蘇民困書曰民惟邦本本固邦寧自今凡可以卹吾民者其悉以聞

○八月辛酉戶部奏順天府收餋孤老歲給糧布多爲人侵欺乞命禦史並本部委官督同有司查勘仍通行天下巡撫巡按官一體禁治

上曰餋濟院之設所以收餋孤老無告之民蓋體天地好生之徳以盡人君司牧之責也何有司視爲常事全不加意奉行以致姦獘滋生京師如此四方之遠可知矣其悉如戶部所言通行禁約務使朝廷徳澤下流而顚連之民皆沾實惠如有仍前怠忽者巡按禦史奏聞處治

○成化十七年六月己未鎭守山西太監劉忠等奏平陽等府州太原等衛所雨雪愆期麥禾無望乞暫停免該輸柴炭掌後府事襄成侯李瑾亦以爲言

上曰百姓足君孰與不足今山西民貧困如此其忍復令供賦稅耶柴炭價銀𨿽國家急務可暫免秋冬二季以後年分仍徵之

○成化十九年七月壬子山西夏旱無麥嘗令以米豆代納督糧者使每石加十之四五又勒收餘價納戶苦之巡按禦史陳英上言其獘

上曰山西連年荒旱夏麥無收令以米豆抵納夏稅所以便民也柰何有司不體朝廷﹤宀十見﹥卹之意旣加收數多而又勒收餘價厲民甚矣其令夏稅無麥處正抵斗納米並一應納完糧艸俱不得追收餘價

○成化二十年七月庚寅巡撫陜西副都禦史鄭時奏屬郡連年亢旱餓莩盈途乞暫停歲課物料以蘇民困

上曰關中屢值凶荒民多死徙妻子兄弟尙不相保況望其供賦稅以資國用乎糧艸逋負者旣皆﹤宀十見﹥貸其歲辦物料宜暫停徵民之困苦庶可少紓矣

卹將士

○天順八年九月庚申黃州安慶南昌寧波衢州諸衛所運糧赴京值天旱運河淺澀盤剝費用耗米無存戶部累奏追徵

上曰軍士漕運遇天旱水涸盤剝艱難所虧耗米其免之勿追總督及儧運官亦免其罪

○成化元年閏二月丁卯鎭守廣東太監陳瑄等奏兩廣稍寧從徵達軍思歸乞令分班赴廣操守腳力口糧有司供給

上曰賊未盡寧達軍豈可分班宜俱畱聽調給與田屋差人並沿途應付口糧腳力送其家屬完聚令鎭守等官加意撫卹之兵部復言達軍家屬多在南北直隸境內創買田屋揆之人情不能不安土重遷乞遣官審問其不願者聽願者亦乞量與絹布以慰其心

上是之復曰今旣有家業不願者聽其達軍從徵日久艱苦仍令鎭守等官量給賞勞待賊平之日具聞

○成化三年二月己酉都指揮僉事駱忠奏見領官軍往遼東備禦內多系眞定等衛下班人數乞照徵進例給賞

上曰下班官軍遣去備邊人情不堪其各賞銀一兩不爲例

○成化七年五月辛卯太傅會昌侯孫繼宗等奏京營軍士赴工役者萬餘況值炎夏災疫盛行請令輪班更代以蘇人力

上諭兵部曰各處赴工官軍姑暫停止修理堤岸者令輪流更易務在亟成

○成化十七年十一月丁丑戶部奏漕運過期三月以上者官請戴罪停俸其總督平江伯陳銳副都禦史張瓚參將都勝亦當坐以不嚴督之罪

上曰今歲河道阻滯其過期兩月以下者姑宥之銳等俱勿論

體羣臣

○成化十年六月乙亥岷王音垽奏乳母張氏子羅觀謫戍柳州衛而張氏年老無子乞免其戍兵部言觀以罪謫戍難以私恩而廢國法

上曰羅觀母老失餋情實可矜王以乳母故爲之陳請亦厚之道也但國家之法朕不敢私姑放觀歸餋親終之日仍令戍邊

○成化二十一年六月癸未

上諭通政司曰盛暑祁寒朝官侍衛人等難於久立今後每歲自五月至七月十一月至次年正月止奏五事余仍舊

○成化二十二年三月壬申南京國子監琉球國官生蔡賓等五人乞歸省親禮部爲覆請

上曰昔陽城在太學諸生三年不歸省者斥之矧在遠方外國豈可長畱不遣其卽歸本國以遂其定省之私

弭災

○成化三年五月壬申宣府大同及威遠朔州俱地震

上敕諭鎭守巡撫等官曰地道屬陰陰者兵象夷狄象也爾等所職者兵所當攘卻者夷狄然兵備怠弛不修以致夷狄侵侮無所顧忌咎不在爾等耶其勉補前過勿貽後悔○七月辛巳巡撫河南左副都禦史王恕以開封等府虫傷禾稼言其地連年水旱加以荊襄盜起軍民勞困今起運稅糧並買辦物料尢倍於往年何以支應因乞罷歸

上曰王恕不準罷歸所言事有可減省停止者該部斟酌以聞

○乙酉

上以河南水旱相仍諭工部臣曰河南中州之地天災流行民困若此宜有以﹤宀十見﹥卹之爾等原坐采辦之物其行三司勘實凡被災州縣物料已徵者遣人角�羊納未徵之數暫行停止俟豊年完納

○成化五年十二月戊辰兵部尙書兼文淵閣大學士彭時以臘盡雪少祈禱不應上﹤鋶﹣釒﹥言事

上曰朕不徳不能感召天地之和以致雨暘不時冬令無雪歲事甚有可慮朕𨿽省躬忱禱未獲嘉應今覽來章所言良是宜悉行之庶民無怨咨和气致祥以獲豊年之慶

○成化九年四月戊辰總督河道刑部左侍郎王恕奏去年自京師直抵揚州南北三千餘里水旱災傷民甚艱食今歲雨雪少降狂風彌月土乾麥槁民不聊生三月初四日山東地暗如夜乞詔廷臣講究所以弭災卹患之策並祭告各處山川之神

上曰山東旣災重民艱湏行實惠今年稅糧盡與蠲免順天等府亦量減免於是特遣禮部左侍郎劉吉往祭告東嶽泰山等神以祈雨澤

○成化十三年閏二月癸亥巡撫南直隸右副都禦史牟俸奏去年十一月南京大雷今春二月安慶府復有大雪雷電之異宋儒程頤有云陰陽運動凡失其度皆人爲感之也伏望

皇上修人事以弭天變仍敕內外羣臣同心修省敕六科十三道備陳致變之由容賜采納措諸躬行將見政乂民安和气充塞而災異可消矣

上曰陰陽愆忒雨雪雷電不時皆政事不節所致況謫見南京警戒尢切今欲修政事求直言應天以實所司其悉如此奏行之

○成化十四年十二月甲午

上諭戶部臣曰今歲北直隸水災殊甚聞紫荊關水門被水沖其門扇至涿州則居民之渰沒禾稼之漂流人畜災困甚矣其田稅應免者可悉免之

○成化十八年四月辛酉

上諭禮部臣曰前者爾等言一春無雨恐夏麥不實秋禾不生請命官祈禱朕以爲立夏之後气侯蒸潤必有雨澤而今亢旱愈甚朕心憂惶莫知所措其命英國公張﹤棥心﹥告

天地保國公朱永告

社稷襄城侯李瑾告山川

○成化二十一年正月庚寅以星變赦天下詔曰朕紹

祖宗大位撫禦萬方思惟荷負之艱罔敢自遑自豫然而治效未著災沴疊興地道失寧天時亢旱土無所演朕切憂惶嘗齋心懇禱遣廷臣祭告山川柰歲竟不登而河南山東畿內率多饑饉陜西山西尢劇至有棄恆產家室不相顧者元元何辜罹此危厄朕爲民主可忍然莫之湣耶累博采羣議發內帑倉儲敕所司大小多方賑濟期此矜人同歸樂土不意冬暮春初兩次星變有聲朕愈兢惕載敕臣備陳時政得失采納而行用以下慰民望上答

天心況方春時和萬物發育祗承乾元資始之仁誕敷﹤宀十見﹥卹之典於戲君以愛民爲徳懷保惠鮮之政當施臣以輔治爲忠還定安輯之務宜勉必上下極交修之誠庶穹蒼有昭格之效詔告中外俾咸知悉

明刑

○成化元年九月甲子監察禦史方佑問竊盜三犯者二人法當死其一人再犯遇赦一人則赦後再犯都禦史李秉以爲𨿽名三犯而中遇赧宥必赦後三犯乃當坐

上曰怙終者固當誅然旣遇赦宥則前罪除矣如仍坐之是未嘗赦也卿所議良是其著爲令

○十一月壬申三法司會奏竊觀新頒詔條內開人命不赦然人命有故殺故勘故禁鬥毆並屏去人衣服及威力制縳人致死等絞斬罪該載不盡又十惡條內有徒流杖罪問發運磚守哨等類未完滿者應否釋放及文職官吏有犯貪淫事有顯迹固合除名然中有事發而無實迹其於赦例應否宥免其邊遠爲民者數內有年久已成家業者請定自何年爲始內外法司問完罪囚已蒙赦宥其該追贓物多有未完伏乞聖斷

上曰人命故殺者不宥其餘皆宥之犯在十惡者罪𨿽輕亦不可宥官吏貪淫事無顯迹證佐者具奏裁處爲民者自天順元年爲始於謫所成家業不願回者聽其犯贓有追未完者悉免之仍命通行各處知會

○成化二年六月丁未大理寺卿王槪言指揮僉事徐盛逼人致死畏罪脫逃近有例如是者卽以眾證定罪蓋欲以絕姦詐也但情有重輕今盛所犯頗輕若如例恐失之濫

上曰致人於死地而又亡命以希免罪此正姦人也豈得爲濫仍如前例行之

○十二月辛亥監察禦史董廷圭等言江西等處軍民往往因細微之事肆爲張大之詞用老疾之人覬免越訴之罪或覓人抱訴請必加之罪則刁詐乃不得售其姦良善得以安其業法司議其言宜從

上命通行內外其果被誣枉而來訴者法司當與辯理勿拘此例

○成化十三年三月癸未分守懷來奉禦廖禮信部下軍余妄報妖言因及平人收系甚眾時巡撫都禦史殷謙參將都督僉事周賢巡按禦史何鑑並鎭守太監弓勝總兵官都督僉事劉淸副總兵都督僉事周玉指揮僉事周隆尹昇亦皆扶同奏報事下都察院問擬妄報者坐斬並請治禮等罪

上曰禮輕信小人致成大獄本當報問謙賢等不行審實扶同奏報俱當究治但邊方用人之際姑宥之且謂法司似此虛情不與辯理不知前此被枉者幾何朕念人命至重自後凡遇冤抑必從公推辯不顧忌戕害無辜

○成化十八年閏八月乙未巡撫山西左副都禦史何喬新劾奏按察司僉事尙敬劉源滯囚之罪且請通行天下禁約

上曰刑獄重事也周書曰要囚服念五六日至於旬時特言未得其情者詳審不苟如此苟旣得之不卽結斷桎梏縲紲拘系其身往往有瘦死獄中者矣夫其人罪不至死而死是刑官殺之也故律特著淹禁罪囚之條喬新劾奏甚當其卽究治二人仍令天下刑官皆知所謹以副朕欽卹之意

卹刑

○成化二年六月丁巳

上以天气炎熱敕三法司見監罪囚除眞犯死罪外余備其獄辭來上毋令淹滯於是都察院上十有四人刑部上百四十有一人

上命卽如例發遣

○十月辛酉巡按河南監察禦史械送逆賊劉通再從弟侄男女三十三人並藉其財產上奏三法司錦衣衛會審皆別居疏屬律不緣坐者

上曰族誅非聖世法此三十三人微會審則衘冤甚矣其亟發寧家所藉財產悉還之

○成化四年四月丁巳

上以天旱不雨特降旨曰法司監問囚犯恐有冤枉宜從﹤宀十見﹥卹爾司禮監太監徐浩可同三法司堂上官詳審之其重囚並情罪有可矜疑及見枷號者具錄來聞徒流以下卽與減等發遣

○成化十七年四月戊辰敕諭三法司曰朕承

祖宗鴻業爲天下萬民主惟法天道用刑以防姦慝以安民生特簡命爾等典司刑獄冀各盡心職業用輔朕之治理柰何中間或有聽斷苟且而鞫問不明或擬議迎合而比附不當或任意妄爲出入或狥私恣爲重輕以致人罹冤抑淹禁歲久怨讟繁興有傷天地之和朕念及此情甚惻然已敕司禮監太監懷恩同爾等審錄淸理之夫旣往者悉不追究將來者豈不可痛自警省乎今後爾大小官員務以欽卹存心明愼用獄不可輕忽不可淹滯可矜疑者卽與辯析有冤枉者卽與伸理毋過與姑息毋失於慘刻庶幾刑罰得中人心愜服足以副朕治理用召天地之和矣倘不此之慮使刑罰枉濫害及無辜則國有常典罪可逃耶爾等其欽承之

正法

○成化元年正月甲戌

上以徵兩廣所調畨漢官軍及隨行吏士若不嚴加禁約恐所過騷擾敕遣監察禦史汪霖劉慶二人分道約束有犯者聽收考重治仍械送總兵官號令示眾幹連將領具實劾奏區處

○成化六年二月己巳有自宮求進者二百六人禮部�聞

上命姑宥其罪俱發回原籍當差不許投托王府勢豪潛住違者論死隱匿之家發邊遠充軍仍出榜禁約後有自宮求進一體治罪

○七月庚辰兵部奏近者京城內外彊盜數十成羣肆行劫掠請嚴禁治之

上曰盜賊縱橫皆兵馬司及錦衣衛應捕官校不用心緝捕所致已往姑恕復怠緩縱容隳職廢事者降調邊方能擒獲有勞者給賞

○成化十三年二月甲戌初樂安王奠壘奏寧王奠培慘酷貪淫不軌等事命官勘實惟不軌涉虛至是仍會官議擬坐罪

上曰寧王所爲不爲屢降敕切責乃不思攺過而所爲益甚揆之

祖訓本當削爵爲庶人念系宗支姑從﹤宀十見﹥典革去祿米之半樂安王所奏重情不實革祿米三之一仍降敕切責及書報各王知之

○成化十五年十一月丙戌廣西按察使張黼朝覲後歸家久不赴任爲巡按禦史所劾

上曰按察使之設所以司一方風紀常以身率先勤愼其下猶有不事者況以怠慢導之乎張黼曩以朝覲至京黜幽之典非不親見不以自懲乃復歸家眷戀私事久不赴任所謂荒廢職務誠如禦史所論其令致仕勿復用

○十二月丙午提督鄖陽等處大理寺右少卿吳道宏奏荊襄流民其來實自河南今河南右參政蔡志僉事董齡皆任撫民之寄不親詣其地以盡職業致流民潛入荊襄宜治二人罪以爲居官自圖安逸者之戒

上曰流民棄業而逃勢非得已若有司加意撫治亦可漸復今河南方面官不親撫治非所以副增官專治之意也其各治罪如律

○成化十六年六月癸丑皇親王源侵占民田事覺

上曰源舊所賜地仍給管業餘俱還官給民牧種家奴首惡者二人俱杖五十械送原籍當差戶部卽備榜通行禁革

○十月丙寅晉府故鎭國將軍鐘鏕無嗣謀收其夫人張氏弟婦之有娠者入府生子以爲己子方山王鐘錠爲扶同奏請賜名已而得封至是爲人發其事且及王近狎樂婦杖死辜等罪命內外官勘報不誣

上降敕切責鐘錠曰

髙皇帝封建藩屏政欲子孫相承永享富貴柰何爾身居王位貪淫酷暴又甘與異姓爲骨肉得罪

祖宗貽羞宗室廷議僉謂紊亂宗支難以輕宥玆特革爾王爵祿米爾其怨天乎尢人乎尙其悔悟之

○成化十七年六月戊辰太子少保刑部尙書林聰等以百戶張鑑所犯凶惡擬罪失出被責問服罪

上曰朝廷用刑正以禁姦慝鑑凶惡如此爾等不依舊例斷擬本欲置之於法姑宥之該司官停俸一月

○成化十八年五月壬午靈丘王府有將三人擅出平陽府城於佛寺止宿言欲赴京奏事巡撫山東右副都禦史何喬新等以聞禮部覆議靈丘王旣不鈴束又不舉奏宜降敕切責本府教授及守城官亦宜治罪

上曰宗室擅出王府朝廷累有明禁將軍輩乃故犯之若諸府效尢何可復制其本府教授並守城官令巡按禦史究治其罪以戒其餘

○閏八月甲午大同守臣奏八月中虜才三騎入黃土墩又三十餘騎入牛嶺殺掠人畜守了所鎭撫等官李﹤宀十見﹥等旣不能防禦而參將盧欽右少監陸誾又隱匿不聞俱請治罪

上諭兵部臣曰虜入境內再肆殺掠才數十騎耳﹤宀十見﹥等尙不能禦使彼擁眾而來其將何以制之不寘於法無以示戒欽誾宜卽服罪顧乃隱匿不發冀得幸免是重其罪也爾等宜行巡按禦史俾究問其故彼將何說以自解乎

○十一月甲辰巡按廣西監察禦史言梧州等處地方徭賊數入境殺掠人畜守備指揮張灝丁端百戶王勝許銘俱不能禦敵分守左參議唐盛分巡僉事蕭蒼陳璉知府陳稢亦各不能督屬堤備都察院擬罪以聞

上曰朝廷設布政按察官令分地巡守設知府令畫境而治本以衛民保境也比年各邊屢有失利罪止武臣而不及藩郡以故視爲泛常恬不知戒盛等四人可下巡按禦史逮治其罪若邊將失機自有常典灝等三人俱如擬發邊衛充軍

○成化十九年八月壬申降南京禦馬監太監汪直爲奉禦除威寧伯王越名安置安陸州革南京工部尙書戴縉錦衣衛帶俸指揮吳綬職俱爲民工部右侍郎張頤致仕越等皆附直取富貴已而事漸敗多見疏斥至是科道復交劾直八罪請俱逮治

上曰直等結黨亂政欺罔弄權開啟邊釁排擯正直引用姦邪當置重典姑從輕處治乃降黜直等仍追奪越誥券編髮其餘黨七人悉爲民充軍

○九月壬辰妖人王臣任錦衣衛千戶以妖術爲太監王敬所信任敬使蘇常等府及百戶王完等十九人從行大肆擾害至是有發其姦惡者

上曰人情常患於不能上達王臣等在外矯詐姦惡使東南赤子重罹荼毒朕安得知之罪狀旣露非重戮不足以謝天下亟斬之仍梟首於被害州縣王敬充南京孝陵衛淨軍王完等發開原肅州二衛充軍家屬隨住

○成化二十年三月壬子

上諭兵部臣曰邇來官軍工匠多有姦頑之人逃伍�工潛住京城內外已﹤宀十見﹥宥令一月內首役者免罪其有違犯不悛者令巡城禦史錦衣衛官督同五城兵馬挨捕初犯者杖七十再犯一百俱各還職役三犯者官軍押發邊衛差操工匠枷項三月復役地方鄰佑容隱者一體治罪不宥其卽出榜諭之

○十一月壬辰萬全右衛百戶韋瑛先任錦衣衛從太監汪直用事及罷西廠調萬全欲邀功以希起用因紿巫人劉徳興通虜入寇事旣不遂乃自撰妖言以誣徳興等十餘人皆謀不軌走報監督軍務太監張善善令左右助瑛捕獲瑛加徳興等毒刑有稍富者遂錄取其家貲無不誣服善等以聞命官會鞫具獄皆誣宜反坐

上曰除惡務本曩者瑛罪宜當死朕已從輕謫調而瑛稔惡不悛豈容再赦宜亟斬之仍梟首於被害處其惡黨論罪有差被誣者皆釋之

大明憲宗純皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

明賞罰

○成化元年二月辛卯福建上杭縣賊闕永華攻破縣治知縣黃希禮不能禦而遁及永華被執乃言嘗賄希禮故縱之法司坐希禮罪死希禮遣人上京愬下巡按及三司以永華已誅言不可質恐誣良善有如希禮之愬

上曰此誠可疑書曰罪疑惟輕其宥希禮死但身爲縣令不能以死守城君臣之義安在其謫戍邊衛以警偸生苟免者

○成化九年四月辛巳廣東新會縣民劉銘梁狗同往海康縣賣榖將還海康民吳祁與其弟金童挈家避寇附舟至新會止於銘家祁欲遠出傭工銘狗見金童妻莊氏色美屢欲犯之輒見拒二人乃謀與金童拏舟捕魚夜砍金童腦殺之投江中時江濱民有關道安者聞金童被縳叫呼欲趨救之不果而還及二人歸紿莊氏曰汝夫溺死矣莊氏號哭不已自是銘愈欲犯之而拒益力居數日忽有屍浮至銘門適莊氏出汲識其爲夫屍也哭視之斫瘢宛然始得其謀死狀顧力不能報仇乃先投其幼女於水卽自投附其夫屍死焉已而三尸隨潮上下旋繞銘門不去其鄕鄰李逢春輩異其事爲買棺收葬銘又乘夜潛發其屍棄之大海中於是其事寢傳於人而吳祁亦自外至乃訴於官儒生李啟李蕃及關道安等爭述莊氏節義並士人弔哭詩章同上事旣核實刑部員外郎馮俊以審囚適至謂其事關勸懲特爲具奏

上曰賞善罰惡國之大政不可偏廢今一事而二義兼焉其令有司卽誅銘狗仍梟首示眾而旌表莊氏後刑部尙書陸瑜等又奏李逢春輩收葬三尸誠爲義舉今已遭發掘宜命有司卽其處立石而大書其夫婦姓名以志庶可垂示永久詔可

○成化十年三月丁酉工科給事中韓文自慶陽還奏奉敕辧驗得郎中張謹所劾總兵官劉聚等所報功次多虛

上曰此曹濫殺妄報功次本宜重罪但今虜賊旣遁不爲無功總兵參將巡撫等官姑宥其罪報功得實者如例升賞疑似難辧者不準亦不問殺幼男婦女者免逮問俱調發邊遠立功瞭哨五年虛多者停俸

○成化十三年八月壬戌東廠官校發雲南百戶左昇私事詞連通政司掌司事工部尙書張文質及他官錦衣衛遂並執文質系獄左通政以掌印請

上始知之卽命釋文質仍掌印而責問錦衣衛官於是指揮使朱驥自陳伏罪

上曰驥不諳事體擅系大臣當寘之法今旣伏罪姑宥之仍停俸三月

○成化十四年十二月癸巳兵部尙書餘子俊言兩廣夷民雜處叛服不常往緣鎭守巡撫等官頡頏不一故設立總督之稱使上下協和易於控制比因朱英與總兵官平鄕伯陳政爭坐遂革去總督之稱竊見英自受任以來悉心所事招撫安靜大有成功今忽解去總督之柄恐諸夷輕視反側復生且太監顧恆總兵官陳政亦皆有功俱請裁處

上曰國家懸爵賞以待有功誠所不吝但不可以冒濫朱英顧恆陳政旣有招撫勞效邊徼靖安英升右都禦史仍總督兩廣軍務兼理巡撫恆政各賜彩叚四表裏銀三十兩降敕獎勵

○成化十七年二月癸丑四川都指揮僉事管立蔡英守備安莊衛等處失於防禦致蠻賊入境殺掠人畜財物數多會添調官兵平賊而立等因有功至是兵部﹤鋶﹣釒﹥其功罪以聞

上以其功不足贖罪宥死謫戍廣西邊衛家屬隨住

○十二月乙卯初廣西參將馬義毆磐進討八寨以捷聞旣而巡按禦史戴中言旣徵之後賊猶縱橫且其��殺同行軍士以爲首級而銀牌銀椀之賜已不貲矣其所奏功宜勿錄

上曰朝廷念軍功之難未嘗吝惜官賞顧各邊將士不體朕心往往有冒功希賞者今八寨報捷之後賊勢未衰情獘已著𨿽從功疑惟重之典玆不復咎已往亦勿錄其功惟死事之臣深可悼念其子孫蔭職代役者可各升一級

○成化十八年閏八月丙戌巡撫陜西右副都禦史阮勤等奏洮州滿松等簇畨賊出沒殺掠人畜惟分巡指揮馮潔陳文率軍敗之其委守指揮張翰等皆怠忽事機宜究其功罪以行賞罰

上曰禦將之道惟明其功罪以行賞罰軍旅之間人心自無不服者使皆如潔文輩勇敢禦敵賊何足滅而翰等怠忽誤事如此兵部宜稽其籍務使賞罰明信以爲勸懲其賊黨方盛仍令巡撫大臣調兵剿殺無緩

○成化二十年十一月庚寅朵顏衛都督阿兒乞蠻遣其弟影克孛羅送所獲北虜生口至京兵部譯審所獲乃牧放之人爲彼所掠與犯邊者不同

上曰夷虜以牧放爲生追逐水艸乃其常事旣未嘗犯我邊圉何罪之足誅宜編戍登州衛而賞孛羅以慰其勞庶稱朕罪疑惟輕功疑惟重之意仍諭三衛入貢夷人毋得貪功肆掠以啟邊患自今有冒功希賞者非惟賞不濫及且加罰焉

兵政

○天順八年四月庚寅

上以奮武等十二營坐營協贊皆侯伯都督等官慮軍令不一敕太保會昌侯孫繼宗等曰朕惟國家以武備爲重武備以練習爲先今於五軍神機三千營選拔壯勇官軍一十二萬分爲一十二營各司侯伯都督等官坐營團操特命爾等同太監劉永誠總管提督必湏嚴紀律整部伍堅利器械鮮明盔甲如法演習武藝以備調用坐營官員不許虛應故事如有偏私違拗違犯號令及科斂役占軍士者指實參奏黜罰其五軍神機三千大營存畱軍馬爾等仍照舊提督操練以備戰守尙其勉副朕懷毋怠毋忽

○成化元年二月乙巳

上敕兵部尙書王竑曰邦國重務兵政爲先邇者𨿽選一等軍士分十二營團操但選猶未精數猶未足今特敕爾同給事中禦史各三員會同各營總兵官委令把總管隊官員悉取所選二等壯勇軍士籍報以憑簡閱補充一等其一等中有罷弱者退入二等將吏人等敢有役占隱匿不報者奏聞逮問爾等亦不許容情故縱責有所歸於是竑會總兵官太保會昌侯孫繼宗撫寧侯朱永誠等選各營軍士以次充補又黜把總等官八十六人而別選補之仍諭令把總等官奉公守法毋役占科擾軍士

○成化二年三月己酉南京吏科給事中王讓言南京皇城衛卒多老弱器械俱朽鈍都督等官皆不乘馬且以禁中之地爲蔬圃宜加禁治

上覽其奏謂兵部臣曰南京

祖宗根本重地法度廢弛一至於此爾等其移文內外守衛官令簡衛兵修戎器以振揚威武禁中之地敢有鋤墾污穢者重罪之武職衰病不便鞍馬者令退任閒住

○成化三年二月甲辰六科給事中言邊城旣屢有警京營軍士彊壯可用者多爲權勢役占乞敕剛正大臣檢冊淸理訓練聽用奏下兵部舉太子少保戶部尙書馬昂右副都禦史林聰

上旣可之尋又命左給事中潘禮陳鉞參預淸理而內閣臣陳文等復言必得內臣剛方練達如懷恩者與昂等共事然後可以剗除宿獘

上從之乃敕昂等曰朕以京營軍士大率有名無實欲收集部曲往赴邊鄙累旬日不能得數萬蓋總兵等官縱之歸休役之私用其獘多端難以枚舉今特命太監懷恩會同爾等淸理除已調之數不與以見在軍士點閱且以十五萬實數來上其有仍蹈前非隱蔽不報抗拒不服聽爾會議處治淸理之後仍別立良法以備調用夫朝廷勞天下之民以餋兵而耗天下之兵於姦獘兵民日困姦獘日深及至有事之時爾等付之長嘆息而已則曷若今日爾等不避怨怒盡搜其獘源而窒塞之以復我

祖宗時兵政之盛乎簡任惟篤期於見效爾等其欽承朕命後恩等以選過一等三營官軍得一十四萬三千九百有九人具數奏上

上曰一等官軍數多仍分十二營操練兵部其會舉坐營官以統領之仍推舉文武大臣各一員總督其事務在得人

○成化八年正月乙丑兵科給事中梁璟等分點五軍諸營操練官軍不至者一百八十有八人因劾坐營官新寧伯譚祐等約束不嚴提督撫寧侯朱永等統馭無法永等各條列差占逃故之數以聞

上曰朝廷以兵政付爾等依時訓練方稱委任今點閘不到者眾乃復多方破調法當究治姑宥之自後宜盡心整飭再犯不宥

○成化九年四月壬午

上以武備懈弛乃禦西苑命將官騎射敕諭總兵官撫寧侯朱永等曰朕親閱公侯伯都督都指揮指揮坐營把總等官騎射於西苑其間躬中四矢者英國公張﹤棥心﹥等僅四人中二矢者二十三人中一矢者九十九人餘皆全不能中間又有止發一二矢者其至馳驟失節不能開弓發矢及墮弓於地者此皆爾等不嚴訓練之過抑恐人才髙下萬有不齊其最下者𨿽加訓練終於無成使此輩總統部伍安能遞教軍士爾等其會議簡別察其才力可向進者姑存畱之其果不可進者罷黜隨操以警將來旣而永等會同請罷京營把總都指揮指揮李勝等四十六人

上又諭之曰此輩先皆爾等選補何不精若是自後有缺務宜精選以補之

○成化十一年正月戊寅總兵官定西侯蔣琬奏乞會選團營精兵每營二千以備徵調兵部言兵已選定今又爲此未免紊亂宜令量選精銳別爲一等仍於本伍操侯

上曰團營兵俱要精銳有老弱者卽令該營選補不必更分等第敢有投托役占者必罪之

○十月癸巳南京監察禦史任英言南京軍士常操不息往往逃竄宜照京營例更畨爲便

上曰練習士馬國家重事朕於嚴寒盛暑已憫其勞而休息之使復更畨恐益怠惰其仍令常操或遇風雨則免之

○成化十九年八月乙亥兵部以定西侯蔣琬言團營兵數減耗請命內外官閱視

上因命太監懷恩與戶部尙書餘子俊任其事仍賜之敕曰國家兵備寄之三大營十二團營昨者虜酋侵掠大同宣府朕命大將徵剿揀選精銳旬日僅得萬餘蓋由總兵等官縱之歸休役之私用或賄賂買閒應役權要今特命爾等督同給事中禦史按籍點閱除出徵外敢有隱蔽占恡不發聽爾等會議處治後恩等以所閱兵數奏上

上復曰京營官軍點選以定自後內外提督等官務盡心操備振揚威武痛革宿獘撫卹下人毋仍怠玩

○成化二十年十二月庚辰

上諭兵部曰團營之設本居重馭輕之計屢遣官閱視恐有遺缺而鎭守守備等官狥於請托往往奏請隨行脫有緩急誤事非小自今不得復奏違者罪之

愼用兵

○成化十四年六月癸丑貴州總兵官都督吳經以普定等處蠻賊時出劫掠請發湖貴雲南兵擊之

上曰兵凶戰危豈可輕動蠻夷爲患自古有之但在防禦有術而已若大發兵恐首惡未得徒傷無辜況貴州山箐茂密縱使兵至豈能得志乎其敕巡撫都禦史陳儼亟往相度事勢緩急應否調兵奏來處置

○成化十八年五月壬午巡撫四川右副都禦史孫仁等奏松潘疊溪茂州空心惡札等寨畨賊多據要途劫掠糧餉請發兵剿捕兵部以爲已嘗剿其甚者再舉恐非宜

上曰兵猶火也不戢將自焚松潘賊已嘗剿戮其渠魁亦知警矣若又縱兵恣殺彼畨寨蝟聚豈能悉滅乎貪功以啟邊釁誠非所宜其令二人等乘兵威方振之餘遣人撫諭果負固不服乃用兵剿之未晚也

○十一月癸亥甘肅總兵官王璽等奏罕東衛畨賊擁眾殺掠阿思等簇且犯邊乞調兵剿捕

上曰罕東諸夷比嘗聽調協取哈密未有攜貳之心今小肆侵掠若辶�處加兵似失懷柔之義宜遣人往諭俾攺過自新如果�固不服亦止宜頓兵境上使之畏威聽撫爲便

○成化十九年三月壬戌兵部覆議巡撫四川都禦史孫仁等奏火掌壩卭部天全六畨賈弓等寨畨蠻紏聚爲亂宜命仁等統率官軍剿平之

上因賜之敕曰畨蠻紏聚爲亂爾恐將來釀成大患阻絕糧道難於控守欲調漢土官軍萬人侯瘴消之日攻剿固從所奏然朕詳爾等言此賊又系截路不曾流劫鄕村況所稱招討髙文林楊芳輩有忠孝禮義等語若果如此爾到彼卽提兵壓境且勿輕動先遣人往宣朝廷恩威殺伐利害令各招討土官並舍人省諭各寨將首惡設法擒獻罪止其人免令地方受害諒必聽從如此弭除邊患較之用兵勞費首惡未必能得徒傷無辜致生他變者不其偉歟如蠻眾不肯聽從然後照該部所擬進兵未晚也爾宜從長幹濟必公必愼毋惑羣議務使地方寧靜無意外之虞斯不負任使爾之功能亦有在焉爾其欽哉

○七月丁未大同總兵官許寧等奏虜寇擁眾犯邊

上諭兵部臣曰向者邊報屢至虜情叵測已令京營總兵整兵以俟今報甚急當刻期發兵然湏愼重古人有云臨事而懼此行師之法未可輕易也其仍遣人會寧等覘視緩急以爲進止庶兵不徒行糧不妄費遂遣指揮一人往視之

○成化二十一年正月乙未巡按山西監察禦史周洪奏翼城絳陽城垣曲等縣饑民嘯聚爲盜招撫不服宜發兵捕之

上曰百姓迫於饑寒起爲盜賊朕甚憫之其令鎭守巡撫等官宣布朝廷﹤宀十見﹥宥之意明示有司撫馭之方悉遵詔旨期限果有執迷不服然後相機擒捕之

漕運

○成化元年十一月丁未戶部以所議漕運參將袁佑上言事宜覆奏

上曰律條明開收受稅糧聽令納戶親自行槪平斛交收比來收糧者作獘多端且每石加耗米一尖不過五升今軍官願明加一斗可見官攢人等侵害過多今後收糧俱用平斛聽令旗軍行槪每石耗米五升二十斛加與一石落地余米旗軍自收不許隨斛上倉亦不許官攢人等勒要囤基財物仍命張睿等嚴加禁約敢有仍前作獘許令巡倉禦史參奏究問

○成化七年十月乙亥有言漕運阻滯者

上命刑部左侍郎王恕總理河道賜之敕曰京師糧儲仰給東南漕運自平江伯陳瑄經理之後舊規廢弛糧船阻淺轉輸延滯今命官分管河道爾總理其事往來巡視提督但系平江伯舊規一一修復有便宜方略悉聽爾斟酌施行限以三年務底成績爾其勉之愼之

馬政

○成化三年九月己丑禮科給事中侯祥等奏各府縣管馬官旣多非其人其太僕寺官有經年不至所隸者馬政日益廢弛

上曰馬政務在得人今太僕寺丞員缺吏部宜愼選有司廉能者授之

○成化六年三月壬辰兵部臣言近給事中建言欲暫停止河南山東北直隸虧欠馬匹以待豊年

上曰京營各邊缺馬數多若必待豊年追補寧不誤事爾兵部其行南北直隸並河南山東巡撫等官及南北二太僕寺分管寺丞將該俵馬匹仍起俵備用其孳牧寄餋該追補者俱暫停止俟秋成追買還官

○成化十五年六月癸巳工科給事中劉昂等言京營牧放馬多倒失者宜治監牧官罪

上曰牧馬官軍爲斃多端法當究治姑宥之自後給事中等官不必遣只令各營總兵等官點視不許狥私作獘有虧馬政

重邊儲

○天順八年七月乙亥大學士李賢等言山西大同境內天旱民饑邊警不絕乞敕巡撫官加意撫安堤備

上曰卿等慮是凡事當先有備則無患外寇猶邪气邊境饑則乘虛以入善攝生者正宜謹之

○成化四年二月丙辰

上敕戶部臣曰各邊糧艸不敷皆因鹽法廢弛獘出多端所致今後內外官員之家不許占中侵奪�利虧損邊儲其兩淮等處鹽法今遣太監王允中僉都禦史髙明整治爾戶部還將興革利獘事宜逐一斟酌以聞

○成化十七年十一月甲申戶部奉旨區畫大同宣府糧餉奏擬差官催督諸處頻年糧料未完者仍於山東幹運萬五千石赴宣府山西一萬石北直隸順天等府二萬四千石赴大同分撥各駐兵之處若糧缺則發官帑銀糴之銀乏則借貸於富室又摘兩淮鹽課二十餘萬引於二處關中以備供需

上是之命卽遣官往與巡撫巡按官督催其幹運糧只於宣府大同城內上倉民間銀物不必借貸

○成化十九年八月己巳戶部尙書餘子俊言各邊倉庫無儲𨿽內地亦然乞爲區處之計且以生財之道其原又在朝廷務本節用爲言

上曰錢榖國之大計湏預蓄於無事之時斯可給於有事之日

祖宗時徵斂有藝費出有經以天下之貢賦供國家之用度沛然有餘而無窮今歲用之數益多而四方水旱頻仍加以姦獘百出所入益寡一旦有事誠爲可慮務本節用朕當自畱意余悉如爾戶部所言行之

○成化二十一年三月戊申總督大同宣府軍務戶部尙書餘子俊奏大同軍餉不繼請於通州倉幹運粟米十四萬石京通二倉幹運豆六萬石以備支用事下戶部會大臣議宜借撥京營軍三萬名運粟米十萬石於宣府每石給腳價銀四錢每軍日支行糧二升其豆則京倉所儲亦少可召人中納每石償以太倉銀一兩三錢仍以兩淮成化十九年中剩官鹽四十五萬引有奇分撥大同宣府中納

上命亟如議行乃遣戶部員外郎鐘鏞主事原潔督運之

飭邊務

○成化二年三月己未兵部郎中楊琚自延綏紀功還言延綏慶陽二境東接偏頭關西至寧夏花馬池相去二千餘里營堡疏遠戍兵稀少以致虜賊屢爲邊患今若從偏頭關河西地名一顆樹起至寧夏黑山東西止增築十三城堡七十三墩臺又以延綏一帶舊堡移從直道與安邊定邊二營相對則不惟可以禦虜於外亦使軍民得田於內實萬世防邊之長策也奏入

上曰楊琚所奏移堡防邊具有證據其言有理兵部卽會官議處以聞

○成化三年十一月丁卯提督遼東軍務左都禦史李秉與總兵官武靖侯趙輔等旣奏建州之捷

上以遼陽城去鳳凰山甚遠而守備兵少宜取回往年調去廣寧二千四百人操守又遼陽以東鴉鶻關等處皆通虜大路以蓋州復州廣寧左屯三衛各摘二所官兵每所推指揮二員統領仍增置驛道墩臺以便往來其開原遼陽要地守將尢湏得人副總兵裴顯令分鎭開原諸處遊擊將軍韓斌分鎭遼陽諸處皆如秉輔所議

○成化四年正月庚寅巡撫大同宣府等處都禦史王越言兩路守將寇至輙自分彼此不相應援乞敕彰武伯楊信都督顏彪等自今遇小寇徑自剿除大敵湏合兵防禦

上曰大同宣府皆逼虜衝故命將屯兵俾相應援信等何得自分彼此往者姑勿論今後敢有仍蹈前轍者必罪不宥

○成化六年二月己巳右副都禦史王越以先奉敕畱兵備延綏虜警至是引兵還至偏頭關兵部請治其擅回之罪

上曰罪不必究宜令越等就屯宿彼中密邇延綏有芻糧之處酌量虜勢進討勿輙退避致誤事機

○成化七年七月丁丑總兵官撫寧侯朱永奏北虜已退乞率軍回京及右都禦史王越亦乞回大同兵部尙書白圭以大將受命而出必務成功而還且虜變詐不測恐乘秋復來何以禦之

上曰不然此時去秋暮尙遙京師至大同不遠無事頓兵日費供億亦非良圖宜從永等言令且移駐大同宣府俟有警調發

○成化八年八月丁丑兵部以西徵將士未見成功議遣廷臣一人往延綏等處咨訪行軍事宜

上以命兵科給事中郭鏜賜之敕曰比因虜賊入寇朝廷已命將出師聞此虜六月間又來剽掠臨洮鞏昌平涼之境時邊將擁兵坐視致令得利而去今七月間虜復入自花馬池大掠環慶等處其時趙輔王越統兵已至而諸將皆駐兵境上使總兵等官果能運謀設策並力夾攻必可大捷儻又失此機會縱虜出入如蹈無人之境則邊患何時已乎朕念地方騷擾生靈荼毒宵衣旰食不遑寧處特命爾往彼咨訪地方虜情若何總兵參贊及統兵等官調度若何勇怯若何何人逗𨖻不進何人坐失事機何人竭忠效力眞有爲國爲民之心何人推艱避難專爲畏首畏尾之計今宜設何長策作何處置其博采羣議星馳來聞

○成化九年九月壬子兵部以邊備日弛乞命巡撫等官整飭

上乃敕巡撫遼東大同等處都禦史彭誼鄭寧等曰沿邊設備已有定規歲久因循不無懈弛敕至爾等宜徧歷所屬邊關重加整飭軍馬缺乏卽行選補兵甲損壞卽爲修理城堡墩臺坍塌卽令築塞完固著令墩軍時常哨守若役占軍士委用非人以致軍旅不精守禦無備者指實具奏管軍頭目自都指揮而下有貪懦無爲者從公罷黜別選材武智能者代之應逮問者就爾逮問區處以示警戒凡獘可革利可興有益於邊者聽爾便宜施行務秉公勤以副委任

○成化十一年正月己卯兵科奏甘肅諸夷諸處反側不常近又傳說瓦剌駐近哈密恐結構爲患宜別推武職重臣才望素著者往處之

上以重臣未可輕遣乃敕鎭守總兵巡撫等官曰近土魯畨使臣密議欲偵察中國事情盜夷人馬駝逃歸報速檀阿力爲寇掠計及欲焚城中艸場竊計甘肅安插夷人千餘且聞瓦剌人馬切近哈密駐札萬一內外勢合猝難防範敕至爾等卽熟思審處何法可以安其反側何策可以消其後患務使樞機周密計慮萬全若難於處置亦湏馳奏別爲之處爾等其欽承毋忽

○成化十三年七月己卯敕諭各邊鎭守巡撫等官朕惟武備所以折衝禦侮衛國保民自古有國家者莫不恃此以安玆者各處災異疊見加以戎虜逼近邊陲敕至爾等從宜計議弭盜安民之術選將練兵之方凡可以禆補軍務者條陳以聞務鑿鑿可行毋泛而不切

○成化十八年三月丙子巡撫雲南右副都禦史吳誠奏雲南東西二溝之水發源松華壩黑龍潭漑田數萬頃每歲修築之費皆給官錢今禦史樊瑩奏不許動支而二溝水利則不可廢請以都司所收公田租鬻銀給之戶部爲請

上曰水利有司急務況雲南邊方蓄積甚寡使田被水患豈惟民食不給而軍需亦無從出矣用官物以預爲堤防有何不可其亟行之

○閏八月乙未朵顏衛夷人革克臺來降言北虜亦思馬因與三衛阿兒乞蠻等解仇連和欲至我邊抄掠

上諭兵部臣曰亦思馬因紏眾沙漠雄長諸部日夜謀畫欲來犯邊久矣今復與朵顏三衛解仇結黨其志非小秋髙馬肥入寇之事難保其無縱彼不資他人兵馬彼獨不敢爲寇乎其勿以傳聞之言爲不可信且戒緣邊守臣務相嚴謹兵備無或少怠墮其計中以自取失律之罪

○成化二十年二月壬申

上命太子少保戶部尙書餘子俊兼都察院左副都禦史總督大同宣府軍務兼督糧儲賜之敕曰大同宣府兵政錢糧近多廢弛虛耗加以去秋虜寇大同兵民疲敝今特命爾總督兩處軍務仍督糧儲各該總兵巡撫並京營參將等官悉聽節制爾湏隨宜駐札以時按行兩處邊方及延綏接界之處凡軍馬甲兵關隘糧艸等務聽爾便宜施行總兵以下官員不勝任者奏聞區處都指揮而下不堪領軍者罷黜更代律應拏問者送巡按禦史及問刑衙門問理文職有犯方面官參奏處治余卽拏問如遇賊情緊急爾卽調度各路將官或調取鄰境延綏等處官軍相機戰守臨陣之際但有退縮不前不聽號令者以軍法從事然後奏聞

○成化二十三年二月甲申初遼東用兵增設遊擊將軍二人佟昱駐廣寧羅雄駐遼陽各城精兵盡歸之而分守備禦常患兵少至是缺參將巡撫都禦史請於雄昱中推舉一人而罷遊擊之官

上曰遊擊之設本爲興師對陣一時之權宜若各擁勁兵久聚不散而主兵顧少於義非宜其卽以雄爲參將所統士卒各還城守

荒政

○成化七年七月乙未戶部奏請推選風憲重臣二員巡視京畿並令天下巡撫官及布按二司督府州縣修舉預備倉以備荒歉

上命副都禦史楊璇往直隸順天等八府整理其餘重巡撫官無巡撫官處則令司府州縣衛所正官務在隨宜設法不許擾民其司府以下官有怠慢無成效者聽巡按禦史紏劾

○十二月辛未京畿雨水人民缺食監察禦史言頃遣都禦史楊璇措置倉糧有司奉行不謹槪行勸徵不便

上曰預備倉糧正爲安餋百姓宜遵敕旨斟酌下情從容處置豈可一槪逼迫戶部其卽移文璇等知之

○成化二十年九月己酉巡撫山西僉都禦史葉淇奏屬府大饑餓莩無算請發太倉銀以備賑濟

上曰朕爲天下生民王常恐一夫不獲其所今山西饑荒民不聊生如此覽奏良用惻然其亟發京庫銀三萬兩遣官賫付淇糴糧應用俟豊年徐議還官

○成化二十三年二月戊申巡按福建監察禦史董復以福州等府災傷乞存畱本處勸借鹽�銀以備賑濟戶部覆奏言陜西等處邊報未寧宜悉起運以充邊儲

上諭戶部曰前日勸借鹽�正所以備今日之用況小民旣知官府有積皆日夜嗷嗷仰給於此今盡取來寧不缺所望耶宜暫畱本處賑濟如或邊儲不足爾等當別爲之圖愼勿顧彼失此以輕一方民命也

防患

○成化十五年九月甲寅戶部奏江西累歲水旱災傷人民饑窘恐盜賊竊發宜爲之備

上曰江西地方歲荒相仍民窮盜起難保其無思患預防經國大計鎭守巡撫等官其加意區畫賑濟毋令失所

○成化十八年二月壬寅鎭守山東太監韋煥奏日照縣諸處盜起潛入大山已成巢穴事下兵部議請增設巡撫官

上曰民饑盜起事勢必然有司不能撫字於無事之時豈可不防禦於有警之日其令巡按禦史督三司等官責限擒捕巡撫官姑不設

○閏八月辛巳廣東保昌縣有盜數百流劫江西大庾縣居民事聞

上曰廣東蠻寇竊發屢勞剿捕自數年來其患稍息今復踰嶺行劫以驚擾吾民使之不得安居樂業奔竄山谷朕甚憐之兩省守臣其悉發兵追擊毋令滋蔓勿謂小寇不足慮也

弭盜

○成化四年正月壬午提督兩廣軍務都禦史韓雍奏官軍屢敗賊徒黃公漢等於思恩府等處斬獲甚眾然柳慶地方歲饑餘寇散而復聚尢爲可慮

上諭兵部臣曰雍旣奏軍功又慮餘寇復聚功可賞也餘寇復聚地方何由得寧爾等其速移文核實有功官軍行賞責雍等督軍滅賊無狃於小捷遂弛兵備

○八月己酉

上以沿江鹽徒剽掠�旅行舟殺死巡江官軍敕錦衣衛指揮僉事馮瑤往捕之敕曰濱江羣盜紏集流亡初止販鹽射利寖至奪貨殺人或連艘數十鉦鼓相聞馳突風濤如履平地甚至一舟之眾敵殺官兵數千人南京守備等官玩寇長姦日甚一日究其所以皆由儀眞瓜洲並白塔河東抵江陰通泰諸港泊墟市軍民雜處率多橐盜爲利或有賊黨給役官府因之偵伺機宜亦或有巡哨官兵茹賄貪生縱盜自便獘源不塞弭盜何由今特命爾率所屬緝事官校會同先遣都禦史髙明及總督操江成山伯王琮等從宜議處期於盜息民安其平民私販行旅夾帶不系劫盜人數自有關隘盤詰及巡鹽禦史管理不許官校一槪搜檢驚擾平民

○成化十二年正月壬戌福建鎭守等官奏延平府疫癘之餘盜復竊發

上曰弭盜安民正鎭守巡按三司等官急務宜盡心區畫不得坐視如違坐罪不宥

○成化十六年十一月壬辰兵部尙書餘子俊等言近者京城內外彊盜滋多蓋因風俗奢僣及閭巷惡少聚徒賭博以致窮困爲盜宜加禁治

上曰京師近地奢僣姦僞漸不可長有此情獘所司官校何爲玩愒日久不爲緝訪宜亟畫謀擒捕仍遣官屬勘實造冊有潛住者卽行發遣隱蔽者並罪之

抑干請

○成化四年六月癸卯尙膳監太監潘洪奏乞中兩淮運司存積餘鹽五萬九千引

上曰朝廷存積鹽課以待邊用

祖宗明有禁例食祿之家尙不可中況內臣乎內臣給事內廷凡所以餋生送死皆朝廷爲之處置固不必營利以殖生況乃損國課以益私家乎其勿與

○成化十一年十月丁亥尙衣監太監姜玉奏乞故太監鄭善所遺永年雞澤二縣地四百餘頃下永年府勘報玉所乞者多民間納稅之地但與善莊地相鄰耳

上曰善舊所種地今以賜玉其民間稅地仍以給民俾各耕種爲陪買官馬之用

○成化十五年十月甲申緬甸宣慰卜剌浪等奏嘗擒麓川思任發及其妻子以獻蒙許賜孟餋地不得今思洪發復欲奪貢掌地貢掌乃緬甸朝貢駐泊之所乞與緬甸爲便且今所遣金齒衛軍余李讓乞令爲冠帶把事以備役使

上令兵部諭其使臣曰朝廷一視同仁無問華夷凡經赦不再犯者俱不復治孟餋貢掌是爾朝貢往來之所已詔邊臣諭思洪發凡爾使經過不得阻滯矣李讓聽該管官司專遣伴送往還勿令姦人攙奪規利爾其悉體朕意毋得復有所望

○成化十八年十月己巳徳王見潾爲其郡主乞妝奩

上曰郡主婚配例止給與冠服儀仗今王奏乞妝奩朕念親親之恩非惜此小費也但今宗支蕃衍內府營造供應之物日不暇給若復開此例各王府將比照陳請何辭以郤之府庫財物所入有限又將何取以應之乎其已之

○成化十九年正月甲寅成討溫衛安直都督僉事康尼以兩進海靑乞升職並賜蟒衣玉帶

上曰朕於遠物素所不寶但念遠夷效順故勉受之康尼準升一級視常賜外加彩叚二表裏亦足以答其�矣蟒衣玉帶胡可濫及其已之

○七月丁巳錦衣衛千戶姚福員嘗請莊地不與至是復請獻靑二縣地戶部奉旨看詳以福員妄請州民妄獻不可再宥

上曰前代外戚奉法循理者上可以補助淸化下亦能保族宜家具載史傳以爲美稱福員以外戚受官享有祿俸尙不知足又累次奏擾欲奪小民之產縱不畏國法獨不爲保家計耶今姑再宥之投獻者可謫戍如例

革姦獘

○成化十三年正月壬戌大興左衛指揮使周廣奏近年鈔法不行在京勢要殷富之家往往在於各布政司府州縣公行囑托其利十倍乞行禁約

上曰今後依勢賣鈔並有司聽從者重罪不宥令巡按禦史紏舉以聞

○十一月戊子

上以天下諸司官吏朝覲至京姦詐之徒或緣私讎妄相告訐嚇騙財物及陰構以事中傷善良大傷治體其朝覲官賢否不同朝廷黜陟自有常典亦不許與京官往來交通賄賂營求作獘命都察院揭榜通行禁約違犯者槪治以罪

○成化十四年正月丁亥

上諭都察院臣曰京通二倉並各場糧艸俱國用所系近各衛監支官多不守法度私立大小把總名色不肯依期收放故爲刁蹬遷延以致軍士到倉日久不得關支其貪婪委官通同官攢人等以斛面髙低爲名就中扣除者有之軍吏人等指以答應爲由於內克減者有之及關糧到倉十不得七以致軍士多饑窘失所及有官旗捨餘人等倚勢用彊攪擾倉場需索財物者似此姦獘非止一端事覺之日從重處治巡視禦史及管糧委官坐視不理者一體治罪其出榜禁約之

禁非爲

○天順八年正月戊寅

上諭都察院臣曰朝廷行事一遵

祖宗成法除姦革獘悉從公道不逞之徒不便已私往往造言生謗甚至寫匿名帖子揭於內府及京城內外指其姓名明言傷害沮撓朝政敗壞風俗莫此爲甚爾都察院卽出榜嚴加禁約如有不攺前非仍投匿名文書者許諸人首出緝拿赴官皆處以死首者緝拿者視捉獲彊盜事例升賞

○成化十年五月戊申

上諭都察院臣曰曩因愚民捏造妖言扇惑人心屢犯刑憲𨿽以榜禁而冥頑之徒不攺前非犯者愈眾宜申明禁例再揭榜示眾今後官吏軍民僧道人等但有收藏妖書勘合等項限一月以裏盡行燒毀與免本罪敢有仍前捏造收藏傳用惑眾者許諸人赴官首告正犯處死全家發煙瘴地面充軍首告得實之人量給官錢充賞優免雜泛差役三年

○成化十三年九月壬申監察禦史許進言文武官及旗校吏人有犯罪爲民並冠帶閒住立功充軍者多匿京師或妄訴冤枉或夤緣請托議論時政謗毀朝臣無所不至請一切逐之有旨此輩潛住京城造言生事非止一端錦衣衛並巡城禦史其督同兵馬司推究姓名發遣還家如更容隱俱重罪不宥

○成化十六年五月庚子戶部言攬納稅糧之斃請移文天下有司嚴行禁約

上曰稅糧國用所急小民竭力以供上用乃爲無藉之徒包攬遲延逋負之數重數十萬計有司食朝廷之祿任民社之寄漫不加意其罪甚矣爾戶部其嚴行禁約逋負者責限追完治罪如例有司受囑怠事者悉停俸以俟完報

○成化十八年七月癸未泰州民李文昌上﹤鋶﹣釒﹥言自稱曾遇異人授以鉛汞煉銀之術

上命中官監試之凡五閱月竟不就

上曰文昌不務安分妄爲欺罔錦衣衛其杖之五十發回原籍令所在官司嚴加鈐束

○成化二十一年三月乙未錦衣衛軍靳璽奏京城內外邇來姦惡之徒日則在街行凶害人夜則荒淫賭博及爲人報復私仇爲害多端彊竊盜賊多起於此乞令巡城等官緝捕爲便都察院覆奏

上諭之曰昔漢郭角�羊一豪傑之雄耳武帝因公孫弘之言殺之以懲不逞論者謂其有關治體今羣惡少相倚爲姦恐將來效尢者無所不至宜榜禁之仍令保伍自相覺察有怙終不悛知而不告者各治以罪

○十二月戊子京城外有居民葉﹤王巳﹥等發人墓取髑髏及頂骨以爲葛巴剌碗並數珠假以爲西畨所產乘時市利愚民競趨之所發墓甚眾至是緝事者聞於朝畨僧嘗買以進者皆遁去獲﹤王巳﹥等送刑部鞫治得其黨俱坐罪如律

上曰律載發墓其罪皆死況此輩取人髑髏市於左道以邀厚利其視支角�羊之罪相去幾何其卽誅之錦衣衛仍嚴加緝捕

伸冤抑

○成化元年二月己丑監察禦史趙敔言往年尙書於謙等爲石亨等設誣陷害榜示天下冤抑無伸其後亨等不一二年亦皆敗露實天道好還之明驗今陳循兪士悅等前後俱蒙恩宥獨正統十四年虜犯京城賴於謙一人保固其功不小而已冤死矣余亦可憫乞收回前榜凡死者贈官遣祭存者復職致仕或擇其可用者取用

上曰自昔姦凶之徒不誣人以惡則不能甚人之罪不甚人之罪則不能大已之功朕在靑宮稔聞謙冤蓋謙實有安社稷之功而濫受無辜之慘比之同時駢首就戮者其冤尢甚所司其如禦史言亟行之

○成化二年四月戊申命故都督同知範廣子昇襲父原職遼東寧遠衛指揮僉事天順初被石亨誣害以死謫其子昇戍廣西邊衛至是廣妻訴冤

上曰廣驍勇爲一時諸將冠中外共知姦臣欲張大其功乃以計殺之可令其子嗣廣原職以昭其枉

○成化五年五月辛丑故太子太保吏部尙書兼謹身殿大學士王文子戶部主事宗彜奏臣父與故少保兵部尙書於謙俱被石亨等挾私誣陷以死今謙已蒙朝廷昭雪賜祭獨臣父未蒙卹典

上命賜以祭其文曰爾歷長憲臺廉能素著迨遷館閣秩位益隆頃罹誣構事久乃明追念前勞宜申卹典玆特遣祭尙克欽承

戒貪

成化六年正月癸卯刑科給事中虞瑤等勘報巡撫四川右副都禦史汪浩鎭守都督芮成相訐事

上命法司會官廷鞫浩坐因公杖死二十餘人成縱子索取部內金銀等物當浩罪贖杖爲民成還職帶俸

上以浩酷暴杖死人命數多免贖責戍獨石衛成貪財無厭降一級帶俸差操

○成化十九年二月丙子都察院奏文職官有犯聽許財物問發爲民者其人援有復職例奏辯按律官吏凡犯貪淫俱罷職役不敍今其人犯贓𨿽未入已貪污已著槪擬復職亦非政體所宜宜如考核素行不謹者令冠帶閒住

上曰居官以廉潔爲本一犯髒污淸議所棄況能逃於國法乎彼聽財物與受而入己者𨿽若不同然己心許之矣不必論其迹也槪使復職固失之縱若令冠帶閒住亦未足以爲貪墨者之戒必仍發爲民如律意爲是法司其遵行之

懲酷刑

○成化三年正月庚寅巡按直隸監察禦史康驥奏長垣縣丞宋鑑主簿李謙因失盜一事之疑故勘三人致死一人廢疾適遇恩宥亦宜編之軍伍爲戒

上曰朝廷恩例𨿽﹤宀十見﹥而鑑謙酷暴特甚誠有不當原者其各杖一百發大同邊衛充軍家屬隨主

○三月壬午監察禦史朱賢巡按福建其同年進士黃景隆適丁憂居家有姻家訟田賢怒杖之死者五人事連景隆俱逮至京刑部擬賢罪當徒景隆以下罪有差

上以賢殘酷命贖罪除名爲民景隆調外任

繼絕

○成化十三年十月戊申苦峪谷旁近赤斤罕東二衛屢相仇殺寄住都督罕愼等孤窮無援朝廷恐其不能自立乃敕甘肅都督僉事王璽於苦峪築城復立哈密衛令罕愼等居之且賜以布帛米糧分給田土及牛具榖種

○成化十八年四月癸丑甘肅總兵官都督同知王璽等奏哈密城久爲土魯畨所據都督罕愼等寄居苦峪城臣等近以計離土魯畨之黨且召赤斤罕東二衛會罕愼兵克復其地罕愼始歸

上曰罕愼等臥薪嘗膽奮志成功克復故國其事可嘉赤斤罕東諸衛能排難角�羊紛庶幾守望相助之義而我邊臣王璽等發蹤運謀以助其役於興滅繼絕之道亦有合焉其各賜敕獎勵仍賞差來人鈔各千貫

優遠人

○成化三年正月癸未禮部奏遼東邊關並驛遞於入貢夷人待之失宜致有嗟怨恐生邊釁

上曰然其移文薊州永平等處鎭守巡撫等官令各嚴�守關官軍及驛遞衙門凡遇夷人入貢務待之以禮�供用之物亦宜周備毋簡略所貢之物聽其自劾毋責備必使夷人感恩懷惠庶盡朝廷柔遠之意

○成化九年八月壬申故四川順慶府知府阮遷幹子廷圭奏臣父遷幹以交阯歸附人有功歷升知府以老致仕寄籍宣城縣而卒今乞授臣一職餋贍以免流離失所事下吏部難之第請行宣城免其徭役以示優卹

上曰遷幹自交阯來歸有官勛以沒其子自陳孤寓流落有可矜者宜特授官縣丞使食其祿不事事以稱朕柔遠之意

○成化十一年七月庚申遼東總兵官歐信等奏朵顏等三衛虜酋乞開廣寧馬市如舊例兵部謂此虜爲北虜滿都魯所驅近邊故求市易以濟其急耳

上曰馬市久罷不許果彼爲北虜所迫暫令於近邊三四百里外屯駐虜退卽還故地

成化十二年十二月己丑兵部侍郎馬文升言遼東諸夷朝貢者宜厚其宴待以恩懷之

上曰宴待諸夷本柔遠之道所以尊隆國體起其瞻仰非但飲食之而已必器具整齊品物豊潔始稱今後筵宴並酒飯處令光祿寺堂上官視之仍以禮部官一員督察敢有不遵者並治以罪

○成化十七年二月丙寅朝鮮國王李娎奏本國三方受敵近又被野人侵擾每歲許買弓角五十不足於用乞依先年事例收買不拘額數

上許每歲增買百五十副

○成化十九年四月壬申朝鮮國王李娎請封長子﹤忄隆﹥爲世子

上旣許之且諭禮部臣曰娎敬事朝廷與他國不同宜厚賜與且降敕諭之曰有爵土者莫不爲長世之圖立嫡長所以系羣情之望今特封爾長子﹤忄隆﹥爲朝鮮國王世子朝廷之命王其承之藩邦之器世子其主之知天地之分不可踰益循事上之誠知繼體之道不可忽罔替秉禮之訓若是則本愈固譽愈隆國王享福寧有窮耶

○成化十九年十二月丁丑從滿剌加國正副使軍民二十八人皆被風破舟漂至安南國國王黎灝給廩具舟遣使送還事聞

上曰安南國王資送漂流軍民回還誠敬可嘉速令廣東布政司移咨令王知之

馭夷狄

○成化元年一月辛巳迆北虜酋奏欲朝廷遣使

上復書諭之曰自天地開辟以來地方各有界限人民各以類聚我中國居四方之正必有大徳聖人然後上應天命爲中國君主撫治人民統禦四方子孫能守先業者多傳世永遠若以力竊奪者天命不與終莫能久我

太祖髙皇帝受

天明命承中國帝王大統主宰天下世世相傳人民仰戴朕嗣

祖宗大統視天下萬世爲一家凡百政事悉遵

太祖髙皇帝成憲今爾欲中國遣使往來洪武間舊無事例正統中𨿽嘗遣使反失和好天順初非不遣使擾邊如故

英宗皇帝深自悔悟遂不復遣朕遵

祖宗之意不敢有違蓋欲兩處和好久遠不失非有他故爾宜順天道敬朝廷每年差人朝貢朝廷如例優賞不肯虧薄與爾共享太平之福彼此垂聲永久特書以答其亮之

○乙酉禮部言朵顏等三衛往來進貢路由喜峯口去年因附迆北使臣來朝欲要厚賞朝廷待以常禮處之別館彼皆失望今歲來朝孛來恐失朵顏等衛人心乃代爲奏求厚賞

上敕孛來曰我

祖宗以來四方朝貢使臣管待賞賜輕重厚薄俱有定例不可增減況朵顏等三衛曩時無所依倚我

祖宗特加憐憫設立衛分授以官職俾近邊住牧每年朝貢俱從東路進入管待賞賜有例不缺今都督朵羅干等不遵舊例卻差人與爾等同來若朝廷不加分別不惟違我

祖宗舊例抑且不見厚爾使臣之意因此只照舊例難以更攺特諭爾知之

○成化二年九月戊寅朵顏衛右都督朵羅幹遣使臣傳報夷情且奏求印信帳房並不限朝貢人數

上乃賜之敕曰爾三衛皆我

祖宗所立授以官職衛我邊境爾之前人歲時朝貢無有貳心爾等正當繼前人之志感恩圖報卻乃隨從毛裏孩爲非抑不思昔有從也先作歹者今安在哉爾等年年來朝受賞賜升官職誰與爾耶今旣攺悔差人來朝並奏報事情特從﹤宀十見﹥貸仍賜表裏以答爾意並準爾所奏歲時差人朝貢每衛許放百人須以本衛印信文書爲照爾等今後宜以也先等爲戒以爾前人爲法各守境土防護邊彊勉於爲善竭誠報國庶幾永享太平之福

○十二月丁未迆北瓦剌太師阿失帖木兒所遣使臣平章哈三帖木兒等不由大同入貢乃挾朵顏三衛人從喜峯口入

上以迆北使臣旣混同三衛入貢只以三衛常禮待之哈三帖木兒等意不平通事諭之始大悟上畨書伏罪

上以虜使旣服罪仍以本等禮待之過分求討則不許至是辭

上乃賜敕諭阿失帖木兒曰自爾祖脫歡以來遣人朝貢有常時往來道路有定處未嘗牽引他夷混取賞賚朝廷亦待之不疑所以和好長久無有敗事爾宜遵前人家法以修舊好何乃不依時月旣差使臣兀納阿等紏同卜剌罕衛來朝未及兩月又遣使臣哈三帖木兒等同朵顏衛不依故道竟從東路入貢況卜剌罕朵顏俱是我朝設立衛分彼之朝貢自有常例今爾無故紏引而來甚非所宜爾今後當順天道敬朝廷體爾前人所爲每年冬月遣使來朝不過三四十人仍由大同舊路進入則事無猜疑人不紛擾朝廷得以專意款待以篤爾之世好庶幾永享太平之福

○成化三年正月丙子虜酋毛裏孩遣使求入貢因言其黨自相讎殺之故

上諭兵部曰夷情險譎未可輕信恐彼假詞以緩我邊備此正兵法所謂無約而請和者謀也遂降敕鎭守總兵等官修武伯沈煜等令各嚴兵固圉以待來朝則納之入寇則禦之

○壬辰

上以虜酋毛裏孩欲求入貢以爲可疑諭總兵官會昌侯孫繼宗等曰毛裏孩渡河而東以侵大同聲言欲求入貢然偃蹇桀驁似無誠心今欲選一宿將統禦團營精兵五萬以俟調遣果孰可任其事者其所選兵五萬果可足用與否卿等世受髙爵首總兵樞豈但優遊寵樂不與國同憂邪其爲朕攄忠畫策從公推讓孰可居中以調度孰可領兵以靖邊咸惟卿等所欲自效佇俟來聞後五日繼宗等因舉撫寧侯朱永謀勇可任宜令佩印充總兵官都督劉聚鮑政可充左右參將領京營馬步官軍三萬以往仍乞賜楊信等與永會及合大同宣府軍馬俱聽永調用

上曰毛裏孩𨿽云欲來朝貢其實欲緩我師兵備不可不嚴朱永且令率官軍二萬以往京營軍馬宜速整十五萬聽調策應各管軍頭目毋得因循舊習虧損國威如違

祖宗之法具在朕不爾宥

二月丁酉毛裏孩三上書求入貢

上遣通事詹昇賫敕獎諭之曰朕受

天命承

祖宗大業爲天下主內華外夷皆朕赤子也弗率循治化者有怒之而無終拒絕焉服則捨之且待以仁恩爾毛裏孩昔年嘗來廷矣昨者忽擾我邊陲今又悔過歸誠累求朝貢在邊諸將俱厲兵秣馬以待奏功在廷文武亦謂宜從邊將之言朕以天覆九有爲心特允爾來命通事指揮使詹昇賫敕諭爾敕至爾卽率領部落退處邊外戒令守法安靜住牧所遣朝貢使臣無得過三百人亦湏戒令遵依我邊將約束毋得在途恣肆夫好生惡殺者天之道朕之所奉以子民也爾能仰體朕心朕將錫福於爾俾永享太平之樂豈不美歟

○四月丁酉哈密忠順王旣死國絕其下毋雜法等請立其外孫都督同知把塔木兒繼之而王母努溫答失力不可謂王族弟阿兒察當立命都指揮李珍往處其事以阿兒察畏避不居而還至是其下復申前請

上用廷臣議權從之降敕諭之曰爾哈密自我

祖宗以來設衛分王管束人民以捍我邊方今忠順王不幸忽故王母獨存嗣乏無人人民失所朕以爾爲王之親又嘗受朝廷之職特從眾請升爾爲右都督別給銅印掌管城池三年之後如事妥民安國人親信別行處置今賜爾金織衣一襲就令毋雜法兒等賫去至可領之

○己亥

上以遼東有警敕諭考卽兀等四十四衛都督撒哈良等曰爾女直諸衛乃我

祖宗所設世授爾以官職積年朝貢所得賞賜亦已厚矣正當感恩圖報以全臣節今乃縱其部下犯我邊境邊將屢請起調大軍直搗爾境朕念爾人民俱是朝廷赤子其間有善有惡不可槪行誅戮特廣天地之量姑置不究仍降敕示爾爾宜敬順天道深體朝廷好生之徳戒諭部屬令其革心向化攺過自新卽以原掠人畜一一送還以贖前罪自今依時朝貢永享太平之福若仍長惡不悛大軍一出追悔不及爾其欽承朕命毋忽

○戊午虜酋毛裏孩等因遣使朝貢奏欲遣報使

上不允賜以敕曰爾等尊敬朝廷遣使朝貢朕甚嘉悅已於來使賜以宴賞比諸夷有加凡所求請量爲給與朕於爾厚矣所以然者奉天命爲華夷主當廣如天之量以容受之今爾等欲求朝廷遣使固是美事但使臣不能盡得其人或反因之構起兵端況我

祖宗原無此例近年𨿽遣不克愼終今不可效尢爾等能效順每年來朝朕不爾拒切宜戒約部屬勿侵軼我邊庶彼此安樂共享太平之福

○癸亥建州左衛女直都督董山等以聽招撫來朝貢

上以山等嘗縱部落犯邊遂召集諸夷於闕下諭之曰爾等俱系朝廷屬衛世受爵賞容爾在邊住牧朝廷何負於爾今卻縱容下人紏合毛憐等處夷人侵犯邊境論

祖宗之法本難容恕但爾等旣服罪而來朕體天地好生之徳姑從﹤宀十見﹥宥今爾還衛務各攺過自新戒飭部落毋仍前爲非所掠人口搜訪送還不許藏匿若再不悛必興師問罪悔將何及其省之念之於是諸夷皆頓首輸服

○五月癸巳董山等來朝賜宴其部下指揮有出嫚罵語及禠廚役銅牌者詔切責之旣而給賜畢山與其黨李古納哈二人復求索蟒衣玉帶等物皆命與之至是辭歸通事署丞王忠奏山等且揚言此還卽紏合海西野人寇邊語無忌憚乞遣官同臣防送

上因賜山等敕曰爾之先世僻居荒野後爲部落所逼遠來投順我

祖宗憐爾失所賜與近地設衛授官世世不絕或效勞進貢升賞宴勞俱有定例我之所以加恩於爾者不爲不厚而爾之所以享有室家之樂官爵之榮數十年間部落爾約束鄰封不敢輙加以兵是誰之賜歟爾旣不圖報效乃敢悖逆天道寇我邊境朝廷不卽出兵徵剿特遣人敕諭令攺過自新爾等旣以來朝所有往愆悉置不問今爾等歸宜曉諭部下洗心攺過亟以所掠人畜送還遇有外人紏合爲非有能擒斬首告者論功升賞必不爾惜如執迷不悛大軍徵剿悔無及矣爾等其省之省之

○八月庚子董山等歸至廣寧總兵官武靖侯趙輔宣敕旨令歸所掠人口山等卽逞凶肆詈與其黨各持刀剌傷人輔令左右擒之其黨多被格殺餘皆就擒縶事聞

上命副總兵王瑛等統兵赴之仍敕毛憐海西以離其黨大約謂山等赴京朝貢朝廷待之加厚豈其各虜陽爲順從陰懷不軌意圖內外應援似此譎詐反復神人共怒天地不容不得已遣將率師往正其罪重念爾等素守臣節今又遣人隨都督武忠來朝自今建州三衛逆虜或使人誘引爾等爲惡或奔竄爾處藏匿爾卽盡數拘執送來若能統率爾眾與我大軍相應彼此夾擊克期剿滅則朝廷大加賞賚必不爾吝其省之圖之

○十二月戊午朝鮮國王李瑈遣其陪臣髙臺弼等來奏所獲建州賊屬

上命厚賜瑈並臺弼等且敕瑈曰董山等世受國恩以爲藩衛近者陽爲朝貢之名陰行盜邊之計朕宥之而愈肆不得已用兵致討惟王世守禮義忠於國家王宜閉塞關隘以杜其奔迸之路更能遣兵相應伺便而蹙之則彼之授首尢易而王之功愈茂忠愈彰矣朕豈無以報王哉勉樹勛名時不可失

○成化七年五月庚子安南國王黎灝遣使來訴占城之罪兵部以灝貪心罔極陰謀吞並宜賜敕戒諭以杜其姦

上乃降敕曰爾安南與占城俱受朝廷爵土世修職貢爲中國藩屏豈可構怨興兵自相攻擊春秋責備賢者爾宜安分循理角�羊怨息爭先盡睦鄰之道仍禁邊臣啟釁端爲吞並計其占城事情待彼使來詳察得實別有戒飭朕代天理物一視同仁不忍爾兩國人民橫罹兵禍特玆戒諭庸示至懷爾其欽承毋忽

○成化八年九月丙午安南國使臣阮徳貞朝貢還

上令賫敕諭其國王黎灝曰比者占城國奏稱爾國於成化七年二月間攻破其城執其國王曁親屬五十餘人並劫其印焚毀室廬殺虜老稚不計其數朕以單詞未可深信今得王所奏情詞各異但王國與占城勢力大小不待辯說若彼先啟釁端是不度徳量力固爲不義若王無故乘彼小釁輙興忿兵淩弱暴寡亦豈得爲義乎敕至王宜略其小失益惇大義悉還所虜人口戒飭邊吏無生事邀功興兵構怨旋致報復自貽伊戚庶幾天鑑孔昭永享令名欽哉

○成化九年四月丙戌兵部奏土魯畨速檀阿力並吞哈密挾制鄰境不可不爲之備

上敕甘肅鎭守等官悉心堤備仍敕赤斤蒙古等衛曰近者土魯畨悖逆天道欺淩哈密忠順王母寡弱無嗣侵奪其城池搶掠其人民財畜又欲誘脇爾等歸附暴虐僣妄莫此爲甚且爾西畨與哈密爲唇齒之邦世受朝廷爵賞爲中國藩屏土魯畨𨿽來朝貢終系遠夷爾等豈出其下哈密因無統束一時爲彼侵據爾有統領何患於彼但唇亡齒寒不可不慮爾等宜於鄰境互相結約各保境土遇賊侵犯卽並力截殺勿聽其哄誘搶劫若速檀阿力尙在哈密不去爾等尢宜量度勢力會合精兵驅剿出境一以伸討賊之義一以施睦鄰扶弱之仁而於爾地亦免後患矣事成之日朝廷重賞不吝爾等其知之

○成化十年八月丁亥雲南守臣奏廣南府富州與安南所屬宣先等處接境今彼以追捕嘯聚爲詞輙調夷兵越境攻擾邊寨驚散居民請戒諭

上乃降敕曰今得雲南鎭守總兵官奏王國所屬宣光衛保樂州軍民黃章馬等嘯聚爲姦所司調兵追捕越過廣南鎭安二府境界因而攻劫邊寨驚散人民已差撫諭回還朕惟姦民竊發法本難容而越境爲虐理亦當戒以今雲南兩廣鎭守總兵等官督同三司各守境土以備不虞若遇前賊投我邊方卽擒送本國毋得容隱王其體朕至意尢湏切戒宣光保樂衛急捕前賊以靖地方不許輙調夷兵越境侵擾庶彼此生民各得安居無有後患王其欽承之毋忽

○十月己丑兵部奏都督同知李文自哈密回言哈密城池尙未克復安定王子亦未必能來彼地人民無統之者宜敕都督罕愼暫住苦峪掌管人民

上乃敕罕愼曰今特命爾掌管哈密人民暫於苦峪等處住札仍令乜克力指揮脫脫不花等協謀守護蓄餋銳气以圖後功俟安定王子至日更爲處置若速檀阿力罔知攺悔仍肆侵擾朝廷自有處置爾其欽承毋怠

○成化十一年正月癸酉土魯畨使臣赤兒米卽等奏已得哈密城池及瓦剌奄檀王人馬一萬又收捕曲先並亦思渴頭目倒剌火只乞遣官通道往來和好

上曰迆西頻年入貢道路無阻不湏遣官速檀阿力果能誠心奉貢朝廷不計前過仍以禮待之其令通事以朕意諭其使

○二月丙申土魯畨使臣赤兒米卽等奏與赤斤蒙古有隙乞差官護送還國又言速檀阿力王𨿽得哈密城池旋已自悔今各願畱使臣家屬於甘肅爲質請敕歸諭其王以所得哈密金印獻還於朝仍求通好兵部以其詞多文餙且非出其王本意難以辶�處信

上曰速檀阿力若能退還哈密地方朝廷自有厚賞其使臣令甘肅鎭守等官差人護送還國毋使失所仍敕速檀阿力曰近爾國使臣來朝多有願畱京師及近邊居住者朕再三省諭之不聽其畱爾國使臣吐訴眞情以謂海西一帶赤斤蒙古諸畨俱於哈密有連爲其國殘破各懷愁恨恐護送軍馬出境而回必爲所害以此願畱甘肅朕思

祖宗設立哈密城池於中國無益實爲爾迆西開通道路俾各處朝貢使臣往來得以住札今乃無故興兵占據其曲在爾朕體天地之量不與深較但爾使臣所奏有可矜憫特俯從之敕至王能翻然攺悔退出哈密城池送還王母金印則已往之事朕一切不問後來朝貢待之如初諸畨知爾敬順必釋讎角�羊怨使臣回還可以保全此實爾國無窮之利爾其圖之無貽後悔

○成化十四年十月壬辰雲南總兵官黔國公沐琮等奏廣西府土官知府昂貴與彌勒州千戶長龍判等互相讎殺不服撫捕

上諭兵部臣曰貴等構亂之初使守土之臣因俗而治必不稔惡至此顧乃推托隱蔽以致邊夷效尢莫能禁止宜移文並勘凡其境內讎殺事情如此類者降敕鎭守巡撫等官分委官屬躬親處畫不竟者毋輙更代三司府衛以下職官未停俸者俱令停俸

○成化十五年十月丙申

上命朝鮮國王李娎出兵夾擊建州女直賜之敕曰朕誕膺天命君主華夷施惠行仁乃朕素志興兵動眾豈所願爲柰何建州女直逆天悖恩累寇邊陲守臣交請翦滅朕念彼中亦有向化者爰遣大臣撫諭聽其來京謝罪悉越常例升賞管待而歸曾未期歲賊首伏當加者復紏醜類侵犯我邊已命將率領精兵刻期徵剿王宜遣兵應援賊有奔竄至國境者必擒而俘獻之逆虜旣除則王敵愾之功愈茂報酬之典朕必不爾緩也

○成化十七年六月壬子敕安南國王黎灝曰朕恭膺天命嗣守大位以天下爲一家視萬民猶一體一言一事未嘗有拂於天爾國𨿽殊方萬里朕不以爲遠而忽之䢐歲傳聞王興兵攻殺老撾又欲徵進八百朕謂王之所以順天者詩書禮義同於中國豈應有此心竊疑之爰命守臣移咨於王玆覽王奏云差頭目追捕邊酋琴公等必無攻殺老撾之舉又云八百地之所在且不知況欲往徵之則前言乃傳者之誤耳𨿽然試與王卒言之書不云惠迪吉從逆凶蓋天與人相爲流通吉與凶本乎順逆夫交阯民天民也老撾民亦天民也若果如前所云無故而戕天之民是逆天矣自古焉有逆天而保其無凶禍者哉繼今王宜安靜守常欽畏天道恪秉藩臣之禮允迪睦鄰之誼非特老撾在所當睦凡與王國接壤者皆在所當睦也若以兵彊國富越境而侵之天之視聽自我民其應有不旋踵者王其深省之

○九月壬申滿剌加國使臣端亞媽剌的那查等奏成化五年本國使臣微者然那入貢還至當洋被風漂至安南國與其傔從俱爲其國所殺其餘黥爲官奴而幼者皆爲所宮又聞安南據占城池欲並吞滿剌加之地本國以爲皆王臣未敢興兵與戰適安南使臣亦未來朝端亞媽剌的那查乞與廷辯兵部以爲往事不必深校宜戒其將來

上乃因安南使臣還諭其王黎灝曰爾國與滿剌加俱�正朔宜修睦結好藩屏王室豈可自恃富彊以干國與以貪天禍滿剌加使臣所奏朝廷𨿽未輕信爾亦宜省躬思咎畏天守法自保其國復諭滿剌加使臣曰自古聖王之馭四夷不追咎於旣往安南果復侵淩爾國宜訓練士馬以禦之

○丁酉復敕安南國王黎灝曰朕奉天子民薄海內外咸圖安輯俾各得所以溥一視之仁矧爾安南與占城二國自秦漢而下皆中國郡縣距京師非遠曩者占城奏爾興兵虜其國王奪其土地朕甚憫之兩降敕令爾歸其所獲以惇大義而爾復奏云虜獲男婦已發回本國又云境土旣定豈可侵爭朕信之不疑今占城古來差人請封詢其所以始知其地俱被爾國占據其退還者不過五之一爾審若此則是爾陰遂吞並之謀陽竊睦鄰之名廓大義者果若是邪朕所以諄諄敕爾者非私厚占城也欲爾體朕一視之仁睦鄰卹民爲兩國生靈福耳爾猶若罔聞知獨不視爾先世與占城報復往迹乎明鑑伊邇爾國耇老尙悉其當詳當審思之古稱有道之國以徳不以力爾自受封以來不但侵奪占城近又殺滿剌加進貢使臣黥其從人爲奴鄰封構怨控訴交至爾自以爲福否邪夫畏天保國事大卹小賢哲者所爲爾何不此之圖也敕至宜念輔車之勢篤鄰好之誼盡還占城古地世守宗祀不至隕絕不惟兩國生靈免罹兵禍而爾令聞垂諸簡冊子孫世享休澤於無窮矣其深體之毋貽後悔

○十月癸卯禮部奏海外諸國及西域畨王朝貢者於所過驛傳需索無厭

上乃敕各國王曰日者海外諸國及西域畨王等遣使臣朝貢沿途多索船馬夾帶貨物裝載私鹽收買人口酗酒逞凶騷擾驛遞非禮違法事非一端所過官司累經陳奏欲依國法治之則念其遠人欲不治之則中國之人被其虐害今特降敕開諭繼今以後王遣使臣必選曉知大體謹守禮法者量帶傔從嚴加戒飭小心安分毋作非爲以盡奉使之禮以伸納款之忱俾奉使者得以保全供應者得免煩擾豈不彼此兩全哉

○成化十八年四月癸丑琉球國中山王尙眞復乞不�進貢謂小之事大當如子之事父禮部言其意實欲假進貢之名以規市販之利宜不聽其所請

上乃賜敕諭之曰朝廷定爾國二年一貢之例事已具前敕玆不再言但臣之事君遵君之敕可也屢違敕奏擾可乎子之事父奉父之命可也屢方命陳瀆可乎所以固拒者非爲惜費蓋二年一貢正合中制朕所以卹小之意實在此王其欽遵之毋事紛更

○八月己酉雲南總兵官黔國公沐琮奏指揮潘祺還自老撾死於孟艮所持宣慰怕雅賽緬字公文述交人攻掠之事甚急又謂車裏欲附交阯而八百亦報交人已略老撾孟伴等處而祺所從軍士楊旻乃謂皆不可信事下兵部謂夷言多詐固難俯從然遠人赴愬亦當示以懷柔之意宜行文琮等移文老撾撫安瘡痍勿啟邊釁八百車裏勿懷貳心琮等是後遣人亦宜愼擇

上曰前代視蠻夷讎殺以爲其黨破壞爲中國利朕甚不然交阯老撾諸夷服屬中國有年朕視之皆如赤子救急角�羊仇此中國體也其令琮等遣人諭之俾各守境土睦鄰保民爲是而所遣者尢宜愼擇其人如兵部議

○成化二十一年五月戊午巡撫遼東都禦史馬文升等奏泰寧衛都督脫脫孛羅之弟搜失得數年以來屢能捍禦北虜有所俘斬已而北虜誘之歸附復拒而不從迹其忠順似亦可嘉今宜因其求請量授一職以霸縻之

上曰中國人有能敵愾自效者皆不吝賞以酬其勞搜失得以夷人能敵殺北虜一心內附若褒賞不及何以爲效順者勸乎可授泰寧衛正千戶使藉朝廷之威部署其下以爲東藩之助

大明憲宗純皇帝寶訓卷之三終

大明憲宗純皇帝寶訓序

朕惟理之在人一也斯民由之而不知賢哲明之而未盡惟聖人气質淸明義理昭著本其躬行心得之餘以任君師之責言行政事皆可師法載諸方冊允爲猷訓此堯舜禹湯文武精一執中之傳立中建極之論萬世宗之而莫能外也欽惟

皇考憲宗純皇帝聰明拔萃

聖徳天成爰自靑宮講學於凡所性仁義禮智與夫格致誠正修齊治平之要無不深求蘊奧而體驗於身心日用之間一旦繼紹大統

君臨天下擴而充之凡其誠敬孝養之見於事

天事

親惠愛寬卹之著於睦族撫下肅然而飭紀綱正法度謹內外豁焉而宰萬幾辧邪正納眾善用以靈承於

天洪舒於民者莫非一心至理之所發於此見我

皇考協於克一之功足以遠探二帝三王之祕近增

祖宗列聖之光而子孫萬世之法程端有在矣是以一十四年之間

功徳治化巍然煥然予未小子恭承

大訓嗣守丕基痛念

皇考貽謀宏遠必有紀述已命儒臣纂成實錄三百九十有三卷又采甚尢著者輯爲

寶訓十卷凡爲目六十三爲條三百九十三仰而觀之如星麗天而云漢昭回光采溢目凡我子孫臣庶當加愼守之功各致遵行之力於以保治於攸久而躋世於隆平庶於

皇考之訓無愧也其敬之哉勗之哉故序

弘治四年八月初三日

大明憲宗純皇帝寶訓卷之一

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

聖學

○天順八年六月丁酉

上將開經筵命少保吏部尙書兼華蓋殿大學士李賢會舉講讀官以聞且賜敕諭勉勵之曰朕恭膺

天命繼承

祖宗鴻業君臨億兆負荷良艱永惟自古聖帝明王未有不資學問而能致天下於太平者朕鑑於玆將以八月初二日禦經筵命爾太保會昌矦孫繼宗少保吏部尙書兼華蓋殿大學士李賢知經筵事吏部左侍郎兼翰林院學士陳文吏部右侍郎兼翰林院學士彭時同知經筵事太常寺少卿兼翰林院侍讀學士劉定之詹事府少詹事兼國子監祭酒司馬恂大理寺左少卿孔公恂翰林院學士杜潛萬安侍講學士李泰太常寺少卿兼翰林院侍讀孫賢劉珝牛綸左春坊左庶子兼翰林院侍講王﹤亻與﹥徐溥兼經筵官賢文時安泰賢珝綸日侍講讀翰林等衙門儒臣分直侍講夫帝王之道具載經書苟非講明何以措諸行事況朕臨禦之初先務莫急於此卿等宜端心竭誠相與講論務臻其極毋隱而弗彰毋曲以狥好庶幾會而通之理足以漑朕心舉而措之澤足以被天下如此朕斯無�

上天之命

祖宗之托而卿等亦無負於朕之所望矣欽哉

○成化九年二月丁丑

上命儒臣考訂宋儒朱熹資治通鑑綱目盡去其後儒所注考異考證諸書而以王逢集覽尹起莘發明附其後旣成

上命刻梓以傳親制序於卷首曰朕惟朱子通鑑綱目實備春秋經傳之體明天理正人倫褒善貶惡詞嚴而義精其有功於天下後世大矣顧傳刻歲久間有缺訛甚至書法與所著凡例提要或有不同是以後人疑焉有考証之作兩存其說終莫能定朕嘗深求其故矣蓋凡例提要乃朱子親筆以授門人使據之以成書及書旣成再加筆削則隨事立文時有小異而大體終不出乎勸懲之外豈可一一致疑其間昔者五經同異賴漢宣帝命諸講論於石渠閣親稱制臨決然後歸一朕於綱目斯有意焉特命儒臣重加考訂集諸善本證以凡例缺者補之羨者去之事關大義若未踰年攺元者依例正之至若漢初紀年首冬惟景帝中後二年舊史誤列冬十月於歲終朱子𨿽以傳疑而呂氏其餘書法與凡例小異無大關涉者悉仍其舊盡去考異考證不使並傳所以免學者之疑成朱子筆削之志也考訂上呈具如朕意綱目於是爲完書矣於戲是書所載自周秦漢晉歷南北朝隋唐以及五季凡千三百六十二年之間明君良輔有以昭其功亂臣賊子無所逃其罪而疑事悖禮咸得以折衷焉俾後世爲君臣者因之爲鑑戒勸懲而存心施政胥由正道圖臻於善治其於名教豈小補哉然則是誠足以繼先聖之春秋爲後人之軌範不可不廣其傳也因命繕錄定本附以凡例並刻諸梓以傳爰序首簡俾讀者知所自云

○十一月戊申

上諭大學士彭時等曰朱文公通鑑綱目可以輔經而行故宋元二代至今未備卿等宜遵朱子凡例編纂宋元二史上接通鑑共爲一書

聖孝

○成化四年七月戊午禮奏今

慈懿皇太后之喪與

皇太后千秋萬歲俱當合葬

裕陵

慈懿皇太后居左

皇太后居右配享

英廟禮亦宜然是乃天理人心之至也

上批答曰卿等所言固是正理但

聖母在上事有窒礙朕屢請命未蒙兪允朕平昔孝奉

兩宮如一若因此違誤致有他虞豈得爲孝今當於

裕陵左右擇吉地安葬崇奉如禮庶幾兩全卿等其體朕意旣而文武羣臣連上疏固諍復跪伏文華門前以俟必從而後已

上復懇請於

皇太后自巳至申稍見從遂出數奏同辭批答云卿等所言皆合朕意合葬之禮蒙允行矣於是羣臣皆呼萬歲而退

○成化十六年七月丁亥巡撫鳳陽等處右副都禦史張瓚奏欲以鳳陽一府今年供應物料及追陪馬匹暫停以資中都新城外別築土城之費工部議其難從

上曰春雨秋霜人子履之尙興淒愴怵惕之心況鳳陽

祖宗陵寢所在新城旣迫長淮屢有水患誠宜及時設法修理今張瓚欲停止歲辦及馬價以資工費爾工部以爲不可然則事將已乎其令守臣支在庫官錢克期興工修築毋得遲誤

○成化二十年正月乙巳

英宗睿皇帝忌辰

奉先殿行祭禮

上退朝顧左右曰今早行禮之際追念罔極之恩感傷於懷泫然淚下不能自已永惟

先皇奄棄天下臣民忽已二十年矣朕嗣守大業兢兢栗栗恆懼弗克負荷無以慰

宗廟神靈今益當省身修徳任賢圖治使四海無虞生民樂業庶幾無愧天子之孝云爾

○成化二十三年三月丙寅

上敕禮部曰

皇太后撫育朕躬纘承鴻業二紀於玆海宇敉寧治化■達復撫育皇太子進學成身克諧室家國本益固功徳隆重莫罄報酬宜上徽號以極尊崇用表朕愛敬之忱爾禮部其擇日具儀以聞

○四月戊子

上恭上

皇太后徽號禮畢詔告天下曰朕惟自古帝王之孝親匪惟養以天下而必尊以鴻名蓋所以表功象徳顯於今而垂於後也情文咸具敢忌祇循恭惟

聖母皇太后夙贊

先皇茂隆內治誕育眇質纘紹丕圖迄今一統

宗社奠安海宇寧謐寔皆

聖母深仁洪慈訓迪之所致也矧於皇太子勤劬長育用底有成室家攸宜國本深固凡玆勛徳超軼前古而尊崇之禮尙未加隆朕心歉焉乃稽典彜率吁臣工以今月十七日謹奉冊寶上尊號曰

聖慈仁壽皇太后仰酬罔極之恩遠追帝王之孝禮旣成於家國澤斯溥於寰區於戲據古尊稱式廣親親之教揆今卹下敷布老老之仁詔告中外咸使聞知

謹天戒

○天順八年三月丁巳大學士李賢等言正月以來風霾蔽天日黯無光宜修君徳以消天變

上曰天道與人事相關而關於君身尢切朕當爲卿等勉之

○五月丁巳京師大風雹大學士李賢勸

上遠嬖幸親近老成修徳舉政

上曰朕嗣位未久天戒屢彰敢不敬畏爾臣下亦當加警焉越數日降敕諭文武羣臣曰朕以菲徳嗣承大統𨿽在疚中而敬

天卹民之心未嘗敢忽然自卽位以來天災屢見近於是月初五日風雹大作飄瓦拔木此乃

上天垂戒之嚴朕深懼焉意者徳有未修而政有未舉歟心有未誠而治有未至歟抑爾羣臣怠慢不謹爾事有乖上無以輔君徳下無以惠生民歟自今各宜恐懼修省恪恭乃事庶幾以回天意特玆告戒尙其毋忽

○成化元年五月戊午火星畱守南斗越五日敕諭文武羣臣曰朕以眇躬嗣承

祖宗鴻業代

天理物�荷惟艱玆者

玄象示警朕甚懼焉永思厥咎罔知攸措用是減膳節用齋心於便殿朕將親露禱於

昊天上帝引咎責躬修明庶政爾在廷文武羣臣皆佐朕以行政者也上下一體休戚惟均其自今日爲始各致齋三日同加修省務各秉乃誠各恭乃職勵精治理毋事因循爲徳爲民必臻實效凡諸衙門有曾經具奏買辦采辦物料於民間者悉皆停止其有營造亦暫停免過夏俟秋涼興工以便吾民於戲朕爲

天之子爾羣臣與朕分治天職克謹

天戒理所當然自今有可以匡輔不逮者尙無有隱爾等其欽承朕命毋忽

○成化三年七月己卯工科給事中黃甄等上言南京乃

祖宗創業之基邇者午門正樓爲雷雨所損實

上天示警之意乞敕諭中外臣工同加修省因劾守備成國公朱儀參贊機務兵部尙書李賓昏迷欺罔之罪請擇能者代之

上曰上天垂戒非一二人所致朕當與文武大臣同加修省儀等姑宥不治仍移文諭之旣而監察禦史丁川等亦以爲言且勸

上屏遠聲色親近書史及勤政等事

上以所言有理謂事未舉行者朕當勉之

○乙酉

上以南京雷震午門敕諭文武羣臣曰朕承天序守

祖宗大業夙夜圖惟求所以克享天心然望道未見治效未著今年地載失寧乃六月十五日雷震南京午門天之示戒可謂至矣詩云敬天之怒易云洊雷震以恐懼修省朕用是齋心滌慮內求已過蓋中和未足以格髙厚誠敬未足以孚幽顯修齊治平之功未足以安中國服遠人敢忘勉勵以弭災異咨爾在廷文武羣臣與朕共天職其間有謀謨是資勛戚是聯司銓衡以淸庶位均賦役以理萬民典禮以事神天治兵以靖華夷明刑罰守章程掌風紀任言責與夫握將帥軍旅之權分鉅細官守之寄者固或能守厥職矣然豈無竊位苟祿蔽塞賢路以玷朕之任使者乎又豈無懷私狥利欲成溪壑未達朕之聽聞者乎怠而能勉過而能攺知止足而能退所與也以毗朕志以回天意以底於雍熙是爲君臣交修之道是日

上又敕諭南京文武羣臣曰朕惟

太祖髙皇帝創萬世大業於南京所系甚重乃今年六月十五日雷震於午門天之示戒夫豈徒然朕用是敬以修省戒飭在廷百執事勉修厥職以假穹聽咨爾南京守備參贊之臣屢致人�豈無所由盍各攺厲以展來效其餘百司庶府勿謂�耳目所不及而隳廢其職守以自勉背公向私盈饜其所欲以自棄當言者勿謂時不我從當事者勿謂上不欲用朕將稽其言之當理而從考其事之成功而用焉典祀必恪神乃歆戎政必練邦乃固賦入必愼民乃富屈抑必伸獄乃淸無慢以取譴無怠以忘職無掊克以爲能足國無酷慘以爲能去惡惟趨於大中至正以稱朕意惟天心其祐焉

○成化四年九月丙寅大學士彭時等以彗星見引咎乞免

上曰上天垂戒朕自修省卿等皆職居輔導當講求缺失修舉善政加惠軍民庶可以回天意豈可捨朕而去所辭不允

○壬申

上敕諭文武羣臣曰朕嗣守丕圖惟天地眷祐是賴然弗克正於心修於身近無以禦於家邦遠無以寧於海宇將奚以格髙厚神祗乃今年八月癸巳京都地震九月初以來彗星見北斗朕旣齋心滌慮以攺圖自新祗告天地非徒言之固將躬行之爾文武諸臣輔朕猷爲受委托分職布任於中外者尙各警其怠忽因循之習革其欺公狥私之獘堅其忠藎不移之操固其廉愼不污之節豈惟爾之功名無玷天將鑑之以不致罰朕將資之撫世禦宇不負所使朕之兵民民將由之以不失其所邊圉彊固而閭裏殷富三光全於上九域安於下豈非君臣同徳之效歟爾文武羣臣其圖利之

○成化六年二月壬申

上敕諭文武羣臣曰朕紹膺景運六載於玆夙夜靡寧圖惟治理而自冬䢐春災異薦臻雨雪不降朕慮民生弗遂憂切於懷永惟災咎之徵必由人事感召豈朕徳有不敏而政多缺歟抑爾羣臣分理庶政者因循怠緩弗克竭誠盡公以輔朕之不逮歟循省所自容各任其責致交修之誠朕將親率爾文武羣臣於二月二十八日恭詣山川壇請禱

○成化七年十二月庚辰大學士彭時等以星變上言正心術謹命令親接見愼賞罰納諫諍勵官守六事

上曰具覽所言事皆切實朕自有處置卿等宜勉力佐朕以副朕懷又明日英國公張懋吏部尙書姚夔並六科十三道官俱以時政條奏

上曰卿等所言皆切時獘在內者朕自減省荊襄撫出流民仍令項忠等檄原籍官司安插毋令失所在京抽分每歲止遣禦史一員織造蟒龍等叚疋絲料且收貯在官各營見操並守衛官軍將軍查數以報其餘所司卽舉行之

○壬午望

上以星變避正殿徹樂明日大學士彭時等言天象垂戒古今罕見外人不知

聖心憂勤竊謂寓此災變視如泛常未嘗降顏一接臣下詢訪民情議論洶洶臣等欲於明早朝退詣便殿請見一以寬

聖心一以息羣議明日

上退朝禦文華殿召時等見時等因陳時政當興當革數事

上嘉納之

○成化十一年四月乙未

上以干淸宮門災告

奉先殿曰玆者弗戒於火致乾淸宮門被火竊惟譴告之來必有所自省躬念咎惕然於懷仰冀

尊慈俯賜矜憫轉禍爲福永保康寧不勝惶懼懇祈之至

○成化十二年七月乙丑

上於禁中祭告

天地曰臣以菲薄之資撫盈成之運顧政事之多缺致災異之薦臻玆者京城內外有物夜出殘害軍民驚動閭巷夫變不虛生必有所自意者或用度不節致傷民財歟或土工繁興過勞民力歟或忠言不聞下情無由上達歟或仁政不施實惠未能下究歟夙夜競惕罔知所措伏惟大造垂慈曲賜矜憫赦過宥罪轉禍爲祥俾妖物潛消居人安妥臣當祗謹

天戒垂省愆尢斯維新於政令以圖報於大恩不勝惓惓懇禱之至

○成化十五年九月甲戌南京守備成國公朱儀奏

孝陵大風拔木壓損城垣且殿宇歲久亦多頺壞

上曰風拔

皇祖陵寢樹木天變豈無爲乎朕祗畏天戒栗焉不寧其令朱儀眞以朕意祭告

孝陵仍亟行南京所司凡城垣壓損及年久頹壞者修葺之

○成化十七年四月庚申敕諭文武羣臣曰朕嗣承

祖宗大統十有七年恆宵旰圖治求以上格穹蒼下安黎庶無負付托之重柰自去冬以來陰陽愆期雨澤少降朕心憂懼已嘗齋心露禱祭告神祗又遣官淸理刑獄用弭旱沴然而連日狂風大作塵霾蔽空豈朕與爾在廷文武羣臣修省有未至耶凡事關朕躬者朕自究循而行之不怠爾等佐予治理中間能修職者固有而曠職者豈無爲勛戚輔導者或忠藎未殫猷謀未盡歟司銓衡錢榖者或黜陟未當徵斂不時歟典禮樂兵戎者或不能以和神人息邊患歟與夫掌刑罰工役任風紀言責握將帥戎柄以及鉅細官守之寄者豈各稱委任而無竊祿者歟有一於此亦足以召災自今以後務湏痛加修省革其欺公狥私之獘警其因循懈惰之習固其廉愼不私之節庶乎各舉厥職以輔朕不逮而政事修舉災沴可弭矣爾等其欽承之

○成化十八年閏八月甲午陜西西安府及徽州地震守臣以聞

上曰地道失寧實由人事不修所致藩臣邊將皆佐朕以奠安坤維者陜西重地且逼近邊陲而地動若此夫豈無所感召歟其令各官殫心修穰以答災譴勿視爲常事

○成化二十年正月壬辰

上以地震敕諭文武羣臣曰朕仰承

祖宗丕緒夙夜兢惕圖惟政理然治效未著地震京師

上天示戒可謂至矣朕齋心滌慮省愆修徳所當自勵猶恐事神治民安內攘外之道有所未盡爾文武羣臣與朕共天職者其間豈無私勝公微竊位苟祿怠事玩法孤負任使以召致災咎者乎自今宜各痛加修省攺過自新懋稱厥職以毗朕志以回

天意以底於治平庶盡上下交修之道爾等其欽承之

○成化二十一年正月丙戌敕諭文武百官曰玆者

上天垂戒災異疊見歲暮及今正旦有聲如雷朕甚驚懼惟天道與人事相爲流通必人事乖違斯天道不順爾文武百官皆與朕共天職者而五府六部都察院大理寺通政司堂上官及六科十三道官付托尢重凡一應獘政及有利於國家生民之事其各指實陳奏無或顧忌朕當采而行之用回天意

教太子

○成化十三年十二月己未刑科給事中趙良奏太子天下根本所輔貴乎得人乞預求賢徳忠良之士博聞有道之人使朝夕與居涵養徳性講求治道綿

宗社億萬世無疆之休大興左衛指揮使周廣亦以爲言禮部覆請

上曰一人元良萬國以貞預教太子實所以綿

宗社而福生民也所言良是明歲其亟行之

○成化十八年十二月庚午

禦制文華大訓序曰朕惟古昔帝王之有天下必立言垂訓以貽子孫俾知修身出治之本聽言處事之要以承基緒於無窮其豫教屬望之意何所不用其極哉稽其教法若唐虞三代之具於書詠於詩見於禮記最詳具密不可尙已秦漢以下寢以疎闊如唐帝範之編宋承華要略之集或舉一而遺百或詳末而忘本視古豫教之意有閒矣肆我

太祖髙皇帝儲君昭鑑錄

太宗文皇帝文華寶鑑及聖學心法

宣宗章皇帝帝訓四書垂示炳若日星與唐虞三代之意實同一揆朕嗣統迄今十八九年仰賴遺訓余休海宇寧謐

宗社奠安是豈無所自哉顧念皇太子繼承甚重而身而家而國而天下事機甚繁未可悉以口講而指示之乃於萬幾之暇博閱載籍自孔孟濂洛諸儒之論述伏羲神農黃帝禹湯文武以及漢唐宋諸賢君之蹈履與我

祖宗之謨烈

皇考之戒飭凡有切於儲副今日之所學與夫異日之所行采匯爲編名曰文華大訓以授皇太子其書綱凡四曰進學曰養徳曰厚倫曰明治目二十有四總論以撮其要分言以極其詳每編又各有言以發其端而結其終本末兼該先後交貫展捲之間修齊治平之道了然在目俾朝夕觀覽知所造詣必問學日以充徳業日以廣帝王之度日以恢弘夫何患不能承

祖宗基緒傳於無窮也哉此朕是編惓惓屬望之心也

祖宗列聖之心也古帝王之心也嗚呼其熟玩而深體之哉進學篇朕惟人不可以不學學也者所以學修齊治平之道也昔堯舜禹湯文武皆汲汲焉以學仲尼亦皇皇有所不暇在聖人尙如此故人生八歲入小學十有五年入大學公卿大夫元士之子與凡民之俊秀皆然況爲儲副則將有天下國家之寄者可不學乎古人論學多矣有宏綱要旨焉取以爲總論而學必稽古然後有得故進學之目先之以明典訓典訓之要在明義理義理吾性分之所固有而非自外來也我能明而知之則所以用力以求復其本然者自有不容已故窮義理次之然必親近師儒切磨講論庶其有所啟益而易爲功故資啟益次之三代以降聖王不世出處士橫議百家紛然雜出乎其間以乘吾道者非一不有以辯而擇之能不惑者鮮矣故又次之以擇習尙焉夫博求古訓內反之於己外資之於人俛焉自勵而不惑於他岐如是而學有不進者未之有也學旣進則以修身齊家酬酢天下之事而極參贊之功也何有嗚呼其念之哉養徳篇朕惟人得天之理於心所謂徳也是徳也人孰無之而能不失焉者蓋鮮是以自古聖賢大學教���必拳拳以明徳爲言而大易取象於蒙作聖之功亦必自徳始矧太子天下之本

宗社生民所系可不以養徳爲先務乎然徳之養不一也故總論其綱而其目則首之以端蓋天下眾善皆由此出不正其心則所存或牽於外誘之偏不端其志則所守必狃於他岐之惑𨿽欲勉彊以進於善而徳非其徳矣然此特以養於內者言之彼外焉一言一動與夫衣服食飲之常皆吾心徳之寓也苟有一之不謹則爲徳之累大矣故次之以謹言動愼服食焉夫徳之造進有限而人之逸欲無窮或聲色玩好之來田獵遊觀之縱槃樂自恣侈靡弗約皆所以汨吾心喪吾徳者尢不可不戒也故又次之以戒逸欲焉誠能自內以達外由精以及粗表裏交修無少間斷則人欲日消天理日著而吾心徳之全體立矣全體旣立則推而至於國家天下大用之行夫何適而不宜尙敬之哉厚倫篇朕惟人倫有五曰父子有親君臣有義夫婦有別長幼有序朋友有信卽虞書所謂五典周書所謂五教戴記所謂五達道者或詳言之曰七教十義或略言之曰三綱四行或編名之曰人文人紀皆不越此五倫而已此五倫者出於天性皆所當厚而父子長幼夫婦三倫尢所當厚也目中所謂隆孝敬則父子親矣惇友愛則長幼序矣重內儀則夫婦別矣睦宗戚則親與序別之推俱備矣四者乃人倫之切於身行於家而治國平天下之本也此而薄焉則施之君臣朋友賓客與夫民物無有能厚者矣故曰其所厚者薄而其所薄者厚未之有也自古聖帝明王以及我

一祖四宗皆誠格於

郊廟敬行於師傅禮周於百官仁被於萬姓義感乎蠻夷戎狄惠及乎鳥獸艸木以致久安長冶後世莫有追配之者皆由先厚三倫而推之耳爾爲儲副當希古帝王法我

祖宗以當天下重任也可不厚於人倫而先其尢當厚者乎凡載於篇者其詳味而力踐之無忽無怠明治篇朕惟古昔帝王之圖治罔不夙夜祗勤誠以天下之大萬幾之繁系乎一人甚重也苟非理明而素定於其中求其事至而應之無失者亦難矣惟

天有成命我

祖宗受之以啟丕圖貽我後之人其日監在玆赫然猶

祖宗之時也敢不敬乎況庶政得失庶徵休咎應焉尢

天意之昭灼者也故欲明治道其要必自敬天命始敬之所寓莫嚴於祀

天而尊

祖配天之義

宗廟享祀之制莫不有告焉有報焉有祈焉下逮羣祀亦猶是也其可瀆乎故嚴祀典次之近而朝廷天工之代在羣臣也故辯人才待臣工次之遠而四方天之視聽在民也故卹民隱次之臣民之賢率本乎教教化之行必先於養制禮以端其俗立樂以和其志此教之大方也故崇教養正禮樂又次之至於聽納審則無壅蔽之患而上下之情通賞罰公則無僣濫之惑而小大之心服制財用則絕侈靡而經費有常飭兵戎則戒窮黷而捍禦有備馭夷狄則廣威徳之施而謹夷夏之辯此皆制治宏綱臨禦要道不可有一之不明也於是總論其綱條列其舉目而措之如運之掌耳尙有豫講而深究之哉書旣成

上又題其後曰惟我

祖宗定制皇太子旣立凡中外諸司政務須奏陳者率令啟聞正欲其廣聞見而達治體也朕侍

皇考亦嘗奉

命出見羣臣預聞政理迨臨禦以來競業圖回仰答

上天篤佑與

祖宗

皇考付托肅然以承

郊廟之嚴凜乎而處臣民之上十有九年於玆蓋嘗因旱災而出禱於郊以星變肆赦海內葺

郊壇寅奉大祀增籩豆樂舞尊禮先師廣進士之額試以民事而後任之臺務重老臣之歸優其月祿而復假之力役加養濟窮民之廩開武學儒生之貢念民之薦饑也內則減價而糶以周給外則遣官四出以賑濟慮獄之不淸也每盛暑而於兩京卹刑或間歲而於天下審錄修文史而究武略飭內治以攘外侮戡靖僣竊底寧邦家猶宵旰靡遑懼功業未茂徳惠未周而治平之效未臻也夫爲治之道舉大綱者必挈其要張眾目者必該其凡是編所述庶幾盡之汝與務學之暇尙究心焉用副朕所以豫教之意也其念之哉

睦親

○天順八年正月庚辰襄王瞻墡奏近聞徳王及重慶公主出居外府而郕府王妃尙參住其間往來朝謁恐有未便宜遷於別所

上曰叔祖所言良是但郕王妃寡居孤女未嫁姑自西內遷居外第蓋

先帝盛徳事也今若他徙恐致驚憂其勿復徙

○九月戊辰郢府南漳郡主奏乞命其子周堈入國子監讀書

上曰南漳郡主系宗室之親其子周堈旣有志讀書宜令入監照例出身

○成化三年二月庚子徳王將之國以歲用米鹽等物一時難於措辦乞仍關用候莊田成收日停止

上允之令今歲撥與白熟粳米二百八十三石鹽歲與一百引馬艸豆到府日爲始給五閱月內官內使於所在官司每月人給米四斗亦五閱月而止

○五月壬子寧府臨川王長子奠埨以罪降庶人幽閉於其祖獻王墳所久之奠埨奏身罹重罪誠所甘心但子女今俱長成同受禁錮非其罪也禮部以聞

上憫其情曰古者罪人不孥況宗室乎宜聽其子女與士庶之家婚配仍令有司量給財禮助之

○成化六年四月己未襄王瞻墡有疾

上命醫賫藥馳驛往療之

○成化十年二月壬戌晉王奏鎭國將軍美垎有母喪請以其歲祿量支本色爲喪費戶部以爲無例

上曰送終之禮人子不得自盡則貽終身之悔美垎請給祿米以供母喪𨿽無故事宜特從之其令所司全給一年

○成化十一年十二月戊子

上敕廷臣曰曩者朕叔郕王踐阼戡難保邦奠安

宗社亦旣有年及寢疾臨薨之際姦臣貪功生事妄興讒構請去帝號

先帝尋知誣枉深懷悔恨以次抵姦於法不幸上賓未及舉正朕嗣承大業於玆一紀每思先儒有言祖父有欲爲之志而未爲子孫善繼其志而成就之此所謂孝間以帝號之復質諸

聖母皇太后亦云此

先帝本意宜卽舉行朕祗服慈訓惇念親親誕告在廷用成先志其郕王可仍舊皇帝之號所有尊謚禮部會議以聞務合人心毋乖典禮仍令所司修飭陵寢如敕奉行

○成化十三年十二月丙申戶部郎中李炯然奏鳳陽水災官無儲蓄建吳二庶人初家眷十八口月給米二十五石今已故大半而��如舊請量減之事下戶部議其言可從

上曰庶人所用乃

先帝欽給之數豈可輕減宜移文鎭守等官查審可否具奏處分

○成化十五年十月甲申肅府汾川王貢錝以府第被災三喪未舉請賜肅簡王截支祿米六月又伊府西鄂安僖王鍉鉠妃李氏王薨男幼未封乞歲祿年終停止

上曰朕於宗藩篤念親親之誼每事務從優厚今汾川王及西鄂王妃給停支祿米以資喪葬之費覽奏不覺憮然其悉如所請給之

○成化十八年十一月己酉韓府樂平王奏懷悼二王皆以無嗣而薨二王所遺妃各有米養贍今彰化王偕灊進封韓王二妃之米例皆停免而韓王止養悼王妃懷王妃至失所敢以請

上曰朝廷以仁治天下民間孤貧者尙有養濟之典況在宗親而可委棄耶彰化王旣進封韓國二妃義當同養其卽分祿米以養懷王妃毋令失所

重宗支

○成化元年二月乙未廣昌安僖王美堅生母劉氏奏王生時嘗以從兄云丘王第二子鐘金�禦爲嗣今王薨無嗣請以鐘金�禦襲封王爵

上曰過繼子封王無例鐘金�禦仍準本封爲鎭國將軍承廣昌王祀

○成化十五年閏十月丁巳衡山恭惠王妃陳氏乞以衡陽莊和王次子鎭國將軍豪邽爲繼嗣且欲進襲王爵

上曰

祖宗舊制王爵至重前此未有以從子襲爵者朕何敢專且豪邽旣系衡山王侄同气至親只以將軍承繼宗祀管理府事何不可乎若從其請則是衡陽之子有二王矣違

祖訓而狥私情朕不爲也其已之

○成化十七年正月乙未慶懷王薨弟岐陽王邃塀襲爵邃垿以其父秩熒乃慶靖王長子奏乞查處於是懷王母妃孟氏奏邃垿紊亂宗派謀奪封爵事下禮部言靖王子康王秩煃𨿽云第四系嫡出眞寧莊惠王秩熒𨿽居長乃庶生當時一日同受封爵及各子承襲已定正統四年莊惠王奏奪封襲

英宗睿皇帝已嘗降敕切責乞遣敕諭王宜遵

祖宗定規永保祿位

上是其言旣而邃垿復奏前事禮部乞下所司轉行該府教授啟王遵奉先敕毋再覬覦非分詔如所議行未至而邃垿又奏岐陽王冒伯作父不無背義於是禮部言自康王論之則岐陽以子繼父自懷王論之則岐陽以弟繼兄揆之於義皆無不可

上以康王傳序已定而眞寧王累次奏擾降敕切責削祿米三之一復以教授不行諫止命巡按禦史逮問之

○六月辛亥晉王鐘鉉奏廣昌安僖王長孫奇澢年已長成且故王原賜儀仗印冊尙在乞襲封王爵禮部覆奏安僖王無子妃劉氏奏以兄子鐘金�禦爲嗣乞封王爵以無例止封鐘金�禦爲鎭國將軍管王府事令其子奇澢止應封輔國將軍

上諭晉王曰承襲王爵宜遵

祖宗成憲母再煩擾廣昌王印其卽遣人賫送來京

褒宗室

○成化十年二月己巳安昌王膺鋪父岷王得風疾侍湯藥晨夕不懈岷王嘉之奏乞旌表禮部以無例聞

上特賜書獎諭曰國家以孝爲治凡臣庶孝行卓異者必旌表之以風教天下以圖成大順況於宗室有能惇行可無獎諭用勸將來耶叔性稟孝謹爰自幼齡因父王嬰疾每朝夕侍側供奉湯藥迄今歲久益無懈怠朕聞之嘉嘆再三以爲孝乃天地常經人倫大本叔能惇行令聞茂著寧不有光於宗室有光於國家乎詩曰永言孝思孝思維則永言謂長念也又曰孝子不匱永錫爾類類謂祚胤也繼自今常存此心益崇此道則不惟叔可以儀式藩邦衍福胤於無窮而我國家亦有無疆之休矣

○六月丁卯韓王偕灊奏曾叔祖襄陵王範址性至孝嘗刲股剪須以療母疾今年已七十有五每祭掃猶躬自負土培母墳哀慟誠切古所謂終身慕父母者王蓋有之乞加獎諭以爲宗室子孫之勸

上特移書獎諭之曰覽韓王奏知曾叔祖髙年至行嘉嘆再三夫孝人道大端人於親存能惇孝養者固多至於旣歿而孝思不衰者鮮矣惟曾叔祖曩因母疾刲股剪須以進母疾良愈玆又盡力竭誠於體魄棲憩之所其於事親終始之道兩無愧焉於宗室不有光歟於風化不有勸歟曾叔祖其益篤孝行以爲藩輔之式異日垂名簡冊諒有在焉

○成化十七年八月己酉韓王偕灊奏臣曾叔祖樂平王衝烋年逾七袠博覽羣書一言一動必效古先誠可爲宗室式乞璽書褒崇庶有所激勸

上致書衝烋曰凡宗室中將軍中尉苟有一言一行可取朕聞之猶且喜慶況曾叔祖篤志好學老而不倦嘉言善行非止一端增光天潢爲法宗室足忄�尉朕懷者哉玆特賜書獎諭王尙當始終如一壯老一致俾諸爲惡獲罪者景範變化悉歸於善非但可以﹤宀十見﹥朕之心而

祖宗在天之靈亦可以少安矣惟曾叔祖亮之

○成化二十年七月甲寅

上致書褒獎樂平王衝烋曰玆者韓王又奏稱曾叔祖年髙徳邵善行昭彰朕聞之心甚嘉悅昔東平王有云爲善最樂夫處崇髙之地不以富貴自淫惟以爲善自樂史冊書之後世以爲美談今曾叔祖年躋耄耋樂於爲善宗室尊之國人式之足以增光本支而永隆藩輔其賢於漢東平王也遠矣玆特致書褒獎其益善加調攝頤養天和以爲親族楷範用副朕惓惓眷念之意惟曾叔祖亮之

諭宗室

○成化三年四月己亥襄垣王仕﹤土匱﹥第三子奪人妹爲妾且稱爲次妃

上降敕諭襄垣王曰王府娶婦事當奏請妻妾名稱各有等第今王之子彊娶人女爲妾擅名次妃揆於禮法寧無礙乎此皆不能嚴束所致王其切責之令還其女庶無後悔

○五月丙子襄陵王衝火�術奏所居平涼城隘地狹支庶日繁不足以容乞徙居湖廣或江西建昌

上以分封已定不允遣書諭之

○成化六年五月丙午襄陵王衝火�術奏虜入河套致煩朝廷出師徵討願率子孫及壻從總兵等官徵剿用效微勞

上以書復王曰比者醜虜潛住河套累犯邊疆朕憫生靈之苦已命將出師徵討矣玆得王奏願率子孫並壻從兵效力剿除之此可見王有忠君愛國之誠憂恃卹民之意朕甚嘉焉但王以宗室至親名分尊崇難與總兵等官同事況國家自

祖宗以來藩邦無從兵共討之例專書以復王其亮之

○成化十四年十月辛丑韓府漢陰王徵鍉無子臨薨時其妃父周恂教以托言宮中有將育者至期密取他姓子女養宮中王母妃平氏亦與聞其事旣請封爲恂姻家所發恂淩遲處死冒封男女及平氏周氏俱賜自盡追降徵鍉爲庶人

上乃貽書各王府曰朕惟徵鍉乃韓憲王曾孫憲王實

太祖髙皇帝之子

髙皇帝奄有天下封建諸王藩屏國家以爲千萬世不拔之基豈意徵鍉祗因乏嗣顧戀房闈私愛輕信外人邪謀致使其母曁妃下挹污池之流上混天潢之派其得罪於

祖宗豈小小哉身𨿽淪亡咎難容貸已革其封爵削其謚號追廢爲庶人用彰朝廷大法用慰

祖宗靈明以爲將來警戒嗚呼莒人滅鄫春秋所誅而徵�忍心害理一至於此

祖宗以來所未有也夫人聞之莫不憤怒況於朕乎況於宗室乎尙恐各宗室親王未知其詳特命所司抄詞並書徧告親藩尙其亮之

戒飭諸王

○天順八年六月甲辰晉王鐘鉉保升承奉副張泰等二十員爲承奉正等官皆預定其職以聞

上以書戒王曰得奏欲以承奉副等官張泰等二十員升授承奉正等職旣已定擬職名復何奏請且升除王府內官出自朝廷若遇員缺只宜具實並開相應者奏知以憑升補王乃擅自定職泛濫升除是何理也此必下人撥置今皆不準亦不究問特書戒王王宜自省今後行事當遵

祖宗法度毋得任情妄爲庶可保全令名王其戒之愼之

○成化七年六月壬子鄭王祁鍈有罪

上降敕戒諭之曰朕惟

祖訓有曰王國文武官有能守正規諫助王保全其國者毋得輕易陵辱朝廷聞之亦以禮待況長史居輔導之首其所勸諫自當聽納豈有責辱之理且人之大倫莫重於君臣父子夫婦爾溺愛不明追咎前妃遂惡其子因長史等官勸諫屢行責箠是又悖

祖宗違朝命其於三綱何如篤於親親尙慮爾一時過失未必終身迷謬特遣駙馬石璟賫敕戒諭爾宜深自警省教育世子不可偏聽讒言以搖奪之仍與選婚俾有繼嗣不然敗名失徳而於爵位抑恐難保爾宜深思熟慮毋貽後悔

○成化八年九月丙午代府鎭國將軍仕聖旣坐罪削冠帶祿米逃往絳州靈丘王遜烇請宥其罪

上命靈丘王促之還仍戒其毋再違法且敕襄垣王仕﹤土匱﹥曰爾先奏鎭國將軍仕堲謀害違法等情命官核實止得其冒犯之罪亦在赦前其餘皆誣爾不自懲復以前事奏舉有不相容之勢此豈待弟之道哉惟兄能友愛其弟則弟必敬順其兄兄弟協和乃爲盡道而交惡如此豈不有玷宗室哉朕已敕責仕堲俾盡弟道爾爲兄者亦湏篤念同气加之恩愛毋以小憤乖大義毋以一事之失而結終身之怨翻然攺悔庶可保全令名王其愼之毋忽

○成化九年三月戊戌鄭府左長史江萬程等奏鄭王祁鍈疎薄世子屢諫不從怒移臣下

上命太監王允中英國公張懋賫敕往諭且諭允中等曰爾至可諭王若能攺過遷善親愛世子禮待輔臣庶可永保富貴如或稔惡不悛將有不測之事爾便宜斟酌人情事勢隨宜處之允中等詣府宣諭敕旨並以

祖宗大法及國家親親之恩人倫父子之道曉之王遂具奏謝罪允中等亦奏鄭王稟性急躁喜怒不常且好飲酒世子性亦剛烈子道少盡是以父子相失今王𨿽攺過難保將來宜徵世子至京讀書習知忠孝之道俾王日自省攺庶得區處之宜

上曰鄭王旣自言修身攺過世子不必取來姑驗其親愛之實若此後不如所言朝廷別有處置仍移文長史啟王知之

○成化十年十月己酉襄垣王仕﹤土匱﹥居山西蒲州與子鎭國將軍成銀所爲多不法又與弟鎭國將軍仕堲不和因誣奏其藏妖書等事命官往勘所奏皆誣

上乃賜敕切責仕﹤土匱﹥曰得禦史三司奏勘爾所奏事情皆虛顯有誣陷之意凡爾身所自蹈者爲兄則不仁爲父則不義違法敗倫有玷宗室揆以

祖宗大法當革爵閒住但念爾一時迷誤或出小人撥置姑從寬貸特減去歲支祿米三之一薄示懲戒自後宜痛自攺悔躬率爾子各守禮法毋縱欲以乖人道毋狥私以狎小人毋捏詞以陷同气毋恃恩以慢國法庶可保全令名永享王爵如或不聽法必有加𨿽悔何及

○成化十四年七月壬申趙王見灂先以有罪革冠服令戴民巾讀書習禮至是其母妃懇爲之請

上乃賜之敕曰往年皇親文武大臣合辭奏王悖禮犯法之事難以悉數揆之

祖訓本當拘取來京降爲庶人朕念親親特從輕典止革冠服戴民巾讀書習禮俾圖自新今才二載王母妃十次乞恩謂王自知惶赧悔悟深切夫人有過貴乎能攺過而能攺必遷於善特允所請復王冠帶仍管國事而後王當聽信輔臣毋狎近羣小當仁民愛物毋非法虐下當正大持身毋恣意淫戲當禮遇親族毋戕害骨肉當鎭靜圖治毋騷擾軍民凡府中一應事務必遵成憲必本天理必合人情然後斟酌而行庶幾祿位可保無虞藩邦可保永昌矣不然禍仍逮身追悔無及

○成化十八年四月丙午晉府儀賓劉欽欲以東滕縣主存日收貯折色鈔三萬貫並支祿米四百石曁其十八年以後祿米內辭二百石以備救荒之用

上曰欽欲以常祿救荒顯是沽名因遺書晉王以戒飭之曰欽之此舉有三失焉王府凡事皆當啟王而行玆欽專擅差人其失一也縣主旣沒自有有司截日住支何勞欽言其失二也山西連年饑饉朝廷西顧之憂無時或已舉一方之徭役糧艸悉停不徵措置鉅萬之銀物尙拯救不足而欽纖芥之祿何濟欽意謂此舉上可以動九重之知下可以得眾人之喜沽名釣譽炫耀誇張其失三也此三失之外或有非義隱匿於中亦未可知書至王卽拘欽責以前失薄示戒懲令其攺過自新安分守常讀書狥理自有樂地何必爲是矯激虛語哉

○成化十九年六月乙亥寧化王府輔國將軍鐘鎎訐奏山西左布政使李益貪淫諸罪遣官按之多誣鐘鎎乃賂益左右俾證其事事上獨得益持身少謹亦宜坐罪

上曰人各有心曲直誠僞不能自揜鐘鎎飾詞害人又買求誣證此末俗姦人所爲而宗室爲之可乎降敕切責俾知愧攺益旣無貪淫實情縱有小過不宜深責令贖罪還職仍停其俸半年

○成化二十二年八月癸未鄭王祁鍈之子盟津王見濍以罪革爵降爲庶人

上以鄭王不能教子降敕切責曰見濍之稔惡伊誰之咎歟王與見濍親則父也尊則君也果能愛而知教之則彼未必不可變惡而爲善王乃不然旣因寵愛其母聽彼失教於前又因姑息於彼致令造狠於後況又不率以正擅令宮人出外王所爲若是彼見濍其肯心服乎此正所謂身不行道不行於妻子也今後王當以正自處以禮自防務篤天倫之誼廣義方之訓俾一府之內閨門整肅家道雍睦父子兄弟不至於傷恩招辱斯可以爲宗藩之表率不然

祖訓具在朕何敢私

遵舊制

○天順八年八月辛卯大學士李賢等言近科道官言舉官須會內閣計議但

先帝有旨保官審囚不必會同翰林院遵行已久宜仍不預爲是

上曰內閣儒臣所以輔朕裁處萬幾者如舉官論獄亦令參與事有可否誰更商確卿等言是

先帝著令宜永遵守

○成化二年三月癸亥禮部尙書姚夔言近者南京參贊機務兵部尙書李賓奏南京饑荒欲令各處生員及南京文武官子弟納米入監切惟國學乃育材之地朝廷所資以致治者恐不宜以貨爲賢宜別爲處置賑濟

上曰

祖宗設太學以教育賢材非由科貢者不得濫進今賓等建議欲令官民子弟出錢榖以賑饑民補太學生古無此比且天下財賦所出其途孔多學校豈出錢榖之所哉禮部議是其勿許

○成化六年九月丁亥鎭守雲南黔國公沐琮言近奉詔書土官襲替止令禦史三司保勘多有不知夷情或聽請囑以至土官爭襲或相讎殺乞仍舊例令臣與聞區處

上曰琮先世爲雲南邊夷信服久矣今土官襲替琮不與聞人將致疑其遵正統年間事例行

○成化七年十二月甲午庶人徽焟女寶鑑以父幽閉歲久乞宥免

上以徽焟嘗結苗兵謀叛情罪深重宜禁錮終身蓋此乃

祖宗之法不可廢也

○成化十年三月癸卯趙王見灂奏祖簡王舊歲祿米三萬石今臣襲封止給三分之一請如武臣世襲例增撥原數戶部議奏

祖訓親王祿米例止萬石其後有增給者乃出一時特恩未敢定擬

上曰

祖宗旣有定制難輒攺變其勿許

○七月庚申雲南總兵官黔國公沐琮請如鎭守兩廣總兵官陳銳事例節制雲南三司兵部覆奏謂琮世守雲南與銳事體不同若令節制事權太重唐之藩鎭可鑑也或三司避事宜復設巡撫爲便

上曰國朝建官之制文武相頡頑𨿽嘗蹔敕總兵節制三司乃一時權宜難以著令兵部議是巡撫亦不必設

○成化十一年五月丙辰戶部奏靈丘王長子北﹤土臱﹥未受封其庶長男成鈠次男成金�亶成銅俱尙爲輔國而所司失行槪封鎭國請爲攺正計其始封至今幾十年多支祿米亦當扣除

上曰封爵乃

祖宗舊制不可不正其濫支祿米亦當追奪但旣往不咎其勿復除

○成化十二年十二月乙未巡撫遼東右副都禦史陳鉞奏乞賜敕執問都指揮以下官

上曰人臣不得專擅威柄𨿽有一時假以權宜者非

祖宗舊法也陳鉞欲請敕自都指揮以下徑行執治是欲專擅威柄邪所請不允

○成化十五年十一月壬寅襄王祁鏞奏乞追封故妃李氏爲襄王妃然與臣母妃靖氏封號無辯竊觀諸司職掌命婦因子孫官爵封母並祖母者並加太字議禮出自朝廷乞如命婦制

上曰議禮𨿽出自朝廷但

祖宗舊制乃萬世臣子所當遵守者其敢擅增損乎詩云不愆不忘率由舊章王所請非舊章其已之

○十二月壬子監察禦史許進以各布政司鄕舉考試官緣狥私情所聘多非其人乞如兩京例命翰林官爲是

上諭禮部臣曰布政司鄕舉自聘主司乃

祖宗舊制行之已久許進何得具奏欲攺之且科目選賢國家重事若聘主司狥私作獘無往而不爲姦利矣爾其行各巡按禦史並布按二司今後敢有作獘者令互相紏舉或爾部中看詳體訪得其人必重治之

○成化十六年五月壬辰禮部侍郎周洪謨言宋儒朱熹所注釋五經四書間有承漢唐諸儒之誤者乞特敕儒臣考訂

上曰五經四書漢唐宋諸儒注釋已詳具有源委永樂中儒臣奉敕考訂纂修悉取其不悖本旨者輯錄之天下學者誦習已久周洪謨乃以一己之見欲再紛更事在難準已之

○十二月己未吏科給事中王瑞等言比湖廣江西等處巡撫等官各奏所部連年災傷民饑盜起請免有司明年朝覲夫地方多事自宜設法拯濟何至故違舊制使朝覲大典漸至廢弛今有司畏避考察而巡撫官輒狥之均爲不當

上曰二年述職國家舊典豈可以一時一事廢之若狥所司使各庇其屬天下官吏將藉以爲辭𨿽有貪暴怠荒者烏得而核之給事中言是自後一如所奏嚴爲禁戒其令吏部知之

○成化十八年閏八月丁卯兵部劾奏南京畱守前衛百戶髙洪趙顒違例謀管屯田事請治其罪並如舊制定以屯田官數

上曰國家仿古屯田之法用戍卒耕守蓋寓兵於農意也地之給其人者各有定業官之治其事者亦有定員行之旣久其法漸廢戍卒多役於私家子粒不歸於公廩管屯者有積蓄之利而無差操之苦所以啟後來者之謀也洪等宜加究治余悉如爾兵部言

○成化十九年四月癸酉沈府遼山王幼墏以妃奏氏故乞免遣內官致祭恐臣老子幼不能祗奉獲罪

上曰王府喪禮遣官致祭國之常典而王以不能祗奉獲罪爲辭豈以爲厲己邪今所遣者成禮而已無他也王其勿辭

○成化二十二年九月壬子襄王祁鏞奏郢梁二王宣�正統間薨逝無嗣其寢園惟奉祠及軍校等守之乞�本府長史司帶領庶得以時修其祀事

上曰二府奏祀及軍校皆

祖宗設立與長史無預不可從

○成化二十三年二月壬午遼府鎭國將軍恩鍬等欲各以從人易校尉兵部以聞

上曰校尉之設所以爲王儀衛將軍止用從人

祖宗之制各有定分豈可僣踰恩鍬等欲更換民校是非分之求也止宜如例給與從人應役自今違例乞請者不必覆奏

嚴祀典

○成化九年九月丙午永平府知府王璽奏伯夷叔齊廟在府境內洪武中有司春秋致祭景泰中始廢今已重建請賜廟額及祝文

上曰伯夷叔齊淸節凜然大有功於名教宜特賜廟額曰淸節其令詞臣撰祭文有司以時致祭

○成化十九年四月乙巳巡撫陜西都禦史阮勤奏陜西有周公祠墓及漢諸葛亮宋範仲淹呂大忠兄弟祠俱歲久頹壞乞修治並賜祭

上曰朕考祭法凡法施於民以勞定國者則祀之矧周公制禮作樂通行萬世諸葛亮興復漢室範仲淹經略西夏皆有功當時而呂氏兄弟得伊洛之傳又於名教有補者祠墓弗修祀禮廢墜豈祭法崇徳報功之謂哉其令有司各加修治於周公廟歲春秋二祭墓以二丁守視亮仲淹及呂氏兄弟俱歲一祀之庶稱朕褒表先聖先賢之意

○成化二十一年十月甲辰太常寺以

英廟惠妃節朔致祭並與

英廟賢妃位次祭品爲請

上曰惠妃位列賢妃之次冬至用素羞於柩前祭之

重恩典

○成化四年四月己亥尙寶司卿朱奎乞以其子賓入國子監讀書旣得請矣科道官交章劾奎違例罔上乞寘於法

上曰蔭敍子孫此朝廷優禮大臣之典若槪而施之則名器混淆無復差等奎秩不應蔭而乃朦朧奏乞論法當治其罪姑宥之罷其子無令入監

○庚子戶科給事中李森言在京三品以上子孫生於貴族鮮克由禮乞停其入監之例

上曰先王之政仕者世祿京官仕至三品以上蓋亦積歷久而勞勣著矣朝廷錄其子孫一人入監固未爲過矧

祖宗明有故事乎李森昧於古訓持論刻薄不體朝廷忠厚之意朕所未諭但古者賞延於世所以報有功自今三品以上官非歷任年久政績素著者不許濫敍其子孫庶幾人知所勸

○成化五年六月乙卯南京刑部尙書耿九疇子翰林院修撰裕言先臣官行應得謚

上賜謚淸惠因諭禮部臣曰謚法當時自有公論今後已往者不得陳請

○成化二十一年十月庚辰故南京刑部右侍郎陳儼子昶援例乞爲國子監生

上不許且敕所司今後大臣子孫乞恩入監湏審其父祖歷任久而政聲著者方許奏聞

仁政

○天順八年三月戊午大學士李賢等言今天時有未和者蓋由陰气太盛所致也自宣徳至天順間選取宮人數多其中不無嗟怨有傷和气乞特賜簡閱畱其有職務及不願出者其餘願出並浣衣局婦女皆釋放寧家此實前代聖帝明王盛徳之舉

上曰卿言合朕意其亟行之於是放出宮人中外欣悅

○成化二年十二月乙丑禮部尙書姚夔等言今京城街市多有疲癃殘疾之人扶老攜幼呻吟悲號非徒足以干天地之和而四夷朝使見之亦或將爲所議乞敕五城禦史拘審其有家者責令收管無家者收養

上曰無問老小男女有家無家及外來者順天府盡數收入養濟院記名養贍毋令失所

○成化三年九月甲子巡撫宣府右僉都禦史葉盛奏虜中走回男子例充勇士其不堪者發回原籍所司不知憐卹致彼復走虜中爲孽又民年髙者所司例有養贍或給與冠帶榮身乞令軍衛髙年者一體編及以均沾恩典

上曰中國人不幸陷虜中旣而來歸其情義可嘉民年至於八九十王政所當優者安有軍民之間盛言有理所司其詳議以聞

○成化九年正月辛酉順天府府尹李裕奏本府所屬州縣以去歲旱災秋麥未種欲委通判等官設法措置

上曰賑荒勸農教民樹畜皆王政首務其亟行之

○四月戊辰有言京畿內外多有棄屍道路者

上命巡街巡河禦史嚴加禁約仍督所在埋瘞或勸募置棺自相義助

○成化二十一年五月丙子太子少保都察院右都禦史朱英奏比者京師流移之民聚集日多宜令順天等府縣並五城兵馬司月給米大口三斗小口一斗五升毋令失所

上曰京畿旱荒民不自保皆入城就食情實可矜若不有以賑卹之使進退無據將死於溝壑矣其如英議給與之

太明憲宗純皇帝寶訓卷之一終大明憲宗純皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

﹤宀十見﹥宥

○成化三年七月甲子赤斤蒙古衛指揮敢班初數侵掠邊境邊將以計致之京師請安置遠方

上以夷狄不足較特﹤宀十見﹥宥之仍命譯者諭之曰爾等數擾邊疆揆之國法在所必誅縱用輕典亦宜編置南徼以懲不肅今姑貸爾仍加優卹爾其體朕至意各安職業以爲外禦若恃恩再犯決不輕恕

○成化五年七月乙巳建州左衛都指揮佟那和札等奏乞命都督董山子脫羅李古哈納侄完者禿各襲其父伯之職事下兵部請裁處

上由虜酋背恩忘義罪當族滅今首惡已誅餘皆悔過向化朕體

上天好生之徳悉加﹤宀十見﹥宥脫羅等旣眾人奏保其授脫羅都指揮同知完者禿都指揮僉事令統束本衛人民依前朝貢再犯不貸

○成化十年七月丙子巡撫山東左僉都禦史牟俸奏濮州所獲乘饑作亂賊首董現房勝其黨十餘人今皆瘦死惟勝弟敖依律擬斬今詳敖初不同謀亦未嘗拒捕止因同居連坐情實可矜

上曰民以饑荒欲倡亂有司不能撫治例以常律處死朕甚憫焉同居者旣不預謀宜宥其子杖而戍邊已死者家屬財產悉宥勿藉

○成化十四年八月壬辰直隸永年縣民冀祥呂子良犯私鑄銅錢罪論斬其親鄰俱言二人皆父母年老無他兄弟侍餋特以艱窘之故誤罹刑憲禦史以聞都察院議人緣艱窘犯法以爲情有可矜則人爭相視效何所不爲但所犯非常赦所不願而父母年老無人侍餋又律所載宜取旨裁決

○成化十九年二月丙子延綏右參將郭鏞與虜戰三里塔擒斬有功是日別有虜犯其境大柏油川鎭守巡撫等官請罪鏞於是鏞上奏自辯

上曰三里塔柏油川皆郭鏞分守之地顧此失彼其勢不能兩全況旣出戰與他閉門畏縮者不同設更罪之不已甚乎姑從﹤宀十見﹥宥俾知感激庶可勵其異日立功之志

○七月乙未大同總兵官許寧等奏分守左參將劉寧左監丞石巖自宣府移守陽和又二日虜犯其境亦系失機當罪兵部言二人移守甫及信宿罪難槪論

上曰兵部議是士卒非素所拊循則不識將意難以爲用寧等頃自宣府移守陽和甫二日爾號令未行威愛未�部下之勇怯地利之險易俱未究知而因一挫卽以軍法定罪可謂不酌人情不較事勢而欲以服人心其難矣俱貸之令勉圖後功以贖前罪

○十月丙子廣西右參將廣東都指揮同知歐盤初分守柳慶寇至失利應坐充軍律至是鎭守等官盛稱其威令大行及其他調度皆可稱道乞從輕處治以激勵邊將

上曰古人謂使功不如使過賞罰操縱自有權度所以鼓舞眾志而使人樂於效命也歐盤旣功可贖罪宜從守臣之言姑宥之令復舊任悉心殺賊以圖後功

○成化二十年九月己亥哈密都督罕愼克復舊城時執土魯番酋長哈哈械送甘州至是請釋之

上曰脇從罔治古之法也矧在夷狄固當略之哈哈可遣歸本國仍令傳諭其國王孫女阿黑察及大小諸酋自後務睦鄰保族毋相殘以干國法

○成化二十三年七月甲辰鴻臚寺寺丞孫繩宣讀有誤爲禦史所劾

上宥之且曰鴻臚寺官宣讀無大失者後勿劾

明斷

○成化元年十一月癸亥左軍都督過興鎭守廣西召還道湖廣祁陽縣怒知縣李翰接應夫船不時令子得隆率部卒拽翰及其子釗搒掠無完膚俱死河下而興亦以疾死於道翰妻入愬於朝事下法司差官勘實得隆伏罪其毋擊登聞鼓稱冤

上以其妄愬不聽命卽誅之

○成化二年六月癸丑錦衣衛正千戶陳玨初以盡藝得官至是卒無子其侄錫請襲職兵部以非軍功請勿許

上曰官以酬功玨盡藝非軍功比況又無子一時暫假之恩豈後世常行之典勿令襲是

○成化六年正月乙酉巡撫陜西都禦史馬文升王銳各奏去冬虜入延綏葭州保安等縣寧寨安邊等營殺掠人畜焚毀室廬因劾守備都指揮陳英等閉門坐視守堡指揮盛銘隋能等捍禦無策且言知州孟泰等不先移民入堡亦當治罪

上曰州縣官不系統兵守備之任且方給軍需難於槪問若邊將弛備之罪良由法令不振而然陳英等宜行巡按禦史究治其有功勞可贖者仍具實來聞

○四月丙子南京守備等官成國公朱儀等奏南京有盜王阿童爲盜二十餘年已經五犯皆以犯在赦前得免今復被獲如仍擬初犯恐益長其惡

上曰赦所以許人自新而小人乃倚赦爲姦是豈可縱夫辟以止辟虞周之刑也王阿童其審實處決今後問擬竊盜仍以赦前後通論三犯其著爲令

○成化十三年九月庚辰朵顏衛都督阿兒乞蠻等乞糧

上以其多詐不允

○成化十九年十一月辛丑巡撫山西右都禦史邊鏞奏國家西北藩籬先大同而代州鴈門次之今大同旣宿重兵而鴈門兵獨少可於代州立帥府設總兵如大同之制兵部尙書張鵬覆議以爲不必立

上曰將得其人𨿽一旅足爲萬里之長城非其人𨿽重兵不足爲北門之鎖鑰其如兵部議已之

正風化

○成化五年四月乙丑禦用監左監丞龍閏娶南和伯方瑛妾許氏爲妻事覺

上曰在昔帝王以內官給事內庭以其絕生道無外覬也今閏在外娶妻何異常人其卽離異閏仍送司禮監處治之

○成化十一年十二月辛卯國子監祭酒周洪謨言洪武間學規嚴整士風忠厚�來大不如昔奏瀆紛紛欲壞

累朝循次撥歷之規且羣造謗言宜加禁革

上曰太學者賢士之所關也今諸生所爲若是則禮義蕩然矣後將何賴禮部其申明洪武間學規備榜戒諭之

○成化八年九月甲辰通城王府儀賓郭成以文卒於寧遠衛啟王欲奔喪不從乃潛歸湖廣按察司劾其罪

上曰聞親喪奔赴人子迫切至情有不容已者非有他過其宥之

○成化十八年十一月乙巳巡撫河南都禦史孫洪請禁諸王府以親屬爲婚姻

上曰婚姻人道之始禮之大者不可不謹矧藩府爲朝廷親屬宜爲朕遵行以先天下著爲令

○成化二十一年四月己未訓導鄭璟言浙江溫臺處三府人民所產女子慮日後婚嫁之費往往溺死殘忍不仁莫此爲甚乞令所司榜諭下都察院議此斃不獨三府延及寧紹金華並江西福建南直隸等處亦然宜悉榜諭如璟言

上曰人命至重父子至親今乃以婚嫁之累戕恩敗義俗之移人一至於此此實有司之責自後民間婚嫁妝奩務稱家有無不許奢侈所產女子如仍溺死者許鄰里舉首發戍遠方

崇儒

○成化元年四月丁丑朔孔子五十六代孫克煦以子姓繁衍日用不給乞蠲田租

上曰孔子有功於萬世其子孫在所優卹命有司減其租

○成化四年二月辛亥六科給事中十三道監察禦史皆言掌太常寺事禮部尙書李希安發身道士不宜令預經筵

上曰經筵之設所以講明道學關系甚重故侍從皆用文學之臣希安旣非儒流可罷侍班但令供禮官之職

○成化五年二月庚戌大學士彭時等以衍聖公孔弘緒犯法得旨械京問理上奏弘緒貪淫暴虐依法提問固所當然但望

皇上念先師扶世立教之功﹤宀十見﹥其桎梏待取至京議奏處治蓋律其八議弘緒正合應議之例

上曰宣聖子孫朕素所優禮今弘緒自罹於法殊玷家聲卿等欲俾其散行就逮𨿽非所以處弘緒而於待孔氏之道則得矣其湏系之

○成化十二年七月辛亥國子監祭酒周洪謨言孔子冕服已用天子之禮宜增籩豆爲十二佾舞爲八則禮樂相稱

上曰尊崇孔子乃朝廷盛典宜從所言其籩豆佾舞俱如數增用仍通行天下悉遵此制

○成化十八年十一月壬戌顏氏六十一代孫襲翰林院五經博士顏公鋐奏顏子廟缺人灑掃請如孟氏例撥賜

上曰國朝祀典二廟並隆孟氏旣有廟戶而顏氏獨無誠爲缺典其令有司如孟氏數給與之

○成化二十二年十一月乙卯禮部以博士顏公鋐請修顏子廟覆奏

上曰顏子孔門髙弟道徳可仰身先配享而家廟不修可乎其令有司以修孔廟工役重爲修葺

興學

○成化元年三月丁巳

上視國子監躬謁先師孔子行四拜禮幸彜倫堂武官都督以上文官三品以上及翰林院學士皆賜坐祭酒司業坐講賜茶明日賜祭酒司業等官及孔顏孟三氏子孫襲衣諸生寶鈔越三日賜祭酒司業及諸生敕曰朕惟國家建學育才用圖治理儀文之備視古加隆而太學乃聚教天下之士風化自是而出所關尢重肆我

祖宗列聖興崇表勵先後一心玆朕嗣統紀元之初式遵成憲躬臨太學祗謁先師孔子勸勵師生顧惟經邦輔治非學不能成徳達才非教不可而進爲之方捨六經孔子之道奚法焉爾師生尙其勉率愼由善乃教端乃學窮理修身務臻其極庶幾四方顒然向風予一人收濟濟多士之效天下其永底於雍熙欽哉

○成化三年二月甲辰

上以

祖宗以來欽降國子監敕諭學規勸勵師生之道罔不周備因命祭酒邢讓等募工鐫石樹太學中門外使師生永遠遵守

○成化十五年正月己卯巡撫大同右副都禦史李敏奏今天下學校俱有樂以侑祭孔子大同𨿽邊方實總鎭之所而樂獨缺乞照例頒降或容臣制造令諸生習演奏用庶邊方之遠得以觀

聖化之美甲冑之士亦得以習禮讓之風

上曰國家承平百有餘年文教洽於遠邇同𨿽邊方用武之地諸生誦法孔子與內郡無異文廟侑祭可獨無樂乎其亟令所司制造樂器俾本學生員習用之

○成化十七年二月癸酉巡撫雲南右副都禦史吳誠奏乞令土官衙門各遣應襲子於附近府學讀書使知忠孝禮義庶夷俗可變而爭襲之獘可息仍禁約師生不許索其束脩饋送禮部覆奏以爲有益風化事在可行如地遠年幼者督令開一社學延鄰境有學者以爲之師仍聽提學官稽考

上曰然雲南土官世修職貢無敢違越但爭襲之獘往往有之蓋𨿽由於政而未化於教也其令土官各遣應襲子就學如巡撫官及爾禮部所言使蠻貊乖爭之風潛消而華夏禮義之化遠曁顧不羙歟

○成化十八年四月甲辰琉球國中山王尙眞奏乞以其陪臣之子蔡賓等五人於南京國子監讀書禮部按洪武永樂宣徳間例以聞

上曰海南遠夷向慕文教朕甚嘉之矧在

先朝已有舊制其令蔡賓等於南監肄業有司歲給衣服廩饌毋令失所務俾通知中國禮義永遵王化

明禮

○成化十年七月甲戌遼王豪墭奏嫡長子恩鏋病故其繼妃馮氏妾曹氏俱無所出宜令殉葬

上曰

先帝上賓顧命毋令後宮殉葬可以爲萬世法況王府前此未嘗有用殉者今遼王葬其子乃欲以其婦殉之何其戾耶禮部其移文所司啟王勿用遷其婦別室毋令失所

○成化十六年三月壬辰晉王鐘鉉爲其嫡長孫表榮乞衮冕章服

上曰冠服之制所以明尊卑辧等威所系甚重

祖宗舊制親王世子冕服各有章數未聞世孫而有冕服也將何給王所奏可寢之

○成化二十年六月癸亥禮部送云丘王鐘鋋長女平陶縣主欲選古並郡並君儀賓殷輅侄繡爲儀賓所司以縣主與郡君同輩行尊卑失序禮難成婚詔令攺選而王復累章陳乞不已

上曰婚姻禮之大節謹始正家之道莫先於此王旣爲女擇配其可不論尊卑顧禮義而彊欲曲成乎有司已嘗辧奏猶不知攺悔是益違

祖訓而不畏淸議也可乎其依前旨攺選勿仍執迷

定令

○成化元年正月癸酉鎭守獨石馬營等處奉禦進保奏獨石臨邊之地備禦官軍不可暫缺近以輕罪往往逮至宣府系獄恐猝有警急缺人守禦請自今軍中詞訟必自下而上輕則委官鞫問重則親臨自理

上曰立法正不宜泥於常而�於變恆有警急之地豈可以常法處之其悉從所言者爲令

○成化三年二月丁巳監察禦史趙敔言內外風憲官出巡遇機密事情及紏劾姦邪自書奏題本多不熟韻書不免倩人代筆因而泄漏事機請自今重事仍依韻書寫奏常事從便書寫許用題本

上命在外官宜如舊制其京官公差在外者宜依韻書若有急切事情恐有漏泄許寫題本務使字畫眞楷不許艸率

○成化十一年四月戊子琉球國使臣奏乞如常例歲一朝貢禮部言去年彼國使臣至福建殺死縣民焚劫肆惡宜降敕省諭並定以朝貢之期

上乃敕其王尙圖追究肆惡之徒依法懲治自後定爲例二年一貢所遣使臣止�百人多不過更加五人除國王正貢外不得私附貨物並途次騷擾有累國王忠順之意

○成化十五年二月甲午巡視倉場監察禦史蔣昺言收受錢糧實戶部之事巡察姦斃乃禦史之職憲綱事例具有成規今戶部尙書翁世資欲令禦史與戶部委官同收有失大體爲非宜

上曰糧艸出納乃戶部職掌舊例禦史巡視所以紏察姦獘也若令禦史同事姦獘誰從而革之戶部所言殊乖事體可寢不行

○成化十七年二月甲午戶部以京城內外私錢濫行舊錢阻滯是致錢輕物貴不便於民𨿽嘗奏請禁約然愚民貪利鼓鑄私販者益多請嚴加究治且定使錢通融則例

上曰今後只許使歷代並洪武永樂宣徳錢每八十文折銀一錢能告捕私造者量賞及私販者官校用心緝捕有知情容隱者咸究問見今揀錢枷項監問者姑宥之

○成化二十年十二月丁丑兵部以巡撫宣府僉都禦史秦鋐言各邊鎭守分守內外官往往請以官舍自隨營私作獘宜損其人數

上曰軍法莫先於戢下今各處隨行官舍旣多容有姦獘宜爲之制鎭守內外官止與五人分守等官與三人其餘仍取還京著爲令

○成化二十一年二月乙卯兵部尙書張鵬等以陳言奉旨查京營及各處鎭守等官軍伴人數具奏裁處

上命京營提督內官與五十名掌營內官及各處鎭守內外官二十名分守內外官十五名守備內外官十名餘皆減革以充操備

○成化二十三年七月癸丑致仕右副都禦史謝曰�永奏請初考誥命吏部言誥已先具曰�永以禮致仕者宜在可與

上命與之且諭吏部曰自後誥敕湏以奏允歲月塡寫致免前後抵牾

用人

○天順八年七月辛巳撫寧伯朱永薦甘肅總兵官定襄伯郭登博通經史素多籌略徵麓川鎭大同皆著勛績宜膺大將之寄乞取回代臣總管神機營

上曰登宿將有重望用之於外誠不若用之於內卿能舉以自代足嘉尙也遂召登還京

○八月辛卯六科給事中十三道禦史皆言總督漕運左副都禦史王竑巡撫宣府右副都禦史李秉可大用詔下廷議尙書王翺大學士李賢等皆以爲然

上曰古之人君夢卜求賢今獨不能因輿論所予者而用之乎王竑李秉廷議皆以爲可大用朕因而用之何必夢卜邪竑可升兵部尙書秉可升都察院左都禦史

○成化六年十一月癸未巡撫湖廣都禦史楊璇奏房縣流賊千百成羣樹黃旗劫獄庫敵官軍欲調諸路兵進討臣才不勝任乞命大臣素有威望曉暢軍務者總制之兵部言都禦史項忠戶部尙書薛遠可任

上特命忠往

○成化十九年四月乙酉都察院奏試監察禦史陸淵等理刑勤能堪任風憲其刑名生疏者二人宜調別任

上曰禦史之設所以肅百僚而貞百度也責任甚重所職不止刑名一事爾等自今宜愼選老成有學行者用之勿徒取其諳練刑名而已

聽言

○天順八年十月壬辰禮部以

皇太后誕辰建設齋醮會百官赴壇炷香行禮禮科都給事中張寧等言其非宜

上曰爾等所言有理今後僧道齋醮不許百官行香

○成化元年正月庚午監察禦史楊瑯言

皇上卽位之初大降明詔如罷花木鳥獸水陸品物之貢是節嗜欲以厚民也罷浙江燒造瓷器之役是薄自奉以卹民也罷緝訪官校知其擅威福之以害民也罷各處鎭守內外官知其憑寵靈以虐民也凡此皆

皇上恭儉仁恕之所行是以人心和於下而天心應於上不誣也然作法非難守法爲難謹始非難保終爲難

皇上旣作之於始矣願保其終

上曰禦史言是朕當愼焉

○成化四年十二月庚子監察禦史戴用言六事一勵實行乞於經筵聽講之時義有疑難少垂辧柝語涉治亂深思體認及令講官日采古今故事或

祖宗寶訓數條進講講畢復畱內閣大臣出諸司章奏�確可否如有重難事機兼召該部堂上官參議一公薦舉謂今兩京堂上官及方面官缺皆從吏部推舉然知人則哲從古爲難宜照正統年間例會同內閣及在京衙門堂上官推舉爲當其餘曰精考察均爵賞弭盜賊革宿獘﹤鋶﹣釒﹥入

上曰所言有理勵實行朕自處置今後兩京四品以上官吏部具缺朕自簡除方面官照正統年間例保舉余付所司計議以聞

○壬子太監鄭同崔安往朝鮮冊封世子李晃爲王旣行巡按遼東監察禦史侯英言往年嘗遣翰林院官之有學行者使其國今同安俱朝鮮人至彼未免卑屈恐輕中國之體

上曰英所言良是今後賫賞遣內臣其冊封等禮仍選廷臣有學行者充正副使庶不失中國大體而亦可以服遠人之心

○成化六年五月甲辰

上欲於西山建佛閣六科給事中言天災疊見且歲荒民饑不宜興此無益之工以傷治體

上曰歲荒民饑朕所深卹𨿽不得已之役猶當停免彼西山佛閣何益於事其亟已之

○十二月癸亥戶科都給事中丘弘等言卽今百姓艱食而內苑育餋禽獸支費糧肉自如請釋放以省虛費且言流民無家者所宜收餋貧民不能買糧者槪給賑濟

上曰蠱蟻已減省矣其餘悉依擬行

厚勛戚

○天順八年十二月戊子安遠侯柳景等請復所減祿如其祖父之舊戶部以景等未有勛勞而妄乞增祿請治其罪

上曰彼𨿽未有勛勞然皆勛臣之裔不給則已奚罪焉其宥之

○成化二年五月庚辰定襄伯郭登自陳年老有疾求角�羊兵柄且無子乞退處南京依先塋預營兆域庶死有所歸

上曰朕以卿才識出眾故托以委任何用懇辭身後事朝廷自有恩典毋爲過慮惟盡心所事以副朕懷

○成化五年九月丁亥六科給事中十三道監察禦史奏會昌侯孫繼宗叨居戚畹掌握重兵又命其子瓚理錦衣衛事內外之權歸於一門非所以保全之也

上曰朕念

皇祖妣遺徳故特用瓚今爾等陳保全之道深得治理其卽罷之

○成化十七年十二月庚申

上敕吏部曰朕自繼統以來治道巨細一惟我

皇考攸行是循矧尊親而崇其所自其道可不以次舉之哉贈慶雲侯周能夫人甄氏實我

聖母皇太后之母朕念

聖母教育恩徳昊天罔極𨿽嘗推本所自而褒寵之然尊崇之意尙歉然於懷玆循舊章加贈能爲奉天翊衛推誠佐理武臣特進光祿大夫右柱國太傅寧國公謚榮靖甄氏爲寧國公夫人庶有以昭重慶源而隆尊親之誼矣

優大臣

○成化二年十一月丁丑太子太保兼吏部尙書王翺以老疾懇乞休致

上曰卿徳望老成爲國柱石朕方倚毗以成用賢圖治之功所請不允仍命醫日往視之

○成化三年三月甲午國子監助教李伸上言欲蔭大臣之子下大臣議

上曰爵以待賢理不可濫教餋之法義不可缺其令在京三品以上官子孫各一人入監讀書如議行之

○成化六年五月辛丑刑部尙書陸瑜因其鄕人王銓請囑奏下錦衣衛鞫治銓乃誣奏諭不法事

上以其污辱大臣特杖之百謫戍遼東鐵嶺衛旣而瑜上章求退

上曰事旣明白卿宜勉力效用不準罷歸

○成化八年八月乙酉致仕南京吏部尙書魏驥以是年正月卒遣官祭葬其子鴻臚寺序班完以驥遺言具奏辭葬

上曰大臣不幸云亡朝廷賜卹典以爲盡忠者之勸非但爲死者也今驥臨終遺言乃爾身之將死猶恐有勞於民可謂純臣矣覽之良用惻然重違其志特從之

○成化十三年六月丁巳太子少保吏部尙書兼謹身殿大學士�輅奏乞休致詔曰卿歷練老成朕方倚任但自陳衰朽力求退休特玆兪允以遂優閒升太保仍賜敕給驛還鄕輅上章辭免太保之職詔復謂卿輔導有年今乞休致特有此擢不允所辭

○成化二十三年四月甲戌贈太師楊榮曾孫昂援例乞爲國子監生

上諭禮部臣曰仕者世祿王政之所先也楊榮歷事

先朝四十餘年有計安

社稷之功其子孫𨿽嘗蔭敍猶未稱朝廷報功之典宜令昂入監讀書用示殊恩以爲後來盡忠於國者勸

任老成

○天順八年三月戊寅大學士李賢以有投匿名文書欲中傷之者奏乞角�羊任

上曰卿歷練老成朝廷方切倚任小人造言無理朕已有處置宜盡心輔導所辭不允

○成化二年四月己酉太保會昌侯孫繼宗以疾上﹤鋶﹣釒﹥乞致仕

上曰卿老成國戚朝廷倚重𨿽有微恙不妨職任所請不允

○成化四年五月丁丑兵部左侍郎兼翰林院學士�輅以災異乞罷

上曰朕知卿往年以非罪罷官特加簡用今何嫌疑輙求退休宜勉副倚毗所辭不允

餋老

○成化七年八月丁卯監察禦史梁昉言致仕南京吏部尙書魏驥徳望素著白首一節今年九十有八而福履康寧近代罕有宜特加優禮

上覽奏嘉之特諭禮部曰尙書魏驥年及百齡兼有徳望朕甚嘉悅其卽遣行人奉敕存問並賜羊酒仍敕有司月給米三石贍其終身以表朕優老之意

○成化二十一年八月壬辰韓王偕灊奏羣牧所千戶朱政曾祖信年一百八歲而終祖全一百二歲父鏞八十二歲俱正千戶致仕一門同享髙壽古今希有誠世之上瑞國之休徵乞賜褒嘉以惇餋老之禮表气化之盛

上曰老壽之人禮所宜厚矧在一門尢不易得有司宜勞以羊酒進全階爲宣武將軍賜米二石布二疋

褒忠節

○成化五年四月庚申故國子監祭酒謚文毅李時勉孫顒奏請攺謚加贈

上曰時勉在

先朝直言敢諫於忠無忝矣毅不足以盡之其謚忠文贈禮部左侍郎如曹鼐例

○成化十五年二月甲寅南京禮部奏開國勛臣墳墓在南京城外者歲久頹壞乞加修治

上曰崇徳報功國之重典開國諸勛臣出萬死以輔成大業而爵土弗嗣已可憫念今墳墓頹壞而有司不加之意其可乎工部其卽命工修治無子孫者復其墓鄰一人守護之

○成化十八年五月丁亥貴州慕役長官司奏故長官禮福海妻適由年二十二以夫死非命守節五十餘年而死乞旌表以勵夷風

上曰適由以蠻夷之婦而能守節蓋漸染中國禮義之化所致𨿽其人已死難拘常例其特與旌表以爲諸夷之勸

○七月癸未巡撫雲南右副都禦史吳誠奏故翰林學士謚忠文王禕在雲南抗節不屈而死土人壯其忠義已立祠但不載祀典於禮爲缺乞命有司每歲於死事之日備物致祭以爲忠義之勸

上曰禕在國初以文學事我

皇祖議禮制度與有功焉迨使雲南執節以死尢有功於世教其如所奏令有司歲於死事之日祭之

○成化十九年二月辛巳監察禦史鐘同在景泰時以直諫死

英宗復位追贈大理寺丞錄其長子起爲國子監生至是其妻羅氏復自陳貧窶乞以次子越入監

上曰同死於忠�

先皇湣之𨿽已蔭子未足以爲忠義之報其再賜越一命仍敕有司月給羅氏米一石以終其身

○成化二十一年十二月壬寅福建武平縣奏本縣民王宗安妻鐘一娘夫亡守節年已八十有九其子英妻鐘妙賢亦守節三十八年禮部以一娘已老恐以例覆勘以婦死終不能沾恩乞先旌之妙賢則仍待核實

上以姑婦一節可嘉命俱旌之不必覆勘

○成化二十三年二月辛卯桐城縣陶氏有婦三世四人夫亡皆守節無二志有司以事聞

上曰朝廷旌表節義所以激勵風俗然通都大邑有司僅舉一二𨿽所遺者多而亦可見全節之難也今陶氏一家之內三世四婦相繼守節蓋有所視法而然誠天下所罕有者其卽旌表爲四節之門不必如例覆勘

愼選舉

○成化二年正月己巳

上諭吏部臣曰今布按二司缺員數多令六部通政司大理寺三品以上堂上官各舉所知二三員不限中外各具其才行實迹並注堪任二司正佐移文吏部仍會同內閣從公定與職事日後坐贓連坐舉主

○成化三年二月己酉禮部奏四夷館譯字教師馬銘違例私收子弟教習畨書以希進用宜罪之

上曰四夷館官員子弟見在旣多禮部卽會官考選精通者量畱余送吏部攺外任子弟俱遣寧家自後敢有私自教習者必罪不宥

○成化七年十二月癸巳兵部尙書白圭等奉旨舉武臣智勇可任將帥者以都督僉事劉能等五十人奏上

上是之命記其職名臨事舉用

○成化十七年正月癸巳禮部言二月初九日會試天下舉人合用同考試官舊例易春秋禮記三經各二員書詩二經各三員緣今書詩二經試卷加多乞每經各增一員

上曰科舉取士務在得人使鑑別不精寧免其無濫進者乎今詩書卷比前科加多而額數有限可每經增同考試官一人庶得詳於校閱而人才無遺也

○十一月己卯貴州程畨府知府鄧廷瓚奏本府新立學校土官土人子弟在學者乞歲貢一人如選貢例

上曰朕以蠻夷率化旣建學置徒比之內地但科舉之業未可猝成宜歲貢生員一人俾觀我國光相勸於學以稱立賢無方之意

○成化十九年五月壬辰兵部會總兵官英國公張﹤棥心﹥等校試天下所舉將才得指揮使文錦等請各升用

上曰武臣憑藉世勛往往以驕縱敗徳𨿽弓馬有不閒習者況能操筆爲策略如文士乎﹤棥心﹥等校試天下所舉將才文事武備庶乎兼得其令如例擢職舉軍功等以風勵天下俾遠方奇才知所向慕砥礪效用顧不於國有益乎

嚴考察

○成化二十一年七月丁卯都察院以監察禦史巡按滿回者考稱上聞

上曰禦史出巡往往有行事過當擅作威福不稱任使者今後務嚴加考察不許狥情

○成化二十二年十二月乙未

上以天下諸司朝覲至京敕吏部曰朕惟致治在於用人而用人系於銓選苟銓選不當則賢否混淆庶政何由而修民生何由而安曩司銓選者多或狥情以致在外有司稱職者鮮災異之興民生之困職此之由玆當天下諸司朝覲之期爾吏部會同都察院詳細詢訪嚴加考核其間果有操守廉潔幹濟勤能政務修舉名實顯著者具名來聞其有年老衰病罷軟無爲素行不謹貪酷殃民及升任不協人望才力不堪繁劇者照例具奏朕將旌別黜調之以示勸懲焉爾等湏同秉至公臧否允當以協輿論斯副朕修政安民之意欽哉

重守令

○天順八年十月丙申束鹿等縣知縣盛顒邵銅鄭冕李人儀先任禦史以劾石亨坐貶在官撫字有方守臣請超遷之以彰忠直

上曰顒等以直諫爲權要所排又善於其職其悉予大郡以爲人臣奉職者勸○成化二年二月己卯少保吏部尙書兼華蓋殿大學士李賢等言州縣正官乃親民之職實系民之休戚循資選補恐未能得人宜精加考選惟賢是用上曰有司正官得人則庶事理而民愛惠非其人則政務隳而民被害矣吏部其精加選授毋用匪人

○成化三年正月庚寅升蘇州府知府邢宥爲浙江布政司左參政仍掌府事

上賜之敕曰國家之政重在安民比歲田野之民鮮得其所究其所自蓋守令匪人或恣肆貪刻剝削無厭或闒茸庸懦坐視民患相爲蒙蔽默不以聞致下情不得上通上澤不得下施今以爾在府年久有守有爲庶民感仰特升前職仍付以郡寄夫方千里之民安危皆系於爾宜體朕心以保餋爲務必使其衣食有資禮義有教而察其休戚均其徭役興利除斃一順民情毋徒玩愒毋事苟且毋爲權勢所脇毋爲姦吏所欺凡公差官員人等有違法害民者卽具實奏聞所屬官員人等作姦害民爾就提下差人角�羊京爾亦宜奉法循理始終不渝庶副朕之委任

育人才

○成化十三年八月戊申兵部右侍郎馬文升奏武學教弛教官多缺生員亦少乞敕總兵提督官選各營武職年二十五以下非系把總管操者及都督都指揮指揮應襲子俱入武學肄業不妨操練二十五以上願入學者聽又請行各處提調學校官選武官及戎家子弟三十名入本處學習武藝又請選京官以罪罷黜爲民而諳練武事者爲教官專委總兵一人同本部侍郎一人朔望至學考校以行賞罰

上可其奏命吏部愼擇教官其罷黜爲民者不必用

○成化十五年七月壬申故駙馬都尉梅殷玄孫純以舉人會試下第入監會其父孝陵衛指揮使昇卒例應襲職因自陳欲俟下科再試兵部言無例

上曰純勛戚之裔能有志科目其許之

諭臣下

○成化元年十月甲申都察院決囚失於覆奏檢舉請罪

上諭六部臣曰天工人其代之若事當行而緩於覆奏是怠天也怠其可乎自今各衙門一應奏題旨意卽明白覆奏毋得稽緩五日內不覆奏者該科劾之

○成化七年四月庚戌右僉都禦史徐廷章以巡撫甘肅歲久仇怨者多乞調別

上曰巡撫官但行事公正何必論久近廷章所言乃適已自便不允令盡心所事不許推避

○成化二十二年六月乙亥上諭文武羣臣曰朕惟人君圖治必先於得賢人臣輔治必謹於奉法夫法者治天下之具得眾賢以奉法則治功未有不成者我

太祖髙皇帝創業貽謀百司庶務具有成憲

列聖相承守而弗失治化之隆遠邁前代肆朕繼統一惟成憲是遵夙夜兢兢恆思得人輔理柰何歲月滋久文恬武嬉往往有恣情玩法隳職僨事者形迹敗露朕已寘法憲典尙慮爾文武羣臣罔知警戒居重職者或私勝公微交通囑托引用非人以致殃及於軍民在下位者或知小謀大夤緣行賄躐求非分以致憤切於人心此而不禁必將仿效成風廉恥不顧名節不立勛業無聞祿位不保國家之治亦何所賴焉玆特降敕戒諭爾等其各惕然修省奉公守法勉副委任或內省有疚者湏痛自懲艾攺過自新務期職修政舉有利於軍民用稱朕求賢圖治之意敢有執迷不悛仍蹈前非者

祖宗法度具在朕必不爾宥其戒之愼之

○甲午

上諭法司曰法司職典刑獄關系甚重必詳愼明允毋少苛縱庶副委托近聞堂上並所屬官多怠玩不謹往往遲去公署早回私家及問刑又多受囑容情觀望延調事久不結甚至肆意出入人罪致使刑獄不公人心抑鬱本當究治姑置不問今後務湏各加省悔堂上官當正己率下嚴督所屬勤於職業明愼用刑毋蹈前失敢有不遵約束曠職作獘者指實具奏區處若容隱不聞一體治罪

○成化二十三年五月丙辰

上以旱災敕諭文武羣臣曰朕�涼徳嗣守鴻圖夙夜憂勤期臻治理柰

上天示戒亢旱踰時田苗枯槁民庶驚惶朕甚憫焉已曾﹤宀十見﹥卹刑獄徧禱神祗而雨澤未降豈冤抑未伸財用未節困苦未蘇而致然歟抑爾百官奉公守法之心懈而罔上厲下之私勝歟玆朕省躬自飭節減用度疏放宮人及條示合行事宜令內外衙門從實舉行爾等其各體朕心痛自修省盡心職務必致實效以回天心以蘇民困以紓朕憂憫元元之意

諭將帥

○成化二年三月壬戌徵夷將軍都督同知趙輔贊理軍務左僉都禦史韓雍等破廣西大藤峽報捷

上降敕獎諭之曰此賊負恃險阻流毒三廣爲日已久非爾等協謀奮武用兵有方安得成功如此之易朕覽捷報實深嘉悅玆特降敕獎諭但山洞峻深今𨿽平定倘他日復聚必爲民患爾等湏計議長策務在處置得宜永絕後患待他日寧靜之日卽具奏班師有功官軍宜從實開報以憑升賞

○四月辛酉靖虜將軍撫寧伯朱永總督軍務工部尙書白圭等奏荊襄捷且檻其賊首千斤劉以獻

上降敕諭之曰爾等分布官軍進逼賊巢四面攻擊賊眾大敗元惡千斤劉就擒餘孽殆盡足見調度有方成此平賊安民之功朕甚嘉悅但石和尙未見下落必是逃匿他所此賊不除恐爲後患宜多方設法搜捕之開報前功務湏從實官軍土兵可散遣者卽便散遣毋坐費供給困此一方如事皆安妥其卽具奏班師

○成化十一年六月甲辰湖廣總兵官左都督李震等以蔡溪淸水江等處苖賊攻掠乞統調京營及雲貴四川南直隸兵會剿殄滅使無遺類

上曰蠻夷滑夏自古有之要在邊將羈縻得宜使不敢越境爲亂而已曷嘗以殄滅爲快其令震等與四川貴州廣西參將土官人等各督兵民分屯要害以禦之仍相度事機彼或肆行拒敵則加剿殺或聞風畏威則加撫諭若將來賊勢果熾必欲統調官軍宜俟轉輸旣足具奏裁處

戒將臣

○成化元年正月戊午兵科給事中秦崇言方今夷虜陸梁邊郊多壘正文武大臣戮力同心之日乞敕各處�守巡撫官互相咨度俾計出萬全

上曰人各有長朝廷所以參用文武內外之臣以任��正欲其彼此相資可否相濟以共成王事耳苟或各懷私妒護己之短沮人之長幾何不貽邊患大抵天下之事同則成異則敗者皆然也戒其異而勉於同豈特邊將然哉

○成化六年正月乙亥左都督劉玉以奉命預飭軍馬聽調西徵乃奏言兵少

上以團營軍皆出精選今奏若此必有其由詔內外提督等官陳狀於是撫寧侯朱永及玉等俱引咎自劾

上曰初簡閱軍馬特委爾等提督訓練正欲兵精以備調遣也何乃因循廢弛輙至於此玉等坐營平昔怠惰及臨期卻稱兵馬不足論法本難容恕旣引咎姑宥之仍各愼乃事以副委托數有不足卽與選補勿致有誤

○成化十九年正月丁酉分守大同東路左監丞楊雄左參將盧欽以私忿相訐奏

上降敕切責之曰爾雄言欽專恣爾欽言雄挾私法司議爾等俱合逮治朕以西北重鎭急在用人姑從﹤宀十見﹥貸夫天下之事和則成不和則僨今爾等承分守之托無事之時矛盾如此倘遇警急豈不誤事今後務攺過協心濟理邊事以副委任若再蹈前非必罪不宥因通戒各邊內外將臣務相協和濟事

○成化二十一年十一月癸酉英國公張﹤棥心﹥等推舉五軍營掌號指揮任忠蔣漢爲署都指揮僉事

上曰

祖宗之制軍職必有功乃得升近無功擬升者累有禁例今姑從﹤棥心﹥請自後各營無得狥情舉保

惜才

○成化七年五月辛巳故翰林院學士呂原子中書舍人﹤常心﹥乞應順天府鄕試刑科給事中芮畿謂﹤常心﹥以蔭授官欲屈身就試不過爲他日升遷之地耳不宜許

上曰朕念﹤常心﹥儒臣之子有志科目特允所請不爲例

○成化九年八月己巳尙寶司卿楊導言尙寶司官𨿽經考績止升本司吏部拘於近侍一槪循例不復舉用人材淹滯無以自效乞令所司照諸近侍循例推舉吏部覆奏以爲難從

上曰古之王者立賢無方尙寶司官果有才堪政事者不宜使之終老是職吏部其視諸司例舉用之

安民

○成化二年正月丁未

上諭兵部尙書王復等曰荊襄賊起命將䢐徵其間流民聚集多有被賊驅迫擾害者恐其因此驚疑不得安生朕甚憫焉亟與出榜曉諭俾知朝廷出兵剿賊乃爲百姓除害不必驚疑有能率聚生擒賊首或斬首來獻比軍功加倍升賞其有被賊脇從脫逃來歸者免其罪有功一例升賞朝廷以至誠待人決不失信毋或生疑累及身家悔之晚矣

○成化十八年四月壬子撫治鄖陽大理寺右少卿吳道宏奏自去冬來河南陜西山西北直隸流民又復扶老攜幼入荊襄境內潛奔入山皆由各官司不能安撫所經軍堡巡司不加盤詰所致乞加禁約用示不虞戶部因請以招撫多寡定爲勸勞停俸提問三等賞罰以勵所司議入

上曰荊襄流民向因區畫不早餋成大患自命官撫定之後屢降旨意校文曉諭禁約而道宏等又有此奏皆又有司牧餋無方巡警不職之罪也宜令各該地方守臣招撫復業所招數少者悉如所擬停俸問罪其流民所經之處所司嚴加究詰如仍前不阻遏者必罪不宥

○成化十九年八月丁卯兵部言虜寇大同等邊恐內地兵民聞而驚疑宜遣官巡視

上命大理寺少卿佀鐘以往賜之敕曰邇者山西虜報傳至內地自涿易至眞突人多驚疑其窘乏之徒又往往乘機訛言惑眾結黨剽掠以致人心憂懼不知所從玆特命爾往撫爾宜榜諭以虜已加防禦不足爲患宜各安生仍推究倡爲訛言者重罪示眾其餘保障事宜悉聽爾從宜處置以稱朕惓惓保民之意

惜民力

○天順八年十一月乙丑襄王瞻墡以造碑鑄鐘未畢工奏請趣其成

上復書曰朕初卽位與民休息一切不急之務俱從減省已頒詔布大信於天下況玆二事亦非急務若勉循所請不惟使朝廷失信於下恐亦無益於叔祖之盛徳也叔祖讀書明理素稱賢達正賴匡輔不逮以瘼之兆民尙其亮之

○成化七年七月乙亥巡撫延綏右副都禦史餘子俊奏欲於延慶邊疆鑿山設險並築垣立墩爲防守計乞撥山狹丁夫五萬供役兵部以邊民疲敝難重勞之

上曰然設險守邊興工動眾當審度民力姑緩之

○成化二十一年五月丁巳廣東左布政使陳選奏近奉詔則裁省貢獻掌市舶司事太監韋眷先所奏乞均徭餘戶六十人添辦方物者宜悉停免

上諭戶部臣曰廣東近有風雹之變壞民廬舍死者甚多海隅之民良可矜念貢獻方物旣已減省添辦餘戶自今宜減半與之

卹民

○成化元年八月丁丑工部右侍郎沈義右僉都禦史吳琛巡視保定淮揚等處民瘼賜之敕曰朕惟國以民爲本民以食爲天民有被災失所者拯卹救濟誠不可緩今天雨連綿田土無收人民缺食不能安生特命爾等往來巡視民瘼督同巡按禦史及府州縣正官親詣被災處所先發倉糧驗口賑濟若本處倉糧不足於附近州縣借給或於殷實之家以禮勸借如賑濟糧盡仍宜區畫接濟其被災之家一應科差稅糧量爲減免缺少牛種者爲之措辦勸借官爲給散令趁時播種仍嚴督所司加意撫卹俾各遂生業不至失所有坐視民患及貪酷罷軟者拏送巡按禦史等官依律問罪廉正有爲者奏請旌擢軍職有犯輕則量情責罰重則奏聞區處

○十二月丁酉敕南京總督糧儲都察院右副都禦史周瑄曰比聞南京米貴人民艱食玆欲發糶平價以濟民饑敕至爾同南京戶部侍郎陳翌亟將倉糧四萬石糶賣價銀收貯在官或倉糧不足可將兩京文官本色俸米預賣一二年之數量時定價銀一兩米三石或二石五斗按季分給糶賣之際務在斟酌得宜爾其盡心整督以副朕愛卹下民之意

○成化二年五月己卯巡視鳳陽等處右副都禦史林聰以鳳陽等府災請﹤宀十見﹥追陪馬匹及孳生牛犢一年以蘇民困淸角�羊軍匠宜俟豊年

上嘉其言皆救民急務悉從之仍令種牛每二年追犢一

○七月壬午司禮監奏請遣內官往浙江等處督造紙札給事中黃甄監察禦史趙敔等言各處水旱相仍人民饑困遣官督造恐重爲煩擾

上特命止之惟敕所司督造而已

○成化三年三月己卯內承運庫會計歲用賞賜之費不給請於浙江等處舊罷銀坑內如例采之事下戶部覆奏

上以軍民困苦閘辦之數但準天順二年例從省取之其浙江福建二處各遣內臣一員往督其事四川雲南二處但令鎭守內臣兼督之仍諭以敕書令無得擾害軍民

○四月壬寅

上念各處小民流移及邊備廢弛敕鎭守巡撫等官通行查勘未復業人戶並應給牛具種子與見在馬匹糧儲數少者各從長設法區畫務使人民安業邊備足用

○成化四年九月庚申陜西守臣奏西安府諸州縣兵荒請免有司明年朝覲

上諭吏部臣曰用兵之際徵斂轉輸民困極矣有司宜加意撫卹可從其請免之

○成化六年二月庚午命刑部左侍郎曾翚等分行天下訪求君民利病考察官吏得失賜之敕曰朕自臨禦以來勵精圖治惓惓以保民爲心而比歲水旱相仍民多艱窘所在官司默不以聞致下情不得上通上澤不得下施軫念及此良切朕懷今特命爾等巡視府縣奉宣徳意考察得失問民疾苦禁捕盜賊民有流移未復者設法招撫饑窘無聊者量爲賑濟無牛具種子者悉爲措給彊暴害眾者嚴加懲治冤抑未伸者卽與辯理徭役可省者省之科徵可停者停之務使人受實惠不致失所仍考察諸司官員奉公守法廉明仁恕者以禮獎勸貪酷害民者爲民考疾罷軟誤事者致仕閒住湏察民情好惡之公以爲去畱軍職害軍一體罷黜凡一應軍務民情利所當興獘所當革者悉聽爾便宜處置幹礙地方重務宜具奏區處

○七月戊子

上以南北直隸及河南山東等處多水災民生艱窘命兵部暫停禦史印馬俟來年並印

○九月己亥

上諭戶部臣曰京城米價踴貴民艱於食爾戶部卽發京通二倉米五十萬石平價糶之每粳米一石收銀六錢粟米一石五錢命侍郎陳俊同太監韋煥尙書薛遠總其事仍差科道官分理之其文武官吏俸糧可預給三月以平米價

○成化九年十二月戊寅兵部言北直隸山東河南等處水旱宜停徵民間馬

上曰馬政固國家急務但歲歉民貧救死不贍喪彼得此將安用焉兵部議是然尙未止此南直隸等處凡災傷地皆暫停之

○成化十三年八月甲寅

上詔戶部臣曰山東兗州及南直隸諸府州雨水爲災民甚饑窘朕甚湣之爾等其推擇郎中員外郎廉能可任者五員分往賑濟其有合行事宜斟酌以聞戶部以郎中張文等五人名上並擬區畫鹽鈔納米冠帶節省夫役廩給諸事

上皆可之且賜文等敕曰今特命爾督府州縣衛所官徧歷鄕村勘實丁口將預備倉糧照數賑濟或移借於有糧州縣或勸借於殷富之家或用官錢糴買依時給散災重之地該徵稅糧卽爲奏免戶口鹽鈔未徵者悉與蠲除凡供應不可缺者移派於有收州縣災輕之地民貧甚者亦量加賑給無牛具榖種者官爲措辦或盜賊生發督令擒捕所司有貪酷作獘者輕則示罰重則參究如律俟明年麥熟民安盜息具奏還京

○成化十四年八月癸巳

上諭六部臣曰山東北直隸各府軍民災傷甚重爾等其以該徵追糧艸馬匹等項並一應差役當停止分豁者具奏來聞再差各衙門能幹官與敕分往賑濟巡撫直隸都禦史汪霖速令回任江西亦被水災令南京刑部右侍郎金紳領敕巡視

○成化十六年三月戊子

上諭禮部臣曰順天並直隸府州縣山東饑荒特甚朕憫赤子餓殍流離不遑寢食其被災地方派納光祿寺一應供用之物宜悉量爲減省以蘇民困書曰民惟邦本本固邦寧自今凡可以卹吾民者其悉以聞

○八月辛酉戶部奏順天府收餋孤老歲給糧布多爲人侵欺乞命禦史並本部委官督同有司查勘仍通行天下巡撫巡按官一體禁治

上曰餋濟院之設所以收餋孤老無告之民蓋體天地好生之徳以盡人君司牧之責也何有司視爲常事全不加意奉行以致姦獘滋生京師如此四方之遠可知矣其悉如戶部所言通行禁約務使朝廷徳澤下流而顚連之民皆沾實惠如有仍前怠忽者巡按禦史奏聞處治

○成化十七年六月己未鎭守山西太監劉忠等奏平陽等府州太原等衛所雨雪愆期麥禾無望乞暫停免該輸柴炭掌後府事襄成侯李瑾亦以爲言

上曰百姓足君孰與不足今山西民貧困如此其忍復令供賦稅耶柴炭價銀𨿽國家急務可暫免秋冬二季以後年分仍徵之

○成化十九年七月壬子山西夏旱無麥嘗令以米豆代納督糧者使每石加十之四五又勒收餘價納戶苦之巡按禦史陳英上言其獘

上曰山西連年荒旱夏麥無收令以米豆抵納夏稅所以便民也柰何有司不體朝廷﹤宀十見﹥卹之意旣加收數多而又勒收餘價厲民甚矣其令夏稅無麥處正抵斗納米並一應納完糧艸俱不得追收餘價

○成化二十年七月庚寅巡撫陜西副都禦史鄭時奏屬郡連年亢旱餓莩盈途乞暫停歲課物料以蘇民困

上曰關中屢值凶荒民多死徙妻子兄弟尙不相保況望其供賦稅以資國用乎糧艸逋負者旣皆﹤宀十見﹥貸其歲辦物料宜暫停徵民之困苦庶可少紓矣

卹將士

○天順八年九月庚申黃州安慶南昌寧波衢州諸衛所運糧赴京值天旱運河淺澀盤剝費用耗米無存戶部累奏追徵

上曰軍士漕運遇天旱水涸盤剝艱難所虧耗米其免之勿追總督及儧運官亦免其罪

○成化元年閏二月丁卯鎭守廣東太監陳瑄等奏兩廣稍寧從徵達軍思歸乞令分班赴廣操守腳力口糧有司供給

上曰賊未盡寧達軍豈可分班宜俱畱聽調給與田屋差人並沿途應付口糧腳力送其家屬完聚令鎭守等官加意撫卹之兵部復言達軍家屬多在南北直隸境內創買田屋揆之人情不能不安土重遷乞遣官審問其不願者聽願者亦乞量與絹布以慰其心

上是之復曰今旣有家業不願者聽其達軍從徵日久艱苦仍令鎭守等官量給賞勞待賊平之日具聞

○成化三年二月己酉都指揮僉事駱忠奏見領官軍往遼東備禦內多系眞定等衛下班人數乞照徵進例給賞

上曰下班官軍遣去備邊人情不堪其各賞銀一兩不爲例

○成化七年五月辛卯太傅會昌侯孫繼宗等奏京營軍士赴工役者萬餘況值炎夏災疫盛行請令輪班更代以蘇人力

上諭兵部曰各處赴工官軍姑暫停止修理堤岸者令輪流更易務在亟成

○成化十七年十一月丁丑戶部奏漕運過期三月以上者官請戴罪停俸其總督平江伯陳銳副都禦史張瓚參將都勝亦當坐以不嚴督之罪

上曰今歲河道阻滯其過期兩月以下者姑宥之銳等俱勿論

體羣臣

○成化十年六月乙亥岷王音垽奏乳母張氏子羅觀謫戍柳州衛而張氏年老無子乞免其戍兵部言觀以罪謫戍難以私恩而廢國法

上曰羅觀母老失餋情實可矜王以乳母故爲之陳請亦厚之道也但國家之法朕不敢私姑放觀歸餋親終之日仍令戍邊

○成化二十一年六月癸未

上諭通政司曰盛暑祁寒朝官侍衛人等難於久立今後每歲自五月至七月十一月至次年正月止奏五事余仍舊

○成化二十二年三月壬申南京國子監琉球國官生蔡賓等五人乞歸省親禮部爲覆請

上曰昔陽城在太學諸生三年不歸省者斥之矧在遠方外國豈可長畱不遣其卽歸本國以遂其定省之私

弭災

○成化三年五月壬申宣府大同及威遠朔州俱地震

上敕諭鎭守巡撫等官曰地道屬陰陰者兵象夷狄象也爾等所職者兵所當攘卻者夷狄然兵備怠弛不修以致夷狄侵侮無所顧忌咎不在爾等耶其勉補前過勿貽後悔○七月辛巳巡撫河南左副都禦史王恕以開封等府虫傷禾稼言其地連年水旱加以荊襄盜起軍民勞困今起運稅糧並買辦物料尢倍於往年何以支應因乞罷歸

上曰王恕不準罷歸所言事有可減省停止者該部斟酌以聞

○乙酉

上以河南水旱相仍諭工部臣曰河南中州之地天災流行民困若此宜有以﹤宀十見﹥卹之爾等原坐采辦之物其行三司勘實凡被災州縣物料已徵者遣人角�羊納未徵之數暫行停止俟豊年完納

○成化五年十二月戊辰兵部尙書兼文淵閣大學士彭時以臘盡雪少祈禱不應上﹤鋶﹣釒﹥言事

上曰朕不徳不能感召天地之和以致雨暘不時冬令無雪歲事甚有可慮朕𨿽省躬忱禱未獲嘉應今覽來章所言良是宜悉行之庶民無怨咨和气致祥以獲豊年之慶

○成化九年四月戊辰總督河道刑部左侍郎王恕奏去年自京師直抵揚州南北三千餘里水旱災傷民甚艱食今歲雨雪少降狂風彌月土乾麥槁民不聊生三月初四日山東地暗如夜乞詔廷臣講究所以弭災卹患之策並祭告各處山川之神

上曰山東旣災重民艱湏行實惠今年稅糧盡與蠲免順天等府亦量減免於是特遣禮部左侍郎劉吉往祭告東嶽泰山等神以祈雨澤

○成化十三年閏二月癸亥巡撫南直隸右副都禦史牟俸奏去年十一月南京大雷今春二月安慶府復有大雪雷電之異宋儒程頤有云陰陽運動凡失其度皆人爲感之也伏望

皇上修人事以弭天變仍敕內外羣臣同心修省敕六科十三道備陳致變之由容賜采納措諸躬行將見政乂民安和气充塞而災異可消矣

上曰陰陽愆忒雨雪雷電不時皆政事不節所致況謫見南京警戒尢切今欲修政事求直言應天以實所司其悉如此奏行之

○成化十四年十二月甲午

上諭戶部臣曰今歲北直隸水災殊甚聞紫荊關水門被水沖其門扇至涿州則居民之渰沒禾稼之漂流人畜災困甚矣其田稅應免者可悉免之

○成化十八年四月辛酉

上諭禮部臣曰前者爾等言一春無雨恐夏麥不實秋禾不生請命官祈禱朕以爲立夏之後气侯蒸潤必有雨澤而今亢旱愈甚朕心憂惶莫知所措其命英國公張﹤棥心﹥告

天地保國公朱永告

社稷襄城侯李瑾告山川

○成化二十一年正月庚寅以星變赦天下詔曰朕紹

祖宗大位撫禦萬方思惟荷負之艱罔敢自遑自豫然而治效未著災沴疊興地道失寧天時亢旱土無所演朕切憂惶嘗齋心懇禱遣廷臣祭告山川柰歲竟不登而河南山東畿內率多饑饉陜西山西尢劇至有棄恆產家室不相顧者元元何辜罹此危厄朕爲民主可忍然莫之湣耶累博采羣議發內帑倉儲敕所司大小多方賑濟期此矜人同歸樂土不意冬暮春初兩次星變有聲朕愈兢惕載敕臣備陳時政得失采納而行用以下慰民望上答

天心況方春時和萬物發育祗承乾元資始之仁誕敷﹤宀十見﹥卹之典於戲君以愛民爲徳懷保惠鮮之政當施臣以輔治爲忠還定安輯之務宜勉必上下極交修之誠庶穹蒼有昭格之效詔告中外俾咸知悉

明刑

○成化元年九月甲子監察禦史方佑問竊盜三犯者二人法當死其一人再犯遇赦一人則赦後再犯都禦史李秉以爲𨿽名三犯而中遇赧宥必赦後三犯乃當坐

上曰怙終者固當誅然旣遇赦宥則前罪除矣如仍坐之是未嘗赦也卿所議良是其著爲令

○十一月壬申三法司會奏竊觀新頒詔條內開人命不赦然人命有故殺故勘故禁鬥毆並屏去人衣服及威力制縳人致死等絞斬罪該載不盡又十惡條內有徒流杖罪問發運磚守哨等類未完滿者應否釋放及文職官吏有犯貪淫事有顯迹固合除名然中有事發而無實迹其於赦例應否宥免其邊遠爲民者數內有年久已成家業者請定自何年爲始內外法司問完罪囚已蒙赦宥其該追贓物多有未完伏乞聖斷

上曰人命故殺者不宥其餘皆宥之犯在十惡者罪𨿽輕亦不可宥官吏貪淫事無顯迹證佐者具奏裁處爲民者自天順元年爲始於謫所成家業不願回者聽其犯贓有追未完者悉免之仍命通行各處知會

○成化二年六月丁未大理寺卿王槪言指揮僉事徐盛逼人致死畏罪脫逃近有例如是者卽以眾證定罪蓋欲以絕姦詐也但情有重輕今盛所犯頗輕若如例恐失之濫

上曰致人於死地而又亡命以希免罪此正姦人也豈得爲濫仍如前例行之

○十二月辛亥監察禦史董廷圭等言江西等處軍民往往因細微之事肆爲張大之詞用老疾之人覬免越訴之罪或覓人抱訴請必加之罪則刁詐乃不得售其姦良善得以安其業法司議其言宜從

上命通行內外其果被誣枉而來訴者法司當與辯理勿拘此例

○成化十三年三月癸未分守懷來奉禦廖禮信部下軍余妄報妖言因及平人收系甚眾時巡撫都禦史殷謙參將都督僉事周賢巡按禦史何鑑並鎭守太監弓勝總兵官都督僉事劉淸副總兵都督僉事周玉指揮僉事周隆尹昇亦皆扶同奏報事下都察院問擬妄報者坐斬並請治禮等罪

上曰禮輕信小人致成大獄本當報問謙賢等不行審實扶同奏報俱當究治但邊方用人之際姑宥之且謂法司似此虛情不與辯理不知前此被枉者幾何朕念人命至重自後凡遇冤抑必從公推辯不顧忌戕害無辜

○成化十八年閏八月乙未巡撫山西左副都禦史何喬新劾奏按察司僉事尙敬劉源滯囚之罪且請通行天下禁約

上曰刑獄重事也周書曰要囚服念五六日至於旬時特言未得其情者詳審不苟如此苟旣得之不卽結斷桎梏縲紲拘系其身往往有瘦死獄中者矣夫其人罪不至死而死是刑官殺之也故律特著淹禁罪囚之條喬新劾奏甚當其卽究治二人仍令天下刑官皆知所謹以副朕欽卹之意

卹刑

○成化二年六月丁巳

上以天气炎熱敕三法司見監罪囚除眞犯死罪外余備其獄辭來上毋令淹滯於是都察院上十有四人刑部上百四十有一人

上命卽如例發遣

○十月辛酉巡按河南監察禦史械送逆賊劉通再從弟侄男女三十三人並藉其財產上奏三法司錦衣衛會審皆別居疏屬律不緣坐者

上曰族誅非聖世法此三十三人微會審則衘冤甚矣其亟發寧家所藉財產悉還之

○成化四年四月丁巳

上以天旱不雨特降旨曰法司監問囚犯恐有冤枉宜從﹤宀十見﹥卹爾司禮監太監徐浩可同三法司堂上官詳審之其重囚並情罪有可矜疑及見枷號者具錄來聞徒流以下卽與減等發遣

○成化十七年四月戊辰敕諭三法司曰朕承

祖宗鴻業爲天下萬民主惟法天道用刑以防姦慝以安民生特簡命爾等典司刑獄冀各盡心職業用輔朕之治理柰何中間或有聽斷苟且而鞫問不明或擬議迎合而比附不當或任意妄爲出入或狥私恣爲重輕以致人罹冤抑淹禁歲久怨讟繁興有傷天地之和朕念及此情甚惻然已敕司禮監太監懷恩同爾等審錄淸理之夫旣往者悉不追究將來者豈不可痛自警省乎今後爾大小官員務以欽卹存心明愼用獄不可輕忽不可淹滯可矜疑者卽與辯析有冤枉者卽與伸理毋過與姑息毋失於慘刻庶幾刑罰得中人心愜服足以副朕治理用召天地之和矣倘不此之慮使刑罰枉濫害及無辜則國有常典罪可逃耶爾等其欽承之

正法

○成化元年正月甲戌

上以徵兩廣所調畨漢官軍及隨行吏士若不嚴加禁約恐所過騷擾敕遣監察禦史汪霖劉慶二人分道約束有犯者聽收考重治仍械送總兵官號令示眾幹連將領具實劾奏區處

○成化六年二月己巳有自宮求進者二百六人禮部�聞

上命姑宥其罪俱發回原籍當差不許投托王府勢豪潛住違者論死隱匿之家發邊遠充軍仍出榜禁約後有自宮求進一體治罪

○七月庚辰兵部奏近者京城內外彊盜數十成羣肆行劫掠請嚴禁治之

上曰盜賊縱橫皆兵馬司及錦衣衛應捕官校不用心緝捕所致已往姑恕復怠緩縱容隳職廢事者降調邊方能擒獲有勞者給賞

○成化十三年二月甲戌初樂安王奠壘奏寧王奠培慘酷貪淫不軌等事命官勘實惟不軌涉虛至是仍會官議擬坐罪

上曰寧王所爲不爲屢降敕切責乃不思攺過而所爲益甚揆之

祖訓本當削爵爲庶人念系宗支姑從﹤宀十見﹥典革去祿米之半樂安王所奏重情不實革祿米三之一仍降敕切責及書報各王知之

○成化十五年十一月丙戌廣西按察使張黼朝覲後歸家久不赴任爲巡按禦史所劾

上曰按察使之設所以司一方風紀常以身率先勤愼其下猶有不事者況以怠慢導之乎張黼曩以朝覲至京黜幽之典非不親見不以自懲乃復歸家眷戀私事久不赴任所謂荒廢職務誠如禦史所論其令致仕勿復用

○十二月丙午提督鄖陽等處大理寺右少卿吳道宏奏荊襄流民其來實自河南今河南右參政蔡志僉事董齡皆任撫民之寄不親詣其地以盡職業致流民潛入荊襄宜治二人罪以爲居官自圖安逸者之戒

上曰流民棄業而逃勢非得已若有司加意撫治亦可漸復今河南方面官不親撫治非所以副增官專治之意也其各治罪如律

○成化十六年六月癸丑皇親王源侵占民田事覺

上曰源舊所賜地仍給管業餘俱還官給民牧種家奴首惡者二人俱杖五十械送原籍當差戶部卽備榜通行禁革

○十月丙寅晉府故鎭國將軍鐘鏕無嗣謀收其夫人張氏弟婦之有娠者入府生子以爲己子方山王鐘錠爲扶同奏請賜名已而得封至是爲人發其事且及王近狎樂婦杖死辜等罪命內外官勘報不誣

上降敕切責鐘錠曰

髙皇帝封建藩屏政欲子孫相承永享富貴柰何爾身居王位貪淫酷暴又甘與異姓爲骨肉得罪

祖宗貽羞宗室廷議僉謂紊亂宗支難以輕宥玆特革爾王爵祿米爾其怨天乎尢人乎尙其悔悟之

○成化十七年六月戊辰太子少保刑部尙書林聰等以百戶張鑑所犯凶惡擬罪失出被責問服罪

上曰朝廷用刑正以禁姦慝鑑凶惡如此爾等不依舊例斷擬本欲置之於法姑宥之該司官停俸一月

○成化十八年五月壬午靈丘王府有將三人擅出平陽府城於佛寺止宿言欲赴京奏事巡撫山東右副都禦史何喬新等以聞禮部覆議靈丘王旣不鈴束又不舉奏宜降敕切責本府教授及守城官亦宜治罪

上曰宗室擅出王府朝廷累有明禁將軍輩乃故犯之若諸府效尢何可復制其本府教授並守城官令巡按禦史究治其罪以戒其餘

○閏八月甲午大同守臣奏八月中虜才三騎入黃土墩又三十餘騎入牛嶺殺掠人畜守了所鎭撫等官李﹤宀十見﹥等旣不能防禦而參將盧欽右少監陸誾又隱匿不聞俱請治罪

上諭兵部臣曰虜入境內再肆殺掠才數十騎耳﹤宀十見﹥等尙不能禦使彼擁眾而來其將何以制之不寘於法無以示戒欽誾宜卽服罪顧乃隱匿不發冀得幸免是重其罪也爾等宜行巡按禦史俾究問其故彼將何說以自解乎

○十一月甲辰巡按廣西監察禦史言梧州等處地方徭賊數入境殺掠人畜守備指揮張灝丁端百戶王勝許銘俱不能禦敵分守左參議唐盛分巡僉事蕭蒼陳璉知府陳稢亦各不能督屬堤備都察院擬罪以聞

上曰朝廷設布政按察官令分地巡守設知府令畫境而治本以衛民保境也比年各邊屢有失利罪止武臣而不及藩郡以故視爲泛常恬不知戒盛等四人可下巡按禦史逮治其罪若邊將失機自有常典灝等三人俱如擬發邊衛充軍

○成化十九年八月壬申降南京禦馬監太監汪直爲奉禦除威寧伯王越名安置安陸州革南京工部尙書戴縉錦衣衛帶俸指揮吳綬職俱爲民工部右侍郎張頤致仕越等皆附直取富貴已而事漸敗多見疏斥至是科道復交劾直八罪請俱逮治

上曰直等結黨亂政欺罔弄權開啟邊釁排擯正直引用姦邪當置重典姑從輕處治乃降黜直等仍追奪越誥券編髮其餘黨七人悉爲民充軍

○九月壬辰妖人王臣任錦衣衛千戶以妖術爲太監王敬所信任敬使蘇常等府及百戶王完等十九人從行大肆擾害至是有發其姦惡者

上曰人情常患於不能上達王臣等在外矯詐姦惡使東南赤子重罹荼毒朕安得知之罪狀旣露非重戮不足以謝天下亟斬之仍梟首於被害州縣王敬充南京孝陵衛淨軍王完等發開原肅州二衛充軍家屬隨住

○成化二十年三月壬子

上諭兵部臣曰邇來官軍工匠多有姦頑之人逃伍�工潛住京城內外已﹤宀十見﹥宥令一月內首役者免罪其有違犯不悛者令巡城禦史錦衣衛官督同五城兵馬挨捕初犯者杖七十再犯一百俱各還職役三犯者官軍押發邊衛差操工匠枷項三月復役地方鄰佑容隱者一體治罪不宥其卽出榜諭之

○十一月壬辰萬全右衛百戶韋瑛先任錦衣衛從太監汪直用事及罷西廠調萬全欲邀功以希起用因紿巫人劉徳興通虜入寇事旣不遂乃自撰妖言以誣徳興等十餘人皆謀不軌走報監督軍務太監張善善令左右助瑛捕獲瑛加徳興等毒刑有稍富者遂錄取其家貲無不誣服善等以聞命官會鞫具獄皆誣宜反坐

上曰除惡務本曩者瑛罪宜當死朕已從輕謫調而瑛稔惡不悛豈容再赦宜亟斬之仍梟首於被害處其惡黨論罪有差被誣者皆釋之

大明憲宗純皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

明賞罰

○成化元年二月辛卯福建上杭縣賊闕永華攻破縣治知縣黃希禮不能禦而遁及永華被執乃言嘗賄希禮故縱之法司坐希禮罪死希禮遣人上京愬下巡按及三司以永華已誅言不可質恐誣良善有如希禮之愬

上曰此誠可疑書曰罪疑惟輕其宥希禮死但身爲縣令不能以死守城君臣之義安在其謫戍邊衛以警偸生苟免者

○成化九年四月辛巳廣東新會縣民劉銘梁狗同往海康縣賣榖將還海康民吳祁與其弟金童挈家避寇附舟至新會止於銘家祁欲遠出傭工銘狗見金童妻莊氏色美屢欲犯之輒見拒二人乃謀與金童拏舟捕魚夜砍金童腦殺之投江中時江濱民有關道安者聞金童被縳叫呼欲趨救之不果而還及二人歸紿莊氏曰汝夫溺死矣莊氏號哭不已自是銘愈欲犯之而拒益力居數日忽有屍浮至銘門適莊氏出汲識其爲夫屍也哭視之斫瘢宛然始得其謀死狀顧力不能報仇乃先投其幼女於水卽自投附其夫屍死焉已而三尸隨潮上下旋繞銘門不去其鄕鄰李逢春輩異其事爲買棺收葬銘又乘夜潛發其屍棄之大海中於是其事寢傳於人而吳祁亦自外至乃訴於官儒生李啟李蕃及關道安等爭述莊氏節義並士人弔哭詩章同上事旣核實刑部員外郎馮俊以審囚適至謂其事關勸懲特爲具奏

上曰賞善罰惡國之大政不可偏廢今一事而二義兼焉其令有司卽誅銘狗仍梟首示眾而旌表莊氏後刑部尙書陸瑜等又奏李逢春輩收葬三尸誠爲義舉今已遭發掘宜命有司卽其處立石而大書其夫婦姓名以志庶可垂示永久詔可

○成化十年三月丁酉工科給事中韓文自慶陽還奏奉敕辧驗得郎中張謹所劾總兵官劉聚等所報功次多虛

上曰此曹濫殺妄報功次本宜重罪但今虜賊旣遁不爲無功總兵參將巡撫等官姑宥其罪報功得實者如例升賞疑似難辧者不準亦不問殺幼男婦女者免逮問俱調發邊遠立功瞭哨五年虛多者停俸

○成化十三年八月壬戌東廠官校發雲南百戶左昇私事詞連通政司掌司事工部尙書張文質及他官錦衣衛遂並執文質系獄左通政以掌印請

上始知之卽命釋文質仍掌印而責問錦衣衛官於是指揮使朱驥自陳伏罪

上曰驥不諳事體擅系大臣當寘之法今旣伏罪姑宥之仍停俸三月

○成化十四年十二月癸巳兵部尙書餘子俊言兩廣夷民雜處叛服不常往緣鎭守巡撫等官頡頏不一故設立總督之稱使上下協和易於控制比因朱英與總兵官平鄕伯陳政爭坐遂革去總督之稱竊見英自受任以來悉心所事招撫安靜大有成功今忽解去總督之柄恐諸夷輕視反側復生且太監顧恆總兵官陳政亦皆有功俱請裁處

上曰國家懸爵賞以待有功誠所不吝但不可以冒濫朱英顧恆陳政旣有招撫勞效邊徼靖安英升右都禦史仍總督兩廣軍務兼理巡撫恆政各賜彩叚四表裏銀三十兩降敕獎勵

○成化十七年二月癸丑四川都指揮僉事管立蔡英守備安莊衛等處失於防禦致蠻賊入境殺掠人畜財物數多會添調官兵平賊而立等因有功至是兵部﹤鋶﹣釒﹥其功罪以聞

上以其功不足贖罪宥死謫戍廣西邊衛家屬隨住

○十二月乙卯初廣西參將馬義毆磐進討八寨以捷聞旣而巡按禦史戴中言旣徵之後賊猶縱橫且其��殺同行軍士以爲首級而銀牌銀椀之賜已不貲矣其所奏功宜勿錄

上曰朝廷念軍功之難未嘗吝惜官賞顧各邊將士不體朕心往往有冒功希賞者今八寨報捷之後賊勢未衰情獘已著𨿽從功疑惟重之典玆不復咎已往亦勿錄其功惟死事之臣深可悼念其子孫蔭職代役者可各升一級

○成化十八年閏八月丙戌巡撫陜西右副都禦史阮勤等奏洮州滿松等簇畨賊出沒殺掠人畜惟分巡指揮馮潔陳文率軍敗之其委守指揮張翰等皆怠忽事機宜究其功罪以行賞罰

上曰禦將之道惟明其功罪以行賞罰軍旅之間人心自無不服者使皆如潔文輩勇敢禦敵賊何足滅而翰等怠忽誤事如此兵部宜稽其籍務使賞罰明信以爲勸懲其賊黨方盛仍令巡撫大臣調兵剿殺無緩

○成化二十年十一月庚寅朵顏衛都督阿兒乞蠻遣其弟影克孛羅送所獲北虜生口至京兵部譯審所獲乃牧放之人爲彼所掠與犯邊者不同

上曰夷虜以牧放爲生追逐水艸乃其常事旣未嘗犯我邊圉何罪之足誅宜編戍登州衛而賞孛羅以慰其勞庶稱朕罪疑惟輕功疑惟重之意仍諭三衛入貢夷人毋得貪功肆掠以啟邊患自今有冒功希賞者非惟賞不濫及且加罰焉

兵政

○天順八年四月庚寅

上以奮武等十二營坐營協贊皆侯伯都督等官慮軍令不一敕太保會昌侯孫繼宗等曰朕惟國家以武備爲重武備以練習爲先今於五軍神機三千營選拔壯勇官軍一十二萬分爲一十二營各司侯伯都督等官坐營團操特命爾等同太監劉永誠總管提督必湏嚴紀律整部伍堅利器械鮮明盔甲如法演習武藝以備調用坐營官員不許虛應故事如有偏私違拗違犯號令及科斂役占軍士者指實參奏黜罰其五軍神機三千大營存畱軍馬爾等仍照舊提督操練以備戰守尙其勉副朕懷毋怠毋忽

○成化元年二月乙巳

上敕兵部尙書王竑曰邦國重務兵政爲先邇者𨿽選一等軍士分十二營團操但選猶未精數猶未足今特敕爾同給事中禦史各三員會同各營總兵官委令把總管隊官員悉取所選二等壯勇軍士籍報以憑簡閱補充一等其一等中有罷弱者退入二等將吏人等敢有役占隱匿不報者奏聞逮問爾等亦不許容情故縱責有所歸於是竑會總兵官太保會昌侯孫繼宗撫寧侯朱永誠等選各營軍士以次充補又黜把總等官八十六人而別選補之仍諭令把總等官奉公守法毋役占科擾軍士

○成化二年三月己酉南京吏科給事中王讓言南京皇城衛卒多老弱器械俱朽鈍都督等官皆不乘馬且以禁中之地爲蔬圃宜加禁治

上覽其奏謂兵部臣曰南京

祖宗根本重地法度廢弛一至於此爾等其移文內外守衛官令簡衛兵修戎器以振揚威武禁中之地敢有鋤墾污穢者重罪之武職衰病不便鞍馬者令退任閒住

○成化三年二月甲辰六科給事中言邊城旣屢有警京營軍士彊壯可用者多爲權勢役占乞敕剛正大臣檢冊淸理訓練聽用奏下兵部舉太子少保戶部尙書馬昂右副都禦史林聰

上旣可之尋又命左給事中潘禮陳鉞參預淸理而內閣臣陳文等復言必得內臣剛方練達如懷恩者與昂等共事然後可以剗除宿獘

上從之乃敕昂等曰朕以京營軍士大率有名無實欲收集部曲往赴邊鄙累旬日不能得數萬蓋總兵等官縱之歸休役之私用其獘多端難以枚舉今特命太監懷恩會同爾等淸理除已調之數不與以見在軍士點閱且以十五萬實數來上其有仍蹈前非隱蔽不報抗拒不服聽爾會議處治淸理之後仍別立良法以備調用夫朝廷勞天下之民以餋兵而耗天下之兵於姦獘兵民日困姦獘日深及至有事之時爾等付之長嘆息而已則曷若今日爾等不避怨怒盡搜其獘源而窒塞之以復我

祖宗時兵政之盛乎簡任惟篤期於見效爾等其欽承朕命後恩等以選過一等三營官軍得一十四萬三千九百有九人具數奏上

上曰一等官軍數多仍分十二營操練兵部其會舉坐營官以統領之仍推舉文武大臣各一員總督其事務在得人

○成化八年正月乙丑兵科給事中梁璟等分點五軍諸營操練官軍不至者一百八十有八人因劾坐營官新寧伯譚祐等約束不嚴提督撫寧侯朱永等統馭無法永等各條列差占逃故之數以聞

上曰朝廷以兵政付爾等依時訓練方稱委任今點閘不到者眾乃復多方破調法當究治姑宥之自後宜盡心整飭再犯不宥

○成化九年四月壬午

上以武備懈弛乃禦西苑命將官騎射敕諭總兵官撫寧侯朱永等曰朕親閱公侯伯都督都指揮指揮坐營把總等官騎射於西苑其間躬中四矢者英國公張﹤棥心﹥等僅四人中二矢者二十三人中一矢者九十九人餘皆全不能中間又有止發一二矢者其至馳驟失節不能開弓發矢及墮弓於地者此皆爾等不嚴訓練之過抑恐人才髙下萬有不齊其最下者𨿽加訓練終於無成使此輩總統部伍安能遞教軍士爾等其會議簡別察其才力可向進者姑存畱之其果不可進者罷黜隨操以警將來旣而永等會同請罷京營把總都指揮指揮李勝等四十六人

上又諭之曰此輩先皆爾等選補何不精若是自後有缺務宜精選以補之

○成化十一年正月戊寅總兵官定西侯蔣琬奏乞會選團營精兵每營二千以備徵調兵部言兵已選定今又爲此未免紊亂宜令量選精銳別爲一等仍於本伍操侯

上曰團營兵俱要精銳有老弱者卽令該營選補不必更分等第敢有投托役占者必罪之

○十月癸巳南京監察禦史任英言南京軍士常操不息往往逃竄宜照京營例更畨爲便

上曰練習士馬國家重事朕於嚴寒盛暑已憫其勞而休息之使復更畨恐益怠惰其仍令常操或遇風雨則免之

○成化十九年八月乙亥兵部以定西侯蔣琬言團營兵數減耗請命內外官閱視

上因命太監懷恩與戶部尙書餘子俊任其事仍賜之敕曰國家兵備寄之三大營十二團營昨者虜酋侵掠大同宣府朕命大將徵剿揀選精銳旬日僅得萬餘蓋由總兵等官縱之歸休役之私用或賄賂買閒應役權要今特命爾等督同給事中禦史按籍點閱除出徵外敢有隱蔽占恡不發聽爾等會議處治後恩等以所閱兵數奏上

上復曰京營官軍點選以定自後內外提督等官務盡心操備振揚威武痛革宿獘撫卹下人毋仍怠玩

○成化二十年十二月庚辰

上諭兵部曰團營之設本居重馭輕之計屢遣官閱視恐有遺缺而鎭守守備等官狥於請托往往奏請隨行脫有緩急誤事非小自今不得復奏違者罪之

愼用兵

○成化十四年六月癸丑貴州總兵官都督吳經以普定等處蠻賊時出劫掠請發湖貴雲南兵擊之

上曰兵凶戰危豈可輕動蠻夷爲患自古有之但在防禦有術而已若大發兵恐首惡未得徒傷無辜況貴州山箐茂密縱使兵至豈能得志乎其敕巡撫都禦史陳儼亟往相度事勢緩急應否調兵奏來處置

○成化十八年五月壬午巡撫四川右副都禦史孫仁等奏松潘疊溪茂州空心惡札等寨畨賊多據要途劫掠糧餉請發兵剿捕兵部以爲已嘗剿其甚者再舉恐非宜

上曰兵猶火也不戢將自焚松潘賊已嘗剿戮其渠魁亦知警矣若又縱兵恣殺彼畨寨蝟聚豈能悉滅乎貪功以啟邊釁誠非所宜其令二人等乘兵威方振之餘遣人撫諭果負固不服乃用兵剿之未晚也

○十一月癸亥甘肅總兵官王璽等奏罕東衛畨賊擁眾殺掠阿思等簇且犯邊乞調兵剿捕

上曰罕東諸夷比嘗聽調協取哈密未有攜貳之心今小肆侵掠若辶�處加兵似失懷柔之義宜遣人往諭俾攺過自新如果�固不服亦止宜頓兵境上使之畏威聽撫爲便

○成化十九年三月壬戌兵部覆議巡撫四川都禦史孫仁等奏火掌壩卭部天全六畨賈弓等寨畨蠻紏聚爲亂宜命仁等統率官軍剿平之

上因賜之敕曰畨蠻紏聚爲亂爾恐將來釀成大患阻絕糧道難於控守欲調漢土官軍萬人侯瘴消之日攻剿固從所奏然朕詳爾等言此賊又系截路不曾流劫鄕村況所稱招討髙文林楊芳輩有忠孝禮義等語若果如此爾到彼卽提兵壓境且勿輕動先遣人往宣朝廷恩威殺伐利害令各招討土官並舍人省諭各寨將首惡設法擒獻罪止其人免令地方受害諒必聽從如此弭除邊患較之用兵勞費首惡未必能得徒傷無辜致生他變者不其偉歟如蠻眾不肯聽從然後照該部所擬進兵未晚也爾宜從長幹濟必公必愼毋惑羣議務使地方寧靜無意外之虞斯不負任使爾之功能亦有在焉爾其欽哉

○七月丁未大同總兵官許寧等奏虜寇擁眾犯邊

上諭兵部臣曰向者邊報屢至虜情叵測已令京營總兵整兵以俟今報甚急當刻期發兵然湏愼重古人有云臨事而懼此行師之法未可輕易也其仍遣人會寧等覘視緩急以爲進止庶兵不徒行糧不妄費遂遣指揮一人往視之

○成化二十一年正月乙未巡按山西監察禦史周洪奏翼城絳陽城垣曲等縣饑民嘯聚爲盜招撫不服宜發兵捕之

上曰百姓迫於饑寒起爲盜賊朕甚憫之其令鎭守巡撫等官宣布朝廷﹤宀十見﹥宥之意明示有司撫馭之方悉遵詔旨期限果有執迷不服然後相機擒捕之

漕運

○成化元年十一月丁未戶部以所議漕運參將袁佑上言事宜覆奏

上曰律條明開收受稅糧聽令納戶親自行槪平斛交收比來收糧者作獘多端且每石加耗米一尖不過五升今軍官願明加一斗可見官攢人等侵害過多今後收糧俱用平斛聽令旗軍行槪每石耗米五升二十斛加與一石落地余米旗軍自收不許隨斛上倉亦不許官攢人等勒要囤基財物仍命張睿等嚴加禁約敢有仍前作獘許令巡倉禦史參奏究問

○成化七年十月乙亥有言漕運阻滯者

上命刑部左侍郎王恕總理河道賜之敕曰京師糧儲仰給東南漕運自平江伯陳瑄經理之後舊規廢弛糧船阻淺轉輸延滯今命官分管河道爾總理其事往來巡視提督但系平江伯舊規一一修復有便宜方略悉聽爾斟酌施行限以三年務底成績爾其勉之愼之

馬政

○成化三年九月己丑禮科給事中侯祥等奏各府縣管馬官旣多非其人其太僕寺官有經年不至所隸者馬政日益廢弛

上曰馬政務在得人今太僕寺丞員缺吏部宜愼選有司廉能者授之

○成化六年三月壬辰兵部臣言近給事中建言欲暫停止河南山東北直隸虧欠馬匹以待豊年

上曰京營各邊缺馬數多若必待豊年追補寧不誤事爾兵部其行南北直隸並河南山東巡撫等官及南北二太僕寺分管寺丞將該俵馬匹仍起俵備用其孳牧寄餋該追補者俱暫停止俟秋成追買還官

○成化十五年六月癸巳工科給事中劉昂等言京營牧放馬多倒失者宜治監牧官罪

上曰牧馬官軍爲斃多端法當究治姑宥之自後給事中等官不必遣只令各營總兵等官點視不許狥私作獘有虧馬政

重邊儲

○天順八年七月乙亥大學士李賢等言山西大同境內天旱民饑邊警不絕乞敕巡撫官加意撫安堤備

上曰卿等慮是凡事當先有備則無患外寇猶邪气邊境饑則乘虛以入善攝生者正宜謹之

○成化四年二月丙辰

上敕戶部臣曰各邊糧艸不敷皆因鹽法廢弛獘出多端所致今後內外官員之家不許占中侵奪�利虧損邊儲其兩淮等處鹽法今遣太監王允中僉都禦史髙明整治爾戶部還將興革利獘事宜逐一斟酌以聞

○成化十七年十一月甲申戶部奉旨區畫大同宣府糧餉奏擬差官催督諸處頻年糧料未完者仍於山東幹運萬五千石赴宣府山西一萬石北直隸順天等府二萬四千石赴大同分撥各駐兵之處若糧缺則發官帑銀糴之銀乏則借貸於富室又摘兩淮鹽課二十餘萬引於二處關中以備供需

上是之命卽遣官往與巡撫巡按官督催其幹運糧只於宣府大同城內上倉民間銀物不必借貸

○成化十九年八月己巳戶部尙書餘子俊言各邊倉庫無儲𨿽內地亦然乞爲區處之計且以生財之道其原又在朝廷務本節用爲言

上曰錢榖國之大計湏預蓄於無事之時斯可給於有事之日

祖宗時徵斂有藝費出有經以天下之貢賦供國家之用度沛然有餘而無窮今歲用之數益多而四方水旱頻仍加以姦獘百出所入益寡一旦有事誠爲可慮務本節用朕當自畱意余悉如爾戶部所言行之

○成化二十一年三月戊申總督大同宣府軍務戶部尙書餘子俊奏大同軍餉不繼請於通州倉幹運粟米十四萬石京通二倉幹運豆六萬石以備支用事下戶部會大臣議宜借撥京營軍三萬名運粟米十萬石於宣府每石給腳價銀四錢每軍日支行糧二升其豆則京倉所儲亦少可召人中納每石償以太倉銀一兩三錢仍以兩淮成化十九年中剩官鹽四十五萬引有奇分撥大同宣府中納

上命亟如議行乃遣戶部員外郎鐘鏞主事原潔督運之

飭邊務

○成化二年三月己未兵部郎中楊琚自延綏紀功還言延綏慶陽二境東接偏頭關西至寧夏花馬池相去二千餘里營堡疏遠戍兵稀少以致虜賊屢爲邊患今若從偏頭關河西地名一顆樹起至寧夏黑山東西止增築十三城堡七十三墩臺又以延綏一帶舊堡移從直道與安邊定邊二營相對則不惟可以禦虜於外亦使軍民得田於內實萬世防邊之長策也奏入

上曰楊琚所奏移堡防邊具有證據其言有理兵部卽會官議處以聞

○成化三年十一月丁卯提督遼東軍務左都禦史李秉與總兵官武靖侯趙輔等旣奏建州之捷

上以遼陽城去鳳凰山甚遠而守備兵少宜取回往年調去廣寧二千四百人操守又遼陽以東鴉鶻關等處皆通虜大路以蓋州復州廣寧左屯三衛各摘二所官兵每所推指揮二員統領仍增置驛道墩臺以便往來其開原遼陽要地守將尢湏得人副總兵裴顯令分鎭開原諸處遊擊將軍韓斌分鎭遼陽諸處皆如秉輔所議

○成化四年正月庚寅巡撫大同宣府等處都禦史王越言兩路守將寇至輙自分彼此不相應援乞敕彰武伯楊信都督顏彪等自今遇小寇徑自剿除大敵湏合兵防禦

上曰大同宣府皆逼虜衝故命將屯兵俾相應援信等何得自分彼此往者姑勿論今後敢有仍蹈前轍者必罪不宥

○成化六年二月己巳右副都禦史王越以先奉敕畱兵備延綏虜警至是引兵還至偏頭關兵部請治其擅回之罪

上曰罪不必究宜令越等就屯宿彼中密邇延綏有芻糧之處酌量虜勢進討勿輙退避致誤事機

○成化七年七月丁丑總兵官撫寧侯朱永奏北虜已退乞率軍回京及右都禦史王越亦乞回大同兵部尙書白圭以大將受命而出必務成功而還且虜變詐不測恐乘秋復來何以禦之

上曰不然此時去秋暮尙遙京師至大同不遠無事頓兵日費供億亦非良圖宜從永等言令且移駐大同宣府俟有警調發

○成化八年八月丁丑兵部以西徵將士未見成功議遣廷臣一人往延綏等處咨訪行軍事宜

上以命兵科給事中郭鏜賜之敕曰比因虜賊入寇朝廷已命將出師聞此虜六月間又來剽掠臨洮鞏昌平涼之境時邊將擁兵坐視致令得利而去今七月間虜復入自花馬池大掠環慶等處其時趙輔王越統兵已至而諸將皆駐兵境上使總兵等官果能運謀設策並力夾攻必可大捷儻又失此機會縱虜出入如蹈無人之境則邊患何時已乎朕念地方騷擾生靈荼毒宵衣旰食不遑寧處特命爾往彼咨訪地方虜情若何總兵參贊及統兵等官調度若何勇怯若何何人逗𨖻不進何人坐失事機何人竭忠效力眞有爲國爲民之心何人推艱避難專爲畏首畏尾之計今宜設何長策作何處置其博采羣議星馳來聞

○成化九年九月壬子兵部以邊備日弛乞命巡撫等官整飭

上乃敕巡撫遼東大同等處都禦史彭誼鄭寧等曰沿邊設備已有定規歲久因循不無懈弛敕至爾等宜徧歷所屬邊關重加整飭軍馬缺乏卽行選補兵甲損壞卽爲修理城堡墩臺坍塌卽令築塞完固著令墩軍時常哨守若役占軍士委用非人以致軍旅不精守禦無備者指實具奏管軍頭目自都指揮而下有貪懦無爲者從公罷黜別選材武智能者代之應逮問者就爾逮問區處以示警戒凡獘可革利可興有益於邊者聽爾便宜施行務秉公勤以副委任

○成化十一年正月己卯兵科奏甘肅諸夷諸處反側不常近又傳說瓦剌駐近哈密恐結構爲患宜別推武職重臣才望素著者往處之

上以重臣未可輕遣乃敕鎭守總兵巡撫等官曰近土魯畨使臣密議欲偵察中國事情盜夷人馬駝逃歸報速檀阿力爲寇掠計及欲焚城中艸場竊計甘肅安插夷人千餘且聞瓦剌人馬切近哈密駐札萬一內外勢合猝難防範敕至爾等卽熟思審處何法可以安其反側何策可以消其後患務使樞機周密計慮萬全若難於處置亦湏馳奏別爲之處爾等其欽承毋忽

○成化十三年七月己卯敕諭各邊鎭守巡撫等官朕惟武備所以折衝禦侮衛國保民自古有國家者莫不恃此以安玆者各處災異疊見加以戎虜逼近邊陲敕至爾等從宜計議弭盜安民之術選將練兵之方凡可以禆補軍務者條陳以聞務鑿鑿可行毋泛而不切

○成化十八年三月丙子巡撫雲南右副都禦史吳誠奏雲南東西二溝之水發源松華壩黑龍潭漑田數萬頃每歲修築之費皆給官錢今禦史樊瑩奏不許動支而二溝水利則不可廢請以都司所收公田租鬻銀給之戶部爲請

上曰水利有司急務況雲南邊方蓄積甚寡使田被水患豈惟民食不給而軍需亦無從出矣用官物以預爲堤防有何不可其亟行之

○閏八月乙未朵顏衛夷人革克臺來降言北虜亦思馬因與三衛阿兒乞蠻等解仇連和欲至我邊抄掠

上諭兵部臣曰亦思馬因紏眾沙漠雄長諸部日夜謀畫欲來犯邊久矣今復與朵顏三衛解仇結黨其志非小秋髙馬肥入寇之事難保其無縱彼不資他人兵馬彼獨不敢爲寇乎其勿以傳聞之言爲不可信且戒緣邊守臣務相嚴謹兵備無或少怠墮其計中以自取失律之罪

○成化二十年二月壬申

上命太子少保戶部尙書餘子俊兼都察院左副都禦史總督大同宣府軍務兼督糧儲賜之敕曰大同宣府兵政錢糧近多廢弛虛耗加以去秋虜寇大同兵民疲敝今特命爾總督兩處軍務仍督糧儲各該總兵巡撫並京營參將等官悉聽節制爾湏隨宜駐札以時按行兩處邊方及延綏接界之處凡軍馬甲兵關隘糧艸等務聽爾便宜施行總兵以下官員不勝任者奏聞區處都指揮而下不堪領軍者罷黜更代律應拏問者送巡按禦史及問刑衙門問理文職有犯方面官參奏處治余卽拏問如遇賊情緊急爾卽調度各路將官或調取鄰境延綏等處官軍相機戰守臨陣之際但有退縮不前不聽號令者以軍法從事然後奏聞

○成化二十三年二月甲申初遼東用兵增設遊擊將軍二人佟昱駐廣寧羅雄駐遼陽各城精兵盡歸之而分守備禦常患兵少至是缺參將巡撫都禦史請於雄昱中推舉一人而罷遊擊之官

上曰遊擊之設本爲興師對陣一時之權宜若各擁勁兵久聚不散而主兵顧少於義非宜其卽以雄爲參將所統士卒各還城守

荒政

○成化七年七月乙未戶部奏請推選風憲重臣二員巡視京畿並令天下巡撫官及布按二司督府州縣修舉預備倉以備荒歉

上命副都禦史楊璇往直隸順天等八府整理其餘重巡撫官無巡撫官處則令司府州縣衛所正官務在隨宜設法不許擾民其司府以下官有怠慢無成效者聽巡按禦史紏劾

○十二月辛未京畿雨水人民缺食監察禦史言頃遣都禦史楊璇措置倉糧有司奉行不謹槪行勸徵不便

上曰預備倉糧正爲安餋百姓宜遵敕旨斟酌下情從容處置豈可一槪逼迫戶部其卽移文璇等知之

○成化二十年九月己酉巡撫山西僉都禦史葉淇奏屬府大饑餓莩無算請發太倉銀以備賑濟

上曰朕爲天下生民王常恐一夫不獲其所今山西饑荒民不聊生如此覽奏良用惻然其亟發京庫銀三萬兩遣官賫付淇糴糧應用俟豊年徐議還官

○成化二十三年二月戊申巡按福建監察禦史董復以福州等府災傷乞存畱本處勸借鹽�銀以備賑濟戶部覆奏言陜西等處邊報未寧宜悉起運以充邊儲

上諭戶部曰前日勸借鹽�正所以備今日之用況小民旣知官府有積皆日夜嗷嗷仰給於此今盡取來寧不缺所望耶宜暫畱本處賑濟如或邊儲不足爾等當別爲之圖愼勿顧彼失此以輕一方民命也

防患

○成化十五年九月甲寅戶部奏江西累歲水旱災傷人民饑窘恐盜賊竊發宜爲之備

上曰江西地方歲荒相仍民窮盜起難保其無思患預防經國大計鎭守巡撫等官其加意區畫賑濟毋令失所

○成化十八年二月壬寅鎭守山東太監韋煥奏日照縣諸處盜起潛入大山已成巢穴事下兵部議請增設巡撫官

上曰民饑盜起事勢必然有司不能撫字於無事之時豈可不防禦於有警之日其令巡按禦史督三司等官責限擒捕巡撫官姑不設

○閏八月辛巳廣東保昌縣有盜數百流劫江西大庾縣居民事聞

上曰廣東蠻寇竊發屢勞剿捕自數年來其患稍息今復踰嶺行劫以驚擾吾民使之不得安居樂業奔竄山谷朕甚憐之兩省守臣其悉發兵追擊毋令滋蔓勿謂小寇不足慮也

弭盜

○成化四年正月壬午提督兩廣軍務都禦史韓雍奏官軍屢敗賊徒黃公漢等於思恩府等處斬獲甚眾然柳慶地方歲饑餘寇散而復聚尢爲可慮

上諭兵部臣曰雍旣奏軍功又慮餘寇復聚功可賞也餘寇復聚地方何由得寧爾等其速移文核實有功官軍行賞責雍等督軍滅賊無狃於小捷遂弛兵備

○八月己酉

上以沿江鹽徒剽掠�旅行舟殺死巡江官軍敕錦衣衛指揮僉事馮瑤往捕之敕曰濱江羣盜紏集流亡初止販鹽射利寖至奪貨殺人或連艘數十鉦鼓相聞馳突風濤如履平地甚至一舟之眾敵殺官兵數千人南京守備等官玩寇長姦日甚一日究其所以皆由儀眞瓜洲並白塔河東抵江陰通泰諸港泊墟市軍民雜處率多橐盜爲利或有賊黨給役官府因之偵伺機宜亦或有巡哨官兵茹賄貪生縱盜自便獘源不塞弭盜何由今特命爾率所屬緝事官校會同先遣都禦史髙明及總督操江成山伯王琮等從宜議處期於盜息民安其平民私販行旅夾帶不系劫盜人數自有關隘盤詰及巡鹽禦史管理不許官校一槪搜檢驚擾平民

○成化十二年正月壬戌福建鎭守等官奏延平府疫癘之餘盜復竊發

上曰弭盜安民正鎭守巡按三司等官急務宜盡心區畫不得坐視如違坐罪不宥

○成化十六年十一月壬辰兵部尙書餘子俊等言近者京城內外彊盜滋多蓋因風俗奢僣及閭巷惡少聚徒賭博以致窮困爲盜宜加禁治

上曰京師近地奢僣姦僞漸不可長有此情獘所司官校何爲玩愒日久不爲緝訪宜亟畫謀擒捕仍遣官屬勘實造冊有潛住者卽行發遣隱蔽者並罪之

抑干請

○成化四年六月癸卯尙膳監太監潘洪奏乞中兩淮運司存積餘鹽五萬九千引

上曰朝廷存積鹽課以待邊用

祖宗明有禁例食祿之家尙不可中況內臣乎內臣給事內廷凡所以餋生送死皆朝廷爲之處置固不必營利以殖生況乃損國課以益私家乎其勿與

○成化十一年十月丁亥尙衣監太監姜玉奏乞故太監鄭善所遺永年雞澤二縣地四百餘頃下永年府勘報玉所乞者多民間納稅之地但與善莊地相鄰耳

上曰善舊所種地今以賜玉其民間稅地仍以給民俾各耕種爲陪買官馬之用

○成化十五年十月甲申緬甸宣慰卜剌浪等奏嘗擒麓川思任發及其妻子以獻蒙許賜孟餋地不得今思洪發復欲奪貢掌地貢掌乃緬甸朝貢駐泊之所乞與緬甸爲便且今所遣金齒衛軍余李讓乞令爲冠帶把事以備役使

上令兵部諭其使臣曰朝廷一視同仁無問華夷凡經赦不再犯者俱不復治孟餋貢掌是爾朝貢往來之所已詔邊臣諭思洪發凡爾使經過不得阻滯矣李讓聽該管官司專遣伴送往還勿令姦人攙奪規利爾其悉體朕意毋得復有所望

○成化十八年十月己巳徳王見潾爲其郡主乞妝奩

上曰郡主婚配例止給與冠服儀仗今王奏乞妝奩朕念親親之恩非惜此小費也但今宗支蕃衍內府營造供應之物日不暇給若復開此例各王府將比照陳請何辭以郤之府庫財物所入有限又將何取以應之乎其已之

○成化十九年正月甲寅成討溫衛安直都督僉事康尼以兩進海靑乞升職並賜蟒衣玉帶

上曰朕於遠物素所不寶但念遠夷效順故勉受之康尼準升一級視常賜外加彩叚二表裏亦足以答其�矣蟒衣玉帶胡可濫及其已之

○七月丁巳錦衣衛千戶姚福員嘗請莊地不與至是復請獻靑二縣地戶部奉旨看詳以福員妄請州民妄獻不可再宥

上曰前代外戚奉法循理者上可以補助淸化下亦能保族宜家具載史傳以爲美稱福員以外戚受官享有祿俸尙不知足又累次奏擾欲奪小民之產縱不畏國法獨不爲保家計耶今姑再宥之投獻者可謫戍如例

革姦獘

○成化十三年正月壬戌大興左衛指揮使周廣奏近年鈔法不行在京勢要殷富之家往往在於各布政司府州縣公行囑托其利十倍乞行禁約

上曰今後依勢賣鈔並有司聽從者重罪不宥令巡按禦史紏舉以聞

○十一月戊子

上以天下諸司官吏朝覲至京姦詐之徒或緣私讎妄相告訐嚇騙財物及陰構以事中傷善良大傷治體其朝覲官賢否不同朝廷黜陟自有常典亦不許與京官往來交通賄賂營求作獘命都察院揭榜通行禁約違犯者槪治以罪

○成化十四年正月丁亥

上諭都察院臣曰京通二倉並各場糧艸俱國用所系近各衛監支官多不守法度私立大小把總名色不肯依期收放故爲刁蹬遷延以致軍士到倉日久不得關支其貪婪委官通同官攢人等以斛面髙低爲名就中扣除者有之軍吏人等指以答應爲由於內克減者有之及關糧到倉十不得七以致軍士多饑窘失所及有官旗捨餘人等倚勢用彊攪擾倉場需索財物者似此姦獘非止一端事覺之日從重處治巡視禦史及管糧委官坐視不理者一體治罪其出榜禁約之

禁非爲

○天順八年正月戊寅

上諭都察院臣曰朝廷行事一遵

祖宗成法除姦革獘悉從公道不逞之徒不便已私往往造言生謗甚至寫匿名帖子揭於內府及京城內外指其姓名明言傷害沮撓朝政敗壞風俗莫此爲甚爾都察院卽出榜嚴加禁約如有不攺前非仍投匿名文書者許諸人首出緝拿赴官皆處以死首者緝拿者視捉獲彊盜事例升賞

○成化十年五月戊申

上諭都察院臣曰曩因愚民捏造妖言扇惑人心屢犯刑憲𨿽以榜禁而冥頑之徒不攺前非犯者愈眾宜申明禁例再揭榜示眾今後官吏軍民僧道人等但有收藏妖書勘合等項限一月以裏盡行燒毀與免本罪敢有仍前捏造收藏傳用惑眾者許諸人赴官首告正犯處死全家發煙瘴地面充軍首告得實之人量給官錢充賞優免雜泛差役三年

○成化十三年九月壬申監察禦史許進言文武官及旗校吏人有犯罪爲民並冠帶閒住立功充軍者多匿京師或妄訴冤枉或夤緣請托議論時政謗毀朝臣無所不至請一切逐之有旨此輩潛住京城造言生事非止一端錦衣衛並巡城禦史其督同兵馬司推究姓名發遣還家如更容隱俱重罪不宥

○成化十六年五月庚子戶部言攬納稅糧之斃請移文天下有司嚴行禁約

上曰稅糧國用所急小民竭力以供上用乃爲無藉之徒包攬遲延逋負之數重數十萬計有司食朝廷之祿任民社之寄漫不加意其罪甚矣爾戶部其嚴行禁約逋負者責限追完治罪如例有司受囑怠事者悉停俸以俟完報

○成化十八年七月癸未泰州民李文昌上﹤鋶﹣釒﹥言自稱曾遇異人授以鉛汞煉銀之術

上命中官監試之凡五閱月竟不就

上曰文昌不務安分妄爲欺罔錦衣衛其杖之五十發回原籍令所在官司嚴加鈐束

○成化二十一年三月乙未錦衣衛軍靳璽奏京城內外邇來姦惡之徒日則在街行凶害人夜則荒淫賭博及爲人報復私仇爲害多端彊竊盜賊多起於此乞令巡城等官緝捕爲便都察院覆奏

上諭之曰昔漢郭角�羊一豪傑之雄耳武帝因公孫弘之言殺之以懲不逞論者謂其有關治體今羣惡少相倚爲姦恐將來效尢者無所不至宜榜禁之仍令保伍自相覺察有怙終不悛知而不告者各治以罪

○十二月戊子京城外有居民葉﹤王巳﹥等發人墓取髑髏及頂骨以爲葛巴剌碗並數珠假以爲西畨所產乘時市利愚民競趨之所發墓甚眾至是緝事者聞於朝畨僧嘗買以進者皆遁去獲﹤王巳﹥等送刑部鞫治得其黨俱坐罪如律

上曰律載發墓其罪皆死況此輩取人髑髏市於左道以邀厚利其視支角�羊之罪相去幾何其卽誅之錦衣衛仍嚴加緝捕

伸冤抑

○成化元年二月己丑監察禦史趙敔言往年尙書於謙等爲石亨等設誣陷害榜示天下冤抑無伸其後亨等不一二年亦皆敗露實天道好還之明驗今陳循兪士悅等前後俱蒙恩宥獨正統十四年虜犯京城賴於謙一人保固其功不小而已冤死矣余亦可憫乞收回前榜凡死者贈官遣祭存者復職致仕或擇其可用者取用

上曰自昔姦凶之徒不誣人以惡則不能甚人之罪不甚人之罪則不能大已之功朕在靑宮稔聞謙冤蓋謙實有安社稷之功而濫受無辜之慘比之同時駢首就戮者其冤尢甚所司其如禦史言亟行之

○成化二年四月戊申命故都督同知範廣子昇襲父原職遼東寧遠衛指揮僉事天順初被石亨誣害以死謫其子昇戍廣西邊衛至是廣妻訴冤

上曰廣驍勇爲一時諸將冠中外共知姦臣欲張大其功乃以計殺之可令其子嗣廣原職以昭其枉

○成化五年五月辛丑故太子太保吏部尙書兼謹身殿大學士王文子戶部主事宗彜奏臣父與故少保兵部尙書於謙俱被石亨等挾私誣陷以死今謙已蒙朝廷昭雪賜祭獨臣父未蒙卹典

上命賜以祭其文曰爾歷長憲臺廉能素著迨遷館閣秩位益隆頃罹誣構事久乃明追念前勞宜申卹典玆特遣祭尙克欽承

戒貪

成化六年正月癸卯刑科給事中虞瑤等勘報巡撫四川右副都禦史汪浩鎭守都督芮成相訐事

上命法司會官廷鞫浩坐因公杖死二十餘人成縱子索取部內金銀等物當浩罪贖杖爲民成還職帶俸

上以浩酷暴杖死人命數多免贖責戍獨石衛成貪財無厭降一級帶俸差操

○成化十九年二月丙子都察院奏文職官有犯聽許財物問發爲民者其人援有復職例奏辯按律官吏凡犯貪淫俱罷職役不敍今其人犯贓𨿽未入已貪污已著槪擬復職亦非政體所宜宜如考核素行不謹者令冠帶閒住

上曰居官以廉潔爲本一犯髒污淸議所棄況能逃於國法乎彼聽財物與受而入己者𨿽若不同然己心許之矣不必論其迹也槪使復職固失之縱若令冠帶閒住亦未足以爲貪墨者之戒必仍發爲民如律意爲是法司其遵行之

懲酷刑

○成化三年正月庚寅巡按直隸監察禦史康驥奏長垣縣丞宋鑑主簿李謙因失盜一事之疑故勘三人致死一人廢疾適遇恩宥亦宜編之軍伍爲戒

上曰朝廷恩例𨿽﹤宀十見﹥而鑑謙酷暴特甚誠有不當原者其各杖一百發大同邊衛充軍家屬隨主

○三月壬午監察禦史朱賢巡按福建其同年進士黃景隆適丁憂居家有姻家訟田賢怒杖之死者五人事連景隆俱逮至京刑部擬賢罪當徒景隆以下罪有差

上以賢殘酷命贖罪除名爲民景隆調外任

繼絕

○成化十三年十月戊申苦峪谷旁近赤斤罕東二衛屢相仇殺寄住都督罕愼等孤窮無援朝廷恐其不能自立乃敕甘肅都督僉事王璽於苦峪築城復立哈密衛令罕愼等居之且賜以布帛米糧分給田土及牛具榖種

○成化十八年四月癸丑甘肅總兵官都督同知王璽等奏哈密城久爲土魯畨所據都督罕愼等寄居苦峪城臣等近以計離土魯畨之黨且召赤斤罕東二衛會罕愼兵克復其地罕愼始歸

上曰罕愼等臥薪嘗膽奮志成功克復故國其事可嘉赤斤罕東諸衛能排難角�羊紛庶幾守望相助之義而我邊臣王璽等發蹤運謀以助其役於興滅繼絕之道亦有合焉其各賜敕獎勵仍賞差來人鈔各千貫

優遠人

○成化三年正月癸未禮部奏遼東邊關並驛遞於入貢夷人待之失宜致有嗟怨恐生邊釁

上曰然其移文薊州永平等處鎭守巡撫等官令各嚴�守關官軍及驛遞衙門凡遇夷人入貢務待之以禮�供用之物亦宜周備毋簡略所貢之物聽其自劾毋責備必使夷人感恩懷惠庶盡朝廷柔遠之意

○成化九年八月壬申故四川順慶府知府阮遷幹子廷圭奏臣父遷幹以交阯歸附人有功歷升知府以老致仕寄籍宣城縣而卒今乞授臣一職餋贍以免流離失所事下吏部難之第請行宣城免其徭役以示優卹

上曰遷幹自交阯來歸有官勛以沒其子自陳孤寓流落有可矜者宜特授官縣丞使食其祿不事事以稱朕柔遠之意

○成化十一年七月庚申遼東總兵官歐信等奏朵顏等三衛虜酋乞開廣寧馬市如舊例兵部謂此虜爲北虜滿都魯所驅近邊故求市易以濟其急耳

上曰馬市久罷不許果彼爲北虜所迫暫令於近邊三四百里外屯駐虜退卽還故地

成化十二年十二月己丑兵部侍郎馬文升言遼東諸夷朝貢者宜厚其宴待以恩懷之

上曰宴待諸夷本柔遠之道所以尊隆國體起其瞻仰非但飲食之而已必器具整齊品物豊潔始稱今後筵宴並酒飯處令光祿寺堂上官視之仍以禮部官一員督察敢有不遵者並治以罪

○成化十七年二月丙寅朝鮮國王李娎奏本國三方受敵近又被野人侵擾每歲許買弓角五十不足於用乞依先年事例收買不拘額數

上許每歲增買百五十副

○成化十九年四月壬申朝鮮國王李娎請封長子﹤忄隆﹥爲世子

上旣許之且諭禮部臣曰娎敬事朝廷與他國不同宜厚賜與且降敕諭之曰有爵土者莫不爲長世之圖立嫡長所以系羣情之望今特封爾長子﹤忄隆﹥爲朝鮮國王世子朝廷之命王其承之藩邦之器世子其主之知天地之分不可踰益循事上之誠知繼體之道不可忽罔替秉禮之訓若是則本愈固譽愈隆國王享福寧有窮耶

○成化十九年十二月丁丑從滿剌加國正副使軍民二十八人皆被風破舟漂至安南國國王黎灝給廩具舟遣使送還事聞

上曰安南國王資送漂流軍民回還誠敬可嘉速令廣東布政司移咨令王知之

馭夷狄

○成化元年一月辛巳迆北虜酋奏欲朝廷遣使

上復書諭之曰自天地開辟以來地方各有界限人民各以類聚我中國居四方之正必有大徳聖人然後上應天命爲中國君主撫治人民統禦四方子孫能守先業者多傳世永遠若以力竊奪者天命不與終莫能久我

太祖髙皇帝受

天明命承中國帝王大統主宰天下世世相傳人民仰戴朕嗣

祖宗大統視天下萬世爲一家凡百政事悉遵

太祖髙皇帝成憲今爾欲中國遣使往來洪武間舊無事例正統中𨿽嘗遣使反失和好天順初非不遣使擾邊如故

英宗皇帝深自悔悟遂不復遣朕遵

祖宗之意不敢有違蓋欲兩處和好久遠不失非有他故爾宜順天道敬朝廷每年差人朝貢朝廷如例優賞不肯虧薄與爾共享太平之福彼此垂聲永久特書以答其亮之

○乙酉禮部言朵顏等三衛往來進貢路由喜峯口去年因附迆北使臣來朝欲要厚賞朝廷待以常禮處之別館彼皆失望今歲來朝孛來恐失朵顏等衛人心乃代爲奏求厚賞

上敕孛來曰我

祖宗以來四方朝貢使臣管待賞賜輕重厚薄俱有定例不可增減況朵顏等三衛曩時無所依倚我

祖宗特加憐憫設立衛分授以官職俾近邊住牧每年朝貢俱從東路進入管待賞賜有例不缺今都督朵羅干等不遵舊例卻差人與爾等同來若朝廷不加分別不惟違我

祖宗舊例抑且不見厚爾使臣之意因此只照舊例難以更攺特諭爾知之

○成化二年九月戊寅朵顏衛右都督朵羅幹遣使臣傳報夷情且奏求印信帳房並不限朝貢人數

上乃賜之敕曰爾三衛皆我

祖宗所立授以官職衛我邊境爾之前人歲時朝貢無有貳心爾等正當繼前人之志感恩圖報卻乃隨從毛裏孩爲非抑不思昔有從也先作歹者今安在哉爾等年年來朝受賞賜升官職誰與爾耶今旣攺悔差人來朝並奏報事情特從﹤宀十見﹥貸仍賜表裏以答爾意並準爾所奏歲時差人朝貢每衛許放百人須以本衛印信文書爲照爾等今後宜以也先等爲戒以爾前人爲法各守境土防護邊彊勉於爲善竭誠報國庶幾永享太平之福

○十二月丁未迆北瓦剌太師阿失帖木兒所遣使臣平章哈三帖木兒等不由大同入貢乃挾朵顏三衛人從喜峯口入

上以迆北使臣旣混同三衛入貢只以三衛常禮待之哈三帖木兒等意不平通事諭之始大悟上畨書伏罪

上以虜使旣服罪仍以本等禮待之過分求討則不許至是辭

上乃賜敕諭阿失帖木兒曰自爾祖脫歡以來遣人朝貢有常時往來道路有定處未嘗牽引他夷混取賞賚朝廷亦待之不疑所以和好長久無有敗事爾宜遵前人家法以修舊好何乃不依時月旣差使臣兀納阿等紏同卜剌罕衛來朝未及兩月又遣使臣哈三帖木兒等同朵顏衛不依故道竟從東路入貢況卜剌罕朵顏俱是我朝設立衛分彼之朝貢自有常例今爾無故紏引而來甚非所宜爾今後當順天道敬朝廷體爾前人所爲每年冬月遣使來朝不過三四十人仍由大同舊路進入則事無猜疑人不紛擾朝廷得以專意款待以篤爾之世好庶幾永享太平之福

○成化三年正月丙子虜酋毛裏孩遣使求入貢因言其黨自相讎殺之故

上諭兵部曰夷情險譎未可輕信恐彼假詞以緩我邊備此正兵法所謂無約而請和者謀也遂降敕鎭守總兵等官修武伯沈煜等令各嚴兵固圉以待來朝則納之入寇則禦之

○壬辰

上以虜酋毛裏孩欲求入貢以爲可疑諭總兵官會昌侯孫繼宗等曰毛裏孩渡河而東以侵大同聲言欲求入貢然偃蹇桀驁似無誠心今欲選一宿將統禦團營精兵五萬以俟調遣果孰可任其事者其所選兵五萬果可足用與否卿等世受髙爵首總兵樞豈但優遊寵樂不與國同憂邪其爲朕攄忠畫策從公推讓孰可居中以調度孰可領兵以靖邊咸惟卿等所欲自效佇俟來聞後五日繼宗等因舉撫寧侯朱永謀勇可任宜令佩印充總兵官都督劉聚鮑政可充左右參將領京營馬步官軍三萬以往仍乞賜楊信等與永會及合大同宣府軍馬俱聽永調用

上曰毛裏孩𨿽云欲來朝貢其實欲緩我師兵備不可不嚴朱永且令率官軍二萬以往京營軍馬宜速整十五萬聽調策應各管軍頭目毋得因循舊習虧損國威如違

祖宗之法具在朕不爾宥

二月丁酉毛裏孩三上書求入貢

上遣通事詹昇賫敕獎諭之曰朕受

天命承

祖宗大業爲天下主內華外夷皆朕赤子也弗率循治化者有怒之而無終拒絕焉服則捨之且待以仁恩爾毛裏孩昔年嘗來廷矣昨者忽擾我邊陲今又悔過歸誠累求朝貢在邊諸將俱厲兵秣馬以待奏功在廷文武亦謂宜從邊將之言朕以天覆九有爲心特允爾來命通事指揮使詹昇賫敕諭爾敕至爾卽率領部落退處邊外戒令守法安靜住牧所遣朝貢使臣無得過三百人亦湏戒令遵依我邊將約束毋得在途恣肆夫好生惡殺者天之道朕之所奉以子民也爾能仰體朕心朕將錫福於爾俾永享太平之樂豈不美歟

○四月丁酉哈密忠順王旣死國絕其下毋雜法等請立其外孫都督同知把塔木兒繼之而王母努溫答失力不可謂王族弟阿兒察當立命都指揮李珍往處其事以阿兒察畏避不居而還至是其下復申前請

上用廷臣議權從之降敕諭之曰爾哈密自我

祖宗以來設衛分王管束人民以捍我邊方今忠順王不幸忽故王母獨存嗣乏無人人民失所朕以爾爲王之親又嘗受朝廷之職特從眾請升爾爲右都督別給銅印掌管城池三年之後如事妥民安國人親信別行處置今賜爾金織衣一襲就令毋雜法兒等賫去至可領之

○己亥

上以遼東有警敕諭考卽兀等四十四衛都督撒哈良等曰爾女直諸衛乃我

祖宗所設世授爾以官職積年朝貢所得賞賜亦已厚矣正當感恩圖報以全臣節今乃縱其部下犯我邊境邊將屢請起調大軍直搗爾境朕念爾人民俱是朝廷赤子其間有善有惡不可槪行誅戮特廣天地之量姑置不究仍降敕示爾爾宜敬順天道深體朝廷好生之徳戒諭部屬令其革心向化攺過自新卽以原掠人畜一一送還以贖前罪自今依時朝貢永享太平之福若仍長惡不悛大軍一出追悔不及爾其欽承朕命毋忽

○戊午虜酋毛裏孩等因遣使朝貢奏欲遣報使

上不允賜以敕曰爾等尊敬朝廷遣使朝貢朕甚嘉悅已於來使賜以宴賞比諸夷有加凡所求請量爲給與朕於爾厚矣所以然者奉天命爲華夷主當廣如天之量以容受之今爾等欲求朝廷遣使固是美事但使臣不能盡得其人或反因之構起兵端況我

祖宗原無此例近年𨿽遣不克愼終今不可效尢爾等能效順每年來朝朕不爾拒切宜戒約部屬勿侵軼我邊庶彼此安樂共享太平之福

○癸亥建州左衛女直都督董山等以聽招撫來朝貢

上以山等嘗縱部落犯邊遂召集諸夷於闕下諭之曰爾等俱系朝廷屬衛世受爵賞容爾在邊住牧朝廷何負於爾今卻縱容下人紏合毛憐等處夷人侵犯邊境論

祖宗之法本難容恕但爾等旣服罪而來朕體天地好生之徳姑從﹤宀十見﹥宥今爾還衛務各攺過自新戒飭部落毋仍前爲非所掠人口搜訪送還不許藏匿若再不悛必興師問罪悔將何及其省之念之於是諸夷皆頓首輸服

○五月癸巳董山等來朝賜宴其部下指揮有出嫚罵語及禠廚役銅牌者詔切責之旣而給賜畢山與其黨李古納哈二人復求索蟒衣玉帶等物皆命與之至是辭歸通事署丞王忠奏山等且揚言此還卽紏合海西野人寇邊語無忌憚乞遣官同臣防送

上因賜山等敕曰爾之先世僻居荒野後爲部落所逼遠來投順我

祖宗憐爾失所賜與近地設衛授官世世不絕或效勞進貢升賞宴勞俱有定例我之所以加恩於爾者不爲不厚而爾之所以享有室家之樂官爵之榮數十年間部落爾約束鄰封不敢輙加以兵是誰之賜歟爾旣不圖報效乃敢悖逆天道寇我邊境朝廷不卽出兵徵剿特遣人敕諭令攺過自新爾等旣以來朝所有往愆悉置不問今爾等歸宜曉諭部下洗心攺過亟以所掠人畜送還遇有外人紏合爲非有能擒斬首告者論功升賞必不爾惜如執迷不悛大軍徵剿悔無及矣爾等其省之省之

○八月庚子董山等歸至廣寧總兵官武靖侯趙輔宣敕旨令歸所掠人口山等卽逞凶肆詈與其黨各持刀剌傷人輔令左右擒之其黨多被格殺餘皆就擒縶事聞

上命副總兵王瑛等統兵赴之仍敕毛憐海西以離其黨大約謂山等赴京朝貢朝廷待之加厚豈其各虜陽爲順從陰懷不軌意圖內外應援似此譎詐反復神人共怒天地不容不得已遣將率師往正其罪重念爾等素守臣節今又遣人隨都督武忠來朝自今建州三衛逆虜或使人誘引爾等爲惡或奔竄爾處藏匿爾卽盡數拘執送來若能統率爾眾與我大軍相應彼此夾擊克期剿滅則朝廷大加賞賚必不爾吝其省之圖之

○十二月戊午朝鮮國王李瑈遣其陪臣髙臺弼等來奏所獲建州賊屬

上命厚賜瑈並臺弼等且敕瑈曰董山等世受國恩以爲藩衛近者陽爲朝貢之名陰行盜邊之計朕宥之而愈肆不得已用兵致討惟王世守禮義忠於國家王宜閉塞關隘以杜其奔迸之路更能遣兵相應伺便而蹙之則彼之授首尢易而王之功愈茂忠愈彰矣朕豈無以報王哉勉樹勛名時不可失

○成化七年五月庚子安南國王黎灝遣使來訴占城之罪兵部以灝貪心罔極陰謀吞並宜賜敕戒諭以杜其姦

上乃降敕曰爾安南與占城俱受朝廷爵土世修職貢爲中國藩屏豈可構怨興兵自相攻擊春秋責備賢者爾宜安分循理角�羊怨息爭先盡睦鄰之道仍禁邊臣啟釁端爲吞並計其占城事情待彼使來詳察得實別有戒飭朕代天理物一視同仁不忍爾兩國人民橫罹兵禍特玆戒諭庸示至懷爾其欽承毋忽

○成化八年九月丙午安南國使臣阮徳貞朝貢還

上令賫敕諭其國王黎灝曰比者占城國奏稱爾國於成化七年二月間攻破其城執其國王曁親屬五十餘人並劫其印焚毀室廬殺虜老稚不計其數朕以單詞未可深信今得王所奏情詞各異但王國與占城勢力大小不待辯說若彼先啟釁端是不度徳量力固爲不義若王無故乘彼小釁輙興忿兵淩弱暴寡亦豈得爲義乎敕至王宜略其小失益惇大義悉還所虜人口戒飭邊吏無生事邀功興兵構怨旋致報復自貽伊戚庶幾天鑑孔昭永享令名欽哉

○成化九年四月丙戌兵部奏土魯畨速檀阿力並吞哈密挾制鄰境不可不爲之備

上敕甘肅鎭守等官悉心堤備仍敕赤斤蒙古等衛曰近者土魯畨悖逆天道欺淩哈密忠順王母寡弱無嗣侵奪其城池搶掠其人民財畜又欲誘脇爾等歸附暴虐僣妄莫此爲甚且爾西畨與哈密爲唇齒之邦世受朝廷爵賞爲中國藩屏土魯畨𨿽來朝貢終系遠夷爾等豈出其下哈密因無統束一時爲彼侵據爾有統領何患於彼但唇亡齒寒不可不慮爾等宜於鄰境互相結約各保境土遇賊侵犯卽並力截殺勿聽其哄誘搶劫若速檀阿力尙在哈密不去爾等尢宜量度勢力會合精兵驅剿出境一以伸討賊之義一以施睦鄰扶弱之仁而於爾地亦免後患矣事成之日朝廷重賞不吝爾等其知之

○成化十年八月丁亥雲南守臣奏廣南府富州與安南所屬宣先等處接境今彼以追捕嘯聚爲詞輙調夷兵越境攻擾邊寨驚散居民請戒諭

上乃降敕曰今得雲南鎭守總兵官奏王國所屬宣光衛保樂州軍民黃章馬等嘯聚爲姦所司調兵追捕越過廣南鎭安二府境界因而攻劫邊寨驚散人民已差撫諭回還朕惟姦民竊發法本難容而越境爲虐理亦當戒以今雲南兩廣鎭守總兵等官督同三司各守境土以備不虞若遇前賊投我邊方卽擒送本國毋得容隱王其體朕至意尢湏切戒宣光保樂衛急捕前賊以靖地方不許輙調夷兵越境侵擾庶彼此生民各得安居無有後患王其欽承之毋忽

○十月己丑兵部奏都督同知李文自哈密回言哈密城池尙未克復安定王子亦未必能來彼地人民無統之者宜敕都督罕愼暫住苦峪掌管人民

上乃敕罕愼曰今特命爾掌管哈密人民暫於苦峪等處住札仍令乜克力指揮脫脫不花等協謀守護蓄餋銳气以圖後功俟安定王子至日更爲處置若速檀阿力罔知攺悔仍肆侵擾朝廷自有處置爾其欽承毋怠

○成化十一年正月癸酉土魯畨使臣赤兒米卽等奏已得哈密城池及瓦剌奄檀王人馬一萬又收捕曲先並亦思渴頭目倒剌火只乞遣官通道往來和好

上曰迆西頻年入貢道路無阻不湏遣官速檀阿力果能誠心奉貢朝廷不計前過仍以禮待之其令通事以朕意諭其使

○二月丙申土魯畨使臣赤兒米卽等奏與赤斤蒙古有隙乞差官護送還國又言速檀阿力王𨿽得哈密城池旋已自悔今各願畱使臣家屬於甘肅爲質請敕歸諭其王以所得哈密金印獻還於朝仍求通好兵部以其詞多文餙且非出其王本意難以辶�處信

上曰速檀阿力若能退還哈密地方朝廷自有厚賞其使臣令甘肅鎭守等官差人護送還國毋使失所仍敕速檀阿力曰近爾國使臣來朝多有願畱京師及近邊居住者朕再三省諭之不聽其畱爾國使臣吐訴眞情以謂海西一帶赤斤蒙古諸畨俱於哈密有連爲其國殘破各懷愁恨恐護送軍馬出境而回必爲所害以此願畱甘肅朕思

祖宗設立哈密城池於中國無益實爲爾迆西開通道路俾各處朝貢使臣往來得以住札今乃無故興兵占據其曲在爾朕體天地之量不與深較但爾使臣所奏有可矜憫特俯從之敕至王能翻然攺悔退出哈密城池送還王母金印則已往之事朕一切不問後來朝貢待之如初諸畨知爾敬順必釋讎角�羊怨使臣回還可以保全此實爾國無窮之利爾其圖之無貽後悔

○成化十四年十月壬辰雲南總兵官黔國公沐琮等奏廣西府土官知府昂貴與彌勒州千戶長龍判等互相讎殺不服撫捕

上諭兵部臣曰貴等構亂之初使守土之臣因俗而治必不稔惡至此顧乃推托隱蔽以致邊夷效尢莫能禁止宜移文並勘凡其境內讎殺事情如此類者降敕鎭守巡撫等官分委官屬躬親處畫不竟者毋輙更代三司府衛以下職官未停俸者俱令停俸

○成化十五年十月丙申

上命朝鮮國王李娎出兵夾擊建州女直賜之敕曰朕誕膺天命君主華夷施惠行仁乃朕素志興兵動眾豈所願爲柰何建州女直逆天悖恩累寇邊陲守臣交請翦滅朕念彼中亦有向化者爰遣大臣撫諭聽其來京謝罪悉越常例升賞管待而歸曾未期歲賊首伏當加者復紏醜類侵犯我邊已命將率領精兵刻期徵剿王宜遣兵應援賊有奔竄至國境者必擒而俘獻之逆虜旣除則王敵愾之功愈茂報酬之典朕必不爾緩也

○成化十七年六月壬子敕安南國王黎灝曰朕恭膺天命嗣守大位以天下爲一家視萬民猶一體一言一事未嘗有拂於天爾國𨿽殊方萬里朕不以爲遠而忽之䢐歲傳聞王興兵攻殺老撾又欲徵進八百朕謂王之所以順天者詩書禮義同於中國豈應有此心竊疑之爰命守臣移咨於王玆覽王奏云差頭目追捕邊酋琴公等必無攻殺老撾之舉又云八百地之所在且不知況欲往徵之則前言乃傳者之誤耳𨿽然試與王卒言之書不云惠迪吉從逆凶蓋天與人相爲流通吉與凶本乎順逆夫交阯民天民也老撾民亦天民也若果如前所云無故而戕天之民是逆天矣自古焉有逆天而保其無凶禍者哉繼今王宜安靜守常欽畏天道恪秉藩臣之禮允迪睦鄰之誼非特老撾在所當睦凡與王國接壤者皆在所當睦也若以兵彊國富越境而侵之天之視聽自我民其應有不旋踵者王其深省之

○九月壬申滿剌加國使臣端亞媽剌的那查等奏成化五年本國使臣微者然那入貢還至當洋被風漂至安南國與其傔從俱爲其國所殺其餘黥爲官奴而幼者皆爲所宮又聞安南據占城池欲並吞滿剌加之地本國以爲皆王臣未敢興兵與戰適安南使臣亦未來朝端亞媽剌的那查乞與廷辯兵部以爲往事不必深校宜戒其將來

上乃因安南使臣還諭其王黎灝曰爾國與滿剌加俱�正朔宜修睦結好藩屏王室豈可自恃富彊以干國與以貪天禍滿剌加使臣所奏朝廷𨿽未輕信爾亦宜省躬思咎畏天守法自保其國復諭滿剌加使臣曰自古聖王之馭四夷不追咎於旣往安南果復侵淩爾國宜訓練士馬以禦之

○丁酉復敕安南國王黎灝曰朕奉天子民薄海內外咸圖安輯俾各得所以溥一視之仁矧爾安南與占城二國自秦漢而下皆中國郡縣距京師非遠曩者占城奏爾興兵虜其國王奪其土地朕甚憫之兩降敕令爾歸其所獲以惇大義而爾復奏云虜獲男婦已發回本國又云境土旣定豈可侵爭朕信之不疑今占城古來差人請封詢其所以始知其地俱被爾國占據其退還者不過五之一爾審若此則是爾陰遂吞並之謀陽竊睦鄰之名廓大義者果若是邪朕所以諄諄敕爾者非私厚占城也欲爾體朕一視之仁睦鄰卹民爲兩國生靈福耳爾猶若罔聞知獨不視爾先世與占城報復往迹乎明鑑伊邇爾國耇老尙悉其當詳當審思之古稱有道之國以徳不以力爾自受封以來不但侵奪占城近又殺滿剌加進貢使臣黥其從人爲奴鄰封構怨控訴交至爾自以爲福否邪夫畏天保國事大卹小賢哲者所爲爾何不此之圖也敕至宜念輔車之勢篤鄰好之誼盡還占城古地世守宗祀不至隕絕不惟兩國生靈免罹兵禍而爾令聞垂諸簡冊子孫世享休澤於無窮矣其深體之毋貽後悔

○十月癸卯禮部奏海外諸國及西域畨王朝貢者於所過驛傳需索無厭

上乃敕各國王曰日者海外諸國及西域畨王等遣使臣朝貢沿途多索船馬夾帶貨物裝載私鹽收買人口酗酒逞凶騷擾驛遞非禮違法事非一端所過官司累經陳奏欲依國法治之則念其遠人欲不治之則中國之人被其虐害今特降敕開諭繼今以後王遣使臣必選曉知大體謹守禮法者量帶傔從嚴加戒飭小心安分毋作非爲以盡奉使之禮以伸納款之忱俾奉使者得以保全供應者得免煩擾豈不彼此兩全哉

○成化十八年四月癸丑琉球國中山王尙眞復乞不�進貢謂小之事大當如子之事父禮部言其意實欲假進貢之名以規市販之利宜不聽其所請

上乃賜敕諭之曰朝廷定爾國二年一貢之例事已具前敕玆不再言但臣之事君遵君之敕可也屢違敕奏擾可乎子之事父奉父之命可也屢方命陳瀆可乎所以固拒者非爲惜費蓋二年一貢正合中制朕所以卹小之意實在此王其欽遵之毋事紛更

○八月己酉雲南總兵官黔國公沐琮奏指揮潘祺還自老撾死於孟艮所持宣慰怕雅賽緬字公文述交人攻掠之事甚急又謂車裏欲附交阯而八百亦報交人已略老撾孟伴等處而祺所從軍士楊旻乃謂皆不可信事下兵部謂夷言多詐固難俯從然遠人赴愬亦當示以懷柔之意宜行文琮等移文老撾撫安瘡痍勿啟邊釁八百車裏勿懷貳心琮等是後遣人亦宜愼擇

上曰前代視蠻夷讎殺以爲其黨破壞爲中國利朕甚不然交阯老撾諸夷服屬中國有年朕視之皆如赤子救急角�羊仇此中國體也其令琮等遣人諭之俾各守境土睦鄰保民爲是而所遣者尢宜愼擇其人如兵部議

○成化二十一年五月戊午巡撫遼東都禦史馬文升等奏泰寧衛都督脫脫孛羅之弟搜失得數年以來屢能捍禦北虜有所俘斬已而北虜誘之歸附復拒而不從迹其忠順似亦可嘉今宜因其求請量授一職以霸縻之

上曰中國人有能敵愾自效者皆不吝賞以酬其勞搜失得以夷人能敵殺北虜一心內附若褒賞不及何以爲效順者勸乎可授泰寧衛正千戶使藉朝廷之威部署其下以爲東藩之助

大明憲宗純皇帝寶訓卷之三終

