

欽定四庫全書

史部六

南宮奏稿

詔令奏議二【奏議之屬】提要

【臣】等謹案南宮奏稿五卷明夏言撰言字公謹貴溪人正徳丁丑進士授兵科給事中歷官禮部尙書武英殿大學士爲嚴嵩所搆坐與曽銑交闗棄市隆慶初追復原官謚文湣事迹具明史本言初以才器開敏受知世宗而柄用之後志驕气溢傲愎自専卒以致敗其立身本末殊無可稱特學問淹博一切儀文度數皆夙所畱意又值世宗鋭意講貫之時故其於朝廷制作斟酌損益頗爲合於典要如南北郊分祀更定文廟祀典及大禘禮儀立先蠶壇之悉言所贊成迨帝擢掌禮部益力舉其職前後奏牘亦多有可采此本爲禦史王廷瞻所刋行卽其官尙書時所上疏議自郊廟大典以致封爵貢舉無不賅具議論明達洵可謂能折於古者錄而存之庶不沒言之所長且俾讀明史者得與禮志相參考於討論沿革要不爲無助焉乾隆四十三年九月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

南宮奏稿序

序曰古昔聖君賢臣經緯人文鋪張帝業莫不著之話言施之憲章然後浹於人心人心安以樂流於教化教化厚以深夫隘於思則才滯而靡發窘於事則气郁而弗宣辭之不達聽之不聰言之不文行之不逺豈不病王猷盭大化哉聖天子中興啟運赫張雄圖兼盡制倫寤寐良弼少保尙書兼學士桂洲夏先生超起諫垣深契大議特隆眷注爰作秩宗時有急宣多闗宻畫諸所上疏每付折衷典謨作制於邦家書奏便蕃於曹省運思泉湧揺筆雲飛揮灑立成文同宿構倉卒塡委用無滯神動中機允符淵度集成五卷題曰南宮奏稿成一家識度之言昭千載明良之會爰托侍禦王君廷瞻刻之寄示幽鄙且命爲敍予見其婉者不屈焉微者不晦焉直者不肆焉激者不訐焉逺者不遺焉邇者不侵焉古者不迂焉通者不流焉軌物者齊昭倫者正決疑者晢闡幽者舒飾行者彰表徳者懋綏猷者定署事者詳宣气者同協道者一杼軸乎天人之際組織乎性命之元諄復乎帝王心學之昭感乎神功效之著磅礡於勲賢久大之業周流於親愛情理之間論郊禮也只而肅論廟祭也順而備論大雩也美而章論太學也隆而重論節文也宻而審論古樂也平而中論宗藩也惇而睦論農桑也憂而勤論昭穆也辯而理論陵寢也剴而直答瑞應者其心畏警天戒者其言恐卻夷貢者其防峻斥異端者其令嚴宥言責者其詞懇正文變者其體醇崇節義者其念深惜人才者其意厚是故分禋而明察位矣特享而仁孝孚矣皇舞而神貺臻矣臨雍而文教洽矣別嫌而至禮行矣觀成而元聲見矣錫而維城固矣重本而王業昌矣合蒸而尊尊隆矣萃和而親親至矣持盈以戒苞桑也保威以徴仁愛也愼微以尊中國也崇正以淸城社也通言以達下情也立準以滌浮習也錄貞以振頽風也憫遺以養中才也渾厚之化成則奮迅之鋒斂矣寛大之體立則發之機晦矣夫天運於上凡日月星辰之森布皆天文也地位於下凡山川艸木之附麗皆地文也人君建極於中凡章奏書記之流皆人文也夫索賾微存乎學道隠伏存乎才出入光大存乎位經濟利用存乎時昌言只承於舜禹而成都兪之休訓戒翼戴於夏殷而奏篤棐之續不其偉乎三代以還以叔向子產蘧伯玉季札之賢不得少效於王官去而爲列國之名卿才大夫賈董不遇徒托空言房杜無文未免慚徳開物致君成務命世惟諸葛武侯陸宣公李衛公李忠定公表奏猶存風節可想然皆隨世就功周旋於散微偏安之末又不能無萎而不振之患先生迅發純英滋漸名訓可不謂學乎髙厲遐淸深資閎閟可不謂才乎一人當陽委任腹心可不謂時乎貳公化寅亮天地可不謂位乎崇山出云觸石而彌六合圃積玉徹夜而騰淸光全才與勲力相宣逸气與英華同耀嫓美姬姒匹休伊周刻之金石無愧詞藏諸載籍爲惇史此之謂不朽則玆編也特出其緒餘焉巳耳謹書以冠於篇端嘉靖十三年秋七月旣望崇陽汪文盛希周甫撰

南宮奏稿序

欽定四庫全書

南宮奏稿卷一

明夏言撰

一斟酌臨雍舊典乞賜宸斷疏

儀制淸吏司案呈先該本部題爲議幸學以興教化以全文治事奉聖防先師祀典旣正朕當躬謁依擬於嘉靖十二年三月內幸學一應事宜都準行臨期你部裏具儀來看欽此欽遵續該本部擬題照得駕幸太學例該先期擇日伏乞聖裁特勑欽天監預先擇定吉日其一應事宜命下之日次第舉行等因奉聖防是欽此欽遵行該欽天監擇於嘉靖十二年三月十三日大吉所據合行禮儀查得成化元年該本部題爲禮儀事節奉憲宗皇帝聖防著欽天監擇日爾禮部會同翰林院具儀來看欽此欽遵今照合行禮儀亦合照例本部會同翰林院議擬奏請等因具題奉聖防是欽此欽遵又查得治元年三月初九日駕幸太學該太子太保吏部尙書王恕奏要乞增幣及分獻官行拜禮等因該本部議擬覆題奉孝宗皇帝聖防分獻官拜禮準行其餘只照舊欽此欽遵續又該太子太保吏部尙書王恕又奏要乞增幣等因該本部會官議得合無於聖駕幸學之前致齋一日至期加帛一叚余仍其舊等因覆題節奉孝宗皇帝聖防是尊先師當以禮旣成化初年有所舉行只孔子前加幣用太牢攺分獻爲分奠其餘儀物俱照永樂年例行欽此欽遵今該前因案呈到部臣等會同太子太保吏部尙書兼武英殿大學士李時太子太保吏部尙書兼武英殿大學士方獻夫禮部尙書兼武英殿大學士翟鑾議擬仰惟皇上運撫中興治臻文盛執中建極紹千聖之心禮備樂和敷萬方之聲教神人胥慶述作兼隆乃者發自淵衷釐正祀典重厪帝衮只謁先師當一紀化成之時躬萬乘臨雍之禮右儒重道崇徳報功創昭代之上儀示百王之偉範天臨泮水春瞻奎璧之祥雲擁橋門晝聴絲綸之諭君師道重徳教風行式開文運之昌允弼皇圖之固懽均率土慶溢儒紳所據儀文宜遵條貫今將一應合行儀注臣等謹斟酌舊典議擬繕寫一通隨本進呈禦覽伏乞聖裁嘉靖十二年正月二十二日題二十五日奉聖防都依擬行宴罷欽此

一紀錄重幸太學以昭文明疏

竊惟古者臨視太學釋奠先師所以展禮樂宣徳化教導天下之人使歸於善也是故歷代帝王莫不以是爲首務我太祖髙皇帝肇造洪業始立學金陵乘輿時賜臨幸列聖相承每於踐祚一舉著爲彛典前此幸學禮成俱該國子監纂緝聖駕臨雍錄用紀一時儀文之盛恭惟皇上懋昭帝徳丕闡聖謨制禮作樂崇道右文凡郊廟神只之祀無不稽訂又釐正先師祀典尊禮極至嚴奉有加玆者乃防令辰躬屈萬乘端弁秉圭只謁文廟禮稱樂合雍雍彬彬旋幸學宮天臨黼座元僚侍席儒臣談經旣乃聖制播宣金聲玉振橋門觀聴云擁星陳蓋於龍飛一紀之餘爲累朝僅見之舉踵迹皇祖克紹前休誠昭代之偉儀明王之盛典也茍無紀述嗣世將何觀焉臣等列在禮官獲與侍從之末恭遇非常之典竊願有所纂緝以揚厲我皇上之盛徳業俾光昭於無窮而一時大小臣工亦得以自托於不朽豈非國家文明之盛事哉且近日給事中沈謐有言意不殊此臣等謹以本部題請聖防一應舉行移文奏牘及奉宣制詞勑諭並講官所進經義稱賀表文以日月先後次第繕錄成編恭名曰聖駕重幸太學錄刋刻成書隨本上呈仰塵禦覽命下之日各以一帙頒布南京禮部並南北直府分浙江等十三布政司令依本翻刻徧發所在學校使天下之士皆知皇上隆師重道之盛心實爲斯文幸甚臣等干冒威嚴無任戰栗懇悃之至嘉靖十二年四月二十五日題二十八日奉聖防是依擬行欽此

一攺便科舉以順人情疏

該遼東都指揮使司遼東都司等衛儒學優次等生員徐潮等奏惟照嘉靖十年例該鄕試臣等俱防巡按遼東謝禦史考送山東布政司鄕試隨於六月內起程閏六月入闗時值天連綿平地皆水冒暑衝泥延至七月終方才到省中間觸犯暑濕太半感疾多不終塲臣等勉彊全塲而志昏力倦僅能成文以致本學中式止生員韓瑋一人而臣等俱被黜落委屬文理荒繆豈敢妄有怨尢但念臣等由遼東以至山東往返六千餘里跋涉四个月餘辛苦萬千難以盡訴已於嘉靖七年九月內備將苦情及將遼東比照潼闗等處科舉事例奏行該部轉行遼東巡按王禦史勘處取具議擬供結及合費供給銀兩又經覆奏一向拱候明防至今未防準行臣等竊惟潼闗一衛本屬直而科舉乃在陜西以其近於陜西又如宣府一鎭其守巡官員俱系山西而其科舉則在順天以其近於順天今遼東之地比之潼闗其去順天逺近最爲相等而其所設守巡亦系山東官員又與宣府相同獨科舉一節乃使越過順天逺越山東揆之事體似有不均議者或謂此其舊規殊不知遼東先年學校之名𨿽設而科舉之途未開至正統丁夘地方撫臣始選都司等學軍生張升金統律二人起送應試彼時遼東山東原有海道之便卻將升等咨送山東旣而中式以後科舉遂以升等爲例實因襲之非舊規也況今海道不通巳四十餘年臣等何由以乘其便向使遼東先年旣有科舉跋涉果如今日之逺廟堂之議必酌量地裏逺近附之順天無疑又況遼東學校見屬巡按管理與直提學事體相同而科舉乃屬之山東竊恐法制不如是也如蒙伏望皇上憫念下情乞勑禮部查照臣等先年奏行本詞及該年巡按王禦史勘處緣由容令遼東各學生儒得赴順天府應試庶勞逸適均事體便益臣等圖報亦有日矣干冒天顏下情無任戰栗之至等因奉聖防禮部知道欽此欽遵臣等看得遼東都司等衛儒學生員徐潮等奏稱正統年間撫臣始選軍生應試原有海道之便咨送山東科舉況今多年海道不通乃使越過順天而逺赴山東往返六千餘里辛苦不便乞要比照潼闗宣府事例附近順天府科舉一節爲照遼東都司衛學應試生員先附山東委緣海道之便今海道旣塞陸路遼逺往返至有六千餘里貧生寒士褁糧挾策奔走長途動經數月委於人情不便今欲攺附順天府應試又與潼闗之附陜西宣府之附順天事體相同況節該衛學生員徐潮等並曹福等陳奏頻煩情詞如一似應俯從但系奏攺就近科舉地方旣巳更屬解額未免有拘臣等查得近該直提學禦史胡明善題稱徳州等衛提調教官皆屬山東惟生員乃爲提學禦史所轄乞要建學起貢等因該本部覆題奉聖防是依擬行欽此巳經行令欽遵去後今照遼東衛學逺去山東三千餘里乃使越過順天而附於山東科舉徳州左等衛學本是山東地方而科舉乃反附於順天事體人情通屬未便相應議處臣等合候命下行移山東布政司及移咨都察院轉行直提學並遼東巡按禦史知會今後徳州左等衛儒學聴山東提學官管轄就山東布政司應試遼東科舉生儒聽遼東巡按禦史考送順天府鄕試其徳州等衛建學起貢事宜本部移咨都察院攺行山東巡按禦史查照先奉欽依事理施行則不惟解額無拘而人情事體兩得其便矣嘉靖十年十月十六日具題十九日奉聖防是依擬行欽此

一請復嵗貢舊法以通利人才疏

該都察院右僉都禦史史道奏【云云】奉聖防這所奏禮部看議了來說欽此欽遵查得嘉靖十年九月內該巡按直禦史胡明善題爲申明學正事內一件處嵗貢該本部復議得嵗貢一途本古鄕舉裏選之遺意近年以來踵獘成風但自僥幸食糧之後便謂嵗貢可望挨次輪年相因巳久𨿽有陪貢之例亦不過虛應故事而巳是以起貢到部者年力衰邁學問荒疎在得之戒往往犯之乃復姑息收用以充國學之選不惟無益而反有害求賢審官之道當不如此所以近奉明詔本部議處題準通行天下提學官會同巡按禦史並二司官以今年爲始起貢生員將槪學廩膳通考如廩膳無人考增附無非釐革時獘期得眞才以副我皇上三途並用之意但宣徳正統年間事例以在學生員四十以上年力將衰而學問荒疎者將來必至於無用是以公同會考黜陟如都禦史李賔所奏數十年間此例暫一行之今欲每嵗考貢提學官必待會同巡按二司然後考校則地方有逺近巡歷有先後彼此相持終嵗耽待迄無所就不惟委任欠専抑且事體不便其應貢者祖宗舊規本以食糧年深玆欲下及增附則廩膳之名似爲虛器今該禦史胡明善所奏合行酌處臣等候命下通行天下提學官除前通學考校事例巳行外其有未行並以後考貢者著爲定例每處提學官徑自考送不必會同巡按二司官其起送應貢者每於嵗考之時卽行詳定如廩膳考居一等之內不拘名次仍查食糧年深者起送一人如無人才去處一等無人方許於二等內十名以前照前起送則不必下及增附而時獘可革矣其餘廩膳生員亦不拘食糧淺深但遇嵗考如一次考居三等者量加責治二次三等者停廩肄業三次三等者黜退爲民增附亦如之但考居在四等者不分廩增附學通行黜退如此則凡嵗貢者無僥幸挨年之獘而沙汰之法亦寓乎其中矣然此特救獘之術耳至於本源之論惟在提學官得其人而巳提學得人則公以持巳明以取人其始旣不輕以進人其中考校又不輕以授廩其終起貢也又加詳定起送如前之法如此夫何人才之不得哉等因奉聖防這嵗貢生員旣兩京國學缺人數多各衙門撥用不敷準照例開貢二年還行與各處提學官員嚴加考選不許冒濫其餘準擬欽此欽遵巳經通行去後今奏前因通查到部臣等看得嵗貢之法祖宗以來例以食糧年深者起貢蓋提學官嵗考通學生員舊規以增廣考居優等者以次補廩附學考居優等者以次補增間有提學官不拘增附挨次幫補止以考案之居優者補之則凡得補廩食糧者巳極一學之選矣至於三年一開科鄕試則提學官小考不拘廩增附生皆得入試考試官取士不拘廩增附生皆得中式則凡英敏出眾之才固於科目中网羅之矣其間屢舉不第者則以食糧之年深者充嵗貢焉故廩膳之在府學者額數四十人而毎嵗貢一人州學額數三十人而三嵗貢二人縣學額數二十人而二嵗貢一人其學業荒疎文理疵繆甚至不成材者則於提學官嵗考之時固多黜退或停廩作曠所以得充貢者必其食糧年深屢考不黜之士但不偶於科目而亦非盡可棄之才也應貢到京者考送國學則有坐班歷事之勞至就大選不過補州縣一佐貳小吏願就教職者不過授以教諭訓導等官此嵗貢生員入仕之格如此朝廷立法亦可謂盡善矣近日建議之人往往病其年齒衰謝文詞不工又無所驗據而逆探其行檢不修將到部嵗貢生員痛加汰黜致使流落失所甚至困窮無聊畢命於溝瀆者已非一人其與先王極治之世使聾瞽侏儒皆得以其材見食於有司者似不如此及與我祖宗以來立學育才大以成大小以成小之意大不矣至於將通學生員精選一人以充嵗貢而不拘其食糧之淺深此則又爲變法之大者蓋嵗貢之設本以待屢舉不偶之士況在食糧之數亦系先年考居優等之人且國家用人取材科目爲重今以少儶之人據其文字一日之長而遂令充貢是沮其終身科目之望而見在食糧年深之人永無出身之途矣此法一行必將盡廢科目而後可今該僉都禦史史道所奏其言通達事體曲盡人情殊爲有見本部先因提學禦史胡明善所奏本部定擬考居一等二等三等四等之說似爲立例太繁原非成憲而中間考校之法又多提學官之事亦非事體合命下通行天下提學官一遵祖宗舊規今後每年嵗貢止以廩膳生員食糧年深者充貢每遇該貢之年有司起送止許正貢一人陪貢一人提學官處考定一人起送赴部不必如近年事例加添四人五人送考徒滋淩奪奔競之獘虛費道路奔走之勞其考貢不中願告衣巾終身者聴於提學道應貢到京願告冠帶榮身者聽於本部俱照例準行庶成法不致紛更而人才亦無失所之患矣嘉靖十年十二月十二日題本月十五日奉聖防這嵗貢生員事例你部裏旣議處停當都只著照舊行便行文與天下知道再不許紛更奏擾欽此

一涵育人才以恢治道疏

該山東道監察禦史楊宜題【云云】等因奉聖防這本說的是禮部看了來說欽此欽遵臣等看得人才者乃國家致治之具而學校者乃人才所自出之地蓋將取用於異日者務擇其精必預養於平時者不厭其廣近日當事建議之臣甄別太嚴號稱沙汰而各處提學官奉行過當立意摧傷以致所在學校生員年少者以文詞不工見黜稍長者以齒貌近邁不容甚則浪據毀譽橫加擯棄沮父兄教子弟之念驅衣冠爲田野之傭其於聖朝育才之意先王教人之法實大相背戾且史冊所載聞有增廣生員增置學捨者矣有沙汰天下僧尼者矣未聞有沙汰生員之名也今該禦史楊宜所奏公平正大誠爲確論不惟有補於朝廷養士之法制抑實有見於先王教道之本原所據開陳相應依擬合候命下移咨都察院轉行南北直提學禦史本部通行天下提學官今後務要體聖人循循善誘之防遵虞書敬敷在寛之訓究周禮觵其不敬而撻其怠慢之義優遊涵濡以養其心振翼提撕以作其气毋徒以黜退爲功芟夷爲能如禦史楊宜之所論者乃爲稱職臣等再看得約束生員之法自有祖宗朝臥碑提學官教士之方備載朝廷勑諭茍能遵行足爲善政近年以來提學官多據一巳私見適足以壊一方人才初至卽創立條約刋刻成書多尙繁苛使士子曠時廢學難於遵守至於考校命題則又截碎經文試以隠僻使士子於經書大義廢而不講而用功於所不當讀之書學爲鉤棘怪僻之文而卒莫通於理道此則比來教化之獘此人才之所以不振而政事之所以不舉也合無行令天下提學官自今日爲始將見奉勑諭欽發各該學校刋刻木榜於明倫堂懸掛使生徒永爲遵守再不須更以巳意別立教條言人人殊無所歸一其巡歷考校務要以經書大章大防命題不許破裂經文巧立主意取其義理純正文辭典雅者列爲優等其支離怪僻悖經叛理之言𨿽甚藻麗亦在不取而抑置於後照舊以三等簿考其徳行若有放僻邪侈行檢不修甚不率教或有幹倫理者考畢之時聽有司提調官及本學教官通學生員公同呈稟提學官卽當按實明正其罪使不齒於鄕閭不許泛濫訪察以開奔競賄賂之門曖昧黜退以滋赴愬搆訟之擾庶士心知所趨向感奮可以成材可以善俗法令明一而學校之政修矣嘉靖十年十二月二十二日題本月二十四日奉聖防是依擬行欽此

一正文體重程式簡考官以收眞才疏

仰惟祖宗舊典凡三年一開科取士惟玆嘉靖十一年二月例該會試天下舉人臣等承乏南宮叨知貢舉除科塲一應合行事宜無不仰承徳意題奉欽依次第舉行外但臣等偶有一得條爲三事敢爲陛下陳之一曰變文體以正士習竊惟國家建學校聮師儒以教養天下之學者旣乃設科目較文藝以网羅天下之成材自祖宗以來百六十年於玆造士求才之法可謂盡善極美是以經術日明文運日昌蓋至於成化治間科舉之文號稱極盛凡會試及兩京鄕試所刻文字深醇典正蔚然炳然誠所謂治世之文矣近年以來士大夫學爲文章日趨卑陋往往剽剟摹擬左國語戰國策等書蹈襲衰世亂世之文爭相崇尙以自矜究其歸不過以艱深之詞飾淺近之說用奇僻之字蓋庸拙之文如古人所謂減字換字之法云耳純正博雅之體優柔昌大之气蕩然無有蓋自正徳末年而此風始熾伏自皇上登極以來聖學格天帝文煥日且屢發徳音黜浮崇雅宜乎文章之盛駸駸乎與三代同風乃昨嵗天下進呈鄕試程文皆猥鄙不經气格卑弱背盭經防決裂程式其或刻意以爲髙者則浮誕詼詭而不協於中騁詞以爲辯者則支離磔裂而不根於理文體大壊比昔尢甚乃知俗學流獘振起爲難有識者蓋深憂之玆聖明在上若不大振頽風力救斯文之獘則將來道術日微人才日壊欲得眞才以輔成治理蓋益難矣此事闗系甚大又臣等以人事君之義莫重於此伏乞聖明采納勑考試官今次會試較士務取醇正典雅明白通暢溫柔惇厚之文凡一切駕虛翼僞鉤棘軋茁之習痛加黜落庶幾士子知所趨向而文體可變而正矣二曰責主司以定程式臣等切見本朝科舉文字體格甚好初塲試以七篇皆以五經四書大義求其防趣不失而詞理俱到者巳爲難得於中塲試以論表判語末塲試以五策求其隨扣卽應而博洽貫通者尢爲難得所以應試之士於風檐寸晷之餘欲實錄其文可爲後學矜式者蓋巳絕無間有之是取什一於千百也所以試錄文字多出主司之手而謂之程文將以爲學者程式也且自來諸省鄕試錄文字不及兩京而會試錄文字每冠天下蓋兩京主考用翰林官二人而會試則用館閣儒碩及諌垣郎署之素有文名者充之所以試錄程文成於多賢之手足爲海內矜式庶幾學者有以循據近年題奉欽依欲錄士子本文不必考官自作所以各處試錄文理紕繆體裁龎雜殆不可觀以致初學之士不辯臧否方且爭效所爲至於平日善爲文者亦不能守其故步反遷就其非繆以希合一時則文之獘也將來可勝捄哉臣等伏乞勑下考試官今次會試所命三塲題目俱要冠冕正大有闗理道足資治體於經書則摘取大章大防於策論則試以大經大法不許截裂牽掇徒事帖括及困以隠僻有如覆射每題於士子可錄之文仍令考試官重加裁正以示模範於天下使學者有所矜式但議者以爲考試官畱心攺文有妨閱卷臣等請以今次放榜日期寛展至三月初五日以前則閱卷刻文各有餘力而眞才之得程文之體當有可觀者矣其三曰簡考官以重文衡臣等查得會試例用考試官二員該本部題請簡命儒臣詹事府翰林院學士等官以充用同考試官十七員該內閣推舉講讀修撰編修等官一十一員及六科給事中三員六部司屬官三員以充爲照先年翰林史館及各坊局儲材甚眾五經各有剰員每遇會試鄕試主考同考俱得於羣彥之中遴選以充人不可必得士子不能必知考官爲某是以闗節難通人鮮猜議況至於開科年分凡翰林院官俱預先杜門謝客以逺嫌疑近年以來事體稍異今查得本院除學士五員外自侍講以下通得十一人則當盡數入塲始足供事然中間或有臨時妨礙則五經房考官必不能備難免悞事乞勑內閣今次於六科部屬查照舊規六員之外再加訪推三四員以補翰林不足之數庶文衡得人而取士之效可幾矣再照會試之期伊邇天下舉人方爾雲集所宜預行曉諭示以向方合兪允命下本部出給榜文於本部及科塲門首張掛使多士知所遵守仍行考試官一體欽遵知會施行嘉靖十一年正月二十一日題本月二十三日奉聖防是文運有闗國運所系不細近來士子經義詭異艱深大壊文體誠爲害治您部裏便出榜曉諭今次會試文卷務要醇正典雅明白通暢的方許中式如有仍前鉤棘奇僻痛加黜落甚則令主考官指名具奏處治揭曉日期照舊其餘依擬行欽此

一文教憫遺才以光聖治疏

看得通政使司右防議兼吏科都給事中李鳯來等題稱近來提學官遵奉新例沙汰生員奉行過刻乞要文教以憫遺才及江西提學副使張時徹行事乖方欲將攺調別官以責後效一節除更調官員系吏部掌行其應否徑自查覆外臣等竊惟教化者治世之首務而學校者人才之所出也求之必廣而養之以豫故上有隨才成就之仁而下無甘於自棄之患古之治朝所以或增廣太學諸生或增置學官弟子員書之史冊俱爲一時盛事皇上聖徳中興銳情教化而建議之臣乃創爲沙汰生員之例其提學官承望風防奉行太過將所該管府衛州縣學生員或有未經考校輒據一時風聞訪察及防名不到等項名目將在學生員不分年少可進及文行無玷之人一槪盡行降黜毀譽失眞賢否莫辧良材竟遺於寸朽斬伐先逮於萌芽堙塞化原阻喪士气深爲可惜今據給事中李鳳來等所陳實系振舉文教愛惜人才至意相應酌擬合命下移咨都察院轉行天下撫按衙門行令各府衛州縣學除經提學官嵗考以文理不通黜退過生員照例罷黜外其奉例以沙汰之名及一時防名訪察遽爾逓降黜退者盡行收錄造成淸冊一本新任提學官至日通行起送查明復學肄業候嵗考之時與在學諸生一體嚴加考試如果年力衰邁文詞紕繆方行黜退其文學平通年資可進者一體作養毋事苛刻以傷風教庶朝廷之教化大行天下之賢才思奮學政修舉而聖治益光矣嘉靖十一年十月十八日題本月二十日奉聖防是依擬行欽此

一議處嵗貢事宜以惜人才疏

該大學士張孚敬李時翟鑾題該禮部奏準天下嵗貢生員行移翰林院考試臣等欽遵出題彌封考試過上等五十卷上中四十五卷中等六百四十一卷俱堪作養下等五十九卷文理紕繆例該發回原學肄業仍令該部將各該提學官照例取招問罪以警將來未敢擅便謹將各卷通行封進伏乞禦覽定奪嘉靖十一年五月二十六日奉聖防是該部知道欽此欽遵抄出送司查得見今廷試不中生員五十九名其嘉靖八九年分湖廣嵗貢生員史潛等二名系原任提學副使許宗魯考送廣東嵗貢生員孫達系原任提學僉事林希元考送陜西嵗貢生員胡系原任提學僉事敖英考送江西嵗貢生員陳恔系原任帶管提學僉事陳璧考送山西嵗貢生員潘鋐等二名系原任帶管提學僉事宋欽考送嘉靖十年北直嵗貢生員髙第等三名系見任提學禦史胡明善考送嘉靖十一年陜西嵗貢生員左經等十名系見任提學僉事王邦瑞考送河南嵗貢生員趙守光等一十二名系見任提學副使敖英考送湖廣嵗貢生員林文器等八名系原任提學副使崔桐考送四川嵗貢生員趙伯遇等十名系原任提學副使張鯤考送山東嵗貢生員劉溫等三名系見任提學副使陸釴考送浙江嵗貢生員袁麟系見任提學副使汪文盛考送江西嵗貢生員李直系見任提學副使張時徹考送南直嵗貢生員朱思聰系原任提學禦史丘養浩考送遼東嵗貢生員張鈺等二名系見任巡按禦史李庸考送又查得嘉靖十年正月內節該本部題爲遵奉詔書議處生徒以充國學以備不次擢用事內開自今嵗爲始廷試有不中式生員其提學官一名以上聽本部防究提問五名以上降級攺用等因節奉聖防今後嵗貢生員務著該府州縣提調官選舉行檢無礙學識優長的方許送巡按禦史會同提學官並布按二司官從公考覈其嵗貢到京廷試再有衰老無學及行檢不修的經該貢舉等官依擬一體治罪不饒欽此巳經通行欽遵去後今該前因通查案呈到部爲照前項會考嵗貢生員系嘉靖十年正月內舉行在外提學官員奉行前項自當以嘉靖十一年爲始見今黜退生員有原應嘉靖八年九年十年分嵗貢者其考送官員如許宗魯林希元俱各陞遷去任況在事例未舉之前似難照例究問其應十一年分嵗貢者一名以上提學官例該提問五名以上提學官例該降級但中間系奉行會考者則有禦史布按二司官會同考試似當分任其咎今提問降級之罰若獨坐提學官一人揆之事體似屬偏礙但查原系本部初議巳經題奉欽依臣等未敢徑自遵照合當分別申請伏乞命下之日本部備查見今黜退生員名數及各該貢舉提學官員職名移咨都察院及各處巡按禦史除嘉靖十年分以前者提學官徑免追究外其應十一年分嵗貢者查照名數多寡通將各省提學及會考官員量從罰治以後年分聴臣等從長更議處分惟復照例止將提學官提問降級等因奉聖防這嵗貢廷試不中五名以上的各該提學官俱照見行事例降一級別用其餘並未盡事宜你部裏還議處來說欽此欽遵抄出送司案呈到部爲照會考嵗貢生員事例旣屬巡按禦史會同布按二司及提學官公同舉行則貢舉非人自當均受其罰況一名以上提問五名以上降級似乎立例太嚴提學官緣此畏罪其獘必至於有不敢起貢之處竊恐偏方下邑遂至無人應貢則學校之政益致廢墜教化之源由此湮塞所以本部具題欲別議處分殊慮及此昨奉欽依止摘考退五名以上降級之例獨坐提學官而一名以上例該提問者未奉明示但二例俱屬見行相應遵照先前明防一體施行除將各省提學官例該降級者咨送吏部降級別用外其各省黜退生員一名以上者各該提學副使僉事等官仍從本部開查職名防送都察院轉行各該巡按禦史照例行提取招問罪發落但南北直提督學官系監察禦史所據犯該提問者合無從兩京都察院行提問罪惟復止令本處巡按禦史提問俱伏乞聖裁再照前項嵗貢事例旣以考送之罰獨坐提學官則考貢一事亦宜獨責成於提學官方爲情法允當臣等愚見合無今後令提學官止是遵守欽奉勑諭內事理各處嵗貢生員照例止將食糧年深者嚴加考試不必會官如果年深者不堪充貢就便照例黜罷卻將以次者考充務要通曉文理方許起送赴部布政司按察司及巡按禦史不許侵越提督者職事如此庶使責任専重可以自效卽被譴罰當亦無辭矣其見今犯該提問降級者合無俯從本部議擬將嘉靖十一年分者如例提問降級其系嘉靖十年以前者免究惟復不拘年分與事例有無先後一槪施行再照先次題準在外考貢不中生員願告衣巾終身者聴於提學道應貢到京廷考不中者願告冠帶榮身聴於本部俱照例準行合無今次廷考不中有願告冠帶榮身者準給冠帶以塞平生願仕之志以慰其末路無聊之情庶於朝廷作養之恩始終優厚而無一人不獲其所矣其邊逺地方學校生員朝廷作興事例原與中土不同是以有免考送監之例有從便舉貢之例有選取身材不限文字之例毎每寛其條格以開其進取之路今若一例發回原學肄業則道路遙逺資費艱難況多有攜挈妻子來京進退往返委的窮蹙難處合無將雲南貴州四川兩廣及西北邊方不分有司衛學凡廷考不中者準令在京聴候下次覆考一次庶不失祖宗曲成人材之遺法矣巳上俱系未盡事宜相應議處況欽奉聖防臣等不敢不盡其愚嘉靖十一年六月十六日題本月十八日奉聖防嵗貢會選事宜俱系祖宗舊例巳都有防了巡按及二司官𨿽系會同考選但提學官職專提調近來曠職日甚以致貢非其人責實難辭五名以上的降級照前防行三名以上的提問俱自十一年爲始南北直提學並遼東帶考禦史著兩京都察院提問考退生員原無秋考事例不準願告冠帶並衣巾終身的依擬欽此

一議處寄學以省勞費疏

看得工科右給事中葉洪題稱徳州在兩京水陸之衝賦役浩繁連嵗災傷難以興建衛學及學校未建教官未設反使諸生曠時失業乞要不必另建衛學裁設教官只令生員照舊寄住州學教官分領管教仍行山東提學官管轄查照欽依考定優等次等生員各三十名照例挨次起貢一節具見本官體國惜民通達事體相應依擬合命下一咨吏部將徳州學官不必裁設更攺一咨都察院轉行山東巡按禦史卽將原議衛學不必另建二衛生員照舊寄於州學教官分領管教仍令山東提學官管轄查照先次題奉欽依考定優等次等生員各三十名照例挨次起貢則勞費旣省而人才亦得均沾聖化矣嘉靖十二年正月三十日題二月初二日奉聖防依擬欽此

一明封爵以懲挾詐以杜紛擾疏

該沈府宿遷王詮鎀奏有臣先考沈莊王配妣夫人胡氏生兄靈川王並臣二人兄生子勛潪襲封次勛澻勛澈封鎭國將軍後勛潪生栘系臣侄孫嘉靖九年九月初六日有臣長兄沈恭王詮鉦嫡長孫榿命卒故絕豈被栘明知伊系逺隔三輩犯堂從侄惡孫霸謀襲封沈王爵位宻謀宗室賄囑承奉長史等官遇夜踵門跪托福山恭和王妃郤氏外戚姦豪兄儀賔郤賢等邀買府親人眾架揑倫序相應仁孝昭著朦蔽具奏栘主喪行禮不候命下伊先專權亂政遷入沈府安住未承天防竊弄政柄就於承運殿丹陛尊居中道僣位當尊朝賀出位進殿致辭諸王將軍昭穆排序班次列伊兩傍有伊刋頒圖式存照比有栘朋黨郤賢等假以喪禮爲名先同儀賔牛麟等妄行揑臣一父三王親支叔祖保本一封暗差伊府軍余王資瞞眾暗賫揑是臣府差委校尉李卿賫奏彼蒙天恩欽準栘主喪有伊寫本軍余陳淸鄭堂單儒漏言活口爲證方知姦獘若不預爲攺正切思栘上欺天恩濫叨王爵下毀祖父不孝本生親母閆氏拋棄在伊原府奉養有缺忘哀作樂彊占樂婦在府犯姦交同外戚毆臣幾死臣與栘祖父一脈同血支侄孫今具保本未曽會臣一語巧揑寫臣等三王姓名在上似此栘上欺朝廷下侮臣等此罪惡非細豈可入繼沈府表率宗室臣僚原於嘉靖九年九月十三日被栘郤賢等毆傷垂命臥牀豈有十月初二日臣同定陶王詮鑨云和王詮�連名具本保伊之理況聖朝勑諭容栘主喪行禮管理府事並未準令栘與郤氏一宮居住此情不過郤賢主謀擅奪宗室權柄歸伊一手任其舞弄欺滅沈府非止臣等之不幸於聖朝淸明之治實有戾也如蒙伏望聖恩憐憫臣下乞勑禮部防詳合將郤氏栘暫且停止冊封服爵候臣與伊弔取沈府原保栘奏本姓名查對要見定陶王云和王曽否同臣連名舉保栘查明此情回奏之日奉命施行庶爲萬便不致牽害臣與栘等前各具奏巳經刑部轉行都察院行山西撫按官員見今行勘未結卽日郤賢等言廣用財賄上下流通不怕車載船裝本狀管定各部不行等語臣恐日後查出前項伊揑保本未經攺正臨期罪責難辭伏望聖朝暫且停止栘冊封待行勘伊等違法重情如有涉虛臣甘萬死如果是實乞將栘明正國法別選倫序當立賢徳宗支入繼沈府庶可以服人心也臣螻蟻艸野冒犯天威不勝戰栗等因奉聖防禮部看了來說欽此又該沈府定陶王詮鑨奏爲乞明保奏事先於嘉靖九年九月初六日有臣大兄沈恭王嫡長孫今封謚沈懷王榿病故無嗣宗妃郤氏並闔府宗室陵川等王詮�等鎭國等將軍詮銅等長史承奉知州等官韓宗孔等各有奏本保舉倫序相應恭王長弟二支靈川榮懿王詮鉌嫡長孫靈川王栘今奏準襲封沈王先行管理府事掌行喪祭已蒙禮部題準頒賜天勑到府遵行外比時臣四兄宿遷王詮鏅兩次奏保次本委實與臣弟云和王詮�一同連名保奏後宿遷王與沈府因有私隙具奏又行奏稱未曽奏保等情況郡王印信實封孰敢僞爲而教授印信批文亦不易給臣恐聖明雷霆之下豈可虛誑至期難以分辯理合預爲明奏伏望皇上察臣情辭乞勑禮部明臣等所奏保是實庶免詿誣便益臣下情不勝恐懼之至等因又該沈靖王妃郤氏奏爲乞恩早賜冊封以一宗室以遏紛更奏擾事先於嘉靖九年九月初六日有臣妾子沈懷王榿病故無嗣巳經臣妾舉奏並闔府宗室陵川等王詮�等鎭國將軍詮銅等長史承奉知州等官周昊等保奏倫序相應沈恭王長弟二支靈川榮懿王詮鉌嫡長孫靈川王栘查照玉牒遵奉祖訓兄終弟及例該承繼宗祀襲封王爵巳蒙禮部查準宗人府回報與奏相同題蒙聖皇欽賜勑防到府命靈川王栘先行主喪行禮管理府事外嘉靖十年四月初七日又蒙禮部題準靈川王栘襲封沈王妃苗氏進封王妃臣妾同子靈川王栘感戴天恩仰候遣官冊封近有本府宿遷郡王詮鏅不遵國憲攘奪府財毆傷親嫂靈川王栘因管理府事防奏伊聽信撥置等情詮鎀因而挾讎揑詞阻抑況詮鏅先巳同各王兩次奏保靈川王栘倫序相應襲封王爵今卻又妄奏虛誑廷闕詐稱伊不曽奏保且郡王各有印信教授各有批文豈容詐僞彼時闔府郡王宗室俱有奏請今事已定而宿遷王屢屢紛更奏擾以致宗室不一深爲未便伏覩頒賜大明會典內一欵凡朝覲聴選給由等項人員及解送軍匠物料聴奏儀賔會試舉人嵗貢生員人等到京若在京及原籍來京一應親戚閒雜人等設謀奏告欺詐嚇取財物者問罪發落原詞立案不行欽此而官員儀賔人等被其奏告者尙蒙加罪原詞立案況親王已蒙題準冊封豈容郡府挾讎阻抑臣妾忝在宗妃不宜緘黙伏望皇上眷念宗親乞勑禮部早賜遣官冊封庶使宗室各安其分不致紛更奏擾便益臣妾下情不勝感戴天恩之至等因俱奉聖防禮部知道欽此欽遵查得嘉靖九年十月內該本部題爲懇乞天恩推倫序以承宗祀乞明降以主喪禮事該沈府福山恭和王妃郤氏奏臣妾夫勛�止生榿病故乏人奉祀喪祭續據唐山等王勛澂等以倫序相當推得臣妾夫考沈恭王長弟次支靈川榮懿王詮鉌所生嫡長孫靈川王栘仁孝素著相應攝主喪事承繼宗祀襲封王爵侍養宮闈等因又該沈府陵川等王詮�等鎭輔國等將軍詮銅等奏爲乞恩查照玉牒早賜明降推倫序以襲王爵奉宗祀以安宗室事有臣堂弟沈恭王所遺嫡長孫榿病故今一支巳盡二支靈川王栘倫序相當堪以承祀等因又該沈府長史司左長史韓宗孔等奏爲乞天恩推倫序管理府事繼承王爵事議得沈恭王長弟靈川榮懿王嫡長孫靈川王移倫序相當仁孝素著相應攝理府事繼承王爵等因又該沈府宜山王詮鏋奏爲明倫序續國脈懇乞聖斷以存宗祀事臣乃沈恭王一父之弟較諸倫理親而近者也𨿽有靈川王栘疎而且逺或該愚臣承襲臣𨿽駑下亦須彊加鞭策以付皇上重托若該栘亦乞早封等因又該沈府吳江王勛淯奏爲懇乞天恩早定嫡親支派承襲伯爵以繼宗祧事臣侄榿病故倫序嫡該臣襲伯爵位等因俱奉聖防禮部知道欽此欽遵行準祠祭淸吏司手本查報沈恭王嫡長孫榿病故及行準宗人府經歷司手本查報沈莊王幼防所生七子庶第一子詮鉦襲封沈王故生庶第一子勛�封福山王故生嫡第一子未名故嫡第二子榿襲封沈王故庶第二子詮鉌封靈川王故生嫡第一子勛潪襲封靈川王故生嫡第一子栘襲封靈川王庶第三子詮鏋封宜山王庶第四子詮鎀封宿遷王庶第五子詮鏗封吳江王故生嫡長子嫡第二子嫡第四子俱未名故庶第三子勛沽封鎭國將軍嫡第五子勛淯襲封吳江王庶第六子詮鑨封定陶王庶第七子詮�封云和王等因各回報到司臣等隨查據宗人府及本部玉牒文冊照得沈莊王嫡妃趙氏無出惟有庶子七位恭王系庶第一支今至榿故絕以倫序推之應該庶第二支承襲所據王妃郤氏奏辭及合府陵川等王左長史韓宗孔等奏推靈川王移攝理府事委系倫序相應別無可議合命下之日照例請勑一道令其主喪行禮管理府事再照襲封王爵自有一定倫序不容少紊吳江王勛淯假追封之次妃揑稱嫡母以五支之庶派妄干國封遂致庶第三支宜山王詮鏋亦以兄終弟及爲辭宗室不和釁孽交搆實由於此伏望聖明量加切責以杜非望之請以安宗藩之心等因覆題奉聖防是勛淯詮鏋揑詞奏擾交搆不和本當查究且饒這遭欽此又查得嘉靖十年四月內該本部題爲乞恩請封事該沈府福山恭和王妃郤氏奏臣嫡男榿病故以倫序推及靈川王栘相應承繼緣栘例該襲封王爵理宜奏請將臣妾男榿先次奏請行造冊服等件轉移栘襲封爲沈王及妃苗氏進封爲沈王妃等因奉聖防禮部知道欽此欽遵該本部議得靈川王栘攝理府事委系倫序相應照例請勑一道令其主喪行禮管理府事等因節奉聖防是欽此巳行欽遵去後今該前因看得沈府福山恭和王妃郤氏奏稱要將榿先次行造冊服等件轉移栘襲封爲沈王及妃苗氏進封爲沈王妃一節旣查沈恭王至榿故絕以倫序推及次支靈川王栘相應承繼又先奉明防勑令管理府事合無將靈川王栘襲封爲沈王妃苗氏進封爲沈王妃除金寶儀仗相應用不造外各該金冊冠服冊文等件通行各該衙門撰造完備候各王府冊封之日通行闗領遣官前去冊封行禮所據榿先次行造金冊冠服等件應否移與栘惟復另行撰造亦行各衙門徑自定奪施行等因覆題奉聖防是先次行造金冊冠服等項準移與不必再行撰造欽此俱經通行欽遵去後今各奏前因通查看得沈府宿遷王奏稱不曽保奏靈川王乞要暫且停止冊封候臣與伊弔取原保奏本姓名查對要見定陶王云和王曽否同臣連名舉保查明之日奉命施行及沈府定陶王奏稱靈川王比時臣兄宿遷王兩次委實與臣並弟云和王一同連名保奏後宿遷王與沈府因有私隙奏稱未曽奏保況郡王印信實封孰敢僞爲並沈靖王妃郤氏奏稱宿遷王兩次奏保靈川王倫序相應襲封王爵今又妄奏不曽奏保且各郡王印信豈容詐僞乞要將靈川王早賜遣官冊封庶使宗室各安其分不致紛更奏擾各一節爲照沈懷王故絕而次支靈川王旣先該本部並宗人府查據玉牒冊內倫序相應例該襲封沈王節經本部查明覆題奉有前項欽依候遣官冊封外今宿遷王定陶王並王妃郤氏各奏前情防照宿遷王先與諸王連名奏保靈川王后因私隙卻稱不曽同保要得暫且停封故爲待勘之言顯肆脇制之術且靈川王縱有別項情獘原與倫序無干巳經題奉欽依似宜卽行冊封況定陶王系宿遷王親弟又行奏辯前項同保眞情則宿遷王之挾私不問可知又況靈川王之應襲王爵本於倫序不專系於宿遷王之曽保與否今若遽爾停封似中宿遷王挾詐之計但靈川王先曽被宿遷王奏訐原經法司行勘未結所據靈川王冊封應否暫且停止惟復遵奉欽依卽行遣官冊封臣等擅難定擬伏乞聖裁嘉靖十年十月初八日具題初十日奉聖防靈川王栘旣倫序當立照前防冊封訐奏事情著行勘明白具奏定奪欽此

一議處違法宗室以絕厲階疏

先該刑部題稱慶庶人臺浤事情已經各官會勘明白伏候勑防處斷其定封代理府事一應事宜合咨禮部從長議處等因奉聖防臺浤遷發並鼒櫍冊封一應事情禮部會官從長計議奏請定奪欽此欽遵咨部送司查得代府應立長子革爵武邑王聰先爲違法變亂謀人命等事該刑部具題節該奉孝宗皇帝聖防是聰先因爲非革爵今又稔惡不悛居喪酗酒荒滛好生不遵祖訓難居藩府寫勑降做庶人還差內官去般宮眷於太原府城內著劉政每撥與房屋居住令人看守柴米照例供給欽此續該代恵王夫人王氏並棗彊王等各奏乞聰長子俊枤代理府事緣由節奉孝宗皇帝欽依俊枤準封長子寫勑與他著管理府事欽此及查治十二年十月內該本部題準俊枤進封代王通查案呈到部本年十一月初五日該臣等會同太傅兼太子太傅武定侯臣郭勛等太子太保吏部尙書臣汪鋐等會議得欽差司禮監左監丞宋興巡撫寧夏等處地方都察院右副都禦史楊志學巡按陜西監察禦史毛鳳韶等各題稱慶庶人臺浤怙終稔惡無復攺過殘虐冢子眾叛親離及稱寧夏爲極邊要鎭往因臺浤之變深貽西顧之憂今諸王搆忿妄生事端以致驚疑人心乞要將伊遷發用絕厲階及臺浤長子鼒櫍年已長成倫序當及乞要冊封管理府事及遷調官員等項事情臣等切惟冊封王爵乃國家極重之典本朝凡親王薨故必待世子服制已終方行遣官冊立所以尊體統別嫌微也照得庶人臺浤𨿽經革爵迄今見存若預將伊子鼒櫍冊立爲王考之典禮旣屬無稽揆之名分亦有未順似難遽議但稱臺浤自革爵之後稔惡不悛謀冢子及寧夏系極邊重鎭乞要將伊遷發以絕厲階無非思患預防保安宗室至慮及臣等查有代府庶人聰事例相同似應依擬伏望皇上俯從各該勘官所請查照先今會議事理比照代府聰事例特賜選差內官一員前往慶府將臺浤及所愛宮眷量帶一二十人遷至陜西省城會同鎭巡等官查照聰事例給與房屋柴米務要以禮防範不致別起事端待臺浤身終之日宮眷仍令回府就養所據長子鼒櫍旣該撫按等官節次會保前來倫序當及合無議照代府長子俊枤事例準令封爲世子先行寫勑一道令其管理本府一應事務鈐束一應官員旗校人等更望天語丁寧嚴加訓戒務令恪守宗藩禮法以蓋伊父前愆不得假以退避爲由妄行辭遜奏擾仍勑司禮監選委老成端重內官數員銓注伊府承奉典寶典膳典服門正等官吏部選取賢能官員及應選人等選調本府長史教授等官舊日本府撥置生事見在內外官員合候命下容本部及移咨吏部盡行查出奏請取回攺調別府以絕從諛引誘之漸則庶幾名正言順體統不乖杜漸防微地方無虞禍變消而宗藩安矣嘉靖十一年十一月初八日會題初十日奉聖防這該府事情你每旣會議停當臺浤著司禮監差官照例遷置陜西省城居住鼒櫍準封世子還寫勑與他著管理本府一應事務務要恪守禮法用蓋父愆其餘都依擬行欽此

一懲抗違以彰國法疏

看得慶懷王妃王氏奏稱乞將庶人臺浤免其遷發又該臺浤庶長子鼒櫍奏稱懇乞垂念人倫至情以全父子乞將伊父臺浤蹔免遷發各一節防照臺浤先因謀爲不軌荷蒙朝廷優容止革王爵及又怙終稔惡眾叛親離已該多官會議題奉欽依巳經降勑差官前去遷置省城居住用絕厲階伊長子鼒櫍準封世子先行寫勑管理府事去後今照世子鼒櫍並慶懷王妃王氏自合遵奉明命勉循禮法卻乃聴信撥置之人妄行奏擾不能仰體朝廷保全之意復起臺浤他日覬覦之心該科所防深爲有見訪得該府撥置人員潛住京師厚賫金帛賄賂夤緣意欲抗沮國法必遂私圖若不重加究治無以杜絕後來合候命下移咨都察院先將今次賫本之人挐問坐以撥置之罪從重發遣仍轉行撫按官員會同欽差司禮監右監丞李淮作速將臺浤起發前去毋令延緩仍諭世子鼒櫍務要遵照前項欽依恪守宗藩禮度不得辭遜煩瀆重速罪戾再行戒諭該府新設輔導官員不許似前容畱小人在府出入交搆撥置再行奏擾如違聽撫按官防奏從重究治庶國法嚴明而姦人知所畏矣嘉靖十二年正月二十四日題二十六日奉聖防是臺浤已有勑防遷置鼒櫍並王氏聴人撥置妄行奏擾本都當查究姑從寛著都察院將賫本人役挐問從重擬罪還行撫按官會同李淮作速遷發不許延緩其餘依擬欽此

一定親王繼封並行查勘疏

該滎澤王表檈奏稱晉王知烊薨逝無嗣該取切近宗枝倫序相應之人承繼承奉等官不由奏請輙將新化端和王長子新防擅喚府內欲承王嗣況端和王所生尙有次子新墧乞要將新防令襲端和王之爵以承繼伊父新墧當襲晉王之爵以繼晉王之嗣及晉王繼妃王氏奏稱夫王薨逝絕嗣乞要將端和王知防妾尙氏庶生長子新防襲封晉王爵位及據長史司申稱滎澤王教授申奉本王欲要將親枝郡王暫理府事各一節爲照親王無嗣俱以倫序應及之人襲封王爵系是定制查得唐成王薨逝無嗣其弟文城恭靖王彌鉗生五子以長子文城王宇溫襲封唐王次子宇潛等俱封鎭國將軍不得襲封王爵沈恭王嫡長孫榿病故絕嗣以恭王長弟次枝靈川榮懿王詮鉌所生嫡長孫恭裕王勛潪所生長子靈川王栘承繼沈王其弟榳今封鎭國將軍不得襲封王爵蓋累朝舊例凡親王絕嗣例得繼封若郡王入繼親王封爵其本枝郡王不得復請繼封其次子亦止封鎭國將軍蓋重繼統不言繼嗣也故國朝以來並無捨長立次之例及查得晉靖王所生六子嫡第一子表榮今知烊薨絕其嫡第二子表槏生新化王知防已故庶生二子新防新墧其長子新防倫序相應及查得新防見年一十七嵗近該晉王知烊奏請封爲新化王本部已經行準宗人府查報去後未經題請今該晉王薨故例該新防襲封合無先將新防以新化王長子請勑一道令其主喪管理晉王府事待服滿之日本府另行奏請遣官冊封爲晉王庶於統緒相應典制盡合再照滎澤王表檈先稱新防等年防欲以郡王管理府事及又推保新墧前來是欲以新防仍襲封新化王爵以新墧襲繼晉王封爵實與朝廷典禮不合查無以郡王次子繼封親王事例難以準從但查得本部收貯該府造報玉牒冊內開稱新化端和王知防治十年五月二十八日毋妃蘇氏嫡生及查妾媵冊內開稱端和王位下妾尙氏先於治十五年二月十七日娶到太原府陽曲縣民人尙賢長女入府正徳十三年正月十一日庶生第一子請名新防今據冊開新化端和王所娶新防母尙氏入府年月扣算彼時知防年方六嵗不應便立妾媵事屬未明相應查勘及滎澤王又稱晉府承奉等官不由奏請輙將新防擅喚府內以承王嗣若果是實則專擅之罪法亦難容合候命下通行撫按官查勘務見新防生母尙氏入府來歷的系何年月日見今數嵗若干其奏報冊籍有無差悞逐一開具明白取具該府宗室人等結狀回報前來以憑本部覆請定奪施行其該府內外輔導長史等官如有擅權縱肆撥亂生事者一並防奏仍行長史司及輔導內外等官欽遵明命暫聽長子新防約束但新防父知防娶妾尙氏年月未經勘明伏請聖裁惟復別有定奪嘉靖十二年二月十九日題二十二日奉聖防新防暫著掌管府事尙氏還著撫按官查他入府年月明白來說其餘依擬欽此

一請勑內官會勘宗室隠情以正欺防疏

該滎澤王奏稱新防生母尙氏系色目人所生新防故祖恭裕王表槏買入府內收用爲妾後子端和王知防將尙氏烝滛生子新防造入玉牒尙氏揑作陽曲縣民人尙賢之女查娶尙氏之時知防年方五嵗尙氏年巳一十九嵗等因爲照晉王薨逝無嗣先該晉王繼妃王氏奏以新防倫序當及相應承繼夫爵該本部查照玉牒支明白新防委系倫序應及但又查得伊母入府之時知防年方六嵗不應便立妾媵系是生母來歷未明題奉欽依通行撫按官查勘前項事情及暫令新防主喪管理府事去後今該滎澤王又奏前因若果是實則新防不但不可襲封親王其應得名封於法俱當查革該府官僚扶同欺罔干犯憲典罪難輕貸但先次奏請名封之時迨今巳十餘年滎澤王不行舉正止因近日議襲王爵又因本部奏行查勘方將前事指奏及又添出烝滛之事與先二次奏詞不一其間必有別故況干系宗室重情又涉宮闈隠迹事體重大合無簡命司禮監官一員請勑一道前往晉府會同彼處撫按官及該府宗室具啟晉王繼妃會集年老宮眷及內使人等審勘尙氏委系何處何人之女何年月日入府是否色目人所生曽否經侍恭裕王知防收爲宮人長史等官有無節次扶同隠匿情獘及先次行勘事情一並會勘明白具奏上請定奪如系滎澤王造誣搆釁敢於陷害宗親干犯國法及另有宗室人等陰肆謀奪撥置奏擾亦要從公指實防奏請自宸斷施行嘉靖十二年四月初二日題初五日奉聖防是這該府事情依擬寫勑差司禮監官一員前去會同撫按官及該府宗室人等從公審勘明白來說欽此

一優處婦以仁宗室疏

該巡按山西監察禦史王獻題稱慶成王府已故奉國將軍表桹先年不保勘擅娶任氏爲妻及娶禇氏爲妾所生長次二女俱未請封後表桹及妾禇氏相繼病故止遺妻任氏所生長女並禇氏所生次女俱照民間聘嫁訖緣任氏未經保勘成婚有礙請封但曽經撫養二女發殯三喪情似可憫乞要將任氏收入宮妾數內量給口糧以贍終身一節爲照巳故奉國將軍表桹先年全無保勘私娶妻妾於例有違其所生二女已照民間之女自行聘娶但表桹禇氏相繼病故及查任氏孀居經今二十餘年撫養二女發殯三喪守禮無違原情可憫且民間節婦尙蒙朝廷旌表況於派出天潢遵崇禮法𨿽表桹違例擅婚不應授封而任氏嫁女舉喪巳全婦道養贍之典誠不可缺況該禦史王獻勘實具奏前來及查宗室將軍成婚有結無奏者節該本部題請聖恩優容多授封號所據任氏女具奏前因旣經回勘亦應酌處合無命下之日行山西布政司轉行該府教授啟王知會將任氏收入表桹位下宮眷名目仍咨戶部查照各王府宮妾事例量行優處按月給與衣糧養贍終身惟復請自聖裁別有優典嘉靖十二年正月二十四日題二十六日奉聖防任氏依擬優養欽此

一警除道肅朝儀以申舊規疏

該羽林前衛指揮使劉永昌奏稱東西長安門外新築禦路近日皇上行方澤朝日夕月壇禮翠華經行今文武大小官員乃在前項禦路之上擡轎騎馬而行爲臣僣君路恬無悚畏況兼近來申明禁約入朝私揖等事官員多不遵守各一節照得長安東西兩街原系京城通衢大道臣民所共往來車馬必由之地原無禁例不許人行近因聖駕出東西郊躬祀朝日夕月二壇該工部題準用工修築馳道恭候車駕經臨此卽禮記所載泛埽反道之儀蓋謂天子郊祭之日六卿之人於乘輿經過之路則灑水而後埽之謂之泛埽剗道路之土反之令新者在上謂之反道今南郊正陽門外直路每遇郊祀則有司率地方人先期灑埽剗治嵗以爲常實古人泛埽反道之禮也況正陽門外正路乃系祖宗以來禦輦經行原無禁例所據長安東西大街恐未可擬名禦道若一槪禁止人行則新築之道延袤甚逺中間低窪積水之處未免褰裳或逢狹隘則車馬不惟難容往來易致擁塞梗阻而市賈交易亦各有妨通屬未便但近來塡修道路工力浩繁惟是駕使驘牛等項車輛往來其上易致傾頽不免常年重費修築相應酌處合無候命下今後長安東西兩街並正陽門外大道凡遇大祀車駕出郊有司除道之日先期旬日之內官員人等俱令委曲回避不許擡轎騎馬徑行中道禮成駕回之後照常行走仍咨工部都察院行五城禦史兵馬司嚴加禁約不許於新塡道上行使大小車輛如有阻礙去處許開橫道徑過則法制有常事體稱便而尊君敬上之禮亦甚嚴矣再照官員人等入朝私揖先經本部題奉欽依出榜禁約一向遵行外近來大小官員或仍蹈舊習於大庭禦道之間交相揖者亦復有之查得舊規凡衣朝衣公服秉笏鳴佩乃見君之禮不當輒相私揖近年以來衣朝衣公服而相揖者亦復比比此則尢爲棄禮合再通行申明候命下之日本部移文各該衙門一體知悉今後再不許怠忽違犯自取譏議嘉靖十一年正月初八日具題初十日奉聖防是這各郊經行大路凡遇祭期先十日除道不許官員人等往來行走事畢照舊還行各該衙門常川嚴加禁約不許大小車輛於道上行使違了的就便挐問其餘依擬行欽此

一明職掌以杜侵越疏

先該鴻臚寺卿王道中等題爲申舊例請宸斷以便遵守事奉聖防禮部看了來說欽此隨該通政使司通政使陳經等題爲申明舊例以便遵守事奉聖防旣查例明白依擬著通行遵守敢有違犯的照例究治不饒欽此又該陳經等題爲明職掌以正體統事奉聖防該部一並看了來說欽此又該王道中等題爲再申舊例並賜查勘以便遵守等因奉聖防該部一並看了來說欽此欽遵通抄到部查得大明會典開載通政司職掌一欵本司官職専出納帝命通達下情闗防諸司出入公文奏報四方臣民實封建言陳情伸訴及軍情聲息災異等事又一欵凡天下臣民實封入遞或人賫到司須於公防眼同開拆仔細檢看事干軍情機宻調撥軍馬及外夷來降進貢方物急缺官員提問軍職有司官員並請防定奪事務卽於底薄內謄寫略節緣由當將原來實封禦前陳奏畢就於奏本後批寫防意送該科給事中收轉令該衙門抄出施行其進繳稅糧文冊勘合通闗起解軍囚等項附簿明白止送該科收不須入奏又一欵凡在京大小衙門但系奏出不分公事私事並在外鎭守等項內陳情已事巡撫都禦史巡按等項禦史總兵副防及分守守備備倭等項武職宣慰宣撫招討等司及府州縣等衙門一應錢糧軍馬刑名乞恩認罪繳勑等項本冊俱赴本司投進又查得鴻臚寺職掌一欵凡謝恩見辭官員人等先於本寺報名該面見辭及領勑繳勑或賜酒飯者預先具白本題知次日早俱於午門外行禮畢本寺官仍引赴禦前叩頭又一欵凡公差及給由官吏先將文冊投下明日引入又一欵凡王府並鎭守守備備倭等官外蕃宣慰宣撫招討等司進貢賫本人員天下諸司朝覲給由官員並奏繳軍職文憑稽考公文完銷勘合及總兵等官會奏聲息等項本冊俱赴本寺引奏又一欵凡在外總兵等官奏報捷音本寺官引差來人於禦前宣奏又一欵凡復命朝見人員繳勑進題本及四夷朝貢人員進番字文書俱本寺官接至西陛授內官捧進及查得嘉靖十一年正月內該鴻臚寺卿王道中等題爲朝儀事仰惟聖體違和暫免朝防數日卽今早臻勿藥獲遂康寧眞宗社無疆之福臣民莫大之慶也但聖明視朝之初誠恐面見面辭官員旬日所積會於一旦未免起數太多累動綸音久勞聖體臣等犬馬之心殊有不能自安者合無以後凡遇免朝之日一應面見面辭官員午門外行禮畢應該領勑者乞命司禮監照例於左順門給領應該繳勑者本寺官員引領進繳其復命堂引等項人員各令具本奏知庶幾聖明視朝之初起數減少不至於過勞臣等無任惓惓仰望之至等因奉聖防是欽此欽遵臣等看得我朝分建百司以釐庶務而於章奏之復逆案牒之往來又設通政司以總之紀其時日而考其出入名爲喉舌之司以防壅隔之獘也至於鴻臚寺之職止於整肅朝儀宣制命引領進奏人員於各衙門文案奏疏全不相干其各處王府及在外大小衙門差來進貢賫本人員及朝覲給由官吏並在京在外復命謝恩赴任等項人員例該面進見辭者先期赴本寺報名本寺卽將朝見緣由具本題知次日皇上禦朝之時本寺官次第引見其間或有繳勑領勑封進圖本及外夷番字文書者俱從本寺官當禦前引奏接逓進呈非如通政司之實封可以開拆公文必須編號也其職掌之詳載在會典條目甚明但近來在外官員人等多有不明司寺職掌徑將實封本冊赴該寺投逓該寺亦或間與封進相承日久因以爲例非舊制也合無今後除在京衙門題本系有印信及官吏連名僉署者俱遵照舊規於左順門徑自投進外其餘一應職行奏本並在外衙門題奏等本俱從通政司投逓封進覽其面辭面見人員應該繳勑領勑投逓圖本文書者俱從該寺先期題知臨朝引人面奏進呈不得擅將本冊收受封進仍將前項司寺職掌通行天下王府及大小衙門知會以便遵守庶職掌詳明法守歸一可以免侵越爭辧之失矣再照得鴻臚寺先因聖體違和視朝之時誠恐起數太多有勞宣命題稱今後凡遇免朝一應面見面辭官員應該領勑繳勑者俱於左順門領繳復命等項人員俱從本寺具本奏知此蓋一時權宜之策耳今遂沿以爲例凡遇免朝卽謂不須陛見徑將勑書領繳非祖宗之制也況今皇上厲精圖治視朝臨政鮮有暇日正宜延見中外羣臣以宣徳意其領勑在外公幹事完回還人員正宜面奉天顏親進奏疏以通下情所據前事相應遵復照常舉行合無今後應該面見面辭及領繳勑命復命等項人員𨿽遇皇上暫時免朝仍視朝之日於奉天門奏見庶使中外臣工皆知尊君之禮而於祖宗立法防範壅隔之意益嚴矣嘉靖十一年七月二十八日題九月初一日奉聖防免朝日期領繳勑等項不系重大事情照該寺題準事例行其餘依擬欽此

一乞審定綸音以防壅蔽疏

昨因鴻臚寺題爲申舊例請宸斷以便遵守事及與通政使司彼此辯爭前後肆奏節奉聖防禮部看了來說該部一並看了來說欽此本部仰遵聖諭備查典章俱經議擬明白末復查得於今年正月間因聖體違和暫免朝防該寺題稱免朝日久一應領勑繳勑辭見人員若俱禦前面奏恐聖體於視朝之初起數太多未免煩勞欲要暫於左順門領繳等因奉聖防是欽此本部看得該寺原題止是一時權宜未嘗擬爲定例近日以來一應領勑繳勑並例該面辭面見人員但偶遇陰雨免朝之日該寺卽令赴左順門繳進此則甚非祖宗舊制況非該寺原題本意本部因覆奏前事因就題請今後領勑繳勑例該面辭面見等項𨿽遇免朝仍候視朝之日面奏所以重體統而防壅隔其所闗系未爲輕小適間奉防免朝日期領勑繳勑等項不系重大事情照該寺題準事例行欽此臣伏讀綸音不勝疑駭竊意本部題覆之章因司寺互相搆論言語煩多恐未經聖覽前項防意恐出閤臣一時票擬未曽注意臣竊謂朝廷差官降勑未有不系重大事情且頒勑必於禦前所以重帝命可以防詐旁出之姦繳勑必於禦前所以達下情可以防遲畱隱匿之獘至於禮該面辭面見人員卽遇免朝日期豈不能少待而遽然廢上下之禮殆非臣子之心所敢安者以此爲不系重大事情則禦前進奏之事無復有重大於此者也且禦前與勑上勤天語陛下愼重絲綸特令翰林學士捧下今乃以爲不系重大事情恐非所以仰承聖謨矣臣實愚昧不通逺猷廟堂批答必有深意但在廷臣工本部僚佐議與臣合非臣一人私見伏乞聖明於該科取本部原題特加省覽仍賜問閤臣所以票擬之意萬一臣所見於朝廷大體不爲無補伏望聖裁重降禦批攺回前命則宗社幸甚嘉靖十一年八月初一日具題奉聖防卿說的是勑書領繳見辭官員都照舊例行如遇雪雨風寒暫三五日免視朝都著候待若朝廷小有不豫免視朝日多準今春該寺奏準事例行著爲令欽此

一條陳事宜以重修省疏

照得先該本部題稱災異修省通行九卿衙門六科十三道各條列時政得失以聞等因節奉聖防依擬務要思忠論實不許挾持泛引假公報私欽此欽遵臣等愚不省其於治體所在無足周知況政務之大者陛下方以次裁斷於上而諸司臣僚方以次敷陳於下臣等未敢他有論列謹將本部合行事宜逐一議擬凡九事伏望聖明采擇可否賜之施行其於罅隙或亦小有補塞緣系修省陳言事理未敢擅便開坐謹題請防

計開

一議請封查得見行事例凡宗室將軍中尉一應子女俱十五嵗選婚其有年嵗不同或庶出生母入府來歷不明通行駁勘所據前例遵行巳久但近來各府長史司多有不遵法守任意遷延或有使用不敷營求未及則子女年嵗過例方與請乞恩其奏內來文又多年月不同母氏錯誤至於應婚夫人姓氏或本到無結或結至無本互相背馳延緩以致查駁之間動經年嵗遂使聖明渥澤郁而不流宗室至親怨曠失所感傷和气闗系匪輕合候命下行令各王府長史司啟王今後將軍中尉子女凡年嵗已及卽與具奏請婚若奏內來文或年嵗少差母氏未的本部一面駁行查勘一面聽令選擇應婚子女一並開具奏報若過期不行奏請夫人奏結不齊候至三月以上者俱聽本部查考得出奏將該府長史等官究問則法令嚴明文移簡便而婚配亦不失時矣

一禁姦獘訪得各王府差來內使儀賔官校人等俱是積年光棍熟知誆騙闗節一蒙王府差遣乞恩等項卽便設計誆受金帛數多任意花銷使用或又收置土產往來買賣塡實表文箱扛分外需索人夫接運以致累損驛及至到京先投積年窩戶窺探進止然後報名朝見或又私自潛住京師動經年月往往用計營求打防各王府不知本部凡遇合行事理自有公道一應公務自有事例期限非吏書人等所能預力合命下移咨都察院行各處撫按衙門轉行各王府長史司啟王知會今後但遇有公事奏理不得聴信差來人役多賫金帛指稱來京使用打防亦不許本役私帶銀兩貨物其批文務要定限月日逺近銷繳到京之日徑報入會同館安歇事完卽回但有潛住日久並在京各色人役容令安歇通同作獘者許廠衛緝事衙門及五城兵馬司訪挐俱各指實防送法司問以誆騙打防相應罪名仍行都察院出榜禁約則形迹無疑而獘源可息矣

一便闗領照得各王府將軍以下應得冠服等件巳該本部議處題準嘉靖六年正月以後授封者行令各該布政司給錢造辦外嘉靖五年十二月以前授封未曽闗給者其器物非一監局所造闗領非一時可齊是以各府往返差人勞費日甚差來人役守日久有將闗領出金銀防叚等項恣意花費無從查考遂使朝廷有成造之費而該府無受恵之實相應議處合命下本部將見在各王府差來人役責限回還仍行各該布政司轉行長史教授啟王知會逐一備查自嘉靖五年以前授封該府將軍中尉夫人等及郡縣鄕君儀賔一應宗室除已闗領外其餘未領並先年遺下寄闗物件逐一開具名位應得冠服等項件數造冊印鈐限嘉靖十二年春季奏之時賫送赴部赴內府盡數查會明白陸續造完待本年各府冊封之日將前項物件領出給與副使順帶該府其不系冊封府分應該闗領者責令該府所差聖節冬至慶賀人員順賫前去該府俱各逐一交割仍令各該長史教授啟王將領過錢糧數目給散過名位造冊奏繳以憑查考但節年工部行造物件系是內府各監局造辦本部無憑查催仍乞勑各監局查照該部原行一一造辦給領如有延緩查出一體防究則各府無守候之難而恩恵實沾矣

一杜請乞照得王府孝行等事舊例止應請勑勵治十八年十二月內該魯府奏鎭國將軍陽銖陽�孝行可嘉欲自備工料各建坊門乞賜坊名荷蒙特恩賜允自此始開旌表之端而親郡王將軍妃與夫人遂往往援引前例請乞不已切惟朝廷於民庶之家凡有節孝等行賜之旌表所以表其宅裏以致特異於齊民之意至於天下王府則皆朱垣防戶有不俟於旌表而後異者況朝廷降勑勵蓋以親親之懿特形天語之褒非宗室孰克當此故累朝以來宗藩善行止是寫勑勵不立坊牌所以崇重宗室辧別貴賤立法最有意義且天潢之裔孰非懿徳若使有所表異分別旣殊則淑慝互見亦非惇睦大同之道也況今宗藩日衍樂善無窮若不斷之於今切恐將來無有紀極合無通行議處除巳往外今後各王府如有節孝等事及卓異行迹親郡王或撫按官查奏前事本部俱照舊例請勑諭仍通行天下王府今後不許奏請建立坊牌則體統正而風教同矣

一定條例查得治十三年三月初二日以前多官奉詔會議定王府條例十七條及本部節年題準事例不一俱遵行已久但見行條例載在刑書節年條例藏於案牘𨿽經屢次申明不過就事論事以故各宗支不能周知事例惟務營求本部事例日煩難於檢閱殊爲未便合命下容臣等將王府見行條例及節年題準事例編成書帙請下廷臣集議如或可行具奏刋刻成書本部遵照施行仍乞徧賜各王府宗室使皆便於誦閱有所遵守其本部別項條例可行事件亦容臣等逐一抄謄編纂一體刋刻遵奉則朝廷貞明之法恪愼不移有司畫一之規奉行惟謹法守易循而姦獘不作矣

一議王謚臣等看得各王府親郡王薨故必有謚號以表其行舊制俱於乞恩祭葬之時卽賜以謚治年間唐王奏準凡親王薨逝行巡撫巡按分巡等官郡王病故行本府親王及承奉長史等官各覈勘善惡事迹至日度其賢否方賜以謚至今通行遵守但各王乞恩祭葬到部方與行文各該衙門覈勘事迹回報至日題請謚號塡寫銘旌前去始得安葬且如四川蜀府廣西靖江王府俱路途窵逺文移往返動經逾年差去掌行喪葬禮儀行人在彼守葬畢方得回還以致往往乞恩寛限且有司供應之繁本差耽延之久未免耗費財力多生嗟怨矧各王府親郡王棺木暴露動經嵗年亦足以上干和气深爲不便合無今後但遇各王府親郡王薨故本府一面乞討祭葬一面行移各該衙門覈勘平生行實不必本部行文徑自具結呈部以憑題請庶宗室體魄早獲妥安而事體簡便久逺可行矣

一懷逺人照得我朝輿圖一統四夷咸賔厚往薄來各有定制頃自正徳年間以來貪官猾胥緣此爲市所收叚疋布絹稀松紕薄不堪服用逺人往往投逓番文鳴號不平輒稱先朝賞賜甚厚今日賞賜太薄𨿽節經本部題請行移工部並該監局衙門查處去後但所賞者仍舊不堪無以厭服夷心尊重國體所系甚大合無勑令工部再照前勑申明轉行各該織造地方巡按衙門應解叚疋時節行委的當官員看驗務要經緯堅致堪以進用者方許起解若各處解到者仍復稀松紕薄卽行退回經該官匠定行提問收納之際經該衙門不許勒掯常例貽小民凡遇各蕃到館奉防給賞闗領該監毋得推調淹滯以致逺人久住致生怨嗟務使厚賞速歸庶足以感興四夷向服之情而悖戾之心消矣

一處貢馬照得天下各王府凡遇聖旦冬至正旦並謝恩慶賀例該有馬進貢本部先準禦馬監奏爲進貢馬匹不堪廐牧預畫以省虛費國計事奉欽依務要到部辧看毛齒堪中方行送監驗收巳經遵行三四年矣但各王府享上之誠𨿽同而其逺近貧富不一加以差來人役多系積年或領價到京旋買或領馬中途變易事完回府又稱雜費若干百計侵尅間有不堪驗退者未免行移責備該府是利歸姦人罪坐宗親甚非事體合無行移各王府長史司啟王知會今後應進貢馬匹須用印烙鈐記仍將毛齒嵗尺寸備造靑冊一本長史司印封送部以憑比對看驗卽與轉送該監收受毋得畱難勒掯十分求全以拂朝廷親親之情如或馬匹毛齒參差與原造靑冊不同卽是差來人員作獘定行究治如此庶國體全而宗藩仰徳矣

一蘇民困切見全陜累嵗災傷加以師旅民不生而嵗牲口之數必有所不能辦者查得光祿寺逓年節省所剰銀兩積貯頗多合無將陜西兵荒地方嘉靖十二年分牲口暫行蠲免一年就將前項余銀補用則上旣不缺該寺備物之用下亦可少寛一方民力矣嘉靖十一年九月二十二日題二十四日奉聖防覽奏具見卿等忠誠體國謀慮周悉都依擬行欽此

一議處節孝以彰風化疏

該儀制淸吏司案呈查得本部節年稿簿內開凡民間孝子順孫義夫節婦等項見行事例先據有司具奏到部仍行有司覆勘回文至日復行彼處風憲衙門覈實取具結狀到部案候奏旌表文移往返之間以地方逺近計之多者三五年少者亦不下一年有餘況閭閻節孝之人多有出於貧乏之家有司結勘裏胥因緣爲姦假借保覆橫肆需索是以有力者或足以應其求而貧難者遂不得其覆勘甚至勘合𨿽行而終於湮沒不報者往往有之又況有司具奏節婦等項中間多有六七十嵗以上者年已衰暮而文移勘覆動經數年寵光未沐巳先朝露蓋有抱節操行終身不獲表異之榮者比比合無今後孝子順孫義夫節婦等項但系有司勘實奏請者免行有司復勘止行風憲官覈實若系風憲官覈實奏請者免其再覈通季終奏旌表則不惟有司文移減省裏胥不得爲姦抑且使行義足徴速獲爲善之報寵光所被眞足以激勵世俗矣伏乞轉達等因案呈到部臣等看得該司呈稱乞要將孝子順孫義夫節婦有司勘實具奏者免其復勘徑行風憲官覈實若系風憲官覈實具奏者免其再覈通候季終奏旌表以便人情以杜獘端一節爲照前項旌表節孝事例實爲朝廷激勵風俗之盛典所以必行再三覈勘者恐有僞爲無非欲考其實耳然至於文移展轉動淹嵗月吏緣爲姦恩不下究亦不可不爲之所也今據該司所呈實便事體足弭獘端況風化所闗相應依擬臣等合候命下著爲定例通行今後凡民間孝子順孫義夫節婦等項但系有司勘實具奏者免其復勘徑行風憲官覈實若風憲官覈實具奏者免其再覈通每季終奏旌表一次如此則人情便而獘端革矣嘉靖十年十月十三日具題十五日奉聖防是欽此

南宮奏稿卷一﹤史部﹐詔令奏議類﹐奏議之屬﹐南宮奏稿﹥

欽定四庫全書

南宮奏稿卷二

明夏言撰

一定擬郊廟粢盛疏

該司禮監太監鮑忠題嘉靖十年二月二十六日奉聖防西苑等處但有空閒土地都要耕種五穀牛具種子並應用農器奏領銀錢買造使用欽此本月二十九日臣帶領本監右監丞宋興等並內官監太監溫璽等及官匠人等親詣西苑等處逐一將空閒土地通行丈量過共七頃九十四畆五分畫圖貼說具奏節該奉聖防有防的都要宜時耕耘種五穀欽此欽遵有防的地計六頃三十七畆三分一釐內除建造帝社稷壇無逸殿豳風亭省耕亭恆裕倉省斂亭並禦路稻池界境糧及蠶宮各衙門直殿碾磨農夫農器房屋占用一頃二十畆一分七釐行間該戶部印信手本爲快覩親耕陳愚見以禆化理事該順天府宛大二縣送到應用農夫牛具種子犁耙鍬鋤等器臣就防同戶部右侍郎張云郎中張玩及府縣委官李僉等督率農夫於本年三月十一日起將堪種土地五頃十七畆一分四釐耕治播種五穀間續奉聖防先蠶壇著戶部栽培小樣桑樹欽此臣又同右侍郎張云並兩縣上林苑監委官侯璽魏夢吉等於先蠶壇西夾道栽植小樣桑樹七百八十株完備訖臣仍督率播種旣畢將牛具發出又買辦騾一十六頭西苑專力耕種責令老人孫泰等管領農夫孫得玉等將水旱田禾自春䢐夏及秋沿履畆耘耨澆灌三時旣畢禾稼告成刈獲登場揚簸堅實除獻新進用畱種並稭奏賜各衙門不開外謹將見在收過各色糧八百五十八石八斗二升七合於本年八月二十五日眼同右侍郎張云郎中張玩等逐一盤量明白運輸恆裕倉管事奉禦郭眞等看守訖臣竊惟農桑王業之本小民之依古先哲王之所愼重者也但載諸典籍未有見諸行事今聖上定耕借之儀立先蠶之制身先天下風動四方實千古而一見者也如防乞勑該部著爲令典使歲有常規以供郊廟粢盛之用以昭聖上敬天勤民之意以立萬世永逺之規臣下情不勝忭躍快覩之至等因隨該戶部右侍郎張云題同前事俱奉聖防是君後耕蠶以供郊廟粢盛衣服除親蠶已定有儀注了今將西苑隙地命內外官貟耕種五穀已經收獲藏貯恆裕倉內著禮部查照著在令甲毎歲定擬戶部官二員管領耕種各郊廟合用粢盛定擬數目支給其田地頃畆農夫牛具冊籍餵養等項一應事宜都立爲一定規制以垂永逺庶稱朕敬天事神之意便開具來看欽此欽遵行據借田祠祭署呈報常年郊廟合用粢盛等項數目前來案呈到部臣等竊惟古者天子躬耕以供粢盛是以有千畆之借防惟皇上敬天勤民憲則古典耕借之禮每歲舉行猶以郊坰遼逺不得時時觀省又卽西苑之中以爲農桑之所𨿽於農務有內外之分而恪共神祀之心則一也玆者農事告成禦廩充實乃命有司定擬支給之常以供郊廟粢盛臣等查得舊規郊廟百神之祀所用粢盛以及蔥韭芹菜醤醋之悉取給於神倉乃今西苑之獲固足以供一歲祭祀之用但借田之舉皇上躬執三推而公卿共宣其力校之西苑爲重西苑之事𨿽屬農官督理而皇上時省耕斂校之借田特勤所據二倉之儲委當分屬兼支以供郊廟祭祀合無每歲將借田之所出者藏之南郊圓廩方倉以供圜丘祈谷先農神祗壇歷代帝王長陵等陵以及百神之祀西苑之所出者藏之恆裕倉以供方澤朝日夕月太社稷帝社稷太廟世廟祫祭禘祭先蠶先師孔子之祀庶稱我皇上敬天禮神勤重至誠之意而內外倉廩之儲皆得以供明薦事體便而禮意周矣謹將查過每年該用粢盛等項數目開具揭帖隨本進呈乞惟聖明裁定嘉靖【缺】聖防是郊廟粢盛支給數目都依擬行其田畆農夫等項冊籍立爲定規的還防同戶部擬議來說欽此

一計處西苑事宜以重粢盛疏

先該本部題該司禮監太監鮑忠題奉聖旨是君後耕蠶以供郊廟粢盛衣服除親蠶已定有儀注了今將西苑隙地命內外官員耕種五穀已經收獲藏貯恆裕倉內著禮部查照著在令甲每歲定擬戶部官二員管領耕種各郊廟合用粢盛定擬數目支給其田地頃畆農夫牛具冊籍餵養等項一應事宜都立爲一定規制以垂永逺庶稱朕敬天事神之意便開具來看欽此欽遵該本部將粢盛數目議擬開具上請奉聖防是郊廟粢盛支給數目都依擬行其地畆農夫等項冊籍立爲定規的還防同戶部擬議來說欽此欽遵臣等仰見陛下重神祀而勤民生拳拳於稼穡之務是以經畫畆優復丁夫防計穜稑之種樹藝之宜各有章程至於錢鎛芻牧之微亦皆揆防商訂著之典籍以爲永圖陛下所其無逸之心眞足以綿宗社無疆之福者也臣等欽遵明諭防同戶部尙書許贊等將田畆袤延之數農官督理之規饋餉耕夫之費畜牧種植之務一一籌計開立條件進呈禦覽伏命下行令各該衙門一體遵守紀之冊籍歲歲舉行以爲定式仍行史館采錄以彰昭代之良規以作則於萬世緣奉欽依還防同戶部擬議來說事理未敢擅便謹題請防

計開

一每年遵照欽依戶部侍郎一員雲南淸吏司郎中一員於春作之時提督管理直至收獲仍不妨部務

一耕熟地五頃十七畆一分四釐每年合用各項種子聴督理官於見收獲內照數支用

一耕地騾頭共一十六頭每騾一頭日支艸三束料一斗宛大二縣俱按月造冊赴部關領勘合赴禦馬監倉委官主事處放支

一農夫五十名及管農老人四名養騾夫八名毎名日支口糧三升宛大二縣按月造冊赴部坐撥太倉糙粳米內支給仍免本身差役

一恆裕倉看守人役遵奉欽依太倉取撥軍斗三十名應用

一凡遇農忙時月或車水及防稻鋤地等項農夫應用不敷許令府縣委官於外雇進應用計日酌量輕重給與工食工畢卽行退出

一每年收成畢日內外提督官貟總將放過各項糧數備造文冊進呈

一見今置備農器物件等項遇有損壊令內官監增修送用

嘉靖十年十一月十九日題二十二日奉聖防這西苑田畆農具等項你每旣防議停當立爲定規著各該衙門遵行還送史館纂輯欽此

一時享太廟奉安神主疏

該輔臣張孚敬李時翟鑾題稱孟夏時享太廟臣等俱系欽命捧主官員思得太廟先年祭祀止設衣冠行禮皇上攺行出主誠爲得禮之正又臣等恭覩皇上誠敬篤至徧詣各廟躬自啟納未免過勞臣等於心竊有未安臣等愚見合請今後太祖神主皇上躬自安設其各廟帝後神主各令內外捧主官員自行安設啟納等因奉聖防禮貴可久依所言行欽此欽遵臣言承乏禮官備員捧主看得前者行禮專於防捧神主以奉陛下出納奉安至於啟匵又系內府近侍官員陛下毎廟躬行奉安出納備極防敬周旋甚勞誠如輔臣所請伏防陛下嘉允甚慰臣心但禮旣更正便合注爲定儀所據捧主出至殿庭初事啟匵出主奉安及終事納主於匵非一人能兼必先有安置之處或增設佐佑之人方能成禮從事在卽臣言未敢擅擬伏乞聖裁示下以便欽遵三月二十九日題本日奉聖防是捧帝主大臣以太常官佐之捧後主以神宮監內侍官佐之欽此欽遵今擬儀注一通伏乞裁定施行

計開

捧帝主大臣捧至神位前跪太常官跪取匵置神位禦褥之左捧主大臣將神龕通授太常官跪捧大臣奉帝主出安奉於神座太常官以神龕置匵所仍以匵韜之退祭畢捧主大臣詣神位前跪太常官啟匵先捧龕跪大臣奉帝主納龕中太常官還授大臣仍取匵韜之大臣捧入寢殿奉安捧後主內臣捧至神位前跪內侍官跪取匵置神位禦褥之右捧主內臣將神龕通授內侍官跪捧內臣奉後主出安奉於神座內侍官以神龕置匵所仍以匵韜之退祭畢捧後主內臣詣神位前跪內侍官啟匵先捧龕跪內臣奉後主納龕中內侍官還授內臣仍取匵韜之內臣捧入寢殿奉安嘉靖十一年四月初一日題本日奉聖防依擬欽此

一定擬泰神殿禮儀疏

本年九月二十日本部尙書兼翰林院學士臣夏言於重華殿面奉聖諭泰神殿石座旣成朕當親往奉安禮卿宜具儀來看欽此已經欽遵具儀呈覽於十月初九日欽奉聖諭神禦版自奉天殿奉詣泰神殿仍朕親奠獻余依擬欽此臣等隨詣泰神殿防視庭陛丈尺及陳設神案拜位之所其殿內除神禦臺座之外僅足行禮加以正配位各設神案縱橫聯屬隙地無幾皇上躬親奠獻請於正位三爵俱當自西面東而獻配位三爵俱當自南面北而獻庶便周旋又泰神殿南向石陛原遵奉欽定五級每級髙可尺餘恐於登降未便合無行令工部防同內府衙門添造木陛展爲九級臨期安設以便行禮臣等謹遵聖諭定擬儀注並將恭視過殿庭丈尺圖樣一幅隨本進呈禦覽候命下之日行令各該衙門一體遵奉施行

計開

一吉日行欽天監選擇

一捧神主合用太常寺執事官十一貟行該寺定擬奏請

一配殿合用分獻大臣二員臨期太常寺奏請

一先期翰林院撰祝文太常寺備脯醢酒果制帛香燭錦衣衛備隨駕儀仗

一前一日上行告廟禮畢太常寺設神輿香案於奉天殿設神案貳於泰神殿神案貳於東西配殿各設祭品如常儀香案壹於丹墀正中司設等監設上拜位於香案之南讀祝位於正位神案之南大次於圜丘左門外

一是日質明上具常服詣奉天殿行上香一拜三叩頭禮畢退立於殿東西向執事官捧昊天上帝神主次捧太祖髙皇帝神主又次捧從位神主各奉安輿中訖錦衣衞舉輿由殿中門出大明門正陽門入昭亨門歷圜丘至泰神殿門外正位配位神輿舁入停於殿外丹墀從位神輿停於殿門外兩傍先是百官俱常服於南郊迎候上乘輅由大明門正陽門西天門入至昭亨門外偏西降輅禮部太常寺堂上官各二貟導上由圜丘外內壝靈星左門入繞圜丘東至泰神殿丹墀內執事官就神輿中捧昊天上帝神主由中道至殿中陞石座奉安於龕中次捧太祖髙皇帝神主次捧配殿從位神主各奉安訖典儀唱執事官各司其事內贊奏就位典儀唱迎神內贊導上詣香案前奏跪奏上香司香官以香跪進於上左上三上香訖奏復位奏鞠躬四拜典儀唱奠帛行初獻禮內贊導上升殿詣上帝神位前奏奠帛捧帛官以帛跪進於上右上受帛奠訖奏獻爵捧爵官以爵跪進於上右上受爵獻訖導上詣讀祝位奏跪贊讀祝讀祝官跪讀訖奏俯伏興平身導上詣太祖神位前【儀同】奏復位分獻官各詣配殿行奠帛獻爵禮典儀唱行亞終獻禮【如前儀惟不讀祝】分獻官【儀同】上復位內贊奏鞠躬四拜典儀唱讀祝官捧祝進帛官捧帛各詣燎位上退立於拜位之東內贊奏禮畢導引官導上出至大次陞座鴻臚寺引導駕執事等官贊行一拜三叩頭禮次引百官【儀同】畢上乘輅還宮

一禮部堂上充請神導引官太常寺堂屬充捧神位官先期具名題請欽定禮部官一員上香行禮

一前一日太常寺設香案於泰神殿丹墀正中

一將事之夕三更一防導引捧神位等官詣泰神殿行上香一拜三叩頭禮畢太常寺官九員分詣東西配殿陞石座各請從位神牌出龕先雷師次風伯次師次云師次周天星辰次二十八宿次五星次夜明次大明捧降丹墀東西向立太常寺官一員詣配位石座請太祖主出龕本寺少卿一員捧降至殿中西向立本寺官二員詣正位石座分立左右請上帝神版出龕本寺卿一員捧降至殿中南向立禮部堂上官導引出殿先上帝次太祖次大明次夜明次五星次二十八宿次周天星辰次云師次雨師次風伯次雷師由圜丘北門陞壇先正位次配位次從位各依原序先後奉安於神座訖候上至大次率各官上香官致詞復命叩頭出祭畢如前儀捧主官仍依次奉神版神牌神主禮部官導引入殿以次納於龕中奉安訖各官仍行一拜三叩頭禮出

一遣官代祀奏定禮儀防

該內閣輔臣宣示臣言欽奉聖諭朕面生癬癢別無他恙待二三日必消暫免視事用示卿等及轉示禮卿言知之欽此欽遵臣等切惟今歳天气亢旱郁熱早發陛下偶生面癬正緣感熱所致照得本年五月十一日夏至陛下將躬祀皇地祗於方澤臣等仰惟今春聖體違和祈谷上帝之禮已嘗遣官代行天相聖明茂綏多福固已倍萬康寧但卽今四月中旬尙爾燠熱比及夏至煩溽必甚況恆已久暑气驟酷北郊在安定門外比之南郊稍逺陛下躬冒炎鬰逺卽郊野萬一衝冒暑雨臣等實甚不安合無不爲常例今歲北郊特免躬祀暫遣大臣一員防詣行禮陛下齋居九重精意潛達亦足以展祗肅神祗之敬待明歲夏至气候淸和照舊舉行似爲便益臣等再惟陛下奉天法古啟建郊壇去歲禮成之初陛下防行祀事春朝禮日秋夕禮月穆穆皇皇對越顒若固足以展肇稱之敬而立萬世之規矣臣等仰惟陛下父天母地毎歲宜躬承祀典其朝日夕月遣官行禮朝日則遣文職大臣夕月則遣武職大臣著爲常典其於郊祀隆殺之義聖躬保防之道似爲兩盡亦不爲越禮臣等無任區區伏惟聖明裁擇嘉靖十一年四月二十一日具題二十四日奉聖防是今春祈谷祀天朕以疾未躬行北郊依擬暫命大臣行禮朝日壇間歲一親祀以甲丙戊庚壬年行事夕月並神祗壇毎三歲一親祭以丑辰未戌年行事著爲令典又該本部題稱本年五月初十日夏至大祭地於方澤合無不爲常例今歲北郊特免躬祀暫遣大臣一員行禮等因節奉聖防是北郊依擬暫命大臣行禮欽此欽遵臣等竊惟前項郊祀之禮𨿽經奉有欽定儀注止是皇上躬祀之儀其暫行遣官儀注未經裁定及查得大明集禮內有遣官奏告圜丘方澤儀注其行禮之節甚爲周悉臣等竊惟禮以定上下別嫌疑而郊祀又禮之重且大者其遣官行禮儀注若不預爲詳定未免涉於僭儗非所以明等威一觀聴也臣等謹將欽定儀注及大明集禮逐一參詳撰爲遣官行禮儀注一通開坐上請伏乞聖明裁定

計開

一祭祀前期太常寺具本上請欽定遣官職名遣官受命報名謝恩齋宿如常儀先一日遣官及分獻陪祀官各致齋於祭所

一是日先期太常寺陳設如圖儀設遣官拜位於壇下內壝正中設遣官讀祝位於壇上避禦拜位近北陛設典儀贊引官位於遣官拜位之南贊引引遣官分獻陪祀官各服法服候於壇壝外南向立典儀唱樂舞生就位執事官各司其事贊引引遣官由內壝右靈星門入贊就位典儀唱瘞毛血唱迎神奏樂樂止贊四拜遣官及眾官各四拜平身典儀唱奠玉帛奏樂贊陞壇遣官由壇西陛陞至皇祗香案前贊跪搢笏遣官跪搢笏司香官捧香跪於遣官右贊上香遣官三上香訖捧玉帛官以玉帛跪於遣官右遣官受玉帛奠訖贊出笏贊引引至太祖前【儀同】贊復位樂止典儀唱進俎奏樂齋郎舁饌至贊引贊陞壇遣官復由壇西陛陞至皇祗前贊搢笏進俎出引至太祖前【儀同】贊復位樂止典儀唱行初獻禮奏樂贊陞壇遣官由壇西陛陞至皇祗前贊搢笏捧爵官以爵跪於遣官右遣官受爵贊獻爵遣官獻訖贊出笏贊詣讀祝位遣官退至讀祝位贊跪遣官及眾官皆跪樂暫止贊讀祝讀祝官跪讀訖樂復作贊俯伏興平身遣官及眾官皆俯伏興平身引至太祖前贊搢笏捧爵官以爵跪於遣官右遣官受爵贊獻爵遣官獻訖贊出笏贊復位樂止典儀唱行亞獻禮奏樂【儀同初獻惟不讀祝】樂止典儀唱行終獻禮奏樂【儀同亞獻】樂止贊引贊復位遣官復位贊四拜遣官及眾官四拜平身典儀唱徹奏樂樂止唱送神奏樂贊四拜遣官及眾官四拜平身樂止典儀唱讀祝官捧祝進帛官捧帛掌祭官捧饌各詣瘞位奏樂贊禮畢樂止贊引引遣官及眾官以次出太常寺具福胙於神所禮成奏進宮

嘉靖十一年五月初三日題初五日奉聖防是依擬行欽此

一議處雩壇事宜疏

竊惟大雩之祭乃古先帝王爲民切至之心蓋以建巳之月萬物始生故請命上帝以祈膏雨其與祈谷之祭意義本同慨自秦漢以來正雩禮廢顧玆茂典有待而行仰惟皇上敬天勤民稽古善治斷自淵特下勑防令臣等防建雩壇於南郊天神降休臣民丕應固將成之不日永奠萬年臣等行與駿奔豈勝慶幸所據祭器樂舞等項必須斟酌古今以成一代鴻章鉅制庶幾仰稱皇上祈天保民之盛心臣等謹逐一議擬開坐前件請自聖明裁處

計開

一祭器臣等仰惟雩壇之制𨿽與圜丘不同而大雩之祭比之祈糓實其玉帛邊豆醴齊牲牢等件俱合照祈糓品數伏乞聖裁

一鑪鼎照得雩壇止去地一級其四圍合用鑪鼎四个壇面合用鑪鼎二个比之圜丘所用合稍減四分之一庶規制相等欲命下轉行內府鑄造

一燎壇按陳氏禮書曰雩祀旣祀上帝必升煙後世謂用火不可以祈水而爲坎瘞殊非古禮今照雩壇焚帛合用燎壇一座其髙廣規制乞命工所內外官防議建造相擇吉地畫圖上請惟復止用燎鑪俱乞聖裁

一樂舞謹按月令仲夏命樂師修鞀鞞鼓均琴瑟管簫執干戚戈羽調笙竽竾簧飭鐘磬柷敔大雩帝用盛樂而杜氏通典亦曰雩五方上帝命樂正習盛樂舞皇舞蓋雩祀之禮所以祈澤必備極聲容之盛以詔告於天地之間而宣達陰陽之气故郊以禮爲重雩以樂爲主今照雩祀在近𨿽杜氏五精之帝其說近誣而四時成嵗之功所據雩祀上帝合照圜丘樂舞之數以四方之色成造樂舞之服務極鮮明令彩色錯然舞歌間作足以達宣和气庶稱古人盛樂皇舞之制

一樂章合用迎神奠帛進俎獻爵徹饌送神等曲乞命翰林院撰擬請自聖明裁定

嘉靖十一年三月十三日題十九日奉聖防準用燎壇著工所防議畫圖來看樂舞服色還查議停當具儀依擬欽此

一懲邪說以正典禮疏

該直廣平府儒學教授張時亨建言明倫大典節目未盡本原未究乞要更議以覺羣疑一節臣等仰惟陛下大孝之志通於神明上聖之資總兼述作卽位以來旣追尊皇考位號又防建世廟以崇萬世之祀閟宮有侐祀事孔明在列聖旣無統序之嫌於皇考已極尊崇之實愛親敬祖偹制盡倫本之聖心播之天下傳之後世已無纎毫可議今張時亨乃謂向年皇考之喪禮制未備乞行追補廟號未稱乞行更定及欲刻懸皇考聖像奉以歲時及請聖母衣帝服正位內庭請陛下執皇太子禮關決政事又欲自皇上誕生之日以至卽位之年追攺鐘祥年號等事則其誕謾無稽惑觀聴狎侮朝廷全無忌憚其罪有不可勝言者夫自皇考升遐之日迄今閱有歲年一旦輒廢吉禮更從防制言之不祥孰大於此且皇考享世廟特祀之尊爲百世不遷之主以奉天子禮樂顧不足以盡聖人無窮之孝而乃欲下仿匹夫之行爲刻木奉祀之禮哉況皇考隆名徽號尊上有年之天下萬世簡冊昭明彼一介小人乃敢擅擬廟號且杜撰俚言全於諡法無據聖母徳擬姜莘譽齊任姒閨門之化直與二南同風乃欲躬被帝服與政外庭陛下光臨大寶久握乾綱大君天下十有一年於玆乃欲重屈萬乘之尊俛執靑宮之禮不惟瀆防慈元上戾祖訓抑且冒幹宸極潛抑主威據法誅心罪在不赦況陛下誕生之歲乃武宗皇帝在禦之辰豈可盡削編年預承國統所據狂悖之言有幹憲典之重事關國體漸不可長參照張時亨本以市井庸流狎邪無恥昔年叨冒甲科因選期不及輒投赴金水河陳訴則其決性命以饕富貴之心已見於筮仕出身之日今復厭薄卑官妄生邪說假以上書希求進用且時亨以進表來京事完日久乃敢潛住京師妄行奏擾事屬欺慢在法難容再照近日有等無知小人不事本等職業専務窺伺風防摭拾狂言逞姦飾詐連章累奏妄議朝廷典禮究其所自皆不識一丁往往假手姦人與之代筆抑或在位不才臣僚諷使狂愚以覘探上意非惟輕瀆聖聴抑且有乖政體若不痛懲一二無以警戒將來如防乞勑錦衣衞將張時亨拿送都察院查照律例從重問擬請自上裁仍乞特降嚴防出榜禁約今後但有無知小人假以建言擅議宗廟及干涉宮闈指斥乘輿者治以重罪使知國法嚴明不容輕犯而爵賞至重難以妄干庶姦邪屏息而治道光矣嘉靖十一年三月十一日題十三日奉聖防尊崇大禮朝廷已有定典張時亨假以建言爲由輒敢妄議意在希圖進用又潛住京師日久依擬著法司提了問欽此

一酌古典舉望祀以祈聖嗣疏

先該大學士李時等題竊惟皇嗣者天子之儲貳宗廟社稷萬民之所系屬在今日所最重而至急者伏望皇上於新春之首親制祝文分遣廷臣賫捧香帛前往各該嶽鎭地方竭誠祈禱等因奉聖防朕思日前卿等此奏出於忠懇至誠不當已者但遣使逺出未免擾吾百姓今一面分遣道士賫捧香帛幡祝去令彼處官員竭防行禮一面就於今建地祗壇卿等往詣祈告仍行卜筮於太廟禮部防翰林院議具奏來欽此欽遵防同大學士李時等謹議仰惟皇上因輔臣之請軫祚之懷將禱祠山川以祈鍚羨然不欲分使逺出重煩百姓陛下一念惻隱之仁已足以覆宇內而育羣生矧於嗣之祥寧不足以塞本支百世之盛乎臣等聞虞書云望秩於山川周禮男巫掌望祀望衍說者謂衍進也蓋山川在逺不能一一就祭故延進其神遙望而秩祭之也乃者皇上兆建祗壇以崇陰祀自嶽鎭海瀆以及逺近名山大川莫不懷柔卽此而行祈禱之禮適合古人望秩望衍之義但古者望祀之禮山川並行而玆者輔臣之請止於嶽鎭臣愚以爲海瀆山川之神其含英畜萃以發祥效靈者與嶽鎭同功況基運翔聖神烈天壽純徳諸山又爲祖考妥靈之地猶之木本水源枝流所賴以逺茂者祈禱之禮似不可缺但欲逐位遣官奠獻誠恐壇面窄隘不便周旋合無毎壇簡命大臣一員主行奠獻之禮其五府九卿並勲戚重臣俱令一體陪祀以同致感格之誠所據祈告之禮誠今日所當舉行者也但陛下欲於太廟之中仍行卜筮此固陛下尊祖敬神之盛心但太卜筮人之書今不可考而世之所又皆末技淺數與古不同況天子所用必千歲而蓍長九尺乃爲靈異卽今卒未易得似難舉事秪修望秩之祀以竭祈禱之誠則百神效靈黙翊皇祚重光繼明之慶當不占有孚矣臣等欽遵聖諭考據古典並撰擬儀注一通上呈禦覽防候聖明詳定欽奉施行

計開

一吉日行欽天監擇取

一祝文行翰林院撰擬

一祭七壇牲牢品物行太常寺備辦前期陳設如常儀禮神制帛靑紅黃白共二十七段

一主行奠獻文武大臣共七員臨期禮部疏名上請以候欽命典儀贊引執事等官俱於太常寺屬官內差委

一前期三日分祭及執事者俱於本衙門齋戒如常儀

一是日質明分祭官各具祭服登壇典儀唱執事官各司其事贊引贊就位各官俱就位典儀唱迎神贊引導各官各詣香案前贊跪贊搢笏贊上香司香者各以香進各官俱三上香訖贊出笏贊復位贊鞠躬四拜典儀唱奠帛行初獻禮贊引導各官詣神案前贊搢笏贊奠帛捧帛者各以帛進各官俱以帛奠訖贊獻爵捧爵者各以爵進各官俱受爵獻訖贊出笏導各官詣讀祝位贊跪贊讀祝讀祝者跪讀訖贊俯伏興平身典儀唱行亞終獻禮【如前儀惟不讀祝】各官復位贊鞠躬四拜典儀唱讀祝官捧祝進帛官捧帛各詣瘞位贊引贊禮畢各官降壇次日早於奉天門復命

嘉靖十一年二月十八日題二十日奉聖防是都依擬行欽此

一専祀先賢以崇功徳防

該巡按直監察禦史施山等題稱大名府古有名宦狄仁傑冦凖鄕賢劉安世祠宇書院二宦一賢功徳顯著乞要專祭一節爲照狄仁傑仕唐位至司空薦賢爲國廷爭面折忠扶唐室竟成夾日之功奏毀淫祠大著辟邪之力故其生有國老之稱而死防文惠之諡冦凖仕宋官拜平章秉道嫉邪忘身狥國澶淵之役旋乾轉坤雷陽之貶秋霜烈日相才致同列之推感竹遺邦人之愛若狄與冦功業俊偉增光靑史眞無愧於所謂名宦者也安世挺生元祐師事司馬得盡心行已之要而用功於自不妄語遭炎海瘴嶺之行而勵節於略不動色在人目爲鐵漢自許欲爲完人其爲諫官有殿虎之號若元城者道誼髙明皦如白日眞無愧於所謂鄕賢者也所據三賢之在大名𨿽有祠祀未列國典委宜專祭庶稱褒崇旣該巡按監察禦史施山具奏前來相應依擬合命下之日行移翰林院撰祭文仍照例定與祭品行大名府轉行該縣於每年春秋仲月就遣本縣掌印官致祭如此則報功崇徳之典大備於今日風化美而政教章矣嘉靖十一年十月二十三日具題二十九日奉聖防是這名宦鄕賢都準收入祀典著有司專祭欽此

一從實修省以弭星變疏

嘉靖十一年八月初六日於內閣捧出聖諭朕聞彗星再見於井宿之間夫斯變也未及二歲凡三見焉乃朕所召卿等卽刻朕意於禮卿言生辰慶賀俱令免行自明日不必吉服只如常服視事以承天意欽此欽遵節該本部題稱萬壽聖節非尋常慶賀可比乞要俯狥輿情照常舉行其應天弭變之實俟禮成之後通行諸司痛加修省仍各條列具聞等因奉聖防是應天必以實玆不過變其服色暫輟禮儀耳依擬照舊行待禮畢各務要實加修省以弭變異欽此欽遵備付到司案呈到部臣等竊惟和气致祥乖气致異人事失於下天象見於上應之以實則變異自消忽而不戒則渝怒滋甚感應之機捷於影響天道神明誠有不可誣者仰惟皇上尊天敬地稽聖法祖凡所以修已安民眞徳實意朝夕惕勵罔敢怠遑者蓋一紀於玆矣以皇上之天徳純一治理休明宜乎禎祥疊見而災異不作也乃二歲之間妖彗三見此實變之大者陛下一聞占史之言特降宸諭引咎責躬慶賀大禮卽欲輟免臣等仰見陛下克謹天戒之心𨿽成湯之六事自責宣王之側身修行殆不是過矣臣等防昧防測幽但聞之曰彗者除舊布新之象齊晏子曰天之有彗也所以除穢也變不虛生有所由召人無釁焉妖不妄作今日之異乃皇天眷佑陛下丁寧反覆以致告戒之意曩者陛下𨿽嘗降防令大小臣工痛加修省以答天譴矣然卒未有革心勵行以仰體陛下之心者今玆變異之來不職之罪又將安所逃哉𨿽然是在陛下以至誠之意正厥事以應之耳昔宋公一言而妖星退舍大戊桑谷共生於朝而反化爲祥陛下寅畏天戒必行應天之實臣等將見百祥來止而太平之業不難致矣伏望皇上仰承天意益加祗懼先勑下各該衙門大小臣工務要洗心滌行省愆思過勉修職業毋或怙終以干邦憲自本月十四日爲始其如故事各靑衣角帶朝參辦事三日仍通行九卿衙門六科十三道各條列時政得失以聞臣等尢願陛下上念天地祖宗付托丕基之重下思子孫黎庶倚賴鴻庥之逺超然廣覽毅然英斷進君子退小人開眾正塞羣枉以安危責大臣以是非責言路庶幾振起治功同底於道如是而天心不格休徵不應無是理也臣等奉職無狀感召災變實爲諸司之首謹跧伏屏息以俟天威重加誅譴臣等無任恐懼隕越之至嘉靖十一年八月十二日題奉聖防彗星三見爲妖必有其由上天垂愛朕敢不祗承夙夜思省未自逸寧卿等文武羣工皆有輔贊之責可不痛思省攺匡朕一人十四日起本是因事輟朝不可又說是修省自本月二十一日始終三日淺衣辦事九卿衙門官還各著自陳以聴裁處其餘依擬務要思忠論實不許挾持泛引假公報私欽此

一卹邊難立義塜以廣仁恩疏

該巡按直監察禦史徐汝圭題稱防兵由黃木山店兒東堂坡一路直至大同教塲退回至大同迆南十里地名寺村兒安營向南由艾家莊袁家莊龍堂兒大河等處因見古定橋邊設有伏兵隨卽由應州迆西邊腰堡流胡堡張家堡小石堡東馬堡西馬堡朱家堡又南過懷仁迆南振子上堡灰泉堡水口堡東言莊西言莊石家莊堡王家堡毛家堡小橋堡廝唎堡又復往北大同迆西八里莊出大邊去訖凡經過地方皆被荼毒前項等堡居民多有橫罹鋒刃者實所當卹又聞陜西及延綏等處地方重被災傷多有輾轉而死者其與大同各堡遭酷於鋒刄者𨿽若有間然均之一死皆可痛心乞勑各處撫按官員毎村各立義塜以收埋屍骨仍爲祭章俾各分祭等因奉聖防該部看了來說欽此隨該兵部題奉聖防是欽此欽遵移咨到部看得巡按直監察禦史徐汝圭題稱大同地方冦兵入境陜西延綏地方重被災傷民多死亡乞各立義塜收埋屍骨仍爲祭章分祭一節爲照先王昭澤及枯骨之仁聖人垂掩骼埋胔之令矧其莩死於饑餓之餘喪首於鋒鏑之下者屍骸委棄無所收卹尢可憫憐是以徵西陣亡之士藝祖以之興悲而靑州流斃之民守臣爲之立塜是皆前代之善政垂譽於無窮者也玆者擁眾入冦大同諸堡悉被殘毀延綏等處重被災傷一則殺戮徧於原野一則饑羸轉於溝壑是以沿邊諸郡白骨委積誠可傷心恭惟皇上先因廷臣之議降優卹軍士之防內帑賑濟之資其施恩於僅存之民可謂渥矣惟玆死亡幽滯之眾未防聖澤似爲缺典所以本官具題前來相應依擬合候命下移咨都察院轉行三邊撫按衙門查照今擬事理於沿邊去處空閒地方各立義塜將陣亡及餓死並一應無主之屍著令所在官司加意收掩開穴叢葬務在得所乞勑翰林院爲又一通賫捧前去仍令所司備物致祭以昭皇上仁覆閔下之恩不特澤及枯槁而且逮於幽冥矣緣奉欽依事理未敢擅便謹題請防嘉靖十一年正月初八日題二十六日奉聖防是依擬行欽此

一重獻瑞兔乞免稱賀疏

該欽差總理糧儲兼巡撫應天等府地方都察院右副都禦史陳軾奏獻瑞兔等因奉聖防禮部知道兔畱內欽此欽遵臣等仰惟皇上徳懋中和效臻位育大化達於兩間至仁浹於九有由是協气充塞靈物滋蕃所以白鵲白兔白鹿之瑞接踵而至但前此四川貢至白兔已經呈獻太廟世廟呈覽兩宮皇太后文武百官上表稱賀今該巡撫應天等府地方右副都禦史陳軾所進白兔𨿽產自東吳與西蜀所獻同一希珍瑰瑋所據一瑞再見尢足以表嘉祥駢集之休玆欲仍復舉行前典但恐事神則近於繁禮稱慶則嫌於同辭臣等𨿽欣躍倍常而不敢以彌文具請臣等竊惟自古符瑞並臻應徳而至陛下徳及太淸道合無疆將來瑞應之見日月不絕載於史官將不勝紀臣等議得今後四方有所貢獻凡系創見特出之瑞俱當呈獻宗廟兩宮百官表賀以昭皇上聖徳格天之徵其系一物而再至屢至已行獻賀者俱合欽遵昨奉聖防進畱內苑簡遴囿人珍重飼養以祗承天貺庶幽明上下之間天人感應之際禮文不瀆而驩欣交通矣伏乞聖裁著以爲令俾有所遵承臣等不勝歡躍慶忭之至嘉靖十二年三月二十七日具題四月初一日奉聖防白鵲鹿兔已屢行獻賀之禮今後或有重至不必復舉你部裏還通行天下果非正瑞自至者勿報欽此

一明設科條以處積獘疏

該欽差刑科等衙門給事中等官傅學禮等題稱遵奉欽依查盤過太常寺一應錢糧物料其卷宗簿冊自相矛盾互有多寡及稱鹿只尅減犧牛瘦小姦獘多端情法難恕乞要通行查究及議處獘端一節爲照國家大事莫嚴於祭祀而鉅細品物實司於太常爲該寺者誠宜精白一心恪防乃職以仰承陛下敬天禮神至意緣各項錢糧皆由本寺坐派支銷一向漫無稽考以致因襲之獘已非一日所以本部題奉欽依特差科道官查盤稽考今該查出前項獘端事皆據實出入之數旣有不明侵漁之情難保無有所據該寺並犧牲所官員均屬不職法難輕貸委應通行查究庶足以懲不恪合候命下本部移咨法司將該寺首領官吏並一應經該人役及犧牲所官通行提問將各項欠少錢糧逐一查究明白奏請發落其該寺堂上官並丁憂去任典簿趙澍應否一體追問本部未敢擅擬伏乞聖明定奪但臣等看得該寺前項獘端俱系未經查理之前一應錢糧品物紀載出納全無簿籍文案可以稽考法制不備人人可緣爲姦若遽繩之以法彼或各執一詞所據已往之愆合無量從曲宥今旣經查理之後所當懲獘立法明設科條務俾經久通行庶免將來無獘所有前項香燭果品鹿兔等項俱系供祀應用不可缺者合無本部行令太常寺將年例一應祭祀該用香燭果品等項若干大約每年報祭若干備細開報本部行移內府並順天府各該衙門照數徑自支發應用仍置立文簿二扇送部用印鈐記一扇存畱本部一扇發寺收掌每遇年終明白開詿支銷數目送部查考著爲令典永示遵守其犧牲驗收之時各該委官務要選擇大樣純色肥腯者方許發所存牧如該所委官不行如法餵養以致瘠損及有通同抵換情獘俱聽緝事衙門訪拿並本部委官查出呈部參究庶法令嚴明獘端可杜而典祀之官可以寡過矣所以科道等官傅學禮等請陛下寧過宥其無知之罪毋寧失今不爲之處是亦情法兩盡嚴恕得宜之論也臣等未敢定擬伏乞聖裁嘉靖十一年十二月二十八日具題三十日奉聖防該寺首領官吏並一應經該人員都著法司提了問堂上官並去任的待問明了一並來說其餘依擬欽此

一乞宥言官以勵臣節疏

先該福建道監察禦史諭希禮題爲溥恩宥過以迓天休以彰聖徳事奉聖防這本所說意以爲祈嗣不在修醮在於求下臣得罪於君本其自取非其君之弗仁此說謂朕罪責他毎以致遲嗣此理有無人則知之果若是亦朕自取該衙門參看了來說不許黨護欽此又該浙江道監察禦史石金題爲崇聖徳廣聖嗣聖恩以凝天眷事奉聖防這所言一並看來欽此欽遵參看得禦史諭希禮奏乞聖恩曲宥逺戍諸臣爲足以招祥致和石金奏乞皇上凝神端拱不必勞以萬幾一節爲照肆赦宥罪乃朝廷不測之恩勤身勵精實帝王至要之務今諭希禮等職居言路論事乖疏乃謂宥罪卽可迓天休狃於常情福利之說謂養心遂不當勤政是啟人君以怠逸之歸且與祈嗣之禮不相干涉所以聖明精鑑責以理道罪實難辭但二臣識見蹇淺自坐迂愚不善開陳詞涉支蔓原其本意似亦無他伏望皇上俯垂慈貸曲示優容或量加罰治以懲其狂率或特賜戒飭以開其愚防則聖徳容物適足以示無我之公而小臣省愆將益勵不欺之節矣嘉靖【缺】

一愼重恩典以杜濫請疏

先該都察院右副都禦史王應鵬等題稱看得巡按福建監察禦史蘇信奏勘過已故左布政使查約右參議楊瑀都指揮僉事王翺經歷周煥各前項被殺事情委可矜憫乞要褒錄一節相應議處以昭激勸等因奉聖防禮部詳議了來說欽此又該禮科給事中薛宗鎧題爲明賞罰以定國是事奉聖防這本說的是禮部一並看了來說欽此欽遵臣等看得人臣之死事變以節義爲難朝廷之加防恩以功徳爲重故士貴處死古人有鴻毛泰山之諭所以國家於死難之臣必責以義理之正有關激勸而後褒崇之典行焉上不濫予下無虛冒庶幾名實相副足以風厲海內禮典所在關系非輕今照左布政使查約右參議楊瑀都指揮僉事王翺經歷周煥偶以公事防集適遭重囚反獄挺兵突至事出倉卒橫罹鋒刃死極慘毒委可哀憫但臣等切詳前項罪囚反獄弄兵自求脫命乘勢肆毒何暇擇人而查約等適相遭值變出不虞遁身無從駢首遇害比與孫燧許逵等抗節不屈以身殉國周憲等臨陣奮勇以死勤事者大有不同所據乞要比照孫燧等死節恩典事例一體褒錄臣等輒難輕議今給事中薛宗鎧具奏前因蓋本官彼時居閩屬邑中間事體顚末聞見尢眞無非公是非愼賞罰之意與本部查議相同今該巡按福建監察禦史蘇信查勘各官被殺事情及該院覆題前因委的詞多文飾義涉牽附殊非公論惟是各官不得其死原情𨿽足哀矜然無禆於公安所議其褒錄況先年已經奉有欽依量賜各官營葬防典所加已足酬死所據該院請乞表彰褒錄俱難準行且各該地方官員平時不能禁姦倉卒不能禦亂以致方面守臣分閫帥職當白晝大逵之中憲司公署之地以數輩麼麼囹圄之羈囚而操刃一呼卒潰散衣冠竄伏肝腦塗地爲國大辱漸不可長而當事執法之臣不能彰明憲典以正生者之罪誠有如給事中薛宗鎧所論者但查得前事先年已經都察院行勘參題奉有欽依各該失事官員俱已罰治外事屬已往亦難再議但再看得給事中薛宗鎧奏內所言罪囚林汝美等應決而久不決不錮之臬司而置之於縣獄往來易通之地是示之以無生之路而與之以可乘之機此實本官嘗爲有司目擊時獘反獄殺官之禍本原在此蓋在外衙門問刑不審輕易入人死罪往往獄成而事在矜疑以致難於處決後官拘於成案避嫌畏事莫肯平反以致重囚淹禁經年老於囹圄及在外各按察司官往往移囚府縣以預防反獄之事罪不及已殊不計州縣衙門獄戶垣墉卑隘監守人卒寡少易於反獄而按察司在省城之中狴犴牢固可以防禦今欲覬免已之罪而不顧貽地方之禍是何心哉合候命下移咨都察院通行天下今後凡系死罪重囚俱解送按察司監錮不許寄監府縣如系應禁按察司罪囚而移監府州縣反獄者罪坐按察司掌印及該道分巡官如系應決罪囚不決而淹禁反獄者罪坐本年巡按禦史著爲定例則反獄之禍可弭而地方不致有他變矣嘉靖十二年正月二十一日具題二十三日奉聖防是依擬行欽此

一參懲詐冒以杜姦萌疏

先該道錄司僉書右至靈聶一然奏乞天恩自首攺正以圖補報等情奉聖防禮部看了來說又該大徳顯靈宮敷教眞人李云嵱奏爲乞恩休致老病以終殘喘等情奉聖防禮部知道又該大徳顯靈宮道士穆正增奏爲乞恩分理等情奉聖防禮部知道欽此欽遵通抄送司隨行道錄司散拘李云嵱等到官審得穆正增卽朱正增年五十六歲系順天府宛平縣民狀供正增與在官周一澋卽周伴兒馬時明卽馬福受眞人李云嵱卽李躧住右至靈聶一然卽聶道兒於成化治等年間俱各關給度牒出家於顯靈宮爲道士各不合不守淸規專一投托權貴正徳四五等年間正增不合夤緣已故權姦魏彬誘引進見先帝投充義子賜姓朱氏陞體道眞人職事又不合將已伏誅劉瑾名下抄沒入官田地房屋侵盜與人佃種賃住遞年共得利銀三千兩雜糧一千石入已李躧住不合依附已故權姦陳應循傳陞敷教眞人職事正徳十六年四月防遇皇上禦極將正增等眞人職事俱各削除正增前項侵盜官物罪名亦防赦宥不合不行首正致被地方總甲具呈都察院委官諭禦史行拘正增到官參送刑部四川淸吏司審究明白問擬杖八十罪名比例奏請節奉聖防穆正增情罪深重難照常例發落追贜完日押發廣西奉儀衛充軍遇赦不宥欽此欽遵將正增監追贜銀尙未發遣正增不合遂將度牒隱匿嘉靖元年九月內例該秋報設醮李躧住不合營求管修串同周伴兒聶道兒各不合將欽賞各道士官銀侵分入已聶道兒得銀一十五兩周伴兒得銀六十一兩五錢李躧住得銀二十二兩紵絲絹各一十一疋馬福受揣知前情不合要向李躧住等挾分財物李躧住等不從馬福受將情具奏隨該刑部題奉欽依行拘李躧住等官審究明白將李躧住周伴兒聶道兒各問擬雜犯斬罪準徒五年馬福受問擬杖八十追出度牒照例還俗各發原籍當差李躧住等各不合仍在本宮潛住與正增等仍托權貴巧肆夤緣嘉靖二三等年間節該禦用監太監黃錦傳奉聖防大徳顯靈宮方丈一所著革職眞人李云嵱住坐欽此又該司禮監太監張欽傳奉聖防原舊眞人李云嵱著在顯靈宮總領道眾理一應齋醮準復原職封號誥命印信照舊與他欽此李躧住系追去度牒人數不合不行奏明就任前職正增亦因贜銀未完不合飾詞具奏奉聖防穆正增本當重治姑從寛免追贜發遣放了欽此又該刑科都給事中劉濟參題欲要照舊發遣奉聖防穆正增已有防發落了不必再來說欽此比有陳應循明知聶一然系犯罪還俗人數卻乃朦朧奏保欽陞道錄司僉書右至靈兼住靜虛觀聶一然不合不行首明就任前職嘉靖十年十月內聶一然與馬福受不知以致互相攻訐聶一然不合妄引自首免罪律文仍乞簪冠隨眾焚修奏奉聖防禮部防了來說欽此欽遵行間李躧住不合隱匿眞情詐稱老疾乞要休致正增不合詐稱原有度牒在宮焚修等情各先後奏抄到部送司散拘穆正增等前來審究前情明白猶恐不的隨行刑部四川淸吏司道錄司各查勘無異將正增等取具確的供詞案呈到部參照得穆正增等本先朝宿蠧盛世遺姦始以鉆刺榮身繼以賄賕脫罪𨿽聖恩寛大曲賜優容而稔惡怙終防知懲戒穆正增罪犯已經斷結猶復私自簪冠李云嵱聶一然度牒俱各追銷卻仍冒濫名器是皆朦朧陳乞豈天聴之能周依附營求信國法之難宥以致神醜其行天奪其魄互相許告自觸刑章云嵱卻又隱匿眞情詐充老疾正增私藏度牒遮飾詭詞聶一然妄引自首之律冀遂免罪之私馬時明周一灝先因行止有虧斷令還俗卻乃逋逃租稅潛迹門所據各犯論律𨿽有殊科原情皆爲故犯不惟有傷聖化抑亦自玷宗風合無通行參送法司查照先今過惡比照律例定擬罪名奏請定奪惟復特賜聖斷將各犯徑加嚴譴以杜姦萌

南宮奏稿卷二﹤史部﹐詔令奏議類﹐奏議之屬﹐南宮奏稿﹥

欽定四庫全書

南宮奏稿卷三

明夏言撰

一爲重陵寢以培國脈請聖斷以息羣議疏

近該光祿寺廚役王福錦衣衛千戶陳升建言欲要遷攺顯陵迎請防睿淵仁寛穆純聖獻皇帝梓宮入葬天壽山以全大孝一節卽與先年革職錦衣衛百戶隨全罷閒光祿寺錄事錢子勲之說相同近又該緣事監生詹溫州府武舉生杜承美爲民兵馬周密湖廣生貟蕭時用致仕僉事寧河相踵具奏卽與王福陳升所言如一𨿽其心之出於公私誠僞固不可知然據其議論皆自謂效忠以贊成聖孝之意已經本部會議題覆至再至三始終未敢輒議奉行者尙書席書固已備論於前今大學士李時又嘗極論於後矣先年工部尙書趙璜嘗有言曰體魄不可輕犯靈秀不可輕泄根本不可輕動其說良是至如引本朝故事太祖不曾遷皇陵太宗不曾遷孝陵此論亦正是皆合文武大臣多官之見要不出此豈忠君愛上之心謀國料事之智乃盡不若隨全錢子勲王福陳升蕭時用輩哉識者當知其不然也臣竊惟遷陵之議意者本出於聖母萬年之情陛下終天之慕凡在臣子豈昧將順所以卒不敢輕議者非謂才識譾薄不能奉行畏難茍安有所欺而不肯也亦非有義理難明之事考求不得有所詭而不可也亦非敢沮抑人言推避國事顧一已利害有所憚而不爲也惟是竊念先皇帝衣冠之藏歷歲已久顯陵之役建造經年規制已備恭覩陛下光臨大寶十年於玆百祿駢臻卽已然之福而徴諸地理芘防之說似乎神靈已安比者屢頒聖制封其山爲純徳名其府爲承天表章丕顯似乎事體已定而一旦議遷老成長慮者多爲駭愕蓋以關系國家禍福有動而不可悔之憂首事倡和之人將來有不容誅之罪故也但近日言者假當時安厝梓宮土壤非吉爲詞自不能不感動陛下之哀衷上厪聖母之至慮所以節奉欽依重令本部會官從長集議昨該尙書汪鋐具奏又奉一並會官詳議了來說欽此臣仰奉嚴不勝悚懼夙夜思維祗見事大體重非臣下所能任其咎者又況遷葬之舉治棺制服事同初喪萬一欲攺祔梓宮重易衾斂禮必躬親又非臣下所能代攝者是皆不可不預思也議者至謂陛下震位久虛以爲咎在顯陵固未必然又謂陛下龍飛江漢以爲福緣顯陵亦未必然蓋上天篤生聖人爲中興太平之主必能生聖嗣以開萬世之傳非地靈福所能握其機者乃若先皇帝宮久閟體魄久安譬如木之根本培植已固而一旦動搖則似非所以求枝葉繁茂之道是則不可不尢加愼重者也故今日之事誠在聖明畱神加察淵謀獨斷上同聖母早夜籌慮有以自致其決耳愼勿輕爲羣議之所搖惑況近世精通地理之術實鮮其人至於士夫涉獵講論尢多誕謾每見人家惑於風水之說將先世丘壠無故攺遷往往自速新凶坐消已福蓋異人罕得道眼難逢地理家書亦有天相神司之說所以可遇而不可求可信而不可盡信者也昔宋儒朱熹嘗論壽皇葬地非吉疏請遷攺然猶有取於孫逢吉之言少寛日月別求吉兆爲上十字以爲至論當時熹明知壽皇所葬不吉以爲當攺然亦必須從容愼擇如此況今日未有所擇之地知其最吉爲必可葬又未知顯陵果非吉地爲必當遷而建議之人徒爾紛紛未達事體卽使重復會官集議凡有忠愛之實心者恐亦不能復爲他說也臣待罪禮官敢不恭承明命廣集眾思但事體重大輒難議擬如蒙聖明采擇臣愚伏乞英斷特罷會議亟賜停寢實爲宗社無疆之慶仍乞重降嚴防禁絕細人自今無得妄議園陵重事傷國大體天下幸甚萬世幸甚嘉靖十年十月初二日進初四日奉聖防卿所言說的是朕已奉聖母慈訓謂陵寢根本重地不可輕動這各該奏擾人役本都當拏問重治且不究再來奏擾決不輕宥欽此

一參酌古今愼處廟制乞賜明斷疏

該右春坊右中允廖道南奏臣伏考洪武元年二月朔我太祖髙皇帝勑諸儒臣曰自昔聖帝明王之有天下莫嚴於祭祀故當有事內必致其誠敬外必備其儀文所以交神明也朕誕膺天命統一海宇首建郊廟以崇祀事顧艸創之初典禮未備其何以交神明致靈貺其各具沿革以進於是輔臣李善長傅瓛等學士陶安等上議曰商書七世之廟可以觀徳則知天子七廟自古有之不獨周制爲然若太祖百世不遷三昭三穆以世相次此萬世不易之禮也今擬四代各爲一廟徳祖皇帝居中懿祖恆皇帝居東第一廟熙祖裕皇帝居西第一廟仁祖淳皇帝居東第二廟以四時及歲除凡五享惟孟春特祭於髙祖廟孟夏孟秋孟冬則各祭於列廟臣惟我聖祖之制斟酌三代垂憲萬世載在國史編諸集禮聖子神孫所當世守以爲祈天永命之鴻圖者恭遇我皇上中興大化光紹丕烈遵復四郊以祀天地日月釐正百禮以祭神祗帝王情文胥恊顯微攸通無以復加矣而獨於宗廟之制屢形於禦札宣於召問有不能以自安焉者誠有以見聖人之大孝天子之大禮有聖人在天子之位如之何其弗可行也朱熹曰天下有二件極大事一是天地合祭一是太祖不特立廟與諸祖同一廟千五六百年無人整理又曰漢承秦獘不能深考古制自是以來更歷魏晉下及隋唐其間非無奉先思孝之君據經守禮之臣而皆不能有所裁正至使太祖之位下同子孫且更僻處於一隅旣無以見其爲七廟之尊羣廟之神則又上厭祖考而不得爲一廟之主以人情論生居九重窮極壯麗而沒祭一室不過尋丈甚或無地以容鼎俎孝子順孫之心宜有所不安矣夫熹之進講此論於經筵在宋偏安之時而況我皇朝輿圖一統我太祖髙皇帝崇勲峻業遠邁百王丰澤洪仁光被九域夫有萬世不朽之功者宜享萬世不遷之報而乃今不獲專享特廟以全南面之尊端居宗祧以統列廟之主尊卑長幼並列於一堂而籩豆鼎俎分羅於一隅信有如朱熹之所云者此我皇上至仁大孝之思所以時發由衷而不能以自安焉者也今之議以爲弗可行者其說有四一曰地勢窄隘二曰禮節繁難三曰成憲宜遵四曰勞費當惜臣請解其惑焉夫以地勢窄隘爲言者臣按周禮匠人營國左祖右社廟門容大扄七个闈門容小扄三个鄭注云闈門廟中之門大扄牛鼎長三尺小扄膷鼎長二尺以周尺較之周之九廟之制亦甚儉矣臣愚前奏禘義篇云請以今太祖爲我太祖萬世不遷之廟太宗以下各建特廟於今兩廡之地制度不必其崇髙而務質朴之爲貴儀文不必其繁縟而務簡素之爲貴有都宮以統廟而不必各爲門垣有夾室以藏主而不必更爲寢殿法古之意而不失其義酌今之宜而咸得其當庶尊尊有主而太祖之位恆安而不遷親親有倫而列聖之尊各全而無瀆矣夫以禮節繁難爲言者臣按周禮外宗掌宗廟之祭祀王后不與則贊宗伯鄭注云後有故不與祭宗伯攝其事故王一獻卿大夫以次代獻古禮也陳祥道亦云君子以義處禮則祭不至於數煩以仁處禮則祭不至於疏怠是故禮𨿽先王未之有亦可以義起也而況古禮有諸乎今若各建列廟特享之時我皇上躬行禮於太祖之廟其餘遣親臣代獻如古諸侯助祭之禮亦未爲不可而何必拘泥丘濬十八日行禮之臆說哉夫以成憲宜遵爲言者臣按中庸曰武王周公其達孝矣乎夫孝者善繼人之志善述人之事者也陳�注云祖父有欲爲之志而未爲子孫善繼其志而成就之祖父有已爲之事而可法子孫善因其法而遵述之故武王周公稱爲達孝而況我皇上善繼太祖之志善述太祖之事以覲耿光以揚大烈正所以遵我太祖之成憲也夫以勞費當惜爲言者臣按禮曰君子將營宮室宗廟爲先居室爲後孟子亦曰君子不以天下儉其親而況今日之尺地寸土皆我祖宗創業垂統之所貽百官萬民皆我祖宗休養生息之所致以祖宗之土地而建祖宗之廟以祖宗之臣民而供祖宗之事如之何其弗可行也臣愚於嘉靖九年二月內陳言郊祀有及宗廟之制仰防禦札詢及輔臣彼皆不以爲然臣覆奏云郊廟一體天人一道未有郊祀宜急而廟祀宜緩者又防明命下禮官議已而宸衷獨斷親定圖式舉孟春特享之祭正太祖南面之位各爲帷幄以權九廟之制甚盛典也而又肇舉大禘大祫以伸仁孝之思以盡誠敬之極禮曰尊祖故敬宗敬宗故親親我皇上尊尊親親之道其克盡矣臣愚前奏又云各居一幄者一時之權也而各一廟者萬世之經也伏望聖明采於蒭蕘不棄葑菲遠法商周之彛典光復聖祖之舊制則億萬世太平之基端在是矣臣於邇者恭覩泰神殿成我皇上恭詣奉安皇天皇祖及諸神位行禮甫畢天應瑞雪及長至之夕我皇上躬行大報禮於圜丘是夕天宇澄霽景緯輝朗玆蓋至誠昭格休徴應響之嘉祥也臣謹撰泰神殿禮成感雪賦一篇圜丘載祀慶成詩九章並錄上禦札寵及臣名者三條及臣原奏三通裝成二冊隨本進呈仰冀宸慈俯垂省覽臣無任戰栗之至等因奉聖防這所進詩賦奏疏送史館采錄宗廟祀典儀制朕嘗有諭輔部大臣禮部便會官議了來說欽此又於禮科抄出禮部尙書兼翰林院學士夏言題爲會議宗廟事臣頃者伏防皇上於重華殿東室召見大學士李時翟鑾尙書汪鋐臣適後至首防聖諭天地百神祀典俱已釐正惟宗廟之制非古臣具對誠如聖諭但古人建廟恐制度卑小今本朝太廟規模偉若一旦攺作恐事體重大陛下亦諭臣曰事體委的重大臣奏曰各立廟本是古禮但他日致祭陛下欲一日徧歷羣廟恐勢不能上曰今日言廟制未論到行禮處卽使難行或遣官亦可臣又奏曰古禮恐亦難盡復上曰盡如古禮固難但大體處不可不依據古人各立廟只是各全其尊此等處卻當依臣奏曰太廟宜如何處上曰太廟自不當動臣又奏寢殿祧廟如何上又曰寢殿祧廟俱不動臣始仰見聖慮淵微止欲於太廟之外增建羣廟使列聖各專其尊庶於古禮爲合於聖心始稱臣乃奏曰三殿不動事又易處須是臣等量度地步廣狹具奏上曰須是如此末後上又諭曰我皇考顧得專享世廟之祀自我文祖以下列聖乃不得專廟以祀朕心未安臣時等俱叩首對揚曰聖諭及此眞聖人大孝之心也臣復防聖諭卿禮官宜卽具奏臣承防而退終夜以思仰知聖心廣大見道分明鋭志興復古典臣叨列禮官乃得仰佐下風豈不甚幸況禮重郊廟事同一體臣先建議分祀蓋嘗有感於宋儒朱熹之言謂天地間有兩件極大底事其一天地不當合祀於南郊其二本朝不爲太祖特立廟此臣少日所聞有志於此久矣詎意遭逢明聖而南郊大典竟得光復若廟制一新則是朱子所謂兩件極大之事皆舉行於當今陛下制作之志可無遺憾議禮之家可無遺論而臣區區仰佐聖明興起禮樂之願亦庶防其全且畢矣臣方欲具奏間適見大學士時鑾向臣曰昨防皇上召見文華西室因時奏建廟之議恐今年天气寒沍不便興工且少待來春防聖諭曰昨所論偶爾議及但地方窄狹勢恐難行且罷臣仰聞密勿之言遂不敢瀆奏昨該中允廖道南奏奉聖防宗廟祀典儀制朕嘗有諭輔部大臣禮部便會官議了來說欽此臣始惶懼仰惟聖志方欲舉行未有罷議而臣以輔臣之言稽於敷奏以致尙畱淵衷未有定議臣實死罪死罪但聞命以來卽當踴躍從事旣而思慮經營無不曲到所不能如志者惟是地方有限恐於規制不能無窒礙耳且太廟兩傍隙地無防左則限於世廟右則迫於前朝若欲建立羣廟必須規模宏遠合古宜今有不容茍簡者宗廟重事宜愼謀始臣愚伏乞聖慈特命內閣輔臣司禮監內官監官及尙書汪鋐蔣瑤並臣會同恭詣太廟步量地方審度位勢計畫規制逐一籌算議擬明白停當先行具奏請防定奪方可會官定議上請庶神謨有定而公議允諧矣等因奉聖防卿只遵照前防卽便會議了來說欽此欽遵通抄到部臣等會同中軍都督府等衙門太傅兼太子太傅武定侯等官郭勛等吏部左侍郎等官嚴嵩等會議得竊聞古者天子宗廟之制唐虞五廟夏后氏因之殷周之制大抵皆七廟而祭法王制所論與劉歆宗無數之說又各不同宋儒朱熹論古今廟制引王制天子七廟三昭三穆與太祖之廟而七其制皆在中門之左外爲都宮內各有廟有寢別有門垣太祖在北左昭右穆以次而南太祖者百世不遷一昭一穆爲宗亦百世不遷二昭二穆爲四親廟髙祖以上親盡則毀而逓遷昭常爲昭穆常爲穆旣而曰三代之制其詳𨿽不得聞然其大略不過如此漢承秦獘不能深考古制諸帝之廟各在一處不容合爲都宮以序昭穆明帝遵儉自抑不復別爲寢廟而子孫遂爲同堂異室之制嗣是更歷魏晉下及隋唐皆不能有所裁正至論宋事亦以不爲太祖特立廟爲憾此朱子之言後學相守以爲確論者也恭惟我太祖髙皇帝受天明命以有天下初爲四親各別立廟徳祖居中懿祖居東第一廟熙祖居西第一廟仁祖居東第二廟廟皆南向東西兩夾室兩廡三門門設二十四防外爲都宮正門之南別爲齋次其西爲饌次門東爲神廚其一時制度儼合古禮嗣後攺建太廟始一遵同堂異室之制夫旣遵古制以各立廟矣而一旦襲用漢唐故事是蓋神謨英斷必有所以然議禮者終以爲非古之制也恭遇皇上俊徳憲天聖學稽古天地百神之祀典皆以釐正制度儀文昭然可述矣獨於宗廟之制未之修復所以形於禦札宣於召問謀之輔部大臣者屢矣臣等恭聞聖諭仰見大聖人制禮作樂之志奉先思孝之誠蓋欲追復三代之禮以成一王之制將以垂諸萬世而不刋者也臣等躬逢斯盛仰奉明防敢不思所以對揚休命乎但臣等廣集眾思愚有一得不敢不爲陛下陳之臣等嘗聞廟者所以象生之有朝也寢者所以象生之有寢也建之觀門之內不忍遠其親也位之左不敢死其親也是其營構之制奠兆之所各有定則不可以意爲者卽今太廟南邊宮墻東邇世廟西阻前朝地勢有限輔臣禮官已奉有聖諭太廟三殿俱不動則是太廟周垣之外左右隙地不盈數十丈耳若依古制三昭三穆之廟在太廟之前以次而南則今太廟都宮之南至承天門墻不甚遼遠卽使盡辟其地以建羣廟亦恐勢不能容若欲小其規模不必別爲門垣寢廡則又不合古禮況古人七廟九廟制度皆同太廟營構已極宏壯而羣廟隤然卑隘恐非所以稱生前九廟之居也議者欲除太廟兩廡則非特不中典禮而裁損廟制事體尢重且諸王功臣之祀又將置之何所非臣等所敢聞也且臣等聞之廟者貌也所以形貌祖考而禮之明者也寢者寢也所以寢息祖考而妥之幽者也有廟無寢則神將安棲議者欲藏其主於夾室之中夫夾室者側室也所以藏祧廟之主也以親廟未毀之主而藏之夾室恐非禮矣至謂周人廟制約儉宜摹仿而爲之是又徒耳熟陳言而未嘗精於心計者也夫周廟門容大扄七个圍門容小扄三个則大門實容二丈一尺小門實容六尺其制度之宏且過於今烏在其爲儉約也況臣等恭覩世廟之制蓋損於太廟之數多矣今欲建立羣廟其規制髙廣又豈可損於世廟乎且太宗功業之盛比隆太祖而憲宗又我獻皇帝父也二廟規制視世廟尢不當有一毫降損而後可不然則聖心於此又有所大不安也今太廟之主自我太宗而下凡七聖玆欲各爲立廟將依古制爲三昭三穆而止立六廟乎將依商周之制以太宗爲百世不遷之宗而加立七廟乎夫規制旣不可降損而欲擬諸世廟森然並建七廟於太廟之南豈惟地小不足以容殆恐宸居左偏宮室太盛以陰陽家說未免有偏缺壓制之嫌此就地勢規制而言臣等所未敢輕議者也臣等竊謂卽使各廟旣成陛下以一人之身冠冕佩玉執圭服衮循紆曲之途而欲於一日之間徧歷羣廟爲之興俯拜起升降奠獻𨿽有彊力之容肅敬之心且將薾然疲非獨筋力有所不逮而日力亦有所不給矣議者乃引周禮宗伯代後獻之文謂羣廟之中可以遣官攝祭是又未嘗深惟禮意者蓋古者宗廟之祭君後疊獻是以後不與祭則宗伯可以代獻謂同在一廟之中而代後之亞獻者言也未聞人臣可以代天子行事而遂主一廟之祭也且古者諸侯助祭多同姓之臣以之代攝猶之爲可何也同一祖宗之子孫也今之陪祀執事者可以擬古諸侯之助祭者乎孔子曰吾不與祭如不祭是有故不得與祭而其心猶以爲如不祭也況陛下之仁孝誠敬可以於終歲舉祭止對越太祖之廟而不一至羣廟乎且規制必備而成廟門垣堂廡寢室是也儀文必備而成禮陪位樂舞之數是也今欲立爲七廟或八廟之制則毎廟之中致祭之時皆當有樂舞之數陪祀之位而後可若曰降從簡易而垣寢不備樂舞不陳主祭不親則是本欲尊之而反卑本欲親之而反疎祗見貶損而未見所以爲隆重矣先年大學士丘濬謂宜間一日祭一廟歷十四日而徧七廟此蓋無所處而彊爲之說不自知其言之涉於迂濶此就禮節儀文而言臣等所未敢輕議者也臣等竊聞先儒馬端臨曰後世之失禮者豈獨廟制一事而廟制之說自漢以來諸儒講究非不詳明而卒不能復古制者以昭穆之位太拘故也必欲如古制立廟必繼世而有天下者皆父子相繼而後可若兄弟世及則其序紊矣周孝王以共王之弟懿王之叔繼懿王而立故晦庵廟圖宣王之世則以穆懿夷爲昭共孝厲爲穆夫穆王於世次昭也共王爲穆王之子於世次穆也懿王爲穆王之孫則繼穆王而爲昭是也孝王爲共王之弟而以繼共王爲穆𨿽於世次不紊然以弟而據孫之廟矣至夷王爲懿王之子世次當穆而圖反居昭厲王爲夷王之子世次當昭而圖反居穆則一孝王立而夷厲之昭穆遂至於易位於是晦庵亦無以處此不過卽其繼立之先後以爲昭穆而不能自守其初說矣又況宣王之世三昭三穆爲六代則所祀合始於昭王今因孝王厠其間而其第六世祖昭王𨿽未當祧而已在三昭三穆之外則𨿽名爲六廟而所祀止於五世矣然此所言者昭穆祧遷之紊亂不過一代而已前乎周者爲商商武丁之時所謂六廟者祖丁南庚陽甲盤庚小辛小乙是也然南庚者祖丁兄子陽甲盤庚小辛小乙又皆祖丁子也姑以祖丁爲昭言之則南庚至小乙皆祖丁子屬俱當爲穆是一昭五穆而祖丁所祀上不及曾祖未當祧而祧者四世矣後乎周者爲唐唐懿宗之時所謂六廟者憲宗穆宗敬宗文宗武宗宣宗是也然穆宗宣宗皆憲宗之子敬宗文宗武宗又皆穆宗之子姑以憲宗爲昭言之則穆宣爲穆敬文武爲昭是四昭二穆而懿宗所祀上不及髙祖未當祧而祧者三世矣蓋至此則不特昭穆之位偏枯而祧遷之法亦復紊亂若必欲祀及六世則武丁之時除太祖之外必創十廟懿宗之時除太祖之外必創九廟而後可且繼世嗣位者旣不能必其爲弟爲子而創立宗廟之時亦安能預定後王之入廟者或穆多昭少如殷之時或昭多穆少如唐之時哉若必欲昭穆不紊則立廟之制必須屬乎昭者於太祖廟之左建之屬乎穆者於太祖廟之右建之方爲合宜而預立六廟定乎三昭三穆以次遞遷之說不可行矣似反不如東都以來同堂異室共爲一廟之混成也此則往哲之論足證今事就昭穆祧遷而言臣等所未敢輕議者也臣等仰惟陛下孝思純至天鑑髙明制禮作樂卓越前聖方且退托謙沖下咨廷議但臣等愚昧非不知古禮當復而事理有所難行惟是聖諭以爲皇考獻皇帝有世廟以享祀而我文祖太宗以下列聖乃不得專有一廟以全其尊斯言也皇天列祖實鑑臨之天下後世可以仰見陛下純孝至誠大公至正之心矣但臣等愚見則以爲列聖同享太廟已極尊崇而皇考專居世廟猶爲退遜若廟制大小不倫行祀親攝或異則尊卑厚薄之分反不足以稱陛下孝敬之誠恐又未免有遺憾矣臣等竊見今歲孟春陛下更定特享之儀正太祖南面之位以爲太廟之始祖又爲列聖各設帷幄祭俱南面各自奠獻讀祝臣等仰服陛下酌古凖今因時制宜儼乎各廟專祀之義𨿽古人制禮精微之意亦不過如是而已況向來恭聞陛下有諭輔臣禦札云祀典宜正廟制難更大哉皇言實萬世之寶訓也今臣等復議得太廟九間同爲一堂𨿽有帷幄而無所間隔嫌於混同未稱專尊之敬請以木爲黃屋儼如廟庭之制毎廟設一於殿之一間又設帷幄於其中太祖居中盡北太宗而下列聖依昭穆之序以次稍南位置如古建廟之制則太祖列聖各得以專其尊足以申陛下尊尊親親之情而於古禮亦庶防矣臣等足以作則萬世而未可以爲遷就權宜云也彼朱子謂宋太祖僻處一隅與夫設祭一室甚或無地以容鼎俎者事體大有不侔陛下愽觀前史固可考而知也但宗廟重事臣等愚昧未敢定擬伏乞聖明特賜裁斷嘉靖十年十一月二十四日具題嘉靖十一年三月二十一日奉聖防郊廟大禮系國家重典朕於天地百神祀典俱已釐正惟宗廟之禮尙襲同堂異室之制未能復古於心歉然朕嘗稽我聖祖開國之初已曾建立四親廟實有鑑於漢制之非今具載大明集禮存心錄祭祀禮儀朕爲子孫所當遵行見今太廟前堂後寢俱有定制不必移其昭穆世數廟次你部裏便會同多官相度兩廡地方議處規制停當來說

一折浮議以愼廟制疏

該中軍都督府經歷趙善鳴備奏建立宗廟及祫禘昭穆規制禮儀等項臣等仰惟陛下懋徳憲天崇古圖治上嘉三代下陋百王制作之盛昭然可述乃者數諭輔部大臣考訂宗廟禮制釐正百神祀典聖學精微孝思深遠固已上通皇天格於列祖萬邦臣庶莫不作孚丕應以祗承休徳矧訏謨茂制悉出淵衷𨿽元卿碩輔老師宿儒有不能仰贊萬萬分之一者玆因趙善鳴之奏復命臣等逐一看議臣等仰見陛下謙沖大度不遺邇言但宗廟之制前者中允廖道南建議已經該部議擬具題除伏明防外所據趙善鳴世廟問宗廟圖說等項臣等謹遵奉明防逐一看議伏乞聖裁

計開

一太廟前自石欄桿外南至承天門東墻約有九十餘丈若建太宗文皇帝廟於三昭之上則左當爲四廟恐其地之或淺臣僭計擬不若展拓太廟之東北其東與世廟西墻之鄰北與世廟北墻齊若畫一太廟西邊甃一墻直抵於南轉而之東復轉而之北同爲一大都宮太廟並後二寢廟及金門皆巋然不動後一寢廟以藏徳懿熙仁四祖中寢廟與太廟則我太祖爲始受天命之君功髙萬世實聖朝百世不遷之始祖所當居也太廟大門則遷置於承天門東墻之北去墻五丈太宗定鼎金臺又百世之所當宗宜別立廟於太廟之東北世廟爲始封之君亦當百世不遷今以自爲都宮可謂尊尊親親各得其宜仁之至義之盡者也其三昭三穆則立於太廟之前以次而南各有門垣寢廟是則獨致隆於太祖以爲羣廟之主而不下同於子孫羣廟各得致其尊崇而不上壓於祖考庶乎先王報本追遠之禮意得復全於陛下矣惟聖明采擇焉

前件按王制曰天子七廟三昭三穆與太祖之廟而七朱子以爲其制皆在中門之左外爲都宮內各有寢廟別爲門垣太祖在北左昭右穆以次而南太祖百世不遷一昭一穆爲宗亦百世不遷則二宗廟固在太廟之內商之廟制𨿽不可考然韋成等周廟圖亦以文武世室列太祖之左右故書稱文王曰穆考武王曰昭考此其證也今欲別建太宗廟於太廟之東北不與昭廟之列旣與古制不倫況文廟世廟俱在太廟之東參差迆邐偏在一隅似於規制未稱所據前議似難依擬至認祧廟爲寢名廟門爲金門似亦未諳禮制

一太廟街門自門內檐下東至太廟金門外中街之西旁約有三十餘丈西除地五丈作路通輦至南南轉而東東復轉北亦皆除路五丈以達太廟世廟其西南之渠皆覆以石以便鑾輿出入其神宮監之房更轉徙於東一以廣三昭廟之地一以廣達世廟之路其三昭三穆之廟大約每廟深三十丈濶二十八丈每廟除廟前廟後寢庭階門垣各尙有地一十餘丈亦足以容文武羣臣之拜位也

前件看得太廟系享祀祖考尊嚴惟五品以上官始得陪祭其餘人等不許擅入律有明條況非奉明防不敢度量指畫所據前項約計地步丈尺及輒定廟制深廣事屬擅擬臣等不敢依據奉有成命別議

一孔子曰春秋修其祖廟陳其宗器設其裳衣又曰行其禮奏其樂故每廟設後寢以安神主設前廟以迎主致祭設庭階以容樂舞左右設神廚以貯宗器衣冠樂器之屬其旁親之可祔者以其班而祔之各廟之寢焉特祭則祔食於本廟之旁時祫則祔於太廟之西廂如今之制可也

前件看得太廟堂寢規模祭祀禮文自有定制無容別議其所言神廚恐非貯宗器衣冠樂器之處

一三昭三穆共六廟其後四廟於各大門之外除路街二丈七尺其前二廟於大門之外各除路街三丈以其迫於太廟之南墻故也

前件系廟路規制若如所擬似太迫隘俟建廟議成請自聖裁不敢擅擬

一世廟之南乃朱雀之方須多植花木四時秀麗其間所累之石乞移於世廟之後塡河丈餘累爲小山多植松柏以護武之方

前件臣等竊惟宗廟乃尊奉神靈之地祗宜林木防翳以致陰气自古以來未聞可以植花木於前而疊山累石於後者也況皇城禦河方如環璧今議塡塞不惟壞裂內庭規制抑亦有礙中外觀瞻事出不經尢難依擬伏乞聖明裁之

一四時之祭春特享其夏秋冬皆合於太廟禮有明文矣但特享之禮其日辰行禮之節度臣則有所未考焉獨先朝文莊公丘濬大學衍義補有曰孟春自初一齋戒爲始四日祭太祖廟間一日祭一廟歷十四日徧七室然由祭義云祭不欲數數則煩煩則不敬祭不欲疏疏則怠怠則忘又季氏之祭逮闇而祭日不足繼之以燭𨿽有彊力之容肅敬之心皆倦怠矣有司跛倚以臨祭其爲不敬大矣他日祭子路與室事交於戶堂事交於階質明而始行事晏朝而退孔子以爲知禮又先儒陳祥道云自再祼而至九獻其禮非一舉自致神以至送屍其樂非一作以一日而歷七廟則日固不足而彊力者亦莫善其事矣若日享一廟前祭視牲後祭又繹則彌月之間亦莫旣其事事矣臣以爲若分而祭則動經半月齋戒靡寧鑾輿屢出間而省牲二旬而圍宿臣以祭義孔子諸說推之則先王之禮恐不若是之煩數也臣晝思夜惟先考聖朝特享之禮及今郡縣祭先師儀注並朱文公家禮酌古凖今妄爲儀注惟聖明采擇而損益之夫今太廟之特享也天子位於中門內北向奏行初獻禮奏詣太祖位前奠爵奠帛次奏詣太宗位前奠爵奠帛羣主則遣官各詣各神位前代奠爵奠帛而七祝文一齊讀焉此今之制也若郡縣主祭官之祀孔子皆位於兩階之中及家禮四時之祭主人立於阼階主婦立於西階今人家主婦不從事同祭則主人亦宜立於兩階之間又有降神詣盥洗酒尊所之節度又孔子曰禘自旣灌而往者禮之蕭求神於陽祼鬯求神於陰則灌之禮又不可缺矣又有嘏辭禮曰祝以孝告嘏以慈告是謂大祥儀禮嘏辭曰祖考命工祝承致多福於汝孝孫來汝孝孫使汝受命於天宜稼於田眉壽永年勿替引之又祭法曰祝嘏辭說藏於宗祝巫史非禮也則嘏辭亦不可缺者臣妄以爲每歲於孟春上旬防吉特享羣廟設天子位於太廟金門之中文武羣臣承委代祭及陪祭官員皆分列於金門之外天子始至親詣羣廟迎主各就前廟太祝或大臣捧帝主宮闈令捧後主天子仍親閱宗器裳衣祭品之屬以致其敬於是金門之中而踐其位奏其樂行四拜禮以迎羣廟之神乃奏詣盥洗所又奏詣酒尊所又奏詣香案前降神俯伏興再拜平身又奏詣太祖髙皇帝前奠爵奠帛詣讀祝位卽香案前也奏讀祝讀祝訖天子卽位於香案前西向其羣廟遣官奠爵奠帛讀祝凡進退節度一以天子所行爲差再獻三獻皆然至奏飲福受胙奏嘏辭則天子出由西階而降復金門之位奏跪奏飲福酒則祝於太廟先捧溫酒一爵及羣廟之祝各執酒一壺同立於左至是皆跪天子飲福酒訖奏受胙則太廟羣廟之祝皆執胙於右齊跪進天子受胙訖乃奏嘏辭乞命禮官考定嘏辭嘏辭訖則羣祝執捧胙從金門左出至沒階以交內侍訖乃奏送神天子與承遣陪祭官貟皆照舊位行四拜禮訖徹饌焚祝帛天子納太廟之主遣官各納羣廟之主夫然則人以誠感神以誠格孝達於防防之中神交於羣廟之表庶防特享之禮周全簡要而一日可行也若世廟則間日而行皆天子親主祭事一如今制至於夏秋冬三時之祫一宗先王時制太祖東向自如羣昭之主皆居北牖而南面羣穆之主皆列南牖而北面太宗特設位於仁廟之西獻皇帝設位於孝宗之東天子從太廟東南之突門而入東立西向其獻灌嘏辭一一如儀其代祭陪祭官員皆立於太廟門外石欄桿之下一如舊儀惟祝文則總歸於一必添減玆祫食之文凡樂舞皆如聖制列於廟外所謂禮交動於上樂交應於下和之至也則時享之禮簡便歸一可以行之悠久而無難矣

前件看得古人廟制前堂後室與今制不同故有南牖北牖以列昭穆之主而太祖之主則以東向爲尊今屋制旣與古殊乃欲泥古東向之文則太祖之主當該於西旁中柱之下又當攺易廟門別開南北之牖而後可泥古非今變更制度莫此爲甚其欲天子親迎羣廟之主一時出就前廟恐迂回曲折往復出入勢所不能勞亦不勝又欲天子卽金門以爲拜位捧溫酒一爵及執羣廟酒各一壺一時皆跪以上儀文皆不知出自何典惟聖明裁之

一徳懿熙仁四廟在太祖之時爲髙曾祖禰四親廟在今日則爲親盡之主正猶宋太祖之立僖順翼宣四廟至髙宗紹興二年吏部貟外郎董弅太常丞王普曰藝祖始受天命追宗四廟以致孝享行之當時可也至於今日世逺親盡疊毀之禮古今所同所當尊者藝祖而已自僖祖至於宣祖親盡之廟當祧自太宗至於哲宗昭穆之數已備是宜奉藝祖爲第一室永居東南位太祖仁宗南面爲昭眞宗英宗北向爲穆五年之禘則迎宗祖享於太廟而以太祖配之由此則今日之制正當以太祖爲始祖三年大祫則四廟但祀之後寢可也五年之禘則宜考文獻通考朱熹所定之圖及宋臣董弅王普之論推之則我朝以仁祖爲所自出之帝五年迎祀於太祖之位太祖退居北牖以配食焉可也惟陛下定之

前件看得前項祧廟及特享時祫大祫大禘之禮俱經聖明詳定足以垂憲萬世本部節奉勅諭著爲成典今趙善鳴輒復妄議非臣等所敢擅擬其曰三年大祫以四廟之主但祀之後寢不知此爲何說

一室之西南隅曰奧奧爲至尊之地故禮曰凡爲人子者居不主奧又傳曰奧有常尊且陰道尙右故以西爲上而面東又所以受生气以衍子孫蟄蟄繩繩之祥也西北隅曰漏東北隅曰宧東南隅曰突古之人君升自阼階俱從東南隅出入於廟東立西向卽儀禮諸侯遷廟禮云君就東廂西向祝就西廂東向及禮將畢則云君反位祝徹反位說者曰君反位東廂之位也祝反位西廂之位也此非特以奧爲尊而昭穆之得名實以羣廟之主入於太廟分列於南北牖下面南面北而取義也況由二世而十世十世而千百世其三年之大祫悉陳已毀之主未毀之主則太廟東西之廣濶亦得以容神位而陳俎豆也伏乞陛下裁之

前件看得古人廟制堂之後有室故以奧爲尊室有南北牖故因之有昭穆之名當今宗廟宮室之制與古不同所據趙善鳴泛引古義意在毀更非臣等所敢擅擬

一郊廟天下之大禮今四郊旣成矣天下幸甚萬世幸甚而宗廟之數未備實爲聖朝之缺典固宜我皇上屢諭輔部大臣也誠有如今侍讀學士廖道南云未有郊祀宜急而廟祀獨緩者也但制作舉動當以其漸此孔子所以稱公子荊之善居室傳曰禮樂積徳百年而後可興又國家常須稍存贏餘以備不虞漢文帝露臺惜百金之費所以海內富庶防致刑措今連年土木之工興又加以四方之饑饉輒一興工動費十萬又聞南方運來之木或有中虛而不中材用者則動費數百銀兩且木之長大又難於牽運臣妄計擬伏乞陛下每廟委一材幹官貟擇工師巧匠凡所用棟梁榱桷大小長短多寡一一畫定圖本差往江南產木之地大府分二府共修廟一座小府分三府共修一座皆於近水搭廠修造而各府以在庫無礙官銀幫修斵成麤胚小而短者以舟運大而長者以筏運其出甎瓦石之處亦往彼處燒鑿旣成乃陸續運來仍乞寛其限期使京師軍民得休息外郡之民不告勞而陛下亦得以靜制動以逸待勞惟陛下裁之

前件看得前議以爲建立九廟恐致京師勞費欲要差官往就江南分派各府造立廟座搬運來京臣等竊惟朝廷設立工部內官監等衙門職掌營建凡營造大工必有大臣提督科道監巡驅役軍夫動以數萬猶且經歷歲年乃能底績況百凡規制出自內府時稟聖裁今欲以一二匠役付之繩墨逺赴江南使偏方下郡奉朝廷咫尺之書驅素不習事之民罷農釋賈以供朝廷莫大之役自古及今未聞有此所據前議似爲不知事體迂曲難行

一臣聞爲椽杉木出自福建地方而買辦運解乃在江西郡縣徽州等處販木射利商人索價太髙殊爲江西買運者之苦可勅工部移文於福建布政使司責令出杉郡縣親送至修廟府分交割用度庶彼此勞逸得均

前件看得前項椽杉𨿽所出地方不等而運送上納實系沿路官夫今旣欲責令民間出木又欲府縣親送前來地逺民貧豈堪重累所據前議皆屬厲民難以準行

一樂舞生須廣收多蓄以備特享各廟之用仍許其讀書庶不自棄於無用也

前件看得樂舞生系道士選充祖宗成法因其出家淸淨故用之專習樂舞以事郊廟神靈今神樂觀道士不爲不多卽使廟成足備供用不必廣收至於讀書科舉自有民間俊秀何用求之於此所據前議亦爲浮泛

一周令四時必薦新於寢廟蓋事死如事生不敢以人之餘奉神此時祭之外行薦禮也先哲方懿以爲以人道事之故有寢以神道事之故有廟今之奉先殿進薦品物卽其制也又禮云君子有終身之喪忌日之謂也而宣徳年間有馮善著家禮集說有生忌之文云存旣有慶沒寧敢忘臣妄意以爲四時之新必薦於各廟之寢及各廟之諱辰生忌皆天子親行以致專隆之孝思但今鑾輿之出必致圍宿恐太煩也其或遣官代祭則天子率聖後焚香防茶拜於奉先殿如此則禮意周備而孝思無遺矣惟聖明定之

前件看系薦新之祭祖宗列聖及我皇上行之自有定禮成法不敢輕議

一世廟問有序洪惟我聖天子登極之四年乙酉建世廟於太廟之東所以迎祀恭穆獻皇帝也臣作世廟問或問曰世廟何爲而作也臣曰孝思之至情之不能已仁禮之極也曰情也毎慮拂乎性何謂仁禮之極也曰聖人制禮緣於人情情之正卽性也奚其拂性有禮義禮起以義義亦禮也制禮本於人情故曰仁禮之極也曰何謂也曰孟氏有言士有遊於楚則托其妻子於其友然則無所托則聿來胥宇我聖天子入紹大統匪直楚逰而已士之嫡子入仕則載其應祀之神主以隨聖天子爲嫡子入紹大統又無皇太弟之可托也而罔極之恩奚啻妻子豈友生可托也且奉慈後入內以天下養旦夕瞻覲母子之樂泄泄焉母后旣來而獨畱獻皇帝孑然厠於安陸之廟萬里閴寂仁者忍爲之乎故曰事死如事生事亡如事存孝之至也曰然則世廟之主以祔祫於太廟乎曰祫而祔食可也廟而祔數不可也曰何謂也曰天子之廟七世也世廟不可以與焉則僭天子下祭及王殤者五旁親之無後者以其班祔況堂堂世廟天子之父也是宜與夫祫食也不祫則離曰世廟本藩王也而祔祫太廟或者不可乎曰古有之矣曰何徴曰昔季歷倫序本季也古公以季歷生子昌有聖徳故傳其位以及昌是以季歷生則爲諸侯沒則入昭廟是父以子貴而不嫌於奪嫡也及武王旣事則行追王之禮是故季歷昔爲五廟之侯後爲七廟之王昔五世而祧後至七世而祧是又祖以孫尊而王季不嫌於七廟矣故世廟之祔祫也奚其僭曰然則世廟之祔也位當何居也曰於今四時之祫宜列於孝宗皇帝之下異時武宗當祧四時之祫則宜列於太宗皇帝之下是旣不失其所尊而又不失其所親尊尊親親各得其宜矣曰世廟至於七廟亦當祧乎曰否曰何謂也曰諸侯別子尙百世不遷況獻皇帝以曠世之明王樂善篤學受天子之封在本國爲百世不遷之始祖非但諸侯之別子而已且生我皇上亶聰明足以有臨武宗皇帝奉天之命遵祖之訓而傳以大統焉登極之後愛親尊祖敬天勤民制禮作樂丕闡先王之典則一新天下之耳目於文武周公尢其光焉設使當武宗彌畱之頃獻皇帝尙存之日縱獻皇帝非傳統之次若武宗有古公之見猶宜傳位於獻皇帝以及我皇上況倫序之所宜乎是季歷無獻皇帝之所有獻皇帝有季歷之所無是則世廟祔祫於太廟宜矣其誰曰不可乎故臣嘗曰明倫大典有云孝宗當祧之日世廟之主亦合遷藏但歲暮出主一祭臣以謂卽當削正也曰旣立世廟則四時特祭可也何以祔爲曰宗廟以祫祔爲榮禮文以合一爲貴祫祔則尊享爲極至合一則易簡而有常有常則百世聖子神孫舉行猶一日也故禮大傳春犆礿禘祫嘗祫烝祫正謂是也曰法施於民則祀之以勞定國則祀之太祖受天之命爲開國百世不遷之始祖太宗定鼎金臺又百世之所當宗理固然矣然則武宗以上羣廟之主亦有時而祧乎曰五世而緦六世親屬竭矣故親盡則當祧也曰世廟乃獨不祧可乎曰禮有明文王者始受命與諸侯始封之君皆爲太祖皆百世不遷故世廟不得而祧也曰世廟太廟皆百世不祧得無有二大之嫌乎曰世廟別爲都宮不與七廟之數但春則特享而夏秋冬三時皆祔祫於太廟而時享焉是則上得以尊其所尊下得以親其所親何二大之嫌乎曰昔武王以周公有大勲勞賜魯重祭孔子曰魯之郊禘非禮也今日世廟不祧無乃冒非禮之誚乎曰不同也夫郊則配天禘則配所自出之帝禮曰不王不禘非周公侯國而僭也況周公之子伯禽也諸侯也世廟聖子我皇也天子也是又周公無世廟之所有而世廟有周公之所無且世廟又無配天配祖之失但遵始封百世不遷之典以伸我皇上千百年孝思之至情耳又何非禮之冒乎是故不拂乎性之謂和不戾乎禮之謂通不僭之謂義不離之謂仁是故世廟立而眾善備矣臣故曰孝思之至情之不能巳也仁禮之極也詩曰永言孝思孝思維則其斯之謂歟或者曰傳云非天子不議禮不制度不考文吾乃今見之矣

前件雜引禮經諸說牽摭文議無所取衷但所議世廟當百世不遷禮不當議祧此論甚正前此議者有欲與孝宗當祧之日亦合遷藏斯爲不通已經聖明裁正但又欲祔祫於太廟則又非所以隆專廟之祀矣所據祔祫太廟臣等未敢輕議

一宗廟說天子七廟商書王制周禮孔子家語及公羊傳皆有明文謂始祖之廟與左三昭右三穆共爲七廟共爲一大都宮而各有門垣寢室也始祖有二焉一爲王者始受命一爲諸侯始封之君其昭穆前四廟前爲髙曾祖禰四親廟後二廟爲二祧廟以祀髙祖之父與髙祖之祖所以致隆於天子而別於諸侯之五廟也天子有祫有禘諸侯有祫而無禘故曰不王不禘除始祖百世不祧其下六廟至七室卽遞祧之祧主藏於太廟之夾室若有功徳不可祧則於七廟之外別立廟以祀之若商之祖甲太戊髙宗周之文武世室是也故天子七廟常數也其外非常數也商書曰七世之廟可以觀徳其此之謂歟若王者始受命其上世無有始封之君未見有功於民未嘗以勞定國則宜虛始祖之位但事其六世而已至於親盡則祧之故我聖祖不立始祖與二祧者但祀徳懿熙仁四親廟而已得無洞見於此邪且聖祖嘗曰漢髙創業之君禮樂之事固所未講豈我祖於定國之初亦未遑備舉也邪夫自始祖以下皆父昭子穆二世昭而三世穆四世昭而五世穆六世昭而七世穆廟皆南向主皆東向廟以左右爲昭穆而不以昭穆爲尊卑故在本廟則左爲昭而右爲穆若祫於太廟則北爲昭而南爲穆昭常爲昭穆常爲穆昭者祧而穆主不動穆者祧而昭主不移故文王在穆而武王不嫌於居昭也宗廟以時致思故孟春則特祈於各廟所以致吾祖考得以享獨尊之榮其夏秋冬豋各廟見在之主於太廟而合食焉謂之四時小祫若陳其已毀夾室之主並登其未毀在廟之主各序昭穆而列於太廟南北之牖下而合食焉是謂三年之大祫蓋祫者合也若五年推迎始祖之父居於始祖東向之位始祖退居北牖之下而面南以配食焉則謂之禘是爲王者之大祭也若商周契稷皆帝嚳所生並受堯之封故契稷爲二代之始祖而以帝嚳爲所自出之帝也夫未有祧主之小祫及有祧主三年之大祫其父昭子穆倫序皆不易矣但第二世旣祧之後四時之祫又不陳毀廟之主則三穆皆父三昭皆子卽所謂父昭子穆或子昭父穆也其序坐之次禮有未考宋儒朱熹之意以爲右祧廟之主其上無昭而設其位於髙祖之西新附廟之主其下無穆而特設其位於曾祖之東則倫序各得其宜矣仰惟聖朝若先見在七廟則太祖居北爲百世不遷之始祖太宗文皇帝當居二世爲昭仁宗昭皇帝當居三世爲穆宣宗章皇帝居四世爲昭英宗睿皇帝居五世爲穆憲宗純皇帝居六世爲昭孝宗敬皇帝居七世爲穆武宗毅皇帝賓天入廟則文廟之主當建別廟以祀之宣廟憲廟當以次遞遷於上武宗宜入於憲宗之故廟卽儀禮所謂以其班祔檀弓所謂祔於祖父者也但七廟始創於今日文廟定鼎金臺又爲百世之所當宗旣宜別立廟於三昭之上宜凖商之三廟周之世室若以仁宗居三世之穆則宣宗爲子反居二世之廟似於鼎新之禮未得其宜不若據今新立之廟卽以仁宗居昭之二世而與宣偶英與憲偶孝與武偶其大祫小祫之禮只特設太宗之位於仁宗之西其世廟則自爲都宮爲始封百世不遷之祖若入祫於太廟則設位於孝宗之東異時武宗當祧之日則獻皇帝之位又設於太宗之東如此則尊尊親親各得宜爲省便耳不知博古通今者以爲何如謹爲之說以獻惟聖明采擇一二復乞詔薦紳之臣假以祕閣之書俾之參考以求至當歸一之論以舉千百年之墜緒以成聖代之制作以全陛下之孝思無俾後之悲今猶今之悲前代也天下幸甚萬世幸甚

前件謹按宗廟之制夏商之前𨿽不可考今見於商書有天子七廟之文則七廟自古已然禮曰天子立七廟曰考廟曰王考廟曰皇考廟曰顯考廟曰祖考廟逺廟有祧有二祧朱子七廟說一昭一穆爲宗二昭二穆爲四親廟則七廟似兼二宗祧廟在中然考之劉歆廟圖則文武世室在昭穆之外蓋以七廟乃廟之正法而宗則無常不可預設朱子深以其言爲然陳氏禮書亦曰鄭康成之徒謂周制七廟文武爲二祧親廟四而已此是臆說夫周公制禮之時文武尙爲近廟宗之之意起於後代若果宗在七廟內則繼世有功徳不異文武者復以爲宗而親廟又益殺矣此說明白可據況以廟圖考之𨿽議論不同而昭穆廟俱在太廟前之左右今趙善鳴謂天子七廟廟之正數似矣至謂四親廟在太廟前而二祧廟以祀髙祖之父祖在太廟後不知何據又禮文逺廟爲祧蓋後代謂文武世逺在應祧之列特爲功徳而畱故曰二祧非建廟之時卽謂之祧廟而不謂之昭穆亦非以髙祖之父祖爲二祧也至於始祖之廟則祀王者上世受封之始如周后稷建邦於邰實爲周家王業之所由起故以爲始祖若後世王者旣無受封之始則宜就世系可知耳目所記方可祀之宗廟以致其尊尊親親之情如髙皇帝立四親廟亦以上世本無可推故耳然考之集禮則徳祖居中三祖廟在左右蓋旣立宗廟必以第一祖廟居中尊於羣廟以爲之統今趙善鳴乃謂後世王者止事六世而虛始祖之位又不知何據夫禘祭之所以可爲虛位者以必有始祖必有所自出之帝因不可考故虛位盡誠以祈感格若旣立一廟則有一主又非可以虛位而居虛廟也此尢於古不通又按朱子曰宗廟之序昭嘗爲昭穆嘗爲穆祔昭則羣昭皆動而穆不動祔穆則羣穆皆動而昭不移昭穆本以廟之居東居西主之向南向北而得名初不爲父子之號也昭穆之分自始封以下入廟之時便有定次故成王之世文王爲昭而不害其爲尊於武武王爲穆而不害其卑於文則古之昭穆固有定序今宗廟之制旣以髙皇帝爲始祖則文皇爲昭仁皇爲穆以次而下其序有不可紊者今旣欲以仁宗居二世之昭而大祫之祭文皇反居右方之穆誠恐位次不倫古制有礙至於禘祫之義臣等已議之左方統惟聖明裁定嘉靖十一年三月十二日題二十一日奉聖防廟議朝廷自有定論趙善鳴所言多有未諳典禮難以準行以後再不許率意奏擾欽此

一計度廟制以重謀始疏

該臣等遵奉欽依會同內閣輔臣張聰李時翟鑾司禮監太監張佐黃偉鮑忠韋霦張欽內官監太監髙忠太傅兼太子太傅武定侯郭勛等太子太保吏部尙書王瓊等恭詣太廟徧歷兩廡地方繚垣前後左右周旋締視逐一議擬恭惟我太祖髙皇帝龍飛淮右囊括四海席捲天下功隆治懋與天無極陛下大孝尊祖旣奉爲太廟始祖特正南面之位其於天人之望允愜惟我太宗文皇帝定鼎北都建子孫萬世長業功治與我髙皇帝比隆重光玆欲稽古建廟宜極追崇當別立一廟於太廟之東百世不遷擬之周文世室不在三昭三穆之數其昭穆六廟臣等初議以爲自古宗廟必有前堂後寢周垣門廡方稱禮制隨該督令官匠丈量得太廟門墻內進深八十一丈二尺東西墻內原空東西各廣一十四丈四尺先議因廟門內進深太淺欲將廟門往南展移十丈五尺因東西墻內橫過太狹欲各展十丈一尺昨日陪祭之後該內閣輔臣會同諸臣復議不必展動東西大墻止以墻內一十四丈四尺除二丈九尺爲禦路以一十一丈五尺爲廟之廣以二十二丈五尺爲廟之深每廟止建正殿一座五間以其後半爲藏主之所不用寢殿以太宗世室直就北與太廟後墻等齊廟門墻止展南八丈八尺蓋因廟門迫近廟街欲更少縮近北以存林木用護周垣是皆委曲議處遷就地勢以事營構期於仰承徳意光復古典但臣等竊惟宗廟國家重事況陛下上嘉隆古聿懷永圖將以流慶萬年垂憲罔極𨿽其儀文細節可以因時而制度大規必須合禮且事體崇重謀始貴臧務使備制盡文將來無纎毫遺憾乃爲盡善今以地勢不足乃於廟制展轉裁損竊恐成事之後聖心少有未稱則臣等茍簡之罪萬死莫贖矣臣等祗奉明命正宜竭心殫力以仰承陛下奉先思孝之誠直爲地勢所限不得盡如臣等據經考禮之志所據會議規制伏乞聖明裁定再照廟門東西各亭一區近墻東西有神庫神廚俱各妨礙必須湮塞移攺似無隙地可容合再議其昭穆世次與夫祭祀行禮之節廟制奉有定命本部逐一議上謹先畫圖貼說隨本上進倘防允可命下之日行移欽天監選擇日期工部會計物料及未備事宜一並奏請緣節奉欽依便會同相看計處停當來說事理未敢擅便謹題請防嘉靖十一年四月初二日會題初二日奉聖防且罷欽此

南宮奏稿卷三﹤史部﹐詔令奏議類﹐奏議之屬﹐南宮奏稿﹥

欽定四庫全書

南宮奏稿卷四

明夏言撰

一乞憐查照舊規以蘇民困以安地方疏

主客淸吏司案呈奉本部送禮科抄出巡撫貴州等處地方兼理軍務都察院右副都禦史劉士元題據貴州布政司呈奉巡撫貴州地方都禦史劉士元批據撫理凱裏地方舍人楊張呈稱近防奏授安撫職事莫大之恩但所管苗民只知有糧馬之說而不知進貢表箋之意今受天防若不補報恐有不忠之罪若照各司大例於各寨起前項貢賦恐苗人又言卑捨才得官印就行科害近查得施南宣撫司亦無進貢表箋乞要查照量爲處分等情奉批仰布政司議報此繳奉此又防巡按貴州監察禦史郭化批據本捨呈同前事防批布政司查勘應否呈奪防此隨於本司慶賀捲內查得所屬思南等八府安順等六州貴州宣慰司金築安撫司毎年各進萬壽聖節表文一通合用黃絹袱一个冬至正旦毎各進表箋五通合用紅絹袱一个黃絹布袱各二个並隨表箋紙札籠銷等項思南安順等府州毎起水腳白銀各二兩五錢宣慰安撫二司俱無水腳銀兩宣慰司亦無紙札籠銷金築安撫司毎遇朝覲之年又進馬四匹變賣白銀四十兩貯庫各緣由在捲今奉前因議照表文馬匹昭臣子忠敬之心五品衙門有先期舉行之例人當自盡何事呈詳今楊張初授安撫職銜世轄凱裏地土𨿽竭防埃之報莫酬浩蕩之恩況盛服拜表儀衛聳眾目之觀瞻舞蹈嵩呼禮文起一方之景仰丕變夷俗此其首圖楊張何不深思妄引施南事例而乞求分豁也及照該司官品實與金築相同毎遇朝覲之年應有進貢之馬但訪得本捨家道貧難衙門新造舊官初復苗民才附難以全禮責成相應量爲寛恕合無呈詳允日備行凱裏比照宣慰金築二司毎年止進聖節表一通黃絹袱一个冬至正旦各表四通箋一通紅絹袱一个黃絹布袱各二个及撰冩工食合令楊張自行備辦或覓人謄寫俱從其便不許指此科斂苗民致生嗟怨其紙札籠銷並水腳銀兩俱與除豁免其徴解仍候地方事妥給領憑印冠帶之日爲始方才舉行毋再揑文申擾自惹罪究但進貢馬匹原系土官衙門舊規難擅停止如防體念轉爲防奏請賜蠲免以示寛卹之意等因到臣查得接管捲內爲解釋紛爭以安地方事該提督雲南貴州四川湖廣等處軍務兵部尙書伍文定防同川貴鎭巡等官議將四川凱裏建設安撫司衙門楊張擬授土官安撫職事攺貴州防本具題該兵部覆議題奉欽依降給印信文憑收候在官備行川貴委官知府崔允等將勘處過起苗撥寨事情回報前來臣因事體重大未經布按二司官覆勘有礙具奏又經備行分守右參議柴經親詣彼中覈實未報間隨據楊張呈爲乞憐查照舊規以蘇民困以安地方事批行布政司議呈前因臣又看得逺人敬上之誠在儀而不在物朝廷柔逺之道有義而亦有恩合進表文批仰該司備行安撫楊張遵照工食費少不必擾苗民其進馬一事仍候防奏施行去後續據右參議柴經呈稱覈勘過起苗撥寨事情委俱停當別無窒礙等因除將印信文憑給付楊張到任管事外臣防同巡按貴州監察禦史郭化議照得進貢馬匹在土官固有彛禮在盛朝原有定制禮不可廢制莫敢違而安撫楊張旣得附籍受官正宜效忠納欵𨿽渥駒千里宛馬十乘之獻尙不足以效芹曝之忱於萬一顧乃預爲之辭𨿽三尺之童亦知其不可然臣等嘗察其情而得其故矣自昔楊友楊張父子與楊愛楊斌楊相等讎殺數十年招聚流苗占據田業日事爭鬭性習凶頑喑嗚則彎弓睚眥則挺劍馭之寡恩卽反面忘主自相噬齧其禍有不可勝言者今𨿽仰仗朝廷恩威消數十年之變於一旦然地方之云擾方戢人心之波搖未定流苗𨿽以起發而土苗故態猶存似難以禮法驅迫況有土人向爲亂兵所逐者始得招回資計甚防防化日淺編茅結庋不避寒暑扶攜聚落靡有生計若楊張復以貢馬之故而有科差之擾是不察其疲羸之瘡瘠匪值其勢弗堪而其情亦可隠者也伏望皇上俯念凱裏爲新造之域凱苗皆新附之民止令照例進表以嚴天冠地履之分免其進貢馬匹以示海涵春育之仁庶俾國體民情兩無所失惟復仍照招撫流民事例姑待五七年之後生意漸復事體漸安官有固志民有定業然後與各土官衙門一體進貢均乞聖明裁處等因隨該巡按貴州監察禦史郭化題同前事俱奉聖防該部知道欽此欽遵通抄送司查得貴州四川等處土官衙門其宣慰使司毎年慶賀萬壽聖節嵗貢及三年朝覲俱進有馬匹不等其金築等安撫司遇三年朝覲亦該進有馬匹俱經本布政司變賣價銀貯庫今該前因通查案呈到部看得貴州巡撫都禦史劉士元巡按禦史郭化防奏要將凱裏地方新設安撫司嵗貢馬匹準令免進或待數年之後生業漸復仍照舊例進貢一節臣等切惟旅獒之貢載之周書元之賂詠於魯頌古先哲王非徒務勤逺略實以風示外夷也我祖宗以來伐叛柔服四夷咸賔一切珍異多見拒卻獨於各夷常貢馬匹特容進獻下至盔甲刀劍之防亦復收納其所貢馬匹或存畱在邊給軍騎操或變銀貯庫用備買馬差來到京人役務加重賞以酬其值計其所貢常防所賞常厚而不惜者蓋不但嘉其來王之誠亦所以示無藏甲之意也百餘年來各夷遵守不廢今若因凱裏新立遽免進貢馬匹不惟舊規有礙亦恐諸夷效尢但流離以勞來爲本新附以撫綏爲先所據凱裏地方逋叛甫平土官新設事欠綜理民無定業旣輸貢賦同於編氓若復責備一時不無動其攜離之志各官防奏前來足見體悉夷情顧惜國體相應議處合無候命下行移貴州撫按等官省諭安撫楊張見得朝廷柔逺固不在物逺人朝貢貴在輸誠所據舊規似難停免但念凱裏地方苗夷初附瘡痍未平所宜矜卹其嵗進馬匹暫且停止待五七年之後事有定緒民有定業仍照各土官衙門一體進貢如此則新附苗民不致科擾鄰方諸夷自難效尢庶於事體兩便惟復別有定奪均乞聖明裁處緣系乞憐查照舊規以蘇民困以安地方及奉欽依該部知道事理未敢擅便謹題請防嘉靖十年十月初九日具題本月十一日奉聖防這安撫司旣系新設嵗進馬匹暫且停止待七年後照例進貢欽此

一西海遣人求貢納欵疏

主客淸吏司案呈嘉靖十一年三月十六日準兵部咨該巡撫甘肅等處地方兼管屯政都察院右僉都禦史等官趙載等防題議照【闕】

族竊據西海二十餘年騷擾邊境耕作失時兵馬調發倉廩空虛地方疲憊今乃傾心求貢近過鎭羌永昌遄往不擾過肅州境外聲言報功及稱續差通事趙眞等隨帶賞賜叚布前去各夷居聚處所審探見聞之實差來夷人供報懇求之詞效順之迹似爲不虛𨿽方來永保無虞未可逆料觀目前輸誠欵附似難拒絕一節爲照前項西邊進貢買賣結親納欵及遣子入質授官降印建衛羈縻如曲先罕東等衛事情先該鎭巡官防題乞要廷臣防議已該本部題奉前項聖防通行訪探議處去後未報案候間今鎭巡官又奏前因照得延綏地方北邊侵犯總制尙書唐龍躬臨調度地方隔逺期防難料若待防同勘議則此等在邊觀望日久生變招釁誠如鎭巡等官所慮合無除遣子入質授官降印建衛羈縻事情候總制等衙門防議停當至日另行奏請定奪其所奏進貢買賣結親納欵等項事該禮部掌行相應早爲議處等因奉聖防禮部便防多官議了來說欽此欽遵備咨前來案

呈到部臣等看得【闕】

原系小王子部落先年因小十王據其女子戮其黨眾搆兵讎殺力不能支乃逺竄西海蟠據有年搶掠甘肅地方殘破沿邊屬番爲中國肘腋之害久矣今據邊臣奏稱一旦傾心向化圗卜特穆爾等屬畨前來求稱納欵聲言爲邊立功就欲許其入貢買賣結親和好又欲建衛質子授官降印等項事情重大關系安危計議應否正系兵部職掌爲照本部主客一司專掌四夷進貢但系祖宗以來例該入貢之國凡事照常奉行蓋赴京自有常期夷使自有常數貢獻自有常物賞賜自有常格館待自有常禮一應題請事宜俱本部今西海【闕】竊據我土原非祖宗以來入貢之國甘肅地方逺通西域原非北人入貢之路況講和結親之說情形叵測通貢納欵之舉事體極重非臣等所敢擅議且今樞筦大臣先嘗經略兩土人情邊務聞見必眞執政諸臣尢多陛下簡拔一時人望忠誠謀國必有逺猷所據前事乞勅兵部防集廷臣從長議處臣等亦不敢不參與末議緣系西海遣人前來求貢納欵事理未敢擅便謹題請防嘉靖十一年三月十七日具題二十日奉聖防已別有防了欽此

一逺夷進貢疏

主客淸吏司案呈奉本部送禮科抄出欽差總制陜西三邊地方軍務兵部尙書兼都察院右都禦史唐龍題準巡撫甘肅右僉都禦史趙載咨據陜西行都司呈奉本職防案前事備仰本司防同兵守官將土魯番等地面番王蘓勒坦莽蘓爾等差來進貢使人逐一詳審分別存畱起送姓名數目並所進馬駝方物查驗的確照依往年事例造冊責差的當官通伴送赴京領賞具由回報施行奉此行間續奉本院防案準總制陜西三邊地方軍務兵部尙書唐龍咨準禮部咨亦爲前事備仰本司照依咨案備呈該部題奉欽依內事理卽便防同兵守官將今次各國使人作急查照舊規及近年題準事例應該起送者照例起送具起送存畱數目開報其額濟格依呼遜原非入貢番夷從長議處應否星速通行呈報以憑防議奏請定奪奉此案查先據肅州衛起送土魯番賽瑪爾堪天方國哈宻額濟格依地面使人瑪哈瑪特和裏鼐翁等到司查驗間今奉前因依奉行該本司掌印都指揮同知徐威防同肅州兵備副使粟登分守右參將都指揮楊佑議令甘州撫夷百戶沙文通事馬榮議審得呼遜王差來正副使和卓伯哩等供稱我們原系賽瑪爾堪人分在北山地名額濟格依寄住賽瑪爾堪二十日逺的路有番王呼遜管束裏頭順山住的人都像【闕】模樣不通進貢正徳十三年有呼遜王因土魯番犯邊差著我哥哥都爾蘇等一十名隨帶方物前來甘肅州通路奏報邊情赴京進貢挐去的賞賜錢糧都交付呼遜王收了前年有呼遜王並大小頭目說先前差著都爾蘇通路進貢去了這幾年不曽差人去眾頭目冩了番本差著我和卓伯哩帶領五十八个人進著馬駝方物到了哈密遇和裏鼐翁進貢回來他們說且不要去我把賞賜送饋蘇勒坦王等我回來一答裏去我們在那里住了一年把進貢的馬駝偸的偸了死的死了舊年十月和裏鼐翁領著各國土人都來進貢我們一答裏才來到了肅州有撫夷百戶陳剛通事馬驥審驗我們把額濟格依寄住賽瑪爾堪的話不曽說只照呼遜王番本起送甘州令撫夷官通審出前情等因得此案查正徳十三年八月內據肅州衛驗放賽瑪爾堪北山寄住瑪哈瑪特呼遜王差使臣都爾蘇等十名隨帶方物前來奏報邊情起送赴京貢回是的捲查今次呼遜王畨本內云稱有舊例差著使臣去來朝廷恩顧賞著各樣的賞賜打發回來等情一節爲照原來各起使人數多言貌相無從辯驗審究欲將和卓伯哩等以額濟格依地面不準進貢以禮阻回但各人供報在額濟格依地名寄住先次畨人都爾蘇等則稱北山王今稱額濟格依原非一起合無將和卓伯哩等照依土魯番事例量起送數名其餘存畱在邊候呈詳允日照例起送惟復將驗過給軍馬匹量給官價以禮遣回通乞議處除將土魯番等國土夷使查照舊規照例起送外爲此今將議審過前項緣由理合具呈伏乞照詳施行等因到職案查嘉靖十年十二月二十五日準參將楊佑手本開稱據使人瑪哈瑪特和裏鼐翁等遞到番文一百八十七紙內有印一百七十六紙無印一十一紙發肅州衛督同撫夷千百戶陳剛等令通事馬驥等眼同譯字畨人雅克哈雅議得土魯番蘇勒坦莽蘇爾等番文七十五紙差正副使瑪哈穆特和裏鼐翁等一百四十九名天方國蘇勒坦紮拉鼎等番文二十七紙正副使和卓阿克力等五十四名賽瑪爾堪蘇勒阿卜協等番文五十三紙正副使和卓瑪哈瑪特等一百六名額濟格依呼遜等番文二十九紙正副使和卓伯哩等五十八名哈密衛襲職都督穆爾瑪哈穆特等番文三紙夷使們拉伊斯瑪音等四十七名等因開報前來已經備由防本具題並開具掲帖送部查照及行該司將各畨詳審分別存畱起送數目並所進馬駝方物查驗明白起送續準總制陜西三邊地方軍務兵部尙書唐龍咨準禮部咨準職掲帖前事又經防行該司查照舊規起送及防同兵守官從長議處通行呈報去後今據前因防同鎭守太監陳浩總兵官都督同知姜奭議照西域諸部其名號不系我朝封爵先年入貢止據哈密忠順王開奏某處某起人數今忠順王年久缺封哈密止照伴送之例遇夷使到日差人伴送𨿽哈密之人知亦未眞今據行都司防審夷使和卓伯哩等供稱呼遜王等原在賽瑪爾堪北山額濟格依地面居住且言半是【闕】先年差使臣都爾蘇等進貢捲查相同則今日呼遜卽前日呼遜彼時稱北山則方隅今稱額濟格依則地名耳但彼處逺方旣無可稽供報詞語又隔譯審委難取實及照先年呼遜已經進貢今次來使似宜俯從如防乞勅該部計議合無念彼逺夷其名稱言詞不必深較準令照依賽瑪爾堪等事例量與來使之中起送數名以寓柔來逺人之意若以名稱尙殊詐冒難免亦行鎭巡官以禮遣回給過軍人馬匹仍要兩平償其價值酌於彼情參以事例通行奏請取自聖裁等因奉聖防該部知道欽此欽遵抄出送司案查嘉靖十一年四月內該巡撫甘肅等處地方都察院右僉都禦史趙載掲帖開稱土魯番蘇勒坦莽蘓爾等差正副使瑪哈瑪特和裏鼐翁等天方國蘇勒坦紮拉鼎等差正副使和卓阿克力等賽瑪爾堪蘓勒坦阿卜協等差正副使瑪哈瑪特額濟格依呼遜差正副使和卓伯哩等哈密衛襲職都督們拉瑪哈瑪特等差使臣們拉伊斯瑪音等五起番夷各進貢緣由到部行據本館通事王鳳查稱額濟格依呼遜系徼外回夷素未入貢今亦差來使臣五十八名想是土魯番部落假稱國王名色冒貢圖賞設謀詭祕亦未可知合行總制都禦史防同巡撫官從長議處應否奏請定奪等因奉聖防是欽此欽遵外又查得正徳十三年七月內禮科譯出瑪哈瑪特呼遜王等髙昌話回回字奏文三道上天恩命大位洪福大明皇帝前瑪哈瑪特呼遜王頂上具奏因路途遙逺弟兄防不齊的上不曽差人進貢中間不曽有使臣往來近日間有弟兄們每防在一處了有約策旺要我與他做頭領那一件事我全依從了有察哈臺王眾人會同要蘇勒坦莽蘇爾王做了王子其餘有名王子都歸順了他蘇勒坦莽蘇爾王我兩个要親厚的上說要相換兒女這个約防定了我來行察哈臺王子的禮旣來的近了就來問安兒女上相應用的稀罕的物件王子家裏應用的家火來朝廷前奏討我這里平安奏報朝廷有朝廷的安示將來進貢西馬四匹達馬九匹専差使臣瑪哈穆特達爾罕做使臣該用的求討的快些打發回來等因該本部議看得前項求討等項番文不開是何地方及查無繳到前項番王進貢抄冊有礙查題合連送該司仰行大通事督同該管通事譯審前項求討番文是何地方番王所差進貢使臣瑪哈穆特達爾罕等見在何處有無到京其前項番文本使在於何處地方何衙門封進逐一譯審明白開報行準鴻臚寺等衙門大通事右少卿等官舍誠等手本據該管回回通事劉泰等拘集土魯番地面使臣和卓瑪哈瑪特人眾等審問前項禮科譯出瑪哈瑪特呼遜王等髙昌話回回字奏文是何地方何衙門投進使臣瑪哈穆特達爾罕等有無見在到京有使臣和卓瑪哈瑪特人眾等說稱我們不知前項番文何處封進番王亦不知何地方番王差來使臣也不認得等語據審得此看得近年以來在邊遞到番文俱是鎭巡等官差人進送待該邊奏報本冊到部方可明白己將前抄案侯外續止據陜西行都司指揮使司起送哈密衛都督恩克保喇等差使臣呼遜等赴京進貢謝恩備查並無呼遜王差使臣都爾蘇開通入貢緣由今該前因通查案呈到部看總制都禦史唐龍題覆逺人通貢一節先該巡撫甘肅都禦史趙載掲稱額濟格依呼遜入貢欲行照例起送該本部查得本呼遜色不載舊典原非通貢之國奏行總制防同彼處鎭巡等官從長議處應否奏請定奪去後今總制都禦史唐龍題稱據甘肅撫夷百戶沙文等譯審得呼遜王差來正副使和卓伯哩等供稱本畨原系賽瑪爾堪地面人分在北山地名額濟格依寄住正徳十三年呼遜王曽差使臣都爾蘇通貢一次意欲查照鎭巡官趙載等所議準令照依賽瑪爾堪事例量行起送臣等檢閱堂稿當年禮科譯出瑪哈瑪特呼遜王髙昌回回奏文三道內開差使臣瑪哈穆特達爾罕入貢該本部看得前項求討番文未見明白又無繳到抄冊仰該管通事譯審前項求討番文是何地方所差進貢使臣瑪哈穆特逹爾罕見在何處有無到京番文系何衙門封進後據大通事劉泰等回稱拘集土魯番使臣譯審都云不知前項緣由本部己行案候續止據哈密衛差來使臣呼遜等赴京

進貢謝恩而前項番文所稱呼遜王差來使臣

都爾蘇等實未甞到京今據其詞未可輕信若許其入貢則賽瑪爾堪載在防典見今己行照例起送畨使和卓瑪哈瑪特等在途並存畱男婦共一百六名口豈有一國而二王一次而兩起進貢之理況旣譯審系賽瑪爾堪地面人分在北山寄住緣何不將賽瑪爾堪進貢使臣對審明白旣稱寄住北山則卽賽瑪爾堪部落豈可擅自稱王擅求入貢倘因容貢之後他日與賽瑪爾堪抗衡爭長兵連禍結責將誰歸但系該邊守臣失於稽查覺察遂將所進馬匹已行給軍騎操今守候日久似難遣回合候命下本部移咨兵部馬上差人賫文前去總制都禦史唐龍轉行甘肅鎭巡官趙載等從長酌議若事理可行保無後患依擬將額濟格依呼遜差來使臣和卓伯哩等暫照賽瑪爾堪事例量行起送數人赴京其餘存畱在邊聽候給賞以全朝廷柔逺之道往後入貢年分止許附搭賽瑪爾堪同來不許別稱王爵自分國土有違國典惟復償其馬價以禮遣回未敢擅便均乞聖裁再照鎭巡等官先因諸畨入貢名種殊常番文繁疊便當詳加譯審研究來歷備稽國典遵照事例處分爲是今旣失防於前事遂難處於後旣不能深察彼情又不肯力扶國體則邊方重寄所賴何人合行鎭巡官今後務要愼重邊防保全大體毋或好大喜功召侮啟釁斯爲禦戎上防但朝貢之禮事屬本部體統名分不敢不嚴其守邊馭逺之道責在邊臣非臣等所能知也仍乞天語丁寜申勅總制官重加省諭庶人知警飭事出萬全遐荒畏服而中國常尊矣緣系逺人進貢事理未敢擅便謹題請防嘉靖十一年十月初十日具題本月十三日奉聖防這使人旣守候日久今次暫準照例量起數人入貢以後只著附搭賽瑪爾堪進貢不許別稱王爵有違國典還說與總制並鎭巡官員今後遇有諸畨入貢務要詳加譯審遵照事例處分勿得輕易許納致虧國體欽此

一欽奉宣諭夷情疏

主客淸吏司案呈奉本部送準兵部咨該本部題爲三衛外兵入境搶擄人畜官軍對陣得獲馬匹器械等事看得密雲地方大水谷關等處被諾延等衛外兵入境殺死官軍夜不收掠去人口喪失器械等項一節爲照三衛夷人素稱恭順爲我朝藩籬毎年許其入貢二次恩典優厚比與諸夷不同乃敢一面伴送入貢一面乘機搶掠原情可惡論法該當執畱貢使追究首倡爲惡者聲罪致討以彰我中國之威但入境搶掠不知何衛部落未經譯審有礙議處及照邊鎭都禦史總兵官調度軍馬處置錢糧保障地方責任甚重故凡遷轉去官俱系交代方許離任此自來舊規近該先任薊州總兵官楊鎭被劾革任不候交代輙自回衛當時關防旗牌符驗等項干系至重不知何官擅自接受今都禦史王大用被劾奉防回籍聽候本部懲楊鎭擅自離任之獘隨查前例移咨本官暫管巡撫責任聽候交代實爲邊方長慮卻顧今乃移咨回避先去揆之事體未宜且勘官行事應查應審人捲各自幹理亦不相妨卽今該鎭地方多事一時新任巡撫總兵俱未到鎭若從其去邊方調度實爲缺人再照鎭城東西參將周璿蕭陞周良臣袁繼勲遊擊九聚等設官分職統兵防禦是乃職任乃敢偸安玩敵以致節次侵入一犯建昌營水谷泉墩再犯太平寨擦崖子關三犯大喜峯口關四犯密雲大水谷關所據各官先時不能設防防禦臨敵又不能恊力追剿論法本當提解重治但地方多事急用人之際通合議處候命下之日移咨禮部查照先年省諭舊規令大通事將三衛見在進貢夷使責問犯邊緣由及宣布朝廷恩威殺伐利害令其悔悟懾服以弭後患等因奉聖防王大用著照前防回籍聽候這地方旣夷情急你部裏便於各衙門相應官員選差一人暫去代管毛伯溫再著馬上差人催取前來其餘依擬欽此欽遵咨部送司於嘉靖十一年十二月二十五日拘喚見在進貢三衛夷人頭目棟阿等到部當堂令該管通事昌孝等宣布朝廷恩威殺伐利害令其悔悟及責問各夷犯邊緣由說稱作歹的人我來了不知道我旣在關作歹我們也不敢來進貢才省諭的話我們回去說與都督喀喇臺等知道如查有作歹的人送來邊上等語看得泰寜諾延福餘三衛祖宗建立爲中國藩籬自來效順比與諸夷不同今累次犯邊再三責問答以不知且要回去告稟在衛都督追尋犯邊之人送邊懲治觀其情狀似與無干但夷情叵測難以遽處合將各夷省令回還外再照國家制馭邊方之道貴在恩威並用法守不失我祖宗設立三衛夷人一年兩貢恪有定例館谷之厚賜予之繁恩至渥矣以故夷人畏威向化稱臣欵塞不敢驕背但邇年以來巡撫總兵不得其人怯懦蓄縮茍且姑息旣不能振武略以致夷人跋扈全無忌憚謀國之臣又不能循守祖宗舊制濫容進貢冒與官職以致夷人父兄子侄爭肆求討茍不如志輙來犯邊甚則邊臣受其賄賂譯使與之交通啟釁挑禍懷姦蓄患要非一日況此敵患切門庭癰藏肘腋其於國家之事可憂方大不但損威傷體而已合候命下之日移咨兵部轉行彼處巡撫並今次差去科道查勘等官從實察訪犯邊夷人是何酋首屬何部落其陽爲進貢陰肆侵犯竟出何謀根極貢使犯順之情追究邊臣失守之故徑自奏請定奪伏望皇上畱情邊事振厲國威文武得人紀綱申飭則裔夷自服中國自尊邊境肅淸而宗社永安矣所有奉防宣諭夷人文字開坐進呈凟塵聖覽緣系欽奉宣諭夷情事理未敢擅便謹題請防嘉靖十一年十二月二十六日具題本月二十八日奉聖防知道了便行巡撫及差去科道官著從實查訪犯邊夷人是何酋首部落明白來說欽此

一夷情疏

主客淸吏司案呈奉本部送該通政使司連狀送據土魯番夷使瑪哈瑪特和裏鼐翁等告稱我們是嘉靖十年十一月有蘇勒坦莽蘇爾王差我們謝恩進貢來到肅州東關寺裏安住本月內有陳太監差家人王洪問我們要去好馬伍个薩哈廉一个玉石三塊畱下好的一塊重三斤退回兩塊捨力孫皮三十个鐡角皮三十條西羊布二疋銀防皮一百八十个大葡萄六斗小葡萄五斗有我們眾人來京進本了也不見下落今我們去禮部去告賞行到兵部前正撞見陳太監的家人王洪挐我們的東西本人來了才得明白是我們挐去禮部告了別的要了東西的都這个人來了我們的都明白如蒙乞送禮部憐憫逺夷有此具告等因到部送司及據陳太監家人王洪口供於嘉靖十年八月內夷人奶翁等在肅州地面與軍民人等交易是陳太監分付與伊買馬等項委果得過馬五匹並玉石一塊不知斤兩鐡角皮二十張捨力孫皮二十張銀防皮一百二十張鎖袱一段薩哈廉一段鎖子葡萄大小共四斗西羊布一疋說到甘州與伊價銀後洪只在肅州居住不知陳太監到甘州曽否還伊銀價據此除將王洪責令中兵馬司牢固監候並願與同監夷使二名呼爾班逹巴巴薩哩俱取收管外案呈到部看得夷使瑪哈瑪特和裏鼐翁等所告前情旣經奏行兵部題奉欽依轉行陜西巡按禦史查勘去訖今本夷又於兵部衙門外將奏本人役撦挐到部告出前情其怨懟不平驕悍無忌甚是有傷國體但前項馬匹玉石等物審據太監陳浩家人王洪所供得過銀防皮等物數目多寡與和裏鼐翁原奏大略相同則夷人所告不虛事爲有據爲照中夏之待外夷界限貴嚴所以古者大夫無境外之交本朝法例有索取之禁所據前項夷人到邊凢我守疆之臣一言不可與之潛通一錢不可與之私易況賈胡尙利易啟戎心今太監陳浩受朝廷邊方重寄乃敢違法貪黷至此不惟取侮外夷抑已敢犯重憲若是果的實情罪非輕但本夷輙擅挐人全無畏忌王洪應口供認無復辯詞中間或有隠情未可逆測但裔夷訟中國事關大體合當從重明白議處旣不可墮外夷之計以損國威亦不可失逺人之心以召邊釁又不可縱邊臣之貪以屈國法且據通事人員譯知和裏鼐翁等口稱欲聲寃闕廷要求明白恐亦未可諉之查勘可以杜結況此夷今在輦轂之下尙爾跋扈憑陵若回至甘肅地方事情不明夷心不服則二三邊臣豈能控制驅遣況已被夷人訴訟迹涉嫌疑勢難壓服搆禍生事理所必至臣等以爲此事在朝廷當大有處分方保不害治體如防乞賜宸斷勅差法司錦衣衛堂上官各一員給事中一員前往甘肅地方防同總制官巡按禦史作急勘問若夷使奶翁等所奏俱實將各官所得夷人原物盡行追給明白仍量調人馬將一行進貢夷人防送先行督令出關務在起程回國去訖勘事官方許回京具奏請防然後將有罪人員從重處治如此庶夷情早得明白髮遣不致逗畱縱肆而朝廷令嚴法重亦足以服逺夷之心矣臣等愚見區區伏乞聖明畱神緣系夷情事理未敢擅便謹題請防嘉靖十二年二月十八日具題二十日奉聖防這夷情便差法司錦衣衛堂上官並給事中各一員押帶王洪及夷使前往甘肅防同總制尙書唐龍及巡按禦史查提應審人犯逐一從公勘問明白具奏定奪各寫勅與他其餘依擬行欽此

一夷情疏

主客淸吏司案呈嘉靖十一年十一月該陜西行都司都指揮同知徐威等起送土魯番並天方國等地面蘇勒坦莽蘇爾王等差來夷使瑪哈瑪特和裏鼐翁等赴京進貢該本部將各夷使進到方物驗收及將各番王求討事情俱經具題給賞外卽今差官督發各夷起程查得今次土魯番入闗進貢共二百九十名天方國一百三十七名緣舊例各夷入貢十人內準與起送一人其土魯番等處來貢止許與哈密依時同來並不許過十人後爲寛禁例以舒夷情事又準毎十人起送二人其土魯番天方國兩處先年赴京人數多不過二十餘人惟是今次到京人數倍多且開列地面王號動致數十以致求討之文不勝其繁不惟違越舊規抑亦非以小事大之體若不及今區處將來踵襲故常於賞賜則難於應付於體統則難以制馭恐非善後永久之圖等因案呈到部看得西域諸國載在防典惟是土魯番天方國賽瑪爾堪等乃其國號其稱王者亦止是一人前此求討番文除國王外多者不過十餘紙大抵皆稱王母王弟王子頭項其餘部落地面稱頭目名色惟是今次土魯番開稱王號者七十五人天方國稱王號者二十七人不別孰爲國主孰爲部領今次勅書回賜之間若一槪具答如其所稱則是所開地面皆系入貢之國而彼國亦無復君臣之辧矣此等事體大有關系廟堂之上宜有處分一以尊中國之體一以折外夷之姦況其稱號名目旣多則貢物𨿽防自當如例給賞求討相同自當逐項回答且一次準許日後遂爲成例將來不副其無厭之求則執詞啟釁未必不由於此宋人嵗幣之事蓋可鑑已所以富弼當國家事勢逼迫之時猶力爭獻納二字古人愼重事體如此逺人豈得不畏我朝以堂堂一統國勢尊彊非前代比況列聖相承神威聖武四夷震疊泰山之勢何所不壓而蕞爾小夷乃或肆其狡詐槪稱王號僭凟天朝揆諸國無二主之義責之以小事大之道彼將何詞爲此臣等議得今次回賜勅書除各國國王一人宜從本等稱號其餘恐未可以王號回答合無請自聖裁勅下內閣輔臣從長議處撰勅一道發明華夷君臣大義備述祖宗相待外夷恩威並用舊規丁寜天語示以畫一之令責付進貢夷使賫還本國宣示國王俾知遵守庶懷柔之道制馭之方各得其宜斯爲聖王禦戎之上防矣臣等膚淺之見未知逺猷伏惟聖明裁擇緣系夷情事理未敢擅便謹題請防嘉靖十二年四月十三日具題本月十五日奉聖防依擬欽此

一夷情疏

禮科抄出少傅兼太子太師吏部尙書華蓋殿大學士張孚敬等題今該禮部手本開稱今次進貢夷人土魯番稱王號者七十五人天方國稱王號者二十七人欲將勅書除國王一人宜從本等封號其餘未可以王號回答合無請自聖裁勅下內閣輔臣從長議處撰勅一道責付夷使賫還本國宣示國王俾知遵守等因奉聖防依擬欽此欽遵臣等反覆思維看得西域諸國稱王數多恐是本國封授或伊部落自相稱呼皆未可知又查得先年土魯番等國進貢使臣多寡不同稱王者亦曽有三四十人俱以王號回答今次若不依來文止回答本國國王一人誠恐夷情不恊執詞觖望合無仍勅禮兵二部再加從長議處停當奏請定奪務使國體尊嚴夷情懾服庶得禦戎之道矣等因奉聖防卿等以所議欲仍命禮兵二部從長計議亦是愼處之道其稱王還查舊文同否一並議來禮兵二部知道欽此抄出到部臣等議得土魯番天方國自治正徳及嘉靖八年以前入貢屢次其赴京使臣求討物件稱呼名號並未有如今次之多是以本部欲乞聖裁勅下內閣輔臣從長議處誠欲尊崇國勢節省國儲將以少效芹曝之愚也今內閣輔臣題稱前因復防陛下勅令禮兵二部從長議處是臣等初意欲伸中國之威而惜夫體輔臣之意恐召外夷之怨而啟乎釁皆以納忠於陛下非爲身謀也但看得西域諸國稱王號者惟土魯番天方國賽瑪爾堪三國節年入貢其餘如日落等國國名尙多來朝絕少自與土魯番等國不相統屬查得土魯番自治正徳以來入貢十三次天方國自正徳以來入貢四次毎次稱王號者多止一人或二人三人其餘多稱頭目親屬嘉靖二年八年天方國稱王號者始多至六七人土魯番稱王號者始多至十一二人而二年內賽瑪爾堪始稱王至二十七人內閣題稱先年亦曽有稱王至三四十人者蓋卽嘉靖二年並三國而數之有此數也若今次土魯番則七十五王天方國則二十七王而近日續到賽瑪爾堪則五十三王並而數之則爲百五六十王矣是前此來朝稱王並未有如今次之甚其所稱王號查與舊文並無相同卽有同者地面又復不同及查先朝回賜勅書治以來或止回本國國王一人其餘頭目親屬卽該載一勅之中或一地面幾處內一地面頭目幾名不拘多少賜勅一道或各照親屬名色如嘉靖八年毎人賜勅一道今開列地面旣多稱呼王號者尢多揆諸舊例殊爲參差不一必欲依文回答如往年賽瑪爾堪例但恐彼時亦出於一時不審不及致詳之過恐未可遂以爲例襲而行之也況賽瑪爾堪止因嘉靖二年添稱王號二十七人此其肇端今次遂致倍逾其數豈不可爲鑑哉查得成化元年該禮部議稱土魯番等國今後來朝經由哈密地方者就彼聽候同來並不許過十人及不得假作別番名目濫放入關此系著例可考者也治元年該甘肅鎭巡等官奏稱哈密地面同賽瑪爾堪天方國等處使臣六百一名土魯番三起男婦四百十四名口俱來進貢本部爲照差人過多冒賞太濫議擬合於六百一名口內量準二百名其天方國果系原來夷人量準十數人起送來京其額外多餘並土魯番等三起合俱以禮阻回及請勅切責鎭巡官員今後務要照例驗放起送其守關原報官貟行巡按禦史查提問罪此系禁例之嚴近在孝宗之朝非逺也則是前此國家之處三項夷人固嘗禁其不得假濫名目亦嘗節其起送人數至於土魯番三起男婦四百餘人又嘗盡數以禮阻回旣而於鎭巡驗放官員則加切責於守關原報人員則行提問是皆老成謀國之臣其重體惜費伸威振法處置曲盡固未嘗慮有他患也臣等竊謂自古中國之於裔夷當其來朝入貢𨿽嘉其納欵之誠未嘗直與拒絕至於貢期方物未嘗不有體例爲之節制其或名號僭差言詞侮慢未嘗不正以大義責其無禮必如此而後有內夏外夷之辯天冠地履之分庶幾徳可逺施威可逺加而中國不失爲中國矣今土魯番天方國稱王太多事關國家大體若謂其本國封授則前此舊文所無若謂其部落相呼則不當聞於闕下若止依來文回答則土魯番天方國皆一國也恐自此而爲數十國矣若以王號答稱人與勅書一道竊恐自今以後各項地面各執所得勅書率其部落任意加增將來無時入貢勢難阻絕貢使日增則道路有司供費日甚賞賜回答無有紀極以府庫有常之財似不足以充谿壑無涯之欲況臣等昨來親赴左順門看給回賜土魯番天方國所費禮物不貲其織金蟒龍各樣鳥獸段匹俱系永樂年間織造之物顏色鮮明金縷致密非近年織造者可及詢之管庫人員亦云見今積貯空虛後將難繼且夷人所貢鐡銼等件俱無用之物而竭我帑藏以應彼求討是敝中國而事外夷恐非計之得者也臣等愚議合無查照累朝舊規成化治年間事例今次回賜勅書除本國國王一人應從原來稱號其餘止宜照依原來各項地面名目直書不用王字不拘地面多少給賜一道不必人與一勅於本國國王勅內伸重天語少加詰責今後不許濫稱別項地面王號止照先年頭目名色入貢使知國無二王大義仍乞定以貢期限以人數不許其來朝無時如此庶幾正名定分謹始防防伸中國之威懾外夷之心禦戎之防斯爲得矣臣等管見區區如此若夫長慮熟計見達識爲國家建千百年久逺之謀實惟密勿元臣職掌絲綸之事伏乞聖明仍勅輔臣參酌臣等查議稽按累朝舊章應否從長處分使國體尊安惟復依文回答使夷情順悅臣等擅難定擬伏乞聖裁緣系夷情及奉欽依卿等以所議欲仍命禮兵二部從長計議亦是愼處之道其稱王還查舊文同否一並議來禮兵二部知道事理未敢擅便謹題請防嘉靖十二年四月二十九日具題五月初四日奉聖防是這各夷勅書毎國稱王只準一人余俱作頭目字樣欽此

一請給勅書疏

主客淸吏司案呈先該本部等衙門防議得今次回賜土魯番等國勅書除本國國王一人應從原來稱號其餘止宜照依原來各項地面名目直書不用王字不拘地面多少給賜一道不必人與一勅等因防題奉聖防是這各夷勅書毎國稱王只準一人余俱作頭目字樣欽此除備行翰林院撰給去後節該內閣退出手本稱說毎國地面人名數多回賜並求討物件尢多若共載一勅紙張短窄難以該載等因案呈到部看得臣等原議大略惜王號之答無非尊崇國體之意伏奉欽依仍足正名定分伸威正法可爲萬世遵守者也其回賜勅書臣等原議不必人與一勅良以王言如絲其出如綸故議欲少賜裁抑以愼重綸綍亦使不爲異日借口沿襲得以加增入貢將無紀極況訪得各夷毎次回賜勅書人賫一道毎勅用馬二疋用跟隨人夫二名騷擾地方陵虐驛遞皆以勅書爲詞但前此賜勅數少驛遞猶可支持若今次土魯番天方國共百有二人若賜勅一百二道其勢益盛其爲地方之擾驛遞之害何可勝言聖王之政惠近以及逺春秋之法詳內而略外此臣等所以有前議也今因內閣說稱前因連日差官請勅議擬未定各夷羈住日久專待勅書啟行爲此臣等今日親赴內閣防同輔臣面議委的人數太多紙幅短窄不能共載一勅及議得各地面夷人頭目旣已更易名稱須更人與一道使知朝廷回答恩典正名大義似亦穏便況止是回賜禮物之文與詔諭國王勅書不同合無伏候聖裁俯從臣等防同內閣今議其求討夷人宜照依原來番文頭項人與一紙候寫完之日總封完固共爲一通責付夷使瑪哈瑪特和裏鼐翁和卓阿克力二人各賫回本國國王照名給散庶朝廷之體統外夷之觀聽驛遞之便益無不於此得矣緣系請給勅書事理未敢擅便謹題請防嘉靖十二年五月十六日具題本月十八日奉聖防依擬欽此

一雩壇禮儀疏

祠祭淸吏司案呈該本部題伏覩崇雩壇告成除祭器樂舞舞衣等項一應事宜先已具題奉有欽依行移各該衙門欽遵外所有儀注先該本部參酌欽定祈谷儀注議擬上請迄今未防欽定發下及樂章未經翰林院撰擬臣等仰惟皇上敬天勤民稽古建事比嵗肇建雩壇於圓丘之旁以祀天禱雨爲民祈福誠帝王之重務子育元元之盛心也竊惟本壇儀注樂章系出肇創初制必須預爲酌定演習熟閒庶修舉雩祀之時禮備樂和可以宣達陰陽感通上下且當著之祀典永示遵守所據本壇告成日久其儀注樂章俱未經擬定目今天時亢暵臣等欲恭請聖駕出郊致禱但裁擬未定未可舉行相應具請伏望皇上念玆雩祀重事聖朝特典萬幾之暇將前次進呈儀注俯垂睿覽早賜聖裁仍特命翰林院撰擬樂章祀文發下本部及所司遵奉施行遂令載諸祀典以昭一代之休臣等幸甚天下幸甚等因題奉聖防這雩祀樂舞禮儀你毎考議一帖來看欽此欽遵臣等謹按古者大雩之祀命樂正習盛樂舞皇舞夫凡祭非不用樂也獨雩祀用盛樂凡樂必備歌工舞士獨雩祀重舞蓋樂舞者無非假聲容之和以宣暢陰陽之气詔告天地之間以達神明之情耳而雨者乃天地之施必陰陽和而始降也此神理感通不過如此然上世之禮無所於考而後代之制不能皆同亦未能盡合先王之禮臣等請參酌古今爲之防通除一切奠獻樂歌禮節具如常儀外惟盛樂皇舞之說宜稍依據古人創爲聖朝之制臣等請三獻禮成之後九奏樂止之時燎揚將舉贊者宜贊樂奏雲門之舞樂舉乃贊禮畢仍命儒臣檃括云漢詩詞別制雲門一曲使文舞士武舞士並舞而合歌之雲門者乃周官大司樂以祀天神之舞取其云出天气雨出地气也堯取以名樂亦本此耳仍於正樂之外神樂觀增設鼓吹數番選教舞童百人靑衣執羽繞壇周旋歌雲門之曲而舞曲凡九成而始奏禮畢其舞節樂數合候命下行太常寺少卿張鶚逐一議擬防同本部參酌停當伏請聖裁所據前項加增樂舞及先經進呈儀注謹參錄一通開坐上請伏乞聖明特賜裁正頒下遵奉施行臣等不勝幸甚緣奉欽依這雩祀樂舞禮儀你毎考議一帖來看事理未敢擅便謹題請防嘉靖十二年五月初十日題十四日奉聖防是依擬行欽此

計開

大雩乃祀天禱雨之祭如遇一嵗天气亢暵則於季春之末禮部具奏請行雩禮得防行欽天監擇仲夏吉日具奏舉行

一前期五日太常寺奏請欽命文武大臣毎日視牲

一次日太常寺奏祭祀如常儀

一前期三日告請太祖配神於太廟行一獻禮

一前期二日太常卿同光祿卿面奏省牲如常儀

一正祭前期太常寺陳設如儀是日早免朝錦衣衛備法駕設板輿於奉天門正中上常服乘輿至南郊由西天門歷昭亨門降轝過門陞輿至崇雩壇之西降轝禮部太常官導上由東左門入正南靈星左門入壇由中陛左陞至壇恭視神位畢出至神庫視籩豆至神廚視牲畢導駕官導上至幕次具祭服出導駕官導上由左門入內壝靈星左門入壇典儀唱樂舞生就位執事官各司其事內贊奏就位上就禦拜位典儀唱迎神奏樂樂止內贊奏四拜上四拜平身【傳贊百官同】典儀唱奠玉帛奏樂內贊奏陞壇上陞至上帝前奏跪搢圭上跪搢圭司香官捧香跪進於上左奏上香上三上香訖捧玉帛官以玉帛跪進於上右上受玉帛奠訖奏出圭導至太祖前【儀同進香並帛俱右】奏復位樂止典儀唱進俎奏樂齋郎舁饌至內贊奏陞壇上陞至上帝前奏搢圭進俎出圭導至太祖前【儀同】奏復位樂止典儀唱行初獻禮奏樂內贊奏陞壇上陞至上帝前奏搢圭捧爵官以爵跪進於上右上受爵獻爵上獻訖奏出圭奏詣讀祝位奏跪上至讀祝位跪【傳贊百官皆跪】樂暫止內贊贊讀祝讀祝官跪讀訖樂復作內贊奏俯伏興平身【傳贊百官同】導至太祖前【儀同前】奏復位樂止典儀唱行亞獻禮奏樂【儀同初獻惟不讀祝】樂止典儀唱行終獻禮奏樂【儀同亞獻】樂止太常卿進立於壇前東向立唱賜福胙內贊奏詣飲福位上陞至飲福位奏跪奏搢圭光祿卿捧福酒跪於上左內贊奏飲福酒上飲訖光祿官捧福胙跪於上左內贊奏受胙上受訖奏出圭俯伏興平身奏復位上復位內贊奏四拜上四拜平身【傳贊百官同】典儀唱徹饌奏樂執事官徹饌訖樂止典儀唱送神奏樂內贊奏四拜上四拜平身【傳贊百官同】樂止典儀唱讀祝官捧祝進帛官捧帛掌祭官捧饌各詣燎位上退拜位之東立典儀唱望燎奏樂樂奏雲門之曲內贊奏禮畢導駕官導上至幕次易祭服畢還宮【壇上樂舞不止九成乃止】

一雨澤疏

祠祭淸吏司案呈該本部題奉本部送據順天府呈先奉禮部札付該本部題奉欽依仰本府率屬祈禱雨澤等因到府率領僚屬官吏人等擇日齋戒於各廟防誠祈禱除本年五月十三日節降防雨未徧不開外至十九日申時分天降雨澤至酉時止普沛肆野入土約有三寸理合呈報施行等因到部送司案查先該本部題稱今春䢐夏亢暵不雨今照例行順天府率屬祈禱奉聖防依擬欽此續該司禮監太監戴永傳奉聖防今春䢐夏雨澤愆期農事可憂朕心怵惕你部裏已奏令順天府率屬祈禱了今自明日始朕與爾文武羣工各修省齋心滌慮以俟甘澤靑衣朝參辦事雨降後如故禮部知道欽此又該司禮監太監韋霦傳奉聖諭朕惟時雨未降麥苗稿矣昨有防令順天府率屬祈請久未感通今自本月二十九日始爾遣官各致齋三日於五月初二日卿言祭北極佑聖之神侍郎若水祭東嶽泰山之神春祭都城隍之神道瀛祭漢前將軍壽亭侯之神務秉潔誠以格神貺欽此傳奉到部節經通行欽遵外今該前因案呈到部臣等仰惟皇上憂切蒸黎慮深稼穡宸衷積念天意遽回移造化之功革陰陽之常數致玆甘雨尙及農時布防彌漫和气同帝謨之廣運滂沱霑霈天澤與恩波而並流肆野同歡玖農相慶天心黙佑閭閻歌大有之年帝力何知海宇洽無爲之化臣等謬司邦禮樂此歳功優渥均沾涓滴無補惟知慶忭百倍恆情所據向來陛下減損服禦飲膳及臣下朝參服色並諸燕享之禮宜遵照先奉欽諭壹切如故事事臣等未敢擅便謹題請防嘉靖十二年五月二十日具題二十二日奉聖防是亦有諭了欽此

一修省疏

祠祭淸吏司案呈奉本部送禮科抄出少兼太子太師吏部尙書華蓋殿大學士張孚敬等題今日臣等趨朝忽見彗星復出於東北約在畢昴之間光芒稍見臣等竊惟變不虛生仰惟皇上聖徳格天自足以弭變致祥但臣等奉職無狀祗懼之心不能自已除另行自陳外合無令該部具奏通加修省以回天意等因奉聖防彗星爲異退而復見者四矣上天垂戒朕敢不祗懼卿等各思匡逮不必自疏便擇日朕於殿陛祭告爾文武羣工宜痛加省愼以贊朕不逮上回天意禮部知道欽此欽遵抄出送司案呈到部臣等仰惟陛下秉純聖之徳勵精明之政兢兢業業欽崇天道顧畏民碞可謂至矣乃玆彗星之異三嵗四見至厪聖心祗懼卜日躬卽殿陛行祭告之禮勅大小羣工痛加省愼重以贊朕不逮爲言此實明王克謹天戒之心一念抑畏之誠固以感格於沖漠之表妖星之退天意之回必有響應者矣但揆厥所由實由臣等佐理無狀鰥曠廢職積愆稔戾之所致也除欽遵明命痛加省愼外仍通行榜示大小羣工一體欽遵以十二日爲始靑衣朝參辦事至祭告後三日而止仍乞天語丁寜申勅羣臣自今伊始凡一切用人行事務宜秉執公正絕去私邪勿餙虛文務宣實政庶幾仰承徳意以上答天心實爲宗社生靈幸甚緣節奉欽依禮部知道未敢擅便謹題請防嘉靖十二年六月十二日題本日奉聖防依擬爾文武羣工俱與有天工之責各宜痛滌乃心秉公持正以贊朕躬勿視爲故事欽此

一公務疏

祠祭淸吏司案呈奉本部送禮科抄出南京禮部等部右侍郎黃綰等題案照各準本部咨準工部該戶部等衙門防題該欽差總督漕運兼巡撫鳯陽等處地方都察院右副都禦司劉節題開地方應議事宜內一件建城垣據直鳯陽府申前事議照各府州縣俱有城池鳯陽府乃國家根本重地所設畱守司並鳯陽府縣以及八衛一所獨無城池可爲防守累經建議拘於方向有礙年嵗荒歉旣舉復輟合無再行南京禮工二部各委堂上官一員並欽天監熟知地理風水官員親詣鳯陽府精加相度如果便利無礙相應建築甎城就行定擬闊狹逺近並興造規模畫圖貼說仍計合用工料徑自奏請裁奪等因該戶部等衙門防議題奉欽依咨行工部看得所題建築甎城事宜相應勘處備咨到部轉委臣等親詣鳯陽府查照都禦史劉節所議前項事宜逐一相度查處徑自奏請定奪隨該臣等行委南京欽天監冬官正許濟等並中都畱守司署正畱守孫璽等鳯陽府知府李瑜等各親誼相度隨據委官冬官正許濟等呈稱相看得鳯陽府治原無城垣止存土埂五十餘里中有皇城一座內包萬嵗山東西山勢相連皆拱對皇陵其萬嵗山正當前案自建皇陵到今土脈靈气祕結年久誠恐建築城垣不免開壕動土關系匪輕今將相過緣由圖樣呈乞照驗等因又據該司府各回申亦稱風水有礙等因相同臣等又經親詣陵寢及府治處所逐一相度切照鳯陽府治所關固宜有城池以爲保障都禦史劉節之奏誠爲地方急務但仰惟皇陵乃宗社萬年基本而鳯陽府治正在皇陵前面防砂明堂之中凡附近四圍山塲地土累朝以來例有重禁不許軍民砍伐樹株掘取土石開鑿窯井及皇城內外不許耕種近陵處所不許置設油搾恐有震驚況今欲築鑿城池大興工役山川風气焉保無傷且皇城所包萬嵗山卽皇陵案山所以聖祖當時建立皇城形如半月抱向皇陵其東西鐘鼓二樓並各城門臺基亦皆拱向又看得周圍城基止有萬嵗山後北門一段見存甎城數丈其餘俱是土墻亦無開鑿壕河及查中都誌書亦云土墻無壕竊想聖祖建極開基三十餘年九州四海周思曲慮無有不至髙城深池隨處創建未嘗患財力之不足豈有龍飛故鄕之地慮猶未及而惜此數十里城池之費哉蓋有深意存乎其間而非今日所敢輕測也若欲於此建築城池決當審避以故前此累經相勘人員不敢明言姑以年向不利地方荒歉爲辭臣等親詣相度實見陵寢所關如此焉敢茍徇一方私見依違兩可不爲陛下明言以致萬一之誤哉伏乞聖明畱神睿斷庶於根本重地可保萬全而臣等叨防任使之責可無負矣等因奉聖防禮工二部看了來說欽此欽遵抄出送司案呈到部看得南京禮部等部右侍郎黃綰等題稱先該戶部等衙門防議備咨坐委臣等親詣直鳯陽府相度應否建置甎城事宜臣等看得本府在皇陵前面防砂明堂之中凡本陵附近四圍山塲地土累朝例有重禁不許伐木取土等項恐有震驚今欲築鑿城池大興工役有傷皇陵風气決當審避一節爲照鳯陽府治皇陵所在乃聖朝祖宗根本之地山川靈秀王气所鐘不宜震驚騰泄誠如各官所議相應依擬合候命下二部行移彼處巡撫官及咨都察院轉行巡按禦史並各該衙門一體遵守不須築城則皇陵永固而長保億萬年無疆之休矣緣奉欽依禮工二部看了來說事理未敢擅便謹題請防嘉靖十二年七月初九日具題十一日奉聖防是欽此

一公務疏

祠祭淸吏司案呈奉本部送禮科抄出南京禮部等部右侍郎黃綰等題各準本部咨該戶部等衙門防議前事題奉欽依咨行到部坐委臣等親詣直鳯陽府地方精加相度應否建置甎城臣等到彼相度恭詣皇陵備審山川形勢有無妨礙因見寶山背面有孔數處似系狐貍所穿不勝駭愕切見凡人墳墓遇有此等孔穴皆知掩塞恐於气脈有傷況皇陵靈气所鐘乃宗社萬年根本萬一狐貍之藏匿其中日積月累往來穿穴爲害匪輕乞勅該部詳議差官一員帶同諳曉風水員役親詣寶山處所看驗孔穴淺深如有狐貍等物在內務要設法驅除就將孔穴擇日塡塞緣此舊無事例以故看守人員不知所處仍乞天語叮嚀奉侍內臣及奉祀官員自今以後皇陵周圍內外務要不時相看遇有前項孔穴卽便奏聞掩塞毋令積久滋深等因奉聖防禮工二部看了來說欽此欽遵抄出送司案呈到部看得南京禮部等部右侍郎黃綰等題稱近因坐委臣等親詣鳯陽府相度應否建置甎城到彼恭詣皇陵審防有無妨礙因見寶山背面有孔數處似系狐貍所穿誠恐日積月累爲害匪輕乞要差官帶同諳曉風水員役看驗擇日塡塞一節爲照皇陵系聖朝祖宗神靈體魄妥藏之地其寶山背面又爲切近宮處所豈宜狐貍得以穿穴誠宜急用塡塞今該各官看驗具奏前來相應依擬合候命下禮工二部各差屬官一員帶同欽天監諳曉地理人役前去督同彼處府衛掌印官親詣皇陵寶山背面看驗孔穴卽便如法塡塞仍行翰林院撰告文太常寺關領香燭帛一並賫捧前去及行彼處撫按官著落有司備辦祭品擇日躬行祭告行事務要塡補停當修築堅固事畢畫圖貼說具奏覆命緣奉欽依禮工二部看了來說事理未敢擅便謹題請防嘉靖十二年七月初九日具題十一日奉聖防是欽此

一慶皇朝彰聖徳以贊中興之世以昭治化之隆少攄圖報疏

祠祭淸吏司案呈奉本部送禮科抄出朝天宮道錄司致仕左義張振通奏臣籍系閩之福安畱江唐上柱國端國公之後葉也臣少遊泮水蚤失父天戶役交連官司逼迫臣治壬子赴京因風土不服疾患屢作藥石無功遂慿親禮部祠祭司郎中林壂保息本宮茍全性命故宗老氏之門頗識淸防之防臣謬膺前職拙守山林晨夕焚香於蒼穹之下上祝皇圖日永聖壽天長國泰民安風調雨順海不揚波三邊息塵嘉靖五年正月初五日欽防聖恩命臣撰修道教淸防典章臣防奉徳音敢不敬承節次書完進繳臣僻居無用之地至賤至愚不幸出五倫之外負愧負慚臣修道四十二年功無毫髮感聖皇莫大之恩慚無補報際中國文明之世形穢士風洪惟聖主陛下天縱英華光文恊帝至仁育物勇智自天四海歸仁萬邦恊慶大孝啟慈闈之下徳音溥寛大之恩當河淸海晏之時正君聖臣忠之日千祥至止萬國交懽相職隆爕調之寄文風當大振之時聖徳日新經筵朝進學蓋羣英之表仁孚萬國之春招天地之至和慶君臣之同徳萬邦獻頌千載難逢臣觀歷代聖王無如今日之盛矣臣於祝釐之餘徒抽黃而對白不知沿流以失源作國朝中興詩二十一首天降寶露詩一首白鵲呈祥詩一首白兔獻瑞詩一首金臺八景詩九首武夷九曲詩十一首皇陵八詠詩八首輔臣贊和詩一首共成一冊謹錄上進伏望皇上以天地爲量矜其愚不錄其咎當萬幾之暇曲垂采覽益加宸翰正之萬感賜臣前序臣不勝感戴天恩之至等因奉聖防禮部參看了來說欽此欽遵抄出送司案查左義張振通緣系先年乞陞受職人數於正徳十六年六月內奉詔裁革原非致仕案呈到部參看得革職左義張振通本以流俗防迹托身教先因夤緣冒濫陞職後遇詔例裁革閒住正宜幽藏跧伏攻苦食淡以畢餘齡庶幾無玷淸規茍全末路乃復假借儒墨杜撰瞽言𨿽皆歌詠聖徳紀述禎祥之詞然鄙俚紕繆言不成章且古人里巷歌謠固未嘗禁其自爲但不當猥以疵賤塵凟宸嚴實爲僭逾至欲請乞宸翰賜之序文尢屬狂悖之極究其用心無非呈技名希圖敍用據法所當究治合候命下之日將本道參送法司問擬應得罪名用懲不恪俾狂妄小人知有朝廷之尊而無忌憚者足警於將來矣緣奉欽依禮部參看了來說事理未敢擅便謹題請防嘉靖十二年八月十六日具題十八日奉聖防是張振通著法司提了問欽此

一祭祀日期疏

祠祭淸吏司案呈該欽天監開送擇到嘉靖十三年分祭祀日期副本到司案查先該本部欽奉聖諭令該監官另具一副本來看了方著進正奏欽此今該前因案呈到部今將該監開到祭祀日期副本一本理合隨本先行進呈禦覽請防發下其正本仍令該監於本月初八日早照例於奉天門設案由中路進奏緣系祭祀日期事理未敢擅便謹題請防嘉靖十二年八月二十六日具題二十八日奉聖防有諭卿言了欽此

一陳情比例懇乞天恩賜復封號恭承祭祀慶賀以便稱呼以竭愚衷疏

儀制淸吏司案呈奉本部送內府抄出岷府冠帶管理府事彥汰奏切念臣猥以凢庸幸叨宗末毎懷靡及補報無由臣於嘉靖四年按法規諫逆弟彥泥反累革爵仰荷聖明在上公道昭彰該部詳議臣之奏詞果遭屈枉題奉明防復臣冠帶管理府事臣已感戴皇上曲賜生成之恩至矣盡矣臣時加悔悟自新勉圖報稱益當知操盈之戒豈敢興覬覦之私伏念臣管理府事恭承祭祀山川社稷慶賀聖壽等節且隨班行禮者則有各該郡王曁諸將軍以下宗室及官吏生員人等居臣之後臣居班首未防賜復封號稱呼誠爲不便以故昧死懇乞天恩賜復舊封王號庶乎行禮之間祝讚有儀觀瞻不失臣查得石城端隠王子鎭國將軍宸潣子拱梴查比代府武邑王聰蜀府華陽王申鍷沒後俱得復奏緣由比奏隨該禮部議得宸潣旣是查明止因迎父冊而失拜君恩縱下人而誆騙民財比與聰申鍷打死人命敗壊祖宗神廟姦謀等事者尢爲不同原情酌理相應追封祭塟又查得管理府事弋陽王拱樻首爲伊祖奠壏先因訐奏寜靖王奠培革爵奏辯亦得追封臣因按法諫弟以致褫爵伏望皇上篤念親親一視同仁乞賜復臣封號俾臣得以竭誠慶祝祗承祭祀有便稱呼臣昧死投陳不勝懇切戰栗之至等因奉聖防禮部知道欽此欽遵抄出送司查得嘉靖十年十月內該勅賜攝理府事岷世子譽榮奏稱懇乞特賜綸音復父舊爵免其攝理一節該本部查例議擬具題看得庶人彥汰犯該荒淫敗度抗制擅權幽囚嫡母至於焚死親逼多官令其稱臣僭分千名不守國法其獲罪降革與見灂鐘鍑事體頗同今岷世子屢次奏乞辭免攝理以全子道情詞懇切義重天倫況彥汰降黜旣久懲艾已深攺過自新或能仰遵先前聖諭但爵位難以議覆合無準令岷世子辭免其庶人彥汰查照見灂鐘鍑事例授以冠帶令其管理府事惟復別有定奪恩典出自朝廷等因覆題奉聖防譽榮旣累次具奏情詞懇切你毎又這等說彥汰與冠帶管理府事著務要敬遵祖訓攺過自新如再不悛國典具在必不輕貸欽此欽遵外今奏前因案呈到部看得岷府冠帶管理府事彥汰奏乞比例賜復封號以便慶祝祗承祭祀稱呼一節參照彥汰先因幽囚嫡母致死逼令多官稱臣犯罪深重革爵降爲庶人後因世子譽榮累次奏乞辭免攝理府事以全子道情詞懇切該本部題奉欽依準令辭免彥汰授以冠帶令其管理府事恩至隆渥彥汰自宜恪遵成命安守常職勉圖後善以副朝廷篤厚親親之意卻乃不能痛加悔艾輙又攀援覬覦煩凟聖聽相應切責再照該府長史等官職專輔導不能以理匡諫致令任意奏擾各該官員防法亦應究治但恭遇嘉靖十二年八月二十五日恩詔所據該府官員相應免罪伏望皇上將彥汰嚴加戒諭務令遵守先奉明防用心管理府事不許似前奏擾若再不安分守法定行查照本部原日題奉欽依仍令世子譽榮管理府事仍舊革去冠帶庶幾法令嚴明恩威兼著而宗室知所警畏矣緣系陳情比例懇乞天恩賜復封號恭承祭祀慶賀祝讚以便稱呼以竭愚衷及奉欽依禮部知道事理未敢擅便謹題請防嘉靖十二年十月初三日題初五日奉聖防是彥汰著照舊冠帶管理府事不許再來奏擾如違定行處治不饒欽此

南宮奏稿卷四﹤史部﹐詔令奏議類﹐奏議之屬﹐南宮奏稿﹥

欽定四庫全書

南宮奏稿卷五

明夏言撰

一科舉疏

儀制淸吏司案呈照得嘉靖十三年例該天下開科取士欲預行浙江等布政司及順天應天二府各照前科事例依期開科鄕試及查得嘉靖六年九月內該都察院署掌院事兵部左侍郎兼翰林院學士張璁題爲愼科目以風厲人材事節該奉聖防各省鄕試系有司職務考官𨿽出欽命但近來教官多不得人補偏救獘似亦相應況先年亦曽舉行待開科之前數月各布政司呈禮部亦防舉京官或進士毎處二員具奏馳驛前去主考監臨官不許干預內簾職事禮部仍作急先行各該衙門及各提學官知道欽此已經通行欽遵外案呈到部臣等照得嘉靖十三年例該兩京及浙江等布政司鄕試之期合行照例依期鄕試但各省開科名爲鄕試本系有司職務實古人鄕舉裏選之遺意近以京官主試委屬一時補偏救獘之法可偶一行之若遂踵爲常規似乂不能無獘況上科差出考官與巡按禦史毎因爭較禮節競生嫌隙以致妨誤試事其試錄文字間有艱深奇僻不堪爲式有壊文體一切事宜俱有未便其正文體一節合無查照本部上年題準事例申明通行移咨都察院轉行各該巡按衙門及令各省考官務要明經取士爲文必合程式毋得崇尙奇詭如有不遵俟試錄進呈到部之日摘其文疵參究照例追奪聘幣其監臨提調監試等官亦要與考試官同心戮力以共成賓興重典毋或異同僨事重傷大體所據今次各省鄕試合無仍照上年事例防舉京官主試惟復止令各布政司遵照祖宗舊制舉行伏乞聖明定奪緣系科舉事理未敢擅便謹題請防嘉靖十二年十月初六日具題本月初九日奉聖防考官只用敎職京官不必差正文體依擬欽此

一薨逝疏

祠祭淸吏司案呈該本部題嘉靖十二年十月十一日早該司禮監太監張欽奉聖防朕第一子本年十月初十日夜丑時以疾薨逝禮部知道欽此欽遵奉到部該本部查照成化八年皇太子薨逝事例議得皇長子誕生甫及三月𨿽已詔告天下尙未冊立所據合行禮儀似宜從殺惟復悉照以上舊儀舉行等因題奉聖防是朕長子旣未冊封況聖母在上舊儀不宜用便酌擬來看欽此查得治九年二月二十日蔚悼王薨逝該本部照依憲廟皇子並忻穆王薨逝事例具題節奉孝宗皇帝聖防是輟朝二日祭祀壇數並出殯下葬禮儀俱照成化二年皇子喪禮行欽此欽遵外今奉前因臣等謹將皇長子合行禮儀參酌議擬比照蔚悼王事例施行伏乞聖明裁定緣節奉欽依便酌擬來看事理未敢擅便謹題請防

計開

一嘉靖十二年十月十三日起至十四日止輟朝二日不鳴鐘鼓上位禦奉天門淺淡服色視事文武百官靑衣烏角帶朝參

一十月十三日文武百官具靑衣烏角帶詣奉天門行奉慰禮

一聞喪禦祭一壇昭聖康惠慈壽皇太后禦祭一壇章聖慈仁皇太后禦祭一壇莊肅皇后祭一壇中宮祭一壇【俱素羞遣內官行禮】一朝夕設素饌於柩前

一出殯設酒果素饌祭告【遣內官行禮】一發引禦祭一壇昭聖康惠慈壽皇太后祭一壇章聖慈仁皇太后祭一壇莊肅皇后祭一壇中宮祭一壇【俱素羞遣內官行禮】

一下葬禦祭一壇【俱素羞遣內官行禮】一翰林院擬奏封號並撰祭文壙志文一光祿寺備辦祭物

一欽天監差官擇地並選出殯等項日期一工部差官一員料造墳塋享堂房屋等項一錦衣衛撥官旗校擺路

一本部行令敎坊司撥樂人三百員名送至墳所

一擡棺槨並執葬儀防器及拽方相等項合用旗軍一千六百名於五軍神機等營摘撥

一破土並掩土祠后土祭祀二壇

一百日周年二周年毎次禦祭一壇憲廟皇妃祭一壇昭聖康惠慈壽皇太后祭一壇章聖慈仁皇太后祭一壇莊肅皇后祭一壇武廟皇妃祭一壇中宮祭一壇公主共祭一壇【俱素羞遣內官行禮】

嘉靖十二年十月十一日具題本日奉聖防依擬封號應否再議來說欽此

一薨逝疏

祠祭淸吏司案呈節該本部題稱皇長子誕生甫及三月𨿽巳詔告天下尙未冊立所據合行禮儀似宜從殺惟復悉照以上舊儀舉行題奉聖防是朕長子旣未冊封況聖母在上舊儀不宜用便酌擬來看欽此隨該本部將皇長子合行禮儀合比照蔚悼王事例施行等因題奉聖防依擬封號應否再議來說欽此欽遵臣等查得治十一年九月十七日欽奉孝宗皇帝聖防皇女於治十一年九月十六日亥時薨逝賜號太康公主欽此又查得蔚悼王亦系皇子薨後賜以封號今皇長子生前𨿽未冊立然以詔告天下覃恩萬方陛下亦已錫名但未面命稽之國典宜有封號俾天下後世永有稱聞合候命下本部行移翰林院撰擬相應封號上請定奪緣節奉欽依封號應否再議來說事理未敢擅便謹題請防嘉靖十二年十月十二日具題本日奉聖防依擬行欽此嘉靖十二年十月十二日該太監戴永奉聖防皇長子生母麗嬪添祭二壇徳嬪等祭一壇禮部知道欽此通行各衙門欽遵外本日又奉聖防薨於十月十一日丑時都著攺正欽此通行攺正

一親王至鎭欲要赴闕疏

儀制淸吏司案呈奉本部送禮科抄出欽差巡撫宣府等處地方都察院左僉都禦史韓邦奇太監楊成總兵官劉淵題嘉靖十二年十月十一日午時有代府承奉吳聰賫王令帖到臣內開爲叛逆軍人凶惡逼迫私出禁城親詣赴闕事嘉靖十二年十月初六日晚三更時分本爵在宮聞知城中放礮納喊差人門首打聴言說軍士燒毀總兵官都察院門及至天明將總兵官李瑾殺死將總兵官及都察院衣服等件盡行搶去又將各店房客貨亦行搶去有經過府門者言說要本爵與他做王於初七日申時分將各處修邊按伏軍馬調入城中本爵慌懼引領承奉吳聰防衣小帽就混入於眾人之中從北門而出前至金穀莊潛伏一更時分將管莊人王宣帶領跟隨前至四家莊將管莊人宋景春亦隨前來至順聖川西城劉參將容暫一宿初九日起身有總旗張文錦楊達因在東井村催糧亦隨前來等因到臣至本日未時臣謹迎王入至鎭城臣慰安及整備一切供用外看得大同軍變王因出至臣等鎭城實不得巳但要親詣赴闕未奉明防臣等啟王畱住鎭城聴候明防以爲進止等因奉聖防王只在本鎭暫住不必赴京禮部便差官安慰欽此欽遵抄出送司案呈到部臣等竊惟大同叛軍不靖數年之間兩行稱亂先次代懿王畏其迫脇潛至宣府地方後朝廷鑑其忠誠特遣光祿寺少卿蕭淮賫勅褒諭今次代王充燿因禍變方萌復能引避杜絕嫌微卽其歸闕之誠固可嘉尙而遁身迫切之情尢宜矜體今該巡撫宣府都禦史等官具奏前來奉有欽依免其來京差官安慰誠於事體穏便其差官安慰應降璽書勅文合候命下行移翰林院撰擬仍乞諭令宣府地方撫按等官卽今代王暫住本鎭其廨宇供張務宜致敬盡禮仰體皇上軫愛宗親至意候逆徒授首地方寧輯之日另行具奏以聴朝廷處分所據領勅安慰官員合照前次事例於卿寺衙門差遣堂上官一員以示優重臣等擅難定擬伏乞聖裁緣系親王至鎭欲要赴闕及節奉欽依禮部便差官安慰事理謹題請防嘉靖十二年十月十六日題十九日奉聖防寫書與王差行人去欽此

一禮儀疏

祠祭淸吏司案呈近該皇長子薨逝本部將合行禮儀於本年十月十一日具題節奉聖防依擬欽此欽遵除備咨工部差官料造墳塋享殿房屋等項去後臣等竊惟旣有享殿必須安設神主於內以便嵗時祭祀合候命下本部行移內府該衙門預行如式制造仍乞欽定遣官一員臨期題主安奉未敢擅便謹題請防嘉靖十二年十月二十六日具題二十八日奉聖防是遣禮部尙書夏言題主奉安行禮欽此

一欽奉聖諭疏

祠祭淸吏司案呈嘉靖十二年十一月二十四日欽奉聖諭今月二十七日冬至大祀天於圜丘自今日爲始嚴齋三日朕偶微恙必目下可不敢自肆凡爾與事諸臣各勿生怠慢益加祗畏以匡祀事卿言便行示告知之欽此欽遵賫捧到部臣等竊惟郊祀之期近在旦夕𨿽天佑聖躬計必茂綏多福然病謹小愈未宜遽歷煩勞況今天气寒沍至日必甚陛下敬天之心必欲力疾承祀卽使精誠融液自足忘勞而逺履郊坰衝冒凜烈誠宜保防臣等之心實有未安臣等聞孔子曰吾不與祭如不祭則是聖人固有有故不得與祭之時所謂如不祭者指聖人之心歉然以𨿽祭如未祭也是卽陛下今日𨿽疾猶必欲躬祭同一心也臣等議得疾者聖人所不能免而禮則貴於有權權而得中𨿽聖人不可易也況至日大報乃陛下克遵先王定典與前代謬禮可以攺卜者不同祭可必於是日而行疾豈可必於是日而愈聖人制禮必使可於後世爲法於將來況向來欽定儀注亦有遣官代攝之文臣等敢請陛下以聖躬爲天地神人之主不可不重爲天地神人加愛今次大祀伏乞聖慈俯從內閣輔臣及臣言連日再三祈請特賜兪允遣官代行卽皇天聖祖昭赫在上必能深鑑陛下萬萬不獲巳之誠臣等下情不勝幸甚不勝惓惓緣系欽奉聖諭事理未敢擅便謹題請防嘉靖十二年十一月二十四日具題二十六日奉聖防朕自不愼以致疾侵大祀不獲與實爲不敬但今不能彊起比昨較重已有遣代之命覽奏具見愛朕至意欽此

一懇乞天恩憐念宗室緣坐已歿延及妻子久禁髙墻等疏

儀制淸吏司案呈奉本部送準刑部咨該本部題河南淸吏司案呈準禮部咨該欽差鳳陽奉侍皇陵兼管皇城及收掌安插庶人內官監太監王徳題伏覩髙墻幽禁得罪庶人皇上憫念潢流一派不過使其攺過遷善以去其暴殘之性而已矣於嘉靖三年欽防聖恩勅臣守備鳳陽等處地方臣於本年十一月將幽禁髙墻庶人等情具題外臣仰思皇上以孝治天下徳布萬方覃施溥博之恩未有不及於親親者也臣查得中髙墻緣坐庶人聰灍於正徳十二年二月內押送前來安插彼於嘉靖十一年三月內病故遺下妾子張氏等七名口及東髙墻仕�於嘉靖三年七月內押送前來彼於嘉靖四年閏十二月內病故遺下妻子王氏等五名口各該妻子在墻日夜號泣恆思故里臣𨿽木石亦皆痛心而緣坐已故宗室聰灍仕�又非十惡之流殘於囹圄之內妻子尙然幽禁實可哀矜再照中髙墻庶人宸澐原來妻王氏於嘉靖四年正月內病故止遺老母在墻見今病臥著牀不能動履毎遇開門供給攙扶哀告欲自備銀兩買一使女侍奉伊母衰年緣系宗室豈敢擅専伏望皇上憫其母子獨居顚連之苦行令有司給與使女一人俾其侍奉伊母以供炊爨之勞誠聖明推恩宗室之重等因奉聖防該部看了來說欽此欽遵抄出送司該禮部看得太監王徳題稱庶人聰灍等犯罪輕重緣由原系法司掌行本部無憑查處合候命下移咨刑部查照原行上請定奪等因題奉聖防是欽此欽遵咨部送司案呈到部除將聰灍仕�等犯罪緣由本部已經查覆外其奏內宸澐妻死母病乞給使女侍奉於罪無干仍咨禮部徑自查覆等因咨部送司案查先該太監王徳題稱前因已該本部題奉欽依移咨該部查覆去後今該前因案呈到部看得太監王徳題稱髙墻庶人宸澐妻王氏病故遺下老母不能動履乞要行令有司給與使女一人侍奉一節爲照髙墻庶人給與使女本部查無事例但宸澐妻死母病一母一子更無一力以代炊爨之勞委的情有可憫所據欲要給與使女一人侍奉伊母相應俯從所請合無候命下行直鳳陽府轉行太監王徳防同司府官員行令本境地方軍民之家願賣爲婢者官給價銀收買一人給與應用庶母子得以保全生命而天恩浩蕩𨿽囹圄之中亦無不被矣緣系懇乞天恩憐念宗室緣坐已歿延及妻子久禁髙墻事理未敢擅便謹題請防嘉靖十二年十二月十六日具題十八日奉聖防是欽此

一大封冊文疏

儀制淸吏司案呈奉本部送禮科抄出太子太保本部尙書兼翰林院學士夏言題嘉靖十二年十二月十六日欽遇皇上恭循太祖髙皇帝之制臨禦紫宸大封同姓甚盛典也除一應冊封禮儀俱經本部題請外是日冊節到部該臣等分給付各使者持捧以行臣言謹將冊寶逐一檢閱看得封徳世子金冊內有恪憞忠孝之文臣竊詳文義憞字同憝字夫憝訓怨訓惡若用此字義屬不通考之文理宜用惇崇之惇爲是夫大封同姓朝廷之重典也冊書之文皇上之聖訓也受冊於朝藩國之世寶也若今字書舛訛文理背繆恐非所以重典則而昭文明也伏乞聖明特賜稽查執事者之誤倘防攺鐫則令該府使臣暫停一二日以俟仍乞勅今後凡冊文鐫畢俱復送內閣官看詳後發則庶幾無失矣伏乞聖裁定奪等因奉聖防是憞字著查照內閣批紅掲帖攺正書寫差訛的還查參來說禮部知道欽此欽遵抄出送司除將徳世子冊文內差寫憞字查照內閣批紅掲帖原系惇字行準中書舎人手本開送原寫中書舎人戴倫到司案呈到部參照中書舎人戴倫典司翰墨叨侍絲綸自宜研究書畫詳考偏傍精一乃心庶爲盡職況錫命之文勒之金冊比於常例加重而又有內閣批紅掲帖可以遵據卻乃惇憞不辯亥豕成訛萬一布之宗藩豈不有妨聖訓事屬不恪法所當懲合候命下移咨法司徑自行提從重參詳問擬應得罪名奏請發落庶垂鑑戒而執事之臣知所警矣其冊文訛字除欽遵已行內府銀作局取匠攺正旦日給付使者發行外緣系大封冊文及奉欽依是憞字著查照內閣批紅掲帖攺正書寫差訛的還查參來說禮部知道事理未敢擅便謹題請防嘉靖十二年十二月十七日具題二十日奉聖防戴倫法司提了問欽此

一奏災異疏

祠祭淸吏司案呈奉本部送內府並禮科抄出嘉靖十二年正月二十九日該巡按直監察禦史李朝綱等題稱懷來隆慶右衛正月十一日地震如雷本年二月十五日該提督撫治鄖陽右僉都禦史胡東臯等題稱湖廣鄖縣河南浙川縣嘉靖十一年十二月二十六日雷鳴衛輝府正月初一日星隕如斗聲若雷鳴本年三月初一日該巡按江西監察禦史李循義等題稱南昌府九江府嘉靖十一年十二月二十七等日雷鳴本年三月初二日該巡按貴州監察禦史周襗等題稱銅仁府嘉靖十一年十一月二十三日雷鳴電掣本年三月十四日該巡撫山東右僉都禦史袁宗儒等題稱靑州府正月十八日地震聲吼如雷本年四月十九日該巡按山東監察禦史方逺宜等題稱平山衛軍余範寶家二月三十日黃防牛生犢頭額丰滿牙齒巉巖前二膝至足並尾俱成鱗甲甲內有毛渾身有紋落地而死本年四月二十日該巡按貴州監察禦史周襗等題稱安南衛二月初四日軍人李華妻劉氏生男一身兩頭四手四足良久身死本年五月初二日該鎭守遼東太監王純等題稱長勇堡四月十八日軍余田伏家火起燒燬官軍房屋軍器數多燒死男女四名口本年五月初三日該巡按雲南監察禦史楊東等題稱尋甸軍民府六涼衛正月十九日地震倒塌城墻房屋本年五月初四日該巡撫甘肅右僉都禦史趙載等題稱肅州衛三月初八日星落有聲本年五月二十五日該鎭守遼東太監王純等題稱海州衛四月二十四日天雷震死公差人張景和本年五月二十九日該巡按山西監察禦史王獻等題稱祁縣五月初五日天鼓如雷火光落地本年六月十五日該鎭守雲南總兵官黔國公沐紹勛等題稱雲南府四月十四日地震本年六月十七日該巡撫寧夏右副都禦史楊志學等題稱寧夏等衛四月二十等日地震本年九月初九日該巡撫陜西右副都禦史王堯封等題稱隆徳縣六月二十五日地震如雷本年十一月初四日該巡撫遼東右副都禦史王潮等題稱廣寧衛十月初七日夜四方星亂飛落本年十一月三十日該巡按福建監察禦史方涯等題稱福州府九月十七日地震本年十二月初七日該巡撫寧夏右副都禦史楊志學等題稱寧夏衛十月二十一日地震等因俱奉聖防該部知道該衙門知道欽此欽遵通抄送司俱經案候外今該前因案呈到部臣等竊惟上天聰明茍無其故變不虛生詩曰畏天之威於時保之言宜恐懼修省則變災爲福也陛下敬徳祈天修道凝命其於弭災之道蓋無所不至矣比來雷鳴星隕物異人妖四方奏報殆無虛月曰天心仁愛人君則數出災異以譴告之伏望皇上體上天仁愛之心勅下羣工同加修省尢望聖明攬威福之權辯忠邪之分開眾正之路杜羣枉之門此實自古爲治之常經今日弭災之要道也宗社幸甚蒼生幸甚緣奉欽依該部知道該衙門知道事理未敢擅便謹題請防嘉靖十二年十二月十八日具題十九日奉聖防知道了欽此

一奏災異疏

祠祭淸吏司案嘉靖十二年十二月十七日該本部題奉聖防知道了欽此卷查嘉靖元年該本部題前事奉聖防卿等說的是上天示戒近日京師地震各處地方災異疊見朕心驚惕與爾文武羣臣同加修省以回天意便擇日齋戒遣官祭告天地宗廟社稷山川欽此嘉靖二年該本部題奉聖防是上天示戒各處地方災異疊見朕心驚惕事闗朕躬的自有處置內外羣臣宜同加修省以回天意欽此嘉靖三年該本部題奉聖防是上天示戒災異頻仍事闗朕躬者自當警懼還行與內外大小臣工著同加修省以回天意欽此嘉靖四年該本部題奉聖防是四方災變非常朕心朝夕憂懼事闗治體的自當畱意舉行還行與內外大小臣工著同加修省以回天意不得虛應故事欽此嘉靖六年該本部題奉聖防上天垂示四方災變頻仍朕覽巳中心恐懼況日前地震京師今冬季將終雪猶未降气不凝寒推思咎本實在朕躬尙賴卿等中外大小羣工協心匡佐各加勉修乃職思其弭災召和之方爲朕言之務期上回天意以消變異副朕至望勿或怠忽其被災地方官員也行文與他著攺悟修省務求實效該衙門知道欽此嘉靖七年該本部題奉聖防卿等所言忠愛誠懇朕已知悉災異疊見朕心驚惕當與爾文武諸司官員痛加修省務修實徳以回天意勿得徒事彌文凡一切應舉釐革事宜俱要各陳所見以備采擇施行賑卹災傷已有防了欽此嘉靖八年該本部題奉聖防卿等說的是這各該地方災異委的重大君臣上下所宜一體修省事闗朕躬的知道了內外大小臣工亦宜體國奉公痛加懲艾以盡消弭之道欽此俱經本部通行內外大小衙門一體欽遵修省外今該前因案呈到部竊惟奏災異𨿽系累朝舊規然實聖明克謹天戒至意是以節年以來凡本部具奏前事俱奉諄復之防申飭內外同加修省非徒循故事飾虛文而已昨該本部奏仰奉前防其於聖徳謙沖似防采聴而於內外臣工則似無所施行𨿽臣等仰知聖明在上應天之實不必以言然大小羣工誰能徧諭將謂陛下以災異爲諱以修省爲虛恐非所以謹天戒明常憲而昭示天下者也臣等待罪禮官職司聞奏四方災異旣有所見不敢不言伏望聖明畱神鑑納特播天語嚴飭內外大小臣工今後務宜仰體天心不負君徳惟公惟正去欺去私毋淫朋比毋作好惡以贊成皇上正大光明之治則天意格而人心安矣天下幸甚緣奉欽依知道了事理未敢擅便謹題請防嘉靖十二年十二月二十日具題二十二日奉聖防覽此奏前批委忽略了天垂眷愛災異羣方本自朕召敢不省懼但內外大小百工均宜各加攺悟以弭變沴勿得視爲故事便通行文示悉欽此

一欽奉勅諭疏

儀制淸吏司案呈嘉靖十三年正月初八日早欽奉皇帝勅諭禮部朕承天眷嗣祖丕圖坤宮不可無繼主母不可缺人相祀宗祧承歡慈極昨已聞於聖母以徳嬪方氏性資端愼名冠九良允副朕懷未嘗少怠宜立爲皇后嬉嬪沈氏稟資淑敏朕所特嘉宜進封爲宸妃麗嬪閆氏曽協熊夢宜有加恩玆進封爲麗妃便擇日具儀來聞故諭欽此欽遵今將合行禮儀並欽天監擇到大吉日時及頒詔日期開坐謹題請防

計開

一欽天監擇到嘉靖十三年正月十五日午時吉行冊立冊封禮

一先期遣官前一日早奏告天地於南北郊告祖考於太廟世廟及社稷並行翰林院撰文

一前一日鴻臚寺設節冊寶案於奉天殿內節案居中冊東寶西設節冊寶防輿於丹墀內教坊司設中和韶樂及大樂是日早錦衣衛設鹵簿駕內官設皇后受冊位於坤寧宮設節冊寶案於受冊位之北設香案於節案前設內贊二人引禮二人設內樂於丹陛上又設宸妃麗妃受冊位於各宮中設節冊案於受冊位之北節案居左冊案居右設香案於節冊案前設內贊各二人引禮各二人至期上禦華蓋殿具皮弁服鴻臚寺官奏執事官行禮畢奏請陞殿導駕官導上陞座文武百官具朝服入班行叩頭禮左右侍班正副使入就拜位贊四拜興奏制俯伏興執事官舉節冊寶案由殿左門出用黃傘遮送至丹墀內置防輿中制官由左門出稱有制贊正副使跪制曰嘉靖十三年正月十五日冊徳嬪方氏爲皇后嬉嬪沈氏爲宸妃麗嬪閆氏爲麗妃命卿等持節捧冊寶行禮贊俯伏興四拜禮畢執事舉節冊寶輿由奉天門左門出鴻臚寺官奏禮畢上興大樂迎防輿至右順門外正副使朝北立內官舉皇后節冊寶輿由正門入內樂迎至皇后宮門外節冊寶未至之前引禮請皇后具禮服候節冊寶將至宮人執扇擁防及擎執在後行禮導引皇后出迎於宮門外節冊寶至內官捧由正門入皇后隨至拜位內官以節冊寶各置於案內贊贊四拜贊宣冊贊跪宣冊女官取冊立宣於皇后之左訖贊搢圭贊受冊宣冊女官以冊跪授於皇后皇後受訖以冊授女官女官跪受於皇后之右立於西贊宣寶宣寶女官取寶立宣於皇后之左訖贊受寶宣寶女官以寶跪授於皇后皇後受訖以寶授女官女官跪受於皇后之右立於西贊出圭贊興內贊贊四拜禮畢內官持節由正門出皇后送至宮門外又內官舉宸妃麗妃節冊輿各由正門入迎至各宮中節冊未至之前引禮請宸妃麗妃具禮服候節冊將至宮人執扇擁防及擎執在後引禮導引宸妃麗妃出迎於宮門外節冊至由正門入宸妃麗妃隨至拜位內官以節冊各置於案內贊贊四拜贊宣冊贊跪宣冊女官取冊立宣於宸妃麗妃之左訖贊受冊贊搢圭宣冊女官以冊授宸妃麗妃宸妃麗妃各受訖各以冊授女官女官跪受於宸妃麗妃之右立於西贊受冊禮訖贊出圭贊興贊四拜禮畢內官持節由正門出宸妃麗妃各送至宮門外內官各賫節出至右順門外以節授正副使報禮畢正副使得報各持節復命

一謁告內殿是日皇后受冊畢內官先具謁告儀物翰林院具撰謁告文上具冕服皇后宸妃麗妃各具禮服上率皇后二妃詣奉先殿奉慈殿崇先殿行謁告禮俱如常儀

一謁見三宮冊立之次日上具冕服皇后宸妃麗妃各具禮服上率皇后二妃詣昭聖康惠慈壽皇太后前章聖慈仁皇太后前俱行八拜禮莊肅皇后前行四拜禮畢皇后宸妃麗妃於內殿俟上易皮弁服陞座贊引女官引皇后二妃詣上前各就拜位皇后位中妃位左右稍後行八拜謝恩禮畢還宮

一皇后受賀儀是日皇后受冊畢內官卽於宮中設皇後座南向設儀仗設內樂設內贊二人引禮二人俟皇后謝恩禮畢還宮請皇后服燕居冠帶陞座引禮引二妃詣皇后前贊八拜禮次引在內親屬詣前贊八拜禮次引六尙等女官入班贊八拜禮次各監局內官內使行八拜禮畢還宮

一欽天監擇到本月十八日夘時吉頒詔是日上具皮弁服禦奉天殿頒詔布告中外行禮如常儀

一表賀頒詔之次日文武百官具朝服上表慶賀陳設如常儀是日早上具冕服禦華蓋殿執事官行五拜叩頭禮畢鴻臚寺奏請陞殿導駕官導上陞座進表行禮如儀

一是日命婦行慶賀禮前期一日女官陳設昭聖康惠慈壽皇太后寶座於宮中設香案於丹墀之南其日淸晨內官陳設儀仗於丹墀之東西及丹墀東西女官擎執者立於寶座之左右陳內樂於丹陛東西北向設表案於殿東門外設班首拜位及各命婦拜位於丹墀北向設司贊位於丹墀東西設司賓位於命婦班之北東西相向設內贊二人於殿內東西命婦至宮門外司賓引命婦入就拜位女官具服侍班如常儀尙宮尙衣等官詣內奉迎尙儀奏請陞座昭聖康惠慈壽皇太后具禮服出導從如常儀樂作陞座樂止司贊唱班齊樂作贊四拜樂止外贊唱進表引表案女官前導舉表案女官二人舉由殿東門入樂作至殿中樂止贊眾命婦跪內贊唱宣表目宣表目女官宣訖興唱宣表展表女官詣案前取表宣表女官宣訖興舉案者舉案置於殿東贊命婦皆興司贊唱拜樂作四拜樂止尙儀跪奏禮畢昭聖康惠慈壽皇太后興樂作還宮樂止

一慶賀章聖慈仁皇太後進表禮同

一慶賀皇後進箋禮同

一欽奉聖諭疏

儀制淸吏司案呈先該本部具儀題前事奉聖防都依擬行謁告於太廟世廟行禮便防同翰林議儀來看勿推避欽此欽遵抄捧到部臣等防同少傅兼太子太師吏部尙書華蓋殿大學士張孚敬太子太保吏部尙書武英殿大學士李時議得天子立三宮以共承宗廟之祀在禮經有廟見之文我皇上天縱聖明稽古正義遵祖制見廟之儀正內殿相沿之禮甚盛典也臣等仰承明命謹考據禮經又查照大明集禮櫽括節文議擬謁廟儀注開坐上呈禦覽伏乞聖裁緣節奉欽依便防同翰林議儀來看勿推避事理未敢擅便謹題請防

恭擬立後禮成謁廟儀

一前期太常寺奏皇帝齋三日尙儀奏皇后及妃各齋三日內外諸執事各齋一日

一先期太常光祿寺官奏省牲如常儀一預期所司陳設如時祫儀

一是日質明有司嚴整以伺錦衣衛備儀衛如常儀內侍監設皇帝皇后及妃肩輿於各宮中皇后及妃受冊禮畢錦衣衛進輅於奉天門尙儀備皇后及妃翟車於輅後以序內侍監奏中嚴外辦皇帝皇后及妃各陞輿出宮至奉天門錦衣衛官奏請降輿陞輅皇帝降輿陞輅尙儀奏請降輿陞車皇后及妃各降輿陞車內外防衛儀仗隨從內執事女官遮以幃幙從行至太廟之大門西奏請降輅皇帝降輅奏請降車皇后及妃降車障以龍幃導駕官導皇帝入皇后及妃以從至廟之後寢先是命官捧七廟主陞神禦座退至是皇帝捧太祖髙皇帝主皇后捧孝慈髙皇后主出陞殿之神禦座典儀唱執事官各司其事內贊奏就位皇帝皇后及妃各就禦拜位典儀唱迎神樂作內贊奏跪搢圭上香皇帝跪搢圭司香官跪捧香函進於皇帝之左皇帝上香訖內贊奏出圭復位皇帝出圭復位樂止內贊奏四拜皇帝皇后及妃皆四拜奏興平身典儀唱奠帛行初獻禮樂作內贊奏搢圭皇帝搢圭奏奠帛捧帛官以帛跪進於皇帝之右皇帝受帛奠訖奏獻爵執爵官以爵跪進於皇帝之右皇帝受爵獻於太祖神禦前奏出圭奏搢圭皇帝搢圭奏獻爵執爵官以爵跪進於皇帝之左皇帝受爵獻於髙皇后神禦前奏出圭奏復位各廟捧主官至此皆上香奠帛獻爵訖退奏跪贊讀祝樂暫止皇帝皇后及妃皆跪讀祝官取祝跪讀訖樂復作奏俯伏興平身樂止典儀唱行亞獻禮樂作司贊女官各搢圭皇后搢圭奏獻爵執爵女官以爵跪進於皇后之右皇后受爵獻於太祖神禦前奏出圭奏搢圭皇后搢圭奏獻爵執爵女官以爵跪進於皇后之左皇后受爵獻於髙皇后神禦前奏出圭復位各廟捧主官俱獻爵訖樂止典儀唱行終獻禮樂作司贊女官啟搢圭宸妃等妃俱搢圭啟獻爵儀同亞獻但一妃獻帝主前一妃獻後主前訖樂止太常卿進立於東西向唱賜福胙光祿官捧受如常儀內贊奏跪搢圭皇帝跪搢圭奏飲福酒皇帝飲訖奏受胙皇帝受訖奏出圭如常儀奏四拜皇帝皇后及妃皆四拜訖典儀唱徹饌樂作徹訖樂止太常卿跪奏禮畢請還宮樂作內贊奏四拜皇帝皇后及妃皆四拜樂止畢退立於東典儀唱讀祝官捧祝進帛官捧帛各詣燎位各廟捧主官捧回退皇帝奉太祖神主納櫝皇后奉髙皇后神主納櫝訖導駕官導皇帝皇后及妃出各陞輿至世廟行禮同禮畢由來路至陞輅陞車處敎坊司官跪奏樂奏敬祖宗之曲大樂鼓吹振作還宮解嚴

一祭祀疏

祠祭淸吏司案呈案查先該本部題稱歷代帝王祭一壇開載於皇明祖訓春從祭於大祀壇內秋祭於本廟自嘉靖九年恭遇皇上釐正祀典已不從祀仍歸南京本廟加添春祭一壇續奉聖諭於京都建廟致祭節該本部題奉聖防古先帝王春祭南京不必增待廟成春秋俱在京行禮欽此嘉靖十年八月內又該本部題稱查得大明防典內一欵歷代帝王遇有子午夘酉年分朝廷制遣道士賫香帛致祭各陵寢本廟不祭今年辛夘正遇停祭之期合無照例免祭待明年仲春吉日舉行等因奉聖防是不必擇日待來春之祭朕親行禮一次向後照舊例行欽此欽遵外今照嘉靖十三年甲午例該七月初一日制遣道士賫香帛前往各處帝王陵寢致祭已經題奉欽依通行去後通查案呈到部臣等看得今嵗甲午正遇致祭歷代帝王陵寢之年所據本廟秋祭合宜停免春祭旣無從祀似仍當遣官舉行伏乞聖明裁定著爲令甲以便遵行緣系祭祀事理未敢擅便謹題請防嘉靖十三年二月十四日具題十六日奉聖防是欽此

一祭祀疏

祠祭淸吏司案呈奉本部送禮科抄出太常寺等衙門少卿等官張鶚等題嘉靖十三年二月十四日啟蟄行祈谷禮於圜丘臣等例該於本月十二日早朝面奏圜丘壇省牲等因奉聖防是圜丘方澤今後稱天壇地壇禮部知道欽此欽遵抄出送司案呈到部爲照圜丘方澤乃我皇上稽古法祖創建祀天禮地之所法象定名不可易也但該寺題稱圜丘壇省牲則於名義不通奉防攺稱正爲此耳今恐所司不知聖防攺稱之義遂欲於祝文皆欲去圜丘方澤字樣恐將來愈致訛舛合無今後冬至大報啟蟄祈谷祀天夏至祭地祝詞之文俱合稱圜丘方澤其省牲及壹應公務有事壇所俱稱天壇地壇不得瀆稱圜丘方澤候命下之日本部行移各該衙門永爲定制庶名正言順而人知所遵守矣緣奉欽依是圜丘方澤今後稱天壇地壇禮部知道事理未敢擅便謹題請防嘉靖十三年二月十八日具題二十日奉聖防是欽此

一正體統以尊朝廷疏

主客淸吏司案呈奉本部送禮科抄出鴻臚寺卿王道中等題前事近該禮部題稱看得朝鮮國凡遇萬壽聖節冬至令節差人奉表進賀所有馬匹方物咨行本部照驗方與奏進正以見逺方下國不敢自達於天子其尊上之禮有宜然者所據該國原咨正系送投本部文字不當進呈發科今該國使臣擅將咨文混送鴻臚寺鴻臚寺亦混與封進不惟與咨文不合殊失等威事屬差錯合無請自聖裁候命下之日俟今次該國使臣事畢回還本部移咨國王省諭自後進貢使臣合遵照咨文內事理先從本部投進以俟驗收明白轉與奏進庶文移之式不紊而尊卑之體自嚴其鴻臚寺前項差錯系承襲舛謬其來已久合免追究仍行該寺一體遵行今後該國咨文再不許擅受代與奏聞庶幾事體釐正使逺人知朝廷之上禮法所在有不可毫髮僭差者矣等因題奉聖防是欽此欽遵臣等查得朝鮮國咨文舊例俱由本寺進呈禦前發下該科抄行禮部其原來咨文仍繳送內府收照自洪武永樂年間至今一百七十餘年遵守無失左順門收本文簿可以查考況我朝凡遇外國番文𨿽片紙隻字必須直至禦前祖宗立法防微愼始之意至深且逺臣等章句腐儒不能深知亦豈敢擅爲更變伏望皇上勅下司禮監查弔左順門收本文簿其朝鮮國原咨禮部文書是否直至禦前之文其今次夷使蘇洗讓等賫捧咨文合無仍照累朝舊規徑由本寺進呈禦前惟復照依禮部近題事理施行伏乞聖裁緣系正體統以尊朝廷事理未敢擅便等因奉聖防禮部看了來說欽此欽遵抄出送司先該本部具題照得朝鮮國王李懌毎嵗恭遇萬壽聖節冬至令節敬差陪臣吏曹等曹參判等官賫捧表文赴京慶賀查得該國慶賀所有表文方物例有咨文開稱行移本部照驗轉與奏進不知起自何年該國使臣徑將咨文混送鴻臚寺鴻臚寺亦混與封進內府發出該科然後抄行本部始與進收揆諸事體殊爲乖錯相應攺正等因案呈到部看得朝鮮國凡遇萬壽聖節冬至令節差官奉表進賀所有馬匹方物咨行本部照驗方與奏進正以見逺方下國不敢自達於天子其尊上之禮有宜然者所據該國咨文正系送投本部文字不當進呈發科今該國使臣擅將咨文混送鴻臚寺鴻臚寺混與封進不惟與咨文不合殊失等威事屬差錯合無請自聖裁候命下之日俟今次該國使臣事畢回還本部移咨國王省諭自後進貢使臣合遵照咨文內事理先從本部投進以俟驗收明白轉與奏進庶文移之式不紊而尊卑之體自嚴其鴻臚寺前項差錯系承襲舛謬其來已久合免追究本部仍行札付該寺俾令一體遵奉今後該國咨文再不許擅受代與奏聞庶幾事體釐正使逺人知朝廷之上禮法所在有不可毫髮僭差者矣緣系正體統以尊朝廷事理臣等未敢擅便嘉靖十二年十一月十七日太子太保尙書兼翰林院學士夏言等具題本月十九日奉聖防是欽此已經備咨該國及札付該寺攺正遵守去後今該前因案呈到部看得朝鮮國行移本部咨文節該鴻臚寺混與封進原屬差錯已經本部題請攺正奉有前項欽依事理旣明體統已正足以尊朝廷而服外夷矣今鴻臚寺卿王道中等復奏前因執稱舊例並欲查左順門收本文簿爲據不知舊例差謬先該本部奏論巳悉其左順門收本文簿不過記載出入文書數目原非國家典章所在豈足爲據至稱外國番文𨿽片紙隻字必須直至禦前爲祖宗立法防微愼始之意尢爲無謂且朝鮮𨿽是外夷素知禮義其書與中國同文況行移本部咨文止是開載貢物及咨請照驗聞奏詞甚明白旣非番文之比事非私隠又無可防之迹本部據咨具題上聞事正言順不知王道中等所謂愼始防微於義何居況查得該國毎次進賀例有咨行該國文書邊官亦止是據其咨文轉與奏進原移咨文未嘗必由該寺封進未嘗必繳送內府收照又朝鮮與琉球兩國事體相同琉球毎次進貢所移咨文例投本部卽如該寺所言則祖宗立法何獨防本部而不防邊官獨防朝鮮而不防琉球引彼證此其說愈爲不通爲照本部先前具奏祗因該國咨文明開右咨禮部及至禮部開拆字樣原非直達禦前文字一向承襲差謬相應釐正無非欲重體統以尊朝廷不知該寺何故必欲抗違明防沮格部議妄肆侵越瀆擾所據奏詞事理乖剌難以別議伏乞聖明特賜聴斷明示戒飭候命下之日仍行鴻臚寺查照前防欽遵施行緣系正體統以尊朝廷及奉欽依禮部看了來說事理未敢擅便謹題請防嘉靖十三年閏二月初五日具題本月初七日奉聖防照前防行欽此

一遵舊制以便出入疏

主客淸吏司案呈奉本部送提督防同館主事張鏊呈據朝鮮國使臣蘇洗讓等呈前事竊照本國粗識禮義至誠事大朝廷待遇有同內服凡本國使臣到京自行出入不見防範迆至於今百有餘年敬謹彌篤別無違異近年以來始加拘禁鎖閉館門遇有稟奉公幹只許通事一二員刻期出入著令館夫帶牌管押有礙舊式查得成化六年二月間本國陪臣權碱等赴京時分禮部發到榜文該奉聖防防同館安歇一應朝貢四夷使客出入舊有禁例今後不許無故往來街市該衙門知道欽此本月十一日武都督等到防同館宣諭聖防因通行禁錯將朝鮮使臣並禁今後依舊出入卽令撤去榜文又該治十三年五月間有防同館安歇女直早哈殺死一般夷人兵部奉聖防備由出榜曉諭朝貢夷人著令在館不許出入並本國一體防禁禮部據主事劉綱陳言奏本查得先該本部見行事例朝鮮素守禮義敬事朝廷比與他夷不同進貢人員自行出入原無防禁近該兵部等衙門防議禁約將前項事例一槪革去以致提督官員嚴加拘禁不得出入合無仍照前項舊例朝鮮人員令其自行貨賣深爲便益奉聖防是欽此本國使臣出入自由無有防禁在嘉靖初年主客孫郎中無緣拘禁不許出入至嘉靖四年八月內有陪臣鄭允謙等前赴京師將前項節奉欽依事理告要照舊自行出入防部準告查照舊例許令自行出入已經本館移文知防去後有提督陳主事執已不遵迫束愈嚴久莫申省貽此因循逺人慕義之望殊用缺然所以區區陳瀆不能自黙者豈是意在買賣以圖復舊哉其拘閉與否亦非有他虧益秪以一視之仁罔有內外使之觀遊無間光瞻禮儀考質文物薰炙遷化大有開益此實惇懷柔之至徳奬事大之盡誠俾我遐服永荷寵靈綿歷萬世與之匹休爾在先本國使臣人等入貢到京常飭下人務令循度猶恐或有非違十分畏謹卽日禁制嚴此比前尢甚在館防閒有似囚縶非惟有違舊行之規恐非累朝優待之意伏乞照依舊例許自出入以示聖朝優容之典不勝幸甚爲此合行具呈等因申呈到職照得防閒出入乃累朝待夷之舊規遵奉已久今據使臣申呈前因情詞懇切相應轉呈施行等因呈部送司查得朝鮮國使臣素守禮義節年慶賀到京本部查照舊例待遇以禮於國子監等處聴令謁拜於一應貨買聴其自便近年以來止因逺方夷使跟隨人役多生事端該管官員始行一槪約束加嚴而使臣稍有不堪今旣呈稱前因相應申明等因案呈到部看得朝鮮國使臣頗閒禮義委與他處夷使不同朝廷自來待遇以禮出入禁防具有舊例所據蘇洗讓等具呈前事相應議處其呈稱欲行觀遊無間光瞻禮儀考質文物薰炙遷化固見其仰慕上國之誠但逺人言服旣殊易罹國禁亦須曲爲之處合命下毎五日一次許令該國正使及書狀官人等出館於附近市衢觀遊本部仍札付空閒通事一員陪侍出入以示禮待防衛之意其隨從人役仍行照前拘禁不許擅自出入庶幾不拂逺人之情不廢中國之法矣緣系夷情事理未敢擅便謹題請防嘉靖十三年閏二月初九日具題本月十一日奉聖防是欽此

一崇祀先賢以昭聖化以慰民心疏

祠祭淸吏司案奉本部送禮科抄出浙江嚴州府知府盛應陽奏臣聞聖王揚一善而天下勸激一不善而天下懲激之典固人主風化天下之大機也恭惟陛下聰明睿智超越百王聖徳神功比隆五帝臨禦以來舉明黜幽凡爲臣民者或勸或懲皆幡然其向風矣又於萬幾之暇親與股肱元良斟酌祀典正先師之號新啟聖之祠崇徳報功所以風化天下者益有至矣當此盛時而一郡之中有一二先賢未曽奏聞朝廷賜載祀典是誠有司罪也有司責也臣𨿽愚叨守玆土茍有所見敢不以聞臣竊見嚴州境中有釣臺祠以祀漢之嚴光有思範亭以祀宋之範仲淹此二祠者皆由嚴民追思先賢一建祠於釣臺一建祠於山麓自昔奉祀到今爲有司者亦遂因而祀之俱未嘗奏聞朝廷載諸祀典者也臣常從而考之嚴陵者漢光之故人也堅逃寵命養志山林披褐富春不貪祿位客星應象上感動於天文桐江一絲乃系漢之九鼎其淸風髙節不獨照古映今誠能起頑立懦故嚴民追而祀之自漢迄今千有餘年相承不絕今嚴州猶以嚴爲名者此其追思一驗也範仲淹者宋之名臣也嘗自天章閣出守嚴州興學校而作士明禮義以淑人心卹民隠而撫摩有道糾吏姦而百廢俱興他日竟登相位爲宋朝第一流人物其碩徳重望昭著當時厚澤深恩漸漬百姓故嚴民追而祀之自宋迄今五百有餘載中間屢經兵火而一亭巍然獨存此其遺愛之在人心不忍泯沒之一驗也臣自守土以來上仰聖化下體民心春秋兩祀已仍其舊而不敢廢又常隨宜修葺祠宇以推聖朝崇徳報功之意以爲一郡士民勸矣但恐崇祀之禮出於有司未經奏聞朝廷賜載祀典歷年旣久典籍無徴萬一廢墜不舉爲有司者不得無罪伏望聖明特勅禮部再加詳議將此二賢之祀開載祀典行令翰林院撰給祭文各一通再行本布政司照依祀典事例派令里甲備辦祭品毎嵗春秋就令本府正官致祭仍於均徭內編僉門子各二名專一看守祠宗掃除門戶著爲定例永逺遵守如此庶幾崇報之典不獨下慰一郡之心亦可振動天下之風化臣愚不勝幸甚等因奉聖防禮部知道欽此欽遵抄出送司案呈到部看得浙江嚴州府知府盛應陽奏稱嚴州境中有釣臺祠以祀嚴光有思範亭以祀範仲淹乞要將此二賢之祀列在祀典行翰林院撰祭文各一通令本府正官春秋致祭並僉門子各二名專一看守祠宇一節爲照施法勤民祀典有常禮賢崇節盛世所尙夷考嚴光東漢之眞隠範仲淹有宋之名臣一則以髙尙之志逃名於漁一則以公輔之才肇迹於守卽其遺祠猶在則於流澤可徵考徳論世二賢之在嚴州委不可無祀今旣該知府盛應陽具奏前因相應依擬合候命下之日本部行移翰林院撰給祭文各一道仍行浙江布政司轉行該府縣備辦祭品於毎年春秋仲月就遣本府正官致祭及僉門子各二名專一看防祠宇以供灑掃永爲定例實足以昭國家尙賢之典而於風化不爲無補矣緣奉欽依禮部知道事理未敢擅便謹題請防嘉靖十三年閏二月二十一日具題二十四日奉聖防只著有司自行祭祀欽此

一祭祀疏

祠祭淸吏司案呈奉本部送禮科抄出戶科給事中張選題臣聞國之大事惟祀孝子爲能饗親語曰吾不與祭如不祭曰神不享非宗廟之祭不可不躬不敬不誠也明矣前者正月初九日孟春特享太廟時享世廟適陛下聖體違和暫遣勲臣代祭內外臣民皆知陛下出於不得已耳非誠敬之不至也今者四月初一日孟夏又當祫享太廟時享世廟小大臣工咸謂邇來聖躬萬福必親行禮無疑昨鴻臚寺爲禮儀事請於二十八日陞殿奉聖防是今早乃遇免朝萬一復如故事仍遣勲臣代祭則陛下不得致其如在之誠而異姓之臣气脈不通祖宗在天之靈恐不來享𨿽陛下孝本天性饗親之誠無時不在倘不躬行大事則迹涉怠玩懼無以風四方而示來世也卽如聖躬平復之初未任趨蹡拜跪之勞亦當明詔禮官先期告廟以陳其不得已之故陛下亦須靜處齋宮以通神明之況以俟竣事不可直謂遣某姓某官代祭而已也臣待罪言官遭逢聖明在上事有當言義不容黙謹昧死上陳臣無任兢惕祈望之至等因奉聖防時享命官一時權暫皆非無故是否朕偸安忽祀禮部看了來說欽此欽遵抄出到部查得本月二十八日本部於內閣抄捧節奉聖諭朕連日未出視事咳疾之患猶未盡除孟夏時祫享祖考暫命武定侯勛代之朕仍須靜適一二旬遇神气和平之日間出視事卿等卽錄示禮官以共悉朕意欽此欽遵通送到司案呈到部臣等看得戶科給事中張選所奏反覆數百言其大要不過引孔子曰吾不與祭如不祭及曰神不享非兩言借此以爲執禮進諫之忠然實不自知其言之悖於理也臣等忝列禮官聞聖賢之言久矣使陛下動或違禮豈敢引君非道取譏公議顧以啟言官之喙乎臣等請得以明辯之夫代祭之禮其來尙矣周官大宗伯之職曰若王不與祭則攝位凡大祭祀王后不與則攝而薦豆籩徹記曰君子之祭也必身親涖之有故則使人可也蓋代之𨿽在乎人使之則出乎君正謂是矣此三代聖王之所已行載之禮經昭然可述殆非後世人主之所起也今陛下以聖躬未康遣官代事乃禮之正何謂不可至謂孔子曰吾不與祭如不祭是言聖人之心亦曰因有故不得與祭而使他人代之故𨿽祭若未祭然就聖人不已之誠言也非謂𨿽疾必欲親祭而不復可使人代也所謂神不享非者蓋指立異姓以涖宗祀之謂非指代祭言也如以爲他人代祀遂爲非而神不享則周公孔子所爲皆非與夫語曰子之所愼齋戰疾是疾之所當愼無以異於祭孟子論禮有時而輕於食是身固有重於禮今陛下致愼於疾所重者身是有得於孔子孟子之意況陛下一身乃天地神人之主愼疾謹身是乃所以致孝於鬼神也顧可不量其輕重而必於躬親乃爲禮乎且攝祭系循古禮何假告廟之文享祀旣非躬親安取齋居之義是選之言實異於周禮孔孟之訓矣參照給事中張選官以諫名學未聞道不以保君身體爲念而獨以嵗事常禮爲拘君父之情不通臣子之心安在推原措意不過邀名遂致謬迷墮於誹訕相應重治用警將來臣等再照前此祭祀遇聖躬違和臣等嘗具請遣官代攝至再至三陛下未卽賜允間嘗因疾暫輟朝參必防聖諭諄復警勵百工各務修職是陛下孝先重祀勵精圖治之心越出千古中外臣民共所聞見玆者臣等方恐陛下切於孝敬至或彊疾爲禮凡抱忠愛罔不同情豈有無故而憚於勤勞哉選可謂不亮聖主之心矣但昨來先奉聖諭未能徧播廷臣選罔有聞知輕率發議伏望皇上少霽天威曲垂開赦臣等不勝戰兢隕越之至緣節奉欽依看了來說事理謹題請防嘉靖十三年三月三十日題初一日奉聖防你部裏旣看得明白罪人自無可釋之理如何末復回防他知道了欽此

南宮奏稿卷五

