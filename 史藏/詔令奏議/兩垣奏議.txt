兩垣奏議

﹝明﹞逯中立撰

欽定四庫全書

史部六

兩垣奏議

詔令奏議類二

奏議之屬

提要

臣等謹案兩垣奏議一卷明逯中立撰中立有周易札記已著錄是書凡奏議六篇皆中立爲給事中時所上以歷官吏兵二科故稱兩垣其中論公用捨論修史用人及論會推閣臣三疏本末略具明史本傳蓋中立以是三疏一忤旨停俸一見忌輔臣一被貶外授故史特摘錄於本傳其請罷織造論東倭及請停例金三疏𨿽事不施行然亦皆矯矯不阿無愧封駁之職不得以卷帙之少廢之矣舊本附刻中立所作周易札記後今旣分隸四庫則列於經部爲不倫故析出別著錄焉

乾隆四十六年九月恭校上

總纂官臣紀昀臣陸錫熊臣孫士毅

總校官臣陸費墀

欽定四庫全書

兩垣奏議

﹝明﹞逯中立撰

論公用捨疏

臣惟朝廷有用捨之權而天下有是非之公用捨合於公則人服而議論自息用舎不合於公則人不服而議論日滋故曰王道本乎人情自古又未有上下異指大小臣異心邪正倒置眾論沸騰而可以言治者臣睹近來諸臣相繼而罷者率多砥行好修守正不阿之士如郎中譚一召疏中所云得罪棄置者六十餘人臣不敢謂其皆皭然君子然而爲君子者多也而偶以一事固執一言觸忤遂令其牢落下僚跧伏田間壯志紆而不伸忠猷蘊而未竟此臣所以深爲諸臣惜也方今中外多故苦無任事之人而今被斥諸臣𨿽位有崇卑才有偏全皆國家所作養生平所砥礪今不使之爲國家用而反令藉之以成其私名致感時者有憐才之嘆司銓者有乏才之憂此臣所以爲世道惜也夫諸臣有以爭國是而去者有以詆輔臣而去者又有以申救株連疑及輔臣而去者陛下怒言者則曰出朕獨斷而輔臣王錫爵之自解亦曰有主上親筆臣謂所罷者非正人也則斷自宸衷固主上去邪之眀卽擬自閣臣正大臣爲國之忠若所罷者果正人也出於閣臣之票擬而有心斥逐者爲妬賢出於主上之裁決而不能匡救者爲竊位彼職贊宻勿身膺隆眷不補牘力爭而坐視忠良屏棄讒佞鴟張𨿽間有揭救然而諸臣之擯斥者如故也大臣以人事君之道恐不如是故臣又爲輔臣惜也今陛下欲安輔臣則罷言者言者罷而論者愈多論者多而輔臣益不自安卽髙攀龍一疏惓惓爲國惜才卽部院大臣亦許其願忠之心矣中外諸臣亦多爲之申解矣孫繼有譚一召之疏不無過激而扶正抑邪之言不無可采陛下重罰二臣以謝輔臣二臣罰而輔臣能自安乎臣聞防口甚於防川聖如虞舜猶察邇言而用之況泰交一疏輔臣不以淹棄諸臣請乎陛下以心旅托輔臣則何不行輔臣之言從中外臣工之願眀諭吏部於先後廢謫諸臣隨材錄用以示大公則君有容直之名臣無敢言之譽國家收多賢之益廟堂無處分之煩眾囂自息輔臣自安矣宋劉安世曰愛惜人才乃人主自爲社稷計程顥曰朝廷不失於舉錯使議論何自而沸騰釋羣疑而收人心莫要於此然臣又有言焉畱都銓卿以沈鯉推而不用尙寶司丞以李懋檜補而不允至於鄒元標慷慨大節海內屬目而不能一日立朝夫以陛下寛仁獨不能容一二直臣乎以輔臣見知於主獨不能爲國用一二直臣乎端人短气正士結舌淸眀之朝不宜有此輔臣不思極力叩閽仰回天聽以收民譽而樹令名而徒忿眾口之呶呶以歸過於君父此臣所以義激於中不容黙黙也臣一介艸茅蒙拔置吏垣感時效愚罔知忌諱伏惟聖眀裁納

論罷太和山織造疏

臣待罪諫垣竊見傳造太嶽太和山各宮殿頂帳費以萬金奉旨本山量解香稅銀七千兩仍命工部補足三千兩矣又戒諸臣之奏擾矣夫以供奉眀神而費止萬金又有眀旨之凜凜也臣何敢復有陳說第考之祀典參之時勢則見織造之命萬萬可已者敢披瀝爲皇上陳之臣惟太和山不列於嶽鎭玄武神不見於經傳所云靜樂王太子入山修煉白日飛升皆道家傅會之說儒者所不談𨿽我朝創廟宇設提督以崇祀之然非若天地嶽鎭海瀆等神爲祭之正也古云黷於祭祀時謂弗欽禮煩則亂事神則難而況宮殿帷帳又供奉之彌文而非祭祀之常經乎故織造之可已也爲國家釐祀典也東南災沴頻仍杼柚其空卽袍服上供撫臣無歲不請減請罷矣今又以頂帳之故嚴行新舊各堂添設機張人匠並工織造手指瘁於拮據皮肉殘於鞭撲且吏胥有需索之擾州縣有徵解之苦費以萬金而閭閻所費又數倍於此者乎夫以東南凋敝之時而何忍加之以額外之徵輸也故織造之可已也爲東南愛民力也王者爲天下守財卽財賦殷富之日猶當加意撙節而況公私交困府藏殫竭昨見主計之臣謂各邊鎭上半年例銀共該一百四十餘萬東那西湊尙少一半若太和山宮殿頂帳何益於神而出帑金以佐之𨿽曰數止三千然一銖一兩孰非赤子之膏脂乎是何取盡錙銖而用若泥沙也故織造之可已也爲帑藏惜財用也方今徐淮兗豫之間千里一壑積骸盈野仳離之狀愁嘆之聲慘目悲心有不忍見且聞者昨河南撫臣張一元之疏可見矣天下之患莫大於下有疾苦而上不收卹乃日者科臣王徳完爲民請賑疏兩上而不報今頂悵無益之費近習無稽之言卽以科部執奏而不允此臣之所以未解也臣謂太和山之香稅積之徒以供內臣之幹沒推之可以救中原之捐瘠織造之萬金以爲頂帳之費則曰不經以爲賑濟之資則曰徳意臣又查萬曆十四年以山陜等處災傷發帑金三十九萬兩十七年以江南等處災傷發帑金三十萬兩遣官分賑今中原災傷不減於曩時而賑卹之惠反嗇於曩時皇上爲民父母忍視數百萬生靈嗷嗷待斃而不爲之拯救者乎伏願亟停織造之命卽以太和山香稅銀一萬兩並再發內帑銀二十萬兩遣廉能之官宣布徳音太霈皇仁以示聖天子軫念災民之意則罷不經之費至儉也弘賑卹之恩至仁也廓轉圜之量至明也皇上何憚而不爲此也然臣又有言焉京師者四方之極也今都門外宮觀之侈丹堊輝煌旛幔之飾綦組絢爛而委巷小民至傾貲破產以修庵觀而供齋醮異說之惑世誣民甚矣皇上又復括已盡之財剝窮民之脂以供宮殿帷帳之飾則何以禁止愚民風示四方孟子曰楊墨之道不息孔子之道不著又曰君子反經而已矣經正則庻民興庻民興斯無邪慝矣眀正道以息邪說惟聖眀畱意焉

論東倭疏

自東倭未靖而請封請貢之說興也中外諸臣言者甚夥其揣情形析利害者亦甚備𨿽三尺豎子亦知其不可矣臣卽再陳說亦不能加於諸臣上矣顧是說也宋應昌始之顧養謙成之本兵石星力主之沈惟敬宻計於倭冦劉黃裳昌言於朝請封易而爲請貢請貢易而爲開市開市易而爲和親頃又專意請封業已奉有眀旨矣臣竊維貢不可許而封亦不可許也是東徵諸臣誤本兵而本兵因以誤國也臣始不能無言也臣聞忠臣之謀國也爲國家計不爲一身計爲久逺計不爲旦夕計自倭冦狂逞盤據朝鮮我皇上宵旰而憂爲之遣將出師者旣一年餘矣蹂躪我屬國戕殺我士卒縻費我金錢是中國仇也而臣子之羞也今不思滅此朝食而反欲寵以封號金冊銀章赫奕島外此可令四方見乎以國體論則倭不當封昨見朝鮮疏中有云倭冦築城蓋房運糧練兵陽退而復進假和而逞凶倭之情狀亦可槪見而當事者以爲難慿日夜催促表文以冀了事目前臣未聞空言可以畏敵表文可以守取卽稱臣稱貢禮卑言甘臣之所不敢信也以倭情論則倭不必封倭俗狙詐而狼貪聖祖絕其貢不與通著之爲訓沿海設備嗣是屢貢屢犯至嘉靖間東南之慘極矣世祖赫然用武一大創之而有三十餘年之安今無以制其死命而以封爲羈縻彼闗酋雄長海外卽稱帝稱王夫誰禁之而乃遣數十萬之師犯我屬國丐此虛名也勢必請封請市要求不已我不能拒絕於今日而安能拒絕於異日啟姦民勾引之端開外國窺伺之門爲國家患無已時以利害論則倭不可封此其事之可否得失滿朝臣工知之朝鮮知之而何當事者以冥冥決事不曰選將不曰練兵不曰沿海修備而今日議封眀日議貢倭盤據於釡山爲攻取之計我冀望於僥幸爲茍且之謀倭以欵要我而操術常行於欵之外我以欵自愚而智慮常陷於欵之中排盈庭之公論損戰守之長策沮忠臣義士之气爲逃責議功之資此人臣之利非國家之福也旦夕之謀非久逺之計也豈不羞朝廷而污靑史哉臣謂倭欵不罷則戰守之計不決戰守之計不決則釀禍將來貽憂君父異時追尢首事卽斬諸臣之頭不足以謝國事矣且皇上獨不見西事乎當互市之始豈不借口羈縻得以息肩飭備而今邊務廢弛將士玩愒不可收拾識者恨之今日又欲襲其故智以爲退倭良策尙可謂國有人乎伏望皇上深思倭情之叵測収回許封之成命眀諭尙書石星總督顧養謙閉關謝使一意防禦毋推諉避事毋因循養亂毋狃一時之便而貽後日之悔侍郎宋應昌郎中劉黃裳倂亟賜罷斥仍正其欺罔誤國之罪則內外逺近曉然知上意所向在於安攘大計孰不更相激厲以圖事功所謂三軍之士不戰而气自倍倭何足慮哉

論修史用人疏

先該輔臣王錫爵題請纂修正史起原任詹事劉虞夔充總裁官輿論嘖嘖以爲非人臣曰是輔臣援所私而不顧天下之公議也方具疏參論旋聞同官業已上請竊謂輔臣必聞言而悔滌心而聽則臣可無言矣旣奉旨先該呂坤保薦劉虞夔急宜起用今禦史紛紛參駁孰爲公論著該部院定議來說欽此臣仰見皇上深居大內畱神章奏采公論於外廷付定議於部院而毫不以成心與也繼而思曰是出於宸衷之主裁與則呂坤保薦事在往年猶然簡在聖心虞夔何人而當此隆眷也抑出於閣臣之票擬與則是以桃李之私情謬爲推引而柰何假呂坤之一薦以自文也臣請得而畢其說撫按之臣鎭輯一方境內士夫所攺容而禮者也非巨姦豪宦不以列彈章其薦人也不得不寛廟堂之上提衡天下宇內才品所懸鏡而別者也非宏才碩望不以辱弓旌其用人也不得不嚴撫按之保薦或偶取其鄕論廟堂之起用必詳核其官評試查各處撫按所薦舉地方人才者能人人而用之乎彼虞夔生平具在去歲拾遺疏中眞士類所不齒聖世所不容者不卽罷斥已爲漏网遺姦此固滿朝公論輔臣獨不知乎知之而何故復用之乎夫用虞夔也爲得意門生而私之也私虞夔而借明旨以塗天下也借堂官以箝臺臣也則黨護之心化而爲機械儻皇上試召輔臣而問不知輔臣何詞以對且今天下多故需人甚急廢謫諸臣無賜環之日中外士紳日夜望輔臣補牘力諍今未能進一君子而先進一邪臣輔臣又將何詞以謝天下乎伏乞明諭輔臣以後用人當秉公心勿植私黨以後擬旨當持大體勿挾私見則國家之休也亦所以成輔臣之令名也臣再惟修史巨典也必博訪名流廣招俊士前輔臣疏有欲取之別署取之外僚取之閒廢取之山林隱逸而必曰文行兼優又曰行義無虧然邪媚如虞夔者首與總栽之選矣苐恐天下之爲虞夔者不少也洿行無節徒飾浮華之詞夤緣干進者亦不少也儻誤蒙收錄則修史之典適以啟邪臣奔競之途而開小人仕進之竇耳卽掇英摛藻何足以昭法誡而垂萬世哉復望諭輔臣及吏部嚴行諮訪務求端方直亮博聞有道術之士毋得濫及匪人以污淸朝盛舉則仕路肅淸而國史可傳不朽矣

論拔淹滯停例金疏

臣待罪諌垣伏睹陛下寤寐英賢軫卹民瘼邇者如孟一脈沈鯉屢推不允者今擢用矣覽科臣所上中州饑民圖說憫然動念發帑銀遣官賑救至宮闈之內亦捐金佐之矣大小臣工莫不踴躍而頌曰陛下天地之量而堯舜之心也顧臣見近來請用廢謫諸臣連章累牘畱中不下夫今天下多事正當廣招俊乂搜羅巖穴而諸臣者往往以戅直蒙譴其抱效忠之悃具可用之才甚多也一列擯斥之籍永無登進之階是陛下之量猶有未廓歟臣謂天地之生才實難國家之需才甚急諸臣不及時錄用恐歲華相催精神意气漸隳是淸朝有不盡之才而正人有後時之嘆矣且銓臣爲陛下用人也尙書陳有年又陛下所特簡者也以請用司屬奉旨切責累疏求去陛下亦屢降溫綸畱矣夫畀以銓衡之寄寵以知眷之渥則何不推心委任盡行其志而乃令其抱牘逡巡有懷而莫展也伏乞明諭吏部於先後廢謫諸臣遇缺次用隨材序遷則忠直在列而國家收多賢之益矣臣又見昨該雲南撫臣請減加金未蒙兪納夫雲南年例金歲止二千兩萬曆二十年加至五千兩是加增之數反多於原額旋以閣臣之請減去一千矣又以撫臣之疏而增旋以計臣之請復減一千矣又以科臣之疏而增隨減隨增綸綍不信非所以重詔令而垂史冊也臣聞滇南采金逺渉川陜風雨瘴癘之所侵虎豹盜賊之所傷辛苦艱難觸目淒慘是金以千計而民間所費與死亡傷夷者不可勝計也陛下居髙處優言千則千耳獨不念供之者甚艱乎況今緬氛方熾徵兵轉餉之費公私殫竭而今又益以額外之徵求其何以堪伏乞明諭戶部令該省止觧年例金二千兩如以爲內用不給請俯從撫臣之懇停免舊歲所增一千兩則約巳裕民滇氓徼再造之福矣臣再惟近日言及於罪逐之臣陛下以爲市恩言及於滇南之金陛下以爲奏瀆臣亦豈不知緘黙可以自容哉第念職司耳目誼切匡正當此才乏民困之日而坐視端人淹於屏斥窮陬疲於徵輸耳目之謂何臣之罪且不容於堯舜之世是以冒昧塵瀆仰回天聽惟願陛下以用沈鯉孟一脈之心盡召逐臣以賑中原之心逺徹遐壤則至仁天壤同流而聖徳古今罕並矣

論會推閣臣疏

頃該吏部以會推閣臣之故上干聖怒嚴旨督責降處司官旋以言者申救斥爲編氓朝論惜之臣言官也誼不能黙黙無言臣伏惟陛下念閣務繁劇簡任輔臣不卽斷自宸衷而先付之廷推以示公也銓臣博訪旁搜疏名上請公論采之盈庭可否決於聖斷非敢專也亦非敢私也且威福者朝廷之權也該部亦不得而專也予奪者君上之恩也該部亦不得而市也以今聖明在上淸議在下一時臣工非至愚不肖誰敢罔上行私自速罪戾而況郎中顧憲成者砥行好修往以直言獲譴陛下起自謫籍而用之矣司銓未久復遭擯斥士紳相顧咨嗟咸謂憲成以直道被黜而陛下有不容直之名將何以勸任事之心鼓豪傑之气乎夫用捨者國家之大政也銓臣者又用舍人之人也邇來相繼屏去不竟其用孫鑨去矣陳有年杜門求去矣司官之空署削籍而去者至再至三矣今顧憲成又以罪去前者將竭後焉不續人才凋謝可爲寒心語曰察察不可爲容容多後福臣恐今而後非如王國光楊巍也者則不能一日爲太宰非如徐一檟謝廷寀劉希孟也者則不能一日爲部臣臧否混並舉錯倒置將使黜陟重典爲權門供愛憎銓衡重地爲私門樹桃李天下不知有是非人心不知有勸懲風靡波流莫究所終矣大抵近年以來君臣道隔上下異心上所謂可而下未必是也下所謂可而上未必是也用捨一慿喜怒黜罰幾於無章公議壅閼繁言滋起臣謂人才消長之機理道廢興之漸正在於此故願陛下虛心而觀也然臣又有言焉會推閣臣非自十九年始也皇祖二十八年廷推六員而張治李本二臣用卽今元輔王錫爵之入閣也亦會推也蓋特簡與廷推祖宗朝並行巳久而要之廷推必諧於僉議特簡或由於私援故舜舉臯陶湯舉伊尹而必曰選於眾今輔臣趙志臯等不稽故典不惟逺圖妄爲牽引熒激聖怒卽掲救數語譬之彊笑而神不偕來欲以動聽難矣方今疆場交聳公私耗竭而嗷嗷思亂者又十室而九識者抱厝火積薪之憂所幸公道昭白仕路淸夷宰輔無私人朝廷無過舉可以回气化而收人心而今時事至此可爲長嘆臣職司獻納冒昧塵瀆非爲銓司惜一郎官也爲國家惜人才也爲國家惜政體也亦願廟堂之上共捐成心而重爲國體人才惜也臣不勝惓惓

兩垣奏議

