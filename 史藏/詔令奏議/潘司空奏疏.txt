

《四庫全書潘司空奏疏》

﹝明﹞潘季馴撰

欽定四庫全書

史部六

潘司空奏疏

詔令奏議類二

奏議之屬

提要

臣等謹案潘司空奏疏七卷明潘季馴撰季馴字時良烏程人嘉靖庚戌進士官至總督河道工部尙書兼右都禦史事迹具明史本傳此集凡巡按廣東奏疏一卷督撫江西奏議四卷兵部奏疏二卷季馴巡按廣東在嘉靖三十八年奏疏後有其子大復附記稱原稿幾三寸許散佚不存僅從掖垣覓之故所錄止此其督撫江西在萬曆四年奏疏之前有李遷萬恭二序其爲南京尙書則在萬曆九年舊本列在兵部之後編次誤也季馴𨿽以治河顯而所治皆有治迹集中如查議弓兵工食及損益南京兵政諸疏皆足補明會典所未備又查解兵衛存畱糧餉濟邊諸奏亦深切當時獘政足與史誌相參考云

乾隆四十六年九月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

潘司空奏疏卷一

﹝明﹞潘季馴撰

○巡按廣東奏疏

愼選民牧疏

題爲懇乞天恩俯念逺方愼選民牧以弭盜安民事臣本以庸懦之資叨司風紀之任欽承重命出按雄藩日夕憂惶勉圖稱使何入境之初卽值冦警潮陽海丰惠來等處倭冦充斥南雄和平程鄕等處山賊縱橫閭閻哀苦之聲州縣烽火之報無日無聞臣目擊其變食不下咽寢不安枕𨿽嘗督行司道衛府州縣等官嚴加剿捕而將不足恃兵不可用徒爾支吾終難寧謐臣嘗聞之民窮而後盜起弭盜必先安民安民之道無他惟在擇賢守令而已臣敢爲皇上陳之昔渤海歳饑盜賊並起漢宣帝拜龔遂爲守遂曰海濱遐逺不沾聖化其民困於饑寒而吏不惜故弄兵潢池耳遂單車至府開倉廩假貧民選用良吏慰安牧養盜賊悉平又昔交址刺史多無淸行吏民怨叛選賈琮爲刺史訊其反狀咸言賦斂太重百姓空單京師遙逺告寃無所故聚爲盜賊琮卽移書告示招撫荒散蠲復徭役百姓以安夫今之廣東卽如昔之渤海交址也今廣東之盜未必如渤海交址之盜也而致盜之由未必不起於海濱遐逺民困於賦斂而無所控訴也倘今之守令者果有龔賈之徒出而撫之未必不投干毀戈安土樂業如渤海交址之盜也然則卽今弭盜之術其有過於擇賢守令如龔賈者乎臣昨覩今歳考察邸報廣東所去府佐與州縣正官共三十八人較之他省獨多大半其故何哉蓋由嶺南之地土產累多珍奇載之出境其利百倍人情於此已爲易動而處此者又多日暮途窮之人寧能責其廉乎且去京萬里縱使盜跖爲之郡守檮杌饕餮爲之縣令民日百千輩羣嘲而聚謗之朝廷之上未之知也不得已而訴之上司上司不知偶從而抑之則死且無告矣欲走京稱寃而費以百計富者難之而況於貧乎此官之易以肆民之日以蹙相率而趨於盜也臣聞之先臣丘浚曰逺方之民易動者非民之情習然也治之者不得其人也蓋逺方州縣得一良令如得勝兵三千人得一良守令如得勝兵三萬人方其相安無事之時一方數千里之地得二三十輩之賢守長則足以安之矣不幸而民窮起而爲盜爲亂非得數十萬人馬錢糧未易平之也嗚呼明用數十萬於有事之時人之所知而潛省數十萬於無事之中人特未之知耳此民牧之所以爲重而擇賢牧於逺方尢爲重也然州守縣令之選大率皆筮仕之人銓司者未經試用豈能遂知其賢不肖乎臣竊謂我國家官人之法𨿽曰三途並用而特重進士之科是以歷朝建功立業者進士十居八九蓋士子旣蒙進士之選莫不有砥礪上進之心縱有識趣卑污不自愛惜者亦十之一二也舉貢之人每以資格自限而況歷試多年方行就選精力爲之減損意气爲之折磨報國之心輕營家之念重矣其豪邁之才堅貞之操難保盡無殆亦十之一二也我皇上試以今歳考察觀之甲科之與舉貢多寡相去果大相懸絕否乎況蠢玆下民貴耳賤目一聞舉貢便生輕易之心茍遇甲科卽起驚憚之意而爲之甲科者少知愛民頌聲遂作誠所謂事半而功倍者也昔唐玄宗詔新除縣令試理人策而以韋濟詞理第一者爲醴泉令意者其在斯乎然司銓者豈不欲盡以甲科之人分布天下州縣特以應選之人甲科恆少舉貢恆多而州縣者又舉貢之正選也廣東向稱樂土𨿽以庸才處之茍不至於極敝大壊亦可支吾但今之廣東非昔日之廣東則今日之治廣東者亦不當以昔日所治之人治之耳伏望皇上俯念逺方之民久罹盜賊之慘勅下該部備查廣東見在州縣員缺摘將緊要處所如廣州府之東莞連州南雄府之始興惠州府之和平潮州府之掲陽惠來等處俱將新中甲科除授勒限赴任其淸逺海丰程鄕四會等縣𨿽亦系盜賊淵藪但有見任官員遽難更易候各去任之後仍乞補選甲科倘甲科之中有不自愛者容臣等細訪參治比舉貢之人更加嚴峻則倭夷充斥之地必多捍禦之方山賊縱橫之鄕必多招徠之術良民有所恃而不恐頑民有所畏而不爲且使海濱之民咸知我皇上畱心逺地加意窮民其鼓舞震懾之機又有不可言者百姓安樂冦盜消弭而可以保聖治億萬年無疆之休矣

嘉靖三十八年八月二十六日奉旨吏部知道

添設縣治疏

題爲添設縣治移置所司保障地方弭盜安民事據廣東布政司經歷司呈爲議及時勘處積叛地方以絕後患以圖久安事奉本司札付準本司等衙門掌印左布政使等官魏良貴等咨關各準本司咨關準分守嶺西道右參政吳桂芳咨據肇慶府通判呂天恩呈稱遵到本府四會縣督同知縣張文光拘集通縣裏排鄕老歐陽應奎等審據眾稱剿平諸巢萬山聯絡地方曠逺應立縣治等情隨帶地師親詣經剿地方拘集熟知地利人役徧歷諸巢看得各處山勢險峻溪流湍急止有地名潭圃地宇平衍山水環抱民居稠聚爲四方道路適中之所詢之輿情皆稱堪立縣治其地南去四會縣一百三十里系逺僻地方今立縣治居中控制內可以據險要防遏夷酋外可以復膏腴撫綏良善將附近太平柑欖大圃三都地方分剖太平一圖九圖十圖柑欖一圖三圖四圖五圖十圖十二圖十四圖大圃三圖共一十一圖查據黃冊通計大小人戶一千一百有奇官米二千四百九十九石八斗三升四合八勺民米二千一百三十九石一斗六升四合八勺後有淸山賊田開荒餘地或敷貱無徵或升科增稅俱附入新縣其潭圃逺近等處田地𨿽坐落太平柑欖大圃三都地方亦有先年賣出別圃戶內相應淸查撥正蓋田地旣在此方稅糧合歸新縣撥正所以增戶口便糧差淸查所以息爭訟防影射庶事體歸一其淸逺懷集二縣都圖查系別省別府地方不必分割恐道傍築捨徒費周章潭圃旣立縣治若前後左右無藩籬之固恐懸孤城於萬山似攖螳臂於虎口難保將來寧謐如今日也又看得地名龍口水在潭圃之北五十五里內扼三塘徑下等處最爲要害應立屯田千戶所移四會後千戶所在彼守禦及查得肇慶衛前所中所原有屯田細糧五百餘石在彼合將屯軍二百名盡撥前去依屯耕守免其差調龍口一軍專令居中策應保障地方以護耕種其有空餘田地聽從鄕民開耕入彼居住以助兵威此一舉而軍民兩便也及照潭圃之東八十里有地名雙車圃界連淸逺切照葵梅諸洞合移金溪巡檢司建立在彼掣靑艸大徑大坑三營之兵共二百六十六名協同守把及有南綏一營在龍口水東五里雙車圃西五十里乃盜賊出入之衝照舊存畱在彼掣黃沙古竈二營共兵二百九十一名湊入戍守使西應龍口東援雙車聲勢旣張𨿽南綏有急亦有所恃而自固矣龍口之西三十里地名扶落口乃白茫鵝叫扶黎顧水諸巢之咽喉合移扶溪巡檢司建於彼處保其巖阻以系人心居業又有地名鷺鷺坪在扶落口西三十里接近蓮花■﹝石帶﹞心螺殻山及廣西懷集等處惡峒地方險逺屏蔽空疎若欲扶溪安枕先於此處設立一營招回附近原被逼出慣戰鄕兵二百名在彼墾田居住月給行糧四斗五升以資耕守候田畝成熟住支行糧卽將黃桐峽徑鶴爪三營兵壯一百八十五名移出彼處合營並勢以壯軍威而扶落一帶地方耕守可無虞矣凡此乃形依唇齒勢成掎角潭圃之地昔爲邊鄙今居腹心龍口雙車南綏鷺鷥等處皆爲藩籬屏限城池峙立營壘錯居血脈貫通聲勢聨絡可以扼賊喉吭奠麗生民以後公署建而道路自開墟市立而商賈自聚開墾盛而流移自復盜賊息而村落自充聲教達而人材自出惟在上者倡導鼓舞之而已矣其於築建城池衙門儒學營堡等項工費及丈勘開墾賊遺田地查處遺累糧米等項事宜俱候請立縣建官之日次第舉行攺州建縣重務再加審處等因畫圖貼說呈詳到道該本道會同帶管分巡僉事殷從儉議照四會地方綿亙三百餘里考之前代唐宋間設有一州四縣其後並爲四會一邑以致山多地曠聲教不行遂爲各賊據盤敢稱抄掠鄕村荼毒爲患有年今當大兵平剿之餘正屬經營更始之際所據增立縣治控制要衝以杜遺孽潛滋陰據之謀以貽生靈久安長治之利揆之理勢誠不可已今該原任通判呂天恩督同該縣正官親歷蕩平巢穴沿鄕相度欲於地名潭圃人煙稠密風气攸鍾之所建立縣治將附近太平柑欖大圃三都內分割共湊一十一圖大小人戶一千一百有奇官民米共四千六百三十八石九斗九升五合五勺屬其統轄後有淸出賊田開荒餘地俱附入並管所慮縣治孤懸賊易窺伺迆北則於龍口水地方掣四會千戶所官軍並肇慶衛中前二所屯軍且耕且守以示控扼復掣金溪巡司並靑艸大徑大坑三營之兵於雙車圃以衛其東移扶溪巡司於扶落口設鄕兵營於鷺鷥坪以捍其西藩籬鞏固經度周詳職等反復參酌似在可行但該府初議四會升州以相掎角揆今事勢甚定可不必更爲之圖矣及照前項縣治設在巖險之中地僻事簡所有官屬合照依裁減衙門事例縣設知縣典史學設教諭訓導各一員仍隸肇慶府統轄吏典亦照裁減設置庶官無冗濫之嫌民免供億之累等因備咨到司案查先奉提督兩廣軍務兼巡撫兵部右侍郎兼都察院右僉都禦史談愷會同鎭守兩廣地方總兵官徵蠻將軍太子太保靖逺伯王瑾批據肇慶府申前事準本府知府盧璘關稱四會地方萬山聯絡諸猺盤據近年連結出沒刼掠占奪官民田地擄掠子女財帛幸遇撫按憫念生靈奏奉欽依徵兵選將揆略授奇不浹旬之間而首從賊徒馮天恩等相繼授首俘斬數千各賊敗亡之餘𨿽尙結巢拒守而勢孤食盡行當不戰而自斃矣自古莫敢誰何之冦一旦殄滅此誠千古之快希世之功也時士狃近利大人懷逺猷故久安長治之計今日士民於撫按不能無厚望焉蓋竭澤而漁澤盈則魚復生焚林而狩林茂則獸仍往前賊所據土地寛饒形勢險惡固盜賊之林澤也若不及時處置竊恐數年之後復如昔日之患查得郡誌四會縣前代爲南綏州今在柑欖都石澗村領縣四一化蒙縣在今太平都東鄕村一新招縣在柑欖都新招村一化注縣在今柑欖都綠水村一化穆縣在今大圃都康谷村厥後並爲四會縣國朝因之爲裏九十二緣山多地廣政令不及遂爲猺據里數漸促今僅存四十二里以此觀之爲今之計必增立縣治方爲久安之策合無乘此兵威振揚之際諸賊殄滅之期定委識明才練官員帶領曉知地利及合用員役親詣巢穴逐一踏勘某處地土平衍適中定爲縣治某處險惡咽喉擬爲巡司中間料理事宜夷險隘通道路治城池營衙門募流亡實廂落分都圖設里甲定民居析田畝設營寨議戍守立墟市通商賈建儒學育人材東則割淸逺縣西則割懷集縣各一十里湊成一縣使四面開達各縣聲勢相連迨勘處巳周規式俱定然後奏請立縣治設官卽以四會縣升爲四會州以統之仍隸本府則殘猺當變爲良民各賊莫爲之淵藪久安長治之道或在是矣等因奉批仰布按二司會同守巡道議報並蒙巡按廣東監察禦史徐仲楫批據肇慶府經歷司呈同前因蒙批布政司會議詳報依蒙已經會行該道委官親詣地方勘議去後今準前因行間又蒙本院批據該府通判呂天恩呈前事蒙批布政司會議報奪並奉提督兩廣軍務兼理巡撫兵部右侍郎兼都察院右僉都禦史王鈁會同鎭守兩廣地方總兵官徵蠻將軍太子太保靖逺伯王瑾批據本府申同前事奉批仰布按二司會同該道議處詳奪依奉各備咨關到職該布政司掌印左布政使魏良貴會同按察司掌印按察使汪柏嶺西道分守右參政吳桂芳帶管分巡僉事殷從儉議照四會縣太平柑欖等都地方僻在萬山之中盤亙不下百里東北則直抵連陽郴桂迆西則密邇開建懷集實羣盜出沒之衝二省犬牙之地其間山箐險隘徑路﨑嶇土田膏腴林木暢茂據而守之足以杜姦宄之潛滋棄而不守未免爲逃逋之淵藪況前此本爲州縣之舊區縣全則民賴之爲保障縣廢則賊據之以陸梁今當大兵振蕩之餘正屬與民更始之會若不及時城其險要扼其咽喉猶恐數年之後遺孽復滋將來之患不可勝言所據建立新縣以控要害移置屯軍以便戍守遷攺巡司以固藩屏淸查稅糧以正經界裁減官吏以省浮費一應應行事宜旣經委官勘處停妥又經該道會議相同俱應準議施行但府原議以四會縣攺升爲州統轄新縣一節事出更張似難準議合無候題請允日備行該道將添設縣治移軍屯守遷攺巡司淸查稅糧裁減官吏等項事宜一一取次舉行庶夷險爲易化盜爲良遐邇蒙安靜之休生靈免荼毒之苦此誠萬世無疆之利也備札呈詳等因到臣查得先據肇慶府經歷司呈爲議及時勘處積叛地方以絕後患以圖久安事並據該府通判呂天恩呈同前事俱該前巡按監察禦史徐仲楫批行布政司會議詳報去後今據前因臣會同提督兩廣軍務兼理巡撫兵部右侍郎兼都察院右僉都禦史王鈁鎭守兩廣地方總兵官徵蠻將軍丰潤伯曹松議照大盜𨿽經徵剿後患猶當預防臣等查得四會縣所轄太平柑欖大圃三都共計一十一圖地土附近潭圃與龍口水雙車圃扶落口南綏營鷺鷥坪等處地方俱系四會淸逺並廣西懷集賊寨咽喉先因山場僻逺人迹罕到號令不通所以無藉亡命之徒皆居之日久黨與漸多負固險阻肆行流刼毒苦生民今葵梅白芒鵝叫扶黎顧水蓮花■﹝石帶﹞心螺殻諸巢旣已破蕩及時城其險要據而守之足以杜姦宄之潛滋而爲生民之保障失今不處恐無藉之徒仍據舊巢不過數年必將復聚其時再動兩廣之兵又糜數萬之費圖之已無及矣臣等竊以爲開設縣治於潭圃移置千戶所於龍口水以控制羣巢於勢爲便移金溪巡司於雙車圃扶溪巡司於扶落口存畱南綏營添設鷺鷥坪營掣並靑艸黃桐等營兵壯並勢防守亦於事勢有不容巳蓋潭圃者當諸巢之咽喉雙車圃扶落口南綏鷺鷺坪者俱潭圃之屏障勢必相須其巡司營堡事體已有成規不過遷移之勞所費無幾且詢之父老眾口一詞莫不舉手願望惟恐或阻究其所以皆緣地方之民積苦盜賊設縣控禦之議民間私議已久人心冀望甚渇皆以爲必須如此而後百年之盜可散數邑之民可安蓋以縣治旣設則官民相近法令自無阻撓所司移守則藩籬愼固姦宄不敢窺伺是誠弭盜安民久安長治之策也伏望皇上垂念一方荼毒之苦俯從百姓永逺之圖乞勅該部查議如果於事體無礙地方有益準將四會縣分析太平柑欖大圃三都共計一十一圖地方於附近地方潭圃增設一縣定擬縣名官員量行裁減與儒學職官印信乞賜銓選鑄給仍乞將守禦四會後千戶所官軍並肇慶衛中前二所屯軍移置龍口水依屯耕守立爲屯田千戶所免其差調鑄換印信及移掣金溪扶溪二巡司俱攺屬新縣其築砌城垣起蓋衙門等項候命下之日容臣等督令該道守巡官逐一處置漸次舉行事完通將支用過錢糧數目造冊奏繳如此庶二省殘孽有控制之所一方生靈免刼奪之虞豺狼之窟變爲樂郊而陸梁之輩化爲良善久安長治無出於此實爲地方官民至幸

嘉靖三十八年八月二十六日奉旨該部知道

貪酷有司纒訟未結疏

題爲貪酷有司纒訟未結乞恩俯念沿海地方久遭兵火先行銓替賢能官員以弭盜安民事據廣東按察司經歷司呈奉本司帖文蒙臣牌行提弔犯人蔡明復等一干人捲究問具招解審仍查本官緣事日久未結該縣倭患緊迫應否先行作缺速議詳報依蒙查得先奉提督兩廣軍務兼理巡撫兵部右侍郎兼都察院右僉都禦史王鈁批據潮州府潮陽縣儒學生員蕭與衡狀令義男蕭徳抱訴爲非法坑儒興兵燹刼乞救無辜事潮陽縣申爲豪惡生員侵占城池馬道聚眾毆傷公差事潮州府申爲城池事俱奉批仰本司並究解依奉行據該府呈稱先蒙分巡嶺東道信牌行府提得知縣蔡明復犯人陳逢舉等連捲解道審發廣州府同知曹司賢問理呈報前來催據本官呈稱前項事情蒙委會同潮州府通判翁夢鯉究問緣蔡明復給假未回除呈稱前項事情蒙委會同潮州府通判翁鯤分巡道請發會問完日另報本司看得蔡明復贓迹敗露穢聲彰聞旣經行提卽應收問豈有放回省假之理明是各官推姦縱容理法何在凡鞫問幹證卽同獄成公事稽程責有攸歸名節所系不可不愼若再遲延當從重參究又行催勘未報今蒙行司究議復行同知曹司賢查報隨據回稱參照知縣蔡明復贓私數以累萬告訐人連百家據其情詞各有指實淫刑以逞不惟孤人子寡人妻而且至有一戶連屍一代絕嗣者極欲以饕不惟破人產蕩人家而且至十室九空十村半竄者積害盈庭流毒徧邑酷聲昭著穢迹彰聞詞出庫裏怨結士民聞事固已寒心讀詞不覺流涕似應不待聽問之畢而卽當追奪者也緣以該縣時值兵戈一切幹審俱歸保守且人命等項重情與違法事等項眾犯俱幹律例重典必候審證公明不無延待月日卽今地方兵事擾攘誠難久缺正官況本犯訟證旣眾律有卽同獄成之條且其告假不銷法有懼罪在逃之例卽其規避亦應罷斥合無將蔡明復知縣職名先行作缺具題銓補其所犯贓暴事情一面拘證問解庶地方緊急之際免致久缺正官且衣冠不齒之流免致妄意延緩具呈到司議照知縣蔡明復緣事日久未結被告贓私數多所犯事情頗有實據且幹連人眾該縣地方逼近海洋倭患緊迫若候問結作缺銓補委果延久廢事合無準照所議將蔡明復知縣職名先行作缺本院具題銓補本司一面催齊人捲委官會問明白具招解審等因備帖呈詳到官臣查得先據潮州府潮陽縣儒學生員蕭與衡狀令蕭徳抱訴爲贓官縱兵刼財燒屋焚屍害命事開欵告訐知縣蔡明復贓私事情已批分巡嶺東道究招解奪續據該縣申爲流賊打刼擄掠男婦耕牛事又爲豪惡生員侵占城池馬道聚眾毆傷公差事及爲城池事並據本縣生員蕭與敍民人蕭徳陳訓趙正林瑞時範阿鄭姚將等各狀告稱蔡明復貪酷情由俱經批行該道並究及節次督催俱未問報隨該臣看得該道向因地方多冦兵務方殷未及究理詞訟況查原屯掲陽倭冦與海賊許老合夥移營突至該縣隆井都屯住刼殺離縣止隔一江該縣向無正官經理事務責成隨卽攺行廣東按察司究問仍查蔡明復緣事日久該縣倭患緊迫應否先行作缺題請銓補速議詳報去後今據前因臣爲照潮陽縣治西北萬山盤據東南大海濱臨實爲水陸冦盜充斥之所自去年十月內倭夷突登海口至今尙未解散近又據潮州府申稱該縣山賊興發屠戮人民燹蕩廬舍民不聊生至此極矣備禦撫綏要非賢守令不可今自去年四月內蔡明復緣事被題該府屬正值缺官向令縣丞範楠署理𨿽亦勉彊支吾終難倚恃該縣之民望賢令而安輯之眞如赤子之望慈母及查蔡明復被訐事情俱系贓私人命細加采訪實迹頗多原情據法似無復任之理況幹連證犯百餘俱因被冦四散一時難以拘齊若候結正之日方行銓補不無久缺正官地方深爲可慮伏乞勑下該部查議合無先於甲科中擇有才望者銓補給憑嚴限前來供職或於鄰省地方擇賢能素著者調補其蔡明復所犯事情容臣查照原案究問歸結如此則地方不致乏人而庶官知所警畏矣緣系貪酷有司【云云】事理臣未敢擅便謹題請旨

嘉靖三十九年六月十二日奉旨該部知道

地方緊急疏

題爲飛報地方緊急事嘉靖三十九年三月十一日據惠州府呈前事據考試生員王大化等稟稱二月初五日有海丰縣縣丞朱傑帶領兵壯八十餘人前到碣石衛拏賊姦黨知覺流言本官要徧索城中各心疑畏於初七日早忽有三百餘徒吶喊哨聚將本官帶去皁壯盡行捆縛今尙團聚陳公祠不知何爲等因又據碣石衛呈爲邊軍缺糧激變事內稱本月初七日有海丰縣縣丞朱傑到衛督催查盤文冊追徵屯糧擅受詞狀多差民壯打手拘拏勒取紙價逼攀爲盜又因久缺月糧致使眾軍出郭聚集教場等情各報前來臣卽督行該道守巡並該府衛掌印等官作速區處解散無致延久釀成大患仍查朱傑招尢啟釁事由與爲首倡禍人犯拏究去後隨據廣東布政司分守嶺東左參政馮臯謨掲帖稟稱訪得該衛旗軍委果缺糧五年彼因縣丞朱傑先署縣印之事據福建張元榮具告衛軍範子言等窩盜事情止獲範子言到縣監候節次行衛捕拏餘黨未獲後本官奉府差委往衛督催查盤文冊時有刑房吏王志尹稟稱前賊歷案難拏朱傑就便多帶兵壯押帶範子言到衛作眼認拏得賴汝善王仕榮李阿僧劉信峯金志興宋禮成李雙溪戴眞李璋等不期範子言又稱系積年拖欠屯糧刁頭仍慮查盤問罪卻就倡同一般欠糧首惡數十人遂以五年缺糧爲詞乘機鼓眾激變已將範子言連倡首姓名訪實姑俟各軍解散另行拿究等因又行據該府查訪得縣丞朱傑帶領民壯前到該衛追捕賊犯指揮張廷佐不與公館安歇本官拘得賊犯範鑾供出同徒範元質等彼各知覺率領驍勇捨餘二百餘人圍衛開旗吶喊將本官並吏書門皁民壯共六十餘人捆縛痛打一場送在監內就到教場寫起激變旗一面宰牛一頭祭旗推立範元質爲首分作四哨將城門鎖閉等因各到臣看得碣石之軍素稱驕悍兼以久缺月糧向懷忿怨縣丞朱傑輕舉躁動假公營私縱使緝捕彊盜亦當申奉明文多方設法卻乃妄作威福挾帶多人沿門騷動希圖索詐以致姦徒倡禍羣黨鼔噪相從指揮張廷佐系該衛署印之官使其平時持正有以壓服眾心臨事執詞有以禁抑姦黨則亦未便至此乃幸災樂禍坐視旁觀卽其不與朱傑公館安歇其欲挫辱之意可想見矣所據各官情罪俱難輕貸通候查明之日另行參究外爲照碣石系海濱衛分海賊停泊之區所視以爲外援者良不淺也今少不如意卽便豎旗稱變捆縛職官此其漸不可長也易曰履霜堅冰至似此形狀殆不止履霜而已若於此竟從姑息則廣東衛所如碣石者亦多矣寧保其不聞風效尢乎況今山冦屯札海丰地方相離頗近各軍持久不散自度事不可解必內連山冦外引海賊流害地方此又不可不慮也伏望皇上勑下該部轉行督撫總兵官等從長計議作速解散仍將首禍脇從之人分別處治其各該有罪官員容臣備查明實參提究問庶幾人心知覺而地方得寧矣緣系飛報地方緊急事理臣未敢擅便謹題請旨

嘉靖三十九年六月十三日奉旨吏部知道

彊盜打刼縣衙疏

題爲彊盜打刧縣衙殺死人命懇乞天恩查究地方官員以警人心事據惠州府經歷司呈承準本府照會抄蒙臣牌仰查刼殺知縣舒顓賊徒曾否損失庫銀與該地方失事人員職名呈報依蒙查得嘉靖三十八年十一月初二日據博羅縣主簿汪樂手本呈稱本月初一日夜二更時分被彊盜一陣往縣背衝入後衙次及庫縱火燒毀後棟並庫中盜賊彊盛官兵抵敵不住知縣舒顓被傷身死一家傷死四命門子一命等情到府行據本府照磨曾尙仁呈稱會同主簿汪樂教官孔弘俊等當堂弔取庫簿查得新舊存在庫銀一千零二十七兩三錢六分二釐入庫眼同驗看庫外排柵庫門鎖鈕並無損壊又驗得知縣舒顓被傷身死並一子一壻家人一名門子一名俱被傷死燒毀後堂衙宇一座七間理合呈報隨該本府署印通判黃若海詣縣覆驗相同又該知府顧言前往梧州稟議地方事宜回還經過本縣親驗無異及查該縣巡捕典史余玨主簿汪樂巡風該吏黃若瓊並一應守城巡更兵壯人等俱屬有罪相應提究等因到臣案查先奉都察院勘合札付準吏部咨爲舉劾方面官員以肅政體事該本部題覆前巡按監察禦史徐仲楫論劾知縣舒顓才力不及所當攺調題奉欽依移咨備札仰臣依奉案行廣東布政司行令本官解任起送聴調及行該府委官照磨曾尙仁交代接管去後續據惠州衛呈該博羅縣主簿汪樂手本報同前因臣隨牌行守巡兵備該道並該府衛訪捕眞賊解報仍將失事人員查參呈奪續據廣東布政司分守嶺東道左參議馮臯謨按察司專理鹽法兼管屯田水利帶管嶺東兵備分巡道僉事殷從儉會掲開稱各職依蒙星夜兼程馳至該縣會查得知縣舒顓因爲調任收拾起程於十一月初二日打發女壻徐■﹝王邦﹞先回不料初一夜二更被賊徒一十八人密從北城越進竊入衙內先拏女壻徐■﹝王邦﹞勒銀不得徐■﹝王邦﹞喊叫隨卽戳死又拏本官次男舒惟備在於後園空地拷打要銀比有舒顓並家人舒盛三門子葉潮近救一槪被戳身死將本官衙金銀首飾衣服財物刧去一空及開欵查議防捕事宜前來又經批行及行廣東按察司並惠州府備查該地方失事官員從重參呈未報續於嘉靖三十九年二月初七日據該府捕盜通判洪章呈並和平縣申俱爲緝獲打刧縣官彊盜事內稱拏獲刧殺知縣舒顓賊犯李老仔劉汝秀等審據供稱原系該縣不識姓名民壯數人探知本官多有財物糾同刧殺等情復經批行分巡道究問招詳並催司府查報去後今據前因臣復行查得比因帶管嶺東兵備分巡道僉事殷從儉分守嶺東道左參議馮臯謨各爲潮州倭賊生發惠州府知府顧言亦以該府地方事宜俱赴梧州軍門議處廣海衛指揮陳學翦已於去年九月二十五日奉到勘合推升惠潮守備尙未赴任以致地方空虛各賊乘機竊發逐一查明前來爲照博羅縣聴調知縣舒顓居官不檢積有餘資旣奉攺調又復延住慢藏誨盜自取殺身誠不足惜但越城殺官漸不可長而賊止一十八人追捕甚易所據地方官員旣不能弭盜於平時致令竊發又不能擒滅於臨事縱使遁逃相應通行查究以警將來者也參照惠州府署印通判黃若海博羅縣署印本府照磨曽尙仁均承視篆之責全無任事之艱惠州府捕盜通判洪章惠州衛巡捕指揮任元相博羅縣巡捕典史余玨專司防捕之職均乏捍禦之方以上各官俱當懲究者也守備惠潮地方以都指揮體統行事指揮同知陳學翦延緩不行赴任以致備禦乏人博羅縣主簿汪樂旣爲協理之官難逃坐視之罪以上二臣亦當均治者也再照廣東按察司專理鹽法兼管屯田水利管嶺東兵備分巡道僉事殷從儉廣東布政司分守嶺東道左參議馮臯謨惠州府知府顧言𨿽俱以公事逺涉他郡勢難遙制情若可原但均受地方之重寄乃致冦盜之入城亦難辭責者也伏乞勑下該部再加查議將殷從儉馮臯謨顧言量加罰治惟原其逺離地方姑從輕貸其黃若海等容臣提問巡風守城吏壯黃若瓊等一並究治仍勒限捕獲贓犯明正典刑庶幾人心知警而地方允賴矣緣系【云云】謹題請旨

嘉靖三十九年五月十五日奉旨該部知道

頻遭倭患荒旱疏

題爲地方頻遭倭患荒旱相仍人心騷動懇乞天恩俯從寛卹以安邊方事據廣東布政司分守嶺東道左參議馮臯謨掲帖稟稱潮州府屬海饒潮掲惠來五縣地方自舊年十一月以來倭冦侵境迄今五月餘各鄕居民俱被殘傷復據潮惠來等五縣節次報山賊五千餘徒屯聚洋委■﹝氵戎﹞水貴山黃坑等處流刧多系被倭殘害之民今當兵燹之餘又值天時亢旱谷價騰貴以致鼓眾投合爲亂大埔又有木窖之賊千餘突刧饒平職看得人心思亂羣盜蠭起若不早爲區處致效尢者眾愈難爲力已經督令饒潮掲惠大埔五縣巡捕典史萬邦邑等兼同各都千長多起鄕夫協同各該應捕官兵加謹截遏一面給示招撫諭令作速解散節據各縣被害軍民紛紜赴愬咸謂兵荒饑困一切錢糧望乞停徵以安人心等情伏望軫念地方被害萬姓遭殘乞行本道酌量賑卹仍行本司議將海饒潮掲惠來沿海五縣應徵嘉靖三十八年分糧銀暫行停徵如應解京庫之數亦卽那借別項官銀代解其派撥各倉軍士月糧或軍餉銀米間有急當支應勢無容緩者聴該縣掌印管糧官查盡殷實排年漸次徵解毋及貧民地方平寧百姓安妥聴本道督行各掌印官嚴限帶徵追補等因到臣案查先據嶺東守巡兵備巡海參將等官呈稱倭賊三百餘徒由潮陽縣海口又有千餘徒從福建招安突入饒平縣黃崗鎭外放火燒屋並據惠州府海丰縣申稱山賊五百餘徒突刧本縣楊安金錫興縣石塘吉康等都坊殺擄人畜潮州府呈稱山賊五千餘名屯聚潮陽縣貴山■﹝氵戎﹞水洋烏等都攻寨殺掠又有千餘住札饒平縣大埔木窖爲巢穴刧柏嵩嶺上饒地方等因各報前來俱經具題訖續又據巡視海道副使鄭維城分守嶺東道左參議馮臯謨分守髙肇韶廣左參將鍾坤秀呈稱嘉靖三十九年三月十九日有洪老倭船三隻約賊一百五十餘徒使至惠來縣下湧港登岸突刧荊龔村二十五日要往甲子門所地方尋船下海本月二十六日又有大白艚船四隻突入潮陽縣河渡門海口被兵把截三隻在海一隻登岸約賊一百餘名屯聚江頭二十七日突至本縣南門外城下官兵拒敵斬獲倭級三顆各賊退遁深浦村屯札並據潮州府呈據防守饒平縣黃崗鎭武舉鎭撫余盛報稱四月初五日有原在上壠倭賊已到下饒又有四百餘跟前倭蹤犯到竹林堡初六日突至東門外率兵禦撃遁往土名劉厝埭住札該臣看得舊倭未去新冦復來又經嚴督各該官兵上緊剿捕及具題間隨據副使鄭維城左參議馮臯謨左參將鍾坤秀合呈爲官兵夾剿敗遁倭賊再報大捷事內稱賊從潮陽縣地方登岸與突越黃崗鎭二起大勢倭賊湊同新倭合夥流刧官兵追逐擒斬功次數多各賊知懼已於本年四月十九日遁海開洋去訖其潮陽土賊湊合洪老海賊亦於十九日奔遁招收都海邊尋船將從海遁等因連將獲過功次並查參各該失事官員呈詳到臣除抄行按察司會核去後隨該臣看得倭冦𨿽遁但地方殘破荒旱相仍米價騰貴人情洶洶必須多方計處庶無他虞牌行該道勘議間今據前因臣爲照潮州自嘉靖三十七年正月至今倭奴凡三犯其地閭閻焚殺之慘道路悲號之聲殆可爲寒心矣今𨿽仰仗天威逺震諸臣效力陸續擒斬頗多餘孽悉遁而各處山冦蠭起警報日聞況傳聞福建新到倭冦甚多彼處搶掠旣盡勢必復越潮州而再過數月又當風汛之後其將來者或未可量也以我極疲之民而膺彼無厭之冦其何以支且廣東耕作之期俱在二三月間自冬䢐春沿海一帶地方盡爲冦盜蹂躪之場民失農業卽今米價騰貴秋冬又當何如失今不爲計處復加催苛欲民之不爲盜不可得矣臣嘗思之假令以廣東盜賊之害移諸浙直之間則議蠲議貸當不知何如矣今廣東之民皆赤子也而二三年間曾無齒及撫卹之者豈以其逺而遂棄之乎臣近接邸報兵部一本倭冦猖獗懇乞聖明申飭督撫諸臣速加剿防以靖地方事欵開一件何以安民議得東南自倭患以來兵荒相繼十室九空徵斂百出不止提編之苦剝削萬狀誠爲激變之由皮盡而毛無附良可痛心合無備行總督撫按官督同司府州縣等官務將殘民多方撫字一切無名之徵以次停罷被災地方應該何以賑貸蠲免具實奏聞聽戶部處分等因題奉欽依臣伏讀再三不覺涕下有以仰見我皇上好生之徳如天之仁欲使天下無一夫一婦不被堯舜之澤也今臣待罪地方目撃民困我皇上勅令奏請而臣又不以請可乎除將賑卹事宜催行該道議處外所據應解京庫銀兩臣查得海陽縣該銀三千五百四十三兩七錢四分一釐潮陽縣該銀三千八百九十九兩八錢八分六釐饒平縣該銀三千三百二十五兩九錢九分五釐掲陽縣該銀一萬四百七十兩六錢九分惠來縣該銀二千三百四十二兩三分又查得惠州府海丰縣該銀五百二十三兩一錢二分七釐亦應一體議處通共該銀二萬四千一百零五兩四錢六分九釐今邊餉甚急內帑空虛揆時與勢似難蠲貸合無俯從該道所請前起運京銀那借別項銀兩先行抵解但布政司苦於錢糧缺乏歳派繁多行令借貸未免遷延則旣不能釋百姓延望之苦而又反誤京庫起解之期徒費文移終爲無益臣隨查得該司廣丰庫貯一項先該提督兩廣都禦史談愷奏畱海防之用事例銀五萬九千零五十五兩水腳銀一千一百八十一兩一錢似可那解伏望皇上勑下該部查將前項銀兩於內定議二萬四千一百零五兩四錢六分九釐補足各縣京庫起解之數其各縣一應存畱銀兩除十分緊要者行令該縣查將殷實排年量行追辦不得槪及貧民勢可緩者暫行停徵通候事寧年丰次第追補其賑濟一節容臣等從長議處庶幾天恩覃布寒谷生春民命得以少延人心因之大定而地方永保無虞矣緣系【云云】謹題請旨

嘉靖三十九年八月二十三日奉旨吏部知道

舉刺官員疏

題爲舉刺方面官員以昭勸懲事臣竊聞之昔人有雲天下之本在於郡縣而郡縣之責付之監司則監司者固郡縣之本源也本正而後末治源潔而後流淸監司之有關於庶官也亦甚重矣所關旣重則任之不可不愼所任當愼則察之不可不精臣本樗材謬膺明命自入廣以來首尾二十餘月其於藩臬之官究心久矣或因文以稽其政或循名而責其實臧否情僞頗得其槪今當事竣敢冒昧陳之除按察司按察使劉廷誥副使宋大武僉事李伸今丁憂沈淮賢能任淺僉事王學已經保畱俱不敢槪舉外訪得布政司右布政使雷賀悃愊之姿無所裝飾端凝之度不事依回非孑孑以爲行而律己之嚴自無纎毫之可議非察察以爲明而馭吏之肅自無關節之可通專理淸戎而閭閻鮮勾擾之虞掌理司事而錢糧罔出納之獘分守嶺西道右參政劉愨雅抱淸心惟金惟玉讜言正論以準以繩尺度衷藏事熟於揚歷之久聰明內蘊識定於聞見之多憂民憂眞如已憂而凡所區裁到手便能身任事國事不啻家事而諸所興革隨施輒與民宜分守嶺東道左參議馮臯謨明作足以集事而惇大常存廉靜徵於持身而圭角不露擔當之量恆見於人所共避而幹理不事虛文處分之宜毎妙於勢所難爲而盤錯益占利器搏空拳以當數萬之冦而鼓舞眾庶累策奇勲秉赤心以理積獘之邦而惕勵官寮頓回惡習糧儲道左參政袁應樞精明弼治而應物則和平易近民而防己則密砥礪有同乎筮仕一毫不茍施爲迅發乎壯猷隨事有條撫字寓於催科之中而十郡誅求之苦若洗防閒先於官吏之獘而百年輸挽之政一新分守海北道右參議田楊文可飾治學足潤身恬雅之資不事表暴而政日見其修舉簡靜之體無所更張而民自樂其安平允矣溫恭之人可當督學之職按察司南韶兵備副使賀鏤衝謙之度可卽可親莊愼之資匪隨匪激任久而地勢民情若駕輕車於熟路才通而投艱遺大若遊利刃於全牛居四面受敵之鄕而撫捕咸宜兀然爲嶺南之保障處一省衝疲之地而恩威並濟晏然成海外之藩屏原任提學副使今丁憂楊載鳴文章可以載道學術足以經時直方之操正己率物而士人有不戒之孚剛大之气自始至終而寮屬起可象之敬校閱生徒則藻鑑常空而興行之機更溢於絺章之外署理司事則綱維獨振而欽卹之意尢寓於用法之中淸軍副使張子弘器度恢宏風猷振發昔居瓊牧尙遺何武之思今擢憲司益勵範滂之志才能達乎時變歷管諸道而舉動咸得其宜守可質諸鬼神賫捧入京而贐饋一無所染嶺西兵備僉事皇甫渙外朴而中則通政平而法自肅處劇繁之道而廢墜俱舉每徵訟獄之攸歸當冦盜之區而緝撫得宜已見民猺之共戴實心實政有守有爲以上諸臣職任不同器局亦異然皆聲望昭著才守俱優所當薦揚者也又訪得原任分守嶺南道左參政今升河南按察司按察使徐南金西臺風采素重於士林南海聲名更騰於往昔修潔之行可式可矜堅白之操不淄不燐羣吏望風而思治庶民懷徳而傾心之一臣者𨿽經升任但資望已深志行超特實爲公輔之器仍當待以殊擢者也原任鹽法道僉事今致仕殷從儉心實才雄識明行潔兼管諸道而應劇有餘專理鹽法而夙垢不染剿新陽之冦贊襄之力居多殱潮州之倭籌算之功爲最之一臣者𨿽因疾乞歸但年當彊仕才可大施遽捐田野深爲可惜仍宜起用者也如蒙皇上勑下吏部再加查訪如果臣言不謬將雷賀等並徐南金俯賜擢用楊載鳴俟其服闋之日擢用殷從儉起用則黜陟明而人心知所奮勵藩臬當而庶官有所依歸其於治道或有補矣緣系舉刺【云云】請旨

嘉靖三十九年十一月二十一日具題四十年正月二十一日奉旨吏部知道

薦舉境內人材疏

題爲薦舉境內人材以備錄用事臣竊惟帝王圖治之機毎求人於舊而人臣報國之義當以人事君況當明盛之世固宜野無遺賢而偶值多事之時尢宜老成是用臣本昬庸謬承明命所至之地輒效咨諏其於地方俊乂知之頗眞知而不以告是蔽賢也臣之罪大矣敢敬陳之原任詹事府少詹事今致仕黃佐少負奇瑰之才已蜚聲於翰苑晚貞幽隱之操乃寄迹於山林博極旁通乎子史而獨窺夫性命之原文采毎發爲詞章而尢精於刪述之筆白首傳經盈生徒於幾杖淸心守己詎俯仰於公門原任巡撫貴州都禦史今回籍聴用李義壯通練之才素稱於仕籍直方之器益重於鄕評抱濟世之弘猷而絕無希進之心惟閉門而教子當暮年之閒適而猶懷進徳之意每闔戶而親書擇行擇言一見便知君子必誠必信舉鄕目爲正人原任福建布政司左布政使今致仕鍾卿冰蘗之操自筮仕不渝於晚節金玉之徳眞赤子不失於大人赴任閩中隨半肩之行李放歸故里駕一葉之扁舟茅屋數椽而叔侄弟兄共棲其內山田半頃而菜羮蔬食不厭其貧且廉者易於近名而彼獨圭角不露或貞者流於絕俗而彼獨坦夷可親原任江西布政司右參政今侍養守制服滿鄭廷鵠宏才妙選華名素重於明時雅志淸修碩徳更隆於南粵因親棄仕庭幃曲盡其誠捐俸築城鄕邦咸倚爲重當此壯猷之日正其效用之秋況值親終之餘猶宜召用之速原任廣西布政司左參政今致仕譚大初風裁獨持所至有廉明之譽孤貞自許隨在著表正之功崇雅黜浮辧毎嚴於義利杜門謝客志久絕於紛華處以綱紀之司必多培植之力之五臣者年𨿽各異精力俱堪才𨿽不同裨治則一況稽其放歸之故原無罪愆而因其靜養之餘更多淬礪若以有用之才置之無用之地誠有大可惜者伏望皇上勑下吏部再加查訪如果臣言不謬卽將黃佐等及時起用則因才授任之下必各罄其未究之施而感恩圖報之餘當益奮其餘年之力矣緣系【云云】謹題請旨

嘉靖三十九年十一月二十一日具題四十年正月二十日奉旨吏部知道

舉學職疏

題爲舉學職以勵士風事臣竊聞之周禮以太宰繋邦國之九兩以司徒安萬民之六俗而皆以師儒行乎其中者誠以九兩無師儒之繋則無以淑人心六俗無師儒之聨則無以厚民俗甚矣天下不可一日無師儒之功也況廣東僻處山海之間素多朴野之習其有賴於學校以移風易俗者尢不淺也夫何師道不立正學日微日暮途窮者比肩而績文惇行者罕覩臣於巡歷之處徧加考詢毎得一二於十百之中誠不敢黙也謹循例薦舉以備采擇訪得廣州府從化縣儒學教諭陳其箴靑年妙質雅志奇才試其文則鏗然有金石之聲而意趣悠揚迥出塵凡之表稽其行則軒然懷鴻鵠之志而操持端潔自拔等第之中南海縣儒學教諭劉裁志行不羣廉隅自礪嚴於待士而條教爲之一新愼於持身而詞章尢其獨擅仕𨿽迫於爲貧志猶切於謀道新會縣儒學教諭康日章气度恂恂尙如處子襟期磊磊眞是淑人少年卽負華名偶羈足於櫪下入仕尙能苦學終脫穎於囊中況占羣弟之歸心尢見爲師之得體韶州府仁化縣儒學教諭張鳴鳳器識老成丰神秀拔摛詞俊雅殆非章句之流立教端方克正塵囂之習志不屑於小就才可期於大成肇慶府髙明縣儒學教諭管惟幹博雅之才庶幾碩士端凝之度克稱師模立課會以作儒生已見文風之丕變捐俸資以濟寒士因玆善類之景從之五臣者就官未深賢聲俱著巍科可望妙選亦宜伏望皇上勑下吏部再加查訪如果臣言不謬俯賜作養或緩於民牧之擢以需其成或待以淸曹之選以展其學則賢才錄而儒官思奮師道立而善人自多其於風化或亦有小補矣緣系【云云】謹題請旨

嘉靖三十九年十一月二十一日具題四十年正月二十二日奉旨吏部知道

舉刺有司官員疏

題爲舉刺有司官員以飭吏治事臣竊惟致治莫要於得民而得民莫先於守令是以古昔帝王必以重民爲首務重乎民必重治民之官而於其所親近者尢重焉守令是已矧廣東素爲易肆之地而頻年又當多事之秋守令之不可不重又有甚於他省者然臣又聞之左雄曰安民之道惟在用賢用賢之道必存考黜則甄別賢否以爲黜陟之本者又重守令之要務也邇者累奉綸音申嚴守令之選臣有以仰見我皇上重民致治之盛心矣臣本樗材謬膺重命其於守令之賢否廣詢博訪者幾兩年矣今當事竣敢敬陳之除廣州府知府陶大有南雄府知府章接賢能以經升任瓊州府知府李愼韶州府知府張景達潮州府推官鄭仕廉州府推官郭嵒化州知州畢竟立饒平縣知縣林叢槐髙要縣知縣尹鳴商三水縣知縣陶守訓樂昌縣知縣程大經賢能以經禮待髙州府同知李渭崖州知州盛賚汝電白縣知縣戴甫賢能準送給由俱不敢槪舉外訪得惠州府知府顧言操持若美玉眞金心事如靑天白日時多烽火而弭盜安民之略百事有條地屬衝疲而供應饋遺之常一塵不染風淸而獘自絕吏畏而民則懷廉州府知府熊琦冰操素堅而四知之金無人敢贈風猷茂著而三尺之法惟彼獨持嚴於揚歷而庶事必親吏皆斂手寛於養民而諸費俱約人已傾心豈惟郡牧之循良實作邊關之鎖鑰雷州府知府魏文焲才𨿽通而不事表白守固定而無所矜持敷政則寛猛得中法不弛而吏自肅居身則禮義是守己不失而人自和奉均平以節民財戴之有如父母嚴保甲以弭冦盜倚之無異幹城肇慶府知府徐鷁文采內涵眞誠外見克勤克愼廢墜舉而寮屬絕供饋之需不激不隨治行平而民謡興遐邇之感表裏如一庶幾悃愊之良吏毫髮不緇允矣淸修之吉人廣州府同知曹司賢淸苦之節可以質諸鬼神堅確之行可以要諸金石視府篆而獘蠧悉除豪右亦皆屏气當委任而怨仇不避姦宄自無遁形肇慶府同知呂天恩宦久而操益堅志廣而才克濟智能料敵奇勲樹於他年心切愛民惠政孚於今日承委而惟公惟謹所至卽有遺思佐郡而不剛不柔隨施輒有實效韶州府同知蕭元徵精明雅能任事廉潔徵於持身剔獘發姦而法不撓於豪右疏壅決滯而權不移於吏胥稽查則才猷茂著而事皆有條監舶則苦節益貞而餉因倍額潮州府通判翁夢鯉言訥才通外和中勁署篆值兵荒之日而勞徠多方民視之眞如慈母督巡當水陸之侵而調度有術人倚之不啻長城殱倭冦於南陽功收不朽解山賊於潮邑事起不虞績固難湮超當不次廣州府推官兪咨益性溫若玉行潔如冰識明而達叩其中不愧鴻儒才練而詳觀其政眞如老吏奉委而廉明獨著事無遺姦理刑而情法並行民無寃獄惠州府推官賀涇揚歷深而才猷自達拂抑久而造詣更純讞獄則人莫敢欺而行之以恕所在稱平稽查則法固不廢而秉之以公隨委輒當才堪遺大而圭角渾融志切匡時而鋒鋩蘊藉番禺縣知縣湯應科器度謙沖眞如處子操持淸白無愧天君不炫赫赫之名而飭躬勵行之誠上下咸信不爲皦皦之狀而潔己勤民之政終始不渝愷悌已見於宜民才華可膺乎妙選南海縣知縣陳思忠才捷而性則溫政通而志則定隨處能加節愛下民歡若更生遇事輒勵精勤上官賴以分理處最繁之邑而不激不隨器識自別當筮仕之年而有爲有守逺大可期掲陽縣知縣彭文質志潔行修識明才練民遇流離之後而悉意招徠獨著撫摩之政己當軍旅之繁而多方經畫聿成保障之功惠徳旁敷口碑若一以上諸臣官職𨿽有崇卑歷仕𨿽有久近要之皆爲守令之良所當薦揚者也伏望皇上勑下該部再加查訪如果臣言不謬將顧言等循資取擢則臧否明而羣工自爾知奮黜陟當而蒸民因之得所矣緣系【云云】謹題請旨

嘉靖三十九年十一月二十一日具題四十年正月二十一日奉旨吏部知道

上廣東均平里甲議

其法先計州縣之衝僻以爲用之繁簡令民各隨丁力輸銀於官每遇供應過客及一切公費官爲發銀使吏胥老人承買其里長止在官勾攝公務甲首悉放歸農廣人便之某自以報代在邇恐後至者不能守乃上疏言嶺表去京師絕逺比來牧民者視爲利藪屠剝萬狀而小民仰九重在霄漢之上愁苦之聲無路自達故相聚爲盜臣爲是痛心疾首已將里甲獘政更張一新顧天下之事立法不難守法爲難守之於畿輔之地固難而守之於嶺海之外爲尢難宋蘇洵有言逺方之民𨿽使盜跖爲之郡守檮杌爲之縣令民羣嘲而聚罵者𨿽百千萬輩朝廷不知也故其民常多怨而易動今廣東之民旣怨而動矣若非仰仗明旨叮嚀𨿽有周公之法誰與守之疏入戶部請以其言行通省如法遵守年終籍記用銀數目以聞報可

不孝大復竊覽先大夫東粵疏而抱終天憾且澘焉不忍讀云曩先大夫按東粵值倭夷外獗民盜內訌攻城殞師警報狎至先大夫蒿目焦思所爲創艾其不逞而拊輯其流亡一切重巨不易便宜擘畫者奏報重趼無寧日事竣有柏臺甘露之異粵士大夫競爲詩若文侈其事而及瓜期有山谷罙阻之老百餘歳以上者入堂皇願一識面先大夫行咸奔集挽畱百里間爲之塞衢罷市已而知王程不可稽乃肖像以祠祠多靈異先大夫之得粵心若此其疏多碩畫可知也不孝猶追憶粵疏卷帙幾三寸許方不孝入都待補而先大夫卽世竟不知入何人手化爲烏有及還以奏議付劂工獨粵疏莫可迹勉從掖垣覓之僅寥寥數首如右云耳嗟乎不孝於先大夫之含殮數千里莫聞而尢並其生平手澤而失之沒先烈徽猷弗述泯枌楡世誦弗彰畢世無涯之憾將奚贖哉特於疏末聊罄哀悰以表先大夫之於粵事注措獨勤不孝陟岵之思於粵疏獨切而海內名公之知先大夫者第以弗克荷薪責不孝而聊以數首見先大夫於羮墻可也其必求核實於當年則有粵中之諸碑記在男大復百拜跋

潘司空奏疏卷一

●欽定四庫全書

潘司空奏疏卷二

﹝明﹞潘季馴撰

○兵部奏疏

謝賞金帛疏

爲恭謝天恩事臣於萬曆九年九月初四日接到邸報該工部題爲恭報大工未盡事宜今巳完工並敍效勞官員事節奉聖旨淩雲翼升俸一級還與潘季馴各賞銀五十兩紵絲二表裏欽此隨於十月十�日據百戶劉舜元賫捧到臣當卽焚香望闕叩頭祗領外臣不勝感激不勝惶悚伏念臣以朴■﹝木敕﹞庸材謬肩巨役曾無涓埃之效屢沐曠蕩之恩方慚報塞之未能豈意寵頒之洊及矧玆湖堤未盡之工皆出廟堂先憂之志兩河旣已順軌旋復慮及諸湖大工方爾告成猶欲求其全美爰是尙書淩雲翼當受事之始卽自虛心講求而臣於將行之時猶得與聞謀議此實廟謨成算非臣等之所能及也且計湖工之舉在臣離任之餘焦心苦思董率於羣寮之上者乃云翼一人之力櫛風沐雨胼胝於水土之間者實司道諸臣之功臣無纎毫之勞亦蒙稠渥之典精鏐出之禦府錫重百朋文綺頒之尙方榮分華衮內自循省實爲濫竽覆載難名慚報酬之罔極分涯已過懼顚隕以非遙惟捐犬馬之餘齡用答生成之大徳誓堅精白敢忘在冶之心矢竭衷丹祗奉垂裳之治臣無任瞻天仰聖激切感戴之至

查議弓兵工食疏

爲查議弓兵工食事職方淸吏司案呈據南京五城兵馬司各呈奉巡視京城監察禦史案驗爲畿民困敝懇乞聖明查例責實以安重地事該南京雲南道試監察禦史徐金星奏奉欽依裁革冗役等因備行各城依奉遵將中城弓兵革退有役一十名白役一百二十三名東城革退有役一十九名白役六十一名南城革退有役二十一名白役四十名西城革退有役六名白役八十八名北城革退有役一十六名白役二十九名續據中南二城兵馬司呈稱蒙巡視衙門案驗將見革有役弓兵名缺呈乞掣補以便巡邏等因到司查得五城巡緝並各衙門聴差及看守庫冊等項原額弓兵共四百八十八名先於弘治十八年該貴州等道監察禦史張津等題準照例毎名每年工食銀八兩五錢共該銀四千一百四十八兩額派直隸蘇松常鎭徽寧安太等府州縣均徭內編僉銀兩解赴本部行令各城召募弓兵一年一換仍置立竹籖備造年貌籍貫文冊送司凡遇役滿及事故革退者具數呈報照名掣補聴給工食向因徵解不敷內有一十二名迄今未補今據呈稱革出前項名數除白役弓兵原無工食無容別議外其額設有役名缺似應掣補但近年添設巡邏官軍則弓兵原額之數亦不必備前項革退老弱有過七十二名並先年未補一十二名共八十四名相應通行裁革其各名原編工食亦應減編以蘇民困及查自嘉靖元年起至隆慶六年止惟微州府原額弓兵三十名工食銀兩全完外其蘇州府原額弓兵九十五名每年該銀八百七兩五錢共銀四萬一千一百八十二兩五錢內除解過外拖欠銀一萬一千七百六十八兩三錢五分一釐松江府原額弓兵六十一名每年該銀五百一十八兩五錢共銀二萬六千四百四十三兩五錢內除解過外拖欠銀四千六百六十兩五錢常州府原額弓兵七十三名毎年該銀六百二十兩五錢共銀三萬一千六百四十五兩五錢內除解過外拖欠銀四千四百六十六兩二錢六釐九毫鎭江府原額弓兵五十七名毎年該銀四百八十四兩五錢共銀二萬四千七百九兩五錢內除解過外拖欠銀六千一百四十兩八錢一分四釐寧國府原額弓兵五十五名毎年該銀四百六十七兩五錢共銀二萬三千八百四十二兩五錢內除解過外拖欠銀二百七十五兩四錢八分安慶府原額弓兵三十七名毎年該銀三百一十四兩五錢共銀一萬六千三十九兩五錢內除解過外拖欠銀一百八十五兩三錢二分太平府原額弓兵六十八名每年該銀五百七十八兩共銀二萬九千四百七十八兩內除解過外拖欠銀九百六十二兩二錢三分七釐廣徳州原額弓兵一十二名毎年該銀一百二兩共銀五千二百零二兩內除解過外拖欠銀一百七十七兩九錢一分一釐各府州通共欠銀二萬八千六百三十六兩八錢一分九釐九毫又萬曆元年起至九年止除微州府照額解完外其蘇州府欠解銀五千六十六兩五錢松江府欠解銀三千六十六兩五錢常州府欠解銀二千三十一兩五錢鎭江府欠解銀一千七百二十五兩五錢寧國府欠解銀二百七十二兩安慶府欠解銀六十八兩太平府欠解銀五百七十八兩通共欠銀一萬二千八百八兩以致各役工食甲年役過者乙年尙不得領縱有支領數亦不敷以在官之人使之枵腹待哺而欲責其不廢公事不致生事害人勢所難免其積欠數多縣分本當參究但思積逋之數一則連年之荒歉難以辦納一則額派之數多徵解不前在小民則宜施寛貸之恩在各役則宜加及時之惠相應酌處通查案呈到部臣等看得弓兵多而工食不及徒滋騷擾銀兩多而徵解旣難不免積逋舊逋不蠲新負益積徒費文移無資實用所據減革弓兵減編工食蠲免積欠一節相應題請伏乞勑下兵部再加議處如果臣等所言不謬將今革並原未募補弓兵共八十四名毎年該工食銀七百一十四兩行撫按衙門俱自萬曆十年爲始於蘇松等府疲獘縣分酌量免編使小民得受一分之惠其自嘉靖元年起至隆慶六年止各府拖欠銀兩合無通查已徵在官者截數起解如有侵匿查實追徵果系小民拖欠者乞賜蠲貸使公家無案牘之煩而閭閻免催科之苦其自萬曆元年起至九年止各府拖欠銀兩以十分爲率毎年帶徵三分與當年額徵相應全完銀數俱赴撫按衙門掛號解赴本部交收巡撫衙門仍於毎年終將見徵帶徵過數目冊報本部查核明實照依馬船工料比照戶部題準拖欠京倉錢糧事例各該有司掌印官全完者容臣等薦舉奬勵不及數者指名參奏住俸降級如遇考滿不準給由通候完至九分方準開復永爲定例庶當任守令加意徵解不致視爲故事應賦者樂其寛而輸納之必先應役者蒙其惠而勤勞之恐後矣

舉劾各營官員疏

爲敷陳愚見以禆營務以固重地事職方淸吏司案呈捲查先奉本部送準兵部咨該南京兵科給事中徐尙奏前事該兵部覆奉欽依自隆慶三年爲始查照京營事規添設巡視科道各一員毎年終將南京各營坐營等官會同南京兵部從公舉劾等因備咨到部送司已經通行欽遵去後今照萬曆九年終例應舉劾呈乞施行案呈到部臣等會同巡視南京營務禮科給事中吳江西道監察禦史張將各營官員逐一評品除應該奬勵戒飭者查照舊例不敢瀆奏外看得大教場坐營以都指揮體統行事署指揮僉事李棟兵機熟習智勇超羣司會口而水戰有方蒞大營而誓師得體神機營坐營以都指揮體統行事署指揮僉事華恩識見精明昔建奇功於海上才猷老練今昭勞績於行間守禦浦子口等處地方以都指揮體統行事署指揮僉事楊嘉言督屯不擾衛屬服其公平禦眾惟嚴卒伍遵其約束巡視屯田緝捕盜賊署都指揮同知呂逢兆才幹素稱理江防而波濤無警威嚴夙著鎭池河而盜賊潛蹤新江口把總指揮陳閏生奉職淸修卻常例於巡遊之日禦軍明察革積獘於造艦之年池河營把總指揮秦金武藝精閒丰標特達三軍成敵愾之气九矢有破的之能大教場衛總指揮吳紹伯年方弱冠才擬折衝騎射旣所優長韜略尢能諳曉新江口把總指揮任弘道謀猷出眾膽气絕倫理營務止齊中法董遊巡緝捕有方小教場把總指揮徐問丰姿英特器字深沈部曲服其嚴明寮寀髙其廉潔浦子口把總指揮塗昆視龍虎之篆八年軍中誦義任總營之職七載羣下懷恩大教場把總指揮徐時雍年方英茂聲稱雅著於羽林材甚堅彊職業益修於營伍池河營把總指揮黃河淸三捷武闈才猷之敏給攸著一當練卒行伍之旌旗攺觀神機營把總指揮傅繼芳質稟雄奇才稱敏贍管屯田則科索盡革司船政則甲役均平小教場衛總指揮劉葵領步兵而需索罔聞已得拊循之體轉選鋒而軍營不擾尢占雅潔之操大教場把總指揮蘭臺營機素練方當英妙之年射技攸工堪寄折衝之任小教場把總指揮劉椿寛嚴得體能輸士卒之心訓練有方克振軍旅之气以上諸臣均之有禆營務所當循資擢用者也伏乞勑下兵部再加查訪如果臣言不謬將李棟等循資擢用庶勸懲明而營伍有禆矣

條陳部司緊切事宜疏

爲瑣陳部司緊切事宜以禆機務事臣伏念南都爲根本重地而兵曹爲機務要樞臣非其人寢食爲懼所賴四郊淸晏之時歷年修舉之後庶幾遵循亦可塞責而求之宏綱大體亦無可訾者矣所有一二事宜或因仍舊習未經申明或釁隙初開相應釐正者臣敢不避瑣屑類疏陳乞伏望勑下該部再加查議如果臣言可采俯賜施行

一議充營伍以重防禦臣竊惟畱畿首務全在兵營固以備不虞亦以杜窺伺也查得各營馬步軍原額一十二萬六千餘名今見在操演者僅二萬餘名毎營多者不過七八千少者二三千耳毎歳勾補僅五六十名而逃亡之數倍之臣恐數年之後卽求今日之數不可得矣萬一地方有事調遣不敷不免召募不戰之士非惟無濟於用亦恐緩不及事矣伏望勑下該部嚴行各該省分定以分數勒限勾補毎年終容本部將一年解到軍數咨送兵部查考如不及分數從重參究則營伍可充而國威自壯矣伏乞聖裁

一議淸丈量以息爭端臣竊惟天下田土髙下異等每易混淆而軍民錯壤尢多隱占近奉明旨通行各省直將軍民田土逐一丈量誠正經界淸積獘之首務也臣查得五十二衛所田地與民間錯雜者有屯田有艸場有營房基地等項內除屯田原系屯田禦史專職應聴查理艸場系本道兼轄者該臣咨行都察院轉行本道會委各衛州縣掌印官公同丈量無容別議外止有江浦縣水夫營基鋪地與太平府靑峯等處艸場止屬部轄並與屯田衙門無干累經淸丈紛爭未息蓋在民則以部司偏虎軍夫在軍夫則以撫按州縣偏虎百姓愚民執迷不省𨿽秉公淸查而終未能服其心也卽如江浦營房基地萬曆七年水夫漆成林鄒厚等告請丈量該先任本部尙書楊札委主事劉體道丈量明白開造印信圖冊取有該縣依準在捲而萬曆八年復行爭擾水夫羅織橫興司官污蔑人情洶洶幾至讎殺臣等多方禁諭幸已安輯若不早爲淸楚禍胎固在也今奉明旨丈量正當一體淸理臣查得先年濟川等衛營房基地亦被隱占該先任本部尙書王廷相奏行屯田禦史淸查升科至今安妥伏望勑下該部再加查議將前項艸場營基容臣咨行都察院轉行屯田禦史會同本部該司官除先經淸查見無爭執者照舊管業外其餘未明基產弔取冊籍行委隔別賢能官員逐一淸丈如原無稅課者計畝升科造冊奏繳永爲成則庶積蠧可淸而爭端自息矣伏乞聖裁

一議定城守以便責成臣查得江浦縣設在江北正與京城相望實南都之屏翰也向無城郭之設故未議守城之人近於萬曆八年題請建造而守城之兵則固未之及也臣查得各處省府州縣城池凡與衛所相共者城門鎖鑰皆屬衛所掌管則江浦縣城亦應屬之江淮衛矣但查江淮衛止有水夫而無軍伍水夫專管駕運物料輪流差遣並無著伍之士若責以守城殊無固志合無將本城守衛之事責之該縣坐撥壯快巡守鎖鑰掌之縣令巡邏責之捕職而江淮衛巡捕官一體巡緝互相覺察其該縣巡捕等官仍聴本部節制毎月朔取具不致疎虞結狀差人赴部投遞萬一地方有事仍聴本部調度不得抗違違者容本部指名參究則該縣之守在民猶在軍而本部之責成在縣猶在衛矣伏乞聖裁

一議均兵餉以便操練臣竊惟兵食相需缺一不可查得池河一營設在鳳陽地方始於嘉靖十三年鹽徒猖獗本部議將廣武英武飛熊三衛捨餘軍丁內揀選一千二百名春秋操演上操月分每名毎月給糧四斗餘月不支續於嘉靖二十九年爲緊急邊報事本部又於三衛揀選一千八百名湊足三千之數以備防禦月糧未經題請權將前選一千二百名月糧分作二千四百名支給餘下六百名聴憑在衛餘丁幫貼非惟貧軍不堪而揆之政體亦大謬矣欲用其力而不食以食可乎況此營爲畱都外護似不可少者近聞逃伍甚多萬一有警將焉賴之查得先年孝陵衛餘丁選充三大營操練二千五百名俱有月糧與正軍相等則池河營亦宜比照支給但三衛餘丁並無別項差役較之孝陵衛少異合無止照該營原議一千二百名之數止於上操月分每月給與四鬥餘月不準支給如有逃亡定須選補務足三千之數比照三大營事例一體常川操練則實數可稽而防禦有賴矣伏乞聖裁

一議裕作養以備選用臣竊惟武學之設所以儲養人才預爲他日器使之地立法非不詳矣但中間新襲職人員尙有可議者查得武庫司職掌內一欵各衛所指揮千百戶年二十五歳以下告入武學者送司案候季考又查得武選司職掌內一欵隆慶二年據旗手等衛指揮張文等連名具呈本部會議將十五歳以上二十二歳以下幼官不系江操及堂弟侄叔借襲者具通狀付送收學作養又查得職方司驗差職掌內一欵各衛所襲替回還官員查照武選司付文其祖父自來掌印僉書管屯者子孫驗雜差若祖父系雜差操備者子孫俱驗操備各等因夫觀武庫司職掌所載凡系幼官皆得入學作養矣觀武選司所載是原系江操及借襲者不許收學矣至於職方司驗差職掌所載則全視其父祖何如以爲驗差差等而縱有年資靑秀可以儲養備用者亦不得與朝廷作養之例矣夫立賢貴於無方而用人不於其類今以父祖之故而禁其子孫是罰及於嗣也以得借襲之堂弟叔侄而不許送學是與捨余得告收考者殊科也至於江操不與尢屬無謂軍官一入操備中人遽難振拔中間年靑資美可備進取者不無其人殊爲可惜合無今後如遇各官襲替回還武選司會同武庫司官從公揀選除年大不堪作養聴付驗發外如有年十六歳以上二十五歳以下气質淸秀及稍知文理諳曉騎射者卽準送學候季考定奪考試不中仍送驗差不得一槪姑息則士路辟而人才自眾矣伏乞聖裁

擒獲妖黨疏

爲擒獲逆天妖黨事萬曆十年二月十二日據蘇松常鎭兵備道掲帖呈前事萬曆十年二月初一日本道巡歷鎭江據知府王事聖稟稱據丹陽縣知縣甘士價掲報本縣典史包朝手下民壯教師謝朝選吳守禎首有妖僧糾黨謀反重情本道又訪得圌山營有水兵頭目錢山亦系姦黨隨卽密行知府王事聖以查勘河道爲名親詣丹陽又委同知髙偉以點兵爲名前去圌山會同把總徐道各緝訪去後續據王知府掲稱本月初四日前至該縣弔取謝朝選吳守禎並見獲嚴斗隔別研審供稱戴元六孔景龍將號票符篆給伊待後領官等語又審據孔景龍供系遊方僧見住鎭江府龍華庵僧人海注向在伊家誦經將符票數十張付伊令伊糾集驍勇智謀之士糾人多者官爵愈大據此隨經密差快手陳甫袁有蔡臣回府責令丹徒縣縣丞孫應溪督率兵快徑詣龍華庵將海注等拏獲又該本官會同知縣徐桓將甘露寺僧汪元洪等捕獲解府又準髙同知捕獲錢山一並到府該知府王事聖審據汪元洪等供稱萬曆五年間有湖廣鐵佛寺僧名雪峯與伊相厚引伊在於南京棲霞寺與順天人黃恩畫符一張與伊令依樣摹畫轉給與人至萬曆八年三月內黃恩又寫勑一張托方僧孤峯寄令翻刻刷印徧給糾有千人者封以王侯元洪又與僧人大乘志元海注等商約將前符票轉給與孔景龍戴元六嚴鬥錢山徳安東湖琴柱等轉相給散又據元洪供稱伊兄弟十人北方五人名黃恩黃仁黃義顧賓貞靜以仁義禮智信爲號名曰北票元洪與雪峯貞成蔡少溪元明以金木水火土爲號名曰南票約於四月初一日南方者在於南京報恩寺北方者在於北京天寧寺各舉兵又云先取鎭江以據要害之地次收傍郡庫藏以備軍餉之需又向平民說稱得此符票者全家免死無者闔門屠戮中間情狀至有不可言者今已發覺捕獲情眞罪當者十一人其無知脇從情可矜疑者九人除覆審的確另行招詳等因又據把總徐道呈稱案據犯人錢山招稱勑符俱首犯甘露寺僧省悟分給等情隨經責差官兵劉學等在於大沙普照庵捉獲省悟並本庵僧護教到職審據省悟卽謹聰稱系丹徒縣大一都民自幼出家甘露寺爲僧有本寺和尙元洪並伊師父慶秀師公演聚於舊年正月內與孝陵寺首僧便永號朝安立意造端今年正月十六日元洪著和尙琴柱給聰勑一張內寫勑封護國同時一心都督大元帥南字號總兵官聰委接收一向收藏房內又將常勑一百一十張內總兵官勑二張與悟分給好漢至二月初五日將前勑到大沙普照庵內投先領符僧劉護教房內住下正要計較置酒請錢山尋人分給被官兵捉獲並搜出勑符見在等情又據普照庵僧護教招稱舊年十月內有僧元洪著僧琴柱將符十五張與教收在房內近二月初五日有僧省悟前來並帶勑一百一張放在教房箱內商議分給今蒙官兵將同省省悟捉住並獲原收在房符十五張勑一百一十張在官等情並將省悟護教二犯及勑符呈解到道除已獲者審確另詳未獲者密緝嚴訪外系幹逆天重情合先通行呈報等因到部據此案照先於本月初八日臣會操江都禦史呂及鎭江府報有妖黨戴元六糾眾爲非臣慮鎭江密邇南都相應防禦且慮妖黨數多不無潛伏該府𨿽無公文到部自宜預爲備禦隨札提督巡捕署都督僉事王化熙並五城兵馬司嚴行訪緝職方司主事吳仕詮申嚴各門禁約加謹盤詰仍會同內守備太監張曁外守備臨淮侯李武靖伯趙諭令各營官將日操軍馬加意整飭以防不虞外今據前因該臣照得雍熈全盛之世民心恱附旣無間隙之可乘法令昭明之時武備森嚴亦非彊暴所可逞況卽各賊所刋票帖與其所供口詞皆系孟浪之徒原無毫髮知識遊食野僧借此煽惑愚民以爲射利之計不足爲慮也今已仰仗陛下威徳先事覺發渠魁授首風聲所及自當駭散但畱都根本之地防之不可不周除臣再行申飭務保無虞如有緝獲賊犯另行奏報其鎭江府所獲妖徒聴彼處撫按並操江衙門審明具題又據供詞似於北京亦有潛伏該部自應題請處分臣不敢瀆陳外仍慮我皇上俯念根本重地不免南顧之憂合將前項緣由先行具題仰慰聖衷

酌議軍衛事宜疏

爲仰體宸衷酌議軍衛事宜以安軍足餉以永保萬世治安事職方淸吏司案呈奉本部送準兵部咨該刑科給事中馮露題前事該兵部覆奉欽依移文九邊各省總督撫按衙門查照所議行令司道總兵並大小將領及衛所掌印指揮等官將各衙門公費銀兩差占人役及一應錢糧但系軍屯衛所出辦者逐一淸查一切近時增派及無名供費盡行除革要見某衙門原額公費若干今減若干止存若干原設人役若干今減幾名止存幾名其聴用員役不得私占軍丁投充家丁不得多支名餉至於各鎭投托報效名色把總白丁技藝之流旣無才勇又無職事徒寄虛名冒支廩糧尢爲軍旅之蠧者一切嚴查禁革發遣仍總將各營都司衛所每年額設軍馬屯地子粒差役錢糧一一酌議停妥分款備細造冊奏繳靑冊送部查考以後永爲遵守如或衛所官員敢行科斂將領等官仍前占役外聴巡按禦史內聴科道各指實參奏從重問遣本部仍酌量地方逺近定立限期各遵依回奏備咨到部著實議處淸理限九年四月以裏具奏施行等因送司捲查嘉靖二十三年該南京兵科給事中萬虞愷等題爲欽奉聖諭事內開查得嘉靖十年該本部先任尙書王廷相題爲革役占以實營伍事該兵部覆奉欽依內開見行事例京營提督內官軍伴五十名總兵官三十名坐營官一十名把總五名其南京內外守備等官跟用軍牢俱照見行題準事例照額存畱等因備咨前來隨該該科會同本部遵奉欽依內事理會議得五府掌印官軍牢各二十名僉書官軍牢各一十五名中府捨餘三十名餘丁一十三名左右前後四府防軍各一十名捨餘各四名餘丁各一十名該科刋刻卹軍題例存照又查大明會典所載各處鎭守總兵官跟隨軍伴二十四名問刑條例內開都指揮跟隨軍伴六名指揮四名千百戶鎭撫二名額外不許多占又查得萬曆七年爲恪奉綸音釐正公用銀兩事該本部先任尙書楊議題內開大小教場神機等營都督坐營把總選鋒衛總各月給紙札巡邏都督把衛總各月支紙札油燭大小教場神機等營坐營等官選鋒衛總各家丁月給工食及旗手等衛紙札工食銀兩等項具題該兵部覆奉欽依移咨本部欽遵外今該前因遵照欽依事理行準南京內外守備中等五軍都督府大教場等六營錦衣等衛所各查過公費銀兩跟用軍牢差占防軍捨余餘丁並投充家丁額設軍馬屯地子粒差役錢糧各數目緣由回復前來通查案呈到部看得糜費錢糧占役軍伴實爲營伍之蠧允宜淸查隨該臣等查得各衙門公費銀兩原無軍屯衛所出辦及近時增派無名供費銀兩各官應得紙札等項系該本部支給已奉欽依釐正俱有定額閱操賞軍等項費不可缺者卽系各營租銀出辦難以減汰外至如先年題準存畱費用銀兩數涉太濫相應裁減者則有錦衣衛之課銀是也其跟用軍牢防軍等項人役查與事例相合者俱應照額存畱聴用官員並無私占軍丁無容別議外至如公會衙門公用人役數涉太多相應減半者則有外守備聴用之舍余是也有一官兼管他事而用兩處人役者相應各量加裁減以合事例名數如右前後三府僉書都督府營跟用軍牢是也又有各官員缺巳經議裁及員缺久未推補而原用軍牢相應革去如中左二府錦衣衛各僉書並大教場撫管夷人都指揮跟用軍牢是也有違例占用相應革退如錦衣衛鎭撫千百戶餘丁是也有投充家丁虛糜糧餉相應裁減如三大營之家丁是也以上數項共該減去軍捨餘丁二百四十一名毎年公費銀二百一十一兩七錢八釐三毫五絲一忽五微六纎四塵家丁七十名毎年糧餉銀一千一百九十兩減革軍牢發營操備捨余餘丁發回原衛聴當正差公費銀兩行令該衛毎年照數徵解本部車駕司收貯家丁糧銀移咨南京戶部犒賞銀兩於本部各住支俱永爲遵守查正之後如有分外取用軍丁派貼工食者容本部並科道衙門指名參奏處治及又查得額設軍馬屯地子粒差役錢糧系該戶部總督糧儲並屯田禦史衙門經理自有歳報文冊本部似難重復謹照原咨分款開坐前件議擬上請伏乞勑下該部再加詳議覆請明旨行臣等欽遵施行庶營伍少充而冗費可除矣

一咨開某衙門原額公費若干今減若干止存若干前件查準南京內守備並五府回稱原無額派公費錢糧外守備沿城並各營地租銀共七百二十七兩九錢八分七釐五毫一絲六忽南城房租銅錢一十四萬六千一百七十二文系備毎年春秋二季閱操犒賞並日操火藥及進表等項公費應用三營都督各坐營等官新任家火公宴月給紙札並六營把總選鋒衛總巡邏把衛總等官月給紙札油燭銀及旗手等五十一衛所紙札工食共約該銀一千七百七十六兩有零俱系遵照近奉欽依釐正定數於本部地租銀內支給原不系取派軍屯衛所錢糧相應照舊存畱外議得錦衣衛見存蘆洲租課銀四百二十三兩四錢一分六釐七毫三忽一微二纎八塵在衛支用近議裁革僉書一員前銀似屬過濫允宜裁減合無將前銀革去一半該銀二百一十一兩七錢八釐三毫五絲一忽五微六纎四塵毎年徵解本部車駕司收貯作正支銷其餘存衛毎年終將用過數目造冊送部查考庶免冒破伏乞聖裁

一咨開某衙門原設人役若干名今減幾名止存幾名前件查得各衙門跟用軍役除南京內守備跟用軍牢各五十名中府掌印兼守備魏國公徐後府掌印兼協同守備武靖伯趙右府掌印兼提督操江泰寧侯陳各軍牢五十名左前二府掌印軍牢各二十名左前後三府防軍各一十名舍人各四名右府防軍八名舍人四名左右前後四府經歷司押送軍犯餘丁各一十名中府舍人三十名經歷司餘丁一十三名錦衣衛掌印官餘丁一十二名旗手等衛所都指揮軍伴六名指揮四名各所千百戶二名大教場等三營坐營官浦子口守禦官各軍伴一十名池河營捕盜都指揮餘丁一十二名大小教場神機營浦子口各把總毎員軍伴五名新江口把總毎員軍伴六名池河營把總毎員餘丁六名大教場等六營衛總毎員軍伴四名管鼓火藥馬匹並哨總千戶等官毎員軍伴二名巡捕都督跟用軍人一十五名把總毎員軍人五名衛總毎員軍人四名俱系遵照會典卹軍題例問刑條例及先經題準名數毎年終本部並科道衙門選將各軍五十歳以上者撥用內池河營捕盜官比各坐營多二名該營並新江口把總毎員軍伴比各營把總多一名祇緣一則江口操巡一則捕盜地僻俱應照舊無容別議外議得右府僉書都督軍牢一十五名內革五名又提督大教場營務軍牢三十名內革一十六名前後二府僉書軍牢各一十五名內各革五名又提督小教場神機營營務軍牢各二十四名內各革一十名俱比照會典所載事例二十四名之數外守備聴用捨餘六十名內革三十名中左二府僉書錦衣衛僉書各員缺已經別捲具題裁革各跟用軍牢中左二府僉書各一十五名錦衣衛僉書一十二名大教場撫管夷人都指揮員缺久未推補原跟用軍伴一十名俱應革退錦衣衛鎭撫跟用餘丁六名各所千百戶跟用餘丁或六名或四名俱止準畱二名共減革一百零八名不得多占伏乞聖裁

一咨開聴用員役不得私占軍丁前件查得南京聴用官員系各衛指揮千百戶赴京襲替考取一等者兵部咨送本部聴用俱系帶俸官員一丁不敢擅用惟各衛掌印僉書軍伴多不彀用以致派用餘丁或一掌印而用二十餘名者有之合自今淸查之後各官果無年及五十以上軍人充當軍伴者方許撥用餘丁指揮四名千百戶各二名照例跟用毎年一換俱開報本部驗發不許踵襲舊獘如有五十歳以上軍人仍照例選撥不得擅用餘丁伏乞聖裁

一咨開投充軍家丁不得多支名餉至於各鎭投托報效名色把總白丁技藝之流旣無才勇又無職事徒寄虛名冒支廩糧尢爲軍旅之蠧者一切嚴查禁革發遣前件查得南京大教場等營坐營等官毎員家丁四名把總官毎員二名大教場等三營選鋒衛總官毎員一名俱系題準釐正之數並無多支名餉相應照舊及查各營把總俱系京衛實職指揮及武舉等官題奉欽依管事並無投托報效名色及白丁技藝之流無容別議外議得大教場都督家丁八十名小教場神機營都督家丁各六十名昔緣江海之警邊將隨帶邊丁一時權宜收用所有糧賞悉從優厚毎名毎年給糧銀一十二兩於南京戶部犒賞銀五兩於本部各支給比來地方寧謐除各邊將帶回外仍有希戀糧賞者遺畱前數在營頗無實用但技藝稍堪相應量畱以備緩急且皆四方遊食之人散去似無歸著一時難以盡革今議將大教場家丁革去三十名選存五十名小教場神機營各革去二十名各選存四十名以後都督有隨帶家丁果系驍勇出眾者容令在於本營家丁數內揀其老弱者更換不許數外添補止許在營操備差用不許別項私差伏乞聖裁

一咨開仍總將各營都司衛所每年額設軍馬屯地子粒差役錢糧一一酌議停妥分款備細造冊奏繳靑冊送部查考前件查得南京大教場等六營額設操備軍人八萬二千二百名今見在三萬四千一百一十名馬二千七百八十四匹又錦衣等四十二衛屯種軍人見在四萬九千四百五十五名設立屯營隨處操演其應支月糧艸料俱系各該衛所逐月將實在名數造冊開報南京戶部並總督糧儲巡視倉場禦史等衙門查同各軍自赴關支三大營撥出巡邏軍人共二千五百四十六名馬八百二十七匹各月加折支口糧料艸銀兩系各該巡邏把總逐月造冊開送戶部徑自支給屯田子粒一十四萬九千三百六十六石七鬥二合七抄三撮四圭六粟一粒五黍毎年徵解浦子口等處應天等衛倉上納新增銀七千一百四十五兩三錢九分六釐五毫六忽四微二塵解送南京戶部銀庫交收系該總督糧儲並屯田禦史專管提調毎年終各造冊具奏其差役工食如五府等衙門防軍軍牢俱系毎年終科道等衙門揀其年過五十以上者撥用原於食糧操軍中選撥非因選撥之後更益糧餉也至於差占舍人餘丁不系食糧人數亦無別項差役原與在外營路都司衛所編差及系軍屯出辦錢糧者不同俱有合干衙門造冊奏繳本部應否咨取數目一體攢造惟復姑免重復伏乞聖裁

潘司空奏疏卷二

●欽定四庫全書

潘司空奏疏卷三

﹝明﹞潘季馴撰

○兵部奏疏

淸理庫藏疏

爲淸理庫藏事車駕淸吏司案呈奉本部送該本司呈捲查先奉本部送準兵部咨該南京兵部尙書翁大立題稱本部車駕職方二司庫貯有馬船工料馬價地租等銀積數頗多向不查理恐生姦獘乞照南京戶工二部並武庫司錢糧事例會同科道查盤仍三年一次永爲定例一節相應依擬等因覆奉欽依咨部送司隨該本部先任尙書楊兆會同南京兵科給事中王良心南京江西道監察禦史張一鯤將二司各項銀兩自萬曆五年十一月二十九日起至萬曆六年四月終止備細查明造冊奏繳訖今自萬曆六年五月初一日起至萬曆九年四月終止又及三年所有二司在庫各項錢糧收放數目冊捲相應照例請官會查等因行間又據武庫淸吏司呈爲議處皁役以革積獘事捲查嘉靖六年奉本部送準兵部咨該詹事府詹事兼翰林院學士霍韜具題前事本部復議將武庫司收放過柴直錢糧文卷立爲定例三年淸查一次毎遇刷捲之期本部先行具奏題請科道官會同本部堂上官逐一淸查造冊進繳若有情獘聴其舉參等因節奉世宗皇帝聖旨是南京兵部行去著一體欽遵欽此一向遵行在卷萬曆七年三月內該本部尙書楊兆題將萬曆三年正月初一日起至五年十二月終止本司收放柴直並見在銀兩請官查盤兵部覆奉欽依備咨前來到部送司通行會查間隨準京畿道禦史李學詩案驗照刷各年文卷送刷未完升任續於萬曆八年六月初三日準京畿道禦史張簡案驗將本卷刷完領回隨卽移文科道見今會查完日造冊另行奏繳外今照本司萬曆六年正月初一日起至八年十二月終止又系三年例應請官淸查等因各呈到部送司奉此理合案呈施行等因到部臣等看得二司所請查盤俱經奉有明旨著爲成例無容別議但查得先該本部尙書翁大立題爲設總庫委專官以便收支以防姦宄事要得設立總庫一所將車駕職方武庫三司銀兩皆入其中歳輪主事一員不妨原務兼管兵部覆奉欽依遵行在捲臣等竊惟庫以總名者以其並貯三司之錢糧而言也及至查盤分爲二起一庫兩請一年再盤非惟事體煩瑣抑於原設總庫之意不免矛盾況查車職二司銀兩則武庫司所貯系在不查之數及查武庫司銀兩則車職二司所貯又系未查之時黠吏積庫儻有侵漁難保無那彼應此之獘也臣等反復思維無如一並查盤爲便再查武庫司應查之期在萬曆八年十二月終車職二司應查之期在萬曆九年四月終相去亦不甚逺而先臣霍韜原題欲遇刷捲之期本部先行題請會查者其意欲以京畿道之所查刷參之本部之所會查意甚善也則武庫司所請之期似爲允妥臣等竊擬合無容臣咨行南京都察院及行該科請差科道官各一員會同臣等將三司收支銀兩數目通自應查之日起至八年十二月終止一並查盤明白造冊奏繳如有情獘卽行參處其車職二司應查自本年正月至四月分錢糧扣至萬曆十一年十二月終與同武庫司一並會查則事體畫一而姦獘易稽矣伏望勅下該部再加查議如果臣等所言不謬擬議上請咨行遵奉施行臣等幸甚

查核直銀疏

爲仰遵明旨查核裁革官員直銀懇乞聖明酌議以定經制以裕民生事武庫淸吏司案呈奉本部送準兵部咨該南京吏科給事中吳管奏前事該兵部覆奉欽依本部移咨南京兵部備查各衙門先今裁革及見今奉旨議革官員直堂銀兩應存若干應減若干及原派州縣減編若干酌議停妥上請定奪仍行各該撫按嚴督州縣將原派柴直遵照近例務要上緊依期完解以濟支給如有仍前拖欠年終聴該部參奏降罰其扣存薪銀不得那移別用俱送戶部收貯備荒毎遇年終造冊進繳等因備咨到部送司捲查嘉靖六年該詹事府詹事霍韜奏爲議處皁役以革積獘事內開南京九卿等衙門官已裁減而皁役猶仍原額要行查議減革兵部覆準備咨前來該本部先任尙書李充嗣會議具題南京文武衙門官員直堂逐一查議裁減外共計存畱九百八十八名內出辦工食七百五十九名正身應役二百二十九名該兵部覆奉欽依咨部欽遵以爲定數考之會典所載原額已經裒減惟各部屬並三法司官把門直廳等役原額數少未經議裁今該前因遵照欽依事理行準南京大小九卿各該衙門查自正統六年曆嘉隆以來節次裁革並見今奉旨革過官員逐一擬議直銀應存應減緣由回復前來通查案呈到部看得該科所陳無非節省民力之意且各處地方頻年災傷小民困苦寛一分則民受一分之惠委應酌議復該臣會同各該衙門堂上官議得直堂直廳皁役𨿽爲衙門而設然官旣欲其稱事役亦自宜因官查得先今裁過官員吏部右侍郎一員司官六員戶部司官一十一員禮部右侍郎一員司官八員兵部右侍郎一員司官二員刑部右侍郎一員司官一十九員工部右侍郎一員司官六員都察院禦史九員通政司右參議一員大理寺右寺丞一員左右寺寺副評事共六員太常寺少卿一員光祿寺少卿一員鴻臚寺寺丞一員欽天監監副一員內各堂上官除鴻臚寺直銀已於嘉靖六年議裁外余應照員減役無容別議其部屬等官有裁革𨿽少而直役原額尙浮者有裁革𨿽多而直役原額甚少者若止照裁議革未免少有窒礙臣等通融查議得各司官見存一員者減去直廳二名存二員者減去一名存三員或全設者似應照舊都察院十三道大理寺左右二寺毎道毎寺各量減一名其它若各衙門之看倉徒存其名都察院之禁役似涉於濫宗人府之把門尢屬虛費而五府等衙門如中左二府錦衣衛近該別捲各議裁僉書一員亦當照例裁減及又查得原額存畱直堂七百五十九名毎歳各衙門實支七百五十二名𨿽各處拖欠不能全解而比之支數尙多七名相應一並議裁僉議停妥共該減去直銀並力役計二百零二兩五分其減編銀兩應於各省直原派額數頗多而徵解不前或原派額數𨿽少而頻年災眚者各量行減免本部止開省直總數候題請至日咨行各該巡撫審揀極疲州縣定數減免今歳審編已定俱以萬曆十年爲始出示曉諭通知不許仍前混編務使小民得沾實惠再照直堂與柴薪事同一體直銀旣可減編柴薪豈得仍舊但各該有司官員奉例者固有而慢視者不無至如蘇州淮安等府全不徵解者數年矣各官養廉之資勢難後時一遇缺乏不免將柴直銀兩通融關給及查本部節奉題準別項公務動支柴薪銀兩毎歳不下二千二百餘金成化二十二年該本部尙書馬文升題爲勸懲武學師生事內開毎次會舉備辦花紅酒席動支缺官柴薪銀八十兩嘉靖十三年該本部尙書劉龍題爲思患預防以固根本事毎年春秋二季考較武學官生毎季備辦紙筆花紅動支缺官柴薪銀四十八兩嘉靖二十年該本部右侍郎王教題爲復舊規以徵船料事毎年準總督漕運都禦史咨文動支缺官柴薪銀一千兩給發造船支用嘉靖二十一年該本部尙書熊浹題爲會議重大事宜請聖裁以禆修省事毎年準本部車駕司付取缺官柴薪銀一千八十兩聴候造船支用夫原額之數旣積年拖欠而動支之數又毎年不缺若再裁革必致匱乏該科有見於此所以未之及也合無將柴薪銀兩照舊徵解如有盈餘卽便收貯毎歳候科道官查盤之日余剰數多量議若干解送戶部備荒年終造冊進繳仍嚴行各該州縣恪遵節奉明例將柴薪銀上緊完解如再玩法拖延容臣等指名參奏庶小民蒙寛卹之恩而支放亦無匱乏之虞矣

完銷積欠疏

爲懇乞題請拯救眾命查算漕糧以便完銷積欠事武選淸吏司案呈奉本部送準南京戶部咨準戶部咨該本部題戶科抄出南京戶部尙書王好問等題據雲南淸吏司郎中楊邦直署照磨所事浙江淸吏司郎中趙鉞會呈奉本部札付據南京興武等衛指揮千百戶殷尙武等通狀告稱武等於嘉靖三十一等年奉文委運漕糧偶值黃河變遷水患不測旗軍漂流糧米以致臨倉掛欠參降住俸二十餘年父母凍餓而亡子女鬻賣度日貧寒徹骨終不能償萬曆元年蒙戶部見得積欠難完奏準先將官旗家產變賣次將原住俸米並旗軍月糧扣補完官移文漕運衙門咨行南京兵部轉咨南京戶部通行各衛責令各官變產銀兩貯庫咨覆漕運衙門題覆外近奉恩詔內款開一軍職先年爲事降調兩廣等處煙瘴衛所病故不分巳未到衛子孫爲因路逺不能赴所調衛分起送承襲者許令原衛起送承襲帶俸差操一軍職自萬曆六年二月以前有犯該充終身軍已經開五年六十以上者比照爲民事例子孫準其承襲欽此武等思得重罪尙在原宥公罪豈不蒙赦況漂流糧米火毀船隻患出不測情有可原乞念蟻命眾多題請查算已完者準與復職開俸未完者比照戶部原議子孫襲替事例姑準復職將逐月俸米扣抵還官庶使完銷有期死亡可救等情到部札行各職查得捲內先準南京兵部咨準漕運衙門咨隆慶六年該戶部尙書王等題爲漕運糧銀歷年積欠數多乞賜嚴追以裕國計以杜侵漁事內開南京錦衣旗手等總下衛分運官嘉靖三十年起至隆慶五年掛欠漕運糧銀席板楞木數多題請移咨漕運都禦史及咨都察院轉行巡按禦史嚴督該府衛官追並變產原住俸糧並旗軍月糧如數扣抵等因到部送司今據運官殷尙武等告稱前因爲照南京各衛掛欠糧銀運官應該起解糧產銀兩已經戶部並漕運衙門催解𨿽有各把總官開報原欠並續完文冊猶恐未的又復通行各衛另取各官完呈庫收前來查驗其與總冊相同者例應準算其總冊開完而無完呈庫收及𨿽有完呈庫收而總冊未開者俱當備造文冊二本咨送戶部原在京通倉者行京通倉原在漕司者行漕司各查明咨覆前來以憑據實扣算再照各官已經降級調衛者十有五六產銀無幾俸亦不多逃移異鄕或乞丐街市苦狀萬端難以悉數今據告比恩詔事例復職扣俸還官等情似亦萬分可憫合無議處題請施行等因會呈到臣看得南京錦衣旗手上下江四總下錦衣等三十三衛運官殷尙武等自嘉靖三十年起至隆慶五年積欠數多節該戶部題準將官旗家產變賣並俸糧扣抵原欠及分別各官監追已故等項議處完報無非憫念寛卹之意及其續完之數多不對同必須覆勘方有的據其應扣俸米等項若令領出變價必至食費無存且各官俱巳降級調衛貧苦不堪所告比照恩詔事例𨿽事非盡合而情均可憫旣經郎中楊邦直等呈議前來相應題請伏乞皇上俯念各官漂失之罪誠不可逃水火之變禍亦難脫勑下戶部再加查議將本部咨送文冊二本通行漕司並京通倉查明咨報其各官見貯銀數候與折俸銀兩查算類解漕司轉解所有應扣俸米絹布麥鹽並旗軍月糧準令扣畱倉庫聴候支放通查各官扣俸年月日期起止及見在職級與承襲優給各明白逐項磨算照南京折銀扣抵戶部原議漕糧板木席片折銀欠數巳完者各照原議準與復職開俸未完者姑照子孫襲職前例亦準復職並與老疾已故子孫未經襲替者查無別項違礙亦準襲替通扣俸糧完日方許開支等因題奉聖旨戶部知道欽此欽遵抄出到部議照尙書王好問極言四總運官不惟無產可變無俸可扣且有乞食鬻女之苦欲要查明已完者復職開俸未完者姑準復職襲替又欲比依恩詔將各官年久及已降調充軍者分別議處實系不得已之計但中間掛欠各官若的系產盡難追準令復職襲替卽以應得俸糧扣補𨿽非正法原情似屬可行若系侵欠一槪容其復職襲替則罪旣不及其身法又幸免於後相應覆查其已經降調充軍運官援引恩詔軍職爲事充軍準令子孫襲替事例但漕糧兩掛欠者例止降級若犯該充軍必系侵欠例應革襲中間果有不系侵欠止犯公罪情有可原查與恩例相合者亦應酌處至於糧銀完欠數目委當查明方有的據其應扣俸糧絹布鹽麥已扣在官者就畱倉庫支放照例折銀扣抵所扣銀兩原系漕糧正額仍應解還本部方屬停妥旣經尙書王

議題前來相應題請恭候命下本部將南京戶部送到欠糧文冊二本一咨漕司一札京通二糧廳各照冊開數目逐項查對原欠並續完分數明白另造一冊逐名塡注漕司就便咨送該部查照追處另送本部一冊備查京通二糧廳造送本部轉送南京戶部通查各該運官除自隆慶四年起至隆慶五年止內孫魯隆慶五年旣系漂欠相應並入掛欠項下追處其餘掛欠各官查果已完見在者準令復職開俸老疾事故者保送子孫襲替未完者嚴行該衛查果產盡無措取具不扶重甘結狀一送本部備查一送兵部襲替仍備將各官完欠名數及見在復職開俸並子孫襲替緣由造冊奏繳靑冊送部查考各官應得俸糧扣完舊欠方準開支其應扣俸糧絹布鹽鈔並旗軍月糧本色備查起止年月日期及見在職級承襲優給逐項磨算明白準令扣庫支放照南京折銀例扣抵務同已追在庫銀兩陸續類解漕司仍將解過銀數先咨本部知會就將應解淮庫銀兩照數扣解太倉銀庫以備折糧支放至於各官年久未完糧銀關系國儲正額除故絕逃絕外例難處豁其運官巳經降級調衛果有情罪可原者聽該管衙門查實奏報以憑覆查類奏請奪若運官充軍有不侵欠查與恩例相合者亦聽該管衙門據實勘報覆查處分本部仍通行各省直一體遵行等因題奉聖旨是欽此欽遵等因備咨南京戶部欽遵查照施行該部轉咨本部連送到司案候京通二糧廳冊並漕司文冊至日查行間節奉本部送據運官殷尙武等連名通狀告爲懇恩推例早賜復職開俸扣補漕糧等情到部送司隨經案呈本部移咨南京戶部查取各官住過俸糧並咨取漕司各官完欠的數及通行各衛查造各官原欠續完並勘報家產果否盡絕緣由文冊去後續奉本部送準南京戶部咨送京通二糧廳並各官住過俸糧及漕司咨送錦衣旗手上江三總完欠糧銀各數目與各衛文冊到部送司該本司署郎中事主事鄭一麟將各冊逐名查審磨算通查得金吾前等衛指揮千百戶邵繼文等共七十一員內有錢糧陸續完補曾經京通漕三冊注銷者有已將銀米補完三冊未經注銷今驗有完呈庫收者有三冊互有注銷而無完呈庫收照驗及審各官執稱原無完納者有各官曾經追扣旗軍月糧解交各該把總驗有關防印記批回及查三冊各總俱無轉解下落者有各冊前件下開漂掛銀米數目多少互異者有京通漕三冊遺開銀米欠數而各衛冊中造報及審各官面認明白者有嘉靖三十六年分漂流稱奉例蠲免十分之三而無原題照證者有各官原未降級所欠錢糧扣補完足者有各官已經降級錢糧已完亦有未完多寡不同者有各官𨿽經降級並無錢糧經手者有三冊錢糧注銷原在漂流掛欠項下及據咨文開稱侵欠者有稱買補漂流拐帶官銀者有已經問遣本犯已故伊男告辯一事二招從重攺擬遣戍原非侵欠者除內有錢糧補完已經各冊注明應準銷算無容別議外其補過銀米各冊𨿽未注銷旣驗有完呈庫收俱系印給或關防鈐記似非詐冒相應亦準銷算其三冊互注而無完呈庫收照驗已審各官稱未完補恐系冊中誤開或系逐年更番別官在北代完而本官在南不及知會合候京通二廳覆查其各官解交把總銀兩已獲批回在官卽系已完而該總不行轉交似應著落該總追究下落其各冊前件下開漂掛銀米多少互異蓋因原冊止開正數而復以加耗並入故與原數率多矛盾但查加耗者多系漂流而議單開載毎石該折銀七錢今各官欠數若照正糧毎石止該銀七錢若以加耗扣算則又不止七錢之數矣似應查照議單聴戶部扣除前耗庶免重累其三冊遺開銀米欠數而各衛冊中報出審各官面認明白者悉應並入原欠項下其冊稱嘉靖三十六年漂流例免十分之三未委虛的相應聴戶部核實銷算其咨開侵欠據稱隆慶五年委因河患異常俱是漂流掛欠況京通漕三冊俱無侵欺字樣合聴戶部覆查應否原豁其咨開買補漂流拐帶官銀據稱具呈本總轉呈總督糧儲衙門已扣總屬宣州等衛余米代補似非拐帶情由亦聴戶部查勘應否準豁其告辯一事二招攺擬從重遣戌稱非侵欠應聴戶部查詳再行漕司覆勘後招應否原豁通前名項甚多事體不一竊照黃河暴溢自嘉隆以來歳爲漕患其間上損國儲下傷民命不知凡幾矣然在領運官員旣無掌印更番之定制又無方春入洪之約束天時固多災眚人事亦未變通各運官軍凡遭漂溺其不身飼魚鱉者幸爾得出萬死於一生又未免嚴督賠補不惟身家重困而且有賣妻鬻子之苦人情至此誠爲可憫乃今河工底績漕挽順流鳬趨鱗貫直達無虞𨿽升斗亦無剝損則昔何以害今何以利章章明矣各官生不逢辰以至於此方其胥溺號吁無門旣而追賠朘削日甚已奉廟堂軫卹特賜欽允漂欠者許其復職扣俸侵欺者亦許查勘虛實及又查得近奉恩詔內款開一浙江等總運糧官員有因漂流掛欠監追五年以上產盡或身故者子孫準其襲替照例扣俸還官如系侵盜正犯奏請定奪其違限詿誤及中都等處違誤領班各提參住降俸級立功者準與查復宥免欽此欽遵此誠朝廷浩蕩之恩各官生全之路也但自題準以來經今數載未見查勘下落以致各官紛紛哀乞已經本司一一虛心核實爲此今將各官完欠數目理合開坐造冊案呈施行等因到部臣等看得殷尙武等俱因領運漂失致蒙參降住俸年久產盡人亡丐鬻流移哀苦萬狀兩經南北戶部題請無非慮其積欠數多經久難完先令變產復準扣俸中有情罪可原者聽該管衙門核實奏報其憫念各官之意可謂殷矣況近奉恩詔殷尙武等委與事例相同旣經該司弔查捲冊逐一磨勘造冊開款前來相應具題伏乞勑下戶兵二部將後開款目並本部咨送文冊查議明白早爲奏請定奪其各官住過本折俸糧悉聴南京戶部備查原題事理應扣畱者扣畱支放應起解者起解各該衙門收納通候二部議擬上請恭候命下咨行臣等遵照施行

攄愚見固要樞疏

爲攄愚見固要樞以屏東南事臣承乏畱兵忝參機務越二年於玆矣夙夜靡寧莫圖稱塞比年以來江寧海晏雈葦無驚此實聖神在上坐致太平而臣庶幾逭愆甚大幸也玆者蒙恩內召卽日離任而區區之心猶有一二淺薄之見未能釋然於懷者竊惟今之談者大都謂太祖髙皇帝定鼎南都宮闕陵寢在焉此根本重地人人知之人能言之臣無論已試以天下大勢論之鐘山石城之形勝實爲上游諸省之要樞東自京口以控甌越南自三江以接大海西自皖城以引三楚北自維揚以達徐潁江浙湖廣三省恃南都爲咽喉閩蜀雲貴兩廣又倚三省爲門戶南都安固則諸省皆爲幅員此地未寧則諸省不免揺撼其所關系蓋已櫽括中原過半矣茍可以嚴封守詰戎兵者詎可不加之意哉顧城垣之延袤太廣關隘之防守最難內城如龍廣山一帶則岡岑外峙俯瞰城中覆舟山一帶則內多荒原人蹤罕至獅子山一帶則城尖徑仄勢無砥屬至於外城尢極寥廓在東北駕壑淩山守者難於飛挽在西南列柵積土攻者易於搗虛但創造二百餘年一旦欲爲更攺之議非惟勞民傷財抑且有駭觀聴然則今日所當綢繆圖揆以紓朝廷南顧之憂者舎戎兵之外無他策矣以故樞筦之協贊不可一日缺也將領之責任不可一日曠也姦萌之潛伏不可不時其稽察也地裏之聨絡不可不責其策應也營伍之漸耗不可不爲充實計也統轄之未均不可不爲裒益議也仰惟皇上𨿽際累洽之餘而毎孜孜於制治保邦之略在臣寧敢以解任之日而遂泄泄於長慮卻顧之謀謹條六事如左伏乞勑下該部詳議上請施行庶幾東南徹桑土之思而西北鞏盤石之固矣臣愚幸甚天下幸甚

一復右侍以資籌贊竊惟建官位事繁簡輕重異焉事可兼而官多設是謂冗員汰之誠是矣至於根本之地機務之司籌贊於部堂之上者僅一二人而亦以例裁減此所謂靳小費而虧大體也我朝建鼎之初兩都並峙六曹一體尋以南部事簡各裁左侍郎一員當其時議者豈不能並右侍郎而裁之哉一則爲政事計欲得賢以共贊襄一則爲國家慮欲儲才以備緩急耳近年惟戶部總督糧儲畱侍郎一員各部盡行裁革止畱尙書一員毎遇賫捧及升遷事故至有兼署二三部者夫以一部而任一人已非遊川曁濟之義以一人而兼數部尢有越俎治庖之嫌在各衙門且嘖嘖稱不便矣況兵部參贊守備責重而事繁時或出署他部則精神敝於劻勷時或借才視篆則事體難於諳達萬一變生叵測師旅之寄將誰委哉以故言官曾有建議欲復兵部右侍郎者似應依議復設則平時可藉其贊襄員缺不難於攝理矣國家節用自有大端區區惜一官餼廩之費甚非所以重機務而固根本也伏乞聖裁

一嚴交代以便責成竊惟將官身寄安危關系最重必其統馭以時服習無間而後稱有制之兵古人所云兵識將心將識士意者良以此也若升轉不常倐來倐往爲將者多茍且之心爲士者無統一之志倉卒有事將焉賴之查得萬曆九年七月該兵部題奉欽依副總兵參將遊撃領班都司守備提調備禦把總除革任提問等項及緊急調遣不候交代者督撫卽愼選委署外凡系尋常升調務候新官見面交代但有不見面交代者總督撫按卽便參奏革任提問以示懲創此所以重委任而防疎虞法至備也而獨於南京都督及坐營等官尙未議及一聞升轉徑自離任殊於事體未安且都督多自副總兵升者坐營多自守備升者彼處必待交代故其來也常遲此中不候交代故其去也常速以致升調一人則必缺官數月甚者或至年餘平時代署操演已與士卒不相聨屬況萬一有警分道攻守可使之兼署乎今後相應比照各處事例凡三營都督坐營及浦子口池河守禦官如遇尋常升調務候新官見面交代方許離任違者聴本部參奏革任提問庶將領不至乏人而緩急亦無失事矣伏乞聖裁

一淸寺觀以杜姦萌竊惟良民各守常業寧有異志煽妖倡亂多屬遊手遊食之徒僧捨道場實其淵藪而在南都尢甚去歳鎭江妖僧實由潛蹤寺觀者漫無稽查故至於此近該禮科題爲妖黨繁興懇乞申明禁令等事該禮部覆奉欽依嚴行訪捕已經禮部咨南京禮部轉咨南京都察院行五城禦史及行僧道錄司一體欽遵禁革此誠弭變一大機括也但寺觀與本部原無統轄難以稽查相應行令僧道錄司查南京附近大小寺觀庵院若干所住持何人毎月朔望各具不致潛歇遊食僧道及來歷不明之人結狀赴本部投遞以憑查考如五城及緝事衙門訪捕有獲合將具結者一並問罪庶人心常知警而姦萌無所容矣伏乞聖裁

一通警報以便應援竊惟兵家之勢須彼此聨絡互相策應譬若臂之使指然自古制勝萬全者率是道也頃者浙中兵民繼亂去畱都僅八百里許幸其遄復底定萬一猖獗豈不爲膚剝之患哉而當時傳聞互異將信將疑欲實時戒嚴則嫌於輕率以揺人心欲從容訪實則恐有稽誤以致失事此皆勢不相屬偵探無憑使人難措手耳查得本部勑諭一應合行事務聴爾便宜處置有與操江及應天淮揚巡撫衙門相關者與各都禦史計議而行副總兵參遊兵備等官俱聴爾委用調遣敢有抗違者卽指名參究欽此已經通行欽遵去後但近年以來惟操江勢近間相會議其餘若不相關相應題請申明移咨應天淮揚巡撫凡重大機務及遇有警報俱速咨本部知會其副總兵參遊兵備等官到任離任交代俱申白本部方準放行該管信地倘有盜賊生發及機密重情俱火速報部以便不時委用調遣他如浙江之嘉湖道江西之九江道湖廣之下江防道俱爲近障與畱都均有輔車之勢似應移文彼處兵巡官遇有該省警報不論大小俱飛報本部以便處置戰守之具如稽遲誤事聴本部參究庶逺近易爲應援而倉卒亦可備禦矣伏乞聖裁

一收軍丁以實營伍竊惟先王除戎器戒不虞未有聞警而後簡師庀賦者也今世運承平正櫜弓偃鉞之日固不敢妄議加兵但畱都操軍原額十有二萬其後逃絕殆盡自嘉隆以來節年因值時變議將餘丁精壯者選充以實營伍見今操備僅存二萬有奇祖軍與選充參半將來祖軍逃故日多而收補日少選充者原題一輩槪不收補營伍空虛日甚一日萬一有警又不免爲選充計耳然選不教之民一旦欲驅之鋒鏑之下豈得爲長策哉故與其驟選於一時不若漸收於平日合無今後選充軍人逃故者比照祖軍事例許其精壯戶丁替補專一操備不許營求別差違者卽行究革庶幾兵可漸充而臨期無召募之擾士常服習而遇變有敵愾之資矣伏乞聖裁

一議調選以均事權竊惟將官之設視士卒之多寡則統轄適均而訓練可以責成查得神機新江浦口池河四營軍人分隸把總已均大小教場各馬隊把總二員管軍獨少然馬軍與步軍不同上班操練下班牧養各該官員督管俱無容議調外惟大教場舍人隊軍僅盈千而爲把總者二選鋒隊軍足二千而爲把總者一小教場舍人隊軍以百計而爲把總者二步隊軍幾五千而爲把總亦二多者或借口於統馭之難周少者反駕言於奮武之無地此官之統轄未均也又查得萬曆元年本部題準將大小教場神機三營見操軍士挑選驍雄者三千名分隸三營免其雜差令其訓練至萬曆五年本部會同內外守備科道題準將大教場再行挑選一千名今營中惟此輩精銳可備緩急但小教場軍數與大教場相埒而選鋒半之此兵之多寡未均也合無將大教場舎人隊把總調一員加充選鋒把總小教場卽於步隊軍內比照大教場事例再行挑選一千名亦以舍人隊把總調一員加充選鋒把總其大教場原添選鋒之時因重於設把總而題加衛總三員連前共五員似應裁減一員俟年終有革任者卽於五員之內調補小教場加添選鋒卽於步隊衛總之內調補二員亦不必添設庶官無增置而權可均重矣及照選鋒之兵旣免雜差似應於歇操之日毎月責令團操二次使無忘所事是又於優卹特加之中寓責成獨重之意也伏乞聖裁

辭免重任疏

爲衰庸不堪重任乞恩俯容辭免事臣於本年正月二十五日接到吏部咨爲缺官事奉聖旨潘季馴攺刑部尙書散官照舊欽此先該臣奏爲病根深重日就危急乞恩早賜放歸田裏以延殘喘事未奉明旨離任恭候間於二月二十三日準吏部咨爲前事奉聖旨潘季馴著遵新命上緊前來供職不準辭吏部知道欽此臣不勝感激不勝惶悚隨焚香望闕叩頭力疾起程前進外伏念臣朴■﹝木敕﹞庸才蠛蠓小器歷官三十四載一籌未輸荏苒六十三年百病俱集具疏乞骸情出肺肝而不意恩綸之洊及也當玆革故鼎新之日正陛下進賢退不肖之時如臣衰庸首宜褫黜謬蒙簡畀實越分涯非惟輿論之未歸卽臣亦自信其不可也感奮私悰犬馬自誓茍一息之尙在𨿽百身其何辭但北曹日近天顏非衰頹所能趨奉而比部職專司命豈昏劣所可肩承昔虞廷弼教必藉臯陶漢室明刑猶資定國今陛下之徳比隆虞舜而臣愚之才未能彷佛定國於萬一者靦顏負乘深懼覆餗拜命以來誠莫知其所措矣伏望陛下俯察愚衷收回成命將臣放歸田裏別選賢能以充巨任庶幾愚分少安而祥刑可致矣臣下情無任隕越待罪之至

乞休疏

爲病根深重日就危急乞恩早賜放歸田裏以延殘喘事職由嘉靖二十九年進士筮仕推官歷升今職自卑及崇巳廢復起荏苒三十三年矣先帝培養之深恩我皇上簡拔之盛徳殫竭犬馬勉效涓埃固職之分亦職之心也豈期分量旣逾災緣福過精神大耗病逐齒增醫藥罔功危廹日甚有不得不哀鳴於君父之前者伏念職於萬曆七年正月間躬督髙堰堤工至二月初五日因湯恩口難築遂與郎中張譽親往料理淩晨而出昏黃始竣傳餐不便枵腹終日湖坡曠野風气倍寒忽覺左脇下一點如刺透入腹內臟腑皆冷回至茇捨中昏暈倒地家人輩急以姜湯調牛黃丸灌之方省人事自是或一月一發或再月一發然猶勉彊視事不敢杜門求攝蓋以大工方殷百責攸萃勢不得不然也延至萬曆八年十月內解任南來職自度此疾必須棄官調理具疏乞歸荷蒙溫旨慰畱令職毋得再辭職感激愈深圖報愈切且時當明盛正士盈朝職亦誠有不忍言去者力疾赴任忽復二年前痾𨿽或間發猶能屍素至本年十月內則旬日一發至十一月則五六日一發至十二月中旬則三四日一發發則五內如冰昏眩移晷兼以寒气上攻喘嗽不止晝夜呻吟若頃刻不能自存者醫生金文章等皆謂病根已深必非旦夕可愈南兵機務頗繁淹淹廢事職罪大矣伏望陛下察職實有不忍求去之心憐職實抱不得不去之病特賜矜允放歸裏閭茍延一日陛下一日再生之恩也職無任激切祈懇惶悚待罪之至

潘司空奏疏卷三

●欽定四庫全書

潘司空奏疏卷四

﹝明﹞潘季馴撰

○巡撫江西奏疏

聞報起用辭疏

奏爲宿痾未痊不堪鞭策懇乞天恩容令休致事臣於萬曆四年三月二十二日據走報人章學益等賫到邸報該吏部題奉聖旨潘季馴著以原職巡撫江西地方兼理軍務寫勅與他欽此臣不勝感激不勝惶恐時方呻吟牀笫問力疾北向焚香叩頭致謝外竊念臣曩歲再任河道迂疏之資上負任使先帝薄示譴責放歸田裏艸莽餘生甘心麛犢毫髮無所覬覦矣我皇上乃復不以臣爲不肖拔之久廢之中授以節鎭之任髙厚至恩犬馬思奮況當淸明之世孰無效用之心銜結微悰勃不可遏但臣向在河工濕侵右足每遇陰雨痛不可忍臣有兄仲驂寃禁十年屢經駁勘臣連歲匍伏乞哀於當事諸臣而問官過爲避忌眇不矜原焦憤之餘髒血陡下血愈虛足愈弱醫者咸謂其勢必至痿痺巡撫系一方之安危固難臥治而贊理爲三軍之司命尢非可以坐視者況臣兄在囹圄而靦顏臨人錦衣肉食以積病之軀行悖理之事愧心一發壯气益銷抑將何以展布仰副我皇上之任使哉伏望收回成命別選賢能以充重任俾臣得偃息林泉茍延殘喘則臣未殞之年皆我皇上再生之恩矣臣無任感激祈望之至

部覆附

吏部爲宿痾未痊不堪鞭策懇乞天恩容令休致事該本部題考功淸吏司案呈奉本部送吏科抄出原任總理河道兼提督軍務都察院右副都禦史潘季馴奏前事奉聖旨吏部知道欽此欽遵抄出送司案呈到部看得原任總理河道兼提督軍務都察院右副都禦史今起巡撫江西地方潘季馴奏稱宿痾未痊乞要休致一節爲照本官蚤負才名雅有淸望頃者江西巡撫員缺臣等以其才望具宜會議上請特蒙簡用乃今以久病爲辭奏欲休致以大臣體國之義自當不有其身矧屬微屙原非痼疾卽云兄在急難難忘原上之情然國有定法事有考成自無久滯之理本官豈得緣此私情忍負知遇合候命下行令本官遵奉明旨作速前去江西交代行事毋得再行瀆奏但大臣進退出自朝廷臣等未敢擅便伏乞聖裁等因

萬曆四年四月二十七日太子少保吏部尙書張等具題本月二十九日奉聖旨是潘季馴著遵旨赴任供職

報代謝恩疏

奏爲接管巡撫地方恭謝天恩事臣先任總理河道右副都禦史奉旨回籍於萬曆四年三月二十二日準吏部咨該本部等衙門會推題奉聖旨潘季馴著以原職巡撫江西地方兼理軍務寫勅與他欽此欽遵備咨到臣先該臣接到邸報於本月二十六日具本爲宿痾未痊不堪鞭策懇乞天恩容令休致事差家人潘慶賫奏至本年五月二十六日又準本部咨該本部覆奉聖旨是潘季馴著遵旨赴任供職欽此欽遵備咨前來臣卽望闕叩頭謝恩力疾起程於本年六月二十九日前赴江西地方準前任巡撫右副都禦史楊咨送符驗壹道淸查寺田督追錢糧安插庶人家口勅諭各壹道旗牌捌面副巡撫江西闗防壹顆及文卷交與臣接管行事仍候勅諭至日欽遵外伏念臣迂菲之姿巳試弗效跧伏艸莽潦倒有年自分終身無復向用之日矣玆以不然之灰謬承非望之寵謭才多病實懼不勝陳疏懇休再叨溫命髙厚至恩蔑以加矣我皇上旣不以臣爲不肖臣敢復自有其身哉願竭犬馬之餘生仰答涓埃於罔極勉修前哲之遺矩用保一方之謐寧臣無任感激屏營之至

奉勅疏

題爲欽奉勅諭事臣於萬曆四年八月初六日欽奉皇帝勅諭今特命爾巡撫江西地方兼理軍務駐札會省嚴督所屬操練兵快修理城池撫安軍民袪除姦惡各該府州縣務要時常往來巡歷如遇盜賊生發卽便督同三司掌印守巡兵備守備等官設法剿除一應軍馬錢糧事宜小則徑自區畫大則奏請定奪事闗各省者與各鎭巡官計議而行其軍衛有司官員敢有貪殘畏縮誤事者文職五品以下武職三品以下徑自拏問發落所部官軍若在軍前違期逗𨖻退縮者俱聴以軍法從事生擒盜賊鞫問明白斬首示眾毋令滋蔓司衛府州縣官員有公廉勤幹修舉政務者量加旌奬貪酷不才虐害軍民者卽便拏問黜罰應奏請者指實參奏其事有便於軍民勅內該載未盡者悉聴爾從宜處置具奏定奪爾爲憲臣受玆委任尢宜持廉秉公正已率下如或不先自愼及行事乖方以致地方弗寧責有所歸爾其欽承之故諭欽此該冠帶舍人吳鏜賫捧到臣當卽望闕叩頭謝恩祇領欽遵行事外謹具題知

飛報寧州賊情疏

題爲飛報賊情事萬曆四年七月十四日據分巡南昌道兼兵備僉事王徽猷掲報先據寧州並靖安縣申報流賊緣由已經陸續掲報外今該本道差兵哨探查訪的實前賊自六月二十八日從州白茅地方渡水的數二十二名奔流靖安寧州之間止此一夥柒月初三日在金雞橋對敵各兵與各義士親見大約二十餘名義士吳鳳笙吳天河認系有名巨魁流盜李大鸞王西山楊靑山吳子明等在內被李興旺兵殺死二賊吳鳳笙兵殺死四賊初七日據快手李廷燦報稱哨得初五日有程坊挑紙人在涉坑地方遇賊躱身茅叢看見賊數只是十六七人嘆气損傷等因行間又據分守南昌道左參政盧仲佃掲報本道差人徐益龔朝探得流賊於六月十六日從黃柏山入雙坑王正淸家住歇十七日在桃李源哨對陣砍碎詹作殺死陳俊王坤王子先張忠六月二十六日住靖安縣地方雙坑洞口對陣殺死捕兵舒元砍作八塊又殺死鄕兵陳有餘陳祿寺僧正春楊隆至■﹝石喿﹞坑下洞口放火燒毀陳宿陸家房屋七月初三日在金雞橋殺死官兵譚達李春元等五名將土兵吳鳳祥砍碎取出心肺又殺死伍名俱土兵無名把總戴素亮吏目柳益各帶兵在桃坪地方困守十一日據定江巡檢司報賊出黃岡哨殺死官兵四名黨正地方二名土兵四名等因到道看得前賊不劫財不虜人與往日寇盜不同東奔西走殺敵官兵鄕兵極其慘毒且聲言報寃約在八月大舉此必死之寇所當急爲剿滅者也在今日言之布恩威開生路以散其黨據要害壯軍威以伐其謀誠爲急務但前賊皆系漏网巨酋且山路深密哨探不及今日靖安明日寧州又明日新昌矣而武寧上髙及萬載等處俱賊盜流奔之地我兵往來奔疲無禆防剿合將各官兵分作三枝各分信地賊到不能擒拏各照地方受罪其萬載等處行令湖西李副使撥兵防剿前項盜數不多鄕兵官兵奮力向前必可就擒等因到臣據此查得接管捲內本年五月二十七日該前巡撫都禦史楊據南昌兵巡僉事王徽猷掲據寧州報稱巨寇羅朝廣等百有餘眾在於鄰界劫財殺人等情隨該楊都禦史行該道嚴督防剿續據回稱各賊分爲三夥其一夥徐武等一夥羅朝廣等共一十八名俱湖廣江防道擒獲一夥楊靑山等奔逃萬載縣地名黎源天井窩去訖戴素亮擒獲眞盜彭生柒時祿等解道餘賊遁散等因又經牌行各道嚴督防剿緣由在捲臣於本年陸月貳拾玖日前赴廣信府與楊都禦史交代卽起程往省七月初二日至安仁縣查得前賊尙在寧靖萬載地方流劫隨行分巡湖西道添兵圍困又節行南昌兵巡道發兵協捕臣猶慮前項地方居民以山爲險非窩卽盜習以爲常見在賊數𨿽稱不多安知反側之徒無陰爲接濟漸增羽翼者隨行分守南昌道盧參政親詣各地方沿鄕榜諭除見在賊徒定行捕剿外其原曽窩劫今不在夥者許令自新不必株連逮捕同夥從賊有能率眾擒斬巨魁赴官告首者免其本罪仍照常人一體充賞及訪得戴素亮逗𨖻畏縮牌行按察司提問另調鄱湖守備鄧子龍統兵協剿去後今據前因該臣看得各州縣原報山賊除湖廣江防道擒獲外止楊靑山等一起尙在寧州未散但報數目旣已不多何致延蔓日久地方各官若肯努力追剿殄滅亦易卻乃旣不能消患於未萌以致寇盜之猖獗又不能奮勇於事後以致地方之傷殘所據南昌兵巡僉事王徽猷南昌府巡捕通判袁祖義寧州知州陳以忠靖安縣知縣朱玉寧州巡捕吏目柳益靖安縣巡捕典史趙不昧通合參提究問但當兵事倥傯之時用人爲急伏望勅下該部行臣嚴督各官戴罪剿捕事寧之日容臣分別功罪奏請定奪庶人心警惕而桑楡之功可收矣

保畱方面疏

題爲保畱給由方面官員事據江西布政使司呈奉臣批據江西按察司呈準本司提學副使莊國禎闗本職年四十四歲福建泉州府晉江縣人由進士嘉靖四十一年十二月內初除浙江紹興府會稽縣知縣選授戶科給事中升工科右給事中升浙江按察司僉事升江西布政司左參議升廣西按察司副使萬曆元年六月初十日到任萬曆二年正月內攺調今職於本年三月二十五日離任至七月二十日到任閏十二月內準廣西按察司闗該兵部復議查勘過徵剿懷逺功次題奉欽依加升一級隨該吏部查得本職調任已離地方加職似屬不便及查提學憲臣亦無加銜事例題奉欽依加升從三品俸級萬曆三年三月內又準該司闗該兵部覆勘過順剿洛容等處功次題奉欽依升俸一級並前任扣該萬曆四年九月初四日止連閏共實歷俸三十六个月三年任滿例應給由等因奉批仰布政司查報依奉查得副使莊國禎前後歷俸共足三年例得通理給由但該司方缺掌印官且大計在邇本官閱歷旣深庶屬悉資鑑別總玆憲紀似難暫離相應畱任詳報到臣據此案照先準吏部咨該本部題今後在外大小官員三年六年給由果有兵革災傷地方重寄許撫按官合詞奏畱又準咨開在外官員除方面府佐照舊赴京有事地方照舊保畱又準咨開以後考滿官員不論前後歷任年月多寡俱得通理萬曆三年四月內又準咨開一復外官考績之制在外撫按官以後方面府佐官考滿查系地方果有緊急重大事情勢難離任者方許奏畱差人賫繳牌冊若無事地方仍令赴部考核毋得一槪奏畱違者聴本部並該科參治各等因俱題奉欽依移咨前來通行遵照外今據前因該臣會同巡撫江西監察禦史張看得副使莊國禎道養沖和治才敏練兩浙之聲猷具在尙遺去後之思西粵之勞勩尢多茂著底寧之績掄材江右更得士心文章崇雅黜浮時習還淳去薄惟經術世務之兼濟故文事武備之咸宜玆當任滿例應給由但該司按察使李廷龍未任身故今方報缺副使王象坤進表未回副使魏體明整飭九江副使朱茹整飭贛州副使李臺整飭袁吉各兵備僉事霍與瑕管理屯鹽水利近又帶管湖東兵巡事宜見今移駐撫州各該道分俱系有事地方勢難回省此外並無餘官且於內又當議委一員入覲該司堂印見系本官署掌大計在邇評騭重寄俱應責成似難照常離任相應遵照奏畱伏乞勑下吏部再加查議容令本官在任支俸管事將前後任內歷過事迹照例造冊差人賫繳惟復仍令赴京給由

考核守令疏

題爲保畱給由官員事據江西布政司呈詳奉臣批據臨江府申詳本府知府周大烈年四十八歲湖廣武昌府興國州大冶縣人由進士除授直隸池州府銅陵縣知縣升戶部江西司主事攺授南京兵科給事中升今職萬曆元年八月二十七日到任扣該萬曆四年七月二十六日止撫州府崇仁縣申詳本縣知縣陳應梅年三十二歲福建興化府莆田縣人由舉人除授廣東潮州府潮陽縣儒學教諭升授今職萬曆元年六月初六日到任扣該萬曆四年五月初五日止各連閏實歷俸三十六个月三年任滿例應給由等因俱奉批仰布政司查報依奉行據該府縣查得各官任內經管接管督徵過一應錢糧俱完解納獲批單附捲並無粘帶未完違礙緣由並送各官到司合就呈乞照例考核題請等因到臣據此卷查先準吏部咨爲酌議考課之法以肅吏治事內開今後府州縣正官給由免其赴京聴撫按官從公考核賢否具奏先令復職管事牌冊差人賫繳稱職經薦應得誥勅照例請給其平常不稱職者部院會同酌處等因題奉欽依備咨前來通行遵照外續據該府縣申呈前事就經批司查報去後今據前因該臣會同巡按江西監察禦史張從公考核得臨江府知府周大烈資性嚴明議論慷慨裁公費查稅銀事事務期於潔已飭河防修圩岸念念惟在於安民政譽久騰績效丕著撫州府崇仁縣知縣陳應梅气質醇厚識慮周詳撫字催科漸淸積年之逋負刑罰教化頓回故習之刁風眞實之心循良之政各官三年任滿似應給由但見奉明例正官免其赴京除令各官照舊支俸管事外伏乞勅下吏部再加查議如果臣等所言不謬將各官免其赴京照例造完牌冊徑自差人賫繳赴部覆核施行

請就近推補寧靖州縣官疏

題爲乞恩軫念地方就近推補官員以安民生事據江西布政司分守南昌道左參政盧仲佃呈奉臣紙牌仰道卽便遵奉明旨住俸戴罪前去寧州緝捕未獲逋賊及查按察司見今缺官兵巡道印務相應該道帶管仍選委亷幹官員前去寧州並靖安縣與知州陳以忠知縣朱玉交盤署掌印務及接管各該巡捕事宜並行原調守備鄧子龍嚴加緝捕務期盜賊盡獲地方寧謐等因依奉隨該本道卽往該州及行鄧子龍加意緝捕外查得各州縣印務別無堪委官員寧州查有該州同知宋廷重靖安縣查有本司經歷陳汶俱應委署合候呈允行令各官卽便署掌兼管巡捕事宜等因到臣據此案照先該臣接到邸報內開該吏部覆巡按江西監察禦史張題爲山賊嘯聚劫財殺人參究失事官員以懲怠玩以靖地方事奉聖旨這地方賊情重大王徽猷職專兵備賊未及獲輒稱地方寧謐顯是欺蔽著照例革了職冠帶間住袁祖義等姑降三級調邊方用柳益趙不昧俱革職爲民仍與戴素亮都著巡按禦史提了問盧仲佃住了俸戴罪拏賊候事寧具奏該省撫按官前已題奉欽依將兵備官專住寧州如何又縱令安坐省城不行移住以致失事且不查究欽此備行該道去後據呈前因除批暫準委署巡捕似難兼攝亦行專委外爲照寧靖州縣萬山聮絡重巖邃穴茂林深菁地旣多險民亦少淳前項賊徒今𨿽俘馘殆盡難保餘孽不興防禦之策固未可弛而剿殺之餘尢先撫字誠非賢有司不可也前項委署官員止可暫令看守庫獄責以撫剿事宜殊有未堪因地擇人當事者自有定見但恐到任遲緩地方多虞伏望勅下吏部卽將前缺掌印巡捕等官就近查有賢能官員或升或調勒限前來供職庶官不乏人而地方有賴矣

報擒山賊並議功疏

題爲山賊嘯聚劫財殺人參究失事官員以懲怠玩以靖地方事據江西按察司呈萬曆四年七等月內先後奉臣並巡按江西監察禦史張批據守巡南昌湖西各道呈詳賊犯詹孔舜等各招由俱批行本司會同各道並招詳報依奉該本司署印副使莊國禎會同分守南昌帶管兵巡道左參政盧仲佃分守湖西道右參政陶幼學分巡湖西兼兵備道副使李臺會查得案照本年五等月內陸續據各州縣哨報見獲賊首方徳峯卽詹少峯的名詹孔舜盧本江混稱羅朝廣紏合見獲吳子明潘起鸞潘起鳳王友約張足伍吳恩鄒直陸楊辰保吳末保唐再耀陳香胡大灼蘇顯劉恩鄒添牙胡天善盧翠芳鄒邑榮彭文松彭本楊玖牙劉尙坤曽正鄕李辰保鍾能合熊守誠熊守信羅光祖羅貳保丘老仔余文益何巽玖劉明道謝幹叄陳天祥毛時良王恩楊汝璫及在陣殺死羅茍保張朝俸羅朝鳳諭廷吳劉麻子曽寅牙仔長牙仔監故彭生柒時祿譚普鸞未獲黃由貴塗巢彭生保等並不識姓名共六十餘人一向與先獲賊首楊鳳鸞等在於寧州靖安武寧等處打劫已省發失主戴文利熊尙位熊廷善陳貞貳等家王友約潘起鸞各故違彊盜殺人放火奸污人妻女梟首示眾事例王友約虜戴文利媳李氏卽孝貞潘起鸞虜熊尙位妻張氏各姦占爲妻及有見獲彭賢明熊守淸熊守信胡邦智諭尙臣各窩詹孔舜等在家商謀行劫坐地分贓節蒙兩院督行司道嚴行緝捕未獲先於萬曆三年十一月內蒙前任楊都禦史行南昌兵備道僉事王徽猷搗滅盧源洞擒獲楊鳳鸞等三十餘人奏請處決詹孔舜等逃至湖廣平江等處打劫張朝志劉淸貴諭廷鳳湛朝昞胡茍伍各家金銀首飾等物各又故違前例詹孔舜吳子明虜湛朝昞女五姑秋姑盧本江虜劉淸貴妻王氏潘起鳳虜諭廷鳳妻李氏張足伍虜張朝志妻趙氏各姦占爲妻妾後因湖廣有兵堤防詹孔舜等要得仍回寧靖打劫並帶前虜婦孝貞等七口及不識姓名多人前到大潙山蔵住該兵巡道王僉事探知各賊消息掲報巡撫楊都禦史巡按張禦史俱牌行本道多方哨探如遇流住卽行兩省會兵夾剿隨該本道督委名色把總戴素亮帶兵前到排埠平田石田等處分兵住札防剿詹孔舜等令彭生柒時祿譚普鸞潛回探信被兵捉解本道審發該州監問戴素亮畏懼賊勢假以防守城池爲名於六月十四日徹兵回州詹孔舜等探知隨於本月十六日帶領眾賊屯札雙坑王正淸王萱芳家炊飯當有隊長瞿廷器探知轉報義士黃厥傅督領鄕兵追剿詹孔舜等各又故違前例持鎗對敵詹孔舜殺死精兵陳俊鄕兵王奇芳吳子明殺死精兵夏儀盧本江殺死精兵詹作潘起鸞殺死精兵王坤潘起鳳殺死精兵王子先王友約殺死精兵張忠張足伍殺死鄕兵王良本當蒙巡按張禦史牌行守巡道分發官鄕兵勇把截擒剿務保無虞彼分守盧參政帶管湖東道務前到廣信候新舊撫院交代隨該王僉事督行戴素亮帶兵追剿彼戴素亮逗𨖻不進以致詹孔舜等又轉入靖安■﹝石喿﹞坑打劫陳宿陸家摉無財物將本家房屋放火燒毀鄕兵追救殺死賊張朝俸諭廷吳各賊不忿奮勇向前張足伍殺死鄕兵陳有餘陳祿詹孔舜殺死捕兵舒元砍作八塊吳子明殺死僧人王正春盧翠芳殺死鄕兵楊隆各賊仍轉寧州分投熊守淸熊守信胡邦智家住宿隨據葫蘆洞內比該巡撫江西潘都禦史入境交代行至安仁地方聞知前情牌行南昌湖西貳道督行寧州新昌瀏陽等縣並把總操捕等官同謀協捕又蒙巡按張禦史訪得詹孔舜等劫財殺人地方失事道府州縣傳報支吾據實具奏間有哨總艾春義士吳鳳笙等帶兵追捕各賊抵敵殺傷官兵劉忠艾時益俱墜崖身死殺傷鄕兵李正隨遁入金雞坑吳天河帶同家兵吳天影吳朝旺吳天東吳鳳歡吳子集等衝進本坑吳天河用爬打死長牙仔吳天影殺死羅朝鳳吳朝旺殺死曽寅牙仔吳天東打死劉麻子共四名詹孔舜等殺死鄕兵吳鳳簫等共三名殺傷一名地方驚惶七月初六日潘都禦史到省看得賊勢猖獗隨行各道將賊情查明具題及會同巡按張禦史牌行分守盧參政前到寧州協同王僉事相機擒賊以靖地方又調委鄱湖守備鄧子龍帶同名色把總蔣舜恭胡裕統領各兵前到寧州剿捕又蒙潘都禦史慮恐地方反側之徒陰爲接濟漸增羽翼牌行分守南昌道沿鄕榜諭除見在賊徒定行捕剿外其原曽窩劫今不在夥者許令自新不必株連逮捕同夥從賊有能擒斬巨魁告首者免其本罪仍照一體充賞貳道隨給示徧諭及將浙土精兵分作叄哨督令胡裕蔣舜恭艾春分領前住平田石田排埠俱聴鄧子龍調遣殺賊又行瑞州府通判周明衛把總袁祖澤帶兵把守黃岡洞各賊因見二道親督官兵前來密布帶同各虜婦逃住湖廣黃稈坪吳恩鄒直陸等潛往彭賢明家各躱住潛令羅貳保到寧州義父周端本家探聴消息周端本帶首到官報出各賊蹤迹二道連夜發兵前到彭賢明家捉獲吳恩鄒直陸彭文松彭本賊妻劉氏並彭賢明又各處摉獲丘老仔劉尙坤楊玖牙乂該湖西道捕獲鄒邑榮曽正鄕鍾能合各具招呈解兩院覆審無異批按察司會審守巡南昌道又督行鄧子龍領兵前到黃桿坪直入賊巢詹孔舜等知風衝圍走脫當獲盧本江吳未保虜婦王氏李氏伍姑秋姑解州夥賊羅茍保逃至瀏陽被官兵殺死訖二道又督各該官兵拏獲楊辰保陳香胡邦智胡大灼蘇顯唐再耀余文益熊守誠熊守淸熊守信審問間遵奉明旨王僉事回籍隨蒙兩院牌行分守盧參政帶管兵巡道務専駐寧州擒拏逋賊本道弔取盧本江細詢口供各賊姓名及逃遁處所當發官兵奉靖寧武等處各匿賊地方摉捕及呈請軍門移咨湖廣軍門知會並牌委鄧子龍領兵押同胡大灼三日兼行五百里直抵醴陵茅岡洞擒獲吳子明張足伍及追至湘東地方拏獲王友約詹孔舜潘起鸞潘起鳯劉恩盧翠芳鄒添牙虜婦孝貞張氏賊婦陳氏羅氏各官兵又於本州島地方拏獲楊汝璫王恩虜婦趙氏守巡湖西道又先後緝獲何徳富羅光祖何巽玖胡天善李辰保諭尙臣劉明道謝幹叄毛時良陳天祥賊婦董氏各到道審招轉解去後今奉前因該司道各官弔取各賊逐一細審得詹孔舜等俱數十年積案巨寇盤據山谷嘯聚鄕村虜婦劫財殺人放火東奔西突流毒兩省舊年蒙楊都禦史剿滅盧源洞各賊逃過湖廣劫掠今復紏眾回州剽劫鄕村敵殺官兵窮凶極惡罪不容誅荷蒙兩院軫念調發兵將指授方略羣力爭效眾醜並殲眞足以泄神人之憤矣該本司查得捕盜條格內開若果地方有盜卽行申報上司就便捕滅上司官若聞地方有盜卽撥兵馬就便捕滅者免究仍敍錄其捕盜之功量多寡爲升賞除原任南昌兵巡道僉事王徽猷先因寇興而傳報未實繼因督責而擒獲亦多但旣經奉旨處分不敢再敍外爲照分守南昌帶管兵備道參政盧仲佃歸自湖東旋臨賊藪分哨據險遣將調兵擒二十年積案巨酋幾無遺類慰六州縣被害人戶殆若更生始奉明旨住俸戴罪拏賊今賊巳盡拏似應準與開俸分守湖西道參政陶幼學分巡湖西兼兵備道副使李臺篤同舟之誼張掎角之威先事預防並竭心力相機摉剿悉拔根萌似當並敍鄱湖守備鄧子龍忠誠自許謀勇兼資執鋭披堅身先多士衝鋒冒險手縛元凶孤軍成破竹之勲萬口協幹城之譽似應破格優敍以酬其勞其餘有功員役難以一槪敍錄相應分別首從照格奬賞除戴素亮等奉有明旨另招詳報外取具賊犯詹孔舜等供招見在合就依律議擬具招通詳並乞比照花園彊盜事例題請及時會決梟示以振法紀等因具招並取具寧靖等州縣地方寧謐結狀各到臣據此案照先據各道飛報前項賊情已經具題及接邸報該吏部題覆前事奉聖旨這地方賊情重大王徽猷職專兵備賊未及獲輒稱地方寧謐顯是欺蔽著照例革了職冠帶閒住袁祖義等姑降三級調邊方用柳益趙不昧俱革職爲民仍與戴素亮都著巡按禦史提了問盧仲佃住了俸戴罪拏賊候事寧具奏該省撫按官前已題奉欽依將兵備官專住寧州如何又縱令安坐省城不行移住以致失事且不查究欽此已經欽遵督行各道並將領等官將各餘賊盡行摉捕解報去後今據前因除將各賊犯招罪覆詳無異批行該司牢固監候其各官兵零剿有功遵奉勅諭量行犒賞外竊照寧靖新萬等州縣復嶺重岡旣有可恃之險民貧地僻復多亡命之徒饑則夥劫鄕村飽則散歸窩主揚旗露刃白晝公行放火殺人所向披靡鄕民任其荼毒有司莫敢誰何況與湖廣瀏平交界東追西匿此逐彼奔地分兩省肥瘠異視幸其出境輒報謐寧沿習有年隠憂固在臣蒞任之初適逢其會隨會同巡按禦史張簡調發官兵以遏其鋒出給榜諭以散其黨然非仰仗天威震懾諸臣感奮則積案巨賊豈能俘馘如此其多而越境元凶豈能擒獲如此其易也所據地方諸臣皆爲分事何敢言功但據該司查議前來要得分別敍錄以勵其後合無俯從除原任南昌兵巡道僉事王徽猷已奉明旨處分臣無容別議外該臣看得分守南昌道參政盧仲佃自湖東還省之時正賊徒猖獗之日躬臨巢穴分布官兵開誠布公羽翼盡爲解散追亡逐北渠魁悉已成擒原奉明旨住俸拏賊事寧具奏今地方旣寧似應準與開俸或仍照捕盜條格量錄其功者也守巡湖西道參政陶幼學副使李臺深切同舟之心共成掎角之勢堤防克謹地方固已無虞摉捕有方擒獲亦稱多績所當並敍者也鄱湖守備鄧子龍智能料敵勇足濟謀布衣艸履混迹行伍而黠寇莫測其機晝伏夜行深入賊巢而巨酋難逞其技獲功於異省用力尢艱摧敵於方張先聲克振所當優敍或量加職銜者也及查得名色把總戴素亮始焉無故徹兵遂致賊人之深入繼焉逗𨖻不進坐視剽掠之橫行況平時挾詐鄕村人皆切齒事後縱放彊賊尢可寒心旣與吏目柳益典史趙不昧奉旨提問應聴別捲分別輕重擬罪者也如蒙勅下該部再加查議惟復行巡按禦史勘實如果臣言不謬將盧仲佃等分別功罪俯從處分其賊犯詹孔舜等容臣會同巡按禦史卽便處決例應梟首者仍梟示各該被害地方庶賞罰明而人心自勵法紀嚴而地方永賴矣

條議寧州地方善後事宜疏

題爲山寇寧息及時計處以防後患以圗久安地方事據江西布政使司呈奉臣並巡按江西監察禦史張簡批據分守南昌帶管分巡南昌兵備道左參政盧仲佃守巡湖西道右參政陶幼學副使李臺呈先奉臣等案驗看得寧州靖安萬載新昌等縣萬山聮絡中皆可爲盜藪各賊今𨿽漸息難保不復嘯聚若待出劫有形而後發兵追捕則不免有臨渇掘井之悞使其東徵西竄南追北突官兵徒自奔疲無益防禦仰道卽將餘賊盡行摉捕並將善後事宜虛心訪求從長計議務俾盜賊無所潛遁地方賴以永寧具由通詳等因奉此隨該各道督發原調鄱湖守備鄧子龍帶領哨兵搗巢及前到湖廣瀏陽平江黃稈坪等處又二道密差官鄕兵快擒獲賊首詹少峯吳子明王友約盧本江潘起鸞潘起鳳張足伍等四十餘名皆二十年積案巨酋萬口稱快自今地方俱已寧息但趂此平定之時若不講求善後經久之計難保前孽之不復萌今該各道遵照原行虛心諮訪開列條款呈乞施行等因隨奉兩院俱批本司會議詳報依奉該本司左布政使柴淶右布政使何子壽會同按察司署印副使莊國禎守巡南昌道左參政盧仲佃守巡湖西道右參政陶幼學副使李臺督糧道左參議沈奎屯田道僉事霍與瑕都司都指揮僉事胡忠重復查議得前項地方詢之輿論皆以不據要地不立將官不分哨守決非所以控制地方以爲全省之捍蔽也所有一應事宜照款復議合就通詳等因到臣據此案照先經案行各道摉捕餘孽及查議前來尢恐不的該臣親詣各該州縣督同參政盧仲佃南昌府同知顧其志南昌衛指揮賀應文將前項盜賊棲止出沒必經之所逐一查勘詢諸士民稽其形勢委有不可因循者隨該臣並巡按禦史張簡俱將各道前呈緣由批行該司會議去後今據前因又該臣會同巡按江西監察禦史張簡照得寧州並奉新靖安武寧新昌萬載等六州縣皆系附省之邑去省近者百餘里逺者不過四百里名𨿽分隸三府其實盤旋山谷間並無尋丈平衍之地重巖復嶂深箐茂林隨處可窩隨險可據今猶幸地方之民力嗇者多無藉者少而無藉之徒猶幸其欲易足欲足則散萬一地方多事乘機嘯聚則江省不免震動而諸郡皆爲不寧矣玆者仰仗天威諸臣奮勵積案巨酋俘馘殆盡地方見巳寧謐或可少舒皇上南顧之憂然不及時整頓他日必當復滋臣等反復思惟委應計處與其周章於有事之日不若料理於無事之時𨿽不免爲亡羊而緝籬然猶勝於養癰而致潰謹列七事上請伏望勅下該部再加查議如果臣等所言少有禆益俯賜允行地方幸甚臣等幸甚

計開

一議添設守備竊照寧靖奉武新萬六州縣萬山聮絡巖谷深險且與湖廣平江瀏陽通城興國等州縣相鄰而大潙山橫界其中流賊嘯聚爲窟饑則剽掠鄕村飽則復歸巢穴爲患積有年矣近𨿽移建兵巡道於寧州足爲彈壓但平時操練遇警折衝非將不可況盜賊生發之處離州不下三百里報賊調兵往返便至六七日賊起則苦於哨探之未眞賊退則苦於追捕之不及奔走道路無裨防剿爲今之計必須扃鎖外戶然後可以扼險控制設立中軍然後可以相機捍衛查得該州有銅鼔石地方居瀏平新萬及寧州適中之地盜賊出沒便於邀擊相應於此設立中軍衙門伏望勅下該部查議添設守備一員給賜專勅一道前來駐札撥與精兵一千名分班操練仍屬南昌湖西兵備道管轄遇有寇警一面呈報一面剿捕如賊逸出湖廣瀏平興通醴陵及本省萍鄕等處許其出境追捕各該地方巡哨官兵聴其調度協剿勅內明白開載庶免掣肘如此則賊險先據盜源可息不惟六州縣恃以無恐江省且倚以爲重而湖廣鄰封之禍或可消弭於萬一矣伏乞聖裁

一議攺調將官竊惟任將固在得人而艸創尢宜愼始臣等看得鄱湖守備鄧子龍智勇俱全膽略兼濟擒巨酋於異省易若探囊遏狂寇於方驕勢如壓卵況本官之經略地方已久夷險固所熟知而士卒之受其約束尢嚴閭閻俱稱不擾當此開創之時得借本官料理實爲有賴伏望勅下該部再加查議將本官攺注本處守備或量加職銜以鼔其气其鄱湖員缺另行推補再照該州正佐官員尢爲喫緊近該知州員缺上厪廟謨畱神遴選地方甚幸但捕盜官未有其人臣等查得弋陽縣主簿丁景方先任臨川縣典史冒險擒賊膽略素雄堪任巡捕之職伏望勅下該部查果相應將本官調升寧州判官專管捕盜其該州見任判官束桓查其政行無議責之捕盜爲難相應另行攺選免其赴部則正佐皆爲得人文武可以協濟一轉移之間地方允有賴矣伏乞聖裁

一議分布哨守竊照寧州銅鼔石地方旣設有守備衙門四面節制頗得要領但五縣道裏遼絕遙制爲難四山巖穴尙多竊發叵測顧此失彼未爲萬全詢之地方輿情俱云新昌之黃岡洞萬載之黎源洞奉新之百丈洞靖安之雙坑洞武寧之黃竹洞俱可潛通大潙山流賊易於蔵匿相應各立一哨每哨卽於守備營內撥兵一百名揀選能幹愼密千百戶五員分投管領操演雙月輪班更換俱聴守備衙門約束遇有警報一面申呈一面剿捕仍傳報各哨互相策應不得推諉及查黎源洞原有坐落屯田七十二戶土廣人稀軍余不便管業多招流民佃種因而縱其劫財分用爲患非一日矣合無卽令該哨官就近管理以便約束屯軍其各哨官廩糧量從優處積有年勞特爲薦揚破格超充守備之選如有失事卽行參提重治如此則逺近相維首尾相應分地責成而地方可保無虞矣伏乞聖裁

一議攺設巡司查得銅鼔石地方原設有定江巡檢司歲編弓兵二十四名在彼防捕兵弱勢孤虛糜廩餉今議銅鼔石建立守備衙門該司似爲冗贅及查新昌縣黃岡洞山谷深僻人民稀少哨官難於棲止合無將前定江巡檢司攺隸新昌縣移設彼處與該哨兵營兼設並峙並力禦防庶地方不至遼曠而官兵便於久住矣伏乞聖裁

一議處給兵餉竊照銅鼓石大營並五哨兵輪班哨練該撥兵一千名又守備官家兵四十名五哨官家兵各十名共該一千零九十名所有應給糧餉俱應立有定額查得寧州舊營原兵五百名系寧靖奉武四州縣撥出精兵今兵備道駐札該州去銅鼔石營甚逺除畱兵二百名聴該道哨守追剿外止餘兵三百名又瑞州一府要害在於新昌今設立黃岡洞一哨相應於該府操練精兵內撥出二百名袁州一府要害在於萬載今設立黎源洞一哨相應於該府精兵內撥出二百名統前共有兵七百名尙欠兵三百名今應召募及前開守備哨官家兵通共該添兵餉三百九十名相應處給查得本省舊有浙兵一千餘名俱有額派軍餉近年漸漸消革僅存三百餘名而原設兵餉固在也相應於內查支給作新添營兵工食餉不增而兵自足民不擾而事克濟宜無便於此矣伏乞聖裁

一議兩省協剿竊惟天下之事每成於相濟而敗於相諉聞之兵法曰腹背受敵𨿽彊而踣江西湖廣地方固多山賊然非兩省交界合拳獨擊何難消弭今賊發於楚楚之官兵知而禦之賊遁而之江楚弗之問矣賊發於江江之官兵知而禦之賊遁而之楚江弗之問矣分地分民我心不協此追彼突賊固裕如如之何其克寧也今歲七月間臣等調鄧子龍至寧剿捕賊聞其聲連夜逃往瀏陽醴陵地方臣等卽督鄧子龍過境擒剿而移文湖廣軍門知會陳都禦史亦卽移檄該地方衙門協捕故積案巨酋皆幸就縛此其協心之明效也伏望勅下該部轉行兩省撫按衙門著爲定例賊發於江西該道移文湖廣下湖南道上江防道勒兵界上以待賊徒之逸如被越入本境卽同江右官兵並力擒剿賊發於湖廣該道移文江西南昌湖西各兵巡道勒兵界上以待賊徒之逸如被越入本境卽同湖廣官兵並力擒剿如有推諉懈弛聴各該撫按官參究如此則兩省成一體之勢而黠賊自無容身之地矣伏乞聖裁

一議設立義總臣等聞弭盜之法莫善於保甲節該前任諸臣屢屢申飭臣等按管以來查核甚嚴不敢懈弛然寧州等六州縣形勢則有不然者深山窮谷巖壑峻險之地或五六里方有茅舍一二間或十餘里方有煙爨四五戶甚至三四十里人迹不至者勢不聮屬自難約束及查沿山一帶深奧處所盡有豪族巨姓家素饒裕人至千丁者一族之中難保盡善或造小房於山間招流民以射利或窩積寇於戶下縱出劫以分贓州縣無如之何保甲豈能鈐制臣等以爲城市之中及人煙輳集地方仍行保甲之法無容別議外其深山僻■﹝土幻﹞處所豪族巨姓通行查出籍名於官每族查訪平素尙義及家勢才力足以壓服人心者一名或二三名有司以禮召至立爲義總免伊本身差徭令其管束一方如本境寇盜生發及本戶窩隠流賊者率統家眾剿捕送官積有勞勩或五六年內地方寧謐者許本鄕裏逓保舉到官有司轉爲申白給以冠帶榮身如有慿藉武斷鄕曲者卽便革替仍據法重究如此庶人有領袖事有責成不惟藉以弭盜而亦可潛消其隠慝矣此在地方諸臣亦能爲之但不題奉欽依人心未免玩愒且他日官更吏換此法必致廢弛故敢冒昧並陳伏乞聖裁該兵部覆奉聖旨是這弭盜條議著該撫按官督率兵備道著實行不許徒以建議了事

查解各衛所存畱糧餉濟邊疏

題爲稽查章奏隨事考成以修失政事據江西布政司呈奉臣牌催造繳查過衛所軍伍糧餉文冊繳報等因奉此案照先奉巡撫江西劉都禦史案驗準戶部咨爲懇乞聖明講求大經大法以足國用以圗安攘以建久安長治事咨行淸查各府州縣原設衛所若干官軍若干卽今見在若干先年軍伍全盛之時合用糧餉若干今有消耗仍用若干又查所屬原額錢糧若干起運若干存畱若干要見某處實徵未納若干已支見剰若干有無那移借用從實會算查明之日造冊奏繳等因備行到司依奉通行所屬府州縣衛所查報外又蒙巡按江西監察燕禦史案驗奉都察院勘札準戶部咨爲稽查章奏等事欵開一件懇乞聖明講求大經大法等事隆慶三年七月內該總督侍郎譚條奏查額糧內稱各省直衛所先年軍伍全盛見今消耗原額錢糧應有剰余本部議行各撫按查明具奏等因奉穆宗皇帝聖旨依議行欽此除貴州回報外其餘至今未報及查先該戶科都給事中趙鏘題稱額糧無減尺籍日耗議行各省直查解存剰屯田銀兩濟邊止據雲南廣東廣西及廬州府解到銀四萬五千三百餘兩其餘並未解到等因行司催造前冊續該本司看得軍伍糧餉原文止開先年字樣緣無起止年分遽難攢造及查原奉部文內款開五曰肅屯政定自隆慶四年爲始淸查冊繳前項軍伍糧餉若自洪武年間造報非惟不便淸查抑且事逺冊亡無慿稽考相應比照肅屯政款開自隆慶四年爲始造報等因呈奉楊都禦史批細閱部咨似當以隆慶四年爲始內云先年乃欲查原額盈耗並存糧有餘之數及今實在之數耳準照肅屯政冊限年分造報繳並蒙巡按張禦史批準照屯政欵開自隆慶四年爲始造報繳依蒙除起運錢糧自有歲入歲用年終造報冊繳存畱錢糧各有支用欵目俱不槪造以滋混擾外合專查所屬衛所官軍俸糧及照本省各衛所屯糧原供官軍俸月糧之用數毎不敷例於各該府縣存畱倉米銀內湊給總計一省存畱歲奉會計原有定額節年官軍消耗剰數宜多但各王府祿米亦系存畱糧數宗儀日衍歲祿逓增本省地方土瘠民貧難於額外加派以官軍漸減就將存畱倉米通融攺派以充宗儀增祿之數故各祿於正徳以前止派二萬六千餘石至嘉靖隆慶年間漸增至一十六萬六千餘石各府州縣存畱倉米正徳以前派至三十萬八千餘石嘉靖隆慶年間漸減止派一十六萬八千餘石彼盈此縮互爲增減以致支給官軍之外應剰糧數難以比照原額扣算止據見在數目逐一淸查中間官軍逓年事故不等支給未盡余剰之數合候解部等因造冊到臣據此查得接管捲內先準戶部咨該總督薊遼保定等處軍務兼理糧餉兵部左侍郎譚條奏謂每歲錢糧所入不足以供所出欲並天下存畱糧數總較實在及將各司府衛所軍伍糧餉逐一淸查相應依擬題請恭候命下移咨浙江等十三省並南北直隸各巡撫都禦史及咨都察院轉行各巡按禦史備查各司府州縣原設衛所若干官軍若干卽今見在若干先年軍伍全盛之時合用糧餉若干今有消耗仍用若干又查各所屬原額錢糧若干起運若干存畱若干起運者逓年有無增益曽否加賦於民存畱者是否一歲所入僅供一歲之用或果別有盈餘如總督譚所稱福建一省每年約有糧剰銀十萬兩則各省直諸衛所糧有定額而軍無全數者卽可類推茍非查核未精必系拖欠未完今宜盡照已往派支之數隨在細查要見某處實徵未納若干已支見剰若干有無那移借用從實會算自見著落不得輙以大約爲言含糊搪塞查明之日造冊奏繳靑冊送部以慿查理酌處等因題奉欽依移咨前巡撫江西右副都禦史劉案行該司淸查冊報等因續爲稽查章奏等事又經催司作速查報去後今據造繳前來該臣會同巡按江西監察禦史張會查得冊開本省軍伍原額南昌袁州贛州三衛信丰會昌吉安安福永新龍泉撫州建昌廣信鉛山饒州南安一十二所及直隸九江衛並淮益二府羣牧所共官吏旗軍捨餘四萬二千二百一十九員名歲該支米三十九萬二千七百一十九石一斗八升六合五勺稅糧實徵各衛所屯田子粒並餘糧麥豆折銀米共一十一萬六千五百二十七石二斗五升六合五勺五抄三撮四圭五粟存畱各府縣倉米共一十六萬八千六百八十九石六斗二升一合五勺八抄每石折銀五錢共該銀八萬四千三百四十四兩八錢一分七毫九絲內除支給宗庶儀賓祿米官吏師生俸糧等項不開外隆慶四年分通省各衛所見在食糧官吏旗軍捨余共二萬五千七百七十三員名各支不等該支米二十三萬三千七百七十三石二斗二升一合四勺八抄六撮除盡支屯糧外該湊支倉米一十一萬七千二百四十五石九斗六升四合九勺三抄二撮五圭五粟折該銀五萬八千六百二十二兩九錢八分二釐四毫六絲六忽二微七纖五秒本年衛所屯糧全完府縣倉米銀已完六萬二千五百七十四兩二錢八分一釐三毫七絲三忽七微七纖伍秒除湊前屯糧支給外余剰銀三千九百五十一兩二錢九分八釐九毫七忽五微見貯司庫聴候委官轉解未完銀五千三百九十五兩四錢三分四毫四絲系南昌等府屬拖欠除奉詔免十分之三應徵七分該銀三千七百七十六兩八錢一釐三毫八忽見行追徵其餘各年軍伍應支糧餉並各屬拖欠見追數目俱備造在冊本內不敢繁瀆止將支剰銀數開載隆慶五年一萬二千六百九十二兩八錢二分四釐四毫九忽六微五纖五秒隆慶六年一萬一千九百四十四兩三錢五分七釐八毫七絲一微三纖萬曆元年一萬四千三百零六兩四錢一分五釐七毫九絲六忽九微萬曆二年一萬四千四百二十六兩四錢零三釐三毫二絲九忽九纖萬曆三年七千四百一十一兩四錢七分九釐五毫七絲九忽一微三纖以上六年共銀六萬四千七百三十二兩七錢七分九釐八毫九絲二忽四微五秒見貯司庫臣等看得相應委官解部以爲濟邊之用其各王府祿米另議處補合遵原行造冊奏繳及查先準都察院咨爲乞省繁文以節浮費事遵依在捲今照前項文冊原共一事會查相同該臣衙門備造文冊奏繳靑冊咨送戶部查考

保畱方面疏

題爲保畱給由方面官員事據江西布政使司呈奉臣批據江西按察司呈準本司分巡湖西道兵備副使李臺闗稱本職年四十九歲浙江嚴州府壽昌縣人由進士嘉靖四十一年六月內初除湖廣漢陽府推官選授工科給事中升刑科右給事中升工科左給事中升陜西按察司副使隆慶二年十月初十日到任隆慶四年三月初七日丁父憂回籍守制未滿間隆慶五年十月十八日接丁母憂服滿赴部復除今職萬曆三年三月初十日到任扣該萬曆四年九月十三日止連前任並閏共實歷俸三十六个月三年任滿例應給由等因奉批仰布政司查報依奉查得副使李臺前後歷俸共足三年例得通理給由但本官職任兵巡奉有專勅住札吉安況今冬月正盜賊出沒之時地方倚重難以輕離相應保畱詳報到臣據此案照先準吏部咨該本部題今後在外大小官員三年六年給由果有兵革災傷地方重寄許撫按官合詞奏畱又準咨開在外官員除方面府佐照舊赴京有事地方照舊保畱又準咨開以後考滿官員不論前後歷任年月多寡俱得通理萬曆三年四月內又準咨開一復外官考績之制在外撫按官以後方面府佐官考滿查系地方果有緊急重大事情勢難離任者方許奏畱差人賫繳牌冊若無事地方仍令赴部考核毋得一槪奏畱違者聴本部並該科參治各等因俱題奉欽依移咨前來通行遵照外今據前因該臣會同巡按江西監察禦史張看得副使李臺沖和之度精詳之職從容應事而其才足以投大遺艱渾厚存心而其智自能發姦擿伏明刑讞獄情法兼通備患除戎逺邇胥賴玆當任滿例應給由但本官職任兵巡奉有専勅且該屬府縣正官又皆入覲地方乏人尢籍本官彈壓似難離任今查奉有前例相應遵照奏畱伏乞勅下吏部再加查議容令本官在任支俸管事將前後任內歷過事迹照例造冊差人賫繳惟復仍令赴京給由

請督糧沈參議患病乞休並委官押運疏

題爲俯憐患病乞令生還事據江西布政使司呈奉臣批據本司呈準提督糧儲左參議沈奎咨稱本職不幸染疾至今尙未全愈已不敢督運矣原望督運不過便於歸計旣不能供職又不得歸田則臥病日久憂鬱日深殘軀必先朝露是以含泣而悲鳴也伏望俯念下情轉申撫按衙門先賜速歸後乞題請得遂首丘之願則生當圗報死當銜結爲此滴瀝祈懇之至等因到司看得本官咨稱患病不能供職乞要容令致仕一節爲照本官勞苦三載一旦遘疾今以患病乞休情詞懇切相應準從合候詳允容令本官回籍致仕等因奉批本官奉職精勤徵輸攸賴旣稱染病未愈似難慰畱準候題請運船開幫已多督押該道似不可緩該司查議另呈繳並蒙巡按江西監察禦史張批據呈本官因勞遘疾病勢日增應與題請宜在任調攝候會題文至施行該道原管漕糧開幫在卽事干國儲該司會同各道議委一員専管督押催儧起運庶不悞事仍速具由通詳此繳依蒙今該本司右布政使何子壽會同分守南昌道左參政盧仲佃湖西道右參政陶幼學九江道左參議王世懋會議得見今兌運告完糧艘蔽江而下督押催儧委屬緊要不可缺人管理查徳得右參政陶幼學賢能任事堪以委用合無備行本官總押尾幫糧船依期過淮不得遲悞等因到臣據此案照先據該司呈詳前項緣由已經批行查議去後今據前因該臣會同巡按江西監察禦史張議照漕運乃軍國之重務而督押又漕運之要職江西通省兌軍銀米俱完先後開幫前進督押該道勢不可緩參議沈奎見在遘疾難候痊可旣經該司會議委官代押似應準從除批行參政陶幼學押運外但督糧道原系奉勅専職相應題請其參議沈奎患病乞休一節伏望勅下該部查議合無準令致仕員缺卽行銓補庶官不乏人而運務有賴矣

潘司空奏疏卷四

●欽定四庫全書

潘司空奏疏卷五

﹝明﹞潘季馴撰

○巡撫江西奏疏

請蠲京庫折銀疏

題爲欽奉聖諭事據江西布政使司呈奉臣並巡按江西監察禦史張案驗行司除金花銀及內府庫寺各項本色錢糧俱系應該起解之數外其京邊各項折色錢糧自隆慶二年起至六年止俱照例蠲免萬曆元二年分另行查報其應免數內有借過別項抵解者作何議擬徵補等因依奉捲查隆慶二等年分本省所屬因值水旱災傷重大起運錢糧率多逋欠及查京庫折銀卽金花銀兩原奉欽限每年分爲四季解進期日銀數不敢違欠毎因各屬徵解不齊呈將庫貯嘉靖四十等年及隆慶各年分本色顏料並折色舊例棉布等銀共七萬六百四十五兩二錢三釐二毫三絲湊作隆慶二年四年五年各冬季分京庫鋃兩於隆慶三年正月內差按察司知事馮鑾隆慶四年十一月內差吉安府檢校宣鵠隆慶五年十二月內差布政司理問徐文亮按察司知事章延爵各解部完足原額致蒙部議開載全完而各屬拖欠者向在追補止因江右地方災傷貧瘠疾苦已極未經徵解今查隆慶六年以前折色舊例棉布等銀系在近奉明文蠲免數內天恩曠蕩似應仰體庶使民沾實恵合無將前借銀內除本色顏料一項該銀三千七百四十七兩一錢一分四釐二毫九絲九忽例所不免者仍行各府查將續完在庫未經起解京庫或別項銀兩照數抵解外其餘舊例等銀共六萬六千八百九十八兩八分八釐九毫叄絲一忽原系應蠲之數呈乞題請準將原那代解銀兩抵作京庫實數其京庫未經徵收在官者姑照蠲免等因到臣據此案照先準戶部咨該本部題內開江西自隆慶二三四年並隆慶五年六年各項折色錢糧倶乞聖恩盡行蠲免萬曆元年二年另行查報外金花銀兩江西等省府逓年全完無欠其廣東等省拖欠者伏乞聖恩稍賜劑量凡嘉靖年間未完者破格蠲免其隆慶年間未完者陸續帶徵毎年務完二分等因題奉欽依移咨到臣已經行司通行欽遵查議去後今據前因該臣會同巡按江西監察禦史張看得先該布政司因見京庫銀兩題奉欽限按季解部難於延緩而各府徵解未齊只得那將前項銀兩抵解今布政司之解部者幸已如期完納故部中原題開稱全完無欠而不知各府之應解布政司者尙未徵解也玆者仰荷皇上軫念小民大賜蠲貸該司若復追徵如故不免上負朝廷浩蕩之恩下滋小民誅求之苦況所借銀兩除本色顏料銀外其舊例棉布等項折色銀兩俱系應蠲之數所據該司呈稱乞要題請蠲免似應俯從合無乞勅該部再加查議將先年那借銀兩抵作京庫實數而各府拖欠京庫銀兩免行追徵其顏料一項仍行各該縣分如數查解抵補惟復別有定奪

請蠲存畱倉米疏

題爲欽奉聖諭事據江西布政使司呈奉臣並巡按江西監察禦史張案驗行司備查本省存畱錢糧有無拖欠斟酌地方盈縮何項應免何項應徵具由詳報等因依奉查得存畱錢糧系本省地方以備歲支者似應照例蠲免以廣殊恩但全省一歲支費皆仰給於此且宗室蕃衍歲祿又無加派每遇支放率多那借無從處補相應分別緩急酌量徵免合無將大府祿米各府祿米攺派各祿庶儀祿米新封祿銀司庫派抵各祿銀三司俸糧銀協濟各府支給操運官軍行月糧等項倉米銀共八項俱系緊要支用者容令照舊徵解其餘各府州縣倉米銀各儒學倉米銀各府州縣庫鈔銀錢鈔銀本司鹽鈔銀共五項似爲稍緩者合自隆慶二年起至六年止如已完在庫者截數解司正支曾經查盤侵欺者仍照追比還官其小民拖欠者悉行蠲免用示矜卹萬曆元年二年者每年帶徵二分以備支給等因到臣據此案照先準戶部咨該本部題內開各處原系存畱本處地方以備歲支者難以懸斷本部亦咨各巡撫官查核有無拖欠斟酌地方盈縮應免應徵並具本奏報等因題奉欽依移咨前來已經行司查報去後今據前因該臣會同巡按江西監察禦史張看得本省歲支銀米俱於存畱銀內出辦全完不無缺乏之虞槪徵似非矜卹之意所據該司分別應徵應免款目前來似應題請伏乞勅下該部再加查議將前項各項存畱錢糧定擬應徵應免庶便遵行

請蠲解京折色疏

題爲欽奉聖諭事據江西布政使司呈奉臣並巡按江西監察禦史張案驗查勘萬曆元年二年解京折色錢糧各州縣有無災傷貧瘠應免應徵分數緣由詳報等因依奉查得陸續先於各該年分據各府州縣申據各該裏老南昌府南昌等縣譚正一等瑞州府髙安等縣趙思寵等袁州府萬載等縣鄧繼生等臨江府淸江等縣張奇等吉安府廬陵等縣蕭周等撫州府臨川等縣饒坤等建昌府南城等縣王文瑞等廣信府貴溪等縣丁吳汪等饒州府鄱陽等縣鄭時佐等南康府星子等縣宋夢聖等贑州府贑縣等縣馮可用等各呈告水旱不等災傷及貧瘠難支情由到縣申府先後申司在捲今奉前因該本司看得江西地方土宇不廣山川沈斥居半爲甚瘠也物產旣寡用度不周爲甚貧也故於國家常賦之供祇惟年糓丰登是賴況如湖東九江諸郡濱臨江湖每苦於淫潦之浸浥嶺北湖西諸郡蟺蜿山谷又病於旱漧之蘊隆南昌爲章貢袁水之匯流受害獨深瑞州爲岡陵沙磧之窟宅歲歉尢最捲查萬曆元二年以來小民虧欠課額徒費徵求司牧者亦無如之何矣蓋國用原有常經蠲租出自特典是以年值亢沴有司不敢開報分數之多及其檢踏災傷回復多在八月之後縱使瑣瀆宸聴愆期無益只索勉爲計處或官捐稅銀代納或民將差銀減徵剜肉補瘡其何能濟玆者仰荷朝廷浩蕩之恩隆慶二年至隆慶六年解京折色銀兩盡行蠲免其萬曆元年二年者豈敢再爲姑息但地方實有不堪委宜矜貸遵照明文逐一查閱除已完一十一縣外其有逋欠系該災傷貧瘠者共四十五州縣又𨿽非災傷貧瘠而逋欠之數不多系該畸零下戶窮苦難追者共一十九縣備查各完欠分數品別輕重等第開報內除原經撫按衙門案行守巡該道查盤侵欺批允追徵者照舊並追外其實系小民拖欠者開列具呈乞爲題請等因到臣據此案照先準戶部咨該本部題內開江西自隆慶二三四年並隆慶五年六年解京各項折色錢糧俱乞聖恩盡行蠲免外查得萬曆元年二年錢糧除完納八分有餘其拖欠一分有餘今蒙聖諭亦在蠲免數內但年月頗近不敢槪請盡蠲容臣等咨行各處撫按官各查所屬地方果有災傷或原貧瘠十分疾苦州縣從實具奏請乞聖恩亦行寛免其餘各處無大災傷地方仍照例每年帶徵二分等因題奉欽依移咨到臣已經欽遵行司查報去後今據開報前來該臣會同巡按江西監察禦史張覆查相同照得江西郡邑非濱臨江湖卽錯處山谷水未溢而民已告潦晴未久而苗已就枯且水鄕方幸其霽而山田已有旱漧之慮山邑方望其雨而水田已抱浸淫之虞告災者蓋無歲無之也況地瘠民貧五糓之外別無他產檐石之蓄輒爲充盈歲有常賦旣難請蠲逋負相仍徒費徵榷玆者仰賴我皇上軫念民間破格蠲貸實江民再生之會矣所據該司呈報各州縣災傷貧瘠疾苦並分別應徵應免分數前來相應題請伏望勅下該部再加復議準照徵免庶小民獲蘇誅求之苦而臣等亦少逭鰥曠之罪矣

計開

一災傷極重四縣新建縣已完一釐未完九分九釐吉永丰縣已完二分二釐未完七分八釐臨川縣已完三分二釐未完六分八釐都昌縣已完七分五釐未完二分五釐

一貧瘠尢甚五縣奉新縣已完一分八釐未完八分二釐峽江縣已完二分二釐未完七分八釐東鄕縣已完一分未完九分安仁縣已完二分一釐未完七分九釐建昌縣已完二分未完八分以上九縣未完之數除查盤侵欺照舊追徵外其餘相應全免

一災傷稍重二十九州島縣寧州已完一分二釐未完八分八釐南昌縣一已完一釐未完九分九釐進賢縣已完四分六釐未完五分四釐髙安縣已完四分七釐未完五分三釐上髙縣已完伍分三釐未完四分七釐新昌縣已完五分九釐未完四分一釐萍鄕縣已完六分四釐未完三分六釐萬載縣已完七分六釐未完二分四釐淸江縣已完五分二釐未完四分八釐新諭縣已完六分五釐未完三分五釐廬陵縣已完四分八釐未完五分二釐吉水縣已完五分六釐未完四分四釐泰和縣已完六分未完四分萬安縣巳完七分三釐未完二分七釐金溪縣巳完三分七釐未完六分三釐崇仁縣已完六分一釐未完三分九釐樂安縣已完七分三釐未完二分七釐南城縣已完二分五釐未完七分五釐新城縣已完四分二釐未完五分八釐上饒縣已完七分三釐未完二分七釐貴溪縣已完四分八釐未完五分二釐玉山縣已完六分未完四分弋陽縣已完七分六釐未完二分四釐鉛山縣巳完七分五釐未完二分五釐廣永丰縣已完五分八釐未完四分二釐鄱陽縣已完二分七釐未完七分三釐余幹縣已完一分五釐未完八分五釐浮梁縣已完六分六釐未完三分四釐樂平縣已完七分一釐未完二分九釐

一貧瘠稍甚四縣靖安縣已完四分三釐未完五分七釐萬年縣已完二分四釐未完七分六釐星子縣已完六分七釐未完三分三釐安義縣已完二分七釐未完七分三釐以上三十三州縣未完之數除查盤侵欺照舊追徵外余欠以十分爲率應各量免五分余仍照例每年帶徵二分

一災傷稍輕三縣丰城縣已完七分四釐未完二分六釐贑縣已完八分四釐未完一分六釐寧都縣已完七分未完三分以上各縣未完之數除查盤侵欺照舊追徵外余欠以十分爲率應各量免三分余仍照例每年帶徵二分

一𨿽不甚貧瘠亦無重大災傷但未完銀數不多查系小民拖欠節催難完一十九縣武寧縣已完九分七釐未完三釐宜春縣已完八分七釐未完一分三釐分宜縣已完八分五釐未完一分五釐新淦縣已完九分九釐未完一釐安福縣已完九分九釐未完一釐永新縣已完九分三釐未完七釐龍泉縣已完九分七釐未完三釐永寧縣已完九分九釐未完一釐宜黃縣已完九分未完一分南丰縣已完九分九釐未完一釐廣昌縣已完九分九釐未完一釐徳興縣已完九分八釐未完二釐徳安縣已完九分七釐未完三釐湖口縣已完九分九釐未完一釐彭澤縣已完九分九釐未完一釐瑞昌縣已完九分八釐未完二釐南康縣已完九分八釐未完二釐興國縣已完九分八釐未完二釐安逺縣已完九分一釐未完九釐以上各縣未完之數除查盤侵欺照舊追徵外其餘俱應蠲免

請蠲四司料銀疏

題爲恭覩綸恩忻逢駿恵輙祈推廣以效對揚事據江西布政使司呈奉臣並巡按江西監察禦史張案驗行司將隆慶二三四年拖欠應徵七分工部四司料銀卽行各府州縣查照欽遵俱全蠲免隆慶五年六年每年帶徵三分限三年內通完萬曆元年二年盡數徵解其應免數內有借過別項代解者作何議擬徵補等因依奉查得本省應徵四司料銀每年額派三萬二千四百二十五兩四錢二分三釐三毫五絲原因各屬追徵不齊奉欽限嚴催隆慶二年起至六年止料銀緊急本司查將各屬解到見徵萬曆元二年分本部料銀一萬三千五百二十五兩一錢二分五釐三毫六絲六忽四微湊作隆慶二三四五六年分料銀解部完訖前借銀兩應合追補除五年六年分奉文不免每年仍帶徵三分共該銀五千二百二十一兩一錢零六釐四毫一絲解補外惟二三四年共該銀八千三百零四兩一分八釐九毫五絲六忽四微在奉例蠲免之內卽欲如例免徵則前借萬曆元二年料銀無從抵補若復追徵則小民稱有恩例不沾實恵合無呈乞題請將前借銀八千三百零四兩一分八釐九毫五絲六忽四微準作萬曆元二年分應解料銀正數此外兩年尙有未完共該銀五萬一千三百二十五兩七錢二分一釐三毫三絲三忽六微照數徵解以足原額其隆慶二三四年小民拖欠者悉行蠲免等因到臣據此案照先準工部咨該工科都給事中劉鉉題前事本部復議題奉欽依移咨到臣已經行司通行欽遵查議去後今據前因該臣會同巡按江西監察禦史張看得先該布政司因奉欽限催解隆慶二年起至六年止四司料銀緊急各府徵解未齊只得借過萬曆元二年分四司料銀抵解今布政司之解部者所欠不多故部中原題開稱隆慶二三四年止欠一百六兩四錢準行蠲免而不知各府之解布政司者尙欠八千三百零四兩一分八釐九毫五絲六忽四微也玆者仰荷皇上軫念小民大賜蠲貸若不及時請明則借解之銀無從抵補奉蠲之民尢難重徵伏乞勅下該部再加查議將前借解過年分銀兩擬定應免應徵移咨前來以慿欽遵查照施行

請換闗防疏

題爲請換闗防事臣於本年六月二十九日準前任巡撫右副都禦史楊咨送原接管年字七百十九號巡撫江西銅闗防一顆收掌行用外今驗系成化二十一年鑄給歲久質薄篆文磨蔑爲照巡撫衙門錢糧軍務攸系文移出入鈐蓋模糊旣恐易於生姦而題奏章疏朱痕狼藉又似嫌於不敬相應請換伏乞勅下禮部查照覆請鑄給其舊闗防一顆候新闗防至日另行奏繳

條議錢法疏

題爲疏通錢法以裕經用事據江西布政使司淸軍右布政使司何子壽呈奉臣並巡按江西監察禦史張批允先借稅契等銀收買銅錫鳩集匠工照式鼔鑄自萬曆四年十月二十日始至今止每日四十鑪僅選中式銅錢七十餘萬文擇於長至日乃一陽開泰萬彚涵春是爲上吉呈送驗明發過都布按三司並南昌府衛南新二縣官吏折俸各色人役工食共二十萬文又於十二月十一日差檢校李邁發去撫州府一十五萬文又陸續發過南昌府六萬七千二百文本月二十五等日差河泊吳松發去九江府一十萬文倉官許喬發去饒州府一十萬文倉官陳日望發去吉安府一十萬文各遵依行使除以後鑄積陸續分發各府另報外合先呈報等因到臣據此案照先準戶部咨該本部覆戶科給事中周題定議條式四事題奉聖旨疏通錢幣乃足民良法依擬通行天下著各撫按官設法經理一體開鑄與本地方舊錢相兼行使務在便民毋致勞擾私鑄的嚴行禁治工部還各降以式鑄成之日著呈樣來看並有無通行緣由查實奏報欽此欽遵備咨照依本部題奉欽依內事理轉行司府一體欽遵施行準此隨經備行布政司刋給榜諭及通行司道府州縣衛所等衙門一體欽遵查照並行該司遵照明旨作速議處設法開鑄與本地方舊錢相兼行使務在便民毋致勞擾並嚴禁私鑄緣由通詳報奪隨據右布政使何子壽呈準本司咨該本職看得錢法事宜統行海內執要者固極經綸之大然徳意敷宣貴協情俗奉行者當盡節目之詳況今時值艸創工藝未精民志未定若不乘時利導隨事曲防何以昭永久之美利而廣浩蕩之恩澤哉所有開鑄應行事宜擬合列款呈詳等因到臣詳批照行去後今據前因該臣會同巡按江西監察禦史張議照錢幣乃生財之大道而鼓鑄又疏通之良法江西地瘠民貧日中爲市多用米糓蓋金銀甚寡而錢法未行也玆者仰荷皇上軫念民艱俯從部科之議廣爲開鑄復又頒降錢式以便遵行由中及外同軌同文民志旣定而民用自前矣臣等敢不仰體聖衷竭力修舉發行之日街衢鼔掌稱快諦觀民情可保無滯所據本官先後議報開鑄事宜臣等參互部議條式覆加詳議除行該司一面舉行並將後鑄新錢陸續分布各屬申諭官民一體行用外所有應呈樣新錢一千文並應題請事宜合就摘款奏報

計開

一議開局江省諸郡幅員省會乃其宅中之地今議卽於省中開局俾各府環聚鑄造不惟事體歸一且免盜鑄者乘機蠭起查得先年省城開局鑄錢坐落順化門內後因停鑄且值都司大造軍器局房不足攺爲副局今軍器分造於各衛所二局空設已久中所存者惟敝械破甲數件而已似應移入副局收貯其正局兩邊廊房二十八間可容輳砌鑪座中房二層計六間可爲委官住息行事之所前池後井取水甚便日後鑪治盛行再爲開拓亦無難也合無準將軍器正局攺爲錢局以便鼔鑄伏乞聖裁

一定責成議得會省監鑄有右布政使總其綱南昌府同知理其目又擇賢能首領等官四員奔走效勞收銀收銅登記冊籍無容別議矣然在各府同知亦宜前來分任若使盡驅入省不免曠廢職務若使輪畨鑄造一時錢難徧及蓋鑪座有限官難坐守合無責令各府同知每季止將存畱銀解司或賫眞正好銅到司兌換鑄成之錢解到銀銅以先後完欠時日數目分別勤惰而奬戒之則職業不致妨廢而錢亦自可周行矣伏乞聖裁

一定錢式查得戶部原降樣錢一百文共重一十三兩每文準重一錢三分輪郭周正字文明潔蓋銅質厚重故易於全美也且以十文計之銅質工料與分銀價值不甚參差非惟民間樂於行使而私鑄者頗無利益將不禁而自止矣此正古人不愛銅不惜工之說也合無申諭局中輕重大小厚薄悉照原式永永遵守倘有私意增減者容臣等以違制論罪應參治者查照參治其官府收放錢糧如有輕重不如式者卽系私鑄不得一槪混行伏乞聖裁

一計工料查得時價黃銅一百斤該銀六兩紅銅點化成黃工料適足相當每錢一文計重一錢三分每一千一百文該重八斤一十五兩初鑄用黃銅九斤一十兩四錢四分價銀五錢七分九釐一毫五絲盌子錫十兩價銀三分七釐五毫入火銷除藥气水磨蕩滌渣滓約折銅一斤五兩四錢四分恰存前數其旋磨工役部文原開抽取民壯水夫但各役原非慣習車旋旣不圓整磨澤每失輕重況有本等差使不無顧此失彼必須仍用匠作翻砂看火提鑵等匠共工食銀一錢三分二釐磨錢開字剉眼穿條燻色等匠共工食銀八分八釐煤炭砂罐擦錢砂燒灰隔砂杉木穿錢麻索及燻色松香牛蹄殻等項共銀一錢六分三釐三毫五絲各項計算工費共銀一兩該鑄錢一千一百文就今銅價較之每兩約贏一錢相應作正支銷但恐省直通鑄局多銅少價值增髙又難定執合無行令該司明立文案悉照今定價值鼔鑄候有增減另行呈奪伏乞聖裁

一議鑄額準戶部咨內開通行內外各省直一體開鑄不必拘以定額惟劑量各處存畱數目四分鑄錢六分待用定限本年鑄完等因查得江西存畱總散數目行據十三府開報前來計算南昌府屬該扣銀五萬六十六兩四錢五分一釐九毫零瑞州府屬該扣銀一萬八千八百四十四兩八錢九釐九毫零袁州府屬該扣銀一萬五千一百七十四兩一分一釐八毫零臨江府屬該扣銀一萬六千六百二十三兩二錢六分四釐七毫零吉安府屬該扣銀三萬六千六百七十九兩五錢一分五釐八毫零撫州府屬該扣銀一萬八千六十五兩七錢三釐六毫零建昌府屬該扣銀一萬五千三百四十五兩九錢三分九釐五毫零廣信府屬該扣銀二萬三千一百三十三兩一錢一分八釐五毫零饒州府屬該扣銀三萬四千五十三兩四錢三分一釐八毫零南康府屬該扣銀一萬六千四百九兩九錢四分六釐七毫零九江府屬該扣銀一萬一千四百四十二兩九錢九分九釐四毫零南安府屬該扣銀一萬六千四百八十五兩一錢一分八釐三毫零贑州府屬該扣銀二萬八千七十一兩九分七釐二毫零通共該扣鑄錢銀三十萬三百九十五兩四錢九釐七毫零但開局之初銅工旣少手藝尙生見今未滿五十鑪每鑪每日未滿五百文卽以百鑪爲率每鑪千文每日止得十萬文每月該鑄錢三百萬文每歲該鑄錢三千六百萬文共約準銀三萬六千兩以十歲計之方得鑄完一歲所扣之存畱也所據前項銀兩似難一歲鑄完但今日作不輟工多加鑪鑪多加鑄監鑄官如有遲悞容臣等遵奉欽依事理歲終參劾伏乞聖裁

一議舊錢準戶部咨內開前代舊錢各處地方行使已久民與相安俱照舊用數目準折務從民便不得擅爲低昻阻撓成法等因節奉聖旨著各撫按官設法經理一體開鑄與本地方舊錢相兼行使務在便民毋致勞擾欽此查得江西一省原非行錢地方近該前任都禦史楊要得疏通錢法與民興利聴民前到別省行錢處所收買前來發賣毎銀一分準行八文意甚善矣而百姓竟不樂從臣接管後復申前案擴八文爲十文又諭令新錢七文兼舊三文而百姓阻塞如故臣等細詢之蓋由販戶魯華杜林等前去各省販錢惟欲多得利銀不顧美惡甚至用銀一錢收錢二三百文者質輕銅假字文磨糊皆系民間私鑄原非前代並我朝所鑄制錢各商惟見官府不爲主張輒騰怨謗而不知窮民自食其力豈肯以有用之物易無用之錢耶不然何新錢一出而民爭趨之不暇也今若彊民兼行仍恐並其新者而阻之且又與明旨所云務在便民毋致勞擾之意有違矣但查此輩所販之錢不下萬金資本旣多宜其情之急急也合無念其皆爲皇上赤子勅下該部查議準行布政司將魯華等見在販錢除鉛錫不堪外毎觔比照黃銅量增價值盡行收買鎔鑄攺作新錢則非惟各商不至失所而僞錢旣銷新者益行矣伏乞聖裁

一議收發臣等照得錢法之行須斂散得宜上下一體行使然後可以流通而民樂於從也查得江西錢糧除一切解京之數不便收錢外其存畱銀兩扣畱鹽稅薪俸工食等項但系在於本省流轉支用者皆令銀錢相兼收放此猶地方諸臣可以酌量徑自施行者也至於本省王府祿糧歲給不下十萬餘金使非銀錢兼發則又有窒而不通之處然此非臣等之所能彊者伏望勅下該部再加查議通行本省各王府知會一體遵行則旣開其源復導其流𨿽欲不行不可得矣伏乞聖裁

報丈勘各衛所屯田疏

題爲稽查章奏隨事考成以修實政事據江西按察司督理屯田僉事霍與瑕呈奉臣案驗萬曆四年十月二十九日準戶部咨該刑科等科都給事中等官嚴用和等題前事款開一件理財事該都禦史曹等條奏屯田事宜本部議行各省奏報一行江西巡撫楊巡按李接管張原限萬曆三年二月終回銷至今未報前件該本部查得江西原限過違一年有餘合再攺限萬曆伍年四月終完報等因覆奉欽依移咨前來案仰本道查照原行作速完報等因奉此案照先奉巡撫江西都禦史楊案驗準戶部咨該南京都察院都禦史曹題前事本部議覆恭候命下本部移咨各邊督撫備行各管屯僉事等官查照奏內括地之法將各鎭屯田總括四境算其里數逺近計其田數多寡然後畫圗編號魚鱗文冊悉造主名各地若干以人認地以地計田以田計糧內除城郭道路堡塞村落及水沖沙壓與民地之外要見應種應科田地若干頃畆中間地土厚薄不一無過三等屯地稍薄者仍照舊幫貼一二尙餘地畆除納糧外有遺漏者仍令入糧若牛具地畆取其上等中等者免納銀兩亦量入糧果系下等薄地略可耕種者方令上納牛具銀兩三分內有將官侵占數多除量給飬亷外卽便退出招人認種各邊撫按將淸理過屯田除原額之外要見增出地畆若干糧石若干造冊奏繳靑冊送部查考等因題奉欽依移咨前來案行到道並蒙巡按江西等處監察禦史侯案驗奉都察院勘札準戶部咨該吏科給事中楊題爲敷陳未議以仰裨聖治事款開淸理軍屯以足兵食本部議覆移咨都察院轉行各省直淸軍禦史備行屯田司道等官弔查各衛所屯田食糧冊籍要見某衛原額屯地若干該徵糧若干今止實徵糧若干如果額數不足要見因何事故有無以熟作荒以肥作瘠其逃絕屯丁遺下田地的系何人承種是否隠漏彊占逐一查究明白以前應追子粒姑免追還如有前獘幹礙勢豪有力之家應拏問者拏問應參奏者參奏仍將查處過數目緣由造冊奏繳等因題奉欽依咨札本院案行本道俱經通行遵照淸查勘報外該本道查得江西衛所屯田坐落本省各府屬縣及直隸東流建徳二縣地方洪武永樂年間撥軍下屯開墾每軍領種一分每分三十畆歲納子粒米六石弘治十六年奉欽差科道親臨丈量額外多餘者作爲新增余田升納輕賫折銀逓年照數催徵給作官軍糧餉大約田有定區人有定■﹝畝麼﹞糧有定則冊有定籍失額者千無二三拖欠者石不升合今照都禦史曹

所議蓋有見於邊鎭地土寛廣等則不一遺漏之數旣多侵占之獘日甚欲盡總括之法以收彊富之功一則曰各邊撫按二則曰邊臣加意似與腹裏稍殊蓋塞下陸地千里一望平陽畫圗編號計算爲易本省屯田軍民錯雜山灣水曲峻嶺斜坡大段不過數畆卽間納糧民田如贑州一衛田地坐落興國等六縣散落四郊不在一區總括乘除之法較之邊壤勢自懸殊非但畫圗不易抑亦丈量爲難呈乞俯念南北異宜移文轉達止遵敷陳未議後案冊報及經督委各府淸軍同知南昌府顧其志袁州府林萬韶吉安府戴桂撫州府徐楠建昌府錢捧盈廣信府林敬冕饒州府蔣建南安府康誥贑州府李梧督同各該衛所掌印管屯官弔取食糧屯田冊籍親臨地方將各原額官軍並田地頃畆額數逐一淸勘明白重復逐段丈勘得江西都司所屬南昌等三衛並吉安等十一千戶所及額撥守禦龍泉百戶所各原額並新增田地通共五千四百七十一頃三十八畆四分三釐該納子粒米麥一十萬一千五百四十六石四斗二升五合五抄六撮九圭原額新增俱存糧石歲徵無欠合將丈勘過各衛所原額新增及坐落地方屯田頃畆總散各數並見今承種軍捨姓名造冊繳報等因到臣據此查得接管捲內先準戶部咨該南京都察院都禦史曹

題爲理財事內開前項括地之法又準本部咨該戶部都給事中光等題爲淸查邊腹屯額及釐正洲蕩蘆課以裨國計事內開通行各省直及邊鎭督撫並咨都察院轉行各巡按屯田禦史備行各屯田道弔取各衛所老冊備查原額軍人若干每名原額屯地若干見今何人承種逐一挨出親自丈量要見與舊額有無相合侵奪者卽追還官首出者免其問罪額屯旣淸著實整理若有拋荒召人開墾原系成熟督率耕種每歲終將行過事迹依期奏報等因又先準本部咨該總督侍郎譚條奏爲懇乞聖明講求大經大法以足國用以圗安攘以建久安長治事內開肅屯政本部議行各省直撫按嚴督各司府屯田該道與管屯都司備查所屬屯田額數多寡與其丘段界限兼並者追奪還官占種者治之以法等因俱經備行該道淸查緣由在捲續準咨開一件理財事考成攺限完報又經查催去後今據前因該臣會同巡按江西監察禦史張覆查得本省屯田原額新增具在冊籍並無失額亦無拋荒況軍民雜處山灣水曲畸零散亂較之邊方曠野委有不同旣經該道委官查將原額新增各數開報前來合行回奏又查得先準都察院咨爲乞省繁文以節浮費事內開奏繳各項文冊止備查核或巡撫造而巡按免造題奉欽依遵行在捲今照前項文冊系共一事例合歸並會查相同相應臣衙門一處造繳今將該道報到逐段丈勘過各衛所原額新增及坐落地方屯田頃畆總散各數並見今承種軍捨姓名備造文冊奏繳靑冊咨部查考

裁革小江堡疏

題爲因時審勢議裁冗兵移補營額以固重鎭事據江西布按二司守巡嶺北道右參政侯於趙副使朱茹分守南贑參將郭堅呈奉巡撫南贑右副都禦史江牌開前事照得贑屬地方先因廣省用兵黃鄕未靖節經題奉欽依於龍南定南安逺信丰四縣適中處所建立小江城堡設把總一員統領贑營官兵一枝駐札防禦今照龍定等縣地方俱各安定黃鄕已建縣治又設把總領兵在彼則小江堡官兵似爲冗濫及照此兵原系贑營撥發卽今本營復經題發一枝往長寧縣防守鎭兵日減將來未免積弱可虞相應撤回前兵合營操練備仰二道卽會分守南贑參將郭堅查議通詳以慿會議施行等因依奉行據贑州府申稱捲查先爲議設營堡防禦官兵保安地方事隆慶六年九月二十六日蒙分巡嶺北道副使黃翼案驗奉巡撫南贑都禦史李案驗議將南贑左營一枝官兵六百二十員名調赴信丰龍南定南安逺四縣適中切近恵潮等處地名小江堡屯札把截今奉前因看得小江堡乃各縣之衝彼時黃鄕未靖建堡調兵權宜暫設今黃鄕蕩平已建縣治又有把總謝勅統兵在縣駐鎭則小江堡官兵似應撤回贑營操練等因到道該二道會同參將郭堅看得小江堡離信丰縣八十里龍南安逺定南各約二三百里地勢遼闊路當衝劇在昔廣東巢冦出沒無時黃鄕葉酋叛服不一時方徵剿翁源河源和平等處巢賊慮恐衝突過界流害江省是以先任都禦史李議設本堡官兵把截要害不爲無見邇來廣地𨿽尙用兵相距甚逺且葉賊就擒長寧建縣見奉欽依分撥贑營官兵三百餘名設有把總在彼守禦則長寧實當四縣之界首爲閩廣江省之咽喉而小江堡反爲腹裏之地矣況長寧營與羊角水堡勢屬掎角脫或長寧有事可以相援龍南定南遇警三營亦足策應原設小江堡兵似爲無用及照贑營居江省之上游爲各營之總會所宜厚集戎兵以爲雄鎭查得本營先已撥調左營一枝赴小江堡駐守近又撥發長寧縣一枝鎭兵日漸減少卽欲盡行募補又以餉額有限未易取盈所據該府議將小江堡官兵撤回本鎭補塡營伍似爲得策但前兵旣議回贑則把總馮鋭相應攺調別用合無呈詳候題奉明旨允日施行等因到臣據此該臣會同巡撫南贑右副都禦史江巡按江西監察禦史張議照贑鎭當東南襟喉要地必宿重兵方堪彈壓至其兵之或分或合則又當視其所值之時勢輕重緩急爲之劑量調停要求兵足民安而已有難於膠守焉者向當廣界多警外患方殷黃鄕桀驁內地未寧小江堡地方實當其衝移兵一營統以把總赴彼駐守誠爲得策卽今惠潮諸冦以次剗平黃鄕賊巢近從戡定開建長寧縣治撥發贑兵一枝前去彼中守禦矣小江堡更屬內地有兵何所用之顧是贑營實惟總會要區兵之彊弱固四徼巢峒所視以向背其情者年來節有撥發兵額漸減𨿽今值在無虞民各按堵而豫爲桑土之謀以潛消其起侮之念厚集戎兵用振威武斯實其所當汲汲圗者維此小江堡兵見在空閒足以禆補其虛可無事於外索與其徒勤召募宿兵於無用之地誠不若稍從變通移兵於有用之區之爲得也臣等審度時勢反復思維議將前撥小江堡兵復撤回營兼同訓練只一轉移之間而餉不糜於坐食兵可資以盛彊爲今經久之圗似無便於此者故敢冒昧上請伏乞勅下該部覆加查議如果臣等所言不謬容令將小江堡官兵撤回贑鎭合營操練把總馮鋭聴候攺調別用庶事體畫一鎭兵日以固彊精神所衝山氛可冀永息矣

地震疏

題爲地震事萬曆五年二月二十一日據江西布政使司分守帶管分巡嶺北道右參政侯於趙呈本年二月十四日據贑州府定南縣申稱近自上年十一月初五日夜有地連震二次初九日又震一次十二月二十五日復震自東北來從南去當時驚異未敢申報又於今年正月三十日午時地大震從西北來聲如雷鼓屋瓦響裂風隨勢猛人民驚愕合就申報等因到道並奉巡撫南贑等處提督軍務右副都禦史江

紙牌看得地震系乾災異例該會題仰二道卽便飛報撫按衙門會同具題備報到臣據此該臣會同巡按江西監察禦史張看得地道主靜乃今震動不寧且連震四次事出異常此皆臣等奉職無狀之所致也況贑郡向系多盜之鄕而定南又系新撫之邑民志甫定人心易搖除臣等痛自修省及行所屬大小臣工一體交儆共圗消弭並行該縣慰諭

勘過原任張布政復職疏

題爲藩臣貪黷無忌迥乖素望懇乞聖明亟賜罷斥以飭官箴事據江西按察司呈詳問得犯人聶寅招年四十一歲南昌府新建縣民狀招寅與在官樊鏡陳希武杜時際楊奇淸蔡養蒙王之立熊世英各先後奉例納充布政司吏役隆慶元年不等月日樊鏡以一考參西通寅與熊世英俱參庫攢楊奇淸參收科陳希武參禮房各令典名缺在官邰化充書手龔文充門子向各在司供役隆慶二年三月內已故參議甄沛署掌本司印信至六月初二日止共三个月陸續收放錢糧實止積有羨余銀六百二十五兩本官親自登報循環有今回籍聴勘原任江西右布政使張柱到任參議甄沛隨將印務庫蔵交付掌管後張柱查得本省歲辦歷日原派各屬里甲銀一千八百八十四兩三錢九分四釐八毫內將五百兩解京余銀一千三百八十四兩三錢九分四釐八毫盡數印造歷日系陳希武承行伊卻不合不行稟明照例通給宗儀人等以致張柱查將宗儀寡婦不必印給減扣銀二百三十一兩九錢二分九釐存庫支用適遇初行條編差徭事例有布按二司各道門皁陶恵等八十五名將補給役過工食情由告蒙巡撫都禦史劉

批行本司彼張柱查將前扣存歷日余銀並支別項銀兩共湊三百零六兩具由呈允照數每名量給三兩六錢發領訖有楊奇淸被不知姓名讎人暗將今不在官王元名字告稱伊索受換批常例銀兩情由赴告張柱處準批本府通判萬言策行拘王元審系匿名將詞繳報在捲及有別案見監追贓家屬萬丘生伊已問軍監故父萬太三侵欠料銀數多監追無完張柱常弔嚴比寅與熊世英先後役滿張柱查照資格將蔡養蒙王之立撥頂庫缺杜時際參西科彼張柱性剛各吏小失輙便重治又如屬官赴省稟見若不依時多被呵斥領解人等赴司兌銀稍有違限卽行罪責以致怨言四起致蒙巡按禦史顧訪聞題爲前事內開張柱到任以來收過錢糧將及四十萬共計所得不止萬餘奉新等縣糧長魏仲詹等可審照磨孫莫魯領解折銀九萬三千兩扣銀一千兩因系同鄕哭告止退四百兩經歷張允領解四萬五千兩原克銀五百兩因在庫攘稟要呈兩院差門子龔文勸回止扣銀三百兩知事馮鑾領解八萬三千兩扣銀六百兩巡檢張彪章時潔等領解胖襖銀共扣三百餘兩放王府祿糧銀一萬七千二百六十二兩共扣五百餘兩下庫將逺年收貯各箱銀兩查驗或系漏報或系羨余約有一千七百餘兩裝盛一桶盤算者庫書邰化賫送者門子龔文慿樊鏡受章巡檢買差銀三百五十兩蔡養蒙王之立新參庫缺各拜見銀二百兩杜時際新參西科先納銀一百兩得楊奇淸之八十原罪聴其招回接萬太三之二百追比遂從寛緩扣歷日紙銀三百六十兩余剰者發賣取價禮吏陳希武可查參議甄沛署印三月積有羨餘一千三百餘兩本官以六百二十五兩報入循環余銀六百七十兩存庫作爲公費亦取入已等因具本參奏間張柱聞報升授河南左布政使離任去訖蒙吏部議將張柱回籍聴勘覆奉欽依咨札巡撫都禦史劉巡按禦史顧

案行按察司會同布政司及守巡等道將奏內應審應查人捲通行提弔到官並提知情該吏聶寅熊世英逐一查究各項事迹明實取具招由連人解院會勘覆奏蒙司會同提解寅等人卷髮南昌府收問未報間陳希武前罪遇蒙隆慶六年六月初十日革免蒙司攺行本府理刑官審勘間萬曆二年二月內蒙巡按禦史燕

催行本司攺行瑞州府推官蔡應科會同南昌府署印同知陳大章提弔寅等人捲到官查審間又蒙巡撫都禦史淩

牌行本司並行各官會審寅與熊世英邰化各不合畏刑妄稱參議甄沛積有羨餘一千三百餘兩以六百二十五兩報入循環餘六百七十五兩在庫未報系張柱擅自那移支作公堂酒席士夫交際禮儀等項用費及審樊鏡吐稱巡檢章時潔領銀造解胖襖原蒙巡撫都禦史劉

公委並無行財買差王之立蔡養蒙杜時際各稱參缺之時本司俱照參規查撥並無得受拜見銀兩楊奇淸被人匿名告陷批行通判萬言策審明由報並無招回來歷亦無納賄情由又各執稱奏內餘情亦系風聞無實且各幹證員役多系異省回訖或因事久逃故有難一一拘審蒙各官看得原任右布政張柱英聲勁气矯矯初官敏績壯猷轟轟名甸方彈文之乍上誠輿論之駭聞乃今一一推詳大率多無的據蓋緣本官稟性太剛行事太果率屬太簡而似傲馭下太嚴而似苛故羣下興括掠之譏而各屬騰鮮終之議怨者惟欲其去傳者遂以爲眞禍頓起於羣猜杼遂投於三至其被論之由固有可原者在也備由於本年四月內呈詳本司蒙批據呈查審亦悉但緊闗人證多未到官事干具奏遽難轉允仰再會同南昌臨江各府掌印官查照原行會稽輿論逐一覆勘速詳繳又蒙撫按兩院案驗開催前事備行本司牌行本府會同瑞州臨江九江三府各掌印官弔提寅等逐一會勘明實詳解隨該本府知府周良臣會同瑞州知府胡同文臨江知府周大烈九江知府李得陽通提寅等一千人犯幷請發有行文卷逐一重復查審間彼寅與熊世英邰化思得招案已定各又不合仍前因循不將前招張柱虛數銀兩明白執辯致蒙審看得張柱被參事情除加秤羨余裝盛箱桶賣差賣缺常例常規其中原無干涉者查與前勘無異續弔奏內人犯萬太三家屬萬丘生到官供稱伊父萬太三侵欠料銀數多監追年久若有銀二百兩自當完官豈肯將銀買免刑責又訪得王府祿糧每季放支銀萬有餘兩事干人眾若有扣取勢難緘黙至於糧長管解錢糧扛解火耗自有原定則例豈容分外加增止有參議甄沛於隆慶二年三月起署掌司印至六月初二日止共計三个月積有羨余銀一千三百兩先將六百二十五兩登報循環余銀六百七十兩存庫系張柱接管擅自用費彼寅與熊世英邰化各又不合含糊妄稱張柱侵收入已及禮吏陳希武又不合妄報本年曆日減扣銀三百三十兩九錢致與先審數目互異再四鞫究公費正支下落又稱張柱代與本司布政馮惟訥接管後或將前項支放數簿自行收存又或存之司中爲因官吏更代日久以致遺失無查等語又據樊鏡蔡養蒙王之立等俱稱張柱委是賦性太傲繩下過刻諸所怨謗委有自來等情隨該各官通勘得右布政使張柱舊在仕途頗著時望偶因錢糓之司遂揜生平之譽參詞四款情節之無指據者固已審虛存銀千金支放之無捲案者尢當核實但省會交際每多於列城而本司費用恆溢於常數使其前銀付之公用則是以千金爲濫觴之具尙於事情可原若果充之私囊則不止一介爲終身之累重於官箴有礙惟因前銀無從稽考故於本官輒難定擬再照該庫吏書聶寅等禮吏陳希武事干典守承行於前項扣存銀兩不行明立文案疏縱之咎其何能辭緣事尙無歸著未便擬究蓋事體旣已隔越歲月更復浸移況人犯不齊未敢偏聴而各屬會勘自難懸斷備由呈司蒙行布政使弔取原行收支捲簿該本司會同布政司並守巡南昌道覆查奏內事情先該同知陳大章等參審推詳謂其多無的據今據知府周良臣等再行會勘亦謂事多審虛惟參議甄沛積貯羨余與張柱扣減歷日各銀兩尙未明確爲照官司收支錢糧分毫須有捲簿乃今前銀六百餘兩竟無支銷一字可查旣難遽信爲已充公費亦難徑坐爲果入私囊蓋緣銀數未經交盤遂致來歷有難定據況旣歲月浸久且復人犯不齊稽核無慿委難偏聴所據典守承行吏書不行明立文案罪復何辭但今事無歸著似尙未易定擬備由通詳巡撫都禦史淩

批據呈止羨余銀一項事尙未明但該司所查甄參議收銀簿內原開羨餘六百二十五兩與交盤底冊相同矣其它六百七十餘兩乃庫吏聶寅等吐稱之數夫庫蔵官銀全以冊籍爲慿據如交盤甄參議開一千三百餘兩後張柱止報六百二十五兩餘者非公用卽入已無疑若冊內不曾開有此數今以庫吏口吐爲詞將何以服人心而定情罪哉事干具奏豈容兩可仰司會同各道弔取該年日收簿並交盤冊再加磨對要見原開羨余若干報過若干余畱若干有無冊籍歷歷指實卽了然可決矣具由速報又蒙巡按禦史燕

批據勘張布政被論事情各幹證事久逃故不能拘審者卽盡稱爲無據似矣若積貯羨余與扣減歷日銀兩系庫吏與禮吏聶寅陳希武等所親報者證有活口查無著落此將何以解也𨿽歷日銀查有借支工食一節而未登捲冊者卽羨余止開一半之意各吏俱在供報已明乃以承行不立文案罪之不知銀歸於官而肯容吏之立文案乎事干回奏難持兩端該司速再行各官通勘明確一並招解審奪蒙司抄呈備行本府會同瑞州臨江九江各府掌印官審勘未報節該戶科等衙門題行吏部咨札巡按禦史張案行本司催行本府知府周良臣會同瑞州府知府金照臨江府知府周大烈九江府知府李得陽復弔寅與陳希武熊世英等人捲簿冊到官重復查審與前相同蒙看得庫吏聶寅熊世英書手邰化禮吏陳希武各系典守承行人役於前項官銀扣存之數俱不明立文案及至提問鞫審之時又不明白供報俱屬不法但事犯革前姑擬不應罪名其西通吏樊鏡收科吏楊奇淸西科吏杜時際庫吏王之立蔡養蒙門子龔文審無相干似應免究具招呈蒙本司查詳間又該吏科等衙門將覲察屆期乞勅當事憲臣及時完報以伸紀法以肅大典事具本奏行吏部覆奉欽依咨札巡按禦史張案行本司卽會布政司將右布政張柱被論贓迹情罪逐一查勘明白通詳以慿會題等因蒙升任按察使金立敬查得原任右布政張柱被論各項事情據前招俱審無干而羨餘一節今又止稱書吏口執未查據簿冊明確欲遽成斷終屬欠妥牌行吉安袁州二府掌印官會同赴省提取寅等一干人證及將始末文卷收支交盤等冊詳勘明確取具歸一招由觧詳間又該刑科等衙門奏行本部覆奉欽依攺限咨札巡按禦史張案行本司將張柱被劾事情催行原委官員刻限會勘明白速招解詳蒙司催行吉安府知府張振之袁州府知府鄭惇典移闗約會赴省提弔寅與熊世英等一干人捲並原收銀交盤底簿到官公同逐一查審寅與熊世英邰化各又不合仍前妄稱未登羨余銀兩系張柱公堂支用致蒙審得張柱被論四款事情其加秤羨余裝盛箱桶等項俱與先行各官所勘相同委無實證及審禮吏陳希武供報該年分原派歷日銀兩除解京並印造歷日支用外實止扣存銀二百三十一兩九錢二分九釐尢恐不的復弔本司印鈐歷日底冊掲查相同前銀委系呈允支補司道門皁役過工食並各吏典等役俱經審明無容別議惟參議甄沛所存羨余銀兩一節備將本司日收並交盤底冊逐一掲查得已登循環六百二十五兩系在該年五月二十三日張柱未到任之前先已登簿明白其未登六百七十五兩各簿俱無開載及照該庫交盤底冊查無司堂印鈐亦難全信復鞫寅與熊世英等各稱前項未登羨銀系張柱陸續支作公堂酒席士夫交際禮儀等項費用不系侵收入已再三隔別覆審無異相應查照那移官用科斷將寅等問招解司覆審蒙批據招只慿吏書口執終未見確有明據且那移公用復擬追贓果否與例脗合仰吉安府會同袁州府覆審的確限十日內詳奪行間又蒙巡按禦史張牌行本司卽催原委各官作速會勘歸一明妥通詳以慿復核會題各委勘正官務令完報至日方許離任入覲隨蒙本司催行知府張振之會同知府鄭惇典復議得張柱被劾事情俱有成案其羨余銀六百七十五兩俱聶寅等親招緣庫蔵出納禮儀交際非外人與聞旣無交盤冊籍可查除吏書人等之外別無可慿鞫問等因具由呈司蒙署印副使莊國禎會同布政司署印右布政使何子壽分守帶管分巡南昌道參政盧仲佃弔取各犯覆審無異將寅與熊世英陳希武邰化問擬不應杖罪具招於萬曆四年十月內通行呈解蒙巡撫都禦史潘

批據招奏內未明事件止羨余銀六百二十五兩也而其銀乃系甄參議所積則交代之時必有簿籍可證甄參議若盡登簿籍張布政必不敢私自支銷如甄參議不登簿籍則更有說矣事干具奏不妨詳愼仰司再審報奪巡按禦史張

批審據聶寅等執稱甄參議署印積有羨余銀一千三百兩交代時系自已登報循環果爾則當全數登報以明心迹何故畱銀六百餘兩以爲張布政侵費之資耶今稱張布政將作公費支用果爾亦當明白支銷何無一字在捲及公私簿籍無一存耶再四詰審諸役眾稱登報循環委在張布政未任之間則前銀之無下落在諸役恐亦不得辭其責也事干回奏遽難輕允該司仍將各犯嚴鞫前銀下落如果公費支用要見的有何據登報循環果系何官或系各犯侵欺亦卽究擬另招解奪毋枉縱繳蒙司牌行南昌府推官常居敬會同同知顧其志建昌府推官毛在提弔寅等人捲簿籍到官審究寅等方稱參議甄沛署印三月積羨止有六百二十五兩本官親自登報循環此外並無餘銀在庫其前招未登循環銀兩原系虛坐實無公堂支用情由及將簿籍逐一查對委無所據蒙看得張柱賦性剛方立身峻絕率屬太簡已開眾怨之門馭下過嚴遂起羣猜之口物議𨿽多自取而贓私無一可慿除各款已經先案審明無干無容復議至於羨餘一節審系參議甄沛署印三月積羨余銀止有六百二十五兩當自報入循環已在張柱未任之先也諸僚當面交盤冊籍見存無異並無一千三百兩之數止緣風聞之過遂爾遷就其說以爲減寫數目侵銀入已其將何所據耶若果有之在參議甄沛當卽總報入循環矣豈有止報一半復畱一半並不立一文案以爲後來者侵費之資萬萬無是理也若不慿交盤冊籍而止據一二吏口報其何以服人心而定情罪耶及審眾口稱寃詢之公論稱屈至今是非已定心迹益明別無餘情將寅等仍照前擬具招解司覆審無異取問罪犯議得聶寅等所犯陳希武除革前罪名不坐外與聶寅熊世英邰化俱合依不應得爲而爲之事理重者律各杖八十俱有大誥及遇蒙恩例通減二等各杖六十聶寅熊世英陳希武俱吏各照例納米邰化系民審稍有力折納工價各贖罪完日與供明樊鏡等各查發還役寧家照出樊鏡等俱供明免紙聶寅熊世英陳希武各官紙銀二錢邰化民紙銀一錢與各贖罪米工價銀聶寅熊世英陳希武各三兩邰化一兩二錢俱發南昌府追收貯庫照例紙價類買奏本紙轉解米工價銀八分類解濟邊二分存畱備賑通取庫收繳其先招原任江西右布政使今被論回籍張柱那移官用銀六百七十五兩重復會審委系虛報之塟合候會奏定奪弔來文卷簿冊送回備照等因到臣據此查得接管捲內先準都察院咨準吏部咨該本部題看得巡按江西監察禦史顧廷對劾稱江西右布政使今升河南左布政使張柱貪黷無忌欲要罷斥一節爲照本官揚歷中外素稱淸正向遭伊庶人之橫挺然不屈時論偉之今據所劾贓私狼藉何其不自愛惜一至於此必須行勘明實以服其心以正其法合候命下一面將張柱行令回籍聴勘一面移咨都察院轉行江西巡撫都禦史會同巡按禦史通將奏內人捲提弔到官逐一查究如果是實會本具奏不止罷黜仍當照例究治以示懲戒若系過於嚴刻致生謗議亦要虛心辦理不得拘於成案等因覆奉穆宗皇帝聖旨是欽此欽遵備咨前巡撫都禦史劉

依奉案行江西按察司會同布政司各掌印守巡等官提弔人捲從公會勘未報續準吏部咨爲稽查章奏隨事考成以修實政事本部移咨開催查勘原任江西右布政使張柱被論貪黷不職緣由立限回銷等因該前巡撫都禦史淩

楊及臣接管屢行督催去後今據該司招呈到臣除批行將聶寅等照罪發落外該臣會同巡按江西監察禦史張看得原任江西布政司右布政使升河南左布政使被論回籍聴勘張柱歷官素著勁節過事亦有擔當但馭下過嚴處已太傲遂致怨生多口究竟實無染污已該臣等節次駁勘又經司道會委多官核審並無入已贓私今公論旣明浮議已息原論事情似出風聞相應昭雪若復拘泥原參則奏案終無完結之期矣如蒙伏乞勅下吏部再加查訪如果臣等所勘非謬將張柱議覆上請定奪惟復別有施行

巡按養病疏

題爲按臣患病事萬曆五年四月十二日據江西按察司呈據經歷司呈抄蒙巡按江西監察禦史許子良案驗爲患病危篤不能供職懇乞天恩放歸調理以延殘喘以圗補報事照得本職奉命巡按江西自出京以來正值嚴冬衝冒風寒飲食不調致患脾疾沿途問醫調治無效力疾入境交代柰緣久泄傷脾精尢耗散四體尫羸卽今寢食並廢晝夜怔忡瞬息不止頭目昏暈冑脘上下結成痞塊勢甚危篤詢之諸醫咸謂內外俱傷縱或得生必非旬月可療治之少緩則元气耗盡藥無所施爲此除具奏外擬合就行爲此仰司抄案呈堂照案事理卽便轉呈巡撫衙門照例題請放回原籍以便就醫調理等因具呈到臣據此爲照巡按禦史系一方風紀之司百責攸萃必須精神完固體力康彊乃克任事禦史許子良方當彊仕之年正可宣勞之日止因去冬觸寒逺涉致傷脾气兼以赴代悤廹無暇調攝節據各司道差回人役俱稱本官患病未痊臣竊謂其難於赴代矣續聞本官交代臣又幸其宿疾旣瘳共事伊邇豈意病後加勞展轉虛弱代事甫畢輒復迎醫臣詢之醫生萬宗孔等掲稱脾胃虛損完糓不化中气下陷木邪克土等因審其形勢委非旬月可愈夫原本官力疾趨代之心實有鞠躬盡瘁之義乃今乞歸情非得已查得節年巡按患病俱該巡撫官代奏臣恐耽延日久危殆可虞而按務繁滋叢挫爲慮非惟於本官有損而揆之地方事體亦有未宜者故敢勉爲題請伏望皇上俯賜矜察勅下該部查議將本官放回原籍調理候病痊之日赴部聴用仍勅都察院早爲推補前來供職則本官仰荷天地生全之恩而地方亦允有賴矣

保畱方面疏

題爲保畱給由兵備道員事據江西布政使司呈奉臣批據江西按察司呈準本司整飭九江兵備道副使魏體明闗稱本職年四十七歲福建福州府侯官縣人由進士嘉靖四十四年七月內初除直隸蘇州府吳縣知縣行取赴部升刑科給事中升兵科右給事中升工科左給事中丁憂回籍守制服闋起送赴部復除本科左給事中升今職萬曆二年四月二十六日到任扣該萬曆五年三月二十五日連閏實歷俸三十六个月三年任滿例應給由等因奉批仰布政司查報依奉行準按察司牒稱查得本官歷俸三年庶績克底所有給由似應準從但九江爲西藩要地而兵備乃統轄専官本官責任旣重實難離任等因到司準此該本司覆查得副使魏體明歷俸三年例應給由但該道爲江防要區而兵備有彈壓専責地方倚賴難以暫離合無呈乞照例題請保畱等因到臣據此案照先準吏部咨該本部題今後在外大小官員三年六年給由果有兵革災傷地方重寄許撫按官合詞奏畱又準咨開在外官員除方面府佐照舊赴京有事地方照舊保畱又準咨開一復外官考績之制在外撫按官以後方面府佐官考滿查系地方果有緊急重大事情勢難離任者方許奏畱差人賫繳牌冊若無事地方仍令赴部考核毋得一槪奏畱違者聴本部並該科參治各等因倶題奉欽依移咨前來通行遵照外今據前因該臣會同巡按江西監察禦史許子良看得副使魏體明器宇謙沖施爲縝密治扼江湖之會■﹝扌東﹞閱精明而意气潛消乎隠慝地當水陸之衝綜理周悉而寮屬仰藉其成功淸積牘以杜吏胥之姦築遙堤以遺利賴之澤三年任滿考最允宜但長江巨浸向稱夥盜之區而地瘠民偸尢屬多事之郡防禦誠爲急務彈壓不可無人勢難離任相應奏畱伏乞勅下吏部再加查議容令本官在任支俸管事將任內歷過事迹照例造冊差人賫繳惟復仍令赴京給由

保畱府佐疏

題爲保畱給由府佐官員事據江西布政使司呈奉臣批據南康府申詳推官吳邦年三十五歲浙江杭州府錢塘縣人由舉人除授應天府六合縣儒學教諭升今職萬曆二年七月初三日到任扣該萬曆五年六月初二日止撫州府申詳推官徐得禎年三十五歲直隸鎭江府丹徒縣人由舉人除授今職萬曆二年八月十三日到任扣該萬曆五年七月十二日止各連閏實歷俸三十六个月三年任滿例應給由等因奉批仰布政司查報依奉查得各官任內問理過刑名及轉奉查盤過各項事件倶已完結明白並無違礙及照各官自蒞任以來承委分猷咸切倚賴邇因地方缺官推官吳邦見委督造撫州建昌鉛山廣信饒州五所淺船推官徐得禎該府正值多事見委署掌金溪縣印務俱難暫離相應保畱乞照例考核等因備呈到臣據此案照先準吏部咨爲酌議考課之法以肅吏治事內開在外官員除方面府佐照舊赴京有事地方照舊保畱聴撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處等因題奉欽依移咨前來通行遵照外續據各府申詳前事就經批司查報去後今據前因爲照有事地方保畱官員例該撫按官會題適巡按江西監察禦史許子良告病回籍接差禦史趙未任該臣考核得南康府推官吳邦執法不畏彊禦綽有擔當禔身每謹細微絕無瑕滓署篆則所至起扳畱之願而發建昌侵漁之獘尢徵其明讞獄則隨事有平反之功而剖安義沈抑之寃咸服其識撫州府推官徐得禎以平易之心而執特乎三尺之法故令行而民不怨以豈弟之政而致審於一介之微故守峻而人可親久居獄訟之鄕不替質成之願歷署衝疲之邑咸懷借寇之思旣經查核明實應準給由但南康撫州二府俱系多訟之地各官承委勘問迄無寧日況當升取員缺見今各有委署遵奉明例府佐有事地方照舊保畱免其赴京除令各官照舊支俸管事外伏乞勅下該部再加查議如果臣言不謬將各官免其赴京照例造完牌冊經自差人賫繳赴部覆核施行

報梟示寧州山賊疏

題爲山賊嘯聚劫財殺人參究失事官員以懲怠玩以靖地方事據江西按察司呈奉臣牌行依奉會同各司道弔取原獲寧州賊犯除陸續監故外其見監楊辰保情眞罪當梟示允宜合候處決等因到臣據此案照先準兵部咨該臣題本部復議得前項賊犯詹孔舜等久據山谷剽劫鄕村流毒兩省近又敵殺官兵罪不容誅玆者巡撫都禦史潘

蒞任之初卽調發兵將指授機宜使積寇悉擒地方寧謐功可嘉尙所據各官功罪合候命下將盧仲佃準與開俸仍移咨吏部與陶幼學李臺一體紀錄鄧子龍越省擒滅多賊其功甚難合先量賞仍與紀錄嗣後有功加銜久任賊犯詹孔舜等移咨江西巡撫會同巡按禦史卽便處決照例梟示各該被害地方等因題奉聖旨是鄧子龍賞銀十兩詹孔舜等著卽便會官處決梟示欽此欽遵移咨前來就經案行該司卽便查呈巡按衙門約期會決續據該司呈報賊犯詹孔舜等四十四名陸續在監病故奉文斬首梟示外止余楊辰保一名見在及稱未奉行文之先巡按禦史張已經任滿候代境上新任巡按禦史許子良入境告病未經至省本司已經呈詳蒙批徑呈撫院定奪等因該臣看得巡按禦史許子良委果患病具疏乞歸代者未有期日欽依處決人犯久待必皆瘐死若不明正典刑似非法紀牌行該司卽便呈送候決去後今據前因該臣公同都布按三司並守巡各道左布政使劉繼文按察使張夢鯉副使王象坤郭孝右參議王問臣僉事周思敬署都指揮僉事朱家將張應科等覆審得見在賊犯楊辰保系積案巨寇死有餘辜隨於萬曆五年四月十九日押赴市曹照例處決梟示合就題報

乞休疏

奏爲哀痛過傷宿痾增劇乞恩俯容休致以延殘喘事伏念臣於去年三月謬蒙皇上拔擢濫廁名藩比因病體不支具疏陳乞未蒙矜允特賜溫綸臣感激天恩誓以死報力疾衝炎六月趨代偃蹇離披不能成禮此前任都禦史楊所目擊者任事之後努力加餐气緣志帥力以心從交承以來庶幾彊勉竊云幸矣不意有同胞兄潘伯驤原任湖廣桂陽縣知縣忽於今年七月初九日病故伊子潘弁陽扶柩東歸舟過江省臣迎至五里之外拊棺哭之不覺過慟昏眩僕地移時方蘇跟隨員役扶掖歸署髒血洞下兩足麻木延至半月方能步履曾未幾何而扶柩之侄又客死貴溪矣聞訃之餘驚痛幾絕夫以手足天性叔侄至情一月之間父子俱殞少有人心者必難爲生而臣以旅邸之人猝遇非常之苦以最苦之事加之積病之人臣其何以堪之憂鬱成痞饘粥不甘入夜怔忡達旦不寐軀殻徒存精神已離捨矣況臣孤處異鄕湯藥不便縱未卽塡溝壑必非旦夕可瘳縱能勉彊支吾必多荒墮職業江右巨省政務頗繁非臣養痾之地也伏望皇上察臣狗馬之疾憫臣狐兔之私特賜矜原放歸田裏則臣未死之年皆我皇上再生之恩也臣不勝感激祈望之至

潘司空奏疏卷五

●欽定四庫全書

潘司空奏疏卷六

﹝明﹞潘季馴撰

○督撫江西奏疏

減免站銀疏

題爲敷陳末議以仰禆聖治事據江西布政使司呈奉臣批據江西按察司驛傳道副使王象坤呈先奉臣案驗前事仰道卽查所屬某驛遞座站紅船各若干只每船水夫若干名每名工食若干船鋪什物若干俱原系作何出辦廩糧過闗各若干自奉例淸查之後各項撥給或省拾分之幾見貯何庫堪否抵作下年之用免泒於民並查各驛座站等船今當因時裁減若干水夫工食若無差用或遇修理動經歲月止應船頭看守其餘水夫不宜槪取濫支及將各項站銀酌量衝僻以後年分應否減編若干俱要議處妥當造冊具由詳報等因依奉行查間本年玖月拾壹日又奉本院案驗爲查處驛遞銀兩以昭聖恩以寛民力事仰道卽將備去部文題奉欽依並後開條欵內事理一體欽遵通行查照施行奉此就經催查據南昌等府回稱查過所屬驛遞萬曆元年起至今止支剰余銀並萬曆六年免泒及以後年分減編各數目呈報到道隨該本道查得南昌等府屬南浦等肆拾驛拾貳遞運所額編夫馬工料船鋪過闗廩給等銀共壹拾萬零陸百伍拾伍兩伍錢玖分玖釐貳毫捌絲貳忽柒微捌纎內驛傳項下編銀柒萬叄千柒百陸拾捌兩伍錢捌分柒釐貳毫捌絲貳忽柒微捌纎均徭項下編銀貳萬陸千捌百捌拾柒兩零壹分貳釐向因差使浩煩以致供應艱苦自奉例淸查之後冒濫裁革各驛遞應付較前所省數多除夫馬養瞻差役者工料全給查無扣存外原系徵銀在官臨期雇募並船鋪過闗廩糧每年共該銀伍萬壹千陸百貳拾柒兩貳錢叄分壹釐壹絲今查未奉例以前萬曆元年正月起至叄年捌月止共支剰銀貳萬叄千陸百貳拾玖兩捌錢柒分叄釐奉例以後萬曆叄年玖月起至伍年玖月止共支剰銀陸萬壹千陸百零叄兩柒錢柒釐總計節省巳過拾分之伍節省旣多而編額如故似非與民休息之意若照節省之數而過爲裁削倘或丰歉不常又非求爲可繼之道今該本道遵奉本院案驗逐項裁酌船隻則查見在與停造之數以爲減存鋪陳則分水站旱站之衝以爲多寡水夫則計船而定撐駕之役闗廩則酌費而定經制之規偏累者曲與調停耗斁者稍爲釐革共計驛傳項下減編銀貳萬肆千肆百捌拾壹兩玖錢肆分柒釐零實編銀肆萬玖千貳百捌拾陸兩陸錢叄分玖釐零均徭項下減編銀叄千伍百貳拾柒兩貳錢壹分貳釐實編銀貳萬叄千叄百伍拾玖兩捌錢貳項共減編銀貳萬捌千玖兩壹錢伍分玖釐零實編銀柒萬貳千陸百肆拾陸兩肆錢叄分玖釐總計減編將及拾分之叄矣再據前項支剰余銀比今議見編實數除敷壹年支用尙有贏餘但查支剰數內已徵在官銀肆萬玖千伍百玖拾玖兩叄錢未完民欠銀叄萬伍千陸百叄拾肆兩貳錢捌分若將未完之銀槪抵免泒之數恐逋負催徵不及驛遞供應難支不無官民交病今查驛傳項下見編實數正與在官余銀相當合將萬曆陸年分驛傳項下站銀肆萬玖千貳百捌拾陸兩陸錢叄分玖釐零盡數免徵卽以在官余銀壹省通融裒益抵充支發系均徭項下銀貳萬叄千叄百伍拾玖兩捌錢仍行徵泒補足壹年支用萬曆柒年以後通行查照今議減編數目每年徵泒銀柒萬貳千陸百肆拾陸兩肆錢叄分玖釐零其萬曆元貳叄肆年未完余銀分作叄年帯徵定限萬曆陸柒捌年每年完銀壹萬壹千捌百柒拾捌兩玖分零完不及數者照例查參再照各驛遞駕船水夫向系編役平時閒曠坐領工食眞爲靡費今後各船止畱船頭看守余俱徵銀在官候奉差出水照依編定名數責令船頭雇募計程逺近給值日無常差銀得實用則今日之額𨿽減而將來之省必多俟以後年分各項支銷及水夫工食積有餘剰並追完前項年分拖欠餘銀約彀壹年支用再議免泒壹年庶民力旣得寛紓而供應不至匱乏等因奉批據呈查核明悉議處允當應存應減似可憑矣但干具奏不妨詳愼仰布政司會同該道再加斟酌呈奪並蒙巡按江西監察禦史趙批據該道呈同前事蒙批布政司再查議詳報以憑具題繳奉此該本司左布政使劉繼文右布政使徐中行會同驛傳道副使王象坤逐加查核各船隻鋪陳水夫闗廩各項應存應減數目及議將節年支剰見徵在庫銀兩抵作萬曆陸年驛傳項下應編之數未完民欠分作叄年帯徵與夫以後年分各項支剰銀兩並扣存水夫工食積有餘剰約彀壹年支用再議免泒壹年俱經該道斟酌停妥無容再議再照部文議將壹省站糧分別地方髙下以爲減編之實緣本省各屬科則不一合候臨編查照輕重減免又開須將各役貼差夫馬通行減免則本省原無此獘並開萬曆元年以前應蠲錢糧候委官查明之日分別侵欠呈奪等因到臣據此案照先準兵部咨前事該吏科給事中楊題本部覆奉欽依內欵開一查額設經費合候命下行文各撫按通將屬驛夫馬支應數目逐項淸查要見原額正數若干今減省若干應否量增及全復各若干參酌停妥開具的數報部以憑覆請施行行間又準本部咨該巡撫保定都禦史孫巡按禦史賀會題爲查處驛遞銀兩以昭聖恩以寛民力事本部核議恭候命下移文撫按官督行該府暫將所議剰余銀兩準作萬曆伍年支用本年免泒壹年以後照舊徵解但每於年終卽行查算支剰若干積至幾年約彀壹年支用有餘再議免泒壹年自是率以爲常用寛民力其餘省府一體通行查議施行等因奉聖旨畿輔驛遞疲敝至極該府銀兩旣積有剰余準免泒壹年以蘇民困各該驛遞衝疲地方都著照例查議行其餘依擬欽此欽遵行間又準本部咨該巡撫應天都禦史宋題報奉例節省蘇松等各所屬驛遞減編站銀緣由本部議開江南站船水手工食間有修理聽差動經歲月止應船頭看守其餘水手工食不宜一槪濫支近據嘉興府呈詳撫按見行事例直差則全給壹年守候則量行半給凡有船隻處所似宜以此爲凖等因題奉欽依俱移咨前來巳經備行該道查照淸理續又準本部咨該巡撫保定都禦史孟巡按禦史劉題將河間府並天津叄衛萬曆肆年以前存積見在站銀抵充萬曆陸年分應徵之數免編壹年等因本部復議得節奉明旨軫念小民期沾減省之實恵無徒務節省之虛文凡在臣工各宜仰體朝廷卹民除蠧之至意深思公私經久之良圖據實議請方可均恵小民昭蘇站役若不核節省之實不究徵泒之額不卹站役之累不慮後時之難而槪議壹年減編以將順徳意將至聖恩未溥站役偏累而將來必至經行阻難公私兼病矣今將定議查核減免優卹事由開列條件題奉聖旨減編驛傳原爲寛卹小民這所議著各撫按官悉心查處務使民沾實恵毋事虛文欽此欽遵移咨前來又經督行該道悉心查處詳報續據議呈前因批行該司會同該道重復斟酌呈奪去後今據前因該臣會同巡按江西監察禦史趙看得驛遞錢糧皆民膏血向來勘合濫行以致應辦繁劇百姓塗炭極矣仰荷我皇上洞卹民艱屢賜嚴飭近年以來殊多節省然又慮臣等將順徳意過爲剝削以致他日支應不及仍累小民復從部臣之請再行查議臣等有以仰見我皇上愛養黎元愼重立法之盛心矣臣等亦恐茍且塞責事難經久故多方體訪反復查核務求不負我皇上良法美意今據驛傳道副使王象坤查議布政司覆核前來似爲妥當計驛遞之衝僻以爲支費之多寡固不全拘於舊額酌歷年之省數以爲裁節之多寡亦非取則於壹年其永逺減編者乃於節省伍分之內而僅減其叄似可免他年之復泒其明年免編者乃卽庫貯扣存之銀而取以支用亦不苦宿逋之難追量畱看船之夫則棍徒無坐食之費帯徵拖欠之數則小民無重困之虞自玆江右壹省可歲享減編叄分之利而積之肆年又可免編壹年矣臣等細加裒算似應依擬但前項實編支應銀兩俱系量出爲入少有逋負便致不敷合無容臣等於毎歲終通將各屬驛傳銀兩查算如有拖欠悉照明例參治其給由升取等官俱要申呈驛傳道查無拖欠方許準行不得市恩容隠以致仍前玩愒其萬曆元年以前應蠲驛傳銀兩候布政司查核明白分別侵欠數目至日另行具奏外今將各府屬驛遞船鋪夫馬工料過闗廩糧每年額編並節年支剰及以後年分減編實編各緣由遵照乞省繁文以節浮費事例該臣衙門備造淸冊咨部並摘簡明數目開坐具題伏望勅下該部再加查議如果臣等所言不謬將各驛傳事宜悉如該司道所議俯賜允行庶幾民困可以少蘇而使節亦不至有滯矣

計開

一南昌府屬南浦武陽市■﹝氵義﹞吳城樵捨劍江鄔子柒驛南浦壹所額編銀壹萬捌千叄百肆拾兩壹分貳釐節年支剰銀壹萬叄千玖拾柒兩貳錢玖分零今議減編銀伍千陸拾陸兩玖錢柒分貳釐實編銀壹萬叄千貳百柒拾叄兩肆分

一袁州府屬秀江安仁貳驛額編銀貳千捌拾貳兩節年支剰銀玖百伍兩捌分零今議減編銀柒百壹拾柒兩伍錢陸分實編銀壹千叄百陸拾肆兩肆錢肆分

一臨江府屬蕭灘羅溪金川玉峽肆驛淸江壹所額編銀捌千壹拾捌兩叄分節年支剰銀柒千玖百陸拾叄兩玖錢伍分零今議減編銀壹千叄百肆兩貳錢叄分實編銀陸千柒百壹拾叄兩捌錢

一吉安府屬螺川白沙白下五云皂口伍驛螺川五云貳所額編銀壹萬貳千捌百伍拾玖兩陸錢陸分節年支剰銀壹萬貳千柒百柒拾捌兩肆錢伍分零今議減編銀叄千伍百伍拾陸兩玖錢捌分實編銀玖千叄百貳兩陸錢捌分

一撫州府屬孔家渡壹驛臨川壹所額編銀壹千捌百貳拾捌兩捌錢節年支剰銀壹千貳百伍拾叄兩壹錢捌分零今議減編銀肆百捌拾貳兩捌錢實編銀壹千叄百肆拾陸兩

一建昌府屬旴江壹驛額編銀貳千叄百伍拾伍兩捌錢節年支剰銀壹千伍百伍拾陸兩陸錢壹分零今議減編銀玖百貳兩肆錢實編銀壹千肆百伍拾叄兩肆錢

一廣信府屬葛陽懷玉葛溪薌溪鵝湖車盤陸驛廣信薌溪貳所額編銀玖千陸百肆拾壹兩捌釐貳毫節年支剰銀柒千肆百肆拾陸兩陸錢柒分零今議減編銀貳千肆百陸拾兩捌錢肆分捌釐實編銀柒千壹百捌拾兩壹錢陸分貳毫

一饒州府屬芝山紫雲龍津叄驛鄱陽壹所額編銀柒千伍百捌拾壹兩柒錢陸分節年支剰銀陸千捌百叄拾叄兩陸分今議減編銀壹千陸百伍兩柒錢陸分實編銀伍千玖百柒拾陸兩

一南康府屬匡廬團山貳驛南康壹所額編銀肆千貳百伍兩肆錢節年支剰銀叄千貳拾貳兩玖錢貳分零今議減編銀壹千叄百伍拾捌兩肆錢陸分實編銀貳千捌百肆拾陸兩玖錢肆分

一九江府屬潯陽彭蠡龍城叄驛九江壹所額編銀壹萬陸千壹百伍拾捌兩壹錢伍分柒釐貳毫捌絲節年支剰銀壹萬肆千壹百柒拾兩貳錢叄分零今議減編銀肆千柒百壹拾柒兩伍錢貳分實編銀壹萬壹千肆百肆拾兩陸錢叄分柒釐貳毫捌絲

一南安府屬橫浦南埜小溪九牛肆驛橫浦壹所額編銀壹萬貳百玖拾伍兩肆錢壹分貳釐壹毫貳絲柒忽節年支剰銀壹萬壹千玖百伍拾陸兩叄錢壹分零今議減編銀叄千柒百柒拾柒兩伍錢貳分玖釐捌毫貳絲實編銀陸千伍百壹拾柒兩捌錢捌分貳釐叄毫柒忽

一贛州府屬水西攸鎭貳驛水西壹所額編銀柒千貳百捌拾玖兩伍錢伍分玖釐陸毫柒絲伍忽柒微捌纎節年支剰銀肆千貳百肆拾玖兩捌錢叄分零今議減編銀貳千伍拾捌兩玖分玖釐伍毫貳絲捌忽陸微捌纎實編銀伍千貳百叄拾壹兩肆錢陸分壹毫肆絲柒忽壹微

以上各府屬共額編銀壹拾萬陸百伍拾伍兩伍錢玖分玖釐貳毫捌絲貳忽柒微捌纎節年支剰已未完銀共捌萬伍千貳百叄拾叄兩伍錢捌分今議減編銀貳萬捌千玖兩壹錢伍分玖釐叄毫肆絲捌忽陸微捌纎實編銀柒萬貳千陸百肆拾陸兩肆錢叄分玖釐零

該兵部覆奉聖旨該省處置驛傳減編免編事宜極爲停妥潘季馴趙耀實心愛民能奉行朝廷徳意著吏部紀錄擢用所奏都依擬其拖欠帶徵分數準盡行蠲免以蘇民困

愼選縣令疏

題爲愼選縣令速賜銓補以安民生事據江西布政使司呈奉臣牌開近報各縣正官行取升任事故等項員缺數多民社重寄不可缺人作速開報仍將地方繁簡難易逐一分別以憑具奏等因依奉查得近報新建縣知縣詹沂丰城縣知縣顧九思髙安縣知縣王煥新諭縣知縣李大吉金溪縣知縣唐本堯俱奉行取進賢縣知縣兪嘉言萬載縣知縣徐一惟廬陵縣知縣方肯堂俱升任東鄕縣知縣劉朝鳴廣昌縣知縣林廷讚俱丁憂及查浮梁縣知縣李際春向因地方失事論降武寜縣知縣胡東陽龍泉縣知縣鍾沛言永丰縣知縣陸充齡安仁縣知縣顧應龍徳化縣知縣馮頴瑞昌縣知縣張燦俱先經考察論劾去任各員缺俱未銓補等因及將各縣繁簡難易分別具呈到臣據此案照先爲前事該臣行司查報去後今據前因臣竊惟安民莫先於縣令而致治尢在乎得人然地有難易民有醇澆不易民而治不擇地而施此可責之於偉器通才而非所以語中人也近準吏部咨爲懇乞聖明俯念東南重鎭申飭臺憲職掌愼用郡邑倅令以肅法紀以安地方事該本部覆南贑都禦史江題節奉聖旨這分別地方繁簡以爲考核升遷等則原系祖宗舊規在今日尢爲要務依擬行各撫按官著卽便分欵注擬明確開報你部裏還再加斟酌題請施行其繁簡有消長不一的亦令隨時開報還遵照近旨立限與他欽此欽遵除卽行該司道查報外臣有以仰見我皇上首重郡縣愼用人才盛心矣然因地考人固當較量於成功之日而隨才授任尢宜斟酌於未官之先江西地方向稱多事盜賊之出沒無常防禦不可少懈錢糧之逋負頗積徵輸務須及期較之他省正官尢難久缺所據該司開報缺官縣分內新建丰城髙安新諭金溪進賢廬陵浮梁捌縣非衝卽繁向系甲科注選仍乞照舊推補龍泉廣昌瑞昌東鄕安仁伍縣近稱寜謐不敢括瀆俱望早賜選除勒限赴任至如武寜萬載貳縣與寜州萬山聨絡地險民頑素稱盜藪近𨿽分設營哨地方頗安而堤防撫捕之責全在有司吉永丰系財賦之地徳化縣當水陸之衝以上肆縣臣以爲非甲科不可而司銓者每以甲科數少分布不及輒復求之舉貢舉貢之間豈敢盡謂其無人哉但精力疲於累試之餘志向靡於資格之限以昏庸之姿處凋敝之地才弱者恆多廢事途窮者每至失已其能自拔於等夷者拾壹耳甲科之向進未艾自愛者固多而其威令易行成功者必倍間有甘心於暴棄者亦拾壹耳況人情趨向炎涼異形見甲科則赫然憚見舉貢則泄然弛而在凋敝之民其情狀又有不可言者方今夏秋之間正當新科進士推選之期故臣敢及時陳乞伏望勅下該部再加查議如果臣言不謬將前武萬等肆縣正官俱於新科進士內推補如已經選除舉貢仍爲更調轉移新建等捌縣龍泉等伍縣亦乞早賜除補前來供職庶分理得人而治功自起撫字不失而凋瘵可蘇矣其餘難治縣分尙多但皆見有知縣容臣徐觀其政另行查議

更調縣令疏

題爲議處衝僻地方更移縣令官員以飭吏治以安民生事據江西布按二司守巡嶺北道右參政侯於趙副使向程呈詳奉臣牌行照得寜都南康二縣俱爲山邑向稱難治近聞見任知縣徐廷棟許楩各操守𨿽無疵議才力似覺不支相應愼選賢能就近更調庶於政務有濟備仰二道卽將二縣各官查照議處南贛屬縣內何人堪以調充如貳府屬縣查無易於二縣者不妨另行作何議處其徐廷棟許楩應合攺調何縣逐一查議停妥具由通詳以憑會議施行並奉南贛軍門牌同前事仰二道卽將南贛二府所屬知縣員內逐一查訪才守俱優堪任煩劇者二員酌擬某應調攺寜都某應調攺南康其知縣徐廷棟許楩就移補前項員缺務在更調得宜地方有賴具由通詳以憑會題施行依奉行據贛州府申稱查得本府所屬龍南縣知縣王繼孝才守俱優堪治煩劇應調攺寜都縣但照本官歷任叄年玆當考滿相應量加服俸以勵後效寜都見任知縣徐廷棟性資溫厚廉靜寡欲但刁頑之地委非所宜合無移補龍南又據南安府申稱查得本府所屬南康縣當水陸之衝最號煩難而崇義縣僻在萬山之中民稍殷而事甚簡今南康知縣許楩守固未玷而才誠歉於理煩崇義縣知縣鄧璇操持旣愼經理素優若使互相調用誠得其宜等因各備申到道該二道會看得南贛二府屬縣惟寜都甚煩南康極衝均之民俗黠悍錢糧逋負必得才力優裕者方稱其任今寜都縣知縣徐廷棟南康縣知縣許楩守𨿽無議才果未逮以領二縣委屬未宜龍南知縣王繼孝崇義知縣鄧璇才堪剸劇器可投艱各治本邑俱有餘力據議寜都以龍南知縣王繼孝南康以崇義知縣鄧璇各調任委爲得人及查龍南崇義蕞爾小邑僻在壹隅事簡訟稀頗稱易治就以徐廷棟補龍南許楩補崇義各缺似亦妥當合無呈乞早爲題請庶爲地擇官不因人廢事二縣或可登諸理矣等因到臣據此案照先爲前事已經備行二道會議通詳去後今據議呈前來維時巡按江西監察禦史趙未任該臣會同巡撫南贛右副都禦史江議照爲地貴在得人量才斯可稱職茍以拘攣尋常之才冒當衝繁刁悍之區不早及時爲之更置則非惟官其邑者終無以全器使而政事之隳廢日甚錢糧之逋負愈滋後來將更難於爲理其於吏治民生所系非淺鮮也今贛州府寜都縣知縣徐廷棟南安府南康縣知縣許楩服官以來案鮮完牘邑多積逋𨿽其所守尙未有玷而領此巨縣實非所堪龍南縣知縣王繼孝崇義縣知縣鄧璇操履介潔旣足黙戢乎姦頑而才識優長尢堪剸理乎衝劇所據該道府查議以王繼孝調寜都縣以鄧璇調南康縣其龍南崇義員缺卽以徐廷棟許楩補之授任必求其稱煩簡各量其才臣等再三博訪委各得宜是誠南贛今日之急務不容不亟爲議處者也如蒙兪允乞勅該部再加查議如果臣等所言不謬將龍南縣知縣王繼孝崇義縣知縣鄧璇與寜都縣知縣徐廷棟南康縣知縣許楩各照擬更調則人才有得於器使而劇邑可望其登理矣再照寜都南康二縣獘習相沿爲日已久調賢以充其任固爲得矣然非量加優異久任而責其成則亦無以爲任事者之勸臻政治化成之效也知縣王繼孝見任龍南已滿叄年乞恩特從優處加授以五品服俸與鄧璇各久於其職責以殫心振刷用收起獘維風之功其鄧璇滿考之日亦容臣等照例題請庶才者得畢其能而感激圖報將益奮其任事之心政事日見其修舉民庶日底於康阜矣

淸查回靑招由疏

題爲急缺上用各樣瓷器事據江西布政使司呈詳壹問得壹名馬志大年叄拾伍歲河南開封府陳州項城縣人由吏員見任江西布政司廣濟庫太使狀招嘉靖肆拾壹年間在官文堯不合投充本庫書手經管一應收支捲簿瞞官作獘向未事露嘉靖肆拾伍年叄月內蒙工部照會本司燒造瓷器咨呈本部請發回靑壹千斤差舍人盧錦賫解到司除將柒百斤發饒州府瓷器廠委官收用外余靑叄百斤貯庫隆慶伍年捌月內本司又奉文燒造將前余靑內支貳百斤解廠收用余靑壹百斤在庫又因缺靑接用咨呈本部請發回靑柒百斤差千戶馮綱賫解到司連前支剰共靑捌百斤貯庫本月拾陸等日陸續支靑肆百斤解廠交用訖隆慶陸年伍月貳拾貳日又支靑貳百壹拾斤發廠接濟止存靑壹百玖拾斤在司俱系文堯經手登記數日役滿未到攢典陳以通承行在官庫子塗秀羅祖陳奉周栢看守明知回靑貴重之物自合稟官收入銀庫如法安置造入交盤冊內稽查爲當各就不合擡入銅錢庫內收貯本年捌月內奉詔停止燒造隨該管廠委官九江府同知洪一夔將前發回靑貳百壹拾斤解回本司貯收銀庫連前共該實在余靑肆百斤萬曆貳年貳月內蒙巡按禦史燕行司查將前數呈院報部訖本年叄月內因雨連綿錢庫墻垣倒塌以致原貯回靑壹百玖拾斤壓埋在下比文堯與陳以通及去任庫官王之屏各不合不行稟明修理盤檢陳以通役滿回家訖萬曆叄年捌月內奉巡撫都禦史楊議行錢法蒙司令文堯與王之屏及今役滿在官攢典曽鎭輔督押塗秀等到庫盤錢發用因見回靑壓埋在地塗秀等止將成塊靑揀出用桶裝盛仍貯錢庫其餘散碎俱混在土渣內比文堯與塗秀等各不合不照原數檢足秤收王之屏曽鎭輔各亦不合不行覺查萬曆伍年叄月初玖日誌大到任管事本月內本司奉文燒造至貳拾伍日蒙司署印參政盧仲佃行庫要將回靑查發該廠令文堯查數間塗秀羅祖陳奉周栢思得錢庫檢出靑斤收貯旣久未經秤驗造入交盤冊內及見志大新任與在官攢典楊相撥參未久不知首尾要得買匿乘機侵盜各又不合共將銀陸兩伍錢送與文堯又不合故違司衙門書算久戀衙門事發有顯迹情重者民發附近充軍事例枉法接受入已就將錢庫收貯回靑隠匿不報希圖日後侵分止將該廠轉回收貯銀庫靑貳百壹拾斤開具揭帖志大與楊相各亦不合不行查明據憑文堯開揭送堂陸續支發該廠聽用訖比因參政盧仲佃升任缺官署印通呈詳允咨行本司參議王問臣於肆月初肆日到任暫署印務查得靑斤僅供目前頭運之用責令造作科吏書查數具稿咨呈系在官吏計成密書手宮隆承行各不合不行細查文卷的數遂憑本庫前報數目於本月初陸日具稿送堂判案至初拾日給文批差承差李福咨呈本部隨蒙查得先該巡按禦史燕原呈余剰回靑肆百斤見貯司庫今開止存貳百壹拾斤先今開報數目不一題奉欽依咨行巡撫都禦史潘備案行司通提查究將文堯查審又不合不行從實供報致蒙弔取節年收放回靑底簿查出前靑壹百玖拾斤原貯銅錢庫內隨蒙親詣查閱委存壹桶在庫當卽秤兌共計壹百柒拾捌斤拾叄兩尙該余靑壹拾壹斤叄兩混在土渣未經淘洗文堯塗秀等各又不合不行明白聲說隨蒙行委南昌縣知縣李得佑理問所理問石世安會審文堯塗秀等各又不合隠下買求受贓實情不行供出問擬文堯塗秀羅祖陳奉周栢安置不如法通減貳等徒罪志大與楊相計成密曽鎭輔宮隆各不應減等杖罪具招呈司轉詳本院奉批據招尙多未究回靑系殊方難得之物不以收入銀庫各役已懷圖便侵盜之心及至行查匿不以報其情狀益露矣據云庫屋倒塌要見是何年月揀尋秤兌又不卽將檢足恐亦遮飾之詞不足憑也計成密等不查捲案信憑該庫文移中間似有通同情獘仰司再審明確具招解院以憑覆審實在回靑仰行劉布政會同徐布政逐一淘洗潔淨躬親秤驗具數並結報查蒙本司左布政使劉繼文右布政使徐中行親詣錢庫督令本司經歷陳汶理問丁汝翼南昌縣典史童艮押同庫子將前靑逐一盤檢尢恐辯驗不眞復拘景徳鎭官廠淘靑匠在官方創捌用吸靑磁石於土渣內細加磨揀吸出回靑壹拾壹斤叄兩連前■﹝扌東﹞出共足壹百玖拾斤之數收庫聽用具結繳報又蒙行委知縣李得佑理問石世安將志大等會審文堯塗秀等各又不合仍前隠情不供止認失於如法安置照依原擬徒杖具招呈司連人呈解本院覆審奉批據招回靑俱在似與安置不如法致有損壊律文欠合及審文堯等俱系積年戀庫人役擬徒未盡其辜仰司再議詳奪蒙司仍行理問石世安會同南昌縣知縣李得佑弔取志大等重復鞫審文堯方才供認違例受贓匿數不報塗秀等用財買匿希圖侵分等情致蒙看得文堯經管收支塗秀等役専看守始以漫置錢庫各犯委有圖便侵盜之心繼而用財買求匿數不報則其姦欺情狀可見靑𨿽見在罪則難逭引擬遣配方爲盡法計成密楊相曽鎭輔宮隆俱有主典承行之責不但失於覺察尢屬怠玩俱應問革以示懲戒馬志大委系新任相應擬罪還職將志大等取問罪犯外結得每銀壹兩值鈔捌拾貫招結是實壹議得馬志大等所犯文堯除違制與塗秀等俱除不應各罪不坐外文堯合依受財枉法者無祿人壹百貳拾貫之上罪止律絞系雜犯準徒伍年塗秀羅祖陳奉周栢俱依有事以財行求得枉法者計所與財坐贓論伍百貫之上罪止律各杖壹百徒叄年馬志大計成宻楊相曽鎭輔宮隆俱依不應得爲而爲之事理重者律各杖捌拾馬志大等有大誥與文堯俱遇蒙恩例通減貳等文堯減去壹年止徒肆年塗秀等肆名各杖捌拾徒貳年馬志大等伍名各杖陸拾馬志大系官計成宻楊相曽鎭輔俱吏各照例納米宮隆系書手審稍有力折納工價塗秀等肆名系庫子俱無力查照近例發該縣收管做工文堯免徒定發附近衛所充軍終身拘僉妻解發遣招達兵部知會馬志大等各贖完日查發馬志大還職計成宻楊相曽鎭輔革役宮隆塗秀羅祖陳奉周栢俱革退照出文堯枉法接受塗秀等贓銀陸兩伍錢系彼此俱罪之贓合入官原隠匿未報回靑壹百玖拾斤招稱先後檢淘已足原數候燒造支用通取庫收收管繳計成密楊相曽鎭輔吏札塗抹附捲合問未到陳以通王之屏另行提結具招到臣據此案照萬曆伍年陸月初捌日準工部咨該本部題據江西布政司咨呈前事該本部看得該司呈請乞要倍加給發回靑以備急用一節爲照回回靑料貢自外夷藏之內庫乃貴重之物原非民間所有旣查上年巡按禦史燕呈稱余剰回靑肆百斤見貯司庫今據該司呈稱止余貳百壹拾斤先今開報數目不一系幹錢糧相應查究所據該司今請回靑事在緊用相應酌給恭候命下本部移文內承運庫揀選回回靑捌百斤領出裝箱封固差官賫付江西布政司交割連前余存回靑收貯嚴密聽候該廠委官親行支領監放應用仍備查原存回靑肆百斤緣何今開止存貳百壹拾斤務查的確攺正如有情獘徑自究問以後凡遇運解瓷器到京仍要查算某項某器該用回靑若干共器若干共享過回靑若干明白造冊繳報查考等因題奉聖旨是這靑斤支剰不明著撫按官卽便查明具奏欽此欽遵除差武功中衛千戶李鐸賫送回靑該布政司交割外合咨查照施行等因到臣隨經備行該司一面遵照原行酌量秤發督令委官嚴加驗放以後凡遇運解瓷器到京仍要逐件查算用過靑料總散數目造冊報部查考並究舊剰靑數有無侵盜情獘招詳及節經駁查去後今據前因除先報回靑已行左布政使劉繼文右布政使徐中行躬親秤驗具結報臣委足原數臣又復經弔取人捲逐一研審外該臣看得文堯等戀庫多年狡詐百出慢藏錢庫已有圖便之心隠匿回文益露扣侵之狀論靑𨿽未入已原情實有可疑坐候遣配更復何辭計成宻楊相曽鎭輔宮隆俱系承行吏書自宜查核明實𨿽無通同之獘難逭玩愒之愆擬杖似輕允宜黜革馬志大到任甫及浹旬原情尙可末減再照原任左參政今升雲南按察使盧仲佃右參議王問臣各有署理之責俱乏秤查之明但因司官之署代無常以致案牘之倉皇易舛仲佃未及呈部遽以擢行問臣署僅越辰輙從成案俱非原經首尾之官罔知支剰多寡之數合無姑從矜貸惟復量加罰治除批行該司將馬志大等監覊恭候題請至日施行外伏乞勅下該部再加議覆如果原擬允當將各犯查照遣配發落盧仲佃王問臣擬議上裁

考核守令疏

題爲遵例考核給由正官事據江西布政使司呈詳奉臣批據九江府申詳本府知府李得陽年叄拾玖歲直隸廣徳州人由進士除授浙江金華府蘭溪縣知縣升南京戶部雲南司主事考滿赴部升本部江西司署郎中事主事攺南京吏部稽勲司署郎中事主事遇蒙恩例實授本司郎中升今職萬曆貳年陸月拾壹日到任扣該萬曆伍年伍月初拾日止連閏實歷俸叄拾陸个月任滿例應給由廣信府鉛山縣申詳本縣知縣陸夢熊年肆拾壹歲浙江紹興府余姚縣人由進士除授福建建寜府建安縣知縣調今職撫州府宜黃縣申詳本縣知縣廖希元年叄拾陸歲湖廣衡州府桂陽州藍山縣人由進士除授直隸徽州府祁門縣知縣調今職俱於萬曆貳年肆月貳拾陸日到任除前任歷俸不計外扣該萬曆伍年叄月貳拾伍日止各連閏實歷俸叄拾陸个月叄年任滿例應給由等因俱奉批仰布政司查報依奉行據該府縣查得各官任內經管接管督徵過各年一應錢糧俱已完解納獲批單附捲並無粘帶未完違礙緣由並送各官到司合就呈乞照例考核題請等因到臣據此卷查先準吏部咨爲酌議考課之法以肅吏治事內開今後府州縣正官給由免其赴京聽撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處等因題奉欽依移咨前來通行遵照外續據該府縣申詳前事就經批司查報去後今據前因該臣會同巡按江西監察禦史趙考核得九江府知府李得陽地當吳楚之阨闗簡卒繕船而跳梁之謀自寢郡連江湖之總匯築堤樹障而胥溺之患已祛鉛山縣知縣陸夢熊居官必勤必愼而施爲若駕輕車禦民有法有恩而守已常堅介石宜黃縣知縣廖希元事純於再試之後淸戎核賦而逺邇頌其精明守定於久任之餘釐費賑饑而閭閻戴其撫字各官旣經叄年任滿俱應給由但見奉明例正官免其赴京除令各官照舊支俸管事外伏乞勅下吏部再加查議如果臣等所言不謬行令各官造完牌冊徑自差人賫繳赴部覆核施行

遵照條編站銀疏

題爲審編驛傳事據江西布政使司呈奉臣牌催驛傳夫差文冊繳報等因奉此案照萬曆叄年捌月初壹日奉前巡撫江西右副都禦史楊案驗準兵部咨該本部題車駕淸吏司案呈查得先該本部奏準天下驛遞夫役拾年壹次審編自嘉靖肆拾肆年計今萬曆叄年又及拾年之期例該審編合候命下本部通行浙江等處並南北直隸府州有巡撫處行巡撫無巡撫處行巡按禦史各委官親歷州縣將原編各驛遞夫役文冊弔取到官逐一磨勘原額舊數若干消乏若干明白酌量某人丁糧相應某人丁糧消乏某人堪以作正某人堪以作貼應編者編應替者替務要審勘明白以近就近從公編造不許賣富差貧致民嗟怨審編之際裏書作獘最爲害人須要用心稽察承委官員如有怠慢悞事及審編不公人情不便悉聽撫按衙門應提問者提問應參奏者參奏審編完畢將編僉過夫役姓名置造過馬驢船車數目造冊奏繳淸冊送部查考等因題奉欽依移咨前來案行本司查照施行並蒙巡按江西監察禦史張案驗同前事俱依奉行間該本司查得驛傳夫差隆慶肆年捌月內奉前巡撫江西右副都禦史劉案驗準戶部咨爲酌議差役事該本院題內開本省應編兩京會同館並山東保定等處馬價地方隔越有司不肯一體追徵以致經年逋負不得以時起解濟用水馬等役則又編頭戶貼戶以數拾戶而朋爲壹役募役則給由帖取討工食窮鄕下邑之民不能抗城市積年之勢戶戶被擾雞犬不寜其害尢甚臣愚擬將各項差役逐一校量通計壹歲用銀若干止照丁糧編泒開載各戶由帖立限徵收在官分項解給往年編某爲某役某爲頭戶某爲貼戶今一切革之其銀一完則終歲無追呼之擾而四民各安其業等因本部覆奉欽依通行遵照今奉前項部文相應請詳查照委官審編或遵見行條編徵銀解給等因具由通詳隨奉前任都禦史楊巡按禦史張批照見行條編事理造報依奉今將所屬州縣各應編驛傳夫馬價銀總散數目備造文冊見在合就呈報等因到臣據此該臣會同巡按江西監察禦史趙看得驛傳夫役舊系拾年壹次審編其編泒則有頭戶貼戶之異其承役則有親當募當之殊裏胥易於爲姦州縣難於稽核誠有如部文所云者先該都禦史劉酌議題請該部覆奉欽依每州縣止照通邑丁糧均泒徵銀在官分項解給一向遵行官民兩便似應照舊徵銀不必重復編審及照見奉明旨淸查驛遞嚴革冒濫支應銀兩自可減省該臣等已行驛傳道督行各府委官著實淸查務從節省見在查明另疏題報再照條編之法固爲簡便而拖欠之獘難保必無近該兵部題覆福建都禦史劉具題催徵站銀事例通行遵照在捲合無容臣等查照遵行責成驛傳該道督行各府州縣將所編驛遞站銀及協濟銀兩上緊徵完依期解給如有拖欠容臣等卽照京邊錢糧事例將各掌印及經管佐貳等官分別參奏降罰庶站銀不致逋負而驛遞可免困累矣

鄕兵擒斬刼賊功次兼請申嚴保甲疏

題爲明火刼殺事據守巡湖西道右參政陶幼學副使吳從憲呈詳壹問得壹名艾錦叄年叄拾歲吉安府永丰縣人狀招有陣殺賊首朱子明原籍南直隸人先年恩到見獲王春元爲男系徐州人朱子明能造首飾積慣彈唱與同王春元前來江西地方湊遇錦叄與見獲艾燕壹楊慶捌陳聰貳張忠叄陳學用未獲艾順拾徐南樓王明貳卽王南湖劉前園王純玖李明柒艾鼎壹劉兩峯江孝仔同陣獲殺死毛乞肆毛乞陸艾茂伍徐興玖艾興柒傅興柒張進相艾東宰艾興玖艾錫叄艾燕叄艾順柒艾順伍王春貳王寅壹劉志陸劉申壹劉聰貳陳聰肆劉甫叄艾和捌張匡伍兪文貳畢受壹範隆貳王春肆樂安縣住蘆溪坳叄人鬼名和尙張飛南山並失記姓名壹拾陸名各以打造首飾木鐵泥水等匠生理萬曆伍年不等月日往來廬陵縣致仕鄕宦副使楊儲家傭工透知本家門路及積有金銀首飾酒器銀兩要得夥刼窺伺日久因守巡道轉奉撫按衙門案驗申飭保甲嚴謹未敢舉發至捌月不等日朱子明對眾說稱本宦家居離府玖拾余裏幽僻易爲聚刼就爲首糾合錦叄楊慶捌王春元艾燕壹陳聰貳張忠叄陳學用並艾順拾徐南樓王南湖劉前園王純玖李明柒艾鼎壹劉兩峯江孝仔各不合夥同毛乞肆等共陸拾貳人約於閏捌月初壹日晚到地名桐江松山偏僻處所會集砍竹爲鎗彼因一時烏合人心不齊延至伍更時分方到楊鄕宦門首撞開大門明火放銃吶喊入屋驚散男婦搜刼財物將箱籠擡桌等件用刀砍碎及將本宦不在官男監生楊應祿文引扯碎丟棄在地當有已被殺死義男奉奇喊叫驚醒四鄰該都保甲鳴鑼頃刻遂集鄕兵羅興龍欽龍曹榮羅家隆周受嶽郭文淸欽鳯鍾福劉懷淸懷潮鄒受拾莊貫壹觀貴劉守奉彭淸松周蘭貳等並本宦家丁楊勤華勤貴及奉奇等叄千餘人各執器械圍住房屋奉奇奮勇當先執鎗突入與賊對敵彼錦叄與楊慶捌王春元艾燕壹陳聰貳張忠叄陳學用艾順拾等各又不合與朱子明毛乞肆等故違彊盜殺傷人梟首示眾事例就將奉奇用竹鎗戳死砍頭懸掛牌坊上隨將刼得金銀首飾銀兩分收藏系腰間潰圍突出羅興龍欽龍曹榮等奮勇將賊首朱子明及夥賊共叄拾陸名俱殺死又沿途趕殺壹拾名並生擒楊慶捌壹名鄕兵曹榮羅家隆周受嶽郭文淸亦被各賊鎗傷手額等處彼錦叄與王春元艾燕壹陳聰貳張忠叄陳學用等俱各棄贓逃走鄕兵當拾得各賊丟棄刼分金銀首飾盤盞銀錢器皿段疋等件共值銀叄百餘兩並前扯碎文引俱付本宦收回訖又拾得遺下見獲雨傘拾陸把布袋捌條有今不在官里長楊燦楊應初同廬陵縣捕兵人等將楊慶捌及眾賊遺下見獲腰刀壹把竹鎗壹根爲旗紅布被壹牀小布袋壹件俱解赴本縣巡捕主簿唐繼元揭報本府巡捕通判張明化隨報分巡道副使吳從憲著令各官差兵緝捕間本宦令不在官楊貴備情赴分巡道告準批行府縣追捕餘黨查明功次主簿唐繼元隨至本都查驗得曹榮羅家隆周受嶽郭文淸俱系竹鎗所傷旋已平復及差不在官捕兵羅審等沿途山谷四散追尋捉獲王春元及於本縣伍拾貳叄肆都檢獲被殺賊屍壹拾軀連前陣上殺死賊屍俱斬首級共肆拾陸顆用木桶裝盛並將腰刀竹鎗等物解赴分巡道轉行本府知府張振之查驗並議各鄕兵臨陣擒斬功次的數由報蒙府勘明前情呈道弔取楊慶捌王春元審實並將應賞應卹緣由呈報守巡貳道又該通判張明化備將前情呈詳巡撫都禦史潘奉批天明盜散最易蹤迹且據稱夥黨頗多豈能一一逃避仰兵巡道查照原行上緊嚴行督捕王春元姑緩其刑細細詢探必得其情務求的確毋令遽斃也繳蒙道將楊慶捌王春元並賊首級肆拾陸顆前獲腰刀竹鎗布被布袋並議賞緣由於本月拾貳日解赴本院審實復行南昌府推官常居敬建昌府推官毛在將賊犯楊慶捌王春元並賊級肆拾陸顆審驗委系眞盜取結具由回呈本院蒙於本道前呈由內批審據楊慶捌吐稱夥盜情眞王春元系朱子明恩男亦似無疑矣復行推官常居敬毛在覆審及勘驗首級俱稱眞確夫以他省鄰境流賊陸拾貳人乃被殺者肆拾陸人生擒貳人功亦烈矣若非該道平日申嚴保甲之法何能有此故弭盜莫如保甲也仰將發回首級懸示貳犯究招速奪未獲賊黨嚴行挨緝奉奇妻子給銀貳拾兩以爲埋葬之資有功鄕兵從重賞賚繳行間知府張振之通判張明化又密差不在官兵快左鎭李審等前去永丰地方緝獲錦叄與艾燕壹及毛乞肆在官男毛醜仔艾茂伍在官妻田氏徐興玖在官妻髙氏艾興柒在官妻李氏傅興柒在官妻羅氏張進相在官妻謝氏楊貴又執出前拾雨傘布袋各呈送到官轉解分巡道解赴本院奉批覆審貳犯輸服無詞據供謀刼緣由及同夥人數俱與楊慶捌等所報相同仰道作速究招詳奪未獲賊犯嚴行挨緝繳隨蒙貳道牌仰推官常居敬弔取賊犯再加研審取具歸一供招解道覆審轉報又蒙廬陵縣差不在官捕兵曽珊夏朝拏獲陳聰貳張忠叄陳學用解赴分巡道並發推官常居敬將錦叄等研審前情無異看得艾錦叄等以四集無賴夥黨刼殺橫惡極矣相應梟示鄕兵羅興龍等協心從事奮勇衝鋒臨陣斬獲多人功殊可嘉相應分別重賞再照府縣掌印巡捕各官俱有地方之責難免失事之愆然保甲之法奉行惟謹鄕兵之立簡閱最精以致殺賊有功保全無失功浮於過尢當敍錄招解到道參看得彊賊艾錦叄等與賊首朱子明等俱以手藝受雇出入楊氏窺伺之心非一日矣卒然湊遇又皆相與熟識故嘯聚共有陸拾余徒明火入屋刼財殺人若非鄕兵奮勇陣殺多人則流毒之禍未知所終卽今𨿽存壹貳扶傷余冦勢必不久此實各鄕遵行保甲之明驗也合應照格充賞以示激勸再照府縣掌印巡捕等官地方失事本當參究但奉行保甲申飭素豫於平時故暮夜有警收功遂成於一旦將錦叄等取問罪犯壹議得艾錦叄楊慶捌王春元艾燕壹陳聰貳張忠叄陳學用所犯俱合依彊盜已行而但得財者不分首從律皆斬決不待時系重刑牢固監候會審轉詳待報處決仍照例梟示賊婦田氏髙氏李氏羅氏謝氏審非刼贓所娶與見在賊男毛醜仔俱發落各寜家照出艾錦叄等原刼鄕宦楊儲金銀首飾盤盞銀錢器皿段疋等贓鄕兵拾回俱付本宦收明見獲賊仗貯庫備照有功鄕兵照格給賞首級肆拾陸夥已經驗發該府縣懸示未獲嚴行緝報招詳到臣據此案照先準都察院咨該吏部題準條格各州縣掌印巡捕官有盜至拾名者降壹級貳拾名者降貳級叄拾名以上者罷其官各兵備及該道官所屬有盜合至伍拾名者降壹級柒拾名者降貳級百名以上者罷其官撫按官有隠匿不行參奏者聽本部都察院及科官參奏重治若果地方有盜卽行申報上司就便捕滅上司官若聞地方有盜卽撥兵馬就便捕滅者免究仍錄敍其捕盜之功量多寡以爲升賞等因前來準此節經申飭保甲聨屬堤防外今據前因該臣會同巡按江西監察禦史趙會看得盜犯艾錦叄等情罪允當除批行監候會審轉詳應賞應卹查照原行從重處給未獲夥賊嚴行挨緝外爲照賊徒四集刼殺橫行𨿽系傭作窺伺之人實有夥黨深入之患地方諸臣難逭罪譴但鄕兵厚集一呼而至者叄千餘人臨敵爭先一斗而斃者伍拾餘眾若非平時揀閱豈能倉卒應援所據各官功罪相應分別議處分守右參政陶幼學分巡副使吳從憲俱有彈壓之責能嚴預事之防似應照例免究仍行錄敍者也吉安府知府張振之捕盜通判兼署廬陵縣事張明化本縣巡捕主簿唐繼元𨿽有疏虞之愆旋收捕滅之績似應功過相凖並免參究者也再照弭盜之法莫如保甲臣等節經申飭每以此事稽各屬之賢否有司奉行者固有而玩愒者尙多如蒙天語一字叮嚀則羣情自當萬分加謹伏乞勅下該部再加查議如果臣等所言不謬將陶幼學吳從憲照例紀錄張振之等功過相凖其保甲之法俯從陳乞再賜申諭則地方可保無虞而臣等亦藉以逭過矣該兵部覆奉聖旨艾錦叄等卽便會官審決梟示這大夥彊賊當時擒斬數多據稱該地方官舉行保甲所致陶幼學吳從憲著吏部紀錄敍用仍通行各省直地方官一體著實舉行如有盜賊生發不以時捕滅滋爲民害者定行重治不饒其餘俱依擬

保畱府佐疏

題爲保畱給由府佐官員事據江西布政使司呈奉臣批據南昌府申詳推官常居敬年叄拾壹歲湖廣武昌府江夏縣人由進士除授今職萬曆貳年拾壹月初陸日到任扣該萬曆伍年玖月初伍日止連閏實歷俸叄拾陸个月叄年任滿例應給由等因奉批仰布政司查報依奉查得本官任內問理過刑名及轉奉查盤過各項事件俱已完結明白並無違礙及照本官歷任以來省會刑獄浩繁咸資平理佐郡攝篆殊於地方有禆又兼各屬缺員見委署掌新建縣印務似難離任相應保畱呈乞照例考核等因備呈到臣據此案照先準吏部咨爲酌議考課之法以肅吏治事內開在外官員除方面府佐照舊赴京有事地方照舊保畱聽撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處等因題奉欽依移咨前來通行遵照外續據該府申詳前事就經批司查報去後今據前因該臣會同巡按江西監察禦史趙從公考核得南昌府推官常居敬丰儀端偉才識優深讞獄頻年衡鑑不淆而神明共頌攝符劇邑姦蠧頓革而風采殊觀旣經叄年任滿似應給由但見奉明例府佐有事地方照舊保畱今查該府地當省會訟獄繁興且本官見今委署新建縣印務地方攸賴委應保畱除令本官照舊支俸管事外伏乞勅下吏部再加查議如果臣等所言不謬將本官免其赴京照例造完牌冊徑自差人賫繳赴部覆核施行

自陳疏

奏爲才識昏庸自招譴謫乞賜罷黜以全晚節事臣於本月拾伍日接到邸報內開河南府推官胡夢豸奏爲庸邪大臣悖違祖制蔽塞賢路乞行罷斥以勵羣工事論臣要將武寜等肆縣正官除補進士及更調新建等捌縣乞行罷斥等因奉聖旨吏部知道欽此先該臣查得武寧萬載系盜賊之區徳化永丰系衝繁之地乞於初選甲科內銓補其新建等捌縣龍泉等伍縣止須照舊仍望早選一時狗馬之私冒昧陳乞委屬昏庸罪將誰諉至謂臣欲更調新建等捌縣反復千言則臣原無此說或夢豸句讀之謬耳夫臣撫江右豸官河南道裏旣已遼絕咨牒又不相通臣所乞者未除之縣令而豸所任者乃已擢之推官揆之事體與豸亦無妨礙豸豈有憾於臣哉誠以東南雄鎭巡撫重臣不宜以愚戇之人濫充其位或緣臣才望素輕愆尢崇積夢豸不欲顯言其過故借此論列使臣得以微罪行耳況臣宿疾未瘳彊勉任事近有同胞兄潘伯驤原任桂陽縣知縣與子相繼客死聞訃之餘驚痛幾絕憂鬰成痞饘粥不甘孤處異鄕湯藥未便臣所以未敢言歸者實以陛下生成之恩未效涓埃之報也方在逡巡劾章已至罪悔之餘積屙增劇夫臣冒昧無知致見謫於隔省郡寮如此則其不能輸一籌展一策以仰報陛下可知矣旣不能報又不求退靦顏素食臣之罪不益重哉伏望我皇上察臣駘駑之質憫臣狐兔之私特賜罷斥別選賢能接管任事則臣未死之日皆我皇上再生之恩而江藩重地庶不致虛曠矣臣不勝感激祈望之至奉聖旨潘季馴著照舊供職糾

劾胡夢豸附

吏科題爲府佐出位妄言大乖體統懇乞聖明重加究處以明分義以警將來事臣等於本月貳拾叄日接得通政使司送該河南河南府推官胡夢豸奏爲庸邪大臣悖違祖制蔽塞賢路乞行罷斥以勵羣工事大略因巡撫江西都禦史潘季馴奏乞武寧徳化等肆縣俱用進士除補遂稱季馴偏重甲科裁抑舉貢悖違祖制蔽塞賢路欲將潘季馴罷斥等因奉聖旨吏部知道欽此臣等看詳不勝駭異仰惟皇上畱心吏治作新人才頃者因該部具題行取官員渙發綸音欲將科甲貢途不拘資格以肆分之壹壹體行取選用蓋欲破格掄才風勵庶職冀收政善民安之化也一時內外臣工莫不祇承徳意之恐後矣先該江西巡撫潘季馴具題爲愼選縣令速賜銓補以安民生事內稱武寜萬載二縣聨絡萬山地險民頑素稱盜藪吉永丰系財賦重地徳化縣當水陸要衝要得除授甲科前來供職以安凋瘵以資撫字此其一時有激於地方之難思得人以爲綏輯之計其於明旨未見背馳其於舉貢原無裁抑今夢豸自以舉人出身由儒學教諭推升府佐一見季馴之奏章不勝私心之忿激曽不細詳其中意義眞確輙敢摭拾狂言妄行詆毀反復支蔓累數千言中多冒昧乖張辯難差謬臣等亦未暇一一指摘竊以朝廷設官分職體統森然內外大小各守定分罔敢紊越季馴位列九卿奉命巡撫聲望素隆卽其所奏若於事理未當則廟堂之上鑑別惟精臺諫之臣公論有在況季馴所奏未至乖違何俟一推官喋喋狂言懷私訕詈其於朝廷體統謂何其於臣子分義謂何若夢豸者卽其出位之妄言可知其職守之虛曠卽其言詞之浮誕可見其心術之險邪及查上年陸月夢豸先任直隸廣平府淸河縣儒學教諭曽奏爲條陳學校急務遵復祖制申明臥碑以正士風以隆治道事奉聖旨禮部知道欽此臣等以其進言𨿽爲出位然以教諭之官而議學校之事尙未離本等職業未卽參奏隨該禮部立案訖若今之所奏則旣屬出位之妄言又蹈排謗之蔽習況季馴所乞者江西之縣令夢豸所任者河南之推官勢分旣不相臨舉薦亦無干與卽夢豸在任如果能贊襄郡政潔已守官執法明刑不負任使則彼中撫按自能遵例薦揚朝廷搜羅賢俊必爲破格掄選何必呶呶然肆行辯擊而急於自見耶似此狂恣之小臣大乖朝廷之統紀若不重加究治則將來躁妄之徒聞風效尢攻人揚已者接踵而至甚非所以肅官常而明分義也伏乞勅下吏部再加酌議如果臣等所言不謬卽將推官胡夢豸從重處治斯猖狂郡佐有所戒懲內外百僚各安分義統紀益明人心愈肅矣

考核守令疏

題爲遵例考核給由正官事據江西布政使司呈奉臣批據南安府申詳本府知府陳誥年叄拾捌歲福建興化府莆田縣人由進士除授直隸鳯陽府潁州知州升戶部陜西司員外郎升本部山東司郎中升今職萬曆貳年拾月拾伍日到任扣該萬曆伍年閏捌月拾肆日止連閏實歷俸叄拾陸个月饒州府申詳本府知府黃思近年肆拾貳歲福建泉州府南安縣人由進士除授袁州府分宜縣知縣升戶部浙江司主事歷升廣東司員外署郎中事升湖廣襄陽府知府隆慶伍年捌月貳拾壹日到任萬曆元年伍月拾伍日丁母憂服闋赴部復除今職萬曆肆年捌月初壹日到任扣該萬曆伍年玖月初陸日止連前任連閏實歷俸叄拾陸个月九江府彭澤縣申詳本縣知縣雷時敏年叄拾捌歲湖廣武昌府崇陽縣人由舉人除授今職萬曆貳年柒月貳拾捌日到任扣該萬曆伍年陸月貳拾柒日止連閏實歷俸叄拾陸个月各叄年任滿例應給由等因俱奉批仰布政司查報依奉行據該府縣查得各官任內經管接管督徵過各年一應錢糧俱已完解納獲批單附捲並無黏帶未完違礙緣由並送各官到司合就呈乞照例考核題請等因到臣據此卷查先準吏部咨爲酌議考課之法以肅吏治事內開今後府州縣正官給由免其赴京聽撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處續爲邊官歷俸已深偶因公務攺調乞賜通理以便考績以祈恩命事內開以後考滿官員不論前後歷任年月多寡俱得通理等因各題奉欽依移咨前來通行遵照外續據該府縣申詳前事就經批司查報去後今據前因該臣會同巡按江西監察禦史趙從公考核得南安府知府陳誥持身端謹禦下嚴明綜理密而百務咸興節愛周而羣情共戴饒州府知府黃思近溫恭之度諳練之才張弛悉協乎民情而歡騰柒邑防檢尢嚴於吏獘而守絕一塵彭澤縣知縣雷時敏年資正茂才力更優猷爲悉本於眞心持守尢崇乎淸節各官旣經叄年任滿俱應給由但見奉明例正官免其赴京除令各官照舊支俸管事外伏乞勅下吏部再加查議如果臣等所言不謬行令各官造完牌冊徑自差人賫繳赴部覆核施行

請致仕吳尙書卹典疏

題爲遵例題請卹典以勵臣節以光泉壤事據江西布政使司呈奉臣並巡按江西監察禦史趙批據瑞州府髙安縣申並該府儒學廩增附生員劉子立等呈稱原任禮部尙書吳山致仕在家病故乞賜題請卹典緣由俱奉批仰布政司查議報依奉行準分守南昌道左參政鄭一龍咨據該府申據髙安縣申據本縣西南廂肆圖裏老劉龍吳曰湖等結查得已故鄕宦吳山由嘉靖乙未科進士初任翰林院編修貳任翰林院編修叄任左春坊左贊善肆任左春坊左庶子兼翰林院侍講掌南京翰林院事伍任左春坊左庶子兼翰林院侍講學士陸任太常寺卿管國子監祭酒事柒任禮部右侍郎捌任本部左侍郎兼翰林院侍講學士玖任吏部左侍郎兼翰林院侍講學士拾任禮部尙書兼翰林院學士拾壹任太子太保禮部尙書兼翰林院學士考滿加少保兼太子太保禮部尙書兼翰林院學士嘉靖肆拾年奉旨閒住隆慶元年奉詔致仕隆慶貳年內兩京科道交薦起用南京禮部尙書具疏辭謝隆慶叄年覆奉旨起用具疏力以疾辭奉旨準致仕節蒙撫按薦楊又勘得本官正直在位忠厚居家歷任貳拾柒年享壽柒拾捌歲屬托不行於公室義方每嚴於家庭存心制行允可師法於萬曆伍年叄月貳拾日病故理宜轉申奏聞賜以謚卹巨典庶公道昭明眾情允協等情結報到縣又經行準本縣儒學覆查相同委應請錫祭塟之典並加贈謚之榮備申到府看得本官發迹賢科歷遷顯秩古介自許不折節於權門直道事君不狥情於時態忠勤久彰於朝寧淸節無間於始終起用力辭進退可法緣由具申到道合就咨覆又準江西按察司牒呈準分巡南昌道僉事周思敬闗報相同該本司看得本官學擅詞宗望隆宮保直已守道綽有大臣之風退易進難允孚往哲之行淸節素歸乎公議醇徳特重於鄕評所據呈舉卹典旣經按察司並守巡該道覆勘明實又查與條例相合似應俯從呈乞會題施行等因到臣據此查得條例內開爲申飭恩例以杜濫冒事該禮部復議得今後兩京大臣致仕在家病故於例應得卹典者本處有司卽與具奏止許直陳履歷聽候處分不得別加品題眩亂名實若系平生勲業隆重行誼越卓者撫按官不妨另奏等因又準本部咨爲謚卹巨典請乞成風懇乞宸斷杜幸覬以昭向勸事內開以後大臣在家致仕病故者各地方有司卽將本官履歷緣由及病故日期申報撫按衙門核實季終類奏中間果有行業超卓公論共推及罪過昭彰公論共棄者不妨據實開列以憑本部查例議擬題覆等因俱題奉欽依移咨前來通行遵照近據該府申報本官在家病故緣由到臣已經具本題報外今據前因該臣會同巡按江西監察禦史趙看得已故致仕禮部尙書吳山藝苑名流宮端碩望忠勤體國操持正而士論咸歸孝友居家行誼髙而鄕評素重今旣淪謝委應優議但恩典出自朝廷合行遵例題請乞勅該部再加查議覆請施行

星變自陳疏

奏爲自陳不職乞賜罷黜以公大典以回天變事萬曆伍年拾壹月貳拾貳日接到邸報該吏部題覆廣西等道監察禦史朱璉等題爲玄象示異懇乞聖明修實政以回天變以保治安等事內開各該衙門除四品以上並在外督撫俱令自陳等因節奉聖旨是四品以上京堂俱照例自陳欽此欽遵伏念臣年伍拾柒歲由嘉靖貳拾玖年進士歷江西九江府推官江西河南等道監察禦史大理寺左右寺丞左右少卿總理河道都察院右僉都禦史隆慶元年升右副都禦史丁母憂未任至隆慶肆年再起總理河道隆慶陸年爲奉勅勘明邳河工程等事奉旨閒住本年閏貳月交代回籍至萬曆肆年叄月初捌日荷蒙皇上復起今職臣竊惟上天垂象其應不虛督撫重臣所闗非細臣當潦倒之後謬膺節鎭之司性本迂疎在昔已滋於憎口才尢譾劣於今未展乎寸籌況妖氛正指女牛之墟而江右適當吳楚之會地聨山澤則乘間竊發之可虞釁起倉皇則臨敵易將之恐後故廟堂先事之計誠須因地擇人而臣愚自爲之謀亦宜及時求退伏望皇上賜臣罷黜別選賢能速代整理庶人事可預天變可弭而聖朝大公之典益昭明於天下矣奉聖旨潘季馴著遵新命供職吏部知道

保畱府佐疏

題爲保畱給由府佐官員事據江西布政使司呈奉臣批據九江府申詳推官馬貫年叄拾伍歲直隸蘇州府吳江縣人由進士除授今職萬曆貳年拾貳月拾玖日到任扣該萬曆伍年拾月拾捌日止連閏實歷俸叄拾陸个月叄年任滿例應給由等因奉批仰布政司查報依奉查得本官任內轉奉行委盤查淸軍及署徳化縣印務問理過刑名等項俱各通行完報明白並無違礙議呈間又準本司分守南昌道左參政鄭一龍咨稱本官呈奉撫按衙門批允委署奉新縣印務緣由到司準此爲照九江府屬地當水陸交衝軍民雜處詞訟繁興必須得人分理且本官職司理刑一應委辦諸務正切倚賴今偶以地方缺官又委署掌奉新縣印務似難離任相應保畱呈乞照例考核等因備呈到臣據此案照先準吏部咨爲酌議考課之法以肅吏治事內開在外官員除方面府佐照舊赴京有事地方照舊保畱聽撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處等因題奉欽依移咨前來通行遵照外續據該府申詳前事就經批司查報去後今據前因該臣會同巡按江西監察禦史趙從公考核得九江府推官馬貫才本明敏用更沈潛推鞫愼而行法較若持衡諳練深而臨事眞同遊刃允稱厥職旣經叄年任滿似應給由但見奉明例府佐有事地方照舊保畱今查該府地當孔道訟獄甚繁讞理全在得人且近因奉新縣缺官見委本官署掌印務地方攸賴委應保畱除令本官照舊支俸管事外伏乞勅下吏部再加查議如果臣等所言不謬將本官免其赴京照例造完牌冊徑自差人賫繳赴部覆核施行

考核縣令疏

題爲遵例考核給由正官事據江西布政使司呈稱奉臣批據廣信府申據上饒縣申詳本縣知縣王炳璇年叄拾伍歲直隸蘇州府昆山縣人由進士除授今職萬曆貳年拾壹月拾壹日到任扣該萬曆伍年玖月初拾日止吉安府申據萬安縣申詳知縣譚希思年叄拾伍歲湖廣長沙府茶陵州人由進士除授今職萬曆貳年拾壹月貳拾貳日到任扣該萬曆伍年玖月貳拾壹日止永新縣申詳知縣龔錫爵年貳拾玖歲直隸蘇州府嘉定縣人由進士除授今職萬曆貳年拾壹月貳拾陸日到任扣該萬曆伍年玖月貳拾伍日止臨江府申據淸江縣申詳知縣郭惟賢年叄拾歲福建泉州府晉江縣人由進士除授今職萬曆貳年閏拾貳月初伍日到任扣該萬曆伍年拾壹月初肆日止各連閏實歷俸叄拾陸个月叄年任滿例應給由等因俱奉批仰布政司查報依奉行據各府縣查得各官任內經管接管督徵過各年一應錢糧俱已完解納獲批單附捲並無黏帶未完違礙緣由並送各官到司合就呈乞照例考核題請等因到臣據此卷查先準吏部咨爲酌議考課之法以肅吏治事內開今後府州縣正官給由免其赴京聽撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處等因題奉欽依移咨前來通行遵照外續據各府申詳前事就經批司查報去後今據前因該臣會同巡按江西監察禦史趙從公考核得廣信府上饒縣知縣王炳璇英標玉立雅操冰堅裁決不滯於衝繁撫摩能蘇乎困敝吉安府萬安縣知縣譚希思蒞政無粉飾之文照事有擔當之力恩威並著逺近咸稱永新縣知縣龔錫爵淸修雅志明練長才廢墜舉而百務攺觀惠澤流而四民共戴臨江府淸江縣知縣郭惟賢丰儀修爽志趣髙明褆身凜淸白之操立政切蒼赤之愛俱稱厥職旣經叄年任滿相應給由但見奉明例正官免其赴京除令各官照舊支俸管事外伏乞勅下吏部再加查議如果臣等所言不謬行令各官造完牌冊徑自差人賫繳赴部覆核施行

報建完營哨疏

題爲山冦寕息及時計處以防後患以圖久安地方事據江西按察司分巡南昌兵備道僉事周思敬呈先奉臣案驗行道依奉通詳批允動支布政司庫貯軍餉銀分發寜州造完銅鼓石守備衙門壹所哨兵營房壹百間用過工料銀柒百兩遵奉欽依行鄱湖守備鄧子龍攺任駐札本處訖武寜縣造完黃竹洞哨衙門壹所營房貳拾間用過工料銀壹百柒拾兩叄錢肆分選委南昌衛千戶郎光祖充本哨官奉新縣造完百丈洞哨衙門壹所營房貳拾間用過工料銀壹百伍拾柒兩玖錢貳分選委本衛鎭撫忻忠充本哨官靖安縣造完雙坑洞哨衙門壹所營房貳拾間用過工料銀壹百伍拾捌兩選委本衛百戶唐復亨充本哨官新昌縣造完黃岡洞哨衙門壹所營房貳拾肆間用過工料銀壹百壹拾肆兩叄錢陸分伍釐選委袁州衛千戶李曽充本哨官並據分巡湖西兵備道副使吳從憲呈同前事督行萬載縣造完黎源洞哨衙門壹所營房貳拾間又增上坪營房伍間用過工料銀壹百玖拾貳兩陸錢肆分壹釐選委本衛千戶陳道充本哨官本洞原有該衛屯田卽令本哨官兼管約束催徵以上備哨共撥過各縣精兵柒百名各支原額工食招募土兵叄百玖拾名各支遣回原募浙兵工食共兵壹千零玖拾名分毫並無加泒百姓各營哨馬共貳拾匹又動支無礙銀陸拾柒兩將寜州定江巡檢司移置新昌縣黃岡洞與本哨官兵相兼哨守守備官合用廩糧供應火藥紙札及各衙門行移體式各官相見禮節俱經議處停妥各州縣義總姓名選僉已定等項緣由冊報到臣據此案照萬曆肆年拾貳月拾捌日準兵部咨該臣會同巡按禦史張條議前事本部議覆合於寧州銅鼓石地方添設守備壹員就以所舉守備鄧子龍調補定江巡檢司攺設新昌縣黃岡洞地方合建營哨新添募兵並分布哨守更管屯田設立義總等件備行江西撫按衙門悉如所議著實舉行等因奉聖旨是這弭盜條議著該撫按官督率兵備道著實行不許徒以建議了事欽此欽遵移咨到臣已經案行該道遵照督行完報去後今據前因該臣會同巡按江西監察禦史趙看得前項營哨等事俱奉欽依創置完備卽今官兵星布防禦周嚴逾年以來地方寜謐此皆仰仗廟謨定算致有成效如此臣等不勝感激今將工完緣由通行奏報

潘司空奏疏卷六

●欽定四庫全書

潘司空奏疏卷七

﹝明﹞潘季馴撰

○督撫江西奏疏

分理兵巡道務疏

題爲仰遵明旨查議兵巡道務以專責成事據江西按察司呈奉臣並巡按江西監察禦史趙各案驗爲殘虐州官故違明旨枉道曠職懇乞聖明從重究斥以肅吏治以重民生事仰司卽查該司各道官有職守混雜彼此牽制或偶因事奉勅兼管後遂相沿以爲故事徒費文移闗白實於該司道無干者查議呈奪以憑會題施行奉此案照萬曆伍年肆月貳拾日奉巡撫都禦史潘案驗據守巡南昌道呈稱巡道原駐省城管理南瑞貳府巡務今奉欽依加以兵備職銜移駐寧州整飭戎務該州離省數百里盡伍日之力始可巡歷一往一來動輙半月巡道事務煩冗兩院審錄罪囚操練兵馬出巡地方閱視城池事體關涉俱應相隨寧州兵備有地方盜冦之責而復以巡道事務歸之不免顧此失彼查得福建福州府巡道移駐泉州議將該道事務行淸軍道管理合無比照該省事例轉與奏請令淸軍道帶管分巡各依職掌遵照行事又據饒州兵備兼分巡九江道呈稱饒南九叄府分巡原駐省會正徳末年以來因九江府濵臨大江饒州府壤界鄱湖各添設兵備壹員駐札該府其南康府屬肆縣議將星子都昌貳縣分屬饒州兵備建昌安義貳縣分屬九江兵備各統轄至隆慶貳年將分巡道僉事裁革叄府巡務俱攺並饒州兵備兼管今本道看得九江兵道僅止九江壹府伍縣及九江壹衛而已惟本道所屬饒州府鄱陽等柒縣兼攝新建進賢建徳等縣地方綿闊文移浩繁且如鄱陽之利陽鎭余幹之黃坵埠安仁之鄧家埠浮梁之景徳鎭素稱盜藪連年失事前車可鑑兵備兼巡叄府未免有查盤審錄累月經旬之妨一時地方有警勢難朝聞夕回必至顧此失彼且九江府屬與建昌安義去饒甚逺屬官賢否止憑該府官開報素未識其面貌何緣定其妍媸況地方事務與冊籍等項旣申兵備又申分巡俱屬繁費合無將分巡道事務饒州府屬並星子都昌貳縣聽饒州兵備道九江府屬並建昌安義貳縣聽九江兵備道各照管理似爲妥便查得潼關兵備系直隸道分巡議帶管同華拾州縣分巡是西安壹府兩分巡也廣東惠州添設申威兵備卽分巡惠州地方嶺東兵巡道移駐潮州止分巡潮州地方是嶺東壹道兩分巡也今饒九地方均爲要害兵備兩員各任巡務揆之事體果與貳省相同乞賜會議題請施行各緣由到院備案行司卽便會同布都貳司並淸軍守巡兵備各道從長查議具由通詳等因依奉通行各司道查議間隨準布政司照會蒙巡按江西監察禦史許批據饒州兵備道副使郭孝呈前事蒙批布政司會同按察司守巡各道查議通詳備照到司隨該本司署印副使王象坤會同各司道看得寧州去省甚逺兵備職在詰戎若令照常回省巡歷汛地旣難擅離而省會刑名鄱湖防禦等項事務又系該道專責在彼遙制終屬掣肘故分巡兵備貳道事務必須分督始便責成但淸軍道兼管驛傳勢難再兼查得屯田道先年兼管袁州兵備駐札彼地至隆慶貳年議並分巡湖西管轄屯田道回省止理原務卽今事務頗簡相應將分巡南昌道務並入該道兼理爲便及查饒南九叄府分巡僉事於隆慶貳年裁革彼時以九江兵備兼管直隸安慶等處事體頗多故將巡道獨並饒兵壹道今照饒兵道駐鎭湖濵兼護藩封若令九江巡歷中有鄱湖間阻文移之往返不便民情之諮訪難周亦屬未妥況安慶等處近已攺屬徽寧兵備道專管九江兵備事務頗簡今該道議將分巡事務饒州府屬與南康之星子都昌貳縣聽饒州兵備道九江府屬與南康之建昌安義貳縣聽九江兵備道各管理事體委果妥當具由於萬曆伍年陸月貳拾貳日呈詳奉巡撫都禦史潘看得事干具奏務須詳愼行令本司再會穏確通詳依奉行間今奉前因隨該本司按察使張大忠會同布政司左布政使劉繼文右布政使徐中行分守南昌道左參政鄭一龍淸軍驛傳道副使王象坤守巡九江道副使郭孝分巡南昌道僉事周思敬屯田帶管九江兵備道僉事劉魯都司署都指揮僉事朱家將覆看得巡道專理壹方歲當親行周曆若地方寥闊不無跋履之難或權柄中分事多掣肘之慮所據南昌道巡務浩繁旣不能越數百里而遙制兵戎汛地又不敢以案牘而擅離今議將分巡事務歸並屯田道兼理該道專飭兵備控馭山鄕庶事有責成官民兩便至於省營會操鄱湖防禦俱原屬分巡先因巡道移駐寧州將省城操捕議行分守道管理今旣議有巡道前項會操湖防仍合攺令巡道專管及查饒州兵備道向因裁革九江分巡以道務屬之總理但該府系藩封要地事劇民刁去九江道裏頗遙更有鄱湖隔絕在饒兵道僻處該郡乃欲其迂回逺涉不免曠政勞民在九兵道坐制彼中每事復請決於分巡常致甲可乙否今議將巡道事務饒州府屬並南康之星子都昌分隸饒兵道九江府屬並南康之建昌安義分隸九兵道庶事體可無窒礙各屬俱便奉行今奉明旨行查委當酌議合無呈乞題請將分巡南昌道印交付屯田道兼管南瑞貳府巡務並省城會操鄱湖防禦原給屯田闗防壹顆仍存該道督理屯政之用寧州兵備道請給南昌兵備闗防壹顆管理南瑞貳府地方兵事饒州兵備道仍以原給分巡九江道印兼管饒州府屬並星都貳縣九江兵備道仍以原給兵備關防兼管九江府屬並建安貳縣各地方巡務並將南昌九江饒州叄道及屯田道各勅書照依今議分理職務添入各換給壹道以便欽遵行事斯職守不致混淆政體可期畫一矣等因並據江西布政使司呈稱本司各分守等道見今職務並無牽制應議事理其南昌九江貳道兵巡職務又經會同按察司並守巡各道重復查議允宜題請等因各到臣據此案照先據守巡南昌道左參政盧仲佃僉事周思敬整飭饒州兵備兼分巡九江道副使郭孝各呈前項緣由案行該司通行會議間萬曆伍年玖月拾柒日準都察院咨準吏部咨該巡按山西監察禦史田題本部復議節奉聖旨二司官有職守混雜彼此牽制或偶因一事奉勅兼管後遂相沿以爲故事徒費文移闗白實於本職無干的都著撫按官分定畫一具奏請奪務在明職守省繁文以稱朝廷尙實責成之意你部裏還通行與他每知道欽此欽遵移咨到臣又經案行布按貳司通行各道查議詳報去後今據前因該臣會同巡按江西監察禦史趙議照寧州聨絡萬山饒郡濵臨巨浸俱系寇盜淵藪每每乘間竊發去歲寧州山賊白晝橫行該巡按禦史張參題吏兵貳部復議節奉聖旨該省撫按官前已題奉欽依將兵備官専住寧州如何又縱令安坐省城不行移住以致失事且不查究欽此欽遵又饒州淮府建昌王被盜失印虜財亦該吏兵貳部議擬俱荷皇上大奮乾剛特賜黜降蓋誠洞見夫寧饒多盜之地兵備官應有専責不得擅離也然以南昌兵備而兼分巡則各屬不免有巡歷之行固難専駐寧州以饒州分巡而兼管九江則九江不免有巡歷之行亦難専駐饒郡況道裏之相去旣遙而文移之闗牒不易以附省之訟而聴理於寧州窮民累疲於跋涉以江道之事而復詳於饒巡批答每苦於異同凡此之類皆屬掣肘今據各司道所呈在南昌道則欲分職而任析兵巡爲貳途在饒州道則欲分地而治合兵巡爲壹事所請𨿽若異形而要其専任之心則一蓋會省不可無分理之官九江可無遙制之道南昌兵備以有分巡而得安心於兵防饒州兵備以無九江而得専力於職業官不益而自足政不擾而易行揆之事體俱屬允當伏乞勅下該部再加復議如果臣等所言不謬將分巡南昌道印信交付屯田僉事兼管南瑞貳府巡務並省城會操鄱湖防禦而屯田闗防壹顆仍存該道督理通省並池州府各屯政原務寧州兵備僉事另鑄給南昌兵備闗防壹顆聴其専飭南瑞貳府戎事並照原議所轄瑞昌及兼制湖廣興國通城崇陽瀏陽咸寧平江等陸州縣盜情饒州兵備副使卽以見領分巡九江道印信兼管饒州府屬並星子都昌貳縣分巡事宜及照原議兼攝新建進賢建徳等縣地方兵戎原務九江兵備副使亦以見領兵備闗防兼管九江府屬並建昌安義貳縣分巡事宜及操捕船廠等項原務其南昌饒州九江叄兵備官及屯田官各勅書照依今議分理職務增入各換給壹道以便欽遵行事仍申諭各官専駐汛地凡越境參謁陪巡等項一切禁止庶分理明而職守不致混淆責任専而事體亦無牽制矣該部覆奉聖旨

報擒屢奉欽依擒拏首賊疏

題爲擒獲節奉欽依照拏首盜事據江西按察司呈詳問得賊犯壹名李大鸞系南昌府武寧縣人狀招大鸞賦性驍勇慣使刀鎗兼諳法術星命素行不良嘉靖年間同不在官妻葉氏及前案監故父李顯芬投住本縣別案問徒陳健荘居與湖廣獲斬賊首羅朝廣伊見獲恩男羅壹保各不合不務生理夥同前案問斬詹孔舜王友約潘起鸞潘起鳯吳子明盧本江張足伍彭賢明楊汝璫孫貴柒楊鳯鸞盧尙巍陳靑雲楊汝章余俊耀李位袁福玖王井鄭南壹羅貳保脫逃盧矮子未獲羅朝旺羅朝友楊靑山黃由貴等先在陣殺死長牙仔羅朝鳯曽寅牙仔劉麻子獲故溫守進盧尙孫盧尙崇等出沒奉靖寧武新萬及湖廣平江興國瀏陽等處劫虜人財放火殺人肆無忌憚嘉靖肆拾叄年拾月內大鸞夥同楊鳯鸞等打劫寧州不在官梁尙端家財物大鸞又不合故違彊盜殺人放火奸污人妻女梟首事例虜伊不在官女梁氏爲妾隆慶元等年不等月內大鸞又夥同前黨打刼寧州戴文利熊尙位熊廷善崇陽縣謝廷春瀏陽縣湯淸肆武寧縣吉萬明蕭賢叄鄒福陸鄒拾伍楊宗仁胡克義靖安縣湯栻失記名■﹝石喿﹞坑陳家羅壹保又不合跟同羅朝廣盧尙孫等打劫瀏陽縣不知名周家金銀首飾衣物大鸞等又違前例將楊宗仁父楊挺親屬楊班楊玨殺死並虜戴文利巳省發媳孝貞熊尙位妻張氏周家婦女叄貞辛貞各到彭賢明並別案監故窩主盧尙貴等家將贓分俵虜婦各姦占爲妻妾隆慶肆年玖月內大鸞又不合糾合羅朝廣羅壹保等捌拾餘人打刼崇陽縣胡進士家金銀羅段布疋衣物肆拾余擔挑至盧尙崇家分俵訖楊宗仁等將情具告武寧縣緝獲楊汝章到官招稱楊挺等系大鸞殺死將楊汝章問斬招詳批允監故大鸞等照捕間彼大鸞見得官司嚴緝及知靖安雙坑洞爛艸蕪泥蕪庵狗皮洞等處四壁山險官兵難剿又不合商同孫貴柒等嘯聚四外亡命百拾餘人占據本洞眾推大鸞爲頭目大鸞就又不合僭稱都督別號淸潭豎起黃旗書冩姓號頭戴金頂大帽身穿紅段倚折坐鎭寨中出入騎馬調度眾賊分投地方劫掠財寶回寨交納俱聴大鸞分賞隨於不等年月調撥別案監故張本葛瑞襲等領賊壹夥打刼崇陽縣鄕宦劉都禦史家楊鳯鸞羅朝廣等領賊壹夥仍與羅壹保打刼臨湘縣地名蕭山李羅山李思煉等家余俊耀同別案監故胡守貴等領賊壹夥陸續打刼寧州鄕宦鄒知縣劉楚劉大坤餘金秀曽榮貢向東山熊夢祥等家孫貴柒袁福玖領賊壹夥打刼武寧縣不在官林自盛漆肆柒家李位等領賊壹夥打刼萬載縣不在官王友善等家王井領賊壹夥打刼靖安縣不在官舒世英家各金銀財寶當將李羅山兄李虛中鄒知縣幼男柒仔俱殺死及虜帶李思煉義女柒妹親女福妹曾榮貢妻王氏向東山失記名女子壹口孫貴柒等虜縳林自盛王井等虜帶舒世英母陳氏幼女金秀共柒名口騾馬貳拾余匹回至通城縣地名土坳別案監故窩主余懋學並盧尙貴等家歇腳俱仍搬運入洞交納大鸞將贓分賞羅壹保等及將人口收寨索贖比曽榮貢賫銀叄拾兩林自盛家令不知名家人賫銀壹百肆拾兩李思煉賫銀伍拾兩入洞贖回林自盛王氏福妹其餘虜婦大鸞發與新昌縣別案問斬彊盜胡正松領賣訖萬曆元年捌月內羅朝廣將伊在官妾庚姐卽鄧氏令羅壹保盧矮子送至萬載縣黎源洞投今監故窩主張志停家央伊爲媒賣與新昌縣在官傅榮明知賊婦不合用銀捌兩娶討爲妻萬曆貳年拾貳月內蒙巡撫都禦史楊訪得大鸞等嘯聚出沒流劫兩省爲害牌行守巡南昌道移文湖廣上江防道會剿大鸞與羅朝廣等見得瀏陽縣有大潙山壹座周廣髙險可以潛蹤隨於萬曆叄年叄月內各帶家小器械同羅壹保等搬往本山占住不時下山劫掠羅壹保又不合與羅朝廣羅貳保等打劫該縣廖徳興家財物仍回至大潙山分俵蒙分巡南昌道通行府州縣巡捕官兵入洞擒剿大鸞又不合與孫貴柒等持鎗殺出被千戶鄧子龍奮勇直前擒獲孫貴柒陳靑雲鄭南壹等各巡捕官兵陸續捕獲余俊耀李位袁福玖等共叄拾余名各先後解蒙司道擬斬招詳本院批允監故訖大鸞等遁至新昌縣札住別案巳問斬劉亦衝地名小源荘居剏立寨柵招集前黨劫掠又蒙本院見得奉靖寧武等州縣萬山聨絡皆可藏盜題奉欽依將分巡南昌道僉事加以兵備職銜専駐寧州剿除前黨隨蒙本道訪得大鸞等札住前荘差發官兵衝寨擒剿間大鸞與楊鳯鸞等遁過寧州盧源洞仍投盧尙貴家窩住當止獲大鸞母艾氏妻蕭氏並李顯芬解道發南昌府收問李顯芬監故艾氏蕭氏官賣訖又蒙本道分調名色把總戴素亮哨總艾春等帶領精兵直抵盧源洞擒獲楊鳯鸞盧尙巍王井等貳拾壹名解按察司擬斬照出賊首李大鸞嚴行緝報具招通詳隨該撫院題奉欽依將楊鳯鸞等會官處決大鸞等照捕復蒙院道徧給告示懸賞招拏大鸞見得江西難以安身詭名塗巢會同詹孔舜吳子明盧本江張足伍等遁往湖廣平江地名中坪等處札寨調度詹孔舜爲出陣先鋒頭領調撥羅壹保同羅朝廣等各於不等月日陸續打刼平江各縣地名排埠禎村等處胡茍伍徐衍張璉張朝志劉淸貴諭廷鳯湛朝昞各家金銀首飾段絹布疋衣服詹孔舜等虜帶先案巳給領湛朝昞女伍姑秋姑劉淸貴妻王氏諭廷鳯妻李氏張朝志妻趙氏回寨各姦占爲妻妾大鸞將贓俵分不等萬曆肆年肆月內大鸞與羅朝廣等見得平江縣陳典史不時督兵追捕要得計害就令羅壹保同別案未獲楊天術假稱報賊誘引陳典史前到不在官丘萬珂門首將本官綁縛入寨及殺傷兵眾隨蒙荊南等道督兵追剿方將陳典史放回隨捕獲羅朝廣溫守進等到官供報大鸞並羅壹保等合夥打刼情由在捲羅朝廣等擬斬招詳湖廣撫院題奉欽依會決訖又蒙該省上江防兵備道將大鸞與羅壹保羅貳保盧矮子等姓名移文南昌兵巡道緝拏羅壹保隠情投入新昌縣天寶鄕不知名糖鋪做工盧矮子思得傅榮熟識投入伊家彼伊明知有名逋賊又不合不行捕告代爲轉送在官族人傅以信家伊亦不合知情藏匿羅貳保逃過寧州被哨兵捕獲送州監問間大鸞見得彼中事發仍同詹孔舜等攜帶虜婦轉到瀏陽大潙山屯札蒙南昌兵巡道訪知具由呈奉撫按兩院督行各道整兵防禦相機擒剿大鸞同詹孔舜等於本年陸月拾陸日帶領各賊逸過寧州雙坑彊占不在官王正淸家屯札及到不在官王萱芳家捉婦炊飯當有隊長瞿廷器等探知轉報官兵追剿大鸞又不合與詹孔舜吳子明等故違前例殺死精兵陳俊夏儀詹作王坤王子先張忠鄕兵王奇芳王良本齊到■﹝石喿﹞坑打劫不在官陳宿陸家將伊家房屋燒毀官兵追敵詹孔舜等又殺死鄕兵陳有餘陳祿王正春楊隆及將捕兵舒元砍作捌塊大鸞等見得官兵星布復轉原路潛到寧州禎村經過分投先案問斬熊守淸等家住宿本年柒月初叄日大鸞等躱入葫蘆洞蒙本道督兵追捕大鸞與詹孔舜等持鎗出敵殺死兵劉忠艾時益大鸞等遁入金雞坑哨總艾春義士吳鳯蕭等領兵衝進當陣殺死長牙仔羅朝鳯曽寅牙仔劉麻子肆賊詹孔舜等殺死義士吳鳯蕭及官鄕兵叄名殺傷壹名彼蒙巡按禦史張將山賊嘯聚劫財殺人參究失事官員等事題奉明旨將該道僉事王徽猷並州縣巡捕把總等官黜革降調提問隨蒙巡撫都禦史潘入境見得賊勢猖獗督行各道調發浙兵並委守備鄧子龍等領兵追剿大鸞等眾議分夥各攜虜婦分投往湖廣平江黃稈坪及醴陵瀏陽等處潛住鄧子龍察知蹤迹帶兵扮作平人日夜兼行前到彼地擒獲詹孔舜張足伍王友約盧本江吳子明潘起鸞等各州縣陸續擒獲彭賢明楊汝璫等共伍拾餘人惟大鸞與羅壹保等知風脫逃止獲大鸞先在官親男李慶牙並虜婦梁氏呈解本道轉解本院批發按察司研審詹孔舜等供報歷年打劫情由在捲將詹孔舜等擬斬虜婦給各主收領具招通詳隨該撫院題奉欽依將詹孔舜等會決訖又因大鸞等未獲恐爲地方後患議將善後事宜會同巡按禦史張題準於萬曆伍年正月內案行南昌兵巡道僉事周思敬巡歷各該山洞建立守備並各哨基場及督行寧州知州石漢判官丁景方申飭保甲嚴督各鄕義總人等稽察姦細及行守備鄧子龍督行杉市巡檢汪希賢並各哨官兵扵汛地不時巡邏但有面生可疑之人實時拏解並拏獲窩主盧尙貴劉亦衝監問本年拾月內大鸞復要探聽消息糾夥報復隨從大潙山潛到寧州因見地方營哨布列周宻保甲義總稽察嚴謹窩主又多擒滅無處潛住隨假稱天文推相潛到安鄕黃坳店地方買酒喫飲比有黨正余從易保長蕭訓明識認大鸞未敢下手一面跟蹤一面暗稟本州島知州石漢星夜差兵鄭子章等接應及行守備鄧子龍判官丁景方巡檢汪希賢點齊甲長黃守隆鄕兵陳時育等追趕到彼將大鸞並力擒獲並於身上摉獲行盜腰刀壹把一並解州具由報道轉報巡撫都禦史潘奉批賊首李大鸞雄騁伍年流毒兩省遽爾就縛大快人心若非該道平日布置周詳嚴行保甲何以有此仰卽審明招解繳蒙州審取大鸞前項歷年打劫口詞押解赴道轉解巡按禦史趙蒙批李大鸞巨盜就擒面審無詞按察司究招詳報有功員役照格議賞繳本道弔取大鸞再三研審前情明白並將詭名塗巢情由供出覆弔南昌府各起照捕文卷互核相同問擬大鸞彊盜得財斬罪照例梟示具招通行解詳奉巡撫都禦史潘批本院面審本犯慨然直認無詞赳赳之狀入柙尙能令人興畏無怪其能倡亂一方也數年以來調設兵將布置營哨皆爲此賊所苦今可安枕矣據招一死猶有餘辜事當具奏不妨詳愼仰按察司再審招詳有功員役一並議奪繳巡按禦史趙批參詳李大鸞巨盜窮凶死有餘罪允宜正典以快人心按察司再勘招報覆審間又蒙南昌兵巡道僉事周思敬著令寧州哨兵盧潘源察知羅壹保等逃遁蹤迹稟報守備鄧子龍添差哨兵王華等拏獲羅壹保押到傅以信家捉獲盧矮子及鄧氏起行間傅以信又不合叫同在官傅以忠並未到黨正蕭國弼各不合依聴將王華紐結以致盧矮子走脫止獲傅榮張志停同羅壹保鄧氏並買免銀包頭簪陸根銀掠壹根送本官由解本道細審各吐前情取具口詞連人卷髮知州石漢鞫審與前無異招詳間張志停在監病故問擬羅壹保彊盜得財斬罪傅榮傅以信知情藏匿罪人各徒罪傅以忠不應杖罪具招申道覆詳無異仍依原擬具招通詳奉巡撫都禦史潘批查得羅壹保原系李大鸞夥賊曽經湖廣撫院題奉欽依移文本省擒拏者仰按察司查並李大鸞原招通詳繳蒙司重復查弔大鸞與羅壹保等及各原行文卷到司逐一面審歷年同夥打劫前情是的各亦輸服無詞及看得大鸞梟張狙詐跋扈彊梁嘯聚成羣日流劫乎富室據險倡亂敢抗敵乎官兵擅稱都督之銜智力足以鼓眾名居各賊之首邪說易以惑人馳騁已伍年一方被其荼毒竄匿徧兩省羣黨互爲窩藏卽今設備更官增兵營哨孰非爲此賊計也玆幸天奪其魄思爲反噬之謀羣逐而攻遂爲幾上之肉觀其體貌委與常賊不同及審口詞悉與原招相合地方之隠憂頓釋餘黨之觀望潛消亟宜與羅壹保各正典刑以紓眾憤其各有功員役除獲從賊哨兵盧潘源等照議給賞外捕獲首賊黨保兵役余從易等伍拾肆名戮力剿擒委可嘉尙相應查照原懸賞格給銀示勸及照銅鼓石守備署指揮僉事鄧子龍寧州知州石漢同心協計力翦禍源或偵緝窩家法网素嚴於平日或聨絡保甲風聲響應於一時各效勤勞均應紀錄再照南昌兵巡道僉事周思敬慮先羣策謀出萬全窩黨陰除孤賊人之羽翼虛聲揚縱誘反側之歸巢申嚴保甲之規黥冦無門以遁素習團練之法劇盜不刃而擒所當特加優異者也將大鸞等取問罪犯議得李大鸞等所犯李大鸞羅壹保俱合依彊盜巳行而但得財者不分首從律斬決不待時傅榮傅以信俱依知人犯罪事發官司追喚藏匿在家不行捕告及送令隠避者各減罪人盧矮子彊盜得財斬罪壹等律減等各杖壹百徒叄年傅以忠依不應事重減等杖柒拾李大鸞仍梟首示眾合照例奏請與羅壹保俱及時會決未獲黃由貴盧矮子俱照捕未到提結具招到臣據此案查萬曆肆年正月內爲擒獲兩省劇盜乞遵明例正法典以靖地方事據江西按察司呈詳問得賊犯楊鳯鸞等招稱同未獲賊首李大鸞等久倚洞巢流劫兩省磔人焚虜備極慘毒將楊鳯鸞等擬斬照出李大鸞等緝捕該前任巡撫都禦史楊題奉欽依將楊鳯鸞等會決梟示李大鸞等照捕萬曆肆年拾月內又爲山賊嘯聚劫財殺人參究失事官員以懲怠玩以靖地方事據該司呈詳賊犯詹孔舜等招由該臣題奉欽依將詹孔舜等會決未獲賊犯嚴行緝捕並將地方善後事宜欵列會同前巡按禦史張具題兵部覆奉欽依備咨案行南昌兵巡道僉事周思敬親詣各該山洞將要害處所建立守備並各哨營寨及申飭保甲查編義總多方防禦續據擒獲賊首李大鸞並從賊羅壹保招解前來批行覆問去後今據前因除將徒犯傅榮等批行發落外該臣看得賊首李大鸞驍勇絕倫狡詐百出聚徒憑險數年之荼毒巳深此逐彼奔兩省之官民俱困玆當久遁之後仍懷報復之圖所幸廟堂成算已周有司奉行惟謹一涉寧州之境卽如入釜之魚鄕保云屯元凶就縛羅壹保𨿽爲夥賊實系積酋相繼成擒一方大快卽有未盡之黨亦必聞風駭散萬一堤防未豫縱使潛藏收集舊徒復逞故志去歲之禍已在目前除有功人員分別奨賞外所據銅鼓石守備鄧子龍寧州知州石漢協心經畫久成寧謐之功畢力摉羅遂致凶殘之獲南昌兵巡道僉事周思敬官兵之防禦固周地方之孚信亦久巨窩旣殄賊無竄伏之區保甲素嚴人有赴功之志渠魁授首羣醜銷魂壹賊之俘獲甚微兩省之隠憂可釋似應紀錄以勵其後但諸臣皆有地方之責職分所宜難以功論臣不敢瀆其賊首李大鸞夥賊羅壹保肆毒有年神人共憤合照問刑條例彊盜殺傷人放火燒人房屋奸污人妻女俱隨卽奏請審決梟首示眾及比照詹孔舜等事例卽便處決梟示伏望勅下該部再加議覆如果臣言不謬將李大鸞羅壹保行臣會同巡按禦史及時審決梟示庶姦徒知所警惕而地方賴以謐寧矣該部覆奉聖旨

報蠲免過並應徵錢糧疏

題爲欽奉聖諭事據江西布政使司呈繳造完查過隆慶貳年起至萬曆貳年止蠲免過並應徵錢糧各數目文冊到臣據此案照先準戶部咨該本部題節奉聖諭近又聞各有司官催徵錢糧不分緩急一槪嚴並又畏縱富豪姦猾偏累小民致有流離失所者朕甚憫之今後除見年應納錢糧不免外其以前拖欠著戶部分別年月久近分數多少具奏蠲免萬曆伍年漕運糧米暫行攺折拾分之叄以寛民力各著實奉行欽此欽遵臣等備查內府內庫光祿寺各項本色錢糧例難議免外其餘起運京邊本折色各項錢糧通行查明江西自隆慶貳叄肆年起運解京各項折色錢糧除詔免叄分外應徵柒分者臣等議得考成之法不爲不嚴遞年解過僅能完及壹分以上之數蓋人情専力於見徵而帶徵者勢不能不至於延挨故𨿽勵精有司嚴峻法紀亦有所不能行者伏乞聖恩特賜盡行蠲免又查得隆慶伍年陸年各項錢糧額該全徵者通融計算各省府巳完拾分之玖臣等議得前項拖欠止壹分有餘若非地方水旱災傷必從來人民凋敝卽使嚴行峻法勢將徒斃箠楚而無禆於催科者再乞聖恩將拖欠壹分之數亦賜盡行蠲免又查得萬曆元年貳年錢糧除完納捌分有餘其拖欠壹分有餘今蒙聖諭亦在蠲免數內但年月頗近不敢槪請盡蠲容臣等咨行各處撫按官各查所屬地方果有或因災傷或原貧瘠拾分疾苦州縣從實具奏請乞聖恩亦行寛免其餘各處無大災傷地方仍照例每年帶徵貳分又查得金花銀江西遞年全完其額編江南各省府徵解南京府部錢糧事同一體恩望均沾容臣等移咨南京戶部亦查照前項年分如例施行至於各處原系存畱本處地方以備歲支者難以懸斷本部亦咨各巡撫官查核有無拖欠斟酌地方盈縮應免應徵並具本奏報又各項錢糧凡在應帶徵全徵年分數目通行撫按衙門照依各處民風土俗分別上中下戶次第追徵完報又拖欠數內固有巳徵在官而循環未報卽撫按無由查考今議通行各撫按衙門一面先將已報循環者盡數卽行起解仍一面查訪如有未報循環者勒限速報亦行盡數起解又議嚴追侵欺發遣查究侵犯貼認贓罪催徵見年錢糧漕運攺折的數屯糧亦準折銀逐一細開條列上請候命下之日通行各省直撫按衙門督同司府州縣一體遵照施行仍備將蠲免過並應徵錢糧各數目造冊奏繳淸冊送部查考等因具題奉聖旨這錢糧逋欠的原非小民都是勢豪恃頑姦猾侵欺以致虧損常賦今朝廷旣於例外施恩各撫按官卻要嚴督有司官仔細查核人戶等則均數減免務使小民得沾實惠仍將減免及攺折分數等項刋成書冊廣布曉諭俾窮鄕下邑咸知朝廷厚下卹民之意其見年應徵錢糧分毫不許拖欠如有司官因而怠玩及姑息市恩的比舊定降罰事例倍加處治其餘都依擬著實行欽此欽遵咨刋書冊並準本部咨覆禮科右給事中石題備查拖欠軍餉年逺者或應除豁或量帶徵又準工部咨覆工科給事中劉題內開隆慶貳叄肆年拖欠四司料銀軍器弓箭弦條段價俱全蠲免隆慶伍年陸年者每年帶徵叄分限叄年內通完萬曆元年貳年盡數徵解俱奉欽依移咨到臣就經備行該司通行遵照續據呈稱遵奉聖諭並部議覆奉欽依事理查徳將隆慶貳年起至陸年止除內府內庫光祿寺各項本色錢糧不免外其餘起運解京各部各項折色錢糧悉行照例蠲免額編徵解南京府部錢糧如例施行各項凡在帶徵全徵年分數目照依民風土俗次第完報拖欠內有巳徵在官者先將巳報循環盡數卽行起解如有未報循環勒限報解未完數內侵欺者嚴追發遣監追侵犯不許貼認贓罪見年應徵錢糧俱要盡數徵完漕糧攺折拾分之叄每石折銀捌錢屯糧俱準折銀每石叄錢備造刋布簡明書冊通詳查閱該臣詳批仰將驗發書冊上緊刋印徧給鄕民務使窮鄕下邑俱得捧誦以彰朝廷浩蕩之恩毋容黠胥掯匿不發查訪得出定將掌印官參究該司仍照原行備查各州縣各該年分各項額徵錢糧或侵或欠及應徵應免各細數造冊送院以憑奏繳並該巡按禦史張詳批各項錢糧應徵應免欵議明悉卽照式刋布書冊徧發各屬遵照俾小民咸知朝廷浩蕩之恩毋容姦胥及勢豪人等作獘欺瞞仍候會題明示繳隨據該司呈報刋完書冊徧諭訖並稱拖欠軍餉候查明另行詳報等因及查一原據該司呈詳萬曆元年貳年錢糧除已完壹拾壹縣外其有逋欠系該災傷貧瘠者共肆拾伍州縣又𨿽非災傷貧瘠而逋欠之數不多系該畸零下戶窮苦難追者共壹拾玖縣分別應徵應免分數乞爲題請等因該臣等覆核會題隨準戶部咨開查得本部原題謂萬曆元年貳年錢糧年月頗近不敢槪請蠲免故欲先完納捌分有餘拖欠止壹分有餘及又須重大災傷或拾分疾苦州縣湊合者方行議免今稱肆拾伍州縣災傷貧瘠是矣而所欠分數有至柒分捌分玖分者與原題拖欠壹分有餘者有間壹拾玖縣止拖欠分釐是矣又與原題拾分災傷貧瘠者背馳移行前來再查又經行據該司回稱議得前項州縣先經查報合而言之有災傷貧瘠者有止欠分釐者今奉再查別而計之有災貧者而分數未合欠分釐者又非災貧通合仍照本部原題每年帶徵貳分一原據該司呈詳本省京庫折銀卽金花銀部文內開江西遞年全完查得原因欽限催解隆慶貳年肆年伍年京庫緊急各府徵解未齊借過庫貯各年顏料銀叄千柒百肆拾柒兩零舊例棉布等銀陸萬陸千捌百玖拾捌兩零代解完訖前項年分京庫布政司之解部者已完而各府之解布政司者尙欠則前借之銀應合徵補但所借舊例等銀系在蠲免數內天恩曠蕩似應仰體庶使民沽實惠合將那借顏料銀系例所不免者仍行各府查將續完前項年分在庫未經起解京庫或別項銀兩照數抵解其借舊例等銀準作各府應解京庫實數而各府拖欠京庫準作舊例等銀免徵等因該臣等覆核會題本部覆奉聖旨該省金花銀兩旣已那借抵解準照恩例作數免追以蘇民困欽此一原據該司呈詳本省存畱錢糧系壹歲支費皆仰給於此且宗室蕃衍歲祿又無加泒每遇支放率多那借無從處補相應分別緩急酌量徵免合無將大府祿米各府祿米攺泒各祿庶儀祿米新封祿銀司庫泒抵各祿銀三司俸糧銀協濟各府支給操運官軍行月糧等項倉米銀共捌項照舊徵解其餘各府州縣倉米銀各儒學倉米銀各府州縣庫鈔銀錢鈔銀本司鹽鈔銀共伍項自隆慶貳年起至陸年止小民拖欠者悉行蠲免用示矜卹萬曆元年貳年者每年帶徵貳分以備支給等因該臣等覆核會題本部覆奉欽依一原據該司呈詳本省四司料銀原因各屬追徵不齊奉欽限嚴催隆慶貳年起至陸年止料銀緊急查將庫貯各屬解到見徵萬曆元貳年分本部料銀壹萬叄千伍百貳拾伍兩壹錢貳分零湊作隆慶貳叄肆伍陸年分料銀解部完訖前借銀兩應合追補除伍年陸年分奉文不免每年仍帶徵叄分外惟貳叄肆年共該銀捌千叄百肆兩零在奉例蠲免之內卽欲如例免徵則前借萬曆元貳年料銀無從抵補若復追徵則小民稱有恩例不沾實惠合無呈乞題請將前借銀捌千叄百肆兩零準作萬曆元貳年分應解料銀正數其隆慶貳叄肆年小民拖欠者悉行蠲免等因該臣等覆核會題工部覆議得四司料銀系専備內府各監局造辦年例上供之需不可缺者合將該省拖欠隆慶貳叄肆年四司料銀捌千叄百肆兩零並其餘未完之數分爲叄限帶徵叄年內通完以便注銷題奉欽依俱移咨前來又經備行該司查照徵免分數再行刋布徧諭及遵照原行通查冊報以憑覆核奏繳去後今據造繳前來該臣會同巡按江西監察禦史趙覆查相同及照萬曆元貳年分錢糧奉行再查與拾分災貧事例分數未合巳照本部原題通行帶徵訖合並回報及據數查算得自隆慶貳年起至陸年止共蠲免過未完折色糧銀肆拾叄萬陸千壹百壹拾兩伍錢叄分陸釐伍毫陸絲柒忽貳微柒纎捌秒貳塵捌埃仍應帶徵起運內府庫寺本色並四司料陸年分顏料免叄徵柒存畱大各祿等銀壹拾陸萬貳千伍百肆拾叄兩捌錢捌分壹毫陸絲捌忽肆微貳纎貳塵又帶徵萬曆元年貳年未完起運本折色銀壹拾肆萬捌千玖百陸拾捌兩壹錢玖分玖釐叄毫肆絲伍忽貳微玖纎肆秒捌塵貳埃存畱銀捌萬捌千貳百肆拾壹兩叄分玖毫伍絲陸微壹纎肆秒陸塵伍埃以上奉蠲並攺折者皆系田野細民各執刋布書冊捧誦皇恩普沾實惠應帶徵全徵者悉系惟正之供自願輸納與同見年應徵錢糧各依限完納外所據應徵應免數目文冊合照乞省繁文事例於臣衙門壹處造繳爲此除軍餉銀兩系該嘉靖肆拾叄年起另行奏繳外今將通省所屬隆慶貳年起至萬曆貳年止蠲免過並應徵錢糧各數目備細造冊進繳淸冊咨部查考

考核守令疏

題爲遵例考核給由正官事據江西布政使司呈奉臣批據袁州府申詳本府知府鄭惇典年肆拾伍歲福建福州府侯官縣人由進士除授直隸廬州府無爲州知州升南京刑部廣東司員外郎升本部四川司郎中升廣西柳州府知府隆慶伍年捌月初捌日到任本月拾陸日丁母憂回籍守制服闋赴部復除今職萬曆貳年閏拾貳月貳拾肆日到任扣該萬曆伍年拾壹月拾伍日止通前連閏實歷俸叄拾陸个月廣信府申詳永丰縣知縣蔡國炳年叄拾壹歲福建泉州府晉江縣人由進士除授今職萬曆貳年閏拾貳月貳拾肆日到任扣該萬曆伍年拾壹月貳拾叄日止連閏實歷俸叄拾陸个月吉安府申詳吉水縣知縣江沛然年叄拾肆歲湖廣武昌府江夏縣籍黃州府黃岡縣人由進士除授廣東廣州府陽山縣知縣隆慶陸年貳月貳拾日到任本年閏貳月貳拾叄日丁父憂服闋赴部復除今職萬曆叄年貳月初貳日到任扣該萬曆伍年拾壹月貳拾玖日止通前連閏實歷俸叄拾陸个月袁州府申詳萍鄕縣知縣黃臺年肆拾貳歲湖廣辰州府沅州黔陽縣人由歲貢除授今職萬曆貳年貳月貳拾壹日到任扣該萬曆伍年正月貳拾日止連閏實歷俸叄拾陸个月各叄年任滿例應給由等因俱奉批仰布政司查報依奉行據該府縣查得各官任內經管接管督徵過各年一應錢糧俱已完解納獲批單附捲並無粘帶未完違礙緣由並送各官到司合就呈乞照例考核題請等因到臣據此卷查先準吏部咨爲酌議考課之法以肅吏治事內開今後府州縣正官給由免其赴京聴撫按官從公考核賢否具奏先令就彼復職管事牌冊差人賫繳其稱職經薦應得誥勅照例請給其平常不稱職者部院會同酌處等因題奉欽依移咨前來通行遵照外續據各府申詳前事就經批司查報去後今據前因該臣會同巡按江西監察禦史趙考核得袁州府知府鄭惇典端方有執亷潔無私政本實心而士庶蒙其撫育法先近習而吏胥憚其威嚴廣信府永丰縣知縣蔡國炳丰資溫粹事體周詳淸操不染乎一塵善政允孚於眾志吉安府吉水縣知縣江沛然練達之才精明之政綜核周至而百獘咸釐操履堅貞而叄年無攺以上叄臣才品𨿽殊職守俱稱所當久任責成以需擢用者也又考核得袁州府萍鄕縣知縣黃臺夙事彌文叨延虛譽頃緣久任遂肆貪心審詞則濫取贖鍰科罰不分原被徵糧則多加火耗羨余盡入私囊縱盜扳民起羅織之獄而潛通賄賂有平民文素淡等可查奉文建庫克工料之銀擅泒里甲有老人彭學壹等可證情牽歸計衙宇之匠作繁興志懈闗防吏胥之縱橫日甚此壹臣者穢迹漸彰職守不稱所當亟行罷斥以警官邪者也緣各官俱系叄年任滿相應給由但見奉明例正官免其赴京容臣等考核賢否具奏除各令照舊支俸管事外伏乞勅下吏部再加查議如果臣等所言不謬將鄭惇典等行令造完牌冊徑自差人賫繳赴部覆核施行黃臺照不謹例罷斥庶甄別明而官守知愼吏治嚴而民生胥賴矣

彊人行刺疏

題爲鄕宦被殺事據南昌府丰城縣申稱萬曆伍年拾貳月拾陸日據生員杜伯初執據家人杜書壹等信帖赴縣報稱原任工部侍郎杜拯因在地名港西修理墳塋於本月拾伍日夜半被彊人後墳山上來至後享堂西壁掘墻進內殺死等情隨據跟隨轎夫余付壹等稟稱拾伍日叄更時分被彊人穵墻潛入臥房殺死杜鄕宦彼付壹等在堂外小房歇宿有伊義男報說方知隨起看視不知去向等情又據生員杜愼初具狀告稱父因修整祖墳不意拾伍日夜突被彊盜貳拾餘人蠭擁入享堂寢室殺死及據本生口稱並無劫去分毫財物各就申報等因前來該臣看系鄕宦被殺事干地方重情就經批行江西按察司並守巡南昌道嚴行查究及一面督令府縣掌印巡捕等官上緊緝捕去後隨據該司掲稱行委通判陳子芳前去該縣會同知縣李國士親詣港西查勘得本荘離縣捌拾裏四圍樹木前面僅有數家後面卽系墳山本宦因修墳到彼拾伍日夜止畱小僕杜長壽在享堂後作伴其餘轎夫工匠家人杜書壹等共貳拾餘人俱於東邊小房內宿歇是夜三更時分被不知名人穵開西邊土墻壹窟徑入房內當長壽惺覺方欲走喊被砍一刀稱說莫叫用衣包住頭面遂將本宦刺殺貳刀在牀身死事出讎家並未劫去分毫財物當各人匠俱不知覺無從救護及審杜愼初所告彊盜貳拾餘人恐稱伊父被刺異日卹典有礙原爲揑詞具由呈司轉報間又據通判陳子芳呈稱差捕快楊淸伍等拏獲行刺凶犯陳富伍到官供稱與脫逃陳元壹陳太壹陳祖伍俱系同房兄弟向爲杜家種田佃戶陳元壹原做火居道士素慣與人書符念咒上年因雷擊杜家墳上樟樹本宦疑伊符詛所致遂拘伊用銅錘責打伍拾逐出外境富伍因同已故弟陳富柒於本年正月內盜取墳旁小樹壹株本宦將富柒徧體打傷送縣死獄又將伊女孩沈水遺妻轉賣富伍與兄富壹俱問擺站富伍逃回本宦訪知出示曉諭地方有人拏獲者賞榖伍拾石本犯思難容身因此懷恨遂與陳元壹主謀陳太壹陳祖伍亦俱恨本宦責打讎隙約同是晚先藏林中候至夜深富伍與陳元壹穵墻入內行刺陳太壹陳祖伍在外探望殺訖俱各逃走等情除行府縣再審明確並嚴拏脫逃餘黨等因到臣行間續據該司掲報緝獲陳太壹陳祖伍覆審相同具招另詳等因該臣會同巡按江西監察禦史趙看得鄕宦侍郎杜拯本系大臣今在墳山黒夜被人穵墻進入臥內刺死各該地方官員巡儆不宻似當參究但巡捕之力能施於劫掠之徒黨保之人難防於詭祕之事今本宦居鄕不善被讎家乘間刺殺𨿽伊僮僕工役在塋同宿尙不能知似難責有司以疎虞之罪也合無姑免查參責令上緊緝捕陳元壹並將見獲陳富伍等研審的確另行招詳外緣系鄕宦被殺事干地方重情合行題報爲此具本謹具題知

考滿疏

奏爲給由事照得臣見年伍拾捌歲浙江湖州府歸安縣籍烏程縣人由嘉靖貳拾玖年進士本年拾貳月內除授江西九江府推官嘉靖叄拾叄年正月內行取赴部選授江西道監察禦史丁父憂至叄拾陸年正月內起復攺河南道監察禦史嘉靖肆拾貳年拾貳月內升大理寺右寺丞歷升本寺左寺丞右少卿左少卿嘉靖肆拾肆年拾壹月內升總理河道都察院右僉都禦史肆拾伍年拾貳月內丁母憂回籍守制隆慶元年陸月內準吏部咨爲新河工完遵奉勅諭分別效勞官員以勵臣工等事節奉穆宗皇帝聖旨這河工告成有禆漕務潘季馴升右副都禦史欽此欽遵未任隆慶肆年玖月內準吏部咨爲缺官事奉穆宗皇帝聖旨潘季馴著以原官總理河道提督軍務冩勅與他欽此欽遵以原職右副都禦史扵本年拾壹月拾壹日到任至隆慶陸年正月內爲奉勅勘明邳河工程等事奉旨閒住仍在地方理事候代至本年閏貳月初玖日與侍郎萬恭交代離任實計歷俸拾伍个月零貳拾捌日萬曆肆年叄月貳拾玖日準吏部咨爲缺官事題奉聖旨潘季馴著以原職巡撫江西地方兼理軍務冩勅與他欽此欽遵扵本年陸月貳拾玖日到任至萬曆伍年拾貳月初拾日準吏部咨爲缺官事題奉聖旨是潘季馴升刑部右侍郎欽此欽遵臣見在地方理事候代扣至萬曆陸年貳月初壹日止又歷俸貳拾个月零貳日通前連閏實歷正三品俸叄拾陸个月叄年任滿例應給由查得吏部職掌款開一在京致仕起用復任官近例前後歷俸俱準通理節該都禦史兪諫等各以致仕閒住爲民起用通查前例題奉欽依俱準通理又一款內開若巳升調候代者旣尙在地方理事得準實俸離任之後截日住支等因臣系閒住起用及候代尙在地方理事揆之明例似亦相同伏望勅下吏部查議奏請定奪緣系給由事理未敢擅便謹具奏聞

更調縣官疏

題爲議處有司官員以安地方事照得贛州府屬長寧定南貳縣原爲賊窟續因剿平諸酋建立縣治設置官寮一方生民不勝大幸但近日以來據長寧縣申稱知縣沈文淵沾染瘴气十分危篤隨任家口病亡殆盡乞要休致又據定南縣申詳知縣費價履任未幾卽患瘴病水土不服不能供職乞放還鄕緣由各到臣隨經批行守巡嶺北道議官代署印務準令暫行調理去後今該臣查訪貳縣委系看南邊徼山谷叢深人煙稀少春秋之際嵐瘴爲多官玆土者必兩廣福建之人始能無患而知縣沈文淵費價皆系南直隸人風气懸絕大不相宜則沾染瘴病固勢之所必至也𨿽今各官病勢稍愈而气體尙怯若仍委代署則民無定向易於爲姦遽令致仕則年俱未衰不無可惜捲查先準吏部咨爲重久任専責成以安民生以禆吏治事內開議得知縣陸年上下乃得升取間有才不宜於官官不宜於地者聴撫按官查實具題量調處壹貳以更易之等因題奉欽依移咨前來通行遵照外今知縣沈文淵費價苦於瘴癘與官不宜於地者例似相合均當議處該臣會同提督南贛右副都禦史江巡按江西監察禦史趙議照長寧縣知縣沈文淵當新造之邑極力猷爲馭甫定之民多方綏輯乃今舉室冒病情甚可憐及查本官補任瑞昌後調長寧通計歷俸已滿叄年似當念其勤勞量加升敍俾得去其地以全其生者也定南縣知縣費價𨿽履任方新事尙未見然志向不茍才亦有爲乃今瘴气染傷難以輕棄及查南康府建昌縣知縣鄒兆陽才欠發揚不堪衝劇原籍廣東先任崇義縣教諭風土素習正與相宜似當隨其才質互相更調俾得安其位以行其志者也伏乞勅下吏部再加查議如果臣等所言不謬將鄒兆陽更調定南卽以費價調補建昌其沈文淵量加升敍員缺另扵兩廣福建之人擇其才力相應者銓補勒限前來任事實爲便益再照貳縣官員不獨知縣爲然其佐貳教職巡司等官率履任未久相繼病亡不惟旅櫬可傷亦扵事體無補以後員缺乞賜俯從一例於閩廣之人除補俟年久縣治充拓人煙漸盛瘴癘殄消然後照常升除庶官俱得人而地方有賴矣惟復別有定奪緣系議處有司官員以安地方事理未敢擅便謹題請旨

給由疏

題爲遵例考核給由正官事據江西布政使司呈奉臣批據吉安府申詳本府知府張振之年伍拾歲直隸蘇州府太倉州人由進士除授浙江處州府推官升浙江道監察禦史降山東東昌府臨淸州判官升江西廣信府通判升撫州府同知丁父憂升南京兵部職方司員外郎服滿赴部復除南京兵部車駕司員外郎升南京吏部文選司署郎中事員外郎升今職萬曆叄年叄月初拾日到任扣該萬曆陸年貳月初玖日止連閏實歷俸叄拾陸个月廣信府申詳本府知府林梓年叄拾玖歲福建漳州府漳浦縣人由進士除授南京刑部雲南司主事升本部江西司署員外郎升本部河南司署郎中遇例實授本司郎中升廣西梧州府知府隆慶伍年陸月貳拾肆日到任萬曆元年貳月初伍日丁父憂服滿赴部復除今職萬曆肆年拾月拾貳日到任扣該萬曆陸年正月初壹日止通前連閏實計俸叄拾陸个月泰和縣申詳本縣知縣唐伯元年叄拾柒歲廣東潮州府澄海縣人由進士除授江西饒州府萬年縣知縣萬曆貳年閏拾貳月拾貳日到任萬曆叄年拾月初捌日更調泰和縣知縣本年拾貳月貳拾陸日到任扣該萬曆伍年拾壹月拾貳日止通前連閏實計俸叄拾陸个月各叄年任滿例應給由等因俱奉批仰布政司查報依奉行據該府縣查得各官任內經管接管督徵過各年一應錢糧俱已完解納獲批單附捲並無粘帶未完違礙及查知府林梓知縣唐伯元前後歷俸委與例合緣由並送各官到司合就呈乞照例考核題請等因到臣據此卷查先準吏部咨爲酌議考課之法以肅吏治事內開今後府州縣正官給由免其赴京聴撫按官從公考核賢否具奏先令就彼復職管事牌冊差人賫繳等因又爲邊官歷俸巳深偶因公務攺調乞賜通理以便考績以祈恩命事內開以後考滿官員不論前後歷任年月多寡俱得通理等因俱題奉欽依移咨前來通行遵照外續據各府縣申詳前事就經批司查報去後今據前因該臣會同巡按江西監察禦史趙從公考核得吉安府知府張掖之博大之才嚴明之政臨事而解如迎刃論官而較若持衡廣信府知府林梓淸操雅量逺識通才一方之政教咸興兩地之聲實並茂泰和縣知縣唐伯元存心愷悌制事精詳循良不愧扵古人惠愛允孚扵眾庶各官旣經叄年任滿似應給由除令各官照舊支俸管事外伏乞勅下吏部再加查議如果臣等所言不謬將各官準其照例造完牌冊徑自差人賫繳赴部覆核施行緣系遵例考核給由正官事理謹題請旨

宗室投賄疏

題爲宗室無故暗投賄賂乞賜查處以全名節事據江西按察司呈前事內開犯人吳廷貴先年投充弋陽王府鎭國將軍拱■﹝木豕﹞下爲家人近因本王薨逝本府輔國將軍拱栻等保舉拱■﹝木豕﹞管理府事具奏行勘未到廷貴思得此事必經南昌府勘結就故違投充王府作爲家人事干撥置情重者問發邊衛充軍事例向拱■﹝木豕﹞撥說何不將銀送府預先籠絡了他拱■﹝木豕﹞隨說這樣淸正府官恐難行私廷貴卻又撥置拱■﹝木豕﹞以新正交際爲由將銀壹百兩用壇貳个裝盛糟鴿糟蟹蓋面泥封揑作金華酒隠情喚令家人彭春袁忠扛擡送赴本府知府王三錫處投下本官開見前銀不勝慚忿會同同知顧其志通判張翼陳子芳將銀封庫備由通呈撫按衙門俱批按察司究報又該巡撫都禦史潘看得宗室暗投賄賂必有棍徒撥置行司嚴提究詳行間廷貴又撥置拱■﹝木豕﹞揑冩呈詞內稱不知被何讎家暗計私投苞苴在內彼此不知況府侯淸名素著白玉無瑕貧宗無事干請毒遭暗陷等情具訴本院批司並行隨拘廷貴等到官究出前情問擬廷貴軍罪彭春等不應杖罪照出拱■﹝木豕﹞候行總理府紀過戒飭及查得見行事例先該禮科給事中王旋題爲憲臣持法紀重名節懇乞聖明特勅該部登記優待以勵臣工以杜鑽幸事該吏部復議以後凡遇有卻賄之官便當記之善簿而不得反用爲瘢痕列之薦剡而不得反指爲瑕颣等因題奉欽依續又該都察院題爲羣棍裝誣風憲事覆山西巡按禦史田樂本奉聖旨是田樂潔已奉公著照舊供職今後內外各文武官員但有姦徒扵原籍賄囑弟男子侄有所營求者許本官從實舉發或其弟男子侄有能拏獲人贓送官的俱準自首罪坐營求之人仍紀錄敍用若隠忍不舉悉以贓論欽此欽遵俱經通行遵照今知府王三錫秉法甚公持身甚正於行賄之事明言而不隠藏行賄之人直指而不假借淸修美節正與前例相符合應題請紀錄以昭勸典等因並具招由到臣據此案照先據本官具呈前事已經批行及牌行該司查究去後今據前因臣恐中有隠情又經宻訪得委因拱■﹝木豕﹞覬管府事乘以新正節令延請知府王三錫隨將席上果殽並前揑酒壇投送本官看系銀兩會官驗封舉發別無他故除將犯人吳廷貴等批行該司查照撥定衛分發遣發落外該臣看得官常之壊必由扵寵賂之彰而法紀之乖每起扵夤緣之輩積獘浸淫非一日矣幸廟堂之上風紀肅淸大小臣工皆知兢惕豈意復有懷私挾詐如拱■﹝木豕﹞者參照弋陽王府鎭國將軍拱■﹝木豕﹞泒出天潢宜遵祖訓乃因垂涎乎府事遂甘投餌扵郡衙心知長吏之亷曲聴小人之計冀其一時之忍以便後日之圖豈意彰揚自幹法紀卽行戒飭猶有餘辜南昌府知府王三錫防範素嚴操持甚厲卻金扵人所不知之地全無曖昧之私發姦扵事所未形之時綽有光明之度卽據本宗愬牒亦稱白玉無瑕似應照例紀錄但卻金亦臣子職分之常臣不敢請再照宗藩爲王室裔親其分甚尊而府縣爲藩服有司其禮宜恪故扵節序之間宗藩每有相沿晏會之禮拒之少峻怨讟叢生至有匿名投謗者此夤緣請托之獘所由起也臣竊謂宗籓不當下交扵守土之官守土之官不當上交扵宗藩皆所以明分義而共臣節也欲淸其流必須先絕其囮一切晏會問遺相應通行禁止伏望勅下該部再加查議如果臣言不謬將拱■﹝木豕﹞特賜戒飭王三錫議請上裁仍行申飭各王府並各衙門官員以後不得擅通交際違者聴撫按官指名參奏如此庶姦慝不興而士風益厲矣緣系宗室無故暗投賄賂乞賜查處以全名節事理未敢擅便謹題請旨

協濟站錢疏

題爲查處協濟站銀以昭聖恩以寛民力事據江西布政使司呈奉臣案驗仰司會同各司道將本省各州縣原泒編協濟直隸山東等處驛馬站銀自應徵年分起查照兵部近題事例坐委亷幹官員逐一淸查要見已完若干未完若干分別姦豪侵沒者重究追納小民拖欠者照例蠲免仍通融計算酌量應徵應減分數並查南京馬船水夫工食料銀逐年完欠緣由一並查議明妥具由通詳以憑會議等因並蒙巡按江西監察禦史趙案驗同前事依奉查得本省原泒編馬價除兩京會同館馬驢奉有部文照舊徵解外其直隸等省府原額上馬壹匹徵銀肆拾貳兩中馬壹匹叄拾捌兩下馬壹匹叄拾伍兩叄錢叄分每年共該銀壹萬叄千伍百零叄兩貳錢壹分俱扵各州縣四差丁糧內通融徵解除隆慶陸年以前拖欠銀數候淸查至日另報外今自萬曆元年起至伍年止除徐州上馬玖匹每年該銀叄百柒拾捌兩滁州上馬叄匹每年該銀壹百貳拾陸兩俱巳全完其餘府分除巳完外如順天府上馬叄拾捌匹每年該銀壹千伍百玖拾陸兩萬曆元年未完銀捌百玖拾伍兩叄錢肆分萬曆貳年未完銀壹千貳百陸拾兩萬曆叄年未完銀壹千零捌兩萬曆肆年未完銀壹千叄百肆拾肆兩萬曆伍年全未完解眞定府上馬肆拾玖匹中馬壹拾捌匹下馬貳拾貳匹每年共該銀叄千伍百壹拾玖兩貳錢陸分萬曆元年未完銀壹千壹百柒拾玖兩陸錢叄分萬曆貳年未完銀壹千陸百伍拾柒兩陸錢叄分萬曆叄年未完銀壹千伍百柒拾叄兩玖錢陸分萬曆肆年未完銀叄千零陸拾伍兩貳錢陸分萬曆伍年全未完解保定府上馬叄拾玖匹中馬貳拾匹下馬壹拾伍匹每年共該銀貳千玖百貳拾柒兩玖錢伍分萬曆元年未完銀壹千壹百零肆兩貳分玖釐捌毫陸絲玖忽萬曆貳年未完銀玖百伍拾兩零陸錢陸分柒釐叄毫叄絲萬曆叄年未完銀陸百柒拾壹兩叄錢陸釐貳毫萬曆肆年未完銀伍百叄拾壹兩玖錢捌分萬曆伍年未完銀壹千肆百壹拾肆兩陸錢肆分河間府上馬叄拾匹每年該銀壹千貳百陸拾兩萬曆元年未完銀捌百捌拾貳兩萬曆貳年未完銀陸百伍拾壹兩萬曆叄年肆年伍年俱未完解山東布政司上馬陸拾陸匹每年該銀貳千柒百柒拾貳兩萬曆元年貳年叄年分各未完銀柒百兩鳯陽府上馬貳拾貳匹每年該銀玖百貳拾肆兩萬曆元年未完銀壹百貳拾陸兩萬曆貳年未完銀貳百伍拾貳兩萬曆叄年未完銀捌拾肆兩萬曆伍年未完銀叄百柒拾捌兩俱系人戶拖欠今該本司左布政使劉繼文右布政使徐中行會同按察司按察使張大忠驛傳道副使王象坤屯田道僉事劉魯都司署都指揮僉事朱家將張應科陳道議得前項馬價銀兩原因各省直差支繁難故議本省編泒協濟矧今驛遞應付旣奉新例裁革冒濫節省已多在彼地所編站銀俱經議減則外省協濟之數豈容全徵況本省縣驛走遞馬匹每匹編銀不過拾貳叄兩少者僅得捌玖兩近又酌議裁減而前項省府每匹多至肆拾貳兩少亦叄拾伍兩有餘𨿽系先年差繁之時泒額苐今差使旣簡多爲有司占用復給全價不無冒濫及查前銀均系驛傳錢糧在江省節年逋負旣可盡數蠲免則前項協濟站銀亦當照例寛減不然是驛遞之應付𨿽省而協濟之銀數仍舊殊非南北一體寛卹之意且今本省地方連年水旱頻仍閭閻困苦已極邇奉勘合帶徵歷年拖欠民窮財盡刑比無措近又奉文燒造瓷器抄造白榜等紙共該工料銀壹拾叄萬壹千陸百餘兩庫藏空虛小民又難加泒𨿽節奉部文行催無從設處所據前項馬價似應酌量寛減以蘇民困呈乞題請將順天等府馬價銀兩自萬曆元年貳年叄年並隆慶陸年以前拖欠之數聴本司委員淸查除已徵在官者照數起解姦豪侵沒者嚴並追納中間果系小民拖欠姑照本省站銀一例蠲免以寛民力其萬曆肆年伍年分銀兩以拾分爲率除山東徐州滁州叄處已全完解無可議畱外其餘俱以柒分追補各驛領回協濟余叄分聴本司催追畱作燒造抄紙應用萬曆陸年以後卽照減定柒分數目編泒實計每年共該減編銀肆千零伍拾兩玖錢陸分叄釐備行各屬查照免編攺正書冊永爲遵守其應免銀數仍候委官查明造冊繳報再照江淮濟川貳衛水夫工料每年共編銀壹萬肆千壹百叄拾兩卽今奉有部文差官督催似難議減但查來文內開自嘉靖拾貳年起至萬曆伍年止拖欠之數俱要追解目今見徵錢糧往往輸辦不前若將逺年逋欠一旦並徵非惟世逺人亡無從追納抑恐凋瘵窮民不勝拘擾徒煩催徵無益扵事相應比照馬價事例自隆慶陸年以前未完之數聴委官淸查果系民欠一並蠲免萬曆元年以後仍照原額編徵完解庶錢糧易扵追徵而小民可沾寛卹之惠矣等因到臣據此案照先準兵部咨前事欵開一議減免之實內稱直隸各驛上馬原額數多率從官司占用當量減編南馬站銀視各省議定本部亦量議通減庶南北均沾減編實惠一淸徵納之實合將萬曆元年以前各省逋負站銀不分南北行各撫臣坐委亷幹官一二員逐一巡行淸查已徵在官者截數起解各原坐地方充用姦豪侵沒者重究追納其餘小民拖欠一體蠲免又準本部咨該巡撫應天都禦史胡題本部議得合將蘇松常三府原泒順天保定河間應天鳯陽滁州山東等處各驛南馬銀兩拖欠萬曆肆年仍舊催徵陸分解發各驛量畱肆分以濟織造之用通行各省直撫按查照本部近題事例通融計算酌量應徵應減分數到日候本部覆請一體減編各等因俱題奉欽依移咨前來又準南京兵部咨爲計處馬船工食料價以圖永久事內開查得江西合屬司府州縣自嘉靖拾貳年起至萬曆伍年止共拖欠馬船工食料價銀陸萬貳千肆百肆拾兩零除具題本部武選司主事趙世卿查催外合咨前去轉行布政司如數追解等因俱經備行該司會同各司道一並查議詳報去後今據前因該臣會同巡按江西監察禦史趙看得驛傳之費濫觴巳極近賴我皇上畱心民瘼銳意節省查革冒濫之勘合以淸其源減免歲額之編銀以節其流又慮積逋未貸徒費催科通行各直省將萬曆元年以前侵欠銀數委官淸查分別徵豁臣等有以仰見我皇上愛養元元之心眞同文王視民如傷之念而海內貧民免死扵箠楚之下者萬萬矣但協濟馬價一項原因本處民力有限勉爲裒益他省今兩直山東等處站銀旣從編減而江西協濟各處者乃復全額追徵似非一體之義及查近爲敷陳末議以仰禆聖治事該臣等議將本省站銀免編減編事宜具本題請伏蒙特恩將隆慶陸年以前拖欠並萬曆元貳叄肆年帶徵分數盡行蠲免通省小民歡聲動地夫在本省者旣蒙恩貸則協濟別處者尢當照豁況江省素稱貧瘠加以水旱頻仍近又增添燒造瓷器抄造紙張約該增銀壹拾叄萬餘兩省貸無幾而加泒又至閭閻之苦誠有不可言者臣又查得南京馬船水夫工料委不可缺但該部開催自嘉靖拾貳年起時久歲深人亡戶易徒費敲撲無濟於事所據該司會議前因委應酌處伏乞勅下該部再加復議如果臣等所言不謬將本省原編協濟順天山東等省府馬價隆慶陸年以前拖欠者查照見奉部文萬曆元年貳年叄年拖欠者比照近奉聖恩蠲免本省站銀事例俱容催行原委官員淸查已徵在官者照數起解姦豪侵沒者嚴並追納果系小民拖欠者一體蠲免萬曆肆年伍年未完銀兩比照蘇松題準事例以拾分爲率除巳全解外柒分追補各驛協濟叄分聴畱本省少資瓷器紙張之用萬曆陸年以後年分比照本省題準減編驛傳站銀事例悉依減定柒分之數編泒使小民永享減免叄分之惠其南京馬船水夫工料隆慶陸年以前未完之數亦照馬價事例聴委官淸查果系小民拖欠一體蠲免萬曆元年以後仍照原額全徵庶南北有均沾之恩而小民無重困之苦矣緣系查處協濟站銀以昭聖恩以寛民力事理未敢擅便謹題請旨

請卹典疏

題爲比例陳情懇乞天恩俯賜卹典以勵臣節以光泉壤事據江西布政司呈奉臣批據南昌府南昌縣官生王時文呈前事內稱故父王希烈原任吏部左侍郎乞照例題請給賜祭葬贈謚錄蔭等情奉批仰布政司查報依奉通行守巡該道並該府縣查勘去後今據該府申據南昌縣申準本縣儒學牒呈據廩增附生員胡儒潘良策劉仕霖並該都裏鄰舒承袁堯等結查得本縣鄕宦食二品俸考三品滿吏部左侍郎掌詹事府事兼翰林院侍讀學士已故王希烈由嘉靖叄拾貳年進士選庶吉士初任翰林院編修貳任侍講叄任左春坊左諭徳肆任國子監祭酒伍任禮部右侍郎陸任本部左侍郎柒任吏部左侍郎兼侍讀學士掌詹事府事丁父憂回籍守制扵萬曆肆年拾貳月內服闋蒙恩行取仍以原官掌管府事起程赴任間萬曆伍年陸月貳拾壹日在家病故自束髮以至垂老士論攸歸由筮仕以及宦成官箴罔愧伊男時文所呈一一是的等情連名結報到學備牒到縣該本縣查看得本官前項事迹覆行學校勘結無殊所據比例乞討卹典查與例合等因到司並準本司分守南昌道左參政鄭一龍咨又準江西按察司牒呈準本司分巡南昌道僉事周思敬闗同前事覆查無異咨牒到司該本司左布政使劉繼文右布政使徐中行看得本宦性資直諒問學淵源啟沃之功允孚士望孝友之誼不愧鄕評所據乞討卹典旣經按察司守巡道並該府縣覆勘明實又查與例相合呈乞具題施行等因到臣據此查得條例內開爲申飭恩例以杜濫冒事該禮部復議得今後兩京大臣致仕養病給假在家病故扵例應得卹典者本處有司卽與具奏止許直陳履歷聴候處分不得別加品題眩亂名實若系平生勲業隆重行誼超卓者撫按官不妨另奏等因又準本部咨爲謚卹巨典請乞成風懇乞宸斷杜幸覬以昭向勸事內開以後大臣在家病故者各地方有司卽將本官履歷緣由及病故日期申報撫按衙門核實季終類奏其中果有行業超卓公論共推及罪過昭彰公論共棄者不妨據實開列以憑本部查例議擬題覆等因俱題奉欽依移咨前來通行遵照今據前因該臣看得已故起復吏部左侍郎兼翰林院侍讀學士掌詹事府事王希烈溫文直諒孝友忠貞行誼素重於鄕評聲華聿隆於朝寧今旣淪謝似應優議但恩典出自朝廷合行遵例題請乞勅該部再加查議覆請施行緣系比例陳情懇乞天恩俯賜卹典以勵臣節以光泉壤事理未敢擅便謹題請旨

報獲盜犯楊靑山疏

題爲擒獲節奉欽依照拏首盜事據整飭南昌兵備僉事周思敬呈前事內稱擒獲賊犯楊靑山供稱系寧州人自恃膂力驍勇慣使玖齒鐵鈀及鎗刀武藝兼曉梅花數先充本州島應捕索取彊盜月錢遂與各盜相識投入先案巳擒會決賊首詹孔舜羅朝廣李大鸞等夥內出沒寧武及湖廣平瀏等處打劫殺人放火虜婦索贖隆慶元等年不等月內靑山與羅朝廣伊今案見獲弟羅朝武混名笑和尙同詹孔舜李大鸞等陸拾餘人陸續打劫先案巳省發失主戴文利等家財物並虜先案已給領婦女伍姑秋姑王氏等姦占爲妻及虜平江縣陳典史隨蒙該省督兵生擒羅朝廣等到官供報羅朝武夥合靑山等打劫情由將羅朝廣擬斬靑山等照拏移行江西院道緝捕間靑山羅朝武又同詹孔舜李大鸞等逸過寧州雙坑靖安■﹝石喿﹞坑等處打劫陳宿陸等家殺死精兵陳俊等及將捕兵舒元支解當有官兵追捕各賊躱入金雞坑哨總艾春等親見靑山當先出陣衝鋒殺死義士吳鳯蕭剜出心肝並殺死鄕兵叄名隨蒙巡撫都禦史潘撫臨見得賊勢猖獗將各緣由題報一面督調官兵擒獲詹孔舜等伍拾余名並奪回虜婦伍姑等發按察司並守巡道會審將詹孔舜等擬斬招詳本院題奉欽依會決訖靑山李大鸞等照拏萬曆伍年正月內靑山又夥合見獲溫定同別案問斬李尙坤等打劫本州島安鄕今不在官余勝其家虜伊在官媳徐氏到扵別案丁朝沂家姦宿余勝其狀告守備鄧子龍拏獲李尙坤丁朝沂等解道發州審實將李尙坤等擬斬招詳批允丁朝沂監故本年拾月內靑山見得江省地方保甲嚴謹舊日窩家盧尙貴等俱蒙僉事周思敬陸續擒滅無處藏身就同溫定攜帶徐氏逃往湖廣通城縣地名上河塘隠情投未到胡洞崖荘內潛住本月內蒙道捕獲李大鸞羅壹保到官供報向與靑山等夥劫情由招詳撫院覆審題奉欽依將李大鸞羅壹保會決訖靑山等照捕並蒙巡撫都禦史潘巡按禦史趙看得靑山系節經題奉欽依有名與羅朝武俱虜官殺兵巨冦催行按察司闗行兵備僉事周思敬宻行守備鄧子龍本州島知州石漢判官丁景方巡檢汪希賢各差兵鄭子章等訪知靑山潛住前荘回報各官添差兵快並力擒拏靑山持鎗出敵眾兵奮勇直前將靑山溫定擒獲連徐氏鐵鎗解州弔取各起捕案查審輸吐前情明白招解本道覆審無異看得靑山與羅朝武皆積案巨冦夥劫多年流毒四隅殘害兩省罪惡滔天凶暴已極今幸就捕足快人心速宜正典以昭國法溫定續與靑山同夥打劫互執情眞虜婦徐氏口證更確擬以重辟均無虧枉問擬楊靑山羅朝武溫定俱彊盜得財斬罪合照詹孔舜李大鸞等事例題請及時會決梟示連人招解到臣據此案照先經擒獲盜犯詹孔舜等續獲盜犯李大鸞等俱供報同楊靑山等爲首糾夥打劫情由在捲及查先經具題兵部議覆節奉聖旨李大鸞羅壹保著便會官審決梟示未獲的嚴行緝捕欽此欽遵巳將李大鸞羅壹保會決訖催行司道府州照拏楊靑山等去後今據獲問前來該臣面審楊靑山等直認無詞但干重辟除批行按察司再審通詳題請會決外緣系擒獲節奉欽依照拏首盜及奉明旨未獲的嚴行緝捕事理爲此具本謹具題知

薦舉致仕藩臣疏

題爲薦舉卓異致仕藩臣以備錄用事臣竊惟爲天下得人者聖君之仁而以人事君者人臣之義臣伏覩我皇上登極以來求賢之急如渇與饑而用賢之廣不遺巖穴天下之士茍抱寸長曲藝莫不延頸以望甄收而臣子茍有所知卽當陳舉以仰副我皇上惓惓盛心者而況親履其經歷之地親覯其行事之實而敢蔽之乎有原任江西左布政使今致仕秦鈁者與臣同省又同鄕會兩試其人品才識臣所稔知者萬曆肆年陸月間臣入江右之境乃鈁致仕之肆月也臣接管以來見其同寮稱之屬官頌之士夫感之而扵百姓則無分賢愚老少皆思之矣凡語及壹事必曰此秦布政所立之良規也語及壹獘必曰此秦布政所革之積蠧也臣諦訪之有謂其操持之潔毫髮無染每遇出納必公必平若將凂焉者有謂其才猷之敏片言立解江藩事最繁瑣而本官處之裕如者有謂其自奉之薄宛若儒生歸家之日行李數肩相隨僮僕貳人蕭然之狀至有令人揮涕者臣又訪其致仕之故止緣一妻一子相繼淪沒憂思之過委有小恙先任都禦史楊巡按禦史張極力慰畱褒美之詞尙存案牘鈁不得請乃自投疏而歸者夫鈁盡職扵地方者如此孚信扵上下者如此問其才足當壹面問其年方逾伍旬玆遇陛下急扵用賢之時鈁當可用之日而乃令其無故而去輿論所以共惜之耳臣又思之鈁爲臣同鄕同年今扵去任之後破格舉薦其迹似爲阿私然蔽賢之罪大而冒嫌之罪小古人以父舉子以叔舉侄蓋愛君之誠不敢避親也臣旣以鄕曲之故知之甚深今又扵其行事之地信之益篤乃緣小嫌曲謹不以告之陛下豈臣之分義哉伏望勅下該部再加查訪如果臣言不謬將秦鈁實時起用或循常例授以原職或因其資望已深破格簡用如其不效臣願承舉主之罰則賢才不棄扵明時而士風益勵扵自效矣緣系薦舉卓異致仕藩臣以備錄用事理未敢擅便謹題請旨

薦舉方面官員疏

題爲薦舉賢能方面官員事臣奉命巡撫江西謬蒙升任其於方面官員例得薦舉敢敬陳之扵藩得陸臣焉如江西布政司左布政使劉繼文慨直中獨存忠厚沖虛內雅有執持勤恪自將而叢脞之獘已絕寛嚴得體而屏翰之譽攸歸右布政使徐中行不失赤子之心綽有長民之度揚歷久而風猷茂著性行純而措處咸宜分守湖西道右參政陶幼學心地如靑天白日施爲若利刃輕車事經整頓便入章程官屬品題無逃臧否分守嶺北道右參政侯於趙言不出口惟事力行政不近名自多實績文武皆得其濟張弛允協其宜分守九江道左參議王世懋淸修宛若儒生明練有同老吏立淸建昌飛詭之獘坐革叄郡科擾之私至捨彼文學専心治理尢其厲精處也分守湖東道右參議王問臣聲色不大而法自行吐茹罔形而事自集叄郡享寧一之福再期嚴夙夜之懷扵臬得伍臣焉如管理驛傳淸軍道副使王象坤文能飭治才可投艱執持甚確而無絕俗之形籌策罔遺而無深求之獘去歲調停驛傳俱出其手臣不敢蔽也分巡湖西道副使吳從憲絕無依回腆■﹝月忍﹞之態卓有光明正大之休持身約而寮屬皆仰其淸風蒞政平而大小咸蒙其渥澤饒州兵巡道副使郭孝胸襟豁達治體精明處多盜之鄕而民安若堵當最繁之郡而剖決如流提督學校副使江以東力挽頹風堅持正气公明備至而妍醜心傾學行交修而菁莪化洽南昌兵備道僉事周思敬愷悌其心而持法必不假借公平其政而臨事每有機緘暴客有賣劍之牛窮谷成坦夷之路以上諸臣均爲藩臬之良俱當列薦內右布政使徐中行履任𨿽止逾拾个月但本官専理錢法曲盡機宜合省通行利民不小見今增建廠局采辦銅料以爲永久之計似應特薦以鼓其气仍乞稍緩其擢以終其事者也伏望勅下吏部再加查訪如果臣言不謬將劉繼文等或采其才望優以不次之遷或計其年勞待以循資之擢則臣工競勸吏治益修而扵表率紀綱之司亦有禆矣緣系薦舉賢能方面官員事理未敢擅便爲此具本謹題請旨

舉劾有司官員疏

題爲舉劾有司官員事臣叨撫江西謬蒙升任其扵地方有司官員例當舉劾訪得吉安府知府張掖之節槪淸嚴才華練達明仁並濟而民有父母之懷逺邇交孚而譽重循良之最九江府知府李得陽政體修明謨猷頴敏軍民交擾而劑量各適其均江湖會區而經畫悉多其績袁州府知府鄭惇典節可亷頑政惟務實威行夙蠧而左右無舞文之姦心切痌瘝而閭閻蒙寛卹之惠南安府知府陳誥操持皎皎器度恂恂折獄決於片言而庭無畱牘馭吏嚴於壹芥而民有頌聲饒州府知府黃思近禔身淸愼馭下嚴明事事克舉而地方永賴在在有備而水陸無虞廣信府知府林梓才識恢弘操持貞確祛姦縮費而民樂其生飭武修文而人安其業南昌府知府王三錫夙負鋒頴之才能堅冰蘗之守措注周而人人得所酬應裕而事事成章南昌府同知顧其志近人多平易之政持已儼孤貞之操令不撓而湖防錢法之皆行業惟勤而佐郡淸戎之並美南昌府推官常居敬丰姿玉潤操履冰淸讞獄則姦蠧悉釐而心存平恕查盤則侵漁盡發而事鮮依違九江府推官馬貫持身雅有夙裁與人絕無城府事不盡法以病民政尢嚴防於近習撫州府推官徐得禎才能脫頴節可茹荼理訟則人多質成之願署篆則民有子來之歸廣信府推官陳躍潛處事切中乎機宜革獘必窮其徑竇入覲囊無壹芥之攜署邑民有貳天之戀都司經歷司經歷熊惇朴當屢挫之後而絕無怨尢處最畏之官而克勤職業學益宏於困衡之久事更練於悔悟之深寧州知州石漢才猷卓犖志節堅剛計擒元惡而狐鼠潛蹤力撫災民而黔黎歡附永新縣知縣龔錫爵英資卓識勁節淸操井然有條而政自裕凜然難犯而民自懷萬安縣知縣譚希思政先節愛法尙嚴明均賦役而人蒙畫一之休崇學校而士沾可久之澤安福縣知縣倪涷縛逋冦而聲色不動緝遺姦而城社爲空愷悌父母之心正直神明之誦上饒縣知縣王炳璇文學本之家傳廉靖得於天植貧民𦇤負以歸巨猾斂手而避淸江縣知縣郭惟賢守不染夫壹塵心惟凜乎叄尺當午道而丰約中節處窮邑而興革適宜永丰縣知縣蔡國炳靑年邃養雅志通才握管如馳而積案俱杜剖裁甚利而飛詭皆淸新淦縣知縣陳奇謀節愛致黎庶之戴操持著素絲之風夙夜在公常如執玉痌瘝在念有若救焚南城縣知縣範淶性和而介才敏而詳剖決如流而完報獨速催科有序而輸解無逋弋陽縣知縣程有守性本純誠事尢詳妥革耗例而每捐俸以助貧絕追呼而尢虛心扵讞獄鉛山縣知縣陸夢熊愷悌宜民精勤律已門絕瓜李之嫌市屏遊冶之迹策蹇應朝貧寒如士吉水縣知縣江沛然性資頴異政體通和刷積年冗蠧之姦而民膏可續發黠胥侵漁之獘而國計有禆泰和縣知縣唐伯元壹片赤心力行古道事惟盡其在我而寵辱不驚政實見其宜民而士人俱戴彭澤縣知縣雷時敏政崇體要用節浮華築江堤而功垂保障新黌校而化洽弦歌南昌縣知縣李得佑智能發姦法罔移扵豪右廉能威下罰首及扵冥頑贛縣知縣陳一魴存心縝宻行事沖和恪守條編之規而怨不避能行保甲之法而盜自弭徳興縣知縣孫哲淸操雅志粹質通才躬勤案牘而黠胥莫售其姦嚴刷戀衙而白役俱屏其迹以上諸臣均之爲亷勤公謹一時有司之良俱應列薦內知府王三錫到任𨿽止壹拾壹月但郡當會省百責攸萃臣目擊其勞寢食爲廢似應特薦使知鼓舞者也又訪得按察司照磨所照磨蔡椿齡才識通明操持雅潔委署進賢而士民咸附承解物料而羨余不緇泰和縣縣丞吳大進气度安詳才猷通敏審讞有法而四境之訟獄願歸持守無私而戀衙之姦狡俱屏吉永丰縣主簿方可剛守已甚堅任事惟恪叄運南糧而絲粟無染兩署縣印而士民相宜以上叄臣節據司道開報復經諮訪相同授以縣令必效廉能所當並薦者也臣又查得前任江西撫臣薦舉有司俱不越叄拾人臣因近奉明例遷謫官員並入壹疏及將幕職縣佐亦行附列不免稍多伏望勅下吏部再加查訪如果臣言不謬將張振之等以次擢取蔡椿齡等資升縣令則賢否明而人心自服懲勸得而吏治愈肅矣緣系舉劾有司官員事理未敢擅便爲此具本謹題請旨

舉劾武職官員疏

題爲舉劾武職官員事臣奉命巡撫江西兼理軍務其扵地方武職官員例當舉劾訪得南贛參將郭堅夙擅知兵之譽屢成平冦之勲徵黃鄕而渠魁授首鎭贛郡而反側回心銅鼓石守備鄧子龍經畫久著扵鄱湖智勇更彰扵寧武伍列貔貅而狙詐皆爲心腹道無荊棘而險隘盡作金湯江西運糧把總戴應麟淸雅頗類儒生沈毅有同老將夙蠧盡掃而糧有餘盈額稅早輸而軍無疲累建昌把總王接武熟諳兵機尢通文墨守無染指而行伍傾心技可穿楊而折衝允賴南昌衛指揮使李應詔丰儀爽朗幹局疏通視篆有守有爲而士心咸服承委克勤克愼而公務不弛以上伍臣俱爲介冑之良所當薦揚其鄧子龍年勞旣久功績頗多所當超用或照該部原議覆奉欽依事例加以都司參將職銜仍管銅鼓石守備事者也鄱湖守備丘廷表奉已甚侈馭下寡恩鄱湖爲姦盜之淵不思躬行巡歷守備有分疆之寄顧乃溺意宴安恣箠楚以作威而班頭李尙春識字何應波得以行其胸臆盡錙銖以网利而挿鋪月錢麻租漁利乃爲盡入攜囊縱家丁盤詰民舟致摉索其行篋任中軍賣放姦犯竟暗匿其鹽斤責山戶之采薪每月折銀數兩勒精兵之常例總計約有百金浪逰常至浹旬巡湖官之稟可據誅求下逮貧戶兵備道之狀未銷部曲頗有怨言日久恐生他釁此壹臣者職守已乖年力方茂所當降調以責後效者也其指揮以下不職者臣訪究得實徑自處分不敢請瀆伏望勅下兵部再加查訪如果臣言不謬將郭堅等量才擢用丘廷表降調庶勸戒不慝而武弁思奮矣緣系舉劾武職官員事理未敢擅便謹題請旨

薦舉教職疏

題爲薦舉教職官員事臣叨捬循之職亦嘗畱心扵學校之事玆者蒙恩升任謹摘教官之賢者疏列上請以備錄用訪得吉安府儒學教授梁有貞詩詞爾雅足徵家學之相承行誼淸修尢見師模之克正新昌縣儒學教諭陳應隆守不移貧學能待問志行素孚扵鄕曲端方允洽扵士心以上貳臣學行俱優可充六館之選者也廣信府儒學教授蔣時極气度溫文性資敏愼署邑絕無訾議迪人雅有規條武寧縣儒學訓導丘蘭淸標雅志敏質通才取與不茍而士子歸心表率克端而儒紳推轂以上貳臣才識通明可備縣令之選內蔣時極原系知縣攺教但志向不衰年資方茂仍宜升授或任以府佐之職者也伏望勅下吏部再加查訪如果臣言不謬將梁有貞等分別錄用則儒官知所向往而風教不無少禆矣緣系薦舉教職官員事理未敢擅便爲此具本謹題請旨

薦舉人材疏

題爲薦舉境內人材事臣叨撫江西玆蒙升任其於地方人材例應列薦謹摘其尢者爲皇上陳之原任南京刑部尙書今告病李遷涵養深而徳性粹揚歷久而事體精已絕公庭之迹實堪樞府之姿原任兵部左侍郎今聴用萬恭髙明爽朗之度雄偉特達之才論事眞如指掌投艱尢可斷犀原任廣東按察司副使今致仕李材學有本源才堪肩巨政績久稱於東粵行誼首重於西江原有目疾今已就愈原任尙寶司司丞今告病楊時喬昔居易染之地而羔羊之節不污繼陟膴仕之階而冥鴻之志可尙自娛文史屏迹公庭原任福建按察司副使今告病蔡國珍夙稱博洽雅著淸修閩海校文卓有操持之譽江鄕養重曽無非僻之幹原任湖廣布政司參議今聴調萬虞龍居官則自縣令以陟銓司皆有方問居家則惟明農以及教子絕無營爲至其孝行之純尢爲鄕評所重原任浙江按察司僉事今告病周寀負經時之才而善自韜晦貞勵俗之行而每抱沖虛年富學優可司文教原任太僕寺少卿今降調髙應芳性資質直心地光明風裁夙著扵霜臺行誼尢隆扵月旦以上捌臣品格不同才識亦異然考其素履詢諸鄕評皆爲江右傑出所當薦揚者也伏望勅下吏部再加查訪如果臣言不謬將李遷等及時起用則才識或可以濟時志行或可以勵俗而於聖治不無少禆矣緣系薦舉境內人材事理未敢擅便謹題請旨

潘司空奏疏卷七

