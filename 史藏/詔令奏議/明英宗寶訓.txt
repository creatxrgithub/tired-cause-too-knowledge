大明英宗睿皇帝寶訓

序

朕聞古昔聖王之有天下也撫世酬物奠安民生必有令謨嘉猷善政善教以敷誨當時流播後世爲子孫愼守法此三代之君所以國祚靈長綿世數百者以前作後述繼繼承承敬守世範之有自也仰惟我

皇考英宗法天立道仁明誠敬昭文憲武至徳廣孝睿宗皇帝英明天縱睿智夙成加以

聖學緝熙孜孜匪懈爰自沖齡嗣登

大寶於禮樂刑政之要典章文物之施咸斷自

宸衷綽有條理凡在廷在外所用惟賢非賢不用尊居天位先後歷二十有二載𨿽中更多故然道足以濟之徳足以鎭之是以華夷歸戴海宇太平光崇

廟貌爲本朝

英宗中庸曰惟天下至聖爲能聰明睿智足以有臨也

皇考臨天下之徳與至聖同功可謂盛矣哉乃者國史成書爰命儒臣采輯

皇考言行政事之可師可法者以爲寶訓總一十二卷嗚呼先聖後聖其揆一也

皇考之位卽

祖宗之位其徳卽

祖宗之徳矣顧予小子受命維新敢不因言以求其徳因徳以求其心思以保天位於無窮者乎尙惟後之子孫臣庶一體遵承以隆世守則三代所以久安長治之道不在於昔而在於今日矣詩曰不愆不忘率由舊章其斯之謂歟謹序於篇首

成化三年月大明英宗睿皇帝寶訓序終

大明英宗睿皇帝寶訓卷之一

光祿大夫柱國少傅兼太子太傅禮部尙書武英殿大士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂﹤彳胤﹣丿﹥昌謹閱

敬天

○正統五年九月壬寅

禦制觀天之器銘曰粵古大聖體天施治敬天以心觀天以器厥器伊何璇璣玉衡我象天體衡審天行歷世更代垂四千祀沿襲有作其制寖備卽器而觀六合外儀陽經陰緯方位可稽中儀三辰黃赤二道日月曁星運行可考內儀四遊橫簫中貫南北東西低昂旋轉簡儀之作爰代璣衡制約用密﹤鋶﹣釒﹥朗而精外有渾儀反而觀諸上規下矩度數方隅別有直表其�八尺分至气序考景鹹得懸象在天制器在人測驗推步靡忒毫分昔作今述爲制彌工旣明且悉用將無窮惟君勤民事天首虔民不失寧天其予顧政純於仁天道以正勒銘斯器以勵予敬

○十二月丁酉敕在京文武羣臣曰昨欽天監言明年正月朔日食凡九十一秒故事食不一分者不救護朕惟事天之誠𨿽微必謹敬天之變豈以微怠況玆歲始陽徳方亨致災有由敢忘祗畏是日在京文武羣臣悉免賀禮及期救護如制

○正統六年正月庚子行在禮部尙書胡濙奏本年正月朔午刻日當食

皇上敬謹天戒預敕羣臣救護如制至期天气晴明太陽正中無纖毫之虧此蓋

皇上至仁大徳下及於民上格於天是以當食不食禮宜慶賀

上曰此是

上天垂眷君臣當益加敬愼不可怠忽慶賀禮免行

○天順七年正月癸卯

上因足疾久不視朝是日以將大祀

天地誓戒文武羣臣乃力疾視朝至期

上謂內閣臣曰朕足疾未愈欲自行禮但拜下艱於起命人扶可乎對曰

陛下若能力疾行禮足見敬

天之誠扶何妨遂自行禮

聖孝

○正統元年閏六月壬午

上諭行在禮部臣曰

山陵祭祀衰戚存焉服飾華麗豈禮所宜朕自今後每祭

孝陵

長陵

獻陵

景陵行禮之日與百官俱具淺色衣服如洪武永樂例尙書胡濙等頓首奉命

○天順二年正月己卯

上率文武羣臣捧冊寶尊

皇太后爲

聖烈慈壽皇太后先是敕禮部曰

皇太后撫育朕躬君臨天下蓋有年矣曁朕居南宮上貽憂危近者仰荷以

祖宗社稷爲慮廢黜昏亂俾朕復承大統康濟天下其有功於

宗社生民甚大宜上徽號以示尊崇用表朕誠孝之心於是禮部具儀以聞遂行禮

○天順七年閏七月戊午敕諭文武羣臣曰昔我

皇考臨禦之日

母后胡氏自惟多疾不以躬承祭餋重以無子固懷謙退上表請閒讓位於我

母后孫氏

皇考已從所志就閒別宮其稱號服食侍從悉如舊厥後

母后胡氏遺榮慕道益尙淸虛遊優有年以至令終朕於時幼沖不敢固違其志已尊謚爲靜慈仙師而凡祭葬之儀亦惟是稱皆所以成其志也朕今思之

母后之志𨿽成而爲子之心終有未盡爾禮部宜會羣臣仍議上

皇后尊謚令所司修葺陵寢如制蓋欲因其志之所安而致尊崇庶幾於禮於情兩盡而無憾也

嚴祀禮

○宣徳十年六月丁卯敕行在太常寺官曰朕惟祀神國之大事廟宇壇墠惟修惟潔犧牲粢盛惟豊惟備圭幣香祝薦獻之具樂舞之設咸用整飭惟爾之職凡典守壇廟及諸執事爾恆戒警之俾存其誠以時共事彼或不恭越禮廢事爾具以聞必斥去之爾尙齊潔一心昭事

天心鬼神以迓禎祥上佑我國家下福我臣民惟爾祿位亦保永久欽哉

○正統二年十二月丁醜行在禮部奏正統三年正月初六日享

太廟

上禦正殿受奏然是日值

宣宗皇帝忌辰例不鳴鐘鼓第視事西角門禮有不同請裁之

上曰祭祀重事還宜升殿余悉遵永樂間例行之

○正統九年閏七月甲申敕禮部工部曰朕惟國之大事莫先於事神古者帝王率用玆道我國家自

祖宗以祗事神祗載在祀典已有定制朕嗣承大統惓惓於玆比聞天下嶽鎭海瀆及府州縣社稷山川文廟城隍應祀壇廟歷年旣久多爲風雨損敝所司不能時加修葺分巡憲臣亦罔加意甚至容人褻瀆致傷和气爾等其諭兩京及天下有司於應祀神祗壇廟久荒廢者卽設法備料修理工程大者酌量事宜以聞修完之日擇人奉衛務在敬愼不許褻慢仍令風憲官按臨巡視其有損壞不修及因修理害民者悉罪不宥

○正統十二年五月己酉命南京工部修歷代帝王本朝功臣眞武普濟祠山五顯嘉祐及漢壽亭侯晉卞忠貞公南唐劉忠肅王宋曹武惠王元衛國忠肅公都城隍十三廟俱於內庫支給物料

謹天戒

○正統四年六月戊戌敕諭公侯伯五府六部都察院等衙門官曰朕恭嗣大統夙夜祗勤惟

天惟

祖宗付托之重不敢怠逸比年以來停罷一切徵斂除逋負薄刑罰所冀四方咸遂生息今歲以來災沴數見京畿尢甚自三月至五月亢暘不雨甚傷農麥五月中至六月連雨不止河決堤岸渰沒田稼城中傾塌官民廬舍亦有渰溺死者深用兢惕洪範咎徵皆由人事蓋朕不徳之所致也其聽納之弗審歟讒佞之弗戢歟政事之臣有頗仄歟輔弼之臣失其職歟何災異特甚循省厥由用圖善道爾等皆與國同體豈當默默坐視而弗思弗勉乎自今其體朕心以敬

天愛人爲心毋懈夙夜夫持廉戒貪者善身之本致公絕私者善政之要勿謂可欺神鑑孔明勿謂無害天應可畏欽哉勗哉往務善政庶幾以回

天意以固

宗社生民之福爾亦尙利哉

○七月癸酉敕南京守備襄城伯李隆參贊機務少保兼戶部尙書黃福及六部都察院曰得奏言六月二十九日大風之異朕用惕然夫南京國家根本之地天變若斯所系非小卿等皆國家大臣休戚攸同宜敬愼庶政纖毫無忽密察姦宄杜漸防微文臣以安民爲重武臣以備兵爲務念玆在玆夙夜罔怠凡有擾害軍民不便之事悉條列以聞庶承

上天警戒之意

○正統五年三月己未敕南京守備襄城伯李隆參贊機務兵部右侍郎徐琦曰得奏言二月二十二日夜風雨之異朕惕然祗愼爾等亦宜體朕此心敬天卹人其江上所損漕運人舟旣皆漂溺無存卽令戶部驗數除豁不許復有科徵各門所損垂﹤脊﹣月目﹥獸牌等件悉令所司如舊修理不許托此以重擾人故諭

○十二月己卯敕陜西鎭守巡撫巡按都布按三司等官曰得奏知蘭縣地震城堡墩堠官民廬舍頹壓甚眾此上示戒實由人事所召必非偶然敕至卽遣人巡視凡諸關堡及此農閒料工修築其被災之家量加賑卹毋令失所仍具實來聞爾等皆國家大臣及耳目之官受朕托一方軍民休戚之所系天戒若此厥有所由宜夙夜修省詢察軍民利病思所以處置之用弭災異以副朕敬天愛民之心

○正統六年六月庚午行在禮部尙書胡濙等言今年四月以來亢晹不雨蝗蝻爲患撥之天意驗諸人事皆由臣下才徳疏庸政事缺失有乖陰陽之和所致乞令文武百官自本月初七日爲始齋沐思過仍令大臣於在京各神廟行香及下道錄司愼選道流盡誠祈禱庶幾少回天意

上曰應天以實不以文今上天降災在修徳以弭之豈區區禱祠所能免也不必行

○壬午掌行在後軍都督府事太子太保成國公朱勇吏部尙書郭琎等上章自訟以爲災沴之興實由臣等冒昧所致伏乞

聖恩﹤氵亟﹥貸許令戴罪修省以圖自新其屬官中有不職者臣等考核奏聞在外官吏先令巡按禦史考察然後選擇大臣徧歷詢訪務在官得其人軍民安業以上回天意

上曰爾等宅心公私處事得失皆朕所素知但念爾等爲朝廷重臣非有大故悉置不問柰何善不加修過不知悔致滋物議之紛紛也繼自今宜革心攺行以贖前愆往歲遣令考外任官進退多有心今始行之其貪酷虐害軍民者令禦史三司官體實來聞

○正統九年十二月壬戌敕靖遠伯王驥等曰比聞甘肅風變屢作實

上天昭示儆戒之意卿等受朕重托其與各總兵鎭官夙夜盡心經畫嚴謹了備蓋外虜窺伺之心無時或忘卿其多遣間諜探其眾寡以爲戰守之計務在采擇眾善毋拘故常

○天順元年四月甲午敕諭五府六部都察院大理寺等衙門曰朕新復位夙夜兢惕永惟致理之要在乎敬

天勤民然欲從事於斯而無失蓋必君臣同心而後可矧今天之災沴消弭未盡民之饑困拯濟未蘇是惟朕躬之憂亦惟爾文武羣臣之憂也其自今月初一日爲始朕與爾羣臣各致齋三日朕親露禱於

昊天上帝爲民請命朕又聞之應天以實不以文得民以政不以言繼自今朕其恆自修省爾羣臣亦共儆戒於心愼﹤棥心﹥於事凡有可以匡輔朕躬以安國家以便軍民利所當興斃所當除者各從職掌明以條奏施行務底實效毋事虛文庶幾君臣交修以盡敬

天之實勤民之責而得致理之要其尙之愼之

○六月己亥是日淸霽酉刻大風雷雨驟從西北來發樹壞屋須臾雨雹大如雞彈至地經時不化奉天門東吻牌摧毀欽天監奏雹者陰脇陽也盛陽雨水气熱而陰脇之則轉爲雹占書曰凡雨雹所起必有愁怨不平之事伏乞

皇上謹遵天戒修省﹤宀十見﹥卹天下刑獄

上覽奏畢諭羣臣曰上天示戒固朕菲徳不能召和亦爾羣臣不能盡職或刑獄冤濫所致朕自當修省爾羣臣亦當警惕內外刑獄有冤濫未伸者宜加﹤宀十見﹥卹該衙門計議以聞

○七月丁卯敕諭文武羣臣曰朕以菲徳恭膺天命祗復寶祚於今半年圖治𨿽勤應天無效乃天順元年七月初六日承天門災朕心震驚罔知攸措意者敬事

天神有禾盡歟

祖宗成憲有不遵歟善惡不分而用捨乖歟曲直不辧而刑獄冤歟徵調多方而軍旅勞歟賞賚無度而府庫虛歟請謁不息而官爵濫歟賄賂公行而政事廢歟明姦欺罔而阿附權勢歟羣吏弄法而擅作威福歟徵斂徭役之法太重而閭閻田裏靡寧歟讒謟奔兢之徒幸進而忠言正士不用歟抑爲軍衛有司者闒茸酷暴貪冒無厭而致軍民不得其所歟凡若此者皆傷和致災之由而朕或有所未明也今朕省愆思咎怵惕是存爾文武羣臣旣任股肱耳目之寄當懷左右輔弼之圖況君臣一體休戚惟均果有合行事宜必當直言無隱其或躬蹈前非亦宜洗心攺過嗚呼應

大者當以實政弭災者不事虛文朕與爾等尙﹤棥心﹥敬之

勤儉

○天順五年四月乙未

上召內閣臣李賢等曰朕自復位以來每日五鼓初卽起拜天畢閱奏牘處分訖乃朝廟出視朝退朝

母后還宮復閱奏牘罷進膳飲食隨分未嘗揀擇衣服亦隨便𨿽著布衣人不以爲非天子也賢曰如此節儉益見盛徳上節儉則下民自然富矣又曰四書尙書朕嘗讀徧如二典三謨眞是格言帝王修身齊家敬天勤民用人爲政之道盡在其中賢曰願

陛下體而行之幸甚又言朕在宮中𨿽極熱不揮扇隆寒不近火賢曰

陛下聖質所稟堅厚體備中和之气故能如此臣聞宋仁宗亦然又言朕聞景泰不與大臣論治天下之道所以天下常安先儒謂接賢士大夫之時多於君徳大有益

上曰然

明斷

○正統七年正月戊寅山東東昌府通判傳﹤宀十見﹥進太極圖說

上曰太極圖先儒解釋已詳明此說僻謬背理宜斥之勿使傳布以誤後學

○正統十二年五月癸丑監察禦史李奎奏孔子之聖歷代皆有褒贈國朝自

洪武以來

聖駕屢幸於辟雍祀典徧行於天下何獨孔子褒贈未有增加乞敕翰林院參考古制定以萬世莫加之羙謚

上曰孔子萬世帝王所尊功徳難名𨿽累百言何足爲重不必增益

仁政

○宣徳十年六月丁未命天下有司理瘞暴露朽骨先是辦事官呂中言各處墳墓有系忠臣孝子賢人烈士今多被盜發掘破棺取物有子孫者卽爲掩葬無者至今暴露

上以先王仁及朽骨葬殍掩骼具有令典卽令有司盡與掩埋仍嚴禁以止發掘

○正統四年六月乙未

上以京師大水壞屋溺人命工部右侍郎邵旻都察院右僉都禦史曹翼同給事中擇京城內外髙爽之地及各廠房以居官吏軍民之無屋者戶部侍郎吳璽順天府尹姜濤存問被水之家給米一石溺死者加五百貫

○正統九年閏七月甲申敕諭都察院曰近聞各處軍民往往發人墳冢爾等職總風紀其嚴行各處巡按禦史及按察司督令各司府州縣官凡境內但有暴骨在田野道路者悉令所在裏老人等卽時掩瘞仍嚴諭軍民不許再犯違者罪之若該管官故縱不禁者聽風憲官論罪不宥

○正統十年八月壬子山西按察司副使寇深奏潞州襄坦等州縣今歲自春歷夏不雨民甚饑窘起運邊糧無所從出乞將官庫所積銀帛依時價糴米上倉作今年秋糧之數又各衛所軍士折糧鈔有二三年未給支者是致衣食不給今豊贍軍需庫布絹九十餘萬收積年久乞計價折作糧鈔給軍爲便

上曰﹤宀十見﹥一分則民受一分之賜況軍士衣食尢當軫念者其令三司官酌量行之務在處置得宜人不失所

○正統十三年正月癸巳敕南京守備豊城侯李賢等曰已廢曹國公李景隆家屬增枝等男婦大小三十八口拘廢年久人情不堪玆特推恩悉加﹤宀十見﹥釋令於所居閒住聽其出入生理其男女聽與軍民結婚嫁娶

○天順二年閏二月己卯敕鎭守懷來等處右參將都督姚貴近有自口外還者言向者土木南山河南河北一路陣亡官軍骸骨至今暴露朕聞之惻然於中爾卽分遣人盡收於僻地深瘞之毋怠

陸親

○宣徳十年七月甲戌山西巡按禦史及三司官奏晉府千戶周禮出城詐稱晉祠行香實赴京奏事

上命晉王治其詐僞之罪王引咎自責

上復書曰比者禦史三司言周禮事蓋門禁關防職所當言於伯無與何必深自引咎尙冀安心坦懷以副朝廷親親之意

○九月丙子書復慶王﹤木旃﹥曰承諭校尉餘丁及護衛軍人潭福海等赴京告府中調馬造甲之事朕備燭其虛詐已寘之於法矣曾叔祖爲國至親素循禮法此非小人所能離間萬冀勿以此介懷也

○正統四年七月癸亥行在戶部奏靖江王府輔國將軍佐義及妻廖氏俱故所遺女年方八歲乞賜祿米餋贍

上曰卹孤王政之大端況於懿親義當加厚歲與米三百石

○正統五年十二月乙丑復韓王衝﹤火或﹥書曰承諭嬰疾未痊慶賀之禮欲令開城王代行具見恭謹之心維今一應行禮皆如所諭叔祖宗藩至親夙著賢徳國家所倚重者惟善加調攝早見康和以副親親之念

○正統七年九月丙戌楚王季堄奏已故鎭國將軍季坩祿米住支妻女無以餋贍

上曰聖人一視同仁篤近舉遠況親親乎歲給與食米一百二十石

○正統十一年九月己卯遼庶人貴烚長子擅離其先瑩欲赴京自訴遼府及防守荊州衛官以聞

上命湖廣三司及巡按禦史體之至是禦史蔣誠等官長子自以其男女年及成人居第狹隘貧無以卒日欲陳訴乞恩

上曰貴烚初乖

祖宗大法已謫爲庶人俾守先瑩家孥隨住今禦史言其情如此朕甚憫之其卽以書遺之王及敕荊州府衛令審其男女成人者王府卽與主婚配軍誠實之家給第宅於荊州城內聽屬玉府其官卒防守如昔勿令交構亡賴以速罪愆

○正統十三年九月庚寅書復岷王楩曰承諭第五子陽宗王徽焟自知母子有罪擅出赴京意在捏詞陷害良善等因具悉前者曾叔祖嘗諭府中蘇氏盜金銀與子陽宗王追取未完蘇氏自縊予以蘇氏果私盜官物懼罪而死乃其自取理無可惜故未奉報近得湖廣三司官奏陽宗王乘一馬從五人歷寶慶至長沙欲討腳力來京奏事已差人賫書止回不許來京果有事令人具奏如彼到府曾叔祖宜推父母愛子之心以恩﹤宀十見﹥待不必窮其前過斯見厚徳蓋彼之母私取其物愧無所容已致身死地彼慟其母復追其財是窮迫無柰故不稟命私來伸訴亦情之不得已若再以法繩之彼何所榮誠有傷於﹤宀十見﹥慈之道傳曰爲人父止於慈又曰父子不責善責善則離曾叔祖其審以自處必重義輕財庶全父子之恩副予親親之望

○天順元年二月庚戌唐王瓊炟新野王芝城相訐奏

上曰唐王新野王是親叔侄宜各盡恩義如何全不相顧累來奏擾朕念親親之故俱不究問新野王旣無人供給令巡按禦史三司官公同揆護衛堪用旗軍三百名與之原體勘官卽將儀賓張鳳揆置之請奏來處治

○三月丙子奏書襄王贍墡曰承諭具悉尊意所以惡祁鈺之僣分而喜侄之復位及曩嘗有陳言慰安二章初未曾達

皇太后所爲蓋祁鈺之所蔽匿也今已於祁鈺宮中檢而得之親覽再三深見叔父忠愛之誠發於讜論抑邪扶正防微杜漸無非爲

宗廟

社稷計推叔父之心卽周公之心而此二章亦卽金滕之書之比也

皇太后聞之感嘆不已承卑祥雲捧日玉帶謹已領訖叔父云欲親行朝覲本不敢煩遠來第念

先帝同气至親惟叔父宗室至賢亦惟叔父於情於義不可不重欲得一見以篤親親今遣人奉敕符及書迎請卽時气候淸和宜從容就道宮眷世子郡王宜畱藩邸其當從行之人亦隨尊意帶來��寧俟其至惟叔父亮之

○辛卯書與趙王贍塙曰得奏府中歲祿三萬石蓋

皇祖仁宗所定而景泰減卻二萬石致乏用度具悉王情重惟叔祖簡王爲

皇祖同气至親功在帝室事異諸藩理當加厚祿米之減予初不知乃今聞之良用感惻已敕所司揆還特此專書馳報王其領之

○五月壬午設襄陽衛指揮使司攺羣牧所爲中千戶所摘襄陽衛左所安陸衛右所全伍隸焉命禮部鑄印給之先是襄王來朝

上雅敬王謂兵部臣曰襄王宗室至親賢徳可重特與設護衛以表朕褒進之意故有是命

○十月甲辰安化王秩炵奏母喪甫除次女膚施縣主復歿家用艱窘乞有所賜以助喪儀

上曰王自有常祿今又極稱艱苦良由平日不能節用所致於理似難濫與予但念親親誼重其命有司給銀三十兩布三十疋絹二十疋以助縣主喪事

○丙辰釋建文君子孫安置鳳陽敕文武羣臣曰朕恭膺

天命復承

祖宗大統夙夜優勤欲使天下羣生咸得其所而況宗室至親者哉爰念建庶人等自幼爲前人所累拘幽至今五十餘年憫此遺孤特從﹤宀十見﹥貸用賞賚遣人送至鳳陽居住月給廩餼以安其生仍聽婚姻以續其後庶副朕眷念親親之意先是

上召內閣臣問曰朕念建庶人宗室至親自幼拘幽至今深可憐憫朕欲於鳳陽安置令其婚配自在衣食如何對曰

升下此舉眞盛徳之事

祖宗在天之靈實臨之不必疑也兵部尙書陳汝言聞之入見曰鳳陽切近南京儻有謀欲立之坐於南京將如之何

上曰果有天命任其爲之汝言慚而退

○天順二年閏二月丁卯襄王瞻墡奏昨蒙

聖恩撥襄陽安陸衛二千戶所賜臣爲護衛所但中間有屯田子粒三千四十餘石仍在有司乞照例賜臣府中用度

上以王爲至親卽與之

○天順六年七月癸卯致書祖姑含山大長公主曰朕每念

皇髙祖所生親王公主四十人而享有髙壽者今惟祖姑一人誠難得也近者承諭用度有缺朕心惻然特遣太監藍忠賫送珠翠九翟博鬢冠白金三百兩鈔一萬貫各色紵絲十匹紗十匹羅十匹生熟絹三十匹奉至府中以表親親之意至可收領尙宜自愛以膺悠久之福

重宗支

○天順二年閏二月丁卯敕宗人府曰朕惟玉牒所以紀載宗支乃朝廷重事經年久遠未及增修爾宗人府卽會同禮部查照各王府自正統六年以後凡有薨逝襲封及男女新生亡故等項逐一明白開寫中間如有未備仍行各王府取勘回報以續修爾其欽承毋忽

諭宗室

○宣徳十年七月甲戌岷王楩奏請給符驗

上特與之復書曰符驗專爲軍務及奏事馳驛而設曾叔祖宜自收此惟遣人赴京則給與之須戒其毋藉此他往而作姦也

○正統元年二月辛酉書復秦王志潔曰所諭庶人尙炌已到湣王墳園居住復令軍校輪流關防足見區畫之密今以嫌疑爲慮又欲都司布政司令人關防甚非所宜且先王寢園豈容外人出入若尙炌仍不守法朝廷別有處置叔但以親親爲念待之以禮又何避嫌之有

○正統二年八月己卯寧夏總兵官都督僉事史昭等奏慶王每值參將等官朝見必賜酒遲畱出非度語且常沮訕邊務煽惑土達官民剌探遠近事情盡占靈州艸場放牧孽蓄遣使不從正道反由綏徳艸地往還類此非法者甚眾

上以昭言不可盡信然有當從者致書於王曰比聞寧夏總兵鎭守等官朔望朝王必賜醉酒因誤邊事今後止之綏徳密邇虜庭府中遣使毋由此徑庶幾無患靈州艸場大路迆東宜與土達軍民放牧迆西從本府放收一如洪武永樂年間例

○正統五年二月辛卯致書晉王美圭曰往者河南王奏欲往平陽侍餋叔母懷簡王妃朕以書訊王今得報知懷簡王妃薪米不乏宮人足備使令王亦時遣人問候不至艱窘宜令西河王止餋親母不必更往平陽惟王亮之

○五月壬子書諭永壽王志埴曰得奏因疾嘗許三年皆以六月十五日往南五臺觀音寺行香聽王如期詣彼但境內之民災荒艱窶又當禾嫁長育之時須戒飭從行者勿擾民傷農則於賢徳有光矣

○六月戊寅書諭靖江王佐敬並各輔國將軍曰朝廷封建宗室祿米已有定制曩因王及各將軍每遇歲徵先令火者等下縣不收本色加倍折錢民用訴告

凡皇帝曲貸不問但諭令攺過仍敕廣西布按二司巡按禦史但有再犯者執送京師無非欲其知所警也今按察司奏輔國將軍贊億復令家人杜勝收興安等縣祿米加倍折錢民何以堪且百姓乃

祖宗之百姓而如此虐害可乎已令按察司將勝等角�羊京處分繼今宜痛自警飭嚴戒下人謹守法度庶幾長保富貴以副朝廷親親之意欽哉

○正統六年三月甲辰書諭靖江王佐敬曰朕惟國家封建宗藩其禮制文移

祖宗已有定制子孫當世世遵守況同气至親尢須篤恩義相處用圖寧永比聞王與奉國將軍佐敏數相構怨不知何爲又聞佐敏非禮妄爲欲自來朝及各輔國奉國將軍有事亦多專擅自行今遣敕戒飭佐敏不許來朝並各輔國奉國將軍俱無違禮犯分此皆以於王至親王宜推誠善待兩盡其道永惇和睦不可互生嫌隙以傷大倫庶幾保守宗祀以副朕親親之意惟王亮之

○七月丁未貽書永壽王志淔曰比聞王偕弟以行香故引火者官校四十餘人於南山五臺寺觀遊覽三宿於外而防閒甚疏萬一爲小人所悔非惟虧損令徳其如先王遺體何凡今諸王之出在禮有不可已者亦必先期遣人馳奏今叔以遊覽輕出露宿不知自愛是皆惑於左右小人之邪說繼今宜謹自防非親親厚不致此言叔其亮之

○正統七年三月丁卯貽鄭王贍竣書曰頃聞叔患風疾已二次遣醫去視今聞叔疾增劇必醫者藥未進服左右奉侍未至以致迨今未愈叔宜善自保愛定心安意不可因小事輙生眩惑勉進藥食蚤遂痊安用副予親親之望仍書諭王子祚鍈曰近聞叔王患疾宮中事無統屬內官內使人等有擅搬出府中財物器皿及將錢銀妄費爾爲叔嫡長子今特命爾整治府中一切之事須同母妃謹事叔疾勿致驚疑蚤晚勸進藥食不可頃刻怠忽

○七月丙戌楚王季堄奏欲於昭園莊園立碑表揚先徳

上從之復書曰此孝子慈孫當然之義叔文學邁眾且素得於侍下目見者最詳且實宜自撰述或授事實於府中儒臣俾之代述亦皆宜也

○正統八年八月庚寅書復慶王秩煃曰得奏安化王府內使陳福等用言抗拒曾叔祖母已令巡按禦史同陜西按察司官執問府中內使陳圭護衛指揮劉璟系幹對人亦令提對明白庶幾人服其罪分封地方所司言系

祖宗時封建子亦念叔祖與安化眞寧二王同气至親今豈可以小忿辶�處欲分處又得所奏髙安賫牌打艸等情及安化王亦奏前事俱命禦史等官通行問理承奉李玉裴冕姑免提問待禦史等官奏來果有幹礙再爲處治

○正統十年七月己丑書復眞寧王秩熒曰承諭欲往韋州祭掃先瑩用展孝思一從所請然韋州近邊叔祖在途宜加防愼禮畢卽還尢宜戒飭從人毋擾害軍人民等不爲令徳之累

○九月壬申書與秦王志潔曰先因紀善陳彬等奏承奉劉全等從臾不法事情已提全等至京命法司審實姑舉其尢者言之山川壇奉神之所乃拆其獸吻修蓋殿宇宜川王至親不容入府拜廟啟事儀賓爲國貴戚發冢開棺焚其屍體承奉副系王府內臣逼抑自縊紀善輔導之官拔其須髮並侯介歐死軍餘四人及哄誘軍民子弟自宮之類不可悉數劉全侯介皆國法所必誅者余悉從﹤宀十見﹥以全其生然全等恃恩玩法挾勢作威如此未審王知否也不明知則爲不明知之則爲縱惡皆於

祖宗有違朕念王宗室至親素稱恭謹玆必小人蔽惑所致復覽奏章具見追悔至情今特置不問自今宜謹遵

祖宗大法恪履先王大道親近正人嘉納善言無惑於羣小無自蹈非義庶有光藩屏保國於悠久亦不致下人指議此朕保全親親言出至愛其兵馬指揮劉鑑姑宥其罪令回府中成禮並內使郭縉等十一人俱免罪遣還以備使令均此奉報惟叔亮之

○天順四年閏十一月丁未書諭代王仕壥曰得奏邊地狹隘欲將定安王博野王移居腹裏且分封定出自朝廷移與不移難隨意便況府第蓋造未完先隰川王欲同宣寧王去蒲州懷仁王欲去絳州昌化王潞城王及廣靈王長子皆欲不遷各狥其私紛擾不一已累敕切責王豈不聞知而又以遷居爲言是亦狥欲圖便而不能安靜以俟朝廷之命也王宜自省並諭府中諸王今後毋仍奏擾自取過愆專書以諭王其戒之

敍彜倫

○正統三年三月癸丑孔顏孟三氏子孫教授襄侃言天下文廟惟論傳道以列位次闕裏家廟宜正父子以敍彜倫顏子曾子子思子也配享殿庭無繇子晳伯魚父也從祀廊廡匪惟名分不正抑恐神不自安況孔子父叔梁紇元已追封啟聖創殿於大成殿西崇祀而顏孟之父俱封公爵惟伯魚子晳仍爲侯爵乞追封爲公偕顏孟之父俱遷配啟聖王殿庶名位胥安人倫攸敍又言祭告孔子祝文稱王在天下則可在子孫則不宜乞易惟王爲仰惟我祖增深仁厚澤詔我子孫二句於垂憲萬世之下

上是其言命行在禮部行之仍命翰林院議伯魚子晳封號以聞

遵舊制

○正統四年十一月己未

皇陵祠祭署奏昔

太祖髙皇帝淸理鳳陽臨淮二縣土民三千三百四十二戶編隸本署供給祭祀灑掃迄今存者三之二內有軍籍一千餘戶有司時常淸理拘角�羊慮後供祭不敷乞如洪武問欽免陵戶陳眞保例存畱免角�羊

上曰

祖宗陵戶有洪武舊例戶兵二部其遵行之

○正統五年四月己未駙馬都尉石璟家人訴領璟銀鈔借與軍衛取索不還乞爲追理

上命行在戶部校例言洪武舊制凡公侯內外文武四品以上官不得放債永樂中亦嘗禁約今璟家人放債而欲官爲追理於法有違

上命行在都察院執問懲治仍揭榜申明舊制嚴加禁約其有權豪勢要仍前故違及有司聽囑同害百姓者俱罪不宥

○六月辛卯河南固始縣學訓導舉人黃俊言

太祖髙皇帝禦制孝慈錄嘗頒布天下今四方學中鮮存者乞仍侵印頒布令士民講誦以隆孝道

上曰朕觀孝慈錄所論仰

太祖聖見卓冠百王寔萬代不刊之盛典宜家傳而人誦者禮部亟印頒之

○正統八年九月興平王尙木�舟奏臣長子志土�臬蒙恩賜一品冠服乞並給與祿米供贍戶部言

皇明祖訓無郡王長子支給祿米例

上曰

祖訓所當遵守吾豈儉於懿親耶遂止不給

○正統十一年正月庚辰瓦剌太師也先奏所遣朝貢灌頂國師剌麻禪全精通釋教乞大賜封號並銀印金襕袈裟及索佛教中受戒合用五方佛盡像及鈴杵鐃鼓纓絡海螺咒施法食諸器物事下禮部議以爲稽無舊例請裁之

上曰朕撫禦外夷一惟祖宗成憲是式今也先妄求旣無舊例豈可勉狥其勿與

○九月丁丑南京內官監奏本監舊有淨軍煎熬

上用白鹽今年老亡故者多請僉畿內民三十人補之事下戶部言畿民煎鹽非舊制

上曰旣非舊制柰何生事擾民不必僉補

○天順元年正月辛卯

上謂戶部兵部臣曰朕新復位凡百行事當遵

祖宗舊制各處巡撫提督等官是一時權宜添設今天下已定邊境無事宜卽將各官取回其各處邊備並軍民事務令總兵等官理之事有不便及官有不法者從巡按禦史究治重者奏來區處並不許非法妄爲違者俱重罪不宥

○天順二年九月甲辰敕荊王祁鎬曰爾奏要照母妃珠冠乞博鬢與妃魏氏然

祖宗定制親王妃冠用九翟而無博鬢蓋博鬢惟皇后及東宮妃得用中間有差等爾母妃冠有博鬢者乃一時特賜豈可援以爲例且以已妃欲上同於母似此所爲旣無敬親之心又取僣竊之罪其乖違禮制甚矣所奏不允自後毋仍率意妄作以損令名

○天順三年四月己卯襄陵王衝秋奏臣母故欽蒙營葬今將乞工臣年就衰老乞敕有司卽以原修造工料爲臣及妃預爲生墳則事易成功臣沒世之時免重勞人力

上曰郡王預造生墳舊制所無不允

明禮

○正統五年九月庚子朔復晉王書曰所諭弟云丘王欲娶儀賓陳斌庶次女昔我

太祖髙皇帝革胡元之俗定制立禮姑舅不許爲婚此𨿽庶出姑實嫡母人其謂何書至可與本府及附近府衛官員士民之家別選賢徳者具名來聞庶免淸議王其亮之

○正統七年三月丁亥楚王季堄奏第四弟明年十五歲官冠及受封

上曰禮三年喪君命不入於門今王母妃鄧氏薨逝曾未彌月明年服尙未終求受封冊可乎不允

聽言

○正統九年四月乙酉江西道監察禦史兪本等以天時亢旱饑饉薦臻上陳三事其一黜貪酷官吏以召天和其二選諸律刑官以聽獄訟其三擇明經師儒以育人才

上納其言因諭吏部尙書王直等曰在廷羣臣務俾恪共乃職在外布按二司官聽巡按禦史舉效府州縣官亦令巡按禦史同布按二司廉察有不職者具名以聞貪酷病民者黜罷之刑名官選通律意百教官選有文學者任之

○丙申巡按山東監察禦史曹泰言今布政使卽古之州牧按察使卽古之監司寔在外百官有司之長其任至重且要近年是職有缺必令大臣會舉然所舉者或循資格或涉親故多有不公乞加嚴選使藩憲得人則庶官咸舉其職矣

上然其言因諭吏部臣曰自今布政使按察使務廉舉才徳俱優練達老成之人爲之如狥私濫舉及容情不言者必罪不貸

○七月丁巳廣西總兵官安遠侯柳溥奏廣西地方溪洞險惡猺犭�重雜居府縣多無城池官軍哨守不敷況今有司才賢者少不能撫卹夷民以致從賊爲非乞重有司之選﹤宀十見﹥邊民之猺免徵折糧銀兩以備邊餉

上曰溥言良是今後廣西緣邊牧民官吏銓選務得其人若有政績者不次擢用邊民徭役宜從﹤宀十見﹥卹折糧銀兩戶部會議以聞

○天順元年五月乙酉廣西道監察禦史楊瑄言直隸府縣連年水澇民饑至於相食河間縣惟一鄕田在髙阜民種小麥日望收獲而忠國公石亨令閽者至彼立標爲界恃橫侵占知府王儉不卹民怨且阿附之眞定府饒陽縣田地堪耕者僅千餘頃而太監吉祥家人抑逼有司令撥與耕若不嚴加禁革恐效尢者眾激變小民乞命巡按禦史核勘但有侵占民田悉令退還庶幾民獲安生

上曰民方困於艱食朕爲之寢食不安爲大臣在左右者獨不能體朕意乎楊瑄敢言可嘉戶部其卽移文巡按禦史核實以聞

﹤宀十見﹥宥

○正統元年六月壬寅行在吏部尙書郭琎等言監察禦史邵宗歷任九年已經本院考稱送部今右都禦史顧佐等又作見任考宗法律不通宗不服乞辯

上以佐等顚倒是非特責戒之行在浙江等道監察禦史張鵬等又攟摭宗微過劾之

上曰佐等不循公道槪將不在任官員考退塞責今各道禦史又附會佐等其朋姦欺罔明矣姑記其罪再犯不宥

○十二月戊寅宣府總兵官都督譚廣劾奏遊擊將軍都指揮僉事楊洪先因瓦房嗟功冒給總甲陶俊等升賞請治其欺玩之罪

上曰洪爲下人所欺姑記其罪冒功受賞者卽追奪之俾長巡哨以警後來

○正統五年十月戊寅宥行在都察院右都禦史陳智罪先是山西按察使徐永達劾奏巡按禦史顏繼酷刑擅杖軍職繼以此得罪降職智憾永達未有以發因監察禦史吳昌衍孫睿續往山西巡按令其搜求永達之過二人俱以永達淸正無所按劾智怒考昌衍不稱職又指擿睿微過奏稱調用二人不服各奏智前情

上察其實命昌洐復職於是六科給事中劾智挾私害人作威淩下

上命行在吏部會官詳議以聞尙書郭琎等僉言智器量褊淺操行刻薄不可以掌邦憲上曰都禦史紏正百僚邪慝而智乃以私憾枉害良善似此悖謬尙何望其振綱紀肅憲度耶但念大臣姑屈法宥之罰俸三月俾自攺悔若乃踏前失必不貸也

○正統六年十二月乙巳通政使司奏戶部侍郎王佐王質移文字多差錯質又拜官未及謝恩卽僉押文書請治其罪

上命各官自陳具服

上曰爲大臣於事不謹何以率下今姑宥之若再不詳審必不貸也

○正統十二年八月丙子欽差大理寺右少卿張驥奏直隸淮安等府邳州等衛地方飛蝗蔽野食傷禾稼蓋因府州縣衛所官先遇蝗虫遺種之時不行尋掘燒毀及後復生又不嚴督打捕坐使滋蔓以遺民患宜治其罪

上曰各官玩事遺患固有罪衍然今歲災異頗多姑從﹤宀十見﹥宥再犯不恕

明刑

○正統八年六月己酉兵部奏浙江海寧等衛所千百戶旗軍姚端等犯絞斬徒杖等罪已先敕戶部右侍郎焦宏提問角�羊京發落今蒙赦宥應當免罪

上曰此俱是積年貪暴刁潑害人者難照常例﹤宀十見﹥免仍令連妻子角�羊京發去邊衛聽調殺賊軍旗守墩瞭望親丁餘丁發口外衛分充軍但逃處死不宥

重恩典

○正統二年七月丁未行在僧錄司番漢僧官左講經帖納室哩等十七人援文臣例請給敕命行在吏部爲之言

上曰褒獎賢勞之典豈浮屠所得千不聽

○正統六年十月癸酉總督雲南軍務兵部尙書兼大理寺卿王驥奏按察司僉事徐觀大理府知府賈銓楚雄府知府馮郁饋運有方芻糧不乏師實賴焉乞量升擢以示褒嘉事下吏部尙書郭琎等言宜如所請升之

上曰觀等誠有勞效候麓川平日超擢未晚且徵南將士俱未蒙賞不宜先升饋運之官惟功事集而後敍功班賞則人孰不悅服朕於觀等非有吝也蓋思此耳卿等以爲何如琎等頓首謝不及

○正統九年十一月丙申甘肅總兵官寧遠伯任禮奏狹西署都指揮僉事張通宋忠楊斌劉英備邊年久多效勞勩乞實授其職

上曰軍職論功受賞通等姑仍舊俟有功時議之

○天順二年十月丁巳鴻臚寺丁憂序班袁應驤以其故父尙寶司少卿忠徹所纂相書來進且言忠徹祗事

太宗皇帝靖難乞賜贈官葬祭

上曰忠徹無他能第以區區相術受知

太宗皇帝得累官職其爲榮幸亦云至矣所請不允

定令

○正統三年三月戊戌

上諭行在兵部臣曰今後該調衛官員南京及江南直隸俱調北京附近衛所北京直隸並江北直隸山東俱調山海宣府等衛所山西河南俱調大同及延安綏徳等衛所陜西調甘肅寧夏衛所浙江江西調福建廣東衛所湖廣調貴州四川衛所福建調廣東廣東調廣西四川調雲南雲南廣西調貴州俱注沿邊衛所著爲令

○正統十三年六月丁丑石樓縣主卒有司爲造墳用地五十三畝房九間永和王美塢復請益墳外地三十畝增造具服等房

上以山西地土窄狹豈可過用以妨民田命王府自後墳一字王地五十畝房十五間郡王地三十畝房九間郡王之子二十畝房三間郡主縣主地十畝房三間著爲令

○正統十四年三月丁酉禮部尙書胡濙等奏

車駕詣天壽山躬修祀事文武羣臣人等進香初在正統十年二百八十九炷以後每年有增今歲增至三千五百七十五炷除公侯駙馬伯文官五品以上武官四品以上並近侍風憲官每香三炷宜如例賞鈔一千貫其諸司屬官及將軍旗校辦事官吏軍民人等舊無進香例俱難給賞

上曰諸司屬官及軍民人等以香來進亦足以見其尊敬

祖宗之誠何可沮之苐賞例宜損於前其人錫鈔三錠著爲令

崇儒

○宣徳十年四月壬戌以元學士吳澄從祀孔子廟庭先是湖廣慈利縣儒學署教諭事舉人蔣明奏先儒有功於道學者皆得從祀近世之儒若元翰林院學士臨川吳澄道尊孔子學述六經著書立言師表當世其功不下於許衡旣從祀澄當如之

上命行在禮部會官議於是少傅兵部尙書兼華蓋殿大學士楊士奇等議曰澄自十歲得朱熹所著大學讀之卽知爲學之要旣而潛心語孟中庸遂大肆力於諸經十五卽有志聖賢之學專務踐履以道自任其所自勵有勤謹敬和自新自修消人欲長天理克己悔過理一等銘其教學者有學基學統等篇深究濂洛關閩之旨考正孝經校定易書詩春秋正儀禮小戴記大戴記及邵雍張載之書有易書春秋禮記纂言及易纂言外翼皆所以啟大學之堂奧開來學之聰明傳之百世而無斃也時朝廷屢起之乃就國子監丞稍進司業一言不合卽自角�羊去後屢徵𨿽起未嘗淹畱進退之際卓然君子蓋元之正學大儒惟許衡及澄二人故卒後皆謚文正我

國家表章四書五經及性理之學凡澄所言皆見采錄其發明斯道之功朱熹以來莫或過之今若升澄從祀允愜公議

上以崇儒重道正在旌異先賢命禮部卽行兩京國子監及天下府州縣儒學一體從祀永爲定制

○正統八年八月壬辰復宋儒周惇頤程顥程頤司馬光朱熹子孫先是順天府推官徐郁言諸儒俱有功聖門後世是賴宜卹其子孫俾修祠墓

上命所司訪其後至是以聞

上曰我朝崇儒重道有隆無替今去諸儒未遠苟弗卹其子孫豈稱崇重之意然恩典亦不可濫其嫡派子孫宜免差徭

興學

○正統五年六月甲午敕諭北京國工監祭酒司業等官貝泰等曰夫太學者國家成賢育才之地昔我

祖宗臨禦教之用之咸有定規朕嗣統以來一切庶政咸循舊章諸司亦皆修職爾北京國子監官不務敬愼隳弛學﹤矢見﹥玩愒歲月洪武永樂中六堂諸生咸有季試考第髙下以伸勸勵今南監尙循舊﹤矢見﹥北監廢而不舉此非師長之惰慢乎尢有甚者惟利是與有入監數月或一二年卽得撥諸司辦事者有坐監十餘年不得出身者又與諸司交通凡辦事一人有門�報卽被干求者得之借曰爲勢所逼何爲不執以奏師之所行如此何以表勵學者朕惟天地之量姑曲宥不問自今宜洗心滌慮攺過自新凡監學常﹤矢見﹥不許攙越如仍聽從囑托不奏聞者必罪不宥繼今務明聖賢之道正已以淑生徒毋背義苟利以壞名禍已如復不悛悔將無及

褒忠節

○正統六年閏十一月己巳洪武初翰林院侍制王禕奉

命使雲南招撫前元宗室梁王會有倔疆拒命者欲以威屈禕慷慨罵曰天旣絕汝元命眷我

大明混一天下汝如爝火餘燼豈能與日月爭光我奏

上命必不爲汝屈遂自刎至是義烏丞劉傑上章請加贈謚乃賜誥曰爲臣奉君命出疆能毅然守節捐軀以明君臣之大義者𨿽死必有旌異之榮此風化之所系帝王之令典也爾禕事我

太祖髙皇帝於混一海宇之初以博學髙文聯職近侍制作之美有光簡冊曁奉命往諭南詔懷忠秉義不屈而死臣節凜然光明俊偉歷年已久𨿽沒不亡今特贈翰林院學士奉議大夫謚忠文服此光榮垂休無斁

旌勤勞

○正統元年五月辛未升巡按陜西監察禦史曹翼爲行在都察院右僉都禦史敕之曰爾在甘肅整飭邊務愛卹軍士不畏權勢知無不言朕甚嘉之今特升爾爲行在都察院右僉都禦史賜織金紵絲衣一襲仍命爾於甘肅等處提調兵備比較屯種務在區畫有方人不勞擾凡有官吏酷害軍士占種田土者依法懲治爾��勵廉勤以副朕旌擢之意欽哉

嚴考察

○宣徳十年七月戊戌命直隸懷寧縣知縣宋顯復任先是巡按監察禦史張淸考顯闒茸不勝任顯訴冤狀復命巡撫侍郎等官公察其實以聞遂復顯職論淸之罪

上因諭行在吏部曰考察有司本欲去貪存廉以示勸懲一或偏狥則所枉多矣卿等宜戒之

○正統元年五月壬辰行在都察院右都禦史顧佐等奏考得監察禦史傳誠毛宗魯邵嵩王浚胡正陳懋陶鏞俱素行不立秦瓛邵宗章杲李縉俱法律不通張璘盧珫張慶邵新俱老疾不任事

上命素行不立者爲民法律不通者降黜老疾者致仕

○正統十年十月戊辰吏部右侍郎趙新言近者各處巡按禦史奉敕考效司府州縣官多有任情黜陟未加精詳以故被黜官起送到部率訴枉抑乞令本部重加審察其堪任用者仍前復職或量材攺用果不稱者如例黜罰庶幾枉直有辯舉錯得宜

上曰已往考黜者不問今後各處送到老疾罷軟不勝任者吏部堂上官從公審察果應黜者如例處置間有精力才行堪用或素有政績者具實來聞毋容輕聽妄訴狥私廢公爾等其愼之

○正統十一年四月丁巳吏部言本部聽選官有奏要敕大臣與禦史考察天下方面守令緣近有旨令巡按禦史及布政按察司官詢察府州縣官其布政按察司官從禦史舉劾若再遣官未免勞擾

上曰朝廷考課已有定制今後凡考滿官令該管上司考察實行送吏部覆考見任者令風憲等官照近例考黜果有治行超異者具奏俟考滿時量加升擢務要黜陟公明人知懲勸若考察官任情好惡顚倒是非俱重罪不貸

愼選舉

○宣徳十年十月庚申

上諭行在吏部尙書郭琎等曰方面郡守九年考滿例當升用者卿等與大臣會議才果優者循例升用不然只今復職庶常流不得以幸進

○正統元年十二月甲申甘肅左副總兵都督任禮等奏臣等擬於來春合兵剿賊緣賊人巢穴無常莫知所止訪得爲事都督劉廣久歷邊事習知虜情乞暫釋之用爲向道

上以廣縱賊出入罪當誅夷不可釋甘肅官軍豈無如廣者令禮等別委用之

○正統五年十月乙亥升行在山東道等衙門監察禦史李杲爲湖廣左參政郎中龔篪爲廣東左參政主事汪凱評事陶成推官董敬俱爲浙江按察司僉事給事李秉郎中鄭安僉事侯興治中楊衡推官王英知州蕭奇俱爲知府從行在吏部會官舉之也先是

上慮各官所薦或有浮躁之人夤緣假托而進者命吏部廉覆務循至公至是尙書郭琎等言各官所舉如禦史蕭淸等五人不協輿論

上曰書云舉能其官惟爾之能今舉當者擢用不當者舉主罰俸兩月以愧其心且人臣以薦賢爲忠繼今有推延不薦及薦而未當者爾卽以聞不可有所觀望遷就以孤朕求賢圖治之意

大明英宗睿皇帝寶訓卷之一

大明英宗睿皇帝寶訓卷之二

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂﹤彳胤﹣丿﹥昌謹閱

擇近侍

○正統十年九月甲戌

上諭吏部尙書王直等曰給事中以封駁紏劾爲職不徒侍從而已故居是職非得行檢莊飭才識優長儀貌丰偉語言端正者其曷克稱今後務愼其選毋視常輕畀則言職得人有禆於治

○正統十三年五月庚寅吏科給事中張固言六科都左右給事中多缺員乞選各科年深者以次升補

上諭吏部臣曰給事中乃近侍之官凡朝廷政令得失軍民休戚百官邪慝舉得言之況都左右給事中爲之領袖非識達大體者不可畀也今固乃欲循資而用之不亦濫乎其寢勿行

謹名分

○正統十二年正月戊寅

上謂工部臣曰官民服式洪武以來皆有定制今聞無知之徒有故違僣用交通工匠織繡蟒龍飛魚鬥牛及違禁花樣夫禮定服式所以明尊卑別貴賤也今僣用混淆豈復有所謂禮爾工部其通諭之此後敢有仍蹈前非者工匠斬家口發充邊軍服用之人亦重罪不宥

正憲綱

○正統四年十月庚子敕諭行在禮部都察院曰朝廷建風憲任之耳目綱紀之寄所以肅百僚而貞百度也憲綱一書肇於洪武厥後官制不同所宜因時攺書而中外憲臣往往有任情增益者我

皇考宣宗章皇帝嘗敕禮部同翰林儒臣考舊文而申明之並以

祖宗所定風憲事體著在簡冊者悉載其中永示遵守而益之以訓戒之言凡出臣下所自增者並削去之書成

先皇帝上賓未及頒行朕嗣位之初尢以風憲爲重嘗敕有司嚴選務在得人而憲臣復以憲綱爲言朕今於

先朝所考定中益以見行事宜爾禮部卽用刊印頒布中外諸司遵守爾都察院其通行各道禦史及按察司官欽遵奉行敢有故違必罪不恕欽哉

卹典

○正統二年九月戊子朔遣官諭祭莊浪陣亡官軍莊浪之捷𨿽大挫賊鋒而洮州等衛官軍被傷至死者亦多

上聞之旣優卹其家而猶悼念之不置故有是命

○正統六年四月辛未行在光祿寺奏

宣宗皇帝有旨都督胡榮月俸之外特給白粳米五石今榮已歿請已之

上曰朝廷優禮國戚豈間存歿榮𨿽歿其妻尙在如舊給之

○正統十二年八月甲子彭城衛指揮使馬麟奏臣父招遠伯亮病故支過祿米四百六十餘石例該還官指辦艱難

上曰亮曾效勞於國家身甫歿而遽追其已費之祿豈待功臣之體其免之

○天順元年九月甲子故山東右參政劉琪妻宋氏奏

太宗靖難時琪守北平城有功乞令其孫繼宗入監讀書

上曰賞延於世此帝王仁政之一端也琪旣效勞先朝而繼宗復有志於學宜允所請但出身務在科目不許援入監先後例以幸進取

○天順四年三月甲辰武平侯陳友奏臣次男瑄以百戶累功升署都指揮僉事指揮使守備涼州徵剿達賊歿於鎭畨瑄無子乞以臣幼男宏優給襲兄職兵部以例應襲正千戶

上曰瑄能效勞歿於鋒鏑其與宏指揮同知優給

○天順六年五月壬寅戶部奏恭順侯吳瑾卒其所支祿米多二百六十石宜還官

上以瑾死於賊特優與之

嘉忠孝

○正統五年二月丙戌少師工部尙書兼謹身殿大學士楊榮乞還鄕祭掃先塋

上諭之曰卿爲國老成人不可一日去朕左右但致孝於其先此人子不自已之心而朕素所嘉尙者勉狥所請畢事其卽還朝毋緩

○正統七年二月乙卯致書楚王季堄曰國家以孝爲治以正彜倫惇風教用圖化成臻於大順叔宗室懿親克崇孝敬比因母妃鄧氏嬰疾幾危叔呼號吁天願以身代躬侍湯藥不解帶者幾月母妃竟愈以謂叔之孝誠所致命有司具聞叔謙抑再三朕深嘉之仰惟

太祖髙皇帝封建楚國昭王莊王世有令徳宗藩之賢楚爲首稱叔自襲封恭謹茂著玆復以孝聞諒足匹休前人儀式宗藩詩曰孝孫有慶者福之謂也又曰孝子不匱永錫爾類繼自今益廣是心以固藩屏不惟我國家有無疆之休叔亦有無窮之聞

○正統十年十一月乙未陜西按察司副使陳嶷先奉敕赴陜西提督水利行至臨淸聞母喪遂以敕付縣官奏繳徑回原籍守制至是通政司奏嶷不面白取旨擅自奔喪宜治罪

上曰嶷誠有罪然子聞母喪情迫於內亦不得已爾觀過知仁其宥之

○天順元年十二月戊申陜西鞏昌衛指揮使種泰聞達賊寇莊浪等處願率其弟侄六人自備鞍馬器械從徵以雪父恥報國恩

上嘉其忠孝特允之○天順二年十二月戊辰吏部言西河王府教授田鐸訴其嫡母老疾生母瞽廢子喪妻病孤獨無歸乞攺附近教職以便祿養

上曰仁政必先於煢獨勸忠莫切於教孝母以例拘卽允其請授鐸寧陽縣學教諭

封功臣

○天順元年二月己未敕廣寧伯劉安曰昔爾父江事我

皇曾祖克奮忠勇爲時虎臣寔啟廣寧之封爾安事朕克繼厥志崇厥勛昨當天步之艱朕方在疚爾守大同乃能捐軀赴難狥義忘生入不測之虜而效救主之忠古云疾風知勁艸板蕩識誠臣爾其庶幾矣特封爾爲廣寧侯食祿一千五百石子孫世襲錫之誥券以爲爾榮爾尙益秉忠誠愼終如始欽哉

諭臣下

○正統元年正月辛巳敕諭中外文武羣臣曰仰惟

天佑下民我

祖宗隆膺景命開創國家君臨四海建制百司簡任賢良以安黎庶以副

天心紀綱法度罔不備具朕以眇躬嗣承大統思與天下相安於無事夙夜敬承恭惟

祖宗成憲是遵亦惟爾賢良是賴咨爾羣臣各敬乃職各勤乃事政令所出必明必允以求至當耳目所寄必詳必愼以求至公理民者以民爲心徭役必均賦稅必平不奪其時不傷其財禁遏彊暴惠鮮鰥寡衣食充足禮讓興行斯爾之稱典軍者以軍爲心察其饑寒卹其勞苦毋縱貪刻毋私役使使屯種必時訓練必精撫綏得宜政守有備斯爾之稱朕體

祖宗奉

天保民之心一切不急之務悉已停罷惟爾羣臣尙體朕心保養軍民國家長享太平之福爾亦保祿位於悠久矣如或瘝官廢事縱私背公爲人患害者

祖宗成憲具在爾其欽哉

○二月乙卯敕諭襲爵公侯伯曰爾等皆由祖父秉忠效誠事我

祖宗披堅執銳冒犯矢石艱難萬狀建立功勛獲膺爵祿以傳子孫爲子孫者當思前人致之之難而勉夫保之之道若應城伯孫傑昔在

先帝時常經任使所至之處貪淫無恥屢罹刑憲朕念厥祖之功特垂寬恕但令於國學讀書俾之遷善攺過彼乃不知感激反懷怨恨罪何逃焉孔子曰見賢思齊見不賢而內自省爾等其視善者以爲法不善者以爲戒講究兵略精通武藝悉從成國公提督操習不許怠惰稍暇宜究書史講明義理而篤行之庶幾朝廷將來得爾之用爾祖父爵祿亦永遠不隳矣豈不垂芳名於無窮哉其勉之敬之

○正統四年正月庚子敕諭天下朝覲官曰朕承

祖宗大統體天地之心以安民爲務簡任賢良裁省冗費期與臣庶同樂太平爾等受朕委任宜體朕心砥礪廉恥崇尙循良撫輯軍民精勤庶務用熙乃績玆者六部都察院六科等衙門劾奏爾等狥私背公曠官怠事揆之國典悉不可容朕惟人之才智有限保全爲難特寬宥之仍令復任繼今其益勵乃操勤乃事勉圖報稱以諧厥職其或不臧�朕任使

祖宗之法具在必不爾私

○正統五年十二月庚寅敕南京守備及五府大部等衙門官曰朕以南京

祖宗根本重地所系甚大朝廷簡拔爾等守備及任內外官員分理庶務宜體朕心共圖康濟比聞城外濱江水嚙堤岸日久日甚神壇公館至內徙所以致此寧無其由或時政之有缺歟抑爾等官守者之匪臧歟往者有盜持兵連艘公販私鹽而莫之敢問者有以弭盜爲名而越境虐人者官守者不能弭盜反以虐民又違理肆情擅作威福挾制諸司或出入多用騎從淸肅道路甚至乘轎婦女亦叱下轎或縱容家人子弟彊取商人貨物欺壓良善軍民被害爲惡如此寧不致災自今爾等宜守法奉公圖稱厥職以弭災咎毋挾私瞞父母虐人取利嚴戒家人並守國法庶幾鬼神佑爾長保祿位若不遵朕言不有陽禍必有陰譴可不愼歟可不戒歟

○正統八年九月庚辰敕諭成國公朱勇鎭遠侯顧興祖襄成伯李隆等曰朝廷操練軍士蓋欲習武藝養銳气以壯國威禦外侮今聞爾等不加撫卹往往役使營私借人應用是豈國家養兵之意亦豈朝廷委任之意哉今姑貸爾罪自今以往非奉詔旨一夫不許擅役爾等其洗心攺過毋蹈前非以貽後悔

○十月壬午敕諭在京文武羣臣曰朝廷建置百官分理庶有成績今者在京內外官員有彼此交通夤緣作獘或畏勢要或貪賄賂遇有事務私相囑托以致文武銓選不公刑獄輕重失當軍民被其役使或放富差貧勞役不均或輸糧艸輙有那移風憲官黨比不言論罪皆不可容今姑宥不問繼自今素守禮法者益加謹畏以保名節其有徇私玩法者卽宜修省以圖自新毋爲勢要所脇毋爲賄賂所誘毋相黨比以私滅公毋事阿附以求僥幸毋柔懦詭隨有妨正道毋苟容邪佞有曠職掌庶幾副朕委任永保名位敢有不知攺悔仍蹈前非者必治以重罪不宥蓋天道福善禍淫國家好人爲善惡人爲惡有違朕言

祖宗之法具在必不貸也

○正統十三年九月庚子

上諭禮部尙書胡濙等曰宗室國之至親近聞內外官員有以事至王府者多方需索以致窘迫自今使臣至者止許待以酒饌餘物一毫勿與之若有仍前需索者三司並巡按禦史體實來聞不分內外大小官員人等正犯處死全家發戍邊方其三司禦史知而容隱者治以重罪爾卽移文各衙門官員人等一體知悉

○十二月丁丑先是工部右侍郎王永和修沙灣等堤以冬寒停工且以河決自衛輝八柳樹口請敕河南修塞

上降敕責之曰八柳樹河決不由金龍口故道東流徐州呂梁以益運河致妨漕運患及山東特簡命爾往董其事冀在急卹其患預定其謀躬詢其源以副朕意乃輙以天寒罷工且不聞修築之謀及躬親相度反以築塞之工諉之與人不知朝廷所以委任爾之所以盡職者何在必如爾言則事曷由成且治水有術當先其源其源旣塞其患卽息𨿽河水洶湧非常流比然昔人多有以人力勝之者先治八柳樹口然後及沙灣則易成功苟治其末不事其源朕知春冬水小暫能閉塞夏秋水漲必仍決溢今正用工之時其令山東三司築沙灣爾卽往河南督同三司等官躬視措置八柳樹上流如何修塞金龍口等處如何﹤鋶﹣釒﹥通務在河由故道不爲民害仍先以爾等經畫方略及合用軍夫物料之數具來聞或爾不能獨理宜添重臣亦可奏來勿蹈前非自取罪戾

○天順七年四月庚申敕鎭守廣西左小監朱詳總兵官泰寧侯陳涇右僉都禦史吳禎等曰得梧州府知府袁衷奏流賊攻破岑溪縣及郁林州戕殺官民剽虜財畜已今巡按禦史逮治領軍官不能防禦之罪詳其所自蓋由爾等平昔號令不嚴所致烏得無罪今姑宥不問敕至爾等卽同心比力督調官軍刻期剿滅前賊以贖前愆如仍玩愒罪不爾貸

○九月甲戌敕巡撫廣東右僉都禦史葉盛等曰朝廷付爾等以鎭守巡撫之任政欲其防禦賊寇撫安人民今爾等縱賊殺掠人民攻陷城池如蹈無人之境略不究心不知爾等在彼何爲怠慢之罪姑置不究今敕廣西總兵等官發兵與爾會剿務在同心協謀以圖成功以贖前罪敢有彼此觀望禍及身家愼之愼之

兵政

○正統元年九月甲午分遣監察禦史軒輗等十七人淸理天下軍政賜敕諭之曰朕惟武備國之重事所以攘外靖內保衛生民

列聖相承咸重於玆而歷歲旣久斃日滋甚軍或脫籍以爲民民或誣指以爲軍戶本存而謂其爲絕籍本異而彊以爲同變易姓名攺移鄕貫夤緣作獘非止一端推厥所由皆以軍衛有司及裏老人等貪賂挾私共爲欺蔽遂致妄冒者無所控訴埋沒者無從追究軍缺其伍民受其殃今簡任爾等分行淸理其淸白一心嚴加考核舉而正之庶幾軍伍肅淸武備修舉然行事之際尢在詳愼毋苛毋慢事乃有成往罄厥誠庶副簡用

○天順元年八月丁未

上命兵部臣曰朕念遼東至甘肅一帶邊境人民每被虜寇侵擾不得安業𨿽常調腹裏官軍更畨操備然不諳邊情用之無益今思近邊人民稟气彊勁膂力過人邊鄙利害戎虜情僞素所諳曉不分軍民捨餘人等有願與朝廷效力者許其自報收附近邊衛所寄管令做上兵名色賞銀一兩給與鞍馬器械秋冬操練支與口糧春夏務農住支本戶有稅糧者免徵五石仍除二丁供給免其雜泛差徭該管頭目務加優卹如有事故不許勾補軍還爲軍民還爲民糧差照舊後有長成壯丁照例告報有功者一體升賞爾兵部其卽出榜沿邊各處曉諭

○天順五年十二月辛巳先是太保會昌侯孫繼宗奏劾同兵部尙書馬昂簡閱各營官軍至是昂等奏選定五軍三千神機等營一等頭撥官軍十一萬九百有奇二等次撥官軍十二萬六千有奇

上曰軍旣選定其令總兵等官盡心提督訓練務在武藝精熟仍須常加撫卹所司不得虐害

卹將士

○正統三年七月甲辰巡撫大同宣府行在都察院右僉都禦史盧睿言開平衛原窖米一萬一千餘石今衛徙獨石其米宜發軍運回備用又言山西行都司及萬全都司所屬衛所新辟地畝先已報官徵稅今年久獘滋丁多地少者日加墾辟地存人亡者日就荒蕪宜遣官覆視其山岡沙鹻不堪耕種及荒蕪之地悉蠲其稅新辟地者徵之

上曰邊士艱苦不可重勞窖米令徵哨者就食於彼新辟之地勿徵其稅其已徵稅而地荒蕪及不堪耕者悉蠲之

○正統五年四月戊戌口外永寧開平龍門等衛所軍余老幼各訴饑窘總兵官譚廣以聞

上欲以邊糧賑之行在戶部言邊糧僅足備用且軍余賑濟無例

上曰軍余亦人耳可視其困弗救乎其發懷來衛長安嶺赤城堡倉豆賑之

○八月己卯行在戶部尙書劉中敷等奏大同宣府今歲丰稔請以綿布折旗軍月糧兩月

上曰邊士執戟豈暇耕乎𨿽丰稔亦給以米

○正統六年八月丁丑

上諭行在都察院臣曰朝廷優養士卒常給之衣食及時練習以備用柰何爲將士略不存卹或役以佃牧或役以興販或役以治私第建祠廟積歲月不得少息其緣邊士卒艱苦尢甚每操備屯積甫暇輙令之捕野味治薪炭虐害多端又有勾至補伍者所隸官旗盡索其所攜以致貧窘復逃此豈朝廷優餋之意此豈將領爲國之忠爾都察院其榜諭中外如有仍前爲害者法司執治無赦

○正統七年十一月辛酉參贊甘肅軍務僉都禦史程富奏舊制守城軍歲給冬衣布花下屯者不給今陜西諸衛屯軍調甘肅備禦者有司仍以常例不給布花乞照守城例給與

上曰甘肅極邊之地備禦又役之重者有司其卽給之毋吝

○正統八年十二月戊子甘肅總兵官寧遠伯任禮奏今成造軍器物料多非地產欲遣人詣湖廣地方采取緣往返路遠且桑竹沈重乞令經過有司應付車輛接運庶不誤事

上曰邊軍艱辛且操備是急豈可遠敝其力桑竹果無出產本地豈無雜木采之成造但在堅固而已

○正統九年閏七月庚子

上退朝召各營總兵官及戶部臣諭之曰在京操練官軍辛勤宜加賞勞其馬隊官軍人賜銀二兩步隊人賜銀一兩舍人幼軍餘丁人賜銀伍錢凡賞二十二萬餘人共銀三十餘萬兩

○十二月己未敕諭在京各營官軍大小頭目人等曰國家兵備軍馬爲重曩因軍士養馬多不盡心致有損失特命於馬坊飼養卽今天气隆寒新正在邇朕憫念軍士辛勤悉令各還原處俟來春操練時月仍入馬房點視務在馬匹肥腯軍裝齊備違者該管官皆治罪不宥

○正統十年八月戊申靖遠伯王驥奏延綏安徳旱災無收乞增備禦軍士月糧本色二斗戶部以供給艱難請循舊減支

上曰兵所以衛民正宜蓄其銳气邊地𨿽旱軍士月糧不可乏也俱增給之

○正統十一年正月癸未河南南陽衛指揮同知邢山奏本衛及直隸寧山等衛所旗軍見調延安綏徳等處守邊備冬乞照在彼隻身旗軍例關冬衣布花鈔錠庶免寒凍之苦

上諭戶部臣曰彼旗軍遠赴邊陲防秋比之原在邊者尢加跋涉勞苦況冬天同受寒冷而給賜禦寒之需豈可有異宜從山所請與之

○十一月丁亥

上諭漕運總兵及各處巡撫官曰租稅出於民而漕挽以軍其勞苦甚矣該管官司不知存問復加侵擾以致失所者眾卿等當加意撫卹暴官污吏必寘之法務俾軍民得所糧餉充足其有利可興有害可除者具實以聞

○正統十二年正月乙酉大同總兵官武進伯朱冕奏去冬奉敕揀選屯軍教習徵戰今東作將興恐不能執業請蠲其屯糧專務戰守事下戶部以爲且耕且守古今通制軍士宜令春屯種冬守邊

上曰旣資其力當寬其稅宜從冕請屯田別授有功之家俾足邊餉

○正統十四年三月癸卯

上諭戶部臣曰江西浙江運餉官軍勤勞已甚明年該運糧暫令布按二司委官提督各府縣糧長及殷實大戶代運赴京仍遣廉幹郎中二員督同儧運毋令違誤

○五月辛卯河南按察司僉事徐朝宗奏直隸興州左屯等二十四衛官軍餘丁指揮使楊昇等二萬一千六百四十員各侵種屯地三千四百四十餘頃不納子粒赦後不攺正俱當逮問並追地利償官

上曰官軍侵地規利法本難容但犯在赦前地已攺撥然皆守邊操備之人姑宥之地利免追仍令朝宗榜諭各衛有不悛者不更貸也

○天順元年七月辛卯

上諭戶部臣曰遼東抵陜西中邊官軍勞苦殊甚其遣給事中並戶部官各六人分賫白金往勞之每人賜二兩務令均一戶部臣旣受命退計用白金七十萬兩有奇

○天順二年四月戊辰命發遼東廣寧官庫銀布給開元鐵嶺泛河海州廣寧等處土兵九百九人每人銀一兩布一疋先是

上命自遼東至甘肅邊民有精壯願出力報效者募爲土兵收附近衛所給與銀布鞍馬器械秋冬操練支與口糧春夏務農住支免其本戶五石稅糧二丁雜差以供給之至是遼東都司以所募者來報故有是命

○十二月己巳守備遼東金吾右等衛官軍以天寒乞衣鞋工部援例請勿與

上曰此輩備邊千里外往來艱辛其與之不爲例

戒將臣

○宣徳十年十一月己巳敕遼東總兵官都督同知巫凱等曰比得太監亦失哈奏擬將原賜奴兒幹物件停貯邊庫者給賞招來夷人已從之今爾等又言亦失哈復自備並假貸官下財帛充賞是將以有限之財供無厭之欲殊非制馭外夷之良策也爾等但宜作士气謹邊防使有備無患餘事不許擅行

○正統二年六月丙寅敕寧夏總兵官右都督史昭等曰去冬達賊匿寧夏山後艸枯馬瘠正殄滅之時也屢敕爾等及都督蔣貴趙安合兵剿之爾等不遵朝廷之命欲自爲功適貴進兵而爾報云賊住亦集乃去致貴趦趄不進及了賊起營馳報則緩不及事矣爾等𨿽云領兵追剿去賊止一二程耳乃畏縮不前使賊得遁失此事機今賊又犯唐來渠縱橫劫掠實爾等之咎欲諉之於下可乎廷臣論爾等罪不可宥其尙洗心滌慮圖以自贖否則以軍法處爾無赦

○八月癸未敕獨石守備署都督僉事李謙曰朕以爾練達老成任以邊閫爾宜敬愼以圖報國比聞爾庸懦無爲城堡不修軍士不練往往出言詭妄沮壞邊務又擅寘莊田私役軍余等事甚乖禮法論罪難宥今姑容爾攺過自新爾其省之

○十二月乙亥敕遼東總兵官都督巫凱等曰得奏戰守方略具悉卿等盡心然曩言兀良哈三衛達子並海西野人女直來朝不從戒諭且出悖言朕以卿等握重兵鐘邊陲於玆小醜不能以禮法制之況大敵乎若然則所畫方略將何所施古云非言之艱而行之艱卿其勉哉

○正統五年五月丙辰降雲南總兵左都督沐昂爲都督同知敕之曰昔我

祖宗之世爾父黔寧昭靖王鎭守雲南撫綏有方蠻夷率服邊境用寧朝廷無西南之慮爾兄繼之亦克康靖皆爾所見知也比者思任發侵暴鄰境蓋爾素乖拊循制馭之道馴致猖獗乃數請師討之朕以爾籌之必熟處之必當故命充總兵統眾十萬冀能成功豈意爾怯懦無爲行師失律夫兵貴神速雲南去麓川不爲甚遠乃逗𨖻彌月而進致賊得以從容爲計窺覘虛實退致我師敗績辱國損威非惟負朝廷委任抑有忝爾父兄今守臣交章劾爾等罪吳亮等已下法司究治苐念爾父兄之故曲加寬貸降爾職仍充總兵廷臣奏章封以示爾其深省之勉以自贖毋怠

○六月癸酉敕甘肅總兵官定西伯蔣貴等曰比因虜寇侵莊浪殺傷官軍已宥爾等怠命失機之罪但令察此寇部落以聞今乃以地方曠漠寇賊譎詐爲詞夫爲邊將寇至不知其來寇去不知所向其所設巡哨之人何用爾爲將之道何在敕至爾等宜深思攺過飭勵士卒毋狃於宴安因循惰慢非分之恩不可再得其深省之

○正統六年正月乙丑

上諭行在都察院右都禦史陳智等曰朝廷命將出師伐叛討罪紀律嚴明愛卹軍士責在帥領遵守號令勇敢立功效歸士卒師領世享官祿士卒歲支衣糧若遇往調全給俸糧又有盤纏口糧恩餋如此不過爲民除害今命總兵官定西伯蔣貴等統兵前往雲南徵剿蠻寇�禦史二員巡視操練緣途禁約爲率領者若不守法度虐軍縱暴送總兵官處區處爲士卒者若不遵號令侵擾百姓輕則同管軍官量責重則枷釘送總兵處斬首號令若禦史知而不舉事發一體治罪爾都察院宜以朕意榜諭官軍經過去處咸使遵守

○正統七年十一月乙丑敕鎭守遼東總兵官都督僉事曹義等曰近者兀良哈要結女直野人入境剽掠此賊多有受我官職及賞賚者朝廷以其向化聽於近邊牧獵而彼乃因以爲非爾等又皆姑息偸安致彼縱橫出沒如蹈無人之境失機損威如國計何論爾等罪皆不可宥今姑曲法貸之命僉都禦史王翺往取爾等死罪招狀就令提督整飭邊務此賊孤恩悖徳神人共怒尙其同心協謀設法挨捕以寧邊境毋以私廢公毋以小妨大毋縱目前以貽後患期於成功以贖前罪

○丙寅有宣府左衛軍爲胡寇所掠脫歸者夜越貓山寨邊墻以入永平總兵官王彧以聞因劾指揮李海等守備不嚴之罪

上命巡按禦史責海死罪狀罰俸半年仍令宣府總兵鎭守官查衛所蒙蔽不奏狀以聞

○十二月戊申敕鎭守遼東總兵官都督僉事曹義等曰近聞達賊入老鴉莊鋪獲鋪兵三人尋至吳家墳擄掠爾等領兵追之弗及朕惟爾等受朕重托統兵捕賊今賊入境正當設法追剿乃縱其擄掠而去徒擁兵眾無所擒獲所謂智謀勇略果安在哉其卽具實以聞

○正統八年七月己卯

上敕太子太保成國公朱勇等曰頃者京城內外所獲盜賊多各營操備官軍蓋因爾等平日撫卹不至鈐束不嚴管軍頭日克減軍糧科斂財物以致軍士窘迫不得已而相繼爲盜爾等之罪姑恕不問繼自今把總管隊及該衛所頭目不許私役一軍私斂一物敢有違者重罪不宥爾等受朕委托操練軍馬本以禦侮安民而軍士乃爲盜賊其咎安在尙宜持廉秉公正身率下必使宿獘盡革軍政肅淸庶副委任

○十二月丁酉寧夏參將都督僉事丁信等奏十一月達賊千騎入境摽掠隨率官軍追及於打狼山擊敗其眾獲馬匹械器並被掠人畜

上曰賊所入系信等守地而不能奮勇擒剿一人僅得馬匹兵部其諭信等自今仍前怠誤者必罪不宥

○戊戌敕宣府大同獨石等處總兵官永寧伯譚廣等曰今歲瓦剌使臣行李中多有盔甲刀箭及諸違禁鐵器詢其所以皆大同宣府一路貪利之徒私與貿易者小人交通外夷誅之誠不爲過然屢敕爾等禁約今乃復爾號令不嚴可知其自今申明禁令徧諭多人有踵前非者一體治罪

○丙午敕提督遼東軍務左副都禦史王翺總兵官都督僉事曹義等曰曩因遼東兵備廢弛特命爾翺往彼整飭然近者賊屢入寇未聞制勝之策今爾等又奏其欲謀犯邊彼有忌憚敢如是乎爾翺其申明號令激勸將士與總兵等官夙夜盡心以圖成功遇賊近邊出兵剿殺有功有罪國有成憲

○正統九年八月丁未敕太保成國公朱勇等並五軍三千神機等營曰朕念軍士艱窘命有司給銀兩以優卹之而管軍頭目卻以置備軍裝爲名因而掊克之爾等略不禁戢甚者又假公事以科斂役操軍以種田揆厥所由罪必有在己命禦史察紏亟攺前非毋貽後悔

○九月辛卯定西侯蔣貴擅管左哨馬步官軍操備

上未之知也因其上言乞椽史書辧

上曰軍馬重事非奉命不得與蔣貴何所受命而管左哨成國公朱勇何故容之論法皆在所不宥苐念大臣姑從寬貸

○正統十一年十一月乙酉寧夏總兵官都督同知黃眞奏寧夏地臨極邊通賊路多官軍聚之則有餘分之則不足況今傳報賊情殆無虛日請借慶府韓府軍馬三千益臣協助守備會左參將丁信亦以益兵爲請章下兵部議聞

上曰寧夏官軍不爲不多又增選軍余若能訓練自足調用而眞等乃每請益兵兵部其諭眞等如法訓練官軍預爲攻守方略但怠弛誤事者不宥王府軍馬不必借

○天順元年二月戊午靖遠伯兵部尙書王驥等奏自正統十四年以後各處奏報軍功多妄冒欺隱之獘對敵陣亡無錢者棄而不錄退縮先逃有錢者卻蒙升賞乞行總兵等究治

上曰卿等爲國忠計言實有理但事已往朕今加恩於下皆不必查究只令其爲國盡力以贖前愆收後效卿等仍識之後有報功者更不許似此冒濫違者重罪不宥

○丙午鎭守延綏等處右都督王禎等奏楡林莊神木等處達賊入境都指揮李懋等不合輕進與對敵陣亡臣等率領官軍前去策應達賊聞知遁去

上曰王禎等不用心設策備賊以致失機誤事殺傷官軍數多旣不輸情認罪卻又掩敗稱功歸罪陣亡頭目今且不問兵部卽移文令殺賊贖罪其陣亡並被傷官軍從實查勘職役姓名以聞不許仍前隱蔽

○七月己酉敕總兵官安遠侯柳溥等曰爾等皆以才能托以軍旅重寄今虜近邊數月不退卻乃擁兵以自守不聞有制勝出奇之策三軍之眾豈無其人皆爾等蔽賢之過也敕至宜博求羣策廣行召募庶臻成效以副委任之意

○天順三年五月乙未南京守備魏國公徐承宗等以南京安插夷人數多都督僉事髙通獨員管束不及同保南京右府都督同知吳良老成練達諳曉夷語乞令良與通同管夷人事下兵部尙書馬昂等劾其附下市恩之罪

上曰朝廷倚任承宗等守備乃敢狥私挾同妄薦匪人論法本當治罪姑從寬宥令各具實以聞仍令承宗等推保諳曉夷語老成謹厚者二三人奏來處分

○八月壬戌敕南京守備魏國公徐承宗曰近聞爾持廉秉公能卹軍士固爲可取但用刑太酷軍職小過輙加箠楚以致大小軍官咸生嗟怨甚乖守備之體敕至爾卽懲攺凡軍職有犯俱送理刑處依律問罪庶幾事體得宜如蹈前非朕不爾宥爾其愼之

○十一月甲辰敕鎭守大同太監陳瑄總兵官髙陽伯李文巡撫副都禦史王宇曰得奏分守西路參將盛廣報達賊三騎入境剽掠而去官軍不能追剿且達賊止三騎尙爾畏縮倘遇賊眾何以成功已令巡按禦史究治廣然爾等平昔不嚴號令豈得無罪念今防邊之時姑從寬宥其卽整兵嚴備毋或疏虞並敕宣府甘肅涼州寧夏延綏等處守臣一體備禦

○天順五年六月壬申兵部言頃者宣府新河口失機其總兵等官陳友等宜治罪

聖恩寬宥令其自陳今乃浮詞掩飾仍乞治之以戒將來

上曰友等旣自輸情姑貸之爾兵部移文友等俾自警惕繼令宜嚴愼堤備遇警卽設奇斬獲倘若再失非分之恩不可數得

○辛卯先是昭武伯曹欽家人曹福來亦以迎駕功冒升錦衣衛百戶常潛貿易於外郡欽慮其生事令福來妻詐告福來病風出外錦衣衛具奏捕獲未卽送官而欽執福來於私宅非法箠楚幾死於是六科十三道連章劾欽專擅請付法司究治

上曰爾等所劾良是曹欽擅作威福情何可容其以彈文示之令從實具開旣而欽上章請罪

上曰欽身居伯爵掌管軍馬凡百行事尢當加愼何乃恣意妄爲略無忌憚論法固當究治但旣輸情且貸之如再不悛必罪不宥

○天順七年十一月丙子敕鎭守宣府太監王受總兵官海寧伯董興等曰近得大同報報孛來遣使臣千餘來進貢然前此累敕來令少遣使臣今愈增多豈其誠心不過假此以生釁端耳若我邊謀勇士卒精彊虜𨿽變詐奚能爲患爾其體朕此意整搠軍馬嚴謹了備如其侵犯卽相機剿殺毋畏縮以貽邊患並敕遼東代州延綏寧夏紫荊倒馬偏頭各邊關守臣亦如之

弭災

○宣徳十年四月丁卯敕諭行在禮部臣曰今當穀麥長茂之時而畿甸之間天久不雨又聞遠近間有水潦蝗蝻深軫朕懷宜遣大臣於在京廟觀祈禱仍分遣道士詣天下嶽鎭海瀆用祈丰稔無稽無忽

○正統六年五月壬寅行在通政司右參議王錫奏近奉敕往北直隸捕蝗訪得保定府新城縣知縣周義善於撫民今六年任滿例應赴部乞暫畱協同補蝗

上謂行在吏部臣曰蝗爲民患宵旰在心考課固不可廢而民事尢所當急其從錫請

○正統七年七月己未敕諭寧夏總兵官都督史昭參將都督僉事丁信參贊軍務右僉都禦史金濂曰今得爾濂奏今年四月以來寧夏緣山地屢震五月間風雷擊玉泉營門此皆

上天示戒爾等皆朝廷重臣受朕一方之寄災異之來必有其由或平日貪圖無厭倚勢掊勉或顚倒是非縱惡欺善或橫役軍士營幹家私或不公不法相爲黨蔽有一於此必致下人嗟怨召此災異敕至爾等卽互相勸戒省躬攺過及詢察軍民利病思爲處置務使各得其所庶幾上弭天災副朕委任仍須戒飭守邊官軍嚴切兵備以防不虞

賞賚

○正統元年八月丙寅敕甘肅參軍務兵部侍郎柴車僉都禦史曹翼等曰向敕爾等審勘甘肅官軍殺賊功次卽加升賞比聞爾等取勘已明因挾私憾故緩其事人皆忿怨是違古人賞不踰時之意敕至爾等卽將有功者依例升賞庶激士气便效力剿賊無得稽違

○天順二年正月甲辰總兵官定遠伯石彪奏達賊從安邊營入境搶掠臣會同彰武伯楊信等統領軍馬前去追剿斬賊酋鬼力赤平章生擒賊人脫木兒特知院男察阿來等四十七名獲首級五百餘顆駝馬五百七十餘匹

上敕彪等曰爾等能奮勇殺賊忠勤可嘉其生擒達賊並獲到駝馬盡數解京毋將好馬抵換隱藏達賊首級沿邊梟掛周賢增都督同知遣官祭葬李鑑等陣亡頭目令有司給與棺衾殯殮奪下人口給發寧家驢騾牛羊招主識認有功官軍明白造冊以俟升賞

○五月戊子前軍都督府都督僉事顏彪奏臣奉命帥軍士赴山西鴈門關剿賊軍士艱難乞加賞賜戶部議去年赴陜西軍士皆賞銀一兩今赴山西者道近宜減半給之

上曰臨邊之役欲其出死力以禦寇衛民若計道裏遠近而損益之非所以齊一其心志矣其給之如例

優大臣

○正統六年七月丁酉少保兼行在工部尙書吳中奏臣以老病醫治未愈月支俸糧寔爲虛費乞住支

上曰卿事先朝累有勛績迨輔朕躬又效勤勞俸糧仍舊支用庶稱朕優待老臣之意

○正統九年二月丙戌書諭少師兵部尙書兼華蓋殿大學士楊士奇曰卿歷事我

祖宗嘉謨嘉猷實惟簡在曁朕嗣承大統卿以老成碩徳啟沃問學弼贊政化禆益尢多比卿以疾違朕左右者數月未有勿藥之喜朕心夙夜不忘書曰天壽平格知卿之福壽宜未艾也玆特遣內臣往視並賜頤餋之資復惟卿之子有違家訓幹於國紀重以

祖宗之法拘系之卿其以理自處勉進藥食早圖康復用副朕注望之意卿其體念之

○天順三年八月甲寅忠國公石亨上章自劾云臣侄彪不才冒乾天憲實臣素不能教訓所致請並下獄以爲眾戒

上曰彪貪圖權利欺罔朝廷若不懲戒恐後愈肆朕遵

祖宗法度不敢有私特寘於法今彪已自伏罪於卿無與不必介意

○十一月己巳

上賜內閣臣李賢第宅賢上章懇辭

上曰卿輔導有勞特賜近居以便宣召所辭不允

卹民

○正統元年二月己未敕南京守備太監王景弘等及襄城伯李隆參贊機務少保兼戶部尙書黃福曰朕夙夜惓惓惟體

祖宗愛卹百姓之心一切造作悉皆停罷今南京內官紛紛來奏欲取幼小軍余匠夫指以不敷爲名其實意在私用俱不惟理敕至爾等益宜警省凡事俱從儉約庶副朕愛卹百姓之心

○四月庚子命行在禮部右侍郎王士嘉行在工部右侍郎邵旻行在都察院右副都禦史陳鼎右僉都禦史魯穆行在大理寺左少卿程富巡視順天等八府賜之敕曰今命爾巡各郡遇有蝗蝻生發隨卽催督衛所州縣起集人夫打捕盡絕毋致滋漫以貽民患往者差官捕蝗不體朝廷卹民之心肆行箠楚民受酷虐甚於蝗災爾宜深戒務在設法使人不勞困禾不損傷庶副朕卹民之意欽哉

○正統二年六月庚辰直隸鳳陽淮安楊州諸府徐和滁諸州河南開封府類奏自四月至五月陰雨連綿河淮泛漲民居禾稼多致漂沒人不聊生勢將流徙

上命行在都察院右副都禦史賈諒及工部侍郎鄭辰往視之賜敕諭曰今民困已甚卿等速往發廩濟之撫卹得宜毋令失所河堤衝決相機築塞毋興大役重困吾民

○正統三年四月乙卯敕諭淮安揚州二府曰去年水潦爲災淸河等縣民饑特甚朝廷𨿽嘗賑卹比聞尙多丐食道路朕甚憫之敕至卽發官廩驗口賑給凡爾長民之官務須盡心存問處置得所毋因循坐視縱容姦宄作獘必公必勤庶副朕惓惓卹民之意

○正統四年三月己酉

上禦正朝頒詔大赦天下詔曰朕以眇躬嗣承大統仰惟

天眷之隆

祖宗創守之艱夙夜祗愼用圖政理以寧萬邦一切不急之務悉已停罷尙冀羣生樂業上協

天心切慮民情幽隱庶職未盡得人承流宣化有所未至深歉於懷玆當春和萬物發舒吾民或有不得其所者悉從寬卹以遂其生爾中外臣僚其體朕心各盡乃職務求實效勿事虛文嗚呼天地以生物爲心國家以餋民爲政尙圖成績用底雍熙詔告臣民想宜知悉

○己未光祿寺奏南京內府

奉先殿並諸王公主墳園歲時祭祀安王宮眷日逐供億見貯牲牢不敷請移文附近州縣買辦

上曰奉祀牲牢誠不可缺但不必取之於民惟令南京守備官於內府給直平買之況歲不登民亦艱食安王宮眷日用以十分爲率減其三分

○九月辛亥

上諭行在戶部尙書劉中敷等曰方今期欲天下百姓安生樂業已嘗有詔處分近聞各處增置撫民官奉公愛民者少生事擾人者多應否存畱爾與各部都察院集議以聞中敷頓首受命翌日議奏各司府州增官一員未爲冗濫不必取回恐來年布種之時逃移人民缺官撫卹存之爲便其有地僻事簡逃戶數少之處起送赴部余在任者仍聽巡撫巡按等官詢察有不用心撫卹及生事擾人者奏罷爲民

上曰善

○十一月丙午

上以旱潦相仍命山海至密雲地方軍民缺食者聽采取湖山榛果紫魚鰕之類以自給仍戒權勢毋得專利爲害

○正統六年四月癸巳

上諭戶部尙書劉中敷等曰預備之政本以爲民今農事方殷民多艱食爾等急移文各處其預備糧儲已完者差去官卽便回京未完者亦俟秋成從容整理民願輸糧以助賑貸若不願者不許威脇更須嚴約下人無令生事違者罪之不宥

○正統七年正月癸未命吏部左侍郎魏驥通政司右參議王錫大理寺右少卿賀祖嗣光祿寺寺丞張如宗大理寺左寺丞仰瞻往南北直隸各府捕蝗賜敕諭之曰朕念蝗虫爲患特命爾等分巡各處遇有遺種及早掘毀如有生發隨卽撲滅爾等必廉必勤用人之際務體下情均其勞逸不許自求安閒指使官員苟且行移以應故事於民不能有濟斯爾之愆如有貪暴不律及縱容下人擾害軍民則爾罰匪輕欽哉

○二月辛亥直隸河間府滄州知州上官儀奏本州連歲水澇蝗旱相仍民食匱乏惟拾艸子自給去歲官貸預備倉糧乞暫停徵以俟丰稔

上曰倉廩之積本以爲民歉則給之俟丰而斂當如是也卽從其請

○七月丙寅鎭守陜西都督同知鄭銘等言陜西歲凶民不聊生

上命戶部遣人馳驛往報之曰貧民速發廩濟之逋負官租官物悉暫停徵戶部鹽鈔盡行蠲免鬻子女者官爲贖之僻驛積芻已浥爛者除其數未浥爛而久役人典守者令易他物入官輪班匠役俟秋成赴京老病者復之盜賊不戢連坐所管官司不加意撫卹者坐以法

○十月庚子江西吉袁州二府各歲旱薄收其存畱糧請折納銀布事下戶部覆勘以聞

上曰政貴便民民便而用自舒宜如所請

○正統八年七月乙亥山東水利場鹽課司奉場竈戶因蝗旱災傷賦役煩重棄家逃移者甚多拋下鹽課無從徵納乞爲開豁見在竈戶乞優免差徭

上謂戶部臣曰優免竈戶

祖宗令典有司柰何不行其已逃竄者逋負額課悉爲停徵見在者不許泛差

○八月己亥巡撫南直隸工部左侍郎周忱奏應天鎭江常州三府天旱運河天干斷禾苗枯死巡按禦史孫鼎亦請勘實賑濟

上諭戶部臣曰朕體天卹民每聞四方來奏水旱心爲惻然況南京根本之地其可忽乎今旱若是民必困矣爾等其速議處之

○正統九年閏七月癸卯

上以風雨過多敕戶部臣曰今歲南北直隸軍民被水災者甚多朕甚憫之爾戶部其令所司加意存卹無重煩擾有缺食者賑之仍蠲其租及歲辦物料

○乙巳敕云總兵官都督沐昂等曰得奏言銀坑年遠��丹塌卽今軍民缺食用人采辦有妨屯守然朝廷重在卹人利非所計頃因言者以雲南罷敝慮軍資民食不給欲因山川之利以資官民之用今爾等具言地利人情如此所得不償所費朕聞之惻然敕至卽如舊停止與民休息爾等宜提督軍衛有司用心存卹軍士撫綏夷民遇有缺食卽設法賑濟不許纖毫剝削克害違者卽加懲治重則具實奏聞爾等欽承之

○正統十年七月甲申浙江道監察禦史黃裳言浙江紹興寧波臺州三府屬縣自去冬以來瘟疫大作男婦死者三萬肆千餘口已蒙

皇上軫念生靈特遣廷臣詣彼祈祐矣然死者所負租稅宜爲蠲免病與饑者宜加賑濟

上謂戶部臣曰薄賦斂卹饑民貧乃王政之急務卽遣人馳令布按二司官如裳言行之不可徒事虛文

○乙未巡撫河南山西大理寺左少卿於謙奏近者山西陜西人民饑窘俱往河南地方起食訪得懷慶河南二府倉糧見有六十餘萬石乞糶與饑民依時價收鈔�京庶倉無紅腐之患民無餓犭�孚之災

上謂戶部臣曰凶年減價糶以利民此古良臣爲國救荒之長策也今謙爲朕舉行甚可嘉尙其馳報謙如所奏行之毋緩

○十二月丁未巡撫山東大理寺寺丞張驥言曹縣地廣民稠難於撫治請割本縣黃河南北岸土民十七里附藉逃民二十三里爲曹州事下吏部戶部僉議以爲宜

上曰新附籍之民生業必艱其令有司用心撫卹禁戢裏胥毋容擾害敢有違者俱治以罪

○正統十一年五月戊子河南布政司奏彰徳府林縣田地近太行山石厚土薄山水沖決不堪耕種者一千六十五頃夏秋二稅賠納艱難戶部覆奏請暫停徵

上曰稅本乎田田旣不可耕則稅何從出若復逼責之豈卹民之道俟更造版籍時悉與除豁

○九月丁卯戶部奏內帑各色絹布不多請出白絹一萬疋白布四萬疋令京民染色備用

上曰民可資其力不可傷其財當用物料悉官給之

○正統十二年七月甲午山東信陽場鹽課司竈戶奏本場竈戶逃竄八百一十餘戶遺下鹽課俱令見在人陪納負累艱難乞賜分割

上曰竈丁旣辦已課復爲逃戶補納其何以堪悉停之

○正統十三年九月戊戌

上諭兵部臣曰朕自卽位以來惓惓以奉天安民爲心累頒詔敕省刑赦罪輕徭薄賦凡可以寬卹軍民者無所不用其心又戒飭官吏非奉朝廷明文一夫不許濫役一毫不容擅科期在休息天下共享太平之福比聞沙縣人民鄧茂七等聚眾爲盜所司請發大軍剿捕朕𨿽遣將調兵然猶慮其出於不得已必有激變之者屢遣禦史賫敕撫諭今茂七等果有悔禍之心躬於延平城下輸情訴冤自求生路且乞免徭役三年禦史張海等以聞朕悉從之仍敕海等明正官吏激變之罪爾兵部可備朕言揭榜曉諭俾其知國家以至仁育萬民以大信布天下榜文至日不分罪犯輕重但能洗心攺過卽日退散者俱貸其死仍免徭役三年凡遞年逋負悉免追徵官吏人等敢有違詔侵害之者治以重罪如向首鼠兩端或仍前結聚或逃匿山林必撲滅不赦

○正統十四年四月壬申

上謂禮部臣曰自歲首至今雨澤愆期榖種未布麥苖�稿民事弗遂朕用惕然其遣官告祀

天地諸神祈降甘霖以蘇吾民爾禮部仍分官祭告京都應祀神祗合用祭物及百官齋戒禁屠諸事宜悉如例

○七月壬辰巡按四川監察禦史李琮奏四川人民凋�兩京部派買采辦物料乞暫停免及差大臣存卹撫諭

上曰民方貧困凡事宜省采買物料卽停止之巡撫官不必差

○天順元年二月戊午敕刑部侍郎周瑄曰今命爾往順天河間二府被災州縣賑濟饑民凡事聽爾便宜處之待春夏之交菜麥接熟民不艱食爾可具聞候報回京朕之念民如饑在己爾必深體此意用心賑卹務施資惠勿事虛文如違責有所歸朕不爾宥

○五月壬申

上諭戶部臣曰比聞京城貧窮無依之人行乞於市誠可憫卹其令在京二縣各於寬閒處設餋濟院一所收餋之卽今暫於京倉支米擇順便寺觀內煮飯日給二餐器皿柴薪蔬菜之屬從府縣設法措辦有疾者撥醫調治病故者給以棺木務使鰥寡孤獨之人得沾實惠仍令五城兵馬司從實取勘當賑濟者卽令送府不得濫冒侵欺違者罪之

○己丑山東諸郡人民饑疫已發內帑銀賑濟有司奏報不敷命再發銀三萬兩賑濟仍命戶部詢訪災重之處今歲糧艸盡與蠲免災輕之處亦免起運俱存附近官食停止各府冬季采柴夫以蘇民困

○天順四年八月戊午

上諭戶部臣曰今四方奏報水旱民多困苦朕甚憫焉卿等其速移文巡撫巡按官覆視其災傷甚者租稅悉除稍輕者量蠲之民不能自給者發廩賑濟務俾得所

○天順五年六月辛卯

上以人民被災猶未蘇息而又調兵徵西乃布寬卹之典凡花木鳥獸栗版之類及追馬淸匠刷捲等事悉皆停止歇采柴一年省銀三十萬兩

○七月丁巳巡按河南監察禦史陳璧等奏久雨河溢水入汴梁城官舍民居漂沒過半公帑私積蕩然一空周府宮眷並臣等各乘舟筏避於城外髙處軍民死者甚眾

上惻然不寧亟命工部戶侍郎薛遠往視敕之曰黃河衝決爲患非小卿湏多方設法消除此患築塞河堤務令堅完仍巡視下流開通﹤鋶﹣釒﹥浚以洩城中積水尢先撫卹被災之家有缺食者於附近官廩出粟給之或勸諭富家賑貸被災田畝蠲其租稅官舍民居以次修理湏水患止息事妥民安然後回京

惜民力

○正統六年十二月辛丑刑科給事中劉孚言國子監爲教育天下英材之地近年殿宇𨿽嘗完美而堂捨尙皆未備乞新其制

上謂侍臣曰孚言固是第宮殿落成已詔卹人力而復役之何以示天下況今歲饑其俟丰稔時爲之

○戊午先是宜城王貴﹤火節﹥奏府居朽敝請工料修造

上以民艱不許令王自造至是復以祿薄工乏爲言

上曰百姓朝廷赤子饑窘之際復役其力王忍爲耶王其令府中軍校以漸修之

○正統七年十月乙未書復襄王瞻善曰承諭欲營朝堂及繕治居室但湖襄之間民敝已久今年以旱暵來告者相繼以故朝廷凡事省約未嘗輕勞一夫輕斂一物淑素仁厚亦宜體念人情如房屋可居宜且停息如必湏繕理亦當酌量府中人力隨宜修治

○正統八年四月甲寅先是光祿少卿王賢及淮安府知府彭遠皆請修淮安西湖挽舟提事下漕運總兵官武興等請令旁近府州衛及湖廣江西出物料以給用

上許之至是泰州判官王思旻奏是役之興計其所費物直白金不下萬萬餘兩比者旱澇不收人民饑窘財何由出臣見朝廷建三殿二宮及文武公署不役天下一夫今西湖堤無大關涉縱不修治不過挽舟遲緩而已柰何以此困民請罷各處徵需事下工部言徵需不可罷第可少減

上曰方今軍民艱難其毋擾之堤損壞者總兵官量度修治物料已徵在官者令漕舟載至淮安未徵者已之敢侵欺作姦必罪不宥

○正統十一年四月乙巳南京工部奏浚金水河及修午門前東西兩廊並甎城外周圍直房其所缺材欲於四川湖廣浙江等處市買

上曰方今民皆艱窘其缺材不必遠市姑俟四方應輸者至及抽分司貯積旣多然後修理

○正統十三年十一月丁未先是山東右參議黎璉言山東河南直抵江南地方軍衛有司多無城池縱有者亦皆頹塞

聖明之世固無外虞然萬一有警何以保障乞敕該部通諭所司時加修築

上從之至是山東饑請暫止其工

上謂工部曰山東未脫水患又遭歲饑人力豈堪耶其諭有司果臨邊要衝城池酌量修理否則皆罷之俟年丰人和之日以聞

○天順二年二月癸巳工部奏修造寧王府宗廟承運殿及諸屋宇共三百八十四間

上曰江西軍民艱難令有司陸續起造無促迫害事

○丙申初工部請造瑉王府祭器樂器共二千五百七十餘事雜料數萬

上曰百姓艱難令姑己之俟年丰造辦

○天順四年五月己亥先是蘇杭等處督造上用叚疋七千已完至是太監阮忍復奏遣內使韋肖如上年事例督造

上曰蘇杭等處髙手人匠不多絲料有限況人民艱窘其罷

○天順六年十月壬戌光祿寺以供用龍鳳花素瓷器萬餘事皆揭敝請敕工部移文有司成造

上曰成造已多何忍重勞民力其姑已之

卹物

○正統六年八月辛卯鎭守宣府右參將都督僉事楊洪奏官軍徵戰走傷馬九十餘匹皆不堪騎操宜送萬全都司作菜馬供給使客

上曰徵戰走傷系有功馬匹若一槪宰殺於心何忍兵部其移文總兵鎭守等官視驗有功者給與守城官軍收餋候倒死之日埋瘞

○正統十三年六月丙子巡按河南監察禦史奏開封府及汝陽縣蝗有禿鶖萬餘下食之蝗因盡絕禾稼無損秋成可期

上曰禽鳥能除民害卽禁民勿使捕之

任老成

○宣徳十年正月辛丑敕戶部尙書黃福曰朕嗣承

大位深惟南京根本重地守備必須嚴固卿歷事

祖宗四十餘年老成忠直厥績茂著今特命卿參贊襄城伯李隆機務撫綏兵民訓練軍馬凡百庶務同隆及太監王景弘等計議而行卿其益竭乃誠益勵乃志以副朕倚毗之重欽哉

○正統九年七月丁卯少保禮部尙書兼武英殿大學士楊溥言臣歷事

列聖叨居顯秩今年踰七十筋力衰耗𨿽欲勉圖報稱而力不逮伏乞允臣休致俾得全始終之節

上曰卿輔相老成朕所倚毗而優禮者其視事如故毋更求去

○九月庚辰命南京國子監祭酒陳敬宗復任敬宗九年秩滿至京以衰邁請休致吏部覆奏

上曰敬宗學行老成正宜模範後學未可以去其令復職

專委任

○正統十一年三月壬申浙江布政司右參議吳昇言福建盜礦諸賊出沒於浙江江西廣東諸境東捕則西逃南搜則北竄若合而爲一其患不小況三司官僚意見各殊苟謀非己出輙多方沮格遂成姑息致賊勢滋蔓乞斷自

宸衷命有識重臣付以閫外之寄嚴立法制必除凶惡章下都察院奏宜從昇言

上命禦史柳華往督福建浙江江西三司調兵剿之但推姦縱賊必罪無赦

○天順元年二月丙辰戶部奏舊例漕運有總兵參將二員兼理後因無參將添設差僉都禦史一員今復召回宜仍添參將督運爲便

上曰官何必備永樂間惟總兵一員儧運亦不誤事今只令徐恭管理但遲誤卽罪之

省差遣

○正統四年二月丁卯行在戶部奏山東湖廣並直隸淮安等府俱差侍郎巡撫總督稅糧近以事去乞仍命侍郎巡撫

上曰巡撫爲民而設苟非其人適以擾之今朝廷旣無科差采辦之事稅糧自有增置官員不必侍郎巡撫

○正統十一年三月乙酉巡按直隸監察禦史李奎奏直隸永平府灤州等處去歲旱澇相繼秋成薄收卽今告饑者眾乞差巡撫官措置糧儲以備賑濟其浙江江西湖廣無巡撫官處亦乞差官巡撫

上曰曩因朝廷無事罷各處巡撫官今若復添設未免多事擾民不必行

○天順六年四月甲戌兵部言福建北直隸貴州廣西廣東河南淸軍禦史顧儼等以三年例來京欲令各官仍前淸理

上曰兩廣師旅方殷禦史不必去只令有司淸理貴州軍數甚少令雲南淸軍禦史兼之

重守令

○正統六年五月庚戌浙江杭州府知府陳復持己廉靜爲政寬平使民信服以母喪去職耆老千餘人訴乞畱之其巡按監察禦史及布政按察二司亦連章奏請

上問行在吏部尙書郭琎曰復爲民牧果何如琎曰浙東西未有過之者

上曰如此誠循吏也其令起復以康吾民

○正統七年二月丙辰巡按廣東監察禦史張善言爲治莫急於安民安民莫切於守令守令得人則郡邑之民安而天下治矣

皇上嗣登大寶以來急治求賢尢重守令之選令廷臣公公舉郡邑往往得人今又罷薦舉縣令之制專委吏部銓除故縣令舉職者少繼自今縣令有缺仍從六部都察院通政司大理寺六科十三道及布政按察司巡按禦史提調學校僉事薦舉銓補其授職之後有貪墨不律者連坐舉主如此則進賢之路廣濫舉之獘絕而長治久安之道得矣

上覽奏召吏部臣諭之曰比因各官舉保知縣徇私者多故專委爾吏部行之今不必紛更要在簡擇之精耳見在任者移文按察司巡按禦史嚴加體察有貪刻害民者逮治之闒茸無爲者具以聞朕自裁處

○正統八年六月甲申朔敕雲南大理府知府劉烈曰國家惠餋斯民愼選郡守無間遐邇況大理爲雲南鉅郡尢在得人今以爾廉平公正命長郡治爾宜體朝廷簡拔之意益勵乃操益勤乃事表率官屬宣布徳澤愛卹吾民審度人情因俗爲治利所當興獘所當革盡心盡力必使一郡之民衣食充足禮教興行斯爾之稱所屬官員果有貪淫不法蠹政害民情狀昭著者五品��具實奏聞其餘爾卽提下差人角�羊京其有罷軟老疾不勝任者亦開具奏來寮佐官及所在衛所官或倚恃豪彊非分害民者明指實迹奏聞一應公差之人但有生事需索爲民患者卽舉問如例爾以風憲官往任郡寄湏寬猛得宜以安民爲本毋依勢作威毋姑息廢法毋爲權勢所脇毋爲姦頑所欺庶幾政舉民安用稱任使欽哉

○正統九年七月戊午巡按監察禦史孫毓奏臨海等縣民蔡顏等千六百餘人訴稱掌黃巖縣事臺州府通判周旭鑑嚴明勤愼能鋤彊植弱民安盜息鄰邑軍民亦咸愛慕乞升補知府吏部言於例難從

上曰知府會舉政欲得人今旭鑑能息盜安民𨿽鄰邑軍民亦愛慕之非得人而何其升爲知府毋以例拘

○閏七月甲辰直隸河間府同知廖謨廉能公正撫字有方民素愛之至是知府缺員所屬州縣連章奏保謨堪升任耆民黃仲禮等又具績狀伏闕以聞

上謂吏部臣曰有惠政者必得民心今一郡民心旣不釋謨非有惠政何以得此其卽升爲知府以慰民望

大明英宗睿皇帝寶訓卷之二

大明英宗睿皇帝寶訓卷之三

光祿大夫柱國少傅兼太子太傅禮部尙書武英殿大學士臣呂本謹校南京禮部祠祭淸吏司郎中臣陳治本南京兵部職方淸吏司主事臣朱錦南京工部虞衡淸吏司郎中臣呂胤昌謹閱

育人才

○正統十二年二月甲寅

上諭禮部尙書胡濙等曰朝廷人材湏要作餋方獲實用今命翰林院侍講等官杜寧裴綸劉儼�輅江淵陳文楊﹤鼎﹣目日﹥呂原劉俊王玉每日俱在東閣進學作文仍令學士曹鼐陳循馬愉嚴督考試務期成效凡會講時輪流經筵侍班治事

○天順元年十二月癸巳初國子監官生例在監十年然後許令歷事出身及是兵部奏請選監生能書者不限年月深淺送部寫本日滿選用於是祭酒陳詢言官生在監者多善書乞通選之

上曰官生數多年幼必湏作餋而成今辶�處令出身非所以成之也不聽

惜才

○宣徳十年十一月庚寅擢儒士盧忠爲直隸太平府儒學訓導初忠以經明行修膺薦吏部驗忠軍籍無人補伍具以聞

上命試其才學可取曰與其戎伍得人何如學校得師故有是命

訓外戚

○正統九年閏七月丁亥命彭城伯張瑾惠安伯張琮均分家產瑾琮俱彭城侯夫人童氏曾孫童氏乃

誠孝昭皇后母也初瑾祖昹襲彭城伯琮祖昪爲都督

昭皇后以昪祿薄家產令與之多後昪封惠安伯兄弟俱卒瑾琮襲之琮仍求多分

上謂琮曰昔爾祖祿薄故多與之今爾兄弟俸祿相等產當均分琮頓首服

○正統十二年二月壬寅敕諭府軍前衛指揮孫繼宗及弟紹宗等曰爾等皆朕外親爰自

先朝以來洊膺顯爵正當修身愼行表勵宗族用保終譽邇者爾族人孫奉祖父子屢恃恩玩法恣肆凶暴敺人至死法司鞫問明白請處以重法朕念

聖母皇太后在上特推恩屈法﹤宀十見﹥貸姑令從戍邊衛俾其追悔自新用蓋前罪朕嘗觀前代外戚族屬子弟憑藉聲勢肆爲暴橫卒致禍敗歷歷可鑑況我

祖宗法度嚴明善者必褒惡者必罰尢非前代可比爾等自今宜洗心攺慮務守禮分誡約族屬毋仍縱肆庶幾永保爵祿副朕親親之意

振風紀

○宣徳十年五月癸酉敕諭行在都察院及各處按察司曰朝廷設風憲所以重耳目之寄嚴綱紀之任凡政事得失軍民休戚皆所當言紏舉邪慝伸理冤抑皆所當務比之庶官所系甚重近年以來未盡得之或道理不明操行不立或法律不通行移不諳或逞小才以張威福或搜細過以陷善良甚至假其權位貪圖賄賂以致是非倒置冤抑無伸而風紀之道遂至廢弛自今監察禦史有贓濫及失職者令都禦史及各道禦史紏舉黜退按察司官有贓濫及不稱職者令按察使及其同僚紏舉黜退仍令吏部今後初仕者不許銓除風憲凡監察禦史有闕令都察院堂上及各道官舉保務要開具實行以聞吏部當察不謬然後奏除其後有犯贓濫及不稱職舉者同罪爾等其欽承毋忽

○正統五年十一月壬寅

上嘗諭行在吏部尙書郭琎等曰朕聞南京刑獄不淸紀綱不振豈典職臣僚媮惰致然耶爾吏部會羣臣詳議以聞於是琎等言刑部尙書施禮都察院右副都禦史朱與言俱老成若得有風裁者參佐之庶能振舉百度惟刑部右侍郎吾紳疏於法律宜調用

上然其言遂調紳於禮部行在都察院右僉都禦史張純於都察院升吏科都給事中鄭泰爲刑部右侍郎因諭純曰南京國家根本重地今命爾往當恪恭乃職申明憲典苟再循習故常方命廢事邦憲具在必不爾宥

○正統七年十一月甲申敕諭三法司錦衣衛曰朝廷以紀綱爲首禦史職紀綱之任不可不愼擇也如監察禦史時紀因差往陜西枉道回家及與長垣縣縣丞蕭節之夤緣交結挾勢娶民間女子爲妾背違禮法有玷風紀已付法司問罪自今爾等差官出外必精選知禮義廉恥明達大體無貪污淫穢之行然後遣之仍嚴加戒飭庶紀綱以正不辱朝廷之使命如所遣及在任敢有不遵戒飭違禮犯法者爾堂上官卽具實舉奏以憑降黜若堂上狥情黨比以致賢否混淆曠職廢事並罪不宥

○正統十二年六月乙亥

上諭吏部臣曰禦史朝廷耳目之官所以紏正羣工肅淸百度責任匪輕近聞有以夷人任是職者甚非遴選風紀之意自今毋得濫授有乖治體

保全舊臣

○天順元年正月辛卯吏部尙書王直陳﹤鋶﹣釒﹥乞致仕從之賜之敕曰卿以賢科髙第發身我

皇曾祖考以至於朕踰五十年曆官翰苑佐典秩宗遂爲冡宰宅心允臧處事惟愼𨿽經變故無攺厥常忠淸之操簡於朕懷蓋有素矣玆朕復正大位如卿老成方在倚毗而卿以衰病固辭弗已惟先哲王求舊之義莫能忘而士大夫甘退之志不可拂是軫朕衷勉從卿請特賜白金楮幣金織襲衣仍給驛舟送卿還鄕卿其體朕至意頤餋天和優遊田裏用享淸平之福以臻遐永之齡

○二月庚子工部尙書謹身殿大學士兼東閣大學士髙榖陳﹤鋶﹣釒﹥懇乞致仕從之賜之敕曰卿以智識文學執經事朕恭愼小心積有歲年今朕復正大位圖任經筵大臣以緝熙聖學以寅亮天工而卿以老疾懇乞休致切惟功成身退乃天之道故特賜允以遂卿情並賜白金楮幣金織襲衣給驛舟以還鄕卿其承之

飭邊務

○正統元年八月甲戌敕都督蔣貴曰今命爾率領京兵二千五百並往調潼關甘肅精銳戰士五千去剿之賊爾宜嚴肅軍令違者以軍法從事又敕副總兵趙安住洮岷等衛銳兵五千亦於緣邊哨捕仍令與爾�確或分或合務相應援其尙並力協心用剿此寇

○十二月癸酉敕甘肅右副總兵都督同知趙安等曰守備莊浪都指揮僉事魏榮奏欲將甘肅調來官軍摘三千人及本衛調去土達官軍於莊浪哨守朕以防邊之道顧主將運籌如何爾徒擁兵眾亦奚以爲近聞卿等駐兵涼州去莊浪甚邇其與榮議之或益兵或仍舊準卿爲聽期於事集人安而已卿言欲將洮岷等六衛選剩步兵存畱涼州操守已敕都督任禮等如卿所言卿其知之

○正統二年五月庚寅命行在兵部尙書王驥往理甘肅邊務先是陜西都指揮劉永言甘肅兵冗餉匱詔下廷臣議僉曰爲今之計在簡精銳汰冗懦嚴訓練明號令公賞罰廣屯田謹斥堠且耕且守以餋威蓄銳宜令總兵官計之

上以此事非大臣不足與計乃命驥往至是賜之敕曰邊務國家大事而甘肅尢爲要衝比者將非其人兵備廢弛今特命卿往同總兵鎭守官會議戰守方略務一一區畫允當聽卿便宜施行仍具奏聞卿國家大臣臨大事其體朕心夙夜惓惓以副倚任之重

○六月壬戌敕行在刑部尙書魏源曰得奏令署都督僉事李謙往獨石提督守備與遊擊將軍楊洪協和行事具見爾之用心朕豈不欲爾日侍左右以匡政務第因邊將恣肆非爲特命爾巡視其任甚重爾尙深體朕心凡事從長處置俾將士悅服邊方寧靜庶副委任

○八月戊寅與慶王﹤木旃﹥書曰玆者甘肅總兵等官奏缺馬騎操聞府中多馬可選取二三千或四五千交付總兵等官給軍騎操卽遣人賫價奉酬庶幾禦寇有備邊境獲安足見王助國之意

○十月壬午敕宣府總兵官都督譚廣等曰比聞瓦剌脫歡聚兵飲馬河又遣人交通兀良哈女直部今𨿽遣使來庭然虜情譎詐終不可測萬一猝來犯邊入境不知卿等所恃以待之者何策所用以禦之者何人以戰以守必有成算一一條陳告朕庶見卿等方略

○十二月乙亥敕大同總兵官都督陳懷等曰鎭守延綏都指揮同知王禎械所俘賊徒朵羅歹等三人至京言兀良哈朵顏福余等部落約四五百騎先屯東勝地方恐大同軍馬截殺欲引還及獲我邊軍詢知總兵官皆畏懦無爲乃敢長驅而西旣而禎入報賊復寇楡林莊及�園墩被官軍追殺遁去朕慮此賊弗逞於西必窺伺於東卿其嚴督哨備多方剿除若擁兵坐視而不能爲邊境有無信如賊所謂畏懦無爲者矣卿尙勉之苟立﹤棥心﹥功不吝厚賞

○正統四年六月乙酉敕總兵官都督同知王彧曰近聞兀良哈泰寧朵顏福餘三衛與瓦剌脫歡等交通屢遣使臣朝貢實欲覘我虛實玆已遣敕諭彼凡遇時節慶賀許遣頭目三五員或有警急𨿽非時節亦許遣一二人來奏報其餘貢獻悉令罷免今錄三衛大頭目職名示爾此後使臣非經大頭目差遣者悉聽勒回尢宜謹飭邊防以副委任之意

○九月丙午敕雲南總兵等官都督沭昂等曰麓川反寇恃其地險山峻狙詐百端切不可以爲易圖而輕視之務在同心協慮博采羣策毋以人廢言毋以己妨眾期於成功以副委任

○正統五年十二月庚寅敕緣邊諸將曰今西北邊境𨿽頗寧靜然禦寇之道恃我有備以遏其侵犯不可謂無寇而惰其守備冬末春初正夷虜出沒之時其各練兵秣馬以備不虞嚴督城堡墩臺謹愼瞭哨來則剿殺去則窮追庶幾不爲所誘

○正統六年十一月己酉敕各邊總兵等官曰曩比得降虜言北虜計議待我使臣回日卽擕其家屬於堆塔出晃忽兒槐地面潛住分兵兩路入寇脫脫卜花王率兀良哈東侵也先率哈密知院西入卿等宜戒飭將吏練軍馬繕營壘多遣間諜以覘之堅壁淸野以待之使其進不能戰退無所掠卿等其愼之

○正統十二年十月辛酉敕提督遼東軍務右都禦史王翺等曰瓦剌也先以進捕仇人爲名吞噬諸部往者旣自北而西又自西而東今又東極海濱以侵女直女直自開國以來聽命中國一旦服屬也先是撤我遼海藩籬唇亡齒寒不可不慮也已敕女直衛分俾知堤備卿等亦宜嚴兵爲備毋恃其不來恃吾有以待之來毋恃其不攻恃吾有所不可攻不來不攻尙湏有恃況其必來必攻者乎卿等其愼之

○十二月甲申甘肅總兵官寧遠伯任禮等奏比得哈密使臣報瓦剌也先所部屯伯塔山猛哥不花子等乘其出率眾襲之悉俘其人畜來還

上曰此輩互相殺掠也先旣失志必欲報復其令甘肅延綏總兵鎭守官嚴飭兵備晝夜防愼毋致疏虞

○天順七年九月癸酉敕松潘副總兵官署都督僉事盧能曰近聞爾等親督官軍分爲六路深入賊巢殺獲賊眾足見克稱委任賊平之後如遇四川地方有警不妨邊備卽偕都禦史陳泰往來撫捕爾其益自勉勵用圖成功

理糧儲

○正統元年二月庚子敕太監李得今命爾與通政使李暹提督在京太倉並象馬牛羊等房倉場及巡視通州直抵臨淸徐州淮安等處一應倉糧爾宜用心革斃毋令隱漏及下人生事虐害納戶務在事妥人安庶副朕之委任

○四月戊午敕行在都察院右僉都禦史李儀今命爾巡撫宣府大同提督屯種及各倉場糧艸及沮撓屯種等項者具實奏聞務俾糧廩充實軍不失所爾尢湏公而廉潔勤謹詳明毋暴毋刻庶副委任之重苟或不謹罰及爾身悔將無及欽哉

○正統十一年六月壬寅戶部右侍郎焦宏奉命驗視河南陜西直抵甘肅一帶邊糧具各倉庫儲積之數以聞

上謂戶部臣曰邊陲糧少之處卽撥運備用庫金銀糴買腹裏糧多之處令所司挨陳支給優餋軍民設法區畫無致腐爛

○正統十四年二月己巳命戶部右侍郎儲﹤棥心﹥往福建理軍餉賜之敕曰比命將臣統率大軍往福建徵剿叛寇慮延平建寧駐兵之處糧食不敷今特命爾前去會同三司查勘見存糧米有糧之家勸借設法轉運供給軍食仍查各處遞年收貯餘財悉依時價買米供給其官民人等有願出米三五百石以上助官者卽具奏旌異或有見問囚徒除眞犯人命彊盜外其餘願出米贖罪者聽爾悉具數奏來量與免罪凡事在激勸有方然後人心樂從爾其欽承之

○天順六年十月丁亥內閣臣言運船凍阻必誤下年糧運宜卽差官催趲除凍前到通州外其餘可到天津者可到徳州者俱就彼收貯以待下年帶運如此則船無凍阻糧無虧欠

上然之命戶部侍郎楊鼎等往理其事

重邊儲

○正統元年四月乙巳敕參贊軍務兵部左侍郎柴車等曰今達賊屢犯邊疆急用糧餉輸運艱難必湏設法以爲經久之計比聞甘肅等處鎭守官占種田地侵奪水利不納稅糧軍士受害不可勝言敕諭爾等公同勘理除量存與原種之人耕種足用外其餘俱撥與屯軍耕種辦納子粒不許狥私廢公自取罪愆

○正統四年二月庚戌敕丰城侯李賢鎭遠侯顧興祖兵部左侍郎鄭辰都察院右僉都禦史丁璇曰今命戶部於通州官廩支領糧料二百萬石分貯宣府大同以實邊儲特命爾等往來提督仍令宣府大同總兵鎭守官量遣見操及屯守官軍接運在京官軍自通州抵懷來宣府官軍自懷來抵萬全大同官軍自萬全抵大同俟大同旣足始及宣府其接運如前爾等務在撫卹軍士區畫得宜俾人不知勞而事易集庶副朕之委任

○七月丁未行在戶部奏總理永平山海等處糧儲行在通政司右參議張隆系增置官今奉詔書當減省送行在吏部攺用

上曰邊儲系軍國重務不可無專職總理俾隆仍蒞其事其陜西山東河南山西四川湖廣沿邊及北直隸府州縣增置布政司參政按察司副使僉事監督催收糧儲兼撫民者一體存畱

○正統六年二月甲戌敕戶部左侍郎徐晞曰玆命總兵官定西伯蔣貴總督軍務兵部尙書王驥等統率大軍往徵麓川叛寇思任發已令總兵官都督沐昂鎭守地方兼督糧餉特命爾於南京湖廣四川貴州直抵雲南大軍經歷之地緣途整備芻糧以俟支用進兵之日仍與僉都禦史丁璇分督轉運朕以爾廉能勤愼故玆委任爾其夙夜盡心從長區畫務在人不知勞而糧餉給足欽哉

○正統十三年正月庚子敕通政司右參議鄒來學曰曩聞薊州林南等倉山海等衛所永平等府州縣喜峯等關口收支糧艸作斃侵欺者多屯田亦被豪勢侵占欺隱有名無實遵化薊州鄰山之地產有榛實豪勢者亦據其利今特命爾往蒞其地嚴加提督如有姦頑之徒怙終不攺者拘問懲治爾宜廉潔公勤凡事從宜區畫務使兵民利便軍餉充盈庶副委托之重

○四月戊午命戶部右侍郎焦宏督運軍餉賜敕諭之曰大軍徵剿叛寇宜運積糧科以聽支用今命爾往雲南同總兵並三司官會議合用糧餉從宜區畫仍委廉幹官督運毋致誤事凡儧運軍民土人尢湏善加撫卹不許管運頭目人等纖毫侵害致人嗟怨爾湏廉愼公勤務俾糧道不絕事妥人安斯副重托欽哉

○正統十四年五月丁未遣禮部右侍郎王一寧往湖廣督運糧儲賜敕諭之曰比因貴州等處苗賊生發屢調官軍追剿近貴州布政司奏見收糧儲供給不敷請於湖廣運五萬石接濟今特命爾前去湖廣督令三司委官儧運仍先查附近府衛實在糧數或有不敷於官府支價糴買運去尢湏嚴禁該管運糧官員撫卹人夫不許剝削苦害違者逮問懲治其有不服差遣耽誤軍機者卽以軍法處治爾受朕簡命必夙夜經畫使人樂於從事軍食不乏朕惟爾嘉爾其欽承之

○天順五年六月壬午敕通政司左參議尹旻曰今因虜寇侵犯陜西邊境遣將調兵往彼徵剿然軍旅之行糧餉爲急必督運得人事乃有濟今特命爾前去提督都布按三司及戶部委官先查軍行之處附近各府州縣衛所實在糧儲艸束會計起運軍前供給或有不敷必湏設法措置合用官軍防護者湏與總督總兵官計議差撥毋致疏虞爾湏戒諭所在官司撫卹軍夫挨次儧運不許作獘擾人敢有不服差遣因而妨廢糧運耽誤軍機者俱以軍法處治爾受朝廷簡命務盡心經畫使軍餉不乏斯稱委任若處置乖方責有所歸爾其勉之愼之

屯田

○正統元年九月戊戌敕南京守備襄城伯李隆參贊機務少保兼戶部尙書黃福曰今命巡撫侍郎周忱兼提督南京各衛所屯田爾等就與之一同提督比較務要正余米及數就作官軍月糧支用不敷之數會計定撥湏用處置公平俾耕種以時毋致下人托此生事攪擾爾等其欽承朕命毋怠

○正統六年三月戊戌先是

上諭大同宣府總兵官朱冕譚廣等曰大同宣府歲用其夥而屯田所入不及十一餘皆仰給於民今邊境寧謐軍士優閒宜廣屯田以紓民力至是二邊奏增屯田旗軍六千七百餘人歲增子粒四萬二千有奇省歲費二十萬有奇

上聞而善之

○正統十一年十一月庚辰升雲南都司署都指揮僉事司韶專掌屯種賜敕諭之曰今命爾提督各衛官軍餘丁屯種量其所收多寡徵納子粒其前官處置已當者不許紛更有廢弛不便於軍民者湏與總兵等官從宜處置或有官豪之家占據屯田及私役軍余沮壞屯種者依法究問事重者奏聞區處爾受朝廷簡任湏持廉秉公愛卹軍士務使屯種有法倉廩充實斯爾之能如爾不稱治罪不宥爾其欽承之

順民情

○正統八年八月丙申升山西平陽府蒲州判官張廉爲本州知州時知州缺員巡按禦史布按二司爲民奏保廉守法愛民宜升用吏部言躐等難允

上曰能得民心卽良有司正當旌擢以爲民牧者勸何躐等之有其從之

○正統九年四月乙酉直隸河間府交河縣耆民劉中等伏闕奏保典史楊貴廉正勤能堪任知縣章下吏部尙書王直等言貴以吏發身難勝民社之寄

上曰旣有民人奏保宜順其情若拘以類則用人之路狹矣成湯立賢無方所以治化隆盛卿等宜悉朕意

○六月壬寅山東濟南府歷城縣耆民張延齡等六十人伏闕言縣丞熊觀持身廉謹政尙﹤宀十見﹥平吏民悅服今知縣缺員乞擢觀補之事下吏部執以例不當從

上曰有司賢否觀民心向背可知民於令之去不加之意而於丞拳拳保畱如此人心好惡之天可以驗矣其從之

察下情

○正統元年十一月丁未行在兵部右侍郎徐晞劾奏總兵官都督蔣貴都指揮魏榮失機誤事俱宜究治

上曰貴受命甘州選兵莊浪有警彼何能及榮論罪難容但以初犯姑宥之然莊浪密邇涼州正晞及都督李安所隸今乃歸咎他人以飾己罪令具實以聞

○正統三年四月丁醜行在刑部尙書魏源等以瓦剌遣使臣貢馬援遼東開原例以六事聞曰置馬市選貢馬輸供具嚴禁約擇通事設牙行

上曰馬市勞軍民不必置待遠人宜從厚貢馬不必選供具取給公帑錢勿擾吾民余悉如議

○天順二年九月丙申鴻臚寺序班胡瑛奏右少卿楊宣坐聽

聖諭且及宣親故以罪被逮至寺者爲釋其械飲食之都察院請收宣與理

上曰此瑛誣陷宣也不必收問其調瑛於外

謹出納

○宣徳十年正月己亥

上諭內臣曰錢糧出納俱用淸切爾等各監局官卽將遞年收受用度及見儲者具數以聞敢有纖毫隱瞞透漏必罪不貸

節財用

○宣徳十年二月戊辰

上初卽位有敕凡事皆從減省行在禮部尙書胡濙等議欽天監歷日五十萬九千七百餘本省爲十一萬九千五百餘本太醫院藥材九萬八千一百餘斤省爲五萬五千四百餘斤光祿寺糖蜜菓品減舊數三之二添造腌臘雞鵝豬羊二萬七千隻子鵝二千隻酥油四千斤盡行革罷廚役六千四百餘名揀選老疾者悉皆放回湖廣江西等處薦新芽茶七千五百餘斤省爲四千斤在京各寺法王國師剌麻六百九十餘名減數存畱餘者令回原寺住坐放回雲南阿吒力朵兮薄五十餘名取回木邦等處催辦金銀內官革去會同館辦事官南北兩監監生入監年淺者放回依親讀書歲貢生員自正統元年爲始府學一年一貢縣學三年一貢

上悉從所議

○三月戊寅放教坊司樂工三千八百餘人先是敕行在禮部曰兩京教坊司樂工過多虛費月糧何益於事其擇堪承應者量畱應用凡老病及不堪者悉發爲民至是行在禮部具數以聞悉放之

○正統二年八月丙子敕諭尙膳監及光祿寺曰比聞進宮中食物所用器皿扛索十還一二光祿寺不以奏尙膳監不以言重復造用甚費財擾民今後凡進食物必湏印信揭帖備書器皿扛索之數與收領內官姓名尙膳監如數還之有一不還卽以奏聞敢隱瞞扶同者悉坐以罪遂敕宮中六尙司曰凡光祿寺進食所用器皿扛索皆國賦與民力所給不可妄費今後悉照光祿寺所具之數付尙膳監還之有誤損者奏聞注銷敢匿一器一索以上皆治罪不恕

○正統十年十月庚戌山西大同府推官孫睿言瓦剌使臣每年經過大同所費甚多比奉旨以本處稅糧子粒備筵宴飲食之費甚便軍民其進貢馬所用艸籠麻鐵等物常不下千百餘斤猶出自府衛乞亦如飲食之例折辦

上曰稅糧邊儲所重不可更費合用麻鐵其令山西布政司及行都司量給官鈔於軍民殷富之家市之仍戒其勿托此擾人

○天順二��月癸巳司禮監太監福安奏切見內外衙門累年成造各王府寶冊儀仗關用黃金數多官庫救貯缺乏乞照永樂宣徳年間差內外官員往西洋等處采買及雲南等處產有並差發課程差人采辦進庫應用

上曰采買不必行雲南等處金課想亦無多其以雲南歲辦差發銀折金應用

馬政

○正統二年九月甲午敕行在兵部及三千神機五軍等營曰比循歲例放馬於艸場命爾等督軍士牧餋爾乃略不究心以至饑損及至校閱之際一聞金鼓之聲輙驚駭失次脫有警急何以應用兵部又不舉奏厥罪惟均姑從﹤宀十見﹥貸今後艸場放馬之時務要適其水艸節其饑飽每三日一演習之必閒其進止習其馳逐使人馬相得不至辟易敢有仍前牧餋不如法操習不以時者必罪不宥

○正統十四年六月庚戌遣通政司右通政湯鼎光祿寺寺丞張如宗往陜西四川運茶買馬賜敕諭之曰陜西西寧等處畨族畨民以馬易茶特命爾等往四川會同三司巡按官公同計議就於保寧等府酌量運茶八十四萬三千六十斤至陜西界官司收貯仍往陜西會同三司巡按官計議運至各茶馬司交收完日隨卽具奏差官前去收馬爾等務要公廉詳愼同心協力酌量人情撫卹儧運或有不便之事具實奏聞區處仍嚴禁管運茶課官吏人等勿令假公營私生事剝削致軍民不安自取罪愆

修地誌

○天順二年八月己卯敕諭吏部尙書兼翰林院學士李賢太常寺少卿兼翰林院學士彭時翰林院學士呂原曰朕惟天下輿地之廣不可無紀載以備觀覽古昔帝王率畱意焉我

文祖太宗皇帝常命儒臣修之未底於成景泰間𨿽已成書而繁簡失宜去取未當今命卿等折衷羣書務臻精要繼成

又祖之初志用昭我朝一統之盛以布天下以傳後世卿等其盡心毋忽

斥諛佞

○正統四年六月己丑陜西按察司僉事卜謙奏蘭州衛並蘭縣數月不雨人民艱食邇者明詔一下瑞云密布甘雨霈施此

皇上大徳格天所致臣謹稽首稱賀

上曰小人貢諛不足信貧民艱食戶部仍令所司賑濟�

○正統十三年八月乙卯先是

上以山東饑命罷修泰安州東嶽廟後知州陳暠乞以�年人奉神香錢備工料修造

上不允至是漕運參將湯節亦言其地不甚饑請如暠言且言訖工乞禦制碑文

上曰節欲媚神不知民困始蘇可復勞耶其毋行香錢修造任節爲之

抑祥瑞

○宣徳十年九月庚寅四川龍州宣撫司以瑞麥來獻有一莖六穗七穗者

上曰所在旱蝗相望獨此瑞麥何以免民之饑乎其今天下自今凡若類毋獻

○正統七年九月甲戌鎭守陜西都督同知等官鄭銘等奏西安府並耀州產嘉禾一莖二三穗四五穗至數十穗者凡三百餘本禮部尙書胡濙等以爲豊年之瑞是

皇上至仁大徳所致請率廷臣稱賀

上曰人君以天下爲家今有司奏旱蝗者日相繼使嘉禾誠足以兆豊年亦彼二地之慶耳如天下之饑民何其止勿賀

卻貨利

○正統二年二月壬申浙江市舶提舉司提舉王聰奏琉球國中山王遣使朝貢其所載海巴螺殼亦宜具數入官

上謂禮部臣曰海巴螺殼夷人所資以貨殖者取之奚用其悉還之仍著爲令

○四月壬午毛憐衛都督同知李撒滿答失裏等來朝貢珠五百顆

上諭行在禮部曰先王盛時四夷之獻惟服食器用珠於國用何益曩已諭緣邊總兵官凡諸夷來貢獻者不用珍玩今撒滿答失裏乃復貢珠本欲卻之第念遠人輸誠姑酬其直毋以爲例

禁非爲

○正統十四年三月辛丑

上諭吏部尙書王直等曰近聞各處放回官吏人等多有姦詐挾制官府欺害小民及因而誘人爲非以致盜賊生發爾吏部查禁約事例來聞直等悉﹤鋶﹣釒﹥永樂宣徳禁約例上之

上覽畢諭之曰放回官吏人等挾制有司交結害民者發口外充軍有姦詐豪橫誘人爲非因而聚眾劫掠鄕村者本身梟首家屬發邊遠充軍爾吏部移文內外法司衙門徧諭有眾使知所警

抑干請

○正統七年正月乙酉正一嗣教眞人張﹤棥心﹥丞奏先者蒙將朝天宮東方丈賜臣爲往來居止之所臣每還山令道錄司左至靈黃嘉祐收管今嘉祐以疾去本宮道士李希祖蕭處柔素善經理乞各授一職令守此居庶幾永無傾圯

上謂禮部臣曰守房擇一勤愼道流任之足矣奚以官爲﹤棥心﹥丞蓋假此以售其私爾其勿聽

○正統十年八月己未錦衣衛校尉王子進等十�人奏臣等俱蒙選於禦馬監控馬年深乞照例授職

上曰此輩希求升用兵部遣人押往大同備邊待有功升用之

○正統十二年閏四月己卯順天府帶俸經歷張忠自以修城有勞乞升官

上曰升賞出自朝廷豈臣下可幹耶命收忠治之旣而法司論贖杖還職

上曰此何以戒干進者忠發身石匠其削官仍就原役

○天順七年九月庚申哈密忠順王母弩溫答失裏奏舉必剌牙失裏襲從父綽顏帖木兒國師職

上曰國師乃朝廷優待西僧職之重者非戒行精專未易勝之彼必剌牙失裏何人乃辶�處欲得是職乎第授以都綱之職

杜幸進

○正統三年四月己卯北京國子監助教翁瑛男世資乞入監讀書行在禮部尙書胡濙等以聞

上命從之旣而謂濙等曰國學育賢之地豈宜濫進前此乞恩入監者務俾科目出身勿容諸司曆事以圖僥幸後有請者令入原籍儒學科貢於是京官子弟入監已歷事者皆復監肄業

○天順四年四月戊申禮部奏舊例三品以上官子孫許令入監近者故尙書古朴之孫約侍郎蘇瓚之孫晟俱援例以聞有旨不準今右副都禦史韓福亦援例乞令其孫景入監讀書未敢裁處

上曰國子監是育才之地不許濫進今後三品以上子孫奏入監者俱不準

○天順七年閏七月庚申

上諭吏部臣曰文職蔭子本出於朝廷特恩近來往往干求不已甚非簡賢任能之意今後文職病故及致仕者子孫乞恩進用俱不宜允其著爲令

戒貪

○天順三年二月庚寅調鳳陽右衛指揮使毛鑑於大同威遠衛鑑坐科斂財物律應絞例運炭還職兵部以其貪虐請調衛爲後來者戒

防患

○正統十年二月辛未敕諭西寧侯宋瑛寧陽侯陳﹤棥心﹥尙書金濂副都禦史丁璇等曰朕今躬詣天壽山謁祭

祖宗陵寢特命爾等居守京城提督各門官軍嚴加關防愼勿怠忽遂命公侯駙馬伯五府六部都察院等衙門太師英國公張輔等扈從

○天順元年十二月庚戌敕鎭守宣府太監柏玉總兵官武彊伯楊能等曰朵顏三衛進貢自永樂以來俱從喜峯口入近又有從宣府來者緣此虜狼子野心蓋欲窺探道路以逞姦謀自今務令仍從喜峯口入不得復經宣府如違罪有所歸

○天順二年五月辛丑先是兵部尙書陳汝言阿順權宦將先送在廣東廣西福建雲南達官盡數取回物議沸騰以爲不便內閣臣李賢一日從容言於

上曰達人非我族類自古爲中國患徙之遠方甚便況彼住定以爲樂土今復取回多不願來

上曰吾亦悔之但今已在途不可中止後有願去者從之

懲酷刑

○正統六年十一月己未調江西饒州府知府黃通理於雲南廣南府先是通理坐杖人至死爲怨家所訴逮治至是遇赦當還職吏部以聞

上曰知府是牧民官當以仁愛存心今通理杖人至死仁愛之心安在𨿽遇原例仍處以邊郡庶暴虐者知所懲戒

○正統九年五月癸亥直隸巡按禦史吳鎰案漕運官酷虐軍士之罪

上命都察院治之且曰漕運官恣肆總兵官何不禁約其檄責武興輩戒其不得仍此縱官虐人

○十月庚午初大興縣知縣蘇敬怒耆老蕭永勘事不明杖之至死永家訴於朝下刑部鞫問當罰役復職及是役滿吏部請黜爲民

上曰蘇敬爲牧民官不施教化而專尙刑威杖人至死牧民之心安在其謫戍威遠衛以爲嗜刑殘民者之戒

卹刑

○正統元年五月戊寅敕諭雲南都司布政司按察司巡按監察禦史曰爾等具奏會審過眞犯死囚二十九名朕已備悉其罪敕至再會官公同審實果無冤枉依律處決蓋人命至重法貴當罪其中或有冤枉者卽與伸理明白當放者就發回復業不許狥私羅織其罪以取已便爾等切宜體朕欽卹之心詳愼審錄勿致下人誣罔冤抑以取罪愆欽哉

○正統五年六月戊寅

上諭法司官曰今盛暑罪囚駢目就系薰蒸煩郁寧得無病宜卽檢勘情輕者依律發遣重者卽具奏所犯來處置勿令久淹法司具﹤鋶﹣釒﹥以聞

上命殺人及應死者俱如律其非眞犯死罪者杖一百發戍餘皆宥之

○正統六年四月甲午

上諭三法司臣曰今天下司刑官多非其人往往寘無辜於法卿等宜各於屬官內愼選廉明公恕四五員往詳審之於是推選監察禦史郎中主事寺正評事官二員分往各處審讞

○正統十三年四月辛巳

上以天气向炎囚系可憫敕三法司錦衣衛錄見監一應囚犯杖罪以下悉﹤宀十見﹥卹疏放雜犯死罪以下遞減三等照例發落不許淹滯或有伸訴冤枉者卽與辯理毋令被誣其眞犯死罪錄情詞以聞

○天順三年二月丁卯都察院奏廣東守備髙州都指揮僉事林淸嘗失機罪當斬已而有功

上曰有功以贖罪宥之

淸鹽課

○正統元年九月癸卯命行在刑部右侍郎何文淵戶部右侍郎王佐都察院右副都禦史朱與言提督兩淮長蘆兩浙鹽課賜敕諭之曰近聞兩淮長蘆兩浙鹽運司及各場鹽課司官吏不遵成憲肆志貪黷縱容竈戶私煎私貨及客�支給掯勒百端中間有名爲巡捕而自興販者有假托權貴而自燒煎者有詐冒客引而沿途鬻賣者甚至聚徒集船排列兵器恣行凶惡者究其情罪悉不可容今特命爾等與內臣興安等前去各處往來提督務要從長處置俾鹽丁得所�販毋滯國課不虧姦獘殄絕但有不便於民者具實以聞其沮撓鹽法情犯深重者械送京師爾等湏秉心公直爲國經慮仍嚴飭下人毋纖毫生事以速罪愆欽哉

馭夷狄

○宣徳十年十一月壬辰朝鮮國王李祹奏建州衛都指揮李滿住等稔惡不悛屢誘忽剌���擾害本國邊境願行

天討以慰徯來之望

上以敕復之曰此小寇耳不足煩師遠徵王宜自飭兵備以懾之可也

○正統元年正月庚寅行在禮部尙書胡濙等奏亦馬剌衛指揮完者禿來朝貢方物言古州地面野人克裏忒哥伏塔答欲赴京師但俟敕旨招撫

上曰帝王之待夷狄來者不拒何必招撫

○正統三年五月庚子行在兵部右侍郎鄺野等奏鎭守大同參將石亨欲於官山設立界牌令北虜往來使臣並來降者停止於此赴墩報知驗其虛實以憑撫捕臣等竊惟

聖朝土宇之廣際天無外立界牌未當請立關於往來處爲便

上曰哨備謹嚴何用牌與關耶命亨皆勿立但使臣來降者密加防衛若其爲盜卽剿滅之

○正統十一年十月乙巳鎭守大同太監郭敬奏也先率眾往兀良哈恐回時人馬困乏遣人索糧接濟就欲與臣相見

上敕敬曰此虜狡黠恐其有異謀切宜嚴備設若虜使�至必欲相見宜應之曰我奉命守邊非有詔旨不敢擅離況我與太師皆朝廷臣子以心相契𨿽不相見卽如面會或再言求糧宜應之曰邊境糧儲專備守邊非有朝命升合不敢擅支京師儲峙如山爾可自請仍令傳語也先曰朝廷聞太師與兀良哈讎殺已戒飭邊將勒兵切宜嚴禁部屬毋令近邊恐難分辧務在善辭應答毋啟邊釁

○正統十二年十一月癸丑考卽兀衛都指揮哥哈遣指揮撒赤哈奏言黑龍江諸部野人欲入朝貢乞以敕付撒赤哈令詣其地招之

上謂禮部臣曰黑龍江去遼東路甚遠朕不能勞人以事遠夷其自願來朝者固不拒也爾等其以朕意諭之

○天順元年五月丙寅迆北太師孛來並阿哈剌忽知院以

上復位遣使臣皮兒馬黑麻來朝並奏欲將寶璽來獻

上以敕諭之曰先有爾處遣使臣進貢以通誠款朝廷寵信特命都督馬政等賫敕並彩叚表裏重賜爾等豈期爾聽信小人變詐不一輙將馬政等四十九人拘畱在彼及遣哈塔不花送哈銘等回又從中途殺搶官軍器械馬匹似此逆天道悖朝廷法不可容因此朕內外將校咸奏欲整飭軍士聲罪致討朕體

上天好生之心不忍辶�處加殺伐今爾又遣使臣來奏說爾等念我朝

太宗皇帝恩徳欲將傳國寶來獻此意可嘉但此寶已失其眞𨿽眞亦是秦始皇所造不祥之物堯舜做皇帝亦不曾有此寶其時天下太平人民受福況我朝自有

祖宗眞正之寶亦不用此其進與否任從爾便卽今朝廷良將健卒林立其馬政等畱之何損於我但益生爾速禍之釁耳爾處送至作孽者三人想同惡之徒不止此今姑還送爾處自殺之蓋朝廷惟體

天道行爾等敬順朝廷之心其誠與僞並所言之事或是與非無不洞察已敕緣邊總兵官等按兵不動各守信地今後爾等部落宜各自管束於境外荒遠水艸去處自在牧放存活其來進貢者毋濫率人眾願投降者循例撫安之無故入境擄掠爲害者卽加剿殺特敕令爾知之向爲多遣使臣生事今不再遣就令原來使臣賫領彩叚表裏賜爾故敕

優遠人

○宣徳十年二月癸卯遣郎中李約員外郎李儀往諭朝鮮國王李祹曰朕初嗣大寶嘉與天下安於淸靜王國朝貢一循舊制非常貢之物悉皆止之並賜祹金織文綺彩幣等物

○三月癸酉故朝鮮國婦女金黑等五十三人還其國金黑等自宣徳初年取來久畱京師

上憫其有鄕土父母之念特遣中官送回且諭其國王悉遣還家勿致失所

○四月壬寅敕諭滿剌加國王西哩麻哈剌者曰王在先朝率屬躬來朝貢已悉爾誠朕嗣承大統小大庶務悉遵

祖宗成憲今已敕廣東都司布政司厚具廩餼駕八大櫓船送王還國並遣古裏眞臘等十一國使臣附載同回王宜加意撫卹差人分送各國不致失所庶副朕柔遠之意

○六月乙卯敕諭福余衛都指揮安出等曰昔爾等誠心歸附我

祖宗置衛建官許於緣邊生理休息而免饑寒殺戮之虞夫何爾等不知感恩乃縱部屬指揮頭目阿克土魁歹卜兒等屢至邊境剽竊馬牛殺傷軍卒邊將屢請加兵朕體

上天好生之心不允所請特遣使賫敕往諭爾等其拘各人悉追所掠之物送還遼東若恃頑不悛卽系赴京問罪庶見爾至誠歸附之意

○七月庚午甘肅總兵官都督同知劉廣奏近差指揮把臺等賫敕往賜沙州衛都督困卽來等禮幣並送回哈密瓦剌順寧王脫歡等處使臣道經赤斤罕東等衛被畨達賊寇劫掠彩幣馬駝器械請發兵徵剿

上曰戎狄宜涵容之但敕其頭目令追獲原擄諸物給與使臣護送出境其劫掠之罪悉宥不問

○十月乙卯鎭守遼東太監亦失哈等奏近者朵顏三衛縱其部落數來擾邊乞舉兵徵剿

上曰軍旅一出必害及無辜但敕諭三衛頭目使嚴加約束毋取滅亡之禍

○正統二年正月庚戌廣西總兵官都督山云等奏泗城州土官知州岑豹攻奪利州知州岑顏地方並掠其妻子財物𨿽朝廷屢遣官撫諭而負固不服增兵據守乞量調官軍剿之

上敕云等曰蠻夷違命梗化罪固難容而朝廷興師動眾事亦不易卿其更遣人諭之彼能輸款卽與自新如尙稔惡不悛卽加剿滅務俾事集人安以副委任

○四月己巳鎭守陜西都督同知鄭銘等奏西安左等三衛安禾�臿畨達官軍欲以調除爲名移入河南偏僻地方南陽汝寧等處分住

上敕諭銘等曰朕以此徒狼子野心非可以仁義誘化亦非可以法度制馭若輕遷動必然生疑敕至爾等再議可否仍密切察聽如果各安生業恆令管束官員關防撫卹其或有彊梁生事決不可容者具奏來聞

○五月癸酉命都督同知李撒滿答失裏仍掌毛憐等衛事撒滿答失裏女直人祖阿哈出永樂中賜姓名李誠善父莽哥不花累官至都督同知繼掌毛憐等衛及是撒滿答失裏來朝自陳世受國恩欲在京效力

上嘉其忠誠錫賚有加以其世居塞外部屬相安仍令撫綏其眾以捍邊圉賜敕諭遣之

○乙亥廣西總兵官右都督山云奏柳州懷遠縣板江等寨蠻寇韋潮振等一千七百餘徒嘯聚行劫恐滋蔓爲患宜調兵剿之

上敕云曰治夷與中國殊其先遣人撫諭若肆恣不服剿之未晚

○十一月壬辰命優卹交阯歸附官民先是交阯諒山府廣源等州縣土官知州閉玄成頭目丁攢等率五百餘人歸附

上命廣西布政司撥田給耕而廣西無閒田奏言湖廣民稀地廣宜於彼給田造冊籍編里甲三年之後一體當差

上曰遠人來歸當加存卹不必編里甲免其徭稅仍給二年廩食其閉玄成等五人令吏部選用不願者勿彊亦給俸二年

○正統三年三月辛卯四川馬瑚府舉人王有學以疾不能會試過期始至例發充吏其本長官司貢馬乞宥其罪

上曰夷人能讀書以捷科目此爲可嘉免充吏令肄業太學

○六月己未雲南總兵官黔國公沭晟等奏麓川宣慰思任發累侵南甸幹崖騰衝潞江金齒等處

上敕思任發曰近者南甸等處皆奏爾侵占地方虐擄百姓搶象馬害官吏掠官船守江口仍築山寨以絕往來鎭守總兵等官以爾不遵法度屢請官軍問罪欲一鼓而撲滅之朕體

上天好生之心慮大軍一出不免傷及無辜離人父母妻子於心不忍玆特遣人撫諭爾能革心向化遵守法度人民擄掠者釋之地土侵占者歸之則悉宥爾罪若怙終不悛必興師徵剿爾追悔無及矣

○八月戊辰命給浙江觀海諸衛新徙回回月糧時歸附回回二百二人自涼州徙至浙江

上諭行在戶部臣曰遠人不習水土宜復其役仍計口月給米四斗贍之

○十月丁卯行在禮部奏榜葛剌國通事陳得淸訴去家年遠囊橐蕭索無以禦寒

上曰遠人當厚撫之其勿拘常例賜與綿衣及諸禦寒之具

○正統四年八月乙未敕遼東總兵官曹義等曰今遼東境外女直野人衛分多指進貢爲由往往赴京營私且當農務之時勞擾軍民供送今因其使臣回衛已遣敕諭之如系邊報不拘時月聽其來朝其餘進貢襲職�事許其一年一朝或三年一朝不必頻數其有市易生理聽於遼東開原交易不必來京如仍數遣使爾等詢察卽令退回脫有違礙仍奏定奪庶幾不擾軍民亦不失遠人歸向之意

○正統五年十月丙戌行在禮部言雲南麓川宣慰思任發謀爲邊患其所遣朝貢頭目陶孟忙怕等宴賚視常例宜有所損

上曰思任發久蓄不庭之心肆爲封豕之患已興師往討之矣彼之朝貢豈誠心哉不過欲窺事機緩我師耳然朕方以至誠治天下故不逆其詐不拒其來庶彼萬一能有感化爾禮部其毋損常例賚之第不錫之宴以微示意焉使彼知朝廷之明不爲其所罔也○十月乙丑敕諭朝鮮國王李祹曰得奏凡察等逃居建州李滿住慮其生釁擾邊朕卽遣敕諭凡察等仍還鏡城如其懷疑不還聽與李滿住同處但不許侵犯王之邊境蓋以小人去就不足爲輕重也今凡察等奏將率眾還爲王軍馬追逐搶殺內有一百七十餘家阻當不放朕惟凡察疑懼不還此小人之心無足怪者而使其父子兄弟夫婦離散情則可憫此或下人所爲王不知也敕至可遣人核實果有所遺人民一百七十餘家卽遣去完聚如凡察妄言或其人在彼不欲去者王善加撫卹俾遂其生亦用奏來

○正統六年二月癸未敕雲南總兵官都督同知沭昂及雲南都布按三司巡按禦史等官曰得奏言師宗州及廣南府州賊徒阿羅阿思等紏合行劫蓋自去冬維摩等州蠻寇作耗已敕爾等捕其餘黨今乃滋蔓如此延玩之罪姑置不問敕至爾等卽從長計議委的當官員前去招撫俾還本土悉宥前罪如梗化不服待平滅麓川之日卽與兵部尙書王驥等計議相機剿滅務俾賊寇屏息邊境安靜

○三月辛丑山東昌邑縣爲事縣丞陶克敏奏臣交阯人於黎利寇叛之際挈家來歸朝廷憫臣微勞命以官職近者坐法當罷徙極邊伏望

聖恩俯垂矜惻

上曰遠人歸順不可繩以常法其令於通州爲民

○正統七年九月丁卯永平等處總兵官都督同知王彧等奏兀良哈三衛往往假以牧放射獵爲名因而犯我邊境今後遇有近邊者欲便剿殺以敗其計

上敕彧等曰三衛頭目亦有尊朝命不爲非者豈容一槪剿殺況田獵乃其衣食所關者乎卿等其念之

○十月甲辰福余衛指揮卜臺言與察罕地面貢使卜花等偕至關以無信驗爲守關者所止彼云久不朝貢不知禁例今尙畱關外以俟進止

上敕總兵官王彧等曰察罕遠在千里之外非附邊諸部之比其使臣卜花如尙在關卽審實發遣赴京今後凡朝貢人使系衛所屬而無印信文字者照例止之其遠方初至及往來希闊者不在此限不可槪行阻遏以失遠人歸向之心

○正統九年正月丁丑建州衛都督僉事李滿住等奏本衛指揮郎克苦等久逃髙麗潛住去歲帶領男婦大小二百二十餘口回衛甚饑窘乞加賑卹

上謂戶部臣曰柔遠人乃治天下之大經也況克苦等久亡他國今慕義回還可不賑卹乎速令遼東都司量撥糧米給濟

○四月丁亥甘肅總兵官寧遠伯任禮奏沙州及赤斤蒙古衛各訴饑餓願借種糧下戶部議以夷人借糧無例

上曰春秋譏閉糴朕爲夷夏主可視其人之困弗救乎其所借糧宜量數與之

○六月壬午湖廣貴州二布政司奏苖民田禾被虫鼠災傷告欲伐山木並以土產方物變易未恐巡邏者遏抑無以爲生

上曰苗民皆吾赤子可坐視其饑窘耶戶部其卽移文聽其兩平交易禁戢軍士毋得生事激變仍勘附近有糧之處量給賑濟務使各安其所庶副朕一視同仁之�

○十一月壬戌雲南總兵官都督沐昂等奏麓川頭目曩渙來歸願捕賊自效

上命其還守本土撫民捕賊俟有功升賞自今凡來歸者視此例

○正統十一年五月戊寅貴州思南府蠻夷長官司奏土官衙門自古以來男婦婚姻皆從土俗乞頒恩命

上曰貴州土官衙門或有循襲舊俗因親結婚者旣累經赦宥置之不問亦不許人因事訐告繼今悉令依朝廷禮法如違不宥

○六月癸亥敕諭占城國王摩訶賁該曰近者安南國王黎浚遣陪臣程眞等朝貢到京奏王欺其孤幼曩已侵其升華思義四州今自正統九年以來王屢次率兵攻圍化州殺掠其人畜財物王與安南俱受朝命封建年久彼此疆域各有定界豈可興兵構怨有乖睦鄰保境之意古人云君子不以其餋人者害人王自今宜深體此意祗循禮分嚴飭守邊頭目愼固封守毋仍恣肆侵軼鄰境貽患生靈自取禍殃況天道福善禍淫自有常理王其欽承之

○十月辛丑獨石守備參將都督楊洪奏出哨官軍獲瓦剌部屬三十人並馬匹弓箭等物

上敕洪曰此三十人者未見其有寇邊之迹宜﹤宀十見﹥待之遣人送京

○天順元年二月戊午湖廣剌惹峝已故峝長向黑稍聳次子剌惹施並侄麥昔等三人以罪發口外充軍其母阿泰陳情納馬一匹以贖子罪事下兵部議土人犯罪例該納馬二十匹今剌惹等三人止納馬一匹宜當增加

上曰朝廷一視同仁念此遠人情有可矜不必增加馬匹準他贖罪放回寧家

○天順二年六月乙亥命都指揮僉事武忠等管送山東東昌等府住坐夷人赴南京安置敕諭忠曰山東連歲水旱田禾不收薪米價貴特念降夷度日艱難故遣爾等送赴南京有糧之處安置俾不失所爾其以此意諭之庶其情樂於遷徙凡所經軍衛有司皆令應付��給以廩食在途加意撫綏防閒如或疏虞及因有��必爾罪不宥

○天順三年二月乙亥敕諭朝鮮國王李瑈曰近者邊將奏報有建州三衛都督古納哈董山等私謁王國俱得賞賜而回此𨿽傳聞之言必有形迹可疑且王國爲朝廷東藩而王之先代以來世篤忠貞恪秉禮義未嘗私與外人交通何至於王乃有此事今特遣人賫敕諭王王宜自省如無此事則已果有此事王速攺之如彼自來亦當拒絕諭以各安本分各守境土毋或自作不靖以貽後悔在王尢當秉禮守法遠絕嫌疑繼承前烈以全令名王其愼之

○天順四年二月乙丑給靈州千戶所土官俸糧土官�夷人其先洪武間歸附不支糧但人給田百畝免納稅令其自置鞍馬騎操歲仍給冬衣布三匹綿花斤半後漸有功歷升千百戶布花停給俸糧仍不支田禾亦薄收至是屢訴貧困乞賜矜卹上曰遠人當優待彼爲軍時尙給賜布花今有功升官反不�俸豈理乎其如例給之

大明英宗睿皇帝寶訓卷之三

