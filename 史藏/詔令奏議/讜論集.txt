四庫全書讜論集

﹝宋﹞陳次升撰

欽定四庫全書

史部六

讜論集

詔令奏議類二

奏議之屬

提要

﹝臣﹞等謹案讜論集五卷宋陳次升撰次升字當時興化仙遊人熙寧二年第進士知安邱縣以薦爲監察禦史提點淮南河東刑獄入爲殿中侍禦史進左司諫貶南安軍監酒稅徽宗立召還爲右諫議大夫復除名編管循州政和中復舊職卒事迹具宋史本傳次升爲太學生時卽斥王安石字說爲秦學坐是屏棄通籍後三居言責建議鯁切爲時所憚其最大者在止呂升卿之使嶺南劉安世謂其大有功於元佑諸臣至其彈章惇蔡京蔡卞曽布諸疏尢爲明白痛切聳動耳目𨿽根株不能盡拔卒爲所中以致垂老投荒而剛直之气凜然猶可想見本傳載所陳前後凡十餘事皆有闗於賢姦消長政治得失之故爲他人所不敢發而謂其它所言曾肇王覿張庭堅賈易李昭玘呂希哲範純禮蘇軾等公議或不謂然今卽集中所存諸疏觀之其論王覿也以曽布所善其論曽肇也以布之至親其論呂希哲也亦以韓忠彥之親其論範純禮也以對遼使誤犯禦名事各有因與曲加指摘者不同且是是非非𨿽當代淸流亦不肯稍存假借此正其破除成見毫無黨同伐異之私作史者乃以門戶之局爲次升病謬之甚矣是集本次升兄子南安丞安國所編取哲宗顧問之語以名之所錄奏疏凡二百七篇久佚不傳惟永樂大典中頗散見其篇題采掇編次共得八十六篇又於歷代名臣奏議中增補三十篇較諸原本所存僅十之五六然昌言偉論爲史冊所未載者尙可考其梗槪謹考證時事次第先後釐爲五卷而以行實一篇附於卷末庶讀史者得以參證焉

乾隆四十六年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●原序

上語樞密曽布曰朕除陳某諌官廷議如何布奏皆謂陛下得人上曰尙未肯供職公知眷意之重受命登對方造膝上遽曰久不聞卿讜論公再乞避言路上曰朕親擢卿復何辭時姦人讒毀擠陷忠良欲肆誅戮其事尙祕上亦疑之因公奏對上顧問近朝廷有何議論公遂奏曰臣聞小人橫議動揺宣仁徽號如臣所聞宣仁保佑聖躬終始無間上竦然曰卿何自知公曰臣職許風聞陛下無問其所從來願勿聴小人銷骨之謗恐傷國體上虧聖徳下及無辜上首頷之再其議遂不行故待制劉公器之聞之嘆曰陳當時有徳於元佑人深矣瑤華之獄公辧不勝中宮位虛元符末大臣將有建立適判宗濟陽郡王宗景妻亡以妾楊氏爲正室公奏葵丘之會盟誓之戒猶曰無以妾爲妻而宗藩大臣乃爾其於聖朝寧不爲累論列激切蓋有諷焉人皆爲公危之哲宗聖明納公之言罷宗景黜楊氏大臣愈忌掖庭亦欲公去乘間抵巇無所不至以論大理觀望多致濫獄乞罷京城邏者蓋詆惇卞之苛刻上問大臣觀望者何蔡卞奏謂臣等觀望陛下遂貶監南安軍務表謝哲宗親覽諭宰執與移近地且將復用而哲宗升遐上皇入繼大統正人彚徵公還臺端首論堂陛不嚴內侍不恭淩慢無禮將有不可制之患蔡京姦邪凶險詭譎誕謾有過人者交通貴戚親眤閹宦任數挾智結連上下呼吸羣小開國家之大隙是時諫官陳瓘協力彈擊而言及欽聖巳復辟猶預政先以罪去京偃蹇自若孰不畏其凶焰公獨毅然極論京唱爲預政之語嚇脇臺諫此京之罪非瓘之罪也瓘以言爲職當示曲全京窺伺宮禁罪安可赦京始罷黜時遼主新立聘使往還求爲釁端朝廷憂之以公爲生辰初使及境接伴使來公設席用花株使人不受公亦不撤沿路所至多不遵故事但云今新主也公一切辧正之到闕先就館賜宴以宰相李儼伴儼詣館力辯用花之禮且曰南朝亦在亮陰中公曰本朝故事虞主祔廟後百官吉服惟不聴樂儼曰花樂相胥旣不聴樂何故用花公曰嘗聞三年四海遏密八音未聞禁花儼詞屈就席如禮宴歡告公曰道宗皇帝廷試進士嘗賦以南北永惇信誓爲題公曰祖宗盟好誠貫白日兩朝赤子之福也使還京黨復熾援自奧申其勢巳成未幾遂召公當批駁力莫回天以寶文閣待制出知頴昌府自京竊國柄累謫至削籍投荒勒刻名石緣星變宥罪敍復元官重和元年三月十五日薨於私第遺稾散失幾半與啟沃密者焚之笥篋所存二百七章今編爲二十卷標曰讜論集蓋取哲宗皇帝聖語也公平生愼密論事人罕知者去國一十八年絕口不談時政僕於猶子中最蒙顧盼榻前之語蓋嘗預聞謹序於集首以備國史采擇紹興五年五月望日侄右宣教郎知泉州南安縣丞陳安國序

●欽定四庫全書

讜論集卷一

﹝宋﹞陳次升撰

上神宗論轉運使選用責任考課三法狀【按此元丰七年次升初爲禦史時所奏】

臣伏以生民休戚系郡縣之得失今天下州三百縣一千二百其治否朝廷固不得周知付之十八路轉運使而與選者三司副使省府判官提點刑獄或以敍進才與不才固巳混淆一旦付以一道按察之寄𨿽知其不勝任必重退之是重抑一人希進之心而輕一道生民之命今選用不精又責任無法考課不平其間非闇滯罷懦卽淩肆刻薄十常八九所以下之疾苦不得上聞而重其愁嘆故也朝廷有意天下之治宜自轉運使始今上選用責任考課三法其選用之法以公正明斷恵愛爲本公正可使糾率官吏明斷可使決治繁劇恵愛可使卹民之隠茍無數者之長卽以補他職其祿賜恩禮視轉運使可也其責任之法曰唐虞四嶽十二牧三代方伯連帥漢部刺史皆今轉運使之任今居職者非其人専以辦財賦爲職業故郡縣之職業不修獨掊斂刻暴之令行而民受其獘蓋典制不立所致也今舉其切務有五一稱薦賢材各堪其任二按劾貪謬修舉政事三實戶口增墾田四財用充足民不煩擾五興利除害仍令歲終具條所施行者以聞其考課之法曰故事轉運使給禦印紙歲終滿上審官院校之三司亦嘗有考課條其後卒不能行蓋委計司則先財利而忽民事在審官又因循常務而無考第之實按漢之禦史中丞外督部刺史宜付禦史臺考課爲三等中書門下參覆其實其上等量所部事之劇易而褒進之中等仍舊秩下等退補一部若風績尢異卽擢以不次其職事弛廢不俟秩滿卽行黜削

上哲宗論江湖闕鹽【按此時哲宗初立命次升經理鹽法】

臣竊惟今日之所急者莫先乎理財理財之義在乎上下協同事乃克濟訪聞江南東西路荊湖南北路州縣鹽貨甚闕居民苦於食淡除毎歲所賣數外更有準備之數但爲虛文官中殊無畜積本路監司州縣𨿽申發運司乞行支撥本司不爲協力應副是致闕絕間或撥到鹽綱又被鋪戶用鈔盡數請買官鹽旣闕卽倍髙其價出賣以取厚利而官中走失課利甚多其獘不可不懲也伏望聖慈嚴賜指揮令發運司常切支撥逐路毎歲所賣及準備鹽數務要充足仍具撥過數申戶部令戶部檢察施行所貴逺方之民不困於淡食而國家課利增羨矣取進止

上哲宗乞保甲地土不及二十畝者免冬教【按次升行實此奏上於司馬文正當國之日考史爲元佑初年】

臣伏覩元丰八年四月二十三日樞密院奏請保甲上教其下等人戶地土旣少不免效力爲生並止有兩丁其間有病疾者𨿽依條未該破丁若不能營作顯難應副保甲色役三省同奉聖旨府界三路保甲除見教人外本家止有兩丁病患未該破丁而委的不堪營作並第五等以下土地不及二十畝者並免推行之後人以爲便況當時奏請得旨施行乃是今日一二大臣修先帝法度之人非是故爲增損而壊法者也今年六月二十四日卻有指揮衝攺土地不及二十畝之家免冬教全條更不行用及老疾羸弱者選以次人承替緣貧下之人其田不及二十畝效力以求日給若令上教則廢爲生之道官中𨿽給口食不足以償所費其家無以養兼老病羸弱之人旣難以筋力從事其養生必賴於壯者若是兩丁之家一丁老病而又令壯丁代教則老病者必致失所竊聞此法旣行人欲避免保丁有賣盡土地者有分析生產者或稱父母年老或分房向外或令女婿出外乞破丁人情如此理當安存蓋民爲邦本本固則邦寧民旣賣土地不爲長久之計窮則斯濫必流而爲盜恐貽朝廷之憂臣伏乞睿旨令保甲土地不及二十畝兩丁病患者並依元丰八年指揮施行以安存貧下老弱之民不勝幸甚

上哲宗論知人【案歷代名臣奏議曰此元佑元年事與下理財疏同時】

臣伏覩周紳李彥倫巴宜張康國蔡蹈吳伯舉李植朱甽近因賜對除朱甽知泗州吳伯舉太常博士餘皆提舉常平司官者竊以爵所以旌有徳祿所以待有功非徳而爵無功而祿何以爲天下之勸故人主以爵祿爲操柄而砥礪天下之才官必得其合人必稱其職恭惟神宗皇帝勵精庶政允釐百工大臣毎薦人材必召對能者隨其才而進之否則令歸本任蓋所以明黜陟之公也風聞前任官登對朱甽最不稱旨故與知州差遣且自通判升爲郡守巳是進職若得常調一郡亦僥幸今乃除知泗州況泗州地望非他郡之比經是任外則爲監司內則省寺監官如此則是與稱旨者蓋無異矣以甽之守泗𨿽不足論然召對所以旌別人材今例有選任是有召對之名而無升黜之實朝廷用人如此良可惜哉除授恐累國體伏望陛下稽考先朝政事召對臣寮必擇其能者而進之其不稱旨者令歸本任庶使賢否有別多士知勸其朱甽若先有指揮與知州差遣卽攺差常調一郡少示黜陟庶允公議取進止

上哲宗論理財

臣竊以民財有限取之不可以過多邦賦有常用之不可以無節熈寧以前上供錢物無額外之求州縣無非法之斂自後獻利之臣不原此意惟務刻削以爲已功若減一事一件則據其所減色額責令轉運封樁上供別有增置合用之物又合自辦上供名件歲益加多有司財用日惟不足旣無家資之可助又無鄰粟之可貸必至多方以取於民非法之徵其來乃自乎是且人主莫不有惻隠之心豈無愛民之意比年監司多以掊取相髙者蓋廹於歲計不足其勢不得巳而然也伏自陛下臨禦以來輕徭役薄賦斂澄汰掊刻崇尙忠厚天下之人莫不咸被徳澤歡欣鼔舞屬心內附拭目以觀太平之極致然而額外上供之數未除竊恐異日供應不辦官司則有失職之責茍欲避免侵漁之患復從而生未足以副陛下仁厚之徳臣欲乞聖慈特降指揮勘會熙寧以來於舊上供額外剏行封樁錢物並與放罷庶使官吏不至過有誅求而民無騷擾之害

上哲宗論五路舉人省試【案此奏在紹聖二年】

臣伏見熙寧間朝廷以聲律記誦之學不達先王道徳之妙欲行革去遂以經義取人罷聲律損諸科以誘進學者以京東陜西河北河東京西州軍諸科爲多南省奏名特以五路舉人別作一項考校蓋以其遽罷諸科所以優之也行之逮今二十餘年人習經義之學與諸路舉人無異兼元佑以前諸科解額有闕並許發解進士其舉人赴省試者甚多近年巳行罷去毎及十人方取一人發解舉人旣少南省奏名尙別作一項考校顯屬未均欲乞聖慈特降指揮南省奏名除曽應諸科攺應進士人外其五路舉人與諸路衮同考校庶得均濟取進止

上哲宗乞寢賜孟在宅狀【案元佑七年立皇后孟氏紹聖三年廢之僅五年賜孟在宅史無明文而次升於紹聖二年再除禦史應在是時】

臣竊聞以堆垜場賜孟在爲宅者恭惟皇后配儷宸極母儀天下賜父之第誰曰不宜然堆垜場密通宮禁其方在東其卦屬震東方靑龍之宅也震長子位也常人之家猶忌侵犯況國家社稷之重乎兼聖嗣未立長子之位臣庶居之尢非所宜熙寧間欲就彼建東西府日者言其不便先帝罷之今若賜在爲宅則在之宅居其東禁城居其西以尊卑言之則未順以陰陽言之則失宜況祖宗以來所賜戚裏第未有如此近者亦防微杜漸之意也伏望聖慈別賜在宅先來所賜堆垜場指揮乞行追寢

上哲宗幸金明池乞不乘船【按次升時爲監察禦史當紹聖二年】

臣伏聞有旨今月二十日幸金明池者臣竊觀孟子之言曰吾王不遊吾何以休吾王不豫吾何以助一遊一豫爲諸侯度則知天子遊幸與民同樂乃天下無事之時也今聞聖駕幸金明池有旨不過禦橋是以主器至重社稷所系其出入起居兢愼如此實天下之福也臣竊聞輿議所造龍船窮極工巧華麗尢甚陛下必須乘禦以臣愚見乘船危乘橋安陛下尙不乘橋豈肯乘船耶𨿽然如此陛下若不乘船臣先事而言亦無所害萬一有之可爲未然之戒臣安可以緘黙傳有之曰千金之子不垂堂百金之子不倚衡聖主不乘危不徼幸又曰乘船危聖主不乘危伏願陛下念之哉取進止

上哲宗論造龍船費用【按次升行實此奏上於紹聖二年】

臣伏聞金明池所造龍船費用貫萬不少肆爲侈靡窮極工巧必非陛下之意也臣觀書之稱禹曰克勤於邦克儉於家以禹之徳非無可稱也而所稱者勤儉而巳蓋以有天下非不足於財也而必嗇於用者欲示惇朴以先天下故也恭惟陛下躬不世之資席祖宗之慶勤儉過於夏禹天下所共仰有司不能宣明陛下徳意所造不乘之舟其費不貲遊幸之日天乃大風豈非愛佑陛下而使覺悟有司之過乎玆事巳往𨿽不可救亦足以爲來者之戒伏望聖慈今後如有興造乞勅有司無令過度庶免虧損陛下儉素之徳不勝幸甚取進止

上哲宗論治道【按次升行實紹聖二年除殿中侍禦史勸上收威福之柄今疏中有收威福之要句應卽此疏】

臣竊觀易以龍名幹以馬名坤蓋龍者能變能化不制於物者也有君之象焉故以干名之馬者地類行而承順者也有臣之象焉故以坤名之乾剛位乎上故能制物坤柔位乎下故制於物剛柔旣立而君臣之分正矣是以古之聖王黜幽陟明惟先蔽志彰善癉惡斷出於已賢否旣辧邪正自分彼𨿽欲崇私黨尙朋比何緣而致哉後世之君間或昧此主威不立權歸乎下終底危亡者以其失乾剛之道也臣試論之漢武帝外勤師旅內耗黎元非有厚徳以結民心也五十年間中外無事特以威徳歸上姦臣不敢専國命爾唐明皇初無失徳非有甚過惡也卒有播遷之禍者以李林甫専權故也以此知主威不可不立明矣主威不立𨿽欲去邪而失在於不斷𨿽欲任賢而失在於不果邪不去則害忠良忠良進則邪自消二者勢不兩存治亂之原實辧於此唐之開成陳夷行極言姦臣幹權文宗依違不決卒陷正人此失於不斷者也漢成帝欲用劉歆斷出於不果而問王鳯鳯終止之此失於不果者也去邪旣疑任賢不果權臣所以執國命同已者陰相結納寘之權要以爲已助異已者則去之曽不旋踵王鳯之於漢李宗閔牛僧孺之於唐是也夫朋邪萃於朝則人事失於下人事失於下則天變見於上近者正陽之月天多陰晦采之輿議咸謂姦邪蔽國之應也考之漢書元帝時鄭朋楊興等往來讒毀交斗陰附是歲夏寒日靑無光眾以謂陽蔽則明有所掩小人用事之兆恭顯反歸咎於更生等元帝不能察漢祚由是衰矣唐代宗初元載爲相內結宦官外乃紿帝令羣臣奏事先白宰相顏眞卿極論其非蓋欲尊君而卑臣故也以此推之威福之柄宜在君不宜在臣收威福之要不在乎他在乎果斷而巳書曰惟克果斷乃罔後艱致治之本其在玆乎恭惟陛下徳侔天地明並日月好惡一遵於王道正邪悉判於淵衷巍巍乎二帝三王之上漢唐之君何足爲陛下陳之然興亡之事足爲鑑戒以舜之爲君禹猶納言曰無若丹朱傲愚臣區區敢效古人引此以獻狂瞽伏願陛下作威作福念箕子之惟辟勿貳勿疑稽伯益之戒禹察言邪正以別忠佞斥去姦回以破黨與則太平之基可指日致矣

上哲宗奏禁中遺火【按哲宗本紀紹聖三年三月禁中屢火】

臣伏聞今月十三日夜禁中遺火者竊以災異之來必有所因自古聖帝明王徳𨿽甚盛世𨿽甚治必恐懼修省肅祗天戒故祖宗以來聖徳可謂盛矣治具可謂修矣每遇變異常恐其不逮內則小心以求諸已外則下詔以求直言伏望聖慈追而行之上答天變下達民情倘愚者之言或有一得庶幾聖政有補萬分不勝幸甚取進止

上哲宗論敕牓當取信天下札子【案歷代名臣奏議此系紹聖三年次升爲殿中侍禦史與乞罷元佑章疏奏同時】

臣伏覩紹聖元年七月十九日責降呂大防等敕牓節文云至於射利之徒脇肩成市盍從申儆俾革回邪推子不忍之仁開爾自新之路除巳行責降外其餘一切不問議者亦勿復言當是之時朝命初下萬口一辭歡呼鼔舞歌頌聖君含垢溥博如天包容如地不以一眚廢人此盛徳之事也天下人心恬然安定近者竊見汪浹李仲送吏部與合入差遣錄黃行下緣元佑所獻文字得罪則前件敕牓有其餘一切不問之語殆成虛文將何以取信天下傳曰王言如絲其出如綸王言如綸其出如綍言其已行而不可反也況夫掲牓朝堂徧牒中外明示臣庶俾懷悛革自新之心行之未幾今乃錄下浹等得罪之由又如此臣恐虧朝廷號令之信有傷國體伏望睿旨檢會前件敕牓宣示大臣自今以始同共遵守庶使人無反側之心亦所以彰朝廷忠厚之徳

上哲宗乞罷編元佑章疏

臣近奏乞宣諭大臣遵守敕牓其餘一切不問之語未見施行今聞差官編排元佑間臣寮章疏仍厚賞以告藏匿采之輿議實有未安須至再瀆天聴臣嘗讀史觀漢光武誅王郎收文書得吏人與郎交闗毀謗數千章光武不省會諸將軍燒之曰令反側子自安當時以此遂定天下後世書之以爲美談恭惟陛下卽政之初詔令天下言事親政以來掲牓許其自新是亦光武安反側之意今又張官置局吹毛求疵考人一言之失致於有過之地是前之詔令乃所以誤天下也後之敕牓又所以誑天下也命令如此何以示信於人乎昔成王與叔虞戲削桐葉爲珪以與叔虞曰以此封若史佚請擇日立叔虞王曰吾與之戲耳史佚曰天子無戲言於是封叔虞於唐夫成王非輕其爵命也以王言惟行弗惟反爾矧今禦史臺牓示朝堂進奏院徧牒天下惟患人之不知非特戲言而巳戲言尙踐而行之豈有明掲牓示曉諭臣庶可反之乎伏望聖慈念光武安反側之言思成王遂削桐之封所有編排章疏指揮乞行寢罷

上哲宗論內治【按宋史紹聖三年九月乙夘廢皇后孟氏爲華陽教主玉淸妙淨仙師次升時爲殿中侍禦史】

臣伏覩詔書以皇后孟氏旁惑邪言陰挾媚道迨從究驗證左甚明而陛下斷以大義不牽私恩奉承兩宮慈訓廢皇后孟氏爲華陽教主降詔以告中外命下之日士庶惶惑謂後無可廢之罪而陛下廢之咸相與爲之咨嗟彈指良可嘆也蓋以所治之獄不經有司𨿽聞追驗證左而事迹祕密朝臣猶不預聞士庶惶惑固無足怪臣竊謂後之廢立事體至重若臣下一言一眚廢之逐之不足深卹自古推鞫獄訟皆付外庭未有宮禁自治髙下付閹宦之手陛下但見案牘之具耳安知情罪之虛實萬一寃濫爲天下後世譏笑臣欲乞陛下親選在廷侍從或臺諌官公正無所阿附之人専置制院別行推勘庶得實情如後之罪在所不容𨿽廢之人自無言今事不經有司獄成閹宦此天下人心不能無疑也伏望聖慈特降睿旨施行

上哲宗論選舉【案此奏上於紹聖三年次升時爲侍禦史與下免補試催補試等狀同時】

臣竊以朝廷之事宰執得以行之臺諌得以言之上下相維彼此相制以防私徇以杜姦惑祖宗以來選任臺諫官宰執不得干預若有妨嫌必須回避所以存大公之道立太平之基矣近來除授多出於大臣去取不緣於聖選竊恐相爲朋黨相爲比周蔽人主之聰明爲權臣之肘腋玆事最大實系治體國家安危之機其要在此臣欲乞今後臺諫官若有除授罷去三省不得進擬悉出宸衷批降指揮所貴言路得人消阿附之風開忠讜之路不勝幸甚

上哲宗論免補試人狀

臣伏覩近降初命太學應系籍生員今年冬及來年春補外舎者臣竊詳尙書省札子元起請之意蓋謂元佑攺用詩賦以來不得専學經術又試補之際考校之官多務悅眾不得精選所以再令補試今聞太學生員其間亦有在先朝元丰間試補入學卽非元佑試補之人及有因先補試在學依條該今次免省試免解旣該免舉於條不許就試今舉更不取應指凖該免恩例今若不許免舉人免試顯是有悞生員及日近補試上舎生系朝廷差外官考校必無濫進若一例試補外舎別無恩例理亦未安欲乞聖慈詳酌指揮勘會元丰間補試在學生員並今舉系上舎合該免省試之人及日近試院補中上舎生別行處分不勝幸甚取進止

上哲宗乞催補試狀

臣伏覩近降朝旨令太學生今年冬來年春並補試外舎至今未聞指揮今冬補試月日者臣訪聞太學生多是今年不系解發舉人其有久違親戚思欲歸省或甚貧窶日用不足若不入學聴讀難以久居京師惟俟補試以決行止之計至今日有補試月日士人不遑寧處伏望聖慈早賜指揮試補不勝幸甚取進止

上哲宗攺正鄒浩太學博士狀【按次升行實此奏與畱正言孫諤疏同時當在紹聖三年】

臣伏聞雄州防禦推官充襄州州學教授鄒浩乞通理前任太學博士月日吏部告示合作負犯體量離任近有狀乞攺正者竊以浩學問該博行義修明蘇頌奇之自任宰相卽除浩爲太學博士當時頌議國事與同列有異言者附會權要極力擠排搢紳咸以爲寃況今朝廷公明人有抑枉宜在昭雪伏望早降指揮詳酌浩之罷太學博士事因特爲攺正施行取進止

上哲宗乞畱正言孫諤疏

臣伏見責降左正言孫諤知廣徳軍事風聞諤以論役法有過當之語以此得罪未審果是耶爲復緣他事耶若不緣他事只緣役法臣竊謂朝廷復行免役之法實欲便民所系至大其利害不止一州一縣而普及天下處之適中天下均被其利茍一失當天下均被其害而諫官以言爲職旣有見聞必須上達其言儻是則當聴納其言或失亦在曲全以示朝廷之容徳也臣伏覩天禧元年二月七日勅戒臺諌詔書曰𨿽言有失當必示曲全則知聖朝廣開言路激昂士气不以人言失當爲慮而患在人之不言也今諤若無他罪止是議役法失當推原其情蓋欲補完良法亦可矜察欲望朝廷再賜詳酌施行

上哲宗奏陜西旱乞行賑濟【案次井時爲殿中侍禦史應在紹聖三年】

臣竊聞陜西路今夏亢旱秋收最薄物價騰湧民食頗闕緣本路州軍並監司先以秋收雨澤得時遂奏年稔今日人戶闕食不敢以聞誠爲未便且國以民爲本民以食爲天陜右之民今旣闕食豈能安土弱者必散而之他路彊者必嘯聚而爲盜矧今邊庭未寧宿兵在境沿邊人民若有流亡外寇之敵實爲可憂臣欲乞睿旨下本路勘會如人戶委是闕食卽行賑濟安存無令流移若本路斛■﹝豆斗﹞不足卽多方擘畫轉移他路物斛應副支用不勝幸甚取進止

上哲宗論宗景以妾爲妻狀【案歷代名臣奏議曰次升時爲殿中侍禦史案史紹聖三年十二月辛酉宗景以立妾罔上罷開府儀同三司次升此奏應在十一月未擢左司諌時】

臣風聞有旨判宗司濟陽郡王宗景妻亡立侍姬楊氏爲正室者竊以宗景身居尊屬職在判宗一有動作皇族取則今若以楊氏爲妻在卑者必以爲尊在幼者必以爲長豈惟名分紊亂不足以表儀宗室其在人情亦有未安兼宗室嫁娶於條必須一代有官其進納伎術工商雜類之家皆不許爲親楊氏起於卑微若爲正室未審果不戾於上條乎求之禮經考之條法皆未爲允昔齊桓公霸者耳葵丘之會盟誓之戒猶曰毋以妾爲妻況明天子在上禮義法度之所自出而宗藩大臣乃爾傳之天下書之典策其於聖朝寧不爲累伏望睿旨降赴有司考求禮法如有違戾卽乞攺正施行不勝幸甚

上哲宗奏乞開陳亳溝河札子

臣訪聞陳亳之間地勢平下溝河湮塞歲有水患損害民田今年尢甚官中蠲放稅租不啻大半民又艱食爲害非細若溝河開通此患可息其開河𨿽有所費若以逐年放免租稅較之則放稅之數多而開河所費少其利甚博竊聞知陳州陳紘奏乞開陳州河道及元佑間淮南轉運副使黃隠亦曽具乞開亳州五河利害申奏民間頗以爲便並未聞施行臣乞朝廷特降陳紘黃隠所奏下逐路州郡監司疾速相度如委有利便早賜指揮開導以除民害取進止

上哲宗論牧馬

臣伏覩近降朝旨給牧地召人戶情願養馬事條約𨿽已詳備然元初只緣知邢州張赴同任縣堯山縣知縣等起請指揮河北東西京東西京西北河東路提刑司府界提舉司遂有此施行更不令轉運提刑司相度及只是因邢州以爲置監養馬不便其餘路並依此施行馬爲國用所系甚大措置之始宜在詳審今赴之所見只是一州利害其它路分或有不同今朝廷不令提轉立定條制令河北河東西五路依此施行臣竊慮諸路各有利害爲是朝廷不令監司相度又是已行之命不敢申稟兼赴旣有申奏以人戶請佃牧地爲官養馬人戶或有不願赴以州郡之勢須令投狀則法行之始或有不便必爲民害臣聞輿議以爲牧地鄰近人戶若得膏腴之地必有願者若去牧地稍逺𨿽得其地難以往彼耕種必非所願兼一頃之地所直不多馬或倒死其馬及官格尺者不下四五十緡此恐人又非所願兼牧地先是巳有人承佃今不願養馬遽然奪去必致失所臣欲望朝廷明降指揮令諸路若有利害不同許令申稟州縣若抑令人戶作情願投狀養馬者令監司按劾施行法行之後永久無獘

上哲宗乞罷言職狀【案次升行實哲宗親除左司諌次升力辭言職又疏中稱今年勅牓事干連俱在紹聖三年】

臣伏念臣才力綿薄誤蒙先帝擢充禦史陛下親政以來復還臺職區區罄竭已書二考有餘曽無補報惟有罪戾去年監試不謹上煩朝廷起獄陛下保全止從贖金今年又以勅牓事干連陛下差官劾實特與放罪仰賴聖恩粉骨難報然念臣官爲禦史職在繩愆立朝無補於毫忽檢身惟速於過尢若不罷去罪譴愈多伏望聖慈特賜指揮罷臣言職除一閒差遣庶安愚分不勝幸甚

上哲宗論人和【案歷代名臣奏議曰次升時爲左司諫考次升行實紹聖三年十二月擢左司諌】

臣竊觀古之君臣協心戮力興事造業措天下於泰山之安者以和而已朝廷和於上則百官和於下眾賢和於朝則萬物和於野二帝三王所以昭盛徳洪治道者以此故舜典曰四門穆穆納於大麓臯陶曰同寅協恭和衷哉伊尹曰惟和惟一詩曰濟濟多士文王以寧然則廟堂之上謀謨之臣不以和相濟而欲致隆平召和气其可得乎恭惟陛下遹追來孝修復法度圖任舊人緝熙先烈眞大有爲之時左右大臣宜體至徳咸懷忠良一心以經綸天下之務紹成無疆之休則無負於陛下之責任矣茍懷異志持異論背公向私違善依惡無雝雝濟濟之徳懷歙歙訿訿之謀以非爲是以是爲非紛爭諠嘩豈惟失具瞻之道實負陛下矣不獨負陛下又將以眩惑陛下耳目𨿽大明逺照洞達幽微眞僞是非了然判於胸中而詢事考言之際豈能與之口舌爭大臣如此累國非細可不察歟伏望聖慈渙發徳音親諭大臣俾懷純一之徳而無背憎之心庶幾虞典九官終共熙於帝載尹躬一徳遂克享於天心乃天下之福萬世之利也臣蒙陛下擢置言責智識淺陋區區管見以致治之要在朝廷和而已敢獻瞽言伏望陛下少加察焉

上哲宗奏星變【按宋史哲宗本紀紹聖四年九月壬子以星變避殿減膳罷秋宴詔公卿悉心修政以輔不逮求中外直言次升此奏與史合而次升行實序於紹聖二年今從史】

臣觀書曰皇天無親惟徳是輔詩序曰皇天親有徳饗有道以此知有道徳之君天必愛佑之時出變異以警戒之恭惟陛下聖徳隆盛朝廷淸明今有此變異者豈非天之所愛佑以此警戒乎竊聞陛下謙沖退托下詔損常膳避正殿罷秋宴求直言此盛徳之舉社稷之福也然考之故事先朝有遇星變必頒恩以滌幽枉臣欲乞斷自聖衷施行庶使變異自消福祥日至不勝幸甚取進止

上哲宗奏因災變求直言疏【按次升旣奏星變此奏應在同時】

臣聞易曰天垂象見吉凶聖人像之又曰觀乎天文以察時變則知古之聖王嚴恭寅畏以順承天示之以異則反身修行下責躬之詔求直言者有之冊免三公者有之恭惟陛下近因星變徹常膳逺聲色罷遊宴此盛徳之舉𨿽舜帝之惟幾文王之小心何以加諸然而責躬之詔未下無以顯聖徳天下直言未求無以禆聖政臣竊觀經史所載以災異之來必緣人事人事正於下天意應於上書曰惟先格王正厥事蓋謂此也伏願陛下頒尺一之詔求天下直言上以昭聖明之聴納下以盡臣庶之愚忠如此則朝政闕失得達於冕旒之前人事何患乎不修人事修則天意得天意得則災異自消矣取進止

上哲宗議役法【案此奏應在元符間篇中有紹聖初法意不善行之未盡等語】

臣恭惟神宗皇帝勵精庶政修明百度一切欲便於民而免役法乃便民之最大者也法行之後四民各安其業而無州縣執役之勞人甚便之自後有司不能上體徳意務求役錢增羨元佑大臣得以爲辭遂攺差科行之十年州縣繹騷民受其患紹聖初遂行修復但講求利害不精敷錢往往過多支用或有未當此非法意不善特推行之未盡耳今日正宜精研利害補完役書以爲萬世之利如聞三省大臣有持偏見欲罷免役臣竊詳免役之法其利不止於一州一縣而所及者均於天下若有攺作其害甚博況元佑間嘗復差科其獘巳見前車可鑑豈宜容易紛更伏望聖慈獨奮神明之斷以安社稷生靈爲心以紹述神考法度爲意無令妄有廢罷以福天下取進止

上哲宗乞立限疎決疏

臣恭惟祖宗以來至仁之政敷錫庶民好生之徳哀矜庶獄方夏之暑雨冬之祁寒禁刑慮有淹延累囚困苦故立斷絕之法熙寧間又令刑法官吏並赴中書省勒宿立限斷案中書得案卽降指揮頃刻無畱人實被賜自後因緣刑寺申請刑法官斷絕之名而實恵不及於囹圄殊失祖宗立法之意臣欲乞睿旨令刑部及朝省並立定日限所責系囚不致畱滯庶仁徳誕敷於幽隠

上哲宗論皇城司獄疏

臣竊以掖庭之獄事干宮禁自來多用內臣専治不無寃抑如聞皇城司今者置獄陛下至仁惻怛慮及非辜特差外官雜治要盡至公𨿽虞舜好生之徳無以加此然而刑禁之下五木所加何求而不得若不盡心輙有觀望必致枉濫欲乞聖慈嚴勅推鞫之官宜加審克務令平允庶使獄成之後適輕適重各得其實罪當其情亦所以彰陛下哀矜庶獄明愼用刑之意也

上哲宗論西戎【案歷代名臣奏議曰次升時爲左司諌當元符間屢有邊警應在是時】

臣伏以西戎獷悍貪冒無信難以徳懷易以威服先朝振武稍稍知畏元佑以來姑息過多豢養過厚今日猶敢跋扈以分畫地界爲辭察其匪茹必肆猖狂出我不意侵擾邊陲當此之時不可以無備矣以今計之五路兵馬果足用乎城池樓櫓果修飭乎兵器果利乎糧食有備乎運籌帷幄決勝千里之外有其帥乎被堅執銳冒矢石以當其鋒者有其將乎玆數者果備卽以吾堂堂之師以當蕞爾之戎猶利刃之摧枯沸湯之沃雪至則靡矣設若未備一有衝突何以支吾此天下之至慮社稷之深憂也書曰有備則無患記曰事豫則立今日之事正在玆矣臣愚以爲宜選有風力之士以當漕運之任智謀勇略之帥以當方面之寄兵加訓練榖加蓄積守將之疲軟無聞者軍校之昏髦者代之無張虛數坐費軍儲兵旣精銳城壁完固彼來則拒之彼去則備之以戰必克以守必固如此則邊防無殘暴之患中國有奠枕之安此所謂先爲不可勝以待敵之可勝者也惟陛下畱神天下幸甚取進止

讜論集卷一

●欽定四庫全書

讜論集卷二

﹝宋﹞陳次升撰

上徽宗乞罷侍禦史狀【案徽宗卽位詔次升知廣徳軍四月復降制書除侍禦史此奏在元符三年次年徽宗攺元】

臣伏念臣噐非適用材不逮人夙蒙神考之誤知擢寘臺屬紹聖元符之間又叨言責迄無善狀終以罪廢陛下卽政之初搜羅人材振拔淹滯起臣於煙瘴之鄕擢貳烏府恩徳隆重不啻天地父母誓殫此身以圖報效區區罄竭無補萬分況同時臺諫十餘員或移或罷而臣獨畱言職旣甚瘝官又妨賢路公議實所不容愚心豈能無愧伏望聖慈特罷臣侍禦史除一閒慢差遣庶安愚分取進止

上徽宗論修神宗實錄【案歷代名臣奏議次升時爲侍禦史考宋史當在徽宗初立未攺元之時四疏同】

臣訪聞前右司諌陳瓘嘗論史院修神宗實錄多用王安石家日錄頗失事實不聞施行者臣竊謂神宗皇帝聰明英睿超絕古今熙寧元丰間勵精庶政更新百度盡出宸斷而執政大臣但奉行而已如聞安石日錄多稱己善謂一時制作皆自已出矯詞托訓前無祖宗上薄神考厚誣天下事非一端其於聖徳掩蔽多矣瓘嘗指陳數事朝野相傳皆謂得實至今不得攺正兼風聞史院先因曾布請用安石日錄遂準得朝旨謂修入實錄必取旨而後用不知果有乎無耶若果有之不委史院曽無取旨乎陛下貴爲天予持萬乘之權而神考一朝大典儻容史官任其私意紊亂事實不行究治何以彰聖孝之至伏望聖慈早賜指揮施行

又

臣恭惟神宗皇帝在位十有九年其道徳之妙不可得而名所見於政事者特緒餘而已史傳所載豈能形容其萬一哉訪聞史院官附會執政蔡卞用故宰相王安石日錄變亂事實熙寧元丰間聖作之善者悉歸功於安石朝廷時政記則略而不用前諌官陳瓘嘗具論列陛下仁孝篤至躬親省覽灼見事實至今未聞施行近又覩禮部闗報禦史臺牒云史院僅十年方修帝紀五冊其餘並未修撰竊以史官直筆取信天下昭垂萬世是是非非實系褒貶若以非爲是以是爲非後世何觀而又貪冒史院供給優厚遷延歲月以圖利入曽不以修撰爲急遂使君父盛美掩蔽而不揚一朝大典久稽而不就附下罔上尊臣抑君不忠不敬莫大乎是此而不懲何以示戒伏望聖慈明詔史院攺正事實重黜史官以正典刑庶彰神考之聖烈以昭陛下之聖孝以慰中外之公議不勝幸甚

又

臣竊以聖人之治無以加於孝孝莫大於嚴父嚴父莫大顯名於後世恭惟神宗皇帝功業赫顯前古無上其所以流傳萬世者國史而已今史院官先用王安石日錄歸美安石而掩蔽神考盛徳陛下躬親省覽灼見事實已行刪攺天下莫不仰陛下孝誠之至也然而史官之罪未正朝廷失刑也今朝廷旣見史官弗虔職事忽略大典僅及十年方修帝紀五冊而史官之罪又置而不問天下以爲陛下獨厚於史官不忍加罪而顯親之道未至加隆有累聖徳伏望睿旨檢會臣前奏早賜施行

又

臣伏以臣任侍禦史日論奏史院官修神宗皇帝國史僅及十年方修帝紀五冊其餘並未修撰乞行黜責未見指揮竊以國家馭吏之法有司承行事件𨿽甚微末偶爾稽違必行糾治況一朝大典所系國體最重安可置而不問乎今史官敢爾慢令輕視朝廷貪冒俸給優厚特有稽畱遂使神宗皇帝盛徳大業前後相承十有七年不獲成書自古以來修撰國史未有如此其久也今若不正其罪何以爲後來之戒信書未委何日可成伏望聖慈斷自淸衷無牽大臣之私意以廢天下之公議

上徽宗論西蕃市馬【案歷代名臣奏議曰建中靖國元年陳次升時爲侍禦史上此奏】

臣竊以羌戎勢合則彊勢分則弱彊則難禦弱則易制神宗皇帝熙寧元丰間以夏人爲中國患乃優撫靑唐一族世襲封爵俾伺間隙蠧其腹心而又歲市善馬以彊兵深得禦戎之要道也其後靑唐衰弱土地爲彊臣之子繼立國人不附棄位爲僧迹不自安窮來歸我特一亡寇爾邊臣張皇招納以致種朴敗衂爲國家辱所得亡寇道路將迎甚勤朝廷恩賜甚渥費用不貲爲外夷笑已往之失不可救未來之患深可慮夫兵家制勝莫如馬步兵𨿽多十不當馬軍之一故自古論兵必以馬爲先焉今西戎旣叛馬不出市國家毎歲所失二萬餘疋數年之後馬必甚闕萬一夏人與靑唐解仇連衡入寇並力衝突其將何及乎訪聞今日邊將乃是前日招納之人多行庇護兾免譴責患害並不以實聞伏乞睿旨令本路帥臣將官各具的實利害結罪保明敷奏朝廷詳酌施行或令多方開諭許其自新依前入貢待遇如初可益彊兵勢威聲遐憺夏人不敢窺邊國家之福也

上徽宗奏論常平司錢物

臣竊以國家內外府庫之財祖宗以來生之有道而財常至於有餘用之有節而財不至於虛匱是以內外財賦充足而無不給之患近年朝廷知用之而不知所以節之知出之而不知所以藏之戶部不獨左曹財用空匱而右曹亦無餘諸路不獨漕司空匱而常平司亦不足夫天下不能常無事忽有水旱盜賊常賦豈足支梧常平之積實天下根本之財神宗皇帝經畫之意逺矣今天下無事而用之三五年後必甚闕乏一旦水旱盜賊將如之何伏望聖慈嚴勅宰執大臣講理財之義而常平司錢物不得輕易支費庶使府庫充實良法具存天下之福也取進止

上徽宗乞皇太妃持心喪狀

臣伏覩皇太妃訪尋所生父母聞於朝庭已行追贈訖竊以皇太妃純孝之徳出於天性訪求所生父母旣得其實緣已亡歿追贈之禮𨿽足顯親而思慕之心無極若其歿故之日未嘗聞知不曽行服今旣聞之亦宜發追行心喪外彰孝治之朝以風化天下書之史策盛徳令名光耀萬世顧不韙歟臣欲乞睿旨令有司考求典禮施行取進止

上徽宗論豫戒六事【案此奏狀之末書建中靖國元年三月上時次升除左諫議大夫】

臣噐非適用材不逮人夙蒙神考之誤知擢寘臺屬逮事哲宗皇帝又叨言責迄無善狀終以罪廢陛下卽位之初捜羅人材振拔淹滯起臣於煙瘴之鄕擢貳烏府今復除臣諫議臣自以天資撲拙學問迂疎辭章屢上天聴莫回拜命以來不遑夙夜思所圖報輙取古先哲王洎我祖宗之大猷作爲六事一曰體道二曰稽古三曰修身四曰仁民五曰崇儉六曰用人以豫爲戒欲陛下念玆在玆使聖躬無過舉庶事無不治亦芻蕘愛君之意也謹昧死上進

體道

臣聞天道運而無所積故萬物生帝道運而無所積故天下歸聖道運而無所積故海內服不可爲也不可執也無偏無黨而蕩蕩乎民莫能名是以先王揆才頒政量能授職設爲宰輔以經邦國以理陰陽以制卿士以撫四夷而又使夫通世務明治體多識前言往行者繩愆糾謬而議論之故能垂拱無爲而天下治彼昏不知或獨任宰輔或偏信諍臣或嘗推誠爲其所誤而兩棄之甚矣其惑也故書史特詳書爲萬世誡者如秦之李斯趙髙漢之王莽董卓唐之李林甫盧杞皆其君之所獨任者至於姦佞滿前而不見大謀顚錯而不知名辱身危覆邦絕祀譬猶掩塞耳目而運股肱其可濟乎樊丰周廣之於孝安朱異之於梁武裴延齡常渠牟之於徳宗皆其君之所偏信者至於奪公輔之任挫宰相之威讒慝忠良稔禍社稷譬猶芟割其股肱而任耳目其可濟乎漢武以英雄之材卽位五六年間號勝文景及其獨任田蚡也入奏事則語移日所言皆聴養成其罪遂致有吾亦欲除吏何不遂取武庫之怒爾後惟偏信嚴助朱買臣吾丘壽王主父偃之徒以辯論詘辱大臣至於交私諸侯潛蘊譖訴刧殺親王訖未嘗有得其死者漢武之志豈以其嘗獨任宰輔者如彼偏信諍臣則又如此故兩疎之耶由是詭誕之士奇邪之術乘隙而進無正救者故窮奢極欲繁刑重斂內侈宮室外事四夷信惑邪怪巡遊亡度哀痛之詔由是作矣臣聞仁宗之禦天下也民到於今稱頌盛美而不置者豈有他哉不爲不執無偏無黨如天運之無積故民心歸而海內服也觀其用言者以罪範仲淹之黨及翻然而悟皆大用之唐介以彈文彥博貶未幾而復其官以眾言黜歐陽修因範鎭一言而畱之機圓術妙可不務乎臣竊觀陛下卽位以來獨任宰輔計行言聽莫之敢抗汲引黨與沸騰於朝臣恐其竊弄威柄而陛下厭之以致轍攺而偏信諍臣以墮於漢武之失茍不出此若或委心腹寄耳目於近習則禍愈亟矣可不謹哉

稽古

臣聞堯舜之道載於二典者其目𨿽多而總其大美皆曰若稽古而已而傅說之戒髙宗亦曰不師古訓於何其訓詩人之頌成王亦曰日就月將學有緝熙於光明夫帝王以一身而應萬有茍不該博古今以深究夫明君賢臣修身治國之要駿功偉烈謀猷方略之施與夫昏虐賊亂禍根罪首之由取是舍非執古道以禦今其何以堪之哉故堯舜之所以若而順稽而考髙宗之所以師成王之所以學者如斯而已矣若夫略典墳之大道好雕虫之小技競一韻之奇爭一字之巧者此腐儒之所爲而蘊徳行志功名者鄙之況於帝王日有萬幾而盡心卉木之間極意於煙霞之表將焉用之隋煬帝尢善於文不欲人出己右薛道衡被誣而死則曰復能作空梁落燕泥否王冑之誅則曰復能作庭艸無人隨意綠否又曰設令朕與士夫髙選亦當爲天子梁武帝父子尢刻意於文學乃至陰陽卜筮騎射聲律艸隸圍棊無不精妙又何補於治適足致亂耳何則旣騁此以爲智能矣則必恃此以驕慢天下故賢者由是解體而小人競學是以資嫵媚則向所謂智能者翻爲亡身之具遺後世之憫笑者臣聞陛下潛徳藩邸時則巳畱意翰墨矣卽位以來好爲詩曲以賜親幸鐫石鏤板傳播逺近臣愚過計恐天下之人不能盡知陛下由天縱之能不思而得肆筆而成妄以前代帝王之刓精竭慮於雕虫篆刻之爲比且曰天下之政未理而遊心於是豈不爲盛徳玷乎又恐用小人之能是者則士風靡矣臣願陛下痛屏浮華無用之文不使膠於心術惟一以切磨治道聽政之餘躬閱書史取其闗國家之興衰生民之休戚成者襲之敗者反之以資益聖治之道以懋稽古之徳豈不偉歟

修身

臣聞之詩曰鶴鳴於九臯聲聞於天鼓鐘於宮聲聞於外易曰行發乎邇見乎逺蓋修身之應也如此歷觀古之創業之君與夫中興之主承乎離亂之緒其俗其民久已安於無治急之則怨緩之則偸賞之不勸刑之不變於斯時也而能肇造天命平滌九區恢廓宇宙致治之效可計日而待者豈有他哉蓋明乎人可以誠感難以戶說乃正其心以及身正其身以及國故道徳由是而明風俗由是而美也何則人君之所恃有天下者曰天命之民歸之賢者附之耳而天親有徳民懷寛仁邦無道則賢者捲而懷之是三者皆非修身則莫能致不然則昭昭之鑑可以矯飾僞行而欺之乎億兆之心可以輿金輦寶而召之乎有道之士可以髙爵厚祿而誘之乎非所聞也又況君者民之師表動靜舉措發於中必形於外民影從矣將欲興崇禮義厚人倫而美教化者其可以言率之哉此孟子所謂君仁莫不仁君義莫不義也是故堯之民比屋可封桀之民比屋可誅豈民異習哉格之者異也魏武好法律而天下貴刑名魏文慕通達而天下賤守節豈士異尙哉格之者異也此皆前事之驗也其可忽乎仁宗嘗書無逸於邇英閣之屏歲久而敝命王洙復書之且曰朕不欲背聖言乃置之左取孝經天子孝治聖治廣要道四章命蔡襄書以對於右欲使聖言時存乎顧盼𨿽以聲爲律而身爲度者何以尙玆其興事造業制度遺文獨超於百王之表宜矣臣願陛下遹追仁祖謹厥身修日新其徳使百官有司相儆曰聖徳如斯其可自怠巖谷之士相勉曰聖徳如斯其可自棄黎民戒其子弟曰聖徳如斯其忍犯上盜賊率其黨與曰聖徳如斯其敢猖獗如是則成康之治可立而待也

仁民【案大典原闕仁民崇儉二篇今從歷代名臣奏議增補】

臣聞天之視聽在乎民國之存亡系於天王者之所以得天下者民歸之而天命之也所以失天下者民叛之而天禍之也是故民歸一徳天乃命湯庶民子來天乃命周百姓弗堪天命殛桀民罔不欲喪天訖商命黔首愁嘆天亡秦祀百姓怨望天剪隋虐古人以水能覆舟朽索馭馬爲戒者豈徒念民之孔艱則彊者爲盜賊弱者膏艸野耶誠恐人君因之不免其身而毀辱及其宗廟困窮及其妻子也夫爲人父母而生靈塗炭爲人子孫而宗廟毀辱貴爲天子不能保其身以及其妻子豈宜忍哉是以盛王兢兢業業以圖治者誠畏此耳惟知畏此故惡衣菲食輕徭薄賦使民家給人足知禮義廉恥之尙舉天下而安樂之也頻年以來水旱屢作疾癘尢熾而兩河之民服役科須煩費愁苦而官司催科急於星火貪墨之吏從而誅求竊恐供者有限而取者無厭以有限供無厭天下一動變生無方此臣所以痛心疾首栗栗危懼也陛下𨿽屢形詔命備陳至誠惻怛憂民疾苦之意恵澤之下如置郵傳命今乃公然廢格是朝廷之恩奪於州縣可不痛哉自古所患者君澤壅而不下達民情郁而不上通以致君勤卹而民不懷民愁苦而君不知至於離畔危亡者踵相及也臣願陛下申勅臺諫監司常切糾察嚴刑名以杜絕之如救拯焚溺以幸社稷

崇儉

臣聞禹卑宮室惡衣服克儉於家以有天下再傳而之太康則已色荒禽荒矣及桀之身竭百姓以爲傾宮而天下亡之唐明皇之初乘輿服禦金銀噐玩令有司銷毀以供軍國之用其珠玉錦繡焚於前殿及其晚節窮天下之侈不足以供其欲由是觀之創業之君昭儉以示子孫其末流猶入於淫靡始於克儉者其終猶至於驕奢況無以啟迪後人不謹其始者哉天下習安於侈靡久矣於今爲甚貴介之族與夫兼並之家燕飲之物歌謡之具窮奇極巧以相傾勝銷金鋪翠旬翻月異一領之細至有千錢之直者此風其可長哉臣願陛下以道徳爲麗仁義爲華以珍玩奇貨爲喪國之斧斤以珠玉錦繡爲迷心之鴆毒芟夷蘊崇之絕其根本痛自裁抑以禁之褒進朝士之約素淸修者貶退其淫荒驕奢者以惇薄俗顧不美哉昔孝文惜百金不爲露臺而天下衣食滋殖晉武焚雉頭裘而士惇朴素唐太宗以亡隋爲鑑而公私富給夫失節之嗟愚智同惡由恥不及其羣類故勉彊爲之以相髙耳人主儻能躬儉以率之其趨也孰禦臣聞僞蜀以珠飾溺噐太祖命碎之且曰以此奉身不亡何待嗚呼聖人之慮逺矣是豈特化當時之習使知其所尙哉

用人

臣嘗學稼於農矣凡播殖之宜耕鋤之功等則獲無或異茍陰陽之和雷風之動雨露之澤不時則與之同饑饉時則與之同丰穰由是而知天地之所以能成其大者豈非以其無私者耶是故先王法之其於用舎也能激天下之不善而使之退愧勸天下之良才而使之樂進以致治者抑亦法天地之無私故能成其大耳後世不該不徧之主鮮克由是其於用舎之際或崇勢地而抑寒門或任親宻而棄疎逺或采虛譽而廢卑賤或恱其才能而略歷試或重朝廷而輕四方或皆反是而益亂其故何也夫君子小人所出不在於世祿與側微而言行非一事之可槪出處非一端之可見此愚智同知也柰何立賢而有方哉以爲必出於勢地與親宻耶而膏梁子弟至有不辧菽麥而髙車大馬以爲民上則版築之叟渭濱之漁何從致哉以爲必出寒門與疎逺耶而碌碌腐儒持方尺之紙書骫骳之文以享萬鐘則伊尹之伊陟周公之魯公何從致哉至采虛譽而廢卑賤恱其才能而略歷試內外疊爲輕重是皆昏君之所爲可深戒者夫王者一視而同仁茍徳義可尊無擇負販故管仲之舉二盜穆公之用由余齊威王以左右譽而烹阿大夫功成於當年名著於後世可謂明也已矣以舜之聖受命之初且猶歷試諸難況其它乎近古漢宣亦可謂急賢之主矣而蕭望之杜延年蓋其所尢厚者或出而治民或出爲邊吏非惟煩使之以觀人才亦所以維持四方均內外勢也其治優於文景者不其然乎夫祿一不才爵一無功未病於國而終爲害者非惟其忌賢者進而害能者用也而賢能亦羞與同羣或恥居其下此其所以爲害也自古人君之於進賢也罔間親疎貴賤無有愛憎惟較其賢否耳故丁公於漢祖有活已之恩非徒不用而加誅焉唐太宗不卹秦王府官吏之怨嗟以爲朕與卿輩日所衣食皆取諸民者設官分職以爲民也當擇賢而用之豈以新舊爲先後哉臣願陛下稽古先王法天地之無私鑑漢祖唐宗之公正不以布衣寒士公卿弟子惟賢是用不及私■﹝目匿﹞無所偏徇庶幾賢者彚徵以光左右建中靖國元年三月上

上徽宗論修復常平狀【案徽宗立次升爲禦史立朝僅一年以下諸疏皆在同時】

臣竊以朝廷修復常平免役坊場保甲之法實欲民便以固邦本訪聞逺方官吏未諭旨意尙循夙昔之獘常平反散州縣或泥舊額所俵𨿽有增減不敢過少所請之人未必皆願或有願請之人官司不支以至免役坊場保甲亦有違戾蓋逺方不曉朝廷美意含糊推行縱知失當莫敢申稟法行之初若有窒礙便行究正則易爲力已定之後𨿽欲攺更則難爲功臣伏見近者修立先帝遣官按察之制伏望聖慈早降睿旨遣官按察宣諭上意詢考下情講求利害以成一代良法庶使萬世無獘生靈蒙福不勝幸甚取進止

上徽宗論中都費用狀

臣竊觀易曰聖人之大寶曰位何以守位曰仁何以聚人曰財古之聖人非志於爲利而樂於貨財也以爲理財之道不講則國用不足𨿽欲聚人守位不可得也臣聞元丰庫昔年所積財帛甚多近歲闗邊支遣殆盡榷貨務全藉賣鈔如聞賣鈔之金已是窘乏都商務近來商旅稀少歲課不登且國家外有戎狄之費內有河防之患百官之俸給軍旅之衣糧凡百用度不貲而利源闕乏府庫空虛以至於此不可不慮伏望朝廷早賜講求利害以通貨財以實倉庫毋使倉卒之間不足於用以貽國患

上徽宗論收湟州狀

臣竊以國家今日之患在於財用不足府庫空虛倉廩匱乏諸路皆然而陜西河北尢甚去秋𨿽丰登而谷價不減戎兵𨿽已減省而糧儲不繼方當休兵無事之時尙乃如此萬一戎虜犯邊費用百倍將何枝梧如聞陜西新路築城寨毎歲所費不貲而湟州一年自費二百八十餘萬未委何處糧儲可以供贍有何錢物可以應副臣嘗乞措置可守可棄之策不聞如何行遣河北路黃河決溢之後民多流移甚是雕敝北主新立如聞喜兵好殺盟誓未必可保邊庭難必無虞此二者當今之患要當深思熟講之而不可忽古人有言曰存不忘亡治不忘危然後國家可保也伏望聖慈念古人之言思今日之患勅大臣以理財賦嚴邊吏以謹守禦無使戎虜乘我之虛猖狂衝突以貽朝廷之憂不勝幸甚

上徽宗乞謁太妃園寢狀

臣恭惟皇太妃天祚淑資誕降眞主以福天下澤流無窮陛下卽政之初永懷欲報之徳乃降詔命增修墳塋經營基構髙廣丈尺無不中度園陵之制已成奉崇之誠𨿽至而躬行酌奠之儀不聞講求情文未偹非所以稱伏望睿旨勅有司稽參典禮斟酌時宜候將來聖駕詣景靈宮恭謝畢日親往故太妃園寢行酌獻之禮庶彰聖心之孝以風化天下取進止

上徽宗乞靈駕發引賣熟食狀

臣訪聞去歲哲宗皇帝靈駕在道沿路甚闕熟食出賣力士等人乏食饑困今大行皇太后及追尊故皇太后將來靈駕發引漸逼暑月正是飲食難存之時若所經由去處闕賣熟食力士慮有饑餓困匱難以承重伏望睿旨下開封府界及京西路預行措置多方招邀人戶出賣熟食免致臨時闕誤取進止

上徽宗乞爲河西軟堰狀

臣竊聞大名府黃河西岸有金堤一道固護府城其東岸地面與水面相平常爲浸水一槪淹浸民頗失業自紹聖二年人戶自備糧功梢艸寛畱河身於東岸上自南樂元城界下接冠氏縣兼助埽築軟堰一道髙闊三二尺以來若非河水暴漲之時亦可遮攔水勢一方之地數百里之民粗得爲生矣近聞都水北監丞司行下毀折民不遑寧切慮水官不以民事爲意公人緣此起動騷擾欲乞指揮下本路轉運司及本府縣官吏同北監丞司相度如是河西軟堰委實佉小水若暴漲自然抺過別無壅滯於金堤不能爲害卽與存畱庶使一方之民不至失所取進止

上徽宗乞備邊賞有功狀

臣竊聞鄜延路比之他處兵旅稍眾財用稍足朝廷又選有謀略習知邊事之臣以爲將帥今者戎人輙敢先犯延安最彊路分圍城破寨而去如入無人之境其它必有輕易之心邊患恐未已也臣摭之輿議以爲沿邊州軍兵甲甚少財賦不足彼知我備未完罄國大舉以眾臨寡彊弱不敵今旣破寨而還其气益銳而又資所得糧儲以充軍用我之邊境旣失城寨士气沮喪萬一更來撓邊何以枝梧今日不可輕視要在先事而慮伏望陛下勅左右大臣精思之熟議之早圖邊備制勝於未然愼無輕舉以貽後日之患所有今來有功及陣亡之人宜厚賞賜以勵其餘庶使邊威可振戎人不敢干犯

上徽宗乞修戰船狀

臣訪聞京東路靑宻登苑濰五州邊近大海自來逐州沿海巡檢司各有入海捕賊刀魚戰棹船因循損壊久而不修兵級亦不教習乘駕緩急瀕海賊盜竊發乘船入海及投化外之人乘船過入本朝作過則船旣不完兵級又不諳會乘駕臨時無以捕逐必致誤事臣欲乞睿旨下本路轉運司勘會逐州沿海巡檢司自來應有入海捕賊刀魚戰棹船去處其有損壊令速修完依舊教閱水戰仍令監司截自去處因便巡檢庶使緩急有備亦不得緣此張皇生事取進止

上徽宗乞寛陳瓘罪狀

臣竊聞右司諫陳瓘以言事不當得罪𨿽不知其詳然臣伏覩天禧元年二月七日申敕臺諫官詔書云𨿽言有過當必示曲全今陛下訪落之初用人如不及從諫如轉圜猶恐萬幾之務不能徧察上至百辟卿士下及庶民皆許直言無有諱忌其詔亦云言而失中朕不加罪命下之始萬口一辭以爲正當不諱之朝且無犯顏之慮孰不激昻勇聳願竭區區之愚以圖補報萬一況身有官守有言責者安可緘黙乎瓘旣以諫爲職又許風聞論事偶有失實陛下當含容矜貸如上詔旨今遽行重責頗駭羣聽竊慮中外傳聞人人鉗口結舌以言爲諱忠讜之路塞壅蔽之風成矣伏望聖慈念天禧申敇臺諫之意及陛下求言之詔特寛瓘之罪責庶幾養成士大夫敢言之气其於聖治不爲小補

讜論集卷二

●欽定四庫全書

讜論集卷三

﹝宋﹞陳次升撰

上皇太后論陳瓘書

月日具位臣陳次升謹齋戒裁書昧死上皇太后殿下臣竊惟哲宗彌畱之際殿下奮獨斷之明斥排異端援立眞主上當天心下協人望功施社稷流於無窮皇帝嗣服之初殿下謙恭退托聖功不居皇帝勤請繼之以泣方同聽政暫濟艱難仍以祔廟爲期及夫因山之葬甫臨寧神之禮未畢又下手書先復明辟三尺之童皆知參預國政非殿下所欲誠出於不得已也近者諫官陳瓘風聞不審猶以預政爲言皇帝重行貶降以明其妄謫命方下攺守軍壘中外相傳聖恩深厚臣下何以圖報瓘之言𨿽甚不根然臣采之輿論竊謂皇帝恭行仁孝晨省昏定之際萬幾之務慮或以聞而殿下之意豈欲參議哉竊慮宮省執事之人或但聞其語而不知其詳或欲張大其事而不考其實妄有傳播蓋亦未可知也而瓘之言乃得於傳播之妄烏足爲盛徳之累哉況殿下自同聽政之初以至復辟之日手書屢降至誠勤懇昭若日月焉可誣也伏望聖慈不以瓘之言爲念而以來忠讜安社稷爲心雍容禁闥粹養天和是非不足以闗其慮萬務不使以累其中日加撫育之恩以享榮養之樂不獨保聖壽於億萬斯年而餘光流澤亦足以爲族系之慶豈不韙歟臣之狂瞽冒瀆天聽不勝戰栗惶懼之至

上徽宗乞致齋日不作樂札子

臣伏見今月十五日乃致齋之日其日聖駕遊幸寺觀𨿽曰燒香爲民祈福緣歸必作樂登樓觀燈以同民樂其於昭事上帝齋莊嚴潔恐未足以盡志且如今月五日亦系祠事致齋之日禦宴遂移於六日於禮爲宜上元遊幸恐當如之臣之管見如此不敢緘黙伏望聖慈詳酌施行取進止

上徽宗論選舉第一狀

臣恭惟神宗皇帝待大臣有禮相與以誠至於進用人材選推士類其權必常在已而不輕付與自監司以上若闕一員宰執具人才資任合充其選者數人取自聖擇若未當聖意則睿旨別行除授徳音渙發三省奉行而已及寺監丞而下一切付之吏部用選格差注如有不當臺察彈治當是之時威福專在乎上差除至公人無間言寒畯之士激昂自奮得人爲多自後宰執欲任自已之私專竊威福之柄若有進擬指定一名除授去取不出聖意至於寺監丞而下州郡員闕多歸於堂除大公至正之道罕聞私謁奔競之風寖熾攀附宰執者有進擢之速特立自守者有畱滯之嘆除目一下士論沸騰此獘不可不革也伏望聖慈紹述神考之志監司已上差除並取聖擇寺監丞而下一切付之吏部用選格差注如此則大公至正之道開私謁奔競之風息實社稷無窮之福也

第二狀

臣伏覩先帝修立官制允釐百工除監司省郎府推判官大藩知州已上系朝廷選差自寺監丞而下以至州縣差除一切付之吏部又有選格次第其等差有注授優便者必以功能進而不爲勢要得已授命者必可之官不爲堂除易孤寒之士不附麗之人緣此皆得以自奮差除一出於至公而不緣於私徇元佑以來執政大臣欲擅國權紊亂官制自寺監丞以至主簿旣出堂除吏部注授州縣員闕職位又爲朝廷取闕其有已授命之人待闕有及一二年又爲堂除別差官攺易甚爲狼狽當是之時被命公朝拜謝私庭其職任之美者無寒門悉歸於勢要搢紳咸有不均之嘆今日朝廷修復先帝政事差除尙乃因循前日之獘未足以成先帝之良法美意也伏望聖慈特降指揮自寺監丞而下一如元丰官制之初不系堂差州縣差注朝廷更不取闕庶使功能不遺於寒微職任不移於權要

第三狀

臣近論列乞寺監丞而下除授依官制格一切付之吏部以選格差注至今不蒙施行臣竊惟神宗皇帝立事必有法立法必有意非茍然而已經畫官制之初必先會計昔日官吏俸給所費幾何旣行官制則制祿髙下必以昔日爲準故省郎而上出於堂除則支全俸寺監丞而下付於吏部則支折俸今寺監丞而下旣系朝廷注授皆給全俸所支旣多國用益匱京師財賦窘乏其亦以此侵耗之一端況立法非特如此而已蓋將以分宰執之權摧奔競之風而使寒畯之士各得以自奮吏部員闕旣當則人人無畱滯之嘆至公之道由是開矣今三省曽不以是爲意其員闕收歸朝廷惟欲增重其權柄而已其爲官擇人誠未見其實也伏望聖慈特降睿旨令寺監丞而下差注一切送吏部以存官制良法

上徽宗謹名器

臣聞天下𨿽安有可危之理天下𨿽危有可安之道安危之機不在乎他人在人主所操而已夫福威者人主所操之柄也權歸於上而不移於下此操之得其道者也得其道則安失其道則危稽之已往其迹班班可見矣如漢武帝外勤師旅內耗黎元非有厚徳以結民心五十年間中外無事者特以威徳歸乎上姦臣不敢専國命故也唐明皇初無失徳非有甚過惡卒有播遷之禍者以李林甫專權故也夫以漢武之於唐明皇其徳不甚相逺而安危如此其異者豈非在所操乎昔陳夷行嘗對唐帝曰無以權屬人又論用人則曰茍自聖擇無不當者誠以至治之要在此有天下者所宜先也恭惟陛下臨禦以來去太甚用中道逺聲色崇節儉進忠良斥姦佞弛兵革寛刑罰撤無用之臺榭罷不急之工巧蠲宿逋以卹窮民省探報以防寃濫治天下之具何以加諸若行之不息終之不倦可謂全善矣然今日之所急要在收還威福之柄以立主威以尊主道臣叨沐誤恩擢於諫省輙敢引此以爲龜鑑伏願陛下畱神無使大臣幹權任其喜怒之私以害大公之義實天下之福也社稷無窮之休也

又

臣竊以君者制命者也臣者行君之命者也君倡之於上臣和之於下然後君臣之分正矣君倡而臣不和上行而下不隨則名分紊亂紀綱不立危亡之基實始於此箕子所以垂戒曰惟辟作福惟辟作威臣無有作福作威臣之作福作威害於而家凶於而國蓋謂是也臣訪聞近日睿旨差除三省多方執奏肆行沮格三省欲有進擬冀聖意之必從除目之必下倒置如此臣竊憂之至如前給事中龔原以罪去國之日禦批嘗犯贓私每議政事遂行重責未至貶所卽移壽州未幾又除待制移知杭州前日聖語墨迹未漧今日除授如此其峻何以示信天下又如中大夫王說年已七十有餘所至素無善狀今乃特轉太中大夫移帥靑州原等遷升未委何名如聞皆出三省進擬不出陛下之意臣聞日者陽也君道也君正於此則天應見於彼故日常明臣侵於君陰侵於陽則日有薄蝕之患近者太史預奏四月朔日有蝕之竊謂三省之權太盛君上命多阻而不行日蝕之應殆以此歟伏望聖慈收攬乾剛以正名分睿旨所降要在必行三省進擬或可或否悉由聖斷龔原王說除命特行攺正如此則日蝕之異自消太平之基可致

又

臣竊以治天下之道在乎正名分而已名分正則君道尊而無可陵之漸臣道卑而無逼上之彊茍失其正尊卑之序亂上下之分虧此不可不愼也今三省專威福之柄侵人主之權睿旨則沮格而不行進擬則堅執而必下乾剛坤柔之道未正堂陛髙卑之勢未分忠臣義士夙夜以此爲憂姦纎巧佞之徒乘此射利大臣之權旣重賓客輻湊其門環坐其馬廐而不以爲辱奴事其子弟而不以爲羞良可嘆也況龔原進職移守錢塘王說轉官移守靑社旣系兩省從官事干大體命下之日羣聽驚駭三尺之童皆知其非若不攺正則作福作威專在於臣陛下孤立誰肯爲國者乎伏望聖慈檢會臣前奏早賜施行以正上下之分以息奔競之風

又

臣近嘗論奏三省大臣專權威福睿旨差除則沮格而不行三省進擬則堅執而必下上下之分未正乞收還威福以定名分訪聞三省大臣日近肆爲詭計但避専權之名而陛下每有差除則陽爲承行若非所欲則陰諭屬官繳駁上以侵淩主道下以竊弄國權朋比之風漸成威福之柄倒置若不辧之於早則易之履霜堅冰之患至矣伏望陛下攬乾剛之威奮神明之斷一出令則渙而必發一除授則審而必行敢有不存名分肆爲橫議者特行黜責如此則主威可立朋比之風可去宰執専權之獘可革矣

上徽宗奏論盜發保州倉

臣竊以北人通好百有餘年朝廷無北顧之憂邊庭弛備今遼主新立喜兵好殺人心未服國中未定萬一衝突犯我邊陲守邊之臣若非其人倉卒之際不無敗事伏聞近者保州軍糧倉爲賊所發般運踰城而出其間多是兩屬人戶及艸場遺漏燒焚積艸數萬不少𨿽不見賊之主名竊恐是姦細本州島並不知覺守倅如此安可守邊兼慮其餘州軍守倅亦有似此不職難以任事皆宜罷去擇其勇武智略之人以代之庶可制勝於未然銷患於未兆天下之福也伏望聖慈特賜指揮施行取進止

上徽宗奏論彊盜法第一狀

臣竊惟祖宗仁政加於天下者甚廣刑罰之重攺而從輕者至多惟是彊盜之法特加重蓋將禁姦宄惠良民故也行之百有餘年天下安堵近者朝廷攺法以彊盜計贓應絞者並增一倍贓滿不曽傷人及𨿽傷人而情輕者奏裁如聞法行之後民受其獘被苦之家以盜無必死之理有可生之道往往不敢告官傍人亦不敢收捕恐其復還別生讎害賊徒以此益逞凶頑聚集爲多重法地分益甚竊恐浸淫日久養成大冦如貽國家之患伏乞睿旨復行彊盜舊法所有前件新攺條法更不施行庶使良民安居取進止

第二狀

臣近論奏彊盜計贓應絞者贓數並增一倍贓滿不曽傷人及𨿽傷人而情輕者奏裁自上條頒降之後被苦之家以盜有可生之機無必死之理不敢告官傍人亦不敢收捕恐有讎復賊盜由此充斥人民不得安居乞依舊條攺正竊聞朝廷於尙書刑部取索諸州軍申到彊盜大數比較未行上條已前數少卽是賊盜衰息刑罰可減遂不施行此正與臣前所論事意相反也夫有盜必申則刑部之數多懼有報復不敢以聞則刑部之數少今但不申不捕耳豈眞少耶臣恐自此盜賊充斥而朝廷不知也是以從官及禦史臺亦嘗論列非獨臣區區之私見也玆所系利害甚廣臣所以再瀆天聽伏望聖慈博詢事實特行刪攺庶使盜賊知懼良民安堵取進止

上徽宗奏論京師彊盜

臣竊以京師浩穰之地人物繁夥冦盜頗多前後敗獲官司推鞫並不仔細究治贓物惟追其一二窩家悉略而不問習以成風恬不爲怪賊徒賴窩家以有容窩家賴贓物以爲利是以盜賊益熾良民不得安居訪聞盜賊各有地分窩家亦有主名捉事之人推鞫之吏往往知其窟穴但素相交通不肯用心根究耳伏望聖慈嚴勅在京官司推治賊盜必須追究贓物及窮治窩家依法斷遣庶幾可令衰息取進止

上徽宗奏論永安縣彊盜

臣聞禦史中丞趙挺之奏河南府永安縣賊盜事見下本路體究者臣竊惟賊盜之害良民猶稂莠之害禾稼國家嚴賊盜之法重告捕之賞正爲是也今永安縣陵寢側近賊盜公行殺人無忌州縣縱弛而不問監司忽略而不察屍首暴露道路喧傳挺之論奏朝廷𨿽已行下本路體究詣實然監司州縣失職不糾在法自當有罪供報之際若更匿情隠避不以實聞則殺人彊盜無由敗獲慢法官吏無以懲戒日益以甚爲害豈細臣欲乞特降睿旨候本路體究到事狀如與挺之所奏不同卽送禦史臺與大理寺根究事實重與施行庶幾朝廷之法不廢死者之寃可伸取進止

上徽宗奏論陜西羣盜

臣竊聞陜西諸路羣盜嘯聚始才一二百人未聞官司使救護況陜西兵民素甚彊悍良於戰鬥若不早行撲滅本路災傷竊恐流移之人復羣而爲盜其勢必熾向秋已去餘黨若存西戎乘此之時必來作過外有冦敵之虞內有羣盜之擾爲害非細兼聞羣盜多是逃軍蓋因近來築寨淺攻偶失主將兵士懼罪不敢歸營是以流而爲盜伏望睿旨特下本路監司安撫司體量上項軍賊若非怯敵不殺其主將偶然失利之人特與招降或情不可恕則乞嚴命捕盜官司緊行收捕早令盡靜取進止

上徽宗乞罷修興徳院狀

臣伏聞興徳禪院見行修蓋者竊以陰陽之書昭示吉凶以前民用休徵則吉從之咎徵則凶從之古之聖王凡有營造必卽休而遜咎捨凶而從吉所以措天下於萬世之安本朝治平熈寧間欲於英廟潛邸修蓋禪院日者以其位宅壬方於國音有所不便遂行寢罷元佑紹聖亦復如之況今不止於國音不利而已或聞於陛下本命亦有相妨豈宜大興土工廣有建造夫陰陽所忌常人之家猶且避之陛下貴爲天子宗社生靈之所托安得忽而不忌之乎伏望聖慈審察休咎特罷興徳禪院修造以順陰陽之理以爲國家無窮之福取進止

奏彈錢遹第一狀

臣伏聞禦史中丞丰稷彈劾新除殿中侍禦史錢遹頃常假曽肇之名爲豪戶撰墓志又假肇書受豪戶金爲潤筆臣未敢以爲有亦未敢以爲無今肇見任翰林學士可究其實若果無耶亦足與遹辧明若果有之顯詐欺取人財物況國家禦史之道惟贓爲最重一犯於此則爲終身之累詐欺取財在律準盜焉有盜詐之人可任天子耳目之官乎臣欲乞睿旨付外施行取進止

第二狀

臣近奏新除殿中侍禦史錢遹假曽肇名爲豪戶作墓志又假肇書受豪戶金事今月初四日親奉徳音謂假肇名爲父撰墓志者臣竊謂禦史之職以糾察官邪爲己任惟忠實不欺然後能以是爲是以非爲非而無負陛下之任使今錢遹父之亡也事之當如其存遹乃不請於肇而假肇之名爲父撰墓志是謂有欺於父矣又假肇受金之書以播於外是有欺於親戚鄕黨矣所存如此其人可知爲父撰銘初無利害尙任欺詐而論列朝廷之事利害有大於此者能保其勿欺乎伏望聖慈特罷遹之除命以警詐妄取進止

第三狀

臣近彈殿中侍禦史錢遹欺詐乞罷除命不蒙兪允者竊念臣知遹之欺詐而不言之罪也知而言之果實不誣朝廷當罷遹而行臣言若以臣之言爲不可用臣安可更當言責況遹今旣同臺顯是難以共事伏望聖慈特罷臣之臺職除一閒慢差遣庶安愚分取進止

奏彈曽布

臣竊以正而不撓乃可以任天下之重公而不私然後服天下之心茍爲反是曷副具瞻伏見右僕射曽布性稟姦邪心懷凶險頃居樞府阿順宰臣進用非人大開邊隙費財用如糞壤輕人命如艸芥今獨歸罪章惇未知布之所職何事玉毀櫝中則誰之過陛下矜容曲貸仍有進擢荷天地不貲之恩臣子之心義當如何而布不圖補報惟務徇私自登宰席獨擅國權輕視同寮威福由已進拔親故羅列京局以爲耳目任用門人寘之臺諫以爲心腹不以人材爲用惟以爵賞爲私恩所親者進所疎者退愛之者則畱京師惡之者則令補外書疾比徳詩刺不平其布之謂乎布旣以此自任其子弟亦甚招權交通賓客其門如市且附枝旣大必賊本心私家旣盛必危公室古人以爲戒陛下其可不念之兼布在紹聖初實與蔡卞交結遂申請乞用王安石日錄修神宗皇帝國史致史官觀望變亂事實多譽安石之善掩蔽神考之美近者諫官論列陛下已令看詳徑涉春冬未見行遣訪聞布欲自掩其過又欲爲史官之地恐甥壻葉濤例皆得罪是以稽緩未肯進呈專擅如此頗駭羣聽況布之登用方且彌月凶威气焰薫灸中外若更遷延日久盤根固基必貽國患其將柰何易著履霜堅冰詩戒桃虫維鳥辧之於早正在今日伏望聖慈特正布之典刑以謝天下以爲社稷無窮之計取進止

第二

臣伏見右僕射曽布姦凶擅國臣已具前疏退而思之專輙移易臺諫官一事頗爲寒心夙夜不遑須至再瀆天聽竊以禦史中丞諫議大夫天子耳目之官朝廷委寄之權最爲親切選任除授系國重輕祖宗以來每有差除執政不得干預豈敢専擅進退之者乎況君者制命者也臣者行君之命者也君倡臣和則名分乃正臣彊上陵則主威不立今布之所忌則移之布之所親則用之去取惟己不出聖意進彼退此易於反掌作福作威莫大乎是尙賴祖廟之威靈陛下之神聖照見底裏比因人言卽行攺命而布猶偃然當國不愧乎人揚揚自若曽匪引咎豈惟不足以儀刑百辟表正四方而凶悍之心已明跋扈之萌可見今日不圖於始異日難制其終國家安危之基實在此舉伏望聖慈斷而行之特正布罪以儆有位天下之幸取進止

第三

臣竊以朝廷之上萬幾之務其所主行者在乎宰相茍有失當臺諫官得以論列若容宰相選任門下親眤之人碁布言職陰相附會則忠讜之論塞壅蔽之風成矣伏見右僕射曽布近薦引門人王覿爲禦史中丞賈易爲右諫議大夫張廷堅爲右正言除張廷堅已行罷去而王覿賈易尙握言路重權若陰相結納肆爲朋黨陛下孤立誰與爲助若有不公誰敢擬議兼修國史宰相系史院長官必須相見如有交通何所不至況臺諫官不得與執政官相見有著令祖宗之法安可不守伏望聖慈特賜施行取進止

第四

臣伏見曽布自登揆路首罷丰稷禦史中丞引用門人王覿爲代遂致人言有瀆天聽今𨿽攺命又遷翰林學士采士議僉曰未宜以謂丰稷陛下之所任在職累月忠言讜論屢聞入告布則忌之遂攺權工部尙書覿乃布之引用在職彌旬未聞補報今因人言則有內相之命除授若此是陛下之所任者恩數則薄布之引用者恩數加厚夫爵天下之公器人主之操柄其厚薄顚倒如是何以厭服人心伏望聖慈追攺覿之除命別有所授以副朝望取進止

第五

臣近論列王覿任禦史中丞方彌浹旬除龍圖閣學士兼侍講曽肇合依例補郡不蒙施行者竊以宰相總萬幾之務操威福之柄其任甚崇其權甚重若任其至親與夫所善之人寘之要地相爲表裏則彊盛不已必至於陵上故聖人作易於坤之初則曰履霜於上則曰龍戰所以防微杜漸垂戒於萬世者其以此而已今覿乃右僕射曽布之所善者也𨿽罷禦史中丞猶居翰苑肇乃布之至親者也𨿽罷翰林學士猶侍經幄名爲攺除亦甚要近況覿爲中司未久不宜有此升遷肇之補郡自有舊例儻不施行豈得爲允兼覿等以非其當據各具辭免如因所請特賜詔可不惟有以彰陛下優異之恩又足以分宰臣比朋之勢一舉兩得頗協大公伏望聖慈檢會臣前奏早賜指揮取進止

第六

臣伏見右僕射曽布近充欽聖憲肅皇后欽慈皇后山園陵使回引進屬官蒙等第除授訖臣竊惟祖宗以來山園陵使引薦屬官𨿽有故事合行推恩未有賢與不肖並進職任如此其眾者臣之所不知也況今祔廟方彌旬浹一日之間除目並下物論喧騰以爲陛下每有特差除三省或沮難而不行今布之所薦三省除授甚速是宰相之權有過於陛下矣若以所薦人材資任言之其間亦有可以進擢者然非聖擇恩獨歸於權臣之門奔競之徒益行阿附此不可不慮也兼遺忘欽聖虞主事禦史臺見行推治山園陵使司屬官旣是分董一行事務其間慮有干涉若候獄具然後推賞亦未晚也伏望聖慈特賜指揮所有新除且行寢罷候禦史臺獄具日檢詳故例比類施行庶允公議取進止

第七

臣竊以避親之法著於甲令有官守者悉皆遵稟而況貴近臣乎今曽布曽肇乃親兄弟也布爲右僕射肇爲翰林學士不行回避豈得爲允蓋宰相任天下之重握威福之柄而行命令者也翰林學士職親地近朝廷命令皆所自出茍不中度理當執議捨親而議之則傷私恩以親而不言則害公議祖宗所以立避親之法蓋謂此也陛下方當持盈守成之時宜守而勿失以爲太平基業社稷無疆之福也伏望聖慈特令回避以遵祖宗之法取進止

第八

臣伏覩曽布秉鈞當國其弟肇又居翰苑委有親嫌在法宜避近因人言肇已罷職而猶進讀經幄兼修國史搢紳之論亦未兪允謂如富弼韓絳爲相弼之壻馮京絳之弟韓維以親引嫌悉補外郡此祖宗之故事朝廷之近例今日正宜守之不可以廢而肇猶居要職日侍淸光豈得爲允伏望聖慈特令補外以存典故以別嫌疑不勝幸甚取進止

第九

臣竊以宰執大臣一有動作百辟之儀刑四方之表則行法必自其始然後能服天下之心茍不奉法豈能逃天下之擬議哉伏見右僕射曽布用恩例陳乞【下文闕】兼元符令已是不許陳乞奏辟吏部明知其不可而畏憚布之權勢輒引紹聖勑條又引元丰間呂希述例申取朝廷指揮況元符著令旣在紹聖之後前勑自是更攺不行而希述又只是勾當儀鸞司卽非刑獄職事豈可用以爲例吏部旣是徇情曲法三省又且雷同不敢誰何表裏相助一如其請朝廷之上法度不守紀綱不正而欲天下之治其可得乎伏望聖慈特賜攺正施行以存法守以淸形獄以示大公不勝幸甚取進止

奏彈鄧洵武

臣伏聞祕書少監鄧洵武除同修正史輿議未允者竊以王言如絲其出如綸王言如綸其出如綍言命令一出而不可反也洵武前日史院畱之朝廷謂其不可遂行寢罷今又有此差除眾議籍籍以爲命令反復如此文何以明是非別賢愚而取信於天下乎況洵武父綰昔爲禦史中丞專事姦佞求媚大臣爲安石求賜第薦安石子雱及其婿蔡卞館職神宗皇帝察見底裏親批聖語操心頗僻賦性姦回論事薦人不循分守今洵武修史豈能公心直筆以發揮神考之盛徳而不能掩其父之惡乎兼洵武學問荒唐眾所共知前日蔡卞報綰之私恩及欲襃飾妻父安石之美故置洵武於史院以備檢討士人莫不指笑今令同修正史尢非所宜伏望聖慈斷自宸衷特賜寢罷以允公議

又

臣近彈奏祕書少監鄧洵武不可同修神宗皇帝正史不蒙施行須至再瀆天聽者竊以史官直筆取信萬世祖宗以來尢爲愼重咸平初修太宗皇帝實錄錢若水主其事薦起居舍人李宗諤等數人充史官眞宗皇帝指宗諤曰自太平興國以後皆昉在中書日事史策本憑直筆儻子爲父隠何以傳信於後代乎除宗諤不許余悉可之且宗諤文學才名顯於一時議論堅正信於朝廷眞宗皇帝以此尙不授之史官而洵武人材凡下詞筆繆陋不可比擬宗諤一二昉亦當時名相非若鄧綰之姦佞兼綰自爲禦史知雜以至禦史中丞凡六七年論事不少頗僻爲多洵武豈不爲父隱乎何以取信天下後世前日旣已罷之今日又有此差除公議實爲未允伏望聖慈以國史爲念特賜追寢除命無使小臣得逞其私

彈蔡京第一狀

臣伏見蔡京姦邪凶險陰害善良呼吸羣小交通內外臣寮章疏累上朝廷已罷京翰林承旨輿論以爲京之過惡甚多而交結近習之罪最大安可以赦今猶寵之以端殿之職委之以帥府之權顯是失刑須至彈奏者謹按京職居翰長身爲從官委蛇經幄日侍淸光可謂貴臣矣而乃卑躬屈已親暱閹宦或以貨財相結或以書札往來污辱搢紳淸議所鄙京揚揚然有自得之色原其設心豈徒然哉實欲令其伺陛下之起居漏宮禁之事而又使之周旋庇蓋前日與章惇蔡卞相濟之惡虛稱其美以僥幸進用陛下旣察見底裏議罪如彼其輕何足以厭天下之公議況宮禁之中自古以來漏息之法極爲嚴宻所以防姦人之窺伺慮患生於不測今京交通如此禁中之事必無不知茍有姦謀何所爲而不可思患豫防古人所戒伏望聖慈察京之罪重行貶黜以警官邪以淸宮禁以爲國家社稷之福不勝幸甚

第二狀

臣伏見新除端明殿學士知永興軍蔡京凶邪肆害罪狀著聞中外交通蹤迹可驗言章屢上天鑑難逃宜鳴鼓而顯攻彰大佞之已辧陛下特優禁從未卽譴訶畀之以端殿之華付之以帥權之重詔命初下物論尢喧謂姦惡之免誅有典刑而何賴臣聞斯議嘗具奏彈今已彌旬未蒙顯責如聞京尙懷偃蹇不體恩私慢君命而弗處丐祠宮而自若肆行忿忮愚弄朝廷如此可容孰不可忍伏望聖慈檢會臣僚前後章疏付外重行黜責以副朝望

第三狀

臣惟哲宗皇帝仁民愛物出於天性紹聖以來垂拱仰成責任宰執是時降授中大夫行少府監分司南京蔡卞備位政府陰肆姦謀造朝奏對專務殘忍殺害巧計旣行凶焰日熾竊弄賞罰私報恩讎人有譽其妻父之美者極力主張寘之顯要有議其妻父之短者指爲誹謗宗廟置之深罪其所進用若非妻黨之小人卽是門下之姦吏更唱疊和相倚爲重造作事端屢成寃獄看詳理訴編類章疏洗垢索瑕中傷士類或輕或重皆出已意或投之逺方或陷之深僻毒流天下實不忍聞其事主行𨿽在章惇卞實啟之時人目之爲笑面夜義天下之所共知也陛下入承大統判別忠邪灼見姦凶率先棄逐近𨿽責降未厭人心咸謂卞之過惡實與惇等置散投荒尙爲寛典今猶分務仍居善地何以懲姦伏望聖慈重行竄責以謝天下

讜論集卷三

●欽定四庫全書

讜論集卷四

﹝宋﹞陳次升撰

奏彈呂希哲第一

臣近彈奏新除祕書少監呂希哲系宰臣韓忠彥之親方離謫籍進任太峻未蒙施行者竊以蘭臺祕省所以待天下之儒士爲之貳者未易其人每有除授必學問資任可充其選者而後人無得而議今希哲碌碌常材文學無取蔭補入仕元佑間呂大防與其父呂公著相結甚厚大防當國引希哲寘在經幄擢爲省郎當是之時淸議不與自後希哲旣以罪斥因緣大赦方行牽復除郡未幾今又有此差除何也若以人材資任言之顯屬不當若以宰臣之親言之豈盡至公之道哉夫爵祿者人主之操柄宰臣得以私其所親人心其能厭服多士何以激勸伏望聖慈特賜攺正施行取進止

第二

臣近論奏呂希哲系左僕射韓忠彥之親除祕書少監太峻未見施行竊以名器不可假人爵賞所以養徳除授至公則人無間言若阿所好則人心不服今希哲旣乏才能【原本闕四字】蔭補入官所至無善狀論其才能學問不可任祕省論其方起謫籍亦未宜有此峻遷若論其宰相姻親則尢不可如此速進除目旣下士論喧騰臣不敢畏避遂具彈奏朝廷不爲施行必是進擬之際三省以忠彥之親堅執不回依阿曲徇遂使陛下官爵不得盡至公以待天下之賢而忠彥獨得私其所親上下之分漸虧威福之柄倒置宰臣如此國家何賴伏乞睿斷特降指揮取進止

奏彈王古呂希哲

臣訪聞近日三省大臣竊弄賞罰之柄專威福之權不推至公爲朝廷擇人乃私所親不顧公議王古乃右僕射曽布右丞範純禮之親也起自貶所卽除戶部侍郎曾未數日又除尙書人言不巳方令補外呂希哲乃左僕射韓忠彥之親也方離謫籍卽除祕書少監進任太峻職位又崇如聞除授皆非陛下之意出於大臣進擬以私其所親朝廷如此公道安在人言藉藉甚可畏也伏望聖慈獨奮朝綱斷自宸衷特賜施行仍令今後如系宰執之親委是人材資任合行遷擢並取聖選大臣不得干預以明君臣之分以存至公之道取進止

奏彈李祥

臣近訪聞三省大臣差除多私其親巳開具一二奏陳仍乞今後宰執親戚若是人材資任委實可用並自聖選大臣不得干預未見作何行遣於今月二十九日本省準吏部牒朝奉大夫太學博士李祥除太常博士須至論列者竊以爵賞天下之公器也當與寒畯共之而後人無間言日近朝廷差除士大夫必相謂曰某人某執政之親也某人某執政之舊也人言如此亦甚可畏今祥乃門下侍郎李淸臣之子也又有此除授未委出於聖選耶出於三省進擬耶若出於聖選則可若出於進擬豈能盡至公者乎伏望聖慈詳酌施行無使美官要職皆爲權要所得而寒畯之士抑鬱不伸天下幸甚取進止

奏彈呂希哲李祥

臣竊以天子居九重之深不出戶而天下治者以宰執爲之腹心以臺諫爲之耳目以相維持以相補助二者並用而不可以偏廢然後朝廷正而萬事理如以腹心之臣爲可托耳目之官爲可輕臣恐天下之士壅於上聞而天子孤立矣此不可不察也臣今論列呂希哲除祕書少監李祥除太常博士未允公議不蒙施行臣竊惟執政之親人材資任委有可用若出睿選猶當引嫌況呂希哲進任太速李祥除授太頻旣是大臣之親止緣三省進擬未盡至公淸議難屈臣具論列朝廷不爲施行必以臣言爲非臣不當更居言職若以臣尙可備員諫省亦當行臣之言豈可忽而不用伏望聖慈主張言路以廣耳目之聰明収還威柄無使宰執之專權其呂希哲李祥等差除乞檢會臣前奏早賜指揮寢罷取進止

奏彈劉涇

臣伏覩新除朝散郎劉涇知眞州采之公議僉曰未兪竊以儀眞劇郡最處要衝朝廷毎除守臣必須愼選未嘗輕授又將以爲進用之階也今涇賦性貪污臨事狂率頃知處州任情不法殘民害物取贓入已幾至千緡察訪司按發罪狀明甚偶緣大赦遂獲原免今日有此差除顯是未允況選用人材實系國體若用貪污不法之吏何以砥礪多士伏望聖慈特罷涇之除命以淸郡政取進止

奏彈賈種民

臣伏覩賈種民新除直龍圗閣陜西路都轉運使公議未兪謹按種民天資險刻稟性姦佞元佑間守楚厚結章惇惇登宰府夤緣進擢若有過差周旋庇覆無敢誰何訪聞種民自領淸汴職事所辟官四十餘員所起夫兵有至百萬官中累年所積梢橛兩岸所植楡栁斫伐殆盡官司錢糧所支不知其幾何增築狹水堰月河但爲舟船之害並無分毫之利朝廷灼見事實狹水堰遂行毀拆重復勞民虛耗國用不可勝紀月河尙存而無用今聞不住移文修緝及造天漢等橋費用不貲一出種民私意収支錢物漫不鉤考費用旣無名錢物恐難繼又輙行下州縣自淸汴以來十二月河水通行客旅往還沿路稅務収到稅額錢數並令撥還淸汴司州縣苦之且商賈射利相時而動河若不閉則後期而往河若閉口則先期而行十二月稅錢自合通計一年稅額入轉運司應副國家支用淸汴司豈得私有未委所撥稅錢有無朝旨施行若無朝旨尢爲可駭兼聞元丰間修河置洛■﹝石達﹞口以緩水勢種民廢而不修是致河水爲患又支洛口官錢兌買平凖務石炭今年洛口物料尙未計置近者修閉洛口如聞所築堰基址不實河水下流洛河之患恐未巳也兼所領在京茶場差官出外計置茶貨客人長引茶並將収買額害沿路稅額茶場所収之息未見實數錢物多寡未嘗會計兼洛口沿汴河之兵士任意差使或用修橋或在茶場充役河上闕人萬一水勢衝突恐失堤防爲患豈細種民恣橫違法略無忌憚置之深罪孰曰不宜今乃授之淸職付以重權淸議未允況陜西用兵之後災傷之餘宜得忠厚有風力使者賑卹罷民經制邦儲而種民險刻有餘制事無術總領是職民何堪命伏望聖慈特罷種民直龍圗閣陜西都運使仍付有司根磨洛口及淸汴司茶場等處錢物務要的確歸著諸路茶引所収稅錢見虧若干卻將茶場所収之息除諸色官員公人等磨費外實収淨利幾何無使誕慢及根究違法事件一就施行以警背公姦險之吏取進止

奏彈梁子美

臣訪聞開封府界提點梁子美天資險刻善於交納家有三女隨勢炎涼以結姻好頃緣章惇之親擢使湖外承順惇卞旨意紹聖間謫官在所部者均被苦虐陛下卽政之初是時與子美同惡之人如張景溫董必輩巳蒙罷黜送歸吏部子美獨得幸免又除府界提點士論扼腕近除省郎中書舎人鄒浩繳駁特行寢罷人以爲當尙任府界提點人心未厭曽未彌月又有此差除頗駭羣聴前日之罷省郎必以浩之言爲是今日又除京西運副必以前日罷省郎爲非朝廷除授如此何以信服天下若謂京西路監司近緣應副欽聖欽慈二皇太后山園陵事皆得進擢子美亦有此除授臣竊惑焉京西路應奉二皇太后興造園寢凡百所須皆本路出備而府界只是備辦自京以至中牟宿頓而巳非京西之比也況監司專一路威福豈宜輕授如向者哲宗皇帝大升轝陷於泥中京西監司例皆得罪而王博聞擢爲光祿少卿王詔知路州鄧棐獨降逺小處知軍其除授不必同蓋因人材而進退之也今子美人品豈宜奉使要部伏望聖慈特罷子美新除仍正昔日湖外之罪無使善交結者得施其巧取進止

奏彈範純禮

臣竊觀易以干況君以坤況臣乾天也正位乎上坤地也正位乎下尊卑之勢旣分則乾坤之位定矣上下之分旣正則君臣之道明矣是以勢位不可陵名分不可犯蹙君之路馬芻者有誅齒君之路馬者有誅況君父之分天下之所共諱其可稱道之乎訪聞尙書右丞範純禮近準朝命押北使筵燕賓主語言輙再及禦名頗虧臣節甚累國體遂使中國禮義之邦爲人臣者失尊君之道取笑邊陲其爲辱命莫甚於此若純禮故犯顯屬不臣設或有悞則是昏耄大臣如此安可參預機務臨蒞百官伏望聖慈特行黜責以明君臣之分無使外夷輕視中國取進止

奏彈宗粹

臣竊以大宗正丞𨿽系佐官而宗司之事實賴其主行訪聞前判宗粹志在貪污罕循法守丞官程元佐檀宗益毎有執議不務曲徇視之如仇遂具論訟所訟之事夾帶前官任內職事張大事勢期於中傷朝廷緣此並罷職任而元佐宗益又有衝替指揮輿議以爲宗粹因公事請囑受贓不輕旣以赦原更不議罪贓又不沒仲禦別無贓私止有理曲公罪亦一例罷職巳是輕重不當而丞官理曲最少又在大赦前罷任旣均仍更衝替顯是偏重以元佐宗益言之固無足惜所可惜者宗司之職事耳竊慮自今已始丞官畏憚判官遇事不敢復議宗室之間寃枉無訴有累聖治欲乞睿旨委官取索所斷公案看詳分別元佐等在任內理曲事件情與宗粹等所犯比較輕重如委是理曲事少仍更情輕於大赦合行原免除罷任外所有特旨衝替取自朝廷詳酌指揮取進止

小帖

檢會元符元年五月六日勅節文命官犯贓罪至流私罪至死檢降特旨其餘情理不至大段凶惡者不得檢擬伏乞照會

奏彈陳佑

臣伏聞新除右正言陳佑與中書侍郎許將有親嫌乞避免不蒙兪允者竊以朝廷之事行之乎宰執差除或有未當法度或有未安臺諫皆得論列以聞若以親而不言則負國捨親而言之則傷恩故祖宗以來毎除臺諫官若系執政之親不以有無服紀並不除授將以防微杜漸爲萬世之法也今若不許佑之避免此例一開異日緣執政之親而除授臺諫者舉以此爲例恐臺諫官親附執政而蔽陛下之聰明伏望聖慈特許佑之避免以全祖宗之良法以慰萬世之逺慮不勝幸甚取進止

奏彈內侍裴彥臣第一

臣竊惟人之無禮於君者臣子惡之如鷹鸇之逐鳥雀況身居言責豈可黙乎臣訪聞今月十三日禦藥閻守懃在禦前呈進文字內臣裴彥臣對君上用手敲守懃襆頭髙聲道莫錯斬人莫錯斬人顯是不敬無人臣之禮罪不可赦安可置而不問陛下縱不以身之安危爲念其如社稷何其如天下何其如公議何昔漢唐之間閹官秉國柄制國命者其始於陵慢其終至於跋扈而不可制今日彥臣悖悍如此豈可忽之而不慮後日之患乎伏望聖慈特出睿斷明正典刑以爲宮禁之戒取進止

第二

臣伏見本臺今月十四日據禦藥閻守懃狀論內臣裴彥臣對君上髙聲等事巳具申奏乞行根治未聞施行者竊以宮殿之事理當恭肅敢有聲徹禦所者在法不容況對君上髙聲肆忿而無人臣之禮者乎夫人主之尊如堂堂髙則難攀卑則易陵彥臣果於陛下之前如守懃所陳顯屬不敬而有陵上之心若不明正典刑以懲其惡益無畏憚何所爲而不可易曰履霜堅冰至蓋言漸也詩曰肇允彼桃虫拚飛維鳥言事起於至微儻不防閒及其成也終至於不可制陛下當以古人之言爲戒社稷之重爲念除惡於未萌消患於未然毋使滋蔓以至於難圗後悔無及矣伏望聖慈特降守懃狀詞付有司考究虛實因依施行取進止

第三

臣伏見內臣裴彥臣近者對陛下喧爭無人臣之禮原其罪犯宜有顯戮陛下至仁天覆不忍加誅止追五官勒停送峽州覊管物議尙謂失之太輕今尙在途未達貶所又有放令逐便指揮頗駭羣聴況除姦去惡在於必果朝命旣下要在必行今彥臣陵慢無禮罪宜用誅方行竄逐又令逐便反復如此何以示信伏望聖慈且依元降指揮覊管彥臣庶彰命令之必信亦所以彈壓姦凶取進止

第四

臣先彈奏裴彥臣覊管峽州未到貶所放令逐便事未蒙施行本臺今準尙書刑部牒覊管在外內侍裴彥臣近因皇太后服藥徳音放令逐便檢會紹聖三年秋頒令節文諸赦書許移編管覊管人在京委所屬開封府步軍司在外委諸州當職官自赦書到後除元系命官奏裁外余並取索犯由依條移放竊惟國家法令所以示信於天下元符三年十二月十六日徳音卽無許移放編管覊管人之文乃引用放令彥臣逐便未應上條何以示信況彥臣對君父悖悍無禮渉大不敬情犯深重不可以恕尙未到貶所豈宜釋放兼臣先論奏彥臣之子裴誼不可令給事內庭如未施行亦乞一就發遣出外伏望聖慈檢會臣前奏早降指揮取進止

奏彈內侍裴誼第一

臣伏見內侍裴彥臣肆其凶悍輕侮君父已行竄逐輿論欣快然彥臣之子裴誼隸籍內庭給事宮殿不無念親之心又有疑忌之迹慮懷陰謀妄有交構防微杜漸宜在早辧伏望聖慈特令裴誼補外以消姦慝天下幸甚取進止

第二

臣近奏乞令內臣裴彥臣之子裴誼補外未蒙施行竊以亂起於未形禍生於所忽古之聖主方其甚盛之時安不忘危存不忘亡治不忘亂深思逺慮救於未然之前以爲無窮之計也今彥臣旣以罪逐裴誼寧無忌心思患預防正在今日除惡務本不可以緩伏望聖慈早賜指揮發遣裴誼補外以肅禁衛取進止

奏彈內侍張琳第一狀

臣訪聞皇帝皇太后同聴政之日召元佑皇后還禁中復名號元符皇后憂懼心不自安內臣張琳側聞二聖有並後之議肆爲狡計以欺元符皇后謂其致力佑助遂得不廢多受金珠臣寮常具彈奏未蒙施行者竊以宮禁之中事無大小陛下日夕所聞琳猶敢公行詐欺取受財物略無忌憚況其它私乎此而不懲何以示戒伏望聖慈檢會臣寮所上章疏審其事實早賜施行以警來者取進止

第二

臣竊以罪同而罰均則人無間言罪同而罰異則天下之心豈能厭服哉伏見內臣張琳與馮說共受元符皇后金珠事狀明白所犯旣同得罪宜一說已蒙罪責出守祠宮琳猶握要權出入禁闥如故公議不與人心未厭以爲朝廷法令特爲琳屈何以信服天下伏望聖慈正琳之罪以示至公取進止

第三

臣近訪聞臣寮論列內臣張琳受元符皇后金珠事奏乞施行未蒙賜可者竊以欺詐準盜具載著令宮殿之中盜罪加嚴今琳敢爾顯無忌憚情不可恕伏望聖慈降付有司根治施行庶使宦官稍循法守不敢恣橫天下幸甚取進止

第四

臣訪聞內臣張琳欺詐取受元符皇后金珠累具彈奏未蒙賜可緣琳之罪狀明甚情非可恕縱而不治何以戢姦伏望聖慈檢會臣前後章疏早賜指揮施行

第五

臣訪聞內臣張琳姦凶狡猾尢爲貪污去歲與馮說受元符皇后金珠說巳行罷去而琳在職如故慿恃權勢肆爲過惡臣累具彈奏未蒙施行今又聞琳先因干請遂得內東門勾當旣非陛下潛邸官屬近又希冒作隨龍人特轉一官被恩駢蕃非所當得兼琳系皇太后殿內祗應人每承惠渥不具思所以報宜何如哉竊聞近者皇太后上僊琳旣系本殿人自當披髮服孝服以盡哀慕之至琳只依合下人例著紫祗應士大夫扼腕謂琳前日荷大行皇太后之恩如此其厚今日負之何速耶其不忠情狀顯甚若不重正典刑何以示戒伏望聖慈特賜施行

第六

臣近彈奏內臣張琳受元符皇后金珠及干求內東門司勾當人又冒作隨龍人轉官大行皇太后上僊系本殿祗應人不披髮服孝服等不忠事未蒙施行者臣竊惟國家之法莫重於懲贓吏正名分誅不忠懲贓吏則貪鄙息正名分則實不亂誅不忠則臣下勸致治之要實本乎此今琳欺詐以受金珠干求以冒職任貪贓之狀如此其著也隸籍爲皇太后殿祗應人時暫奉旨宣召旣非陛下潛邸之官豈得爲隨龍人以冒爵賞名分之實如此其紊也被受皇太后恩顧不啻天地父母一旦負之不披髮行孝服乃著紫祗應不忠之心如此其甚也爲臣之罪備此三者天下之所共怒法律之所不容縱而不治典刑安在何以肅正朝列哉伏望聖慈檢會臣前後所奏早賜施行以允公議取進止

第七

臣近彈奏內臣張琳不爲皇太后披髮成服等事不蒙施行臣竊惟朝廷制法所以待有罪而琳之過惡顯著臣前後彈章詳疏其狀皆可考實陛下姑務含容弗忍加罪然惡不可長古人所戒法貴防閒先王所重伏望聖慈檢會臣前後所奏早賜指揮以允公議取進止

第八

臣近彈奏內臣張琳受元符皇后金珠干求內東門差遣冒作隨龍人攺官不爲大行皇太后披髮王道與裴彥臣張琳等同惡相濟陵慢君父裴彥臣情犯甚重責降未到貶所引徳音放逐便不應條法及乞令裴誼等出外事並不蒙施行臣竊惟張琳等罪惡暴著中外共知稽考迹狀不可不懲伏望聖慈檢會臣前後所奏乞賜指揮取進止

奏彈內侍李偁第一

臣竊聞陛下頃居潛邸哲宗厚天倫之愛恩遇甚渥陛下忠信恭敬未嘗以毫髮之私上干朝廷實以本府都門親事官晨昏啟閉甚勞援例奏畱實占役使非有他也其事至微有何犯分臣寮之家尙許指名奏人隨行況天子之貴介弟豈有不可者乎禦藥李偁輙敢淩侮悖慢誣奏都監干請但不明言陛下受請求耳今陛下續承祖宗之業位乎天地豈偁所欲偁猶領職禁中給事左右忠臣良士莫不扼腕日夕爲憂竊謂古之刑人不在君側者蓋防患於未然慮禍於不測今日安可恬然不以爲慮況偁陵侮之迹甚著疑忌之心必生心旣不安慮患必審若不早正典刑宮禁之中恐開釁端如前日任守忠之事爾伏望聖慈體英宗之果斷早賜施行以淸宮禁以防後患實天下之福也取進止

第二

臣近彈劾禦藥李偁誣奏陛下潛邸都監干請乞畱都門親事官事乞正典刑不蒙施行者臣竊惟陛下之意必以偁給事宮禁日在左右不忍加罪所以示恩私也𨿽然恩固可行亦有時而不可行恩重於義則恩不可以廢義義重於恩則當捨恩而從義偁前日旣有陵侮之迹今日必生疑忌之心前日巳嘗犯分今日寧保其無反側乎陛下宜察其姦謀酌其情犯斷之以義不可牽於私恩乃可以爲宗廟無窮之計孔子曰小不忍以致大亂此言當以爲戒伏望聖慈檢會前奏早賜施行無貽後日之悔取進止

第三

臣近彈劾禦藥李偁頃嘗誣奏潛邸都監干請乞畱本府都門親事官顯屬陵慢不蒙施行者竊以偁在先朝慿恩橫甚𨿽天子之至親猶且陵忽陛下躬行受其侮今日持萬乘之權操威福之柄不卽竄逐寘在左右包含容忍牽制不斷人人爲之寒心竊恐姦惡日熾人莫敢議主威不立堂陛之勢由此虧矣伏望聖慈奮乾剛之斷檢會臣前後章早賜黜責以消姦慝以安天下取進止

第四

臣累具彈奏禦藥李偁誣潛邸都監干請乞畱都門親事官內臣張琳有欺詐取元符皇后金珠事未見施行者謹按偁之陵侮琳之貪污皆顯有迹狀眾所共知𨿽聖度包容未忍加罪稽之公議難屈典刑伏望聖慈早賜施行取進止

讜論集卷四

●欽定四庫全書

讜論集卷五

﹝宋﹞陳次升撰

奏彈內侍王道

臣風聞內臣王道先與內臣裴彥臣等同惡相濟協勢爲姦不惇人臣之禮有陵君父之心中外傳聞孰不扼腕除彥臣已先得罪而琳之過惡臣已別具彈奏而道之情罪亦不可赦伏望聖慈一就指揮施行

奏彈內侍梁從政

臣伏聞內都知梁從政爲哲宗升遐之初定策與章惇異論事奉聖旨從政理當貶黜謂系神宗皇帝隨龍人特落省職降一官依舊延福宮使提舉亳州明道宮本家居住者竊以國家宗社至重治亂之機決於定策方其危疑之際從政輙敢交通宰執肆行姦謀冀揺國體若不利於聖躬原其罪犯冝在族滅陛下重念神考飛龍之日從政常預攀附未肆市朝已爲寛典然從政猶領使額提舉琳宮仍居近便典刑未正人心未厭伏望聖慈重行貶竄以允公議取進止

奏彈內侍郝隨

臣風聞有旨特復內臣郝隨三官臣竊惟哲宗皇帝天資純粹徳性髙明而隨是時隸籍宮庭給事左右務爲機巧以蕩其心造作非義以惑其聽竊弄威福無敢誰何陛下臨禦之初首先責降以示好惡詔命之下頗快輿議今方逾年特復三官未審何耶且刑罰者先王非得已而用之罰一將勸百也今隨之過惡尢著天下之所共知前日之責人人尙以爲輕今日復官又如此其遽旣屈公議又戾國法何以彈壓姦凶伏望聖慈特罷復隨三官之命以副僉言取進止

奏彈內侍劉瑗

臣訪聞陛下在潛邸日察知都門親事官有勞遂援故例奏畱占役使此事之小者也非有犯分難行之理幹紊朝廷而管勾官劉瑗怒其恩非已出乃誣奏都監使臣爲之干請置之於罪又朝旨嚴宗室門令限都監出入瑗乃揭牓府第扄鑰中門過爲防守若疏哲宗親友之恩視萬乘之貴介弟如無有也按瑗乃本府之管勾官耳率一府之人奉事陛下反敢挾令作威若疏其所親用情作悻以悖其所事途人聞之莫不扼腕憤懣逮陛下誕受天命入奉累聖宗廟瑗宜自知罪咎恐懼引去尙敢偃然無所忌憚握要務受恩施彷徉於陛下之左右𨿽陛下天地徳量容忍不誅其如社稷何其如公議何昔晉文公爲公子過曹衛鄭三國之君皆不爲禮焉及文公旣入而主夏盟伐曹與衛春秋謂其伐無禮而不議其修舊怨夫伐不失刑禮以立政此文公所以覇也今瑗以平昔悖悍陵鷔之迹猶朝夕親近而領內侍之政臣未敢謂其無包藏姦惡之心也臣聞而不言使陛下之失刑政此臣之大戮也又聞英宗之立非內侍都知任守忠意因循遲久未加斥逐反構百端幾開兩宮大隙當時諫臣論奏以節度副使安置由是光獻得以修其慈英宗得以全其孝觀瑗前日之節陛下之立豈瑗所欲旣懷疑忌心不自安焉能保其無他耶𨿽今日聖徳巍巍宮殿淸肅必無可開之隙然小人姦險操心之危慮患之深造事非一端可料安得不思患而豫防之也伏望聖衷特正瑗之典刑以慰中外取進止

第二

臣近彈奏劉瑗充潛邸管勾官日誣奏都監幹乞畱親事官及扄鑰府門過爲防守顯有陵鷔之迹乞正典刑未蒙施行須至再瀆天聽者竊惟陛下聖徳淵懿出於天縱頃居潛邸禦下以公事上以信中外之人莫不傳聞瑗爲本府管勾官知之尢爲至詳輙敢陵鷔不存上下之分且如奏畱親事官爲其有勞也瑗怒其恩不自已出乃誣奏以受都監干請之私例而奏之非有欺也瑗以爲不當畱是誣所奏以欺朝廷頗玷聖徳又府門啟閉自有時限瑗乃掲牓府第過爲扄鑰待陛下如何人耶瑗之悍悖不忠所事如此冝卽誅夷今陛下入承大統乃厚授恩施寘左右恬不防閒𨿽聖度包荒憫瑗昔爲宮僚之舊不忍加誅陛下恩徳如此何負於瑗瑗之負陛下實多亦當以社稷爲念較其孰輕孰重斷以大義不可徇以私恩孔子曰小不忍以致大亂此言冝以爲戒兼聞瑗自懷疑懼屢嘗請去小人之心疑懼旣生防患之慮何所不至竊恐別至生事若不早正典刑是陛下爲瑗屈公議而撓法也法者天下之所公共天子不得而私昔漢昭平君隆慮公主之子也醉殺主傅廷尉請論武帝曰吾弟有是一子以死屬我爲之涕泣良久曰法令先帝所造也用弟故誣先帝之法吾何面而入髙廟乎又下負萬民夫昭平君帝者之親尙不敢以私撓法瑗𨿽系隨龍之人其待遇之恩豈冝過於帝者之親乎兼聞當時更有內臣一名同瑗誣奏都監干請畱親事官臣不記姓名亦乞勘會詣實一就重行黜責取進止

寶文待制陳公讜論跋【附】

漢武帝從汲黯直諫不至有輪臺之悔唐徳宗從宣公奏議不至有奉天之辱使宋能從陳當時之讜論世道不變而爲宣和矣噫君子小人之進退系天下一大气數是時日將昳矣一木而能支大廈之傾頹乎然爲臣子者忠君愛國之情不能自已元佑君子貶竄殆盡卒不爲小人所害公一言之力也嘗評吾莆南渡以前人物軰出惟端明蔡公及公大節表表名播靑史豈非所謂出類拔萃者乎僕與公裔孫希點有舊一日袖其書示敎曰此吾祖讜論也盥手莊誦乃知古人視國如視家朝廷一事少差必形諫疏惜堂下萬里不悟也至元二年丙子上元鄕貢進士莆狀元坊獻可鄭稑敬書

待制陳公行實【附】

公諱次升字當時行第三十乃十四朝議之次孫正議大夫之次子母王氏二十九娘東陂人贈碩人族處於仙溪龜峯之下公少小時庭前有荔枝樹少熟公登其上正議公晝寢夢有祥龍蜿蜒其上起而視之乃公也正議公心甚喜之而不自負方發蒙時讀書一過卽成誦及丱角喜操觚弄墨出一二語輒爲時軰所印可長遊鄕校屢先諸子鳴嘗月試夜歸境有神堂祠者爲一鄕之靈迹公至其所忽聞呵聲曰避待制公窺之寂無人迹乃知神物之顯異也熈寧六年癸丑畬中榜賜同進士及第是時公之伯仲如知縣公次顏敎授公次寵士曹公次宗皆力學起家閭裏稱耀公初調虔之獄掾虔爲江西劇郡齊民天性豪悍動相爭擊淹系囹圄自公視事剖決精明庭無畱獄前此有猾吏鍾四者盜發官帑按驗不服公至擿其姦狀卽日伏辜郡將以此喜公力薦於朝除和州防禦推官秩滿攺宣徳郎宰宻之安丘安丘號爲難治前宰以失職去官時州從事攝政及公下車從事首告公以此邦獄訟最繁當恢大獄宇公曰子何不敎我以無刑乃敎我廣獄耶卒不聽公一綰縣章以忠和愷悌爲政民訟於庭者案牘相銜公以理開曉之皆心服而去踰月從事行縣而圄空於是嘆服元丰七年甲子移英州僉判適神祖末年深厭新法之爲民病寤寐英才禦史中丞黃履以公薦未赴上間有旨促公到闕召對便殿上首問公以卿自外來知朝廷靑苗免役等法民安之否公條疏其利病且曰聞陛下慨然悔悟之意逺方之民日有生气上首肯之得旨與監察禦史公一入臺紏察庶務振刷宏綱風采凜然權貴禠气上嘗以諸路監司責任不輕朝廷當考其煩急掊克與弛慢者議遣使按察會上晏駕不果元丰八年二聖臨禦體先帝遺意四月遣公按察江南西路公卽駕軺車一入其境百姓遮道陳訴官司抑配買鹽之獘公遂檄州縣卽爲那移均減回奏漕臣蹇序辰父子虛張鹽額勒令承買煩勞州縣欺罔朝廷時正言王公覿亦論列之蹇序辰父子鐫降有差五月遣公按察提舉荊湖元佑更化公乃還朝供職二月司馬文正公當軸登用正人一時名流如劉摯蘇轍範純仁王巖叟等並居言路公之挺直不減諸公而和平溫雅過之公以幸遭明時言事無隱初保甲之行貧民苦於冬敎元丰末詔府界三路或家止有一丁病患未該破丁者及第五等以下土地不及二十畝者並免至是有衝攺其法公上疏力爭乞依元丰八年指揮以安存貧下老弱之民王文公用事之日獻利之臣惟務掊克上供之外別置封樁錢皆溢數以取於民公皆乞罷之又乞張官置局許之訴理庶用法過當事涉寃抑者皆得伸雪無非切中時病未幾九月文正公卽世諸賢已有相攻之隙公乃力丐外補十月得詔提點淮南刑獄公去國未踰月而朋黨之事起矣公𨿽自中補外處之泰然有部吏者初公微時宰邑僊遊嘗與公有隙及公之來負慚求去公曰吾不以私廢公子盡心民事可也旣而薦以剡章其人益感媿且服公之徳量甫及一年易節詳刑淮東時諸道監司奏課惟公爲最到闕除兵部員外郎就職甫月餘丁內外艱公自中都扶櫬歸裏𨿽寒月而屝屨不徹免服之日不肯赴闕有旨促公至則除刑部員外郎公明練典章𨿽老吏莫肆其姦巧律令格式爲之一正八月遣公提點荊湖刑獄公元丰間司按察日已熟識一方之利病至則首舉行之吏民相安惟恐其去紹聖二年再除監察禦史時參用熈丰舊黨善類繼引去公處羣小之中挺然特立毎朝廷有政事輒慷慨力爭上嘗欲幸金明池所造龍船極工巧言千金之子不垂堂百金之子不倚衡聖主不乘危不徼幸又言陛下勤儉過於夏禹有司不能宣明徳意所造之舟其費不貲遊幸之日天乃大風豈非愛佑陛下而使覺悟乎上嘉納焉閱月除殿中侍禦史勸上收威福之柄反復數百言仍奏臺諫官當出聖選如近日監察禦史三人闕命翰林學士禦史中丞共薦三人所召者二人而已未審出於陛下之意或出於宰相之私若出執政近臣豈能免天下之議此源若開臣恐異日臺諫阿附權臣而負陛下矣今後若近臣薦舉並須召對視其人才去取出於聖斷又言爲治之道莫先乎用人用人之要莫大乎辧邪正何謂正知君父爲尊而不麗於權要所謂正人也何謂邪執政之所惡則從而擠之執政之所喜則從而譽之不顧公議惟執私恩所謂邪也故古之聖王以治道爲本在於進退人才進退人才乃人主作福作威者也故邪必去之而天下所共棄賢必任之而天下所共喜今朝廷除命一下搢紳必相謂曰若非權貴之親則門下之士或一年之間屢進論其人則無可稱之善或陛下之所黜而擢用愈速姦佞貪污因人所論其進益鋭如此則豈足以盡天下之公議哉望聖慈收還威福之柄進賢在於必果無爲姦人所移黜邪在於勿疑無爲朋黨所庇時禁中失火公言災異之來必有所因自古聖王徳𨿽甚盛世𨿽甚治必恐懼修省祗肅天戒故祖宗以來聖徳可謂盛矣治具可謂修矣每遇變異常恐其不逮內則小心以求諸已外則下詔以求直言伏望聖慈追而行之上答天變下逹民情儻愚者之言或有一得庶幾聖政有補萬分又因星變上疏曰自古有道徳之君天必愛佑之時出變異以警戒之竊聞陛下謙沖退托下詔損常膳避正殿罷秋宴求直言此盛徳之舉社禝之福也然考之政事先朝有星變必須頒赦恩以滌幽枉臣欲乞斷自聖衷施行庶使變異自消福祥自至時大臣捃摭舊事增過元佑臣僚適汪浹李仲等送吏部與合入差遣錄黃行下以元佑間所獻文字得罪公言紹聖元年責降呂大防等節文有其餘一切不問之語今汪浹等以上書得罪則前者勑牓殆成虛文豈不有傷國體繼又差官置局編排元佑章疏公言臣近奏乞宣諭大臣遵守勑牓未施行間今欲以人言之失致之有過之地則初年詔令嘗許自新適所以悞天下疏入不報三年十月侍講官常立上殿公奏謂立嘗以父秩行狀申國史院盛譽安石詆誣先帝駑庸肆爲無狀以大臣親暱私相薦引特乞黜責以警官邪祕書省周穜除著作佐郎公奏謂館閣所待天下之英才人才之所先者莫先於履行穜之履行無取朝廷進用甚速豈能厭服人心凡十上章乃罷穜職初蘇頌罷相來之邵言鄒浩交結頌之子弟躐遷博士朝廷以浩敎授襄州公言浩學問該博行義修明言者附會權臣妄有彈擊命下之日搢紳咸以爲寃今朝廷公明冝在昭雪特乞攺正以副輿論左正言孫諤以爭役法不合左遷軍壘公言免役之法實欲便民諫官以言爲職旣有見聞必須上逹其言儻是則當聽納其言或失亦在曲全以示朝廷之容徳也三年十二月擢左司諫時章蔡以公乃神廟親擢元佑間多持節在外未嘗顯用謂公必怨望紹聖初特除言官欲其出力排元佑舊人以爲已助公至則首論勑榜反復繼論周穜常立等自此章蔡始不悅嘗令太府卿林顏致誠悃於公曰昨自湖外來復登憲府皆已之力茍相助何患不得美官公曰某知守官而已不知其它公爲卿監乃爲宰執傳風旨耶顏愧而去章蔡益銜公屢於上前媒孽其短賴上知公朴忠計卒不行會朔方河潰民移大臣欲乘間出公總漕計進呈謂非陳某不可上顧徐曰一轉運之才何難得陳某敢言不當令去左右數日公乞罷臺章上禦筆親擢可除左司諫公力辭不就適曽布奏事上前上因語之曰朕除陳某諫官廷議何如布奏皆謂陛下得人上曰尙未肯就職公知眷注之隆遂受命登對方造膝上遽曰久不聞卿讜論公再乞避言路上曰朕親擢卿復何辭公益感厲自奮時姦人擠陷忠良肆行謗毀欲盡寘元佑臣僚於死地朝論藉藉上亦疑之因公奏對上顧問近日朝廷有何議論公遂奏曰臣聞小人橫議揺動宣仁微號如臣所聞宣仁保佑聖躬終始無間若姦臣疵毀輙有議論不惟有虧聖孝且失人心上竦然曰卿何從得公曰臣職許風聞茍有所聞當以忠告陛下不當詰臣所從來願勿聽銷骨之謗上首頷之者再元符攺元京等興同文館獄竟不得其要領乃更遣呂升卿董必使嶺外欲盡殺元佑黨人公聞之亟見上奏曰陛下初欲保全元佑臣僚今乃欲殺之何耶上曰無之卿何爲出此語公曰以升卿爲廣南按察豈非殺之耶升卿乃惠卿之弟元佑間負罪家居其人資性慘刻善求人過今使擁使節元佑臣僚遷謫之地理無全者上翻然大悟卽日罷升卿按察職元城劉公安世聞之曰陳當時有功於元佑人居多瑤華獄起一時諌官皆規避不敢言如玉山子客問之作田承君墨子之詩皆諷有言責者之黙黙也公獨气槪挺挺鼎鑊不避上疏乞寛掖廷之獄寢華陽之封二疏入人皆危之而公獨凜然辧果不勝而中宮將它有建立適濟陽郡王宗景以侍姬楊氏爲正室公上疏力爭言多激烈蓋陰諷焉上𨿽采公之言罷宗景黜楊氏而建立之意已不可回會一日奏大理觀望多致濫獄蓋詆章蔡之苛刻也上問大臣曰陳某言觀望者何卞奏謂觀望陛下以激怒耳上黙然又以嘗劾章惇奏入不報一日陛對上謂公曰章惇文字勿令絕了公唯唯而退出告王鞏鞏謂公曰胡不曰諫臣任耳目之官帝王猶心也心所不知故耳目爲之傳逹心若自知何用耳目陛下旣知惇胡不罷斥更須臣等文字公後數日再對上語及惇公如鞏所言對上曰未有代惇者於是惇等抵巇求罅無所不至而掖廷愈欲公去二年五月貶全州酒稅制詔有陳某元佑中所上章疏詆毀先政朕嘗含容其過庶使自新復敢狃習故態觀望言事之語上以湖南地逺當遷江南章蔡遂移公南安軍南安地鄰梅嶺瘴癘之鄕上初不知及謝表至上始悟焉將舉移而上已大漸矣徽廟入繼大統登用正人詔起公知廣徳軍四月降制書曰勅知廣徳軍陳某朕收集忠良布在言路而臺端虛位未稱朕意爲國司直爾惟其人惟爾惇厚淸明屢膺耳目之寄有聞必告處人所難朕惟汝嘉起自謫籍處以橫榻使參中司推爾平日之心爲予初政之助事有不當於理臣有不協於極悉意抗論副予虛懷可侍禦史公旣至上以公歸自嶺海問勞再三公退而上六事凡數千言一曰法天二曰稽古三曰修身四曰仁民五曰崇儉六曰用人上兪允之元佑中詔修神宗實錄至紹聖中曽布阿章惇蔡卞之旨上言謂神廟實錄司馬光等記事不實乞用王安石手自編冩奏對日錄進入重修左司諫陳瓘爲尊堯集以獻力辧其非不賜施行至是公上疏爭之且言神考一朝大典儻容史官任其私意紊亂事實何以彰聖孝之至凡四上章時陳瓘鄒浩龔夬等同在言路天下拭目新政公等尢以指斥姦臣薦引善類爲任九月公言章惇自登揆政任私言奉使山陵措置乖謬於是惇乞罷政公又率同僚陳師錫陳瓘等言惇包藏陰謀助尊私史擅興軍旅妄詆宗廟數事惇遂有潭州之命公又言貶竄太輕未快輿論又上疏論列之惇由是逺謫雷州先是諫官言京卞兄弟同惡相濟迷朝誤國宜正典刑於是卞謫居太平京出守江寧公至是又言蔡卞備位政府肆行姦謀竊弄賞罰私報恩讎時人目爲笑面夜叉今又分務仍居善地何以懲姦尋移卞池州公言池與太平乃是鄰壤罪大罰輕未愜眾議又言姦邪凶險陰害善良呼吸羣小交通內外今寵以端殿委之帥府委是失刑尋罷京職名又言京親暱閹宦漏泄宮禁原情麗辟宜卽投荒京由是提舉洞霄宮河北轉運使張商英不候朝旨開臨河界沙河虛費人力三十村之民不可復耕公乞罷役且正其罪商英落職知隨州錢遹除殿中侍禦史公言錢遹假曽肇之名爲一豪戶撰墓志又假肇書受豪戶金有無未白肇今爲翰林學士可問而知若果有之盜詐之人豈可以任天子耳目之官及親聞徳音謂其假肇名爲父撰墓志銘撰銘初無利害尙爾欺詐若論列朝政利害有大於此者能保其勿欺乎後章再上遹竟罷臺職蹇序辰以龍圖閣待制知揚州公言序辰紹聖初以蔡卞引援寘在都司日遊章惇之門肆爲蠆毒時安燾爲門下侍郎持論端正惇甚惡之序辰陰蓄姦謀乃令王厚造爲謗言惇則乞起大獄名爲取問更不審錄安燾遂罷執政王震亦以罪逐兼序辰又以元佑理訴爲非毀入札乞看詳責降乃令安惇請其事自是緣訴理被禍者七八百人衣冠塗炭莫此爲甚今尙居從班承流藩府伏望特行黜責序辰由是除名放歸田裏賈種民除直龍圖閣陜西轉運使公言種民自領淸汴職事所辟官四十餘員所役兵夫至百萬增築狹水堰月河但爲舟船之害並無分毫之利朝廷灼見事實狹水堰遂行毀拆月河存而不用今聞不住移文修築及造天漢等橋費用不貲輙行下州縣自淸汴以來沿路稅務收到稅錢並令撥還淸汴司州縣苦之兼所領在京茶場所收之息未見實數而洛口沿汴河兵士任意差使恣橫違法略無忌憚乞罷種民職事仍付有司根磨洛口及淸汴司茶場處財物務要的確又公言陛下紹天明命入繼大統發謀定策盡出皇太后獨斷國勢已定章惇猶肆異論曽布許將當日皆在簾下不聞一言先斷大義今命於布則曰與參顧命於將則曰獲參顧命若不攺正傳之萬世布等掠定策之美名掩太母之盛徳其累非細宦者梁從政當議立之初與章惇異論至是已落省職降官宮觀公奏謂國家宗廟至重方其危疑之際輙敢交通宰執肆行姦謀將不利於聖躬念其嘗於神宗有攀附之故猶當貶竄禦藥閻守懃奏事上前內侍裴彥臣以手敲守懃襆頭髙聲道曰莫錯斬人莫錯斬人公奏彥臣敢於禦前肆爲不敬無人臣之禮罪不容赦凡四言之彥臣遂斥荒外以至張琳郝隨之姦狡李偁劉瑗之陵侮公皆極力彈擊之建中靖國攺元擢司大諫時章蔡𨿽已去國而韓忠彥之弱不足以勝曽布之姦薦引除授多任已意司諫陳瓘言皇太后已復辟而猶預政出守泰州公言瓘以風聞論事偶有失實祗緣京等肆其姦詐僥幸進用倡爲此言脇嚇臺諫瓘旣聞之遂具論奏言𨿽過當本實爲國今大姦旣逐罪人斯得瓘之功也宜在可賞伏望特賜召還奬進言路續又上皇太后書且言瓘之言乃得於傳播之妄烏可爲盛徳之累欲望不以瓘之言爲念而以來忠讜安社禝爲心祕書少監鄧洵武同修國史公言昨以洵武爲史院檢討朝廷謂之不可遂行寢罷今又有此差除命令反復如此何以明是非別賢否況洵武父綰昔爲禦史中丞爲王安石求賜第薦其子雱及壻蔡卞館職神宗察見底裏親批聖語云持心頗僻賦性回邪論事薦人不循分守今洵武豈能公心直筆以發揮神考之盛徳梁子美除京西轉運使公言子美天資險刻善於交結頃緣章惇故擢使湖外紹聖問謫官在所部者均被淩虐陛下親政之初是時與子美同惡之人如張景溫董必等皆蒙罷黜子美幸免又除府界提點士論扼腕近除省郎中書舍人鄒浩繳駁特行寢罷人以爲當曽未踰月又有此差除朝廷除授如此何以信服天下又言右僕射曽布性稟姦邪心懷凶險自登宰席獨擅國權如移臺諫一事可爲寒心欲特乞正布之典刑以謝天下章凡十上而布巧於固位八月公出使契丹及境接伴使來公設席用花株使人不受公亦不徹沿路多不遵故事但曰今新主也公一切辧正之及就館以李儼立辧用花之禮且曰南朝亦在亮陰中公曰本朝故事虞主祔廟後百官吉服惟不聽樂儼曰花樂相須旣不聽樂何故用花公曰嘗聞三載四海遏密八音未嘗禁花儼詞屈就席如禮仍告公曰道宗皇帝廷試進士賦嘗以南北永惇信誓爲題如聞近日求爲釁端是否公曰祖宗盟好誠貫白日兩朝赤子之福也崇寧元年還國公出使之十一月曽布進紹述之說於是上決意用京使還之日京之黨與布滿津要公𨿽得旨試給事中而力莫回天矣四月以寶文閣待制出知頴昌府京等姦言洽至降公充集賢院修撰而吳材王能甫尙肆醜詆言公元佑初擅欲取先朝約束紛更之於是遣使四方而適當江西首倡異議以致惑流俗依慿羣枉幸其時變附會姦臣幾竊名位遂落公集賢殿修撰知萊州是時京等報復私怨紛紛不已十月論欲廢元符後罪以公嘗上書之故任伯雨張庭堅等並罷黜而公罷居濠州十一月論元符末變更法度爲元佑者罪周常等二十八人並責罰而公自濠州移臨江軍十二月論棄湟州罪以公嘗論可棄可守之策蔣之奇等十人並鐫降而公復除名建昌軍居住二年正月中書省檢會前諫官陳瓘鄒浩等十三人曽入章疏詆毀先朝者並編管廣南諸州而公貶循州先蘇公子由亦貶其所公繼之來頗能淡而無慊暇日則幅巾藜杖詩酒自娯𨿽居瘴雨蠻煙之處而艸石溫劑未嘗過而問焉二公旣去邦人卽其嘗遊玩之地爲堂祠之名曰蘇陳堂又有臺隱堂至今循民崇奉之惟謹四年京等籍元佑黨人司馬光蘇軾秦觀等姓名立碑於文徳殿之東後上因天變彗星出西方長竟天慨然悔悟特加英斷命毀石刻碑應元佑元符間黨人以次敍復公朝奉大夫知漳州京等復用力詆毀以知江南府徐績知虔州郭知章知福州朱紱與公皆元佑姦朋詆誣宗廟今任牧守豈能奉行法令體朝廷紹述之意遂差公提舉明道宮大觀四年十一月蔡京罷相十二月復公集賢殿修撰政和八年復寶文閣待制宣和元年上章告老續上遺表終於私第訃聞特贈太中大夫公有行狀一集讜論一集見傳於世公甲申九月癸酉日甲寅時生已亥三月十五日卒享年七十有六娶朝請大夫郭師愈之女吉州人封令人再娶李氏十九娘開封人七男一女男曰文伯曰安仁早世曰安義湖州長興縣尉曰安禮承奉郎曰安彊承事郎次二人早亡女一人適通直郎邵武軍判官林顏侄一人曰安國朝奉郎致仕乃公郊奏補孫三人曰永年廸功郎初任越州簿尉再任楚州司理兵曹長子曰永世宣敎郎知臨江軍淸江縣兵曹次子曰永思廸功郎吉州廬陵縣尉兵曹弟三子侄孫三人曰永言廉州石康縣尉十三提幹是也曰大年初任監泉州石井鎭後任福州永福知縣十四知縣是也曰利賓修職郎徳慶府瀧水縣丞十九通直是也公生穎悟雅有大志方爲兒時已嶄然見頭角眾皆知陳氏右待制諫議大夫陳公奏議二百七篇總二十卷取哲廟聖語標曰讜論其出處大致公猶子南安丞安國序於編端爲甚詳僕竊悲公之直道不得行而當時國事可爲流涕而長太息也公受知裕陵自外僚召對闕庭遂除臺察泰陵初政繇荊湖持節歸復官如初其前後論列凜有風采屬諸賢相攻力丐補外紹元間旣入復出柄國者常遣所密諭意而公執論不渝迨徽廟繼統超公謫籍中再登大坡遂彈曽布劾章惇攻二蔡章各數十上是以狙軰切齒嘩然而攻者不少緩夫何公遭遇三聖之厚而獨不爲羣小所容蓋一士之諤諤不能勝眾口之狺狺至使一墮瘴鄕終不復入修門豈非公之直道不得行而大可悲也歟𨿽然元佑之初使司馬丞相未卽死章蔡未至大用未必局面一變而爲紹聖建中之後使元長終於奉祠不復召還公與瑩中志完二三正人在朝亦未必局面再變而爲宣和繇是言之豈非當時國事可爲流涕而長太息也歟嗚呼小人之得志於一時靡所不至其詆誣諸君子皆指爲姦黨及公論旣定向之流落嶺海者皆名香史籍回視前日之小人爲世唾罵曽狗彘之不若又孰榮孰悴孰得孰失哉昔蘇文忠公序田表聖奏議以古遺直許之公與文忠皆元佑黨人气節大略相似使文忠及見是編不獨稱之曰遺直當爲擊節三嘆云峕泰定甲子新元夏五紫蓋山逸民陳士壯則中再拜手敬書於泌山希點精舍

讜論集卷五

