史書占畢﹝明﹞胡應麟撰

●史書占畢一

○內篇

尙書春秋聖人之史也檀弓左傳賢人之史也史記漢書文人之史也後漢宋書亂人之史也三國元魏小人之史也趙宋遼金北人之史也舉其人而史之得失文之髙下了然矣

尙書史之善善者也春秋史之惡惡者也尙書弗誅桀紂乎然以明放伐也猶之乎善善也春秋弗進桓文乎然以防亂賊也猶之乎惡惡也劉知幾以馬班爲善善南董爲惡惡細矣

三皇以前無良史乎而孔甲之盤盂紀於班氏焉惜哉乎其弗傳也七國以前皆良史乎而史墨之邪詞紀於左氏焉惜哉乎其遂傳也

左傳史記漢書後漢三國其文之以代降也若歷階而下也晉魏齊梁靡冗不稱史矣而有李延壽之六朝焉唐宋遼金僻濫不稱史矣而有歐陽氏之五代焉李唐之初也歐宋之盛也然而非曄壽比也

才學識三長足盡史乎未也有公心焉直筆焉五者兼之仲尼是也董狐南史制作亾徵維公與直庶幾盡矣秦漢而下三長不乏二善靡聞左馬恢恢差無異說班書陳志金粟交闗沈傳裴略家門互易史乎史乎

直則公公則直胡以別也而或有不盡符焉張湯杜周之酷附見他傳公矣而筆不能無曲也裴松沈璞之文相訐一時直矣而心不能無私也

夫直有未盡則心𨿽公猶私也公有未盡則筆𨿽直猶曲也其聖人乎彼子西不害其爲公禮昭公無損其爲直

甚矣史之不易也寸管之搜羅宇宙備焉非以萬人之識爲一人之識不可也只詞之褒貶天壤流焉非以萬人之衷爲一人之衷不可也

史百代者搜羅放軼難矣而其實易也史一代者耳目見聞易矣而其實難也予奪褒貶之權異也

陳範有史才而無史學沈魏贏史學而乏史才左馬班氏足稱具美其識𨿽互有是非然創始之難百倍因也故匪後人之所及也

尙書秦誓錄自新也而以爲周曆之終是尙書者讖緯之靡也春秋獲麟傷吾道也而以爲素王之瑞是春秋者符籙之首也說經者胡可以弗愼也

春秋以字爲褒貶者也左傳以詞爲褒貶者也馬班以事爲褒貶者也以事者繁於詞文人能之以詞者顯於字君子能之以字者微而彰簡而核非大聖大賢弗能也故左之後有荀袁班之後有曄壽春秋之後微紫陽其孰纉之

謂國語出於左氏胡以徵也丘明作傳之後文或余於紀載也字或溢於編摩也附經弗燕郢乎入傳弗贅疣乎故別創篇名也翼春秋爲內傳稱國語爲外傳猶之子內篇外篇也文內集外集也內外傳或矛盾焉兩存之以備考也或致疑焉非也

國策之文麤國語之文細國語之气薾國策之气雄國語左氏末弩乎國策馬氏先鞭乎汲冢四書皆史也紀年春秋也周書尙書也穆天子起居注也盛姬錄逸事家也山海經稱禹益實周末都邑簿也其文皆以法勝也

史惡繁而尙簡素矣曷謂繁叢脞冗闒之謂也非文多之謂也曷謂簡峻潔謹嚴之謂也非文寡之謂也故文之繁簡可以定史之優劣而尙有不必然也較卷軸之重輕計年代之近逺繆乎論哉子

長敍事喜馳騁故其詞蕪蔓者多謂繁於孟堅可也然而勝孟堅者以其馳騁也孟堅敍事尙剪裁故其詞蕪蔓者寡謂簡於子長可也然而遜子長者以其剪裁也執前說可與槪諸史之是非通後說可與較二史之優劣

讀之閎肆沈雄浩乎司馬之气矣而左規右矩一字增損末由也繹之精嚴簡奧淵乎左氏之法矣而長谷大川萬怪惶惑叵測也而其義律之乎春秋其旨合之乎尙書弗少悖也史之至也

司馬班氏人自爲史其史也史百代而有餘司馬班氏合而爲史其史也史一代而不足則史非専不可也馬氏不啻談遷也世爲太史矣遷而始成而猶少孫補也班氏不啻彪固也半因太史矣固而始成而猶大家續也則史非久不可也

晉梁陳齊周隋六史皆唐人撰也梁陳姚察北齊李百藥周令狐徳棻學一家也文一手也中獨晉隋羣彥所修而晉史大爲猥雜隋史差自精詳以委任異宜才用乖協故也

李延壽南北諸史出而沈約魏收不行歐陽氏新唐五代成而劉昫盧遜咸廢延壽刪沈魏之繁者也歐陽振劉盧之弱者也大槪彼善於此亦因襲易爲功也

舊唐書無論大義乖刺其辭過俚而不文也其體過冗而靡節也新書𨿽晦澀務奇二病則庻乎免也事增文減作史名言豈容以書廢哉

謂後漢書之文不若三國誌之質也是不知質勝則野之說者也謂新唐書之簡不若舊唐書之贍也是不知贍而不穢之說者也然後漢非眞能文者眞能文者左氏也新唐非眞能簡者眞能簡者檀弓也

簡之勝繁以簡之得者論也繁之遜簡以繁之失者論也要各有攸當焉繁之得者遇簡之得者則簡勝簡之失者遇繁之得者則繁勝執是以論繁簡庻幾乎

合作則簡者約而該繁者贍而整不合作則繁者猥而冗簡者澀而枯檀弓左傳繁與簡俱得者也故左傳髙而檀弓獨勝也舊唐新書繁與簡俱失者也故新書僻而舊唐弗如也

昔人謂史記不如左傳左傳不如檀弓似也而以一事之繁簡定三氏之等差則非也夫文固有簡者不必工而繁者不必拙夫工與拙可以較等差而較之乎一事吾猶弗敢也矧一事之繁簡也舉其全挈其大齊其本揣其末可與言古人矣

檀弓之扵左傳意勝也左傳之於史記法勝也史記之於漢書气勝也漢書之於後漢實勝也後漢之扵三國華勝也三國之於六朝朴勝也則檀弓史記無法左傳漢書弗文乎非是之謂也

衛靑李廣均武夫也廣事終身如覩而靑寥寥也曹沫荊軻同刺客也軻事千載若新而沫寥寥也以敍有詳略也然則史固貴繁也曰簡哉而繁有當也亦觀太史之敍倉公乎連篇累牘靡弗厭焉相如竊女曼倩滑稽𨿽其文瓌偉可喜而大體不無戾也

詩人多窮信矣史氏多厄何也世以髙明鬼瞰褒貶天刑夫天网恢矣而史佐其漏鬼責眇矣而史暴其微幽贊參兩功則大矣而胡以罪也必以紀載失實賞罰狥私胡以弗盲陳壽腐魏收而族許敬宗哉是必有其故矣

夫詩潛天地通神明文之精莫加焉夫史贊兩儀苞三極文之巨莫並焉掇其精則神以太過而竭故詩人多窮且多夭肩其重則任以太過而顚故史氏多厄且多刑夫詩以一字千秋者也史以千秋一字者也其達踰王公而壽計元會矣能亾窮且厄耶

左丘廢史遷辱班掾縲中郎獄陳壽放範曄戮魏收剖崔浩族甚矣唐以前史氏之厄也退之避而弗承其有餘畏哉而不知後之爲唐爲宋者若劉若宋若二歐陽顯特甚矣

唐而前之爲史者其人輕而其史重宋而下之爲史者其人重而其史輕其人輕也而史重則輕者因以重其人重也而史輕則重者因以輕然以左遷生唐宋亦不能爲春秋史記也而唐宋史大弗類則以時乏左丘馬遷故也

史之體制遷實創之而其義例纎悉班始備也然雄偉跌宕之气衰焉子長列傳一人始末或述其名或稱其字或兼其姓或舉其官旣匪春秋之義奚取左氏之規也孟堅槪自篇端總其姓字後但著名遂爲定體百世咸遵此類頗眾舉例其餘大槪作者在前易於損益故也﹝史記如亷藺竇田刺客貨殖數人合傳亦史變體班始人自爲傳後世因之﹞

夫史之論贊而豈茍哉終身履歷百世勸懲系焉子長諸傳不盡廢此義也至稱羽重瞳紀信營墓無闗大體頗近稗官矣自漢而後歷代史臣壹規班氏詎皆聾瞶要在適衷近時貴重子長不求大體専搜奧僻詡爲神奇恐太史有靈不當一笑也

史漢二書魏晉以還紛無定說爲班左袒蓋十七焉唐自韓桞始一頌子長孟堅稍詘至宋鄭漁仲劉會孟又抑揚過甚不足憑也明諸論隲差得其衷

班馬之書晉隋以前習其義者不啻百家而於詞忽焉唐宋以後習其詞者亦且百家而於義疎焉故史漢之學盛於六代之前而其文貴於六代之後蓋至明而極矣﹝六代至唐爲班氏學至眾著述傳者殆數十家史記次之﹞

唐以前作史者専精於史以文爲史之餘波唐以後能文者泛濫於文以史爲文之一體惟賦與詩亦然故賦迄於左思史窮於陳壽皆漢之餘也故曹劉李杜韓桞氏出而宇宙耳目又一觀矣

唐以前史之人一而其業精故史無弗成而無弗善唐以後史之人二而其任重故史有弗善而無弗成唐之時史之人雜而其秩輕其責小而其謗巨故作者不必成成者不必善劉知幾之啟蕭相韓吏部之答桞州噫可想矣

文之難在賦似矣而出於魏收之口則私也史之難在志似矣而出於鄭樵之口則私也收以賦恫喝溫邢然以左馬較相如則文有不必賦樵以志揶揄陳範然以曄壽方沈約則史有不必志而收之能賦樵之能志與否吾未暇辯也夫遷之賦不見於藝文志曄之志不曰以法未終乎要不必以此論也﹝漢藝文志遷有賦八篇﹞

専任易功乎吾於司馬氏史徵焉兼收易業乎吾於司馬氏史徵焉後世不然兼其人專其臆兼其任專其筆故班範而後蔑矣

孟堅武仲有伯仲之稱而班以漢書崛然與司馬爭雄晉唐之際幾左席焉傳沒沒於崔蔡之間而莫能自異也顏謝文章日揭江左範之譽聞蓋逺非儔而後漢一書逾壽接固延之靈運遂爲詞人昔人謂詩有別才吾亦謂史有別才也

以昌黎毛頴之筆而馳驟古人奚患其不史也而順宗錄有取捨之譏曹王碑多軋茁之調桞以史筆推韓與書翊戴至矣而韓弗任也段秀實傳一臠足珍他絕不覩李習之翺鋭以史自居第唐一代詎止髙楊兩女子哉宋王曽蘇氏重名居館職徒成故事隆平集今傳非荀袁匹也史有別才歷較唐宋諸子益信矣

用顏師古等於紀傳用李淳風等於表志唐任人可法者也而不必盡論其書也歐陽疎於事而表志子京僻於文而紀傳宋任人可監者也而不必盡論其書也斯各任之凖也夫李延壽嘗與修諸史矣胡以弗南北若也夫歐陽修嘗與修唐書矣胡以弗五代如也斯獨任之衡也

孔甲黃帝史也尹佚成王史也劉歆七略班志藝文昭昭載焉而劉知幾以孔甲爲夏尹佚爲商得無剿夏帝之名傅有熊之佐乎尹佚曰周人也又成世也卽史佚無可疑者劉旣誤於先而復稱於後遂使二孔甲合而爲一一史佚分而爲二皆不考之故也

陳壽三國誌魏吳蜀也而唐丘悅三國典略則後周北齊南梁爲三國也歐陽修五代史梁唐晉漢周也而唐張詢古五代新說則梁陳北齊後周及隋爲五代也﹝按五代之名實起太宗命諸臣修梁陳至隋五史故當時謂之五代而晉書以禦撰不與也楊用修以唐末五代當之固陋晦伯止言詢古新說亦未盡也﹞

裴松之之注三國也劉孝標之注世說也徧記雜談旁收博采迨今藉以傳焉非直有功二氏亦大有造諸家乎若其綜核精嚴繳駁平允允哉史之忠臣古之益友也

劉孝標有續世說十卷劉義慶有小說十卷惜哉其俱弗傳也藉傳晉梁雅詞今尙盈耳哉

臨川書諸目俱稱世說今題世說新語系語於說胡贅也世說之名起於劉向義慶書出向已弗傳然皆劉氏也孝標之注會孟之評劉氏三絕乎

劉知幾之論史也晳於史矣吾於其論史而知其弗能史也其文近淺猥而逺馴雅其識精瑣屑而迷逺大其衷饒訐廹而乏端平善乎子京曰呵古則工而自爲則拙也

甚矣唐人之陋也劉知幾史通稱舜囚堯禹放舜啟誅益太甲殺伊尹文丁殺季歷成湯僞讓仲尼餙智矜愚斯數言者戰國有之然識者亾弗謂虛也胡子玄驟以爲實也至謂舜禹湯文同於操懿裕衍而尙書春秋之妄過於沈約王沈斯名敎之首誅矣

史通之爲書其文劉勰也而藻繪弗如其識王充也而輕訐殆過其所指摘𨿽多中昔人然第文義之粗體例之末而自以窮王道掞人倫括萬殊吞千有然哉

史通之所謂惑若赤眉積甲史氏彌文文鴦飛瓦委巷鄙說皆非所惑者也至竹書殺尹汲冢放堯則當惑而不惑史通之所謂疑若克明峻徳帝典所傳比屋可封盛世之象皆亾可疑者也而山海詭詞論衡邪說則當疑而弗疑餘謂劉有史學無史筆有史才亾史識也﹝唐桞璨有史通析微十卷專駁子玄之謬宋世尙存今無刻本劉書必與此並行庶無害名敎不爾恐所益微所損大也﹞

何法盛盜之魁也許敬宗姦之首也世知郭象之剽莊而不知法盛之剽晉世知魏收之穢魏而不知敬宗之穢唐所以然者法盛書不盛行於後而敬宗書已夙毀於前也

桞宗元愛國語愛其文也非國語非其義也義詭僻則非文傑異則愛弗相掩也好而知惡宗元於國語有焉論者以桞操戈入室弗察者又羣然和之然則文之工者傷理倍道皆弗論乎﹝虞盤作非非國語余欲作非非非國語爲桞觧嘲第未見本書﹞

孟堅之推太史至矣其駁太史公矣前人制作瑜而掩之私也瑕而匿之亦私也孟堅法太史者也謂有競心吾弗敢信也

聖公藉新市之兵盆子憑赤眉之眾其烏合同也聖公稱尊流汗浹背盆子建號宛縮欲啼其負乘同也光武之臣聖公亦髙祖之君義帝蔚宗後漢黜聖公同盆子起光武首東京孟堅之旨協矣子玄以爲聖公不當降光武不當先悖矣乎

史遷列羽紀也班氏列羽傳也各有當焉遷通史前代𨿽秦楚弗容貶也班獨史當代𨿽唐虞不得詳也

讀沈約魏收諸史而知李延壽之史之得也其浮詞簡也讀範曄陳壽二史而知李延壽之史之失也其瑣說詳也

晉史之文猥而雜宋梁陳之史猥而浮宋遼金之史猥而陋

古今具史才而能旁及諸體者班氏乎賦與雜文靡弗善也乃詩亦有之左馬卿云兼撮其勝矣曄壽自史外著作亾聞沈魏著作間覩而史非其任永叔之於班也桓司馬於劉司空乎

退之之避史筆也桞州諍之是矣然其時故有說焉淮西碑則以爲失實而踣而段文昌攺撰之順宗錄則以爲不稱而廢而韋處厚續撰之毛頴傳足繼太史乃當時誚其滑稽裴晉公書後世訾其紕繆使退之而任史其禍變當有甚此者桞徒責韓而莫能自奮其時故不易也

唐文章近史者三焉退之毛頴之於太史也子厚逸事之於孟堅也紫薇燕將之於國策也宋而下蔑聞矣

唐之才弗任史矣而不史者故不乏也顏師古之於漢也精矣司馬貞之於史也核矣劉知幾之通辧矣魏玄成之志該矣而亦皆不能無憾也

紀傳之史創於司馬氏而成於班氏也編年之史備於司馬氏而精於朱氏也司馬班氏出而漢以後之爲紀傳者靡矣司馬朱氏出而宋以前之爲編年者廢矣

李仁父之長編纉涑水者也呂伯恭之大事翼紫陽者也廬陵氏之五代眉山氏之古史孫之翰範祖禹之鑑與論宋視唐𨿽才情弗逮而制作頗有餘也

胡康侯之傳春秋也胡明仲之續諸史也宋人敍事逺非漢埒而其論事核於唐

觀綱目於旣成亾足異也夷考厥初難言哉夫陳壽魏收不足言王仲淹續春秋而帝元魏司馬氏修通鑑而帝曹魏彼皆何人也黜曹氏於盜黜元氏於夷黜武曌書帝房州自余大義數十炳如日星其有迂回難合瑣屑眇闗者讀者求其變略其粗可也毋詞費哉

溫公之於唐末也敍裘甫之平則全采王式家傳敍髙駢之惑則全錄羅隱廣陵較之通鑑體制回不侔也且求之當日事情頗不合也謂家乘貢諛野史修郤誠然然溫公弗及詳亦以流言故也文士筆讒夫舌武夫兵眞三端哉

文公綱目書揚子云責之備也恕狄仁傑原其心也仲尼謂臧孫不仁三不智三然春秋世逺出文仲下者夫子亟稱也而以文仲之賢而弗爲少諱弗幾乎刻乎噫未可以淺近論也

丘文莊之續史綱也紫陽之法有所局焉未竟者引而伸之矣有所蓄焉未發者曲而體之矣其矛盾之小者其符節之大者也故吾常謂春秋之後有朱氏而綱目之後有丘氏也

陸文裕之輯史通也因劉氏者十七續劉氏者十三繁者削之謬者刋之俚者文之眞子玄藎臣哉

自司馬之爲通鑑也漢唐而上昭昭焉自通鑑之止司馬也宋元而下泯泯焉間有續者數家而弗能詳也夫皇朝綱目續矣而玆猶缺也若之何可後也

獻吉之論史欲槪蔚宗而下而筆且削焉元美之論史欲挈子長而上而刪且潤焉識則偉矣亙千年而下而有若人乎吾弗敢知也卽有若人而亾夭於年乎毋困於日乎亾見忌於造化乎鬼神乎吾弗敢必也噫

少室山房筆叢卷五

●史書占畢二

○外篇

創者羲農耶治者堯舜耶家者大禹耶徵者湯武耶仙者廣成耶聖者尼父耶上古帝王兼總二三斯爲極盛而軒轅氏六者具焉神哉其徳乎異哉其時乎

盛哉軒轅氏之時也而微有憾焉夫羲農欲治而未能堯舜能創而弗值也皆時也而有熊適當之而際楡罔之衰也蚩尢之暴也徵伐之功大於湯武而揖遜之迹減於唐虞也亦時也葛洪曰古聖人有輕天下者有治天下者惟黃帝兼之而不知有熊所兼者眾也

世知項槖八歳而師孔而不知蒲衣八歲而師舜也甘羅十二上卿少矣而伯益五歲掌火尢少也唐文十八創業少矣而放勲十六配天尢少也王融之艷鄧禹奚爲哉

三代而上享國之永者周也三代而下享國之永者漢也夫周積徳累仁逺矣漢除殘伐暴正矣夫夏商湯禹崛起周則二聖相承也唐宋隋周重臣漢則匹夫無位也而周重之周公也漢重之光武也是三文王而再髙祖也其享國之永宜也

皇帝王覇古今升降之會也其世有隆污故其號有等差其號系於世也其世弗系於號也稱而久焉熟焉於是乎號之等差爲世之污隆矣

虞夏商周奉天革命代自爲稱靡沿襲也三代而下惟漢得之魏晉六朝五季之君率緣舊號唐宋混一亦皆因之何耶夫漢之名猶地也

昭代稱名近無所因逺無所襲厥體冠裳厥義鴻逺偉哉光絕百代矣

三代而上之爲帝王者視其徳三代而下之爲帝王者視其才漢髙之才髙光武之才宻文皇之才俊項羽之才雄先主之才疎孟徳之才俊

三代而下儒之用世者得二人焉漢光武蜀忠武也光武儒而帝者也忠武儒而相者也且俱能將也儒之用斯其烈也唐文皇之文也能將矣能帝矣成康之治所自致也是又能相也然才人非儒者也

帝王受命必有禎符芒碭之云能文五彩近之矣蛇當道魚腹之文乎嫗夜哭叢祠之嘯乎至良一策士滄海黃石胡紛紛也世祖洞達光明赤伏致累家法哉夫唐宋昭代之興也咸亦有聞矣而人無弗信者惟其足信也

髙之輕士也武之雜霸也西漢之事功釀於此乎光之禮賢也明之養老也東京之節義釀扵此乎唐文藝故唐一代鳴詩歌宋藝仁故宋一代言理學

漢文短喪而魏文終喪梁武佞佛而周武剗佛二文二武皆英主也而得失天壤也夫拓跋宇文鈞夷狄也求王政於三代之後僅二事足徵焉能無爲中國媿也

人知漢武之表章六經而不知梁武之訓釋六經尢勤且力也二武帝才略同文藝同好方外同﹝一仙一佛﹞漢武窮兵一念悔而令終梁武寢兵一念渝而致亂

漢夷狄亾君矣而南北有魏文也周武也唐夷狄亾君矣而金元有世宗也仁宗也其盛則宜

丘明以尹氏爲隱母公羊以尹氏爲世卿史記以共和爲相號竹書以共和爲人名夫尹氏男子也而或謂婦人共和一人也而或謂二相史之至矛盾大可笑者若此而將安聽哉夫四書之文亾他籍可取證也其文義則順弗順昭昭也吾從其順者已矣﹝胡安國羅泌各有辯﹞

楚莊秦穆眇矣宋襄亡之弗暇而覇云乎哉昆吾大彭豕韋異代也若存若亡也亡已則悼以易襄猶庻乎其可也﹝班固以齊晉秦楚及吳闔廬爲五覇﹞

桓文五主之覇皆尊主也而皆挾詐也故皆稱霸也然霸有二功與力也桓文功有餘而力未足也其蚩尢共工后羿秦政楚羽乎五者覇之盛也古今之力靡以尙也

自楚之弱而吳始彊吳之彊也未幾而於越隨勁矣自遼之衰而金始橫金之橫也未幾而蒙古浸盛矣天道可畏也哉

甚矣宋之可笑也襄圖霸於前而覆於楚偃圖霸於後而滅於齊襄曰王道偃亦曰王政祖也孫也其一揆夫

春秋之世而眞能柔楚者悼也桓文弗與也戰國之世而稍能抗秦者趙也齊楚無譏也

晉岸賈之夷趙宗其罪專也其意則張公室也而後世以費無極班之魯行父之逐莒僕其詞正也其事則竊上權也而後世以臧孫辰匹之漢翟方進構陷陳咸等亦執斯語當文仲之立言也豈以爲姦雄地哉

六國之世無君矣然弗盡爾也趙之武靈也惠文也燕之昭也楚之威也齊之宣也皆能振也武靈之彊國惠文之用人昭之雪恥威之合從宣之禮賢其事可紀也而武靈殺身餘皆早世天有意於秦乎人乎奚與也

戰國之世能與秦抗者趙而已主父微服入闗有圖秦之心焉弗死沙丘六國之勢未可知也惠文任頗服齊任奢救韓任藺挫秦澠池之會卽昭之彊無少懦也戰國之令主也頗奢相如皆拔自微眇者也知而用用而弗疑而卒取效五霸之事弗過也孝成繼之衰焉惜夫

戰國之凜然者吾得二人焉王蠋申包胥是矣非豫讓謂也戰國之超然者吾得二人焉魯連張孟談是已非範蠡謂也

夫蠡之事越也非不久矣闔廬之彊弗聞以其君輯也夫差之忿弗聞以其君釋也會稽之棲幸嚭在也弗爾計安出也以美色蠱人之國以陰謀剗人之社義仗言執者乎

吳之求成也句踐猶有心焉從而贊之報曩日焉可也援桴隨之必滅乃已胡其忍也以烏喙目其君以貨財污其身至齊復爲田常簒其國甚矣人之好亂也﹝蠡事與胥迥異吳弗可以釋越越弗可以弗釋吳﹞

仲連義不帝秦甘陷東海孟談奮身救主超然五湖彼非有所畏也蠡之去越畏心耳三遷亾一善狀特以貨稱致子殺人而復救之其事污其識悖

晉之衰也萌於士匄乎楚之衰也萌於屈建乎晉卿大夫自衰而起亾非賢者匄爲政而名義渝二鞅繼之皆亂人也余斗筲亾足算矣建衷甲以求諸侯楚圍襲而甚之卒禍其國

戰國四君孰不藐平原乎然秦人挾豺虎之勢握之乎掌股之上以索窮厄無歸之魏齊而卒弗予者則疇其人也長平之役在任趙括不在受馮亭令亷頗相拒武安空國而出諸侯乘釁以入視函谷猶大窾也春申是辯士非俠士孟嘗是俠士非義士信陵是義士非曲士﹝秦前後出兵惟長平最爲竭力蓋攻趙之眾不下六十餘萬關中鋭士盡矣若王翦攻楚秦已得天下半不足言空國也﹞

起翦頗牧班乎良哉牧也扶弱趙卻彊秦材優三子矣至忠而被戮則宋之武穆弗加也勝歇文忌班乎偉哉忌也振殘魏驅暴秦才絕三子矣至信而見疑則魏之陳思一律也牧死豈直惟亾趙忌死豈直惟亾魏並亡六國矣

■﹝氏鳥﹞夷望諸皆舊臣也員畱而戮毅去而生毅爲得乎淮陰畱侯皆功臣也信畱而族良去而完良爲得乎噫難言也員與光君臣之暱手足腹心弗諭也目吳之沼而恝然外國情乎非以死殉亾可者毅之去則善矣漢以羽視信信一日在漢一日憂乎卽北走胡南走越其能免也善爲信計者非文子之祈則文信之藥而已悲夫

太史傳刺客五人其道皆亡足論也其志其事則得失難易差焉沫僨軍喪地罪弗免誅葵丘之會非盛有甲兵之陳也提劍刼之成則幸生敗不虛死蛇鼠之知壯夫弗爲己政於嚴氏受恩非素而能終其母之年念其姊之戮殺身皮面志足矜也而倉卒一呼事猶易也軻也藏匕首入虎狼萬戟九闗聲色亾動至肢體分裂嘻笑自如非蓋世之勇孰與斯乎專諸所刺王僚所爲吳光厥志厥事咸瑣瑣也非荊聶比也讓則余別論詳矣

刺大亂之道也萬勿已而用之則視其刺之是非而已刼桓逆幹順也弒僚下賊上也殺累私害公也沫以亂逭刑諸以亂濟慝政以亂快仇皆亂之亂也且也桓可義奪遂出忿爭光非廢逐三子者之刺亦可以已乎哀哉丹也燕社稷旦暮墟矣丹思所以濟之而萬無策也僥幸於一刺詎得已哉政殛蘇嗣可以息黔黎延周脈燕亦未至遂亾軻之垂中而弗中也天也世人燭成敗弗燭是非故軻爲笑資而沫爲大勇悲夫

項之覩秦曰彼可取而代也劉之覩秦曰大丈夫當如此矣劉項之志可知也立懷者梁非籍意羽破漢興懷卽無恙漢能一日終北面之義乎曰漢𨿽勿臣未必爲郴之舉也則秦之於赧魏之於獻亦有辭乎夫淮陰彭越君臣之分已定也漢未嘗置之地上也況義帝其素所君也

髙帝戰勝攻取經國致治事不如文皇然而文皇弗能爲髙祖也以髙神略懸斷平勃固其餘事歡也顧亦能焉侯景彭樂庫狄幹斛律金慕容紹宗若鑑而燭也文皇智籠一世終以績失之知人豈曰易哉

文皇之出績蓋有由焉英衛之才非遇文皇皆有以自立者文皇少於諸將其將終也一時徵伐功臣盡矣績僅存而髙孱文皇蓋有所慮也故出之以探其衷而因循則殺之蓋文皇不能無慮績而又不欲爲髙祖之殺韓彭績行而大宗之疑釋且殺之無名矣侯景之事其必至者也武氏則全未形也文皇之出績卽景之慮非紹宗之慮也蓋欲髙以位結其心非冀其力也夫文皇豈區區趨步神武哉

將之道曰智曰勇而已古今聖於勇其項籍乎聖於智其韓信乎勇而困於智𨿽萬鈞猶匹夫也羽之勇無所事謀而敵之謀亦無所施智而藉乎勇𨿽百勝猶恆技也信之智無所事力而敵之力亦無所用而漢髙者又能使籍失其勇信失其智才愈髙衷愈隱業愈盛徳愈衰矣

垓下之戰楚事去矣非信之智能覆羽也然漢不得信未可知也以全智遇全勇必其勢皆全優劣庻幾定也夫其勢全者又必其鬭確夫劉曜擒於石勒髙昻沒於宇文豈其勢有彊弱哉斗有確不確也

宋義之斗秦趙也實畏邯欲觀成敗耳邯舉趙義且棄軍走孰承其敝乎至不卹士卒置酒髙會大言淩羽蓋以口舌得禍妄庸豎子羽殺義羽刃污矣淩敬規建徳毋救鄭尢謬唐克鄭旦夕鄭克則夏望風靡矣

項王喑嗚叱吒千人皆廢然東城之役灌嬰以五千追之𨿽殺傷過當卒自剄勢也垓下之戰漢兵亦六十萬非淮陰在軍鮮不爲靈壁矣苐信亦非羽敵也楚之謀臣亞父而已然其謀得與失蓋相等焉其謀之失者一曰立義帝其謀之得者一曰圖沛公以陳渉之庸也大呼澤中從者百萬智如梁勇如籍乃使立楚懷而君之梁死籍苦戰以定天下於懷無尺寸假也𨿽然君之矣而弒之以成漢之名可乎其圖髙祖也識天下之大勢𨿽羽弗如也世之俚儒堅執以爲笑端夫沛公死至今數千年無二沛公也當時可知也曰天將啟之矣其可廢與噫斯語也他人則可亞父則不可

沙中一擊子房報韓之義盡矣祖龍死秦鹿失天下之勢非劉則項百韓成足輔乎以燒絕棧道爲爲韓者迂甚也則韓成而在柰何興漢而復韓故封良志也項滅信誅何辱良弗去將次及焉獨爲韓乎哉

良平皆策士之雄也夫三傑之目首畱侯而六出之奇專曲逆何也良洞悉天下之幾平巧濟一時之變夫捐金艸具云夢僞遊良弗屑也非平也疇則能之昭烈伐吳孔明嘆曰孝直在不令主上及此達良平事者可與繹諸葛之言矣

淮陰登壇髙宻仗策武鄕分鼎懸斷未形毫髮不爽胡其異也髙答呂后亮屬後主歡屬文襄懸斷身後毫髮不爽又胡其異也

髙舉平勃而呂后再問而髙弗答也亮舉褘琬而李福再問而亮弗答也夫終平勃而漢無事矣奚以答也終褘琬而蜀幾亾矣奚以答也智哉髙乎悲哉亮乎

武鄕亟稱伯約論者以爲失焉觀亮遺言第舉褘琬而不及維料之審矣然維於亮要不負所知也以禪之庸皓之佞非維蜀久亾矣艾云乎哉

陳豨非黥布輩也徵豨平陽絳灌之事而髙卒自將淮陰之死可知也彼其以呂自觧哉淮陰墮其術可也而後世亦墮其術何哉

章邯白起之亞也衂於羽而名勿稱龍且黥布之徒也滅於信而勲勿立楚之可當一面者且耳破九江救田橫他弗任也且死濰水羽始大懼遣人說信及越反梁無可使者自往擊之卒失成臯楚以亾故吾嘗謂增去而楚無大臣且沒而楚無善將難爲碌碌道也

甚矣漢髙之智也斬丁公使天下戒其爲臣是天下咸爲所欺也斬丁公使後世予其爲君是後世咸爲所欺也

夫荀吳之殺鼔人也吾予其義夫句踐之殺吳宰也吾與其公何也鼓人以城叛而吳未嘗受也嚭之存越也以貨其亾吳也以讒故嚭於越無親而於吳劇蠧也戮之宜也若丁公於漢髙也爲利乎於項氏也爲讒乎季之脫於厄也爲徳乎爲仇乎律之荀吳句踐無一合者也夫髙之虐於刑也其浮於政矣夫

仲尼曰以直報怨雍齒之侯直乎以徳報徳丁公之殺徳乎夫假齒以示恩也假丁公以示法也假之而足以成其私則匿怨可也忍心可也夫髙之末年叛者蓋九起焉而卒斃於黥布之矢也視光武太宗何如哉則挾詐者信有時而窮也

夫項伯以私漢封誅不忠乎夫鄭君以名籍逐誅不忠乎夫項失天下其故多矣謂由丁公俾籍也都三秦任亞父𨿽無事漢可也夫季布忠楚者而髠夫鍾離忠楚者而戮夫丁公胡足惜也惜後世欺於漢也

百戰百勝而得天下者唐太宗也而項籍以勝而失之百戰百敗而得天下者漢髙祖也而昭烈以敗而失之固人也亦天也

昭烈間闗於袁紹呂布劉表曹操之間困矣而气不衰也敗矣而望不挫也魏武以天下英雄推之魯肅以天下梟雄名之周瑜陸遜程昱郭嘉咸惴惴焉胡先聲之振如此也迹昭烈平生言論風旨蓋猶有帝王之度焉逺非孫曹等也𨿽其才弗逮亦炎徳之將終與

魏武因弱爲彊不階尺土幾一海■﹝宀禹﹞其人不足論才足稱也孫權自守虜耳藉父兄之業亾能尺寸廣也使昭烈處權所就當止此乎蘇氏以劉不如孫非也

甚矣眉山父子之勇於論也責昭烈不能死敵又謂棄荊州入巴蜀吾知其無能爲也炎運灰人望絕曹氏之業已成非暴秦新莽比也而責以髙光之事可乎劉虞不受帝號乃心王室其伐公孫也但令取瓉幾於行一不義殺一不辜不爲濟乎否也夫先主武侯人傑也而匹夫諒哉

漢之末造操所憚者劉也不在權也權所憚者羽也不在操也故昭烈不能有荊於先而忠義不能保荊於後也

赤壁一戰之後吳君臣不憂曹而憂劉矣襄陽旣克之後吳君臣不惴操而惴羽矣而昭烈忘之闗公忽之武侯亦姑置焉天乎

一軍宛洛一軍秦川諸葛初議曷嘗棄荊州哉然而其地彈丸也其形四戰也進攻可也胡以守也必兼益部之饒挾漢川之險庶進而攻可以復中原退而守可以堅鼎足此豪傑萬全之識而後世顧紛紛焉司馬所以賤腐儒也

荊天下重地豪傑所急也然未有以荊取天下者無論劉表蕭銑馬殷輩以楚成之彊莊之霸靈之貪玄之橫友諒之桀而中原不能尺寸也夫蜀誠一隅然秦得之輕諸侯矣漢得之壹四海矣孔明自昭烈崩出祁山六焉曷謂欲長守蜀也司馬徽所斥腐儒其呂溫蘇洵等哉而惜乎未有執余說以破之者自余瑣瑣若薛能鄭如幾兪文龍輩吾何譏焉

亂漢之賊吾不曰董卓李傕而曰賈詡亾漢之賊吾不曰曹操孫權而曰呂蒙當卓就誅也漢幾定矣詡策傕襲害王允而漢紐瓦觧及操議遷也漢幾復矣蒙策權襲取荊州而漢社瓜分

復漢闗一人弗任也取襄樊扼操胸矣吳蜀兩臂夾而攻焉卽操能守闗中原非魏有也復宋嶽一人足任也搗汴洛褫金魄矣韓吳諸帥角而逐焉卽金能絕塞中國非金有也而蒙也以詭襲之檜也以和尼之天乎酷哉

亮之才勝羽十倍矣而由蜀攻魏則勢不便相萬也故六出而身殉之浚之才下飛數等矣而以宋圖金則力不敵相百也故三敗而國隨之

荊州旣破而呂蒙死天欲亡漢故生蒙而又爲漢滅蒙也關公精忠大節而世有責之備者呂蒙鼠迹狐蹤而世有贊其能者吾所爲廢書太息也

姜維之討賊偉哉中原難復也夫人辧之矣維竭一身以殉之𨿽衂猶勝也李訓之誅閹彊哉中貴難鋤也夫人辧之矣訓出萬死以圖之𨿽私猶公也

郁離子云六朝五季之君而遇漢祖不能與布越伍而況乎能南面也靑田本色語哉然其中亦有等焉劉裕材力錚錚孟徳仲達之亞處宋藝祖地弗爲優乎齊梁陳氏下矣乃隋文之經國撫世未易忽也五代諸主鼠竊之餘气象施爲又齊梁陳氏下矣惟柴氏意度頗自可觀

魏太武之力足以壹天下而南之世非陳後主也爾朱榮之才足以壹天下而北之世非隋文也以隋文而遇陳後主𨿽欲天下亾混壹弗可得也

秦堅之取晉以迫失之隋文之取陳以緩得之秦以六十萬而奔可謂拙於用多隋以兩八千而勝可謂巧於用寡其故何也隋有將秦無將晉有備陳無備

秦苻堅之量也魏孝文之文也謂夷狄無君吾弗信也慕容恪之貞也斛律光之毅也謂夷狄無臣吾弗信也夫世之稱四子也以才吾之薦四子也以徳

江左諸人風流藉藉視北霄壤也乃廟堂之上有王景略乎帷幄之中有崔伯深乎景略升孔明之堂伯深入子房之室者也夫豈直六朝唐以後絕未覩也

魏之有崔浩也豈直畱侯哉其淹貫典墳研精翰墨曉暢星歷博習方書藝能之美幾諸葛矣然而超然之智弗若良廓然之量弗如葛也夫是以及也

浩之備載國書也紀實也排擠佛敎也崇儒也自六代至唐史有弗虛飾乎儒有弗異端乎齊史書崔孟軻辟墨百代瞻仰浩以直筆覆宗世但知其才藝緇流至謂釋氏之報燾亦旋死盜手刃出腹中快哉有天道焉

邢巒魏之儒者而功名烜赫世但知其將也楊愔齊之文士而幹用優長世但知其相也巒不以將顯樊深劉焯等爾愔不以相顯邢劭魏收等爾卒魏良將無過巒者齊賢相無過愔者世以儒者鮮通文士爽實余獨惜二子以將相掩其平生也

援於績弗得遺也雲臺外之以嫌乎武於班弗得錄也麒麟殿之以節乎彼自以大公乎而咸未盡也次援於鄧吳次武於霍丙豈不亦廓然哉夫瀛洲而敬宗與也吾弗能愛其才也補孝孫十九矣黜許而仍十八後世必有韙餘言者

以秦之慝也然而不殺周赧也以政之殘也然而不戮六王也裕也於故君則再弒焉於降王則駢戮焉裕之慝也過於嬴而殘也烈於政矣

古今殺降之甚者莫甚於唐髙而項羽白起勿與焉薛仁杲降則殺之王仁本降則殺之蕭銑降則又殺之其它蓋不勝數也項羽未嘗殺沛公白起未嘗再戮降卒也或謂出太宗意夫頡利擒而太宗弗殺也然胡以弗能救與劉文靜死且弗能而況數子也

唐髙祖之謀之於李宻勇之於竇建徳詐之於王世充皆弗如也而以子勝之劉武周薛仁杲羣盜輩耳非建徳輩也李宻有英雄之度而一敗弗能振建徳故匪太宗敵然當救鄭有必勝之勢何至如拾芥也帝王天命此可以觀焉

文皇之於髙麗也未嘗不旦夕畱意焉遼左之歸練兵勵士史不絕書遲以期歲平壤必舉蓋蘇文必磔非若漢髙之困於冒頓置之度外弗校也而儒生類以爲衂何也夫自司馬氏通鑑出而人之讀史者希矣

三代而下當大任而弗動者疇其人哉漢博陸也唐梁公也宋忠獻也若至公亾比盛徳自然近於已正物正者吾必以汾陽亞武鄕焉司馬粹乎其衷也希文廓乎其度也用皆未究惜哉

論相於唐虞之後伊尹周公諸葛至矣漢蕭曹丙魏唐房杜姚宋宋李王文富韓範司馬其庻也漢之相以質勝唐之相以才勝宋之相以體勝

西漢將才東漢將徳髙以才勝故將亾非才者光以徳勝故將亾非徳者聲气之感捷桴鼔哉夫西漢諸將多羣盜髙之起亦三尺也東漢諸將多儒生光之起亦一經也徳也才也咸有自也

唐之將以才勝近西漢而弗如其雄也宋之將以徳勝近東漢而弗如其雅也太宗之才過其徳藝祖之徳過其才甚矣下之從上也

義兵不尙詐謀成安君死泜上矣諸葛氏之八陣一何堂堂正正也唐郭汾陽之禦眾大而公宋嶽鄂國之行師義而肅論兵於三代之下三君子其上乘乎論將於三代之下三君子其至徳乎

唐之林甫宋之檜宇宙大姦之首乎姦之誤國也有柄而弗才者有才而弗柄者有柄且才而弗久者林甫檜兼之故其爲禍烈也林甫擅於朝而祿山懾弗敢動張韓諸帥之兵一旦觧於檜而曽弗知也其才百盧■﹝木巳﹞什蔡京胡敢望也

漢之有卓也梁之有景也唐之有溫也略同也亂同也惡同也報同也古今大憝之魁乎操懿裕堅國之害重而民之害輕安史巢勛民之害大而國之害小莽也兼之而始猶飾也

惡之窮天地亙古今者誰乎而武曌是已吾求其庻幾萬一者於數千年史冊之間而弗復覩也意者亙數千刼之前有之乎吾知其惟曌獨也合蚩尢商辛王莽董卓曹操朱溫蕭鸞趙髙林甫秦檜而爲一足以當曌乎惡未也﹝曌武所制字後人遵之非也﹞

魯之兩姜氏也人知之矣知唐之有武氏而弗知唐有兩武氏也知魏之有馮氏而弗知魏有兩馮氏也兩武氏俱殺子矣兩馮氏幾再弒君矣武則折而馮則誅故弗彰也

甚矣女禍之易於襲也而繼之者皆非終焉天之道一已甚矣可再乎魯之兩姜氏也魏之兩馮氏也唐之兩武氏也姜之弒馮之淫武之殺子若一轍焉夫有所受之也然姜戮於齊馮誅於魏武折於唐鈞弗若前之成也夫馮之後有靈也武之後有韋也成矣而弗能享也信天道之勿可再也

夫亡秦者胡秦以匈奴而不知爲亥也亾唐者武唐以君羨而弗知爲曌也則詎非天哉夫亥之事微而匈奴顯也固非始皇所能逆也夫君羨何能爲而曌之爲武爲女昭昭也且淳風言在宮矣以太宗之英武明燭萬里而目睫弗能察也則詎非天哉

漢之後賢者與不賢者半乎呂之惡也馬鄧足以當之唐之後若武若韋亾弗惡矣而長孫後弗臨朝也故其賢弗著也宋之後若髙若曹亾弗懿矣而楊后弗臨朝也故其慝弗著也

宋之創業中興其君皆弗漢唐若也而母后之賢獨盛焉宣仁之懿其猶在和熹上乎杜之金匱幾一言喪邦矣宋人止稱髙曹向孟有以也

戰國之士之立言者一何眾也而亡弗傳者彼曷嘗有意於言哉無論孟荀卽莊列管商申韓韋翟彼所欲傳者其術也寄之乎言焉耳矣然而其術弗傳者術偏也其言傳者言古也

春秋戰國齊魯晉鄭楚宋之間蔚乎其文也秦靡一焉卒以代周文勝極而質反也夫一李斯也文於逐客而弗文於嶧山噫可推矣

叔度閔冉之流也而世少其立言焉仲淹遊夏之匹也而世多其立言焉少者恨之多者惜之也夫漢末節義之區也卽靡立言推者推矣挽者挽矣叔度雍容令譽其享則宜唐初功利之藪也房杜諸人其無能詡揚師徳審也無中說有仲淹哉信言弗可已也

操之略過孫吳矣而亮以彷佛孫吳白之才過庾鮑矣而甫以擬倫庾鮑古人虛心曩哲故其就益髙也後人蔑視前修故其造益下也

文人無行信乎太史雪李陵少陵拯房管戛戛乎難哉陳思之憂國韓愈之格君無論白從永王疎矣然而非逆也桞黨叔文躁矣然而非姦也

少室山房筆叢卷六

●史書占畢三

○冗篇上

學者多譚五覇而不得其說於桓文之外於是取昆吾乎夏取豕韋取大彭乎商以合乎周之齊晉而五之自遷史夏商本紀旣絕弗載而春秋秦漢雜傳子書又往往掇拾其一而軼其二三是以後世之惑滋甚蓋余讀汲冢紀年而始得其說焉夫覇之取稱其大旨二諸侯而有勞王室錫之茅土俾專徵伐而人服之若文王之爲西伯是其覇覇以功也諸侯而弗共王室恃其彊大自專徵伐而人畏之若共工之覇九州島是其覇覇以力也自徐偃宋襄攘竊仁義卒以削亡爲天下笑而戰國之君盛以甲兵土地相淩於是乎孟軻氏出大明王道以辟之而覇之云者祗以爲尙力之事槪之三代盛時之所謂覇迥不侔矣考竹書所紀三事其始之覇也要皆得之於功而其末之亡皆失之於力者也夏仲康六年錫昆吾命作覇帝芬三十三年封昆吾氏子於有蘇帝癸元年昆吾氏出居許帝癸二十八年昆吾氏伐商三十年商師徵昆吾三十一年商克昆吾此昆吾氏之始末紀於竹書者也夏孔甲元年廢豕韋氏使劉累豢龍帝昊元年使豕韋氏復國商外壬四年邳人侁人叛河亶甲元年彭伯克邳五年侁人入於班方彭伯韋伯伐班方侁人來賓祖乙元年王卽位自相遷於耿命彭伯韋伯武丁四十三年王師滅大彭五十年徵豕韋克之此豕韋氏大彭氏之始末紀於竹書者也合前後而較之昆吾也豕韋也大彭也其詳不可得聞其興滅之大都槪以具矣夫昆吾氏之覇覇於仲康之代而亡於桀豕韋大彭之覇覇於亶甲祖乙之代而亡於武丁夫昆吾氏其興弗可考自彭伯韋伯之命於商而昆吾氏可知也大彭豕韋其滅弗可考自昆吾氏之克於商而豕韋大彭可知也然則世之譚五覇者以其始之以功覇而合之桓文乎則可以其末之以力覇而合之桓文乎則弗可夫桓文固尙力而厥功實弗容掩也迹三氏於始則類迹三氏於末弗類也是昆吾大彭豕韋齊桓晉文之說也

春秋戰國之世文士之好奇不已甚哉自古中興之烈亡大於夏少康者粵自𦇤褓之中已蒙大難流離竄匿四十餘載迄以一成一旅復夏舊物而光大之彼其﨑嶇有虞仍鬲之間所爲布徳兆謀蓋將靡所不極而史遷本紀盡逸其文後人求之弗得遂舉離騷天問荒忽謬悠之說以實之夫夏自太康距於夷羿寒浞簒於有窮中間喪亂因仍世已三易而浞與過澆狡力相資滅斟弒相跨據都邑視王莽桓玄之禍弗啻十倍豈一刺客一虞人之任哉少康履歷僅見左氏而首末弗詳惟汲冢紀年差備復夏之事第言伯靡自鬲帥斟鄩斟灌之師以伐浞世子少康使女艾伐過殺澆伯子杼帥師滅戈少康自綸歸於夏邑其事𨿽不可詳考要皆王者正正之師至如離騷所謂襲女岐縱田犬則絕不見於簡編也離騷所問蓋齊東里社鬼巫墟墓之談屈子放逐無聊感而筆之以問後世世儒不能辯斥而好奇如沈約者又引之以釋紀年遂使少康靡艾萬古中興之績下仝孟嘗郭解之儔余不得不辯之

三代而上史書名氏之訛眾矣其最大而可疑可疑而弗可弗辯者亡若伯翳之與伯益自史以伯益佐禹以伯翳先秦司馬貞張守節等並疑其謬而莫能援明證以折衷之故歷世紛紛迄於今伯翳伯益爲二也夫使伯翳伯益若共工蒼頡栗陸容成鴻蒙云將嚙缺之屬荒忽茫昧而不足有亡則可誠禹之佐舜之輔而秦之先則其人所系世道何如者而可弗定於一也史遷秦本紀云大業娶女華女華生大費大費佐禹平水土輔舜馴鳥獸舜妻以姚之玉女是曰栢翳爲秦之先夫禹作司空天下之大任佐禹浚川天下之大功藉令非伯益而別一人則尙書載之當參咎繇伍稷契矣今考虞廷臣庶四嶽九官十二牧輩靡不具載於書而伯翳之文獨不經見以史所稱平水土者質之乎書則偕奏鮮食益事也以史所謂馴鳥獸者質之乎書則掌火作虞益官也然則尙書所云伯益非伯翳而誰耶秦紀所云伯翳非伯益之誤耶蓋伯與栢其音仝益與翳其聲近故史記誤以一人析而爲二猶幸乎其人𨿽二而其事則一也然而大費之云又胡以稱也則吾嘗讀汲冢紀年而得之竹書紀啟卽位之二年費侯伯益出就國夫史記先稱大費復稱柏翳柏翳爲人名則大費爲國封矣大費爲國名則柏翳爲伯益矣卽竹書一簡而柏翳伯益大費舉不待辯而明而司馬貞張守節皆置弗道彼索隱者惡在其爲索而正義者惡在其秦本紀作栢爲正也﹝正義陳紀下亦言二人本一而秦紀陳紀世家益不言按山海經劉歆序先稱伯翳復言伯益其爲一人明甚而太史氏之誤不辯自明矣然正義亦不引﹞

蘇子瞻論周之失計莫甚東遷而以靈王神聖諸侯服享爲證此但據子朝之書而弗及詳論其世也靈王之世孫寧出君而莫能討崔慶弒君而莫能誅陳生伯輿爭政而莫能斷至假列國大夫以聽訟於王庭其紀綱名分幾於蕩無一存矣榖洛之鬭王欲壅之太子晉之諫可謂切深而王卒弗能用也終其身政事可見惟聘後致命於齊而已神聖服享果何在哉善乎唐李翺之言也神堯以一旅取天下後世不能以天下取河北夫唐之弗振豈亦東遷之罪也夫太子晉一言晉人遽欲舉侵地而返之俾弗蚤死成宣之治可復孰謂東遷計失哉

自文王釋羑里之囚紂錫之弓矢得專徵伐世遂以文王爲西伯至戡黎一事咸曰文王是舉將以震紂而萌其悔心也噫文王三分有二以服事殷仲尼至徳之嘆蓋惓惓焉一旦甫釋囚系而輙有戡黎之舉若勾踐以美女豢吳而兵隨其後者孰謂文王之徳顧爲是耶且紂當文王之時三仁未亡天命未絕諸侯八百未會而文王遽稱兵以獵其郊視後世亂臣賊子舉晉陽以淸君側者復奚異哉元儒金吉甫氏獨引膠鬲之言直以戡黎系之於武而文之心始暴白於天下萬世然膠鬲之言足以證西伯之爲武而不足以證戡黎之爲武也余考汲冢竹書帝辛四十一年西伯昌薨四十二年西伯發受丹書於呂尙四十四年西伯發伐黎自武王之立以至克殷始終西伯之外無別稱焉於是始信戡黎之舉灼然出於武王而文之以服事殷沒齒皦無纖芥可以刷百代之疑矣金氏前編多引竹書獨玆事闗系非眇而紀年所載彰明較著特爲愉快人心而偶未之引豈考核有所未至耶

甚哉三代而上史氏之說之不足憑也司馬遷列傳七十而首伯夷而其傳伯夷也始之以逃堯之文卒之以伐紂之諫蓋歷數百千年未有核其實者也夫逃堯之謬有識槪能辧之獨伐紂之諫其所闗涉甚巨宜其所紀載特詳乃遷所取證茫亡一焉而世之儒者萬喙一詞卽博渉自信如宋羅泌之流亦僅啟其端而其說迄靡竟也夫三代之書遷所取證者六經孔孟之外國語短長莊荀韓呂數子已爾孔子於夷則賢之矣孟子於夷則聖之矣而未嘗槪叩馬之事也孔子於夷稱其餓矣孟子於夷述其淸矣而未嘗槪叩馬之言也采薇一歌足發明武未盡善而孔則刪之食粟之恥有大於不聽惡聲而孟則置之揆之事理胡舛謬也先秦之文詳於識文武者宜莫踰左氏勇於非湯武者宜莫踰莊周而左國諸書言者弗引莊列諸書引而弗言書出於漢之後而足以證周之前者汲冢而汲冢諸篇又始終亡一語及也然則叩馬之諫太史氏所采據果何書也夫三代之書其傳於後世常寡而三代之迹其軼於上古常多至聖賢大節未有不具載於六經而互見於子史者若之何合六經諸子諸史而茫亡一證也故吾斷以爲夷齊無叩馬之說也然斯語非遷創之蓋戰國遊談之口而遷信之太果也夫戰國之談其起於見夷齊之遜位而遂疑武王之有爭聞夷齊之居周而遂疑伐紂之當阻因委曲傅會而爲是與夫叩馬一節在夷齊誠優爲而君臣父子一言足以樹天地古今之大戒顧以之垂訓則偉而以之紀實則疎也則君子之讀斯傳者尙亦取其言而姑略其事也哉

仲尼曰伯夷叔齊餓於首陽之下餓之云者蓋以夷齊遜國而貧弗若景公之擅國而富曷嘗謂餓而死也夫孔子餓於陳蔡靈輒餓於翳桑而皆未嘗死胡爲乎首陽之下夷齊獨死於餓也食粟采薇其因餓之一言而附會歟夫武王非愎諫者二子之難難遜國弗難叩馬難無怨弗難采薇莊周稱夷齊之咸陽見武伐殷曰天下亂周徳衰不若避之北至於首陽之山遂餓而死此太史之說所從出於莊生口也而亦可以證其無叩馬之事矣

夫春秋之世之亂也而忍言哉蓋君臣之義絕矣晉欒書中行偃執厲公召韓厥厥曰二三子不能事君焉用厥也齊崔杼弒莊公人謂晏嬰死乎曰君死社稷則死之若爲己死非親暱誰敢任之韓厥晏嬰夫非春秋所謂賢者哉君父之仇義不共天臣弒君子弒父殺無赦亡論其職大小也二子身爲大夫驟聞君父之難當率先有眾奉大義而討之誅元惡以靖國家上也茍不能則死之又不能則去之舍是無可言者方厲公之執而書偃之召也厥挺然力爭尙庶幾萬一挽回必不得已猶當致命畢力於嗣主之世而始焉則爲克之中立以觀其變繼焉則爲盾之同黨以遂其姦晉尙爲有人乎蓋厥也弗臣而悼也弗子矣夫人臣之義食焉弗避其難嬰之食誰之食也莊弒而弗從猶之可也方莊之未弒弗當諫與迨莊之旣弒弗當討與諫而弗行與討而弗遂弗俱當去與四者之義嬰亡一焉生食其祿死而置之臣焉用哉夫春秋之世君臣道絕矣以二子之事如彼而世以爲賢後世亦卒無有非之者甚矣大義之難明也

豫讓漆身吞炭以愧人臣之懷二心者讓蓋以義士自許也當時凜然義之後世亦翕然義之至蘇氏胡氏直以爲聖賢大學之道甚矣宋人之陋也余以爲讓特刺客之好名者非惟弗知義殆近於弗知恥其所言正以教人臣之懷二心而胡以愧也夫君臣父子一也父有弗子子無弗父君有弗臣臣無弗君孟軻氏論手足腹心報施之道至矣而其言可以訓天下之爲君不可以訓天下之爲臣可以陳於唐虞桀紂之前不可以譚於春秋戰國之世以故言出於孟氏而豪傑猶或非之然而曰犬馬曰土芥曰國人曰寇讎其輕重之等較若也夫範氏荀氏滅於知氏知氏滅於趙氏則知氏於範氏荀氏正趙氏之於知氏也讓以眾人報範氏荀氏則二氏之亡仕他姓可矣曷在乎仕其故主之仇之後而且爲之盡力也不幾於寇讎之報報犬馬之視乎夫瑤之未敗果知之讓擇而事之惡取其知瑤之將敗絺爭之讓黙而成之惡取其賢瑤亡也可以死矣弗死襄執也可以死矣弗死至再刺而再執也猶弗死惡取其勇俾襄子而再釋焉將以刺終乎將以弗刺終乎刺而中胡以見襄子於身後刺而弗中胡以見襄子於生前終止而弗刺胡以自立於天下萬世故吾直以讓非惟弗知義而近於弗知恥也其厪厪焉惜其一死務以成其一刺之名而已於人臣無二心奚有也卽人臣二心將以讓借口而又奚愧也夫爲讓計宜何如曰死範氏荀氏上也死知伯之亡其次也死襄子之執又次也以刺而報其主則已卑卑再刺而再弗行而卒弗死而欲以漆身吞炭愧人臣之懷二心者難矣哉以知氏無﹝人而讓無爲而爲者尢謬夫聶政尙不欲顯其名而要離致戮妻子奚爲也﹞

自山東遭秦禍諸侯之得志者三而蘇氏之合從弗與焉孟嘗之臨函谷也信陵之存大梁也趙奢之救閼與也孟嘗信陵俱貴公子率列國以攻秦獨奢起小吏提孤軍大破秦師其事甚偉功甚奇乃讀史者忽焉第知奢之勝而已而所以勝弗知也當秦之圍閼與也惠文以問亷頗頗以爲難救何哉閼與之地秦韓趙三國之交秦攻韓而移兵閼與蓋出趙之不意也而趙始發兵救之令秦也據險以拒趙若魏太祖之屯柴壁則趙師阻令秦也扼險以要趙若唐太宗之襲美良則趙師殱二者皆曉兵所忌而頗位趙上將聲聞諸侯固不肻輕用其名鬭成敗於鼠穴也奢則未嘗有戰伐之勲一旦欲翹然自樹勢不容不出死力以見其奇而奢方拔自細微又易以愚秦耳目於是頓兵邯鄲增壘以示吾弱而弛敵之防堅壁以蓄吾威而俟敵之間至於二十八日之久彼師已老而我師方壯然後乘秦諜之往而捲甲以趨之秦欲拒吾於險之外而吾已入欲邀吾於險之內而吾已出比秦人悉甲來攻而吾壁壘已成士有必死之志以久蓄之鋒乘初至之說勵必死之勇以馳乎疲勞暴露之師此其廟勝之勢在趙在秦不待智者而決矣或曰奢之勝歷之謀也歷所謂厚集其陣先據北山皆兵家之常偶合於奢而奢用之蓋奢之勝而非所以勝也奢受命出師勝秦固燭鑑焉而待歷乎哉然則亷頗之議失與頗秦所忌奢秦所易也奢將則敵信而弗疑頗將則敵疑而弗信故奢之事頗𨿽勇有弗能行頗之言奢𨿽勝有弗能奪也夫道逺險狹頗之言誠未爲失而長平之役亦奢也有以狃之悲夫

樂毅不拔二城夏侯玄以爲庶幾湯武何其陋哉河汾氏從而諛之眉山氏又從而駁之是皆有疑於毅之不取而未嘗熟察古今攻守之大勢也以吾論之卽墨之守不必智如田單而後全而二城之拔非特毅有所不能卽力與材倍蓰於毅者未可必也胡不以戰國推之燕視秦鬭士孰銳毅視武安君起將略孰優下齊七十餘城坑趙四十餘萬震詟孰甚燕之圖卽墨視秦之圖邯鄲孰急平原安平之應變孰短孰長智者所了也然起以百戰之威挾秦國之眾乘長平之勢蹙垂亡之趙一圍而不能舉再命而不肯行三迫而甘伏杜郵之劍觀其力拒應侯之請卽未必盡然而邯鄲之不易克固昭昭矣獨於毅焉疑之可乎夫齊之與燕勢相軋也單之與毅略相等也然而主客異勢怠奮異心重以嗣主狐疑鄰國反間亡臣合力戰士思歸騎刼之代蓋毅有天幸焉不然其能成師返哉故吾謂卽墨之守非單亦全二城之拔非毅所及而論事者必灼見古今攻守之大勢而後可也

甚矣攻守之勢之相懸絕也故守者將有不必才兵有不必眾而攻者將之才有無所用而兵之眾有無所施夫王莽以百萬圍昆陽也而殲隋煬以百十三萬圍平壤也而潰此其兵莫眾矣則曰將非才也孔明以十萬圍陳倉而不拔孫權以十萬圍合肥而幾擒此其將莫才矣則曰兵非眾也光武悉漢將之良以圖天水而折北神武悉齊兵之銳以圍金墉而殞身此將非弗才兵非弗眾矣則猶曰敵堅也拓跋英楊大眼以四十萬圍鍾離而隻輪不返郭子儀李光弼以六十萬圍相州而九帥盡奔此將非不才兵非不眾敵非不脆矣則猶曰救至也至魏太武屯百萬於宋唐太宗聚天下於遼則不惟將之才絕古今而且帝矣不惟兵之眾極海宇而且精矣﹝王莽隋煬兵未必精﹞加以盱眙小城安市夷帥敵非勍也義隆破膽延壽望風救已絕也然而卒自解者何以故也故曰攻守之勢懸絕甚也有善守則無善攻也而況乎樂毅之將燕昭之兵而攻乎田單之守若之何二城之可拔也而夏侯氏以庶幾湯武然乎否哉

白起坑長平四十萬古今以罪趙括括輕躁寡謀可罪也而長平之事則大有難言者世襲故常類以括爲妄庸豎子則弗考之甚也何者四十餘萬之眾匪易禦之師也四十餘日之圍匪易支之困也使括也而果妄庸豎子若宋義劉秩李元平輩將鋒交卽潰曷能以其眾戰耶將伏發卽殲曷能以其眾守耶以四十萬之兵陷必死之地壁四十餘日之久而亡一叛者至括死而後降則括之爲括可知也括當時所與援桴對壘何人哉秦兵之彊天下靡敵焉白起所擊天下靡堅焉彼且因失地之忿勵用壯之師非閼與之戰兵亡名將亡勇者比也當起未將而頗之禦紇已惴惴矣洎乎武安旣出秦掃境以潛屬之而其王又親至河內發穉弱以趣之蓋不啻宋人所謂空國而戰者噫嘻當其時事勢之亟何如也吾以卽信平弗代而馬服復生未易云也夫括也果若李元平輩則一王紇舉之矣而胡以必起以寡擊之以正擊之亾不可者而胡以用眾而胡以用奇且一朝食滅之矣而胡以若是久也惟將而必起而必用眾而必用奇而括

秦之縱反間也第欲將括趙卒將之而括卒覆其軍胡秦之巧趙之拙而括之愚也當孝成之受上黨也議之平原平原以亷頗當起其策之亦審矣及頗失亡堅壁孝成讓之而秦間之入直以頗爲易與且降頗也將四十萬之眾外創於敵而內迫於君是章邯巨鹿之勢也縱頗之才足以堅守趙之君臣而聞斯語其能無矍然動哉而當其時孰可以代頗者馬服死安平亡李牧方保塞未知名蓋六國之將舉亡任此不特趙也獨括素喜兵時亦以能將歸之而先是父奢又嘗代頗卻秦故孝成平原驟舉之而不惑也夫秦之利在去頗不在任括趙之失不在任括在廢頗頗代而四十餘萬之命已懸於白起之手矣方是時趙之夙將頗外樂乘龐暖二子而已趙不將括而將二子未必不爲芒卯扈輒之續而其敗或速於括未可知也括堅守四旬而救弗至而卒以身死敵𨿽不足以贖其僨軍之罪較之誤國而降者猶有間也而世之罪括甚於趙蔥騎刼而孝成平原夷於王遷郭開余是以悲之

謂長卿封禪貢諛信乎弗貢於生前而貢於死日彼欲以奚冀焉謂子云美新漁進信乎弗漁於少日而漁於暮途彼欲以奚爲焉夫封禪見謂名髙而弗知聖王弗繇也夫美新見謂明哲而弗知節士弗憙也是二子之所蔽也夫漢俗急功利躁而獲者夥矣獨二子恬然而宋人以文士故加惡聲而弗原其衷論其世悲夫﹝俟考﹞

少室山房筆叢卷七

●史書占畢四

○冗篇下

陸終氏娶鬼方之女孕而不育十一年開其左脇而出三人焉又開其右脇而出三人焉長曰昆吾名樊已姓封於衛次曰參胡董姓封於韓周時爲吳國楚滅之三曰彭祖名翦彭姓封於韓大彭之墟卽彭城也四曰會人妘姓封於鄭五曰安曹姓封於邾六曰季連羋姓其後爲楚昆吾氏爲夏伯湯伐桀滅之彭祖氏爲商伯商之末世始亡幹寶曰先儒多疑此事譙周作古史考以爲妄記廢而不論然六子之世子孫有國數千年間疊爲霸王天將興之必有尢物若夫前志所傳修巳背坼而生禹簡狄胸坼而生契歷代久逺莫足相證近汝南屈雍妻王氏男從右胳下水腹生而和平自若足相證明按刳胸裂背古有斯文品體駢胎近所恆覩然未有二脇並開六子具顯者古今迂怪之文亾甚於此譙周所駁允矣幹氏舉一端以蔽之是欲以毫末槪丘山也謬哉

劉知幾史通云汲冢瑣語稱舜放堯於平陽而書云其地有城以囚堯爲號識者憑斯異說頗以禪受爲疑又云汲冢書稱舜放堯於平陽益爲啟所誅又太甲殺伊尹文王殺季歷凡此數事語異正經其書近出世人多不信也按舜之放堯文之殺季無事別說足驗其情已於此篇前後言之詳矣夫惟益與伊尹受戮並於正書猶無其證搉而論之如啟之誅益仍可核也右俱劉語按汲冢書目云瑣語十一篇諸國夢卜妖怪相書也則瑣語之書大抵如後世夷堅齊諧之類非雜記商周逸事者也其書自隋唐志外諸家書目咸所不載蓋自汲冢旣出之後旋就湮沒可知惟紀年載太甲殺伊尹沈約固疑爲後人所增至王殺季歷乃商君文丁非文王也考劉史通前後議論務以春秋亂臣賊子臆度前聖故妄意文王得位亦如商臣許止之爲而不詳考本書恣其臆喙眞所謂言姦而辯記醜而博者其能免仲尼之誅乎夫卽劉引紀年鹵莽不稽若此則所謂璅語云云者其足信哉﹝唐柳璨有史通析微十卷專辯前十數事通考有此目惜今未見果爾未可謂秦無人也﹞

武侯自擬管樂管九合一匡才誠不世而所輔桓公所用齊國挾天子令諸侯其勢易舉續用易成武侯扶弱主藉偏邦人心去漢迥不侔也至規模局量則檻車三顧寵辱異觀五畝三歸宏隘殊域不待言矣樂策士之雄耳內襲燕昭之銳外因齊湣之湛中入蘇代之間卽他帥行師臨淄反掌何艱於毅而武侯匹哉大抵孔明爲當時言不容大盡否則陳壽之詞與將略非長同一誣謬非事實也

莘埜躬耕南陽抱膝處仝也成湯三聘豫州三顧出仝也伐桀弔民出師復漢心仝也徳感嗣王誠格庸主道仝也尹奮乎百世之上故人亾異詞亮崛起三代之後故家肆臆喙杜工部云伯仲之間見伊呂蓋千載論孔明者至是始定孰謂文人筆端迂逺情事亾足重輕哉

抱朴子逸民篇云魏武帝刑法嚴峻果於殺戮乃心欲用乎孔明孔明自陳不樂出仕武帝謝遣之曰義不使髙世之士辱於污君之朝也其鞭撻九有艸創皇基宜矣稚川去魏未遙孔明傳注俱不載姑記此

漢末諸葛氏分處三國並著忠誠以爲蜀得其龍吳得其虎並自篤論至魏乃曲爲訾詆此晉人諛上之詞耳瑾子恪孫竦亮子瞻孫尙誕子靚孫恢奕葉知名諸葛之才一何盛也恪以材誕以節俱覆宗族禍害略仝瑾以喬延息於蜀誕以靚續嗣於吳天之不絕賢者又何其巧相似也瞻則死君尙則死父懿哉武鄕其有後矣恪材辯英英照耀一世伐魏之舉乘其釁隙豈曰佳兵觀其論眾之書胡異厥叔世率以成敗論惜哉

按史誕與瑾亮𨿽並稱丰後而不言行輩恪嘗與誕相拒東闗似非近族然恪死後臨淮臧均表乞收葬略云故太傅恪得承祖考風流伯叔諸父遭漢祚盡九州島鼎立分托三方並著忠誠熙隆世業考魏公休以前未有顯者所云忠勤世業捨誕而誰則於恪爲諸父正子瑜兄弟行耳

史以誕欲保有淮南晉人筆耳鍾會稱姜維云伯約名士公休太初不足多也鍾髙視一世而居誕二子間其人可想壽春之破致死者數百人詎不偉哉

三國時人才盡入曹氏彀中吳蜀智計之士往往不乏而文學何寥寥也禰正平自文舉徳祖外略不掛齒乃頗及張子布意昭於文學必有可觀惜世遂不傳虞翻陸續顧邵父子間標令譽至於風雅並似不嫻韋曜薛瑩一二染指無復五言蜀許靖秦宓譙周郤正輩率文士也詩遂絕響矣﹝韋曜傳注本名昭史臣避晉諱易之此不然張昭何以不易蓋曜所自攺也﹞

魯肅居軍旅間手不釋卷談論文辭思度悠逺三國將帥有儒者風諸葛外一人而已而世罕知之肅不死關不亡乘襄樊之銳與蜀並功中原復矣肅死蒙代與權遜定計襲關蜀失荊大事遂去炎燼以灰蒙者千古亡漢之賊也不足與張承業爲奴﹝肅深不欲取闗公詳本傳中﹞

當塗爲魏典午爲晉世率知之而意義出處或未明了按代漢者當塗髙春秋讖也自西京末玆語盛傳光武與公孫述書嘗稱及而竟無驗及曹氏僭號譙周以問杜瓊瓊曰魏闕名也當塗而髙讖驗矣然安知非老瞞擅國之日故封魏以應謠言耶讖不足信此蓋可見典司也午馬也見周所爲讖文後果驗史謂周有他數術假讖爲言耳

世傳天策府十八學士以唐一代人才盡此然當時隱太子及齊王元吉各延攬相傾秦邸不能兼得也按史武徳初太子建成與秦齊二主勢位相軋爭致名流以自助太子則詹事李綱竇軌庶子裴矩鄭善果友賀徳仁洗馬魏徵中舍人王珪舍人徐師謨率更令歐陽詢典膳監任璨直典書坊唐臨隴西公府祭酒韋挺記室參軍事庾抱左領大都督府長史唐憲秦王有友於志寧記室參軍事房玄齡虞世南顏思魯咨議參軍事竇綸蕭景兵曹杜如晦鎧曹褚遂良士曹戴冑閻立徳參軍事薛元敬蔡允恭主簿薛收李道玄典簽蘇幹文學姚思亷褚亮燉煌公府文學顏師古右元帥府司馬蕭瑀行軍元帥府長史屈突通司馬竇誕天策府長史唐儉司馬封倫軍諮祭酒蘇世長兵曹參軍事杜淹倉曹李守素參軍事顏相時齊王有記室參軍事榮九思戶曹武士逸典簽裴宣儼文學袁朗及從弟承序然則秦邸幾有雲臺之數亦不止十八也內顏思魯師古相時父子兄弟褚亮遂良父子薛收元敬淹如晦叔侄一時同與盛矣

天策十八學士像閻立本寫今藏兵科中原在大內相傳永樂中收付兵科毎詹翰諸臣供事廷試者必畱飲科中索一玩以爲故事萬曆初周公瑕遊燕中得摹本知捲爲沈存中家物而跋尾書迹不逮因爲補錄之瑯琊兩王公俱有跋大學士淮南李公介弟子繁刻之石嘗以一本遺家君余及見之存中跋謂圖中名字官秩與史多不合如姚東字思亷史作姚思亷柬之蘇壹陸元朗薛莊史皆以字爲名李玄道蓋文達於志寧許敬宗蔡允恭史皆不字房玄齡字喬年史以房喬字玄齡孔穎達字仲達史以爲字穎達蓋唐書成於後人之手此皆當時紀實者也右皆存中跋語然以余所見圖中最可疑者莫如顏相時圖載相時字師古按史師古相時兄弟也師古字籕相時字睿師古亦爲秦王府文學聲實出相時上而天策之選不與相時傳新舊唐書皆云武徳中與玄齡等爲秦府學士舊唐書瀛洲事末復言相時有兄師古紀載甚明當時在選決相時無疑而以師古爲字存中博極羣書諸學士官名仝異悉考列跋中此其大矛盾者胡絕口不及嘗意摹本非存中之舊後人因筆談所載按其名字與史異者贗作斯圖而不知相時何人以爲卽師古也第存中所考史傳亦自多互異唐書薛收傳以爲圖像而思收存中以爲思收而圖像按收四年入館至七年卒以劉孝孫補之未圖像之先孝孫已召入爲學士不因思收始以孝孫補也新舊唐書褚亮傳俱以贊亮作杜如晦傳亦云而存中以爲於志寧考志寧傳不言此然亮及志寧各有贊其語殊不類自爲藉如傳及存中言則二人必居其一並可疑也存中引蘇世長召對玄武門上譏其名長意短以蘇爲學士日攺名按史世長入唐髙祖責爲屯監尋引見玄武門與語平生因調之曰何名之長而意之短此時世長未嘗入秦邸存中蓋誤以髙祖爲太宗唐書孔穎達元字仲達不云字穎達也存中素名不妄而所取證咸抵牾若是蓋全憑記憶不檢冊書考之前輩往往有此病也惟諸人史不載字者王太常謂可補當時之闕誠然第以相時律之政恐不皆實紀耳﹝於志寧字仲謐李元道字符陽蔡允恭字克讓許敬宗字延族劉孝孫字徳祖蓋文達字文達﹞

武曌以淫牝穢亂唐室實曠刼所無之變而一代英才傑士俯首臣伏無敢聲其罪者獨駱賓王廣陵一檄詞嚴義正足寒猾賊之膽蓋唐初第一流人物也而生蒙淺躁之譏死罹怨望之訕史氏因循置於文苑並其字失之遂令邑中祀典千載寥寥往余籍弟子員日嘗以白督學建安滕公滕公急材甚業舉行會擢任去不果蘇觀察君禹繼至雅是餘論卽移文祀駱於鄕此舉不特爲當時節士伸寃亦爲萬古詞場吐气也

唐郗云卿云賓王仕髙宗至侍禦史天后臨朝數上書諷諌得罪貶臨海丞遂與李敬業起義廣陵然則賓王勁气直節始終無毫髮可議自裴行儉惑眾於先魏元忠助桀於後致忠義之操久湮不白自是人間世一大缺陷余不得不明目張膽言之匪以同裏故也

唐人稱賓王上書諷諫武氏得罪必責其復辟廬陵之故不然何以稱諷諫何以致得罪而賓王又何以遂與敬業起兵也

用修云孔北海大志直節而與建安七子並稱駱賓王勁辭義舉而與垂拱四傑爲列以文章之末技掩其立身之大閒可慨也君子當表而出之楊氏此論甚公然謂大閒掩於末技恐不應爾妖牝竊唐舉唐臣子頌徳恐後自賓王一檄痛責其姦大聲其惡曌𨿽漏网千載下罪孽歷歷卽轘磔都市不過何云末技且當時從敬業起事詎止賓王一人今皆湮沒無聞而賓王以一檄故名流天壤謂文章傳气節乎气節重文章乎

賓王起義人所共知而不知其奉母至孝集中三與上官啟皆以捧檄負米爲言至裴行儉辟爲記室則辭以母老不堪逺行情致酸楚詞旨眞篤字字滴淚卽李令伯表不過也道王命以自陳則抗言不答半千諭以干進則守道不回凡賓王操履類出唐文士上遺集班班學者徒泥裴語何哉

駱答裴書云義士期於壯夫忠臣出於孝子旣不能推心奉母亦焉能死節事人駱之器識如此而裴以爲浮躁淺露彼方陳力牝朝詎相入哉﹝裴𨿽死髙宗末實武后用事世﹞

凡稱知人者知其人臧否邪正耳窮達修短則姑布子平小術君子不道也裴行儉以器識短王楊四子幸而偶中至今儒者樂道之巵言云裴所稱王勮王勔蘇味道皆覆身竄籍何以優劣四子余謂此不必辯使勮勔果有奇節卓行卽裴言不中吾猶以爲確論今徒以位遇通塞爲驗則裴所見眞姑布子平之術耳況勃等卽如裴論不過浮淺小節而味道輩摸稜邪諂榮寵牝朝器識何在裴之取捨如此其足以混詞場欺達者哉

方萬里云裴儉以富貴骨相取人而文以器識之說吾未見其能合於四子也賓王一檄气蓋萬古𨿽敗何傷杜爾曹身與名俱滅不廢江河萬里流旨哉

史稱駱賓王失職鞅鞅遂與徐敬業起兵夫孽後臨朝羅織萬態卽狄仁傑輩尙誣以反況賓王倡義殺身欲加以罪寧足據乎且文人失意憤悱其常屈平懷沙賈生夭折後世咸悼其忠賓王首倡大義庸可以此訾之駱集十卷今存自疇昔書憤二章外無一鞅鞅語至忠孝气誼浡郁諸制作間有足異者詳見別條

萬曆戊子秋蘇君禹行部婺中余特爲賓王上事云竊見故唐臨海縣丞義烏駱賓王勁气髙風瑰材絕行文詞冠代志業超羣挺生景龍垂拱之辰驟揭天寶開元之軌雕章繪句則霧捲霞舒授簡揮毫則星流電掃楊盧遜其渾博沈宋範以馳驅逃榮上裴行儉之書陸沈靡悔潔己拒員半千之請壁立難攀至孝篤於平生孤忠竭於始仕微官奉母任武功簿而不辭直道事人謫臨海丞而愈奮值牝晨之司國三綱斁而九法淪偕勲冑以勤王片檄呼而大眾集慨一抔之黃壤問六尺之遺孤歷數屠兄殺子之姦元凶褫魄亟發酖母弒君之惡巨猾寒心旣已首建義旗將裂渠魁於七廟不幸身膏逆刃尙飛靈爽於千秋偉哉國士無雙詎謂文人寡行痛史氏因循弗搜羅於誼烈乃邦人寡陋迄罷享於烝嘗誠萬古不白之沈寃實一代當興之巨典伏惟褒錄遺忠闡揚大節亟修廢墜廣勵風猷俾乾坤壯气昌明於崇正之朝海甸英魂振勵於右文之日云云以論賓王事附載此﹝今賓王已祀郡城余嘗集駱詩文闗渉者並昔人遺論爲駱侍禦忠孝辯有他刻﹞

少室山房筆叢卷八

●史書占畢五

○雜篇上

玄黃之間事變脗合者古今實繁乃前人之采述一何寡也自明諸薦紳先生博雅君子稍稍畱意若餘冬序錄藝苑巵言詳矣然率異代也余偶讀六朝諸史得事之符節者若干條漫錄於左以資談噱其已見二書及世說語林一門並載者與夫事仝代異者咸置弗收至於諸代當以次漸及焉﹝小說家仝者並附﹞

齊武帝子巴東王子響要直閣將軍董蠻同行帝爲易名仲舒因戲曰今仲舒何如昔仲舒對曰昔日仲舒出自私庭今日仲舒降自天帝以此言之勝昔逺矣梁武帝子西昌侯藻遣蜀人李膺奉使入都帝戲謂曰今李膺何如昔李膺曰今勝問之曰昔事桓靈之主今逢堯舜之君大爲擊節

晉桓溫有大志不時就嘆曰爲爾寂寂爲文景所笑王融年三十急欲爲公輔嘗嘆曰爲爾寂寂鄧禹笑人溫尋卒融亦被收

宋顏師伯與孝武摴蒱孝武擲得雉謂必勝師伯次得盧亟取子斂之曰幾作盧遂輸直百萬梁韋叡與曹景宗摴蒱景宗擲得雉叡次得盧遂取子反之曰異事遂作塞亦輸直百萬叡﹝錢出昌義之稍異﹞

晉王弼數侮鄭康成忽夜聞履聲見一人入合中自稱鄭玄數弼曰君年少何以穿鑿文句而妄譏老子也弼惡之俄病卒魏劉蘭排毀董仲舒忽有人葛巾野服直入蘭讀書處謂曰君自是學士何爲苦相排毀義理短長竟誰在而無禮見淩也今召卿往蘭尋卒

晉謝據好上屋燻鼠男胡兒都不知聞人道作此者輒戲笑之前後不一謝公因語次謂曰世人以謗中卽言我亦共爲爾胡兒大悔失言謝康樂父不慧而靈運好臧否人一日同宣逺登車盛欲揚搉宣逺澘然曰祕書蚤世外議亦互有異仝靈運論遂衰止

齊劉祥遇褚淵入朝以腰扇障面祥曰作如此舉止羞面見人扇障何益淵怒曰寒士不遜祥曰不能殺袁劉焉免寒士謝超宗遇褚淵送客墮水超宗大笑曰投畀河伯河伯不受淵嗔曰寒士不遜超宗曰不能賣袁劉焉免寒士

晉王敬倫風姿似父作侍中公服從大門入桓公望之曰大奴固自有鳯毛宋謝鳯子超宗嘗作殷淑儀誄帝大嗟賞謂謝莊曰超宗殊有鳯毛按謝事在王氏後今世率稱謝而不及王余意鳯毛謂靈運耳南史靈運子鳯蚤卒不言能文章以劉道隆犯諱故此語獨傳如敬倫父豈亦名鳯耶

宋沈慶之不肯北伐文帝彊之慶之曰耕當問奴織當問婢陛下謀白面書生事何由濟師竟無功魏邢巒不欲圍鍾離魏主詰之巒對曰耕則問田奴絹則問織婢臣旣謂難必無克理城果不拔

吳孫皓勸晉武帝酒曰昔與汝爲鄰今與汝爲臣上汝一杯酒願汝壽萬春宋王歆之贈劉邕歌曰昔與汝爲臣今與汝比肩旣不願汝酒亦不願汝年

宋中書舍人狄當周赳詣張敷先旁設二牀去壁三四尺二客就席數呼左右曰移我牀逺客赳等失色而去齊中書舍人紀僧眞以武帝命詣江斆登榻坐定斆便命左右曰移吾牀讓客僧眞喪气而退又王僧達焚路太后弟所坐牀亦類

齊侯景出鎭河南謂神武曰今握兵在逺人易爲詐所賜書背乞加微點神武卒世子澄以書徵之書背無點遂不至發兵反隋髙祖與漢王諒約凡璽書徵召敕字傍別加一點髙祖崩太子廣以書徵之以敕字無點遂不至發兵反

宋檀道濟伐魏叔孫建以輕騎邀其運道道濟夜聚沙覆之米唱籌量之魏諜以爲糧也因殺告者道濟全軍而返周賀若惇伐陳侯瑱以舟師斷其糧援惇聚土營內以米覆之集諸營軍士各持囊詣官司若請給者陳人信之全軍而返

宋陸修靜以白羽扇遺張融曰此旣異物以奉異人齊髙帝以白羽扇遺孔靈產曰君有古人之風故贈君古人之服

齊明帝以漆燭盤賜傅昭曰君有古人之風賜君古人之物梁昭明以瓠食器賜劉杳曰卿有古人之風故賜卿古人之器﹝四事大同蓋六朝口語類爾前以羽扇事仝故各類﹞

晉向秀注莊子妙析奇致大暢玄風惟秋水至樂二篇未竟而秀卒秀子幼義遂零落然猶有別本郭象見秀義不傳於世遂竊以爲巳注乃自注秋水至樂二篇又易馬蹄一篇其餘眾篇或定點文句而已又髙平郗紹作晉中興書數以示何法盛法盛有意圖之謂紹曰卿名位達不復俟此延譽我寒士無聞於時如袁宏幹寶賴有著述流聲宜以爲惠紹曰一生苦心具在於此非吾子之所能奪也遂勿與法盛銜之紹書成藏於齋內廚中法盛詣紹會紹不在直入竊書紹無兼本遂行何書﹝何事別無考或未必盡然第向以別本而存紹無兼本而沒此當知也﹞

梁賊宋子仙破會稽得庾肩吾欲殺之先謂曰吾聞汝能作詩今可卽作若能將貸汝命肩吾操筆便成辭采甚美賊釋之齊獠賊執張融將殺之融神色不動方作洛生詠賊異之而不害﹝世譏賦詩退虜余嘗集此例十數爲吾黨解嘲﹞

齊何恢有妓張耀華美而有寵阮佃夫求之恢曰恢可得此人不可得也阮遂諷有司以公事彈恢罷之晉石崇妾緑珠美孫秀命使求之崇悉出諸妾數十使者曰奉命求綠珠他非所欲崇勃然曰此人不可得也秀遂以事害崇

宋範曄作和香方序曰麝本多忌過分必害沈實易和盈斤無傷零藿虛燥詹唐黏濕甘松蘇合安息郁金之屬並被珍於外國無取於中土又棗膏昏鈍甲煎淺俗非惟無助於馨烈乃當彌增於尢疾也所言悉以比類朝士麝本多忌比庾仲文零藿虛燥比何尙之詹唐黏濕比沈演之棗膏昏鈍比羊玄保甲煎淺俗比徐湛之甘松蘇合比慧琳道人沈實易和自況又卞彬爲禽獸決錄目禽獸云羊性淫而狠豬性卑而率鵝性頑而傲狗性險而出皆指斥貴勢其羊淫狠謂呂文顯豬卑率謂朱隆之鵝頑傲謂潘敞狗險出謂呂文度其險詖如此又蝦蟇賦云紆靑拖紫名爲蛤魚比令僕也又云蝌斗唯唯羣浮闇水爲令史也

湘東王徐妃以王眇一目常作半面妝其臣曁季江語人云蕭溧陽馬𨿽老猶駿可騎徐娘𨿽老猶尙多情齊祖珽乘老馬常自號驑駒又與寡婦某通常令左右呼娘子其友人誚之曰老馬十歲尙號驑駒一妻耳順彊呼娘子﹝李獻吉徐娘老去風情在用此事見梁元徐妃傳﹞

齊範元琰以園蔬爲業嘗出行見人盜其菘元琰遽退走母問其故具以實答母問盜者爲誰答曰向所以退畏其愧恥今啟其名願不泄也於是母子祕之或有涉溝盜其筍者元琰因伐木爲橋以度之自是盜者大慚一鄕無復艸竊又郭原平宅上種竹夜有盜其筍者原平遇見之盜者奔走墜溝原平乃於所植竹處溝上立小橋令通又采筍置籬外鄰里慚愧無復取者﹝又沈道處遇人盜菜並筍事絕類但沈則市筍遺盜故附此﹞

齊解叔謙母有疾夜於庭中稽顙祈福聞空中語云得丁公藤爲酒便差卽求訪至宜都見山中一老公伐木問之答曰丁公藤也叔謙便拜伏流涕此公愴然授以四段叔謙受之顧視此人不復知處又滕曇恭年五歲母楊氏患熱思食寒瓜土俗所不產曇恭銜悲哀切俄過一桑門問其故曇恭具告桑門曰我有兩瓜分一相遺還以與母舉室驚異尋訪桑門莫知所在王儉時隨僧虔在郡號爲滕曾子又同時宗元卿有至行鄕裏宗事號宗曾子又蔡曇智鄕裏號爲蔡曾子皆齊人也

宋張暢常念持觀音南譙之構逆也暢不從王欲害之夜夢觀世音曰汝不可殺暢遂不敢害及王敗暢系獄誦觀世音經千徧鎖寸寸斷獄司易之復斷吏因釋之又太原王玄謨北徵失律軍法當死夢人謂之曰汝誦觀世音千徧可得免禍誦滿千徧將就戮將軍沈慶之諫遂免﹝並後俱出太平廣記相類頗眾以方外恐不皆實略舉二條﹞

吳人陸暉系獄分死乃令家人造觀音像冀得免死臨刑三刀其刀皆折官問之故答云恐是觀音慈力及看像項上乃有三刀痕現因奏獲免﹝按吳地名蓋亦六朝人也﹞

東魏孫敬徳天平中定州募士奉釋教嘗造觀音像自加禮敬後爲刼賊所引不勝拷楚忽夢一沙門令誦救生觀世音千徧執縛臨刑誦念數滿刀自折爲三段膚頸不傷三易其刀終折如故丞相髙歡表請免死及歸覩其家觀音像項有刀迹三﹝此類約十數則不備錄﹞

後魏範陽寺僧失其名誦法華爲常業初死權殮堤下後攺塟骸骨並枯惟舌不壞又雍州有僧誦法華隱白鹿山感一童子共給及死置屍巖下余骸並枯惟舌不朽此例頗眾第舉二事槪之

晉羊祜三歲時乳母抱行乃令於東鄰樹孔中探得金環東鄰人云吾兒七歲墮井死曾弄金環失其處所乃驗祜前身東鄰子也又何靖有一女數歲而亡女始病時弄小刀子母奪取不與傷母手喪後一年又產一女年四歲謂母曰前時刀子何在母曰無也女曰昔爭刀子故傷母手云何無耶母甚驚怪告靖靖曰先刀子猶在不母曰在靖曰可更取數刀子合置一處試之女見大喜卽取先者﹝又廣記文澹事絕與羊類以唐人故不錄﹞

晉幹寶父瑩有寵婢母甚妬之及瑩亡遂生持婢葬於墓寶兄弟尙幼不知後十餘年母喪開墓而婢伏棺如生載還經日乃蘇言其父恩情如舊旣而嫁之生子又義熙四年瑯琊人陳朗婢死已葬府史夏假歸行冢前聞土中有人聲怪視之婢曰我今更活爲我報家其日已暮旦方開土取之彊健如常又漢杜錫家葬而婢誤不得出後十餘年開冢祔葬而婢尙生問之曰其始如瞑目自謂當一再宿耳初婢埋時年十五六及開冢後姿質如故更生十五六年嫁之有子﹝又博物記載漢一宮人事仝已載二酉綴遺中此事與前切類第非六朝故錄後﹞

宋浦陽江有琵琶圻圻有古冢墮水甓有隱起字云筮吉龜凶八百年落江中謝靈運取甓詣京咸傳視焉乃驗龜繇古冡已八百年矣﹝見水經﹞東京丰都市掘得冢得銘云筮道居朝龜言近市五百年間於斯見矣當時達者參驗是魏黃初二年所葬也﹝朝埜僉載﹞又梁任昉得古墓銘云龜言土蓍言水甸服黃鍾啟靈趾瘞在三上庚墮遇七中已六千三百浹辰交二九重三四百圯歷代無知者至唐鄭欽悅始辧之詳載別刻右見異聞集𨿽唐事實出六朝

後魏天賜中河東人張恩盜發得冢得志云我死後傳子孫二千年困於恩恩得古鐘磬皆投於河﹝史系﹞後魏髙流之爲徐州刺史決滹沱河水繞城破一古墓得銘曰吾死後三百年背底生流泉賴逢髙流之遷吾上髙原流之爲造棺槨衣物取其柩而攺葬焉﹝朝野僉載﹞又廣記開元中江南大水侍禦史鄔載見道傍古墓水潰其穴命遷於髙原旣發墓得銘云爾後一千年此地化爲泉賴逢鄔侍禦移我向髙原校其年果千歲矣﹝此酷與髙流之事類以唐時故附後﹞

晉皇甫謐隱居不仕眈翫典籍至忘寢與食時人方之好色謂之書淫梁劉峻從桑幹還自謂所見不博更求異書聞京師有者必往祈借淸河崔慰祖謂之書淫

宋劉穆之目覽詞訟手答箋牘耳行聽受口並酬應不相參涉悉皆贍舉隋劉炫左畫圓右畫方口誦目數耳聽五事同舉無遺失﹝二事人多不信然亦未必盡誣或傳之太甚耳﹞

晉陸機初入洛次河南偃師時直結陰望道左人居因往投宿見一年少置易投壺與機談機無以抗旣曉便去稅驂逆旅問嫗嫗曰此東數十里無村落正是山陽王家冢墓耳機還睇昨路空野霾云拱木蔽日知所遇者信王弼也又陸云獨行偃師中忽見一家墻院整峻云時饑乏因而請前見一年少二十餘風姿可嘉論敍平生不異於人尋共說老子極有辭致云出臨別語云我山陽王輔嗣也云出門還望向處正是一冢比至家已經三日右二事俱出異苑不應陸氏兄弟同時見鬼當是一事記者訛作二人耳

陳後主在東宮集官僚置宴時造玉柄麈尾新成後主親執之曰當今𨿽復多士如林至於堪捉此者獨張譏耳卽手授譏其後後主嗣位譏爲東宮學士後主嘗幸鐘山開善寺召從臣坐於寺西南松林下敕譏豎義時索麈尾未至後主敕取松枝手以屬譏曰可代麈尾顧羣臣曰此卽張譏後事

梁劉之遴在告常寄居南郡忽夢前太守袁某謂曰卿後當爲折臂太守卽居此中之遴後牛奔墮車右手偏直不復得屈伸旣而連典此郡晉羊祜葬親遇術者云墓於法當出天子祜惡之遂掘損其墓術者再過之云尙當出折臂三公祜後墮馬折臂果至三公

晉謝玄與苻堅相拒淝水玄使謂堅請退軍濟師以決勝負諸將不可堅曰俟彼半渡我以鐡騎蹙之蔑不濟矣軍旣退不可止遂大敗秦由是亡後周尉遲迥伐隋文使子惇與韋孝寛相拒沁水惇布陳二十餘里麾兵小卻欲俟孝寛眾半渡而擊之孝寛等乘其兵卻鳴皷齊進士皆一當百惇眾大敗迥由是遂亡

苻堅伐晉至淝水大敗聞風聲鶴唳皆以爲晉兵齊沈攸之率眾東下戰敗其子元琰奔還聞城外鶴唳皆以爲軍聲

晉桓溫伐李勢戰於笮橋不利將退兵適軍中誤鳴進皷士殊死鬭遂克之宋世祖伐元凶幼戰不利適劭將魯秀誤鳴退皷遂克之

晉幹寶撰搜神記時人稱之曰卿可謂鬼之董狐元魏使李騫入梁見佛寺傍執板筆者謂之屍頭騫曰此僧之董狐也又六朝人撰酒經時謂酒之南董黃長睿號書之董狐

吳孫皓寵姬張氏死思其色使巧工刻木作美人形像常置坐側隋煬帝愛柳■﹝巬﹐言代夫﹞刻木作其形毎飲酒必置坐隅孫皓時晉己革命吳亦遂亡故附此

少室山房筆叢卷九

●史書占畢六

○雜篇下

漢唐而下史籍所書有一事訛而二之者有二事混而一之者有一事傳而余悉冺者有一事實而餘皆虛者有二事類而無一實者卽更僕未易悉數漫舉數則以例其餘

魏時殿前鐘忽大鳴震駭省署華曰此蜀銅山崩故鐘鳴應之也蜀尋上事果云銅山崩時日皆如華言又中朝時有人畜銅澡盤晨夕恆鳴如人扣以白張華華曰此盤與洛鐘宮商相諧宮中朝暮撞故聲相應可鑢令輕則韻乖鳴自止也依言卽不復鳴按此必一事記者訛而二之

吳東陽樵夫入山遇大龜作人言因縛之獻孫權龜路與老桑共語旣至權命烹之焚柴萬車如故諸葛恪曰當以老桑煮之如言立爛又張華斑貍事貍亦與華表共語雷煥識之遂得貍本形二事不應絕肖恪或近實華當由博識附會耶

漢武遊上林見一好樹問東方朔曰名善哉帝陰使人識其樹後數歲復問朔朔曰名爲瞿所帝曰朔欺久矣名與前不同何也朔曰夫大爲馬小爲駒長爲雞小爲鶵大爲牛小爲犢人生爲兒長爲老且昔爲善哉今爲瞿所長少死生萬物敗成豈有定哉帝乃大笑又武帝幸甘泉長平阪道中有虫赤如肝頭目口齒悉具先驅馳還以報上使視之皆莫能識時東方朔在屬車中令往視焉朔曰此謂怪哉是必秦獄處也上使按圖果秦獄地上問朔何以知之朔曰夫積憂者得酒而解乃取虫置酒中立消賜朔帛百疋按朔以虫爲怪哉卽名樹爲善哉意也滑稽之旨卽事可知卽虫或秦獄寃气所結而怪哉之名則朔詭撰欺帝無疑使異時再遇此虫不知易何名號矣又漢武故事東都獻短人名巨靈見朔曰王母種桃三千年一實此兒已三偸之而洞冥記記一女人愛幸於帝名巨靈常出入唾壺中朔見之巨靈遂飛去二巨靈一男子一婦人迹俱詭異又並與朔狎或謂必有一僞余直以爲皆烏有耳

朝野僉載云唐初兵部尙書任環敕賜宮女二女皆國色妻妬爛二女頭髮禿盡太宗聞之令尙宮賫金缾酒賜之云飲之立死環三品合置姬媵爾後不妬不須飲之若妬卽飲柳氏拜敕訖曰妾與環結髮夫妻俱出微賤更相輔翼遂致榮官今多內嬖誠不如死遂飲盡然非酖也旣睡醒帝謂環曰其性如此朕亦當畏之子其柰何因敕二姬令於別宅中安置又國史異篹云房玄齡夫人至妬大宗將賜美人屢辭不受乃令皇后召夫人語以媵妾之流令有常制且司空年近遲暮帝欲有優崇之意夫人執心不回帝乃令謂曰寧不妬而生寧妬而死曰妾寧妬而死乃遣酌一巵酒與之曰若然可飲此一酖一舉便盡無所畱難帝曰我尙畏見何況於玄齡右二事絕類不應太宗屢賜大臣侍姬又屢以藥酒恫喝其妻而其妻又俱飲之也玄齡妻盧氏當房病困嘗剔目以自誓而晚節至斯可謂生平盡廢若此事則余直以盧有妬聲好事遂因環婦嫁名房妻耳不然太宗之術弗效於柳而復試於盧何不憚煩哉

後漢書云孝女叔先雄犍爲人父泥和永建初爲縣功曹縣長遣泥和拜檄謁巴郡太守乘船墮湍水屍喪不歸雄感念號泣心不圖存常有自沈計家人毎防閒之經百許日稍懈雄因乘小船於父墜處慟哭自投水死弟賢其夕夢雄告之卻後六日當共父同出至期伺之果與父相持浮於江上按此事與曹娥同出後漢範史同傳今曹娥以邯鄲蔡氏賞識盛傳而此事絕無知者故特詳之

諒輔字漢儒仕郡爲五官掾時夏大旱太守出祈禱山川連日無所降輔乃自暴庭中期日中不雨乞以身塞無狀於是積薪柴聚茭茅以自環構火其傍將自焚焉未及日中時而天云晦合須臾澍雨一郡沾潤此亦與戴封同世而人罕知並錄之輔時爲尢難也

漢末劉平遇盜扶持其母奔走逃難兄仲遺腹女始一歲平抱仲女而棄其子母欲還取之平不聽曰力不能兩活遂去不顧此事亦見後漢書列傳在鄧攸先其失則甚之矣

天寶中漢州雒縣尉張涉自舉日試萬言詔中書省試涉令善書者二十人各操紙執筆就席環庭而坐但占題目身自巡歷依題口授言訖卽過周而復始至午後詩成七千餘字仍請滿萬宰相云七千可謂多矣何必須萬具以狀聞勅賜縑帛拜太常丞直廣文館時號張萬言右見唐語林又唐詩紀事長沙王璘彖詞學富贍崔詹事亷問表薦於朝先試之使廨璘請十書吏皆給筆札璘口授十吏筆不停綴首題黃河賦三千字復爲鳥散餘花落詩二十首授筆而就時忽風雨暴至數幅爲回飆所捲泥滓沾漬璘曰勿取但將紙來縱筆一揮斯須復十餘篇矣未亭午巳七千餘言時路嵓當軸遣一介召之璘曰請俟見帝嵓大怒亟奏廢萬言科璘仗策歸放曠杯酒間恆自稱日試萬言王某云右唐二事絕類皆試萬言皆至七千而止璘未亭午已就較張尢速乃張竟獲官而璘徒步當事者固有洪隘然亦孰非命也王勮艸五王冊文命五吏執筆分寫頃刻俱就與二事亦頗侔今所試不傳固宜第他什亦無存者信疾行無善迹也

王長公巵言所載臥冰種玉射石望塵等事並其姓皆符合可謂至奇陳心叔名疑略仝余推此更得數事如漢張良稱三傑唐張說亦稱三傑﹝見玄宗詩云赤帝收三傑﹞蜀張飛敵萬人秦張蠔亦敵萬人﹝苻秦鄧羌張蠔咸稱萬人敵見史書﹞揚雄艸太玄經而楊泉亦艸太玄經﹝見馬意林﹞楊傑號無爲子而楊繪亦號無爲子﹝見瀛奎律髓釋梵類﹞瘞子之郭前有巨後有世通﹝見南史孝友傳﹞分身之葛前有玄後有從周﹝葛仙公見神仙傳葛從周號分身將見淸異錄﹞遇仙之王前有質後有積薪皆觀碁也去婦之王前有歡後有季友皆勤學也﹝爲婦所棄也歡事見顏平原判語季友事見杜工部歌行所謂河東女也﹞采薪讀書之劉前貞素後仁軌閉戶讀書之劉前孔昭後士元﹝孔昭畫字士元焯字﹞逃儒入釋者梁彥和逃釋入儒者唐希仁六用並行者宋穆之五事仝舉者隋光伯皆劉姓也而百藥藥師二李咸竊楊素之姬士衡士龍二陸互見王弼之鬼尢爲可笑至武與臏並善兵著書並曰孫子而孫綽書亦曰孫子奭與衍並善辯著書並曰鄒子而鄒陽書亦曰鄒子此例頗眾若睢蠡仲淹三範並變姓名咸著聲績又千古異聞也﹝晉書王歡傳與顏稍異彥和勰字希仁軻字也﹞

古今字號之仝尢有奇者並識之

號浮休之張前有文成後有蕓叟﹝唐張鷟宋張舜民並號浮休子見史﹞稱紫芝之兪前有秀老後有玉吾﹝宋詩人兪秀老元文士兪琰並紫芝﹞中山之劉前禹錫後子儀﹝一唐一宋並名劉中山集﹞東萊之呂前居仁後伯恭﹝一祖一孫並以東萊名集﹞少室山人之李有布衣有拾遺﹝李荃隱居不仕李渤徵爲拾遺並有斯號﹞石林居士之葉有尙書有少保﹝一吳縣人位至執政見宋史一松陽人官至尙書見一統志皆名夢得皆徙湖州皆博學著書﹞集花蕚之李前尙正後子大﹝唐李尙正兄弟三人宋李洪五人俱有花蕚集﹞封花蕋之徐前衍母后昶妃﹝俱爲蜀人見郎瑛類稿或云後花蕋費姓俟考﹞至李義府呼李貓李徳柔亦呼李貓尢可笑也﹝見南唐近事﹞漢兩子夏兩子云﹝杜欽杜鄴俱字子夏揚雄谷永俱字子云﹞並能文兩子夏又同姓且同時也宋兩方叔兩功父﹝一方叔李定孫一方叔李豸字一功父郭祥正一功父張南湖﹞並能詩二方叔又同姓且仝時也宋又有兩張子厚﹝其一闗中人號橫渠者其一見呂居仁詩話是吳中人亦舉進士嘗爲歐陽棐書六一廬山髙詩見石林詩話﹞兩張子野﹝俱名先俱天聖間進士俱能詩俱壽考一博州人號張三影一吳興人見齊東埜語﹞

韓文公有二一唐昌黎一南唐熙載熙載去宋近像傳於後世遂以爲昌黎﹝此與陳孟公事生前身後可作一確對也﹞

兩京房俱術士兩劉歆俱儒生兩龔遂俱郡守兩韓信俱武略俱封王俱亡國兩張禹俱文學俱封侯﹝一安昌一安鄕﹞俱享年造物之巧如此﹝光武紀受尙書於許子威劉歆著五行傳﹞

二王喬皆得仙世知之二劉商皆得仙則人罕知也二王匡皆爲將世知之二劉茂皆爲將則人罕知也二王褒皆能文世知之二劉徳皆能文則人罕知也然又有三王喬三劉商三王匡三劉茂五王褒三劉徳異哉﹝此例古今頗眾詳余仝姓名考中往讀路史十數人常以爲駭近乃知其疎也﹞

向歆本父子然劉植傳子名向兄歆字細君則歆伯向侄也兩劉仲一髙祖兄一光武兄皆同胞皆不類王商有七漢四人王吉有五漢三人﹝俱詳仝姓名考﹞

婦人事尢有酷類異常者弒君之姜前有文後有哀殺子之武前有曌後有惠淫亂之馮前有文明後後有孝文後皆同代二馮二姜又同族也春秋事人共知二武殺子俱見傳惠妃之惡不減驪姬非玉環可望以早夭人罕知二馮各見魏書然蜀有兩花蘂夫人一王衍母隨衍入唐一孟昶妃隨昶入宋皆徐姓皆能詩皆亡國皆不善終竅合乃若此哉﹝花蘃詳郎瑛類稿一云費氏﹞

古今事酷類更有甚者漢兩嚴遵一字君平一字子陵皆髙士又皆易姓﹝始皆莊姓避諱易嚴見傳﹞皆二名君平一名尊子陵一名﹝允亦見傳中﹞兩樊崇俱賊帥一赤眉一尢來兩李育俱賊將一王郎一公孫又皆一歸附一滅亡唐兩李光進一光弼弟一光顏兄皆爲將皆假節皆兄弟有戰功又皆名爲兄弟所掩宋兩李定一彈子美一彈子瞻所害皆文士皆正人皆蘇姓又皆下獄幾死此數人者其世代同名姓同人品同事實同一至於是何其異哉﹝李定劾蘇舜欽見朱子語錄甚詳筆談又有夷將李定亦熙寧時又見劉備李通傳共五李定﹞

世知馮婦之男子而不知許負之婦人也﹝見三國誌劉焉傳末漢封明雌亭侯﹞世知王聖之婦人而不知孟光之男子也﹝王聖漢安乳母擅權當時宦官有王聖然不甚著孟光梁鴻妻外蜀孟光見三國誌有傳﹞三李平一婦人二男子俱貴顯﹝一漢武帝婕妤一劉蜀大臣一元魏名將﹞四巨靈二男子二婦人俱怪神﹝一仙掌巨人一東都短人一漢武宮妃一九元眞母見路史﹞

宋制科題有堯舜湯禹所舉如何乃漢時宮中謁者趙堯舉春李舜舉夏倪湯舉秋貢禹舉冬各職天子所服也又湯周福阼乃張湯杜周也當時士子以唐虞三代爲對遂無一合者﹝見沈氏寓簡又醫家有二扁鵲二雷公詳別則﹞

世知仲尼文宣王而蕭子良長孫稚亦皆文宣王也延岑號武安王在忠義前劉嘉封漢中王在昭烈前今但知玄徳雲長劉仲謚魯哀公朱建稱平原君皆在後尢僻也﹝文宣見路史余並見兩漢書又李光弼嶽飛俱謚武穆嶽與諸葛又俱謚忠武﹞

先仲尼稱聖於魯者臧紇後仲尼稱聖於魯者展禽又楊震在漢稱夫子而李固弟子亦七十二人蕭潁士在唐稱夫子而權徳輿門生亦七十二人﹝展禽至孟始以聖稱﹞

西京雜記有杜陵杜夫子三十國春秋有舞陽杜孔子稱名之類一至於此記謂杜奕棋天下第一蓋其徒尊之若抱朴子所稱棋聖之類然拾遺素稱詩聖又稱集大成又自稱杜陵曷若奪此稱還吾子美不尢稱情耶﹝又莊忌稱夫子是字﹞

顏回爲羌帥曽參爲市人已見前載稱顏子者黃憲外謝尙徐陵周續之皆六代人也稱曾子者張覇外宗元卿蔡曇知滕曇恭皆一時人也﹝南齊人俱見南史列傳又陸云亦稱顏子﹞

兵家有十哲僧家亦有十哲皆能詩者畵家亦有十哲皆散見諸書人多不備錄又唐舉場有十哲又權徳輿門生七十二中十人登輔相爲十哲尢可笑也

三傑有三漢諸人外唐吳少微富嘉謨谷倚皆文人張說源乾曜宋璟皆宰執三君亦三﹝一卽陳蕃等二見名疑﹞三髙有二﹝何點及範蠡等﹞三少有四﹝已見名疑﹞

四友有四周文王外吳太子孫登四友諸葛恪張休顧譚陳表晉王惇王澄庾■﹝颽﹐欠代風﹞胡母輔之唐李嶠杜審言崔融蘇味道四皓亦有二商山外六朝徐伯珍兄弟四人皓首相對號四皓四公子二﹝一戰國一梁時﹞四豪外有四英﹝諸葛亮等﹞四傑外有四俊﹝員半千等見史及唐詩紀事﹞

五老有二唐曹松等五人登第皆年七十餘號五老榜在宋耆英前五侯二俱東漢一王氏一宦官

七子不始建安鄭公孫黑彊與六大夫盟謂之七子七賢不始竹林後漢書袁祕等七人以身扞刃救郡守皆死褒曰七賢又七賢過闗是李白張九齡王維鄭虔張說李華孟浩然又七貴亦二己見名疑

唐虞八元八愷周八士晉八王外漢八俊八顧八及各二﹝詳黨錮傳﹞晉則八達有三﹝並見名疑﹞然晉又有八伯郤鑑爲方伯阮放爲宏伯卞壼爲裁伯蔡謨爲朗伯胡母輔之爲達伯阮孚爲誕伯劉綏爲委伯羊曼爲黠伯見曼傳﹝顧廚俊及獨八廚不再見﹞

著書名姓相類如三孫子三鄒子皆世所共知又名各不同不足相亂然有不可不辯者二孔甲一黃帝史一仲尼孫俱著書俱名盤盂一載漢藝文志一附孔叢子中今藝文志之盤盂不傳而孔叢子之盤盂傳世遂以後之盤盂傳前之孔甲非也二牟融一漢大尉一漢布衣俱著書俱名牟子一載隋藝文志一附弘明集中今藝文志之牟子不傳﹝意林所載尙百餘言﹞而弘明集之牟子傳世遂以釋之牟子傳儒之牟融亦非也﹝又夏帝名孔甲而唐詩人有牟融尢奇孔叢之盤盂疑崇文目誤而弘明牟子余疑爲僞言俱有辯﹞

醫家二扁鵲一黃帝時人一戰國時人二雷公一黃帝時人一趙宋時人按戰國秦越人明洞醫道世以其與黃帝時扁鵲類因以爲號今所傳難經乃秦越人作非扁鵲也宋雷斆撰炮炙三卷人多不知其名但以素問有雷公爲黃帝弟子遂以炮炙卽黃帝時雷公撰其人與事酷類有如此者今二書盛行黃帝時扁鵲宋之雷公殊沒沒因詳識此以例其餘按隋志有雷公注神農本艸四卷此當是僞托黃帝時者非宋人也漢志經方類有秦始皇帝扁鵲兪附方三十卷此當是黃帝時扁鵲然亦依托未必眞也

世率以東漢無二名者亦不盡爾苐以不甚顯故人罕知余讀後漢書及通鑑得數十人識於後

西門君惠﹝王莽時勸劉秀反者見鑑﹞

丘靈舉﹝字季知見王柔傳注餘二名者多字﹞

力子都﹝亦莽時羣盜東海人﹞

劉文伯﹝卽盧芳也﹞

劉子輿﹝卽王郎也﹞

劉俠卿﹝劉盆子嘗爲俠卿牧羊﹞

鄧仲覽﹝延岑將見鑑建武五年﹞

遲昭平﹝平原女子見鑑王莽地節元年﹞

儲大伯﹝光武大夫說鮑永者﹞

焦仲卿﹝見樂府﹞

彭子厚﹝彭寵侄﹞

彭蘭卿﹝亦彭寵侄並見後漢寵傳﹞

劉盆子

蘇不偉﹝見後漢書與蘇章同傳﹞

費長房﹝後漢書方術傳﹞

薊子訓

謝夷吾

樊志張

計子勲

王和平﹝自費長房至此六人並見方術諸傳﹞

曹世叔﹝曹大家夫﹞

劉長卿﹝妻見列女﹞

陳文矩﹝見列女類李氏夫﹞

衛仲道﹝蔡琰先適夫見董祀妻傳﹞

劉騊駼﹝見文苑劉珍傳﹞

卿仲遼﹝見黃香傳﹞

叔孫無忌﹝見方術趙彥傳﹞

魯女生﹝附華陀傳末﹞

冷壽光﹝附華陀傳末﹞

劉景宗﹝見華陀別傳附後漢書陀傳注中﹞

東郭延年﹝見甘始傳道術士也﹞

封君達﹝仝上﹞

侯子道﹝見嚴光傳注﹞

韓怡休﹝韓伯休先名見侯傳﹞

謝季孝﹝見戴良傳﹞

虞都尉﹝漁陽大姓見馮魴傳﹞

韓仲伯﹝見李熹傳﹞

李子春﹝仝上﹞

曹破石﹝節弟見傳﹞

李曼卿﹝識命者見王郎傳﹞

董次仲﹝檀鄕賊帥並下俱見光武紀注﹞

士師郎﹝獲索賊帥﹞

梁安國﹝統孫附傳﹞

梁伯玉﹝冀子附傳﹞

梁不疑﹝冀弟﹞

鄭居業眾之曽孫附傳

謝曼卿﹝見賈逵傳﹞

桓元卿﹝見桓榮傳﹞

劉能卿﹝見更始傳﹞

李子云﹝見逄萌傳﹞

馬伯濟﹝武兄附傳﹞

成翊世﹝見杜根傳﹞

尹不疑﹝單超傳﹞

徐匡鉤﹝吳良傳﹞

戴次公﹝黃昌傳﹞

伏無忌﹝見後漢書序﹞

董奉徳﹝任末傳﹞

令狐子伯﹝王覇妻傳﹞

楊光憲﹝鄭弘傳﹞

叔先泥和﹝列女叔先雄父﹞

韓伯髙﹝見儒林薛漢傳﹞

澹臺敬伯﹝仝上﹞

孔長彥﹝見孔僖傳又弟季彥﹞

任文公﹝見方術傳又父文孫﹞

張伯路﹝見左雄傳﹞

劉文松﹝仝上﹞

甄子然﹝見孔融傳﹞

臨孝存﹝仝上﹞

郝孟節﹝附方術王眞傳﹞

蘇伯阿﹝見光武紀紀末史論﹞

王君公﹝避世墻東者﹞

樂羊子﹝見列女傳羊子名也﹞

解奴辜﹝方術有傳並下三人俱附見﹞

曲聖卿

壽光侯﹝注壽姓也則光侯當爲名﹞

編肓意

嚴彭祖﹝見儒林董鈞傳﹞

顏安樂﹝仝上﹞

王延壽﹝文考賦靈光者﹞

馬日磾﹝與蔡邕同時﹞

蔡少公﹝鄧晨傳﹞

鄭安世﹝來歙傳﹞

劉少公﹝劉永弟見傳首﹞

樊巨公﹝見劉演傳﹞

駿馬少伯﹝見盧芳傳夷人也常疑此類爲字卽此知其爲名且謝夷吾等史皆載字甚明﹞

東漢諸王侯無表故宗室二名者無考紀傳附見者得數人

劉延平﹝見淸河王傳又有常保虎威二人﹞

劉子張﹝更始父見傳﹞

劉萬歲﹝廣宗殤王有傳﹞

劉元壽﹝見明帝十四年﹞

劉徳然﹝以下並見先主傳﹞

劉弘世﹝先主父﹞

劉子敬

劉元起

劉安國﹝見濟北王傳﹞

婦人二名者

曹丰生﹝見曹大家傳﹞

劉賢得﹝陰城公主見順帝五年注﹞

友通期﹝梁冀妾見傳﹞

王伯榮﹝王聖女見楊震傳﹞

陳心叔名疑考據殊精洽然亦謂東漢三國無二名者蓋因襲前人之說余讀三國諸紀傳二名者頗不乏第多東漢末人至鼎足之後則誠罕覩而傳有﹝周生烈朱建平等固不盡無也又陳壽多以字爲名今錄其灼然者周生烈朱建平並魏志有傳三國誌傳中二名者惟此二人﹞

曹安民﹝操侄徵張繡亡﹞

婁子伯﹝見魏武紀破馬超附裴注中﹞

張平世﹝見先主傳﹞

吳子蘭﹝仝上﹞

王子服﹝同吳子蘭皆與先主謀誅操者﹞

劉子平﹝附見先主傳注中﹞

崔州平

石廣元﹝附見先主傳注中﹞

蔣義渠﹝見袁紹傳﹞

嚴白虎﹝見孫策傳﹞

皇甫堅壽﹝嵩子附傳﹞

馬元義﹝張角將見嵩傳﹞

徐季龍﹝字開明見管輅傳﹞

劉奉林﹝仝上﹞

單子春

鮑子春

王弘惠

陳承佑

華長駿

管孝國﹝以上俱見管輅傳注﹞

楊阿若﹝見閻溫傳注﹞

祝公道﹝仝上又孫賓碩自名嵩非字也﹞

趙君安﹝龐烈婦父﹞

龐子夏﹝並附魏龐涓傳注龐烈婦夫也﹞

龐娥英﹝婦人卽樂府龐烈婦名附注甚悉﹞

戲志材﹝魏謀臣見荀彧傳﹞

大抵東漢三國帝王將相皆單名二名者百中無一故𨿽以王延壽之才名馬日磾之職位而思慮往往弗及若精心以求則紀傳之中此尙未能盡也

巵言謂漢諸侯王同名甚眾而唐世尢繁聊撮大都於後但什之六七耳不能舉其詳也漢人以宗正失職故唐之宗正豈亦皆失職耶其與士庶同者計當數倍昭代宗室命名悉用奇字旨哉至如兩李迨同行密邇而俱封延徳郡王尢不可曉非史誤則傳刻之訛也﹝羅泌云唐諸王義成日琮而奉天又名之郁林曰恪而建王又名之此未熟唐史故以一二爲奇儻徧考之則宗室仝名可勝計哉﹞

五李恪﹝一郁林王一建王一越王孫一東平郡王一趙王孫﹞

四李琛﹝一襄武王一蔣王子一許王子一趙王子﹞

三李晟﹝一越王孫一紀王孫一犀浦尉封西平王者非宗室也﹞

三李琮﹝一玄宗子一讓王孫一義陽王﹞

三李瑗﹝一廬江王一樂安王一許王孫﹞

三李滋﹝一宋王一夔王一馮翊郡王﹞

三李褘﹝一信安王一深王一遂王﹞

三李瓘﹝一許王子一趙王孫一紀王孫﹞

三李紳﹝一袁王二俱蔣王孫一史有傳非宗室下仝﹞

三李璋﹝一趙王孫一蔣王子一許王子又一見史﹞

四李凖﹝一紀王孫一參軍一王城尉一大鄭王孫﹞

三李煜﹝一信安子一蔡國公一襄王又五代後王﹞

四李頊﹝一汝州刺史一蔡王孫一蔣王孫一紀王孫﹞

三李琳﹝一安徳郡公一讓王子一許王子﹞

三李系﹝一越王一蔣王孫一成王子﹞

三李絢﹝一衡王一霍王孫一南昌郡公﹞

三李珪﹝一安樂郡公一陳王一趙王孫﹞

三李詡﹝一信安郡公一江王孫一鴻臚卿﹞

二李愔﹝一太宗子一憲宗子﹞

二李寛﹝一太宗子一晉陽丞﹞

二李鳯﹝一太宗子一江王孫﹞

二李峴﹝一信安子一武宗子﹞

二李瑤﹝一玄宗子一許王孫﹞

三李詠﹝一寧王孫一代宗子一寧溪郡王﹞

四李潁﹝一南安王一義烏丞一祕書一少監﹞

二李環﹝一江王孫一濟王﹞

三李翊﹝一趙王孫一江王孫一紀王孫﹞

二李伷﹝一宜春郡王一信州刺史﹞

二李紌﹝一安定郡王一蔣王孫﹞

二李澤﹝一趙王孫一濮王﹞

二李悅﹝一瓊王一趙王孫﹞

三李綱﹝一南陽公一蔣王孫又一唐書有傳﹞

二李訓﹝一潁川郡公一趙王孫一史有傳﹞

二李讓﹝一紀王孫一餘姚尉﹞

二李構﹝一申王孫一杭州刺史﹞

三李樞﹝一趙王孫一鄭王孫一太原少尹﹞

三李謀﹝一通王一江王孫一寧王孫﹞

四李顒﹝一吏部常選一■﹝魯阝﹞國郡公一紀王孫又太平廣記妖狐類有參軍李顒又一蔡王孫﹞

二李溫﹝一江王孫一沈國公﹞

二李仁﹝一中監一成王﹞

三李演﹝一江王孫一寧王孫一臨川郡王﹞

二李愼﹝一紀王一髙陽郡王﹞

二李保﹝一吉王一吳國公﹞

二李禎﹝一端王一雅王﹞

三李建﹝一武威郡王一蜀王孫一資州司馬﹞

二李純﹝一蔣王孫一資州司馬﹞

三李逢﹝一江王孫一宗正一蔣王孫﹞

二李悰﹝一深王一餘姚令﹞

二李嶧﹝一信安子一武宗子﹞

二李琬﹝一玄宗子一許王孫﹞

三李良﹝一桂府少監一撫州別駕一江王孫﹞

二李禮﹝一江王孫一沂王﹞

二李垂﹝一紀王孫一趙王孫﹞

三李俠﹝一許王孫一員外一國子祭酒﹞

三李璇﹝一涼王一晉國丞一鄭王子﹞

三李愈﹝一岐王孫一江王孫又一同﹞

二李■﹝巖頁﹞﹝一紀王孫一江王孫﹞

二李逸﹝一岐王孫一雅王﹞

二李瑒﹝一許王子一薛王子﹞

二李汭﹝一淸河郡王一昭王﹞

二李璘﹝一玄宗子一同州司馬﹞

二李漢﹝一淸懷太子一東平郡王﹞

二李臯﹝一曹王一主簿﹞

二李諒﹝一虔王一南康郡公﹞

三李俊﹝一濟南王一零陵王一趙王孫﹞

二李崇﹝一江王八世一江王九世﹞

二李伸﹝一玄宗孫一潁王子﹞

二李諷﹝一施州刺史一共原郡王﹞

二李涉﹝一寧塞郡王一晉平郡王﹞

二李諶﹝一蜀王孫一上黨郡公﹞

三李緯﹝一均王一鄭王孫一蔣王孫﹞

二李偲﹝一郡王一趙王子﹞

二李珙﹝一丰王一六安郡王孫﹞

二李琨﹝一嗣吳王一宗閔子﹞

二李纁﹝一蔣王孫一會王﹞

三李銳﹝一申王嗣一郡王一州參軍﹞

二李誼﹝一舒王一武陵郡公﹞

四李暹﹝一昭王一鄭王孫一江王子一蜀王孫﹞

二李績﹝一欽王一蔣王孫﹞

二李侹﹝一經王一平陽郡王﹞

二李僾﹝一徳陽郡王一祕書監﹞

二李煒﹝一鄆王一嗣蔣王﹞

二李賢﹝一章懷太子一江王孫﹞

三李約﹝一江王孫一邵王一兵部員外﹞

三李綽﹝一趙王孫一邢國公一蔣王孫﹞

二李續﹝一東平郡王一江王孫﹞

二李琚﹝一玄宗子一江王孫﹞

二李佩﹝一信都王一鴻臚卿﹞

三李儀﹝一信都郡王一武陽郡王一祭酒﹞

二李瑛﹝一玄宗子一許王子﹞

二李玭﹝一義王一太子詹事﹞

二李迥﹝一韓王一絳州刺史﹞

二李寀﹝一樂安郡王一昆山令﹞

二李傑﹝一趙王孫一國子祭酒﹞

三李繁﹝一節湣廟令一蔣王又一李泌子﹞

二李實﹝一雍王孫一京兆尹﹞

三李紹﹝一蜀王孫一趙王六世又十一世﹞

四李遇﹝一鄭王孫一端王一蔡王子又五代將﹞

三李渾﹝一蜀王孫一蔣王孫一蔡王孫﹞

三李程﹝一蔣王孫一錢塘丞一唐相﹞

三李平﹝一蔡王八世一十二世一秩石尉又一蜀人又元魏將又漢宮人亦名李平﹞

三李福﹝一和王一趙王一定州刺史又一唐書有傳又一見太平廣記又一宋李全兄共六人﹞

六李佑﹝一蜀王孫一太宗子一昭宗子一申王孫一嘉王一蔡王又一淮西將共唐有七﹞

二李淸﹝一新平郡王一常山郡公又一見唐詩紀事一李澄子見傳一隋宮人遇仙一見廣記再生類﹞

二李宗閔﹝一蔡王孫一唐相﹞

二李建成﹝一隱太子一宣州參軍﹞

二李元裕﹝一髙祖諸王一太常秉禮﹞

二李方叔﹝一蔡王孫一紀王孫﹞

二李餘慶﹝一隴西郡王一嗣濮王﹞

二李孝逸﹝一給事中一武后將﹞

二李紹宗﹝一江王孫一蔣王孫﹞

二李友諒﹝一蜀王一寧王孫﹞

梁元帝有同姓名錄丘光庭有同姓字錄皆不傳然其書各一卷𨿽唐以前時代較近要不足以盡之抑且唐以後絕無踵作者余嘗欲爲一書續之而未能頃遘幽憂屏居郭外蕭然半榻僅唐史一編案頭日取閱之見其中姓字相同者頗自不少而世第共傳李益韓翃數人因益取稗官雜說凡唐一代名姓相同者數十百人類而錄之以爲廣見洽聞之助其異代姓氏同者不可勝紀將別有編錄不列此中其已見王長公藝苑巵言附錄及陳心叔名疑者亦不復入﹝名疑引載僅李光進盧貞五人巵言及郎氏類槀略仝﹞

兩張昌宗一昌齡兄與昌齡俱才顯一易之弟與易之俱色稱

兩呂太乙一中宗朝文士以才稱一代宗朝宦者以反戮﹝二條並見唐書﹞

兩薛仁貴一武將見唐書一文人注周易見唐書藝文志次第在王勃前陸徳明後蓋亦髙宗時人當與徵遼建功者相去不逺而傳絕不言其能文著書考之唐世河東之薛文學最盛蓋一時名姓相同決非爲將之仁貴也楊用修執此以仁貴爲文武兼才與韋孝寛並稱按唐書張仁願傳云唐初才兼文武僅郭元振唐休璟裴行儉及仁願未嘗一齒仁貴則注周易者非其人必矣藉令史傳中於著述或不盡載亦當稍稍及其文義大端而仁貴本傳苐稱其力田起家傳末竟不略槪好文博雅等語用修之誤了然無疑

續考宋朱長文墨池編第八卷

碑刻類有唐薛仁貴碑注雲天寶二年名禮字仁貴河東汾陰人按新舊唐書薛傳並無此文惟通鑑有之以僻甚附記此

兩陳商一見昌黎集一會昌五年進士見通考孟達集下

三張萬福一徳宗朝救陽城人所共知者一與柳芳同時見酉陽雜爼第七卷

末以醫名非武將也一撰五等朝儀見通誌略乃道家者流

兩李商隱一玄宗朝太子賓客見舊唐書明皇本紀一晚唐詩人

兩施肩吾一中唐元和間進士見唐詩品彚紀事等書一撰鍾呂傳道集在晚唐間年代相去差逺故陳振孫以爲二人見文獻通考神仙家余別有辯詳玉壺遐覽中

兩楊復恭一晚唐宦者見唐書一晚唐詞人有詩集或卽一人未可知俟續考﹝藝文志有復恭行朝詩一卷﹞

兩李惟嶽一元徳秀門人一李寶臣子俱附見唐書傳中

兩李文悅一見安史叛時一見憲宗修麟徳殿時通鑑所載﹝又古今說海趙合傳有李文悅蓋卽安史叛時者﹞

兩劉延佑一藏器兄見唐書一守文子見通鑑

兩劉從諫一許叔冀將降史思明一劉悟子並見通鑑

兩李抱眞一李抱玉弟史有傳一李匡威寮屬附見傳中

兩李克寧一李澄子見本傳一克用弟見莊宗記

兩李伯禽一太白子一嘉興監與神昏見通幽記

兩王景崇一晚唐鎭將一後唐牙將各有傳

兩李昌符一唐末詩人見全唐詩話一唐末叛將見通鑑等書

兩李行言一中宗給事見祝欽明傳一宣宗刺史見通鑑等書

兩郭震一代國公字符振一禦史劾趙彥昭見紀事

兩王質﹝一見唐書有傳一唐詩人又一遇仙一列北史之恩幸一見南史王彧下一宋人字景文﹞

兩王晙一侍禦方慶子一邊將唐史有傳﹝又見百將傳綱目等﹞

兩韋溫一韋後族禮部尙書一韋綬子集賢學士﹝見史﹞

兩李玨一淮南使相一江陽富氏已見名疑又隋道士李玨見龍城錄趙昃下

兩吉頊一武后酷吏一大歷詩人見紀事十才子下

兩王適一初唐詩人一見韓昌黎集墓志中

兩李義一初唐詞人一陳敬瑄參謀見僖宗光啟三年

兩裴廸一與王維唱和一唐末幕官五代史有傳

兩韓弘一見髙祖紀王世充僕射一憲宗都綂

兩張佑一晚唐詩人一見新唐書孝友傳敍﹝前張佑一作佑﹞

兩王翰一初唐詩人一太和間邠州人見廣記一百八十九卷再生類

兩杜確一見鶯鶯傳一爲岑參集序見文獻通考晁公武讀書志

兩李翰一唐文人一石晉時學士見五代史兀欲傳

兩李福一李石弟見唐書一南唐將見唐余紀傳三李淸一天寶進士見唐詩紀事一興元鎭將李澄子見本傳一隋末富人遇仙至唐存又一李淸仕晉爲桓溫參軍嘗死再生與隋李淸頗類共見太平廣記

兩無可一見酉陽雜爼諾臯記一詩僧見品彚紀事四澄觀詩話總龜云唐中葉浮屠中有

四澄觀架支提以捨僧伽者洛中之澄觀也參元名太師爲華嚴疏主譯經潤文者會稽之澄觀也傳燈錄有鎭國大師澄觀又有曹溪別出第二世五臺山華嚴澄觀大師

諸人外如李渉李淸李逺李洞李續李諒俱詩人李邕李漢李繁李邰李程李紳俱文士李綱李絳李晟李福李佑等俱名臣考之宗室並有同者羅泌謂張良有九王言十八今唐才三百年而有八李佑六李福五李淸李恪四李晟李紳以異代錯綜之可勝數哉

少室山房筆叢卷十

