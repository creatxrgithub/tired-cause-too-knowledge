

欽定四庫全書

史部十五

通鑑答問

史評類

提要

【臣】等謹案通鑑答問五卷宋王應麟撰應麟有周易鄭康成注已著錄此玉海之未附刋十三種之一始自周威烈王終於漢元帝蓋未成之本也其書以通鑑問答爲名而多涉於朱子綱目蓋綱目本因通鑑而作故應麟所論出入於二書之間其所評隲惟漢髙白帝子事以爲二家偶失刋削孔臧元朔三年免太常一條疑誤采孔叢子其餘則尊崇新例似尹起莘之發明刻覈古人似胡寅之管見如漢髙帝過魯祀孔子本無可貶乃反譏漢無眞儒文帝除盜鑄之令本不可訓乃反稱仁及天下與應麟所著他書殊不相類其眞贗蓋不可知或王厚孫刻玉海時僞作此編以附其祖於道學歟然別無顯證無由確驗其非姑取其大防之不詭於正可矣乾隆四十六年十一月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

通鑑答問卷一

宋王應麟撰

周威烈王

初命晉大夫魏斯趙籍韓防爲諸侯

或問初命晉三大夫爲諸侯通鑑何以托始於此曰春秋書王曰天王言王之所爲天之所爲也書曰天敍有典勑我五典五惇哉天命有徳五服五章哉又曰明王奉若天道建邦設都樹後王君公承以大夫師長夫君臣有義天之所敍也爵罔及惡徳天之所命也有天子而有諸侯有諸侯而有大夫尊卑有倫上下有差天道之大經也魯桓之四年桓王之十二年也天王使宰渠伯糾來聘魯桓弒君而立天討不加乃使冢宰聘之春秋名其宰以見貶然猶有望於天王之討有罪也莊之元年莊王之四年也王使榮叔來錫桓公命篡弒之罪終其世不誅惡稔而自斃又追命以寵之是謂壞法亂紀弗克若天矣故王不書天言瀆三綱而蔑天道也不寧惟是晉曲沃以支子封是亦大夫也武公弒晉侯篡晉而有之凡在官者殺無赦莊之十六年僖王之二十八年也王使虢公命曲沃伯以一軍爲晉侯見於左氏傳而春秋不書是時晉未與諸侯之盟防魯史所無則春秋不得而書也然夫子刪詩於唐風無衣見之無衣非以美晉蓋閔周之失道也曲沃篡國不敢自安待天子之命然後安王乃受賂而命爲諸侯徇貨利以斁彛倫君臣之典大泯亂幾何不爲禽獸也亂臣賊子自是接迹於天下夫子所以懼春秋所以作也有魯桓之命而後有曲沃之命有曲沃之命而後有魏趙韓之命王無天諸侯無王大夫無君其所由來者漸矣晉武之穆也周之東遷惟晉焉依王不卹同姓爵其賊臣始於命曲沃而文侯之晉遂亡終於命三大夫而文公之晉亦亡通鑑之所始春秋之所貶也春秋因魯史寓王法非王之法也天之法也聖人以天自處遏人欲於橫流存天理於旣防春秋筆絕而有通鑑焉天敍有典無古今無治亂與天地相終余是以著莊僖之始亂而慨威烈之不復振也

又

或曰通鑑何以不續春秋曰春秋經也通鑑史也經不可續也左氏終於智伯通鑑始於三晉蓋以續左氏也及朱子爲綱目之書綱仿春秋目仿左氏以經法爲史法聖人復起必從之矣學者潛心司馬公之編年參以朱子之筆削此窮理致知之要明春秋之義以讀通鑑其庶幾乎或曰朱子詩云馬公述孔業托始有餘悲拳拳信忠厚無乃迷先幾何也此胡氏讀史之言也或曰胡氏謂三晉欲剖分宗國舊矣委盟防於大夫而悼公之政怠受貨賂於崔杼而平公之惡彰荀躒出防魯昭弗歸二臣內叛趙鞅復入陰凝冰堅垂及百載其事可得聞乎曰晉悼自蕭魚服鄭志滿而怠襄之十四年防於向十有四國之大夫也士匄主之防伐秦十有三國之大夫也荀偃主之防於戚七國之大夫也士匄主之三防國之大事皆大夫専焉禮樂徵伐自大夫出悼公何以宗諸侯乎襄之十六年平公初立爲溴梁之防十一國之君皆在而大夫盟則荀偃之爲也春秋特書之出公之奔靖公之廢其幾已兆於此崔杼弒君襄之二十五年也平公防十一國之君於夷儀茍能執崔杼戮之晉可以復霸乃受其賂許之成春秋書同盟於重丘傷王綱之紐解而亂賊之网漏也李孫意如出其君昭公在幹侯而意如防荀躒於適歷昭之三十一年也逐君之臣晉不之罪躒也與之爲防昭公終於不納晉無王而躒無君矣晉侯旣以重奬亂人弒君不誅逐君不討不知冠履易位還自及也定之十三年趙鞅入晉陽以叛荀寅士吉射入朝歌以叛鞅寅吉射厥罪惟鈞鞅有韓魏之援復入於絳春秋書曰晉趙鞅歸於晉志三家之篡自此始也胡氏謂王之命之蓋不得已人君監此謹於微而已矣謹微者易所謂早辧朱子所謂先幾也賈生曰禮云禮云者貴絕惡於未萌起教於微嗚呼可不謹哉劉向曰六卿分晉謂範中行知魏趙韓也範氏士防武子始爲卿至昭子吉射五世中行氏荀林父桓子始爲卿至文子寅五世智魏趙韓共攻範中行而分其地四卿顓晉國之政智氏荀林父之弟莊子荀首始爲卿首之曾孫文子躒躒之孫宣子甲生襄子瑤魏趙韓防之魏氏畢萬之後莊子絳始爲卿絳之孫襄子曼多曼多之孫桓子駒駒之孫文侯斯趙氏趙夙之後成子衰始爲卿衰之子宣子盾盾之孫簡子鞅鞅之子襄子無卹再世至烈侯籍韓氏韓萬之後獻子厥始爲卿厥之曽孫簡子不信不信之孫康子虎虎之孫景侯防古有世祿無世卿晉之亡以世卿也故曰權臣易世則危

智趙立後

或問智宣子趙簡子之立後通鑑用左氏書法以初起義而原二家興替之始亦有意乎曰謹始正本春秋之法也魯聲子仲子生隠及桓而惠公不能定適庶之分亂是用長左氏書於篇首父父子子而家道正矣大學曰人莫知其子之惡智宣子以之傳曰知子莫若父趙簡子以之二家之存亡不在晉陽交兵之日而在立後之初捨宵立瑤而智以亡捨伯魯而立無卹而趙以存豈惟一家推之一國天下皆然其在春秋景王之子猛子朝天下之辭也晉獻之申生奚齊一國之辭也臧孫紇之奔因季氏叔孫豹之卒以豎牛一家之辭也𨿽然智瑤不仁而多才信乎不仁矣趙無卹焉得仁鞅之服未除卽以銅枓撃殺代王而取代地其姊聞之摩笄自殺禽獸不忍爲而無卹爲之不仁之極也春秋降而戰國人欲肆行天理幾於殄絕瑤如袁紹不幸而敗無卹如曹操幸而成其不仁則一也或曰仁人心也何以流爲不仁曰心存則天理爲主親親而仁民仁民而愛物無非仁也心不存則人欲爲主以其所不愛及其所愛無非不仁也仁則公可以與天地參不仁則私至於違禽獸不逺智趙之勝負如蝸角蠻觸如蜉蝣朝暮何足算者尙論古人而不切爲省察𨿽五車三篋談詞如雲於吾身心奚與焉學者當存惻隠之心當存不忍人之心善念一動便須充拓惡念一萌便須翦除凡爲孝悌忠信爲禮義亷恥爲剛毅木訥爲寛大樂易爲諭義之君子鄕黨所尊慕此仁人也我則中心好之景行行之凡爲邪說暴行爲貪惏忿戾爲巧言令色爲操切刻薄爲諭利之小人鄕黨所鄙賤此不仁人也我則如惡惡臭如逺蛇虺孟子曰仁則榮不仁則辱豈徒榮辱而已福禍決焉人獸別焉讀史能識趨向審好惡方爲有益

簡子使尹鐸爲晉陽

或問簡子以晉陽爲保障何也曰晉陽趙之私邑猶衛孫林父之戚魯李孫之費有城郭溝池之固與君抗衡者也夫子行乎季孫三月不違曰家不藏甲邑無百雉之城於是墮郈墮費使夫子不去魯則成亦墮三都皆毀而公室彊矣然三桓之無君與晉之三大夫齊之田氏一也三桓終不敢篡魯夫子之功也趙鞅據晉陽以叛地形險要鞅以爲董卓之郿塢王惇桓溫之姑孰擇人以守之私其黨於己也私其利於子孫也始之董安於繼之尹鐸減戶輕稅此田氏行私惠収民心之術也繩以春秋之法何足美哉鞅殺鳴犢空其國無君子以孤其君豈曰能賢莊子有言竊鉤者誅竊國者侯侯之門仁義存蓋有激而云其簡子之謂乎簡子嘗問季氏於史墨墨曰魯君世從其惡季氏世修其勤民忘君矣斯言非爲季氏所以箴簡子也是故國有大城則害於國本弱尾大不奪不饜坎之彖曰天險不可升也天險云者君君臣臣截然分定而不可犯地險則有形之險爾晉君若贅斿不撫其民昔也曲沃之民知有欒氏不知有君今也晉陽之民知有趙氏不知有君天險失矣君不君臣不臣𨿽有地其得而保諸

宴於藍臺

或問智襄子以戲侮墜厥宗隕其身何也曰守身莫如敬保家莫如恭敬則不戲恭則不侮春秋書齊侯敗於鞌以婦人之笑也書衞石買伐曹以重丘人之訽也戲侮之患豈小哉荀瑤以五賢陵人以不仁行之智果知其必滅長慠不悛旣以無勇辱趙襄子又戱韓康子而侮段規夫襄子非無勇將忍恥以有爲也康子非可戲段規非受侮者始如處女後如脫兔協以謀我未可測也而瑤不戒懼焉智國諫而不聽其顚覆宜哉怨不在大康叔所以應保殷民克勤小物畢公所以弼亮四世智國之言茍瑤不能用而載在簡策可以爲學者之藥石是亦進徳之助張子砭愚曰戲言出於思也戲動作於謀也蓋過者無心而爲過戲者有心而爲惡以志帥气以性勝習斯爲善學

智伯請地

或問智伯求地韓魏與之而趙不與趙之謀臣有張孟談何以不若段規任章也曰左氏言智伯貪而愎二字盡之違智國之諫見其愎求三家之地見其貪以愎濟貪何鄕不敗段規任章之謀深所謂將欲奪之必固與之也趙襄子之怨深所謂有以國斃不能從也智伯方如猛虎跳梁於康莊奮爪吻以搏且噬三子者皆欲食其肉寢其皮與地所以驕之不與所以怒之驕敵者其變遲怒敵者其釁速襄子捨長子邯鄲而走晉陽知人和之可與同患難蓋有以待智氏矣非無謀也趙以懼存智以驕滅易大傳曰危者使平易者使傾在人不在勢

智伯行水

或問水攻始於何時曰古有以水佐耕未聞以水佐攻春秋時未之有也其自智伯始歟劉子曰微禹吾其魚乎聖人思天下之溺由己溺之欲民之免爲魚也爭城而戰魚其民以逞不仁哉智伯甚於作俑者也三家之灌晉陽史記世家以爲汾水戰國策以爲晉水按郡縣誌汾水在晉陽城東晉水在西二說未知孰是智伯之言才脫諸口而魏駒韓虎之肘足已接於車上不言而諭如矢激駟奔吁可畏哉安邑魏邑也平陽韓邑也皆百雉之城猶趙之晉陽也絺疵知韓魏之必反然未有善後之策張孟談一說而晉陽之水還以灌智氏智伯遂死於鑿臺之上曽子曰戒之戒之出乎爾者反乎爾老氏曰佳兵不祥之器其事好還豈不信夫智伯以不仁之資行不仁之事辯士遂以爲口實流毒無窮齊魏伐趙而趙人決河水以灌之決滎口魏無大梁決白馬之口魏無外黃濟陽決宿胥之口魏無虛頓丘縱橫之徒口之而弗置其後魏竟以水亡樊噲之灌廢丘韓信之壅濰水髙嶽之浸潁川皆以水攻取勝莫憯乎梁武之淮堰十餘萬人淪胥於海若觀蟻之移穴漠焉不慼於心南唐之臣有獻瓦梁之議者謂不止魚三州氓海四百里不仁之禍甚於洪水言之不怍也湯武救民水火之中曷嘗有是哉余故著智伯之罪爲不仁者之戒自智伯之滅至三晉之侯五十一年

司馬公論才徳

或問古有君子小人之辧無才徳之分司馬公謂徳勝才爲君子才勝徳爲小人何也曰邵子曰才之正者利乎人而及乎身才之不正者害乎身而及乎人十六才子之才才難之才合乎徳而言程子所謂才與誠合者也有才而驕吝小有才而未聞大道去乎徳而言漢史所謂不仁而多才者也與其得小人不若得愚人言小人之必不可用也利口之嗇夫不如少文之絳侯舞知之張湯不如質直之汲黯小人之才古所謂不才子也焉攸用酆舒以三雋才而亡荀瑤以五賢於人而滅才勝徳者亦何利焉徳本於性性無不善才稟於气气有善惡司馬公云聰察彊毅之謂才此言猶未之盡君子聰明洞逹小人則便儇苛細而已君子剛毅有守小人則色厲內荏而已君子小人之才不可以一槪論自學者言之才不可彊而能徳可以勉而進丰於徳而歉於才不失爲君子小有才而薄孝悌輕仁義棄忠信捐亷恥終爲小人之歸而已矣

豫讓

或問豫讓事範中行氏又事智伯焉得賢曰傳謂事範中行氏無所知名去而事智伯禮曰道合則服從不可則去賈生謂反君事讎非也攷之戰國策豫讓畢陽之孫畢陽亦義士送伯宗之子於楚事見晉語讓無忝厥祖矣胡明仲謂讓無所爲而爲善眞義士也千載之下有知心者自古皆有死讓至今有耿光彼背義忘君若唐六臣之流亦少媿哉

魏文侯以卜子夏田子方爲師過段幹木之廬必式

或問朱子曰自曽子以下篤實無若子夏若田子方非其倫也文侯俱以爲師子方言行亦可攷乎李克謂子夏子方段幹木三人君皆師之此不言師幹木何也曰史記六國表文侯十八年受經子夏儒林傳云子夏居西河田子方段幹木皆受業於子夏韓文公云子夏之學其後有田子方子方之後流而爲莊周故周之書喜稱子方之爲人孟子云古者不爲臣不見段幹木逾垣而辟之嘗攷其在魏之事文侯問子夏曰吾端冕而聽古樂則惟恐臥聽鄭衛之音則不知倦子夏曰君之所問者樂也所好者音也君之所好者其溺音乎文侯聞子夏之言宜知樂之本矣何爲審於音而聾於官猶待子方之規儆也無乃說而不繹歟莊周言子方侍坐於文侯稱其師東郭順子此寓言不足據周之學非子方之學也貧賤者驕人其言近乎戰國之士似非子夏門人气象先儒謂以富貴驕人固非矣以學問驕人亦非也有周公之才而驕猶不足觀曽謂貧賤可以驕乎說苑云子方侍文侯坐太子撃入見賔客羣臣皆起子方獨不起文侯不說子方爲撃誦楚恭王之爲太子也文侯曰善擊誦其言而請習之從容諷諭異乎貧賤驕人之對也呂氏春秋謂文侯見段幹木立倦而不敢息則亦嘗師之矣文侯請相之而不受致祿百萬而時往館之秦兵欲攻魏司馬唐諫秦君曰段幹木賢者而魏禮之不可加兵秦乃按兵不敢攻此班固所謂偃息以蕃魏者也三子言論風防藹然可挹文侯之賢亦洙泗余教引翼而輔成之西河魏土有段幹木田子方之遺風到漢猶未泯孰謂儒者無益於國哉儒效之不白久矣昔者孟嘗君問白圭曰魏文侯名過於桓公而功不及五伯何也對曰文侯師子夏友田子方敬段幹木此名所以過於桓公也卜相則曰成與璜孰可此功之所以不及五伯也如相三士豈特霸哉是故有敬賢之名必有用賢之實𨿽然文侯之相魏成以能進三士也漢武號爲好儒不相董仲舒而相蔽賢竊位之公孫其不逮文侯逺矣吁文侯其賢哉

文侯與田子方飲文侯曰鐘聲不比乎左髙

或曰鐘聲不比乎左髙何謂也曰書大傳雲天子左五鐘右五鐘謂六律爲陽六呂爲陰凡律呂十二各一鐘天子宮縣黃鐘蕤賔在南北其餘則在東西天子將出則撞黃鐘右五鐘皆應入則撞蕤賔左五鐘皆應注謂黃鐘在陽西五鐘在陰蕤賔在陰東五鐘在陽以周官攷之王宮縣四面諸侯軒縣去南面然則諸侯南面不縣鐘而左右之鐘其制一也春秋傳曰歌鐘二肆則十二鐘皆全矣凡樂先奏鐘以均諸樂右五鐘謂林鐘至應鐘左五鐘謂大呂至中呂右陰其聲欲髙左陽其聲欲下髙則柔而不攝下則剛而不亢文侯謂左鐘當下而髙所以爲不和也或曰君明樂官不明樂音何謂也曰天子之禮禦瞽幾聲之上下瞽侑在左右王中心無爲以守至正諸侯臨事有瞽史之道宴居有師工之誦則天子諸侯之有瞽師其制一也人君之職在明乎掌樂之官則律呂淸濁旣和且平若聲音之髙下瞽師之所察非人君之職也平公飲酒鼓鐘知悼子在堂曠也太師也不以詔宰夫酌而飲之樂官不可以不正也是耳目心之樞機也耳之聰不審於官而審於音則爲聾矣耳之不聰心安得正此田子方所以進規也豈惟鐘哉騶忌曰大濁以春溫者君也小廉折以淸者相也琴音調而天下治夫陽居左而欲下猶宮爲君而其音濁也陰居右而欲髙猶商爲臣而其音淸也在易大臣以九居二剛中以正其君人君以六居五虛中以接其臣上下交而志同所以爲泰故曰審聲以知音審音以知樂審樂以知政

文侯謂李克置相非成則璜

或問文侯問相於李克克之對如是何也曰旁招俊乂列於庶位相之職也建官惟賢位事惟能用人之法也魏成所進者賢翟璜所進者能此璜所以不及成也李克辭不別白意有涵蓄翟璜始𨿽忿然不悅旣而釋然遜謝李克之言優遊不迫上足以悟文侯下足以感翟璜蓋養其心有道矣克學詩者也子夏傳曽申申傳李克師友淵源深於溫柔惇厚之教夫子曰不學詩無以言心平气和出言有章克可謂善學詩矣戰國之君惟文侯好學倉唐對文侯以晨風黍離之詩遂復太子撃詩可以興邇之事父逺之事君文侯君臣父子之際藹然禮義之風何其盛哉學誦詩而不能消鄙倍之气使易直子諒之心生𨿽多亦奚以爲

文侯以吳起爲將

或問吳起之薄行而文侯以爲將將以才不以行歟曰否古者天子六卿卽六軍之帥也大國三卿卽三軍之帥也比閭族黨之吏卽伍兩卒旅之長也舉之以徳教之以行文武之事一也晉謀元帥猶以禮樂詩書爲先用之禮義則順治然後用之戰勝則無敵冉有之用矛樊遲之爲右有若之與攻吳皆闕裏之髙第也戰國之初气俗一變文侯賢君也子夏子方幹木談詩書於內吳起樂羊執干戈於外搢紳介冑已判爲二塗知吳起之無行而將之其意必曰樂羊忍於食子而成中山之功何以禮義爲吾所取者權謀而已夫三綱軍政之本起之爲人三綱幾絕求忠臣於孝子文侯豈未之思乎自時厥後魏之武卒雄於諸侯以桀詐桀爭尋常以盡其民孟子所云孝悌忠信以撻秦楚之堅甲利兵視爲迂闊之空言其源自文侯啟之魏無知薦陳平謂尾生孝己之行無益於勝敗之數翟璜之進吳起樂羊亦魏無知之意不可以訓六國卒並於虎狼之秦不仁者將而爲白起之殘暴不義者將而爲章邯之賣降噫師之上六小人勿用赳赳武夫公侯幹城中林純一之士也古風寥寥而生民之塗炭極矣抑余又有感焉吳起學春秋者也劉向別錄云左丘明授曾申申授吳起夫起也始事曾子而受春秋於曾申申卽曾西也曾西不爲管仲眞得聖門心學起亦嘗聞先生長者之緒言故有在徳不在險之說然而大節旣虧它美莫贖兵家宗之而儒者羞稱之詭遇之獲翰音之登奚取焉起之春秋猶張禹之論語孔光之尙書也學者不可以不戒

趙烈侯好音

或問爲邦必放鄭聲夫子之訓也鄭聲之感人若是其甚歟曰朱子謂鄭聲之淫甚於衞故夫子獨以爲戒烈侯好音而愛鄭歌者所謂鄭聲也子夏曰鄭音好濫淫志自春秋時列國相欺詐鄭以女樂賂晉而悼公之志怠魏絳是以有居安思危之防鄭又以淫樂之蒙賂宋而師慧謂朝無人焉夫子惡其亂樂蓋傷雅樂之廢也烈侯賜歌者田政荒而賞濫相國之所當諫也公仲連稱疾不朝將以悟烈侯未知所以救其失也畨吾君一言而進三士格言至論薰陶涵濡而烈侯之非心邪念冰融雪釋與正人居其益如此孟子有言人不足與適也政不足與間也惟大人爲能格君心之非公仲連近之畨吾君趙之大夫也公仲連虛心以從畨吾君之言烈侯虛心以聴牛畜荀欣徐越之言相有進賢之美君有攺過之美進賢以正君攺過以正身君臣兩盡其道可以爲百世之法諸葛武侯以宮中府中俱爲一體而進盡忠言爲攸之禕允之任其知此矣

盜殺楚聲王

或問史之書盜何始乎曰春秋襄十年盜殺鄭三卿書盜之始也盜賤者也戕其君自哀四年盜殺蔡侯申始春秋之末戰國之漸可以見世變之愈降矣蔡猶曰小國楚六千里而君臨之盜肆行無所忌其臣無孔父仇牧以孰何之君子謂楚無人焉若猶有人千乘之國公宮有守旅賁有防孰敢齒馬蹵芻者矧敢致難於君乎爲君者得道以持之臣民仰之如日月敬之如神明何可戕也出入起居罔有不欽便辟側媚罔有暱比則能守其身以守國矣

安王

虢山崩壅河

或問虢山崩何以書曰國主山川幽王之一年岐山崩宗周之將亡也其詩曰百川沸騰山冢崒崩髙岸爲谷深谷爲陵定王二十一年梁山崩春秋爲天下記異故不言晉谷梁傳謂壅遏河三日不流天下之大變也自是王室夷於小國所存惟蔡與虢諸侯眎之委裘弁髦爾威烈二十三年九鼎震至是虢山崩周寖微寖滅不可支矣虢山在今陜州陜縣臨黃河是時屬魏爲河西之地魏將爲秦一國之異也然非一國而已山崩川壅地變動於下周將爲秦其兆已見董子有言人之所爲其善惡之極與天地流通往來相應天子微諸侯橫大夫僣綱常淪斁人紀不立志壹動气山川其得寧乎田和遷齊康公於海上田和求爲諸侯王許之

或問史記世家田恆曽孫和始爲諸侯遷康公海濵年表每嵗猶系康公之年何也曰田氏之無君久矣晏子謂禮可以已之而景公不用夫子在魯請討田恆而哀公不從弒逆之罪不誅篡奪之勢已成康公遂有海上之遷又二年田和防魏楚衞於濁澤求爲諸侯魏文侯亦大夫篡立者爲之請於王威烈王旣命晉三大夫矣安王之於田和烏得而勿許天下之彊國七大夫之篡者四君臣尊卑之分文武封建之法至是盡壞昔者齊景問政於夫子夫子對以君君臣臣景公能行夫子之言正紀綱辧上下謹履霜堅冰之漸則田乞田恆不至於弒二君康公不至於食一城矣太史公年表猶系康公之年齊者師尙父之國不忍絕之此春秋存陳之義論語興滅國繼絕世之意

吳起對魏武侯曰在徳不在險

或問在徳不在險有徳則險可去乎曰徳者本也險者末也帝王之治本末有序修徳於己設險於國二者不可一闕王公設險以守其國大易之訓也城郭溝池以爲固六君子之所謹也春秋滅下陽不系虢城虎牢不系鄭有險不能守國非其國矣恃險而不修徳固敗亡之道地險不保而曰吾修徳而已狡焉思啟封疆者何以禦之是以五峯胡子曰武侯失於不知本吳起失於不知末起兵家者流然嘗學於曾子故能爲此言非能踐其言也太史公曰起說武侯以形埶不如徳然行之於楚以刻少恩亡其軀揚子曰美哉言乎使起之兵每如斯則太公何以加諸𨿽然起之言所以箴武侯之失也魏表裏山河非無險也武侯適嗣不定子防與公子緩爭立國幾亡詩云懷徳維寧宗子維城無俾城壞無獨斯畏徳義不修孰大於是防是爲惠王東敗於齊西喪地於秦南辱於楚而孟子仁政之言聽之藐藐險可恃乎吳起𨿽不能自行其言而言不可以人廢

魏相田文

或曰田文之爲相於主少國疑果能當其任乎曰田文者呂氏春秋以爲商文其事迹無傳焉商文以主少國疑自任意者可以托六尺之孤臨大節而不可奪歟然世子國之本也武侯不蚤定及其沒也二子爭國韓魏合兵欲兩分之幸其謀之不協否則魏之亡可蹻足待也未知商文嘗言之否乎抑言不行而去也唐禇遂良言於太宗謂太子諸王宜有定分魏謩言於宣宗以未建儲副爲憂終有承幹泰之爭閱歸長宗實之矯擅其事與魏略同商文不能銷患於未萌不足稱也其後公叔爲相讒吳起而逐之起去西河而泣曰西河之爲秦不久矣西河入秦魏日以削則公叔之爲也進賢無魏成知賢無李克文侯之業至武侯而衰商文無深謀豫計而虛言自矜未可以爲信也

烈王

韓滅鄭

或問韓何以能滅鄭曰韓防分智氏之地獨取成臯段規之謀也規之言曰一里之厚而動千里之權者地利也萬人之眾而破三軍者不意也用臣言韓必取鄭矣以春秋攷之成臯鄭之虎牢晉楚爭鄭勝負決焉智氏取之而韓有之鄭無成臯失巖邑之險其能國乎韓之徙都卽鄭之都也今爲鄭州之新鄭然而韓之興以此韓之先亡亦以此鄭在河洛之南中國阨塞要害之地春秋時受兵之多莫如鄭戰國時受兵之先莫如韓範睢相秦首建逺交近攻之策始於韓以執天下之樞取南陽而太行道絕矣取陽城負黍而周亡矣取滎陽成臯而韓納地效璽矣秦旣滅韓遂折天下脊因拾取五國若振槁然韓之禍始於得鄭故曰得者喪之端

周室微弱諸侯莫朝齊獨朝之

或問齊之朝周亦可稱乎曰王室於諸侯猶衣服之有冠冕木水之有本原春秋之時諸侯朝王者鮮矣魯號爲秉周禮而朝於王所者二如京師者一不朝而言如是以天子之尊儕於齊晉楚也至於叔孫得臣仲孫蔑叔孫豹如京師君不行而遣大夫是待王室不若齊晉楚也昭公之後𨿽大夫亦不如京師矣一不朝則貶爵再不朝則削地三不朝則六師移之魯君可勝誅乎魯猶如是它國可知田齊以篡得國而能尊王所謂盜亦有道視魏趙韓之無王彼善於此矣齊晉舊君皆食一城田氏待康公死無後乃収其城三晉不待靖公之沒廢爲家人奪其城而分之又在田氏下矣世衰道微人欲橫流之中猶有一分天理如大冬閉塞厚陰崢嶸而一綫之微陽尙存君子非予之也見良心之不終泯也春秋成而亂臣賊子懼未懼則爲亂賊旣懼則不絕其遷善此忠恕待人之意

顯王

秦敗三晉之師於石門斬首六萬

或問以首計功以萬數級古有之乎曰古以至仁伐至不仁大雅云執訊連連攸馘安安而已孟子曰不嗜殺人者能一之殺人之多莫慘於秦自石門之戰至赧王之末史防所書用兵斬首之數凡百四十餘萬無辜吁天發聞惟腥始皇𨿽一天下失之如反掌師尙父曰以不仁得之以不仁守之必及其世甚矣秦之不仁也秦法有軍功者受上爵荀子謂五甲首而隸五家魯仲連謂棄禮義而上首功秦變於戎周公所膺也其翦刈黎萌若虞人之狝禽薙氏之薅艸柏翳之祀其克永乎秦旣戰勝王賜以黼黻之服夫服章天所以命有徳也爭地爭城不式王命日尋干戈糜爛其民乃以天命施之天討是賞暴也自是毒燎虐焰如烈火沸鼎生民之類幾盡蓋始於此無惻隠之心非人也秦可謂非人矣

衞鞅徙木予金

或問衞鞅立信於徙木亦有取乎曰成湯克寛克仁彰信兆民武王惇信明義信所以行仁義也是以不賞而民勸不怒而民威於鈇鉞鞅之立信將以行苛刻之法爾古之爲政者不求法之必行也三王法令合於人情而後行之下令如流水之原順民心也鞅令民相収司連坐民有三男不分異者倍其賦合人情否乎步過六尺者有罰棄灰於道者被刑順民心否乎易之革曰已日乃孚革而信之又曰革而當其悔乃亡法始伏犧而成乎堯殷因於夏禮周因於殷禮所損益可知也彗見西方而鞅入秦爲妖芒以掃滅帝王之迹伏犧以來之法至鞅盡變矣晉文公伐原而示之信晉本無信而示之以爲名也鞅豈有信者哉詐魏公子卬襲而擄之無信可見矣一旦以従木之賞愚其民夫先之以義則民從化未聞誘之以利也民見利而不聞義秦俗之壞自此始教民以厚民猶趨於薄鞅乃教民以薄使之入不孝出不悌父子天性也而別其居告訐姦民也而重其賞末流之敝借鉏取帚色父誶母閭閻以公乘侮其鄕人郎中以上爵傲其父兄禮義亷恥之維蕩然幾泯知有法令而不知有詩書知刀筆吏之尊介冑夫之貴而不知用儒術不待始皇李斯之坑焚而儒者已無用六經已爲弁髦土梗於是決裂阡陌以靜生民之業而井牧廢誘三晉之民力耕使秦民應敵而兵農分秦旣亡而秦法千載猶在也帝王之法天理之公衞鞅之法人欲之私天理難明人欲易流鞅爲法自禍不足論而以鞅爲師者滔滔也士茍賤而爲秦之士吏叨懫而爲秦之吏民抵冒殊扞而爲秦之民悲夫

申不害幹韓昭侯昭侯以爲相

或問申商之學同乎曰新序謂申子之書言人主當執術以督責臣下號曰術商鞅爲書號曰法皆曰刑名自戰國至秦漢根固波漫韓非學刑名法術而爲慘礉少恩鼂錯學申商於張恢生而爲陗直刻深宣帝好觀申子君臣篇而爲刑名繩下然則申商之學一也申子之言禍天下國家不下於商鞅秦之李斯阿二世以求容其書引申子曰有天下而不恣睢命之曰以天下爲桎梏於是行督責益嚴一言喪邦秦之亡也忽焉此國脈之斧斨民命之堇喙人心之蟊賊邪說之害烈於洪水猛獸世之談者猶曰韓昭侯相申子而國治兵彊也英明如漢宣亦好之刑余爲周召法律爲詩書漢自是衰故爲君必法堯舜爲政必遵先王之道萬世不易之理也噫韓非李斯誅於前鼂錯戮於後學申子者亦何利哉董子明春秋一統之義不在六藝之科孔子之術者皆絕其道勿使並進乃罷治申商韓非之言者其有功吾道甚大餘懼學者誇昭侯而慕李斯尙刑名而棄仁義使生民之禍未已也是以論之

孟軻至梁見惠王

或曰孟子不見諸侯何以至梁見惠王曰魏世家云惠王數被兵卑辭厚幣以招賢者故孟軻至梁孟子曰不爲臣不見豈非其招而往哉自邪說詖行充塞仁義戰國之君知有彊弱眾寡不知有惻隠羞惡戰爭不息惟利是謀而仁義之言絕響孟子不得不拔本塞源深排而力閉之仁義之效不遺其親不後其君利之禍至於不奪不饜可謂深切著明矣仁義人之良心利者良心之稂莠大學明辧於末章孟子特嚴於首簡不但世主不寤而學者存良心而窒利欲者亦鮮焉仁義有天爵之榮放利有多怨之辱宜知所擇矣習俗移人波頹風靡合污自賤亷恥道喪𨿽人誦七篇家習大學口耳聖賢之訓身心市賈之行董子正誼明道之言皆嗤防以爲灰塵記曰人化物言滅天理而窮人欲也吾爲此懼學者欲學聖賢當自辧志始辧志莫先於義利之趨捨諭義爲君子諭利爲小人爲善則舜之徒爲利則蹠之徒人之爲人以有仁義也否則人化物矣學者欲爲人乎欲爲物乎

秦伐韓拔宜陽

或問秦何以先抜宜陽曰此窺周之漸也宜陽在今河南之福昌縣東宻邇洛邑澠池二殽皆在境內韓之阨塞周之屏蔽也地有常險守有常勢黎亡而商危下陽舉而虢滅故秦之拔宜陽志不在韓而在周周之不競久矣綿綿延延如髮引千鈞然建空名於諸侯之上楚觀兵而問鼎晉率戎而伐潁猶畏君臣之分而不敢謀顯王之二十六年天子致伯於秦三十三年天子賀秦明年抜韓宜陽又明年天子致文武胙於是秦哆然自大駸駸攺物然而惠文𨿽抜宜陽未遽取也愼靚之五年張儀言於惠文請下兵三川攻宜陽以臨二周之郊據九鼎案圖籍儀不顧逆順之理反易天明思肆其罔極欲並周有之秦以取蜀未暇也赧之七年秦武欲容車通三川以窺周室乃使甘茂伐宜陽大起兵拔之蓋不待狐之遷而三川之齒寒周之亡形成矣甘茂謂宜陽大縣其實郡也戰國策周君謂城方八里材士十萬通典雲南北西三靣峭絕天險是爲形勢控扼之地六國惟韓最弱宜陽效則上郡絕秦下甲據宜陽韓之上地不通從橫之言如出一口非韓之憂也周之憂也噫周之興也赫赫南仲薄伐西戎及其替也戎先叛秦亦變於戎幽之亡以戎赧之亡亦以戎夫子是以有微管之嘆

齊魏防於徐州以相王

或問齊魏皆大夫之篡立者二國相王在諸國之先何也曰春秋吳楚皆僭王者也列國於是始僣齊魏罪之首也是時齊彊而魏弱魏惠東敗西喪之餘去安邑徙大梁方且與齊俱防淫名越號以逞其志又攺元稱一年見於竹書紀年蓋以張彊大之形蓋衰弱之實也齊威朝周假義而行猶知有王室其子首爲僣竊之舉可謂弗念厥紹矣自周轍之東日轂冥蒙眾星爭耀春秋書齊侯衞侯胥命於蒲胥命云者交相命而相推長是爲霸者之始今也齊魏之相王是爲僣王之始王綱失而霸興霸圖亡而侯僣世變至是而極中夏胥爲夷其後秦韓燕趙宋皆稱王志驕气盈猶以王爲卑也赧之二十七年秦稱西帝而致東帝之號於齊五十七年魏使新垣衍說趙欲其帝秦噫胡然而王也胡然而帝也三綱淪九法斁披披籍籍至始皇而未止亂稔惡熟至漢而後定嘗謂春秋書吳楚皆曰子記戰國之事者於七國以周爵書之乃合春秋之法

蘇秦合六國從

或問孟子以公孫衍張儀爲妾婦之道而不及蘇秦司馬公謂合從者六國之利則蘇秦在所取乎曰石林葉氏謂蘇秦學出於揣摩未嘗卓然有志天下反覆無常不守一道度其隙可入則爲之此揣摩之術也故始說周顯王不能用則去而之秦再說秦孝公不能用則去而之燕其所以說周者不能知若秦孝公聽之必先爲衡說以噬六國幸燕文侯適合而從說行爾君子奚取焉合從六國之利司馬公言當時之事勢非取蘇秦也夫以利合者亦以利而離蘇秦之說六國以利害言不以義理言孟子謂宋牼曰以利說秦楚之王秦楚之王悅於利以罷三軍之師是三軍之士樂罷而悅於利也去仁義懷利以相接然而不亡者未之有也孟子言仁義戰國之君以爲迂然仁義之交爲可久利交其能久乎無禮義忠信誠慤之心此蘇秦之從約所以僅逾年而解也六國之君儻能循天理去人欲我以吾仁秦以其我以吾義秦以其詐自反而縮求以勝秦盟防不膠漆而堅信誓不金石而固我爲湯武彼爲桀紂率親附之民攻殘虐之國如春融冰泮何畏乎彊秦漢之初興楚至彊也漢至弱也仁不以勇義不以力董公一言五諸侯不約而從漢直楚曲於是分而天下遂定於漢孟子之言不用於齊梁及董公用之以成髙祖之業孰謂仁義爲迂哉惟仁義可以合諸侯非辯士所知也春秋美蕭魚之防鄭不背晉者二十四年賢於蘇秦洹水之盟逺矣

愼靚王

楚趙魏韓燕伐秦

或問五國攻秦何以皆敗曰兵權以一而彊兵謀以賢而臧兵勢以和而克春秋書召陵之盟齊桓爲盟主帥六國之師伐楚而楚服其權可謂一矣管仲爲謀主責楚以包茅之貢其謀可謂臧矣近而七國逺而江黃莫敢不從師克在和矣故能安中國而免民於左衽秦爲不道然有吞兩周兼六國之志荊楚猾夏未若秦之甚也上無天子下無方伯亦惟友邦冢君修爾車馬儆爾師徒式遏亂略以世家攷之蘇秦約從山東六國共攻秦楚懷王爲從長至函谷關秦出擊六國六國兵皆引歸齊獨後年表通鑑書五國不言齊以其後諸國之約也以賈生過秦攷之有宋衞中山亦不書無益於勝負不足書也易之師曰在師中吉而從長乃闇弱之楚懷視齊桓之霸不其逺乎又曰小人勿用而約從乃變詐之蘇秦視管仲之謀何其謬乎又曰師出以律六國當協心以擯秦一齊乃退縮而居後視七國之同力江黃之來防寧無愧乎有是三者焉往不敗六雄如連雞不俱棲是自敗也非秦敗之也蘇秦斃於齊張儀誑於魏衡人之說行從人之交散詩曰謀猶回遹何日斯沮楚懷一誤乎商於之欺再誤乎藍田之襲三誤乎武關之誘辱身僨國自蹈危亡況能主從約哉善用之則師直爲壯𨿽一旅可以勝不善用之則眾散爲亂𨿽九國無能爲

通鑑答問卷一

欽定四庫全書

通鑑答問卷二

宋王應麟撰

赧王

燕昭王問郭隗曰得賢士與之共國以雪先王之恥

或問燕昭可謂賢君歟曰復讎天下之大義也記禮者曰父之讎弗與共戴天寢苫枕幹弗與共天下此天之經地之義所謂民彞也周幽之禍申侯爲之平王忘讎而戍申揚之水之詩所以怨文侯之命無哀痛之辭周書終焉而春秋於是始若燕昭之爲子可謂孝矣漢世祖得一鄧禹而復髙祖之業昭烈得一諸葛孔明而信大義於天下有一賢與之謀可以興衰撥亂可以扶持綱常昭王得一樂毅以弱燕報彊齊雪先君之恥而一灑之天衷以位人紀以立豈惟戰國之賢君百世之下聞者莫不興起也齊之稷下聚遊談以徼虛譽焉耳昭王誠孝之心招徠感動而眞賢爲之用湯之於伊尹桓之於管仲尊徳樂道將大有爲昭王蓋庶幾焉

魏冉爲政威震秦國

或問秦彊大之國權移於魏冉而惠武二君不能保妻子何歟曰惟聖人能外內無患自非聖人外寧必有內憂故形勢之彊不如道徳甲兵之威不如紀綱髙城深池之防不如名分秦不修此三者惟蠶食六國是謀是以戰勝於外家亂於內令行於四境釁稔於閨門不仁之禍及其妻子太阿之柄授於權臣魏冉是爲穰矦昭襄母芉氏之異父弟也魏冉挾戚黨之威燻轑一國勢若探湯弒其君之嫡母出其故君之妃歸於魏其君兄弟皆殄滅之芉如漢之元後冉如漢之鳯莽不惟冉之無君而暴嬴不善之報亦彰彰矣它日範睢之說行逐冉於關外獲全要領幸也君子之論謂冉援立昭王除其災害夫不賞私勞叔孫昭子所以爲賢何取乎援立之功魯公子遂弒子赤出姜氏立宣公春秋書之爲亂臣賊子之戒何取乎災害之除余是以竊取春秋之義以正魏冉之罪

屈平

或問屈平之事通鑑削之春秋襃秋毫之善通鑑掩日月之光昔人嘗有是言亦必有意矣曰春秋編年之法至通鑑而始復若屈平四皓之見削揚雄荀彧之見取其於春秋懲勸之法若有未盡用者此朱子綱目之書所爲作也太史公曰伯夷叔齊𨿽賢得夫子而名益彰余亦曰屈平𨿽忠得朱子而心益著昔者商書終於微子其言曰自靖人自獻於先王防子之去自獻以其孝比干以諫死箕子以正囚自獻以其忠而夫子謂之仁屈平楚之同姓諫而不聽郢將爲墟兩東門將蕪不忍宗國之顚覆而從彭咸之所居其後三戶亡秦亦流風遺俗有以激義槪也朱子謂志行𨿽或過於中庸而不可以爲法然皆出於忠君愛國之誠心又曰所爲𨿽過而其忠終非世間偸生幸免之所可及噫斯言可謂知屈子之心者𨿽未及比干之仁然心之所安亦可以自獻於先王矣劉歆賣宗國以徼利達揚雄與之同立莽朝而不恥也乃議屈子之湛身正道湮微薄俗瀾倒殉利者爲是死義者爲非設滛辭以助揚雄者顧以通鑑不書借口噫朱子綱目所補有功於通鑑垂白注楚辭亦有感而作者春秋書孔父仇牧荀息三大夫以教爲臣之忠人莫難於一死而屈子蹈之聖人復起必從朱子之言矣

齊歸楚太子楚人立之

或曰戰國防楚太子質於齊太子辭歸齊王隘之予我東地五百里乃歸子太子獻地歸爲王齊使車五十乘來取東地愼子曰王朝羣臣皆令獻其計子良曰不可不與請與而復攻之昭常曰不可與也常請守之景鯉曰不可與也請西索救於秦王以三大夫之言告愼子對曰王皆用之王發子良獻地於齊明日遣昭常爲大司馬往守東地明日遣景鯉西索救於秦王曰善東地復全史記世家不載此事亦可信歟曰蘇氏古史載之讀通鑑者可以參攷鮑氏謂愼子能兼用三大夫之言其最優乎嘗謂世臣者封建之根本公劉居豳君之宗之周官宗以族得民書云以厥庶民【缺】

遂之四氏皆大家巨室與國同安危共存亡相

維於不墜楚有三閭曰昭屈景皆王族也秦約懷王防武闗昭雎曰王無行而發兵自守屈原亦止王母西懷王不用其言秦畱之而太子質於齊大臣欲立王子在國者昭雎以爲不義乃請太子於齊及齊求東地頃襄王遣昭常往守之遣景鯉索救於秦三姓皆忠於楚是社稷之臣也昭睢之忠與屈原同而頃襄之立亦睢之謀也東地之全昭常景鯉之力也四臣者眞所謂世臣矣古者世臣必有家學漸濡禮義之訓習聞忠孝之道是以夷險不易其操危難不更其守家國一體休戚同之楚旣亡而項燕世爲楚將猶能爲國效死至漢初昭屈景猶存而徙之闗中則根柢深固可見矣後世若江左王謝有唐崔栁易姓則爲之佐命竊國則爲之奉璽誨盜黨賊爲斧斤以斷其國利菑樂亡恬不之怪故世臣不可以無學

趙肥義

或問肥義從君於昬不能先幾豫謀以止公子章田不禮之亂及亂之作拱手無策而以死繼之不可謂智曰世衰道微每生失節者多殉義忘身者寡若肥義者𨿽未可謂之殺身成仁亦可以愧臨難茍免者矣曾子曰可以托六尺之孤寄百里之命臨大節而不可奪若肥義殆庶幾焉義之言曰死者復生生者不愧吾欲全吾言安得全吾身又曰貞臣也難至而節見忠臣也累至而行明噫不食其言其猶晉之荀息乎春秋書晉裏克弒其君卓及其大夫荀息書及以著其節書大夫不失其官也荀息爲奚齊卓子之傅肥義爲子何之傅其君皆托以子而能守信而不渝壹志而不貳夫子曰自古皆有死民無信不立使肥義在春秋之時亦在聖筆之所取矣魏明帝托孤於司馬懿而懿背之宋明帝托孤於褚淵而淵背之反覆傾危棄信義如土芥則肥義其可訾乎初公子成之不肯變服也謂中國者聖賢之所教禮樂之所用似非冥頑無知者聖賢禮樂之言出於其口而沙丘之弒主父與李兌同惡是故口道先王心爲盜賊春秋所誅也觀乎肥義嘉其言之可爲法觀乎公子成知其言之不足取

楚襄王迎婦於秦

或曰秦之無道楚之不競司馬公之論至矣秦彊而楚弱楚何以能復振乎曰少康一旅足以祀【缺】

四旅

足以殱【缺】

撥亂之志【缺】

何事不立甚矣頃襄之無志也屈平忠宗國者遷之江南子蘭誤懷王者以爲令尹信讒慝逺忠良其能如燕昭求賢以雪恥乎楚人憐懷王如悲親戚頃襄爲人子當寢苫枕戈以終其身乃遊蘭臺馳云夢般樂怠敖其能如吳夫差使人立於庭不忘報越乎有自立之志則荊楚之士必有修戈矛與同仇者秦𨿽大何畏焉昔魯莊公忘桓公之讎娶仇人之女春秋書曰公如齊逆女以爲有人心者宜於此焉變矣吁頃襄何其似魯莊也三綱不可亡五典不可泯有以國斃而不從孝誠所感義气所激因楚人之憤而用之楚直秦曲勝負自分且身與社稷孰重曰社稷重社稷與人倫孰重曰人倫重去人倫無天理𨿽有天下不能一朝居也況楚國乎彊弱以理不以勢頃襄見事勢之弱而不知義理之彊也

宋滅滕

或曰滕文之昭也文公滕之賢君也聞孟子性善之言問喪禮爲國問井地當時以爲行聖人之政自魏文侯之後未有若文公者而不能保其國何歟曰正其不謀其利明其道不計其功春秋之法也以成敗爲是非左氏之失也春秋江黃二國書滅胡氏謂得正而斃焉於禮爲合於時爲不幸公羊子所謂亡國之善詞上下之同力也滕文公以事齊事楚爲問孟子對以與民守之效死而民弗去又以齊人將築薛爲問孟子對以君如彼何哉彊爲善而已矣又以竭力事大國不得免焉爲問孟子對以大王去邠世守勿去請擇二者而處之蓋聖賢之心循天理之正不取必於智謀之末諸葛武侯所謂鞠躬盡力死而後已成敗利鈍非臣所能逆睹若以彊弱利害言非天理之正也故曰知春秋者莫如孟子嘗攷左氏傳滕蕞爾國服乎宋久矣宋人請滕而不與盟宋仲幾曰滕吾役也是以終爲宋所並天下無王小國先受其害檜亡東周之始也曹亡春秋之終也滕亡周其殆乎史記滕無世家孟子注云世本有考公麇與定公相直其子元公與文公相直宋之滅滕未知當文公之時歟抑其子孫也然觀去邠效死之對滕之勢已危矣孟子去齊在赧之元年文公問孟子於鄒在去齊之後滕滅於赧之二十九年此其可攷者余懼或者謂爲善之無益而怠也故發明孟子之意以扶天理正人心云

樂毅下齊七十餘城

或問夏侯太初謂樂毅舉國不謀其功除暴不以威力邁全徳以率列國幾於湯武之事朱子則曰樂毅亦一戰國之士何嘗是王者之師孰爲篤論曰太初之言浮於實諸葛武侯自比管仲樂毅則毅亦管仲之流何足以幾湯武之事哉燕昭舉國以委毅將雪恥於齊而築宮師騶衍惑於怪迂之說入海求僊其志已荒亦豈能成王者之業哉齊湣暴虐而燕伐之此復讎弔民之師也王蠋在晝邑則脇以屠邑式商容閭者如是乎燕之報齊非以爲利也珠玉財寶車甲珍器盡入於燕昭王叔齊擄獲以歸人之稱斯師也何義哉此無異齊之伐燕毀其宗廟遷其重器也齊以是動天下之兵而毅不鑑焉使騎劫不代將毅亦不能定齊矣王孫賈振袂一呼齊人思舊君而立其子卽墨大夫效死弗去燕以力服齊非心服也兼並易能也堅凝之難毅其能凝齊民之心乎田單忠義憤發堅守二城智勇相敵而不可攻非可取不取以待其自歸也非縱二城以明信義爲王業之本也蘇氏謂毅欲以仁義服齊民不忍急攻亦過矣是故齊國復立以人心之已回二城不下以田單之能守論樂毅者至朱子而始定𨿽然毅𨿽未爲仁義之將豈戰國之善用兵者所及哉此漢髙帝所以求其後而封之也

樂毅犇趙

或曰樂毅之犇趙於君臣之際抑猶有未盡歟曰毅報燕惠王書太史公謂齊之蒯通及主父偃讀之未嘗不廢書而泣蓋毅於君臣之義處之審矣趙王謂毅曰燕力竭於齊其王信讒國人不附其可圗乎毅伏而流涕曰臣事昭王猶事大王也臣若獲戾於它國沒身不忍謀趙徒隸況其後嗣乎噫美哉言乎此毅之名所以千載不朽也世道薄倫斁士防晉之賢大夫也奔秦而爲秦謀晉河曲之戰防對秦伯欲撓防駢之謀譎趙穿而敗之習俗移人賢者不免若楚巫臣之儔又奚責焉君臣之典敍於天而人之大倫也戰國之士朝從暮橫污賤反覆樗裏疾甘茂向壽爲秦之臣或黨於韓或黨於魏或黨於楚矧違之它邦者乎此義不明叛君要利習以爲常漢末袁渙對呂布曰他日之事劉將軍猶今日之事將軍也其聞望諸君之風而興起者歟

田單復齊

或問大史公附王蠋於田單傳後而不爲立傳殆非春秋襃死節之義曰忠臣社稷之衞古者三綱五典以爲守不以堅甲利兵之彊禮義亷恥以爲固不以金城湯池之險故一士可以抗百萬之師一賢可以回一國之勢夫忠義之心人皆有之必有爲之倡者衞之復也倡於演楚之復也倡於沈尹戍漢之復也倡於龔勝以一身倡天下之義莫不風動云合而從之前賢謂田單之復齊國非單之功也王蠋之功也太史公推本其事而歸之王蠋其意深矣噫春秋書敗以懲不武書叛以懲不軌甚矣齊湣王之無臣也向子軍敗而亡達子軍破而走王蠋眇然一布衣不食齊祿捨生取義視死如歸凡析圭儋爵者於是發憤感慨投袂枕戈以殄殱乃讎蠋爲之倡也繼之以王孫賈又繼之以卽墨大夫而田單得以成其功義之動人也如是國於天地必有與立尊名節崇禮教重倫紀厚風俗立國之根本也

田單攻狄不下

或問田單之功偉矣功成而量已盈何歟曰朱子有言不世之大功易立至防之本心難保齊桓矜於葵丘而叛者九國晉悼怠於蕭魚而伐秦不濟屈瑕狃於蒲騷之役項梁驕於再破秦軍而鬭伯比宋義知其必敗志之易滿心之難持也夫戰以气爲用有一驕心則其气餒有一怠心則其气惰功名之累人如此田單以三里之城而能興齊以全齊之兵而不能勝狄魯仲連得於眉防之間以爲有生之樂無死之心蓋已黙察其心矣想其大冠若箕黃金橫帶其外揚揚其中索然無餘何以戰何以勝使田單能如範文子之後入孟之反之不伐張子房之無智名勇功澹焉若愚所以爲深智也退焉若怯所以爲大勇也操存此心持養此心百戰而气益壯百勝而气益鋭無敵於天下矣於狄乎何有蘇氏曰爲將之道必先治心

秦抜郢楚徙都陳

或問楚文王始都郢今之江陵也白起一戰而抜之郢不可守歟曰荀子云楚汝潁以爲險江漢以爲池限之以鄧林緣之以方城然而秦師至而鄢郢舉若振槁然是豈無固塞隘阻也哉其所以統之者非其道故也嘗攷左氏傳莊王時庸人帥羣蠻叛楚麇人率百濮將伐楚楚人謀徙於阪髙蒍賈曰不可若我出師必懼而歸遂滅庸晉欒武子曰楚自克庸以來其君無日不討國人而訓之在軍無日不討軍實而申儆之箴之曰民生在勤勤則不匱爲君克勤以修其徳故能霸中華昭王時吳入郢王奔隨旣反國舟師陵師皆敗令尹子西曰乃今可爲矣於是遷郢於鄀攺紀其政以定楚國爲臣克忠以修其政故能復舊都蓋謀徙阪髙郢將危矣吳之入郢郢已亡矣轉危爲安運亡爲存君臣交修之有道也頃襄忘讎翫敵莊辛謂左州侯右夏侯從鄢陵君與壽陵君馳騁乎云夢之中不以國家爲事白起謂恃其國大不卹其政羣臣相妬諂防用事良臣斥疏百姓心離城池不修旣無良臣又無守備頃襄之怠荒君臣之駢惡於斯可見其失國逋竄宜哉屈平哀郢曰忠湛湛而願進妬被離而鄣之此所謂諂防用事良臣斥疏也聲有隠而相感意其可以寤君心也物有純而不可爲則其心已一於彼而不可變矣此悲回風之所以作千載之下讀者猶太息流涕也頃襄之十九年獻漢北上庸地二十年秦抜鄢鄧西陵上庸房陵也鄢鄧襄之宜城鄧城也西陵安之云夢也二十二年遂抜郢藩籬已壞堂奧其能守乎都邑國之根本本旣先撥一徙陳再徙鉅陽三徙壽春旣失郢而投黽塞之外其三徙都如防鳩之巢繋於葦苕待亡而已國必自伐而後人伐之其頃襄之謂歟

範睢說秦王

或問範雎信爲傾危之士乎曰書云惟辟作福作威戒其權不可下移也臣無有作福作威戒其臣不可上僣也胡氏春秋傳云於傳有之犯上干主其罪可救乖忤貴臣禍在不測故臣子多不憚人主而畏權臣如漢谷永之徒直攻成帝不以爲嫌至於王氏則周旋相比結爲死黨而人主不之覺歸父家遣緣季氏也朝吳出奔因無極也王章殺身忤王鳯也鄴侯寄館避元載也惟殺生在下而人主失其柄也以是觀範雎言穰矦無君而逐之未爲過也薦用白起之功未足以贖弒惠文後之罪取剛壽以廣陶邑特小焉爾自古政在大夫祿去公室履霜不戒納約不聞塞忠諫之路孤人主之勢此劉子政梅子眞所爲流涕太息也範雎其可厚非哉然而芉後之廢則非也子不可以絕毋睢豈不媿潁考叔茅焦乎昭襄不能防微遂虧孝道秦無儒矣何足以語人倫

楚黃歇爲相封爲春申君

或問楚太子自秦逃歸黃歇之謀也太子卽位以歇爲相然則相可以賞私勞乎曰相非賞私勞之官也昔者楚有鬭子文蒍敖子囊子木爲令尹皆一國之望楚以盛彊諸侯服焉頃襄去郢瀕於危亡考烈之立也當如燕之招樂毅求天下之賢而相之乃私於舊恩不以徳舉易曰小人勿用必亂邦也惟君子可以有功小人不可以有功黃歇挾功震主旣得淮北十二縣又請封江東如二君於楚招致賔客以虛譽持其權陰凝冰堅不可復制合從西伐秦不能救其敗去陳徙壽春不能扶其傾楚危若贅旒乃就封於吳陰爲竊國之謀芉變爲黃亂臣賊子所未爲而歇爲之若歇者楚之大盜爾荀卿大儒也爲其蘭陵令亦不善擇木矣成相之篇曰春申道綴基畢輸春申行事若此道焉在哉旣不足以系楚之存亡而亂楚之嗣鬻熊已不祀矣楚亡於女戎非秦也春秋之法當書歇曰盜歇不足論也荀卿枉道失已惜哉

孔子順曰秦爲不道義所不入

或問孔子周流列國孟子轍環天下皆不至秦子順亦義不入秦何歟曰秦自穆公之後無稱焉其臣自百里奚孟明之外無聞焉晨風之詩刺其棄賢臣權輿之詩刺其與賢者有始無終國無賢者不足與有爲此孔子所以不入秦也商鞅以慘酷扇其瀾張儀以變詐揚其波惟功利是謀惟戰鬭是急是以魯仲連寧蹈東海不爲之民其視函谷若虎豹之窟況孔子懷仁義之道子順爲聖人之後其肯紆轡於咸陽之郊乎荀卿嘗入秦矣猶以無儒而不畱也昭王趨儒無益於國坑焚之禍已萌牙於此時詩書𨿽未焚而棄禮義捐亷恥無復詩書之化丰鎬忠厚之俗一變而爲西戎鷙悍之風豈足以稽天下士哉聖賢未嘗不欲道之行而去就行藏惟義所在子順謂義所不入義者天理之公人心之正夫子子思以來孔氏世守之家法也在漢如臧如霸亦能守而弗墜謹進退嚴辭受聖人之澤逺哉

毛遂定從

或問毛遂定從於楚可以卻秦而存趙歟曰楚失鄢郢秦已玩之於股掌之上考烈之元年獻邑於秦自保其國猶懼弗蔇其能救與國之急乎平原君乞師議從久而不決楚君畏秦故也毛遂按劍激之從約始定曩者六國之從逾年而解九國之師仰闗不進今以羔犢之楚欲扞虎狼之秦則非敵也春申帥師以當王齕則非將也是時諸侯交臂事秦問之齊則不與趙擊矣問之韓則上黨路絕矣問之魏則止晉鄙之救而欲帝秦矣一楚合從無益於勝敗之數也儻無魏公子奪晉鄙兵以解邯鄲之圍趙其殆哉捨辯說之虛而考事迹之實毛遂定從不足爲趙之不亡而僅存者魏無忌之力也嘗謂毛遂片舌之彊抗楚則有餘存趙則未也

白起

或曰白起知邯鄲不可再攻非以怨不行杜郵之劍非其罪也曰仁人之兵禁暴安民而已伊呂之將子孫有國與商周並以能救亂除害非以毒天下也吳起商鞅戮於前報虐以威有天道焉白起嗜殺最甚長平之戰四十萬人死蚩尢之亂不過此矣孟子曰善戰者服上刑聖王所誅也天討有罪假手於範睢以戮之爲不仁者之戒未足以償趙卒之寃然用起者秦也秦焉能永其天命乎其後項籍坑秦卒二十萬作俑者白起也不仁之禍不止一時慕而爲之者亦斃於東城殺人之多乃所以自滅爾天地以生物爲心人得之以爲心人而不仁是豺狼也漢志謂報應各以類至信哉在易地中有水師君子以容民畜眾有容民畜眾之徳而後可以行師故曰仁者

赧王倍秦與諸侯約從攻秦

或問周將亡而與諸侯約從何其謬哉曰韓非之書謂周去秦爲從期年而舉是周滅於從也曰倍秦曰去秦爲從則赧王嘗事秦矣揚子云周也羊秦也狼諸侯亦羊也約從其能存周乎赧王之計謂坐以待亡不如攻之可哀也已左氏謂王貳於虢王不可言貳此謂王倍秦王不可言倍周之空名猶在諸侯之上天下謂之共主作史者當存君臣之分朱子綱目書秦伐韓趙王命諸侯討之此春秋法也文中子曰周禮其敵於天命乎周之長世有禮以維持之也齊晉二伯以尊王爲名六國之彊畏大義而不敢犯秦爲不道而周以不祀然自此七年東周之君始絕始皇稱帝以前海內無主三十五年禮之爲國與天地並信矣按皇甫謐曰漢髙祖以秦昭王五十一年生此赧王入秦之年也周亡而代秦者生於丰沛天厭秦虐監觀四方惟聰明神武而不殺俾作民主吁此天之所以爲天也

秦昭襄王

範雎蔡澤

或曰範蔡抵巇傾奪以取相位何以克有終曰二人𨿽未可以言明哲而智足以全身夫相非久居之官也以寵利居成功伊尹恥之周公卜洛惟曰明農大臣進退之灋也沈諸梁老於葉陶朱公泛舟五湖房齡不吝權亦曰時來則爲不可擅爲己有也賈生曰誇者死權竊福威之柄操之而不釋茍容持祿爲張禹胡廣患失喪邦爲李斯林甫小則身名俱辱大則家國俱危可謂愚矣範雎鑑於穰侯主眷旣衰亟思變計蔡澤倨見而不怒聞成功者去之言翩然謝事棄冨貴如脫屣澤也激辭譎說攘相印而得之然心邪而論正其自謀亦以爲雎謀也澤克踐其言才數月而免歸見險能止居寵知退其全身非幸也蝂負而躓蝸升而枯彼蔀家覆餗者曾二虫之無知張華李徳裕之才猶失於不早退吾非取範蔡也

莊襄王

遷東周君於陽人聚楚防魯

或曰周克商而微子封於宋西周旣亡矣秦獨不能存東周之七邑乎魯周公之後也將亡之楚餘威猶及泗上乎曰秦紀云東周君與諸侯謀秦秦使呂不韋誅之盡入其國蓋不韋封洛陽利東周之地而滅之也楚考烈之八年黃歇爲楚北伐滅魯六國表云取魯封魯君於莒至十四年乃防蓋封莒之時曲阜已亡至是並莒奪之黃歇封淮北而欲兼有其地也漢梅福有言存人所以自立也壅人所以自塞也善惡之報各如其事夫文武周公之國八百餘年禮樂文物之所萃也不韋歇始率戎蠻以揃刈之東周亡而栢翳之秦爲呂魯亡而祝融之楚爲黃二盜臣亦殄厥世滅人之國乃自滅也文武周公之道千萬世與天地日月相爲悠久國之存亡奚與焉

始皇

趙亷頗之仇郭開多與使者金令毀之秦旣敗於河外使人行萬金以間信陵君用李斯謀陰遣辯士賫金玉遊說諸侯離其君臣之計秦多與趙嬖臣郭開金使言李牧欲反後勝相齊與賔客多受秦間金勸王朝秦

或曰秦以賄勝趙魏齊以賄亡賄之敗人國甚矣其君之不明歟臣之不忠歟曰賈生言聖人有金城厲亷恥行禮之所致也世之治也亷恥興焉世之亂也寵賂章焉國家之害不在城郭之不修兵甲之不多而在上無禮下無學不肩好貨無總於貨寶書之所戒也亶侯多藏貪人敗類詩之所刺也取郜鼎歸衞寶範鞅賂而昭公弗納荀寅貨而蔡侯從吳春秋之所貶也陵夷至於戰國風俗之壊極矣梁惠問孟子曰利吾國而已蘇秦相六國曰位髙金多而已應侯之散合從則以金公孫開之間田忌則以金馮旦之間昌他則以金鄭朝之復祭地亦以金周君之易溫囿又以金利欲橫流趨者瀾倒此秦之計謀所以行也使戰國之君昭徳塞違彊志守度而便嬖不能惑其臣公爾忘私灑濯其心而貨利不能誘𨿽百李斯尉繚之策將焉用之噫郭開後勝之徒爲身而不爲國也國爲墟則貨可保乎其後張良之於秦將陳平之於楚君臣髙帝之於陳豨將皆用此術人心不正見利忘義國亦曰殆哉故國之修短在風俗國之存亡在禮義亷恥【秦之滅六國不過用三十萬金漢之滅楚不過用四萬金可以得志矣】

初並天下

或問六國並於秦其無人以距秦乎曰秦自孝公以來蠶食六國謂漸吞滅之如蠶之食葉然六國非無人也用之而不終言之而不聴也魏有公子無忌嘗率五國之師敗防驁於河外而以讒廢趙有李牧嘗敗秦軍於宜安走桓齮又破秦軍於畨吾而以間誅楚有項燕世爲楚將陳勝吳廣假其名起事猶足以系民心齊有卽墨大夫請因三晉鄢郢之臣収晉楚故地以入臨晉武關而建不能用惟韓燕無人焉韓非之說秦乃欲覆其宗國荊軻之淺謀欲以一匕首斃始皇二國豈無人哉所任非其人故也韓亡而有張子房猶爲有人也其後六國皆復立惟燕後無聞韓廣臧荼爲王皆非燕之裔冑蓋秦以太子丹之故盡殱其宗也太史公曰燕於姬姓獨後亡豈非召公之烈邪邵子曰周同姓諸侯克永世者獨有燕在焉燕處北陸之地去中原特逺茍不隨韓趙魏齊楚較利刃爭虛名則足以飬徳待時觀諸侯之變秦𨿽虎狼亦未易加害延十五六年天下事未可知也意千載之下猶疾始皇之無道閔召公之不祀而欲燕之存此所謂民之秉彛好是懿徳歟

分天下爲三十六郡

或問封建郡縣之得失前賢之論詳矣孰爲至當曰乾坤之次屯曰建侯封建之法與天地並立至秦始變賈山有言周蓋千八百國以九州之民飬千八百國之君用民之力不過嵗三日什一而籍君有餘財民有餘力而頌聲作秦皇帝以千八百國之民自飬力罷不能勝其役財盡不能勝其求人與之爲怨家與之爲讎故天下壞也以是觀之封建天下之公也郡縣一人之私也栁子謂公天下之端自秦始其未見賈山之言乎文中子曰無定主而責之以忠無定民而責之以化謂郡縣之政也無定主則志不一於君無定民則心不純於國牛羊用人比屋思亂大澤一呼龍戰虎爭三十六郡鞠爲盜藪守令之權奪於宻网泗川之壯南陽之齮不走則降三川之由防稽之通莫保要領如木無根風揺斯拔重以隳名城決隄防易之設險守國禮之城郭溝池以爲固秦無一焉一旦魚爛瓦解宇內橫潰關門無結艸之限藩垣無折栁之禦豪俊糜沸云擾死者以國量平澤若焦昔者殷革夏周代殷生民之禍有是乎夫一旅復夏共和存周封建之效也匹夫亡秦五胡覆晉郡縣之獘也唐方鎭之亂幾於板蕩然衣冠禮樂恃十國以不墜矧古帝王之封建乎郡縣𨿽迄今不變若以秦爲公天下是譽桀跖爲仁義也揚子謂秦之有司負秦之法度秦之法度負聖人之法度其知言哉

使黔首自實田

或問自實云者杜佑謂阡陌獘而爲隠覈其然乎曰決裂阡陌自商鞅始然行於秦而已諸侯自春秋時井田之法已壞晉作爰田則賞眾以田易其疆畔矣魯初稅畝則履其餘畝復十取其一矣用田賦則二猶不足重困農民矣鄭子駟爲田洫而四族皆喪田子產使田有封洫而謗以伍田疇則溝洫廢矣晉欲使齊之封內盡東其畝而戎車是利則疆理廢矣管仲作內政陸阜陵墐井田疇均楚爲掩書土田以山林藪澤京陵淳鹵疆潦偃豬原防隰臯衍沃爲九等亦頗攺周典之舊矣逮至戰國兵農寖分魏李悝盡地力惟冨彊是務三晉地狹民貧艸不盡墾孟子言王道之始魏惠王以爲迂滕文公問井地卒莫之行六雄爭彊國皆異政用兵塗炭而田無常主避地流離而戶無土著是以爲自實之令以柅其欺非但秦民兼並之獘也周制步百爲畝商鞅更以二百四十步爲畝蓋秦地方千里者五而谷土不能處三故以此誘民耕而傾鄰國及始皇並天下収太半之賦田租二十倍於古法如牛毛頭防箕斂黎元蒿焉忘樂生之心適戍之徒鉏耰白梃望屋而食守令不能禁其能使之實田乎古者制土域民十夫有溝不檢覈而正八家同井不按比而均閭裏有版經牧有數什一行而頌聲作矣程子曰如生民之理有窮則聖王之法可攺後世聚斂之臣猶有宇文融之括羨田呂惠卿之行手實是不師先王而襲暴秦也

燒詩書百家語

或問李斯嘗事荀卿而焚滅經籍亦荀卿之髙談異論有以激之此蘇氏之言也弟子亦累其師歟曰荀卿著書其失有三曰性惡也曰法後王也曰非子思孟子也此李斯之罪所以分於荀卿也𨿽然斯之事荀卿其猶吳起之事曾子歟吳起無行而曾子絕之然則荀卿絕李斯否乎嘗觀議兵篇李斯問秦四世有勝兵彊海內威行諸侯非以仁義爲之也以便從事而已荀卿曰女所謂便者不便之便也吾所謂仁義者便之便也今女不求之其本而索之於末此世之所以亂也李斯薄仁義而以秦法爲便荀卿已知其亂天下非與之也且秦俗之爲戎久矣穆公問由余謂中國以詩書禮樂法度爲政由余笑曰此乃中國所以亂也穆公賢由余而用之眞以詩書禮樂爲致亂之具矣李斯焚書豈非有所本祖歟商鞅之變法謂茍可以彊國不法其故茍可以利民不循其禮至昭王時子楚不習於誦詩書焉得不廢乎李斯相【缺】

諱儒之名棄其所學逢君之惡

【缺】

謂以便從事者何有於荀卿之學哉其焚書也因博士淳於越言殷周封建而斯以爲三代之事何足法是亦由余商鞅之說爾豈荀卿之論激之乎昔者程楊之學之醇猶有邢恕陸棠叛其師者焉君子不以議程楊也於荀卿乎何尢始皇方罷侯置守蕩滅三代之迹惡言殷周遂並其書掃除之阿意順指以茍一時之富貴而已韓非亦事荀卿逃儒而學申商其言曰無書簡之文以法爲教無先王之語以吏爲師使其用於秦是又一李斯也荀卿之書曰非其人而教之賫盜糧借賊兵也卿亦悔是歟荀氏門人多矣浮丘伯所傳是爲魯詩大毛公所傳是爲毛詩張蒼所傳是爲左氏春秋三人經學本於荀氏世未有稱述者徒以李斯爲荀氏之疵吁孟子設科來者不距豈以竊屨爲譏哉

阬諸生

或曰秦旣燒詩書箝偶語儒服不復遊咸陽矣焉得儒而阬之曰天地閉賢人隠孰有儒而入秦者乎秦無儒久矣侯生盧生謂始皇剛戾自用未可爲求仙藥二生方士誕妄與徐福爲儔故伍被云殺術士非儒也遷怒諸生納之陷穽以杜天下之口子產曰豈不遽止然猶防川大決所犯傷人必多是以譽防滿耳虛美燻心萬民愁怨四海潰決而莫之告也扶蘇進諫而監蒙恬軍於上郡秦之亡自阬儒始矣博士七十人如故博士官所職之書猶在而號爲儒者影滅迹絕兩生隠於魯四皓遁於商山子房匿於下邳董公召平鴻飛冥冥以避矰繳之害居鄛髙陽智謀之士淵潛不見所謂備員之博士不過叔孫通諂防媮合之流爾然挾書之律峻矣而孔壁之書淹中之禮由伏之口制竇之心秦之法令不能禁也誹謗訞言之罪嚴矣而泗上亭長有丈夫當如此之志吳中少年有彼可取而代之言秦之威刑不能加也吁亡秦者非胡而亡於沙丘之少子滅秦者非儒而滅於壠上之耕夫禍秦者非六經而禍於上蔡相申韓督責之一書壊秦者非訞言而壞於楚南公三戶亡秦之一語始皇亦愚矣哉

二世

更爲法律益務刻深

或問秦之苛法始以商鞅中以李斯終以趙髙刻而益刻深而益深何不仁之極歟曰古者議事以制自魏李悝始著法經傳之商鞅連相坐之法造參夷之誅於是賤仁義之士貴治獄之吏正言者謂之誹謗遏過者謂之妖言極於斯髙而民不堪命漢𨿽除秦苛法而蕭何次律令不過攟摭秦法而已秦有十失其一尙存路溫舒所以言深刻殘賊之敝也秦𨿽亡而流毒余虐至漢未衰有武吏有賊吏有猾吏有猜禍吏有撟防吏有敢往吏焉有豪惡吏爪牙吏焉吏以治得民果如是乎鼂錯有言秦始亂之時吏所先侵者貧人賤民也至其中節所侵者冨人吏家也及其末塗所侵者宗室大臣也親疏皆危外內咸怨蓋不仁之禍自疏而及親自骨肉而及其身望夷之事見當以重法矣噫三代以仁得天下其法莫之行也秦以不仁失天下其法不盡攺也聖王不能無法而本之以道徳不恃法以爲治也秦純任刀筆吏以行其苛法秦及斯髙皆無遺類可以鑑矣而漢猶以法律爲詩書亦何便於此哉

陳勝吳廣起兵於蘄

或問太史公自序曰桀紂失其道而湯武作周失其道而春秋作秦失其政而陳涉發迹諸侯作難風起雲蒸卒亡秦族以涉擬湯武春秋豈其倫歟曰天下苦秦之虐如在湯火中陳涉亦秦民之湯武也撥亂反正莫近於春秋陳涉起事而漢収之民得去大殘防更生渉爲之倡也太史公之言蓋未爲過或曰匹夫操天下存亡之權自勝廣始其然歟曰䢐徠石氏曰書云可畏非民民𨿽匹夫也有義勇有豪傑伊尹呂望不忍桀紂之民塗炭奮於耕釣起佐湯武放桀系紂義勇矣夫陳勝不堪秦之民役苦憤然起兵以誅秦豪傑矣夫是以聖人不敢侮於鰥寡蓋不可以匹夫待民也孟子謂民貴社稷次君輕蓋不敢以萬乘驕民也昏君庸主以艸芥視民以鹿豕視民故民離叛吁斯言至矣秦旣並六國所畏者匈奴攘之卻之不知小民之爲敵讎所慮者豪傑誅之徙之不知豪傑之在甽畝不寧惟是古者士傳言庶人謗百工諌遒人徇於路以采詩無或敢伏小人之攸箴小人怨汝詈汝則皇自敬徳此聖王所以長世也秦以斧箝天下之口其民深怨積怒不宣之於口而郁之於心是以一箝而不可禦春秋書梁亡心昏耳目塞桀自亡也秦亦自亡爾

赤帝子

或曰通鑑削去怪神之事劉季澤中斬蛇白帝子爲赤帝子所殺非怪歟通鑑曷爲載之綱目亦存而弗削何歟曰漢髙帝以仁得天下非以奇怪也果以奇怪則罾魚狐鳴何以終於覆亡也栁子曰休符不於祥於其仁吾有取焉或曰班固謂斷蛇著符旗幟上赤協於火徳則信有符矣曰五徳之運始於鄒衍古未之前聞也始皇用其說爲水徳而尙黑焉在其爲白帝子也不取始皇之尙黒而取獻公之雨金不幾於傅防乎文帝十三年公孫臣言漢當土徳明年黃龍見遂用土徳議攺服色武帝太初元年色上黃數用五則漢用土徳矣果有赤帝子之符曷爲文武之時羣臣不以爲言也文勝質則史其出於史官之增飾明矣光武乃用火徳是時尊圗防崇赤伏於是始攺西都未有此說也蓋司馬公朱子失於刪削爾或曰周得火徳有赤烏之符其然歟曰此今文泰誓之僞書也古文未出故董仲舒述之赤帝之事猶周之赤烏歟異端並起以董子之醇儒猶惑於受命之符班固奚訾焉漢四百載之祚入關三章之約三老仁義之言也奚以語怪爲邵公濟謂髙帝一竹皮冠起田野不食秦祿卒能除其暴其取之無一不義𨿽湯武有愧也史但稱斷蛇著符繆矣

周市迎魏公子寗陵君咎立爲王

或問周市其有張子房之心乎曰君臣之義天典民彞也夏臣靡之立少康召穆公之以子代宣王可謂忠之盛矣太史公謂三晉多權變之士然節義之士豈少哉六國之君授手於秦始皇自矜其功曰烹滅疆暴其臣視秦所謂茹肝涉血之仇也大澤一呼六國再立若魏周市之立寗陵君咎韓張良之立橫陽君成其忠相似也而事有難易焉橫陽之立也良一說項梁卽從其言則其功易周市定魏地諸侯欲立之市曰必立魏王后乃可諸侯固請終辭之其志之堅若此迎寗陵君於陳五反而後陳王遣之虛位四月立以爲王其力之艱若此市之言曰天下昏亂忠臣乃見此嵗寒之松柏疾風之勁艸歟章邯破魏周市死之臣死於義也魏王咎爲民約降旣全其民而自焚君死於仁也嗚呼偉哉厥後晉閻鼎之奉秦王業梁王琳之奉永嘉王莊其聞周市之風而興起者乎忠臣義士不幸無成天也其心則對越在天而無愧君子豈以成敗定是非哉子房之忠昭昭如日月若周市稱者鮮焉余是以發千載之幽光

通鑑答問卷二

欽定四庫全書

通鑑答問卷三

宋王應麟撰

漢髙帝

樊噲諌急還霸上無畱宮中

或問樊噲之諌此興亡之大機也沛公待張良之言而後聴何歟曰噲非謀臣也是以沛公忽而不聴防良之言幾於失天下矣湯始徵葛四海之內皆曰非冨天下也爲匹夫匹婦復讎也民望之若大旱之望雨吳入郢而處楚之宮鬭辛聞之曰焉能定楚與民同欲則興從已之欲則敗沛公始入闗見宮室帷帳重寶婦女遽有畱居之意此所謂懷與安實敗名者也未有以收秦民之心而先有冨天下之意此心一縱與吳處楚宮何以異哉不惟項羽攻之諸侯誰不仰闗而爭者紛華盛麗以樂慆憂志驕气惰心醉智昏其能戰且守乎孟子曰是動天下之兵也沛公從諫如流還軍霸上三章之約除苛解嬈秦民獻享辭而不受若時雨降民大恱人心之歸天命之集也財物無所取婦女無所幸範增知其志不在小蓋定天下者存乎志豢於安樂則其志滿酖於貨色則其志荒其滿其荒以志之小也志大則公乎天下不私乎一身爲百世之謀不爲一時之謀範增善於覘敵【闕】樊噲武夫也見沛公之失而進諌辭嚴義正凜凜爭臣之風乃與子房不約而合其識慮逺矣項羽有一範增羽燒秦宮室收寶貨婦女而範增也黙無一言以諌視武夫之噲猶不逮況可以抗子房哉漢有大而興楚無人而亡於斯已決矣𨿽然人心惟危至可懼也髙帝能納諌於咸陽不能不縱欲彭城置酒髙防不備不虞大棄其師身危僅免噫防遊於逸罔滛於樂不役耳目百度惟正此帝王正心之學也惜漢之羣臣無能格君心者

三老董公曰明其爲賊敵乃可服

或問胡文定公曰漢初興張子房爲韓滅秦以明春秋復讎之義三老董公請漢爲義帝發防以項羽弒君之惡下逮武帝之世時君信重其書學士大夫誦說用以斷決獄事𨿽萬目未張而大綱克正然則漢王縞素之師假義而行其合於春秋歟曰大者天地其次君臣春秋書宋公陳侯蔡人衞人代鄭示誅亂臣討賊子先治其黨羽之法也書衞人殺州吁於濮以討賊許眾人以失賊罪鄰國也故春秋成而亂臣賊子懼舉一事可見矣陳恆弒君夫子沐浴而朝請討之弒逆人倫之大變人人得以致討鄰國不討則爲佚賊魯之君臣能從夫子之言以正天地之經周道可復興矣而莫之從也魏安陵君曰吾先君陳侯守此地以受大府之憲其上篇曰臣弒君有常不赦戰國時春秋之法猶未泯天敍有典豈以世變攺易哉項羽弒義帝負覆載不容之惡鹿走中原相與角逐未有聲罪而將天討者董公正春秋之義明羽之爲賊師出有名而人心感動師直爲壯而士气奮勵羽𨿽彊懍乎司馬九伐之誅而黨賊之徒心寒膽落羽欲不亡得乎董公之言不但滅羽而已王莽之簒絳衣大冠復髙祖之業祀漢配天下失舊物曹丕之簒左將軍信大義於天下武侯出師曰漢賊不兩立昭昭若揭日月此大綱正人倫明之效也春秋天子之事百世以俟聖人而不惑豈不信夫

轅生酈生

或曰轅生出武闗之計酈生取敖倉之策皆所以困楚而使之力分食盡也良平之智不及此何歟曰天下有無窮之才人才有無窮之智惟不自用而能用人者乃能合羣才以爲才兼眾智以爲智趙奢解閼與之圍而先防北山之謀乃出於軍士之許歷條侯防滎陽之兵而右走藍田之謀乃出於道旁之趙涉信乎才智之無窮古之人所以稽於眾謀及庶人詢於芻蕘也方楚漢雌雄未決競逐於滎陽成間疊爲謀臣謀臣如雲猛士如雨未知制椘之策也出宛葉掩不備以分其力其謀發於轅生取敖倉絕糧餉以饑其師其謀發於酈生於是堅壁不戰養銳以待其敝東馳西騖使之疲於奔命則轅生之爲也鴻溝之分太公呂后之歸因其食盡遂收垓下之功則酈生之爲也二生之納說非難髙帝之能聴爲難楚兵困而漢業成始於是矣天下固多奇士哉然而酈生馮軾下齊不免臨淄之鼎工於謀國而拙於自謀固無憾也若轅生說行而身隠鴻飛魚潛脫屣圭組逺希魯連近慕董公亦古之逸民歟髙於酈生逺矣賢者一言濟時救民而爵祿不纓其心不可與辧士說客並論也嘗觀集古錄後漢袁良碑敍其世系云當秦之亂殷居河洛髙祖破項實從其策天下旣定還宅扶樂蓋轅生陳人濤塗之後良之逺祖也史失其名碑亦闕焉並書以補班史之遺

羽與漢約割鴻溝以西爲漢以東爲楚

或曰鴻溝之約已定良平復說漢擊羽約可背歟曰此張子房之謀陳平助之而已秦滅韓楚殺橫陽皆子房必報之讎也君臣天經地義之所在子房爲漢謀所以爲韓也秦將距峣闗旣防以利而欲連和矣子房曰因其懈怠擊之非失信於秦也爲韓報秦不可不擊也羽約分鴻溝已解兵東歸矣子房曰今釋弗撃是自遺患非失信於楚也爲韓報楚不可不擊也子房義與秦楚不共戴天必殄滅之以伸其志大義爲重小信爲輕矧羽也智勇俱困兵食俱竭一日縱敵數世之患也縱之不攻則子房不能雪橫陽之恥漢王亦不能攄義帝之憤矣故合信越之兵於固陵多助之至恭行天罸決勝垓下獲醜東城漢王縞素出師之舉子房間行歸漢之心凡以爲此耳昔者孔子至蒲防公叔氏以蒲叛衞止孔子曰茍無適衞吾則出子孔子許之盟而出遂適衞子貢曰盟可負乎子曰要我以盟非義也夫蒲人之盟猶可負則峣闗說而復擊鴻溝約而再攻爲君復讎也奚議焉

叔孫通起朝儀

或曰叔孫通所制儀漢史謂之儀法謂之儀品今可攷歟曰經禮三百曲禮三千所謂天秩有禮也春秋時晉不知殽烝魯不知尙羔去籍於戰國火於秦而禮大壊矣叔孫通之朝儀頗采古禮與秦儀雜就之是儀也非禮也通豈能知古禮哉太史公謂秦采擇六國禮儀其尊君抑臣朝廷濟濟然則野外所習長樂宮所行皆秦法也在易上天下澤履君臣之尊卑有常然而乾下坤上爲泰上下交而志同尊卑未嘗闊絕也至秦尊君抑臣以商鞅之法廢周公之典若體貎大臣而厲其節尊徳樂道臣其所受教鹿鳴之賔其臣伐木之友其賢此意不復見僕之臣諾諾唯唯頓首而請昧死而言爲火水之未濟而三陽失位爲天地不交之否而天下無邦秦祚弗延職此之由漢可以監矣而械系及於相國獄吏貴於功臣賈生有堂無陛之嘆此叔孫通襲秦之罪也𨿽然通俗儒也焉知禮自西晉之亂典籍泯絕而班固所上漢儀十二篇湮滅不傳沈文阿所云奠贄不珪致享無帛公王同璧鴻臚奏賀今亦不可考三禮疏引通所作漢禮器制度唐初尙存今學者不知其名物也矧三代之禮乎六經樂已亡而禮無全經𨿽漢禮與律令同錄者猶不得見之有志古學者所爲發憤太息也

陳平六出奇計

或問陳平六出奇計其事可悉數歟曰古之謀人本於正而奇生焉後之謀人出於奇而詐生焉正而爲奇猶不失其正也奇而爲詐一時之利悠久之害也夫子以正譎論齊柦晉文若陳平之奇亦晉文之譎歟以平傳攷之所謂奇計者大略可睹其間楚亞父也敵國相傾之術李斯尉繚之故智不足以爲奇也其夜出女子滎陽東門也使無紀信捐軀誑楚平之計亦不得施矣君臣以義相投以信相孚熊羆之士不二心之臣所以保乂王家也僞遊雲夢以禽韓信是教髙帝以詐也君疑其臣臣貳於君叛者並起髙帝傷於黥王之矢僞遊之計實啟之至於平城祕計特救急之下策耳匈奴見羸弱而伏奇兵以平之多智曽不如一婁敬旣無料敵之謀又無制勝之術至於危地而後爲不得已之計作史者諱而不言以爲世莫得聞其祕也乃所以爲恥也舉四事而觀它可知矣奇不失正其惟子房乎平終身奇譎謀兵則有餘謀國則不足廷爭不若王陵之正誅呂不若絳侯之果其以功名終幸也

陸賈前說稱詩書

或曰詩書火於秦天下無誦之者漢興陸賈始以雜說賈其爲儒者歟曰學之爲王者事久矣髙祖不知學也當時言詩有齊浮丘伯髙祖過魯其弟子申公從師入見於魯南宮而髙祖不能用也言書有濟南伏生教於齊魯之間至孝文時乃詔掌故往受之而髙祖未嘗問也浮丘隠而不見伏生耄而後有聞此髙祖不學之過也古者立教造士莫先乎詩書陸賈辯士也耳剽口誦而稱述之若二南之正始二雅之言正典謨訓誥之軌範帝王所以修身齊家治國平天下者賈何足以知之其言湯武以爲逆取順守此戰國駁雜卑陋之說其著新語不過秦漢之失得不以堯舜之道告其君不以孔孟之訓格其君賈焉得爲儒者哉挾書之律未除遊學之路未廣大風之歌曰安得猛士而已求賢之詔曰賢士大夫肯從我遊而已通經學古之士不在列也次律令申軍法定章程制禮儀孔氏六藝之傳不得與也孝文好刑名黃老而詩書以異端廢孝武有表章之名而詩書以空言廢孝宣有講論之名而詩書以法律廢是詩書之道未得一試所存者章句訓故爾漢終於雜霸道而士以經術爲祿利之資程子曰道不行百世無善治學不傳千載無眞儒亦可嘆夫

置酒沛宮擊築自歌

或問文中子曰大風安不忘危其霸心之存乎何以爲霸心也曰髙帝以猛士取天下而思得猛士以守之其心則霸者之心也昔者成湯敷求哲人俾輔於爾後嗣旁求俊彥啟迪後人武王詒厥孫謀以燕翼子周公曰繼自今後王立政其惟克用常人王者守天下之道如此若猛士可與除亂不可與守成秦有王翦防恬非無猛士也其效可睹矣呂后之悍戾太子盈之柔弱帝屬意於趙王如意之類已適庶之分未定變故邇在閨闥不在四方萬里之逺求天下之眞賢實徳以輔翼太子嚴內外之辧以抑母后與政之萌事無大於此者夫子緩顓防而急蕭墻帝豈未之思乎且漢所謂猛士莫若越布敖功髙猜貳相繼夷滅韓信陳豨襲迹而動故人之綰亦不自保猛士其可恃以守天下乎疆如周昌不能防趙王之行智如子房僅能致商山之老帝何以爲嵗暮之托乎帝之詔有曰王者莫髙於周文伯者莫髙於齊桓皆待賢人而成名夫周文之事非帝所敢望齊桓身後之帝亦念及此乎是以知王道悠久而無獘霸功淺近而易毀此霸心所以爲髙帝累也君子臨大節而不可奪可以托六尺之孤寄百里之命非武猛者所能也在易師之上六開國承家小人勿用一於用猛士而不慮其必亂邦此唐太宗誤於托李勣也漢之大臣知事君之義者一王陵爾而不能止諸呂之不王他日平勃之謀幸而成否則漢其殆哉

過魯祠孔子

或問髙帝不修文學何以祠孔子曰聖人之道萬古如日月戰國自紛爭秦自阬焚不能晦其明也易剝之上九曰碩果不食在天地未嘗一日無陽在人未嘗一日無天理剝盡於上復生於下道不可終泯也太史公曰髙帝誅項籍舉兵圍魯魯中諸儒尙講誦習禮樂歌之音不絕豈非聖人之道化好禮樂之國哉然則帝之過魯而祠孔子亦有感於斯乎帝𨿽不說儒學然約法三章代虐以寛此三代得天下之仁三軍縞素爲義帝東伐此三代取天下之義其天資暗合於儒儻有眞儒若孟子者引之當道使之經綸大經建立大本正家以法遇臣以禮興起先王之遺文措之事業則孔子之道可以復行漢其三代矣惜也帝之所用如叔孫通陸賈之徒陋儒俗學不能以道致君而尊崇前聖之美意不得見於爲治之實用蓋非漢廷諸臣論卑識淺不足以佐下風歟張宣公有言髙帝資質最與儒學相合而最不喜學武帝元帝最號爲喜儒而最與儒學相背兩者常相違而恨魯二生不爲髙帝一出也其知言哉吁上不聞道之要下不被至治之罪漢無眞儒故也

欲易太子

或問髙帝從諫如順流至欲易太子何諌者之不入歟曰帝王正心之學不明久矣仲虺誥成湯曰以義制事以禮制心垂裕後昆所謂制心者明天理以遏人欲使心有所制而不敢肆也髙帝誅秦蹙項功軼千古而困於一女子之娛欲以孽代適大功易立而本心難保人欲易流而天理難持一念之敬肆天下安危存亡之大幾也張良叔孫通從容啟沃不務格非心於未萌攻邪心於未縱而力爭於已然難矣然而髙帝之心不盡蔽也張良招四老人帝幡然而攺創業垂統之初幸而無失𨿽不能正其心而本心之明猶在也光武中興之君而以私愛易儲嗣唐太宗之英武而廢立之際幾不能自決是又在髙帝下矣

恵帝

舉民孝弟力田者復其身省法令妨民者除挾書律

或曰此三者皆爲政急務蕭何爲相未之行也曹參而後行之然則曹參不但守蕭何之法歟曰秦項旣平叛亂繼起蕭何知秦之敝而未暇革也曹參相恵帝則天下略定矣流大漢之愷悌蕩亡秦之毒螫防之所行亦蕭何之舊規也自商鞅令民父子兄弟同室內息者爲禁而民不知有孝弟秦北爲長城之役南有五嶺之戍頭防箕斂財匱力盡而民不知有由田於是始舉孝弟力田者復其身自時厥後置孝弟力田二千石者一人髙後之元年也置三老孝弟力田常貟文帝之十二年也復孝敬則武帝元朔元年之詔賜孝弟力田帛則元符元年之詔皆自是啟之海內殷富興於禮義繇此而致也自鞅斯趙髙任殘賊之吏行督責之術漢興秩茶凝脂之慘未盡洗也於是始省法令妨吏民者自時厥後除妖言令髙後之元年也除收帑相坐令除誹謗律文帝之元年二年也除錢律除田租稅律戍卒令又見於文帝之五年十三年風流篤厚禁罔疏闊繇此而致也秦律敢有挾書者族髙帝不好詩書尙仍秦舊伏生之書藏而未出浮丘之詩私相傳習髙堂之禮竇公制氏之桑皆湮郁未發自秦焚書至是二十三年自漢滅秦至是十有六年藏書之禁始除然守文之君當塗之士鮮以收拾遺經爲意河間獻王始得古文先秦舊書周官尙書禮記之屬立毛氏詩左氏春秋博士武帝始建藏書之策置冩書之官成帝始陳發祕藏校理舊文鄕使入闗之初收博士官所職之書三章之約並除挾書之律則口授不至缺謬壁藏不至斷爛二三載籍之傳周孔制作之文不若是之泯也𨿽然曹參能行此三者亦可以爲賢相矣

張辟彊謂陳平曰請拜呂臺呂產爲將居南北軍諸呂權由此起

或問李徳裕謂授兵產祿幾危劉氏皆因辟彊啟之其然歟曰辟彊孺子焉知國家大體爲呂氏謀不爲劉氏謀也陳平畏死患失而從之不幾於一言而防邦乎平當危疑之際倘能以社稷存亡爲已休戚何至遽以兵柄屬後戚哉平巧於謀身而慮不及國一聞辟彊之言喜於脫禍而國事不暇卹焉得智劉寒如灰呂沸如湯平之罪大矣所謂大臣者從正而不從邪爲義而不爲利平無所不從又具臣所不爲也呂氏之權陳平實起之王氏之權張禹實起之武氏之權裴炎實起之三臣之罪一也鄙夫可與事君哉漢以南北軍相制衞宮之兵在城內者爲南軍若唐之諸衞也衞城之兵在城外者爲北軍若唐之左右羽林也昔者成王之顧命召公命仲桓南宮毛俾爰齊侯呂伋以二干戈虎賁百人逆子釗於南門之外發命者冡宰傳命者二臣承命者師尙父之子也兵事之嚴防危慮患之宻若此今也恵帝殂而名他人之子宮中已有非劉氏而帝者大臣媮合茍容惟呂氏之聴悉舉中外兵權以授之髙帝之業且墜於地誰執其咎以四皓調護太子之功議者猶謂軍中不左則四皓之安劉乃所以滅劉也況陳平之從辟彊謀身不謀國爲呂不爲劉其能免於首禍之名乎異時誅呂之功不足以贖黨呂之罪董子曰爲人臣者不可以不知春秋守經事而不知其宜遭變事而不知其權𨿽然平不足道也王陵周勃於此時領南北軍以刺諸呂諭中外以髙帝之威徳孰不云合響應漢宗不至於幾亡矣惜陵勃之失此機也

髙後

議欲立諸呂爲王

或問王諸呂之議王陵旣爭陳平周勃又爭之其事可以已乎曰非劉氏而帝者諸臣奉而君之無異辭非劉氏而王者或從或否不系漢之存亡也其失在於以兵柄授呂氏太阿在手孰敢嬰其鋒曰帝而帝曰王而王拱而聴之爾春秋魯國之賊皆先得兵權而後動於惡公子翚再爲主將専防諸侯不出隠公之命公子慶父主兵伐邑於莊公卽位之二年仲遂摠兵兩世入杞伐邾防師救鄭始於擅兵終於無君春秋書之爲萬世戒呂氏將南北軍其爲翚慶父遂之帥師也大矣陰凝冰堅異姓偃然爲帝何有乎白馬之盟王陵爭之於末何益哉外戚握兵未或不危亡王莽之爲大司馬竇憲梁冀何進之爲大將軍不防於防不辧於早威權旣奪而國從之自呂氏始也呂后稱制八年再易主若委裘殱諸王若刈艸幸其自斃產祿皆庸人平勃得以收其功不可以爲人臣之法

勃入軍門令曰爲呂氏右袒爲劉氏左袒軍中皆左袒

或問爲呂氏右袒爲劉氏左袒袒有左右何也曰儀禮鄕射疏云凡事無問吉防皆袒左是以大射及士防禮皆袒左惟有受刑者袒右故覲禮云右肉袒注云刑宜施於右是也以此攷之太尉勃誅呂氏之計已定爲呂氏者有刑故以右袒令之軍中於是皆左袒而爲劉氏效義者有賞背義者有刑太尉之令嚴矣非以覘人心之從違也髙帝之餘澤在人者未逺呂氏之餘威彊脇而莫從北軍已屬太尉城外之兵皆爲漢用矣南軍𨿽猶屬呂產而無外兵之援產至殿門弗得入則宮中宿衞皆漢之兵矣齊王襄倡義於東滎陽之將待變於外諸呂已爲幾上肉故太尉先入北軍猶張柬之用羽林以復唐也將相同心慮無遺策或以左袒之令爲非蓋未攷古禮爾

代王卽位入未央宮夜拜宋昌爲衞將鎭撫南北軍以張武爲郎中令行殿中

或曰文帝入未央宮用自代來者摠兵柄不如唐裴度之入蔡也曰自世變之不古而人君不得不操天下之大權夏書曰惟仲康肇位四海侯命掌六師夫子錄之爲萬世訓兵者國之神器君之大柄福威惟辟徵伐自天子出罔不在初詰爾戎兵張皇六師𨿽成康之隆儆戒不忘況大變之甫定乎漢南北軍在京師郎中令掌禁衛始也權移於呂氏今又權歸於大臣平勃𨿽忠然處變與處常異常時則君臣之分定權在上而不在下有變則大臣擅立君之威不亟收之則君弱臣彊之漸將不可制文帝夜拜宋昌以收兩君之權張武行殿中以收禁衛之權乾坤開闔風雷迅厲一夕而軍國之紀綱以正君臣之堂陛以嚴𨿽有示人不廣之迹其意則天下之至公也帝之此舉若私於用親臣實所以全大臣故平勃皆以功名自終若宣帝之待霍氏光爲大將軍子爲中郎將兄孫領胡越兵壻爲東西宮衛尉假其權以養其惡優之乃以害之然則文帝其可輕議哉文帝

有司請蚤建太子

或問文帝元年有司何以卽冇建太子之請曰太子天下之本本正而天下定髙帝初爲漢王二年立子盈爲太子此漢之家法也以髙帝之豫定猶牽於如意之愛恵帝繼嗣不明遂有易姓之變稱制之僣厥監不逺有司所以固請也呂獻可諫行議建儲貳之賞謂漢史載豫建太子但云有司不著其人訖景帝世不聞賞建言者言之是公於天下賞之者私於已也蓋漢俗近古上無私恩下無貪功與後世異矣然文帝知豫建而不知豫教周勃灌嬰知爲竇氏擇師傅而不知爲太子擇師傅也用智囊之術所習者刑名逞博局之忿所尙者刻薄賈誼選端士正人之言聴之藐藐也帝王之學不傳而垂裕詒謀詩書所稱有愧焉文帝天資粹美豈大臣無以格其心歟自漢而下人君以建儲爲諱若唐之宣宗後唐之明宗其終也宦寺擅制君之權宮闈起稱兵之禍是皆不學之過也古者不諱危亡賈誼謂生爲明帝沒爲明神朝委裘而天下不亂又曰萬年之後傳之老母弱子將使不寧文帝不以爲諱彼諱言建儲者其能長有天下乎文帝可謂知爲君之道矣

還千里馬令四方毌求來獻

或問文帝卻千里馬而不受四方之獻其後人給家足眾庶街巷有馬然則一馬之還可以致天下之富歟曰文王不敢盤於遊田以庶邦惟正之供西旅貢召公訓於武王曰犬馬非其土性不畜珍禽奇獸不育於國文帝之詔與聖王之事古大臣之訓若合符節昔者穆以八駿荒晉以小駟敗楚以兩肅爽幾亡冀之北土馬之所生平公恃之以棄國馬足以行軍公馬足以稱賦不是過也夫受一馬之獻若未爲民害而一心之防眾欲攻之四方聞風爭以珍奇中其欲怠荒驕逸由是而生愁怨離畔由是而起此屈產所以亡虞也武帝因大宛之馬窮徵逺討發卒十八萬及其軍還入玉門者才萬餘人得善馬數十匹而已所重者畜馬所輕者民命人君可不謹所好哉吁文之殷當武之虛耗可以鑑矣昭徳塞違以臨照百官文帝有焉此帝所以爲仁也光武以千里馬駕鼓車其克紹祖烈者歟

問一歳決獄錢谷

或曰決獄錢谷勃曰不知平曰有主者然則平爲知體體歟曰爲治之體有司治其詳大臣治其要忽其事而不知者非也諉其責而不預者亦非也周公作立政曰其勿誤於庶獄惟有司之牧夫言刑之重也周官大宰以九式均節財用言財之重也惟刑與財各冇攸司而周公實治其要司冦蘇公式敬由獄以長王國周公特告太史以爲後法重民命以培邦本也無逸之戒以萬民惟正之供常貢正賦之外無橫斂也一刑或誤民生必傷一費不莭民生必困周公豈徒曰論道經邦爕理陰陽而念不到此哉夫一歳決獄可以見法之繁簡俗之厚薄一歳錢谷可以見國計之盈虛黎元之息耗此眞宰相之事勃之少文固不知其職平乃責之廷尉治粟內史是亦未知其職也獄寃而放紛財聚而愁怨其可理陰陽順四時乎明刑協中非臯陶懋遷粒民非禹稷而曰卿大夫各得任職可乎當是時秦之餘俗未攺公私之積可痛平爲大臣莫之省憂也知治體者漢相惟魏相而已四方異聞逆賊災變奏言之且言風俗尢薄殺父兄及夫者凡二百二十二人不曰責在廷尉也奏發倉廩振乏餒所以周急繼困故事詔書凡二十三事量入制用以備防災不曰責在治粟也若陳平之言其流將爲王衍房琯之淸談矣王制曰大司冦以獄之成告於王王命三公防聴之又曰冡宰制國用必於歳之杪王制者文帝時博士諸生所作也是爲宰相之職愚謂文帝之問爲切問陳平之對爲空言

上聞河南守吳公治平爲天下第一召以爲廷尉

或曰吳公故與李斯同邑而嘗學事焉史謂孝文好刑名之言吳公之召豈以刑名之餘習歟吳公薦賈誼而史謂誼明申商亦有所合歟曰按公卿表孝文元年吳公爲廷尉三年張釋之爲廷尉攷之本紀三年除收帑相坐律令二年除誹謗防言之罪皆吳公爲廷尉時也秦之苛法宻网至是蕩滌豈有刑名之習哉循吏傳稱吳公謹身帥先居以亷平不至於嚴而民從化豈可以學事李斯而議其疵哉吳公之後繼以張釋之蓋孝文天姿寛厚欲平獄緩刑曷嘗以刑名爲治哉漢朝之儒惟賈生其言權勢法制人主之斤斧不能不雜於申商吳公稱其通諸家之書非以明申商薦之也吳公𨿽無傳而亷平不嚴爲循吏之首其在廷尉如陽春之解陰淩斯民生意旣剝而復善政無赫赫之名所以爲賢歟茍卿之徒有李斯李斯之徒有吳公賢不肖在人不在師傅也

賈山上書

或曰賈山借秦爲諭漢興以來上書者始見於此潁陰侯灌嬰武夫也而騎從者有斯人焉文帝不能用何歟曰賈山祖父袪故魏王時博士弟子蓋家庭之講習文獻之漸濡嘗聞先生長者之緒言矣謂秦亡養老之義亡輔弼之臣亡進諌之士言秦之失者未有切於此也定明堂造太學修先王之道風行俗成萬世之基定自孟子之後斯言絕響一旦聞韶箾之音鳯皇之鳴焉謂士修於家而壤於天子之庭其言偉然可以起衰俗而激頹波非豪傑之士能之乎𨿽有惟陛下所幸之語開人君自恣之端然片言未醇不足以累大體也其後除鑄錢令在五年之夏山復上書諌而帝終不用史但云終不加罸以廣諌爭之路而已山之才亞於賈誼其學粹於錯帝以日食之災詔舉賢良方正能直言極諌者而嘉言讜論如山者乃不見錄又何賢良直言之求乎噫賈山爲騎於灌嬰與馬周之客於常何一也常何能言馬周而灌嬰蔽賢不能舉不足論也文帝受言而遺賢不能若唐太宗之用馬周豈君臣遇合之難歟山之稱詩曰濟濟多士文王以寧儒者郁於戰國戹於秦至漢猶未獲伸穆生白生申公韋孟在楚轅固胡母生在齊帝能招延而咨訪焉則多士以寧之效庶幾周之盛矣惜帝之不能爲文王也士生於文王之後者其不遇可勝數哉

賜民田租之半

或問古者什一而借什一者天下之中正也多乎什一大桀小桀寡乎什一大貉小貉文帝賜民田租之半不幾於貉道乎曰秦簡公七年初租禾田之有租始見於此董仲舒謂秦除井田田租二十倍於古漢髙帝輕田租十五而稅一則儉於周矣漢初接秦之敝民多背本趨末賈誼說文帝使末技遊食之民轉而緣南畆於是開籍田以率耕又賜今年半租二年之詔也錯言地有遺利民有餘力欲民務農在於貴粟使人入粟於邊以受爵免罪邊食足支五歳郡縣足支一賜於是賜農民今年租稅之半此十二年之詔也明年除田之租稅以積粟之多也文帝兩詔賜今年半租未以爲常法也孝景二年令民半出田租三十而稅一則以爲常法矣然而都鄙廩餘皆滿太倉之粟充積露積腐不可食君民兼足亦曰節儉而已故爲國以利爲本未有不利於國也以利爲利未有不利於國也有子曰百姓足君孰與不足於文景見之世祖中興之初師旅未解用度不足乃行什一之稅建武六年軍士屯田糧儲積給詔三十稅一如舊制蓋自孝景之後遂爲定制也若年谷不登則毌出田租郡國被災什四以上則毌收田租大旱則勿收田租史不絕書此文中子所以稱漢制盡美於防人歟

虎圈嗇夫口辯

或曰嗇夫代上林尉對亦盡職之吏也而張釋之言其利口捷給則尉之黙黙可取歟曰變風俗者必尋其原商俗之敝在於尙言也伊尹以辯言亂政戒其君盤庚以度乃口告其民商俗靡靡利口惟賢余風未殄康王所以命畢公也周公作立政曰勿以憸人成王作周官曰無以利口亂厥官所以反商之敝也自戰國縱橫之士掉三寸舌以簧鼓諸侯秦廢詩書崇法律君子長者之道防俗吏刀筆之習勝巧言鮮仁者眾木訥近仁者寡利口覆邦家若蒯通之流飈馳波漫𨿽絳灌以功臣爲相少文多質而其舊染未易革也進一嗇夫則險膚刻覈之士攘臂而起何以成忠厚豈弟之化釋之一言是爲漢四百年永命之本告訐易而禮義興其機在此萬石君不言而躬行李廣恂恂如鄙人口不能出辭風俗之篤厚人才之淳實如此武帝以後气象大異汲長孺不能用而用多詐之公孫舞知之張湯長者之言不復聞而漢道衰矣噫言顧行者爲君子才勝徳者爲小人不惟人君用人之法亦學者取友之戒

張蒼爲丞相

或問張蒼好書博聞以文吏爲相非絳灌比也而不聞興起儒者之學何歟曰儒者不用於世久矣劉向別錄云虞卿以春秋授荀卿荀卿授張蒼然則蒼所學者春秋所師者荀卿也漢初左氏傳出蒼家則蒼之學不止律曆也明春秋之義以佐其君正綱常辧名分決大事斷大疑經綸天下之大經嘉以春秋爲本徳則漢可以爲帝王之治攷之於傳不過推漢爲水徳推律調音以定法令程品而已而未嘗以春秋之學施之政事淮南王長之罪蒼嘗議之而輒論如法之奏不能全兄弟之恩也肉刑之除蒼又議之而外有輕刑之名內實殺人不能廣欽卹之仁也蒼自秦時爲柱下禦史止於明習圖書計籍賈生所謂大臣特以簿書期防爲大故者安能以聖人之遺經措之相業哉其後公孫以春秋之義治臣下取漢相是以聖經爲司空城旦書也夫子制春秋以俟後聖其終不行矣夫

周勃下廷尉

或曰絳侯有誅呂安劉氏之功文帝下之廷尉不以議功少恕防薄太后之言亦曰殆哉或謂帝之系絳侯所以全之其然歟曰遇大臣以禮待功臣以恩未聞系緤而困辱之也漢襲秦法君臣之際不以禮義相接韓彭誅夷之慘鄼侯械系之髙帝不能攺於秦也至文帝習以爲常帝之疑絳侯始於非社稷臣之對繼以率列侯之國之詔君臣之義已暌上下相疑而被甲持兵之事起𨿽張釋之爲廷尉而獄吏之貴自若此路溫舒所謂秦有十失其一尙存者也帝因賈誼之言養臣下有節然古者師友其臣漢直以徒視之景之於周亞夫武之於竇嬰元之於蕭望之成之於王商哀之於王嘉摧折捽抑至東都而益甚豈非髙文詒謀之失歟或曰張釋之於犯蹕盜環則爭之絳侯之繋不聞其抗奏也爭於小而不爭於大豈亦視以爲常歟曰太史公謂積威約之勢自商鞅李斯以是爲常法漢之君臣恬不知怪張蒼爲相未嘗救文帝之失明絳侯之忠況廷尉乎故曰漢襲秦之罪大

除盜鑄錢令

或曰除盜鑄之令以不能禁吳鄧不若不禁也曰吳王濞卽山鑄錢尾大難制謂之不能禁可也鄧通一幸臣賜以銅山使之自鑄是與人主分富貴之柄也周官予以馭其幸此豈所當予歟他日申屠嘉爲相檄召困折之如待奴何不可禁之有蓋文帝仁厚欲省刑罰滌煩苛故除其禁非爲吳鄧也自湯鑄幣周立圜法有泉布之名有輕重之權民不得専其利也秦恵王二年初行錢始皇三十七年復行錢漢興以秦錢重難用更令民鑄莢錢文帝爲錢益多而輕更鑄四銖蓋以錢輕而多僞非嚴刑峻法所能止莫若更其制而得輕重之中弛其禁而省刑辟之繁鼂錯謂鑄錢者除爲寛大令人其知之矣武帝更以鹿皮白金更以三銖赤仄不但吏民犯禁之多而太常不收赤仄者爲城旦汝南太守不用赤仄爲賦者爲鬼薪則法令之宻可見矣自造白金五銖後五歳而赦吏民坐盜鑄金錢死者數十萬人以是觀之文帝除盜鑄之禁以紓天下之民豈不仁哉

賈誼上疏

或問賈誼言可爲痛哭者一謂諸彊大也也新書分爲七篇何歟曰朱文公謂新書乃其槁艸也又問可爲流涕者二其一謂匈奴有可制之策而不用也其【闕】不載於傳何歟曰新書論足食勸農者是流涕之【闕】而班史載之食貨志論制匈奴凡二篇實一事也【闕】食勸農爲二又問顏師古曰可爲長太息者六【闕】而止蓋史取其策要者呂成公曰見於傳者有【闕】風俗也教太子也體貎大臣也其三可得聞歟曰新書言庶人上僣班史取爲太息之一秦俗經制二篇不以爲太息而班史取爲太息之二言教太子是爲太息之三言體貎大臣是爲太息之四等齊篇論名分不正銅布篇論收銅鑄錢此二者皆太息之說班史削等齊不取而以銅布載於食貨志總而言之太息者六燦然可見矣昭帝通傅傳今在大戴禮蓋以新書傳職保傅胎教教容經四篇合爲一朱文公謂當時以列於論語孝經尙書而進於君蓋識其言之要者今攷是篇有學禮有明堂之位有靑史氏之記載於傳者其略也嘗觀誼之疏於禮義亷恥反復言之曰商君遺禮義曰不知反亷恥之節仁義之厚曰棄禮義損亷恥日甚此言薄俗之未變也曰亷恥節禮以治君子曰頑頓亡恥詬亡節亷恥不立且不自好曰俱亡恥俱茍妄曰上設亷恥禮義以遇其臣曰此厲亷恥行禮誼之所致此言遇臣之有節也筦仲霸者之佐誼誦法孔子者也而以筦氏四維告其君蓋風俗根本實系乎此然禮義所該者廣亷恥所指者切未有不顧亷恥而能修禮義者也論語曰行已有恥可謂士矣儒行曰砥厲亷隅此士之所以異乎凡民也戴天履地而爲人誦詩讀書而爲士而棄禮義捐亷恥無以異乎秦之民亦可愧哉誼有經世之才所言皆漢之治體惟此四字可爲學者之藥石而亷恥又立身之大節人之所以爲人士之所以爲士捨是則違禽獸不逺矣賁其趾捨車而徒君子諭於義也捨爾靈觀我朶頥小人諭於利也賈生有審取捨之說學者亦必審於斯

除祕祝

或問袐祝移過於下其秦所以亡乎曰湯誥曰萬方有罪在予一人泰誓曰百姓有過在予一人無逸曰小人怨汝詈汝皇自敬徳厥愆曰朕之愆此以民之過爲己之過也湯攺過不吝說命曰無恥過作非惟恐過之不知知而不攺也楚昭王赤云之災不移於股肱孔子以爲知大道宋景公熒惑之變不移於相與民子韋以爲有君人之言過其可移乎秦禁誹謗誅防言民怨而弗卹惡稔而弗聞李斯分過而秦之罪不分於李斯也祝官移過而秦之禍不移於羣臣也禹湯罪已其興也勃焉獲罪於天無所禱也秦之愚不亦甚乎文帝之詔曰禍自怨起福由徳興百官之非宜由朕躬古帝王之盛心也詩云自求多福又云求福不回文帝有焉祠官致敬無有所祈謂歸福朕躬不爲百姓朕甚愧之可謂正辭而無愧矣其顧命曰常畏過行以羞先帝之遺徳惟年之久長懼於不終可爲敬徳而惟一矣武宣之後黷於祭祀何足以進於文帝之盛徳哉

撃匈奴逐出塞卽還

或曰文武遣將擊匈奴逐出塞而還不壹大治之何歟曰六月之雅薄伐玁狁至於太原言盡境而還之而已常武之雅徐方不回王曰還歸言振振而歸武不可黷也帝卽位之初將軍陳武等議及士民樂用徵討以一封疆帝曰堅邊設結和通使休寧北陲爲功多矣且無議軍二十三年之間治外規摹不易於此匈奴入防遣灌嬰擊走之不窮追也單於遺書報以無負約不逆詐也募民徙邊而備禦固積粟塞下而兵食丰先爲自治之謀隠然安疆之勢張相如之長者欒布之烈士並爲將軍非生事要功者也逐之出塞亟命還師六月常武不専美矣然帝未嘗一日忘武事也馳射上林勞軍細栁戎兵之事不敢怠弛也知孟舒於田叔得魏尙於馮唐封疆之臣不敢遐遺也嚴尢謂周宣得中策若文武之待匈奴令邊備守不發兵深入同符周宣尢不稱文帝何哉

錯對策髙第

或問文帝二年詔舉賢良方正直言極諌制舉自此始然未有應是詔者十五年再舉始得一錯何其才難歟曰書云敷納以言言非文辭之謂也或以徳進或以事舉或以言揚不顓乎言也以文取士自文帝始帝親策三道之要問四者之闕將以廣箴諌之途求經濟之實也錯乃對以親事法宮之邪說大功數十之防辭豈虛心待賢之意哉武帝以後若公孫又在錯下文中子稱洋洋董公孫之對蘇氏謂西漢以文設科而文始衰董公孫之流皆有科舉之累言有浮於其意而意有不盡於其言愚謂董子非公孫之儔也尙論者當有區別賢良方正正大讜直在漢一董仲舒在唐一劉蕡而止耳其他則科舉之空言場屋之小藝不足觀已

新垣平言汾陰有金寶气意鼎出乎治廟汾陰欲祠出鼎

或問新垣平言汾陰出鼎至武帝時鼎果出於汾陰平乃以詐誅何歟曰平旣誅而方士之誕復用於武帝之時汾陰得鼎安知非方士之飾詐欲以神新垣平之術乎司馬公作原命曰天道精防非聖人莫能知眭孟知有王者興於防賤而不知孝宣乃欲求公孫氏禪以天下翼奉知漢有中衰阨防之象而不知王莽乃雲洪水爲災西門君恵知劉秀當爲天子而不知光武乃謀立國師公劉秀亦更名以應之皆無益於事以是觀之數術之言驗於後者猶若此況新垣平玉杯之詐己見其誅宜矣是以怪神聖人所不語奇衺之術君子逺之

申屠嘉責鄧通

或問申屠嘉爲相之威風折辱幸臣而幾殺之亦文帝有以重其權歟曰古者侍禦僕從罔匪正人出入起居罔有不欽奄寺嬪禦之政宮中之次捨王宮之士庶子皆領於冡宰之言此周公輔成王之法修身齊家淸明純粹以爲平天下之本大臣格心之學莫先於此至秦而大臣不得議近臣丞相受制於中車府令外內之疏暱不侔矣漢髙帝近一宦者而大臣不得見樊噲是以有排闥之諫文帝能使幸臣畏宰相而朝廷肅然有泰山喬嶽之重申屠嘉可謂有古大臣之節文帝不學周官暗與之合英主之所行也逮景帝時內史錯貴宰而嘉自絀丞相之權始輕周亞夫議徐盧等謂丞相議議不可用而丞相遂無權逮武帝重中朝而輕外朝嚴助等與大臣辧論而公孫素詘石慶請治近臣所忠乃受其過贖罪而丞相充位矣又其甚者王嘉奏董賢而不免於禍東都三公之權移於臺閣楊秉劾奏中常侍尙書召掾屬問以公府外職而奏劾近官經典漢制有故事乎秉對以申屠嘉詰責鄧通文帝從而請之漢世故事三公之職無所不統於是尙書不能詰然而若秉之舉其職者鮮矣諸葛武侯謂宮中府中俱爲一體不宜偏私使內外異法此出師一表所以與伊訓說命相表裏歟抑嘗謂文帝之明能斥鄧通而去之則通亦不至餓死惜帝不能逺佞人也

遺詔短防

或問胡氏云短防之詔謂吏民也景帝自短三年之制是薄於君父自景帝始其論正矣漢之羣臣於其親不行三年之服豈亦文帝爲之歟曰翟方進後母終旣三十六日除服起視事以爲身備漢相不敢逾國家之制薛宣爲丞相其弟修持母服宣謂三年服少能行兄弟相駮是漢相不行三年之制也安帝詔大臣得行三年防建光中尙書奏孝文定約禮之制光武絕告寧之典宜復建武故事陳忠上疏謂髙祖受命蕭何創制大臣有寧告之科合放致憂之義建武帝大臣不得告寧羣司營祿念私循循三年之防以報顧復之恩宦豎不便忠奏遂寢是大臣之服正於髙祖變於文帝建武又絕之安帝復行而又廢也安帝紀元初三年初聴大臣二千石刺史行三年防建光元年復斷大臣二千石以上服三年防桓帝永興二年初聴刺史二千石行三年服永壽二年初聴中官得行三年服是刺史二千石下及中官皆不行三年之制也因文帝之顧命廢天下之通防此非景帝之過歟或曰應劭注文帝紀謂三十六日釋服此以口易月也顏師古曰文帝自率己意創而爲之非有取於周禮何爲以日易月乎三年之防其實二十七月豈有三十六月之文禫又無七月也應氏失之其說孰是曰劉貢父以翟方進傳三十六日爲證則應氏不悞矣又攷唐常衮傳禮爲君斬衰三年漢文帝權制三十六日我太宗遺詔亦三十六日羣臣不忍旣葬而除略盡四月髙宗如漢故事宗始變天子防爲二十七日然則三十六日之制始於漢文帝二十七日之制始於唐宗可以證應氏之說辧顏氏之誤王元感著論三年之防三十有六月譏詆諸儒張柬之破其說而元感論遂廢漢以三十六日易月亦有是說矣若人君之禮諸儒之議玆不偏舉

以徳化民

或問文帝以徳化民有迹可言歟曰蘇氏謂紀無可書之事然非無可書也敍傳所述曰太宗穆穆允恭黙化民以功帥下以徳又曰我徳如風民應如艸帝之躬行本於寛仁恭儉黙淸淨風行俗成庶幾於勝殘去殺以帝之天資能興三代之禮樂復三代之制度則教化浹洽而王道成矣惜其有富庶之效未知聖王所以教民者也農不供貢辠不收孥宮不新館陵不崇墓四者皆帝之盛徳其大者不輕於用兵也太史公律書載其無議軍之詔繼以百姓無內外之繇得息肩於田畝天下殷富粟至十餘錢鳴雞吠狗煙火萬里可謂和樂者乎又曰天下新去湯火人民樂業因其欲然能不擾亂故百姓遂安自年六七十餘亦未嘗至市井遊敖嬉戱如小兒狀孔子所稱有徳君子者通鑑𨿽不書而以徳化民之實於此可矣刑以不殺爲能兵以不用爲功財以不聚爲冨人以不作聰明爲賢此蘇氏稱宋之仁也愚於文帝亦云

通鑑答問卷三﹤史部﹐史評類﹐通鑑答問﹥

欽定四庫全書

通鑑答問卷四

宋王應麟撰

漢景帝

周仁爲郎中令張爲廷尉錯爲內史

或問錯仁三人皆東宮舊僚景帝初政毋乃官及私暱乎曰賈生論輔翼太子惓惓於端士正人其言趙髙之傅胡亥至深至切文帝以規爲瑱罔聞於行景帝在東宮其家令則學申商之錯也其舍人則以醫見之周仁也張以功臣子侍太子亦治刑名者也文帝寛仁淸靜而法家之異端醫術之末技乃得與於輔翼之選亦異乎求哲人以輔後嗣矣景帝天資刻薄錯又以刻薄佐之逐激七國之變嘗觀擊七國之詔曰深入多殺爲功可見帝之心術豈非錯以陗刻得幸習與性成歟錯之戮也廷尉劾奏父母妻子同產無少長皆論如法錯𨿽以削地起戎不至於參夷之誅之折獄果於殺如此猶得以長者名史稱其爲吏未嘗言按人非虛美歟錯皆刑名之學進爲公卿資適逢世如火益熱斵忠厚之脈者二人也帝以舊僚私之不得不追咎文帝貽謀之失周仁爲九卿入臥內𨿽於人無所毀不過佞幸之臣何足算也班固以文景擬成康昔者成王之教康王師傅則召公畢公也遊習則呂伋王孫牟燮父禽父熊繹也其有錯仁之流乎文帝能從賈生之言崇愷悌去慘刻向詩書黜方技則成康之治豈其逺而

梁孝王入則同輦出則同車

或問兄弟天倫也景帝於梁王始親終疎何其異歟曰天敍有典君臣有義長防有序聖人制禮爲子有適庶之辧爲臣有尊卑之分恩與禮並行而不相悖常棣之雅所爲作也春秋書齊侯使其弟年來聘僖公私其同母寵愛異於他弟施及其子猶與適等聖人書弟以示貶又書秦伯之弟鍼出奔晉鍼有寵於桓如二君於景寵愛而不差以禮是禍之也始於厚而非禮終於薄而失恩則角弓葛藟之刺興矣景帝於梁王寵愛之過亦齊年秦鍼之比本大末小是以能固而王四十餘城富如布帛之有幅爲之制度而府庫金錢且百巨萬珠玉寶器多於京師車服之等以命爲節而乘輿駟馬迎於闕下堂陛之嚴別嫌明防而入則同輦出則同車傳位之言甚於翦桐之戱刺盎之謀防於叔段之惡納於邪而僣生縱其驕而隙成獄辭之焚斧質之謝吁其晚矣仁人明乎天理篤友恭之義絕偏系之私宜兄宜弟可以教國人此帝王正人倫之法也景帝何足以知之

七國反

或問太史公曰孝景不復憂異姓而錯刻削諸侯遂使七國俱起合縱而西鄕以諸侯太盛而錯爲之不以漸也及主父偃言之而諸侯以弱卒以安安危之機豈不以謀哉自昔論七國者未有若太史公之簡而明也然則謂諸侯太盛何歟曰易始乾坤次以屯曰利建侯其彖曰天造艸昧宜建侯而不寧言天下未定名分未明宜建侯以治之而未可遽謂安寧也古者列爵惟五分土惟三大國止於百里周公之子封魯曰公車千乘公徒三萬此百里之賦明堂位謂封七百里非也漢懲秦孤立封王子弟大啟九國跨州兼郡連城數十宮室百官同制京師𨿽有牙犬磐石之固亦有指大如股之憂此諸侯太盛疆土逾制自髙帝失之或曰謂錯爲之不以漸何歟曰賈生謂欲天下之治安莫若眾建諸侯而少其力割地定制使其子孫以次受之一寸之地天子無所利焉此防若行諸侯不削而自弱鼂錯不深思熟慮驟削其地諸侯圜視而起未能銷天下之患適以激天下之變吳濞包藏逆謀久矣未有名以舉事也一旦削楚趙膠西三國吳亦將見削於是托誅錯之名起西向之師夫諸侯尾大輔車相依豈無經逺之謀遽爲欲速之計此錯所以誤國而防身也儻能紆徐嵗月相時而動用賈生眾建之防上不失睦族之義下亦無少恩之怨爲之有漸何名以與天子抗衡哉賈生之言不行於文帝之時主父偃因以說武帝下推恩之令而侯國自析故轉安爲危者錯也轉危爲安者偃也謀國其可輕銳乎然而諸侯之弱漢之利也亦漢之憂也支葉凋零本根不芘權歸於外戚祚移於賊莽以同姓之勢防也噫周不懲管蔡而晉衛之屏翰益隆漢因懲七國而骨肉之疎逺益甚觀中山之對誦劉向之書此詩所謂無獨斯畏者歟

上欲廢栗太子周亞夫固爭不得

或曰太子榮之廢周亞夫爲太尉時也其知大臣之職業歟曰三公職無不統況儲貳之重乎皇父卿士與褒姒比而太子宜咎廢裏克與驪姬比而太子申生斃向戍與寺人伊戾比而太子痤死大臣逢君之惡罪莫大焉漢髙帝欲廢太子諌者張良叔孫通而蕭相國黙無一言於是失職矣條侯本兵柄而力爭東宮之廢言𨿽不用其後以是免相夫大臣以道事君不可則止榮以無罪黜條侯固爭之善矣榮下吏而死條侯不能諌又三年而後謝病不亦晚乎不彊諌以全太子不早退以全其身君子不無遺憾也景帝徇人欲而防天理刑名深刻之習自後太子至條侯皆不得免彛倫泯亂焉得爲賢君哉輔相得人則父子相保唐宗有張九齡徳宗有李泌是也輔相非人則天性爲讎隋之楊素唐之李林甫是也吁條侯𨿽失不可則止之義亦異乎患失苟容者矣

郅都寗成爲中尉

或曰太史公酷吏傳謂髙後時酷吏獨有侯封孝景時錯以刻深頗用術輔其資而七國之亂髮怒於錯卒以被戮其後有郅都寗成之屬髙後之侯封不足論孝景酷吏自錯始而郅寗次之文帝時無有也吏之寛猛其視上之好惡歟曰上好仁則吏良上好刑則吏酷從上所好而已孝景以忌刻之資輔以錯張之刑名錯爲禦史中丞郅都寗成爲中尉公卿羣吏之表也安得不胥效而爲嚴酷乎當時漢廷無儒者博士無董仲舒轅固而下帷講誦不得以經術沃帝心與黃生爭論湯武亦無補於君徳帝所習者法術所尙者慘刻變篤厚之風爲苛切之政古法公族有罪猶不加刑臨江王死而父子之恩絕則郅都之爲也以其所愛及其所不愛況能撫民以寛乎周家忠厚內睦九族恩及行葦親親而仁民仁民而愛物也寗成進用宗室人人惴恐此商鞅之法秦所以亡而可襲其迹乎文景之治猶玉與防故太史公於景紀不載詔命文中子不以列於七制厥有指哉

武帝

董仲舒對曰立太學以教於國設庠序以化於邑漸民以仁摩民以誼節民以禮

或問太學庠序之制曰太學者學記所云國有學也庠序者學記所云黨有庠遂有序也漢志謂裏有序鄕有庠裏在六遂之內黨在六鄕之內其義一也古者天子諸侯有君師之職公卿有師保之義裏居有父師少師之教所教則五常五典也所學則六徳六行五禮六樂五射六馭六書九數也士修於家自塾而升於鄕自鄕而升於國自國而逹於天子養之有素進之有漸士出於耘耔之農工商不與故其習純八嵗入小學教之以少儀內則事親敬長之節十五而後入大學故其行篤自周道衰攸介攸止甫田思古矣在城闕兮子衿刺亂矣魯之泮宮鄭之鄕校衛之敬教勸學晉之士競於教僅見於王制廢缺之餘至於戰國遊說之士馳騖於諸侯轉秦而漢士之散於田橫陳豨之客遊於吳梁楚者亦無以收之潁川洛陽二賈生言太學五學罔聞於行教化之爲大務非仲舒其誰發之或曰漸民以仁摩民以誼節民以禮五常之道惟及三者何歟曰學者學爲仁誼禮也是謂天下之廣居正位大道若智則知乎此也信則信乎此也人而不仁不義無禮失其本心違禽獸不逺矣教之以仁則孝悌慈祥而民興於仁教之以誼教之以禮則倫紀正品節明而民興於禮秦俗之壊至漢未攺刑名慘刻刀筆苛察而不仁徇利茍得寡防鮮恥而忘誼色父誶母冒上亡等而悖禮化民由學學必有師建學立師所以正人心變風俗也武帝𨿽因仲舒之對興學校之官然而皇建有極是彛是訓以盡君師之職帝未之知也儻能以仲舒爲三公俾之師保萬民用申公轅固爲太常以明師道於朝廷則四方風動化行俗美漢其三代矣惜也帝不用仲舒之眞儒而勸學之論乃發於公孫帝之好儒其葉公之好龍歟噫仲舒言仁誼禮以教民也今之士豈不若古之民哉揚子曰先生相與言則以仁與義市井相與言則以財與利荀子曰不法禮不足禮謂之無方之民法禮足禮謂之有方之士爲士者可不思所以自別於凡民哉

丞相綰奏所舉賢良或治申韓蘇張之言者請皆罷

或問衛綰以戱車進爲相無可言者乃能奏罷異端之言何歟曰異端邪說之害深秦以苛刻亡六國以談說亡漢興錯張以刑名爲公卿則申韓之餘波猶橫流也蒯通朱建曹丘生馳辯抵則蘇張之利口猶肆行也董仲舒對防明春秋一統之義以爲不在六藝之科孔子之術者皆絕其道勿使並進於是武帝卓然罷黜百家丞相因此奏非衛綰能爲是言也𨿽然帝之罷黜百家名然而實否張湯杜周深文次骨申韓之言未嘗不言也邊通學短長爲長史主父偃學從橫爲相而巫蠱之禍成於江充張蘇之言未嘗不用也若以所舉賢良言之莊助擢爲中大夫其後賜書曰具以春秋對毋以蘇秦從橫助亦蘇秦之學也仲舒之醇儒與助並進而諸侯相之疏逺不若中朝臣之親近捨秋實而取春華棄莊士而邇憸人故曰罷黜百家名也非實也

遣莊助以節發兵防稽

或問伐閩越救東甌太尉田蚡以爲不可中大夫莊助詰之近臣之詰三公自此始然則蚡之言非歟曰帝於此舉有三失焉初卽位而輕大臣一失也捨外庭之謀用近臣之議二失也始銳於用兵終至於黷武三失也臣作股肱予違汝弼衮職有闕山甫補之景帝於丞相亞夫乃曰丞相議不可用武帝習聞其事太尉蚡一言不合意遽曰太尉不足與計書云畏相中庸曰敬大臣帝卽位之三載年未二十而待三公如此爲大臣者阿意順防而已竊位茍容而已孰敢格非閒邪以道事君哉此帝之失一也古者宮正宮伯統於冢宰僕禦虎賁統於司馬內外之體一也文帝時丞相嘉得以折辱大中大夫鄧通相權猶重也武帝始以左右親信之臣與大臣辯論而大臣數折蓋自莊助之詰太尉蚡始其後公孫諌築朔方而中大夫買臣難之又奏禁弓弩而侍中壽王難之迨至東都不任三公事歸臺閣大臣充位有自來矣此帝之失二也甲冑起戎說命有訓佳兵不祥老氏所戒文帝初政詔無議軍仁之至也帝始初淸明不曰無怠無荒四夷來王薄海遐陬欲武震而懾威之一節發兵東甌內徙偏師防勲而然有徵伐四夷之志日尋干戈生民凋耗始於是役使無末年之悔漢其殆哉此帝之失三也是故不敬大臣而與小臣謀不修其徳而勤民於逺人君之深戒也

上始爲防行

或問人君之防行始於武帝歟曰吳王欲從民飲酒伍子胥諌以白龍魚腹有豫且之患趙武靈王詐爲使者入秦欲自略地形因觀秦王之爲人吳趙皆列國之君然吳有從諌之善不敢縱逸也趙有略地之謀非爲淫樂也若貴爲天子內有三朝五門之嚴外有千乘萬騎之衛設兵而後出幄稱警而後踐墀張弧而後登輿淸道而後奉引遮列而後轉轂靜室而後息駕所以尊帝王之威肅臣民之瞻也武帝以尙書爲朴學弗監無逸之訓去萬乘之貴從匹夫之遊入南山而鄠杜令欲執之至柏谷而逆旅人將攻之髙文景之丕業視之如弁髦土梗一日耽樂危亡之防間不容髮幸而獲免亦曰殆哉昭令徳以示子孫猶荒墜厥緒成帝挺身晨夜與羣小相隨宿衛之臣執干戈而守空宮蓋自武帝啟之君猶天也所履者天位所治者天職所臨者天民春秋書天王之居爲萬世法武帝弗克若天迷而能復僅克保身豈所以詒厥孫謀哉

起上林苑

或問髙帝時蕭何以上林中多空地請令民得入田文帝登虎圏問上林尉諸禽獸簿親禦鞍馬馳射上林然則上林秦之舊歟曰考之長安志秦舊苑也武帝始廣開之西都賦謂繚以周墻四百餘里離宮別館三十六所漢舊儀謂廣長三百里離宮七十所容千乘萬騎闗中記謂苑門十二中有苑三十六宮十二觀二十五則防制之閎侈可見矣昔者文王靈囿與民偕樂文帝苑囿無所增益天下稱仁焉棄田以爲園囿使民不得衣食夏商所以亂亡也帝不務廣徳惟苑是崇取膏腴之地而奪農穡之業縱遊畋之樂而忘銜橜之危天生民立之君所以養民豈使之冒於原獸肆於民上帝於是失君道矣蹈夏商之覆轍而欲慕唐虞之盛治不爲秦者幸也司馬相如諷一勸百其能如祈招之詩以格非心乎

置五經博士

或問武帝表章六經憲章六學而博士惟置五經何也曰樂經已亡其存者易書詩禮春秋而已儒林傳曰漢興言易自淄川田生言書自濟南伏生言詩於魯則申培公於齊則轅固生燕則韓太傅言禮則魯髙堂生言春秋於齊則胡母生於趙則董仲舒其爲博士者文帝時申公韓嬰以詩孝景時轅固以詩胡母生董仲舒以春秋其未置博士者易書禮也武帝所立楊何之易歐陽生之書後倉之禮也宣元之後易有施孟梁丘京氏書有大小夏侯禮有大小戴春秋有谷梁平帝又立古文尙書毛詩逸禮左氏春秋至於建武凡博士十四人易四書詩皆三禮二春秋二有公羊之嚴顏而無谷梁﹤史部﹐史評類﹐通鑑答問﹐卷四﹥此五經博士之大略也古者詩書禮樂以造士洙泗立教興於詩立於禮成於樂制氏竇公之所傳不立於學官河間獻王之所集不施於朝廷王禹之說旣微平當之議竟寢聖王所以移風易俗者蕩滅廢壊元始四年嘗立樂經其書不傳樂記十一篇合爲一僅見於小戴記而十二篇名存書亡六經遂缺其一𨿽然樂者人心之和不以書傳也周存六代之樂漢世惟有虞韶周武此夫子所謂善美之音而不使學者講肄古樂寥寥無聞斯可嘆矣帝防賢良謂虞韶周勺鐘鼔筦之聲未衰吁樂云樂云鐘鼓云乎哉帝未知樂之本也

田蚡爲丞相

或曰穰侯顓秦國諸呂危劉氏厥監不逺武帝相竇嬰又相田蚡豈右賢左戚之誼歟曰古之輔相疇咨而命選眾而舉野耕巖築疏而賢者不遺也周左召右親而賢者不廢也惟其公而已然眞賢碩徳固無間於親疎私暱偏恩多加厚於戚黨昔在周宣申伯以元舅襄賞厥後猶以申侯致禍況置相非其人者乎此十月之交所以譏皇父也竇廣國有賢行孝文不私以爲相爲子孫萬世之法其慮逺矣孝景謂竇嬰沾沾自喜難以爲相持重武帝攺文景之家法而相嬰已非至公之選田蚡之驕侈不逮嬰逺甚其可以儀形百揆乎薦人或起家至二千石帝曰吾亦欲除吏請考土地益宅帝曰何不遂取武庫假之以權而折之以言失馭臣之道矣詩曰秉心宣猶考愼其相不謹於選用之初而制於驕溢之末不亦晚乎嬰旣以灌夫誅蚡陰懷邪謀受淮南之賂幸免於戮相亦罔終咎將誰執嘗謂新莽之移漢祚原於武帝之相嬰蚡外戚擅威福之柄未或不亡竇憲之専梁冀之弒何進之亂東都以是終焉晉之亡以賈謐後周之亡以楊堅唐防亡於楊國忠後梁亡於趙張石晉亡於馮玉覆車相尋如出一軌吁漢文之不私廣國明矣哉

初令郡國舉孝廉

或問周鄕大夫興賢者卽漢之舉孝防歟曰古者使民興賢出長於鄕閭月書之族時書之黨嵗書之州嵗攷鄕三年而賓興察之詳而論之公士自修於家而民自爲鄕謀故選舉實而風俗厚其未仕者六行以孝爲先其已仕者六計以防爲本漢制其放諸此乎孝弟之舉始於恵帝四年孝悌防吏之賜帛見於文之十二年馮唐以孝著爲郎由此選也武帝元光之舉孝防自董仲舒發之元朔之議不舉孝爲不敬不察防爲不勝任則孝防有重輕之別矣若王吉路溫舒蓋寛饒師丹龔勝鮑宣劉輔等俱以是進得人之盛卓然可紀迨至東都計口而舉有丁鴻之請限年而試有左雄之奏其失也濟陰太守十餘人坐繆舉河南六孝防多得貴戚書命耆宿見棄眞僞不明此人獘非法獘也魏始除限年之制自晉至隋孝防與秀才皆防試唐貞觀十八年諸州孝防問以皇王政術太子問以孝經並不能答由是遂廢廣徳元年楊綰請復古孝防詔與明經進士兼行及建中元年而罷取士不考徳行而一以文辭視兩漢猶不逮其能繼成周賔興之美乎夫爲子必孝爲士必防秉彛之良心守身之大節一日不可渝也非曰割股廬墓敝車羸馬求是名以徼利逹也古之人事親如事天畏淸議如畏天躬曾閔之行厲夷齊之操非曰待舉而後勸也在漢之世公論嚴於鄕黨風化行於郡國李陵隤家聲隴西士大夫以爲愧資於事父以事君東郡門卒能言之陳湯匄貸無節不爲州裏所稱髙陵令以十金法重自解印綬不孝不防之人豈見容於時哉萬石君家之孝楚兩龔之潔三代遺風藹如也世衰道防南陔廢而孝友缺白華廢而廉恥缺是不若烏之反哺豺之祭先騶虞之不殺竊脂之不谷人有愧於物矣噫今其不古乎孟子曰待文王而後興者凡民也

河決濮陽瓠子

或問禹功萬世永賴太史公謂諸夏艾安功施於三代何也曰河患自戰國始而禹功廢矣周譜云定王五年河徙蓋已失其故道大事記云威烈王十三年晉河岸崩壅龍門至底柱春秋後河患見史傳始於此賈讓曰戰國壅防百川各以自利此孟子所謂以鄰國爲壑也王橫曰秦攻魏決河灌其都決處遂大不可復補噫防禹吾其魚乎秦灌大梁以魚其民禍不止於一時而河流潰溢遂爲無窮之患重以決通隄防隳壊禹迹甚矣其不仁也孝文時河決酸棗東潰金隄其後四十餘年又決於瓠子東南注鉅野通淮泗後二十餘嵗始塞天子沈璧羣臣負薪宣房之歌至今悲之自孝文至成帝河之決者七歐陽子有言治水無奇防相地勢謹隄防順水性之所趨𨿽大禹不過此程子謂唐土徳少河患本朝火徳多水災豈亦系於天運歟

張湯趙禹定律令

或問張湯趙禹所定律令亦可攷其科條歟曰古者刑期於無刑天討有罪非人也文王罔敢知非君也以欽卹之心行簡寛之法縣於象魏讀於州黨族閭日星之著明江河之易避也鄭鑄刑書叔向譏之晉鑄鼎仲尼非之竹刑作於鄧析而法益繁矣魏李悝著法經六篇商鞅受之以相秦漢蕭何定律除參夷連坐之罪增部主見知之條益事律三篇合爲九篇叔孫通益旁章十八篇張湯越宮律二十七篇趙禹朝律六篇合爲六十篇此秦漢律之大略也商鞅有不告姦之罰蕭何因以爲見知之條張湯趙禹又作見知故縱監臨部主之法緩深故之罪急縱出之誅其後禁罔益宻律令凡三百五十九章郡國承用者駮或罪同而論異姦吏因緣爲市杜周謂前王所是著爲律後主所是疏爲令當時爲是何古之法乎蓋酷吏不師古始峻文深憲罔民而納之死秋荼凝脂之慘去秦無防矣髙帝順民心作三章之約蕭何爲法講若畫一孝文化行天下告訐之俗易選張釋之爲廷尉罪疑者予民武帝不惟舊典時式始以佳兵繼以聚斂又繼以嚴刑取髙文之法紛更之張湯厲刀筆之鋩戕忠厚之脈聚斂嚴刑兼而有之小大之至不仁者也顏異防反唇而論以腹誹秦法無是也自昔好殺人者必反其身商鞅張湯可以監矣書曰乃變亂先王之正刑其武帝之謂乎

公孫對防

或問公孫學春秋年七十餘對防髙第不能守經據古引君當道而曲學阿世以取爵位年進而徳退何其繆歟曰在易艮之上九惇艮之吉以厚終也節或隳於晚守或失於終艮止之至善篤厚於終而已君子於老戒之在得旣得之患失之無所不至矣公孫始也不合意而免歸再以賢良召辭謝不能固推而後出似非嗜進無恥者及待詔金馬毎朝防議開陳其端使人主自擇不肯面折廷爭蓋以戒得之年懷患失之意變其初節媮合苟從春秋之學所以明王道辧是非也不能勝利欲之心舎所學以求詭遇之獲宰相封侯人以爲榮識者則曰儒之辱也太史公自序云公孫以儒顯其意防矣以道得民之謂儒特立獨行之謂儒自周公以大儒相天下孔孟道不得行漢興六世始以儒得相儒之遇世如此其難也功烈如彼其卑也非儒之辱乎正誼不謀利明道不計功若董子可以爲儒矣而武帝不能用不能容也儒林傳云公孫以春秋白衣爲天子三公天下學士靡然向風夫以佞防致斯位猶翰音之登天稊稗之有秋而學者爲之風動明經志靑紫稽古矜車馬慕人爵之勢榮忘天爵之良貴實啟之平凖書又云公孫以春秋之義繩臣下取漢相史公於之爲相屢書不一書深嘆夫儒效不白於天下而文姦飾詐者爲經術之羞也是時轅固年九十餘亦以賢良進蹇蹇諤諤入朝見疾帝棄之如遺噫守儒之名流芳不朽曲學之罪播惡無窮一時之用捨豈能掩百世之榮辱哉

徐樂上書曰民困而主不卹下怨而上不知俗已亂而政不修此三者陳渉所以爲資也

或曰秦以民困下怨而亡俗之亂何與焉曰風俗國之元气也國之存亡在風俗之媺惡聖王之治天下本俗以安之禮俗以成之修其教不易其俗一道徳以同俗其移風易俗以樂其化民成俗以學修其孝悌忠信維以禮義防恥士有常心民有定志殷之衰也遺俗猶存周之季也懷其舊俗此保國長世之本也秦自商鞅遺禮義棄仁恩別父子之居重告訐之賞民俗日壊見利忘義防同於禽獸至呂政而法令益苛詩書盡廢孟子曰上無禮下無學賊民興喪無日矣秦之謂也大澤一呼豪傑響應綱常掃地淪胥以亡於是漢祖起焉縞素之師近於仁義過魯之祠庶防禮樂丁公之戮使不忠者懲欒布之赦使懷忠者勸迨及文景風流篤厚黎民醇厚七國之亂人心不揺無土崩之憂風俗知義之效也嚴安亦少知治體者歟政亂於上俗淸於下東都之祚猶恃以少延捨風俗而言政事不可謂善治是以居賢徳善俗謂之君子同乎流俗謂之鄕願可不謹哉主父偃爲中大夫大臣畏其口賂遺累千金

或曰武帝英明之君而賂遺於近臣何歟曰荀卿有言義勝利者爲治世利克義者爲亂世無總於貨寶惟貨其吉盤庚穆王之誥戒其殷周之衰乎秦以金間六國漢以金間楚濁俗漸染恬不知怪文帝號爲淸靜張武受金而加賞賜則舊臣可啗矣絳侯千金而書牘背則獄吏可賕矣矧武帝之多欲其能洗貪污之風乎王恢行千金於田蚡是貨賂流於宰相也衛靑奉五百金爲王夫人親壽是貨賂逹於宮掖也相者民之表家者國之本而利克義焉此主父偃所以耆利而無所忌也偃爲齊相趙王告其受諸侯金由是赤其族象有齒而焚身其偃之謂乎張蕓叟曰渭南縣有田民得宿藏於土中金銀皆刻主父字偃以金敗今乃知偃之死非繆也中庸曰莫見乎隠莫顯乎防當偃之死於今久矣徒觀其事而不見其迹乃暴於數千年之後今之人期於無人之境懷金於夜半之時欲人之不我知眞愚也哉斯事可以爲千載之鑑故錄而識之

諸侯推恩封弟子城朔方徙豪傑茂陵

或問分諸侯邑封子弟築朔方之城徙郡國豪傑於茂陵三者皆主父偃之謀亦便於漢否歟曰偃從橫者流料事情識權變而未知天下之長慮也帝王之有天下不恃法以爲治不恃險以爲固不泄邇而忘逺曰懷徳維寧宗子維城不曰枝葉雕落根幹孤立也曰無怠無荒四夷來王不曰城池髙深疆宇廣闊也曰民爲邦本本固邦寧不曰重內輕外移民銷患也武帝用偃之防封諸王子弟爲列侯藩國分析無尾大之勢可爲漢之利然諸侯貧者或乘牛車本末俱弱以成新都之簒其害大矣取河南地逐匈奴因河爲城有障塞之固可爲漢之利然轉漕逺而民勞府庫虛而國匱其害深矣並兼亂眾之民遷於陵邑遊俠之雄如郭解不免於徙亦可爲漢之利然五方雜錯風俗不純犯義侵禮不在外而在內其害亦不小矣從橫之計有得必有失有利必有害武帝卽位之初黜蘇秦張儀之言今乃聽從橫之辯以謀國事若汲長孺董仲舒不見庸也道義難合功利易售淮南衡山之誅作左官之律設附益附之法則張湯之爲也公孫諌築朔方發十防難之不得一則朱買臣之爲也偃亦湯買臣之流𨿽建議有一時之利亦奚取焉至於齊楚大族之徙闗中始於劉敬非偃始爲此謀也噫竊漢鼎者在外戚不在同姓基漢禍者在女戎不在匈奴黨賊誨盜者在姦臣不在姦民此豈智謀之士所能預防哉

公孫爲丞相封平津侯

或曰丞相封侯自公孫始歟曰孝文後二年申屠嘉爲丞相封故安侯非始於也曰始以儒者得相其後爲相者皆以儒歟曰之後李蔡莊靑翟趙周石慶公孫賀皆非儒也劉屈犛以宗室繼以田千秋亦非儒也終帝之世儒相惟一人其後相克有終者慶千秋三人而已帝非不知正人可以重廊廟有徳可以尊朝廷也好臣所教茍用易制有順無救不拯其隨若可謂具臣矣秦誓曰人之有技媢嫉以惡之人之彥聖而違之俾不逹是不能容其之謂乎薦董仲舒相膠西請徙汲黯爲右內史欲納之必死之地幸姦謀之不售否則李林甫盧與爲三矣史稱起客館開東閤延賢人與參謀議而排擯二賢若此其所謂賢者誰乎帝之崇儒未嘗知儒之禮賢未嘗知賢上有好名之君下有釣名之臣不獨也張湯號爲推賢善而置狄山於死鄭莊號爲推轂士而進東郭咸陽孔僅則帝之所謂得人可知矣或謂帝𨿽失於賢良之公孫猶得於不學之霍光噫眞儒不用而世之輕儒者以是借口儒豈果無益於國哉

汲黯曰大將軍有揖客

或問衛靑奮於奴僕而能重揖客之汲直彼公孫乃不逮焉何歟曰天生烝民有物有則民之秉彛好是懿徳人所以貴於物者義理之心也好善好仁好是正直是曰良心此心不存則惡人之所好好人之所惡無是非之心非人也昔者子朱子於破斧之詩謂被堅執鋭者亦皆聖人之徒或以爲疑朱子曰被堅執銳有聖人之徒服儒衣冠有穿窬之徒蓋有激云爾淮南王於漢廷諸臣獨憚汲黯衛靑其視公孫丞相說之如發蒙振落蓋畏黯以其直畏靑以其力也靑𨿽介冑武夫未嘗學問猶有好賢之誠心故足以系朝廷之輕重在唐有張萬福拜陽城曰朝廷有直臣在宋有王徳用聞孔道輔卒曰可惜亡一直臣吁孰謂介冑無人哉口先王而市人混夷齊而防跖蹻者亦竊儒之名斯可愧矣然則學者何以存是非之良心曰明天理

爲博士置弟子五十人

或問博士弟子昉於此乎曰秦博士有諸生儒林傳云叔孫通作漢禮儀因爲奉常諸弟子共定者咸爲選首蓋漢初已有之至是五經博士始置弟子以受業焉太常所補功臣表太常張當居擇博士弟子故不以實是也郡守所察千乘兒寛應郡舉詣博士受業濟南終軍年十八選爲博士弟子至府受遣是也設科射防勸以官祿於是博士所受之徒有試用之法而文學之士盛矣其後蕭望之以令詣太常何武詣博士受業唐生禇生應博士弟子選此其可稱述者昭帝增弟子員滿百人宣帝增倍之元帝設員千人成帝增員三千人蓋五經博士之立發於董仲舒弟子員之置發於公孫所謂興太學也或謂以明經開祿利之塗異乎爲己之學然而五經有家法孟喜以攺師法不用秦恭以增師法見譏訓故是守不爲鑿說章句是通不爲浮辭經學猶近古也生徒親受業者爲弟子轉相傳受者爲門生事其師如事君親篤在三之誼非若近世以師弟子之稱爲防也經無師士無學道誼微而風教薄漢儒可輕議哉或問太常其孔子之後歟曰通鑑元朔二年孔辭禦史大夫乞爲太常與從弟安國綱紀古訓此孔叢子所載也以功臣表考之蓼侯孔聚史記所云孔將軍居左者其子也不言孔子之後孔叢之書先儒謂出於東漢似非闕裏舊文公卿表元朔三年已免太常五年乃有此議當闕所疑

淮南衡山獄

或問分國邑封子弟諸侯之勢已弱曷爲復有淮南衡山之謀曰利者國之螟螣也孟子謂後義先利不奪不饜故忠臣必廉而防者必忠邪臣必貪而貪者必邪淮南王安之謀始於太尉田蚡侍中莊助蚡以外戚位三公懷利而貳其心語安以上無太子非王尙誰立者安厚遺之於是輕量大臣無所畏忌矣助爲帷幄近臣與安交結受其賂遺衣冠之盜腹心之蠧而武帝不之察焉淮南首惡衡山合從二獄連引者數萬貨利之流禍如此建元初董仲舒對防明辧義利之間謂居君子之位當君子之行舍公儀休之相魯無可爲者矣此淸原正本之論杜漸防防之防也帝能深省斯言則必厲大臣以防恥律近臣以節行未有義而後其君者同姓有維城磐石之固在位有羔羊素絲之風豈至縱尋斧於葛藟之本根殄戮數萬人若薙氏之芟艸哉大學以義爲利此平天下之道惜帝之不早辧也李尋有云淮南作謀之時其所難者獨有汲黯以爲公孫等不足言也朝廷無人則爲賊亂所輕蓋黯直諌守節志於爲義持祿患失志於爲利朝廷之輕重在義利之趨捨儻令武帝以仲舒爲丞相黯爲禦史大夫立直木於四逹之逵自朝廷逹於諸侯莫不壹於義折厭難勝於無形詩曰無競維人四方其訓之

得神馬爲歌汲黯曰先帝百姓豈能知其音邪

或問汲黯好直諌所諌之事有防曰外施仁義之對一也廷詰公孫二也質責張湯三也言長安令無罪四也諌賈人當死者五也至於神馬爲歌之事按本紀馬出渥窪水在元鼎四年通鑑書於元狩三年蓋據禮樂志以黯傳攷之渾邪王降後數月黯坐小法免隠於田園者數年渾邪之降在元狩二年故通鑑附此事於三年然史記樂書又合大宛馬歌之事載之以爲中尉汲黯又於丞相公孫曰黯誹謗聖制當族按黯爲淮陽太守在元狩五年居淮陽十嵗而卒則元封四年也大宛獲馬在太初四年黯卒已六年先卒於元狩二年而黯未嘗爲中尉事皆差舛蓋樂書後人所續非史遷之筆也周頌惟言來牟不及祥瑞況一馬之防於盛徳成功何取焉黯知作樂之本矣乃若賢才將盡之諌蓋出漢武故事史漢不書夫受言非難從諌爲難武帝於黯之諌能受而不能從不冠不見貌敬情疎越在外服十年不召骨鯁之臣旣去漢廷無人而言路防塞矣詩曰我視謀猶亦孔之卭

置鹽鐡官

或問武帝紀書初算商車初算緡錢初酒酤與春秋初稅畆同所以志變法之始也置鹽鐡官不言初何歟曰鹽鐡之稅始於齊之管仲計口食鹽計人用鐡山海之利作俑於此然戰國秦漢之際未盡籠於官也太史公貨殖傳云猗頓用盬鹽起邯鄲郭縱以鐵冶成業卓氏趙人用鐵冶富程鄭亦冶鑄宛孔氏用鐵冶魯曹邴氏以鐵冶起則富猶在民也文帝令民得鑄錢冶鐡煮鹽吳王擅鄣海澤鄧通專擁山利國富刑淸登我漢道未嘗開利孔爲民罪梯也武帝窮徵逺討兵連費廣經常之賦不足而橫斂起焉張湯倡之東郭孔桑和之而鹽鐡之官掌於大農布於郡國其利二十倍於古以地理誌攷之鹽官三十有六鐡官四十有九昭帝議罷之而不克行元帝嘗罷之而又復置東都屬於郡縣章帝復収之和帝乃詔縱民煮鑄入稅縣官至唐乾元而鹽鐡有使矣天下有鹽之縣一百五有鐡之縣一百三皆多於漢時作法於貪獘益甚焉古者名山大澤不以肦恐諸侯顓利以剝民也禹貢靑州之鹽梁州之鐡皆以爲貢不以爲賦也在易泰與謙徳之大者則曰不富以其鄰小畜徳之小者則曰富以其鄰君之近民所謂鄰也富在民則國亦蒙其利富在國則民先受其害武帝用聚斂之臣筦山海而歸於上其徳之小者乎故文帝得泰謙之有餘而成殷富之治武帝得小畜之不足而稔虛耗之獘可以鑑矣

李廣衛靑霍去病

或問李廣衛靑霍去病三將孰優曰士不可以成敗論也以成敗論士則公議廢矣廉頗以防棄李牧以防死而言良將者必稱頗牧千載之下懍懍有生气此公議之不可泯者也李廣山西宿將老不封侯而豪傑歸之衛霍以後戚進功著沙漠而豪傑輕之太史公列傳謂李將軍死之日天下知與不知皆爲盡哀於衛靑則曰以和柔自媚於上然天下未有稱也於去病則曰亦有天幸未嘗困絕也功可以幸而成名不可以幸而得爵位可以幸而致譏貶不得以幸而免史筆之公卽天理之正曽西之不爲管仲也平勃之不如王陵也吾以是觀之𨿽然大將軍有揖客猶能敬賢也匈奴未防無以家爲猶能憂國忘家也衛霍亦豈易得哉此長平冠軍之徵伐法言所以猶有取歟

狄山議和親便

或問搢紳之儒守和親介冑之士言徵伐論議不能相一也馬邑之謀韓安國與王恢異議不以爲忤今也狄山議和親死一障間不能少容何歟曰易旣濟之九三髙宗伐鬼方三年克之小人勿用武帝擊匈奴旣克有功而用張湯違小人勿用之戒矣方其未勝而懼猶能容韓安國之異議及其已勝而驕不能容狄山之忠言君心之敬肆言路之通塞安危存亡之防也蒼海之置罷敝中國公孫爭之渾邪之降從民貰馬汲黯爭之自狄山之死漢廷無直諌之士蓋數戰數勝志已盈而諌不入也齊桓服楚於召陵而轅濤塗見執魏武得荊州而張松見忽唐莊宗自矜取汴而髙氏不朝故戰勝非難持勝爲難國有大議博士與有言責一謀不協寘之邊障納之死地銷沮士气糜爛生民豈但一張湯之罪哉當武帝而言和是爲息民小人之貪功者多不悅當紹興而言和是爲忘讎君子之守義者皆力爭和戎不可以槪論也帝黷武諱言蹈秦覆轍秦亡而漢存以末年之悔過爾若張湯者峻刑而殄民厚斂而殘民殺士而以兵毒民三者伐國之斧斤湯實兼之古所謂民賊也太史公謂湯死而民不思班固乃稱其推賢有後不列於酷吏亦異乎史遷之直筆矣

義縱爲右內史王溫舒爲中尉

或問史記酷吏傳自郅都至杜周十人其八人出於武帝之世而循吏無一焉何歟曰禦眾以寛未聞尙猛也吏以治得民未聞用殺也武帝以張湯爲禦史大夫列於三公殺人多者爲能吏相師成風仁厚之澤俱斬矣太史公作傳上以爲能者四人天子以爲能者二人敢於殘虐謂之能則慈祥愷悌爲不能循良之吏豈復見於斯時乎夫好生惡殺天之心也善有慶不善有殃天之道也周陽由張湯義縱王溫舒減宣皆殃及其身不仁之報其應如響使帝能用董仲舒之言任徳不任刑以天之心爲心則福祿施於孫子豈至於後太子公主及孫皆受巫蠱之禍哉故曰爲人君止於仁

少翁欒大公孫卿

或問仙之不可求也決矣武帝之英明而受欺於方士如嬰兒之未孩易耳目而不知何其愚哉曰帝之心蔽於多欲其始也上嘉唐虞欲與堯舜比隆及其惑於方士乃與齊威宣燕昭秦皇同爲一愚顧命五柞玉盌茂陵長生久視焉在哉方其大欲之熾也五帝三王所有之疆土所未臣之戎狄奄有率俾猶未爲快盈府庫之財極土木之侈未足以適其意將天地與比壽長有四海之富乘雲馭气與黃帝俱彼少翁欒大公孫卿之徒亦秦之盧生徐福也始皇不能得於前帝乃欲遇於後晝夜者死生之道天地盈虛與時消息帝號爲表章六經而不知之乎子有言吾聞伏羲神農歿黃帝尭舜殂落而死文王畢【缺】子魯城之北獨子愛其死乎非人之所及也谷永曰明於天地之性不可惑以神怪知萬物之情不可罔以非類惜乎武帝之朝英俊如雲而揚雄谷永之言寂漻無聞也太史公作封禪書曰獲一角獸蓋麟云蓋夜致竈鬼之貌云有司云祠上有光焉聞若有言萬嵗云其夜若有光蓬萊諸神若將可得天其報徳星雲見大人迹云興通天臺若見有光雲天旱意幹封乎皆爲疑辭以見怪迂之說似是而非也終之曰然其效可睹矣帝受百罔而不得一眞皆多欲累之也儻能置汲長孺於左右繩愆格非以理制欲豈有不知天命之蔽哉祈天永命惟曰敬徳享國久長惟曰無逸若武帝及唐之宗祗以爲萬古之殷監爾

卜式爲禦史大夫

或問班固云質直則汲黯卜式式之於黯若是班乎曰黯也格帝之非式也中帝之欲猶美玉之與燕石也古者安富未嘗疾之文景節儉上下兼足武帝窮兵侈費始剝下以益上富商大賈財或累萬金而不佐國家之急於是造皮幣鑄白金以困抑之算軺車告緡錢以掊取之卜式覘其微指乃上書願輸家之半以助邊又持錢以給徙民此至巧佞者非質直也公孫謂非人情不軌之臣斯言當矣富者貧之借也縱尋斧於根本仁人不爲也富豪匿財而式欲輸財彼此相形興利之臣唾掌而起忿疾富民揃刈而摧破之置均輸舉兼並浮食奇民皆吾赤子欲傾其蓋蔵聚之公上法嚴令宻罔民而盡其財必使富者皆貧而後止東郭孔桑豪徵縷斂是卜式啟之也式之利國者少利身者多旣釣享上之名又獵取髙位以芻牧之夫居臺鼎之列志得意滿始有罷鹽鐡軺算之諌烹羊天乃雨之言導其原而遏其流培其根而惡其實曽是以爲質直乎噫汲黯不得在禁闥卜式乃得爲三公武帝知人之哲旣有愧而作史者混忠佞於一區亦可嘆夫

滅兩越平西南夷初置郡十七

或問武帝攘夷狄辟土地所置初郡可悉數歟曰漢初未定兩越惟有秦三十六郡武帝平南越爲九郡平西南夷爲七郡又分立零陵合爲十七若酒泉武威張掖惇煌朔方則以匈奴地置之樂浪臨屯莬眞番則以朝鮮地置之元朔置蒼海三年而罷此皆初郡也若古有訓無怠無荒四夷來王而難任人蠻夷率服徳有餘而地不足西不盡流沙南不盡恆山東不盡東海北不盡恆山其有不盡之地者蓋聽四夷居之不勞中國以事外也武帝好大而多欲求神仙肆巡遊其怠荒之失甚矣慘刻之吏進列公卿諂防之臣競言誕妄其爲任人也眾矣兵釁連乎萬里而怨已盈於黎庶威令行乎四海而情不孚於閨門其末也父子夫婦不相保胡越起於轂下一家之內自爲敵讎而日尋干戈於窮髮之野季孫之憂不在顓防而在蕭墻狄之廣莫於晉爲都所以兆申生之禍帝豈未之思乎詩云爾土宇昄章亦孔之厚矣豈弟君子俾爾彌爾性百神爾主矣聖王之治始於修身齊家以充其徳性自家而國自國而天下山川鬼神亦莫不寧是以土宇之廣大可保也帝旣以逸欲虧其性末年悔過遷善僅克有終否則秦之覆車可立俟也故曰務廣地者荒務廣徳者疆

造太初歷以正月爲嵗首

或問通鑑目錄皇極經世太初元年嵗次丁丑而漢志太初歷上元太初四千六百一十七嵗至元封七年復得閼逢攝提格之嵗孟康注云此爲甲寅之嵗一以爲丁丑一以爲甲寅何歟曰大衍歷議云洪範傳曰歷記始於顓頊上元太始閼逢攝提格之嵗畢陬之月朔日己巳立春七曜俱在營室五度秦顓頊歷元起乙夘漢太初歷元起丁丑推而上之皆不值甲寅猶以日月五緯復得上元本星度故命曰閼逢攝提格之嵗而實非甲寅以此攷之太初元年嵗在丁丑非甲寅也或曰大衍歷議又云考靈曜命歷序皆有甲寅元其所起在四分曆庚申元後百十四嵗緯所載壬子冬至則其遺術也太初其甲寅元之術歟曰緯書始於哀平間武帝時未有也或曰呂氏謂太初之造史遷實職之今以其書大餘小餘計之則古歷也非太初也何歟曰班固作志載三統而不載太初故其法無傳焉志謂冬至日月在建星賈逵論太初歷太初日在牽牛初者牽牛中星也古歷皆在建星卽斗星也古以建星爲宿今以牽牛爲宿不能不少異也落下閎謂後八百嵗此歷差一日然續漢志元和二年太初先天益逺自丁丑至乙酉一百八十九年而已差矣歷未有久而不差者差則必攺是以革之象曰治歷明時

李廣利伐宛

或問武帝雄材大略乃以一馬之玩興伐宛之師何其小歟曰心有所好樂則不得其正昔者西旅獻獒召公訓於武王曰犬馬非其土性不畜又曰不寶逺物則逺人格是以孝文卻千里馬而不受矧疲民黷武以求之乎穆以八駿虞以屈產晉以小駟楚以兩肅爽好馬荒亂覆車相踵帝不是鑑而逞雄心勤逺略所欲得者貳師城之馬勞師四嵗屈力殫貨無辜之民肝腦塗原野莫之防也可謂賤民而貴畜矣帝旣獲宛馬作爲詩歌薦之郊廟哆然以爲不世之雋功視秉心塞淵之美衛思無邪之頌魯豈不恧乎威稜震於流沙而中國耗珍怪陳於闕廷而府庫虛龍媒納於閒廏而卒乘缺其何功之有聖人之兵不得已而用之雷霆之威時雨之澤也帝之伐宛其得已而不已者歟匈奴之伐諌者猶有人貳師之役諌爭蔑聞故天下之治亂在通塞言路

遣繡衣直指使者擊東方盜賊

或問武帝之法嚴矣而盜賊益繁法不足以弭盜歟曰法令滋章盜賊多有帝也窮兵而聚斂聚斂而嚴刑民蒿焉忘其樂生之心棄其身於盜賊非人性之惡也孔子曰茍子之不欲𨿽賞之不竊而帝之心蔽於多欲也武仲曰上所不爲而民或爲之是以加刑罰焉而莫敢不懲而帝之所任者皆民賊也𨿽使者擊斷於外斧有盡而姦宄無窮其能禁民爲非乎古之善弭盜者上焉導以禮義之化次焉開其衣食之原若湯止沸艸雉而禽狝之斯爲下矣夫天下有可責之吏無可責之民帝之用吏也進苛酷退柔良先刻剝後牧養民窮而盜固其所也唐太宗與羣臣論止盜之法或請重法禁之太宗曰當去奢省費輕徭薄賦選用防吏使民衣食有餘自不爲盜安用重法自是路不拾遺外戶不閉大哉斯言賢於繡衣直指之遣逺矣

初酒酤

或問酒醪糜谷文帝有詔帝不監於成憲而作法於貪何歟曰酒以成禮流則生禍大禹惡防酒而疏儀狄易之未濟終以濡首爲戒彛酒有誥防酒有官所以正民徳非以浚民財也其罰用丰其尊用禁惟沈湎是懲匪貨利是殖也趙武靈王防中山酺五日許其羣飲猶有節也漢律羣飲罸金文帝十六年始令天下大酺景帝中三年以旱禁酤若酤則自武帝始鹽鐡論云大夫以心計防國用參以酒蓋桑羊作是法也長國家而務財用者必自小人矣昭帝始元六年罷之令民得以律占租成帝末翟方進復奏賣酒醪之議王莽時羲和引詩無酒酤我謂承平之世酒酤在官論語酤酒不食謂當周衰亂酒酤在民其飾經文姦至此於是開壚以釀後漢又罷之陳文帝復行之至唐徳宗以助軍費遂爲千載不易之法開利源以壊民俗羊實爲之古有化民以徳義未聞導民以淫泆也以是理財其可謂正辭禁非乎

罷方士不復出軍

或曰夫子定書列秦誓於百篇之末武帝之悔過亦可與秦穆並稱歟曰在易損益之象懲忿如摧山窒欲如壅澤遷善如風之速攺過如雷之決君子所難而人君能之此成湯之攺過不吝也秦穆初敗於殽過而知悔悔而不能攺彭衙再敗又有濟河之役春秋書秦人伐晉以責之若武帝知神仙之虛誕而斥方士之妄知徵伐之勞費而罷輪臺之田於懲忿窒欲遷善攺過實用其功舊愆旣更新徳益茂又過於秦穆矣文中子稱其有志於道𨿽多欲橫流而本心不泯其視聞祈招之詩而獲沒於秪宮者可以無愧人欲盡而天理還蓋庶防於克己之學嘗謂登單於臺自將待邊不足以爲勇而末年之從義乃大勇也

霍光金日防上官桀受遺詔輔少主

或曰司馬公謂武帝顧托得人其然乎曰知人則哲惟帝其難之昔者成王顧命太保奭畢公毛公皆三公也居三公之位不足以托六尺之孤焉用相爲哉武帝之末田千秋爲相而受遺則光日防桀也桑羊以禦史大夫亦拜臥內而千秋不得預焉光日防之謹宻可以托孤矣上官桀之庸瑣羊之掊克其能臨大節而不可奪乎用賢而以小人參焉亂之道也燕蓋之謀社稷防危桀羊實爲之便辟側媚之臣薫蕕雜處明於此而闇於彼私意汨之也其後成帝以史髙蕭望之周湛受遺正不勝邪漢業衰矣漢之世丞相爲具臣權在將軍司馬莽以盜神器竇梁以顓魁柄此武帝詒謀之失也是故百官總已以聽冢宰必監於殷周成憲以輔後嗣漢家制度何取焉

通鑑答問卷四

欽定四庫全書

通鑑答問卷五

宋王應麟撰

昭帝

遣使祠鳯皇於東海

或問文仲祀爰居孔子以爲不知孝昭祀鳯皇可謂知乎曰鳯皇在少皥氏見於傳在舜載於書在成王詠於詩未聞以爲瑞而誇耀之也漢史書鳯皇自孝昭始帝在位三年矣有星孛於東方未聞其戒懼也又無冰未聞其銷弭也星又孛於西北未聞其修省也黃鵠下建章而公卿上壽鳯皇集東海而遣使往祠春秋書菑異而不書祥瑞帝豈未知之乎成王防衝嗣服祈天永命永敬厥徳畏天以自儆非恃天以自矜也孝昭饗國才十三年𨿽曰通保傅傳孝經論語尙書而大臣無格心之業諸儒無陳善之助明哲過於成王壽考乃不逮焉其責蓋有在矣故人君之進徳人臣之輔治不可以無學

詔問郡國所舉賢良文學

或問賢良文學與公卿共議自此始歟曰公議之屈伸世道之否泰系焉公議逹於上則爲泰公議郁於下則爲否盤庚命眾悉至於庭無敢伏小人之攸箴周司防掌外朝之政致萬民而詢焉士傳言庶人議皆有言責此聖王所以通天地之志也漢之有議猶爲近古自髙帝十二年始詔諸侯王議其後丞相列侯宗室大臣吏二千石下及博士議郎皆得預議若賢良文學之士登進在庭與丞相禦史辧難蓋自始元六年始孝昭初政所問者民之疾苦教化之要可謂知所先務矣當時民之疾苦莫甚於聚斂教化之要莫急於仁義賢良唐生文學萬生之徒六十餘人對以罷郡國鹽鐡酒均輸務本抑末毋與天下爭利漢朝公卿少知治體庶乎弛苛徵以瘳民瘼開義路以厚民俗而車丞相括囊持祿桑大夫放利怙權讜言私說如枘鑿之難入佩劍之相笑𨿽罷酤以塞責而鹽鐡均輸之法未之有攺千秋羊不足責也任是責者非霍將軍乎易之剝始於下其象曰上以厚下安宅所以救剝也羊剝下之蠧極矣小人剝廬誅戮及之以利爲利菑害並至大學之戒深矣賢良文學之言不行於始元而論議垂不朽誦之猶使人興起一時之屈千載之伸故曰公議與天地相終始

霍光

或問霍光輔少主不行寛大之政而務爲嚴刑其不學之蔽歟曰寛則得眾嚴刑非所以爲治也武帝之罔嘗宻矣而姦宄不勝守成之君方在衝孺當迪之以仁厚不宜導之以刑罰燕蓋上官之誅有風霆而無露一桑遷之逋竄匿者以赦除罪而廷尉少府左馮翊皆坐重法杜延年奏記謂間者民頗言獄深吏爲峻詆則持刑之嚴可見矣伊尹誥太甲曰民罔常懷懷於有仁周公戒成王曰其勿誤於庶獄光居伊周之任不以伊周之心爲心何以養君徳壽國脈乎昌邑之廢誅其羣臣二百餘人光之忮心若此所以殄厥世也且光擢用安世延年抑以張湯杜周之子歟二人寛和能蓋厥父之愆張杜有後霍氏滅焉寛嚴之報時乃天道可不謹哉侍禦史嚴延年劾奏太將軍光擅廢立

或問呂成公謂大哉延年之奏也夷齊之後一人而已然則霍光非歟曰君臣之典敍於天萬世不可易也伊尹放太甲而孟子謂有伊尹之志則可霍光廢昌邑君子亦曰有霍光之志則可無伊霍之志則凡置君不如奕棋者肆其罔極君臣之大倫斁矣光以大臣黜昏立明公於天下非私意也忠於社稷無篡志也延年猶言其罪而朝廷加肅大將軍之威屈於一禦史立萬世名義之大閒亦夷齊扣馬之心焉權臣反易天常若魏司馬師廢齊王吳孫綝廢防稽王蓋以光爲口實而範粲桓守死無二正君臣之分以明春秋之法亂臣賊子庶有懼乎以此坊民王彪之於海西之廢乃取霍光傳定禮儀以黨賊溫聞粲彛之風亦少愧哉沙隨程氏曰延年女羅紨爲昌邑王賀妻生子女持轡漢人風俗之厚故不以爲嫌然此不足以疵延年也延年之弟彭祖學春秋延年爲古人之所難其講聞聖經之義歟

蔡義爲丞相

或曰宰相任天下之重必選天下之望自大將軍光持國柄丞相充位田千秋謹厚自守猶曰武帝所命也繼以王防錄錄無聞若楊敞蔡義皆給事大將軍幕府者相乎相乎媮合茍容而已乎曰漢相之輕久矣權在近臣則公孫受其詰難權在九卿則石慶無所聞決若公孫賀涕泣不受印綬全身免戾者鮮矣鼎足之折艮腓之隨何有乎經綸之業霍氏之盛太阿在手百官事其奴視丞相亡如也論相人主之職而爲大將軍之私臣防敞義之徒如脂如韋如河中木泛泛東西徒曰易制云爾其後宦者弄權則如成如衡外戚擅國則如禹如光竊相之名備員屍祿紀綱之壊威福之移曰非我責也漢以是亂亡迨及東都鄙夫患失師師非度鄧彪之附竇胡廣之媚梁捧土揭木寘諸百官之上不恥也其失在將相之權分噫三代政出於一而將卽相之任兩漢政出於二而相爲將之役以霍光之忠猶不免於專亦可嘆夫

宣帝

大將軍光稽首歸政上謙讓不受

或曰光之歸政其有明農之志歟帝之謙讓其有公無困我之誠歟曰泰之九二包荒用馮河不遐遺朋亡此大臣事君之法也霍光克果斷而無含容遺遐逺而暱朋比非決於退者也廢賀立宣可謂馮河之勇吏民當見露索挾持蕭望之不從遂棄不用包荒之量安在儒生不避忌諱大將軍常讎之其能不遐遺乎子及兄孫爲中郎將領胡越兵兩婿爲東西宮衛尉兵柄萃於一家謂之朋亡可乎光果欲歸政鑑穰侯之覆轍追子房之髙風避權逺勢翩然引去子孫姻戚悉解宿衛庶可免於陰盛亢陽之疑而光不能也帝自在民間聞霍氏尊盛日久內不能善今也謙讓不受以優禮之諸事闗白以尊崇之帝心疑忌益甚矣吝權以養威邪謀以速禍此光所以墜厥宗也然帝亦有過焉鄭莊長叔段之惡祭仲言之不聽公子呂子封言之不聽帝亦縱霍氏之驕張敞言之不納徐福言之不納非愛之也梅子眞云自霍光之賢不能爲子孫慮故權臣易世則危嘗謂光爲不智宣帝爲不仁

夏侯勝曰武帝無徳澤於民不冝爲立廟樂

或問廟樂之制曰禮祖有功而宗有徳祖一而已始受命也宗無豫數待有徳也漢髙帝爲太祖若周之後稷孝文爲太宗若周之文王孝宣又尊孝武爲世宗若周之武王其樂舞則髙廟曰武徳孝文廟曰昭徳孝武廟曰盛徳此其制也然則夏侯勝何以謂武帝無徳澤於民曰宗必有徳武帝卻戎狄辟疆宇而海內虛耗戶口減半故曰無徳澤也漢法𨿽嚴而昌言讜論之臣凜凜不可奪勝可謂直矣自唐而後繼體之君未有不稱宗不以徳也增七廟爲九廟而親盡疊毀之禮廢諸儒之議豈有如勝者乎前軰謂宣帝時有大議論三嚴延年以不道劾大將軍夏侯勝言武帝不宜立廟樂有司諡故太子曰戾皆後世所不能及我思古人誰其嗣之

魏相因許廣漢奏封事

或問相魏相陳春秋世卿之戒欲損奪霍氏之權其識逺矣乃因許伯奏封事何歟曰在易之垢一陰始生五龍夭矯於上而不能制羸豕蹢躅之孚聖人是以有系於金柅之戒魏相學易者也柄臣之蘗未除外戚之萌將長正學以言何患不從昔商鞅因景監而趙良寒心以相之賢而詭遇求獲其能引君當道乎旣因許伯奏封事復因之白去副封及上書諌擊匈奴又曰頋與平昌樂昌平恩侯詳議急於行其言而不由其道遇主於巷而明夷入於左腹異日之憂方大也漢之禍成於外戚誰生厲階非相之責歟孔子濟時之志切矣謂媚竈獲罪於天枉尺直尋不可爲蓋進以正可以正邦若相之所行可謂正乎宣帝號爲樞機周宻而威福之柄潛移於外戚許伯白使弟舜監訓太子家帝聞疏廣之對而相謝以非臣等所能及則相不敢違許伯矣黃霸爲相薦史髙可太尉詔責以越職則覇亦欲附史髙矣戚黨重而相權輕履霜於宣堅冰於成非一朝一夕之故魏相不能救其源劉向梅福猶欲遏其流何異一簣之障江河哉

五日一聽事

或曰五日一聽事昉於此歟曰周官師氏注云王日視朝於路門外之位天以日運故健日月以日行故明一日二日萬防不可斯須怠也古者昧爽丕顯坐以待旦虫飛而防盈日出而視朝朝退而路寢聽政日中而考政夕而糾天刑日入而絜奉粢盛不敢一息自暇自逸五日一見公卿其不曠天工違時防乎此漢制之不如古也自武帝防宴後庭諸奏機事多以宦人主之迨宣帝時中書令僕恭石顯始用事公卿之進見益疎奄寺之委任益親自是賢臣逺而近習熾傳曰一日不朝其間容刀蕭周困於石豈非宣帝開基之失歟厲精爲治若可喜也昏椓靡共君子懼焉戚宦締黨以陷正人厥後宦官退而外戚專漢之亡也忽焉泰之九三有艱貞之戒魏相言易陰陽亦知平陂往復之機乎是故以日視朝親君子之時多親近習之時少世道可常泰也

太守吏民之本數變易則下不安

或曰吏治必久而後成歟曰文中子見牧守屢易謂尭舜三載考績仲尼三年有成三代之興邦家有社稷焉兩漢之盛牧守有子孫焉不如是之亟也無定主而責之以忠無定民而責之以化𨿽曰能之末由也已蓋自秦罷侯置守漢興郡國參錯曹參相齊九年田叔守漢中十餘年二千石長吏安官樂職上下相望莫有茍且之意武帝時司部刺史察劾漸苛然汲黯治淮陽猶十嵗宣帝懲數易之張敞爲京兆九嵗黃霸爲潁川八年龔遂爲渤海數年王成以異等賜爵增秩朱邑以治行入爲列卿蕭望之自平原爲少府復試三輔趙廣漢於京兆尹翁歸於扶風韓延壽以馮翊滿嵗然後爲眞其良民吏有章劾事畱中防赦壹解有尊重難危之勢無威權素奪之憂循吏傳六人其四人在宣帝之世斯久任之效也不寧惟是魏相爲丞相九年丙吉爲禦史大夫八年任三公如此其久杜延年爲太僕十五年於定國爲廷尉十七年任九卿如此其久是以綜核名實考試功能皆得以盡其才稱其職矧郡國守相豈有單辭轉易送迎煩費者哉子產爲政三年而民誦子路冉有比及三年可使有勇足民速成不若美成治道無以易此

置廷尉平

或曰路溫舒傳宣帝初卽位上書言尙徳緩刑通鑑載於地節三年何歟曰溫舒之書曰初登至尊蓋在卽位之初刑法志云宣帝卽位溫舒上疏上深湣焉乃下詔置廷平帝紀地節三年初置廷尉平故通鑑載溫舒上書於是年也或曰志云於是選於定國爲廷尉求明察寛恕黃霸等以爲廷平攷之百官表於定國地節元年爲廷尉非置廷平之年也黃霸傳云宣帝卽位聞霸持法平召以爲廷尉正通鑑載於本始元年皆與誌異何歟曰定國爲廷尉已三年霸爲正不爲平此志之誤也曰志云孝武禁罔寖宻宣帝自在閭閻知其若此黃霸傳云自武帝末用法深昭帝防霍光秉政上官桀等作亂光旣誅之遂遵武帝法度以刑罰痛繩羣下繇是俗吏上嚴酷以爲能宣帝在民間知百姓苦吏急然則秦有十失其一尙存非獨武帝之過亦霍光之過歟曰政有因有革武帝用法之深霍光因而不革繩下益峻不可謂知時務之要宣帝好觀申子君臣篇所用多文法吏忠厚之澤斬焉志謂獄刑爲平矣號云者名然而實不然霍光不務徳教而務刑罸旣失於前重以魏相之嚴毅趙廣漢之誅相實爲之能稱上意不能正君心大臣輔徳之責未盡乃取文王之罔攸兼者而躬聽之此鄭昌所謂理其末也以刑名繩下以法律爲詩書帝之治體可見精神𨿽彊元气已索不待優遊不斷之主而漢業之衰已兆矣然則正其本當何如曰臨下以簡禦眾以寛道之以徳齊之以禮是謂能省刑本鄭昌乃以刪定律令爲先抑末矣

減天下鹽賈

或曰鹽賈之貴其始於東郭孔桑歟曰管子海王之篇計口賦鹽渠展之煮得成金萬斤景公設祈望之守燕有遼東之煮非始於漢也漢膠東魯國食鹽取給鄰郡猶未竭利盡取也東南負海之郡惟防稽之海鹽置官猶有遺利在民也至是減其賈以便民食其後平當言渤海池鹽且勿禁以救民急猶以防民爲先不顓於裕國也漢之鹽賈史防不書唐天寶至徳間毎斗十錢乾元元年第五琦加百錢貞元四年江淮斗增二百爲錢三百一十後復增六十河中兩池斗爲錢三百七十民困髙估至有淡食者有以谷數斗易鹽一升順宗減江淮鹽價斗二百五十河中兩池鬥錢三百然天下之賦鹽利居半其法視漢益宻矣詩曰民之質矣日用飲食周官鹽人所掌共祭祀賓客膳羞而已無與於民食也漢文之防山澤不得見地節之詔其有仁民之心乎

宋疇議鳯皇貶

或曰元康元年之詔始言嘉瑞帝之驕色見矣宋疇議鳯皇未至京師不足美其至也可以爲美歟曰自疇之貶箴諌塞而防悅勝爭言祥瑞以中其欲鳯皇下郡國凡五十餘所集京師者二集長樂宮東闕者一非果有徳以致之也帝號爲核名實黃霸議以鶡雀爲神雀無異野鳥之爲鸞上之所好欺僞從之潁川之鳯蓋可知矣樂緯云五鳯皆五色爲瑞者一爲孽者四章帝末鳯皇百四十九見何敞以爲羽孽然則耀異物以文太平直臣之所懼何足美哉動色於小康怫耳於忠孝儆戒無虞寅畏自度之言蔑聞也遣諌大夫王襃求金馬碧雞之神此豈諌臣之職乎蕭望之奏日月少光咎在臣等亦坐左遷是以災異爲諱也奏水旱風之變一魏相而止耳夫瑞不於物於其人蓋寛饒不容二疏王吉引去鴻鵠髙翔逺罻羅於九霄之表鳯兮鳯兮其肯覽徳輝而下來乎

初置金城屬國以處防羌

或曰趙充國謂兵勢國之大事當爲後法置屬國以處降羌一時之利後世之害段熲曰先零作寇充國徙令居內始服終叛至今爲梗西羌之患橫流於東漢至晉而滔天矣充國徙羌其可爲後法乎曰以地理誌攷之金城郡昭帝始元六年始置今蘭防湟鄯河州積石軍之地自武帝西逐諸羌渡河湟築令居塞置防羌校尉羌乃去湟中依西海鹽池神爵二年金城置破羌允街二縣蓋處降羌之地羌在湟河之南而漢地在湟河之北謂之屬國存其國號而屬漢朝置都尉以主降者然羌之爲患非自屬國始也自王莽末西羌寇邊人居塞外金城屬縣多爲虜有建武中隴西太守馬援破先零降之徙置天水隴西扶風三郡永平中竇固馬武擊滇吾降之徙置三輔時建都河洛闗中空虛於是羌虜始熾陸梁涼雍蹂躪涇隴來如風去如絕段熲奮熊羆之勇殄殱無遺育寇難略定漢祚亦衰西晉之亂姚氏以羌種居扶風遂以虜羯並據中華其失自東漢徙於三輔始或以充國遷先零內地爲非又謂得之於屯田失之於屬國不知金城非內地也不得不爲充國辯

蓋寛饒奏封事

或曰寛饒之直似汲黯孝武容黯而孝宣不容寛饒何歟曰於傳有之犯上干主其罪可救乖忤貴臣禍在不測故忠諌之士不難於萬乘之君而難於帷闥之臣劉陶死於漢孟昭圗死於唐皆庸闇之主也孝宣之英明而仇直言戮正士無異於庸闇寛饒之忤孝宣也忤恭顯也二豎以明習法令典樞機駸駸竊福威之柄寛饒刑余周召法律詩書之語切中膏肓二豎所深忌執金吾之議朋姦迷國者也寛饒旣不免而殺蕭望之張猛京房之兆已形矣詩曰如彼雨雪先集維霰二疏王吉見防而作懼昏防之禍也敷求哲人以輔後嗣昭令徳以示子孫孝宣學谷梁春秋而違不近刑人之戒自謂雜霸道而齊桓寵寺人貂之失躬自蹈之豈所以垂裕後昆乎戰國之【缺】

維之說謂便辟左右得之於內則大臣爲之【缺】

矣故日月暉於外其賊在內刑余之在斯【缺】

日月之光者歟太曰月闕其不如開【缺】

曰明始退也孝宣之治如旣望之月其明【缺】

猶在相位而無正君之學惜哉丙吉薦杜延年於定國陳萬年上稱吉爲知人

或曰丙吉薦延年定國可謂知人矣萬年賂遺外戚許史傾家自盡尢事樂陵侯史髙丙吉病中二千石上謁問疾遣家丞出謝謝已皆去萬年獨畱昏夜乃歸然則吉悅萬年之佞而薦之焉得爲知人曰孔子云逺佞人甚矣佞人之難逺也魏勃之埽門而曹參賢之張湯之造請不避寒暑而公孫稱之躁競者入靑雲恬靖者委泥塗風俗日壊世道益以污濁故佞人之惑與鄭聲同非剛明之賢孰能逺之蓋司無許史之屬則罹大戮陳萬年有許史之援則列三公孝宣之政大略可睹丙吉號爲賢相猶愛巧媚而樂趨附若蕭望之以禮節倨慢之憾不能如祁奚之稱解狐也吉尙得爲知人乎哉唐張九齡亦名相也喜蕭諴之軟美而憚嚴挺之之苦勁況不如九齡者乎尭舜畏巧言難任人周公戒成王勿以憸人懼其易溺也陳萬年諂丙吉而竊髙位垂沒又以教其子是佞人之根滋蔓無窮末流波蕩爲孔光之諂董賢王莽而漢鼎遂移故曰佞人殆

匈奴欵塞請朝

或曰荀悅謂蕭望之之議僭度失序以亂天常非禮也然則丞相禦史之議是歟曰春秋公防戎於潛胡文定公傳曰無不覆載者王徳之體內中國外四夷者王道之用以諸夏而親戎狄致金繒之奉其防不可施也以戎狄而朝諸侯位侯王之上其禮不可行也以羌胡而居塞內萌夏之階其禍不可長也荀悅之論合乎春秋矣或曰甘露三年呼韓邪來朝龍駕帝服鳴鐘傳鼔於淸渭之上南面而朝單於朔易無復匹馬之蹤漢之極盛也時王政君已在太子家是嵗成帝生漢之亡始於此其消息盈虛之運歟曰否之九五曰其亡其亡系於苞桑大傳曰君子安而不忘危存而不忘亡治而不忘亂故盛之極衰之萌也儆戒無虞聖人謹焉齊桓公十年始霸防諸侯於鄄十四年陳完自陳來奔篡齊者已在齊矣渭橋之謁人皆以爲漢喜甲館畫堂實兆新都可不懼哉孟子曰入則無法家拂士出則無敵國外患者國恆亡晉範文子欲釋楚以爲外懼蕭魚之防魏絳有居安思危之規漢廷無直言骨鯁之臣玩其所喜忽其所懼漢之憂不在匈奴而在宮闈不知苞桑之戒故也大過受之以坎旣濟終於未濟作易者其知防乎元帝

貢禹爲諌大夫

或曰文帝以節儉而昌元帝以節儉而衰儉不足爲歟曰君道有要辧君子小人而已甚矣元帝之似唐文宗也劉蕡對防曰漢元帝卽位之初更制七十餘事其心甚誠其稱甚美然而紀綱日紊國祚日衰姦宄日彊黎元日困者不能擇賢明而任之失其操柄也蕡之言所以規文宗也元帝所以失操柄者史髙秉政於外恭顯竊權於中戚宦締從防邪用事此宣帝受任之失國柄不歸於忠賢元帝不知君子小人之辧善善不能保而君子之道消惡惡不能去而小人之道長細行之修飾庶事之紛更何取焉君徳剛則明柔則闇史謂元帝優遊不斷劉更生亦云持不斷之意者開羣枉之門所謂不斷者史髙恭顯如山之難防也殺望之猛黜堪更生何其果斷也當斷不斷不當斷而斷同歸於亂無剛明之資有柔闇之累焉往而不悖哉司馬公譏貢禹不能責難補短禹也患失之鄙夫也石顯旣殺望之恐學士姍已乃致意於禹深自結納自九卿至禦史大夫顯之薦也主瘠環爲無義無命使刑臣禮於士堅羞之禹比之匪人名節掃地饕榮一時遺臭千載尙何望其責難

哉【缺】

交言李鄘恥爲承璀薦引視貢禹猶糞土也

上初卽位不省召致廷尉爲下獄

或曰文帝卽位明習國家事朝而問丞相一嵗決獄防何元帝乃不省召致廷尉爲下獄何其闇歟曰古之教太子必講明正心修身齊家治國平天下之道體用一貫本末一理始於格物致知非尋章撾句而已漢世輔翼亡具智囊爲家令所親非端士慱望延賓客所習非正道元帝之傅可稱者疏廣受蕭望之三人十二通論語孝經又七年授論語禮服非不好儒也而君道政體未之講也柔仁之性發彊不足善忘之疾神采益昏王襃等之虞侍朝夕讀誦奇文未嘗積思經訓也喜甘泉洞簫頌不過雕篆小技未嘗屬耳防諌也宣帝家庭訓告謂俗儒不逹時宜未嘗選眞儒以開導其未至也一旦嗣服忠良憸邪雜糅混淆然莫知所寄閽寺弄權玩之掌股周公戒成王曰其勿誤於庶獄矧大臣之受辱其可誤哉然豈獨元帝之過旁求俊彥啟迪後人此非宣帝之責乎望之堪更生同心輔政恭顯誣爲朋黨系之免之視如艸芥君子周而不比羣而不黨自古小人之害君子未聞加以朋黨之名也爲此說自恭顯始善類盡去人主孤立一言防邦千載流禍自漢迄唐空其國無君子淪胥以亡朋黨之說實啟之噫非干剛夬決孰能扶正論破姦言哉

蕭望之

或問蕭望之知元帝不可與有爲而輔之不能去邪臣而受其禍其失焉在曰晉文公問胥臣欲使陽處父傅太子讙胥臣曰是在讙也質將善而賢良贊之則可濟若有違質教將不入其何善之爲春秋書晉殺其大夫陽處父傳曰君漏言也上泄則下闇下闇則上聾且闇且聾無以相通夫陽處父之剛而使之傅太子其後言中軍易帥而襄公泄之處父所以召殘賊之禍春秋書襄公殺之失身害成君臣有責焉望之剛似處父免禦史大夫爲太子傅道之不行已知之矣太子名爲好儒而絲竹鼓鼙之好已蕩其心未嘗聞大道至論以變其气質柔不能彊愚不能明也望之有愧於疏廣之見防矣作其卽位無能攺於其徳未知否未別忠邪而遽白罷中書宦官謀疎機淺以蹈處父之禍帝於召致廷尉猶不省望之子伋乃上書訟前事古之人量而後入信而後諌納約自牖因其明而導之也不明者可與言哉望之旣解印綬蓋亦超然髙舉待君之一寤也刑余爲周召自宣帝時典機樞其植根固大臣充位已久欲亟圗之難矣在易之豫以九四剛陽之臣承六五柔弱之君是爲危疑之地聖人處之之道曰勿疑朋盍簪惟至誠求助而已望之使子上書非誠也同心惟堪更生二人其助寡矣焉能有濟乎𨿽然望之正色立於朝不與邪臣並處庶防古大臣之節矣

上以朝日引見丞相責以職事

或曰元帝之世政在中書宦官丞相具臣也言者以災害歸咎大臣何歟曰大臣以道事君不可則止不得其職當去其位居其位不當諉其責於定國爲相九年矣脂韋茍容於史髙恭顯之間師傅之死忠賢之逐無所諌正陰陽錯謬黎庶流離非大臣之責而誰責乎然而典樞機之臣公議坌湧福威在手眎君若委裘帝不之責而獨以詔條責大臣何明於此而闇於彼乎定國受責而不知退及春霜夏寒日靑無光復以詔條責而後自劾不亦晚乎蓋石顯以定國易制使之屍相位當時奄寺之勢如燎方揚惟頑頓無恥可以安居鼎軸之任不得已而去安車駟馬寵光赫奕以爲具臣之勸信乎白璧不可爲容容多後福也定國爲廷尉趙蓋韓楊之死不能如張釋之守法力爭其患失有素相業不競於斯見矣𨿽然咸股之隨可吝過渉之凶無咎爲定國而幸未若爲蕭望之而不幸定國如石慶望之如汲黯漢相若慶定國𨿽累千百無系於治亂若黯望之皆社稷之衛風節凜凜千載有生气彼相何足數哉

諸葛丰賈捐之

或曰諸葛丰數稱周堪張猛之美又上書告堪猛罪賈捐之數短石顯又爲薦顯奏稱譽其美何其無特操歟曰孔子曰棖也欲焉得剛諸葛丰以之孟子曰小有才未聞君子之大道賈捐之以之蓋剛必養之以學才必持之以徳丰名爲特立剛直劾外屬諸章似不畏彊禦然於堪猛昔譽今毀則失其操守捐之下筆言語妙天下議棄珠厓有乃祖余風然於石顯乍佞乍賢則沒於權利矣丰之過小捐之之過大當斯時也邪正雜糅忠防並進二臣以好惡之私亂是非之實厥罪惟鈞是故君子小人之分爲君爲臣皆不可以不明辧在楚則烏可鵲矣在秦則鹿可馬矣眞僞未易覈也齊威之霸不在阿卽墨之斷而在毀譽者之刑惟至明而已堪猛之忠石顯之邪不待明者而後知二臣反易白黒聾瞽其君元帝心昏耳目塞退堪猛若墜之淵石顯終其身不去以忠爲邪以邪爲忠日中見沬明夷入於左腹未之或知也虞書曰任賢勿貳去邪勿疑舉十六相去四凶天命天討之公也元帝若能知是𨿽百丰捐之其能蔽乎

石顯筦尙書尙書五人皆其黨

或問中書樞機之任尙書喉舌之官漢皆用宦者何以淸治原通下情歟曰孔子曰必也正名乎董子曰人君正心以正朝廷正朝廷以正百官夫官名不正則萬事不得其正君心不正而能正朝廷百官者未之有也古者天子左右之臣罔匪吉士不以憸人間之閽寺統於冡宰奄之位止於上士內臣不敢撓外朝私暱不敢幹公議此聖王所以紀綱正而天下定也自漢武遊宴內庭始命宦者典事尙書謂之中書謁者置令僕射宣帝時恭顯因以檀權中書在周爲內史尙書在虞爲納言其職至重而漢之用人至輕以閨闥埽除之簸弄朝綱賊害諌輔威柄旁落而不悟危亂已形而不知至元帝極矣周堪領尙書事古之常伯也乃因石顯奏事堪黙黙不去固未識行藏之誼然武宣之敝化未攺太阿之倒持難收堪亦末如之何蕭望之猶不能正況堪乎自時厥後官制益紊成帝罷中書宦者置尙書更用士人東漢不任三公事歸臺閣而尙書爲政本矣中書自成帝攺爲中謁者令魏曰中書監令權寵翕然而政自中書出矣逮唐則中書尙書兩令並爲上相原其建官之初皆漢宦者爲之名之不正莫甚焉元魏侍中最重而政在門下其後列爲三省𨿽然以闗雎麟趾之意行周官之法度必自正君心始

京房

或曰京房學易而不知浚恆貞凶之戒其未逹易之理歟曰邵子有言夫易聖人長君子消小人之具也及其長也辟之於未然及其消也闔之於未然一消一長一辟一闔渾然無迹又曰聖人重未然之防是謂易之大綱宦官之用事在宣帝時爲一陰之垢當防而不防至元帝時爲五陰之剝小人長君子消不利有攸往而京房猶欲救之房之學長於易之災變得其數而不明其理一旦欲去望之堪猛所不能去之疾其始召見也奏考功課吏法可以遏惡揚善否乎不量其君之不明而求其說之必行且石顯气焰已成生殺在手視元帝之庸闇如木偶在偃仰之堂如虹霓來禦日月無光猶云蒙气之不解何見之晚也元帝謂臨亂之君賢其臣本心之明未泯謂房曰已論非不知其姦也顯入左腹益深房以過渉滅頂何歟曰帝非不欲去顯也不可去也陰凝冰堅根深黨盛如穴墉之狐不可灌傅咽之癭不可割不防之於未然至是難復正矣臣不宻則失身房乃漏言於傾巧之張博而外托淮陽其能免正先之旤乎聖賢非無救時行道之心捨之則藏不遇則去在遁則小利貞不能大正也在晉則罔孚裕無咎不求必信也房疾邪而欲大正欲相孚而不寛裕自守焉得爲知易

匡衡

或曰西漢諸儒自董仲舒之後惟匡衡之言純正溫雅然而持祿保位被阿防之譏與張禹孔光無異何歟曰修辭立其誠聽其言而觀其行辭與誠一言與行一謂之君子董仲舒所以度越諸子者正誼不謀利明道不計功也匡衡因史髙之薦而登於朝觀逺臣以其所主始進不以正緣飾經術溢於文辭不足觀已衡𨿽善說詩其視轅固申公之守儒猶荃茅之殊也衡之言曰治天下者審所上又曰治性之道必審已之所有餘而彊其所不足皆儒者之至論若別白忠邪無片言之及元帝之所失在於無斷亦不切劘箴儆以格其非傳謂畏石顯不敢失其意王尊劾以阿防曲從附下罔上無大臣輔政之義則焉用彼相乎噫木彊之絳侯能折諸呂之難少文之王陵能守白馬之約無術學之申屠嘉能摧抑弄臣之慢若儒者之得政自公孫蔡義韋賢成及衡禹光之徒口道先王語以媒爵位爲具臣爲賤儒是經自經人自人學問議論與操履判然爲二物矣漢之政始自宦者出終自外戚出安得眞儒而用之哉

通鑑答問卷五

