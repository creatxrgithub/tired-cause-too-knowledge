

欽定四庫全書

史部十五

經幄管見

史評類

提要

﹝臣﹞等謹案經幄管見四卷宋曹彥約撰彥約字簡甫都昌人淳熙八年進士薛叔似宣撫京湖辟爲主管機宜文字累官寶謨閣待制知成都府寶慶元年擢兵部侍郎遷禮部旋授兵部尙書力辭不拜以華文閣學士致仕卒謚文簡事迹具宋史本傳是書蓋彥約侍講筵時所輯皆取三朝寶訓反復闡明以示效法蓋卽範祖禹帝學多陳祖宗舊事之義考仁宗天聖五年允監修王曽之請采太祖太宗眞宗事迹不入正史者命李敬等別爲三朝寶訓三十卷寶元二年十二月詔以進讀嗣是講幄相沿遂爲故事彥約是書於進讀符瑞諸篇𨿽不免有所回護要亦當時臣子之詞不得不爾其餘諸篇則皆能旁證經史而歸之於法誡亦可謂不失啟沃之職者矣舊刻散佚久無傳本惟永樂大典尙載其全文今詳爲校讎釐成四卷間有辧證各依文附著焉

乾隆四十六年三月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

經幄管見卷一

﹝宋﹞曹彥約撰

寶慶元年九月十七日初供職同侍講範楷候對是日讀寶訓謹外戚篇景徳四年上謂近臣曰每歲承天節皇諸親爲姻族求恩多過有希覬朕常念羣臣戮力盡瘁或逺在邊防久歷歲時非功狀顯著未嘗進一資一級此若盡遂所請甚紊公道自後奏封有越例者卽令內省勿復降出陳堯叟曰臣等比來多見妄有陳乞如秦國公主爲子求刺史諸子歲歲攺轉又圖舟車悉免稅算去年程繼宗掌致逺務坐事致鞫晉國公主亟爲求替如此之事陛下皆寢其奏中外之人知陛下推公禦人不以親疎爲異上曰諸親多引先朝爲比朕諭以太祖開創之始太宗英睿特斷朕安敢上擬今庶事動立制度朕遵守之何敢失墜若從越例之請外人必有竊議邇來漸似知非各安本分矣臣讀畢口奏人主遵奉家法吝惜名器未有不身致太平者眞宗皇帝有太祖太宗家法可守更於家法上倍加吝惜推此心以往事事節省謹之於外戚必將謹之於宦官謹之於宦官又將謹之於宮女上而服禦下而賜予無所不謹則無所不省財用安得不裕民力安得不寛此咸平景徳間所以爲本朝極盛也

二十二日同侍講範楷候對是日讀寶訓受符瑞篇壽州獻緑毛龜【按事在太宗至道三年】上謂宰相曰朕觀之介虫而毛得非天意有所警戒耶呂端曰臣等寡聞天意冥邈胡能究知然嘗聞師曰聖人之意與天合符茍睿思徘徊屬於一物必神靈肸蠁有所啟焉今神龜所得之處地名壽春陛下頃升皇儲實自壽邸由是言之則是龜也特爲陛下而言將使陛下後天而老旣壽且昌乎又龜在水族義主乎陰介者剛物也毛者柔物也夫夷狄之類皆稟陰气天戒若曰將有彊梗不賓之虜柔伏來庭且陛下自卽大位首念西北之人困於飛挽𨿽繼遷凶羯亦降使推恩不問前罪且繼遷亡命日久亦厭兵矣脇從之黨亦厭亂矣悛心革面匪朝而夕北戎倔彊爲患滋深部族攜離亦薦饑歉必恐相率懷柔願伸欵附望陛下欽若天意彌闡皇猷𨿽休勿休日謹一日則靈物之出豈徒然哉臣讀畢口奏用兵之害不但兩軍相加肝腦塗地而已飛挽之勞不減鋒鏑暴露之久甚於臨敵以至邊民避難永業漸廢彊壯應募耕夫漸少流離轉徙使老弱疾病之人少有全者怨气所感多致旱蝗饑餓疾疫而死者又不可勝計簡冊所載未必詳盡惟身歷而後知之此寢兵所以爲帝王極功也景徳四年上謂宰相曰前詔諸路無得獻祥瑞近日頗逾舊制當令禮部申禁之宰相曰福應之至以顯盛猷𨿽睿徳謙沖務於自損若史臣不紀來世何觀望止令報禮部闗送史官上勉從之臣讀畢口奏祥瑞之與災變相爲有無有祥瑞則無災變有災變則無祥瑞古人以晏安爲酖毒以譴告爲仁愛蓋覩祥瑞則易至自滿遇災變則易生恐懼昔魏相相漢宣帝凡四方逆賊災變之事無不奏言之正得此意眞宗皇帝禁諸路無獻祥瑞聖意深逺惜乎當時大臣尙欲闗送史官也大中祥符元年正月天書降左承天門上召近臣對崇政殿西序諭其事王旦曰陛下以至誠事天地以仁孝事祖宗恭已愛人夙夜求治以至殊方修睦獷俗請吏干戈偃戢年谷屢丰皆陛下兢兢業業日謹一日之所致臣等嘗謂天道不逺必有昭報今者神授祕文實彰佑徳之應然玆事非常簡策所無又未審所諭之事啟封之際當屏左右上曰旣有天命須當祇受適恐皇城司遽便收進已使止之朕當詣門望拜焚香跪受所云屏人以啟𨿽云勿泄天機朕以爲上天所貺當與眾共之旦曰蓋未測書意不欲顯示於眾上曰天若謫視闕政當與卿等祇畏攺悔若告戒朕躬亦當責已自修豈宜隱之使人不知乎當便與卿等啟讀但慮文莫能辧宜訪明習篆籕之人以從旦曰陛下肅奉天命非臣等所能測度臣讀畢口奏天人相與之際無有間斷人主與天爲一得知闕政所在必將修徳用賢以補治之此周宣遇災而懼所以王化復行也若掩覆不已如愚人之諱病其初惟恐人知其後遂至於不可措手當大中祥符時寧有闕政眞宗皇帝恐懼修省如此天下安得不治上曰朕自卽位每祠祀祝詞但以人民爲心未嘗別有祈請今內殿道場亦致宻詞惟求年谷丰穰人民康樂因出示旦等旦曰自古祕祝之詞皆有所請陛下以億兆爲心有以見子育之意超絕前古臣讀畢口奏得人心而爲天子則社稷自然鞏固若福萃於人主而災徧於天下爲人主者亦何安於此也天書扶侍使丁謂言崇政殿閱新制法物雙鶴度天書輦飛舞良久翌日上顧左右曰昨所觀鶴止於輦上飛度若雲飛舞良久文則文矣恐不爲實當易此奏也王旦曰陛下以至誠奉天以不欺臨物正此數字所系尢深帝皇徽猷莫大於此望付中書載於時政記上俛然從之臣讀畢口奏人主奉天臨民以不欺爲主若以鶴度爲鶴舞欺天罔民不特天鑑昭昭民心不服濫觴不止必將有如漢臣指鶡雀爲神雀者矣

十月初三日便殿聚講同侍講陳貴誼候對是日讀寶訓崇祀禮篇淳化三年祕書監李至上言國初舉藏冰之禮修司寒之祭常以四月行之按詩豳七月四之日獻羔祭韭周以十一月爲正四月卽今之二月春秋傳曰日在北陸而藏冰謂夏十二月日在虛危也獻羔而啟之謂二月春分獻羔祭韭始開冰室也火出而畢賦火星昏見謂三月四月中也又月令仲春天子獻羔開冰先薦寢廟詳其開冰之祭當在春分乃有司之失也上曰今四月韭長可苫屋矣何謂薦新耶卽命正其禮臣讀畢口奏夏正建寅人道之所便周正建子天道之所始自古未有兼用之者惟豳七月之詩作於成周之時乃上述后稷先公事一篇之中旣有夏正又有周正如七月流火九月授衣七月食瓜八月斷壺之類凡以月言者皆夏正也一之日觱發二之日栗烈二之日鑿冰衝衝三之日納於淩陰之類凡以日言者皆周正也【按經文凡陽生以後之月言日凡陰生以後之月言月四月言月者陽極陰生當夏至進退之期也苐謂雜周正夏正𨿽本朱子義似未盡】李至所言引用獻羔祭韭一事已合經意臣恐後人疑其詩雜周正夏正故爲別白言之至道二年禮儀使宋白上言按儀注朝享太廟皇帝先詣罍洗奠瓚郊祀未詣罍洗先奠玉幣於禮未葉欲請先詣罍洗上覽奏遽召白洎宰相問之曰前代祀上帝未罍洗而先奠玉幣於禮可乎【按杜佑通典開元禮祀圜丘儀於進熟之先太常卿引詣罍洗在奠玉幣後宋初尙沿其舊】呂端等曰王者親執玉帛以見上帝且玉帛者接神明之贄尢宜蠲潔若未盥沃而奠獻殊失恭虔之意宋白曰儻允臣所陳止一次登壇上愯然攺容曰朕親奉大祭竭誠盡物蓋爲蒼生祈福倘變禮爲允固當依卿所奏如合遵舊典朕𨿽百次登亦不爲勞端等皆言禮官所陳得中遂從白議臣讀畢口奏宋白請郊祀先盥沃而後奠獻從禮之厚也以兩次登壇爲勞而以一次爲便禮之殺也太宗皇帝竭誠盡物以事上帝豈以再登壇爲勞而變其禮哉其意則是其言則非呂端等取其意而不取其言始足以釋太宗之惑人臣獻策意是而言非足以害事不可以不謹

十二日同侍講範楷待對是日仍讀崇祀禮篇初禮官艸封禪儀上覽之謂王旦曰封禪久廢非禮典備具豈爲盡美朕徧覽所定儀注有二十餘事慮未合宜已手詔攺定如未備者當復議之𨿽有司已經講肄其如未嘗躬習王旦曰大凡祀事未聞帝王自爲儀升降之節止在有司上曰王者事天如子之事父臣之事君寅恭之志豈憚於勞及親習畢又以禦札記三事付有司曰行事官避朕褥位而不顧昊天上帝之位但昭報天地嚴配祖宗豈於朕躬過爲崇奉當諭行事官無得更有回避朕以封禪之事不比常祀自十一月朔卽禦蔬膳【原注大中祥符元年十月二十四日辛亥有事於泰山其月以戊子爲朔初四日辛卯車駕發京師恐禦蔬膳當在十月朔諸本皆作十一月朔者誤也】旦曰陛下躬行大禮曲盡嚴恭然日月尙遙道途渉寒慮非保衛之道況南郊亦祀天地不聞預屏葷茹望俟致齋或散齋方進素膳旦等累表陳前上曰朕志已定不煩固請及升泰山毎道經險峻必降輦徒步所司議增扶衛皆卻之導從者或至疲頓上詞气益壯及行禮侍從導衛悉令減去拂翟止於壝門燭籠前導亦撤之及禪祭自山下步出大次侍臣言山路峻滑靴袍而行躋升匪易請乘步輦上曰接神在近敢不徒行五使等復固請上終不許臣讀畢口奏封禪之說始見於管夷吾之書以無懷氏伏羲氏爲首莫知其有無也設或有之是時禮文簡略固無傷財動眾之事至三代之季齊威公偶欲行之廹於世變非昔者洪荒之比𨿽泰山在其近境管氏已知其不可所謂一茅三脊魚比目而鳥比翼者皆飾辭以爲難耳後世乃指爲實迹更求祥瑞然泰皇漢帝因行幸而爲之猶是簡徑至光武溺於讖緯更作宻詞於是玉牒玉檢之文金鏤金泥之制纎悉備具爲其臣梁松等所鄙至唐髙宗則又從以宮女飾以錦繡尢更可笑今眞宗皇帝親制儀注又躬自肄習禦蔬膳於兩旬之前卻步輦於峻滑之地凡所以事神者無不恭恪凡所以自奉者無不謙退可謂萬世封禪之標準也但近世封禪之禮事大體重必須傷財必須動眾不可以無懷伏羲氏爲口實必如眞宗之時家給人足上恬下熙而又以孝敬行之始爲無玷舎是不足以格神秖足以害民也

二十六日入講筵同侍講陳貴誼待對是日讀寶訓崇文儒篇咸平元年學究劉可名上經書疑誤上因訪通經義者李至曰國學講書崔頤正博通諸經尢善誦說上曰朕宮中無事甚樂聽書嘗求其人尢未易得翌日召頥正於後園說尙書大禹謨賜五品服謂宰相曰頥正講誦有功卿等更於班行中擇性行淳朴通經義知損益者一兩人具名進來臣讀畢口奏通經義知損益者易得性行淳朴者難求夫講讀於人主之前必其人先能正已而後可以正君若使口道先王語而行若市人則於講讀之際希望官職萋斐忠賢或迎合上意或傅會經旨如先朝諸臣呂惠卿邢恕之徒非不稍通經義而性行不淳朴甘爲小人渠魁𨿽生於聖明之世亦足以惑亂天下以此知眞宗皇帝擇性行淳朴以爲講讀有深意也上嘗謂近臣曰朕聽政之日未嘗虛度時日探賾編簡素所耽玩但古聖奧旨有未曉處不免廢忘昨置侍講侍讀學士自今令祕閣官每夕具名奏來朕欲召見得以訪問是後毎當直或召對多至二三鼔而退臣讀畢口奏講學之道不必拘於誦說之時惟於藏焉修焉息焉遊焉之際最爲親切漢光武講論經理夜分乃寐所以致中興之治卜年卜世與前漢相似本朝祖宗時近臣內直多近燕閒偃息之所故太宗時呂文仲眞宗朝楊徽之夏侯嶠邢昺之徒往往召對詢訪或至中夕從容閒暇使古人事業與今日施行相爲表裏使古人制行與今日聖徳互相發明較之講殿講筵所得又爭深淺何況燕閒之時親儒生之時常多則宦官宮女進見之時差少此又聖人執徳信道之微權有深意也咸平五年召近臣觀書龍圖閣上曰朕自幼至今讀經典其間有聽過數四者臣讀畢口奏眞宗皇帝讀經典聽過數四不以爲厭最得爲學之要大凡讀書不在貪多必使口中成誦心中黙識其初所見容有未盡其後益更增長與泛然過目者不同最爲有益時敏旣務厥修自來有不可遏者景徳二年幸國子監歷覽書庫覩羣書鏤版問其數邢昺曰國初印板止四千今已十萬經史義疏悉備臣始業儒儕軰間能具書疏百無一二蓋難得正本或力不能繕寫今士庶之家多藏典籍信逢時之至幸上曰國家崇尙儒術然非四方無事亦何以臻此臣讀畢口奏眞宗皇帝謂國家崇尙儒術非四方無事何以臻此蓋兵革一用豈但徵戰饋餫之勞流離轉徙之苦臣前讀符瑞篇固已略舉用兵之害矣上而爲君不免宵衣旰食下而爲臣不免罷於奔命此古之聖賢所以偃武而後修文息馬而後論道也眞宗皇帝四方無事之語發於景徳二年是時澶淵之盟契丹才一年耳而聖訓已及此則知兵革不用乃聖人本心自是絕口不談兵矣大中祥符元年幸曲阜謁文宣王廟有司定儀止肅揖上特展拜以表嚴師崇儒之意又幸孔林以林木擁道降輿乘馬詣墳拜奠臣讀畢口奏堯舜之道載於五篇之書寂寂簡端非聖哲不能盡究孔子之道廣大悉備立標準於天下後世靡所不周取之不盡用之不竭故當時弟子以爲賢於堯舜逺矣非卓然髙識好善而忘勢孰肯舉特拜之禮也

十一月初三日便殿聚講同侍講王塈候對是日讀奨詞學篇張洎爲翰林學士上顧左右曰洎富有詞藻於今力學江東士人中首出也搢紳之士當念徳行居先茍空持文學亦所不取仲尼四教止言文行呂蒙正曰唐裴行儉嘗言王楊盧駱四子𨿽有文學爲人輕浮匪惟不享重祿兼慮弗克令終後果如其言則徳行爲先誠如聖旨臣讀畢口奏有文士之文有賢者之文賢者之文得於學問本於踐履義理深熟自然成文如先朝歐陽修蘇軾之倫爲一代端人正士文旣浩博而徳望可稱此賢者之文也文人之文不可謂之不工然不敢保其爲人如丁謂夏竦之徒凡所著述亦足以膾炙人口然不可爲法於後世太宗皇帝論文學之士必以徳行居先則知太宗之好文不在於絺章繪句之間矣上閱殿中丞李虛已課績賜禦書印紙虛已獻詩稱述且言祖母八十餘覩此榮耀益爲殊美上覽而嘉之禦筆批其詩尾云李虛已學古爲官榮親事主知恩奉上欲布新規朕已得良二千石矣宜賜緋魚賚錢五十萬惠及祖母時已命知榮州卽日攺遂州又語宰相曰朕不遺片善想虛已承朕褒諭固不爲惡事矣乃召兩制三館徧示之又聞虛已父寅亦禦前及第休官侍養上曰積善之家必有餘慶非虛語也臣讀畢口奏人才有三等上焉者天資律已有心愛民勸戒之所不必用刑罰之所不必施次焉者可與爲善可與爲惡觀人主意向所在利而行之亦足以助治下焉者知有利而不知有仁義知有已而不知有君民必須小懲大戒然後知畏太宗皇帝閱李虛已課績旣親書印紙以寵之又謂虛已承此褒諭不爲惡事君臣之懿亙古無比舉直錯諸枉可使枉者直矣然至於貪酷之吏略不少貸輕者配隸居作重者置之極典本朝以仁厚開國何至於此而加重蓋貪酷不已則民生不能遂民生不能遂則邦本不能固嚴於貪酷之吏乃所以仁愛天下之極也上嘗覽詞臣所獻聖制琴阮頌謂宰相曰邇來朝廷文學之盛近代無及朕徧閱頌贊第其工拙惟楊億趙安仁李宗諤詞理愜當有老成之風吳淑安徳裕胡旦或詞采古雅或學問優博抑其次也卽詔宗諤安仁各遷一官賜億緋魚及召淑等褒諭之億對又戒之曰朕素知汝文學更當遵守儒行韜晦其能茍謙虛守道可保令名因問年幾何曰始年十一釋褐授官今二十二矣上笑曰少年聰明信是天賦李宗諤者司空致仕昉之子翌日昉亦入謝上命坐昉曰男宗諤所獻文已聞陛下過賜賞嘆不謂復與進秩父子感恩何以爲報上曰此新題也尢難爲工楊億最可稱奨自幼在館俄忽二十二文學大進朕聞唐王勃十五作滕王閣記時輩嘆服觀億亦勃之比也楊億嘗上表上曰億天與文性好學不倦毎覽制作不易多得溫仲舒曰陛下好文故才俊間出億若不遇聖鑑乃京華一旅人爾臣讀畢口奏天下未嘗無才視人主意向何如耳好儒雅則儒雅進好忠直則忠直進好廉勤則廉勤進好篤行則篤行進無所不好則無所不進自古無所不好未有若漢武之甚者好徵戰則有衛靑霍去病好財利則有孔僅桑宏羊甚至好滑稽則有東方朔枚臯好神仙則有公孫卿欒大彼蓋誤用其心者猶能以得人之盛稱於後世何況人主一意儒雅一意忠直一意廉勤一意篤行安有上作而下不應之理溫仲舒謂太宗好文故英俊間出特爲好文一事而發因得以推廣之

初九日入講筵同侍講範楷待對是日仍進講奨詞學篇上覽集賢校理晏殊所獻賦謂宰相曰殊年少孤立力學自奮加以沈宻造次不踰矩京城賜酺但掩闗與弟觀書著文亦可稱也臣讀畢口奏此賜酺當是景徳四年也此禮久廢太宗皇帝始行於雍熙元年至眞宗皇帝復行之殊以景徳初試文賜出身當是此時酺字或從酉或從月或從食或音步或音蒲或音逋【按說文酺王徳布大■﹝今上酉下﹞欠﹞酒也從酉甫聲薄乎切脯幹肉也從肉甫聲方武切餔日加申時食也從食甫聲博狐切三字音義迥別司馬光類篇酺脯並蓬逋切義同未知何據】在三代時載於周禮者有春秋祭酺之事族師之官因祭酺而與民以酒食相獻酬遂以爲會聚酒食之名趙武靈王滅中山始賜酺五日漢文帝自代來卽帝位亦賜酺五日漢禁羣飲故賜酺則許民會聚唐無飲禁故賜酺則聚作■﹝亻攴﹞樂賜髙年酒麫本朝則分日燕享下及父老法𨿽不同其爲聚會酒食一也近代多讀作奔模切以孟子餔啜字從食與此同音也

是日又讀謹詔辭篇大中祥符四年皇親赴安陵襄事者賜詔撫問有言歸洛汭之語上指示近臣曰永安在洛水之南言洛汭非也學士屬文用事尢宜愜當卽無譏嫌矣臣讀畢口奏尙書三言洛汭在禹貢則導河積石東過洛汭在五子之歌則厥弟五人徯於洛之汭在召誥則太保攻位於洛汭其地不同皆在大河之南洛水之北故孔安國謂水北曰汭鄭康成謂汭者內也【按水北曰汭見禹貢涇屬渭汭孔安國傳召誥孔頴達正義謂水內曰汭鄭康成箋詩芮鞫之卽從之而於周禮雍州其川涇汭其浸渭洛則以汭爲水名在豳地賈公彥嘗辧之杜預注左傳館於雒汭謂水曲流爲汭不泥南北之說又爾雅厓內爲隩外爲隈邢昺疏云內曲裏也外曲表也取以證五子之歌畋於有洛之表之文義似較勝】今本朝諸陵在永安縣乃在洛水之南眞宗皇帝考論及此不特博通諸家注疏又且深識山川面勢書生之所不到當時學士可謂失職

經幄管見卷一

●欽定四庫全書

經幄管見卷二

﹝宋﹞曹彥約撰

二十二日入講筵同侍講陳貴誼待對是日讀論國體篇三司言陜西入粟多髙其價直以取官錢且意邊臣有盜取入市者詔直史館盛元按其事召元謂曰守邊郡皆朝廷信臣職田俸祿皆有菽粟道途旣逺不可輦致或平價輸官卽議加罪亦所未便汝當審思此事但詰問民吏可也臣讀畢口奏用人必須加詳立法不須太察且如食廩出納以人情參之官兵俸祿豈無請多而用少者用之不盡豈無願糶者若出納頻數則支出者必有耗折交納者或有濕惡食廩之獘未易盡革所以坐倉收糴近世以爲良法若使實有是物實有是價在公在私可爲兩便但作獘者不可不革耳眞宗皇帝聞陜西入粟有髙價盜取之獘𨿽遣使按之然猶知守邊官吏職田俸祿皆有谷粟道路旣逺不可輦致平價輸官難議加罪可謂盡見人情矣必曰守邊者皆朝廷信臣則知用人之初固已加詳於此然後稍寛其法孰不勉勵自克以報際遇兩淛鑄錢少銅有獻議請於銅鉛中參用瓦末十之二有司言若同鼓鑄與常錢無異上曰國家禁民爲僞若是乃教人爲僞不可許也臣讀畢口奏鑄錢本以便民非以謀利也生民之初種粟而後食織布而後衣以有餘補不足然後有貿易之道粟布固可以易械器械器固可以易粟布然而升斗與丈尺不相合巨屨與小屨不同價於是鑄銅爲錢以權物價之輕重謂之圜法賤者一錢可得貴者貫陌可售此所以爲便民也若欲其費省則半両五銖不得如鵝眼水浮若欲其易成則冶銅冶鐵不得如鹿皮楮幣然而貴此而不貴彼其不爲謀利明矣又況古人作事無非所以寓教民之意教民以實猶恐其僞教民以僞何以能繼眞宗皇帝務實去僞以教民爲重也景徳元年上謂侍臣曰詔令之出尢宜愼重每一令行輿人不免橫議或稍抑之又塞言路李沆曰搢紳之間易出謗議人之多言亦可畏也臣讀畢口奏禦寒莫如重裘止謗莫如自修眞宗皇帝慮詔令之行不免橫議或稍抑之又塞言路不以止橫議爲急而以謹重詔令爲急可謂得其道矣李沆當時名相尙以爲搢紳之間易生謗議人之多言亦可畏也謂之易生謗議謂之多言可畏不歸咎於詔令之不謹而歸咎於謗議之可畏恐不足以發明眞宗皇帝之本意景徳元年冬契丹犯邊澶州張秉上言已集兵夫治城上曰戎冦在境內地亟完城壘無乃揺動人心以畏戎而謀城守耶亟詔罷其役臣讀畢口奏春秋魯威公之時齊人侵魯疆疆吏來告公曰疆場之事謹守其一而備其不虞姑盡所備焉事至而戰又何謁焉自古疆吏有常職備戰於無事之時而應敵於有警之際勝不告捷敗不失守然後狙詐不能窺其際多方不能誤其定今契丹犯邊乃始集兵夫治城可謂不整暇矣何況是時眞宗皇帝方欲幸澶卻敵而守臣措置乖方如此宜詔罷其役也

二十六日入講筵同侍講陳貴誼待對是日仍讀論國體篇三司言民犯茶有違法者望許家人論告上曰是犯教義非朝廷所當言不許臣讀畢口奏教義者萬世之公道榷禁者一時之利孔茶鹽酒三者人間之所必用籠其利而奪之一作此俑更聖哲不能弛其禁非得已也所謂家人者上而父子兄弟下至僮僕凡聚廬而處者皆家人也若使因茶禁而許家人論告以此而徼微利此齊景公所謂父不父子不子𨿽有粟吾得而食諸者也大哉眞宗皇帝之訓乎以爲是犯教義非朝廷所當言十字而已該括備盡急於謀利者可媿矣竊聞紹興之末有建議禁銅器亦欲許家人論告者此說一行卽有以僕吿主之事時名臣張燾畱守建康不欲行法具奏弛其禁人心乃安以此見言利犯教義之人何世不有通達國體之臣主盟公道之主未嘗不以教義爲本也商賈自京便錢付外州多不卽給付上聞之謂近臣曰州郡稽滯何嘗無之然失信於人非國家大體當諭三司速給遣之臣讀畢口奏商賈便錢非商自爲之也朝廷許其入納乃敢爲之且如今日朝廷欲支見錢十萬貫和糴於平江必須顧船搬運必須差官部送遷延一兩月所費水腳等錢不貲然後可以事濟若未及支降卻商賈有見錢十萬貫願於平江入納續次赴行在請領無顧船差官之擾無日月遷延之患又無水腳不貲之費豈不公私俱便但是給付一時孰不願與官司交易若已納而稽滯不與不特失國家大體自是有合兌便處爲商賈者亦不願入納矣知雜禦史王隨上言所鞫殺人賊獄成望許淩持區斷上以語宰相曰朕觀其欵占初止規財物恐本無害人之意及家人叫呼巡捕者至揮刃而遁國家自有常法若行兵之際事不得已乃加此刑王旦曰風憲之任凡所抨彈自有典法此非宜言況事情可見一死亦已極矣臣讀畢口奏五刑中有笞杖徒流死載在令中毫釐必計甚而至於淩持必其罪極凶惡乃入是典豈廷臣一時奏請所得增損也大抵進言之臣少有習熟法令者一時建議往往衝動條例知法令者又常切苦之而況淩持之罪可以任意擬之乎宜眞宗皇帝所不與也淩持自與法令中陵遲字不同其義則一舊例皇城司日遣親事卒若干輩京城伺察上嘗訪於內侍且曰此軰察事必恐喝擾人自今非姦盜及民俗異事所由司不卽捕者勿得以聞其言主典受賂須明得贓物方許言上右正言魯宗道上言皇城司遣人偵事民間細務一例以聞頗亦非便上曰叢脞之事多寢而不行攸司之職不可廢也臣讀畢口奏刺探外事本非朝廷令典若使朝廷之上用得其人則大臣可以開陳臺諫侍從可以獻納下情得以上達矣里巷細務𨿽不知亦可也祖宗時皇城司刺探外事往往承襲前朝之制所幸叢脞之事寢而不行主典受賂須明得贓證乃許言上始爲得體不然將有如眞宗皇帝聖訓所云此輩察事必有恐喝擾人者矣

十二月初三日聚講同侍講王塈待對是日讀抑奔競篇右補闕胡旦獻河平頌太宗覽之謂宰相曰旦凶險躁憤文詞率謬今朝廷淸肅安可置之臺閣又聞操履乖濫今須竄之逺地所獻頌當示三館使眾知其過遂黜爲商州刺史臣讀畢口奏奔競者古今聖賢之所共惡然而不能革則以奔競者不恥於求也恬退者古今之所共喜然而不能用則以恬退者無意於進也惟其無意於進故愈不用則愈靜而不恥於求者巧意窺測隨時所尙或以勇辯或以姦詐或以謟諛或以嗜欲如唐太宗所云者世常有之若使隨取隨與遞相仿效奔競之風何從而革惟聖明在上察其情實躁憤者不用而恬退者選擢則奔競者不期息而自息矣

十三日入講筵同侍講範楷待對是日讀論文史篇太平興國九年太宗謂侍臣曰朕讀書必究微旨尙書云伊尹放太甲於桐宮三年以冕服奉嗣王歸於亳作書三篇以訓太甲此伊尹忠於太甲其理明矣杜預春秋後序云伊尹放太甲於桐宮乃自立也七年太甲潛出自桐殺伊尹立其子陟又左氏傳云伊尹放太甲而相之卒無怨色然則太甲𨿽見放還殺伊尹猶以其子爲相此與尙書序說太甲事不同不知伏生昏忘將此古書乃當時雜記未足審也豈有殺其父而復相其子者乎且伊尹著書訓君具在方冊必無自立之意杜預通博不當慿汲冡雜說特立疑義使伊尹忠節疑於後人臣讀畢口奏萬物紛錯則垂諸天眾言淆亂則折諸聖自古傳記之說當天下混一之時已不免時有差誤至周衰之後國異政家殊俗舊典禮經不傳於諸國乘檮杌不合於春秋欲其不淆亂不可得也何況汲冡之書作於戰國魏哀王之時其言魯隱公晉獻公等尙是追書則其言太甲伊尹相去遼邈傳聞之事常多失實宜其不合也今考之伊訓太甲諸篇辭旨溫厚其言皇天眷佑商俾嗣王克終厥徳則必無伊尹自立之事其言尙賴匡救之徳圗惟厥終必無潛出殺伊尹之事則知敍書者與孟子所言復歸於亳皆孔門定書之正論也杜預晚見汲冡書明知其雜碎怪妄特以數事符同於左氏欲盡信其說以辟公羊糓梁二傳遂並與書序而疑之不思左氏所謂伊尹放太甲而相之卒無怨色與汲冡所載自不同也非太宗皇帝深究微旨不足以證杜氏之誤上嘗問左右曰今何人修史蘇易簡曰楊徽之張佖梁周翰皆爲修撰上曰史才甚難在乎善惡必書務摭實而去愛憎乃爲良史大凡帝王舉動貴其自然朕覽唐史見太宗所爲蓋好虛名者也每爲一事必預張聲勢然後行之貴傳簡冊此豈爲自然乎臣讀畢口奏孟子曰仁之實事親是也義之實從兄是也致治始於齊家自家刑國故不事虛名而實效自著唐太宗家道最不正內行不修飭徒欲以英武之資慕魏徵【按原本作魏證避仁宗嫌名今攺正】仁義之論𨿽欲久假不歸傳諸簡冊而其虛名著見終不可掩一傳之後唐室遂亂虛名之害終無益於政治如此不可不鑑也上又對宰相言及文章曰大凡爲文須稟自天然是爲俊秀茍襲他人蹤迹與自己出者逺矣向來名賢取士必采於詩賦出人胸臆可觀智識所以爲難蘇易簡曰頃前亦有請令禮部廢詩賦止以策論取士且百家子書皆致理之本旨趣典雅若附之策論辯別亦難比來貢舉有簾獻三五十軸而無賦者就試之日含毫邈然多是失律乃知賦詠爲難臣讀畢口奏聲律起於風雅頌散文起於典謨訓誥風雅頌一變而爲離騷又變而爲詩賦典謨訓誥一變而爲詔令書檄又變而爲策論經義以此取士皆足以得人特在上之人所以鼔舞天下者如何耳祖宗朝初以詩賦取士中其選者如王曾範仲淹軰皆渾厚君子則詩賦安得不重熙寧崇觀間以策論經義取士主其事者如章惇蔡京軰則論策經義安得不輕非科舉之有敝也人實敝之也自中興以後髙宗孝宗兼用詩賦論策經義無所偏廢得人之盛項背相望在朝廷之上奨進士气以器識求人則詩賦論策經義皆可以得士也

十八日入講筵同侍講範楷待對是日仍讀論文史篇上嘗謂近臣曰凡人多言禱神可以延福未必如此能行好事神必福之如禮記世子篇注云文王以憂勤損壽武王以快樂延壽且聖經之旨必不如此蓋注者不思之甚也文王焦思勞神以憂天下豈得減壽耶夏禹焦勞有錫圭之瑞而享國永年大約帝王能憂人之憂不自暇逸豈無感應鄭康成注此頗不近理安足爲之鑑戒朕嘗與邢昺論之昺不能對臣讀畢口奏憂勤逸樂二者常相倚伏憂勤之效必有逸樂孔子曰如知爲君之難也不幾乎一言而興邦乎逸樂之過常至於憂勤詩曰汝𨿽湛樂從弗念厥紹如彼泉流無淪胥以亡此之謂也本朝名臣蘇轍論此事最爲有理其言曰古之聖人無事則深憂有事則不慮矣夫無事而深憂者所以爲有事之不慮也合於詩序始於憂勤終於逸樂之意若謂文王以憂勤損壽武王以逸樂延年旣非事實亦非所以示訓也景徳四年上問王旦仲尼作春秋因言五經大義朕在藩邸時邢昺繼日講說但經籍立言各有旨趣不能無同異每詢於昺但引義疏以對推之聖人應機設教所說同異終不能談其微旨至若孔子言管仲如其仁復云與召忽事公子糾召忽死之管仲乃歸齊相桓公九合諸侯豈非召忽以忠死管仲不能固其節耶爲臣之道當若是乎昺不能對似此常別舉故事明之臣讀畢口奏管氏之學不粹於聖人之道出處之際容有可議者故其成功止於覇者之事而已聖人於其人或褒或貶隨其事而言之不舉一而廢一旣以小器目之又於其有三歸而譏其焉得儉於其樹塞門而責其不知禮愛而知其惡也然至於糾合諸侯不以兵車一匡天下民到於今受其賜憎而知其善也出處𨿽有可議而功過不相掩矣

二十六日入講筵同侍講陳貴誼待對是日仍讀論文史篇上嘗謂王旦等曰經史垂文有國之龜鑑保邦治民之要盡在是矣然三代之後典章制度聲名文物參古今而適時用莫若漢史學者不可不盡心焉旦曰孔子生於周衰歷聘諸國退而刪詩書定禮樂以五常之道垂萬世法後之王者𨿽上聖必師範之古人云生民以來未有如夫子者蓋以此也如雲志在春秋者欲以褒貶極筆爲終古誅賞之法使亂臣賊子觀而知懼玆立教之深旨爲國之大要司馬遷自謂一家之書蓋知春秋凡例不可繼作故曰紀曰書曰世家曰列傳懲勸之微旨在焉班固而下不出其意但增辭采而已上曰夫子之道不可斯須而捨迂儒或言堯舜之時無夫子亦治此淺識之甚殊不知夫子之道堯舜之道也故曰祖述堯舜憲章文武又曰惟天爲大惟堯則之其爲尊堯而宗舜至矣非謂夫子之道與堯舜異者也臣讀畢口奏上古之時民淳事簡故堯舜躬行而天下大治三代之後人僞日滋故周公孔子立言垂訓以惠天下後世然而堯舜之時猶且都兪吁咈講明義理非冥行而偶合者也若謂堯舜之時無夫子亦治教天下亦任智自私不由講學此仲由所謂有民人焉有社稷焉何必讀書然後爲學之論其口才足以動人要之實非正理宜孔子以爲佞而惡之也

是日又讀議修書篇景徳三年眞宗臨幸崇文院訪編修君臣事迹次序有未允者親攺正之上曰朕編此書蓋欲著明歷代君臣徳美之事爲將來法至於開卷覽古亦有資於學者自後日以艸槁二卷進禦上覽之翌日必條其舛誤而諭之上曰昨見編錄亦有不盡本末之處前代詔令皆事出於一時必有所爲而作今悉除之卽不見本意尢當區別善惡務在審正茍前史褒貶不當卽詔敕釐革時事當時因權臣專恣挾愛惡而爲者亦辧析於後庶覽之卽明邪正修書若貴速成必難精要大業末撰著尢多而罕傳者豈非蕪雜之甚耶上又曰此書本欲存君臣鑑戒所以經史之外異端小說咸所不取每篇撰序冠於其首深可爲之典法今所著序皆引經史頗盡體要然於戒勸或有未盡如直諫門但旌讜直若帝王飾非拒諫茍不極言卽爲邦國之患褒之可也茍國家常務偶有闕失又非帝王率情違法或以言比諷致其感悟卽爲美矣茍極加暴揚使惡歸於君顯闕政而賣已直亦非所取如文學門謂帝王當學際天人豈在歌詩賦頌若是則帝王無所用心皆不學矣何不但序文徳光被緝熙帝載之事至於吟詠情性存乎歌詩若大風橫汾之比但戒其流蕩侈靡可也又務農門序帝王藉田事迹如漢之文武藉田年號並可注於其下云事自此始所貴便於檢閱大扺疑義闕聞之事愼勿以意更之但於下注臣等所疑所闕及未詳之意王欽若曰陛下出於睿思纘集此書精選名儒共議編綴今則漸成篇次至於垂憲立例類事分門經史去畱事迹枉正皆陛下立其綱要示其條目其間違疑未安者動咨宸謨用成楷事適蒙宣諭義取勸戒爲先實垂世立教之急務也上曰褒貶古人行事根究聖人用心亦甚難事茍書成外人無所攻斥則爲善矣臣讀畢口奏今日所讀數叚皆眞宗朝命王欽若楊億軰所編君臣事迹立例之初詳於議論而此一叚最爲精詳此書纂修於景徳之初成於大中祥符之末八年而成凡一千卷詔題曰冊府元龜其間布置綱目斟酌去取皆出於眞宗聖意無不深切最是論直諫一門於治道尢爲有益旣言帝王飾非拒諫又言人臣顯闕政而賣已直可謂兩盡君臣之道蓋飾非拒諫者自是人君之過爲人臣者當積誠懇惻委曲言之可也顯闕政而賣已直自是人臣之罪爲人君者含忍而優容之可也爲君盡君道爲臣盡臣道豈不甚美若使人君聽言之際常疑其臣賣直人臣進言之際常疑其君飾非不憂已之職而憂他人之職爲害甚大宜乎眞宗皇帝有所不取也

寶慶二年正月二十六日入讀同侍講王塈待對是日讀任宰執篇開寶八年太祖謂宰相曰年榖方登庶物丰盛若非上天垂佑何以及斯所宜共思濟物或有闕政當卽振舉以成開泰之基太宗命趙普爲相諭之曰朕以卿先帝舊臣功參佐命所宜勵心以副朕意勿以位髙自縱勿以權重自驕但能愼賞罰舉賢能彌愛憎何慮軍國不治朕若有過卿勿面從古人恥致君不及堯舜汝其念之太平興國八年宋琪李昉平章事李穆呂蒙正李至參知政事張齊賢王沔僉書樞宻院對於玉華殿上謂之曰朕爲官擇人惟恐不當今兩制之臣十餘人皆文學適用操履方潔李穆頃蒞京府甚聞嚴肅今此奨擢蓋推公也因思閭裏間每旦焚香祝天子萬歲次則大臣眉壽朕與卿等焉得不日思善事以副億兆之禱琪曰臣等蒙陛下非次擢用又承戒諭豈敢爲不善之事以負宸恩惟思公勤庶補萬一咸再拜謝臣讀畢口奏今日所讀皆太祖太宗任宰相事節目不同其要在委任責成而已臣聞人主無職事惟在於任相宰相無職事惟在於任賢觀祖宗任相之言思慮周宻遇年谷順成上天垂佑則益思振舉以隆開泰之基知閭裏間祝天子萬年大臣眉壽則日思善事以副億兆之禱委任責成如此爲宰相者安得不遵守聖訓舉賢能彌愛憎以底治功也漢武帝怒宰相除吏乃言卿除吏盡未吾亦欲除吏可謂失任相之道唐太宗任房元齡杜如晦曰公爲僕射當廣求賢人比聞聽受詞訴日不暇給安能助朕求賢乎可謂得任相之道武帝上嘉唐虞下樂商周而乃海內虛耗戶口減半太宗委政於人不親細務而乃外戶不閉行旅不賫糧任相不任相其明效大驗如此太宗又顧宰相曰中書職在進賢退不肖但一郡一邑得一良吏卽民受其賜卿在中書何由盡知中外官吏之賢愚他人舉薦各以類進卿更審詳可否善惡漸分亦致理之道也臣讀畢口奏人主所以任相大臣所以任賢皆所以爲民也立於朝者有愛民之論任於外者有愛民之政則恩澤可以流於民慶曆大臣以爲欲知百姓利病須得好縣官欲得好縣官須得好知州欲得好知州須先擇轉運使副今日朝廷奨廉吏惡貪吏𨿽州縣稍稍變革而所謂眞贓大慝未見按劾則亦監司觀望之過也太宗皇帝論宰相進賢退不肖而以一郡一邑爲首此致治之要務也

經幄管見卷二

●欽定四庫全書

經幄管見卷三

﹝宋﹞曺彥約撰

寶慶二年二月初二日入講筵同侍講王塈待對是日仍讀任宰職篇景徳初北道用兵毎邊奏至凡軍旅之事多先送中書上謂畢士安冦凖曰此皆欲卿等先知中書總文武大政樞宻院𨿽專軍機然大事須本中書頃來李沆往往別具機宜上奏卿等當詳閱之但干討論者悉言利害勿以事干樞密而有隠也因言樞要之地尢須愼密漏禁中語古人深戒若與同列及樞密彰不協之迹則中外得以肆其間隙實非所便卿等志之臣讀畢口奏古者論道經邦爕理陰陽上欲合於天心下欲合於吏治則兵民之事無所不統唐代宗始置樞密使止以宦官爲之至五代時唐荘宗用郭崇韜軰始與宰相分事而治本朝冨弼張方平範鎭皆議之以其脈絡不相貫循習旣久未能頓革中興以後時或以宰相兼樞密使分兩府以贊其長爲近古矣宰相嘗議以學士晁迥領銀臺司代王曾以曾領三班院上曰朕聞外議謂曾嘗封駁詔敕自是中書多沮曾奏事今若罷去是符外議旦曰臣等本無忌曾之義今聖慈宣諭爲宰司避謗請以迥代盛度曾如舊職上可之旦因言今封駁之任與古不同大抵除攺差遣大小皆先奉進止繼入熟狀俟其可奏然後降敇此外或差誤有害勘會失實臣等省視不至實恐有之頒下四方誠爲不當封駁官司茍能詳覽攺正乃助臣等不逮必無怨責之理上然之臣讀畢口奏先朝之銀臺封駁司今給事中職也祖宗設給捨臺諌所以助政令之所不及最爲公道若使政令差誤給捨臺諫不敢言則淫朋比徳人主孤立矣眞宗皇帝以王曾封駁詔敇欲久其任王旦謂封駁司茍能詳覽攺正乃助臣等不逮可謂君臣同徳前古未之聞也

初六日入講筵同侍講王塈待對是日讀禮大臣篇李昉授司空致仕詣崇政殿見上具述遭值聖朝踐歷崇顯無功報效恩寵過厚因屑涕稱感上憮然動容召升殿謂之曰卿美事備矣朕比慮卿以年及請老故遣宰相諭旨而卿言堅確不欲奪卿雅志況不離京闕要見朕時固不妨也昉又作詩謝恩卽日和賜仍別賜一首以申褒遇又嘗語近臣曰昉可謂善人君子事朕兩在相位未嘗有傷人害物之事亦常人所難能也臣讀畢口奏禮大臣諸篇無非尊禮大臣之意其於同心同徳之事語未及也獨此一段論李昉善人君子未嘗有傷人害物之事敢推廣而言之夫傷人害物者愛人利物之對也愛人利物謂之仁傷人害物謂之不仁人主以仁而守寶位大臣以仁而在髙位設以不仁存心則天下受其害矣唐徳宗卽位之初擢崔佑甫爲相佑甫以道徳寛大推廣上意建中之政庶幾貞觀【按原本作正觀避仁宗嫌名今攺正】及盧杞爲相諷上以刑名整齊天下循至播遷用相之仁與不仁其利害立見如此本朝以仁立國君相同心而李昉又稱善人君子無傷人害物之事眞宗皇帝守位本心可以想見於此矣

十二日入講筵同侍講章■﹝扌來﹞待對是日仍讀禮大臣篇大中祥符九年四月上謂王旦曰日官言今夜太陰當虧朕已別建道場恭祈靈應卿當往行禮益加虔禱旦曰臣以虛薄謬當大任陛下眷待近列休戚是均愚臣何以爲報臣讀畢口奏眞宗皇帝以太陰當虧別建道場令王旦行禮旦遂有眷待近列休戚是均之語何也蓋日者人君之象月者大臣之象日食所以警戒人君月食所以警戒大臣眞宗皇帝慮太陰當虧大臣受其害設道場虔禱又令王旦自往行禮所以屬意大臣者甚厚王旦謂愚臣何以爲報固其宜矣詩言彼月而食則維其常此日而食於何不臧大意以日食爲重耳若月食𨿽輕於日食猶能災及大臣不可謂全無事也

是日又讀優近臣篇太平興國八年以王顯爲樞宻使上謂之曰卿世非儒家少罹兵亂必寡學問今在朕左右典掌樞機固無暇慱覽羣書顧左右取軍戒三篇授之曰讀此可免面墻矣臣讀畢口奏宰執大臣當代天理物之任非止一官一職而已不本諸簡冊豈可以佐王治邦國也自唐末五代之際日尋干戈當時大臣以權謀爲上聖賢之教掃地盡矣大亂極獘一轉而爲本朝累聖相承復還舊觀太祖謂宰相須用讀書人太宗用樞宻使而慮其寡於學問至以軍戒示之故本朝文治之盛前朝所不能及也中書舍人王佑以疾告假滿百日上謂宰相曰佑文章器業復有淸節不中理之事斷不爲也當優奨之宰相言中書舍人止遷後行侍郎特命以兵部授之臣讀畢口奏祖宗朝官制遷轉𨿽有定格然人才有髙下事任有劇易猶與大臣議之加輕重於其間此所以爲造命也吝惜名器則當遷者稍殺其級如通事舍人焦守節當得閣門副使止與尙衣庫副使是也奨拔勲賢則平遷者當異其數如中書舍人王佑當遷後行侍郎卻與先行是也自攺官制後一切付之有司止以日月爲限則造命之意鮮矣

十七日入講筵同侍講章■﹝扌來﹞待對是日仍讀優近臣篇呂蒙正王沔罷中書會中書省吏舊罪發事頗連及因有奏毀者上曰蒙正有大臣體沔甚明敏言者慚而止臣讀畢口奏體貌大臣要當始終如一蓋小人傾險無所不至當大臣用事之時極其諛謟動輙附和及一旦罷政則揣摩觀望便生詆訐惟聖明而後可以察見且如小吏犯法何闗道揆輕重呂蒙正王沔一罷中書便有奏毀之者眞宗皇帝灼見情僞謂二臣明敏有體使奏毀者不得行可謂盡體貌之道矣眞宗命李至爲武勝軍節度至固辭上曰唐朝故事廢之已久今特振舉以爲寵渥無煩懇譲臣讀畢口奏唐官制𨿽重內輕外然節度觀察有闕則近臣爲之往往多著顯效如裴度李徳裕之徒治軍治民皆有實政蓋唐世不妄辟客必須有物望之人其辟客又皆參軍事耳目習熟識其施設及至選用出鎭易以辦集非如後世書生平日不習兵法州縣僚屬未嘗與聞軍事間或有志事功冒昧討論終非身所經歷出於勉彊眞宗皇帝仿唐朝故事用李至儒臣爲武勝節度有意乎復唐制矣翰林學士朱昻求致仕居江陵上曰昻在內署未嘗以私意幹朕淸素自守年踰七十始終無玷可從其請給以郵傳仍令本府歲時存問如有章表附驛以聞舊制致仕官止門謝特召對命坐賜金帛五十萬首途日命近臣宴餞玉津園搢紳榮之其後上聞其病瘧遣使持手札存問昻獻所著資理論論時政賞罰得失且言天下至廣宜急於擇材以張治具倘限以常牒卽英俊無由升舉上曰昻以退居復貢直言亦可嘉也命以其書付史館臣讀畢口奏從臣之職不但職有所分在屬車豹尾間簮筆持槖以備顧問所謂朝夕論思日月獻納凡君徳有所當修朝政有所當講皆得以進言無隱斯無負古者設官之意若帯職出外𨿽在田裏亦當因事獻言以答際遇待之也重則亦責之也深若其言千慮而有一得上之人聽而行之使居是職者莫不激昻觀感期有補於聖明豈不甚善眞宗皇帝奨朱昻直言而以其書付史館𨿽所以奨近臣亦所以正國論也

二十三日入講筵同侍講章■﹝扌來﹞待對是日仍讀優近臣篇景徳四年上謂馮拯曰太原地控北門亦要大臣鎭拊如張齊賢溫仲舒皆可此任但嘗在要重慮其固辭卿可先諭此意拯召齊賢語之齊賢曰並州重鎭朝廷腹心之寄但前守荊靑州皆是內地尙爲近臣交構欲置有過之地今付之邊鎭兼以武事豈敢自保他日煩使敢不盡瘁次詢仲舒仲舒曰若攺端揆挈族而往賜以部署添給敢不承命拯具以上聞上曰是皆不欲往勿彊之臣讀畢口奏眞宗皇帝欲以張齊賢溫仲舒守太原慮其憚行而使馮拯諭意竟以二臣有辭而止如仲舒之說必欲進秩增祿然後挈族以往其說陋矣齊賢謂前守荊靑皆爲人所讒譖付之重鎭不能自保𨿽其意雅不欲往然其說爲有理也守邊備塞患不得其人耳苟得其人則財必使之自專將校必使之自擇進退必使之自決持之以久不從中禦然後可以望效然而事權如此則讒譖易生理之必然無足怪者昔魏文侯使樂羊伐中山三年克之歸而論功則謗書盈篋秦武王使甘茂伐韓宜陽五月不拔樗裏子之徒爭之幾至罷兵惟魏文秦武熟於用兵故二臣得盡其技以至集事不然則敗國喪師之不暇何暇成功眞宗皇帝鑑太祖成憲任李允則於河北終始不攺委任責成之意無所不至凡齊賢之所慮者固不足慮矣因齊賢憚行之說不爲無理深中事機因得而推廣之知樞宻院王欽若以疾請告上顧王旦等曰欽若久疾如何旦曰臣等昨往視之形容甚瘦灼艾三百餘丸馮拯曰欽若不食羊食物多動風气故常有疾上曰四方之人所食皆異𨿽系嗜好不當令至生疾京城百物列於市肆南人所食鹹備拯曰欽若自言遇方外士教以不食人或勉其將理則對以不能久坐上曰隠居之士在山林中專務養性乃可絕粒若來城市猶言不能辟榖欽若爲大臣總領事務日奉朝請衝渉寒暑反事辟榖之術不亦疏乎當日令醫官診視之臣讀畢口奏儒者之道以飲食爲日用之常后稷教民稼穡種藝五榖五榖植而民人育堯舜之治所以冠絕百王未嘗外飲食以爲治也自方士以怪誕相勝倡爲辟穀之說以眩惑世俗然自秦皇漢武以來未有行此而能長生久視者儒者不道也王欽若身爲大臣不以堯舜之道佐君而以方士怪誕之說欺人其心術不正不但此一端而已聖朝之罪人也楊億以疾求觧內署之職仍免修書上曰億昨𨿽朝參頗甚虛劣未宜以文字勞心苐詔優給假告蠲其朝直又作七言詩賜之及以母疾請告不俟報歸陽翟又遣中使賫禦封藥金帛賜之上曰或言億侍從官安得如此自便王旦曰億本寒士先帝賞其詞學寘在館閣陛下拔擢冠文史之選倘以公議責之誠爲罪人然望察眾言而矜容之上曰億性峭直無所附會文學固無及者或言譏議朝政何也旦曰此蓋與億不足誣構之辭億受國深恩非土木類譏議之說保其必無上深悟之及疾愈命知汝州禦史姜遵言億當屏迹衡茅請罷郡寄上曰億本省母疾無終焉侍養之請昨以疾愈求歸朝故授以一郡遵未諭此意爾臣讀畢口奏人臣峭直無所附會則流俗嫉之讒譖易至不可不察蓋峭直之人好自修飭持身亷謹不可誣以貪墨遇事公平不可誣以任私其人必風度髙爽議論磊落惟有譏議朝政一說可以動人主之聽自古小人之害君子多用此策非啟沃如王旦有以保其不然聖明如眞宗有以悟其文致則不測之禍未可知也

四月十三日入講筵同侍講陳貴誼待對是日讀議典故篇王欽若嘗言比見石普奏章用新州觀察使印上顧宰相問其事王旦曰普爲河西節度知許州此必許州觀察印耳欽若之言謬也大凡節鎭有節度使印隨本使使闕州長吏用本州島觀察使印又有州印文曰某州之印晝則錄事參軍掌用暮卽納長吏所節度使在本鎭兵刑甲仗事卽節度判官掌書記推官聯署用節度印民田租賦事卽觀察判官支使推官聯署用觀察印州司下符刺用本州島印皆節度使署故命將必曰某軍節度得專制其軍旅也曰某州觀察使得亷問其風俗也曰某州刺史得刺舉其州事也上然之【按石普獨書奏章當用河西節度使印見宋史輿服志】臣讀畢口奏唐節度使置於髙宗永徽年中觀察使置於肅宗乾元年中其時不同亦各鑄印節度使所以禦軍觀察使所以問俗刺史者本漢按部察州之職舉天下不過十二至隋唐攺州爲郡攺郡爲州州分爲數百則刺史領漢太守之職其後節度使必兼觀察處置使又兼刺史故有藩鎭權重之敝本朝損其兵權攺刺史爲知州然謂之知某州軍州事者則猶兼掌軍民有節度觀察之職也至於建節猶必曰使持節某州軍州某州刺史某鎭節度某州管內觀察處置等使政和降制乃始不帯持節故今大郡有節度判官推官又有觀察判官有節度掌書記又有觀察攴使𨿽不復軍民分職而創置之意猶在王旦因石普用印而推究本末非王欽若軰鹵莾比也

是日又讀議禮制篇幹徳三年判大理寺尹拙上言案禮令婦爲舅姑服期近代時俗多爲舅姑制三年服少卿薛允中言書儀爲舅姑服三年事下都省集議太祖謂左右曰昨昭憲皇后之喪孝明用三年之制然當審議之【按當時議者右僕射魏仁浦等二十一人謂婦宜爲舅姑服三年詔從之】咸平五年南郊禮畢有司請以十一月十六日或二十日大宴時許國長公主在殯上曰主以十五日啟殯用此二日皆靈柩在道未葬之前朕情所不安咸曰王者禮絕期周上曰禮能行之卽爲例矣因詔止用十四日就未啟殯之前也景徳元年禮官上言鄭國長公主薨皇王等親並居萬安太后喪以重掩輕更不成服上曰朕比詣一奠又以卑幼壓降於禮爲難然情所未忍卽命皇后臨奠親王以下至第成服【按是年冬十月戊子明徳皇后祔廟後癸巳仍幸故鄭國長公主第】明徳太后用葬禮權殯沙臺有司言已經祔廟請吉服還內上甚難其事宰相固以典禮爲請上曰朕慮皇族謂已除服不全哀慕之禮可降詔諭𨿽焚杖絰猶執心喪三年荘穆皇后喪期年上謂近臣曰宮中幾筵於禮可撤乎王旦曰當遵孝明故事上曰孝明再期而撤旦曰若以虞練事神免喪祔廟則幾筵之設非古也然孝明上仙已用家人之禮荘穆母儀天下十年於玆酌於人情宜守故事王欽若曰幾筵之設典禮所無況及期年撤之可矣上曰但情所不忍豈不傷外家意乎馬知節曰今士大夫未及周歲已再娶矣尙肯設幾筵乎馮拯曰此等自傷禮俗何足爲言上曰禮沿人情朕守祖宗故事若除之豈禮乎欽若曰𨿽祖宗故事如詔勅有未便事亦須攺況禮典所無亦慮書之簡冊上曰不過云用家人禮且孝明舊制今復行之庸何傷乎卒用再期而撤臣讀畢口奏凡今日所讀已上數段多是喪服事前朝人臣經筵遇此往往不復講讀惟人主髙明洞徹無所諱忌然後敢言之也先王制禮自天子達於庶人本無差別後世尊君卑臣故有禮絕期周之說親親之義於是稍薄歷代因仍行之不以爲嫌惟本朝創業之初增重舅姑三年之制下至期親功親不得不從敝俗又從而加重以至孝宗皇帝掃除漢文以日易月之陋服三年喪爲萬世法躬行實行卓冠千古聖性髙明累朝一律此歷代之所不能及也

二十二日入講筵同侍講王塈待對是日讀謹刑罰篇建隆二年太祖謂宰相曰五代以來諸侯跋扈至有枉法殺人者朝廷置而不問刑部之職竟廢且人命至重姑息藩鎭當若是耶自今諸州決大辟訖錄案奏聞委刑部覆視之臣讀畢口奏秦漢太守用古諸侯之例皆得專殺以至漢刺史司隸校尉唐禦史大理官亦得專殺遂有鷹擊毛鷙之吏鐵冒熾炭之獄連坐或至千家流血或至十里至本朝愛惜人命不許專殺每有大辟必錄案聞奏然後人樂其生權歸人主矣太祖嘗讀尙書嘆曰堯舜之世四凶之罪止從流竄何近代网法過爲靡宻乃知先王用刑蓋不獲已臣讀畢口奏四凶之罪曰流曰放曰竄皆非死也惟殛鯀則殛者誅也故洪範篇中有鯀則殛死之說卽見誅死者惟鯀而已然亦止及其身又用其子以禪天下非如後世夷及三族也讀書泛然不究其本但見四罪而天下服便疑四凶皆是極刑𨿽如孔安國研精覃思亦不深究流竄之旨遂謂四凶皆誅亦沿習之誤惟太祖皇帝洞見經旨始別白言之仁心發見遂能破千古之惑此經生學士之所不能到也端拱元年靈州河外寨主李瓊以城降賊有司將坐其家屬上曰窮邊孤壘又無援兵緣坐之法朕不忍行也二年北兵侵邊邊將言文安大城二縣監軍棄城遁走請以軍法論上遣中使斬之旣行謂之曰此奏尙有可疑得無所部召之耶當訊而後決使至訊之果漧寧軍令部送居民入城非擅離所部遽釋之臣讀畢口奏守寨而以城降賊法當緣坐監軍而棄城遁走當論軍法然亦有情輕可閔者不可立爲定制也有司以法罪之人主以情赦之斯兩得之矣

五月二十二日入講筵同侍講王塈待對是日仍讀謹刑罰篇大中祥符九年大理寺舉官以諳練法律請令檢法上曰朕閱其由歷此人嘗爲郡掾以失入贖金若復置法寺豈無間言耶罷之天禧二年起居舍人呂夷簡鞠妖獄請以禦史臺主簿張智周推劾上曰智周𨿽彊幹然其深刻非獄官也天禧三年審刑院言諸州並無奏案冦凖曰漢文帝唐明皇時皆然幾乎刑措蓋當時諸侯專殺有聞於朝廷者有便宜而行者今幅員萬里徒流以上應稟命者皆上奏牘以此較之聖朝刑訟淸淨與古不侔蓋陛下以徳臨禦致此犯法者鮮矣臣讀畢口奏兵寢刑措而後可以言太平其餘皆虛文也此事實難不可以驟致唐明皇兵敗於外而不知骨肉戕於內而不覺不可以言兵寢刑措也漢文帝則近之矣躬行節儉以徳化民則民務本者眾平獄緩刑令行禁止則民犯法者少冦至則屈帝尊以勞軍冦退則愼固封守而不事逺討宜其著效如此也眞宗皇帝兼愛南北之民自澶淵和敵之後畱意政治最重民生選法官則失入者不用選推劾官則深刻者不取如此而寢兵措刑非偶得之者後之人欲兵寢刑措不必逺求漢文陳迹當考祖宗成憲以眞宗皇帝爲法景徳二年汾州靈石縣監礬邊守信坐赴邑令飲席贖金爲私罪上曰若此情輕例爲私罪亦可念也當攺爲公罪自今奏案情輕法重者取裁上覽審刑奏案因顧近臣曰教駿卒與同捨以私忿挾刄刺之又傷其母妻又刺所屬軍校剖心啖之復呼其妻索酒狎飲𨿽不能自殺亦無能敢擒捕所爭小事凶惡如此獄具當斷腕斬之陜州夏縣尉安起捕平民爲盜面令胥吏拷掠破其胯骨縣令檢視不知僞詐手狀稱皆父兄毆損審刑議從公罪仍以胥吏爲首上謂知院劉國忠曰面行訊掠豈專由胥吏耶乃詔刑部詳覆攺從私坐大中祥符七年命官有自西川代還部綱京師私抉元封納絲其中遣郵置卒賫擔規免商算審刑請以違制失論上顧知院孫僅曰此得謂之失耶律之欺詐百端皆是大都言失者須思慮所不至此人公爲欺詐非失也臣讀畢口奏今日所讀數段皆眞宗皇帝景徳祥符間決獄議法之事也人臣以守法爲職法有時而拘泥亦有局於偏見撓於私情不能謹於守法惟人主以論道爲職變而通之大明一照幽枉畢達且如監礬官赴邑令飲席可以言私亦可以言公綱官規免商算可以言失亦可以言詐故殺人而剖其心豈可以常法理斷捕平民爲盜而破其骨豈可以胥吏爲首惟人主親決獄議法故得以變通之道處之眞宗皇帝享太平之治燕間之際畱意獄事如此聖子神孫所當遵守也

八月十一日入講筵同侍講範楷待對是日讀論貢舉篇景徳二年將試進士上問天下貢舉人數王旦曰一萬二千餘人約常例奏名十一而已上曰若此則當黜者不啻萬人矣典領之臣必須愼擇晁迥兢愼當以委之周起王靑陳彭年皆可參預馮拯曰封印卷首若朝廷遣官主之於理亦順尢須擇素有操守之人旦曰滕元晏於士大夫間少交遊上曰當以朱巽知舉代周起令起與元晏同主封印又召迥等諭之曰取士之意惟務至公使孤寒有藝皆得升擢今別命官封印卷首俟考定合格者當遣官覆考巽請更命戚綸上曰差官已多則難於商議卿等入院後茍有請求並其封進來朕當命學士撰詔榜貢院門諭貢士以今之條約奨擢寒畯之意臣讀畢口奏科舉取士前代猶兼采譽望至本朝糊名考校彌封謄錄又立別院百計闗防乃始嚴宻【按糊名始於蘓易簡知貢舉時至景徳中益詳定考校程序】蓋鄕舉裏選旣不可專行於後世則場屋嚴宻極爲良法近世人僞日滋姦獘百出省試有全身代筆者禦試有全寫套類者如此詐冒皆得前列其源在於士大夫不能平心國事挾以私意發覺有輕重推究其岀入名爲不恕其實有力者猶有幸免小人有所窺測轉相仿效遂至於此若此獘不革則科舉取士遂爲虛設矣

經幄管見卷三

●欽定四庫全書

經幄管見卷四

﹝宋﹞曺彥約撰

九月初一日入講筵同侍講範楷待對是日仍讀論貢舉篇大中祥符八年上覽禮部所奏進士名顧近臣曰今歲舉場似少謗議適趙安仁等對亦以此語之矣王旦曰條制該偹可守而行至公無私盡在於此上曰舉人久畱京師速當廷試旦曰今歲人數𨿽多未知幾何能中精選上曰爲國求人無出此道然程試之際亦不可料有大手筆偶不得意者有素無才稱卓然特異者信知一名一第固非偶然臣讀畢口奏進士大手筆卻場屋間有偶不得意者有素無才稱卻卓然特異者誠如眞宗皇帝聖諭大凡科舉取士全在主司得人蓋詩賦之與經義在場屋之士何人不作得一篇但須觀其器識異時可以逺到乃爲得人若詩賦只論聲病經義只看破頭則拘拘謭謭者常得志而魁偉磊落之士常不中選惟主司得人气類相感然後拔茅連茹可以致君澤民選擇之初不可不察也大中祥符九年上與宰相議貢舉因曰舉子大不易寒畯之士非主司盡公則何由得進至於經學望進場第尢更艱難陳恕知舉咸言至公朕熟察之頗得文學之士然不與五科進場第大招怨謗王旦曰恕本洪州人是歲江南舉子以鄕裏避嫌多不爲解甚招萋斐大約持心平允無所不可何必於父母之邦故爲不足耶臣讀畢口奏當大中祥符九年時已有糊名封卷首之法矣陳恕知舉何爲不解江南人若不許收試則是已取者猶拆捲而黜之也古人舉子舉讎皆所以爲國若乃避嫌不解鄕人將以示公乃所以爲私也欲避一己之謗而使江南之士皆不與選上以孤人主愛賢之意下以阻寒畯致君之路豈不謂之以私害公耶

是日又讀論科試篇咸平二年殿中丞皇甫選請復制科眞宗曰今之詩賦俊秀事業若取時才政事當在策論俟商榷行之臣讀畢口奏祖宗以制科取士最爲得人如富弼吳育張方平蘇軾兄弟皆由此選近來少有應者遂不復降詔外間不知妄謂朝廷無意於此不知乃主司之過也制科取士固欲其博洽然經史明文有所不知乃可責其膚淺若主司撰造題目多方以誤之則愛賢之意果安在哉聞往歲試過閣六論有以堯舜湯禹如何爲題者取西漢魏相傳內所載趙堯李舜兒湯貢禹之序以亂堯舜禹湯之名欲其不通報罷是以古聖人之名爲戲其爲失體莫甚於此今若修祖宗故事復舉制科必須出當道正大題目取其四通俟其對策疏謬報罷可也若𨿽對策可取異時履行不稱則擢用不擢用卻在君相造命矣

十七日便殿聚講同侍講範楷待對是日讀論選集篇景徳二年有司以常選人奏禦上謂王旦曰比年審官流內銓引對官吏皆積畱多日方一引對且旅寓輦轂淹久可念又於所司頗有所費用若主判者不能振舉卽選士愈爲不易朝廷旣責其亷豈得更容邀滯自今當爲定制不得復然臣讀畢口奏國初銓選之法承襲五代之獘未能盡革祖宗隨時制宜多所是正今銓選法宻𨿽未能有所甄別然守之而行亦可以示公若眞宗皇帝論審官流內銓之獘一則慮積畱多日有旅寓之費二則慮主判者不能振職有所司之費且謂朝廷旣責其亷豈可更容邀滯大哉聖訓此所謂明照四海而不遺微小者也不卹之於其初使之浪有所費賢而亷者固不應攺節中人以下之性未有不責償於此者豈不爲大可慮昔之審官院乃今之尙左昔之流內銓乃今之侍左果能體眞宗皇帝之訓關會急速不使之有所積畱檢柅吏姦又不使之有所觀望然後可以責其亷矣

二十日入講筵同侍講陳貴誼待對是日讀擇官篇至道元年廣南官年滿未代者有司請先次差官上曰嶺南服從王化夷俗丕變尢須擇平允識事體者任之則逺人受賜若慮淺常材闇於理道徒益生事耳益州張詠上言所部知縣三人欲以他官對易之上曰任官之道各有所宜蜀民輕浮好爲逰樂官吏政寛能與之浮沈民卽便安若稍執綱紀動卽怨懟朕每命一官無非愼選詠之所奏未可許也臣讀畢口奏祖宗時廣南川蜀向化未久擇平允識事體及政寛與之浮沈者治之乃其宜也今日之患又不在此但慮官吏貪求擾及逺民耳蓋廣南與蠻猺黎洞接境川蜀除北邊之外又與吐蕃六詔接境仕於其間者不問中外之事體朝廷之委任以其地產金珠又多物貨享厚祿者更欲商販恃威力者遂至白攫邊釁之起常必由此未有推究病端削平禍本者今下州小縣時取一小吏按發之不足以變貪俗著治效其要切不在此也若朝廷遴選監司帥守以刺舉切責之不過數人而六路治矣此今日最急之務也至道二年上謂近臣曰國家取士必歷級而升下位之人韜晦才行誠亦有之當勿以此爲限成朕急賢之意因言爲臣之道治平之代難見功效亂世止用其才如陳平韓信頃刻可立功業治平之世卽此輩無以施其謀略故孔子四科以徳行爲首咸平二年眞宗令宰相選官堪三司職事者數人因謂之曰庶官中求才幹則不乏詢徳行則罕見其人夫徳爲百行之先徳行之門必有忠臣孝子豈無徳者能全其忠孝乎臣讀畢口奏太宗皇帝取士以徳行爲首眞宗皇帝選官亦以徳行爲先此萬世不易之論也古人以徳行爲才故髙陽氏髙辛氏之才子齊聖廣淵明允篤誠忠肅恭懿宣慈惠和此十六字者無非徳行之所發見後世以欺詐暴虐爲才如狄之酆舒晉之知伯齊之盆成括皆以才稱至於敗事故有徳勝才爲君子才勝徳爲小人之論其實本非才也韓信彭越之徒以術數事髙祖髙祖亦以術數待之君臣之間以勢利相持至葅醢而後止人徒見小人之術數粗若可喜引而用之謂且使之集事不知人無忠信不保其往如王安石之用呂惠卿韓忠彥之用蔡京不獨誤國又從而擠之然後知取士選官非徳行不可易曰大君有命開國承家小人勿用又曰小人勿用必亂邦也聖人之示戒其嚴如此可不深鑑

二十四日入講筵同侍講章■﹝扌來﹞待對是日仍讀擇官篇景徳元年內出京朝官二十四人名付閣門召對崇政殿【案眞宗朝察羣臣有聞望者得刑部郎中邊肅等二十四人令閣門引對觀其辭气文義並得優升見宋史選舉】在外者乘傳代歸上采於朝論皆以廉幹稱者及對或試其辭業或觀其言論多寘於臺省館殿遷秩任之是冬契丹請和上以河朔諸州易置牧守召近臣對資政殿禦筆題李允則等十二人示之曰朕酌庶官能否以邊城逺近要害分命治之庶保寧靜卿等當更詳議畢士安曰陛下所擇皆才適於用望付外施行從之臣讀畢口奏眞宗皇帝欲選臺省官則內出京朝官二十四人欲選邊城官則內出李允則等十二人自常情論之人才天下公器何必以內出姓名爲重蓋眞宗皇帝勵志求賢或取之薦舉或考之奏對旣聴其言又觀其行旣信其人又觀其所主非如自古人主得之於宦官宮妾創爲內降以害朝政也公莫甚焉所謂二十四人與夫十二人者𨿽不盡見姓名只以李允則推之則眞宗在潛邸時固已識其名矣時允則行事未有功業者至此題其姓名而用之明效大驗昭不可掩論本朝守邊之臣未有出於允則之右者人主畱意人才如此安得而不致治

二十七日入講筵同侍講範楷待對是日仍讀擇官篇大中祥符八年上嘗閱兩省班簿謂王旦等曰近侍之列各有所長然求文武適用可委方面者亦鮮每念唐賢比肩而出何當時得人之多也旦曰方今下位豈無才俊或恐拔擢未至然觀前古進賢樂善者甚眾故人不求備不以小疵累大徳是以人得足用今立朝之士誰則無過陛下無不保庇然流言稍多終亦梗於任使大都疊相推譽近乎黨糾訐乖謬近乎公鑑其愛憎惟托聖明則庶無棄人矣臣讀畢口奏唐賢比肩而出得人最多實如眞宗皇帝聖諭王旦之對𨿽合事情然亦似有爲而發臣嘗論唐朝取士與今日事體不同名爲科舉實采譽望其不由科舉進者又有藩鎭辟召或以白丁命官或自下僚選擢考其平素取其行實故爲士者知自愛重其始也莫不學爲有用之才其出也莫不重於所事士類歆艷以爲美談及其久於幕府習熟事機一旦朝廷用之便爲顯官在內則論思獻納在外則仗鉞守邊惟其所用無施不可今日諸大帥𨿽皆有辟召之權然或壓於勢要惑於親舊凡所汲引未必皆是當才不得如唐藩鎭遴選之公至使緩急差除無以應手今欲慕唐朝得人之多必須略加警策取其得人多者有以旌異之得人少者小小戒勑之則自今以往每有所薦必深加思慮不敢泛然應故事矣

十月初四日入講筵同侍講範楷待對是日讀論薦舉篇淳化五年上嘗語宰相曰君子與小人趣向不同君子畏愼矜荘不欺闇室執持名節造次靡踰小人內荏外剛見人亦能卑謙有禮但發言則似忠信履行則多頗僻此所以難辧然亦不能常久其始仕宦也惟利是視狥私黷貨罔畏憲章茍暫時獲免終亦彰露當未敗之際日懷憂懼故不自安薛智周爲侍禦史知婺州政以賄成土俗多以羅帛爲獻州民謂之羅端公則其治可知卿等居廟堂之上以審官求賢爲職今來擇人舉官以是逐末若更不擇舉主則何由得人臣讀畢口奏太宗皇帝論君子小人趣向情狀可謂詳且明矣今欲遵而行之則黜陟之際尢當有所執守任賢在於勿貳去邪在於勿疑祖宗時小人徇私黷貨𨿽曰罔畏憲章然猶日懷憂懼故不自安今州縣間小人恣爲貪墨捆載席捲殊無忌憚推求其故或者施行之際任賢猶有貳而去邪猶有疑也任賢而貳則監司帥守無舉刺之權去邪而疑則贓吏無警懼之意不可忽也竊怪今日士大夫敢於害物至所以待贓吏酷吏者何其恕也且如監司帥守按發一知縣不法歷數其罪至於永不得與親民差遣其爲人可想見矣顧乃厚賂胥吏極意結托不過一二年間行下保明便與無過人一等士大夫明知其不可不敢任怨放行參部便受一縣此等習慣成風視貪虐爲當然揚揚得志少有變其舊習者則斯民受苦何時而已耶今欲任賢去邪必須明降指揮今後監司帥守按發贓吏酷吏已降指揮永不得與親民差遣者如遇攺正必須得兩省侍從臺諫三人以上列銜保舉見得前奏委是寃濫方與放行若前奏裝飾太甚別無事迹亦可以證監司帥守欺罔之過如或不然何忍使無辜赤子受禍於此輩之手也

初九日入講筵同侍講範楷待對是日讀論甄敍篇眞宗皇帝卽位詔俟易月公除始行恩命呂端曰今亡官失爵之人翹望甄錄不可稽也上勉從之臣讀畢口奏國初喪禮行前代以日易月之制故以二十七日爲公除自孝宗皇帝以來行古道三年之喪故以二十七月爲公除今陛下行三年之喪禮無違者旣禦正殿觀瞻一新行慶施惠乃其時也前者登極之初𨿽已赦過宥罪然二年以來犯法者眾士大夫自蹈憲网官職且不必問惟是遷謫遐方使父子不相見兄弟妻子離散甚者不服水土有性命之憂聖明之世不宜有此不於此時行一次寛典恐未有可生之路也本朝自元佑以前愛惜士大夫賞重罰輕以爲家法唐介論事失當仁宗震怒責授春州別駕越明日卽攺英州不數月又攺郴州酒稅復以潭州通判用之願陛下於正殿未禦之前體仁宗所以閔唐介之意與大臣熟議行之不勝幸甚

十四日入講筵同侍講範楷待對是日讀奬幹臣篇景徳元年引進使何承矩再任雄州上曰承矩將家子知書好名練習軍旅邊防之事今命領郡當擇美名授之卽命爲英州團練使三年上覽太常博士李及奏議顧宰相曰及昨日對來爲人詳審臣僚居下位懷才守道固亦有之王旦曰及與父凖並登進士第在官有治迹羣臣之中晦能韜光誠亦有之惟陛下精擇上又謂王旦等曰藩城長吏尢賴循良之士永興孫全照馭下峻整當擇其代如邊宿孫僅皆可此授馮拯曰僅嘗佐京府熟於民政上然之大中祥符元年亳州李廸上言州卒亡命聚眾近境爲盜鄕邑憚其凶悍已遣使臣有武幹者分領戍兵各處要路捕逐至宿州就擒上曰廸有才力謙下和眾若非臨時有斷豈能如此集事甚可嘉也臣讀畢口奏今日所讀皆眞宗皇帝奬幹臣聖語仰惟眞宗皇帝好善而忘勢恭儉而禮下詢學問於蒭蕘受誹謗於民庶故能知民疾苦使士大夫心術了然無隱於黼座之前則賢且能者莫不勉力自慰愚不肖者亦能恐懼修省如此而天下不治未之有也今陛下守祖宗成憲日對羣臣自宰執奏事之外臺諫則有論疏講筵則有誦說職事官皆有輪對監司郡守到罷則有奏事博采而廣求之則士大夫心術無不盡知矣古人明見萬里之外不過如此

二十二日入講筵同侍講範楷待對是日讀戒官吏篇淳化四年上嘗語宰相曰今天下至廣勿謂好人少蓋設官分職在外者眾儻若聚之則多矣朕每逢一盡公有操檢者恨不能分而用之茍盡心於國不惟爵賞並至神明亦當擁護臣僚每授使外州卿以此言諭之以表朕意臣讀畢口奏自古天下有君子有小人世治則好人常多世亂則好人常少其故何也蓋人才有三等上焉者所謂上智不移不能爲不善下焉者所謂下愚不移亦不能爲善惟中人之性可以語上亦可以語下時乎淸明必能勉彊振作求爲君子之歸故世治則好人常多時乎混淆亦能狐媚茍合淪入於小人之黨故世亂則好人常少然則好人之多少系乎中人可上可下者之所爲在人主作成之耳本朝太宗盛時人才輩出趙普李昉呂蒙正張齊賢呂端爲宰相李穆李至冦凖向敏中爲執政田錫王旦畢士安王禹偁之徒爲兩制在上位者如此則在下者可知矣方以類聚物以羣分同聲相應同气相求舉直錯諸枉則枉者自直在人主加意焉

十一月初三日入講筵同侍講範楷待對是日仍讀戒官吏篇大中祥符元年上嘗語近臣曰有司臨事惟在執守不當曲徇物情以沽時譽若使怨讟歸於上美聲萃其身非良吏也臣讀畢口奏人臣善則稱君過則稱已若使怨讟歸於上美聲萃其身可謂非良吏也然而徇物情以沽時譽與咈物情以徇已私者每相反對故堯舜之時以違道以干百姓之譽與咈百姓以從已之欲者明爲儆戒謂其皆足以害治也本朝盛時卹民者有賞而虐民者有罰咈百姓以從已之欲者固所不敢而違道以干譽者容或有之故眞宗皇帝以徇物情沽時譽爲戒然二者常相倚伏習尙變遷時移事異所當深察近時掊克聚斂咈百姓以從已欲者常多違道以干譽者常少則二者皆當示戒也二年謂近臣曰臣僚赴外任有升殿者朕皆諭以所行之事期於振舉若不升殿者今當各以其事爲戒勵詞摹印賜之先帝嘗以儒行篇賜臣下今當復印分賜文臣仍於戒勵敇中申諭先帝之旨且漢制刺史以六條問事齊有五條晉有六條但漢世令長未睹訓勉之詞令長亦親人之官今當諭以舉政經急民病爲本乃禦制文臣武臣七條文臣一曰淸心謂平心待物不爲喜怒愛憎之所遷二曰奉公謂公直潔己則民自畏服三曰修徳謂以徳化人不必專尙威猛四曰責實謂專求實效勿競虛譽五曰明察謂明察民情勿使職役不均刑罰不中六曰勸課謂勸諭下民勤於孝悌之行農桑之務七曰革獘謂求民疾苦而釐革之武臣一曰修身謂修飭其身使士卒有所法則二曰守職謂不越其職侵擾州縣民政三曰公平謂均撫士卒無有偏黨四曰訓習謂教訓士卒勤習武藝五曰簡閱謂閱視士卒識其勤惰勇怯六曰存卹謂安撫士卒甘苦皆同常使齊心無令失所七曰威嚴謂制馭士卒無使犯禁分賜文武授外任者仍許刋石圖壁奉以爲法臣讀畢口奏眞宗作文武七條傳之後世與宋無極但當時所分賜與所刋石圖壁今少有存者人情積久易以弛玩願陛下淸閒之燕親灑宸翰勒之金石摹賜內外文武臣僚庶幾一新觀瞻知所自警也

初九日入講筵同侍講範楷待對是日讀論道教篇開寶二年車駕幸華州召道士蘇澄隱對行宮使掖升殿謂之曰朕於京師起建隆觀思得有道之士居之聞師自前朝不應聘召豈尙戀鄕土耶澄隱曰梁園帝裏天下繁會林泉之士非可寄迹又幸所居問之曰師年餘八十容貌甚少是能養生也宜以其術教朕澄隱曰臣所養生不過精思煉气若帝王飬生則異於是老子曰我無爲而民自化我無欲而民自正無爲無欲凝神太和軒轅黃帝享國永年者得此道也上大悅太平興國九年華山道士陳摶至京師上謂宰相曰摶獨善其身不干名利信乎方外之士常言三教之理其歸一揆釋氏以慈悲老子以淸淨宣尼序五常俱化民之要道若安民治世舎五常之教固亦不可嘗問修養之術自云不知燒煉亦無吐納之理但存神養气意行則行意臥則臥直如白日上升亦何益人間事曷若聖賢治世天下安樂如此功徳豈不大哉宋琪曰摶服气修身肥遁不仕周世宗以厚禮聘召暫到闕廷今玆不召而至蓋帝徳光被故異人自出臣讀畢口奏釋老二教本皆所以獨善其身依聖世而後能立人以其寡欲無求特禮待之又以其潔身無穢可以奉行齋醮其中有出羣拔萃者亦能通知義理粗識時務非實有保國祚延壽之術也後世張大其說乃欲下視堯舜鄙薄孔孟背理傷道不可以爲訓時君世主有輕用其說者大興土木以爲功捨身踐法以爲敬反與其教大相背戾惟聖明之君乃不如此彼稍知道者亦不如此今蘇澄隱能精思煉气又能以無爲無欲爲享國永年之道陳摶能存神養气又能以天下安樂爲治世功徳可謂知道之言不欺於君上矣非太祖太宗之聖無以致其言也

十四日入講筵同侍講範楷待對是日讀論釋教篇太平興國八年譯經院上新譯經太宗出示宰相曰此胡僧新獻貝葉今以華言譯之無所增減朕於此教深悟宗旨凡爲君治人卻是修行之地行一好事天下獲利卽釋氏所謂利他者也凡庶之人無權無位縱或修行自苦不過獨善一身如梁武捨身爲寺家奴此眞大惑書之史冊爲後代笑爲君撫育萬類皆如赤子無黨無偏各得其所豈非修行之道乎方外之說亦有可觀者蓋行其教非溺於釋氏也趙普曰陛下以堯舜之道治世以如來之行修心聖智髙逺洞悟眞理固非臣下所及雍熙二年上聞京城外有僧積薪將自焚謂左右曰此輩幻惑眾庶不可長也當配隸逺州仍毀所住院因思比來奏請建寺甚眾屋無數間便乞名額多是不逞之輩誑惑閭閻藏隱姦獘不惟幹撓國法抑亦玷辱梵教自今非大寺院無得奏請賜額臣讀畢口奏太宗皇帝論及佛教以爲人君撫育萬類皆如赤子無黨無偏各得其所卽是修行之道可謂深察浮屠氏之要旨至庸僧欲積薪自焚慮其幻惑眾庶卽配隸逺州毀所住院不爲異端所誑如此惟公於道者乃能行之

十二月初三日入講筵同侍講範楷待對是日讀重牧宰篇咸平初直史館樂黃目請自今差擬知州縣令俟及三十人引對禦前試時務策取其材識明於吏理達於政教者眞宗曰黃目詞理頗精然歷代沿革有異難遽行也今之求人莫若擇人使其外舉聞州縣官闕員甚多當選淸望官勿限員數各令舉其所知庶得良吏以親吾民知雜禦史範正辭上言牧宰之官最爲急務今舉屯田員外郎吳蒨等五人堪知大郡望令蒨等於京官選人內各舉縣令三人上曰縣令於民最親尢當愼選臣讀畢口奏人主以論相爲職必須委任大臣大臣以掄材爲職必須擇監司郡守郡守之不職者監司得以按察之知縣縣令之有闕額者郡守得以舉辟之則天下自治矣今三邊郡守黜陟付之制帥縣令有闕亦得舉辟𨿽未必一一皆公然而要害去處亦不敢輕於用人但內地知縣縣令注闕銓曹惟意所向能與不能初無分別爲郡守者常恨知縣縣令之不相佐助爲知縣縣令者常恨郡守之不相體察今若使知縣縣令有闕許郡守於待闕任滿或參部人中選而用之但不可攺差在任人又不可衝他人窠闕旣州縣事體相關必不至冒昧妄有舉辟若其不卹事體妄舉非才則給捨得以繳駁臺諫得以論列監司得以按劾然須先擇監司郡守乃可行此眞宗皇帝所謂求人莫若擇人範正辭先舉知大郡五人令各舉京官選人縣令三人卽此意也

十四日入講筵同侍講範楷待對是日讀議將帥篇國初諸僭國未下西北未賓服太祖畱心將帥命李漢超屯關南馬仁瑀守瀛州韓令坤守常山賀惟忠守易州何繼筠領棣州以拒虜郭進控西山武守琪戍晉州李謙溥守隰州李繼勲鎭昭義以禦太原趙贊屯延州姚內斌守慶州董遵誨屯環州王彥升守原州馮繼業鎭靈武以備西戎其家族在京師者撫之甚厚州縣管榷之利悉以與之恣其回塗貿易免所過徵稅許令召募驍勇以爲爪牙凡軍中事許便宜每來朝覲必召對命坐賜以飲食錫賚殊異以遣之由是邊臣富於財得以養敢死士使爲間諜洞知蕃夷情狀每敵兵入冦必能先知預爲之備設伏掩擊多致克捷二十年間無西北之憂盡平諸國蓋推赤心善禦將之所致也臣讀畢口奏任將之道不過有三說考其素以觀其能久其任以責其效寛其財以重其權是三者不可廢一也古人任將常必由此後世擇之不審固已不得其人得其人而用之又不能久其任不能寛其財縱有能者亦不肯盡其技也近日朝廷用人固已重於選擇使其未有過失亦不致輕於攺易惟是財賦一節尙合區處蓋自十年防邊以來諸軍出戍少有在寨者平時回易酒課等利源盡皆廢弛至軍用錢每每不給無以旌別驍勇收召豪傑廣布間探甚至軍中器械不復修葺緩急赴敵惟見敗事今縱未能盡如太祖之制筦榷之利悉以與之亦必與之區處使之不至窮陋亦太祖禦將之本意也

二十五日聚講同侍講範楷待對是日仍讀議將帥篇淳化二年上嘗謂近臣曰古之烈士誓以死節許人未逢知己或隱屠肆或匿抱關朱亥侯嬴之輩是也俟逢知己一言道合必死節報之今見凶豪之輩逢人必許以死但恐臨事之時心口難副近臣曰古之烈士如藺相如樊噲者𨿽志雄毅而相如能引車避廉頗樊噲說髙祖不取秦中寶貨而軍灞上此所謂屈伸有禮者也任气之士固不足取臣讀畢口奏勇者出於天資義必出於學力勇而不知義則盜跖之徒耳固不足道知義而不知講學則朱亥侯嬴之徒耳遇知己道合則以死節報之亦所以爲義惜乎其不大也義之大者必尊君親上必愛人利物可以安國家可以惠後世見義而爲則其勇爲達徳藺相如勇於秦而引車避怨非畏廉頗也知國事大於私爭而欲協力以彊趙也樊噲勇於戰而說髙祖退軍灞上非不愛寶貨也知天下大於寶貨而欲胚渾漢業也非素有講明何以知此但古人爲學得於胸臆非如後世詞章之富故不可以相如樊噲之徒爲知學耳太宗皇帝論烈士之勇而近臣之論有取於相如樊噲蓋以義爲主者故得以推廣之

寶慶三年正月十一日入講筵同侍講章■﹝扌來﹞待對是日仍讀議將帥篇大中祥符二年上語近臣曰嘗聞臣僚中有以醜言詈軍士者茍有罪杖之可也何須面辱李繼和在邊郡虐使軍士無事具介冑分部伍坐公宇中稍或不整則撾擊之不下三十數且安靜之時虛使勞苦豈能樂用朕屢申戒之然其稟性未革鎭戎僻在一隅屯兵不少軍中皆有流言每代還者畏其復去觀此固非馭眾之材王旦曰傷於嚴急則亦生患或者自恃淸潔故也上因論將帥材難今文武中固亦有人蓋不經戰陣無由而知𨿽邊鄙無事然兵不可去戰不可忘古之道也或有請用儒將者王旦曰朝廷文武中賢才俊彥固亦不乏望歷試之以觀能否臣讀畢口奏擇將之道難得全才事姑息者易玩狎好嚴急者難親附恃廉潔者多陵忽甘穢濁者尙交結有一於此皆足以敗事惟人主明見至隱必試而後用之然後可以得人若冒昧用將非國家之利上又曰邊城常整葺積谷聚人不可弛也選練將帥固須用心馬知節曰將帥之才非坐而知之顧臨事機變如何耳如咸平中將帥方略無聞措置未便不能擒翦敵冦蓋未得其人今朝廷士馬雄盛夐越前古器甲犀利邊城堅固茍契丹渝盟邊防有警陛下得人授之成算可無噍類臣今未老五七年間尙堪驅策但得一副部署及名馬五七匹輕甲一聨足矣上曰誠知卿可屬此任但四方無事耳因命制銅鐵鎖子甲賜之上又曰知節久在邊防以爲禦敵之策何者爲善知節曰邊防之地橫亙𨿽長然據要以扼其來路惟順安軍至西山不過二百里若列陣於此多設應兵使其久莫得進眾將疲獘時以奇兵輕騎逼而擾之如敢來犯卽深入力戰彼必顚覆不暇今之將帥喜用騎兵以多爲勝且騎兵之多者布滿川谷用之有限茍墻進而前小有不利則莫之能止非所謂節制之師也臣嘗謂善用騎兵者不以多爲貴但能設伏觀敵兵之多少度地形之險易敵少則邀而擊之眾則聚而攻之多依城邑爲旋師之所無不捷矣臣讀畢口奏中國夷狄皆有長技人所共知少有能兼収之者夷狄之長技惟弓與馬棄馬而行不能進一步持一弱矢必命中一人人以此畏之不知一馬之地可以容十卒十馬之地可以容百卒弓以近取中弩以逺得力馬無常性人有定向如此則步勝於馬弩勝於弓中國之長技勝於彼長技者多矣又中國多水鄕江淮荊鄂之間多有湖泊尢非騎兵之便我之舟師非彼所敢望也今人但見彼以馬來亦欲以多馬敵之非善計也馬知節謂騎兵布滿川谷用之有限小有不利莫之能止但欲以騎兵設伏邀擊非深於知兵者不能語此

經幄管見卷四

