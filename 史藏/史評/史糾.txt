史糾

﹝明﹞朱明鎬撰

欽定四庫全書

史部十五

史糾

史評類

提要

﹝臣﹞等謹案史糾六卷明朱明鎬撰明鎬字昭芑太倉人是編考訂諸史書法之謬及其事迹之抵牾上起三國誌下迄元史每史各爲一編元史不甚置可否自言仿鄭樵通誌不敢刪削唐書之例其晉書五代史亦闕而不論則未審爲傳寫所佚或點勘未竟觀篇末別附書史異同一篇新舊唐書異同一篇與全書體例截然不同知爲後人掇拾殘稾編次成帙也明代史論至多大抵皆八比余功偶撿綱鑑數紙卽妄以臆說翻案徒侈遊談明鎬名不甚著而於諸史皆鉤稽參貫得其條理實一一從勘驗本書而來較他家爲有根據其書三國誌以及八史多論書法之誤而兼核事實唐書宋史則大抵考證同異指摘復漏中頗沿襲裴松之三國誌注劉知幾史通吳縝唐書糾謬司馬光通鑑考異之文又如隋書蘭陵公主忍恥再醮而身殉後夫取冠列女顯然乖謬之類亦未能抉剔無遺至徐夢莘三朝北盟會編本雜采諸書案而不斷以備史家之采擇故義取全收例無去取夢莘實未旁置一詞而明鎬誤以紀述之文爲夢莘論斷之語大加排詆尢考之未詳要其參互考證多中肯綮精核可取者十之六七亦可謂畱心史學者矣

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

史糾卷一

﹝明﹞朱明鎬撰

○三國誌

魏志

志云建安五年春三月董承等謀泄皆伏誅按承之謀深惡吉利之無君也於吉利爲逆於獻帝爲正今書伏誅伏獻帝之誅乎伏吉利之誅乎凡志近事多微詞以逺禍也陳壽立太康之世以指建安直筆何害尙畏南史之及身哉

志云公軍官渡紹連營稍前依沙塠爲屯東西數十里公亦分營與相當合戰不利時公兵不滿萬傷者什二三按初平三年操領兗州牧擊黃巾於壽張東受降卒三十餘萬男女百餘萬口收其精銳者號爲靑州兵今皆何往乃云不滿萬耶卽徵戰損傷士卒物故容亦有之未應如此之多也據袁屯東西數十里公亦分營與相當是明乎掃境內之師以拒之軍容甚盛但視袁兵差弱耳操固善用兵亦安能以麼■﹝麻外骨內﹞之眾殱十萬之師乎裴松之辧之最詳附載於後松之曰紹爲屯數十里公能分營與相當此兵不得甚少一也紹若有十倍之眾理應當悉力圍守使出入斷絕而公使徐晃等擊其運車公又自出擊淳於瓊等揚旌往還曽無抵閡明紹力不能制是不得甚少二也諸書皆云公坑紹眾八萬或云七萬夫八萬奔散非八千人所能縛而紹之大眾皆拱手就戮何緣力能制之是不得甚少三也將紀述者欲以少見奇非實錄也按鍾繇傳云公與紹相持繇爲司隸送馬二千餘匹以給軍本紀及世語並云公時有騎六百餘匹繇志云初太祖父嵩去官後還譙避難瑯琊爲陶謙所害故太祖志在復讎東伐按陶謙剛直知大體於嵩何郤而必欲殺之且操爲人雄威名已立謙卽不能爲許子將獨不若鼎鐺有耳乎操已心識其非姑以殺父復仇爲名肆其東封耳韋昭吳書曰太祖迎嵩輜重百餘兩陶謙都尉張闓將騎二百衛送闓於泰山華費間殺嵩取財物因奔淮南此實錄也郭頒世語歸獄於徐牧陳壽同之識不逮韋氏逺矣

志云建安十三年十二月孫權爲備攻合肥公自江陵徵備至巴丘遣張憙救合肥公至赤壁與備戰不利按吳志劉備破曹軍權始有合肥之役是赤壁在先而合肥在後也今記載舛訛先後倒置宜爲孫盛所駁

志云建安十九年十一月漢皇后伏氏坐昔與父故屯騎校尉完書云帝以董承被誅怨恨公辭甚醜惡發聞後廢黜死兄弟皆伏法按曹瞞傳載華歆勒兵入宮事甚詳後閉戶匿壁中歆壊戶發壁牽後出帝時與禦史大夫郗慮坐後被髮徒跣過執帝手曰不能復相活耶帝曰吾亦不自知命在何時也帝謂慮曰郗公天下寧有是乎據此是首逆者操輔逆者歆今書坐書廢黜死書伏法槪爲端目獻帝之詞而大逆主名終不得立特曲筆耳此涑水修資治通鑑所以芟陳志而載吳傳也

志云二十三年漢太醫令吉本與少府耿紀司直韋晃等反攻許燒丞相長史王必營必與潁川典農中郎將嚴光討斬之按趙岐三輔決錄注時有京兆金禕自以世爲漢臣日磾討莽何羅忠誠顯著名節累葉覩漢祚將移謂可季興乃喟然發憤遂與耿紀韋晃吉本本子邈邈弟穆等結謀是則謀討非謀反也再按袁暉獻帝春秋收紀晃者操實主之王必此時先創死則討斬之名無由曲歸矣大凡史官之筆一字之意務歸精嚴如志中東徵孫權西徵劉備之屬朱考亭悉以擊易之愚謂建安之年尙可無易此時獻帝猶守祭號操得挾天子以令諸侯及山陽避位黃初嬗號蜀爲正統吳爲敵國曰討曰伐凡宜釐正愚聞範曄東漢書紀晃之傳直云討操不克夷三族考亭綱目遂祖其說曄以二人爲忠壽以二人爲賊二史所見孰優吾於承祚三志而識蔚宗之思精吾於涑水通鑑而服考亭之筆正【範曄自稱其書曰體大而思精】

志云齊王諱芳字蘭卿明帝無子養王及秦王詢宮省事祕莫有知其所由來者按齊王爲任城王楷子孫盛春秋主之卽有疑辭要亦不甚河漢也據壽所書遺體莫考支繋亡辧豈其出自空桑抑亦全憑廩竹當時劉放孫資之徒逢迎司馬宿以漢少帝秦呂政之事謗之壽亦沿其說而著筆耳壽載廢張后廢齊王事時近良史之筆愚每謂壽書魏事易書晉事難蓋土行已盡可顯列其慝身立晉朝難罪狀其祖也今於操多曲筆於懿師多明文何耶或以操芟夷羣雄積苦兵間奪天下於黃巾黒山之手而司馬父子蹈藉餘勢狐媚以弋天位此不過新莽楚玄之屬耳當塗典午情罪差異故亦輕重其詞歟

志云五年五月己丑髙貴鄕公卒書法至此是無天矣大行之慘夷於大夫卽司馬躬自削牘尙或心戰而不敢下或曰壽官於晉之故然則郭頒傅暢習鑿齒獨非晉人乎郭頒世語傅暢諸公贊習鑿齒漢晉春秋深晰充濟之逆嘆服王經之義紀己丑之事本末詳盡具有微文壽獨何情甘蝕大義以奬亂人乎

志云術以餘眾奔九江殺揚州刺史陳溫領其州按王粲英雄記術所恨者陳瑀非陳溫也溫先瑀刺揚州自病死陳瑀爲術所署術敗而復背之所以怒而治兵然瑀亦止走歸下邳耳無殺瑀之文陳志殆不深考

董卓傳臧洪傳

董卓肆毒初平子源授命本朝皆當入漢紀不必贅魏志也史通限斷之說誠不可易然則袁紹袁術呂布諸傳可無議歟官渡之戰徐州之擒魏功爛焉比事屬辭勢必連及要以大義折衷魏志斷自夏侯元讓彊以餘人綴入不過代後漢載筆耳至於卓傳術傳之評松之譏其詞復恨其未盡此直瑣瑣何足云也

夏侯尙傳

傳載淸河王經坐髙貴鄕公事誅始經爲郡守經母謂經曰汝田家子今仕至二千石物太過不祥可以止矣經不能從歷二州刺史司隸校尉終以致敗按王彥偉之義上方孔父視彼王沈王業二人罪通於天矣陳壽不爲立傳而附見於夏侯尙傳之末一異也經被收辭母母顏色不變笑而應曰人誰不死往所以不止汝者恐不得其所也以此並命何恨之有哉習鑿齒紀之甚詳由此言之彥偉之母允矣聖善非止知興知廢之母及東海賢智之母所得髣髴正誼者而陳壽刪去不錄止載其守分知足之言使後世讀史不窺本末者徒以彥偉之母一淸河喆婦人耳而彥偉並不能辭幹沒進趨之惡名二異也或曰書經忠是昭晉篡壽亦畏罪耳則應之曰泰始元年之詔賜經孫以郎中之爵是晉武尙深湣其忠而壽志必曲掩其美也三異也

荀彧荀攸賈詡傳

評曰荀彧淸秀通雅有王佐之風然機鑑先識未能充其志也荀攸賈詡庶乎算無遺策經達權變其良平之亞歟愚謂荀文若所謂充志者矣夾輔漢室延祚二紀謀敵斷論思若有神世有議其協規曹氏者嗟乎撥亂之才英雄之姿操實稱首荀文若不操歸而誰歸乎及至大勢在許當塗成讖九錫勸進雜然煩興文若始恨韓盧得肉止以自肥而已乃一死飴甘以達本懷裴松之所謂全大正於當年布誠心於百代者也未充之說非愚則陋矣賈荀合傳尢爲不倫賈詡爲傕汜謀主身代董卓報仇元凶甫夷逆禍重結致使行在兩辱郎官采穭閱獻帝本紀髮恆上衝則賊漢者文和忠漢者文若忠逆同區何以垂訓松之以爲不編程郭之篇而與二荀並列未免失類愚謂非也賈詡止堪附董卓傳末程郭何辜遭此酷乎文帝用賈詡爲三公孫仲謀聞而笑之詡謀策深長仲謀何笑笑者笑其始直作賊耳

管寧傳華歆傳

王彥方明徳在人爲世師表陳壽不爲立傳附見於管幼安傳中所見者商賈自穢一二語而已華子魚佐逆弒後壞屋發壁獨掩覆不書本傳綴附小美演至千言嗟乎此二傳出邪人得气爲善者懼矣【列在後漢獨行傳】

陳泰傳

傳稱狄道城中將士見救者至皆憤踴姜維始謂官救兵當須眾集乃發而卒聞已至謂有奇變宿謀上下震懼自軍之發隴西也以山道深險賊必設伏泰詭從南道維果三日施伏松之案此救至出於不意若不知救至何故伏兵深險乃經三日乎設伏相伺非不知之謂此皆語之不通者也【裴注】

盧毓傳

傳云會司徒缺毓舉處士管寧帝不能用按管幼安忠於漢世終不臣魏寧爲漢處士不爲魏司徒區區此心前有龔勝後有陶潛當時有楊彪耳陳志以爲帝不能用帝卽能用幼安爲之用乎詔書歲下安車重茵備極隆渥幼安終以老疾辭不受詔是則帝欲用之久矣

諸葛誕傳

傳云誕欽屠戮咨亦生擒三叛旣獲天下快焉愚謂司馬氏父子柄國弈視其主在朝貴仕惟預譔九錫文爲典午勸進而已乃彥云公治唱義於前仲恭公休著忠於後或感思明帝之顧命奮袂誓師或自傷魏室之重臣願淸帝側司馬曽不悔禍阻兵安忍收魏氏之甲兵攻魏氏之城邑借魏氏之市朝屠魏氏之公孤參夷三族葅及尺童凡有知識莫不含辛鹹謂西陵墓田無淚可揮忍死登牀六尺安在厥後子孫末裔有以面覆牀之事石勒胡人有司馬狐媚之辭知典午父子兄弟之邪則知公休諸人之正而修史無識昧於大義指忠爲叛以憤爲快文欽卽非誕儔要亦魏之烈士唐咨本屬亡命寧非吳之義師曲予之以叛名將何法而受惡耶

蜀志後主紀

評曰官不置史注紀無官是以行事多遺災異靡書諸葛亮𨿽達於爲政凡此之類猶有未周焉按景耀元年史官言景星見則蜀漢未嘗無史官也借曰此延熙二十年以後事諸葛捐館捨已久史官之設當屬蔣費董郭諸人則列傳何故無明文乎蔣費董郭在朝恪遵諸葛遺式守而勿失一如平陽之於酇侯未必有所攺張增立也且諸葛於章武之世庶事艸創建興之時規條粗立左史右史國之大典必不空廢厥曹遺譏後人者矣

諸葛瞻傳

傳云自瞻厥建統事姜維嘗徵伐在外宦人黃晧竊弄機柄咸共將護無能匡矯按常璩華陽國誌諸葛尙曰父子荷國重恩恨不蚤斬黃晧則黃晧竊弄諸葛所痛心疾首者也再按孫盛異同記曕厥等以維好戰無功國內疲敝表後主召還蜀長老猶有曕表以閻宇代維故事則姜維黷武諸葛諸人所深憂太息明悉而熟計者矣壽之曲筆以嘗爲瞻吏爲瞻所辱故借事歸惡蜀中長老之語良不誣也至於諸葛相國之評應變將略非其所長後世因以爲陳史詬病愚獨謂不然陳史推服武侯殆不一口咨述追思則以爲召公之甘棠誦美遺篇則以爲周公之諸誥逺爲匹管近復亞蕭天下有周召管蕭而不閒將略者乎其意若曰謂孔明將略爲長則當謂司馬宣王將略爲短當時巾幗之貽畏蜀如虎之刺及死諸葛走生仲達之諺晉代君臣父子所深諱壽不得不爲微詞以自全觀其泰始十年上諸葛集書中有所與對敵或值人傑之語其本指約略可見後人宜玩其全文母摘其單詞可矣至以愁怨之故於思逺多深文則愚不能爲之釋也

譙周傳

周勸主銜璧俛首事仇靦顏希利要冀微榮孫綽論之詳矣顧愚重有恨於周者作仇國之論以本國爲因余以敵國爲肇建當塗篡竊崇爲正統昭烈受命鄙以閏位身受漢官獨吠其主抑至此乎尢可怪者祖周舒之說演杜瓊之議造作符讖肆成妖言先主名備訓以爲具後主名禪訓以爲授曲詆至尊之諱巧作亡國之辭此不必陰平縋軍綿竹敗衂而邊鄙不聳之夕後主髙枕之年周已翹首頓足日夜懸望魏軍之入矣心乎亡漢以媚新君人之無良未見其匹借曰周明於天文則當塗未幾典午竊之典午二傳牛氏代之乾象有徵周何以一無推驗寂若吞炭耶陳壽不加貶辭猥以安劉奠邦譽之斯時後主嬰城固守勢窮而潰魏卽淫刑斷不以亡國之君肆之東市蠶叢土著恐難戶誅則傳所謂劉氏無虞一邦蒙賴者周或自以爲功而陳氏亦從而功之耳輸國與人受賞徹侯如周者當斬頭瀝血以祭昭烈之廟北地之墓招思逺諸人死戰之魂而告之並圖其姦狀於鼎曰使後世人臣無如譙周也

吳志士燮子徽傳

呂岱誅士徽一事據士燮傳岱命士匡誘降後復行誅據呂岱傳潛軍卒至罪人被縛一以爲誘降殺降是無功而有罪也一以爲用兵若神是無罪而有功也後之讀史者信士燮傳乎抑信呂岱傳乎

周瑜魯肅傳

按吳大帝與漢昭烈並力拒魏此魯子敬本謀也迎昭烈於當陽追公瑾於鄱陽皆倡自一人非闗別議夾輔本多首事惟一而陳氏作志傳周瑜則以周瑜爲始謀傳魯肅則以魯肅爲始謀傳諸葛亮則以諸葛亮爲始謀三人同詞莫適爲主載述之體將無大謬或曰吳蜀二史各歸美大臣耳三志出陳氏一手何舛互無敍也或曰遺忘過誤失在偶然耳周魯同傳上下槪不相蒙又無詞以處也據大帝評隲四臣之語稱肅二長以急呼公瑾逆擊孟徳爲快要當以子敬本謀爲正

陳氏紀事簡質有良史風但統觀大體其闕有四不志歷學一闕也不傳列女二闕也不搜髙士三闕也家乘國志未及廣采四闕也治歷明時王者所尙蜀用編欣之四分魏用楊偉之景初吳用劉洪之乾象並行刋落不復著說傳管輅則偏遺楊偉之歷表列闞澤則不著徐嶽之受學代更兩易何沈著書乃始詳著宋典史有列女猶陽之有陰日之有月相須而成也當時王經之母姜敍之母夏侯之女辛毗之女陸續之女孫翊之妻徐氏趙昂之妻王氏等類皆卓卓矯絕舉其行迹殆賢於士大夫而槪行刪削不入國史傳至後世內則何觀立朝以功顯在野以節著時若沐並吉茂焦先董遇或以淸介流聲或以苦貞顯號而姓氏不登一無齒錄至如華陽有志耆舊有傳蜀卽無史故老是詢而紀事荒落簡袠徵勘太守鄧方參軍費觀太常賴恭光祿黃柱皆失行事不爲博訪甚至衛文經韓士元之流旣沒名實復亡郡縣榖梁失短未免三嘆猶可諉之曰諸葛不立史官也若夫吳壹椒房至戚位至通侯推其人地例應屬辭行狀放失譙周尙在可訪而存壹卽一無善狀何嫌文史從同吳孫邵爲丞相實在顧雍陸議之先列傳無名較事少見卽韋昭爲張惠恕之黨刪邵不書而項峻吳孚已有注紀何不采存以備規則首相無傳自吳志始諸如此類或免傳疑之失而終有闕如之恨也

○宋書

武帝紀

紀云零陵王薨按零陵以酖死非正終也自是而後君無不禪禪無不酖山陽考死頓成異數休文書法一無明文何耶愚謂零陵王之死宋趣之也汝陰王之死齊趣之也沈書前書薨後書殂類爲歿身之善辭後人習其讀而忘其本幾不知立人之有罪矣按零陵汝陰之死綱目特書宋齊爲弒此固大傳義理之文春秋誅意之指不敢以望六朝文士獨是當時實錄如外戚協謀掩被絕其命監人行毒賞邑酬其徳灼人視聽槪削不錄抑何心眷篡臣願爲前驅耶

文帝紀

紀載二十八年春正月索虜自瓜步退走二月索虜自盱眙奔走按魏太武南下宋所不亡者僅耳脫佛貍渡江不屬聲言則夘金已亡禾黍何植而沈氏槪作自張之辭何可示後或曰宋書撰自何承天山謙之蘇寶生及徐爰沈氏修之耳諸氏爲宋臣禮宜爲尊者諱沈氏兩更易代禮絕諱嫌何故曲爲誇文乎孝武大明中魏使通和曰索虜有請明帝泰始中魏人來聘曰方物有獻或等之小國乞盟或齊之雜夷請吏凡皆踵襲四家之史而不自知其陋者也卽魏書亦然

紀云三十年二月甲子上崩於含章殿讀史至此幾疑文帝爲正終矣許世子止弒其君買孔子之筆將無深文耶

順帝紀

紀中載袁沈諸人或云據地以反或云有罪伏誅夫蕭道成之心路人所知也沈荊州袁司徒不忘宋室投袂而起劉遐王宜興黃回輩心銜執政欲與異同卽忠貞之迹少讓袁沈亦髙出褚淵而休文槪加反名坐以罪狀抑何善作跖犬也瞀罔大倫是非舛戾赤章贖罪自悔何晚嘗讀南史順帝紀袁沈諸人類有書法在攸之則曰舉兵不從執政粲則曰據石頭謀誅道成在遐宜興及回則曰不從執政或曰貳於執政文盡不污彷佛南董考亭綱目循其意而不攺嗟乎一代良史吾推延壽爲才矣

律志

書以漢名而稱事上盡犧年志由宋立而泛引遙取鳥紀史通之義已責班氏移之相繩休文何辭張光昧準嚴宣聾律已入範書杜夔辧鍾柴玉養馬先形陳志荀朂列和往復之辭劉秀鄧昊造笛之制時晉無書應成別錄連牘紀載無乃辭費鍾宗初減箱笛奚縱繼損寸分元嘉樂制事止二人存志實錄數詞而已

歷志

劉洪乾象彪書僅紀楊偉景初壽史先遺晉武泰始之攺歷江左劉智之浮詞並悉詳述以備參考補前史於旣缺啟後人之纂修但年代旣殊理有斷限陳史太略宜續三國之後晉紀未成別修典午之書何必混行注錄如同一家逺載兩漢失尢昭灼律志已明無用煩陳至於馬彪忘劉歆之年妄以太初同三統揚雄惑益日之說遽至采掇馬太玄何歷上於元嘉皮延宗不嫌發難祖歷奏自大明戴法興議以六條前何后沈或論或述此則禮重稽古事問知今記述之上善未容求疵者也

禮志樂志

宋興江左多承舊儀劉用馬制晉襲魏典自黃初以起義熙並入志中沿流遡源義或無嫌但王導議興太學表至千言衛瓘勸成封禪疏凡四上勒之宋冊無闗體要樂府盛於魏祖巴渝造自仲宣繆襲初平韋昭缺炎建安文章古道來照東南竹箭價並玗琪陳志刪落曽無槪見傅玄荀朂卓有鴻文張華成綏繼多碩制曹毗王珣並造歌章渡江之後賴以揚庥統收並采王虞合傳此或魏晉之功臣抑亦劉宋之贅枝也裏謳塗舞事系風愆職在史臣載之宜悉督護悲歌懊憹新曲讀曲歌之哀第四壽陽樂之本南平王廞之長史變攸之西烏飛隨王誕造襄陽之聲沈懷逺剏繞梁之器音卽近於淫哇事必志其自起若夫子夜爲太元女子前溪屬沈玩將軍阿子由晉穆之呼人團扇系王瑉之竊婢事闗曩代空爾煩文鐃歌代有詞章並非漢舊繆韋二家並易曲名劉宋四篇言詁難譯凡同制禮樂中舞歌二章工人相語手習而已景枸廢樂言自不謬何承天网羅古曲私造於家顧掞文篇得十五字義稍變意在炯鑑朱鷺爲朱路悲翁爲悲公翁離攺以雝離石畱易之石流上陵增者逺期削如所思思親義非當風而揚灰上邪語無冬雷而夏雪開典正之文備風雅之藝卽芳樹一篇翠穎紅葩有同時制當亦采蓮鳴樹古詞者流志不暱於慆蕩情有類乎正風固爲上跨大予下陵四箱惜乎劉宋用彼昧僸失玆典型也休文見時不用全錄歌章並著義熈之年不沒新創之實倘亦良史之遺乎

天文志

春秋紀災具削事應叔世咎徵無辭曲引孝武十八子明帝廢昱屠割天親貫盈上通乃翻閱志內一臣橫死謫見數四而本枝葅醢不動天文斯豈風人有言夢夢者天抑亦左右失記司史者過也詳載前朝失難屢詰但母丘諸葛不攺逆名骨朽木拱訖無論定諸人不反地上猶反地下陳志竊附微詞晉紀曲修國諱沈氏沿襲紕繆睯不釐正史官爲一丘之貉大可悼也

符瑞志

斯志一立子玄深詆顧神器至重方之逐兔太息輟耕接踵於世叔皮著王命之論休文造符瑞之篇異文同指未宜刻繩故西漢白虵東京赤伏當塗黃鳥典午刪丹元熈未終永初將肇姓氏昭於雒讖小孚著自金雌迹近矯誣理銷窺伺史臣載筆良有深懷竊所怪者艸木之秀爲英飛走之雄爲特何闗治亂混蕪簡章載漢平之黒雉宜舉石虎之蒼麟遺永嘉之金鵝獨志建興之赤雀何薄何厚橫玆去取甚至元嘉瓠泰始白鼠吳興郡之芙蓉一蔕二花樂逰苑之荷莖二蓮同幹玆非山海經之未覩曽豈爾雅注之未詳似有童心徒疑好弄何氏原志十五沈書刪其九篇增此補闕上者爲相如封禪之書下者直新莽功徳之頌開後世天書之漸長佞臣賀雪之愆隠侯自云爲後削槁詞本鳴謙斯志其一乎

五行志

災異諸說魏得之髙堂隆晉得之郭璞幹寶沈氏廣收條流要爲二代史臣屬艸而已顧景初翁仲明指金人列於服禍鄧芝傷猨毒非有蜮目爲射妖咸熈長人之見太康庫井之龍符瑞爲禎五行爲異忽美忽惡曽無定形湣帝北陷虜庭丞相擐甲露次枉斬淳於以飾觀聽此時稱丞相者元帝位右將軍者茂弘目丞相以大寮易始興爲季野年代未接初晚同朝人無士龍之癖應亦粲然而笑也樂志曰阿子及歡聞歌者晉穆帝升平初歌畢輒呼阿子汝聞否後人演其聲以爲二曲此阿子之歌從穆帝始也五行志曰晉穆帝升平中童子輩忽歌扵道曰阿子聞曲終輒云阿子汝聞否無幾而穆帝崩太后哭曰阿子汝聞不此阿子之歌從童子輩始也二者何從沈氏一無折中徒貽後疑耳

州郡百官志

州郡誌本之正隠地道永初郡國及何徐兩家其間朝爲廬九夕入長桂僑寓土斷離合萬千明序幹條燦同觀火但地理不志風俗無通鴻文旣落致無卓觀宋家六十年之中官制無幾左右積弩全度東宮駙馬都尉端歸尙主增定曹郎惟功論刪定二署而已事旣不繁載筆爲易至於上述卯金下及當塗或亦溯源必涉乎二志不冗不濫絜之諸制爲無譏焉

傅亮傳

徐傅諸人並不良死三人者受不可受之名居不可居之功一跌赤族自其分也顧推原心本廢昬立明兼之不貪童稚援立長嗣以視平勃之黜少帝迎代王霍光之廢昌邑奉宣帝事初不殊而平勃霍光以功髙蒙厚賞徐謝三人以震主膺顯戮事有幸不幸未可異論也傅亮見收獨曰黜昬立明社稷之計欲加之罪其無辭乎詞气慘正宋書削去不載非實錄也

謝晦傳

旣書晦遁兄子世基世猷及同黨庾登之孔延秀周超費愔竇應期蔣虔嚴千斯等並伏誅又書庾登之殷道鸞何承天並皆原免一庾之身乍生乍死爲之粲然

王鎭惡傳

王鎭惡橫死非沈田子殺之宋武帝殺之也英雄方得天下日夜所焦心勞思者無非翦除異已及勝己者耳劉毅諸葛長民司馬休之所謂異已者也王鎭惡所謂勝已者也鎭惡平江陵平闗中疾於風雨髣髴天功武帝身收其功而心畏其材爲日已久及大軍東歸私語田子曰鍾會不得遂其亂者以有衛瓘等也又曰卿等十餘人何懼王鎭惡是則明教田子殺之矣田子持刀武帝推刃曲罪端殺不過掩天下聽聞使獄有所歸爾闗中大事付之十歲兒子輔以狼如羊貪如狼之數將軍而復誨之以相殘相滅所謂爲天下者不顧家乎帝意以爲得殺鎭惡卽失闗中屠兒子不可悔也宋書削其語不載武帝姦雄之略無由得章宜乎鄭夾漈通誌斟酌書史之間往往棄沈而登李也然則孟昶在當得考死耶曰不然孟昶不仰藥者並以煩丁督護矣盧循徐道覆曲爲武帝作沈田子者也

劉懷愼長庶子榮祖傳

按榮祖一知幾君子也謝晦接暱志在巽辭廢立大功掉首不顧及至徐傅駢首榮祖脫然易曰知幾其神榮祖有焉史臣詆以偏險褊隘頗失士大夫之心嗟乎當時所謂士大夫不過謝宣明面不見向耳以此云失庸何傷乎

張暢傳

宋書闕到彥之傳張暢之傳則有二一附張劭傳中一與殷淳同列張敷亦有二傳一附張劭傳中一與羊欣同列一書之中一人兩傳以前傳出於髙氏小史也總有休文正本則前傳可刪矣髙氏立趙倫之王懿張劭三人之傳補厥漏遺足爲休文功臣但休文不爲到彥之立傳髙史亦闕焉而不載同一人也蕭綜之傳旣著南史復著此史裴叔業之傳半立於南半立於北或疊見於書冊之中或埋沒於正史之筆然則人亦有幸不幸耶

王微傳

傳稱微元嘉二十年卒時年二十九矣愚謂謬甚王微實以元嘉三十年卒時年四十六也於何驗之卽以沈書本傳驗之復以文帝本紀驗之再以李史驗之按王微本傳年十六州舉秀才衡陽王義季右軍參軍並不就此時實元嘉元年也考文帝紀元嘉元年封第六皇弟義宣爲竟陵王第七皇弟義季爲衡陽王悉典方州則參軍之命應在此年王微在元嘉元年爲十六歲是無可疑矣元嘉二十年卒亦當爲三十六歲何得云二十九耶考之李史載其從弟僧綽宣文帝旨使就職因畱之宿微妙解天文知當有大故獨與僧綽仰觀遂辭不就尋有元凶之變由此言之元嘉三十年王微尙在何得云二十幾年初卒耶微年爲四十六是又無可疑矣或曰沈氏之去宋代也近李氏之去宋代也逺信逺無寧信近也愚卽以沈書本傳再駁之傳曰微終遺令以嘗所彈琴置牀上何長史來以琴與之何長史者偃也考何偃列傳元嘉十九年爲丹陽丞除廬陵王友太子中舍人復使行義陽王昶國事歷職顯然初未甞爲長史也及元嘉二十九年始遷始興王浚徵北長史則王微卒時當稱何丹陽何中庶不應稱何長史此微之死當在二十九年三十年之間斷斷不爲二十年也明矣不然卒扵十年之前而預稱十年後所加之爵不其誣耶以王微本傳細考之微當以四十六歲卒不得云二十九歲此記歲之謬也以何偃列傳細考之微當以元嘉三十年卒不得云二十年此紀年之謬也沈書自章其謬又不俟李氏之史曲證而成之也或曰元嘉七年王微十六歲則計至二十年卒應得二十九及再考衡陽王列傳五年爲徵虜將軍八年領石頭戍事參軍之舉應在此時以五年推之當云時年二十一以八年推之當云時年二十四亦不得云二十九也此衡陽王本傳之可驗者也

義康義宣傳及劉湛範曄臧質魯爽沈攸之傳

彭城王地逼至尊徑意率情親暱驅扇遽膺天誅卽釁由已造而原本可湣南郡王口吟舌言行尸走肉甘爲禍始送死刺姦儗迹彭城萬里而遙沈書同傳未當物情牛驥同皁飲溺互陳讀史至此掩卷三嘆至於劉班黨同自貽伊戚視諸範磚大逆未可同論沈仲達志存本朝不顧姻婭正气格天人倫攸在下與覆荷臧質酗酒魯爽並類同譏銓次失理抑何太甚吾聞之傳也人沐則心覆或者隠侯其沐乎

沈攸之傳

按傳云仲達賦斂嚴苦徵發無度繕治船舸營繕器甲自至夏口便有異圖此皆褚淵王儉之徒附綴其罪以媚新君沈書沿之非信史也傳中立詞頗昧大義舉旗指逆目爲構亂釋忿幹事謂爲矯情臧寅宗儼邊榮程邕四人率皆斬頭陷胸以義爲歸沈書不立忠節傳更不附孝義集董狐卒史之筆掃地盡矣

袁粲傳

傳曰大明三年坐納山陰民丁彖之貨舉爲會稽郡孝亷免官是景倩之政以賄成也景倩志操立於童年官邪賂章胡至於此直不疑無兄盜嫂第五倫三娶孤女云撾婦翁人之多言譬蠅點璧書史之誣猶眾口也

孝義卜天與列傳

卜廣威首犯逆鋒義問在天天生越阮數次气矜之隆耳魏犨曲踴三百驃姚蹋鞠不休將家常技曽何足殊附致孝義理失類從至於敍良吏則傳聖理譜不蒙稱述虞願見石槪不宣昭列隠逸則百年孔氏比肩孟梁元亮翟妻偏遺簡帙采掇未周爲一恨也

自敍

原念先烈丕揚祖徳人有同心無需核論沈璞被遇始興手疏往復吳質受太子之言徳祖答陳思之教質之往事初亦無嫌及至豺聲已振獍口方張卽其文同崔蔡書比宜官便當投諸混塹以除其臭乃載入家乘哆爲眞本注彼鵩呼以爲好音邾定嘗學斯獄休文胡不聞諸

史糾卷一

●欽定四庫全書

史糾卷二

﹝明﹞朱明鎬撰

○南齊書

紀志

蕭書諸志禮樂爲優紀敍簡核無支無蔓州郡沿立條貫昭晰亦稱善制良史之才玆其尢也顧祥瑞一書路卉衜萼同入皂囊野鹿山雞並形簡牘隠侯作俑恨未免焉荊州襄陽之鞠旅悉目爲義順帝和帝之受戕書法從同謀人國而錫嘉名弒共主而無特筆此蓋記事之體徒存義理之文有媿也

褚淵傳

罔爲臣僕箕子所以明志一心事君晏嬰所由抗辭主無明闇爵無小大筮仕旣定便當死生以之彥回身載榮仕兼受顧命馮玉几而宣訓受黃■﹝衤羅﹞以揮涕陵土未幹輸國與人三復任遐之語再繹百姓之謡非毀駢集直道猶明而史臣著論曲爲駁辧不執南史之簡直書其罪顧踵仲虺之誥以釋厥慚史雲貴仕皆由門慶平流坐至公卿殉國之感無因保家之念徒切斯爲何語而以傳後管寧斂迹辟召或出單門楊彪坐臥小車固由華冑豈其世受朝恩理應賣國如寄至於粲淵異意翻有同心之目【傳云與袁粲受顧命輔幼主淵同心共理庶事】沈袁徇忠歘得懷貳之名【傳云沈攸之事起袁粲懷貮】刺彼白眼本屬湣孫繩以名節遽雲輕薄【傳雲輕薄子頗以名節譏之以淵眼多白精謂之白虹貫日】駁辭踳論此傳爲多後之效褚王者慕彥回則徐行緩步彷仲寶則散髻斜簮行迹不端去主同弈吾恨史臣爲倡於前也

髙帝十二王傳

桂陽始興二傳並有闕文不足深論顧諸王之中江夏宜都最爲有意而芳蹤徽躅彊半遺逸按蕭景陽爲豫章之子諸叔舉動纎悉豫聞家乘簡脫不應至此豈其意反江祏不欲爲混沌書眉耶獨恨哀哀小龍搏盡金翅一二潛徳復祕幽光未免致望史官耳

蕭遙昌傳

魏孝文壽春之役興師問罪執辭甚正蕭氏書爲虜主寇壽春此李太師所謂南人呼北爲索虜北人呼南爲島夷史習使然無足深怪獨是中載行人往復之辭一曰聖旨二曰聖衷天下有對寇致辭而尊之諛之爲聖者乎此史中之名實乖刺不可不釐正者

安陸昭王緬傳

傳載子寶晊於義師下望物情歸已鄭漁仲通誌略敍曰蕭氏襄陽之師南齊謂之義師李氏晉陽之兵隋書謂之義兵謀人之國而可謂之義師乎伐人之君而可謂之義兵乎此語誠爲篤論但南齊書之成也蕭景陽奏於天監之年隋書之修也魏侍中竣於貞觀之代身立其朝口多指斥豈所謂定哀微辭以違時難之意乎兼之建武咸興之間髙武文惠子孫葅醢殆盡景陽固豫章之息也金罌時擬其口懸望江漢之旅如救焚然奉以義名此又誠出本心者爾

良政傳

良政一傳有不必錄者二人有不應錄者一人有不及錄者二人有附錄孝義而應攺入良政者一人不必錄者傅琰虞願也不應錄者孔琇之也不及錄者崔景眞夏侯恭叔也附錄孝義而應攺入者樂預也傅令山陰虞守晉安並屬宋臣無闗齊職虞願於建元元年卽捐館捨傅琰於建元元年進號將軍是尙得謂之齊縣令齊太守乎宋書宜錄而不錄此沈隠侯之失也齊書不必錄而代宋書錄之此蕭景陽之失也孔琇之治乳臭小兒以博威名善狀寂莫惟此一事絕無慈心徒有獷气列之酷吏庶其信之樂預爲永世令民懷其徳卒官有一老嫗行擔斛簌若將詣市聞預死棄擔號泣行迹如此當孤立循吏不宜附兄願著名崔景眞爲平昌太守有惠政嘗懸一蒲鞭而不用去任之日土人思之爲立生祠夏侯恭叔爲景陵令惠化大行木連理上有光如燭咸以爲善政所致而良政傳不列二人抑何也李史散逸附見於列傳之中而循吏傳亦不列二人抑又何也

周顒傳

顒傳載何胤精信佛法無妻妾此非實錄也何子季自有妻但無妾耳按姚書云胤妻江氏夢神告語卽代夫死則子季非無妻也其兄何子晳少無婚志祖尙之爲娶王氏女涕泣哀告因遂初懷則無妻者何點非何胤也及其暮年復娶孔嗣女置之別室張融謔之以詩所云惜哉何居士薄暮遘荒淫是也則子晳又自有妻何氏兄弟無無妻之說景陽信彥倫何肉周妻之語遂執此議髙逸傳載何求子並附子晳子季盡刪江氏孔氏之事總之一語旣失便欲護前文人之習大抵然耳

顧歡傳史臣論

顧景怡著夷夏論優老劣釋史臣著辧駁之以爲佛理之貴諸家莫尙貶斥吾儒甘爲道蠧推其意梁武惑溺佛教特借此論以爲諂子先資耳夫釋部入華肇自東漢用迄於今其教寖熾大儒有辟之者於宋爲盛如濓雒闗閩之屬是也大臣有好之者亦於宋爲盛如富鄭公趙淸獻蘇文忠之屬是也大儒懼大道之不明慮人心之易誣故辟之不得不嚴大臣位極人臣名滿天下功髙而不退則身危震主而怙寵則無後惟虛無之理可以吐棄一切澹已之雄心而釋人之忌志用以優遊善後而無害焉故好之不容不至張子房赤松之遊李長源麻姑之酒並同此懷非徒恣誕以惑後人韓彭諸人茍知好仙則必無葅醢之戮李徳裕之流苟知好佛則必無朱崖之竄功名之極無所復增庶仙佛之地可以湛懷而啟悟解謗而容身此碩徳之老明徳之夫深入沈湎於是二者之中而不出也愚嘗極論之公卿大臣可好佛而天子國君不可好佛男子可好佛而婦人不可好佛智慧男子可好佛而愚妄男子不可好佛智慧者湛取佛理靜修吾心躁者得佛而平傲者得佛而謙暴者得佛而恕慳者得佛而施愚妄者不以佛爲治而以佛爲恃以爲吾之積諐深過維彼梵聲唄響可以一切銷之也而淫刑冒色之性恣肆而無悛則佛者適所以便於爲惡之具也宋明帝慘毒恣懷寺塔一建卽百姓賣兒貼婦之錢亦所不顧梁武帝廟犧易面官錦斷形淮堰一決流數十萬命而不之卹究之鱁鮧傷生臺城隕命伊蒲盛饌不救楚獄手足成贅無補唐亡至於婦人內言不出酒食是議羣趨聽講壼範何存胡太后以都統僧暹罰朝士之金一時怪之徐妃贈枕瑤光名入金樓子之中見者以爲愧下至假尼之入宮寺主之媱禁徒穢李百藥劉昫之二書而已天子而好佛則必喪天下國君而好佛則必亡社稷婦人而好佛則必至自獻其身愚妄男子而好佛則必自堅其惡然則好佛如何曰不好佛而佛之理存好佛而佛之理亡此不可不白也吾願爲富鄭公趙淸獻蘇文忠之好佛而已矣不願爲梁武唐敬及笮融之好佛也卽好仙亦然吾願爲張子房李長源之好仙而已矣不願爲秦始漢武及髙駢之好仙也愚因論蕭子顯初並及之

按南齊書江淹爲十志沈約爲齊紀蕭子顯自表武帝別爲一書江沈之書不行而此史遂入祕閣議論出入具有史裁較之諸家斯爲最上顧立傳之體寛則疑溢簡則近佚比儗並列尢戒不倫王奐縱兒稱兵張衝誓守無貮一忠一叛何由同科裴叔業惡迹散見送質拓跋猥爲作傳丘冠先銜使仗節逺踵蘇卿僅見夷志婁逞以老婦而服男冠不入五行袁廓以怨宋而謝貴仕不登孝義諸如房叔安之勁節崔景眞之賢良孔佑之至行通神庾道湣之冒險訪母皆刪其姓氏沒其事迹有美不書有異不紀太史之簡焉用彼爲

○梁書

長沙嗣王業四傳

統論史體有子附父傳者無父附子傳者間有之非曰幹蠱卽屬邁迹且子𨿽齊聖不先父食此古今大義也宣武之忠昭於天地何得綴其行迹而以嗣王冠其前耶

良吏沈瑀傳

迹瑀所爲乃彊勉自恃孤立行一意者耳下縣之吏命著芒蹻鬻瓦之辱志在必報外持淸白內深刺骨謂爲循良未免失之倘遇龍門氏之筆久置之酷吏傳中矣

諸裔傳

梁武耽情釋部躬效緇流諸夷聞風梯航獻欵翻閱進表具識大都江左以來惟斯稱盛且末龜玆偏安未接且使白題滑國博物始識其名婆利獻金色之席髙昌貢嗚鹽之枕扶南生犀慕容赤馬或在天監大同之時或在普通泰淸之歲皆來無虛月故史並紀年錄其君臣之名紀其厥貢諸品垂之永久允矣實錄至於範奴牧澗二鯉化鐵東明擊水魚鱉浮橋混塡以栁葉爲妻彌呼以女人自王髙昌殿上之烏有行有列倭國孔光之虵乍合乍開諸如此類悉載前史蕭沈修書已厭辭復今乃累牘不休初乏限制剿語隠侯之冊雷同驕子之文是謂數見不鮮抑與耳食何異

王僧辯傳

忠梁者王僧辯也賊梁者陳霸先也僧辯所短者在受脇文宣誤迎貞陽耳其於梁室實有再造之功姚伯審父子代爲陳吏傳中吹毛求疵擘肌分理詆僧辯及栁仲禮趙伯超並有屈膝侯景之事夫殺侯景者僧辯勢不可爲姑彊顏隠忍以圖得當及力能辦賊則剸刃仇之腹中以雪二帝之恥於事有補而於義本無嫌且師援臺城栁仲禮實爲盟主裴髙宿將不敢異同邵陵親王悉稟節制此時僧辯一偏將軍耳及白翻解軍僧辯尙思一戰仲禮靦面媚賊望風送欵則屈膝侯景者栁仲禮非王僧辯也卽其降在偏裨事難立異相率學步以拜犬羊則爲首爲從應不同科史官當思爲賢者諱之義本傳宜直削其事而不載卽或載之以明實錄尢當效太史公立傳之法不見本傳而散見於他傳之中以彰錄功掩過之體今乃顯文而深詆之推其本意不過廣陵之襲霸先怍賊曲借此以相媚代爲釋慚而已然則掩莫大之功而橫加以辱身賤行之名伯審父子安乎傳後云霸先名蓋僧辯僧辯畏之此時僧辯功勲已重霸先人地實微勢非相軋何由得畏果有畏心則長子預備之策久已用之何至束手登樓父子並命耶總之受人以北門之管結人以姻婭之戚卵翼旣成倐然反噬事在不圖理干天怒僧辯以大度亡身霸先以猾賊竊國姚史髙下在心並慚直筆矣

按顏氏家訓養生篇曰侯景之亂王公將相多被戮辱妃主姬妾略無全者惟吳郡太守張嵊建義不捷爲賊所害詞色不撓及鄱陽王世子謝夫人登屋詬怒見射而斃夫人謝遵女也今姚書載張嵊而遺謝夫人亦一闕事

○陳書

本紀

後主沈湎冒色艶妾煽處姚氏畱舊臣之體不忍直書過端乃於篇末著魏文貞之論用昭炯戒殆有風人忠厚之遺焉獨其於王僧辯之襲也必書曰討於江陰王之行弒衡陽王之沈江必書曰薨則猶之乎諸史之詞而已姚察傳姚伯審之傳凡有二失僧坦精曉岐黃官居醫正諱而不錄一失也隆重所生言多溢美復與狎客同傳二失也黃叔度父爲牛醫東漢未嘗減名徐嗣伯心慚薄技張融勸爲無害醫術通曉何損家望乃槪削之而不一載乎江總持心飲狂泉君臣卜夜數其亡陳之罪應與麗華之頭並懸靑溪姚氏不深貶絕翻惑其奬飾之功申以父黨之敬先察立傳抑何淺諱其祖而深賤其父也觀總持自序指斥太建徒懷怨望識者嘆爲言迹之乖而姚氏以爲實錄指黒爲白乃至於此

司馬申傳

司馬申小人之尢也醜正人則傅縡戮矣奬佞人則孔範將矣媚宦官左右則李善慶蔡脫兒輩表裏爲姦利矣史官槪削事迹爲作佳傳獨至嗾誅毛喜逢迎主意散見毛傳而不敍本篇何比暱之深也白雀巢庭虛爲矜美黒烏啄口偏爲匿瑕姚氏殆有其朋之嘆矣

梁之亡也始於朱異而成於栁仲禮諸人姚氏修梁書不爲栁仲禮立傳陳之亡也始於江總而成於孔範諸人姚氏修陳書不爲孔範立傳二者皆謂之縱惡

梁之亡也不亡於敬帝禪陳之年而亡於王琳遇獲之年王琳一日未死則梁一日未亡敬帝之後尙有明帝此梁本紀之所宜收者王琳乃心王室天之所廢必欲興之衍梁祚至七十五年之久此梁列傳之所宜收者姚氏修本紀則刪明帝修列傳則削王琳不如何之元所纂梁典猶存其行事而不沒其實爲一時之良史也姚氏之意以爲身爲陳氏之臣登蕭莊於本紀則無以處乎霸先是明以篡逆之名加之矣陳書旣目王琳爲寇欲爲之立傳則必置之熊曇朗畱異陳寶應之間曲加忠臣以反復喜亂之名義復有所不敢而心且有所難安不得不散見其事於陳書諸傳之中而深沒其名於梁書列傳之內此則姚氏作史之大凡也愚謂霸先之篡逆由立梁敬帝而益章霸先之猾賊因襲王僧辯而愈著本紀旣有敬帝何必無明帝列傳旣有僧辯何必無王琳梁代之史要當以何氏之典爲正

○北魏書

出帝紀

永熈爲髙歡所迫脇間闗西走棄黃屋之尊蹈匹夫之行誰爲致之魏氏加意掩飾歸獄侍臣乃云奔陜之役事由斛斯顚倒是非欲蓋彌顯宜其書被穢史之名死有發骨之慘也孝靜不立本紀後人所補魏氏目爲亡國之主君臣之名直可勿立矣諸如帝紀之中江左呼爲島夷國主類書名氏通使曰朝著代曰僭無異夜郎之自比漢大倭國之相矜日出天驕之臣口無遜焉烏足怪乎或曰修魏史者是不一家旣有崔浩髙允操觚於前復有李彪崔允續簡於後然則誇張之詞又非魏收一人獨執其咎也

髙湖傳

此傳專爲齊神武而作也江左相沿競稱門地北土學步事在效矉漢髙太上本出布衣卯金再興率由田舍初不見病當時要亦無傷帝業自史筆多佞曲加緣飾張湯七葉顯榮遽削酷名長孫一女皇后遂滋溢美況天子父祖敢無諛詞至於髙謐非石渠辧論之器乃云繕錄遺書樹生無金馬玩世之材猥云浮沈辭爵躋鮮卑於華冑諱罪徒爲考終穢史固然理無庸怪也

崔浩傳

傳云浩晚成不曜華采故時人未知按伯淵博通彊識材敏夙成結髮登朝旋至通顯晚成之語誠所未解太武禦粥之賜至尊固已知何俟妻母王氏始奇浩才能乎伯淵以多才殺身議事廣肆雄辯逸倫祗以太曜華采遂致國書刋布倘能韜晦便成令器果如史氏所言閔湛郗標二人之諂詞又何自而入耶

司馬叔璠傳

司馬國璠以亂謀坐誅此休之子文思傳中已明列之據云文思與淮南公國璠池陽子道賜不平僞相親與引之飲宴國璠性疏直因酒醉遂語文思言已將與溫楷及三城胡酋王珍曹栗等外叛文思告之皆坐誅及讀叔璠傳則云世祖平統萬兄弟俱入國國璠賜爵淮南公卒無子爵除叔璠安逺將軍丹陽侯卒由此言之國璠復似善終者豈國璠如絳市之囚閱日而復蘇耶豈拓跋寛政罪人之子並得疇復爵邑嗣絕而復除耶吾閱封玄之傳以國璠事連坐四子一旦並命則叔璠同產未必終保通侯之賞竟免歐刀之戮史氏失誣可據信耶

源子雍傳

子雍傳云子雍戰敗被害年四十子延伯傳云隨子雍北討與葛榮戰歿時年三十四父子之年相距七歲當由筆誤耳

薛辧傳

薛士達被寵節閔輸情闗中神武圖王深見疾忌史氏因之遂施曲筆厥祖破胡沒其操行乃父延智刪其公方惟存官閥直等平流薛氏河東右姓汾陰望族門膺寵爵家植文宗祗以士達不忘本朝普泰太昌之間稍見同異因而目儁才爲膚學指特達爲曲引始祖甚得人和書爲憍慠易簀本屬考終詆以惡疾總之天子所愛史官亦愛之天子所惡史官亦惡之薛氏不立佳傳代爲大家吹毛魏收之書不過諂子郵而已

羅結傳

結孫拔髙祖時進爵爲王拔孫延天興中驃騎將軍按天興屬太祖初立年號拔仕孝文其孫必非道武驃騎蓋紀年偶誤也魏收於崔鴻十六國春秋議其事在元年者紀之二年事在二年者紀之元年以爲失在不考愚謂崔鴻所誤止一年二年之近收所誤者乃至數十年之久彥鸞有知應笑人爾

劉休賓叔父旋之傳

據云旋之子法鳯法武髙祖選盡河南人士法鳯兄弟無可收用不蒙選授後俱奔南法武卽孝標也按孝標才名迥秀照耀江左彼自棄其南金復笑並得燕石魚羊之臣代拓跋護前不亦異乎

李平傳

按北齊李庶同王松年盧斐共訟魏收史不實庶則以祖平傳載爲陳畱人家世貧賤故也王松年則訟王慧龍傳自云太原人盧斐則訟盧同附盧玄傳內及閱魏書慧龍之傳誠如所訟盧同巍然綴張烈之首未嘗附盧玄末此收本傳所云與崔綽同攺者也至於平傳本云頓丘人彭城王嶷之長子初不易其土著薄其門地斯豈收受訟後自行攺艸耶被勅武成虛心直筆耶細考當年魏收爲楊愔髙徳正所左右王盧髠鞭受辱李庶殞命臨漳生者猶慮投訴死者詎惜舞文苟能抑情審克帖心攺竄頓丘亦屬名家收本傳中何不言與盧氏同攺乎載閱隋史文帝以收書不實命魏澹顏之推辛徳源修魏書九十二卷唐藝文志中有張太素後魏書一百卷玆得非二書之筆乎收書往往散逸多取北史及髙氏小史補之髙氏小史或復取材於魏澹太素之書未可知也若收本則宜如李氏所訟爾

李崇傳

傳載明堂國學一表李伯藥北齊書以爲邢邵所上紀之邵傳中李延壽北史仍其文而不變其小異者北齊書則以楊愔魏收與邵所同請靈太后答令云云北史則以楊愔魏元義與邵所同請靈太后答令云云愚思邢魏年事稍逺實並肩事主名譽相次何故述史時忽以子才之筆移爲繼長之文豈伯起輕薄性成忌刻素著子才名位逺出其前遂錯亂表疏謂子才經國大章率由蹈襲前輩聊以報偸竊任昉之語耶及細考二李之書翫其文勢邢奏應在太昌之後太昌屬出帝年號此時元義久誅靈太后已沈枯骨何由署名禍水無因作答卽神龜正光之年子才遵彥位未通顯敢與尙書領軍連名進牘且據伯藥之史伯起身列其中三人通闗大議無故以河間上章易爲頓丘拜表語情已絕徵理必無斯則魏書存實而二李失之鹵莽也

崔休子叔義傳

傳云叔義坐兄■﹝忄夌﹞鑄錢爲城陽王徽所殺究其實鑄錢者兄叔仁非兄長儒也魏收素與崔■﹝忄夌﹞有郤曲借家事誣蔑羊肸可以代樂鮒馬牛可以變向魋有是理乎佛助輕薄兒驚蛺蝶之號良不虛耳

李彪傳

魏收修魏史忌前忮勝無與爲輩畏人形其短乃引房延佑辛元植睦仲刁柔裴昂之髙孝幹之徒與之共事諸人悉無纂述才收遂得端肆其長史中魏臣凡預國書之任者靡不曲加繩削絕無推崇先進之義鄧淵劉模綦儁山偉固無足論崔浩髙允旣以編年之體短之崔光李彪踵遷固之例復以無所成就病之官兼著作郎各善詞職任起居便形紕陋歷排前哲自以爲功愚謂崔長仁殞命所司李道固白衣東觀二公腐毫輟翰蓋亦有年豈於國史之任分寸無補而一代著述必仰成於魏收一人之手以愚意斷之凡自太和景明以前紀傳之光明俊偉者表志之鴻博整雅者悉屬長仁道固所裁定不過拱手述槁特於列傳中意有輕重則上下其手耳景明以前所著宜曰魏收魏書庶幾史記存馬談之論前漢畱孟皮之名同一義例乎收雅畏其如此書成時卽取崔李之本燒之盜掠前美掩爲己作冢無存骨殆以報焚如也

陽固傳

陽固爲北平太守貪虐爲中尉李平所彈坐以獲罪此載在魏起居注可證也今收爲固傳乃云出試守北平太守甚有惠政久之以公事免又云大軍徵硤石李平奇固勇敢軍中大事悉與之謀然則初讀彈文繼招入幕起居爲墨吏國史爲循良抑何翩反之甚愚謂官論美惡不論薦彈非其罪也輸作城旦逾章其榮如其罪也擁笏垂魚適昭其辱收何必曲爲陽氏諱耶

尒朱榮傳

榮傳有二失論所云韋彭伊霍不與焉廣載詔文代尒朱揚厲一失跋扈巨迹弇鄙瑣狀悉掩不載二失論所云世稱受榮子文略金代作佳傳者也愚謂在收爲篤論不足深怪孝昌正光之間靈太后淫縱不制鄭儼李神軌濁亂宮闈狼不食子甘心酖兒此時向雒無師气噎欲死卽河陰之役太陽酷濫衮衮朝貴旣戀兒朴奚辭蕭斧竊謂元義卽爲猾賊不得不以廢靈太后爲快舉尒朱榮卽爲剽虜不得不以沈靈太后爲大功況乎葛榮驅元顥除蕭寶寅萬俟丑奴歷平劇難厥勲不細倘其一心莊帝不萌悖逆毀趙元則之禪文斥李顯和之九錫謂之韋彭伊霍夫復何過況魏收所論乃反語非正辭乎愚故責其二失並爲釋謗

尒朱兆傳

天柱一日不死則髙歡一日附秀容髙歡一日不死則侯景一日附渤海俟其旣死他無足慮則乘間而起各釋私圖姦雄心事大都同也史官作兆傳言髙王忠義惡兆犯順冀其必敗將舉義師以夾輔王室由此言之髙歡洵魏家之純臣矣步蕃之師曽被大行宻詔髙歡何故代兆摧拉髙王又將如狗爲人所嗾也總之尒朱弱揚去尒朱彊復依人反復觀望以規利便彼所以不與兆協規者兆屬粗人計可縛取尒朱一族期功彊近人身旣惡啖之皆可下咽故假大義之名滅親暱之黨偸取權籍自開伯府其於魏室存亡莊帝生死猶之秦越肥瘠何足介意史官曲爲美言將無所謂顏厚有忸怩耶曰不然北來諸將酒肉旣丰髙王府中美官可欲而斧質可懼欲與懼並史態出矣

張普惠傳

張洪賑一傳衮衮至四千餘言表疏悉載不由紙費傳中之最繁最悉者惟楊播一門及此傳而已推其故魏收父子建爲益州刺史有贓罪普惠受使簡攝事隨得釋子建父子感其恩爲傳以報之崔休羅同劈楮爲爾寂寂普惠楊椿下筆不自休國史之任借酬恩怨大可怪也傳中隠益州驗贓之事惟載行臺遣使之失以爲楊公熙扇惑子建有先見焉不克以行幹蠱而徒以文蓋愆誰知修史之家類非一氏他人已載筆特書其後耶

斛斯椿樊子鵠賀拔勝傳

與齊異規定稱謀逆投身西魏率曰不材此是魏書大病斛斯人定可但不從神武敢於致難遂至躬受詆譙集詬彌甚耳凡易代之際人臣乃心故主輒蒙惡名無由昭雪史官隨時俯仰巧取世資或以興王自有愛憎或以勝國須畱忌諱歷代類然不獨一伯起氏也唐人纂隋書目君素爲義及本朝修元史奬閔本爲忠此由帝王比蹤堯舜所以史官並轡董南史之良否君與臣實交任之賀拔兄弟無令狐周書幾爲魏佛助所掩讀史者於鼎革之世不可不三思母徒依史官生活也

節義傳

節義傳中石祖興可削也祖興營太守縣令兩喪賜爵上造以愚言之守令悉屬王官果有治狀恆典自有國卹卽無賜襚家人或能視含何煩部民屢出辦喪此盡善事上官逢迎當塗者之所尙李錐郭尖優爲之耳故曰祖興宜去或曰然則石畱之葬縣令黃宣也張安祖之殯縣令元承貴也二人猶之石祖興也二人亦宜去曰是不然本傳明言之矣黃令無期功彊近之親元令有弱息旅魂之痛所治有行徳者急錄其行以風薄俗可也

良吏酷吏傳

杜纂不宜列良吏傳酈道元不宜列酷吏傳杜纂降賊受其僞署後勸葛榮水灌信都循良之吏豈其屈膝緑林一城何辠俾民皆魚胸有蠆尾居然可覩此人而躋之良吏則孫僑先宜欵萑苻卓茂不嫌事赤眉矣酈道元抗靈後之旨正丘念之罪正气凜然邦之司直卽其器業微峻無太丘醇酒之風有龍門破柱之气遽加酷名失在誣蔑況陰盤穿井有死靡貳不入節義之傳橫被毛鷙之名良史所深斥也

王叡傳

王洛誠以日者之兒負辟陽侯之寵恨無淮南袖錐縱淫人考死史官紀其子姓條分派析宛同宗譜推其由然王椿之婦系佛助次姑以瑣瑣姻婭之故遽使魏朝國史移爲太原家狀不亦怪乎

僭晉司馬叡傳

江東𨿽小正朔攸在史官於典午南渡視同羌羯載厥土風申申相詈崔彥鸞十六國春秋推崇江左不復厝筆卽其文史猶人而器識固已軼倫矣諸國惟鐵弗慕容沮渠蒙氏庶幾可存蓋以參合統萬之師姑臧和龍之役魏之取威定伯實在斯舉其餘須盡削之以入晉書抑更有說焉金行失次五馬渡江諸國藉警風塵家思逐鹿短垣自踰靡國不有成則爲拓跋不成則爲鐵伐徒何耳愚意凡諸帝制自爲互吞互滅初不因魏氏起家及不在稱臣貢獻之列者悉可不載竊又謂苻堅有國書如姚秦張涼如慕容燕如拓跋魏皆須附錄涼州玄壤旣入其版圖魚羊老羌復甘爲臣妾或銜璧稱藩或服官揚歷倘淝水不衂簮筆有人畜四姓爲小侯差可無媿

自序

作史之家類有自序遷固以來尙矣序中不過述作史大指及先代統系所由而已從未有自立佳傳者魏收矜克性成躬自誇詡其使梁也姦穢狼籍買婢宣淫館客由此得罪自傳則曰副王昕聘蕭衍昕風流文辯收辭藻富逸衍及其羣臣咸加敬異其修史也實得陽休之之力休之左右之始有兼著作之授自傳則曰初帝令羣臣各言志收曰臣願得直筆東觀早出魏書故帝使收端任其才名本出溫邢之後且又年事不侔自應推先之乃於靜帝人日之問則曰時邢邵亦在側甚恧焉稱述文襄之語則曰今有魏收便是國之光采我亦使子才子升時有所作至於才气並不及之其意陵轢二人直出其上逮遵彥歐叔出米之斥更痛於當塗遂逝之刺而嶽嶽之鹿終逢折角矣其父子建爲東益州刺史幾以贓敗自傳則曰子建自出爲藩牧董司山南居脂膏之中不以財利經懷及歸京師家人衣食常不周贍此則爲親者諱兼合於古者作銘言善不言惡之義未可深非也

天象志

志云永熙二年四月己未朔日有蝕之占曰君陰謀三年出帝爲斛斯椿等諸佞闗構猜於齊獻武王托討蕭衍盛暑徵發河南諸州之兵天下怪惡之按日食者陽消陰長之機君弱臣暴之象髙歡脇主至於出令辰弗集房大象昭然不曰臣有逆節翻謂君有異謀玆豈京房易占之術劉向洪範之學耶志云十五年乙丑月犯牽牛占曰大臣有憂十七年蕭賾死後人以爲大臣疑當作吳越蓋筆誤也愚謂魏書以江南爲島夷以齊武爲大臣皆事之發粲者

地形志

常山郡注云後漢建初中爲淮陽永元年復今按後漢書章帝建初四年四月徙常山王昞爲淮陽王和帝永元三年五月紹封故淮陽王昞子側爲常山王昞傳云徙淮陽王以汝南之新安西華益淮陽國昞自常山徙封淮陽非攺常山爲淮陽魏氏據範書而誤建初徙昞封則以爲章帝易郡名矣永元紹側封則以爲和帝復郡名矣總之讀東漢諸王傳未詳耳

樂陵郡厭次縣注云後漢曰富平孝明攺按漢書成帝好微行嘗自稱富平侯家人則富平封邑兩京己著不應後漢始攺或富平自有兩邑厭次爲富平猶之安險爲安喜苦陘爲昌曲逆爲蒲陰耶

靈徵志

此志歷志咎徵上合春秋紀異之義及其哆口諸祥則猶之休文符瑞之篇而已志中白鼠爲災白狼白鹿爲瑞按穆天子徵犬戎得四白狼四白鹿以歸由是荒服不至則白狼白鹿未必不與白鼠同類也志載宣王得白狼而犬戎服不知出自何書應是誤以周穆爲周宣耶

釋老志

史官立志上闗王政次系國體然後奮筆從之二氏之學任其並存天地之間於事已畢乃剖厥源流詳其宗系楚英之盛饌徒存燕昭之靈气何在豈深悼時非普誡世主續司馬封禪之書耶封禪義主於諷釋老情存乎勸窺其意指歸命鷲峯之側蕩心五城之間行非鳩摩不嫌登肩而抱兒術無欒大何惜系印以尙主斯盡外道之招殊非經國之典吾欲刪之以嚴史例按外史釋迦實以周昭王時生志以爲周莊王時生者非一罽賓沙門曇無讖也在沮渠傳則以爲妖恣宣滛受拷而死在釋老志則以爲言事多中從容就命二者從志乎將從傳乎

傳作曇無讖志作曇摩讖無摩聲相近故轉而訛耳

魏收之書頗有史裁四夷之傳不襲舊文十志之中無溢前代比之沈約宋書才藻不如而斷限差勝所以魏澹張太素之書皆廢而此史獨行但傳中每詳親婭不畏煩碎𨿽譜牒之舊己久氏族之考方興質之史筆終乖體要宜當時楊愔極袒魏氏尙以此見短也至其抑魏伸齊諂瀆備至舉按恣情妍醜頓易卽無王李二家之訟穢號自應喧播矣

史糾卷二

●欽定四庫全書

史糾卷三

﹝明﹞朱明鎬撰

○北齊書

文襄紀

渤海王業不繇子惠溯其樹迹全遜晉景廁置帝紀將無過情此紀敍次不倫中載侯景答書尢屬無謂一紀之中或取魏紀或取梁書或取北史剽集三家率爾而成絕無裁割疑非李氏之筆當屬後人所補

邢邵傳

傳中載請置學及修明堂奏本出李崇之手非邢氏筆也魏收載入李崇傳中玆復云與魏收同奏蓋李氏不考之誤

祖珽傳

讀史至祖孝徵盜銅疊事未嘗不掩卷一笑惟金三品自有髙下銅疊二面殊非金叵羅之比梁上君子或過而不問孝徵𨿽貪何至遽以入懷所謂下流攸鍾眾惡皆趨史官之筆未免泰甚愚按裴讓之傳邢邵傳魏收傳以及此傳悉非李安平之舊李本稱歡爲髙祖澄爲世宗洋爲顯祖演爲肅宗湛爲世祖率無稱謚之例諸傳變號爲謚當屬延壽之書李本卷帙散逸後人取北史相補其中小異者則采髙氏小史特殺靑時未及詳校耳不然稱號稱謚何一書而兩例也

楊休之傳

史舉陽子烈爲時論所鄙者有五端愚謂說祖珽撰禦覽事洵有可議其餘諸事可重未可鄙也文林館旣立子烈與少年朝請參軍之徒同入待詔領袖後進亦屬佳事何故指爲傅會必若袁翻之忌邢邵魏收之排劉晝方見先正年事之崇乎鳳將九子在何承天以爲美談而在陽子便爲詬端大不可解至如立齊髙本紀魏收欲取平四國之歲爲齊元子烈立議從天保爲限斷陽子史裁自不可移必取平四國之歲爲齊元曹氏平黃巾之歲卽爲魏元乎司馬平西蜀之歲卽爲晉元乎建安不聞屬之當塗正始未嘗移爲典午永熙天平忽曰攺步將置武靜二帝於何地子烈諷勸審正全從國史起見不因存沒異懷且向歆天文父子不同劉張師說前後頓異況區區比肩事主之人乎子烈性通率不樂領職再居吏部謂爲妨吾賞適其領中書監也謂人曰我已三爲中書監用此何爲亦卽此意夫芥視軒冕復謂爲鄙必且嗜進幹沒不休方爲無累靑史矣至於燕王之封子烈謂所親曰我非蠻奴何意忽有此授此時走狗受郡君之名飛鷹有開府之號倡優賤隸悉邀社封滛名邪寵曾何足顧子烈斯語律以顏異反唇彼無所辭倘謂喜得假王口失常度未免失之河漢凡此諸事史官之所鄙後人之所重卽史官亦無定見不過當時爲髙肱韓長鸞諸人所鄙史官亦從而鄙之耳卽子烈實有可鄙者天池得石盛稱符命六王三川曲爲演說智不及於桓譚佞有同於張華史官曽不指摘亦復何故

文苑傳

敍中譽宋孝王不容口據謂待詔文林當時操筆之徒搜求略盡其外如廣平宋孝王信都劉善經論其才性入館諸賢亦十三四不逮之也睹此論則孝王必文行兼美逺出顏介諸人之上及綴循吏傳而孝王復附見宋世良宋世軌之後以爲孝王求入文林館不遂因非毀朝士撰別錄二十卷會平齊攺爲闗東風俗傳言多妄繆篇第越雜無著述體由此言之孝王文無足采胸有鱗甲特一傾險士耳文苑則舉之上天循吏則按之入地巨鹿伯起之癖不圖於安平復遇之劉善經隋書中僅一見之按北史云善經諸人事多遺逸則善經要亦孝王流至耳

○北周書

宇文護傳

宇文薩保宇文氏之周公也幸則爲周公不幸則爲薩保耳史臣加以至逆之名寃矣文帝捐館王業未成外寇方張諸子尙幼此時宇文氏無論不得王並宜失霸薩保左手據天下之圖而右手以奉之孺子王其事不可謂不難未幾孫李之嫌構幽廢之勢成此閔帝自廢非薩保廢閔帝也或曰廢君非純臣事然則伊尹廢太甲矣霍光廢昌邑矣一君廢復立一君一君死復建一君未嘗陰覬龜鼎貪立孩稚薩保此心惟不忍負一死叔父耳奪非常之富貴而付諸弟弟以富貴之故而並疑及所奪之身韓盧得兔不敢自肥而進之主者主者旣獲彼狡而並烹此走庸詎人情乎武帝有云三十歲天子豈爲人所制此志一萌薩保無生理矣所謂功髙者主震地逼者身害也或曰薩保弒明帝罪不赦愚謂明帝以疾不以弒明帝大漸之日口授遺詔文成數百至今誦之首尾溫麗古今受酖者多有之卒然中毒不能少須臾母死乃從容作絕命辭乎李安進毒之說創自武帝一人已外無一人知者及安被誅齊王憲爲之請命倘薩保當年奮然行王莽梁冀之逆中外便應喧播卽禁中祕宻外人不得預聞而齊王介弟出入禁闥英察性成動靜先知何至十三年之久意中尙無此罪人也當是武帝欲甚薩保罪特加之辭耳王興諸人之誅咸曰伴齊王憲而死李安諸人之誅吾亦曰伴晉公護而死然則薩保可不死乎曰不可後世之人不幸行周公之事居周公之地卽周公復生不復望活區區一薩保乎薩保之受誅此學周公而死者也陳宣帝之溺衡陽齊昭帝之賊濟南及宋太宗之殺武功此不學周公而生者也嗚呼忍矣

賀拔傳

賀拔兄弟傳魏書立之北齊書立之北周書復立之愚意賀拔本屬魏臣惟破胡晚年與黒獺相周旋耳賀拔諸傳止應魏書紀錄齊周二書可無載入

劉璠傳

據雲南鄭拒守未下逹奚武請屠之太祖許焉惟令全璠一家璠泣請再三太祖遂許之南鄭獲全璠之力也及觀赫連達傳則有疑焉逹從達奚武收漢中拒守積時後乃送款武問諸將進止之宜賀蘭願得等以其食盡欲急攻之達曰不戰而獲城策之上者無容利其子女貪其財帛窮兵極武仁者不爲且觀其士馬猶彊城池尙固攻之縱克必彼此俱損如其困獸猶鬥則成敗未可知況行師之道以全軍爲上武曰公言是也遂受蕭循降以此言之則南鄭獲全者非劉璠之力又赫連達之力也在璠傳則以爲璠功在逹傳又以爲逹功兩人同功莫適爲主而史官之抵牾已見合二傳觀之欲屠南鄭者賀蘭願得之徒非太祖及達奚武之意也卽達奚武請屠之說並屬史官誣文達奚欲極兵威遽至上聞則逞臆行意何施不可乃集議行庭采擇眾論耶且此請旣已不行便當明朝廷不殺之仁受降之外自無它法何故廣開議端彊立同異深沒其恩於上而巧歸其善於下達奚大將不宜有此險情贅行也史官當日不過欲甚劉璠之美遂使兩傳立言不復相蒙耳

周諸王傳

楊堅殺宇文子孫殆盡其意惟畏爲我難耳周家子孫滅隋家子孫安矣一傳煬帝終死於宇文化及之手化及卽屬賜氏然不死他族而偏並命於玆姓天之報施凶人何其巧也周氏諸王間不乏賢代王不邇聲色滕趙俱能文章或謚以僭或謚以奰或謚以惑或謚以野累累惡謚皆隋志也出於隋志而登之周書史官不加一辭焉載事之筆焉用彼爲諸王之謚惟衛刺王直可無議耳卽晉公護齊王憲之謚亦皆有辧晉公護之謚蕩也武帝之志爲之也齊王憲之謚煬也宣帝之志爲之也然史官猶可解者曰此固周志而登之周書也史官書法宜云何曰趙王招爲隋文所害謚曰僭余凖此

○隋書

諸志

宋書以陳志無志晉書未成無志並蜀魏吳晉四國之志而入於宋書之中隋書以梁陳書無志後齊後周書無志並四國之志而入於隋書之中史官以此誇多斗繁可矣律以史裁則兩史均譏書名宋書而雜載吳晉蜀魏之事可乎書名隋書而雜載梁陳齊周之事可乎倘嫌本書未備則附益其下增廣記聞如裴松之之注陳志可也不然成書之後徑自孤行以備搜采如魚豢之魏略崔鴻之十六國春秋可也混而一之記事記言之倫脊於此大失矣或曰隋書與宋書不同宋書紀志列傳成於沈隱侯一人之手隋書紀傳魏文貞立之隋書諸志於志寧李淳風韋安仁李延壽同修趙國公長孫無忌主之一成於貞觀之十年一成於顯慶之元年當時呼爲五代史誌實與隋書並行乃後人混編而入之者夫然則魏文貞與沈隱侯又自有辧

韋世康傳

按世康本傳世康性恬素好古不以得喪幹懷嘗嘅然有止足之志又云世康寡嗜欲不慕貴勢未嘗以位望矜物若然則無以處乎韋師之傳矣韋師之傳曰族人世康爲吏部尙書與師素懷勝負於是晉王廣爲雍州牧盛存望第引師爲主簿而世康弟世約爲法曹從事世康恚恨不能食又恥世約在師之下召世約數之曰汝何故爲從事遂杖之繇本傳言之世康知足知止彷佛二疏之風矣繇師傳言之則世康一躁競盈胸毒螫滿懷之夫而已按本傳又云獨季弟世約宦途不逹共推父時田宅盡以與之此杖前予之乎抑杖後子之乎居官落拓頓至予杖天下無此父兄之教且推田分宅鶺鴒之誼亦云殷矣橫加箠楚抑又何心此史官之躗言而非實錄也李氏北史諸韋合傳而並載不刪尢爲可議

房彥謙傳

吾讀房彥謙之傳而嘆賢者之不可無後也子孫享盛名列髙爵祖父之美從而益章子孫不肖降在皂隸先代茂徳湮沒無聞史臣因而上下其手殆已多矣卽邢徳之愚不掩邢邵之材而張純之貴遽削張湯之酷後人負荷蓋可忽乎彥謙誠賢者位非通顯細行畢書才非作者遺文備錄斯蓋有繇吾謂魏書髙湖之傳爲髙歡而作也楊椿之傳爲楊愔而作也陽固之傳爲陽休之而作也隋書長孫晟之傳爲文皇后而作也房彥謙之傳爲房玄齡而作也李氏北史斯病尢所不免季景長賢魏史不錄因魏徵而立傳榮公護兒前書嘆美爲來濟而增加正藏兄弟維杜正倫之故而曲爲揚譽世基諂惡因虞世南之兄而頓置文林未詢國書先參家乘史官此病殆亦同風已

○南史

趙倫之孫倩傳

倩尙海鹽公主後詔離婚史載其由不過家人反目以言戲始以手撃終此閨門恆態兒女穉情文帝何故不加正訓絕其姻媾耶及推其實海鹽與逆浚私通趙倩入宮忿詬援絕帳帶文帝震怒並賜海鹽生母以死離婚之事繇此不然文帝亦溫恭主何至滛刑過舉而怒猶未怠耶此李氏之考事未核者也

劉韞傳

劉韞史之所謂人材凡鄙鹵簿繪形資人嗤笑者也彥節謝權知爲將族此又前識之士明決之夫矣乳臭狂且忽爾見幾何前愚後智頓成回易總之新朝受命故國孫支憎其秀出無分蒼素悉授惡聲沈書坐諸劉以謀亂李史目彥文爲下材紀事小異而大歸同病者也

吉翰杜驥傳

按吉翰傳刺徐州時有死罪囚典籖意欲活之因翰八闗齋呈其事翰省訖語且去明可便呈明旦典籖不敢復入呼之乃來取呈視訖謂之曰昨於齋坐見其事亦有心活之但此囚罪重不可貸旣欲加恩卿便當代任其罪因收典籖付獄殺之原此囚生命愚謂典籖固有罪罰之可也殺之不可也殺刓法之吏以寛不赦之民是舞文以立威其處心積慮成乎殺也按杜驥傳驥欲棄雒陽慮爲文帝所誅會姚聳夫正率所領牽鐘於雒水驥乃誑之共事聳夫見城不可守又無糧食於是引眾去驥亦委城南奔遂卸罪於聳夫上大怒使鄭順之殺聳夫於壽陽愚謂此一役也杜驥可斬已則委罪而中人以死詩人有言爲鬼爲蜮驥之謂哉此二人者志存刻深中藏險賊李氏悉載之循吏之傳無乃失之誣乎抑江左偏安民方肉吏方刀絲人榖人不足晝夜二人奉職稍稍有狀姑寛取以充數乎質之史遷立傳之義正復相病也

義康傳

傳曰上疾嘗危殆命義康具顧命詔義康流涕還省以告劉湛殷景仁曰天下艱難詎是幼主所禦湛景仁並不答按宋書則不然義康流涕以吿殷劉劉湛曰天下艱難詎是幼主所禦義康殷景仁並不答此最爲得理劉班擁戴車子爲日已久固應有勸進之辭義康友於素篤景仁盡心朝廷自應結舌不置可否此李史之不及宋書者也書史往往異同名爲一家及紀此事未免好新而失之不審正矣

宋文帝諸子傳

按總敍潘淑妃生始興王浚及視逆浚本傳乃浚母卒命淑妃養以爲子在總敍則气屬含生在本傳則體繇負螟入室之戈行自操焉

蕭頴冑傳

按此傳大槪與蕭書同而微有異者蕭書所云斬山陽則劉懷慶劉熙曄蕭文照孫末陳秀五人也李史所云斬山陽則席闡文一人之力也蕭書雲山陽至州單衣白服將左右數十人而已李史言山陽至州將步騎數百人數百數十玆屬小節不嫌異辭至於席氏功髙剏辭首義一史累載其文一書全削其實傳信傳疑後人何從愚按蕭氏南齊書成於天監中武帝詔付袐閣脫有訛謬應時攺定吾知蕭書爲實錄而李史爲附會也

循吏王洪軌傳

王洪軌貪功好大邑民被殱招魂慟泣羣以爲仁夫獨人之父寡人之妻孤人之兒萬骨告枯僅博王刺史一哭究復何補與死得刺史哭寧生得刺史笑耳且起家初政以貪墨致敗後卽攺弦美其自新於事已定遽稱良吏史官實甚譬如失節之婦悔其心蕩已乃從事整束徒以晚蓋之勤許爲十年不字吾未見其可

隱逸杜京產傳

隱逸傳載杜棲及剡縣小兒心竊非之以理相揆杜京產入隱逸傳子棲入孝義傳剡縣小兒附之此上格也曰李氏著書父子不別繋也然則因杜京產之隱逸而及棲之孝義猶爲父子著代之例因杜棲之孝義而並及剡縣小兒之孝義並忘立言篇目之名矣收孝義之姓氏亂隱逸之篇目無倫無脊莫此爲甚南北史紀事有體网羅散逸功在諸書之上若夫父子相承祖孫並繋詳列家乘萼跗貫聮以供觀覽最爲簡直而深核史裁有乖體制張湯在酷吏之科安世不應同傳祖約居叛逆之例士雅仍自孤行黒白混登不無遺恨但推其源本蓋亦有繇晉世賈弼以氏族名家唐代李素因肉譜騰號此學熾興緣以修史終然翳奪笑貽大方

沈昭略傳

按東昏行酖昭略責徐孝嗣以不能廢昏立明以甌擲之曰令作破面鬼及閱孝嗣傳孝嗣謂昭略曰始安王事吾欲以門應之賢叔若同無今日之恨繇此言之不容有擲甌事矣二傳何所紀之乖刺也

武帝本紀

劉山陽之死按武帝本紀則拔戟斬之者陳秀也按蕭穎冑列傳則勒兵斬之者席闡文也一人之書在齊屬席在梁屬陳將安所傳信乎

潘妃傳

按本紀帝入收嬖妾潘妃誅之按王茂傳時東昏妃潘玉兒有國色武帝將畱之以問王茂茂曰亡齊者此物畱之恐貽外議帝乃出之軍主田安啟求爲婦玉兒泣曰昔日見遇時主今豈下匹非類義不受辱乃見縊繇本紀言之則武帝赫然行小白之誅繇列傳言之則玉兒貞烈矢栢舟之節胡居乎一人之筆內矛外盾不辭爲杓端兩星也

曹景宗督軍援昌義之

曹景宗傳曰詔景宗頓道人洲待眾軍齊集俱進景宗欲專其功乃違勅而進遇暴風卒起頗有沈溺復還守先頓帝聞之曰此所以破賊也景宗不進蓋天意乎若孤軍獨往城不時立必見狼狽今得待軍同進始可大捷矣韋叡傳曰武帝遣徵北將軍曹景宗拒之次邵陽洲築壘相守未敢進帝怒詔叡會焉賜以龍環禦刀曰諸將有不用命者斬之觀此傳則景宗失在逗𨖻觀彼傳則景宗失在輕進觀此傳則武帝怒景宗之不進觀彼傳則武帝幸景宗之頓軍且龍環禦刀之賜義得端殺何故復受景宗節度乎此南史兩傳之自相抵牾者也

沈約傳

沈隱侯宋書追原家乘華冑遙遙下筆不能自休此自敍則然而李史直取以作傳此豈史官之體

何敬容傳

南史作梁臣列傳紕繆非一卽如敬容一傳中云淺於學術通苞苴饋餉無賄則略不交語是簠簋不飭者此何敬容也末又云及敬容免職出宅止有常用器物及囊衣而已竟無餘財貨時亦以此稱之是家無長物者此何敬容也一人之身乍賢乍佞一傳之中自搰自埋總之何國禮勤於簿領拙於風采輕薄之子遇輒反唇所以江簡有采荷之辭蕭巡有卦體之什一時競傳互相弄墨李氏沿彼舊流辭多溢惡厥有繇哉

孝義趙拔扈傳

趙拔扈誓社報讎刼殺長吏攻剽城邑以正律之居然一盜耳呂姥聚黨以修子郤漢書不稱其慈王肅擾邊以伸父寃齊史直目爲寇拔扈何幸擅斯隆譽耶左氏

有云險危大人而有名章徹則攻難之士將奔走之是借忠孝之路以開盜賊之門未必非拔扈一傳始之惜也其未講於春秋齊豹書盜之義也

隱逸鄧郁傳傳

載衛夫人事其失也誣燕齊迂怪之談乃出良史之手耶若然則洲記荒經搜神雜爼當與馬班二家分路揚鑣居然有正史之目矣總之南嶽先生傳奉詔之臣不得不作著作之官不可不刪

傅縡傳

惡蛇享祭之事李氏載之以爲傅縡毒口之效愚謂死諫之臣宜加善辭復膺厚詆無以勸後且大鳥騰翮忽下楊公之壠巨虵揮涕偏叩竇氏之棺漢朝不爲志怪陳史何故斥言延壽亦宜湣彼遺直寛此筆舌也

○北史

胡靈太后傳

按傳云椒掖之中以國舊制相與祈祝皆願生諸王公主不願生太子惟後每謂夫人等言天子豈可獨無兒子何緣畏一身之死而令皇家不育冢嗣乎及肅宗在孕同列猶以故事相恐勸爲諸計後固意確然幽夜獨誓云但使所懷是男次第當長子子生身死所不辭也愚讀而疑之旣而廢然曰史臣書此其非實錄也明甚靈後一滛婦人何能曉暢大義若此甘自捐軀命於受孕之時而翻酖兒於嗣統之後始則祝胎有詞繼則攫子而食初終兩截並不相蒙卽失行之婦間多明智要之此語出於文明馮後之口則可信出於胡靈後之口則可疑馮後媱而智時出於正胡後媱而憨盡納於邪雉鷕狐綏惟求雄牡烺烺辭令應所不嫻卽或有之當繇宣武春秋已髙萬方求嗣當夕之際密許以不死故哆口大言紿諸夫人耳又或不然則以貪生之心幻爲輕死之言六宮廣播其語宦寺交稱其徳宣武優柔易惑難斷遂使鉤弋故事不舉魏朝而拓跋之祀繇斯不臘是則靈後之爲計止在求生而諸夫人尙墮術中也史臣書此其非實錄也明甚

史稱魏舊制太子生母賜死爲故事此亦非實錄也賜死之事一行於道武再行於獻文而諸帝未嘗踵行獻文孝文孝文初非帝意陰主其事者文明馮太后爲之祟也道武殺明元之母劉貴人獻文殺孝文之母李氏孝文殺太子恂之母林氏曰此魏家故事也而魏家故事實不然太武之母杜貴嬪明元未嘗殺之也景穆之母賀夫人太武未嘗殺之也文成之母閭氏景穆未嘗殺之也明元太武景穆未嘗行茂陵之誅而何獨致疑於宣武杜氏賀氏閭氏未嘗有鉤弋之痛而何獨致幸於胡嬪則不殺者故事殺者非故事也馮後曰不然李閭二族將圜起而睨吾位告其子若孫曰生子殺母魏家故事也子若孫勉應之曰生子殺母魏家故事也臣民相率口語曰生子殺母魏家故事也史臣緣而筆之書曰生子殺母魏家故事也實則不然道武一時殘忍之舉而馮後因口實之以爲故事史臣緣而筆之書者大誤也非實錄也此胡靈後所爲在椒掖之中奮其長舌以死爲歸者也

元諶傳

史稱諶無它才識歷位𨿽重時人忽之此語謬矣按趙郡王愛其次子諶卽讓封始遷肆州繼廣食邑諶悉辭不受髙節素風一時無輩及尒朱議欲遷都恐喝河陰之毒諶抗辭無撓彊禦色沮此非才識而何北史因魏氏之言沿而不削亦一疵也

鄭羲傳

史云鄭羲𨿽不潔淸義然後取天下豈有義然後取之人而猶被不潔之名者乎魏收祗讀章句不諳大義一遇經傳附會卽敗乃知禮義之文中外相應收不敢望見吾丘司馬也李氏仍之不刪亦是一病

楊播傳

楊播髙佑二傳當時疑其詞多溢美武定天保之間楊愔髙徳正方用事魏收所云我爲二公作佳傳是也及細閱之髙傳尋常略無諂筆楊傳文成一卷其詞數千孝友逸羣百口殱盡天之報施善人固如是耶尒朱固屬滛刑楊氏本無隱慝然其中緣飾過情史官未免有之李氏知爲穢書而一一襲故亡所芟攺是爲大失

尒朱兆傳

秀容渤海術本一家尒朱以輕猾隕躬髙氏以深姦定霸史官不審加髙氏以舉義之文魏收仕齊諂言如簧固無足怪北史仍襲陋說豈亦受北來酒肉之贈耶

尒朱天光傳

據天光傳云建義元年夏萬俟丑奴撃蕭寶夤於靈州禽之遂僭大號及寶夤本傳復云與侯終徳戰敗攜公主及其少子與部下百餘騎從後門出遂奔萬俟醜奴醜奴以寶夤爲太傅天光之傳則寶夤受縛寶夤之傳則寶夤自投二者何去何從醜奴狂僭以天光之傳言之寶夤獲後始稱僞號以寶夤之傳言之則醜奴狂僭已久來便授官否則太傅之職非至尊孰與除此耶二者又何去何從且天光傳所云寶夤被禽之地靈州也及細考本傳寶夤曾至平涼後仍歸雍州卽令被禽乃雍州非靈州也二者又何去何從

斛斯椿傳

魏收立斛斯傳曲詆之所以諂髙王也北史削去樂亂幹禍之辭而猶存厥性佞巧之語天下有厥性佞巧之人而能辭店受牛畱心軍國重事者耶李氏著南北史率以諸書爲藍本史論襲舊不下一意惟於列傳舊文或芟削以見史筆或濫存以形疵陋其中玉石較然自辧

節義傳

史載郭琰沓龍超乙速孤佛保三人搜補逸漏可稱良史獨傳中王玄威石祖興一以匹夫而喪天子一以部民而結上官長無恥之習開側媚之端猶然仍魏氏書而不削未可以訓也

梁蕭傳

北史削劉石諸國不載最爲得衷獨綴蕭梁者以江陵黒子屬西魏附庸耳愚謂梁𨿽小弱實中華帝室之冑殿諸鐵伐徒何猶然島夷相畜耳以弁簡端於理爲允

髙麗諸

傳諸本國之事與魏齊周隋相切者方應紀錄否者削之諸傳正體宜直云某國出某氏之後已詳某書某傳中文多不載一二語可了且復無煩刺刺也

文宣紀

紀云所幸薛嬪甚被寵愛忽意其經與髙嶽私通無故斬首藏之於懷於東山宴勸酬始合忽探出頭投於柈上支解其屍弄其髀爲琵琶一座驚怖莫不喪膽后妃傳云薛嬪者本娼家女也年十四五時爲淸河王嶽所好其父求納宮中大被嬖寵其姊亦俱進禦文宣後知先與嶽通又爲其父乞司徒公帝大怒先鋸殺其姊薛嬪當時有娠過產亦從戮紀言無故則暴怒出於一時傳曰過產則行刑施之有漸紀傳之說將安所從以淸河王傳考之帝懸薛氏姊而銘殺之讓嶽以爲姦民女其說大槪與后妃傳相類紀特欲甚文宣之暴措詞未免兩岐耳

段韶傳

傳云周文遣將率羌夷與突厥合眾逼晉陽武成自鄴倍道赴之時大雪諸將或欲迎之韶曰不如陣以待之彼勞我逸破之必矣遂大破之及閱髙趙郡之傳則不然傳曰是役也段孝先持重不與賊戰自晉陽失道爲敵所屠無遺類焉斛律光自三堆還帝以遭大寇抱其頭哭任城王湝進曰何至此光面折孝先於帝前曰段婆善爲送女客於是以叡爲能繇此言之惟敵是求者髙須拔也容頭過身者段孝先也孝先堅壁固壘以老敵師是亦將家所尙明月素號知兵何故輕致反唇或者非實錄乎語孝先材略不在明月下勅勒老公服之而厥子黜諸至尊之前乎且閱髙叡傳則選愞觀望孝先不免辱國閱孝先傳則老謀壯事又復萃於一人一傳一事並出李氏之手兩兩相背正復不解

邢邵傳

置學一疏魏李崇之筆延壽混入邢傳殆襲百藥之史而忘其訛也但二李亦復小異伯藥以爲與魏收同奏延壽以爲與元義同奏攺魏收爲元義者應是見靈太后答教此時疑伯起尙未登用遂稍稍更定耳獨不思此疏上於永泰太昌之間元義胡後久作冢中枯骨焉得同之上封事並望其勅議乎此紀載之可一笑者也傳中載宣武富於春秋崔暹每勸禮接名賢以邵宿有名望故請徵焉宣武甚親重之多引別見邵舊鄙崔暹無學術言論之際遂云暹無所知解宣武還以邵言告暹並道此漢不可親近暹頗銜之邵奏魏帝發勅用妻兄李伯倫爲司徒祭酒詔書已出暹卽啟宣武執其端擅邵繇是被疎及按崔暹本傳則又不然暹親遇日隆好薦人士言邢邵宜親重言論之際邵遂毀暹文襄不悅謂暹曰卿說子才長子才端言卿短此癡人也暹曰子才言暹短暹說子才長皆是實事不爲癡也以二事合觀同薦一人而被毀及被毀而能容與不能容則大異一崔暹也胡爲猜深刻急於宣武之世而豁達大度於文襄之朝也在宣武之世則銜之在文襄之朝則容之一事而前後異同寛忮頓易此必史官好立議論之過以致紀事之互舛耳且秀容旣敗渤海乃興宣武之世六鎭跋扈甫形尒朱反迹未見此時賀六渾不過一鮮卑客耳髙氏霸府何在崔暹頓爾柄用宣武之朝尙無崔暹之迹薦邵一事在崔傳則可存在邢傳則可削或曰玩邢傳本文宣武當作文襄亦一時載筆之誤若然更無以處乎崔暹本傳矣總之後代史官久不識闕文之義事取竦聽不顧抵牾所以盟密夏五之文此風邈不可再也

儒林張景仁張雕武傳

張景仁以八體進身余無它藝廁諸儒林徒辱縫掖李鉉馮偉有知便應割席張雕武蹇蹇匪躬忠諌被誅死生之際偉然可觀此當舉其大節沒其小疵傳中以景仁同譜之故謂其通婭胡兒與相首尾均此一人始則屈志瑣姻之側終則抗顏萬乘之前有是理乎北史至謂少年美面爲王元則所愛悅曲舉斷袖之歡以蔑傳經之雅史官與人爲善未應如是

胡長仁傳

太白食昴之變北史以爲二胡當之按胡長粲爲趙州刺史昴屬趙分刺史當其災咎徐之才之說良屬有據及長仁賜死復同此占曰食昴不利胡王以長仁姓胡封隴東郡王故也果爾則井鬼見異必傷秦宓之宗牛斗呈祅斷禡吳均之族安定衣冠之裔無端變爲旄頭鱗介之倫傅會成說徒資嗢噱

恩幸郭秀傳

傳云秀親寵日隆張伯徳祁仲彥張華原之徒皆深相附會愚謂此非實錄也按張華原循良之吏齊代治行推爲第一豈與小人作緣或稍加禮貎不峻絕之而已否則效杜徵南故事賂遺雒中權貴使不爲我難耳史官遽加深文爲善者懼矣

蘇夔傳

傳曰性傾險無行論曰志識沈敏方雅可稱一傳一論何相背之戾也按李氏南北史緒論率割裂成章率爾而作剽襲前人無復已筆間或有之僅屬一臠李氏詳於紀密於傳疎於論其大率也總之作史之體是人賢否旣其載本傳曰論曰贊曰評胥屬駢枝茍無創論別聞與本傳相左右者作傳之後不必作論偉哉本朝宋王二公之修元史也加人一等矣

楊素傳

按素從齊王憲拔晉州憲兵屯雞棲原齊主以大軍至憲懼而宵遁爲齊兵所躡眾多敗散素與驍騎十餘人盡力苦戰憲僅而獲免及閱文帝十三王傳大不然煬王憲之傳曰齊主聞晉州見圍自來援之時陳王純屯千里徑大將軍永昌公椿屯雞棲原大將軍宇文盛守汾水闗並受憲節度繇此言之則屯雞棲原者永昌公椿非齊王憲也憲傳又云憲密謂椿曰兵者詭道汝今爲營不須張幕可伐栢爲庵令兵去之後賊猶致疑時齊主自率大兵與椿對宇文盛馳吿急憲自救之齊兵遽退盛與侯莫陳芮逐之多有斬獲俄而椿告齊眾稍逼憲又救之會被勅追還率兵夜返齊人果疑栢庵爲帳幕不疑軍退翌日始悟繇此言之則救者齊王退者非齊王也奉勅夜返者齊王懼而宵遁者非齊王也戰而斬獲者齊王僅而獲免者非齊王也望栢庵爲疑兵齊人未嘗追躡率盛芮而苦戰楊素何不列名二人之傳矛盾抑至此乎或解之曰周書成於令狐隋書成於魏氏二人當各有所本後人不能定其是非至於北史出一人之手立齊王憲傳則歸功於齊王而楊素不聞齒錄立楊素傳則溢美於楊素而齊王罪同覆軍蓋蹈襲二家成書不復詳校爾

史糾卷三

●欽定四庫全書

史糾卷四

﹝明﹞朱明鎬撰

○新唐書

髙祖紀

突厥殺劉武周於白道歐宋新書以爲在武徳之五年劉昫舊書以爲在武徳之三年司馬涑水棄新而取劉其必有所據矣

武徳九年四月辛已廢浮屠老子法按髙祖辛已詔不過沙汰僧尼禁增寺觀非廢法也且七年十月曾幸終南山謁老子祠矣此詔下而事竟不行未嘗廢亦未嘗復新書云四月廢浮屠老子法六月復浮屠老子法二者皆非實錄也據劉書辛已之詔亦在五月而非四月

太宗紀

紀云太宗降宗室郡王非有功者爵爲縣公此史官書悞宗室降爲郡公非縣公也吳縝糾謬之言良然縝又云紀中太宗享年差三歲餘細考年曆太宗生於開皇之十八年隋文崩日已七歲矣合大業十三年武徳九年貞觀二十三年計之應五十二歲今紀云年五十三所差一歲據吳氏言之則太宗享年五十矣吳氏之言亦不爲無謬當以劉昫之紀爲正劉昫書曰太宗年五十二

髙宗紀

總章二年冀王旭輪攺名輪此皆史官書法之謬冀王原名旭輪不過仍令單名耳初未嘗有所攺也新書舊書書法互有勝負卽如房遺愛柴令武謀反荊王吳王非與同謀長孫諸人憎之彊擠之以死舊書混而書之不過曰房遺愛元景恪薛萬徹柴令武謀反伏誅而已新書書曰駙馬都尉房遺愛薛萬徹柴令武髙陽巴陵公主謀反伏誅殺荊王元景吳王恪是非斷斷不減春秋之筆此舊書負而新書勝也髙宗攺元十四舊書於攺元之故必詳其說新書類略之而載舊書於永徽必稱七年於顯慶必稱六年餘皆以此爲凖新書徑稱元年而無七年六年之文不知諸元惟麟徳可以從歐氏書法以有詔預攺耳它元則不然或攺於二月或攺於三月或攺於八月或攺於十二月未攺元之前所行之事不得不連而相舉以是知劉氏七年六年之文爲必不可易開卷朗然若撥霧而見靑旻此新書負而舊書勝也

中宗紀

景龍元年七月皇太子以羽林千騎兵誅武三思不克死之此史官書法之誤也是時武三思及子崇訓旣已誅之矣何不克之有但眾靖身殱弄兵自焚耳

玄宗紀

紀略傳詳史體固然過加刪削毋乃太簡玄宗春秋旣髙王心日蕩時禦勤政之殿屢登花萼之樓君臣曲宴賞花賦詩甚至至尊邀宴罷之車醉臣受牀褥之賜休假縱遊戒無入署旬節張宴官爲賜錢半成勝事全繋風愆史臣沒而不書何以鑑後及其西蜀回鑾南樓髙禦肅宗徒步而控轡上皇撫背而止車父子歡然允彰孝道筆削不及後代何觀至於李林甫之平章事也書曰是日大風拔木楊貴妃之入侍也書曰以壽王妃楊氏爲道士號太眞春秋謹嚴凜凜筆端舊書義例敢望肩背但楊氏固爲禍水安賊最屬亂源寵以使相假之王封紀中曾不一載吳縝病其疎略不其然歟

肅宗紀

肅宗紀云乾元元年十月立俶爲皇太子代宗紀又云乾元元年四月立爲皇太子二紀相距幾何或以爲四月或以爲十月以舊書考之代宗實以干元元年五月正儲位則十月四月所紀皆舛

代宗紀

代宗天質仁厚髙出世主優崇宦官是其大疵姑息藩鎭事非得已肅宗獨柳甫誅河朔遽失代宗矯而過之馴至委轡至其待功臣有體敬事汾陽使之功髙不懼僕固懷恩罪惡滔天卹其老母嫁其幼女武臣悍將可以感而泣矣此視雄猜之主鳥盡弓藏深文宻网參夷遽及何但什伯與千萬哉歐陽目爲中材之主未免太甚善乎劉昫之言也曰罪已以傷僕固徹樂而悼神功懲載縉之姦回重衮綰之儒雅修已以禳星變側身以謝咎徵古之賢君未能及此而猶有作梗負恩勞師獘賦者蓋陽九之未泰豈君道之過歟

徳宗紀

徳宗三年十月壬辰射生將韓欽緒謀反伏誅按欽緒遊瓌之子也欽緒逆連妖僧徳宗以功臣子特原之所誅者止妖僧李廣弘及餘黨百餘人欽緒未嘗正典刑也

昭宗紀

景福元年十月河東將李存孝恃擒孫揆之功怏怏望報及李克用用康君立存孝益不平遂據邢州與張浚通本紀書曰河東將李存孝以邢州叛附於全忠幹寧元年三月太原軍陷邢州執李存孝用轅裂之刑本紀書曰李克用寇邢州執李存孝殺之一曰叛一曰寇此史官代朱溫李克用執筆也存孝果叛在克用不宜書寇矣克用果寇在存孝不宜書叛矣且當日邢州之據實與張相合縱未嘗送欵朱梁克用意中指爲叛耳在存孝不得云叛卽河東州兵自戰其地自執其將未嘗侵天子土疆賊天子命吏朱溫意中指爲寇耳在克用不得云宼書寇書叛兩者均失至於紀事年月逺近乖謬李克用殺雲中防禦使段文楚在懿宗咸通之十三年本紀乃以爲僖宗乾符之五年宋威殺王仙芝賊黨尙君長在乾符之五年本紀乃以爲乾符之四年疎舛之病卽二事可見

諸志諸表

紀與志並出歐陽文忠之手所紀災祥年月日互殊武徳二年地震在髙祖紀則九月乙未在五行志則十月乙未貞觀七年雨土在紀則二月丁卯在志則三月丁卯貞觀十二年地震松叢在紀則正月乙未在志則正月壬寅貞觀十三年石然云陽在紀則四月壬寅在志則三月壬寅武后垂拱二年新丰有山湧出在紀則十月乙巳在志則九月己巳僖宗乾符中五月風雹在紀則五年五月丁酉在志則六年五月丁酉二者何所取矣當以質之司馬洓水及劉道原

舊書煩新書簡舊書疎新書宻其大較也舊書立志十有一新書立志十有三而增儀衛志兵志選舉志焉舊書無表而新書立宰相表方鎭表宗室世系表焉舊書武后止入帝紀新書旣爲武后立紀又爲武后立傳新書於諸傳之外又立卓行傳藩鎭傳又姦臣叛臣逆臣傳凡此條例皆卓卓度越劉史無容置議顧有進焉者宰相世系差似可刪遙遙華冑徒資一噱郭崇韜泣拜汾陽之塋狄武襄笑謝梁公之誥郭狄之識孰崇孰卑惜修史者見不及此新書不當刪而刪者帝紀之詔勅新書當刪而不刪者諸相之世系也帝詔詳載劉書殊足觀覽𨿽學士視艸未必悉出宸裁而詔誥臚列亦以備一代立言之體歐氏全削不收此新書之微遜於舊書者耶宰相世系紕繆不一蘇瓌字昌容乃曰字廷碩廷碩頲之字也蘇震本瓌曾孫乃曰七世孫七世抑何遙遙耶李曄本李承之兄系中以兄爲弟李藩乃李承之子系中以藩作潘李晟之髙祖名芝蘇頲之曾孫名翔並削去不敍於惟謙相中宗而於氏表不載武什方相武后而武氏表不載李藩相憲宗而李氏表不載鄭綮相昭宗而鄭氏表不載諸凡疎漏是不一倫

代宗母吳皇后傳

傳中所載彊半皆虛吳后入宮在肅宗未爲太子之前林甫傾陷在代宗旣已成童之後三日洗兒負姆擅易語旣誕絕事復不經宋之修唐書也命翰林學士各搜異聞人置一通以備舊史所未載以故稗官說部絡繹奔會茍期悅耳不務葉情借南董記言之局競王何隸事之長此其短也咸林吳氏駁之極詳今全載之吳氏文多不載糾繆曰今按本紀代宗以大歷十四年崩時年五十三是歲己未推其生年實開元十五年丁夘歲而李林甫以開元二十年方爲宰相且按林甫本傳其未爲相之前亦無謀不測以傾東宮之事此其證一也又按開元十五年太子瑛尙居東宮至二十五年瑛始廢二十六年六月肅宗方爲太子是歲戊寅則代宗已年十二矣此其證二也且肅宗旣爲太子其宮室之內泛掃庭宇整飾樂器宜各有典司豈有乘輿方至而有司恬然不加除治者乎此其證三也代宗旣爲嫡長孫而又生之三日玄宗親臨浴之其事體亦已不輕彼負姆者遽敢率爾取它兒易之上欺人主下易皇孫靜尋其口有同戲劇𨿽人臣之家亦不至是況至尊之前乎此其證四也由是言之則吳后傳中所言虛謬可見蓋出於傳聞小說增飾之言不足取信於後世也

髙宗三女睿宗十一女

髙宗之女義陽宣城兩公主四十不嫁武后以嫁衛士太子弘傳載之而公主本傳略之義陽下降權毅宣城下降王朂二人卽太子傳中所稱當上衛士耶吳氏糾繆以爲四十不嫁事似有而實虛此語誠然蕭淑妃被難之歲大約與武后入宮之齒相亞其女卽被幽繋猶應在童年字人之日豈其遽至華髮據宣城本傳下嫁潁州刺史王朂則王朂之爲刺史而不爲衛士也明甚卽權毅之官略不可考而王朂居然仕籍本非老兵衛士之說胡爲乎來哉卽曰尙主之後予以美官本傳胡不明言本末而直以下嫁潁州刺史爲文也則四十不嫁固虛而下耦衛士亦復不實太子弘之傳曰義陽宣城二公主以母故幽掖庭四十不嫁弘聞眙惻建請下降武后怒卽以當上衛士配之公主傳曰義陽公主下嫁權毅髙安公主始封宣城下嫁潁州刺史王朂此兩傳之自相矛盾者也荊山公主下嫁薛伯陽涼國公主又嫁薛伯陽中宗宜城公主下嫁裴巽睿宗薛國公主又嫁裴巽豈二主同歸於一人耶抑荊山宜城早年而涼國薛國嗣婚耶史無明文徒爾傳疑此固率爾之紀非堅據之書也咸林吳廷珍曰髙宗以貞觀二年戊子歲生而孝敬皇帝以上元二年乙亥歲薨自戊子至乙亥則髙宗才四十八耳何緣有四十歲之女乎

玄宗女

書稱玄宗二十九女而數之乃三十女卽虫娘見憎至代宗方得封名要不可謂非玄宗女也新書之疎略大約可見至如駙馬之姓名諸傳互易廣寧公主之夫在楊妃傳則以爲程昌裔在公主傳則以爲程昌胤常芬公主之夫在張后傳則以爲張去盈在公主傳則以爲張去奢臨晉公主之夫在孝友傳則以爲鄭潛曜在公主傳則以爲郭潛曜不寧惟是太宗女豫章公主之夫在唐儉傳則以爲唐善識在公主傳則以爲唐義識二者何去何從讀史者未知所稅駕也

諸王傳

薨年卒月紀以傳信史官之筆未可輕下乃有紀然而傳不然此傳然而彼傳又不然者流之後禩何所取裁卽如常山王承幹之卒在太宗紀則貞觀之十八年在承幹傳則貞觀之十九年太子宏之卒在髙宗紀宏本傳則上元之二年在太子賢傳則上元之元年肅王詳之薨在徳宗紀則建中之三年在肅王詳傳則建中之二年惠昭太子之薨在憲宗紀則元和之六年在穆宗紀則元和之七年在惠昭本傳則元和之五年諸王而外復如武惠妃之薨在玄宗紀及惠妃本傳則開元二十五年在楊貴妃傳則開元之二十四年然則從傳乎從紀乎從此傳乎抑從彼傳乎帝紀修於歐陽列傳成於小宋猶曰二人分局或未校訂以故載筆有舛及二傳之矛盾則成於一人出於一手何相背之戾也諸王享年紀錄亦復多誤江夏王道宗薨年五十一本傳乃以爲五十四【道宗生於隋仁壽三年癸亥之歲死於永徽四年癸丑之歲自癸亥至癸丑年五十一何以見之劉武同度索死之戰道宗年十七此武徳二年也按此可推】太子弘薨年二十三本傳乃以爲二十四【按燕王忠傳皇后廢武后子弘甫三歲時永徽六年乙夘也上元二年乙亥薨正得二十三】太子重潤薨年二十本傳乃以爲十九【重潤生攺元永淳是歲壬午死於大足元年是歲辛丑正得二十】據傳攻傳其失自見卽劉昫舊文所書不異身任筆削者獨不可一一是正之而乃沿襲其故耶吾恐吳兢劉知幾所修之史正復不然

中宗子殤帝

吳氏糾繆曰今按新書凡列帝諸子間有史失其傳者亦必標其名而著其遺逸無傳之因不直爾晦其名也今此所謂殤帝者重茂也始封北海郡王神龍初進封溫王中宗崩韋後矯遺詔立之爲皇太子遂卽皇帝位旣而臨淄王以兵討亂韋氏敗睿宗卽位復封爲溫王景云二年正月徙封襄王開元二年七月丁未薨追冊爲殤帝重茂之立凡二十餘日比於諸王事亦稍殊若以前史昌邑王北鄕侯例推之其始封進爵及平生事迹則宜列之爲傳其卽位後所行之事則當編之於中宗睿宗之紀今傳但紀殤帝二字其餘皆略而不述亦不顯其名及隱晦無傳之因反更不若列帝諸子之失傳者使後世窺者莫知殤帝之爲誰此又書法之不可曉者也此咸林爲溫王不立紀傳而發也愚按溫王封爵事迹散見於中宗睿宗之紀及韋庻人太平公主之傳𨿽無紀而有紀𨿽無傳而有傳宋景文之所以闕如也𨿽然帝子詳列溫王則否咸林之論當非季緒瑣瑣顧五尺豎子制命妖後卽位後所行不過斜封墨勅耳何事可紀何紀可立卽以漢昌邑王晉海西公例推之宜爲溫王立傳而不應爲溫王立紀

紀傳書名

史官書姓書名書字所以傳信也髙祖之子滕王元懿而紀書爲越王元茂憲宗之子信王憻而紀書爲信王■﹝忄丐﹞昭宗之子徳王裕而紀書爲徳王佑魯王靈夔之子範陽郡王藹而紀書爲範陽郡王靄觀察使崔瓘而紀書爲團練使崔灌黃州刺史瞿章而紀書爲黃州刺史矍章雍王繪之曾孫景恆而宗室世系書爲景悞李承之子李藩而宰相世系書爲李潘此歐陽永叔之過也劉昌裔之傳誤以楊子琳作楊忠琳孟元陽之傳誤以蘇光榮作蘇元策田令孜之傳誤以鹿宴弘作鹿景弘仇士良之傳誤以魚弘志作魚志弘突厥之傳誤以李髙遷爲季髙遷一吳大瓘也在柳晟傳則以爲大瓘在吳通玄傳則又以爲瓘一頡利之子也在突厥傳則以爲疊羅支在李靖傳則以爲疊羅施一何重霸也在武宗紀則以爲重霸在進滔傳則又以爲重順一牛朂也在僖宗紀則以爲牛朂在田令孜傳則以爲牛頊此宋景文之過也藝文志中以仇甫爲裘甫公主傳內以鄭氏爲郭氏【臨晉公主之夫郭潛曜也】宰相世系以蕭詧爲蕭登袁朗始祖以袁粲爲袁察此紀姓紀名之誤歐宋兩家分任其過者也君臣攺名史官並宜詳書中宗初名哲武后攺爲顯穆宗初名宥憲考攺爲恆紀中絕無明文劉齊賢犯章懷之名攺爲景先楊隆禮避玄宗之諱攺爲崇禮傳中並行遺落後人讀史不恨其闕如耶

裴寂傳

傳云麟州刺史韋雲起告寂反此史官之誤也雲起未嘗爲麟州刺史亦未嘗告玄眞反所劾者裴縕耳此亦隋代事於唐朝無預雲起本傳可考也且武徳初並未嘗有麟州麟州置於玄宗開元之十二年析勝州之連谷銀城而始置此州在髙祖時何得有麟州何得有麟州刺史卽何得韋雲起爲麟州刺史而告裴玄眞反耶裴寂之傳韋雲起爲麟州刺史韋巨源之傳巨源貶麟州刺史一在髙祖武徳之初一在武後天冊之歲悉以子孫四五十年後新置之州爲授官左遷之地誠不得其解也卽曰劉昫之史亦然舊書本多誤後來史官宜一一是正之始無媿厥職耳

李績傳

傳云績以總章二年卒年八十六劉昫舊書則云薨年七十六愚細考之李懋功卒年六十八舊書新書皆非也按李懋功本傳十七年往從翟讓作賊時大業末年也義寧三年卽大業末年所不必論加以髙祖武徳九年太宗貞觀二十三年髙宗永徽元年以至總章二年共十九年通計之李懋功止六十八歲耳卒年八十六薨年七十六劉宋二史果何所據而書之耶卽曰大業末年原屬統辭焉知非十年十一年而必以十三年遙斷之乎若然則李懋功卒年或七十或七十一不得云七十六也倘曰李懋功作賊時在大業中則舊史之書薨稍近而新史之書卒尢逺矣

長孫皇后歸太宗

皇后本傳曰長孫熾嘗聞竇太穆勸撫突厥女心志之每語弟晟曰此明睿人必有奇子不可以不圖婚故晟以女歸太宗由此傳言之則主婚者後父長孫晟也髙儉傳曰士亷少識太宗非常人以所出女歸之是爲文徳皇后由此傳言之則主婚者後舅髙士亷也後之讀史者從皇后列傳乎從髙儉列傳乎按舊唐書髙儉傳長孫晟生子無忌及女晟卒士亷迎妹及甥於家恩情甚重見太宗潛龍時非常人以晟女妻焉儉謫朱崖主簿念妹無所庇乃賣大宅買小宅以居之儉妹卽長孫皇后母也此時晟捐館已久煢煢母子惟依渭陽則主婚者屬舅不屬父可知也或曰儉謫嶺南中原隔絕武徳五年方議歸命則文徳結褵已久主婚未必屬儉或亦長孫季遺命乎兩存之可也夫史可兩存則史可兩疑去實錄也逺矣

劉弘基傳

傳曰時討薛舉戰淺水原八總管軍皆沒惟弘基軍戰力矢盡爲賊拘仁杲平乃克歸此史官大謬不然者按淺水原之戰仁杲將宗羅睺敗走太宗急追夜半圍之遲明而仁杲降則淺水原乃戰勝之地何得八總軍皆沒乎弘基敗陷實在髙墌一戰史官誤以髙墌作淺水原耳卽髙墌之役所陷者不過慕容羅睺李安逺劉弘基三人亦無八總管並沒之事此書事之最繆者不可不是正也

薛萬均萬徹契苾何力戰功

薛萬均本傳曰從李靖討吐谷渾萬均萬徹各以百騎行前卒與敵遇萬均單騎馳突無敢當者還語諸將曰賊易與復馳進撃斬數千級勇蓋三軍契苾何力本傳曰與李大亮薛萬徹萬均討吐谷渾於赦水川萬均率騎先進爲敵所厄兄弟皆中創墮馬步鬥士死十六七何力馳壯騎冒圍奮撃敵披靡去有詔勞軍於大斗拔谷萬均恥名出其下乃排何力引功自居何力不勝憤挺刀起將殺之諸將勸止及還帝責詢其故何力具言萬均敗狀二傳之言抵牾不同如此信二薛傳則兄弟皆有力如虎之帥信契苾傳則萬均一貪冒敗軍之徒二傳將安所從乎

蕭至忠被誅

王琚傳曰太上皇聞外嘩噪召郭元振升承天樓閉闗以拒少選琚從帝至樓下誅蕭至忠岑義竇懷貞斬常元楷李慈北闕下賈膺福李猷於內客省由此言之至忠應時行誅未嘗少稽天戮也至忠傳曰先天二年主敗至忠遁入南山數日捕誅之由此言之至忠亡命窮山未嘗暴屍樓下也二傳不同如此

杜鴻漸傳

史臣以崔旰一事惡其飬亂愚竊以爲過矣崔旰亦才臣杜之巽力不足以殺旰而必欲圖旰其勢必激而爲亂旰據形便握勝兵全蜀恐非朝廷有卽栢貞節楊子琳李昌巙三人始𨿽執言討罪終歸合從耳杜之巽善觀大勢明於要領許旰不死以平其忿委旰以政以滿其望薦旰爲尹以發其感因日與從事縱酒髙會以釋其疑虣臣革心從容束裝入覲天子此時旰力可以叛智足以亂而不忍叛不忍亂唾手夷劍閣之險挈而還之天府伊誰之功一一皆杜之巽力也凡有才之人用之難有才之人而繩趨尺步者用之易有才之人而貪亂樂患者用之難杜之巽曲爲其所難而史臣不知其有所用醜詆深訾誠無當於直筆矣愚更有進者杜之巽後有平蜀之功前有恢復之舉白艸進說肅宗光復舊業盡於之巽數言迄今繹其辭彷佛淮陰壇上之辭武侯隆中之語吾以爲之巽之功不出孛郭下特其不持大體勸肅宗早卽眞耳愚嘗曰杜之巽房次律皆儒臣之有用者房次律勸親王握兵祿山聞而失箸杜之巽勸肅宗和虜西京因而遽收史臣因車戰之敗隨以病房荊南之走卽以詆杜槪爲儒者不知兵循其一眚而掩其全媺亦太苛矣韋見素附楊釗以進身史臣載其彊諌杜之巽化崔旰以平蜀而史臣疚其長姦總之司史者過也或曰舊書云然新書因仍不攺吾更有尢於子京者知采劉氏之史而獨遺劉氏之論爾劉昫舊唐書論曰時以任崔旰爲非則不然矣旰南拒貞節北敗獻誠宜以懷來未可力制終致歸國豈非臧謀向討之卽爲劇賊矣

鄭絪傳李吉甫傳

史官欲甚李吉甫之惡於鄭絪傳則以譖鄭絪之事歸之史官欲甚李吉甫之美於劉辟叛則以討劉辟之功歸之究之二事皆虛而史官不一刋正是大病也按盧從史跋扈自恣陰與王承宗連和此時吉甫出鎭淮南鄭絪方在中書一內一外譖詞何由得進此言譖者妄也討辟之功全由杜黃裳軍機進止悉稟平章此時吉甫之官祗一中書舍人耳西川之功盡歸吉甫將置杜相於何地此歸功者妄也要之二說亦自有故鄭傳之說出於李絳之門生故吏此時李鄭望重物情所歸李吉甫以柔巧結主知舉朝頗薄其爲人而修史者輒因李鄭之故曲加以不肖之名綴之以莫須有之事及至李徳裕秉國重修憲宗實錄此時史官之情汲汲欲歸美於其父而無由則竊杜氏西川之功悉以歸之中書舍人而軍國重事皆欲仰成於綸誥視艸之一人矣愚謂鄭傳入譖之說李絳之門生故吏所修也李傳平辟之說李徳裕之門生故吏所修也此史官之態古今一律者也

黃巢以皮日休爲學士

皮襲美陸魯望有松陵唱和集至今傳之及閱唐史魯望附無功桃椎之後襲美入林言尙謙之黨兩人譬之艸木猶臭味也何一薫一蕕背馳至此史官耳治之功多於目治毒筆陷人正復不少陸放翁辧之極詳皮日休避廣明之難奔江東錢氏官太常博士贈禮部尙書子光業爲吳越丞相孫璨爲元帥判官三世皆以文雄江東見尹師魯集中有大理寺丞皮子良墓志可考子良璨之子也按尹洙爲一時正人不輕立於襲美果如輞川之王脇於祿山義興之蔣污於朱泚則師魯必厭薄其人絕其子孫安肯受諛墓之金奮筆爲之作志耶且襲美旣受僞職日日從老兵扣鞍逐馬顧安得從容西淛投足亷石之門文詠無間耶後人口語以之歸咎於司馬涑水涑水通鑑不過承歐宋之悞歐宋新書又不過襲劉昫之愆顧劉昫亦無足責馮道爲親翁長樂老是其所慕視君如弈畜身類倡修史之日以爲有才之人類皆從賊事仇如此也曲陷知名之士以釋已慚而歐宋安其舞文不爲平反二人似不得辭其咎矣

新書較舊書本勝歐宋之功自不可沒顧其中流品不分者有之持論失衷者有之安置乖方者有之事迹漏逸者有之前後錯亂者有之譜系混淆者有之秉筆率意者有之挾議太苛者有之劉文靜開國謀臣乃與裴寂錢九隴同傳【此仍許敬宗等修史之舊】劉幽求助平韋亂乃與王琚王毛仲同傳牛僧孺淸望絕俗乃與元稹李逢吉同傳此流品不分之失也蕭銑無罪被誅乃有誦聖之詞裴劉人品迥別槪致詆斥之語褚遂良斷非讒人惑於敬宗之史遂致疑其用譖劉蕡對策忠直海內傳頌其文復用譏其戅疎此持論不衷之失也劉延佑素無文采絕少時譽列之文藝傳賀知章暮齒乞休位望通顯列之隱逸傳沈伯儀彭景直諸人之奏議應入禮儀志而乃贅入儒學耿仁智張不矜之節烈應在忠義傳而乃附見逆臣其最謬者崔無詖始黨韋庻人繼善楊國忠乃列之忠義傳邵說屈膝於思明稱臣於朝義乃列之文藝傳此安置乖方之失也雷海靑痛哭凝碧池至今猶有生气不得與安金藏同標信史僧一行博極羣書大衍之歷一時無輩不得與李淳風諸人並付汗靑此事迹漏逸之失也永安王孝基沒於武徳二年而武徳四年乃有突厥相持之戰頡利死於貞觀八年而貞觀十一年乃有劉蘭拒卻之功平章崔圓卒於大歷中時李泌未相也而崔圓之拜大學士乃云引泌例而辭位節度馬璘卒於大歷末時郝玭未將也而貞元中之議城臨涇乃云向璘幕而進詞死者復生令人咋舌此前後錯亂之失也獨孤懷恩本獻後之弟而以爲侄徐齊耼本惠妃之弟而亦以爲侄王瓌本恭憲皇后之弟而以爲惠安皇后之弟王燾王旭本珪之孫而以爲曾孫蕭至忠本徳言之曾孫而以爲孫張鎰本後胤之曾孫而以爲五世孫李景譲本憕之曾孫而以爲孫李玄道本揆之髙祖而以爲祖袁政藻本素泌以徳宗貞元三年方入相立之伯而以爲父韓大敏本韓休之叔而以爲兄崔良位本崔日用之從子而以爲從弟孔戢本巢父之從子而以爲子尊卑不明親疎遽易此譜系混淆之失也久視止有元年而王求禮傳曰久視二年春大雪天策止稱上將而褚亮傳曰太宗爲天策上將軍壽春本寧王之降封誤以入合持盈本玉眞之小字誤以氏號爲封號殷開山所敗之地誤以髙墌爲析墌薛萬徹所勝之城誤以泊汋爲泊灼敬暉之流本在瓊州誤爲嘉州韋巨源之貶本在鄜州誤爲麟州裴行立之擢本在沁州誤爲泌州裴巨卿竇孝諶以無傳作有傳夏悼王懷思王以有傳同無傳岑羲之晉令三品本先天初誤爲景龍初武攸曁之降王壽春本神龍時誤爲長安時此秉筆率意之失也僕固懷恩本非叛臣兩京收復厥功不細一門死王事者四十六人二女爲朝廷嫁之絕域細人交構其間遂激功臣使亂叛臣傳中可以無傳崔胤宦官之誅似屬太甚實爲怯舉厥父祕記始得二王有傳無錄泄憤此時誅宦官唐固亡不誅宦官唐亦亡誅宦官朱溫固彊不誅宦官朱溫亦彊黃門之生死何預汴梁之盛衰所謂窮誅暴討君側𨿽淸而禁逆遂張者當時此言何必遂爲實錄崔胤姦臣之科可以無坐二人宜從劉昫並置之平傳之中而一目以叛一目以姦則立功任事之臣讀之未免短气此挾議太苛之失也新書之失旣章章矣新書之美亦復指不勝屈諸志之整麗列傳之博綜立音簡嚴篇第周贍勝劉昫逺甚顧昫書稍勝者不過記事捷直耳至於紀志之中類失蕪復論贊之文間雜下俚讀者其能辧之而本朝楊升庵諸公必譽劉而抑歐宋重有惜於廿一史之存新去舊此亦好奇之論非守中之說矣

新唐史本屬分任歐陽主紀志及表宋主列傳纂修至於八年之久兩家似宜闗議一人尢宜詳較何至一書之中自啟同異一頡利之禽也在江夏王傳則以爲執之者李道宗在李靖突厥傳則以爲擒之者張寶相一吐谷渾之討也在太宗本紀則以爲貞觀八年在吐谷渾傳則以爲貞觀九年一武后之居也在桓彥範傳則以爲處集仙殿在武后及張易之傳則以爲在迎仙院一安太淸之平也在李光弼侯仲莊傳則以爲被擒在史思明哥舒曜傳則以爲請降一渾釋之之死也在渾瑊傳則以爲戰沒於吐蕃在代宗紀及釋之本傳則以爲見殺於僕固一權梁山之反也在玄宗本紀則以爲開元十年在王志愔傳則以爲開元九年一劉澭之入朝也在徳宗本紀則以爲忿鬩而入帝都在澭本傳則以爲戍隴而歸闕下一韋弘景之封還詔書也在弘景本傳則以爲穆宗之世在劉士涇傳則以爲憲宗之時一劉總之歸地也在穆宗紀則以爲八州在崔植傳則以爲七州在溫造傳則以爲九州島一魏謩之罷相也在謩本傳則以爲大中十五年在宣宗紀及宰相表則以爲大中十一年一劉承偕之謀劉悟也在悟本傳則以爲承偕同鄱將張問在賈直言傳則以爲承偕同慈州刺史張汶一李進賢之被逐也在宣宗紀則以爲楊遵慶操戈而見伐在嚴綬傳則以爲楊遵慶被焚而受攻【傳云兵卒焚遵慶死乃攻進賢】一龎勛之亂也在崔彥曾傳則以爲戍桂林八百人三年請代復畱一年因怒而猖獗在康承訓傳則以爲戍桂林七百人六年之久並不見代積憤而成禍互相違戾更僕難數一彼一此使後世安所取信乎按新書成日仁宗命裴煜陳薦文同吳中錢藻共校勘之五臣身任厥職從容文館目睹瑕類喑黙不置一言是則此書之短五臣與歐宋分載其半矣

席豫鄭薫傳【栁伉畢炕庾氏皆不立傳】

席建侯一生不作艸書可謂謹矣而素與安祿山相表裏爲黜陟使時至謂祿山公直無私保姦之罪莫此爲大其意非不知範陽卽逆謀特見此胡得君欲借以逢迎玄宗爲固寵地耳不作艸書與孔光之不言溫室樹定復不殊而宋景文純爲之作佳傳鄭薫卻宦官蔭子之請可謂有守矣及閱文苑英華乃爲仇士良作神道碑至目之爲全徳奬之爲殊勲深以甘露之事快爲除凶之舉七松處士寧復有心肝耶而傳中未之深考一無詆辭此二者謂之縱慝柳伉上疏請誅程元振此時柳學士封章幾與朱云之請上方同爲快舉而新書不爲立傳畢炕於天寶時爲廣平太守死祿山之難可見二十四郡之中旣有顏平原爲之前驅復有畢廣平爲之後勁而新書不列之忠義韓昌黎爲其子畢洞作志所謂廣平死節而其子不荷其澤者是也劉辟亂蜀有嫂庾氏絕不與往還白居易作詩美之而新書不寘之列女此三者謂之佚美

史糾卷四

●欽定四庫全書

史糾卷五

﹝明﹞朱明鎬撰

○宋史

孝宗帝紀

帝紀之謬莫過孝宗姑舉大臣之書薨者言之乾道六年旣書辛次膺薨淳熙八年復書辛次膺罷淳熙元年二月旣書虞允文薨淳熙八年八月復書以敷文閣學士虞允文爲兵部尙書淳熙五年七月旣書李顯忠薨淳熙八年八月復書李顯忠責授淸遠軍節度使副筠州安置隆興二年八月旣書張浚薨乾道五年二月又書贈太師謚忠獻淳熙八年八月復書張浚都督江淮軍馬乾道四年旣書龍大淵卒淳熙八年八月復書龍大淵知合門事一人之身倐而就木倐而遷除倐而捐館倐而降謫咄咄怪事可發大噱若隆興元年七月旣書給還嶽飛田宅矣淳熙八年七月又復書之隆興元年旣書盧仲賢賫書至金帥府戒勿許四州仲賢擅許之下大理寺二年三月械送栁州編管淳熈八年八月又復書仲賢賫書之事前後重復何其無定據也總之修史者仰成於托克托一人而元順帝復求成書之速不三年而宋遼金三史告竣宜訛謬不倫之狎出也

理宗紀

紹定四年皇太后年七十有五上詣慈明殿行慶壽禮愚謂楊后之齡斷不踰老傳之數此史官紀年之謬也按寜宗本紀崩年五十七距此止七歲耳寜宗存者不過春秋六十有四楊后以艶妃正位宮中反長於寜宗十一歲乎此理勢所必無也卽瀛國公卽位時亦五歲非四歲是皆史官不核之過

度宗紀

紀曰咸淳元年故成都馬步軍總管張順歿於王事詔特贈官五轉此史官誤甚按襄樊之圍張順張貴援之順之死事在咸淳八年非咸淳元年也

瀛國公紀

元軍駐錢塘江沙上潮三日不至時以爲天意說之悠謬莫此爲甚潮三日不至或周室將亡三川告竭之意吾不必寘辧獨是蒙古駐軍必不向錢塘江息肩也明甚蒙古軍中如範文虎張弘範呂文煥輩累累皆宋人叛而入元誰不知錢塘江有羅剎水之號乃敢壁三軍於死地卽巴延誤駐範文虎輩必大聲疾呼告之以故何待遲之又久以至三日之後耶一夕不可何況三日臨江不可何況沙上此理之所絕事之必無而史官采取異聞以哆張沙漠之盛事後儒不察遂深詫之眞癡人前不可說夣並爲史官所侮矣吾一言以斷之曰海潮三日不至此理與事之所或有也元軍駐錢塘江沙上此理與事之所必無也後人讀史者毋爲史官所誤【此議前輩有發之者偶踵而論之忘其姓氏非敢掩爲已有也】

天文志

周伯星旣列之景星中矣復列之客星老子周伯旣列之客星中矣更列之妖星王蓬丙旬始莵昌減光此妖星也皆以爲瑞星仁宗時出奇星一時保章靈臺所不識當屬二帝北轅蒙古入朝之兆反以爲瑞附之景星之末可謂載筆失倫矣至於五行志中水災火災帝紀旣已詳之而志中又爾復出是贅疣也

職官志

志曰觀文殿卽舊延恩殿慶曆七年更名觀文殿置大學士自賈昌朝始又曰國初有文明殿學士宋庠言稱呼同眞宗謚號乃攺爲紫宸殿學士以丁度爲之時稱爲丁紫宸慶曆八年禦史何郯以爲紫宸不可名官於是攺延恩殿爲觀文殿卽二說言之觀文殿之攺在慶曆八年乎抑在慶曆七年乎

藝文志

志曰周顯徳中始有經籍刻板學者無筆札之勞此言失之不考按刋板始自後漢之幹佑中聶宅義爲國子博士校定公羊春秋刋板於國學則經籍刻板已大行於漢之幹佑時矣愚又以刋板之事固不始於周亦不始於漢而實始於唐之季代五代之天子率兵彊馬壯者爲之何知有詩書經籍之可重而屑屑爲梓木之舉乎其事始於武宗宣宗之世無疑但事實年月無所考耳又眞宗景徳元年夏上幸國子監閱庫書問邢昺經板幾何昺曰十餘萬臣少從師業儒經有疏者百無一二蓋力不能傳寫今板本大備士庶家皆有之由此言之經籍刻板權輿於唐而盛行於宋卽顯徳學者無筆札之勞亦非確論也續名臣言行錄志中以爲不知誰氏所撰此書成於李士英之手李固考亭之自出也如此疎漏亦非一端

向敏中傳

傳曰天禧初進右僕射是日翰林學士李宗諤當對帝曰朕自卽位未嘗除僕射今命敏中此殊命也敏中應甚喜又曰敏中今日賀客必多卿往觀之勿言朕意宗諤旣至敏中謝客門闌寂然云云愚謂此非實錄也按宗諤本傳眞宗大中祥符五年宗諤已物故矣何得天禧之初復有李翰林入直耶此非實錄一也眞宗卽位之後向敏中未嘗僕射張齊賢先有端揆之命何得云朕自卽位未嘗除僕射耶此非實錄二也顧此不當責托克托而應責考亭名臣言行錄中曽載此事修宋史者不過摭拾其詞爾

張浚傳

魏公之傳彊半失實殺曲端則委吳玢以咎平楊麼則沒嶽飛之功諸如富平之敗符離之潰廬州悍將之叛皆曲加掩飾深爲之諱而巧爲之辭宋史是非頗不背謬若此一傳未免失之諛而可削也考亭爲魏公撰狀晚年自悔其失實元人作傳純取狀中語而不一爲竄定亦獨何耶宜揭徯斯極論魏公之罪不少借也是非久而益定愆過蓋而彌章卽有南軒爲之子考亭爲之狀終無補於魏公志大才疎之失可見人心良史自在天地間耳𨿽然魏公之失固不可逭魏公之美亦不可沒徐夢莘之流所著北盟彚編厚詆丑誣一時正人如李伯紀趙元鎭張徳遠輩無不肆其惡喙此不過磨衲集碧雲騢之屬耳流傳人間變亂黒白悉聚而火之可也

曲端傳

曲正甫在陜屢立戰功旣塡牢戶張徳遠猶假其旗斾以紿金元史官槪沒不書至於欲殺王庶欲殺王■﹝王燮﹞卽有其意而無其事則歷歷數之以證成其桀驁跋扈之罪此無他張徳遠之傳不得不佳曲正甫之傳不容不惡此托克托諸人純襲髙宗日曆魏公家傳而誤焉者也且同傳之人劉光世以浮沈竊榮張宗顏以選愞貶秩正甫何等反殿諸人之後愚意張浚曲端二傳皆宜削而攺之方無愧於信史

汪應辰傳

傳稱汪聖錫廷試第一宰相趙鼎出班特謝舊進士第一人賜以禦詩及是特書中庸篇以賜按此是新進士賜中庸自汪聖錫始也實大不然按張知白傳仁宗卽位進士唱第賜中庸中書上其本則是特賜中庸始於仁宗天聖之元年不始於髙宗紹興之五年矣又按宋史新編仁宗以中庸賜王堯臣以大學賜王拱辰則是特賜中庸始於進士第一之王堯臣不始於進士第一之汪應辰矣此史官紀事之誤

梁顥傳

本傳梁顥年九十二及第十五年而卒推其登第之年七十有五與世俗所傳耄年得雋初不甚殊遁齋閒覧亦載其登第謝表云白首窮經少伏生之八歲靑雲得路多太公之二年果爾則顥之登第年當八十二不止七十五矣此宋史所紀復與遁齋小異及考洪容齋筆記則大不然梁顥少年登髙科歷開封府推官遇病暴卒推其捐館之日不過四十餘耳容齋博覧彊記自應悉其家乘有所考授宋史信遁齋之語略容齋之筆遂致傅會俗說徒滋傳疑耳

蘇轍傳

傳云轍議歸米脂安疆五砦夏人乃服此非實錄也元佑四年歸五砦五年夏人卽攻蘭州之質孤勝如堡矣六年又攻圍麟府三日恣其殺掠矣七年又攻綏徳城以重兵壓涇原境矣歸砦之復歷歲被兵夏人初未嘗服也總之夏人之服不服不系於五砦之歸不歸狼子埜心非我族類我圉旣固我威旣立戒邊吏勿生事可也至於歸地修好譬之小兒然啼則予菓失菓則又啼耳譬之犬然投之以骨則狺然益爭耳此元佑諸君子之失計而紹聖崇寧之小人藉以爲口實者此其一端也

外裔傳

回鶻傳曰回紇後訛爲回鶻按新舊唐書回紇自請攺爲回鶻取迅捷如飛鶻之義非音訛也拂菻傳曰歷代未嘗朝貢按北魏書隋書拂菻已通中國載在外域志唐之貞觀開元悉貢方物來朝王會圖中久已有拂菻之號矣乃云歷代未嘗朝貢耶

總論

宋史有三善有七失請歷言之宋世私史最多實錄難據紹聖崇寜紹興之間日曆悉出姦賊之手諸如魏泰之碧雲騢王庭秀之磨衲集蒲宗孟之兩朝國史徐夢莘之北盟彚編悉附會姦賊而起黑白混淆賢姦倒置睹之令人气嗌而宋史槪行棄黜不以竄入筆端是非好惡頗不背謬於聖人此其善者一也文文山謝君直悉得佳傳以視魏志之金禕耿紀晉書之諸葛誕母丘儉宋書之袁粲沈攸之唐書之骨儀陰世師或書爲叛或指爲逆大相徑庭此其善者二也忠義立傳必請於天子直書無諱凡與元朝抗命矢死靡貳者悉得具載以養天地正大之气厲人臣事君之節此其善者三也至於銓次失倫往往有之李中師諂阿新法富鄭公之家遂至免役率錢乃與李大臨祖無擇同傳兪充媚悅中官出妻拜之【中官王中正】乃與李綱朱光庭同傳鄭雍明比楊畏共勅劉摯兼以白帖結章惇之歡乃與梁燾王巖叟同傳王漢爲蔡京之客居然入幕豈復楊時張觷之流乃與孫鼛李昭玘同傳鄭望之奉使無狀李伯紀露章劾之乃與朱弁洪皓同傳成閔送敵聲喏貽笑於金淿之率乃與王友直李寶同傳韓公裔掌韋妃箋奏爲東朝故人曹勛父子曲承宣和恩幸兼保金主亮之守盟乃與王肖冑胡松年同傳梁成大李知孝極惡窮奇爲士族之所不齒乃與林勲許欣同傳君子小人各有其類無故以蛣蜣含糞之物寘諸蓀蕙之叢此其失者一也張叔夜何栗孫傳皆死國難名義無諐乃與張閣聶昌同傳曾輔以小臣抗疏爭徽宗微行之失乃與余深薛昂同傳曲端守陜張徳逺中以危法乃與劉光世張宗顏同傳雜薫艸於蕕中混驥足於駑步其謂之何此其失者二也陸佃感舊師之恩【安石爲佃師】許將有趨時之智似有可議而大端無虧終不應與林希溫益同傳安燾協規紹述尙畏名教終不應與黃履蒲宗孟同傳侯蒙疵類不免能救劉仲武十人於死地終不應與林攄朱諤同傳蕭振有治行黨檜擠鼎事尙可原何鑄初附檜議後辧嶽氏之寃二人終不應與王次翁羅汝楫同傳史浩顯阻恢復之論大殊通敵之秦檜王淮徳開道學之禁差異質首之胡紡二人終不應與程松張巖同傳林栗撫定夔蠻議事通逹卽顯核大儒尙當在議功之條終不應與何澹胡紘同傳上官均初議甚正祗與蘓呂意見各殊大立同異終不應與楊畏董必同傳史官之筆一出一入具有嚴科不以小媺蓋巨慝亦不以一眚掩大端總之君子小人當辧其內不當辧其外有陽入君子之■﹝尙阝﹞而陰禍君子者其人可誅也有陽入小人之■﹝尙阝﹞而陰庇君子者其人可原也君子有過亦宜繩之不敢以君子之名而或寛之小人有善亦宜錄之不可以小人之名而或距之宋史持例未免過核將使貎爲君子者人爭附之而不敢與其究也小人之■﹝尙阝﹞愈盛而君子之勢愈孤人亦樂於■﹝尙阝﹞小人而並絕其爲善之路此其失者三也陳靖奏勸農之議泥古難行無益民生不必入循吏傳辛文恱爲太祖之師一時寵異不過因師獲印如周仲進之流不必入儒林傳鄧若水處末流之會發禪讓之談淸狂不惠一至於此幸而一麾出外否則足取葅醢不必入忠義傳種放以終南一山爲仕宦之快捷方式北山移文聞之恬不知恥本屬常秩一流不必入隠逸傳巢谷豁逹好奇萬里繭足喜與二蘓作緣至今傳爲美譚徑附子贍子由傳後可也不必入卓行傳凡立一傳必使名實允協倘訾議可加終有媿於良史此其失者四也葉夢得宣力建炎紹興之間宜與範宗尹輩同傳而顧入文苑鄧孝甫抵觸蔡京列名黨人之碑安世道痛憤吳曦移書制使之幙宜與張觷楊巨源輩同傳而顧入隠逸陳師道峻卻趙挺之之衣劉道原面督王介甫之過宜在卓行傳而顧入文苑王樵以父母被虜志滅契丹築繭室以自居號贅翁而鳴志宜入節義傳而顧入隠逸趙蕃爲正學之望堅不仕之節宜入儒林傳而顧殿文苑之末徐中行父子考亭慕之題詩墓上推爲道學之宗劉勉之胡憲並屬考亭師資之敬邵雍邃於易理魏掞之明於治要六君子宜皆入道學傳而顧入隱逸命名旣舛位置並失按部而就班覺所處之非據此其失者五也更有不必立傳而彊立者丁澣沒於契丹且爲石晉之臣於宋朝何預而存之成閔張宗顏無足比數附見張浚劉光世之傳末是亦足矣張磻饒虎臣戴慶炣趙與■四人之傳止有官銜可書絕無事實可紀何不削去而徒有詞費之譏此其失者六也儒林傳之孔宜孝義傳之姚宗明陳兢歷載其先世譜系刺刺不休以語乎家乘則詳以言乎國史則瀆此其失者七也去其失而存其善是在乎後之刪宋史者

○遼金二史

遼史纂於耶律儼陳大任金史纂於元裕之劉京叔托克托襲其成而已遼史贅疣最多金史重復不少一事而列傳雜見一語而前後復出以語體要槪可芟析作史之意以爲不如是則謀篇不衍卷帙不大未可以成一代之書耳遼史之閏考朔考此表斷不可廢宋遼不同歷故閏朔相殊各自成家史詳載之使後之觀者燎若指掌此修史之功也至於公主表遊幸表紀傳已臚事實年表何煩贅陳累牘不休徒費紙耳金史規模稍闊兼有元劉兩家爲之屬筆所以迥勝遼史顧其中不無可議者太祖紀云追及遼主大敗之獲其傳國璽按遼史天祚紀璽已失之桑幹河中矣此璽何緣再獲當是劉石之後典午爲白版天子自是厥後悉以得璽爲榮遂諱桑幹失璽之事然作史者遼金皆成一人之手何前後兩截也宋扆天資刻薄許其死節容奇剽掠身斃旌以盡忠叛臣傳之張覺在宋史附姦臣之中在金史列叛臣之首旣入宋史而復入金史是不可不刪也列女傳之韓慶民妻夫則遼之貴官妻則遼之命婦宜入遼史而反入金史是不可不校正也

史糾卷五

●欽定四庫全書

史糾卷六

﹝明﹞朱明鎬撰

○書史同異【文多不錄錄其有議論者】

陶潛傳

陶潛字淵明或云淵明字符亮【沈約宋書】

或云字深明名元亮【李延壽南史】

南史淵槪作深避髙祖諱也李氏以虎爲武以丙爲景以淵爲深以世爲代以民爲人諸葛長民李道民悉易爲道人長人皆避廟諱而設律以臨文不諱之義殊不必爾亦狃於江左之習犯祖父之諱輒相向流涕李氏修史不得不沿襲世尙愚意後人校史者悉宜攺正舊史卽兩漢書亦然否則莊光終爲嚴光趙談終爲趙同矣

裴子野傳

子野曽祖松之宋元嘉中受詔續修何承天宋史未成而卒子野嘗欲繼成先志及齊永明末沈約撰宋書旣行子野更刪撰爲宋略二十卷【姚思亷梁書】

齊永明末沈約所撰宋書稱松之以後無聞焉子野更撰爲宋略二十卷【南史】

按裴氏宋略世無傳本惟司馬涑水陸唐老通鑑中偶載子野史論當屬宋略之遺也可見宋時載籍極備本朝中祕遜之逺甚民間藏書亦無贏勝𨿽陳農之使四出而不凖之徒難遇矣

袁泌傳

永嘉王蕭莊僣位【姚思亷陳書】

永嘉王莊稱尊號【南史】

後梁明帝之在江陵也陳書稱名曰蕭巋南史稱謚曰梁明帝此南史書法爲正姚察父子意中惟知有陳不知有梁矣江陵時號影國延祀至三紀則猶然武帝正裔也陳氏旣可帝制自爲蕭氏何嫌再整玉步愚意梁書中明帝必應爲之立紀王琳必應爲之立傳一如何之元梁典之制則庶乎其無議矣蕭頴士依春秋編年例自漢元年訖義寜作傳百篇至陳受梁禪書曰陳霸先及王緒作永寜公輔梁書黜陳不帝頴士助之又著史譜作梁不禪陳論茂挺爲武帝之枝孫太原爲僧辯之的裔持論未必無偏然以視姚簡之書法則二書差快人意也

江總論

總嘗自敍其略曰太建之世權移羣小諂嫉作威屢被摧黜柰何命也時人謂之實錄【陳書】

其爲自敍云太建之時云云識者譏其言迹之乖【南史】

江總特一浪子耳作天子狎客賦詩酬飲以國輸人乃徙宅忘妻之流也指斥太建吒命不辰亦復何心姚簡之之徒以父執之敬曲致美詞此當以南史爲正

書陳梁二史後

按書史異同南多於北而南朝中惟陳梁爲少蓋修二書者姚簡之實董其事姚李比肩立朝年事已懸載筆載言勢難抵牾其情事然也至於大義所眧奮毫獨斷祕簡將絕書牘偏詳李氏要有端長鄭夾漈著通誌略百帙備錄書史凡有異同必黜諸家之書而存李氏之史宜乎諸書旣成李太師父子著作復藏本祕閣卓然單行於八家之外也梁書無傳而南史有傳者王琳張彪是也陳書無傳而南史有傳者陳暄是也魏書無傳而北史有傳者念賢以及乙弗朗六人是也魏書有傳而北史無傳者髙湖諸傳是也後齊書無傳而北史有傳者彭樂是也一人而南齊書有傳北魏書復有傳者裴叔業是也一人而南史有傳北史復有傳者蕭綜是也

宗室元丕傳

北史髙史無甚異同而髙史爲明晣系唐人髙峻所撰初集六十卷其子迥足成六十卷共一百二十卷載在新唐書經籍志中魏伯起魏書帝紀及皇后宗室諸王列傳彊半亡逸後人乃采髙氏小史補之嘗閱王伯厚困學紀聞謂髙書不甚流傳然則小史在宋時已屬祕閣本矣

來護兒傳

護兒率樓船至滄海云云至遂班師【魏徵隋書】

率樓船云云至乃旋軍【北史】

此隋書所紀爲實護兒失利屯師海浦髙建邀戰未嘗喪元而北史攺竄隋書詞多溢美正以來瑗來濟同時貴仕耳時語曰世南男作匠護兒兒作相厥子柄國乃考自應得佳傳矣房彥謙瑣瑣卑職因房喬而立傳演至五六百言魏季景魏長賢魏書本不立傳因魏文貞而收入北史此史官一時气習也

書齊周隋書後

按李氏之史與諸書異同者北較少於南蓋以修北齊書者李百藥修北周書者令孤徳棻修隋書者魏徵三公位髙望重又率李氏丈人行也延壽承大師之指藉以卒業伯起之書或多翻駁三公之史安敢削槁所以同者什九異者什一鄭漁仲錄史至隋書而止唐書五代不復措詞祗以二書屬歐宋先逹之筆不敢互立同異鄭氏之指上與李氏同符可以捄文人相輕之失矣每見後生著述目治無多一遇先軰輒思反唇相稽曺子建所謂季緒瑣瑣曾何足云聞李氏鄭氏之風者應亦渙然汗阻耳

○新舊唐書異同【舊書劉煦著新書歐陽修宋祁著】

武后紀

故司空李績孫栁州司馬徐敬業僞稱揚州司馬殺長史陳敬之據揚州起兵自稱上將以匡復爲辭【舊書】

栁州司馬李敬業舉兵於揚州以討亂【新書】

此書法已爲紫陽綱目開先矣三國鼎峙蜀爲正統其說創自習鑿齒髙貴慘死南闕書弒其義起自蕭穎士帝在房陵書儗幹侯其論出自沈旣濟紫陽一一遵之須知大儒亦自有藍本也

文宗紀

開成元年正月丙辰望日有蝕之【舊書】

正月辛丑朔日有食之【新書】

以晦日食者有之以二日食者有之自古未有望日食此則司史者過也以新書爲正晦日二日亦司曆之過日食未有不朔者或平朔定朔立法未宻耳嘗閱宋史寜宗慶元四年九月太史奏月食於晝已而其言不售月食晝便可日食望太史好爲迂怪乃至是耶或曰開成元年元旦史官以忌諱故錯錄也得之

諸志

監察禦史裏行貞觀初馬周以布衣進用太宗令於監察禦史裏行自此因任裏行之名龍朔元年以王本立爲監察裏行也【舊書職官】

龍朔元年置監察禦史裏行武后文明元年置殿中裏行後亦顓以裏行名官【新書百官志】

監察禦史裏行之名不自龍朔昉也舊書之說爲詳按官制以太宗詔勅之語入官銜者凡有三一監察禦史裏行一平章事一同中書門下三品貞觀八年僕射李靖以疾辭位太宗詔三兩日一至中書門下平章事則平章事不過以之勅藥師耳初非官名也而平章事之名卽自此始其後李績以太子詹事同中書門下三品謂同侍中之書令也亦詔勅中語初非官名而同三品之名卽自此始髙宗時張文瓘以東臺侍郎同東西臺三品則同三品之名自文瓘始入官銜矣永淳初以黃門侍郎郭待舉兵部侍郎岑長倩同中書門下平章事則平章事之名自待舉長倩始入官銜矣龍朔元年以王夲立爲監察禦史裏行則裏行之名自本立始入官銜矣推其由來皆太宗一時王言後遂相沿爲制此不可不考

吳王恪傳

新書於詔勅諸文槪削不錄往還書教必行竄易宋自穆伯長蘇子美古文旣行痛繩西昆之體龎薄太甚凡遇排偶悉易散文愚意一代王言自有其體何必芟除舊作曲徇已筆卽學士視艸未必悉出宸裁而誥詔臚列或備一朝綸綍新書不如舊書之存實也

吳兢傳

其子進兢所撰唐史八十餘卷事多紕繆不逮於壯年【舊書】

兢敍事簡核號良史世謂今董狐云【新書】

吳長垣才擅良史風節挺然折燕公之問解相王之獄大節旣已無疵著論詎復紕繆按長垣在長安景龍間私譔唐春秋迄未成書集賢論次僅得六十餘篇卷帙未聞盈八十也復以書事不當逺謫荊州此時燕公秉國未免髙下在心初以爲紕繆者燕公主之繼以爲紕繆者李哥奴主之舊書乃祖其說耶韋述傳中言令狐徳棻吳兢二人譔武徳以來國史皆不能成韋述屬艸始分紀傳然則八十餘卷或子弟譔之非長垣之筆亦不可知

駱賓王傳

按賓王潛蹤蒜山阻風五陵王那相推刄已同唐杜諸人並命矣倘效張儉之亡命自行秦始之大索何故淫刑方騁偏存寛政新書之說斷非實錄其端本之唐人說部唐人最惡宋延淸必醜說之而後已靈隠寺題詩樓觀門對之句以爲竊之老僧老僧乃賓王避禍薙發入空門者展轉流傳荒誣蔑據宋子京好采小說闌入正史賓王亡禽不知所之應惑於唐記紀事諸書遂采之而成文耳

栁公綽傳

栁公綽字起之【舊書】

栁公綽字寛小字起之【新書】

此新書所紀爲實劉書凡遇一字字輒爲攺易房玄齡之字喬顏師古之字籕悉以字作名以名作字至栁寛以小名作字其失與房顏二傳同也按顏籕祖之推字介弟相時字睿皆一字字顏氏自有家法耳劉氏以字爲名失之不考至於陸長源本字泳乃加一字曰泳之李叔明本字晉乃加一字曰晉卿劉氏意中幾不知古人有一字字矣

書新舊唐書後

舊唐書有傳而新唐書無傳者凡二十七人祖孝孫唐衢字文籍韋辭王正雅張楊趙仁本趙道興閻巨源良吏之李君球李璇酷吏之萬國俊忠義之成三郎尹元眞邵眞趙曄文苑之鄧玄挺李拯方伎之僧玄奘神秀一行隱逸之王守愼徐元紀孫處玄烈女之魏衡妻王氏宋廷瑜妻魏氏女道士李玄眞新唐書有傳而舊唐書無傳者凡一百三十人元結顧少逹鄭珣瑜杜惂鄭薫韋博王鐸康承訓牛元翼傅良弼李寰髙師厚趙犨鄧處訥陳儒裴坦鄭延昌王溥盧光啟周寶劉巨容趙徳諲楊晟顧彥朗王敬武孟方立楊行宻孫儒劉建鋒馬殷成汭杜洪鍾傳劉漢宏張雄馮弘鐸王潮劉知謙忠義之王行敏李育徳吳保安張興蔡廷玉朱體徵張伾周曾王碣吳鐐張遜孫揆卓行之權臯孝友之任敬臣友叔才程袁師武弘度宋思禮鄭潛曜沈季銓許伯會侯知道程俱羅何澄粹李興陳饒奴許法愼杜攢王博武萬敬儒章全益循吏之羅珦韋丹薛元賞何易於隱逸之孟詵秦系張志和陸羽陸龜蒙儒學之沈伯儀彭景直張齊賢殷踐猷陳貞節施敬本盧履冰王仲丘康子元趙冬曦尹愔陸堅鄭欽說盧僎啖助趙匡韋彤陳京林蘊韋公肅文藝之蘇源明皇甫冉栁並歐陽詹李頻吳融呂尙鄭虔列女之房玄齡妻盧李畬母鄭亷妻李符鳯妻髙叡妻秦王琳妻韋盧惟淸徐饒娥安南賊帥陶齋亮母金髙彥昭女李侃妻楊賈直言妻董李妙法謝小娥楊含妻蕭李廷節妻崔殷保晦妻封李拯妻盧山陽女趙周迪妻朱延壽妻王方伎之姜撫杜生【凡不立傳而事迹時見他傳者不錄】

吳漵舊書列外戚傳新書列忠義傳元總秀舊書列文苑傳新書列卓行傳甄濟舊書列忠義傳新書列卓行傳陽城舊書列隱逸傳新書列卓行傳司空圖舊書列文苑傳新書列卓行傳孫思邈舊書列方伎傳新書列隱逸傳武攸緒舊書列外戚傳新書列隱逸傳薛懷義舊書列外戚傳新書附見武后傳賀知章舊書列文苑傳新書列隱逸傳詳按諸人所列新舊不同而新書爲勝惟賀知章入之隱逸傳殊可咄咄賀監位登三事年踰懸車偶乞鏡湖便稱髙蹈則充隱山人隨駕隱士悉可無慚靑史亦何以服王無功陸魯望諸人之心耶劉書外戚傳以薛懷義竄入其中媱禿上烝外則有之戚於何有果爾則呂后之辟陽侯馮後之中山王皆可聨翩附椒房之戚矣此皆史官載筆不倫新書舊書同爲一丘之貉者也

劉書立志十一歐書立志十三劉書分禮儀音樂爲二志歐書合禮樂爲一志而分儀衛車服爲二志分選舉百官爲二志分兵刑爲二志舊唐則有輿服無儀衛有職官無選舉有刑法無兵志也至於宰相年表方鎭年表宗室世系宰相世系諸表及卓行有傳藩鎭有傳姦臣叛臣逆臣有傳皆劉氏之所未備而歐宋二公所增修者較舊史爲精彩一變矣

按五代史劉昫傳止言監修國史並不及修唐史一字豈永叔護前沒其功不錄耶抑劉歸義本乏文采特以故事署名耶傳中稱一朝臣有避祖諱讓官不拜者中書作勅曰聞名心瞿昫遽執筆竄易之曰有恥且格一時傳以爲笑由此言之劉氏之文采槪可睹矣而舊書是非頗不背謬時時與新書分道抗行當是舊書爲眾家所成徒以歸義宦望最髙推之爲主名耳間閱吳縝新進唐糾繆表中云五季天福之際大臣趙瑩之徒綴緝舊聞次序實錄艸創卷帙粗興規條然則宋時所行者趙瑩舊唐書非劉昫舊唐書也涑水資治一書廣采家傳說部而間用唐書往往復出劉宋兩家之外心竊疑劉道原諸人私有筆削今以咸林一表窺測之抑當用趙瑩本耶本朝楊升庵汲汲推劉書不置至舉姚崇說玄宗十事將舊書新書相儗以爲宋不及劉不啻百里而遙然十事舊書不載卽宋子京姚元之贊中已明言之此一則本出自吳兢升平錄升庵欲歸美舊書徑以吳兢之筆悞充劉昫之簡耳偶論舊書而並及之

史糾卷六

