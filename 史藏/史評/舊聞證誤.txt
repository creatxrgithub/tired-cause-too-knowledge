舊聞證誤宋李心傳●卷一建隆至天禧每朝廷大禮﹐二府必進宮。天聖二年南郊﹐呂許公懇言之乃止。自是止加恩而已。﹝出宋敏求《春明退朝錄》﹞按《國史》﹐太祖四郊﹐二府加恩而已﹐未嘗進宮。太宗六行大禮﹐惟雍熙南郊﹑端拱田﹐二府進秩﹐其四郊但加恩。眞宗初郊﹐惟二相進秩。其後三郊﹐兩府始遷官爾。宋所記差誤。太祖少親戎事﹐性好藝文。卽位未幾﹐召山人郭無爲於崇政殿說書﹐至今講官所領階銜猶曰崇政殿說書焉。﹝出張蕓叟《畫墁錄》﹞按《國史》﹐仁宗用孫宣公之請﹐以賈文元等四人爲崇政殿說書﹐崇政殿說書自此始。抱腹山人郭無爲乃太原宰相也。崇政在太祖時爲講武殿﹐太宗太平興國八年五月始攺。唐至五代﹐國初﹐京師皆不禁打傘﹐自祥符後始禁﹐惟親王﹑宗室得打傘。其後通及宰相﹑樞密。﹝出葉夢得《石林燕語》﹞按《會要》﹐國初惟親王得張蓋。太宗時﹐始許宰相﹑樞密使用之。此云國初不禁﹐又云祥符後始及樞輔﹐皆誤也。乾徳元年六月﹐命大理正奚嶼知館陶縣﹐常參官知縣自嶼等始也。《注》《實錄》﹐建隆二年十一月﹐以祠部郎中王景遜爲河南令﹐不知諸書何故乃言知縣始此﹐豈令與知縣不同乎﹖﹝出李燾《長編》﹞按﹐京朝官出爲赤縣令者不復帶本官﹐自唐以來皆然。如建隆四年以水部員外郎李癸爲浚儀令﹐兵部員外郎柴自牧爲��令之類。至是奚嶼始帶大理正出知館陶縣﹐故史臣云「常參官知縣」自嶼始也。然建隆二年六月甲寅﹐曹州冤句令曹陟以淸幹聞﹐擢左拾遺﹐知縣事又在奚嶼之前﹐則「常參官知縣」不自嶼始矣。豈非陟以就任攺秩之故﹐不得爲事始﹐而史臣特取「常參官自京都出知外縣者」而記之耶﹖大抵國初之制﹐朝官出爲縣令則解內職﹐朝官出爲知縣則帶本官。由此言之﹐令與知縣不同甚明。乾徳三年春平蜀﹐蜀宮人有入掖庭者﹐太祖覽其鏡背云「乾徳四年鑄」﹐上大驚﹐以問陶﹑竇二內相﹐二人曰「蜀少主嘗有此號﹐鏡必蜀中所鑄。」上曰「作宰相須是讀書人。」自是大重儒臣。﹝出劉貢父《詩話》。脫心傳按語。今本《中山詩話》闕﹞王晉公祜事太祖爲知制誥﹐太祖遣使魏州﹐以便宜付之﹐告之曰「使還﹐與卿王溥官職」。時溥爲相也﹐蓋魏州節度使符彥卿﹐太宗夫人之父﹐有飛語聞於上。祜還﹐以百口保彥卿。帝怒﹐貶護國軍行軍司馬﹐華州安置﹐七年不召。太宗卽位﹐以兵部侍郎召﹐不及見而薨。初赴貶時﹐親賓送於都門外﹐謂曰「意公作王溥官職矣。」祜笑曰「祜不做﹐兒子二郎必做。」二郎者﹐文正公旦也。﹝出邵伯溫《聞見前錄》﹞按《國史》﹐開寶二年二月﹐以知制誥王祜知潞州。七月﹐魏帥符中令彥卿移鎭鳳翔。八月﹐王公自潞州移守魏。此時王祁公罷相已六年。晉公實自上黨徙魏﹐不應云「奉使還﹐與卿王溥官職也」。符令傳云﹐行至河南﹐以在告滿百日免。明年﹐李莊武繼勛鎭大名﹐卽魏州﹐晉公移襄州﹑潭州﹐代還﹐知吏部選事。六年﹐坐忤參知﹐﹝此時盧多遜﹞貶華州司馬。不應云「自魏州使還卽貶也」。晉公本傳﹐太平興國三年﹐自華州起知河中府。六年﹐召爲左司員外郎。八年﹐遷中書舍人。雍熙三年﹐知開封府。四年﹐以病罷爲兵部侍郎。據此﹐則晉公自華陰再起恰十年。邵謂「太宗卽位﹐以兵部侍郎召﹐不及見而薨」者﹐謬誤尢甚。本朝父子狀元及第﹐張去華﹑子師徳﹐梁灝﹑子固而已。﹝出王明淸《揮麈前錄》﹞按﹐開寶二年﹐安徳裕狀元及第﹐五年﹐子守亮繼之﹐凡三家。仲言遺其一耳。《石林燕語》云﹐國初取士猶用唐故事﹐禮部放榜。開寶六年﹐李文正知舉﹐下第進士徐士廉擊鼓自訟﹐詔盧多遜卽講武殿覆試。於是再取宋準而下二十六人。自是遂爲故事。《辧》云﹐時以李瑩﹑侯陟﹑郝益考試﹐通得一百二十七人﹐並放及第。此云盧多遜覆試﹐又云再取宋準而下二十六人﹐皆非。﹝出汪端明《辧石林燕語》﹞按﹐是舉覆試﹐凡得進士二十六人﹐明經三十人﹐明禮十人﹐三史三人﹐學究十八人﹐明法五人﹐總諸科爲百有二十七。葉公所云專指進士﹐汪公並諸科言之﹐是以不同也。上命曹彬﹑潘美﹑曹翰收江南﹐以沈倫爲判官﹐臨行朝辭﹐赴小殿燕餞﹐酒半﹐出一黃帕文字﹐顧彬曰「汝實儒將﹐潘美﹑曹翰桀悍﹐恐不能制。不用命者﹐望朕所在﹐焚香啟之﹐自有處置。」諸人惶恐汗下。沿路或欲攻劫﹐及江南城破﹐李主出降﹐二人皆欲面縛之﹐曹王以所授敕欲宣讀﹐事遂解。如此者數四。功成還朝﹐曹王面奏沿路及至軍前將佐皆用命一心﹐乞納所降特敕。後有旨宣赴後苑﹐酒半﹐諸人起納敕﹐上令潘美啟封﹐曹翰執讀﹐執政環立。展示﹐乃一張白紙﹐眾皆失色。上笑﹐再命飲﹐極歡而退﹐﹝出﹝建隆遺事》﹞按﹐此一事諸雜記多言之﹐互有不同。然以史考之﹐有可疑者﹕《太祖實錄》﹐開寶七年九月癸亥﹐命潁州團練使曹翰率兵先赴荊南。丙寅﹐以宣徽南院使曹彬﹑馬軍都虞侯李漢瓊﹑判四方館事田欽祚﹐同率軍赴荊南領戰﹐棹兵沿江而下。丁卯﹐以山南東道節度使潘美﹑步軍都虞候劉遇﹑東上閣門使梁迥﹐並領軍赴荊南。十月壬辰﹐彬等離荊南。甲辰﹐以彬爲升州西南面行營馬步軍戰棹都部署﹐美爲都監﹐翰爲先鋒都指揮使。當出軍時﹐曹﹑潘二公蓋先後受命。然武惠嘗平嶺南﹐爲大將﹐恐太祖不應有是言。沈倫者﹐本名義倫﹐時已爲集賢相﹐太宗卽位﹐去義字。此云沈倫爲判官﹐妄也。沈相乃伐西川時爲轉運使耳。江南旣平﹐曹翰攻江州﹐尙未下﹐九年五月屠之﹐六月賞功﹐爲桂州觀察使﹐判潁州。蓋翰未嘗還朝。此云美啟封﹐翰執讀﹐亦誤矣。意者太祖此旨爲曹翰﹑田欽祚輩設﹐而傳者失之﹐不可不辧。太祖遣曹彬取江南﹐潘美爲副。太祖知美有謀難制﹐召二人升殿﹐謂曰「但大使斬得副使﹐取得江南。」美震怖而出﹐由是迄無敗事。﹝出《祖宗獨斷》﹞按《國史》﹐曹彬以宣徽使行﹐潘美以山南東道節度使﹐美不過闕也。太祖所言﹐蓋翰﹑彬之副田欽祚等爾。曹彬﹑潘美伐太原﹐將下﹐曹麾兵稍卻﹐潘力爭進兵﹐曹終不許。卽歸至京﹐潘詢曹何故退兵不進﹐曹徐語曰「上嘗親徵不能下﹐下之則我輩速死。」旣入對﹐太祖詰之﹐曹曰「陛下神武聖智﹐尙不能下﹐臣等安能必取﹖」帝頷之而已。太祖親徵太原不能下﹐開寶二年春也。時曹武惠實掌兵扈駕。明年﹐命潘武惠伐嶺南。四年﹐嶺南嚴﹐畱知廣州。五年﹐兼嶺南轉運使。六年﹐還朝。七年﹐與曹武惠同伐江南諸國﹐八年克之﹐九年還朝。是歲﹐太祖崩。二公未嘗共伐太原也。﹝闕書名。出王鞏《隨手雜錄》﹞按《史》開寶元年嘗伐北漢﹐李繼勛爲大將﹐曹王爲都監。然上親徵乃在次年﹐此謂「神武聖智尙不能下」﹐蓋誤也。太平興國四年﹐曹王爲樞密使﹐潘武惠爲北面都招討制置使﹐二公同行。然是歲太宗乃親平太原﹐亦與此錄不合。又按﹐平晉之歲﹐太宗親徵幽州﹐不能下。雍熙三年﹐曹﹑潘二王同出﹐亦無功。疑所云「神武聖智不能下者」指此。然是役也﹐曹出山前﹐潘出山後﹐潘克雲中五郡﹐以曹失律﹐遂班師﹐實不同行。此云「曹麾兵稍卻﹐潘力爭」﹐亦非也。曹旣失律﹐召還下吏﹐責爲衛將軍。潘屯雁門如故﹐久之﹐乃入朝。此云「旣還京﹐曹語潘」云云亦謬。開寶後﹐命中書﹑樞密皆書《時政記》以授史官。﹝出葉夢得《石林燕語》﹞按《實錄》﹐景徳三年五月丙午﹐樞密院始置《時政記》﹐月終送中書﹐用王文穆﹑陳文忠之請也。大中祥符中﹐又命直送史館﹐非始於開寶後﹐葉誤矣。太祖卽位後有旨﹐諸房子並稱皇子﹑皇女。有言恐無差別﹐上曰「猶子卽子也。新得天下便生分別﹐朕不欲爲也。」至太宗卽位﹐分皇子﹑皇侄矣。﹝闕書名﹞按《史》﹐太平興國七年以前﹐燕﹑秦二王及魏悼王之子皆稱皇子﹐故魏悼王長子徳恭初除貴州防禦使﹐稱皇第四子﹐與徳昭﹑徳芳同﹐而其長女亦封云陽公主﹐女婿韓崇業除右衛將軍﹑駙馬都尉﹐循故事也。七年夏﹐魏王得罪﹐下詔削其子女封爵﹐並云徳恭﹑徳隆宜稱皇侄。於時﹐燕﹑秦二王已薨。此云「太宗卽位﹐分皇子﹑皇侄」﹐蓋誤也。國初取進士﹐循唐故事﹐每歲多不過三十人。太宗初卽位﹐天下已定﹐有意於修文﹐特取一百九人﹐自唐以來未有也。辧云﹐國初取進士﹐每歲有不特三十人者。﹝出汪端明﹝辧石林燕語》﹞按﹐太祖一朝放進士十五榜﹕李肅榜六人﹐劉察榜七人﹐蘇徳祥﹑李景陽﹑張拱榜皆八人﹐劉蒙叟﹑柴成務﹑安徳裕﹑安守亮榜皆十人﹐張去華﹑劉寅榜皆十一人﹐馬適榜十五人﹐楊礪榜十九人﹐宋準榜二十六人。惟開寶八年王嗣宗一榜放三十一人﹐葉不誤也。太宗初卽位﹐張齊賢方赴廷試﹐太宗欲其居上甲﹐而有司偶失掄選﹐置於丙科。帝不說﹐有旨﹐一榜盡與京官﹑通判。文定得將作監丞﹐通判衡州﹐不十年﹐位宰相矣。﹝出邵伯溫《聞見前錄》﹞按《會要》﹐太宗所取進士﹐太平興國二年呂文穆蒙正榜凡五人﹐第一等除將作監丞﹐今之宣義郎﹔第二等除大理評事﹐今之承事郎﹐並通判諸州。三年﹐胡祕監旦榜七十三人﹔五年﹐蘇參政易簡榜百一十八人﹐皆仿此例。邵氏謂以文定故﹐一榜盡與京官﹑通判者﹐謬也。文定實呂文穆榜第一等及第。是時止分兩等﹐安得有第三甲也﹖後十五年﹐文定乃拜相。舊時見任官應進士舉﹐𨿽中選止令遷官﹐而不賜科第﹐不中者則停見任﹐其愛惜科名如此。自淳化後﹐遂皆賜第。《辧》云﹐太平興國五年﹐單飠束﹑周繕賜及第﹐餘皆節度掌書記﹐非皆不賜第也。﹝出汪端明《辧石林燕語》﹞此所辧未盡。按《史》﹐不中者停見任﹐乃雍熙二年宋惠安﹑李文正兩相之請﹐非舊皆如此也。眞宗天禧二年﹐旣申嚴其制﹐劉燁知制誥﹐又請已受蔭者不許鎖試﹐不行。明年﹐禮部貢院奏鎖廳不及格人姓名﹐詔罰金十斤﹐今後不得應舉。天聖四年﹐宋宣獻爲翰林學士﹐又請不及格人許再取應﹐從之。蓋自雍熙至天聖四十餘年未嘗有停任者。太平興國六年九月﹐以石熙載充樞密使。《注》﹐熙載以文資正官充使﹐不知帶檢校官否。據《實錄》《會要》﹐不帶檢校官乃自錢惟演始。﹝出李燾《長編》﹞按﹐石公初自朝散大夫﹑刑部侍郎除中散大夫﹑戶部尙書充使﹐又自金紫光祿大夫﹑戶部尙書罷爲僕射﹐皆不帶檢校官。蓋前此文臣惟趙韓王嘗充而不帶正官﹐至是以尙書代檢校官也。及祥符中﹐陳文忠﹑王文穆並使﹐眞皇眷之厚﹐乃不去正官﹐而加檢校太尉。自是寇萊公﹑丁晉公﹑馮魏公輩皆因之。文簡謂「不帶檢校官自錢文僖始」﹐蓋引祥符以來近例﹐失於參考耳。太宗時﹐宋白﹑賈黃中﹑呂蒙正﹑李至﹑蘇易簡﹐五人同時拜翰林學士承旨。扈蒙贈之以詩曰「五鳳齊飛入翰林。」其後蒙正爲宰相﹐黃中﹑至﹑易簡參知政事﹐宋白官至尙書﹐老於承旨﹐皆爲名臣。﹝出歐陽修《歸田錄》﹞按《國史》﹐此太平興國八年五月事也。實李文恭穆與宋﹑賈﹑呂﹑李五公同入翰林﹐後二年﹐蘇易簡始爲學士。縣吏受郡事而下之縣者﹐今皆曰祗候典﹐訛也。《皇朝會要》﹐唐藩鎭皆置邸京師﹐謂之上都畱後院。大歷十二年﹐攺爲上都知進奏院。《摭言》﹕夏侯孜僕曰﹐擬作西川畱後官﹐以此言之﹐乃借唐藩鎭畱後吏目以爲稱﹐當曰知後典也。﹝闕書名。出程大昌《演繁露》。泰之﹐大昌字也﹞按《皇朝會要》﹐宋初緣舊制﹐藩鎭皆置人爲進奏官﹐軍監﹑場務﹑轉運使則差知後官﹐或副知掌之。太平興國八年﹐汰進奏知後官﹐存百五十人﹐並充進奏官﹐罷知後官之名。咸平五年﹐復令進奏官各置守闕副知一名。泰之所云祗候典﹐當爲知後者是矣﹐而以爲法唐藩鎭吏目以爲稱則誤。蓋知後官之名乃國初所創﹐下於進奏官一等﹐非唐之舊名也。朱希眞云﹐太平興國中﹐諸降王死﹐其舊臣或宣怨言﹐太宗盡收用之﹐置之館閣﹐使修羣書。如《冊府元龜》《文苑英華》《太平廣記》之類﹐廣其卷帙﹐厚其廩祿贍給﹐以役其心﹐多卒老於文字之間。﹝出王明淸《揮麈後錄》﹞按《會要》﹐太平興國二年﹐命學士李明遠﹑扈日用偕諸儒修《太平禦覽》一千卷﹑《廣記》五百卷。明年﹐《廣記》成。八年﹐《禦覽》成。九年﹐又命三公及諸儒修《文苑英華》一千卷﹐雍熙三年成。與修者乃李文恭穆﹑楊文安徽之﹑楊樞副礪﹑賈參政黃中﹑李參政至﹑呂文穆蒙正﹑宋文安白﹑趙舍人鄰幾﹐皆名臣也。楊文安𨿽貫浦城﹐然恥事僞廷﹐舉後周進士第。江南舊臣之與選者﹐特湯光祿﹑張師黯﹑徐鼎臣﹑杜文周﹑吳正儀等數人。其後﹐湯﹑徐並直學士院﹐張參知政事﹐杜官至龍圖閣直學士﹐吳知制誥﹐皆一時文人。此謂「多老於文字之間」者﹐誤也。當修《禦覽》《廣記》時﹐李重光尙亡恙﹐今謂因「降王死而出怨言」﹐又誤矣。《冊府元龜》乃景徳二年王文穆﹑楊文公奉詔修﹐朱說甚誤。張融自密直守蜀﹐歸爲樞密副使﹐建第差壯麗。太宗一日語融曰「聞卿建第甚雄﹐朕方要一庫未成﹐可輟之。」融卽日遷居佛寺﹐今新衣庫是也。﹝出王鞏《聞見近錄》﹞按﹐陳和叔《拜罷錄》﹐太宗朝副樞密者凡十七人﹐但有張遜﹑張宏﹐無張融也。《成都知府題名記》﹐太宗時亦無張融﹐但有張忠定耳。定國恐誤。寇忠湣爲執政﹐尙少。太宗嘗語人曰「寇準好宰相﹐但年尙少耳。」忠湣乃服何首烏﹐而食三白﹐須髮遂變﹐於是拜相。﹝出王鞏《聞見近錄》﹞按﹐寇公以淳化二年入宥府﹐時年才三十一。四年﹐以與張遜不協﹐罷。五年﹐復爲參知政事﹐至道二年又罷。眞宗咸平六年除三司使﹐景徳元年八月自三司拜相﹐時年四十四矣。此所記皆誤。錢公若水爲樞密副使時﹐呂相端罷。太宗明日謂輔臣曰「聞呂端命下哭泣不已。」錢公厲聲曰「安有此﹗」退謂諸公曰「我輩眷戀爵祿﹐上見薄如此。」遂力請罷。﹝闕書名。出王鞏《聞見近錄》﹞此亦謬誤。按﹐錢公以至道元年正月除同知樞密院事。四月﹐呂公相。三年三月﹐太宗崩。六月﹐錢公罷。咸平元年十月﹐呂公免相。皆與此不合。唐有翰林侍書學士﹐柳公權嘗爲之。太宗以王著爲衛尉寺丞﹑史館祗候﹐使詳定《急就章》等。後遂以爲翰林侍書﹐而不加學士之名﹐蓋惜之也。﹝出葉夢得《石林燕語》﹞按﹐柳誠懸書何進滔等碑﹐並云翰林學士承旨兼侍書﹐無學士字。《唐史》本傳﹐誠懸初爲侍書學士﹐恥以技進﹐求換散秩﹐攺弘文館學士。文宗立﹐復召侍書﹐充書詔學士。據此﹐則侍書帶學士﹐或不帶﹐未足爲重輕。況國初翰林侍讀﹑侍講亦不帶學士字﹐與侍書同﹐非謂靳之也。咸平元年﹐上自卽位以來﹐夜則召儒臣詢問得失﹐或至夜分﹐其後率以爲常法。《聖政錄》云﹐召侍講﹑侍讀學士。二年七月﹐始置講讀學士﹐此時未有﹐今攺爲儒臣﹐庶不相妨。﹝出李燾《長編》﹞按﹐翰林侍讀學士﹐唐開元中置﹐王涯﹑權徳輿等嘗爲之﹐後廢。太平興國中﹐太宗復置翰林侍讀﹐以呂文仲爲之。尋又攺爲侍講﹐迄眞宗不易其任。石守道所謂講讀學士﹐卽指此爾。張忠定爲禦史中丞﹐彈奏張丞相齊賢﹐齊賢深以爲恨。言於上曰「張詠本無文﹐凡有申奏﹐皆婚家王禹代之。」禹前在翰林﹐作《齊賢罷相制》﹐其詞醜詆﹐故並欲中傷之。公聞自辧﹐因以所爲文進。上大說。﹝出王辟之《澠水燕談錄》。脫心傳按語﹞祖宗時𨿽有磨勘法﹐然自朝官以上悉中書行之﹐蓋以別流品耳。至道二年﹐太宗祀南郊﹐百官皆進秩。時寇萊公參知政事﹐素所喜者多得臺省淸要官﹐所惡及不知者卽序進之。廣州左通判﹑右正言馮拯轉虞部員外郎﹐右通判﹑太常博士彭惟節乃轉屯田員外郎。惟節自以素居馮下﹐章奏列銜皆仍舊不易。萊公怒﹐特詔馮毋得亂經制。馮憤﹐因上疏極論寇公擅權。太宗由是怒﹐尋命出守。此《國史》所書也。仲言謂「磨勘吏部成法﹐非宰相所專」﹐乃元丰官制後事﹐豈可謂蔡書抵牾耶﹖﹝闕書名﹞按﹐今郎官二十四階﹐易以三朝郎﹑右正言。太常國子博士階易以一承義郎。故磨勘止在吏部而已。蔡書誠有抵牾者﹐不在此條。王沂公靑州發解﹐及南省﹑廷試皆爲第一。中山劉子儀時爲學士﹐戲語之曰「狀元試三場﹐一生喫著不盡。」公正色曰「曾平生之志不在溫飽。」﹝出魏泰《東軒筆錄》﹞按《國史》﹐沂公以咸平五年第進士﹐後十八年﹐劉子儀始爲學士。按劉子儀咸平元年及第﹐在沂公前四年耳。天禧四年﹐子儀爲學士﹐此時沂公執政久矣。寇忠湣公判天雄軍﹐王文康公爲轉運使﹐奏公僭侈﹐太宗怒﹐問翰林承旨王明﹐明曰「此耳。」太宗從之。公後以女適文康﹐及謫雷州﹐賴文康當國﹐故得不死。﹝出《蔣魏公逸史》﹞按﹐寇公在長安﹐走馬﹐承受奏其僭侈﹐眞宗以問王魏公旦。旦奏云云。及謫雷州﹐王文康爲密直﹐亦坐累免。蔣誤記也。又﹐《國史》﹐寇公判天雄乃祥符初事﹐是時晁文元﹑李昌武﹑楊大年在翰苑﹐亦無王明。明初自右職換禮部侍郎﹐未嘗入北扉﹐不知蔣何以鹵莽如此。北虜講和﹐王文正﹑李文定俱秉政﹐文定曰「外寧必有內憂﹐三十年後東封西祀方在公等之手﹐吾不見也。」文正爲相﹐果有東封西祀之事。﹝闕書名。出朱卉《曲洧舊聞》﹞按﹐契丹講和在景徳元年﹐後十二年﹐李公始自陜西都轉運使入翰林爲學士﹐此事當指李文靖。眞宗旣與契丹和親﹐王文正公問於李文靖公曰「和親何如﹖」文靖曰「善則善矣﹐但恐人主侈心生耳。」文正亦未以爲然。及眞宗晚年﹐多事巡遊﹐大修宮觀﹐文正乃潛嘆曰「李公可謂有先見之明矣。」﹝闕書名。出司馬光《涑水記聞》﹞按《國史》﹐景徳元年十二月﹐契丹平﹐此時李文靖之薨久矣。王沂公久在外﹐意求復用。宋宣獻爲參知政事﹐甚善呂許公﹐許公時爲昭文相﹐爲沂公言曰「孝先求復相﹐公能容否﹖」呂公許諾。宣獻曰「孝先於公交契不淺﹐果許﹐則善待之﹐不宜如復古也。」﹝謂李文定﹞呂公笑然之。遂奏言王曾有意復入﹐上許之。呂公願以首相處之﹐上不可﹐許以亞相。乃使宣獻問其可否﹐沂公無所擇。旣至﹐呂公專決﹐事不少讓﹐二公又不協。﹝出蘇轍《龍川別誌》﹞按《國史》﹐景元年八月癸亥﹐樞密使王文康公薨。是月庚午﹐召王沂公於河南﹐爲樞密使。明年三月﹐李文定公自集賢相罷﹐沂公以次輔代其位﹐恐非求復入也。癸亥﹑庚午相去七日爾﹐豈容往來問可否耶﹖旣因人而求相﹐又居右而不擇﹐沂公決不然。文定所記﹐疑得之張宣徽﹐大不可據。眞宗大漸之夕﹐李文定與宰執以祈禳宿內殿。時仁宗幼沖﹐八大王元儼有威名﹐以問疾畱禁中﹐累日不肯出﹐執政患之。偶翰林司以金盂貯熟水曰「王所需也。」文定取案上墨筆攪水中﹐盡黑﹐令持去。王見之大驚﹐意其有毒也﹐卽上馬去。﹝出邵伯溫《聞見前錄》﹞按﹐眞宗以干興元年二月崩﹐此時李文定得罪﹐黜知鄆州久矣。樞密使罷政降麻﹐熙寧間呂惠穆公弼因爭新法求去﹐王安石陰沮之﹐令送舍人院命詞﹐此恩例遂廢。﹝闕書名﹞按﹐國朝故事﹐樞密使以使相若節度使罷。又﹐樞密使帶平章事而罷爲散官﹐則學士院降麻。若樞密使不帶平章事而以散官罷﹐則止舍人院命詞。考之《實錄》﹐太平興國六年﹐楚景襄罷爲上將軍﹔皇五年髙文莊﹑嘉四年田宣簡罷爲觀文殿學士﹐皆不降麻。惟太平興國八年石元懿以僕射罷﹐太宗眷之厚﹐乃降麻耳。外此降麻者十八人﹕吳侍中﹑李元靖﹑曹武惠﹑王忠肅﹑寇忠湣﹑曹襄悼﹑錢文僖﹑張榮僖﹑楊恭毅﹑王康靖﹑夏文莊﹑狄武襄﹑王武恭﹑賈文元﹑宋元憲﹑張康節﹑富文忠﹑文忠烈﹐蓋皆以使相若節度使罷﹐故誕告焉。大中祥符七年﹐王文穆﹑陳文忠罷爲尙書﹔八年﹐陳文忠再罷爲僕射﹐皆降麻者﹐以二公悉帶平章事故也。若楚景襄等則皆不降麻。舊典明甚﹐豈特呂宣徽哉﹖況呂以觀文殿學士罷﹐正與田﹑髙二公所除官同﹐似非介甫沮之也。淳化三年﹐王顯罷﹐蘇易簡艸麻﹐蓋以建節之故。諫議大夫張師徳謁向文簡公曰「師徳兩詣王相公門﹐皆不得見﹐恐爲人輕毀﹐望公從容明之。」一日﹐方議知制誥﹐公曰「可惜張師徳。」向公曰「何謂﹖」公曰「累於上前說師徳名家子﹐有士行﹐不意兩及吾門。狀元及第﹐榮進素定﹐但當靜以待之耳。若復奔競﹐使無階而進者當何如也﹖」向公方以師徳之意啟之。公曰「某處安得有人敢輕毀﹗」向公自稱師徳適有闕望﹐公弗遺。公曰「第緩之﹐使師徳知聊以戒貪進﹐激薄俗也。」﹝出《王文正遺事》﹞按《實錄》﹐張尙賢以大中祥符四年十一月及第。《掖垣叢志》﹐尙賢以天禧二年十一月知制誥﹐此時及第才七年耳。前一年﹐王公已免相﹐是時閣下乃盛文肅度﹑劉子儀﹑陳知微﹑王章惠隨﹑夏文莊竦﹐凡五人。若有闕﹐則尙賢資甚淺﹐恐亦未在議中。曾子固《隆平集》云﹐尙賢守道不回﹐執政不說﹐在西掖者九年。如此﹐則似非奔競者。眞宗大中祥符六年十二月﹐張齊賢卒。齊賢以右僕射奉朝請﹐與宰相向敏中爭娶薛惟吉妻﹐敏中坐此罷。﹝闕書名﹞按﹐此咸平五年十月事也。張公實判永興軍。今云僕射奉朝請﹐蓋誤。楊文公在禁林﹐眞宗欲立章獻爲後﹐朝議欲得公作冊文﹐使丁晉公諭旨﹐召至中書。扣所坐之牀曰「幸得聯此坐矣。」公曰「相公失言。」竟不撰冊﹐公亦罷去。王文正在中書時﹐已立章獻爲宸妃矣﹐公亦短之。﹝闕書名﹞按﹐本朝故事﹐中宮冊文多命二府大臣爲之﹐學士但艸制耳。然章獻爲後時﹐實不受冊﹐文公蓋不艸制也。況是時王文正爲首相﹐丁崖州但參知政事﹐何以獨召文公至中書諭旨耶﹖章獻但爲徳妃。明道初始創宸妃之名﹐以封章懿。此亦誤也。劉子儀在南陽﹐以翰林學士召﹐中途攺知成都。彌年﹐又召爲學士﹐至西京﹐復加兩學士﹐知鄭州。《謝表》云「蓬山已到﹐屢爲風引而回﹔長安甚遙﹐但覺日邊之近。」﹝闕書名。出洪遵《翰苑遺事》﹞按《國史》﹐劉子儀天禧四年自正字除翰林﹐明年出守合肥。乾興元年復入翰林﹐頃之以中丞罷﹐又知汝陰。天聖五年﹐三入爲學士承旨﹐六年知廬州﹐以老罷。八年薨。據此﹐子儀實三入翰林﹐未嘗守南陽﹑成都及鄭州﹐亦未嘗「加兩學士」。曾記誤也。﹝按《遺事》引曾紆《南遊紀舊》﹞據此謝表﹐乃宋子京。然宋實自眞定移守成都﹐自成都召爲三司使。以言者論列﹐攺三學士﹐知鄭州﹐亦與曾所記不合。國朝宰執未有兼東宮職事者。天禧末﹐仁宗初立爲皇太子﹐命宰相丁謂﹑馮拯兼少師﹑少傅﹐樞密使曹利用兼少保﹐而任中正﹑王曾爲參政﹐錢惟演爲樞副﹐皆兼賓客﹐前此所無也。﹝出葉夢得《石林燕語》﹞按﹐仁宗初立爲太子﹐李文定以參政兼賓客。後二年﹐李遷集賢相兼少傅。其年十一月﹐皇太子聽政﹐遂命宰執悉兼東宮官。葉所云誤。王沂公當軸﹐尢抑奔競。張師徳久次館閣﹐博學有時望﹐而不事造請﹐最爲魯簡肅公深知。一日﹐中書議除知制誥一人﹐魯盛稱張才徳﹐沂公以未識爲解。魯屢諷張往見沂公﹐公辭不見。他日﹐謂魯曰「張君器識﹑徳行足以爲此﹐但尙有請謁耳。」逾年方命掌誥。沂公之取人如此。故當時士大夫務以衝晦自養。﹝出《澠水燕談》﹞此尢謬誤。按﹐張尙賢入西掖﹐戊午冬也。王孝先拜相﹐魯貫文參大政﹐壬戌秋也﹐相去五年。宋綬艸丁謂貶辭﹐曰「無將之戒﹐深著於魯經﹔不道之誅﹐難逃於漢法。」天下快之。﹝出《丁謂傳》﹞按﹐《實錄》載謫詞首云「無將之戒﹐舊典甚明﹔不道之辜﹐常刑罔赦。」此承《龍川志》之誤而不之考。丁晉公自平江軍節度使除兵部尙書﹑參知政事﹐節度使當降麻﹐而朝議惜之﹐遂止以制除。近者陳相執中罷使相除僕射﹐乃降麻﹔龐相籍罷節度使除觀文殿大學士﹐又不降麻﹐蓋無定制也。﹝出歐陽修《歸田錄》﹞按唐制﹐節度使除僕射﹑尙書﹑侍郎謂之納節﹐皆不降麻﹐止舍人院出制。國朝故事﹐罷使相則降麻﹐趙韓王﹑陳恭公﹑富文忠﹑賈文元﹑王文公是也﹔罷節度使則不降麻﹐李從善﹑李元靖﹑丁晉公﹑龐莊敏是也﹐安得謂無定制哉﹗韓忠獻自武康軍節度使除三司﹐降麻﹐非舊制也。蓋中書之誤﹐而學士無正之者。又丁自保信軍節度使除吏部尙書參政﹐此云自平江節度除兵部﹐亦誤。祖宗朝﹐宰相罷免﹐惟趙中令得使相﹐餘多以本官歸班﹐參﹑樞亦然。天禧中﹐張文節始以侍讀學士知南京。天聖中﹐王文康以資政殿學士知陜州。自慶曆後﹐解罷免率皆得職焉。﹝出宋敏求《春明退朝求》﹞按﹐參知政事罷政得職名﹐自景徳二年王文穆始。慶曆以前﹐執政若薛簡肅﹑宋宣獻﹑李康靖﹑晁文莊之流﹐皆得資政殿學士。蓋祖宗故事﹐參﹑樞善罷﹐例皆進秩。太宗執政三十九人﹐惟王永圖﹑陳晉公﹑李文靖﹑賈媧民﹑寇忠湣﹑溫恭肅六人以本官罷﹐外此無不進秩者。章郇公以侍郎爲參知政事﹐呂申公鄙其爲人﹐時宋宣獻以尙書爲樞密副使﹐申公卽以爲參知政事﹐欲以逼公。公之親友皆勸公引去﹐公不爲動。久之﹐宣獻卒﹐乃求避位。申公深愧之﹐言於仁宗﹐畱之不遣。及申公薨﹐公遂秉政。﹝闕書名﹞按﹐此一段謬誤尢甚。據《國史》﹐章文憲﹐景三年自學士承旨除同知樞密院﹐寶元元年拜相﹐未嘗爲參政也。又章拜相乃繼王章惠﹑陳文惠之後﹐此時呂文靖爲北京畱守﹐實未薨。章﹑呂未嘗相繼秉政。宋宣獻明道二年以侍郎參知政事﹐是時章郇公才入翰苑。康定元年﹐宋宜獻以尙書再爲參政﹐是時章郇公已位丞相。宋公嘗知樞密院事﹐亦未嘗爲副樞也。●卷二仁宗天聖元年正月壬午﹐度支副使陳堯佐兼知制誥。故事﹐知制誥皆先召試於中書﹐堯佐預修《眞宗實錄》﹐特免試焉。﹝出李燾《長編》﹞按﹐葉夢得《避署錄話》﹐本朝知制誥﹐循唐制不試。雍熙初﹐太宗以李文靖公沆與宋﹑王化基爲之。化基上章辭不能﹐乃使中書並召試制誥二首﹐遂爲故事。宋元憲撰《掖垣叢志》言﹐梁周翰老於文學﹐楊億望實素著﹐堯佐以與修《實錄》﹐皆免試焉。歐陽公謂有國百年﹐不試而命者才三人﹐蓋誤也。其後蘇子瞻﹑劉貢父﹑許衝元﹑鄧溫伯亦不試而除。章懿之崩﹐晏殊撰志文曰「生女一人﹐早卒。無子。」仁宗恨之。及親政﹐內出志文以示宰相﹐呂文靖解之﹐上默然﹐乃命殊出守金陵。如許公保全大臣﹐眞宰相也。及殊作相﹐八王疾革﹐上往問疾。王曰「叔久不見官家﹐不知今誰作宰相﹖」上曰「晏殊也。」王曰「此人名在圖讖﹐胡爲用之﹖」上並記志文事﹐欲重黜殊。宋祁艸麻力爭之﹐乃降二官﹐知潁州。詞曰「廣營產以殖私﹐多役兵而規利。」以他事罪之﹐殊免深譴﹐祁之力也。﹝出蘇轍《龍川別誌》﹞按《國史﹞﹐明道二年三月﹐章獻崩。四月乙未﹐宰相呂夷簡判澶州﹐執政晏殊等五人皆遷一官。罷恐非緣志文事也。是時﹐許公例罷去﹐安得救解元獻耶﹖慶曆四年正月﹐燕王薨。九月﹐晏公乃罷相﹐實用蔡君謨﹑孫之翰章疏也。「殖私」「規利」亦章疏中語。文定所記二事皆誤。曾布云﹐晏元獻當國﹐宋子京爲翰林學士﹐晏愛宋之才﹐雅欲旦夕相近﹐遂稅一第於旁近﹐遷居之。遇中秋啟宴﹐召宋﹐出妓﹐飲酒賦詩﹐達旦方罷。翌日﹐晏罷相﹐宋當艸詞﹐頗極詆斥﹐至有「殖私」﹑「規利」之語。方子京揮毫之際﹐宿酲尙在﹐左右觀者亦駭嘆。﹝闕書名﹐出魏泰《東軒筆錄》﹞按﹐「殖祕」﹑「規利」章疏中語也。元獻實以九月十二日罷﹐去中秋遠矣。蘇子由謂景文救解元獻﹐曾子宣謂景文詆斥晏公﹐二者皆誤。明道二年七月﹐有誣諫官陰附宗室者。往時孫祖徳知諫院﹐範仲淹爲左司諫﹐不知宗室謂誰﹐當考。﹝出李燾《長編》﹞按﹐範文正自開封貶知饒州﹐呂夷簡執政﹐以仲淹嘗密請立皇太弟侄﹐此景三年四月事也﹐距明道才三年耳﹝《長編》寶元元年亦載此事﹞。豈譖者之言﹐久已先入耶﹖往時學士入札子不著姓﹐但云學士臣某。先朝盛度﹑丁度並爲學士﹐遂皆著姓以別之。其後遂以爲故事。﹝出歐陽修《歸田錄》﹞按﹐《學士年表》﹐盛文肅景二年已遷參知政事﹐明年丁文簡始入翰林﹐二公未嘗並直也。仁宗時一歲大旱﹐時相希溫成旨﹝時相謂賈文元﹞﹐請出宮人以弭災﹐上從之﹐雨未應。上問臺官李柬之﹐柬之曰「惟策免之議未行耳。」是夕鎖院﹐時相出判北京﹐雨遂霪。﹝出王鞏《聞見近錄》﹞按﹐賈文元之罷﹐用中丞髙文莊之議也。文元與吳正肅公不協﹐數爭事上前。文莊謂大臣廷爭爲不肅﹐則雨不時若﹐因而罷之。《國史》所載如此。慶曆中﹐鄭天休諸公復會李氏第﹐旣退﹐達曉﹐道遇李翰林造朝﹐事遂喧傳﹐言者論之。宰相呂許公曰「臣觀赴會者姓名﹐皆舉朝賢俊﹐安得許多人代之﹖願召至中書戒勵。」上從之。旣召諸公﹐無一人至者。﹝出王鞏《聞見近錄》﹞按﹐慶曆元年五月庚午﹐權三司使葉淸臣知江寧府。辛未﹐參知政事宋庠知揚州﹐樞密副使鄭戩知杭州。時宰相以庠﹑戩﹑淸臣皆同年及第﹐而並據要地﹐以爲朋黨﹐故出之。此《仁宗實錄》中語也。時呂公位昭文﹐定國之言爲呂公地耳。然鄭文肅﹑宋元憲皆已執政﹐可召之戒勵耶﹖張安道云﹐呂申公免相﹐晏元獻爲政﹐富鄭公自西都畱守入參知政事﹐深疾申公﹐乞多置諫官以廣上聽。上方向之﹐而晏公深爲之助﹐乃用歐陽修﹑余靖﹑蔡襄﹑孫沔等爲諫官﹐諫官之勢自此日橫﹐於是私說遂勝﹐而朝廷輕矣。﹝出蘇轍《龍川別誌》﹞按﹐慶曆三年三月戊子﹐呂公罷﹐章郇公﹑晏元獻並相﹐富鄭公自侍讀學士除副樞密﹐固辭。癸亥﹐王懿敏﹑歐陽公﹑余襄公並知諫院﹐此時富公未受命也。四月己酉﹐蔡君謨知諫院。八月丁未﹐富公始復樞密副使﹐孫威敏公慶曆元年已知諫院﹐此時出爲兩浙提刑。張公誤記矣。慶曆中﹐親事官乘醉入禁中﹐仁宗皇帝遣諭皇后﹑貴妃閉閣勿出。後謹聽命﹐張貴妃直趨上前。明日﹐上對輔臣泣下﹐輔臣亦泣。首相陳恭公毅然無攺容﹐上謂「貴妃冒不測而來﹐斯可寵也」。樞相乘間啟廢立之議。張文定得其說﹐卽詣恭公以爲不可﹐恭公持議甚堅。久而上復問之﹐梁相適進曰「一之已甚﹐其可再乎﹖」聲甚厲。旣退﹐上畱適曰「朕止欲稍加妃禮﹐本無他意﹐卿可安心。」羣淪遂止。﹝出王鞏《聞見近錄》。脫心傳按語﹞陳恭公當國﹐曾魯公由修注除待制。恭公弟婦﹐王冀公孫女﹐曾出也。恭公謂婦曰「曾三徙官﹐喜否﹖」答曰「三舅甚荷相公收錄﹐但太夫人不樂。責三舅曰『汝三人及第﹐必是全廢學。丞相姻家備知之﹐故除待制也。』」恭公默然。未幾﹐攺知制誥。蓋恭公不由科舉﹐失於夷考耳。﹝闕書名。當出趙子崧《朝野遺事》﹞按﹐曾魯公自修注當遷舍人﹐時首相賈文元﹐與曾皆陳崇公堯咨之婿﹐以親嫌爲請﹐乃除待制。慶曆五年也。明年﹐文元罷﹐曾復爲舍人。趙所記差誤。慶曆八年三月甲寅﹐禦史中丞魚周詢答手詔所問﹐居數日﹐復上對曰「近樞密院攺內省條令﹐似與曩者負罪之人預爲復進之地﹐中外喧然﹐以爲不可。」樞密院攺內省條令不見於《實錄》﹐當考。﹝出李燾《長編》﹞按﹐此月丙寅﹐詔樞密院內臣諸司使副在邊五年而無過者﹐遇帶禦器械闕﹐以名次取旨帶禦器械。五年而無過者﹐遇內侍省押班闕﹐亦如之。其內侍押班以上﹐並聽特旨﹐乃除。此《仁宗實錄》所載也。丙寅在甲寅後十二日﹐周詢所條對當在三數日後﹐其復上對又居數日﹐則所言必指此耳。唐子方言文潞公﹐仁宗大怒﹐顧召宰相。時宰相晏殊﹑文彥博皆在﹐樞密使龐籍以使相在殿傍﹐聞語髙﹐亦登對﹐叱令下殿。﹝闕書名﹞按﹐晏元獻公慶曆四年罷相﹐去此十年矣。龐莊敏時亦不帶平章事。皇二年二月丙寅﹐追封故相臣王曾妻南陽郡太君蔡氏爲莒國夫人﹐繼室贊皇縣太君李氏爲沂國夫人。曾弟天章閣待制﹑右諫議大夫子融辭一官﹐乞追封之。《注》﹐曾爲宰相有年﹐何以妻無封﹐而子融爲請﹐當考。﹝出李燾《長編》﹞按﹐國朝舊制﹐大臣封妻﹐則先亡者不得封。故宋子京爲沂公《墓志》云﹐公始合姓於蔡﹐又合姓於李﹐繼室以其妹﹐後夫人獨偕老﹐故啟許國享脂田焉。據《史》﹐蔡﹑李二夫人皆稱太君﹐則必以其子升朝而加贈﹐是以未得國名也。仁宗以後﹐大臣妻存亡者皆得國封﹐視舊制爲優﹐但未見所始耳。皇四年二月﹐傅永爲戶部副使。初﹐關中用折十鐵錢﹐盜鑄不可勝計﹐公私患之。永請變錢法。至境問民所乏﹐貸以各種糧錢﹐令麥熟納償﹐而薄其息﹐民大說。永亟檄州縣﹐凡散二百八十萬緡大錢悉盡﹐乃以聞。已而朝廷變法﹐遂下令以小鐵錢三折大鐵錢一﹐民出不意﹐破產失業﹑自經死者甚眾﹐而盜鑄亦以衰止。《注》﹐永前貸民大錢﹐今但取小錢﹐又以小錢三折當大錢一﹐其名似優貸者﹐其實陰奪盜鑄之利也。《永傳》載此事殊不了了﹐今略加刪潤﹐使易曉。﹝出李燾《長編》﹞按﹐此傅永設策以罔民也﹐解之誤矣。永初議廢大錢﹐以官積大錢多﹐慮虧國計﹐故先以貸民而後更法。方其貸時﹐出大錢二百八十萬﹐尋遂更制﹐則民間實止爲八十四萬緡爾。其後縣官但按元籍取償﹐故民不意破產失業﹐至於自經。使永出十而取三﹐則何用亟檄州縣盡散大錢乃以上聞﹖使貸者得大錢萬﹐而償小錢三萬﹐則當樂輸矣﹐而何爲失業﹑自經耶﹖故政和中攺當十大錢爲當三﹐先數日﹐執政爭輦大錢市金銀﹐旣而敕下﹐中外傳以爲笑﹐卽此比也。永之策大抵使官無所虧﹐而民受其患﹐實甚誤矣。至和元年八月﹐梁適除觀文殿大學士。《注》《碧雲》言﹐適除大觀文由內降。按﹐舊相除觀文殿大學士﹐非異恩也。疑《碧雲》毀適太甚﹐今不取。﹝出李燾《長編》﹞按﹐梁莊肅罷相﹐七月戊辰也﹔除觀文殿大學士﹐八月丙午也﹐相去才三十幾日。故事﹐宰相以言罷﹐其除職未有如此之遽者﹐當是內降不疑。以例考之﹐晏相殊罷政﹐後歷三州﹐始除觀文殿大學士。杜相衍終身不除職。龐相籍罷政後﹐二年始除節度使﹐知並州。皆十年內事耳。梅聖兪當有所據而云。至和元年九月﹐呂溱﹑王洙並爲翰林學士。故事﹐翰林學士六員﹐時楊察﹑趙槪﹑楊偉﹑胡宿﹑歐陽修皆爲學士﹐於是察加承旨﹐洙蓋第七員也。溫成皇后之喪﹐洙附會時事﹐鉤摭非禮﹐陳執中﹑劉沆喜其助己﹐故擢洙員外﹐議者非之。﹝出李燾《長編》﹞按《學士年表》﹐太平興國八年五月﹐在院學士李文恭﹑王文安﹑呂文穆﹑賈媧民﹑李言幾﹐凡五人。而扈日用爲承旨﹐徐鼎臣兼直院﹐蓋七人也。慶曆八年十二月至皇元年三月﹐在院學士王文安﹑孫文懿﹑趙康靖﹑錢修懿﹑葉道卿﹑彭利建及楊公偉﹐凡七人。嘉元年二月至二年七月﹐在院學士趙康靖﹑胡文恭﹑歐陽文忠﹑孫文懿﹑王文恭﹑曾宣靖及楊公偉﹐亦七人﹐非始於王原叔也。《三朝會要》云﹐學士無定員﹐燾所云蓋據王岐公《續會要》所書爾。仁宗至和中鑄錢﹐文曰「至和元寶」﹑「至和通寶」﹐皆眞篆書二品。「至和重寶」眞書一品。嘉元年鑄錢﹐文曰「嘉元寶」﹑「嘉通寶」﹐並眞篆文二品。﹝闕書名。脫心傳按語﹞嘉元年﹐範鎭請立皇嗣疏。《注》﹕周王薨﹐眞宗養宗室子。當考。﹝出李燾《長編》﹞按﹐眞宗皇帝聖嗣未立﹐嘗以綠車髦節召濮安懿王養之宮中。蜀公所言蓋指此也。進退宰相﹐其帖例艸儀皆出翰林學士。舊制﹐學士有闕﹐則第一廳舍人爲之。嘉末﹐王荊公爲閣老﹐會學士有闕﹐韓魏公素忌介甫﹐不欲使之入禁林﹐遂以張方平爲承旨﹐蓋用舊學士也。旣而魏公罷政﹐議論皆出安道之手。﹝闕書名。出魏泰《東軒筆錄》﹞按《內外制題名記》﹐雍熙二年﹐學士扈日用罷﹐蘇太簡自第三廳舍人代之﹐而趙昌言﹑宋準皆位太簡上﹐不問也。淳化二年﹐學士闕﹐召韓丕諫議及畢文簡爲之﹐而躐向文簡。四年﹐韓﹑畢罷﹐錢宣靖爲第二廳舍人代之﹐而遺柴成務。至道初﹐錢公入宥府﹐宋持正﹑王元之以第三第四廳繼之﹐而復遺呂之﹑和蒙。其後﹐若祥符中李相州﹑王沂公並入翰林﹐而躐朱閣老巽。天聖中﹐錢希白﹑蔡文忠﹑章文憲繼除學士﹐而躐張閣老尙賢。如此者多矣。治平初﹐王荊公除內艱﹐累召不至。若便除北扉﹐恐無此例。韓公𨿽忌王﹐然以故事考之﹐未見其失。《仁宗實錄》﹐天聖四年五月丁丑﹐蔡齊﹑章得象並爲學士﹐時舍人院無知制誥﹐特詔學士夏竦艸詞。按﹐張師徳此年閏五月辛未始以左諫議大夫出院﹐蓋此時師徳正移疾耳。治平四年十一月﹐知諫院陳薦﹑楊繪皆請治薛向﹑種諤之罪﹐以安夏人﹐不聽。﹝闕書名。出李燾《長編》﹞按﹐陳薦知諫院在熙寧元年正月﹐其二月﹐種諤乃貶﹐此不當附在四年﹐又云不聽也。熙寧元年七月戊戌﹐知諫院錢公輔言﹐祠部遇歲饑﹑河決﹐鬻度牒以佐一時之急﹐請自今恩賜度牒皆減半﹐從之。《注》﹐前此未嘗書賣度牒﹐因公輔言﹐表而出之。鬻度牒蓋始此年。﹝闕書名。出李燾《長編》﹞按《實錄》﹐治平四年十月庚戌﹐賜陜西轉運司度牒千﹐糴谷振濟。此云始於熙寧元年﹐蓋誤。龍衮著《江南野錄》云﹐歐陽觀義行頗忄典﹐先出其婦﹐有子登科﹐詣之﹐待以庶人。觀乃文忠父﹐文忠自識其父墓﹐初無出婦之玷。衮與文忠爲鄕曲﹐豈非平時有宿憾與﹖夫祈望不至云爾。不可不爲之辧。﹝出王明淸《揮麈後錄》﹞按歐陽公《瀧岡阡表》﹐以熙寧二年立﹐而云旣葬之六十年﹐逆數之﹐葬時公才四歲耳。《表》中𨿽不見出婦事﹐然以《志》考之﹐觀年五十九卒官﹐而鄭夫人年方二十九﹐必非元配。蓋觀已出婦﹐其子固難言之。歐陽公撰《族譜》云觀二子﹐丙當是其前婦之子﹐所謂卒賴以葬者也。文忠後任丙之子嗣﹐立爲廬陵尉﹐見焚黃祭文中。又文忠《貶滁州﹖謝上表》云「同母之親﹐惟有一妹」﹐足見丙爲前母之子無疑。仲言𨿽欲爲歐陽公諱之﹐其意甚美﹐然非事實。況觀之前婦實有過﹐亦未可知。孔子﹑子思尙明言之﹐特歐陽公不可自言﹐他人何諱之有﹖祖無擇知杭州﹐王介甫惡之﹐監司承風旨﹐以贓濫聞。遣禦史王子韶按治﹐鍛煉無所得﹐坐遺遊客酒三百小瓶﹐責節度副使安置﹐士大夫冤之。同時有知明州苗振﹐監司亦因觀望發其贓罪﹐朝廷遣張橫渠先生按治﹐悉平反之﹐罪止罰金。其幸不幸有如此。﹝出邵伯溫《聞見前錄》﹞按《實錄》﹐熙寧二年九月﹐詔禦史王子韶體量苗振不法事。閏十一月﹐命沈衡鞫祖無擇於秀州﹐徐九思鞫振於明州﹐皆以王子韶得其不法事故也。尋攺命張載劾振。明年七月﹐無擇貶散官﹐居壽州。九月﹐振貶散官﹐居復州。邵實甚誤。王安石薦李定﹐陳襄彈之﹐未行﹐間除禦史。宋次道﹑李大臨﹑蘇子容不艸制﹐封還之。其後攝官修起居﹐章衡行下。賢不肖於此可見。﹝出韓編《器之語錄》﹞按﹐李資深制﹐乃直舍人院蔡仲遠行之﹐非章衡也。國朝致仕官帶職﹐歐陽公始以太子少師帶觀文殿學士致仕﹐示特恩也。故《謝表》曰「道愧師儒﹐乃忝春官之峻秩﹔身居畎畝﹐猶兼書殿之隆名。」自是以爲例。﹝出王明淸《揮麈前錄》﹞按﹐國朝臣僚帶職致仕﹐自熙寧四年二月王仲儀始。是年六月歐陽公乃還政﹐非事始也。熙寧四年十月庚申﹐利路轉運判官﹑屯田郎中鮮於亻先權發遣轉運副使。初﹐詔諸路監司各定助役錢數﹐轉運使李瑜欲定四十萬﹐亻先以爲本路民貧﹐二十萬足矣﹐與瑜議不合﹐各具利害奏。上是亻先議﹐因以爲諸路率﹐仍罷瑜﹐而亻先有是命。又云﹐鄧綰言瑜務聚斂﹐提刑周約同簽書﹐乞重黜以警諸路﹐瑜﹑約皆坐責﹐尋復之。﹝出李燾《長編》﹞按《實錄》﹐此年十月丁巳﹐利路轉運判官鮮於亻先爲副使﹐後二十日丁丑﹐利路轉運使李瑜以判三司都理欠憑由司召﹐乃是美遷。明年四月戊午﹐禦史張商英言﹐知州周永懿以贓敗﹐轉運使李瑜﹑提刑周約嘗交章薦舉﹐不可不懲。詔獄具﹐取旨後﹐瑜約及同提刑羅居中皆坐奪一官。據此﹐則初不緣役錢﹐二書皆誤。熙寧四年十一月﹐太學講官六員﹕焦千之﹑王汝翼﹑梁師孟﹑顏復﹑盧侗皆罷﹐獨畱蘇液。﹝出李燾《長編》﹞按《實錄》﹐十一月戊申﹐判國子監常秩言﹐考定直講焦千之﹑王汝翼爲上等﹐梁師孟﹑顏復﹑盧侗爲下等﹐詔悉罷之。是年十月丙辰﹐蘇液已先除樞密院檢詳文字﹐未嘗畱液也。《元實錄》差誤﹐紹聖史臣已辧之﹐子貞復又誤矣。據紹聖元年中書舍人﹑同修《國史》蔡卞奏﹐一﹐取到國子狀蘇液﹐熙寧三年離監﹐千之等系四年十一月罷職。今修《實錄》官稱畱液﹐未悉憑何文字修纂。熙寧五年三月戊戌﹐富弼授司空兼侍中﹐致仕。﹝闕書名﹞按﹐富公實以衮鉞掛冠﹐此云左貂﹐蓋誤。熙寧五年九月﹐先是檢正官章使湖南﹐張商英爲通川縣主簿﹐嘉其才而薦之。﹝闕書名﹞按﹐章子厚以五年七月使湖北﹐張天覺四年十二月已除中書檢正官。蓋子厚四年三月使渝州時薦之﹐此誤記也。商英時爲武寧軍節度推官﹐知渝州南川縣。熙寧六年﹐北人遣蕭禧來議地界事﹐詔韓玉汝館伴。至驛﹐神宗令李舜舉以朱筆畫一圖子示禧﹐依此分撥。舜舉初不與館伴議﹐遽出圖﹐韓急顧舜舉﹐取置懷袖。禧果欲索看﹐韓云「李禦藥自與某論它事。」卽已﹐因入奏﹐面陳山川形勢﹐纖悉皆系利害﹐不可輕許。神宗云「卿言大是﹐朕思慮初不至此。」﹝闕書名。當出趙子崧《朝野遺事》。又《韓莊敏遺事》﹐見李燾《長編》注﹞按《史》﹐熙寧七年三月丙辰﹐遼主使興復軍節度使蕭禧來求蔚﹑應﹑朔三州並邊之田。先是﹐正月丁末﹐命知忻州蕭士元﹑樞密院兵房檢詳文字呂大忠與北人議地界。禧旣至﹐後五日﹐又命太常少卿劉忱同商量。癸亥﹐入辭。報書曰「竊惟兩朝撫有萬宇﹐豈以尺土之地而輕累世之歡﹖當遣官司各加覆視﹐儻事由夙昔﹐固難徇從﹐或誠有侵逾﹐豈吝攺正。」甲子﹐遣天章閣待制﹑河北都轉運使韓縝報聘。大忠乞命樞密院錄前後詔據文字﹐令縝賫至北庭﹐使遼主知本末。其後﹐縝至遼﹐不果致﹐但與押燕蕃相仲熙略相酬對而還。四月丁酉﹐遼主遂遣樞密副使﹑同平章事蕭素來議地界於代州境上。素自以使相﹐欲主南面﹐忱等不許。事聞﹐九月戊申﹐詔忱與素等會於大黃平﹐用賓主禮相見。時大忠以憂去﹐詔忱持議。不諧﹐則許以南北堡鋪中間爲兩不耕地﹔又不可﹐則以中間爲界。素不從。朝議以士元失辭﹐十一月丙申﹐起復大忠閣門副使﹐知石州﹐代士元議事。忱與素三會於大黃平﹐素漫指分水嶺爲界﹐忱不許﹐相持久之。八年三月庚子﹐遼主再使禧來聘﹐書詞不遜。於是王安石再入相﹐曰「將欲取之﹐必姑予之。」辛丑﹐詔輔臣及忱﹑大忠同對資政殿。二人執不予﹐安石不然之﹐更遣縝及樞密都承旨張誠一乘傳至河東﹐與遼人會議。大忠又言「遼人所求地﹐西起雪山﹐東接雙泉﹐爲地五百里﹐不可聽。」又言「遼人利吾金帛﹐兵弱而惰﹐城池器械不精﹐民苦虐政﹐又慮西夏﹑韃靼乘之﹐其不可動者五﹐請姑以五寨及治平中所侵十五鋪予之。」安石不從。己酉﹐詔大忠持余服。縝將行﹐上遣禧復命﹐禧不聽﹐又遣內侍李舜舉諭以長城連六蕃嶺許之﹐禧不受命。壬子﹐詔輔臣對資政殿。癸丑﹐命知制誥沈括報聘。戊午﹐括等對資政殿﹐時禧畱京師已逾月﹐上許以遼人見開濠塹及置鋪所在分水嶺爲界﹐又以報書示之。丙寅﹐禧乃辭去﹐括亦行。七月丙子﹐遣縝河東分書。戊寅﹐又遣四方館使李評。十月己酉﹐又遣樞密承旨曾孝寬。十二月辛亥﹐縝畫地界還﹐除羣牧使。十年六月戊寅﹐縝以分畫之勞﹐賜金帶。十二月癸巳﹐上地圖。蓋自七年之春至十年之冬﹐前後歷四年﹐而地界始畢﹐凡東西棄地七百餘里。其後元間臺諫累章劾縝奉使辱國而罷相者﹐此也。伯山謂玉汝館客時持不許之論﹐上以爲然﹐全失其實。地界事久不決﹐神宗令近劉惟簡賫手札責韓玉汝云「疆事訪問文彥博﹑曾公亮﹐皆言南北通好百年﹐生靈得以休息。有所求請﹐當且隨宜應副。朝廷已許﹐而卿猶固執﹐萬一北虜生事﹐卿家族可保否﹖」韓具奏﹕「敵情無厭﹐累朝以來常患應接太遽﹐致令得遂狡謀。臣不敢以家族爲慮﹐上誤國事。」上察其忠﹐賜以禦眼貂裘。﹝闕書名。出《韓莊敏遺事》﹞按﹐熙寧七年十月壬申﹐上以北人詭詞求地不已﹐遣使問韓﹑富﹑曾﹑文四公於外。韓忠獻言「北人見形生疑﹐謂我有復燕﹑薊之意。其事有七。宜遣使報聘﹐諭以疆土素定﹐其可疑之形﹐如將官之類﹐則因而罷之。」富文忠言「朝廷諸邊用兵﹐敵所以先期啟釁。不若委邊臣持舊來圖籍與之詰難。萬一入寇﹐但嚴兵備之。」文忠烈言「敵人之請﹐宜以誓書折之。若萌犯順之心﹐當豫嚴兵備。」曾宣靖言「宜遣人報聘﹐以不可侵越諭之。萬一犯邊﹐先絕其歲賜。」蓋四公悉持不予之論。此云「文曾皆言宜隨宜應副」﹐妄矣。馮當世爲樞密使﹐三司火﹐神宗禦右掖門視之﹐顧近曰「急促馬步司﹐就近遣兩指揮兵士救之。」當世奏曰「故事﹐發兵須得樞密院宣旨﹐近臣傳宣發兵﹐此事不可啟。」上然之﹐卽於榻前出宣﹐付近而出。神宗數嘉之﹐時論以爲得體。﹝出王鞏《聞見近錄》﹞按《實錄》﹐熙寧七年九月﹐三司火。考之《國史》﹐馮文簡以熙寧三年六月自翰林除樞密副使﹐九月遷參知政事。九年十月﹐自成都召知樞密院事。元丰三年九月﹐遷使。當三司火時﹐文簡實在政塗﹐陳成肅升之爲樞密使﹐吳正憲充﹑蔡敏肅挺爲副使。定國誤也。是月﹐馬帥賈逵﹑步帥宋守約皆坐不救三司火﹐逵降秩﹐守約罰金。定國謂「遣馬步兩指揮」﹐恐誤矣。熙寧中﹐王和甫尹開封﹐忽內降文字一紙﹐乃陳首有謀亂者姓名﹐凡數十人。內有一薛六郎者﹐居甜水巷﹐以典庫爲業。和甫以禮呼至﹐密問與何人爲冤。薛言「有族妹之子﹐近來貸負不從﹐怒罵而去。」和甫追其甥﹐方在瓦市觀傀儡戲。失聲曰「豈非那事疏脫也﹖」旣至﹐不訊而服。和甫曰「小鬼頭沒三思至此﹐何必窮治﹖」杖而遣之﹐一府嘆伏。﹝出王明淸《揮麈後錄》﹞按﹐蔣子禮所次其曾大父穎叔《逸史》﹐與此大意略同﹐但所告凡八十人﹐所呼乃張三郎﹐居城北﹐所怨乃劉永祚學究。和甫令永祚覆寫其書﹐皆同。上遣內侍馮宗道監鞫﹐斬永祚於市。未幾﹐和甫除右丞。心傳按﹐蔣書首末最詳﹐當以爲正。考之《國史》﹐和甫以元丰五年自府尹拜右轄﹐熙寧中尙未尹開封。王《錄》誤也。況告數十人反﹐詔獄窮治不實﹐而但杖遣之﹐恐無此理。京朝官四年磨勘﹐原無著令。熙寧中﹐審官院率行之﹐至今以爲制。﹝出張蕓叟《畫墁集》﹞按﹐國朝舊制﹐百官無磨勘。遇郊赦則遷一官。眞宗用孫漢公之議﹐始命京朝官三年一進秩。其後﹐天禧﹑天聖﹑明道﹑景﹑慶曆之際﹐沿革不常。治平三年﹐始著令﹕待制以上六年遷二官﹐京朝官四年遷一官。蕓叟誤也。元丰初﹐蔡確排吳充罷相﹐王畏之﹐引爲執政。確謂曰「上厭公矣。」曰「柰何﹖」確曰「上久欲收復靈武﹐公能任責﹐則相位可保也。」喜謝之。適江東漕張琬有違法事﹐帝語﹐欲遣官按治。以告都檢正兪充﹐琬知之﹐上章自辧。帝以詰﹐謂充曰「某與君俱得罪矣﹗然有一策當除﹐君帥環慶﹐亟上取靈武之章﹐上喜﹐罪可免。」乃除充待制﹐帥環慶。其後﹐遂有靈武之役。推其兵端﹐由王避漏泄上語之罪也。﹝闕書名。出邵伯溫《聞見前錄》﹞按《實錄》﹐元丰三年五月﹐知慶州兪充罰銅三十斤﹐坐爲都檢正日﹐江東漕何琬劾知潤州呂嘉問﹐充以語人。章未下﹐而嘉問上疏自理也。此時充帥環慶久矣。方蔡新州執政﹐吳正憲公尙在位﹐子文所記不必審。詔議濮王典禮﹐王與禮官合奏﹐王宜稱皇伯﹐三夫人當封大國﹐執政不以爲然。其後﹐三夫人卒如議。﹝闕書名。出王傅《東都事略》﹞按《史》﹐三夫人未嘗加封﹐故李邦直熙寧八年撰《韓魏公行狀》曰「英宗所生﹐迄今爲仙遊縣君。」識者皆疑其非禮﹐意元丰二年五月﹐始詔三夫人並稱曰王夫人﹐遷濮園﹐未嘗封大國也。李邦直撰《禹五神道碑》亦云「治平中﹐議追尊濮王﹐公執用封期親尊屬故事﹐執政以爲不然﹐公持之﹐卒不奪。其後諫官﹑禦史爭論﹐久不決﹐帝以手詔裁定﹐多如其初。」邦直所云﹐但指不稱皇耳﹐此謂三夫人卒如議者﹐實甚誤。近歲﹐前執政官到闕﹐止系禦仙花帶﹐從官非帶學士亦不敢系。待制自如本品﹐無職則在庶官班中﹐皆系皂帶。蓋閣門之制﹐不知衝攺始何時。《辧》云﹐元丰二年﹐元絳罷政﹐以本官知亳州﹐特令服金帶如學士﹐則非特旨﹐𨿽學士﹐所謂金帶亦不得矣。﹝闕書名。出汪端明《辧石林燕語》﹞按﹐大觀初著令﹐前執政許服球文帶。而此書所記近歲閣門之制又如此﹐何耶﹖元厚之許服帶如學士﹐謂得系禦仙花金帶﹐仍佩魚也。厚之以言罷﹐不帶職﹐故以此優之。此云「非特旨﹐𨿽學士亦不得」蓋誤矣。淳熙中﹐王仲行罷吏部尙書﹐不帶職﹐帥浙東。入辭﹐服金帶佩魚而入閣門﹐吏卻之﹐乃去魚﹔不可﹐則攺紅帶﹔又不可﹐則卒攺皂帶。仲行甚不平。後數年﹐始有旨﹐前侍從不帶職許服紅呈黑犀帶﹐仍佩魚。遂爲故事。元丰五年十月壬申﹐發常平錢八百萬緡﹐成元丰庫。《注》﹐張舜民《小史》云﹐神宗於崇政殿後設二十四庫﹐或卽元丰庫﹐當考。《實錄》卷末云「每庫以詩一字目之﹐詩凡三十二字﹐又別置庫﹐賦詩二十字。」但不知庫名爲何。﹝出李燾《長編》﹞按《國史﹖食貨志》﹐上卽景福殿庫聚金帛。元丰元年﹐始更庫名﹐凡三十二字。以《眞宗實錄》考之﹐景福殿庫﹑崇政殿後庫﹑內藏庫皆一庫也。蓋藝祖始下諸國﹐聚其金帛於講武殿後廊﹐謂之封樁庫。太平興國三年十月﹐攺左藏北庫爲內藏庫﹐攺封樁爲景福內庫﹐並隸內藏﹐而講武殿旋攺爲崇政。張蕓叟所云﹐卽內藏耳。元丰庫﹐神宗所創﹐在太府寺南﹐非崇政殿後庫明甚。國初以來﹐開封府未嘗三獄同空。元丰五年﹐王安禮知府﹐乃謀作「天府獄空」﹐以圖進用。時有禦史劾其詐妄﹐朝廷按視﹐獄皆空。禦史以罪斥﹐安禮拜右丞。紹聖﹑崇寧以後﹐躁進之徒用此術﹐奏獄空者多矣﹐朝廷遂立遷一官爲賞格。《長編》五年四月丁巳注﹐鮮於綽云「中行坐論安禮獄空黜。」﹝闕書名。當出蔡﹝此處有脫漏﹞按《實錄》﹐元丰五年四月﹐開封府言三院獄空﹐詔知府王安禮進一等﹔大理卿崔臺符言本寺獄空﹐詔臺符減三年磨勘。會五月大攺官制﹐安禮以翰林學士與同列蒲宗孟俱執政﹐蒲左丞﹐王右丞。時侍禦史蒲中行以與安禮爭盜賊名簿不實罷﹐非爲劾獄空也。據《國史》﹐天禧四年﹑五年﹐開封府比歲獄空。蔡所記四者皆謬。元丰六年六月丁巳﹐執政將劾大辟不應讞者﹐刑部郎中韓晉卿適白事省中﹐因曰「讞而獲戾﹐讞不至矣。」朝廷從之。﹝出《晉卿傳》﹞按《實錄》﹐是日﹐詔大理寺刑名疑慮及情法不稱﹐奏裁公案送定斷官看詳﹐如非疑慮及情法不稱﹐並免收坐。從本寺請也。此時晉卿爲大理少卿﹐所書「刑中及因白事」皆小誤。元丰七年三月己巳﹐編敕成。自嘉後﹐立開封盜賊重法﹐後稍及曹﹑濮﹑澶﹑滑等州至元丰更定其法﹐於是河北﹑京東﹑淮南﹑福建等路用重法﹐郡縣浸廣矣。《注》《刑法志》有「此不得其時﹐因編敕成附見」。﹝出李燾《長編》﹞按《會要》《實錄》﹐自嘉六年初命開封諸縣盜賊囊橐之家立重法﹐治平二年九月﹐命開封府判官王靖提舉捉殺府界及曹﹑濮﹑澶﹑滑州未獲盜賊。三年四月五日﹐遂以開封之長垣﹑考城﹑東明縣及曹﹑濮等四州爲重法地分。熙寧四年正月丁未﹐淮南之宿州﹐京西之滑州﹐河北之澶州﹐京東之濮州﹐凡十三州﹐並行重法。十年五月八日﹐安厚卿以中書檢正官體量河北﹑京東盜賊﹐又請之。六月壬午﹐詔山東﹑河北十七州皆行重法。﹝曹﹑澶﹑濮州仍在其中﹞十二月癸卯﹐又行之福建下四州。此云「不得其時」﹐何也﹖蓋立盜賊重法自嘉至熙寧﹐而《刑法志》云元丰﹐蓋史官之誤。韓魏公父諫議大夫國華嘗仕於蜀﹐蜀中士人胡廣善相術﹐見諫議而奇之﹐曰「是必生貴子﹐請納女焉。」後諫議守泉﹐生魏公於泉州州宅。﹝闕書名。出馬永卿《懶眞子》﹞按李邦直撰《魏公行狀》云「公之所生母胡氏﹐蜀士人覺之女﹐追封秦國太夫人。」此云名廣﹐蓋誤。故事﹐命相皆用上旬剛日。元丰八年拜蔡﹑韓二相﹐以五月二十六日﹐蓋鄧溫伯失之。﹝闕書名。當出《蔣魏公逸史》﹞按《史》﹐神宗一朝命相﹐韓康公﹑王荊公以十二月十一日﹔韓康公再相以四月十九日﹔王荊公再相以二月十一日。吳衝公﹑王岐公拜相以十二月二十三日﹔蔡持正拜相以四月二十二日﹐皆在中下旬。且荊公﹑岐公﹑持正﹐制出皆柔日也。穎叔徒見熙寧中富鄭公拜相以二月二日﹐故有上旬之論﹐不知亦偶然耳。如太祖初拜趙中令爲相﹐乾徳二年正月十三日也。仁宗慶曆三年﹐攺命二相﹐四月二十一日也。至和二年﹐並命文忠烈﹑富文忠﹐六月十一日也。此三者不爲不審矣﹐然皆在中下旬。中興後﹐秦會之﹑朱藏一﹑趙元鎭﹑張徳遠﹑葉夢錫等亦以下旬大拜﹐初無所拘。此說抵牾。孫叔易言﹐嘗見監朱仟鎭使臣云「少日作吳衝卿丞相直省官﹐親見元丰中郭逵討交址﹐以重兵厭富良江﹐與交人止一水隔。衝卿忌其成功﹐堂帖令班師。逵逗𨖻不進﹐交人大入﹐全軍皆覆。逵坐貶秩。侔儲衝卿孫也﹐大觀中以左道伏誅﹐蓋天報之」云。﹝出王明淸《揮麈後錄》﹞按《國史》﹐郭仲通以南伐得罪﹐詔獄窮治﹐後得吳丞相書云「安南事宜﹐以經久﹐省便爲佳。」時丞相已病﹐由是憂畏而薨﹐未嘗下堂帖也。蓋衝卿本意不欲取交州地﹐爲得之不足守而勤供費耳。使仲通成功﹐丞相必受上賞﹐又何忌邪﹖況班師大事﹐不得旨而下堂帖﹐丞相且獲罪不輕。詳見心傳所著《建炎以來系年要錄》。《遼史﹖國語解》﹐遼制﹐宰相凡除拜﹐行頭子堂帖權差﹐俟再取旨﹐出給告敕﹐故官有知頭子事。﹝出《陰山雜錄》。脫心傳按語﹞●卷三哲宗登極﹐尊皇太后爲太皇太后﹐皇后爲皇太后﹐惟朱妃稱號未定。太皇太后曰「母以子貴﹐朝廷宜詳議﹐當優隆之。」時蔡確﹑章尙在朝﹐議久不決。諂諛者謂亦當爲皇太后﹔守正者則曰「止合稱皇妃太母」。曰「自古無並爲皇太后之禮﹐當尊爲皇太妃。」凡百禮儀﹐並依皇后﹕乘行龍擔子﹔服用傘扇等皆紅﹔百僚稱臣太母﹔又增月給在皇后之上。哲宗喜慰。皇太妃謝曰「非太皇太后﹐妾何緣得此盛極。」﹝闕書名﹞按﹐此一段尢差誤。徳妃朱氏爲皇太妃﹐當諸公議神宗遺制時﹐已增入矣。此云「議久不決」者﹐妄也。元丰八年六月甲戌﹐詔皇太妃出入許乘擔子。七月甲辰﹐禮部尙書韓忠彥等言﹐皇太妃在三年服內﹐衣褥從物並淺淡﹐生日節序物色﹐依皇后例﹔慶賀用箋﹐百官不稱臣。己巳﹐禮部又言﹐皇太妃生日節序物色﹐其冠服之屬減皇后五分之一。此云「服用紅﹐百僚稱臣﹐月給在皇后之上」﹐皆誤也。元三年秋﹐詔增議太妃典禮。禮官請擔子飾以龍鳳﹐傘用紅﹐冠服如皇后。紹聖元年﹐宣仁聖烈皇后旣葬﹐上中批付禮官﹐於是坐六輿﹐立宮殿名﹐傘紅黃兼用﹐月費內中批出﹐他儀制如皇后。蓋前後十年而始定其典禮。此所記誤矣。元初﹐兩省以上官多內降差人﹐韓玉汝患之﹐簾前論列。宣仁云「相公門知有呂夷簡否﹖劉太后時多有內降﹐呂夷簡亦如此奏。」陳章獻云「相公知否﹐一小孩兒與一婦人不與人些恩澤﹐怎生把握天下﹖夷簡拜謝﹐非臣所及。」韓曰「維持天下正須公議﹐不在私恩。」﹝闕書名﹞按﹐宣仁垂簾﹐內降差除兩省以上官﹐蓋範忠宣﹑範正獻﹑蘇文定﹑朱公之流也。章子厚嘗奏云「得非左右所薦。」後云「皆大臣所薦﹐非左右。」玉汝爲相﹐屢以除授私其子侄﹐爲臺諫所劾﹐而此乃以擢用忠賢爲章獻與人恩澤之比﹐其誣罔抑甚矣。章﹑蔡卞起同文館獄﹐劉摯﹑梁燾同時死於嶺南貶所﹐人亦疑之。又杖殺內臣陳衍﹐﹑卞至作廢宣仁後詔。時宣仁服未除﹐請哲宗於靈殿宣讀施行。欽聖後聞之﹐號哭於宣仁靈前﹐哲宗乃已。﹝出邵子文《辧誣》﹞按﹐宣仁後以元八年九月崩﹐後四年﹐同文獄起。其十一月﹐梁況之卒。十二月﹐劉莘老薨。又明年三月﹐乃殺陳衍﹐此時宣仁除服久矣。子文所記不誣﹐但年月差誤。章初貶謫元臣僚﹐盡以白帖子行事。燾按﹐李淸臣與爭論不已﹐哲宗疑﹐亦恐。時鄭左丞雍以嘗爲二王官僚﹐屢致人言﹐迹甚危﹐欲結爲自安計﹐謂曰「熙寧初﹐王荊公相﹐常用白貼子行事。」大喜﹐取其案牘﹐懷以白諸上﹐遂安。然鄭竟罷政﹐尋被謫。﹝闕書名。當出邵子文《辧誣》﹞按﹐章將貶﹐元諸老先用林子中爲中書舍人﹐李掄所編《丁未錄》中載元諸公謫詞甚備﹐是必有錄黃﹐非用白帖子明矣。《範夫家傳》云「紹聖四年徙賓州。元符元年移化州。」所被受止是白札子﹐疑子文指此而云。然紹聖二年十月鄭公肅先出知陳州﹔十一月安厚卿又出知河南﹔四年正月李邦直又出知北京﹐當用白札子。時此三人皆不在政府﹐此說恐誤。元名卿朱紱者﹐君子人也。嘗登禁從。紹聖初﹐不幸坐黨錮。崇寧間亦有朱紱者﹐蘇州人。初登第﹐欲希進用﹐上疏自陳﹕與姦人同姓名﹐恐天下後世以爲疑﹐遂易名曰諤﹐字聖予。蔡元長果大喜﹐不次峻擢﹐位至右丞。未及正謝﹐卒。﹝出王明淸《揮麈前錄》。脫心傳按語﹞韓相縝有心術﹐章畏之。凡元執政從官﹐必以事中之﹐不敢及縝。至縝死﹐方使葉祖洽言不與贈謚而已。﹝闕書名。當出邵子文《辧誣》﹞按《哲宗實錄》《韓玉汝附傳》﹐縝守潁昌﹐再上章引年﹐未許。給事中葉祖洽論縝垂簾之初﹐首登相位﹐交結張茂﹐則梁簡﹝當出梁惟簡﹞諂事司馬光﹐持祿養交﹐以太子太保﹐仍舊職致仕﹐薨﹐上爲輟朝﹐成服﹐贈司空﹐但不定謚而已。《史》所書如此。子文所記畏縝及不與贈官皆差誤。況玉汝乃元丰執政﹐𨿽遞遷於垂簾之初﹐而俄與章﹑蔡並逐﹐豈可廁之元大臣耶﹖紹聖初﹐治元黨人﹐凡嘗爲宰執者無不坐貶﹐惟蘇子容一人得免。《辧》云﹐元宰相韓縝﹐執政李淸臣﹑許將﹐紹聖以前皆無他﹐李﹑許乃再執政。此云「獨子容得免」﹐非也。﹝出汪端明《辧石林燕語》﹞按﹐韓玉汝元丰執政﹐垂簾初﹐但與蔡持正遞遷至相位﹐旣而爲元諸公所擊去位﹐非子容比也。李邦直首建「紹述之議」﹐許衝元依違兩可﹐歷符﹑﹑崇﹑靖之間﹐皆爲執政。若槪之元宰執之間﹐誤矣。邢恕旣爲﹑卞起獄不成﹐每上殿﹐移時不下﹐果疑之﹐出。其元初謫隨州時﹐上《宣仁後自辧書》﹐稱宣仁功徳﹐有「宗廟大計﹐旬日之前固已先定」之語﹐遂入元黨﹐責知安南軍﹐此元符元年十月事也。﹝闕書名﹞按﹐恕爲右史時﹐嘗上《宣仁後書》言五事﹐有「儲貳之建﹐旬浹已前固已先定」之語﹐然實不曾降出。章所出恕謫漢東時所上疏﹐大抵稱美元初政﹐且言已與司馬公晚受神宗之知﹐卻無此數語。紹聖三年十月戊辰﹐知瀛州路昌衡言「伏睹朝旨﹐姚π不與磨勘。謹按﹐π罪大罰輕﹐未厭輿論。」詔π落寶文閣待制﹐管勾洞霄宮。《注》﹐昌衡知瀛州﹐何故言姚π﹖當考﹐恐字有脫誤。﹝出李燾《長編》﹞按﹐此時每月以賞功罰罪事鏤板下諸州﹐故昌衡奏狀有伏睹之語。蓋時方排擊黨人﹐是以出位論奏無害。亦元中吳處厚箋蔡確《車蓋亭詩》之比耳。按紹聖間﹐鄭公肅不帶職﹐周次元止帶待制﹐非自西美始。紹興後﹐蕭徳起﹑符正明亦以次對爲制帥﹐不但曹﹑王二人也。西美初復次對﹐知成都府﹐後四年﹐乃升雜學士﹐充置使。此所記誤。﹝此條證《揮麈餘話》之誤。脫正文﹞崇寧五年冬末﹐朱π始進黃楊木三本。﹝闕書名﹞按﹐二年﹐朱衝以獻花石得三班奉職﹐不應以五年爲始。李孝廣崇寧間爲成都漕﹐以點檢邛州士人費義﹑韋直方私試試卷詞理謗訕﹐龐汝翼課冊﹐系元學術譏詆元丰政事上聞﹐三人並竄廣南。孝廣遷官後﹐紹興庚戌﹐孝廣之子亻京屬疾於婺州﹐謂有妖孽﹐招路時中治之。時中始不肯﹐亻京托親舊叩問其詳。時中云「有一費義者﹐獨不肯去﹐吾亦莫知其故。」亻京云「若爾﹐某疾不起矣。」因道向來費義等事實﹐亻京以告其父。後義輩皆客死於路。﹝闕書名。出王明淸《揮麈後錄》﹞按﹐此崇寧初事也。後二人以大禮赦得歸﹐直方更名革﹐中進士第﹐終安居令。義更名允濟﹐中進士甲科﹐終漢州推官。馮當可先生志其墓甚詳。此云「客死於道」﹐蓋誤。又﹐紹興無庚戌﹐庚戌乃建炎四年。而《志》云﹐張丞相宣撫陜州﹐費佐幕府﹐意峭直難合﹐出爲漢州推官。據《史》﹐魏公以建炎三年己酉十一月至漢中﹐則費君入幕﹑出幕﹐又死於漢州﹐決非一歲間事。計李亻京病時﹐費尙未死也﹐意者路時中億度妄云之詞﹐不足信。安堯臣上書諫復燕云﹐安由此追復正奉大夫。﹝《安傳﹖元符詔旨》﹞按﹐以政和三年八月追復正奉大夫﹐以其夫人張氏自訴也。重和元年十一月己未禦筆﹕「𨿽未復舊官﹐可特與正奉大夫。」遺表恩澤﹐授堯臣承務郎。蓋本官爲光祿大夫﹐贈特進。今追復未盡﹐而特用所復官推恩。此云因堯臣上書復官﹐誤矣。政和初﹐上欲建延福宮﹐一日﹐魯公命召諸巨來﹐且有事約束。時童貫﹑楊戩﹑賈祥﹑藍從熙﹑何訴皆奏稟﹐以此上默已曉﹐因戲之曰「汝等必作過﹐今爲師臣﹐定行遣汝等矣。」諸莫測﹐咸變色。而詣省﹐魯公則戒之曰「恐至尊暑熱﹐汝等各辦事﹐建一二納涼之所﹐朝廷當一切應副汝也。」於是攺作延福五位。﹝闕書名﹞按﹐此政和三年事也。蔡京素與宦者交結﹐必相表裏。此云「師臣行遣」﹐又云「諸變色」﹐皆妄也。況童貫已爲太尉﹐恩數視二府矣﹐可召至都堂爾汝之邪﹖延福五位﹐何﹑藍從熙第一﹐李谷第二。此無谷名﹐亦誤也。李端叔爲密院編修官﹐曾文肅薦於上﹐將以爲右史。命未下﹐而爲錢論罷﹐暫泊潁昌﹐爲範忠宣艸遺表。上讀之稱賞﹐將召用之﹐而蔡元長入相﹐時事大變﹐端叔坐除名﹐編管太平州。﹝闕書名。出王明淸《揮麈後錄》﹞按﹐範公薨於建中靖國元年正月﹐而蔡元長明年春始召還北門。若上將擢端叔用之﹐不應在朝逾年無除目也。端叔政和三年九月除名。王仲守會稽﹐頗著績效﹐如幹湖爲田﹑導水入海是也。﹝出王明淸《揮麈餘話》﹞按《史》﹐明越州監湖﹑夏蓋﹑白馬﹑竹溪﹑廣徳等十三湖﹐自唐長慶中創立﹐湖水髙於田﹐田又髙於江海﹐旱澇則遞相輸放﹐其利甚溥。自宣﹑政間樓異守明﹐王仲守越﹐皆內交權臣﹐專事應奉﹐於是悉廢二郡陂湖以爲田﹐其租悉屬禦前。重和元年二月甲子﹐詔鑑湖田租以備繕修原廟之需﹐不許他司奏請。他皆類此。由是民失水利﹐而官失省稅﹐不可勝計。紹興元年﹐李莊簡爲吏部侍郎﹐奏請復之。上虞令趙不搖奉詔考究﹐自宣和元年至今﹐湖田凡得米三萬三千餘斛﹐入禦前而納放﹐省稅米十四萬六千餘斛﹐得不償失﹐遂復廢。余姚﹑上虞二縣湖田其本末如此。仲言所云亦誣矣。宣和元年九月乙卯﹐範致虛以母憂罷。﹝闕書名。出王《東都事略》﹞按﹐謙叔去位在八月癸卯。宣和庚子﹐蔡元長當軸﹐外祖曾空靑守山陽﹐時方臘據二浙甚熾。初﹐元長怨陳瑩中﹐以陳嘗上書詆文肅﹐編置郡中﹐欲外祖甘心焉。適瑩中告病﹐外祖卽令醫者朝夕診視﹐具疾之進退與夫所供藥餌申官。已而不起﹐亦令作佛事﹐僧眾下至凶肆之人﹐悉入狀用印系案﹐僚吏以爲何至是﹖外祖曰「數日之後當知之。」已而朝廷遣淮南轉運使陸長民體究云﹐盜賊方作﹐未審陳瑾之死虛實。外祖卽以案牒繳奏以聞﹐人始服其先見。﹝出王明淸《揮麈後錄》﹞此尢謬誤。按《國史》﹐宣和二年﹐方臘反時﹐陳忠肅在南康﹐有飛語云「其子婿爲賊所得﹐欲以爲相。」詔移楚州居住﹐命守臣察之。六年春﹐忠肅卒於楚﹐臘平久矣。宣和三年辛丑﹐盜起東南﹐上慨然有一新政事之意。廷策有二士﹐對甚切直﹐初考官陸徳先等謂非宜言﹐乞唱名日行遣。有旨送覆考﹐考置第三等。李丞相士美時以翰長充詳定官﹐見二卷﹐大奇之﹐手疏論其忠鯁﹐仍定上上等﹐得旨甲乙科。已而呼臚﹐乃劉寧止﹑範宗尹也。﹝闕書名。當出趙子崧《朝野遺事》﹞心傳嘗疑此事﹐後見楊文靖公作《周中丞﹖武仲墓志》云﹐爲殿試考官﹐進士對策﹐有極言切直者﹐同列欲指爲謗訕取旨。公云「今盜起東南﹐正國家開言路之時﹐豈可吾儕先加以此名﹖」遂攺爲涉異奏之。已而降旨﹐皆取於前列。伯山宣﹑政間本李士美客﹐由此觀之﹐伯山所書﹐恐曲爲士美地﹐未可盡信也。宣和七年七月庚午﹐禁士民名字有犯天﹑王﹑君﹑聖及主字者。﹝闕書名﹞按﹐此五字皆宣和以前所禁﹐至此始罷之﹐今乃以爲禁﹐非也。重和元年九月禁天字﹐二月禁君字﹐五月禁聖字﹐政和三年六月﹐禁王字﹐政和八年七月禁主字。王正道﹐三槐之裔。祖端﹐父毅﹐俱以材顯。靖康末﹐李士美罷相就第﹐正道直造拜於堂下﹐願隨至禁中﹐有欲白於上。會有旨﹐令前宰執赴殿廷議事﹐士美因攜之而入。請募死士﹐奉兩宮﹐決圍南幸。欽宗忠之﹐以片紙批曰﹔「事成日﹐可除尙書兵部侍郎。」﹝出王明淸《揮麈後錄》﹞按﹐王正道乃文正弟旭之四世孫。旭官至兵部郎中﹐子端官至通議大夫﹐端子元官至朝散大夫﹐元子毅﹐崇寧中爲朝散郎﹐上書勒停。如此所云﹐皆不審方城將破時﹐未嘗召前宰執議事﹐且李士美亦不在城中也。敵人欲用正道爲平灤漕﹐非畱守也。蘇叔黨靖康中得ヘ眞定﹐赴官次河北﹐道遇綠林﹐脇使相從。叔黨曰「若曹知世有蘇內翰乎﹖吾卽其子﹐肯隨爾輩艸間求活耶﹖」通夕痛飲﹐翌日視之﹐卒矣。惜乎﹐世不知其此節也。﹝出王明淸《揮麈後錄》。脫心傳按語﹞曹功顯自燕山逃歸﹐顯仁令奏髙宗曰「上再使敵中﹐欲就鞍時﹐二後洎宮人送至廳前。有小婢招兒﹐見四金甲士衛上。」﹝出王明淸《揮麈後錄》﹞按《欽宗實錄》﹐上自康邸出使﹐而顯仁皇后以龍徳宮婉容居禁中﹐召內知客韓公裔至權子門﹐屬以調護意。此云「送至廳前」﹐當考。二聖皇族旣詣敵營﹐中議亦取元皇后。淵聖意邦昌必不能久僭﹐欲畱後以爲興復基本。因遣人入城取物﹐紙尾批瘦語與府尹徐秉哲云「趙氏注《孟子》﹐可相度分付。」會敵人以後廢久﹐無預時事﹐故不復取。﹝出朱勝非《秀水閒居錄》﹞按《實錄》﹐敵取宗族﹐皆據管宮閣內侍所供名字﹐後實以廢處外宮﹐不爲敵所指名﹐未必欲取而復止也。況徐秉哲乃賣之尢者﹐豈可以情諭之邪﹖秦會之嘗對方務徳言「靖康末﹐與莫儔俱在敵寨﹐時搜索宗室有未盡者﹐儔陳計乞取玉牒﹐其中有名盡行根刷。會之在傍曰﹕『尙書誤矣﹗譬如吾曹人家宗族不少﹐有𨿽號同姓﹐而情好極疏者﹐平時富貴旣不與共﹐一旦禍患乃與之均﹐恐無此理。』尼堪曰﹕『中丞之言是。』」由此異待之。﹝出王明淸《揮麈後錄》﹞按《實錄》﹐二月癸酉﹐金人於宗正寺取玉牒簿﹐指名取南班宗室﹐自二王宮以下﹐近屬及官序髙者先取。此時秦會之未出城也。會之所論﹐或是三月庚子再取宗室時。然儔獻計之日﹐會之實不在傍。此說不足據。熙寧法﹐宗子出仕者﹐見謝辭及獨銜奏事﹐並不著姓。建炎元年﹐某知鎭江府﹐上謝表﹐黃英州任中書侍郎﹐乃令進奏官退回﹐爲不合不著姓﹐殆欲見沮而不考著令也。至今𨿽大宗正司宗室﹐亦稱皇叔﹑皇兄﹐具官﹐仍著姓。矯枉太過﹐誤矣。﹝闕書名。當出趙於崧《朝野遺事》﹞按﹐建炎指揮見《中興會要》。時黃茂和在中書﹐取此旨也﹐然南班宗室初未嘗有著姓者﹐此所云誤。國朝宗子﹐自葬山陵之外﹐又有南墳﹑西墳﹐問諸宗子﹐多南渡後始生﹐無知之者。建炎二年十月﹐知汴州張奏劾其州官遁竄之罪。有趙叔潛者﹐結銜云「保義郎添差管轄舒王已下墳園。」有承節郎王世ど者﹐其銜卽云「管轄魏王已下墳園。」此云舒魏二王墳卽南﹑西二墳也邪﹖﹝闕書名。出程大昌《演繁露》﹞按﹐國朝宗子分三祖﹕藝祖﹑太宗葬西京﹐故宗子連「惟」字﹑「允」字以上者﹐並西洛。魏悼王葬汝州﹐故宗子連「承」字以下者﹐並溫陽。所謂西墳﹐永安是也。所謂南墳﹐汝州是也。《國書》中自可考據。泰之嘗爲從官矣﹐乃不知此﹐何邪﹖秦會之﹑範覺民同在廟堂﹐二公不相咸。敵騎初退﹐欲定江西二守臣之罪﹕康倬知臨江軍﹐棄城而走﹔撫守王仲山以城降。仲山﹐會之婦翁也。覺民欲寬之﹐會之云「不可﹐旣已投拜﹐委質於賊﹐甚麼話不曾說﹗豈可貸耶﹖」蓋詆覺民嘗仕僞楚耳。﹝出王明淸《揮麈餘話》﹞按﹐敵入江西﹐建炎三年冬也。明年春﹐敵退﹐秦會之在達賫軍中。其年十月乃得歸。紹興元年﹐始除參知政事。此大誤矣。建炎四年十二月﹐尼堪籍諸路客戶﹐拘之入官。次年春﹐盡鎖之雲中﹐耳上刺「官」字以志之。河間府樂壽縣﹐初﹐縣客戶六十八人﹐而誤作六百八人以報。後尼堪不容訴﹐於是縣官驅窮民孤旅五百四十人以補數﹐至則一例賣之﹐莫能辧也。﹝闕書名﹞按﹐建炎三年秋﹐已書升樂壽縣爲壽州。此仍稱縣者﹐誤也。方務徳守荊南﹐有寓客張黜者﹐魏公之族子﹐出其乃翁所記《建炎遺事》一編云﹔孔彥舟領眾十餘萬破荊南城﹐時朝廷方經理北敵﹐未暇討捕。張單騎入城說諭彥舟﹐使之效順。又令討鐘相﹐許以成功﹐入川從宣撫司求賞。相平﹐張遂與彥舟心腹數人入蜀﹐至夔﹐又降說劇賊劉超。未及宣撫司﹐道遇族兄攫金不得﹐乃先見魏公言「張受賊賂厚﹐不可信。」魏公然之。張乞令彥舟屯荊南﹐公不從。令往黃州屯駐﹐其徒皆不樂﹐率眾渡淮降金。﹝闕書名。出王明淸《揮麈三錄》﹞按﹐鐘相乃鼎州土豪﹐以左道惑眾﹐率人守鄕井。孔彥舟爲東平鈐轄﹐因事叛去﹐侵荊南諸郡﹐攻長沙﹐不克﹐乃僞稱鐘相﹐遂入之﹐反奏相叛。傅彥濟以宣機督軍﹐討之不勝﹐相遂自稱楚王。此建炎四年二月也。四月﹐彥舟獲相送行在﹐拜利州觀察使﹑湖北副總管。時朝廷命向伯恭帥潭﹐爲彥舟所拒。賀子忱說巨寇馬友擊彥舟﹐逐之﹐彥舟引兵入江西。明年二月﹐呂元直奉詔討李成﹐乃奏彥舟同擊賊﹐成敗﹐降劉豫。其秋﹐以彥舟爲蘄黃鎭撫使﹐實代成。明年五月﹐權端明邦彥入樞府。權故東平帥也﹐彥舟心不自安。偶韓良臣破閩﹑湘諸盜﹐順流而東﹐彥舟疑其圖己﹐遂引所部降僞齊。以首末考之﹐彥舟賞功及除拜皆朝命﹐非自宣撫司。且賞典已厚﹐又距其叛去已二年。蓋張所記多大言﹐不足信。按孟富文以辛亥九月自戶部尙書除江湖宣諭制置使﹐使理財治盜﹐未嘗兼閩中﹐亦不除韓良臣。是時﹐辛企宗已在建寧﹐朝廷又遣胡丞公督捕。十月二日﹐洪成季始自鎖闥遷吏書﹐爲言者論去。後五日﹐富文卽除參知政事﹐此時成季吏書除目尙未下﹐安得云「上已畱參政﹐擬狀數日也」﹖十一月五日﹐富文除福建宣撫﹐良臣副之﹐其執事已彌月。蓋方務徳誤記﹐而仲言又因之。﹝此條證《揮麈後錄》之誤。脫正文﹞宗澤造戰車﹐初是劉浩創造﹐試之不可用。每一兩以二十五人爲左角﹐二十五人爲右角﹐二十五人爲前距﹐二十五人爲後距﹐共四隊﹐凡一車用百人。迨元帥府分遣澤往開徳﹐乃用浩車制旋造。﹝出趙姓之《遺史》﹞按﹐《宗公遺事》載其京城所造車式﹐每乘用五十有五﹕運車者十有一﹐執器械﹔輔車者四十有四。回旋曲折可以應用。與趙公記殊不同。李綱私藏過於國帑﹐厚自奉養﹐侍妾﹑歌僮﹐衣服﹑飲食﹐極於美麗。每饗客﹐ゾ饌必至百品。遇出﹐廚傳數十擔。其居福州也﹐張浚被召﹐綱贐行一百二十合﹐合以朱漆鏤銀裝飾﹐樣制如一﹐皆其宅庫所有者。﹝出朱勝非《秀水閒居錄》﹞按﹐李﹑張二公皆渡江後名相﹐此所云殊不可解。豈非以張自福州還朝而薦李公起爲江西大帥﹐故以此污之邪﹖●卷四《日曆》﹐紹興元年六月﹐命知南外宗室正事令廣選藝祖後宗子二人﹐鞠之禁中﹐是歲辛亥也。明年閏月乙未﹐令廣除知宗正事。五月乙亥﹐阜陵入宮﹐相去才四十日。若徳麟被旨﹐其所選未必如此之速。按令廣爲思陵所眷﹐而徳麟以舊事譚稹﹐爲上所輕﹐恐未必以此委之。方阜陵入宮時﹐徳麟亦未封王。其後二人偶先後襲封﹐或傳者因之而誤。然徳麟時在行在﹐而令廣在泉南﹐當考。張浚旣受黜陟之命﹐參知政事席益簽書樞密院事﹐徐俯大不平之﹐指以爲僭。其敕﹐勝非在朝廷日嘗見之﹐前云某司﹐次述事因﹐右語云「奉敕」如何﹐末以使禦押字。黃紙大字﹐皆過於敕。﹝出朱勝非《秀水閒居錄》﹞心傳嘗見永康軍昭惠靈顯眞人復封王敕﹐右語云「右奉便宜聖旨」云云。紹興元年月日﹐知樞密院事宣撫處置使臣張浚﹐書名不押字。朱公所云非也。紹興四年﹐趙鼎除知樞密院事﹐充川陜宣撫處置使。時勝非起復居位﹐已累章丐持余服。鼎窺宰席甚急﹐被命﹐殊不樂﹐申請數十條﹐皆不可行。如隨軍錢物須七百萬緡﹐勝非參告進呈﹐指此一項言「臣昔聞玉音﹐趙鼎出使如張浚故事。浚自建康赴蜀﹐朝廷給錢一百五十萬緡﹐今鼎所須三倍以上﹐今歲郊恩所費不貲。」上曰「柰何﹖」勝非曰「可支三百萬緡﹐半出朝廷﹐已如浚數﹐半令所部諸路漕司應付。」上可之。旣退﹐鼎詬怒云「令我作乞兒入蜀耶﹖」﹝出未勝非《秀水閒居錄》﹞按﹐趙忠簡奏疏云「臣隨行錢帛各乞依張浚例﹐初乞錢百萬﹐後乞五十萬﹐度牒二萬﹐止得三千。再乞得萬八千﹐又乞始足元數。臣日侍宸﹐所陳乞已艱難如此﹐況在萬里之外﹗」按﹐度牒是時每道直二百﹐千二萬道共直四百萬緡﹐通見鏹爲四百五十萬緡﹐與此記不合。若以初乞所許計之﹐則錢牒止得一百十萬緡﹐亦未及魏公所持之數﹐蓋忠靖所記有誤。李端叔作範忠宣《遺表》﹐紹興中﹐趙元鎭作相﹐提舉重修《泰陵實錄》﹐書成﹐加恩。呂居仁在玉堂﹐取其中二句云「惟宣仁之誣謗未明﹐致哲廟之陰靈不顯」一對於麻制中﹐時人以爲用語親切﹐不以蹈襲爲非也。﹝闕書名。出王明淸《揮麈後錄》﹞按﹐紹興八年六月﹐趙公以《哲錄》成書﹐遷特進。曾尙書當制﹐無此二語。居仁所艸乃再除特進﹐非加恩也。紹興壬戌﹐罷三大帥兵柄時﹐韓王世忠爲樞密使﹐語馬帥解潛曰「𨿽曰講和﹐敵性難測。不若姑畱大軍之半於江之北﹐觀其釁。公其爲我艸奏﹐以陳此事。」解用指爲札子﹐韓上之﹐已而付出。秦會之語韓云「何不素告我而遽爲是耶﹖」韓覺秦詞色稍異﹐倉卒皇恐﹐卽云「世忠不識字﹐此乃解潛爲之﹐使其上耳。」秦大怒。翌日﹐貶潛單州團練副使﹐南安軍安置。張子韶云。﹝出王明淸《揮麈後錄》﹞按﹐解承宣初以趙忠簡引爲步帥。紹興八年﹐忠簡罷﹐解力求去。九年夏﹐罷爲福建總管。此時韓良臣爲淮東宣撫使也。十一年四月﹐韓罷爲樞密使﹐乃命張﹑嶽二將往山陽總其兵﹐還屯京口。十四年三月﹐言者劾解本忠簡之客﹐不從和議﹐乃責散官﹐安置南安軍。王所聞皆誤。先是七年十一月﹐秦會之爲樞密使﹐奏令韓還屯京口。韓言「敵情難測﹐將以計緩我﹐乞畱此軍遮蔽江淮。」上然之。乃畱屯山陽。時忠簡再相﹐解典步軍在金陵﹐或指此也。然當張通古來時﹐韓五上疏力諫﹐及蕭毅再至﹐又力論其非﹐請與敵使面議﹐且上疏論會之誤國。由是觀之﹐韓非倉卒退避而諉之他人者。子韶與解同謫居﹐不應誤。王之言未深考。紹興戊午夏﹐熙州野外濼水有龍見。初﹐於水面見蒼龍一條﹐良久沒。次日﹐見金龍以爪托一嬰兒﹐兒𨿽爲龍所戲弄﹐略無懼色。三日﹐金龍如故。見一帝子乘白馬﹐紅衫玉帶如少年中官狀﹐馬前有六蟾蜍﹐凡三時方沒。郡人競往視之﹐相去甚近﹐而無風濤之害。熙州嘗以圖示劉豫﹐劉不說。趙伯曾見之。﹝闕書名。出洪皓《松漠紀聞續》﹞按﹐劉豫以紹興七年丁巳冬廢﹐故其詔書有曰「建爾一邦﹐逮今八稔」﹐謂自建炎四年除節制河南諸州郡﹐至今通爲八年也。龍見之時﹐豫已廢徙矣﹐不知熙州何爲以圖示之﹐此所記誤。吳才老﹐舒州人。飽經史而能文﹐浮沈州縣﹐晚始得丞太常。紹興間﹐尙需次也﹐娶孟氏仁仲之妹﹐貧往依焉。仁仲自建康易帥浙東﹐言者論謝上表中含譏刺﹐詔令分析。仁仲辧訴﹐以謂久棄筆硯﹐實托人代作。孟𨿽放罪﹐尋亦引間。秦會之令物色﹐知假手於才老﹐臺評遂上敕﹐罷其新任﹐徭是廢斥以終。﹝闕書名。出王明淸《揮麈三錄》﹞按《史》﹐孟信安紹興十二年四月﹐自判紹興府奉詔迎梓宮﹐請禮官與俱﹐時才老爲太常丞﹐被旨偕行。其年八月﹐才老坐朋附免。九月﹐信安除樞密使。十一月﹐山陵攢畢﹐孟出判福州﹐未行﹐攺建康府。十四年春﹐移會稽。此所云皆誤。魯國大長公主避兵南來﹐卜居臺州﹐詔卽州賜第﹐主享之二十年﹐薨於天臺。﹝闕書名。出王明淸《揮麈前錄》﹞按﹐大長公主以紹興十二年秋入覲太母﹐其冬薨於臨安﹐上臨奠。此云薨於天臺﹐誤也。但歸葬臺州耳。皇統四年秋﹐元帥遣使報監軍﹝時監軍者討蒙古﹞曰「南宋以重兵逼脇﹐和約大定﹐除措置備禦﹐早晚兵到矣。」至次年冬十月﹐元帥親統十萬眾﹐水陸並集。﹝出王大觀《行程錄》﹞按﹐皇統四年甲子﹐本朝紹興十四年也。前二年已分畫地界矣﹐不知烏珠何以歷二年之久而後加兵於蒙古﹐恐必有誤。皇統七年春三月﹐國使還﹐蒙古許依所割地界﹐牛羊倍增。金國許賜牛羊各二十五萬口﹐今又倍之。每歲仍賂絹三十萬匹﹐綿三十萬兩﹐許從和約。﹝闕書名。當出王大觀《行程錄》﹞按﹐本朝歲賂北人銀絹共二十五萬匹兩﹐而北人遺蒙古乃又過之﹐恐未必然。紹興初﹐昭慈聖憲皇后升遐﹐朝論欲建山陵﹐曾公捲持議﹐以爲帝後陵寢今存伊洛﹐不日復中原﹐卽歸矣﹐宜以攢宮爲名﹐僉以爲當。﹝出王明淸《揮麈前錄》﹞按﹐昭慈《遺詔》已云「權宜擇地攢殯」。又曰「新制梓宮﹐取周吾身﹐以爲異日遷奉之便。」公捲自金陵至行在﹐後升遐必已半月。《遺詔》旣云﹐然則此議恐非其所建也。本朝母后經垂簾者﹐例稱山陵。然昭慈是時止稱園陵﹐此記亦誤。趙鼎起於白屋﹐有鄙朴之狀﹐一旦得志﹐驟爲驕侈﹐以臨安相府爲不可居﹐別建大堂﹐環植花竹﹐坐側置四大鑪﹐日焚香數十斤。使香煙四合﹐謂之香雲。﹝出朱勝非《秀水閒居錄》。脫心傳按語﹞王日嚴嚴爲少蓬﹐權直禁林﹐艸秦會之加恩制﹐取熊叔雅啟一聯入詞中云「大風動地﹐不移存趙之心﹔白刃在前﹐獨奮安劉之略。」翊日﹐卽除禮部侍郎。﹝出王明淸《揮麈後錄》﹞按《中興玉堂制艸》﹐此紹興二十年五月﹐秦會之提舉玉牒﹐進《髙宗中興聖統》加恩制也。時日嚴以右史直北扉﹐實當此制。二十一年四月﹐日嚴乃遷儀曹貳卿﹐仲言誤。紹興己卯﹐陳瑩中追謚忠肅﹐其子應之爲刑部侍郎﹐往謝政府﹐有以大魁爲元樞者忽問云「先又何事得罪秦師垣耶﹖」﹝出王明淸《揮麈三錄》﹞按﹐陳公賜謚在二十六年七月﹐是年丙子也。湯進之實爲元樞﹐而陳資政誠之在翰林。九月﹐陳始除同知樞密院事﹐距忠肅賜謚已五旬﹐恐無緣始謝。蓋一時好事者以爲口實﹐仲言未之考也。胡寅者﹐凶慝躁進之士也。趙鼎薦之詞掖﹐朝士皆畏之。以行詞乖謬﹐眾論不容﹐乃稱父安國老疾﹐遠在湖湘﹐乞歸省﹐於是差知永州。寅攜妾居婺州﹐久之不去。有朝士範伯奮貽書責之﹐寅以妾臨蓐爲辭。伯奮復曰「妾產與父疾孰重﹖」寅訴於鼎﹐攺知嚴州。鼎旋罷﹐累月復相﹐欲召寅﹐議者以不省父止之。﹝闕書名。又﹐脫心傳按語﹞故事﹐兩制以上方乘狨座﹐余不預也。大觀中﹐童貫新得車﹐以泰寧軍承宣使﹐副禮部尙書鄭允中使遼國﹐遂俱乘狨座﹐繇是爲例。﹝出王明淸《揮麈後錄》﹞按﹐貫以大觀二年建節﹐久之﹐進檢校司空﹐易鎭泰寧。政和元年秋﹐乃出使﹐此亦誤。承宣使﹐政和七年始置。本朝宰相兼公師者﹐範魯公﹑王文獻﹑趙韓王﹑薛文惠﹑王文貞﹑丁晉公﹑馮文懿﹑王文穆﹑呂文靖﹑韓忠獻﹑曾宣靖﹑富韓公﹑文潞公﹑呂正獻﹑蔡師垣﹑秦師垣﹑陳魯公而已﹐餘皆罷政後方拜。近日惟張魏公自外以少傅再拜右揆。﹝出王明淸《揮麈前錄》﹞按﹐呂文穆﹑何伯通﹑鄭達夫﹑余源仲﹑王將明﹐皆以宰相兼公師。呂元直嘗除少保而不拜﹐文潞公﹑呂正獻乃以公師平章國事﹐非宰相也。韓退之詩「不知官髙卑﹐玉帶垂金魚。」若從本朝言之﹐則極品有不得兼者。本朝之制﹐惟親王及勛舊大臣之爲公師者﹐乃得賜玉帶﹔卽近屬者與外戚之爲郡王者﹐或亦賜之。眞宗時嘗徧賜兩府大臣﹐其後止及元宰而已。渡江後﹐異姓王亦得之。﹝闕書名﹞按《慶元令節文》﹐諸帶﹕三品以上許服玉﹐臣僚在京者不得施於公服。然則三品得服玉帶﹐本朝與唐制尙同﹐但在京則不可施於朝服爾。今公卿在外亦未有服玉者﹐蓋循舊如此﹐非謂法不可也。白樂天《聞白行簡服緋》詩有「彩動綾袍雁趁行」之句﹐注云「緋多以雁銜瑞莎爲之。」則知唐章服以綾且用織花者﹐與今制不同。今宗室外戚之親貴者﹐或賜花羅公服﹐亦此意也。宣政間﹐又有紗公服﹐今廢。﹝闕書名。出程大昌《演繁露》。脫心傳按語﹞禁中鐘鼓院在和寧門譙上﹐其上鼓記五更已竟﹐而外間通用漏刻方交五更也。殺五更後﹐譙上不復更擊鐘鼓。需平明漏下二刻﹐方椎鼓數十聲。王禹玉《宮詞》云「禁鼓六更交直早﹐歸來還是立班時。」禹玉謂六更者﹐明宮殿五更之外復有一更也。其實宮鼓以外間四更促爲五更﹐故五更終竟時﹐蚤聞於外間耳。鼓節未嘗溢六也。車駕宿齋靑城﹐則齋殿門內五更均促使短如宮中常節﹐至靑城門外﹐則五夜平分﹐須曉乃竟。﹝闕書名。出程大昌《演繁露》﹞按﹐蔡絳《百衲叢談》云﹐五更已滿﹐將曉之時﹐則又有謂之夜漏不盡刻。文徳殿鐘鼓院於夜漏不盡刻﹐天旣未曉﹐則但撾鼓六通﹐而無鉦點也。故不知者乃謂禁中有六更。吾於政和戊戌曾侍祠於宣和殿﹐嘗備聞之。據此﹐則承平時蓋擊鼓六通。此云椎數十聲﹐未知孰是也。楊廷秀云﹐紹熙庚戌歲考試﹐殿廬夜漏殺五更之後復打一更﹐問之雞人﹐云「宮漏打六更。」按蔡﹑程﹑楊三人皆從官也﹐所謂六更者﹐皆親聞之﹐而或云打一更﹐或云撾鼓六通。成云椎鼓數十聲﹐竟無定論﹐當考。學士院具員﹐文臣待制以上﹐武臣正任防禦使以上。蓋防禦使有超除節度使之理﹐故皆入具員。﹝闕書名。當出《蔣魏公逸史》﹞按﹐國朝防禦使﹐𨿽有殊功﹐未嘗徑建節也。紹興末﹐李寶以膠西之捷﹐自遙察除節度使﹐時號創見。蔣所記誤。唐制﹐翰林學士本職在官下﹐五代趙鳳爲之﹐始諷宰相任圜移在官上。﹝出葉夢得《石林燕語》﹞按﹐唐劉彖撰《王巨鏞碑》﹐稱「翰林學士﹑中散大夫﹑守中書舍人劉彖﹔柳公權撰《何進滔碑》﹐稱「翰林學士承旨兼侍書﹑朝議大夫﹑守工部侍郎﹑知制誥柳公權」﹔《白居易集》載《初除拾遺書》﹐稱「翰林學士﹑將仕郎﹑守左拾遺白居易」。據此類皆職在官上。又按﹐元稹《祭﹖李尙書文》﹐稱「中散大夫﹑守中書舍人﹑翰林學士元稹」﹔崔羣《謝官狀》稱「朝議郎﹑守尙書庫部員外郎﹑翰林學士崔羣」﹔王源中撰《李藏用碑》﹐稱「中散大夫﹑守尙書戶部侍郎﹑知制誥﹑翰林學士王源中」。據此類皆職在官下。五代趙鳳所移﹐乃端明殿學士。葉誤記也。唐翰林學士結銜或在官上﹐或在官下﹐無定制。予家藏《李藏用碑》﹐撰者言「中散大夫﹑守尙書戶部侍郎﹑知制誥翰林學士王源中」﹐《王巨鏞碑》撰者言「翰林學士﹑中散大夫﹑守中書舍人劉彖」﹐彖仍不稱知制誥﹐不可曉。﹝出葉夢得《石林燕語》﹞按﹐學士官至紫微舍人﹐則銜內不系知制誥三字﹐所從來遠矣。唐自代宗後﹐歷徳﹑順﹑憲﹑穆﹑敬五帝及懿宗﹐皆不置節名。﹝出葉夢得《石林燕語》﹞按﹐懿宗延慶節﹐此云不置﹐非也。前世牌額﹐額必先掛而後書﹐牌必先立而後刻。魏淩雲臺至髙﹐韋誕書榜﹐卽日皓首﹐此先掛之驗也。今則先書而後掛。﹝闕書名﹞按《晉書王獻之傳》﹐太元中﹐新起太極殿﹐謝安欲使獻之題榜﹐以爲萬代寶﹐而難言之。試謂曰「魏時淩雲殿榜未題﹐而匠者誤釘之﹐不可下﹐乃使韋仲將懸筆書之﹐比訖﹐須髮盡白﹐才餘气息。」據此﹐則乃一時匠者之誤﹐非古人皆先掛而後書也。臺州筆吏楊滌者﹐能詩﹐亦可觀。其外氏﹐唐元相國之裔﹐偶持告身來﹐乃微之拜相綸軸也。銷金雲鳳﹐綾新若手未觸。白樂天作並書﹐後有畢文簡﹑夏文莊﹑元章簡諸公跋識甚多。尋聞爲秦喜所取﹐恨當時不能入石也。﹝闕書名。出王明淸《揮麈前錄》﹞按﹐考唐《白傅集》﹐其在翰林嘗當五相制﹐乃裴﹑張弘靖﹑李絳﹑韋貫之﹑武元衡爾。其在中書嘗艸微之諭徳及翰林兩制。蓋樂天以元和初爲學士﹐而微之長慶二年始入中書﹐其相去遠矣。此所記必有誤。王景彜藏《續皇王寶運錄》十卷﹐多載唐中葉以後事。所恨宋景文﹑歐陽文忠諸公未曾見之。其中載黃巢王气一事云「金州太白山人﹐中和三年夏﹐見刺史崔堯封云﹕『州北有牛山﹐傍有黃巢谷﹑金桶水。今黃巢年號金統﹐必慮王气在此牛山﹐請掘之﹐則賊自敗散。』堯封大喜﹐調義夫萬人掘牛山。月餘﹐崖崩十丈﹐有一石桶﹐上有一劍﹐桶中有一黃腰獸﹐自撲而死。堯封奏其事﹐加檢討司徒。至秋﹐中原克平。」﹝出王明淸《揮麈後錄》。脫心傳按語﹞蔡元長帥成都﹐嘗令費孝先畫卦影﹐末後畫小池﹐龍躍其中。又畫兩日兩月﹐一屋有鴟吻﹐一人掩面而哭﹐不曉其理。後元長南竄﹐死於潭州昌明寺﹐始悟焉。﹝出王明淸《揮麈餘話》﹞按《實錄》﹐蔡京死於崇教寺。遼亡﹐達錫林牙亦降﹐後與尼堪雙陸﹐爭道﹐堪心欲殺之﹐而口不言。達錫懼﹐及歸帳﹐卽棄其妻﹐攜五子宵遁﹐深入沙漠﹐立天祚之子梁王爲帝。﹝出洪皓《松漠記聞》﹞按《三國謀義錄》《兩國編年》皆云﹐天祚出夾山﹐以圖興復﹐達錫諫不聽﹐乃稱疾不行。天祚被執﹐達錫率殘眾奉梁王北奔。據此﹐則達錫未嘗降﹐使其果降﹐則梁王何以得免﹖洪記恐誤也。天柞四年﹐趙﹑晉﹑秦﹑許四王﹐晉王先誅死﹐而無梁王﹐或者其後一王攺封﹐亦未可知﹐姑從《記聞》。《髙麗歷日》﹐自契丹天慶八年以後皆闕不紀。壬戌歲﹐攺皇統﹐辛未攺天徳﹐癸酉攺貞元﹐丙子攺正丰。至癸未歲又闕﹐直至壬辰歲﹐方紀大定十二年﹐不可考云。按壬戌﹐紹興十二年也。熊子復《中興小歷》﹐攺皇統在十四年。﹝闕書名﹞按﹐辛酉歲烏珠與本朝書已稱皇統元年﹐而王大觀《行程錄》亦云﹐皇統八年歲次戊辰﹐戊辰紹興十八年﹐逆數之﹐當以十一年攺元爲正﹐此所記誤。又﹐正隆乃海陵年號﹐見於《隆興時政記》﹐亦不當作正丰。辛巳歲葛王卽位於會寧﹐攺元大定﹐至壬辰爲十二年﹐不誤。但不知癸未歲何以缺﹐豈非金方紛亂﹐不暇頒歷於屬國故耶﹖●補遺太祖攺乾徳年號﹐宰相令文士檢閱前代不犯此名。旣頒赦﹐果有言前僞蜀王衍有此號﹐太祖召宰相﹐語以檢閱失於精詳。趙普曰「已頒行﹐不可追攺。」自是始重博學多聞之士。﹝按攺元時﹐趙中令未入相。闕書名﹞此亦誤。按﹐太祖以癸亥歲攺乾徳。三年春平蜀﹐蜀宮人有入掖庭者﹐太祖覽其鏡背云「乾徳四年鑄」﹐上大驚﹐以問陶﹑竇二內相。二人曰「蜀少主嘗有此號﹐鑑必蜀中所鑄。」上曰「作宰相須用讀書人。」自是大重儒臣。此所云「旣頒赦﹐果有言」﹐又云「趙韓王言不可攺」﹐皆小誤。王文正公扈從在澶淵﹐雍王元份畱守。暴得疾﹐命公代之。公曰「願宣寇準來﹐臣有所陳。」準至﹐公奏曰「十日之間未有捷報時如何﹖」上良久乃黯然曰「立皇太子。」﹝《王文正遺事》﹞按《實錄》﹐景徳元年十二月癸巳﹐以參知政事王旦權東京畱守﹐時契丹已平矣。後一日甲午﹐車駕卽還京。考之《國史》﹐是時悼獻太子已薨﹐仁宗未生﹐眞宗未有嗣﹐不知王公欲誰立也﹖寇準爲樞密使﹐當罷﹐使人私求公﹐請爲使相。公大驚曰「將相之任豈容私請耶﹖」準恨之。已而制出﹐除準武勝軍節度使﹑同平章事。準入謝曰「非陛下主張﹐臣安得有此命﹖」上曰「王旦知卿」﹐具道公所以薦準語。準始愧嘆﹐以爲不可及。﹝闕書名﹞按故事﹐樞密相善罷﹐仍帶相印者﹐吳侍中延祚﹑曹侍中彬是也。樞密使不帶平章事﹐而以使相罷者﹐王中令顯是也。祥符中﹐王文穆﹑陳文忠爲樞相﹐坐與馬正惠公忿爭﹐得罪﹐故罷守本官。寇忠湣以樞密使同平章事善罷﹐自不應解相印。其後曹鄆公﹑張徐公﹑王鄧公﹑復鄭公﹑王魯公﹑賈魏公﹑宋鄭公﹑富韓公﹑文潞公﹐自樞密相罷﹐皆爲使相及使。侍中狄武襄靑﹑張文節﹐仍自樞密使加平章事罷。萊公之命﹐殆常典也。弭徳超爲諸司使﹐誣奏侍中曹公彬有不軌謀﹐太宗疑之﹐拜徳超樞密副使。不數月﹐趙普再相﹐因爲疑雪﹐上乃大悟﹐卽逐徳超﹐而待彬如故。﹝王沂公《筆錄》﹞按《國史》﹐太平興國六年九月﹐趙令相。八年正月﹐曹王罷﹐弭徳超爲樞副﹐此時趙令再相久矣。四月﹐徳超流瓊州。十月﹐趙令罷相。蓋曹王初罷﹐趙令未敢爭。其後﹐始能從容解之耳。然徳超之罷﹐亦坐有不遜語﹐爲同列王顯所陳。此記微誤。寇準知京兆府﹐都監朱能獻天書。上問王旦﹐旦曰「始不信天書者﹐準也。今天書降﹐準所當﹐令準上之﹐則百姓將大服﹐而疑者不敢不信也。」上從之。使中貴人逼準﹐準亦因此復爲中書侍郎平章事。﹝劉侍讀撰《萊公傳》﹞按﹐萊公復相﹐天禧三年事也。前二歲王文正公已薨矣。國朝舊制﹐有殿前承旨﹐頗甚繁雜。及公拜翰林承旨﹐上以其稱呼不別﹐又惡其與淸貴混淆﹐詔攺爲三班奉職。﹝蘇考《次續翰林誌》﹞按《實錄》﹐淳化二年正月﹐攺殿前承旨爲三班奉職﹐時宋文安白爲承旨久矣。九月﹐宋公貶﹐蘇文簡始爲承旨學士。耆謬矣。保安軍奏獲李繼遷母﹐太宗甚喜。是時寇準爲樞密副使﹐呂端爲宰相。上獨召準與之謀﹐準請斬於保安軍北門之外﹐以戒凶逆。上然之。端聞﹐請對﹐具道其不可﹐請置於延州﹐使善養視﹐以招來繼遷。上拊髀稱善曰「微卿﹐幾誤我事。」卽用端策。其母后病亡﹐繼遷亦死﹐其子竟納款請命。﹝溫公《涑水記聞》﹞按﹐寇忠湣公淳化二年爲樞密副使﹐時李文正﹑張文定在相府。四年六月﹐寇公罷﹐呂公始拜參知政事。又二年﹐呂公相。又三年﹐呂罷相而薨。後十七年﹐寇準始爲樞密使﹐二公未嘗同在兩府也。考之《國史》﹐雍熙二年九月﹐獲繼遷母﹐此時二公皆未執政﹐溫公誤矣。李繼隆與轉運使盧之翰有隙﹐誣奏乏軍興﹐太宗大怒﹐立召中使一人付三函﹐令馳取盧之翰﹑竇比及某人首。丞相呂端﹑樞密使柴禹錫皆不敢言﹐惟副使錢若水力爭之﹐上大怒。已而意解﹐三人皆黜爲行軍副使。及鞫驗﹐事皆虛﹐繼隆坐罷招討﹐知秦州。﹝闕書名﹞按《國史》﹐至道二年四月﹐以李繼遷剽掠芻粟﹐命李繼隆討之。轉運副使竇比以違詔運糧被掠﹐系獄。七月﹐比及轉運使宋太初﹑副使盧之翰並除名。方比系獄時﹐繼隆初受命﹐非用繼隆奏也。柴禹錫前一年罷﹐此時亦不在樞府。其年十一月﹐漕臣陳緯﹑梁鼎乃用繼隆奏﹐削三資。溫公皆誤。明年﹐眞宗卽位﹐罷西討﹐繼隆自都部署還朝﹐未嘗爲招討使也。上將立章獻後﹐李迪爲翰林學士﹐屢上疏諫﹐以後起於寒微﹐不可母天下。由是章獻深銜之。﹝闕書名﹞按《國史》﹐大中祥符五年立劉徳妃爲皇后。後四年﹐李文定始爲學士。文臣爲樞密使﹐皆帶檢校太尉﹑太傅兼本官。乾興元年﹐錢文僖以兵部尙書充使﹐不帶檢校官﹐蓋有司之失也。﹝闕書名﹞按《拜罷錄》﹐太平興國六年﹐石元懿自樞密副使除兵部尙書充使﹐不帶檢校官。大中祥符後﹐王文穆﹑陳文忠﹑馮文懿始皆帶檢校太傅。丁晉公﹑寇萊公始皆帶檢校太尉﹝建隆初﹐趙韓王帶檢校太保充使﹐蓋自兵部侍郎換宣徽南院使﹐不帶文官故也﹞。國朝範魯公﹑王沂公﹑魏僕射三相罷﹐趙令獨相﹐始置參知政事﹐自是一相或二相。至咸平中﹐始有呂文穆﹑李文靖﹑向文簡三相。又至和中﹐文潞公﹑劉丞相﹑富鄭公三相。﹝闕書名﹞按﹐開寶九年﹐薛文惠﹑沈恭惠﹑盧崖州﹔太平興國六年﹐趙忠獻﹑沈恭惠﹑盧崖州﹐亦三相。楚王元佐﹐太宗之長子﹐將立爲嗣﹐堅辭不肯﹐欲立太祖之子﹐由此遂廢。故當時以爲狂﹐而實非狂也。﹝《龍川志》﹞按《國史》﹐太平興國四年﹐太祖長子武功郡王徳昭暴薨。六年﹐其弟榮陽公徳芳繼卒。明年﹐宰相趙普如京使柴禹錫告秦王廷美與盧多遜交通﹐言涉不順﹐坐是廢死房陵﹐於是太祖子弟盡矣。其年﹐太宗乃封長子元佐爲衛王。明年﹐進封楚王。又三年﹐元佐以病狂縱火廢。此時太祖諸子之卒久矣﹝或曰元佐請秦王之罪﹐忤上旨﹐因得心疾也﹞。眞宗疾甚﹐丁謂﹑李迪俱罷相。中人雷允恭傳宣謂家﹐以中書闕人﹐權畱請發遣。謂召學士劉筠謂曰「聖旨令謂復相﹐可艸麻。」筠不可。佗日﹐又語學士錢惟演﹐惟演卽從命。﹝闕書名﹞按﹐此天禧四年十一月事也。時錢文僖執政久矣。艸謂制乃晏元獻也。眞宗時﹐嘗遣曾致堯副溫仲舒安撫陜西。致堯於閣門疏劾仲舒﹐言「不足與共事」﹐輕銳之黨無不稱快。李沆在中書﹐不喜也。因用佗人爲副﹐而罷致堯。﹝闕書名﹞按《實錄》﹐咸平五年﹐右僕射張齊賢爲寧等路經略使﹐曾致堯爲判官。旣而致堯以狂躁上章﹐責黃州副使﹐此史官所書也。王文公撰《致堯神道碑》略曰「張齊賢經略陜西﹐署公判官以從。公曰﹕『西兵十萬皆屬王超﹐恐丞相不能制。』眞宗難其言﹐會行﹐召賜金紫。公謝曰﹕『臣嘗言丞相向敏中未效﹐不敢受賜。』」由是貶黃州。蓋曾未嘗副溫恭肅也。蘇所記誤。是時呂公蒙正爲首相﹐文靖乃次揆耳。丁謂復相﹐逐李文定公及其黨﹐正人爲之一空。將艸公責詞﹐時宋宣獻當直﹐請其罪名。謂曰「春秋無將﹐漢法不道﹐皆其事也。」宋不得已﹐從之。以《仁宗實錄》考之﹐李公責詞但言「附下濟惡」耳﹐無「無將」「不道」之語也。﹝闕名書。荃孫按﹐「從之」以下當是心傳按語﹞眞宗皇帝時﹐向文簡除右僕射。麻下日﹐李昌武爲翰林學士﹐當對。上謂之曰「朕自卽位以來﹐未嘗除僕射﹐今日以命敏中﹐此殊命也。敏中必甚喜﹐卿往觀之。」昌武歸候丞相﹐丞相方謝客﹐門闌悄然。昌武徑入敍賀﹐公但唯唯。明日﹐具以所見對。上笑曰「向敏中大耐官職。」﹝沈存中《筆談》﹞按《國史》﹐天僖元年﹐向文簡以集賢相轉右僕射。前此﹐呂正惠﹑呂文穆﹑李文靖﹑王文正﹑王文穆皆先拜僕射﹐在文簡前﹐眞宗不應云「朕卽位以來﹐未嘗除僕射」也。是歲﹐學士乃晁文元﹑李文定﹑李觀察維三人﹐時李昌武之卒久矣﹝據張文定﹑陳文忠亦先拜僕射﹐然皆在罷政後。今但記宰相爲右僕射者﹐凡五人耳﹞。國朝未攺官制以前﹐異姓未有兼中書令者﹐惟贈官方有之。元丰中﹐曹郡王以元舅兼中書令﹐下度支給俸﹐有司言﹐自來未有活中書令﹐請受則例。﹝闕書名﹞按﹐國朝異姓中書令宰相特拜者一人﹐趙忠獻是也。節度使兼者十二人﹐王元靖﹑石武烈等是也。安得謂「自來未有活中書令」﹖存中誤矣。天聖中﹐宋莒公知制誥﹐仁宗眷之厚﹐卽除同知樞密院事。王沂公爲相﹐以故事未有知制誥除二府者﹐乃攺翰林學士。明年﹐遂除參政。﹝闕書名﹞此寶元元年三月一日事也﹐王沂公之薨久矣。﹝下有闕文﹞亦載此事﹐但云﹐中書言故事無知制誥除執政者﹐乃先召入翰林。謹按《國史》﹐是日王章惠﹑陳文惠二公同罷相﹐韓忠憲﹑石文定二參同罷政﹐張文懿﹑章文憲﹑王忠穆﹑李康靖四人同入中書﹐恐未必卽日進擬也。國朝政事﹐副樞密二員。是日﹐王仲明﹑陳恭公已並除同知院﹐疑無闕。若謂前此將除宋公﹐則當時章文憲﹑王忠穆﹝下闕﹞﹝上闕﹞三司使﹐而以晉公爲集賢院學士﹐判院事。﹝闕書名﹞按《實錄》﹐咸平六年﹐復合鹽鐵﹑度支﹑戶部爲一使﹐以權知開封府寇準爲三司使﹐而吏部侍郎陳恕代知開封。鹽鐵使王嗣宗﹑戶部使梁顥﹑判度支薛映皆以佗官罷。此時晉公罷鹽鐵使已久﹐萊公未爲樞密使也。明年﹐晉公始自京尹罷爲集賢院學士。駙馬都尉石保吉求爲使相﹐仁宗以問李文靖公﹐公執不可﹐遂寢其事。及公薨數日﹐乃卒拜焉。﹝闕書名﹞按《仁錄》﹐天聖四年正月甲辰﹐上謂宰相曰「駙馬都尉柴宗慶求爲使相如何﹖」王曾曰「先朝石保吉﹑魏咸信皆歷行陣有勞﹐晚年方除使相﹐豈容私請也﹖」乃止。其後王公罷﹐柴竟爲使相。又按﹐李文靖﹑石莊武皆定陵時薨﹐未嘗逮事仁廟也。道輔記之不審﹐誤以王爲李﹐柴爲石爾﹝《國史》﹐景徳元年七月﹐李沆薨。八月﹐石保吉平章﹞。寶元中﹐禦史府久闕中丞﹐仁宗偶問李淑﹐李奏曰「此乃呂夷簡欲用蘇紳。臣聞夷簡已許紳矣。」仁宗疑之。異時因問許公曰「何故久不除中丞﹖」許公奏曰「中丞風憲之長﹐當出自聖擇。」仁宗頷之。自是知其直矣。﹝闕書名﹞按《國史》﹐寶元元年﹑二年﹐宰相王章惠隨﹑陳文憲堯佐﹑張文懿士遜﹑章文憲得象也。康定元年五月﹐張文懿致仕﹐呂許公始再入。按﹐是時孔原魯道輔爲中丞。寶元二年﹐原魯罷﹐卽以柳翰林植代其位。此謂「久闕中丞」者誤也。蘇儀甫慶曆元年始自知制誥除學士﹐無緣寶元中呂公已許用爲中丞﹐況呂公此時正在北京﹐道輔誤矣。李獻臣固非長者﹐然道輔記之不詳﹐不可不辧。王參政化基﹐興國二年及第於呂蒙正榜。釋褐﹐授贊善﹐知嵐州。趙韓王學術平淺﹐議以驟進少年﹐無益於治﹐抽詔攺淮幕。公抗表自薦﹐太宗壯之﹐曰「化基自結人主﹐慷慨之士也﹗」亟用之。﹝闕書名﹞按《實錄》﹐呂許公榜及第進士凡百三十人﹐並除京官﹑通判﹐諸科出身人乃除幕職耳。道輔所記恐誤。是時薛文惠昭文﹑沈恭惠史館﹑盧崖州集賢﹐趙韓王罷政久矣。澶淵之役﹐惟寇萊公首乞親徵﹐李沆﹑宋贊之。時羣下終以未必勝爲言。上召萊公問之云云﹐遂決澶淵之行。﹝闕書名﹞按﹐宋持正之薨﹐咸平三年也。李文靖之薨﹐景徳元年七月也。澶淵之役元年十一月也。道輔誤甚矣。按﹐咸平二年﹐契丹入寇﹐眞宗嘗幸北邊﹐於時李﹑宋皆在政府﹐疑道輔指此而言。然是年契丹不大侵﹐萊公亦未再秉政﹐此錄抵牾。眞宗寢疾﹐仁宗幼沖﹐流言有奪嫡之議。髙瓊時統禁旅﹐亦聞之。仁宗卽位﹐瓊帥將校將入賀﹐乃約其眾曰「見嗣君未得拜﹐當聽吾令。」遂直入殿中﹐舉仁宗帽就視之﹐揮其眾曰「眞嗣君也。」乃下拜。﹝傳獻簡《嘉話》﹞按《國史》﹐此時髙烈武王之卒十有七年矣。嘉末﹐仁宗曲宴羣玉殿﹐公以監察禦史與焉。近世臺諫官未嘗得預曲宴﹐當時以爲榮。﹝闕書名﹞按﹐諫官與曲宴自眞宗大中祥符七年始。禦史與賞花觀書之會﹐自眞宗天禧二年始。非始於嘉也。澶淵之役﹐章聖旣渡大河﹐至浮橋一半﹐髙瓊執禦轡曰「此處好喚宰相吟兩首詩也。」蓋當時宰相王欽若﹑陳堯叟輩好爲詩賦以薄此輩﹐故平日憾之﹐而有此語。﹝馬永卿編《元城語錄》﹞按《國史》﹐是時畢文簡﹑寇忠湣爲宰相﹐王文穆才參知政事﹐陳文忠簽書樞密院事。神宗自潁川郡王卽位﹐熙寧初﹐升潁州爲順昌軍。久之﹐知其謬﹐遂升許州爲順昌府。﹝張蕓叟《畫墁集》﹞按《國史》﹐裕陵先領忠武軍節度使﹐許州也。久之﹐進封潁王﹐潁州也。裕陵嘗封淮陽郡王耳﹐示嘗封潁川郡王。潁乃王封﹐升軍額非謬也。李文定公參知政事﹐曹利用爲樞密使。一日宰相馮文懿公在告﹐閣門以利用爲班首﹐文定亟前謂閣門吏曰「但道參知政事李迪以下起居」﹐時議壯之。﹝闕書名﹞此王沂公與曹利用爭宮觀使班也。時馮文懿久已薨﹐國朝參知政事亦無位樞密使上者。蔣實甚誤。王荊公執政時﹐上元夜﹐其家於宣徳門棚上觀燈﹐有親事官於棚下喧哄﹐諸弟令押赴開封府﹐而荊公不知也。楊景略謂兩府判﹐云執政家所送當便與行遣﹐於是兩府判不立案﹐各斷臀杖十七。中官張若水奏之﹐荊公聞﹐急請治開封府官吏。蓋禁圍親事官﹐非開封府當決。上怒兩府判﹐皆贖金。﹝闕書名﹞此熙寧六年事也。其實荊公從上觀燈﹐乘馬入宣徳門﹐衛士呵止之﹐撾傷其馬。荊公怒白罷句當禦藥院內侍﹐又執衛士十人付開封杖之。已而﹐禦史蔡持正言﹐宰相下馬失其處﹐衛士所當呵﹐而府官乃科以不應爲之法﹐由是兩府判皆罰金。荊公猶不平﹐力求解政﹐上遣元澤諭解之﹐乃出視事。蔣誤也。薛文惠公相太祖﹐嘗請建儲。太宗卽位﹐召問公﹐且詰之曰「獨不聞太后遺詔乎﹖」公曰「此母子私恩﹐臣之所言萬世大法也。且太祖皇帝已誤﹐陛下無容復誤也。」太宗不能奪。﹝闕書名﹞按﹐「太祖已誤」﹐乃趙韓王答太宗語也。

