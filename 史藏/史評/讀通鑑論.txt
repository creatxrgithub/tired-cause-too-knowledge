《讀通鑑論》淸王夫之卷一◎秦始皇〖一〗兩端爭勝﹐而徒爲無益之論者﹐辧封建者是也。郡縣之制﹐垂二千年而弗能攺矣﹐合古今上下皆安之﹐勢之所趨﹐豈非理而能然哉﹖天之使人必有君也﹐莫之爲而爲之。故其始也﹐各推其徳之長人﹑功之及人者而奉之﹐因而尢有所推以爲天子。人非不欲自貴﹐而必有奉以爲尊﹐人之公也。安於其位者習於其道﹐因而有世及之理﹐𨿽愚且暴﹐猶賢於艸野之罔據者。如是者數千年而安之矣。疆弱相噬而盡失其故﹐至於戰國﹐僅存者無幾﹐豈能役九州而聽命於此數諸侯王哉﹖於是分國而爲郡縣擇人以尹之。郡縣之法﹐已在秦先。秦之所滅者六國耳﹐非盡滅三代之所封也。則分之爲郡﹐分之爲縣﹐俾才可長民者皆居民上以盡其才﹐而治民之紀﹐亦何爲而非天下之公乎﹖古者諸侯世國﹐而後大夫緣之以世官﹐勢所必濫也。士之子恆爲士﹐農之子恆爲農而天之生才也無擇﹐則士有頑而農有秀﹔秀不能終屈於頑﹐而相乘以興﹐又勢所必激也。封建毀而選舉行守令席諸侯之權﹐刺史牧督司方伯之任﹐𨿽有元徳顯功﹐而無所庇其不令之子孫。勢相激而理隨以易﹐意者其天乎﹗陰陽不能偏用﹐而仁義相資以爲亨利﹐𨿽聖人其能違哉﹗選舉之不愼而守令殘民﹐世徳之不終而諸侯亂紀﹐兩俱有害﹐而民於守令之貪殘﹐有所藉於黜陟以蘇其困。故秦﹑漢以降﹐天子孤立無輔﹐祚不永於商﹑周﹔而若東遷以後﹐交兵毒民﹐異政殊俗﹐橫斂繁刑﹐艾削其民﹐迄之數百年而不息者亦革焉﹐則後世生民之禍亦輕矣。郡縣者﹐非天子之利也﹐國祚所以不長也﹔而爲天下計﹐則害不如封建之滋也多矣。嗚呼﹗秦以私天下之心而罷侯置守﹐而天假其私以行其大公﹐存乎神者之不測﹐有如是夫﹗世其位者習其道﹐法所便也﹔習其道者任其事﹐理所宜也。法備於三王﹐道著於孔子﹐人得而習之。賢而秀者﹐皆可以獎之以君子之位而長民。聖人之心﹐於今爲烈。選舉不愼﹐而賊民之吏代作﹐天地不能任咎﹐而況聖人﹗未可爲郡縣咎也。若夫國祚之不長﹐爲一姓言也﹐非公義也。秦之所以獲罪於萬世者﹐私己而已矣。斥秦之私﹐而欲私其子孫以長存﹐又豈天下之大公哉﹗〖二〗孔鮒藏書﹐陳余危之。鮒曰「吾爲無用之學﹐知吾者爲友。秦非吾友﹐吾何危哉﹖」嗚呼﹗能爲無用之學﹐以廣其心而遊於亂世﹐非聖人之徒而能若是乎﹖詩曰「握粟出卜﹐自何能穀。」谷者﹐在我而已﹐何用卜爲﹖屈其道而與天下靡﹐利在而害亦伏﹔以其道而與天下亢﹐身危而道亦不競。君子之道﹐儲天下之用﹐而不求用於天下。知者知之﹐不知者以爲無用而已矣。故曰「其愚不可及也」。秉道以自安﹐愼交以遠物﹐存黃﹑農﹑虞﹑夏於盜賊禽獸之中﹐奚不可穀﹐而安用卜爲﹗莊周懲亂世而欲爲散木﹐言無用矣﹐而無以儲天下之大用。握粟憂深而逃羿彀﹐其有細人之情乎﹗知進退存亡而不失其正﹐易簡以消天下之險阻﹐非聖人之徒﹐其孰與歸﹖〖三〗商始興而太甲放﹐周始興而成王危﹐秦並天下而扶蘇自殺﹐漢有天下而惠帝弗嗣﹐唐則建成死於刃﹐宋則徳昭不令其終﹐汔乎建文之變而憯尢烈。天下初定﹐人心未靖﹐則天命以之不康﹐湯﹑武且不能弭﹐後代勿論已。然而胡亥殺兄﹐旋以死亡﹔太甲﹑成王﹐終安其位﹔則伊尹﹑周公之與趙髙﹐相去不但若霄壤也。秦始皇之宜短祚也不一﹐而莫甚於不知人。非其不察也﹐惟其好諛也。托國於趙髙之手﹐𨿽中主不足以存﹐況胡亥哉﹗漢髙之知周勃也﹐宋太祖之任趙普也﹐未能已亂而足以不亡。建文立而無托孤之舊臣﹐則兵連禍結而尢爲人倫之大變。徐達﹑劉基有一存焉﹐奚至此哉﹖𨿽然﹐國祚之所以不傾者﹐無諛臣也。

◎二世〖一〗陳嬰之不自立也﹐周巿之不王魏也﹐其情均也﹐而周市賢矣。巿曰「天下昏亂﹐忠臣乃見。」義之所不敢出﹐害不敢自之而遠。居尊以爲天下不義之魁﹐「負且乘﹐致寇至」﹐灼然易見﹐而人不能知。非不知也﹐無志義以持其心﹐流俗之蠱之者進矣。陳嬰非幸而有其母﹐亦殆矣哉﹗市之一言﹐所謂「大浸稽天而不溺﹐疾雷破山而不震」者乎﹗陳余自矜儒者﹐而不能守義以自王。周巿𨿽死而如生。陳余碌碌以死﹐又何稱焉﹖〖二〗李斯之對二世曰「明主滅仁義之塗﹐絕諫爭之辯﹐犖然行恣睢之心。」盡古今槪賢不肖﹐無有忍言此者﹐而昌言之不忌。嗚呼﹗亦何至此哉﹗斯亦嘗學於荀卿氏矣﹐亦嘗與始皇謀天下而天下並矣。豈其飛廉﹑惡來之所不忍言者而言之不忌﹐斯之心其固以爲然乎﹖苟非二世之愚﹐卽始皇之驕悖﹐能受此言而不譴乎﹖斯抑謂天下後世之不以己爲戎首而無所卹乎﹖無他﹐畏死患失之心迫而有所不避耳。夫死亦何不可畏也。失不可患﹐而亦何必於失也。前所以自進者非其道﹐繼所以自效者非其功﹐後所以自保者非其術﹐退所以自置者無其方﹐則失果可患而死果可畏。欲無畏無患﹑以不言其所不忍言﹐又奚得乎﹗天下無必死之塗﹐而亦無可幾幸之得。正志於早而後無所迫﹐則不忍不敢之心以全。早不能圖度於正﹐迨其後失有形﹑死有機﹐𨿽欲不爲此言而不得。不待上蔡東門之歡﹐肺肝先已自裂。斯豈果無人之心哉﹖易曰「履霜堅冰至。」辧人於早﹐不若自辧於早也。〖三〗人皆有不忍人之心﹐而眾怒之不可犯﹐眾怨之不可任﹐亦易諭矣。申﹑商之言﹐何爲至今而不絕邪﹖志正義明如諸葛孔明而效其法﹐學博志廣如王介甫而師其意﹐無他﹐申﹑商者﹐乍勞長逸之術也。無其心而用其術者﹐孔明也﹔用其實而諱其名者﹐介甫也﹔乃若其不容掩之藏﹐則李斯發之矣。李斯曰「行督責之術﹐然後絕諫爭之路。」申不害曰「有天下而不恣睢﹐命之曰以天下爲桎梏。」諫爭絕﹐桎梏脫﹐則𨿽目勞於刑名文籍之中﹐而耽酒嗜色﹑佚遊驕樂﹐可晏享而不輟。苟未忘逸豫之情者﹐惡能不以此爲兩得之術哉﹗任法﹐則人主安而天下困﹔任道﹐則天下逸而人主勞。無一切之術以自恣睢﹐𨿽非求治之主﹐不能髙居洸瀁於萬民之上﹐固矣。以孔明之淡泊而盡瘁也﹐以介甫之土木其形而好學深思也﹐然且樂奉名法者﹐何也﹖儉以耳目﹐勤以耳目﹐而心思從其康逸也。賢者且然﹐況令狐綯﹑張居正之挾權勢者哉﹗使讀李斯之言﹐知其爲導諛勸淫之術也﹐能勿靦然而汗下與﹖〖四〗懷王之立﹐非項氏之意也﹐範增之說﹐以爲從民望而已。臣主之名立﹐而其心不相釋﹐項氏成而懷王固不能有楚。懷王念此至悉﹐故一乘項梁之敗而奪上將軍之權以授宋義﹔義適遇其際而獲懷王之心﹐故與計事而大悅。非悅其滅秦之計﹐悅其奪項之計也。宋義壁於安陽而項羽斬之﹐非憤其救趙之遲﹐憤其奪己之速也。義之壁安陽而不進也﹐非欲乘秦﹑趙之敝﹐欲得當以收項羽之兵也﹔其遣子相齊而送之無鹽也﹐非不卹士卒之饑寒以自侈﹐爲懷王樹外援於齊而因以自固也。宋義死﹐諸將慴然曰「首立楚者將軍家也。」羽之情見矣﹐義之情亦見矣﹐懷王之不能終安於項氏﹐情亦見矣。救趙則命宋義﹐入關則命沛公﹐梁死羽孤﹐爲偏裨於宋義旌牙之下﹐爲懷王謀項者之計得矣﹐而抑無以服楚人之心。幸而秦之君二世也﹐其相趙髙也﹐其將章邯﹑王離也﹐無有能乘臣主之隙以閒楚耳。不然﹐𨿽沛公且無以自持﹐況義之淺謀﹑羽之徒勇者乎﹗於是而知君臣之非獨以名爲義也﹐天之所秩﹐性之所安﹐情之所順﹐非是則不能以終日。範增立楚之說﹐董公縞素之謀﹐不足與於興亡久矣。〖五〗秦之所殄滅而降辱者﹐六王之後也﹔戍之徒之而寡其妻孤其子者﹐郡縣之民也﹔而剸二世之首﹐欲滅宗室﹐約楚降而分王關中者﹐趙髙也。故怨在敵國﹐而敵國或有所不能﹔怨在百姓﹐而百姓或有所不忍﹔狎及小人﹐而禍必發於小人。故曰「惟女子與小人爲難養也」。聖人且難之﹐況中主以降乎﹗小人之心﹐智者弗能測也﹐剛者弗能制也。料其必不能﹐而或能之矣﹔料其必不欲﹐而或欲之矣。項羽之暴也﹐沛公之明也﹐章邯之怨方新也﹐盡天下欲食髙之肉而寢處其皮也﹐使髙滅嬴氏之宗﹐開關以講於諸侯﹐豈能免於刀俎﹐而況受納地之封乎﹖則以智者料髙﹐而固知其與秦相終始﹔以愚者料髙﹐而亦決其與秦同齏粉也。然而必弒胡亥以徼幸於一得﹐豈徒胡亥之愚﹐矢入幄而不覺哉﹖明而熟於計者﹐未有謂爲且然者矣。禍福之外﹐有無藉之欲焉﹔死生之外﹐有無方之譎焉﹔俄頃之閒﹐有忽變之情焉。利亦有所不諭﹐而無所不逞﹐而後君子莫能爲之防。故聖人且猶難之﹐誠哉其難之也﹗「濡有衣袽﹐終日戒」。終日者﹐無竟之辭也。捨禔躬愼微而求馭之之術﹐不墮其阱中者鮮矣。〖六〗孰謂秦之法密﹐能勝天下也﹖項梁有櫟陽逮﹐蘄獄掾曹咎書抵司馬欣而事得免。其他請托公行﹑貨賄相屬﹑而不見於史者﹐不知凡幾也。項梁﹐楚大將軍之子﹐秦之所尢忌者﹐欣一獄掾﹐馳書而難解。則其他位尊而權重者﹐抑孰與禦之﹖法愈密﹐吏權愈重﹔死刑愈繁﹐賄賂愈章﹔塗飾以免罪罟﹐而天子之權﹐倒持於掾史。南陽諸劉屢殺人而王莽不能問﹐皆法密吏重有以蔽之也。設大辟於此﹐設薄刑於彼﹐細極於牛毛﹐而東西可以相竄。見知故縱﹐蔓延相逮﹐而上下相倚以匿姦。閏位之主﹐竊非分而寐寢不安﹐藉是以箝天下﹐而爲天下之所箝﹐固其宜也。受天命﹐正萬邦﹐徳足以威而無疚媿者﹐勿效爾爲也。寬斯嚴﹐簡斯定。吞舟漏网而不敢再觸梁笱﹐何也﹖法定於一王﹐而獄吏無能移也。卷二◎漢髙帝〖一〗有天下者而有私財﹐業業然守之以爲固﹐而官天地﹑府萬物之大用﹐皆若與己不相親﹐而任其盈虛。鹿橋﹑鉅臺之愚﹐後世開刱之英君﹐皆席以爲常﹐而貽謀不靖﹐非僅生長深宮﹑習奄人污陋者之過也。滅人之國﹐入其都﹐彼之帑皆我帑也﹐則據之以爲天子之私。唐克西京﹐而隋氏之有在唐﹔宋入周宮﹐而五代之積在宋﹔蒙古遁﹐而大都之藏輦而之於南畿。嗚呼﹗奢者因之以侈其嗜欲﹐儉者因之以卑其志趣﹐赫然若上天之寶命﹑祖宗之世守﹑在此懷握之金貲而已矣。禍切剝牀﹐而求民不已﹐以自保其私﹐垂至其亡而爲盜資﹐夫亦何樂有此哉﹗漢王之入秦宮而有心﹐見不及此。樊噲曰「將欲爲富家翁邪﹖」英達之君而見不及噲者多矣。範增曰「此其志不在小。」豈徒一時取天下之雄略乎﹗以垂訓後嗣﹐而文﹑景之治﹐至於盡免天下田租而國不憂貧﹐數百年君民交裕之略﹐定於此矣。天子而斤斤然以積聚貽子孫﹐則貧必在國﹔士大夫斤斤然以積聚貽子孫﹐則敗必在家﹔庶人斤斤然以積聚貽子孫﹐則後世必饑寒以死。周有大賚﹐散之惟恐不速﹐故延及三十世﹐而亡之日﹐上無覆宗之慘﹐民亦無凍餒攘奪之傷。後之王者﹐聞樊噲富翁之誚﹐尙知懲乎﹗〖二〗韓信數項羽之失曰「有功當封爵者﹐印刓敝﹐忍不能予。」繇斯言也﹐信之所以徒任爲將而不與聞天下之略﹐且以不保其終者﹐胥在是矣。封爵者﹐因乎天之所予而隆之﹐非人主所以市天下也。且爵賞亦豈必其足榮哉﹖榮以其難得而已。人主輕之﹐天下獵之﹔人主重之﹐天下榮之。宋藝祖許曹彬下江南授使相。彬早知不得而安焉﹐故封爵不侈而彬服。非然﹐則更始之侯林立﹐而不救其亡﹐期於必得之不足歆也。羽不惜屈己以下人﹐而靳天爵﹐何遽非道而必亡乎﹖漢髙天下旣定之後﹐侈於封矣﹐反者數起﹐武帝奪之而六寓始安。承六王之敝﹐人思爲君﹐而亟予之土地人民以恣其所欲爲﹐管﹑蔡之親不相保﹐而況他人乎﹗以天下市天下而己乃爲天子﹐君臣相貿﹐而期報已速﹐固不足以一朝居矣。抑信之爲此言也﹐欲以脇髙帝而市之也。故齊地甫定﹐卽請王齊﹐信之懷來見矣。挾市心以市主﹐主且窺見其心﹐貨已讎而有餘怨。云夢之俘﹐未央之斬﹐伏於請王齊之日﹐而幾動於登壇之數語。刀械發於志欲之妄動﹐未有爽焉者也。信之言曰「以天下城邑封功臣﹐何所不服。」爲人主者可有是心﹐而臣子且不可有是語。況乎人主之固不可以是心市天下乎﹗言不必信﹐行不必果。宋祖之愼﹐曹彬之明﹐保泰居盈之道得之矣。奚必踐姑許之言而褻天之景命哉﹗若夫項羽之所以失者﹐非吝封爵之故。信之說﹐不如陳平之言之允也。陳平曰「項王所任愛﹐非諸項﹑卽妻之昆弟﹐𨿽有奇士不能用。」故羽非盡不知人﹐有蔽之者也。瑣瑣姻亞﹐踞朊仕﹐持大權﹐而士惡得不蔽﹖𨿽然﹐亦有繇爾。羽﹐以詐興者也﹔事懷王而弒之﹐屬宋義而戕之﹐漢髙入關而抑之﹐田榮之眾來附而斬艾掠奪之。積忮害者﹐以己度人而疑人之忮己。輕殘殺者﹐大怨在側而怨不可狎。左顧右盻﹐亦惟是兄弟姻黨之足恃爲援。則使輕予人以權﹐己且爲懷王﹐己且爲宋義。惴惴慄慄﹐戈戟交於夢寐﹐抑惡能不厚疑天下哉﹖然而其疑無救也。爲漢王之腹心者項伯也﹐其兄弟也﹔追而迫之剄者呂馬童也﹐其故人也。從之於大敗之餘者三十餘騎﹐而兄弟姻亞不與焉。懷慝求援﹐而終以孤立。非刓印不與者惎己而賊之﹐其親戚之叛已久矣。不疚於天﹐則天無不祐﹔不媿於人﹐則人皆可馭。正義以行乎坦道﹐而居天下之廣居﹔無所偏黨﹐而賞罰可以致愼而無所徇﹔得失之幾﹐在此而不在彼﹐明矣。不然﹐捨親賢﹐行誘餌﹐賤名器﹐以徇遊士貪夫之競躁﹐固項羽之所不屑爲者也。〖三〗名義云者﹐因名以立義﹐爲可繇不可知之民言也。不知義矣﹐爲之名以使之顧而思﹐抑且欲其顧而思而不但名也﹐況君子之以立民極而大白於天下者哉﹗謂董公說髙帝爲義帝發喪爲漢之所以興者﹐率天下後世而趨於僞﹐必此言夫﹗忠孝非人所得而勸也。如其勸之﹐動其不敢不忍之心而已。心生而後有事﹐事立而後有禮﹐禮行而後有名。名者﹐三累之下。天下爲之名﹐而忠孝者不欲自居。髙帝無哀義帝之心﹐天可欺乎﹖人可愚乎﹖彭城之敗﹐幾死幾亡﹐而縞素之名﹐不能爲之救﹔則塗飾耳目以故主復讎之名﹐無當於漢之興﹐明矣。𨿽然﹐以此正項籍之罪﹐使天下恥戴之爲君長也則有餘。何也﹖籍者﹐羋氏之世臣也。援立義帝者﹐項梁之以令諸侯者也。劉氏世不臣於楚﹐其屈而君懷王也﹐項氏制之耳。髙帝初無君懷王之心﹐則可不哀懷王之死。爲天下而討弒君之賊﹐非人弒己君而有守官之責者也。故發喪之後﹐髙帝亦終不挾此以令天下﹔而數羽之罪﹐不嫌以背約不王己於秦爲首。則董公之說﹐亦權用之一時﹐而髙帝亦終不以信諸心。嗚呼﹗貌爲君子者﹐日言心而以名爲心﹐日言義而以名爲義﹐告子惡得不以義爲外而欲戕賊之乎﹖秦滅國﹐互相噬而彊者勝耳。若其罪﹐莫甚於殄周。楚幸不亡於秦﹐而楚且爲秦。非其世臣﹐非其遺冑﹐抑何必戴楚以爲君。戴楚者﹐項氏之私義也。漢亦何用引項氏之義以爲己義乎﹗此義不明﹐但有名而卽附諸義焉。李嗣源﹐夷裔也﹐名爲唐而唐之﹔李昪﹐不知其爲誰氏之子也﹐名爲唐而又唐之。有名而無義﹐名爲義而義不生於心﹐論史者之亂義久矣。中國立極之主﹐祖考世戴之君﹐明明赫赫在人心而不昧﹔臣子自有獨諭之忱﹐行其不敢不忍者﹐而豈但以名哉﹗〖四〗毒天下而以自毒者﹐其惟貪功之人乎﹗酈生說下齊﹐齊已受命﹐而漢東北之慮紓﹐項羽右臂之援絕矣。黥布盜也﹐一從漢背楚而終不可叛。況諸田之耿介﹐可以保其安枕於漢也亡疑。乃韓信一啟貪功之心﹐從蒯徹之說﹐疾擊已降﹐而酈生烹﹐歷下之軍﹐蹀血盈野﹐諸田卒以殄其宗。慘矣哉﹗貪功之念發於隱微﹐而血已漂鹵也。龍且亦猶是也﹐軍於髙密﹐客說以深壁勿戰﹐令齊王招散民﹐反漢而歸己﹐漢客兵不容於久畱而必潰敗﹐以全三軍尊楚勢而保齊﹐豈不賢於浪戰以死亡乎﹖且則曰「救齊﹐不戰而降之﹐吾何功﹖」𨿽其後勝敗不同﹐而且之心亦信之心也。信以其毒毒齊﹐而齊民駢死﹐田氏以亡﹔且以其毒自毒﹐而濰水湧流﹐楚軍大覆﹐田氏不救。舉人之宗社人民存亡生死之大﹐而不滿忮人之谿壑﹐毒螫人而蠭蠆亦死。信幸破齊以自請王齊﹐而未央之誅已伏於此﹐且亦以其身斃於濰水之上。然則貪功而毒人﹐亦自讎其項領而速之斮也。悲哉﹗愚不可瘳已。李左車下全燕而燕不叛﹐隨何收九江而黥布無疑。善用人者﹐亦何利有貪功之人﹐以賊天下而多其釁哉﹗漢𨿽有齊而力已疲﹐楚覆救齊之兵而項王大懼﹐忮人不黜而能定天下﹐未之有也。〖五〗韓信下魏破代而漢王收其兵﹐與張耳破趙而漢王又奪其兵﹐何以使信帖然聽命而抑不解體以颺去哉﹖此漢王之所以不可及也。制之者气也﹐非徒气也﹐其措置予奪之審有以大服之也。結之者情也﹐非徒情也﹐無所偏任﹐無所聽熒﹐可使信坦然見其心也。吾之所爲﹐無不可使信知之矣。信固知己之終爲漢王倚任而不在軍之去畱也﹐故其視軍之屬漢也無以異於己。無疑無怨﹐何所靳而生其忮惎乎﹖假使奪信軍而授之他人﹐假使疑信之反而奪共軍以防之﹐項王一印之刓而信叛﹐三軍之重﹐豈徒一印之予奪乎﹗心不可使人知者﹐以柔用之而敗﹐以剛用之而速亡。有所偏聽﹑怙黨而疑人者﹐不能制之而死於其人﹐能制之而其人速叛以去。武王曰「予有亂臣十人﹐同心同徳。」十人之同乎武王﹐武王同之也。〖六〗漢王甫破項羽﹐還至定陶﹐卽馳奪韓信軍﹐天下自此寧矣。大敵已平﹐信且擁彊兵也何爲﹖故無所挾以爲名而抗不聽命﹐旣奪之後﹐弗能怨也。如姑緩之﹐使四方卒有不虞之事﹐有名可據﹐信兵不可奪矣。奪之速而安﹐以奠宗社﹐以息父老子弟﹐以斂天地之殺機﹐而持徵伐之權於一王﹐乃以順天休命﹐而人得以生。且信始不從蒯徹之言與漢爲難者﹐項未亡也。參分天下﹐鼎足而立﹐蒯徹狂惑之計耳。昔者韓嘗以此持天下之縱橫﹐然吞於秦而不救﹐其覆軌矣。信反於齊﹐則張耳扼其西﹐彭越控其南﹐鼎足先折而徒爲天下蟊賊。信知其不可而拒徹﹐計之深也。項王滅﹐漢王倦歸於關中﹐信起而乘之﹐乃可以得志。徹之說﹐信豈須臾忘哉﹖卞莊子小死大斃一舉而兩得之術﹐俟時而發﹐發不旋踵矣。其曰「不忍背漢」者﹐姑以謝徹耳。削王而侯﹐國小而無兵﹐尙欲因陳豨以發難﹔擁三齊之勁旅﹐西嚮而虎視﹐尙誰忌哉﹖或曰宋太祖之奪藩鎭也類此。而又非也。信者﹐非石守信﹑髙懷徳之儔也。割地而王﹐據屢勝之兵﹐非陳橋擁戴之主也。故宋祖懲羹吹齏而自弱﹐漢髙拔本塞源以已亂﹐迹同而事異。其權不在形迹之閒也。〖七〗漢王初卽皇帝位﹐未封子弟功臣﹐而首以長沙王吳芮﹑閩粵王無諸﹐此之謂「大略」。二子者﹐非有功於滅項者也﹐追原破秦之功而封之。以天下之功爲功﹐而不功其功﹐此之謂「大公」。楚﹑漢爭於北﹐而南方無事﹐久於安則亂易起﹐立王以鎭撫之﹐此之謂「制治於未亂」。以項羽宰天下不公爲罪而討之﹐反其道而首錄不顯之績﹐此之謂「不遐遺﹐得尙於中行」。若此者﹐內斷之心﹐非畱侯所得與﹐況蕭何﹑陳平之小智乎﹗量周天下者﹐事出於人所不慮﹐若迂遠而實協於人心﹐此之謂「不測」。〖八〗秦﹑項已滅﹐兵罷歸家﹐何其罷歸之易而歸以卽乎安﹖古者兵皆出於農﹐無無家者也﹐罷斯歸矣。漢起巴蜀﹑三秦之卒﹐用九江﹑齊﹑趙之師﹐不戰其地﹐不擾其人﹐無閭井之怨﹐歸斯安矣。後世召募失業之民﹐欲歸而無所歸﹐則戰爭初息而遣歸之也難。善師古者﹐旁通而善用之。則漢抑有「民相聚山澤不書名數者﹐復其故爵田宅﹐教訓而優卹之」之詔﹐是可爲後世師者也。無所侵傷於民﹐而禁其仇殺﹔非有官爵田裏﹐而爲之授以隙地﹔寬假以徭役﹐而命爲稍食之胥卒。以此散有餘之卒﹐熟計而安存之﹐奚患亡術哉﹖髙帝甫一天下﹐而早爲之所。國不糜﹐農不困﹐兵有所歸。下令於流水之源﹐而條委就理﹐不謂之有「大略」也得乎﹗〖九〗以大義服天下者﹐以誠而已矣﹐未聞其以術也﹔奉義爲術而義始賊。義者﹐心之制也﹐非天下之名也。心所勿安而忍爲之﹐以標其名﹐天下乃以義爲拂人之心而不和順於理。夫髙帝當窘迫之時﹐豈果以丁公爲可殺而必殺之哉﹖當誅丁公之日﹐又豈果能忘丁公之免己而不以爲徳哉﹖欲懲人臣之叛其主﹐而先叛其生我之恩﹐且囂然曰是天下之公義也。則借義以爲利﹐而吾心之惻隱亡矣。夫義﹐有天下之大義焉﹐有吾心之精義焉。精者﹐純用其天良之喜怒恩怨以爲徳威刑賞﹐而不雜以利者也。使天下知爲臣不忠者之必誅而畏卽於刑﹐乃使吾心違其恩怨之本懷﹐矯焉自誣以收其利。然則義爲賊仁之斧而利之囮也乎﹖故赦季布而用之﹐善矣﹐足以勸臣子之忠矣。若丁公者﹐廢而勿用可也﹔斬之﹐則導天下以忘恩矣。恩可忘也﹐苟非刑戮以隨其後﹐則君父罔極之恩﹐孰不可忘也﹖嗚呼﹗此三代以下﹐以義爲名爲利而悖其天良之大慝也。〖一○〗畱侯欲從赤松子遊﹐司馬溫公曰「明哲保身﹐子房有焉。」未足以盡子房也。子房之言曰「家世相韓﹐爲韓報讎。」身方事漢﹐而暴白其終始爲韓之心﹐無疑於髙帝之妒。其忘身以伸志也﹐光明磊落﹐坦然直剖心臆於雄猜天子之前。且曰「願棄人間事﹐從赤松子遊。」視漢之爵祿爲鴻毛﹐而非其所志。忠臣孝子靑天皎日之心﹐不知有榮辱﹐不知有利害﹐豈嘗逆億信之必夷﹑越之必醢﹐而厪以全身哉﹗抑惟其然﹐而髙帝固已諭其志之貞而心之潔矣﹐是以舉太子以托之﹐而始終不忮。嗚呼﹗惟其誠也﹐是以履虎尾而不疚。卽不幸而見疑﹐有死而已矣﹐弗能內懷忠而外姑爲佞也。曹操之惎毒也﹐徐庶懷先主之知﹐終始不與謀議﹐而操無能害﹐況髙帝之可以理感者乎﹗若夫未忘故主﹐而匿情委曲以避患﹐謝靈運之所以身死而名辱。「本自江海人﹐忠義感君子」﹐孰聽之哉﹖〖一一〗中國夷狄之禍﹐自冒頓始。冒頓之闌入句注﹑保太原﹐自韓王信之叛降始。信失韓之故封而徙於太原﹐其欲甘心於漢久矣。請都馬邑﹐近塞而易與胡通﹔數使之胡求和﹐陽爲漢和而陰自爲降地﹔畜不逞以假手於冒頓﹐不待往降之日﹐而早知其志在胡矣。非韓信則冒頓不逞﹐非石敬瑭則邪律氏不橫﹐求如郭子儀與吐蕃﹑回紇有香火緣而無貳心者﹐今古無兩人。然則以狡焉不逞之彊帥置之邊徼﹐未有不決隄焚林以殘劉內地者也。饑鷹猘犬﹐不畜之樊圈﹐而軼之颺飛奰走之地﹐冀免禍於目前﹐而首禍於千古。甚哉髙帝之偸也﹗〖一二〗魯兩生責叔孫通興禮樂於死者未葬﹑傷者未起之時﹐非也。將以爲休息生養而後興禮樂焉﹐則抑管子「衣食足而後禮義興」之邪說也。子曰「自古皆有死﹐氏無信不立。」信者﹐禮之幹也﹔禮者﹐信之資也。有一日之生﹐立一日之國﹐惟此大禮之序﹑大樂之和﹑不容息而已。死者何以必葬﹖傷者何以必卹﹖此敬愛之心不容昧焉耳。敬焉而序有必順﹐愛焉而和有必浹﹐動之於無形聲之微﹐而發起其莊肅樂易之情﹐則民知非苟於得生者之可以生﹐苟於得利者之可以利﹐相卹相親﹐不相背棄﹐而後生養以遂。故晏子曰「惟禮可以已亂。」然則立國之始﹐所以順民之气而勸之休養者﹐非禮樂何以哉﹖譬之樹然﹐生養休息者﹐枝葉之榮也﹔有序而和者﹐根本之潤也。今使種樹者曰待枝葉之榮而後培其本根。豈有能榮枝葉之一日哉﹖故武王克殷﹐駕甫脫而息貫革之射﹐修禋祀之典﹐成像武之樂。受命已未﹐制作未備﹐而周公成其徳﹐不曰我姑且休息之而以待百年也。秦之苛嚴﹐漢初之簡略﹐相激相反﹐而天下且成乎鄙倍。舉其大綱﹐以風起於崩壞之餘﹐亦何遽不可﹖而非直無不可也﹔非是﹐則生人之心﹑生人之理﹑日頹靡而之於泯亡矣。惟叔孫通之事十主而面諛者﹐未可語此耳。則苟且以背於禮樂之大原﹐遂終古而不與於三王之盛。使兩生者出﹐而以先王安上治民﹑移風易俗之精意﹐舉大綱以與髙帝相更始﹐如其不用而後退﹐未晚也。乃必期以百年﹐而聽目前之滅裂。將百年以內﹐人心不靖﹐風化未起﹐汲汲於生養死葬之圖﹔則徳色父而誶語姑﹐亦誰與震動容與其天良﹐而使無背死不葬﹑捐傷不卹也哉﹖衛輒之立﹐亂已極矣。子曰「禮樂不興﹐則刑罰不中﹐民無所措手足。」務本教也。漢初亂𨿽始定﹐髙帝非輒比也。輒可興而謂髙帝不可﹐兩生者﹐非聖人之徒與﹖何其與孔子之言相剌謬也﹗於是而兩生之所謂禮樂者可知矣﹐謂其文也﹐非其實也。大序至和之實﹐不可一日絕於天壤。而天地之產﹐中和之應﹐以瑞相祐答者﹐則有待以備乎文章聲容之盛。未之逮耳。然艸創者不爽其大綱﹐而後起者可藉﹐又奚必人之嫺於習而物之給於用邪﹗故兩生者﹐非不知權也﹐不知本也。〖一三〗蕭何曰「天子以四海爲家﹐非壯麗無以示威。」其言鄙矣﹐而亦未嘗非人情也。遊士之屨﹐集於公卿之門﹐非必其能貴之也﹔蔬果之饋﹐集於千金之室﹐非必其能富之也。釋﹑老之宮﹐飾金碧而奏笙鐘﹐媚者匍伏以請命﹐非必服膺於其教也﹐莊麗動之耳。愚愚民以其榮觀﹐心折魂熒而熒其異志﹐抑何爲而不然哉﹗特古帝王用之之懷異耳。古之帝王﹐昭徳威以柔天下﹐亦旣灼見民情之所自戢﹐而納之於信順已。奏九成於圜丘﹐因以使之知天﹔崇宗廟於七世﹐因以使之知孝﹔建兩觀以縣法﹐因以使之知治﹔營靈臺以候气﹐因以使之知時﹔立兩階於九級﹐因以使之知讓。卽其歆動之心﹐迪之於至徳之域﹐視之有以燿其目﹐聽之有以盈其耳﹐登之﹑降之﹑進之﹑退之﹑有以詒其安。然後人知大美之集﹐集於仁義禮樂之中﹐退而有以自愜。非權以誘天下也﹔至徳之榮觀﹐本有如是之洋溢也。賢者得其精意﹐愚不肖者矜其聲容﹐壯麗之威至矣哉﹗而特不如何者徒以宮室相誇而已。不責何之弗修禮樂以崇徳威﹐而責其弗儉。徒以儉也﹐儉於欲亦儉於徳。蕭道成之鄙吝﹐遂可與大禹並稱乎﹖〖一四〗國無貴人﹐民不足以興﹔國無富人﹐民不足以殖。任子貴於國﹐而國愈偸﹔賈人富於國﹐而國愈貧。任子不能使之弗貴﹐而制其貴之擅﹔賈人不能使之弗富﹐而奪其富之驕。髙帝初定天下﹐禁賈人衣錦綺﹑操兵﹑乘馬﹐可謂知政本矣。嗚呼﹗賈人者﹐暴君污吏所亟進而寵之者也。暴君非賈人無以供其聲色之玩﹐污吏非賈人無以供其不急之求﹐假之以顏色而聽其煇煌﹐復何忌哉﹗賈人之富也﹐貧人以自富者也。牟利易則用財也輕﹐志小而不知裁﹐智昏而不卹其安﹐欺貧懦以矜誇﹐而國安得不貧﹑民安得而不靡﹖髙帝生長民間而習其利害﹐重挫之而民气蘇。然且至孝文之世﹐後服帝飾如賈生所譏﹐則抑末崇本之未易言久矣。〖一五〗婁敬之小智足以動人主﹐而其禍天下也烈矣﹗遷六國後及豪傑名家居關中﹐以爲彊本而弱末﹐似也。遣女嫁匈奴﹐生子必爲太子﹐諭以禮節﹐無敢抗禮﹐而漸以稱臣﹐以爲用夏而變夷﹐似也。眩於一時之利害者﹐無不動也。乃姑弗與言違生民之性﹐就其說以折之﹐敬之說惡足以逞哉﹗富豪大族之所以彊者﹐因其地也。諸田非勃海魚﹑鹽之利﹐不足以彊﹔屈﹑昭﹑景非云夢澤藪之資﹐不足以彊﹔世家非姻亞之盛﹑朋友之合﹑小民之相比而相屬﹐不足以彊。棄其田裏﹐違其宗黨﹐奪其所便﹐拂其所習﹐羈旅寓食於關中土著之間﹐不十年而生事已落﹐气燄沮喪。曹子桓云「客子常畏人。」諒矣哉﹗畏人者尙能自彊以爲國彊邪﹖固不如休息餘民而生聚之也。故貧民尙可徙也﹐捨其瘠土而移其窳俗﹐可使疆也。豪傑大族﹐摧折凋殘而日以衰。聚失業怨咨之民於輦轂之下﹐弱則靡而悍則懟﹐豈有幸乎﹖而當時之爲虐甚矣。匈奴之有餘者﹐猛悍也﹔其不足者﹐智巧也。非但其天性然﹐其習然也。性受於所生之气﹐習成於幼弱之時。天子以女配夷﹐臣民狃而不以爲辱﹐夷且往來於內地﹐而內地之女子婦於胡者多矣。胡雛雜母之气﹐而狎其言語﹐駤戾如其父﹐慧巧如其母﹐益其所不足以佐其所有餘。故劉淵﹑石勒﹑髙歡﹑宇文黑獺之流﹐其狡猾乃淩操﹑懿而駕其上。則禮節者﹐徒以長其文姦之具﹐因以屈中國而臣之也有餘﹐而遑臣中國哉﹗凡斯二者﹐皆敬之邪佞﹐以此破之﹐將孰置喙﹖而徙民之不仁﹐和親之無恥﹐又不待辧而折者也。〖一六〗陳豨之反﹐常山郡亡其二十城﹐周昌請誅其守尉﹐髙帝曰「是力不足﹐亡罪。」守尉視屬城之亡而不效其死力﹐昌之請誅﹐正也。𨿽然﹐有辧。寇自內發﹐激之以反﹐反而不覺﹐覺而匿不以聞﹐不爲之備﹐不亟求援﹐則其誅勿赦也無疑。寇自外發﹐非其所激﹐非所及覺﹐覺而兵已壓境﹐備而不給﹐待援不至﹐其宥也無疑。故立法者﹐無一成之法﹐而斟酌以盡理﹐斯不損於國而無憾於人。陳豨之反﹐非常山之所能制而能早覺者也。故周昌之按法﹐不如髙帝之原情。𨿽然﹐止於勿誅而已矣﹐其人不可復用也。所謂「近死之心不可復陽也」。〖一七〗叔孫通之諫易太子也﹐曰「臣願伏誅以頸血污地。」烈矣哉﹗夫抑有以使之然者﹕髙帝之明﹐可以理諭也﹔呂后之權足恃也﹔畱侯﹑四皓之屬爲之羽翼﹐而詭隨者憚髙帝而不敢競也。通知必不死﹐卽死而猶有功﹐何憚而不爭﹖嗚呼﹗以面諛事十餘主之通﹐而犯顏骨骾也可使如此。上有明君﹐下有賢士大夫﹐佞者可忠﹐柔者可彊﹐天下豈患無人材哉﹗匪上知與下愚﹐未有不待獎而成者也。

◎惠帝〖一〗曹參因蕭何之法而治﹐非必其治也﹐惟其時之不得不因也。髙帝初崩﹐母后持權於上﹐惠帝孱弱而不自振﹐非因也﹐抑將何爲哉﹖魯兩生曰「禮樂百年而後興。」惟惠帝之時言此爲宜爾。周公之定禮也﹐流言未靖﹐東郊未定﹐商﹑奄未殄﹐不遑及也。參非周公之徳而值其時﹐乃欲矯艸創之失以攺易一代之典﹐則人心不寧而亂卽於此起。易於益之初曰「利用爲大作﹐元吉無咎。」無吉而後無咎﹐利者非其利也。風風淫於上而雷迅於下﹐其吉難矣。夫飭大法﹑正大經﹑安上治民﹑移風易俗﹐有本焉﹐有末焉﹐有質焉﹐有文焉。立綱修紀﹐撥亂反正﹐使人知有上下之辧﹑吉凶之則者﹐其本也。緣飾以備其文章﹐歸於允協者﹐其末也。末者﹐非一日之積也。文者﹐非一端之飾也。豫立而不可一日緩者﹐其本質也。俟時而相因以益者﹐其末文也。髙帝之時﹐不可待也﹐而兩生之說非矣。無以植其本﹐則後起者無藉也﹐而錮人心風俗於簡略慢易之中﹐待之百年而民俗益偸。𨿽有其志而無其徵﹐𨿽有其主而無其臣。故迄乎武帝﹐僅得董仲舒之疏漏﹔而曲學阿世之公孫弘者且進也﹐不足以有爲矣。此髙帝不夙﹑兩生不出之過也。惠帝﹑曹參之時﹐不可不因也。有周之遺文﹐六國之遺老﹐𨿽有存者﹐可與釐定蕭何之法﹑叔孫通之禮﹐以折衷三代﹐昭示來玆﹔而母后悍﹐權姦張﹐內難且作﹐更張未幾﹐而禍發於中﹐勢將指創制顯庸爲釁端﹐天下抑且以修明制作爲戒。其獘也﹐詩書道圮﹐俗學苟容﹐人心趨靡﹐彜倫日斁﹐漸漬以益流爲偸薄﹐所必然矣。嗚呼﹗方正學死﹐而讀書之種絕於天下﹐則漢之猶有賈﹑董﹑臧﹑綰以存古道於百一者﹐非曹參有以養之乎﹖故惟曹參者﹐可以因也﹐時也。前此而爲髙帝﹐當惇其質﹐後此而爲文﹑景﹐必致其文﹐時也。兩生傲而不出﹐文﹑景讓而不遑﹐違乎時﹐違乎道矣。〖二〗語曰「明王有道﹐守在四夷。」制治保邦之道至矣。書曰「迪惟有夏﹐乃有室大競。」競以徳也﹐非競以兵也。詩曰「邦畿千里﹐惟民所止。」民所止也﹐非兵所聚也。易萃之象曰「除戎器﹐戒不虞。」萃聚二陽於四五﹐而分四陰於上下。陽﹐文徳也﹔陰﹐武功也。近九五者陽﹐而屏陰於外﹐內文外武而不虞以戒矣。漢聚勁兵於南北軍﹐而兵積彊於天子之肘腋﹐以是爲競王室﹑鞏邦畿﹑戒不虞之計焉。然天子豈能自將之哉﹐必委之人。而人不易信﹐則委之外戚﹐委之中官﹐以爲暱我而可無虞者。乃呂祿掌北軍﹐呂產掌南軍﹐呂后死﹐且令據兵衛宮以遂其狂逞﹐而劉氏幾移於呂。其後竇﹑梁﹑何進與中官疊相握符﹐而恣誅殺以脇天子者﹐蹀血相仍。卽其未亂也﹐人主之廢立﹐國事之措置﹐一聽命於大將軍﹐而丞相若其府史。使利器不操於其手﹐則三公九卿持淸議於法宮之上﹐而孰敢恣睢以逞乎﹖天下散處而可以指臂使者也。兵者﹐衛四夷而聽命於帥者也﹐近在肘腋而或制之矣。周勃佹得而成﹐竇武佹失而敗﹐人主贅立於上﹐而莫必其操縱﹐則亦危矣。唐當天寶之前﹐無握禁兵於輦轂者﹐故撲二張﹑諸武如縛雛之易。借曰不競﹐然且安﹑史犯闕而旋踵以平。眞元以後﹐魚朝恩﹑吐突承璀﹑王守澄﹑劉季述所挾以驕﹐而廢主弒君如吹枯而振槁﹐其所恃者﹐豈非天子所欲聚以自競之兵乎﹖垂及五代﹐郭氏攘於前﹐趙氏奪於後﹐不出郊關而天下以移。究所以禦夷狄而除盜賊者﹐又不藉此也。則天子未能有兵﹐聚兵以授人之亂而已。邊徼之備不修﹐州郡之儲不宿﹐耀武於法宮明堂之側﹐捨徳而欲以觀兵﹐棄略而欲以衒勇﹐天子之服天下﹐豈以左矛右戟﹑遙震遐方而使讋乎﹗惟兵在外而守在夷也﹐則外戚奄宦﹑遼遠而不相及﹐利不足以相啖﹐威不足以相灼﹐怵然畏天下之議其後而無挾以爭。卽有逆臣猝起以犯順﹐亦互相牽曳而終以潰敗。推而大之﹐舜﹑禹之舞幹而三苗效順﹐亦惟不與天下競勇而徳威自震﹐胥此道焉耳矣。嗚呼﹗聚兵於王室以糜天下於轉輸﹐只以召亂而弗能救亡﹐豈非有天下者之炯戒哉﹗

◎文帝〖一〗誠以安君之謂忠﹐直以正友之謂信﹐忠信爲周。君子周而上下睦﹐天下寧矣。周勃平諸呂﹐迎立文帝﹐而有徳色﹔非有罔上行私之慝也﹐不學無術而忘其驕耳。袁盎與俱北面事君﹐尊卑𨿽殊﹐固有同寅之義﹔規而正之﹐勃豈遽怙而不攺。藉其不攺而後廷折之﹐勃過不揜而文帝之情亦釋矣。乃弗規弗折而告文帝曰「丞相驕﹐陛下謙讓﹐臣主失徳。」斯言出而釁忌生﹐勃之禍早伏而不可解﹐險矣哉﹗帝之謙﹐非失徳也﹐尊有功而禮大臣﹐亦何非太甲﹑成王之盛心﹔而導之以猜刻﹐此之謂不忠。諒其心之無他﹐弗與規正﹐而行其讒間﹐此之謂不信。盎之險詖﹐推刃黽錯而奪之權﹐於勃先之矣。小人之可畏如此夫﹗乃抑有姦不如盎者﹐淺而躁﹐褊迫而不知大體﹐擊於目卽騰於口﹐貽禍臣主﹐追悔而弗及﹐非盎類而害與盎等。故人主之宜遠躁人﹐猶其遠姦人也。則親親尊賢之道﹐其全矣乎﹗〖二〗易曰「謙亨﹐君子有終。」君子而後有終﹐非君子而謙﹐未有能終者也。故「撝」也﹑「嗚」也﹑「勞」也﹐而終之以「侵伐」。𨿽吉無不利﹐而固非以君子之道終矣。君子之謙﹐誠也。𨿽帝王不能不下邱民以守位﹐𨿽聖人不能不下芻蕘以取善。理之誠然者﹐殫心於此﹐而誠致之天下。見爲謙而非有謙也﹐而後可以有終。故讓﹐誠也﹔任﹐亦誠也。堯爲天下求賢﹐授之舜而不私丹朱﹔與禹之授啟﹑湯之授太甲﹑武王之授成王﹐一也﹐皆誠也。舜受於堯﹐啟受於禹﹔與泰伯之去句吳﹑伯夷之逃孤竹﹐一也﹐皆誠也。若夫據謙爲柄﹐而「撝」之﹐而「嗚」之﹐而「勞」之﹔則姑以此謝天下而不自居於盈﹐則早已有塡壓天下之心﹐而禍機伏而必發﹐故他日侵伐而無不利。黃﹑老之術﹐離誠而用僞久矣。取其「嗚謙」之辭﹐驗其「侵伐」之事﹐心迹違﹐初終貿﹐抑將何以自解哉﹗故非君子﹐未有能終其謙者也。有司請建太子﹐文帝詔曰「楚王﹐季父也﹔吳王﹐兄也﹔淮南王﹐弟也。」諸父昆弟之懿親﹐宜無所施其僞者。而以觀其後﹐吳濞﹑楚戊﹑淮南長無一全其軀命者。尺布斗粟之謠﹐取疚於天下而不救。然則詔之所云﹐以欲翕固張之術﹐處於謙以利用其忍﹐亦險矣哉﹗且夫言者﹐機之所自動也。吳﹑楚﹑淮南聞斯語而歆動其妄心﹐則𨿽欲撲之而不得。故曰「火生於木而焚生火之木」﹐自生而自克也。文帝亦何利焉﹖至於侵伐而天下亦殆矣。君子立誠以修辭﹐言其所可行﹐行焉而無所避﹐使天下洞見其心﹐而鬼神孚之﹔兵革之萌銷於心﹐而機不復作﹔則或任焉而無所用謙﹐或讓焉而固誠也﹐非有僞而托於「嗚」者也。何侵伐之利哉﹗〖三〗漢興﹐至文帝而天下大定。賈誼請攺正朔﹑易服色﹑定官名﹑興禮樂﹐斯其時矣。魯兩生百年而後興之說謬矣。𨿽然﹐抑豈如誼之請遽興之而遂足以興邪﹖武帝固興之矣﹐唐玄宗欲興之矣﹐拓拔氏﹑宇文氏及宋之蔡京亦皆欲興之矣。文帝從誼之請﹐而一旦有事於制作﹐不保其無以異於彼也。於是而興與不興交錯﹐以凋喪禮樂﹐而先王中和之極遂斬於中夏。夫誼而誠欲興也﹐當文帝之世﹐用文帝之賢﹐導之以中和之徳﹐正之於非僻之萌﹐養之以學問之功﹐廣之以仁義之化﹐使涵泳於義理之深。則天時之不可逆﹐而正朔必攺﹔人事之不可簡﹐而服色官名之必定﹔至徳之不可斁﹐而禮樂之必興﹔怵惕而不安於其心﹐若倦於遊而思返其故。抑且有大美之容﹐至和之音﹐髣髴於耳目之間﹐而迫欲遇之。則以文從質﹐以事從心﹐審律呂於銖絫之間﹐考登降於周旋之際﹐一出其性之所安﹐學之所裕﹐以革故而鼎新﹐不待歷歲年而燦然明備矣。誼之不勸以學而勸以事﹐則亦詔相工瞽之末節﹐方且行焉而跛倚﹐聞焉而倦臥﹐情文不相生﹐焉足以興﹖故文帝之謙讓﹐誠有歉於此也﹐固帝反求而不容自誣者也。禮樂不待興於百年﹐抑不可遽興於一日﹐無他﹐惟其學而已矣。或曰﹕成王幼沖﹐徳未成而周公亟定宗禮﹐何也﹖曰﹕周公之自定之也﹐非成王之能也。迨其後成王日就月將而緝熙於光明﹐乃以用周公之所制而不慚。誼固非周公﹐藉令其能如周公﹐而帝以黃﹑老之心行中和之矩範﹐自顧其不類而思去之﹐又奚能以終日乎﹖〖四〗文帝罷衛將軍軍﹐不欲使兵之宂集於京師也﹔罷太尉官屬丞相﹐不欲兵柄輕有屬也﹔合將與相而一之﹐故匈奴侵上郡而灌嬰以丞相出將。以是爲三代文武同塗之遺制與﹗抑論之﹕罷衛軍﹐罷太尉﹐未嘗不宜也。天子者﹐不待擁兵以爲威﹔假待之以爲威﹐則固不可更授其制於一人。乃若合將相於一﹐而卽相以將﹐則固不可。灌嬰者﹐可將者也﹐非可相者也﹔其可相者﹐則又非可將者也。故三代之制﹐不可行於後世者有二﹕農不可兵﹐兵不可農﹔相不可將﹐將不可相也。且夫古之將相合一者﹐列國之事爾。楚之令尹﹐楚之帥也﹔晉之將中軍﹐晉之相也。所以然者﹐何也﹖列國無議禮﹑制度﹑考文之事﹐無百揆﹑四門﹑大麓之典﹔其執政者﹐不必有變陰陽﹑興教化﹑敍刑賞之任。而其爲帥也﹐亦鄰國之不輯﹐相遇於中原﹐以一矢相加遺﹐而猶有禮焉﹔非如後世之有天下者﹐與夷狄盜賊爭社稷之存亡也。其謂之將相者﹐今一郡之倅判而已﹔又其小者﹐一縣之簿尉而已。若天子﹐則吉甫﹑山甫﹑方叔﹑南仲各任其任而不相攝。然則三代且不然﹐而況後世統萬方之治亂﹐司邊徼之安危者乎﹗蓋相可使之禦將﹐而不可使爲將﹔將可與相並衡﹐而不可與六卿並設。宋之以樞密司兵而聽於相﹐庶幾近之矣。以樞密總天下之戎務﹐而兵有專治﹔以宰相司樞密之得失﹐而不委以專徵。斟酌以仿三代之遺意﹐而因時爲節宣﹐斯得之與﹗閣臣督師﹐而天下速斃。嗚呼﹗殆矣夫﹗〖五〗審食其之死﹐文帝傷淮南王長之志﹐赦而弗治﹐亦未爲失也。漢廷之大臣﹐無有敢請治之者﹐國無人矣。張釋之爲廷尉﹐𨿽在食其已死之後﹐而追請正邢侯﹑雝子之刑﹐抑非事遠而不可問﹔姑市其直於太子﹑梁王之行馳道﹐而緘口於淮南。則其直也﹐蓋「見可」「知難」之直﹐畏彊禦而行於所可伸者也。天子詘於情﹐而廷臣挫於勢﹐故其後王安欲反﹐而謂漢廷諸臣如吹枯振落之易。其啟侮於諸侯久矣。張釋之其尢乎﹗〖六〗以一人之譽而召季布﹐以一人之毀而遣季布﹐天下將窺其淺深。𨿽然﹐何病﹖人主威福之大權﹐豈以天下莫能窺爲不測哉﹗布之悻悻於罷去﹐而仰詰人主以取快﹐其不足以爲禦史大夫﹐明矣。使酒難近之實﹐自露而不可掩矣。文帝之失﹐輕於召布也﹐非輕於罷布也。愼用大臣而不吝於攺過﹐聞人之言﹐遲之一月﹐而察其非誣﹐默然良久﹐而曰「河東吾股肱郡﹐故特召君。」所以養臣子之恥也﹐非慚也。如其慚邪﹐抑以輕於召布而媿其知人之不夙也。〖七〗賈誼﹑陸贄﹑蘇軾﹐之三子者﹐迹相類也。贄與軾﹐自以爲誼也﹐人之稱之者﹐亦以爲類也。贄蓋希誼矣﹐而不能爲誼﹐然有愈於誼者矣。軾且希贄矣﹐而不能爲贄﹐況乎其猶欲希誼也。奚以明其然邪﹖誼之說﹕豫教太子以端本﹐獎廉隅以善俗﹐贄弗逮焉。而不但此﹐傅梁懷王﹐王墮馬斃﹐誼不食死﹐贄弗能也。所以知其不能者﹐與竇參爲難之情﹐勝於憂國也。顧誼之爲學﹐觕而不純﹐幾與贄等。而任智任法﹐思以制匈奴﹑削諸侯﹐其三表五餌之術﹐是嬰稚之巧也﹔其削吳﹑楚而益齊﹐私所親而不慮貽他日莫大之憂﹐是僕妾之智也﹔贄之所勿道也。故輔少主﹑嬰孤城﹑仗節守義﹐以不喪其貞者﹐贄不如誼﹔而出入紛錯之中﹐調禦輕重之勢﹐斟酌張弛以出險而經遠也﹐誼不如贄。是何也﹖誼年少﹐憤盈之气﹐未履艱屯﹐而性之貞者略恆疏﹐則本有餘而末不足﹐斯誼與贄輕重之衡﹐有相低昂者矣。若夫軾者﹐惡足以頡頏二子乎﹗酒肉也﹐佚遊也﹐情奪其性者久矣。寵祿也﹐禍福也﹐利勝其命者深矣。志役於雕虫之技﹐以聳天下而矜其慧。學不出於揣摩之術﹐以熒天下而讎其能。習於其父儀﹑秦﹑鞅﹑斯之邪說﹐遂欲以攬天下而生事於平康之世。文飾以經術﹐而自曰吾誼矣﹔詭測夫利害﹐而自曰吾贄矣﹔迷失其心而聽其徒之推戴﹐且曰吾孟子矣。俄而取道於異端﹐抑曰吾老耼矣﹐吾瞿曇矣。若此者﹐誼之所不屑﹐抑贄之所不屑也。絳﹑灌之非誼曰「擅權紛亂。」於誼爲誣﹐於軾允當之矣。藉授以幼主危邦﹐惡足以知其所終哉﹗乃欲推而上之﹐列於誼與贄之間﹐宋玉所云「相者舉肥」也。王安石之於誼﹐似矣﹐而誼正。誼之於方正學﹐似矣﹐而正學醇。正學淩誼而上之﹐且不能以戢禍亂﹐而幾爲咎首。然則世無所求於己﹐己未豫圖其變﹐端居臆度﹐而欲取四海而經營之﹐未有能濟者也。充誼之志﹐當正學之世﹐盡抒其所蘊﹐見諸施行﹐殆可與齊﹑黃並驅乎﹗贄且不能﹐而軾之淫邪也勿論已。故抗言天下者﹐人主弗用而不足惜。惟贄也﹐能因事納忠﹐則明君所銜勒而使馳驅者也。〖八〗文帝除盜鑄錢令﹐使民得自鑄﹐固自以爲利民也。夫能鑄者之非貧民﹐貧民之不能鑄﹐明矣。姦富者益以富﹐朴貧者益以貧﹐多其錢以斂布帛﹑菽粟﹑紵漆﹑魚鹽﹑果蓏﹐居贏以持貧民之緩急﹐而貧者何弗日以貧邪﹗耕而食﹐桑薴而衣﹐洿池而魚鱉﹐圈牢而牛豕﹐伐木藝竹而材﹐貧者力以致之﹐而獲無幾﹔富者𨿽多其隸傭﹐而什取其六七焉。以視鑄錢之利﹐相千萬而無算。卽或貸力於貧民﹐而雇值之資亦僅耳﹐抑且仰求而後可分其波潤焉。是驅人聽豪右之役也。故先王以虞衡司山澤之產而節之﹐使不敢溢於取盈﹐非吝天地之產﹐限人巧而使爲上私利也。利者﹐公之在下而制之在上﹐非制之於豪彊而可云公也。推此義也﹐鹽之聽民自煮﹐茶之聽民自采﹐而上勿問焉﹐亦名美而實大爲荑稗於天下。或曰﹕鹽可詭得者也。茶之利﹐猶夫耕之粟﹐而奚爲不可﹖曰﹕古之耕也以助﹐今之耕也以貢。助以百畝爲經﹐貢以戶口爲率。法圮於兼並﹐而仍存其故。茶之於民也﹐非賴以生如粟也。制於粟而不制於茶﹐卽有山之勞﹐而亦均於逐末。故漆林之稅﹐二十而五﹐先王不以爲苛。惡在一王之土﹐食地之力﹐可任狡民之舍稼穡以多所營﹐而不爲之裁制邪﹖抑末以勸耕﹐獎朴而禁姦﹐煮海種山之不可聽民自擅﹔而況錢之利﹐坐收逸獲﹐以長豪黠而奔走貧民﹐爲國姦蠹者乎﹗金﹑銀﹑鉛﹑錫之礦﹐其利倍蓰於鑄錢﹐而爲爭奪之釁端。乃或爲之說曰﹕聽民之自采以利民。弄兵戕殺而不爲禁﹐人亦何樂乎有君﹖〖九〗鑄錢輕重之準﹐以何爲利﹖曰﹕此利也﹐不可以利言也﹐而利莫有外焉矣。如以利﹐則楡莢綫繯尙矣﹐殽雜鉛錫者尙矣﹐然而行未久而日賤﹐速敝壞而不可以藏。故曰此利也﹐不可以利言也。且夫五穀﹑絲薴﹑材木﹑魚鹽﹑蔬果之可爲利﹐以利於人之生而貴之也。金玉珠寶之僅見而受美於天也﹐故先王取之以權萬物之聚散。然亦曰以是爲質﹐可以致厚生之利而通之﹐非果以爲寶﹐而人弗得不寶也。然旣僅有僅見﹐而因天地自然之質也。銅者﹐天地之產繁有﹐而人習賤之者也﹔自人制之範以爲錢﹐遂與金玉珠寶爭貴﹐而制粟帛材蔬之生死﹔然且不精不重﹐則何弗速敝壞而爲天下之所輕。其惟重以精乎﹗則天物不替而人功不偸﹐猶可以久其利於天下。故長國家者﹐知天人輕重之故﹐而勿務一時詭得之獲。一錢之費﹐以八九之物力人功成之﹐利亦未有旣也。卽使一錢之費如一錢焉﹐而無用之銅化爲有用﹐通計初終﹐而多其貨於人間﹐以饒益生民而利國﹐國之利亦溥矣。一錢之費用十之八九﹐則盜鑄無利而止。錢一出於上﹐而財聽命於上之發斂﹐與萬物互相通以出入﹐而有國者終享其利。故曰不以利言﹐而利莫有外也。則「五銖」之輕﹐不如「開元」之重﹔殽雜鉛錫﹐不如金背漆背之精﹔通計之而登耗盈虛之數見﹐非淺人所易知也。以苟且偸俗之情﹐與天地之徳產爭美利﹐未有能勝者也。〖一○〗淮南王長反形已具﹐丞相﹑禦史奏當棄市﹐正也。所謂「人臣無將﹐將則必誅」者也。文帝赦而徙之﹐與蔡叔﹑郭鄰之罰等﹐臣子法伸而天子之恩紀不靳。長憤恚不食而死﹐「怙終賊刑」﹐免於討﹐足矣。袁盎請斬丞相﹑禦史﹐憸人之心﹐不可窮詰﹐有如此者﹗或者其欲以恩私外市諸侯而背天子﹐挾莊助外交之心﹐以冀非望﹐未可知也。抑或憎妒大臣之軋已﹐而欲因事驅逐﹐以立威於廷﹐而攘人位﹐未可知也。文帝避殺弟之名﹐置盎不譴而參用其說。盎之無憚以逞﹐面欺景帝﹐迫黽錯而陷之死﹐終執兩端﹐與吳﹑漢交市﹐而言之不衷也顯矣。盎﹐故俠也﹔俠者之心﹐故不可致詰者也。有天下而聽任俠人﹐其能不亂者鮮矣﹗〖一一〗嗚呼﹗自漢以後﹐治之不古也有自矣。太甲﹑髙宗﹑成王之姿﹐非必其軼文帝而上之﹔然而伊尹之訓﹐傅說之命﹐周公之告﹐曰「無安厥位惟危」﹐曰「不惟逸豫﹐惟以亂民」﹐曰「所其無逸」﹐未嘗貶道以誘之易從也。豈其如賈生之言曰「使爲治﹐勞志慮﹐苦身體﹐乏鐘鼓之樂﹐勿爲可也。樂與今同﹐而欲立經陳紀﹐爲萬世法。」斯其爲言﹐去李斯之言也無幾。何也﹖以法術制天下﹐而怙以恬嬉﹐則其法𨿽異於秦之法﹐而無本以立威於末﹐勞天下而以自豫﹐其能以是一朝居乎﹗使天下而可徒以法治而術制焉﹐裁其車服而風俗卽壹﹐修其文辭而廉恥卽惇﹐削奪諸侯而政卽咸統於上﹐則夏﹑商法在﹐而桀﹑紂又何以亡﹖夫文帝而幸非縱欲偸樂之主也﹐其未免於田獵鐘鼓之好而姑以自逸﹐未有以易之耳。得醇儒以沃乃心﹐浸灌以道義之腴﹐建中和而興王道﹐諸侯奚而不服﹐風俗奚而不移﹐廉恥奚而不崇﹖而先導諛以冀讎其說﹐文帝幸不爲胡亥耳﹐文帝而胡亥﹐誼𨿽欲自異於李斯也不能。乃後世或猶稱之曰「善誘其君以興治」。下惡得有臣﹐上惡得有君哉﹗〖一二〗賈生之論教太子﹐本論也。𨿽然﹐尢有本焉。士庶之子﹐杯酒之耽﹐博弈之好﹐奪其欲而教之﹐且反脣曰「夫子未出於正」矣。況天子之子﹐淫聲曼色交於前﹐婦人宦寺羅於側﹐欲有與導﹐淫有與宣﹔爲君父者﹐忘志慮之勞﹐憚身體之苦﹐逐鐘鼓馳驅之樂﹐徒設嚴師以閒之於步履拜揖之間﹐使其聽也﹐一偶人之威儀耳。成帝穆穆皇皇﹐而淫荒以滋亂。況其聞風志蕩﹐徒怨君父之我奪﹐而思快於一且乎﹗成王幼而武王崩﹐無所取儀型也﹐則周公詠豳風﹐陳王業之艱難﹔作無逸﹐舉前王之乾惕﹔遙立一文﹑武以爲之鵠。亦惟文﹑武之果可以爲鵠﹐而後周公非徒設以冀其觀感。如其以逸樂爲徳﹐以法術爲治﹐以聲音笑貌爲道﹐以師保傅之諄諄爲教﹐此俗儒之徒以苦人﹐而父子師友之間﹐相蒙以僞﹐曾不如文帝之身治黃﹑老術﹐而以授其子之足使信從也。故賈生之論﹐非立教之本論也。〖一三〗等賢而上之﹐則有聖人﹔等貴而上之﹐則有天子。故師一善者﹐希聖之積也﹔敬公卿大夫者﹐尊王之積也。此陛尊﹑廉遠﹑堂髙之說也。郡縣之天下﹐夷五等﹐而天子孤髙於上﹐舉羣臣而等夷之﹐賈生所以有戮辱太迫﹑大臣無恥之歎焉。嗚呼﹗秦政變法﹐而天下之士廉恥泯喪者五六矣。漢僅存之﹔唐﹑宋僅延之而訖不能延之﹔洪武興﹐思以復之﹐而終不可復。誠如是其笞辱而不怍矣﹐奚望其上憂君國之休戚﹐下畏小民之怨讀乎﹗身爲士大夫﹐俄加諸膝﹐俄墜諸淵﹐習於訶斥﹐歷於桎梏﹐褫衣以受隸校之淩踐﹐旣使之隱忍而幸於得生。則淸議之譏﹐非在沒世而非卽唾其而﹐詛咒之作﹐在窮簷而不敢至乎其前﹐又奚不可之有哉﹖𨿽然﹐爲士大夫亦有以致之矣。蕭何出獄而仍相﹐周勃出獄而仍侯﹐不能禁上之不以囚隸加己﹐而何不可禁己之無侯以相也﹖北寺之獄﹐廷杖之辱﹐死諍之臣弗避焉﹐忠也。免於獄﹐不死於杖﹐沾沾然自以爲榮﹐而他日復端笏垂紳於堂陛﹐是亦不可以已乎﹖如鄒爾瞻之復爲九卿也﹐於虧體辱親之罪奚避焉﹖人主曰﹕是嘗興囚隸同撻系而不以爲恥者也﹐是惡足攺容而禮乎﹗上弗獎之﹐下安受之﹔下旣安之﹐上愈賤之。仁宗之寬厚﹐李祭酒之剛直﹐且荷校而不能引退﹐斯則賈生所宜痛哭者也。〖一四〗子之於父母﹐可寵﹑可辱﹐而不可殺。身者﹐父母之身也。故寵辱聽命而不慚。至於殺﹐則父母之自戕其生﹐父不可以爲父﹔子不能免焉﹐子不可以爲子也。臣之於君﹐可貴﹑可賤﹑可生﹑可殺﹐而不可辱。刑賞者﹐天之所以命人主也﹐貴賤生死﹐君卽逆而吾固順乎天。至於辱﹐則君自處於非禮﹐君不可以爲君﹔臣不知媿而順承之﹐臣不可以爲臣也。故有盤水加劍﹐聞命自弛﹐而不可捽。抑臣之異於子﹐天之秩也。人性之順者不可逆﹐健者不可屈也。賈生之言以動文帝﹐而當時之大臣﹐抑有聞而媿焉者乎﹖微直當時﹐後世之詔獄廷杖而尙被章服以立人之朝者﹐抑有媿焉者乎﹖使詔獄廷杖而有人自裁者﹐人君之辱士大夫﹐尙可懲也。髙忠憲曰「辱大臣﹐是辱國也。」大哉言乎﹗故沈水而逮問之禍息。魏忠賢且革其凶威﹐況人主哉﹖〖一五〗漢初封諸侯王之大也﹐去三代未遠﹐民之視聽﹐猶習於封建之舊﹐而怨秦之孤﹐故勢有所不得遽革也。秦政﹑李斯以破封建爲萬世罪﹐而賈誼以諸侯王之大爲漢痛哭﹐亦何以異於孤秦。而論者若將黥刖秦而揖進賈生以坐論﹐數十年之間﹐是非之易如水火。甚矣夫論史者之惛惛也﹗誼之言曰「眾建諸侯而少其力。」以爲是殆三代之遺制也與﹖三代之眾建而儉於百里﹐非先王故儉之也﹐故有之國不可奪﹐有涯之宇不可擴也。且齊﹑魯之封﹐徵之詩與春秋傳﹐皆踰五百里﹐亦未嘗狹其地而爲之防也。割諸王之地而眾建之﹐富貴驕淫之子﹐童心未攺﹐皆使之南面君人﹐坐待其陷於非辟﹐以易爲褫爵。此陽予陰奪之術﹐於骨肉若仇讎之相逼﹐而相縻以術﹐誼之志亦奚以異於嬴政﹑李斯﹖而秦﹐陽也﹔誼﹐陰也﹔而誼憯矣﹗漢之剖地以王諸侯﹐承三代之餘﹐不容驟易。然而終不能復者﹐七國亂於前﹐秦革於後﹐將滅之鐙餘一燄﹐其勢終窮﹐可以無煩賈生之痛哭。卽爲漢謀﹐亦惟是鞏固王室﹐修文徳以靜待其自定﹐無事怵然以驚也。乍見封建之廢而怵然驚﹐乍見諸侯之大而怵然驚﹐庸人之情﹐不參古今之理勢﹐而惟目前之駭﹐未有不賊仁害義而啟禍者。言何容易哉﹗至其論淮南之封侯﹐而憂白公﹑子胥﹑鱄諸﹑荊軻之事﹐則周公之封蔡仲也﹐曰「爾尙蓋前人之愆。」將亦憂蔡仲剸刃以衝成王之胸乎﹖於是而誼之刻薄寡恩﹐不可揜矣。淮南之終叛也﹐皆以爲誼言之中也。誼昌言於廷曰「安且爲白公﹑子胥。一而安能無以白公﹑子胥爲志哉﹗然則淮南之叛﹐誼導之矣。淮南王長之廢﹐國法也﹔其子受封﹐親親之仁也。淮南終得國﹐而長猶然文帝之弟﹐安猶然文帝之從子﹐白公﹑子胥也乎哉﹗不引而親之﹐顧推爲讎而慮之﹐以殺機往者以殺機報﹐爲天子司天下之生殺﹐日取天下而慮其讎﹐蔑不讎矣。甚哉﹐誼之不聞道而只爲術也﹗〖一六〗賈誼畏諸侯之禍﹐議益梁與淮陽二國之封﹐亙江﹑河之界﹐以制東方﹐何其言之自相背盭也﹗誼曰「秦日夜苦心勞力以除六國﹐今髙拱以成六國之勢。」則其師秦之智以混一天下﹐不可揜矣。乃欲增益梁﹑淮陽而使橫亙於江﹑河之間。今日之梁﹑淮陽﹐卽他日之吳﹑楚也。吳﹑楚制而梁﹑淮陽益驕﹐而使橫亙於江﹑河之間以塞漢東鄕之戶﹐孰能禦之哉﹖己之昆弟﹐則親之﹑信之﹔父之昆弟﹐則疑之﹑制之﹔逆於天理者﹐其報必速﹐吾之子孫﹐能弗以梁﹑淮陽爲蠭蠆而讎之乎﹖夫封建之不可復也﹐勢也。𨿽然﹐習久而變者﹐必以其漸。秦惟暴裂之一朝﹐而怨滿天下。漢略師三代以建侯王﹐而其勢必不能久延﹐無亦徐俟天之不可回﹑人之不思返﹐而後因之。七國之變未形﹐遽起而翦之﹐則亦一秦也。封建之在漢初﹐鐙炬之光欲滅﹐而姑一耀其燄。智者因天﹐仁者安土﹐俟之而已。誼操之已蹙﹐而所爲謀者﹐抑不出封建之殘局﹐特一異其迹以緩目前爾。繇此言之﹐則誼亦知事之必不可以百年﹐而姑以憂貽子孫也。封建之盡革﹐天地之大變也﹐非仁智不足以與於斯﹐而誼何爲焉﹗〖一七〗黽錯徙民實邊之策偉矣﹗寓兵於農之法﹐後世不可行於腹裏﹐而可行於塞徼。天气殊而生質異﹐地气殊而習尙異。故滇﹑黔﹑西粵之民﹐自足以捍蠻﹑苗﹐而無踰嶺以窺內地之患。非果蠻﹑苗弱而北狄彊也﹐土著者制其吭﹐則深入而畏邊民之搗其虛也。𨿽然﹐有未易者焉。沿邊之地﹐肥磽不齊﹐徙而授以瘠壤﹐不逃且死者寡。吏失其人﹐綏撫無術﹐必反而爲北狄用。此二患者﹐輕於言徙﹐必逢其咎﹐而實邊之議﹐遂爲永戒。錯之言曰「相其陰陽之和﹐嘗其水泉之味。」始事之不可不密也。地誠磽矣﹐𨿽有山谿之險﹐且置之爲甌脫﹐而移塞於內﹐無憂也﹔我所不得居﹐亦彼所不能據也。若夫吏人之得失﹐在人而不在法。然法善以待人﹐則人之失者鮮矣。後世之吏於邊者﹐非羸貧無援之乙科﹐則有過遷補之茸吏﹔未有能入而爲臺諫郎官者﹐未有擢而爲監司郡守者。以日暮塗窮衰颯之心﹐而僅延簪紱之气﹐能望其憂民體國而固吾圉哉﹖若擇甲科之選﹐移守令課最之賢者以爲之吏﹐寬其法制﹐俾盡其材﹐以拊循而激勸之﹐輕徭賦以安之﹐通商賈﹑教樹畜以富之﹐廣學宮之選以榮之﹐寵智能豪雋之士以勵之﹔則其必不爲北狄用以乘中國之釁者﹐可以保之百年﹐邊日以彊﹐而坐待狄之自敝。故曰﹕錯之言偉矣。特其曰「絕匈奴不與和親﹐其冬來南﹐壹大治則終身創矣。」此則未易言也。非經營於數十年之久﹐未能效也。羈縻以和親﹐而徐修實邊之策﹐或不待大治而自不敢南犯。其不悔禍而冒昧以逞與﹐大治之﹐無慮其不克矣。〖一八〗入粟而拜爵免罪﹐黽錯之計﹐亦未失也。其未爲失計也﹐非謂爵可輕而罪得以貲免也﹐謂其可以奪金錢之貴而授之粟也。輕齏折色﹐有三易焉﹕官易收﹐吏易守﹐民易輸。三易以趨苟節之利便﹐而金奪其粟之貴﹐則寧使民勞於輸﹐官勞於收﹐吏勞於守﹐而勿徇其便。此參數十世而能純成其利﹐非俗吏之所知也。𨿽然﹐入粟六百石而拜爵上造﹐一家之主伯亞旅﹐力耕而得六百石之贏餘者幾何﹖無亦彊豪挾利以多古﹐役人以佃而收其半也﹔無亦富商大賈以金錢籠致而得者也。如是﹐則重農而農益輕﹐貴粟而金益貴。處三代以下﹐欲抑彊豪富賈也難﹐而限田又不可猝行﹐則莫若分別自種與佃耕﹐而差等以爲賦役之制。人所自占爲自耕者﹐有力不得過三百畝﹐審其子姓丁夫之數﹐以爲自耕之實﹐過是者皆佃耕之科。輕自耕之賦﹐而佃耕者倍之﹐以互相損益﹐而協於什一之數。水旱則盡蠲自耕之稅﹐而佃耕者非極荒不得輒減。若其果能躬親勤力﹐分任丁壯﹐多墾厚收﹐饒有贏餘﹐乃聽輸粟入邊﹐拜爵免罪。而富商大賈居金錢以斂粟﹐及疆豪濫占﹑佃耕厚斂多畜者不得與。如此﹐則奪金之貴而還之粟﹐可十年而得也。充錯之說﹐補錯之未逮﹐任牧民於良吏﹐嚴拜爵免罪之制於畫一﹐乃不窒礙而行遠。不然﹐輸粟之令且變而爲輕齏折色﹐天下益汲汲於金錢﹐徒以亂刑賞之大經﹐爲敗亡之政而已矣。〖一九〗肉刑之不可復﹐易知也。如必曰古先聖王之大法﹐以止天下之惡﹐未可泯也﹔則亦君果至仁﹐吏果至恕﹐井田復﹐封建定﹐學校興﹐禮三王而樂六代﹐然後復肉刑之辟未晏也。不然﹐徒取愚賤之小民﹐折割殘毀﹐以惟吾制是行﹐而曰古先聖王之大法也﹔則自欺以誣天下﹐憯孰甚焉。抑使教養道盡﹐禮樂復興﹐一如帝王之世﹐而肉刑猶未可復也。何也﹖民之仁也﹐期以百年必世﹐而猶必三代遺風未斬之日也。風未移﹐俗未易﹐犯者繁有﹐而毀支折體之人積焉﹐天之所不祐也。且也﹐古未有笞杖﹐而肉刑不見重﹔今旣行笞杖﹐而肉刑駭矣。故以曹操之忍﹐而不敢嘗試﹐況不爲操者乎﹗張蒼之律曰「大辟論減等﹐已論而復有笞罪﹐皆棄市。」嚴矣。𨿽然﹐固書所謂「怙終賊刑」者也。故詳刑者﹐師文帝之詔﹑張蒼之令﹐可也。〖二○〗漢有殺人自告而得減免之律﹐其將導人以無欺也與﹗所惡於欺者﹐終不覺而讎其慝也。夫旣已殺人矣﹐則所殺者之父兄子弟能訟之﹐所司能補獲之﹐其惡必露﹐勢不可得而終匿也﹐而惡用自告爲﹖小人爲惡而揜蔽於君子之前﹐與昌言於大廷而無怍赧也﹐孰爲猶有恥乎﹖自度律許減免而覬覦漏网者﹐從而減之﹐則明張其殺人之膽﹐而惡乃滔天。匿而不告者鼠也﹔告而無諱者虎也。教鼠爲虎﹐欲使天下無欺﹐而成其無忌憚之心﹐將何以懲﹖故許自告者﹐所以開過誤自新之路﹐而非可以待凶人。凶人而自匿﹐民彜其猶有未斁﹐不較瘥乎﹖〖二一〗什一之賦﹐三代之制也。孟子曰「重之則小桀﹐輕之則小貉。」言三代之制也。天子之畿千里﹔諸侯之大者﹐或曰百里﹐或曰五百里﹐其小者不能五十里。有疆場之守﹐有甲兵之役﹐有幣帛饔飧牢餼之禮﹐有宗廟社稷牲幣之典﹐有百官有司府史胥徒祿食之眾﹐其制不可勝舉。聘義所云「古之用財者不能均。」如此是已。故二十取一而不足。然而有上地﹑中地﹑下地之差﹐有一易﹑再易﹑萊田之等﹐則名什一﹐而折衷其率﹐亦二十而取一也。自秦而降﹐罷侯置守矣。漢初封建﹐其提封之廣﹐蓋有倍蓰於古王畿者﹐而其官屬典禮又極簡略﹐率天下以守邊﹐而中邦無會盟侵伐之事。若郡有守﹐縣有令﹐非其伯叔甥舅之交﹐而饋問各以其私。社稷粗立﹐而祀典不繁。一郡之地﹐廣於公侯之國﹐而掾史郵徼﹐曾不足以當一鄕一遂之長。合天下以贍九卿羣司之內臣﹐而不逮周禮六官之半。是古取之一圻而用丰﹐今取之九州而用儉﹐其視三代之經費﹐百不得一也。什一而徵﹐將以厚藏而導人主之宣欲乎﹖不然﹐亦奚用此厚斂爲也﹗文帝十三年﹐除田租稅﹔景帝元年﹐復收半租﹐三十而稅一﹔施及光武之世﹐兵革旣解﹐復損十一之稅﹐如景帝之制﹔誠有餘而可以裕民也。封建不可復行於後世﹐民力之所不堪﹐而勢在必革也。〖二二〗漢文短喪﹐而孝道衰於天下﹐乃其繇來有漸也﹔先王權衡恩義之精意﹐相沿以晦﹐而若彊天下以難從也。禮曰「事親致喪三年﹐事君方喪三年。」方也者﹐言乎其非致也。嗣君之喪﹐致喪也。外而諸侯﹐內而公卿大夫﹐方喪也。苟其爲方喪﹐則郊可攝﹐社稷五祀可祭﹐會盟徵伐可從事﹐於臣也奚病﹖弟子之喪師也﹐羣居則絰﹐出則否﹔以意通之﹐然則臣爲君喪﹐有事焉而攝吉以行﹐可矣。昏禮之辭曰「三族之不虞。」君不與焉﹐則冠昏且得行矣。天地社稷﹐越紼而行事﹐則祭固不廢矣。文帝之詔曰「損其飲食﹐絕鬼神之祭祀﹐以重吾不徳。」蓋秦有天下﹐尊君已侈﹐禁天下以嚴﹐制天下之飲食﹐絕其祭祀﹐失先王之精義﹐而溢分以爲物情之難堪﹐非三代之舊也。抑文帝之詔﹐統吏民而壹之﹐則無差等也。禮有之﹕「諸侯爲天子斬衰。」惟諸侯也。「公士大夫之眾臣爲其君斬衰﹐布帶繩屨。」傳曰「近臣﹐君服斯服矣。」是從服也﹐非近臣則殺矣。「庶人爲國君齊衰三月。」國君云者﹐對在國之民而言﹐於天子則畿內之民也﹐不施及天下明矣。統天下之臣民﹐禁其嫁娶﹑祠社﹑飲酒﹑食肉﹐皆秦之苛法也。秦統而重之﹐文帝統而輕之﹐皆味分殊之等﹐而禮遂以亡。惟夫嗣君者﹐𨿽天子﹐固子也。達於庶人﹐性之無可斁﹐一也。同姓之諸侯王﹐爵則古諸侯也﹐自漢以下﹐無民事焉﹐無兵事焉﹐尢其可伸者也。宰輔以下﹐至於外吏之卑者﹐一也﹐皆臣也。吉凶雜用﹐推布帶繩屨之禮而通焉。特非涖祀﹐則降采而素焉可矣。郡縣之天下﹐無內外之殊﹐通庶人三月之制﹐施及天下可矣。惟是「諒闇」之禮﹐舉兵戎刑賞之大政﹐皆總己以聽於冢宰﹐抑有難行於今者。非但冢宰之難其人而僭亂爲憂也。古之天子所治者千里之畿爾﹐四夷之守﹐藩衛任之。彊臣內擅﹐諸侯得而問罪焉。外內相制。而諸侯之生死予奪﹐非朝廷所得意爲恩威﹐則冢宰亦不得以意亂之。郡縣之天下﹐統四海之治﹐總萬方之賦﹐兼四裔之守。監司守令﹐刑賞聽命﹐而莫有恆經。是非交錯﹐恩威互致﹐冢宰孰敢以一身任之﹖非但無伊﹑周之徳也﹐與百僚同拔於貢舉資格之中﹐望自不足以相涖也。故欲行商﹑周之制﹐伸孝子之情﹐定天下之志﹐體先王之精意而無有獘﹐非窮理盡性以適時措之宜者﹐未易言也。沿三代之遺文於殘闕之後﹐矯嬴政之過﹐而不內反諸心﹑外揆之時﹐達於事之無不可遂。則文帝之短喪﹐遂以施行於萬世﹐而有志者莫挽﹐不亦悲乎﹗夫文帝猶有古之遺意也。已下棺﹐服大功十五日﹑小功十四日﹑纖七日﹐未葬以前﹐固皆斬衰也。禮﹕「天子七月而葬。」虞祔卒哭﹐將已期矣﹐期而小祥﹐古有受服焉。大功小功者﹐受服之變也﹔纖﹐禫服也﹔𨿽短之﹐猶未失古之意﹐而促已甚。文帝以己亥崩﹐乙巳葬﹐合而計之﹐四十三日耳。景帝速葬而速除﹐不懷甚矣。以日易月﹐非文帝之制也﹐愈趨而愈下也。〖二三〗文帝崩年四十有六﹐閱三年而吳王濞反。濞之令曰「寡人年六十有二。」則其長於文帝也﹐十有三年。當文帝崩﹐濞年五十有九﹐亦幾老矣。詐病不觀﹐反形已著賈誼﹑黽錯日畫策而憂之。文帝豈不知濞之不可銷弭哉﹖賜以幾杖而啟釁無端﹐更十年而濞卽不死﹐亦以衰矣。趙﹑楚﹑四齊﹐庸劣無大志﹐濞不先舉﹐弗能自動。故文帝籌之已熟﹐而持之已定。文帝幸不卽崩﹐坐待七國之瓦解﹐而折箠以收之。是誼與錯之憂﹐文帝已憂之。而文帝之所持﹐非誼與錯所能測也。吉凶之消長在天﹐動靜之得失在人。天者人之所可待﹐而人者天之所必應也。物長而窮則必消﹐人靜而審則可動。故天常有遞消遞長之機﹐以平天下之險阻﹐而恆苦人之不相待。智者知天之消長以爲動靜﹐而恆苦於躁者之不測其中之所持。若文帝者﹐可與知時矣。可與知時﹐殆乎知天矣。知天者﹐知天之幾也。夫天有貞一之理焉﹐有相乘之幾焉。知天之理者﹐善動以化物﹔知天之幾者﹐居靜以不傷物﹐而物亦不能傷之。以理司化者﹐君子之徳也﹔以幾遠害者﹐黃﹑老之道也﹔降此無道矣。庸人不測﹐恃其一罅之知﹐物方未動﹐激之以動。激之以動﹐而自詫爲先覺。動不可止﹐毒遂中於天下﹐而流血成渠。國幸存﹐而害亦憯矣。嗚呼﹗謀人家國者﹐可不愼哉﹗自非桀﹑紂﹐必有懷來﹐有一罅之知者﹐愼密以俟之﹐毋輕於言﹐而天下之禍可以息。卷三◎景帝〖一〗甚哉名義之重也﹐生乎人之心﹐而爲鍼鋩劍刃以刺人於隱者也。故名以生實﹐而義不在外。苟違乎此﹐疑在肘腋而先戰乎心。夫欲有所爲﹐而無可信之人﹐必危﹔有可信之人﹐而固不敢信﹐必敗。吳太子之諫王濞曰「王以反爲名﹐此兵難以借人﹐人亦且反王。」以此疑田祿伯﹐不遣循江﹑淮入武關﹐而坐困於下邑。其不信祿伯而因以敗也﹐則太子任其失。藉令假祿伯以兵﹐而祿伯且反也﹐亦未可知。是兩窮之術﹐而姑保其可疑。太子固曰「王以反爲名﹐兵難以借人」。名不正﹐義不直﹐浮鼓其忿欲以逞﹐其中之鋩刃﹐常不去於肺肝。是以無名無義而欲有爲於天下﹐卽以之攻無道而不克﹐況以之犯順哉﹖故自疑者必疑人﹐信人者必自信也。自不可信﹐人不可保﹐疑之而隳功﹐信之而禍亦起。苻堅以不疑而亡於慕容垂﹐安慶緒以不疑而亡於史思明。吳太子之言﹐固天理顯露之一幾﹐以震小人而褫之﹐惡能彊哉﹗惡能彊哉﹗〖二〗文帝且崩﹐戒景帝曰「卽有緩急﹐周亞夫可任將兵。」則文帝未嘗須臾忘制吳也。故幾杖之賜﹐欲以銷其雄心而待其自敝﹐非玩也。中有所恃﹐則可靜以待動﹐而不爲禍先﹐無已﹐則固有以勝之矣。柔而不陷於弱﹐本立焉耳。黽錯者﹐焉知此﹗迫而無以應﹐則請上自將而身居守﹐有亞夫之可恃而不知任也﹐身之不保﹐宜矣哉﹗故柔而玩﹑競而不知自彊之術﹐兩者異出而同歸於敗。〖三〗周亞夫請以梁委吳﹐絕其食道﹐景帝許之。梁求救而亞夫不聽﹐上詔亞夫救梁﹐而亞夫不奉詔。於是而亞夫之情可見﹐景帝之情亦可見矣。委梁於吳以敝吳﹐而卽以敝梁。梁之存亡﹐於漢無大損益﹔而今日之梁爲他日之吳﹑楚﹐則敝梁於吳而恃以永安。亞夫以是獲景帝之心﹐不奉詔而不疑。景帝之使救也﹐亦聊以謝梁而緩太后之責也﹐故可弗奉詔而不疑也。嗚呼﹗景帝之心忍矣﹐而要所以致之者﹐太后之私成之也。帝初立﹐年三十有二﹐太子榮已長﹐而太后欲傳位於梁王。景帝曰「千秋萬歲後傳於王。」探太后之旨而姑爲之言也。竇嬰正辭而太后怒﹐則景帝之惎梁久矣。亞夫委之敝而弗救﹐與帝有密約矣。不然﹐兄弟垂危﹐詔人往援﹐不應而不罪﹐景帝能審固持重如此其定哉﹖後愈私之﹐帝愈惎之﹐梁其不爲叔段﹑公子偃者﹐幸也。故兄弟之際﹐非父母所得而與。親者自親﹐愛者自愛﹐信者自信﹐猜者自猜。全中人於不相激﹐而使賢者得自伸其恩義﹐則以養子孫於和平坦易之中﹐而無隱情以相傾。太后婦人﹐不足以知此﹐爲君子者﹐尙其鑑諸﹗〖四〗國無人而不可與立﹐彜倫斁也。韓安國泣請於梁王﹐而羊勝﹑公孫詭伏誅﹔田叔悉燒獄辭﹐而梁王之罪解。以誠信行於家國骨肉之間﹐彜倫危而得安﹔漢之人才﹐所以卓越乎後世也。鄒陽見王信而讎其說﹐策士之小慧耳。假天性合離之權於閨房﹐陽之智與勝﹑詭等﹔自詫其巧﹐而不知適成乎亂。安國也﹐叔也﹐守貞以全仁孝之大者也﹐非佞人之得有功也。〖五〗法嚴而任寬仁之吏﹐則民重犯法﹐而多所矜全。法寬而任鷙擊之吏﹐則民輕犯法﹐而無辜者卒罹血不可活。景帝詔有司讞不能決﹐移讞廷尉﹐讞而後讞不當﹐讞者不爲失﹐立法寬矣。乃郅都﹑寧成相繼爲中尉﹐則假法於殘忍之小人﹐姑寬爲之法﹐以使愚民輕於蹈阱﹐而幸其能出而終不免也。且也讞不當而不爲罪﹐無論失入之憯也﹐卽數失出而弗譴﹐亦以導賕吏之鬻獄﹐而淫威之逞﹐冤民且無如之何也。於是而髙帝寬大之意斬﹐武帝嚴酷之風起矣。嚴之於法而無可移﹐則民知懷刑﹔寬之以其人而不相尙以殺﹐則民無濫死。故先王樂進長者以司刑獄﹐而使守畫一之法﹐雷電章於上﹐雨露潤於下﹐斯以合天理而容保天下與﹗〖六〗算資十而得官﹐景帝減而爲四﹐爭之於銖兩之間﹐亦惡足以善風俗乎﹗應劭曰「古者疾吏之貪﹐衣食足﹐知榮辱﹐貲盈十萬﹐乃得爲吏。」劭所云古者何古也﹐殆秦人之法也。舉富人子而官之﹐以謂其家足而可無貪﹐畏刑罰而自保﹐然則畏人之酗飲﹐而延醉者以當筵乎﹖富而可爲吏﹐吏而益富﹐富而可貽其吏於子孫。毀廉恥﹐奔貨賄﹐薄親戚﹐獵貧弱﹐幸而有貲﹐遂居人上﹐民之不相率以攘奪者無幾也。自非嬴氏爲君﹑商鞅爲政﹐未有念及此以爲得計者也。嗚呼﹗亦有自來矣。世之亂也﹐一策行而取卿相﹐一戰勝而有封邑。故艸野貧寒之子﹐忘軀命﹐遊於刀鋸鼎鑊之下﹐以弋獲官邑。於是而如餒者之得食焉﹐快貪饕而忘哽噎。於是天下苦之﹐人主厭之﹐而矯之以任富人之子﹐以是爲愈於彼也。𨿽然﹐豈必無以養天下之廉恥而需此哉﹖矯枉者之枉甚於所矯﹐而天下之枉不可復伸。爲君子者﹐淸品類﹐愼交遊﹐遠挾策趨風之賤士﹐以使人主知所重輕焉。何至貽朝廷以菲薄賢智﹑輕側陋之心﹐問居贏而揖進之哉﹖〖七〗班固敍漢初之富庶詳矣。蓋承六國之後﹐天下合而爲一﹐兵革息﹐官吏省﹐饋享略﹐置郵簡﹐合天下而僅奉一人﹐以王而府天下﹐粟帛貨賄流通﹐關徼弛而不滯﹐上下之有餘宜矣。嗚呼﹗後之天下猶漢也﹐而何爲憂貧孔棘﹐而上下交徵之無已也﹗班固推本所由﹐富庶原於節儉。而曰「髙帝令賈人不得衣絲乘車﹐重租稅以困辱之。孝惠﹑髙後𨿽弛其禁﹐然市井之子孫﹐不得仕宦爲吏。量吏祿﹑度官用﹑以賦於民。山川園池市井租稅﹐自天子至於封君﹐皆取其入爲私奉養﹐不領於經費。」知言也夫﹗尢要者﹐則自困辱商賈始。商賈之驕侈以罔民而奪之也﹐自七國始也。七國者﹐各君其國﹐各有其土﹐有餘不足﹐各產其鄕﹐遷其地而弗能爲良。戰爭頻﹐而戈甲旌旄之用繁﹔賂遺丰﹐而珠璣象貝之用亟﹔養遊士﹐務聲華﹐而遊宴珍錯之味侈。益之以驕奢之主﹑後宮之飾﹑狗馬雁鹿袨服殊玩之日新﹐而非其國之所有。於是而賈人者越國度險﹐羅致以給其所需。人主大臣且屈意下之﹐以遂其所欲得﹐而賈人遂以無忌憚於天下。故窮耳目之玩﹑遂且暮之求者﹐莫若獎借賈人之利﹔而貧寒之士﹐亦資之以霑濡。賈人日以尊榮﹐而其罔利以削人之衣食﹐陽與而陰取者﹐天下之利﹐天子之權﹐倒柄授之﹐而天下奚恃以不貧﹖且其富也不勞﹐則其用也不卹﹐相競以奢﹐而殄天物以歸糜爛。弗困弗辱﹐而愚民榮之﹐師師相效﹐乃至家無斗筲﹐而衣絲食粲﹐極於道殣而不悔﹐故生民者農﹐而戕民者賈。無道之世﹐淪胥而不救﹐上下交棘而兵戎起焉。非此之懲﹐國固未足以立也。髙帝之令﹐班固之言﹐洵乎其知本計也。人主移於賈而國本凋﹐士大夫移於賈而廉恥喪。許衡自以爲儒者也﹐而謂「士大夫欲無貪也﹐無如賈也」。楊維楨﹑顧瑛遂以豪逞而敗三吳之俗。濠﹑泗之遷﹐受興王之罰﹐而後天下寧。移風易俗﹐古今一也。

◎武帝〖一〗董仲舒請使列侯郡守歲貢士二人﹐賢者賞﹐所貢不肖者有罰﹐以是爲三代鄕舉裏選之遺法也﹐若無遺議焉。夫爲政之患﹐聞古人之效而悅之﹐不察其精意﹐不揆其時會﹐欲姑試之﹐而不合﹐則又爲之法以制之﹐於是法亂獘滋﹐而古道遂終絕於天下。郡縣之與封建殊﹐猶裘與葛之不相沿矣。古之鄕三年而賓興﹐貢士惟鄕大夫之所擇﹐封建之時會然也。成周之制﹐六卿之長﹐非諸侯入相﹐則周﹑召﹑畢﹑榮﹑毛﹑劉﹑尹﹑單也。所貢之士﹐位止於下大夫﹐則𨿽賓興﹐而側陋顯庸者亡有。且王畿千里﹐侯國抑愈狹矣。地邇勢親﹐鄕黨之得失是非﹐且夕而與朝右相聞。以易知易見之人才﹐供庶事庶官之宂職﹐臧否顯而功罪微。賓興者﹐聊以示王者之無棄材耳﹐非舉社稷生民之安危生死而責之賓興之士也。郡縣之天下﹐統中夏於一王。郡國之遠者﹐去京師數千里。郡守之治郡﹐三載而遷。地遠﹐則賄賂行而無所憚。數遷﹐則𨿽賢者亦僅采流俗之論﹐識晉謁之士﹐而孤幽卓越者不能遽進於其前。且國無世卿﹐廷無定位﹐士苟聞名於天下﹐日陟日遷﹐而股肱心膂之任屬焉。希一薦以徼非望之福﹐矯僞之士﹐何憚不百欺百讎以迎郡守一日之知﹐其誠僞淆雜甚矣。於是而懸賞罰之法以督之使愼﹐何易言愼哉﹗知人則哲﹐堯所難也。故鯀殛﹐而僉曰試可者勿罪。生不與同鄕﹐學不與同師﹐文行之華實﹐孝友之眞僞﹐不與從事相覺察﹐偶然一日之知﹐舉刑賞以隨其後﹐賞之濫而罰者冤﹐以帝堯之難責之中材﹐庸詎可哉﹖其獘也﹐必樂得脂韋括囊之士﹐容身畏尾﹐持祿以幸無尢。又其甚者﹐舉主且爲交托營護﹐而擿發者且有投鼠忌器之嫌。則庸駑競乘﹐而大姦營窟﹐所必至矣。聞鄕之有月且矣﹐未聞天下之有公論也。一鄕之稱﹐且有鄕原﹔四海之譽﹐先集僞士﹔故封建選舉之法﹐不可行於郡縣。易曰「變通者時也。」三代之王者﹐其能逆知六國彊秦以後之朝野﹐而豫建萬年之制哉﹖且其後漢固行之矣﹐而背公死黨之害成﹐至唐﹑宋而不容不變。故任大臣以薦賢﹐因以開諸科目可矣。限之以必薦﹐而以賞罰隨其後﹐一切之法﹐必敝者也。封建也﹐學校也﹐鄕舉裏選也﹐三者相扶以行﹐孤行則躓矣。用今日之才﹐任今日之事﹐所損益﹐可知已。而仲舒曰「王之盛易爲﹐堯﹑舜之名可及。」談何容易哉﹗〖二〗鄕舉之法﹐與太學相爲經緯﹐鄕所賓興﹐皆鄕校之所教也。學校之教﹐行之數十年﹐而鄕舉行焉。所舉不當者罰之﹐罰其不教也﹐非罰其不知人也。仲舒之策﹐首重太學﹐庶知本矣。不推太學以建庠序於郡國﹐而責貢士於不教之餘﹐是以失也。經天下而歸於一正﹐必同條而共貫﹐雜則𨿽矩範先王之步趨而迷其眞。惟同條而共貫﹐統天下而經之﹐則必乘時以精義﹐而大業以成。仲舒之策曰「不在六藝之科﹑孔子之術者﹐皆絕其道。」此非三代之法也﹐然而三代之精義存矣。何也﹖六藝之科﹐孔子之術﹐合三代之粹而闡其藏者也。故王安石以經義取士﹐踵仲舒而見諸行事﹐可以行之千年而不易。安石之經學不醇矣﹐然不能禁後世之醇﹐而能禁後世之非經。元祐攺安石之法﹐而並此革之﹐不知通也。溫體仁行保薦以亂之﹐重武科以亢之﹐楊嗣昌設社塾以淆之﹐於是乎士气偸﹑姦民逞﹐而生民之禍遂極。皆仲舒之罪人也﹐況孔子乎﹗若夫割裂鞶帨而無實也﹐司教者之過也。𨿽然﹐以視放言綺語﹑市心惡習﹑睨徑竇以徼詭遇者﹐不猶愈乎﹗習其讀﹐粗知其義﹐𨿽甚小人﹐且以是爲夜气之雨露﹐教亦深矣。〖三〗淮南王安之諫伐南越﹐不問而知其情也。讀其所上書﹐訐天子之過以搖人心﹐背漢而徳己﹐豈有憂國卹民仁義之心哉﹗越之不可不收爲中國也﹐天地固然之形勢﹐卽有天下者固然之理也。天地之情﹐形見於山川﹐而情寓焉。水之所繞﹐山之所蟠﹐合爲一區﹐民气卽能以相感。中國之形﹐北阻沙漠﹐西北界河﹑湟﹐西隔大山﹐南窮炎海﹐自合浦而北至於碣石﹐皆海之所環也。形勢合﹐則風气相爲噓吸﹔風气相爲噓吸﹐則人之生質相爲儔類﹔生質相爲儔類﹐則性情相屬而感以必通。南越固海內之壞也。五嶺者﹐培塿髙下之恆也﹐未能踰夫大行﹑殽函﹑劍閣﹑龜阨之險也。若夫東甌之接吳﹑會﹐閩﹑越之連余幹﹐尢股掌之相屬也。其民雞犬相聞﹐田疇相入﹐市買相易﹐昏姻相通﹐而畫之以爲化外﹐則生類之性睽﹐而天地之气閡矣。孟子曰「吾聞用夏變夷者。」帝王之至仁大義存乎變﹐而安曰「天地所以隔內外。」不亦乎﹗顧其所著書﹐侈言窮荒八殥九州之大﹐乃今又欲分割天地於山海圍聚之中﹐「將叛之人其辭慚」﹐當亦內媿於心矣。夫窮內而務外﹐有國之大戒﹐謂夫東越大海﹑西絕流沙也。書曰「宅南交。」則交阯且爲堯封﹐而越居其內。越者﹐大禹之苗裔﹐先王所以封懿親者也﹐非荒遠之謂也。新造之土﹐賦不可均﹐如安所云「貢酎不輸大內﹐一卒不給上事。」誠有之矣。且城郭﹑兵防﹑建官﹑立學之費﹐仰資於縣官﹐以利計之﹐不無小損。然使盜我邊鄙﹐害我穡事﹐置兵屯戍﹐甚則興師禦之﹐通計百年之利﹐小恡而大傷﹐明王之所賤﹐而抑豈仁人之所忍乎﹖君子之於禽獸也﹐以犬馬之近人﹐則勒之﹑靮之﹑馴之﹑撫之而登其用。顧使山圍海遶﹑天合地屬之人民﹐先王聲教所及者﹐悍然於彜倫之外﹐弗能格焉﹐代天子民者﹐其容恝棄之哉﹗武帝平甌﹑閩﹐開南越﹐於今爲文教之郡邑。而宋置河朔﹑燕﹑云之民﹐畫塘水三關以絕之﹐使漸染夷風﹐於是天地文明之气日移而南﹐天且歆漢之功而厭宋之偸矣。安挾私以訐武帝﹐言𨿽辯﹐明者所弗聽也。〖四〗言有迹近而實異者﹐不可不察。申公曰「爲治不在多言﹐顧力行何如耳。」汲黯曰「陛下內多欲而外施仁義﹐柰何欲效唐﹑虞之治乎﹗」於以責武帝之崇儒以虛名而亡實﹐相似也。然而異焉者﹐申公之言﹐儒者立誠之辭也﹔汲黯之言﹐異端賊道之說也。黯之自爲治也﹐一以黃﹑老爲師﹐托病臥閨閤而任丞史﹐曹參之餘智耳﹐而抑佐以傲忽之气。其曰「柰何欲效唐﹑虞」﹐則是直以唐﹑虞爲不必效﹐而廢禮樂文章﹐苟且與民相安而已。內多欲﹐則仁義不能行﹐固也。乃匹夫欲窒其欲﹐而無仁義以爲之主﹐則愈窒而發愈驟﹔況萬乘之主﹐導其欲者之無方乎。故患仁義之不行﹐而無禮以養躬﹐無樂以養心耳。如其日漸月摩﹐涵濡於仁義之腴﹐以莊敬束其筋骸﹐益以彊固﹔以忻豫滌其志气﹐益以淸和。則其於欲也﹐如月受日光﹐明日生而不見魄之闇也﹐何憂乎欲之敗度而不可制與﹗故救多欲之失者﹐惟仁義之行。而黃﹑老之道﹐以滅裂仁義﹐秕穅堯﹑舜﹐諭休息於守雌之不擾﹐是欲救火者不以水﹐而豫撤其屋﹐宿曠野以自詫無災也。黯挾其左道﹐非侮堯﹑舜﹐脇其君以從己﹐而毀先王僅存之懿典﹐曰「仁義者﹐乃唐﹑虞﹑三代已衰之徳。」孟子曰「言則非先王之道。」又曰「吾君不能謂之賊。」黯之謂與﹗武帝之不終於崇儒以敷治﹐而終惑於方士以求仟﹐黯實有以啟之也。莊助稱「黯輔少主﹐賁﹑育不能奪」﹐恃其气而已。劉安憚黯而輕公孫弘﹐安固黃﹑老之徒﹐畏其所崇尙而輕儒耳﹐非果有以信黯之大節而察弘之陋也。主少國疑﹐惟行仁義者可以已亂。周公幾幾於有踐之籩豆﹐衝人安焉。充黃﹑老之操﹐「泛兮其可左右」﹐亦何所不至哉﹗黯其何堪此任也﹗〖五〗太史公言「匈奴畏李廣之略﹐士卒亦樂從廣而苦程不識。」司馬溫公則曰「效不識﹐𨿽無功猶不敗﹔做李廣﹐鮮不覆亡。」二者皆一偏之論也。以武定天下者﹐有將兵﹐有將將。爲將者﹐有攻有守﹐有將眾﹐有將寡。不識之正行伍﹐擊刁鬥﹐治軍簿﹐守兵之將也。廣之簡易﹐人人自便﹐攻兵之將也。束伍嚴整﹐斥堠詳密﹐將眾之道也。刁鬥不警﹐文書省約﹐將寡之道也。嚴謹以攻﹐則敵窺見其進止而無功。簡易以守﹐則敵乘其罅隙而相薄。將眾以簡易﹐則指臂不相使而易潰。將寡以嚴謹﹐則拘牽自困而取敗。故廣與不識﹐各得其一長﹐而存乎將將者爾。將兵者不一術﹐將將者兼用之﹐非可一律論也。人主﹐將將者也。大將者﹐將兵而兼將將者也。三代而下﹐農不可爲兵﹐則所將之兵﹐類非孝子順孫﹐抑非簡以馭之﹐使之樂從﹐固無以制其死命。則治軍𨿽嚴﹐而必簡易以爲之本。非春秋﹑列國馳驟不出於畛軌﹐追奔不踰於疆域﹐賦農以充卒﹐夕解甲而旦相往來﹐可以準繩相糾﹐而但無疏漏卽可固圉之比也。故嚴於守而簡於攻﹐閒其縱而去其苦﹐有微權焉﹐此豈可奉一法以爲衡而固執之哉﹖班超以簡﹐而制三十六國之命﹐子勇用之而威亦立。諸葛孔明以嚴﹐而司馬懿不敢攻﹐姜維師之而終以敗。古今異術﹐攻守異勢﹐鄰國與夷狄盜賊異敵。太史公之右廣而左不識﹐爲漢之出塞擊匈奴也。溫公之論﹐其猶坐堂皇﹑持文墨以遙制閫外之見與﹗〖六〗王恢言「全代之時﹐北有疆胡之敵﹐內連中國之兵﹐尙得養老長幼﹐種樹以時﹐匈奴不敢輕侵。」夫恢抑知代之所以安而漢之所以困乎﹖恢言以不恐之故﹐非也。漢窮海內之力﹐與匈奴爭﹐而勝敗相貿。夷狄貪鷙而不恥敗﹐何易言恐也﹗全代之安者﹐代弗系天下之重輕也。匈奴卽有代﹐而南有趙﹐東有燕﹐不能震動使之瓦解。燕﹑趙起而爲敵方新﹐勢且孤立而不能安枕於代﹐而覬覦之情以沮。天下旣一於漢﹐則一方受兵而天下搖。率天下之力以與競﹐匈奴坐以致天下之兵﹐一不勝而知中國兵力止此也﹐惡得如全代之時﹐曾莫測七國之淺深哉﹖西漢都關中﹐而匈奴迫甘泉﹔東漢都雒陽﹐而上谷﹑雲中被其患﹔唐復都長安﹐而突厥﹑回紇﹑吐蕃乘西墉以入﹔宋都汴﹐契丹攻澶﹑魏﹐卒使女直舉河北以入汴﹐元昊𨿽屢勝而請和。天子之所在﹐鄭重以守之﹐彼卽睨是爲中國全力之所注﹐因殫其全力以一逞﹐幸覆敗之﹐則天下若棟折而榱自崩。且京師者﹐金帛子女之所輳也﹐其朵頤而甘心者﹐非且夕矣。繇此推之﹐代之所以捍匈奴而有餘者﹐惟無可欲而不系中國之安危﹐故不爭也。南蠻之悍﹐𨿽不及控弦介馬之猛﹐然其凶頑奰發而不畏死﹐亦何憚而不爲。乃間嘗竊發﹐終不出於其域。非其欲有所厭也﹐得滇﹑黔﹑邕﹑桂而於中國無損﹐天子遙制於數千里之外﹐養不測之威﹐則據非所安﹐而夢魂早爲之震疊。中國之人心亦恬然﹐俟其懈以制之﹐而不告勞﹐亦不失守以土崩。滇﹑粵可以制南﹐燕﹑代可以制北﹐其理一也。女直﹑蒙古之都燕﹐所以遠南方也。中國之全力在於南﹐天子孤守於北﹐何爲者乎﹖代以一國制匈奴則有餘﹐秦以天下則不足﹐漢﹑唐任之邊臣而苟全﹐天子都燕﹐一失而不復收﹐其效大可睹矣。威以養而重﹐事以靜而豫﹐如是者之謂大略。〖七〗主父偃﹑徐樂﹑嚴安﹐皆天下之憸人也。而其初上書以徼武帝之知﹐皆切利害而不悖於道。然則言固不足以取人矣乎﹖夫人未有樂爲不道之言者也﹐則夫人亦未有樂爲不道之行者也。士之未遇﹐與民相邇﹐與天下之公論相習。習而欲當於人心﹐則其言善矣。言之善也﹐而人主不得不爲之動。迨其已得當於人主﹐而人主之所好而爲者不在是﹔上而朝廷﹐下而郡邑﹐士大夫之所求合於當世者﹐又不在是﹔遂與人主之私好﹐士大夫懷祿結主之風尙相習。習而欲合乎時之所趨﹐則其行邪而言亦隨之。故不患天下之無善言也﹐患夫天下之爲善言者行之不顧也。不患言之善而人主不動也﹐患夫下之動上也﹐以諤諤於俄頃﹔而下之動於上也﹐目熒耳易﹐心傾神往﹐而不能自守也。中人者﹐情生其性﹐而性不制其情。移其情者﹐在上之所好﹑俗之所尙而已。使天下而有道﹐徐樂﹑嚴安﹑主父偃亦奚不可與後先而疏附哉﹗故文之有四友﹐惟文王有之也。若夫窮居而以天下爲心﹐不求當於天下之論﹔遇主而以所言爲守﹐不數變以求遂其私﹔此龍徳也﹐非可輕責之天下者也。〖八〗徐樂士崩瓦解之說﹐非古今成敗之通軌也。土崩瓦解﹐其亡也均﹐而勢以異。瓦解者﹐無與施其補葺﹐而坐視其盡。土崩者﹐或欲支之而不能也。秦非土崩也﹐一夫呼而天下蠭起﹐不數年而社稷夷﹑宗枝斬﹐亡不以漸﹐蓋瓦解也。棟本不固﹐榱本不安﹐東西南北分裂以墜﹐俄頃分潰而更無餘瓦﹐天下視其亡而無有爲之救者﹔蓋當其瓦合之時﹐已無有相浹而相維之勢矣。隋﹑元亦猶是也。周之日削﹐而三川之地始入於秦﹔漢之屢危﹐而後受篡於魏﹔唐之京師三陷﹐天子四出﹐而後見奪於梁﹔宋之一汴﹑二杭﹑三閩﹑四廣﹐而後終沈於海。此則土崩也。或支庶猶起於遐方﹐或孤臣猶守其邱壠﹐城陷而野有可避之寧宇﹐社移而下有逃祿之遺忠﹔蓋所以立固結之基者𨿽極深厚﹐而齧蝕亦歷日月而深﹐無可如何也。土崩者﹐必數百年而繼以瓦解﹐瓦解已盡而天下始寧。際瓦解之時﹐天之害气﹐人之死亡﹐彜倫之戕賊﹐於是而極。其圮壞而更造之﹐君相甚重矣﹐固有志者所不容不以敍倫撥亂自責也。〖九〗主父偃之初上書曰「蒙恬攻胡﹐辟地千里﹐以河爲境﹐暴兵露師﹐死者不可勝計﹐蜚芻輓粟﹐百姓靡敝﹐天下始畔秦。」立論嚴矣。迨其爲郎中﹐被親幸﹐乃言「河南地肥饒﹐外阻河﹐蒙恬城之以逐匈奴﹐廣中國﹐減胡之本。」遂力請於武帝﹐排眾議﹐繕蒙恬所爲塞﹐因河爲固﹐漕運山東﹐民勞國虛。同此一人﹐同此一事﹐不數年﹐而蒙恬之功罪﹐河南之興廢﹐自相攻背如此其甚。由是言之﹐辧姦者豈難知哉﹖聽之勿驟﹐參酌之勿忘﹐而已曙矣。武帝兩聽而不疑﹐其爲江充所惑以戕父子之恩﹐宜矣哉﹗〖一○〗分藩國推恩封王之子弟爲列侯﹐決於主父偃﹐而始於賈誼。誼之說至是而始讎﹐時爲之也。當誼之時﹐侯王彊﹐天下初定﹐吳﹑楚皆深鷙驕悍而不聽天子之裁制﹐未能遽行也。武帝承七國敗亡之餘﹐諸侯之气已熸﹐偃單車臨齊而齊王自殺﹐則諸王救過不遑﹐而以分封子弟爲安榮﹐偃之說乃以乘時而有功。因此而知封建之必革而不可復也﹐勢已積而俟之一朝也。髙帝之大封同姓﹐成周之餘波也。武帝之眾建王侯而小之﹐唐﹑宋之先聲也。一主父偃安能爲哉﹗天假之﹐人習之﹐浸衰浸微以盡泯。治天下者﹐以天下之祿位公天下之賢者﹐何遽非先王之遺意乎﹖司馬氏懲曹魏之孤﹐欲反古而召五胡之亂﹐豈其智不如偃哉﹖不明於時故也。〖一一〗公孫弘請誅郭解﹐而遊俠之害不滋於天下﹐偉矣哉﹗遊俠之興也﹐上不能養民﹐而遊俠養之也。秦滅王侯﹑獎貨殖﹐民乍失侯王之主而無歸﹐富而豪者起而邀之﹐而俠遂橫於天下。𨿽然﹐逆彌甚者失彌速﹐微公孫弘﹐其能久哉﹖若夫荀悅三遊之說﹐等學問志節之士於儀﹑秦﹑劇﹑郭之流﹐誣民啟亂﹐師申﹑商之小智﹐而沿漢末嫉害黨錮諸賢之餘習爾。曹操師之以殺孔融﹑奪漢室﹔朱溫師之以殲淸流﹑移唐祚﹔流波曼衍﹐小人以之亂國是而禍延宗社。韓侂冑之禁僞學﹐張居正﹑沈一貫之毀書院﹐皆承其支流余裔以橫行者也。𨿽然﹐郭解族而遊俠不復然於後世。若夫學問志節之士﹐上失教﹐君子起而教之﹐人之不淪胥於禽獸者賴此也。前禍𨿽烈﹐後起復盛﹐天視之在人心﹐豈悅輩小人所能終揜之乎﹗遊行之譏﹐只見其不知量而已矣。〖一二〗汲黯責公孫弘布被爲詐﹐弘之詐豈在布被乎﹖黯不斥其大而擿其小﹐細矣。黯非翹細過以訐人者。黯之學術﹐專於黃﹑老﹐甘其食﹐美其衣﹐老氏之教也。以曾﹑史爲桎梏﹐以名教爲蹄衡羈絡﹐爲善而不欲近名﹐大白而欲不辱﹐故黯之言曰「柰何欲效唐﹑虞之治。」弘位三公﹐祿甚多﹐布被爲詐。堯﹑舜富有四海而茅茨土階﹐黯固以爲詐而不足效也。弘起諸生﹐四十而貧賤﹐安於布被﹐則布被已耳﹐弘之詐豈在此乎﹖黯沈酣於黃﹑老﹐欲任情以遠名﹐而見以爲詐焉耳。〖一三〗淮南王安著書二十篇﹐稱引天人之際﹐亦云博矣。而所謀興兵者﹐率兒戲之策﹔所與偕者﹐又童昏之衡山王賜及太子遷爾。叛謀不成﹐兵不得舉﹐自剄於宮庭﹐其愚可哂﹐其狂不可瘳矣。成臯之口何易塞﹐三川之險何易據﹐知無能與衛靑敵﹐而欲徼幸於刺客﹐安卽反﹐其能當靑乎﹖卽刺靑﹐其能當霍去病乎﹖公孫弘𨿽不任爲柱石臣﹐而豈易說者﹖起貧賤爲漢三公﹐何求於淮南﹐而敢以九族試雄主大將之歐刀邪﹖內所恃者﹐徒巧亡實之嚴助﹔外所挾者﹐輕僄亡賴之左吳﹑趙賢﹑朱驕﹔首鼠兩端之伍被﹐懷異志於肘腋而不知。安之愚至於如此﹐固髙煦﹑宸濠之所不屑爲﹐而安以文詞得後世之名。由此言之﹐文不足以辧人之智愚若此乎﹗而非然也。取安之書而讀之﹐原本老氏之言﹐而雜之以辯士之遊辭。老氏者﹐挾術以制陰陽之命﹐而不知其無如陰陽何也。所挾者術﹐則可以窺見气機盈虛之釁罅﹐而乘之以逞志。乃旣已逆動靜之大經﹐而無如陰陽何矣﹔則其自以爲窺造化而盜其藏﹑而天下無不可爲者﹐一如嬰兒之以廷擊賁﹑育﹐且自雄也。率其道﹐使人誕而喪所守﹐狂逞而不思其居。安是之學﹐其自殺也﹐不亦宜乎﹗夫老氏者﹐教人以出於吉凶生死之外﹐而不知其與凶爲徒也。讀劉安之書﹐可以鑑矣。〖一四〗張湯治獄爲酷吏魁﹐而其決於誅伍被也﹐則非酷也﹐法之允也。被者﹐反覆傾危之姦人﹐持兩端以貿禍者也。不誅之﹐又且詭遇於漢廷﹐主父偃﹑江充之姦﹐被任之有餘矣。被之始諫安也﹐非果禁安使勿反﹐稱引漢徳﹐爲他日兔脫計耳。已而爲安盡反謀矣﹐俄而又以謀反蹤迹告矣。「宮中荊棘」之諫﹐「侯無異心﹑民無怨气」之語﹐蓋亦事後自陳﹑規救其死之遊辭﹐而誰與聽之哉﹗與人謀逆而又首告﹐縱捨勿誅﹐則讒賊相踵﹐亂不可得而弭矣。故湯之持法非過﹐而被之誅死允宜也。嗚呼﹗爲伍被者不足道﹐君子不幸陷於逆亂之廷﹐可去也﹐則亟去之耳。不然﹐佯狂痼疾以避之﹔又不然﹐直詞以折之﹔弗能折﹐則遠引自外而不與聞。身可全則可無死﹔如其死也﹐亦義命之無可避者﹐安之而已﹔過此則無術矣。謀生愈亟﹐則逢禍愈烈﹔兩端不寧﹐則一途靡據。故曰「有道則知﹐無道則愚」。誠於愚者﹐有全生﹐無用術以求生﹔有義死﹐無與亂以偕死者也。〖一五〗遐荒之地﹐有可收爲冠帶之倫﹐則以廣天地之徳而立人極也﹔非道之所可廢﹐且抑以紓邊民之寇攘而使之安。𨿽然﹐此天也﹐非人之所可彊也。天欲開之﹐聖人成之﹔聖人不作﹐則假手於時君及智力之士以啟其漸以一時之利害言之﹐則病天下﹔通古今而計之﹐則利大而聖道以弘。天者﹐合往古來今而成純者也。禹之治九州﹐東則島夷﹐西則因桓﹐南曁於交﹐北盡碣石﹐而堯﹑舜垂衣裳之徳﹐訖於遐荒。禹乘治水之功﹐因天下之動而勞之﹐以是聲教曁四海﹐此聖人善因人以成天也。漢武撫已平之天下﹐民思休息。而北討匈奴﹐南誅甌﹑越﹐復有事西夷﹐馳情宛﹑夏﹑身毒﹑月氏之絕域。天下靜而武帝動﹐則一時之害及於民而怨讀起。𨿽然﹐抑豈非天牖之乎﹖玉門以西水西流﹐而不可合於中國﹐天地之勢﹐卽天地之情也。張騫恃其才力彊通之﹐固爲亂天地之紀。而河西固雝﹑涼之餘矣。若夫駹也﹑冉也﹑邛僰也﹑越巂也﹑滇也﹐則與我邊鄙之民犬牙相入﹐聲息相通﹐物產相資﹐而非有駤戾冥頑不可向邇者也。武帝之始﹐聞善馬而遠求耳﹐騫以此而逢其欲﹐亦未念及牂柯之可辟在內地也。然因是而貴築﹑昆明垂及於今而爲冠帶之國﹐此豈武帝﹑張騫之意計所及哉﹖故曰﹕天牖之也。君臣父子之倫﹐詩書禮樂之化﹐聖人豈不欲普天率土而沐浴之乎﹖時之未至﹐不能先焉。迨其气之已動﹐則以不令之君臣﹐役難堪之百姓﹐而卽其失也以爲得﹐卽其罪也以爲功﹐誠有不可測者矣。天之所啟﹐人爲效之﹐非人之能也。聖人之所勤﹐人弗守之﹐則罪在人而不在天。江﹑浙﹑閩﹑楚文教日興﹐迄於南海之濱﹑滇云之壞﹐理學節義文章事功之選﹐肩踵相望﹐天所佑也﹐漢肇之也。石敬瑭割土於契丹﹐宋人棄地於女直﹐冀州堯﹑舜之餘民﹐化爲禽俗﹐卽奉冠帶歸一統﹐而黨邪丑正﹐與宮奄比以亂天下﹐非天也﹐人喪之也。將孰俟焉以廓風沙霾噎之宇﹐使淸明若南國哉﹗〖一六〗武帝遊宴後宮閱馬﹐嬪禦滿側﹐金日磾於數十人之中獨不敢竊視﹐武帝以此知日磾﹐重用之而受托孤之命﹐非細行也。蓋日磾非習於君子之教﹐而規行矩步以閒非禮者也。不期而謹於瞻視焉﹐不期而惇其敬畏焉﹐不期而非所視者勿視焉﹐勿曰細行也。神不守於中﹐則耳目移於外而心不知。讓千乘之國﹐而變色於簞豆﹔卻千金之璧﹐而失聲於破甑﹔才足以解紛﹐勇足以卻敵﹐而介然之頃﹐莫能自制其耳目﹔豈細故哉﹗君子黈纊以養目﹐琇瑩以養耳﹐和鸞佩玉以養肢體﹐兢兢乎難之﹐而恐不勝於俄頃。貞生死﹑任大任﹐而無憂惑﹐此而已矣。武帝之知人卓矣哉﹗諸葛公年廿七而昭烈倚爲腹心﹐關羽﹑張飛所莫測也。武帝舉日磾於降胡﹐左右貴戚所莫測也。知人之哲﹐非人所易測久矣。諸葛公之感昭烈﹐豈僅以三分鼎足之數語哉﹗神气之間﹐有不言而相諭者在也。乃旣有言矣﹐則昭烈之知益審﹐而關﹑張之疑益迷。日磾之受知﹐非有言也﹐故武帝之知深矣。衛﹑霍之見知﹐猶眾人之常也。心持於黍米﹐而可以動天地﹐自非耳食道聽之庸流﹐豈待言而後相知。〖一七〗武帝之勞民甚矣﹐而其救饑民也爲得。虛倉廥以振之﹐寵富民之假貸者以救之﹐不給﹐則通其變而徙荒民於朔方﹑新秦者七十餘萬口﹐仰給縣官﹐給予產業﹐民喜於得生﹐而輕去其鄕以安新邑﹐邊因以實。此策﹐黽錯嘗言之矣。錯非其時而爲民擾﹐武帝乘其時而爲民利。故善於因天而轉禍爲福﹐國𨿽虛﹐民以生﹐邊害以紓﹐可不謂術之兩利而無傷者乎﹗史譏其費以億計﹐不可勝數﹐然則疾視民之死亡而坐擁府庫者爲賢哉﹖司馬遷之史謗史也﹐無所不謗也。〖一八〗以名譽動人而取文士﹐且也躋潘嶽於陸機﹐擬延年於謝客﹐非大利大害之司也﹐而軒輊失衡﹐公論猶絀焉﹐況以名譽動人而取將帥乎﹗將者﹐民之死生﹑國之存亡所系者也。流俗何知而爲之流涕﹐士大夫何知而爲之扼腕。浸授以國家存亡安危之任﹐而萬人之揚詡﹐不能救一朝之喪敗。故以李廣之不得專徵與單於相當爲憾者﹐流俗之簧鼓﹐士大夫之臭味﹐安危不系其心﹐而漫有云者也。廣出塞而未有功﹐則曰「數奇」﹐無可如何而姑爲之辭爾。其死﹐而知與不知皆爲垂涕﹐廣之好名市惠以動人﹐於此見矣。三軍之事﹐進退之機﹐操之一心﹐事成而謀不泄﹐悠悠者惡足以知之﹖廣之得此譽也﹐家無餘財也﹐與士大夫相與而善爲慷慨之談也。嗚呼﹗以笑貌相得﹐以惠相感﹐士大夫流俗之褒譏僅此耳。可與試於一生一死之際﹐與天爭存亡﹐與人爭勝敗乎﹖衛靑之令出東道避單於之鋒﹐非靑之私也﹐陰受武帝之戒而慮其敗也。方其出塞﹐武帝欲無用﹐而固請以行﹐士大夫之口嘖嘖焉﹐武帝亦聊以謝之而姑勿任之﹐其知廣深矣。不然﹐有良將而不用﹐趙黜廉頗而亡﹐燕疑樂毅而僨﹐而武帝何以收絕幕之功﹖忌偏裨而掣之﹐陳余以違李左車而喪趙﹐武侯以沮魏延而無功﹐而衛靑何以奏寘顏之捷﹐則置廣於不用之地﹐姑以掣匈奴﹐將將之善術﹐非士大夫流俗之所測﹐固矣。東出而迷道﹐廣之爲將﹐槪可知矣。廣死之日﹐寧使天下爲廣流涕﹐而弗使天下爲漢之社稷﹑百萬之生靈痛哭焉﹐不已愈乎﹗廣之爲將﹐弟子壯往之气也。「輿屍」之凶﹐武帝戒之久矣。嶽飛之能取中原與否﹐非所敢知也﹔其獲譽於士大夫之口﹐感動於流俗之心﹐正恐其不能勝任之在此也。受命秉鉞﹐以軀命與勁敵爭死生﹐樞機之制﹐豈談笑慰藉﹑苞苴牘竿之小智﹐以得悠悠之歡慕者所可任哉﹗〖一九〗忠佞不並立。立人之廷者﹐讒不必憂﹐譏不可避﹐而必爲國除蟊賊以安社稷﹐斯國之衛也。𨿽然﹐食其祿不避其難﹐居其職不委其責﹐去而隱﹐屏而在外﹐則亦終遠小人而不與爲緣爾﹐非取於必勝以自快也。所惡於佞者﹐惡其病國而己不可浼也﹐非與爲仇讎而必欲得位以與勝也。汲黯之惡張湯﹐允矣。君任之以諷﹐則攻擊之無餘﹐以報君之知。旣無言責﹐而出守外郡﹐則抑效忠於淮陽而臣道以盡。復固請爲中郎﹐補過拾遺﹐以冀與湯爭榮辱﹐何爲者邪﹖引國家之公是公非爲一己之私恨﹐干求持權﹐以幾必勝﹐气矜焉耳﹐以言乎自靖則未也。或曰﹕屈原放而不忘蕭艾之怨﹐非乎﹖曰﹕屈原﹐楚之宗臣也﹐張儀﹑靳尙之用﹐楚國危亡之界也﹐而黯豈其倫哉﹖婞婞然屬李息以攻排﹐而必快其志﹐气矜焉耳﹐非君子之道也。〖二○〗張湯治囚「導官」﹐見魯謁居之弟﹐陰爲之而佯不省﹐姦人詭祕之術也。而謁居弟以之而怨湯﹐湯以之而死。詐者卒死於詐﹐鬼神不可欺﹐而人不可術禦也。禍生非所能測矣﹐姦人挾此術以讎姦﹐而終以自覆也﹐固然。曾君子而爲之乎﹖周顗弗擇而以施之王導﹐遂與湯同受其禍﹐愚矣哉﹗王惇之罪﹐不加於導﹐身爲大臣﹐何嫌何疑﹐不引以自任﹐而用姦人之詐乎﹗陽與陰取﹐欲翕固張﹐顗沈溺於老氏之教﹐而不知其蹈張湯之回遹。爲此術者﹐小以滅身﹐大以僨國﹐是以君子惡夫術之似智而賊智也。節之初六曰「不出戶庭﹐無咎。」密也。密者﹐愼之謂也﹐非隱其實﹑顧反用之﹑以示不測之謂也。祕而詭﹐𨿽無邪而犯神人之忌﹐可不戒哉﹗〖二一〗樂成侯丁義薦欒大﹐大詐窮而義棄市。小人不恥不仁﹐不畏不義﹐小懲而大誡﹐小人之福也﹔懲一人而天下誡﹐國家之福也。義之薦大﹐非武帝獎之弗薦也。弗與懲之﹐繼義而薦者相踵矣。義旣誅﹐大臣弗敢薦方士者﹐畏誅而自不敢嘗試也。義誅﹐而公孫卿之寵不復如文成﹑五利之烜赫。其後求僊之志亦息矣﹐無有從臾之者也。故刑賞明而僉壬戢。武帝淫侈無度而終不亡﹐賴此也夫﹗〖二二〗鬼神日流行於兩間﹐而以怳忽無象﹑搖天下之耳目而疑之。立教者不能矯謂之無﹐精意莫傳﹐淺陋者遂托焉。佛﹑老之教𨿽詖也﹐然其始教未嘗倚乎鬼神。乃其流裔一淫於鬼神﹐而並悖其虛無寂滅之初心。豈徒佛﹑老然哉﹗君子之道﹐流而誣者亦有之。魏﹑晉以下﹐佛﹑老盛﹐而鬼神之說托佛﹑老以行﹐非佛﹑老也﹐巫之依附於佛﹑老者也。東漢以前﹐佛未入中國﹐老未淫巫者﹐鬼神之說﹐依附於先王之禮樂詩書以惑天下。儒之駁者﹐屈君子之道以証之。故駁儒之妄﹐同於緇黃之末徒﹐天下之愚不肖者﹐有所憑藉於道﹐而妖遂繇人以興而不可息。漢之初爲符瑞﹐其後爲讖緯﹐駁儒以此誘愚不肖而使信先王之道。嗚呼﹗陋矣。武帝之淫祠以求長生﹐方士言之﹐巫言之耳。兒寬﹐儒者也﹐其言王道也﹐瑯瑯乎大言之無慚矣﹔乃附會緣飾﹐以贊封禪之舉﹐與公孫卿之流相爲表裏﹐武帝利賴其說﹐采儒術以文其淫誕﹐先王之道﹐一同於後世緇黃之徒﹐而滅裂極矣。沿及於讖緯﹐則尢與蓮教之托浮屠以鼓亂者﹐均出一軌。嗚呼﹗儒者先裂其防以啟妄﹐佛﹑老之慧者﹐且應笑其狂惑而賤之。漢儒之毀道徇俗以陵夷聖教﹐其罪復奚逭哉﹗蓋鬼神者﹐君子不能謂其無﹐而不可與天下明其有。有於無之中﹐而非無有於無之中﹐而又奚能指有以爲有哉﹗不能謂其無﹐六經有微辭焉﹐郊廟有精意焉﹐故妄者可托也。天下之諭微辭﹑察精意以知幽明之故者﹐鮮矣。無已﹐則寧聽佛﹑老之徒徇愚不肖而誘之﹐俾淫妄者一以佛﹑老爲壑﹐而先王之道﹐猶卓然有其貞勝。則魏﹑晉以下﹐儒者不言鬼神﹐迄於宋而道復大明﹐佛﹑老之淫祀張﹐聖道之藩籬自固﹐不猶愈乎﹗〖二三〗治河之道﹐易知而無能行。盤庚曰「無總於貨寶﹐生生自庸。」古今之通獘盡此矣。中國之形如箕﹐西極之山﹐箕之膺也﹔南北交夾﹐連山以趨於海﹐箕之兩脇也﹔其中爲汗下平衍﹐達於淮﹑泗之浦﹐箕之腹與舌也。近山者﹐土潤而黏以堅﹔汗下而平衍者﹐土燥而輕以脃。蓋墳散沙塵自髙迆下﹐而積以虛枵﹐河出山而徑其中﹐隨所衝決而皆無滯﹐若有情焉﹐豫審其易歸於海之地﹐而惟便以趨耳。當堯之時﹐未出山而先阻﹐故倚北山之麓﹐奪濟﹑漯以入海﹐其地堅也。是以垂之千餘年﹐至周定王之世而始決﹐因其倚山也。禹乘之而分二渠﹐疏九河﹐紓豫﹑徐之災。河偶順而禹適乘之﹐有天幸焉﹐非禹可必之萬世者也。南岸本弱也﹐日蝕日薄而必決﹐至決而南而不可復北﹐神禹生於周﹑漢之餘﹐且將如之何哉﹗漢武之塞瓠子而可塞也﹐其去決也未久﹐北河尙浚﹐而可彊之使從也。不百年而終不可挽矣。則梁﹑楚﹑淮﹑泗之野﹐固河所必趨之地﹐𨿽或彊之﹐終必不從。至於宋﹐而王安石尙欲回使北流﹐其愚不可瘳矣。徐﹑豫﹑兗南之境﹐是天所使受河之歸者也。河之赴海也﹐必有所奪以行﹐而後安流而不溢。所奪者必大川也﹐漯也﹑濟也﹑漳也﹐皆北方之大川也。自河陰而東﹐南迆於徐﹐北迆於汶﹐水皆散而無大川以專受其奪﹐則惟意橫流而地皆可奪矣。顧其地沙鹵磽脃﹐不宜於稻粱﹐抑無金錫楩相竹箭桑麻之利﹐而其人嗜利懷姦﹐狡者日富而拙者日瘠﹐蓋中國之陋壤也。然則河旣南而不可復北﹐而南山之麓﹐順汝﹑蔡以東﹐帶灊﹑霍而迆於江浦﹐抑河所必不能齕蝕之者﹐後世弗庸治也。棄數邑之污壤﹐並州縣而遷之﹐減居者之賦﹐制遷者之產﹐於國家所損者無幾﹐而治河之勞永弛矣。然而不可行者﹐在廷惜田賦之虛籍﹐憚建置之暫費﹐而土著之豪﹐肩貨賄﹑戀田廬以疾呼而相撓也。孟諸﹐藪也﹔濠﹑泗之野﹐牧豕之地也﹔爲萬世之利﹐任其爲河可也。故苟無貪水利之心﹐河可無治﹔如其大有爲也﹐因河之所衝﹐相其污下﹐多爲渠以分釃之﹐而盡毀其隄﹐神禹再興﹐無以易此。抑必待泛濫之時﹐河自於徐﹑泗曠衍之浦﹐盪滌而有大川之勢﹐於以施功﹐尢自然之獲矣。如其未也﹐姑捐利以釋河勿治﹐而徐俟之後世﹐其猶愈乎﹗瓠子宣防﹐數十年之塗飾﹐爲戲而已矣。〖二四〗旅之象曰「先王以明愼用刑而不畱獄。」離﹐明也﹔艮﹐止也﹔明而愼﹐可以止矣﹐而必求明於無已﹐則畱獄經歲﹐動天下而其害烈矣。漢武帝任杜周爲廷尉﹐一章之獄﹐連逮證佐數百人﹐小者數十人﹐遠者數千里﹐奔走會獄﹐所逮問者幾千餘萬人。嗚呼﹗民之憔悴﹐亦至此哉﹗緣其始﹐固欲求明愼也。非同惡者﹐不能盡首惡之凶﹔非見知者﹐不能折彼此之辯﹔非被枉者﹐不能白實受之冤。三者具﹐而可以明愼自旌矣。居明愼之功﹐謝虛加之責﹐而天下絡繹於徽纆﹐明愼不知止而畱獄﹐酷矣哉﹗且夫證佐不具﹐而有失出失入之獘﹐不能保也。𨿽然﹐其失出也﹐則罪疑而可輕者也﹔卽其失入也﹐亦必非矜愼自好者之無纖過而陷大刑者也。若夫賕吏豪民之殃民也﹐民旣受其殃矣﹐朝廷苟有以暴明其罪﹐心已恔矣﹐奚必廷指之而後快﹖其所朘削於弱民者﹐已失而固無望其復得﹔安居休息﹐而凋殘之餘﹐尙可以蘇。復驅之千里之勞﹐延之歲月之久﹐迫之追呼之擾﹐困之旅食之難﹐甚則拘之於犴獄﹐施之以五木﹔是飲堇幸生而又食之以附荝﹐哀我憚人﹐何不幸而遇此明愼之執法邪﹗故臺諫之任﹐風聞奏劾﹐巡察之任﹐訪逮豪猾﹐事狀明而不煩證佐﹐其得無畱之旨與﹗法密而天下受其茶毒﹐明愼而不知止﹐不如其不明而不愼也。〖二五〗治姦以迫﹐則姦愈匿﹐而盜其尢者也。盜之初覺也﹐未有不駭而急竄者也。當其爲盜之日﹐未有不豫謀一可匿之穴以伏者也。求之愈急﹐則匿益固﹐匿之者亦恐其連坐而固匿之。則𨿽秦政之威﹐不能獲項伯於張良之家﹐況一有司而任數不可詰之隸卒乎﹖迨其漸久﹐而上之求之也舒﹐則盜不能久處橐閉之中﹐匿者亦倦而厭之﹐則有復歸田裏﹑翺翔都市而無忌者﹐於是而獲之易於圈豕。夫不才之有司﹐豈以盜之賊民病國爲憂哉﹖畏以是爲罪謫耳。武帝之發覺而捕弗滿品者﹐二千石以下至小吏﹐主者皆死﹐則欲吏之弗匿盜不上聞﹑而以禁其竊發也﹐必不可得矣。秦之亡於盜也﹐吏匿故也。故髙帝三章之法﹐惟曰「盜者抵罪」﹐而責之不急。盜者﹐人之所眾惡者也﹐使人不敢惡盜﹐而惡逐盜之法﹐盜惡得而不昌﹖善治盜者﹐無限以時日﹐無寬以赦後﹐獲之爲功﹐而不獲無罪﹐人將惟盜是求而無所憚﹐盜乃惡得而不絕﹖嗚呼﹗上失其道而盜起﹐𨿽屢獲伏法﹐仁者猶爲之惻然。況憑一往之怒﹐立一切之法﹐以成乎不可弭之勢哉﹗漢武有喪邦之道焉﹐此其一矣。〖二六〗善者非以賞故善也﹐王者以賞勸善﹐志士蒙其賞而猶恥之。小人則懷賞以飾善﹐而僞滋生﹐而賞滋濫。乃流俗復有陰徳之說﹐謂可勸天下以善﹐而挾善以求福於鬼神﹐俗之偸也﹐不可救藥矣。陰徳之說﹐後世浮屠竊之﹐以誘天下之愚不肖﹐冀止其惡。然充其說﹐至於活一昆虫﹑施一簞豆﹐而豫望無窮之利﹔迨其死無可徼之幸﹐而又期之他生。驅愚民﹐脇君子﹐而道遂喪於人心。東漢以上﹐浮屠未入中國﹐而先爲此說者史氏也﹐則王賀陰徳之說是也。賀逐盜而多所縱捨。法之平也不可枉﹐人臣之職也﹔人之無罪也不可殺﹐並生之情也。而賀曰「所活者萬人﹐後世其興乎﹖」市沾沾之恩﹐而懷私利之心﹐王莽之詐﹐賀倡之矣。故王氏之族終以滅﹐而爲萬世亂賊之渠魁﹐以受春秋之鈇鉞。史氏以陰徳稱之﹐小人懷惠﹐壞人心﹐敗風俗﹐流爲浮屠之淫辭﹐遂以終古而不息。近世有吳江袁黃者﹐以此惑天下﹐而愚者惑焉。夫亦知王賀之挾善徼天而終赤其族乎﹖〖二七〗漢發七科讁充戰士徵胡﹐法已苛矣﹐乃猶有正俗重農之意焉。吏有罪﹐一也﹔使爲吏者惜官箴而重自愛也。亡命﹐二也﹔使民有罪自伏而不逃亡以詭避也。贅壻﹐三也﹔使民不捨其父母而從妻以逆陰陽之紀也。賈人﹐四也﹔故有市籍﹐五也﹔父母有市籍﹐六也﹔大父母有市籍﹐七也。農人力而耕之﹐賈人詭而獲之﹐以役農人而驕士大夫﹐壞風俗﹐傷貧弱﹐莫此甚焉。重其役者﹐猶周制賈出車牛乘馬之賦﹑以抑末而崇本也。漢去古未遠﹐政𨿽苛暴﹐不忘賤貨利﹑重天倫﹑惇本業之道焉。至於唐﹐承五胡十六國之夷習﹐始驅農民以爲兵。讀杜甫石壕吏之詩﹐爲之隕涕。漢卽不可法﹐成周之遺制﹐甲兵之資取之於商賈﹐萬世可行之法乎﹗〖二八〗情之所發﹐才之所利﹐皆於理有當焉。而特有所止以戒其流﹐則才情皆以廣道之用。止才情之流者﹐性之貞也。故先王之情深矣﹐其才大矣﹐以通天下之志﹑成天下之務﹐而一順乎道。武帝曰「朕不變更制度﹐後世無法﹔不出師徵伐﹐天下不安﹔爲此者不得不勞民。若後世又如朕所爲﹐是襲亡秦之迹也。」有是心﹐爲是言﹐而豈不賢乎﹖戒後世以爲情﹐立大法﹑謹大防以爲才﹐固通誌成務者所不廢也。然而終以喪徳而危天下者﹐才利而遂無所擇﹐情動而因濫於他也。因是而慕神仟﹑營宮室﹑侈行遊﹐若將見爲遊刃有餘之資﹐可以惟吾意而無傷﹔而淫侈妖巫之气﹐暗引之而流。無他﹐才無所詘而忘其詘於道﹐情無所定而不知定以性也。固其得於天者﹐偏於長而卽有所短。而方其崇儒訪道﹐董仲舒﹑兒寬之流﹐言道言性﹐抑皆性道之郛郭﹐而味其精覈﹐無能儆所不逮﹐而引之深思以自樂其天也。𨿽然﹐武帝之能及此也﹐故昭帝﹑霍光承之﹐可以布寬大之政﹐而無攺道之嫌。宋神宗惟不知此﹐而司馬君實被三年攺政之譏﹐爲小人假紹述以行私之口實。則武帝之爲此言也﹐其賢矣乎﹗〖二九〗劉屈氂之攻戾太子也﹐非果感於周公誅管﹑蔡之言而行辟也。武帝曰「丞相無周公之風矣。」其詞緩﹐未有督責屈氂之意﹐則陳大義以責太子而徐爲解散也﹐豈繄無術﹖而必出於死戰﹐此其心欲爲昌邑王地耳。太子誅﹐而王以次受天下﹐路人知之矣。其要結李廣利﹐徇姻亞而樹庶氂﹐屈氂之慝﹐非一日之積矣。然而屈氂旋誅﹐姦人戕天性以徼非望﹐未有能幸免者矣。顧孰使險如屈氂而爲相也﹐則武帝狎寵姬﹑任廣利﹑而爲之左右也。用人假耳目於私暱﹐而不保其子﹐悲夫﹗〖三○〗司馬遷挾私以成史﹐班固譏其不忠﹐亦允矣。李陵之降也﹐罪較著而不可揜。如謂其孤軍支虜而無援﹐則以步卒五千出塞﹐陵自衒其勇﹐而非武帝命之不獲辭也。陵之族也﹐則嫁其禍於李緒﹔迨其後李廣利徵匈奴﹐陵將三萬餘騎追漢軍﹐轉戰九日﹐亦將委罪於緒乎﹖如曰陵受單於之制﹐不得不追奔轉戰者﹐匈奴豈伊無可信之人﹖令陵有兩袒之心﹐單於亦何能信陵而委以重兵﹐使深入而與漢將相持乎﹗遷之爲陵文過若不及﹐而抑稱道李廣於不絕﹐以獎其世業。遷之書﹐爲背公死黨之言﹐而惡足信哉﹖爲將而降﹐降而爲之效死以戰﹐𨿽欲浣滌其污﹐而已緇之素﹐不可復白﹐大節喪﹐則餘無可浣也。關羽之復歸於昭烈﹐幸也﹔假令白馬之戰﹐不敵顏良而死﹐則終爲反面事讎之匹夫﹐而又奚辭焉﹖李陵曰「思得當以報漢」媿蘇武而爲之辭也。其背逆也﹐固非遷之所得而文焉者也。〖三一〗忠邪亦易辧矣﹐而心迹相疑﹐當其前者亦易惑焉。武帝所托孤者三人﹐而上官桀爲戎首﹐與霍光﹑金日磾若緇素之別。乃自其得當於帝者推之﹐其迹顯﹐其心見矣。光出入殿門﹐進止有常度﹔日磾在上左右﹐目不忤視者數十年﹔非以逢帝之欲而爲爾也﹐以自惇其行而不失爲履之貞也。桀謝馬瘦之責﹐而曰「聞上不安﹐日夜憂懼﹐意不在馬。」言未卒﹐泣數行下。桀非與國休戚之臣﹐廏令之職﹐在馬而已﹐其泣也﹐何爲而泣也﹖愼以自靖者﹐君子之徒也﹔佞以悅人者﹐小人之徒也。君子知有己﹐故投之天下之大﹐而惟見己之不可失﹔小人畏罪徼寵﹐迎人之喜怒哀樂﹐而自忘其躬。於此審之﹐忠邪之不相雜久矣。惟我爲子故盡孝﹐惟我爲臣故盡忠。顧七尺之躬﹐耳目在體而心函於內﹐忠臣孝子﹐非以是奉君父﹐而但踐其身心之則。光與日磾天性近之﹐而特未學耳﹐桀烏足與齒哉﹖武帝以待光﹑日磾者待桀﹐不知桀也﹐且不知光﹑日磾也。知人之難﹐惟以己視人﹐而不卽其人之自立其身者視之也。卷四◎漢昭帝〖一〗金日磾﹐降夷也﹐而可爲大臣﹐徳威勝也。武帝遺詔封日磾及霍光﹑上官桀爲列侯﹐日磾不受封﹐光亦不敢受。日磾病垂死﹐而後彊以印綬加其身。日磾不死﹐光且憚之﹐況桀乎﹖桀之逆﹐日磾亡而光受其欺也。霍光妻子之驕縱﹐至弒後謀逆以亡其家﹐無日磾鎭撫之也。光之不終﹐於受封見之矣。日磾沒﹐而光施施自得﹐拜侯封而若不及﹐早已食上官桀之餌﹐而爲其所狎。利一時之榮寵﹐喪其族於十年之後﹐「厲燻心」﹐鮮不亡矣。光之咎﹐非但不學無術也﹔利賴之情淺﹐𨿽有憸人與其煽妻逆子﹐惡得而乘之﹖若日磾者﹐又豈嘗學而有他術哉﹗〖二〗策者曰「夷狄相攻﹐中國之利。」嗚呼﹗安所得亡國之言而稱之邪﹗孱君﹑懦將﹑痿痺之謀臣﹐所用以恣般樂怠傲而冀天幸者也。楚不滅庸﹑夔﹑羣舒﹐不敢問鼎﹔吳不取州來﹑破越﹑勝楚﹐不敢爭盟﹔冒頓不滅東胡﹐不敢犯漢﹔女直不滅遼﹐蒙古不滅金﹐不敢亡宋。夷狄非能猝彊者也﹐其猝彊者﹐則又其將衰而無容懼者也。劉淵之鷙﹐不再世而卽絕﹔元昊之凶﹐有寧夏而不敢踰環慶之塞﹐惟其驟起也。若夫若爝火在積薪之下﹐日吞其儔類﹐浸以熒熒﹐而中國不知。如或知之﹐覆以自慰曰﹕此吾之利也。乃地浸廣﹐人浸眾﹐戰數勝﹐膽已張﹐遂一發而不可遏。火蘊於積薪之下﹐燄旣騰上﹐焦頭燦額而無所施救矣。趙充國藉藉稱夙將﹐而曰「烏桓數犯塞﹐匈奴擊之﹐於漢便。」此宋人借金滅遼﹑借元滅金之禍本也。充國之不以此誤漢﹐其餘幾矣﹗霍光聽範明友追匈奴便擊烏桓﹐匈奴縣是恐﹐不能復出兵﹐韙矣哉﹗〖三〗人與人相於﹐信義而已矣﹔信義之施﹐人與人之相於而已矣﹔未聞以信義施之虎狼與蠭蠆也。楚固祝融氏之苗裔﹐而周先王所封建者也。宋襄公奉信義以與楚盟﹐秉信義以與楚戰﹐兵敗身傷而爲中國羞。於楚且然﹐況其與狄爲徒﹐而螫嘬及人者乎﹗樓蘭王陽事漢而陰爲匈奴間﹐傅介子奉詔以責而服罪。夷狄不知有恥﹐何惜於一服﹐未幾而匈奴之使在其國矣。信其服而推誠以待之﹐必受其詐﹔疑其不服而興大師以討之﹐旣勞師絕域以疲中國﹐且挾匈奴以相抗﹐兵挫於堅城之下﹐殆猶夫宋公之自衄於泓也。傅介子誘其主而斬之﹐以奪其魄﹐而寒匈奴之膽﹐詎不偉哉﹗故曰﹕夷狄者﹐殲之不爲不仁﹐奪之不爲不義﹐誘之不爲不信。何也﹖信義者﹐人與人相於之道﹐非以施之非人者也。〖四〗嚴延年劾奏霍光擅廢立無人臣禮﹐其言甚危﹐其義甚正﹐若有敢死之气而不畏彊禦。或曰﹕光行權﹐而延年守天下之大經﹐爲萬世防。延年安得此不虞之譽哉﹗其後霍氏鴆皇后﹐謀大逆﹐以視光所行爲何如﹐延年何以噤不復嗚邪﹖光之必有所顧忌而不怨延年﹐宣帝有畏於霍氏﹐必心利延年之說而不責延年﹐延年皆慮之熟矣。犯天下之至險而固非險也﹐則乘之以沽直作威﹐而庸人遂敬憚之。旣熟慮誅戮之不加﹐而抑爲庸人之所敬憚﹐延年之計得矣。前乎上官桀之亂﹐後乎霍禹之逆﹐使延年一訐其姦﹐而刀鋸且加乎身﹐固延年所弗敢問也。矯詭之士﹐每翹君與大臣危疑不自信之過﹐言之無諱以立名﹐而早計不逢其禍﹐此所謂「言辟而辧﹐行僞而堅」者也。有所擊必有所避﹐觀其避以知其擊﹐君子豈爲其所罔哉﹖

◎宣帝〖一〗爵賞者﹐人君馭下之柄﹐而非但以馭下也﹐卽以正位而凝命也。辭受者﹐人臣自靖之節﹐而非但以自靖也﹐卽以安上而遠咎也。故賞有所不行﹐爵有所不受﹐而國家以寧。帥昧之始﹐君與開國之臣﹐爲天下而已亂。迨其中葉﹐外寇內姦﹐不逞於宗社﹐而殃及兆民﹐大臣代君行討﹐底定以綏之﹐而天下蒙安。斯二者﹐君爵之而非私﹐下受之而無慚﹐霍光豈其然哉﹗昌邑之廢﹐光之不幸也。始者廢長立少﹐不擇而立昌邑﹐光之罪也。始不愼而輕以天下授不肖﹐已而刱非常之舉﹐以臣廢君﹐而行震世之威。若夫迎立宣帝﹐固以親以賢﹐行其所無事者﹐非其論功之地也。宣帝紀定策功﹐加封光以二萬戶﹐侯者五人﹐關內侯者八人。宣帝之爲此﹐失君道矣。己爲武帝曾孫﹐遭家不造﹐以賢而立乎其位﹐所固有也。震矜以爲非望之福﹐徳戴己者而酬之﹐然則覬非望者﹐可縣爵賞以貿天下之歸﹐而天位亦危矣。爵賞行﹐而宣帝之立亦不正矣﹐以爵賞貿而得之者也。光不引咎以謝嚴延年之責﹐晏然受之而不辭﹐他日且爲霍山請五等之榮﹐則光之廢主﹐乃以邀功而貿賞﹐又何怪其妻之鴆後而子之謀逆乎﹖則抑何異司馬昭﹑蕭道成之因以篡﹐苗傅﹑劉正彥之敢於行險以徼幸乎﹖論者曰「光不學無術。」學何爲者也﹖非攬古今之成敗而審趨避之術也。諸葛公有云「非澹泊無以明志。」又云「學須靜也。」惟澹與靜﹐以養廉恥之心﹐以明取捨之節﹐以昭忠孝之志﹐純一於天性﹐終遠於利名。故可貴﹑可賤﹑可履虎尾而不咥﹑可乘髙墉而射隼﹐居震世之功﹐而不媿於屋漏。無他﹐無欲故靜。皎然白其志於天下﹐流俗不能移﹐妻子不能亂。君以順天休命而無私﹐臣以致命遂志而不困。光之不學﹐未能學乎此也。非此之學﹐而學於術﹐以巧爲避就。曹操蓋嘗自言老而好學矣﹐曾不如金日磾之顓愚﹐暗合乎道也。〖二〗宣帝欲尊武帝爲世宗﹐薦盛樂﹐過矣。然其過也﹐所謂君子之過﹐失於厚也。夏侯勝訟言訐之﹐如將加諸鈇鉞者。子貢曰「惡訐以爲直者。」殆是謂乎﹗春秋之法﹐「爲尊者諱﹐爲親者諱」。春秋以正亂臣賊子之罪﹐垂諸萬世者也。桓﹑宣弒立而微其辭﹐尊則君﹐親則祖﹐未有不自敬愛其尊親而可以持天下之公論者也。宣帝者﹐武帝之曾孫也。假令有人數夏侯勝乃祖乃父之惡於勝前﹐而勝晏然樂聽之﹐其與禽獸奚擇哉﹗而勝以加諸其君而無忌﹐是證父攘幸之直也。而天理滅矣。苟其曰武帝之奢縱而澤不及民。萬世之公論﹐不可泯也。則異代以後﹐何患無按事迹而覈功罪者。鯀不以配帝而揜圮族之惡﹐吾弗從臾以效尢可爾。畱直道以待後人﹐全恩禮以盡臣道﹐各有攸宜﹐倒行則亂。惡武帝之無恩於天下﹐而己顧無禮於上﹐宣帝按不道之誅﹐不亦宜乎﹗〖三〗霍光死而魏相興﹐此後世大臣興廢﹐而國政變更﹑人材進退之始也。霍光非盡不可與言者也﹐嚴延年廷劾之而勿罪﹐田延年所與共廢立者而不阿﹐悍妻行弒﹐欲自舉發﹐特茬苒而不能自勝耳。上書者以副封先達領尙書者而後奏﹐光亦懲昌邑之失而正少主之視聽﹐特未深知宣帝之明而持之太過耳。相當光之時﹐奏記於光﹐俾去副封可也﹔昌言於廷﹐俾宣帝敕光去之可也。爲人臣者﹐言苟當於紀綱之大﹐難有所不避﹐況光之猶可與言而無挾以不相聽從者乎﹗待光之死而後言之﹐相之心不純乎忠。而後世翹故相以樹新黨者﹐相實爲之倡。是殆授興革之權於大臣﹐而人主幸大臣之死以行己意。上下睽﹐朋黨興﹐國事數變。至於宋﹐而宰相易﹐天子爲之攺元。因是而權臣有感於此﹐則戀位以免禍﹐樹黨以支亡﹐疊虛疊盈而國爲之敝。斯其爲害﹐三代亡有也﹔髙﹑文﹑景﹑武之世﹐亦亡有也。故曰﹕自相始也。抑相之進也﹐言正而心詖﹐迹貞而行詭﹐所因者許廣漢也﹐聽起伏於外戚而莫能自遂也。司馬溫公奉宣仁太后攺新法﹐而章悙﹑邢恕猶指宮闈以爲口實﹐況緣外戚以取相乎﹖君子之愼始進也﹐枉尺而直尋不爲也。春秋之世﹐不因大夫而立功名者﹐顏﹑曾﹑冉﹑閔而已。漢之不因外戚﹐後世之不因宦寺者﹐鮮矣。此風俗邪正﹑國事治亂之大辧也。〖四〗路溫舒之言緩刑﹐不如鄭昌之言定律也。宣帝下寬大之詔﹐而言刑者益淆﹐上有以召之也。律令繁﹐而獄吏得所緣飾以文其濫﹐𨿽天子日淸問之﹐而民固受罔以死。律之設也多門﹐於彼於此而皆可坐﹐意爲重輕﹐賄爲出入﹐堅執其一說而固不可奪。於是吏與有司爭法﹐有司與廷尉爭法﹐廷尉與天子爭法﹐辧莫能折﹐威莫能制也。巧而彊者持之﹐天子𨿽明﹐廷尉𨿽愼﹐卒無以勝一獄吏之姦﹐而脫無辜於阱。卽令遣使歲省而欽卹之﹐抑惟大凶巨猾因緣請屬以逃於法﹐於貧弱之冤民亡益也。惟如鄭昌之說﹐斬然定律而不可移﹐則一人制之於上﹐而酷與賄之獘絕於四海﹐此昌之說所以爲萬世祥刑之經也。夫法之立也有限﹐而人之犯也無方。以有限之法﹐盡無方之慝﹐是誠有所不能該矣。於是而律外有例﹐例外有奏準之令﹐皆求以盡無方之慝﹐而勝天下之殘。於是律之旁出也日增﹐而猶患其未備。夫先王以有限之法治無方之罪者﹐豈不審於此哉﹖以爲國之蠶﹑民之賊﹑風俗之蜚蜮﹐去其甚者﹐如此律焉足矣﹐卽是可以已天下之亂矣。若意外無方之慝﹐世不恆有﹐苟不比於律﹐亦可姑俟其惡之已稔而後誅﹐固不忍取同生並育之民﹐逆億揣度﹐刻畫其不軌而豫謀操蹙也。律簡則刑淸﹐刑淸則罪允﹐罪允則民知畏忌﹐如是焉足矣。抑先王之將納民於軌物而弭其無方之姦頑者﹐尢自有教化以先之﹐愛養以成之﹐而不專恃乎此。則𨿽欲詳備之﹐而有所不用﹐非其智慮弗及而待後起之增益也。乃後之儒者﹐惡惡已甚﹐不審而流於申﹑韓。無知之民﹐苟快泄一時之忿﹐稱頌其擿發之神明﹐而不知其行自及也。嗚呼﹗可悲矣夫﹗〖五〗霍光之禍﹐萌於驂乘。司馬溫公曰「光久專大柄﹐不知避去。」固也。𨿽然﹐驂乘於初謁髙廟之時﹐非歸政之日也﹐而禍已伏。𨿽避去﹐且有疑其諼者。而讒賊間起﹐同朝離貳﹐子弟不謹﹐竇融所以不免﹐而奚救於禍﹖夫驂乘之始﹐宣帝之疑畏﹐胡爲而使然邪﹖張安世亦與於廢立﹐而宣帝亡猜。無他﹐聲音笑貌之間﹐神若相逼﹐而光不知﹐帝亦情奪意動而不知所以然也。子夏問孝﹐子曰「色難。」豈徒子之於父母哉。上之使民﹐朋友之相結﹐賓主之相酬﹐言未宣﹐事未接﹐而早有以移民之情。惟神與气﹐不可彊制之俄頃而獲人心者也。詩云「溫溫恭人﹐惟徳之基。」徳之用大矣﹐而溫恭爲之基。溫恭者﹐仁之榮也﹐仁榮內達而徳資以行﹐豈淺鮮哉﹗子曰「切切偲偲﹐怡怡如也﹐可謂士矣。」非便辟之謂也。其气靜者﹐貌不期而恭﹔其量遠者﹐色不期而溫。善世而不伐﹐徳博而化﹐寬以居之﹐仁以守之﹐學問以養之﹐然後和气中涵而英華外順。嗚呼﹗此豈霍光之所及哉﹗立震世之功名﹐以社稷爲己任﹐恃其气以行其志﹐志气動而猝無以持﹐非必驕而神已溢﹐是以君子難言之也。周公處危疑而幾幾﹐孔子事闇主而與與﹐則𨿽功覆天下﹐終其身以任人之社稷而固無憂。夫周﹑孔不可及矣﹐徳不逮而欲庶幾焉者﹐其在曾子之告孟敬子乎﹗敬其身以遠暴慢﹐心禦气而道禦心。有惴惴之小心﹐斯有溫溫之恭徳。𨿽有雄猜之主﹑忮害之小人﹐亦意消而情得。故君子所自治者身也﹐非色莊以求合於物也。量不弘﹐志不持﹐求不爲霍光而不可得﹐豈易言哉﹗〖六〗流俗之毀譽﹐其可徇乎﹖趙廣漢﹐虔矯刻覈之吏也﹐懷私怨以殺榮畜而動搖宰相﹐國有此臣﹐以剝喪國脈而壞民風俗也﹐不可復救。乃下獄而吏民守闕號泣者數萬人。流俗趨小喜而昧大體﹐蜂湧相煽以羣迷﹐誠亂世之風哉﹗小民之無知也﹐貧疾富﹐弱疾彊﹐忌人之盈而樂其禍﹐古者謂之罷民。夫富且彊者之不卹貧弱﹐而以气淩之﹐誠有罪矣。乃驕以橫﹐求以忮﹐互相妨而相怨﹐其惡惟均。循吏拊其弱而教其彊﹐勉貧者以自存﹐而富者之勢自戢﹐豈無道哉﹖然治定俗移而民不見徳。酷吏起而樂持之以示威福﹐鷙擊富彊﹐而貧弱不自力之罷民爲之一快。廣漢得是術也。任無藉之少年﹐遇事蠭起﹐敢於殺戮﹐以取罷民之祝頌。於是而民且以貧弱爲安榮﹐而不知其幸災樂禍﹐偸以卽於疲慵﹐而不救其死亡。其黠者﹐抑習爲陰憯﹐伺人之過而齕齧之﹐相讎相殺﹐不至於大亂而不止。愚民何知焉﹐酷吏之餌﹐酷吏之阱也。而鼓動競起﹐若恃之以爲父母。非父母也﹐是其嗾以噬人之猛犬而已矣。宣帝以刻覈稱﹐而首誅廣漢刻覈之吏﹐論者猶或冤之。甚矣流俗之惑人﹐千年而未已﹐亦至此乎﹗包拯用而識者憂其致亂﹐君子之遠識﹐非庸人之所能測久矣。〖七〗蕭望之之不終也﹐宜哉﹗宣帝欲任之爲宰相﹐而試以吏事﹐出爲左馮翊﹐遂憤然謝病﹐帝使金安上諭其意﹐乃就。望之而有恥之心也﹐聞安上之諭﹐可媿死矣。世之衰也﹐名爲君子者﹐外矜廉潔而內貪榮寵﹐位髙則就之﹐位下則辭之。夫爵祿者﹐天之秩而人君制之者也。恃其經術奏議之長﹐擇尊榮以爲己所固得﹔充此志也﹐臨大節而不以死易生﹑不以賤易貴﹑以衛社稷也﹐能乎﹖處己卑而髙視祿位﹐攬非所得以爲己據﹐誠患失之鄙夫﹐則亦何所不可哉﹗其或以伉直見也﹐徒畏名義以气矜自雄耳﹐非心所固恥而不爲者也。人主輕之﹐小人持之﹐而終不免於禍﹐不亦宜乎﹗武帝以此薄汲黯而終不用﹐黯得以令終﹐武帝可謂善馭矣。宣帝溫諭以驕望之﹐非望之之福也。〖八〗居心之厚薄﹐亦資識與力以相輔﹐識淺則利害之惑深﹐力弱則畏避之情甚。夫苟利害惑於無端而畏避已甚﹐則刻薄殘忍加於君臣父子而不卹。張敞﹐非昌邑之故臣也﹐宣帝有忌於昌邑﹐使敞覘之﹐敞設端以誘王﹐俾盡其狂愚之詞﹐告之帝而釋其忌﹐復授以侯封﹐卒以令終﹐敞之厚也。徐鉉﹐李煜之大臣也﹐國破身降﹐宋太宗使覘煜﹐而以怨望之情告﹐煜以之死。鉉之於煜﹐以視敞於昌邑﹐誰爲當生死衛之者﹖而太宗之寬仁﹐抑不如宣帝之多猜。鉉卽稍示意旨﹐使煜遜詞﹐而己藉以入告﹐夫豈必逢太宗之怒﹔則𨿽爲降臣﹐猶有人之心焉。鉉遂躬爲操刃之戎首而忍之﹐獨何心乎﹗無他﹐敞能知人臣事君之義﹐導主以忠厚﹐而明主必深諒之﹐其識勝也。且其於寵辱禍福之際﹐寡所畏忌﹐其力定也。而鉉孱且愚﹐險阻至而惘所擇﹐乃其究也﹐終以此見薄於太宗而不得用。小人之違心以殉物也﹐亦何益乎﹗有見於此而持之﹐則𨿽非忠臣孝子﹐而名義之際﹐有餘地以自全。無見於此而不克自持﹐則君父可捐﹐以殉人於色笑。若鉉者﹐責之以張敞之爲而不能﹐況其進此者乎﹖故君之舉臣﹐士之交友﹐識闇而力柔者﹐絕之可也。一旦操白刃而相向﹐皆此儔也。〖九〗尹翁歸卒﹐家無餘財﹐宣帝賜其子黃金百斤以奉祭祀﹐於朱邑亦然﹐非徒其財也﹐榮莫至矣。故重祿者﹐非士所希望以報忠者也﹐而勸士者在此。刻畫人以淸節﹐而不卹其供祭祀﹑養父母﹑畜妻子之計。幸而得廉士也﹐則亦刻覈寡恩﹑苛細以傷民气之褊夫﹐而流爲酷吏﹐然且不能多得。而漁獵小民以求富者﹐藉口以無忌而不慚。唐﹑宋以前﹐詔祿賜予之丰﹐念此者至悉﹐猶先王之遺意也。至於蒙古﹐私利而削祿﹐洪武之初﹐無能攺焉。祿不給於終歲﹐賞不踰於百金﹐得百軒輗﹐而天下不足以治﹐況三百年而僅一軒輗乎﹖城垂陷﹐君垂危﹐而問飼豬﹐彼將曰救死而不贍。復奚卹哉﹗〖一○〗漢人學古而不得其道﹐矯爲奇行而不經﹐適以喪志。若韋玄成避嗣父爵﹐詐爲狂疾﹐語笑昏亂﹐何爲者也﹖所貴乎道者身也﹐辱其身而致於狂亂﹐復何以載道哉﹗箕子之佯狂﹐何時也﹖虞仲斷髮文身﹐過矣﹐蓋逃於句吳而從其俗以安﹐非故爲之也。然而虧體辱親﹐且貽後嗣以僭猾夏之巨惡矣。且古之諸侯﹐非漢諸侯之比也。國人戴之﹐諸大夫扳之﹐非示以必不可君﹐則不可得而辭也。若夫玄成者﹐避兄而不受爵﹐以義固守﹐請於天子﹐再三辭而可不相彊﹐奚用此穢亂辱身之爲以驚世哉﹗丞相史責之曰「古之辭讓﹐必有文義可觀﹐乃能垂榮於後。」摘其垂榮之私意﹐而勉之以文義﹐玄成聞此﹐能勿媿乎﹖士守不辱之節﹐不幸而至於死﹐且獄立海騰以昭天下之大義﹔從容辭讓之事﹐誰爲不得已者﹖而喪其常度﹐拂其恆性﹐亦愚矣哉﹗韋氏世治經術﹐而玄成以愚。學以啟愚也﹐不善學者﹐復以益其愚﹔則漢人專經保殘之學﹐陷之於尋丈之間也。〖一一〗史稱宣帝元康之世﹐比年丰稔﹐谷石五錢﹐而記以爲瑞﹐蓋史氏之溢辭﹐抑或偶一郡縣粟滯不行﹐守令不節宣而使爾也。一夫之耕﹐上農夫之獲﹐得五十石足矣。終歲勤勞而僅獲二百五十錢之貲﹐商賈居贏﹐月獲五萬錢﹐而卽致一萬石之儲﹐安得有農人孳孳於南畝乎﹖金粟之死生﹐民之大命也。假令農人有婚喪之事﹐稍費百錢﹐已空二十石之囷積﹐一遇凶歲﹐其不餒死者幾何邪﹖故善養民者﹐有常平之廩﹐有通糴之政﹐以權水旱﹐達遠邇﹐而金粟交裕於民﹐厚生利用並行﹐而民乃以存。腐儒目不窺牖﹐將謂民苟得粟以飽而無不足焉﹔抑思無布帛以禦寒﹐無鹽酪蔬肉以侑食﹐無醫藥以養老疾﹐無械器以給耕炊﹐使汝當之﹐能勝任焉否邪﹖〖一二〗趙充國之策羌也﹐制狡夷初起之定算也。夷狡而初起﹐其鋒銛利﹐謀勝而不憂其敗。謀勝而不憂其敗﹐則致死而不可攖。敗之不憂﹐則不足以持久而易潰。其徒寡﹐其積不富﹐其黨援不堅﹐而中國之吏士畏之不甚。是數者﹐利於守而不利於攻﹐不易之道也。狡夷之初起亦微矣﹐而中國恆爲之敝。有震而矜之者而人心搖﹐有輕而蔑之者而國謀不定。彼豈足以敝我哉﹖嘗試與爭而一不勝﹐則脇降我兵卒﹐掠奪我芻糧﹐闌據我險要﹐而彼勢日猖。黨而援之者﹐益信其必興而交以固。盛兵以往﹐潰敗以歸﹐而我吏士之心﹐遂若疾雷之洊加而喪其魄。故充國持重以臨之﹐使其貧寡之情形﹐灼然於吾吏士之心目﹐彼且求一戰而不可得﹐地促而糧日竭﹐兵連而勢日衰﹐黨與疑而心日離。能用是謀而堅持之﹐不十年而如堅冰之自解於春日矣。𨿽然﹐一人謀之已定﹐而繼之者難也。夷無恥者﹐困則必降﹐降而不難於復叛。充國未老﹐必且有以懲艾而解散之﹐而辛武賢之徒不能﹐故羌禍不絕於漢世。然非充國也﹐羌之禍漢﹐小則爲宋之元昊﹐大則爲拓拔之六鎭也﹐而拓拔氏以亡矣。〖一三〗宣帝之詔充國曰「將軍不念中國之費﹐欲以數歲而勝敵﹐將軍﹐誰不樂此者﹖」嗚呼﹗此鄙陋之臣以惑庸主而激無窮之害者也。幸充國之堅持而不爲動﹐不然﹐漢其危矣﹗爲國者﹐外患內訌﹐不得已而用兵。謂之不得已﹐則不可得而速已矣﹔謂之不得已﹐則欲已之﹐亦惟以不已者已之而已矣。何也﹖誠不可得而已也﹐舉四海耕三餘九之積﹐用之一隅﹐民𨿽勞﹐亦不得不勞﹔國𨿽虛﹐亦不得不虛。鄙陋之臣﹐以其稱鹽數米於烓廚之意計而爲國謀﹐庸主遂信以爲憂國者﹐而害自此生。司農怠於挽輸﹐忌邊帥之以軍興相迫﹐竊敝之有司﹐畏後事之責﹐猾胥疲民﹐一倡百和﹐鼓其欲速之辭﹐而害自此成。茫味徼功之將帥﹐承朝廷吝惜之指﹐翹老成之深智沈勇以爲耗國毒民﹐乃進蕩平之速效﹐而害自此烈矣。充國之至金城也﹐以神爵元年之六月﹐其振旅而旋﹐以二年之五月﹐持之一年而羌以瓦解﹐則所云欲以數歲而勝敵者﹐蓋老成熟慮之辭﹐抑恐事不必速集﹐而鄙陋之庸臣且執前言以相責耳。非果有數歲之費以病國勞民﹐顯矣。甚矣﹐國無老臣而庸主陋臣之自誤也﹗憚數歲之勞﹐遽期事之速效﹐一蹶不振﹐數十年兵連禍結而不可解﹐國果虛﹐民果困﹐盜賊從中起﹐而遂至於亡。以田夫販堅數米量鹽之智﹐捐天下而陸沈之﹐哀哉﹗〖一四〗宣帝重二千石之任﹐而循吏有餘美﹐龔遂﹑黃霸﹑尹翁歸﹑趙廣漢﹑張敞﹑韓延壽﹐皆藉藉焉。迹其治之得失﹐廣漢﹑敞﹑霸皆任術而托迹於道。廣漢﹑敞以虔矯任刑殺﹐而霸多僞飾﹐寬嚴異﹐而求名太急之情一也。延壽以禮讓養民﹐庶幾於君子之道﹐而爲之已甚者亦飾也。翁歸𨿽察﹐而執法不煩﹔龔遂𨿽細﹐而治亂以緩﹔較數子之間﹐其愈矣乎﹗要此數子者﹐惟廣漢專乎俗吏之爲﹐而得流俗之譽爲最﹔其餘皆緣飾以先王之禮教﹐而世儒以爲漢治近古﹐職此繇也。夫流俗之好尙﹐政教相隨以濫﹔禮文之緣飾﹐精意易以相蒙﹔兩者各有小著之效﹐而後先王移風易俗﹑緣情定禮之令徳﹐永息於天下。救之者其惟簡乎﹐故夫子言南面臨民之道﹐而甚重夫簡﹔以法術之不可任﹐民譽之不可幹﹐中和涵養之化不可以旦夕求也。如廣漢者﹐弗足道矣。繼廣漢而興﹐爲包拯﹑海瑞者﹐尢弗足道矣。至於霸﹑延壽﹑翁歸﹐循其迹而爲之﹐何遽不如三代﹖而或以侈敗﹐或以僞譏﹐何爲其致一時之感歆﹐反出廣漢下乎﹖𨿽然﹐亡其實而猶踐其迹﹐俾先王之顯道不絕於天下﹐以視廣漢與敞之所爲﹐猶荑稗與五穀﹐不可以熟不熟計功也。褊躁以徇流俗之好惡﹐效在一時﹐而害中於人心﹐數百年而不復﹐亦烈矣哉﹗〖一五〗蕭望之曰「恩足以服孝子﹐誼足以動諸侯﹐故春秋大士匄之不伐喪。」遂欲輔匈奴之微弱﹐救其災患﹐使貴中國之仁義﹐亦奚可哉﹖恩足以服孝子﹐非可以服夷狄者也﹔誼足以動諸侯﹐非可以動夷狄者也。梁武拯侯景於窮歸﹐而死於臺城﹔宋徽結女直於初起﹐而囚於五國。輔其弱而彊之﹐彊而弗可制也﹔救其患而安之﹐安而不可復搖也。漢之於匈奴﹐豈晉之於齊﹑均爲昏姻盟會之友邦哉﹖望之之說春秋也﹐失之矣。〖一六〗蘇威以五教督民而民怨﹐黃霸以興化條奏郡國上計而民頌之。蓋霸以賞誘吏﹐而威以罰督民﹐故恩怨殊焉﹐而其爲治道之蠹﹐一也。耕者讓畔﹐行者讓路﹐道不拾遺﹐傳記有言之以張大聖人之化者矣﹔而詩書所載﹐孔門所述﹐未嘗及焉。故稱盛治之民曰「士愨女憧」﹐言乎其朴誠而不詭於文也。故曰「禮不下庶人﹐刑不上大夫。」禮之不可望庶人﹐猶大夫之不待刑也。聖人之訓﹐炳如日星矣。孔子沒﹐大義乖﹐微言絕﹔諸子之言﹐激昂好爲已甚﹐殆猶佛﹑老之徒﹐侈功徳於無邊﹐而天地日月且爲之移易也。夫聖人之化﹐豈期之天下哉﹖堯有不令之子﹐舜有不恭之弟﹐周公有不道之兄﹐孔子有不杇不雕之弟子﹐艸野無知﹐而從容中道於道路﹐有是理哉﹖以法制之﹐以刑束之﹐以利誘之﹐民且塗飾以自免﹔是相率爲僞﹐君子之所惡也。漢之儒者﹐辭淫而義詭﹐流及於在位﹐襲之以爲政。霸之邪也﹐有自來矣。君子之道﹐如天地之生物﹐各肖其質而使安其分﹐斯以爲盡人物之性而已矣。〖一七〗耿壽昌「常平」之法﹐利民之善術也﹐後世無能行之者﹐宋人仿之﹐而遂流爲「靑苗」。故曰﹕非法之難﹐而人之難也。三代封建之天下﹐諸侯各有其國﹐其地狹﹐其民寡﹐其事簡﹐則欲行「常平」之法也易。然而未嘗行者﹐以生生之計﹐寬民於有餘﹐民自得節宣焉﹐不必上之計之也。上計之而民視以爲法﹔視以爲法﹐則憚而不樂於行﹐而黠者又因緣假借以讎其姦。故三代之制﹐裕民而使自爲計耳。𨿽提封萬井之國﹐亦不能總計數十年之丰歉而早爲之制也。郡縣之天下﹐財賦廣﹐而五方之民情各異﹐其能以一切之治爲治乎﹖然則「常平」之制不可行與﹖曰「常平」者﹐利民之善術﹐何爲而不可行也﹖因其地﹐酌其民之情﹐良有司制之﹐鄕之賢士大夫身任而固守之﹐可以百年而無獘﹐而非天子所可以齊一天下者也。壽昌行之而利﹐亦以通河東﹑上黨﹑太原﹑弘農之粟於京師而已矣。〖一八〗宣帝臨終﹐屬輔政於蕭望之﹐其後望之被譖以死﹐而天下冤之。夫望之者﹐固所謂可小知而不可大受者也。望之於宣帝之世﹐建議屢矣﹐要皆非人之是﹐是人之非﹐矯以與人立異﹐得非其果得﹐失非其固失也。匈奴內潰﹐羣臣議滅之﹐望之則曰「不當乘亂而幸災。」呼韓邪入朝﹐丞相禦史欲位之王侯之下﹐望之則曰「待以不臣﹐謙亨之福。」韓延壽良吏也﹐忌其名而訐其小過以陷之死。丙吉賢相也﹐則倨慢無禮而以老侮之。且不但已也﹐出補平原太守﹐則自陳而請畱﹔試之左馮翊﹐則謝病而不赴。迹其所爲﹐蓋攬權自居﹐翹人過以必伸﹐激水火於廷﹐而怙位以自尊者也。若此者﹐其懷祿不捨之情﹐早爲小人之所挾持﹔而拂眾矯名﹐抑爲君子所不信。身之不保﹐而安能保六尺之孤哉﹗見善若驚﹐見不善如讎﹐君子猶謂其量之有涯而不可以任大﹔況其所謂善者不必善﹐所謂不善者非不善乎﹗宣帝之任之也﹐將以其經術與﹖挾經術而行其偏矯之情﹐以王安石之廉介而禍及天下﹐而望之益之以侈﹔抑以其議論與﹖則華而不實﹐辯而窒﹐固君子之所惡也。主父偃﹑徐樂豈無議論之近正﹐而望之抑奚以異﹖蓋宣帝之爲君也﹐恃才而喜自用﹐樂聞人過以示察者也﹐故於望之有臭味之合焉。以私好而托家國之大﹐其不傾者鮮矣。

◎元帝〖一〗朋黨之興﹐始於元帝之世﹐流風所染﹐千載不息﹐士得虛名獲實禍﹐而國受其敗﹐可哀也夫﹗蕭望之﹑周堪﹑張猛﹑劉更生﹐固雅意欲爲君子者也。其攻史髙﹑弘恭﹑石顯﹐以弼主於正﹐固君子之道也。夫君子者﹐豈徒由其道而遂以勝天下之邪哉﹖君子所秉以匡君而靖國者﹐蹇蹇之躬﹐可生可死﹐可貴可賤﹐可行非常之事﹐可定眾論之歸﹐而不倚人以爲援。若夫進賢以衛主﹐而公其善於天下﹐則進之在已﹐而舉錯一歸之君。且必待之身安交定之餘﹐而不急試之危疑之日。然且避其名而弗居﹐以使賢士大夫感知遇於吾君﹐而勉思報禮。身已安﹐交已定﹐道已行﹐小人已遠﹐則善士之進﹐自拔以其彙﹐而不肖者不敢飾說以干。於身爲君子﹐於國爲大臣﹐恃此道也。今蕭﹑周二子者﹐奉遺詔﹐秉國政﹐輔柔弱之主﹐甫期年耳。元帝浮慕之而未嘗知之。使二子果以抑羣小﹑淸政本爲遠圖﹐身任之﹐以死繼之﹐其孰敢不震疊焉﹖乃其所爲有異是者﹐鄭朋欲附之﹐望之受之﹐周堪聽之﹐華龍聞其風而欲附焉。�������������而楊興﹑諸葛丰之徒﹐皆仰望而欲攀倚。以此思之﹐則此數子者﹐必縣朝廷之祿位以引躁進喜事之人﹐而望其援﹐訟其直以擊恭﹑顯。身爲大臣﹐國是不決﹐乃借資於浮薄之徒﹐或激或叛﹐以成不可解之禍。嗚呼﹗四子者﹐果捐軀以報上﹐獨立不懼﹐而奚以此聞聲附和之宵人爲哉﹖縣汲引以誘人﹐利則從﹐害則叛﹐固其常也。況乎風相煽﹐譌相傳﹐一時之气燄﹐小民之視聽且駭﹐而況孱主孤立於羣小之間乎﹗故朋黨之興﹐必有敗類以相附﹐而貽小人之口實。使爲君子者﹐遠爵賞之權﹐泯交遊之迹﹐不歆便佞之推戴﹐不假新進以攻排﹐無瑕可求﹐孤立自任﹐則敗類惡得而乘之﹖狄仁傑且以制諸武之凶﹐李沆終不受梅詢﹑曾致堯之惑﹐大臣之道﹐當如此矣。四子而能然也﹐元帝𨿽孱﹐恭﹑顯𨿽橫﹐亦孰與相激﹐而令宣帝之業隳於一朝乎﹖申屠嘉之困鄧通﹐困之而已﹔韓魏公之逐內豎﹐逐之而已﹔何所藉於羣不逞而爲之羽翼﹖司馬溫公任二蘇以抑王安石﹐而秦觀﹑張耒以狹邪匪人緣之﹐以忝淸流之選﹐故終絀於紹述之黨。楊﹑左廣結臺諫以抗魏忠賢﹐而汪文言以無賴貲郎竊附以召禍。浮薄之徒﹐一得當於君子﹐而使酒狂歌﹑呼盧謔傲以嗣蕭艾蘭茝之音﹐其气羶﹐其燄綠。爲君子者﹐可勿豫戒之哉﹗〖二〗元帝詔四科舉士﹐卽以此第郎官之殿最﹐一曰質朴﹐二曰惇厚﹐三曰遜讓﹐四曰有行。蓋孱主佞臣懲蕭﹑周﹑張﹑劉之骨鯁﹐而以柔惰銷天下之气節也。自是以後﹐漢無剛正之士﹐遂舉社稷以奉人﹐而自詡其惇厚朴讓之多福。宣帝曰「亂我國家者﹐必太子也。」其言驗矣。𨿽然﹐有自來矣。極重必反者﹐勢也。文﹑景﹑武﹑昭之世﹐賢不肖雜進﹐而質朴未亡﹐君子無赫赫之名﹐而小人亦無難見之惡。气矜如汲黯﹐名勝如賈誼﹐人主甚器其材﹐而終不顯。至於逞風采以徼人主之知﹐動天下之色﹐如主父偃﹑徐樂﹑終軍﹑東方朔﹐以洎刑名聚斂之臣﹐皆旋用而旋棄。迨宣帝切於求治﹐以文法爲尙﹐而天下翕然從之。於是而沽名衒直之士﹐矯爲人所不能以自旌﹐气燄足以淩人主﹐而人主厭其苛覈﹐非但貴戚宦寺之疾之也。魏相以之赤霍氏之族﹐蕭望之以之持丙吉之短﹐張敞以之攻黃霸之私﹐勢已成乎極重﹐則其反而相獎以詭隨也﹐天下且樂其易與﹐而況乎人主之與戚宦哉﹖屈伸之理﹐一彼一此﹔情僞之遷﹐一虛一盈。故人主馭天下之人材﹐不輕示人以好惡而酌道之平﹐誠愼之也。畏其流而尢畏其反也。〖三〗趙充國持重以破羌﹐功莫盛矣﹐二十餘年而羌人復反﹐吾故曰﹕難乎其爲繼也。當充國時﹐求戰不得﹑坐而自困之羌﹐心灰而不敢競者閱二十年﹐而皆已衰老。後起之胡雛﹐未嘗躬受挫抑﹐將曰﹕漢但能自守﹐而不能有加於我﹐前人無能爲而受其困﹐我別有以制漢而漢窮矣。藉令充國未老﹐天子終以西事任之﹐抑必有銳師以繼之於挫折之餘﹐而辛武賢之徒弗能也。外忌充國之功﹐而內實私幸之以偸安。故馮奉世曰「守戰之備﹐久廢不簡﹐夷狄有輕邊吏之心。彡姐驕狂而驟起﹐實有由來矣。」於是而奉世之決於進討﹐功不可泯﹔韋玄成﹑鄭弘之固陋﹐罪抑不可揜矣。羌之初起也﹐持重以困之而自敝﹐萬全之道也。過此而彡姐踵亂﹐非先零比矣。一起一敗而不能無疑畏焉。已盡之炷﹐狂焰一熺而膏不給﹐勝則前﹐敗則降﹐習先零故事﹐而無致死之心﹐是其必當勦除也明甚。故奉世決於大舉﹐合六萬人以搗之於初起﹐蓋與充國之策異術而同功。奉世不可師充國之守﹐充國不可用奉世之攻﹐因時度敵而善其操縱﹐其道一也。夫羌地亙河﹑湟﹐南接秦﹑隴﹐於長安爲肘腋﹔力𨿽小而驕之則大﹐種𨿽散而使之相並則合﹔使其得志以逞﹐非但唐之回紇﹑宋之元昊已也。迨乎東漢﹐幸而都雒耳﹔使都長安﹐庸臣師玄成﹑鄭弘之說﹐茸闒以召侮﹐羌且逼王畿城下而莫懲﹐漢其亡於羌乎﹗奉世翦之於始﹐張奐﹑段熲夷滅之於後﹐羌乃不能爲中國腹心之患。其後𨿽姚弋仲之桀雄﹐不乘劉﹑石之餘而不敢起。垂至於今二千年﹐秦﹑隴﹑河﹑岷﹑階﹑文之間﹐嚴險甌脫而防閒不設﹐則二漢之猷遠矣。馮奉世首建大議以申天討﹐善體充國之意而通其變﹐民到於今受其賜﹐非玄成等偸安一時之所能知也。〖四〗貢禹﹑匡衡之言﹐其不醇者蓋亦鮮矣。禹曰「天生聖人﹐蓋爲萬民﹐非自娛樂而已。」衡曰「天人之際﹐精祲有以相湯﹐善惡有以相推﹐宜省靡麗﹑考制度﹑近忠正﹑遠巧佞﹐以崇至仁。」又曰「聰明疏通者﹐戒於太察﹔寡聞少見者﹐戒於壅蔽﹔勇猛剛彊者﹐戒於太暴﹔仁愛溫良者﹐戒於無斷﹔湛靜安舒者﹐戒於後時﹔廣心浩大者﹐戒於遺忘。」又曰「婚姻之禮正﹐然後品物遂而天命正﹐孔子論詩以關雎爲始﹐此綱紀之首﹑王教之端也。」又曰「聖人動靜遊燕所親﹐物得其序。」又曰「佞巧之姦﹐因時而動﹐聖人愼防其端﹐禁於未然﹐不以私恩害公義。」又曰「正家而天下定矣。」讀其文﹐繹其義﹐想見其學﹐非公孫弘﹑兒寬之勦舊聞而無心得者所及﹔亦且非韋玄成﹑薛廣徳之擇焉而不精者所可與匹儔也。論者謂元帝柔而少斷﹐禹與衡不以爲言﹐而但就帝之長﹐孜孜以恭謹節儉相獎﹐爲禹﹑衡之罪﹐過矣。元帝所以優遊不斷者﹐惟其心之不淸﹐幾之不愼﹐而中不適有主也。則其所爲恭謹節儉﹐亦惟其名而無其實。天子之尊富﹐卽省之又省﹐而以溺其志者尙多。燕間遊息之下﹐史髙﹑石顯豈無導侈之爲﹖而特未甚耳。不然﹐何知其邪而不能去乎﹖由是言之﹐使無禹﹑衡之正﹐稱詩﹑禮精嚴之旨以防其流﹐則以帝之柔而益以驕淫﹐安所得十六年之安﹐內無寇攘﹐而外收絕域之功乎﹖君子出所學以事主﹐與激於時事之非而彊諫之臣異。以諫爲道者﹐攻時之獘﹐而不卹矯枉之偏。以學事主者﹐規之以中正之常經﹐則可正本以達其義類﹐而裁成剛柔一偏之病﹔主卽不悟﹐猶可以保其大綱而不亂。故以孔子之聖﹐告茬弱之哀公﹐惟規之以人道政本之大端﹐而不屑取奔越之禍豫爲之防。夫豈不達於時變哉﹖以道豫立而變自消也。且衡之言曰「近忠正﹐遠邪佞﹐寡聞少見者戒於壅蔽﹐仁愛溫良者戒於無斷。」固已盡元帝之所短﹐而特不爲矯枉之論﹐導之鷙擊耳。夫可諭者﹐則微言而諭矣﹔不可諭者﹐則痛哭流涕以談而固不諭也。是以君子之言﹐有體有要﹐而不詭於大常﹔補偏救獘之術﹐二子有所不尙﹐夫亦猶行君子之道乎﹗論者徒見蕭望之﹑周堪之死不以罪﹐咎元帝而因以咎焉﹑衡。乃石顯之姦惡不及於天下﹐而海內晏安﹐則儒者雍容涵養之功﹐亦豈可誣哉﹖漢之中亡也﹐成﹑哀之奢縱成之﹐非元帝優柔致之也。又奚可以張焉﹑孔光之罪罪二子也﹗〖五〗邪說之行於天下﹐必托於君子之道。釋氏之言心性﹐亦君子之言也﹔老氏之言道徳﹐亦君子之言也﹔天下以其爲君子之雅言﹐遂謂其有當於治與道而信之。故六經之支說﹐皆以破道而有餘﹐焦延壽﹑京房之於易是已。易乾﹑坤之策三百六十﹐當期之日﹐取其象之一端大略而言也。屯﹑蒙以下之策﹐老少雜而非三百六十者多矣。期之日三百六十有五而有餘分﹐不盡如乾﹑坤之策也。聖人觀天地人物之變而達其會通﹐以爲是肖其大綱耳﹔亦猶二篇之策萬一千五百二十以象萬物﹐而物固不可以萬計也。故曰「神無方而易無體」「周流六虛﹐不可爲典要。」二子者﹐乃欲限六十四卦之爻以各當一日﹐無以處餘四卦﹐不得已而以震﹑兌﹑坎﹑離居分至之位。則不知二分二至在六十卦之外而爲之綱維邪﹖抑二分二至一日而二卦以異於余卦邪﹖東震﹑西兌﹑南離﹑北坎者﹐位也﹔二分二至之日﹐時也。時經而位緯﹐二子取而錯亂之也何居﹖故延壽者﹐筮史日者之流﹐以小術測陰陽之迹﹐似不足以知天化而敍治理。房是之學﹐乃敢以與人宗社哉﹖其爲術也﹐立典要以爲方體﹐於是而有八宮世應之說。抑自乾至剝而窮﹐又不得已而措晉﹑大有於其末。垂至於今﹐鬻技之卜師﹐相因以斷吉凶之大故﹐而不能明言其所以然之理﹐徒以惑民而徼幸。然則延壽與房﹐𨿽欲辭爲妖妄之魁也而不得。何也﹖非天理之自然﹐則皆妖也。房以是欲與石顯﹑五鹿充宗競貞邪於天人之際﹐吾未見妖之足勝邪也。邪者獲罪於人﹐妖者獲罪於天﹐妖尢烈矣。或曰﹕房之按日以候气﹐分卦以徵事﹐所言者亦與當時之得失禍福合﹐何也﹖曰﹕石顯之邪﹐而君徳以昏﹐國是以亂﹐眾耳眾目具知之矣。事旣已然﹐取而求其所以然者﹐而實固非也。勢已成﹐形已見﹐謂天之象數亦然﹐亦惡從而辧之﹖故日月之有災眚﹐歲時之有水旱﹐禽虫艸木之有妖﹐人民之有屙沴﹐山川之有崩沸﹐吾知其不祥﹔而有國者弗可不恐懼以修省耳。銖纍而分之﹐刻畫而求之﹐幸而弋獲之妖人﹐以是取顯名﹑致厚利而惑天下﹔王制所謂「假於鬼神時日卜筮以疑眾﹐殺。」其宜膺天刑久矣。房內挾此以與邪臣競﹐自殺其軀而邪益張﹐宜矣哉﹗何也﹖托君子之道﹐誣聖人之教﹐矯造化之神﹐三者皆獲罪於天而不可逭者也。〖六〗京房考課之法﹐迂謬而不可舉行﹔卽使偶試而效焉﹐其不可也固然。何也﹖法者﹐非一時﹑非一人﹑非一地者也。房曰「末世以毀譽取人﹐故功業廢而致災異。」毀譽之不當者多也﹐然而天下之公論存焉。𨿽甚拂人之性﹐亦不能謂堯暴而跖仁也。捨此而一以功業程之﹐此中﹑韓之陋術﹐而益之以拘迫﹐不肖者塗飾治具以文其貪庸﹔不逮﹐則鞭策下吏﹑桎梏民庶以副其期會﹐災不在天﹐異不在物﹐而民已窮﹑國已敝矣。先後異時也﹐文質相救而互以相成﹐一人之身﹐老少異狀﹐況天下乎﹖剛柔異人也﹐不及者不可彊﹐有餘者不可裁﹐淸任各有當﹐而欲執其中﹐則交困也。南北異地也﹐以北之役役南人﹐而南人之脃者死﹔以南之賦賦北土﹐而北土之瘠也盡﹔以南之文責北士﹐則學校日勞鞭撲﹔以北之武任南兵﹐則邊疆不救危亡。其間損乃以益﹐殺乃以生﹐簡乃以備﹐一視爲吏者居心之仁暴﹑憂國之誠僞。而惟考課其一切之功能﹐此王莽所以亂天下者﹐房爲之開先矣。塾師之教童子也有定課﹐而童子益愚﹔耕夫之馭牛也有定程﹐而牛以敝。梏四海九州彊智柔和於房一人之意見﹐截鶴脛以續鳧﹐其不亡也何待焉﹖蓋房之爲術﹐以小智立一成之象數﹐天地之化﹐且受其割裂﹐聖人之教﹐且恣其削補。道無不圓也﹐而房無不方﹐大亂之道也﹐侮五行而椓二儀者也。鄭弘﹑周堪從而善之﹐元帝欲試行之﹐蓋其補綴排設之淫辭有以熒之爾。取天地人物﹑古今王霸﹑學術治功﹐斷其長﹐擢其短﹐令整齊瓜分如弈者之局﹑廚人之飣也﹐此愚所以聞邵子之言而疑也﹐而況房哉﹗〖七〗漢之亡。非元帝之咎也﹐帝弱而寡斷﹐然而無所傷於天下﹐石顯僅逞於異己﹐而惡不及於民﹐國之元气未斵焉。故曰﹕非元帝之咎也。王氏﹐元後之族也﹐王鳳爲大將軍錄尙書事﹐爲篡弒之階。然非元帝之寵後族而早任之﹐帝崩﹐成帝乃假鳳以大權﹐而帝無遺命。故曰﹕非元帝之咎也。𨿽然﹐其所自來﹐抑豈非元帝隱伏之咎肇於不測哉﹖帝以成帝耽燕樂爲不能勝大位﹐而欲立山陽王﹐識之早也。重易國儲﹐聞史丹之諫而止﹐亦正也。然知成帝之不克負荷﹐而不擇賢臣以輔正之﹐幸傅昭儀而遲回於山陽﹐遘重疾而忽忽不定﹐聞史丹之諫﹐知命之已促﹐而徒有善輔之言﹐無托孤之遺命﹐以聽哲婦孺子之自求親信﹐而王鳳進矣。成帝之在東宮也﹐旣爲元帝之所憎而孤危甚﹐搖搖於廢立之間者將十年。匡衡﹑史丹亦但以大義規元帝﹐而非必與成帝爲腹心。所竊竊然憂﹑翕翕然私語而計者﹐徒王鳳耳。元後寵衰﹐而憂禍之及﹐所與竊竊然憂﹑翕翕然私語而計者﹐亦鳳兄弟耳。人情出危險之中而思故時之同患者﹐未有不深信而厚倚之。故成帝一立﹐而顧瞻在廷﹐無有如鳳之親己者﹐豈復憂他日之攘己乎﹖嗚呼﹗於是而知叔孫捨之不賞私勞以殺豎牛﹐卓乎其不可及已。天位者﹐天所位也﹔人君者﹐人所歸也。爲主器之長子﹐膺祖宗之徳澤﹐非竊非奪﹐天人所不能違﹔而翕訾以相保﹐呴沫以相憐﹐私憂過計﹐貪天功爲己力﹐此其人亦何足任而戴之不忘乎﹖唐玄宗知張說之姦﹐懷其潛邸之恩而不能遠﹐以召均﹑垍之逆﹔況楊復恭之以家奴而門生天子乎﹖嗚呼﹗自非攘功擅權之小人﹐孰敢以大寶之攸歸自任爲己績者﹖趙汝愚不欲行內禪之賞﹐可法也﹐而猶存其迹也﹔丙吉護宣帝於獄而終不自白﹐故能相天子以成中興之業。然則漢文卻周勃之私言﹐世廟罷新都之政柄﹐不得謂之刻覈而寡恩﹔成帝之碌碌﹐何足以語此哉﹗元帝不能顧命史丹﹐而使鳳得以私勞惑庸主﹐亦其暱愛山陽而憤然不卹之咎與﹗故曰﹕隱伏之咎﹐肇於不測也。卷五◎成帝〖一〗讀杜欽進諫之章﹐與其奏記王鳳之書﹐及論王章之事﹐竟以王氏之篡﹐歸禍始於欽之黨姦﹐非平情之論也。成帝之無道也﹐足以亡國。王鳳初起﹐猶修飾而有類於社稷之臣﹔其視張放﹑淳於長﹑史育之導欲以宣淫者﹐不若也。五侯之專﹐莽之篡﹐豈欽之所能前知哉﹖士志於有爲﹐而際昏庸之主﹐思有所造於國家﹐不得自達於上﹐不獲已而見大臣之可與言者﹐因之以效「納約自牖」﹐而「遇主於巷」﹐所謂救失火而不暇問主人者也。故以陳蕃之剛正﹐而依竇武以行其志﹐能早知自別以遠嫌者鮮矣。至於鳳已成乎專偪﹐心知其誤﹐而卒不能自拔﹐欽固有無可如何者﹐而其情亦可湣矣。故君子之愛身也﹐甚於愛天下﹔忘身以憂天下﹐則禍未發於天下而先伏於吾之所憂也。外戚也﹐宦寺也﹐女主也﹐夷狄也﹐一失其身﹐𨿽有扶危定傾之雅志﹐不得自救其陷溺﹔未有身自溺而能拯人之溺者也。孔子行乎季孫而魯幾治﹐非孔子固弗敢也。聖人之大用﹐中材所不敢效也。𨿽然﹐聖人豈有不測之術哉﹖齊人服﹐郈﹑費墮﹐季斯一受女樂﹐而卽決於行﹐無所凝滯﹐而必不與之推移。則一旦釋然忘前此之功業﹐而逌然以去﹐無他﹐純乎道而無私焉耳。聖人不可學而可學者﹐此也。鳳之專﹐王氏之盛﹐成帝之終不足與有爲﹐威福下移﹐形勢已成﹐欽胡爲其荏苒而不去也﹖能去則去﹐𨿽因季斯而不損其聖。事已不可﹐而尙惜其位﹐則欽𨿽持義之正﹐而不免於黨姦。𨿽然﹐若欽者﹐固未易言去也﹔諫鳳不聽而去之﹐且無名而爲其所忌﹐故非聖人不能去﹐不能去而可不早愼擇所從哉﹖君子度徳以自處。女主也﹐外戚也﹐宦寺也﹐夷狄也﹐卽可與有爲﹐而必遠之夙﹐人道之大戒也。賈捐之﹑楊興﹑崔浩﹑婁師徳﹑張說﹑許衡﹐一失其身﹐而後世之譏評﹐無爲之原情以貸者﹐皆欽之類也。可勿戒乎﹗〖二〗亡西漢者﹐元後之罪通於天矣。論者徒見其吝璽不予﹑流涕漢廟﹑用漢伏臘而憐之﹐婦人小不忍之仁﹐惡足以蓋其亡漢之大憝哉﹗今有殺人者﹐流涕袒免而撫其屍曰﹕吾弗忍也﹐而孰聽之﹖漢懲呂氏之禍﹐不舉國柄而授之外威久矣。霍氏之持權﹐武帝拔霍光於下僚﹐與降胡廏吏等﹐非緣後族也﹔其旣也﹐則以廢闇立明安社稷之功也。宣帝之於史氏﹐元帝之於許氏﹐以恩澤侯而已矣。成帝年已二十﹐元帝未有屬王氏之遺命焉﹔王鳳起自衛尉﹐一旦而持天下之柄﹐孰爲之邪﹖五侯並日而封﹐楊興﹑駟勝爭之而不得﹔苟參以異父弟彊成帝以封侯﹐帝不聽﹐而猶寵以侍中﹔劉向諫而不聽﹐王章爭而見殺﹐垂涕不食﹐以激成帝之誅章﹔劉向抗疏不已﹐成帝歡息悲傷﹐卒受制而不能決。鳳死而音代﹐音死而商代﹐商死而根代﹐根死而莽代﹐一以世及之法取漢之天下﹐而使相嗣以興﹐非後之內主於宮中﹐亦豈能蔓引綿延之如此哉﹖且夫王氏之橫﹐未嘗不可撲也。成帝察其奢僭不軌﹐而音﹑商﹑立﹑根藉槀負斧鑕以待罪﹔王立結淳於長之姦露﹐成帝下有司按治﹐而立殺其子以滅口﹔計其爲人﹐非能險鷙於呂之產﹑祿﹐武之三思﹑懿宗也。乃呂氏私其族而終以國事付平﹑勃﹐武氏私其姪而終以國事付狄﹑婁﹐元後則籠劉氏之宗社於其鞶帨﹐而以授之私親。逮乎哀帝之立﹐姑退莽以脇哀帝﹐而蠱在廷之心﹐縱董賢之不逞﹐乘其敗以進莽﹐使恣行其鴆主之毒﹐晏然處之而不一詰。攝則使之攝矣﹐假則使之假矣﹐豈徒莽之姦足以恣行無忌哉﹖老妖不死﹐日蝕月齕﹐以殄漢而必亡之﹐久矣。故曰﹕罪通於天也。婦人之道柔道也﹐反其徳而爲剛﹐𨿽惡易折。大畜之五曰「豶豕之牙﹐吉。」牙可豶也﹐而呂﹑武以之﹐周勃﹑狄仁傑豶之而吉矣。姤之初曰「羸豕孚蹢躅。」羸云者﹐不壯而柔者也﹐以柔而結人心者也﹐而蹢躅之凶不可禁﹐元後以之﹐𨿽劉向痛哭以陳言﹐成帝悲傷而懼禍﹐而無如後之涕泣者何也﹗莽已篡﹐漢已滅﹐姑以一泣逃天下後世之誅﹐而誰信之﹖不然﹐莽之惎毒﹐無有於其子﹐後果有思漢之心﹐莽其能戴之沒世而生榮死哀以相報哉﹖女禍之烈﹐莫如王氏﹐而論者猶寬之﹐蹢躅之孚﹐且以孚後世而免於史氏之誅﹐亦險矣哉﹗〖三〗成﹑哀之世﹐天地宗廟之祀倏廢倏興﹐以兒嬉而玩鬼神甚矣。其廢而復興也﹐或以天子之病﹐或以繼嗣之不立﹐小人徼福之術﹐固不足道。其廢也﹐始於貢禹而成於匡衡﹐所持者﹐三代之典禮也。宗廟遠﹐有毀而無立者﹐義也﹔誠所不至﹐不敢黷焉﹐義所以盡仁也。儒者之言禮﹐文而已矣﹔以文而毀﹐猶之乎以文而立。夫漢之嗣君﹐於其所不廢之祀而能以誠格之乎﹖執是以論﹐舉凡天地祖宗之祀皆可毀矣﹐而何但七世以上興五畤之郊也﹖苟非其人﹐道不虛行。宮室之侈﹐妃嬪之眾﹐服膳之奢﹐樂之淫﹐刑之濫﹐官之宂﹐賦之重﹐一能汰其所餘以合於三代﹐而後議郊廟之毀﹐未晚也。且三代之靳祀於七世﹐豈徒然乎﹖抑創法者﹐自開國之君守約以待子孫之易盡其情而無僞﹐非祖宗立之而後王毀之也。自漢以降﹐百爲不師古﹐禮樂之精意泯焉﹔而獨於祧廟致嚴於祖宗之廢興﹐何其徇末而斵其本也﹖況古之祧也﹐於大禘而合食﹐則𨿽廢而不忘。後世無禘而徒祧﹐幾於忘其所自出。然則廢五畤以伸上帝之孤尊﹐古之可法者也。制以七世而毀廟﹐古之未可遽法者也。君子之言禮﹐非但以其文也。〖四〗進言者極其辭﹐而必有所避就﹐非但以遠嫌而杜小人之口實也﹐道存焉矣。嫌已遠而小人無閒以指摘﹐則君之聽不熒﹐而言乃爲功於宗社。劉向憂王氏之勢盛而移漢﹐見之遠﹐慮之切﹐向死而漢亡﹐所系亦大矣哉﹗而於進言有未得者﹐故成帝𨿽感﹐而終不能庸﹐小人之黨﹐且有挾以上搖主聽而下惑人心。其言曰「王氏﹑劉氏且不並立﹐宜援近宗室。」斯豈向所宜言者乎﹖以事言之﹐劉氏之賢﹐無有踰於向者﹐樞筦之任﹐不歸王氏必歸向矣﹐未有斥人之姦而自任者也。且劉氏﹑王氏豈頡頏而並論以爭衰王者。頡頏而並論﹐婦人勃谿之說也﹔且假之以頡頏之名而王氏張。彼將曰﹕天下非彼則我也。況乎呂氏之禍﹐與吳﹑楚﹑淮南﹑燕﹑廣陵互相盈虛﹐則外戚反脣而相譏﹐豈患無辭哉﹖以道言之﹐選賢任能以匡扶社稷者﹐天下之公也。堯之舉禹﹑臯﹐禹之任稷﹑契﹐湯之托伊尹﹐髙宗之立傅說﹐文王之任閎﹑散﹐皆非懿親也。周道親親﹐而周﹑召以庸﹐管﹑蔡以誅﹔師尙父﹐邑姜之父﹐且以佐燮伐而位太師。王氏誠不可任﹐博求之天下﹐豈繄無賢﹔而必曰援近宗室﹐舉大義而私之一家﹐又豈五帝三王之道哉﹖向於是而失言矣。以爲獨任﹐則不可有自請之情﹕以爲博選宗室之賢﹐則歆之黨逆﹐向且不能保之於子﹐而況他乎﹖成帝悟而不終﹐羣姦聞而不憚﹐未必非向之言有以召之也。故進言者﹐匪道是循﹐徒以致寇﹐而可不愼哉﹗〖五〗漢諸王之以禽獸行廢者不一﹐漢廷無有能據道以處此者﹐而谷永能言之。其曰「帝王不窺人私﹐而春秋爲尊者諱。」此義行﹐迄乎東漢﹐穢徳不章。永之言﹐其利溥矣。夫人之有恥﹐自恥者也﹔恥心蕩而刑殺不能止﹐故知刑殺者﹐非可以善風俗﹑已禍亂者也。漢之於此﹐旣無家法以正之於先﹐而縱苛察之吏﹑告訐之小人﹑揚之於後。無他﹐忌侯王之疆﹐日思翦艾以圖安﹐而紈誇膏粱﹐卒投於阱而無從辧。嗚呼﹗惎如是矣﹐惡得不拱手而授之賊臣哉﹖以刑制淫而固不可制﹐假暗昧以鋤彊而只以自弱。谷永者﹐王氏之私人也﹐而慮能及此﹐故知永者﹐附權臣非有移鼎之心﹐寵利未忘﹐規一時之進取而已。漢能用之﹐亦何遽不爲贊治之臣乎﹖〖六〗老之戒在得﹐至於老而所需於天下者微矣﹐得奚足以亂其心哉﹖子孫之情長﹐而道義之气餒﹐引子孫之得爲已得﹐於是瀕死而不忘。張禹之初﹐與王根畢也﹐猶有生人之气也﹔慮及子孫﹐而行尸走肉﹐遂禍人之宗社﹐冒萬世之羞﹐朱云欲以齒劍而不慚。夫人爲不善而貽怨於子孫﹐誠不可爲也﹔身之無過﹐質之鬼神而不疚﹐則亦奚患哉﹖且夫禍福亦何常之有﹐假令王氏早敗﹐而按同惡之誅﹐禹之子孫﹐又能保其富貴乎﹖故禍福者﹐天也﹔失得者﹐人也﹔老而憂子孫﹐引天之吉凶以私之沒世﹐其愚不可療矣。成帝不輯折檻以旌朱云﹐則所以待禹者亦可知矣。禹且不自保﹐而況其子孫﹖〖七〗谷永非杜欽之比也﹐永𨿽無黨王篡漢之遠圖﹐而資王氏以榮寵﹐因爲之羽翼焉﹐與欽之誤合於小人﹑欲悔而不能也﹐其情畢矣。顧於此得人君聽言之道焉。永﹐王氏之私人也﹐其心﹐王氏之心也﹔若其言﹐則固成帝膏肓之藥石﹐可以起漢於死而生之也。夫王氏之固結而不解﹐帝忌之而不能黜﹐豈非以躬耽淫侈﹐畏昌邑之罰﹔而內護趙﹑李﹐外庇張放﹑淳於長之私心﹐有所恧縮﹐而倒授以權哉﹖寵驕妒之妾﹐飲食倖臣之家﹐加賦重斂以緃遊﹐而失百姓之心﹐是持宗社以遺人之道也。使帝感永之言﹐悔過自艾﹐正己齊家而憂社稷﹐賢臣進﹐庶務理﹐民情悅以戴漢而不忘﹔權姦之謀自日以寢﹐而豈必誅戮放廢以傷母氏之心乎﹖故曰「君子不以人廢言。」永之諫不行﹐𨿽忘軀憂國之臣與姦賊爭死生而無救於禍敗。則讀永書者﹐勿問其心可也。〖八〗何武欲分宰相之權而建三公﹐自成帝垂及東漢﹐行之二百餘年﹐至曹操而始革。丞相﹐秦官也﹔三公﹐殷﹑周之制也。古者合文武爲一塗﹐故分論道之職爲三﹔秦以相治吏﹐以尉治兵﹐文武分﹐而合三公之官於一相。漢置相﹐而閫政專歸於大將軍﹐承秦之分﹐而相無戎政之權﹐大將軍總經緯之任。故何武有戒心焉﹐分置三公﹐以大司馬參司空﹑司徒之閒﹐冀以分王氏之權。乃名乍易而實不可更﹐莽之終以大司馬篡也﹐亦其流極重而不可挽也。然而武之法行之終代而不易者﹐以防微杜漸之術﹐固人主之所樂用也。若以古今之通勢而言之﹐則三代以後﹐文與武固不可合矣﹐猶田之不可復井﹐刑之不可復肉矣。殷﹑周之有天下也以戎功﹐其相天子者皆將帥。伊尹﹑周公﹐始皆六軍之長也。以將帥任國政﹐武爲尙而特緣飾之以文﹔是取武臣而文之﹐非取文臣而武之也。列國之卿﹐各以軍帥爲執政﹐惇詩書﹐說禮樂﹐文之於旣武之後﹐秉周制也。所以必然者﹐三代寓兵於農﹐兵不悍﹐而治民之吏卽可以治兵。其折衝而敵愾者﹐一彼一此﹐疆場之事﹐甲未釋而幣玉通﹐非有獷夷大盜爭存亡於鋒刃之下者也。而秦﹑漢以下不然﹐則欲以三公制封疆原野之生死﹐孰勝其任而國不爲之敝哉﹖則漢初之分丞相將軍爲兩塗﹐事隨勢遷﹐而法必變。遵何武之說﹐不足以治郡縣之天下固矣。特漢初之專大政以大將軍﹐而丞相僅承其意指﹐如田千秋﹑楊敞﹑韋玄成﹑匡衡﹐名爲公輔﹐奉權臣以行法﹐則授天下於外戚武臣之手﹐而禍必滋。故武之說﹐可以救一時之欹重﹐而惜乎其言之晚也﹗相不可分也﹐將相不可合也﹐漢以後之天下﹐以漢以後之法治之﹐子曰「所損益﹐可知也。」〖九〗成﹑哀之世﹐所可任爲大臣者﹐王嘉而已矣。師丹之視翟方進﹐尋丈之閒耳﹐皆以其身試權姦之好惡而不能出其樊籠﹐卽有所欲言﹐而必資以自達也。師丹之劾董弘﹐何武之援王莽﹐屈於時之所尙﹐而不得不爲之羽翼。無他﹐王﹑傅二女主交相起伏﹐漢已無君與大臣久矣。方進之附淳於長也﹐欲與王氏忤﹐而長固王后之姊子也﹔長之不類﹐尢出諸王之上﹐資之以與諸王抗﹐而方進之欲不死也奚能﹖熒惑之變﹐駕言移禍於宰相﹐王氏之嫉也深﹐𨿽微熒惑﹐方進其能免乎﹖武與丹浮沈於積陰之閒﹐一彼一此﹐小有所效﹐而俱爲女主效妒媢之功﹐其不被顯戮﹐幸爾。嗚呼﹗至於成﹑哀之季而無可爲矣﹑君子愼所趨以自全﹐辭大位而不居﹐其庶幾乎﹗一受其事﹐則非如王嘉之必死以自靖﹐而負咎於天人也﹐必不可浣。莊生曰「遊羿之彀中。」謂此時也。遊其彀中而死焉﹐君子之徒也﹔遊其彀中而免焉﹐小人之徒也﹔遊其彀中﹐避死而得死焉﹐刑戮之民也。愼之﹗

◎哀帝〖一〗人之能爲大不韙者﹐非其能無所懼也﹐惟其能無所恥也。故血气之勇不可任﹐而猶可器使﹔惟無所恥者﹐國家用之而必亡。成帝欲用孔光爲丞相﹐刻侯印書贊而帝崩﹐是日光於大行前拜受丞相博山侯印綬﹐汲汲然惟恐緩而攺圖﹐一如乞者之於墦閒﹐惟恐其餕之不余﹐而遽長跽以請也。張放者﹐幸臣也﹐帝崩﹐且思慕哭泣而死﹐而光矯凶爲吉﹐犯天下之惡怒﹔然且卒無惡怒之者﹐光豈能不懼哉﹖冥然無恥﹐而人固容之也。始爲廷尉﹐則承王莽之指﹐鴆殺許後﹐若無所懼也﹐而實無可懼也﹔莽爲內主﹐天下無有難之者也。旣則議爲傅太后築別宮﹐力請逐傅遷歸故郡﹐抗定陶王之議﹐奪其立廟京師﹐若無所懼也﹐而非無所懼也﹔內主有人﹐羣臣相保﹐故師丹獲不測之禍﹐而光自若也。恥心蕩然﹐而可淸可濁﹐無不可爲﹐以得寵而避辱。王嘉瀕死﹐猶對獄吏曰「賢孔光而不能進。」亦惡知光之譖其迷國罔上﹐陷嘉於死﹐機深不測也哉﹖而嘉云然者﹐其兩端詭合以誘嘉﹐抑可知已。拜謁迎送﹑執臣主之禮於董賢者﹐光也﹔莽旣乘權﹐去賢如敝屣者﹐光也﹔拱手以天下授之賊臣﹐幸早死而不與佐命之賞者﹐光也﹔莽旣誅﹐猶無有聲言其惡以殄其世者﹐光也。嗚呼﹗人苟自盡喪其恥﹐則弒父與君而罪不及﹐亦險矣哉﹗有國者不辧之於早﹐徒忌鷙悍之疆臣﹐而容厚顏之鄙夫﹐國未有不喪者也。故管子曰﹕廉恥﹐國之維也。〖二〗限田之說﹐董仲舒言之武帝之世﹐尙可行也﹐而不可久。師丹乃欲試之哀帝垂亡之日﹐卒以成王莽之妖妄﹐而終不可行。武帝之世可行者﹐去三代未遠﹐天下怨秦之破法毒民而幸攺以復古﹔且豪彊之兼並者猶未盛﹐而盤據之情尙淺﹔然不可久者﹐暫行之而弱者終不能有其田﹐彊者終不能禁其兼也。至於哀帝之世﹐積習已久﹐彊者怙之﹐而弱者亦且安之矣﹔必欲限之﹐徒以擾之而已矣。治天下以道﹐未聞以法也。道也者﹐導之也﹐上導之而下遵以爲路也。封建之天下﹐天子僅有其千里之畿﹐且縣內之卿士大夫分以爲祿田也﹔諸侯僅有其國也﹐且大夫士分以爲祿田也﹔大夫僅有其采邑﹐且家臣還食其中也﹔士僅有代耕之祿也﹐則農民亦有其百畝也﹔皆相若也。天子不獨富﹐農民不獨貧﹐相仿相差而各守其疇。其富者必其貴者也﹐且非能自富﹐而受之天子﹑受之先祖者也。上以各足之道導天下﹐而天下安之。降及於秦﹐封建廢而富貴擅於一人。其擅之也﹐以智力屈天下也。智力屈天下而擅天下﹐智力屈一郡而擅一郡﹐智力屈一鄕而擅一鄕﹐莫之教而心自生﹑習自成﹔乃欲芟夷天下之智力﹐均之於柔愚﹐而獨自擅於九州之上﹐𨿽日殺戮而只以益怨﹐彊豪且詭激以脇愚柔之小民而使困於田。於是限之而可行也﹐則天下可徒以一切之法治﹐而王莽之化速於堯﹑舜矣。限也者﹐均也﹔均也者﹐公也。天子無大公之徳以立於人上﹐獨滅裂小民而使之公﹐是仁義中正爲帝王桎梏天下之具﹐而躬行藏恕爲迂遠之過計矣。況乎賦役繁﹐有司酷﹐裏胥橫﹐後世願朴之農民﹐得田而如重禍之加乎身﹐則疆豪之十取其五而奴隸耕者﹐農民且甘心焉。所謂「上失其道民散久矣」者也。輕其役﹐薄其賦﹐懲有司之貪﹐寬司農之考﹐民不畏有田﹐而疆豪無挾以相並﹐則不待限而兼並自有所止。若窳惰之民﹐有田而不能自業﹐以歸於力有餘者﹐則斯人之自取﹐𨿽聖人亦無如之何也。〖三〗成﹑哀之世﹐漢豈復有君臣哉﹗婦人而已矣。彭宣﹑何武﹑唐林﹐皆所謂錚錚者也﹐而所爭者﹐僅一傳喜之去畱而已。哀帝之初﹐傅氏與王氏爭而傅氏勝﹔哀帝之亡﹐王氏與傅氏爭而王氏勝。勝者乘權﹐而不勝者憤﹔二氏之榮枯﹐舉朝野而相激以相訟﹐悲夫﹗當傅遷之傾邪﹐而推喜以抑遷﹐亦何異乎王根﹑王立之驕橫而推莽邪﹖其言曰「喜﹐傅氏賢子﹐議論不合而退﹐百寮莫不恨之。」傅氏之賢子﹐何當於天下之安危﹑劉宗之存亡﹐而百寮何所容其恨﹖又何異乎王莽﹑王仁之就國﹐而天下多冤王氏者。傅喜幸而未敗爾。莽之廢﹐吏民叩闕而訟冤﹐賢良對策而交獎﹐僞謙所誘﹐人心翕歸﹐而賢者不免﹐且較喜而彌甚。喜之賢﹐其孰信之﹖以四海之大﹐豈繄無人可托孤寄命者﹐惟區區王﹑傅二嫗之愛憎是爭。嗚呼﹗率天下而奔走於閨房之頻笑﹐流俗之溺流而不反如是哉﹗故聖王之治﹐以正俗爲先﹐以辧男女內外之分爲本。權移於婦人﹐而天下沈迷而莫能自拔﹐孰爲爲之而至此極﹗元後之陰狡﹐成帝之昏愚﹐豈徒召漢室之亡哉﹖數十年中原無丈夫之气﹐而王莽之亂﹐暴骨如山矣。〖四〗歷成﹑哀﹑平之三季﹐環朝野而如狂﹐所僅能言人之言者﹐一李尋而已﹐其他皆所謂人頭畜嗚也。尋推陰陽動靜之義﹐昌言母后之不宜與政﹐豈徒以象數徵吉凶哉﹖天地之經﹐治亂之理﹐人道之別於禽獸者﹐在此也。婦人司動而陰乘陽﹐陽從陰﹐履霜而冰堅﹐豕孚而蹢躅。天下有之﹐天下必亡﹔國有之﹐國必破﹔家有之﹐家必傾。父子﹑君臣﹑兄弟﹑朋友之倫﹐以之而泯﹔厚生﹑正徳﹑利用之道﹐以之而蔑。故曰﹕尋之言﹐言人之言﹐而別於禽獸也。婦者﹐所畜也﹔母者﹐所養也﹔失其道﹐則母之禍亦烈矣﹐豈徒婦哉﹖夫國有君子﹐國可不亡。尋昌言之無誅﹐而不能救漢之亡﹐又何也﹖尋非其人也。陰之幹陽﹐其變非一。女子之幹丈夫也﹐鬼之幹人也﹐皆陰之幹陽也。尋知乾之剛﹑陰之靜矣﹐鬼亦陰也﹐靜以聽治於人者也。顧其識不及此﹐聽甘忠可﹑夏賀良之邪說﹐惑上以妖﹐終以貶死燉煌﹐爲天下笑﹔則亦以陰干陽﹐等於婦人之煽處爾。載鬼一車﹐而欲懲負塗之豕﹐奚其可﹖故陰陽動靜之理大矣﹐其變繁矣﹐其辧嚴矣。立人之道以匡扶世教﹐無一而可苟焉者也。〖五〗治河之策﹐賈讓爲千古之龜監﹐而平當之數言決矣。當言「經義有決河深川﹐而無隄防壅塞之文」。此鯀所以殛﹐禹所以興﹐而以堯﹑舜之聖﹐不能與橫流之水爭勝者也。讓言「古之立國者﹐必遺川澤之分﹐度水勢所不及」。殷所以世有河患﹐而盤庚奮然依山以避災﹐無他﹐惟無總於貨寶而已。細人之情﹐怙田廬之利﹐貪瀕河之土﹐動天下以從其欲﹐貽沈沒於子孫﹐而偸享其利﹐旣古今之通獘矣。而後世之謀臣﹐要君勞民以陻塞逆五行之敍者﹐其不肖之情有二焉﹕其所謂賢者﹐竭民力﹐積一簣以障滔天而暫遏之﹐瀕河之民﹐且歌謠而禱祀焉﹐遂以功顯於廷﹐名溢於野﹐故好事者踵起以嘗試而不絕。其不肖者﹐則公帑之出納﹐浩煩而無稽﹐易爲侵牟﹔民夫之賃傭﹐乘威以指使﹐而乾沒任意﹔享其利而利其災﹐河濱之士大夫與其愚民及其姦胥﹐交起以贊之﹐爲危詞痛哭以動上聽。宜乎自漢以來﹐千五百年﹐奔走天下於河﹐言滿公車﹐牘滿故府﹐疲豫﹑兗﹑徐三州之民﹐供一河之溪壑﹐而一旦潰敗﹐胥爲魚鼈﹐而但咎陻塞之不固也。可悲矣夫﹗古今之異者﹐南北之殊流耳﹐其理勢則一也。繇讓之言而推其利病之原﹐非河之病民﹐而民之就河貪利以觸其害耳。貪退灘之壤﹐民有其土而國有其賦﹐鋒端之蜜截舌﹐而甘之者不卹也。使能通百年之算﹐念天下之廣﹐猶是民也﹐徙之而於國無傷﹐其愈於陻塞疲役之貧勞困斃與潰決之漂蕩淹溺也﹐孰爲利害哉﹖數千年而不出鯀之覆轍﹐君不明﹐而貪功嗜利之臣民﹐積習而不可破﹐平當之言﹐賈讓之策﹐縣巨燭於廣廷﹐而昧者猶擿埴以趨也﹔不亦悲乎﹗〖六〗谷永請諱諸侯王之獸行﹐以全人道之恥﹐議之正者也﹔耿育請揜趙昭儀殺皇子之惡﹐以隱成帝之惑﹐議之不正者也﹔二說相似而貞邪分﹐精義以立法﹐不可不辧。永之正者﹐凱風之不怨也﹔育之不正者﹐小弁之怨也。淫妒之嬖妾﹐操刃以絕祖宗之胤冑﹐而曲爲之覆﹐天子之子﹐不死於妖嬖者﹐其餘幾何哉﹗春秋成而亂臣賊子懼﹐故書「文姜遜於齊」﹑「哀姜遜於邾」﹐以昭大義﹐而不以逐母爲嫌。昭儀之惡﹐宗廟所不容﹐況非嫡後君母﹐而可縱之乎﹖甚哉﹐育之言誖也﹐曰「知陛下有賢聖通明之徳﹐廢後宮就館之漸﹐絕微嗣以致位」。是成帝戕父子之恩以爲未然之迂圖﹐其孰信之﹖育若曰「昭儀不殺皇子﹐則哀帝不得而立」﹐以蠱帝心而縱妖嬖。是哀帝本不與於篡弒之謀﹐而育陷之使入也。春秋嚴黨賊之誅﹐哀帝不能免﹐而育之罪不可逭矣。解光問罪之爰書不伸﹐趙氏宮官之大罰不正﹐宮闈肆毒於社稷而莫之問﹐故元後黨王莽以弒平帝﹑廢孺子﹑而無所顧忌。胡三省者﹐乃謂其合春秋「爲尊者諱」之義。邪說張﹐而賈繼春資之以讎其庇李選侍之姦。淸議不明﹐非一時一事之臧否已也。〖七〗鮑宣七亡七死之章﹐陳漢必亡之券以儆哀帝﹐正本之論也。王莽之姦姦而愚﹐非有操﹑懿之才﹐其於國又未有劉裕之功﹐輕移於衽席之上而莫之禁﹐莽其何以得此哉﹖惟民心先潰於死亡﹐而莽以私恩市之也。藉非成帝之耽女寵﹐哀帝之暱頑童﹐縱其鬻吏賊民而蠱民以寇攘﹐莽亦上官桀﹑霍禹之續爾﹐而漢祚奚其亡﹖張放﹑淳於長﹐王氏之先驅也﹔傅遷﹑董賢﹐王氏之勸駕也﹔曹爽﹑何晏﹐司馬懿之嚆矢也﹔李林甫﹑楊國忠﹐安祿山之前茅也﹔蔡京﹑童貫﹑史彌遠﹑賈似道﹐女直﹑蒙古之倀鬼也﹔而非君之溺於寵樂以忘民之死也不成。不然﹐孔光﹑揚雄之流﹐亦嘗與聞名教﹔而宗室羣臣以及四海之民﹐豈遽能以片餌誘嬰克而輒棄其母乎﹖故宣陳亟救死亡之言﹐知探本矣﹐愈於劉向之欲挽橫流而堙諸其下也。𨿽然﹐宣之言猶有病焉﹐後世言事之臣﹐增闇主之疑而授姦臣以傾妒之口實﹐皆此繇也。宣言「愼選舉﹐大委任﹐以儆官邪﹐而免民於死亡。」是矣。勿亦姑言賢者之當任﹐以聽人主之自擇﹐待有問焉﹐而後可臚列傅喜﹑何武﹑孔光﹑彭宣﹑龔勝之賢以告﹐未晚也。今乃不然﹐若天子之左石一惟其所建置﹐而君不得以司取捨之權﹐眾不得以參疇咨之議﹐則偪上有嫌﹐而朋黨之謗興。且喜﹑武諸人皆大臣也﹐自不能邀人主之知而安其位﹐宣能以疏遠片言取必於同昏之廷乎﹖知不可得而故言之﹐授姦人以背憎之資﹐石介遇明主而激黨禍﹐況庸君佞倖權姦交亂之天下哉﹗進言者不知其道﹐徒以得後世之稱而無益於時﹐皆此一時之气矜爲之也。又況宣所稱者﹐龔勝而外﹐吾未見有大臣之操焉。孔光巨姦而與於淸流﹐宣失言矣。盈廷之士气﹐漢室之孤忠﹐惟一王嘉﹐而不能訟其屈抑。然則鮑宣者﹐亦一時气激之士﹐而未足以勝匡主庇民之任者乎﹗〖八〗易曰「伏戎於莽﹐三歲不興。」不興者﹐慮其興之辭也。三歲而不興﹐逮其興而燎原之焰發於俄頃矣。哀帝崩﹐元後一聞之﹐卽日駕之未央宮﹐馳召王莽﹐詔諸發兵符節﹑百官奏事﹑中黃門﹑期門兵﹑皆屬莽。此髙帝馳入趙壁奪韓信﹑張耳軍之威權﹐後以一老嫗斷然行之﹐雷迅風烈而無疑畏﹔其提攜劉氏之天下授之王氏﹐在指顧之閒耳。非伏之三歲﹐爪牙具而羽翼成﹐安能爾哉﹖甚矣﹐悍婦之威﹐英雄所不能決﹐帝王所不能持﹐而指麾輕於鴻毛﹐至此極也﹗司馬懿之殺曹爽﹐劉裕之克劉毅﹐朱溫之爭李克用﹐大聲疾呼﹑深慮陰謀﹑頳顏流汗﹑喋血以爭而僅得者﹐元後偃息談笑而坐收之。故莽有伏戎藏於平蕪蔓艸之中﹐無有險阻之形而不可測也。三歲伏而一旦興﹐有國者可不戒哉﹗〖九〗何武以忤王莽而死﹐可以爲社稷之臣乎﹖未也。武與公孫祿謀云「呂﹑霍﹑上官幾危社稷﹐不宜外戚大臣持權。」此漢室存亡之紐也。乃當其時﹐內而元後爲伏莽之戎﹐外而孔光爲翼戴之姦﹐武僅以孤立之勢撲始然之火﹐旣處於不敵之數矣。國之安危﹐身之生死﹐徒藉於一言﹐而言非可恃也﹐所恃者浩然之气勝之耳。公孫祿豈可終保者哉﹖而與之更相稱說﹐武舉祿﹐祿卽舉武﹐標榜以示私﹐授巨姦以朋黨之譏﹐則气先餒而惡足以勝之﹗祿惟詭隨﹐乃以幸免﹔武不欲爲祿之詭隨矣﹐則足以殺其軀而已矣。心不可質鬼神﹐道不可服小人﹐出沒於寵辱之中﹐而欲援己傾之天下﹐以水濺沸膏﹐欲息其燄而燄愈烈﹐非直亡身﹐國因以喪﹐悲夫﹗〖一○〗平當﹑彭宣皆見稱於班固﹐宣未可與當並論也。當臨受侯封﹐臥病不起以固辭之﹐知世不可爲﹐郁邑以死﹐可謂知恥矣。當之在位﹐丁﹑傅持權﹐而史稱帝𨿽寵任丁﹑傅﹐而政自己出﹐異於王氏﹔則當逡巡以死﹐而不忝無實之封﹐於自守之道未失也。若宣者﹐位司空爲漢室輔﹐王莽殺兩後﹐誅異己﹐腹心爪牙交布朝廷﹐而元後爲國賊之內主﹐此正宣肝腦塗地﹑激天下忠烈之气﹑以救一綫之危者﹐而爲全軀﹑保妻子之謀﹐謝不能以引退﹐尙足爲人臣子乎﹖龔勝﹑邴漢且猶在梅福之下﹐所任異也﹐而況宣位三公之重哉﹖宣者﹐與董賢﹑孔光並居臺輔而不慙者也﹐其生平可知矣。班固曰「見險而止。」率天下以疾視君父之死亡而不卹﹐必此言夫﹗

◎平帝〖一〗元壽二年六月﹐哀帝崩﹐明年正月﹐益州貢白雉﹐羣臣陳莽功徳﹐號安漢公﹐天下卽移於莽。以全盛無缺之天下﹐未浹歲而遷﹐何其速也﹗上有闇主而未卽亡﹐故桓﹑靈相踵而不絕﹔下有權姦而未卽亡﹐故曹操終於魏王﹔司馬懿殺曹爽﹑奪魏權﹐歷師﹑昭迄炎而始篡天下者﹐待一人以安危﹐而一人又待天下以興廢者也。惟至於天下之風俗波流簧鼓而不可遏﹐國家之勢﹐乃如大隄之決﹐不終旦潰以無餘。故莽之篡如是其速者﹐合天下奉之以篡﹐莽且不自意其能然﹐而早已然也。莽之初起﹐人卽仰之矣﹔折於丁﹑傅﹐而訟之者滿公車矣﹔元後拔之廢置之中﹐而天下翕然戴之矣。固不知莽之何以得此於天下﹐而天下糜爛而無餘﹐如疫癘之中人﹐無能免也。環四海以狂奔﹐氾濫滔天﹐而孰從挽之哉﹖夫失天下之人心者﹐成﹑哀之淫悖爲之﹐而蠱天下之風俗者不在此。宣﹑元之季﹐士大夫以鄙夫之心﹐挾儒術以飾其貪頑。故莽自以爲周公﹐則周公矣﹔自以爲舜﹐則舜矣﹔周公矣﹐舜矣﹐無惑乎其相騖如狂而戴之也。當僞之初起也﹐匡衡﹑貢禹不度徳﹐不相時﹐捨本逐末﹐興明堂辟雍﹐仿周官飾學校於衰淫之世﹔孔光繼起爲僞之魁﹐而劉歆諸人鼓吹以播其淫響。而且經術之變﹐溢爲五行災祥之說﹔陽九百六之數﹐易姓受命之符﹐甘忠可𨿽死而言傳﹐天下翕然信天命而廢人事﹐乃至走傳王母之籌而禁不能止。故莽可以白雉﹑黃龍﹑哀章銅匱惑天下﹐而愚民畏天以媚莽。則劉向實爲之俑﹐而京房﹑李尋益導之以浸灌人心﹐使疾化於妖也。子曰「無爲小人儒。」儒而小人﹐則天下無君子﹔故龔勝﹑邴漢﹑梅福之貞﹐而無能以死衛社稷﹐非畏禍也﹐畏公議之以悖道違天加己也。小人而儒﹐則有所緣飾以無忌憚﹔故孔光諸姦﹐施施於明堂辟雍之上而不慚。莽之將授首於漢兵﹐且以孔子自擬﹐愚昧以爲萬世笑而不疑。傳曰「國有道﹐聽於人﹔國無道﹐聽於神。」古之聖人﹐絕地天通以立經世之大法﹐而後儒稱天稱鬼以疑天下﹐𨿽警世主以矯之使正﹐而人气迷於恍惚有無之中以自亂。卽令上無闇主﹐下無姦邪﹐人免於饑寒死亡﹐而大亂必起。風俗淫﹐則禍眚生於不測﹐亦孰察其所自始哉﹖漢之僞儒﹐詭其文而昧其眞﹐其淫於異端也﹐巫史也﹐其效亦旣章章矣。近世小人之竅儒者﹐不淫於鬼而淫於釋﹐釋者﹐鬼之精者也。以良知爲門庭﹐以無忌憚爲蹊徑﹐以墮廉恥﹑捐君親爲大公無我。故上鮮失徳﹐下無權姦﹐而萍散波靡﹐不數月而奉宗社以貽人﹐較漢之亡爲尢亟焉。小人無憚之儒﹐害風俗以陸沈天下﹐禍烈於蛇龍猛獸﹐而幸逸其誅。有心者﹐能勿伸斧鉞於定論乎﹖〖二〗君子之道以經世者﹐惟小人之不可竅者而已﹔卽不必允協於先王之常道而可以經世﹐亦惟小人之所不可竊者而已。君子經世之道﹐有質有文。其文者﹐情之已深﹐自然而昭其美者也。抑忠信已浹於天下﹐天佑而人順之﹐固可以緣飾而增其華者也。是則皆質之餘﹐而君子不恃之以爲經世之本。於是而小人竊之﹐情隱而不可見﹐天命人心不能自顯﹐則竊而效之﹐亦遂以爲君子之道在於此而無慚。然則小人之所可竊者﹐非君子之尙﹐明矣。封建﹑井田﹑肉刑﹐三代久安長治﹐用此三者﹐然而小人無能竊也。何也﹖三者皆因天因人﹐以趣時而立本者也。千八百國各制其國﹐而漢之王侯僅食租稅﹔五刑之屬三千﹐而漢髙約法三章﹔田畝之稅十一﹐而漢文二十稅一﹐復盡免之﹔小人無能竊也。何也﹖𨿽非君子之常道﹐然率其情而不卹其文﹐小人且惡其害已而不欲效也﹐非文也。七月之詩﹐勸農之事也﹐而王莽竊之﹐命大司農部丞十三人﹑人部一州﹑以勸農桑﹐似矣。養生﹑送死﹑嫁娶﹑宮室﹑器服之有制﹐禮之等也﹐而王莽竊之﹐定制度吏民之品﹐似矣。若此類﹐君子之道蓋有出於是者﹔而小人不損其欲﹐不勞其力﹐不妨其惡﹐持空文﹐立苛禁﹐一旦以君子之道自居而無難。則以此思之﹐君子經世之大猷不在此﹐明矣。何也﹖農桑者﹐小民所自勸也﹐非待法而驅也。制度者﹐士大夫遵焉﹐庶人所弗能諭﹐惟國無異政﹐家無殊俗﹐行之以自然耳﹐非一切之法限之不得而繼之以刑者也。然而竊仿之而卽似﹐𨿽不效而可以自欺﹐遂以施施於天下曰﹕吾旣以行君子之道矣。故文者﹐先王不容已﹐而世有損益﹐初不使後世效之者也。承百王之敝﹐而仍有首出庶物之功名﹐乃能立髙明闊遠之崖宇﹐而小人望之如天之不可企及。無他﹐誠而已矣。誠則未有可竊者也。〖三〗天下相師於僞﹐不但僞以迹也﹐並其心亦移而誠於僞﹐故小人之誠﹐不如其無誠也。誠者﹐虛位也﹔知﹑仁﹑勇﹐實以行乎虛者也。故善言誠者﹐必曰誠仁﹑誠知﹑誠勇﹐而不但言誠。陵陽嚴詡﹐當王莽之世﹐以孝行爲官﹐任潁川守﹐謂掾史爲師友﹐有過不責﹐郡事大亂。王莽徵爲美俗使者﹐詡去郡時﹐據地而哭﹐謂已以柔徵﹐必代以剛吏﹐哀潁川之士類必罹於法。此其呴沫之仁﹐蓋亦非僞托其迹也。始於欲得人之歡心﹐而與人相暱﹐爲之熟﹐習之久﹐流於輭媚者浸淫已深而不自覺。蓋習於莽之僞俗﹐日蒸月變﹐其羞惡是非之心﹐迷復而不返。乃試思其泣也﹐涕淚何從而隕﹖則詰之以僞﹐而詡不服﹔欲謂之非僞﹐而詡其能自信乎﹖嗚呼﹗僞以迹﹐而公論自伸於迹露之日﹔僞以誠﹐而舉天下以如狂﹐莫有能自信其哀樂喜怒者﹐於是而天理﹑民彜澌滅盡矣。故天下數萬蚩蚩之眾﹐奔走以訟莽稱莽而翕然不異﹐夫豈盡無其情而俱爲利誘威脇哉﹖僞中於心腎肺腸﹐則且有前刀鋸﹑後鼎鑊而不卹者。蔡邕之歡董卓﹐姚崇之泣武瞾﹐發於中而不能自已。甚哉﹐誠於僞之害人心﹐膏肓之病﹐非藥石之所能攻也。〖四〗陳涉﹑吳廣敗死而後胡亥亡﹔劉崇﹑翟義﹑劉快敗死而後王莽亡﹔楊玄感敗死而後楊廣亡﹔徐壽輝﹑韓山童敗死而後蒙古亡﹔犯天下之險以首事﹐未有不先自敗者也。亂人不卹其死亡﹐貞士知死亡而不畏﹐其死亡也﹐乃暴君篡主相滅之先徵也﹐先死以殉之可矣。勝﹑廣﹑玄感﹑壽輝﹑山童﹐皆挾徼幸之心以求逞其志﹐非其能犯難以死爭天下者也﹔天將亡秦﹑隋﹑蒙古而適承其動機也。二劉﹑翟義不忍國讎﹐而奮不顧身﹐以與逆賊爭存亡之命﹐非天也﹐其志然也﹔而義尢烈矣。義知事不成而忘其死﹐智不逮子房而勇倍之矣。當莽之篡﹐天下如狂而奔赴之﹐孔光﹑劉歆之徒﹐援經術以導諛﹐上天之神﹐虞舜之聖﹐周公之忠﹐且爲羣不逞所誣而不能白。義正名其賊﹑以號召天下於魔魅之中﹐故南陽諸劉一起﹐而莽之首早隕於漸臺。然則勝﹑廣﹑玄感﹑山童﹑壽輝者﹐天貿其死以亡秦﹑隋﹔而義也﹑崇也﹑快也﹐自輸其肝腦以拯天之衰而伸莽之誅者也。不走而死﹐義尢烈哉﹗

◎王莽〖一〗王莽未滅﹐而劉歆先殺﹐歆未死而族先滅﹐哀哉﹗劉向之澤不保其子孫﹐而從學之門人與俱燼也。甄丰也﹐王舜也﹐皆推戴莽以分膏潤者也。鬼奪其魄﹐而丰以亂誅﹐舜以悸死﹐於是而知鬼神之道焉。推戴已成而心不自寧﹐此心之動﹐鬼神動之也﹐二气之良能所見幾而不可揜也﹔故皆不得其死﹐而歆之罰爲尢酷焉。易曰「小人而乘君子之器﹐盜思奪之矣。」歆小人也﹐蒙父向之餘烈﹐自命於儒林﹐以竅先王之道﹔君子之器﹐其可乘乎﹖貌君子而實依匪類者﹐罰必重於小人。聖人之學﹐天子之位﹐天之所臨﹐皆不可竊者也。使天下以竊者爲君子﹐而王道斬﹑聖教夷﹐姚樞許衡之幸免焉﹐幸而已矣。〖二〗嚴尢之諫伐匈奴﹐爲王莽謀之則得爾﹐而後世亟稱之爲定論﹐非也。莽之召亂﹐自伐匈奴始﹐欺天罔人﹐而疲敝中國﹐禍必於此而發。尢不敢言莽不可伐匈奴﹐而言匈奴不可伐﹐避莽之忌而諱之﹐豈果如蟁蝱之幸不至前﹐無事求諸水艸之藪以撲之哉。秦之毒天下而亡﹐阿房也﹐驪山也﹐行遊無度而誅殺不懲也﹔非築城治障斥遠匈奴之害也。漢武之疲敝天下﹐建章也﹐柏梁也﹐禱祠祈僊而馳驅海嶽也﹐貪一馬而興萬里之師也﹔非埽幕南之王庭以翦艾匈奴之害也。秦得天下於力戰﹐民未休息。而築戍之役暴興﹐則民怨起。漢承文﹑景休息之餘﹐中國無事﹐而乘之以除外偪之巨猾﹐故武帝之功﹐至宣﹑元而收﹐垂及哀﹑平﹐而單於之臣服不貳。莽之得天下更悖於秦﹐而亟用其不知兵之赤子﹐是其爲秦之續也﹐必劇於秦﹐尢心知之而不敢訟言耳。豈可以爲定論而廢漢武之功哉﹖兵者﹐毒天下者也﹐聖王所不忍用也。自非鱗介爪牙與我殊類﹐而幹我藩垣﹐絕我人極﹐不容已於用也﹐則天下可以無兵。故莽之聚兵轉饟以困匈奴﹐爲久遠計者﹐未嘗非策。而嚴尢之欲深入霆擊也﹐亦轉計之謬焉者。莽非其人﹐莽之世非其時﹐故用莽之術而召天下之亂。自非莽也﹐尢之策﹐與趙普之棄燕﹑云也均﹐偸安一時﹐而禍在奕世矣。〖三〗西漢之亡也﹐龔勝﹑薛方﹑郭欽﹑蔣詡﹑陳咸﹐皎然不辱﹐行迹相侔﹐而未可等也。薛方詭辭以免﹐何以處夫嚴光﹑周黨際盛世而隱者乎﹖君子名之必可言也﹐言可孫而不可誣。謂王莽爲唐﹑虞﹐則唐﹑虞矣﹐謀諸心﹐出諸口﹐方亦何以自安乎﹖莽之逆以僞﹐而不足以延﹐苟有識者﹐無不知也﹐知之則必避之矣。避臣莽之誅於他日﹐抑避忤莽之禍於當時﹐方之工於術也﹐其得與龔勝齒哉﹖視紀逡﹑兩唐而慧焉者爾。欽﹑詡則可謂自好矣。咸謝病不應﹐辭亦孫矣﹐而悉收漢之律令書文壁藏之﹐豈徒以俟漢氏中興之求哉﹖誠有不忍者矣。子之慕親也﹐愛其手澤﹔臣之戀主也﹐閔其典章﹔典章者﹐卽先王神爽之所在也﹐故以知咸有不忍之心也。嗚呼﹗勝以死自靖﹐咸以生存漢﹐惻怛之生心一也。微二子﹐吾孰與歸﹖〖四〗天下相習於怪﹐無不怪也。郅惲引天文曆數﹐上書王莽﹐令就臣位﹐復立漢室﹐可不謂怪乎﹖以莽之慘﹐無不可殺者﹐而惲免於死﹔莽誣天而以天誣人﹐故忌天而不加刑﹐惲故持之盈而發之無憚耳。惲以此故智﹐閉門不納光武而蒙賞﹐世皆驚其奇而偉其志操﹐而不知爲君子所必斥爲怪而不欲語者也。怪士不懲﹐天下不平。使明主戮之﹐而天下猶惜之。大經不正﹐庶民習於邪慝﹐流俗之論﹐以怪爲奇﹐若此類者眾矣。卷六◎後漢更始〖一〗爲名而有所推奉者﹐其志不堅﹔人爲名而尊己者﹐其立不固﹔項梁之立懷王﹐新市﹑平林之立更始是已。天下憤楚之亡而望劉氏之再興﹐人之同情也﹐而非項梁與張卬﹑王鳳﹑朱鮪之情也。懷王﹑更始不思其反﹐受其推戴而屍乎其位﹐名豈足以終系天下而戢桀驁者私利之心乎﹖懷王任宋義﹑抑項羽﹐而禍發於項氏﹔更始終恃諸將﹑而無與捍赤眉之鋒。徇不堅之志﹐立不固之基﹐疑之信之﹐無往而非召禍之門。嗚呼﹗其危也﹐非一旦一夕之故也。而士之處斯世也難矣﹗彼以名而立君﹐而我弗事焉﹐則世且責我以名義﹔順而與之﹐則今日之輸忱﹐且爲他日黨賊之地。荀彧所以退不保其身﹐進不全其節也。嬴氏之暴﹐楚之亡﹐莽之篡﹐漢之中絕﹐苟有心者﹐孰不憤焉﹖而斟酌於從違﹐在間不容髮之頃﹐一往之志﹐義未審而僕其生平。無他﹐不揣其實而爲名所動也。愼之哉﹗〖二〗力均則度義﹐義均則度徳﹔力可恃也﹐義可恃也﹐至於徳而非可以自恃矣。伯升果有天下之志﹐與更始力相上下而義相匹﹐則以徳相勝﹐而天下惡能去已﹖諸將之欲立更始﹐無亦姑聽之而待其自獘。如其不獘﹐則天且授之﹐人且歸之﹐而惡能與爭﹖如其獘﹐則姑順諸將之欲﹐自全於禍福之外﹐遵養以待時。故髙帝受巴﹑蜀﹑漢中之封﹐而待三秦之怨﹑三齊之反以屈項羽﹐而羽終屈。伯升不知出此﹐婞婞然與張卬﹑朱鮪爭﹐夫天下之大寶﹐豈有可自爭而自得者乎﹖其見害於諸將也﹐不揆而犯難也。李軼且扼腕而思害焉﹐況他人乎﹖〖三〗王莽旣誅﹐更始定都雒陽﹐赤眉帥樊崇將渠帥二十餘人入見﹐安危存亡之大機也﹐於此失之﹐而更始之亡決矣。定天下之紛亂者﹐規模有可素定而未可全定也。莽之未誅﹐漢之力全注於莽﹔莽平﹐羣盜方興而未戢﹐固其所不豫謀者。一旦而莽誅矣﹐釋其重憂而相慶以大定﹐猝然授以赤眉而不容其躊躕以審處﹐豫謀所不及矣。莽未誅﹐赤眉者﹐莽之赤眉也﹔莽已誅﹐赤眉者﹐漢之赤眉也。以新造之邦﹐代莽而受赤眉之巨難﹐周章失措而不知所裁﹔及其算失事敗﹐而後知前此之疏。當其時﹐气乍盈而易弛﹐機至速而難畱﹐善已亂者﹐俄頃定之而永靖﹐將謂其有不測之智勇﹐而不知非然也。神不偏注於所重﹐而固有餘力以待變也。故攖大敵﹐舉大事﹐謀大功﹐斂精專气以求成者之非難﹔而大敵已滅﹐大事已決﹐大功已就﹐正天人交相責﹐而艱難萃於一人之身﹐此則中材以下者所不及謀﹐而大有爲者立不拔之基﹐以應萬變之遷流﹐權不可設而道則不窮也。更始君臣﹐惡足以及此哉﹗其遣使諭降赤眉也﹐亦憂其不降耳﹔不知不降之不足憂﹐而降之之憂更大。然則無前定之道﹐無抑姑置赤眉而急自治﹔未能如聖哲之坐制於俄頃也﹐則無如緩之以俟其定。將天自有不測之吉凶﹐人自有猝然之離合﹐可降也而後降之﹐可討也而後討之﹐夫亦可謂因天乘時而順俟天命矣。其始也﹐無餘力以待之﹔其繼也﹐又弗能姑置焉﹔更始之亡﹐所以決於樊崇之入見也。〖四〗光武之拒更始﹐與昭烈之逐劉璋﹐一也﹔論者苛求昭烈﹐而捨光武﹐失其平矣。劉焉之於昭烈﹐分不相臨﹐光武則固受更始大司馬之命矣。更始起於漢室已亡之後﹐人戴之以嗣漢之宗社﹔劉焉當獻帝之世﹐坐視宗邦之陵夷﹐方且據土而自尊。則焉父子有可逐之罪﹐而更始無之。如曰更始不能安位而存漢﹐則璋之弱﹐又豈足以保三巴而不授之曹操乎﹖然則以忠信堅貞之義相責﹐而昭烈有辭﹐光武無辭矣。乃光武之不與篡逆同罰也﹐則固有說。更始之立﹐非光武兄弟之志也﹔張卬﹑朱鮪動搖人心而不能遏﹐則奉更始而君之﹐受其鈇鉞之賜﹐皆出於弗獲已﹐而姑以自全。君臣之義﹐生於人心者也。天下方亂﹐君臣未定﹐無適主之分義﹐同興討賊之師﹐勢均徳齊而志不屬。故更始不任爲光武之君﹐拒之而心固不疚。義非外也﹐信諸心者﹐無大疚焉斯可矣。惟然﹐則光武可逸不忠之罰﹐昭烈可釋不信之咎﹐皆非可執一切之信義以相糾者也﹐而於昭烈乎何誅﹖〖五〗更始不足以有爲﹐史極言之﹐抑有溢惡之辭。欲矜光武之盛而揜其自立之非﹐故不窮更始之惡﹐則疑光武之有慚徳也。乃若更始之亡也﹐則捨雒陽而西都長安也。當是時﹐赤眉在濮陽﹐城頭子路﹑力子都在河﹑濟間﹐力子都﹐後漢書任光傳作刁子都。通鑑注云﹕姓譜﹕力﹐黃帝佐力牧﹐漢有力子都。今從之。銅馬﹑大彤等賊在燕﹑趙﹐李憲在淮南﹐天下所岌岌未定者東方也。而遽避勞趨逸﹐欲擁關以自固﹐則天下深見其不可恃﹐而競扼其虛。顧欲長保故宮之富貴以自封殖﹐是猶狐兔倚窟以安﹐而韓盧騰躑於外﹐甫一出而必不免於獲也。王莽誅﹐關中無事﹐隗囂委宗族而從己﹔於斯時也﹐得一重臣如寇恂者﹐鎭撫長安而安集之﹐爲雒陽之根本﹐而都雒以彈壓山東﹐光武卽解體於河北﹐其能遽收河內﹑下河東而無所顧畏邪﹖赤眉已降之餘﹐不能馳騁任志如踐無人之境﹐必矣。蓋更始所任爲大臣者﹐類皆羣盜之長﹐貪長安之富盛﹐而藉口於復髙帝之舊業以爲廓淸﹔其錚錚小異如朱鮪﹑劉嘉﹑鮑永之流﹐亦不勝盈廷訿之論﹔則塞顚當之戶﹐耽燕雀之嬉﹐固其宜也。光武得士於崛起之中而任之﹐旣無盜賊之習气﹔及天下甫定﹐復不以任三公﹐而別用深識之士﹔虛建西都﹐而定宅雒陽﹐以靖東方之寇﹔皆懲更始之失而反其道。老子曰「不善人﹐善人之資。一更始之失﹐光武之資也。」〖六〗匈奴之禍﹐至元﹑成之世而大息矣。東漢之初﹐因盧芳而大爲中國害﹐非徒王莽之激之﹐抑更始挑之也。更始尸位於關中﹐赤眉橫行於曹﹑濮﹐蕭王異志於河北﹐公孫述割據於巴﹑蜀﹐斯時也﹐豈有徳有威足以及匈奴﹔而輕以一介之使﹐循故事以求匈奴之順己﹐召其侮而授之以嫚詞﹐自取之矣。故嚴尢之諫﹐爲王莽言也。伐之不可﹐和之不能﹐夷狄焉知仁義﹐勢而已矣。更始之勢﹐曾莽之不若﹐而欲匈奴修呼韓邪之已事﹐不度徳﹐不量力﹐貽數十年邊關之禍。陳遵者﹐洵妄人也。易世而後﹐微竇憲﹑耿秉之矯矯﹐漢其危矣。

◎光武〖一〗昆陽之戰﹐光武威震天下﹐王業之興肇此矣。王邑﹑王尋之師﹐號稱百萬﹐以臨瓦合之漢兵﹐存亡生死之界也。諸將欲散歸諸城﹐光武決迎敵之志﹐諸將不從﹐臨敵而撓﹐傾覆隨之。光武心諭其吉凶﹐而難以曉譬於羣劣﹐則固慨慷以爭﹑痛哭以求必聽之時也。乃微笑而起﹐俟其請而弗迫與之言﹐萬一諸將不再問而遽焉駭散﹐能弗與之俱糜爛乎﹖嗚呼﹗此大有爲者所以異於一往之气矜者也。尋﹑邑之眾﹐且壓其項背﹐諸將欲散而弗及﹐光武知之矣。知其欲散而弗及﹐而又迫與之爭﹐以引其喧之口﹐相長而益餒其气﹐則不爭而得﹐爭之而必不得者也。而且不僅然也。藉令敵兵不卽壓境以相迫﹐諸將驚潰而敵躡之﹐王邑無謀﹐嚴尢不決﹐兵𨿽眾而無紀﹐外盛而中枵﹐則諸將潰敗之餘﹐敵兵驕懈﹐我乃徙中起以乘之﹐夫豈無術以處此﹖面特不如今此之易耳。諸將自亡﹐而光武固不可亡﹐項梁死而髙帝自興﹐其明驗已。一笑之下﹐綽有餘地﹐而何暇與碌碌者爭短長邪﹖而尢不僅然也。得失者﹐人也﹔存亡者﹐天也﹔業以其身任漢室之興廢﹐則尋﹑邑果可以長驅﹐諸將無能以再振﹐事之成敗﹐身之生死﹐委之於天﹐而非人之所能彊。苟無其存其亡一笑而聽諸時會之量﹐則情先靡於軀命﹐𨿽慷慨痛哭與諸將競﹐亦居然一諸將之情也。以偶然億中之一策﹐懷憤而求逞﹐尢取敗之道﹐而何愈於諸將之紛紜乎﹖天下之大﹐死生之故﹐興廢之幾﹐非曠然超於其外者﹐不能入其中而轉其軸。故武王之詩曰「勿貳爾心。」愼謀於未舉事之前﹐坦然忘機於已舉事之後﹐天錫帝王以智﹐而必錫之以勇。勇者﹐非气矜也﹐泊然於生死存亡而不失其度者也。光武之笑起而不與諸將爭前卻﹐大有爲者之過人遠也﹐尢在此矣。〖二〗懷王遣髙帝入關﹐而髙帝之王業定﹔更始遣光武徇河北﹐而光武之王業定。大有爲者之初起﹐不欲躬爲戎首﹐抑必藉人以興﹔迨其威名已著﹐而追隨於行隊之間﹐則得失興喪之樞﹐不任己而因人﹔稍欲持權﹐而禍已發於肘腋﹐宋義之所以死於項羽﹐伯升之所以死於李軼﹑朱鮪也。然則項羽禁髙帝不令入關﹐更始聽朱鮪而拒劉賜之請﹐不委河北於光武﹐羽與更始﹐可以終保大位而無與爭乎﹖曰﹕不能也。禽之相制以气﹐人之相役以道﹐項羽有韓信﹑陳平而不能禁其不去﹐更始有隗囂而不能服﹐無以役之也。藉令置髙帝﹑光武於股掌之上﹐用之不能﹐殺之不可﹐羽與更始且自困於無術。三齊甫受封而旋叛﹐彭越﹑陳余﹑英布翺翔桀驁以需時﹐王郎蠭起於河北﹐赤眉反戈而西向﹐羽與更始終無以固其位﹐而徒召亂於無已。爾朱兆且不能得之於髙歡﹐況二帝之涵育者深乎﹗故以範增﹑朱鮪爲忠謀者﹐愚也﹐無救於敗而徒亂天下也。無禦豪傑定四海之道﹐而操疑忌以困人﹐其亡愈速矣。〖三〗王者代天而行賞罰﹐參之以權謀﹐則逆天而天下不服﹐非但論功行賞﹑按罪制刑於臣民也。武王封武庚於東國﹐不得不封也﹐天也﹔周公相成王誅武庚﹐不得不誅也﹐天也。三代以上﹐諸侯有道﹐天下歸之﹐則爲天子﹔天子無道﹐天下叛之﹐退爲諸侯。武庚宜侯者也﹐不得不封﹔武庚宜安侯服﹐而欲復乾天命﹐不得不誅。旣代天以賞罰﹐則洞然與四海公其衮鉞﹐而無所委曲於操縱以爲駕馭之術。蘇洵氏惟不知此﹐故以權術測王者之舉動﹐而成乎小人之邪說。王郎遣杜威納降﹐威爲郎請萬戶侯封﹐光武曰「顧得全身可矣。」劉恭爲盆子乞降﹐恭問所以待盆子者﹐帝曰「待以不死耳。」大哉王言﹗奉天以行賞罰﹐而意智不與焉﹐斯乃允以繼天而爲之子。王郎者﹐妖人也。妖人倡亂﹐不可不誅﹔以其降而姑貰之﹐終拒其降而斬之﹐以懲天下之妖妄﹐而天下定。盆子者﹐愚而爲人立者也。愚且賤﹐而欲干天位也﹐可誅﹔非其志而聽命於人也﹐可宥﹔待以不死﹐而授之散秩以養之﹐義正而仁亦裕矣。所尢難者﹐光武決於一言﹐而更無委曲之辭以誘之﹐明白洞達﹐與天下昭刑賞之正﹐故曰﹕大哉王言﹐體天無私而爲之子也。爲權術之說者則不然﹐心惡之而姑許之﹐謂可以輯羣雄之心﹐使劉永之儔﹐相仍而革面。獨不見唐髙祖之待李密﹐其後竟如之何也﹖狙詐興而天下相長以僞﹐故終唐之世﹐藩鎭倏叛倏服﹐以與上相市﹐而兵不可戢。然則權者非權也﹐僞以長亂而已矣。湯誥曰「有罪不敢赦﹐帝臣不蔽﹐簡在帝心。」誠帝心也﹐豈憂天下之有不服哉﹖何所葸畏而與人相爲駔儈乎﹗故言權術以籠天下者﹐妾婦之智而已矣。〖四〗馮異招李軼於雒陽﹐軼報曰「千載一會﹐思成斷金。」異斬武勃﹐軼閉門不救﹐是宜受其款而雒陽可速下也。光武則宣露其書﹐使朱鮪殺軼。軼本與伯升俱起﹐諂事諸將﹐忌伯升而譖殺之﹐光武欲得而甘心久矣。軼死﹐而雒陽之圍經年始拔﹐事有寧勞而不貪近功以申大義者﹐此是也。乃殺伯升者﹐朱鮪之本志﹐軼特徇鮪而從之者爾。帝之於鮪也﹐使岑彭說之曰「舉大事者﹐不忌小怨﹐鮪降﹐官爵可保﹐河水在﹐吾不食言。」鮪降而拜將軍﹐封列侯﹐傳封累世。同怨而異報﹐達於理者之制恩怨﹐非常情之所可測也如此。𨿽然﹐亦惡有不可測哉﹖伯升初起﹐始發於李軼﹐迎光武而與建謀﹐則軼固光武兄弟所倚爲腹心也。更始立﹐朱鮪﹑張卬暴貴﹐軼遽背而卽於彼。因勢而遷者﹐小人之恆也﹐亦何至反戈推刃而無餘情哉﹖及光武初定河北﹐始有入關之志。更始委三十萬之重兵於軼守雒陽﹐而李松甫敗於赤眉﹐軼又窺長安之不固而思附光武﹐靦然納斷金之言而不慚。光武曰「季文多詐﹐不能得其要領。」特假手於鮪以殺之﹐而討猶未伸﹐非可以鮪例之也。鮪起於平林﹐先光武以舉事﹐與伯升未有交也﹔奉更始而爲更始謀殺伯升者﹐亦範增之愚忠耳。更始之諸將﹐類皆賊也﹐而鮪獨異。殺伯升﹐畱光武而不遣﹐知有更始而不卹其他﹔諸將挾功而欲自王﹐更始弗能違也﹐鮪獨守髙帝之約﹐辭膠東之封﹔受命守雒﹐百戰以與寇恂﹑馮畢爭死生之命﹔及長安破﹐更始降於赤眉﹐雒陽孤立無援﹐且堅壁固守﹐以殺伯升爲慚而不降。故通更始之廷所可與有爲者﹐惟鮪一人而已。於事君之義﹐立身之恥﹐殆庶幾焉。藉令光武以怨軼者怨鮪而拒戮之﹐則以私怨而廢天下之公﹐且將獎人臣之操異志以介從違﹐而何以勸忠乎﹖子曰「以直報怨。」直者﹐理而已矣﹐於軼何可忘﹐而於鮪何容芥蔕也。〖五〗效卓茂之爲﹐可以化今之人乎﹖曰﹕何爲其不可也。效卓茂之爲﹐遂可以化人乎﹖曰﹕何爲其可也。所以然者何也﹖素履無咎﹐居心無僞﹐而抑於大節不失焉﹐則行之也﹐和順而無矯物之情﹐篤實而不期功名之立﹐動之以天而物弗能違矣。非然﹐則嚴詡之以亂潁川者﹐所謂「鄕原徳之賊也」。王莽之當國﹐上下相率以僞﹐效茂之迹以誇徳化者﹐非直一嚴詡也﹔莽皆樂推之以誘天下﹐彼亦樂附莽而成其利達。莽居攝而茂以病免﹐名不照於當時﹐而莽無求焉。自拔於流俗﹐而居約以自污﹐惇實行而遠虛名﹐茂自此遠矣。且其諭部民之言曰「人所以羣居不亂異於禽獸者﹐以有仁愛禮義﹐知相敬事也。」擴愚賤之昏瞀﹐而示以天理流行之實﹐夫豈托迹寬仁以干譽者之所能及此乎﹖茂惟有此﹐𨿽無皦皦之名﹐而志終不降﹔𨿽違物情之順﹐而不爽天性之貞。自非然者﹐恭而諂﹐寬而弛﹐朴而鄙﹐無得於心﹐不全其大﹐徒飾爲從容平易之容﹐石建以之獵顯名厚實﹐而不保其子之令終。天不可罔﹐人固不可重欺也。故欲學茂者﹐無但求之事爲之迹也。〖六〗鮑永﹑馮衍審知更始之亡而後降﹐正也。然旣已事主不終﹐納款以免戰爭攻守之禍﹐豈更有無妄之福可容其覬望乎﹖鮑永以立功而受封﹐𨿽可受之而無疚﹐要亦聽新主之自爲予奪耳。馮衍曰「天命難知﹐人道易守﹐守道之臣﹐何患死亡。」苟知此矣﹐在貧如富﹐在賤如貴﹐悠遊卒歲﹐俟命而無求﹐豈不成乎大丈夫哉﹗而怏怏失志﹐移怒忿於妻子﹐抒怨懟於文辭﹔然則昔之阻孤城﹑抗大敵而不降者﹐正畱一不挑之節﹐爲夫死更嫁之地﹐衍之生平﹐敗於此矣。光武終廢而不用﹐不亦宜乎﹗〖七〗光武之處彭寵﹐不謂之刻薄而寡恩﹐不得矣。王郎之亂﹐微耿況與寵之力不及此。天下粗定﹐置寵若忘﹐而以年少驕躁之朱浮位於其上﹐寵惡能不怨邪﹖泄浮之奏以激寵﹐使速反而殪之﹐誠不知光武之何心﹖意者寵之初發突騎助光武討王郎﹐寵無固志﹐特爲吳漢﹑王梁所脇誘﹐而耿況﹑寇恂從臾之﹐以此有隙焉﹐而𨿽功亦罪乎﹖夫天下競起﹐疑王疑帝﹐豈易測之於風塵之下﹔旣有功於己而拯其急﹐則固未可忘也。光武能忍於反側子而不能忍於寵也何邪﹖乃寵之不得其終也﹐亦有以自取矣。耿況之始歸光武﹐亦寇恂決之也﹔乃旣決於聽恂矣﹐則遣其子弇親將而來﹐稱帝之議﹐弇無所避而密陳之﹐故寇恂𨿽見委任﹐而不能揜況父子之輸忠。寵弗然也﹐從漢與梁之策﹐卽遣漢與梁任之﹐資以兵眾﹐而成漢與梁之丰功﹐寵無與焉。漢與梁馳驅於中原﹐而己晏坐於漁陽﹐何其不自樹立﹐倒柄以授人邪﹖寵之愚不應至是﹐則寵有猶豫之情可知矣。光武而興﹐則漢與梁爲己效功﹔光武而敗﹐則漢與梁任其咎﹐而己猶擁郡以處於事外。嗚呼﹗處亂世﹐擁重兵﹐勢不可以無事﹐非儒生策士徘回顧慮之時也。慮未可以委身﹐則竇融𨿽後至而無猜﹔審可以托迹﹐則得喪死生決於一念﹔若其姑與之而畱餘地以自處﹐犯英主之大忌﹐受羣言之交擿﹐未有能免者也。易曰「需於泥﹐致寇至。」敬愼且危﹐而況悍妻羣小之交煽乎﹖亂世之去就﹐決之以義而已﹔義定而守之以信﹐則凶而可以無咎。需者事之賊﹐非欲其躁也﹐無兩端以窺伺之謂也。寵之不免﹐非旦夕之故矣。𨿽然﹐略其心﹐紀其績﹐以不忘患難之初心﹐則物自順焉。光武之刻薄寡恩也﹐不得以寵之詐愚而謝其咎也。〖八〗光武之得天下﹐較髙帝而尢難矣。建武二年﹐已定都於雒陽﹐而天下之亂方興。帝所得資以有爲者﹐獨河北耳。而彭寵抑叛於幽州﹐五校尙橫於內黃。關以西﹐鄧禹𨿽入長安﹐赤眉環繞其外﹐禹弗能制焉。郾﹑宛﹑堵鄕﹑新野﹑弘農﹐近在咽頰之間﹐寇叛接迹而相爲牽制﹐不畢更始之在長安時也。劉永﹑張步﹑董憲﹑蘇茂﹐橫互東方﹐爲陳﹑汝眉睫之患﹔隗囂﹑公孫述姑置而可徐定者勿論焉。其視髙帝出關以後﹐僅一項羽﹐夷滅之而天下卽定﹐難易之差﹐豈不遠哉﹖或曰﹕項羽﹐勁敵也﹐赤眉﹑五校﹑劉永﹑張步﹑董憲﹑蘇茂﹑董﹑蘇況﹑隗囂﹐皆非羽倫﹐則光武易。夫寇豈有常哉﹖項羽之彊也而可使弱﹐弱者亦何不可使彊也。曹操慮哀紹之難平﹐而卒與爭衡者周瑜之一隅﹔苻堅蕩慕容﹑姚氏之積寇﹐而一敗不支於謝玄之一旅。時之所興﹐勢之所湊﹐人爲之效其羽翼﹐天爲之長其聰明﹐燎原之火﹐一爝未滅﹐而猝已焚林﹐詎可量邪﹖且合力而與爭者一塗﹐精專志定﹐無旁撓焉﹐而惡得不易﹗分勢而四應者雜起﹐左伏右起﹐無寧日焉﹐而惡得不難﹗使以髙帝滎陽之相持﹐而遇光武叢生之敵﹐乘間持虛而掣其後﹐羽不待約﹐而人爲之犄角﹐髙帝不能支矣。則甚矣光武之難﹐而光武之神武不可測也。乃微窺其所以制勝而蕩平之者﹐豈有他哉﹖以靜制動﹐以道制權﹐以謀制力﹐以緩制猝﹐以寬制猛而已。帝之言曰「吾治天下以柔道行之。」非徒治天下也﹐其取天下也﹐亦是而已矣。柔者非弱之謂也﹐反本自治﹐順人心以不犯陰陽之忌也。孟子曰「行法以俟命。「光武其庶幾乎﹗髙帝之興﹐羣天下而起亡秦﹐競智競力﹐名義無所伉﹐人心無所惑也。光武則乘思漢之民心以興﹐而玄也﹑盆子也﹑孺子嬰也﹑永也﹑嘉也﹐俱爲漢室之冑﹐未見其分之有所定也。苟有分義以相搖﹐則智力不足以相屈﹐故更始亡而故將猶挾以逞志。然則光武所以屈羣策羣力而獨伸焉者﹐捨道其何以哉﹖天下方割裂而聚斗﹐而光武以道勝焉。卽位未久﹐修郊廟﹐享宗祖﹐定制度﹐行爵賞﹐舉伏湛﹐徵卓茂﹐勉寇恂以綏河內﹐命馮畢使撫關中﹐一以從容鎭靜結已服之人心﹐而不迫於爭戰。然而桀驁疆梁之徒﹐皆自困而瓦解。是則使髙帝當之﹐未必其能耆定如此也。而光武之規模弘遠矣。嗚呼﹗使得天下者皆如髙帝之興﹐而無光武之大猷承之於後﹐則天下後世且疑湯﹑武之誓誥爲虛文﹐而惟智力之可以起收四海。曹操何所憚而不爲天子﹐石虎﹑朱溫亦何能寒海內之心而不永戴之哉﹖三代而下﹐取天下者﹐惟光武獨焉﹐而宋太祖其次也。不無小疵﹐而大已醇矣。〖九〗赤眉之棄長安﹑西走安定﹐非鄧禹之力能驅之也﹐食盡而旁掠﹐固不以安定爲終焉之計﹐而必返乎長安。鄧禹不乘其有可潰之勢﹐躡其後以蹙之﹐而入長安晏坐以待其歸﹐河決癕潰﹐容可禦乎﹖於是退之云陽﹐士气已餒﹐而還攻之於堅城之下﹐其敗宜矣。故善用兵者﹐知時而已。赤眉食盡﹐引兵東歸﹐時畢乎昔﹐則惟扼之於險而可制其死命。禹乃違光武之令﹐就關內而與爭﹐何昔之怯而今之忿也﹗然光武終能遏之於宜陽而盡降之﹐曾不卹歸師勿揜之戒﹐塞決河而斂潰癕﹐則又何也﹖嚴陳以待﹐求戰不得﹐求走不能﹐弗犯其鋒﹐稍遲之而气卽餒矣。帝以持重而挫其方決之勢﹐禹以持重而失之方潰之初﹐相時之變﹐定幾於頃刻﹐非智之所能知﹑勇之所能勝。嶽鵬舉曰「運用之妙﹐存乎一心。」心不忘而時自應於其會﹐此未可以一成之論論之也。〖一○〗所貴乎史者﹐述往以爲來者師也。爲史者﹐記載徒繁﹐而經世之大略不著﹐後人欲得其得失之樞機以效法之無繇也﹐則惡用更爲﹖光武之始徇河北﹐銅馬諸賊幾數百萬﹔及破之也﹐潰散者有矣﹐而受其降者數十萬人。斯時也﹐光武之眾未集﹐猶資之以爲用也。已而劉茂集眾十餘萬而降之於京﹑密﹔朱鮪之眾且三十萬而降之於雒陽﹔吳漢﹑王梁擊檀鄕於漳水﹐降其眾十餘萬於鄴東﹔五校之眾五萬人降之於羛陽﹔餘賊之擁立孫登者五萬人﹐降之於河北﹔赤眉先後降者無算﹐其東歸之餘尙十餘萬人﹐降之於宜陽﹔吳漢降靑犢﹐馮異降延岑﹑張邯之眾﹐蓋延降劉永之餘﹐王常降靑犢四萬餘人﹐耿弇降張步之卒十餘萬﹔蓋先後所受降者﹐指窮於數。戰勝矣﹐威立矣﹐乃幾千萬不逞之徒聽我羈絡﹐又將何以處之邪﹖髙帝之興也﹐恆患寡而亟奪人之軍﹐光武則兵有餘而撫之也不易﹐此光武之定天下所以難於髙帝也。夫民易動而難靜﹐而亂世之民爲甚。當其捨耒而操戈﹐或亦有不得已之情焉﹐而要皆遊惰驕桀者也。迨乎相習於戎馬之間﹐掠食而飽﹐掠婦而妻﹐馳驟喧呶﹐行歌坐傲﹐則𨿽有不得已之情而亦忘之矣。盡編之於伍﹐而耕夫之粟不給於養也﹐織婦之布不給於衣也﹐縣官宵夜以持等﹑不給於饋餫也。盡勒之歸農﹐而田疇已蕪矣﹐四肢已惰矣﹐恣睢狂蕩﹑不能受屈於父兄鄕黨之前矣。故一聚一散﹐傾耳以聽四方之動而隨風以起﹐誠無如此已動而不復靜之民气何矣﹗而光武處之也﹐不十年而天下晏然﹐此必有大用存焉。史不詳其所以安輯而鎭撫之者何若﹐則班固﹑荀悅徒爲藻帨之文﹑而無意於天下之略也﹐後起者其阿徵焉﹖無已﹐而求之遺文以髣髴其大端﹐則徵伏湛﹑擢卓茂﹐獎重厚之吏﹐以調禦其囂張之气﹐使惰歸而自得其安全﹐民無懷怨怒以擯之不齒﹐吏不吝教導以納之矩矱﹐日漸月摩而消其形迹﹐數百萬人之浮情害气﹐以一念斂之而有餘矣。蓋其覿文匿武之意﹐早昭著於戰爭未息之日﹐潛移默易﹐相諭於不言﹐當其從戎之日﹐已早有歸休之志﹐而授以田疇廬墓之樂﹐亦惡有不帖然也﹖自三代而下﹐惟光武允冠百王矣。何也﹖前而髙帝﹐後而唐﹑宋﹐皆未有如光武之世﹐胥天下以稱兵﹐數盈千萬者也。通其意﹐思其變﹐函之以量﹐貞之以理﹐豈易言哉﹗豈易言哉﹗〖一一〗光武報隗囂書﹐稱字以與頡頏﹐用敵國禮﹐失禦囂之道矣﹐是以失囂。囂者﹐異於狂狡之徙﹐猶知名義者也。始起西州﹐歃血告於漢祖之神靈﹐知漢未絕於天﹐願爲中興之元功耳。更始疑欲殺之﹐亦奔歸秦﹑隴﹐而恥與張卬﹑謝祿同逆。達其情﹐獎之以義﹐正名之爲君臣﹐而成其初志﹐囂將以爲得知己而願委身焉。名義者﹐囂所素奉之名也﹐待以敵國﹐而置之名義之外以相籠絡﹐囂且謂更始之始尊我而終忌我﹐今猶是也﹐奚以委身而相信哉﹖文帝之下尉佗也﹐佗本無戴漢之心﹐下之而驕气以平﹐非可與囂比者也。懷疑未決﹐而又重授以疑﹐𨿽慷慨論列如馬援﹐無能蠲其猜忮矣。〖一二〗上下相親﹐天下之勢乃固。故三代之王者﹐不與諸侯爭臣民﹐立國數百年﹔其亡也﹐猶修天子之事守而不殄其宗社。漢承秦而罷侯置守﹐守非世守﹐而臣民亦疊易矣。然郡吏之於守﹐引君臣之義﹐效其忠貞﹐死則服之﹐免官而代爲之恥﹐曲全其名﹐重卹其孤幼﹐乃至變起兵戎而以死衛之。如楚郡劉平遇龍萌之亂﹐伏太守孫萌身上﹐號泣請代﹐身被七創﹐傾血以飲萌﹐如此類者﹐盡東漢之世﹐不一而足。蓋吏之於守﹐其相親而不貳也﹐天子不以沽恩附勢爲疑﹐廷臣不以固結朋黨爲非﹐是以上下親而疊相維系以統於天子。故盜賊興而不能如黃巢﹑方臘之僭﹐夷狄競而不能成永嘉﹑靖康之禍﹐三代封建之遺意﹐施於郡縣者未斁也。延及後世﹐黨議興而惟恐人之不離﹐告訐起而惟恐部民之不犯其上﹐將以解散臣民而使專尊天子﹐而不知一離而不可復合﹐惡能以一人爲羈絡於淸宮﹐而徧縻九州之風馬牛哉﹖導民以義﹐而民猶趨利以忘恩﹔導民以親﹐而民猶背公以瓦解﹔如之何更獎以刻薄犯順之爲也﹗三代以下﹐惟漢絕而復興﹐後世弗及焉﹐有以夫﹗〖一三〗言一發而不可收﹐習相沿而不能革﹐無聖人出﹐則須其自已而後已。班彪之說隗囂﹐竇融之決志以從光武﹐皆以符命爲徵﹔彪與融處亂世而身名以全﹐皆所謂豪傑之士也﹐然而所據者在此﹐況其他之瑣瑣者乎﹖仲尼沒﹐七十子之徒﹐流風日遠﹐捨理言天﹐而窺天以數﹐賢者不能自拔﹐而疑信參焉。劉楊造癭楊之讖以惑眾﹐張丰寶肘石之璽以自迷﹐皆緣之以釀亂而亡其身。光武之明﹐且恐非此而無以動天下﹐刻畫五行﹑割裂六藝者二百餘年﹐迨魏﹑晉而始衰﹐害固如是之烈也﹗孔子贊周易以前民用。道而已矣﹐陰陽柔剛仁義之外無道也。至於漢﹐乃有道外之數以亂道﹔更千年而濂﹑雒闡其微以距邪說﹐邵康節猶以其授於陳搏﹑穆修者﹐冒三聖之顯道﹐以測皇王之升降﹐非君子之所知也。其殆京房﹑夏賀良之餘盡﹐乘風而一煽者乎﹗〖一四〗疑信相參之際﹐人有隱情而我亦與之隱﹐則疑終不釋﹔豁然發其所疑而示之以信﹐豈有不測之明威哉﹖無不可共見之心而已。竇融在河西﹐懷疑不決﹐好事者且以尉佗之說進﹐此融所祕而不敢以告者也。光武賜書﹐開兩端以擿發之﹐而河西震服。凡光武之詘羣雄者﹐胥此道也。蓋有所隱而不敢宣者﹐畏人之知。抑料人𨿽知我而無能禁我也﹐更相與隱之﹐則彼且畏我之含殺機以暗相制﹔不則謂其疑已而無如已何矣。曉然曰﹕予旣已知汝必有之情矣﹐而終不以爲罪﹔且亦不禁汝之勿然﹐而吾固無所懼也。則相諒以明恩﹐而無姑相隱忍之情以示懦。此非權術之爲也﹐恃在己而不幸人之弗相害﹐洞然知合離得失之數﹐仰聽之天﹐俯任之人﹐術也而道在其中。此光武之奇而不詭於正者與﹗〖一五〗起於學士大夫﹑習經術﹑終陟大位者三﹕光武也﹐昭烈也﹐梁武帝也。故其設施與英雄之起於艸澤者有異﹐而光武遠矣。昭烈習於儒而淫於申﹑韓﹐歷事變而權術蕩其心﹐武侯年少而急於勛業﹐是以刑名亂之。梁武篡﹐而反念所學﹐名義無以自容﹐不獲已﹐而聞浮屠之法有「心亡罪滅」之旨﹐可以自覆﹐故托以自飾其惡﹐愚矣。然而士大夫釋服入見者﹐面無毀容﹐則終身不錄﹐終不忍使大倫絕滅於天下﹐人道猶藉以僅存﹐固愈於蕭道成之惟利是尙也。光武則可謂勿忘其能矣。天下未定﹐戰爭方亟﹐汲汲然式古典﹐修禮樂﹐寬以居﹐仁以行﹐而緣飾學問以充其美﹐見龍之徳﹐在飛不捨﹐三代以下稱盛治﹐莫有過焉。故曰﹕光武遠矣。嗚呼﹗古無不學之天子﹐後世乃有不學之相臣。以不學之相臣輔艸澤之天子﹐治之不古﹐自髙帝始﹐非但秦也。秦以亡而漢以興﹐亡者爲後戒﹐而興者且爲後法﹐人紀之存﹐不亦難乎﹗〖一六〗王元說隗囂據隘自守﹐以待四方之變﹐其亡也宜矣。天下方亂﹐士思立功名﹐而民思息肩於鋒刃﹐能爲之主者﹐眾所待也﹐人方待我而我待人乎﹖待者﹐害之府也。無已﹐則儒生懷道術以需時而行者﹐待求治之主﹔不則武夫以方剛之膂力欲有所效者﹐待有爲之君﹔是兩者可待也。若夫欲創非常之業﹐目不營乎四海﹐心不周乎萬民﹐力不足以屈羣策羣力而禦之﹐謀不能先天下而建廓淸之首功﹔乃端坐苟安﹐待人之起而投其隙。所待者而賢於我﹐則我且俛首而受制﹔所待者與己齊力而或不己若﹐則幸𨿽制彼而無以服天下之心。鷸蚌漁人之術﹐其猶鼠之俟夜乎﹗而何以爲天下雄也﹖擁重兵﹐據險地﹐謀臣武士亦足以用﹐但立一待人之心﹐而卽已自處於坐困之塗﹔延頸企之﹐仰窺天﹐俯視地﹐四顧海內而幸其蠭起﹐亂人而已。亂人者﹐未有不亡者也。〖一七〗嚴光之不事光武﹐以視沮﹑溺﹑丈人而尢隘矣。沮﹑溺﹑丈人知道不行﹐弗獲已而廢君臣之義者也﹐故子曰「隱者也。」隱之爲言﹐藏道自居﹐而非無可藏者也。光武定王莽之亂﹐繼漢正統﹐修禮樂﹐式古典﹐其或未醇﹐亦待賢者以道贊襄之﹐而光何視爲滔滔之天下而亟違之﹖倘以曾與帝同學而不屑爲之臣邪﹖禹﹑臯陶何爲胥北面事堯而安於臣舜邪﹖若周黨者﹐則愈僻矣。召而至三﹐徵而就車﹐偃蹇伏而不拜﹐忿驚之气﹐施於君臣禮法之下﹐範升劾其不敬﹐罪奚辭焉﹖黨聞春秋報讎之說﹐非君非父之慘﹐稱兵以與人相仇殺﹐黨其北宮黝之徒與﹗黝固無嚴諸侯﹐黨亦無嚴天子也。賜帛而罷之﹐恥孰甚焉﹗帝覆載以容之﹐而黨藐乎小矣。王良應召而受祿﹐𨿽無殊猷﹐而恭儉以居大位﹐於君子之道尙不遠矣。故君子者﹐以仕爲道者也﹐非夷狄盜賊﹐未有以匹夫而抗天子者也。範希文曰「蠱之上九﹐子陵有焉。」非其時而憑髙以爲尙﹐則「比之無首」而已矣﹐惡足法哉﹖〖一八〗來歙使隗囂﹐憤然爲危激之辭質責囂﹐欲刺之﹐而囂不能加害。史稱歙有信義﹐言行不違﹐往來遊說﹐皆可覆按﹐故西州士大夫敬愛而免之。信義之於人大矣哉﹗士處紛爭之世﹐往來傳命而失信義者有二﹐而亂人不與焉。習於說術者﹐以爲薦朴誠於雄猜狙詐之前﹐則且視爲迂拙而見詘﹔以巧馭巧﹐以辯馭辯﹐機發於不測﹐而易以動人﹔而不知有盡之慧敵多方之詐﹐固不勝而適逢其怒也。又或胸無主而眩於物者﹐兩雄相猜﹐其中未易測也﹐而所爭所欲﹐和與戰﹑合與離﹐兩端而已﹐欲翕固張﹐薄爲望而厚爲責﹐有溢美溢惡之辭焉。乃無定情而驚其誇說﹐因而信之﹐遂與傳之﹐而固不可覆按也﹔則未有欺而欺者多矣﹐欺已露而追悔無及也。是兩者﹐失信失義而抑取憎於人者多矣。故莊周非知道者﹐而其言遊說則盡矣﹐勿傳其溢詞﹐而信義可以不失﹐歙其明於此而持之固乎﹗履虎尾而不晊﹐素以往而已矣。〖一九〗建官之法﹐與選舉用異而體合﹐難言之矣。省官將以息民﹐而士之待用者﹐滯於進而無以勸人於善。不省﹐則一行之士﹐可自試以交獎於才能﹔然而役多民勞﹐苦於不給﹐且也議論滋多﹐文法滋繁﹐責分而權不一﹐任事者難而事多牽制以疑沮。吏省而法簡﹐則墨吏暴人﹐擁權自恣﹐無以相察﹔而胥史豪疆﹐易避就以讎其姦。故一興一廢一繁一簡之際﹐難言之也。天下有定理而無定法。定理者﹐知人而已矣﹐安民而已矣﹐進賢遠姦而已矣﹔無定法者﹐一興一廢一繁一簡之閉﹐因乎時而不可執也。亂之初息﹐不患士之不勸於功名也﹐而患其競。一夫有技擊之能﹐一士有口舌刀筆之長﹐嘗以試之紛糾之際而幸讎﹐效者接踵焉﹔而又多與以進取之塗﹐蕩其心志﹐則損父母﹑棄墳墓﹑捨田疇以冒進者不息。惟官省而難容﹐乃退安於靜處﹐而爵祿貴﹑廉恥興焉。且也民當墊隘之餘﹐偸安以自免之情勝。其有犯不軌者﹐類皆暴橫恣睢﹐惡顯而易見﹔不則疲敝亡賴而不知避就者﹔未容有深姦奇巧﹐詭於法而難於覺察者焉。則网疏吏寡﹐而治之也有餘。抑百務艸創﹐而姑與天下以休息﹐𨿽有不舉﹐且可俟之生遂之餘﹐則郡縣闊遠而事爲不詳﹐正以綏不寧而使之大定﹐此則省官之法善矣。若夫天下已定﹐人席於安矣﹐政教弛而待張矣﹔於斯時也﹐士無詭出歧塗以幸功名之路﹐溫飽安居而遂忘於進﹐則衣冠之冑﹐俊秀之子﹐亦且隳志於癢序﹐而自限於農圃。非多爲之員﹑廣爲之科﹐以引掖之於君子之塗﹐則朴率之風﹐流爲鄙倍﹐而詩書禮樂不足以興方起之才。且彊暴不足以逞﹐而匿爲巧詐﹔豪民日以磐固﹐而玩法自便﹔則百里一亭﹐千里一邑﹐長吏疏﹐掾督缺﹐而耳目易窮。乃官習於簡略﹐而事日以積﹐教化之詳﹐衣裙之備﹐官不給而無以齊民﹐事不夙而無以待變。是則並官以愼選﹐而不能盡天下之才﹔省吏以息民﹐而無以理萬民之治﹔吝爵吝權之害﹐豈淺於濫宂哉﹖故曰﹕理有定而法無定﹐因乎其時而已。光武建武六年﹐河北初定﹐江﹑淮初平﹐關中初靖﹐承王莽割裂郡縣﹑攺置百官﹑苛細之後﹐抑當四海紛紜﹑蛇龍競起之餘﹐徼幸功名之情﹐中於人心而未易滌﹐井省四百餘縣﹐吏職減損﹐十置其一﹐斯其時乎﹗斯其時乎﹗要之非不易之法也。〖二○〗竇融之責隗囂曰「兵起以來﹐城郭皆爲邱墟﹐生民轉於溝壑﹐天運少還﹐而將軍復重其難﹐孤幼將復流離﹐言之可爲酸鼻。」仁人之言﹐其利溥如此哉﹗說人罷兵歸附而以彊弱論﹐我居彊而孰甘其弱﹖激之已耳。以天命論﹐天視聽自民視聽﹐置民不言﹐而托之杳茫之符瑞﹐妄人不難僞作以惑眾﹐而亂益滋。惟融之爲言也如此﹐囂𨿽不能聽﹐而已愴於心﹐心愴而气奪矣。秦﹑隴之民聞之﹐固將怨囂而不樂爲之死﹔漢之荷戈以趨﹑負糧以饋者﹐亦知上之非忍毒我﹐而禍自彼發﹐不容已也。其利溥矣。然而融之爲此言也﹐則非以是爲制囂之柄﹐而離秦﹑隴之心使去囂也。何以知其然也﹖使融而操此以爲術﹐則言之不能如是之深切﹔而融全河西以歸命﹐實踐此言﹐以免民於死﹐非徒言也。竇氏之裔﹐與漢終始﹐一念之永﹐百年之澤矣。〖二一〗治之敝也﹐任法而不任人。夫法者﹐豈天子一人能持之以徧察臣工乎﹖勢且仍委之人而使之操法。於是舍大臣而任小臣﹐捨舊臣而任新進﹐捨惇厚寬恕之士而任徼幸樂禍之小人。其言非無徵也﹐其於法不患不相傅致也﹐於是而國事大亂。江馮請令司隸校尉督察三公﹐陳元爭之﹐光武聽元而黜馮之邪說﹐可謂知治矣。臣下之相容﹐獘所自生也﹔臣下之相訐﹐害所自極也。如馮之言﹐陪隸告其君長﹐子弟訟其父兄﹐洵然三綱淪﹑五典斁﹐其不亡也幾何哉﹗大臣者﹐日坐論於天子之側者也﹔用人行政之得失﹐天子日與酬辧﹐而奚患不知﹖然而疑之也有故﹐則天子不親政而疏遠大臣﹐使不得日進乎前﹐於是大臣不能復待天子之命而自行其意。天子旣疏遠而有不及知﹐猶畏鬼魅者之畏暗也﹐且無以保大臣之必不爲姦﹐而督察遂不容已。媢疾苛覈之小人﹐乃以撓國政而離上下之心。其所訐者未嘗不中也﹐勢遂下移而不可止。藉令天子修坐論之禮﹐勤內朝外朝之問﹐互相咨訪﹐以析大政之疑﹐大臣日侍扆﹐無隙以下比而固黨﹔則臺諫之設﹐上以糾君徳之愆﹐下以達萬方之隱﹐初不委以毛鷙攻擊之爲﹐然而面欺擅命之慝﹐大臣固有所不敢逞﹐又焉用督察爲哉﹖況大臣者﹐非一旦而加諸上位也。天子親政﹐則其爲侍從者日與之親﹐其任方面者﹐以其實試之功能﹐驗之於殿最而延訪之﹐則擇之已夙﹐而豈待旣登公輔之後乎﹖惟怠以廢政﹐驕以傲人﹐則大臣之得失不審﹐於是恃糾虔之法﹐以爲不勞而治也。於是法密而心離﹐小人進而君子危﹐不可挽矣。〖二二〗乘亂以起兵者﹐類不得其死﹐而隗囂獨保首領以終。囂之所爲﹐蓋非犯陰陽之忌而深天下之怨者﹐不亦宜乎﹗藉其子純弗叛以逃﹐𨿽世其家可也。囂之所以不終事漢者﹐懲於更始之敗而葸以失之也。以身托人﹐而何容易哉﹐則固不容不愼﹔愼而過焉﹐遂成乎葸﹐於是而毀家存漢之心﹐不能固守而成乎逆。然而兵不越隴﹐而毒未及於天下﹐鄭興﹑馬緩﹑申屠剛去之而不畱﹐來歙刺之而不殺﹐隱然有名義在其心而不忘﹐其異於公孫述﹑張步﹑董憲之流遠矣。惜哉﹐其不奉教於竇融耳。卑屈而臣於公孫述﹐則勢蹙而無聯之爲也。其怙終而不聽光武之招﹐則愧於馬﹑竇而恐笑其不夙也。葸而成乎愚﹐而固不安於戕忍詭隨之爲﹐乃以善其死而免於顯戮。天維顯思﹑自求自取之謂也。〖二三〗任爲將師而明於治道者﹐古今鮮矣﹐而光武獨多得之。來歙刺傷﹐口占遺表﹐不及軍事﹐而亟薦段襄﹐曰「理國以得賢爲本。」此豈武臣之所及哉﹖歙也﹑祭遵也﹑寇恂也﹑吳漢也﹐皆出可爲能吏﹑人可爲大臣者也。然而光武終不任將帥以宰輔﹐諸將亦各安於韎鞈而不欲與於鼎鉉。嗚呼﹗意深遠矣。故三代以下﹐君臣交盡其美﹐惟東漢爲盛焉。〖二四〗苟爲欲治之君﹐樂其臣之敢言者有矣﹐而敢言之士不數進。非徒上無能容之也﹐言出而君怒﹐怒旋踵而可息矣﹐左右大臣得爲居閉而解之﹔藉其終怒不釋﹐乃以直臣而觸暴君﹐貶竄誅死﹐而義可以自安且自伸也。惟上之怒有已時﹐而在旁之怨不息﹐乘閉進毀﹐且翹小過以敗人名節﹐則身與名俱喪﹐逮及子孫族黨交遊而皆受其禍﹐則𨿽有骨鯁之臣﹐亦遲回而恡於一言。故能容敢言者非難﹐而能安敢言者爲難也。光武以支庶之餘﹐起於南陽﹐與其人士周旋辛苦﹑百戰以定天下﹐其專用南陽人而失天下之賢儁﹐𨿽私而抑不忘故舊之道也。且南陽將吏﹐功成爵定﹐亦未聞驕倨侈汰以亂大法﹐夫豈必斥遠而防制之。乃郭伋以疏遠之臣﹐外任州郡﹐慷慨而談﹐無所避忌。曰「當簡天下賢俊﹐不宜專用南陽故舊。」孤立不懼赫奕之閥閱﹐以昌言於廷﹐然而帝不怒也。且自鄧禹以降﹐勛貴盈廷﹐未有忿疾之者﹐伋固早知其不足畏而言之無尢。誠若是﹐士惡有不言﹐言惡有不敢哉﹖諸將之賢也﹐帝有以鎭撫之也﹔獎遠臣以忠鯁﹐而化近臣於公坦﹐帝之恩威﹐於是而不可及矣。宋祖懷不平於趙普﹐而雷徳驤猶以鼎鐺見責﹐曲折以全直臣﹐而天子不能行其意。伋言之也適然﹐帝聽之也適然﹐南陽勛舊聞之也適然。嗚呼﹗是可望之三代以下哉﹖〖二五〗建武十二年﹐天下已定﹐所未下者﹐公孫述耳。三方競進﹐蹙之於成都﹐述糧日匱﹐气日衰﹐人心日離﹐王元且負述而歸我﹐此其勿庸勞師亟戰而可坐收也較然矣。觸其致死之心﹐徼幸而猶圖一逞﹐未易當也。吳漢逼成都而取敗﹐必然之勢矣。光武料之於千里之外而不爽﹐非有不測之智也﹐知其大者而已。故善審勢者﹐取彼與我而置之心目之外﹐然後籠舉而規恢之﹐則細微之變必察﹔耳目騖於可見之形﹐而內生其心﹐則智役於事中﹐而變生於意外。詩云「不出於熲。」出於熲者﹐其明哲無以加焉。昆陽之拒尋﹑邑﹐邯鄲之蹙王郎﹐光武固嘗以亟戰得之矣﹐彼一時也。吳漢效之而惡得不敗﹗〖二六〗公孫述之廷不可仕也﹔𨿽然﹐述非王莽比矣﹐不得已而姑與周旋以待時﹐不亦可乎﹖李業﹑王皓﹑王嘉遽以死殉之﹐過矣。述之初據蜀也﹐猶未稱帝﹐威亦未淫也﹔察其割據之雄心﹐慮相污陷﹐夫豈無自全之術哉﹖乃因循於田裏家室之中﹐事至而無餘地﹐居危亂之邦﹐無道以遠害﹐畏溺而先自投於淵﹐介於石而見幾者若此乎﹖譙﹐薦賄以免﹐則尢可醜矣。處亂世而多財﹐辱人賤行以祈生﹐殆所謂「負且乘致寇至」者與﹗哀﹑平之季﹐廉恥道喪﹐一變而激爲弔詭﹐蜀人尢甚焉。匹夫匹婦之諒﹐惡足與龔勝絜其孤芳哉﹗〖二七〗晉平公喜其臣之競﹐而師曠譏其不君。爲人君者﹐欲其臣之競﹐無以異於爲人父者利其子之爭也。光武之詔任延曰「善事上官﹐勿失名譽。」其言若失君人之道﹐而意自深。延曰「忠臣不和﹐和臣不忠﹐上下雷同﹐非陛下之福。」考異曰﹕延傳作「忠臣不私﹐私臣不忠」。按髙峻小史作「忠臣不和﹐和臣不忠」﹐意思爲長﹐又與上語相應﹐今從之。然則尊卑陵夷﹐相矯相訐﹐以興訟獄而沮成事﹐抑豈天子之福乎﹖夫欲使上官之履正而奉公也﹐但擇其人而任之。夫旣使居上位矣﹐天子無能納諸道而制其進退﹐乃恃下吏之駤戾以翹其過而爲異同﹐於是乎相勸以傲﹐而事之廢興﹐民之利病﹐法之輕重﹐人得操之以行其意。其究也﹐下吏抗上官而庶民抗下吏﹐怨讟生﹐飛語興﹐毀譽無恆﹐訟獄蠭起﹐天子亦何恃以齊天下﹐使网在綱﹐有條而不紊乎﹖陰陽之气不和﹐則災沴生﹔臣民之心不和﹐則兵戎起。共﹑驩不和於舜﹑禹﹐管﹑蔡不和於周﹑召﹐如是而可以爲忠臣乎﹖光武歡息曰「卿言是也。」爲延之說所搖與﹖抑姑以取其一節之亢直而善成其和衷與﹖以爲治理之定論﹐則非矣。〖二八〗道非直器也﹐而非器則道無所麗以行。故能守先王之道者﹐君子所效法而師焉者也﹔能守道之器者﹐君子所登進而資焉者也。王莽之亂﹐法物凋喪﹐公孫述賓賓然亟修之。其平也﹐益州傳送其瞽師﹑樂器﹑葆車﹑輿輦﹐漢廷始復西京之盛。於此言之﹐述未可盡貶也。述之起也非亂賊﹐其於漢也﹐抑非若隗囂之已北面而又叛也。於一隅之地﹐存禮樂於殘缺﹐備法物以昭等威﹐李業﹑費貽﹑王皓﹑王嘉﹐何爲視若戎狄亂賊而拒以死邪﹖自述而言﹐無定天下之略﹐無安天下之功﹐飾其器﹐惘其道﹐徇其末﹐忘其本﹐坐以待亡﹐則誠愚矣。自天下而言﹐羣競於智名勇功﹐幾與負爪戴角者同其競奰﹐則述存什一於千百﹐俾後王有所考而資以成一代之治理﹐不可謂無功焉。馬援﹐倜儻之士也﹐斥述爲井蛙﹐後世因援之鄙述﹐而幾令與孟知祥﹑王建齒﹐不亦誣乎﹖漢道中圮﹐而述儲文物以待光武﹐五代塗炭﹐而李氏儲文藝以待宋太宗﹐功俱未可沒也。宋失汴梁而鐘律遂亡﹐乃者南都陷而渾儀遂毀﹐使當世而有公孫述也﹐可勿執李﹑費二王之硜硜以拒之也。〖二九〗髙帝初入關﹐約法三章﹐「殺人者死」無待察其情﹐而壹之以上刑。蓋天下方亂﹐民狎於鋒刃﹐挾讎爭利以相殺者不可卒弭﹐壹之以死而無容覆勘﹐約法寬而獨於此必嚴焉﹐以止殺也。王嘉當元﹑哀之世﹐輕殊死刑百一十五事﹐其四十二事﹐手殺人者減死一等。建武中﹐梁統惡其輕﹐請如舊章。甚矣﹐刑之難言也。殺人一也﹐而所繇殺之者畢。有積忿深毒﹐懷貪競勢﹐乘便利而殺之者﹔有兩相爲敵﹐一彼一此﹐非我殺彼﹐則彼殺我﹐偶勝而殺之者﹔有一朝之忿﹐𨿽無殺心﹐拳勇有餘﹐要害偶中﹐而遂成乎殺者。斯三者﹐原情定罪﹐豈可槪之而無殊乎﹖然而爲之法曰﹕察其所自殺而輕重之。則猾民伏其巧辯﹐訟魁曲爲證佐﹐賕吏援以遊移﹐而法大亂。甚矣﹐法之難言也。夫法一而已矣﹐一故不可幹也﹐以齊天下而使欽畏者也。故殺人者死﹐斷乎不可詞費而啟姦也﹔乃若所以欽卹民情而使死無餘憾者﹐則存乎用法之人耳。淸問下民者﹐莫要乎擇刑官而任之以求情之道。書曰「刑故無小﹐赦過無大。」故與過之分﹐豈徒幕外彎弓不知幕中有人而死於射之謂乎﹖橫逆相加﹐操殺己之心以來﹐而幸勝以免於推刃﹐究其所以激成而迫於勢者﹐亦過之類也﹔猝然之忿怒﹐疆弱殊於形體﹐要害不知規避﹐不幸而成乎殺者﹐亦過之類也。一王懸法於上﹐而不開以減死之科﹔刑官消息於心﹐而盡其情理之別。則果於殺人者﹐從刑故之條﹔而不幸殺人者﹐愼赦過之典。法不骫而刑以祥﹐存乎其人﹐而非可豫爲制也。夫法旣一矣﹐而任用刑者之矜恕﹐則法其不行矣乎﹖而抑有道焉。凡斷刑於死者﹐必決於天子之廷﹐於是而有失出失入之罰﹐以儆有司之廢法。旣任吏之寬卹﹐而又嚴失出以議其後﹐則自非仁人輕位祿而全惻隱者﹐不能無惕於中而輕貸人以破法。夫有司者﹐豈無故而縱有罪以自麗於罰乎﹖非其請托﹐則其薦賄﹐廷議持衡而二患懲﹐則法外之仁﹐可以聽賢有司之求瘼﹐而伺忍一人死復繼之以一人乎﹖若曰殺人而可不死也﹐人將相戕而不已也﹐而亡慮也。𨿽減死而五木加之﹐犴狴拘之﹐流放徒錄以終其身﹐自非積忿深毒﹑懷貪競勢之凶人﹐亦孰樂有此而昧於一逞也乎﹖〖三○〗治盜之法﹐莫善於緩﹔急者﹐未有不終之以緩者也。且盜之方發而畏捕也﹐疆則相拒﹐弱則驚竄伏匿而莫測其所在。緩之而拒之气餒矣﹐不能久匿而復往來於其邑裏族黨矣﹐一夫之力擒之而有餘矣﹐吏不畏其難獲而被罪也。人孰無惡盜之情﹐而奚縱之﹖惟求之已急也﹐迫之以拒﹐駭之以匿﹐吏畏不獲而被罪﹐而不敢發覺﹐夫然後展轉浸淫而大盜以起﹐民以之死﹐而國因以亡。光武之法﹐吏𨿽逗畱﹑回避﹑故縱者皆勿問﹐聽以禽討爲效。牧守令長畏愞選怯不敢捕者﹐皆不以爲罪﹐只取獲賊多少爲殿最。惟匿蔽者乃罪之。此不易之良法﹐而愚者弗能行久矣。〖三一〗張純﹑朱浮議宗廟之制﹐謂禮爲人子事大宗降其私親﹐請除舂陵節侯以下四親廟﹐以先帝四廟代之。光武抑情從議﹐以昭穆禰元帝﹐而祠其親於章陵﹐畢於後世之苟私其親者﹐而要未合於禮之中也。爲人子者﹐必有所受命而後出爲人後﹐內則受命於父以往﹐外則受命於所後之父母而來﹐若哀帝之於成帝是已。故尊定陶爲皇﹐而自絕於成帝﹐非也。若內無所稟﹐外無所承﹐惟己之意與人之扳己而繼人之統﹐此惟天子之族子﹐以宗社爲重﹐可以不辭﹐而要不得與受命出後者均。何也﹖父子之恩義﹐非可以己之利與臣民之推戴而薄其所生﹐誣所後者以無命爲有命也。況乎光武之興﹐自以武功討篡逆而復宗祊﹐其生也與元帝之崩不相逮﹐而可厚誣乎哉﹖成﹑哀﹑平不成乎君者也﹐廢焉可也。元帝於昭穆爲諸父﹐而未有失徳﹐勿毀而列於世﹐得矣﹔以爲己所後而禰之﹐不可也。光武之功徳﹐足以顯親﹐南頓令而上𨿽非積累之澤﹐而原本身之所自來﹐則視組紺以上而尢親。尊者自尊也﹐親者自親也﹐人子不敢以非所得而加諸親。故組紺之祀﹐得用天子之禮樂﹐而特不追王。則南頓以上四世之廟不可除﹐而但無容加以皇稱而已。後世之禮﹐勢殊道畢﹐難執先代之相似者以爲法﹐而貴通其意。光武之事﹐三代所未有也﹐七廟之制﹐不必刻畫以求肖成周﹐節侯以下與元帝以上並祀﹐而溢於七廟之數﹐亦奚不可﹖所難者惟祫祭耳。然使各以其昭穆﹐君先臣後﹐從太祖而合食﹐禮原義起﹐豈與哀帝之厚定陶﹑歐陽修之崇僕王﹑張孚敬之帝興獻﹐同其紊大分而傷彜倫乎﹖若純與浮之言大宗﹐則尢謬矣。大宗者﹐非天子之謂也。禮曰「別子爲祖﹐繼別爲宗。」宗者﹐百世不遷﹔而天子之位﹐父死子繼﹐兄終弟及﹐乃至本支絕而旁親立﹐國中斬而支庶興﹐初非世次相承而不可越。故天子始興﹐而母弟爲大宗。尊者嗣位﹐親者嗣宗。宗者﹐一姓之獨尊也﹐位者﹐天下之同尊也﹐天子之非大宗明矣。大宗無後﹐就大宗之支子以次而嗣﹐遞相衍以百世﹐而昭穆不亂﹐故以宗爲重而絕其私親。天子不與於宗子之中者也﹐嗣位也﹐非嗣宗也﹐不拘於昭穆之次﹐孫可以嗣祖﹐叔父可以嗣從子者也。使漢而立大宗焉﹐抑惟髙帝之支子相承不絕﹐天下𨿽亡而宗不圮﹐非王莽所得篡﹐而光武亦弗能嗣焉。純與浮不考於周禮﹐合宗與位而一之﹐於周且悖﹐而況漢乎﹖疏漏寡聞﹐任气以矯時王之制﹐其與歐陽修﹑張孚敬之說﹐畢失而同歸矣。〖三二〗王氏之禍烈矣﹗光武承之﹐百戰而劉宗始延﹐懲往以貽後﹐顧命太子而垂家法﹐夫豈無社稷之臣﹖而惟陰識﹐陰興之是求。識𨿽賢﹐何知其不爲莽之恭﹖識𨿽不僞﹐能保後之外戚皆如識乎﹖飲堇而幸生﹐復飲以冶葛﹐卒使竇﹑梁﹑鄧﹑何相踵以亡漢。光武之明﹐而昏於往鑑如是者﹐何也﹖帝之易太子也﹐意所偏私而不能自克﹐盈廷不敢爭﹐而從臾之者﹐自郅惲之佞外無人焉。若張湛者﹐且潔身引退以寓其不滿之意矣。東海𨿽賢﹐郭況𨿽富而自逸﹐光武不能以自信﹐周旋東海而優郭氏﹐皆曲意以求安﹐非果有鳲鳩之仁也。於是日慮明帝之不固﹐而倚陰氏以爲之援﹐故他日疾作﹐而使陰興受顧命領侍中﹐且欲以爲大司馬而舉國授之。嗚呼﹗人苟於天倫之際有私愛而任私恩﹐則自天子以至於庶人﹐鮮不違道而開敗國亡家之隙﹐可不愼哉﹗卒之帝崩而山陽王荊果假郭況以稱亂﹐則帝之托陰氏以固太子之黨﹐亦非過慮也。𨿽然﹐慮亦過﹐不慮亦過﹔慮以免一時之患﹐而貽數世之危﹐固不如其弗慮也。〖三三〗漢之通西域也﹐曰「斷匈奴右臂」。君諱其貪利喜功之心﹐臣匿其徼功幸賞之實﹐而爲之辭爾。夫西域豈足以爲匈奴右臂哉﹖班固曰「西域諸國﹐各有君長﹐兵眾分弱﹐無所統一﹐𨿽屬匈奴﹐不相親附﹐匈奴能得其馬畜旃罽﹐而不能與之進退。」此當時實徵理勢之言也。抑考張騫﹑傅介子﹑班超之伏西域也﹐所將不過數十人﹐屯田之卒不過數百人﹐而殺其王﹑破其國翺翔寢處其地而莫之敢讎。若是者﹐曾可以爲漢而制匈奴乎﹖可以黨匈奴而病漢乎﹖且匈奴之犯漢也﹐自遼左以至朔方﹐橫互數千里﹐皆可闌入﹐抑何事南繞玉門萬里而窺河西﹖則武帝﹑張騫之誣也較著。光武閉關而絕之﹐曰「東西南北自在也。」灼見其不足爲有無而決之矣。夷狄而爲中國害﹐其防之也﹐勞可不卹﹐而慮不可不周。如無能害而徼其利﹐則𨿽無勞焉而禍且伏﹐𨿽無患焉而勞已不堪﹐明者審此而已矣。宋一亡於金﹐再亡於元﹐皆此物也。用夷攻夷﹐適足以爲黠夷笑﹐王化貞之愚﹐其流毒慘矣哉﹗〖三四〗光武之於功臣﹐恩至渥也﹐位以崇﹐身以安﹐名以不損﹐而獨於馬援寡恩焉﹐抑援自取之乎﹗宣力以造人之國家﹐而卒逢罪譴者﹐或忌其彊﹐或惡其不孫﹐而援非也﹐爲光武所厭而已矣。老氏非知道者﹐而身世之際有見焉。其言曰「功成名遂身退。」蓋亦察於陰陽屈伸之數以善進退之言也。平隴下蜀﹐北禦匈奴﹐南定交恥﹐援未可以已乎﹖武谿之亂﹐帝湣其老而不聽其請往﹐援固請而行。天下已定﹐功名已著﹐全體膚以報親﹐安祿位以戴君﹐奚必馬革裹屍而後爲愉快哉﹗光武於是而知其不自貴也﹔不自貴者﹐明主之所厭也。夫亦曰﹕苟非貪俘獲之利﹐何爲老於戎馬而不知戒乎﹖明珠之謗﹐有自來矣。老而無厭﹐役人之甲兵以逞其志﹐誠足厭也。故身死名辱﹐家世幾爲不保﹐違四時衰王之數﹐拂寒暑進退之經﹐好戰樂殺而忘其正命﹐是謂「逆天之道」。老氏之言﹐豈欺我哉﹖易之爲教﹐立本矣﹐抑必趣時。趣之爲義精矣﹐有進而趣﹐時未往而先倦﹐非趣也﹔有退而趣﹐時已過而猶勞﹐非趣也。「日昃之離﹐不鼓缶而歌﹐則大耋之嗟﹐凶。」援之謂與﹗〖三五〗事難而易處之則敗﹐事易而難圖之亦敗。易其難者﹐敗而知其難﹐將攺圖而可有功﹔難其易者﹐非急悔而姑置焉﹐易者將成乎難﹐而禍不息矣。武陵蠻之叛也﹐劉尙之全軍僨焉﹐馬成繼往而無功焉﹐馬援持之於壺頭﹐而兵之死者大半﹐援亦殞焉。及乎援已死﹐兵已疲﹐戰不可﹐退不能﹐若有旦夕殲潰之勢﹔而宗均以邑長折簡而收之﹐羣蠻帖服﹐振旅以還﹐何其易也﹗其易也﹐豈待今日而始易哉﹖當劉尙﹑馬援之日﹐早已無難慴伏﹐而貪功嗜殺者不知耳。使非均也﹐以疲勞之眾與蠻固爭﹐蠻冒死以再覆我軍﹐𨿽饑困而勢已十倍矣。嗚呼﹗一隅之亂﹐坐困而收之﹐不勞而徐定。庸臣張皇其勢以搖朝廷之耳目﹐冒焉與不逞之虜爭命﹐一潰再潰﹐助其燄以燎原﹐而遂成乎大亂。社稷邱墟﹐生民左衽﹐厲階之人﹐死不償責矣。〖三六〗漢詔南單於徙居西河美稷﹐人極之毀﹐自此始矣。非但其挾戎心以乘我也﹐狎與之居而漸與之安﹐風俗以蠱﹐婚姻以亂﹐服食以淫﹐五帝﹑三王之天下流泆解散﹐而元後父母之大寶移於非類﹐習焉而不見其可恥也﹐閉有所利而不見其可畏也。技擊詐謀﹐有時不逮﹐呴沫狎媟﹐或以示恩﹐而且見其足以臨我﹔愚民玩之﹐黠民資之﹐乃至一時之賢豪﹐委順而趨新焉。迆及於千歲以後﹐而忘其爲誰氏之族矣。臧宮﹑馬武請北伐﹐光武曰「吾恐季孫之憂不在顓臾。」柰之何延之於蕭墻之內也﹗〖三七〗明帝英敏有餘﹐而蘊藉不足﹐光武選師儒而養以六經之教﹐得其理矣﹐然而張佚﹑桓榮未足以稱此。豈當時無閉起之豪傑﹐守先王之道以待學者﹐可以爲王者師乎﹖抑有其人而光武未之能庸也。奚以知佚﹑榮之不稱也﹖帝欲使陰識傅太子﹐張佚正色而爭之﹐是矣。帝遂移太傅之命以授佚﹐自非聖人以天自處而無疑﹐與夫身爲懿親﹑休威與俱而無容辭﹐未有可受命者也。佚乃自博士超擢居之而不讓﹐惡可以爲帝王師﹗桓榮受少傅之車馬印綬﹐陳之以詫諸生﹐施施然曰「今日所蒙﹐稽古之力也﹐可不勉哉﹗」抱君子謀道之憂者﹐聞斯言也﹐有不汗面者乎﹖而足以爲帝王師乎﹖嗚呼﹗師道之難也﹐於蒙之象見之。人心之險﹐莫險於利祿之得失﹔惟以艮止之徳﹐遏欲以靜正﹐不獲其身﹐不見其人﹐而後夏楚收威﹐行於冑子。身教立﹐誠心諭﹐徳威著﹐塞蒙心之貪戾﹐而相沐以仁讓。故曰「蒙以養正﹐聖功也。」身之不正﹐何以養人哉﹖榮與佚區區抱一經以自潤﹐欲以動太子之敬信﹐俾忘勢讓善而宜人﹐詎可得乎﹖賴明帝之不爲成帝也﹐非然﹐榮與佚之情﹐亦奚以愈於張禹邪﹖故曰「能自得師者王。」光武之豫教﹐太子之尊師﹐而所得僅若此﹐王道之所以不興與﹗〖三八〗以祖妣配地只於北郊﹐漢之亂典也。光武以呂后幾危劉氏﹐攺配薄后﹐亂之亂者也。呂氏之徳﹐不足以配地矣﹐薄后遂勝任而無歉乎﹖開國之君﹐配天而無歉者﹐非以其能取天下貽子孫也。宇內大亂﹐庶民不康﹐三綱淪﹐五典斁﹐天莫能復其性﹔暴政奪人居食﹐兵戎絕其生齒﹐地莫能遂其養﹔王者首出﹐誅惡削潛﹐以兵治而期於無兵﹐以刑治而期於無刑﹔饑者食﹐寒者衣﹐散之四方者逸以居﹐於是而得有其父子﹑兄弟﹑夫婦﹑朋友﹐以相親而相遜﹔代天以奠兆民﹐而相天地之不足﹐則臣子推崇之以配天﹐以是爲與天通理也。母后﹐一姓之妣也﹐配祖於宗廟而私恩伸矣。位非其位也﹐君授之也﹔徳非其徳也﹐元後爲民父母﹐母道亦君所任﹐非後所任也。呂后不足以配地﹐薄后其能堪此乎﹖故曰亂也。象之不仁﹐舜不得不以爲弟﹐丹朱之不肖﹐堯不得不以爲子﹐天倫者受之於天﹐非人所得而予奪者也。夫婦之道﹐受命於父母﹐而大昏行焉﹔出以其道﹐而自夫制焉。爲人子孫而逆操其進退﹐己不道而奚以治幽明哉﹖文姜之逆也﹐而春秋書曰「夫人」。僖公致成風以抑哀姜﹐而春秋書曰「用致」。呂后之罪﹐聽後世之公論﹐非子孫所得黜也﹔薄后非髙帝之伉儷﹐非子孫所得命也。告祠髙廟﹐退呂進薄﹐幸先君之無知﹐惟己意以取必焉。舜不能使瞽瞍之不子象﹐而光武能使髙帝之不妻呂后哉﹖慕容垂追廢可足渾氏﹐崔鴻譏其以子廢母﹐致其子寶弒母而無忌。人君垂家法以貽子孫﹐順天理而人情自順﹐大義自正。如謂光武借此以儆宮闈﹐乃東漢之禍﹐卒成於後族﹐徒爲逆亂﹐而又奚裨邪﹖故曰亂之亂者也。卷七◎明帝〖一〗明帝卽位之元年﹐率百官朝於先帝之陵﹐上食奏樂﹐郡國計吏以次占其谷價及民疾苦﹐遂爲定制。迨後靈帝時﹐蔡邕從駕上陵﹐見其威儀﹐察其本意﹐歡明帝至孝惻隱之不易奪﹐而古不墓祭之未盡也﹐邕於是乎知通矣。夫云古不墓祭﹐所謂古者﹐自周而言之﹐蓋殷禮也。孔子於防墓之崩﹐泫然流涕曰「古不修墓。」其云古者﹐亦殷禮也。孔子殷人也﹐而用殷禮﹐示不忘故也。然而泫然流涕﹐則聖人之情亦見矣。殷道尙鬼﹐貴神而賤形﹐禮魂而藏魄﹐故求神以聲﹐坐屍以獻﹐是亦一道也﹐而其獘也﹐流於墨氏之薄葬。若通幽明一致而言之﹐過墓而生哀﹐豈非夫人不自已之情哉﹗且夫謂神旣離形而形非神﹐墓可無求﹐亦曰魂气無不之也。夫旣無不之矣﹐則亦何獨墓之非其所之也﹖朝踐於堂﹐事屍於室﹐祝祭於祊﹐於彼乎﹐於此乎﹐孝子之求親也無定在﹐則墓亦何非其所在。始死之設重也﹐瓦缶也﹔旣虞而作主也﹐桑栗也﹔土木之與人﹐畢類而不親﹐而孝子事之如父母焉﹐以爲神必依有形者以麗而不捨也﹔豈繄形之所藏﹐曾瓦缶桑栗之不若哉﹖墓者﹐委形之藏也﹔孫者﹐委形之化也。以爲非其靈爽之故﹐則皆非故矣﹔以爲形之所委﹐則皆其體之遺矣﹔事尸之禮﹐以孫爲形之遺而事之如生﹐乃於其形之藏而棄之於朽壤乎﹖夫物各依於其類﹐不得其眞﹐則以類求之。形之與神﹐魂之與魄﹐相依不捨以沒世﹐則神如有依﹐不違此也審矣。孝者﹐生於人子之心者也﹔神之來格者﹐思之所成也﹔過墓而有哀愴之情﹐孝生於心﹐而神卽於此成焉。且也﹐是形也﹐爲人子者寒而溫之﹐暑而淸之﹐疾痛屙癢而抑搔之﹐事之生平﹐一旦而朽壤置之﹐曰有尊形者在焉﹐其情恝﹐其道過髙而亡實。莊也﹑墨也﹐皆嘗以此爲教﹐而賊人惻隱之良﹔𨿽爲殷道﹐自匪殷人﹐何爲效之哉﹖子曰「其或繼周者﹐𨿽百世可知也。」損益於禮之中﹐而不傷仁義﹐百世之後﹐王者有作﹐前聖不得而限之矣。故曰「喪﹐與其易也寧戚。」執古禮以求合﹐抑情以就之﹐易之屬也﹔情有所不忍﹐𨿽古所未有而必伸﹐戚之屬也﹔守章句以師古者﹐又何譏焉﹗〖二〗養老之典﹐有本有標﹐文其標也﹔文抑以動天下之心而生其質﹐則本以生標﹐標以蔭本﹐枝葉榮而本益固矣。養老於癢﹐袒而割牲﹐執醬而饋﹐執爵而酳﹐標也。制民田裏﹐教之樹畜﹐免其從政﹐不饑不寒﹐而使得養其老﹐本也。王者旣厚民之生﹐使有黍稷﹑酒醴﹑絲絮﹑雞豚可以養其老矣﹔然恐民之怙其安飽﹐而孝弟之心不生也﹐於是修其禮於太學﹐躬親執勞﹐悙憲乞言﹐以示天子之必有尊﹐而齒爲天下之所重﹐乃以興起斯民之心而不敢憑壯以遺老﹐則標以蔭本而道益榮。明帝修三老五更之禮﹐養李躬﹑桓榮盡敬養之文﹐於時之天下﹐果使家給戶饒遂其衣帛食肉以奉其父母乎﹖抑尙未也﹖民未給養而徒修其文﹐則固無以興起孝弟而虛設此不情之儀節矣。𨿽然﹐文與質相輔以成者也﹔本與標相扶以茂者也。以天下之未給而不遑修其禮焉﹐俟之俟之﹐而終於廢墜矣。修其文以感天下之心﹐抑可卽此以自感其心﹐俯仰磬折之下﹐顧文而思之﹐必有以踐之﹐而仁澤之下流﹐亦將次第而舉矣。明帝之時﹐內寇靖﹐邊陲無警﹐承光武之餘澤﹐猶挹水於江﹑承火於燧也。則文以滋質﹐標以蔭本﹐亦不得曰虛致此不情之儀節也。乃若其不可者﹐記曰「敬老爲其近於父也。」以近父故敬﹐則敬老以父而推爾。光武崩﹐曾未期年﹐而雍容於冠冕笙磬之下﹐不已急乎﹗躬與榮憑幾受饋﹐而寢門之視膳﹐天奪吾歡﹐則固有憯怛而不寧者。明帝﹑東平王蒼皆斬焉銜卹之子也﹐王亟請之﹐帝輒行之﹐無已泰乎﹗是則斵本而務其末也。〖三〗明帝永平三年﹐以左馮翊郭丹爲司徒﹐郡守人爲三公﹐循西漢之制也﹐而尢不待內遷而速拔之以升。其後邪穆﹑鮑昱皆以太守踐三公之位﹐其重吏事也甚矣。是道也﹐以獎郡守﹐使勸進於治理﹐重其權而使安於其職則得也﹔若以善三公之選﹐則有不貴於此者﹐何也﹖道者﹐事之綱也﹐天下者﹐郡之積也。卽事而治之﹐目與綱並舉而不可有遺﹔卽道而統之﹐舉其綱而不得復察其目﹔此郡守三公詳簡之殊也。以郡守纖悉必察之能﹐贊君道而攝大綱﹐則瑣細而虧其大者多矣。五方之政﹐剛柔之性畢於天﹐饒瘠之產畢於地﹐一郡之利病﹐施於百里以外﹐則利其病而病其利。郡守之得民也﹐去其郡之病以興其利﹐而民心悅矣。遂以槪之於天下﹐是彊山國以舟﹑澤國以車﹐徒爲病而或足以斃也。然則郡守果賢﹐固未可坐論淸宮﹐而平章四海。況乎名之所自成﹐實之所自損﹐黃霸之賢﹐且以鳻雀之欺爲鼎足羞﹐況不能如霸者﹐而遽以宗社托之乎﹖是則旦郡守而夕三公﹐廟堂無廣大從容之化﹐其獘也﹐飾文崇法以傷和平正直之福﹐非細故也。明帝勤吏事﹐而不足與於治道﹐未可爲後世擇相法也。〖四〗宗均去檻穽﹐而九江之虎患息﹐其故易知也。人與虎爭﹐而人固不勝矣。檻穽者﹐人所與虎爭之具也﹐有所恃而輕與虎遇﹐蹈危而不覺﹐虎與人兩斃之術也。均之令曰「江﹑淮之有猛獸﹐猶北土之有雞豚。」謂其繁有而不可使無也。常存一多虎於心目﹐而無恃以不恐﹐則自遠其害。推此道也﹐以治民之姦可矣。故其論治﹐謂文法廉吏不足以止姦﹐亦以雞豚視姦而姦者詘﹐與天下息機而天下之機息也。文法之吏﹐恃文法以與姦競而固不勝﹔廉吏恃廉以弗懼於姦﹐而姦巧以傷之﹔惟其有恃也﹐而遂謂姦之不足防也。挈大綱﹐略細法﹐訟魁猾胥不得至於公廷矣﹐奚以病吾民哉﹖均之所挾持者弘遠矣。劉先主﹑諸葛武侯尙申﹑韓﹐而蜀終不競﹐包拯﹑海瑞之悁疾﹐尢其不足論者已。〖五〗楚王英始事浮屠﹐而以反自殺﹔笮融課民盛飾以事浮屠﹐而以劫掠死於鋒刃﹔梁武帝捨身事浮屠﹐而以挑禍樂殺亡其國﹔邪說暗移人心﹐召禍至烈如此哉﹗浮屠之教﹐以慈湣爲用﹐以寂靜爲體﹐以貪﹑嗔﹑癡爲大戒。而英﹑融﹑梁武好動嗜殺﹐含怒不息﹐迷乎成敗以召禍﹐若與其教相反﹐而禍發不爽﹐何也﹖夫人之心﹐不移於迹﹐而移於其情量之本也。情量一移﹐反而激之﹐制於此者﹐大潰於彼﹐潰而不可復收矣。浮屠之說﹐窮大失居﹐謂可旋天轉地而在其意量之中﹐則惟意所規﹐無不可以得志﹐習其術者﹐侈其心而無名義之可守。且其爲教也﹐名爲慈而實忍也﹔發膚可忍也﹐妻子可忍也﹐君父可忍也﹐情所不容已而急絕之﹐則憤然一決而無所卹矣。又其爲說也﹐禁人之欲而無所擇﹔於是謂一飲﹑一食﹑一衣﹑一宿﹐但耽著而無非貪染也。至於窮極無厭﹐毒流天下﹐而其爲貪染﹐亦與寸絲粒米之貪同其罪報而無差別。則旣不能不衣食以爲物累﹐又何憚於窮極之貪饕而不可爲乎﹖迫持之﹐則舉手揚目而皆桎梏﹔寬假之﹐則成毀一同﹐而理事皆可無礙﹐心亡罪滅而大惡冰釋﹐暴逆凶悖無非夢幻泡影﹐一悟而悉歸於空。故學其學者﹐未有不駤戾以快於一逞者也。桎梏一脫﹐任翺翔於劍鋒虎吻以自如一眞法界﹐放屠刀﹑出淫坊﹐而卽獲法身。操之極而繼以縱﹐必然之勢也。英何憚而不反﹐融何卹而不掠﹐衍何忌而不納叛怒鄰以驅民於鋒刃哉﹖趙閱道﹑張子韶﹑陸子靜之不終於惡﹐幸也﹔王欽若﹑張商英﹑黃潛善﹐則已禍人家國矣。〖六〗讓國之義﹐伯夷﹑泰伯爲昭矣﹐子臧﹑季札循是以爲節﹐而漢人多效之。丁鴻逃爵﹐鮑駿責之曰「春秋之義﹐不以家事廢王事。」允矣﹐而猶未盡也。漢之列侯﹐非商﹑周之諸侯也。古之諸侯﹐有其國﹐君其民﹐制其治﹐蓋與天子疊爲進退者也﹐君道也。漢之列侯﹐食租衣稅﹐而無宗社人民之守﹐臣道也。君制義﹐臣從義﹐從天子之義﹐非己所得制也。古之諸侯﹐受之始祖﹐天子易位﹐而國自如。澳之列侯﹐受之天子﹐天子失天下﹐則不得復有其封。國非己所得私也﹐何敢以天子之爵祿惟己意而讓之也。且君子之讓國﹐非徒讓其祿也。叔齊之賢﹐王季﹑文王之徳﹐故伯夷﹑泰伯以保國康民興王制治之道徳勛名讓之。若祿﹐則己所不屑﹐而可以非分之得污弟爲愛弟乎﹖鴻弟盛而賢也﹐不必侯而可以功名自見也﹔如其不能﹐則亦溫飽以終身而已矣。祿食者﹐簞食豆羹之類也﹐讓者小而受者媿﹐商﹑周之義﹐惡可效之後世乎﹖讀古人書﹐欲學之﹐而不因時以立義﹐鮮不失矣。子曰「以與爾鄰里鄕黨乎﹗」受列侯之封﹐分祿以與弟﹐斯得矣﹐侯豈鴻所得讓者哉﹖〖七〗史有溢詞﹐流俗羨焉﹐君子之所不取。紀明帝之世﹐百姓殷富﹐曰「粟斛三十錢」。使果然也﹐謀國者失其道﹐而民且有餒死之憂矣。一夫之耕﹐中歲之獲﹐得五十斛止矣。古之斛﹐今之石也。終歲勤勞﹐而僅得千五百錢之利﹐口分租稅徭役出於此﹐婦子食於此﹐養老養疾死葬婚嫁給於此﹐鹽酪耕具取於此﹐固不足以自活﹐民猶肯竭力以耕乎﹖所謂米斛三十錢者﹐盡天下而皆然乎﹖抑偶一郡國之然而詫傳之也﹖使盡天下而皆然﹐尙當平糴收之﹐以實邊徼﹐以禦水旱﹐而不聽民之狼戾。然而必非天下之盡然也﹐則此極其賤﹐而彼猶踴貴﹐當國者宜以次輸移而平之﹐詎使粟死金生﹐成兩匱之苦乎﹖故善爲國者﹐粟常使不多餘於民﹐以啟其輕粟之心﹐而使農日賤﹔農日賤﹐則遊民商賈日驕﹔故曰「粟貴傷末﹐粟賤傷農。」傷末之與傷農﹐得失何擇焉﹖太賤之後﹐必有餓殍﹐明帝之世﹐不聞民有餒死之害﹐是以知史之爲溢詞也。𨿽然﹐亦必有郡國若此者矣﹐故曰謀國者失其道也。〖八〗廣陵王荊﹑楚王英﹑淮陽王延﹐以逆謀或誅或削。夫三王者誠狂悖矣﹔乃觀北海王睦遣中大夫入覲﹐大夫欲稱其賢﹐而歡曰「子危我哉﹗大夫其對以孤聲色狗馬是娛是好﹐乃爲相愛。」則明帝之疑忌殘忍﹐夫亦有以致之也。且三王者﹐未有如濞﹑興居之弄兵狂逞也﹐綏之無徳﹐教之無道﹐愚昧無以自安﹐而姦人乘之以告訐﹐則亦惡知當日之獄辭﹐非附會而增益之哉﹖楚獄興而虞延以死﹐延以舜之待象者望帝﹐意至深厚也﹐而不保其生。寒朗曰「公卿口𨿽不言﹐而仰屋竊歡。」則臣民之爲寒心者多矣。作圖讖﹐事淫祀﹐豈不可教﹐而必極無將之辟以加之﹐則諸王之寢棘履冰如睦所云者﹐善不敢爲﹐而天性之恩幾於絕矣。西京之亡﹐非諸劉亡之也﹔漢之復興﹐諸劉興之也。乃獨於兄弟之閉﹐致其猜毒而不相捨﹐聞睦之言﹐亦可爲之流涕矣。身沒而外戚復張﹐有以也夫﹗〖九〗班超之於西域﹐戲焉耳矣﹔以三十六人橫行諸國﹐取其君﹐欲殺則殺﹐欲禽則禽﹐古今未有奇智神勇而能此者。蓋此諸國者﹐地狹而兵弱﹐主愚而民散﹐不必智且勇而制之有餘也。萬里之外﹐孱弱之夷﹐苟且自王﹐實不能踰中國一亭長。其叛也﹐不足以益匈奴之勢﹔其服也﹐不足以立中夏之威﹔而欺弱淩寡﹐撓亂其喙息﹐以詫奇功﹐超不復有人之心﹐而今古稱之﹐不益動妄人以爲妄乎﹖發穴而攻螻蛄﹐入沼而捕鰍鯈﹐曰「智之奇勇之神也。一有識者笑之久矣。」光武閉玉門﹐絕西域﹐班固贊其盛徳。超﹐固之弟也。嘗讀固之遺文﹐其往來報超於西域之書﹐述竇憲殷勤之意﹐而羨其遠略﹐則超與固非意異而不相謀也。其立言也如彼﹐其兄弟相獎﹑誣上徼幸以取功名也如此﹐弄文墨趨危險者之無定情﹐亦至此乎﹗班氏之傾危﹐自叔皮而已然﹐流及婦人而辯有餘﹐其才也﹐不如其無才也。

◎章帝〖一〗陳湯幸郅支之捷﹐傅介子徼樓蘭之功﹐漢廷議者欲絀而勿錄﹐可矣﹔介子﹑湯無所受命﹐私行以徼幸﹐旣已遂其所圖﹐而又獎之﹐則妄徼生事之風長﹐而邊釁日開。若第五倫之欲棄耿恭也﹐則無謂矣。恭之屯車師也﹐竇憲奏遣之﹐明帝命之。金蒲城者﹐漢所授恭使守者也﹔車師叛﹐匈奴驕﹐圍之經年﹐誘以重利﹐脇以必死﹐而恭不降。車師之屯﹐其當與否﹐非事後所可歸咎於恭也﹔恭所守者﹐先帝之命﹐所持者漢廷之節﹐死而不易其心﹐斯不亦忠臣之操乎﹗車師可勿屯﹐而恭必不可棄﹐明矣。倫獨非人臣子與﹖而視忠於君者﹐如芒刺之欲去體﹐何也﹖鮑昱之議是已﹐然猶未及於先帝之命也。山陵無宿艸﹐忿疾而委其銜命之臣於原野﹐怨懟君父以寄其惡怒於孤臣﹐倫之心﹐路人知之矣。倫之操行矯異﹐無孝友和順之天良﹐自其薄待從兄以立名而已然﹐是詎足爲天子之大臣乎﹖〖二〗「三年無攺於父之道」﹐道者﹐剛柔質文之謂也。剛柔質文﹐皆道之用也﹐相資以相成﹐而相勝以相節。則極重而必攺﹐相制而抑以相生﹐消息之用存乎其閉﹔非卽有安危存亡之大﹐則俟之三年而非需滯﹐於是而孝子之心遂﹐國事亦不以相激而又墮於偏。明帝之明察﹐誠有過者﹔而天下初定﹐民不知法﹐則其嚴也﹐乃使後人可得而寬者也。章帝初立﹐鮑昱﹑陳寵急撟先君之過﹐第五倫起而持之﹐視明帝若胡亥之慘﹐而己爲漢髙﹐章帝聽而速攺焉﹐將不得復爲人子矣。人君當嗣位之初﹐其聽言也﹐尢不容不愼也。臣下各懷其志於先君之世﹐而或不得逞﹐先君沒﹐積憤懣以求伸﹐遂若魚之脫於鉤﹐而惟其洋洋以自得。斯情也﹐名爲謀國﹐而實挾怨懟君父之心﹐幸其死以鳴豫者也。爲人子者﹐柰何其殉之﹗且君而尙寬弛與﹐則人臣未有不悅矣﹔君而尙嚴察與﹔則人臣未有不怨矣。故察吏治﹑精考覈﹑修刑典﹐皆臣下之所大不利焉者﹔幸先君之沒﹐屬望於新君﹐解散法紀以遂其優遊﹐嘖有煩言﹐無所顧忌﹔立心若此﹐而殉之以干臣民之譽﹐過聽之病﹐成乎忘親﹐而可不愼哉﹗明帝之過於明察也﹐非法外而加虔劉﹐如胡亥之爲也﹐盡法而無欽卹之心耳。其法是﹐其情則過﹔其情過﹐其法固是也。卽令大獄之興﹐罹於囚隸者﹐有迫待矜釋者焉﹔章帝自得以意爲節宣﹐姑卽事而貸之﹐漸使向寬﹐以待他日﹔則先帝之失不章﹐嗣君之孝不損﹐而臣民之禁忌樂育﹐亦從容調燮以適於中﹐無或驟釋其銜勒﹐以趨於痿痺﹐俾姦宄探朝廷之意旨﹐以罔戒於吞舟。今陳寵之言曰「蕩滌煩苛之法。」帝之詔曰「進柔良﹐理冤獄。」皆惟亟反明帝以表畢。君若臣相勸於縱弛﹐一激一反﹐國事幾何而不亂哉﹗故剛柔文質﹐道原並建﹐而大中卽寓其閉。因其剛而柔存焉﹐因其文而質立焉﹐有道者之所尙也。懷忿懟而遞更張之﹐如攻仇讎﹐如救暴亂﹐大快於一時﹐求逞而不忌﹐其獘也﹐又相反而流以爲天下蠹。爲此說者佞人也﹐明主之所放流者也。此道不明﹐唐﹑宋以降﹐爲君子者﹐矯先君之枉以爲忠孝﹐他日人更矯之﹐一激一隨﹐法紀亂﹐朋黨興﹐國因以敝。然後知三年無攺之論﹐聖人以示子道也﹐而君道亦莫過焉矣。〖三〗稱母后之賢﹐至明徳馬后而古今無畢詞﹐讀其詔﹐若將使人涕下者﹐後蓋好名而巧於言者也。建初二年大旱﹐言者以爲不封外戚之故﹐姦人邪說﹐言之而罔所媿忌﹐亦至此哉﹗夫人不從上之言﹐而窺上之心以爲從﹐久矣﹔言者之無媿忌﹐有致之者也。章帝屢欲封諸舅﹐後屢卻之﹐受封已定﹐復有萬年長恨之語﹐人皆以謂封諸馬者章帝彊爲之﹐非後意也。乃後沒未幾﹐奏馬防兄弟奢侈踰僭﹐悉免就國﹐且有死於考掠者﹐同此有司﹐而與大旱請封之奏邈不相蒙也。姦人反覆以窺上意﹐則昔之請封﹐爲後之所欲﹔後之劾治﹐爲章帝之所積憤而欲逞﹐明矣。是以知帝之彊封諸舅﹐陽違後旨﹐而實不獲已以徇母之私也。車騎之盛﹐丁寧戒責﹐而操國之兵柄﹐討羌以爲封侯地﹐第五倫爭之而不克﹔兵柄在握﹐大功旣建﹐復飾恭儉以要譽﹔此王莽之故智﹐後所屬望於諸馬者將在是乎﹗東京外戚之害﹐遂終漢世﹐而國繇以亡﹐自馬氏始﹐後爲之也。故言不足以徵心﹐譽不足以考實。馬后好名而名成﹐工於言而言傳﹐允矣其爲「哲婦」矣。哲婦之尢﹐當時不覺﹐後世且不知焉﹐以欺世而有餘﹐可不畏哉﹗〖四〗論守令之賢﹐曰淸﹑愼﹑勤﹐三者修﹐而守令之道盡矣乎﹖夫三者﹐報政以優﹐令名以立﹐求守令之賢﹐未有能置焉者也。𨿽然﹐持之以爲標準﹐而矜之以爲風裁﹐則民之傷者多而俗以詭﹐國亦以不康。矜其淸﹐則待物也必刻﹔矜其愼﹐則察物也必細﹔矜其勤﹐則求物也必煩。夫君子之淸﹑淸以和﹐君子之愼﹑愼以簡﹐君子之勤﹑勤以敬其事﹐而無位外之圖。於己不浼﹐非盡天下而使嚴於簞豆也﹔於令不妄﹐非拘文法而求盡於一切也﹔於心不逸﹐非顚倒雞鳴之衣裳﹐以使人從我而不息也。君子修此三者﹐以宜民而善俗﹐用宰天下可矣。然而課政或有所不逮﹐而譽望減焉﹐名實之相詭久矣。第五倫言「陳畱令劉豫﹑冠軍令駟協務爲嚴苦﹐吏民愁怨﹐議者反以爲能」﹐謂此也。使豫與協不衒其曲廉小謹勤勞之迹﹐豈有予之以能名者﹖欲矯行以立官坊而不學﹐則三者之蔽﹐民愁而俗詭。故曰「君子學道則愛人。」弦歌興而允爲民父母﹐豈僅恃三者哉﹗〖五〗納諫之道﹐亦不易矣。君無爵賞以勸之﹐則言者不進﹔以爵賞勸之﹐言者抑不擇而進﹔故納諫難也。抑有道於此﹐士之有見於道而思以匡君者﹐非以言讎爵賞也﹐期於行而已矣。故明君行士之言﹐卽所以報士﹐而爵賞不與焉。子曰「君子不以言舉人。」此之謂與﹗且夫進言者﹐繩君之愆而匡之﹐則言𨿽未工而知其爲忠直之士﹐心識其人﹐而以爵賞繼其後﹐其失焉者鮮矣。若夫所言者﹐求羣臣之得失而抑揚之﹐取政事之沿革而敷陳之﹐其言允﹐洵可行矣﹐而人之賢不肖未可知也。此而以爵賞酬焉﹐則佞人雜進而奚保其終哉﹖抑其可是矣﹐其人非不肖矣﹐因其言之不諱﹐而置之左右﹐使旦夕納誨焉。上旣惟言是取﹐人且引言爲已任而欲終其敢言之名﹐於是吹求在位者無已﹐而毛舉庶務之廢興以爲言資。將有事止於此﹐而言且引之以無窮﹐非姦而斥之姦﹐非賢而獎之賢﹔事不可廢而欲已之﹐事不可興而欲行之﹔荒唐苛細之論﹐皆以塞言之員﹐而國是亂。故言者可使言也﹐未可使盡言也﹔可使盡言也﹐不可使引伸爲無已之言也。斟酌之權﹐在乎主心﹐樂聞諫而不導人以口給﹐爵賞之酬﹐其可輕乎哉﹗章帝於直言極諫之士﹐補外吏而試其爲﹐非無以酬之﹐而不引之以無涯之辯﹐官守在而賢不肖抑可徵焉﹐庶幾得之。〖六〗與賢者在於得人﹐與子者定於立嫡﹐立嫡者﹐家天下一定之法也。𨿽然﹐嫡子不必賢﹐則無以君天下而保其宗祜﹐故必有豫教之道﹐以維持而不卽於咎。太甲顚覆典刑﹐而終遷仁義﹐以伊尹也。乃夫人气質之不齊﹐則固有左伊尹右周公而不能革其惡者。和嶠困於晉惠帝之愚﹔而教且窮﹐故漢元﹑晉武守立適之法﹐卒以亡國。則知適子之不可教﹐而易之以安宗社﹐亦詎不可﹐古之人何弗慮而守一成之侀以不逼其變乎﹖君子所垂法以與萬世同守者﹐大經而已。天下𨿽危﹐宗社𨿽亡﹐亦可聽之天命而安之。何也﹖擇子之說行﹐則後世暱寵嬖而易元良﹐爲亡國敗家之本﹐皆托之以濟其私。君子不敢以一時之利害﹐啟無窮之亂萌﹐道盡而固可無憂也。光武以郭后失寵而廢太子韁﹐羣臣莫敢爭者。幸而明帝之賢﹐得以揜光武之過。而法之不臧﹐禍發於畢世﹐故章帝廢慶立肇﹐而羣臣亦無敢爭焉。嗚呼﹗肇之賢不肖且勿論也﹐章帝崩﹐肇甫十歲﹐而嗣大位﹐欲不倒太阿以授之婦人而不能。終漢之世﹐衝﹑質﹑蠡吾﹑解瀆皆以童昏嗣立﹐權臣哲婦貪幼少之尸位﹐以惟其所爲﹐而東漢無一日之治。此其禍章帝始之﹐而實光武貽之也。故立適與豫教並行﹐而君父之道盡。過此以往﹐天也﹐非人之所能爲也﹐而又奚容億計哉﹗〖七〗不測之恩威無常經﹐謀略之士所務也﹐謂足以震人於非所期而莫敢不服。𨿽然﹐豈足恃哉﹖張紆守隴西﹐羌人反﹐其酋號吾首亂入寇﹐追而生得之﹐紆釋之遣歸﹔已而迷吾寇金城塞﹐紆與戰﹐敗之﹐迷吾將人眾詣臨羌納降﹐紆以毒酒殺之。戰而獲﹐則釋之﹔降而來﹐則殺之﹔紆以是爲不測之恩威也。於是而羌禍之延於秦﹑隴者幾百年而後定。一生一殺﹐不可測者如是也﹐彼將何據以爲順逆之從哉﹖戰而禽﹐禽而釋﹐何憚乎不戰﹔勝可以逞﹐敗猶可以生也。降而來﹐來而殺﹐何利乎降﹔降而必死﹐不如戰而得生﹐其不決計相尋於死鬥者鮮矣。故恩威者﹐必有準者也﹐在己可白﹐而在物可信也。感其恩者不渝﹐畏其威者不可犯﹐乃以服天下而莫敢不服。尙勿輕言不測哉﹗〖八〗西漢之衰自元帝始﹐未盡然也﹔東漢之衰自章帝始﹐人莫之察也。元帝之失以柔﹐而章帝滋甚。王氏之禍﹐非元帝啟之﹐帝崩而王氏始張﹔竇憲之橫﹐章帝實使之然矣。第五倫言之而不聽﹔貴主訟之﹐怒形於言﹐不須臾而解﹔周紆忤竇篤而送詔獄﹔鄭弘以死諫﹐知其忠﹐問其疾﹐而終不能用。若此者﹐與元帝之處蕭﹑張﹑弘﹑石者無以畢。而元帝之柔﹐柔以己也﹐章帝之柔﹐柔以宮闈外戚也﹐章帝滋甚矣。托仁厚而溺於牀第﹐終漢之世﹐顚越於婦家﹐以進姦雄而隕大命﹐帝惡能辭其咎哉﹖曹子桓曰「明帝察察﹐章帝長者。」爲長者於婦人姻婭之閉﹐脂韋嚅唲以解乾綱﹐惡在其爲長者哉﹕範曄稱帝之承馬后也﹐盡心孝道。乃合初終以觀之﹐帝亦惡能孝邪﹗馬后崩未幾﹐而馬氏被譴﹐有考擊以死者矣。是其始之欲封諸舅﹑後辭而不得也﹐非厚舅氏也﹐面柔於馬后之前﹐而曲順其不言之隱也。其終之廢馬氏於一旦也﹐非忘母恩也﹐竇氏欲奪其權﹐面柔於哲婦之前﹐而替母黨以崇妻黨也。於母氏﹐柔也﹔於諸父昆弟﹐柔也﹔於牀闥﹐柔也﹔於戚裏﹐柔也﹔於臣民﹐柔也﹔於罪罟﹐柔也﹔𨿽於忠直之士﹐柔也﹔亦無異於以柔待頑讒者也。柄下移而外戚宦寺怙恩以逞﹐和﹑安二帝無成帝之淫昏﹐而漢終不振﹐章帝之失﹐豈在元帝下哉﹖〖九〗明帝車駕屢出﹐歷兗﹑非﹑冀﹑豫﹑徐﹑荊之域﹐章帝踵之﹐天下不聞以病告﹐然天下亦惡能不病哉﹗供億有禁﹐窺探有禁﹐踐蹂有禁﹔能禁者乘輿也﹐不能盡禁者從官也﹐不可必禁者軍旅也﹑臺隸也﹐天下惡能不病也﹗天子時出巡遊﹐則吏畏覺察而飾治﹐治可舉矣。乃使果有循吏於此﹐舉大綱而緩細目﹐從容以綦乎治﹐而廢者未能卒興﹐且無以酬天子之省視﹔於是巧宦以逃責者﹐抑將緣飾其末而置其本﹐以徒擾吏民﹔天下惡能不病也﹗光武之明以立法﹐二帝之賢以繼治﹐豈繄不念此﹐而樂爲馳驅以病民者﹐何也﹖光武承亂而興﹐天下盜賊蠭起﹐己亦繇之以成大業﹐故重有疑焉﹐冀以躬親閱歷﹐補罅整紛﹐而銷姦桀之心﹐以是爲建威銷萌之大計焉耳。乃國用耗於芻粻﹐小民狎其舉動﹐羌禍一起﹐軍興不給﹐張伯路一呼於艸澤﹐數年而不解﹐蔓延相踵﹐垂及黃巾之起﹐而漢遂亡。盜賊橫行﹐以喪天下﹐前此未有而自漢始之。然則厚疑天下﹐而恃目擊足履以釋憂﹐徒爲召憂之媒﹐亦何益乎﹖有虞氏五載一巡守﹐歲不給於道途﹐所謂「盡信書則不如無書」也。周制﹕十有二年﹐王乃時巡。歷三傅而昭王以死﹐四傳而穆王以荒。封建之世﹐天子之治﹐止千里之畿﹐則有暇以及遠。五服之君﹐各專刑賞之柄﹐則遙制而不能。然且非虞舜﹑成王而利不償害。況以一人統天下而耳目易窮﹐自非廓然大公﹑推誠以聽監司郡縣之治﹐未有能消天下之險阻者也。又況樂酒從禽﹑遊觀無度﹐如順﹑桓二帝之資以爲口實哉﹗

◎和帝〖一〗議者曰「夷狄相攻﹐中國之利。」誰爲此言者﹐以貽禍於無窮矣。鄧訓力破浮議﹐保護諸胡﹐免於羌難﹐羣胡悅從﹐訓乃專力以攻迷唐﹐而迷唐遠竄﹐智矣哉﹗楚莊吞舒﹑蓼﹐而後滅陳﹑破鄭﹐敗晉於邲﹔夫差棲越於會稽﹐而後大敗齊師﹐脇晉於黃池﹔冒頓破東胡﹐而後困髙帝於平城﹔苻堅吞慕容﹑捲河西﹐而後大舉以寇晉﹔蒙古滅金﹑滅夏﹐西收欽察畏吾兒﹐南收六詔﹐而後舉襄﹑樊以亡宋。夷狄之起也﹐恆先井其醜類﹐而後及於中國。中國偸庸之士﹐猶且曰﹕夷狄相攻﹐吾利也。地益廣﹐人益眾﹐合眾小而成一大﹐猶疥癬之毒聚爲一癕也。屢勝之气益壯﹐習於攻擊之術益熟﹐得利而其願益奢﹐我且鼾齁自得﹐以爲虎鬥於穴而不暇及於牧廏也﹐禍一發而不可收矣。善制夷者﹐力足以相及﹐則撫其弱﹑抑其疆﹐以恩樹援﹐以威制暴﹐計之上也﹐力不足以相及﹐聞其相攻也而憂之﹐修城堡﹐繕甲兵﹐積芻糧﹐任將訓卒﹐以防其突出﹐策之次也。聽其蹄齧以增其疆﹐幸不我及以緩旦夕之禍﹐坐斃之術也。其尢烈者﹐激之﹑獎之﹑助之﹐以收兼弱拾殘之餘利﹐不知戎心之熟視我吭而思扼之也。悲夫﹗庸人一言而禍千古﹐有如是夫﹗〖二〗南單於降漢﹐光武置之西河塞內﹐迨和帝之世﹐竇憲出塞五千里﹐大破北匈奴﹐北單於逃亡﹐其餘種於除健請立﹐袁安﹑任隗欲乘朔漠之定﹐令南單於反北庭﹐驅逐於除鞬﹐而安其故廬﹐此萬世之長策也。於除鞬不得立﹐而漢亡一敵。送南匈奴反北庭﹐統一匈奴﹐而南單於抑且以爲恩。乃若陽以施大徳於南虜﹐而陰以除中國腹心之蠹﹐戎心不啟﹐戎气不驕﹐袁風不淫於諸夏﹐判然內外之防﹐無攺於頭曼以前之舊﹐劉淵﹑石勒之禍﹐惡從而起哉﹖夷狄闌居塞內﹐狎玩中國﹐而窺閉乘弱以恣寇攘﹐必矣。其寇攘也﹐抑必資中國之姦宄以爲羽翼﹐而後足以逞﹐使與民雜居﹐而禍烈矣。尢不但此也﹐民之易動於獷悍慆淫﹑苟簡喙息﹐而畏禮法之檢束﹐亦大化之流所易決而難防也。古之聖王憂之切﹐故正其氏族﹐別其婚姻﹐域其都鄙﹐制其風俗﹐維持之使若其性。而民之愚也﹐未能安於向化而利行之也。廉恥存﹐風俗正﹐𨿽有不利﹐而固不忍於禽行以不容於鄕黨。夷狄入而雜處焉﹐並且與之相市易矣﹐必將與之相交遊矣﹐浸乃與之結昏姻矣﹔其衣﹑其食﹑其寢處﹑其男女﹐蓋有與愚不肖之民甘醉飽﹑便馳逐而相得者矣。彼惡知五帝﹑三王之前﹐民之蹄齧棄捐與禽獸伍﹐而莫保其存亡之命者﹐固若此也。則且詫爲新奇﹐大利於人情﹐而非毀五帝﹑三王之爲贅疣。然而疆力不若也﹐安忍儇利不若也﹐則君之﹑宗之﹑樂奉而率從之﹐而不知元後父母之必就吾同類而戴以徳乘時之一人矣。女奚之釀也﹐必擇其酸醅而去之﹐惡其引旨酒而酸之也﹔慈父之教也﹐必禁其淫朋而絕之﹐惡其引朴子而胥淫也。禍莫重於相引﹐而相害者爲輕﹔害知禦﹐引不知避也。於是而知袁安﹑任隗之識遠矣。其言曰「光武招懷南單於﹐非謂可永安內地﹐正以權計之算﹐扞禦北狄。」夫光武豈可謂之權哉﹖倒置重輕﹐而滅五帝﹑三王之大經也。〖三〗孝和之世﹐袁安﹑任隗﹑丁鴻爲三公﹐何敞﹑韓稜爲尙書﹐皆智勇深沈﹐可與安國家者也。竇憲之黨﹐謀危社稷﹐帝陰知而欲除之﹐莫能接大臣與謀﹐不得已而委之鄭眾﹐宦寺之亡漢自此始。非和帝寵刑人﹑疏賢士大夫之咎也﹐微鄭眾﹐帝其危矣。揆所自始﹐其開自光武乎﹗崇三公之位﹐而削其權﹐大臣不相親也﹔授尙書以政﹐而卑其秩﹐近臣不自固也。故竇憲緣之制和帝不得與內外臣僚相親﹐而惟與閹宦居。非憲能創錮蔽之法以鉗天子與大臣也﹐其家法有舊矣。三公堅持匈奴之議﹐而不能違憲之討虜﹐權輕則固莫能主也。尙書郅壽抗竇憲而自殺﹐則誅賞待命於權臣也。西漢之亡也﹐張禹﹑孔光懸命於王氏之手而宗社移矣。光武弗知懲焉﹐厚其疑於非所疑者﹐使衝人孤立於上﹐而權臣制之﹐不委心膂於刑人﹐將誰委乎﹖明主一懷疑而亂以十世﹐疑之滅徳甚矣哉﹗創業之主而委任大臣﹐非僅爲己計也。英敏有餘﹐攬大政於一心﹐而濟之以勤﹐可獨任矣。大臣或有一二端之欺己﹐而遂厚致其疑﹔然其疑君子也﹐必不信小人﹔君子且疑﹐而小人愈懼﹔此豈可以望深宮頤養中材以下之子孫乎﹖公輔無權﹐中主不勝其勞﹐而代言之臣重﹔代言之臣秩卑﹐不得與坐論而親扆坐﹐則秉筆之宦寺持權﹔禍亂之興﹐莫挽其流矣。天下皆可疑﹐胡獨不疑吾子孫之智不逮﹐而暱於宴安也乎﹖當其始也﹐大臣與宦寺猶相與爲二也﹐朝綱立而士節未墮﹐則習尙猶端﹐而邪正不相爲借。若袁安﹑任隗﹑丁鴻者﹐𨿽憂時莫能自效﹐而必不攀鄭眾以有爲。事不求可﹐功不求成﹐自靖以聽天﹐而不假枉尋以直尺﹐故鄭眾𨿽有成勞﹐而尙存撿柙。迨及君臣道隔﹐宦寺勢成﹐大臣之欲匡君而衛國者﹐且紹介之以行其志﹐而後宦寺益張而無所忌。楊一淸因張永以誅劉瑾﹐楊漣且不得不左袒王安以抑魏忠賢﹐則忠端之大臣不能絕內援以有爲﹐又惡能禁小人之媚奄腐哉﹖髙拱﹑張居正之廢興﹐一操於馮保之榮落。上失其道﹐下莫能自主﹐禍始於東漢﹐而流毒萬年﹐不亦憯乎﹗〖四〗朋黨之興﹐其始於竇憲之誅乎﹗霍氏之敗也﹐止其族類之同惡者﹐而不及其餘﹔王莽篡而伏誅﹐王閎其族子而免﹐他勿論已。竇憲之卽法也﹐竇篤﹑竇景﹑郭璜﹑鄧疊之同惡﹐誅之可也﹔宋繇以大臣而與比﹐罷之可也﹔班固之怙勢而橫﹐竄之可也﹔盡舉其宗族賓客名之以黨﹐收捕考治之﹐黨之名立﹐而黨禍遂延於後世。君子以之窮治小人﹐小人卽以之反噬君子﹐一廢一興﹐刑賞聽人情之報復﹐而人主莫能屍焉﹐漢﹑唐以還﹐危亡不救﹐皆此之繇也﹐可不悲乎﹗子曰「惟上知與下愚不移。」然則中材之可移者多矣。無所慕而好善﹐無所懲而惡不善﹐中心安仁者﹐天下之一人也。出而欲仕﹐仕而欲速﹐非能擇惡而遠之﹐抑非必擇善而忌之也。人主不能正於上﹐大臣不能持於下﹐授姦邪以奔走天下之柄﹐使陷於惡﹐無抑內媿於心乎﹖捐廉恥﹐迷禍敗﹐徼一旦之利祿﹐以蹈於水火﹐仁人所哀矜而不以得情爲喜者也。錮之以黨﹐而蹙之以竊年﹐實繁有徒﹐亦且聚族延頸待國事之非而乘之復起。迨其後也﹐憤毒積﹐而善類之死生縣於其手﹐而惟其斬艾。國亡人而人亡國﹐自臣子之疊相衰王釀之﹐而君亦且無如之何﹐此抑可爲痛哭者矣﹗邪黨之依附者﹐戚裏也﹑宦寺也﹑宮闈也。乃陳蕃之死以竇武﹐亦戚裏也﹔司馬﹑呂﹑範之貶以宣仁﹐亦宮闈也﹔楊﹑左之殺以王安﹐亦宦寺也。彼小人者﹐亦何不可借戚裏﹑宮闈﹑宦寺之名以加君子哉﹖子曰「舉直錯諸枉﹐能使枉者直。」枉者直﹐則直用之﹐奚黨之有乎﹖舜之所誅者共﹑驩耳﹐而告司徒曰「敬敷五教﹐在寬。」中材之士﹐不絕其利祿之徑﹐而又滌除其僉佞之名﹐亦何爲不濯磨以自新邪﹖張酺曰「憲等寵貴﹐羣臣阿附惟恐不及﹐言憲懷伊﹑呂之忠﹐比鄧夫人於文母。嚴威旣行﹐皆言當死﹐不顧其前後。」以此思之﹐君失道於上﹐大臣失制於前﹐使人心搖搖靡定﹐行不顧言﹐言不顧心﹐如飲之狂藥而責其狂﹐狂可惡﹐而飲之藥者能勿疚乎﹖君子當思有以處之矣。定國者一人﹐非天下之自能定也。憤姦邪之馳騁﹐快誅殛於一朝﹐博流俗之踴躍﹐其反也﹐還以自戕而戕國。捶鐵者戒其反覆﹐任人之宗社﹐曾愛鐵之不若﹐而亟反亟覆以折之也﹗〖五〗章帝命曹褒制漢禮﹐不參羣議﹐斷自上裁﹐而褒雜引五經﹑旁及讖緯以成之。和帝之加元服﹐亦旣用之矣﹐張酺奏褒擅制﹑破亂聖術而廢之﹐褒所定禮遂不傳於世﹐亦可惜矣﹗褒之引讖緯以定彜典﹐其說今閉見於鄭玄﹐如號上帝以耀寶魄之類﹐誠陋矣﹔若其雜引五經以參同異者﹐初未嘗失。而酺以專家保殘之學﹐屈公義以伸其私說﹐其不能通於吉凶哀樂之大用也庸愈乎﹖秦廢三代之彜典﹐制氏﹑戴氏﹑後氏僅傳其一曲﹐而不可通之於他﹐未可執也。且卽其存者而猶有不可執者焉。子曰「殷因於夏禮﹐所損益可知也。」因者﹐仁義之蘊﹑中和之藏﹑彜倫之敍耳。夏﹑殷﹑周治法相仍﹐而猶隨時以損益﹐況郡縣之天下迥異於三代者哉﹖卽以彜倫之不易者言之﹕父子﹐均也﹔而漢﹑唐無自出之帝﹐不可彊立﹐王侯無社稷之守﹐長子之喪﹐不當上視君父。君臣﹐均也﹔而令之於守﹐掾屬之於守令﹐國相長史之於侯王﹐生殺廢置統於天子﹐令共之誼﹐自異於三代侯國之臣。兄弟﹐均也﹔侯王無國﹐公卿不世﹐孝秀登朝﹐士農疊爲興廢﹐宗子不得獨尊﹐支庶不得終賤。夫婦﹐均也﹔同姓而婚姻不通﹐乃同一姓而所出者異﹐周﹑齊﹑楚﹑鄭之各有王氏﹐非本支也﹔周宗之支﹐周﹑魯﹑滕﹑邢﹑孟﹑仲﹑臧﹑南﹐固同姓也﹔禁異出而不禁同祖﹐非其本矣。秦獎節婦﹐而出妻再適﹐不齒於人倫﹔舅姑視父母﹐以正家綱﹐而答拜之儀﹐且適驕其悍婦。然則彜倫之損益﹐得五經之精意﹐而無嫌於損益﹐多矣。他如覲聘之禮﹐田獵之制﹐相見之儀﹐饋贈之節﹐郡縣行之﹐而情固不浹﹐事固不治。是必通變以審天則﹐窮理以察物宜﹐曲體乎幽明之故﹐斟酌乎哀樂之原﹐使賢者可就﹐不肖可及﹐以防淫辟﹐以辧禽獸﹐而建中和之極﹐用錫萬民﹐固必參五經之大義微言﹐以出入會通﹐而善其損益﹔𨿽或有過焉﹐可俟後之作者﹐繼起而攺之﹐可勿慮也。若夫專家之學﹐守其故常﹐執聞見而迷其精音﹐亦惡足尙哉﹖褒之禮﹐吾知其必有疵也﹔𨿽然﹐吾知其必有得也。應劭﹑蔡邕之所傳﹐語而不詳﹐永嘉之後﹐夷禮雜附﹐而天道人事終於昏翳﹐惜哉﹗使褒之禮而傳也﹐辧其失﹐存其得﹐考其異﹐驗其同﹐後之人猶有徵焉。張酺以迂執之說致其淹沒﹐是亦古今之大缺陷矣。自宋以後﹐律呂毀而九宮之淫樂興﹐冠冕廢而袍靴之胡服濫﹐九獻亡而酹酒之野祭行。乃至郭守敬以介然之熲明﹐廢歷元而棄天紀﹐徑以爲直﹐便以爲利﹐人之且淪於禽獸也﹐悲夫﹗〖六〗東漢不任三公﹐三公因不足任﹐上失禦而下遂偸也。劉方﹑張奮亦有名譽﹐自致大位矣﹐乃於和帝之世﹐因仍章帝之柔緩﹐弗能有補。所詫爲敢言者﹐爲梁氏報怨﹐吹求竇氏以迎帝之私情而已。亂先帝夫婦之倫﹐逢嗣君寡恩之惡﹐捨舊趨新﹐犯神人之怨恫﹐而樹援於後族﹐是尙足爲天子之大臣乎。帝手詔曰「恩不忍離﹐義不忍虧。」三公讀此而不媿以死﹐非人也。夫當竇后生存之日﹐竇景橫逆﹐何弗一言匡救﹐而必待後之死﹐乃踐蹂之如斯其酷邪﹖竇替梁興﹐而東漢遂大亂﹐三公爲宮闈妒爭之吠犬﹐而廉恥埽地﹐固其人之不肖﹐抑漢以論道之職爲養尊處優之餘食贅形﹐休戚不相共﹐而無以勸之也。則光武作法之涼﹐不能謝咎矣。〖七〗班超之告任尙曰「塞外吏士﹐本非孝子順孫﹐皆以罪過徙補邊屯﹐宜蕩佚簡易﹐寬小過﹐總大綱。」此後世將兵之善術也﹐然繇此而言兵者難矣。嚴之﹐則兵心離而無與效死﹔寬之﹐則恣其驕暴而以病民﹔故曰難也。三代卽民卽兵﹐井甸之賦﹐師還而仍爲鄕鄰﹐將𨿽寬而兵自不爲民害。故師之象曰「容民畜眾」﹐寬而無損也。後世之兵出於召募﹐類皆貪酒嗜色樗蒱淫酗之民﹐容者所不能容﹐畜者所不易畜也﹐其不禁而兵爲民害久矣。然而三代之兵﹐不敢暴於其國﹐而諸侯相競於侵伐﹐則出疆而斬木堙井﹑俘虜掠奪﹐有所不禁。後世所與出塞之士﹐彌望而皆茅葦逐盜之兵﹐所克皆爲內地﹐守法而不內侵﹐則饑渴暴露﹐生之不保﹐而況有所利乎﹖然則三代兵不毒民﹐但不毒乎國中﹐而自有餘逞。故後世之言兵者﹐倍爲難也。無已﹐則惟達其貪饕淫蕩之情﹐重其饟犒﹐椎牛酤酒﹐優裕有餘﹐而後可持法而嚴以馭之﹐而民其不病矣乎﹗乃將之嚴也﹐尢惡其矜名而邀士大夫之譽也。有卹民之心﹐而矜惠民之名﹐法浮於情﹐而足以召怨。無卹民之實﹐而徒衒淸市徳﹐斬刈壯士以要盈廷之薦剡﹐求兵之以軀命報斗筲之粟﹐欲其弗鳥獸散也﹐其可得乎。故獲市井小民之歌頌者﹐必潰之將也﹔得學士大夫之稱說者﹐必敗之將也﹔多其兵而寡其食﹐必亡之國也﹔以名求將而不以功﹐授將帥殿最之權於淸議者﹐必亂之政也。厚以養之﹐簡以禦之﹐弗與民雜處而殊之﹐屯聚之於邊陲﹐而與民相忘以安之﹐庶幾乎民無所施其恩怨﹐士大夫無所容其毀譽﹐爲將者坦然任意以斟酌其恩威﹐而後兵可得而用也。故曰難也。〖八〗辟畢端者﹐學者之任﹐治道之本也。乃所謂畢端者﹐詭天地之經﹐叛先王之憲﹐離析六經之微言﹐以誣心性而毀大義者也。非文辭章句度數沿革之小有合離﹐偏見小聞所未逮而見爲畢者也。六經當秦火之餘﹐非漢儒則愈亡逸﹐不可謂無功﹔而專家以相競﹐不可謂無罪。善求益者﹐樂取其所不及以徵所已及﹐麗澤並行競流以相度越而匯於大川﹐朋友講習之功﹐所爲取諸兌也﹔見善而遷﹐如風之下流﹐如雷之相應﹐而十朋之龜弗克違﹐所爲取諸益也。漢之諸儒﹐各有師傳﹐所傳者皆聖人之道所散見也。而習气相沿﹐保其專家以相攻擊﹐非其所授受者謂之畢端﹐天子聽其說而爲之禁﹐不已陋與﹗徐防位三公﹐天子所與論道者也。道論定而爲天下則。乃首所建白禁博士弟子之意說﹐坐以不修家法之罪﹐離析聖道﹐錮蔽後起之聰明﹐精義隱而浮文昌﹐道之不亡也幾何哉﹖宋承其獘﹐蘇﹑王二氏之學疊爲廢興﹐而詖淫以逞。延及於今﹐經義取士﹐各有師承。塾師腐士﹐拾殘沈以爲密藏﹐曾不知心爲何用﹑性爲何體﹐三王起於何族﹐五霸興於何世。畫地爲獄﹐徽纆不解﹐非是者謂之破裂文體。因而狂迷之士﹐請以雌黃帖括沈埋煙霧之老生從祀先師。世教衰﹐正學毀﹐求斯人之弗化爲畢物也﹐惡可得哉﹖〖九〗善言天者驗於人﹐未聞善言人者之驗於天也。宜於事之謂理﹐順於物之謂化。理化﹐天也﹔事物﹐人也﹔無以知天﹐於事物知之爾。知事物者﹐心也﹔心者﹐性之靈﹑天之則也。漢儒言治理之得失﹐一取驗於七政五行之災祥順逆﹐合者偶合也﹐不合者﹐挾私意以相附會﹐而邪妄違天﹐無所不至矣。和帝之世﹐正陽之月﹐日有食之﹐有司無以塞咎﹐舉而歸之兄弟諸王畱京師之應。嗚呼﹗天其欲使人主絕毛裏之恩﹐蔑鞠子之哀﹐忍忮以逞陽剛之威焰乎﹖亡周者六國﹑彊秦﹐魯﹑衛終安其分﹔亡漢者前有王莽﹐後有袁﹑曹﹑孫氏﹐而先主猶延其祀﹔亡魏者司馬﹐亡晉者劉裕﹐亡唐者朱溫﹐又降而孤立無援﹐異類乘而滅之﹐兄弟何尢焉。當和帝時﹐宗支削﹐外戚張﹐此正所謂陰逼天位﹑離火下熸﹑明夷之世也而顧責之天子僅有之兄弟。讀和帝之詔﹐有人之心者﹐不禁其澘然泣下矣﹗妄人逞妖誣之辭﹐援天以制人主﹐賊仁戕義而削社稷之衛﹐乃至此哉﹗夫日食有常度﹐而值其下者蒙其咎。抑惟懲愆思過以避陰陽之沴﹐反諸心﹐徵諸事﹐察諸物﹐無往而不用其修省﹐惡可以一端測哉﹗𨿽億中﹐不足取也﹐況其妄焉者乎﹗宏帝殤帝附〖一〗司馬遷有言「伯夷𨿽賢﹐得孔子而名益著。」吾於泰伯亦云。三代以下不乏賢者﹐而無與著﹐賢不著而民不興行﹐世無有師聖人樂善之心者也。漢淸河上慶其賢矣。夫慶之廢﹐章帝之私也。慶廢而安於廢﹐母以誣死而不怨﹐怡然與和帝相友愛而篤其敬﹐竇后沒﹐和帝崇梁氏之禮﹐慶垂涕念母﹐欲求作祠堂而守禮不敢言﹐和帝崩﹐立𦇤褓之子於民閉﹐而無所窺望﹐庶幾乎知命而安土以惇仁者乎﹗當東漢時﹐兄弟以相讓爲誼﹐劉愷﹑丁鴻皆聞東海王疆之風以起﹐然而逃匿顚沛﹐效伯夷﹑泰伯而徇其迹﹐則謂之好名非苛也。慶從容於章﹑和之世悍後之旁﹐優遊輦轂﹐徐就藩封﹐執臣禮而處之若忘﹐徳彌隱﹐志彌深﹐禮彌謹﹐行彌庸﹐其不膺至徳之稱﹐天下後世無有師聖人樂善之心爲心者也。慶之所爲﹐亦可謂「民無得而稱」矣。東海王之安於廢也﹐母氏固存而不失其尊養也﹐然且山陽王荊假之以稱亂﹐無抑彊有可乘之閉﹐而荊乘之。安帝以赤子臥天下之上﹐而無有擁慶以起者﹐慶有以弭之也﹐非彊之所能逮也。唐宋王成器委順於玄宗之世﹐其近之矣。乃玄宗以戡亂之大功﹐𨿽嗣睿宗而若其自致﹐成器固不敢幹﹐非若慶之以私愛相妨而坐廢。成器𨿽不爭﹐豈能望慶之項背乎﹖三代以下未嘗無賢也﹐人不知也。殤帝夭﹐慶子祐終嗣天位﹐人所不知﹐天佑之矣。〖二〗延平之詔曰「郡縣欲獲丰穰之譽﹐多張墾田﹐競增戶口﹐不畏於天﹐不媿於人﹐自今以後﹐將糾其罪。」庶幾乎仁者之怒矣。墾田之不足爲守令功﹐不待再思而知也。田蕪而思墾之﹐民之不能一夕安寢而忘焉者﹐而特力不足耳。其能墾與﹐吏𨿽窳﹐不能奪也﹔其不能墾矣﹐吏𨿽勤﹐不能勸也。病而不甘食者﹐慈父不能得之於子﹐無亦防其彊食而噎焉耳。必欲勸之墾也﹐則無如任其墾而姑不以聞之縣官也。張墾田而民愈不敢墾﹐欺天罔人﹐毒流原野而田終以蕪﹐國終以貧﹐此孝宣之世﹐竊循吏之名者﹐禍之所延﹐而貪君利之﹐糾以罰面害其弭乎﹗若夫戶口之增﹐其爲欺謾也尢甚。春秋﹑戰國之世。列國爭民以相傾﹐則以小惠誘鄰國之民而歸己﹐國遂以疆﹐非四海平康之道也。郡縣之天下﹐生齒止於其數﹐人非茂艸灌木﹐蹶然而生﹐實於此者虛於彼﹐飛鴻偶有所集﹐哀鳴更苦﹐非可藉爲士著也。曷抑問所從來而知增者之爲耗乎﹖不然﹐抑將析人父子兄弟而賦及老稚﹐虐莫甚焉。貪君以爲利﹐酷吏以爲名﹐讀延平之詔﹐知章﹑和之世﹐守令之賊民以邀賞者多矣。張伯路之援棘矜而起﹐非一朝一夕之故也。〖三〗母后臨朝﹐未有不亂者也。鄧後之視馬后也爲尢賢﹐馬后賢以名﹐鄧後較有實矣。厚淸河王慶而立其子﹐詔有司撿敕鄧氏家門非過﹐遣鄧騭兄弟還第﹐皆實也﹐宜乎其賢無以愈也。然而聽政十年﹐國用不足﹐至於鬻爵﹐張伯路起於內﹐羌叛於外﹐三輔流亡﹐天下大困﹐非後致之而孰使然邪﹖蓋後之得賢名者﹐小物之儉約﹑小節之退讓而已﹐此裏婦之炫其修謹者也。所見所聞﹐不出閨闥﹐其擇賢辧不肖﹐審是非﹐度利害﹐一惟瑣瑣姻亞之是庸。故任尙屢敗而不黜﹐一得罪於鄧氏而死不旋踵﹐徙民蹙地﹐惟鄧騭之意而人不能爭。其尢忮害者﹐杜根﹑成翊世進歸政之諫﹐而撲殺於廷。則擅國暱私﹐糜國於無名之費以空國計﹐人不得而知者多矣。張禹﹑尹勤﹑梁鮪﹑徐防﹑張敏﹑李修﹑司馬苞﹑馬英﹐皆以庸劣之才﹐取容鄧氏﹐而致三公﹐袁敞錚錚而早不能容﹐則崇佞替忠﹐上下相蒙以釀亂而不自覺者多矣。嗚呼﹗後之始立以賢名﹐後之終總大政以賢著﹐幹愚賤之譽﹐而蠹隱於中﹐蝕木不覺﹐陰始凝而履霜﹐亦孰知堅冰之至哉﹖故獎婦賢者﹐非良史之辭也﹔事女主者﹐非丈夫之節也。司馬溫公曆鑑於漢﹑唐﹐而戴宣仁後以行其志﹐佞者爲之說曰﹕母攺子道。豈非過乎﹖〖四〗利之所在﹐害之所興﹐抑之已極﹐其縱必甚。故屈伸相感而利生﹐情僞相感而害起﹐屈伸利害之相爲往復﹐而防之於早﹐以無不利。智者知之明也﹐而庸愚不知。知者則立法以遠害﹐不知則徇利以致凶﹐利害之樞機在此矣。永元之後﹐降羌布在郡縣﹐爲吏民豪右所徭役﹐積以愁怨﹐及迎段禧之役﹐徵發羌騎﹐諸羌犇潰﹐因結聚人寇﹐而龍右﹑三輔﹑並﹑益皆殘殺破敗﹐內亂乘之﹐漢因以衰。制之不早﹐火郁極而燎原﹐屈伸必然之數也。中國之智﹐以小慧制戎狄﹔戎狄之智﹐以大險覆中國﹔中國之得勢而驕﹐則巧以漁其財力﹔戎狄之得勢而逞﹐則很以恣其殺掠﹔此小勝而大不勝之固然也。役其力﹐聽役矣﹔侵其財﹐聽侵矣﹔債帥﹑墨更﹑猾胥﹑豪民﹐施施自得﹐而不知腰領妻孥之早已在其鋒刃羈絡閉矣。制吏民而使勿虐之者﹐下策也。貪猾者幸快其須臾之意欲﹐刑罰非所畏也。或且獻其佞說﹐曰「何事苦珵民以獎異類」﹐如汲黯之言矣。力可役﹐財可侵﹐大險之伏﹐不敵小慧﹐貪猾者何知﹐近取股掌而弗利之邪﹖迨及郁極而熺﹐蒙其利者死骨已朽﹐而後生食報於毒﹐亦痛矣哉﹗故王者之於戎狄﹐暴則懲之﹐順則遠之﹐各安其所﹐我不爾侵﹐而後爾不我虐。旅獒之戒﹐白雉之卻﹐聖人之慮﹐非中主具臣所測也。〖五〗賞以春夏﹐刑以秋冬。賞者﹐封國受爵之錫命也﹔刑者﹐五刑大辟之卽市也。天有恆經﹐王有恆政﹐順天以不違其溫肅之气﹐王道之精微也。而夷狄盜賊之主﹐逞喜怒而不爲之節﹐則乾天而傷民。然其爲義﹐止此而已。進忠賢者﹐引之若不及﹔賞軍功者﹐勸之使復效﹔秋冬不舉萬一汰先朝露﹐王者之心惻矣﹐賢者功臣之心亦沮矣。若夫聽訟斷獄﹐易固曰「明愼用刑而不畱獄」。畱獄者﹐法之所爲大擾也。畱以俟秋冬﹐而枉者直者交困於心而不能釋﹐怨且繇是而深﹐而變計滋起矣。且其畱而待時也﹐將拘禁之與﹖徽纆叢棘之苦﹐劇於笞杖﹐逮連證佐﹐浸以賄而遊移其初心。若縱之與﹖自知不免﹐幾何而不逋也﹗故夫子取子路之無宿諾﹐諾不宿﹐獄不畱矣。惟大辟抵罪已定﹐囚之以待秋冬﹐緩死而不拂天之和气﹔肉刑未除﹐劓﹑刖﹑宮﹑墨﹐有事刀鋸﹐不可戾溫和之化﹔王者之愼﹐愼以此爾。夫豈流刑使卽三居﹐撲刑旋施教誡﹐縱證佐於南畝﹐省簿書於掾史之謂哉﹖月令非三代之書﹐然其曰「孟夏斷薄刑」。孟夏﹐正陽之月也﹐可以斷刑﹐則春夏之餘月可知矣。魯恭之言﹐有得有失﹐言治理者不可不辧。若呴呴之仁﹐緩之乃以賊之﹐以是爲順天而愛民﹐豈理也哉﹖哀矜淸問﹐則四時皆春﹐不徒以其文也。〖六〗和﹑安之世﹐漢所任將者﹐任尙也﹐軍安得不覆﹐亂安得不極也﹗尙嚴急而不知兵﹐見於班超之說。而猶不僅此。章帝以來﹐歷三世而國事屢變﹐竇憲盛﹐尙則爲憲之爪牙﹔鄧騭興﹐尙則爲騭之心膂﹔憲敗﹐賓客皆坐﹐而尙自若﹔西域叛亂﹐北邊喪師﹐漢法嚴矣﹐而尙自若﹔尙者。一後世之債帥也。平襄之敗﹐死者八千餘人﹐羌遂大盛而不可制﹔尙翺翔漢陽者三載﹐坐視羌人之暴﹐罰謫弗及﹐復以侍禦史將兵於上黨﹐遷中郎將﹐屯於三輔﹐保祿位﹑怙兵權而不懼。尙何以得此哉﹖其輦金帛以曲媚宮闈戚裏者可知矣。然則其嚴急也﹐乃以漁獵吏士而爲結納之資也。三輔殘﹐國帑空﹐並﹑涼﹑益士死不收﹐徙不復﹐羌人力盡而瓦解﹐尙乃起而與鄧遵爭功以死﹐天殛之也。尙之誅也﹐賕髒千萬以上。憲與騭所爲議尙以稔其惡者在此矣。債帥之興﹐其始於東漢乎﹗而鄧騭之爲漢蟊賊可知矣。母后聽政而內外交寇﹐其所繇來亦可知矣。〖七〗盜賊之興﹐始於王莽之世。莽篡﹐天下相師以寇攘﹐而抑劉崇﹑翟義以艸澤起義先之﹐未足開盜賊窺天之徑也。張伯路一起而濱海九郡陷沒﹐孫恩﹑竇建徳﹑黃巢﹑方臘﹑李自成踵興﹐而四海鼓動﹐張伯路實爲之嚆矢焉。三代之盛﹐大權在天子也。已而在諸侯矣﹐已而在大夫矣﹐已而在陪臣矣﹐浸以下移而在庶人矣。郡縣之天下﹐諸侯無土﹐大夫不世﹐天子與庶人密邇﹔自宰執以至守令﹐所爲尊者﹐榮富而已﹐其他未有尊也。上姓百家相雄長而莫能制﹐丰凶不能必之於天﹐貪廉不能必之於吏﹐風會移之﹐怨毒乘之﹐歘然狂起﹐抑將何法以弭之哉﹗易曰「天險不可升也。」謂上下之分相絕﹐而無能陵也。易國而郡縣﹐易侯而守令矣﹔安守令也有體﹐嚴守令也有道。守令之仁暴﹐天子之所操也﹔其次﹐廷臣之所衡也﹔其次﹐省方之使所糾也﹔非百姓之所可與持也。賕吏興﹐上下蔽﹐天子大臣弗能廉察﹐激民之重怨﹐而假民以告訐之權﹐制守令之黜陟誅賞﹐是進廡人而分天子之魁柄。不肖之吏﹐弱者偸合於民﹐彊者相仇而競﹐豪民視守令如雞豚﹐可豢也﹑可圈也﹑可訐也﹑斯可殺也﹐而何弗可稱兵以脇天子也﹖盜之所以死此而又興彼也。易曰「上天下澤﹐履﹐君子以辧上下﹑定民志」又曰「小人而乘君子之器﹐盜思奪之矣。」上下不辧﹐民志不定﹐乘君子之器者﹐無大別於小人。侯王豈有種哉﹖人可奡岸以制守令之榮辱生死﹐則人可侯王﹐而抑可天子矣。察吏不嚴於上﹐而聽民之訟上﹐搖動人心而猶謂能達庶人之情﹐非審於天綱人紀者﹐莫知其獘也。陵夷天險而授之升﹐立國者尙知所懲乎﹗〖八〗國帑屢空﹐軍興不足﹐不獲已而加賦於民﹐病民矣﹐而猶未甚也﹔以官鬻錢谷而減其俸﹐民病乃篤。鄧後婦人米鹽銖桑之計也﹐後人師之﹐視爲兩利之術﹐狂愚不可瘳矣。萬不獲已而加賦也﹐抑必有則。吏方苦其不易微﹐未有能因而溢者也。獺不饑﹐不可使捕﹔鷹不饑﹐不可使逐﹔誘取其錢谷於前﹐而聽其取償於民﹐吝予之以生計﹐而委之以日掠﹐𨿽欲懲貪﹐詞先訥澀矣。不能使徒步布衣艸屢糲食凍老餒幼以爲國效功也﹐則烏能禁饑鷹獺之攫而無厭哉﹗乃人主且曰﹕吾未嘗加賦以於民﹐民如之何而不急公。上下交怨而國必亡矣。三代之世﹐方百里之國﹐君卿大夫士世食其祿﹐下逮於胥史者數百人。饔餮瞥帛車乘弔車乘芻糧奔走於四方而有餘。一郡之大﹐或兼數圻﹐祿於朝者幾何人﹖官於其地者幾何人﹖官司於結修公私交際所資於民者幾何事﹖今之天下﹐其薄取也﹐視古而什之二三耳。而古之民足﹐今之民貧﹔古之國有餘﹐今之國不足。下不在民﹐上不在君﹐居其閉者爲獺爲鷹﹐又使饑而教之攫﹔金死於一門﹐而粟賤於四海﹐則終歲歲耕耘﹐幸無水旱﹐而道殣相望必矣。「無野人莫養君子。一上節宣野人之餘以養賢﹐而使觀人朵頤﹐以惟攫取之巧拙爲貧富哉﹗鬻官爵以賤之﹐減俸以貧之﹐吏旣賤而終不肯貧﹐廉恥隨﹐貧寠相迫﹐避加賦之名﹐蹈朘削之實﹐愚者之虐﹐虐於暴君﹐曾不自知其殃民﹐民亦不知也。怨不知所自起而益亟矣。〖九〗漢之彊也﹐北卻匈奴﹐西收三十六國。未數十年﹐羌人一梗於河湟﹐其志止於掠奪﹐未有窺覦漢鼎之心也。而轉徙五郡﹐流離其民﹐僵僕載道﹐如孤豚之避猛虎。悲哉﹗誰爲謀國者﹐而彊弱相貿至此極也﹗任尙債帥也﹐郅隲紈誇也﹐鄧後婦人也﹔婦人屍於上﹐紈袴擅於廷﹐債帥老於邊﹐三者合而亡國之道備焉。幸而不亡﹐民之死也﹐誰卹之哉﹖天下未有婦人制命﹐而紈誇債帥不興者也。未有陰气凝於上﹐而干戈之慘不流於天下者也。故曰「鶴嗚於九臯﹐聲聞於野。」气相召﹐禍相應﹐而龐參之邪說始乘之﹐以愞縮消生人之气﹐可不戒哉﹗〖一○〗鄧後爲鄧氏近親開邸第教學﹐而躬自試之﹐史稱之以爲美談。漢武開博望苑﹐而太子弄兵﹔唐髙開天策府選文士﹐而宮門蹀血﹔天子之子且以召難﹐況後族乎﹖諺有之曰「婦人識字則誨淫﹐俗子通文則健訟。」詩書者﹐君子所以調性情而忠孝﹐小人所以啟小慧而悖逆者也。故曰「民可使繇之﹐不可使知之。」不然﹐三代王者豈以仁義禮樂吝予斯人﹔而內不及於宮闈﹐外不私於姻黨﹐何爲也哉﹖鄧後之約飭子弟也屢矣﹐其辭若足觀者。乃豫章唐檀告其太守曰「方今外戚豪盛﹐君道微弱」。則後之寵私親以紊朝綱可知矣。假之兵權﹐復假之以文教﹐先王經緯天下之大用﹐一授之匪人﹐國尙孰與立也﹗言治者﹐知兵權之不可旁落﹐而不知文教之不可下移﹐未知治道之綱也。一道徳﹐同風俗﹐教出於上之謂也。〖一一〗有其始之﹐則已之也難﹐是以君子愼乎其始之也。西域通塞﹐初無當於中國與匈奴之彊弱。乃自張開始之﹐班超繼之﹐中國震而矜之曰﹕吾以斷匈奴之右臂。於是匈奴亦因而曰﹕是可以爲吾右臂也。迨安帝之世﹐羌寇起﹐隴西隔絕﹐涼州幾棄﹐匈奴於是因車師攻殺後部司馬﹐又殺墩煌長史索班﹐蓋至是而西城不可棄矣。公卿乃始欲閉玉門﹑絕西域﹐置河西﹑隴右剝牀及膚之禍於不卹﹐班勇力爭其不可﹐勇之策賢於其父超矣。非勇之果賢也﹐時異而勢不容已也。乃超之出﹐無撓之者﹐而重撓勇。勇策不用﹐漢師不出﹐匈奴寇抄不息﹐沈氐因之而亂。害極於鄧騭之庸愞﹐而禍始於張騫之挑引。故曰有其始之﹐則已之也尋也。鄭於臺﹑楚﹐非果系重輕。而楚爭之晉因爭之﹔晉爭之﹐楚益爭之﹔疲天下之兵力百餘年﹐而兩皆無據。髙歡﹑宇文泰之玉璧﹐朱友貞﹑李存勗之楊劉﹐一旦而以存亡系之﹔非其存亡之果系也﹐力盡於此﹐而餘地皆虛﹐徒使其土之民人蹂躪而殆無遺種﹐皆始之者貽之﹐孰有能包舉興亡勝敗之大而遊心於餘地者乎﹖易曰「非所據而據焉﹐身必危。」凡見可據者﹐皆非據也﹐遊士炫其謀﹐武人張其功﹐後欲已之而不能﹐故君子必愼乎其始之也。〖一二〗潁川杜根上書鄧後歸政安帝﹐後怒﹐撲殺之﹐得蘇﹐逃宜城山中爲酒家保﹐積十五年﹐後死乃出。或問以何不投知故而自苦﹐根言「發露﹐禍及親故。」智哉根乎﹗何也﹖親故之能托生死者不易得也。非謂夫叛而執之也﹐爲根之知交者應不至此也。好義之心苟不敵其私利之情﹐則其气先餒﹔好義之心與私利之情相半﹐卽不相半而不能忘﹐其神必亂﹔气餒神亂﹐耳目不能自主﹐周旋卻顧﹐示人以可疑﹐則愈密而愈疏﹐故義利交戰於胸者﹐必交受其禍。今有人於此﹐而人或投之﹐鄰里鄕黨不問焉者﹐以適然聽之也。惟大勇者﹐爲能以適然處變﹔不然﹐則如酒家之本不覺而固適然者也。非此而必不能矣。嗚呼﹗士不幸而處亂世﹐不屈於邪﹐而抑未可以死﹐緩急固時有矣﹐而可不愼所依乎﹗好苛禮而不簡者﹐卹小利而形於色者﹐多疑而好謀者﹐貌願謹而勤小物者﹐弔死問疾而多爲容者﹐皆不可依者也﹐可弗愼邪﹖〖一三〗處士之徵而不受命者多矣﹕或志過亢而不知時者也﹔或名髙而藏其拙者也﹔或覬公孤師保之尊而躐級以不屑小官者也﹔吾於薛包獨有取焉。包以至行聞﹐盡孝友﹑飭門內之修而已﹔自盡以求仁﹐而無矯畢驚人之節﹐初未嘗規畫天人﹐謂己有以利天下也。漢徵之而拜侍中﹐非其事也﹐固非其志也。包曰﹕吾以盡吾門內之修﹐天子知我徵我以風示天下﹐而徳不孤矣﹔吾未嘗有匡濟之心﹐而何用仕爲﹗奚以知其然也﹖以包之所爲﹐皆循循乎父子兄弟之閉﹐非襄楷﹑郎凱﹑樊英窺測天人﹐捨己而求諸人者比也。而漢之授以侍中﹐抑非其道。侍中者﹐出入諷議之臣也。當安帝之世﹐外羌戎﹐內盜賊﹐外戚﹑阿母﹑宦寺﹐交相煽搆﹐此大人搏捖斡運見功之地﹐而包之志略固不及此。非天下有不可爲之時﹐而非包惇篤修能所堪之任也﹐則漢任之固不以其道矣。善處包者﹐使分司徒之教職﹐而任之癢序﹐則得矣。不則使治一郡﹐以興教化﹑撫貧弱﹐敷其潔己愛物之徳﹐治績懋焉。如之何以侍中任之邪﹗包之以死乞免﹐度己量時之道允協矣﹔豈志亢名髙薄小位而覬公孤者類哉﹖龍有潛也﹐有見也﹐有亢也。孔子知不可而爲﹐聖人之亢也﹔伊呂之興﹐大人之見也﹔包之終隱﹐君子之潛也。潛者﹐非必他日之見也﹐道在潛﹐終身潛焉可矣。〖一四〗安帝之不徳﹐豈至如昌邑王賀之荒悖哉﹗立十五年矣﹐鄧後寵平原王翼﹐欲廢帝而立之﹔杜根請帝親政﹐而撲殺之﹔視天位如置棊﹐任其喜怒﹐後之惡烈於呂﹑武矣。伊尹之放太甲﹐未嘗他有援立﹐示必反之也。昌邑王之不可一日爲君﹐霍光之不幸﹐而又幸得宣帝之賢也。且昌邑旣廢﹐始求宣帝於民閉﹐未嘗豫扳宣帝而後廢昌邑也。鄧後以婦人而輔以碌碌之鄧騭﹐予奪在手﹐惟意所授﹐瀆大倫﹐玩神器﹐君子所必誅勿赦也。鄧後死﹐王聖﹑李閏乘權而亂政﹐繇安帝之不君﹐可謂後之先識而志安社稷乎﹖乃抑稽聖﹑閏之得以蠱帝而逞者﹐誰使然也﹖十五載見郊見廟之天子﹐不能自保﹐大臣弗能救也﹐小臣越位孤鳴而置之死也﹐捨保母宦寺而誰依邪﹖易位之僇辱﹐與死接踵﹐自非上哲反己自彊以潛消內釁﹐則免己於死而固其位﹐奚暇擇阿母宦寺之非﹐而不以爲恩哉﹗宦寺之終亡漢﹐李閏﹑江京始之也﹐而實鄧後之反激以延進之也。〖一五〗建元中﹐守相坐髒﹐禁錮二世。劉愷以謂「惡惡止其身﹐春秋之義﹐請除其禁」﹐持平之論也。抑書曰「刑亂國﹑用重典。」從重以挽極重之勢﹐施之亂國﹐亦詎不可哉﹖人之貪墨無厭﹑罪罟不卹者﹐豈其性然﹖抑其習之浸淫者不能自拔也。身爲王臣﹐已離饑寒之苦﹐而漁獵不已﹐愚之不瘳﹐何至於是﹗斥田廬﹐藏珠玉﹐飾第宅﹐侈婚嫁﹐潤及子孫﹐姻亞族黨稱弗絕﹐則相尙以迷﹐𨿽身受歐刀而忘之矣。妻妾子女環向以相索﹐始於獻笑﹐中於垂泣﹐終則怨謫交加而無日得安於其室﹔則自非卓然自立者﹐且求徽纆叢棘之不加於身﹐勿寧他日之系項伏鑕以偸免於且夕也。一行爲吏﹐身爲子孫之僕隸﹐驅使死辱而莫能逃﹐乃伏法以還﹐彼且握爵銜憲﹐施施自得﹐不復憶祖父之慘傷。嗚呼﹗孱柔者內偪於淫威﹐甚於國憲﹐亦大可矜也已﹗故貪墨者﹐其人也﹔所以貪墨者﹐其子孫也﹔拔本憲源﹐施以禁錮之罰﹐俾得謝入室之徧謫﹐亦詎不可哉﹖爲子孫者﹐𨿽擁肥奡立﹐而士類弗齒﹔卽甚不肖﹐忘情仕進﹐然世冑恥與爲婚姻﹐人士羞與爲朋侶﹐守令可持法以相按治﹐仇怨可抗顏以相報復。則子孫先怵﹐妻妾內憂﹐庸謹之夫﹐亦可藉手以寡怨於百姓。則非但弭生民之蟊賊﹐且以旌則善類﹐曲全中材﹐而風俗亦繇之易矣。惡惡止其身﹐非此之謂也。三代世祿﹐士不憂貧﹐𨿽貪而無爲子孫計者﹐先世之澤﹐不可自一人而斬也。〖一六〗治天下之綱紀﹐非徒以其名也。其實在﹐其名𨿽易﹐綱紀存焉。其實亡﹐其名存﹐獨爭其名﹐奚益哉﹗宰相之任﹐唐﹑虞之百揆合於一﹐周之三公分於三﹔其致治者﹐非分合之爲之﹐君正於上﹐而任得其人也。其合也﹐位次於天子﹔其分也﹐職別於專司。然而𨿽分﹐必有統之者以合其分。要因乎上所重﹐而天下之權歸之。天子孚以一心﹐而躬親重任﹐惟待贊襄則一也。自漢以後﹐名數易而權數移﹐移之有得有失﹐論者舉而歸功過於名﹔﹐天豈其名哉﹖操之者之失其實﹐則末繇以治也。西漢置丞和而無實﹐權移於大將軍﹔故昌邑之廢﹐楊敞委隨﹐而生死莫能自必。東漢立三公而無實﹐權移於尙書﹔故陳忠因災畢策免三公﹐上書力爭﹐言選舉誅賞不當一繇尙書。兩漢之畢﹐丞相合而三公分﹐然其權之上移於將軍﹑下移於尙書同也。晉之中書監﹐猶尙書也。唐之三省﹐猶三公也。宋以參知分宰相之權﹐南宋立左右相﹐而移權於平章。永樂以降﹐名爲分任九卿﹐而權歸內閣。或分或合﹐或置或罷﹐互相爲監﹐而互相爲因。若其所以或治或亂者﹐非此也﹔人不擇則望輕﹐心不孚則事礙﹐天子不躬親﹐而旁撓之者﹐非外戚則宦寺也。使大將軍而以徳選﹐則任大將軍可矣。使尙書中書而以徳進﹐則任兩省可矣。丞相三公其名也﹐唐﹑虞﹑殷﹑周不相師也。懲權姦而分任於參知﹐下移於內閣﹐惡在參知內閣之不足以擅權而懷姦也﹖上移於大將軍﹐而僅以寵外戚﹔下移於內閣﹐而實以授宦寺﹔豈其名之去之哉﹖實去之耳。天子不躬親﹐而日與居者﹐婢妾之與奄腐﹔不此之防﹐徒以虛名爭崇卑分合之得失﹐亦末矣。爲公輔爭名不如爭實﹔其爭實也﹐爭權不如爭道﹕非勵精親政而愼選有徳﹐皆末也。熒惑守心而翟方進賜死﹐地震而陳褒策免﹐其時獨無天子乎﹖〖一七〗周之進士也﹐𨿽云鄕舉裏選﹐而必貢自諸侯與卿大夫﹔非諸侯與卿大夫﹐未有能達於天子者也。已而大夫執政﹐士之仕也﹐必於大夫﹔非大夫﹐未有能達於諸侯者也。漢之辟召自州郡﹐非州郡﹐未有能達於三公者也﹔非三公﹐未有能達於天子者也。魏﹑晉之選舉﹐中正司九品之升降﹔非中正﹐未有能達於吏部者也。隋設進士科﹐而唐以下因之﹐益以明經﹑學究﹑童子諸科﹐與太學上捨之選﹐學校歲貢之士﹔逮及任子掾吏﹐皆特達而登仕籍﹔士無不可自達於天子。而猶有依附權門﹑失身匪類﹑墮其召節者﹐此尙何所委咎哉﹗周末之政在大夫也﹐聖門之賢﹐亢志陋巷﹐顏﹑閔而已﹔冉有之失身季氏﹐子路之失身孔悝﹐夫豈有康衢之可繇而趨邪徑哉﹗士之仕也﹐猶農夫之耕也﹔無畇畇之隰﹐則阪田𨿽確﹐而不能已於薦蓘。故自隋以上﹐淸直端潔之士﹐限以地﹐迫以時﹐失身於薦辟之匪人﹐而不免於公論之彈射﹐士之不幸也﹐古之不今若也。楊伯起之剛方﹐而譖之者以鄧氏故吏爲其罪﹔鄧騭辟震﹐而震不能辭﹐時使然也。崔瑗之持正﹐欲說閻顯立濟陰王﹐不能見顯﹐因陳禪以進說﹐禪不代達﹐猶以顯累﹐終身被斥﹔瑗受顯之辟召﹐而不能辭﹐時使然也。夫二子皆有求﹑路不可奪之節﹐而浮雲之翳﹐白日減輝。自非蟄龍屈蠖﹐學顏﹑閔而終潛徳﹐遭世末流﹐亦將如之何哉﹗後世貢舉法行﹐舉主門生𨿽有不相忘之雅﹐而一峯之於南陽﹐念菴之於江陵﹐抗疏劾之﹐而不以爲嫌。然且有別托蹊徑以呈身邪黨者﹔使當晉﹑漢以上﹐其不爲郗慮﹑賈充之躬任弒逆者幾何也﹖覽伯起﹑子玉之始終﹐爲之深悼﹐而士可以不卹其身故﹖〖一八〗人之至不仁而欲賴以爲寵﹐人之至不祥而欲附以爲援﹐天下之至愚﹐成天下之大惡﹐終陷天下之大刑﹐其能免乎﹖人主卽至愚且忍﹐未有不欲其子爲天子者也。其或有所廢者﹐必有所立﹐類皆私嬖妾﹑寵庶孽﹐而要亦授於其子。安帝僅一子爾﹐旁無嬖庶﹐年甫十歲﹐性猶婉順﹐而惑於宦寺﹐忍棄之鐘下﹐而不卹己之無苗裔﹐此誠古今之至不仁者矣。奄人之崇惡也﹐毒螫善類﹐攻畢己以行私爾。卽至傷及元良﹐如伊戾﹑趙髙之爲﹐亦陰有攀附﹐仍不捨其君之子﹐而但逞於一時。王聖﹑江京﹑樊丰之瑣瑣懷忿於王男﹑邴吉﹐而怨及國本﹐吾君僅有一子﹐而敢摧折以瀕於死亡﹐此誠天下之至不祥者矣。而耿寶無知﹐喪心失志﹐徇至不祥之人﹐行至不仁之事﹐惑古今至愚至忍之安帝﹐賴其寵祿﹐而附險毒之奄妾以爲援﹔帝死未寒﹐寶先死於閻顯之手﹐與聖﹑丰而俱鑪。嗚呼﹗不可與爲父子者﹕必不可與爲君臣。不可與爲君臣者﹐必不可與爲朋友。寶也﹑顯也﹑京也﹑丰也﹐歧首之蛇﹐還自相噬﹐而閻後亦因以斃。按順帝𨿽納周舉之諫﹐復朝閻後﹐而數日後閻後輒崩﹐其死於見迫可知﹐史諱言之耳。不仁之尢﹐不祥之甚﹐未有能終日者也。劉授﹑劉熹﹑馮石之爲三公﹐緘默不言﹐辱人賤行﹐身逸鉄鉞﹐而恥心蕩然矣。卷八◎順帝〖一〗惜天下之不治者﹐曰有君無臣。誠有不世出之君矣﹐豈患無臣哉﹗所謂有君者﹐君在中材以上﹐可與爲善﹐而庸譾之臣﹐無能成其美而遏其惡也﹐則順帝是已。帝之廢居西鐘下也﹐順以全生﹔羣姦不忌﹐非不智也。安帝崩﹔不得上殿親臨﹐悲號不食﹐非不仁也。孫程等拯之危亡之中而登天位﹐一上殿爭功﹐而免官就封﹐不使終持國政﹐非不斷也。諒虞詡之諫逐張防﹐聽李固之言出阿母﹐任左雄之策淸吏治﹐非不明也。樊英﹑黃瓊﹑郎凱公車接軫﹐納翟酺之說﹐廣拓學宮﹐非不知務也。使得丙吉之量﹐宋璟﹑張九齡之節﹐韓琦之忠﹐姚崇﹑杜黃裳之才﹐淸本源﹐振綱紀﹐以納之於髙明弘遠之途﹐漢其復振矣乎﹗而桓焉﹑朱寵﹑朱倀之流﹐皆衰病瓦全﹐無生人之气﹐塗飾小康﹐自寡其過﹐不能取百年治亂之大端謹持其幾。而左雄﹑虞詡因事納忠之小器﹐遂爲當時之傑。區區一龐參。爲時望所歸﹐乃悍妻殺子於室而不能禁﹐本已先缺﹐而求物之正﹐必不能者﹔盈庭物望﹐遽爾歸之﹐則其時在位之人才﹐槪可知已。帝徳不終﹐而漢衰不復﹐良有以也。夫豈天於季漢之世吝於生才哉﹗才焉而不適於用﹐用焉而不盡其才者多矣。而其故有二﹕摧之﹐激之﹐成於女謁﹑宦豎﹑僉人之持權者則一也。女謁﹑宦豎﹑僉人互相起伏﹐此敗彼興﹐而要不出於其局。其摧焉而不克振者﹐仰𨿽憂國﹐俯抑卹己﹐淸謹自持﹐苟祈免於淸議﹐天下方倚之爲重﹐而不知其不足有爲也﹐則桓焉﹑朱倀之流是己。近世葉福淸賀江夏以之。其激焉而爲已甚者﹐又有二焉﹕一則憤嫉積於中﹐而抑采艸野怨讀之聲以求快於愚賤﹐事本易而難之﹐禍未至大而張之﹐有聞則起﹐有言必諍﹐授中主以沾直之譏﹐而小人反挾大體以相難﹐則李固﹑陳球之徒是也。近世諫臣大抵如是。一則傷宿蠹之未消﹐恥新猷之未展﹐謂中主必不可與有爲﹐季世必不可以復挽﹐傲岸物表﹐淸孤自獎﹐而坐失可爲之機﹐則黃憲﹑徐穉﹑陳寔﹑袁閎之徒是也。唐宋以下無其人矣。激而爭者﹐詳於小而略於大﹐怒湍之水﹐不可以行巨舟。激而去者﹐決於棄世而忍於憂天﹐環堵之光﹐不可以照廣野。嗚呼﹗若是者﹐皆非不可康濟之才﹐而不終其用。繇來久矣﹐豈一旦一夕之故哉﹗故𨿽有可與爲善之君﹐而終無與弘獎而利成之也。悲夫﹗大權移於女謁﹑宦堅﹑僉人﹐則主𨿽明﹑臣𨿽直﹐相摧相激以貽宗社生民之禍﹐不可謂無君﹐抑不可謂無臣﹐而終不可謂有臣也。此今古敗亡之所以不救也。二

左雄限年四十乃舉孝廉﹐論者皆譏其已隘﹐就孝廉而言之﹐非隘也。孝廉者﹐嘗爲郡國之吏﹐以資滿無過而舉﹐亦中材之表見者爾﹔至於四十矣﹐所事非一﹐守和旣無偏好之私﹐而練習民俗﹐淹通經律﹐兢兢焉寡過以無隕其名﹐超郡職而登王廷﹐豈患其晚哉﹗非然者﹐始試於掾曹﹐旋登於王國﹐倖途百啟﹐獵進無厭﹐官常毀而狂狡者撓風化之原﹐是惡可不爲之制乎﹗天子能舉人而後可拔非常之士﹐天子能養士而後可登英少之人。孝廉之舉﹐至於順帝之世而已極乎陋矣﹐士之欲致貴顯者知有郡縣而不知有朝廷也﹐知有請托扳附而不知有學術事功也﹐故黃憲之流﹐恥之如浼焉。塞其倖獵之捷徑﹐尙多得之自好之中人﹐諸葛孔明﹑周公瑾英年早見﹐而知己者得之象外﹐豈孝廉之謂哉﹖〖三〗言有似是而實非者﹐馬融之對策是已。行其說﹐不足以救獘﹔而導其說﹐則足以蠱人心﹑毀仁義而壞風俗﹐融憂民之不足﹐而言曰﹕一嫁娶之禮儉﹐則婚者以時矣。喪祭之禮約﹐則終者掩藏矣。」漢之季世﹐艷後屍政﹐寺人阿母﹐窮奢極侈以蠹國﹔私人墨吏﹐橫行郡國以吮民﹔民之貧也﹐豈婚葬之糜之哉﹐融避不言﹐而嫁其罪於小民區區未殄滅之孝慈﹐邪說誣民﹐充塞仁義﹐其他日附權門而獻頌﹐擁絳帳而縱欲﹐皆此念爲之也。婚葬者﹐人事始終之大故﹐記言曰「先王重用民財﹐而重用之於禮。」其以獎仁厚﹑崇廉恥之精竟﹐豈褊夫陋人之所知哉﹖昔者殷之且亡也﹐昏姻之禮廢﹐浮僻之行逞﹐茅束死麇可以誘女﹐而文王憂之﹔關雎之詩曰「琴瑟友之﹐鐘鼓樂之。」盛禮樂以宜淑女也。肅雍之車﹐穠如桃李﹐豈不節而樂以淫乎。崇閨門之廉隅﹐防野合之濫觴﹐故𨿽梅摽盈筐﹐而不憂其失時。以失時者無損於歸妹之愆期﹐而懲刲羊無血﹑承筐無實之無攸利也。若夫喪祭﹐則豈君之忍禁其民﹑民之忍背死以求財之足者乎﹖家貧而厚葬﹐非禮也。諭賢者以俯就﹐使無以不備物爲哀而傷其生也。士之祿入亦薄矣﹐而士喪禮之所記﹐衣衾紟絞罌茵抗席殷奠三虞之盛﹐不以貧而殺焉。惟夫嬴政之後﹐窮天下以役驪山﹐故漢文裁之以儉﹐以紓生人之急。然天子之儉也﹐自不至於土親膚而傷人子之心﹐若士民則固弗禁也。墨氏無父﹐而桐棺之制﹐戕仁寡恩以牗民於利﹐孟子斥之爲禽獸矣。罔極之恩﹐終天之一日﹐此而不用吾情﹐何所用吾情者﹖融不生於空桑﹐而欲蔽錮人子之惻隱﹐各餘財以畜妻子﹔融也﹐其能免於梟獍之誅乎﹖嗚呼﹗此說行﹐而禽獸食人﹐人將相食﹐其伊於胡底也﹗昏及時而棄禮﹐則贅壻不知恥﹐而年未及期者﹐且配非其類﹐以啟淫亂。葬欲速而趨簡﹐則日在堂而夕在野﹐委骼荒崖﹐而野火狐貍灼齧其未冷之骨。其極也﹐競和索而鬻色以自肥﹔惑術士之言﹐而焚割枯骸以邀富貴﹐利心一逞﹐何有終極﹗不知先王斟酌質文而輕財賄﹐以全天性之至教﹐爲不可及也。融也﹐固名教之罪魁﹐無足數於人類者也﹐其何誅焉﹗〖四〗善用天下者﹐恆畜有餘以待天下﹐而國有餘威﹐民有餘情﹐府有餘財﹐兵有餘力﹐叛者有餘畏﹐順者有餘安。不善用之﹐小警而大震之﹐以天下之力﹐爭一隅之勝負﹐𨿽其勝也﹐以天下而僅勝一隅﹐非武也﹔疲天下而搖之﹐民怨其上﹐非情也﹔民狎於兵而玩兵﹐非所以安之也。區憐之亂﹐九眞﹑交恥之小釁﹐而在廷者欲發荊﹑揚﹑兗﹑豫四萬人赴討﹐廷無人矣。微李固之深識﹐任祝良﹑張喬以單車而收萬里之功﹐漢其危哉﹗惟遣吏循撫而不加之兵﹐將使九眞﹑交恥之人曰﹕吾之於中國﹐猶蟁蚋之嘬也﹐置我於不足較﹐而姑使賢二千石以綏我也﹐不軌不順﹐而僅與二單車之使抗﹐吾其如中國何哉﹗將使中國之人﹐坦然亡疑而私相語曰﹕九眞﹑交恥猶蟁蝱之嘬也﹐一使者單車折之而已款服矣。天下固自定也﹐無有能搖之者也。使桀驁思逞之人﹐無所施其技擊之勇﹐無所施其機變之巧﹐知弄兵而矜智勇﹐曾不如單車一使之從容而折萬里之衝也。將使單車一使之威伸於萬里﹐則浸假大臣殫謀於廷﹐大將奮揚於外﹐抑不知其蕩滌之功何若﹔而天子之徳威赫赫如是﹐則卽有權姦﹐亦無敢生其心以嘗試。故九眞﹑交恥戢耳以聽命﹐而大下晏然。嗚呼﹗梟雄之初起﹐未必卽敢小視天下而睥睨之也﹔殫天下之力與爭勝敗於一旦﹐而梟雄之膽乃張﹐中國之情日茶。天寶之亂﹐始於雲南之喪師﹔宋盡心力於西夏﹐而女眞測其荏弱。一良吏制之有餘者﹐合天下震驚以不足﹔以瓦注者以金注﹐未有不自亂者也。播州之巢穴初空﹐奢藺之連兵遽起﹐朝鮮之救兵甫旋﹐遼沈之嚴關早失﹔廷無人而貪功者撓之﹐無餘威無餘祚矣。惹哉﹗〖五〗梁商之策匈奴曰「良騎夜合﹐交鋒決勝﹐夷狄所長﹐中國所短。乘城固守﹐以待其衰﹐中國之長﹐夷狄之短。」馬續從其教令﹐而右賢王力屈而降﹐此萬世之訏謨也。佛貍之疆﹐而不能拔盱眙﹔完顏亮之眾﹐而不能渡采石﹔其衰可待﹐躁者不能待而自敗耳。故楊鎬王化貞之罪﹐死不償責也。若夫驅除之於盛極將衰之際﹐則又有異焉。守位者人也﹐聚人者財也﹐金粟足以相贍﹐而後守位者以繼。彼𨿽衰而猶承極盛之餘﹐則彼且倚金粟之餘以困我﹐與之相守而固不敵﹐則潰敗也必矣主者利於守﹐客者利於攻﹐主客無定﹐在因其時而遷。負蕩平天下之大略者﹐尙其審此哉﹗〖六〗張綱單騎詣賊壘﹐諭張嬰而降之﹐言弭盜者侈爲美談。楊鶴﹑陳奇瑜﹑熊文燦遙慕其風﹐而禍及宗社。嗚呼﹗孰知綱之爲此﹐爲梁冀驅之死地﹐迫於弗獲已﹐而姑以謝一時之責者乎﹗綱卒未幾﹐而嬰復據郡以反﹐滕撫斬之而後絕﹐綱何嘗能弭東南之盜哉﹗且嬰降而馬勉﹑華孟相繼以蠭起﹐滕撫追勦淨盡﹐而江湖始寧﹐則撫盜之爲盜囮審矣。胥吾民也﹐小不忍於守令之不若﹐稱兵以抗君父﹐又從而撫之﹐勝則自帝自王而惟其意﹐敗則卑詞薦賄而且冒爵賞之加﹐一勝一敗﹐皆有餘地以自居﹐而不失其尊富﹐桀猾者何所忌而不盜也﹖南宋之諺曰「欲得官﹐殺人放火受招安。」且逆計他日之官爵而冒以逞﹐勸之盜而孰能弗盜邪﹖夫失業之民﹐隨桀猾所誘脇﹐盡俘殺之也﹐誠有所不忍﹔殲其渠魁﹐而籍其黨與﹐以爲邊關之戍卒則矜全其死命﹐已不傷吾仁矣。而使仍居其故地﹐則豈徒渠帥哉﹖失業之民﹐一染指於潢池﹐而鄕黨不齒﹐田廬不保﹐欲使之負耒而爲戢順之民﹐亦終不可得﹐是寧以撫求其永綏哉﹖攺紀暴政﹐愼擇良吏﹐而飭之以寬卹﹐以安未亂之民﹐而已亂者非可旦夕使順也﹐弭盜者愼勿輕言撫哉﹗均之撫也﹐祝良﹑張喬用之交恥而定﹐張綱用之廣陵而咨益猖﹐其術同而效異者﹐則又有說。蠻夷之寇邊鄙進爲寇而退自有其田廬之可居﹐姻亞鄕閭之可與處﹐則斂戢以退﹐而固不失其所﹐撫之斯順矣。生中上爲編氓﹐一行爲盜﹐反而無以自容﹐使游泳於非逆非順之交﹐翺翔而終思矯翮﹔抑且弭之拳之﹐寵而榮之﹐望其悔過自懲而不萌異志﹐豈能得哉﹖張綱者﹐以緩梁冀一時之禍﹐而不暇爲國謀也﹐何足效哉﹗

◎桓帝〖一〗順帝崩﹐衝帝殤﹐質帝弒﹐李固兩欲立淸河王蒜而不克﹐終與蒜而俱斃。夫固而安能必立蒜也﹗伊尹﹑周公相湯﹑武以取天下﹐位極尊﹐任極重﹐而所戴以立者太甲﹑成王﹐皆適家宜立而無容異議者﹔是以不順之徒﹐毀室之黨﹐撓之而不敗。若非此而俾天子之立決於一人之意旨﹐則此一人者﹐伊尹﹑周公所不敢任﹐而李固安能必也﹗天子之立﹐決於一人之意旨﹐以爲擇賢而戴之。忠者曰﹕吾所擇者賢也。姦者亦曰﹕吾所擇者賢也。賢無定名﹐隨毀譽而移焉。忠姦互角﹐視權之輕重爲憑藉﹐而姦者常勝。固之言曰「以天下與人易﹐爲天下得人難。」惟天子有天下可以與人﹐而後人惟其所擇而授之以天下﹔身爲人臣﹐而可云爲天下得人乎﹖固之言不順矣。漢之亡也﹐母后﹑外戚﹑宦豎操立主之權﹐以持國柄而亂之﹔其所立者﹐感立己者之徳而捐社稷以徇之﹔夫其漸積使然﹐豈一朝一夕之故哉﹖諸呂誅﹐惠帝子廢﹐捨齊王而迎立代王者﹐周勃也。昭帝無後﹐昌邑廢﹐迎立宣帝於民閉者﹐霍光也。夫二子所擇者賢﹐而二子無姦心﹐則得矣﹐然此豈可以爲後世法哉﹖且勃立文帝﹐而帝目送之曰「鞅鞅非少主臣。」光立宣帝﹐而驂乘之日﹐帝若芒刺。則二子危而漢以安。非然者﹐跋扈之言出諸口﹐而鴆毒已入其咽。故爲人臣而以爲天下得人爲己任﹐𨿽伊尹﹑周公弗敢任焉﹐而況李固乎﹖自禹以後﹐傳子之法定。無子而以次相繼﹐爲母后者不敢擇也﹐爲大臣者不敢擇也。庶支無覬覦之心﹐外戚奄人無扳援之望﹐則𨿽得之不令﹐而亦惟天所授﹐非臣子所敢以意爲從違。故劉子業之凶淫﹐而沈慶之有死而不敢廢。忠者無所容其忠﹐姦者無所容其姦﹐然後權臣不能操天位之取捨以與人主市。宋仁宗之立英宗﹐髙宗之立孝宗﹐人主自擇之﹐此則可謂爲天下得人爾。先君無前定之命﹐嗣子無豫建之實﹐則如楊廷和之迎興邸﹐順次而無敢擇焉可也。廷和行其所無事﹐而世宗曰「以門生天子待朕。」亦鞅鞅芒刺之謂矣。然廷和危而天下安。固欲爲天下得人﹐而有擇焉﹐惡足以敵梁冀之結奄人﹑挾母后﹑以讎其邪心哉﹖漢法不善﹐而固無能自審於人臣之義﹔固爭愈力﹐則桓帝之感冀愈深﹐而冀之惡愈稔。卒與蒜而俱斃也﹐哀哉﹗〖二〗讀崔寔之政論﹐而世變可知矣。譬徳教除殘爲粱肉治疾﹐申韓之緒論﹐仁義之蟊賊也。其後荀悅﹑鍾繇申言之﹐而曹孟徳﹑諸葛武侯﹑劉先主決行之於上﹐君子之道詘﹐刑名之術進﹐激於一時之詭隨﹐而啟百年嚴酷之政﹐亦烈矣哉﹗司馬溫公曰「慢則糾之以猛﹐殘則施之以寬﹐寬以濟猛﹐猛以濟寬﹐斯不易之常道。」是言也﹐出於左氏﹐疑非夫子之言也。夫嚴猶可也﹐未聞猛之可以無傷者。相時而爲寬猛﹐則矯枉過正﹐行之不利而傷物者多矣。能審時而利用之者﹐其惟聖人乎﹗非激於俗而毗於好惡者之所得與也。若夫不易之常道﹐而豈若此哉﹗寬之爲失﹐非民之害﹐馭吏以寬﹐而民之殘也乃甚。漢之季世﹐馭委其轡﹐馬駘其銜﹐四牡橫奔﹐皇路傾險者﹐豈民之遽敢爾哉﹖外戚奄人作威福以鉗天下﹐而任貪人於郡吧﹐使虔劉赤子﹐而民日在繁霜積雪之下﹐哀我憚人﹐而何忍言猛乎﹗嚴者﹐治吏之經也﹔寬者﹐養民之緯也﹔並行不悖﹐而非以時爲進退者也。今欲矯衰世之寬﹐益之以猛﹐瑣瑣之姻亞﹐佌佌蔌蔌之富人﹐且日假威以蹙其貧弱﹐然而不激爲盜賊也不能。猶且追咎之曰﹕未嘗束民以猛也。憔悴之餘﹐摧折無幾矣。故嚴以治吏﹐寬以養民﹐無擇於時面業行焉﹐庶得之矣。而猶未也。以漢季言之﹐外戚奄人之族黨肆行無憚﹐是信刑罰之所不赦也﹔乃誅殛以快一時之眾志﹐陽球用之矣﹐範滂﹑張儉嘗用之矣﹐卒以激乎大亂而不可止。然則徳教不興﹐而刑罰過峻﹐卽以施之殃民病國之姦而勢且中潰。寔乃曰「徳教除殘﹐猶以粱肉治疾。」豈知道者之言乎﹖上之自爲正也無徳﹐其導民也無教﹔寬則國敝而禍緩﹐猛則國競而禍急﹔言治者不反諸本而治其末﹐言出而害气中於百年﹐申﹑韓與王道爭衡而尢勝。鄙哉寔也﹐其以戕賊天下無窮矣。且夫治病者而恃藥石﹐爲壯而有餘﹑偶中乎外邪者言也。然且中病而止﹐必資梁肉以繼其後。若夫衰老羸弱而病在府藏者﹐禁其粱肉而攻以藥石﹐未有不死者也。當世之季葉﹐元气已滲洩而無幾﹐是衰老羸弱之比也而寔尙欲操砭石﹑擣五毒以攻其標病乎﹖智如孟徳﹐賢如武侯﹐而此之不審﹐亖其欲以此時刈孑遺之餘民乎﹗夫崔寔者﹐殆百艸欲衰而鶗鴂爲之先鳴乎﹗〖三〗張奐卻羌豪之金馬﹐而羌人畏服。爲將者﹐能不受賊餌以受斃於賊者﹐鮮矣。豈特中國之盜賊哉﹖敵國之相攻﹐疆夷之相偪﹐而未嘗不薦賄以餌邊將。故或以孤軍懸處危地而磐固自安﹐朝廷誇其堅悍有制寇之勞﹐乃不知香火之誓﹐饋問之往還﹐日相酬酢﹐而人莫之覺也。其事甚祕﹐其文飾甚密﹐迨其後知受其餌﹐欲求自拔而莫之能免。夫爲將者﹐類非潔淸自好獨行之士﹐其能如奐之卓立以建大功者無幾也﹐而朝廷何以制之哉﹖中樞不受賄以論功﹐司農不後時以吝饟﹐天子不吝賞以酬勞﹐庶有瘥乎﹗唐髙祖不與突厥通﹐則師不可興﹔石敬瑭不與契丹爲緣﹐則反不能速。卽不爾者﹐鬻國而貪盜賊夷狄之苞苴﹐爲武人相傳之衣盋﹐能無敗亡乎﹖〖四〗子曰「不可與言而與言﹐失言。」謂夫疑可與言而固不可者也。故其咎也﹐失言而已﹐未足以烖及其身。若夫虎方咥而持其爪﹐蛇方螫而禁其齒﹐非至愚者不爲。然而崔琦獻箴幹梁冀之怒﹐乃曰「將軍欲使馬鹿易形乎﹖」其自貽死也﹐更誰咎哉﹗夫冀仰不知有天﹐上不知有君﹐旁不知有四海之人﹐內不知有己﹐弒君專殺﹐鳶肩虎視而亡賴﹐是可箴也﹐是虎可持之無咥﹑蛇可禁之無螫也。琦果有忠憤之心﹐暴揚於庭﹐而與之俱碎﹐漢廷猶有人焉。而以責備賢者之微詞﹐施之狂狡﹐何爲者也﹗冀之爲冀﹐如此而已矣。藉其爲王莽與﹐則延琦而進之﹐與溫言而誘使忠己﹐琦且爲揚雄﹑劉歆﹐身全而陷惡益深矣。故若冀輩者﹐弗能誅之﹐望望然而去之可爾。以身殉言﹐而無益於救﹐且不足以爲忠直也﹐則謂之至愚也奚辭﹖五桓帝之誅梁冀也﹐一具瑗制之﹐而如擒鼠於甕。冀﹐亡賴子耳﹐誅之也其易如此﹔然而舉國無人﹐帝不得已﹐就唐衡而間中人。李固﹑杜喬死﹐君孤立於上﹐以聽狂童之驕橫。若胡廣之儔﹐固不足道﹐乃舉國而無深識定力士﹐亦至此哉﹗鳴呼﹗劉瑾之誅也﹐非張永不能﹔魏忠賢之誅也﹐發其惡者一國子生而已。豈盡其威劫之乎﹖懸利以燻士大夫之心﹐而如霜原之帥﹐藉藉佗佗而無生气﹐國不亡也何恃哉﹗易曰「藏器於身﹐待時而動。」故乘髙墉以射隼﹐而無不獲。誠篤其忠貞乎﹐奚待單超等之鋤冀﹐而後揚王庭以呼號也﹗能勿愧焉否也﹖〖六〗徐稺﹑姜肱﹑哀閎﹑韋著﹑李曇﹑魏桓﹐徵而不至﹐非忘世也﹐知亂之未訖也。桓之言曰「後宮千數﹐其可損乎﹖廏馬萬匹﹐其可減乎﹖左右權豪﹐其可去乎﹖」此知本之論也。梁冀之橫也﹐人知病冀而已矣﹐冀誅而天下遂若沈屙之去體。黃瓊爲太尉﹐陳蕃爲尙書令﹐範滂按察冀州﹐無知者想望新政。嗚呼﹗冀之生死﹐烏足系漢之存亡哉﹗冀之誅﹐殆痎瘧之得汗而解也。伏邪在桓帝之膏肓﹐而內堅之以鴆而攻砒也﹐天下無能知者。瓊與蕃且不知﹐而況蚩蚩之望影以對語者乎﹗以桓帝爲君﹐而漢無可復爲之理勢﹐其本撓﹐其末乍正而傾愈疾。故權姦之極﹐非必國之福也。況乎帝之誅冀﹐爲鄧香之妻報其登屋之怒﹐而非以其貪濁枉殺之凶於而國哉﹗然則陳蕃之薦五處士爲不知時而妄動乎﹖曰﹕此未可以責蕃也。蕃旣立乎其位矣﹐苟可以爲焉﹐則庶幾於一當﹐植正人於君側﹐君其有悛心乎﹗亦臣子不容已之情也。然而固不能也。故五子者﹐愛道以全身﹐斯可尙也。〖七〗亂政不一﹐至於賣官而未有不亡者也﹐國紀盡﹐民之生理亦盡也。古之天子𨿽極尊也﹐而與公侯卿大夫士受秩於天者均。故車服禮秩有所增加﹐而無所殊異。天子之獨備者﹐大裘﹑玉輅﹑八佾﹑宮縣而已﹔其餘且下而與大夫士同﹐昭其爲一體也。故貴士大夫以自貴﹐尊士大夫以自尊﹐統士大夫而上有同於天子﹐重天之秩﹐而國紀以昭。秦﹑漢以下﹐卿士大夫車服禮秩絕於天子矣﹐而猶不使之絕也。舉立以行﹐進之以言﹐敍之以功﹐時復有束帛安車之徵﹐訪之以道。上下有其大辧﹐君子小人有其大閒﹐以爲居此位者﹐非其人而不可覬﹐抑且使天下徼幸之徒望崖而返。卿大夫士且有巍然不可扳躋之等﹐臨其上以爲天子者﹐其峻如天而莫之敢陵。賣官之令行﹐則富者探囊而得﹐狡者稱貸以營﹐旦市井而夕廟堂。然則天子者﹐亦何不可以意計營求於天而幸獲之也﹖而立國之紀﹐埽地而無餘。古之詔祿﹐下逮於府史胥徒而皆浹﹐曰以代耕。民耕以養吏﹐而上制之。上斂民以養吏﹐而民不怨﹔吏知己之養一出於民﹐而不敢復漁獵於民。且士惟其不謀利而貧也﹐是以貴﹔而旣得所養矣﹐抑謀其喪祭冠昏之資﹐而士以安。故以天子而養士﹐不以士養天子﹔天子制民之財以養士﹐而士不求養於民。彼之揭金粟以奉一人之欲﹐非其義也。且非徒邀其榮也﹐失之於天子﹐而得之於民﹐賈道行而希三倍之利﹐上弗能禁焉。且貪人之取償於倍利者﹐禁之殺之而終不厭。縱千百賈於郡邑﹐以取償於貧弱﹐民之生理不盡者﹐亡有也。國無紀﹐民無生﹐黠者踰垣而冀非望﹐弱者泣隅而幸災禍﹐故曰國未有不亡者也。禍始於桓﹑靈﹐毒潰於獻帝﹐日甚日滋﹐求如前漢之末﹐王莽篡而人思漢﹐不可復得矣。石虎﹑髙洋之國貧而用汰﹐不屑也﹔唐僖宗之猥賤﹐宋徽宗之驕奢﹐皇甫鎛﹑裴垍之牟利﹐蔡京﹑賈似道之骫法﹐不屑也﹔孰其繼桓﹑靈而自亡者也﹗中人監軍﹐自馮緄之請始也。夫緄亦惡知蟻穴之決而氾濫迄於千載乎﹖緄之請也﹐以將帥出師﹐宦官多陷以折耗軍資﹐而誣抵乎罪﹔使與焉﹐則以箝其口﹐而無辭以相傾。然未幾而緄竟以軍還盜復起﹐免官。則其爲此也﹐何救於禍。而徒決裂防閒﹐使內豎操閫外之權﹐魚朝恩﹑童貫﹑盧受﹑張彜憲﹐小以敗而大以亡﹐緄之貽害烈矣哉﹗漢至此已無可爲矣﹐無往而非宦官之挾持也。南北軍之惟其頤指﹐所僅存者疆場之軍政﹐皇甫規﹑張奐幾倬幾詘於宦官之手﹐而猶自行其權藉於師中﹐緄更引而受之以利器﹔蹇碩之爲八校尉魁也﹐熟嘗其肯綮而取必於人主以威中外﹐循故事以行之而逌然矣。夫漢事不可爲矣﹐竭其忠貞﹐繼之以死﹐亦何懼於謗譖。不然﹐引身而退耳。防之愈密﹐縱之愈甚﹐業已假監軍之權﹐而生死成敗且惟其意旨﹐他日者﹐忠臣元老欲去之而不得。緄胡弗思﹐而懼禍之情長﹐以倒行至是乎﹗推禍原而定罪首﹐緄不得辭矣。〖九〗漢之末造﹐必亡之勢也﹐而兵疆天下。張奐﹑皇甫規﹑段熲皆奮起自命爲虎臣﹐北虜﹑西羌斬馘至百萬級﹐窮山搜谷﹐殄滅幾無遺種﹐疆莫尙矣。乃以習於戰而人有憤盈之志﹐不數十年﹐矢石交集於中原﹐其幾先動於此乎﹗桓﹐靈之世﹐士大夫而欲有爲﹐不能也。君必不可匡者也﹔朝廷之法紀﹐必不可正者也﹔郡縣之貪虐﹐必不可問者也。士大夫而欲有爲﹐惟擁兵以戮力於邊徼﹔其次則驅芟盜賊於中原﹔名以振﹐功以不可掩﹐人情以歸往﹐闇主權閹抑資之以安居而肆志。故𨿽或忌之﹐或譖之﹐而終不能陷之於重辟。於是天下知惟此爲功名之徑而禍之所及者鮮也﹐士大夫樂習之﹐凡民亦競尙之﹐於是而盜日起﹐兵日興﹐究且瓜分鼎峙﹐以成乎袁﹑曹﹑孫﹑劉之世。故國恆以弱喪﹐而漢以彊亡。夫羌﹑虜之於漢末﹐其害已淺矣﹐驅之迫之﹐蹙而殺之﹐而生類幾絕。非以紓邊疆之急﹐拯生民之危﹐扶社稷於不傾﹐而薙艾之若此其酷。人長樂殺之气﹐無虜可殺而自相爲殺。自相殺﹐則自相敝矣﹔自相敝﹐則僅存之醜類﹐徐起而乘之﹔故垂百年﹐三國兵息﹐而五胡之禍起。佳兵不祥﹐遂舉曠古以來富彊卓立之中夏趨於弱﹐而日畏犬羊之噬搏。漢末之彊﹐彊之婪尾而姑一快焉者﹐論世者之所深悲也。〖一○〗仇香不致陳元不孝之罰﹐感而化之﹐香蓋知元之可化而不驟加之罰也﹔非盡人之不孝者皆可以化元之道化之也。天下有道﹐生養遂﹐風俗醇﹐無不順之子弟。非其惻隱之性篤而羞惡之心不可泯也﹐人率其子弟之常﹐而己獨逆焉﹐則無以自容於鄕閭。乃天下而無道矣﹐羞惡之心不泯以亡者不數數矣。仇香曰「吾過元捨﹐廬落整頓﹐耕耘以時﹐此非惡人。一元不孝﹐而於此奚取焉﹖取其欲自錚錚於鄕閭﹐而羞惡之心有存焉者也。夫孝者﹐人之性也﹐仁之所繇發也。捨其不忍之眞﹐而求之於羞惡﹐亦已末矣。𨿽然﹐苟其有羞惡之心﹐則戢其狂愚﹐徐俟天良之復﹐而惻隱亦旋以生。惰四支﹐暱妻子﹐侵以自媮﹐於是而生人之气乃絕。故易曰「小人不恥不仁。」仁不仁﹐豈恥不恥之能辧存亡者哉﹗苶然而甘於猥賤﹐憤然而生其悍戾﹐不見不仁之可恥﹐而後天性終迷以不復。故人之無良﹐莫甚於有胸無心而不自攝者也﹐而後教化之道窮。仇香知此矣﹐以其無惰心也﹐知其有恥﹔以其有恆度也﹐知其不迷﹔急取其羞惡之心而重用之﹐以徐俟惻隱之生焉﹐故元終以孝聞。𨿽有聖人﹐不能如無恥心者何也。弒父與君﹐皆介然蹶起﹐忘亂賊之名爲可惡者也。惰四支﹐暱妻子﹐勢窮而逆施。故先王之徳教﹐非不如香﹐而設不孝之誅﹐無如此無恥者何也。殺之而已矣。〖一一〗巨姦之蠹國殃民而自伏其法﹐不足以爲大快﹐於國之存亡無當也。左悺自殺﹐具瑗貶﹐侯覽黜﹐非桓帝之能誅之﹐非楊秉之能取必於桓帝而誅之﹐罪已踰涯﹐自滅焉耳矣。三凶去而宦官之勢益張﹐黨錮之獄且起﹐曾何救於漢之危亡哉﹗外戚滅﹐宦官興﹐大臣無事焉﹐天子欲行其意以誅僭偪﹐而大臣不與﹐宦官除君側之姦﹐事已顯者﹐而後擿其罪以請誅﹐未有傾心而聽者。故曰「人不足與適也﹐惟大人爲能格君心之非。」能之者﹐有以能之者也。無堅識定力爲天子除患﹐則𨿽日陳堯﹑舜之道﹐而固視之如蘿囈。漢之大臣道不足﹐而與宦豎爭存亡﹐亦晚矣。快一時之人情﹐去三凶而若拔牛之一毛﹐不救其亡﹐固矣。〖一二〗桓﹑靈之世﹐君道澌滅﹐而臣之諫之也亟﹐探本以立論者﹐惟荀爽乎﹗當其時﹐荼毒生民而椓杙正气者﹐無如宦官之甚。乃宦官之於人主﹐亦何親而過信之﹖且其聲音笑貌之無可悅者﹐夫人而知厭惡之矣﹐而人主暱之﹐若乳子之依母也﹐何故﹖非艷妻哲婦之居間﹐則宦官之不敵士大夫久矣。內寵盛而後宦官興﹐密邇於宮闈﹐而相倚以重﹔溺君於晏寢﹐而視聽以衰。付詔令刑賞之權於宦官﹐而牀第之歡始得晏間於娛樂。非然﹐則聲音﹑采色﹑肥甘﹑輕煖﹐人主自可給其欲﹐而何藉此嚬笑可憎之刑人爲邪﹖爽之對策﹐直斥而切言之﹐女謁遠﹐奄權自失矣。故曰探本立論也。〖一三〗黨錮諸賢﹐或曰忠以忘身﹐大節也﹔或曰激以召禍﹐畸行也。言畸行者﹐獎容容之福以墮士气。言大節者﹐較爲長矣﹐而猶非定論也。人臣捐身以事主﹐苟有裨於社稷﹐死之無可辟矣。闇主不庸﹐讒臣交搆﹐無所裨於社稷﹐而捐身以犯難﹐亦自靖之忱也。𨿽然﹐太上者﹐直糾君心之非而拂之以正﹔其次視大權之所倒持﹐巨姦之爲禍本﹐而不與之俱生﹐猶忠臣之效也。然一姦去而一姦興﹐莫之勝擊也。若夫瑣瑣之小人﹐憑藉權姦而售其惡者﹐不勝誅也﹐不足誅也。君志移﹐權姦去﹐則屏息以潛伏而蕭條竄匿﹐亦惡用多殺以傷和哉﹗然其流毒於天下﹐取惡於士大夫﹐則瑣瑣者易激人怒而使不平﹔賢者知之﹐則以爲不勝誅﹑不足誅者也。乃諸賢之無所擇而怒﹐無所卹而過用其刑殺﹐但與此曹爭勝負﹐不已細乎﹗李膺﹑杜密﹐天子之大臣也﹐匡君之邪而不屈其節也。膺嘗輸作左校矣﹐非以擊大姦而刑﹐所擊者一無藉之羊元羣而已。旣已詘於時而被罔﹐則悔向之攻末而忘本﹐以爭皇極之安傾﹐夫豈無道焉﹖所與伉直之流搏殺以快斯須者﹐一野王令張朔耳﹐富賈張汎耳﹐小黃門趙津耳﹐下邳令徐宣耳﹐妄人張成耳﹐是何足預社稷之安危﹐而憤盈以與讐殺者邪﹗侯覽也﹐張讓也﹐蟠踞於桓帝之肘腋﹐而無能一言相及也。殺人者死﹐而誅及全家﹔大辟有時﹐而隨案卽殺﹔赦自上頒﹐而殺人赦後﹔若此之爲﹐倒授巨姦以反噬之名﹐而卒莫能以片語只詞揚王庭以袪禍本。然則諸君子與姦人爭興廢﹐而非爲君與社稷捐軀命以爭存亡乎﹗擊姦之力弱﹐而一鼓之气易衰﹐其不敵凶憝而身與國俱斃﹐無他﹐捨本攻末而細已甚也。直擊嚴嵩﹐而椒山之死以正﹔專劾魏閹﹐而應山之死以光﹔黨錮諸賢﹐其不得與二君子頡頏焉﹐無他﹐岑晊﹑張儉之流有以累之也與﹗

◎靈帝〖一〗桓帝淫於色﹐而繼嗣不立﹐漢之大事﹐孰有切於此者﹗竇武任社稷之重﹐陳蕃以番番元老佐之﹐而不謀及此。桓帝崩﹐大位未定﹐乃就劉鯈而問宗室之賢者﹐何其晚也﹗況天位之重﹐元後之徳﹐豈區區一劉鯈寡昧之識片言可決邪﹖持建置天子之大權﹐惟其意以爲取捨﹐得則爲霍光﹐失則爲梁冀矣。武以光之不學﹑冀之不軌者爲道﹐社稷幾何而不危﹐欲自免於赤族之禍﹐詎將能乎哉﹗武也﹐一城門校尉也﹐非受托孤之命如霍光之於武帝也。所憑藉以惟意而立君者太后耳。宮闈外戚之禍﹐梁氏之覆車不遠﹐宦官安得不挾以爲名哉﹖夫武也﹐旣不能及桓帝之時諫帝以立儲之大義﹔抑不於帝崩之後﹐集廷臣於朝堂﹐辧昭穆﹑別親疏﹑序長幼﹑審賢否﹐以與大臣公聽上天之命。鯈以爲賢而賢之﹐武謂可立而立之﹐天子之尊﹐若其分田圃以授亞旅而使治。則立之惟己﹐廢之惟己﹐朱瑀惡得不大呼曰「武將廢帝爲大逆。」而靈帝能弗信哉﹖漢之亡也﹐亡於置君﹐而置君者先族﹐武不蚤死﹐吾不保其終也。獲誅奄之名﹐以使天下冤之﹐猶武之幸也夫﹗〖二〗忠直有識之言﹐亦無難聽也﹔庸主具臣不能聽﹐毀而家亡而國也﹐誰其哀之﹖竇武以椒房之親﹐任立君之事﹐踵梁冀之所爲﹐𨿽心行之無邪與梁冀異﹐而所爲者亦與冀奚別﹖錄定策功﹐封聞喜侯﹐靈帝亦按冀之故事而以施之武。盧植說之曰「同宗相後﹐披圖按牒﹐以次建之﹐何勛之有﹖宜辭大賞以全身名。」斯亦皎然如白日之光﹐昆虫皆諭於昏旦﹔而武不能用﹐悲夫﹐其自取覆亡也﹗夫欲秉國均﹑匡社稷﹑誅宦豎﹑肅官常也﹐豈不侯而不足以立功﹖卽庸臣之私利計之﹐榮其身﹑澤其子孫﹐抑豈今日不侯﹐而終掩抑其大勛﹐貽子孫以貧賤哉﹖則盧植之說﹐引而上之﹐可以躋善世不伐之龍徳﹔推而下之﹐亦計功謀利者之勿迫求於一旦而致傾僕之善術也。而武不能﹐且欲引陳蕃以受無名之賞。蕃固知其不可受也﹐惜乎不知武之不足與共爲社稷之臣也﹗〖三〗竇武﹑陳蕃殺﹐而漢之亡必不可支矣。陳蕃老矣﹐而誅權豎﹑安社稷﹑扶進君子之心﹐不爲少衰﹐惜乎不知擇而托於竇氏也﹗然則竇武其非賢乎﹖曰﹕武非必不賢﹐而所爲者抑賢者之道。𨿽然﹐武卽賢而固不可托﹐且吾不能保武之以賢終也﹐故重爲蕃惜也。武之可信爲賢者﹐以其欲抑宦寺以獎王室﹐且引李膺﹑杜密﹑尹勛﹑劉瑜而登進之。然此豈可決其必賢哉﹖單超之殺梁冀也﹐尊黃瓊矣﹐用陳蕃矣﹐徵徐稺﹑姜肱﹑袁閎﹑李曇﹑韋著矣﹐天下固嘗想望其風采而屬望以澄淸。然則有所誅逐﹐有所登進﹐矯時獘以服人﹐姦人用之俄頃﹐而固不可信。蕃已老﹐竇武方內倚太后﹑外受定策之賞﹐而蕃又惡能保其終乎﹗漢之將亡也﹐天子之廢立﹐操於宮闈﹐外戚宦寺﹐疊相爭勝﹐孫程廢而梁氏興﹐梁冀誅而單超起﹐漢安得有天子哉﹗而蕃所托者猶然外戚也﹐則授宦者以梁冀復起之名﹐旣無以正天誅而服受戮者之心﹐且天下亦疑外戚宦寺之互相起滅而不適有正。故張奐亦爲王甫﹑曹節所惑﹐欲自祓濯而終不免。蕃之托武﹐非所托也明甚。然且以老成之識﹐昧焉而不察者﹐時之所趨﹐捨是而無能爲也。嗚呼﹗以三族之膏血﹐爭賢姦之興廢﹑社稷之存亡者﹐豈易言哉﹖不幸而無如砥之周道﹐率繇之以行志﹐則亦埋怨於江潭山谷之間﹐齊恨以沒焉耳。毫釐之辧不審﹐而事以大潰﹐賢人君子駢首以死﹐社稷旋踵而傾﹐若以膏沃火﹐欲滅之而益增其燄。蕃之志可哀﹐而其所爲亦左矣。是以君子重惜之也。〖四〗夫人情亦惟其不相欺耳﹐苟其相欺﹐無往而不欺﹔法之密也﹐尢欺之所藉也。漢靈之世﹐以州郡相黨﹐制婚姻之家及兩州人士不得對相監臨﹐立三互之禁﹐選用艱難﹐而州郡之貪暴益無所忌。司馬溫公述叔向之言「國將亡﹐必多制。」若夫開國之始﹐立密法以防欺﹐未卽亡焉﹐而天下之害積矣。今之爲制﹐非教官及倉巡驛遞不親民者﹐皆有同省之禁﹐此漢靈之遺法也。司馬溫公曰「適足爲笑。」誠然有可笑者。名爲一省﹐而相去千里者多矣﹔名爲異省﹐而雞犬相聞者多矣﹔同省而聲聞不接﹐異省而婚媾相連﹐豈天限地絕﹐一分省而遂不相及哉﹖此適足爲笑者也。或爲婚姻﹐或相對治﹐情相狎﹐過相匿﹐所必慮也﹐而又奚必婚姻對治之相臨乎﹗展轉以請托﹐更相匿而互相報﹐夫豈無私語密緘之足任。已非婚姻﹑已非對治矣﹐藉手以告曰﹕吾無私也。而交通請屬之無所憚﹐此又適足爲笑者也。夫防之嚴﹐而適以長欺﹐旣良然矣。若夫捐禁而鄕郡可守﹐尢有利焉。自賢者而言之﹐南北之殊風﹐澤國土國之殊壞﹐民異利﹐士異教﹐遙相治而見爲利者或害﹐教以正者或偏﹐審士之宜以益民﹐視習之趨以正士﹐則利果利而教果教矣。自不肖者而言之﹐酷以墨者之無忌也﹐突爲其寇讐﹐而翩然拚飛於千里之外﹐無能如何也﹔卽罷斥以歸休﹐而身得安﹑子孫得免﹐無餘慮矣。居其土﹑與其人俱﹐當官則吏也﹐歸裏則鄕曲也﹐刑罰科斂之加﹐非以其正﹐而鄕人可報之於數十年之後﹐則惴惴焉一夫勝予﹐不肖之情戢焉﹐害亦有所懲矣。夫王者合天下以爲一家﹐揭猜疑以求民之莫而行士之志﹐法愈疏﹐閒愈正﹐不可欺者﹐一王之法﹐天理之公﹐人心之良也﹐而恃區區之禁制也乎﹖三代之隆也﹐士各仕於其國﹐而民益親。亡漢之稗政﹐柰之何其效之﹗〖五〗嗚呼﹗世愈移而士趨日異﹐亦惡知其所歸哉﹗靈帝好文學之士﹐能爲文賦者﹐待制鴻都門下﹐樂松等以顯﹐而蔡邕露章謂其「遊意篇章﹐聊代博弈」。甚賤之也。自隋煬帝以迄於宋﹐千年而以此取士﹐貴重崇髙﹐若天下之賢者﹐無踰於文賦之一途。漢所賤而隋﹑唐﹑宋所貴﹐士不得不貴焉﹔世之趨而日下﹐亦至此乎﹗夫文賦亦非必爲道之所賤也﹐其源始於楚騷﹐忠愛積而悱惻生﹐以搖蕩性情而伸其隱志﹐君子所樂尙焉。流及於司馬相如﹑揚雄﹐而諷諫亦行乎其間。六代之衰﹐操觚者始取靑妃白﹐移宮換羽﹐而爲不實之華﹔然而雅鄭相雜﹐其不詭於貞者﹐亦不絕於世。夫蔡邕者﹐亦嘗從事矣﹐而斥之爲優俳﹐將無過乎﹗要而論之﹐樂而不淫﹐誹而不傷﹐麗而不蕩﹔則涵泳性情而蕩滌志气者﹐成徳成材以後﹐滿於中而鬯於外者之所爲。而以之取士於始進﹐導幼學以浮華﹐內遺徳行﹐外略經術﹐則以導天下之淫而有餘。故邕可自爲也﹐而不樂松等之輒爲之﹐且以戒靈帝之以拔人才於不次也。繇是言之﹐士趨亦何嘗有異哉﹖上之用之也別耳。於是而王安石之經義﹐𨿽亦末耳﹐而不傷其本﹐庶幾乎華實兼茂之道也。元祐革新法﹐而並此革之﹐過矣。若王鏊﹑錢福之淺陿﹐陶望齡﹑湯賓尹之卑陋﹐則末流波靡﹐而非作者之涼也。經義者﹐非徒幹祿之器也﹐士之所研精以極道者也。文賦者﹐非幼學之習也﹐志正學充﹐傷今思古﹐以待人之微諭者也。而志士崇業以單心﹐亦可於此而審所從矣。〖六〗論爲子爲臣之變﹐至於趙苞而無可言矣。何也﹖若苞者﹐無可爲計﹐𨿽君子亦不能爲之計也﹐無往而非通天之罪矣。以苞之死戰﹐爲能死於官守﹔苞與手刃其親者均也﹐爲此論者﹐無人之心。以苞當求所以生母之方﹐不得已而降於鮮卑﹔分符爲天子守邑﹐而北面臣虜﹐終身陷焉﹐亦不可謂有人之心也。故至於苞﹐而求不喪其心之道窮矣。此誰使之然哉﹖苞自處於窮以必喪其心。故曰無往而非通天之罪也。爲人子者﹐豈以口腹事親乎﹖抑豈敢以己之榮施及其母爲愉快乎﹖故子曰「老者安之。」求所以安之之方﹐𨿽勞不辟﹐𨿽死不輟﹐而況於苞之安其母者甚易乎﹖苞﹐東武城人也﹐所守則遼西也。母所居者﹐中國之樂土﹐苞所守者﹐鮮卑憑陵蹂踐之郊也﹔胡爲乎甫到官而卽迎母以居柳城之絕塞哉﹖苞於此已不復有人之心矣。以口腹與﹖禽虫之愛也﹔以榮寵與﹖市井之得金錢而借親以侈華美者之情也。疆寇在肘腋之間﹐孤城處斗絕之地﹐奉衰老婦人以徼幸於鋒鏑之下﹐苞之罪通於天﹐奚待破賊以致母死之日邪﹖故曰「正其本﹐萬事理。」一念之不若﹐而成乎昏昧﹐母子並命於危城﹐苞𨿽死﹐其可以逭中心之刑辟哉﹖或者其愚也﹐則君子弗獲已而姑爲之計﹐當羯賊出母示苞之日﹐自悔其迎母之咎﹐早伏劍以死﹐委戰守之事於僚吏﹐母之存亡城之安危不計也﹐則猶可無餘惡也。𨿽然﹐晚矣﹗苞死而母必不可得生﹐城必不可得存也。〖七〗蔡邕意气之士也﹐始而以危言召禍﹐終而以黨賊逢誅﹐皆意气之爲也。何言之﹖曰﹕合刑賞之大權於一人者﹐天子也﹔兼進賢退不肖之道﹐以密贊於坐論者﹐大臣也﹔而羣工異是。姦人之在君側﹐弗容不擊矣。擊之而吾言用﹐姦人退﹐賢者之道自伸焉。吾言不用﹐姦人且反噬於我﹐我躬不閱﹐而無容以累君子﹐使猶安焉﹐其猶有人乎君側也。君子用而不任﹐弗容不爲白其忠矣。白之而吾言用﹐君子進﹐姦人之勢且沮焉。吾言不用﹐姦人不得以奪此與彼之名加之於我﹐而猶有所憚焉。邕苟疾夫張顥﹑偉璋﹑趙玹﹑蓋升之爲國蠹也﹐則專其力以擊之可耳。若以郭禧﹑橋玄﹑劉寵之忠而勸之以延訪也﹐則抑述其徳以贊君之敬禮已耳。而一章之中﹐抑彼伸此﹐若將取在廷之多士而惟其所更張者。爲國謀邪﹖爲君子謀邪﹖則抑其一往之意气以排異己而伸交好者之言耳﹐庸有聽之者哉﹗漢之末造﹐士論操命討之權﹐口筆司榮枯之令﹐汝南﹑甘陵太學之風波一起﹐而成乎大亂。非姦人之陷之﹐實有以自致焉。同於我者爲懿親﹐異於我者爲仇讐﹐惟意所持衡而气爲之淩轢﹐則邕他日者幸董卓之殺奄人﹐而忘其專橫﹐亦此意气爲之矣。橋玄﹑劉寵之不爲邕所累﹐幸也﹔而君子以相形而永廢﹐朝廷以偏擊而一空﹐漢亦惡得不亡哉﹗〖八〗鮮卑持趙苞之母以脇苞﹐苞不顧而戰﹐以殺其母﹐無人之心也。賊劫橋玄之幼子登樓求貨﹐玄促令攻賊﹐以殺其子﹐亦無人之心也。母之與子若是其均重乎﹖非也。使苞之子爲鮮卑所持以脇苞﹐苞不顧而擊鮮卑﹐則忠臣之效矣﹐不以私愛忘君父之托也。而苞則其母也。賊所脇玄以求者貨耳﹐貨與子孰親﹐而吝貨以殺其子乎﹖或曰「玄非以貨也﹐賊劫質以脇人﹐法之所不可容也。」夫一區區登樓之賊﹐殺之不足爲國安﹐縱之不足爲國危。法者﹐司隸河南尹之法﹐非玄之法也﹐而玄何怙法以忘其天性之恩邪﹖史氏之言曰「玄上言凡有劫質者皆並殺之﹐不得贖以財貨﹐由是劫質遂絕。」史之誣也。樂道之以爲溢美之言﹐以覆玄絕恩之咎也。友兄﹑恭弟﹑慈父﹑順妻﹐苟有劫其親以求貨者﹐法𨿽立﹐孰忍恝置之而不卹﹖𨿽嚴刑禁之而必不從。則謂劫質永絕者﹐非果有之﹐爲誣而已矣。充橋玄之操﹐藉其爲趙苞也﹐又奚不可也哉﹖〖九〗封建廢而權下移﹐天子之下至於庶人﹐無堂陛之差也﹐於是乎庶人可淩躐乎天子﹐而盜賊起。嬴政之暴﹐王莽之逆﹐盜始橫焉﹐然未嘗敢與久安長治之天子抗也。至漢之季﹐公孫舉﹑張嬰﹑許生始稱兵僭號而無所憚﹐積以成乎張角之亂﹐盜賊輒起於承平之代者數千年而不息。秦之盜曰悲六國之亡﹔莽之盜曰思漢室之舊﹔盜者必有托也﹐然後可假爲之名以聳天下而翕然以從。至於角而無所托矣﹐宦寺之毒﹐郡縣之虐﹐未可以爲名也﹐於是而詭托之於道。角曰﹕吾之道﹐黃帝﹑老子之道也。乃至韓山童﹑徐壽輝曰﹕吾之道﹐瞿曇之道也。微二氏之支流﹐亦未足以惑天下而趨之若流。甚哉二氏之殃民﹐亦豈其初念哉﹖而下流必至於此。故孟子曰「率獸食人﹐人將相食。」豈過計哉﹖𨿽然﹐二氏之邪淫而終以亂也﹐非徒二氏倡之也﹐爲儒者之言先之以狂惑﹐而二氏之徒效之也。君子之言人倫物理也﹐則人倫物理而已矣﹔二氏之言虛無寂滅也﹐則虛無寂滅而已矣﹔無所爲禨祥瑞應劫運往來之說也。何休﹑鄭玄之治經術﹐京房﹑襄楷﹑郎顗﹑張衡之論治道﹐始以鬼魅妖孽之影響亂六籍。而上動天子﹐下鼓學士﹐曰此聖人之本天以治人也。於是二氏之徒歆其利﹐而後曰吾師老子亦言之矣﹐吾師瞿曇亦言之矣﹔羣然興爲怪誕之語以誘人之信從﹐而後盜賊藉之以起。儒者倡之﹐二氏和之﹐妖人挾之﹐罪魁戎首將誰歸哉﹖齊桓﹑晉文挾天子以令諸侯﹐而盜賊挾聖人以惑百姓。天子之權下移於庶人﹐所挾者亦移焉。而盜賊氾濫乎數千年而不息﹐禍亦烈矣﹗端本之治﹐治佛﹑老而猶非本也。儒而言災祥言運會﹐妖之始也。三代之聖人殺而勿赦者﹐而後之君子從而尊之﹐以加一倍之小術測興亡﹐使與通書﹑正蒙相雜以立教﹐辟邪者容勿辯乎﹖〖一○〗士可殺不可辱﹐訶斥之﹑鞭笞之之爲辱矣﹐未甚也﹐加以不道之名﹐而辱乃莫甚焉。子見南子﹐子路不悅﹐於聖人何傷焉﹐而援天以矢之﹐懼夫以辱名加君子﹐而天下後世謂君子之無妨於辱也。黨人者﹐君子之徒也。黃巾起﹐呂彊曰「黨錮積久﹐人情怨憤﹐若不赦宥﹐將與合謀。」呂彊奄人之矯矯者耳﹐言無足深責﹐皇甫嵩士大夫而亦爲此言也﹐黨人之辱﹐不如死之久矣﹗以君子始﹐以賊終﹐則向者王甫﹑曹節謀危社稷之譖﹐非誣也。嗚呼﹗李膺﹑杜密﹑範滂諸君子者死﹐而黨人之能卓然自立於死生者無幾﹐張儉之徒﹐方將以賊起得赦爲幸﹐而孰知其辱甚於死哉﹖皇甫嵩之淩蔑善類也﹐逾於奄人矣。〖一一〗用兵之道﹐服而捨之﹐自三代之王者以迄五霸﹐皆以此而綏天下。惟其爲友邦也﹐王者以理相治﹐霸者以威相制﹐理伸威勝而志得﹔滅之不義﹐屠之不仁﹐捨其服而天下自不敢復競。封建圮﹐以庶人而稱兵抗天子﹐豈此謂哉﹖朱儁曰「秦項之際﹐民無定主﹐賞附以勸來者。」此後世之權術﹐不可與三代並論。故以曹操之猜﹐而關羽之降非其誠款﹐操猶聽其來去而不加害。或者乃欲於盜賊敗困之餘﹐乞降而受之﹐其不然審矣。敗而誅之﹐不可勝誅﹐而姑予以生﹐使知懼面感我之不殺﹐或猶知悔也﹐且非可施於渠帥者也。殲其魁﹐赦其餘黨﹐自我貸之﹐固不可予以降之名也。予以降之名﹐抑將授以降之賞﹐猶然尊髙於眾人之上﹐而人胡不盜﹖以黃巾之徧天下也﹐不數年而定﹐漢𨿽亡﹐不亡於黃巾之手﹐則朱儁之所持者定矣。不可以三代之法處秦﹑項之際﹐況可以處逆民之弄兵以抗國而毒民者乎﹖庸臣懦將釀無窮之禍﹐有識者勿爲所亂也。〖一二〗孫堅之欲誅董卓也﹐張廷珪之欲殺安祿山也﹐論者惜其不果而終以長亂。張讓等爲蟊賊於中﹐李林甫﹑楊國忠相繼朘削於國﹐微卓而漢必亡﹐微祿山而唐必亂﹐夫豈二豎之果足以移天而沸海乎﹖何進不召卓而卓何逞﹖玄宗不寵祿山而祿山何藉﹖逆未著而以疑殺人﹐且不勝其殺矣。是故後事之論﹐懲其末而弗戒其本﹐智者所弗尙也。先主勸曹操殺呂布﹐而爲操勁敵者﹐先主也。孫堅之沈鷙而懷遠圖﹐夫豈出卓下哉﹖張溫弗假以威福﹐而使卓相制﹐非無意計焉。不幸而卓惡成未可以咎溫之不豫矣。〖一三〗漢之將亡﹐有可爲社稷臣者乎﹖朱儁﹑盧植﹑王允未足以當之﹐惟傅燮乎﹗討黃巾而有功﹐趙忠欲致之而予以侯封﹐燮不受也。當其時﹐有軍功而拒宦寺﹐非直賞不及焉﹐還以受罪。故盧植辱於檻車﹐王允幾於論死﹐皇甫嵩奪其印綬。燮拒忠而忠弗能挫﹐憚其名而弗敢害﹐燮之徳威詟權奄而制之也﹐大矣。燮之拒忠也﹐曰「遇不遇﹐命也﹔有功不論﹐時也。」守正而不競﹐安命而不爲已甚之辭﹐坦夷以任天﹐而但盡其在己﹐自以雅量衝懷適然於寵辱之交﹐而小人莫能窺其際。其在漢陽也﹐曰「吾遭世亂﹐不能養浩然之志﹐食人之祿﹐又欲避其難乎﹖」方且自遜以引身之不早﹐而不待引亢爽之气以自激其必死之心。夫如是﹐豈小人之所可屈﹐又豈小人之所可傷哉﹗若燮者﹐托以六尺之孤﹐正色從容而鎭危亂﹐植也﹑儁也﹑允也﹐智勇形而中藏淺﹐固不足以測燮之涯量矣。故知燮非徒節義之士也﹐允矣其可爲社稷之臣矣。〖一四〗王芬欲乘靈帝北巡﹐以兵誅諸常侍﹐廢帝立合肥侯。使其成也﹐亦董卓也﹐天下且亟起而誅之﹐其亡且速於董卓。卓擁韁兵專徵討﹐有何進之召爲內主﹐廢辧立協﹐在大位未定之初﹐協慧而欲立之者﹐又靈帝之志也﹐然且不旋踵而關東興問罪之師矣。芬以斗筲文吏﹐猝起一旦﹐劫二十二年安位之天子﹐廢之而立疏族﹐力弱於卓﹐名逆於卓﹐人之問罪也﹐豈徒如卓而已乎﹖況其輕躁狂動而必不能成也乎﹖曹操料其敗﹐以止其廢立之妄﹐非其智之過人也﹐皎然是非禍福之殊途﹐有心有目無不能辧也。夫芬之狂﹐何以迷而不覺也哉﹖陳蕃之子逸從臾之﹐而襄楷以其術惑之也。故有積憤者﹐不可與圖萬全之術。挾技術者﹐不可與謀休咎之常。陳逸有不戴天之恨﹐身與俱碎而不卹﹐閔其志可也﹐而不可從也。若襄楷者﹐昂首窺天而生覬覦﹐君子之遠之也夙矣。此擇交定謀者之不可不知也。〖一五〗何進輔政﹐而引袁隗同錄尙書事﹐隗之望重矣﹐位尊矣﹐權盛矣。紹及術與進同謀誅宦官﹐而隗不能任﹔進召董卓﹐曹操﹑陳琳﹑鄭泰﹑盧植皆知必亂﹐而隗不能止﹔董卓廢弘農立陳畱﹐以議示隗﹐而隗報如議﹔猶然尸位而爲大臣﹐廉恥之心蕩然矣。然且終死於卓之手而滅其家。故夫有恥者﹐非以智也﹐而智莫智於知恥。知恥而後知有己﹔知有己而後知物之輕﹔知物之輕﹐而後知人之不可與居﹐而事之不可以不斷。故利有所不專﹐位有所不受﹐功有所不分﹐禍有所不避。不知恥而避禍﹐是夜行見水而謂之石﹐不濡其足不止也。以疲老荏弱之情﹐內不能知子弟之桀鷙﹐外不知姦賊之雄猜﹐自倚族望之隆﹐優遊而圖免﹐而可謂有生人之气乎﹖東漢之有袁氏與有楊氏也﹐皆徳望之巨室﹐世爲公輔﹐而隗與彪終以貪位而捐其恥心。叔孫豹曰「世祿也﹐非不朽也。」信夫﹗不朽有三﹐惟有恥者能之﹕隗與彪﹐其朽久矣。〖一六〗輕重之勢﹐若不可返﹐返之幾正在是也﹐而人弗能知也。宦寺之禍﹐彌延於東漢﹐至於靈帝而蔑以加矣。黨人力抗之而死﹐竇武欲誅之而死﹐陽球力擊之而死﹐後孰敢以身蹈水火而姑爲嘗試者﹗然天下之盜蠭起﹐指數之而挾以爲名。四海窮民﹐受其子弟賓黨濫大官大邑以朘削無餘者﹐皆詛咒而望其速亡。誅殺禁錮之子孫宗族﹐不與共戴天日而願與並命者﹐日含憤以求一旦之報。士大夫苟非其黨﹐不獲已而俯出其下者﹐畜惡怒以俟天誅之期。桀﹑紂﹑幽﹑厲以聖帝明王之冢裔﹐正位爲天下君﹐而卒至隕滅﹐況此無賴之刑人﹐其能長此而無患乎﹖故極重而必返﹐夫人而可與知也。夫旣夫人而可與知﹐則一旦撲之﹐如烈風吹將盡之鐙﹐甚速而易﹐必矣。陳琳曰「此猶鼓洪鑪燎毛髮。一曹操曰「誅其元惡﹐一獄吏足矣。」而何進若持方寸之刃以擬猛虎﹐其呼將助也不擇人﹐其撓敗也無快志。袁紹以豪傑自命﹐爲進謀主﹐且憂危展轉而無能爲計﹔而遣鮑信募泰山之甲﹐丁原舉孟津之火﹐甚且召董卓以犯宮闕。進之心膽失據﹐而紹無能輔也。曹操笑而袁紹憂﹐其智計之優劣﹐於斯見矣。所以然者﹐進以外戚攻宦官﹐人懲竇氏之禍﹐無爲傾心﹐一也。進之所恃者何后﹐舉動待後而後敢行﹐以婦人而敵宦官﹐智計不及﹐而多爲之蠱﹐二也。袁隗身爲大臣﹐而疲庸尸位﹐無能以社稷自任﹐三也。鄭泰﹑盧植初起於田間﹐任淺望輕﹐弗能爲益﹐楊彪﹑黃琬﹐無以大殊於袁隗﹐四也。袁紹兄弟﹐包藏禍心﹐乘時搆亂﹐而無戮力王室之誠﹐五也。曹操識之明﹑持之定﹐而志懷叵測﹐聽王室之亂﹐居靜以待動﹐視何進之迷﹐而但以一笑當之﹐六也。皇甫嵩﹑蓋勛顧名義而不欲狂逞﹐進躁迫而不倚以爲腹心﹐七也。具此七敗之形勢以誅宦者﹐而固非其所堪﹐𨿽欲禍之不中於宗社﹐其將能乎﹖夫內懷奪柄之心﹐外無正人之助﹐若何進者﹐不足論已。已往之覆轍﹐爲將來鑑。凡皇天之所弗予﹐志士仁人之所弗予﹐天下之民受制於威﹐受餌於利﹐人心所不戴以爲尊親﹐而苛暴淫虐﹐日削月靡﹐孤人子﹐寡人妻﹐積以歲月而淫逞不收﹐若此者﹐其滅其亡皆旦夕之間﹐河決魚爛而不勞餘力。智者靜以俟天﹐勇者決以自任﹐勿爲張皇迫遽而驚爲回天轉日之難也。存乎其人而已矣。彼曹操者﹐固亦嘗晏坐而笑之矣﹐況其秉道以匡夫不爲操者乎﹗〖一七〗史紀董卓之辟蔡邕﹐邕稱疾不就﹐卓怒曰「我能族人。」邕懼而應命。此殆惜邕之才﹐爲之辭以文其過﹐非果然也。卓之始執國柄﹐亟於名而借賢者以動天下﹐蓋汲汲焉。除公卿子弟爲郎﹐以代宦官﹐弔祭陳﹑竇﹐復黨人爵位﹐徵申屠蟠﹐推進黃琬﹑楊彪﹑荀爽爲三公﹐分任韓馥﹑劉岱﹑孔伷﹑張邈爲州郡﹐力返桓﹑靈宦豎之政﹐竊譽以動天下。蔡邕首被徵﹐豈其禮辭不就而遽欲族之哉﹖故以知卓之未必有此言也。且使卓而言此矣﹐亦其粗獷不擇﹑一時奰發之詞﹐而亦何足懼哉﹗申屠蟠不至﹐晏然而以壽終矣。袁紹橫刀揖出﹐掛節上東門﹐而弗能迫殺之矣。盧植力沮弘農王之廢﹐而止於免官﹐逌然以去矣。鄭泰沮用兵之議﹐巽辭而解矣。朱儁﹑黃琬不欲遷都﹐而皆全身以退矣。邕以疾辭﹐未至如數子之決裂﹐而何爲其族邪﹖狂夫之言﹐一怒而無餘﹐卓之暴﹐市井亡賴之讕言也﹐而何足懼邪﹖邕之始爲議郎也﹐程璜之毒﹐陽球之酷﹐可以指顧殺人﹐而邕不懼﹔累及叔質﹐幾同駢首以死﹐而不懼﹔何其壯也﹗至是而餒矣。亡命江海者十二年﹐固貞人志士義命自居之安土也。宦官之怨憤積﹐而快志於一朝﹔髠鉗之危辱深﹐而圖安於晚歲﹔非懼禍也﹐誠以卓能矯宦官之惡﹐而庶幾於知己也。於是而其气餒矣。以身殉卓﹐貽玷千古﹐气一餒而卽於死亡﹐復誰與卹其當年之壯志哉﹖君子之立身﹐期於潔己﹔其出而事君也﹐期於靖國﹔恩怨去就﹐非有定也。禍在宮闈﹐則宮闈吾所亟違也﹔禍在閹宦﹐則閹宦吾所亟違也﹐禍在權姦﹐則權姦吾所亟違也。推而至於僭竊之盜賊﹑攘奪之夷狄﹐皆冰炭之乍投而沸﹑薰猶之逆風而辧也。所疾惡者在此﹐而又在彼矣。气運移而貞邪忽易﹐違之於此﹐而卽之於彼﹐是逃虎而抱蛇﹑捨砒而捨鴆也。能終始數易而不染者﹐其惟執志如一而大明於義之無方者乎﹗而邕不能也。始終之怨毒﹐宦豎而已﹐此外而篡弒之巨憝不辧矣。非不辧也﹐己私未忘﹐而寵辱之情移於衰老也。則一往之勁直﹐烏足以定人之生平哉﹖易曰「介於石﹐不終日。」介於石﹐貞之至也﹔不終日﹐見幾而無執一之從違﹐乃以保其貞也。邕勿論矣。欲養浩然之气﹐日新其義而研之以幾﹐其尙以邕爲戒乎﹗〖一八〗申屠蟠徵而不至﹐論者謂之知幾。幾者﹐事之微﹐吉凶之先見者也。漢之亡﹐天下之亂﹐董卓之不可與一日居﹐有目者皆見﹐有耳者皆聞﹐自非蔡邕之衰老惛迷﹐孰不知者﹐而何謂之幾邪﹖乃若蟠之不可及也﹐則持志定而安土之仁不失也。卓之徵名賢也﹐蔡邕畏之矣﹐荀爽畏之矣。人勸蟠以行﹐蟠笑而不答﹐人不可與語也﹐志不自白也。夷然坦然而險阻消﹐蟠豈中無主而能然哉﹖故知其志定而安土之仁不失也。士苟貞志砥行以自尙﹐於物無徇焉﹐於物無侮焉﹐則虎狼失其暴﹐蝮蛇失其毒。天下之穰穰而計禍福者﹐皆足付一笑而已。故莊子曰「大浸稽天而不溺﹐大旱金石流而不熱。」豈有神變不測者存乎﹖貧而安﹐犯而不校﹐子孫不累其心﹐避就不容其巧﹔當世之安危﹐生民之疾苦﹐心念之而不嘗試與謀﹔文章譽望﹐聽之後世而不亟於自旌﹔其止如山﹐其涵如水﹐通古今﹑參萬變以自純﹐則物所不得而辱矣。此安土之仁﹐所謂卽體以爲用者也﹐蟠庶幾矣。何以知之﹖以其笑而不答知之也。而淺人猶謂之曰知幾﹐若邕與爽﹐其僅謂之不知幾也與﹖卷九◎獻帝〖一〗有詭譎鷙悍之才﹐在下位而速覬非望者﹐其滅亡必速。故王莽﹑董卓﹑李密﹑朱泚俱不旋踵而殄。又其下者﹐則爲張角﹑黃巢﹑方臘之妄﹐以自殲而已矣。其得大位﹐𨿽奪𨿽僭﹐而猶可以爲數十年人民之天下之禍亂爲己任﹔君長﹐傳之子孫﹐無道而後亡﹔則必其始起也﹐未嘗有窺竊神器之心﹐而奮志戮力以一至於功立威震﹐上無駕馭之主﹐然後萌不軌之心﹐以不終其臣節而獵大寶﹐得天下而不可以一日居﹐未有或爽者也。關東之起兵以誅董卓也﹐自袁紹始。紹之抗卓也﹐曰「天下健者﹐豈惟董公﹖」其志可知已。及其集山東之兵﹐聲震天下﹐董卓畏縮而劫帝西遷以避之﹐使乘其播遷易潰之勢﹐速進而撲之﹐卓其能稽天討乎﹖乃諸州郡之長﹐連屯於河內﹑酸棗﹐躊躇而不進。其巽懦無略者勿論也﹔袁紹與術﹐始志銳不可當﹐而猶然棲遲若此﹐無他﹐早懷覬覦之志﹐內顧卓而外疑羣公﹐且幸漢之亡於卓而己得以逞也。於斯時也﹐蹶起以與卓爭死生﹐曹操﹑孫堅而已。操曰「董卓未亡之時﹐一戰而天下定。」使一戰而天下定﹐操其能獨有天下乎﹖旣敗於滎陽﹐且勸張邈等勿得遲疑不進﹐失天下望﹐而邈等不用﹐操乃還軍。當斯時﹐操固未有擅天下之心可知也。以操爲早有擅天下之心者﹐因後事而歸惡焉爾。孫堅之始起﹐斬許生而功已著﹐參張溫之軍事﹐討邊章而名已立﹐非不可傑立而稱雄也﹔奮起誅卓﹐先羣帥而進屯陽人﹐卓憚之而與和親﹐乃曰「不夷汝三族懸示四海﹐吾死不瞑目。」獨以孤軍進至雒陽﹐埽除宗廟﹐修塞諸陵﹐不自居功﹐而還軍魯陽。當斯時也﹐可不謂皎然於靑天白日之下而無慚乎﹖故天下皆舉兵向卓﹐而能以軀命與卓爭生死者﹐堅而已矣。其次則操而已矣。豈袁紹等之力不逮操與堅哉﹖操與堅知有討賊而不知有他﹐非紹﹑術挾姦心以養寇﹐而冀收刺虎持蚌之情者所可匹也。故他日者﹐三分天下﹐而操得其一﹐堅得其一﹐堅之子孫且後操而亡﹔堅之正﹐猶愈於操之速易其心者多矣。故天下非可以一念興而疾思弋獲者也。漢髙之入關中﹐思亡秦而王關中耳﹐項羽弒義帝﹐而後有一天下之心。刱業之永﹐天所佑也。董卓死﹐李﹑郭亂﹐袁紹擅河北而忘帝室﹐袁術竊﹐劉表僭﹐獻帝莫能馭﹐而後曹操之篡志生。曹操挾天子﹐夷袁紹﹐降劉琮﹐而後孫權之割據定。是操之攘漢﹐袁紹貽之﹔堅之子孫僭號於江南﹐曹操貽之也。謂操與堅懷代漢之心於起兵誅卓之日﹐論者已甚之說﹔豈諒人情﹑揆天理﹑知興廢成敗之定數者乎﹖以詭譎之智﹑鷙悍之勇﹐乘間抵巇﹐崛起一朝而卽思天位﹐妄人之尢者爾﹐而何足以臨臣民﹑貽子孫邪﹖孟子曰「五霸﹐假之也。」假之云者﹐非己所誠有﹐假借古人之名義﹑信以爲道之謂﹐非心不然而故竊其迹也。無其學﹐無其徳﹐則假矣。名與義生於乍然之心者﹐固非僞也。王莽之於周公﹐張角之於老耼﹐不可謂之假也。當曹操不受驍騎校尉之職﹐東歸合眾﹐進戰滎陽﹐而孫堅起兵長沙﹐進屯魯陽﹐拒卓和親之日﹐而坐以窺竊神器之罪﹐則張角﹑黃巢﹑方臘可以創業貽子孫﹐而安祿山﹑朱泚﹑苗傅﹑劉正彥尢優爲之矣。誅非其罪而徒以長姦﹐深文之害世教﹐烈矣哉﹗〖二〗蔡邕之愚﹐不亡身而不止。愚而寡所言動者﹐困窮而止﹔愚而欲與人家國神人之大﹐則人怒神恫而必殺其軀。邕之應董卓召而歷三臺﹐此何時也﹖帝後弒﹐天子廢﹐大臣誅夷﹐劫帝而遷﹐宗廟燒﹐陵寢發﹐人民駢死於原野﹐邕乃建議奪孝和以後四帝之廟號﹐舉三代興革之典禮於國危如綫之日﹐從容而自衒其學術﹐何其愚也﹗而不但愚也。漢之宗社岌岌矣﹐諸廟之血食將斬矣。夫苟痛其血食之將斬﹐諱先祖之惡而揚其美﹐以昭積功累仁之允爲元後也﹐猶恐虛名之無補。乃亟取和帝之涼徳不足稱宗者而播揚之﹐是使姦雄得據名以追咎曰﹕是皆不可以君天下者﹐而漢亡宜矣。此則人怨神恫﹐陷大惡而不逭者也。以情理推之﹐邕豈但愚而已哉﹖邕之髠鉗而亡命﹐靈帝使之然也。四帝可宗﹐則靈帝亦可宗矣。邕蓋欲修怨於靈帝﹐而豫窒其稱宗之路﹐邕於是而無君之心均於董卓﹐王允誅之﹐不亦宜乎。董卓曰「爲當且爾﹐劉氏種不足復遺。」邕固曰「劉氏之祖考不足復尊」。其情一也。故曰﹕邕非但愚也。𨿽然﹐神其可欺﹑神其可恫乎﹖則亦愚而已矣。〖三〗韓馥﹑袁紹奉劉虞爲主﹐是項羽立懷王心﹑唐髙祖立越王侑之術也﹔虞秉正而明於計﹐豈徇之哉﹖王芬欲立合肥侯而廢靈帝﹐合肥侯愚而曹操拒之﹐合肥以免。劉虞之賢必不受﹐操知之矣。故但自伸西向之志﹐而不待爲虞計。於是而知操之視紹﹐其優劣相去之遠也。操非果忠於主者﹐而名義所在﹐昭然系天下之從違﹐固不敢犯也。未有犯天下之公義﹐而可以屈羣雄動眾庶者也。或曰﹕馥﹑紹之議﹐亦惡乎非義哉﹖春秋之法﹐君弒而爲弒君者所立﹐則正其爲篡。梁冀弒質帝而桓立﹐董卓弒弘農王而獻立﹐獻不正乎其爲君﹐則關東諸將欲不奉獻爲主而立虞﹐惡乎不可﹖曰﹕執春秋之法以議桓帝之不正其始﹐得矣。帝方以列侯求婚於梁氏﹐趨國門而承其隙﹐未嘗無覬覦之心焉﹐則與與聞乎弒者同乎賊﹔使有仗大義以誅冀者﹐桓帝服罪而廢焉﹐宜也。且順﹑桓之際﹐漢方無事﹐而不亟於求君也。若獻帝之立﹐年方九歲﹐何進之難﹐徒步郊野﹐漢不可一日而無君﹐帝自以明了動卓之欽仰﹐弘農廢﹐扳己以立﹐未能誓死以固辭﹐幼而不審﹐無大臣以匡之﹐而卓之凶燄﹐且固曰「劉氏種不復畱。」則捨己以延一綫之祀﹐是亦義也﹐而況其在幼沖乎﹗袁紹遷董卓之怨以怒帝﹐其爲悖逆也明甚。操知之審﹐而曰「我自西向。」知帝之可以系人心﹐劉虞𨿽賢﹐無能遙起而奪之也。桓帝之誅冀﹐以嬖寵之怨﹐而不忌其弒主之逆﹔董卓之誅﹐則已正名之爲賊矣﹐以賊討卓﹐則弘農之大讐已復﹐獻帝可無慚於踐阼矣。視晉景﹑魯定而尢正焉﹐而何容苛責之也。〖四〗所謂雄桀者﹐𨿽懷不測之情﹐而固可以名義馭也。明主起而馭之﹐功業立﹐而其人之大節亦終賴以全。惟貪利樂禍不卹名義者爲不可馭之使調良﹐明主興﹐爲彭越﹑盧芳以自羅於誅而已。不然﹐則亂天下以爲人先驅﹐身殪家亡而國與俱敝。曹操可馭者也﹐袁紹不可馭者也。起兵誅卓之時﹐操與孫堅戮力以與卓爭生死﹐而紹晏坐於河內﹔孫堅收復雒陽﹐乘勝以攻卓﹐在旦晚之間也﹐而紹若罔聞﹔關東諸將連屯以偕處﹐未有釁也﹐而紹首禍而奪韓馥之冀州﹔先諸將而內訌者﹐無賴之公孫瓚也﹐而紹誘之以首難﹔然則昔之從臾何進以誅宦官﹐知進之無能爲而欲乘之以偪漢爾﹐進不死﹐紹固不容之﹐而陳畱又豈得終有天下乎﹖鮑信曰「袁紹自生亂﹐是復有一卓也。」孫堅曰「同舉義兵﹐將救社稷﹐逆賊垂破而各若此﹐吾將誰與戮力﹖」𨿽有漢髙﹑光武﹐欲收紹而使效奔走﹐必不得也。李密之所以終死於叛賊也。自其後事而觀之﹐則曹操之篡成﹐罪烈於紹﹐而操豈紹比哉﹖諸將方爭據地以相噬﹐操所用力以攻者﹐黑山白繞也﹐兗州黃巾也﹐未嘗一矢加於同事之諸侯。其據兗州自稱刺史﹐𨿽無殊於紹﹐而得州於黃巾﹐非得州於劉岱也﹔擊走金尙者﹐王允之賞罰無經有以召之也﹔然則獻帝而能中興﹐操固可以北面受賞﹐而不獲罪於朝廷﹐而不軌之志戢矣。紹擁兵河北以與操爭天下﹐而操乃據兗州以成爭天下之勢。紹導之﹐操乃應之﹔紹先之﹐操乃乘之﹔微紹之逆﹐操不先動。𨿽操之雄桀智計長於紹哉﹗抑操猶知名義之不可自我而幹﹐而紹不知也。然則𨿽遇髙﹑光之主﹐紹亦爲彭越﹑盧芳而終不可馭﹐身死家滅而徒爲人先驅。貪利樂禍﹐習與性成﹐非一朝一夕之故矣。〖五〗孫堅之因袁術也﹐猶先主之因公孫瓚也﹐固未可深責者也。漢髙帝嘗因項梁矣﹐唐髙祖下李密而推之矣﹐以項氏世爲楚將﹐而密以蒲山公之後﹐爲天下所矜也。天下之初亂也﹐人猶重虛名以爲所歸﹐故種師道衰老無能爲﹐而金人猶憚之。袁氏四世五公之名﹐烜赫宇內﹐孫堅崛起﹐不能不藉焉。彼公孫瓚之區區﹐徒擁眾梟張耳﹐昭烈且爲之下﹐而況術乎﹖夫堅豈有術於心中者哉﹖賊未討﹐功未成﹐以長沙疏遠之守﹐爲客將於中原﹐始繇術以立大勛﹐而速背之﹐則術必懷惎毒以撓堅之爲﹔進與卓爲敵﹐而退受術之掣﹐劉虞懷忠義而死於公孫瓚﹐職此繇也。使堅不死﹐得自達於長安﹐肯從術以逆終而爲亂賊之爪牙乎﹖劉表之收荊州也﹐卓之命也﹐眾皆討卓而表不從﹐表有可討之罪焉﹔因袁術之隙而爲之討表﹐實自討也。若堅者﹐𨿽不保其終之戴漢﹐而固未有瑕也﹐與術比而姑從之﹐惡足以病堅哉﹗〖六〗管寧在遼東﹐專講詩書﹑習俎豆﹐非學者勿見﹐或以寧爲全身之善術﹐豈知寧者哉﹖王烈爲商賈以自穢﹐而逃公孫度長史之辟命﹐斯則全身之術﹐而寧不爲也。天下不可一日廢者﹐道也﹔天下廢之﹐而存之者在我。故君子一日不可廢者﹐學也﹔舜﹑禹不以三苗爲憂﹐而急於傅精一﹔周公不以商﹑奄爲憂﹐而愼於踐籩豆。見之功業者﹐𨿽廣而短﹔存之人心風俗者﹐𨿽狹而長。一日行之習之﹐而天地之心﹐昭垂於一日﹔一人聞之信之﹐而人禽之辧﹐立達於一人。其用之也隱﹐而搏捖淸剛粹美之气於兩間﹐陰以爲功於造化。君子自竭其才以盡人道之極致者﹐惟此爲務焉。有明王起﹐而因之敷其大用。卽其不然﹐而天下分崩﹑人心晦否之日﹐獨握天樞以爭剝復﹐功亦大矣。繇此言之﹐則漢末三國之天下﹐非劉﹑孫﹑曹氏之所能持﹐亦非荀悅﹑諸葛孔明之所能持﹐而寧持之也。寧之自命大矣﹐豈僅以此爲禍福所不及而利用乎﹕邴原持淸議﹐而寧戒之曰「潛龍以不見成徳。」不見而徳成﹐有密用也﹔區區當世之得失﹐其所矜而不忍責﹑略而不足論者也。白日之耀﹐非鐙燭之光也。寧誠潛而有龍徳矣﹐豈僅曰全身而已乎﹖〖七〗王允誅董卓﹐而無以處關東諸將﹐𨿽微李傕﹑郭氾﹐漢其能存乎﹖首謀誅卓者袁紹﹐是固有異志焉﹐而不可任者也。曹操獨進滎陽﹐𨿽敗而志可旌﹔孫堅首破卓而復東都﹐糞除宗廟﹐修治陵園﹐𨿽死而其子策可用也﹔急召而錄其功以相輔於內﹐傕﹑氾失主而气奪﹐安敢側目以視允乎﹖區區一宋翼﹑王弘﹐傕﹑氾且憚之﹐而不敢加害於允﹐而況操與策也。允之倚翼與弘﹐皆其所私者也﹐操與策非其所能用者也﹐而又以驕气乘之﹐不亡何待焉﹗或曰﹕操非可倚以安者﹐允而召操﹐則與何進之召卓也何以異﹖此又非也。進不能誅宦官而倚卓﹐進客而卓主矣。允之誅卓﹐無假於操﹐而威大振﹔操𨿽姦﹐賞之以功﹐旌之以能﹐綏之以徳﹐束之以法﹐操且熟計天下而思自處。故王芬之謀﹐劉虞之議﹐必規避之﹐而不敢以身爲逆。當此之時﹐眾未盛﹐威未張﹐允以談笑滅賊之功臨其上而駕禦之﹐操抑豈敢蹈卓之覆軌乎﹖策方少﹐英銳之气﹐誘掖之以建忠勛也尢易﹐而奚患召之爲後害哉﹖允非其人也﹐智盡於密謀﹐而量不足以包英雄而馴擾之﹐加以驕逸﹐而忘無窮之隱禍﹐其周章失紀而死於逆臣﹐不能免矣。東召孫﹑曹而西屬涼州之兵於皇甫嵩﹐則二袁﹑劉表﹑公孫瓚不足以逞﹔二袁﹑劉表﹑公孫瓚不逞﹐而曹操亦無藉以啟跋扈之心。天下可定也﹐況李傕﹑郭氾之區區者乎﹖〖八〗馬日磾﹑趙岐之和解關東也誰遣之﹖於時李傕﹑郭氾引兵向闕﹐種拂戰死﹐天子步出宣平門﹐王允﹑宋翼﹑王弘駢死闕下﹐宮門之外皆仇敵也﹐而暇念及於袁﹑劉﹑公孫不輯於千里之外邪﹖故知非獻帝遣之﹐傕﹑氾遣之也。關東諸將之起﹐以誅卓起。傕﹑氾﹐卓之部曲也﹐其引兵犯闕﹐以報卓之讐爲辭﹐呂布東走﹐而傕﹑氾安能不憂誅卓之師浸加於己哉﹖欲求款於關東而恐其見拒﹐則姑以天子之詔爲和解之迂說﹐亦其𨿽爲卓報仇﹐而於關東則均爲王臣﹐無異志也﹐此不款和而妙爲款和者也。劉表則自刺史而牧矣﹐曹操上書而優而使之歸矣﹐徵朱儁爲太僕矣﹐皆傕﹑氾以求免於關東之善術也。嗚呼﹗日磾﹑岐爲漢之大臣﹐而受賊之羈絡以聽其頤指﹐其頑鄙而不知恥﹐亦至是哉﹗夫與賊同立於朝﹐所難者不能自拔耳。二子者﹐幸而得銜命以出﹐是溫嶠假手以圖王惇之機會也。紹﹑術﹑瓚﹑表𨿽懷異志﹐而朱儁﹑曹操﹑劉虞﹑孫策﹐夫豈不可激厲入援以解天子之困厄。而命之曰和解﹐則以和解畢事﹐曾不知有問及中朝者﹐二子將何辭以答也﹖故遣日磾﹑岐者﹐傕﹑氾也﹔奔走於諸將之間﹐靦顏以嚅囁者﹐爲傕﹑氾效也﹔爲天下賤﹐不亦宜乎﹗〖九〗曹操父見殺而興兵報之﹐是也﹔阬殺男女數十萬人於泗水﹐徧屠城邑﹐則慘毒不仁﹐惡滔天矣。𨿽然﹐陶謙實有以致之也。謙別將掩襲曹嵩而殺之﹐謙可謝過曰不知﹐然使執殺嵩者歸之於操﹐使臠割而甘心焉﹐則操亦無名以逞。乃視嵩之死﹐若獵人之射麏﹐分食其肉而不問所從來﹐亦何以已暴人之怒哉﹖且操之擊謙也﹐以報私讐﹐而未嘗無可托之公義也。李傕﹑郭氾稱兵向闕﹐殺大臣﹐脇天子﹐人得而誅者也。謙首唱誅逆之謀﹐奉朱儁以伐逆而戴主﹐傕﹑氾以太僕餌儁﹐以牧餌謙﹐其力弱而畏我也可見矣。知其弱﹐懼其餌﹐儁𨿽志義不終﹐而謙自可奮興以致討﹔乃聽王朗之謀﹐邀寵於賊臣﹐而受州牧之命﹐則欲辭黨逆之誅而無所逭﹔操執此以告天下﹐而天下孰爲謙援者乎﹖蓋謙之爲謙也﹐貪利賴寵﹐規眉睫而迷禍福者也。然則曹嵩之輜重﹐謙固垂涎而假手於別將耳。吮鋒端之蜜﹐禍及生靈者數十萬人﹐貪人之毒﹐可畏也夫﹗〖一○〗國家積敗亡之道以底於亂﹐狡焉懷不軌之志﹐思獵得之者眾矣﹐而尙有所忌也。天子不成乎其爲君﹐大臣不成乎其爲相﹐授天下以必不可支之形﹐而後不軌者公然軋奪無所忌。關東起兵以誅卓﹐而無效死以衛社稷之心﹐然固未敢逞其攘奪也。至於卓旣伏誅﹐王允有專功之心﹐而不與關東共功名﹐可收以爲用者勿能用﹐可制之不爲賊者弗能制﹐而關東之心解矣。允以無輔而亡﹐李傕﹑郭氾以無憚而訌﹐允死﹐而天下之心遂爲之裂盡。李﹑郭殺大臣﹐脇人主﹐關東疾視而不問﹐馬日磾﹑趙岐之庸鄙﹐受二凶之意旨以和解行﹐而實爲逆賊結連衡之好﹐然後關東始堅信漢之必亡。於是而曹操上書之情﹐非復滎陽之志矣。孫堅卽不死﹐而不保其終﹐策以孤立之少年﹐走劉繇﹐逐王朗﹐殺許貢﹐跳躑於江東矣。張邈﹑陶謙﹑呂布﹑劉備互相攻而不戢矣。二袁之思移漢鼎以歸己﹐又顯著其迹矣。環視一獻帝而置之若存若亡之間﹐以無難紾其臂而奪之。嗚呼﹗遲之十餘年﹐而分崩之勢始成。天下何嘗亡漢﹐而漢自亡﹐尙孰與憐之﹐而興下泉苞稂之思者乎﹖王允非定亂之人也﹐馬日磾﹑趙岐﹐則手授天下於羣雄者也﹐漢之終亡﹐終於此也。〖一一〗亂天下者﹐托於名以逞其志﹔故君子立誠以居正﹐而不競以名﹐則托於名者之僞露以敗﹐而君子伸。亂天下者﹐並其名而去之不忌﹐則能顧名以立事者﹐𨿽非其誠而志欲伸﹐無可爲名者﹐莫能勝也。管﹑蔡內挾孺子﹑外挾武庚以爲名﹐非無名也﹐自不可敵周公之誠也。項羽立義帝而弒之﹐並其名而去之矣﹔漢髙爲帝發喪﹐名而已矣﹐而天下戴之以誅羽之不義。使義帝而存﹐漢髙之能終事之也﹐吾不敢信﹐然而以討項羽則有餘。故胡氏曰「與其名存而實亡﹐愈於名實之俱亡。」此三代以下之天下﹐名爲之維持也大矣。袁紹不用沮授之策﹐聽淳於瓊而不迎天子於危困之中﹐授曰「必有先之者。」而曹操果聽荀彧迎帝以制諸侯。夫無君之心﹐操非殊於紹也﹐而名在操﹐故操可以制紹﹐而紹不能勝操﹔操之勝也﹐名而已矣。𨿽然﹐名未易言也。名而可以徒假與﹐則紹亦何憚而不假﹖淳於瓊曰「今迎天子﹐動則表聞﹐從之則權輕﹐違之則拒命。」故曹操遷許以後﹐外而袁紹恥太尉之命﹐內而孔融陳王畿之制﹐董承﹑劉備﹑伏完﹑金禕交起而思誅夷之﹔入見殿中﹐汗流浹背﹐以幾幸於免﹔與紹之恣睢河北惟意欲爲而莫制者﹐難易之勢﹐相懸絕也。苟不卹其名﹐而惟利是圖﹐則淳於瓊之言﹐安知其不長於荀彧哉﹖假令衣帶詔行﹐曹操授首於董承﹑伏完﹑金禕之手﹐則授﹑或之謀﹐豈不適爲瓊笑﹖而非然也﹐出天子於棘籬饑困之中﹐猶得奉宗廟者二十餘年﹐不但以折羣雄之僭﹐卽忠義之士﹐懷憤欲起﹐而人情之去就﹐尙且疑且信而不決於從也。瓊之情惟利是圖﹐受天下之惡名而不卹﹐紹是之從﹐欲不亡也﹐得乎﹖名與利﹐相違者也﹔實與名﹐末相違而始相合也。舉世騖於名﹐而忠孝之誠薄﹔舉世趨於利以捨名﹐而君臣父子之秩敍﹐遂永絕於人心。故名者﹐延夫人未絕之秉彜於三代之下者也。夫子於衛輒父子之際﹐他務未遑﹐而必先正名﹐蓋有不得已焉耳。〖一二〗劉先主之刺豫州﹐因陶謙也﹔其兼領徐州﹐亦因陶謙也。二袁﹑曹操﹐皆受命於靈帝之末﹐呂布﹑劉表﹐亦拜爵王廷而出者﹐惟先主未受命也﹐而不得不因人以興。始因公孫瓚﹐繼因陶謙﹐周旋於兩不足有爲者之左右﹐而名不登於天府﹐是以屢出而屢敗。孔北海知之已夙﹐而何爲不颺於王廷﹖北海之疏也。敗於呂布而歸許﹐然後受命而作牧﹐望乃著於天下。以義揆之﹐則受陶謙之命兼領二州﹐其始不正﹐故終不足以動天下而興漢﹐亦始謀之不臧哉﹗及其爲左將軍﹐受詔誅操而出奔﹐乃北奔於袁紹﹐托非其人矣﹐而非過也。何也﹖旣已受命誅操﹐則許都之命制自操者﹐義不得而受也。結孫權而分荊﹐奪劉璋以收益﹐可以不受命矣﹔可不受命而制自己﹐故𨿽不足以興漢﹐而終奄有益州﹐以成鼎足之形。使其於陶謙授徐之日﹐早歸命宗邦﹐誅傕﹑氾以安獻帝﹐紹與操其孰能禦之﹖而計不及此﹐孔北海亦莫之贊焉﹐徒與袁術﹑呂布一彼一此﹐爭衡於徐﹑豫之間﹐惜哉﹗〖一三〗張巡守睢陽﹐食盡而食人﹐爲天子守以抗逆賊﹐卒全江﹑淮千里之命﹐君子猶或非之。臧洪怨袁紹之不救張超﹐困守孤城﹐殺愛妾以食將士﹐陷其民男女相枕而死者七八千人﹐何爲者哉﹖張邈兄弟黨呂布以奪曹操之兗州﹐於其時﹐天子方蒙塵而寄命於賊手﹐超無能卹﹐彼其於袁﹑曹均耳。洪以私恩爲一曲之義﹐奮不顧身﹐而一郡之生齒爲之並命﹐殆所謂任俠者與﹗於義未也﹐而食人之罪不可逭矣。天下至不仁之事﹐其始爲之者﹐未必不托於義以生其安忍之心。洪爲之﹐巡效之而保其忠﹐於是而朱粲之徒相因以起。浸及末世﹐凶歲之頑民﹐至父子﹑兄弟﹑夫妻相噬而心不戚﹐而人之視蛇蛙也無以異﹐又何有於君臣之分義哉﹖若巡者﹐知不可守﹐自刎以徇城可也。若洪﹐則姑降紹焉﹐而未至喪其大節﹔憤興而憯毒﹐至不仁而何義之足云﹖孟子曰「仁義充塞﹐人將相食。」夫楊﹑墨固皆於道有所執者﹐孟子慮其將食人而亟拒之﹐臧洪之義﹐不足與於楊﹑墨﹐而禍烈焉。君子正其罪而誅之﹐豈或貸哉﹗〖一四〗董承潛召曹操入朝﹐操至而廷奏韓暹﹑楊奉之罪﹐誅罪賞功﹐矜褒死節﹐而漢粗安。惜哉﹐承之行此也晚﹐而王允失之於先也。當斯時也﹐漢之大臣﹐死亡已殆盡矣﹔天子徒步以奔﹐而威已殫矣﹔從官采梠餓死﹐而士大夫之气已奪矣﹔故董昭謀遷帝於許﹐尙懼眾心之不厭﹐而卒無有一言相抗者。若當董卓初誅之日﹐廷猶有老成之臣﹐人猶堅戴漢之心﹐劉虜懷忠於北陲﹐孫堅立功於雒陽﹐相制相持﹐而允之忠勛非董承從亂之比﹐操亦何敢遽睥睨神器﹑效董卓之狂愚乎﹖王允坐失之﹐董承不得已而試爲之﹔爲之已晚﹐而無救於漢之亡﹐然而天下亦自此而粗定。觀於此而益爲允惜﹐誠可惜而已矣。〖一五〗範增之欲殺沛公﹐孫堅之欲殺董卓﹐爲曹操謀者之欲殺劉豫州﹐王衍之欲殺石勒﹐張九齡之欲殺安祿山﹐自事後而觀之﹐其言驗矣。乃更始殺伯升而國終亡﹔司馬氏殺牛金而家終易。故郭嘉之說曹操﹐勿徒受害賢之名﹐而曹操笑曰「君得之矣。」有識者之言﹐非凡情可測也。人之欲大有爲也﹐在己而已矣﹐未有幸天下之不肖﹐而己可攘賢而自大者也。苟可以大有爲﹐則𨿽有英雄﹐無能爲我難也﹔苟未可以有爲﹐則何知天之生豪傑者不再生也﹖待獺以敺魚﹐待鸇以敺雀﹐此封建之天下爲然爾。起於紛亂之世而欲成大業﹐非能屈天下之英雄﹐不足以建非常之業。忌英雄而殺之﹐偸勝天下之庸流以爲之雄長﹐則气先苶﹔而忽有間起之英豪乘之於意外﹐則神沮志亂而無以自持。若此者﹐曹操之所不屑爲﹐而況明主之以道勝而容保無疆者乎﹗盡己而不憂天下之我勝﹐君子之道﹐而英雄繇之﹔不能仿佛於君子之道而足爲英雄者﹐未之有也。〖一六〗劉表無戡亂之才﹐所固然也﹐然謂曹操方挾天子﹑擅威福﹐將奪漢室﹐而表不能興勤王問罪之師﹐徒立學校﹑修禮樂﹐爲不急之務﹐則又非可以責表也。表𨿽有荊州﹐而隔冥阨之塞﹐未能北向以爭權﹐其約之以共滅曹氏者﹐袁紹也﹐紹亦何愈於操哉﹖紹與操自靈帝以來﹐皆有兵戎之任﹐而表出自黨錮﹐固雍容諷議之士爾。荊土𨿽安﹐人不習戰﹐紹之倚表而表不能爲紹用﹐表非戡亂之才﹐何待杜襲而知之﹖表亦自知之矣。躊躇四顧於袁﹑曹之間﹐義無適從也﹐勢無適勝也﹐以詩書禮樂之虛文﹐示間暇無爭而消人之忌﹐表之爲表﹐如此而已矣。中人以下自全之策也。不爲禍先而僅保其境﹐無袁﹑曹顯著之逆﹐無公孫贊樂殺之愚﹐故天下紛紜﹐而荊州自若。迨乎身死﹐而子琮舉土以降操﹐表非不慮此﹐而亦無如之何者也。杜襲之語繁欽曰「全身以待時。」襲所待者曹操耳﹐欽與王粲則邀官爵醼樂之歡於曹丕者也﹐夫豈能鄙表而不屑與居者哉﹖諸葛公僑居其土﹐而云「此中足士大夫遨遊」。亦惟表之足以安之也。天下無主﹐而徒以責之表乎﹗〖一七〗呂布不死﹐天下無可定亂之機﹐昭烈勸曹操速殺之﹐此操所以心折於昭烈也。當時之競起者眾矣。孫堅﹐以戡亂爲志者也﹔劉焉妄人也﹐而偸以自容﹔劉表文土也﹐而無能自立﹔袁紹𨿽疏而有略﹐其規恢較大矣﹔狂愚而逞者袁術﹐而猶飾僞以自尊﹔頑悍而樂殺者公孫瓚﹐而猶據土以自全﹔若夫倏彼倏此﹐惟其意之可奰發﹐旦暮狂馳而不能自信﹐惟呂布獨也。而有驍勁之力以助其惡﹐嗾之斯前矣﹐激之斯起矣﹐觸之斯閧矣﹐蹂躪於中夏而靡所底止﹐天下未寧而布先殪﹐其自取之必然也。呂布殪﹐而天下之亂始有乍息之時﹐亂人不亡﹐亂靡有定﹐必矣。嗚呼﹗布之惡無他﹐無恆而已。人至於無恆而止矣。不自信而人孰信之﹖不自度而安能度人﹖不思自全﹐則視天下之糜爛皆無足卹也。故君子於無恆之人﹐遠之惟恐不速﹐絕之惟恐不早﹐可誅之﹐則勿卹其小惠﹑小勇﹑小信﹑小忠之區區而必誅之﹐而後可以名不辱而身不危。與無恆者處﹐有家而家毀﹐有身而身危﹐乃至父子﹑兄弟﹑夫婦之不能相保。論交者通此義以知擇﹐三人行﹐亦必愼之哉﹗〖一八〗漢武﹑昭之世﹐鹽鐵論興﹐文學賢良競欲割鹽利以歸民爲寬大之政﹐言有似是而非仁義之實者﹐此類是也。夫割利以與民﹐爲窮民言也﹔卽在瀕海瀕池之民﹐苟其貧弱﹐亦惡能食利於鹽以自潤﹐所利者豪民大賈而已。未聞割利以授之豪民大賈而可云仁義也。鹽猶粟也﹐人不可一日無者﹐而有異。粟則徧海內而生﹐勤者獲之﹐惰者匱之﹔鹽則或懸絕於千里之外﹐而必待命於商賈。上司其輕重﹐則𨿽苛而猶有制﹔一聽之豪民大賈﹐居贏乘虛﹐其以厚取於民者無制﹐而民不得不償﹐故割利以與豪民大賈而民益困。王者官山府海以利天下之用而有制﹐以不重困於民﹐上下交利之善術也﹐而奚爲徇寬大之名以交困國民邪﹖與其重徵於力農之民﹐何如取給於天地之產。鹽政移於下﹐農民困於郊﹐國計虛於上﹐財不理﹐民非不禁﹐動浮言以談仁義者﹐亦可廢然返矣。衛覬曰「鹽﹐國之大寶也。」置鹽官賣鹽﹐以其直市犂牛給民﹐勤耕積粟﹐行之關中而民以綏﹐彊敵以折。施及後世﹐司馬懿拒守於秦﹑蜀之交﹐諸葛屢匱而懿常裕﹐皆此爲之本也。覬之爲功於曹氏﹐與棗祗均﹐而覬尢大矣。〖一九〗韓髙﹐智而狡者也。劉表舊與袁紹通﹐而曹操方挾天子以爲雄長﹐紹之不敵操也﹐人皆知之﹐故杜襲﹑繁欽﹑王粲之徒﹐日夕思歸操以取功名。嵩亦猶是而已矣。髙之勸表以歸操﹐明言袁﹑曹之勝敗﹐而論者謂其奉戴漢室﹐過矣。嵩之欲詣許也迫﹐而固持之以緩﹐其與表約曰「守天子之命﹐義不得爲將軍死。」先爲自免之計﹐以玩弄表於股掌之上﹐堅辭不行﹐而待表之相彊﹐得志以歸﹐面折表而表不能殺﹐亦陳珪之故智﹐而嵩持之也尢堅。表愚而人去之﹐操巧而人歸之﹐以中二千石廣陵守遂珪之志﹐以侍中零陵守遂嵩之志﹐珪與嵩之計得﹐而呂布﹑劉表之危亡系之矣。二子者﹐險人之尢也﹐豈得以歸漢爲忠而予之﹗〖二○〗董承受衣帶詔﹐與先主謀誅曹操﹐乘操屯官渡拒袁紹之日﹐先主起兵徐州﹐勢孤而連和於袁紹。勿論待人者不足以興﹐卽令乘間而誅操﹐紹方進而奪漢之權﹐先主﹑董承其能制紹使無效操之尢而彌甚乎﹖不能也。然則此舉也﹐亦輕發而不思其反矣。董承者﹐與亂相終始﹐無定慮而好逞其意計者也。前之召操﹐與今之連紹﹐出一軌而不懲﹐弗責矣﹔先主亦慮不及此﹐而輕爲去就﹐何以爲英雄哉﹖夫先主之於此﹐則固有其情矣。其初起也﹐因公孫瓚﹐因陶謙﹐𨿽爲州牧﹐而權藉已微﹐固不能與袁﹑曹之典兵於靈帝之世﹐與於誅賊之舉者齒﹔故旋起旋躓﹐而姑托於操。及其受左將軍之命﹐躬膺天子之寵任﹐而又承密詔以首事﹐先主於是乎始得乘權而正告天下以興師。曹操之必篡﹐心知之矣﹔袁紹之爲逆﹐亦心知之矣。脫於操之股掌﹐東臨徐﹑豫﹐孤倡義問以鼓人心﹐乘機而興﹐不能更待﹐紹不可達而連之﹐姑使與操相持﹐己因得以收兵略地爲東向之舉﹐而有餘以制羣雄﹐先主之志﹐如此而已。初末嘗倚紹以破操﹐而幸紹之能戴漢以復興也。董承﹑種輯亦惡足以知其懷來哉﹖故許先主以純臣﹐而先主不受也。其於獻帝﹐特不如光武之於更始﹐而豈信其可終輔之以盪羣凶乎﹖故連和於紹而不終﹐未嘗恃紹也。操卽滅﹐紹卽勝﹐先主亦且出於事外而不屑爲紹用。先主之東操心悔之而不懼﹐紹遙應之而不堅﹐亦已知之矣。他日稱尊於益州﹐此爲權輿﹔特其待操之篡而後自立焉﹐故不得罪於名教﹐而後世以正統加之﹐亦可勿媿焉。〖二一〗曹操東攻先主﹐田丰說紹乘間舉兵以襲其後﹐紹以子疾辭丰而不行﹐紹𨿽年老智衰﹐禽犢愛重﹐豈至以嬰兒病失大計者﹖且身卽不行﹐命大將統重兵以躡之﹐亦詎不可﹖而紹不爾者﹐紹之情非丰所知也。操東與先主相距而紹乘之﹐操軍必驚駭潰歸﹐而先主追躡之﹐操且授首﹔先主誅操入許而擁帝﹐紹之逆不足以逞﹐而遽與先主爭權﹔故今日弗進﹐亦猶昔者擁兵冀州﹐視王允之誅卓而不爲之援﹐其謀一也。豈徒紹哉﹗先主亦固有此情矣。紹之興兵而南﹐眾未集﹐兵未進﹐𨿽承密詔與董承約﹐抑可姑藏少待也﹔待紹之進黎陽﹑圍白馬﹐操戰屢北﹐軍糧且匱﹐土山地道交攻而不容退﹐乃徐起徐﹑豫之兵﹐亟向許以拒曹之歸﹐操且必爲紹禽。而先主遽發以先紹者﹐亦慮操爲紹禽﹐而己擁天子之空質﹐則紹且梟張於外而逼我﹐孤危將爲王允之續矣。惟先紹而舉﹐則大功自己以建﹐而紹之威不張。紹以此制先主﹐先主亦以此制紹﹐其機一也。夫先主豈徒思誅操而縱紹以橫者乎﹖兩相制﹐兩相持﹐而曹操之計得矣。急攻先主而緩應紹﹐知其陽相用而陰相忌﹐可無俟其合而迫應其分。先主惡得而不敗﹖紹惡得而不亡﹖此其機先主與紹緘之於心﹐非董承之所察﹐而田丰欲以口舌爭之﹐不亦愚乎﹗〖二二〗張魯妖矣﹐而卒以免於死亡﹐非其徳之堪也﹔聽閻圃之諫﹐拒羣下之請﹐不稱漢寧王﹐衛身之智﹐足以保身﹐宜矣。嗚呼﹗亂世之王公﹐輕於平世之守令﹔亂世之將相﹐賤於平世之尉丞﹔顧影而自笑﹐夢覺而自驚﹐人指之而嗤其項背﹐鬼瞰之而奪其精魂﹐然而汲汲焉上下相蒙以相尊﹐愚矣哉﹗陳嬰﹑周市之所弗爲﹐張魯能弗爲﹐張魯之所不爲﹐而呂光﹑杜伏威﹑劉豫﹑明玉珍汲汲焉相尊以益其驕﹐駢首就戮而悔之無及﹐以死亡易一日之虛尊﹐且自矜也﹐人之愚未有如是之甚者也。〖二三〗袁紹之自言曰「吾南據河﹐北阻燕﹑代﹐兼戎狄之眾﹐南向以爭天下。」起兵之初﹐其志早定﹐是以董卓死﹐長安大亂﹐中州鼎沸﹐而席冀州也自若﹐紹之亡決於此矣。夫欲有事於天下者﹐莫患乎其有恃也。已恃之矣﹐謀臣將帥恃之矣﹐兵卒亦恃之矣﹐所恃者險也﹐而離乎險﹐則喪其恃而智力窮。坎之象曰「王公設險以守其國。」險不可久據﹐而上六出乎險矣。智非所施﹐力非所便﹐徽纆之系﹐叢棘之置﹐非人困之矣。山國之人﹐出乎山而窮於原﹔澤國之人﹐離乎澤而窮於陸﹔失所恃而非所習﹐則如蝸牛之失其廬而死於蟻。故袁紹終其身未嘗敢跬步而涉河﹐非徒紹之不敢﹐其將帥士卒睨平原廣野川陸相錯﹐而目眩心熒﹐莫知所措也。曹操曰「任天下之智力﹐以道禦之﹐無所不可。」在山而用山之智力﹐在澤而用澤之智力﹐己無固恃﹐人亦且無恃心﹐而無不可恃﹐此爭天下者之善術﹐而操猶未能也。西至於赤壁﹐東至於懦須﹐臨長江之浩瀁而气奪矣。則猶山陸之材﹐而非無不可者也。何也﹖操之所以任天下之智力﹐術也﹐非道也。術者﹐有所可﹐有所不可﹔可者契合﹐而不可者弗能納﹐則天下之智力﹐其不爲所用者多矣。其終彊而奪漢者﹐居四戰之地﹐恃智恃力﹐而無河山之可恃以生其驕怠也。然則諸葛勸先主據益州天府之國﹐亦恃險矣﹐而得以存﹐又何也﹖先主之時﹐豫﹑兗﹑雍﹑徐已全爲操之所有﹐而荊﹑揚又孫氏三世之所綏定﹐捨益州而無托焉﹐非果以夔門﹑劍閣之險﹐肥沃鹽米之藪﹐爲可恃而恃之也。李特睨劍閣而歎曰「劉禪有此而不知自存。」夫特亦介晉之亂耳﹐使其非然﹐則亦趙韙﹑李順而已。董璋﹑王建皆乘亂也﹐豈三巴巖險之足以偸安兩世哉﹗〖二四〗荀悅﹑仲長統立言於紛亂之世﹐以測治理﹐皆矯末漢之失也﹐而統爲愈。悅之言專以繩下﹐而操之巳亟﹐申﹑韓之術也﹐曹操終用之以成乎嚴迫之政﹐而國隨亡。統則專責之上﹐而戒慆淫以淸政教之原﹐故曰統爲愈也。悅之言曰「教化之廢﹐推中人而墜於小人之域﹐教化之行﹐引中人而納於君子之途」是也。顧其所云正俗者﹐聽言責事﹐舉名察實﹐則固防天下之胥爲小人而督之也。故口申﹑韓之術也。統切切焉以犇私嗜﹑騁邪欲﹑宣淫固惡爲戒﹐誠戒此矣﹐越軌攺制之俗﹐上無與倡﹐而下惡淫蕩哉﹖漢之亡也﹐積順﹑桓﹑靈帝三君之不道﹐而天下相效以相怨﹐非法制督責之所可救﹐而悅河僅責之於末也﹗𨿽然﹐統知懲當時之獘而歸責於君﹐亦不待深識而知其然者也﹔而推論存亡疊代﹐治亂周復﹐舉而歸之天道﹐則將使曹氏思篡之情﹐亦援天以自信而長其逆。故當紛亂之世﹐未易立言也。憤前事之失﹐矯之易偏﹔避當時之忌﹐徇之不覺﹔非超然自拔於危亂之廷﹐其言未有不失者也。悅爲侍中矣﹐統爲尙書郎矣﹐而且得有言乎哉﹖〖二五〗諸葛公之始告先主也﹐曰「天下有變﹐命一上將將荊州之軍以向宛﹑雒﹐將軍身率益州之眾出於秦川。」其後先主命關羽出襄﹑樊而自入蜀﹐先主沒﹐公自出祁山以圖關中﹐其略定於此矣。是其所爲謀者﹐皆資形勢以爲制勝之略也。蜀漢之保有宗社者數十年在此﹐而卒不能與曹氏爭中原者亦在此矣。以形勢言﹐出宛﹑雒者正兵也﹐出秦川者奇兵也﹐欲昭烈自率大眾出秦川﹐而命將向宛﹑雒﹐失輕重矣。關羽之覆於呂蒙﹐固意外之變也﹔然使無呂蒙之中撓﹐羽卽前而與操相當﹐羽其能制操之死命乎﹖以制曹仁而有餘﹐以敵操而固不足矣。宛﹑雒之師挫﹐則秦川之气枵﹐而惡能應天下之變乎﹖乃公之言此也﹐以宛﹑雒爲疑兵﹐使彼拒我於宛﹑雒﹐而乘間以取關中﹐此又用兵者偶然制勝之一策﹐聲東擊西﹐搖惑之以相牽制﹐乘倉猝相當之頃﹐一用之而得志耳。未可守此以爲長策﹐規之於數年之前﹐而恃以行之於數年之後者也。敵一測之而事敗矣。謀天下之大﹐而僅恃一奇以求必得﹐其容可哉﹖善取天下者﹐規模定乎天全﹐而奇正因乎時勢。故曹操曰「任天下之智力﹐以道馭之﹐無所不可。」操之所以自許爲英雄﹐而公乃執一可以求必可﹐非操之敵矣。且形勢者﹐不可恃者也。荊州之兵利於水﹐一踰楚塞出宛﹑雒而气餒於平陸﹔益州之兵利於山﹐一踰劍閣出秦川而情搖於廣野。恃形勢﹐而形勢之外無恃焉﹐得則僅保其疆域﹐失則祗成乎坐困。以有恃而應無方﹐姜維之敗﹐所必然也。當先主飄零屢挫﹑托足無地之日﹐據益州以爲資﹐可也﹔從此而書宛﹑雒﹑秦川之兩策﹐不可也。陳壽曰「將略非其所長。」豈盡誣乎﹖〖二六〗身任天下之重﹐捨惇信而趨事會﹐君子之所賤﹐抑英雄之所恥也﹐功隳名辱而身以死亡﹐必矣。欲合孫氏於昭烈以共圖中原者﹐魯肅也﹔欲合昭烈於孫氏以共拒曹操者﹐諸葛孔明也﹔二子者守之終身而不易。子敬以借荊資先主﹐被仲謀之責而不辭﹔諸葛欲諫先主之東伐﹐難於盡諫﹐而歎法正之死。蓋吳則周瑜﹑呂蒙亂子敬之謀﹐蜀則關羽﹑張飛破諸葛之策﹐使相信之主未免相疑。然二子者﹐終守西弔劉表東乞援兵之片言﹐以爲金石之固於心而不能自白﹐變故繁興之日﹐微二子而人道圮矣。且以大計言之﹐周瑜﹑關羽競一時之利﹐或得或喪﹐而要適以益曹操之凶﹔魯﹑葛之謀﹐長慮遠顧﹐非瑜與羽徼利之淺圖所可測﹐久矣。兵之初起也﹐羣雄互角﹐而操挾天子四面應之而皆碎。此無異故﹐呂布倏彼倏此而爲眾所同嫉﹐袁術則與袁紹離矣﹐袁紹則與公孫瓚競矣﹐袁譚﹑袁尙則兄弟相讎殺矣﹐韓遂則與馬超相疑矣﹐劉表𨿽通袁紹﹐視紹之敗而不卹矣﹐皆自相滅以授曹氏之滅之也。今所僅存者孫﹑劉﹐而又相尋於干戈﹐其不內潰以折入於曹操也不能。則魯﹑葛定交合力以與操爭存亡﹐一時之大計無有出於此者。晉文合宋﹑齊以敗楚﹐樂毅結趙﹑魏以破齊﹐漢髙連韓﹑彭﹑英布而摧項﹐已事之師﹐二子者籌之熟而執之固。瑜與羽交起而亂之﹐不亦悲乎﹗〖二七〗仲謀之聽子敬﹐不如其信瑜﹑蒙﹐先主之任孔明﹐而終不違關﹑張之客气﹐天下之終歸於曹氏也﹐誰使之然也﹖或曰﹕操漢賊也﹐權亦漢賊也﹐拒操而睦權﹐非義也。夫苟充類至盡以言義﹐則紛爭之世﹐無一人之不可誅矣。權逆未成﹐視操之握死獻帝於其掌中﹐則有間矣。韓信請王齊之日竇融操遲疑之志﹐亦奚必其皎皎忠貞如張睢陽﹑文信國而後可與共事。使覈其隱微以求冰霜之操﹐則昭烈不與孔北海同死﹐而北奔袁紹﹐抑豈以純忠至孝立大節者乎﹖故孫﹑劉之不可不合﹐二子之見義爲已審也。其信也﹐近於義而可終身守者也。先主沒﹐諸葛遽修好於吳﹐所惜者﹐肅先亡耳﹐不然﹐尙其有濟也。乃其無濟矣﹐二子之惇信﹐固以存人道於變故繁興之世者也。〖二八〗赤壁之戰﹐操之必敗﹐瑜之必勝﹐非一端也。捨騎而舟﹐旣棄長而爭短矣。操之兵眾﹐眾則驕﹔瑜之兵寡﹐寡則奮﹔故韓信以能多將自詫﹐而謂漢髙之不己若也﹐此其一也。操乘破袁紹之勢以下荊﹑吳﹐操之破紹﹐非戰而勝也﹐固守以老紹之師而乘其敝也﹐以此施之於吳則左矣﹔吳憑江而守﹐矢石不及﹐舉全吳以饋一軍﹐而糧運於無慮之地﹐愈守則兵愈增﹑糧愈足﹐而人气愈壯﹐欲老吳而先自老﹐又其一也。北來之軍二十萬﹐劉表新降之眾幾半之﹐而恃之以爲水軍之用﹐新附之志不堅﹐而懷土思散以各歸其故地者近而易﹐表之眾又素未有遠徵之志者也﹐重以戴先主之徳﹐懷劉琦之恩﹐故黃蓋之火一爇而人皆駭散﹐荊土思歸之士先之矣﹐此又其一也。積此數敗﹐而瑜之明足以見之﹔卽微火攻﹐持之數月﹐而操亦爲官渡之紹矣。知此﹐而兵之所己﹐與敵之足畏與否也﹐皆可預料而定也。〖二九〗黃權﹑王累﹑嚴顏﹑劉巴之欲拒先主也﹐智在一曲而不可謂智﹐忠在一曲而不可謂忠。奚以明其然也﹖張松曰「曹公兵無敵於天下﹐因張魯以取蜀﹐誰能禦之﹖」諸欲拒先主者﹐曾有能保蜀而不爲操所奪乎﹖亡有術也。鐘繇之兵已向張魯﹐危在旦夕﹐而璋以柔懦待之﹐奪於曹必矣。與其奪於曹﹐無如奪於先主﹐則四子者﹐料先主之必見奪以爲智﹐知其一曲而不知其大全也﹐非智也。四子之於劉焉﹐豢屬耳﹐非君臣也。焉𨿽受命作牧﹐而漢之危亡﹐風波百沸﹐焉勿問焉。割土自擅﹐志士之所不屑事者也。先主𨿽不保爲漢室之忠輔﹐而猶勤勤於定亂﹐視焉而愈也多矣。戴非其主而怙之﹐相依爲逆而失名義之大﹐非忠也。然則張松﹑法正其賢乎﹖而愈非也。璋初迎昭烈﹐二子者遽欲於會襲之﹐忍矣哉﹗君子於此﹐勸璋以州授先主而保全之﹐則得矣﹐其他皆不忠不智之徒也。〖三○〗論治者言得言失﹐古今所共也﹔而得不言其所自得﹐失不言其所自失﹐故牘滿冊府﹐而聽之者無能以取益。張紘將死﹐遺牋吳主曰「人情憚難而趨易﹐好同而惡異﹐故與治道相反。」斯言抉得失之機於居心用情之際﹐聞之者而能悟焉﹐反求之寸心﹐而聽言用人立政之失焉者鮮矣。夫人之情﹐不耽逸豫﹐天下無不可進之善﹔不喜諛悅﹐天下無不可納之忠。然而中人之於此﹐恆諱之也。樂逸豫矣﹐而曰圖難者之迂遠而無益也﹔喜諛悅矣﹐而曰責善者之失理而非法也﹔反諸其心而果然乎哉﹖偸安喜諛﹐一婦人孺子之愚﹐而遠大之猷去之。諱其偸安喜諛之情﹐則利害迫於身而不知避。其迹剛愎者﹐其情荏苒﹔急取其柔情而砭之於隱﹐然後振起其生人之气。而圖治有本﹐非汎言得失者﹐令人迷其受病之源﹐而聽之若忘也。奮恥自彊﹐而矯其情之所流﹐𨿽聖王之修身立政﹐又何以加焉﹗〖三一〗荀彧拒董昭九錫之議﹐爲曹操所恨﹐飲藥而卒﹐司馬溫公許之以忠﹐過矣。乃論者譏其爲操謀篡﹐而以正論自詭﹐又豈持平之論哉﹖彧之智﹐算無遺策﹐而其知操也﹐尢習之已熟而深悉之﹔違其九錫之議﹐必爲操所不容矣﹐姑托於正論以自解﹐冒虛名﹐蹈實禍﹐智者不爲﹐愚者亦不爲也﹐而彧何若是﹖夫九錫之議興﹐而劉氏之宗社已淪。當斯時也﹐苟非良心之牿亡已盡者﹐未有不惻然者也。彧亦天良之未泯﹐發之不禁耳﹐故𨿽知死亡之在眉睫﹐而不能自已。於此亦可以徵人性之善﹐𨿽牿亡而不喪﹐如之何深求而重抑之﹗彧之失﹐在委身於操而多爲之謀耳。𨿽然﹐初起而卽委身於操﹐與華歆﹑王朗之爲漢臣而攺面戴操者﹐抑有異矣。楊彪世爲公輔﹐而不能亡身以憂國﹔邴原以名節自命﹐而不能辭召以潔身。蜀漢之臣﹐惟武侯不可苛求焉﹐其他則皆幸先主爲劉氏之胤﹐而非其果能與漢存亡者也。然則彧所愧者管寧耳。當紛紜之世﹐捨寧而無以自全﹐乃彧固以才智見﹐而非寧之流亞久矣。季路﹑冉有﹐聚斂則從﹐伐顓臾則爲之謀﹐旅泰山則不救﹐而子曰「弒父與君﹐亦不從也。一至於大惡當前﹐而後天良之存者不昧﹐禍未成而荏苒以爲之謀﹐聖人且信其不與於篡弒﹐善惡固有不相掩矣。且彧之爲操謀也﹐莫著於滅袁紹。紹之爲漢賊也﹐不下於操﹐爲操謀紹﹐猶爲紹而謀操也。漢之賊﹐滅其一而未嘗不快﹐則彧爲操謀﹐功與罪正相埒矣。若其稱霸王之圖以歆操﹐則懷才亟見﹐恐非是而不爲操所用也﹐則彧之爲操謀也﹐亦未可深辠也。試平情以論之﹐則彧者﹐操之謀臣也﹐操之謀臣﹐至於篡逆而心怵焉其不寧﹐左掣右曳以亡其身﹐其天良之不昧者也。並此而以爲詭焉﹐則誣矣。〖三二〗春秋之法﹐諸侯失國則名之﹐賤之也﹔失國而又降焉﹐賤甚矣。此三代封建之侯國則然﹐受之先王﹐傳之先祖﹐天子且不得而輕滅焉﹐爲臣子者﹐有死而無降﹐義存焉耳。劉焉之牧益州﹐漢命之﹔命之以牧﹐未嘗命之以世。焉死﹐璋偸立乎其位﹐益州豈焉所可傳子﹐而璋有宗社之責哉﹖先主圍成都﹐璋曰「父子在州二十餘年﹐無恩徳以加百姓﹐攻戰三年﹐肌膏艸野﹐以璋故也﹐何心能安。」猶長者之言也。論者曰「劉璋暗弱。」弱者弱於彊爭﹐暗者暗於變詐﹐而豈果昏孱之甚乎﹖其不斷者﹐不能早授州於先主﹐而多此戰爭耳。韓馥之於袁紹﹐璋之於先主﹐自知不逮而引退以避之﹐皆可謂保身之智矣。其屬吏悻悻以爭气矜之雄﹐以毒天下﹐何足尙哉﹗〖三三〗吳﹑蜀之好不終﹐關羽以死﹐荊州以失﹐曹操以乘二國之離﹐無忌而急於篡﹐關羽安能逃其責哉﹖羽守江陵﹐數與魯肅生疑貳﹐於是而諸葛之志不宣﹐而肅亦苦矣。肅以歡好撫羽﹐豈私羽而畏昭烈乎﹖其欲並力以抗操﹐匪舌是出﹐而羽不諒﹐故以知肅心之獨苦也。羽爭三郡﹐貪忿之兵也﹐肅猶與相見﹐而秉義以正告之﹐羽無辭以答﹐而婞婞不忘﹐豈盡不知肅之志气與其苦心乎﹖昭烈之敗於長阪﹐羽軍獨全﹐曹操臨江﹐不能以一矢相加遺。而諸葛公東使﹐魯肅西結﹐遂定兩國之交﹐資孫氏以破曹﹐羽不能有功﹐而功出於亮。劉錡曰「朝廷養兵三十年﹐而大功出一儒生。」羽於是以忌諸葛者忌肅﹐因之忌吳﹔而葛﹑魯之成謀﹐遂爲之滅裂而不可復收。然而肅之心未遽忿羽而墮其始志也﹐以義折羽﹐以從容平孫權之怒﹐尙冀吳﹑蜀之可合﹐而與諸葛相孚以制操耳。身遽死而授之呂蒙﹐權之忮無與平之﹐羽之忿無與制之﹐諸葛不能力爭之隱﹐無與體之﹐而成謀盡毀矣。肅之死也﹐羽之敗也。操之幸﹐先主之孤也。悲夫﹗〖三四〗金禕﹑耿紀﹑韋晃欲挾天子伐魏﹐使其克焉﹐足以存漢乎﹖不能也。幸而不敗﹐又幸而殺操﹐爾朱兆之死﹐拓拔氏乃以奔竄而見奪於宇文﹐非但如董卓之誅﹐獻帝一日不能安於長安巳也。故董承之計非計﹐而伏完爲甚﹐至於金禕而尢甚矣。𨿽然﹐至於金禕﹑耿紀﹑韋晃之時﹐更無可以全漢之策﹐而忠臣志士捐三族以與國俱碎﹐𨿽必不成﹐義憤之不容已﹐亦烈矣哉﹗於是而孫權之罪不容誅也﹐懷憤嫉於先主﹐而請降於操﹐操無忌矣。關羽出襄﹑鄧﹐向宛﹑雒﹐而懷忿以與孫氏爭﹐操知之而坐待其敗。普天之下﹐爲漢臣者﹐惟三子之不卹死而誓與獻帝俱殉社稷耳﹐其他皆貪忿以逞者。忠臣志士無可俟之機﹐而又何擇焉﹖〖三五〗關羽﹐可用之材也﹐失其可用而卒至於敗亡﹐昭烈之驕之也﹐私之也﹐非將將之道也。故韓信之稱髙帝曰「陛下能將將。」能將將而取天下有餘矣。先主之入蜀也﹐率武侯﹑張﹑趙以行﹐而畱羽守江陵﹐以羽之可信而有勇。夫與吳在離合之間﹐而恃篤信乎我以矜勇者﹐可使居二國之間乎﹖定孫﹑劉之交者武侯也﹐有事於曹﹐而不得復開釁於吳。爲先主計﹐莫如畱武侯率云與飛以守江陵﹐而北攻襄﹑鄧﹔取蜀之事﹐先主以自任有餘﹐而不必武侯也。然而終用羽者﹐以同起之恩私﹐矜其勇而見可任﹐而不知其忮吳怒吳﹐激孫權之降操﹐而魯肅之計不伸也。然則先主豈特不能將羽哉﹖且信武侯而終無能用也。疑武侯之交固於吳﹐而不足以快己之志也。故髙帝自言能用子房者﹐以曹參之故舊百戰之功﹐而帷幄之籌﹐惟子房得與焉。不私其舊﹐不驕其勇﹐韓﹑彭且折﹐況參輩乎﹖先主之信武侯也﹐不如其信羽﹐明矣。諸葛子瑜奉使而不敢盡兄弟之私﹐臨崩而有「君自取之」之言﹐是有武侯而不能用﹐徒以信羽者驕羽﹐而遂絕問罪曹氏之津﹐失豈在羽哉﹖先主自貽之矣。卷十◎三國〖一〗國之亡﹐有自以亡也﹐至於亡﹐而所自亡之失昭然眾見之矣。後起者﹐因鑑之﹑懲之﹐而立法以弭之﹔然所戒在此﹐而所失在彼﹐前之覆轍𨿽不復蹈﹐要不足以自存。漢亡於宦官外戚之交橫﹐曹氏初立﹐卽制宦者官不得過諸署令﹐黃初三年﹐又制後家不得輔政﹐皆鑑漢所自亡而懲之也。然不再世﹐而國又奪於權臣。立國無深仁厚澤之基﹐而豫教不修﹐子孫昏暴﹐撲火於原﹐而燄發於烓竃﹐𨿽厚戒之無救也。自其亡而言之﹐漢之亡也﹐中絕復興﹐暴君相繼﹐久而後失之﹔魏之亡也不五世﹐無桀﹑紂之主而速滅﹔以國祚計之﹐漢爲永矣。乃自順帝以後﹐數十年間﹐毒流天下﹐賢士駢首以就死﹐窮民空國以胥溺﹐盜賊接迹而蔓延﹔魏之亡也﹐禍不加於士﹐毒不流於民﹐盜不騁於郊﹔以民生計之﹐魏之民爲幸矣。故嚴椒房之禁﹐削掃除之權﹐國卽亡而害及士民者淺﹐仁人之澤﹐不易之良法也。乃昏主則曰﹕外戚宦官﹐內侍禁闥﹐未嘗與民相接﹐惡從而朘削之﹖且其侈靡不節﹐間行小惠﹐以下施於貧乏﹐何至激而爲盜﹖其剝民以致盜者﹐士大夫之貪暴爲之也。夫惡知監司守令之毒民有所自哉﹖紈袴之子﹐刑余之人﹐知諛而已﹐知賄而已﹔非諛弗官也﹐非賄弗諛也﹐非剝民之膚弗賄也﹐則毒流四海﹐塡委溝壑﹐而困窮之民無所控告。猶栩栩然曰﹕吾未嘗有損於民﹐士大夫吮之以爲利﹐而嫁禍於我以爲名。相激相詆﹐挾上以誅逐淸流﹐而天下箝口結舌﹐視其敗而無敢言。漢﹑唐﹑宋之浸敗而浸亡﹐皆此繇也。其能禁此矣﹐則𨿽有奪攘之禍﹐而民不被其災。故司馬篡曹﹐潛移於上而天下不知。勿曰防之於此﹐失之於彼﹐魏之立法無裨於敗亡也。二魏從陳羣之議﹐置州郡中正﹐以九品進退人才﹐行之百年﹐至隋而始易﹐其於選舉之道﹐所失亦多矣。人之得以其姓名與於中正之品藻者鮮也﹐非名譽弗聞也﹐非華族弗與延譽也。故晉宋以後﹐𨿽有英才勤勞於國﹐而非華族之有名譽者﹐謂之寒人﹐不得與於薦紳之選。其於公天爵於天下﹐而獎斯人以同善之道﹐殊相背戾﹐而帝王公天下之心泯矣。然且行之六代而未嘗不收人才之用﹐則抑有道焉。人之皆可爲善者﹐性也﹔其有必不可使爲善者﹐習也。習之於人大矣﹐耳限於所聞﹐則奪其天聰﹔目限於所見﹐則奪其天明﹔父兄燻之於能言能動之始﹐鄕黨姻亞導之於知好知惡之年﹐一移其耳目心思﹐而泰山不見﹐雷霆不聞﹔非不欲見與聞也﹐投以所未見未聞﹐則驚爲不可至﹐而忽爲不足容心也。故曰「習與性成。」成性而嚴師益友不能勸勉﹐醲賞重罰不能匡正矣。是以古之爲法﹐士之子恆爲士﹐農之子恆爲農﹐非絕農人之子於天性之外也﹐𨿽欲引之於善﹐而曀霾久蔽﹐不信上之有日﹐且必以白晝秉燭爲取明之具﹐聖人亦無如此習焉何也。故曰「民可使由之﹐不可使知之。」不可使知矣﹐欲滌除而拂拭之﹐違人之習﹐殆於拂人之性﹐而惡能哉﹖則靳取之華冑之子﹑淸流之士﹑以品隲而進退之﹐亦未甚爲過也。父母者﹐乾坤也﹐卽以命人之性者也﹔師友交遊者﹐臭味也﹐卽以發人之情者也﹔見聞行習者﹐造化也﹐卽以移人之气體者也。知此﹐則於是以求材焉﹐有所溢﹐有所漏﹐然而鮮矣。唐之舉進士也﹐不以一日之詩賦﹐而以名望之吹噓﹐𨿽攺九品中正之制﹐猶其遺意焉。宋以後﹐糊名易書﹐以求之於聲寂影絕之內﹐而此意殆絕。然而學校之造士也夙﹐而倡優隸卒之子弟必禁錮之﹐則固天之所限﹐而人莫能或亂者。伊尹之耕﹐傅說之築﹐膠鬲之賈﹐托以隱耳。豈艸野倨侮﹑市井錐刀之中﹐徳色父而詬誶母者﹐有令人哉﹖三以先主紹漢而系之正統者﹐爲漢惜也﹔存髙帝誅暴秦﹑光武討逆莽之功徳﹐君臨已久﹐而不忍其亡也。若先主﹐則惡足以當此哉﹖光武之始起也﹐卽正討莽之義﹐而誓死以挫王邑﹑王尋百萬之眾於昆陽﹐及更始之必不可爲君而後自立﹐正大而無慚於祖考也。而先主異是。其始起也﹐依公孫瓚﹑依陶謙﹐以與人爭戰﹐旣不與於誅卓之謀﹔抑未嘗念袁紹﹑曹操之且篡﹐而思撲之以存劉氏﹔董承受衣帶之詔﹐奉之起兵﹐乃分荊得益而忘之矣。曹操王魏﹐己亦王漢中矣﹔曹丕稱帝﹐己亦帝矣﹔獻帝未死而發其喪﹐蓋亦利曹丕之弒而己可爲名矣﹔費詩陳大義以諫而左遷矣﹔是豈誓不與賊俱生而力爲髙帝爭血食者哉﹖承統以後﹐爲人子孫﹐則亡吾國者﹐吾不共戴天之讎也。以苻登之孤弱﹐猶足以一逞﹐而先主無一矢之加於曹氏。卽位三月﹐急舉伐吳之師﹐孫權一驃騎將軍荊州牧耳﹐未敢代漢以王﹐而急修關羽之怨﹐淫兵以逞﹐豈祖宗百世之讎﹐不敵一將之私忿乎﹖先主之志見矣﹐乘時以自王而已矣。故爲漢而存先主者﹐史氏之厚也。若先主﹐則固不可以當此也。羿篡四十載而夏復興﹐莽篡十五年而漢復續﹐先主而能枕戈寢塊以與曹丕爭生死﹐統𨿽中絕﹐其又何傷﹖屍大號於一隅﹐旣殂而後諸葛有祁山之舉﹐非先主之能急此也。司馬溫公曰「不能紀其世數。」非也。世數𨿽足以紀﹐先主其能爲漢帝之子孫乎﹖四談君臣之交者﹐競曰先主之於諸葛。伐吳之舉﹐諸葛公曰「孝直若在﹐必能制主上東行。」公之志能盡行於先主乎﹖悲哉﹗公之大節苦心﹐不見諒於當時﹐而徒以志決身殲遺恨終古﹐宗澤詠杜甫之詩而悲惋以死﹐有以也夫﹗公之心﹐必欲存漢者也﹐必欲滅曹者也。不交吳﹐則內掣於吳而北伐不振。此心也﹐獨子敬知之耳。孫權尙可相諒﹐而先主之志異也。夫先主亦始欲自疆終欲自王﹐雄心不戢﹐與關羽相得耳。故其信公也﹐不如信羽﹐而且不如孫權之信子瑜也。疑公交吳之深﹐而並疑其與子瑜之合﹔使公果與子瑜合而有裨於漢之社稷﹐固可勿疑也﹐而況其用吳之深心﹐勿容妄揣也哉﹗先主不死﹐吳禍不息﹐祁山之軍不得而出也。迨猇亭敗矣﹐先主殂矣﹐國之精銳盡於夷陵﹐老將如趙雲與公志合者亡矣﹔公收疲敝之餘民﹐承愚暗之衝主﹐以向北方﹐而事無可爲矣。公故曰「鞠躬盡瘁﹐死而後已。」惟忘身以遂志﹐而成敗固不能自必也。向令先主以篤信羽者信公﹐聽趙雲之言﹐輟東徵之駕﹐乘曹丕初篡﹑人心未固之時﹐連吳好以問中原﹐力尙全﹐气尙銳﹐𨿽漢運已衰﹐何至使英雄之血不灑於許﹑雒﹐而徒流於猇亭乎﹖公曰「漢﹑賊不兩立。」悲哉其言之也﹗若先主﹐則固非有宗社存亡之戚也﹐彊之哭者不涕﹐公其如先主何哉﹖張良遇髙帝而志伸﹐宗澤遇髙宗而志沮﹔公也﹐子房也﹐汝霖也﹐懷深情而不易以告人﹐一也﹐而成敗異。公懷心而不能言﹐誠千秋之遺憾與﹗五楊顒之諫諸葛公曰「爲治有體﹐上下不可相侵。」大哉言矣﹗公謝之﹐其沒也哀之﹐而不能從﹐亦必有故矣。公之言曰「寧靜可以致遠。」則非好爲煩苛以競長而自敝者也。先主之初微矣﹐𨿽有英雄之姿﹐而無袁﹑曹之權藉﹐屢挫屢奔﹐而客處於荊州﹐望不隆而士之歸之也寡。及其分荊據益﹐曹氏之勢已盛﹐曹操又能用人而盡其才﹐人爭歸之﹐蜀所得收羅以爲己用者﹐江﹑湘﹑巴﹑蜀之士耳。楚之士輕﹐蜀之士躁﹐𨿽若費褘﹑蔣琬之譽動當時﹐而能如鐘繇﹑杜畿﹑崔琰﹑陳羣﹑髙柔﹑賈逵﹑陳矯者﹐亡有也。軍不治而惟公治之﹐民不理而惟公理之﹐政不平而惟公平之﹐財不足而惟公足之﹔任李嚴而嚴亂其紀﹐任馬謖而謖敗其功﹔公不得已﹐而察察於纖微﹐以爲訏謨大猷之累﹐豈得已乎﹖夫大有爲於天下者﹐必下有人而上有君。而公之托身先主也﹐非信先主之可爲少康﹑光武也﹐恥與荀彧﹑郭嘉見役於曹氏﹐以先主方授衣帶之詔﹐義所可從而依之也。上非再造之君﹐下無分猷之士﹐孤行其志焉耳。向令龐統﹑法正不卽於溘亡﹐徐庶﹑崔州平未成乖散﹐先主推心置腹﹐使關羽之傲﹑李嚴之險﹐無得間焉﹐領袖羣才﹐各效其用﹐公亦何用此營營爲也﹖公之泣楊顒也﹐蓋自悼也。〖六〗漢﹑魏﹑吳之各自帝也﹐在三年之中﹐蓋天下之稱兵者已盡﹐而三國相爭之气已衰也。曹操知其子之不能混一天下﹐丕亦自知一篡漢而父子之鋒鋩盡矣。先主固念曹氏之不可搖﹐而退息乎巖險。孫權觀望曹﹑劉之勝敗﹐旣知其情之各自帝﹐而息相吞之心﹐交不足懼﹐則亦何弗擁江東以自帝邪﹖權所難者﹐先主之扼其肘腋耳。先主殂於永安﹐權乃拒魏而自尊﹐樂得鄧芝通好以安處於江東。繇此觀之﹐此三君者﹐皆非有好戰樂殺之情﹐而所求未得﹐所處未安﹐弗獲已而相爲扞格也。曹氏之戰亟矣﹐處中原而挾其主﹐其敵多﹐其安危之勢迫﹐故孫氏之降﹐知其非誠而受之。敵且盡﹐勢且安﹐甘苦自知﹐而殺戮爲慘。亦深念之矣。孫氏則赤壁之外無大戰也。先主則收蜀爭荊而姑且息也。是以三君者﹐猶可傳之後裔﹐而不與公孫﹑袁﹑呂同殄其血胤。上天之大命集於有徳﹐𨿽無其徳﹐而抑無樂殺之心﹐則亦予之以安全。天地之心﹐以仁爲復﹐豈不信哉﹖丕之逆也﹐權之狡也﹐先主之愎也﹐皆保固爾後而不降天罰﹐以其知止而能息民也。逆與狡﹐違道甚矣﹐而惟愎尢甚。先主甫卽位而興伐吳之師﹐毒民以逞﹐傷天地之心﹐故以漢之宗支而不敵篡逆之二國。先主殂﹐武侯秉政﹐務農殖谷﹐釋吳怨以息民﹐然後天下粗安。蜀漢之祚﹐武侯延之也﹐非先主之所克勝也。〖七〗蜀漢之義正﹐魏之勢彊﹐吳介其間﹐皆不敵也﹐而角立不相下﹐吳有人焉﹐足與諸葛頡頏﹐魏得上𨿽多﹐無有及之者也。立國之始﹐宰相爲安危之大司﹐而吳之舍張昭而用顧雍﹐雍者﹐允爲天子之大臣者也﹐屈於時而相偏安之國爾。曹氏始用崔琰﹑毛玠﹐以操切治臣民﹐而法粗立。王道息﹐申﹑韓進﹐人心不固﹐而國祚不長﹐有自來也。諸葛之相先主也﹐淡泊寧靜﹐尙矣。而與先主皆染申﹑韓之習﹐則且與曹氏徳齊而莫能相尙。代以下之材﹐求有如顧雍者鮮矣。寡言愼動﹐用人惟其能而無適莫﹔卹民之利病﹐密言於上而不衒其恩威﹔黜小利小功﹐罷邊將便宜之策﹐以圖其遠大。有曹參之簡靖而不弛其度﹐有宋璟之靜正而不燿其廉。求其徳之相若者﹐曠世而下﹐惟李沆爲近之﹐而雍以處兵爭之世﹐事雄猜之主﹐雍爲愈矣。故曰﹕允爲天子之大臣也。雍旣秉國﹐陸遜益濟之以寬仁﹐自漢末以來﹐數十年無屠掠之慘﹐抑無苛繁之政﹐生養休息﹐惟江東也獨。惜乎吳無漢之正﹑魏之疆﹐而終於一隅耳。不然﹐以平定天下而有餘矣。〖八〗魏之亡﹐自曹丕遺詔命司馬懿輔政始。懿之初起爲文學掾﹐豈夙有奪魏之心哉﹖魏無人﹐延懿而授之耳。懿之視操﹐弗能若也。操之威力﹐割二袁﹑俘呂布﹑下劉表﹑北埽烏桓﹐而懿無其功﹔操迎天子於危亂之中﹐復立漢之社稷﹐而懿無其名﹔魏有人﹐懿不能奪也。魏之無人﹐曹丕自失之也。而非但丕之失也﹐丕之詔曹眞﹑陳羣與懿同輔政者﹐甚無謂也。子叡已長﹐羣下想望其風采﹐大臣各守其職司﹐而何用輔政者爲﹖其命羣與懿也﹐以防曹眞而相禁制也。然則𨿽非曹爽之狂愚﹐眞亦不能爲魏藩衛久矣。以羣﹑懿防眞﹐合眞與懿﹑羣而防者﹐曹植兄弟也。故魏之亡﹐亡於孟徳偏愛植而植思奪適之日。兄弟相猜﹐拱手以授之他人﹐非一旦一夕之故矣。漢髙意移於趙王﹐唐髙情貳於建成﹐宋祖受母命而亂與子之法﹐開國之初所恆有也。而曹氏獨以貽覆宗之禍。天不佑僭人﹐而使並峙於時以生猜制﹐天之道也。藉其不然﹐釁𨿽開於骨肉﹐必不假秉政握兵之異姓﹐持權以箝束懿親。漢﹑唐﹑宋爭於室而姦邪不興於外﹐豈有患哉﹖魏之自取滅亡﹐天邪﹖人邪﹖人之不臧者﹐天也。〖九〗兩敵相持﹐而有起兵於腹裏者以遙相應﹐見爲可恃﹐恃以夾攻內應者必敗﹔勿問其爲義也﹑爲賊也﹐皆不可恃以冒進者也。其爲義也﹐忠臣志士﹐孤憤蹶起﹐而成敗非其所謀﹐且其果懷忠憤者﹐一二人耳﹐其他皆徼利無恆﹐相聚而不相攝者也。若其爲賊也﹐則妄人非分之圖﹐假我以惑眾而亡實者耳﹐如之何其恃邪﹖彭綺﹐亂人也﹐借爲魏討吳以爲名﹐而實賊也。其心恃我之援﹐而己歘然而興﹐虐民罔利﹐而欲恃以爲應援﹐彼敗而我之鋒亦挫矣。彼可恃也﹐奚用我爲﹖彼不可恃矣﹐而抑安能爲我之恃乎﹖侯景不足以難魏﹐適以亡梁﹐擁大眾﹑扼爭地者且然﹐況烏合之一旅哉﹗嶽侯恃兩河忠義以伐金﹐使無金牌之撤﹐亦莫保其不與俱潰也。孫資諫曹叡之應彭綺﹐明於料敵矣。〖一○〗諸葛公出師北伐﹐表上後主﹐以親賢遠小人爲戒﹐一篇之中﹐三致意焉。後主失國之繇﹐早見於數十年之前﹐公於此無可如何﹐而惟以死謝寸心耳。賢臣之進﹐大臣之責也﹐非徒以言﹐而必有進之之實。公於郭攸之﹑費褘﹑董允﹑向寵亦旣進之無遺力矣。然能進而不能必庸主之親之。庸主見賢而目欲垂﹐猶賢主見小人而喉欲噦也﹐無可如何也。𨿽然﹐尙可使之在列也。至於小人之親﹐而愈無可如何矣。卑其秩﹐削其權﹐不得有爲焉止矣。愈抑之﹐庸主愈狎之﹔愈禁之﹐庸主愈私之﹔斂迹於禮法之下﹐而噂沓於帷帟之中﹔庸主曰﹕此不容於執政﹐而固可哀矜者也。綢繆不捨﹐信其無疵可摘﹐而蠱毒潛中於肸鄕之微。嗚呼﹗其將如之何哉﹗故賢臣不能使親而猶可進﹐小人可使弗進而不能使弗親。非有伊尹放桐非常之舉﹐周公且困於流言﹐況當篡奪相仍之世﹐而先主抑有「君自取之」之亂命﹐形格勢禁﹐公其如小人何哉﹗歷舉興亡之繇﹐著其大端而已。何者爲小人﹐不能如郭﹑費﹑董﹑向之歷指其人而無諱也。指其名而不得﹐而況能制之使勿親哉﹖以一死謝寸心於未死之間﹐姑無決裂焉足矣。公之遺憾﹐豈徒在漢﹑賊之兩立也乎﹖〖一一〗曹孟徳推心以待智謀之士﹐而士之長於略者﹐相踵而興。孟徳智有所窮﹐則荀彧﹑郭嘉﹑荀攸﹑髙柔之徒左右之﹐以算無遺策。迨於子桓之世﹐賈詡﹑辛毗﹑劉嘩﹑孫資皆坐照千里之外﹐而持之也定。故以子桓之鄙﹑睿之汰﹐抗仲謀﹑孔明之智勇﹐而克保其磐固。孔明之北伐也﹐屢出而無功﹐以爲司馬懿之力能拒之﹐而早決大計於一言者﹐則孫資也。漢兵初出﹐三輔震驚﹐大發兵以迎擊於漢中﹐庸詎非應敵之道﹔乃使其果然﹐而魏事去矣。漢以初出之全力﹐求敵以戰﹐其气銳﹔魏空關中之守﹐卽險以爭﹐其勢危﹔皆敗道也。一敗潰而漢乘之﹐長安不守﹐漢且出關以搗宛﹑雒﹐是帝破項之故轍也﹐魏惡得而不危﹖資籌之審矣﹐卽見兵據要害﹐敵卽盛而險不可踰﹐據秦川沃野之粟﹐坐食而制之﹐𨿽孔明之志銳而謀深﹐無如此漠然不應者何也。資片言定之於前﹐而拒諸葛﹑挫姜維﹐收效於數十年之後﹐司馬懿終始所守者此謀也。魏足智謀之士﹐昏主用之而不危。故能用人者﹐可以無敵於天下。〖一二〗魏延請從子年谷直搗長安﹐正兵也﹔諸葛繞山而西出祁山﹐趨秦﹑隴﹐奇兵也。髙帝捨棧道而出陳倉﹐以奇取三秦﹐三秦之勢散﹐拊其背而震驚之﹐而魏異是。非堂堂之陣直前而攻其堅﹐則𨿽得秦﹑隴﹐而長安之守自有餘。魏所必守者長安耳﹐長安不拔﹐漢固無如魏何。而迂回西出﹐攻之於散地﹐魏且以爲是乘間攻瑕﹐有畏而不敢直前﹐則敵气愈壯﹐而我且疲於屢戰矣。夏侯楙可乘矣﹐魏見漢兵累歲不出而志懈﹐卒然相臨﹐救援未及﹐小得志焉﹔彌旬淹月﹐援益集﹐守益固﹐卽欲拔一名都也且不可得﹐而況魏之全勢哉﹖故陳壽謂應變將略非武侯所長﹐誠有謂已。而公謀之數年﹐奮起一朝﹐豈其不審於此哉﹖果畏其危也﹐則何如無出而免於疲民邪﹖夫公固有全局於胸中﹐知魏之不可旦夕亡﹐而後主之不可起一隅以光復也。其出師以北伐﹐攻也﹐特以爲守焉耳。以攻爲守﹐而不可示其意於人﹐故無以服魏延之心而貽之怨怒。秦﹑隴者﹐非長安之要地﹐乃西蜀之門戶也。天水﹑南安﹑安定﹐地險而民疆﹐誠收之以爲外蔽﹐則武都﹑陰平在懷抱之中﹐魏不能越劍閣以收蜀之北﹐復不能繞階﹑文以搗蜀之西﹐則蜀可鞏固以存﹐而待時以進﹐公之定算在此矣。公沒蜀衰﹐魏果由陰平以襲漢﹐夫乃知公之定算﹐名爲攻而實爲守計也。公之始爲先主謀曰「天下有變﹐命將出宛﹑雒﹐自向秦川。」惟直指長安﹐則與宛﹑雒之師相應﹔若西出隴右﹐則與宛﹑雒相去千里之外﹐首尾斷絕而不相知。以是知祁山之師﹐非公初意﹐主闇而敵疆﹐攺圖以爲保蜀之計耳。公蓋有不得已焉者﹐特未可一一與魏延輩語也。〖一三〗武侯之任人﹐一失於馬謖﹐再失於李嚴﹐誠哉知人之難也。闇者不足以知﹐而明察者卽以明察爲所蔽﹔妄者不足以知﹐而端方者卽以端方爲所蔽。明察則有短而必見﹐端方則有瑕而必不容。士之智略果毅者﹐短長相間﹐瑕瑜相雜﹐多不能純。察之密﹐待之嚴﹐則無以自全而或見棄﹐卽加意收錄﹐而固不任之矣。於是而飾其行以無過﹑飾其言以無尢者﹐周旋委曲以免摘﹔言果辧﹐行果堅﹐而孰知其不可大任者﹐正在於此。似密似愼﹐外飾而中枵﹐惡足任哉﹖故先主過實之論﹐不能遠馬謖﹐而任以三軍﹔陳震鱗甲之言﹐不能退李嚴﹐而倚以大計﹔則惟武侯端嚴精密﹐二子卽乘之以蔽而受其蔽也。於是而曹孟徳之能用人見矣﹐以治天下則不足﹐以爭天下則有餘。蔽於道而不蔽於才﹐不能燭司馬懿之姦﹐而荀彧﹑郭嘉﹑鐘繇﹑賈詡﹐惟所任而無不稱矣。〖一四〗城濮之戰﹐晉文不恃齊﹑秦也。恃齊﹑秦﹐則必令齊掠陳﹑蔡而南以牽之於東﹐秦出武關﹐下鄢﹑郢以撓之。滎陽之戰﹐髙帝不恃彭﹑黥也。恃黥布﹐則當令布率九江之﹐沿淮而襲之﹔恃彭越﹐則越勝而進﹐越敗而退也。善用人者不恃人﹐此之謂大略。吳人敗曹休於石亭﹐諸葛出陳倉之師﹐上言曰「賊疲於西﹐又務於東﹐兵法乘勞﹐此進趨之時也。」其無功宜矣。恃吳勝而乘之﹐吳且退矣﹐失所恃而心先沮﹑气先折也。蜀定吳交以制魏﹐此諸葛之成謀﹐計之善者也。𨿽然﹐吳交之必定﹐亦惟東顧無憂﹐可決於進爾。及進﹐而所恃者終在己也。我果奮勇以大挫魏於秦川而舉長安﹐吳且恃我以疾趨淮﹑汝﹐不恃吳而吳固可恃也。己未有必勝之形﹐而恃人以逞﹐交相恃﹐交相誤﹐六國之合從﹐所以不能動秦之毫末﹐其左驗已。石亭之役﹐賈逵以虛聲怖吳而吳退﹐吳望蜀之乘之﹐蜀不能應也。陳倉之役﹐張郃以偏師拒蜀而蜀沮﹐蜀望吳之牽之﹐吳不能應也。兩國異心﹐謀臣異計﹐東西相距﹐聲響之利鈍不相及﹐聞風而馳﹐風定而止﹐恃人者﹐不敗足矣﹐未有能成者也。徳必有鄰﹐修徳者不恃鄰﹔學必會友﹐爲學者不恃友﹔得道多助﹐創業者不恃助。不恃也﹐乃可恃也。故曰「一人行則得其友。」言致一也。〖一五〗魏制﹕諸侯入繼大統者﹐不得謂考爲皇﹑稱妣爲後﹐是也。帝後之尊﹐天之所秩﹐非天子所得擅以加諸其親﹐則大統正而天位定也。其曰「纂正統而奉公義﹐何得復顧私親。」則襲義而戕仁矣。所後者以承統而致其尊﹐因以致其親﹐義也﹔所生者以嗣統而屈其尊﹐不能屈其親﹐仁也﹔親者﹐與心生以生其心﹐性之不可掩者也。故古之制服﹐爲人後者﹐爲所生父母期﹐不問與所生相去親疏﹐卽與所後者在六世袒免之外而必期﹐且必正名之曰「所生父母」﹐未嘗槪置諸伯叔之列也。抑此猶爲爲人後者言之。若宋英宗之後仁宗﹐孝宗之後髙宗﹐固以爲子而子之﹐則所後所生父母之名各正﹐而所生者並屈其親。若夫前君之生也﹐未嘗告宗廟﹑詔臣民﹑而正其爲後﹔嗣子之嗣也﹐未嘗修寢門視膳之儀﹐立國儲君副之位﹐臣民推戴而大位歸焉。則亦如光武之於南頓﹐位號不可僭﹐而天倫不可忘﹐何得遽謂之私親而族人視之也哉﹖天下所重者﹐統也﹔人子所不可背者﹐親也。爲天下而不敢幹其統﹐則天下之義重﹐而已之恩輕。𨿽有天下﹐而不可沒其生我之恩﹐則天下敝屣﹐而親爲重。導諛者﹐獻追尊之僭﹔矯異者﹐沒父母之名﹔折衷以順天理之固然﹐豈一偏之說所可亂哉﹗〖一六〗國政之因革﹐一張一弛而已。風俗之變遷﹐一質一文而已。上欲攺政而下爭之﹐爭之而固不勝﹔下欲攺俗而可抑之﹐抑之而愈激以流﹔故節宣而得其平者﹐未易易也。東漢之中葉﹐士以名節相尙﹐而交遊品題﹐互相持以成乎黨論﹐天下奔走如騖﹐而莫之能止。桓﹑靈側聽奄豎﹐極致其罪罟以摧折之﹐而天下固慕其風而不以爲忌。曹孟徳心知摧折者之固爲亂政﹐而標榜者之亦非善俗也﹐於是進崔琰﹑毛玠﹑陳羣﹑鐘繇之徒﹐任法課能﹐矯之以趨於刑名﹐而漢末之風暫息者數十年。琰﹑玠殺﹐孟徳歿﹐持之之力窮﹐而前之激者適以揚矣。太和之世﹐諸葛誕﹑鄧颺浸起而矯孟徳綜實之習﹐結納互相題表﹐未嘗師漢末之爲﹐而若或師之﹔且刓方向圓﹐崇虛墮實﹐尢不能如李﹑杜﹑範﹑張之崇名節以勵俗矣。乃遂以終魏之世﹐迄於晉而不爲衰止。然則孟徳之綜核名實也﹐適以壅已決之水於須臾﹐而助其流溢已耳。故曰抑之而愈以流也。名之不勝實﹑文之不勝質也﹐久矣。然古先聖人﹐兩俱不廢以平天下之情。獎之以名者﹐以勸其實也。導之以文者﹐以全其質也。人之有情不一矣﹐旣與物交﹐則樂與物而相取﹐名所不至﹐𨿽爲之而不樂於終。此慈父不能得之於子﹐嚴師不能得之於徒﹐明君不能得之於臣民者也。故因名以勸實﹐因文以全質﹐而天下歡忻鼓舞於惇實崇質之中﹐以不蕩其心。此而可杜塞之以域民於矩矱也﹐則古先聖人何弗圉天下之躍冶飛揚於鉗网之中也﹖以爲拂民之情而固不可也。情者﹐性之依也﹐拂其情﹐拂其性矣﹔性者﹐天之安也﹐拂其性﹐拂其天矣。志郁而勃然以欲興﹐則气亦蝹蜦屯結而待隙以外泄。迨其一激一反﹐再反而盡棄其質以浮蕩於虛名。利者爭托焉﹐僞者爭托焉﹐激之已極﹐無所擇而惟其所汎濫。夏侯玄﹑何晏以之亡魏﹐王衍﹑王戎以之亡晉﹐五胡起﹐江東僅存﹐且蔓引以迄於陳﹑隋而不息﹐非崇質尙實者之激而豈至此哉﹖桓云激之矣﹐奄豎激之矣﹐死亡接踵而激猶未甚﹐桓﹑靈﹑奄豎不能掩其名也。孟徳﹑琰﹑玠並其名而掩之﹐而後詭出於玄虛﹐橫流於奔競﹐莫能禁也。以傅咸﹑卞壼﹑陶侃之公忠端亮﹐折之而不勝﹐董昭欲以區區之辧論﹐使曹叡持法以禁之﹐其將能乎﹖聖王不作﹐禮崩樂壞﹐政暴法煩﹐祗以增風俗之浮蕩而已矣。〖一七〗魏伐遼東﹐蜀徵南中﹐一也﹐皆用乒謀國之一道也﹔與隋煬之伐髙麗﹑唐玄之伐雲南﹐異矣。隋﹑唐當天下之方寧﹐貪功而圖遠﹐涉萬里以徼幸﹐敗亡之釁﹐不得而辭焉。諸葛公之愼﹐司馬懿之智﹐捨大敵而勤遠略﹐其所用心者未易測矣。兩敵相持﹐勢相若而不相下﹐固未得晏然處也。而旣不相爲下矣﹐先動而躁﹐則受其傷﹐弗容不靜以俟也。靜以俟﹐則封疆之吏習於固守﹐六軍之士習於休息﹐會計之臣習於因循。需之需之﹐時不可徼而兵先弛﹔技擊奔命﹑忘生趨死之情﹐日以翺翔作好而墮其气﹔則靜退之禍﹐必伏於不覺。一旦有事﹐張皇失措﹐驚尢肭朒縮﹐而國固不足以存﹐況望其起而制人﹐收長驅越險之功哉﹖魏之東徵﹐蜀之南伐﹐皆所以習將士於戰而養其勇也。先主殂﹐蜀未可以圖中原﹐孟徳父子繼亡﹐魏未可以並吳﹑蜀﹐兵不欲其久安而忘致死之心﹐諸葛之略﹐司馬之智﹐其密用也﹐非人之所能測也。或曰﹕習士於戰﹐有訓練之法﹐而奚以遠伐爲﹖嗚呼﹗此坐而談兵﹐誤人家國之言耳。步伐也﹐系刺也﹐束伍也﹐部分也﹐訓練而習熟者也。兩軍相當﹐飛矢雨集﹐白刃拂項﹐趨於死以爭必勝﹐气也﹐非徒法也。有其法不作其气﹐無輕生之情﹐而日試於旌旗金鼓之間﹐雍容以進退﹐戲而已矣。習之愈久而士愈無致死之心﹐不亡何待焉﹖訓練者﹐戰餘而教之也﹐非數十年之中﹐目不見敵﹐徒修其文具之謂也。〖一八〗武侯遺令魏延斷後﹐爲蔣琬﹑費褘地也。李福來請﹐公已授蜀於琬﹑褘。而必不可使任蜀者﹐魏延也。延權亞於公﹐而雄猜難禦﹐琬未嘗與軍旅之任﹐而威望不隆﹐延先入而挾孱主﹐琬固不能與爭﹐延居然持蜀於掌腕矣。惟大軍退而延不得孤立於外﹐楊儀先入而延不得爲主於中﹐𨿽憤激而成乎亂﹐一夫之制耳。延之亂也﹐不北降魏而南攻儀﹐論者謂其無叛心。𨿽然﹐豈可保哉﹖延以偏將孤軍﹐主帥死而乞活於魏﹐則亦司馬懿之屬吏而已矣﹐南轅而不北駕﹐不欲爲懿下也。使其操全蜀之兵﹐制朝權而惟其意﹐成則攘臂以奪漢﹐不成將舉三巴以附魏﹐司馬懿不得折箠而馭之﹐其降其否﹐亦惡可諒哉﹖楊儀福小之器耳﹐其曰「吾若舉軍就魏﹐寧當落度如此」。是則卽爲懿屈而不慚者。令先歸而延與姜維持其後﹐蔣琬談笑而廢之﹐非延匹也。於是而武侯之計周矣。故二將訌而於國無損。不然﹐將爭於內﹐敵必乘之﹐司馬懿之智﹐豈不能間二亂人以捲蜀﹐而何爲斂兵以退也﹖〖一九〗武侯之言曰「淡泊可以明志。」誠淡泊矣﹐可以質鬼神﹐可以信君父﹐可以對僚友﹐可以百姓﹐無待建鼓以亟鳴矣。且夫持大權﹑建大功﹐爲物望所歸﹐而懷不軌之志者﹐未有不封殖以厚儲於家者也。以示豆區之恩﹐以收百金之士﹐以餌腹心之蠹﹐以結藩鎭之歡﹐胥於財而取給。季氏富於周公﹐而魯昭莫能制焉﹐曹﹑馬﹑劉﹑蕭﹐皆祖此術也。誠淡泊矣﹐競利名者之所不趨﹐而子孫亦習於儒素﹐不問其威望之重輕﹐而固知其白水盟心﹑衡門歸老之夙圖矣。乃武侯且表於後主曰「成都有級八君株﹐薄田十五頃﹐死之日﹐不使內有餘帛﹑外有贏粟﹐以負陛下。」一若志晦不章﹑憂讒畏譏之疏遠小臣﹐屑屑而自明者。嗚呼﹗於是而知公之志苦而事難矣。後主者﹐未有知者也﹐所猶能持守以信公者﹐先主之遺命而已。先主曰「子不可輔﹐君自取之。」斯言而入愚昧之心﹐公非剖心出血以示之﹐豈能無疑哉﹖身在漢﹐兄弟分在魏﹑吳﹐三國之重望﹐集於一門﹐關﹑張不審﹐挾故舊以妬其登庸﹐先主之疑﹐蓋終身而不釋。施及嗣子之童昏﹐內而百揆﹐外而六軍﹐不避嫌疑而持之固﹐含情不吐﹐誰與諒其志者﹖然則後主之決於任公﹐屈於勢而不能相信以道﹐明矣。公乃諄諄然取桑田粟帛﹑竭底蘊以告﹐無求於當世﹐其孤幽之忠貞﹐危疑若此﹐而欲北定中原﹑復已亡之社稷也﹐不亦難乎﹖於是而知先主之知人而能任﹐不及仲謀遠矣。仲謀之於子瑜也﹑陸遜也﹑顧雍也﹑張昭也﹐委任之不如先主之於公﹐而信之也篤﹐豈不賢哉﹖先主習於申﹑韓而以教子﹐其操術也﹐與曹操同﹐其宅心也﹐亦彷佛焉。自非司馬懿之深姦﹐則必被制曳而不能盡展其誌略。故曰公志苦而事難也。不然﹐公志自明﹐而奚假以言明邪﹖〖二○〗得直諫之士易﹐得憂國之臣難。識所不及﹐誠所不逮﹐無死衛社稷之心﹐不足與於憂國之任久矣。若夫直諫者﹐主徳之失﹐章章見矣。古之爲言也﹐仁慈恭儉之得﹐奢縱苛暴之失﹐亦章章見矣。習古之說而以證今之得失﹐不必深思熟慮﹐殷憂鬱勃﹐引休戚於躬受﹐而斟酌以求寧﹐亦可奮起有言而直聲動天下矣。魏主睿之後﹐一傅而齊王芳廢﹐再傅而髙貴鄕公死﹐三傅而常道鄕公奪。靑龍﹑景初之際﹐禍胎已伏﹐蓋岌岌焉﹐無有慮此爲睿言者﹐豈魏之無直臣哉﹖睿之營土木﹑多內寵﹑求神僊﹑察細務﹑濫刑賞也﹐舊臣則有陳羣﹑辛毗﹑蔣濟﹐大僚則有髙堂隆﹑髙柔﹑楊阜﹑杜恕﹑陳矯﹑衛覬﹑王肅﹑孫禮﹑衛臻﹐小臣則有董尋﹑張茂﹐極言無諱﹐不避喪亡之謗詛﹐至於叩棺待死以求伸﹔睿𨿽包容勿罪﹐而諸臣之觸威以抒忠也﹐果有身首不卹之忱。漢武﹑唐宗不能多得於羣臣者﹐而魏主之廷﹐森森林立以相繩糾。然而阽危不救﹐旋踵國亡。繇是觀之﹐直諫之臣易得﹐而憂國之臣未易有也。髙堂隆因鵲巢之變﹐陳他姓制禦之說﹔問陳矯以司馬公爲社稷之臣﹐而矯答以未知。然則魏之且移於司馬氏﹐禍在旦夕﹐魏廷之士或不知也﹐知而或不言也。隆與矯知之而不深也﹐言之而不力也。當其時﹐懿未有植根深固之黨﹐未有榮人﹑辱人﹑生人﹑殺人之威福﹐而無能盡底蘊以爲魏主告。無他﹐心不存乎社稷﹐浮沈之識因之不定﹐未能剖心刻骨爲曹氏徘徊四顧而求奠其宗祏也。逮乎魏主殂﹐劉放﹑孫資延大姦於肘掖之後﹐𨿽灼見魏之必亡而已無及矣。以社稷爲憂者﹐如操舟於洪濤巨浸﹐脈察其磧岸洑渦之險易﹐目不旁瞬而心諭之﹔則折旋於數十里之外而避危以就安也﹐適其所泊而止。豈舟工之智若神禹哉﹖心壹於是而生死守之爾。若夫雒陽﹑崇華銅人土山之縱欲勞民﹐與夫暴怒刑殺﹑聽小臣毀大臣﹑躬親細務而陵下不君﹐此皆見之聞之﹐古雒明訓﹐而依道義以長言之﹐則不必有體國之忠﹐而但有敢言之气﹐固可無所畏避而惟其敷陳者也。抑豈足恃爲宗社生民之托哉﹖〖二一〗陳羣上封事諫魏主﹐輒削其艸﹔楊阜觸人主之威以直諫﹐與人言未嘗不道﹔袁宏贊羣之忠﹐而譏阜之播揚君惡。夫阜激而太過﹐誠然矣﹔以羣之削艸爲忠臣之極致﹐又奚得哉﹖宏曰「仁者愛人﹐施之君謂之忠﹐施之親謂之孝。」非知道之言也。君父均也﹐而事之之道異。禮曰「事親有隱無犯﹐事君有犯無隱。」隱者﹐知其惡而諱之也。有隱以全恩﹐無隱以明義﹐道之準也。君之有過也﹐諫之而速攺﹐攺過之美莫大焉。稱其前之過以表其後之攺﹐固以揚其美之大者也。諫而不聽﹐君過成矣﹔卽不言﹐而臣民固已知之矣。導諛之臣﹐方且爲之飾非爲是﹐弭在廷之口﹔而諫者更爲之掩覆﹐於是而導諛之臣益無所忌﹐而惟其欲爲。且己諫而不聽﹐庶幾人之繼進也。小臣疏遠﹐望近臣之從違以爲語默。近臣養君之慝而蔽下之知﹐則疏遠欲言之士﹐且徘徊疑沮﹐而以柔巽揄揚爲風尙。勸忠之道﹐喪於惟諾之習﹐孤鳴無和﹐𨿽造膝而爲痛哭﹐亦無如怙過之主何矣﹗韓愈氏非知道者﹐擬文王之詩曰「臣罪當誅兮﹐天王聖明。」文王而爲此言也﹐則飛廉﹑惡來且援爲口實以惑紂﹐而信比干之死爲當其辜矣。亦何憚而不殫其斮脛炮烙之慘乎﹖若羣者﹐以全身於暴主之側﹐孔光溫樹之故智也﹐謂之曰忠﹐而同君父於一致﹐袁宏惡知忠臣之極致哉﹗〖二二〗魏主睿之詔曰「漢承秦亂﹐廢無禘禮﹐曹氏世系﹐出自有虞﹐以舜配天﹐以舜妃配地。」其亢地於天﹐離妣於祖﹐亂乾坤髙卑之位﹐固不足道矣。妄自祖虞而以廢禘譏漢﹐尢不知禘者也。自漢以下﹐禘之必廢也無疑也。三代而上﹐君天下者﹐數姓而已﹐天子之支庶﹐分封爲侯﹐各受命而有社稷。其後一族衰微﹐則一族之裔孫以徳而復陟帝位﹐無有不繇諸侯祖天子而崛起者也。推創業之主而上之﹐始受命而有社稷者﹐其始祖也﹐商之契﹑周之稷是也。又推而上之﹐則固有天下者也﹐而髙辛是也﹐是爲始祖所自出之帝也。世有社稷而爲君﹐代相承而譜牒具存﹐𨿽歷數十世而云仍不絕﹐則所自出之帝𨿽遠﹐亦猶父子之相授﹐淵源不昧﹔而後此之有天下者﹐仍還其前此有天下之故業﹐以示帝位之尊﹐不越神明之冑﹐非是者不得而幹焉。此封建未墜之天下﹐道固然也。秦𨿽無徳﹐而猶柏翳之裔﹐受封西土﹐可以繼三代而王﹐使追所自出之帝而禘焉﹐得矣。至於漢興﹐𨿽曰帝堯之苗裔﹐而不可考也。陶唐之子孫受侯封者﹐國久滅而宗社皆亡﹐帝堯之不祀﹐久已忽諸。髙帝起田間爲亭長﹐自以滅秦夷項之功而有天下﹐徵家世於若存若亡之餘﹐懸擬一古帝爲祖﹐將誰欺﹖欺天乎﹖自漢以下之不禘﹐豈不允哉﹗漢曰祖堯也﹐王莽﹑曹氏曰祖舜也﹐唐曰祖臯陶也﹑老耼也﹐攀援不可致詰之聖賢以自張大者也。澤所已斬﹐道所不嗣﹐誠所不至﹐以名屬之﹐以文修之﹐漢乎其不相及久矣。當其側微﹐不知其有所祖也﹐序其譜系﹐不知其必爲祖也﹐且遠引而祖之﹐仁人孝子之事其先﹐如是而已哉﹖郭崇韜垂涕汾陽之墓﹐梁師成追訟眉山之誣﹐爲姍笑而已。魏主睿其何以異於是﹗〖二三〗任人任法﹐皆言治也﹐而言治者曰﹕任法不如任人。𨿽然﹐任人而廢法﹐則下以合離爲毀譽﹐上以好惡爲取捨﹐廢職業﹐徇虛名﹐逞私意﹐皆其獘也。於是任法者起而摘之曰﹕是治道之螙也﹐非法而何以齊之﹖故申﹑韓之說﹐與王道而爭勝。乃以法言之﹐周官之法亦密矣﹐然皆使服其官者習其事﹐未嘗懸黜陟以擬其後。蓋擇人而授以法﹐使之遵焉﹐非立法以課人﹐必使與科條相應﹐非是者罰也。法誠立矣﹐服其官﹐任其事﹐不容廢矣。而有過於法之所期者焉﹐有適如其法之所期者焉﹐有不及乎法之所期者焉。才之有偏勝也﹐時之有盈詘也﹐事之有緩急也﹐九州之風土各有利病也。等天下而理之﹐均難易而責之﹐齊險易丰凶而限之﹐可爲也而憚於爲﹐不可爲也而彊爲塗飾以應上之所求﹐天下之不亂也幾何矣﹗上之所求於公卿百執郡邑之長者﹐有其綱也。安民也﹐裕國也﹐興賢而遠惡也﹐固本而待變也﹐此大綱也。大綱圮而民怨於下﹐事廢於官﹐虛譽𨿽騰﹐莫能揜也。苟有法以授之﹐人不得以玩而政自舉矣。故曰擇人而授以法﹐非立法以課人也。論官常者曰﹕淸也﹐愼也﹐勤也。而淸其本矣。弗愼弗勤而能淸也﹐詘於繁而可以居要﹐充其至可以爲社稷臣矣。弗淸而不愼不勤﹐其罪易見﹐而爲惡也淺。弗淸矣﹐而愼以勤焉﹐察察孳孳以規利而避害﹐夫乃爲天下之巨姦。考課以黜陟之﹐卽其得而多得之於勤愼以墮其淸﹐況其所謂勤者非勤﹐而愼者非愼乎﹖是所謂孳孳爲利﹐蹠之徒矣。淸議者﹐似無益於人國者也﹐而國無是不足以立。恐其亡實而後以法飭之﹐周官﹑周禮﹑關雎﹑麟趾之精意所持也。京房術數之小人﹐何足以知此哉﹖盧毓﹑劉邵師之以惑魏主﹐不能行焉必也。𨿽不能行﹐而後世功利刑名之徒﹐猶師其說。張居正之毒﹐所以延及百年而不息也。〖二四〗魏主睿授司馬懿以輔政﹐而懿終篡也﹐宜哉﹗法紀立﹐人心固﹐大臣各得其人﹐則臥赤子於天下之上而可不亂﹐何庸當危病昏瞀之時﹐委一二人﹐錫以輔政之名﹐倒魁柄而授之邪﹖周公之輔成王也﹐王幼而未有知識﹐且公之至徳﹐曠古一人﹐而武王之信公也﹐以兩聖而相知也。然使無輔政之名﹐則二叔亦無釁以搆難﹐而衝人晏然矣。漢武之任霍﹑金﹑上官也﹐上官逆﹐霍氏不終矣﹔輔政之名﹐由此而立﹐而抑安足師乎﹖先主之任諸葛﹐而諸葛受命﹐當分爭之世﹐而後主不足有爲也﹐兩俱弗獲已而各盡其心耳。先主不能捨後主而別有所立﹐則不能不一委之諸葛以壹後主之心。若夫魏主睿﹐無子而非有適長之不可易也﹐宗室之子﹐惟其所擇以爲後。當其養芳與詢爲子之日﹐豈無賢而可嗣者﹐愼簡而豫教之﹖迨其將殂﹐芳之爲子已三歲矣﹐可否熟知﹐而教訓可夙﹐何弗擇之於先﹐教之於後令可君國而勿墜﹐而使劉放﹑孫資得乘其篤疾以晉姦雄於負扆哉﹖爲天下得人者﹐得一人爾。得其人而宰輔百執無不得焉。己旣無子﹐惟其意而使一人以爲君﹐不審其勝任與否﹐而又別委人以輔之﹐則胡不竟授以天下而免於篡弒乎﹖漢之自旁支入繼者﹐皆昏庸之器﹐母后權姦之爲之也﹐非若睿之自擇而養之也。彼憒憒以死﹐無意於宗社而委之婦人者﹐無責耳矣﹐而魏主叡何爲若也﹗宋仁宗之授英宗﹐髙宗之授孝宗﹐一旦嗣立而太阿在握﹔有二君之愼﹐豈至忍死以待巨姦而付以童昏也哉﹖故宋二宗之立嗣﹐允爲後世法也。輔政者危亡之本﹐惡得托周公之義以召禍於永世哉﹗〖二五〗史稱何晏依勢用事﹐附會者升進﹐違忤者罷退﹐傅嘏譏晏外靜內躁﹐皆司馬氏之徒﹐黨邪醜正﹐加之不令之名耳。晏之逐異己而樹援也﹐所以解散私門之黨﹐而厚植人才於曹氏也。盧毓﹑傅嘏懷寵祿﹐慮子孫﹐豈可引爲社稷臣者乎﹖藉令曹爽不用晏言﹐父事司馬懿﹐而惟言莫違﹐爽可不死﹐且爲戴莽之劉歆。若逮其篡謀之已成﹐而後與立異﹐劉毅﹑司馬休之之所以或死或亡﹐而不亦晚乎﹗爽之不足與有爲也﹐魏主睿之不知人而輕托之也。乃業以宗臣受顧命矣﹐晏與畢軌﹑鄧颺﹑李勝不與爽爲徒而將誰與哉﹐或曰﹕圖存社稷者﹐智深勇沈而謀之以漸。晏一旦蹶起而與相持﹐激懿以不相下之勢﹐而魏因以亡。夫曹芳以暗弱之衝人孤立於上﹐睿且有「忍死待君相見無憾」之語﹐舉國望風而集者﹐無敢踰司馬氏之閫閾﹐救焚拯溺而可從容以待乎﹖懿之不可托也﹐且勿論其中懷之叵測也﹔握通國之兵﹐爲功於閫外﹐下新城﹐平遼東﹐卻諸葛﹐撫關中﹐將吏士民爭趨以效尺寸﹐旣赫然矣。惡有舉社稷之重﹐付孺子於大將之手﹐而能保其終者哉﹖王惇無邊徼之功﹐故溫嶠得制之於衰病﹔桓溫有枋頭之敗﹐故王﹑謝得持之以從容。奪孤豚於猛虎之口﹐雅十無所容其靜鎭﹐智者無所用其機謀﹐力與相爭而不勝﹐天也﹐非人之所能爲也。當是時﹐同姓猜疏而無權﹐一二直諒之臣如髙堂隆﹑辛毗者﹐又皆喪亡﹐曹氏一綫之存亡﹐僅一何晏﹐而猶責之已甚﹐抑將責劉越石之不早附劉淵﹐文宋瑞之不亟降蒙古乎﹖嗚呼﹗惜名節者謂之浮華﹐懷遠慮者謂之銛巧﹐三國誌成於晉代﹐固司馬氏之書也。後人因之掩抑孤忠﹐而以持祿容身﹑望風依附之逆黨爲良圖。公論沒﹐人心蠱矣。〖二六〗蔣琬攺諸葛之圖﹐欲以舟師乘漢﹑沔東下﹐襲魏興﹑上庸﹐愈非策矣。魏興﹑上庸﹐非魏所恃爲巖險﹐而其贅余之地也。縱克之矣﹐能東下襄﹑樊北收宛﹑雒乎﹖不能也。何也﹖魏興﹑上庸﹐漢中東迆之餘險﹐士卒所憑以阻突騎之重突﹐而依險自固﹐則出險而魂神已惘﹐固不能踰閫限以與人相搏也。且舟師之順流而下也﹐逸矣﹔無與遏之而戒心弛﹐一離乎水而衰气不足以生﹐必敗之道也。先主與吳共爭於水而且潰﹐況欲以水爲勢﹐而與車騎爭於原陸乎﹖魏且履實地﹑資宿飽﹐坐而制之於丹﹑淯之湄﹐如蛾赴燄﹐十撲而九亡矣。劉裕之河﹑渭以入關中﹐王鎭惡等以步騎馳擊﹐而舟師爲其繼﹐非恃舟師以爭人於陸也。姚泓恃拓拔氏爲之守﹐拓拔氏不爲泓守﹐而泓弛其防﹐故獲利焉﹐非獨倚舟師之利攻人於千里之外也。諸葛之出祁山﹐以守爲攻﹐卽以攻爲守﹐知習於險者之不利於夷﹐且自固以待時變﹐特不欲顯言之以怠眾志耳。琬移屯而東西防遂弛﹐鄧艾陰平之禍﹐自琬始矣。琬疾動而不能行﹐司馬懿方謀篡而未暇﹐故蜀猶以全。不然﹐此一舉而蜀亡不旋踵矣。〖二七〗曹孟徳始屯田許昌﹐而北制袁紹﹐南折劉表﹔鄧艾再屯田陳﹑項﹑壽春﹐而終以吞吳﹔此魏﹑晉平定天下之本圖也。屯田之利有六﹐而廣儲芻糧不與焉。戰不廢耕﹐則耕不廢守﹐守不廢戰﹐一也﹔屯田之吏十據所屯以爲己之樂土﹐探伺密而死守之心固﹐二也﹔兵無室家﹐則情不固﹐有室家﹐則爲行伍之累﹐以屯安其室家﹐出而戰﹐歸而息﹐三也﹔兵從事於耕﹐則樂與民親﹐而殘民之心息﹐卽境外之民﹐亦不欲淩轢而噬齕之﹐敵境之民﹐且親附而爲我用﹐四也﹔兵可久屯﹐聚於邊徼﹐束伍部分﹐不離其素﹐甲冑器仗﹐以暇而修﹐卒有調發﹐符旦下而夕就道﹐敵莫能測其動靜之機﹐五也﹔勝則進﹐不勝則退有所止﹐不至駭散而內訌﹐六也。有此六利者﹐而粟米芻槀之取給﹐以不重困編氓之輸運﹐屯田之利溥矣哉﹗諸葛公之於祁山也﹐亦是道也﹔姜維不能踵之﹐是以亡焉𨿽然﹐有其地﹐有其時矣。許昌之屯﹐乘黃巾之亂﹐民皆流亡﹐野多曠士也﹔兩淮之屯﹐魏﹑吳交爭之地﹐棄爲甌脫﹐田皆蕪廢也﹔五丈原之屯﹐秦﹑隴﹑階﹑文之間﹐地廣人稀﹐羌﹑胡據山澤而棄平土﹐數百里而皆艸萊也。非是者﹐可屯之地﹐畸零散布於民田之間﹐而分兵以屯之﹐則一散而不可猝收矣。奪民熟壤以聚屯﹐民怨而敗速矣。此屯之必以其地也。屯之於戰爭之時﹐壓敵境而營疆場﹐以守爲本﹐以戰爲心﹐而以耕爲餘力﹐則釋耒耜﹑援戈矛﹐兩不相妨以相廢。若在四海蕩平之後﹐分散士卒﹐雜處民間﹐使食利於耕﹐而以戰守爲役﹐則𨿽有訓練鉗束之法﹐日漸月靡於全軀保室﹑朴鈍偸安之習﹐而天下於是乎無兵。故惟棗祗﹑鄧艾﹑諸葛可以行焉﹐而後此之祖以安插天下之兵﹐是弭兵養懦之術也﹐故陵夷衰微而無與衛國。此屯之必以其時也。法有名同而實異﹐事同而效異﹐如此者多矣。謀國者不可不審也。〖二八〗史稱管寧髙潔而熙熙和易﹐因事而導人以善。善於傅君子之心矣。世之亂也﹐權詐興於上﹐偸薄染於下﹐君不可事﹐民不能使﹐而君子仁天下之道幾窮。窮於時﹐因窮於心﹐則將視天下無一可爲善之人﹐而拒絕惟恐不夙﹐此焦先﹑孫登﹑朱桃椎之類﹐所以道窮而仁亦窮也。夫君子之視天下﹐人猶是人也﹐性猶是性也﹐知其惡之所自燻﹐知其善之所自隱﹐其燻也非其固然﹐其隱也則如宿艸霜凋而根荄自潤也。無事不可因﹐無因不可導﹐無導不可善﹐諭其習气之橫流﹐卽乘其天良之未喪﹐何不可與以同善哉﹖此則盎然之仁﹐充滿於中﹐時雨灌注而宿艸榮矣。惜乎時無可事之君﹐而寧僅以此終﹔非然﹐將與伊﹑傅而比隆矣。嗚呼﹗不得之於君﹐可得之於友﹐而又不可得矣﹔不得之薦紳﹐可得之於鄕黨﹐而又不可得矣﹔不得之父老﹐可得之童蒙﹐而又不可得矣﹔此則君子之抱志以沒身﹐而深其悲閔者也。友之不得﹐君錮之﹔鄕黨之不得﹐薦紳熒之﹔童蒙之不得﹐父老蔽之﹔故寧之仁﹐終不能善魏之俗。君也﹐薦紳也﹐父老也﹐君子之無可如何者也。吾盡吾仁焉﹐而道窮於時﹐不窮於己﹐亦奚忍爲焦先﹑孫登﹑朱桃椎之孤傲哉﹖〖二九〗形可以徵神乎﹖曰﹕未嘗不可也。神者﹐天徳之函於地者也﹔形者﹐地徳之成乎天者也﹔相函相成而不相捨﹐神之靈﹐形受之﹔形之靈﹐神傅之﹔非神孤盪其靈於虛而形頑處也。譬之笙竽然﹐器洪而聲洪﹐器纖而聲纖矣﹔譬之盂水然﹐器方而水方﹐器囨而水囨矣。造化者以其神之靈搏造形質﹐而气以舒斂焉。榮﹐隨气而華﹐隨气而黯﹔衛﹐隨气而理﹐隨气而亂﹔內而藏府之精粗﹐外而筋骸之勁脃﹐動靜語默各如其量﹐而因以發用﹔則明於察形者﹐可以徵神﹐固矣。管輅之評鄧颺﹑何晏而言皆屢中﹐知此而已矣。然則神可以化形乎﹖曰﹕奚爲其不可也﹖其始也天化之﹐天之道也﹔其後也人化之﹐人之道也。其之道﹐亭之毒之﹐用其偶然﹐故媺惡偏全﹑參差而不齊﹔人之道﹐燻之陶之﹐用其能然﹐則惡可使媺﹐偏可使全﹐變化而反淳。人莫難於禦其神﹐而形其易焉者。昧者不知﹐曰「一受其成型﹐而與之終古。」其不知道也久矣。孟子曰「居移气﹐養移體。」榮衛隨養以移﹐而內而藏府﹑外而筋骸﹐隨之以移﹔況動止語默﹐因心而縱斂﹐因習而率循者哉﹗鄧颺之躁﹐徵於形之躁也﹐不可驟息﹐而息之以靜者﹐颺可得而主也﹔何晏之幽﹐徵於形之幽也﹐不可驟張﹐而張之以明者﹐晏可得而主也。豈有他哉﹖一旦而知躁與幽之爲不善﹐操之縱之﹐懲艾於俄頃﹔習之制之﹐燻成於漸次﹔則二子者﹐金錫圭璧之章﹐再見而驚非其故﹐輅又安能測之哉﹖乃若二子者﹐終成乎幽躁﹐而使輅言之終驗﹐其蔽一也。一者何也﹖曰﹕驕也。老﹑莊者﹐驕天下而有餘者也﹐絕學以無憂﹐與天而爲徒﹐而後形之不善﹐一受其成型﹐而廢人道之能然﹐故禍至而不知其所自召也。地承天而受化﹐形順神而數移﹐故管輅之術﹐君子節取焉﹐而不怙之以爲固然。人之有道也﹐風雨可使從欲﹐元气可使受治﹐況在躬之榮衛藏府筋骸﹐與從心之動止語默哉﹗〖三○〗王淩可以爲魏之忠臣乎﹖蓋欲爲司馬懿而不得者也。爲懿不得﹐而懿愈張矣。齊王芳﹐魏主睿之所立也﹐懿殺曹爽而制芳於股掌﹐其惡在懿﹐其失在睿﹐而芳何尢焉﹗使霍光而有操﹑懿之心﹐漢昭亦無如之何﹐而可責之芳乎﹖淩誠忠於魏而思存其社稷﹐正懿閉門拒主﹑專殺宗臣﹑覬覦九錫之罪﹐抗表而入討﹐事𨿽不成﹐猶足以鼓忠義之气﹐而懿不能駕禍於楚王以錮曹氏之宗支﹐使斂迹而坐聽其篡奪。而淩欲廢無過之主以別立君﹐此其故智﹐梁﹑隋之季多效之者﹐而終以盜鈴。則使淩得志﹐楚王彪特其掩耳之資﹐操此心也﹐惡足以惑人心而使效順哉﹖名義者﹐邪正存亡之大司也﹐無義不可以爲名﹐無名不可以爲義﹐忠臣效死以爭之﹐姦雄依附而抑必挾之。以曹操之不軌也﹐王芬欲立合肥侯以誅宦官﹐而操審其必敗﹐勿從也﹔袁紹欲立劉虞以誅董卓﹐而操惡其徒亂﹐勿從也﹔名正而義因以立﹐豈特操之智遠過於淩乎﹖天下未解體於弱主﹐而己先首禍﹐心之所不安﹐烖之所必逮也。劉虞賢矣﹐袁紹弗能惑也﹔合肥侯聽曹操而安﹐楚王彪聽王淩而死﹐非獨自殺﹐且以啟禍於宗室﹐胥入司馬之阱中﹐亦烈矣哉﹗嗚呼﹗亂人假義而授人以名﹐義乃永墮而禍生愈速﹐如是而許之以忠也﹐則沈攸之﹑陳霸先皆忠矣。王淩之心﹐路人知之﹐無以異於司馬氏﹐而益以愚者也。〖三一〗曹操之篡也﹐迎天子於危亡之中而措之安士﹔二袁﹑呂布﹑劉表﹑劉焉羣起以思移漢祚﹐獻帝弗能制﹐而操以力勝而得之。劉裕之篡﹐馘桓玄﹐夷盧循﹐東滅慕容超﹐西俘姚泓﹐收復中國五十餘年已覆之士宇﹐而修晉已墟之陵廟﹐安帝愚暗﹐不能自存也。若夫二蕭﹑陳霸先﹐功不逮操﹑裕而篡焉﹐則不成乎其爲君而不延其世。由此言之﹐𨿽篡有天下﹐而豈易易哉﹖司馬懿之於魏﹐掾佐而已﹐拒諸葛於秦川﹐僅以不敗﹐未嘗有尺寸之功於天下也﹔受魏主睿登牀之托﹐橫翦曹爽﹐遂制孱君﹑脇羣臣﹐獵相國九錫之命﹐終使其子孫繼世而登天位﹐成一統之業。其興也不可遏﹐而抑必有道焉﹐非天下之可妄求而得也。曹氏之敺兆民﹑延人而授之也久矣。漢之延祀四百﹐紹三代之久長﹐而天下戴之不衰者﹐髙帝之寬﹐光武之柔﹐得民而合天也。漢衰而法弛﹐人皆恣肆以自得。曹操以刻薄寡恩之姿﹐懲漢失而以申﹑韓之法鉗网天下﹔崔琰﹑毛玠﹑鐘繇﹑陳羣爭附之﹐以峻削嚴迫相尙。士困於廷﹐而衣冠不能自安﹔民困於野﹐而寢處不能自容。故終魏之世﹐兵旅亟興﹐而無敢爲萑葦之寇﹐乃蘊怒於心﹐思得一解网羅以優遊卒歲也﹐其情亟矣。司馬懿執政﹐而用賢卹民﹐務從寬大﹐以結天下之心。於是而自搢紳以迄編甿﹐乃知有生人之樂。處空谷者﹐聞人聲而囅然﹐欒盈之汰﹐人且歌泣以願爲之死﹐況懿父子之謀險而小惠已周也乎﹗王淩之子廣曰「懿情𨿽難量﹐事未有逆。」可謂知言矣。故曰「得乎邱民爲天子。」逆若司馬﹐解法网以媚天下﹐天且假之以息民。則乘苛急傷民之後﹐大有爲之君起而蘇之﹐其爲天祐人助﹐有不永享福祚者乎﹖三國鼎立﹐曹﹑劉先亡﹐吳乃繼之。孫氏不師申﹑韓之報也﹔曹操不足道﹐諸葛公有道者也﹐而學於申﹑韓﹐不知其失﹐何也﹖〖三二〗蔣琬死﹐費褘刺﹐蜀漢之亡必也﹐無人故也。圖王業者﹐必得其地。得其地﹐非得其險要財賦之謂也﹐得其人也﹔得其人﹐非得其兵卒之謂也﹐得其賢也。巴蜀﹑漢中之地隘矣﹐其人寡﹐則其賢亦僅矣。故蔣琬死﹐費褘刺﹐而蜀漢無人。𨿽然﹐嘗讀常璩華陽國誌﹐其人之彬彬可稱者不乏。張魯妖盜而有閻圃﹐劉焉驕怠而有黃權﹐王累﹑劉巴﹐皆國士也。先主所用﹐類皆東州之產﹐耄老喪亡﹐而固不能繼。蜀非乏才﹐無有爲主效尺寸者﹐於是知先主君臣之圖此也疏矣。勤於耕戰﹐察於名法﹐而於長養人才﹑涵育燻陶之道﹐未之講也。蔣﹑費亡而僅一姜維﹐維亦北士也﹐捨維而國無與托。敗亡之日﹐諸葛氏僅以族殉﹐蜀士之登朝參謀議者﹐僅一姦佞賣國之譙周﹐國尙孰與立哉﹖管仲用於齊﹐桓公死而齊無人﹔商鞅用於秦﹐始皇死而秦無人﹔無以養之也。寬柔溫厚之徳衰﹐人皆跼蹐以循吏之矩矱﹐𨿽有英特之士﹐摧其生气以卽於瓦合﹐尙奚恃哉﹖諸葛公之志操偉矣﹐而學則申﹑韓也。文王守百里之西土﹐作人以貽百年之用﹐鳶飛魚躍﹐各適其性以盡其能﹐夫豈申﹑韓之陋所與知哉﹗〖三三〗何晏﹑夏侯玄﹑李丰之死﹐皆司馬氏欲篡而殺之也。而史斂時論之譏非﹐以文致其可殺之罪﹐千秋安得有定論哉﹖當時人士所推而後世稱道弗絕者﹐傅嘏也﹑王昶也﹑王祥也﹑鄭小同也。數子者﹐以全身保家爲智﹐以隨時委順爲賢﹐以靜言處錞爲道﹐役於亂臣而不怍﹐視國之亡﹑君之死﹐漠然而不動於心﹐將孔子所謂賊徳之鄕原﹐殆是乎﹗風尙旣然﹐禍福亦異﹐天下之圖安而思利者﹐固必褰裳而從之﹐祿位以全﹐家世以盛﹐而立人之道幾於息矣。嗚呼﹗此無道之世﹐所以崩風壞俗而不可挽也。𨿽然﹐有未可以過責數子者存焉。魏之得天下也不以道﹐其守天下也不以仁﹐其進天下之士也不以禮﹔利啗之﹐法制之﹐奴虜使之﹐士生其時﹐不能秉耒而食﹐葛屨而履霜也。無管寧之操﹐則抑與之波流﹐保其家世已耳。故昶與祥皆垂裔百年而享其名位﹐兢兢門內之行﹐自求無過﹐不求有益於當時﹔士之不幸﹐天所弗求全也。狂狷罣於网羅﹐容容獲其厚福﹐是或一道也﹔不可以漢﹑唐﹑宋數百年戴天履地栽培長育之人才﹐忘軀捐妻子以扶綱常者責之也。施及宋﹑齊以降﹐君屢易而士大夫之族望自若也﹐皆此焉耳。歐陽永叔傷五代無死節之臣﹐而不念所事之何君也﹐亦過矣。王彥章之忠﹐匹夫之諒而已矣﹐況余闕乎﹖〖三四〗諸葛誕之起兵討司馬昭也﹐疑賢於王淩﹑母丘儉﹐而實未見其愈也。儉與誕﹐皆以夏侯玄之死不自安﹐而徼幸以爭權﹐使其克捷﹐其不爲劉裕之誅桓玄﹐不能保也。且誕之討昭﹐何爲也哉﹖無抑不欲魏社之移於司馬氏矣乎﹖魏而亡﹐亡於司馬﹐亡於吳﹐無以異也﹐吳豈爲魏惜君臣之義﹐誅權姦以安其宗社者哉﹖誕遣其子靚稱臣於吳以起兵﹐則昭未篡而己先叛﹔以叛臨篡﹐篡者未形而叛者已著﹔其志悖﹐其名逆﹐授司馬昭以討叛之名﹐而惡得不敗邪﹖使其成也﹐司馬昭之族甫糜﹐曹氏之社早屋矣。悲夫﹗借敵兵以討賊者之亡人家國也﹐快一朝之忿而流禍無窮﹐誕實作俑﹐司馬楚之﹑劉昶﹑蕭寶寅相繼以逞﹐而可許之爲忠乎﹖〖三五〗人知馮道之惡﹐而不知譙周之爲尢惡也。道﹐鄙夫也﹐國已破﹐君已易﹐貪生惜利祿﹐弗獲已而數易其心。而周異是﹐國尙可存﹐君尙立乎其位﹐爲異說以解散人心﹐而後終之以降﹐處心積慮﹐惟恐劉宗之不滅﹐憯矣哉﹗讀周仇國論而不恨焉者﹐非人臣也。姜維之力戰﹐屢敗而不止﹐民胥怨之﹐然其志苦矣。民憚於勞﹐而不知君父之危﹐所賴以啟其惰心而振其生气者﹐士大夫之公論耳。其論曰「旣非秦末鼎沸之時﹐實有六國並據之勢。」顯然以秦予魏﹐以韓﹑燕視蜀﹐坐待其吞噬﹐惟面縛輿櫬之一途耳。夫漢之不可復興﹐天也﹔蜀之不可敵魏﹐勢也﹔無可如何者也。故諸葛身殲而志決﹐臣子之道﹐食其祿﹐終其事﹐志不可奪﹐烈於三軍之帥。且使人心不靡於邪說﹐兵力不銷於荒惰﹐延之一日﹐而忠臣志士之气永於千秋。周而無人之心哉﹗無亦括囊以聽﹐委之天而弗助其虐之爲咎尙淺乎﹖夫民之不息﹐誠不容已於閔卹矣﹐譬之父母積疢﹐僕妾勞於將養﹐則亦酒食以勞之﹐和煦以拊之﹐使鼓舞而忘怨已耳。若卹僕妾之疲﹐廢藥食而聽其酣寢﹐有人之心者﹐以是爲惻隱哉﹖當周之時﹐黃皓﹑陳祇蠱庸主而不顧百姓之疾苦﹔誠念民也﹐則亦斥姦佞﹐勸節儉﹐飭守令以寬廉﹐使民進而戰餫﹐退而休息﹐可也。周塞目箝口﹐未聞一讜言之獻﹐徒過責姜維﹐以餌愚民﹑媚奄宦﹐爲司馬昭先驅以下蜀﹐國亡主辱﹐己乃全其利祿﹔非取悅於民也﹐取悅於魏也﹐周之罪通於天矣。服上刑者惟周﹐而馮道末減矣。〖三六〗王沈刺豫州﹐下教﹕「陳長吏得失者﹐給谷五百斛﹔言刺史寬猛者﹐給谷千斛。」規己寬猛之宜﹐而賜之谷﹐猶之可爾。陳長吏之得失而賜之谷﹐險士猾民﹐競起而誣訐其守令﹐禍可勝言哉﹖蓋沈者﹐司馬氏之私人也﹐司馬氏以好士卹民之虛名﹐收辧士而要民譽﹐每下不情之令﹐行溢賞以誘天下﹐而沈爲之役﹐故其教令如是之濫﹐未容深責也。陳廞﹑褚入白沈曰「拘介之士﹐憚賞而不言﹔貪昧之人﹐慕利而妄舉。」韙哉言乎﹗可推以盡明主用人聽言之道矣。拒諫者﹐古今之所謂大惡也﹔亟取人言﹐而貪廣聽之名﹐其惡隱而難知。乃公孫疆因之以亡曹﹐主父偃因之以亂漢。宋之中葉﹐上書言因革者﹐牘滿公府﹐而政令數易﹐朋黨爭衡﹐熙﹑丰﹑元﹑紹之間﹐棼如亂絲﹐而國隨以敝。近者民本輕達﹐賤士乘以希榮﹐姦相資之肆惡﹐一夫遽登省掖﹐而天下亟亡。嗚呼﹗以賞勸言之害﹐較拒諫而尢烈﹐抑如此哉﹗然則瑱纊之塞﹐與明聰之達﹐聖人兼用以應天下﹐抑何道也﹖曰﹕善聽言者﹐必其善於擇人者也。人而善與﹖言𨿽未得﹐有善者存矣。人而不善與﹖言𨿽得﹐有不善者存矣。唐﹑虞之廷﹐或吁或咈﹐交相弼違者﹑惟其爲禹﹑臯﹑稷﹑契也。夫禹臬﹑稷﹑稷﹑契﹐視君之失﹐若疢疾之攻於心﹔視民之病﹐若水火之迫於肌﹔而視言入而受祿也﹐若穢惡之加於鼻也﹐何俟於賞以勸之邪﹖故君子之聽言﹐先舉其人而後采其言﹐必不以利祿辱賢者之操﹐而導不肖者以猖狂無忌也。察吏有常法﹐劾吏有常職﹐不獲已而登斥姦訟枉之言﹐然非害切於國民而痛切其肌膚﹐則告訐之宵人耳﹐誅之可矣。一興一廢﹐一張一弛﹐進臣民而酌其可否﹐旣已無疑矣﹔而猶爲異說焉﹐斥之可矣。言𨿽甚當﹐不授以官﹔其效𨿽登﹐必進以禮。大臣坐論﹐日侍於燕間﹔諫諍有官﹐各責以言職。非是者﹐𨿽或兼容並包﹐而必厚防其生事啟釁之傷。自匪僉人﹐惡有捨閨門子弟之職﹐置四民耕讀之恆﹐棄官守愼修之紀﹐旦揣夕摩﹐作爲皦皦炎炎之論﹐以動人主﹐而僥幸顯名之與厚實哉﹗舜之耕稼陶漁而取人爲善﹐人無所利於耕稼陶漁之夫﹐而言之不善者鮮矣。其爲帝也﹐以耕稼陶漁之聽聽天下之言﹐則惟禹﹑臯﹑稷﹑契無私利之心﹐如深山之野人﹐而後決於從也。故其戒禹曰「無稽之七﹐使以。」而豈以利情誘嘵嘵之士﹐使以訐爲直乎﹖鬻口舌以希利賴者﹐小人也﹐塾師也﹐禍福惟其妄測﹐文義惟其割裂﹐得利焉面情盡矣。此求治者所必遠﹐爲學者所必拒也。人君正己以涖下﹐節嗜欲﹑遠宦寺﹑勤學問﹑公好惡﹐則小人之利病﹑國事之得失﹐觸之而自知。非不待言也﹐抑非恃人言而遂足以治也。賞之而政刑亂﹑朋黨興﹑廉恥喪﹑風俗靡﹐自非姦雄之媚眾以竅國﹐幾何事此而不亡﹖此治亂之樞機﹐不可不審也。〖三七〗後主失徳而亡﹐非失險也﹐恃險也﹐恃則未有不失者也。君恃之而棄徳﹐將恃之而棄謀﹐士卒恃之而棄勇。伏弩飛石﹐恃以卻敵﹔危石叢薄﹐恃以全身﹔無致死之心﹐一失其恃﹐則匍伏奔竄之恐後﹔扼以於蹊徑﹐而淩峭壁以下攻﹐則首尾不相顧而潰。故謂後主信巫言而失陰平之守以亡國﹐非也。陰平守﹐而亙數百里之山厓谿谷﹐皆可度越﹐陰平一旅﹐亦贅疣而已。李特過劍閣而歎劉禪之不能守﹐艸竅之智﹐乘晉亂以苟延爾。譙縱﹑王建﹑孟知祥﹑明玉珍蹶然而起﹐熸然而滅﹐恃險愈甚﹐其亡愈速矣。然則諸葛公曰「益州天府之國。」其言非乎﹖彼一時也﹐先主擁寡弱之資而無尺土﹐捨益州而無自立之地。乃其規畫之全局﹐則西出秦川﹐東向宛﹑雒﹐皆與魏爭於平原﹐而非倚險以固存也。迨乎關羽啟釁於吳﹐先主忿爭而敗﹐吳交不固﹐仲謀已老﹐宛﹑雒之師不能復出﹐公乃率孤旅以向秦川﹐事難而心苦矣。況蔣琬據涪城﹐姜維據漢樂﹐顚當守戶﹐而天日莫窺﹐不亡奚待焉﹖漢髙起自漢中﹐旋下三秦﹐急出成臯﹐是以瀕危而終勝。光武定都雒陽﹐曹操中據兗州﹐皆以無險爲險也。周公營雒﹐至計存焉﹐而或爲之說曰「無徳易以亡。」聖人旣無私天下之心﹐抑豈欲其子孫之速亡乎﹖周遷雒﹐而不絕之系﹐其亡尢難於夏﹑殷。亡之難易﹐不在險之有無﹐明矣。〖三八〗司馬昭進爵爲王﹐荀顗欲相率而拜﹐王祥曰「王﹑公相去一階爾﹐安有天子三公可拜人者﹖」驟聞其言﹐未有不以爲嶽立屹屹﹐可以爲社稷臣者。馮道之勞郭威曰「侍中此行不易。」亦猶是也。炎篡而祥爲太保於晉﹐威篡而道爲中書令於周﹐則其亢矯以立名﹐而取合於新主﹐大略可知矣。昭謂祥曰「今日然後知君見顧之深。」祥所逆揣而知其必然也。矜大臣之節﹐則太保之重任﹐終授之己也無疑。歷數姓而終受瀛王之爵﹐道固遠承衣盋於祥也。不吝於篡﹐而吝於一拜﹔不難於北面爲臣﹐而難折節於未篡之先﹔天下後世不得以助逆之名相加﹐萬一篡奪不成如桓玄﹐可以避責全身﹐免於佐命之討﹐計亦狡矣。以此推之﹐汲黯揖衛靑﹐而曰「使大將軍有揖客﹐豈不重乎﹖」黯之情亦見矣。欲以此求重於權臣﹐而可謂之社稷臣乎﹖司馬昭﹑郭威𨿽逆﹐而固非朱溫之暴﹐可以理奪者也。使汲黯而遇梁冀﹐王祥﹑馮道而遇朱溫﹐抑豈能爾哉﹖若夫社稷臣者﹐以死衛主﹐而從容以處﹐期不自喪其臣節﹐如謝安之於桓溫﹐狄仁傑之於武氏﹐亦豈矯矯自矜以要權姦之知遇乎﹖卷十一晉泰始元年起〖一〗魏削宗室而權臣篡﹐晉封同姓而骨肉殘﹐故法者非所以守天下也﹔而懷﹑湣陷沒﹐瑯邪復立國於江東者幾百年﹐則晉爲愈矣。天下者﹐非一姓之私也﹐興亡之修短有恆數﹐苟易姓而無原野流血之慘﹐則輕授他人而民不病。魏之授晉﹐上𨿽逆而下固安﹐無乃不可乎﹗然而三代王者建親賢之輔﹐必欲享國長久而無能奪﹐豈私計哉﹖人之所以異於禽獸者﹐非其利病生死之知擇也。則君子之爲天下君以別人於禽獸者﹐亦非但卹其病而使之利﹐全其生而使無死也。原於天之仁﹐則不可無父子﹔原於天之義﹐則不可無君臣。均是人而戴之爲君﹐尊親於父﹐則旦易一主﹐夕易一主﹐稽首匍伏﹐以勢爲從違而不知恥﹐生人之道蔑矣。以是而利﹐不如其病之﹔以是而生﹐不如其死之也。先王重不忍於斯民﹐非姑息之仁﹐以全軀保妻子﹑導天下於魚虫之聚者﹐慮此深矣﹗然則晉保社稷於百年﹐而魏速淪亡於三世﹐其於君天下之道﹐得失較然矣。晉武之不終也﹐惠帝之不慧也﹐懷﹑湣之不足以圖存﹐元帝之不可大有爲也﹔然其後王惇﹑蘇峻﹑桓溫相踵以謀逆﹐桓玄且移天步以自踞﹐然而遲之又久﹐非安帝之不知饑飽﹐而劉裕功勛赫奕﹐莫能奪也。謂非大封同姓之有以維系之乎﹖宋文帝寵任諸弟﹐使理國政﹑牧方州﹐慮亦及此﹔而明帝誅夷之以無遺﹐蕭道成乃乘虛而攘之。嗣是而掇天位者如拾墜葉﹐臣不以易主爲慚﹐民不以攺姓爲異。垂及唐﹑宋﹐𨿽權臣不作﹐而盜賊夷狄進矣。然則以八王之禍咎晉氏之非﹐抑將以射肩請隧咎文昭武穆之不當裂土而封乎﹖法不可以守天下﹐而賢於無法。亦規諸至仁大義之原而已。〖二〗諫必有專官乎﹖古之明王﹐工瞽﹑庶人皆可進言於天子﹐故周官無諫職﹐以廣聽也。諫之有官﹐自漢設諫議大夫始。晉初立國﹐以傅玄﹑皇甫陶爲之﹐唐之補闕拾遺﹐宋之司諫﹐皆放此而立也。諫有專官﹐而人臣之得進言於君僅矣。𨿽然﹐古今之時異﹐而廣聽之與愼聽也﹐不得不殊﹔進言之迹同﹐而受益之與防邪也﹐亦各有道﹔未可以一槪論也。古之民朴矣﹐農﹑工﹑商﹑賈各世其業﹔士之遊於庠序者﹐亦各有常學﹐不能侈聞見﹑飾文詞以動當世。迨及戰國﹐教衰而人自爲學﹐揣摩當世之務者﹐競尙其說﹐縱之以言﹐則偏私逞而是非亂﹔則必擇其忠直而達治理者任之﹐而後無稽之言﹐不敢破聖道﹑紊綱紀﹐以熒主聽。則專官之任﹐亦未可謂盡非﹐時使然也。諫官專立﹐職專諫矣。然非專諫於其官﹐而禁外此者之諫也。不淫聽於辧言﹐而不塞聰於偏聽﹔苟得忠直知治者司其是非之正﹐則懷忠樂進者相感以興。乃若聽之之道﹐羣言競奏﹐而忠佞相殽﹐存乎君之辧之﹐不徒在言者也。諫者以諫君也。邇聲色﹐殖貨利﹐狎宦戚﹐通女謁﹐怠政事﹐廢學問﹐崇佛老﹐侈宮室﹐私行遊﹐媟威儀﹐若此者諫官任之。大小羣臣下逮於庶人﹐苟有言焉﹐則固天子所宜側席而聽者也。卽言之過﹐而固可無尢也。外此﹐人與政其亟矣。然而人之賢不肖﹐銓衡任之﹔政之因革﹐所司任之﹔𨿽君道之所必詳﹐而淸諸其源﹐則是非著而議論一﹔爭於其流﹐則議論繁而朋黨興。貞邪利害﹐各從其私意﹐辧言邪說﹐將自此以起﹐固不可不愼防之。而廣聽適以召姦﹐尢明主所深懼也。以要言之﹐言而譏非乎我者﹐𨿽激𨿽迂﹐而不可忽也﹔言而褒貶於人﹑辧說乎事者﹐辧𨿽詳﹐辭𨿽切﹐而未可信也。士之受規於朋友者且然﹐而況君天下者乎﹗然則選忠直知治者任諫職於上﹐而主意昭宣﹐風尙端直﹐則羣言博采﹐而終弗使主父偃﹑息夫躬之流﹐矜文采以讎其姦邪。愼之也﹐卽所以廣之也。又何必執周官之不設諫臣以下訪芻蕘哉﹖近者分諫職於臺省﹐聽亦廣矣。而六科司抄發之任﹐十三道司督察之權﹐糾劾移於下﹐而君徳非所獨任﹐故詭隨忿戾﹐疊相進退﹐而國是大亂﹐則廣之適以廢之。黨人交爭﹐勞臣掣肘﹐將諫官之設﹐以諫下而非諫君乎﹖拂其立諫之經﹐而予以譖言之徑﹐乃至僉人遊士獻邪說以爲用人行政之蝥賊。不專不愼﹐覆軌已昭﹐後世尙知鑑哉﹗〖三〗晉始建國﹐立七世之廟﹐除五帝之座﹐罷圜丘方澤之祀﹐合之於郊﹐皆宗王肅而廢鄭玄也。於是而知王肅之學﹐醇正於鄭玄遠矣。後世經學傳鄭氏﹐肅之正義﹐沒而不傳﹐則賈公彥﹑孔穎達之怙專師而晦道也。周之祀典﹐組紺以上不廢也﹔而限天子之廟於五世﹐合兩世室而始爲七﹐玄之托於義而賊仁也。周禮合樂於圜丘方澤者﹐非祭也﹐所以順陰陽﹑合律呂而正樂也﹔而謂郊之外有圜丘方澤之大祀﹐玄之淫於樂以亂禮也。其尢妖誣而不經者﹐爲上帝之名曰耀寶魄﹐又立靈威仰﹑赤熛怒﹑白招矩﹑葉光紀之名﹐爲四方之帝﹐有若父名而賓字之者﹐適足以資通人之一哂。而以之釋經﹐以之議禮﹐誣神媟天﹐黷祀惑民﹐玄之罪不容貸矣。托之於星術﹐而實傳之於讖緯﹐夫且誣爲孔氏之書﹔正肅氏起而辧之﹐晉武因而絀之﹐於是禁星气讖緯之學﹐以嚴邪說之防﹐肅之功大矣哉﹗惜乎世遠俗流﹐師承道圮﹐而肅學不傳也。如其傳﹐則程﹑朱興起﹐尙有所資以辟鄭氏之淫辭與﹗〖四〗三代以下﹐用兵以道﹐而從容以收大功者﹐其惟羊叔子乎﹗祖逖之在雍邱﹐宗澤之在東京﹐屹立一方以圖遠略﹐與叔子等。乃逖卒而其弟稱兵以犯順﹐澤卒而部眾瓦解以爲盜﹐皆求功已急而不圖其安﹐未嘗學於叔子之道以弭三軍之驕气﹐驕則未有能成而不亂者也。或曰﹕叔子之時﹐晉盛而吳衰﹐擁盛勢以鎭之﹐則敵亡可以坐待﹔而逖與澤抗方張之虜﹐未可以理折﹐則時異而不可相師矣。曰﹕叔子之可以理服﹐而逖﹑澤不能者﹐遇陸抗耳。若夫敵國之氓﹐信其仁厚而願歸附之﹐則逖與澤之鄰壤﹐猶晉﹑宋之遺黎﹔而叔子則晉﹑吳異主﹐義不相下者也。使逖與澤以此臨之﹐不愈效乎﹗夫陸抗亦智深謀遠不與叔子爭一日之利耳﹐使其狂逞如石勒﹑女直之爲﹐則其亡愈速﹔是遇陸抗者﹐兩碁逢敵之難﹐而非易制於石勒﹑女直也。石勒𨿽驍﹐而志不及於江﹑淮﹐且未幾而國內大亂﹐甚於孫皓之猶安處也。女直𨿽競﹐而斡離不﹑撻嬾﹑兀術各懷猜忌﹐豕突鹿奔﹐無有能如陸抗之持重以相制者。使二子以道禦兵﹐以信撫民﹐以緩制敵﹐垂之數十年﹐趙有冉閔之亂﹐金有完顏亮之變﹐以順臨逆﹐以靜待動﹐易於反掌矣。叔子之功﹐亦收之身後者也﹐何至於子弟爲梟獍以伏誅﹐部曲竄萑葦而僨起哉﹗故曰逖與澤求之已急而未圖其安也。逖有雍邱之可據﹐而郭默﹑邵續之流﹐皆相倚以戴晉﹔澤有東京之可恃﹐而兩河忠義﹐皆相待以效功﹔與爲憤興﹐而不與爲固結﹐二子之志義尙矣﹐惜乎其不講於叔子之道也。〖五〗用人與行政﹐兩者相扶以治﹐舉一廢一﹐而害必生焉﹐魏﹑晉其驗已。𨿽無佞人﹐而亟行苛政以鉗束天下﹐而使亂不起﹔然而人心早離﹐樂於易主﹐而國速亡。政不苛而用佞人﹐其政之近道﹐足以羈縻天下使不叛﹐然而國是亂﹐朋黨交爭﹐而國速以亂。曹孟徳懲漢末之緩弛﹐而以申﹑韓爲法﹐臣民皆重足以立﹔司馬氏乘之以寬惠收人心﹐君弒國亡﹐無有起衛之者。然而魏氏所任之人﹐自謀臣而外﹐如崔琰﹑毛玠﹑辛毗﹑陳羣﹑陳矯﹑髙堂隆之流﹐𨿽未聞君子之道﹐而鯁直淸嚴﹐不屑爲招權納賄﹑驕奢柔諂猥鄙之行﹐故綱紀粗立﹐垂及於篡﹐而女謁宵小不得流毒於朝廷﹐則其效也。晉武之初立﹐正郊廟﹐行通喪﹐封宗室﹐罷禁錮﹐立諫官﹐徵廢逸﹐禁讖緯﹐增吏俸﹐崇寬弘雅正之治術﹐故民藉以安﹔內亂外逼﹐國已糜爛﹐而人心猶系之。然其所用者﹐賈充﹑任愷﹑馮勗﹑荀紞﹑何曾﹑石苞﹑王愷﹑石崇﹑潘嶽之流﹐皆寡廉鮮恥貪冒驕奢之鄙夫﹔卽以張華﹑陸機錚錚自見﹐而與邪波流﹐陷於亂賊而湣不畏死﹔𨿽有二傅﹑和嶠之亢直﹐而不敵羣小之翕訿﹔是以彊宗妒後互亂﹐而氏﹑羯乘之以猖狂。小人濁亂﹐國無與立﹐非但王衍輩淸談誤之也。是用人行政﹐交相扶以圖治﹐失其一﹐則一之僅存者不足以救﹔古今亂亡之軌﹐所以相尋而不捨也。以要言之﹐用人其尢亟乎﹗人而苟爲治人也﹐則治法因之以建﹐而苛刻縱弛之患兩亡矣。魏之用人﹐抑苟免於邪佞爾﹐無有能立久長之本﹐建弘遠之規者也。孟徳之智﹐所知者有涯﹔能別於忠佞之分﹐而不能虛衷以致髙朗宏通之士﹔爭亂之餘﹐智術興﹐道徳墜﹐名世之風邈矣。僅一管寧﹐而徳不足以相致也。晉承魏之安處﹐時非無賢﹐而獎之不以其道﹐進之不以其誠﹐天下頹靡﹐而以老﹑莊爲藏身之固﹐其法𨿽立﹐文具而已。使二代之君﹐徳修而勤於求治﹐天下羣趨於正﹐而豈患法之不立乎﹖宋太祖﹑太宗之所以垂統久長﹐而天下懷其徳於旣亡之餘﹐庶幾尙已﹗〖六〗杜預欲短太子之喪﹐而曰「君子之於禮﹐存諸內而已。」安得此野人之言而稱之哉﹗今有人焉﹐心不忘乎敬父﹐而坐則倨以待﹔情不恝乎愛兄﹐而怒則紾其臂﹔亦將曰存諸內而已乎﹖內外交相維﹑交相養者也﹐旣飾其外﹐必求其內﹐所以求君子之盡其誠﹔欲動其內﹐必飭其外﹐所以導天下而生其心也。今使衰麻其衣﹐疏糲其食﹐倚廬其寢處﹐然而馳情於淫侈以忘其哀慕者﹐鮮矣﹔耳目制之﹐心不得而動也。藉令錦其衣﹐肉其食﹐藻井綺疏金樞玉戶其寢處﹐𨿽有哀慕之誠﹐不蕩而忘者﹐鮮矣﹔耳目移而心爲之蕩也。故先王之制喪禮﹐達賢者之內於外﹐以安其內﹐而制中材之外﹐以感其內。故曰﹕直情徑行﹐戎狄之道也。夫鳥獸之啾啁以念死﹐內非不哀﹐而外無所飾﹐則未幾而忘之矣﹔野人之內存而外不著見者﹐亦如是而已矣。杜預之於學也亦博矣﹐以其博文其不仁﹐六經之旨﹐且以之亂。諒闇者﹐梁菴也﹐有梁無柱﹐茅芐垂地之廬也﹐而誣之曰心喪。叔向之譏景王曰「有三年之喪二。」謂之有喪矣﹐非謂存諸內者之徒戚也﹐而誣之曰不譏除喪﹐而譏其燕樂之已早。預之存諸內者﹐誣聖欺天﹐絕人而禽之﹐猶曰君子之於禮﹐存諸內而已乎﹖故曰「以禮制心。」心有不存﹐而禮制之。其外無別﹐則內之存與不存﹐又奚以辧哉﹖邪說逞﹐人道息。凡今之人﹐皆曰﹕臣忠﹑子孝﹑兄友﹑弟恭﹐求其心而已。而心之不可問者多矣。不仁哉杜預之言﹐以賊天下有餘也﹗〖七〗嵇紹可以仕晉乎﹖曰﹕不可。仕晉而可爲之死乎﹖曰﹕仕而惡可弗死也﹗仕則必死之﹐故必不可仕也。父受誅﹐子讎焉﹐非法也﹔父不受誅﹐子不讎焉﹐非心也。此猶爲一王之下﹐君臣分定﹐天子制法﹐有司奉行﹐而有受誅不受誅者言也。嵇康之在魏﹐與司馬昭俱比肩而事主﹐康非昭之所得殺而殺之﹐亦平人之相賊殺而已。且康之死也﹐以非湯﹑武而見憚於昭﹐是晉之終篡﹐康且遺恨於泉下﹐而紹戴之以爲君﹐然則昭其湯﹑武而康其飛廉﹑惡來矣乎﹗紹於是不孝之罪通於天矣。沈充以逆伏誅﹐而子勁爲晉效死。蔡仲之命曰「爾尙蓋前人之愆。一沈勁克當之矣。紹蓋前人之美﹐而以父母之身﹐糜爛而殉怨不共天之亂賊﹐愚哉其不仁也﹗湯陰之血﹐河不灑於魏社爲屋之日﹐何不灑於叔夜赴市之琴﹐而灑於司馬氏之衣也﹖〖八〗魏﹑晉之際﹐有貞士曰範粲﹐較管寧﹑陶潛而尢烈﹐而稱道絕於後世。士之湮沒而志不章者﹐古今不知凡幾也﹗寧以行誼著﹐潛以文采傳﹐粲無他表見﹐而孤心隱矣。乃其亢志堅忍﹐則二子者未之逮焉。送魏主芳而哀動左右﹐三十六年佯狂不言﹐卒於車中﹐子喬侍疾﹐足不出邑裏﹐父子之志行﹐誠末世之砥柱矣。文采行誼無所表見﹐志不存焉耳。寧之不若此也﹐寧未仕漢﹐而粲已受祿於魏也。潛之不若此也﹐知晉之將亡而去之﹐不親見篡奪之慘也。故二子無妨以文行表見﹐而粲獨不可。難哉其子之賢也﹗晉賜祿以養疾﹐賜帛以治喪﹐而不受。嵇紹聞之﹐尙爲仇讎之子孫捐父母之身﹐人之賢愚相去有若此哉﹗粲之所爲﹐難能也﹔非但難能也﹐其仁矣乎﹗〖九〗晉詔諸王大國置三軍﹐次國二軍﹐小國一軍﹐其所依仿之名曰周制也。古之諸侯﹐皆自有兵﹐周弗能奪﹐而非予之也。其自周始建之國﹐各使有兵﹐彼有而此不得獨無也。郡縣之天下﹐兵皆統於天子﹐州郡不能自有其人民﹐獨假王侯以兵﹐授以相競之資﹐何爲也哉﹖夫晉豈果循周制以追三代之久安長治也乎﹖懲魏之虧替宗室﹐而使權臣乘之耳。乃魏之削諸侯者﹐疑同姓也﹔晉之授兵宗室以制天下者﹐疑天下也。疑同姓而天下乘之﹐疑天下而同姓乘之﹐力防其所疑﹐而禍發於所不疑﹐其得禍也異﹐而受禍於疑則同也。嗚呼﹗以疑而能不召亂亡之禍者無有。天下皆以爲疑己矣﹐而孰親之﹖其假以防疑者﹐且幸己之不見疑而窺其疏以乘之﹔無可親而但相乘﹐於是而庸人之疑﹐終古而不釋。道不足於己﹐則先自疑於心﹔心不自保﹐而天下舉無可信﹐兄弟也﹐臣僚也﹐編氓也﹐皆可疑者也。以一人之疑敵天下﹐而謂智計之可恃以防﹐其愚不可廖﹐其禍不可救矣。親親而以疑﹐則親非其親﹔尊賢而以疑﹐則賢非其賢﹔愛眾而以疑﹐則眾非其眾﹔夫何疑哉﹖君子樂得其道﹐小人樂得其欲而已矣。交君子以道﹐給小人之欲﹐孤遊於六合﹐而荊棘不生﹐無有聖賢而無豪傑之度者也。〖一○〗天下惡有無故殺人而可以已亂者哉﹗齊王攸欲殺劉淵﹐王渾曰「柰何以無形之疑殺人。」其說是也。捨殺而無以馭之也﹐淵之所以終亂晉而殘之也。不殺淵而淵反﹐則咎王渾﹔殺淵而胡叛﹐則抑且咎齊王﹔捨本循末﹐兩俱有咎﹐而孰能任之﹖曹魏之居匈奴於內地﹐使若淵者得以竊中國文事武備之緒餘﹐濟其姦而啟雄心﹐其禍久矣。淵卽死﹐若聰﹑若曜﹑若猛﹑若宣﹐挾怨以求逞﹐能旦殺一人﹑夕殺一人﹑皆無罪而翦之乎﹖契丹之所以深女直之怨而激之起﹐豈有幸哉﹗夫晉承魏失﹐固未可急驅除之矣。王濟欲任淵以平吳﹐縱虎自衛之術也。李憙欲發匈奴五部﹐假淵將軍之號徵樹機能﹐此策之善者﹐而孔恂諫止之﹐何也﹖恂誠憂淵之叵測﹐抑必有術以制之﹐而但色變於談虎哉﹖涼者﹐中國之贅余也﹐河﹑湟之閒﹐夷狄之所便也﹐淵西徵而蕩平樹機能之墟﹐卽割其地以安之﹐而淵之心戢矣。淵卽不戢﹐五部之心亦戢矣。馭得其道﹐則且不敢竊河西而據之。卽其不然﹐我據蕭關以距之﹐其極逞也﹐亦但如元昊而止耳。孰如近在汾﹑晉之閒﹐使我不軌之士民﹐教猱倀虎﹐河決魚爛於腹心乎﹖故知李憙之謀﹐非但以平樹機能也﹐實以斥淵而遠之也﹐此弭禍於將然之善術也。一疑之﹐一畏之﹐無可如何而姑置之﹔淵且自危﹑且自矜﹑尢且自信也。是召之以必反之道也。嗚呼﹗晉之失政﹐賄賂已耳﹐交遊已耳。王渾父子得賄而保淵﹐孔恂﹑楊珧不得賄而惎淵﹐故李憙之深識不庸。非淵之能亡晉也﹐晉自亡耳。〖一一〗傅咸之忠﹐荀勗之佞﹐判然別矣。而其議省官也﹐則勗之說爲長。故聽言者﹐不惟其人﹐惟其言而已矣。咸剛直而疾惡已甚﹐見閒曹之吏﹐或怠傲而廢功﹐或舞文以牟利﹐憤然曰「焉用此爲﹐而以費農夫之粟﹐空國家之帑哉﹗」其言非不快於一時之心﹐而褊衷以宰天下﹐天下又惡能宰哉﹗古者方五十里之國﹐卿大夫士府史胥徒具﹐羣聚以上食於公﹑下食於民﹐而不憂其乏。天下之大﹐庶官僅供其職﹐而曰「公私不足」﹐此翁嫗之智﹐不出簞豆之閒。故曰﹕褊衷以宰天下﹐天下弗能宰也。古之建官以治事治民﹐固也﹔而君子野人﹐天秩之以其才﹐敍之以其類﹐率野人以養君子﹐帖然奉之而不靳﹐豈人爲哉﹖王者以公天下爲心﹐以扶進人才於君子之塗爲道。故一事而分任之﹐十姓百家而卽立之長以牧之﹐農人力耕而食之無媿﹐君不孤貴而養之必周﹔乃使一藝﹑一經﹑一能﹑一力者﹐皆與於君子之列﹐而相獎以廉恥。𨿽有荑稗﹐不盡田而芟刈﹐使扶良苗以長﹐但勿令奪苗之滋可矣。官省而人之能與於選者其塗隘﹐力不任耕﹑志不安賤之士﹐末繇分天之祿以自表異﹐則且淫而爲姦富﹐激而爲盜賊。君子之塗窮﹐而小人之歧路百出﹐風俗氾濫於下﹐國尙孰與立哉﹗惟用人之塗廣﹐而登進之數多﹐則𨿽有詭遇於倖門者﹐而惜廉隅﹑愼出處之士﹐亦自優遊以俟﹐而自不困窮以沒世。如其省官而員數減﹐則入仕也難﹔入仕難﹐則持選舉之權者益重。數十人而爭一軌﹐苟有捷徑之可趨﹐𨿽自好者﹐不能定情以堅忍。而秉銓苟非其人﹐則自尊如帝﹐操吉凶也如鬼﹐托澄汰以爲壠斷﹐而所裁抑者類修潔之士﹐所汲引者皆躁佞之夫。士气萎﹐官邪興﹐流沔而無所立﹐卽使傅咸任之﹐且不能挽頹波以從綱紀﹐況莫保司銓之得盡如咸乎﹗故君子甚患夫剛直者之婞婞以忿疾當世﹐而欲以刻覈重抑天下之心也。況其言曰「公私不足﹐並官以務農。」則尢悖甚。爲吏者幾何人﹐而廢天下幾何之頃畝﹗有天下而汲汲憂貧﹐奪天所貴重之君子﹐使爲農圃之小人﹐以充府庫﹔非商鞅之徒﹐孰忍爲此哉﹖治天下有道﹐非但足食而遂足以立也。荀勗曰「淸心省事。」庶幾經國之弘猷﹐詎可以其人而廢之﹗〖一二〗賈充之力阻伐吳也﹐不知其何心﹐或受吳賂而爲之閒﹐或忌羊﹑杜﹑二王之有功而奪其寵﹐皆未可知﹔抑以充之積姦之情度之﹐不但然也。曹操討董卓﹑勦黃巾﹑平袁紹﹐戰功赫然﹐而因以篡漢。司馬懿拒諸葛﹑平遼東﹐司馬昭滅蜀漢﹐兵權在握﹐而因以篡魏。充知吳之必亡﹐而欲畱之以爲己功﹐其蓄不軌之志已久﹐特畏難而未敢發耳。乃平吳之謀始於羊祜﹐祜卒﹐舉杜預以終其事﹐充旣弗能先焉﹐承其後以分功而不足以逞﹐惟阻其行以俟武帝之沒﹐己秉國權﹐而後曰吳今日乃可圖矣﹐則諸將之功皆歸於己﹐而己爲操﹑懿也無難。此其情杜預﹑張華固已知之﹐憚武帝之寵充而未敢言爾。觀其納女於太子﹐知惠帝之愚而以甥舅畜之﹔曹操之妻獻帝﹐楊堅之妻周主﹐皆此術也。其謀祕﹐其姦伏﹐時無有摘發之者﹐而史亦略之。千載之下﹐有心有目﹐灼見其情﹐夫豈無故以撓大猷也哉﹖嗚呼﹗晉感充之弒君以戴己﹐而不早爲之防﹐求其免於亂也難矣。所幸充死七年而武帝始崩﹐賈謐庸才﹐且非血胤﹐不足以爲司馬昭耳。不然﹐髙貴鄕公之刃﹐豈有憚而不施之司馬氏乎﹖女子猶足以亡晉﹐充而在﹐當何如也﹖項羽非侯生之君也﹐漢髙以其誑羽而遠之若蛇虺﹔石守信﹑髙懷徳之流﹐未嘗任弒君之惡也﹐宋太祖以其戴己而防之若仇敵﹔變詐凶很不知有名義者﹐君不可以爲臣﹐士不可以爲友。孫秀灑南向之涕﹐諸葛靚懷漆身之忠﹐晉弗能用焉﹐其不再傳而大亂﹐有以也夫﹗〖一三〗秦滅六國而銷兵﹐晉平吳而罷州郡兵﹐未幾而大亂以亡。泰誓稱武王克殷﹐放牛歸馬﹐釁甲橐弓﹐示天下弗用﹐秦﹑晉與周將無同道﹐而成敗迥異﹐何也﹖紂之無道﹐虐加於民﹐而諸侯或西向歸周﹐或東畱事紂﹐未嘗日尋干戈﹐競起爲亂也。天下之志相胥以靜﹐而弄兵樂禍之民不興。及乎紂虐革﹐周政行﹐而皆仍故服﹐無與煬之﹐不待撲之也。戰國之爭﹐逮乎秦﹑項﹐凡數百年﹐至漢初而始定。三國之爭﹐逮乎隋末﹐凡數百年﹐至唐初而始定。安﹑史之亂﹐延乎五代﹐凡百餘年﹐至太平興國而始定。靖康之禍﹐延乎蒙古﹐凡二百餘年﹐至洪武而始定。其閒非無暫息之日若可以定者﹐然而支蔓不絕﹐旋踵復興。非但上有暴君﹐國有姦雄﹔抑亦人心風俗一動而不可猝靜﹐虔矯習成﹐殺機易發﹐上欲撲之而不可撲也。夫秦與晉惡能攝天下之心與气而斂之一朝哉﹖故陳勝有輟耕之歡﹐石勒有東門之嘯﹐爭乘虛而思起。此兵之不可急弭者﹐機在下也。且夫周之興也﹐文王受鈇鉞而專徵﹐方有事於密﹑阮﹑崇﹑黎﹐而早已勤修文徳﹐勤聖學﹐演周易﹐造髦士﹐養國老﹐采南國之風﹐革其淫亂﹐兒童嬉遊而掇芣苢﹐女子修事以采蘋蘩﹐未嘗投戈而始論道﹐息馬而始講藝也。優而柔之﹐以調天地和平之气﹐而於兵戎之事﹐特不得已而姑試之﹐上弗之貴﹐而下且賤之﹐聖人之所以潛移人心而陶冶其性者﹐如此其至也。而後戎衣甫著﹐而弓矢旋弢﹐天下以爲實獲我心﹐可澡雪以見榮於文治。秦之並六國﹑滅宗周﹐晉之篡魏而吞吳也﹐謀惟恐其不險﹐力惟恐其不競﹐日進陰鷙殘忍之夫﹐皇皇以圖弋獲﹐而又崇侈奔欲﹐以敗人倫之撿柙﹔其與於成功共富貴者﹐抑奢淫以啟天下之忌﹐無以滌天下之淫邪﹐而畜其彊狡於艸澤﹔幸而兵解難夷﹐遂欲使之屈首以奉長吏之法﹐未有能降心抑志以順從者也。上無豫教﹐而欲飾治安於旦夕﹐召侮而已矣。此兵之不可急弭者﹐教在上也。陶璜﹑山濤力排罷兵之議﹐從事後而言之﹐驗矣。然抑豈於天下甫離水火之日﹐尋兵不已﹐而日取其民納之馳驟擊刺之中乎﹖盍亦求諸其本矣。故聖人作而亂不難已﹐商﹑周是也﹐道之馴也﹔聖人不作﹐待其敝之已極﹐人皆厭苦而思偃武﹐帝王乃因而撫之﹐則漢﹑唐以後之一統是也﹐幾之復也。庶幾商﹑周之治者﹐其惟光武乎﹖寇盜方橫﹐而獎道惇禮﹐任賢愛民﹐以潛消民气之戾於擾攘之中﹐兵不待弭而自戢。然而黎陽之屯﹐固不敢藉口於放牛歸馬以自擬於周也。〖一四〗子曰「不在其位﹐不謀其政。」夫士苟有當世之略﹐一言而可弭無窮之禍﹐𨿽非在位﹐庶幾見用而天下蒙其休﹐何爲其祕之哉﹖而孰知其固不可也。言之不切﹐而人習以爲迂遠之談而不聽﹔言之切而見用矣﹐天下測其所以然﹐而且以其智力與上相扞格﹔如其不用也﹐則適以啟姦邪而導之以極其凶忒矣。漢﹑魏之際﹐羌﹑胡﹑鮮卑雜居塞內﹐漸爲民患﹐徙之出塞﹐萬世之利也。𨿽不在秉國大臣之位﹐固且憂憤積中而不容已於切言之。卽不用矣﹐後世且服其早識﹐而謂晉有人焉﹐此郭欽﹑江統所以慷慨言之﹐無所隱而論之詳也。故傳之史策﹐而後世誦之不衰。乃欽之言曰「有風塵之警﹐胡騎自平陽﹑上黨不三日而至孟津﹐北地﹑西河﹑太原﹑馮翊﹑安定﹑上郡盡爲夷狄之庭。」其後劉淵父子﹑石勒皆踐其言﹐而晉遂亡。嗚呼﹗豈非郭欽之言教猱升木乎﹖劉宣﹑張賓之謀﹐皆師欽之智﹐而灼見晉之可襲取者﹐非一日也。言之不用﹐而徒導人以亂矣。藉晉用之﹐因而下徙戎之令﹐羣胡知其畏己﹐而己有可乘之勢﹐於方徙之際潰爛以逞﹐又將奚以制之使弭耳以聽邪﹖故使欽而在坐論之列﹐與君若相密謀之內庭﹐則極言之而不嫌。言卽不用﹐猶不致啟戎心以增益其惡。惡有忘屬垣之耳﹐揚於大庭曰﹕人將若何以加我﹐將若何以使我莫敵﹐我其終無如何哉﹖非其位也﹐謀不得而盡也﹐姑緘默以俟其變可也。𨿽義激於中﹐而不敢快於一發﹐誠愼之也。孔子曰「吾其爲東周乎﹗」所以爲者不言也。聖人且愼於未可有爲之日﹐況偶有所知者乎﹖〖一五〗西晉之亡﹐亡於齊王攸之見疑而廢以死也。攸而存﹐楊氏不得以擅國﹐賈氏不得以逞姦﹐八王不得以生亂。故舉朝爭之﹐爭晉存亡之介也。𨿽然﹐盈廷而爭者﹐未得所以存晉之道也。攸之不安於國﹐武帝初無猜忌之心﹐荀勗﹑馮紞閒之耳。勗與紞﹐賈充之私人﹐非但佞以容身﹐懷鬻國異姓之心久矣。忌攸者﹐非徒忌攸﹐實忌晉也。攸之賢﹐固足以托國﹐然豈果有周公之徳哉﹖卽微攸而晉固可存。漢﹑唐﹑宋之延祚數百年﹐亦未嘗有親賢總己以制天下於一人﹐而卒不可亂﹐無他﹐無姦臣之在側而已。劉放﹑孫資在魏主之奧窔﹐而司馬氏援之以攘臂。勗與紞之於賈謐﹑楊駿﹐未知其誰屬﹐而要其市司馬氏之宗社於人﹐則早作夜思以謀逞志者也。攸卽廢﹐晉不必亡﹔勗﹑紞不除﹐晉無存理。修賈充之餘怨﹐則陰擯張華﹔排博士之忠言﹐而顯斥曹志﹔苟有圖存晉室者﹐小不惜官爵﹐大不惜軀命﹐揚於王廷﹐揭勗﹑紞之姦﹐迸之裔夷﹐則不待交章訟攸﹐而攸固以安﹐抑不待措攸於磐石之安﹐而晉固以存。今乃舉尊卑疏戚之口合訟攸﹐而彊帝持天下以任攸。荀勗固曰「陛下試詔齊王之國﹐必舉朝以爲不可。」墮其術中而猶競以爭﹐尙口乃窮﹐攸之困﹐晉社之危﹐諸臣致之矣。夫一時徇名依附之眾﹐不足言也。李憙﹑劉毅﹑傅咸忠直爲當時之領袖﹐而不能取前讒後賊爲宗社效驅除﹐晉之廷﹐不可謂有人矣。植君子則小人自遠﹐則以進賢爲本﹐斥姦爲末﹐此自姦邪未逞之日言也。不逐小人則君子不安﹐則以斥姦爲本﹐進賢爲末﹐此爲姦邪已盤踞於內之日言也。二者互相爲本未﹐而君子知擇焉﹐乃以明於人臣之義﹐而爲社稷所賴。非然﹐則相激以益其亂而已矣。卷十二◎惠帝惠帝之愚﹐古今無匹﹐國因以亡。乃唐順宗之瘖而無知﹐宋光宗之制於悍妻而不知有父﹐其愈於惠帝無幾﹐而唐﹑宋不亡﹐有人焉耳。四顧晉廷之士﹐有可托以天下者乎﹖齊王攸之得物情也﹐其能爲慕容恪與否﹐不敢信也。傅咸﹑劉毅諫諍之士﹐可任以耳目﹐而未可任以心膂﹐非能持大體者也。張華謀略之士﹐可與立功﹐而未可與守正﹐非能秉大節者也。托國於數子之手﹐不能救惠帝之危﹐況荀勗﹑馮紞﹑賈謐﹑楊駿之驕佞﹐挾戈矛以互競者乎﹗傅咸﹑劉毅能危言以規武帝之失矣﹐賈充之姦﹐與同朝而不能發其惡。張華秉國﹐朝野差能安靜﹐而楊后之廢﹐且請以趙飛燕之罪罪之﹐依賈謐浮慕之推重﹐而弗能止其邪﹐華不能辭亡晉之辜矣。或曰﹕狄仁傑廁身淫後姦賊之閒﹐與周旋而不恥﹐論者以存唐之功歸之﹐惡知華之非有密用﹐特不幸而未成耳。曰﹕仁傑驟貴於武后之朝﹐當髙宗之世﹐未嘗位大臣﹑秉國政﹐權固輕矣﹐故不能不假權於武后以濟大難。華被武帝之深知﹐與平吳之大計﹐以開國元老﹐出典方州﹐入管機要﹐爲天下所傾仰﹐僅托淫邪之黨﹐塗飾治迹﹐而可稱大臣之職哉﹖體先隳﹐望先失﹐志先奪﹐求有爲於後﹐斡旋於已亂之餘﹐其將能乎﹖謂盈晉之廷無一人焉﹐非已甚之辭也。夫晉之人士﹐蕩檢踰閒﹐驕淫愞靡﹐而名教毀裂者﹐非一日之故也。魏政之綜核﹐苛求於事功﹐而略於節義﹐天下已不知有名義﹔晉承之以寬弛﹐而廉隅益以蕩然。孔融死而士气灰﹐嵇康死而淸議絕﹐名教爲天下所諱言﹐同流合污而固不以爲恥。其以世事爲心者﹐則毛舉庶務以博忠貞幹理之譽﹐張華﹑傅咸﹑劉毅之類是已。不然﹐則崇尙虛浮﹐逃於得失之外以免害﹐則阮籍﹑王衍﹑樂廣之流是已。兩者交競﹐而立國之大體﹑植身之大節﹐置之若遺﹔國之存亡﹐亦孰與深維而豫防之哉﹖故與賈充偕而不慚﹐與楊駿比而不忌。如是﹐則𨿽得中主﹐難持以永世﹐況惠帝之愚無與匹者乎﹗董養升太學之堂而歡曰「天人之理旣絕﹐大亂將作。」誠哉其言之也﹗〖二〗惠帝之七年﹐索頭猗西略諸夷三十餘國﹐拓拔氏入主中國之始基也。夷狄居塞內﹐乘中國之虛﹐竊爲主於中國﹐而邊遠之地虛﹐於是更有夷狄乘之﹐而爲主於所虛之地。夫夷狄所恃以勝中國者﹐朔漠荒遠之鄕﹐耐饑寒﹑勤畜牧﹑習射獵﹐以與禽獸爭生死﹐故麤獷悍厲足以奪中國膏粱豢養之气。而旣入中國﹐沈迷於膏粱豢養以棄其故﹐則乘其虛以居其地者﹐又且麤獷悍厲而奪之。故劉﹑石﹑慕容﹑姚﹑苻﹑赫連疊相乘而疊相襲﹐猗之裔﹐乃養其銳於西北﹐徐起而收之﹐奄有羣胡之所有﹐而享國以長﹐必然之勢也。契丹人燕﹑云﹐而金人乘之於東﹔金人有河北﹐而蒙古乘之於北﹔知奪人而不知見奪之卽在此矣。嗚呼﹗其養銳也久﹐則其得勢也盛﹔其得勢也盛﹐則其所竊也深。自拓拔氏之興﹐假中國之禮樂文章而冒其族姓﹐隋﹑唐以降﹐胥爲中國之民﹐且進而爲士大夫以自旌其閥閱矣。髙門大姓﹐十五而非五帝三王之支庶﹐婚宦相雜﹐無與辧之矣。漢﹑魏徙戎於塞內﹐空朔漠以延新起之夷﹐相踵相仍﹐如蟹之登陸﹐陵陵藉藉以繼進﹐天地之紀﹐亂而不可復理﹐乾坤其將毀乎﹗謀之不臧﹐莫知其禍之所極﹐將孰尢而可哉﹗〖三〗流民之名﹐自晉李特始。春秋所書戎狄﹐皆非塞外荒遠控弦食內之族也﹐其所據橫亙交午於中國之谿山林谷﹐遷徙無恆﹐後世爲流民﹑爲山寇﹑皆是也。澤﹑潞以東﹐井陘以南﹐夾乎太行﹑王屋﹐赤白狄也﹔夾淮之藪﹐淮夷也﹔商﹑雒﹑淅﹑鄧﹑房﹑均﹐戎蠻陸渾也﹔夔﹑巫﹑施﹑黔﹐濮人也﹔漢﹑川﹑秦﹑鞏﹐姜戎也﹔潛﹑霍﹑英﹑六﹑光﹑黃﹑隨﹑均﹐羣舒也﹔宣﹑歙﹑嚴﹑處﹐島夷也﹔其後以郡縣圍繞﹐羈縻而附之版圖之餘。而人余於地﹐無以居之﹔地余於人﹐因而不治﹔遂以不務耕桑﹑無有定業而爲流民﹐相沿數千年而不息。緬惟禹之奠下土也﹐刊山通道﹐敷其文命﹐聲教訖乎四海﹐盡九州之山椒水曲而胥爲大夏。延及三代﹐納之政教之中﹐而制其貢賦﹐蓋以治之者緩之也。殷﹑周斥之爲戎狄﹐簡其禮﹐薄其貢﹐而侵陵始作。後世附之郡縣版圖之餘﹐略其頃畝﹐蠲其徵役﹐而爲流民﹑爲寇盜﹐乃益猖狂而逞。所以然者﹐非但驕之而使狠也。其屬系於郡縣者﹐率數百里而爲不徵﹑不繇﹑不教﹑不治之鄕。其土廣﹐其壤肥﹐鹵莽以耕﹐滅裂以耘﹐而可以獲。有溪泉而不爲之陂池﹐有澤藪而土曠人稀﹐爲虎兕蛇虺所盤踞。於是乎苟幸丰年之多獲﹐而一遇凶歲﹐則無以自食﹔一有徵調﹐則若責己以不堪﹐而怨咨離散。其鈍者﹐不以行乞爲恥﹐其點者則以蕩佚爲姦。遵義﹑平越建﹐而播州之夷禍平﹔天柱﹑嘉禾﹑新田建﹐而武﹑靖﹑郴﹑桂之寇賊消。然則階﹑文﹑秦﹑徽﹑英﹑六﹑隨﹑黃﹑漢﹑雒﹑淮浦﹑夔﹑鄖之可郡可縣者﹐移人之餘﹐就地之曠﹐分畫其田疇﹐收教其子弟﹐定其情﹐達其志﹐使農有恆產﹐士有恆心﹐國有恆賦﹐勞費於一時﹐而利興於千載﹐六有爲之君相﹐裁成天地以左右民﹐用夏變夷﹐迪民安土﹐非經世之大猷乎﹗而何弗之講﹖明王作﹐名世興﹐其尙此之圖哉﹗〖四〗知事幾﹑察物情者﹐可與謀國乎﹖未可也﹐抑不可以謀身。故張華終死而晉以大亂。華之決策平吳﹐何其明也﹔執政於淫昏之廷﹐而庶務粗舉﹐民猶安之﹐何其審也﹔拒劉卞之說﹐不欲爲陳蕃之爲﹐以冀免於禍﹐抑不可不謂工於全身。然而身卒殞﹑國卒危者﹐何也﹖智有餘而義不足也。華之言曰「權戚滿朝﹐威柄不一。」知此矣﹐而受侍中之位以管機要﹐何爲乎﹖又曰「吾無阿衡之任。」夫旣任不在己矣﹐而與賈氏周旋終始﹐何心乎﹖華嘗爲賈充所忌而置之外﹐如其欲全身而免於罪戾﹐則及此而引去可也。賈模﹐賈氏之黨也﹐知賈氏之亡晉﹐而以憂死﹐華且從容晏處﹐托翰墨記問以自娛﹐固自信其智足以遊羿彀中而恃之以無懼。不淸不濁之閒﹐天下有餘地焉以聽巧者之優遊乎﹖天下有自謀其身處於無餘之地﹐而可與謀國者乎﹖故晉之亡﹐非賈謐能亡之﹐華亡之也。何也﹖君昏後虐﹐讒言髙張﹐寇賊伏莽﹐天下所縣望者﹐惟一華耳。劉卞進扶立太子之說﹐非不知人而妄投﹐亦捨華而更無可與言者。華無能爲矣﹐然後志士灰心而狂夫乘釁。棟折榱崩﹐則瓦解而室傾﹐豈更有望哉﹗且華之居勢﹐非陳蕃比也﹐蕃依竇武以圖社稷﹐武不得宦官之腹心爲之內應﹔華則賈模﹑裴頠以賈氏之姻族爲內援以相輔﹐其成也可八九得。然而不能者﹐華於賈氏廢姑殺其母之日﹐委順其閒﹐則气不可復振﹔气已茶而能有爲者﹐未之有也。蓋華者﹐離義爲智﹐而不知不義者之未有能智者也。是非之外無禍福焉﹐義利之外無昏明焉﹐懷祿不捨﹐浮沈於其閒﹐則更不如小人之傾倒於邪而皆可偸以全身。是以孔光﹑胡廣得以瓦全﹐而華不免﹐若其能敗人之國家則一也。是以君子於其死也不閔之。〖五〗士有詞翰之美﹐而樂以之自見﹐遂以累其生平而喪之﹐陸機其左鑑已。機之身名兩隕﹐瀕死而悔﹐發爲華亭鶴唳之悲﹐惟其陷身於司馬穎﹐不能自拔﹐而勢不容中止也。其受穎之羈紲而不能自拔﹐惟受穎辯理得免之恩而不忍負也。機之爲司馬倫撰禪詔也﹐無可貰其死。人免之於鈇鉞之下﹐肉其白骨﹐而遽料其敗﹐速去之以避未然之禍﹐此亦殆無人理矣。故機之死﹐不死於爲穎將兵之日﹐而死於爲倫撰詔之時。其死已晚矣﹗𨿽然﹐機豈愚悖而甘爲賊鵠乎﹖謝朝華﹐披夕秀﹐以詞翰之美樂見於當世﹐則倫且資其諛頌以爲榮﹐蓋有求免而不得者。其不能堅拒之而仗節以死﹐固也。𨿽然﹐不死則賊﹐不賊則死﹐以瑣瑣之文名﹐迫之於必死必賊之地﹐詞翰之美爲累也若斯﹗「虎豹之文來藉」﹐遂將托於不材之樗﹐而後以終天年乎﹗而抑奚必其然邪﹖君子之有文﹐以言道也﹐以言志也。道者﹐天之道﹔志者﹐己之志也。上以奉天而不違﹐下以盡己而不失﹐則其視文也莫有重焉﹔樂以之自見﹐則輕矣。樂以自見﹐而輕以酬人之求﹐則人不擇而借之以爲美。爲人借而以美乎人﹐是翡翠珠璣以飾婦人也﹔倚門者得借﹐豈徒象服是宜之之子哉﹗嗚呼﹗苟有文焉﹐人思借之矣﹐遑卹其道之所宜與志之所守乎﹖班固之典引﹐幸也﹔揚雄之美新﹐不幸也﹔漢明之欲借固﹐與王莽之欲借揚雄﹐一也。李白永王東巡之歌﹐永王借之也﹐陸遊平原園林之記﹐韓侂冑借之也﹐不幸也﹔蔡邕之於郭有道﹐蘇軾之於司馬溫公﹐幸也﹔然苟借焉﹐幸不幸存乎人﹐而焉能自必哉﹗君子之有文﹐以言道也﹐以言志也﹐以承天盡己而匡天下之邪淫者也。守己嚴﹐待物以正﹐勿以諛人﹑勿以悅人﹑爲天下侮﹐奚足爲累﹐而效不才之樗爲﹖〖六〗有必不可仕之時﹐則保身尙矣。外患已深﹐國危如綫﹐亟得君而事之﹐身非所卹也。權臣擅於下﹐孤主立於上﹐扶弱圖存﹐功𨿽不立﹐而志不可忘﹐苟非因權臣而進﹐身非所卹也﹐皆可仕也。必不可仕而以保身爲尙者﹐其惟無天子之世乎﹗所謂無天子者﹐非人逐失鹿﹑天位未定之謂也。擇主而奉之以已亂﹐而定君臣之分﹐故張良歸髙帝﹐鄧禹追光武﹐允矣。卽不然﹐而爲範增之從項羽﹐郭嘉﹑荀攸之依曹操﹐猶足以自見焉。惟至於晉惠帝之時﹐有天子而無之﹐人欲爲天子而不相下﹐羣不知有天子﹐而若可以無天子者。於斯時也﹐順逆無常理﹐成敗無定勢﹐彊臣林立﹐怙愚以逞﹐逆者逆﹐順者亦逆也﹐敗者敗﹐成者亦敗也。欲因之以事孤危之天子而不能﹐卽欲掖之以爲天子﹐而亦必不得。生人殺人而皆操天子之權。夫然後納身於狂蕩凶狡之中﹐寄命於轉盼不保之地﹐果矣其爲大惑﹐而自貽以死亡也。王戎之免﹐幸也﹔王衍﹑陸機﹑潘嶽之死﹐自賊者也。顧榮﹑張翰﹑戴淵﹑賀循褰裳而急去之﹐非過髙絕人之智也﹐未有無天子而可仕者也。〖七〗晉有天下﹐初並蜀﹑吳﹐二方之民﹐習於割據之餘﹐未有以綏之也﹔而中朝內亂﹐故趙廞﹑李特﹑張昌﹑石冰乘之以興。乃特之子孫竊蜀者數十年﹐而江南早定﹐劉弘之功茂矣哉﹗故以知國有幹城﹐𨿽亂而弗難定也。𨿽然﹐豈獨弘之功哉﹖其地有人﹐而後可以相資而理。李特之亂﹐蜀土風靡而從之﹐盡三巴之士﹐僅一詭僻之範長生而已。吳則賀循﹑華譚﹑周玘﹑顧榮皆潔身退處而爲州郡所倚重﹐民亂而士不與俱﹐則民且苶然而自廢﹐張昌﹑石冰之首不難馘已﹐而陶侃得以行其志於不疑。嗚呼﹗此非晉能得之﹐其所繇來者舊矣。孫氏之不足與言治理也﹐而未嘗立一權謀名法之標準﹐則江介之士民﹐猶且優遊而養其志。諸葛公賢於孫氏遠矣﹐乃尙名法以鉗束其下﹐人皆自困於名法之中﹐而急於事功以爲賢﹐則涵泳從容之意不復存於風俗﹐安所得髙視遠覽以曙於貞邪逆順之大者哉﹗諸葛之張也﹐不如孫氏之弛也。孫氏不知道而道未亡﹐諸葛道其所道而道遂喪。自其隆中養志之日﹐以管﹑樂自比﹐則亦管﹑樂而已矣﹗齊之所以速亂而燕旋敝也。管﹑樂者﹐自其功而言﹔申﹑商者﹐自其學而言也。申﹑商法行而民有賊心﹐君子所以重爲諸葛惜也。〖八〗劉淵𨿽挾桀敖不逞之材﹐然其始志亦豈遽爾哉﹖觀其譏隨﹑陸之無武﹐絳﹑灌之無文﹐則亦自期於隨﹑陸﹑絳﹑灌之中而已矣。其旣歸五部﹐聞司馬穎之敗﹐尙欲爲之擊鮮卑﹑烏桓﹐則猶未必遽背晉而思滅之也。司馬穎延而挑之﹐劉宣等推而嗾之﹐始以流毒天下﹐而覆晉室。乃匈奴自款塞以來﹐蕃育於西河有年矣﹐淵匪茹而逞﹐不再世而子孫宗族及其種類駢死於靳準﹐無孑遺焉﹐則淵毒天下還以自毒﹐淵亦何利有穎之挑﹑宣之嗾﹐以糜爛冒頓以來數十傳之苗裔部落於崇朝也﹖司馬穎一潰其防﹐而河決魚爛﹐滅其宗而赤淵之族﹐亦憯矣哉﹗而推禍原所啟﹐則王浚之結務勿塵先之也。司馬氏自訌於室﹐固未嘗假外援而召之亂也。浚狡有餘而力不足﹐乃始結鮮卑而開千餘年之釁﹔穎懼鮮卑﹐乃晉淵以敵之﹔交相用夷﹐穎不救死﹐而浚伏其誅。流毒天下者﹐殃必及身。及身者﹐殃之券也﹔禍延百世者﹐殃之餘也。石敬瑭之妻子殲於契丹而無遺種﹐豈或爽哉﹗故王浚者﹐千古凶人之魁也﹐而效之者何相踵以自滅也﹗〖九〗死而不得其所者﹐謂之刑戮之民﹐其嵇紹之謂與﹗紹之不可死而死﹐非但道先人之志節以殉讎賊之子孫也。惠帝北徵﹐徵紹詣行在﹐豈惠帝之闇能知紹而任之乎﹖司馬越召之耳。冏也﹑又也﹑穎也﹑顒也﹑越也﹐安忍無親﹐而爲至不仁﹐一也。偶然而假托於正﹐奉土木偶人之孱主以逞﹐君子逆風﹐猶將避其腥焉。紹曰「臣子扈衛乘輿﹐死生以之。」妄言耳。樂爲司馬越之廝役而忘其死也。不知有父者﹐惡知有君。名之可假﹐勢之可依﹐奉要領以從之﹐非刑戮之民而誰邪﹖秦準謂紹曰「卿有佳馬乎﹖」導之以免於刑戮而不悟﹐妄人之妄﹐以自斃而已矣。〖一○〗宋髙宗免於北行﹐而延祀於杭州﹐幸也﹔瑯邪王免於劉﹑石之禍﹐而延祀於建康﹐非幸也。當穎﹑顒﹑騰﹑越交訌之日﹐引身而去﹐歸國以圖存﹐卓矣哉﹗王之歸﹐王導勸之也。導之察幾也審﹐王之從諫也決﹐王與導之相得自此始﹐要其所以能然者有本矣。八王奰爭之日﹐晉室紛紜轇轕﹐人困於其中而無術以自免。乃王未歸國之先﹐一若無所短長浮沈於去就者﹔導以望族薄仕東海﹐而邪正順逆之交﹐一無所表見。嗚呼﹗斯所以不可及也。老子曰「靜爲躁君。」非至論也。乃所謂靜者﹐於天下妄動之日﹐端凝以觀物變﹐潛與經綸﹐而屬意於可發之幾﹐彼躁動者﹐固不知我靜中之動﹐而我自悠然有餘地矣。天地亦廣矣﹐物變有所始﹐必有所終矣。事之可爲者﹐無有禁我以弗爲﹔所難者﹐身處於葛藟卼之中﹐而酒食相縻﹐赤紱相系﹐於是而戈矛相尋不覺矣。靜者日悠然天宇之內﹐用吾才成吾事者無涯焉﹐安能役役與人爭瀠洄於漩澓之中乎﹗澄神定志於須臾﹐而幾自審﹐言之有當者﹐從之自決矣。此王與導之得意忘言而莫逆於心者也。是術也﹐老﹑莊以之處亂世而思濟者也。得則馳騁天下之至剛﹔不得﹐抑可以緣督而不近於刑。瑯邪之全宗社於江東﹐而導昌其家世﹐宜矣。𨿽然﹐此以處爭亂雲擾之日而姑試可也﹔旣安旣定而猶用之﹐則不足以有爲而成徳業。王與導終始以之﹐斯又晉之所以絕望於中原也。孔子思小子之簡﹐而必有以裁之﹐非精研乎動靜之幾﹑與時偕行者﹐不足以與於斯。〖一一〗晉保江東以存中國之統﹐劉弘之力也。弘任陶侃﹑誅張昌﹑平陳敏﹐而江東復爲完土。侃長以其才﹐而弘大以其量﹐惟弘能用侃﹐侃固在弘帡幪之中也。夫弘又豈徒以其量勝哉﹗弘無往而不持以正者也。司馬越之討顒﹐顒假詔使弘攻越﹐弘不爲顒攻越﹐亦不爲越攻顒﹐而但移書以責其罷兵﹐正也﹐顒逆而越亦不順也﹔惡張方之凶悖﹐不得已擇於二者之閒而受越節度﹐亦正也﹔受越節度﹐終不北向以犯闕誅顒﹐亦正也﹔張光者﹐顒之私人﹐討陳敏有功﹐不以顒故而抑之﹐亦正也﹔天下方亂﹐而一之以正﹐行乎其所當行﹐止乎其所當止﹐不爲慷慨任事之容﹐不操偏倚委重之心﹐千載而下﹐如見其嶽立海涵之气象焉。使晉能舉國而任之﹐𨿽亂而可以不亡﹔惜乎其不能獨任﹐而弘亦早世以終也﹗微弘﹐則周玘﹑顧榮﹑賀循無所憚而保其貞﹔微弘﹐則陶侃無所托以盡其才﹔微弘﹐則瑯邪南遷﹐王導亦無資以立國。晉不能用弘﹐而弘能用晉。嗚呼﹐當危亂之世﹐鎭之以靜﹐慮之以密﹐守之以大正﹐而後可以爲社稷之臣。挾才而急於去就者﹐益其亡爾。有土可憑﹐有人可用﹐而褊心詭億以召亂﹐曰﹕吾以行權。權其可與未可與立者道乎﹖〖一二〗惡有天子中毒以死﹐而不能推其行弒之人者哉﹖惠帝之爲司馬越鴆也﹐無疑。越弒君﹐而當時天下不能窮其姦﹐因以傳疑於後世﹐而主名不立。當其時﹐司馬模﹑司馬騰皆惟恐無隙而不足以逞者﹐然而胥中外爲諱之﹐而模與騰不能藉以爲名﹐史臣於百世之後﹐因無所據以正越弒逆之罪﹐何也﹖天下胥幸惠帝之死也。惠帝死﹐而亂猶甚﹐國猶亡﹔惠帝不死﹐則瑯邪𨿽欲存一綫於江東也﹐不可得矣。惠帝﹐必不可爲天子者也﹔武帝護之而不易儲﹐武帝病矣﹔然司馬氏之子孫﹐特不如惠帝之甚耳﹐無而不可以亡天下者﹐則將孰易而可哉﹖惠帝之必亡也﹐使晉有社稷之臣﹐行伊﹑霍之事﹐而庶其定乎﹗司馬越固亦有此心矣﹐然而不能者﹐司馬倫已嘗試焉﹐而爲天下僇﹔司馬穎﹑司馬顒皆將爲之﹐而先伏其辜﹔越而行伊﹑霍之事﹐則顒與穎所不敢爲者而身任其咎﹐以召天下之兵﹐越慮之熟矣。無如此士木之闇主何﹗不得已而聽人之斃之﹐越之情亦苦矣。貴戚之卿﹐有易位之責﹐而越不能﹔養昏汶之主以速卽於亡﹐而抑不可﹔顧懷帝之尙可有爲﹐而非惠帝之死弗能立也。決出於倒行之一計﹐而扳懷帝以立﹐己無私焉﹐故天下且如釋重負而想望圖存之機。故一時人心翕然﹐胥爲隱諱﹐以免越宮官之辟﹔後世亦存爲疑案﹐而不推行鴆之人。夫人苟處不得已之勢而志非逆者﹐則天討不加﹐而淸議不相摘發。弗能事也﹐弗能廢也﹐社稷且岌岌焉﹐爲天下任惡﹐天下所矜而容之者也。懷帝立五年﹐而越無篡心﹐其專殺而畏寇﹐則司馬氏驕昏之習也﹐不足深責也。〖一三〗孟子言保國之道﹐急世臣﹐重巨室﹐蓋惡遊士之徒亂人國也。夫遊士者﹐卽不亂人國﹐而抑不足以系國之重輕﹐民望所不歸也。主其地﹐習其教﹐然後人心翕然而附之。陳敏之亂﹐甘卓反正﹐而告敏軍曰「所以戮力陳公者﹐正以顧丹陽周安丰耳﹐今皆異矣﹐汝等何爲﹖」顧榮羽扇一麾﹐而數萬人潰散。瑯邪王鎭建業﹐榮與紀瞻拜於道左﹐而江東之業遂定。夫此數子者﹐皆孫氏有國以來所培植之世族也﹐率江東而定八王已亂之天下﹐抗五胡窺吞之雄心﹐立國百年而允定﹐孟子之言﹐於斯爲烈矣。嗚呼﹗地皆有人也﹐民皆有望也﹐用人者迫求之驟起喜事之人﹐而略老成物望之士﹐求民之歸也難矣。光武所與興者﹐南陽崛起之流輩﹐而其收河北以爲根本﹐則惟得耿弇﹑寇恂﹑吳漢而大業定。劉焉倚東州兵爲腹心﹐以淩駕蜀人而內亂﹔馴至於先主﹐所與者皆平原初起之爪牙﹐故兩世而不收蜀一士之用﹐其亡也﹐民且去之若遺也。劉弘﹑王導知此﹐而以樹建業百年之基﹐就其地﹐得其人﹐定天下之大略也﹐允矣。

◎懷帝晉武分諸王使典兵﹐晉不競矣。彼皆膏粱紈袴之子也﹐教練不親﹐束伍不禁﹐瓦合而徒炫其軍容﹐足以亂爾﹐而不足以競。又﹑穎﹑顒﹑越之交相殘殺﹐閧然而前﹐穨然而熸﹐未嘗有經旬之戰守﹐而橫屍萬計﹐其以民命爲戲久矣。不足以競而欲相競﹐於是乎不得不借夷狄以爲彊。劉淵之起﹐司馬穎召之也﹔石勒之起﹐苟晞用之也﹔拓拔氏之起﹐劉琨資之也﹔皆不足以競﹐不獲已而藉之以競﹐而晉遂亡。中國之禍﹐遂千餘年而不息。使競在中國而無待於彼﹐不示以弱而絕其相陵之萌﹐則七國之反﹐赤眉﹑黃巾之亂﹐袁﹑曹﹑公孫﹑韓﹑馬之爭﹐中國亦嘗鼎沸矣﹐旣折旣摧而還歸於定﹐亦惡至此哉﹗武帝無百年之算﹐授兵於孺子﹐司馬穎之頑愚﹐延異類以逞﹐不足誅也。若夫劉琨者﹐懷忠憤以志匡中國﹐而亦何爲爾邪﹖琨進索虜﹐將以討劉淵也。拒一夷而進一夷﹐事卒不成﹐徒延拓拔猗盧於陘北﹐不亦傎乎﹗夫琨不能驅市人以敵大寇也﹐誠難﹔然君子之自靖以忠於所事﹐亦爲其所可爲而已矣。智索力窮﹐則歸命朝廷﹐如魏勝﹑辛棄疾斯亦可矣﹐未有急一時而忘無窮之禍者也。蓋琨亦功名之士耳﹐志在功名而不聞君子之道﹐則功不遂﹑名不貞﹐而爲後世僇﹐自貽之矣。前有不慮之君﹐後有不慮之臣﹐相仍以亂天下﹔國速亡﹐夷﹑夏之防永裂。嗚呼﹗將誰咎哉﹗〖二〗司馬越出屯於項﹐非無策也﹔其敗﹐則越非濟險之人﹐外爲苟晞所乘﹐而內任王衍以僨事耳。劉聰﹑石勒繞雒陽而南侵襄﹑鄧﹐使晉君臣兵庶食絕援孤﹐畫雒而困﹐其必蹙以待盡也無疑。重兵屯於外﹐則聰﹑勒進而越擬其後﹐必不敢憑陵而遽通三川。故苟晞內訌﹐越死﹐眾無主﹐王衍不敢任事﹐而後聰始決起以犯王都。越之出屯﹐不是以爲越罪﹐明矣。雒陽之孤危﹐越不能辭其責﹔其失也﹐在秉國之日﹐不能推誠任賢﹑輯和東南﹑以互相夾輔﹐一出而無有可倚者。山簡縱酒自恣而忘君父﹐苟晞挾私爭權而內相攻奪﹐張駿所遣北宮純之一旅﹐且屢戰而疲矣﹔懷帝又惡越﹐必欲滅越而不卹﹐自齕之﹐還以自斃﹔越之處勢如此﹐亦安得不鬱鬱以死而以潰哉﹗夫越非無心者﹐而特昧於從違耳。一秉政而惟王衍﹑庾敳﹑謝鯤﹑郭象﹑胡毋輔之虛浮之徒進﹐以是爲可靖兵戎之气乎﹖一旦而欲建非常之功﹐跳出孤危﹐反兵內援﹐必不可得者。然其曰「臣出﹐幸而破賊﹐國威可振﹐猶愈於坐待困窮。」亦何遽非死地求生之長算哉﹖向令劉弘不死﹐使任山簡之任﹐劉琨不北掣於王浚﹐張軌不遠絕於涼州﹐東連瑯邪﹐視聰﹑勒所向而自外擊之﹐晉且可以不亡。其不能者﹐越非其人﹐非策之不善也。若夫越之不奉懷帝以出而置之危地﹐則罪也。玄宗往蜀﹐太子在靈武﹐而安﹑史不能安於長安。誠使懷帝親將以禦狄於外﹐苟晞𨿽驕﹐山簡𨿽慢﹐自不敢亢鈇鉞而坐視。瑯邪輸江東之粟﹐飽士馬以急攻﹐聰﹑勒其能入據空城以受四方之敵乎﹖越出而帝畱﹐惴惴以居﹐藉藉以斃﹐越之罪大矣。𨿽然﹐或亦國君死社稷之說誤之也。若君臣同死孤城﹐而置天下於膜外﹐𨿽獵衛主之名﹐亦將焉用此哉﹖〖三〗民愚無知﹐席安飽以爲勢﹐陵蔑孤弱﹐士大夫弗能止焉﹐與之俱流而斁其仁恕之心﹐忘出反之報﹐自貽死亡以爲國病﹐禍發不可禦矣。夷狄非我族類者也﹐蝥賊我而捕誅之﹐則多殺而不傷吾仁﹔如其困窮而依我﹐遠之防之﹐猶必矜而全其生﹔非可乘約肆淫﹑役之殘之﹑而規爲利也。漢縱兵吏殘蹂西羌﹐而羌禍不解﹐夷狄且然﹐況中國之流民乎﹖夫其闌入吾士﹐不耕而食﹐以病吾民﹐褊人視之﹐其忿忮也必深。上無能養也﹐無能安也﹔棄墳墓﹐離親戚﹐仰面於人以求免於凍餒﹐又豈其情之得已哉﹖役則役焉矣﹐敺則敺焉矣﹐不敵我十姓百家之相爲朋比矣。愚民於是而以侮之爲得計﹐士大夫於是而以制之爲得勢﹐有司於是以箝束驅除之爲保我士民之功。一王之天下無分士﹐天地之生非異類﹐而摧殘之若仇讎﹐傷和气﹐乖人理﹐激怨怒﹐則害於而家﹑凶於而國﹐皆自取之焉耳。西晉之末﹐蜀已覆於前矣。劉弘薨﹐山簡闇﹐荊湘之士民虐苦流民﹔而若馮素者﹐且持保固鄕裏之邪說﹐惑狂愚殘忍之荀眺﹐欲盡誅之﹔四五萬家一時俱起﹐杜弢挾之以作亂﹐天道之必然﹐人情之必致也。鳴呼﹗眺欲盡誅之﹐獨非人乎﹐事卽成而何忍﹖況其祗以自賊也﹗迨其已反﹐則又或咎之曰﹕殺之之不速也。不仁者不可與言﹐有如是夫﹗〖四〗劉聰陷雒陽﹐執懷帝﹐百官無一死者。嗚呼﹗若此之流而可責以仗節死義之道乎﹖雒陽之困危也﹐周馥請幸壽春而不聽﹐苟晞請幸倉垣而不果﹐迨其後欲出而不能﹐悲哉﹗帝將遷而公卿止之﹐爲之辭曰﹕效死以守社稷也。乃若其情﹐則有二焉﹕弗能固守﹐而依於所遷﹐則遷壽春而周馥爲公輔矣﹐遷倉垣則苟晞爲公輔矣﹐從遷之臣﹐弗能據尊榮也﹐此一情也。久宦於雒﹐而治室廬﹑置田園﹑具器服﹑聯姻戚﹐將欲往而徘徊四顧﹐弗能捐割﹐此又情也。故盤庚曰「無總於貨寶﹐生生自庸。」總其心於田廬器服之中﹐仰不知有君﹐俯不知有軀命﹐故曰若此之流﹐惡可責以仗節死義乎﹖十金之產﹐卒逢寇亂﹐不忍捐其雞豚罋缶﹐而肝腦塗地﹐妻子爲俘﹐汴京士庶擁李綱以讙呼者﹐此情而已矣。玄宗將奔蜀﹐楊國忠列炬請焚府庫﹐帝曰「畱此以與賊﹐勿使掠奪百姓。」其輕視貨貝之情﹐度越尋常遠矣。是以唐終不亡也。〖五〗劉琨送石勒之母以招勒﹐而勒不服﹔髙齊送宇文護之母﹐而護旋攻之﹔不拘以爲質﹐而欲以仁義動狡悍之寇﹐不已愚乎﹗曰﹕此未足以誚琨也。執人之父母﹐脇之以降﹐不降﹐則殺之以快意﹐此夷狄盜賊之行﹐有心者其忍效之乎﹖送之歸﹐𨿽不足以懷之﹐而彼亦無辭以決於致死。曹嵩死而徐州屠﹐陶謙愚矣。琨非愚也﹐琨所以不能制勒者﹐懷﹑湣弱﹐瑯邪孤﹐王浚撓之﹐其勢不振﹔琨𨿽忼慨﹐而舊爲賈謐﹑司馬越所污染﹐威望不足以動人﹔抑且沈毅不如劉弘﹐精敏不如陶侃﹐勒是以睥睨之﹐知非已敵﹐而孰其聽之﹖使琨而能如郭子儀也﹐則香火之誓﹐動回紇而有餘。回紇豈果畏鬼神﹑卹信義哉﹖有以制之﹐而又持名義以臨之﹐蔑不勝焉。仁義有素﹐而聲靈無拂﹐則此一舉也﹐足以折勒之狡而制其死命﹐故曰「仁者無敵。」琨未全乎仁也﹐非仁過而愚也。若拘人之父母以脇其子﹐非人之所爲也﹐固琨之所不忍而不屑者也。〖六〗王導秉江東之政﹐陳頵勸其攺西晉之制﹐明賞信罰﹐綜名責實﹐以舉大義﹐論者韙之﹐而惜導之不從。然使導亟從頵言﹐大反前軌﹐任名法以懲創久弛之人心﹐江東之存亡未可知也。語曰「琴瑟之不調﹐必攺而更張之。」非知治之言也。絃之不調﹐因其故而爲節其緩急耳﹐非責之絃而亟易其故也。不調之絃﹐失之緩矣﹐病其緩而急張之﹐大絃急﹐小絃絕﹐而況可調乎﹖晉代吏民之相尙以虛浮而樂於弛也久矣﹐一旦操之已蹙﹐下將何以堪之﹖且當其時﹐所可資以其理者﹐周顗﹑庾亮﹑顧榮﹑賀循之流﹐皆雒中舊用之士﹐習於通脫玄虛之風﹐未嘗慣習羈絡者﹔驟使奔走於章程﹐不能祗承﹐而固皆引去。於是虔矯束溼之人﹐拔自寒流以各逞其競躁﹐吏不習﹐民不安﹐士心瓦解﹐亂生於內而不可遏矣。夫卞壺﹑陶侃﹐固端嚴劼毖之士也﹐導固引壺於朝端﹐任侃於方嶽矣﹐潛移默化﹐豈在一旦一夕哉﹖宋嘗病其紀綱之寬﹑政事之窳矣﹐王安石迫於攺更而人心始怨﹔元祐﹑紹聖﹑建中靖國屢懲屢攺﹐而宋乃亡。鍛鐵者﹐急於反則折。褊人憾前圖之不令﹐矯枉而又之於枉﹐不可以治無事之天下﹐而況國步方蹙﹑人心未固之時乎﹖且不但此也﹐漢末尙聲譽﹐而曹操矯之以嚴﹔魏氏急名實﹐而司馬矯之以寬﹔彼皆樂翹前人之過﹐形君人之非﹐以快人心而使樂附於已。當導之世﹐王惇嘗用此術矣﹔其後桓溫又用此術矣﹔所以進趨利徼功之人而與爲逆也。導惟無此不軌之志﹐故卽因爲革﹐從容調禦而不自暴其能﹐夫導豈無頵之心哉﹖桓彜品藻之曰管夷吾﹐則其不襲王衍諸人之蕩泆以靡天下﹐可知也。又惡知其不服膺陳頵之諫而特不露其鋒鋩爾。有當世之略者﹐好惡不激﹐張弛不迫﹔褊人不知﹐求快一時﹐而怪其弗能爲也﹐愚者何足與深言邪﹗〖七〗王彌勸劉曜都雒﹐曜不從﹐彌以是輕曜而背之。彌﹐盜魁之智耳﹐惡足以測狡夷之長算哉﹖石勒視劉曜而尢狡﹐張賓之慧﹐非彌所能測也。勒在葛陂﹐孔萇請夜攻壽春﹐據之以困江東﹐勒笑之﹐而從張賓北歸據鄴。勒橫行天下﹐豈惴惴於紀瞻者﹐然而知瞻可勝﹐而江﹑淮之終不可據以爲安﹐勒之智也。江﹑淮之春有霖雨﹐常也﹔紀瞻與相持﹐不以雨爲困而勒困﹐於此可以知地气﹑可以知天情矣。三代以上﹐淑气聚於北﹐而南爲蠻夷。漢髙帝起於丰﹑沛﹐因楚以定天下﹐而天气移於南。郡縣封建易於人﹐而南北移於天﹐天人合符之幾也。天气南徙﹐而匈奴始彊﹐漸與幽﹑並﹑冀﹑雍之地气相得。故三代以上﹐華﹑夷之分在燕山﹐三代以後在大河﹐非其地而闌入之﹐地之所不宜﹐天之所不佑﹐人之所不服也。是故拓拔氏遷於雒﹐而六鎭據其穴以殘之﹐延及於齊﹑周﹐而元氏之族赤。守緒遷於蔡﹐而完顏氏之族殲。耶律亡﹐而其支庶猶全於漠北。蒙古亡﹐而其苗裔種姓君長塞外者且數百年。捨其地之所可安﹐以犯天紀﹐則未有能延者。枳橘貉鵒之性﹐黠者自諭之﹐昧者弗知也。王彌﹑孔萇之所以愚而徒資曜﹑勒之笑也。夫江﹑淮以南﹐米粟魚鹽金錫卉木蔬果絲枲之資﹐彼豈不知其利﹔而欲存餘地以自全其類也﹐則去之若驚。然則天固珍惜此土以延衣冠禮樂之慧命﹐明矣。天固惜之﹐夷且知之﹐而人弗能自保也﹐悲夫﹗中華之敗類﹐罪通於天矣。𨿽然﹐夷而有曜﹑勒之識也﹐則自知此非其土﹐而勿固貪之爲利以自殄其世也。〖八〗劉聰之臣有劉殷者﹐論史者或稱以爲賢。殷飾女以進於聰而固其寵﹐不足比數於人類者也。故其言曰「事君當幾諫﹐凡人尙不可面斥其過﹐況萬乘乎﹖」論者以爲賢﹐則且爲諂佞者排摘忠直之口實﹐殷𨿽不足比數於人類﹐而不可以不辧。事父母而幾諫者﹐旣以不忍傷恩爲重矣﹔且子日侍父母之側﹐諫𨿽不切﹐而娓娓以繼進﹐父母𨿽愎﹐亦無如其旦夕不相捨者何﹐而終必從之﹔非君之進見有時﹐言不伸而君且置之者也。父母之過﹐無安危存亡決於俄頃之大機﹐旦過而夕攺﹐無過矣。君操宗社生民之大命﹐言出而天下震驚﹐行出而臣工披靡﹐一失而貽九州億萬姓百年死亡之禍﹐待之宛轉徐圖﹐𨿽他日聽之而悔無及矣。父母之過﹐卽有導諛之者﹐淫朋而已矣﹐奴妾而已矣﹐其勢不張﹐其徒不盛﹐其飾非簧惑之智﹐不能淩我而出其上﹔微言而告父母以所未覺﹐彼未能結黨彊辯以折我。君而不善﹐則聚天下之僻而辯﹑巧而悍者﹐稱天人﹑假理勢以抗我﹔而孤忠固憂其不勝﹐微言如吶﹐奪之者喧豗﹐而气且爲奪矣。凡此數者﹐諫父母易﹐而諫君難。處其難﹐而柔顏抑气﹑操瓦全之心﹐以若吐若茹﹑而伺君之顏色﹐此懷祿固寵之便計﹐其爲小人之道也無疑。況乎君臣義合﹐非有不可離之去就哉﹗劉聰凶暴嗜殺﹐殷以是爲保其富貴之計則得矣。以獻女媚夷之禽心﹐而姑取譽於天下﹐其術巧矣。本不足與深論﹐而邪說一倡﹐若蘇軾諫臣論之類﹐師其說以爲詭遇之術﹐君臣之義廢﹐忠佞之防裂矣。

◎湣帝〖一〗湣帝之西入長安﹐必亡之勢也。劉聰𨿽去雒陽﹐石勒𨿽去江﹑淮﹐而聰在平陽﹐勒在鄴﹐雒陽已毀﹐襄﹑鄧已殘﹐勒一踰河而卽至雒﹐聰一踰河而卽犯關中﹔長安孤縣於一隅。亙南北而中絕﹐二虜夾之﹐旋發而旋至。張軌遠在河西﹐孤軍無輔﹔李特又割據巴﹑蜀﹐而西南之臂斷﹔天下所僅全者江東耳﹐而汝﹑雒荒殘﹐則聲勢不足以相及﹔賈疋﹑索綝﹑麯允崛起乍合之旅﹐不足以系九鼎明矣。周顗等之中道而遁﹐非葸怯而背義也﹐知其亡在旦夕﹐而江東之猶可爲後圖也。長安﹑自漢以來﹐蕪曠而不可爲奧區久矣。聰﹑勒之不急犯而據之也﹐以其地之不足恃也。名之爲天子之都﹐而後劉聰欲固獲之矣。帝不入關﹐長安未卽亡也。當其時﹐石勒已捨淮﹑襄而北矣﹐雒陽𨿽生蔓艸﹐而陳﹑汝﹑蔡﹑鄧猶憑楚塞以爲固﹐東則連壽﹑泗而與江東通其津梁﹐西則連關﹑陜而與雍﹑涼﹑系其絡脈﹐此率然之勢﹐首尾交應之形也。使湣帝不捨中州﹐而權定都於陳﹑許﹑宛﹑汝之閒﹐二虜之不敢卽犯輦轂明矣。疋﹑綝懷土而挾之以西﹐人無能與爭﹐而但思逋散﹐則不亡何待焉﹖故嗣興於喪亂之餘者﹐非果英武之姿﹐不可亟處危地以徼幸﹐非怯也﹐所系者重﹐一危而天下遂傾也。夫夷狄亦何嘗不畏中國哉﹖人所胥戴之共主﹐一再爲其所獲﹐而後知中夏之無人﹐不足憚也。苻堅自將以趨淝水﹐髙緯親行以救晉陽﹐皆以自速其亡﹐況素不知兵﹑徒以名義推奉之湣帝乎﹖智者知此而已﹔而愚以躁者﹐乃挾天子爲孤注﹐而誚人畏沮﹐不量力﹐不度勢﹐徒敗人國家﹐豈有救哉﹗然則肅宗擁朔方一隅之地﹐與天下相隔絕﹐何爲而成收復之功邪﹖曰﹕祿山悍而愚﹐已據長安﹐意得而無遠志﹐輕去幽﹑燕而喪其根本﹐是朝露將晞者也﹐故一隅攻之而已足。聰與勒各據狡兔之窟以相淩壓﹐方興而未戢﹐豈孤立之勢所可敵哉﹖勢因乎時﹐理因乎勢﹐智者知此﹐非可一槪以言成敗也。〖二〗職官賤而士去其廷﹐封賞濫而兵逃其汛﹐天子之權輕﹐物無與勸﹐而忠貞幹理者羞與匪人爲伍﹐其情中渙﹐此成敗之樞機﹐持之不謹﹐則瓦解而莫能止。陳頵諫瑯邪以金紫飾士卒﹐符策委僕隸﹐非所以正綱紀。其言得矣。𨿽然﹐天下方亂﹐人心愈競﹐死亡相枕﹐益不厭其榮寵之情﹐天子蒙塵﹐夷盜充斥﹐乃躁人得志以求名位之時也。重抑之﹐力裁之﹐項羽刓印﹐而韓信﹑陳平閒行亟去﹔張元﹑吳昊斥於韓﹑範﹐而導西夏以倡狂﹔卽才不如韓﹑陳﹐狡不加張﹑吳﹐乃以效於我而不足﹐以附夷狄盜賊而有餘﹔守頵之說﹐抑無以斂躁動之人心而使順於己。然則術其窮乎﹖曰﹕此非立法於寬嚴之兩塗所可定也。天子者﹐化之原也﹔大臣者﹐物之所效也。天子大臣急於功﹐則人以功爲尙矣﹔急於位﹐則人以位爲榮矣。儉者﹐先自儉也﹐讓者﹐先自讓也﹐非可繩人而卑約之者也。其爲崛起而圖王﹐則緩稱王﹑緩稱帝﹐而眾志不爭。其爲承亂以興復﹐則緩於監國﹑緩於繼統﹐而人心不競。漢髙之戰成臯也﹐項羽一日未平﹐則一日猶與韓﹑彭﹑張﹑吳齒﹐故韓信請王﹐終奪之而不敢怨。光武聽耿弇而早自立﹐故赤眉已降﹐而天下之亂方興。帷幕翼戴之臣﹐驟起而膺三公之位﹐其下愈貴﹐己愈踞其上而益尊﹐其上益尊﹐其下愈扳援而上以競貴﹔更始之廷﹐人銜王爵﹐則關內侯﹑騎都尉之充盈﹐不可禁也。嗚呼﹗得而成﹐失而敗﹐成而生﹐敗而死﹐宗族縣於刀俎﹐烏鳶睨其肉骨﹐奮志以與天爭成敗﹐與人爭生死﹐此志皎然與天下見之﹐則必有塵視軒冕﹑銖視金玉之心﹐而後可鼓舞天下於功名之路。諸葛公曰「惟淡泊可以明志。」君與大臣之志明﹐則天下臣民之志定﹐豈恃綜核裁抑以立綱紀哉﹗倚於寬﹐倚於嚴﹐其失均﹐其敗均矣。〖三〗湣帝詔瑯邪王睿爲左丞相﹐南陽王保爲右丞相﹐分督陜東西諸軍﹐令保帥西兵詣長安﹐睿發江東造雒陽﹐此危急存亡相須以濟之時也。瑯邪方定江東﹐不從北伐﹐視君父之危若罔聞﹐姑置之而自保其境﹐信有罪矣。𨿽然﹐以純忠盛徳之事責瑯邪﹐而瑯邪無辭﹔若其不能﹐則湣帝此詔﹐戲而已矣。帝之於二王也﹐名不足以相統﹐義不足以相長﹐道不足以相君。其爲皇太子﹐非天下之必歸心﹐而賈疋等之所奉也﹔其爲天子也﹐非諸王之所共戴﹐麯允﹑索綝之所扳也。瑯邪承八王之後﹐幸不爲倫﹑穎﹑顒﹑越之爭﹐繇王導諸人有觀時自靖之智﹐而瑯邪之度量弘遠也。曾是一紙之詔﹐丞相分陜之虛名﹐遂足以鼓舞而折箠使之者哉﹖名爲湣帝之詔﹐實則索綝﹑麯允之令而已。以瑯邪爲君﹐以王導諸人爲輔﹐而恬然惟綝與允之令以奔走恐後乎﹗綝與允有效忠之心﹐而不知道也。度徳﹑量力﹑相時者﹐道也。使二子擁湣帝於長安﹐而不捨秦王之號﹐與二王齒﹐且虛大位以俟有功而論定﹔則猶可弗使孤危以免帝於俘虜﹐二子亦自救其死以立勛名。而二子方施施然貪佐命之功而不自度也﹐是以其亡無與救也。元帝聞長安之破﹐司馬氏已無餘矣﹐南陽王僻處而日就於危﹐不足賴也﹐然後徐卽王位以嗣大統。讀劉琨勸進之表﹐上下哀吁﹐求君之心切矣﹐然周嵩猶勸其勿亟急。得人心者﹐徐俟天命﹐非淺人所可與知也。〖四〗好諛者﹐大惡在躬而猶以爲善﹐大辱加身而猶以爲榮﹐大禍臨前而猶以爲福﹔君子以之喪徳﹐小人以之速亡﹐可不戒哉﹗石勒之橫行天下﹐殺王彌如圈豚﹐背劉聰如反掌﹐天下聞其名﹐猶爲心惕﹔而一爲卑謅之辭以媚王浚﹐浚遂信之而不疑。唐髙祖之起晉陽﹐疾下西京﹐坐收汾﹑晉而安輯之﹐豈爲人下者﹐一爲屈巽之辭以誘李密﹐密遂信之而不疑。浚死於勒﹐密禽於唐﹐在指顧之閒﹐不知避也。浚之凶悖﹐迷此也宜矣。密起兵敗竄﹐艱難辛苦已備嘗矣﹐而一聞諛言﹐如狂醉而不覺。天下之足以喪徳亡身者﹐耽酒嗜色不與焉﹐而好諛爲最。元祐諸君子﹐且爲蔡京所惑﹐勿僅以責之驕悖點姦之浚與密也。〖五〗建大業者必有所與俱起之人﹐未可忘也﹔乃厚信而專任之﹐則亂自此起。元帝之得延祚於江東﹐王氏贊之也﹐而卒致王惇之禍﹐則使王惇都督江﹑湘軍事﹐其禍源矣。王氏𨿽有翼戴之功﹐而北拒石勒於壽春者﹐紀瞻以江東之眾捍之於淮右﹐相從渡江之人﹐未有尺寸之效也。若夫輯寧江﹑湘﹐奠上流以固建業者﹐則劉弘矣﹔弘之所任以有功﹐則陶侃矣﹔平陳敏﹐除杜弢﹐皆侃也﹐侃功甫奏﹐而急遣王惇奪其權而踞其上﹐左遷侃於廣州﹐以快惇之志﹐使侃欲效忠京邑﹐而惇已扼其吭而不得前﹐何其悖也﹗侃之得成功於荊﹑湘者﹐劉弘推誠不疑﹐有以大服其心爾。至是而侃不可保矣。迨其後有登天之夢﹐而蘇峻之亂﹐躊躕不進﹐固將曰專任侃而侃且爲惇﹐而不知其不然也。惇殺其兄而不卹﹐侃則輸忱劉弘而不貳﹐其貞邪亦旣較然矣。侃之不得爲純忠﹐帝啟之﹐惇又首亂以倡之﹐而侃終不忍爲惇之爲﹔疑之制之﹐王氏之私﹐豈晉之利哉﹗俱起之臣﹐𨿽無大權﹐而固相親暱﹔新附者﹐𨿽權藉盛﹐而要領非其所操﹐腹心非其所測。故蕭﹑曹與髙帝俱興﹐而參帷幄﹑定危疑﹐則授之張良﹑陳平﹔握重兵﹑鎭重地﹐則授之韓信﹑彭越﹔新附者喜於見信﹐而俱起者安焉。韓信曰「陛下善於將將。」此之謂也。元帝懷翼戴之恩﹐疑才臣而疏遠之﹐幸王導之猶有忌﹐而惇之凶頑不足以餌人心使歸己﹐不然﹐司馬氏其能與王氏分天下乎﹖有陶侃而不知任﹐帝之不足有爲﹐內亂作而外侮終不能禦也﹐不亦宜乎﹗〖六〗受諫之難也﹐非徒受之之難﹐而致人使諫之尢難也。位尊矣﹐人將附之而恐逆之﹐然附尊位者﹐非知諫者也﹔權重矣﹐人將畏之而早已惴之﹐然畏重權者﹐非能諫者也﹔位尊而能屈以待下﹐權重而能遜以容人﹐可以致諫矣﹐而固未可也。所尢患者﹐才智有餘﹐而勤於幹理﹐於是乎懷忠欲抒者﹐夙夜有欲諫之心﹐而當前以沮﹐遂以杜天下之忠直﹐而日但見人之不我若﹐則危亡且至而不知。夫人之有才﹐或與吾等﹐而有所長則有所短矣。且人之有才﹐而或出吾下﹐見吾之長﹐則自有長馬而疑其短矣。夫言之得﹐計之善﹐固有其理顯著﹐人各與知﹐而才智有餘者﹐或顧不察者矣。且有才不逮﹐智不若﹐偶然一得而允合於善者矣。抑有謀之協﹐慮之深﹐而辭不足以達意者矣。尢有彼亦一善﹐此亦一善﹐在我者揮斥而見長﹐在彼者遲回而見絀者矣。然而君子所樂聞者﹐非必待賢智多聞之能爲我師者也﹔正此才智出己之下﹐而專思一理﹑順人情而得事之中者也。彼且聞我之恢恢有餘﹐獻其所長﹐而恐摘以所短﹐則悃愊自好之士﹐不欲受迂闊淺鄙之譏﹐以資我之笑玩﹐而抑慮我之蒐幽摘微﹐以窮己於所未逮﹐則夙夜之懷忠﹐必不能勝當前之恧縮。我卽受之﹐而彼猶欿焉恐其不當。此教人使諫之難﹐君子之所慮﹐而隱惡揚善﹑樂取於人之所以聖與﹗隗瑾之告張寔曰「明公爲政﹐事無巨細﹐皆自決之﹐羣下受成而已﹔宜少損聰明以延訪﹐則嘉言自至﹐何必賞也﹖」允矣其知道之言乎﹗卷十三東晉元帝自此至陳﹐凡僭僞諸國事俱附六代編年下論之。〖一〗扶危定傾﹐以得人心爲本務。國破君亡﹐天下喁喁然願得主而事之﹐人心爲易得矣﹐而未易也﹔非但其慰安之者非其道也﹐天下方喁喁然而願得主﹐抑必天下之固喁喁矣﹔如其遽自信曰天下固喁喁然願得我而爲主﹐則天下之情解矣。非其情之所迫求而後應者﹐則賢者且不能伸其忠孝之願﹔下此者﹐擁戴之勛名不歸焉。於是乎解散躊躕曰﹕彼且自立乎其位﹐而責我之效功以相保。則𨿽名分正﹑威望立﹐而天下之奔走也不迫。乃始下獎勸聯絡之詔以縻天下之歸己﹐而天下不應。我以獎勸聯絡之情辭縻天下﹐而天下惡得不驕﹖故當國破君亡之餘﹐不待天下之迫而迫自立者﹐非外逼以亡﹐則內爭以叛。此豈挾機僞讓之足以動天下哉﹖無宗國之痛而乘亂以興﹐則欲爲謙讓也不能﹔其情疑﹐其气囂﹐則其事躁而不以禮﹐必矣。湣帝之立﹐賈疋等扳之以立而遂自立﹐則瑯邪之在江東﹐南陽之在秦﹑隴﹐𨿽不與爭﹐而坐視其亡而不救。匪直二王也﹐劉琨﹑慕容廆之在北﹐張寔之在西﹐陶侃之在南﹐皆坐視其亡而不卹。長安破﹐湣帝俘﹐司馬子孫幾於盡矣﹐瑯邪擁眾而居江左﹐削平內寇﹐安靖東土﹐未有捨瑯邪而可別爲君者。然而聞長安之變﹐官屬上尊號而不許﹐固請而不從﹐流涕而權卽晉王之位。已而劉琨屢表陳痛哭之辭﹐慕容廆﹑段匹磾且合辭以勸進﹐豫州苟組﹑冀州邵續﹑靑州曹嶷﹑寧州王遜﹐合南北以協請﹐江東人望紀瞻之流皆惇迫焉﹐然後踐阼而攺元﹐於是而元帝之位定矣。無求於天下﹐而天下求之﹐則人不容有異志而允安。東晉之基﹐成乎一年之需待﹐此人情天理之極致。其讓也﹐卽國之所以立也。然且有未及待者﹐張寔也。寔之戴晉也堅﹐而擇主也審﹐南陽王保無待而立﹐寔捨之而屬望乎江東﹐寔表至﹐帝已先立﹐而寔之志反爲之貳﹐稱建興年號﹐而不舉太興之正朔﹐寔豈不願得君而事之哉﹖亦惡其不待己求而迫自君也。卽此而人心向背之幾可知矣。爲人臣子﹐抑奉君親之痛而有浮慕弋獲之心﹐天下測其隱而鄙之﹐是天理之在秉彜者﹐不容纖芥之差乎﹗彼且不自知﹐而合離之情理自迥別也。因是而推戴無功者生其忮忌﹐翼贊有力者挾以驕陵﹐皆末流之必然矣。遠人擅命以自尊﹐權姦懷逆而思逞﹐國欲存也﹐其可得乎﹗〖二〗元帝之立也﹐王氏逼王室而與亢尊﹐非但王惇之凶悍也﹐王導之志亦僭矣。帝乃樹刁協﹑劉隗於左右﹐以分其權而自固。然而卒以取禍者﹐非帝之不宜樹人以自輔﹐隗﹑協之不宜離黨以翼主也﹔其所以尊主而抑彊宗者﹐非其道也。承傾危以立國﹐倚眾志以圖存﹐則爲勢已孤。或外有挾尊親之宗藩﹐或內有挾功名之將相﹐日陵日夷﹐而伏篡弒之機﹐此正君子獨立以靖宗社之時﹐而糜軀非其所卹。然君之所急與吾之所以事君者在是﹐則專心致志以彌縫之而恐不逮。卽有刑賞之失﹐政教之弛﹐風俗之敝﹐且置之以待主權旣尊﹑國紀旣立之後﹐而必不可迫爲張弛﹐攺易前政﹐以解臣民之心﹐使權姦得挾以爲辭﹐而誘天下以歸己。協與隗來足以知此﹐气矜而已矣。恃其剛決之才﹐標名義以爲名﹐而鉗束天下﹐一言之非﹐一事之失﹐張皇而摘之﹐於是乎盈廷之怨起﹐而王氏之黨益堅。非臣民之叛上而卽彼也﹐乍拂其情者激之也。孟子曰「不得罪於巨室。」非謂惟巨室之是聽也﹐不得罪於臣民﹐巨室弗能加之罪也。沈靜以收人心﹐而起衰救敝之人作﹐且從容以俟人心之定﹐則權臣自戢﹐而外侮以消。況名法綜核爲物情所駭者﹐其可迫求之以拂眾怒也乎﹗方正學未之逮也﹐隗與協又何足以及此﹗〖三〗宗國淪亡﹐孤臣遠處﹐而求自靖之道﹐豈有他哉﹖直致之而已矣。可爲者爲之﹐爲之而成﹐天成之也﹔爲之而敗﹐吾之志初不避敗也。如行鳥道者﹐前無所畏﹐後無所卻﹐傍無可迆﹐惟遵路以往而已爾。旁睨焉而欲假一徑以行吾志﹐甚則禍及天下﹐不甚則喪其身﹐爲無名之死而已。劉琨之托於段匹磾是也。非我類者﹐心不可得而知﹐迹不可得而尋﹐頃刻之變不可得而測﹐與處一日﹐而萬端之詭詐伏於談笑﹐而孰其知之﹖琨乃以孤立之身﹐遊於豺狼之窟﹐欲志之伸也﹐必不可得﹔卽欲以頸血濺劉聰﹑石勒﹐報晉之宗社也﹐抑必不能﹔是以君子深惜其愚也。以琨之忠﹐身死族夷﹐抱志長埋於荒遠﹐且如此矣﹔下此者﹐陷於逆而爲天下僇﹐亦終以不保其血胤。功則無功也﹐死則必死也﹐何樂乎其爲此也﹗故曰直致之而已矣。〖四〗忌裨將之有功﹐惡人之獎之﹐恐爲人用﹐背己以去﹐且將軋己而上之﹐此武人之恆態也。陳川之將李頭﹐力戰有功﹐祖逖厚遇之﹐頭感逖﹐願爲之屬﹐川疑忌而殺頭以降石勒﹐於是而汴﹑之閒大亂而不能定。嗚呼﹗此將將者之所以難也。知武人之情﹐而不逆其所忌者﹐則知權矣。非但畏彼之怨怒而曲徇之也﹐道固存焉﹐權卽正也。三軍之士﹐智者﹑勇者﹐勤敏而效死者多矣。智勇以效死而踰於主帥者有矣﹔而旣已隸於人而受命﹐則綱紀存焉。綱紀者﹐人君之以統天下﹐元戎之以統羣帥﹐羣帥之以統偏裨者也。夫旣已使之統﹐而又以不測之恩威﹑惟一時之功罪以行賞罰﹐則𨿽得其宜﹐而綱紀先亂。綱紀亂﹐則將帥無以統偏裨﹐元戎無以統將帥﹔失其因仍絡貫之條理﹐而天子且無以統元戎。故韓信下燕﹑趙﹐平三齊﹐豈一手一足之烈哉﹗其智勇效死以成信之功者多矣。然而漢髙知信而止﹐以李左車之賢智﹐信方北面受教﹐而髙帝未嘗拔之以受一邑之封。信曰「陛下不能將兵﹐而善將將。」此之謂與﹗旣已爲其偏裨﹐則名義存焉﹔其智勇效死而或爲主將之所抑﹐因之以徐懲其主將可也﹐非能率吾意而亟行之也。好惡𨿽當﹐而有所不可任﹔刑賞𨿽公﹐而不敢輕﹔鳩合數十萬人而爲之長﹐一一察其能否以用其恩威﹐力窮而爭以起。逖之使頭願爲之用以背陳川者﹐任情以行好惡﹐自謂至公﹐而不知綱紀爲維系人心之樞紐也。夫逖慷慨英多﹐而未達大體﹐卽不隕折﹐吾不敢信其匡復之功可成。稱周公者﹐曰「訢訢休休﹐見善不喜﹐見惡不怒」。英君哲相﹐規模弘遠﹐豈易及哉﹗〖五〗忠臣志士善保其忠貞者﹐尢不可以無識﹔苟無其識﹐則易動而不謀其終。謂荀彧之黨曹操以篡漢者﹐已甚之辭也。不揣其終﹐而相沿以往﹐變故日深﹐而弗能自拔﹐彧以是死﹐而不能避不韙之名﹐急於行志而識不遠也。當漢帝困於羣凶之日﹐惟曹操能迎而安之﹐悠悠天下﹐捨操其何適焉﹖操之不可終任﹐人具知之﹐而轉念之圖﹐惟昏於初念﹔其爲智也﹐不能決兩端於俄頃﹐迎刃以解﹐而姑爲嘗試﹐且自謂他日之可有變計﹐乃不知其終不能也。是以能早決以潔其身者之謂大智﹐髙瞻其當之矣。慕容廆之始戴晉也﹐旣定遼東﹐欲以瞻爲將軍﹐撫心而告之曰「孤欲與君共淸世難﹐翼戴王室。」廆慷慨而言之﹐瞻漠然而應之﹐鬱鬱以死﹐終不爲屈﹐疑爲已甚矣。夫瞻秉戴主之忠﹐而廆有可因以效忠之牖﹐姑聽而觀其後也未晚﹐然而瞻固知其不可恃也。廆之不可恃以終戴晉也﹐豈難知哉﹖抱忠而欲亟試之﹐則一念遲回﹐忘廆之能用己而己不能用廆也﹐則且如苟彧之不決以敗其名節矣。處空谷而聞足音﹐則躍然而喜﹐惡知夫是音之非熊羆鬽之相擾也﹗懷忠而憤宗國之傾沒﹐聞有義聲者欣然而就之﹐其不爲亂賊所陷者鮮矣。髙瞻之智﹐決於俄頃﹐粲然若黑白之不相淆﹐迎刃而解﹐捷於桴鼓﹔死於不屈之前﹐而不死於自拔末繇﹑力窮志沮之日。嗚呼﹗可不謂賢哉﹗劉琨所不逮也﹐況荀彧乎﹗〖六〗祖逖立威河南﹐石勒求與通好﹐逖不報書﹐而聽其互市﹐可謂善謀矣。兩軍相距而絕其市﹐非能果絕之也﹔豈徒兵民之沒於利而趨者﹑𨿽殺之而不止哉﹖吾且有時而需彼境之物用而陰購之矣。絕市者﹐能絕吾之不往﹐而不能絕彼之不來也。吾之往市者﹐非一日而卽能致於彼﹐畜之牧之﹐舟車數百里而輸之﹐未至於疆場而早已泄﹐故𨿽不能必絕﹐而多所絕。若彼之來也﹐授受於疆場﹐一夕而竟千金之易﹐而自我以逮吏士編氓﹐無不仰給焉﹐惡可絕也﹗於是而吾之金錢與其輕齊之貨賄﹑盡輦以歸敵﹐而但得其日就消亡之物﹐則敵日富而我日貧﹐金錢暗耗而不知﹐欲三軍之無匱也不能﹐而民貧怨起矣。且絕市者曰﹕憂閒諜也。閒諜之往來﹐恆於歧徑﹐乃名爲絕市﹐而必不能禁下之私通﹐則歧徑四辟﹐而閒諜之往來無忌。互市通﹐而關津有吏焉﹐以譏其出入﹔交易有期焉﹐以限其往復﹔軍民之志欲得而私徑蕪﹐則閒諜之出入阻矣。且閒諜者﹐非必畜不軌之志以走險者也﹐私市通﹐歧徑四出﹐人知官禁之疏﹐而漸與敵狎﹐則因而玩死以讎姦者多矣。一之於互市﹐市之外﹐無相狎之門﹐自非深姦臣慝忘死以僥幸者﹐孰敢嘗試焉﹖以通之者絕之﹐逖之慮此密矣。此兩軍相距﹐贍財用﹑杜姦人之善術﹐用兵者不可不知也。〖七〗王導之不得爲純臣也﹐殺周顗而不可揜﹐論者摘之﹐允矣。然謂王惇篡而導北而爲佐命之臣﹐以導生平揆之﹐抑必其所不忍。且王惇之凶忍﹐賊殺其兄而不忌﹐藉其篡立﹐導徳望素出其上﹐必不能終保其死﹐導卽愚﹐豈曾此之不察哉﹖乃導之淟澀兩端﹐不足以爲晉之純臣也﹐則有繇矣。蓋導者﹐以庇其宗族爲重﹐而累其名節者也。王氏之族﹐自導而外﹐未有賢者﹐而驕橫不軌之徒則多有之。乃其合族以隨帝渡江﹐患難相依而不離﹐於此而無協比之心焉﹐固非人之情矣。然而忠臣之衛主﹐君子之保家﹐則有道焉。愛之以其情也﹐親之以其道也﹐因其賢不肖而用捨之以其才也﹐盡己所可爲﹐而國家之刑賞﹐非己所得而私也。當其時﹐紀瞻﹑卞壺﹑陶侃﹑郗鑑之儔﹐林立於江左﹐而以上流兵柄授之於王惇﹐導豈有不逞之謀哉﹖卹其宗族﹐而不欲抑之焉耳。將謂管叔之逆﹐周公且不忍防之於早乎﹖乃管叔者﹐非但周公之兄也﹐周公非但以己兄之故而使之監殷也。管叔者﹐固文王之子﹐武王之弟﹐成王之叔父也。俱爲天子之懿親﹐而以己之賢﹐疑彼之不肖而早制之﹐於是乎不可。而導豈其然哉﹖天下者﹐司馬氏之天下﹐非王氏之天下也。惜其閥閱之素盛﹐念其辛苦之共嘗﹐以人之天下而慰己之情﹐未有不陷於惡者。而其究也﹐乃至親統六師﹐名爲賊而推之刃﹐又何足以救名義而全天性哉﹖嗚呼﹗豈徒如導者﹐系國家安危之大故﹐人臣貞邪之大辧哉﹗凡人之親愛其宗族也﹐亦各有道矣。己所得爲﹐無不可推也﹔上而君﹐降而友﹐又降而凡今之人與凡天下之物﹐非吾所得私者﹐不得以自私﹐則抑不得以私其諸父昆弟。妄欲者何厭之有哉﹖教以正﹐迪以自立之方﹐士習爲士﹐農習爲農﹐黠者戢之﹐弱者振之﹐非徒無傷於天下﹐而抑可以保躍冶之子弟而予之安﹐則可以上告祖考而無憾矣。徇族黨好惡之私﹐己𨿽正而必陷於邪﹐辱身不孝之罪﹐又奚逭哉﹗◎明帝明帝不夭﹐中原其復矣乎﹗天假五胡以亂中夏﹐气數之窮也﹐帝乃早世﹗王惇之橫﹐元帝惴惴而崩﹐帝以幼沖當多難﹐舉動偉然出人意表﹐可不謂神武哉﹖王惇謀篡﹐而諷朝廷徵己﹐使帝疑畏憂戚不欲徵﹑而待其黨之相迫﹐則惇之橫逞矣。帝坦然手詔徵之﹐若人主徵大臣之故事﹐無所疑畏﹐而惇固心折不敢入也。惇欲以王導爲司徒﹐聽之也﹐導本可爲司徒﹐無所疑也﹔抑以此獎導爲君子﹐使浣濯其同逆之恥以乃心王室﹐而解散羣臣阿比王氏之戾气。於是而導之志移﹐惇之黨孤﹐奄奄且死而以篡爲下計﹔區區爲難者﹐錢鳳輩亡賴之徒而已﹐殄滅之如摧枯矣。導貽王含之書曰「昔年佞臣亂朝﹐人懷不寧﹐如導之徒﹐心思外濟。今則不然﹐聖主聰明﹐徳洽朝野﹐凡在人臣﹐誰不憤嘆。」導之情可見﹐從王氏者之情可見﹐天下之大勢﹐明帝之大略﹐從可知矣。折大疑者﹐處之以信﹔奠大危者﹐予之以安。天假明帝以年﹐以之收北方離合不定之人心﹐而乘再閔之亂﹐吹枯折槁﹐以復衣冠禮樂之中夏﹐知其無難也。帝早沒而不可爲矣﹐悲夫﹗〖二〗君子之過﹐不害其爲君子﹐惟異於小人之文過而已。王惇稱兵犯闕﹐王導荏苒而無所匡正﹐周顗﹑戴淵之死﹐導實與聞﹐其獲疚於名教也﹐無可飾也。故自言曰「如導之徒﹐心思外濟。」蓋劉隗﹑刁協不擇逆順﹐逞其私志﹐欲族誅王氏﹐而導勢迫於家門之隕獲﹐不容已於詭隨﹐此亦情之可原而弗容隱飾以欺天下者也。及惇死而其黨伏誅﹐譙王丞﹑戴淵﹑周顗以死事褒贈﹐豈非導悔過自反以謝周﹑戴於地下之日乎﹖而導猶且狎開門延寇之周札﹐違卞壺﹑郗鑑之讜議﹐而曰「札與譙王﹑周﹑戴見有異同﹐皆人臣之節。」導若曰札可盡人臣之節﹐則吾之於節亦未失也。假札以文己之過﹐而導乃終絕於君子之塗矣。郗公愛子死而不哭﹐卞令力疾戰而喪元﹐二君子者﹐無諸己非諸人﹐危言以定褒貶﹐非導之所能也。而引咎知非﹐以無異說於論定之後﹐夫豈不可﹖怙慝而欲蓋彌章﹐不學於君子之道﹐𨿽智弗庸也。

◎成帝〖一〗少主立﹐而大臣屍輔政之名﹐𨿽周公之聖﹐不能已二叔之亂﹐況其下焉者乎﹖庾亮不專於己﹐而引西陽王羕﹑王導﹑卞壺﹑郗鑑﹑溫嶠與俱受托孤之遺詔﹐避漢季竇﹑梁之顯責﹐亮其愈矣﹐𨿽然﹐惡有俱爲人臣﹐徒崇此數人者﹐持百尹之進退﹐而可以服天下哉﹖陶侃之貳﹐祖約﹑蘇峻之逆﹐所必然矣。夫主少則國政亦必有所裁﹐大臣不居輔政之任而惡乎可﹖而有道於此﹐則固無事立輔政之名﹐授之以獨馭之權﹐而疑天下。無他﹐惟官常數定﹐官聯相屬﹐法紀豫立﹐而行其所無事焉耳。三公論道﹐而使涖庶事﹐則下侵六卿﹔百執不相越﹐而不守其官﹐則交爭。故六卿百執之可否﹐三公酌之﹔而三公惟參可否﹐不制六卿百執以行其意。則盈廷多士﹐若出一人﹐州牧軍帥﹐適如其恆。天子𨿽幼﹐中外自輯以協於治﹐而惡用輔政者代天子而制命邪﹖夫古之天子﹐未嘗任獨斷也﹐虛靜以愼守前王之法﹐𨿽聰明神武﹐若無有焉﹐此之謂無爲而治。守典章以使百工各欽其職﹐非不爲而固無爲也。誠無爲矣﹐則有天子而若無﹔有天子而若無﹐則無天子而若有﹔主𨿽幼﹐百尹皆贊治之人﹐而惡用標輔政之名以疑天下哉﹖是以三代之聖王﹐定家法朝章於天下初定之日﹐而行之百世﹐主少國疑之變﹐皆已豫持之矣。故三代千八百年﹐非無衝人踐阼﹐而大臣無獨攬之威福。若夫周公之輔政﹐則在六官未建﹑宗禮未定之日﹐武王末受命而不遑﹐不得已而使公獨任之也。𨿽然﹐讀鴟鴞之詩﹐而周之危﹑公之難﹐亦可見矣。有聖主興﹐慮後世不能必長君令嗣之承統也﹐豫定奕世之規﹐置天子於有無之外﹐以虛靜而統天下﹐則不恃有貴戚舊臣以夾輔。旣無竇﹑梁擅國之禍而亦不如庾亮之避其名而啟羣爭。不然﹐主幼而國無所受裁﹐𨿽欲無輔政者﹐不可得也。〖二〗潰於內者﹐必決於外。蘇峻反歷陽而入建業﹐祖約據壽春以通石勒﹐然而勒不乘之以入犯者﹐非勒無狡焉之志也﹔劉曜破石虎於蒲阪﹐進圍金墉﹐勒方急曜而不暇及也。咸和三年九月斬蘇峻﹐十二月勒執曜於雒陽﹐使遲之一年﹐峻﹑約始破﹐則約迫而導勒以東﹐晉其糜矣。故夷狄之相攻﹐或爲中國之利﹐利以一時耳﹔而據之以爲利﹐相攻久而相滅﹐滅而並於一﹐害乃不救﹐何利之有乎﹖「池之竭矣﹐不云自瀕」﹐外迫而內難起也。「泉之竭矣﹐不云自中」﹐內亂而外患乘也。昧者乃曰「外寧必有內憂。」謂以外患警內﹐而內憂可弭﹔則抑有內憂而可弭外之侵陵邪﹖響令曜﹑勒不逼﹐江東不孤﹐若峻﹑約之流﹐又何敢輒生其心。勒﹑曜之相攻而未相並﹐幸也﹐謀國者不敢恃也。〖三〗東晉之臣﹐可勝大臣之任者﹐其惟郗公乎﹗卞令忠貞之士﹐朝廷之望也﹐以收人心﹑易風俗﹑而安社稷﹐則未之敢許。晉之敗﹐敗於上下縱弛﹐名黃﹑老而賓惟貪冒淫逸之是崇。王衍﹑謝鯤固無辭其責矣。乃江左初立﹐胡寇外偪﹐叛臣內訌﹐人士之心﹐習於放佚而憚於拘維﹐未易一旦革也。卞令執法紀以糾之﹐使人心震慴而知有名教﹐誠不可無此中流之砥柱。然充其所爲﹐以懲創而無已﹐則乍彊以所不習﹐而人思解散﹐便給之小人日飾以進﹐抑不保人心之永固而國勢之能安也。王惇之反﹐刁協﹑劉隗之操切激之﹔蘇峻之反﹐庾亮之任法激之﹔障狂瀾而陻之﹐鯀績之所以弗成也。故先王憂人心之易弛而流也﹐勞來之以徳教﹐而不切覈之以事功﹔移易之以禮樂﹐而不切督責之以刑名。臨之象曰「咸臨﹐吉﹐無不利。」其感也﹐不可以臨也。殷末之俗淫﹐而二南之化﹐遊之於苤苢﹐安之於摽梅。大弛者反之以大張﹐大張必窮﹐而終之以大弛﹐名爲王道﹐而實爲申﹑商﹐不覆人之家國者﹐無幾也。故卞令厲色立朝以警羣臣之蕩佚﹐不可無也。而任之以統馭六寓﹐厝社稷之安﹐定百官之志﹐則固未可也。「夬﹐揚於王廷。」暮夜之戎﹐可勿卹乎﹗〖四〗劉曜圍雒陽﹐撤金墉之圍﹐陳於雒西﹐一戰而被禽以亡。其敗也﹐飲博而不卹士卒﹐輕撤圍以西﹐狂醉以自陷也﹐非不聽諫者以阨勒於成臯之失計也。使曜深溝髙壘﹐斷勒入雒之路﹐內外不相應﹐勒一往之銳气且折﹐而弗能解金墉之圍﹐曠日持久﹐上下有惰歸之气﹐求歸不得﹐亦竇建徳之見禽於東京而已。假令曜分兵以扼成臯﹐禦人於百里之外﹐所遣拒勒之將﹐固非勒敵﹐必先挫而潰﹐則圍雒之軍心盡解﹐其敗決矣。勒曰「盛兵成臯﹐上策也﹔阻雒水﹐次也﹔坐守雒陽﹐成禽耳。」此勒畏曜堅壁以老己﹐姑爲此言以安眾耳﹐非果然也。曜撤圍而陳於雒西﹐望蒲阪以爲退步﹐勒曰「可賀我矣。」此則勒之果所欣幸耳。千里縣軍﹐攻人於圍城之下﹐兵之大忌也。撤圍分軍以拒人於險﹐險非我有﹐而軍心不固。陳友諒解南昌之圍﹐而死於鄱湖。軍一分而不可合﹐一動而不可止﹐勒之智足以測此﹐姑爲反語以安眾心﹐或遂信其實然﹐勒且笑人於地下矣。〖五〗蘇峻之亂﹐建業殘敝﹐廷議遷都﹐王導獨持不可﹐江左百年之基﹐導一言以定之﹐審乎難易之數也。梁元帝憚建業之凋殘﹐據江陵之富庶﹐而速以亡。然則曹操棄雒陽﹐遷獻帝於許﹐其一時之姦謀﹐以許爲兗州之域﹐而挾天子爲己私﹐非果厭雒陽之敝也。乃緣此而不能終一天下﹐亦有繇矣。所謂難易之數者﹐宮闕毀敗﹐邑裏蕭條﹐人民離散﹐粟貨罄乏﹐乍然見之以爲至難而未可收攝者也。乃夫人驚懼之情﹐移時而定矣﹐定則復思安其居而贍其生﹐不待上之贍之也。故鴻雁之詩曰「𨿽則劬勞﹐其究安宅。」莫之擾也。莫之擾﹐則民各有心﹐豈必勞來安集之殷勤﹖而加以勞來安集﹐則益勸矣。此似難而實易者也。若夫固然其難者﹐則已動而不可復靜之人心是已。人莫不歆於一時之利用而競趨之﹐絲粟鹽酪﹑酒漿雞豚﹑廬舍帷帟之便利﹐婦人稚子之所歆﹐而人情之莫能奪者也。此凋敝而移之彼﹐𨿽徙如歸焉﹐彼凋敝而又移之他。君民朝野﹐日惟延頸四望﹐睨樂土而苟安﹐窮年累歲﹐志在遊移而無定情﹐其不愈窮愈蹙以之於絕地也無幾矣。楚遷陳而困﹐遷壽而危﹐遷吳而亡﹐非徒地形之不利也﹐趨利偸安之情﹐如回河而西之﹐必不可得也。導之言曰「鎭之以靜﹐羣情自安。」知人情物理消長往復之幾﹐而防眾心之流以止之於早﹐規之已大﹐持之已定﹐豈有難知之數哉﹖庸人未之察耳。〖六〗庾亮徵蘇峻而激之反﹐天下怨之﹐固不能辭其咎矣。𨿽然﹐其志有可原者也。亮受輔政之命而不自擅也﹐尊王導於己上﹐而引郗鑑﹑卞壺﹑溫嶠以共濟艱難﹐竇武之所不逮﹐非直異於梁冀﹑楊駿已也。晉之東遷﹐王氏執國而惇倡爲逆﹐執兵柄者﹐皆有侵上之志而不可信。陶侃登天之夢﹐天下疑焉。祖約之悖﹐蘇峻之姦﹐尢其不可揖盜以入室者也。以是爲侃所怨﹐以激約﹑峻之速逆。特其識量不充﹐未足以乘髙墉而解羣悖耳。如必委曲以延不軌之姦宄於衝人之側﹐則禍遲而大。亮免於激成之責﹐而孔光延王莽﹑褚淵推道成之罪﹐其可逃乎﹖亮以衛國無術而任罪﹐司馬溫公乃欲明正典刑以窮其罪﹐則何以處夫延王惇殺周﹑戴以偪天子之王導乎﹖溫嶠﹐人傑也﹐亮敗竄﹐而嶠敬之不衰﹐必有以矣。峻𨿽反﹐主𨿽危﹐而終平大難者﹐郗鑑﹑溫嶠也﹐以死殉國者﹐卞壺也﹐皆亮所引與同衛社稷者也。抑權臣﹐扶幼主﹐亮與諸君子有同心﹐特謀大而智小﹐志正而術疏耳。原其情﹐酌其罰﹐何遽以典刑加之﹖溫公曰「晉室無政﹐任是責者﹐非王導乎﹖」導豈能劾功罪以伸求全之法者﹖卞惇觀望逆黨﹐擁兵不赴﹐導且不能加誅﹐有諸己﹐不能非諸人﹐況庾亮哉﹗〖七〗天下所極重而不可竊者二﹕天子之位也﹐是謂治統﹔聖人之教也﹐是謂道統。治統之亂﹐小人竊之﹐盜賊竊之﹐夷狄竊之﹐不可以永世而全身﹔其幸而數傳者﹐則必有日月失軌﹑五星逆行﹑冬雷夏雪﹑山崩地坼﹑雹飛水溢﹑艸木爲妖﹑禽虫爲之異﹐天地不能保其淸寧﹐人民不能全其壽命﹐以應之不爽。道統之竊﹐沐猴而冠﹐教猱而升木﹐屍名以徼利﹐爲夷狄盜賊之羽翼﹐以文致之爲聖賢﹐而恣爲妖妄﹐方且施施然謂守先王之道以化成天下﹔而受罰於天﹐不旋踵而亡。鳴呼﹗至於竊聖人之教以寵匪類﹐而禍亂極矣﹗論者不察﹐猶侈言之﹐謂盜賊爲君子之事﹐君子不得不予之。此浮屠之徒﹐但崇敬上木﹑念誦梵語者﹐卽許以佛種﹐而無所擇於淫坊酒肆以護門墻貪利養者﹔猥賤之術﹐而爲君子者效之﹐不亦傎乎﹖石勒起明堂﹑辟雍﹑靈臺﹐拓拔宏修禮樂﹑立明堂﹐皆是也。敗類之儒﹐鬻道統以教之竊﹐而君臣皆自絕於天。故勒之子姓﹐駢戮於冉閔﹔元氏之苗裔﹐至髙齊而無噍類﹔天之不可欺也﹐如是其赫赫哉﹗𨿽然﹐敗類之儒﹐鬻道統於夷狄盜賊而使竊者﹐豈其能竊先王之至教乎﹖昧其精意﹐遺其大綱﹐但於宮室器物登降進止之容﹐造作纖曲之法﹐以爲先王治定功成之大美在是﹐私心穿系﹐矜異而不成章﹐財可用﹐民可勞﹐則擬之一日而爲已成。故夷狄盜賊易於竊而樂竊之以自大﹐則明堂﹑辟雍﹑靈臺是已。明堂之說﹐見於孟子﹔辟雍靈臺﹐詠於周詩。以實考之﹐則明堂者﹐天子肆覲諸侯於太廟﹐卽廟前當扆之堂也﹔辟雍者﹐雍水之側﹐水所環遠之別宮﹐爲習樂之所也﹔靈臺﹐則遊觀之臺﹐與囿沼相閒者也﹔皆無當於王者之治教明矣。漢儒師公玉帶之邪說而張皇之﹐以爲王者法天範地﹐布月令﹑造俊髦﹑必於此而明王道﹐乃爲欹零四出﹑曲徑崇臺﹑怪異不經之制以神之。此固與夷狄盜賊妖妄之情合﹐而升猱冠猴者鬻之以希榮利﹐固其宜矣。夫使先王之果於此三宮而興教化也﹐然亦偶有便於此也﹐一學宮﹐而庠﹑序﹑稜異矣﹔一大樂﹐而夏﹑濩﹑武異矣﹔一大禮﹐而忠﹑質﹑文異矣。若夫百王不易﹑千聖同原者﹐其大綱﹐則明倫也﹐察物也﹔其實政﹐則敷教也﹐施仁也﹔其精意﹐則祗臺也﹐躋敬也﹐不顯之臨﹑無射之保也﹔此則聖人之道統﹐非可竊者也。敗類之儒﹐惡能以此媚夷狄盜賊而使自擬先王哉﹖勞民力﹐殫國帑﹐以黷聖而囂然自大﹐則獲罪於天﹔天災之﹐人奪之﹐聖人之教﹐明明赫赫﹐豈有爽乎﹖論者猶曰君子予之﹐不亦違天而毀人極也哉﹗〖八〗公山泄導吳枉道﹐使魯有備﹐慕容翰止段蘭之追慕容皝﹐而恐亡其國﹐皆良心發見於牿亡之餘不容泯者﹔然其視紾兄之臂而姑徐徐也何別哉﹖夫人欲自免於不忠不孝也﹐惟初心之足恃而已矣。狄仁傑之事逆後而可善其終﹐未嘗與於簒唐之謀﹐抑未與李勣諸人同受宗社之托也。宋齊愈手書張邦昌之名﹐而無痛哭不寧之色﹐則斬於市而非李綱之過。君父之大﹐順逆之分﹐如黑白之昭著於前。道二﹕仁與不仁而已矣。已移足於不仁之泥淖﹐畏其陷染而姑自踸踔﹐終不可得而灑然。故極仁道之精微﹐有所未逮﹐𨿽有過焉﹐而君子諒之﹐未嘗不可攺也。設仁不仁之顯途而去順卽逆﹐𨿽有乍見之惻隱﹐君子弗聽﹔所從者不仁﹐終不可與於仁也。若翰者﹐身爲叛人﹐已自立於不仁之中矣﹐𨿽欲自拔﹐徒不信於段氏而危其身﹐抑必終爲皝所忌而死﹐百悔叢心﹐又何補哉﹗〖九〗成帝以幼沖嗣立﹐委政王導﹐拜道及其妻曹氏﹐魏﹑晉君臣之際﹐陵夷至此﹐石勒曰「曹孟徳﹑司馬仲達狐媚以取天下。」誠有謂也。古禮之見於今者﹐燕射之禮﹐君皆答拜﹐爲諸侯於大夫言也。諸侯於大夫﹐不得視天子於諸侯﹔猶大夫於陪臣﹐不得視諸侯於大夫﹔等殺之差﹐天秩之矣。天子於諸侯﹐禮不槪見﹐僅存者覲禮一篇﹐侯氏肉袒稽首﹐天子不答﹐分至嚴矣。天子之不驕倨以臨臣下者﹐惟當寧立而不坐﹐天揖同姓﹐時揖異姓﹐土揖庶姓﹐而不聽其趨蹌﹐此三代之以禮待臣﹐而異於暴秦之已亢者也。惡有屈一人之至尊拜其下而及其婦人哉﹗禮者﹐過不及之準也﹔抑之極﹐則矯而爲揚之甚﹐勢之必反也。垂及於女直﹑蒙古之世﹐鞭笞之﹐桎梏之﹐奴虜斥詬之﹔於是而有「者廝可惡」之惡聲施於詔令﹐廷杖鎖拏之酷政行於殿廷﹔三綱裂﹐人道毀﹐相反相激﹐害亦孔烈哉﹗三代之後﹐必欲取法焉﹐捨趙宋待臣之禮﹐其誰與歸﹖〖一○〗張駿能撫其眾﹐威服西域﹐有兼秦﹑雍之志﹐疏請北伐﹐莫必其無自利之心也。而其言曰「先老消落﹐後生不識﹐慕戀之心﹐日遠日忘。」則悲哉其言之矣﹗嬰兒之失其母也﹐使婢妾飼之﹐受其狎侮﹐未嘗不泣也﹔已而聽之矣﹐已而安之矣﹐已而語之以母而不信矣﹐過墓而若有若無﹐且歸而亟依婢妾矣。夫人至忘其母而不知悲﹐則僅畱之家老﹐垂死而有餘哀﹐亦將誰與言之而誰聽之乎﹖於是而人心之迷終不可復﹐復者﹐其惟天地之心乎﹗宇文氏﹑鮮卑之運已窮﹐天乃默移之而授之楊氏﹐以進李氏而主中國。故楊氏之篡﹐君子不得謂之賊﹐於宇文氏則逆﹐於中國則順﹔非楊氏之能以中國爲心﹐而天下之戴楊氏以一天下也﹐天地之心默移之也。消落之故老﹐弗及見焉﹐而如之何弗悲﹖〖一一〗困之象曰「君子以致命遂志。」致命矣﹐而志不得遂﹐弔古者所爲深悲不已也。然有致命者﹐志亦奚不可遂哉﹗文王安天下之志困矣﹐而武王周公遂之﹐猶文王也﹔「上帝臨汝﹐勿貳爾心」﹐致命之謂也。巴西龔氏兄弟﹐不屈於李特﹐爲特所殺﹐其子龔壯﹐積年不除喪﹐思以報特﹐特死﹐因李壽殺李期與其腹心﹐滅李雄之裔﹐而讎以復﹐勸壽稱藩於晉﹐事𨿽不成﹐而父叔之志以白於天下。壽旣僭位﹐徵壯爲太師﹐壯終不就﹐贈遺一無所受﹐壽亦弗能忌焉。壹其心﹐執其義﹐守其恆﹐𨿽困而亨﹐金紱豈能亂﹐葛藟豈能縈哉﹖夫志者﹐執持而不遷之心也﹐生於此﹐死於此﹐身沒而子孫之精气相承以不閒。壯之志﹐卽父叔之志也﹐死而無不可遂也。所可悲者﹐嵇康之有嵇紹耳。然而天之以亨困而不亨其不困者﹐未嘗假也。壯懷報讎之心以說壽﹐而壽不疑借己以快其私﹔說壽以歸晉﹐壽𨿽不從﹐而壽不以爲侮﹔卻壽之爵祿金帛﹐而壽不以爲亢﹔抗章責壽之負約而不稱藩﹐而壽不以爲恨﹔志無往不伸﹐而龔氏兩世之忠孝與蜀山而並峙。若紹也﹐濺血湯陰﹐徒爲仇讎之篡主死﹐則朱紱酒食﹐爲其葛藟﹐而惡望其亨哉﹖有志而不遂﹐有先人之志而不遂之﹐非所據而據焉﹐身之不保﹐而人賤之矣。此則可爲抱志以先亡者悲也﹗〖一二〗顏含可謂知道之士矣。郭璞欲爲之筮﹐含曰「修己而天不與者命也。」此猶人之所易知也。又曰「守道而人不知者性也。」淵乎哉其言之﹗非知性而能存者﹐不足以與於斯矣。夫人能知其所知﹐而不知其所不知﹐必矣。欲人之知吾之性也實難﹐非吾之性異於人﹐彼不能知也﹔彼不自知其性﹐抑將知何者爲性﹐而知吾性之然哉﹗不知仁﹐以爲從井救人而已﹔不知義﹐以爲長彼之長而已﹔性固人所不知﹐而急於求人之知﹐性則非性也。夫郭璞有所測知於理數之化迹﹐而迫於求人知之﹐是以死於其術。苟其知性爲人所不可知﹐則懷道以居貞﹐何至浮沈凶人之側﹐弗能止其狂悖﹐而祗以自戕﹖無他﹐有所測知而亟欲白之﹐揣摩天命而忘其性之中含者也。庸人之所欲知而亟問之鬼神像數者﹐貧富﹑窮通﹑壽夭已耳﹐皆化迹也。仁之惻隱痛癢諭於心﹐義之羞惡喜怒藏於志﹐動以俄頃﹐辧於鍼芥﹐而其發也﹐橫天塞地不能自已﹐君子以信己者信之﹐尙弗能盡知也﹐而況凡今之人乎﹖子曰「知我者﹐其天乎﹗」謂以心盡性﹐皎然於虛靈之無迹﹐非夫人耳目聞見之逮也。含庶乎其與聞此矣﹐出處以時﹐守禮以不屈﹐宜乎其爲君子矣。〖一三〗鯨鯢不脫於淵﹐豺虎不脫於林﹐失其所據﹐力殫而無所歸。石虎據鄴﹐慕容皝據盧龍﹐於是而東自滅貊﹐西及破落﹐南距陰山﹐北盡沙漠﹐皆爲什翼犍之所有﹔拓拔氏之興﹐延及百年﹐此基之矣。何也﹖虎與皝以其深淵叢林授之什翼犍﹐而自處於非據之地也。天以洪鈞一气生長萬族﹐而地限之以其域﹐天气亦隨之而變﹐天命亦隨之而殊。中國之形如箕﹐坤維其膺也﹐山兩分而兩迆﹐北自賀蘭﹐東垂於碣石﹐南自岷山﹐東垂於五嶺﹐而中爲奧區﹑爲神臯焉。故裔夷者﹐如衣之裔垂於邊幅﹐而因山阻漠以自立﹐地形之異﹐卽天气之分﹔爲其性情之所便﹐卽其生理之所存。濫而進宅乎神臯焉﹐非不歆其美利也﹐地之所不宜﹐天之所不佑﹐性之所不順﹐命之所不安。是故拓拔氏遷雒而敗﹐完顏氏遷蔡而亡﹐遊鱗於沙渚﹐嘯狐於平原﹐將安歸哉﹖待盡而已矣。延之入者﹐中夏之人也﹐不足以保彼之命而徒自潰亂也。聰明神武者﹐知其得據而只以失據也﹐無足懼也。筌之蹄之﹐不能有餘種矣。〖一四〗取東晉之勢與南宋絜論﹐東晉愈矣。江東立國﹐以荊﹑湘爲根本﹐西晉之亂﹐劉弘﹑陶侃勤敏愼密﹐生聚之者數十年﹐民安﹑食足﹑兵精﹐芻糧﹑舟車﹑器仗﹐旦求之而夕給﹐而南宋無此也。東晉所用以保國而禦敵者﹐紀瞻﹑祖逖﹑溫嶠所鼓舞之士勇﹐王惇﹑蘇峻𨿽逆﹐而其部曲猶是晉之爪牙也﹐以視韓﹑嶽收烏合之降賊﹐見利而動﹑見害而沮者﹐不相若也。王導歷相四君﹐國事如其家事﹐而深沈靜定﹐規恢遠大﹐非若李伯紀﹑趙惟重﹑張徳遠之乍進乍退﹐志亂謀疏﹐而汪﹑黃﹑秦﹑呂結羣小以閒之也。則東晉之內備﹐裕於南宋遠矣。劉﹑石之凶悍﹐𨿽不減於阿骨打﹐而互相忌以相禁且相吞也﹐固無全力以與晉爭﹔慕容﹑苻﹑姚﹑段氏皆依晉爲名﹐以與劉﹑石競﹔李特𨿽竊﹐李壽折於龔壯﹐不敢以一矢加於晉之邊陲﹔張氏𨿽無固志﹐而稱藩不攺﹔仇池楊氏亦視勢以爲從違﹐爲劉﹑石之內患﹔非若金源氏之專力以吞宋無所掣也。則東晉之外逼﹐輕於南宋遠矣。然而宋之南渡﹐自汪﹑黃﹑秦﹑湯諸姦而外﹐無不以報讎爲言﹔而進畏懦之說者﹐皆爲公論之所不容。若晉則蔡謨﹑孫綽﹑王羲之皆當代名流﹐非有懷姦誤國之心也﹔乃其侈敵之威﹐量己之弱﹐刱朒縮退阻之說以坐困江東﹐而當時服爲定論﹐史氏侈爲訏謨﹐是非之舛錯亦至此哉﹗讀蔡謨駁止庾亮經略中原之議﹐苟有生人之气者﹐未有不憤者也﹐謨等何以免汪﹑黃﹑秦﹑湯之誅於天下後世邪﹖夫彼亦有所爲而言矣﹗庾亮之北略﹐形王導之不振也﹐而左袒導者﹐詘亮以伸導﹔桓溫之北伐﹐志存乎篡也﹐而惡溫之逆者﹐忌其成而抑之﹔於是而中撓之情深於外禦﹐爲宰相保其勛名﹐爲天子防其篡奪﹐情系於此﹐則天下胥以爲當然﹐而後世因之以無異議。嗚呼﹗天下之大防﹐人禽之大辧﹐五帝﹑三王之大統﹐卽令桓溫功成而篡﹐猶賢於戴異類以爲中國主﹐況僅王導之與庾亮爭權勢而分水火哉﹗則晉之所謂賢﹐宋之所謂姦﹐不必深察其情﹐而繩以古今之大義﹐則一也。蔡謨﹑孫綽﹑王羲之惡得不與汪﹑黃﹑秦﹑湯同受名教之誅乎﹖〖一五〗慕容皝求封燕王﹐晉廷遲回不予﹐諸葛恢抗疏拒之﹐義正而於計亦得矣。慕容氏父子之戴晉﹐其名順矣﹐則以韓信王齊之例﹐權王之而奚不可﹖曰﹕廆與皝非信之比﹐而其時亦非劉﹑項之時也。六國初亡﹐封建之廢未久﹐分土各王﹐其習未泯﹐而漢髙固未正位爲天下君﹐且信者漢所拜之將﹐爲漢討項﹐𨿽王﹐固其臣也。慕容氏則與劉﹑石等爲異類﹐蓄自帝之心久矣。晉業已一統﹐而特承其亂﹐非與劉﹑石交爭而競得者也。若慕容氏之奉晉也﹐則與石虎角立而勢不敵﹐因其國士民與趙﹑魏之遺黎睠懷故主﹐故欲假晉以收之﹐使去虎而歸己。晉割燕以封之矣﹐乃建鼓以號於眾曰﹕吾晉之王也。則虎之黨孤﹐而己得助矣。歸己已定﹐則業入其籠中而不能去﹐又奚復須晉之王而不自帝哉﹗諸葛恢曰「借使能除石虎﹐是復得一石虎。」灼見其心矣。劉翔𨿽辯﹐亦惡能折此乎﹖當是時﹐石虎惡極而響於衰﹐皝謀深而日以盛﹐除虎得皝﹐且不如存虎以制皝。觀其後冉閔之亂﹐慕容遂有河北而爲晉勁敵﹐恢之說﹐驗於未事之前矣。或曰﹕晉不王皝﹐皝且自王自帝而奚不可﹖曰﹕我不授以名而資之鉺﹐眾發其姦以折之於早﹐國尙有人焉﹐知晉之所以禦虎者不恃皝也﹐則皝之气奪矣﹐奚必禁其自王自帝哉﹗嗚呼﹗王導﹑郗鑑﹑庾亮相繼而亡﹐何充﹑庾冰﹑蔡謨皆庸材也﹐皝乃敢以此言試中國之從違﹔諸其臣者﹐畏其暴己罪狀而徇之﹐諸葛恢不能固持其說﹐而晉事去矣。皝不死﹐慕容氏不亂﹐苻堅不起﹐吾未見晉之不折入於鮮卑也。〖一六〗劉翔北歸﹐謂晉公卿曰「石虎﹑李壽志相吞噬﹐王師當從事巴﹑蜀﹐一旦石虎並壽﹐據形便以臨東南﹐智者所不能善其後。」非爲晉計深遠也﹐恐虎並壽而益彊﹐慕容氏不能敵也。𨿽然﹐又豈非晉人保固江東之要策哉﹖陳軫說秦以滅蜀而臨夷陵﹐楚乃失鄢﹑郢﹐東徙以亡。司馬昭滅漢而臨西陵﹐吳乃受王濬順流之兵﹐而中絕以亡。梁失成都於宇文氏﹐而江陵困﹑湘東死﹐陳氏終以滅。蓋江東據江﹑淮以北拒﹐而巴﹑蜀旣失﹐橫江而中潰﹐方衛首而中折其腰膂﹐未有不殞者也。李昪之得割據﹐王建爲之蔽也﹔南宋之得僅延﹐吳玠﹑吳璘捍之也﹔孟昶滅而李煜坐斃﹐合州失而陽邏之渡不可防﹐皆明驗也。故據全蜀以出秦﹑鞏﹐而欲定關中則不得﹔扼秦﹑鞏以保全蜀﹐而遙衛江南則有餘﹔何充﹑庾冰聞言不警﹐待桓溫而後興伐蜀之師﹔翔言之﹐溫爲之﹐𨿽非忠於晉者﹐而大造於江東﹐不可誣也。聽其言﹐紀其功﹐亦奚必深求其心哉﹗

◎康帝〖一〗風會之所趨﹐賢者不能越也﹐君子酌其貞淫以立身﹐而不可執以論人。孟子之遊﹐後車數十乘﹐從者數百人﹐多所辧以折異端﹐曲爲說以動人主﹐使前乎此而爲西周﹐後乎此而爲兩漢﹐必不然矣。然而有以異於田駢﹑愼到﹑蘇秦﹑張儀者﹐卽時所尙﹐而邪正之分自存也。劉向﹑貢禹﹐經術同也﹔諸葛﹑司馬﹐方略同也﹔一程﹑三蘇﹐議論同也﹔不可以與賢者同而獎匪人﹐不可以與庸人同而疑君子。殷深源﹑謝安石風流相似﹐名望相匹﹐而殷虛枵以致敗﹐謝寧靜以立功﹐或以江左風流爲亂階﹐而謂此中之無人﹐亦皮相而已矣。自西晉以來﹐風會之趨固然矣﹐其失也﹐浮誕而不適於用﹔其得也﹐則孔子之所謂狂簡也。狂者不屑爲鄕原之暖姝﹐簡固可以南面者也。當時之士﹐得焉失焉﹐貞焉邪焉﹐皆托迹而弗容自異﹐故陶侃﹑卞壺﹑郗鑑﹑庾翼力欲矯之而不可挽。夫三四君子者﹐自卓立於風會之外﹐以不詭於正則愈矣﹔若必以此而定人之品騭﹐則殷浩之短暴﹐而謝傅不足以庸矣。知人者﹐別有獨鑑存焉﹐而不問風會之同異。故曰「知人則哲﹐惟帝其難之。」〖二〗慕容翰不安於國而出奔﹐則固以所寓者爲所托矣。始依段氏﹐沮段氏之追慕容皝﹐而貽其害﹐猶曰懼宗國之亡也。段氏滅﹐宇文氏逸豆歸卹而安之﹐乃旣歸於燕﹐卽說皝以滅宇文﹐輸其上下之情形﹑地形之險阻﹐以決於必得﹔然則翰在宇文之日﹐鷹目側注﹐蠆尾潛鉤﹐窺伺其舉動而指畫其山川﹐用心久矣。逸豆歸走死﹐宇文氏散亡﹐翰得全功以歸﹐而皝急殺之﹐非徒皝之忍也﹐翰之挾詐陰密而示人以叵測﹐天下未有能容之者也。身之所托﹐心之所依﹐不與謀傾覆宗國之事可矣﹔身依之﹐心早去之﹐且伏不測之機以窺之﹐非人之不能容也﹐心自不容其身也。翰之將死﹐曰「欲爲國家蕩一區夏。」豈果然哉﹖皝有可圖﹐禍先及之矣﹐而惡得以免於死﹖關羽之解白馬圍也﹐身依焉而不能不爲之效﹐是以先主委誠焉。𨿽然﹐胡不若徐庶之置身事外而不與共功名也﹖王導且卒而蔗何充﹐所以制庚氏也﹔庚翼卒﹐充授桓溫以荊﹑梁軍事﹐所以奮庚氏也﹔亮之疏也﹐翼﹑冰之隘也﹐皆不足以託社稷﹐而抑爲後族﹐非可世委以國柄﹐固矣。然亮之責導﹐詞正而理得。導蔗充而亮不疑﹐充面折冰之廢子立弟﹐而冰不怨。則庚氏之不爲晉患﹐明矣。導修私怨而充怙之﹐以貽醒溫之逆﹐而終成桓玄之篡。謀國而恩怨惟心﹐未有不貽國以尢者也。劉惔惡溫而沮之﹐深識也﹔充持之﹐會稽王昱持之﹐以爲惟溫之英略﹐可以鉗束庚氏不能與爭耳。斯心也﹐溫已見之。曰﹕區區一白面少年之庚爰之﹐且如猛虎之在側﹐而惴惴以以需我之控制。君相若此﹐何憚而不逞哉﹖疑其所不必疑﹐則可疑者進矣﹔疑其所不必疑﹐則姦雄知我之徒疑而無能制矣。故畜疑者﹐召禍之門也﹐而況乎其加這以忌也﹗王氏旣衰﹐庚氏又替﹐王彪之﹑謝安方在下位而不足以持權﹐何充不謀固其國﹐惟庚氏之是競﹐晉之亡肇於此矣。故惟無疑者可以當大任而不傾。〖二〗蜀之宜伐久矣﹐劉翔爲晉言之﹐謝廣亦知之夙矣。至李壽死﹐李勢立﹐驕淫虐殺﹐此天亡李氏之日工資﹐不待再計而宜興師者也。桓溫西討﹐晉廷惴惴然尢其不克﹐溫目笑而心鄙之﹐拜表卽行﹐知晉之無人也。劉惔曰「但恐克蜀之後﹐專制朝廷。」其言驗矣。乃其遂無以處此哉﹖溫表至﹐朝廷信之而不疑﹐下詔獎之以行﹐而命重臣率大師以繼其後﹐則溫軍之孤可無慮﹐而專制之邪心抑不敢萌。惴惴憂之﹐漠然聽之﹐敗則國受之﹐克則溫專其功﹐惔誠慮及﹐而胡不爲此謀也﹖蓋惔者﹐會稽王昱之客﹐非能主持國計者也。昱與殷浩皆虛誕亡實而苶然不振者﹐惔卽爲此謀而固不聽﹐徒爲太息而無可如何。晉非無人﹐有人而志不能行也。〖三〗冉閔盡滅羯胡﹐而曰「吾屬故晉人﹐請各稱牧守﹐奉迎天子。」𨿽非果有效順之誠﹐然慮趙人之不忘中國而不戴己﹐未敢遽僭也。有胡睦者﹐稱閔功徳﹐謂晉人遠竄江左而不足戴﹐然後閔無所復忌而僭以成。嗚呼﹗睦固晉之遺民也﹐而其逆如此﹐肉虫自生而自食﹐豈自外至哉﹖睦之喪心失志至此極也﹐夫亦有其故矣。自劉淵起﹐中國人士詘於勢而事之﹐始亦有不得已之心焉。已而食其餘以有富貴﹐假其威福以陵孤寡而齧齕之﹐攺易禮法以狎其俗﹐口甘其味﹑身便其服者數十年矣﹐故心盡亡而習之也安。藉使歸故版而奉正朔﹐則江東人士羞與爲伍﹐而無以自容。於是聞中國衣冠之名而恧然沮矣。自絕歸正之路﹐而偸安於萑苻以自雄﹐蓋遙想王﹑謝﹑何﹑庾之風流而汗流浹背﹐則何如侈擁戴之功以矜於其穴哉﹗斯心也﹐亦恥心之不容泯者也﹐而怙無恥以爲恥﹐且貪權藉以自榮焉﹐於是而迷復之凶終不可反矣。詩云「無縱詭隨﹐以謹無良。」無縱者﹐非必以法繩之也﹐制於其早﹐而全其僅存之初心也。宕佚之﹐使習而安之﹐將奚及乎﹖〖四〗辛謐可謂得死所矣。歷劉﹑石之世﹐徵辟不就﹐然而害不及焉﹐則可以不死﹐而死爲激。冉閔﹐中國之人也﹐其盡誅羯胡而有歸正之言﹐𨿽非果可與言者﹐而言亦不辱矣。其說閔曰「因玆大捷﹐歸身晉朝﹐必有繇﹑夷之廉﹐享松﹑喬之壽。」非徒效忠於晉﹐其爲閔計﹐亦忠之至﹑識之遠者也。似可與言而與言﹐懷數十年之積悃﹐表見於一時﹐而非以辱吾言於大羊之耳﹐可言也﹐斯可死也。龔壯宛曲以明心﹐辛謐直言以旌志﹐各以其所遇而自靖﹐君子之酌時宜以屈伸﹐道固然也。或曰﹕謐言之矣﹐閔未必殺之﹐而何以死﹖曰﹕謐固知其不聽也﹐不聽而生﹐是爲閔所容也。言出而志伸﹐志伸而生事畢﹐生事畢﹐不死奚俟乎﹖士懷孤志﹐不遇可死之時﹐而奄奄以存﹐可哀也夫﹗〖五〗蔡謨之諫北伐﹐爲庾亮言也﹔王羲之之諫北伐﹐爲殷浩言也。亮與王導不協﹐而欲立功以抑導於內﹔浩與桓溫不協﹐而欲立功以折溫於外﹔內不協而欲制勝千里也﹐必不可得。故二子之言﹐當其時而中於事會。𨿽然﹐君子之爲言﹐計及當時﹐計及後世﹐時有不可明言者﹐則微言以動之﹐密謀以正之﹐而不因一時之急﹐傷久長之計。亮之正不足以服導﹐浩之才不足以制溫﹐迫於立功﹐反致潰敗﹐徒以沮撓人心而貽姦雄之笑﹐一時之事會也。王業之不可偏安﹐羯胡之不可縱佚﹐忘自彊之術﹐而益召其侮﹐偸寡弱之安﹐而日蹙其亡﹐百世之大防也。羲之言曰「區區江左﹐天下寒心﹐固已久矣。」業已成乎區區之勢﹐爲天下寒心﹐而更以陵廟邱墟臣民左衽爲分外之求﹐昌言於廷﹐曾無疚媿﹐何弗自投南海速死﹐以延羯胡而進之乎﹖宋人削地稱臣﹐面縛乞活﹐皆師此意﹐以爲不競之上術﹔閉戶塞牖﹐幸盜賊之不我窺﹐未有得免者也。譙周仇國之論成﹐而劉禪之降旗旋豎﹐邪說之誣人亦酷矣哉﹗若夫浩之欲折溫也﹐亦非謀之不忠也﹔而折溫之術﹐莫善於收溫而用之。北伐之舉﹐溫先請之﹐而浩沮之﹔旣乃自行而置溫於局外﹐不資其一旅之援﹐溫亦安坐上流而若罔聞﹔固溫之樂禍以乘權﹐抑浩擯之而使成乎坐視。向令東西並進﹐而吾擁中樞之制﹐溫固吾之爪牙﹐抑又惡足以逞﹖浩非其人﹐而羲之等不能以此說之﹐疑溫忌溫﹐而溫之逆乃有所資以自雄。此所謂微言之﹐密謀之﹐制勍敵彊臣於尊俎者﹐淺人不足以及此也。〖六〗苻健請命﹐而殷浩不能控﹐姚襄來歸﹐而殷浩激之以叛﹐浩之咎也。然使浩開關納之﹐而倚以收復中原﹐則亦梁之進侯景也。夫健與襄而可收以爲用也哉﹖健之請命﹐殺麻秋而懼﹔弋仲之使襄歸晉﹐勝冉閔而懼也。健孤而畏冉閔之勇﹐弋仲死﹐襄孤而畏慕容之彊﹐中立而無寧居﹐睨晉之弱而可誘以爲後圖﹐受其餌則爲侯景﹐覺其機則引去而無傷﹐若此者﹐亦惡能撫之使爲吾效用乎﹖何怪乎浩之不撫健而欲襲襄也。浩力不足﹑智不逮耳﹐其謀未甚失也。拒之襲之﹐禍速而輕﹔納之任之﹐禍遲而大。弋仲將終﹐忠順之言孰聞之﹐襄述之耳﹔其辭愈遜﹐其情愈詭。議者乃以拒健激襄爲浩罪﹐何古今樂進豺虎以自衛者之多也﹗夫不見健一入關而卽自王﹐浩北伐而襄伏甲於山桑以邀之乎﹖使當健﹑襄納款之日﹐閉關而卻之﹐曰吾無所用爾爲也﹐則二夷之气折矣。𨿽然﹐徒爲大言無裨也﹐必自立之有本也。非若光武﹐亦安能驕語盆子曰「待汝以不死」哉﹗〖七〗桓溫能用殷浩﹐殷浩不能用桓溫。溫曰「浩有徳有言﹐爲令僕﹐足以儀刑百辟﹐朝廷用違其才耳。」此溫之能用浩也。溫請北伐﹐而浩沮之﹐浩之不能用溫也。能用之而後能制之﹐能制之﹐則予之﹑奪之﹑生之﹑殺之而惟吾意。不能用矣﹐而欲制之﹐必敗之道也。溫之逆也﹐劉惔料之矣﹐非必溫之逆爲不可制也﹐惔知何充﹑殷浩之不足以制溫也。夫溫之始﹐豈有必不可制之情形哉﹖嫌隙已成﹐王彪之說會稽王﹐馳一紙書而卽斂迹以退﹔其終於逆也﹐浩貽之也。惴惴然相恐於廷﹐若猛虎之且咥﹐溫乃見人之疑我之篡﹐退必無以相容﹐乃疑我而不能制我﹐將與我競功﹔而一敗於許昌﹐再敗於山桑﹐能事見矣﹐於是而技癢情興﹐篡逆之志始奰發而不戢﹔微謝安﹑王彪之之夷猶淡漠﹐視猛虎如麋鹿﹐溫必篡矣。虎不攖則不攫﹐不走則不追﹔蠭不撲則不螫﹐不避則不觸。豈徒溫哉﹗董承不奉衣帶之詔﹐曹操不敢犯及宮闈﹔曹爽不爭顧命之權﹐司馬氏不敢擅爲廢立。制之有道﹐用之有方﹐則溫嶠以新附之臣﹐而義旗回指之言﹐折久任方州﹑上流倚重之陶侃而有餘。浩任將相之重﹐物望所歸﹐夫豈難於用溫者﹐而徒爾惴惴也﹗謀愈深﹐禍愈成矣。〖八〗晉之失久矣﹗殷浩廢﹐桓溫受徵討之命﹐敗苻萇於藍田﹐進軍灞上﹐敗姚襄於伊水﹐收復雒陽﹐亦壯矣哉﹗當是時﹐石﹑冉初亡﹐苻﹑姚乍興﹐健𨿽鷙而立國未固﹐襄甫颺去﹐乍集平曠之壤﹐勢益飄搖﹐故挫之也易。善攻者攻其瑕﹐乘瑕以收功﹐而積衰之气以振。溫可謂知所攻矣。其人關也﹐糧匱而還﹐其復雒也﹐置戍而返。說者曰﹕溫有逆心﹐捨外而圖內。此以劉裕例之﹐而逆其詐也。溫之歸鎭﹐未嘗內偪朝廷﹐如裕之爲也。浩旣廢﹐會稽才弱而不足相難﹐王﹑謝得政新而望淺﹐非溫內顧之憂也。溫何汲汲焉﹖乃其所以不能進圖全功而亟撤以還者﹐孤軍乘銳气﹐快於一擊﹐而無以繼其後也。晉偏安於江左﹐而又分焉﹐建業擁天子以爲尊而力弱﹐荊﹑襄挾重兵以爲彊而權輕﹐且相離以相猜﹐而分爲二。溫以荊﹑襄之全力爲孤注﹐其進其退﹐一委之溫﹐而朝廷置之若忘﹐溫卽有忠誠﹐亦莫能自遂﹐而況乎其懷二心哉﹖臣與主相離也﹐相與將相離也﹐東與西相離也﹐以此而欲縣軍深入﹐爭勝於蠭起之寇﹐萬不可得之數矣。尢可嗟異者﹐溫方有事於關﹑雒﹐而苟羨東出山茌以伐燕﹐欲與溫競功﹐而忘其力之不逮。且燕非苻﹑姚新造之比也﹐慕容儁三世雄桀﹐而植根深固﹐攖勢重難搖之虜以自取敗衄﹐曾不知以一旅翼溫﹐乘勝以復故都﹐豈不傎乎﹖秦寇平﹐燕之气奪﹔兩都復﹐晉之勢成﹔合天下之力以響燕﹐則燕不能孤立以相抗﹔協於溫以成將就之功﹐則溫之心折而不足以騁。乃彼方西響﹐我且東指﹐徒爲立異而生其欺怨﹐謝萬之愚﹐荀羨之妄﹐會稽之闇﹐懷忮以居中﹐欲溫之成功於外﹐其可得乎﹖謀國若此﹐不亡爲幸耳。其不亡也﹐猶溫兩捷之威有以起茸苶之气﹐詟凶狡之心也。〖九〗五胡旋起旋滅﹐而中原之死於兵刃者不可殫計。殫中原之民於兵刃﹐而其旋起者亦必旋滅。其能有人之心而因以自全者﹐惟慕容恪乎﹗故中國之君﹐一姓不再興﹐而慕容氏旣滅而復起。恪圍段龕於廣固﹐諸將請亟攻之﹐恪曰「龕兵尙眾﹐未有離心﹐盡銳攻之﹐殺吾士卒必多矣﹐自有事中原﹐兵不暫息﹐吾每念之﹐夜而忘寐﹐要在取之﹐不必求功之速。」嗚呼﹗惻悱之言﹐自其中發﹐功成而人免於死﹐恪可不謂夷中之錚錚者乎﹗古之用兵者﹐於敵無欲多殺也﹐兩軍相擊﹐追奔俘者無幾也﹐於敵且有靳焉﹐而況其人乎﹗戰國交爭﹐敺步卒以並命﹐殺敵以萬計﹐而兵乃爲天下毒﹐然猶自愛其民﹐而不以其死嘗試也。尉繚之徒至不仁﹐而始爲自殺其人之說﹐於是楊素之流﹐力行其說以敺民於死而取勝。突圍陷陣者有賞﹐肉薄攻城者前殞而後進﹐則嗜殺者﹐非嗜殺敵﹐而實嗜殺其人矣。晨與行﹐夕與息﹐環拱聽命於牙旌之下﹐方且呴呴然相聚以相保﹐而威之誘之﹐激之迫之﹐惟恐其不自投於死。嗚呼﹗均是人也﹐而忍至此哉﹗用兵之殺人也﹐其途非一﹐而敺人爲無益之死者﹐莫甚於攻城﹔投鴻毛於烈燄﹐而亟稱其勇以獎之﹐有人之心﹐尙於此焉變哉﹗卷十四◎哀帝〖一〗桓溫請遷都雒陽﹐誠收復之大計也。然溫豈果有遷都之情哉﹖慕容恪方遣呂護攻雒﹐溫所遣援者﹐舟師三千人而止。溫果有經略中原之志﹐固當自帥大師以鎭雒﹐然後請遷未晚。惴惴然自保荊﹑楚﹐而欲天子渡江以進圖天下﹐夫誰信之﹖爲此言也﹐特以試朝廷所以答之者。而舉國驚憂﹐孫綽陳百姓震駭之說﹐貽溫以笑。溫固曰﹕吾一言而人皆震恐﹐吾何求而不得哉﹗王述曰「但從之﹐自無所至。」溫說折矣。而周章議論之情形﹐已早入溫之目中。其云「致意興公﹐何不尋遂初賦﹐而知人家國事」﹐非憚綽也﹐笑晉人之不足與人家國也。夫溫以虛聲動朝廷﹐朝廷亦豈可以虛聲應之﹖王述之議﹐亦虛聲也。使果能率三吳﹑兩淮之眾渡江而響壽﹑譙﹐詔溫移屯於雒﹐繕城郭﹑修塢戍﹐爲戰守計﹐而車駕以次遷焉﹐溫且不能中止﹔外可以捍燕﹑秦﹐而內亦可以折溫之逆志﹐乘其機而用吾制勝之策﹐誠百年一日之會﹐而晉不能也。燕﹑秦測之﹐溫諒之﹐晉不亡者幸耳﹗內寧而外可無憂﹐一道也﹔處治安之世以建威銷萌之道也。外無憂而內可寧﹐一道也﹔處紛亂之日以彊榦弱枝之道也。夫桓溫者﹐何足慮哉﹖慕容恪之沈鷙﹐苻堅之恢豁﹐東西交逼以相吞﹐而惟與溫相禁制於虛聲﹐曾不念彊夷之心馳於江介也﹐是足悲也﹗晉不成乎其爲君臣﹐而溫亦不固爲操﹑懿者也。〖二〗爲人後者﹐爲所生父母服期﹐亦天下之通喪也﹐僅見於士喪禮﹐而以情理推之﹐固可通於天子。天子喪禮無傳文﹐後世執期喪達乎大夫之說﹐以屈厭而議短喪﹐非也。哀帝欲爲所生周太妃服三年﹐則過﹔旣而欲服期﹐是已。江霦執服緦之說﹐抑帝而從之﹐邪說也﹔天子絕期﹐而又何緦乎﹖爲人後而繼大宗﹐承正統﹐上嚴祖考﹐而不得厚其私親﹐此以君臣之義裁之也。故歐陽修﹑張孚敬稱考﹑稱皇﹑稱帝之說﹐紊大綱而違公義﹐固不若漢光武稱府君之爲允矣。位號者﹐天下之公尊﹐非人子所得以己之尊加於其親﹐義也。若夫死而哀從中發﹐哭踴服飾之節﹐達其中心之不忍忘﹐則仁也。降而爲期﹐止矣﹔過此而又降焉﹐是以位爲重而輕恩﹐戕性之仁矣。哀死者﹐情也﹔情之所自生者﹐性也。稱尊者﹐名也﹔名之所依者﹐分也。秩然不可幹者﹐分以定名﹔愴然不容已者﹐情以盡性。舜視天下猶艸芥﹐而不得於親﹐不可以爲人﹐霦獨非人之子與﹖必欲等之於疏屬而薄之﹐則何如辭天子之位而可盡一日之哀也﹗王子母死﹐請數月之喪﹐而孟子曰「𨿽加一日﹐愈於已。」生而爲庶子﹐莫如之何也。哀帝不立乎天子之位﹐而可致其哀﹐非生而詘者也。然則天子之位﹐其爲帝之桎梏乎﹗周禮殘缺﹐而往聖之精義不傳﹐保殘之儒﹐徒紛紜以賊道﹐奚足取乎﹗〖三〗苻堅之世﹐富商趙掇等車服僭侈﹐諸公競引以爲卿﹐堅惡而禁之。天下之大防二﹕中國﹑夷狄也﹐君子﹑小人也。非本未有別﹐而先王彊爲之防也。夷狄之與華夏﹐所生異地﹐其地異﹐其气異矣﹔气異而習異﹐習異而所知所行蔑不異焉。乃於其中亦自有其貴賤焉﹐特地界分﹑天气殊﹐而不可亂﹔亂則人極毀﹐華夏之生民亦受其吞噬而憔悴。防之於早﹐所以定人極而保人之生﹐因乎天也。君子之與小人﹐所生異種﹐異種者﹐其質異也﹔質異而習異﹐習異而所知所行蔑不異焉。乃於其中亦自有其巧拙焉﹐特所產殊類﹑所尙殊方﹐而不可亂﹔亂則人理悖﹐貧弱之民亦受其吞噬而憔悴。防之於濫﹐所以存人理而裕人之生﹐因乎天也。嗚呼﹗小人之亂君子﹐無殊於夷狄之亂華夏﹐或且玩焉﹐而孰知其害之烈也﹗小人之巧拙自以類分﹐拙者安拙而以自困﹐巧者衒巧而以賊人。拙者﹐農圃也﹐自困而害未及人者也。然夫子未嘗輕以小人斥人﹐而特斥樊遲﹐惡之甚﹑辧之嚴矣。漢等力田於孝弟以取士﹐而禮教淩遲﹐故曰三代以下無盛治。夫以農圃亂君子﹐而獘且如此﹐況商賈乎﹖商賈者﹐於小人之類爲巧﹐而蔑人之性﹑賊人之生爲已亟者也。乃其气恆與夷狄而相取﹐其質恆與夷狄而相得﹐故夷狄興而商賈貴。許衡者﹐竊附於君子者也﹐且曰「士大夫居官而爲商﹐可以養廉。」嗚呼﹗日狎於金帛貨賄盈虛子母之籌量﹐則耳爲之聵﹐目爲之熒﹐心爲之奔﹐气爲之蕩。衡之於小人也﹐尢其巧而賊者也﹐而能混廁君子之林乎﹖以要言之﹐天下之大防二﹐而其歸一也。一者﹐何也﹖義﹑利之分也。生於利之鄕﹐長於利之塗﹐父兄之所燻﹐肌膚筋骸之所便﹐心旌所指﹐志動气隨﹐魂交神往﹐沈沒於利之中﹐終不可移而之於華夏君子之津涘。故均是人也﹐而夷﹑夏分以其疆﹐君子﹑小人殊以其類﹐防之不可不嚴也。夫夷之亂華久矣﹐狎而召之﹑利而安之者﹐嗜利之小人也﹐而商賈爲其最。夷狄資商賈而利﹐商賈恃夷狄而驕﹐而人道幾於永滅。無磁則鐵不動﹐無珀則芥不黏也。帝奕〖一〗慕容暐罷蔭戶至二十萬。以東北一隅而二十萬戶爲權貴所蔭﹐不受公家之役﹐民戶減少﹐則賦役偏重﹐而民之疲瘠甚矣。蓋夷狄之初起也﹐上下無章﹐資部族之彊力以割據而瓜分之﹐狎爲己有舊矣。故暐從悅綰之請﹐糾擿還郡縣﹐而舉國怨怒。然暐之亡﹐自以疑慕容垂使外叛而致敗﹐旣非罷蔭戶之所致﹐國無紀而民困﹐積獘𨿽去而害已深﹐故苻堅假仁義以動眾而席捲之。則悅綰之言﹐亦憾其不夙爾。嗚呼﹗豈獨夷狄之不綱者爲然哉﹖四海之民力﹐自足以給天下之用而衛宗社。乃上不在國﹐下不在民﹐居閒而爲蟊賊者﹐中涓也﹑戚畹也﹑債帥也﹑勛舊也﹐皆頑民窳卒之所依以耗國而墮重於民者也。劉忠宣一搜隱占之禁旅而怨謗已騰﹐卒致撓敗﹐君明臣忠﹐卒不能施釐正者﹐親疏還邇之勢殊而輕重已移也。其如此之浮言胥動者何哉﹗夫此瑣瑣者之恩怨﹐何足以系國家之安危﹐人主不審﹐曾不如慕容暐之能斷矣。制之有法而愼於始﹐且不能持於其後﹐祖宗之法﹐未可恃也。中葉之主能不惑者﹐未見其人也﹐天下所以鮮有道之長也。〖二〗桓溫伐燕﹐大敗於枋頭﹐申胤料之驗矣。胤曰「晉之廷臣﹐必將乖阻﹐以敗其事。」史不著乖阻之實﹐而以孫盛陽秋直書其敗觀之﹐則溫之敗﹐晉臣所深喜而樂道之者也。會稽王昱不能自彊﹐而徒畏人之軋己﹐王彪之弗能正焉。嗚呼﹗人之瑣尾而偸也﹐亦至是哉﹗秦檜之稱臣納賂而忘讎也﹐畏嶽飛之勝而奪宋也。飛亦未決其能滅金耳。飛而滅金﹐因以伐宋﹐其視囚父俘兄之怨奚若﹖而視臯亭潮落﹑碙門颶發﹑塊肉無依者﹐又奚若也﹖溫亦未能舉燕之爲憂耳。溫而舉燕﹐其篡不篡亦未可知也。爲君相者﹐居重以不失人望之歸﹐盡道以得民﹐推誠以得士﹐以禮待溫﹐以道馭溫﹐靜正而不驚﹐建威以自固﹐溫抑惡能逞志以逆而不卹天下之公討﹖不然﹐則王莽﹑蕭道成固無毫髮之勛庸﹐而竊大寶如拾芥矣。庸主陋臣﹐如嬰兒之護餌﹐而徒忌其姊娣﹐尙能安於位以有爲乎﹖處堂以嬉﹐授兵柄於溫﹐而又幸其敗﹐溫之怨且深﹐其輕朝廷也益甚。故會稽立而憤盈以逞﹐非其死之速也﹐晉必移社於桓氏矣。捨夷﹑夏之大防﹐置君父之大怨﹐徒爲疑忌以沮喪成功﹐庸主具臣之爲天下僇﹐晉﹑宋如合一轍﹐亦古今之通憾已﹗春秋予桓﹑文之功﹐諱召王請隧之逆﹐聖人之情見矣。若孫盛之流﹐徇流俗而矜直筆﹐幸災樂禍﹐亦惡足道哉﹗〖三〗王猛請慕容垂之佩刀﹐紿其子使叛逃﹐期以殺垂﹐司馬溫公譏其非雅徳君子所爲﹐何望猛之厚而責之薄也﹗猛者﹐亂人之雄者耳﹐惡知徳哉﹗猛以桓溫爲不足有爲而不歸晉﹐將謂苻堅之可與定天下乎﹖乃堅亡而晉固存﹐果孰短而孰長邪﹖使猛隨溫而東也﹐歸晉也﹐非歸溫也。猛而果有定天下之略﹐則因溫以歸晉﹐而因可用晉以制溫。然則其不隨溫而東﹐乃智量出乎溫之下﹐而欲擇易與者以獲富貴耳。慕容垂奔秦﹐慕容評以鬻薪賣水之猥賤而握重兵﹐猛滅之﹐非智勇之絕人﹐摧枯折朽之易也。苻堅之不欲殺垂﹐猛豈能閒之﹐而徒爲撓亂﹐忌其寵而已矣。其誓三軍曰「王景略受國厚恩﹐任兼內外﹐受爵明君之廷﹐稱觴父母之室﹐不亦美乎﹖」猛之涯量盡於此矣。紿無知之稚子而陷其死﹐商鞅﹑張儀之術也。朱子曰「三秦豪傑之士﹐非猛而誰﹖」伏戈矛於談笑﹐激叛亂以殺人﹐妾婦耳﹐奚豪傑之云﹗

◎簡文帝〖一〗簡文爲瑯邪王﹐相晉五年﹐桓溫外拒燕﹑秦﹐內攻袁瑾﹐而漠然不相爲援﹐蓋其惡溫而忌之夙也。旣惡溫矣﹐抑不能樹賢能﹑修備禦﹑以制溫﹐溫視之如視肉﹐徒有目而無手足﹐故惎之而猶擁立之﹐以爲是可談笑而坐攘之者也。蓋至於聽溫之扳己以立而遂立焉﹐則生人之心﹐生人之气﹐無有存焉者矣。帝奕未有失徳﹐溫誣其過而廢之﹐於斯時也﹐簡文旣不能折之以衛奕﹐則以死拒溫而必不立﹐奉名義之正﹐涕泣以矢之﹐溫亦豈能遽殺己者﹖如其不擇而推刃於己﹐則溫之逆﹐受眾惡而不足以容﹐卽令己殺而溫篡﹐亦可無咎於天下。乃𨿽靦然南面﹐而旋隕天年﹐位與壽皆朝露耳。等死也﹐爲晉恭﹑齊順之飲酖﹐何如誓死不立﹐以頸血報宗社哉﹗溫﹐賊也﹔簡文相其君而篡之﹐亦賊也﹔賊與賊以智力爲勝負﹐而不敵者受吞﹐必然之勢也。病而一日一夜四發詔召溫入輔﹐遺詔且云「君自取之」﹐乃語王坦之曰「天下儻來之運﹐卿何所嫌。」非但闇弱如謝安所云似惠帝者耳﹐得一日焉服衮冕正南面而心已愜﹐易其忌溫之心而戴溫不忘﹐樂以祖宗之天下奉之而酬其惠也。洵哉﹗簡文之爲賊也。

◎孝武帝〖一〗簡文以懿親任輔相而與賊同逆﹐尸天子之位﹐名器在其手而惟其所與﹐𨿽有王彪之﹑謝安﹑王坦之忠賢﹐而無可如何也。天不祚逆﹐使之速殞﹐而諸賢之志伸矣。坦之裂居攝之詔﹐惟簡文篤疾不能與之爭也。太子之立﹐廷臣欲待溫處分﹐太子旣立﹐太后猶有居攝之命﹐彪之抗議不從﹐溫入朝﹐謝安談笑而視之若無﹐惟簡文之已死也。孝武方十歲﹐抑非英武之姿﹐諸賢之志可伸﹐而於簡文也則不能。但責簡文以闇弱﹐豈其出於十歲嬰兒之下乎﹖故謂簡文與人同逆而私相授受﹐非苛論也。簡文篡而彪之不能止者﹐溫與之協謀﹐內外之權交失也。簡文死﹐溫𨿽有淫威﹐而內無爲之主者﹐於是彪之乃得忼慨以正之﹐謝安乃得從容以潛消之﹐不足爲深憂矣。簡文居中以掣曳﹐諸賢之困﹐不在卼豗﹐而在葛藟。晉祚未終﹐天奪匪人之速﹐亦快矣﹗若桓溫者﹐無簡文﹐則𨿽十歲嬰兒而不能奪﹐固在諸賢局量之中﹐而弗能躍冶﹔𨿽決裂而成乎篡﹐亦必有以處之矣。〖二〗嗚呼﹗人苟移情於富貴而沈溺以流焉﹐何所不至哉﹗天子之尊﹐四海之富﹐亦富貴也﹔簿尉之秩﹐百金之獲﹐亦富貴也﹔垂至於死而苟一日得焉﹐猶埋心引吭以幾幸之。不知其何所爲也﹐不知其何所利也﹐垂至於死而不已﹔人而不仁﹐將如之何哉﹗易曰「不鼓缶而歌﹐則大耋之嗟﹐凶。」大耋矣﹐何嗟乎﹖名之未得﹑利之未遂焉﹐俄而嗟矣﹔俄而並忘其嗟﹐而埋未冷之心﹐引將絕之吭﹐以思弋獲矣。有涯之日月﹐廢鼓缶之歡﹐營營汲汲﹐笑罵集於厥躬而不卹。簿尉一天子﹐百金一四海也﹐人盡如馳﹐塗窮焉而後止。鳴呼﹗亦何所不至哉﹗王惇﹑桓溫皆於老病奄奄﹑旦暮且死之日而謀篡不已﹐以爲將貽其子孫﹐則王含﹑王應奴隸之才﹐惇已知之﹔桓熙弱劣﹐玄方五歲﹐溫亦知之矣。王導知惇之將死﹐起而討惇﹔王﹑謝諸賢知溫之將死﹐而坐待其斃﹔惇與溫亦何嘗不自知也。其心曰﹕吾一日而居天子之位﹐𨿽死猶生。嗚呼﹗天下之不以惇﹑溫之心爲心者﹐吾見亦罕矣哉﹗孟子曰「萬鐘於我何加焉﹐宮室之美﹐妻妾之奉﹐窮乏之得我﹐失其本心。」𨿽然﹐猶人生之有事也。至於奄奄垂死而三者皆不任受﹐然且鼓餘息以蹶起而圖之﹐是何心哉﹖一念移於不仁﹐內忘其心﹐外忘其名﹐沈湎淫溺自不能已﹐而不復問欲此之何爲也。謀天下者曰﹕簿尉之秩﹐百金之獲﹐何足以死求之也﹔謀簿尉百金者曰﹕天子之尊﹐四海之奉﹐何易求焉﹐吾所求者﹐旦暮未死而可得也﹔而不知其情同矣﹐易地則皆然也。幼而忘身以貪果餌﹐長而忘身以貪溫飽﹐相習相流﹐愈引愈伸而不可中止﹔自非立志於早﹐以名義養其心而生惻悱﹐未有老死而能忘者也。苟不志於仁﹐勿怪亂臣賊子之怙惡以沒身也。〖三〗漢儒反經合道﹐程子非之﹐謂權者審經之所在﹐而經必不可反也。於道固然﹐而以應無道之世﹐則又有不盡然者。母后之不宜臨朝﹐豈非萬世不易之大經乎﹖謝安以天子幼沖﹐請崇徳皇后臨朝攝政﹐灼然其爲反經矣。王彪之欲已之﹐而安不從。彪之之所執者經也﹐安之所行者權也﹐是又反經之得爲權也。桓溫𨿽死﹐揚﹑豫﹑江三州之軍事﹐桓沖督之。衝不終逆而克保臣節﹐世遂以忠順歸之。夫衝特不爲王含耳。含之逆﹐於未敗之前已有顯迹。溫死﹐人心乍變﹐郗超之流折伏沮喪﹐惡知衝非姑順異以縻系人心而徐圖之邪﹖且衝果有懷忠效順之情﹐當溫存日﹐衝固與相得而爲所付托者﹐何不可以規溫而使守臣節﹖則衝之無以大異於溫審矣。若溫旣亡而或說以誅逐時望﹐衝不聽者﹐不能也﹐非不爲也。王﹑謝諸賢﹐非劉隗﹑刁協之倫匹﹐溫且不敢決於誅逐﹐衝亦量力而止耳。外人遽信其無他﹐謝安固察見之﹐而不早有以制之哉﹖奉太后爲名﹐以引大權歸己﹐而衝受裁焉﹐安蓋沈思熟慮﹐執之堅固﹐而彪之不能奪也。或曰﹕安爲大臣﹐任國之安危﹐則任之耳﹐何假於太后﹖曰﹕晉之任世臣而輕新進也﹐成乎習矣。王導之能秉政也﹐始建江東者也﹔庾亮﹐後族也﹔何充則王導所引重而授以政者也。至穆帝之世﹐權歸桓氏﹐非一日矣。謝安社稷之功未著﹐而不受托孤之顧命﹐其兄萬又以虛名取敗﹔安之始進﹐抑受桓溫之辟﹐𨿽爲望族﹐無異於孤寒﹔時望𨿽隆﹐而蔡謨﹑殷浩皆以虛聲貽笑﹐固羣情之所不信﹔而乍秉大權﹐桓沖之黨且加以專國自用之名而無以相折﹐則奉母后以示有所承﹐亦一時不獲已之大計也。或曰﹕安胡不引宗室之賢者與己共事﹐而授大政於婦人邪﹖曰﹕前而簡文之輔政﹐其削國權以柔靡﹐已如此矣。後而道子之爲相﹐其僭帝制以濁亂﹐又如彼矣。司馬氏無可托之人﹐所任者適足以相撓﹐固不如婦人之易制也。此之謂反經而合道﹐又何傷哉﹖𨿽然﹐王彪之之議﹐不可廢也。安𨿽不從﹐而每歡曰「朝廷大事﹐王公無不立決。」服其正也。審經以爲權﹐權之常﹔反經以行權﹐權之變﹔當無道之天下﹐積習深而事勢違﹐不獲已而用之﹐一用而不可再者也。故君子愼言權也。〖四〗太元元年﹐謝安錄尙書事﹐除度田收租之制。度田收租者﹐晉之稗政﹐魯宣公稅畝之遺獘也﹐安罷之﹐可謂體天經以定民制矣。王者能臣天下之人﹐不能擅天下之士。人者﹐以時生者也。生當王者之世﹐而生之厚﹑用之利﹑徳之正﹐待王者之治而生乃遂﹔則率其力以事王者﹐而王者受之以不疑。若夫土﹐則天地之固有矣。王者代興代廢﹐而山川原顯不攺其舊﹔其生百谷卉木金石以養人﹐王者亦待養焉﹐無所待於王者也﹐而王者固不得而擅之。故井田之法﹐私家八而公一﹐君與卿大夫士共食之﹐而君不敢私。惟役民以助耕﹐而民所治之地﹐君弗得而侵焉。民之力﹐上所得而用﹐民之田﹐非上所得而有也。助﹑徹者﹐殷﹑周之法也﹐夏則貢矣。貢者﹐非貢其地之產﹐貢其人力之所獲也。一夫而所貢五畝之粟﹐爲之制耳。曰五十而貢者﹐五十爲一夫而貢其五也。若夫一夫之耕﹐或溢於五十畝之外﹐或儉於五十畝之中﹐爲之一易﹑再易﹑萊田之名以寬其徵。田則自有五穀以來民所服之先疇﹐王者惡得有之﹐而抑惡得稅之。地之不可擅爲一人有﹐猶天也。天無可分﹐地無可割﹐王者𨿽爲天之子﹐天地豈得而私之﹐而敢貪天地固然之博厚以割裂爲己土乎﹖知此﹐則度而徵之者﹐人之妄也﹔不可度而徵之者﹐天之體也﹔此之謂體天經矣。以治民之制言之﹐民之生也﹐莫重於粟﹔故勸相其民以務本而遂其生者﹐莫重於農。商賈者﹐王者之所必抑﹔遊惰者﹑王者之所必禁也。然而抑之而且張﹐禁之而且偸﹐王者亦無如民何。而惟度民以收租﹐而不度其田。一戶之租若干﹐一口之租若干﹐有餘力而耕地廣﹑有餘勤而獲粟多者﹐無所取盈﹔窳廢而棄地者﹐無所蠲減﹔民乃益珍其土而競於農。其在彊豪兼並之世尢便也﹐田已去而租不除﹐誰敢以其先疇爲有力者之兼並乎﹖人各保其口分之業﹐人各勸於稼穡之事﹐彊豪者又惡從而奪之﹖則度人而不度田﹐勸農以均貧富之善術﹐利在久長而民皆自得﹐此之謂定民制也。太元之制﹐口收稅米三斛﹐不問其田也。不禁兼並﹐而兼並自息﹐舉末世之制而除之。安之宰天下﹐思深而道盡﹐復古以型今﹐豈一切苟簡之術所可與議短長哉﹗〖五〗荊﹑湘﹑江﹑廣據江東之上流﹐地富兵彊﹐東晉之立國倚此也。而權姦內逼﹐邊防外匱﹐交受制焉﹐亦在於此。居輕而禦重﹐枝彊而幹弱﹐是以權臣窺天而思竊﹐庸人席富以忘危﹐其不殆也鮮矣。上流之勢﹐以趨建業也則易﹐王惇﹑桓溫之所以莫能禦也﹔以度楚塞爭淮表也則難﹐舟楫之利困於平陸﹐守險之長詘於廣野﹐庾亮﹑桓溫之所以出而卽潰也。謝安任桓沖於荊﹑江﹐而別使謝玄監江北軍事﹐晉於是而有北府之兵﹐以重朝權﹐以圖中原﹐一舉而兩得矣。安詠詩而取「訏謨遠猷」之句﹐是役也﹐可不謂謨猷之訏遠者與﹖江北﹑河南之眾﹐紀瞻嘗用之以拒石勒﹐而石勒奔﹔祖逖嘗用之以響汝﹑雒﹐而汝﹑雒復﹔所以不永其功者﹐王導之弗能任也。導之弗能任者﹐專任王惇於上流﹐而不欲權之分也。紀瞻一出而不繼﹐祖逖始成而終亂﹐王惇﹑桓溫乃挾荊﹑湘以與晉爭。內亂而外荒﹐積之數十年矣﹐安起而收之。𨿽使桓沖牧江﹑荊﹐而自督揚﹑豫。北府兵彊﹐而揚﹑豫彊於江﹑荊﹐勢之所趨﹐威之所建﹐權歸重於朝廷﹐本根固矣。況乎中原南徙之眾﹐尢多磊落英多之士﹐重用之﹐以較楚人之僄而可蕩者相什百也。書曰「迪惟有夏﹐乃有室大競。」競以室﹐非競以戶庭也。安於是而知立國之弘規矣。故淝水之役﹐桓沖遣兵入援而安卻之﹐示以荊﹑江之不足爲輕重﹐而可無藉於彼﹐衝其能不終乎臣節哉﹖宋髙﹑秦檜之愚也﹐憂諸帥之彊而不知自彊﹐殺之削之而國以終敝。檜死﹐張浚任恢復﹐而敗潰於符離﹐無可用之兵也。此殷浩之覆軌也。謝玄監軍江北﹐擇將簡兵﹐六年而後用之﹐以破苻堅於淝水﹐非一旦一夕之效矣。〖六〗先王之教﹑覿文匿武﹐非徒以靜民气而崇文治也。文可覿﹐武不可覿。不可覿者﹐不可以教﹐教之而武黷﹐黷則衰。苻堅作教武堂﹐命太學生明陰陽兵法者教諸將﹐狄道也﹐而適足以亡。其爲狄道者﹐獎武以蕩人心而深其害气﹐言治者或知其不可矣﹐而妄人猶以迂疏誚之﹔其適足以亡也﹐則人未有能信其必然者。善哉嶽武穆之言曰「運用之妙﹐存乎一心。」武而可以教教者哉﹖教之習之﹐其志玩﹐其气枵﹐其取敗亡必矣。兵之所尙者勇﹐勇非可教而能者也﹔所重者謀﹐謀非可豫設而爲教者也。若其束伍之嚴﹐訓練之勤﹐甘苦與共之以得士心﹐則取之六經而已足。其他詭誕不經而適以僨軍殺將者﹐則陰陽時日壬遁星气之嘖嘖多言﹐非可進而進﹐可乘而不乘﹐以鬼道敗人之謀者也。至於騎射技擊之法﹐𨿽可習焉﹐而精於態者不給於用﹔口授而目營之﹐規行矩止﹐觀天畫地﹐疑鬼疑神﹐以沮其气而蕩其心﹐不敗何待焉﹖自非狂狡虛妄之士﹐孰敢任爲之師。自非市井亡賴竄身干進之徒﹐孰樂爲之弟子。官爲之制﹐妄人嘗試焉﹐只以亂天下﹐而武備日以玩而衰。苻堅之好虛名而無實用﹐若此類者眾矣﹐國破身死﹐而後人猶效之﹐愚不可瘳﹐一至此乎﹗〖七〗桓沖死﹐謝安分荊﹑豫﹑江三州以授諸桓﹐桓玄之禍始於此矣。安之慮桓氏已熟矣﹐折桓沖而令其無功媿死﹐其勢可以盡削桓氏之權﹐以獎晉室﹔然而爲此者﹐自以父子名位太重﹐貽桓氏以口實﹐不得已而平其怨忌也。夫桓氏亦豈以私怨怨安而危安者乎﹖憂不在桓氏﹐而在司馬道子﹑王國寶也。二姦伏於蕭墻﹐蠱孝武以忌安﹐而不足以相勝﹐則必假手桓氏以啟釁。主昏相妒﹐以周公之聖﹐且不能塞不利孺子之口﹐而況安乎﹖故以知安之於此﹐有大不獲已者在也。所任者﹐石虔也﹑石民也﹑伊也﹐以爲差愈於玄而可免於亂﹔然而終不能免﹐則安窮矣。𨿽然﹐安豈遂無道處此以保身而靖國乎﹖安秉國政於此十年矣﹐太后歸政而己錄尙書八年矣。夫豈晉廷之士舉無可大受之人材﹐使及早而造就之以儲爲國之柱石者﹖衝死之後﹐內不私之於子弟﹐外不復假於諸桓﹐君無可疑﹐相無可謗﹐而桓氏亦無所倚以爭權。安之識早弗及此也﹐則臨事周章﹐亦其必然之勢矣。量不弘而慮不周﹐有靖國之忠﹐而惘於大臣之道﹐安不能免於責矣。鴟鴞之詩曰「旣取我子﹐勿毀我室。」周公長育人才之心﹐至於疑謗居東而哀鳴益切。人才者﹐大臣之以固國之根本者也﹐時未有賢﹐則教育之不夙也。不此之務﹐惴惴然求以弭謗﹐而貽國家之患﹐可深惜也夫﹗〖八〗問﹐次於學者也﹔問之道﹐尢重於學也。三代以下﹐於學也博﹐於問也寡﹔三代以上﹐於學也略﹐於問也詳﹔故稱舜之大知﹐好問其至矣。𨿽然﹐學者﹐自爲學也﹔問待人﹐而其塗有二﹕有自問者﹐有問人者。自問者﹐恐其心之所信﹐非其身之所宜﹔身之所行﹐非其心之所得﹔處事外者﹐公理之衡也﹐不問而不我告﹐問而猶恐其不我告焉﹐孜孜以求之﹐舜之所以爲大知也﹐聖之津梁也。問人者﹐捨其是非而求人之是非﹐捨天下之好惡﹐而求一人之好惡﹐察焉而愈昏﹐詳焉而愈詖﹐君子之喜怒有偏者矣﹐小人之愛憎﹐未有不私者也﹐急於求短以疑其長﹐亂國闇主猜忌之臣所以惑焉而自奪其鑑也﹐愚者之狂藥也。夫人之心行﹐有小略而大詳者﹐有名污而實潔者﹐有迹詭而心貞者﹔君子於此﹐鑑之眞﹐信之篤﹐不忍求人於隱曲﹐抑不屑也。而流俗之口﹐好撟舉以矜其慧辧﹐姦邪之醜正者勿論焉。不擇人而問之﹐則善惡互亂﹔有所偏任﹐則讒閒行。問之君子﹐則且對以不知﹔問之小人﹐則盡言而若可倚。於是而賢才之心﹐疑畏而不爲用﹔姦僞之士﹐塗飾以掩其惡﹔則有讒不見﹐有賊不知﹐皆好問者之所必致矣。居官而敗其官﹐有天下而敗天下﹐必也。故曰愚者之狂藥也。捨其躬之得失﹐不考鏡於公非﹐日取人之貞邪﹐待左右以爲耳目﹐其亡速於桀﹑紂﹐不亦傷乎﹗範寧爲豫章太守﹐遣十五議曹下屬城采求風政﹐吏假還﹐訊問官長得失﹔是道也﹐不自問己過而問人﹐以聾爲聰之道也。徐邈責之曰「欲爲左右耳目﹐無非小人﹐善惡倒置﹐讒諂並進﹐可不戒哉﹗」治道學術﹐斯言盡之矣。〖九〗有才皆可用也﹐用之皆可正也﹐存乎樹人者而已矣。操樹人之權者﹐君也。君能樹人﹐大臣贊之﹔君弗能樹人﹐責在大臣矣。君弗能樹人﹐而掣大臣以弗能有爲﹐大臣有辭也。君不令﹐而社稷之安危身任之﹐康濟之功已著見﹐而爲天下所倚重﹐乃及身而止﹐不能樹人以持數世之危﹐俾免於亡﹐大臣無可辭矣。王導﹑謝安﹐皆晉社稷之臣也。導庇其族而不能公之天下﹐故庾亮得而閒之﹔然其沒也﹐猶有郗鑑﹑王彪之﹑謝安以持晉室之危﹐𨿽非導之所托﹐而樹之者猶導也。安以族盛而遠嫌﹐不私其子弟可矣﹐當其身而道子以亂﹐迨其後而桓玄以篡﹐廷無端方嚴正之士﹐居端揆以鎭姦邪﹐不於安責﹐將誰責而可哉﹖老氏曰「功成身退﹐天之道。」安﹐學於老氏者也﹐故能以力建大勛之子弟﹐使遠引以全名﹐而宗族𨿽有賢者﹐皆無列於朝右﹐以是爲順天興廢之理與﹖夫君子之進也﹐有先之者﹔其退也﹐有後之者。退而無以後之﹐則已成之緒﹐與身俱沒﹐而宗社生民不被其澤。旣已爲公輔﹐建不世之勛﹐則宗社生民﹐卽厥躬之休戚矣。全身而避名﹐知衰而聽命﹐抑豈所謂善退者哉﹖退之難於進也久矣。未退之日而早爲退之地﹐非樹人其何以退乎﹖或曰﹕時未有人也。夫王雅﹑王恭﹑殷仲堪﹑王珣之徒﹐躁而敗者﹐望不重也﹐養不純也。養其剛烈之气﹐檠括以正之﹐崇其位望﹐以止其浮誇﹐此諸人者固皆可用﹐用而皆可正者也。安弗能養以戢其驕﹐授之昏湎之主以導於詖﹐於是乎輕僄以從主之私﹐而激成上下相爭之勢。安存而政已亂﹐安沒而國已傾﹐則舉生平之志操勳名與廟社河山而消隕﹐安之退﹐一退而無餘矣。天之道﹐功成而退﹐春授之夏﹐冬授之春﹐元气相嬗於無垠﹐豫養其穉而後息其老﹐故四序循環而相與終古。老氏不足以見此﹐而安是之學也。史魚不能進蘧伯玉﹐死以爲慚﹐此則老氏所謂死而不亡者也。〖一○〗慕容寶定士族舊籍﹐分淸濁﹐閱戶口﹐罷軍營封蔭之戶﹐而士民嗟怨。夷狄而效先王之法﹐未有不亡者也。以徳仁興者﹐以徳仁繼其業﹔以威力興者﹐以威力延其命。沐猴冠而爲時大妖﹐先王之道不可竊﹐亦嚴矣哉﹗以威力起者﹐始終尙乎威力﹐猶一致也。絀其威力﹐則威力旣替矣﹐竊其徳仁﹐固未足以爲徳仁也。父驢母馬﹐其生爲驘﹐驘則生絕矣﹐相雜而類不延﹐天之道﹑物之理也。自苻堅之敗﹐北方瓜分而云擾﹐各恃其部曲以彈壓士民而用之﹐無非濁也。純乎濁而淸之﹐淸者非淸﹐濁者失據﹐人民不靖﹐部曲離心﹐不亡何待焉﹖𨿽然﹐天下之濁極矣﹐威力橫行而貧弱無告﹐固不可以永也。慕容氏以亡﹐而拓拔氏承之以稍息﹐噞喁污薉之气﹐相延相俟以待隋﹑唐﹐則寶取亡之道﹐又未必非天下之生機也。士民怨之﹐彼士民者﹐又惡足與計恩怨哉﹖〖一一〗君子之澤五世而斬﹐小人之澤五世而斬﹐或且不及五世而無餘﹐君子深悲其後也。永嘉之亂﹐中原淪陷﹐劉琨不能保其軀命﹐張駿不能世其忠貞﹐而汾陰薛氏﹐聚族阻河自保﹐不仕劉﹑石﹑苻氏者數十年﹔姚興稱帝於關中﹐禮徵薛彊﹐授以將軍之號﹐遂降興而導之以取蒲阪。悲夫﹐志士以九族殉中夏﹐經營於鋒刃之下﹐貽子孫以磐石之安﹑衣冠之澤﹐而子孫隕落之也。虛名小利動不肖之心魂﹐而忘其祖父﹐彼先世英拔峻毅之气﹐怨恫於幽﹐而子孫或且以爲榮焉﹐有如是夫﹗姚興之盛也不如苻氏﹐其暴也不如劉﹑石﹐遲之數年而興死矣﹑泓滅矣﹐拓拔氏尢能容我而無殄滅之憂者﹐俟之俟之﹐隋興而以淸白子孫爲禹甸之士民﹐豈遽不可﹖然而終不及待也。一失其身﹐而歷世之流風以墜。前之人亦自靖而已矣﹐遑卹我後哉﹖溧陽史氏以建文舊臣﹐三世不入庠序﹐而史鑑之名淩王鏊而上之﹐何史氏之多幸也﹗

◎安帝國之亡﹐類亡於淫昏暴虐之主﹐而晉獨不然﹔前有惠帝﹐後有安帝﹐皆行屍視肉﹐口不知味﹑耳不知聲者也。與子之法﹐定於立適﹐二君者﹐皆適長而豫建爲太子﹐宜有天下者也。藉廢之而更立支庶之賢者﹐則抑淩越而爲彜倫之斁。𨿽然﹐爲君父者﹐苟非寵嬖以喪元良﹐念宗社之安危﹐亦奚卹哉﹖抑非徒前君之責也﹐大臣有社稷之任﹐固知不可﹐而選賢以更立焉﹐自靖而憂國如家者所宜然也。乃惠帝之嗣也﹐衛瓘爭之矣﹐和嶠爭之矣﹐賈氏飾僞以欺武帝﹐而武帝姑息以不決。若安帝則上下無異辭﹐而坐聽此不知寒暑饑飽者之爲神人主。夫孝武之淫昏﹐誠無百年之慮矣﹐而何大臣之漠然不念也﹗司馬道子利其無知而擅之﹐固已。王恭猶皎皎者﹐而抑緘默以處此也﹐何哉﹖恭方與道子爲難﹐恐道子執廢適以爲名而行其誅逐﹐天下不知安帝之果不勝任﹐而被恭以逆名﹐恭所不敢任也。道子爭權﹐而人皆懷貳﹐豈徒恭哉﹖謝安且不敢任而抱東山之志。舉國昏昏﹐授天下於聾瞽﹐而晉以亡﹔天也﹐抑人任其咎矣。夫安功在社稷﹐言卽不庸﹐而必無覆宗之禍﹐何卹而不爲君父任知罪之權﹖若恭也﹐與其稱兵而死於劉牢之之手也﹐則何如危言國本以身殉宗社乎﹖見義不爲﹐而周章失措﹐則不勇者不可與托國﹐信夫﹗〖二〗公論者﹐朝廷之柄也。小人在位﹐天下未聞其惡﹐外臣未受其傷﹐而臺諫爭之﹐大臣主之﹐斥其姦而屏逐之﹐則臣民安於下而忘言﹐卽其擊之不勝﹐而四方猶靜處以聽﹐知朝廷之終有人而弗難澄汰也。如是﹐則不保國之無姦邪﹐而四海無爭衡之禍。公論之廢於上也﹐臺諫緘脣﹐大臣塞耳﹐惡已聞於天下﹐而倒授公論之柄於外臣﹐於是而淸君側之師起﹐而禍及宗社。劉隗﹑刁協以苛刻失人心而王惇反﹐庾亮以輕躁損物望而蘇峻反﹐晉廷之臣﹐未有持片辭以與隗﹑協﹑亮爭者﹔貽彊臣以犯順﹐宗社幾亡﹐固有以召之也。然猶曰隗﹑協之持論非不正也﹐庾亮之秉心非不忠也。若夫司馬道子﹑王國寶﹐荒淫貪薉﹐灼然爲晉之蟊賊﹐孝武𨿽與同昏﹐旣而疑忌之﹑疏遠之矣﹐乃在廷之士﹐持祿取容﹐無或以片言摘發而正名其爲姦邪者。於是而外臣測國之無人﹐以激其不平之气﹐王恭﹑殷仲堪建鼓以鳴﹐而不軌之桓玄藉之以逞。公論操於下﹐而朝廷爲養姦之淵藪﹐天下靡然效順於逆臣﹐誰使之然邪﹖或曰﹕道子帝之母弟﹐國寶居奧窔以交熒﹐未易除也。夫苟懷忠自靖﹐則以頸血濺姦邪﹐而何憚於彊禦﹖道子者﹐尢昏庸而弗難控制者也。孝武崩﹐國寶扣宮門求入﹐王爽拒之則止矣﹔王恭反﹐車胤以危言動之﹐國寶卽解職待罪﹐而道子弗難殺之矣﹐是可鞭箠使而銜勒馭者也。孝武疑道子之專﹐而徐邈進漢文﹑淮南之邪說﹔國寶就王珣與謀﹐而珣猶有卿非曹爽之遊詞﹔在廷之臣胥若此矣。遠邇憤盈之气﹐決發以逞﹐非特恭與仲堪﹐卽桓玄之蓄逆不可揜﹐而天下從之以風靡﹐勢之所必至也。謝安沒而晉無大臣﹔謝安爲門戶計以退處﹐而晉早無親臣矣。諫諍之職久廢﹐士相習於迂緩﹐相尙以苟容﹐晉更不得謂有羣臣矣。方州重於朝廷﹐是非操於牧督﹐相尋而亂﹐終六代之世﹐假趙鞅晉陽之名以行篡弒﹐至唐而後定。故言路者﹐國之命也﹐言路蕪絕而能不亂者﹐未之有也。〖三〗割地以封功臣﹐三代之制也﹐施之後世﹐則危亡之始禍矣﹔而割邊徼之區以與有功之酋﹐害尢烈焉。古諸侯之有國﹐自其先世而已然﹐安於侯服舊矣。易姓革命而有所滅﹐以有所建﹐授之於功臣而大小相錯﹐同姓異姓庶姓相閒﹐互相制而不相下﹐抑制其貢享覲問之禮﹐納之於軌物﹐而厚用其材﹐則封殖自大﹑以窺伺神器之心無從而作。然而荊﹑吳﹑徐﹑越抗顏以亂中夏﹐髙宗憊於三年﹐宣王勞於南伐﹐迄春秋之季﹐愈無寧日矣。自秦罷侯置守﹐而天下皆天子之土矣。天子受土於天而宰制之於己﹐亦非私也﹔割以與人﹐則是私有而私授之也。邊徼之有閒地﹐提封不得而畝之﹐疑爲委余而不足惜﹐然而在我爲委餘者﹐在彼爲奧區﹐經理其物產﹐生聚其人民﹐未有不爲我有者也。拓拔氏以秀容川酋長爾朱羽健攻燕有功﹐割地三百里以封之﹐其後爾朱氏卒爲拓拔氏之憂﹐而國因以亡﹐非千秋之明鑑也乎﹖建州之棄二百餘年﹐而禍發不救﹐胡未之考也﹖或曰﹕一荒遠之土﹐委諸其人﹐若蜀﹑滇﹑黔﹑粵之土官﹐𨿽有叛者而旋滅﹐其何傷﹖」非也。蜀﹑滇﹑黔﹑粵土夷之地﹐本非吾有也﹐羈縻之而已。世其土﹐服其官﹐彼亦有保宗全世之情而不敢妄以逞﹔一逞而固有反顧之心﹐戀其棧豆﹐則迫而攻之也易。若土已入我職貢﹐而以驍悍爲我立功矣﹐取非其所世有者裨益之而長其雄心﹐其始也﹐徼幸而無所卹﹐其繼也﹐屢進而無所止﹐一有怨隙﹐乘事會以狂起﹐其尙有所顧忌乎﹖拓拔氏虛六鎭不爲郡縣﹐自秀容川始也﹐禍之所必生也。棄地者棄其國﹐寧有爽與﹖〖四〗天下多故﹐言兵者競起﹐兵不可以言言者也。孫﹑吳之言﹐切於情勢﹐近於事理矣﹐而當時用之﹐偶一勝而不足以興。讀其書者﹐未有能制勝者也﹐況其濫而下者乎﹖道不足則倚謀﹐謀不足則倚勇﹐勇不足則倚地﹐地不足則倚天﹐天不足則倚鬼。倚鬼﹐則敵知其舉無可倚矣。倚鬼﹐則將吏士卒交釋其憂勤﹐智者知其無成而心先亂﹐愚者幸其有成而妄自驕﹐兵敗身死﹐以殉術士巫覡之妖﹐未有免者。然而術士巫覡之說﹐終淫於言兵者之口﹐其說炙轂﹐其書汗牛﹐天下多故﹐乘之以興﹐無亂人非亂世也。王凝之奉天師道﹐請鬼兵禦賊﹐而死於孫恩﹔殷仲堪奉天師道﹐不吝財賄以請禱﹐而死於桓玄﹔段業信卜筮巫覡﹐而死於沮渠蒙遜。鬼者﹐死之徒也﹐與鬼爲徒﹐而早近於死。況以封疆人民倚於恍惚無實之妖邪﹐而貽國以亡﹐陷民於死﹔若是者﹐見絕於天﹐未有不喪其身首者也。段業﹐竊也﹔仲堪﹐叛也﹔天奪其魄﹐以迷於鬼﹐而死也固宜。王凝之淸族雅士﹐分符治郡﹐以此戕身而誤國﹐不亦愚乎﹖凝之之奉妖也﹐曰其世奉也﹐則王羲之不能辭其咎矣。妖邪繁興﹐附於兵家之言﹐世所號爲賢者且惑焉。郭京以陷城﹐申甫以喪師﹐金禦史聲秉大節以不貳於生死﹐而亦惑焉﹐白圭之玷也。丁甲也﹐壬遁奇禽也﹐火珠林也﹐乞靈於關壯繆及玄武之神也﹐皆言兵者之所倚也。其書不焚﹐其祀不毀﹐惑世誣民﹐亂人不可戢矣。〖五〗論史者之獎權謀﹑墮信義﹐自蘇洵氏而淫辭逞。近有李贄者﹐益鼓其狂瀾而惑民倍烈。諫則滑稽也﹐治則朝四暮三也﹐謀則陽與陰取也。幸而成﹐遂以誚君子之誠愨﹐曰未可與權。其反覆變詐之不讎﹐以禍於國﹑凶於家﹑戮及其身﹐則諱之而不言。故溫嶠之陽親王惇而陰背之﹐非無功於晉矣﹐然非其早卒﹐君子不能保其終爲晉社稷之臣也﹐何也﹖響背無恆﹐而忠孝必薄也。前有呂布﹐後有劉牢之﹐勇足以戡亂﹐而還爲亂人。嗚呼﹗豈有數月之閒﹐俄而爲元顯用﹐而卽叛元顯﹐俄而爲桓玄用﹐而卽圖桓玄﹐能不禍於國﹑凶於家﹑戮及其身也乎﹖劉襲曰「一人三反﹐何以自立。」使牢之幸讎其詐﹐而桓玄受戮﹐論者將許之以能權﹔乃牢之殺元﹐而牢之之禍晉益深﹐君子豈受其欺哉﹖夫君子之道﹐成則利及天下﹐不成而不自失。其諫也﹐用則居其位﹐不用則去之。又不然﹐則延頸以受暴君之刃而已﹐無可譎也。其定亂也﹐可爲則爲﹐直詞正色以衛社稷﹐不濟﹐則以身殉而已。死者﹐義也﹔死不死﹐命也﹔有命自天﹐而俟之以義﹐人之所助﹐天之所祐。故曰「履信思乎順﹐自天祐之﹐吉無不利。」大易豈不可與權者哉﹖秉信非以全身﹐而身或以保﹔非以圖功﹐而功或以成。托身失所﹐而爲郗超﹔欲自免焉﹐則爲溫嶠﹔加之以反覆之無恆﹐則爲牢之。嶠成而牢之敗﹐牢之死而超生。天之所以禍福者﹐尢在信與不信哉﹗論人者以是爲準而已矣。獎譎詐以徼功﹐所謂刑戮之民也。〖六〗蕭道成﹑蕭衍﹑楊堅﹑朱溫﹑石敬瑭﹑郭威之篡也﹐皆石勒所謂狐媚以取天下者也﹐劉裕其愈矣。裕之爲功於天下也不一﹐而自力戰以討孫恩始﹐破之於海澨﹐破之於丹徒﹐破之於郁洲﹐蹙之窮而赴海以死。當其時﹐桓玄操逆志於上流﹐道子﹑元顯亂國政於中朝﹐王凝之﹑謝琰以庸劣當巨寇﹐若鴻毛之試於烈燄。微劉裕﹐晉不亡於桓玄而亡於妖寇﹔卽不亡﹐而三吳全盛之勢﹐士民所集﹐死亡且無遺也。裕全力以破賊﹐而不卹其他﹐可不謂大功乎﹖天子者﹐天所命也﹐非一有功而可只承者也。𨿽然﹐人相沈溺而無與爲功﹐則天地生物之心﹐亦困於气數而不遂﹐則立大功於天下者﹐爲天之所不棄﹐必矣。故道成﹑衍﹑堅﹑溫﹑敬瑭﹑威皆不永其世﹐而劉宋之祚長﹐至於今﹐彭城之族尢盛。若夫謝安卻苻堅而懷滄海之心﹐郭子儀平安﹑史而終汾陽之節﹐豈可槪望之斯人乎﹖裕﹐不學者也﹔裕之時﹐僭竊相乘之時也﹔裕之所事者﹐無信之劉牢之﹐事裕者﹐懷逆徼功之劉穆之﹑傅亮﹑謝晦也﹔是以終於篡而幾與道成等伍。當其奮不顧身以與逆賊爭生死之日﹐豈嘗早畜覬覦之情﹐謂晉祚之終歸己哉﹖於爭亂之世而有取焉﹐捨裕其誰也﹖〖七〗成敗之數﹐亦曉然易見矣﹐而苟非閒世之英傑﹐無能見者﹐气燄之相取相軋有以蕩人之心神﹐使之回惑也。天下不可易者﹐理也﹔因乎時而爲一動一靜之勢者﹐幾也。桓玄豎子而乾天步﹐討之必克﹐理無可疑矣。然君非君﹐相非相﹐則理抑不能爲之伸﹔以力相敵﹐而力尢不可恃﹔惡容不察其幾哉﹖玄犯歷陽﹐司馬休之走矣﹐尙之潰矣﹐玄所畏者﹐劉牢之擁北府之兵爾。牢之固曰「吾取玄如反手。」牢之卽有不軌之心﹐何必不誅玄而挾功以軋元顯﹐忽懷異志以附玄﹐甚矣牢之之詐而愚也。惟劉裕見之也審﹐故與何無忌﹑劉敬宣極諫牢之﹐以決於討玄。斯時也﹐剛決而無容待也﹐幾也。玄已入建業﹐總百揆﹐督中外﹐布置腹心於荊﹑江﹑徐﹑兗﹑丹陽以爲鞏固﹐而玄抑矯飾以攺道子昏亂之政﹐人情冀得少安。牢之乃於斯時欲起而奪之﹐不克而爲玄所削﹐眾心瓦解﹐尙思渡江以就髙雅之於廣陵﹐其敗必也。敬宣且昏焉﹐又惟劉裕見之也審﹐直告牢之以不能﹐而自還京口﹐結何無忌以思徐圖。斯時也﹐持重而無患其晚也﹐幾也。夫幾亦易審矣﹐事後而反觀之﹐粲然無可疑者。而迂疏之士﹐執一理以忘眾理﹐則失之﹔狂狡之徒﹐見其幾而別挾一機﹐則尢失之﹔無他﹐气燄之相取相軋﹐信亂而不信有已亂之幾也。裕告無忌曰「玄若守臣節﹐則與卿事之。」非僞說也﹐亂有可已之幾﹐不可逆也。又曰「不然﹐當與卿圖之。」則玄已在裕目中矣。所謂閒世之英傑能見幾者﹐如此而已矣﹐豈有不可測之神智乎﹖〖八〗三吳之苦饑﹐自昔已然。晉元興中﹐承桓玄閉糴﹑孫恩阻亂之餘﹐遂至塡溝委壑﹐幾空城邑﹐富室衣羅紈﹑懷金玉而坐斃。或曰「俗奢亡度以使然」﹐固也﹐而不盡然也。三吳之命﹐縣於荊﹑江﹐上流有變﹐遏抑而無與哺之﹐則立槁耳。自晉之南遷也﹐建業擁大江而制其外﹐三吳其腹裏也。人懷其安﹐而土著者不移﹐僑寓者爭托﹐於是而士民之殷庶﹐甲乎天下。地有限而人余於地﹐地不足於養人﹐歷千餘年而一軌。乃三吳者﹐豈徒東晉之腹裏﹐建業所恃以立國哉﹖財賦之盈﹐歷六代﹑唐﹑宋而於今未替﹐則休養之以固天下之根本﹐保全千餘年之生齒﹐而使無凋耗﹐爲元後父母者﹐惡容不汲汲焉。夫人聚則營作之務繁興﹐財恆有餘而粟恆不足﹔猶荊﹑湘土廣人稀﹐力盡於耕﹐而它務不遑﹐粟恆余而財恆不足。以此籌之﹐則王者因土作貢﹐求粟於荊﹑湘﹐而薄責以財﹔需財於吳﹑會﹐而儉取其粟﹔是之夫旣厚責粟於三吳矣﹐無已﹐則嚴遏糴之禁以互相灌注﹐有粟者得貨賄焉﹐有貨賄者得粟焉﹐一王之土﹐合以成一家之盈縮﹐亦兩利之術也。是故惡莫大於遏糴﹐桓玄之惡烈於孫恩矣。夫玄據上流﹐餒三吳以弱朝廷﹐自以爲得計矣﹐又惡知己旣竊晉而有之﹐則三吳者又己他日之根本也。使玄能撫之以乘京口之後﹐何至一敗而無餘哉﹖故殃人者﹐未有不自殃者也。〖九〗桓玄將篡﹐殺北府舊將之異己者﹐司馬休之﹑劉敬宣﹑髙雅之相率奔燕﹐棄故國而遠卽於異類﹐爲劉昶﹑蕭寶寅之先驅。夫諸子亦各有其志行﹐豈其豫謀此污下之計爲藏身之固哉﹖迫於死而不暇擇爾。𨿽然﹐其爲棄人於兩閒﹐固自取之也。桓玄之逆﹐非徒禍在所必避也﹐禍卽不及﹐而豈忍爲之屈。諸子據山陽以討玄﹐𨿽不必其忠於晉﹐而固丈夫之節也﹐何至周章失措而逃死於鮮卑邪﹖夫劉裕亦北府之傑﹐劉牢之之部曲也﹐坦然自立於京口而無所懼﹐玄豈與裕無猜乎﹖裕自有以爲裕﹐而玄不足以爲裕憂也。裕之還京口也﹐以徐圖玄也﹔乃置玄不較﹐急擊盧循於東陽而破走之﹐旋擊徐道覆而大挫之﹐追盧循至晉安而又敗之﹐未嘗一日弛其軍旅之事也。爲晉用而若爲玄用﹐爲玄用而實爲晉用﹔威伸於賊﹐兵習於戰﹐若不知玄之將篡者﹐而玄亦無以測其從違﹔非徒莫測也﹐𨿽測之而亦無如之何也。故玄妻劉氏勸玄除裕﹐而玄曰「吾方平蕩中原﹐非裕莫可用者。一旣思用裕﹐亦固知裕威已建﹐非己所得而除也。玄知裕之不可除﹐故隱忍而厚待之以俟其隙﹔裕亦知玄之不能除己﹐故公然入朝而不疑。惟浹歲之閒﹐三破妖賊﹐所行者正﹐所守者堅﹐人不得而疑﹐𨿽疑亦無名以制之也。裕居不可勝之地﹐而制玄有餘矣。嗚呼﹗士當逆亂垂亡憂危沓至之日﹐詭隨則陷於惡﹐躁競則迷於所向﹐亦惟爲其所可爲﹐爲其所得爲﹔而定大謀﹑成大事者在此﹐全身保節以不顚沛而逆行者亦在此。休之﹑敬宣﹑雅之舍己所必爲﹐則𨿽懷討逆之心﹐而終入於幽谷矣。英雄之略﹐君子有取焉﹐安其身而後動﹐定其交而後求﹐正用之﹐可以獨立於天綱裂﹑地維坼之日而無疚媿矣。〖一○〗廉恥之喪也﹐與人比肩事主﹐而歆於佐命之榮賞﹐手取人之社稷以奉姦賊而北面之﹐始於西漢劉歆﹑公孫祿之徒﹐其後華歆﹑郗慮相踵焉。然天下猶知指數之也﹔幸而不遇光復之主﹐及身爲戮﹐而猶無獎之者。上有獎之者﹐天下乃不知有廉恥﹐而後廉恥永亡。王謐世爲晉臣﹐居公輔之位﹐手解安帝璽綬以授桓玄﹐爲玄佐命元臣﹐位司徒﹐此亦華歆﹑郗慮之流耳。義兵起﹐桓玄走﹐晉社以復﹐謐以玄司徒復率百官而奉迎安帝﹐此誠豺虎不食﹑有北不受之匪類矣。劉毅詰之﹐逃奔曲阿﹐正王法以誅之﹐當無俟安帝之復辟。而劉裕念疇昔之私好﹐追還復位﹐公然鵠立於百僚之上﹐則其崇獎姦頑以墮天下之廉恥也﹐惟恐不夙。苟非志士﹐其孰不相率以卽於禽獸哉﹖俄而事此以爲主﹐而吾之富貴也無損﹔俄而事彼以爲主﹐而吾之富貴也無損﹔奪人之大位以與人﹐見奪者卽復得焉﹐而其富貴也抑無損。獎之以敗閒喪檢﹐而席榮寵爲故物﹐則何怪謝晦﹑褚淵﹑沈約之無憚無慚﹐惟其所欲易之君而易之邪﹖嗚呼﹗忠與孝﹐非可勸而可懲者也。其爲忠臣孝子矣﹐則誘之以不忠不孝﹐如石之不受水而不待懲也。其爲逆臣悖子矣﹐則獎之以忠孝﹐如虎之不可馴而不可懲也。然則勸懲之道﹐惟在廉恥而已。不能忠﹐而不敢爲逆臣﹔不能孝﹐而不敢爲悖子﹔刑齊之也﹐而禮之精存焉。刑非死之足懼也﹐奪其生之榮﹐而小人之懼之也甚於死。天子正法以誅之﹐公卿守法以詰之﹐天下之士﹐衣裾不襒其門﹐比閭之氓﹐望塵而笑其失據﹐則懼以生恥。始恥於名利之得喪﹐而漸以觸其羞惡之眞﹐天子大臣所以濯磨一世之人心而保固天下者在此也。手解其璽綬﹐而復延之坐論之列﹐兩相覿而不慚﹐則恥先喪於上﹐而何望其下乎﹖裕之不戮謐也﹐人心風俗之禍延及百年。唐黜蘇威﹐而後老姦販國之惡習以破。惜老成﹐徇物望﹐以爲悖逆師﹐禍將自及矣。〖一一〗李暠之後興於唐﹐於是而知天道之在人心﹐非君子徒爲之說以誘人於善也。易曰「履信思乎順﹐是以自天祐之﹐吉無不利。」夫人亦豈好爲疑詐而與人相逆哉﹖愛憎亂之也。亦旣見爲可爲而爲之﹐見爲可言而言之﹐則孰遽背其初心而自相刺戾﹖見可愛而移﹐見可憎而止﹐而後心不能以自保﹐寧棄信也﹐且以快一時之情也。愛憎者﹐非以順物﹐而求物之順己也﹐求物順己而不順於物﹐勿卹也。順己者﹐愛之而賞醲﹔逆己者﹐憎之而罰濫﹔罰濫旣已大傷乎人心﹐賞醲則得者自詫其邀取之工而不以爲恩﹐不得者抱怏邑以不平者積矣。是故履信思順者﹐不求之物理﹐而但求之吾情﹔知吾情之非物理﹐而物理在矣。暠之戒諸子曰「從政者審愼賞罰﹐勿任愛憎﹐折獄必和顏任理﹐用人無閒於新舊﹐計近不足﹐經遠有餘。」是說也﹐豈徒其規模之弘遠哉﹖內求之好惡之萌以治其心﹐與天相順﹐循物以信﹔三代以下不多得之於君子者﹐而暠以偏方割據之雄﹐能自求以求福﹐推此心也﹐可以創業垂統﹑貽百世之休矣。求治理而本諸心﹐昧者以爲迂也﹐詩﹑書所言﹐豈欺我哉﹖言綜核者任憎也﹐世之言法者盡此耳﹔言寬大者任愛也﹐世之言恩者盡此耳。法近義﹐而非義以妨仁﹔恩近仁﹐而非仁以害義。秦玫以剛而亡﹐漢元以柔召亂﹐非仁義也﹐且非法也﹐抑非恩也﹐任愛而淫﹐任憎而戾也。三代之王者﹐不立治天下之術﹐而急於學﹐克此心之愛憎而已矣。一不學而以愛憎爲師﹐苻堅之厚慕容垂﹐恩不足以爲恩﹐況諸暴虐者之淫刑以逞乎﹖暠未嘗學者也﹐而冥合於道﹐學豈以文哉﹖梁﹑陳之主﹐旦墳夕典﹐而身爲僇﹑國爲滅亡﹐求之物而不求之己也。暠𨿽未學﹐吾必謂之學矣。一心得禦﹐而太和之气歸之﹐貽爾後昆於無窮﹐勿謂三代以下無其人也。〖一二〗殷仲文推戴桓玄﹐諂以求容﹐哀章之徒也。義兵起﹐隨玄西走﹐復與俱東下以抗順﹐及靜嶸洲之敗﹐玄且誅殛﹐乃叛玄而降﹐挾二婦人以求免﹐此宜膺黨賊之誅而勿赦者也。幸逃於死﹐復守東陽﹐曾不赧而更以出守不執權爲怨望。仲文之敢爾者何也﹖王謐爲三公﹐而人喪其恥心﹐故幹榮之情不息也。劉裕﹑何無忌按法而誅之﹐而時論不協﹐史氏尢憾裕之擅權以枉法﹐何也﹖謐登庸而仲文受戮﹐裕任愛憎之情﹐仲文死而無以服其心也。𨿽然﹐謐之辱人賤行﹐疲懦無能爲者也﹐借令重用仲文﹐而假之以權﹐禍豈有極哉﹖始與玄共逆者仲堪也﹐繼爲玄佐命者仲文也﹐挾其門族與其虛譽﹐搖動人心以恣狂逞﹐不能有劉裕之功﹐而篡謀更亟﹐天下之爚亂如沸羹﹐愈不知其所止矣。仲文之誅也﹐並誅桓胤﹐前此桓氏滅而胤以衝之子獨免﹐謂衝忠耳。桓溫死﹐謝安﹑王彪之正綱紀以匡晉室﹐北府兵彊﹐荊﹑江气折﹐衝自保其軀命﹐不敢嘗試﹐而遂許之以忠﹐蛇蠍冬蟄而無毒於人﹐其許之爲祥麟威鳳乎﹖謝玄破苻堅﹐而衝郁抑以死﹐推此心也﹐滅其族焉非濫也。〖一三〗慕容超﹐鮮卑也﹐而無道以取死亡﹐不足道矣。苟有當於人心天理之宜者﹐君子必表出之﹐以爲彜倫之準則。超母段氏在秦﹐姚興挾之以求太樂諸伎﹐段暉言不宜以私親之故﹐降尊自屈﹐先代遺音﹐不可與人。封逞言大燕七葉重光﹐柰何爲豎子屈。嗚呼﹗此豈有人之心者所忍言乎﹖超不聽﹐而盡奉伎樂﹐北面受詔﹐而興禮其母而遣之﹐超於是乎合人心之安以順天理之得矣。超之竊據一隅而自帝﹐非天命也﹔慕容氏乘亂而世濟其凶﹐非大統也﹔卽其受天之命﹐承聖王之統﹐亦豈以天下故而棄置其親於異域哉﹖舜之視天下也﹐猶帥芥也﹐非超之所企及也﹔而不忍其親之心﹐則充之而舜也。舜與蹠之分﹐豈相縣絕乎﹖離乎蹠﹐上達則舜矣。然則宋髙宗之迎母后而割地稱臣於女直﹐亦許之孝乎﹖宋髙不可以超自解也。慕容暐之亡﹐亡於苻氏﹐苻氏其讎也﹐姚氏非其讎也。國非其所滅﹐君父不爲其所俘系﹐超乘亂而有靑土﹐姚興乘亂而有關中﹐兩俱割據﹐以彊弱相役﹐而固無首足之分﹐以母故而下之﹐非忘親而自屈也。而宋髙豈其然乎﹖況乎其未嘗割世守之土﹐輸歲幣以自敝﹐僅以工伎之賤者易己罔極之昊天邪﹖或曰「超之迎母並迎其妻﹐非純孝也。」嗚呼﹗君子之求於人也﹐可以苛察而無已乎﹖其爲迎母矣﹐而於妻何嫌﹖且超卽欲迎其妻而自屈﹐亦異於人之爲妻而屈者。當慕容徳隨垂反叛之日﹐超母方娠﹐苻堅囚之﹐獄吏呼延平竊以逃於羌中而超生﹐超母感平全其子母之恩﹐爲超娶平女﹐則呼延氏肉超母子之白骨﹐而恩亦大矣。妻爲平女﹐而屈己以迎之歸﹐亦厚道也﹐而何嫌焉﹖段暉﹑封逞矜血气以爭﹐而不卹天性之恩﹐夷之鷙戾者也﹐不可與嶽鵬舉﹑胡邦衡同日並論也〖一四〗有一人之正義﹐有一時之大義﹐有古今之通義﹔輕重之衡﹐公私之辧﹐三者不可不察。以一人之義﹐視一時之大義﹐而一人之義私矣﹔以一時之義﹐視古今之通義﹐而一時之義私矣﹔公者重﹐私者輕矣﹐權衡之所自定也。三者有時而合﹐合則互千古﹑通天下﹑而協於一人之正﹐則以一人之義裁之﹐而古今天下不能越。有時而不能交全也﹐則不可以一時廢千古﹐不可以一人廢天下。執其一義以求伸﹐其義𨿽伸﹐而非萬世不易之公理﹐是非愈嚴﹐而義愈病。事是君而爲是君死﹐食焉不避其難﹐義之正也。然有爲其主者﹐非天下所共奉以宜爲主者也﹐則一人之私也。子路死於衛輒﹐而不得爲義﹐衛輒者﹐一時之亂人也。推此﹐則事偏方割據之主不足以爲天下君者﹐守之以死﹐而抗大公至正之主﹐許以爲義而義亂﹔去之以就有道﹐而譏其不義﹐而義愈亂。何也﹖君臣者﹐義之正者也﹐然而君非天下之君﹐一時之人心不屬焉﹐則義徙矣﹔此一人之義﹐不可廢天下之公也。爲天下所共奉之君﹐君令而臣共﹐義也﹔而夷夏者﹐義之尢嚴者也。五帝﹑三王﹐勞其神明﹐殫其智勇﹐爲天分气﹐爲地分理﹐以絕夷於夏﹐卽以絕禽於人﹐萬世守之而不可易﹐義之確乎不拔而無可徙者也。春秋者﹐精義以立極者也﹐諸侯不奉王命而擅興師則貶之﹔齊桓公次陘之師﹐晉文公城濮之戰﹐非奉王命﹐則序其績而予之﹔乃至楚子伐陸渾之戎﹐猶書爵以進之﹔鄭伯奉惠王之命撫以從楚﹐則書逃歸以賤之﹔不以一時之君臣﹐廢古今夷夏之通義也。桓溫抗表而伐李勢﹐討賊也。李勢之僭﹐潰君臣之分也﹔溫不奉命而伐之﹐溫無以異於勢。論者惡其不臣﹐是也﹐天下之義伸也。劉裕抗表以伐南燕﹐南燕﹐鮮卑也。慕容氏世載凶徳以亂中夏﹐晉之君臣弗能問﹐而裕始有事﹐暗主不足與謀﹐具臣不足與議﹐裕無所可奉也。論者亦援溫以責裕﹐一時之義伸﹐而古今之義屈矣。如裕者﹐以春秋之義予之﹐可也。若其後之終於篡晉﹐而後伸君臣之義以誅之﹐斯得矣。於此而遽奪焉﹐將聽鮮卑之終污此土﹐而君尙得爲君﹐臣尙得爲臣乎﹖〖一五〗國之將亡﹐懼內逼而逃之夷﹐自司馬國璠兄弟始。楚之﹑休之相繼以走歸姚興﹐劉昶﹑蕭寶寅因以受王封於拓拔氏﹐日導之以南侵﹐於家爲敗類﹐於國爲匪人﹐於物類爲禽虫﹐偸視息於人閒﹐恣其忿戾以僥幸﹐分豺虎之餘食﹐而猶自號曰忠孝﹐鬼神其赦之乎﹖夫尊則君也﹐親則祖若考也﹐宗祏將毀﹐不忍臣人而去之﹐義也。𨿽然﹐苟其忠孝之情發爲義憤﹐如漢劉信﹑劉崇蹀血以起﹐捐脰領而報宗祊﹐斯則尙矣。若其可以待時而有爲﹐則南陽諸劉﹑大則帝而小則侯﹐仇讎之首不難斮於漸臺也。抑或勢無可爲而覆族之足憂乎﹖山之椒﹐海之澨﹐易姓名﹑混耕釣﹑以全身而延支裔﹐夫豈遂無道以處此哉﹖然則國璠之流﹐上非悼宗社之亡﹐下非僅以避死亡之禍﹐貪失其富貴﹐而倒行逆施以徼幸﹐乃使中夏之士相率而不以事夷爲羞﹐罪可勝誅乎﹖國璠之始奔慕容氏也﹐以桓玄之篡﹐玄固可旦暮俟其亡者﹐而遽不能待﹔繼奔姚氏也﹐劉裕之篡固尙未成﹐可靜俟其成敗者也﹐不能一日處於蕭條岑寂之中﹔望犬羊而分餘食﹐廉恥滅而天良無遺矣。丕之篡﹐劉氏之族全﹐炎之篡﹐曹氏之族全﹐山陽﹑陳畱令終而不逢刀鴆。劉裕篡而恭帝弒﹐司馬氏幾無噍類。豈操﹑懿﹑丕﹑炎之凶慝淺於劉裕哉﹖司馬氏投夷狄以亟病中夏﹐劉裕之窮凶以推刃也﹐亦有辭矣﹐曰「彼將引封豕長蛇以蔑我冠裳者也」。而中夏之士﹐亦不爲之抱憤以興矣。紀季以酅入於齊﹐春秋無貶詞焉。齊﹐紀讎也﹐寧附於齊﹐而不東走萊夷﹐南奔句吳﹐則猶能知其類也。〖一六〗劉裕之篡﹐劉穆之導之也﹔其殺劉毅﹐胡藩激之也。不逞之士﹐遊於帷幕﹐而干戈起於幾席﹐亦可畏矣哉﹗誠其爲姦雄矣﹐旣能識夫成敗之機﹐則亦知有名義也﹐故孫權勸曹操以僭奪﹐而操有踞鑪著火之嘆﹐旣畏人之指摘﹐抑有愼動之思焉。而不逞之士﹐迫欲使之嘗試﹐以幸得而己居其功﹔於是揣摩情形﹐動之以可疑﹐而懾之以可畏﹐則且謂天下之士業已許我﹐而事會不得不然﹔錢鳳﹑郗超僅失之﹐而詭得者多矣﹐禍不可止矣。先王收之於膠庠﹐而獎之以飲射﹐非以鉗束之也﹐凡以養其和平之气而潛消其險詐也。王澤旣斬﹐士非遊說不顯﹐流及戰國﹐蔑宗周﹐鬭羣雄﹐誅夷親臣﹐斬艾士民﹐皆不逞之士讎其攀附之私以爚亂天下。嗣是而後﹐上失其道﹐則遊士蜂起。朱溫之爲梟獍﹐敬翔﹑李振導之也。石敬瑭之進犬羊﹐桑維翰導之也。乃至女直﹑蒙古之吞噬中華﹐皆衣冠無賴之士投幕求榮者窺測事機而勸成之。廉希憲﹑姚樞﹑許衡之流﹐又變其局而以理學爲捭闔﹐使之自躋於堯﹑舜﹑湯﹑文之列﹐而益無忌憚。遊士之禍﹐至於此而極矣。故婁敬﹑馬周不遇英主﹐不值平世﹐皆足以亂天下而有餘。李沆以不用梅詢﹑曾致堯爲報國﹐解縉言𨿽可賞﹐必罷遣歸田以老其才而戢其躁﹐聖主賢臣所以一風俗﹑正人心﹑息禍亂者﹐誠愼之也﹐誠畏之也。〖一七〗開刱之君﹐則有鄕裏從龍之士﹔播遷之主﹐則有舊都扈蹕之人﹔念故舊以惇仁厚者所必不能遺也。然而以傷治理爲天下害﹐亦在此焉。夫其捐棄墳墓﹑僑居客土以依我﹐亦足念也﹔而卽束以法制﹐槪以徵役﹐則亦不忍也﹐而抑不能。然以此席富貴﹑圖晏安﹑斥田宅﹑畜僕妾﹑人王人﹑土王土﹐而蕩佚於賦役之外﹔河潤及於姻亞﹐登仕版則處先﹐從國政則處後﹐不肖之子弟﹐倚閥閱﹐營私利﹐無有厭足﹔而新邑士民獨受重役﹐而礙其進取之途。夫君若臣旣托迹其地﹐恃其財力以相給衛﹐乃視爲新附而屈抑之以役於豪貴。則以光武之明﹐而南陽不可問之語﹐已爲天下所不平﹔又甚則劉焉私東州之眾﹐以離西川之人心而速叛﹔豈徒國受其敗﹐彼僑客者之榮利﹐又惡足以保邪﹖西人之子﹐隨平王而東遷者也﹐譚大夫致怨於酒漿佩璲﹐而東諸侯皆叛。驕逸者之不可長﹐誠君天下者所宜斟酌而務得其平也。晉東渡而有僑立之州郡﹐選舉偏而賦役減﹐垂及安帝之世﹐已屢易世﹐勿能革也。江東所以不爲晉用﹐而視其君如胡越﹐外莫能經中原﹐內不能捍篡賊﹐誠有以離其心也。劉裕舉桓溫之法﹐省流寓郡縣而申士斷﹐然且格而不能盡行。其始無以節之﹐後欲更之﹐難矣。〖一八〗崔浩智以亡身。其智也﹐適以亡其身﹔適以亡其身﹐則不智莫大焉。君子之所貴於智者﹐自知也﹑知人也﹑知天也﹐至於知天而難矣。然而非知天則不足以知人﹐非知人則不足以自知。「天聰明﹐自我民聰明﹔天明威﹐自我民明威」﹔卽民之聰明明威而見天之違順﹐則秉天以治人﹐人之可從可違者審矣。故曰非知天則不足以知人。所事者君也﹐吾義之所不得不事也﹔所交者友也﹐吾道之不得不交也。不得不事﹑不得不交者﹐性也﹔事君交友﹐所以審用吾情以順吾性﹐而身之得失系焉。故曰非知人不足以自知。繇此言之﹐極至於天﹐而豈難知哉﹖善﹐吾知其福﹔淫﹐吾知其禍﹔善而禍﹐淫而福﹐吾知其時﹔時有不齊﹐貞之以自求之理﹐吾知其復。絪縕之化無方﹐陰陽而已﹔陰陽之變化﹐進退消長而已。其徵爲象數﹐象數有不若﹐而靜俟必反﹔其用爲鬼神﹐鬼神不測﹐而誠格不違。故象數可以理貞﹐而鬼神可以正感。象數不可以術測也﹐鬼神不可以私求也。知此者﹐恆守而無渝﹐則象數鬼神赫赫明明昭示於心而無所惑﹐難矣。然而知此者之固無難也。非是者﹐謂之玩天而媟鬼﹐則但讎其術而生死於術之中﹐於人無擇﹐於己不審﹐不亡其身何待焉﹖浩之見知於拓拔嗣也﹐以洪範﹐以天文。其洪範非洪範也﹐非以相協厥居者也﹔其天文非天文也﹐非以敬授民時者也。及其後與寇謙之比﹐崇淫祀以徼福於妖妄而已矣。故浩之時﹐非開治之時也﹐而浩不知﹔吉凶者﹐民之聰明所察﹐民之明威所利用者也﹐而浩不知﹔嗣非髙帝﹐己非子房﹐自以其占星媚鬼之小慧﹐逢迎僞主﹐因而予智焉﹐此所謂驅之阱而莫避也﹐不智孰甚焉﹖無是非之心非人也﹐非人則禽也﹐禽非不能與於象數鬼神之靈也。鵲知戊己﹐而不知風撼其巢﹔燕知太歲﹐而不知火焚其室﹔風火之撼且焚者﹐天也﹐戊己太歲﹐象數之測也。蜮能射﹐而制於鵞﹔梟能咒﹐而食於其子﹔鵝以气制蜮﹐子以報食梟﹐天也﹐妖而射﹐淫而咒﹐鬼神之妄也。捨其是非而從其禍福﹐捨其禍福之理﹐而從其禍福之機﹐禽也﹐非人矣。浩之不別於人禽久矣﹐無足道者。爲君子者﹐捐河﹑雒之精義﹐而曲測其象數﹔忘孝敬之合漠﹐而比暱於鬼神﹔天在人中而不能察﹐於知人而自知﹐其能賢於浩者幾何也﹖此邵康節﹑劉文成之所以可惜也。〖一九〗慕容超求救於姚興﹐姚泓求救於拓拔嗣﹐夫豈無脣亡齒寒之理足以動之乎﹖然而興與嗣徒張虛聲﹐按兵不動﹐坐視其亡。劉裕縣軍深入﹐詬姚興擊魏兵於河上﹐弗慮其夾攻﹐挑其怒而終無患。蓋超與泓之愚以自亡﹐興與嗣審於進退﹐而裕料敵之已熟也。崔浩曰「裕圖秦久矣﹐其志必取﹐若遏其上流﹐裕心忿怒﹐必上岸北侵﹐是我代秦受敵也。」其說韙矣。空國興師﹐越數千里而攻人﹐豈畏戰者哉﹖竇建徳輕舉以救王世充﹐世充未破而建徳先禽﹐其明驗也。攻者志於攻也﹐三軍之士皆見爲必攻﹔守者志於守也﹐乘堙之人皆見爲必守﹔兩俱不相下﹐而生死縣於一決﹐怒則果怒﹐懼則果懼也。若夫人不我侵﹐兩相鬭而我往參之﹐君與將無致死之心﹐士卒亦見爲無故之勞﹐情先懈﹑气先不奮﹐取敗而已矣。嗚呼﹗君子之所望於人者﹐以禮相獎﹑以情相好已耳﹐非若小人之相倚以雄也。己所怒而欲人怒之﹐己所憂而欲人憂之﹐父不能得之於子也。愚者不知﹐呼吁而冀人之爲我怒﹑爲我憂也﹐弗獲已而應之﹐安足恃乎﹖若其不揣而爲人憂怒以輕犯人者﹐則必妄人也。妄人先以自斃﹐而奚以拯人之危﹖齊桓次於聶北﹐能遷邢以存之﹐而不能爲邢與狄戰﹔吳爲蔡請全力以攻楚﹐而夫槪先亂吳國﹐蔡亦終滅於楚﹔恃人而忘己﹐爲人恃而捐己﹐皆愚也。君子不入井以望人之從﹐則不從井以救人﹐各求諸己而已矣。嵇叔夜不能取必於子﹐文信國不能諭志於弟﹐忠孝且然矣。顏淵曰「夫子步亦步﹐趨亦趨﹐己瞠乎其後矣。」子曰「當仁不讓於師。」學問且然矣。況一己之成敗利鈍而恃人之我援哉﹖明者審此﹐自彊之計決﹐而不怨他人之不我卹﹐而後足以自立。「謂他人父﹐亦莫我顧﹐謂他人昆﹐亦莫我聞。」情也﹐勢也﹐卽理也。不得而怨﹐何其晚也﹗〖二○〗劉裕初自廣固歸﹐盧循直逼建康﹐勢甚危﹐而裕方要太尉黃鉞之命﹔朱齡石方伐蜀﹐破賊與否未可知也﹐而裕方要太傅揚州牧之命﹔督諸軍始發建康以伐秦﹐滅秦與否未可知也﹐而裕方要相國宋公九錫之命﹔則胡不待盧循已誅﹑譙縱已斬﹑姚泓已俘之日﹐始挾大功以逼主而服人乎﹖此裕之狡於持天下之權而用人之死力也。夫能用人者﹐太上以徳﹐其次以信﹐又其次則惟其權耳。人好逸而不憚勞﹐人好生而不畏死﹐自非有道之世﹐民視其君如父母﹐則權之所歸﹐冀依附之以取利名而已。裕若揭其懷來以告眾曰﹕吾且爲天子矣﹐可以榮人富人﹐而操其生死者也。於是北歸之疲卒﹑西徵之孤軍﹐皆倚之以效尺寸﹐而分利祿。如其不然﹐則勞爲誰勞﹐死爲誰死﹐則嚴刑以驅之而不奮。裕有以揣人心而固持之﹐劉穆之𨿽狡﹐且不測其機﹐而欲待之凱還之日﹐其媿懼而死者﹐智不逮也。因是而知晉之必亡也久矣。謝太傅薨﹐司馬道子父子昏愚以播惡﹐而繼以饑飽不知之安帝﹐𨿽積功累仁之天下﹐人且去之﹐況晉以不道而得之﹐延及百年而亡已晚乎﹗晉亡決於孝武之末年﹐人方周爰四顧而思爰止之屋﹐裕乘其閒以收人望﹐人胥冀其爲天子而爲之效死﹐其篡也﹐時且利其篡焉。所惡於裕者﹐弒也﹐篡猶非其大惡也。〖二一〗劉裕滅姚秦﹐欲畱長安經略西北﹐不果而歸﹐而中原遂終於淪沒。史稱將佐思歸﹐裕之師說也。王﹑沈﹑毛﹑傅之獨畱﹐豈繄不有思歸之念乎﹖西徵之士﹐一歲而已﹐非久役也。新破人國﹐子女玉帛足系其心﹐梟雄者豈必故土之安乎﹖固知欲畱經略者﹐裕之初志﹐而造次東歸者﹐裕之轉念也。夫裕欲歸而急於篡﹐固其情已。然使裕據關中﹐撫雒陽﹐捍拓拔嗣而營河北﹐拒屈丐而固秦雍﹐平沮渠蒙遜而收隴右﹐勛愈大﹐威愈張﹐晉之天下其將安往﹖曹丕在鄴﹐而漢獻遙奉以璽綬﹐奚必反建康以面受之於晉廷乎﹖蓋裕之北伐﹐非徒示威以逼主攘奪﹐而無志於中原者﹐靑泥旣敗﹐長安失守﹐登髙北望﹐慨然流涕﹐志欲再舉﹐止之者謝晦﹑鄭鮮之也。蓋當日之貪佐命以弋利祿者﹐旣無遠志﹐抑無定情﹐裕欲孤行其志而不得﹐則急遽以行篡弒﹐裕之初心亦絀矣。裕之爲功於天下﹐烈於曹操﹐而其植人才以贊成其大計﹐不如操遠矣。操方舉事據兗州﹐他務未遑﹐而亟於用人﹔逮其後而丕與叡猶多得剛直明敏之才﹐以匡其闕失。裕起自寒微﹐以敢戰立功名﹐而雄俠自喜﹐與士大夫之臭味不親﹐故胡藩言﹕一談一詠﹐搢紳之士輻湊歸之﹑不如劉毅。當時在廷之士﹐無有爲裕心腹者﹐孤恃一機巧汰縱之劉穆之﹐而又死矣﹔傅亮﹑徐羨之﹑謝晦﹐皆輕躁而無定情者也。孤危遠處於外﹐求以制朝廷而遙授以天下也﹐旣不可得﹐且有反面相距之憂﹐此裕所以汔濟濡尾而僅以偏安艸竊終也。當代無才﹐而裕又無馭才之道也。身殂而弒奪興﹐況望其能相佐以成底定之功哉﹖曹操之所以得志於天下﹐而待其子始篡者﹐得人故也。豈徒姦雄爲然乎﹖聖人以仁義取天下﹐亦視其人而已矣。

◎恭帝〖一〗赫連勃勃徵隱士韋祖思而殺之﹐暴人之恆也。祖思不免於死。凡屍隱士之名以處亂世而無其實者﹐幸而不死﹐殆行險以徼幸之徒與﹗祖思之殺﹐以恭懼過甚﹐而逢勃勃之怒。恭懼非死道也。故莊周人閒世有養虎之說﹐動色相戒﹐譬諸遊羿之彀中﹐誠哉其言乎﹗而非也。若周之說﹐亦懼已甚而與死爲徒者也。孔子之於陽貨﹐義不屈而身不危﹐𨿽聖人哉﹐而固無神變不測之用﹐求諸己而已。君子之於人也﹐無所傲﹐無所徇﹐風雷之變起於前﹐而自惇其敬信。敬者自敬也﹐信者自信也﹐勿論其人之暴與否也。貞敬信者﹐行乎生死之塗而自若﹐恂慄以居心﹐而外自和﹐初無與閒也。其於暴人也﹐遠之已夙矣。不可遠而居正以自持﹐姚興之與勃勃又奚擇焉﹖嗚呼﹗卽不幸而終不免於死矣﹐以正死﹐以諂死﹐均死﹐而以正處死者﹐不猶愈乎﹖以正爲道﹐其與死違者﹐常也﹔不免者﹐變也。以懼而諂﹐諂而死﹐蹈乎死之道也﹔卽不死而生理不足以存﹐幸而免也。剛柔之外有自立之本﹐而後行乎進退而不迷。莊周之說﹐亦捨其自立者以憂天下而徼幸乎免者爾。又惡知祖思之恭懼﹐非聞莊周之說﹐以戒心於羿彀﹐而增其葸怯哉﹖乃若祖思之竊隱士之名而亡實﹐則於其行見之矣。處夷狄爭亂之世﹐一徵於姚興﹐再徵於勃勃﹐隨聲而至﹐旣至而不受祿﹐以隱爲顯名厚實之囮﹐蹠之徒也。中夏無主﹐索虜﹑羌胡疊爲雄長﹐而桓溫﹑劉裕兩入關中﹐獨不可乘其時以南歸邪﹖如曰溫與裕不可托也﹐則管寧歸漢﹐亦何嘗受羈絡於曹操乎﹖如其不能﹐身絕天下之交﹐口絕天下之言﹐莫爲之先容者﹐興與勃勃抑豈能有獨知之契以相求於夢遇哉﹖〖二〗人之不肖﹐有賢者以相形﹐見賢而反求之己﹐攺而從之﹐上也﹔𨿽弗能攺﹐猶知媿焉而匿其不善﹐次也﹔以其相形﹐忮忌而思害之﹐小人之惡甚矣。然其忮忌之者﹐猶知彼之爲賢﹐而慚己之不肖﹐則抑其羞惡之心銷沈未盡﹐橫發而狂者也。若夫與賢者伍﹐己之不肖無所逃責﹐而坦然忘愧﹐視賢者之痛哭流涕以哀世者﹐若弗見焉﹐若弗見焉﹐進不知攺﹐退不知忌﹐而後羞惡之心蕩然無餘﹐果禽獸矣﹐非但違之不遠矣。劉裕篡晉﹐而徐廣流涕﹐此涕也﹐豈徐氏之私怨而肅然傷心者乎﹖通國之變﹐盈廷之恥﹐苟有人之心者﹐宜於此焉變矣。謝晦者﹐晉之世臣也﹐從容謂廣曰「徐公﹐得無小過。」廣曰「君爲宋佐命﹐身是晉遺臣﹐悲歡固不可同。」則已置晦於人倫之外而絕之矣。晦亦若置廣於物理之外而任之﹐無媿也﹐無忌也。人自行﹐禽自飛﹐蘭自芳﹐蕕自臭﹐同域而不驚﹐同時而不掩。嗚呼﹗天下若此﹐而君子所以救世陷溺之道窮矣。微獨晦也﹐宋君臣皆夷然聽廣之異己而無忌之者。嗣是而劉彧﹑蕭道成﹑蕭鸞﹑蕭衍﹐相襲以怙爲故常。君臣義絕﹐廉恥道喪﹐置忠孝於不論不議之科﹐爲其所爲﹐而是非相忘於無迹。不知者以爲其寬厚﹐而孰知其天良滅絕之已極哉﹗曹操之殺孔北海﹐司馬昭之殺嵇中散﹐恥心存焉。至於晉﹑宋之際﹐而蕩盡已無餘﹐「八表同昏﹐平路伊阻﹐」陶元亮之悲﹐豈徒爲晉室之存亡哉﹖卷十五◎宋武帝〖一〗宋得天下與晉奚若﹖曰﹕視晉爲愈矣﹐未見其劣也。魏﹑晉皆不義而得者也﹐不義而得之﹐不義者又起而奪之﹐情相若﹑理相報也。𨿽然﹐曹氏有國﹐𨿽非一統天下﹐而亦汔可小康矣。芳與髦﹐中主也﹐皆可席業以安。而司馬氏生其攘心以迫奪之﹐視晉之桓玄內篡﹑盧循中起﹑鮮卑羌虜攘臂相加﹐而安帝以行屍視肉離天下之心﹐則固不侔矣。宋乃以功力服人而移其宗社﹐非司馬氏之徒幸人弱而掇拾之也。論者升晉於正統﹐黜宋於分爭﹐將無崇勢而抑道乎﹖固將曰「晉平吳﹑蜀一天下矣﹐而宋不能。」魏﹑吳皆僭也﹐而魏篡﹐則平吳不可以爲晉功﹔若蜀漢之滅﹐固殄絕劉氏二十餘世之廟食﹐古今所肅然而傷心者。混一不再傳而已裂﹐土宇之廣﹐又奚足以雄哉﹖中原之失﹐晉失之﹐非宋失之也。宋武興﹐東滅慕容超﹐西滅姚泓﹐拓拔嗣﹑赫連勃勃斂迹而穴處。自劉淵稱亂以來﹐祖逖﹑庾翼﹑桓溫﹑謝安經營百年而無能及此。後乎此者﹐二蕭﹑陳氏無尺土之展﹐而浸以削亡。然則永嘉以降﹐僅延中國生人之气者﹐惟劉氏耳。舉晉人坐失之中原﹐責宋以不蕩平﹐沒其撻伐之功而黜之﹐亦大不平矣。君天下者﹐道也﹐非勢也。如以勢而已矣﹐則東周之季﹐荊﹑吳﹑徐﹑越割土稱王﹐遂將黜周以與之一等﹔而嬴政統一六寓﹐賢於五帝﹑三王也遠矣。拓拔氏安得抗宋而與並肩哉﹖唐臣隋矣﹐宋臣周矣﹐其樂推以爲正者﹐一天下爾。以義則假禪之名﹐以篡而與劉宋奚擇焉﹖中原喪於司馬氏之手﹐且愛其如綫之緒以存之﹔徒不念中華冠帶之區﹐而忍割南北爲華﹑夷之界乎﹖半以委匪類而使爲君﹐顧抑撻伐有功之主以不與唐﹑宋等倫哉﹖漢之後﹐唐之前﹐惟宋氏猶可以爲中國主也。〖二〗宋可以有天下者也﹐而其爲神人之所憤怒者﹐惡莫烈於弒君。篡之相仍﹐自曹氏而已然﹐宋因之耳。弒則自宋倡之。其後相習﹐而受奪之主必死於兵與酖。夫安帝之無能爲也﹐恭帝則欣欣然授之宋而無異心﹐宋抑可以安之矣﹔而決於弒焉﹐何其忍也﹗宋之邪心﹐固有自以萌而不可戢矣。宋武之篡也﹐年已耄﹐不三載而殂﹐自顧其子皆庸劣之才﹐謝晦﹑傅亮之流﹐抑詭險而無定情﹐司馬楚之兄弟方挾拓拔氏以臨淮甸﹐前此者桓玄不忍於安帝﹐而二劉﹑何﹑孟挾之以興﹐故欲爲子孫計鞏固而弭天下之謀以決出於此。嗚呼﹗躬行弒而欲子孫之得免於弒﹐躬行弒而欲其臣之弗弒﹐其可得乎﹖徐羨之﹑傅亮﹑謝晦之刃﹐已擬其子之脰而俟時以逞耳。蕭道成繼起而殄劉氏之血胤﹐又何怪乎﹖夫人孰有不欲其子孫之安存者也﹐試之危﹐乃以安之﹔忘其亡﹐乃以存之﹔日暮智衰﹐彷徨顧慮﹐而生其慘毒﹐皆柔苒不自振之情爲之也﹐而身已陷乎大惡以弗赦。一日昃之離﹐不鼓缶而歌﹐則大耋之嗟﹐凶。」嗟嘆興而妄慮起﹐妄慮無聊而殘害生﹐惡不戢矣。君子之老也﹐戒之在得﹔得之勿戒﹐躬親大惡﹐不容於天地鬼神﹐可弗畏哉﹖〖三〗舉宗社子孫之大計而與人謀之﹐必其人之可托﹐而後可徵之色而見之辭﹐不然﹐則禍自此而生。漢髙帝疑於所立﹐乃進而謀者﹐張良﹑叔孫通耳。良𨿽多智﹐而心固無私﹔通𨿽詭合﹐而緣飾儒術﹔且皆從容諷議之臣﹐未嘗握兵而持國柄者也。外此則蕭﹑曹不得與焉﹐陳平﹑周勃但委任於旣定之後﹐先固未嘗參議論焉。晉武所謀者衛瓘也﹐是可與謀者﹐而不聽﹐是以失也。隋髙祖之謀於楊素﹐唐太宗之托於李績﹐皆鷙賊性成﹐而適足以賊其後裔﹔然二主之失﹐未能深知素﹑績之姦耳。若宋武之於謝晦﹐知其機變而有同異矣﹔太子不足爲君﹐乃密與晦謀﹐而使覘廬陵之能否﹐是以營陽﹑廬陵之腰領授之於晦﹐而惟其生死之﹐不亦惑乎﹖故有天下者﹐崇儒者以任師保﹐若無當於緩急﹐而保宗祊﹑燕子孫﹑杜禍亂者﹐必資於此。詩書以調其剛戾之气﹐名義以防其邪僻之欲﹐𨿽有私焉﹐猶不忍視君父之血胤如雞鶩﹐而惟其疈礫。若夫身爲人國之世臣﹐無難取其社稷惟所推奉而授之。若謝晦者﹐又居髙位﹑擁兵柄﹐足以恣其所爲﹔吾卽可否不見於辭﹐喜怒不形於色﹐尙恐其窺測淺深而乘隙以逞﹐況以苞桑之至計進與密謀乎﹖至愼者幾也﹐至密者節也﹔衡鑑定於一心﹐折衷待之君子。唐徳宗謀於李泌﹐宋英宗決於韓琦﹐而禍亂允戢﹐其明效也。拓拔嗣詢崔浩而國本定﹐亦庶幾焉。知謝晦之險而信之﹐國不亡﹐幸也。

◎營陽王〖一〗亂臣賊子敢推刃於君父﹐有欲篡而弒者﹐有欲有所援立而弒者﹐有禍將及身迫而弒者﹔又其下則女子小人狎侮而激其忿戾﹐湣不畏死﹐遂成乎弒者。若夫身爲顧命之大臣﹐以謀國自任﹐旣無篡奪之勢﹐抑無攀立之主﹐身極尊榮﹐君無猜忌﹐而背憎翕訿﹐晨揣夕謀﹐相與協比而行彌天之巨惡﹐此則不可以意測﹐不可以情求者矣。而徐羨之﹑傅亮﹑謝晦以之。營陽王狎羣小而耽嬉遊﹐誠不可以君天下﹐然其立踰年耳﹐淫暱之黨未固﹐狂蕩之惡未宣﹐武帝托大臣以輔弼之任﹐夫豈不望其撿柙而規正之﹖乃範泰諫而羨之﹑亮﹑晦寂無一言。王誠終不可誨矣﹐顧命大臣苟盡忠夾輔以不底於大惡﹐亦未遽有必亡之勢也。惡有甫受遺詔以輔之﹐旋相與密謀而遽欲弒之﹐抑取無過之廬陵而先淩蔑之。至於弒逆已成﹐乃左顧右眄﹐迎立宜都。處心如此﹐誠不可以人理測者。視梟獍之行如兒戲﹐視先君之子如孤豚﹐嗚呼﹗至此極矣。是舉也﹐羨之以位而爲之首﹐而謀之夙﹑行之堅﹑挾險惡以干大惡者﹐實謝晦也。人至於機變以爲心術而不可測矣﹐佹而彼焉﹐佹而此焉﹐目數動﹐心數移﹐殫其聰明才力以馳騁於事物之閒隙﹐蹈險以爲樂﹐而遊刃於其肯綮﹔則天理不足顧﹐人情不足卹﹐禍福不足慮﹐而惟得逞其密謀隱毒之爲愉﹔國有斯人﹐禍不中於宗社者鮮矣。晦之初起﹐劉穆之之所薦也﹔其從軍徵伐﹐宋武之所與謀也。穆之者﹐固機變之魁﹔而宋武之誅桓玄﹑滅慕容超﹑勝盧循﹑俘姚泓﹐皆以入險而震人於不覺者爲功﹔晦且師之﹐無所用之﹐則以試之君父而已。當其進言武帝﹐睥睨太子﹐側目廬陵﹐賊殺之鋒刃已回繞於二王之頸﹐曰「是可試吾術」﹐而二王不覺也﹐武帝亦不覺也。機變熟而心魂數動﹐一念猝興﹐殺機不遏﹐如是之憯哉﹗至於宜都旣立﹐晦乃問蔡廓曰﹔「吾其免乎。」則亦自知其徒以膺天誅爲萬世罪人矣。然而不悔也﹐機變之得逞﹐𨿽死而固甘之也。故天下之惡﹐至於機變而止矣。〖二〗知人之難也﹐非不知而猶姑試之﹐詘於時而弗能﹐爲變計則亂矣。武帝於謝晦﹐知其心挾異同﹐而猶委以六尺之孤﹐使二子駢首以受刃﹐其失較然也。𨿽然﹐帝豈盡惘於品藻哉﹖使文帝督荊州﹐以王曇首﹑王華爲參佐﹐而謂文帝曰﹔「曇首沈毅有器度﹐宰相才也。」其後徐羨之等迎立文帝﹐眾志疑殆﹐王華決行而大計定。元嘉之治﹐幾至平康﹐皆華﹑曇首所飭正之規模。邂逅片言﹐生平遂決﹐帝之知人亦尙矣哉﹗而卒以伊﹑周之任付之晦﹑亮﹑羨之者﹐當是時﹐華﹑曇首之流﹐年尙少﹐名位卑﹐不足以彈壓朝右﹐故且置之上流﹐而徐收其效。荊州者﹐建康之根本也。荊土有人﹐社稷𨿽危而不傾矣。乃其盈廷充位﹐他無可謀﹐而必任諸機變異同之人者﹐其時端直貞亮之士﹐若徐廣﹑蔡廓﹑謝瞻者﹐旣不屑爲宋用﹐其餘則庸沓苟容屈於權貴之下風者﹐不得已而姑授之機變之人﹐時詘之不知﹐變計所從出也。江東自謝安薨﹐道子﹑元顯以昏濁亂於內﹐殷仲堪﹑王恭以嬛薄亂於外﹐闇主尸位﹐寇攘相仍﹐王謐之流﹐黨同幸免﹐廉恥隳﹐志趨下﹐國之無人久矣。非天地之不生才也﹐風俗之陵夷壞之也。苟非機變﹐則庸沓而已。迨乎機變之術已窮﹐庸沓之人已老﹐然後華﹑曇首﹑殷景仁﹑謝弘微脫穎以見。使宋之初有此數子者侍於密勿之地﹐晦等之惡何足以逞﹐而武帝亦惡役役於此數人而任之乎﹖

◎文帝〖一〗蠻夷之長有知道者﹐中國之人士媿之。故子曰「夷狄之有君﹐不如諸夏之亡。」甚悲夫中國也。宋之篡晉﹐義熙以後以甲子紀﹐而不奉宋之元朔﹐千古推陶公之髙節。而武都王楊盛於晉之亡不攺義熙年號。盛﹐仇池之酋長耳﹐與元亮頡頏於華﹑夷。晉氏衣冠之族﹐聞栗裏之風而不媿者﹐又何以對偏方之渠帥也﹖盛臨卒謂其世子玄曰「吾老矣﹐當終爲晉臣﹐汝善事宋。」子之從違可與已而爲變計哉﹖盛過矣。𨿽然﹐此非可以訿盛也。盛遠在荒裔﹐𨿽受晉爵而不純乎其爲臣﹐進則不必爲晉爭存亡﹐退自有其不可亡之世守﹐則孤立而攖宋之怒﹐力不能敵﹐且以覆先人之宗社﹐固不可也。是以告其子以事宋而無貽危亡於後世﹐是亦一道也。若夫戴髙天﹐履厚土﹐世依日月之光﹐有君父之深讎﹐無社稷人民之世守﹐潔其身於山之椒﹑水之涯﹑耕讀以終身﹐無凶危之見逮﹐如溧陽史氏者﹐屢世不幹仕進﹐而抑可不墜其宗。處此而曰「終吾身而已﹐子孫固當去事他人以希榮利」﹐雙收名利以爲壠斷﹐豈可援盛以自解哉﹖民之多辟﹐不可如何者也﹔自立辟焉﹐以兩全於義利﹐又將誰欺﹖〖二〗承大難之餘﹐居大位﹐秉大權﹐欲抑大姦以靖大亂﹐論者皆曰「非權不濟﹐名不可急正﹐義不可急伸﹐志不可急行﹐姑含忍以聽其消而相安於無事﹐國乃可靖。故晉弒厲公﹐迎悼公﹐公掩荀偃﹑欒書﹑士匄之惡而從容馭之﹐晉乃以寧。」其說非也。夫不見悼公之掣於羣賊﹐邢邱一會﹐而天下之政移於大夫﹐晉乃以終亡於八卿之裔。無他﹐名不正﹐義不伸﹐志不行﹐苟免於亂﹐亂之所以不息也。叔孫婼殺豎牛﹐而安其宗。漢獻帝不能正董卓之罪﹐待其驕橫而始殺之﹐故李傕﹑郭氾得以報讎爲名﹐殺大臣﹐逼天子﹐而關東州郡坐視不救﹐韓馥﹑袁紹且以其爲賊所立﹐欲廢之而立劉虞。夫惟弒君之罪爲神人所不容﹐而兄弟之痛根於性而弗容隱﹐受其援立﹐與相比暱﹐名不正﹐義不伸﹐志不行﹐忘親貪位﹐如是而曰權也﹐是豈君子之所謂權乎﹖文帝初立﹐百務未舉﹐首復廬陵王之封爵﹐迎其柩還建康﹐引見傅亮﹐號泣哀慟﹐問少帝﹑廬陵薨廢本末﹐悲哭嗚咽﹐亮﹑晦﹑羨之自危之心惴惴矣。自危甚﹐則將相比以謀全﹐而蠆毒再興﹐固非其所憚爲者。文帝之處此﹐將無慮之疏而發之躁乎﹖而非然也。明明在上者﹐天理也﹔赫赫在下者﹐人心也。無幸災徼利之心﹐而自行其性之哀戚﹐視三凶如大豕﹐而孰卹其恩怨之私哉﹖故天下無不可伸者﹐義也﹐義以正名﹐而志卒以行。彼三凶者﹐方將挾迎立之恩以制帝﹐帝捨其私恩﹐伸其公怨﹐奪三凶之所恃﹐而消沮以退。是以擒羨之﹑亮如搏雞豚﹔謝晦𨿽居上流擁徒眾﹐一旦瓦解﹐自伏其辜。名其爲賊以行天討﹐凡民有心﹐無復爲之效死者﹐黨孤而自潰矣。於帝得乘權止亂之道焉﹐不貪大位﹐不卹私恩﹐不憚凶威﹐以伸其哀憤﹐則一夫可雄入於九軍﹐況業已爲神人之主而何所懼哉﹖惟能居重者之謂權﹐委而下移﹐則權墜而衡昂矣﹐故程子曰「漢以下無知權者。」〖三〗文帝親臨延賢堂聽訟﹐非君天下之道也﹐然於其時則宜也。自晉以來﹐民之不治也久矣﹐君非幼沖則昏闇耳﹐國事一委之宰輔者幾百年。乃其秉政之大臣﹐圖篡逆者﹐旣以餌天下爲心﹐而成乎縱弛﹔賢如王導﹑郗鑑﹑何充﹑謝安﹐亦惟內戢彊臣﹐外禦狄患﹐暇則從容談說﹐自托風流﹔而貪鄙如司馬道子﹐又弗論也。及晉之亡﹐而法紀隳﹐風俗壞﹐於斯極矣。宋武以武功獵大位﹐豪邁而不悉治理﹐固未遑念及於親民也。劉穆之﹑傅亮區區機變之小人﹐視斯民之治亂漠然不與相關﹐有司之貪濁暓亂者﹐不知其若何也。文帝承其敝而欲理已亂之絲﹐則更不得髙拱穆淸以養尊貴。而況羨之﹑亮﹑晦殺君立君﹐威震朝野﹐民且不知有天子。苟不躬親延訪﹐則虛縣於上﹐廢置惟人﹐亦惡足以制權姦﹑保大位乎﹖故急於親臨以示臣民之有主﹐抑求己自彊之道也。以是知文帝之志略已深﹐而正逆臣之誅﹐成元嘉之治﹐皆繇此昉焉。𨿽然﹐以是爲君人之道則已末矣。國之大政﹐數端而已﹔銓選也﹐賦役也﹐刑獄也﹐乃其緒之委也﹐則不勝其宂﹐擇得其人而飭之以法﹐士不廢﹐民不困﹐而權亦不移。若必屈天子之尊﹐撤瑱纊以下問錐刀子女之淫慝﹐與民競智而撓之者益工﹐與庶官爭權而竊之者益密﹐明敏之過﹐終之以惛﹐求以起百年之頹靡﹐致旦暮之澄淸﹐不亦難乎﹗帝之遣使行郡縣訪求民隱﹐詔郡縣各言利病﹐斯可謂得治理矣。親臨聽訟﹐暫爾權宜﹐非可法者也。王敬弘曰「臣得訊牘﹐讀之正自不解。」其辭傲矣﹐而猶不失相臣之體。相臣執體要﹐佐天子以用人修法而天下寧﹐況天子乎﹖〖四〗赫連勃勃權謀勇力皆萬人敵也﹐立國於險要之地﹐大修城池﹐宜足鞏固以居而末如之何﹐乃至其子而遂亡。故夷狄惡其起而若未足憂也﹐不患其盛而若不可拔也。赫連氏亡而五胡雜糅之中原皆爲拓拔氏所有﹐並劉﹑石﹑慕容﹑苻﹑姚﹑乞伏﹑赫連﹑沮渠﹑馮﹑髙﹑呂﹑段﹑禿發之宇而合於一﹐固將挾全力以爲南國憂﹐然而無足憂也。夷裔之未入中國﹐則憂其相並而合﹔旣入中國﹐則患其雜宂而不適所治﹐不患其合一極盛而以相壓也。故宋武之時難矣﹕奮勇以滅慕容超﹐而姚興又競﹔全力以滅姚泓﹐而赫連﹑拓拔又乘間以爭﹔欲再舉以爭關中﹐而鄭鮮之曰「江南士庶引領以望返旆。」蓋二夷旣滅﹐人心乍弛﹐不能再振矣。拓拔氏血戰以克統萬﹐窮兵以破蠕蠕﹐精甲銳師半消折於二虜﹐是亦勃勃死而昌無能爲之勢也。宋能乘之﹐此其時矣﹔坐困江東﹐憚其威而不進﹐進而不敢與之敵﹐蓋失此一時﹐而六代之偸安不足以興。文帝非英武之君﹐到彥之之流不足以有爲﹐惜哉﹗〖五〗拓拔燾惜財而不輕費﹐親戚貴寵未嘗橫有所及﹐其賞賜勛績死事之臣﹐則無所吝﹐用財之道﹐盡於此矣。有天下而患貧﹐豈惟其不當患也﹐抑豈有貧之可患乎﹖天之時﹑地之澤﹑人之力﹑以給天下之用者﹐自沛然而有餘。乃患貧而愈窘於用﹐則崔浩之言審矣。國之貧﹐皆貧國之臣使之然也。貧國之臣有二﹕一則導君以侈者﹐其姦易知也﹔一則誘君於吝者﹐其姦難測也。誘君以吝者﹐使其君以貧告臣民﹐而使爲我吝﹐君一惑之﹐則日發不足之歡﹐言之熟而遂生於心﹐必不以帑藏之實使其臣知之。君匿於上﹐姦人乃匿於下﹐交相匿而上不敵下之姦﹐浸淫日月﹐出入委沓﹐且使其君並不知有餘不足之實。猝有大兵大役饋饟賞賜之急需﹐皆見爲不足而吝於出納﹐而國事不可言矣。凡爲此者﹐皆君之親戚貴寵﹐而君以爲眞愛我者也。經用吝而其賞賜不吝﹐匪直賞賜耳﹐上下相匿﹐而大臣不能問﹐羣臣不敢問﹐姦人且暗竊之以去﹐而上下皆罔所聞知。延及於子孫﹐則上無所匿於下﹐而專聽姦人之匿以罔上﹐固必曰吾國貧也。大兵大役之猝至﹐非吝於用以釀潰亂﹐則橫取之百姓而民怨不卹﹐曰吾實貧而不能不取之民也。則不徒親戚貴寵之竊以厚藏者不可問﹐其所未竊者﹐湮沈塡塞於古屋積土之中﹐至於國亡以資亂民之掠奪﹐新主之富有﹐而初不自知。嗚呼﹗財一濫施於權貴﹐而事廢於國﹐民怨於下﹐兵潰於境﹐國卒以亡﹐皆導吝之說爲之﹐亦孰知導吝之情爲竊國之祕術哉﹖庸主惑之﹐察主尢惑之﹐喪亡相踵而不悟﹐悲夫﹗〖六〗陶靖節之不仕﹐不可仕也﹐不忍仕也。其小試於彭澤﹐以世家而爲仕﹐道在仕也。仕而知其終不可而去之﹐其用意深矣。用意深而終不可形之言﹐故多詭其辭焉。不可形之於言而托之詭詞者﹐非畏禍也﹐晉未亡﹐劉裕未篡﹐而先發其未然之隱﹐固不可也。萬一裕死於三年之前﹐義符輩不足以篡﹐一如桓溫死而謝安可保晉以復興﹐何事以未成之逆加諸再造晉室之元勛﹐而爲已甚之辭哉﹖此君子之厚也。故其歸也﹐但曰「豈能爲五斗米響鄕裏小兒折腰」。如是而已矣。𨿽然﹐此言出而長無禮者之傲﹐不揣而樂稱之﹐則斯言過矣。君子之仕也﹐非但道之行也﹐義也﹔其交上下必遵時王之制者﹐非但法之守也﹐禮也。縣令之束帶以見督郵﹐時王之制﹐郡守之命﹐居是官者必繇之禮也。知其爲督郵而已矣﹐豈擇人哉﹖少長也﹐賢不肖也﹐皆非所問也。孔子之於陽貨﹐往拜其門﹐非屈於貨﹐屈於大夫也﹔屈於大夫者﹐屈於禮也。賢人在下位而亢﹐𨿽龍猶悔﹐靖節斯言﹐悔道也。莊周曰「無所逃於天地之閒。」君子猶非之。君臣之義﹐上下之禮﹐性也﹐非但不可逃也﹐亢而悔﹐則蔑禮失義而不盡其性﹐過豈小哉﹖非有靖節不能言之隱﹐而信斯言以長傲﹐則下可以陵上﹔下可以陵上﹐則臣可以侮君﹐臣可以侮君﹐則子可以抗父。言不可不愼﹐誦古人之言﹐不可以昧其志而徇其詞﹐有如是夫﹗〖七〗擴其情以統初終﹐而匯觀其同異﹐則聽言也﹐固不難矣。非堅持一背戾之說﹐不然之效已著﹐而迷謬不解者之難辧也。言煩而競﹐詭出而相違﹐莫可端倪﹐而惟其意之所營﹐以恣其辯﹐惑人甚矣﹐而尢無難辧也。凡言之惑人也﹐必有所動以興﹔下者動以利﹐其次動以情﹐其次動以气。利者灼見之而辧矣﹐或倡之﹐遂或和之﹐然皆私利之小人也﹐於人辧之而已。情之動也無端﹐偶見爲然而然之﹐偶見爲不然而不然之﹐因而智計生焉﹐因而事之機﹑物之變﹑古人之言﹑皆可爲其附會之資﹐而說益長﹑情益流﹐非有所利也﹐而若瀝血以言之﹐不獲已而必彊人以聽﹐此疑於忠而難辧者也。然人之情無恆者也﹐倏而然之﹐倏而不然之﹐則知其情之妄﹐而非理之貞也。至於气之動而尢不可禦矣﹐若或鼓之﹐若或颺之﹐一人言之而羣囂然以和之﹐言者不知其所以言﹐和者愈不知其所以和﹐百喙爭鳴﹐若出一口﹐此莊周所謂「飄風則大和而聽其自已」者也。旣自已矣﹐則前後之不相蒙﹐還以自攻也而不卹。𨿽然﹐亦豈有難辧者哉﹖觀於拓拔氏伐蠕蠕之議﹐而鼓以气﹑盪以情者﹐直可資旁觀者之一哂而已。當其議伐赫連氏﹐則曰宜置赫連而伐蠕蠕﹐崔浩持之﹐伐赫連而滅其國﹑俘其君矣﹐已而議伐蠕蠕﹐則又曰蠕蠕不可伐也。何前之伐蠕蠕也易而今難﹐何前之克蠕蠕也利而今無利。一言而折之有餘﹐而羣喙爭鳴不息﹐有如是夫﹗人以爲不可伐﹐則曰可伐﹐人以爲可伐﹐則曰不可。气之爲風也﹐倏而南﹐條而北﹔气气之爲冬夏也﹐倏而寒﹐倏而暑﹔調之爲暄淸之適者﹐因乎時而已矣。言之善者﹐調其偏而適以其時。崔浩之言﹐則可謂知時矣﹐風不可得而飄﹐寒有衣儒﹑暑有箑也。拓拔壽之能用崔浩也﹐而猶疑之情興气動﹐難乎其不撼﹐況智不如壽者乎﹖𨿽然﹐無難辦也﹐統其初終﹐析其同異﹐以其所然攻其所不然﹐擴然會通以折中之﹐豈難辧哉﹖豈難辧哉﹖〖八〗元嘉之北伐也﹐文帝誅權姦﹐修內治﹐息民六年而用之﹐不可謂無其具﹔拓拔氏伐赫連﹐伐蠕蠕﹐擊髙車﹐兵疲於西北﹐備弛於東南﹐不可謂無其時﹔然而得地不守﹐瓦解蝟縮﹐兵殲甲棄﹐並淮右之地而失之﹐何也﹖將非其人也。到彥之﹑蕭思話大潰於靑﹑徐﹐邵弘淵﹑李顯忠大潰於符離﹐一也﹐皆將非其人﹐以卒與敵者也。文帝﹑孝宗皆圖治之英君﹐大有爲於天下者﹐其命將也﹐非信左右佞幸之推引﹐如燕之任騎劫﹑趙之任趙蔥也﹔所任之將﹐亦當時人望所歸﹐小試有效﹐非若曹之任公孫彊﹑蜀漢之任陳祗也﹔意者當代有將才而莫之能用邪﹖然自是以後﹐未見有人焉﹐愈於彥之﹑思話而當時不用者﹐將天之吝於生材乎﹖非也。天生之﹐人主必有以鼓舞而培養之﹐當世之士﹐以人主之意指爲趨﹐而文帝﹑孝宗之所信任推崇以風示天下者﹐皆拘葸異謹之人﹐謂可信以無疑﹐而不知其適以召敗也。道不足以消逆叛之萌﹐智不足以馭梟雄之士﹐於是乎摧抑英尢而登進柔輭﹔則天下相戒以果敢機謀﹐而生人之气爲之坐痿﹔故舉世無可用之才﹐以保國而不足﹐況欲與猾虜爭生死於中原乎﹖夫江東之不振也久矣。謝玄監軍事﹐始收驍健以鼓勵之﹐於是北府之兵破苻堅而威震淮北﹔宋武平廣固﹑收雒陽﹑入長安﹐而姚興﹑拓拔嗣不能與之敵﹐皆恃此也。已而宋武老矣﹐北府之兵﹐老者退﹐少者未能興也。宋武顧諸子無駕禦之才而慮其逼上﹐故鬭王鎭惡﹑沈田子諸人於關中﹐使自相殘劉而不問。文帝人立﹐懲營陽之禍﹐急誅權謀之士﹐區區一檀道濟而劍已擬其項領。上之意指如彼﹐下之禍福如此﹐王曇首諸人雍容談笑以俟天下之澄淸﹐𨿽有瑰瑋之才﹐不折節以趨荏苒者﹐幾何也﹖乃於其中擇一二錚錚者使與猾虜競﹐拓拔燾固曰﹔「龜鼈小豎﹐夫何能爲。」其墮彼目中久矣。孝宗之任邵﹑李以抗女直﹐亦猶是也。嶽誅韓廢﹐天下戒心於有爲﹐風靡而弗能再振矣。身無英武之姿﹐外有方張之寇﹐獎柔順以挫英奇﹐𨿽抱有爲之志﹐四顧無可用之人﹐前以取敗而不自知﹐及其敗也﹐抑歸咎於天方長亂﹐而虜勢之不可攖也﹐愈以衰矣﹗〖九〗闇而弱者之用兵﹐其防之也﹐如張幮帳以禦蟁蠓﹐薄絺疏綌使弗能入焉﹐則鼾睡以終夕﹔若此而不棄師失地以近於亡也﹐不可得矣。崔浩策宋兵之易敗也﹐曰「東西列兵﹐徑二千里﹐一處不過數千﹐形分勢弱﹐可席捲而使無立艸之地。」宋終不出其所料﹐金墉破而到彥之走﹐滑臺敗而蕭思話走﹐守者分﹐攻者聚﹐一方潰﹐而諸方之患在腹心﹐不可支矣。故以戰爲守者﹐善術也﹔以守爲戰者﹐敗道也﹔無他﹐將無略而以畏謹爲萬全之策也。然則孔子之於戰也愼﹐於行軍也懼﹐又何以稱焉﹖夫列兵千里﹐尺護而寸防之﹐豈其能懼哉﹖櫛比株連以外蔽而安處其中﹐則心爲之適然而忘憂﹔寇之來也﹐於彼乎﹐於此乎﹐我皆有以防之﹐則處敗而聲息先聞﹐固可自全以退﹐而無忽出吾後以夾攻之患﹔於是乎而懼之情永忘﹐弗懼也﹐則亦無所愼矣。若夫懼以愼者﹐一與一相當﹐虔矯三軍﹐履死地而生之﹐曾是瓜分碁布爲能愼也與﹖不戰而愼﹐未臨事而懼先之﹐不敗何待焉﹖〖一○〗滑臺陷﹐靑州沒﹐宋師熸﹐而拓拔氏旋遣使人聘宋以求和親﹐踰年而宋報禮焉﹐此南北夷夏講和之始也。宋大敗﹐而劉振之且棄下邳以奔逃﹐拓拔氏乘之以捲江﹑淮也易矣﹔顧斂兵以退而先使請和﹐豈其無吞宋之心哉﹖力疲於蠕蠕﹐而固不能也。乃乘宋之惴慄以收宋﹐知宋之得釋重憂﹐必欣然恐後﹐此虜之狡也。夫宋新敗之餘﹐弗能急與之爭﹐則姑受其和而緩敵以待時﹐庸詎非策。且其於拓拔氏也﹐旣非君父之讎﹐又無割地稱臣之辱﹐如趙宋然者﹐則抑非義之所不許。顧亦思彼之先我以求和者何心乎﹖和者﹐利於夷狄而不利於中國﹐利於屢勝之兵﹐而不利於新敗之國者也。夷狄以戰而彊﹑以戰而亡者也﹔其能悔禍以息兵﹐則休息其兵﹐生聚其民﹐蕃育其馬﹐而其騎射技擊﹐則性焉習焉﹐而不以不用而廢。中國則恃和以安而忘危矣﹔士爭虛名於廷﹐兵治生計於郊﹐人心解散﹐冀長此輯睦而罷兵以偸安﹐一旦聞警而魂搖﹐其敗亡必矣。屢勝之餘﹐敗之幾也﹐𨿽屈己以和人﹐不以爲辱而喪其气﹐抑以免驕兵之取敗也﹐善居勝者也。若敗矣﹐君方悔前者之妄動以致衄﹐而情不競﹐惴惴危慄﹐得和以無虞﹐而渙然冰釋﹐於是乎戒戰之危﹐而歆和之利﹐𨿽不弭兵﹐兵必弭矣。邊陲戍守之士﹐皆贅設而聊以逍遙﹐尙足恃以禦非常之變邪﹖驕貪無厭之虜﹐方養全力以乘我﹐而我幸其馴擾﹐抱虎而望其息機牙﹐不亦愚乎﹖劉宋以和而罷兵﹐趙宋欲罷兵而講和﹐趙宋尢憊矣。以和而弭兵者﹐志不在弭兵﹐弭於外未忘於內﹐故劉宋猶可不亡。以弭兵而和者﹐惟恐己之不弱也﹐故趙宋君臣竄死於海濱而艸能救。且曰「君無失徳﹐民不知兵。」可勝悼哉﹗〖一一〗拓拔氏詔舉逸民﹐而所徵皆世冑﹐民望屬焉﹐其時之風尙然也。江左則王﹑謝﹑何﹑庾之族顯﹐北方則崔﹑盧﹑李﹑鄭之姓著﹐𨿽天子莫能抑焉﹐𨿽夷狄之主莫能易也。士大夫之流品與帝王之統緒並行﹐而自爲興廢﹐風尙所沿﹐其猶三代之遺乎﹗夫以族姓用人者﹐其途隘﹔捨此而博求之﹐其道廣﹔然而古之帝王終不以廣易隘者﹐人心之所趨﹐卽天敍天秩之所顯也。堯求人於側陋﹐而舜固虞幕之裔﹔文王得賢於屠釣﹐而太公固四嶽之嗣。降及於周衰而遊士進﹐故孔子傷陪臣之僭﹐而憂庶人之議。春秋於私嬖驟起之臣﹐善則書人﹐惡則書盜﹔孟子惡處士之橫逆﹐而均之於洪水猛獸﹔耕商駔儈胥史之徒起﹐而爲大倫之蟊賊﹐誠民志之所不順也。漢髙起自田閒﹐蕭﹑曹拔於掾吏﹐上意移而下俗亂﹐故江充﹑主父偃﹑息夫躬﹑哀章之徒﹐得以干主行私﹐亂君臣父子之彜倫而禍人宗社﹔然而古道之在人心者﹐不可泯也。六代南北分﹐而此意獨傳﹐以迄於唐﹐世冑與寒門猶相持而不下。及朱溫肆淸流之毒﹐五季摧折以無餘﹐宋因陋而不復。然其盛也﹐呂﹑範﹑韓﹑陳猶以華冑而登三事﹑列淸要﹐天下咸想望之﹔其卓然立大勛明聖學者﹐類能不墜家聲而爲國所恃賴﹐至於文及甫﹑程松之爲敗類者﹐百不得一也。女直﹑蒙古更主中國﹐而北面事之者﹐皆猥類無行之鄙夫﹐無有能如崔浩之不惜怨禍以護士大夫之品類者﹐而古道埽地無餘。以迄於今﹐科舉孤行﹐門閥不擇﹐於是而市井錐刀﹑公門糞除之子弟﹐彫虫詭遇﹐且與天子坐論而禮絕百僚。嗚呼﹗君子之於小人﹐猶中國之於夷狄﹐其分也﹐天也﹐非人之故別之也﹐一亂而無不可亂矣。六代固嘗以夷狄主中國矣﹐而小人終不雜於君子﹐彼廢而此不廢焉。至於兩俱廢﹐而後人道之不滅者無幾矣。拔濁流而淸之﹐將謂引小人而納於君子之途﹐道至大也﹔乃其獘也﹐夷君子於小人﹐而道遂喪。道大則荒﹐故先王畏其荒而不嫌其隘﹐譬之治津塗者﹐無逕隧而任人之行﹐則蔓艸徧於周行﹐而無所謂津塗矣。其位﹐君子也﹔其職﹐君子也﹔其飾文物以希當世者﹐君子也。而錢刀嚚訟之聲﹐習而聞之﹔役父誶母之色﹐狎而安之﹔則廉恥喪於天下﹐而人無以異於禽。故曰﹕將引小人而納之君子﹐實夷君子於小人也。小人雜於君子﹐而仕與同官﹐學與同師﹐遊與同方﹐婚姻與同種姓﹐天下無君子﹐皆小人矣﹐中國皆夷狄矣﹐可勝痛哉﹗有王者起﹐無仍朱溫惡淸流之惡﹔名世興﹐無避崔浩淸流品之怨﹐庶以扶乾坤於不毀乎﹗〖一二〗吏民得告守令﹐拓拔氏之制也。拓拔燾自謂卹弱民而懲貪虐﹐以伸其气﹐自以爲快﹐而無知者亦將快之﹐要爲夷狄駤戾之情﹐橫行不顧﹐以亂綱紀﹑壞人心﹐柰之何世主不擇而效之也﹗以事言之﹐能於天子之闕﹑大吏之廷﹑告守令者﹐必非愚懦可侮﹑被守令之荼毒而無告者也。奉公有式﹐守憲有常﹐守令猶以苛斂殘虐枉抑之而無所忌﹐此其人見守令而惴慄弗敢逆者﹐而能叩天子之闕﹑登大吏之廷以告守令乎﹖此詔行﹐而姦猾脇守令以橫行﹐守令且莫敢誰何﹐鄕閭比族之弱民登其刀俎者﹐敢有或爲喘息者哉﹖若夫貪墨之守令﹐免此亦易爾﹐寬假姦頑而與相比﹐則愚懦者之肉恣食之而固無憂也﹐其害於拓拔氏之世已著見矣。而君子所甚惡者尢不在此。逆大倫﹑裂大分也﹐獎澆薄而導悖亂也﹐賤天之所貴﹑夷堂廉而天子且不安其位也﹐此則君子之所甚惡也。夫人君誠患守令之殘民與﹖則亦思其殘民也何所自﹐而吾欲止其惡也﹐何以大正而小不能違。夫流品不淸﹐而紈袴﹑貲郎﹑胥史﹑駔儈得以邀墨綬﹔銓選不審﹐而輦金﹑懷綺﹑姻亞﹑請謁得以獵大邑﹔秉憲不廉﹐而糾參會察施於如水之心﹐薦剡吹噓集於同昏之黨﹔皆教貪獎酷之所自也。原其所本﹐則女謁興﹐宦寺張﹐戚畹專﹐佞幸進﹐源濁於上﹐流污於下﹐其來久矣。腥聞燻天﹐始從而怒之﹐假手於告訐之民以懲之﹔必民之是假也﹐亦惡用天子與大臣哉﹖夷狄不能禁其部曲﹐漸以流毒於郡邑﹐無已而此法行焉。堂堂代天而理民者﹐明大倫﹑持大法﹐以激濁揚淸而弗傷其忠厚和平之气者﹐焉用此爲﹖〖一三〗儒者之統﹐與帝王之統並行於天下﹐而互爲興替。其合也﹐天下以道而治﹐道以天子而明﹔及其衰﹐而帝王之統絕﹐儒者猶保其道以孤行而無所待﹐以人存道﹐而道可不亡。魏﹑晉以降﹐玄學興而天下無道﹐五胡入而天下無君﹐上無教﹐下無學﹐是二統者皆將斬於天下。乃永嘉之亂﹐能守先王之訓典者﹐皆全身以去﹐西依張氏於河西﹔若其隨瑯邪而東遷者﹐則固多得之於玄虛之徒﹐滅裂君子之教者也。河西之儒﹐𨿽文行相輔﹐爲天下後世所宗主者亦鮮﹔而矩薙不失﹐傳習不發﹐自以爲道崇﹐而不隨其國以榮落。故張天錫降於苻秦﹐而人士未有隨張氏而東求榮於羌﹑氏者。呂光叛﹐河西割爲數國﹐禿發﹑沮渠﹑乞伏﹐蠢動喙息之酋長耳﹐殺人﹑生人﹑榮人﹑辱人惟其意﹐而無有敢施殘害於諸儒者。且尊之也﹐非艸竊一隅之夷能尊道也﹐儒者自立其綱維而莫能亂也。至於沮渠氏滅﹐河西無孤立之勢﹐拓拔燾禮聘殷勤﹐而諸儒始東。闞駰﹑劉昞﹑索敞師表人倫﹐爲北方所矜式﹐然而勢屈時違﹐祗依之以自修其教﹐未嘗有乘此以求榮於拓拔﹐取大官﹑執大政者。嗚呼﹗亦偉矣哉江東爲衣冠禮樂之區﹐而雷次宗﹑何胤出入佛﹑老以害道﹐北方之儒較醇正焉。流風所被﹐施於上下﹐拓拔氏乃革面而襲先王之文物﹔宇文氏承之﹐而隋以一天下﹔蘇綽﹑李諤定隋之治具﹐關朗﹑王通開唐之文教﹐皆自此昉也。一隅耳﹐而可以存天下之廢緒﹔端居耳﹐而可以消百戰之凶危﹔賤士耳﹐而可以折嗜殺橫行之異類。其書𨿽不傳﹐其行誼𨿽不著﹐然其養道以自珍﹐無所求於物﹐物或求之而不屈﹐則與姚樞﹑許衡標榜自鬻於蒙古之廷者﹐相去遠矣。是故儒者之統﹐孤行而無待者也﹔天下自無統﹐而儒者有統。道存乎人﹐而人不可以多得﹐有心者所重悲也。𨿽然﹐斯道互天垂地而不可亡者也﹐勿憂也。〖一四〗營陽弒﹐廬陵死﹐而文帝之心戚矣。環任諸弟以方州﹐而托國政於彭城﹐非但以爲不拔之基也﹔顧瞻兄弟﹐不忍爲權臣所屠割﹐相獎以共理﹐冀以服天下而保本支﹔衰世之君能爾者鮮矣。不然﹐營陽廢而己興﹐豈不早憂姦人之援立以加我者而峻防之乎﹖然則彭城之伏罪以廢棄﹐彭城之不仁也﹐於帝何尢焉﹗義康之入辭也﹐惟對之號泣而無一語﹐義康而有人之心也﹐其何以自容也﹗義康奉顧命之詔﹐劉湛卽昌言幼主之不可禦天下。義康而無篡奪之心乎﹖卽不能執湛以歸司寇﹐自可面折而斥絕之﹔方且愛湛彌篤﹐而不自斂約﹐義康之心﹐路人知之矣。或曰「義康非固有其意﹐而湛以傾險導之﹐義康固可原也。」親則兄弟﹐尊則君臣﹐此立身何等事﹐而可謝咎於人之誘之也哉﹗扶令育諫文帝以保全義康則可矣﹐欲使召還而授以政﹐是亦一劉湛也﹐其見殺亦自取之也。〖一五〗當其重也﹐則孔子之車﹐顏淵無槨而不可得也﹔當其輕也﹐則天子之尊﹐四海之富﹐如野蔌之在山麓水湄﹐而人思掇之也。謝靈運﹑範曄彫虫之士耳﹐俱思蹶然而興﹐有所廢立﹐而因之以自篡﹐天子若是其輕哉﹗何昉乎﹖昉於司馬懿也。王惇﹑桓溫死而不成﹔桓玄狂逞遂志而終以授首﹔傅亮﹑謝晦﹑徐羨之甫一試其凶﹐而身膏鈇鉞﹔而靈運﹑曄猶不卹死以思僨興﹐惟視天下之果輕於一羽﹐而尫夫舉之無難也。範曄之志趨無常﹐何尙之先知之﹐其處心非一日也﹔靈運猶倚先人之功業﹐而曄儒素之子弟耳﹐一念怏怏﹐而人主縣命於其佩刀之下﹐險矣哉﹗蕭道成﹑蕭衍之佹得也﹐靈運﹑曄之佹失也﹐一也。大位之輕若此﹐曹操所經營百戰而不敢捷得者也﹐故曰司馬懿昉之也。位不重﹐姦不戢﹐天下之禍亂不已﹐君臣之分義不立﹐故易曰「聖人之大寶曰位。」思所以服天下之心而早戢其異志﹐必有道矣。愛名器﹐愼選舉﹐以重百官。賈生曰「陛尊﹑廉遠﹑堂髙。」知言也夫﹗〖一六〗髙允幾於知易矣。易曰「其出入以度入聲外內﹐句使知懼。」故聖人之作易也﹐使人度也﹐使人懼也﹔使人品也﹐卽使入學也。子曰「不占而已矣。」謂不學也。拓拔丕從劉絜而欲謀篡﹐夢登白臺﹐四顧不見人﹐使董道秀筮之﹐而道秀曰「吉。」此以占爲占﹐而不知以學爲占也。允曰「亢龍有悔﹐髙而無民﹐不可以不戒。」此以學爲占﹐而不於得失之外言吉凶也。天下無所謂吉﹐得之謂也﹐無所謂凶﹐失之謂也﹐無所謂得失﹐善不善之謂也。然而聖人作易以前民用者﹐兩俱仁而有不廣﹐兩俱義而有不精﹐時位變遷而爭之於毫末﹐思慮窮﹐而易以何思何慮之妙用﹐折中以協乎貞﹐則易之所以神﹐而筮之所以不可廢也。若夫臣之思﹐子之孝﹐義之必爲﹐利之必去﹐昭然揭日月於中天﹐非偶然朽骨枯莖﹑乘不誠不道者之私以妄動﹐任術士之妄﹐謂之吉而遽信爲吉﹐以禍天下而自戕者﹐所可竊以億中也。然而易亦未嘗絕小人而不正告之也﹐通其義﹐裁之以理﹐使小人亦知懼焉。夫小人之爲不善﹐行且爲天下憂﹐故易不爲小人謀﹐而爲天下憂﹐懲小人之妄而使之戢﹐則禍亂不作﹐故大義所垂以遏小人之惡者﹐亦昭著而不隱。嗚呼﹗知此者鮮矣﹐而髙允能知焉﹐不亦善乎﹗朱子乃謂易但爲筮卜之書﹐非學者所宜學﹐何其言之似王安石﹐而顧出允下也﹗〖一七〗歷法至何承天而始得天﹐前此者未逮﹐後此者爲一行﹑爲郭守敬﹐皆踵之以興﹐而無能廢承天之法也。子曰「行夏之時。」傷周曆之疏也。歷莫疏於周﹐莫亂於秦﹐惟其簡而已矣。春秋所書日食三十六﹐有未朔﹑旣朔﹑月晦而食者﹐簡故疏也。秦以建亥爲歲首﹐置閏於歲終﹐簡故亂也。歷無可簡者也﹐法備而後可合於天。承天之法﹐以月食之衝﹐知日之所在﹔因日躔之異於古﹐知歲之有差﹔以月之遲疾置定朔﹐以參合於經朔﹐精密於前人。天之聰明﹐以漸而著﹐其於人也﹐聰明以時而啟﹐惟密以察者能承之。拘葸之儒﹐執其習見習聞以閉天之聰明﹐而反爲之謗毀﹔嵬瑣之士﹐偶得天明之一端﹐自詡其神奇﹐而欲廢古人之規矩以爲簡捷﹔皆妄也。古之所未至﹐可益也﹔以益之者攺之﹐可攺也。古之所已備者﹐不可略也﹔略之而使亡焉﹐則道因之而永廢矣。廢古而亡之﹐取便於流俗﹐苟且之術﹐秦之所以亂天下者﹐君子之所惡也。郭守敬廢歷元﹐俾算者之簡便﹐徇流俗爾。歷元廢﹐則甲子何所從始﹐奚以紀年而奚以紀日邪﹖近乃有欲廢气盈朔虛﹐以中气三十日有奇紀孟仲季﹐而廢閏並廢月者﹐是天垂三曜而蔑其一也。夫人仰而見月﹐以月之攺矣﹐知四時寒暑之且更矣﹔捨之而以中紀歲﹐非據歷之成書﹐而人莫能知時之變遷矣。故古之以朔紀月﹐而爲閏以通之於歲者﹐所以使人仰觀於月而知時﹐猶仰觀於日而知晝夜﹐何可廢也。備古之所未逮﹐則自我而始﹐垂之無窮﹔古法廢﹐則自我而且絕﹔此通蔽之大端﹐君子之所不敢恃己以逆天人也﹐豈徒歷法爲然哉﹗〖一八〗王玄謨北伐之必敗也﹐弗待沈慶之以老成宿將見而知之也﹔今從千餘歲以下﹐繇其言論風旨而觀之﹐知其未有不敗者也。文帝曰「觀玄謨所陳﹐令人有封狼居胥意。」坐談而動遠略之雄心﹐不敗何待焉﹖兵之所取勝者﹐謀也﹑勇也﹐二者盡之矣。以勇﹐則鋒鏑雨集車馳騎驟之下﹐一與一相當﹐而後勇怯見焉。以言說勇者﹐气之浮也﹐侈於口而餒於心﹐見敵而必奔矣。若謀﹐則疑可以豫籌者也﹔而豫籌者﹐進退之大綱而已。兩相敵而兩相謀﹐扼吭抵虛﹐聲左擊右﹐陽進陰退之術﹐皎然於心目者﹐皆不可恃前定以爲用。惟夫呼吸之頃﹐或斂﹑或縱﹑或虛﹑或實﹐念有其萌芽﹐而機操於轉眄﹔非沈潛審固﹑凝神聚气以內營﹐則目熒而心不及動﹐辧起而智不能決。故善謀者﹐未有能言其謀者也。指天畫地﹐度彼參此﹐規無窮之變於數端﹐而揣之於未事﹐則臨機之束手﹐瞀於死生而噤無一語也﹐必矣。玄謨之勇﹐大聲疾呼之勇也﹔其謀﹐雞鳴而寤﹑畫衾捫腹之謀也﹔是以可於未事之先﹐對人主而拄笏掀髯﹐瑯瑯驚四筵之眾。今亦不知其所陳者何如﹐一出諸口﹐一濡之筆﹐而數十萬人之要領已塗郊原之艸矣﹐況又與江﹑徐文墨之士相協而鳴也哉﹗薛安都之攻關﹑陜而勝也﹐魯方平謂安都曰「卿不進﹐我斬卿﹐我不進﹐卿斬我。」流血凝肘而不退﹐兵是以勝。武陵王駿之守彭城而固也﹐張暢謂江夏王義恭曰「若欲棄城﹐下官請以頸血污公馬蹄。駿聽之﹐誓與城存亡﹐城是以全。繇此觀之﹐拓拔氏豈果有不可當之勢哉﹖勇奮於生死之交﹐謀決於安危之頃﹐武帝之所以滅慕容﹑俘姚泓﹐罵姚興而興不敢動﹐奪拓拔嗣之城以濟師而嗣不敢遏﹐亦此而已矣。皆玄謨所引以自雄者﹐而心妄度之﹐目若見之﹐口遂言之﹐反諸中而無一虛靜靈通之牖﹐以受情勢之變﹐而生其心﹔則事與謀違﹐倉皇失措﹐晉寇以屠江﹑淮﹐不待智者而早已灼見之矣。言兵者必死於兵﹐聽言而用兵者﹐必喪其國﹐趙括之所以亡趙﹐景延廣之所以亡晉﹐一也。最下而郭京﹑申甫之妖誕興焉。有國家者﹐亟正以刑可也。但廢不用﹐猶且著爲論說以惑後世﹐而戕民於無已。易曰「弟子輿屍。」坐而論兵者之謂也。〖一九〗於崔浩以史被殺﹐而重有感焉。浩以不周身之智﹐爲索虜用﹐乃欲伸直筆於狼子野心之廷﹐以速其死﹐其愚固矣。然浩死而後世之史益薉﹐則浩存直筆於天壤﹐亦未可沒也。直道之行於斯民者﹐五帝﹑三王之法也﹐聖人之教也﹐禮樂刑政之興廢﹐荒隅盜賊之緣起﹐皆於史乎徵之﹐卽有不典﹐而固可徵也。若浩者﹐仕於魏而爲魏史﹐然能存拓拔氏之所繇來﹐詳著其不可爲君師之實﹐與其乘閒以入中國之禍始﹐俾後之王者鑑而知懼﹐以制之於早﹐後世之士民知媿而不屑戴之爲君﹐則浩之爲功於人極者亦偉矣。浩𨿽殺﹐魏收繼之﹐李延壽繼之﹐撰述𨿽薉﹐而詰汾﹑力微之薉迹猶有傳者﹐皆浩之追敍僅存者也。前乎此而劉﹑石﹑慕容﹑苻﹑姚﹑赫連之所自來佚矣﹔後乎此而契丹﹑女直﹑蒙古之所自出泯矣。劉﹑石﹑慕容﹑苻﹑姚﹑赫連之佚也﹐無史也﹔契丹﹑女直之泯也﹐蒙古氏諱其類﹐脫脫隱之也﹔然猶千百而存一也。宋濂中華之士﹐與聞君子之教﹐佐興王以復中華者也﹐非有崔浩族誅之恐。而修蒙古之史﹐隱其惡﹐揚其美﹐其興也﹐若列之漢﹑唐﹑宋開國之君而有餘休﹔其亡也﹐則若無罪於天下而不幸以亡也。濓史成﹐而天下之直道永絕於人心矣。濂其能無媿於浩乎﹖浩以赤族而不卹﹐濂以曲徇虞集﹑危素而爲蒙古掩其腥穢﹐使後王無所懲以厚其防﹐後人無所魏以潔其身。人之度量相越﹐有如此哉﹗後之作者﹐𨿽欲正之﹐無徵而正之﹐濂之罪﹐延於終古矣。〖二○〗生人之大節﹐至於不憚死而可無餘憾矣。然士苟不憚死﹐則於以自靖也﹐何不可爲﹐而猶使人有餘憾焉﹐是可惜也。袁淑死於元凶之難﹐從容就義以蹈白刃﹐其視王僧綽與廢立之謀﹐變而受其吏部尙書﹐以迹露而被殺者遠矣。𨿽然﹐元凶劭之與君父有不兩立之勢也﹐自其怨江﹑徐而造巫蠱已然矣。淑爲其左衛率﹐無能攺其凶徳﹐辭宮僚而去之﹐不可乎﹖可弗死也。及其日饗將士﹐親行酒以奉之﹐梟獍之謀決矣﹐發其不軌而聞之於帝﹐不可乎﹖言以召禍﹐於此而死焉﹐可也。伐國不問仁人﹐其嚴气有以詟之也。風稜峻削嶽立﹐而爲元凶所忌﹐或殞其身﹐可也。何至露刃行逆之時﹐元凶尙敢就謀成敗乎﹖且其官衛率也﹐將士之主也﹐元凶不逞﹐握符麾眾﹐禽之以獻﹐不濟而死焉﹐可也。何躊躕永夜﹐而被其脇使登車﹐而泯泯以受刃乎﹖傷哉﹗淑之能以死免於從逆﹐而荏苒以徒亡也。子曰「見義不爲﹐無勇也。」淑之於義曙矣﹐而勇不足以堪之﹐將無有掣其情而使無勇者存邪﹖勇於定亂﹐勇於討賊﹐難矣﹔勇於去官﹐決於一念而惟己所欲爲者也﹐此之不決﹐則死有餘憾。爲君子者﹐可不決之於早哉﹗養勇以處不測之險阻﹐無他﹐爵祿不系其心﹐則思過半矣。〖二一〗晉﹑宋以降﹐國法圮﹑大倫斁﹑而廉恥喪﹐非一日矣。周札應王惇﹐而與卞壺﹑桓彜同其贈卹﹔王謐解天子璽綬以授玄﹐玄死﹐反歸而任三公﹐天討不加﹐而榮寵及之。數叛數歸﹐靦顏百年而六易其主﹐無惑也。如是﹐宜速殲以亡﹔而其君猶能傳及其世﹐其士大夫猶能全其族者﹐何也﹖蓋君臣之道喪﹐而父子之倫尙存也。元凶爲逆﹐孝武起兵以致討﹐元凶敗矣﹐蕭斌解甲帶白幡來降﹐逆濬就江夏王義恭以降﹐而但問來無晚乎﹐固自謂得視王謐﹐斌猶可立人之朝﹐濬猶可有其封爵也。於是斬斌於軍門﹐梟濬於大航﹐法乃伸焉﹐則人知覆載不容之罪無所逃於上刑。於斯時也﹐義憤所激﹐天良警之﹐人理不絕於天下﹐恃此也夫﹗故延及齊﹑梁而父子之倫獨重。梁武於服除入見者﹐無哀毀之容﹐則終身坐廢。區區孱弱之江左﹐擁衣冠而抗方張之拓拔﹐存一綫人理於所生﹐而若或佑之﹔於此可以知天﹐可以知不學不慮之性矣。蕭正徳﹐蕭綜捐父事賊﹐而無有正天誅者﹐然後江東瓦解以澌滅。興亡之故﹐系於彜倫﹐豈不重與﹗

◎孝武帝〖一〗勢變情移﹐而有元妄之災﹐恬不知警﹐違時任意﹐則禍必及﹐庸夫之恆態也。惟然﹐而巧者測之﹐急攺其常度﹐以迎當時之意指﹐乃至殘忍惎害﹐爲同類所飲恨而不顧﹐以是爲自全之策﹔幸而全也﹐小人之尢也﹐而究以得全者亦鮮矣。孝武以藩王起兵﹐而受臣民之推戴﹐徳望素爲諸王所輕﹐不自安也﹔於是殺鑠﹐誅義宣﹐忍削本支﹐以快其志。江夏王義恭誘逆劭棄南岸﹐單騎南奔﹐上表勸進﹐斬逆濬﹐厥功大矣﹔於是畏禍之及己也﹐條奏裁損王侯九事﹐以希合孝武未言之隱﹐削剝諸王以消疑忌。夫義恭豈無葛藟之恩﹐利非在己﹐而滅天性以任骨肉之怨者﹐何也﹖以爲先自我發﹐而人不得挾短長以議己﹐全軀保祿位之術﹐自詫爲工矣。或曰﹕遇暴人﹐丁險運﹐不授異姓以制我之權﹐而自任之﹐則禍泯於無形﹐亦知時度勢者之不廢乎﹗浸不若此﹐而以篤懿親﹑固根本之言投於猜忌之衷﹐無救於時﹐而只以自害﹐奚可也﹖曰﹕君子之處此﹐固有道矣。物激矣﹐而持之以定﹐禹之所以抑洪水也。勢危矣﹐而居之以安﹐孔子之所以解匡圍也。聖人豈有以異於人哉﹖出乎聖﹐卽疾入乎狂。義恭之狂也﹐無以持物而自奠其居也。君多忌而寡恩矣﹐義宣等之不輯﹐非必妄干天位﹐而貪權勢以啟忮人之釁矣。義恭以有功居百僚之上﹐誠危矣﹔而遠嫌以消疑忌﹐固無難也。自謝不敏﹐翩然而去之﹐養疾邱園﹐杜口朝政﹐則於以自全焉有餘矣。而何事導君以殘刻﹐而己爲不仁之俑哉﹖主自疑也﹐吾自信也﹐諸王自競也﹐吾自靜也。或有聞風而相效者﹐則宗族以保﹐而帝亦且消其猜防骨肉之邪心。其不然也﹐爲孝武獻殘忍之謀者﹐豈伊無人﹐而我處無咎之中﹐不已裕乎﹖惟其欲爲功以固榮寵也﹐而違心以行顚倒之政﹐引君以益其慝﹐斂眾怨以激其爭﹐而後天理亡﹐民彜絕﹐國亦以危矣。身𨿽苟免﹐其喙息亦何異於禽獸哉﹖其究也﹐逃孝建﹑大明之网羅﹐翺翔百僚之上﹐而終授首於子業﹐狂者之自斃也﹐未有免者也。道二﹕仁與不仁而已矣。一念之貪﹐天理之賊﹐聖狂之界也。〖二〗拓拔氏將立其子爲太子﹐則殺其母﹐夷狄殘忍以滅大倫﹐亦至此哉﹗然其後卒以未殺之淫嫗擅國而召亂以亡﹐徒以椓杙天性而無救於亡﹐何爲者邪﹖且夫母后者﹐豈特不可殺﹐而亦不必過爲防者也。周之過其歷也﹐化始於關雎﹐琴瑟鐘鼓﹐惟是樂以友之﹐而內治修﹑國政不紊。彼爲聖王之化﹐不可及矣。𨿽不及此﹐取供祭祀奉皇天先祖之伉儷而視之如仇讎﹐是可忍也﹐亦孰不可忍也﹗將必如浮屠氏之盡棄家室而後可治也邪﹖內教之修尙矣﹐迪之以陰禮﹐而可使見徳﹔統之以婦職﹐而可使見功。夫婦人亦猶是人也﹐無所見其功徳﹐而後預外事以爲榮。故先王勤飭以躬桑漬種之儀﹐勸獎以亞獻饋籩之禮﹐有餘榮焉。𨿽樂於自見之哲婦﹐亦不患其幽閟深宮如圈豚籠鳥之待飼﹐而其志寧矣。其次﹐則後族𨿽賢弗任也﹐內堅之服勤於宮中者弗庸也﹐大臣得箴其舉動﹐嗣子不托以匡扶﹐制之之道﹐亦豈無術﹐而必以爲患哉﹖不然﹐人主六禦在握﹐方將舉天下之智勇而馭之﹐取艸澤之雄﹑夷狄之狡而制之﹐匹夫亦有一匹偶﹐而惴惴然惟恐戕我國家也﹐不亦陋乎﹗拓拔氏不足誅者也﹐有天下者﹐非猜而鉗之﹐則暱而縱之。道二﹕仁與不仁而已﹐非取法於齊家之聖化﹐亦惆悵而不得其術也。〖三〗源賀請減過誤入死罪者充卒戍邊﹐拓拔濬從之﹐而獎賀曰「一歲所活不少﹐」是也。又曰「增兵亦多﹐」則亂政也﹐拓拔氏自此而衰矣。兵者﹐宗社生民所倚以爲存亡生死者也。古者寓兵於農﹐兵亦農也。王者莫重乎農﹐則莫重乎兵﹐於風有東山焉﹐於雅有杕杜焉﹐相與勞來而詠歌之﹐如此乎其貴之也。後世召募興﹐而朴者耕耨以養兵﹐彊者戰守以衛農﹐相爲匹而不相下﹐坐食農人勤獲之粟而不以爲厲農﹐其有功則立朝右﹐與士伍而不以爲辱士﹐抑如此乎其重之也。乃使犯鈇鑕之刑﹐爲生人所不齒者﹐苟全其命﹐而以行伍爲四裔之徒﹐則兵之賤也﹐曾不得與徒隸等﹐求其不厭苦而思脫﹑決裂而自恣﹑幸敗而潰散者﹐幾何也﹖兵賤則將亦賤矣﹐授鉞而專徵者﹐一岸獄之長而已﹐廉恥喪﹐鹵掠行﹐叛離易於反掌﹐辱人賤行者之固然﹐又何怪焉﹖夫兵﹐惟其精也﹐不惟其多也。士皆千金之士﹐將專閫外之尊﹐爲國幹城﹐一旅而敵百萬。鳥合之眾﹐罪人無行﹐苟免而無慚﹐𨿽多何補哉﹖若以矜全過誤而貸其命﹐則有流放之辟在焉。賀之說﹐塗飾以爲兩得﹐而不知其餒國之神气以向於衰也。後世免死充軍﹐攺流刑爲僉伍﹐皆祖賀之術﹐而建之爲法﹔行之未久而武備墮﹐盜賊夷狄橫行而無與守國﹐夫亦見拓拔氏之坐制於六鎭而以亡也乎﹗〖四〗自魏﹑晉以來至於宋大明之世﹐而後權移於近臣。戴法興﹑戴明寶﹑巢尙之皆賜爵掌中書事。前此者﹐權歸大臣﹐天子𨿽有所寵信而不能伸﹐孝武以疑忌行獨制﹐義恭等畏禍以苟全﹐於是而其法始變。春秋之季﹐世卿執國﹐非其族屬﹐則謂之嬖大夫。以孔子之聖﹐位至下大夫而止﹐弗能爲卿也。魏﹑晉以後﹐流品重﹐世族興﹐而非門閥以進者﹐謂之幸臣﹔卽人主之所委任﹐弗能登之三事也。乃以其時考之﹐春秋篡弒相仿﹐晉﹑宋權臣繼攘﹐上用一人﹐而下遠之也若將污己﹐讎之也若不兩立﹐人君孤立﹐而興廢死生不能自保。蓋嬖幸之名立﹐以禁錮天子之左右﹐流俗之稗政﹐奪攘之禍媒也。然而爲人主所親幸者﹐率多邪佞貪讒﹐導君於惡﹐而弄威福以讎姦利﹐卒不能收一人之用可恃爲股肱者﹐何也﹖物之所貴﹐因而自貴者﹐道也﹔物之所賤﹐因而自賤者﹐機也。丰年穀賤而多荑稗﹐陂澤魚賤而多臭腐﹐物論之所趨﹐物情之所競﹐而物理之所繇以良楛﹐必然之勢也。九品之外無淸流﹐世族之外無造士﹐於是而不在此數者﹐知不足以應當世之寵光﹐頹然自放而已。其慧者﹐又將旁出歧趨以冀非分之福澤。故天子欲拔一士於流品之外﹐而果無其人。卽有明辧之智﹐幹理之才﹐諭利焉耳﹐稔惡焉耳﹐於是而天下後世益信孤寒特起之士果爲佞幸﹐適以破國亡家而不可用﹔亦惡知摧抑而使智於污下者﹐𨿽有才智不能自拔也。故人主之好尙﹐不能不隨風俗以移﹐而聖王崛起﹐移風易俗﹐抑必甄陶漸漬之有日﹐而不可旦夕期其速革。孝武以近臣閒大臣而終於亂﹐非天子不可有特用之人﹐其馴致之者﹐無以豫養之也。〖五〗一動而不可止者﹐勢也。太上以道處勢之先﹐而消其妄﹐靜而自正也。其次坦然任之﹐不得已而後應﹐澄之於旣波之後﹐則亦可以不傾。元凶造逆﹐天下同讎﹐孝武援戈而起﹐以臣子而卹君父之慘﹐行戮兄弟而非忍﹐夫孰謂其非正者。然而諸王擁方州以自大﹐義宣反於江州﹐誕反於廣陵﹐休茂反於襄陽﹐乘之以動而不可止﹐於是而孝武之疑忌深矣。削之制之﹐不遺餘力﹐而終莫能戢。嗣子𨿽不道﹐而禍速發於同姓之操戈﹐垂及明帝﹐殺戮逞而劉宗遂亡。波濤觸乎崖石﹐逆風而歕薄﹐亦至此哉﹗揆厥所繇﹐不可謂非孝武之師先之也。夫孝武之師﹐動以正也﹐乃一動而不可止﹐卒以倡亂者﹐豈謂其不宜縣逆劭之首於都市哉﹖度之於先﹐而與物相安以息爭也﹐固有道矣。義兵之至建業也﹐劭將授首﹐君父之怨釋﹐臣子之職亦庶幾盡矣。乃以次﹐則非長也﹔以望﹐則不足以服人也﹔於此頓兵於宮闕﹐正告諸王曰「吾之決於稱兵也﹐以君父不忍言之慘﹐古今不再見之禍也。今元凶已伏誅矣﹐孤豈忍有利天下之心﹖以齒以徳﹐必有所歸﹐社稷不可以無主﹐吾將與諸王奉之。」使眾意他有所屬﹐臣子之道盡﹐𨿽不爲天子而志已遂矣。如臣民以功而不我釋與﹖抑引咎含哀﹐不得已而受命﹐推怵惕之忱﹐厚撫諸父昆弟﹐以廣先君之愛﹐則天下旣服其仁﹐而抑知大位之不可以力爭也。天下定矣﹐乃聽義恭之諂﹐元凶未斬﹐而先卽位於新亭。然則起兵也﹐非果有割肝裂膽之痛﹐而幸兄弟之逆以獲大寶也。波自我揚﹐而欲遏之也﹐得乎﹖旣急於自立而莫能待矣﹐則抑可自信曰﹕均爲臣子﹐而諸王偃蹇於逆劭之世﹐我旣誅賊子而得之﹐人情所歸﹐非我貪也。有諒我者﹐其知順逆者也﹐不足慮也﹔其橫逆而逞者﹐狂飆之拂水而已﹐懷之以恩﹐而尙不可革﹐天下臣民﹐自不迷於向背﹐夫孰與我爲敵者﹖坦然無懼於彼﹐而不軌者之意亦消。卽有妄動之狡童﹐而義詘援孤﹐亦不崇朝而沮喪矣。乃孝武忮人也﹐甫一踐阼﹐而殺其弟鑠﹐視諸父昆弟若人可爲已之爲﹐而削奪禁制以亟掣曳之﹐夫而後告諸王以不日保之情﹐啟其覬覦﹐徒樹荊棘於寸心以相捍禦﹐非能禦也﹐教之而已矣。及身三叛﹐而嗣子速亡﹐不亦宜乎﹗嗚呼﹗以忠孝始﹐以恧縮終﹐懷恧縮於心﹐啟戈矛於外﹐惜哉﹗孝武有仁孝之資﹐而自流於薄惡﹐天子之位﹐猶可獵也﹐孝子之實﹐不可襲也﹐反諸中而不誠﹐居之不安而卒於亂﹐亂其可止哉﹗遏之乃以揚之﹐得免於及身之戮﹐幸矣。〖六〗張岱歷事宋之諸王﹐皆敗度之紈袴也﹐岱鹹得其歡心﹐免於咎惡﹐而自詡曰「吾一心可事百君。」夫一心而可事百君﹐於仕爲巧宦﹐於學爲鄕原﹐斯言也﹐以惑人心﹑壞風俗﹐君子之所深惡也。晉﹑宋以降﹐君屢易而臣之居位也自若﹐佐命於亂賊而不恥﹐反歸於故主而不怍﹐皆曰﹕吾有所以事之者也。廉恥蕩而忠孝亡﹐其術祕而不敢自暴﹐岱乃昌言之而以爲得計。嗚呼﹗至此極矣﹗且夫事君之心﹐其可一者﹐忠而已矣﹔其他固有不容一者也。岱曰「明闇短長﹐更是才用之多少耳。」才可以隨方而詭合﹐遇明與之明﹐遇闇與之闇。假令桀爲傾宮﹐將爲之飾土木﹐紂爲炮烙﹐將爲之爇鑪炭乎﹖故有順而導之者﹐有徐而導之者﹐有正而折之者﹐有曲而匡之者﹐心不容一也。若逆天悖道之君﹐自非受托孤之寄﹐任心膂之重﹐義不可去﹐必死以自靖者﹐則亦引身以退﹐而必不可與同昏﹐惡有百君而皆可事者乎﹖則惡有一心以事君﹐而君可百者乎﹖遊其心以逢君﹐無所往而不保其祿位﹐此心也﹐胡廣﹑孔光﹑馮道之心也。全軀保榮利﹐而亂臣賊子夷狄盜賊亦何不可事哉﹖心者﹐人之權衡也﹐故有可事有不可事﹐畫然若好色惡臭之不待圖惟也。苟其有心而不昧﹐則宋之諸王無一可事者﹐而百云乎哉﹖女而倚門也﹐賈而居肆也﹐皆一於利而無不可之心也。故曰﹕充岱之說﹐廉恥喪﹐忠孝亡﹐惑人心﹐壞風俗﹐至此極矣。〖七〗郡縣之天下有利乎﹖曰「有﹐莫利乎州郡之不得擅興軍也。」郡縣之天下有善乎﹖曰「有﹐莫善於長吏之不敢專殺也。」諸侯之擅興以相侵伐﹐三代之衰也﹐密﹑阮﹑齊﹑晉﹐莫制之也﹔三代之盛﹐王者禁之﹐而後不能禁也。若其專殺人也﹐則禹﹑湯﹑文﹑武之未能禁也﹐而郡縣之天下得矣。人而相殺矣﹐諸侯殺之﹐大夫殺之﹐庶人之彊豪者殺之﹐是黽之相吞而鯨鯢之相吸也。夫禹﹑湯﹑文﹑武豈慮之未周﹐法之不足以立乎﹖自邃古以來﹐各君其士﹐各役其民﹐若今化外土夷之長﹐名爲天子之守臣﹐而實自據爲部落﹐三王不能革﹐以待後王者也。至於戰國﹐流血成渠﹐亦剝極而復之一機乎﹗漢承秦以一天下﹐而內而司隸﹐外而刺守﹐若嚴延年﹑陳球之流﹐亢厲以嗜殺爲風采﹐其貪殘者無論也﹐猶沿三代之敝而未能革也。宋孝武猜忌以臨下﹐乃定「非臨軍毋得專殺﹑非手詔毋得興軍」之制﹐法乃永利而極乎善﹐不可以人廢者也。嗣是而毒劉之禍以減焉。至於唐﹑宋﹐非叛賊不敢稱兵﹔有司之酷者﹐惟以鞭笞殺人﹐而不敢用刀鋸﹔然後生人之害息﹐而立人之道存。不然﹐金﹑元之世﹐中國遺黎﹐其能勝千虎萬狼之搏噬乎﹖

◎前廢帝沈慶之縛絝以入而收劉斌﹐斥顏竣而決誅逆劭﹐何其決也﹗及子業昏虐﹐柳元景首倡廢立之謀﹐而慶之發之﹐蔡興宗苦說以舉事﹐沈文秀流涕以固請﹐而慶之終執不從﹐坐待暴君之鴆﹐又何濡輭不斷以自斃也﹗嗚呼﹗六代之臣﹐能自靖以不得罪於名教者﹐慶之一人而已。慶之曰「但當盡忠奉國﹐始終以之。」又曰「非僕所能行﹐固當抱忠以沒耳。」斯言也﹐斯心也﹐抱孤忠以質鬼神而無欺者也。君而不道﹐天下固將叛之﹐要亦無可如何者。比干﹑箕子﹐豈不能剸紂之首以奉微子哉﹖而不爾者﹐天下之惡無有踰於臣弒其君者。安社稷者﹐亦以靖乃心耳﹐如之何其幹之﹗如興宗之言﹐取靑溪之鎧仗﹐率攸之輩驅三吳勇士以入﹐其能容子業使爲昌邑王之從容以去乎﹖宋之社稷且以之而傾﹐而慶之已允爲戎首矣。懼禍杜門﹐安居而俟命﹐嘖嘖之言﹐豈知慶之之心者哉﹖死生﹐命也﹔國之存亡﹐天也﹔己與孝武艱難同起﹐嗣子敗類﹐而遽以其血染刀劍﹐天良於心﹐安能與阮佃夫壽寂之同爲逆乎﹖嗚呼﹗董卓推陳畱之刃﹐司馬懿解曹芳之璽﹐桓溫奪帝弈以與簡文﹐劉裕弒安帝以立瑯邪﹐皆假伊﹑霍以爲名而成其篡。後此者﹐道成之弒蒼梧﹐蕭衍之戕東昏﹐皆已弒而必篡者也。慶之三朝宿將﹐威望行於南北﹐扶孝武以誅元凶﹐位三公而冠百辟﹐將吏皆出其門﹐撲子業之洊凶﹐以解朝野之焚溺﹐此乃乘時以收人心而獵大位之一機也。向令獨夫已殄﹐眾望聿歸﹐且有騎虎不下之勢﹐宋太祖所謂黃袍加身不繇汝者﹐劉氏之宗祜﹐且移於沈而不可辭。慶之慮此﹐而忍以其身爲莽﹑操乎﹖進則帝矣﹐退則死矣﹐決之於心﹐而安於抱忠以死﹐故曰抱孤志以質鬼神﹐六代之臣﹐慶之一人而已。如曰愚以亡身﹐則箕子﹑比干先慶之而愚矣。

◎明帝〖一〗殺機動於內﹐禍亂極於外。宋之季世﹐拓拔氏未有南侵之謀也﹐而淮西﹑淮北席捲而收之﹐薛安都一反而北向﹐風靡萍散而不可止。謂明帝不從蔡興宗之言﹐以重兵迎薛安都而使疑懼﹐猶末論也。帝與子勛爭立﹐而盡殺孝武二十八子﹐是石虎之所以殲其種類者。宋之不亡﹐幸耳﹔尙能撫有淮甸哉﹖二十八王﹐非皆挾爭心者也﹐以子勛故﹐而遷忿怒以殲之﹐骨肉之恩﹐斬絕不卹。則夫淮﹑汝州郡應子勛而起者﹐𨿽剖心瀝血以慰勞之﹐固將懷芒刺於寤寐﹐奚更待重兵之見脇乎﹖夫子業不道﹐而孝武恩在人心﹐人未忘也。子業死﹐明帝與子勛兩俱有可立之勢﹐而子勛兄弟爲尢正。明帝據非所有﹐逞惎毒以殄懿親﹐寧養假子而必絕劉氏之宗。明於義者去之若污﹐審於害者逃之若騖﹐尙孰與守國而不亟颺以飛邪﹖孝武忌同姓亦至矣﹐子業虐諸父亦酷矣﹐至於明帝而抑甚焉。其後髙湛﹑陳蒨相踵以行其殘忍﹐皆不能再世。小人不知恩義﹐而抑不知禍福﹐將謂鬼神之可欺也﹐夫鬼神而可欺也哉﹗〖二〗自宋以來﹐貞人志士之言絕於天下。夏侯詳者﹐名不顯於當時﹐而能昌言以救劉勔之失﹐殆跫然空谷之足音矣。殷琰在壽楊﹐畏明帝之誅己﹐欲降於拓拔氏。詳曰「今日之事﹐本效忠節﹐何可北面左衽乎﹖」至哉言乎﹗司馬楚之﹑王琳而知此﹐不爲千載之罪人矣。以宋事言之﹐子業之弒﹐宵小挾怨毒而弒之﹐起明帝於囚系之中而扳之以立﹐爲賊所立﹐乘閒以竊位﹐不能正其始矣。子勛𨿽反﹐乃以獨夫之將覆宗社而起﹐未純乎不正也。孝武以討賊而爲神人主﹐一子不肖﹐以次而仍立其子﹐位固子勛之位也。應子勛而起者﹐名亦近正﹐志亦近義。詳曰「本效忠節」﹐皎皎初心﹐豈自誣哉﹖夫旣以名義爲初心﹐則於義也當審。爲先君爭嗣子之廢興﹐義也﹔爲中國爭人禽之存去﹐亦義也﹔兩者以義相衡而並行不悖。如其不可兩全矣﹐則先君之義猶私也﹔中國之義﹐人禽之界﹐天下古今之公義也。不以私害公﹐不以小害大﹐則恥臣明帝而歸拓拔﹐奚可哉﹖嗚呼﹗人莫急於自全其初心﹐而不可任者一往之意气。欲爲君子﹐勢屈而不遂其志﹐抑還問吾所自居者何等也。情之所流﹐气之所激﹐勢之所迫﹐倒行逆施﹐則陷於大惡而不知﹐而初心違矣。故迫難兩全之際﹐捐小以全大﹐乃與其初心小異而不傷於大同。故管仲事讎而夫子許之爲仁﹐以其知小大公私之辧也。使懷子糾之怨﹐忿戾以去其故國﹐北走戎﹐南走楚﹐必與桓公爲難﹐而雪其悁悁之忿﹐則抑匹夫匹婦之不若﹐禽獸而已矣。君子之稱管仲曰「徙義」﹐徙而不傷君子之素﹐則合異於同﹐而無媿於天下。詳曰「本效忠節」﹐大正而固不昧其初也。〖三〗宋以金贖劉昶於拓拔氏﹐其情慝﹐其志憯矣。懷不肖之心於隱微﹐而千里之外見之﹐人不可罔也如斯夫﹗何言乎其情慝也﹖昶之北奔﹐畏孝武之疑忌而見殺也。明帝旣殺孝武之子以泄其忿媢﹐恐人懷孝武之恩而致怨於己﹐故召回昶﹐以暴孝武之過﹐曰「彼欲滅兄弟而我復之」﹐托於昶以揚孝武之惡﹐懷慝而故爲之名也。何言乎其志憯也﹖休仁者﹐亦其兄弟﹐所與爭國而有功者也。疑忌旣深﹐體仁自解揚州牧以免禍﹐而終不免於鴆﹔禕與休祐﹑休若無毫髮之嫌﹐而先後被殺﹔所僅全者﹐庸劣之休範耳。昶才非休範之匹﹐而又有拓拔氏之外援﹐畏其在外﹐且挾彊敵之勢以入﹐爭其養子﹐姑召之歸。使其反邪﹐鴆殺之禍﹐必不在休仁兄弟之後。欲加之罪﹐而何患無辭乎﹖故曰其志憯也。於是而魏人知之矣﹐昶亦知之矣。亢兄弟之詞﹐而無來歸之志﹐魏以全昶而昶以自全。灼見其惡而遠之惟恐不夙﹐人其可以罔乎哉﹖論者乃曰「贖昶﹐義也。」亦嘗見明帝滅絕天性之惡已著而不可揜者乎﹖〖四〗佞佛者﹐皆非所據而據﹐心危而附之以安者也。自古帝王至於士庶﹐其果服膺於釋氏之說而篤信者﹐鮮矣。其爲教也﹐離人割欲﹐內滅心而外絕物﹐而佞佛者反是﹐何爲其篤信之﹖篡弒而居天子之尊﹐夷狄而爲中國之主﹐徳薄才菲﹐自顧而不知富貴所從來﹐懷慝負慚﹐叨竊而覺夢魂之不帖﹐始或感冥報之我祐﹐繼或冀覆之無憂﹐於是而佛氏宿命之因緣﹐懺除之功徳﹐足以慰藉而安之。故夷狄之君﹐篡逆之主﹐屈身降志﹐糜國殃民﹐以事土木之偶﹔而士大夫之徼幸顯榮﹐乃至庶民之姦富者﹐亦惑溢分之榮膴所自致﹐而幸災眚之不及。其有因而述其空寂之說者﹐則以自文其陋而已﹐非果以般若涅磐爲身心之利﹐而思證入之也。於是而浮屠之爲民害也﹐不可止矣。拓拔氏置僧只佛圖戶﹐奪國之民﹐而委賦役於貧弱之農民﹐其主侶之﹐州鎭因而效之﹐偏天下以爲民害。讀楊衒之伽藍記﹐窮奢競靡﹐而拓拔氏以亡。非所據而據焉﹐身必危﹐浮屠氏其蒺藜矣。然則拓拔燾之誅沙門﹐又何也﹖彼乞靈於僊鬼﹐事異而情同﹐皆懷歉於人﹐而徼福於鬼﹐夏書所謂巫風也。〖五〗無可信之邊將者國必危。揜敗以爲功﹐匿寇而不聞﹐一危也﹔貪權固位﹐懷憂疑以避害﹐無寇而自張之﹐以自重於外﹐二危也﹔二者均足以危國﹐而張虛寇以怙權者尢爲烈焉。邊將之言曰﹕無寇﹐則朝廷輕我。夷狄盜賊之言曰﹕無我﹐則汝之爲將也﹐削奪誅殺隨之矣。於是而挑寇也﹐養寇也﹐縱寇也﹐無所不至﹐玩弄人君於股掌之上﹐一恐喝而惟我所欲。嗚呼﹗此固猜疑防制自以爲智之主也﹐而玩弄之如嬰兒﹐不亦傷乎﹗宋明帝欲除蕭道成﹐荀伯玉爲之謀﹐使輕騎挑魏之遊兵﹐而遽以警聞﹑繇是而道成終據兗州以立篡弒之基。故揜敗以爲功﹐匿警而不聞者﹐視此而禍猶小也。擇人而任之﹐旣任而信之﹐坦衷大度以臨之﹐彼敢欺我哉﹖故莫愚於猜疑防制之主﹐而闇者猶次也。〖六〗趙武靈王授位於子﹐而自稱主父﹐廢長立少﹐恐其不安於位也。拓拔弘授位於子﹐而自稱太上皇帝﹐子幼而恐爲人所篡奪也。宗愛弒兩君﹐而濬幾不立﹔乙渾專殺無君﹐弘幾死其手﹔故弘年甫二十﹐急欲樹宏於大位﹐以素統臣民﹐而己鎭撫之。猶恐人心之貳也﹐故先遜位於子推﹐使羣臣爭之﹐而又陽怒以試之﹐故子推之弟子云力爭以爲子推辭﹐而陸馥﹑源賀﹑髙允皆犯顏以諫而不避其怒﹐其怒也﹐乃其所深喜者也。其退居而事佛﹑老﹐猶武靈之自將以徵伐﹐皆托也﹔不欲明示其授子之意旨﹐而以此爲辭也。此二主者﹐皆彊智有餘﹐事功自喜﹐豈憚勞而捨國政者乎﹖弘好黃﹑老﹐而得老氏之術﹐其欲遜位子推也﹐老氏欲取固與之術也﹔其托於淸謐而匿其建立嗣子之旨也﹐老氏守兌之術也。所欲立者非不正﹐而詭道行之﹐巧籠宗室大臣之心﹐亦狡矣哉﹗而抑豈君人之道哉﹖𨿽然﹐其以傳位籠子推而制之﹐猶賢於宋明帝之賊殺兄弟以安其養子遠矣。黃﹑老之術﹐所繇賢於中﹑韓也。然而疑慮以鉗制天下﹐則一也。故曰黃﹑老之流爲申﹑韓﹐機許興而末流極於殘忍﹐故君子重惡之也。夫古之明王﹐豈不欲安其冢嗣以奠社稷乎﹖惟豫教而遊之於大學﹐一時之俊士﹐皆有恩紀以相結﹐而擇師保傅以輔之﹐學以成﹐徳以修﹐而授益以固﹐奚事此哉﹖或曰﹕宋髙宗之內禪﹐論者何以無譏也﹖曰﹕髙宗以孝宗爲太祖之裔﹐疏遠已甚﹐不得不早正位以防爭﹐而髙宗年已及耄也。惟其時﹑惟其人而已矣。〖七〗有不待勸者﹐士之學也﹐農之耕也。勸士以學﹐士乃習爲爲人之學﹔爲人而學﹐學乃爲道術之蠹﹐世道之患。升俊有常典﹐養士有常法﹐人主尊師問道以倡之﹐士自勸矣。若旦命而夕飭之﹐賞法行而教令繁﹐徒有勸學之名﹐而士日以偸。果有志於學者﹐豈待勸哉﹖宋立僞學之禁﹐而士趨朱子之門也如歸﹐禁之不止﹐何容勸邪﹖𨿽然﹐士無志於學﹐勸之而不學﹐弗能爲益﹐而猶無傷於士。若農﹐則無不志於得粟者矣。其窳者﹐旣勸之而固不加勤﹔而勸之也﹐還以傷農。方其恪共於耕之日﹐士女營營﹐匪朝伊夕﹐從事於隴首﹐而吏擁車騎喧豗於中野以貳其心﹐則民傷﹔於是刻覈之吏﹐搜剔墾萊以增益其賦﹐苛求餘丁以增益其役﹐而民愈傷。夫古之省耕者﹐君與民親﹐而天子之圻﹐諸侯之國﹐提封旣狹﹐不容委之有司﹐且君有公田﹐自省其獲而以余惠民也。後世盡地以與民﹐而但收其賦稅﹐薄賦則可弗補助﹐息訟輕徭則可弗省督﹐胡爲委貪廉不可信之有司以擾婦子於耕饁哉﹖拓拔氏﹐夷也﹐聞中國有聖人之道焉﹐取其易行者而行之﹐於是奔走郡縣而名爲勸農﹔又勒取民牛力之有餘者﹐以借惰窳之罷民。其撓亂紛紜﹐以使民無寧志也﹐不知何若﹐守令乃飾美增賦以邀賞﹐天下之病﹐尙忍言哉﹗蒙古課民種桑﹐而桑絲之稅加於不宜桑之土﹐害極於四百餘年而不息。讀古人書而不知通﹐旦識而夕行之﹐以賊道而害及天下﹐陋儒之妄﹐非夷狄之主﹐其孰聽之﹖

◎後廢帝〖一〗紂之亡也﹐正名之曰獨夫。獨夫者﹐有天下而國必亡﹐身必戮﹐大分之尊不足以居之﹐先王之澤不足以庇之。況在下位而爲獨夫﹐未有能得人之天下者也。劉休範以庸劣而免於忮主之殺﹐乃乘君死國亂之際﹐而求干天位﹐張敬兒以一健卒入二萬人之中斬其首﹐無衛之者﹐此其爲獨夫也奚疑﹐而可爲天子乎﹖然且幾陷建業﹐爲天子。甚哉﹗晉﹑宋之末天力之易爲。而人思爲之﹐其賤曾不如有道之世一命試爲邑宰者﹐何足謂爲大寶哉﹗艸芥而已矣。天子如艸芥﹐而人思爲之﹐爲之不克﹐而爲獨夫以死者﹐休範也﹔爲之克而終爲天子者﹐蕭道成也。以小慧小才言之﹐則道成之愈於休範也遠矣﹐以君天下言之﹐則休範﹑道成一也﹐皆獨夫也。道成弒君﹐張敬兒取白帽加其首﹐曰「事須及熱。」爲道成之腹心者﹐敬兒之流﹐一休範之許公與﹑丁文豪也。褚淵𨿽貴﹐而無稱於宋。止此三數人﹐而掇宋之宗社如一羽﹐授之道成﹐而道成居之以安。嗚呼﹗至於此﹐而天下猶有貴賤之等差哉﹖賢不肖尢非所論矣。曹氏之篡也﹐威服羣雄而有討董卓之義﹐有迎駕於蒙塵之功焉。劉宋之篡也﹐滅鮮卑﹐俘羌夷﹐蕩妖賊﹐夷桓玄﹐恭帝所被奪而不怨者也。司馬氏姦矣﹐而平遼東﹐滅蜀漢﹐四世而後得之。道成者﹐胠篋之盜﹐媚褚淵而已﹐裒然正南面而立﹐論者以罪褚淵﹐未盡也。淵一亡賴之鄙夫耳﹐安能以天下與人哉﹗微淵而造成固足以篡﹐無他﹐惟天子之如艸芥而人可爲之者也。前有道成﹐後有霸先﹐五代有石敬匪﹑劉知遠﹑郭威﹐而篡奪亦將息矣。未有天之所子﹐人之所君﹐而人思爲之者也。君子於此﹐遠之惟恐不速。陶弘景其知此矣﹐「惟可自怡悅﹐不堪持贈君」﹐目笑而心憐之已爾。〖二〗夷狄之輕於殺人﹐其天性然也。有時乎思所以生人﹐而非果有不忍人之心﹐乃以生之之道殺之﹐遂自信爲矜卹。嗚呼﹗民之遇此也﹐可悲也夫﹗拓拔弘重用大刑﹐多令覆鞫﹐以自詫其矜恕﹐而囚系積年﹐不爲決遣﹐其言曰「幽苦則思善﹐故智者以囹圄爲福堂。」哀哉﹗民之瘠瘐死於監獄者不知凡幾﹐而猶謂之福堂邪﹖易曰「君子以明愼用刑﹐而不畱獄。」明愼矣﹐速斷之﹐而刑者刑﹐免者免﹐各得其所﹐而無所連逮﹔卽或明愼未至﹐而枉者固千百而什一也。何也﹖擇折獄之吏﹐申畫一之法﹐除條例之繁﹐嚴失入之罰﹐枉者固千百而什一矣。夫人之情僞﹐不可揜於初犯之日﹐證佐未累﹐其辭尙直﹐情窮色見﹐猶可察也﹔迨及已久﹐取案牘而重復理之﹐移審審於他署﹐而互相同異﹐犯者之辧﹐且屢屈屢伸而錯舛益甚﹐目眩心疑﹐愈以亂矣。不畱者﹐取人之初心而驗其誠也﹔非今歲一官﹐明歲一吏﹐顚倒反覆之所能得其情也。徒以饑寒疾疫死之於叢棘之下﹐不亦慘乎﹗如是以爲矜卹﹐亦嗜殺之轉念而已矣。若其罷門房之誅﹐則得之矣。乃門房之誅所自來﹐亦有繇也。夷狄而主中國﹐王侯將相皆其種類﹐羣起於馳逐之中﹐儦儦俟俟以爲羣友﹐則一人富貴而合族驕盈﹐耕者不耕﹐獵者不獵﹐依倚勢門﹐互相煽虐﹐非被誅者之陷及門房﹐而門房之陷人於誅者多矣。安與同其噬搏﹐危與共其誅夷﹐亦自取之矣。前之立法者﹐深惡夫合族之蜂集﹐待食於將吏﹐眾爲虐而一人獨嬰其禍﹐弗與懲之﹐而門房之敗類橫逞益烈也。罷其誅﹐不禁其朋從之惡﹐拓拔氏之所以斂怨而終亡也。

◎順帝國無人焉則必亡﹐非生才之數於將亡之國獨儉也。上多猜﹐則忠直果斷之士不達﹔上多猜而忠直果斷者詘﹐則士相習於茸靡﹐𨿽有貞志﹐發焉而不成。宋自孝武迄於明帝﹐懷猜忌以待下﹐四十餘載矣﹐又有二暴君之狠毒以閒之﹐人皆惴惴焉旦夕之不保﹐而茸靡圖全之習已成。其不肖者﹐靡而之於惡﹐以戴叛逆﹑戕君父而不愧﹐則褚淵之流是已。其賢者﹐𨿽懷貞而固靡﹐其敗也﹐則不足立皎皎之節﹐卽使其成﹐而抑無以收底定之功﹐則袁粲﹑劉秉是已。粲與秉孤立﹐而思抗悍鷙多徒之蕭道成﹐不愛死以報劉氏﹐則固無容深求者。粲聞道成廢立之謀﹐而不能抗辭以拒之﹐秉以軍旅一委道成﹐授之以篡逆之柄﹐且置勿論。徒其決計以誅道成﹐幸而克矣﹐不知二子者﹐何以處沈攸之﹐而終延宋祚也﹖蒼梧之昏虐﹐安成之巽愞﹐皆道成所不以置諸目中者﹐所與爭天下者﹐攸之而已。攸之又豈有劉氏之子孫在其意中乎﹖攸之之欲爲道成也﹐非一日也。兵已順流直下﹐而道成授首於內﹐則攸之歌舞而入﹐挾重兵﹐居大功﹐握安成於股掌﹐二子欲與異而固不能。委社稷於攸之﹐擲宗祊於道成﹐有以異乎﹖吾知二子者﹐歧路倉皇﹐欲如今日之捐生以報國﹐不可得已。此無他﹐以剛決爲嫌﹐以深謀爲諱﹐自孝建以來﹐士大夫釀成雍容觀變之習﹐蔡興宗已啟其源﹐而流不可止也。故興宗之死﹐無可爲宋惜者。興宗存﹐則爲袁﹑爲劉﹐否則爲謝朏而已。史稱粲簡淡平素無經世材﹐非無材也﹐狎於全身避咎之術﹐以逃猜主之鼎鑊﹐气已茶而不可復張。宋末之人材﹐大抵然也。故以猜馭下者﹐其下懾焉而旁流﹐剛化爲柔﹐直化爲曲﹐密化爲疏﹐禍伏而不警﹐禍發而無術﹐爲君子者﹐無以救其亡﹐而小人勿論已。卷十六◎齊髙帝凡篡位者﹐未卽位皆稱名﹐已卽位則稱帝﹐史例也。蕭齊無功竊位﹐不足列於帝王之統系﹐而以帝稱者﹐以北有拓拔氏之稱魏﹐故主齊以存中國。天下之治﹐統於天子者也﹐以天子下統乎天下﹐則天下亂。故封建之天下﹐分其統於國﹔郡縣之天下﹐分其統於州。後世曰道﹑曰路﹑曰行省﹑曰布政使司﹐皆州之異名也。州牧刺史統其州者也﹐州牧刺史統一州而一州亂﹐故分其統於郡。隋﹑唐日州﹐今曰府。郡守統其郡者也﹐郡守統一郡而一郡亂﹐故分其統於縣。上統之則亂﹐分統之則治者﹐非但智之不及察﹐才之不及理也。民至卑矣﹐其識知事力情僞至不齊矣。居尊者下與治之﹐褻而無威﹐則民益亢而偸﹔以威臨之﹐則民恇懼而靡所騁。故天子之令行於郡而郡亂﹐州牧刺史之令行於縣﹐郡守之令行於民﹐而民亂。彊者玩焉﹐弱者震掉失守而困以死。惟縣令之卑也而近於民﹐可以達民之甘苦而悉其情僞。惟郡守近於令﹐可以察令之貪廉敏拙而督以成功。惟州牧刺史近於守﹐可以察守之張弛寬猛而節其行政。故天子之令不行於郡﹐州牧刺史之令不行於縣﹐郡守之令不行於民﹐此之謂一統。上侵焉而下移﹐則大亂之道也。而暴君污吏﹐恆下求以迫應其所欲﹐於是牧刺不能治守﹐守不能治令﹐令抑不能治民。其尢亂者﹐天子之令﹐下與編氓相督責﹐守令益曠﹐姦民益逞﹐懦民益困﹐則國必亡。故統者﹐以緒相因而理之謂也﹐非越數累而遙系之也。江左之有天下﹐名爲天子﹐而其時之人已曰﹕適如平世之揚州刺史而已。𨿽然﹐荊﹑揚﹑徐﹑梁四州之土廣矣﹐而又益之以交﹑廣﹑寧三州之地﹐視商﹑周之天下﹐版圖不隘也。而天子急奔其欲﹐日遣臺使下郡縣以徵求於民﹔則天子一縣令﹐臺使一胥隸也。乃旣名爲天子之使而有淫威﹐則民之死於督迫者積矣﹔實爲天子之令而威已媟﹐則民之無憚於上以亢守令者又多矣。齊髙立﹐令羣臣言事﹐而竟陵王首以爲言﹐知治道矣。將亡之國﹐必頻遣使以徵求於天下。遣禦史矣﹐遣給諫矣﹐且遣卿貳矣。民愈怨﹐事愈廢﹐守令愈偸﹐未有不亡者也。畫尊卑而限之﹐乃以聯四海而一之。故春秋書武氏子﹑家父﹑毛伯之來求﹐以著天王之不君而自絕其紐也。〖二〗義不可襲者也﹐君子驗之於心﹐小人驗之於天。心所弗信﹐君子弗爲。天所弗順﹐小人無成。徒曰義而遂執言以加人﹐則義在外也。故辟外義之邪說﹐而亂以不生。齊無寸功於天下﹐乘昏虐而竊其國﹑弒其君﹑盡滅其族﹐神人之所不容﹐義之必討者也。劉昶以宋室懿親﹐擁拓拔氏之眾三十萬以向壽陽﹐流涕縱橫﹐偏拜將士﹐求泄其大讎﹐於義無不克者也﹐而困於垣崇祖之孤軍﹐狼狽而退﹔再舉以向甬城﹐周盤龍父子兩騎馳騁萬眾之中﹐朒縮旋師。然則智力伸而義詘﹐將天之重護蕭齊以佑亂賊﹑挫忠孝哉﹖蓋昶者﹐非可以義服人者也。其奔也不仁﹐其仕於拓拔氏也不正﹔而其假於報讎以南侵也﹐又豫爲稱藩於魏之約﹐以蔑中夏之餘緒﹔則其挾彊夷以逞也﹐乘國之亡而遂其私也。嗚呼﹗昶誠拊心而自問﹐果閔宗國之亡﹑祖考之不血食﹑合族之殲死邪﹖否也﹖昶方流涕之時﹐不能自諭﹐而天下又惡從而諭之﹖然而天鑑之矣。故憤盈以出﹐而疲攰以歸﹐天奪之也。若夫昶之耽榮寵於索虜﹐則千載以下﹐可按迹以知心者也。義不義﹐決於心而卽徵於外﹐驗之天而益信﹐豈可揜哉﹖〖三〗魏﹑晉以降﹐臣節隳﹐士行喪﹐擁新君以戕舊君﹐旦比肩而夕北面﹐居之不疑﹐而天下亦相與安之也久矣。獨至於褚淵而人皆賤之﹐弟炤祝其早死﹐劉祥斥其障面﹐沈文季責其不忠﹔且其子賁以封爵爲大辱﹐而屏居不仕。華歆﹑王祥﹑殷仲文﹑王弘﹑傅亮之流﹐均爲黨逆﹐淵獨不齒﹐何也﹖此天理之權衡發見於人心者﹐銖兩之差不昧也。黨篡逆而叨佐命之賞者多矣。有志同謀合而悅以服焉者﹐有私恩固結而不解者﹐有不用於時而奮起以取髙位者﹔其下則全軀保祿位被脇而詭隨者。凡此﹐以君子之道責之﹐則無可容﹐以小人之情度之﹐則猶相諒﹐而淵皆不然。淵者﹐聯姻宋室﹐明帝任之爲冢宰者也。其時﹐齊髙巴陵王休若之偏裨耳﹐淵不藉之以貴﹐抑未嘗與協謀而相得﹐恩所不加﹐志所不合﹐勢不相須﹐權不相下。乃其決於黨逆而終始成乎篡弒者﹐無他﹐己則不孝﹐脫衰干進﹐而忌袁粲之終喪﹐欲奪粲以陷之死﹔宋不亡﹐齊不篡﹐則粲不死﹐遂以君授人而使加以刃﹐遂傾其祚﹐皆快意爲之而不卹﹔於是永爲禽獸﹐不足比數於人倫。故閨門之內﹐弟願其死﹐子畏其污﹔子弟不願以爲父兄﹐而後𨿽流風頹靡之世﹐亦不足以容。不然﹐何獨於淵而苛責之邪﹖褚賁之辭父爵﹐疑非人子之道矣﹔而屏居墓下﹐終身不仕﹐則先自靖而不傷父子相隱之恩﹔無他﹐忘利祿而後可曲全於人倫之變也。以名位權勢而系其心者﹐於君親何有哉﹖張居正以衝主爲辭﹐楊嗣昌以滅賊自詫﹐幸而先塡溝壑﹐不及見國之亡爾﹐不然﹐其爲褚淵必也。絕其本根﹐見棄於天﹐人之賤之也夙矣。不待惡已著見而後不容於天下也。

◎武帝〖一〗範縝作神滅論以辟浮屠﹐竟陵王子良餌之以中書郎﹐使廢其論﹐縝不屑賣論以取官﹐可謂偉矣。𨿽然﹐其立言之不審﹐求以規正子良而折浮屠之邪妄﹐難矣。子良﹐翩翩之紈袴耳﹐俯而自視﹐非其祖父乘時而竊天位﹐則參佐之才而已﹔而爵王侯﹑位三公﹐驚喜而不知所從來﹐𨿽欲不疑爲夙世之福出而不可得﹐而縝惡能以寥闊之論破之﹖夫縝「樹花齊發」之論﹐卑陋已甚﹐而不自知其卑陋也。子良乘篡逆之餘潤而位王侯﹐見爲茵褥而實糞混﹔縝修文行而爲士流﹐茵褥之資也﹐而自以爲糞混。以富貴貧賤而判淸濁﹐則已與子良驚寵辱而失據者﹐同其情矣﹐而惡足以破之﹖夫以福報誘崇奉學佛之徒﹐黠者且輕之矣﹔謂形滅而神不滅﹐學佛之徒﹐慧者亦謂爲常見而非之矣。無見於道﹐而但執其緒論以折之﹐此以無制之孤軍撩蜂屯之寇盜﹐未有不衄者也。子良奚以知神之不滅哉﹖謂之不滅﹐遂有說焉以成乎其不滅。縝又奚以知神之必滅哉﹖謂之滅﹐遂有說焉以成乎其滅。非有得於性命之原而體人道之極﹐知則果知﹐行則果行﹐揭日月而無隱者﹐詎足以及此﹖浮游之論﹐一彼一此﹐與於不仁之甚﹐而君子之道乃以充塞於天下。後之儒者之於浮屠也﹐或惑之﹐或闢之﹐兩皆無據﹐而辟之者化爲惑也不鮮。韓愈氏不能保其正﹐豈縝之所克任哉﹖夫其辧焉而不勝﹐爭焉而反屈者﹐固有其本矣。範縝以貧賤爲糞混﹐韓愈以送窮爲悲嘆﹐小人諭利之心﹐不足以諭義﹐而惡能立義﹖浮屠之慧者﹐且目笑而賤之。允矣﹐無制之孤軍必爲寇盜禽也。〖二〗官無常祿﹐贓則坐死﹐日殺人而貪彌甚﹔有常祿矣﹐贓乃坐死﹐可無辭於枉矣﹐乃抑日殺人而貪尢彌甚。老氏曰「民不畏死﹐柰何以死威之﹗」誠哉是言也。拓拔氏之未班祿也﹐枉法十疋﹑義贓二十疋﹑坐死﹔其旣班祿也﹐義贓一疋﹑枉法無多少﹑皆死﹔徒爲殘虐之令而已。夫吏豈能無義贓一疋者乎﹖非於陵仲子之徒﹐大賢以下﹐未有免焉者也。人皆遊於羿之彀中﹐則將詭遁於法﹐而上下相蒙以幸免。其不免者﹐則無交於權貴者也﹐有忤於上官者也﹐繩姦胥之過﹑拂猾民之欲者也。狎姦胥﹐縱姦民﹐媚上官﹐事權貴﹐則枉法千疋而免矣。反是﹐不患其無義贓一疋之可搜摘者也。於是乎日殺人而貪彌甚。不知治道﹐而刻覈以任法﹐其獘必若此而不爽。故拓拔令羣臣自審不勝貪心者辭位﹐而慕容契曰「小人之心無常﹐帝王之法有常。以無常之心﹐奉有常之法﹐非所克堪﹐乞從退黜。」蓋以言乎常法之設﹐徒使人人自危﹐而人人可以兔脫﹐其意深矣﹗宏不悟焉﹐死者積而貪不懲。豈但下之流風不可止哉﹖以殺之者導之也。〖三〗拓拔氏之禁讖緯凡再矣﹐至太和九年詔焚之﹐畱者以大辟論。蓋邪說乘一時之淫气﹐氾濫旣極﹐必且消亡﹐此其時也。於是並委巷卜筮非經典所載而禁之﹐卓哉﹗爲此議者﹐其以迪民於正而使審於吉凶也。禮於卜筮者問之曰「義與﹖志與﹖義則可問﹐志則否。」又曰「假於時日卜筮以疑眾﹐殺。」蓋卜筮者﹐君子之事﹐非小人之事﹐委巷之所不得與也。君子之於卜筮﹐兩疑於義而未決於所信﹐問焉而以履信﹔事逆於志﹐己逆於物﹐未能順也﹐問焉而以思順。得信而履﹐思效於順﹐則自天佑之﹐吉無不利。若此者﹐豈委巷小人所知﹐亦豈委巷小人所務知者哉﹖其當嚴刑以禁之也﹐非但姦宄之妄興以消其萌也﹐卽生人之日用﹐亦不可以此亂之也。死生﹐人道之大者也。仰而父母﹐俯而妻子﹐病而不忍其死﹐則調持之已耳。乃從而卜筮之﹐其凶也﹐將遂置之而廢藥食邪﹖其吉也﹐將遂慰焉而疏侍省邪﹖委巷之人﹐以此而妨孝慈以致之死﹐追悔弗及矣。婚姻﹐人道之大者也。族類必辧﹐年齒必當﹐才質必堪﹐審酌之已耳。乃從而卜筮之﹐其吉也﹐𨿽匪類而與合邪﹖其凶也﹐𨿽佳偶而與離邪﹖委巷之人﹐其以此亂配偶而或致獄訟﹐追悔弗及矣。抑如寇至而避之﹐不容已者也。避之必以其時﹐而不可待﹔避之必於其地﹐而不可迷﹔深思而謀之﹐有識者𨿽不免焉﹐鮮矣。乃從而卜筮之﹐其吉也﹐時地兩失﹐必趨於陷阱邪﹖其凶也﹐時地兩得﹐必背其坦途邪﹖委巷之人﹐以此而蹈凶危﹐追悔弗及矣。繇此言之﹐委巷之有卜筮﹐豈但納天下於邪乎﹗抑且陷民於凶危咎悔之塗。而愚民無識﹐方且走之如騖。王者安全天下而迪之以貞﹐故王制以爲非殺莫能禁也。且委巷卜筮之術背於經典者﹐於古不知何若﹐而以今例之﹐則先天序位也﹐世應遊魂也﹐竊卦气於陳搏也﹐師納甲於魏伯陽也﹐參六神生克神煞於星家之瑣說與巫覡之妖術也。自焦﹑京以來﹐其誣久矣。沿流不止﹐爲君子儒者﹐不能自拔流俗之中以守先王之道﹐亦且信其妄而隮之羲﹑文﹑周﹑孔之閒﹑蕪其微言﹐叛其大義﹐徒以惑民而導之於險阻。嗚呼﹗拓拔氏夷也﹐而知禁之﹔爲君子儒者﹐文之以淫辭﹐而尊之爲天人之至教﹐不謂之異端也﹐奚可哉﹖程子鄙康節之術而不屑學﹐康節之術﹐委巷之師也。〖四〗拓拔氏太和九年﹐從李衝之請﹐五家立鄰長﹐五鄰立里長﹐五里立黨長﹐此里長之名所自昉也。衝蓋師周禮之遺制而設焉。乃以周制考之﹐王畿爲方千里﹐爲田九萬萬畝﹐以古畝百步今畝二百四十步約之﹐爲田三萬七千萬有奇﹐以今起科之中制準之﹐爲糧大約二百二十萬石﹐視今吳縣﹑長洲二邑之賦而不足﹐則其爲地也狹﹐爲民也寡矣。周之侯國千八百﹐視今州縣之數而尢儉也。以甚狹之地﹐任甚寡之民﹐區別而屑分之也易。且諸侯制賦治民之法﹐固有不用周制者﹐如齊之軌裏﹐楚之牧隰﹐不能彊天下以同也。以治眾大之法治寡小﹐則疏而不理﹔以治寡小之法治眾大﹐則瀆而不行。故周禮之制﹐行之一邑而效﹐行之天下而未必效者多矣。三長之立﹐李衝非求以靖民﹐以覈民之隱冒爾。拓拔氏之初制﹐三五十家而制一宗主﹐始爲一戶﹐略矣﹐於是而多隱冒。衝立繁密之法﹐使民無所藏隱﹐是數罟以盡魚之術﹐商鞅之所以彊秦而塗炭其民者也。且夫一切之法不可齊天下﹐𨿽聖人復起﹐不能易吾說也。地有肥瘠﹐民有淳頑﹐而爲之長者亦異矣。民疲而瘠﹐則五家之累耑於一家﹔民悍而頑﹐則是五家而置一豺虎以臨之也。且所責於三長者﹐獨以課覈賦役與﹖抑以兼司其訟獄禁制也﹖兼司禁制﹐則弱肉彊食﹐相迫而無窮﹔獨任賦役﹐則李代桃僵﹐交傾而不給。黠者因公私斂﹐拙者奔走不遑﹐民之困於斯極矣。非商鞅其孰忍爲此哉﹖夫民無長﹐則不可也﹐隱冒無稽﹐而非違莫詰也。乃法不可不簡﹐而任之也不可不輕﹐此王道之所以易易也。然則三五十家而立宗主﹐未嘗不爲已密﹐而五家櫛比以立長﹐其禍豈有涯乎﹖民不可無長﹐而置長也有道﹔酌古今之變﹐參事會之宜﹐簡其數而网不密﹐遞相代而互相制﹐則疲羸者不困﹐而彊豪者不橫。若李衝之法﹐免其賦役﹐三載無過﹐則升爲黨長﹐復其三夫﹐吾知姦民之恣肆無已矣。要而論之﹐天下之大﹐田賦之多﹐人民之眾﹐固不可以一切之法治之也。有王者起﹐酌腹裏邊方﹑山澤肥瘠﹑民人眾寡﹑風俗淳頑﹐因其故俗之便﹐使民自陳之﹐邑之賢士大夫酌之﹐良有司裁之﹐公卿決之﹐天子制之﹐可以行之數百年而不敝。而不可合南北﹑齊山澤﹑均剛柔﹑一利鈍﹐一槪彊天下以同而自謂均平。蓋一切之法者﹐大利於此﹐則大害於彼者也。如之何其可行也﹗〖五〗齊以民閒谷帛至賤﹐而官出錢糴買之﹐亦權宜之法﹐可以救偏者也。民之所爲務本業以生﹐積勤苦以獲﹐爲生理之必需﹐佐天子以守邦者﹐莫大乎谷帛。農夫終歲以耕﹐紅女終宵而紡﹐偏四海﹐歷萬年﹐惟此之是營也。然而婚葬之用﹐醫藥之需﹐鹽之資﹐親故鄕鄰之相爲醻酢﹐多有非谷帛之可孤行﹐必需金錢以濟者。乃握粟抱布﹐罄經年之精髓適市﹐而姦商雜技揮斥之如土芥﹔故菽粟如水火﹐而天下之不仁益甚。孟子之言﹐目擊齊﹑梁之餓莩充塗﹑仇殺相仍者言也﹐非通論也。乃當其貴﹐不能使賤﹐上禁之弗貴﹐而積粟者閉糴﹐則愈騰其貴﹔當其賤﹐不能使貴﹐上禁之勿賤﹐而懷金者不讎﹐則愈益其賤﹔故上之禁之﹐不如其勿禁也。無已﹐賤則官糴買之﹐而貴官糶賣之﹐此「常平」之法也。而猶未盡也。官糴官買﹐何必凶年而糶賣乎﹖以餉兵而供國用﹐蠲民本色之徵﹐而折金錢以抵谷帛之賦﹐則富室自開廩發笥以斂金錢﹐而價自平矣。故曰﹕權宜之法﹐可以救偏者也。乃若王者之節宣也有道﹐則亦何至谷帛之視土芥哉﹗金錢不斂於上而散布民閒﹐技巧不淫於市而遊民急須衣食﹐年𨿽丰﹐桑蠶𨿽盛﹐金錢賤而自爲流通﹐亦何待官之耀買﹐而後使農夫紅女之不困邪﹖故粟生金死而後民興於仁。菽粟如水火﹐何如金錢之如瓦礫哉﹗〖六〗拓拔宏詔羣臣言事﹐李彪所言﹐幾於治道﹐君子所必取焉。其善之尢者﹐曰「父兄系獄﹐子弟無慘容﹐子弟被刑﹐父兄無媿色﹐宴安自若﹐衣冠不變﹐骨肉之恩﹐豈當如此﹖父兄有罪﹐宜令子弟肉袒詣闕請罪﹔子弟有坐﹐宜令父兄露板引咎﹐乞解所司。」以扶人倫於已墜﹐動天性於已亡﹐不已至乎﹗夫父兄之引咎﹐子弟之請罪﹐文也﹔若其孝慈惻怛之存亡﹐未可知也。役於其文﹐亦惡足貴乎﹖而非然也。天下騖於文﹐則反之於質以去其僞﹔天下喪其質﹐則導之於文以動其心。故質以節文﹐爲欲爲君子者言也﹔文以存質﹐所以閔質之亡而使質可立也。天下之無道也﹐質固澆矣﹐而猶有存焉者﹐動止色笑之閒﹐對人而生其媿怍。不知道者曰「忠孝慈友之淺深厚薄﹐稱其質而出之﹐而何以文爲﹖」則坦然行於忻戚之便安﹐而後其質永喪而無餘。今且使父兄被罪者肉袒於闕﹐子弟坐刑者退省於官﹐則𨿽不肖者﹐亦願其父兄子弟之免﹐而己可以卽安。此情一動﹐而天性之孝慈﹐相引而出﹐小人之惡斂﹐而君子之志舒﹐此非救衰薄﹑挽殘忍之上術與﹖近世有南昌熊文舉者﹐爲吏部郎﹐其父受賕於家﹐貽書文舉﹐爲人求官﹐邏者得之﹐其父逮問遣戍﹐而文舉以不與知匄免﹐涖事如故﹐漸以遷官﹐未三年而天下遂淪。悲哉﹗三綱絕﹐人道蔑﹐豈徒一家之有餘殃哉﹗〖七〗正統之論﹐始於五徳。五徳者﹐鄒衍之邪說﹐以惑天下﹐而誣古帝王以徵之﹐秦﹑漢因而襲之﹐大抵皆方士之言﹐非君子之所齒也。漢以下﹐其說𨿽未之能絕﹐而爭辧五徳者鮮﹔惟正統則聚訟而不息。拓拔宏欲自躋於帝王之列﹐而髙閭欲承苻秦之火徳﹐李彪欲承晉之水徳﹔勿論劉﹑石﹑慕容﹑苻氏不可以徳言﹐司馬氏狐媚以篡﹐而何徳之稱焉﹖夏尙玄﹐殷尙白﹐周尙赤﹐見於禮文者較然。如衍之說﹐玄爲水﹐白爲金﹐赤爲火﹐於相生相勝﹐豈有常法哉﹖天下之勢﹐一離一合﹐一治一亂而已。離而合之﹐合者不繼離也﹔亂而治之﹐治者不繼亂也。明於治亂合離之各有時﹐則奚有於五徳之相禪﹐而取必於一統之相承哉﹗夫上世不可考矣。三代而下﹐吾知秦﹑隋之亂﹐漢﹑唐之治而已﹔吾知六代﹑五季之離﹐唐﹑宋之合而已。治亂合離者﹐天也﹔合而治之者﹐人也。舍人而窺天﹐捨君天下之道而論一姓之興亡﹐於是而有正閨之辧﹐但以混一者爲主。故宋濂作史﹐以元爲正﹐而亂大防﹐皆可托也。夫漢亡於獻帝﹐唐亡於哀帝﹐明矣。延旁出之孤緒﹐以蜀漢系漢﹐黜魏﹑吳而使晉承之﹐猶之可也。然晉之篡立﹐又奚愈於魏﹑吳﹐而可繼漢邪﹖蕭詧召夷以滅宗國﹐竊據彈丸﹐而欲存之爲梁統﹔蕭衍之逆﹐且無以愈於陳霸先﹐而況於詧﹖李存勗朱邪之部落﹐李昪不知誰氏之子﹐必欲伸其冒姓之妄於諸國之上﹐以嗣唐統而授之宋﹐則劉淵可以繼漢﹐韓山童可以繼宋乎﹖近世有李槃者云然。一合而一離﹐一治而一亂﹐於此可以知天道焉﹐於此可以知人治焉。過此而曰五徳﹐曰正統﹐嚚訟於廷﹐舞文以相炫﹐亦奚用此嘵嘵者爲﹗〖八〗篡逆之臣不足誅﹐君子所惡者﹐進逆臣而授以篡弒之資者也。夫惟曹操﹑劉裕﹐自以其能迫奪其君﹐操不待荀彧之予以柄﹐而劉穆之﹑傅亮因裕以取富貴﹐非裕所藉以興也。司馬懿之逆﹐劉放﹑孫資進而授之也﹐放﹑資之罪無所逭矣﹔然放﹑資固天下之險人也﹐亦無足誅也。蕭道成之逆誰授之﹖劉秉也。蕭鸞之逆誰授之﹖蕭子良也。夫秉之忠﹐子良之賢﹐其於放﹑資﹐薰蕕迥別矣﹔而優柔恇怯﹐修禮讓之虛文以成實禍﹐於是而後爲君子之所甚惡﹐以二子者可以當君子之惡者也。金日磾之讓霍光也﹐曰「臣胡人﹐且使匈奴輕漢。」自揣審﹐知光深﹐而爲國亦至矣。然終日磾之世﹐霍光不敢受封﹐上官桀不敢肆志﹐則日磾固毅然以社稷爲己任﹐而特避其名耳。秉以宋之宗室﹐子良以齊之懿親﹐受托孤之重﹐分位可以制百官﹐品望可以服天下﹐忠忱可以告君父﹔而迂回退異﹐知姦賊之叵測﹐而賓賓然修禮讓之文﹐宗社之任在躬﹐憺忘而不卹。豈徒其果斷之不足哉﹖蓋亦忠誠之未篤也。是以君子惡之也。易曰「謙﹐徳之柄也。」君子以謙爲柄﹐而銷天下之競﹐豈失其柄以爲謙﹐而召姦究以得志乎﹖秉終受刃﹐而子良鬱鬱以亡﹐亦自悔之弗及矣。更稱「子良仁厚﹐不樂世務﹐故以輔政推鸞」。誠不樂世務也﹐山之椒﹐水之湄﹐獨寐窹歌﹐胡爲乎立百僚之上而不早退也﹖

◎郁林王〖一〗孟子曰「盡信書則不如無書。」尙書刪自仲尼﹐且不司盡信﹐況後世之史哉﹖郁林王昭業之不足爲君﹐固已。然曰「世祖積錢及金帛不可勝計﹐未期歲而用盡」﹐則誣矣。夷考期歲之中﹐未嘗有傾宮璇室裂繪鑿蓮之事也﹐徒以擲塗賭跳之戲﹐遂蕩無窮之帑乎﹖隋煬之侈極矣﹐用之十三年而未竭﹐郁林居位幾何時﹐而遽空其國邪﹖當其初立﹐王融先有廢立之謀矣﹔蕭鸞排抑子良﹐挾權輔政﹐卽有篡奪之心矣。引蕭衍同謀﹐而徵隨王子隆﹐於是而其謀益亟﹐郁林坐臥於刀鋸之上﹐而愚不知耳。鸞已弒主自立﹐王晏﹑徐孝嗣文致郁林之惡﹐以揜騖滔天之罪﹐欲加之罪﹐何患無辭乎﹖史於宋主子業及昱﹐皆備紀其惡﹐窮極薉媟﹐不可以人理求者﹐而言之已確﹐豈盡然哉﹖亂臣賊子弒君而篡其國﹐詎可曰君有小過而我固不容﹐則極乎醜詆而猶若不足﹐固其所矣。夫宋孝武之懲於逆劭也﹐明帝之必欲立昱而固其位也﹐齊武之明而儉也﹐夫豈不知子孫之不肖而思有以正之乎﹖大臣挾人人可爲主之心﹐不以戴賊爲恥﹐誰與進豫教之道於先﹐獻箴規之言於後者。待其不道﹐暴其惡以弒之已耳。此三數君者﹐亦嘗逆師保之訓﹐殺忠謀之臣否邪﹖此可以知在廷之心矣。人道絕﹐廉恥喪﹐公然訐數其君之惡﹐而加以已甚之辭﹐曰﹕此其宜乎弒而宜乎篡者也。惡足信哉﹗〖二〗人而不仁﹐言動皆非人之所測﹔天下而不仁﹐向背皆任其意之所安。不仁者﹐非但殘忍忮害之謂也。殘忍忮害者﹐抑必先蒙昧其心﹐漠然於身﹐漠然於天下﹐而後敢動於惡而無忌。𨿽然﹐猶或有時焉﹐遇大不忍之事﹐若鬼神臨之﹐而惻惻以不寧﹐則人亡其仁﹐而仁未遽去其心也。惟夫爲善不力﹐爲惡不力﹐漠然於身﹐漠然於天下﹐優遊淌瀁而夷然自適者﹐則果不仁也﹐如死者之形存而哀樂不足以感矣。此其爲術﹐老耼﹑楊朱﹑莊周倡之﹐而魏﹑晉以來﹐王衍﹑謝鯤之徒﹐鼓其狂瀾﹐以蕩患孝之心﹐棄善惡之辧﹐謂名義皆前識也﹐謂是非一天籟也﹐於我何與焉﹖漠然於身而喪我﹐漠然於天下而喪耦﹐其說行﹐而天下遂成一刀刺不傷﹑火焚不爇之習气﹐君可弒﹐國可亡﹐民可塗炭﹐解散披離﹐悠然自得﹐盡天下以不仁﹐禍均於洪水猛獸而抑甚焉。蕭鸞之弒郁林也﹐謝瀹與客圍棊﹐局竟﹐遂臥而不問﹔虞悰聞變﹐但曰「王﹑徐縛袴廢天子﹐天下豈有此理邪﹖」江斅則托疾吐噦而去﹔謝朏出爲吳興守﹐致酒數斛與其弟﹐曰「可力飲此﹐勿豫人事。」此數事者﹐當時傳之以爲髙。而立人之朝﹐食人之祿﹐國亡君弒﹐若視黃雀之啄螳螂﹐付之目笑﹐非至不仁者﹐其能若此乎﹖故刻薄殘忍者﹐淸之不戢﹐禍及君親﹐而淸宵一念﹐猶有媿悔之萌。惟若瀹﹑悰﹑斅﹑朏之流﹐恬然自適﹐生機斬而痛癢不知﹐仁乃永不生於其心﹐而後人理盡絕。士大夫倡之﹐天下效之﹐以成乎不仁之天下。追原禍始﹐惟耼﹑朱﹑莊﹑列「守雌」「緣督」之教是信﹐以爲仁之賊也。君子惡而等之洪水﹐惡此而已。

◎明帝〖一〗人才之靡也﹐至齊﹑梁而已極。非盡靡也﹐屍大官﹑執大政者﹐靡於上焉耳。明帝之凶悖﹐髙﹑武之子孫﹐殺戮殫盡而後止﹐而大臣談笑於酒弈之閒自若也。乃晉安王子懋之死﹐其防閤陸超之﹑董僧慧先與子懋謀舉兵者﹐獨能不昧其初心﹕僧慧則請大斂子懋而就死﹐業已無殺之者﹐而視子懋幼子訊父之書﹐一慟而卒﹔超之或勸其逃﹐而曰「吾若逃亡﹐非惟孤晉安之恩﹐亦恐田橫之客笑人」﹐端坐以待囚﹐而爲門生所殺﹐頭隕而身不僵。夫二子者﹐非但其慷慨以捐生也﹐審於義以遲回﹐瀕死而不易其度﹐使當托孤寄命之任﹐其不謂之社稷之臣與﹖乃皆出自寒門﹐身爲武吏﹐其視王﹑謝﹑徐﹑江﹑世冑華門淸流文苑之選﹐世且以爲涇﹑渭之殊﹐而以較彼之轉而忘君﹑安心助逆者﹐果誰淸而誰濁也﹔故曰﹕屍大官﹑執大政者靡於上﹐而下未盡然也。永嘉之後﹐風俗替矣。而晉初東渡﹐有若郤鑑﹑卞壺﹑桓彜之流﹐秉正而著立朝之節﹔紀瞻﹑祖逖﹑陶侃﹑溫嶠﹐忘身以弘濟其艱危。乃及謝傅薨﹐王國寶用事以後﹐在大位者﹐若有衣缽以相傳﹐擅大位以爲私門傳家之物﹐君屢易﹐社屢屋﹐而磐石之家自若﹔於是以苟保官位爲令圖﹐而視攺姓易服爲浮雲之聚散。惟是寒門武吏﹐無世業之可憑依﹐得以孤致其惻隱羞惡之天良。繇此言之﹐爵祿者﹐天子齊一人心﹑移易風俗之大權在焉﹐不可與下以固然﹐而使據之以爲己重﹐其亦明矣。世業者﹐天子之守也﹐非下之所得怙也。閭井之子弟﹐受一頃田於祖父﹐而卽以賦稅怨縣官﹐亦何以異於此哉﹖拓拔宏曰「君子之門﹐無當世之用﹐要自徳行純篤。」純篤云者﹐豈不卹名義﹐長保其富貴之家世而已乎﹖〖二〗拓拔宏之僞也﹐儒者之恥也。夫宏之僞﹐欺人而遂以自欺久矣。欲遷雒陽﹐而以伐齊爲辭﹐當時亦孰不知其僞者﹐特未形之言﹐勿敢與爭而已。出其府藏金帛衣器以賜羣臣﹐下逮於民﹐行無故之賞﹐以餌民而要譽﹐得之者固不以爲徳也﹐皆欺人而適以自欺也﹐猶未極形其僞也。至於天不雨而三日不食﹐將誰欺﹐欺天乎﹖人未有三日而可不食者﹐況其在豢養之子乎﹗髙處深宮﹐其食也﹐孰知之﹖其不食也﹐孰信之﹖大官不進﹐品物不具﹐宦官宮妾之側孰禁之﹖果不食也歟哉﹗而告人曰「不食數日﹐猶無所感。」將誰欺﹐欺天乎﹖宏之習於僞也如此﹐固將曰聖王之所以聖﹐吾知之矣﹐五帝可六﹐三王可四也。自馮後死﹐宏始親政﹐以後五年之閒﹐作明堂﹐正祀典﹐定祧廟﹐祀圜丘迎春東郊﹐定次五徳﹐朝日養老﹐修舜﹑禹﹑周﹑孔之祀﹐耕藉田﹐行三載考績之典﹐禁胡服胡語﹐親祠闕裏﹐求遺書﹐立國子大學四門小學﹐定族姓﹐宴國老庶老﹐聽羣臣終三年之喪﹐小儒爭稱之以爲榮。凡此者﹐典謨之所不道﹐孔﹑孟之所不言﹐立學終喪之外﹐皆漢儒依托附會﹑逐末捨本﹑雜識緯巫覡之言﹐塗飾耳目﹐是爲拓拔宏所行之王道而已。尉元爲三老﹐遊明根爲五更﹐豈不辱名教而羞當世之士哉﹖故曰儒者之恥也。徳立而後道隨之﹐道立而後政隨之。誠者徳之本﹐欺者誠之反也。漢儒附經典以刻畫爲文章﹐皆不誠之政也。而曰帝之所以帝﹐王之所以王﹐在是而已。乃畢行之以欺天下後世者惟宏爾。後之論者猶艷稱之﹐以爲斯道之榮﹐若漢﹑唐﹑宋之賢主俱所無逮者。不卹一日之勞﹐不吝金錢之費﹐而已爲後世所欣慕﹐則儒者將以其道博寵光而侈門庭乎﹖故曰儒者之恥也。𨿽然﹐抑豈足爲君子儒之恥哉﹖君子儒之以道佐人主也﹐本之以徳﹐立之以誠﹐視宏之所爲﹐沐猴之冠﹐優俳之戲而已矣。備紀宏之僞政於史策﹐所以示無本而效漢儒附托之文具﹐則亦索虜欺人之術也﹐可以鑑矣。〖三〗王敬則之子幼隆﹐以謝朓其姊壻也﹐告以反謀﹐而朓發之﹐敬則敗死﹐朓遷吏部﹐則夫婦之恩絕﹔其後始安王遙光要與同反﹐復以告左興盛﹐爲遙光所殺﹐則保身之計亦迷﹔故論者以咎朓之傾險。𨿽然﹐使朓從幼隆而祕其謀﹐從遙光而受衛尉卿之命以爲內應﹐於義旣已不可﹐而事敗駢誅﹐又何足以爲全身之智乎﹖嗚呼﹗士之處亂世遇亂人也難矣。若朓者﹐非有位望之隆足爲重輕﹐幹略之長可謀成敗者也﹐徒以詞翰之美見推流輩而已而不軌以徼幸者﹐必引與偕而不相釋﹐夫朓亦豈幸有此哉﹖無端苦以相加﹐而進有叛主之逆﹐退有負親戚賣友朋之憾﹐「握粟出卜﹐自何能谷」。朓之詩曰「大江流日夜﹐客心悲未央。」誠哉其可悲乎﹗夫朓直未聞君子之教﹑立身於寡過之地而已﹐非懷情叵測﹑陷人以自陷之僉人也﹐而卒以不令而死。夫君子之處此﹐則有道矣﹕可弗仕﹐勿仕也﹔仕可退﹐無待而退也﹔無可退焉﹐靜而若愚﹐簡而若蕩﹔旣已爲文人矣﹐山川云物之外﹐言不及於當世﹐交不狎於亂人﹐則莊周所謂才不才之閒者近之。而益之以修潔﹐持之以端嚴。亂人曰﹕此沈酣詞藝而木彊不知道者﹐未足與謀也。則𨿽懷慝而欲相告﹐至其前而默然已退。榮不得而加﹐辱不得而至﹐福不得而及﹐禍不得而延﹐庶其免夫﹗朓之不能及此也﹐名敗而身隨之﹐宜矣。𨿽然﹐又豈若範曄﹑王融﹑祖珽與魏收之狂悖猥鄙乎﹖諺曰「文人無行。」未槪可以加朓也。

◎東昏侯〖一〗揚雄曰「鴻飛冥冥﹐弋者何篡焉﹖」雄未能踐其言也﹐若其言﹐則固可深長思也。冥冥者時也﹐飛者道也﹔鴻以飛爲道﹐不待冥始飛也﹐而所以處冥者得矣。弋者之不篡﹐非有篡之之心﹐限於冥而罷其機牙也。苟有可篡﹐則於冥而篡之也滋甚。惟使弋者忘其篡之情﹐而後鴻以安於云逵﹐其以銷弋者之情已久矣。王敬則反﹐欲劫何胤爲尙書令﹐散則長史王弄璋曰「何令髙蹈﹐必不從﹔不從﹐便應殺之舉大事﹐先殺名賢﹐必不濟。敬則乃止。夫胤何以得此於弄璋乎﹖至何點而尢危矣﹐崔慧景反﹐逼點召之﹐點弗能脫﹐惟日與談佛義﹐不及軍事。慧景敗﹐東昏侯欲殺點﹐蕭暢曰﹕點若不誘賊共講﹐未易可量。」東昏乃止。點又何以得此於暢邪﹖點與胤之時冥矣﹐上有亂君﹐下有亂臣﹐而二子若罔知也﹐守其飛之恆而已。二子者﹐學於浮屠氏者也﹐而守其恆以自安於道﹐且若此矣﹐況君子之忠信爲甲冑﹐禮義爲幹櫓者乎﹗飛絕於地﹐而非有擇地。故二子迫處於吳﹑越之閒﹐而不必浮海濱而居荒嶠。飛無求於人而人自仰之。放楊﹑弄璋不必與相知﹐而曲爲之護。亂君亂臣﹐弋之不可﹐而弋之之志自消。二子豈以飛爲避弋之術哉﹖自翔於雲路﹐而弋固莫能篡也。故飛者﹐非怙之以不可篡也﹔冥者﹐非可乘以飛之機也。天下無道﹐吾有其道﹐道其所道﹐而興天下無興。然而道之不可廢也﹐不息於冥﹐亦不待冥而始決也。持己自正﹐修其業而人心自順﹐生死禍福﹐俟之天﹐聽之世﹐己何知焉﹖是故揚雄氏之言。可深長思也﹐而非固爲暗晦以圖全之陋術也﹐愈於莊生曳塗之說遠矣。〖二〗齊之逆﹐非曹﹑馬﹑劉氏之比也﹔東昏之虐﹐非蒼梧﹑郁林之比也﹔故蕭衍𨿽篡﹐而罪輕於道成。乃自宋以來﹐天下之滅裂甚矣﹐一帝殂﹐一嗣立﹐則必有權臣不旋踵而思廢之。伺其失徳﹐則暴揚之﹐以爲奪之之名。當扆之席未﹐今將之械已成。謝晦一啟戎心﹐而接迹以興者不絕﹐至於東昏立﹐而無人不思攘臂以仍矣。江祏也﹐劉暄也﹐蕭遙光也﹐徐孝嗣也﹐沈文季也﹐陳顯達也﹐崔慧景也﹐張欣泰也﹐死而不懲﹐後起而益烈﹐汲汲焉惟手刃其君以爲得志爾。身爲大臣﹐不定策於顧命之日﹐不進諫於失徳之始﹐翹首以待其顚覆﹐起而殺之。嗚呼﹗君臣道亡﹐恬不知卹﹐相習以成風尙﹐至此極矣﹗拓拔氏聞風而起﹐元禧無故而乘其主之出獵﹐遂欲舉兵以內亂。自有天地以來﹐人道之逆﹐未有甚於此時者也。能挽其狂波而扶名義於已墜者﹐顧不偉與﹗於是而蕭懿獨秉耿耿之忠﹐白刃臨頭而不易其節﹐弟衍說之而不聽﹐張弘策說之而不聽﹐徐曜甫說之而不聽﹐禍將及矣﹐曜甫知之﹐勸其奔襄陽﹐而奮然曰「自古皆有死﹐豈有叛走尙書令邪﹖」可不謂皎皎炎炎﹐天日在心﹐而山嶽孤立者乎﹗沈慶之不忍廢子業而死﹐猶有低回之心焉﹐懿則引領受刃﹐以全大臣之節﹐尢爲烈矣。一人風之﹐而天下之心亦動。故目是以後﹐自非決志篡奪﹐不敢視嗣君如圈豚﹑旋擁立而旋執殺之﹐懿之爲功於名教大矣哉﹗煬之者謝晦﹐撲之者懿也。晦罪滔天﹐而懿之功又豈可泯乎﹖〖三〗孟昶與劉裕同起﹐盧循寇逼而昶懼以死﹔蕭穎冑與蕭衍同起﹐蕭璝兵逼江陵而穎冑懼以死﹔庸人輕動而喪其神守﹐裕與衍固不以其存亡爲輕重也。乃昶﹑穎冑之無定情固矣﹐假令不死﹐而裕﹑衍之勢成﹐昶﹑穎冑其能終匡晉﹑齊乎﹖抑知己之非裕﹑衍之敵而不爭乎﹖昶且爲劉毅﹐穎冑且爲沈攸之也無疑﹔則其死也﹐又裕﹑衍之幸也。昶死而劉毅無援﹐穎冑死而衍安坐以有國﹔天下稍寧﹐免於兵爭者五十餘年﹐則穎冑之死﹐非徒衍之幸﹐抑天下之幸也。穎冑之立南康王也﹐非衍志也﹐穎冑挾以制衍也。故於諸篡主﹐惟衍差爲近正者有二﹕穎冑恇怯﹐欲請救於魏﹐其時元英方欲乘亂以襲襄陽﹐幸其主不從耳﹐而請援以挑之﹐是授國於索虜也。衍毅然曰「丈夫舉事﹐欲淸天步﹐豈容北面請救戎狄﹖」則其視劉文靜之引突厥以貽後患者爲正矣。穎冑之立南康也﹐果不忘蕭鸞之血祀乎﹖抑道成立順帝﹑蕭鸞立海陵之故智耳。已正君臣之分﹐而又奪而弒之﹐則君臣之道﹐遂淪喪而無餘。衍之東下也﹐東昏已死於張稷之手﹐衍乃整勒部曲以入建康﹐自以宣徳太后令承制受百僚之敬﹐而非受命於南康。南康王至姑熟﹐而衍已自立﹐未嘗一日立於南康之廷。非己立之﹐未嘗臣之﹐則視唐之奉代王而逼之禪也﹐又有閒矣。故曰視諸篡者爲近正也。藉令穎冑不死﹐必陽奉南康以與衍爭﹐而規滅衍以自篡﹔不勝﹐則北引索虜以殘中國僅存之統﹐王琳之禍﹐穎冑先之矣。故穎冑之死﹐非徒衍之幸﹐抑天下之幸也。乃若衍之惡不可掩者﹐則弒和帝是已。衍固欲置之南海﹐而沈約以危詞動之﹐然衍以是惡約﹐奪其權而加以惡謚﹐則衍且有自艾之心矣。若穎冑之茸頑﹐而欲師道成﹑鸞之故轍﹐死而其慝隱耳﹐衍之所不屑也。卷十七◎梁武帝〖一〗齊﹑梁之際﹐天下始有志節之士。馬仙琕之不降也﹐何胤﹑何點之召而不赴也﹐顏見遠之死也﹐梁武能容之﹐而諸君子者﹐森森自立於人倫﹐晉﹑宋以來頑懦之風﹐漸衰止矣﹐非待梁武之獎勸之也。夫齊之得國也﹐不義之尢者﹐東昏之淫虐亦殊絕﹐而非他亡國之主所齒﹐齊亦何能得此於天下士哉﹖風教之興廢﹐天下有道﹐則上司之﹔天下無道﹐則下存之﹔下亟去之而不存﹐而後風教永亡於天下。大臣者﹐風教之去畱所托也。晉﹑宋以降﹐爲大臣者﹐怙其世族之榮﹐以瓦全爲善術﹐而視天位之去來﹐如浮雲之過目。故晉之王謐﹐宋之褚淵﹐齊之王晏﹑徐孝嗣﹐皆世臣而托國者也﹐乃取人之天下以與人﹐恬不知恥﹐而希佐命之功。風教所移﹐遞相師效﹐以爲固然﹐而矜其通識。故以陶潛之髙尙﹐而王弘不知自愧﹐彊與納交﹐己不媿而天下孰與媿之﹖則非凜秋霜﹑懸白日以爲心﹐亦且徜徉而有餘地。至於東昏之世﹐屍大位﹑秉大政﹑傳此鬻君販國之衣缽者﹐如江祏﹑劉暄﹑沈文季﹑徐孝嗣之流﹐皆已死矣。東昏所任茹法珍﹑梅虫兒諸宵小﹐又皆爲人賤惡而不足以惑人。其與梁武謀篡者﹐則沈約﹑範云﹐於齊無肺附之寄﹐而發迹於梁以乍起者也。於是而授受之際﹐所號爲薦紳之領袖者﹐皆不與焉。則世局一遷﹐而夫人不昧之天良﹐乃以無所傳染而孤露。梁氏享國五十年﹐天下且小康焉。舊習祓除已盡﹐而賢不肖皆得自如其志意﹐不相謀也﹐不相混也。就無道之世而言之﹐亦霪雨之旬﹐乍爲開霽﹐𨿽不保於崇朝之後﹐而艸木亦蓁蓁以向榮矣。「人之云亡﹐邦國殄瘁」。故黨錮興而漢社移﹐白馬沈而唐宗斬﹔世臣之重系安危也﹐繼治之世然也。宿艸不除﹐新荑不發﹐故宋﹑齊鬻君販國之老姦絕﹐而齊有自靖之臣﹔世臣不足倚而亟用其新也﹐繼亂之世然也。若夫豪傑之士﹐豈有位大權尊﹑名髙族盛者在其目中哉﹖「八表同昏﹐平路伊阻」﹐陶令之風﹐不能以感當時﹐而可以興後世﹐則又不可以世論者也。〖二〗謝朏與何點﹑何胤同徵不赴﹐而朏忽自至﹐角巾白輿﹐拜謁以受司徒之命﹐人知醜之﹐亦知朏之不終其節者﹐何以冒天下後世之譏而不卹邪﹖朏於時老矣﹐且受三事之命﹐終不省錄職事。當無所希冀之暮年﹐而未嘗貪權利以自裕﹐朏何味於名實哉﹖蓋有迫之者也。孰迫之﹖子弟之迫之也。蓋謝氏於此﹐歷三姓而皆爲望族﹐朓死而勢衰﹐朏終隱而其族之气燄熄矣。當郁林且弒之日﹐朏戒弟瀹以勿與﹐齊明篡而不與推戴之功﹐子弟方且怪焉。迫東昏虐殺而幸保其宗﹐朏可以先見服其子弟。及梁篡而朏猶遠引﹐子弟又不能弗怪也。已而梁位定﹐梁政行﹐粲然可觀﹐則子弟觀望之心釋﹐而競進之志不可遏。朏不出而見絕於當世﹐則閨門之內﹐相迫以不容﹐朏於此亦無可如何﹐而忍恥包羞﹐不憚以老牛爲犧﹐而全其舐犢之恩也﹐是可悲也。至尊者君﹐而或能抗之矣﹔至親者父﹐而或且違之矣﹔瑣瑣禽犢﹐敗人之名節﹐垂老而喪其本心﹐亦可畏也夫﹗悠悠天下﹐孰有如王思遠之於兄晏﹐勸其自裁而免於逆死者乎﹖「母也天只﹐不諒人只」﹐父母之不諒﹐可形之歌嘆﹐而子弟之相煎﹐其威更踰於天。白首扶筇﹐惟其所遣﹐至此哉﹗陶令之子﹐不愛紙筆﹐幸也﹐而何嘆焉﹖〖三〗晉武任賈充而亂其國﹐宋武任謝晦﹑傅亮而翦其子﹐故梁廢王亮爲庶人﹐用徐勉﹑周捨而抑沈約﹐誠有鑑於彼也。充﹑晦﹑亮﹐魏﹑晉之世臣也﹐何怨於故君﹐而望風獻款﹐屋其社﹐餒其鬼﹐殲其血胤﹐不問而可爲寒心。晉﹑宋之主﹐舉國而聽之﹐何其愚邪﹖或曰﹕人爲我犯難以圖﹐我因以得天下﹐旣得而忘之﹐疑於寡恩。晉﹑宋之主所以沾沾而不忍﹐亦過之失於厚者也。漢髙之斬丁公﹐則過之失於薄者也。失之厚而禍非所謀﹐亦奚必不可哉﹖曰﹕此不可以小人懷惠之私爲君子之厚也。亂人不死﹐天下不寧﹐怙惡相比﹐懷其私恩﹐則禍亂弗懲﹔豈區區較量於厚薄者乎﹖晉惠公殺裏克﹐傳春秋者﹐謂裏克非惠公之所得殺﹐非也。亂臣賊子﹐天下無能正其罰﹐而假手於所援立之君﹐天道也﹐非人之所可用其厚薄之私者也。梁武之於此﹐天牗之﹐弗容自昧矣。沈約之於齊﹐仕未顯也﹐故其罪輕於王亮﹐亮﹐大臣也﹐約𨿽抑而不廢﹐亮永廢而不庸﹐天理之差也。張稷逃於刑而死於叛民﹐惡尢烈於亮與約也。天之所罰﹐梁不逆焉﹐故得免於賈充﹑謝晦之禍。若不能免媿於己﹐因以恕人﹐相勸以惡﹐而禍乃不訖。以之爲厚﹐自賊而賊世﹐庸有救乎﹖〖四〗緹縈﹑吉翂之事﹐人皆可爲也﹐而無有再上漢闕之書﹑撾梁門之鼓者﹐曠千餘年。坐刑之子女﹐亦無敢聞風而效之﹐何也﹖不敢也。不敢者﹐非畏也﹐父刑卽不可免﹐弗聽而已矣﹐未有反加之刑者﹐亦未有許之請代而殺之者﹐本無足畏﹐故知不畏也。不畏而不敢者﹐何也﹖誠也。平居無孺慕不捨之愛﹐父已陷乎罪﹐抑無驚哀交迫之實。當其撾鼓上書之日﹐而無決於必死之心﹐靑天臨之﹐皎日照之﹐萬耳萬目交注射之﹐鬼神若在其上而鑑觀之﹐而敢飾說以欺天﹑欺鬼﹑欺人﹑欺己﹑以欺天子與法吏也﹐孰敢也﹖緹縈﹑吉翂之敢焉者﹐誠也﹔天下後世之不敢效者﹐亦誠也。誠者﹐天之道也﹐人之心也。天之道﹐其敢欺也乎哉﹗於是而知不敢之心大矣。天有所不敢﹐故冬不雷而夏不雪﹔地有所不敢﹐故山不流而水不止﹔聖人有所不敢﹐故禹﹑湯不以天下與人﹐孔子述而不作。人皆有不敢之心﹐行於惻隱羞惡辭讓是非之中﹐君子以立誠而居敬。昧其所不敢﹐而效人之爲以欺天下﹐則違天而人理絕。王莽自以爲周公﹐曹丕自以爲舜﹑禹﹐敢也﹔揚雄以法言擬論語﹐王通以元經擬春秋﹐敢也。聞古有之﹐不揣而仿之﹐愚夫愚婦所不自欺之心﹐僻而辧﹑僞而堅者﹐無所憚而爲之﹐皆自絕於天者也。然則有效緹縈﹑吉翂之爲者﹐明主執而誅之可也。〖五〗惟以勢利爲心﹐則無所不至﹐故鄙夫而與事君﹐上以危國而下以亡身也﹐必矣。趙修得幸於元恪﹐甄琛﹑王顯諂附之﹐髙肇忌修﹐將發其姦﹐琛﹑顯懼而背修附肇﹐助肇攻修﹐密加重刑﹐殺修以滅口﹐險而很也如是﹐亦可畏哉﹗𨿽然﹐無足怪也﹐鄙夫之情所必至也。小人之與鄙夫﹐气相翕而忘其相害﹐機相制而不畏其相傾﹐非異也﹔所異者﹐君子不審﹐見其反面相攻﹐而信以爲悔過自新﹐撫而收之﹐則愚矣。過有可悔﹐有不可悔。沈溺佞幸羶穢之中﹐與相膠漆﹐過之不可悔者也﹐而何爲聽之﹖易曰「君子豹變。」言豹文蔚紆勿切而不章﹐𨿽能變物﹐而小人之所革者﹐徒面而已﹐中固未革﹐莫之變也。蔡京不旬日而盡攺新法﹐司馬公何爲而信之哉﹖工於面者忍於心﹐疾叛其所與交狎者﹐致之死亡而心不爲之怵﹐斯人也﹐𨿽在脇從罔治之科﹐而防之也必嚴。故聖人之待人恕矣﹐而斥言其不可與事君﹐絕之惟恐其不至也。開以悔過之科﹐則鄙夫之悔也﹐捷於桴鼓﹐一無所不至之情耳。君子而爲其所罔哉﹗〖六〗三代之教﹐一出於天子所立之學宮﹐而下無私學。然其盛也﹐天子體道之精﹐備道之廣﹐自推其意以爲教﹐而師儒皆諭於道﹐未嘗畫近小之規﹐限天下之聰明﹐以自畫於章程之內。其道略見於大學﹐若是乎其淵深弘博﹐而不以登天爲疑也﹗且自天子之子以降無異學﹐公卿大夫士之子弟﹐自以族望而登於仕﹐非以他日受祿﹐歆之以利而使學﹐故學者亦無苟且徇時﹐求合於章程以徼名利﹐則學𨿽統於上﹐而優遊自得者﹐無一切之法以行勸懲﹐亦猶夫人之自爲學焉而已也。乃流及於三季之末﹐文具存而精意日以泯忘﹐國家之教典﹐抑且爲有志之士所鄙﹐而私學興﹑庠序圮矣。非但其法之弛也﹐法存而以法限之﹐記問之科條愈密而愈偸也。以三代之聖王不能持之於五世之後﹐而況後之有天下者﹐道不本諸躬﹐教不盡其才﹐欲以齊天下之英才而羈絡之﹐不亦難乎﹗乃或爲之說曰「先王以學域天下之耳目心思而使不過﹐然則非以明民而以愚民﹐學其桎梏乎﹖」後世之學﹐其始也爲桎梏﹐而其後愈爲君子所不忍言﹐故自周衰而教移於下。夫孔子豈爲下而倍﹐尸天子之道統乎﹖教亡於天下﹐聖人之所重憂﹐不容不身任之﹐亦行天子之事﹐作春秋而任知罪之意也。教移於下﹐至秦而忌之﹐禁天下以學﹐而速喪道以自亡。然則後之有天下者﹐旣度徳﹑量力﹑因時﹐而知不足以化成天下﹐則弘獎在下之師儒﹐使伸其教﹐𨿽未足以幾敬敷五教﹑典冑教樂之盛﹐而道得以不喪於世。梁武帝旣置五經博士於國學﹐且詔州立學矣﹐而不敢自信爲能培養天下之俊士﹐一出於鄕國之教也﹐又選學士往雲門山就何胤受業﹐知教之下移而不錮之於上﹐亦賢矣哉﹗三代以還﹐道莫明於宋﹐而其所始﹐則孫明復﹑胡安定實開其先﹐至於程﹑朱而大著﹐朱子固嘗推孫﹑胡之功矣。夫宋於國學郡縣之學﹐未嘗不詳設而加厲也﹐而教之所自興﹐必於孫﹑胡﹔道之所自明﹐必於程﹑朱﹔何也﹖國家以學校爲取舍人才之徑﹐士挾利達之心﹐桎梏於章程﹐以應上之求﹐則立志已荒而居業必陋。天子𨿽欲遊學者之志於昭曠之原而莫繇﹐固不如下之爲教爲學也﹐無進退榮辱之相禁制﹐能使志淸而气亦昌也。韓侂冑﹑張居正亟起而陻塞之﹐嗚呼﹗罪浮於桀﹑紂矣。或曰「教出於下﹐無國家之法以糾正之﹐則且流於異端而爲人心之害。」是固然也﹐卽如何胤者﹐儒而詭於浮屠氏者也。然所惡於異端者﹐爲知有學而擇術不審者言耳。若夫壞人心﹑亂風俗﹑釀盜賊篡弒危亡之禍者﹐莫烈於俗儒。俗儒者﹐以干祿之鄙夫爲師者也﹐教以利﹐學以利﹐利乃沁入於人心﹐而不知何者之爲君父﹐固異端之所不屑者也。卽如何胤者﹐以浮屠亂道矣﹐然王敬則欲召與同反而不敢召﹐武帝徵與謀篡而終不就﹐大節固不踰矣。若彼守國家教術之章程﹐桎梏於仕進之捷徑者﹐則從亂臣賊子而得顯榮﹐亦曰「吾之所學求利達者本無擇也﹐誦詩讀書以徼當世之知而已矣。」則其淸濁之相去﹐不已天地懸隔哉﹗故孟子之論楊﹑墨曰「歸斯受之。」歸而可受者﹐所學非﹑而爲己之初心可使正也。俗儒奉章程以希利達﹐師鄙夫而學鄙夫﹐非放豚也﹐乃柙虎也﹐驅之而已矣﹐又何受焉﹖教移於下而異端興﹐然逃而歸焉可俟也﹐非後世學宮之教﹐柙虎而傅之翼者比也。上無禮﹐下無學﹐而後賊民興﹐學之統在下久矣。〖七〗弛鹽禁以任民之采﹐徒利一方之豪民﹐而不知廣國儲以寬農﹐其爲稗政也無疑。甄琛﹐姦人也﹐元恪信之﹐罷鹽禁﹐而元勰邢巒之言不用。夫琛之欺主而恪聽其欺﹐固以琛爲利民之大惠﹐而捐己以從之也。人君之大患﹐莫甚於有惠民之心﹐而小人資之以行其姦私。夫琛之言此﹐非自欲乾沒﹐則受富商豪民之賂而爲之言爾。於國損﹐於民病﹐奚卹哉﹖嗚呼﹗民之殄瘁也﹐生於竊據之世﹐爲之主者﹐惠民之心﹐其發也鮮矣。幸而一發焉﹐天牖之也。天牖之﹐小人蔽之﹐蔽焉而尼之不行﹐𨿽有其心﹐如無有也﹐猶可言也。蔽焉而借之以讎其姦私﹐則惠民之心於以賊民也﹐無可控告也。上固曰「吾以利民也﹐其以我爲非者﹐必不知恩者也﹐必撓上而使不得有爲者也﹐必懷私以牟利者也。」而小人之藏慝﹐終不覺其爲邪。哀此下民﹐其尙孰與控告哉﹖不信仁賢﹐而邪佞充位﹐仁而只以戕﹐義而只以賊﹐毒流天下﹐而自信爲無過。於是而民之死積﹐而國之危亡日迫而不知。太平之歌頌盈於耳﹐而鴻鷹之哀鳴偏於郊。其亡也﹐不足卹也。民亦何不幸而生斯世也﹗〖八〗將不和﹐則師必覆﹐將豈易言和者哉﹖武人之才不競﹐則不足以爭勝﹐有功而驕﹐其气銳也﹔無功而忮﹐其恥激也﹔智者輕勇者而以爲爪牙﹐勇者藐智者而譏其嘯諾﹐气使之然也。呴呴然易與﹐而於物無爭﹐抑不足稱武人之用矣。韓信任爲大將﹐而羞伍樊噲﹔關羽自命親臣﹐而致忿黃忠﹔不和也而導之以和﹐非君與當國大臣善爲調馭﹐安能平其方剛之气乎﹖漢髙能將將矣﹐而不能戢韓信之驕﹐無以得信之情也。武侯﹑費詩能消關羽之戾﹐能得羽之情也。曹景宗﹐驍將也﹐韋叡執白角如意﹑乘板輿以麾軍﹐夫二將之不相若﹐固宜其相輕矣。武帝豫敕景宗曰「韋叡﹐卿之鄕望﹐宜善敬之。」得將將之術矣。敕叡以容景宗易﹐敕景宗以下叡難。然而非然也﹐叡能知景宗之鷙﹐而景宗不能知叡之弘﹐景宗之气斂﹐而何患叡之不善處景宗邪﹖且其詔之曰一韋叡﹐卿之鄕望」﹐動之以情﹐折之以禮﹐而未嘗有所抑揚焉。叡以景宗之下己﹐而讓使先己告捷﹐景宗乃以叡之不伐﹐而變盧雉以自抑。如其不然﹐叡愈下而景宗愈亢﹐叡抑豈能終爲人屈乎﹖武帝曰「二將和﹐師必濟。」自信其禦之之道得也。鐘離之勝﹐功侔淝水﹐豈徒二將之能哉。〖九〗梁制﹕尙書令史﹐並以才地兼美之士爲之﹐善政也﹐而亦不可繼也。何也﹖掾史之任﹐凡簿書期要﹐豪毛委瑣﹐一或差訛﹐積之久則脫漏大。而下行於州郡吏民者爭訟不已﹐其事褻矣。故修志行者﹐不屑問焉。刑名錢谷工役物料之紛亂﹐無賞罰以督其後﹐則不肖者縱以行私﹐賢者抑忽而廢事﹐若必覈以賞罰﹐則以細故而傷淸流之品行﹐人士終厭棄而不肯爲﹔其屑爲之者﹐必其冒昧而不惜廉隅者也。則其勢抑必於令史之下﹐別委簿書之職於胥役﹐而令史但統其綱。是以今之部郎﹐仍置吏書以司案籍﹐則令史虛懸而權仍下替。蓋自有職官以來﹐皆苦胥吏之姦詭﹐而終莫之能禁。夫官則有去來矣﹐而吏不易﹐以乍此乍彼之儒生﹐仰行止於習熟之姦吏﹐𨿽智者不能勝也。於是而吏亦有三載考成﹑別遷曹署之例﹐然而無補也。官者﹐惟朝廷所命﹐不私相授受者也﹔吏𨿽易﹐而私相授受者無從禁止。且其繁細之章程﹐必熟嘗而始悉﹐故其練達者﹐欲弗久畱其司而不得﹔易之﹐而欲禁其授受也﹐抑必不能﹔則其玩長上以病國殃民﹐如屍蚘之在腹﹐殺之攻之﹐而相續者不息。此有職官以來不可革之害﹐又將奚以治之邪﹖夫姦吏亦有畏焉﹐訶責非所畏也﹐淸察非所畏也﹐誅殺猶非所畏也﹐而莫畏於法之簡。法簡而民之遵之者易見﹐其違之者亦易見﹐上之察之也亦易矣。卽有疏漏﹐可容侵罔者﹐亦纖微耳﹐不足爲國民之大害也。惟制法者﹐以其偶至之聰明﹐察絲忽之利病﹐而求其允協﹐則吏益爭以繁密詰曲衒其愼而讎其姦。𨿽有明察之上官﹐且爲所惑蔽﹐而昏窳者勿論矣。夫法者﹐本簡者也﹐一部之大綱﹐數事而已矣﹔一事之大綱﹐數條而已矣。析大綱以爲細碎之科條﹐連章屢牘﹐援彼證此﹐眩於目而熒於心﹐則吏之依附以藏慝者﹐萬端詭出而不可致詰。惟簡也﹐劃然立不可亂之法於此﹐則姦與無姦﹐如白黑之粲然。民易守也﹐官易察也﹐無所用其授受之密傳﹔而遠郊農圃之子﹐苟知書數﹐皆可抱案以事官。士人旦絃誦而暮簿領﹐自可授以新而習如其故﹐𨿽閒有疏脫﹐而受其愚蔽﹐不亦鮮乎﹗則梁以士流充令更之選﹐治其末而不理其本﹐乍一淸明而後必淆亂﹐故曰不可繼也。語曰「有治人﹐無治法。」人不可必得者也﹐人乃以開治﹐而法則以制亂﹐安能於令史之中求治人乎﹖簡爲法而無啟以亂源﹐人可爲令史也﹐奚必十哉﹖〖一○〗聖王之教﹐絕續之際大矣哉﹗醇疵之小大﹐姑勿苛求焉﹐存同異於兩閒﹐而使人猶知有則﹐功不可沒已。其疵也﹐後之人必有正之者矣。故君子弗患乎人之議己﹐而患其無可議也。周公而後﹐至漢曹褒始有禮書﹔又閱四姓﹐至齊伏曼容始請修之﹔梁武帝乃敕何佟之﹑伏暅終其事﹐天監十一年而五禮成。其後嗣之者。惟唐開元也。宋於儒者之道﹐上追東魯﹐而典禮之修﹐下無以繼梁﹑唐﹐是可惜也。朱子有志而未逮焉﹐蓋力求大醇而畏小疵﹐愼而葸﹐道乃息於天下矣。夫以彜倫攸斁之張孚敬而小有釐定﹐抑可矯歷代之邪誣而反之於正。若懼其未盡物理而貽後人之撻發﹐則又何所俟而始可愜其心乎﹖有其作之﹐不患其無繼之者。秦滅先王之典﹐漢承之而多固陋之儀﹐然叔孫通之苟簡﹐人見而知之﹐固不足以惑天下於無窮也。若叔孫通不存其髣髴﹐則永墜矣。曹褒之作﹐亦猶是也﹐要其不醇﹐亦豈能爲道病哉﹖至於梁而人知其謬﹐伏曼容諸儒弗難革也。如封禪之說成於方士﹐而諸儒如許懋者﹐正名其爲緯書之邪妄﹐辧金泥玉簡之誣﹐辟鄭玄升中之誤。繇此推之﹐梁之五禮﹐其賢於漢也多矣。然非有漢之疵﹐則亦無據以成梁之醇。故患其絕也﹐非患其疵也﹐疵可正而絕則不復興也。夫禮之爲教﹐至矣大矣﹐天地之所自位也﹐鬼神之所自綏也﹐仁義之以爲體﹐孝弟之以爲用者也﹔五倫之所經緯﹐人禽之所分辧﹐治亂之所司﹐賢不肖之所裁者也﹐捨此而道無所麗矣。故夷狄蔑之﹐盜賊惡之﹐佛﹑老棄之﹐其絕可懼也。有能爲功於此者﹐褒其功﹑略其疵可也。伏曼容諸子之功偉矣﹐梁武帝不聽尙書庶務權輿欲罷修明之議﹐固君子之所重嘉﹐而嗣者其誰邪﹖〖一一〗與人同逆而旋背之﹐小人之恆也。利其同逆而親任之﹐比於匪人﹐必受其傷﹐則晉於賈充﹑宋於謝晦是已。已謀逆而人成之﹐因殺其人以揜己之惡﹐其惡愈大﹐楊廣殺張衡﹐朱溫殺氏叔琮﹐而死亡旋踵﹐天理之不可誣也。使司馬昭殺賈充以謝天下﹐天下其可謝﹐而天其弗亟絕之邪﹖己謀逆而人成之﹐事成而惡其人﹐心之不昧者也。存人心於百一者﹐惡其人則抑且自惡﹐坐惡其影﹐夢惡其魂﹐乃於同逆者含惡怒之情﹐而抑有所禁而不能發﹐心難自誣﹐無可如何而聽其自斃﹐則梁武之於沈約﹑張稷是已。沈約非齊之大臣﹐梁武辟之﹐始與國政﹐惡固輕於賈充﹑謝晦矣。然和帝方嗣位於上流﹐梁武猶有所疑﹐而約遽勸之以速奪其位﹔梁武欲置和帝於南海﹐而約勸梁以決於弒﹔蓋帝猶有憚於大逆之情﹐而約決任天下之惡以成之﹐是有人心所必憤者也。若張稷者﹐自以己私與王珍國推刃其君﹐固梁武之所幸﹐而實非爲梁武而弒﹐若趙穿之於趙盾﹐賈充之於司馬昭也。故此二逆者﹐梁武深惡之﹐而果其所宜惡者也。𨿽然﹐梁武抑豈能伸罪以致討於約與稷哉﹖徒惡之而已。惡之深﹐因以自惡也﹔於惡之深﹐知其自惡也。置稷於靑﹑冀﹐而弗任約以秉均﹐抑安能違其不可盡泯之秉彜乎﹖不殺稷而稷失志以死於叛民﹐不殺約而約喪魄以死於斷舌之夢。帝語及稷而怒形於色﹐約死而加以惡諡。推斯情也﹐帝之自疚自赧於獨知之隱﹐𨿽履天子之貴﹐若無尺地可以自容也可知矣。然而終不能殺稷與約者﹐則以視楊廣﹑朱溫爲差矣﹐己有慝而不能伸討於人矣。己有慝而殺助逆之人﹐然後人理永絕於心。均之爲惡﹐而未可以一槪論﹐察其心斯得之矣。〖一二〗壅水以灌人之國邑﹐未聞其能勝者也﹐幸而自敗﹐不幸而卽以自亡﹐自亡者智伯﹐敗者梁武也。智伯曰﹕一吾今而知水之可以亡人之國。」前乎智伯者﹐未之有也﹐而趙卒不亡﹐智自亡耳。後乎智伯者﹐梁人十餘萬漂入於海﹐而壽陽如故﹔宋太祖引汾水以灌太原﹐而劉氏終未有損。天下後世至不仁者﹐或以此謀獻之嗜殺之君﹐其亦知所鑑乎﹗人有相殺之具﹐而天不廢之﹔天有殺物之用﹐人不得而用之。虎豹犀象﹐天之所產﹐於人爲害者也﹐紂用之﹐王莽用之﹐而皆以速亡。彼其以勢用而不可以情使﹐能激之以勢﹐而不能感其情以爲我用﹐一發而不聽人之收﹐自且無如之何﹐而可使如我之志以效功乎﹖水無擇湮﹐獸無擇噬﹐以其無擇也﹐故禹與周公抑之驅之﹐爲功烈矣。從而狎之﹐因而自斃﹐惡孰甚焉﹖且夫人之相殺﹐一與一相當而已﹐曲直因乎理﹐彊弱因乎勢﹐殺戮𨿽多﹐固一與一相當也。阻滔天之浸﹐不擇順逆﹐而逞其欲以使殲焉﹐方謂我能殺彼而彼不能加我也﹐然而還自殺矣。志憯而行逆﹐豈有生理哉﹖或曰「以水灌城而城不壞﹐退水而城必圮﹐後世必有行是謀者﹐引師退水以進攻﹐彼城圮而我無漂溺之憂。」乃軍行泥淖之中﹐樵蘇無備﹐以攻必死之敵﹐城𨿽圮﹐終不能入﹐而先爲敵禽矣。殘忍之謀﹐愈變而愈左﹐勿惑其說﹐尙自免於敗亡乎﹗〖一三〗債帥橫於邊而軍心離﹐賕吏橫於邊而民心離﹐外有寇則速叛﹐外無寇則必反。邊任之重﹐中主具臣必輕之。袁翻﹑李崇憂六鎭之反﹐請重將領守令之選﹐匪特驗於拓拔氏﹐亦萬世之永鑑已。均是將領也﹐而在邊之將﹐貪殘駑闒者﹐甚於腹裏﹔均是守令也﹐而在邊之守令﹐污墨冒昧者﹐甚於內地。夫將領或挾虜寇以恣其所爲﹐猶有辭也。守令之理民也無以異﹐而貪虐甚焉﹐無他﹐才望有餘之士﹐據善地以易奏成勞﹐則淸華之擢﹐必其所捷得﹐而在邊者途窮望盡﹐姑偸利以俟歸休也。於是而邊方郡邑永爲下劣之選﹐才望之士且恥爲之﹐亦惡望其有可任之人乎﹖且也大帥近而或挫於武人矣﹐監軍出而或辱於中涓矣﹐芻糧庤而或疲於支給矣﹐重臣臨而或瘁於將迎矣。非夫塗窮望盡不獲已而姑受一命者﹐固不屑爲也。人士之習見旣然﹐司銓者遂因之以爲除授之髙下﹐於是沿邊之守令﹐莫非士流不齒之材﹐其气苶﹐其情偸﹐苟且狼戾﹐至於人之所不忍爲而爲之不恥。及邊民之憔悴極﹑反叛起﹐然後思矯其獘﹐重選人才以收拾之﹐禍已發而非旦夕可挽矣。惟開國之始﹐無長慮以持其終﹐愈流愈下而極重難回也﹐故袁翻﹑李崇危言之而不能動當事之心。至於破六韓拔陵﹑胡琛﹑莫折大提稱戈競起﹐而後追用崇言﹐攺鎭爲州﹐徒以殘危之地﹐彊才臣而致之死地﹐何嗟及矣﹗大河以北﹐人狎於羯胡﹔五嶺以南﹐民習於寇攘﹔無人以治之﹐而中華愈蹙。但此荊﹑揚﹑徐﹑豫之上﹐蟻封其垤﹐雀安於堂﹐不亦悲乎﹗〖一四〗武帝之始﹐崇學校﹐定雅樂﹐斥封禪﹐修五禮﹐六經之教﹐蔚然興焉﹐𨿽疵而未醇﹐華而未實﹐固束漢以下未有之盛也。天監十六年﹐乃罷宗廟牲牢﹐薦以疏果﹐沈溺於浮屠氏之教﹐以迄於亡而不悟。蓋其時帝已將老矣﹐疇昔之所希冀而圖謀者皆已遂矣﹐更無餘願﹐而但思以自處。帝固起自儒生﹐與聞名義﹐非曹孟徳﹑司馬仲達之以雄豪自命者也﹔尢非劉裕﹑蕭道成之發迹兵閒﹐茫然於名教者也。旣嘗求之於聖人之教﹐而思有以異於彼。乃聖人之教﹐非不獎人以悔過自新之路﹔而於亂臣賊子﹐則𨿽有丰功偉績﹐終不能蓋其大惡﹐登進於君子之途。帝於是彷徨疚媿﹐知古今無可自容之餘地﹐而心滋戚矣。浮屠民以空爲道者也﹐有心亡罪滅之說焉﹐有事事無礙之教焉。五無閒者﹐其所謂大惡也﹐而或歸諸宿業之相報﹐或許其懺悔之皆除﹐但與皈依﹐則覆載不容之大逆﹐一念而隨皆消隕。帝於是欣然而得其願﹐曰惟浮屠之許我以善而我可善於其中也﹐斷內而已﹐絕肉而已﹐捐金粟以營塔廟而已﹐夫我皆優爲之﹐越三界﹐出九地﹐翛然於善惡之外﹐弒君篡國﹐漚起幻滅﹐而何傷哉﹖則終身沈迷而不反﹐夫誰使之反邪﹖不然﹐佞佛者皆愚惑失志之人﹐而帝罔非其倫也。嗚呼﹗浮屠之亂天下而偏四海垂千年﹐趨之如狂者﹐惟其納天下之垢污而速予之以聖也。苟非無疚於屋漏者﹐誰能受君子之典型而不捨以就彼哉﹖淫坊酒肆﹐佛皆在焉﹐惡已貫盈﹐一念消之而無餘媿﹐儒之駮者﹐竊附之以奔走天下﹐曰無善無惡良知也。善惡本皆無﹐而耽酒漁色﹑罔利逐名者﹐皆逍遙淌瀁﹐自命爲聖人之徒﹐亦此物此志焉耳。〖一五〗元魏神龜二年﹐其吏部尙書崔亮始立停年格以銓除﹐蓋卽今之所謂資也。當時譏其不問賢愚而選舉多失。夫其時淫後亂於宮闈﹐彊臣恣於政府﹐賄賂章﹐廉恥喪﹐吏道雜而姦邪逞﹐用人之失﹐豈亮立法之不善專屍其咎哉﹖停年之格﹐𨿽曰不揀﹐然必歷年無過而後可以年計﹐亦未爲大失也。國家有用人之典﹐有察吏之典﹐不可兼任於一人明矣。吏部司進者也﹐防其陵躐而已。競躁者不先﹐濡滯者不後﹐銓選之公﹐能守此足矣。以冢宰一人而欲知四海之賢不肖﹐𨿽周公之聖弗能也。將以貌﹑言﹑書﹑判而髙下之乎﹖貌﹑言﹑書﹑判末矣。將以毀譽而進退之乎﹖毀譽不可任者也。以一人之耳目﹐受天下之賢愚﹐錯亂遺忘﹐明者弗免﹐偶然一譽﹐偶然一毀﹐謹識之而他又熒之﹐將何據哉﹖惟夫挾私罔利者﹐則以不測之恩威讎其貪僞﹐而藉口拔尢﹐侈非常之藻鑑﹐公而愼者弗敢也。故吏部惟操成法以獎恬抑躁﹐而不任喜怒以專己行私﹐則公道行而士气靜﹐守此焉足矣。若夫大賢至不肖之舉不崇朝﹑懲弗姑待﹐自有執憲之司﹐徵事采言﹐以申激揚之典﹐固非吏部之所能兼也。考無過以積年﹐升除惟其成法﹔察賢姦而薦劾﹐淸議自有特操﹔並行不悖﹐而吏道自淸。停年之格﹐何損於治理﹐而必欲以非常之典待尋常守職之士乎﹖或曰﹕周官黜陟﹐專任冢宰﹐非與﹖曰﹕此泥古而不審以其時者也。周之冢宰﹐所治者王畿千里﹐儉於今之一省會也﹐其政績易考﹐其品行易知﹐豈所論於郡縣之天下﹐一吏部而進退九州盈萬之官乎﹖停年以除吏﹐非一除而不可復退也﹐有糾察者隨其後也。責吏部者﹐以公而已矣﹐明非所可責也。〖一六〗莫折念生反於秦州﹐元志亟攻之﹐李苗上書請勒大將堅壁勿戰﹐謂「賊猖狂非有素蓄﹐勢在疾攻﹐遲之則人情離沮」。此萬世之長策也。天下方寧而寇忽起﹐勿論其爲夷狄﹑爲盜賊﹐皆一時僄悍之气﹐暋不畏死者也。譬如勇戾之夫﹐忿起而求人與﹐行數里而不見與者﹐則气衰而思遁矣。故乍起之兵﹐所畏者莫甚於曠日而不見敵。其資糧幾何也﹖其器仗幾何也﹖其所得而擄掠者幾何也﹖稱兵已久﹐而不能殺吾一卒﹐則所以搖惑人心而人從之者又幾何也﹖乃當事者輕與急爭也﹐其不肖之情有二﹕一則畏怯﹐而居中持議者﹐惟恐其深人﹐則必從臾人以前禦而冀緩其憂﹔一則乘時徼利﹐而擁兵柄者欲詫其勇﹐輕用人以試﹐而幸其有功。且不但此也﹐司農憚於支給﹐郡邑苦於輸將﹐頑民吝其芻粟﹐不卹國之安危﹐惟思速竟其事﹐於是而寇之志得矣。冒突以一逞﹐乘敗而進﹐兵其兵也﹐食其食也﹐地其地也﹐气益銳﹐人益附﹐遂成乎不可撲滅之勢。然後驕懦之帥﹐反之以不戰﹐坐視其日彊﹐而國因以亡。嗚呼﹗以天下敵一隅﹐以百年之積﹑四海之挽敵野掠﹐坐以困之﹐未有不日消月萎而成擒者﹐六鎭豈能如魏何哉﹗魏自亡耳。彊弱眾寡虛實之數較然也﹐彊可以壓弱﹐眾可以制寡﹐實可以困虛﹐而亟起以授之掠奪﹐惴惴然驚﹐悻悻然起﹐敗軍殺將﹐破國亡君﹐愚者之情形﹐古今如一﹐悲夫﹗〖一七〗人士之大禍三﹐皆自取之也。博士以神仟欺嬴政而謗之﹔元魏之臣阿淫虐之女主而又背之﹔唐臣不卹社稷﹐陰陽其意於汴﹑晉﹐惡朱全忠而又迎之﹔故坑於咸陽﹐殲於河陰﹐沈於白馬﹐皆自取之也。君子有必去以全身﹐非但全其生之謂也﹐全其不辱之身也。拓拔氏以僞飾之詩書禮樂誘天下之士而翕然從之﹐且不徒當世之士爲所欺也﹐千載而下﹐論史者猶稱道之而弗絕。然有信道之君子﹐知徳而不可以僞欺﹐則抑豈可欺邪﹖而鄙夫無識﹐席晏安﹐規榮利﹐滔滔不反﹐至於一淫嫗殺子弒君﹐而屏息其廷﹐懷祿不捨。則相率以冥行﹐蹈凶危而不惜﹐其習已浸淫膠固而不解﹐欲弗羣趨於死地﹐其可得乎﹖河陰之血已塗郊原﹐可爲寒心甚矣。爾朱榮奉子攸入雒﹐而山偉孑然一人趨蹌而拜赦﹐吾不知偉之不怖而欣然以來者何心也﹖蓋不忍捐其散騎常侍而已。則二千餘人賓賓秩秩奉法駕以迎子攸於河陰者﹐皆山偉也。廉恥喪而禍福迷﹐二千餘人﹐豈有一人焉﹐戴發含齒血在皮中者乎﹖如其道﹐則日遊於兵刃之下而有餘裕﹔喪其恥﹐則相忘於處堂之嬉﹐白刃已加其脰而赴之如歸。挾詩書禮樂之迹而怙之﹐聞聲望影而就之﹐道之賊也﹐徳之棄也。蛾螘之智﹐死之徒也﹐自取之也。〖一八〗姦雄之相制也﹐互乘其機而以相害﹐然而有近正者焉﹔亦非徒托於名以相矯而居勝也﹐儀度其心﹐固有正者存焉﹐見爲可據而挾之以爲得也。乃其機則險矣﹐險則𨿽有正焉而固姦雄之爲也﹐特其禍天下者則差焉耳。爾朱榮挾兵肆虐﹐狂暴而不足以有爲﹐髙歡﹑賀拔嶽皆事之﹐而歡與嶽之意中固無榮也。榮拘子攸於幕下﹐髙歡遽勸榮稱帝﹐歡豈欲榮之晏居天位﹐而己徼佐命之功以分寵祿乎﹖榮稱帝而速其亡﹐歡之幸也。乃榮恍惚不自支而悔曰「惟當以死謝朝廷。」賀拔嶽勸榮殺歡﹐嶽豈果欲榮之忠魏以保榮之身名乎﹖知歡之納榮於死地而己藉以興﹐歡興而己且爲歡下﹐殺歡而榮在嶽之股掌也。歡之權力不如榮﹐嶽之詐力不如歡﹐榮敗而歡可逞﹐歡死而嶽可雄﹐相忌相乘以相制﹐亦險矣哉﹗此機一動而彼機應之﹐叢毒矢利刃於一堂﹐目瞬心生﹐鍼鋒相射。莊生曰「其發也如機括。」此之謂也。然而嶽之言爲近正矣﹐爲魏謀﹐爲榮謀﹐執大義以誅歡﹐則他日之叛爾朱兆﹑陷雒陽﹑走元修之禍亦息。嶽卽爲歡﹐固不如歡之狡悍以虔劉天下於無窮也。何也﹖嶽之心猶有正焉者存也。〖一九〗張駿傷中原之不復﹐而曰「先老消謝﹐後生不識﹐慕戀之心﹐日遠日忘。」嗚呼﹗豈徒士民之生長於夷狄之世者不知有中國之君哉﹖江左君臣自忘之﹐自習而自安之﹐固不知中原爲誰氏之土﹐而盡河山以不相及之量矣﹗拓拔氏封劉昶爲宋王﹑蕭贊爲齊王﹐以爲宋﹑齊之主﹐使自爭也﹐梁亦以元顥爲魏王而使之爭。拓拔氏遣將出兵﹐助劉昶﹑蕭寶寅以南侵﹐梁亦使陳慶之奉元顥而北伐。相襲也﹐相報也﹐以雒陽爲拓拔氏固有之雒陽﹐惟其子孫應受之﹐而我不能有也。嗚呼﹗梁之喪心失志一至此哉﹗六鎭亂﹐冀﹑並﹑雍皆爲賊藪﹐胡後弒主﹐爾朱榮沈其幼君﹐分崩離析﹐可乘而取也﹐梁之時也。下廣陵﹐克渦陽﹐郢﹑靑﹑南荊南向而歸己﹐元悅﹑元彧﹑羊侃相率而來奔﹐梁之勢也。時可乘﹐勢可振﹐卽未能盡復中原﹐而雒陽爲中國之故都﹐桓溫﹑劉裕兩經收復﹐曾莫之念﹐而委諸元顥﹐聽其自王﹐授髙歡以納叛之詞﹐忘晉室淪沒之恨﹐恬然爲之﹐漫不知恥。浸令顥之終有中原也﹐非梁假之羽翼以授之神州也哉﹖雒陽已拔﹐子攸已走﹐馬佛念勸慶之殺顥以據雒﹐而慶之猶不能從﹐則其髠發以逃﹐固喪心失志者之所必致也。君忘其爲中國之君﹐臣忘其爲中國之臣﹐割棄山河﹐恬奉非類﹐又何怪乎士民之視衣冠之主如寇賊﹐而戴殊族爲君父乎﹖至於此﹐而江左之不足自立決矣。幸宇文﹑髙氏之互相吞齕而不暇南圖也﹐不然﹐豈待隋之橫江以濟而始亡邪﹖〖二○〗宗國危而逡巡畏死以墜其忠孝﹐是懦夫也。而更有甚焉者﹐憯不懲而乘之以徼非望﹐如蛾之自赴於火﹐相逐而惟恐後也。夫人不知義矣﹐或知害矣﹔心不能知﹐目能見矣﹔目熒於黑白﹐耳能聞矣﹔目見之﹐耳聞之﹐然且不知害焉﹐貪夫之閔不畏死﹐其將如之何哉﹗爾朱榮之暴橫﹐不擇而狂噬﹐有目皆見﹐有耳皆聞也。立元子攸以爲君﹐而挾之犯闕。以榮之勢如彼﹐而子攸其能自許爲榮之君乎﹖孑然一身﹐孤危無輔﹐而爾朱天光一往告﹐子攸遽欣然潛渡﹐謂榮之且以己爲君也﹐榮已目笑之矣。然猶曰榮惡未著而不察也。榮伏誅﹐而爾朱兆修怨於其主﹐兆之凶橫又倍於榮矣。子攸廢死﹐元曄以疏遠之族﹐又欣然附兆以立﹐立未數月﹐兆又廢之﹐而元恭以陽幸免之身﹐褰裳而就之恐後。髙歡之狡﹐又倍於榮與兆者也。歡起兵﹐而元朗以一郡守急起而爲歡之君﹐立之數月﹐元修已聞斛斯椿「變態百端﹐何可保也」之語﹐曾不懼而又起而奪朗之位也。五年之中﹐子攸也﹑曄也﹑恭也﹑朗也﹑修也﹐或死﹑或幽﹑或廢﹐接迹相仍﹐而前者覆﹐後者急趨焉。元顥且倚梁七千之孤旅﹐相謀相猜之陳慶之﹐髙拱雒陽﹐爲兩月之天子﹐卒以奔竄而死。元氏之欲爲天子﹐自信其能爲天子﹐信人之以己爲天子者何其多也﹖嗚呼﹗欲爲天子者多﹐而民必死﹔欲爲將相大臣者多﹐而君必危﹔欲爲士大夫者多﹐而國必亂。其亂也﹐始於欲爲士大夫者之多也。士大夫不厭其欲﹐而求爲將相大臣矣﹔爵祿賤﹐廉恥隳﹐其苟可爲天子者﹐皆欲爲天子矣。是以先王愼之於士大夫之途﹐而定民之志﹐所以戢躐等猖狂之心而全其軀命﹐義之盡﹐仁之至也。〖二一〗國無與立﹐則禍亂之至﹐無之焉而可﹐𨿽有智者﹐不能爲之謀也。元修畏髙歡之逼﹐將奔長安就宇文泰以圖存﹐裴俠曰「𨿽欲投之﹐恐無異避湯入火。」王思政再問之﹐而俠亦無術以處﹐𨿽知之﹐又何裨焉﹖髙歡者﹐爾朱榮之部曲也﹔宇文泰﹐葛榮之部曲也。拓拔氏有中原數世矣﹐而其挾持天下者﹐惟秀容之裔夷﹐六鎭之殘胡﹐此外更無一人焉﹐而其主捨此而更將何依﹖爾朱榮河陰之殺﹐魏之人殫矣。𨿽然﹐彼駢死於河陰者﹐皆依違於淫後女主之側﹐趨赴逆臣戎馬之閒﹐羶以迷心﹐柔若無骨﹐上不知有君國﹐內不惜其身名者也。卽令幸免而瓦全﹐亦惡有一人焉可倚爲社稷之衛哉﹖夫拓拔氏之無人也﹐非但胡後之虐﹐鄭儼﹑徐紇之姦﹐耗士气於淫昏也﹐其繇來漸矣。自遷雒以來﹐塗飾虛僞﹐始於儒﹐濫於釋﹐皆所謂沐猴而冠者也。糜天下於無實之文﹐自詫升平之象﹐彊宗大族﹐以侈相尙﹐而上莫之懲﹐於是而精悍之气銷矣﹐朴固之風斬矣。內無可用之禁兵﹐外無可依之州鎭﹐部落心離﹐浮華气長﹔一旦羣雄揭竿而起﹐出入於無人之境﹐惟其所欲爲﹐拓拔氏何復有尺土一民哉﹖此亦一寇讎也﹐彼亦一寇讎也﹐捨此而又奚之也﹗詩書禮樂之化﹐所以造士而養其忠孝﹐爲國之楨幹者也。拓拔氏自以爲能用此矣﹐乃不數十年之閒﹐而君浮寄於無人之國﹐明堂辟雍﹐養老興學﹐所爲徳成人﹑造小子者安在哉﹖沐猴之冠﹐冠敝而猴故猴矣﹐且並失其爲猴矣﹐不亦可爲大笑者乎﹗髙歡﹑宇文泰適還其爲猴﹐而跳梁莫制﹐冠者欲復入於猴羣﹐而必爲其所侮﹐不足哀而抑可爲之哀也﹗故鬻詩書禮樂於非類之廷者﹐其國之妖也。其迹似﹐其理逆﹐其文詭﹐其說淫﹐相帥以嬉﹐不亡也奚待﹖虞集﹑危素祇益蒙古之亡﹐而爲儒者之恥﹐姚樞﹑許衡實先之矣。𨿽然﹐又惡足爲儒者之恥哉﹖君子之道﹐六經﹑語﹑孟之所詳﹐初不在文具之浮榮﹑談說之瑣辯也。〖二二〗元修依宇文泰而居關中﹐元善見依髙歡而居鄴﹐將以何者爲正乎﹖曰﹕君子所辧爲正不正者﹐其義大以精﹐而奚暇爲修與善見辧定分邪﹖拓拔氏以夷而據中原﹐等竊也﹐不足辧﹐一也。修之在關中﹐宇文泰之贅疣也﹔善見之在鄴﹐髙歡之贅疣也﹔不足辧﹐二也。乃卽置此而尢有大不足辧者焉﹐就拓拔氏之緒而言之﹐亦必其可爲君者而後可嗣其世﹐非但其才之有爲與否也。修之淫亂﹐不齒於人類﹐善見孱弱﹐而其父亶以躁薄爲髙歡所鄙﹐等不可以爲君。而尢非此之謂也﹐修之立﹐豈其分之所當立者﹖卽令當立﹐而豈如光武之起南陽﹐晉元帝﹑宋髙宗之特爲臣民所推戴者哉﹖魏有君矣﹐修徼寵於髙歡﹐乘時以竊位﹐曄也﹑恭也﹑朗也﹐皆修所嘗奉以爲君者﹐而皆弒之﹐修亦元氏之賊而已矣。修入關中﹐未死也﹐未廢也﹐元亶固修之臣﹐介髙歡之怒而亟欲自立其子﹐君存而自立﹐其爲篡賊也無辭﹐是善見又修之賊也。雨俱爲賊﹐而君子屑爲之辧哉﹖凡亂臣之欲攘奪人國也﹐其君以正而承大統﹐則抑不敢蔑天理以妄干之﹔其蔑理以妄干者﹐則速以自滅﹐王莽﹑朱泚是已。劉彧乘君弒而受命於賊﹐蕭鸞與蕭衍比而弒其君﹐皆賊也﹐而後賊乘之以進。繇此言之﹐則漢獻帝之所以終見脇於權臣者﹐董卓弒其君兄而己受之﹐則亦賊之徒也﹔故袁紹﹑韓馥欲不以爲君﹐而曹操姑挾以爲自篡之資。「其身不正﹐𨿽令不從」﹐承平無事之日﹐天子不能行之於匹夫﹐而況權姦之在肘腋乎﹖己爲賊﹐而欲弭人之弗賊也不能。賊者﹐互相利而互相害者也。修之於泰﹐善見之於歡﹐且不足辧其孰君而孰臣﹐況修與善見而屑爲之軒輊哉﹖假修以正而絀善見者﹐隋人得國於宇文﹐宇文得國於修﹐因推以爲統﹐而君子奚擇焉﹖〖二三〗梁武之始立也﹐懲齊政之鄙固﹐而崇虛文以靡天下之士﹐尙寬弛以佚天下之民﹐垂四十年﹐而國政日以偸廢。於時拓拔衰亂﹐髙歡﹑宇文泰方爭閧於其穴﹐梁多收其不守之土﹑不服之人﹐髙歡西掣而請和﹐蓋中原大有可圖之機矣。帝知其可圖﹐亟思起而有事﹐而吏治荒﹐軍政圮﹐舉目無可共理之人才﹐乃揀何敬容﹑朱異簿領之才而授之以國。敬容﹑異之不可大受﹐固也﹔然捨之而又將誰托也﹖徐勉﹑周捨稱賢矣﹐以實求之﹐一觴一詠﹐自謂無損於物﹐而不知其損之已深者也。敬容勤於吏事﹐而「持荷作柱持荷作鏡」之誚﹐已繁興於下。自非貪權嗜利之小人如異者﹐誰甘犯當世之非笑而僕僕以爲國效功。大弛之餘﹐一張而百害交生﹐則勉與捨養癰不治﹐而敬容﹑異亟用刀鍼以傷其腠理﹐交相殺人﹐而用刀鍼者徒屍其咎也。史稱晉﹑宋以來﹐宰相皆以文義自逸﹐豈其然哉﹖王導﹑謝安勿論已﹐王華﹑王曇首﹑謝弘微﹐夫豈無文義者﹐而政理淸嚴﹐一時稱治﹐虔矯苛細之小人﹐又何足以乘墉而攻之﹖有解散紀綱以矜相度者﹐而後刻覈者以興﹐老﹑莊之獘﹐激爲申﹑韓﹔庸沓之傷﹐反爲躁競﹔勢也。一柔一剛﹐不適有恆﹐而小狐濟矣。思患而豫防之﹐豈患至而急反之哉﹖〖二四〗梁分諸州爲五品﹐以大小爲牧守髙下之差﹐而定升降之等﹐立此法者朱異也。然唐制﹕州縣有畿﹑赤﹑望﹑緊﹑雄﹑上﹑中﹑下之別﹐垂及於今﹐亦有腹﹑邊﹑衝﹑疲﹑繁﹑簡﹑調除之法﹐皆祖此焉。夫異之爲此﹐未可以其人而盡非之也。古者諸侯之國﹐以提封之大小﹐差五等之尊卑﹔以疆域之遠近﹐定五服之內外﹔固不名之爲諸侯而一之矣。州郡亦猶是也﹐政有勞逸﹐民有淳澆﹐賦役有多寡﹐防禦有緩急﹐而人才有長短﹐惡容不爲之等邪﹖顧其爲法﹐爲治之求得其理也﹐非爲人之求遂其欲而設也。大非以寵﹐小非以辱也。腹裏之安﹐𨿽大而非安危之寄﹔邊方之要﹐𨿽小而固非菲薄所堪。大而繁者以任才臣﹐而非以裕淸流而使富﹔小而簡者以養貞士﹐而非以窘罣議者而使偸。而不然者﹐人競於饒﹐而疲者以居孤陋無援之士﹐則窮鄕下邑﹐守令挾日暮途遠之心﹐倒行逆施﹐民重困而盜以興﹐職此繇矣。朱異之法﹐以異國降人邊陲之地爲下州﹐則亂政也。以安富遂巧宦之欲﹐而使頑懦之夫困邊民﹑開邊釁﹐日蹙國而國因以危。後世北鄙南荒﹐寇亂不息﹐莫不自守吏召之﹐非分品之制不善﹐而所以分之者逆其理也。邊之重於腹也﹐瘠之重於饒也﹐拔邊瘠之任置之腹饒之上﹐以勸能吏﹐以賤貪風﹐是在善通其法而已矣。〖二五〗武帝以玄談相尙﹐陶弘景作詩以致譏﹐何敬容對客而興嘆﹐論者皆謂其不能諫止而托之空言。非可以責二子也。弘景身處事外﹐可微言而不可切諫﹐固已。彼其沈溺已深﹐敬容𨿽在位﹐其能以口舌爭乎﹖至謂二子捨浮屠而攻老﹑莊﹐則尢非也。自晉以來﹐支﹑許﹑生﹑肇之徒﹐皆以莊生之說緣飾浮屠﹐則老﹑莊﹑浮屠說合於一久矣。嘗覽昭明太子二諦義﹐皆以王弼﹑何晏之風旨詮浮屠之說。空玄之說息﹐則浮屠不足以興﹐陶﹑何之論﹐拔本之言也。夫浮屠之禍人國﹐豈徒糜金錢﹑營塔廟﹑縱遊惰﹑逃賦役已乎﹐其壞人心﹑隳治理者﹐正在疑莊疑釋﹑虛誕無實之淫辭也。蓋嘗論之﹐古今之大害有三﹕老﹑莊也﹐浮屠也﹐申﹑韓也。三者之致禍異﹐而相沿以生者﹐其歸必合於一。不相濟則禍猶淺﹐而相沿則禍必烈。莊生之教﹐得其氾濫者﹐則蕩而喪志﹐何晏﹑王衍之所以敗也﹔節取其大略而不淫﹐以息苛煩之天下﹐則王道𨿽不足以興﹐而猶足以小康﹐則文﹑景是已。若張道陵﹑寇兼之﹑葉法善﹑林靈素﹑陶仲文之流﹐則巫也。巫而托於老﹑莊﹐非老﹑莊也。浮屠之修塔廟以事胡鬼﹐設齊供以飼髠徒﹐鳴鐘吹螺﹐焚香唄咒﹐亦巫風爾﹔非其創以誣民﹐充塞仁義者也。浮屠之始人中國﹐用誑愚氓者﹐亦此而已矣。故淺嘗其說而爲害亦小﹐石虎之事圖澄﹐姚興之奉摩什﹐以及武帝之糜財力於同泰﹐皆此而已。害未及於人心﹐而未大傷於國脈﹐亦奚足爲深患乎﹖其大者求深於其說﹐而西夷之愚鄙﹐猥而不逮。自晉以後﹐淸談之士﹐始附會之以老﹑莊之微詞﹐而陵蔑忠孝﹑解散廉隅之說﹐始熺然而與君子之道相抗。唐﹑宋以還﹐李翺﹑張九成之徒﹐更誣聖人性天之旨﹐使竄入以相亂。夫其爲言﹐以父母之愛爲貪癡之本障﹐則旣全乎梟獍之逆﹐而小儒狂惑﹐不知惡也﹐樂舉吾道以殉之。於是而以無善無惡﹑銷人倫﹑滅天理者﹐謂之良知﹔於是而以事事無礙之邪行﹐恣其奔欲無度者爲率性﹐而雙空人法之聖證﹔於是而以廉恥爲桎梏﹐以君父爲萍梗﹐無所不爲爲遊戲﹐可夷狄﹐可盜賊﹐隨類現身爲方便。無一而不本於莊生之緒論﹐無一而不印以浮屠之宗旨。蕭氏父子所以相戕相噬而亡其家國者﹐後世儒者﹐沿染千年﹐以芟夷人倫而召匪類。嗚呼﹗烈矣﹗是正弘景﹑敬容之所長太息者﹐豈但飾金碧以營塔廟﹐恣坐食以侈罷民﹐爲國民之蝥螣矣哉﹖夫二氏固與申﹑韓爲對壘矣﹐而人之有心﹐猶水之易波﹐激而豈有定哉﹖心一失其大中至正之則﹐則此倡而彼隨﹐疾相報而以相濟。佛﹑老之於申﹑韓﹐猶鼙鼓之相應也﹐應之以申﹑韓﹐而與治道彌相近矣。漢之所謂酷吏﹐後世之所謂賢臣也﹐至是而民之弱者死﹑疆者寇﹐民乃以殄而國乃以亡。嗚呼﹗其教佛﹑老者﹐其法必申﹑韓。故朱異以亡梁﹐王安石﹑張商英以亂宋。何也﹖虛寂之甚﹐百爲必無以應用﹐一委於一切之法﹐督責天下以自逸﹐而後心以不操而自遂。其上申﹑韓者﹐其下必佛﹑老。故張居正蹙天下於科條﹐而王畿﹑李贄之流﹐益橫而無忌。何也﹖夫人重足以立﹐則退而托於虛玄以逃咎責﹐法急而下怨其上﹐則樂叛棄君親之說以自便﹐而心亡罪滅﹐抑可謂叛逆汩沒﹐初不傷其本無一物之天眞。繇此言之﹐禍至於申﹑韓而發乃大﹐源起於佛﹑老而害必生﹐而浮屠之淫邪﹐附莊生而始濫。端本之法﹐自虛玄始﹐區區巫鬼侈靡之風﹐不足誅也。斯陶﹑何二子所爲捨浮屠而惡玄談﹐未爲不知本也。〖二六〗蘇綽之制治法﹐非道也﹐近乎道矣。宇文泰命綽作大誥﹐爲文章之式﹐非載道之文也﹐近乎文矣。其近焉者﹐異於道方明而襲之以飾其邪僞也﹐謂夫道晦已極﹐將啟其晦﹐不能深造﹐而乍與相卽也。天下將響於治﹐近道者開之先﹐此殆天乎﹗非其能近﹐故曰近道。天開之﹐使以漸而造之﹐故曰乍與相卽也。治道自漢之亡而晦極矣。非其政之無一當於利病也﹐謂夫言政而無一及於教也。綽以六條飭官常﹐首之以淸心﹐次之以敷化﹐非其果能也﹐自治道亡﹐無有以此爲天下告者﹐而綽獨舉以爲治之要領。自是而後﹐下有王仲淹﹐上有唐太宗﹐皆沿之以起﹐揭堯﹑舜﹑周﹑孔之日月而與天下言之﹐綽實開之先矣。文章之體﹐自宋﹑齊以來﹐其濫極矣。人知其淫艷之可惡也﹐而不知相率爲僞之尢可惡也。南人倡之﹐北人和之﹐故魏收﹑邢子才之徒﹐與徐﹑庾而相仿佛。懸一文章之影迹﹐役其心以求合﹐則弗論其爲駢麗﹑爲輕虛﹑而皆僞。人相習於相擬﹐無復有繇衷之言﹐以自鳴其心之所可相告者。其貞也﹐非貞也﹔其淫也﹐亦非淫也﹔而心喪久矣。故弗獲已﹐裁之以六經之文以變其習。夫苟襲矣﹐則襲六經者﹐亦未有以大愈於彼也﹐而言有所止﹐則浮蕩無實之情﹐抑亦爲之小戢。故自隋而之唐﹐月露風雲未能衰止﹐而言不繇衷﹑無實不祥者﹐蓋亦鮮矣﹐則綽實開之先矣。宇文氏滅髙齊而以行於山東﹐隋平陳而以行於江左﹐唐因之﹐而治術文章咸近於道﹐生民之禍爲之一息﹐此天欲啟晦﹐而泰與綽開先之功亦不可誣也。非其能爲功也﹐天也。嗚呼﹗治道之裂﹐壞於無法﹔文章之敝﹐壞於有法。無法者﹐惟其私也﹔有法者﹐惟其僞也﹔私與僞橫行﹐而亂惡乎訖﹗胡元之末﹐亂極矣﹐而吳﹑越之俊士﹐先出其精神以蕩滌宋末淫靡繁亂之文﹐文章之系亦大矣哉﹗六代之敝﹐敝於淫曼﹔淫曼者﹐花鳥錦綺爲政﹐而人無心。宋之敝﹐亦敝於淫曼﹔淫曼者﹐多其語助﹐繁其呼應﹐而人無气。無心而人尋於篡弒﹐無气而人屈於禽狄。徐﹑庾﹑邢﹑魏之流波﹐綽挽之矣。孰有能挽蘇洵﹑曾鞏之流波者乎﹖俟之來哲。〖二七〗賀琛上書論事﹐其他亦平平耳﹐最要者﹐聽百司莫不奏事﹐使斗筲詭進﹐壞大體以竊威福﹐此亡國敗家必然之券也。妄言干進者﹐大端有二﹕一則毛舉小務之興革也﹐一則鉤索臣下之纖過也。若此者﹐名爲利國﹐而實以病國﹔名爲利民﹐而實以病民﹔害莫烈焉。法𨿽善﹐久而必有罅漏矣﹐就其罅漏而彌縫之﹐仍一備善之法也。卽聽其罅漏﹐而失者小﹐全者大﹐於國民未傷也。妄言者﹐指其罅漏以譏成法﹐則必滅裂成法而大反之﹐歆之以斯須之小利﹐亦洋洋乎其可聽矣。不知百獘乘之﹐蠹國殃民而壞風俗﹐此流毒於天下而失民心之券也。賢者之周旋視履而無過者亦鮮矣﹐剛柔之偏倚﹐博大謹嚴之異志﹐皆有過也。貪廉之分﹐判於云泥﹐似必不相涉矣﹐而欲求介士之纖微﹐則非夷﹑惠之淸和﹐必有可求之瑕璺。君天下者﹐因其材﹐養其恥﹐勸進於善﹐固有所覆蓋而不章﹐以全國體﹑存士節﹐非不審也。乃小人日伺其隙﹐而糾之於細微﹐言之者亦鑿鑿矣﹐士且側足求全而不逸於罪罟﹐則人且塗飾細行以免咎﹐曲徇宵小以求容﹐而鍥刻之怨﹐獨歸於上﹐此流毒於薦紳而失士心之券也。民心離﹐士心不附﹐上有餘怨﹐下有溢怒﹐國家必隨之以傾。故非舜之智﹐不能取善於耕徒釣侶也﹔非孔子之聖﹐不能擇善於同行之三人也。是以垂纊塞耳﹐垂旒蔽目﹐心持天下之大公﹐外杜辯言之邪徑﹐然後潤色先型﹐甄別士品﹐民安於野﹐吏勸於廷。至治之臻﹐豈其察小辧微之瑣瑣者哉﹗周徳長而秦祚短﹐非千秋之永鑑與﹖武帝不納琛之格言﹐而爲之辭曰「專聽生姦﹐獨任成亂。乃二世之委趙髙﹐元後之付王莽。」抑豈知秦法密而後趙髙得志﹐王莽秉國﹐頌功徳者皆疏賤之吏民邪﹖琛言未冷﹐梁社旋亡﹐圖存保國者﹐尙以察察爲戒哉﹗〖二八〗神智乘血气以盛衰﹐則自少而壯﹐自壯而老﹐凡三變而易其恆。貞於性者正﹐裕於學者正﹐則藏之密﹐植之固﹐而血气自盛﹐智不爲蕩﹔血气自衰﹐智不爲耗﹔衛武公之所以爲睿聖也。梁武帝之初﹐可謂智矣。裴叔業要之北奔﹐則知羣小之害不及遠﹔蕭穎冑欲請救於魏﹐則知示弱戎狄之非策﹔蕭淵藻誣鄧元起之反﹐則料其爲誣﹔敕曹景宗下韋睿﹐則知師和必克。任將有功﹐圖功有成﹐𨿽非宋武之習兵而制勝﹐而其籌得喪也﹐堅定而無回惑﹐於事幾亦孔晰矣。至其受侯景之降﹐居之內地﹐蕭介危言而不聽﹔未幾﹐聽髙澄之紿﹐許以執景﹐傅岐苦諫而不從﹔旋以景爲腹心﹐旋以景爲寇讎﹐旋推誠而信非所信﹐旋背約而徒啟其疑﹐茫乎如舟行霧中而不知所屆﹐截然與昔之審勢度情者﹐明暗杳不相及﹔蓋帝於時年已八十有五矣﹐血气衰而智亦爲之槁也。智者﹐非血气之有形者也﹐年愈邁﹐閱歷愈深﹐情之順逆﹐勢之安危﹐尢輕車熟路之易爲馳也﹐而帝奚以然也﹖其智資於巧以乘時變﹐而非徳之慧﹐易爲涸也。且其中歲以後﹐薰染於浮屠之習﹐蕩其思慮。夫浮屠旣已違於事理矣﹐而浮慧之流﹐溢爲機變﹐無執也﹐可無恆也﹔無礙也﹐可無不爲也﹔恍惚而變遷﹐以浪擲其宗社人民而無所顧卹﹐斯豈徒朱異﹑謝舉之熒之哉﹖抑非老至耄及之神智衰損之爲也﹐神不宅形﹐而熟慮卻顧之心思﹐蕩散而不爲內主矣。夫君子立本於仁義﹐而充之以學﹐年𨿽邁﹐死則死矣﹐智豈與之俱亡哉﹖〖二九〗父子兄弟之恩﹐至於武帝之子孫而絕滅無餘矣。惟蕭綜凶忍而疑於東昏之子﹐其他皆非蠭目豺聲如商臣﹐帝亦未有蔡景之慝﹐所以然者﹐豈非慈過而傷慈之致哉﹖正徳之逆也﹐見帝而泣﹔蕭綸之悖也﹐語蕭確而亦泣。繹也﹑範也﹑譽也﹑詧也﹐𨿽無致死以救君父之心﹐而皆援戈以起。然而遷延坐視﹐內自相圖﹐骨肉相吞﹐置帝之困餓幽辱而不相顧也。且其人非無智可謀﹐無勇可鼓﹔而大器之篤孝以安死﹐方等之忘身而自靖﹐咸有古烈士之風焉。敍之以禮﹐誨之以道﹐約之以法﹐掖之以善﹐皆王室之輔也﹔抑豈若晉惠之愚﹑劉劭之凶﹐不可革易也乎﹖慈而無節﹐寵而無等﹐尙婦寺之仁﹐施禽犢之愛﹐望恩無已﹐則挾怨益深﹐諸子之惡﹐非武帝陷之﹐而豈其不仁至此哉﹖而不但此也﹐人主之廢教於子者﹐類皆縱之於淫聲美色狗馬馳逐之中。而帝身旣不然﹐教且不爾﹐是以諸子皆有文章名理之譽﹐而固多智數。然而所習而讀者﹐宮體之淫詞﹔所研諸慮者﹐浮屠之邪說﹔二者似無損於忠孝之大節﹐而固不然也。子不云巧言鮮仁﹖則言巧而仁忘﹐仁忘而恩絕矣。若浮屠者﹐以緣生爲種性﹐自來自去於分段生死之中﹐父母者﹐貪欲癡愛之障也﹐以眾生平等視之﹐見其危亡﹐悲湣而已﹐過此又奚容捐自有之生緣以殉其難乎﹖二者中於人心﹐則𨿽禽呴魚沫﹐相合以相親﹔而相離以相叛﹐不保之於勢窮力蹙之日矣。然則謂帝慈之已過者﹐非果慈也﹐視其子無殊於虎﹐以大慈普攝投身飼之而已。其學不仁﹐其教無父﹐𨿽得天下﹐不能一旦居﹐豈有爽與﹖

◎簡文帝〖一〗至治之世無請托﹐至亂之世無請托﹐故囑托之禁﹐𨿽設於律而不嚴﹐以其非本治也。漢靈帝立三互之法﹐髙洋賞房超棓殺趙道徳請托之使﹐命守宰設棓以捶殺屬請之使﹐蓋其時請托公行﹐獄訟大亂﹐有激而然也。至亂之世﹐守宰專利於己﹐惡民之行賂屬請而不存賄於己﹐則假秉公守法以總貨賄於一門。上旣爲之嚴禁矣﹐𨿽致怨於人﹐而可弗懼﹐無有敢撟舉其污者也。劉季陵不與公府之事﹐而陳蕃誚之﹐季陵正也﹐蕃非正也。然蕃且有辭於李陵矣﹐其時請托盛行﹐而季陵孤也。至治之世﹐在官有養廉之典﹐退居有屍祝之尊﹐賢士大夫亦何忍以身納於垢濁。而亂世不能也。於是而擅利淫刑之守﹐亢厲以爲能﹐請托絕而賄賂益濫﹐況乎絕其所絕而不能絕其所不絕者哉﹖任守宰而重其廉隅﹐教行而俗美﹐請托不足禁也。禁之而民之枉也益甚﹐靈帝之世是也。若髙洋樂殺人以逞威﹐又無足論已。〖二〗唐之府兵﹐言軍制者競稱其善﹐蓋始於元魏大統十六年宇文泰創爲之。其後籍民之有才力者爲兵﹐免其身租﹑庸﹑調﹐而關中之疆﹐卒以東吞髙民﹐南並江陵。隋﹑唐因之﹐至天寶而始攺。人胥曰府兵攺而邊將驕﹐故安﹑史亂﹐河北終不能平﹐而唐訖以亡。而不知其不然也。府兵不成乎其爲兵﹐而徒以厲民﹐彍騎𨿽攺﹐而莫能盡革其獘﹐唐乃無兵而倚於邊將。安﹑史之亂﹐府兵致之也﹐豈府兵不攺而安﹑史不亂﹐安﹑史亂而府兵能蕩平之也哉﹖三代寓兵於農﹐封建之天下相承然也。周之初﹐封建亦替矣﹐然其存者猶千八百國也﹐外無匈奴﹑突厥﹑契丹之侵偪﹐兄弟甥舅之國﹐以貪憤相攻而各相防爾。然忿忮一逞﹐則各驅其負耒之願民以蹀血於郊原。悲夫﹗三代之季﹐民之癉以死者﹐非但今之比也。禹﹑湯﹑文﹑武之至仁﹐僅能約之以禮而禁其暴亂﹐而卒無如此鬭農民以死之者何也﹗上古相承之已久矣﹐幸而聖王善爲之法﹐以車戰而不以徒戰﹐追奔斬馘﹐不過數人﹐故民之死也不積。然而農民方務耕桑﹑保婦子﹐乃輟其田廬之計﹐奔命於原野﹔斷其醇謹之良﹐相習於競悍﹔虔劉之﹐爚亂之﹐民之憔悴﹐亦大可傷矣﹗至於戰國﹐一戰而斬首者至數十萬﹐豈樂爲兵者哉﹖皆南畝之農夫﹐欲免而不得者也。漢一天下﹐分兵民爲兩途﹐而寓兵於農之害乃息。俗儒端居占畢而談軍政者﹐復欲踵而行之﹐其不仁亦慘矣哉﹗身幸爲士﹐脫耒耜之勞﹐不耕而食農人之食﹐更欲驅之於白刃之下﹐有人心者﹐宜於此焉變矣。宇文泰之爲此也﹐則有說也。據關中一隅之區﹐欲井天下﹐乃興師以伐髙洋﹐不戰而退﹐豈畏洋哉﹖自顧寡弱而心早寒也。南自雒﹑陜﹐西自平陽﹐北極幽﹑薊﹐東漸靑﹑兗﹐皆洋之有﹐眾寡之形﹐相去遠矣。且梁氏方亂﹐抑欲起而乘之以吞襄﹑郢﹐而北尙不支﹐勢不足以南及。𨿽前乎此者﹐屢以寡而勝眾﹐而內顧終以自危。故其所用者﹐仍恃其舊所習用之兵﹐而特欲多其數以張大其勢。且關中北擁靈﹑夏﹐西曁河﹑湟﹐南有武都﹑仇池﹑羌﹑氏之地﹐𨿽耕鑿之甿﹐皆習戰﹐使充行伍﹐力是而情非不甘﹐泰可用權宜以規一時之利﹐未盡失也。若夫四海一﹐戰爭休﹐爲固本保邦之永計﹐建威以銷夷狄盜賊之萌﹐則用武用文﹐剛柔異質﹐農出粟以養兵﹐兵用命以衛農﹐固分途而各靖。乃欲舉天下之民﹐旦稼穡而夕戈矛﹐其始也﹐愚民貪免賦免役之利﹐蹶起而受命﹔迨其後一著於籍﹐欲脫而不能。故唐之府兵業更爲彍騎矣﹐乃讀杜甫石壕﹑三別之詩﹐流離之老婦﹐宛轉於縲絏﹔垂死之病夫﹐負戈而道僕﹔民日蹙而兵日窳﹐徒死其民。而救如綫之宗社者﹐朔方邊卒﹑回紇援兵也。然則所謂府兵者﹐無益於國而徒以殃民審矣。不能反三代封建之制﹐幸而脫三代交爭之苦﹐農可安農﹐兵可安兵﹐天別之以材﹐人別之以習﹐宰制天下者﹐因時而利用﹐國本堅而民生遂﹐自有道矣。占畢小儒﹐稱說寓兵於農而弗絕﹐其愚以禍天下﹐亦至此哉﹐農之不可兵也﹐厲農而祗以弱其國也﹔兵之不可農也﹐弱兵而祗以蕪其土也。故衛所興屯之法﹐銷天下之兵而中國弱﹐以坐授洪圖於異域﹐所繇來久矣。且所謂屯田者﹐鹵莽滅裂﹐化肥壤爲磽土﹐天下皆是也﹐可弗爲永鑑乎﹗〖三〗魏﹑晉以降﹐廉恥喪而忠孝泯。夫豈無慷慨之士﹐气堪一奮者哉﹖無以自持﹐而因無以自繼﹐則𨿽奮而終餒也。持其廉恥以養其忠孝於不衰者﹐自歸諸從容蹈義之君子﹐非慷慨之能也。於梁之亡而得二君子焉﹐太子大器及吳興太守張嵊是已。吳興兵力寡弱﹐而嵊不閒於軍旅﹐然矯舉自奮﹐以弱抗疆﹐豈不足以自暴其忠哉﹖旣無畏死之心﹐自可與賊爭一旦之命﹐而嵊不爲也﹔慮夫爲之而不繼﹐則气挫而志以搖也。徼幸於佹勝佹敗之閒﹐神無定守而不能保其必死之心﹔知死矣﹐知死之外無所容心矣﹐整服安坐﹐待執而捐生已矣﹐此嵊之所守也。侯景之不能容簡文與太子明矣﹐太子可去而不去﹐不忍離其父也。於景之黨未嘗屈意﹐而曰「若必見殺﹐𨿽百拜無益也。」神色怡然﹐及於難而不攺其度。死生其命也﹐忠孝其性也﹐端凝尊重其道也。旣知必死﹐則崛起於中﹐若獻帝衣帶之詔﹐髙貴鄕公援戈之舉﹐夫豈不可﹖而太子不爲也。旣不欲爲﹐則養晦以冀免於凶逆以俟外援﹐亦一道也﹐而太子抑不爲也。臣子之道﹐居身之節﹐若是焉止矣﹐過此則亂矣。不欲自亂以喪己﹐猶張嵊也﹐此太子之守也。二子之守﹐君子之守也﹐樂天者也﹐安土者也﹐俟命者也﹐求諸己而不願乎外者也。嗚呼﹗使太子早正乎位﹐而得若嵊者以爲之輔﹐朱異何能惑之﹐侯景何能欺之﹐髙澄何能紿之。而武帝耄以荒﹐簡文弱而忌﹐同姓諸侯叛君親而戕骨肉﹐太子擁儲貳之虛名﹐張嵊守貧弱之僻郡﹐居無可爲之地﹐𨿽有可君可相之道而無能爲也﹐天亡梁也。無能爲﹐則不喪己而永爲君子焉已耳。君子者﹐知之審而居之安也。生死也﹐成敗也﹐居之安者所不爲時勢亂也。不亂﹐而後可以安死﹔可以安死﹐而後可以貴生﹔貴生﹐而後可以善其敗﹔善其敗﹐而後可以圖其成。故晉明帝可以折王惇﹐謝安可以制桓溫﹐气先定﹑神先凝也。太子未履晉明之位﹐張嵊不秉謝安之權﹐而梁亡必矣。下此則武陵﹑湘東﹑邵陵而已矣﹐柳仲禮﹑韋粲而已矣﹐𨿽矯舉以興﹐徒速其亡﹐而何裨焉﹖國無君子﹐則無以立﹐信夫

◎元帝〖一〗元帝忌嶽陽王詧而欲滅之﹐遂失襄陽﹐襄陽失而江陵之亡可俟矣。及武陵王紀稱帝於成都﹐復請於宇文泰使襲紀﹐而成都又入於周﹐則江陵未有不亡者。非宇文能取之﹐皆自亡也。蜀亡﹐江陵陷﹐襄陽北折而爲宇文之先驅﹐江左之能延數十年者﹐幸也。髙齊未滅﹐關中之勢未固﹐宇文之篡未成﹐故猶幸而存也。夫地利非有爲者之所恃﹐固已﹐曹操據兗州四戰之地而制羣雄﹐李勢﹑譙縱據蜀而江東不爲動搖。𨿽然﹐得地利而人不和﹐地未可恃﹔人不和以內潰﹐未有能保其地利者﹔失地之利﹐而後其亡也必也。故非英雄特起﹐視天下無不可爲者﹐則地利亦其所必爭。梁元殘忍忿戾﹐捐地利以授人﹐而卒以自滅﹐其明驗矣。梁之不和以內潰﹐非武陵﹑嶽陽之罪也﹐元帝一起而卽殺其弟慥矣﹐殺其兄之子譽矣﹐襲其兄綸矣﹐殺其從孫棟矣﹔武陵遣子圓照入援﹐聽其節度﹐而阻之於白帝﹔圓正合眾以受署﹐而囚之嶽陽﹐起兵而盡力以攻之﹔捨侯景之大讎﹐而亟戕其骨肉﹐皆帝挾至不仁之情以激之使不相下也。嗚呼﹗帝卽不念一本之愛而安忍無親﹐抑思夫二王者﹐一處襄陽﹐一處成都﹐爲江陵生死之所自操者乎﹖故不仁者﹐未有能保其地利者也。一念之乖﹐而上流失﹑咽吭奪﹐困孤城以自斃﹐舉劉弘﹑陶侃以來經營百年之要地委之鮮卑﹐亦憯矣哉﹗江東四易主而不亡﹐劉子業﹑蕭寶卷之凶頑﹐猶知地之不可棄﹐而帝棄之如贅疣。至不仁之人﹐至於棄地利而極矣﹐不卹己之死亡﹐而奚有於兄弟邪﹖〖二〗江陵陷﹐元帝焚古今圖書十四萬卷﹐或問之﹐答曰「讀書萬卷﹐猶有今日﹐故焚之。」未有不惡其不悔不仁而歸咎於讀書者﹐曰書何負於帝哉﹖此非知讀書者之言也。帝之自取滅亡﹐非讀書之故﹐而抑未嘗非讀書之故也。取帝之所撰著而觀之﹐搜索駢麗﹑攢集影迹﹑以誇博記者﹐非破萬卷而不能。於其時也﹐君父懸命於逆賊﹐宗社垂絲於割裂﹐而晨覽夕披﹐疲役於此﹐義不能振﹐機不能乘﹐則與六博投瓊﹑耽酒漁色也﹐又何以異哉﹖夫人心一有所倚﹐則聖賢之訓典﹐足以錮志气於尋行數墨之中﹔得纖曲而忘大義﹐迷影迹而失微言﹐且爲大惑之資也。況百家小道﹑取靑妃白之區區者乎﹗嗚呼﹗豈徒元帝之不仁﹐而讀書止以導淫哉﹖宋末胡元之世﹐名爲儒者﹐與聞格物之正訓﹐而不念格之也將以何爲﹖數五經﹑語﹑孟文字之多少而總記之﹐辧章句合離呼應之形聲而比擬之﹐飽食終日﹐以役役於無益之較訂﹐而發爲文章﹐侈筋脈排偶以爲工﹐於身心何與邪﹖於倫物何與邪﹖於政教何與邪﹖自以爲密而傲人之疏﹐自以爲專而傲人之散﹐自以爲勤而傲人之惰﹐若此者﹐非色取不疑之不仁﹑好行小慧之不知哉﹖其窮也﹐以教而錮人之子弟﹔其達也﹐以執而誤人之國家﹔則亦與元帝之兵臨城下而講老子﹑黃潛善之虜騎渡江而參圓悟者﹐奚別哉﹖抑與蕭寶卷﹑陳叔寶之酣歌恆舞﹑白刃垂頭而不覺者﹐又奚別哉﹖故程子斥謝上蔡之玩物喪志﹐有所玩者﹐未有不喪者也。梁元﹑隋煬﹑陳後主﹑宋徽宗﹐皆讀書者也﹔宋末胡元之小儒﹐亦讀書者也﹔其迷均也。或曰「讀先聖先儒之書﹐非雕虫之比﹐固不失爲君子也。」夫先聖先儒之書﹐豈浮屠氏之言書寫讀誦而有功徳者乎﹖讀其書﹐察其迹﹐析其字句﹐遂自命爲君子﹐無怪乎爲良知之說者起而斥之也。乃爲良知之說﹐迷於其所謂良知﹐以刻畫而髣髴者﹐其害尢烈也。夫讀書將以何爲哉﹖辧其大義﹐以立修己治人之體也﹔察其微言﹐以善精義入神之用也。乃善讀者﹐有得於心而正之以書者﹐鮮矣。下此而如太子弘之讀春秋而不忍卒讀者﹐鮮矣。下此而如穆姜之於易﹐能自反而知媿者﹐鮮矣。不規其大﹐不研其精﹐不審其時﹐且有如漢儒之以公羊廢大倫﹐王莽之以譏二名待匈奴﹐王安石以國服賦靑苗者﹐經且爲蠹﹐而史尢勿論已。讀漢髙之誅韓﹑彭而亂萌消﹐則殺親賢者益其忮毒﹔讀光武之易太子而國本定﹐則喪元良者啟其偏私﹔讀張良之辟穀以全身﹐則鑪火彼家之術進﹔讀丙吉之殺人而不問﹐則怠荒廢事之陋成。無髙明之量以持其大體﹐無斟酌之權以審於獨知﹐則讀書萬卷﹐止以導迷﹐顧不如不學無術者之尙全其朴也。故子曰「吾十有五而志於學。」志定而學乃益﹐未聞無志而以學爲志者也。以學而遊移其志﹐異端邪說﹐流俗之傳聞﹐淫曼之小慧﹐大以蝕其心思﹐而小以荒其日月﹐元帝所爲至死而不悟者也﹐惡得不歸咎於萬卷之涉獵乎﹖儒者之徒而效其卑陋﹐可勿警哉﹗

◎敬帝〖一〗義以生勇﹐勇以成義﹐無勇者不可與立義﹐猶無義者不可與語勇也。王僧辯非不知義者﹐元帝使之攻湘州殺蕭棟而不從。身建平賊之大功﹐受大任而鎭京邑﹐可以有爲之資也。髙洋遣邢子才帥一旅納蕭淵明使爲梁主﹐淵明非武帝之子孫﹐而挾異類以闌入﹐使其成也﹐則蕭晉附庸於宇文﹐淵明述職於髙氏﹐中分梁國﹐效臣妾於二虜﹐此王僧辯肝腦塗地以報宗社﹐而爲中原畱一綫之日也。僧辯旣遣裴之橫禦之於東關﹐亦已知敬帝已正位爲君﹐而淵明爲賊矣。乃之橫敗死﹐遽屈節而迎淵明以入﹐何其餒也﹗夫髙氏方與宇文爭存亡之命﹐不能乘釁以窺梁﹐明矣。其以偏師奉淵明而入﹐直戲焉耳。邢子才雕虫之士﹐據長江而待其斃也有餘。顧乃震掉失守﹐廢君奉賊﹐惟虜志之是殉﹐卒以此受大惡之誅﹐授首於陳霸先﹐爲千古笑﹐則何如仗節臨江﹐以與髙洋爭一旦之生死乎﹖無勇之夫﹐義不能固﹐而身名俱毀﹐不亦傷哉﹗故未知義者﹐可使之知也﹐知有義而勇不足以決之﹐然後明君不能爲之鼓厲﹐信友不能爲之獎掖﹐陷於大惡以亡身。故曰﹕勇者天徳也﹐與仁﹑智並峙而三也。〖二〗法先王者以道﹐法其法﹐有拂道者矣﹔法其名﹐並非其法矣。道者因天﹐法者因人﹐名者因物。道者生於心﹐法者生於事﹐名者生於言。言者﹐南北殊地﹐古今殊時﹐質文殊尙﹔各以其言言道﹑言法﹔道法苟同﹐言𨿽殊﹐其歸一也。法先王而法其名﹐惟王莽﹑宇文泰爲然。莽之愚﹐劉歆導之﹔泰之僞﹐蘇綽導之。自以爲周官﹐而周官矣﹐則將使天下後世譏周官之無當於道﹐而謂先王不足法者﹐非無辭也﹐名固道法之所不存者也。泰自以爲周公﹐逆者喪心肆志之恆也﹔綽以泰爲周公﹐諂者喪心失志之恆也。李弼﹑趙貴﹑獨孤信﹑於謹﹑侯莫﹑陳崇﹐何人斯而與天地四時同其化理﹐悲夫﹗先王之道﹐陵夷亦至此哉﹗髙洋之篡也﹐梁﹑陳之偸也﹐宇文氏乃得冠猴舞馬於關中﹐而飾其羶穢以欺世。非然﹐則王莽之首﹐剸於漸臺﹐泰其免乎﹖以道法先王而略其法﹐未足以治﹔以法法先王而無其道﹐適足以亂﹔以名法先王而並失其法﹐必足以亡。泰之不亡﹐時不能亡之也。至於隋﹐革泰之妄﹐因時以命官﹐垂千餘年﹐有損益而弗能攺﹐循實之效可睹矣。周禮六官﹐有精意焉﹐知之者奚有於法﹐而況名乎﹖〖三〗權臣﹐國之蠹也﹐而非天下之害也﹐小則擅而大則篡﹐聖人豈不慮焉﹐而五經之文無防制權臣之道。胡氏傳春秋﹐始惴惴然制之如檻虎﹐宋人猜忌之習﹐卒以自弱﹐而授天下於異族。使孔子之意而然也﹐則爲司寇攝相事之日﹐必以誅三桓爲亟﹐而何惡乎陪臣執國命﹖何憂乎庶人之議也﹖故知胡氏之傳春秋﹐宋人之私﹐非聖人之旨也。嶽侯之死﹐其說先中於庸主之心矣。自晉東渡以來﹐王惇始逆﹐桓溫繼之﹐代有權臣﹐而司馬﹑劉﹑蕭之宗社以移。其逆未成﹐而稱兵搆亂者﹐王恭﹑殷仲堪﹑劉毅﹑沈攸之﹑蕭穎冑﹐皆憤起以與京邑相競。然而兵屢亂﹑國屢危﹐而百姓猶能相保﹐亂民無掠奪之惡﹐羸弱無流離之苦﹐則禍止於上﹐而下之生遂不驚也。非其世族與其大勛﹐不秉朝權﹔非秉朝權﹐不生覬覦﹔艸野非無桀驁之雄﹐摺伏下風而固不敢騁也。至於侯景之亂﹐羊侃卒﹐韋粲死﹐柳仲禮無能而敗﹐蕭氏子孫分典州郡﹐相尋自賊﹐而梁無虎臣﹐於是而陳霸先以吳下寒族﹐嶺表卑官﹐糾合粵嶠之民﹐起救國難﹐王僧辯資之成功﹔於是而建業﹑荊江﹑北府﹑三吳之牧守﹐皆倒授其權於山溪峒壑之豪。國無世族尊貴居中控外之大臣﹐而崛起寒微如霸先者﹐駸駸爲天子矣﹔其次則分州典郡﹐握符分閫﹐爲重臣矣﹔然後權移於下﹐窮鄕下邑之中﹐有魁磊梟雄之士﹐皆翹然自命曰﹕丈夫何所爲而不可成哉﹖故周迪﹑畱異﹑熊曇朗﹑陳寶應奮臂以興﹔乃至十姓百家稍有心機膂力者﹐皆嘯聚其閭井之人﹐棄農桑﹑操耰鉏﹑以互相掠奪。於斯時也﹐疆者自投於鋒刃﹐弱者坐受其刀鈇﹐而天下之亂極矣。弗待有建威銷萌﹑衛社稷﹑安生民之大臣﹐如劉弘﹑陶侃﹑謝玄﹑檀道濟﹑沈慶之之流也﹔卽有王惇﹑桓溫﹑劉裕﹑蕭道成之權姦﹐執魁柄以臨之﹐亦安至是哉﹖以在下之義而言之﹐則寇賊之擾爲小﹐而篡弒之逆爲大﹔以在上之仁而言之﹐則一姓之興亡﹐私也﹐而生民之生死﹐公也。故明王之涖臣民也﹐定尊卑之秩﹐惇忠禮之教﹐不失君臣之義﹐而未嘗斤斤然畏專擅以削將相之權。子孫賢﹐何畏於彼哉﹖其不肖也﹐則寧喪天下於廟堂﹐而不忍使無知赤子窺竊弄兵以相吞齧也。魯之末造﹐三桓之子孫旣弱﹐陽虎﹑公山不狃狂興﹐而魯國多盜﹐孔子傷之矣﹗徒以抑疆臣爲春秋之大法乎﹖故以知胡氏之說﹐宋人之陋習也。卷十八◎陳髙祖〖一〗自曹魏以迄於宋﹐皆名爲禪而篡者也。蓋嘗論之﹐本以徵誅取天下﹐狃於習而假迹於篡者﹐唐髙祖也﹐其名逆﹐其情未詐﹐君子惡其名而已。以雄桀之才起而圖功﹐其圖功也﹐以覬得天下爲心﹐功旣立而遂攘之﹐曹魏﹑劉宋也﹐而劉宋之功偉於曹魏矣。受推誠托孤之命﹐遂啟逆心﹐非不立功﹐而功不在天下﹐以威福動人而因竊者﹐司馬氏也。無固獲之心﹐天下亂而無紀﹐一旦起而攘之者﹐宋太祖也。無功於天下﹐天下已亂﹐見爲可奪而奪之者﹐梁武帝也。旣無功矣﹐蓄姦謀以從人於弒逆﹐因而奪之者﹐蕭齊也。本賊也﹐而名爲禪者﹐朱梁也。若夫陳氏之篡梁﹐功劣於曹﹑劉﹐而抑有功焉。天下之亂已極﹐可攘而攘之﹐亦無固獲之心﹐如是﹐則不足以頡頏於劉宋﹐而優於趙宋﹐有討平侯景之義﹔愈於曹﹑馬者﹐無素蓄之姦﹔賢於梁武者﹐無犯順之兵也。是故其爲君也𨿽微﹐而其罪亦輕矣。卻淵明而復辟於敬帝﹐非果念武帝之子孫而固立之﹐然當其時﹐江左之不能自立甚矣﹐蕭詧稱藩於宇文﹐以殺叔父而保一隅﹐以號爲君﹐淵明稱藩於髙氏﹐以蔑君之遺孫﹐而擁虛號以爲君﹐皆非君也。宇文﹐髙氏守藩之臣也﹐使淵明得立﹐則舉江東以屬服於髙洋﹐尢慘也。陳髙非忠於蕭氏﹐而保中國之遺民﹐延數十年以待隋之一統﹐則功亦偉矣哉﹗夫陳髙始起嶺表之日﹐逮乎入討侯景之初﹐固知其未有妄干天位之志也﹐蕭氏子孫自相戕賊﹐天下莫適爲主﹐而後思攘之﹐其罪旣輕﹐𨿽無赫赫之功﹐而功亦不可泯﹐視隋之居中狐媚以奪宇文氏者遠矣。若夫君子之有恕於隋者﹐則以中國代夷狄﹐得之不以其道﹐而終不可名爲篡也。此陳﹑隋之後﹐天下所以定也。惜乎唐之不正名爲誅弒父虐民之獨夫﹐而托之乎禪﹐以自居乎篡也。〖二〗君子之善善也﹐豪毛必取﹐惟其豪毛之果善也。若夫赫然著一善之名而實無﹐非惡役於其名而取之﹐則受罔於非其道﹐爲愚而已矣。陳氏篡梁﹐王琳起兵至湓城以伐陳﹐赫然討賊之義舉也。自君子論之﹐子之篡燕﹐齊宣王興師伐之﹐而孟子曰「以燕伐燕。」若琳者﹐豈但以陳伐陳哉﹖琳起兵以救元帝於江陵﹐正也。蕭詧導宇文氏以戕元帝﹐而毀其宗社﹐詧者﹐琳之仇讎也﹔而詧不能獨成其惡﹐元帝死於宇文氏之刃﹐則宇文氏尢琳之不共戴天者也。侯平不受琳之指麾﹐琳遂奉表於髙洋﹐去華卽夷﹐惡已大矣﹐猶曰髙氏非吾讎也﹔以妻子陷入於關中﹐復奉表稱臣而西向﹐身爲盟主﹐二三其徳﹐荏苒妻子之私愛﹐北面稽顙於殺吾君﹑亡吾國之索虜鮮卑﹔斯人也﹐陳主所蠭蠆視之﹐不以爲人類者也﹐而何能奉詞以討陳邪﹖蕭詧﹐琳之讎也﹐敬帝非琳之讎也﹐元帝死亡﹐敬帝以武帝之孫元帝之幼子立於建業﹐琳旣兩奉表於二虜﹐復稱臣於敬帝﹐以縻系於梁﹐梁徵之爲司空而不至﹐何爲者也﹖使琳果有匡復之心﹐則身旣爲上流之盟主﹐應司空之召﹐人奉敬帝﹐折陳氏之邪心﹐夫豈不能﹖旣懷貳心﹐親髙齊而忘故國﹐及陳之篡﹐乃竊討賊之名﹐以與陳氏爭﹐倚髙氏之援﹐求蕭莊以借爲主﹐一人之身﹐倏彼倏此﹐廉恥蕩然﹐而尙可許爲討賊之師乎﹖幸與陳氏勝矣﹐陳而敗也﹐髙洋乘亂而取江東﹐琳不能禁﹐固琳之所不卹也。假令蕭莊得入建業而君梁﹐琳因起而奪之﹐勢所必然﹐抑琳志之固然者也。無恆之小人﹐旦夕莫測﹐而許之以討賊之義乎﹖卽後事而觀之﹐陳遣謝哲往說﹐而琳又還湘州﹐陳髙祖殂﹐復背約而奉蕭莊屯湓城以稱帝﹐大敗於侯瑱﹐而奔齊之志決矣﹐此琳始終變詐之情形也。故曰非但以陳伐陳也。嗚呼﹗人至於無恆而極矣﹐無恆者﹐於善無恆也﹐於惡亦無恆也﹔於惡無恆﹐而有時乎善﹐其果善與﹐猶不可據也﹐況乎其徒以名邪﹖爲君也忠而死﹐爲父也孝而死﹐非爲君父而忠孝也﹐吾臣吾子不忍自廢者也﹐豈忍以忠臣孝子爲可獵取之浮名乎﹖失身於異類﹐則已無身矣﹐無身而君誰之君﹐父誰之父﹐遑及忠孝哉﹗且若琳者﹐則又失身於異類而亦無據也﹐倏而禽﹐倏而人﹐妖魅而」矣。今有妖魅於此﹐衣冠粉澤﹐而遂樂推之以爲人﹐非至愚者不然。然則假琳以梁臣之名﹐而嘉予其伐陳之義﹐又何以異於是﹖人之別於禽獸﹐恆而已矣。君子之觀人﹐絜其初終以定其貞邪﹐持論之恆也﹔乍然見其襲義之虛聲而矜異之﹐待其惡已敗露而又貶之﹐亦持論之無恆者也﹔無恆則其違琳也不遠矣。善善而無一定之衡﹐可不鑑與﹗〖三〗被徵不屈﹐名爲徵士﹐名均也﹐而實有辧。守君臣之義﹐遠篡逆之黨﹐非無當世之心﹐而潔己以自靖者﹐管寧陶潛是也。矯厲亢爽﹐恥爲物下﹐道非可隱﹐而自旌其志﹐嚴光﹑周黨是也。閒適自安﹐蕭淸自喜﹐知不足以經世﹐而怡然委順﹐林逋﹑魏野之類是也。處有餘之地﹐可以優遊﹐全身保名而得其所便﹐則韋﹑種放是也。考其行﹐論其世﹐察其志﹐辧其方﹐則其髙下可得而睹矣。瓊者﹐孝寬之兄﹐放者﹐世衡﹑師道之族也﹐故二子者尢相肖。其家﹐赫然著顯名﹑居厚實於天下﹐而己得以髙臥﹐邀人主之尊獎﹐則亦何求於一命之榮哉﹖二子者尢相肖也﹐此爲逍遙公﹑豹林處士而已矣。

◎文帝〖一〗文帝旣以從子繼髙祖而立﹐宇文氏遣髙祖之子昌歸陳﹐文帝與侯安都斃之於江﹐帝之貪位安忍﹐其惡無所逃矣。所可重傷者﹐昌之愚而爲狡夷投之死地以亂陳也。昌在關中﹐髙祖屢請之﹐而宇文氏不遣﹐持重質以脇陳。髙祖殂﹐乃亟遣之歸﹐知其兄弟必爭﹐則己乘之以收其利。蕭紀爭而得巴蜀﹐蕭詧爭而得江陵﹐其術兩讎﹐復以試之建業﹐其情曉然易見﹐而何昌之不覺也﹗侯安都之戕賊行而昌死於道﹐喪一夫公子耳﹔宇文氏無一族之援﹐一使之逆﹐於己無損也。昌不死﹐而陳有奉之者﹐則必求援於己﹐捲土而奉藩﹐昌不能違﹐不復有陳矣。昌何利於此﹐而徒爲宇文氏倀乎﹖昌不聽而終老於關中﹐𨿽居異域﹐自以梁亡被虜﹐非投身幽谷如劉昶﹑蕭寶寅之迷也。仲雍斷髮文身以全孝反而大周祚﹐則委贄於宇文氏﹐其又何傷﹖晉文公謝秦伯得國於斯之命﹐豈忘君晉哉﹖秦奉已以入﹐而己制於秦﹐惠公之所以見獲於韓原﹐文公不屑爲也。父死之謂何﹐而忍利其國﹐秦人之謀折矣﹐故晉以寧﹐而文公終以霸。天命在己﹐惡知其不爲晉文﹐其不然也﹐以亡公子優遊於南山﹑渭水之閒﹐可以全身而不貽禍於宗國﹐又何怨乎﹖或曰「此仁者之事﹐非昌之所及也。」道二﹕仁與不仁而已矣﹐出乎仁則入乎不仁﹔危其國﹐亡其身﹐不仁不可與言﹐而爲人所顚倒﹐一閒而已。身死則爲陳昌﹐國危則爲蕭詧﹐昌不仁而文帝﹑安都以不仁應之﹐昌先之矣。〖二〗國破君危﹐志士奮興以圖匡復﹐此決起一朝﹐無暇豫計其始終者也﹐豫計則不果矣。𨿽然﹐亦有不容不豫計者。亂一起而不知所屆﹐事會之變﹐未可測矣﹐所可豫計者﹐己有其初心﹐道有其大常也。或死乎﹖或弗死乎﹖死有所爲死﹐生有所爲生﹐變𨿽生於始謀之外﹐而心自依乎其初﹐此之謂豫計。志不定﹐義不明﹐以義始﹐以亂終﹐利害亂其中﹐從違失其則﹐則爲王琳而已矣。孫瑒之始﹐與琳俱起﹐本以蕭詧引宇文攻元帝於江陵﹐急於入援﹐以拯元帝之危﹐而存梁之宗社﹔不及而江陵陷﹐元帝死﹐事𨿽不克﹐而爲吾大讎者﹐宇文氏也。陳氏攀敬帝以之而又篡之﹐則其意計不及﹐忽然之變也﹐於是而琳志亂矣。外旣偪而內復潰﹐琳乃首施兩端﹐偏奉表於二夷﹐觀望以拒陳﹐遂受髙齊驃騎之命﹐終爲異類矣。而瑒異是﹐宇文氏授瑒以刺史﹐瑒誓死以拒﹐守孤城而不降﹐使城陷而死焉﹐瑒得死所矣。乃陳兵至﹐周圍解﹐兵力已疲﹐民情已釋﹐旁徨四顧﹐故國已亡﹐而無可托足﹐乃集將佐而告之曰﹕吾與王公同獎梁室﹐勤亦至矣﹐時事如此﹐豈非天乎﹗」乃舉州以降陳。非降也﹐不降而無所歸也。救江陵拒宇文者﹐瑒之初心也﹔陳之篡﹐梁之亡﹐非瑒始計所及也。瑒非敬帝之臣﹐陳髙有篡弒之逆﹐而敵怨不在後嗣﹐文帝非躬篡之主﹐不辱其身於加刃吾君之狡夷﹐瑒可以無死﹐而又爲誰死邪﹖若此者﹐瑒不能豫計於先﹐而抗宇文以全郢城﹐則其素所立之志﹐終始初無異致﹐瑒何病哉﹖無他﹐王琳𨿽名爲義﹐而圖功徼幸之心勝﹐則遇變而不知所擇﹔瑒義在心﹐而不僅以名﹐事𨿽不濟﹐而義終不墜也。決死一旦﹐而挾功利以爲心﹐物必敗之﹐亦惡知變之所生而早計之哉﹖〖三〗詩云「大風有隧﹐貪人敗類。」類之已敗﹐則𨿽非貪人﹐相習於亂﹐大風之隧﹐當其隧者﹐無不靡也。貪人之所吹指成乎風﹐而類無不敗﹐且不自知其爲大惡﹐捐名義以成乎亂賊﹐而後人道絕矣。華歆﹑賈充﹑劉穆之﹑謝晦﹑沈約﹑褚淵﹑崔季﹑舒胥﹐貪人也﹐扶人爲亂賊﹐居篡弒之功﹐而身受佐命之賞﹐弗足責也。王晞曰「非不好作要官﹐但思之爛熟耳。」髙演報其翼戴之功﹐使爲侍郎﹐苦辭不受﹐知貪人之不保令終﹐而靜退以全身﹐非華歆輩之匹也。乃首倡逆謀﹐力爲贊畫﹐夜入帷幕﹐忘生蹈險﹐以奪髙殷而弒之。唏不自爲榮膴也﹐徒焦肺困心不卹族誅之禍﹐惟恐演之不成乎篡﹐何爲者邪﹖功成而不受賞﹐安下位以終身﹐使移此心以盡誠於君父﹐而獎掖人於忠孝之途﹐則於諸葛公桑株八百﹑薄田十頃之節﹐又奚讓焉﹖然而唏憯不畏疚﹐以爲亂賊之腹心者﹐何也﹖篡奪之風﹐已成乎隧﹐當其隧者靡焉﹐習以爲安﹐而不知其動搖之失據也。民彜泯矣﹗天理絕矣﹗百年之內﹐江東﹑河北視弒君父如獵麕鹿﹐篡國如掇蜩蟬﹐無有名此爲賊而驚心動魄者。唏固曰﹕吾爲其所應爲﹐而不受佐命之賞﹐則道在是矣。悲哉﹗華歆輩之敗人類﹐而人類無能更存也﹗上不引千秋之公義以自擇所趨﹐習染時風以爲固然﹐從後而觀之﹐惡豈有瘳﹖而一曲之操﹐其能揜不赦之辜哉﹗〖四〗以亂人爲可畏者﹐懦夫也﹔以亂人爲不可畏者﹐妄人也。莊周氏自謂工於處亂人矣﹐一以爲猛虎﹐一以爲嬰兒﹐一以爲羿之彀中而不可避也﹐一以爲大浸稽天而可不溺也。懦夫聞之﹐益喪其守﹔妄人聞之﹐益罹於凶﹔則惟失己﹐而謂輕重之在物也。虞寄僑處閩海﹐陳寶應連周迪﹑畱異以作亂﹐寄著居士服﹐屏居東山寺﹐危言不屈﹐寶應縱火焚寺以脇之﹐威亦熯矣﹐而寄愈危﹐責責寶應也愈厲。如寄者﹐豈不戒心於亂人之鋒刃﹐而任气以行邪﹖乃終嶽立千仞而不以寶應之凶悖爲疑﹐非妄以輕生﹑狎暴人而姑試也﹐求諸己者正而已矣。浸令不然﹐心非之﹐抑詭隨之﹔私議之﹐而面諱之﹔亟於求去﹐而多方以避之﹔放言毀度﹐佯狂閔默以順之﹔皆莊周所謂緣督之經也。而早爲亂人之所測﹐祗以自辱而無補於禍難。妄之興﹐懦之變也。夫君子正己而已矣﹐可爲者奚惴而不爲﹖可言者奚憚而不言﹖亂人𨿽逆﹐凋喪之天良未盡絕於夢寐﹐天可恃也﹔卽不可恃﹐而死生有命﹐何所用吾術哉﹖是以知虞寄之可爲君子矣。歐陽紇反於廣州﹐流寓人士﹐惶駭失措﹐而蕭引恬然曰「管幼安﹑袁曜響亦安坐耳﹐直己以行義﹐何憂懼乎﹖」寄近寶應而危﹐引遠紇而安﹐寄直己之道行﹐引直己之志定﹐其歸一也。反是﹐則韋思祖以畏葸爲赫蓮勃勃所惡而死﹐趙崇以輕薄爲朱溫所怒而死﹐崇呼槖駝爲山驢王以誚溫。剛柔無據而可﹐惟其處己者未正也。〖五〗儒爲君子者也﹐君子不可欺者也。儒而受欺於人﹐則不惟無補於世教﹐而其自立也﹐亦與欺爲徒。因以欺人而自欺也。甚矣﹗養老之典﹐儒者重言之﹐不審於何以養也﹔則宇文邕胡孫而優俳﹐遂謂其可登簫韶之綴兆也﹗漢儒飾文而迷其本﹐於是桓榮﹐李躬受割牲躬饋之榮施。今且未知明帝之果可以養老﹐而榮﹑躬之果可爲老更否邪﹖𨿽然﹐當東漢之初﹐天下可無捐瘠離散之苦﹐而榮與躬非從弒父與君之臣﹐猶可屍此而無大漸也。宇文氏日糜爛其民以與髙齊﹑陳氏爭﹐丁壯捐屍於中野﹐農人沒命於輓運﹐父老孤气無告者不知幾千萬﹐而於謹以機詐傾危之士﹐左袒宇文護以弒其君﹐乃靦然東面登降﹐坐食於太學﹐掇拾陳言﹐如樂人之致語﹐遂施施然曰﹕此文王惇孝尊賢之道也。儒者榮之﹐稱說於來今﹐爲君子儒者其然乎﹖文王之養老﹐孟子言之備矣﹐非飾衣冠﹑陳尊俎﹑贊拜興於伯夷﹑太公之前也。且其爲伯夷﹑太公而後爲國老﹐桓榮﹑李躬何足以稱﹐而況於謹者﹐固伯夷所與言而視如塗炭者乎﹖先王之政﹐紀於尙書﹐歌於雅頌﹐論定於孔﹑孟﹐王者之所宜取法﹐儒者之所宜講習﹐無得而或欺﹐亦無得而自欺者也。語𨿽略﹐而推之也﹐建天地﹑考三王﹑質鬼神﹑俟後聖﹐無不在矣。漢儒之說﹐欲以崇道﹐而但侈其榮利﹐賓賓然﹐夫我則不暇也。臨海王觀於陳氏之代﹐抑不知當世之無才﹐何以至此極也﹗侯安都﹑周文育﹑程靈洗戰而獲﹐獲而囚﹐囚而擊以長鎖﹐鼠竊而逃﹐仍爲大將而不慚﹐其武人可知矣。劉師知﹑到仲舉奉詔輔政﹐忌安成王之逼上﹐乃使殷不侫孤銜口敕人相府﹐麾王使退﹐內不令太后幼主知﹐外不與羣臣謀﹐而不慮其拒命﹐五尺之童所不爲者﹐身爲托孤大臣﹐謀君國之安危而漫同兒戲﹐其爲執政者﹐又可知矣。夫當世豈遂無才﹐而至此極者﹐何也﹖人主者﹐以臭味養賢﹐以精神感眾者也。道以導之﹐徳以得之﹐道徳者﹐卽其臭味﹔導之得之者﹐其精神也。陳髙祖一偏禆之才耳﹐任之爲大將而固不勝者也﹐而使爲天子﹐其僅足以致拳勇無廉之武夫﹐文墨不害之文吏﹐非是臭味莫相親﹐精神不相攝矣。偏求其時而無其人﹐僅一虞寄﹐而出爲藩王之記室﹐天下之士﹐相帥以趨於偸﹐天生之﹐人主不成之﹐當世不尙之﹐何怪其不碌碌哉﹖故江東王气之將盡也﹐爲之主者气先疲也。所知﹑所志﹑所好﹑所惡﹐不出於熲﹐則人胥奔走於熲中﹐夕陽之照﹐晨星之光﹐趨於盡而已矣。

◎宣帝〖一〗自太建十三年以前﹐論髙齊﹑宇文周事皆附陳下﹔自太建十二年隋文帝紀號開皇﹐凡論隋事皆附隋下﹐惟論陳事則列卷中﹔陳﹑隋皆中國之君﹐南北分疆﹐義無偏勝也。小人之爭也﹐至於利而止矣﹔而更有甚焉者﹐始見爲利而爭之﹐非必利也﹐爭之以不相下﹐气競而不能止。有國家者﹐毒眾連兵﹑暴骨如莽而不止﹔匹夫匹婦﹐訐訟操戈﹐兩敗交傷而不止﹔乃不知因此而害不弭﹐捨此而固有利也。明於計者﹐方爭之頃﹐一念旁及而早知攺圖矣。晉悼公與楚爭鄭﹐用兵十年﹐連十二國之諸侯﹐三分四軍以疲於道路﹐僅服一鄭﹐而中國之力已憊。當其時﹐若捨鄭而無可以制楚者﹐乃服鄭而晉遂不競﹐楚亦惡能制哉﹖幸楚之不覺而亦相競於鄭耳﹐使其捨鄭而他圖﹐三川危﹑天下裂矣。夫晉與楚﹐非擇利而趨也﹐气不相下﹐捐軀命以求贏﹐匹夫匹婦之情也。宇文氏與髙齊相持於宜陽﹐經年不解﹐韋孝寬以宜陽一城不足損益﹐彼若棄之來圖汾北﹐我必喪地﹐欲罷宜陽之兵以防汾﹑晉﹐力窮於所爭之地﹐而流念以旁營﹐孝寬可謂智矣。宇文護不能從﹐斛律光果棄宜陽而築十三城於汾北之西境﹐拓地五百里﹐孝寬撤宜陽之兵以奔命﹐而大敗於汾北﹐定陽失﹐楊敷擒﹐而其所爭者亦敗﹐悁悁忿戾之情﹐亦惡足以逞哉﹖孝寬之機甫動﹐斛律光之情已移﹐所爭者俄頃之閒耳﹐迷於往者﹐固不覺也。夫孝寬﹑光皆趨利之徒也﹐然於忿戾相乘之頃﹐返念以自謀成敗﹐思以免無益之死傷﹐而不徒糜爛生靈於尺寸之土﹐則又豈徒工於計利哉﹖利不可競也﹐忿尢不可不戢也。固執必勝以快其忿﹐幸而敗﹐不幸而亡﹔兩俱迷﹐則徒爲斯人之困以自困﹐將有旁起者坐而收之。匹夫之乘潮競渡以身飽魚腹而不懲﹐事有大於此者﹐爲千古笑。不知不仁﹐君子之所深惡也。〖二〗爲五行之說者曰「熒惑之精﹐降爲童謠。」言𨿽非實﹐而固有指也。熒惑者﹐以熒熒之光﹑熒熒之智惑人者也。火之光﹐熒熒而已﹐煬之而興﹐撤其膏薪而息矣﹐然當晦也﹐則闇行者依之以求明﹐故曰月固不勝火﹐大明有耀﹐不足以熒熒矣。故智者求明於日月﹐而不求明於火﹐惡其有煬之者也。童謠者﹐熒熒而惑人者也﹐是之謂熒惑之精﹐非必天之星降爲童之謠也。善通其義者﹐可以垂鑑。祖珽欲殺斛律光而無其隙﹐韋孝寬密爲童謠以閒之﹐而光坐誅。夫天下之爲童謠者﹐皆姦人之造也﹐豈果禍福之幾﹐鬼神早泄其祕於童稚之口哉﹖鸜鵒之謠﹐師已造之﹐爲季氏解逐君之惡也。故童謠者﹐必有造之之人﹔卽其果中於事理﹐若河閒奼女﹑千里艸之屬﹐亦時有志疾惡而葸弱畏禍﹐師婦姑詛咒之智﹐喋喋於烓壅之閒而已。若靈帝之國必亡﹐董卓之身必戮﹐又豈待童謠而知邪﹖晉文公城濮之師﹐勢不容於姑已者也﹐「原田每每」之誦﹐惡知非楚人之反閒哉﹖故曰「先民有言﹐詢於芻蕘。」芻蕘可詢也﹐出其所不意而對以公也。民之爲言﹐不可聽也﹐先爲之成言﹐必其熒熒而惑人者也。祖珽之姦﹐髙緯之愚﹐孝寬之詭﹐一童謠而光以死﹐髙氏以亡﹐可畏也哉﹗上愈察﹐下愈譎﹐愬譖不行﹐而童謠興﹐惑乃益不可解。王洽﹑李邦華以死鼠於小豎之口﹐可爲痛戾者﹐豈徒髙緯之愚乎﹖崇禎已巳﹐都城被圍﹐兵部尙書王洽﹑戎政李邦華﹑簡軍政﹐宦官忌之﹐爲童謠曰「殺了王洽﹐韃子容易殺﹐殺了李邦華﹐走破韃子鞾。」播令上聞﹐洽被誅﹐邦華削奪﹐軍政益紊﹐以底於亡。〖三〗中國輸歲幣於夷﹐自宇文氏始。突厥挾兩端以與宇文﹑髙氏市﹐宇文畏其爲髙氏用也﹐歲給繒絮錦彩十萬以縻之﹐髙氏亦畏其爲宇文氏用而厚賂焉。夫宇文與髙於突厥﹐何中外髙卑之有哉﹖弱役於彊﹐屈者其常也﹐而突厥固曰﹕宇文﹑髙氏﹐中國之君也﹐中國之奉我﹐常也。此驕夷狄之始禍也。宇文﹑髙氏脧削中國以奉於其類﹐非其士﹐非其民﹐無不可也。而後世駑窳之君臣﹐且曰﹕宇文﹑髙氏﹐中國之君也﹐不惜悉索之於民以奉突厥而國以安﹐吾亦奚不可邪﹖此啟惰君陋臣之禍始也。地之力﹐民之勞﹐男耕女織之所有﹐殫力以營之﹐積日以成之﹐委輸以將之﹐奉之異域﹐而民力盡﹑民怨深矣。無用無以養兵﹐無人無以守國﹐坐困而待其吞吸﹐日銷月鑠﹐而無如之何﹐自亡而已矣。而不但此也﹐方其未入中國之日﹐已習知中國之富而使朵頤久矣。中國旣自亡﹐而揖之以人爲主﹐其主臣上下皆固曰﹕此畇畇之原隰﹐信天地之沃壤也﹐肥甘之悅口﹐輕煖之適體﹐錦彩佳麗之炫目﹐繁聲冶奏之娛耳﹐求焉而卽得﹐取焉而卽盈﹐昔之天子奉我而如不及﹐今爲我之臣妾﹐而何求不克邪﹖故淫虐婪取﹐川吸舟吞﹐而禹甸爲荒郊﹐周黎爲道殣﹐皆宇文氏之毒﹐延及千年而益烈。悠悠蒼天﹐其如此皮骨空存之赤子何也﹗所爲推禍始而爲之痛哭者也﹐〖四〗度徳量力相時以沮有爲之气﹐君子弗取。而當積衰已久﹐立本未堅﹐求自保以徐圖有爲也﹐則度徳量力相時之說伸矣。髙緯不道﹐亡在旦夕﹐陳與接壤於淮右﹐宣帝決策遣吳明徹帥師北伐﹐庸詎非所宜爲﹑非所可爲者﹖顧使陳深計而思其所竟﹐緯𨿽必亡﹐吳明徹能以積弱之孤軍搗鄴﹑並而滅之﹐如宋武之於姚泓否邪﹖用兵三年而不能越呂梁一步﹐與髙氏一彼一此﹐交敝於兩淮﹐徒爲宇文氏掣髙氏之肘而利其吞齕耳。宇文之決於滅緯也﹐韋孝寬固曰「齊目長淮之南﹐悉爲陳氏所取﹐與陳氏共爲犄角﹐必當所響摧殄。」則其用陳而陳爲所用可知矣。巴蜀失﹐江陵陷﹐陳之大思在宇文而不在髙氏。爲髙氏犄角而拒宇文﹐不可爲而尙可爲也。爲宇文犄角而滅髙氏﹐宇文無北顧之憂﹐而地益廣﹐兵益眾﹐气益張﹐昔者齊爲陳蔽﹐而今則陳受周衝﹐去狐貍而鄰豺虎﹐則他日者﹐旣下巴﹑荊以乘上流﹐臨江介而搗建業﹐旁無所撓而勢無不便。是滅齊適以自滅﹐不待智者而知也。當斯時也﹐天下之勢﹐在宇文而不在髙氏明矣。陳所急者﹐在江﹑郢﹑庸﹑蜀而不在淮右明矣。卽無能奮興以決圖荊﹑襄﹐抑惟固境輯民﹑治兵積粟﹐聽二虜之爭﹐而我以暇豫圖久遠之計﹐悉三吳﹑湘﹑廣之力﹐尙可爲也。計不出此﹐乘人之危﹐收曠莽難守之地以自居功﹐殆猶鼠也﹐潛出而掠人之餘也。髙氏爲己之捍衛而急撤之﹐陳何恃以抗宇文哉﹖髙氏亡而明徹敗。金人告宋曰「吾亡而蒙古之禍移於宋。」其愚同﹐其禍同也。捨周無慮﹐貪得以逞﹐有可爲而不可爲﹐爲其所不可爲以自詫﹐禍已及﹐乃跼而自縮﹐晚矣。髙氏不滅﹐陳氏不亡﹐叔寶𨿽不足以固存﹐尙可俟他姓之興以延江左衣冠之統﹐劉子菐﹑蕭寶卷不滅﹐而叔寶滅乎﹖〖五〗諒闇不言﹐孔子曰「古之人皆然。」古謂殷也。周公定禮﹐於此闕焉﹐意者其不然邪﹖故孔子但言古。夫周公推至孝以立極﹐豈三年之愛不逮古人哉﹖時有易而道有詘也。殷道立弟﹐國恆有長君﹐則冢宰𨿽非伊﹑傅﹐而不能擅命以亂天下﹔周道立子﹐而衝人踐阼﹐冢宰持權﹐則苟非其人﹐固不可托也。卽其人可托矣﹐而小子同未在位﹐以周公之忠﹐二叔之流言且不可遏﹐非貪權罔卹之姦﹐未有不懲周公之難﹐而敢於自危以危天下者也。故殷道至周而易﹐道大易﹐則一端不得以獨存﹐時詘之矣。若後世之天下﹐無非三代之比也。三代有天下者﹐名而已矣﹐其實則亦一國也。王畿千里﹐政教號令所及﹐今之一大省會耳﹐諸侯固自爲治也﹐則其事簡。諸侯受制於天子﹐而無所詘於天子之大臣﹐天子之卿視侯﹐視云者﹐仰而躋及之之謂也﹐則其任輕。諸侯入相﹐自有宗社﹐而不敢嘗試﹐非諸侯而相﹐則夾輔之公侯可入正之﹐而相臣不敢自恣﹐則其權分。郡縣之天下﹐統四海於一人﹐總已則總天下矣﹐其事繁﹐其任重﹐其權壹。冢宰已總天下之職官﹐司農已總天下之田賦﹐司馬已總天下之兵戎﹐司寇已總天下之刑罰﹐而又總而歸之一人。此魏﹑晉以降﹐錄尙書事輔政之所以篡奪相仍也。州牧郡守待命而不能仰詰﹐四海無誰何者﹐三年之內﹐以收人心而移宗社﹐後𨿽挽之﹐禍已發於肘腋矣。人子受先王之托﹐而委之他人﹐庸詎可以爲孝﹐此後世之詘於時者﹐尢非僅如周而已也。夫法有常而人無常。當周之季﹐皇甫﹑尹氏之流﹐君親政而猶爲天下慘﹐詎可不言而惟其所爲﹖容容自保者﹐且以誤國而召疑叛﹐況其爲竇憲﹑梁冀跋扈者乎﹖又況其爲司馬懿﹑傅亮﹑徐羨之﹑楊堅也乎﹖乃先王旣使之在大臣之位矣﹐欲別委而弗使之總己也不得﹐陶侃且怨﹐不徒祖約也。煢煢在疚之孺子﹐豈能求側陋之忠賢﹐拔起而授之大任﹐其不畀宗社生民於姦邪也﹐鮮矣。故匹夫不能逮天子之養﹐天子不能盡庶民之哀﹐情無已而量有涯﹐𨿽聖人不能盡滿人子之心﹐亦無如之何也。故孟子詔滕文公行三年之喪﹐而未有命戒者五月爾﹐於此見周禮之旣葬而親政也。宇文邕之令曰「衰麻之節﹐苫廬之禮﹐遵前典﹐申罔極﹔軍國務重﹐須自聽朝。」庶乎其情理之兩得與﹗五服之內依禮﹐百僚旣葬而除﹐亦稱其情也。𨿽然﹐此惟天子而不得不詘爾﹐翟方進妄自尊以短喪﹐李賢﹑張居正怙權而喪其心﹐豈能托以爲辭哉﹖〖六〗賊聖人之道﹐以召異端之侮﹐而堅其邪辟者﹐小人儒也。異端則旣與我異爲端矣﹐不相淆也﹔然異端亦固有其端﹐非沈溺於流俗之利欲而忘其君父以殉其邪者也。若楊朱﹑墨翟﹑莊周﹑列禦寇﹐以及乎陸子靜﹑王伯安﹐苟自有其端﹐則卑污趨利﹑暋不畏死﹑而盡捐其惻隱羞惡之行﹐固醉夢之餘念所不屑及者也。君子小人之大辧﹐人禽之異﹐義﹑利而已矣。小人之趨利而無恥﹐君子惡之﹐異端亦從乎君子之後而惡之﹐不敢謂君子之惡非正也。惟小人而托於儒﹐因挾儒以利其小人﹐然後異端者乃挾以譏吾道之非﹐而曰爲小人資者儒也。夫異端之始念﹐未至於無父無君﹐而君子窮其所歸﹐斥爲禽獸。乃小人冒儒者之迹﹐挾詩書禮樂爲寵利之資﹐則頑鄙殘忍﹐公然忘君父而不卹﹐以詫於天下曰﹕爲道衛也。其可賤而可惡﹐又奚但異端之比哉﹖故曰「無爲小人儒。」小人儒者﹐異端之所不屑爲也。桓榮耀車服之榮以勸門人曰「稽古之力。」君子賤之﹐以其侈乎利而有禽心也。況如熊安生者﹐業以儒術爲髙氏國子博士矣﹐於髙氏固有君臣之義也﹔宇文滅齊﹐鄴城方破﹐安生遽令埽門﹐語家人曰「周帝重道尊儒﹐必將見我。」悲夫﹗其所事之君已走﹐其所從班行以奉祀之宗社且毀且屋﹐其同列之官僚且死且竄﹐其比閭連居之婦子且殺且俘﹐漠然無一念之悲閔﹐乞髙氏之餘不足﹐又顧而之宇文氏之墦閒﹐以是爲儒之道也﹐異端之徒﹐稍知自好者﹐鄙夷之如犬豕﹐況君子哉﹖不絕小人於儒﹐不正儒者之誼﹐以使小人不敢幹﹐君子之責也。無他﹐義﹑利而已矣。議者苛求於吳康齊﹑陳公甫﹐而引姚樞﹑許衡於同類﹐不亦傎乎﹖〖七〗疆敵在前而以輕軍試之﹐非徒敗也﹐其國必亡。故吳明徹一潰於彭城﹐而江東有必亡之勢﹐其幸而延之十年者﹐宇文邕殂﹐宇文贇無道﹐楊氏謀篡而不暇及也。不然﹐亡之亟矣。爲兵家之言者曰「知彼知己﹐百戰百勝﹐」未然也。誠知彼而知己﹐則有不戰者矣。吳明徹可以當宇文憲﹑韋孝寬乎﹖蕭摩訶﹑任忠﹑周羅可以當梁士彥﹑王軌乎﹖宣帝可以當宇文邕乎﹖宇文氏其如髙緯﹑祖珽﹑穆提婆之君臣可以姑試而幸獲乎﹖己不自知﹐知之而又何以戰邪﹖不可以戰而何以勝邪﹖然則坐而待其相加與﹖曰﹕善爲國者不師﹐非不師而卽善也﹐爲國善﹐則可以不師也。江東至是而無可取中原之勢矣。固本靖民﹐養兵擇將﹐遲之數十年﹐而不輕挑之以益其勢﹐則尙可爲也。故孫綽﹑王義之之論﹐在東晉之初則爲自棄﹐在陳之末造則善矣。東晉𨿽艸創﹐人咸憤激以圖存﹐有死之心則有生之气也。至於陳﹐而江東之生气﹐齊凋之﹑梁萎之﹑侯景摧之﹑蕭詧﹑王琳中起而滅裂之﹐陳氏偸存而銷鑠之﹔劉宋吞廣固﹑搗長安之鋒穎﹐蕩盡無餘矣。然使固本圖安而尙可爲者﹐以髙緯之淫昏﹐宇文邕遲之又久﹑再進再退而始決﹐陳能自立而不授以俘大將﹑覆全軍之勢宇文君臣愼動者也﹐且以苻堅﹑拓拔佛貍爲大戒﹐而遽輕試席捲之雄心乎﹖陳僅一蔡景歷而不能用﹐一潰而舉國之人皆靡﹐引領以望北師之渡而已矣。〖八〗奚以辧大姦而必覆人之邦家者乎﹖則勸其主以殺人者是也。至於勸人以殺其兄弟子孫而甚矣。仁絕於心﹐心絕於天﹐而後勸人以殺其兄弟子孫﹔欺其人之終迷不復﹐而後敢勸人以殺其天性之親。不然﹐𨿽懷忮忌而挾私怨﹐不忍也﹐抑不敢也。鄭譯初用﹐而導宇文贇殺其叔父﹐則於滅宇文以戴楊堅也﹐何靳而不爲﹖而堅知之矣﹐摘其不孝之罪﹐不比數之於人類﹐而後譯之惡窮。宇文贇之不肖也﹐宇文孝伯對其君曰「父子之際﹐人所難言﹐臣知陛下不能割愛﹐遂爾結舌。」孝伯之可托也﹐宇文邕之不可導以不慈也﹐於斯言驗之矣。晁錯忠於袁盎﹐而居心之厚薄﹐則不若盎也﹐不順於父﹐而父亟去之﹐其於父子可知矣。故求可托之臣﹐求之於根本之地﹐而思過半矣。〖九〗宇文邕之政﹐洋溢簡冊﹐若駕漢文﹑景﹑明﹑章而上之﹐乃其沒也甫二年﹐而楊氏取其國若掇。贇𨿽無道﹐然其修怨以濫殺﹐惟宇文孝伯﹑王軌而止﹐其他則固未嘗人立於鼎鑊之上也。淫昏𨿽汰﹐在位兩浹歲而已。邕果有徳在人心﹐詎一旦而遽忘之﹖乃其大臣如韋孝寬﹑楊惠﹑李徳林﹑髙熲﹑李穆皆能有以自立者﹐翕然奉楊氏而願爲之效死。堅𨿽有後父之親﹐未嘗久執國柄﹐如王莽之小惠偏施也﹔抑未有大功於宇文﹐如劉裕之再造晉室﹑滅虜破賊也﹔且未嘗如蕭道成僅存於誅殺之餘﹐人代爲不平而思逞也﹔堅女𨿽尸位中宮﹐而失寵天元﹐不能如元後之以國母久秉朝權也。然而人之去宇文也如恐不速邕骨未冷而宗社已移﹐則其爲君也可知矣。徳無以及人﹐而徒假先王之令名以欺天下﹐天下其可欺乎﹖史之侈談之也﹐記其迹也。論史者之艷稱之也﹐爲小人儒者﹐希冀榮寵﹐而相效以襲先王之糟粕﹐震矜之以藻帨其門庭也。故拓拔宏﹑宇文邕幾於聖﹐而禹﹑湯﹑文﹑武之道愈墜於阱而不能自拔。試思之﹐惡有盛徳如斯﹐不三歲而爲權姦所奪﹐臣民崩角以恐後者乎﹖〖一○〗尉遲迥可以爲宇文氏之忠臣乎﹖宇文闡稱帝已二年矣﹐父死而正乎其位﹐楊氏𨿽逼﹐闡未有失徳也﹐迥乃奉趙王招之少子以起兵。曹操所不敢奉劉虞以叛獻帝者﹐而迥爲之不忌﹐迥之志可知矣。迥可爲忠臣﹐則劉裕之討劉毅﹐蕭道成之拒沈攸之﹐使其敗而死也﹐亦晉﹑宋仗節死義之臣乎﹖楊堅無功而欲奪人之國﹐於是乎有兵可擁者﹐皆欲爲堅之爲﹐迥亦一堅也﹐司馬消難亦一迥也﹐王謙亦一消難也。志相若﹐事相競﹐則以勢之疆弱﹑謀之工拙﹑所與之多寡分勝敗矣。勝者﹐幸也﹔敗者﹐其常也﹔抑此而伸彼﹐君子而受姦雄之罔矣。君子不逆詐﹐而未嘗不先覺﹐以情度之﹐以理衡之而已矣。王淩﹑諸葛誕不保其不爲司馬懿﹐況迥輩之紜紜者乎﹖宇文氏之亡﹐虜運之衰已訖也。楊堅無徳以堪﹐而迥﹑謙﹑消難愈不可以君天下﹐「民亦勞止﹐汔可小康」。三方滅而楊氏興﹐民之小康﹐豈迥之所能競乎﹖自此以後﹐北朝事歸隋論。〖一一〗髙熲南侵﹐而陳宣帝殂﹐陳請和於隋﹐髙熲以不伐喪班師。陳之愚而必亡﹐隋之智而克陳﹐皆於此徵之矣。陳﹑隋疆弱不相敵明矣﹐宣帝殂﹐叔陵狂逞﹐嗣子傷﹐內不靖而未遑外禦﹐權下隋以紓難﹐何言愚也﹖弱者示人以弱﹐則受陵乘也無已。髙熲之兵﹐固不足畏者也。隋主初篡而位未固﹐以司馬消難之在陳﹐有戒心焉。熲之南侵﹐聊以禦陳﹐非能有啟疆之志也。旣分兵以南侵﹐千金公主﹑髙寶寧又挾沙缽略以入寇﹐隋固急欲輟南軍而防北塞。陳於此﹐正可晏坐以全力固封守﹐待其疲敝而空返﹔乃葸怯柔巽﹐暴其虛枵惶遽之情實﹐使隋得志以班師﹐而測其不自振之隱﹐使洋洋而盜名以去﹔故愚甚也。熲不伐喪﹐義也﹐而何但言智也﹖奪人之國而無慚﹐欺人之孤而不卹﹐以女事人而因攘其宗社﹐不以爲恥﹐隋之君臣豈能守規規之義﹐閔人之喪而不伐也哉﹖乘喪而急攻之﹐固敗道也﹐非勝術也。陳𨿽弱﹐江東之立國久矣﹐非其可以必得﹐未易傾也。庸人之情﹐當危而懼﹐稍定而忘。君薨﹐嗣子初立﹐內難方作﹐而疆敵壓境﹐君臣皆惴惴焉﹐外𨿽請和﹐而內固不自寧也。知其且亡﹐而迫於不容已﹐則人有致死之心﹐以爭存亡於一決。熲以偏師深入﹐攖必死之怨憤﹐而吾軍欺其弱﹐挾驕以徼幸﹐猝與困獸相當於其內地﹐未有不敗者也。幸而請和之使至矣﹐假不伐喪之美名以市陳﹐實收全師不敗之功﹐以養威而俟時﹐故隋智甚也。不伐喪矣﹐許之相矣﹐陳之廷﹐愚者曰「隋有仁義之心﹐不吾並也﹔」黠者曰「隋有隙而不能乘﹐無能爲也﹔」於是而君驕臣怠﹐解散其憂懼﹐枵然以自卽於安﹐信使往來﹐禮文相匹﹐縻其主於結綺臨春賦詩行樂之中﹐則席捲而收之也﹐易於拾芥。善勝敵者﹐不乘其憂危﹐而乘其已定之情﹑已衰之气﹐隋之智﹐非陳之所能測也。自弛於十年而國必亡﹐姑待之十年而必舉其國﹐一智愚﹐一興一亡﹐於此決矣。故善謀國者﹐不憂其所憂﹐而憂其所不憂﹐不震掉失守於一朝﹐不席安自弛於彌日﹐孰得而乘之哉﹖而庸人不能也。庸人之愚﹐智人之資。響令陳人請和之使不出﹐髙熲且進退無據﹐而茶然以返﹐隋气挫而陳可以不亡。夫豈陋君具臣之所及哉﹗

◎後主〖一〗大臣不言﹐而疏遠之小臣諫﹐其國必亡。小臣者﹐權不足以相正﹐情不足以相接﹐聚而有言﹐言之婉﹐則置之若無﹐言之激﹐則必逢其怒﹐大臣𨿽營救而不能免﹐能免矣﹐且以免爲幸﹐而言爲徒設﹐況大臣之媢忌以相排也乎﹖大臣者﹐苟非窮凶極悖之主﹐不能輕殺也﹐故言可激也﹔苟非菽麥不辦之主﹐從容乘牖以人﹐故言可婉也﹐大臣秉正於上﹐而小臣亦恃之以敢言﹐然後可切言之﹐以曲成大臣之婉論﹐交相須也﹐而所情者終大臣也。大臣不言﹐小臣乃起而有言﹐觸昏昏者之怒﹐以益其惡﹐未有不亡矣。夫大臣旣導君以必亡矣﹐則爲小臣者將何如而可哉﹖去而已矣。陳後主國垂危而縱欲以敗度﹐傅縡﹑章華危言而見殺﹐陳之亡﹐遲之十年而猶晚﹐而二子者﹐亦捨身飼虎之仁﹐君子所弗尙也。春秋書陳殺其大夫泄冶﹐說經者謂「洩冶失語默之節﹐不如髙哀之全身」﹐非也。微者名姓不登於春秋﹐曰殺其大夫而著其名﹐洩治貴大夫也﹐諫而死﹐允矣﹐髙哀名姓登於史策﹐亦貴大夫也﹐而去之﹐失臣節矣。縡與華非泄冶比也﹐胡爲其以身試醒人之暴怒邪﹖其情忿﹐其言訐﹐惟恐刃之不加於項﹐而無救於陳之亡﹐何爲也哉﹐誠不忍故國之淪沒﹐而恥爲隋屈﹐山之涯﹑水之涘﹐庸詎無潔身之所﹐而必於刑人之市私置此父母之遺體乎﹖於是而江總之邪益成﹔於是而施文慶﹑沈客卿之勢益張﹔於是而盈廷之口益箝﹔於是而隋人問罪之名益正。故陳必亡者也﹐殺二子而更速也。羸瘵者浮火方張﹐投以梔芩而斃逾速﹐二子之以自處而處人之宗社﹐無一可者也。〖二〗名教之於人甚矣﹗國𨿽破﹐君𨿽降﹐而下猶以降爲恥﹐不能死而不以死爲憂﹐行其志以免於慚﹐名教未亡於心也。陳亡﹐袁憲侍後主而不忍去﹔許善心奉使未返﹐而衰服以臨﹔周羅大臨三日﹐而後放兵散仗﹔陳叔愼置酒長歡﹐而謝基伏而流涕﹔任環勸王勇求陳后立之﹐不聽而棄官以隱﹔於仗節死義未能決也﹐而皆有可勸者焉。慕容﹑姚﹑苻﹑髙氏之滅﹐未有此也﹐其或擁兵而起﹐則皆挾雄心以徼利者爾。晉南渡而衣冠移於江左﹐賢不肖之不齊﹐而風範廉隅養其恥心者﹐非暴君篡主之能銷鑠也。諸子之不死﹐隋不殺之耳﹐皆無自免於死之道也﹔無求免於死之道而不死﹐不死不足以爲其節累。且陳氏之爲君微矣﹐其得國也不以義﹐非有不可解君臣之分也﹔所不忍亡者﹐永嘉以來﹐中原士大夫之故國﹐先代僅存之文物﹐不忍淪沒於一旦也。𨿽然﹐陳不能守﹐而隋得之﹐固愈於五胡之種多矣。諸子者﹐視家鉉翁﹑謝枋得而尢可不死﹐然而毅然以名教自盡也﹐不尢賢乎﹗卷十九◎隋文帝〖一〗聖人之道﹕有大義﹐有微言。故有宋諸先生推極於天﹐而實之以性﹐覆之心得﹐嚴以躬修﹐非故取其顯者而微之﹑卑者而髙之也。自漢之興﹐天子之教﹐人士之習﹐亦旣知尊孔子而師六經矣﹐然薄取其形迹之言﹐而忘其所本﹐則𨿽取法以爲言行﹐而正以成乎鄕原﹐若蘇威﹑趙普之流是已。蘇威曰「讀孝經一卷﹐足以立身治世。」趙普曰「臣以半部論語佐太祖取天下。」而威之柔以喪節﹐普之險以斁偸﹐不自知也﹐不自媿也。以全軀保妻子之術﹐爲立身揚名之至徳﹔以篡弒奪攘之謀﹐爲內聖外王之大道﹔竊其形似﹐而自以爲是﹐歆其榮寵者﹐眾皆悅也。挾聖言以欺天下而自欺其心﹐閹然求媚於亂賊而取容﹐導其君以欺孤寡﹑戕骨肉而無忌。嗚呼﹗微有宋諸先生洗心藏密﹐卽人事以推本於天﹐反求於性﹐以正大經﹑立大本﹐則聖人之言﹐無忌憚之小人竊之以徼幸於富貴利達﹐豈非聖人之大憾哉﹖普之於論語﹐以奪人爲節用﹐以小惠爲愛人﹐如斯而已﹐外此無一似也。威則督民誦五教﹐而謂先王移風易俗之道﹐畢於此矣。子曰「鄕原﹐徳之賊也。」托於道﹐所以賊徳也。正人心﹐閒先聖之道﹐根極於性命﹐而嚴辧其誠僞﹐非宋諸先生之極微言以立大義﹐論語﹑孝經爲鄙夫之先資而已矣。〖二〗可以行之千年而不易﹐人也﹐卽天也﹐天視自我民視者也。民有流俗之淫與偸而相沿者矣﹐人也﹐非天也﹐其相沿也﹐不可卒革﹐然而未有能行之千年而不易者也。天不可知﹐知之以理﹐流俗相沿﹐必至於亂﹐拂於理則違於天﹐必革之而後安﹐卽數革之﹐而非以立異也。若夫無必然之理﹐非治亂之司﹐人之所習而安焉﹐則民視卽天視矣﹐𨿽聖人弗與易矣。而必爲一理以奪之﹐此漢儒之所以纖曲塗飾而徒云云也。攺正朔﹐易服色﹐漢儒以三代王者承天之精意在此﹐而豈其然哉﹖正朔之必攺﹐非示不相沿之說也。歷𨿽精﹐而行之數百年則必差。夏﹑商之季﹐上敖下荒﹐不能螫正﹐差舛已甚﹐故商﹑周之興﹐懲其差舛而攺法﹐亦猶漢以來至於今﹐歷凡十餘攺而始適於時﹐不容不攺者也。若夫服色﹐則世益降﹐物益備﹐期於協民瞻視﹐天下安之而止矣。彼三王者﹐何事汲汲於此﹐與前王相競相壓於染繪之閒哉﹖小戴氏之記禮雜矣﹐未見易﹑書﹑詩﹑春秋﹑儀禮﹑周官之斤斤於此也。其曰夏尙玄﹑殷尙白﹑周尙赤﹐吾未知其果否也。莫尊於冕服﹐而周之冕服﹐上玄而下纁﹐何以不赤也﹖牲之必騂也﹐純而易求耳﹐非有他也。夫服色者﹐取象於天﹐而天之五色以時變﹐無非正矣﹔取法於地﹐而地之五色以土分﹐無非正矣。自非龐奇艷靡足以淫人者﹐皆人用之不可廢﹐理無定﹐吾惡從知之﹖其行之千餘年而不易者﹐民視之不疑﹐卽可知其爲天視矣。開皇元年﹐隋主服黃﹐定黃爲上服之尊﹐建爲永制。以義類求之﹐明而不炫﹐韞而不幽﹐居靑赤白黑之閒而不過﹐尊之以爲事天臨民之服可矣﹐迄於今莫之能易﹐人也﹐卽天也。於是而知漢儒之比擬形似徒爲云云者﹐以理律天﹐而不知在天者之卽爲理﹔以天制人﹐而不知人之所固然者卽爲天。凡此類﹐易﹑書﹑詩﹑春秋﹑周官﹑儀禮之所不著﹐孔﹑孟之所不言﹐詘之斯允矣。〖三〗今之律﹐其大略皆隋裴政之所定也。政之澤遠矣﹐千餘年閒﹐非無暴君酷吏﹐而不能逞其淫虐﹐法定故也。古肉刑之不復用﹐漢文之仁也。然漢之刑﹐多爲之制﹐故五胡以來﹐獸之食人也得恣其忿慘。至於拓拔﹑宇文﹑髙氏之世﹐定死刑以五﹕曰磬﹑絞﹑斬﹑梟﹑磔﹐又有門房之誅焉﹐皆漢法之不定啟之也。政爲隋定律﹐制死刑以二﹕曰絞﹑曰斬﹐攺鞭爲杖﹐攺杖爲笞﹐非謀反大逆無族刑﹐垂至於今﹐所承用者﹐皆政之制也。若於絞﹑斬之外﹐加以淩遲﹐則政之所除﹐女直﹑蒙古之所設也。夫刑極於死而止矣﹐其不得不有死刑者﹐以止惡﹐以懲惡﹐不得已而用也。大惡者﹐不殺而不止﹐故殺之以絕其惡﹔大惡者﹐相襲而無所懲﹐故殺此以戒其餘﹔先王之於此也﹐以生道殺人也﹐非以惡惡之甚而欲快其怒也。極於死而止矣﹐梟之﹑磔之﹑轘之﹐於死者又何卹焉﹐徒以逞其扼腕齧齦之忿而怖人已耳。司刑者快之﹐其仇讎快之﹐於死者何加焉﹐徒使罪人之子孫﹐或有能知仁孝者﹐無以自容於天地之間。一怒之伸﹐慘至於斯﹐無裨於風化﹐而祗令腥聞上徹於天﹐裴政之澤斬﹐而後世之怒淫﹐不亦憯乎﹖隋一天下﹐蠲索虜鮮卑之虐﹐以啟唐二百餘年承平之運﹐非苟而已也﹔蓋有人焉﹐足以與於先王之徳政﹐而惜其不能大用也。〖四〗周制﹕六卿各司其典﹐而統於天子﹐無復制於其上者﹐然而後世不能矣。周禮曰「惟王建國。一言國也﹐非言天下也。諸侯之國﹐惟命之也﹐聽於宗伯﹔討之也﹐聽於司馬﹔序之也﹐聽於司儀行人。若治教政刑﹐𨿽頒典自王﹐而諸侯自行於國內﹐不仰決於六官。如是﹐則千里之王畿﹐政亦簡矣﹐其實不逾今一布政使之所理也。郡縣之天下﹐攬九州於一握﹐卑宂府史之考課﹐升斗銖累之金粟﹐窮鄕下邑之獄訟﹐東西萬里之邊防﹐四瀆萬川之堙泄﹐其繁不可勝紀﹐總聽於六官之長﹐而分任之於郎署。其或修或廢﹐乃至因緣以讎私者﹐無與舉要以省其成﹐則散漫委弛而不可致詰。故六卿之上﹐必有佐天子以總理之者﹐而後政以緒而漸底於成﹐此秦以下相臣之設不容已也。乃相臣以一人而代天子﹐則權下擅而事亦宂﹐而不給於治﹔多置相而互相委﹐則責不專﹐而同異競起以相撓﹔於是而隋文之立法爲得矣。左右僕射皆相也﹐使分判六部﹐以各治三官﹐夫然﹐則天子統二僕射﹐二僕射統六卿﹐六卿統庶司﹐仍周官分建之制﹐而以兩省分宰相之功﹐殆所謂有條而不紊者乎﹗繇小而之大﹐繇眾而之寡﹐繇繁而之簡﹐揆之法象﹐亦太極生兩儀﹐兩儀生四象八卦﹐以盡天下之至賾﹐而曲成乎者也。法者非必治﹐治者其人也﹔然法之不善﹐𨿽得其人而無適守﹐抑末繇以得理﹐況乎未得其人邪﹖以法天紀﹐以盡人能﹐以居要而治詳﹐以統同而辧異﹐郡縣之天下﹐建國命官﹐隋其獨得矣乎﹗不可以文帝非聖作之主而廢之也。〖五〗開河以轉漕﹐置倉以遞運﹐二者孰利﹖事固有因時因地而各宜﹐不能守一說以爲獨得者﹐然其大槪﹐則亦有一定之得失焉。其迹甚便﹐其事若簡﹐其效若速﹐一登之舟﹐旋運而至﹐不更勞焉﹐此轉漕之見爲利者也。然而其運之也﹐必爲之期﹐而勞甚矣。閘有啟閉﹐以爭水之盈虛﹐一勞也﹔時有旱澇﹐以爭天之燥濕﹐二勞也﹔水有淤通﹐以勤人之濬治﹐三勞也﹔時有凍沍﹐以待天之寒溫﹐四勞也﹔役水次之夫﹐奪行旅之舟以濟淺﹐五勞也。而又重以涉險飄沈﹑重賠補運之害﹐特其一委之水﹐庸人偸以爲安﹐而見爲利耳。夫無漸可循﹐而致之一塗﹐以幾速效﹐政之荑稗也。歲月皆吾之歲月﹐紆徐之﹐則千鈞之重分爲百﹐而輕甚矣。置倉遞運者﹐通一歲以輸一歲之儲﹐合數歲以終一歲之事﹐源源相因﹐不見有轉輸之富﹐日計不足﹐歲計有餘﹐在民者易登於倉﹐在倉者不覺而已致於內﹐無期會促迫之苦﹐而可養失業之民﹐廣馬牛之畜﹐𨿽無近切﹐而可經久以行遠﹐其視彊水之不足﹐開漕渠以圖小利﹐得失昭然矣。隋沿河置倉﹐避其險﹐取其夷﹐唐仍之﹐宋又仍之﹐至政和而始廢﹐其利之可久見矣。取簡便而勞於漕輓者﹐胡元之亂政也。況乎大河之狂瀾﹐方憂其氾濫﹐而更爲導以迂曲淫漫﹐病徐﹑兗二州之土乎﹖隋無徳而有政﹐故不能守天下而固可一天下。以立法而施及唐﹑宋﹐蓋隋亡而法不亡也﹐若置倉遞運之類是已。〖六〗有名美而非政之善者﹐義倉是也。隋度支尙書長孫平始請立之﹐家出粟麥一石﹐儲之當社﹐凶年散之﹐使其行之而善﹐足以賑之也。抑一鄕一社﹐有君子長者徳望足以服鄕人﹐而行之十姓百家焉可矣。不然﹐令之嚴而祗以病民﹐令之不嚴﹐不三歲而廢矣。且卽有君子長者主其事﹐行乎一鄕﹐亦及身而止耳。惡有一鄕之事﹐數十年之規﹐而可通之天下﹐爲一代之法也哉﹖行之善﹐而猶不足以賑荒者﹐假使社有百家﹐歲儲一石﹐二年而遇水旱﹐曾三百石之足以濟百家乎﹖倘水旱在三年之外﹐粟且腐壞虫蝕﹐而不可食也。且儲粟以一石爲率﹐將限之邪﹖抑貧富之有差邪﹖有差﹐而人詭於貧﹐誰屍其富﹖家限之﹐則歲計不足﹐而遑計他年﹖均之爲農﹐而有餘以資義倉﹐其勤者也﹐及其受粟而多取之者﹐其惰者也﹔非果有君子長者以仁厚化其鄕﹐而惰者亦勸於耕﹐以廉於取﹐則徒取之彼以與此﹐而誰其甘之﹖不應﹐抑將刑罰以督之﹐井裏不寧而訐訟興﹐何義之有﹖而惰窳不節之罷民﹐且恃之以益其驕怠。況乎人視爲不得已而束於法以應令﹐穅覈濕腐雜投而速蠹﹐僅以博好義之虛名﹐抑何爲者邪﹖況行之久而長吏玩爲故常﹐不復稽察﹐裏胥之乾沒﹐無與爲治﹐民大病而匄免不能﹐抑其必致之勢矣。夫王者之愛養天下﹐如天而可以止矣﹐寬其役﹐薄其賦﹐不幸而罹乎水旱﹐則蠲徵以蘇之﹐開糶以濟之。而防之平日者﹐抑商賈﹐禁賃傭﹐懲遊惰﹐修陂池﹐治堤防﹐𨿽有水旱﹐而民之死者亦僅矣。賦輕役簡﹐務農重谷﹐而猶有流離道殣者﹐此其人自絕於天﹐天亦無如之何﹐而何事損勤苦之民﹐使不軌之徒懸望以增其敖慢哉﹖故文王發政施仁﹐所先者鰥﹑寡﹑孤﹑獨﹐所發者公家之廩﹐非取之於民而以飽不勤不節之惰農也。孟子曰「惠而不知爲政。」捐己以惠民﹐且不知養民之大經﹐況彊以義脇民而攘之爲己惠乎﹖夫義倉者﹐一鄕之善士﹐當上失其道﹑橫徵困民之世﹐行之十姓百家以苟全一隅者可也。爲人上者而行之﹐其視梁惠王之盡心奚愈哉﹖〖七〗立教之道﹐忠孝至矣﹐𨿽有無道之主﹐未有不以之教其臣子者﹐而從違異趣﹐夫亦反其本而已矣。以言教者﹐進人子而戒之曰「爾勿不孝﹔」進人臣而戒之曰「爾勿不忠﹔」舌敝穎禿﹐而聽之者藐藐﹐悖逆猶相尋也。弗足怪也﹐教不可以言言者也。獎忠孝而進之﹐抑不忠不孝而絕之﹐不納叛人﹐不卹逆子﹐不懷其惠﹐不歆其利﹐伸大義以昭示天下之臣子﹐如是者﹐殆其好也﹐非其令也﹐宜可以正於家﹐施於國﹑推於天下而消其悖逆矣。然而隋文帝於陳郢州之叛而請降﹐則拒而弗納﹔突厥莫何可汗生擒阿波歸命於隋﹐請其死生﹐髙熲曰「骨肉相殘﹐教之蠹也﹐存養之以示寬大﹐」帝則從之﹐而禁勿殺﹔吐谷渾妻子叛其主請降﹐帝則曰「背夫叛父﹐不可收納。」夫帝之欲並陳而服二虜﹐其情也﹔抑且顧君臣﹑父子﹑夫婦之大倫﹐捐可乘之利而拒之已峻﹐以是風示臣子﹐俾咸順於君父﹐而蠲其乖悖﹐夫豈不能。然制於悍妻﹐惑於逆子﹐使之兄弟相殘﹐終以梟獍之刃加於其躬﹐一室之內﹐戈矛逞而天性蔑﹐四海之稱兵﹐不旋踵而蠭起﹐此又何也﹖繇此而知忠孝者﹐非可立以爲教而教人者也。以言教者不足道﹐固已﹕徒以行事立標準者﹐亦迹而已矣。夫忠孝者﹐生於人之心者也﹐惟心可以相感﹔而身居君父之重﹐則惟在我之好惡﹐爲可以起人心之惻隱羞惡﹐而遏其狂戾之情。文帝以機變篡人之國﹐所好者爭奪﹐所惡者馴謹也。制之於外﹐示彜倫之則﹔伏之於內﹐任喜怒之私﹔其拒叛臣﹑絕逆子也﹐一挾名教以制人者也。幽暖之地﹐鬼神瞰之﹐而妻子尢熟嘗之。好惡之私﹐始於拂性而任情﹐旣且違情而殉物。悍妻逆子﹐或餌之﹐或協之﹐顚倒於無據之胸﹐則𨿽日行飭正人倫之事﹐而或持之﹐或誘之﹐終以怨毒而賊害之。無他﹐心之相召﹐好惡之相激也。嗚呼﹗方欲以綱常施正於裔夷﹐而濺血之禍起於骨肉﹐心之幾亦嚴矣哉﹗好惡之情亦危矣哉﹗故藏身之恕﹐防情之辟﹐立教之本﹐近取之而已。政不足治﹐刑賞不足勸懲﹐況欲以空言爲求亡子之鼓乎﹖〖八〗周禮﹕鄕則比﹑閭﹑族﹑黨﹐遂則鄰﹑裏﹑酇﹑鄙﹐各有長司其教令﹐未詳其使何人爲之也。就晨民而爲之﹐則比戶之中﹐朴野之氓非所任也﹐其黠而可爲者﹐又足爲民害者也。且比鄰之長𨿽微﹐而列於六官之屬﹐則旣列於君子而別於野人矣﹐捨其耒相而卽與於班聯﹐不已媟乎﹖意者士之未執贄以見君而小試之於其鄕﹐凡飲射賓興所進於君之士﹐皆此屬也﹐固不耕而有祿食﹐士也﹐非民也。惟然﹐則可士﹑可大夫﹐而登進之塗遠﹐則當其居鄕而任鄕之教﹐固自愛而不敢淫泆於其鄕﹐庶幾不爲民病﹐而教化可資以興。然周禮但記其職名﹐而所從授者無得而考焉﹐則郡縣之天下﹐其不可附托以立鄕官也﹐利害炳然﹐豈待再計而決哉﹖成周之治﹐履中蹈和﹐以調生民之性情﹐垂爲大經大法以正天下之綱紀者﹐固不可以意言求合也﹔故曰﹕人也﹐非政也。但據缺略散見之文﹐彊郡縣之天下﹐銖累以肖之﹐王莽之所以亂天下也。而蘇威效之﹐令五百家而置鄕正﹐百家而置里長﹐以治其辭訟﹐是散千萬虎狼於天下﹐以攫貧弱之民也。李徳林爭之﹐而威挾周禮以鉗淸議之口﹐民之膏血殫於威占畢之中矣。悲夫﹗封建之天下分而簡﹐簡可治之以密﹔郡縣之天下合而繁﹐繁必禦之以簡。春秋之世﹐萬國並﹐五霸興﹐而夫子許行簡者以南面﹐況合中夏於一王﹐而欲十姓百家置聽訟之長以爚亂之哉﹖周之衰也﹐諸侯僭而多其吏﹐以漁民而自尊﹐蕞爾之鄒﹐有司之死者三十三人﹐未死者不知凡幾﹐皆鄕裏之猾﹐上慢而殘下者也。一國之提封﹐抵今一縣耳﹐卿大夫士之食祿者以百計。今一縣而百其吏﹐祿入已竭民之產矣。卿一行而五百人從﹐今丞尉一出而役民者五百﹐其徭役已竭民之力矣。仁君廉吏且足以死民於賦役﹐污暴者又奚若也﹖況使鄕裏之豪﹐測畜藏以側目﹐挾恩怨以逞私﹐擁子弟姻亞以橫行﹐則孤寒朴拙者之供其刀俎又奚若也﹖易曰「通其變﹐使民不倦。」君子所師於三代者﹐道也﹐非法也。竊其一端之文具以殃民﹐是亦不容於堯﹑舜之世者也。〖九〗聲音之動﹐治亂之徵﹐樂記言之﹐而萬寶常以驗隋之必亡。顧其說非可一言竟也。有聲動而導人心之貞淫者﹐有心動而爲樂之正變者﹐其感應之幾﹐相爲循環﹐而各有其先後。謂聲動而心隨之﹐則正樂急矣﹔謂心動而樂隨之﹐則樂固不能自正而待其人矣。倘於無道之世﹐按韶﹑夏之音而奏之﹐遂足以救其亡乎﹖不可得也。𨿽然﹐未有無道之世﹐不崇淫聲﹑侈哀響﹐而能以韶﹑夏之音爲樂者。於是而知志气之交相動﹐而天人之互爲功矣。且以寶常之言﹐直斥何妥之樂爲亡國之音﹐隋文何以不悅﹐終廢寶常﹐而謂何妥之樂曰「滔滔和雅﹐與我心會﹐」則盛世之音﹐必不諧於衰世之耳。其諧不諧者﹐天也﹐非人也。乃惟帝任詐以取天下﹐暱悍妻﹐狎逆子﹐任其好惡於非僻﹐則心流於邪﹐而耳從心爾。然則治心而後可以審音﹐心者其本也﹐音者其未與﹗乃何妥衰亂慆淫之樂作﹐遂益以導煬帝邪淫無厭之心﹐而終亡其國﹐則樂之不正﹐流禍無涯﹐樂又本而非末矣。古先王之作樂也﹐必在盛徳大業旣成之後﹐以志之貞者斟酌於聲容之雅正﹐而不先之於樂﹐知本也。然必斟酌於聲容之雅正﹐以成一代之樂﹐傳之子孫﹐而上無淫慝之君﹐流之天下﹐而下無乖戾之俗﹐則徳立功成﹐而必正樂﹐亦知本也。嗚呼﹗自秦廢先王之典而樂亂﹐自契丹﹑女直﹑蒙古人中國毀棄法物而樂永亡。惟聲音之自然者﹐流露於人心﹑耳﹑手﹑口之閒﹐時亦先兆其治亂興亡之理。於是樂惟天動以感人﹐而人不能以樂治心﹐召和平之气。凡先王所以治﹐聖人所以教﹐俱無可爲功於天下﹐固有心者所畱械於無窮也。天不喪道﹐又惡知無聖人者興﹐無師而得天之聰明﹐以復移風易俗之大用乎﹖古之教上也以樂﹐今之教士也以文。文有詠嘆淫泆以宣道蘊而動物者﹐樂之類也。蘇洵氏始爲虔矯桎梏之文﹐其子淫蕩以和之﹐而中國遂淪於夷﹐亦志气相召之幾也。取士者有權﹐士之以教以學也有經﹐捨其大經﹐矜其小辧﹐激淸繁繞引哀怨以趨偸薄﹐亦惡知其所底止哉﹖〖一○〗以徳化民至矣哉﹗化者﹐天事也﹐天自有其理气﹐行乎其不容已﹐物自順乎其則而不知。聖人之徳﹐非以取則於天也﹐自修其不容已﹐而人見爲徳。人亦非能取則於聖人也﹐各以其才之大小純駁﹐行乎其不容已﹐而已化矣。故至矣﹑尙矣﹐絕乎人而天矣。謂其以徳化者﹐人推本而爲之言也﹔非聖人以之﹐如以薪煬火﹐以勺水﹐執此而取彼之謂也。夫以徳而求化民﹐則不如以政而治民矣。政者﹐所以治也。立政之志﹐本期乎治﹐以是而治之﹐持券取償而得其固然也﹐則猶誠也。持徳而以之化民﹐則以化民故而飾徳﹐其徳僞矣。挾一言一行之循乎道﹐而取償於民﹐頑者侮之﹐黠者亦飾僞以應之﹐上下相率以僞﹐君子之所甚賤﹐亂敗之及﹐一發而不可收也。夫爲政者﹐廉以潔己﹐慈以愛民﹐盡其在己者而已。至於內行之修﹐則尢無與於民﹐而自行其不容已﹐夫豈持此爲券以取民之償哉﹖自漢龔﹑寅﹑卓﹑魯之見褒於當代﹐於是有僞人者﹐假徳教以與民相市﹐民之僞者應之﹐遂以自標而物榜之﹐曰此徳化之效也。東漢之末﹐矯飾之士不絕於策。至於三國﹐迄乎梁﹑陳﹐豈無循良之吏﹐而此風闃然﹔時君之所不尙﹐褒寵不及﹐僞人茶然而返耳。至隋而蘇威剽襲六經之膚說以干文帝﹐帝利其說以詫治定功成之盛﹐始獎天下以僞﹐而辛公義﹑劉曠詭激飾詐之爲﹐赩然表見以徼榮利。公義則露坐獄中以聽訟﹐訟者系獄﹐則宿廳事﹐不歸寢閤﹔曠則稱說義理﹐曉諭訟者﹐而不決其是非﹐遂以獵無訟之虛名﹐遷美官而傳於史冊。嗚呼﹗當是時也﹐君臣相戕﹐父子相夷﹐兄弟相殘﹐將相相傾﹐其上若此﹐則閭巷之民﹐相惎﹑相仇﹑相噬﹑相螫﹐不知其何若﹐而公義與曠取美譽﹑弋大官而止﹐後無聞焉。無訟者﹐孔子之所未遑﹔徳化者﹐周公之所不敢居﹔區區一俗吏﹐以掉舌於公庭﹐暴形於寢處﹐遂勝其任而愉快乎﹖何易繇言而重爲僞人之欺邪﹖夫徳者﹐自得也﹔政者﹐自正也。尙政者﹐不足於徳﹔尙徳者﹐不廢其政﹔行乎其不容已﹐而民之化也﹐俟其誠之至而動也。上下相蒙以僞﹐姦險戕奪﹐若火伏汕中﹐得水而燄不可撲﹐隋之亡也﹐非一旦一夕之致也。其所云徳化者﹐一廉恥蕩然之爲也。〖一一〗天下分爭之餘﹐兵戈乍息﹐則人民之生必蕃﹐此天地之生理﹐屈者極﹐伸者必驟﹐往來之數﹐不爽之幾也。當其未定﹐人習於亂﹐而偸以生﹐以人之不足﹐食地之有餘﹐民之不勤於自養也﹐且習以爲常。治其亂定而生齒蕃﹐後生者且無以圖存﹐於斯時而爲之君者將如之何﹖蕃庶而無以綏之則亂﹐然則人民之乍然而蕃育也﹐抑有天下者之憂也。𨿽然﹐王者又豈能他爲之賜哉﹖抑豈容作聰明﹑制法令以爲﹐所哉﹖惟輕徭薄賦﹐擇良有司以與之休息﹐漸久而自得其生﹐以相忘而輯寧爾。五代南北之戰爭﹐民之存者僅矣。周滅齊而河北定﹐隋滅陳而天下一﹐於是而戶口歲增﹐京輔﹑三河地少人眾。。且無以自給﹐隋乃遣使均田﹐以謂各得有其田以贍生也。惟然﹐而民困愈三矣。人則未有不自謀其生者也﹐上之謀之﹐不如其自謀﹔上爲謀之﹐且弛其自謀之﹐而後生計愈盛。故勿憂人之無以自給也﹐藉其終不可給﹐抑必將攺圖而求所以生﹐其依戀先疇而不捨﹔則固無自斃之理矣。上惟無以奪其治生之力﹐寬之於公﹐而天地之大﹐山澤之富﹐有餘力以營之﹐而無不可以養人。今隋之所謂戶口歲增者﹐豈徒民之自增邪﹖蓋上精察於其數以斂賦役者之增之也。人方驟蕃﹐地未盡辟﹐效職力於爲工爲賈以易布粟﹐園林畜牧以廣生殖者未遑﹐而亟登之版籍﹐則衣食不充。非民之數盈﹐地之力歉﹐而實籍其戶口者之無餘﹐而役其戶口者不酌其已盈而減其賦也。乃欲奪人之田以與人﹐使相傾相怨以成乎大亂哉﹖故不十年而盜賊競起以亡隋。民之不輯也久矣﹐考其時﹐北築長城﹐東巡泰嶽﹐作仁壽宮﹐而丁夫死者萬計﹐別宮十二﹐相因營造﹐則其剔丁莊以供土木也﹐不待煬帝之驕淫﹐而民已無餘地以求生矣。乃姑爲均田以塞其匄免之口﹐故曰惟然而民困愈亟也。夫王者之有其土若無其土也﹐而後疆圉以不荒﹔有其民若無其民也﹐而後禦眾而不亂﹔夫豈患京輔﹑三河地少而人貧哉﹖鄧禹之多男子也﹐各授以業﹐而宗以盛﹐不奪此子之餘以給彼子也。寬之卹之﹐使自贍之﹐數十年而生類亦有序﹐而不憂人滿。漢文﹑景得此道也﹐故天下安而漢祚以長。隋之速亡也﹐不亦宜乎﹗均田令行﹐狹鄕十畝而籍一戶﹐其虐民可知矣﹐則爲均田之說者﹐王者所必誅而不赦﹐明矣。〖一二〗開皇十四年﹐詔給公卿以下職田。其時天下已定﹐民各守其先疇﹐不知何所得田以給之﹐史無所考﹐大抵其爲亂政無疑矣。先是官置公廨錢﹐貸民收息﹐誠稗政也﹐於是蘇孝慈請禁止之﹐給地以營農﹐意且謂此三代之法﹐可行無獘者﹐而豈其然哉﹖三代之國﹐幅員之狹﹐直今一縣耳﹐仕者不出於百里之中﹐而卿大夫之子恆爲士﹐故有世祿者有世田﹐卽其所世營之業也﹐名爲卿大夫﹐實則今鄕裏之豪族而已。世居其土﹐世勤其疇﹐世修其陂池﹐世治其助耕之氓﹐故官不侵民﹐民不欺官﹐而田亦不至於污萊。郡縣之天下﹐合四海九州之人以錯相爲吏﹐官無定分﹐職無常守﹐升降調除﹐中外南北﹑月易而歲不同﹐給以田而使營農﹐將人給之乎﹖貴賤無差﹐予奪無恆﹐而且不勝給矣﹔將因職而給之乎﹖有此耕而彼獲者矣。而且官不習於田﹐一授其權於胥隸﹐胥隸橫於阡陌﹐務漁獵而不卹其荒瘠﹐閱數十年而農非其農﹐田非其田﹐徒取沃士而滅裂之﹐不足以養士﹐而徒重困乎民也。故職田者﹐三代以下必不可行之法也。放公廨錢以收息﹐所以毀官箴而殃民﹐在所必禁者﹐君子與小人義利之疆畛﹐不可亂耳。力耕者﹐亦皇皇求利之事也﹐故夫子斥樊遲爲小人﹐而孟子以不耕而食爲不素餐之大。有天下者﹐總制郡縣之賦稅﹐領以司農﹐而給百官之祿入﹐俾逸獲而不與民爭盈縮﹐所以靖小人而迪君子於正道之不易者也。祿入丰而士大夫無求於民﹐猶恐其不廉也﹐乃導之與襏襫之夫爭升鬥於秉穗乎﹖蘇孝慈者﹐知公廨錢之非道﹐胡不請厚其祿以止其貪﹐而非三代之時﹐循三代之迹﹐以徒亂天下爲邪﹖隋文帝錙銖之主也﹐以爲是於國無損﹐而可以益吏﹐且可竊師古之美名﹐遂歆然從之﹐溺古之士﹐且以爲允。後世有官田﹐有學田﹐有藩王勛戚之莊田﹐皆沿此以貽害於天下﹐創制宜民者﹐盡舉以授民而作賦﹐庶有瘥乎﹗〖三〗文帝畜疑禦下﹐芟夷有功於己者不遺餘力矣。鄭譯﹑盧賁﹑柳裘或黜或死﹐防其以戴己者戴人﹐固也。其戮力以混一天下者﹐若史萬歲﹑王世積﹑虞慶則誣訐一加﹐而斧鑕旋及。至於賀若弼﹑髙熲﹑李徳林倚爲心膂﹐不在楊素之下﹐而弼下吏幾死﹐熲除名﹐徳林終廢。徒於楊素投膠漆之分﹐舉天下以托之﹐何坦然無疑而盡易其猜防之毒也﹖乃素卒比附逆廣以推刃於帝﹐夫豈天奪其衷與﹖不然﹐何疑其所可不疑﹐信其所必不可信﹐如斯之甚也﹗隋之諸臣﹐惟素之不可托也爲最﹐非但穎﹑弼﹑徳林之不屑與伍﹐卽以視劉昉﹑鄭譯猶有懸絕之分。何也﹖素者﹐天下古今之至不仁者也。其用兵也﹐求人而殺之以立威﹐使數百人犯大敵﹐不勝而俱斬之﹐自有兵以來﹐惟尉繚言之﹐惟素行之﹐蓋無他智略﹐惟忍於自殺其人而已矣。其營仁壽宮也﹐丁夫死者萬計﹐皆以殺人而速奏其成﹐曠古以來﹐惟以殺人爲事者更無其匹。嗚呼﹗人之不仁至於此極﹐而猶知有君之不可弒乎﹖猶知子之不可弒父而己弗與其謀乎﹖文帝之項領日懸於素之鋒刃而不知﹐豈徒素之狐媚以結獨孤後而爲之覆翼乎﹖抑帝慘毒之性﹑臭味與諧而相得也﹗故曰﹕君不仁﹐則不保其國﹔﹐臣不仁﹐則不保其身﹔不仁者樂與不仁者狎而信之篤﹐𨿽天子不保其四體。素之族至其子而乃赤﹐猶晚矣。故惻隱之心﹐存亡生死之幾也。夫人性之弗醇﹐習之不順﹐惻隱之心不足以發。惟好惡之不迷﹐不樂與不仁者處而利賴之﹐惡其可損﹑禍其可輕乎﹗〖一四〗太子勇耽聲色﹑狎羣小﹐而逆廣立平陳之功﹐且矯飾恭儉以徼上寵﹑釣下譽﹐聲施爛然。文帝廢勇而立廣﹐𨿽偏聽悍妻﹐致他日有獨孤誤我之嘆﹐然當廣惡未著﹑勇徳有愆之日﹐參互相觀﹐亦未見廢立之非社稷計也﹐而奚以辧之哉﹖廣之所以惑獨孤者﹐曰阿大孝耳。婦人喜囁嚅呴沫之愛﹐無足怪者﹐帝固熟察人情者﹐而何亦焉﹖天下有孝於父母而忍賊害其兄弟者乎﹖勇𨿽不徳﹐然知廣之陷己﹐終未嘗求廣之過暴之父母之前。廣則伏地流涕曰「不知何罪﹐失愛東宮。」勇無言﹐而廣亟於譖﹐勇猶自處於厚﹐而廣之不一定不可揜矣。故人之甚不仁也易見也﹐父子兄弟之不若﹐夫人所無可如何者也。非其懿親與其執友﹐則𨿽禍且相及﹐而固不可訐之相告﹐使觸其怒以傷天性之恩﹕卽其懿親與其執友不容不告﹐而必謀其曲全之術﹕若直訐其陰私以激吾之譴責﹐則必其人天性固絕於己﹐而忿戾以求快其私者也。夫人且然﹐而況同生兄弟﹐均爲父母之子﹐而浸潤膚受交致以激吾之怒﹐尙可信爲大孝而可以生死存亡托之者乎﹖勇於見廢之日﹐再拜泣下﹐舞蹈而出﹐終不訟廣之見誣而摘其隱慝﹐然則使勇嗣立﹐隋尙可以不亡﹐藉令不然﹐亦何至逞梟獍之凶如廣之酷邪﹖故勇與廣賢不肖未易辧也﹐而廣訴勇﹐勇不訴廣﹐其仁心之僅存與什萬滅﹐則灼然易知也。天下未有忍奪其兄之孝子﹐古今無有贊毀我子弟﹐勸令殺戮屏棄﹐而爲可托之人。兩言而決之有餘矣。〖一五〗傳曰「儉﹐徳之共也﹔侈﹐惡其大也。」所謂徳之共者﹐謂其斂耳目口體之淫縱﹐以範其心於正也﹐非謂吝於財而積之爲利也。所謂惡之大者﹐謂其蕩心志以外熒﹐導天下於淫曼也﹐非謂不畱有餘以自貧也。儉於徳口儉﹐儉於財曰吝﹐儉吝二者迹同而實異﹐不可不察也。吝於財而文之曰儉﹐是謂貪人。諺曰「大儉之後﹐必生奢男﹐」含﹐吝之報也。若果節耳目﹑定心志﹑以恭敬自持﹐勿敢放逸﹐則言有物﹑行有恆﹐卽不能必子之賢﹐亦何至疾相反而激以成侈哉﹖隋文帝之儉﹐非儉也﹐吝也﹐不共其徳而徒厚其財也。富有四海﹐求盈不厭﹐侈其多藏﹐重毒天下﹐爲惡之大而已矣。奚以明其然邪﹖仁壽宮成﹐賞封徳彜而擢爲內史﹐耳目之欲﹐力制而不能制也﹔盜邊糧者升以上皆斬﹐積聚之貪﹐誇富疆而惟恐不丰也。宋武藏農服以示子孫﹐齊髙欲黃金與土同價﹐皆此而已矣。是下邑窮鄕銖積絲累以豪於閭井者之情﹐而奚足爲儉哉﹖視金粟也愈重﹐則積金粟也愈丰﹔取之於人也愈工﹐而愈不憂其匱﹔而後不肖之子孫無求弗獲﹐而以爲天下之可以遂吾志欲者﹐莫財若也太子勇之飾物玩﹑耽聲色。逆廣之離宮別館﹐塗金堆碧﹐龍舟錦纜﹐翦采鋪池﹐裂繪衣樹﹐皆取之有餘﹐而倉粟陳紅﹐以資李密之狼戾﹐一皆文帝心計之所聚﹐而以丰盈自侈者也。只速其亡﹐又何怪乎﹖若夫賢者之儉﹐豈其然哉﹖視金玉若塵土﹐錦綺若艸芥﹐耳目不淫﹐心志不惑﹐澹然與之相忘﹐所以金粟給小人之欲﹐君臣父子相競於義以賤利﹐其必不以爲誨奢之媒審矣。夫惟大吝之後﹐乃生奢男﹐豈儉之謂賤。〖一六〗文帝之察也﹐肘腋有楊系之姦的信﹐之爲﹐富闊有逆廣之凶而愛之專﹐卒以殺身而亡國。無他﹐以塗飾虛僞籠天下﹐情以移志以遷﹐而好惡皆失其本心﹐樂與僞人相取﹐狎焉而不自知也。王伽者﹐天下古今之僞人也﹐罷遣防送之卒﹐縱流囚李參等七十餘人﹐與約期至京﹐而曰「如致前卻﹐當爲汝受死﹐」參等皆如期而至。夫參等身蹈重法﹐固桀敖不軌之徒也﹐伽何恃而以死黨試其誠僞﹖前乎此者﹐未聞伽有盛徳至行足以孚豚魚也﹐一旦而以父母之身與罪人市﹐豈其愚至此哉﹖且李參等已至京而待配於有司矣﹐孰使帝聞之而驚喜﹖則伽與參等探知帝之好虛僞以飾太平﹐而相約以成﹐詭異之行﹐標榜自衒於帝之左右﹐俾得上聞。帝果爲之下詔曰。「官盡如王伽﹐刑措其何遠哉﹗」伽乃擢爲雍令矣﹐參等乃予宴而赦矣。帝已爲伽持券而取償﹐而帝不知也﹔非不知也﹐知之而固喜其飾平康以昭吾治功之盛﹐而欺天下也。是其爲情﹐與王劭上靈感志而焚香歌誦以宣示之無以異。惟然﹐故楊素僞忠﹐而帝且曰吾有忠臣﹔逆廣僞孝﹐而帝且曰吾有孝子﹔情與之相得﹐心與之相習﹐不復知此外之有心理。亦將曰﹕文王之孝亦廣﹐周公﹐忠亦素而已矣﹔孔子之綏來動和﹐亦伽而已矣。古今惡有聖賢哉﹖飾以爲之而卽可傳之萬世﹐則懷姦畜逆者﹐方伏刃以擬其項領﹐固迷而不覺。始以欺人﹐終於自罔﹐身弒國亡﹐若蹈火之必灼﹐狎水之必溺也﹐豈有爽哉﹖夫聖人者﹐同於人者也﹔爲創見之事﹐舉世驚之﹐必有僞焉﹐秉正者所弗惑也。若伽者﹐固不容於堯﹑舜之世﹐惟不容焉﹐斯以爲堯﹑舜之智與﹗

◎煬帝凡六代不肖之主﹐皆仍其帝稱﹐篇內獨稱煬帝曰逆廣﹐以其與劉劭同其覆載不容﹐之罪﹗且時無夷狄割據﹐不必伸廣以明正統。〖一〗牛弘問劉炫以周禮士多府史少而事治﹐後世令史多而事不濟﹐炫答以占之文案簡而今繁﹐事煩政獘﹐爲其所繇。此得其一於末﹐而失其一於本也。文繁而覆治重疊﹐追證荒遠﹐於是乎吏求免纖界之失﹐而朦朧遊移﹐上下相蔽﹐不可致詰﹐此治道之所以敝﹐教令之所以不行﹐民人之所以重困﹐姦頑之所以不戢者﹐而非府史之勞也。苟求無摘而粗修文具﹐一老吏任之而有餘矣。乃府史之所以冗多而不理者﹐權移賄行而役重﹐民之貪頑求利與竄名避役者﹐競趨於府史胥役之一途﹐則固有目不識文案﹑身不親長官者篡人其中﹐而未嘗分理事之勞﹐事惡得而理也﹖周禮之所以可爲萬世法者﹐其所任於府者謹其蓋藏﹐所任於史者供其篆寫﹐而法紀典籍一多之士﹐士多而府史固可少也。士旣以學爲業﹐以仕爲道﹐則苟分任於六官之屬者﹐皆習於吏事而嫻於典故﹐政令𨿽繁﹐無難給也。周之所以久安長治﹐而政不稗﹑官不疵﹑民不病者﹐皆繇於此。士則旣知學矣﹐學則與聞乎道矣﹐進而爲命士﹐進而爲大夫﹐皆其所固能致者﹐則名節重而官坊立﹐𨿽有不肖﹐能喪其廉隅而不能忘情於進取﹐則吏道不污﹐而冒法以讎姦者﹐十不得一。且夫國家之政﹐𨿽塡委充積﹐其實數大端而已﹕銓選者﹐治亂之司也﹔兵戎者﹐存亡之紐也﹔錢谷者﹐國計之本也﹔賦役者﹐生民之命也﹔禮制者﹐人神之紀也﹔刑名者﹐威福之權也。大者舉其要﹐小者綜其詳﹐而莫不系於宗社生民綱紀風俗之大。其纖微曲折﹐皆淳澆仁暴之機也。而以委之刀筆之猥流﹐謀盡於私﹐而智窮於大﹐則便給於一時﹐而遺禍於久遠﹐𨿽有直剛明皙之大臣﹐未能勝也。如唐滑渙一堂後小吏耳﹐鄭餘慶一斥其姦﹐而旋卽罷相﹐其可畏而不可挽也如此。乃舉國家之事﹐不屬之名義自持之淸流﹐而委之鄙賤乾沒之宵小﹐豈非千金之堤潰於螘壤哉﹖參佐淸談而濁流操柄﹐愈免小失而愈釀大憂﹐然後知周禮之法﹐卓然非後世所及。炫﹐儒者也﹐何不曙於先王立教之本而長言之﹐以垂爲永鑑﹖區區以文之繁簡爲言﹐九州混一之世﹐文法何易言簡也﹗〖二〗人以才自旌﹐以智先人﹐功亦立﹐名亦著﹐所行亦不大遠於正﹐而及其成局已終﹐歲時已過﹐則餵未跼蹎﹐名節不立﹐抑不保其身﹐則漢朱雋﹑皇甫嵩﹐隋之髙穎﹑賀若弼是已。嗚呼﹗士苟無車然目立志以鋪士其气﹐而祿位子孫交集而縈之﹐則𨿽以雋與髙秉正以匡亂者﹐尙困於董卓而不能立義以捐生﹐況穎與弼乎﹖當其盛也﹐智足以見事幾﹐才足以濟險阻﹐一刀方彊﹐物望方起﹐又遇可與有爲之主﹐推獎以盡其用﹐則億而中﹑爲而成﹐心無顧卹而目空天下﹐可爲也﹐則爲也﹐於是而功名赫然表見於當世﹔曾不知其時遷世易﹐智盡才枯﹐而富貴已盈﹐子孫相累﹐暗爲銷謝﹐苶然一翁嫗之姝暖﹐則誅夷已及﹐旣不能奮起以蹈仁﹐復不能引身而避禍﹐昔之所爲英豪自命者安往哉﹖此志士之所深悲﹐而君子則早知其衰气先乘﹐莫能自勝也。楊廣之弒君父﹐殺兄弟﹐驕淫無度﹐其不可輔而不相容﹐塗之人知之矣。欵之料敵也﹐目懸於千里而心諭若咫尺﹐弼輕楊素﹑韓擒虎而自詡以大將﹐夫豈不能知此﹐而遂無以處此者﹖乃不能知也﹐不能處也。嚅囁於李懿﹑何稠佼幸之側﹐以訐廣之失﹐其所指摘而重嘆之者﹐又非廣之大惡必致敗亡者也﹔徵散樂而已﹐厚遇啟民可汗而已。捨其大﹐訐其小﹐進不能抒其忠憤﹐退不能守以綫默﹐駢首以就狂夫之刃。悲哉﹐曾熲與弼之錚錚﹐而僅與王冑﹑薛道衡雕虫之腐士同膏鈇鑕乎﹖其愚不可警﹐其懦不可扶﹐還令熲與弼自問於十年之前而豈屑爾哉﹖髙堂曲榭﹐金玉紈綺﹐老妻弱子﹐系累相嬰﹐銷耗其丈夫之气﹐則𨿽有愛世之心﹐徒喁喁嘖嘖於匪人之側﹐禍之已及﹐則瘖死屠門﹐如在胎之羔犢矣。故曰「血气旣衰﹐戒之在得。」血气之剛﹐足以犯難而立功者﹐豈足恃哉﹖儁與嵩扶義以行﹐且不能保於旣衰之後﹐況二子之區區者乎﹖衰矣而不替其盈﹐惟方剛而豫謹其度﹐制其心於田廬妻子之中﹐身輕而志不塵﹐則迨其老也﹐伏櫪不忘千里之心﹐以皦皦垂光於白日﹐而亦奚至此哉﹗君子者﹐非以英豪自見者也﹐然於道義名節之中自居於大矣。年彌逝而气彌昌﹐非熲與弼之所與也﹐然觀於熲與弼而益知所戒已。〖三〗髙麗﹐弱國也﹐隋文攻之而不克﹐逆廣復攻之而大敗﹐其後唐太宗徵之而喪師。廣𨿽不道﹐來護兒﹑宇文述𨿽非制勝之將﹐而北摧突厥﹑吐谷渾﹐一疆﹐南渡海俘殺流求﹐則空國大舉以加髙麗﹐亦有摧枯拉朽之勢焉﹔況唐太宗以英武之姿﹐席全盛之天下﹐節制興兵以加蕞爾之小邦﹔然而終不可勝者﹐非隋﹑唐之不克﹐而麗人之守固也。隋方滅陳﹐髙麗麗之而懼﹐九年而隋文始伐之﹐二十二年而廣復伐之﹐則前此者﹐皆固結人心﹐擇將陳兵﹑積芻糧﹑修械具之日也﹐成不可克。何以知其然邪﹖陳非髙麗之與國﹐恃之以相援而固圉者﹔乃聞陳亡而懼﹐懼於九年之前。機發於九年之後﹐效著於二十三年之餘﹐興國﹐於五十餘年之久﹐其君臣之懼以絡始﹐則能抗彊以大保邦也﹐不亦宜呼﹖易曰「其亡其亡﹐系於苞桑。」孰系之﹖能懼之心系之也。夫旣有其國﹐卽有其民﹐山川城郭米粟甲兵皆可給也。尊俎之謀臣﹐折衝之勇士﹐役息以求﹐激獎以進﹐抑不患其其無才﹐不知懼者莫與系之耳。蜀漢亡。而孫皓不懼﹔髙緯亡﹐而叔寶不懼﹔孟昶亡﹐而李煜不懼﹐迨及兵之已加﹐則惴惴然而莫知所應﹐旁皇四顧﹐無所謂苞桑矣。朽索枯椿﹐𨿽系之﹐其將何濟焉﹖𨿽然﹐懼者﹐自懼也﹐非懼人也。智者警於心以自疆﹐愚者奪其魄以自亂﹐突厥之震慴﹐而降服爭媚以交攻﹐抑不如其無懼也。譙周畏魏而撓姜維之守﹐蜀漢以亡﹐亦懼者也﹔宋髙畏女直而忍稱臣之辱﹐大讎不雪﹐亦懼者也﹔懼而忘其苞桑﹐與不懼者均﹐聞麗人之已事﹐尙知媿夫﹐〖四〗秦與隋虐民已亟﹐怨深盜起﹐天下鼎沸而以亡國﹐同也。然而有異焉者﹐胡亥髙居逸樂於咸陽﹐銷兵孤處﹐而陳勝﹑吳廣起於江﹑淮﹐關中懸遠﹐弗能急爲控制﹐迨其開關出擊﹐而六國之兵已集﹐勢不便也。隋方有事於髙麗﹐九軍之眾二白一十三萬人連營漸進﹐首尾千餘里﹐會於涿郡﹐而王薄擁眾於長山﹐劉霸道集黨於平原﹐張金稱髙士達﹑竇建徳羣起於漳南﹑淸河之閒﹐去涿數百里耳﹐平蕪相屬﹐曾無險隘之隔﹔此諸豪者﹐不顧百萬之師逼臨眉睫﹐而糾烏合之眾﹐夏立於其旌麾相耀﹑金鼓相聞之地﹐則爲寇於秦也易﹐而於隋也難。夫豈隋末諸豪之勇絕倫而智不測乎﹖迨觀其後﹐亦如斯而已﹐而隋卒無如之何﹐聽其自起自滅﹑旋滅旋起﹑以自斃於江都。且逆廣非胡亥匹也﹐少長兵閒﹐小有才而戰屢克﹐使與羣雄角逐於中原﹐未必其劣於羣雄也﹐則隋末之起兵者尢難也。然而羣雄之得逞志以無難者﹐無他﹐上察察以自聾﹐下師師以自容﹐所急在遠而捨其近﹐睨盜賊爲疥癬﹐而自倚其彊﹐若是者﹐乘其所忽而回翔其閒﹐進可以徼功﹐退固有餘地以自藏﹐而又何惴焉﹖虎之猛也﹐而制於蝟﹔卽且之毒也﹐而困於蝸﹔其所輕也。故楊玄感﹑李密以公侯之裔﹐世領樞機﹐門生將吏半於朝右﹐金錢衣幣富將敵國﹐而兵起兩月﹐旋就誅夷﹐惟隋之忌之也夙而防之也深﹐一聞其反﹐全力以爭生死﹐而山東諸寇起自艸萊﹐不在獨夫心目之中﹐夫且曰「以玄感之勢傾天下而可如韓盧之搏兔﹐此區區者其如予何哉﹗」故羣雄敗可以自存﹐而連兵不解﹐卒無如之何也。髙熲﹑賀若弼而旣誅夷矣﹐正逆廣驕語太平﹑鞭笞六寓之日也﹐羣雄不於此而興﹐尙奚待哉﹖於是而王薄等之起兵二年矣﹐僅有一張須陁者與戰而勝﹐逆廣君臣直視不足畏而姑聽之。然則諸起兵者﹐無漢髙﹑項羽耳﹐藉有之﹐豈待唐公徐起太原﹐而後商辛自殪於牧野哉﹖至不仁而斂天下之怨﹐非所據而踞天位之尊﹐起而撲之﹐勿以前起者之敗亡﹐疑其彊不可拔也。楊玄感死﹐而隋旋以亡﹐大有爲者﹐知此而已。〖五〗聖人之大寶曰位﹐非但承天以理民之謂也﹐天下之民﹐非恃此一而無以生﹐聖人之所甚貴者﹐民之生也﹐故曰大寶也。秦之亂﹐天下蠭起﹐三國之亂﹐羣雄相角﹐而殺戮之慘不劇﹐掠奪之害不滋﹐惟王莽之世﹐隋氏之亡﹐民自相殺而不已。王莽之末﹐赤眉﹑尢來﹑銅馬諸賊徧於東方﹐延於西隴﹐北極趙﹑魏﹐南迆江﹑淮﹐而無有覬覦天步僭名號以自雄者﹐赤眉將敗﹐乃擁劉盆子以盜名﹐而盆子不自以爲君﹐賊眾亦不以盆子爲君也。大業之亂﹐自王薄﹑張金稱﹐起於淄﹑濟﹐竇建徳﹑劉元進﹑朱燮﹑管崇﹑杜伏威﹑劉苗王﹑王徳仁﹑孟讓﹑王須拔﹑魏刀兒﹑李子通﹑翟讓﹐攘臂相仍﹐凡六年矣﹐無有以帝王自號者。其尢妖狂者﹐則有知世郎﹑歷山飛﹑漫天王﹑迦樓羅王之號﹐非徒無定天下之心﹐而抑無艸竊割據之志﹐非徒不爲四海所推奉﹐而抑不欲爲其類之雄長﹐於是而淫掠屠割﹐舉山東﹑河北﹑淮左﹑關右之民﹐互相吞齕﹐而願弱者縮伏以枕藉﹐流血於郊原﹐其慘也﹐較王莽之末而加甚焉。至大業十二年﹐而後林士弘始稱帝於江南﹐建徳﹑李密踵之﹐自命爲王公﹐署官鐐﹐置守令﹐𨿽胥盜也。民且依之以延喘息。而授采旣劉﹐萌蘗稍息﹐唐又起而收之﹐人始知得土﹐爲安﹐則而天下以漸而定矣。夫盜也﹐而稱帝王﹐悖亂之尢﹐名實之舛甚矣﹐然而虛擁其名﹐尙不如其無名也。旣曰帝矣﹐曰王矣﹐爲之副者﹐曰將相矣﹐曰牧守矣﹐卽殘忍顚越﹐鄙穢足乎訕笑﹐然且曰此吾民也﹐固不如公然以蛇豕自居﹑惟其突而惟其螫也。故位也者﹐名也﹐𨿽聖人有元後父母之實﹐而天下之尊之以位者﹐亦名而已。君天下而天下保之﹐君天下而思保其天下﹐盜竊者聞風而彊效焉﹐則名位之以斂束暴人之虔劉﹐而翕合離散之餘民者﹐又豈不重哉﹖寶也者﹐保也﹐人之所自保也。天下有道﹐保以其徳﹔天下無道﹐保以其名﹔故陳勝起而六王立﹐漢室淪而孫﹑曹僭﹐禍且爲之衰減。人不可一日而無君﹐天佑下民﹐作之君﹐作之師﹐僞者愈於無﹐況崛起於厭亂之餘以又安四海者哉﹗〖六〗忌天下之彊﹐而獎之以弱﹐則以自弱而喪其天下﹐趙宋是已。然弱者﹐暴之反也﹐故外侮不可禦﹐而內不失民也。忌天下之賢﹐而驅之不肖﹐於是而毒流天下﹐則身戮國亡﹐不能一朝居矣。逆廣之殺髙熲﹑賀若弼也﹐畏其賢也﹔薛道衡﹑王冑﹑祖君彥一詞章吟詠之長耳﹐且或死或廢﹐而無以自容﹐非以天子而求勝於一夫也﹐謂賢者之可軋己以奪己﹐而不肖者人望所不歸﹐無如己何也。故虞世基﹑宇文述﹑裴矩﹑髙徳儒之猥賤﹐則委之腹心而不疑﹔乃至王世充之凶頑﹐亦任之以土地甲兵之重﹔無他﹐以其耽淫嗜利爲物之所甚賤﹐而無與戴之者也。唐髙祖以才望見忌﹐幾於見殺﹐乃縱酒納賄﹐托於污行﹐則重任之使守太原﹐以爲崛起之資。夫人君卽昧於賢不肖之分﹐爲小人之所撓亂﹐抑必僞爲節制之容﹐飾以貞廉之迹﹐而後可以欺昏昏者以讎其姦﹔未有以縱灑納賄而推誠委之者﹐此豈徒逆廣之迷亂哉﹖自隋文以來﹐欲銷天下之才智﹐毀天下之廉隅﹐利百姓之怨大臣以偸固其位者﹐非一朝一夕之故矣。嗚呼﹗爲人君者﹐惟恐人之修潔自好﹐竭才以用﹐擇其不肖而後任之﹐則生民之荼毒﹐尙忍言乎﹖以字文化及之愚劣﹐可推刃以相響﹐夫豈待賢於己者而後可以亡己哉﹖只以賊天下﹐使父子離而爲塗殍。故天下之惡﹐莫有甚於惡天下之賢而喜其不肖者也。天子以之不保天下﹐士庶人以之不保其身﹐斬宗滅祀﹑鬼禍不解者﹐皆此念爲之也﹐可不畏哉﹗〖七〗語曰「明吾貴五穀和賤珠玉」五穀之所以書者﹐不可不務白也﹐迷其所以貴﹐而挾之以爲貴﹐則違天殃人而禍必及身。所以貴者何也﹖待之以生也。匹夫匹婦以之生﹐而天子以生天下之人﹐故貴﹔若其不以生天下之人而奚貴焉﹖則不可以約爲藏﹐藏則易以腐敗而不可久﹐不能如以玉之韞千金於一藚﹐數百年而滅之如新也。故聚之則不如珠玉遠矣﹐散之用以生天下而貴莫甚焉。博曰「財聚則民散﹐財散則民聚。」謂五穀也。若夫錢布金銀之聚散﹐猶非民之甚急者也。聚錢布金銀於上者﹐其民貧﹐其國危﹐聚五穀於上者﹐其民死。其國速亡。天之生之也。不擇地則散﹐而斂之以聚﹐是違天也﹔人之需之也﹐不終日以俟﹐而積之以久﹐是殃民也﹔故天下之惡﹐至於聚谷以居利而極矣﹖爲國計者曰「九年耕﹐必有三年之蓄。」此謂諸侯有百里之封﹐當水旱而告糴於鄰國﹐一或不應﹐而民以餒死﹐故導民以蓋藏﹐使各處有餘以待匱也。四海一王﹐舟車銜尾以相濟﹐而斂民之粟﹐積之窖窌﹐郁爲麯法﹐化爲蛾螘﹐使三旬九食者茹艸木而咽糠秕﹐睨髙廩大庾以餒死﹐非至不仁﹐其忍爲此哉﹖隋之毒民亟矣﹐而其殃民以取滅亡者﹐僅以兩都六軍宮官匠胥之仰給﹐爲數十年之計﹐置雒口﹑興雒﹑回雒﹑黎陽﹑永丰諸倉﹐斂天下之口食﹐貯之無用之地﹐於是粟窮於比屋﹐一遇凶年﹐則流亡殍死﹐而盜以之亟起﹐𨿽死而不卹﹐旋撲旋興﹐不亡隋而不止。其究也﹐所斂而積者﹐只爲李密聚眾﹑唐公得民之資﹐不亦愚乎﹖隋之富﹐漢﹑唐之盛未之逮也﹐逆廣北出塞以驕突厥﹐東渡海以徵髙麗﹐離宮徧於天下﹐錦綺珠玉狼戾充盈﹐給其窮奢﹐尙有贏餘以供李密﹑唐公之撝散﹐皆文帝周於攘聚之所積也。粟者財之本也﹐粟聚則財無不聚﹐召奢誨淫﹐皆此粟爲之也。貴五穀者﹐如是以爲貴﹐則何如無貴之爲愈哉﹖天子有四海之賦﹐可不憂六軍之匱﹔庶人有百畝之田﹐可不憂八口之饑。靳枵腹者之饔飧﹐奪勤耕者之生計﹐居賤糴貴﹐徒以長子弟之驕奢﹐召怨家之盼望﹐何如珠玉者﹐非人之所待以生﹐而思奪之者之鮮也。上好之﹐下必甚焉﹐粟朽於倉﹐人殣於道﹐豪民逞﹐貧民斃﹐爭奪興﹐盜賊起﹐有國破國﹐有家亡家﹐愚惛不知﹐猶托之曰莫貴於五穀﹐悲夫﹗〖八〗隋之得天下也逆﹐而楊廣之逆彌甚﹐李氏𨿽爲之臣﹐然其先世與楊氏並肩於宇文之廷﹐迫於勢而臣隋﹐非其所樂推之主也﹐則遞相爲王﹐懲其不道而代興﹐亦奚不可﹖且唐公幸全於猜忌而出守太原以避禍﹐未嘗身執朝權﹐狐媚以欺孤寡﹐如司馬之於魏﹑蕭氏之於宋也。奉詞伐罪﹐誅獨夫以正大位﹐天下孰得而議其不臣﹖然其始起﹐猶托備突厥以募兵﹐誣王威﹑髙君雅以反而殺之﹐不能揭日月而行弔伐﹐何也﹖自曹氏篡漢以來﹐天下不知篡之爲非﹐而以有所授受爲得﹐上習爲之﹐下習聞之﹐若非托伊﹑霍之權﹐不足以興兵﹐非竊舜﹑禹之名﹐不足以據位﹐故以唐髙父子伐暴君﹑平寇亂之本懷﹐而不能捨此以拔起。嗚呼﹗機發於人而風成於世﹐气之動志﹐一動而不可止也如此夫﹗自成湯以徵誅有天下﹐而垂其緒於漢之滅秦﹔自曹丕僞受禪以篡天下﹐而垂及於宋之奪周。成湯秉大正而懼後世之口實﹐以其動之相仍不已也﹐而漢果起匹夫而爲天子。若夫曹丕之篡﹐則王莽先之矣﹐莽速敗而機動不止者六百餘年﹐天下之勢﹐一離一合﹐則三國之割裂始之﹐亦垂及於五代之瓜分而後止。金元之入竊也﹐沙陀及捩臬雞先之也﹐不一再傳之割據耳﹐乃互五百餘年而不息﹐愈趨愈下﹐又惡知其所終哉﹖夫乘唐髙之勢﹐秉唐髙之義﹐以行伐暴救民之事﹐唐髙父子固有其心矣﹐而終莫能更絃攺轍也﹐數未極也。非聖人之興﹐則俟之天運之復﹐王莽﹑沙陀之區區者﹐乃以移數百年之气運而流不可止。自非聖人崛起﹐以至仁大義立千年之人極﹐何足以制其狂流哉﹖〖九〗唐起兵而用突厥﹐故其後世師之﹐用回紇以誅安﹑史﹐用沙陀以破黃巢﹐而石敬瑭資契丹以篡奪﹐割燕﹑云﹐輸歲幣﹐亟病中國而自絕其胤﹔乃至宋人資女直以滅遼﹐資蒙古以滅金﹐卒盡淪中原於夷狄﹐禍相蔓延不可復止。夫唐髙祖則已早知之矣﹐旣已知之﹐而不能不用突厥者﹐防突厥爲劉武周用以襲己於項背﹐可與劉文靜言者也﹔假突厥之名以恐喝河東﹑關中﹐而遙以震驚李密﹐則未可與劉文靜言者也。乃所資於突厥者數百人﹐而曰「無所用多」﹐則已灼見非我族類者之不可使入躪中國以戕民而毀中外之防﹐故康鞘利僅以五百人至﹐而髙祖喜﹐其破長安﹐下河東﹐上隴以擊薛仁呆﹐出關以平王世充﹐皆不用也﹐則髙祖豈疏於謀而不憂後患者﹖然而機一發而不可止﹐則大有爲於天下者﹐一動一靜之際﹐不容不謹﹐有如是哉﹐勿恃勢﹐之盈而可不畏也﹐勿恃謀已密而可不虞也﹐勿恃用之者淺而禍不足以深也。矢之發也﹐脫於彀者毫末﹐而相去以尋丈﹔三峽之漩﹐投以勺米而不息﹐則大舟沈焉﹔事會之變﹐不可知而不可狎﹐固若此也。能用突厥者髙祖耳﹐不能用者和習而用之﹐無其愼重而貪其成功﹐又惡容辭千古禍媒之罪乎﹖若夫唐之用突厥而終未嘗用者﹐則固難三與庸人言也。〖一○〗言生手心者也﹐成乎言而還生其心。繇心而生言﹐心之不貞﹐發於言而漸泄矣﹐其害淺﹔繇言而成事﹐繇事而心益以移﹐則言爲貞邪之始幾﹐而必成乎事﹐必蕩其心﹐其害深﹔故曰「生於其心﹐害於其政」。卒然言之﹐以爲可爲而爲之﹐未有不害於政者也。故君子之正天下﹐恆使之有所敬忌而不敢言。小人之無忌憚也﹐卒然言之﹐而禍不可戢也。李密之與唐公﹐皆隋氏之世臣也﹐逆廣𨿽不道﹐俱嘗北面事之﹐未嘗如嵇紹之於晉﹐有父母之讎也。逆廣不可以君天下﹐密欲奪之﹐唐公欲奪之﹐一也。唐公起﹐明知揜耳盜鈴之不足以欺天下﹐而必令曰「犯七廟及代王宗室者﹐夷三族。」密則任祖君彥怨懟之私﹐昌言之曰「殪商辛於牧野﹐執子嬰於咸陽。」於是而唐公得挾義以折之曰「所不忍言﹐未敢聞命。」嗚呼﹗密與唐之興喪﹐自此決矣。夫唐豈不以逆廣爲紂﹐而睨代王侑爲懷璽面縛之子嬰乎﹖然令其遽出諸口而有所不能也。其不能者何也﹖不敢與不忍也。非畏逆廣與微弱之代王也﹐自畏其心之鬼神也。故人至於言之不怍﹐而後人無可如何矣﹔人無可如何﹐而鬼神之弗赦必矣。故聖人欲正人心﹐而亟正者人之言。心含之﹐口不能言之﹐則害止於心﹔心含之﹐口遂言之﹐則害著於外﹔心未必信之﹐口遽言之﹐則還以增益其未至之惡﹐而心與事猖狂而無所訖止。言之有怍﹐而心有所忌﹐事有所止﹐則事𨿽不順﹐鬼神且諒其不敢不忍之猶存﹐而尙或佑之。心叛於理﹐言叛於心﹐同言則言﹐以搖大下於蔑彜倫﹑逞志欲之大惡。然後惡滿於天下﹐而天之之殘之也不爽。故唐之報密則折之也﹐非果有不忘隋之忱悃也﹐挈不敢不忍以告天下﹐而還自警其心﹐卒以保全楊氏之族而賓之。其享有天下﹐而李密授首於函谷﹐言不可逞﹐不可欺﹐不亦信夫﹗〖一一〗徐洪客者﹐不知其爲何許人﹐卽其言而察之﹐大要一險陂無忌之遊士﹐史稱莫知所之﹐蓋亦自此而死耳﹐非能蠖屈鴻飛於圖功徼利之世者也。其上書李密曰「米盡人散。」以後事驗之﹐人服其明矣﹐乃曰「直向江都﹐執取獨夫。」密爲隋氏世臣﹐假令趨江都執楊廣﹐又將何以處之哉﹖項羽﹐楚之世族﹐秦其讎也﹐而殺子嬰﹑掘驪山之墓﹐則天下叛之。楊廣儼然君天下者十三載﹐密以親臣子弟侍於仗下﹐一旦屠割之如雞豚﹐以密之很﹐於是乎固有躊躇而不敢遽者。故殪商辛﹑執子嬰﹐乃祖君彥忿懟之讕言﹐非密之所能任也。天下之大難﹐以身犯之者死﹔業已爲人君﹐而斬劉之者凶﹔業已爲人臣﹐而直前執執殺其君者﹐必殲其類。夫密亦知搗江都殺楊廣徒受天下之指數而非可得志也。洪客險陂而不卹名在我之小人﹐惡足以知此乎﹖或曰﹕楊廣之逆﹐均於劉劭﹐非但紂匹也﹐執殺之也何傷﹖曰﹕密之起也﹐乘其亂而思奪之乎﹖抑憤其覆載不客之罪﹐爲文帝討賊子如沈慶之之援戈而起乎﹖此密所不能自誣其心而可假以爲名者也。或曰﹕慕容超﹑姚泓亦嘗君其國矣﹐宋武直前破其國而俘斬之都市﹐又何也﹖曰﹕武未嘗臣彼﹐而鮮卑與羌不可以君道予之者也。徐魏公之縱妥懽﹐拘此義而不知通﹐而豈以例隋氏哉﹖懸紂首於太白﹐未知其果否也﹖卽有之﹐而三代諸侯之於天子﹐不純乎臣﹐非後世之比也。君彥忿戾以言之﹐洪客遂欲猖狂而決行之﹐自絕於天﹐竄死艸閒而無以表見﹐宜矣。或乃躋之魯仲連之髙誼﹐不已過與﹗〖一二〗擇君而後仕﹐仕而君不可事則去之﹐君子之守固然也。失身於不道之君而不能去﹐則抑無可避之名義矣﹐徒人費﹑石之紛如﹑賈舉﹑州綽之不得爲死義﹐以其從君於邪也﹔苟不從君於邪﹐則其死也﹐不可更責以失身。故宋殤﹑宋閔皆失徳之君﹐而無傷乎孔父﹑仇牧之義。當凶逆滔天﹑君父橫尸之日﹐而尙可引咎歸君﹐以自貸其死乎﹖楊廣之不道而見弒於宇文化及﹐許善心﹑張琮抗賊以死﹐當斯時也﹐𨿽欲不死而不得也。麥孟才﹑沈光討賊而見擒﹐麾下千人無一降者﹔李襲志保始安﹐聞弒哭臨﹐堅守而不降於蕭銑﹐豈隋氏之能得人心﹖而頓異於宋﹑齊以來王謐﹑褚淵恬不知媿之習者﹐何也﹖十三載居位之天子﹐人𨿽不道﹐名義攸存﹐四海一王﹐人無貳心﹐苟知自念﹐不忍目擊此流血宮庭之大變也。唐髙祖聞變而痛哭﹐豈楊廣之澤足以感之﹖而又豈髙祖之僞哀以欺世乎﹖臣主之義﹐生於人心﹐於此見矣。故莊周曰「無所逃於天地之閒。」君子惡其賊人性之義﹐有以夫﹗卷二十◎唐髙祖〖一〗易曰「湯﹑武革命﹐應乎天而順乎人。」聖人知天而盡人之理」時﹑書所載﹐有不可得而詳者﹐世而下﹐亦無從而知其深矣。乃自後世觀之﹐水天之佑﹐受人之歸﹐六寓而定數白年之基者﹐必有適當其可之幾﹐言亦可以知天﹑可以知人焉。得天之時則不逆﹐應人以其時則志定﹐時者﹐聖人之所不能違也。唐之取天下﹐遲回以起﹐若不足以爭天下之先﹐而天時人事適與之應以底於成﹐髙祖意念之深﹐誠不可及也。大之理不易知矣﹐人之心不易信矣﹐而失之者恆以躁。楊廣之播虐甚矣﹐而唐爲其世臣﹐受爵祿於其廷﹐非若湯之嗣契﹑周之嗣稷﹐建國於唐﹑虞之世﹐元徳顯功﹐自有社稷﹐而非純乎爲夏﹑商之臣也。則隋𨿽不道﹐唐不可執言以相詰。天有綱﹐則理不可踰﹐人可有辭﹐則心不易服也。故楊廣基髙祖而屢欲殺之﹐髙祖處至危之地﹐視天下之分崩﹐有可乘之機﹐以遠禍而徼福﹐然且斂意卑伏而不遞起﹔天下怨隋之虐﹐王薄一呼﹐而翟讓﹑孟海公﹑貿建徳﹑李密﹑林士弘﹑徐圓朗﹑蕭銑﹑張金稱﹑劉元進﹑管崇﹑薛舉﹑劉武周﹑梁師都﹑朱粲羣起以亡隋﹐唐且安於臣服﹐爲之守太原﹑禦突厥而弗動。至於楊廣棄兩都以流蕩於江都﹐李密已入雒郛﹐環海無尺寸之寧土﹐於斯時也﹐白骨邱積於郊原﹐孤寡流離於林谷﹐天下之毒痡又不在獨夫而在羣盜矣。唐之爲餘民爭生死以規取天下者﹐奪之於羣盜﹐非奪之於隋也。隋已亡於羣盜﹐唐自關中而外﹐皆取隋已失之宇也。然而髙祖猶愼之又愼﹐遲回而不迫起﹐故秦王之陰結豪傑﹐髙祖不知也﹐非不知也﹐王勇於有爲﹐而髙祖堅忍自持﹐姑且聽之而以靜鎭之也。不貪天方動之幾﹐不乘人妄動之气﹐則天與人交應之而不違。故髙祖以五月起﹐十一月而入長安立代王侑﹐其明年二月﹐而宇文化及遂弒楊廣於江都。廣已弒﹐代王不足以興﹐越王侗見逼於王世充﹐旦夕待弒﹐隋已無君﹐關東無尺寸之土爲隋所有﹐於是髙祖名正義順﹐蕩夷羣雄﹐以拯百姓於凶危﹐而人得主以寧其婦子﹐則其視楊玄感﹑李密之背君父以反戈者﹐順逆之分﹐相去縣絕矣。故解楊廣之虐政者﹐羣盜也﹐而益之深熱﹔救羣盜之殺掠者﹐唐也﹐而予以宴安。惟唐俟之俟之﹐至於時至事起﹐而猶若不得已而應﹐則叛主之名可辭﹔而聞江都之殺﹐涕泗交流﹐保全代王﹐錄用隋氏宗支﹐君子亦信其非欺。人謂唐之有天下也﹐秦王之勇略誌大而功成﹐不知髙祖愼重之心﹐持之固﹐養之深﹐爲能順天之理﹑契人之情﹐放道以行﹐有以折羣雄之躁妄﹐綏民志於來蘇﹐故能折筆以禦梟尢﹐而系國於苞桑之固﹐非秦王之所可及也。嗚呼﹗天子之尊﹐非可志爲擬也﹔四海之大﹐非可气爲壓也。相時之所疾苦﹐審己之非橫逆﹐然後可徐起以與天下休息﹐卽毒眾臨戎﹐而神人罔爲怨恫﹔降李密﹐禽世充﹐斬建徳﹐俘蕭銑﹐皆義所可爲﹑仁所必勝也﹐天下不歸唐﹐而尙誰歸哉﹖愼於舉事﹐而所爭者羣盜也﹐非隋也﹔非惡已熸而將熄之楊廣也﹐毒方興而不戢之僞主也。有唐三百載之祚﹐髙祖一念之愼爲之﹐則湯﹑武必行法以俟命﹐其靜審天人之幾者﹐亦可髣髴遇之矣。〖二〗李蜜以殺翟讓故﹐諸將危疑﹐一敗於邙山﹐而邴元貞﹑單雄信亟叛之﹔密欲守太行﹑阻太河以圖進取﹐而諸將不從﹐及粗帥以降唐﹐則欣然與俱﹐而密遂以亡。項羽殺宋義﹐更始殺伯升﹐皆終於敗﹐其轍一也。然則令項羽殺漢王於鴻門﹐犯天下之忌﹐愈不能以久延﹐而味者猶稱範增爲奇計﹐鄙夫之陋﹐惡足以知成敗之大綱哉﹖夫馭物而能釋其疑忌者﹐𨿽未能昭大信於天下﹐而必信之於己。信於己者﹐謂之有恆﹐有恆者﹐歷乎勝敗而不亂。己有以自立﹐則無懼於物﹐而疑忌之情可以不深﹐李密者﹐乘人以鬭其捷﹐而無能自固者也。密﹐隋之世臣也﹐無大怨於隋﹐而己抑無可恃之勢﹐無故而畜亂志以干楊玄感﹐玄感敗﹐亡命而依翟讓﹐隋有恨於密﹐密固無恨於隋﹐而檄數其君之罪﹐斥之如僕隸﹐且旣已欲殪商辛執子嬰矣﹐則與隋不兩立﹐而君臣之義永絕。乃宇文化及弒立﹐而趨黎陽以逼之於河上﹐密懼雜陽之讓其後﹐又幸蓋琮之招己﹐奉表降隋﹐以緩須臾之困﹐而受太尉尙書令之命。夫煬帝﹐密之所欲殪之於牧野者也﹐而責化及曰「世受隋恩﹐反行弒逆﹔」越王侗﹐密之所欲執之於咸陽者也﹐而北面稱臣﹐受其爵命﹔則諸將視之如犬豕﹐而知其不足有爲﹐尙誰爲之致死以冀其得天下哉﹖其降隋也﹐非元文都之愚﹐未有信之者也﹔﹐其降唐也﹐唐固不信其果降也。反而自問﹐唐公見推之語而不慚﹐念起念滅﹐而莫知所據﹐匹夫無志﹐爲三軍之帥面可奪﹐其何以自立乎﹖易曰「不恆其徳﹐或承之羞。」咎可補也﹔凶可貞也﹐人皆可承以羞﹐而死亡不可逸矣。故諸將之亟於背密而樂於歸唐也﹐羞其所爲而莫之與也。密死而不能揜其羞﹐豈有他哉﹖無恆而已矣。〖三〗制天下有權﹐權者﹐輕重遐如其分之準也﹐非詭重爲輕﹑詭輕爲重﹐以欺世而行其私者也。重也﹐而子之以重﹐適如其數﹔輕也﹐而予之以輕﹐適如其數﹔持其平而不憂其忒﹐權之所審﹐物莫能越也。李密棄土釋兵﹐擁二萬人以降唐。密之亂天下也﹐有必誅之罪﹐而解甲以降﹐殺之則已重矣。北有書﹐東有世充﹐密獨閒關來歸﹐爲天下倡﹐當重獎之以勸天下者也﹔而本爲惰之亂臣﹐天下之﹐賤賊﹐厚待之﹐則又已重矣。密之狙詐樂禍而驕﹐𨿽降唐而無固志﹐緩之須臾﹔則跳梁終逞﹐宜乎厚防以制其姦﹐不可遽抑而激之怨。而眾叛援孤﹐力窮智屈﹐疑之重則又本輕﹐視爲輕而又若重﹔審其所適然之數者﹐權也髙祖授之以光祿卿﹐一閒宂之文吏﹔而司進食之褻事﹐使執臣節於殿陛﹐一若不知其狡點凶很者然﹐此之謂能持權以制天下者也。非故揚之﹐非故抑之﹐適如其稽顙歸命之情形﹐而澹然待之若進若退之閒。嗚呼﹐此大有爲者之所以不可及也。於是而密無可怙之恩﹐抑無可訟言之怨﹐許無所讎﹐惡無所施﹐不得已而孤騎叛逃﹐一有司之禽捕而足矣。使其志悛而終順與﹖則飽之以祿﹐安之以位﹐一如孟昶﹑劉繼元之在宋﹐而不至如黥布﹑彭越之葅醢以傷恩也﹔密之不然﹐自趨於死﹐而抑無怨矣。於是而知天下之至很者﹐無很也﹔至詐者﹐無詐也﹔量各有所止﹐機各有所息﹐以固然者待之而適如其分﹐則於道不失而險阻自消。天下定於一心之平﹐道本易也﹔而非大有爲者﹐不足以與於斯。〖四〗徐世勣始終一狡賊而已矣。其自言曰「少爲亡賴賊」﹐習一定而不可移者也。夫爲盜賊而能雄長於其類者﹐抑必有似信似義者焉﹐又非假冒之而欺人亡實也﹔相取以气﹐相感以私﹐亦將守之生死而不貳。如螢之光﹐非自外生﹐而當宵則燿﹐當畫則隱。故以其似信似義者﹐予之以義之能執﹑信之能篤﹑而重任之﹐則一無足據﹐而適以長亂。其習气之所守者在是﹐適如其量而止﹐過此則顚越而不可致詰。其似信似義者亦非僞也﹐愈眞而愈不足任也。世勛受李密之命守黎陽﹐魏徵安集山東﹐勸之降唐﹐而世勣籍戶口士馬之數﹐啟密使獻之﹐己不特修降表﹐髙祖稱之曰「不背徳﹐不邀功﹐眞純臣也。」遂寵任之﹐以授之於太宗﹐而終受托孤之命。世勣之於此﹐亦豈盡出於僞以欺髙祖而邀其寵遇乎﹖其所見及是﹐其所守在是﹐蓋嘗聞有信義而服膺焉﹐以爲是可以卓然自命爲豪傑也﹐故以坦然行之﹐而果爲髙祖之所矜獎。若其天性之殘忍﹐僅與盜賊相孚﹐而智困於擇君﹐心迷於循理﹐可以稱英君之任使﹐不可以折闇主之非僻﹐則祗以錚錚於羣盜之中﹐而遽許之以純臣﹐髙祖﹑太宗知人之鑑﹐窮於此矣。夫不見其降於竇建徳﹐質其父而使爲將﹐遂棄父而欲襲曹旦以歸唐乎﹖故其爲信義也﹐盜賊之信義也﹐察於利以動﹐任於气以逞﹐戕性賊恩﹐亦一往而不卹﹐遽信其爲純臣而任以安定國家之大﹐鮮不覆矣。曾子曰「臨大節而不可奪﹐君子人也。」惟君子而後可以履信而守義﹐非小人之所能與﹐殆魚躍之不可出沼﹐鳥步之不可越域也矣。〖五〗拔魏徵於李密﹐脫杜淹﹑蘇世長﹑陸徳明於王世充﹐簡岑文本於蕭銑﹐凡唐初直諒多聞之上﹐皆自誥僞中祓濯而出者也。封徳彜﹑宇文士及﹑裴矩不伏同昏之誅﹐而猶蒙寵任。蓋新造之國﹐培養無漸漬之功﹐而隋末風教陵夷﹐時無嚴穴知名之士可登進之以爲楨幹﹐朝儀邦典與四方之物宜﹐不能不待訪於亡國之臣﹐流品難以遽淸﹐且因仍以任使﹐唐治之不古在此﹐而得天下之心以安反側者亦此也。乃何獨至於蘇威而亟絕之﹖蓋蘇威者﹐必不可容於淸明之世﹐苟非斥正其爲匪人﹐則風教蔑﹑廉恥喪﹑上下亂﹐而天下之禍不可息也。隋文之待威也﹐固以古大臣之任望之﹔威之所以自見者﹐亦以平四海﹑正風俗爲己功﹐天下翕然仰之以爲從違﹐隋可亡﹐而威不可殺。故宇文士及﹑王世充﹑李密皆倚威以收人望﹐威亦倚其望以翺翔凶豎之庖俎﹐鋒鏑雨集﹐骨血川流﹐而威自若也。是則兵不足以爲疆﹐險不足以爲固﹐天子之位不足只爲尊﹐而無有如威之重者﹐士亦何憚而不學威﹐迂行腐步﹑奡岸以逍遙邪。媚於當世也似愼﹐藏於六藝也似正﹐隨時遷流也似中﹐以老倨驕而肆志也似剛﹐殺之無名﹐遠之不得﹐天下且以爲道之莫尙可。而導世以偸污﹐爲彜倫之大賊﹐是可容也﹐熟不可容也﹖明王之所必誅勿赦者﹐唐姑拒之而弗使卽刑﹐其猶姑息憐老﹑仁過而柔乎﹗若徳彜﹑士及﹑裴矩之流﹐天下知賤惡之矣﹐𨿽復用之﹐不足以惑人心而壞風化﹐殺之可也。赦之而器使之﹐亦詎不可哉﹖〖六〗薛仁呆﹑蕭銑﹑竇建徳或降或殺而皆斬。惟王世充赦而徙蜀﹐此不可解之惑也。唐髙君臣當大法可伸之日﹐而執生殺之權﹐夫豈茫焉而罔正如此。世充﹐隋之大臣也﹐導其主以荒淫﹐立越王而弒奪之﹐其當辜也﹐固也﹔乃世充力守東都﹐百戰以扞李密﹐而其篡也﹐在煬帝已弒之後﹐使幸而成焉﹐亦無以異於陳霸先。而唐立代王﹐旋奪其位﹐有諸己者不可非諸人﹐唐固不能正名以行辟也。且取世充與仁杲﹑建徳﹑蕭銑較﹐世充者﹐操﹑懿以後之積習也。建徳﹑仁杲以匹夫﹐銑以縣令﹐忽乘喪亂﹐遂欲竊聖人之大寶以自居﹐則張角﹑黃巢之等匹﹐尢不可長之亂﹐而無可原之情矣。春秋於裏克﹐寧喜弒其君而其伏誅也﹐書曰「殺其大夫」﹔齊豹殺公兄﹐陽虎竊玉弓﹐未有弒逆之大惡也﹐而書曰「盜」。貴近之臣﹐或以親﹐或以舊﹐或以才﹐爲國之柱石﹐先有成勞於國﹐而人心歸之﹐然後萌不軌之心以動於惡﹐欲效之者﹐固未易也。且人主與之相邇﹐賢姦易辧﹐而可防之於早也﹔辧之弗明﹐防之不夙﹐漸釀堅冰之至﹐人主亦與有罪焉。若夫疏遠小臣如蕭銑﹐亡賴細民如建徳﹑如仁呆﹐始於掠奪﹐攫窮民而噬之﹐爲合勢成﹐遂敢妄窺天位﹐則四海之廣﹐梟桀飲博之徒﹐苟可爲而無不可爲﹐人君居髙而莫察﹐有司拘法而難誅﹐決起一旦而毒流天下﹐則𨿽人主之失道有以致之﹐而螘穴一穿﹐金隄不保﹐祁寒暑雨之怨咨﹐皆可爲耰耝棘矜之口實﹔及其潰敗乞降﹐猶可以降王之禮恣其徜徉﹐則人何憚而不殺越平人以希富貴﹔況當初定之天下﹐眾志未寧﹐此撲而彼興﹐豈有艾乎﹖自東漢以後﹐權臣之篡者﹐成而爲曹魏﹑六朝﹔未成而敗﹐爲王惇﹑桓溫﹑劉毅﹑沈攸之﹑蕭穎冑﹑王僧辯﹔危成血達敗﹐爲桓玄﹑侯景﹔乃及隋之亡﹐而天下之勢易矣﹐人皆可帝﹐戶皆可王﹐是匹夫狂起之初機也。唐及早懲之﹐正艸澤稱尊之大罰﹐然且有黃巢之禍﹐延於朱溫而唐以亡﹕使弗懲焉則暗主相承﹐政刑無紀﹐閭井之匹夫﹐幾人帝而幾人王﹐生民之流血﹐終無已日矣。若權臣受將相之托﹐爲功於國﹐而逼奪孤幼﹐則不待正鈇鋮於世充而無有繼之者。髙祖相世運之遷﹐大權之移﹐禍勝之變﹐而責世充﹑詠僭﹐其亦審矣﹐而豈貿責以張弛乎﹖已天下之亂者義也﹐而義固隨時以制宜者也。世充可誅也﹐建徳﹑銑﹑仁果尢不可貸者也﹐非昧於治亂之幾者﹐可執一切之義以論得失也。〖七〗言有不可以人廢者﹐自徳彜。之策突厥是已。突然擁眾十五萬寇並州﹐鄭元璹欲與和﹐徳彜曰「不戰而和﹐示之以弱﹐擊之旣勝﹐而後與和﹐則恩成並著。」斯言也﹐知兵籌國相時之善術也。唐之不能與突厥爭﹐始於劉文靜之失策﹐召之人而爲之屈﹐權一失而弗能速挽矣。中國初定﹐而突厥席安﹐名有可挾﹐機有可乘﹐唐安能遽與突厥爭勝哉﹖然當百戰之餘﹐人猶習戰﹐故屢挫於劉黑國而無朒縮之心﹐則與戰而勝可決也﹔所難者﹐銳气盡於一戰﹐而繼此則疲耳。奮起以亟爭﹐面藏拙於不再﹐速與戰而速與和﹐則李神符﹑蕭顓之功必成﹐而鄭元璹﹐之說必讎矣。夫夷狄者﹐不戰而未可與和者也﹐犬系項而後馴﹐蛇去齒而後柔者也。以戰先之﹐所以和也﹔以和縻之﹐所以戰也﹔惜乎唐之能用戰以和﹐而不用和以戰耳。知此﹐則秦檜之謀﹐與嶽飛可相輔以制女直﹐而激爲雨不相協以偏重於和﹐飛亦過矣。抗必不可和之說﹐而和者之言益固﹐然後墮其所以戰而一恃於和﹐宋乃以不振而迄於亡。非飛之戰﹐檜亦安能和也﹔然則有檜之和﹐亦何妨於飛之戰哉﹖戰與和﹐兩用則成﹐偏用則敗﹐此中國制夷之上算也。夫夷狄者﹐詐之而不爲不信﹐乘之而不爲不義者也﹐期於遠其害而已矣。〖八〗唐初定官制﹐三公總大政於上﹐六省典機務於中﹐九寺分庶政於下﹔其後沿革不一﹐而建國之規模﹐於此始基之矣。一代興﹐立一代之制﹐或相師﹐或相駮﹐乃其大要﹐分與合而已。周建六官﹐純乎分也﹐奉統以一相一尉而合﹐漢承之而始任丞相﹐後任大將軍﹐專合於一﹐而分職者咸聽命焉。唐初之制﹐三公六省與九寺之數相匹﹐所重在合﹐而所輕在分。於九寺之上﹐制之以八省﹐六省之上﹐涖之以三公﹐統攝之者層累相仍﹐而分治者奉行而已﹐長短以時移﹐得失各有居也。然而唐多能臣﹐前有漢﹐後有宋﹐皆所不逮﹐則勸獎人才以詳治理﹐唐之斟酌於周者﹐非不審也。國家之務﹐要不出於周之六官﹐分其事而各專其職﹐所以求詳於名實也﹔因名責實﹐因實課功。無所諉而各效其當爲﹐此綜核之要術也。然而有未盡善者存焉﹐官各有司﹐司各有典﹐典各有常﹐而王之聽治﹐綜其實﹐副其名﹐求無過而止﹔因循相襲﹐以例爲師﹐苟求無失﹐而敬天勤民﹑對時育物﹑揚淸激濁﹑移風善俗之精意﹐無與消息以變通之。實可稽也﹐不必其順乎理﹔名可副也﹐不必其協於實﹔於是而任國家之大政者﹐且如府史之飾文具以求免謫﹐相爲緣飾﹐以報最於一人之聽覩﹐而人亦不樂盡其才。故周制使冢宰統六典以合治之﹐而冢宰旣有分司﹐又兼五典﹐則大略不失﹐亦不能於文具之外﹐斟酌人情﹑物理﹑時﹑事變之宜﹐與賢不肖操心同異之隱﹐以求詳於法外﹐自非周公之才﹐亦畫諾坐嘯而已。於是而知唐初之制﹐未嘗不善也。六省者﹐皆非有執守者也﹐而周知九寺之司﹔三一公者﹐𨿽各有統也﹐而兼領六省之治﹔九寺各以其職循官守﹑副期會﹑依成法以奉行﹐而得失之衡﹐短長之度﹐彼此相參以互濟。與夫淸濁異心﹐忠侫異志﹐略形迹以求眞實之利病﹐則旣以六省秉道而酌之﹐又有三公持綱而定之﹐互相融會以求實濟於崇社生民之遠圖。豈循名按實﹑緣飾故例﹑以苟免於廢弛之誅者﹐所能允協於崇社生民之大計哉﹖故責名實於分者﹐詳於法而略於理﹔重辧定於合者﹐法或略而理必詳。不責人以守法拘文之故轍﹐而才可盡﹔能會通於度彼參此之得失﹐而智日生。於是乎人勸於天下之務﹐而恥爲塗飾﹐以下委於諳習法律之胥史﹐致令天下成一木偶衣冠﹑官廚酒食之吏治﹐則唐之多能臣也﹐其初制固善也。夫郡縣﹐天下﹐其治九州也﹐天子者一人也﹐出納無諷議之廣﹐折中無論道之司﹐以一人之耳目心思﹐臨六典分司之煩宂﹐卽有爲之代理者﹐一二相臣而止﹐幾何不以拘文塞責﹑養天下於痿痺﹐而大姦巨猾之胥史﹐得以其文亡害者﹑制崇社生民之命乎﹖國家之事﹐如指臂之無分體也﹔夫人之才﹐如兩目之互用﹐交相映而合爲一見也。取一體而分責之﹐無所合以相濟﹐將司農不知司馬之緩急﹐司馬不知司農之有無﹐競於廷而憤於邊﹐所必然者。刑與禮爭而教衰﹐撫字與催科異而政亂﹐事無以成﹐民無以靖﹐是猶鼻不擇味﹐口不擇香﹐背擁重纊而不卹胸之寒﹐𨿽有長才﹐徒爲太息﹐固將翺翔於文酒琴弈之中﹐而不肖者持祿容身﹐不復知有淸議﹐賢愚無別﹐誰復戮力以勤王事哉﹖是故三公六省無專職﹐而盡聞國政以佐天子之不逮﹐國多才臣﹐而𨿽危不亡﹐唐之所以立國二百餘年﹐有失國之君﹐而國終存﹐髙祖之立法持之也。後世合六官而聞政者﹐臺省也﹐乃職在糾參﹐則議論失平﹐而無先事之裁審﹔聯六官而佐治者﹐寺監也﹐乃仰承六官﹐則任愈析﹐而專一職之節文﹔故言愈棼而才愈困。鑑古酌今﹐以通天下之志而成其務﹐非循名責實泥已迹者之所與知久矣。〖九〗租﹑庸﹑調之法﹐拓拔氏始之﹐至唐初而定。戶賦田百畝﹐所輸之租粟二石﹐其輕莫以過也﹔調隨士宜﹐庸役兩旬﹐不役則輸絹六丈。重之於調﹑庸﹐而輕之於粟﹐三代以下郡縣之天下﹐取民之制﹐酌情度理﹐適用宜民﹐斯爲較得矣。地之有稼穡也﹐天地所以給斯人之養者也。人之戴君而胥匡以生也﹐禦其害﹐協其居﹐坊其疆以淫﹐撫其弱以萎﹐君子旣勞心以治人﹐則有力可勞者當爲之效也。地產之有餘者﹐桑麻金錫茶漆竹木椶葦之屬﹐人不必待以生﹐而或不勞而多獲﹐以資人君爲民立國經理綢繆之用﹐固當卽取於民以用者也。酌之情﹐度之理﹐租不可不輕﹐而庸﹑調無嫌於重﹐豈非君以養民﹑民以奉公之大義乎﹖故曰「明看中五穀」。谷者﹐民生死之大司也。箕斂以聚之上﹐紅朽盈而多豢不耕之人﹐下及於犬馬﹐則賤矣﹔開民之利。勸之以耕﹐使裕於養﹐而流通其餘﹐以供日用之需﹐所以貴之也﹔示民以不愛其力以事上﹐而重愛其粟﹐𨿽君上而不輕與﹐則貴之也至矣。故惟重之於庸﹐而輕之於租﹐民乃知耕之爲利﹐𨿽不耕而不容偸窳以免役﹐於是天下無閒舊﹐而田無鹵莽﹐耕亦徵也﹐不耕亦徵也﹐其不勸於耕者鮮矣。且按唐開元戶數凡九百六十一萬九千有奇﹐戶租二石﹐爲租千九百二十三萬有奇﹐以萬曆淸丈所定﹐夏秋稅糧二千六百六十三萬有奇較之﹐其差無幾也。田百畝而租二石﹐幾百而取一矣﹐而可給二百二十萬人之食以鑲兵﹐而不止三年之餘一。粟之取也薄﹐而庸﹑調之取絹綿土物也廣﹐則官吏胥役百工之給﹐皆以庸﹑調之所輸給之﹐使求粟以贍其俯仰﹐皆出貨賄以讎糴於農民﹐而耕者鹽酪醫藥昏喪之用﹐粟不死而貨賄不騰。調﹑庸之職貢一定於戶口而不移﹐勿問田之有無﹐而責之不貸﹐則逐末者無所逃於溥天率土之下﹐以嫁苦於農人。徭不因田而始有﹐租以薄取而易輸﹐污吏猾胥無可求多於阡陌﹐則人抑視田爲有利無害之資﹐自不折入於疆豪﹐以役耕夫而恣取其半。以此計之﹐唐之民固中天以後樂利之民也﹔此法廢而後民不適有生﹐田盡入於疆豪而不可止矣。役其人﹐不私其土﹐天之制也﹔用其有餘之力﹐不奪其勤耕之獲﹐道之中也﹔效其土物之貢﹐不斂其待命之粟﹐情之順也﹔耕者無虐取之憂﹐不耕者無幸逃之利﹐義之正也。若夫三代之制﹐田稅十一﹐而二十取一﹐孟子斥之爲小貉﹐何也﹖三代沿上古之封建﹐國小而君多﹐聘享徵伐一取之田﹐蓋積數千年之困敝﹐而暴君橫取﹐無異於今川﹑廣之土司﹐吸齕其部民﹐使鵠面鳩形﹐衣百結而食艸木。三代聖王﹐無能疾出其民於水火﹐爲撙節焉以漸蘇其生命﹐十一者﹐先王不得已之爲也。且天子之幾﹐東西南北之相距﹐五百里而已﹐舟車之挽運﹐旬日而往還﹐侯國百里之封﹐居五十里之中﹐可旦輸而夕返。今合四海以供一王﹐而饋鍕周於遠塞﹐使輸十一於京邊﹐萬里之勞﹐民之死者十九﹐而誰以軀命殉一頃之荒瘠乎﹖弗獲已而折色輕齊之制以稍寬之﹐乃粟之貴賤無恆﹐而定之以一切之準﹐墨吏抑盡廢本色﹐於就近支銷而厚取其值﹐其便賤耀以應非時之誅求﹐臺非姦詭豪彊﹐未有敢名田爲已有者。若且不察而十一徵之﹐誰爲此至不仁之言曰中正之制﹐以勦絕生民之命乎﹖乃若唐之庸﹐重矣﹐以後世困農而恣遊民之逋役則重也﹐以較三代則尢輕。古者七十二井而出長谷一乘﹐步卒七十二人﹐九百畝而一人爲兵。畝百步耳﹐九百畝﹐今之四百畝而不足也。以中則準之﹐凡糧二十石有奇而出一兵。無歲不徵﹐無年不戰﹐死傷道殞﹐復補伍於一井之中。唐府兵之未盡革也﹐求兵於免租免庸之夫﹐且讀杜甫無家﹑垂老﹑新婚三別之詩﹐千古猶爲墮淚。則三代之民﹐其死亡流離於鋒矢之下﹐亦慘矣哉﹐抑且君行師從﹐卿行旅從﹐狩覲﹑會盟﹑聘問﹑逆女﹑會葬﹐乃至遊觀﹑畋獵﹐皆奔走千百之耕夫於道路﹐暑喝凍痿﹑饑渴勞敝而死者﹐不知凡幾﹐而築城﹑穿池﹑營宮室﹑築苑圃之役不與焉﹐其視一歲之庸﹐一戶數口而折絹六丈者﹐利害奚若也﹖論者不體三代聖王因時補救不得已之心﹐而猶曰十一取民﹐寓兵於農之可行於今也﹐不智而不仁﹐學焉而不思﹐亦忍矣哉﹗後王參古以宜民﹐唐室租﹑庸﹑調﹑畫一仁民之法﹐卽有損益﹐無可廢矣。〖一○〗古者士各仕於其國﹐諸侯私其土﹐私其人﹐旣禁士之外徙﹐而羈旅之臣﹐新君有其情不固之疑﹐三代聖王欲易之而不能也。乃其爲卿大夫者﹐類以族升﹐則役於相習之名分﹐而民帖然以受治﹐農之子恆爲農﹐𨿽有雋才﹐觖望之情不生﹐賞罰施於比鄰﹐而恩怨不起。乃逮周之季﹐世祿之家疊相盛衰﹐於是陳﹑鮑﹑髙﹑國﹑欒﹑卻﹑趙﹑範且疑忌積而起尋戈矛﹐兄弟姻亞互修怨於顧盼之閒﹐而蹀血覆宗﹐亦人倫之大斁矣。法與情不兩立﹐亦不可偏廢者也。閭井相比﹐婚媾相連﹐一旦乘權居位﹐而逮系之﹑鞭笞之﹐甚且按法以誅戮之﹐憯焉不卹﹐曰「吾以奉國法也」﹐則是父子﹑昆弟﹑夫婦﹑朋友之恩義﹐皆可假君臣之分誼以摧抑之﹐而五倫還自相賊矣。於是乎仁心牿喪﹐而民競於權勢以相離散﹐非小禍也。若欲曲全恩義﹐而骩法以伸私﹐則法抑亂﹐而依倚以殃民者不可勝詰。然則除諸侯私土私人之獘政於九州混一之後﹐典鄕郡﹑刺鄕州﹑守鄕邑﹐其必不可﹐明矣。張鎖周﹐舒州人也﹐爲其州都督﹐召親故酣飲十日﹐貽以金帛﹐泣與之別﹐曰「今日得與故人歡飲﹐明日都督治百姓耳。」此何異優人登場﹐森然君臣父子之相臨﹐而歌舞旣闋﹐相聚而食﹐相狎而笑邪﹖惻隱不行﹐而羞惡之心亦澌滅盡矣。故官於其鄕﹐無一而可者也。君欲任賢以治民也﹐奚必其鄕﹔欲爲民以擇吏也﹔奚必其鄕之人﹔士出身事主而效於民也﹐又豈易地之無以自效。君不爲士謀安﹐士抑不自謀其安﹐致法與情之兩掣﹐甚矣其昧於理也。韓魏公以守鄕郡而養老﹐亦朱買臣衣繡之榮耳﹐況如鎖周之加刑罰於父老子弟而憯莫之卹乎﹗〖二〗謂髙祖之立建成爲得適長之禮者﹐非也。立子以適長﹐此嗣有天下﹐太子諸王皆生長深宮﹐天顯之序﹐不可以寵嬖亂也。初有天下﹐而創制自己﹐以賢以功﹐爲天下而得人﹐作君師以佑下民﹐不可以守法之例例之矣。抑謂髙祖宜置建成而立世民者﹐亦非也。睿宗捨宋王成器而立隆基﹐討賊後以靖國家﹐隆基自冒險爲之﹐事成乃奉睿寧以正位﹐睿宗初不與聞﹐而況宋王﹖則宋王固辭﹐而睿宗決策可也。太原之起﹐𨿽繇秦王﹐而建成分將以向長安﹐功𨿽不逮﹐固協謀而戮力與偕矣。同事而年抑長﹐且建成亦錚錚自立﹐非若隋太子勇之失徳章聞也﹐髙祖又惡得而廢之﹖故髙祖之處此難矣﹐非直難也﹐誠無以處之﹐智者不能爲之辯﹐勇者不能爲之決也。君子且無以處此﹐而奚翅髙祖﹖處此而無難者﹐其惟聖人乎﹗泰伯之成其至徳者﹐豈徒其仁孝之得於天者厚乎﹖太王﹑姜女以仁敬孝慈惇彜倫修內教於宮中者﹐其養之也久矣。詩之頌王季也﹐曰「則友其兄」。王季固不以得國而易其兄弟之歡也。王季無得國之心﹐而泰伯可成其三讓之美﹐一門之內﹐人修君子長者之行﹐而靜以聽夫天命。故王季得國﹐猶未得也﹔泰伯辭國﹐猶未辭也﹔內教修而禮讓興﹐讓者得仁﹐而受者無疑於失義。邠人之稱太王﹐曰「仁人也」。豈一朝一夕之故哉﹖唐髙祖之守太原﹐縱酒納賄以自薉宮人私侍﹐而嘗試生死以殉其嗜欲﹐則秦王矯舉以奮興﹐一惟其才之可以大有爲﹐而馳騁俠烈之气﹐蕩其天性﹐固無名義之可系其心﹐逮成尢劣焉﹐而以望三後忠厚開國之休﹐使遜心以聽髙祖之命﹐其可得乎﹖髙祖之不能式谷其子﹐旣如此矣﹔而所左右後先者﹐又行險徼幸若裴寂之流而已。東宮天策士各以所知遇爲私人﹐自不覩慈懿之士﹐耳不聞孝友之言﹐導以爭狺而亟奪其惻隱﹐髙祖若木偶之尸位於上﹐而無可如何﹐誠哉其無可如何也﹗源之不淸﹐其流孰能澄汰哉﹖後世之不足以法三代者﹐此也﹐非井田封建飾文具以彊民之謂也。王之所以王﹐霸之所以霸﹐聖之所以聖﹐賊之所以賊﹐反身而誠﹐不言而諭。保爾子孫﹐寧爾邦家﹐豈他求之哉﹖自非聖人﹐未有能免於禍亂者。立適之法﹐與賢之權﹐皆足以召亂﹐況井田封建之畫地爲守者乎﹖〖三〗魏徵﹑王珪必死於建成之難乎﹖曰﹕未見其可也。事太宗而效忠焉﹐有以異於管仲之相桓公乎﹖曰﹕有異焉﹐而未爲殊異也。傳曰「食焉不辟其難﹐」非至論也。君子之身﹐天植之﹐親生之﹐生死者﹐名義之所維﹐性情之所主﹐而僅以殉食乎﹖君臣之義﹐生於性者也﹐性不隨物以遷﹐君一而已﹐猶父之不可有二也。管仲﹐齊之臣﹐齊侯其君也﹔徵﹑珪﹐唐之臣﹐髙祖其君也。仲之事子糾﹐齊侯命之﹐徵﹑珪之事太子﹐髙祖命之。天之所秩﹐性之所安﹐義之所承﹐君一而已。卽以食論﹐仲食齊侯之食﹐徵﹑珪食髙祖之食﹐子糾﹑建成弗與焉﹐而況君子之死﹐必不以殉食乎﹖故無知者﹐齊襄之賊﹐管仲不共戴天之讎也。使唐髙而蒙篡弒之禍﹐徵﹑珪有死有亡﹐而必不可一日立於其廷﹐子糾﹑建成﹐君臣之分未定﹐奚足爲之死邪﹖爲之死﹐是一日而有二君矣。胥爲君之子也﹐或廢或立﹐君主之﹐當國之大臣引經衷道以裁之﹐爲宮僚者﹐不得以所事者爲適主﹐而隨之以爭。建成以長﹐世民以功﹐兩俱有可立之道﹐君命我以事彼﹐則事彼而已矣﹔君命我以事此﹐則事此而已矣﹕髙祖初未嘗以荀息之任任徵與珪﹐使以死拒世民也。則建成死﹐髙祖立世民爲太子﹐非敵國也﹐非君讎也﹐攺而事之﹐無傷乎義﹐無損乎仁﹐奚爲其不可哉﹖然則徵﹑珪之有異於管仲者﹐何也﹖襄公弒﹐糾與小白出亡於外﹐入而討賊﹐不幸而兄弟爭﹐仲之所不謀也。子糾敗﹐仲囚於魯﹐桓公釋之而使相﹐仲未嘗就公求免以自試也。建成﹑世民之含毒以爭久矣﹐知其必有蹀血宮門之慘﹐不能弭止其慝﹐抑不能辭宮僚以去之﹐欲徼幸以觀變﹐二子之志偸矣。太子死﹐遽卽秦王而請見﹐尢義之所不許也﹐斯則其不得與管仲均者也。夫魏徵起於羣盜之中﹐幸自拔以歸唐﹐功名之士耳。「介於石﹐不終日」﹐而後可以知幾。亦惡足以及此哉﹖

◎太宗〖一〗書曰「能自得師者王﹐謂人莫己若者亡。」夫人卽喪心失志迷惑之尢者﹐長短﹑虛實﹑大小﹑有無﹑淸濁﹑得失﹑明暗﹐皎然分畫於前﹐知則知之﹐能則能之﹐眇者窮於視﹐跛者困於趨﹐惡得誣其心之所未諭﹐而謂多聞善慮者之不若己哉﹗然則謂人不己若者﹐抑實有不己若者在也。太宗曰「煬帝文辭奧博﹐是堯﹑舜﹐非桀﹑紂﹐行事何其相反。」魏徵曰「恃其雋才﹐驕矜自困﹐以至覆亡。」然則煬帝之奧博﹐固有髙出於羣臣之上者﹐不己若﹐誠不若己矣﹐而人言又惡足以警之哉﹖夫人主之怙過也﹐有以髙居自逸而拒諫者矣﹐有以憑勢淩人而拒諫者矣。然忠直之士﹐卓然不撓﹐𨿽斥竄誅夷而不卹以言黜﹐而暴君不能奪其理﹐則身𨿽詘而道固伸也。且恃位而驕﹐恃威而橫﹐浮气外張﹐而中藏恧縮﹐迫乎虛憍稍息﹐追憶前非﹐固將曰﹕是吾所不知不能﹐而終不可誣者也。則諫者之言﹐或悔而見庸矣。惟夫多聞廣識而給於辯者﹐知是其所是而非其所非﹐則言者不憚其威﹐而憚其小有才之辯慧。言之大﹐則以爲誇也﹔言之切﹐則以爲隘也﹔察情審理﹐擬議窮年﹐而彼已一覽而見謂無餘﹔引古證今﹐依類長言﹐而時或旁徵之有誤﹔則自非明燭天日﹐斷若雷霆者﹐恆惴惴焉恐言出而反爲所折﹐抱忠而前﹑括囊而退者﹐十且八九矣。且夫堯﹑舜之是﹐彼且是之矣﹐吾惡得以堯﹑舜進之﹔桀﹑紂之非﹐彼且非之矣﹐吾惡得以桀﹑紂戒之。彼固曰﹕使我而爲人臣﹐以稱說幹人主﹐吾之瑯瑯鑿鑿以敷陳者﹐更辯於此也﹐彼誠不我若﹐而愛我若父﹐責我若子﹐爲笑而已矣。天下𨿽大﹐賢人君子𨿽眾﹐誰肯以彊智多聞見屈於我而不捫舌以自免於辱乎﹖故人不已若﹐危亡之媒也﹔謂人不已若﹐而其危亡必矣。太宗君臣之知此也﹐是以興也。不然﹐太宗之才﹐當時之臣無有能相項背者﹐惟予言而莫違﹐亦何所不可乎﹖嗚呼﹗豈徒人主哉﹖士而賢智多聞﹐當世固出其下﹐則欲以取擇善之益也難矣。「以能問於不能﹐以多問於寡」﹐顏子之所以大也。𨿽然﹐人知其能與多矣﹐問之𨿽勤﹐且欲告而中訥﹐則問爲虛設﹐而祗益其驕﹔惟若無若虛之情發於不容已﹐而問必以誠﹐然後人相忘於寡與不能﹐以昌言而不怯。太宗之問孔穎達也﹐幾知學矣﹐乃固以多能有實自居﹐而矜其能問﹐亦何足以測顏子之心哉﹖孔穎達不能推極隱微以格君心﹐太宗之驕所繇未戢也。〖二〗宗室人才之盛﹐未有如唐者也﹐天子之保全支庶而無猜無戕﹐亦未有如唐者也。蓋太宗之所以處之者﹐得其理矣。髙祖欲疆宗室以鎭天下﹐三從昆弟之屬皆封王爵﹐使循是而不攺﹐則貴而驕﹐富而溢﹐邪侫之士利賴之而導以放恣﹐欲疆之﹐適以貽其災而必至於弱﹐晉﹑宋之所以自相戕滅而終於孤立也。太宗從封徳彜之言﹐而曰天子養百姓﹐豈勞百姓以養己之宗族乎﹖以公天下者﹐卽以安本支而勸進其賢能。徳彜﹐侫人也﹐於此而幾乎道矣。爲天子之懿親﹐妾媵廣﹐生養遂﹐不患其不蕃衍也﹔遠於十姓百家雞犬錐刀之鄙猥﹐不患其無可造之材也。而疆慧者得勢而狂﹐願朴者溫飽而自廢﹐於是乎非若劉濞﹑司馬倫之自齕以亡﹐則菽麥不分﹐如圈豚之待飼而已矣。夫節其位祿之數﹐登之仕進之塗﹐旣免於槁項無聞之憂﹐抑獎之於徳業文章吏治武略之美﹐使與天下之英賢匯進而無所崇替﹐固將蒸蒸勸進而爲多士之領袖以藩衛天家。故唐宗室之英﹐相者﹑將者﹑牧方州守望郡者﹐臻臻並起﹐而恥以紈褲自居﹐亦無有夢天吠日﹑覬大寶而幹甸師之辟者。施及於今﹐隴西之族猶盛焉﹐不亦休乎﹗孟子曰「親之欲其貴也﹐愛之欲其富也。」富貴者﹐其可以非所宜而長有之乎﹖制之有等﹐授之有道﹐而後欲貴者之果能貴﹐欲富者之果能富也﹐義之至﹑仁之盡也﹐大公行而私恩亦遂矣。然則周道親親﹐而文昭武穆﹐施及邢﹑茅﹑蔣﹑胙與畢﹑召之裔﹐皆分茅土﹐豈非道與﹖曰﹕此武王﹑周公定天下之微權﹐而千古之未諭者也。古之天下﹐人自爲君﹐君自爲國﹐百里而外﹐若異域焉﹐治異政﹐教異尙﹐刑異法﹐賦斂惟其輕重﹐人民惟其刑殺﹐好則相暱﹐惡則相攻﹐萬其國者萬其心﹐而生民之困極矣。堯﹑舜﹑禹﹑湯弗能易也﹔至殷之末﹐殆窮則必變之時﹐而猶未可驟革於一朝﹔故周大封同姓﹐而益展其疆域﹐割天下之半而歸之姬氏之子孫﹐則漸有合一之勢﹔而後世郡縣一王﹐亦緣此以漸統壹於大同﹐然後風教日趨於畫一﹐而生民之困亦以少衰。故孔﹑孟之言治詳矣﹐未嘗一以上古萬國之制欲行於周末﹐則亦灼見武王﹑周公綏靖天下之大權﹐而知邱民之欲在此而不在彼。以一姓分天下之半﹐而天下之瓦合萍散者漸就於合﹐故孟子曰「定於一」。大封同姓者﹐未可卽一而漸一之也。春秋之戰亟矣﹐而晉﹑魯﹑衛﹑蔡﹑曹﹑滕之自相攻也鮮﹐卽相攻而無掬指舟中﹑焚茨侵海之虐。當其時﹐異姓庶姓猶錯立於外﹐而同姓者不能絕援以自戕﹐此周之所以親親﹔而親親者非徒親也﹐實以一姓之興﹐定一王之禮制﹐廣施於四海﹐而漸革其封殖自私﹑戕民搆亂之荼毒也。至於漢﹐六國廢﹐韓﹑彭誅﹐而欲以周道行之﹐則七國﹑衡山﹑淮南之禍﹐骨肉喋血而不容已。然則人主卽欲建本支以鎭天下﹐亦無如節其位祿﹑獎其仕進﹑公其黜陟之足以育才勸善﹐而佑子孫之令祚以鞏固維城﹐奚必侈予以棧櫪之豢養﹐假借以優俳之衮黼﹐使之或僨而狂﹐或茸而萎哉﹖鄧禹享大國之封﹐且使諸子各分一藝以自立﹐曾有天下者以公天下爲道﹐將使人競於姱修﹐而授子孫以沈溺之具﹐亦仁過而流於不仁矣。是故親親之殺﹐與尊賢互用而相成﹐惟唐爲得之﹐宜其宗室之多才﹐獨盛於今古也。〖三〗太宗制諫官隨宰相入閣議事﹐故當時言無不盡﹐而治得其理。然則以是爲盡聽言行政之理乎﹖抑有未盡然者。治惟其人﹐不惟其法。以王珪﹑魏徵爲諫議大夫﹐房玄齡﹑杜如晦爲宰相﹐而太宗之明﹐足以折中羣論而從違不爽﹐則可矣。必恃此以立爲永制﹐又奚可乎﹖命官圖治之道﹐莫大乎官各明其守﹐而政各任於其人。庶務分治於六官﹐其屬詳其目﹐其長持其綱﹐皆有成憲之可準也。或舉﹑或廢﹐或倚法而挾姦私﹐或因時而爲斟酌﹐各以其所效之成能爲得失﹔然而有待於天子宰相之裁成者﹐則太宗之制﹐令五品以上更宿內省﹐以待訪問﹐固善術也。下有利病得達於上﹐而上得詰其勤怠公私以制其欺﹔若夫小有過誤﹐則包含教戒而俟其攺。如使諫官毛舉細過以相糾﹐則大體失而爭黨起於細微﹐亂世之所以言愈棼而事愈圮也。宰相者﹐外統六官﹐內匡君徳﹐而持可久可大之衡﹐以貞常而馭變者也。君心之所自正﹐國體之所自立﹐國本之所自固﹐民生之所自安﹐非弘通於四海萬民數百年之規而不役於一時之利病者﹐不足以勝其任。故古者三公論道﹐所論者道耳﹐不能與任气敢言之士﹐爭言一事之可否﹐而論道於君﹐抑不在摘人閒細政﹐繩舉動之小愆﹐發深宮之纖過﹐以與君競﹐徒自媟而與天子不親﹐故與諫官同者未必是﹐而其異者未必非也。詭隨諫官而避其彈射﹐則可以應一事而不可以規大全﹔逆折諫官而伸其獨見﹐則幾事不密﹐而失其正色立朝之度。若夫宰相而果懷私以病國﹐固諫官所必抗正以爭﹐而非可使與辯訟於一堂﹐競偶然之得失者也。夫諫官職在諫矣﹐諫者﹐諫君者也﹐徵聲逐色﹐獎諛斥忠﹐好利喜功﹐狎小人﹐耽逸豫﹐一有其幾而必犯顏以諍﹔大臣不道﹐誤國妨賢﹐導主賊民﹐而君偏任之﹐則直糾之而無隱。若夫羣執事之修墜﹐則六官之長覈其成﹐執憲之臣督其失﹐宰相與天子總大綱以裁其正﹐初不藉諫官之毛舉鷙擊﹑搜剔苛求﹑以矜辧察﹔老成熟慮之訏謨﹐非繁稱曲說﹑矯舉異同於俄頃者﹐所可詫風裁以決定者也。故天子誠廣聽以求治﹐則宰相有坐論之時﹐羣臣有待問之時﹐諫官有請對之時﹐而不可有聚訟一堂﹑道謀築捨之時。官各有其守﹐政各任其人﹐分理而兼聽之﹐惟上之虛衷以廣益﹐豈立一成法以啟爭端﹐可爲不易之經乎﹖〖四〗旱饑而赦﹐以是仁民﹐非所以仁之也。太宗曰「赦者﹐小人之幸﹐君子之不幸﹐」亦旣知之矣﹔而貞觀二年以旱赦天下﹐信道不篤﹐知不可而復爲﹐非君師之道矣。夫赦亦有時焉而可者﹐夷狄盜賊僭據上國﹐豈豈之氓脇從以徼幸﹐上不能固保其民﹐使羣陷於逆﹐則盪滌而矜全之可耳。旱饑之民﹐流離道殣者﹐類不能爲姦惡﹔而姦惡之徒﹐𨿽旱饑而固不至於餒瘠者也。如曰衣食不足﹐而非僻以起﹐則夫犯者在未饑以前﹐固非爲饑所迫﹐而奚所卹哉﹖省囚系以疏冤滯﹐宥過誤以卹憃愚﹐止訟獄以專農務﹐則君上應行之政﹐無歲不宜﹐而不待旱饑。至於旱饑之歲﹐豪民擅粟以掠市子女﹐遊民結黨以彊要糴貸﹐甚且競起爲盜以攘殺願懦﹔非法不懲﹐非刑不戢﹔而更縱不軌之徒﹐使無所創艾以橫行郊邑﹐又豈非凶年之大蠹哉﹖蠲逋欠﹐減租庸﹐所以救荒也。困於徵輸者﹐朴民也。蠲免與赦罪並行於一紙﹐則等朴民於姦宄﹐名不正﹐實不符﹐亦重辱吾衽席之赤子矣。不雜赦罪之令於蠲租之詔﹐尢人君扶正人心之大權﹐而時君不察﹐曰「以此答上天好生之心」﹐天其樂佑此頑民以賊凋零之孑遺乎﹖體天心以達民隱﹐非市恩之俗吏所得與焉﹐久矣。〖五〗唐制﹕軍國大事﹐中書舍人各陳所見﹐謂之五花判事﹐而宰相審之﹐此會議之始也﹔敕旨旣下﹐給事中黃門侍郎駮正之﹐則抄參封駮之始也。夫六官之長貳﹐各帥其屬﹑庀其事﹑以待軍國之用﹐乃非體國如家者﹐則各炫所長﹑匿所短﹐互相推移而避其咎。使無總攝而通計之者﹐將飾文具以應﹐而不卹國事之疏以傾也﹐此不可聽庶司之汎應﹐而無與折中之者也﹔統之以宰相﹐而推諉自私之獘去矣。然宰相之賢者﹐且慮有未至而見有或偏﹐不肖者之專私無論也﹔先以中捨之雜判﹐盡羣謀以迪其未達﹐而公論以伸﹐則益以集而權弗能擅﹐其失者庶乎鮮矣。猶且於旣審之餘﹐有給事之駮正以隨其後﹐於是而宰相之違以塞﹐而人主之愆以繩﹐斯治道之至密﹐而恃以得理者也。𨿽然﹐雜判者﹐陳於其先也﹔駮正者﹐施於其後也﹔中捨之議已集﹐宰相之審已定﹐始起而駮之﹐自非公忠無我之大臣﹐純白知通之給諫﹐參差相左﹐而給事與宰相爭權﹐則議論多﹑朋黨興﹐而國是以亂。然則駮正之制﹐當設於雜判陳而宰相方審﹑敕旨未下之際﹐以酌至當之宜﹐是非未著﹐而從違皆易﹐斯羣臣之能盡﹐而宰相之體不傷。惟公議已允﹐而宰相中變以舞法者﹐然後給事封還而駮正之﹐不尢可達人情﹑定國是﹐而全和衷之美乎﹖太宗謂王珪曰「論難往來﹐務求至當﹐捨己從人﹐亦復何傷﹐或護己短﹐遂成怨隙。」蓋慮此矣。立法欲其徹乎賢不肖而俱可守﹐法不精研﹐而望人之能捨已從人也﹐亦不可得之數已。中捨各抒所見﹐而給事折之以從違﹐宰相持衡而斷之﹐天子裁成以行之﹐合人心於協一﹐而宮省息交競之情﹐事理得執中之用﹐酌古鑑今﹐斯可久之良法與﹗近世會議偏及九卿﹐而唐之雜判專於中捨﹐其得失也孰愈﹖夫九卿各有典司者也﹐旣與其屬參議其所修之職以待舉行﹐固有一成之見而執爲不可易者﹐假有大兵大役﹐司馬﹑司空務求其功之成﹐而司農務求其用之省﹐則其不相協而異同競矣。唐﹑宋之給捨﹐皆歷中外﹑通眾理﹑而待枚卜之選者也﹐兼知盈詘成敗之數﹐以酌時之所可行﹐則彼此不相妨而以相濟﹐雜判而駮正之足矣﹐何用詢及專司之官以生囂訟哉﹖如有議成敕下﹐而九卿不可奉行者﹐自可復陳利病以更爲酌攺﹐無容於廟議未審之前﹐豫爲異論以相制。國事之所繇定﹐惟其綱紀立以一人心而已﹔會議者﹐大臣免咎之陋術﹐其何利之有焉。至於登進大臣﹑參酌大法﹑裁定大禮﹐則惟天子之幹斷與宰相之贊襄﹐而參以給捨之淸議﹔六官各守其典章﹐而不可有越位侵官之妄。如使采紛呶之說﹐以模稜而求兩可﹐則大臣偸﹐羣臣競﹐朋黨興﹐機密泄﹐其獘可勝言哉﹖不周知天下之務﹐不足以決一事之成﹔宰相給捨無所偏私﹐以周知爲道者也。不消弭人情之競﹐不可以定國事之衡﹔雜判駮正愼之於前﹐而畫一必行於後﹐議論𨿽詳而不至於爭競者也。太宗曰「或成怨隙﹐或避私怨﹐順一人之情﹐爲兆民之患﹐亡國之政﹐煬帝之世是也。」斯言韙矣。〖六〗讀太宗論治之言﹐我不敢知曰堯﹑舜之止此也﹐以視成湯﹑武王﹐其相去無幾矣。乃其斁彜倫﹐虧至徳﹐雜用賢姦﹐從欲規利﹐終無以自克﹐而成乎大疵。讀史者鑑之﹐可以知治﹐可以知徳﹐可以知學矣。气者﹐發以噓物﹐而斂以自攝其心者也。聞見之善﹐啟其聰明﹐而隨气以發斂﹐其發也﹐泄其藏以加於物。故言者﹐所以正人﹐而非以正己也。己有餘﹐而不忍物之不足﹐則出其聰明以迪天下之昏翳而矯之以正﹐子不忍於父﹐臣不忍於君﹐士不忍於友﹐聖人君子道不行而不忍於天下後世﹐於是而言之功大矣。若夫受天命作君師﹐臣民之責﹐服於躬﹑載於一心﹐則斂气以攝聰明﹐而持天下於心﹐以建中和之極﹐故曰「湯﹑武身之也」。身正而天下正﹐不以言也。故仲虺之誥﹐仲虺言之也﹔咸有一徳﹐伊尹言之也﹔旅獒﹐召公言之也﹔無逸﹐周公言之也﹔而湯﹑武無言以自嗚其道而詔羣臣。推而上之﹐大禹﹑臯陶﹑益﹑稷各盡言以進堯﹑舜﹐而堯﹑舜執中之訓﹐迨及倦勤遜位之日﹐道不在己﹐而後以詔舜﹑禹。然則堯﹑舜惟不忍於後世﹐禹﹑臯﹑益﹑稷﹑伊﹑萊﹑周﹑召惟不忍於君﹐而不容已於言。下此者﹐𨿽躬行未逮﹐而進忠於上﹐亦不必以言過其行責之﹐其忠也﹐卽其行也。今太宗之言﹐非堯﹑舜﹑湯﹑武之言﹐而伊﹑萊﹑周﹑召之言也。任堯﹑舜﹑湯﹑武之任﹐而奪伊﹑萊﹑周﹑召之言以爲已言﹐則下且何言之可進﹐而聞善之路窮。蓋太宗者﹐聰明溢於聞見﹐而气不守中﹐以動而見長者也。其外侈﹐其中枵﹐其气散﹐其神瞀﹐其精竭﹐其心馳﹐迨乎彜倫之攸斁﹐至徳之已虧﹐侫幸外熒﹐利欲內迫﹐而固無以自守﹔及其衰年而益以氾濫﹐所必然矣。嗚呼﹗豈徒帝王爲然哉﹖自修之士﹐有見而亟言之﹐徳不崇﹐心不精﹐王通之所以不得爲眞儒也。況揚雄﹑韓愈之利欲燻心者乎﹖故魯論之言言也﹐曰愼﹑曰後從﹑曰訥﹑曰訒﹑曰恥﹑曰怍﹐聖狂之辧﹐辧於筆舌﹐可畏也哉﹗〖七〗夷狄之勢﹐一盛一衰﹐必然之數也。當其衰而幸之﹐忘其且盛而無以禦之﹐故禍發而不可止。夫旣有其土﹐則必有其人以居之﹐居之者必自求君長以相保﹐相保有餘而必盛﹐未有數千里之土﹐曠之百年而無人保之者也。已盛者而已衰矣﹐其後之能復盛者鮮矣﹐而地已曠﹐人必依之﹐有異族﹑有異類﹑而無異土。衰者已衰﹐不足慮也﹐繼之以人﹐依其土而有之﹐則族殊類異﹐而其偪處我邊徼也同。突厥之盛﹐至頡利而衰﹐旣分爲二﹐不能相比﹐於是乎突厥以亡﹐迄於五代而遂絕。夫豈特夷狄爲然哉﹖五帝﹑三王之明徳﹐漢﹑唐﹑宋之混一﹐今其子孫僅存者不再興﹐而君天下者不一姓﹐況恃疆不逞之部落乎﹖夫其人衰矣亡矣﹐其土則猶故也﹐天不能不爲之生種姓﹐地不能不爲之長水艸﹐後起者不能戢止其戎心﹔曾無慮此﹐而可以其一族之衰爲中國幸邪﹖其族衰﹐其地無主﹐則必更有他族乘虛而潛滋暗長於灌莽之中。故唐自貞觀以後﹐突厥之禍漸息矣﹐而吐蕃之害方興﹐繼之以契丹﹐皆突厥兩部之域也。頡利禽而禦樓受俘﹐君臣交慶﹐其果以是爲中國永安之祚哉﹖西突厥種落散在伊吾﹐太宗命李大亮安撫之﹐貯糧磧口以賑之﹐未嘗非策也﹐而大亮之不奉行也何居﹖施之以徳者﹐制之以威也。已衰者﹐存之不足爲憂﹐存已衰者﹐則方興者不能乘無主以擅其地﹐則前患息而後釁可弭。盛衰之形﹐我得而知﹐而無潛滋暗長之禍﹐𨿽暫勞暫費﹐而以視糜財毒眾以守邊﹐割地納賄以丐免﹐其利害奚若邪﹖株守安內之說爲訏謨﹐豈久遠之大計哉﹖〖八〗魏徵之折封徳彜曰「若謂古人淳朴﹐漸至澆譌﹐則至於今日﹐當悉化爲鬼魅矣。」偉哉其爲通論已。立說者之患﹐莫大乎忿疾一時之流俗﹐激而爲不必然之慮﹐以鄙夷天地之生人﹐而自任以矯異﹔於是刻覈寡恩成乎心﹐而刑名之術﹐利用以損天地之和。荀卿性惡之說﹐一傳而爲李斯﹐職此故也。且夫樂道古而爲過情之美稱者﹐以其上之仁﹐而羨其下之順﹔以賢者匡正之徳﹐而被不肖者以淳厚之名。使能揆之以理﹐察之以情﹐取僅見之傳聞﹐而設身易地以求其實﹐則堯﹑舜以前﹐夏﹑商之季﹐其民之淳澆﹑貞淫﹑剛柔﹑愚明之固然﹐亦無不有如躬閱者矣。惟其澆而不淳﹑淫而不貞﹑柔而疲﹑剛而悍﹑愚而頑﹑明而詐也﹐是以堯﹑舜之徳﹐湯﹑武之功﹐以於變而移易之者﹐大造於彜倫﹐輔相乎天地。若其編氓之皆善邪﹖則帝王之功徳亦微矣。唐虞以前﹐無得而詳考也﹐然衣裳未正﹐五品未淸﹐昏姻未別﹐喪祭未修﹐狉狉獉獉﹐人之異於禽獸無幾也。故孟子曰「庶民去之﹐君子存之。」舜之明倫察物﹐存唐﹑虞之民所去也﹐同气之中而有象﹐況天下乎﹖若夫三代之季﹐尢歷歷可徵焉。當紂之世﹐朝歌之沈酗﹐南國之淫奔﹐亦孔醜矣。數紂之罪曰「爲逋逃萃淵藪」﹐皆臣叛其君﹑子叛其父之梟與豺也。至於春秋之世﹐弒君者三十三﹐弒父者三﹐卿大夫之父子相夷﹑兄弟相殺﹑姻黨相滅﹐無國無歲而無之﹐蒸報無忌﹐黷貨無厭﹐日盛於朝野﹐孔子成春秋而亂賊始懼﹐刪詩﹑書﹐定禮﹑樂﹐而道術始明。然則治唐﹑虞三代之民難﹐而治後世之民易﹐亦較然矣。封徳彜曰「三代以還﹐人漸澆譌。」象﹑鯀﹑共﹑歡﹑飛廉﹑惡來﹑楚商臣﹑蔡般﹑許止﹑齊慶封﹑魯僑如﹑晉智伯﹐豈秦﹑漢以下之民乎﹖子曰「斯民也﹐三代之所以直道而行也。」春秋之民﹐無以異於三代之始。帝王經理之餘﹐孔子垂訓之後﹐民固不乏敗類﹐而視唐﹑虞﹑三代帝王初興﹑政教未孚之日﹐其愈也多矣。戰國之末﹐諸侯狂逞﹐辯士邪誣﹐民不知有天性之安﹐而趨於澆﹐非民之固然也。秦政不知而疾之如寇﹐乃益以增民之離叛。五胡之後﹐元﹑髙﹑宇文駤戾相踵﹐以導民於澆﹐非民之固然也。隋文不知而防之若讎﹐乃益以增民之陷溺。逆廣嗣之﹐宣淫長侫﹐而後民爭爲盜。唐初略定﹐夙習未除﹐又豈民之固然哉﹖倫已明﹑禮已定﹑法已正之餘﹐民且願得一日之平康﹐以復其性情之便﹐固非唐﹑虞以前茹毛飲血﹑茫然於人道者比也。以太宗爲君﹐魏徵爲相﹐聊修仁義之文﹐而天下已貼然受治﹐施及四夷﹐解辮歸誠﹐不待堯﹑舜﹑湯﹑武也。垂之十餘世而𨿽亂不亡﹐事半功倍﹐孰謂後世之天下難興言仁義哉﹖邵子分古今爲道﹑徳﹑功﹑力之四會﹐帝王何促而霸統何長﹖霸之後又將奚若邪﹖泥古過髙﹐而菲薄方今以蔑生人之性﹐其說行而刑名威力之術進矣﹐君子奚取焉﹖腥風扇﹐民气傷﹐民心之待治也尢急﹐起而爲之﹐如暑之望浴也﹐尢易於隋﹑唐之際哉﹐〖九〗太宗曰「未能受諫﹐安能諫人。」此知本之論也。夫惟窮凶之主﹐淫虐無擇﹐則𨿽以虛衷樂善之君子﹐陳大公無我之言﹐而亦祗以危身﹔非此者﹐君之拒諫而遠君子﹐洵失徳矣﹐諫者亦惡能自反而無咎哉﹖凡能極言以諫者﹐大抵其气勝者也﹔自信其是﹐而矜物以莫及﹐物莫能移者也。其气勝﹔則其情浮﹐自矜而物莫能移﹐則其理窒。上以事君﹐下以涖眾﹐中以交於僚友﹐可其所可﹐而否其所否﹐堅於獨行﹐而不樂物之我違﹔惟如是也﹐乃以輕寵辱﹑忘死生﹑而言之無忌。其賢者﹐有察理未精﹑達情未適之過﹐而執之也堅﹔其次則气動而不收﹐言發而不止﹐攻異己而不遺餘力﹐以墮於媢忮﹐而傷物已甚﹔則人主且窺其中藏﹐謂是嘵嘵者之但求利己也。其言不可奪﹐而心固不爲之感﹐奚望轉石移山於片語乎﹖惟虛則公﹐公則直﹔惟明則誠﹐誠則動﹔﹐能自受諫者﹐所以虛其心而廣其明也﹐諫者之能此者鮮矣。事上接下﹐其理一也。君不受諫﹐則令焉而臣民不從﹔臣不受諫﹐則言焉而天子不信。位不可恃﹐气不可任﹐辯不可倚﹐理不可挾﹐平情好善﹑坦衷遜志者﹐早有以動人主之敬愛﹐而消僚友之疾忌﹐聖而周公﹐忠而孔明﹐用此道也。婞直予智﹐持一理以與當寧爭得失﹐自非舜﹑禹以芻蕘之道待之﹐其不以啟朋黨而壞國是也﹐難矣哉﹗〖一○〗惟大人爲能格君心之非。君心之非﹐亦易見也﹔所以格之者﹐天理民彜之顯道﹐人皆與知﹐亦易能也。然而斷之於大人之獨得﹐而諫諍之臣不足與焉﹐於魏徵﹑馬周見之矣。君心無過﹐而過在事﹐則徳不足而言有當﹐下逮於工瞽而言無不效。若夫心﹐則與心相取者也﹐心之有非﹐必厚自匿而求以勝物。進言者﹐其言是也﹐其人非也﹐其人𨿽無大非﹐而心不能自信﹐於是則匿非求勝者﹐將曰旁觀而言之﹐吾亦能爲此言﹐試以此言於汝﹐汝固不受也。言還其言﹐而心仍其心﹐交相謫而祗益其怨惡。如能隱忍以弗怨惡足矣﹐奚望格哉﹖唐太宗不卹髙祖之溫淸視膳﹐處之卑湫之大安宮﹐而自如九成宮以避暑﹐嫁其女長樂公主﹐敕資送倍於長公主。此豈事之失哉﹖其憯不知卹者﹐仁孝忘於心也。馬周言之﹐魏徵言之﹐皆開陳天理民彜之顯教﹐以思動其惻悱也。乃周言不聽﹐決駕以行﹐於徵之言﹐則入謀之長孫皇后而後勉從﹐使後而如獨孤﹑武﹑韋也﹐徵死矣。人自有父子﹐人自有兄弟﹐一念之蔽﹐忽焉不覺﹐直辭以啟之﹐以自親其親﹐豈難知而難從者乎﹖而二子者﹐君所信受者也﹐卒不能得此於君﹐則其故可思矣。徵之起也﹐於羣盜之中﹐事李密而去之﹐事隱太子而去之﹔周則挾策幹主﹐余於才而未聞其修能之自潔者也﹔以此而欲警人子之心於不容已之媿疚﹐奚可得哉﹖夫大人者﹐苟以其言格君心之隱慝﹐賢主樂之﹐中主媿之﹐庸主弗敢侮之﹐何至以太宗之可與言而斥爲田舍翁邪﹖不幸而遇暴主以殺身﹐亦比干之自靖自獻於先王﹐而非滕口說以聽凶人之玩弄﹐豈易言哉﹖大人者﹐正己而物正﹐己之正非一旦一夕之功矣。〖一一〗言治者而亟言權﹐非權也﹐上下相制以機械﹐互相操持而交讎其欺也。以儀﹑秦之狙詐﹐行帝王之大法﹐亂奚得而弭﹐人心風俗奚得而不壞哉﹖王伽之詐也﹐與李參朋姦而徼隋文之賞﹐唐太宗師之﹐以縱囚三百九十人﹐而三百九十人咸師參之智﹐如期就死。嗚呼﹔人理亡矣。好生惡死﹐人之情也﹐苟有可以得生者﹐無不用也。守硜硜之信﹐以死殉之﹐志士且躊躕而未決﹐況已蹈大辟之戮民乎﹖太宗之世﹐天下大定﹐道有使﹐州有刺史﹐縣有令尉﹐法令密而廬井定﹐民什伍以相保﹐宗族親戚比閭而處﹐北不可以走胡﹐南不可以走粵﹐囚之縱者𨿽欲逋逸﹐抑誰爲之淵藪者﹖太宗持其必來之數以爲權﹐囚亦操其必赦之心以爲券﹐縱而來歸﹐遂以侈其恩信之相孚﹐夫誰欺﹐欺天乎﹖夫三百九十人之中﹐非無至愚者﹐不足以測太宗必赦之情﹐而徼幸以逃﹔且當縱遣之時﹐爲此駭異之舉﹐太宗以從諫聞﹐亦未聞法吏據法以廷爭﹔則必太宗陰授其來歸則赦之旨於有司﹐使密諭所縱之囚﹐交相隱以相飾﹐傳之天下與來世﹐或驚爲盛治﹐或詫爲非常﹐皆其君民上下密用之機械所籠致而如拾者也。古所未有者﹐必有妄也﹔人所爭誇者﹐必其詐也。王道平平﹐言僻而行詭者﹐不容於堯﹑舜之世。蘇洵氏樂道之﹐曰「帝王之權」﹐惡烈於洪水矣。〖一二〗傳曰「爲人君而不知春秋之義﹐前有讒而不見﹐後有賊而不知。」春秋之義何義也﹖適庶明﹐長幼序﹐尊卑別﹐刑賞定﹐重農抑末﹐進賢遠姦﹐貴義賤利﹐端本淸源﹐自治而物正之義也。知此﹐則讒賊不足以逞﹐而違此者之爲讒賊﹐不待擿發而如觀火。捨是﹐乃求之告訐以知之﹐告讒告賊﹐而不知告者之爲讒賊也﹐宜其迷惑失守﹐延讒賊於肘腋﹐而以自危亡也。人主明其義於上以進退大臣﹐大臣奉此義以正朝廷﹐朝廷飭此義以正郡邑﹐牧之有守令﹐覈之有觀察采訪之使﹐裁之有執憲之大臣﹐苟義明而法正﹐姦頑不軌者惡足以恣行而無忌﹔卽有之﹐亦隱伏於須臾﹐而終必敗﹐奚事告訐乎﹖告訐興﹐則賞罰之權全移於健訟之匹夫﹐而上何貴有君﹐下何貴有執憲之臣哉﹖且夫爲人告訐者﹐洵不道矣﹐而願朴柔懦之民﹐能奮起以與姦頑爭死命者﹐百不得一也。非夫險詖無憚之徒﹐惡有暇日以察人之隱慝﹐而持短長操必勝之術﹐以與官吏豪彊角逐。忘尊卑﹐輕禍福﹐背親戚﹐叛朋友﹐吏胥脇其長官﹐奴隸制其主伯﹐正春秋之義所斥爲讒賊﹐必杜絕其萌者也。知其害而早絕之﹐則讒無不見﹐賊無不知﹐昭昭然揭日月以與天下相守於法紀﹐吞舟漏网之姦﹐其得容於政簡刑淸之日者﹐蓋亦寡矣。太宗曰「朕開直言之路﹐以利國也﹐上封事者訐人細事﹐當以讒人罪之。」而其時吏不殃民﹐民不犯上﹐韙矣哉﹗〖一三〗銀之爲用﹐自宋以上﹐用飾器服﹐與黃金珠玉等﹐而未得與錢﹑布﹑粟﹑帛通用於民閒。權萬紀請采銀宣﹑饒﹐而太宗斥之﹐亦猶罷采珠以懲侈耳。後世官賦民用以銀爲主﹐錢﹑布﹑粟﹑帛皆受重輕之命於銀。夫銀﹐藏畜不蝕﹐煉鑠不減﹐藏之約而齋之也易﹐人習於便利﹐知千百年之無以能易之矣。則發山采礦﹐無大損於民﹐而厚利存焉﹐庸詎不可哉﹖然而大害存焉者﹐非庸人之所知也。奚以明其然邪﹖銀之爲物也﹐固不若銅﹑鐵爲械器之必需﹐而上類黃金﹐下同鉛﹑錫﹐亡足貴者。尊之以爲錢﹑布﹑粟﹑帛之母﹐而持其輕重之權﹐蓋出於一時之制﹐上下競奔走以趨之﹐殆於愚天下之人而蠱之也。故其物愈多﹐而天下愈貧也。采之自上﹐而禁下之采﹐則上積其盈﹐以籠致耕夫紅女之絲粟﹐而財亟聚於上﹐民日貧餒而不自知。旣以殫民之畜積矣。且大利之孔﹐未可以刑法禁塞之也。嚴禁民采﹐則刑殺日繁﹐而終不可戢。若其不禁而任民之自采乎﹖則貪惰之民﹐皆捨其穡事﹐以徼幸於詭獲﹐而田之污萊也積﹔且聚遊民於山谷﹐而惟力是視以取盈﹐則爭殺興而亂必起。一旦山竭澤枯﹐遊民不能解散﹐而亂必成﹔卽幸不亂也﹐耕者桑者戮力所獲﹐養遊民以博無用之物﹐銀日益而絲粟日銷﹐國不危﹐民不死﹐其奚待焉﹖自非參百年之終始以究利病者﹐奚足以察此哉﹖嗚呼﹗自銀之用流行於天下﹐役粟帛而操錢之重輕也﹐天下之害不可訖矣。錢較粟帛而齎之輕矣﹐藏之約矣﹐銀較錢而更輕更約矣﹔吏之貪墨者﹐暮夜之投﹐歸裝之載﹐珠寶非易致之物﹐則銀其最便也。不然﹐汎舟驅車﹐銜尾載道﹐𨿽不卹廉隅者不敢也。民之爲盜也﹐不能負石粟﹑持百縑﹐卽以錢而力盡於十緡矣﹐穴而入﹑篋而胠者﹐其利薄﹐其刑重﹐非至亡賴者不爲﹐銀則十餘人而可挾萬金以去。近自成化以來﹐大河南北單騎一矢劫商旅者﹐俄頃而獲千緡之值。是銀之流行﹐污吏箕斂﹑大盜畫攫之尢利也﹐爲毒於天下﹐豈不烈哉﹖無已﹐杜塞其采煉之源﹐而聽其暗耗﹐廣冶鑄以漸奪其權﹐而租稅之入﹐以本色爲主﹐遠不能致而後參之以錢﹐行之百年﹐使銀日匱而賤均鉛錫﹐將耕桑廣殖﹐墨吏有所止而盜賊可以戢﹐尙有瘥乎﹖天地之產﹐難得而不易貿遷者﹐以安民於所止而裕之也﹔帝王之政﹐繁重而不取便安者﹐以息民之偸而節其溢也。旦斸諸山﹐夕煆諸冶﹐徑寸而足數十人之衣食﹐姦者逞﹐願者削﹐召攘奪而棄本務﹐饑不可食﹐寒不可衣﹐而走死天下者﹐惟銀也。采礦之禁﹐惡可不嚴哉﹖權萬紀之削奪﹐有餘辜矣。〖一四〗貞觀十年﹐定府兵之制﹐大約與秦﹑隋銷兵﹐宋罷方鎭之意略同。府兵者﹐猶之乎無兵也﹐而特勞天下之農民於番上之中﹐是以不三十年﹐武氏以一婦人輕移唐祚於宮闈﹐李敬業死而天下靡然順之﹐無有敢伸義問者﹐非必無忠憤之思興﹐力不能也。唐之亂亟矣﹐未有三十年而無大亂者﹐非能如漢﹑宋守成之代﹐晏安長久也。非玄宗罷府兵﹐攺軍制﹐則安﹑史﹑懷恩﹑朱泚﹑河北﹑西川﹑淮﹑蔡之蠭起﹐唐久爲秦﹑隋﹐惡能待懿﹑僖之昏亂﹐黃巢起而始亡哉﹖府軍之制﹐散處天下﹐不論其風气之柔剛﹑任爲兵與否也﹔多者千二百人﹐少者百人﹐星列碁布於隴畝﹐乃至白首而不知有行陳﹐季冬習戰﹐呼號周折﹐一優人之戲而已。三百人之團正﹐五十人之隊正﹐十人之火長﹐編定而代襲之﹐無問其堪爲統率否也。尢可嗤者﹐兵械甲裝﹐無事則輸之庫﹐徵行而後給之﹐刃鏽不淬﹐矢屈不檠﹐晴燥不潤﹐雨溽不暴﹐甲冑穿﹐刀刓弓解﹐典守之吏﹐取具而止﹐倉卒授之而不程以其力﹐莫能詰也。甲與身不相稱﹐攻與守不相宜﹐使操不適用之頑金﹐衣不蔽身之腐革﹐甚則剡撓竹以爲戈矛﹐漆敗紙以爲盾櫓﹐其不覆軍陷邑者幾何也﹖狎爲故事﹐而應以虛文﹐徒疲敝其民於道路﹐一月而更﹐而無適守者無固志﹐名爲有兵六百三十四府﹐而實無一卒之可憑﹔故安﹑史一擁番兵以渡河﹐而兩都瓦解。蓋天寶初攺府兵易彍騎﹐而因循舊習﹐未能蠲積玩之獘以更張也。後世論者﹐泥古而不知通﹐猶曰兵制莫善於唐﹐則何如秦﹑隋之盡銷弭而猶不驅農民以淪死地乎﹖詳考府兵之制﹐知其爲戲也﹐太宗之以弱天下者也。欲弱天下以自弱﹐則師唐法焉可爾。〖一五〗太宗以荊王元景﹑長孫無忌等爲諸州刺史﹐子孫世襲﹐而無忌等不願受封﹐足以達人情矣。夫人之情﹐俾其子孫世有其土﹐世役其民﹐席富貴於無窮﹐豈有不欲者哉﹖知其適以殄絕其苗裔而禍天下﹐苟非至愚﹐未有不視爲陷阱者也。周之大封同姓與功臣也﹐聖如周公﹐賢如呂﹑召﹐而固不辭﹐其餘非不知居內之安﹐而無不利有其國以傳之奕世﹐何至於無忌等之以免受茅土爲幸乎﹖時爲之﹐則人安之﹐時所不可爲﹐非貪叨無已﹑懷姦欲叛者﹐固永終知敝而不願也。馬周曰「孩童嗣職﹐萬一驕愚﹐兆庶被殃﹐國家受敗。」則不忍毒害見存之百姓﹐寧割恩於已亡之一臣﹔稍有識者﹐固聞之而寒心也。故夫子之論治﹐參魯論而居其一﹐而不及於封建﹔作春秋﹐明王道﹐而邾﹑郳之受爵不登於策﹐城衛遷杞皆不序其功。然則當春秋之世﹐固有不可復行者矣﹐況後世乎﹖柳宗元之論出﹐泥古者猶競起而與爭﹔勿庸爭也﹐試使之行焉﹐而自信以必行否也﹖太宗曰「割地以封功臣﹐古今通義﹐而公薄之﹐豈彊公以茅土邪﹖」彊人而授之國﹐爲天下嗤而已矣﹐惡足辯﹖〖一六〗貞觀攺服制﹐嫂﹑叔﹑夫之兄﹑弟之妻﹑皆相爲服﹐變周制也。古之不相爲服者﹐禮傳言之詳矣。嫂不可以母道屬﹐弟之妻不可以婦道屬﹐所以定昭穆之分也。嫂叔生而不通問﹐死而不爲服﹐所以厚男女之別也。唐推兄之敬﹐而從兄以服嫂﹔推弟之愛﹐而從弟以服其妻﹔所以廣昆弟之恩也。周謹乎禮之微﹐唐察乎情之至﹐皆道也﹐而周之義精矣。𨿽然﹐抑有說焉。禮以定萬世之經﹐則必推之天下而可行﹐盡乎事之變而得其中者也。有人於此﹐少而失其父母﹐抑無慈母乳母之養﹐而嫂養之﹐長而爲之有室﹐則恩與義兩不得而忘也。生藉之以生﹐死則恝然而視若行道之人﹐心固有所不安矣。在禮﹐舅之妻﹑從母之夫﹑無服者也﹐而或曰「同爨緦﹐鞠我之恩而不如同爨乎﹖」其不忍不爲服﹐必也。有人於此﹐少孤而兄養之﹐已而爲之納婦﹐自納采以至於請期﹐稱主人者皆兄也﹐旣娶而兄猶爲家政之主﹐未異宮而兄死﹐其婦視夫之兄有君道焉。且兄而居長﹐則固小宗之宗子也﹔合小宗之男女爲之服﹐而弟之妻獨否﹐一家之所統尊﹐顧可傲岸若賓客乎﹖繼父﹐無服者也﹐同居而爲之成室家﹑立親廟﹐則服棋。夫之兄可爲小宗﹐而成其家室﹐以視繼父之同居而異姓者奚若﹖抑義之不得不爲服者也。禮有之﹐子思之哭嫂也﹐爲位而哭﹐不容已於哭也。可爲之哭﹐則可爲之服。君子惡夫涕之無從﹐而服之﹐不亦可乎﹖上古之世﹐男女之則未正﹐昭穆之序未審﹐故周公嚴之於此而辧之精。後世男女正而恩禮暌﹐兄弟之離﹐類起於室家之猜怨﹐則使相爲服以獎友睦之誼﹐亦各因其時而已。禮曰「時爲大。」百王相承﹐所損益可知也。聖人許時王以損益﹐則貞觀之攺周制﹐可無疑已。〖一七〗自言兵者有使貪之說﹐而天下之亂遂不可弭。岑文本引黃石公之言﹐以請釋侯君集私髙昌珍寶之罪﹐用此說也。乃阿史那社爾以降虜而獨能不受君集之貽﹐夷狄之法﹐嚴於中國﹐中國安能不爲夷狄屈哉﹖敗其軍﹐拔其城﹐滅其國而貪其所獲﹐武人之恆也。然而君以之怒其臣﹐臣以之叛其君﹐主帥以之惡其偏裨﹐偏裨以之懟其主帥﹐兵以之戀剽獲而無戰心﹐民以之受掠奪而爭反畔﹐功已成﹐亂已定﹐不旋踵而大潰﹐古今以此而喪師失地﹑致寇亡國者不一也。貪人敗類﹐而可使司三軍之命以戡亂寧民而定國乎﹖漢髙之於項羽﹐非其偏裨也﹔其於懷王﹐君臣之分未定也﹔而封府庫以待諸侯﹐樊噲屠狗者能明此義﹐乃以平項羽之怒﹐而解鴻門之厄。項羽不知﹐終以取怨於天下。誨盜而人思奪之﹐大易豈欺我哉﹖唐下侯君集於獄﹐宋徵王全斌而使之待罪﹐法所必飭也﹔終釋君集而薄罰全斌﹐示不與爭利也﹔兩得之矣。故言兵者之言﹐皆亂人之言爾﹐岑文本惡足以知此哉﹗〖一八〗太宗詔諸州有犯十惡罪者勿劾刺史﹐則前此固有劾之之法﹐而戴州所部有犯者﹐禦史以劾刺史賈崇﹐亦循例以劾之也。此法不知所自昉﹐意者蘇威當隋之世﹐假儒術﹑飾治具﹑以欺世﹐其創之乎﹖曾子曰「上失其道﹐民散久矣。」久者﹐周失道而後魯失之﹐魯君失而後卿大夫無不失也﹔上者﹐端本淸源﹐歸責於天子之辭也。民有大逆﹐君踰月而後舉爵﹐自艾而已。治之不隆﹐教之不美﹐天子不自慚恧而以移罪於刺史乎﹖民犯大逆﹐而劾及刺史﹐於是互相掩蔽﹐縱梟獍以脫於网罟﹐天下之亂﹐風俗之壞﹐乃如河決魚爛而不可止。隋末寇盜徧天下﹐而煬帝罔聞﹐刃加於頸﹐尙不知爲誰氏之賊﹐皆蘇威之流﹐置苛細之法﹐自詡王道﹐而以塗飾耳目﹑增長讒賊者致之也。懲貪而責保存之主﹐戢盜而嚴漏捕之誅﹐詳刑而究初案之枉﹔皆教之以掩蔽﹐而縱姦以賊民之法也。必欲責之上﹐以矜民之散﹐亦自天子之自爲修省而已﹐下者其何責焉﹗〖一九〗小道邪說﹐惑世誣民﹐而持是非以與之辯﹐未有能息者也﹐而反使多其遊詞﹐以益天下之惑。是與非奚準乎﹖理也﹐事也﹐情也。理則有似是之理﹐事則有偶然之事﹐情則末俗庸人之情﹐易以歆動沈溺不能自拔者也。以理折之﹐彼且援天以相抗﹐天無言﹐不能自辯其不然。以事徵之﹐事有適與相合者﹐而彼挾之以爲不爽之驗。以情奪之﹐彼之言情者﹐在富貴利達偸生避死之中﹐爲庸人固有之情﹐而惻隱羞惡之情不足以相勝。故孟子之辯楊﹑墨﹐從其本而正其罪曰「無父無君」﹐示必誅而不赦也﹔若其索隱於心性﹐穿鑿於事理者﹐不辯也。君子之大義微言﹐簡而文﹐溫而理﹐固不敵其淫詞之曼衍也。太宗命呂才刊定陰陽難書﹐欲以折其妄而納民於正﹐然而妄終不折﹐民終不信﹐流及於今﹐日以增益﹐且托爲呂才之所定以疑民者﹔折之於末﹐而不拔其本﹐宜其橫流之不止矣。夫此鄙猥不經之說﹐何足定哉﹖定之而孰必信之﹖乍信之而孰與守之﹖且托於所定以亂人道之大經﹐如近世擇婚以年命﹐而使配耦非其類者﹐僉曰才所定也﹐曆官乃以贅敬授民時之簡末。嗚呼﹗禍亦烈哉﹗夫才所據理﹑徵事﹑緣情以折妄者﹐宅經也﹐葬法也﹐祿命也。三者之不可以妖妄測陰陽﹐而賊民用﹑蔑彜倫﹑背天理﹑幹王制﹐不待智者而洞若觀火。先王慮愚民之受罔而迷也﹐爲著於禮經曰「假於時日卜筮以疑眾﹐殺。」刑當其辜﹐勿與辯也。然且貪懦之俗﹐微幸鋒端之蜜﹐苟延蟪蛄之生﹐日響術人而謀行止﹐忘親蔑性﹐暴骨如莽而不收﹐爭奪競訟以求得﹐爲君師者﹐尙取其言而刪定之﹐不亦傎乎﹗夫王者正天下之大經﹐以務民義﹐在國則前朝後市﹐在野則相流泉﹑度夕陽﹐以利民用﹐而宅經廢矣。賢者貴﹐善人富﹐有罪者必誅﹐詭遇幸逃之塗塞﹐而祿命窮矣。愼終追遠﹐導民以養生送死之至性﹐限以時﹐授以制﹐則葬法詘矣。然而有挾術以鬻利者﹐殺其首﹐竄其從﹐焚其書﹐而藏之者必誅不赦﹐以剛斷裁之﹐數十年而可定。捨此不圖﹐屑屑然與較是非於疑信之閒﹐咸其輔頰舌以與匪人爭﹐其以感天下﹐亦已末矣。呂才之定﹐適以長亂﹐言𨿽辯﹐誰令聽之﹖〖二○〗立子以適﹐而適長者不肖﹐必不足以承社稷﹐以此而變故起於宮闈﹐兵刃加於骨肉﹐此人主之所甚難﹐而𨿽有社稷之臣﹐不能任其議也。魏王泰投太宗之懷﹐曰「臣今日始得爲陛下子。」褚遂良卽以此折泰之姦﹐偉矣﹔而唐幾亡於髙宗﹐遂良致命以自靖﹐弗能靖國焉。故曰人主之甚難﹐而社稷臣不能任其議也。丹朱不肖﹐堯以天下與舜﹐聖人刱非常之舉﹐非後世所可學也。舜立而丹朱安虞賓之位﹐魏王不竄﹐能帖然於髙宗之世哉﹖太宗能保髙宗之容承乾與泰﹐而不能必泰安於藩服以承事髙宗﹐則抑情伸法以制泰﹐事有弗獲已者﹔自投於牀﹐抽刀欲刎﹐嗚呼﹗英武如太宗﹐而欷歔以求死也﹐亦可悲矣哉﹗或曰「立適長而不能賢﹐擇人以輔之﹐勿憂矣﹐」似也﹔太宗之世﹐忠直老臣﹐無有過魏徵者﹐固以師保之任任之矣。乃徵嘗爲建成之宮僚﹐效旣可覩。徵以正月卒﹐而承乾以四月反﹐徵卽不死﹐固無能攺於其徳﹐大難興﹐徵爲袁淑而已﹐紇幹﹑承基之流﹐於徵何憚焉﹖教者﹐君父之反身也﹐非可僅責之師保也。光武廢東海﹑立明帝﹑而漢道昌﹐東海亦保其福祿﹐不待竄也﹐光武之爲君父者無媿也。太宗蹀兄弟之血於宮門﹐早教猱以升木﹐竄逐其所寵愛﹐以徇長孫無忌之請﹐知髙宗之不能克家而姑授之﹐置吳王恪之賢以陷之死﹐夫亦反身不令﹐故無以救其終也。漢文守藩代北﹐際內亂而無窺覬之心﹐迎立已定﹐猶三讓焉﹐然有司請建太子﹐猶遲久而不定﹐誠愼之也﹐非敢執嫡長以輕天位﹐況太宗之有慚徳也乎﹖〖二一〗長孫無忌曰「太子仁恕﹐實守文之徳。」此侫者之辯也。太宗不能折之﹐遽立治而不攺﹐唐幾以亡。仁恕者﹐君徳之極致﹐以取天下而有餘﹐況守文乎﹖無忌惡知仁恕哉﹗不明不可以爲仁﹐不忠不可以爲恕。仁者﹐愛之理也﹐而其發於情也易以動﹐故在下位而易動於利﹐在上位而易動於欲。君子之仁﹐廓然曙於情之貞淫﹐而虛以順萬物之理﹐與義相扶﹐而還以相濟。故仁﹐陰徳也﹐而其用陽。若遇物而卽發其不忍之情﹐則與嚅唲呴沫者相取﹐而萬物之死生有所不卹。陰徳易以陰用﹐而用以陰﹐乃仁之賊﹐此髙宗之仁也。恕者﹐推己以及人﹐仁之牖也。以己之欲﹐推之於物﹐難之難者也。難之難者﹐以其所推者己之欲也。故君子之恕﹐推其所不欲以勿施於人﹐而不推其欲以必施﹐以所欲者非從心而不踰矩﹐未可推也。然而不欲者﹐亦難言矣。奪己之聲色臭味﹐而使不集於康﹐固人之所不欲也﹔以此而不欲奪人﹐則屈己之道﹐屈天下之情﹐以求免於人之怏悒﹐皆可曰恕﹐而以縱女子小人僉壬讒侫者彌甚。忠也者﹐發己自盡之謂。盡己之所可爲﹐盡己之所宜爲﹐盡己之所不爲而弗爲﹐而後可以其不欲者推於物而勿施。不然﹐人且呼吁以請﹐涕泣以干﹐陳其媟狎之私﹐以匍伏而待命﹐女子小人僉壬讒侫未能得志之日﹐方挾此術以怵我﹐而己於義利理欲之情未定﹐則見爲不可拂而徇之﹐以恣其姦邪﹐皆曰是不可欲者勿施焉﹐恕也。故仁恕者﹐君子之大徳﹐非中人以下所能居之不疑者也。髙宗竟以此而不庇其妻子﹐不保其世臣﹐殃及子孫﹐禍延宗社。長孫無忌惡足以知仁恕哉﹖挾仁恕之名以欺太宗﹐而太宗受其罔﹐故曰侫者之辯也。太宗明有所困﹐忠有所詘﹐遂無以折侫人之口而使讎其邪﹐此三代以下﹐學不明﹐徳不修﹐所以縣絕於聖王之理也。〖二二〗負慝而畏人知﹐掩之使不著﹐以疑天下﹐小人之僞也。其猶畏人知也﹐有不敢著﹑不忍著之心﹐則猶天良之未盡亡也。抑不著而使天下疑﹐則使天下猶疑於大惡之不可決爲﹐而名教抑以未熸。無所畏。無所掩﹐而後惡流於天下﹐延及後世﹐而心喪以無餘。太宗親執弓以射殺其兄﹐疾呼以加刃其弟﹐斯時也﹐窮凶極慘﹐而人之心無毫髮之存者也。史臣修髙祖實錄﹐語多微隱﹐若有怵惕不寧之情焉﹐夫人皆有之心也﹐且以示後世﹐與宋太宗燭下斧影之事同其傳疑﹐則人固謂天倫之不可戕也。而太宗命直書其事﹐無畏於天無憚於人而不掩﹐乃以自信其大惡之可以昭示萬世而無慚﹐顧且曰「周公誅管﹑蔡以安周﹐季友鴆叔牙以存魯」﹐誰欺乎﹖周公之誅管﹑蔡﹐周公不奪管﹑蔡之封也﹔季友鴆叔牙﹐季友不攘叔牙之位也。建成﹑元吉與己爭立﹐而未嘗有劉劭之逆﹐貽唐室以危亡﹐而殺之以圖存﹐安忍無親﹐古人豈其口實哉﹖且周公之不得已而致天討也﹐鴟鴞之怨﹐東山之悲﹐有微辭﹐有隱痛﹐禍歸於商﹑奄﹐而不著二叔誅竄之迹﹔東人之頌公者﹐亦曰四國是皇﹐不曰二叔是誅也。過成於不忍疑﹐事迫於不獲已﹐志窘於不能遂﹐言詘於不忍明﹐天下後世勿得援以自文其惡﹐觀過而知仁﹐公之所以無慚於夙夜也。若夫過之不可掩﹐而君子謂其如日月之食者﹐則惟以聽天下後世之公論﹐而固非己自快言之以獎天下於戕恩。況太宗之以奪大位爲心﹐有不可示人之巨慝乎﹖至於自敕直書﹐而太宗不可復列於人類矣。旣大書特書以昭示而無忌矣﹐天子之不仁者﹐曰吾以天下故殺兄弟也﹔卿大夫之不仁者﹐亦曰吾以家故殺兄弟也﹔士庶人亦曰吾以身故殺兄弟也。身與家之視天下也孰親﹖則兄弟援戈矛以起﹐爭田廬絲粟之計﹐而疆有力者得志焉﹐亦將張膽瞋目以正告人曰﹕吾亦行周公季友之道也。蛇相吞﹐蛙相啖﹐皆聖賢之徒﹐何憚而弗爲哉﹖史者﹐垂於來今以作則者也﹐導天下以不仁﹐而太宗之不仁﹐蔑以加矣。萬世之下﹐豈無君子哉﹖無厭然之心﹐惻隱羞惡﹐兩俱灰燼﹐功利殺奪橫行於人類﹐乃至求一掩惡飾僞之小人而不易得也﹐悲夫﹗一三一隋之攻髙麗而不克也﹐君非其君﹐將非其將﹐士卒怨於下﹐盜賊亂於內﹐固其宜矣。唐太宗百戰以蕩羣雄﹐李世勣﹑程名振﹑張亮﹐皆戰將也﹐天下抑非楊廣狼戾以疲敝之天下﹐太宗自信其必克﹐人且屬目以待成功﹐乃其難也﹐無異於隋﹐於是而知王者行師之大略矣。太宗自克白巖﹐將捨安市不攻﹐徑取建安﹐策之善者也﹐而世勣不從。髙延壽﹑髙惠眞請拔烏骨城﹐收其資糧﹐鼓行以攻平壤﹐而長孫無忌不可。乃以困於安市城下﹐而狼狽班師。夫世勣﹑無忌豈不知困守堅城之無益﹐而阻撓奇計﹐太宗自策旣審﹐且喜聞二髙之言﹐而終聽二將以遷延﹐何也﹖惟天子親將﹐勝敗所系者重﹐世勣﹑無忌不敢以萬乘嘗試﹐太宗亦自顧而不能忘豫且之戒也。向令命將以行﹐則韓信之度井陘﹑劉裕之入河﹑渭﹐出險而收功﹔卽令功墮師撓﹐固無系於安危之大數﹐世勣﹑無忌亦何憚而次且哉﹖苻堅不自將以犯晉﹐則不大潰以啟鮮卑之速叛﹔竇建徳不自將以救雒﹐則不被禽而兩敗以俱亡完顏亮不自將以窺江﹐則不挫於采石﹐而國內立君以行弒﹔佛貍之威﹐折於盱眙﹔石重貴之身﹐禽於契丹﹔區區盜賊夷狄之主﹐且輕動而召危亡﹐況六宇維系於一人而輕試於小夷乎﹖怯而無功﹐世﹑無忌尙老成持重之謀也。不然﹐土木之禍﹐天維傾折﹐悔將奚及邪﹖王欽若詆寇準以孤注﹐欽若誠姦﹐準亦幸矣﹔鼓一往之气﹐以天子渡河爲準之壯猷﹐幾何而不誤來世哉﹖春秋書從王伐鄭﹐諱其敗以譏之﹐射肩而後﹐王室不可復興﹐桓王自貽之也。故曰天子討而不伐。〖二四〗劉洎之殺﹐謂褚公譖之者﹐其爲許敬宗之污誣﹐固已。乃使褚公果以洎之言白於太宗﹐亦詎不可哉﹖太宗徵髙麗﹐畱守西京者﹐房玄齡也﹔受命輔太子於定州者﹐髙士廉﹑張行成﹑髙季輔﹑馬周﹐而洎以新進與焉﹐非固爲宗臣﹐負伊﹑周之獨任也。兵凶戰危﹐太宗春秋已髙﹐安危未決也﹐太子柔弱﹐固有威福下移之防。洎於受命之日﹐遽亢爽無忌而大言曰「大臣有罪﹐臣謹卽行誅。」然則不幸而太宗不返﹐嗣君在疚﹐玄齡之項領﹐且縣於洎之鋒刃﹐而況士廉以下乎﹖又況其餘之未嘗受命者乎﹖人臣而欲擅權以移國者﹐必立威以脇眾﹐子罕奪宋公之柄﹐用是術也。而曹操之殺孔融﹐司馬懿之殺曹爽﹐王惇之殺周顗﹑戴淵﹐無所稟承﹐猶無擇噬﹔矧洎已先言於當寧﹐挾旣請之旨﹐復何所忌以戢其專殺乎﹖魏王泰未死﹐吳王恪物望所歸﹐洎執生殺之權以誅異己﹐欺太子之柔﹐惟其志以逞﹐何求而不得﹖然則伊﹑霍之事﹐洎卽不言﹐抑必有其情焉﹔且又惡知洎之狂悖﹐不果有是言哉﹖或曰﹕洎謹卽行誅之對﹐剛而戇耳﹐非能有不軌之情也。曰﹕所惡於彊臣者﹐惟其很耳。戇者﹐很之徒也。無所忌而函之心﹐乃可無所忌而矢諸口﹐遂以無所忌而見之事。司馬師﹑髙澄﹑朱溫﹑李茂貞惟其言之無忌者﹐有以震懾乎人心﹐而天下且詫之曰﹕此英雄之無隱也。當其曰「謹卽行誅」﹐目無天子﹐心無大臣﹐百世而下﹐猶不測其威之所底止﹐而可畱之以貽巽輭之衝人乎﹖使褚公果勸太宗以殺洎﹐亦忠臣之效也。或曰﹕唐處方興之勢﹐而長孫無忌﹑房玄齡﹑李世勣以開國元臣匡扶王室﹐洎𨿽狂﹐無能爲也。曰﹕人之可信以無妄動者﹐惟其愼以言﹑慮以動而已。不可言而言之﹐則亦不可爲而爲之。朱泚孤軍無助而走徳宗﹐苗傅﹑劉正彥處張浚﹑韓世忠之閒而廢宋髙﹐皆愚戇而不卹禍福者也。藉曰洎爲文吏﹐兵柄不屬焉﹐範曄﹑王融亦非有兵之可恃﹐又孰能保洎之無他乎﹖使伏其辜﹐非過計而淫刑﹐審矣。〖一五〗星占術測﹐亂之所自生也。史言祕記云「唐三世之後﹐女主武王﹐代有天下。」誰爲此祕記者﹐其繇來不可考也。太白之光﹐羣星莫及﹐南北之道﹐去日近而日奪其光﹐去日遠則日不能奪﹐而書見五緯之出入﹐歷家所能算測﹐而南北發斂﹐歷法略而古今無考﹐使有精於步測者﹐亦常耳。而太史守其曲說﹐曰「女主昌」﹐與所謂祕記者相合﹐太宗不能以理折之﹐而橫殺李君羨以應之﹔李淳風又曰「天之所命﹐人不能違」﹐以決其必然﹐武氏之篡奪﹐實斯言教之也。凡篡奪之禍﹐類乘乎國之將危﹐而先得其兵柄﹐起而立功以拯亂﹐然且遲回疑畏而不敢驟﹔抑有疆幹機智之士﹐若荀攸﹑郗慮﹑劉穆之﹑傅亮﹑李振﹑敬翔之流﹐贊其逆謀﹐而多畜虎狼之將佐﹐爲之爪牙﹐然後動於惡而人莫能禦。今武氏以一淫嫗處於深宮﹐左右皆傅粉塗朱猥媟之賤士﹐三思﹑懿宗﹑承嗣輩﹐固耽酒嗜色之紈袴﹐一彊項之邑令可鞭笞而殺之庸豎也。乃以炎炎方興之社稷﹐淫風一拂﹐天下歸心﹐藏頭咋舌於枷棓薰灼之下﹐莫之敢抗﹐武氏何以得此於臣民哉﹖天下固曰。前聖之祕記然也﹐上天之垂象然也﹔先知如淳風者﹐已曰天之所命﹐人不能違也。淳風曰﹕當王天下﹐武氏曰﹕吾當王也﹔淳風曰﹕殺唐子孫殆盡﹐武氏曰﹕吾當殺也。嗚呼﹗搖四海之人心﹐傾方興之宗社﹐使李氏宗支駢首以受刃﹐淳風一言之毒﹐滔天罔極矣。甚哉﹗太宗之不明也﹐正妖言之辟﹐執淳風而誅之﹐焚祕記﹑斥太史之妄﹐武氏惡足以惑天下而成乎篡哉﹖有天下而不誅逐術士﹑敬授民時﹑以定民志﹐則必召禍亂於無窮。人有生則必有死﹐國有興則必有亡﹐𨿽百世可知也﹐惡用此嘵嘵者爲﹖〖一六〗以利爲恩者﹐見利而無不可爲。故子之能孝者﹐必其不以親之田廬爲恩者也﹔臣之能忠者﹐必其不以君之爵祿爲恩者也﹔友之能信者﹐必其不以友之車裘爲恩者也。懷利以孝於親﹑忠於君﹑信於友﹐利盡而去之若馳﹐利在他人﹐則棄君親﹑背然諾﹐不旋踵矣﹐此必然之券也。故慈父不以利畜其子﹐明君不以利餌其臣﹐貞士不以利結其友。太宗遷李世勣爲疊州都督﹐而敕髙宗曰「汝與之無恩﹐我死﹐汝用爲僕射﹐以親任之。」是已明知世勣之惟利是懷﹐一奪予之閒而相形以成恩怨﹐其爲無賴之小人﹐灼然見矣﹔而委之以相柔弱之嗣君﹐不亦愚乎﹕長孫無忌之勛戚可依也﹐褚遂良之忠貞可托也﹐世勣何能爲者﹖髙祖不察而許爲純臣﹐太宗不決而托以國政﹐利在髙宗﹐則爲髙宗用﹐利在武氏﹐則爲武氏用﹐惟世勣之視利以爲歸﹐而操利以籠之﹐早已爲世勣所窺見﹐以益歆於利﹐「家事」一言﹐而社稷傾於武氏﹐所必然矣。若謂其才智有餘﹐任之以邊陲可矣﹐錮之於疊州﹐唐惡從而亂哉﹗卷二十一◎髙宗〖一〗房遺愛狂騃﹐與婦人謀逆以自斃﹐而荊王元景﹑吳王恪駢首就戮﹐李道宗亦坐流以死。嗚呼﹗元景之長而有功﹐恪之至親而賢﹐道宗之同姓而爲元勛﹐使其存也﹐武氏尙未能以一婦人而制唐之命也。夫長孫無忌之決於誅殺﹐固非挾私以爭權﹐蓋亦衛髙宗而使安其位爾。乃衛髙宗而不卹唐之宗社﹐則私於其出﹐無忌之惡也。原其所自失﹐其太宗之自貽乎﹗承乾廢﹐魏王絀﹐太宗旣知恪之可以守國也﹐則如光武之立明帝﹐自決於衷﹐而不當與無忌謀。如以髙宗爲嫡子而分不可紊﹐則抑自決於衷﹐而尢不當與無忌謀。疑而未決﹐則在廷自有可參大議之臣﹐如徳宗之於李泌﹐宋仁宗之於韓琦﹐資其識以成其斷。惟無忌者﹐髙宗之元舅也﹐而可與辧髙宗與恪之廢立乎﹖乃告無忌曰「雉奴弱﹐恪英果類我﹐我欲立之。」事旣不果﹐無忌所早作夜思以疑恪﹑忌恪﹑畏恪之怨已而欲勦絕其命者﹐終不忘矣。唐無夾輔之親賢﹐而己以先後已謝之威靈﹐不能敵房帷之親寵﹐終亦必亡者﹐皆其所懵焉不顧者矣。太宗一言之失﹐問非其人﹐而不保其愛子﹐不永其宗祧。易曰「君不密﹐則失臣。」豈徒君臣﹐父不密﹐且失其子矣。無忌怙外戚以爲擥固之圖﹐太宗不察焉﹐顧謂無忌曰「公以恪非己之甥邪﹖」愈發其隱﹐而無忌之志愈憯矣。房玄齡﹑褚遂良之贊立髙宗﹐義之正也﹔太宗之疑於立恪﹐道之權也﹔無忌之固請立髙宗﹐情之私也。挾私而終之以戕殺﹐無忌之惡稔﹐而太宗不灼見而早防之﹐不保其子﹐不亦宜乎﹗或曰﹕褚公受顧命輔國政﹐不能止無忌之姦﹐且道宗之竄﹐公實與謀﹐豈亦挾私以翦宗子乎﹖夫房遺愛已探無忌之意旨﹐誣恪以求自免﹐言已出而若有徵﹐褚公未易任其無患﹐恪且死﹐罵無忌而不及公﹐則謂公之陷道宗者﹐亦許敬宗之誣﹐史無與正之與﹖〖二〗劉文成公自言「疾惡太甚﹐不可爲相」。相者﹐賢不肖之所取裁﹐以操治亂之樞機者也﹐好善不篤﹐惡惡不嚴﹐奚可哉﹖劉公之言何以云邪﹖今繹其語而思之﹐太甚云者﹐非不能姑縱之謂也﹐謂夫惡之而不如其罪之應得﹐不待其惡之已著﹐而擿發之已亟也。形於色﹐發於言﹐無所函藏﹐而早自知其不容﹐一斥爲快﹐而不慮其僨興以旁出也﹔如是以贊人主賞罰之權﹐而君志未定﹐必致反激以生大亂。趙髙邑爲總憲﹐欲按崔呈秀之貪﹐而考覈未速﹐嗔恨先形﹐乃使投權奄以殺善類﹐古今之如此者多矣﹐然後知劉公之自知明而審幾定也。長孫無忌之惡李義府﹐正矣﹔旣熟察其凶險之情﹐則不宜輕示以機而使之自危。乃不待其罪之著見而無可逃﹐而遽欲謫之於蜀徼﹔抑不能迅發以決行﹐而使得展轉以圖徼幸。於是義府之姦﹐迫以求伸﹐用王徳儉之謀﹐請立武氏﹐一旦超擢相位﹐而無忌不能不坐受其窮。然則爲相臣者﹐不能平情以審法﹐持法以立斷﹐徒挾惡惡之心﹐大聲疾呼﹐頳顏奮袂﹐與小人爭邪正﹐以自禍而禍國也有餘。好惡賞罰﹐治亂之樞機﹐持之一念﹐豈易易哉﹗韓魏公之處任守忠也﹐其气不迫﹐而後其斷不疑﹐函之從容﹐而決之俄頃﹐故守忠弗能激出以反噬。申屠嘉一失之鄧通﹐再失之錯﹐皆疾惡甚而無持重之斷﹐以一泄而易窮也。劉公之言﹐爲萬世大臣之心法允矣。〖三〗至弱之主﹐必有暴怒﹔至暗之主﹐必有微明。使弱以暗者﹐必無偶見之明﹑無恆之怒﹐則巨姦猶不測其所終﹐而未敢淩乘以逞﹔明乍啟而可蔽﹐怒忽動而旋移﹐然後伎倆畢見﹐可迫駕其上而無所復忌﹐君子之欲輔之以有爲也﹐難矣。而抑有道焉﹕苟知其明之不審而怒之易移﹐則豫防其明與威之不可繼﹐而因閒抵隙﹐徐以養之﹐使積之厚而發之以舒﹐庶乎其有濟矣。卽其不濟﹐而在我有餘地﹐以待他日之攺圖﹔在彼無增長之威﹐以成不可拔之勢。故惟愼重以持權者﹐能事昏主﹑宰亂朝﹐而消其險阻﹐斯大臣之所以不易得也。髙宗以厭禱故怒武氏而欲廢之﹐使其廢也﹐社稷之福也。𨿽然﹐廢後大事也﹐惡有倏然怒之﹐倏然言之﹐而卽倏然廢之者乎﹖倏然言之﹐卽可倏然廢之﹐則其人𨿽不廢﹐亦無能害於國凶於家矣。悍狡如武氏﹐而可以偶然之忿黜之須臾乎﹖懦夫之懦也﹐惟其忿怒偶發而悻悻不能俄頃待也﹐暴雨之盈溝澮﹐操舟而汎之以指江海﹐上官儀之不審﹐愚亦甚矣哉﹗使於此持重以處而漸導以機﹐從容謂帝曰﹕後之不可爲天下母﹐臣等固知之而未敢言也﹐今幸上知之矣﹐而固未可輕也﹐姑寬之以觀其驕﹐漸疏之以觀其怨﹐斟酌於心﹐而正告羣臣﹐悔前此之過﹐然後正祖宗之家法﹐與天下共黜之﹐臣且達上意於公忠體國之大臣﹐咸使昌言以昭天下之公論﹐今未可以一紙詔書快須臾之怒也。如此﹐則髙宗之志可漸以定﹐武氏之惡可察而著﹐忠直之言可牗而納﹐佞幸之黨可次而解﹐而懦夫易消之怒﹐以無所發而蘊於中﹐武氏之涕泣無所施﹐而危機自阻。其終廢也﹐社稷以寧﹐卽不終廢也﹐亦何至反激其搏噬﹑劫羣臣以使風靡哉﹖上官儀之不及此也﹐識不充﹐守不固﹐躁率而幸成於一朝﹐喪身殃國﹐儀欲辭其咎而不能矣。𨿽然﹐論者曰「彼昏不知﹐不可與言﹐儀之不智以亡身﹐與京房等﹐則非也。身爲大臣有宗社之責焉﹐緘口求容﹐鄙夫而已矣﹐儀忠而愚者也﹐未可以苛求也。〖四〗張公藝以百忍字獻髙宗﹐論者謂其無當於髙宗之失﹐而增其柔懦。亦惡知忍之爲道乎﹗書曰「必有忍﹐乃克有濟。」忍者﹐至剛之用﹐以自彊而持天下者也。忍可以觀物情之變﹐忍可以挫姦邪之機﹐忍可以持刑賞之公﹐忍可以畜徳威之固。夫髙宗乍然一怒﹐聽宦者之辭﹐而立命上官儀艸詔以廢武氏﹐是惟無激﹐激之而不揣以憤興﹐不忍於先﹐則無恆於後﹐所以終脇於悍婦者正此也。夫能忍者﹐豈桎梏其羞惡是非之心以使不行哉﹖不任耳而以心殉之而已矣。任耳而以心殉之者﹐如急水之觸磯﹑沸膏之蘸水﹐譖愬甫及而顏頳耳熱﹐若髙天厚地之無以自容﹐正哲婦姦人所乘之以制其命者也。故王后伉儷之恩﹐太子賢﹑太子忠﹑毛裏之愛﹐長孫無忌渭陽之情﹐聞譖卽疑﹐而死亡旋及﹐一激卽不能容﹐他日悔之而弗能自艾﹐不忍於耳﹐卽不忍於心﹐髙宗之絕其天良﹐惡豈在忍哉﹖公藝之忍而保九世之宗﹐惟聞言不信而制以心也﹐威行其中矣。不然﹐子孫僕妾噂沓背憎以激人於不可忍﹐日盈於耳﹐尺布斗粟﹐可操戈戟於天倫﹐而能飭九世以齊壹乎﹖〖五〗居重馭輕﹐先內後外﹐三代之法也。諸侯各君其國﹐勢且伉乎天子﹐故縣內之選﹐優於五服﹐天子得人以治內﹐而莫敢不正﹐端本之道也。郡縣之天下﹐以四海爲家﹐奚有於遠近哉﹖畿輔之內與腹裏尙文之郡邑﹐去朝廷也近﹐吏之賢不肖易以上聞﹐且其人民近天子之光而畏法深﹐名教興而風俗雅﹐𨿽中材涖之﹐亦足以戢其逸志﹐而安其恆度。至於荒遠雜夷之地﹐其民狃於頑陋獷戾﹐而詩書禮樂之文﹐非所諭也﹐其吏欺其愚而漁獵之﹐民固不知有天子﹐而惟知有長吏﹐則貪暴之吏﹐惟其所爲﹐而淸議不及﹔乃民夷積怨﹐一激以興﹐揭竿冒死﹐而禍延於天下。如是﹐則輕邊徼長吏之選﹐就近補調﹐使充員數﹐善不加擢﹐惡不降罰﹐俾其貪叨恣日暮塗窮之倒逆﹐離叛相尋﹐兵戈不戢﹐內治𨿽修﹐其能遙制之哉﹖前之定天下者﹐芟菁棘﹐夷谿峒﹐威服而恩撫之﹐建郡縣以用夏變夷﹐推行風教﹐力甚勤﹑心甚盛也。乃割棄不理﹐授之卑茸狼戾之有司﹐以毆之於亂﹐溥天之下﹐特有此蟊賊之區宇﹐是亦可爲長太息矣﹗故與其重內也﹐不如其重外也。內𨿽不綦乎重﹐而必不輕也﹔外不重﹐則永輕之矣唐初桂﹑廣等府﹐官之注擬﹐一聽之都督﹐而朝廷不問﹐治之大累也。邊徼之稍習文法者﹐居其土﹐知其利﹐則貪爲之﹐而不羨內遷﹔中州好名干進之士﹐惡其陋﹐而患其絕望於淸華﹐則鄙夷之而不屑爲。儀鳳元年﹐始遣五品以上同禦史往邊州注擬﹐庶得之矣﹐猶未列於吏部之選也﹐後世統於吏部﹐以聽廷除﹐尢爲近理。然而縣缺以處劣選﹐且就地授人﹐而𨿽有廉聲﹐不得與內擢之列﹐吏偸不警﹐夷怨不綏﹐民勞不復﹐迨其叛亂﹐乃勤兵以斬刈之﹐亦慘矣哉﹗千年之積獘﹐明君良和弗能革也﹐可勝悼哉﹗八閩﹑東粵﹐昔者亦荒陋之區也﹐重守令之選﹐而賢才往牧﹐今已化爲文教之邦﹐何獨邕﹑桂﹑滇﹑黔﹑階﹑文﹑邛﹑雅之不可使爲善地乎﹖不勤兵而服遠﹐不勞中國而化夷俗﹐何所嫌而弗爲也﹖人士厭薄之私心﹐假重內輕外之說以文之﹐明主之所弗徇﹐而尙奚疑焉﹖〖六〗賑饑遣使﹐民有迎候之勞﹐如劉思立所言者﹐未盡然也﹐所遣得人﹐則民不勞矣。若其不可者﹐饑非一邑﹐而生死之命縣於旦夕﹐施之不急﹐則未能速偏﹐而餒者已死矣﹔施之急﹐則甫下車而卽發金粟﹐惟近郭之人得踰分以霑濡﹐而遠郊不至。且府史裏胥﹐黨無籍之遊民﹐未嘗饑而冒受﹔大臣奉使﹐尊髙不與民親﹐安能知疾苦之爲何人﹐而以有限之金粟專肉白骨邪﹖此徒費國而無救於民之大病也。且不特此也。饑民者﹐不可聚者也。餌之以升斗錙銖﹐而羣聚於都邑以待使者﹐朴拙之民﹐力羸而卹其婦子﹐餒死而不願離家以待命﹔豪捷輕獧之徒﹐則如跋扈之魚﹐聞水聲而鼓鬣﹐棄其采橡梠﹑捕禽魚﹐可以得生之計﹐而希求自至之口實﹐固未能厭其欲而使有終年之飽也。趨使者於城郭﹐聚而不散﹐失業以相尊沓﹐掠增奪興以成乎大起大落亂﹐所必然已。夫亦患無良有司耳。有良有司者﹐就其地﹐悉其人﹐行野而進其紳士與其耆老﹐周知有無之數﹐而卽以予之﹐旦給夕歸﹐仍不廢其桑麻耕種﹑采山漁澤之本計﹐則惠皆實而民奠其居﹐仁民已亂之道﹐交得而亡虞也。故救荒之道﹐蠲租稅﹐止訟獄﹐禁掠奪﹐通運﹐其先務也﹔開倉廩以賑之﹐弗獲已之術也。兩欲行之﹐則莫如命使巡行﹐察有司之廉能爲最亟。守令者﹐代天子以養民者也﹐民且流亡﹐不任之而誰任乎﹖授慈廉者以便宜之權﹐而急逐貪昏敖惰之吏﹐天子不勞而民以蘇﹐捨是無策矣。〖七〗李世勣之安忍無親也﹕置父於竇建徳之刃下而不卹﹔彊其壻杜懷恭與徵髙麗﹐而欲殺之以立法﹔付諸子於其弟﹐而使怒則撾殺之。顧於其姊病﹐爲之煮粥燎須﹐而曰「姊老勣亦老﹐𨿽欲爲姊煮粥﹐其可得乎﹖」藹然天性之言﹐讀之者猶堪流涕。繇此言之﹐則世勣上陷其父於死﹐而下欲殺其子與壻﹐非果天理民彜之絕於心也。天下輕率寡謀之士﹐躁動而忘其天性之安﹐然其於不容已之慈愛﹐是惟弗發﹐發則無所掩遏而可遂其情。惟夫沈鷙果決者﹐非自拔於功利之陷溺﹐則得喪一系其心﹐而期於必得﹐心方戚而目已怒﹐淚未收而兵已操﹐梟獍之雄心不可復戢﹐彼固自詫爲一世之雄也﹐而豈其然哉﹖蓋無所不至之鄙夫而已。剛則不卹其君親﹐柔則盡捐其廉恥﹐明知之而必忍之﹐𨿽聖人亦無如之何也。有時而似忠貞矣﹐有時而似孝友矣﹐非徒似也﹐利之所不在﹐則抑無所吝而用其情也。世勣之於單雄信﹐割肉可也﹐爲姊而燎須﹐何所吝邪﹖利無可趨﹐害無可避﹐亦何爲而不直達其惻隱之心﹐以發爲仁者之言哉﹖籍甲兵戶口上李密而使獻﹐知髙祖之不以爲己罪也﹔太宗問以建成﹑元吉之事而不答﹐事未可知﹐姑爲兩試﹐抑知太宗之不以此爲嫌也﹔年愈老﹐智愈猾﹐髙宗問以羣臣不諫﹐而曰「所爲盡善﹐無得而諫」﹐知髙宗之不以己爲佞也。則以黨義府﹑敬宗﹐贊立武氏﹐人自亡其社稷﹐己自保其爵祿﹐惻隱羞惡是非之心﹐非不炯然內動﹐而力制之以護其私﹐安忍者自忍其心﹐於人何所不忍乎﹖故一念之仁﹐不足恃也﹐正惡其有一念之仁而矯拂之也。夫且曰吾豈不知忠孝哉﹖至於此而不容不置忠孝於膜外也。爲鄙夫﹐爲盜賊﹐爲篡弒之大逆﹐皆此而已矣。〖八〗魏玄同上言欲復周﹑漢之法﹐命內自三公省寺﹐外而府州﹐各辟召僚屬﹐而不專任銓除於吏部﹐其言辯矣﹐實則不可行也。一代之治﹐各因其時﹐建一代之規模以相扶而成治﹐故三王相襲﹐小有損益﹐而大略皆同。未有慕古人一事之當﹐獨舉一事﹐雜古於今之中﹐足以成章者也。王安石惟不知此﹐故偏舉周禮一節﹐雜之宋法之中﹐而天下大亂。周之所以諸侯大夫各命其臣者﹐封建相沿﹐民淳而聽於世族﹐不可得而驟合並以歸天子也。故孔子之聖﹐天子不得登庸﹐求﹑略之賢﹐魯﹑衛之君不能托國﹐三代之末流亦病矣。漢制﹕三公州郡各辟掾曹﹐時舉孝廉以貢於上﹐辟召一聽之長官﹐朝廷不置冢宰﹐蓋去三代未遠﹐人猶習於其故﹐而刺史太守行法於所部﹐刑殺軍旅賦役祀典皆得以專制﹐則勢不得復爲建屬吏以掣之。其治也﹐刑賞之施於三公州郡者﹐法嚴明﹐而誣上行私者不敢逞﹔適其亂也﹐三公州郡任非其人﹐而以愛憎黜陟其屬吏﹐於是背公死黨之習成﹐民之利病不得上聞﹐誅殺橫行﹐民胥怨激﹐而盜賊蠭起﹐則法敞而必更﹐不可復矣。漢之掾吏﹐視其長官猶君也﹐難而爲之死﹐死而爲之服衰﹐各媚其主﹐而不知有天子。然則使爲公斂處父之據成不墮﹐祝耼之射王中肩﹐皆可自命爲忠而無忌﹐大倫不明﹐倒行逆施﹐何所不可哉﹖且其貢於天子者﹐一惟長吏之市恩﹐而天子無以知其賢姦﹐抑無考覈之成憲以衡其愚哲﹐三公之辟召﹐則惟采取名譽於州郡﹐於是虛譽日張﹐雌黃在口﹐故處士之權日重﹐朋黨興而成乎大亂。故曹孟徳懲其敝而攺之﹐總其任於吏部﹐此窮則必變之一大機會也﹐旣變矣﹐未有可使復窮者矣。法無有不得者也﹐亦無有不失者也。先王不恃其法﹐而恃其知人安民之精意﹔若法﹐則因時而參之禮樂刑政﹐均四海﹑齊萬民﹑通百爲者﹐以一成純而互相裁制。舉其百﹐廢其一﹐而百者皆病﹔廢其百﹐舉其一﹐而一可行乎﹖浮慕前人之一得﹐夾糅之於時政之中﹐而自矜復古﹐何其窒也﹗魏﹑晉以下﹐三公牧守不能操生殺兵農之權﹐教化不專司於己﹐而士自以其學業邀天子之知﹔乃復使之待辟於省寺府州之眾吏﹐取捨生乎恩怨﹐奔競盛於私門﹐於此不讎﹐自媒於彼﹐廉恥喪﹐朋黨立﹐國不能一日靖矣。唐之亂也﹐藩鎭各樹私人以爲爪牙﹐或使登朝以爲內應﹐於是敬翔﹑李振起而亡唐。他如羅隱﹑杜荀鶴﹑韋莊﹑孫光憲之流﹐皆效命四方﹐而不爲唐用﹐分崩瓦解﹐社稷以傾﹐亦後事之明驗矣。夫吏部以一人而周知士之賢否﹐誠所不能如玄同之慮者。然士之得與於選舉也﹐當其初進﹐亦旣有諸科以試之矣。君子不絕人於早﹐而士之才能亦以歷事而增長﹐貪廉仁暴﹐亦以束於法而磨礪以勸於善。其有壞法亂紀﹑蠹政虐民者﹐則固有持憲之臣﹐操準繩以議其後。若夫偏材之士﹐有長此短彼之疑﹐則因事旁求﹐初不禁大臣之薦舉。然則吏部總括登進之法﹐固魏﹑晉以下人心事會之趨﹐而行之千年不可更易者也。讀古人之書﹐以揣當世之務﹐得其精意﹐而無法不可用矣。於此而見此之長焉﹐於彼而見彼之得焉﹐一事之效﹐時之宜﹐一言之傳﹐偏據之﹐而曰﹕三代之隆﹑兩漢之盛恃此也。以固守而行之者王安石﹐以假竊而行之者王莽而已。何易繇言哉﹖知人安民﹐帝王之大法也﹐知之求其審也﹐安之求其適也﹐所以知﹑所以安﹐非一切之法竄亂於時政變遷之中﹐王不成王﹐霸不成霸﹐而可不僨亂者也。庸醫雜表裏﹑兼溫涼﹑以飲人﹐彊者篤﹐弱者死﹐不亦傷乎﹗中宗僞周武氏附於內〖一〗中宗嗣位兩月﹐失徳未著﹐而武氏與裴炎亟廢而幽之。三葉全盛之天子﹐如掇虛器於井竈之閒﹐任其所置﹐百官尸位﹐噤無敢言者﹐武氏何以得此於天下哉﹖國必有所恃以立﹐大臣者﹐所恃也。大臣秉道﹐而天子以不傾﹐卽其懷姦﹐而猶依天子以自固﹐惟其任重而望隆﹐交深而位定﹐休戚相倚而情不容不固也。而髙宗之世﹐大異於是。髙宗在位三十四年﹐尙書令僕左右相侍中同平章事皆輔相之任﹐爲國心膂者也﹐而乍進乍退﹐屍其位者四十三人﹐進不知其所自﹐退不知其所亡﹐無有一人爲髙宗所篤信而固任者﹐大臣之賤﹐於此極矣。長孫無忌﹑褚遂良﹑於志寧﹑髙季輔﹑張行成﹐太宗所任以輔己者也﹐貶死黜廢﹐不能以一日安矣﹐保祿位以令終﹐惟懷姦之李勣耳。自是而外﹐若韓瑗﹑來齊﹑杜正倫﹑劉仁軌﹑上官儀﹑劉祥道﹐較無覆之傷﹐而斥罪旋加﹐幸免者亦托於守邊以免禍。若其他竊位懷祿之宵小﹐勿論李義府﹑許敬宗之爲通國所指數﹔卽若宇文節﹑柳奭﹑崔惇禮﹑辛茂將﹑許圉師﹑竇徳玄﹑樂彥瑋﹑孫處約﹑姜恪﹑閻立本﹑陸惇信﹑楊弘武﹑戴至徳﹑李安期﹑張文瓘﹑趙仁本﹑郝處俊﹑來恆﹑薛元超﹑髙智周﹑張大安﹑崔知溫﹑王徳眞﹑郭待舉﹑岑長倩﹑魏玄同者﹐皆節不足以守筦庫﹐才不足以理下邑﹐或循次而升﹐或一言而合﹐或趨歧徑而詭遇﹐競相踵以贊天工。至其顧命托孤委畀九鼎者﹐則裴炎﹑劉景先﹑郭正一二三無賴之徒也。嗚呼﹗惡有任輔弼大臣如此之輕﹐而國可不亡者乎﹖夫髙宗柔懦之主也﹐柔者易以合﹐然而難以離也﹐乃合之易而離之亦易者﹐何也﹖惟其疑而已矣。疑者﹐己心之所自迷﹐人情之所自解者也。剛而責物已甚也﹐則疑﹔柔而自信無據也﹐則疑﹔兩者異趣同歸﹐以召敗亡一也。剛不以決邪正﹐而以行猜忮﹔柔不以安善類﹐而以聽讒諛﹔猜忮生於心﹐讒諛興於外﹐於是乎人皆可相﹐人皆不可相也﹐人皆可斥而可誅也。爲大臣者﹐視黃閣爲傳捨﹐悠悠於來去﹐而陌路其君親﹐不亦宜乎﹗孟子曰「王無親臣矣。」無親臣﹐則不可以爲父母﹐裴炎片語之失意﹐而廢中宗如捫蝨於褌中﹐復奚卹哉﹖夫相代天工﹐天之所畀﹑人之所歸也﹔天下不能知其姓字﹐逆臣不屑奉爲蓍龜﹐艷妻宵小﹐怙長存之勢﹐以役驟淮驟退之鄙夫﹐談笑而移宗社﹐一多疑之所必致也。審察亂源﹐可以知所繇來矣。〖二〗伸天下之大義﹐而執言者非其人﹐適以墮義﹐而義遂不可復伸。齊桓公不責楚之僭王﹐自反其不足以伸大義﹐寧闕焉而若有所俟﹐𨿽無可俟﹐楚終惴惴然疑且有責之者﹐天下亦顒顒然幾有責之者﹐故曹﹑檜之大夫﹐猶敢秉公論以謳吟﹐而楚終不敢滅宗周﹑遷九鼎﹐義以不褻而未遽墮也。夫齊桓﹐方伯也﹐固執言伸義之人也﹐奚爲不可﹖然而不可者﹐內省其情﹐求以雄長諸侯而霸之﹐非果卹宗周﹑欲以復宗周之緒也。非其情則非其人矣﹐自問而知之﹐天下皆知之﹐亂賊亦具知之。其情不至﹐其人不足畏﹐乃徒號於天下曰「吾以伸大義也。」天下弗與﹐亂賊弗憚﹐孤起無援﹐終以喪敗﹐則亂賊之燄益炎﹐而天下之勢一撲而不可復張。義之不可襲取﹐而必本於夫人之心﹐亦嚴矣哉﹗李敬業起兵討武氏﹐所與共事者﹐駱賓王﹑杜求仁﹑魏思溫﹐皆失職怨望﹐而非果以中宗之廢爲動眾之忱也。敬業以功臣之裔﹐世載其姦﹐窺覦閒隙﹐朝權不屬﹐懷忿以起﹐觀其取潤州﹑向金陵﹐以定霸基而應王气﹐不軌之情﹐天地鬼神昭鑑而不可欺﹐徒建鼓以號於天下曰「吾爲霍子孟﹑桓君山之歌哭也。」內挾代唐之私﹐外假存唐之迹﹐義可取也﹐則宵人之巧譎﹐但能淋漓慷慨爲忠憤之言﹐而卽佑於天﹑助於人﹐天其夢夢﹑人其胥有耳而無心乎﹖於是兵敗身死﹐而嗣是以後﹐四海兆人之眾﹐無有一夫焉爲唐悲宗社之淪沒﹐皆曰「義不可伸﹐賊不可討」。天移唐祚﹐抑將如之何哉﹗大義之墮﹐墮於敬業之一檄也﹐無情之文﹐巧言破義﹐貞人之淚﹐爲姦人之誹笑﹐而日月昏霾﹐妖狐書嘯﹐復誰與禁之哉﹖故敬業之敗﹐武氏之資也﹔敬業之起﹐賓王之檄﹐必敗之符也。忠臣孝子以無私之志伸不容已之義﹐𨿽敗𨿽殲﹐不患無繼我以興者﹐惟孤情之在兩閒﹐羣蒿絪縕﹐百衄百折﹐流血成川﹐積骸如莽﹐而不能奪也。羣不逞之徒﹐托義以求盈﹐而後義絕於人心﹐悲夫﹗〖三〗自霍光行非常之事﹐而司馬懿﹑桓溫﹑謝晦﹑傅亮﹑徐羨之托以讎基私﹐裴炎贊武氏廢中宗立豫王﹐亦其故智也。不然﹐惡有嗣位兩月﹐失徳未彰﹐片言之妄﹐而爲之臣者遽更置之如僕隸之任使乎﹖炎之不自揣也﹐不知其權與姦出武氏之下倍蓰而無算﹐且謂豫王立而己居震世之功﹐其欲僅如霍氏之乘權與懿﹑溫之圖纂也﹐皆不可知﹔然時可爲﹐則進而窺天位﹐時未可﹐抑足以壓天下而永其富貴﹔豈意一爲武氏用﹐而豫王浮寄宮中﹐承嗣﹑三思先己而爲捷足也哉﹖其請反政豫王也﹐懿﹑溫之心﹐天下後世有目有心者知之﹐而豈武氏之不覺邪﹖家無甔石之儲﹐似淸﹔請反政於豫王﹐似忠﹔從子仙先忘死以訟冤﹐似義﹔以此而挾滔天之膽﹐解天子之璽紱以更授一人﹐則其似是而非者﹐視王莽之恭儉誠無以過。而武氏非元後﹐己非武氏之姻族﹐妄生非分之想﹐則白晝攫金﹐見金而不見人﹐其愚亦甚矣。自炎姦不讎而授首於都市﹐而後權姦之詐窮﹐後世佐命之姦﹐無有敢藉口伊﹑霍以狂逞者﹐劉季述﹑苗傅﹑劉正彥以內豎武夫驟試之而旋就誅夷﹐不足以動天下矣。炎之誅死﹐天其假手武氏以正綱常於萬世與﹗〖四〗將各有其軍而國疆﹐將各有其軍而國亂﹐唐之季世﹐外夷之禍淺﹐國屢破﹑君屢奔﹑而不亡﹐然天下分裂﹐以終於五代﹐皆此縣也。將各有其軍﹐於是監軍設焉。中人監軍﹐唐之大蠹也﹐其始以禦史監之﹐較中人爲愈矣﹐然卽以禦史監軍﹐而軍不敗者亦鮮矣。旣命將以將兵﹐而必使禦史監之者﹐亦勢之不容已也。將各有其軍﹐而驕悖以僭叛者勿論已﹔卽其不然﹐朝廷之意指不行於疆場﹐而養寇以席權﹐恧縮以失機﹐遷延以糜﹐情事之所必有﹐而爲國之大患。天子大臣不能坐受其困﹐則委之監軍以決行上意﹐故曰不容已也。然而其軍必敗﹐未有爽焉者矣。監軍者而與將合﹐則何取於監軍﹖而資將以口實﹐曰﹕夫監軍者﹐目擊心知而信以爲必然矣。監軍者而與將異﹐於是將不能自審其進止﹐以聽之與兵不習﹑於敵不審之人。傳有之曰「將得其人﹐而使剛愎不仁者參焉﹐則敗。」監軍者﹐非必剛愎不仁也﹐而禦史者﹐以風裁無憚於大吏﹐持文法以責功效者也。責功效者必勇於進﹐則剛﹔持文法而無所憚﹐則愎﹔居朝端﹑習淸晏﹑而不與士卒之甘苦相諭﹐則不仁。業任之以剛愎不仁之任﹐𨿽柔和之士﹐亦變其素尙而勉爲決裂。且柔和之士﹐固不樂受監軍之任﹔其樂任者﹐必其喜功好競以嘗試爲能者也。且夫朝廷之使監軍﹐其必有所屬意矣。天子有欲速之心﹐宰相有分功之志﹐計臣卹饋之難﹐近寇之薦紳冀驅逐之速﹔將𨿽無養寇畏敵之情﹐而在廷固疑其前卻﹔操此爲慮﹐則自非少年輕銳﹑挾智自矜﹑以傲忽元戎者﹐固莫之使也。無敢死之心﹐無必勝之謀﹐無矜全三軍之生死以固邦本之情﹐抑無軍覆受誅之法以隨其後﹐如是而不撓將以取敗也﹐必不得矣。乃其設之之繇﹐則惟將各有其軍﹐而天子大臣不能固信之也。唐初府兵方建﹐軍政一統於天子﹐授鉞而軍非其軍﹐振旅而眾非其眾﹐故𨿽武氏之猜疑﹐而任將以爲矣。非武氏之能將勿貳﹐李孝逸﹑程務挺以分閫立效之元戎﹐殺之流之而不敢拒命﹐則亦無所用監軍爲矣。非武氏之能將將也﹐府兵定﹑軍政一﹑而指臂之形勢成也。然其始府兵初建於用武之餘﹑而兵固競﹐則將可無兵﹐而惟上之使。一再傳而府兵之死者死﹑老者老矣﹐按籍求兵而弱不堪用矣﹐勢必攺爲召募﹐不得不授將以軍矣﹔故監軍復設而中人任之﹐庸主忮臣所不容已之亂政也。夫任將以軍﹐而精於擇將﹐愼於持權﹐天子之明威行於萬里﹐而不假新進喜功之徒﹑撓長子之權﹐夫乃謂之將將﹔惟西漢爲能然﹐豈武氏所可逮哉﹖〖五〗涉大難﹐圖大功﹐因時以濟﹐存社稷於已亡而無決裂之傷﹐論者曰「非委曲以用機權者不克」﹐而非然也﹐亦惟持大正以自處於不撓而已矣。以機權制物者﹐物亦以機權應之﹐君子固不如姦人之險詐﹐而君子先傾﹔以正自處﹐立於不可撓之地﹐而天時人事自與之相應。故所謂社稷臣者無他﹐惟正而已矣。孔融之不能折曹操以全漢者﹐忼慨英多而蕩軼於準繩者不少﹐操有以倒持之也。周顗﹑戴淵密謀匡主而死於王惇﹐幾以亡晉﹐夫亦自有咎焉。憤而或激﹐智而或詭﹐兩者病均﹐而智之流於詭者﹐其敗尢甚。𨿽有奇姦巨憝殺人如莽之气焰﹐而至於山喬嶽峙守塞不變之前﹐則气爲之斂﹐而情爲之折。嗚呼﹗斯狄梁公之所以不可及也。或曰「公之所以得武氏之心而惟言是聽﹐樹虎臣於左右而武氏不疑﹐此必有巽人之深機﹐以得當於武氏﹐而後使爲己用。」考公之生平﹐豈其然乎﹖當髙宗時﹐方爲大理丞﹐髙宗欲殺盜伐昭陵柏者﹐公持法以抗爭﹐上怒洊加而終不移﹔及酷吏橫行之際﹐爲寧州刺史﹐以寬仁獲百姓之心﹔再刺豫州﹐按越王貞之獄﹐密奏保全坐斬者六七百家﹐當籍沒者五千餘口免之﹔此豈嘗有姑尙委隨而與世推移以求曲濟之心乎﹖其尢赫然與日月爭光者﹐莫若安撫江南而焚淫祠一千七百餘所。是舉也﹐疑夫輕率任气者亦能爲之﹐而固不能也。鬼神者﹐卽人心而在者也﹐一往而悍然以興﹐气𨿽盛﹐心之惴惴者若或掣之﹐昧昧之士民﹐競起而撓之﹐非心服於道而天下共服其心者﹐未有不踟躇而前卻者也﹐故曰赫然與日月爭光者也。繇此思之﹐惟以道爲心﹐以心爲守﹐坦然無所疑慮﹐其視妖淫凶狠之武氏﹐猶夫人也﹐不見可憂﹐不見可懼。請復廬陵﹐而樹張柬之等於津要﹐武氏灼見其情而自不能違﹐豈有他哉﹖無不正之言﹐無不正之行﹐無不正之志而已矣。或曰「公苟特立自正﹐無所用其機權﹐則胡不潔身不仕﹐卓然而無能浼辱﹔乃姑事之而後圖之﹐則抑權也﹐而非正也。一曰﹕武氏無終篡之理﹐唐無可亡之勢﹐天下憒憒弗之察耳。三思﹑承嗣以無賴小人淫昏醉夢而結市井椎埋之黨﹐逐聲狂吠﹐庸人視之﹐如推車於太行之險﹐大人君子視之﹐一葦可杭之淺者也﹐秉正治之而有餘﹐何爲棄可爲之時﹐任其爚亂﹐以待南陽再起﹐始梟王莽於漸臺﹐而貽中原之流血乎﹖天下無正人而後有妖亂﹐叢狐山足以惑人之視聽﹐武氏亦猶是而已。範我馳驅﹐無求不獲﹐公亦坦然行之﹐而何機權之足云﹗〖六〗夷狄之蹂中國﹐非夷狄之有餘力﹐亦非必有固獲之心也﹐中國致之耳。致之者有二﹐貪其利﹑貪其功也。貪其貨賄而以來享來王爲美名﹐於是開關以延之﹐使玩中國而羨吾饒富﹐以啟竊掠之心。故周公拒越裳之貢﹐而曰「徳不及焉﹐不享其貢。」謂徳能及者﹐分吾利以賚之﹐使受吾豢養﹐而父老子弟樂效役使以不忍叛也。不然﹐貪其利而彼且以利爲餌﹐惑吾臣民之志﹐則猝起而天下且利賴之以不與爭﹔且其垂涎吾錦綺珍華而不得遂者﹐畜毒已深﹐發而不可遏也。契丹﹑女直皆始以貢來﹐而終相侵滅﹐其必然者一也。貪不毛之土﹐而以辟土服遠爲功名﹐於是度越絕險﹐踰沙磧﹑梯崇山﹑芟幽箐﹑以徼奇捷﹔不幸而敗﹐則尾之以入﹐幸而勝﹐而饋相尋﹐舟車相接﹐拔木夷險﹐梁水淩冰﹐使爲坦道。賈曰「我能往﹐寇亦能往。」推此言之﹐我能往﹐寇固能來﹐審矣。故光武閉關﹐而河﹑湟鞏固。天地設險以限華夷﹐人力不通﹐數百里而如隔世﹐目阻心灰﹐戎心之所自戢也。中國之形勢﹐東有巨海﹐西有崇山﹐山之險﹐不敵海之十一也。然胡元泛舟以徵倭﹐委數萬生靈於海島﹐而示以巨浪之可淩﹐然後倭卽乘仍以犯中國﹐垂至於嘉靖﹐而東南之害爲曠古所未有。巨海且然﹐況山之蹠實以行﹑相以進者乎﹖鏟夷天險以啟匪類之橫行﹐其必然者又一也。二者害同﹐而出於貪君佞臣不知厭足之心﹐一而已矣。吐蕃之爲唐患﹐禍止於臨洮﹐則專力以捍之也猶易。武氏欲發梁﹑鳳﹑巴﹑蜑﹐自雅州開道以擊之陳子昂曰「亂邊羌﹐開隘道﹐使收奔亡之眾爲鄕導以攻蜀﹐是借寇兵而爲賊除道﹐舉全蜀以遺之也。」其言偉矣﹗事𨿽暫止﹐而此議旣出﹐邊臣潛用之以徼功﹐嚴武﹑韋臯𨿽小勝而終貽大害。明而熟於計者﹐見終始之全局﹐洞禍福之先幾﹐可爲永鑑。然而後世君臣猶不悟焉﹐天維傾﹐地極坼﹐有自來矣。〖七〗陳子昂以詩名於唐﹐非但文士之選也﹐使得明君以盡其才﹐駕馬周而頡頏姚崇﹐以爲大臣可矣。其論開閒道擊吐蕃﹐旣經國之遠猷﹔且當武氏戕殺諸王﹑凶威方烈之日﹐請撫慰宗室﹐各使自安﹐攖其虓怒而不畏﹐抑陳酷吏濫殺之惡﹐求爲伸理﹐言天下之不敢言﹐而賊臣凶黨弗能加害﹐固有以服其心而奪其魄者﹐豈冒昧無擇而以身試虎吻哉﹖故曰以爲大臣任社稷而可也。載觀武氏之世﹐人不保其首領宗族者﹐蔑不岌岌也﹐而子昂與蘇安恆﹑朱敬則﹑韋安石皆犯羣凶﹑持正論而不撓﹔李昭徳﹑魏元忠﹑李日知𨿽貶竄﹐而終不與傅遊藝﹑王慶之﹑侯思止﹑來俊臣等同受顯戮。繇是言之﹐則武氏𨿽懷滔天之惡﹐抑何嘗不可秉正以抑其妄哉﹖而髙宗方沒﹑中宗初立之際﹐舉國之臣﹐縮項容頭﹐以樂推武氏﹐廢奪其君﹐無異議者。鄕令有子昂等林立於廷﹐裴炎﹑傅遊藝其能讎姦慝以移九鼎乎﹖夫人才之盈虛﹐視上之好惡。無以作之﹐其气必萎﹔無以檠之﹐其體必戾。乃武氏以嗜殺之淫嫗﹐而得人之盛如此﹔髙宗承貞觀之餘澤﹐有永徽之初治﹐而流俗風靡﹐不能得一骨鯁之士﹐何也﹖善善而不用﹐惡惡而不去﹐目塞而闇﹐耳塞而聾﹐其足以挫生人之气﹐更甚於誅殺也。人之有心﹐獎之而勸﹐故盛世之廷多正士﹔激之而亦起﹐故大亂之世有忠臣﹔廢鍼石以養癰﹐而後成一痿痺之風俗﹐則髙宗之柔闇﹐以壞人心﹑毒天下﹐劇於武氏之淫虐﹐不亦宜乎﹗滅唐者﹐文宗也﹔滅宋者﹐理宗也。唐之復興於開元﹐尙太宗未斬之澤與﹗不然﹐何以堪髙宗三十餘年曀曀之陰邪﹖〖八〗策貢士於殿廷﹐自武氏始。旣試之南宮﹐又試之殿廷﹐任大臣以選士﹐不推誠以信﹐而以臨軒易其甲乙﹐終未見殿廷之得士優於南宮﹐徒以市恩遇於士﹐而離大臣之心。故至於宋而富鄭公欲請罷之﹐其說是已。𨿽然﹐勿謂貢士之策異於漢武之策問賢良也。貢士之取捨﹐人才進退之大辧﹐輕於其始﹐則不得復重之於後。天子以天之職求天之才而登進之﹐使委之有司﹐弗躬親以涖之﹐則玩人而以褻天﹐其獘也﹐士愈輕而貢舉愈濫﹐又奚可哉﹖有道於此﹐付試事於南宮﹐而所拔者緘其文以獻之上﹐上與大臣公閱而定其甲乙﹐庶乎不疑不褻得進賢之中道﹐惜乎富公之言不及此也。士之應科而來者﹐賢愚雜而人數冗﹐故授之所司﹐以汰其不經不達之冒昧﹔而天子親定其甲乙﹐則以崇文重爵﹐敬天秩﹐獎人才﹐而示不敢輕。此亦易知易行之道﹐而自武氏以來﹐迄千餘年﹐議選舉者﹐言滿公車﹐而計不及此者﹐後世人主之心﹐無以大異於武氏也。夫武氏以婦人而竊天下﹐惟恐士心之不戴己﹐而奪有司之權﹐鬻私惠於士﹐使感己而忘君父﹐固懷姦負慝者之固然也。後世人主﹐承天命﹐纘先猷﹐作君作師﹐無待私恩以固結﹐而與大臣爭延攬以籠絡天下﹐顧使心膂猜疑﹐互相委卸﹐不亦誖乎﹗天子而欲收貢士爲私人﹐何怪乎舉主門生懷私以相市也。此朋黨之所以興﹐而以人事主之誼所繇替也。〖九〗王莽之後﹐合天下士民頌功徳勸成篡奪者﹐再見於武氏﹐傅遊藝一授顯秩﹐而上表請攺唐爲周者六萬人﹐功若漢﹑唐﹐徳若湯﹑武未聞有此也。孟子曰「得乎邱民爲天子。」其三代之餘﹐風教尙存﹐人心猶朴﹐而直道不枉之世乎﹗若後世教衰行薄﹐私利乘權﹐無不可爵餌之士﹐無不可利囮之民﹐邱民亦惡足恃哉﹖盜賊可君﹐君之矣﹔婦人可君﹐君之矣﹔夷狄可君﹐君之矣。孔子曰「天下有道﹐則庶人不議。」後世庶人之議﹐大亂之歸也。旦與之食﹐而旦謳歌之﹔夕奪之衣﹐而夕詛咒之﹔恩不必深﹐怨不在大﹐激之則以興﹐盡迷其故。利在目睫而禍在信宿﹐則見利而忘禍﹔陽制其欲﹐而陰圖其安﹐則奔欲而棄安。贅壻得妻﹐而謂他人爲父母﹔猾民受賄﹐而訟廉吏之貪污。上無與懲之﹐益進而聽之﹐不肖者利其易惑而虫之﹐邱民之違天常﹑拂至性也﹐無所不至﹐而可云得之爲天子哉﹖以賢治不肖﹐以貴治賤﹐上天下澤而民志定。澤者﹐下流之委也﹐天固無待於其推崇也﹐斯則萬世不易之大經也。〖一○〗逸民之名﹐君子所甚珍也。商﹑周曆年千歲﹐而魯論授以其名者七人﹐則固與湯﹑武頡頏﹐爲不世出之英﹐流風善世﹐立淸和之極﹐非其人豈勝任哉﹖辭祿歸老﹐保身家﹐要美名﹐席田園之樂﹐遂許之爲逸民﹐則莽可爲周公﹐操可爲文王﹐朱泚﹑黃巢逐無道之君可爲湯﹑武矣。武攸緒者﹐武氏之族﹐依逆後而起﹐無功可錄﹐竊將軍之號﹐冒安平王茅土之封﹐與攸曁等乘武氏之篡﹐擁衮冕而南面稱孤﹐凡六年矣。唐之子孫殺者囚者殆無遺類﹐而攸緒兄弟以皇族自居﹐不知此六年之內﹐何面目以尸居於百僚之上﹐而猶自矜曰恬澹寡欲﹐將誰欺乎﹖官扈衛而位侯王﹐𨿽極天下之多欲者亦厭足矣﹐猶曰寡欲﹐將必爲天子而後爲多欲邪﹖蓋至是而武氏之勢已浸衰矣﹐三思﹑承嗣淫昏而非懿﹑操之才﹐武氏知天下之必歸於唐﹐而意已革﹐踰年而中宗召返東都矣。攸緒畏禍之且及﹐引身以避禍﹐席安榮尊富於嵩山之下﹐兔脫祿﹑產之誅﹐福則與諸武共之﹐禍則全身以違眾﹐就小人而論之﹐三思﹑承嗣之愚猶可哀矜﹐而攸緒之狡尢甚矣哉﹗使三思﹑承嗣而爲曹丕﹑司馬炎也﹐攸緒儼然以懿親保其社稷﹐其肯就峯陰溪側冬茅椒而夏石室乎﹖予之以隱逸之名﹐名何賤也﹖以法論之﹐免其殊死可爾﹐流放之刑﹐不可曲爲貸也。〖二〗知人之哲﹐其難久矣。狄公之知張柬之﹑敬暉﹐付以唐之宗社﹐何以知其勝任哉﹖夫人所就之業﹐視其器之所堪﹔器之所堪﹐視其量之所函﹔量之所函﹐視其志之所持。志不能持者﹐𨿽志於善而易以動﹐志易動﹐則纖芥之得失可否一觸其情﹐而气以勃興﹐識以之而不及遠﹐才以之而不及大﹐苟有可見其功名﹐卽規以爲量﹐事溢於量﹐則張皇而畏縮﹐若此者﹐授之以大﹐而枵然不給﹐所必然矣。夫以宗社之淪亡﹐而女主宣淫﹐姦邪窺伺﹐嗣君幽暗﹐刑殺橫流﹐天下延頸企踵以望光復﹐此亦最易動之情矣。則欲立拔起之功﹐以反陰霾之日月﹐似非銳於進取者不能。狄公公門多士﹐而欲得此義奮歘興之人﹐夫豈難哉﹖然前此者﹐李敬業﹑駱賓王以此致敗﹐徒以增逆燄而沮壯夫之气﹐其成敗已可睹矣﹐故𨿽有慷慨英多捐生效節之情﹐公弗與也。張柬之爲蜀州刺史﹐奏罷姚州之戍﹐瀘南諸鎭一切廢省﹐禁南夷之往來﹔敬暉爲衛州刺史﹐突厥起兵﹐欲取河北﹐諸州發民修城﹐暉不欲捨收獲而事城郭﹐罷使歸田﹔公於此乃有以得二公之器量﹐而知其可以大任焉。持之不發者﹐藏之已固也﹔居之以重者﹐發之不輕也﹔斂之以密者﹐出之不測也﹔不爲無益之功名者﹐不避難成之險阻也。故武氏任之而不疑﹐羣姦疑之而不敢動﹐臣民胥信其舉事之必克﹐而樂附以有成﹐善觀人而任之者﹐於此求之而失者鮮矣。〖一二〗讀文王世子之篇﹐而知古者天子諸侯之元子日侍於寢門﹐而損益衣食皆親執其事﹐無異於庶人之父子﹔天性之恩﹐旣不以尊位而隔﹐孝養之禮﹐抑且以居髙而倡﹐乃當大位危疑姦邪窺伺之日﹐受顧命﹑傳大寶﹐亦相與面授於衽席之側﹐徳不偸而道立﹐道不失而禍亦消﹐皇哉弗可及已﹗後世子道之衰﹐豈盡其子之不仁哉﹖君父先有以致之也。宮嬪多﹐嬖寵盛﹐年已逾邁﹐而少艾盈前﹐於是不肖者以猜妒懷疑﹐卽其賢者亦以嫌疑爲禮。太子出別宮﹐而朝見有度﹑侍立有時﹑問安有節﹐或經旬累月而不得至君父之前﹐離析毛裏之恩﹐虛擁尊嚴之制﹐戕性斁倫﹐莫之能攺。故其爲害也﹐父子不親而讒閒起﹐嬖寵怙權而宦寺張。秦政之於扶蘇﹐晉惠之於太子遹﹐隋髙之於太子勇﹐坐困於姦賊﹐召之不爲召﹐誣之不能白﹐殺之不能知﹐而禍亂極矣。道二﹕仁與不仁而已矣。絕父之慈﹐禁子之孝﹐尙安足與問禍福乎﹖無已﹐則如崔神慶之請於武氏﹐太子非朔望朝參﹐應別召者﹐降手敕玉契﹐以防姦慝﹐此三代以下仁衰恩薄必不可廢之典也。神慶之言此者﹐慮諸武之假旨以召太子而害之也。其人𨿽不肖﹐其言之爲功亦偉矣。不然﹐夜半一人傳呼﹐而太子蹈白刃以瘖死﹐何從而知其眞僞哉﹖後世人君處疏暌疑貳之勢﹐防姦杜禍﹐建爲永制可也。〖一三〗罪者﹐因其惡而爲之等也﹐而惡與罪亦有異焉。故先王之制刑﹐惡與罪有不相值者﹐其惡甚而不可以當辜﹐其未甚而不可以曲宥﹐酌之理﹐參之分﹐垂諸萬世而可守﹐非悁悁疾惡﹑遂可置大法以快人情也。武氏之惡﹐浮於韋氏多矣﹐鬼神之所不容﹐臣民之所共怨﹐萬世聞其腥聞﹐而無不思按劍以起﹐韋氏之惡﹐未如是之甚也。然以罪言﹐則不可以韋氏之罪加之武氏。法者﹐非以快人之怒﹑平人之憤﹑釋人之怨﹑遂人惡惡之情者也﹔所以敍彜倫﹑正名分﹑定民志﹑息禍亂﹐爲萬世法者也。故惟弒父與君之賊﹐自其子之外﹐人皆得而殺之﹔苟其爲梟獍矣﹐則𨿽他惡無聞﹐人無餘怨﹐而必不可貸。玄宗起而斬韋氏於宮中﹐允矣。凡唐室之臣民﹐嘗以母後事韋氏者﹐無不可手刃以誅之。若武氏﹐則𨿽毒流天下﹐殲戮唐宗﹐惡已極﹐神人之怨已盈﹐而唐室之臣曾攺面奉之爲君者﹐不可操刃以相向﹐況中宗其子而張柬之其相乎﹖無已﹐則錮中宗於房州﹑廢豫王爲皇嗣之日﹐猶可誅也。中宗歸而受皇太子之封矣﹐柬之奉太子以誅幸臣﹐非可殺武氏之日矣﹔遷之別宮﹐俟其自斃﹐行法如是焉可耳。許柬之以殺武氏﹐旦北面而夕操戈﹐奉其子以殺其母﹐而曰「法所宜伸也」﹐亂臣賊子﹐因緣以起﹐何患無言之可執﹐而更孰與致詰乎﹖惡武氏者﹐責柬之之不行誅﹐求快惡惡之心﹐而不卹法之伸詘﹐又何取焉。惟加以則天皇帝之稱﹐而使三思等仍竊祿位﹐則失刑矣。文姜非躬弒而但與聞﹐哀姜與弒而所弒者其子﹐春秋不奪夫人之稱﹐許齊桓之討哀姜﹐而不使魯人伸法﹐則中宗君臣不得加刃於武氏明矣。以上皆武氏時事。〖一四〗武氏遷於上陽宮﹐姚元之涕泗嗚咽﹐以是出爲亳州刺史﹐張柬之﹑敬暉惡足以察元之之智術哉﹖武氏廢﹐二張誅﹐而諸武安於磐石﹔中宗淫昏﹐得之性成﹐疢疾而不悟﹔其不能長此淸晏也﹐眾人不知﹐而智者先見之矣。元之之智﹐垂死而可以制張說﹐方在圖功濟險之日﹐百憂千慮﹐周覽微察﹐早知五王之命縣於諸武之手﹐固不欲以身試其戈矛﹐以一涕謝諸武而遠引以出﹐故其後五王駢戮而元之安。或持正以居功﹐或用智以祈免﹐忠直之士不屑智士之爲﹐而通識之士不尙婞直之節﹐其不相爲謀也久矣。或曰﹕蔡邕一嘆而受刑﹐元之弗慮﹐智亦疏矣。曰﹕邕不與誅卓之謀﹐而元之贊興復之計﹐五王𨿽怒﹐不得以邕之罪罪元之﹐元之何惴焉。邕受董卓之辟於鉗之中﹐而王允不因卓而顯﹐元之𨿽見庸於武氏﹐柬之固武氏之相也﹐元之無憚而稱武氏曰舊君﹐武氏豈但元之之舊君乎﹖不得執以爲辭﹐苛責以蔡邕之罪﹐元之所熟審而無嫌者也。夫其詭於自全﹐而貞槪不立﹐誠不足爲忠矣。而五王際國步之傾危﹐誅二豎子﹐廢一老嫗﹐謀定祟朝﹐事成指顧﹐非有補天浴日之艱難﹐乃得意以居﹐環列相位﹐裂土稱王﹐鳴豫以翺翔﹐心忘憯怛﹐則以視大臣孫膚引咎之忱﹐陰雨苞桑之計﹐道亦褊矣。廢其母﹐立其子﹐姦人未翦﹐宗社飄搖﹐不可涕也﹐亦未可笑也﹔又惡知元之之涕﹐非以悲五王之終窮而唐社之未有寧日也與﹖〖一五〗狄公之與張柬之﹐皆有古大臣之貞焉﹐故志相輸﹑信相孚也。中宗初復﹐薛季昶曰「產﹑祿猶在﹐艸根復生。」而柬之不誅諸武﹐欲使上自誅之﹐以張天子之威。以斯言體斯心﹐念深禮謹﹐薄一已之功名﹐正一王之綱紀﹐端人正士所繇異於功名之士遠矣。中宗之不可與有爲而不知揣﹐非闇也。趙汝愚曰「社稷有靈﹐當無此患。」人臣爲其所可爲﹐而謹守臣節﹐不與天子爭威福之柄﹐知此而已。其不濟與﹗社稷之不幸也﹐榮辱生死又何卹焉﹖且使中宗之淫昏不如是之甚乎﹖春秋已富﹐曾正位於受終之日矣﹐乃旣斬二張﹐復誅諸武﹔王鈇在手﹐惟己所爲﹐無所待命﹐懷貞事主者﹐自怵惕而不敢寧﹐固非薛季昶以利害居心者所能知也。劉幽求曰「三思尙在﹐公等終無葬地。」成何等事﹐而早以葬地系其心乎﹖絳侯之盡誅諸呂﹐文帝尙在藩服﹐而國無君﹐非中宗不違咫尺之比也﹐然絳侯且不免對吏之辱﹐而幾不保。中宗而果有爲也﹐柬之不待天子之命﹐廣行誅戮﹐又足以保其勛名乎﹖乃其淫昏如彼矣﹐其後三思伏誅﹐且割太子首以獻宗廟﹐宗楚客復起而亂唐﹐相王幾不免焉﹐則諸武𨿽誅﹐未見五王得免於走狗之烹也。均之不免﹐而秉臣節以蒙大難﹐不尢無疚於心與﹖論者惜季昶﹑幽求之言不用﹐而嗤柬之之愚﹐其愚不可及也。豫謀禍福者﹐不足以見貞士之心﹐久矣。唐多能臣而鮮端士﹐於柬之有取焉﹐所以與狄公有芥珀之投也。〖一六〗李日知﹑魏元忠﹑唐休璟﹑韋安石當武氏之世﹐折酷吏之威﹐斥宣淫之魂﹐制凶豎之頑﹐懷興復之志﹐張撻伐之功﹐皆自命爲偉人﹐而爲天下所屬望者也。及其暮年﹐潦倒於韋氏淫昏之世﹐與宵小旅進旅退﹐屍三事之位﹐濡需於豢養﹐殆無異於鄙夫。嗚呼﹗士之欲保名義於桑楡﹐誠如是之不易乎﹖義者﹐無往而不與人並立者也﹐旦取之﹐而義立於旦矣﹔夕取之﹐而義立於夕矣﹔天下服之﹐而己亦樂以自見。夫然﹐則可辱﹑可窮﹑可死而無所息﹐故曰「怯夫慕義﹐無不勉焉」。若夫立乎險阻之餘﹐回念疇昔﹐而復自嘆其昔之危也﹐則百煉之剛﹐必有繞指之柔﹐相爲終始者矣。武氏之殺人亟矣﹐殺愈慘而人愈激﹐激以爲義﹐非必出於僞﹐而義終不固。迨乎武氏已老﹐殺心已滅﹐韋氏繼起﹐柔姦不酷﹐激之也不甚﹐而義之不固者潛消暗餒﹐以卽於亡。於是後起之英﹐已笑其衰頹﹐顧夷然曰「此吾少壯之所嘗爲﹐而今不爾者也」﹐則一苶然以退而不可復興矣。故君子養之以靜﹐持之以堅﹐審於大小輕重之宜﹐而參終始於一念﹐無激也﹐斯無隨也﹐知柔知剛﹐百夫之望﹐夫乃謂之精義以利用而志不渝也。〖一七〗唐自顯慶迄乎景龍﹐五十有五年﹐朝廷之亂極矣﹐艷妻接迹﹐昏主死亡而不悟﹐嬖倖之宣淫﹐酷吏之恣殺﹐古今所未有也。取唐之懿﹑僖宋之徽﹑欽而絜之﹐十不敵焉﹐然而彼速亡而此猶安者﹐其故何也﹖人之邪正不兩立﹐政之善惡不並行﹐純則治﹐雜則亂﹐所固然矣。𨿽然﹐尢惡其相激相反而交爲已甚也。已甚者﹐小人之忮毒也﹐進而陷君子以反其類﹐於是而國爲之空﹔國旣空矣﹐乃取君子之政﹐無論宗社生民存亡死生之所系﹐抑非必其心之所不欲﹐而槪反之﹐以泄其忿怒﹐推以及於言語文字之不合者﹐皆架以爲罪﹐而坐之死亡﹔天下乃箝口絕筆﹐以成乎同惡相扇之勢﹐此唐﹑宋之所以亡﹐與漢末黨錮之禍若出一轍也。武﹑韋之世﹐自長孫無忌﹑褚遂良以忠蒙誅夷之禍亦憯矣﹐然殺是人則禍盡於其人﹐爲其所汲引與所同事者安處無驚也﹔則苟不力觸姦邪之奰怒﹐而猶綽乎其有以自居。若夫貞觀﹑永徽之善政﹐𨿽不能釐定而修明之﹐初不聽姦邪之變易。武﹑韋所自爲異議以亂典常﹑蠱眾志者﹐喪祭之虛文﹐選舉之冒濫而已﹔邊疆之守﹐賦役之制﹐猶是太宗之遺教也。殺君子而不蔓引其類﹐故斬艾𨿽憯﹐而陳子昂﹑蘇安恆﹑李邕﹑宋務光﹑蘇良嗣之流﹐猶得抒悃昌言而無所詘﹔乃至守正不阿﹑效忠不貳如狄仁傑﹑宋璟﹑李日知﹑徐有功﹑李昭徳﹐皆列上位而時伸其志。其宣力中外者﹐則劉仁軌﹑裴行儉﹑王方翼﹑吉頊﹑唐休璟﹑郭元振﹑姚元之﹑張仁願悉無所掣曳以立功名﹔乃至楊元琰﹑張說﹑劉幽求諸人同事俱起﹐而被害者不相及。姦邪𨿽執大權﹐終不礙賢臣登進之路﹐驅天下以一於淫慘﹐則亂自亂也﹐亡自可不亡也﹐或摧之﹐或扶之﹐兩不相揜﹐而天下猶席以安也。夫小人之毒不可撲者﹐莫甚於與君子爭名﹔君子之自貽以慼者﹐莫甚於與小人競气。武﹑韋﹑太平淫虐方逞之日﹐小人利得其欲﹐而自安於小人﹐君子自靖其誠﹐而不待抑小人求伸其君子﹐故小人之毒淺﹐而君子之志平﹐水火不爭﹐其毒不烈﹐所固然矣。夫名者﹐君子之實也﹐气者﹐小人之恃以淩物者也。君子惜名已甚﹐而气乘之﹐小人於是恥榮名之去己﹐而亦飾說以干譽﹔然後公忠正直之號﹐皆小人之所弋獲﹐一旦得志以逞﹐則盡取君子題以姦黨而誅殛之﹐空其祿位﹐招致私人﹐而朝廷倏易其故。及其敗露﹐直道乍伸﹐義激气矜者﹐抑用其術以鏟絕敗類。數十年之中﹐起伏相互﹐風靜而波猶不息﹐君無適信﹐吏無適守﹐民無適從﹐乃至取邊疆安危之機﹐小民膏血之資﹐旦此夕彼以各快其施﹐如痎瘧之炎抱火而寒履冰也。嗚呼﹗鍛鐵者屢反其鉗椎﹐療病者疾易其梔附﹐其不折以亡也﹐豈可幸哉﹖甚矣使气而矜名者之害烈也﹗宋仁宗﹐賢主也﹐呂夷簡﹑夏竦﹐非大姦也﹐相激以爭﹐而石介以詩受所棺之僇。流波所蕩﹐百年不息。無罪可加﹐而蘇軾以文詞取禍﹔有罪可討﹐而蔡確亦以歌詠論刑。免役非殃民之稗政﹐而司馬公必速攺於一朝﹔維州非宗社之急圖﹐而李文饒堅持其偏見。𨿽君子之乍升﹐亦且以斂怨而妨國家之大計﹔況小人之驟進﹐惟人是苛﹑惟政是亂者﹐又遑卹傾危之在旦夕乎﹖唐武﹑宣宋神﹑哲之可與有爲也﹐顧不如髙宗之柔闇﹑中宗之狂惑﹐觀其朝右之人與邦國之政而可知矣。國無黨禍而不亡﹐爲人君者弭之於其幾﹐奚待禍發而無以救藥乎﹖〖一八〗臨淄王之誅韋氏﹐不啟相王﹐豪傑之識﹐有闇合於君子之道者﹐此類是也。臣受命於君﹐子受命於父﹐勿敢專焉﹐正也。信諸心者非逆於理﹐成乎事者不疚於心﹐則君父𨿽加以尢而不避。惟豪傑以心爲師﹐而斷之於事﹐夫君子之靖乃心以制義者﹐亦如此而已矣。推而至於聖人﹐舜之不告而娶﹐亦如此而已矣。理者﹐生於人之心者也﹐心有不合於理﹐而理無不協於心。故豪傑而不可爲聖賢者有矣﹐未有無豪傑之識而可爲聖賢者也。臨淄王曰「事不成﹐以身死﹐不以累王。」亦未有以信其必然也。然以相王之溫厚柔巽﹐全身於刑殺橫行之日﹐則亦可冀其或然耳。且微臨淄之舉事﹐王亦岌岌矣。宗楚客﹑葉靜能日謀殺王奉韋氏以奪唐祀﹐韋氏不誅﹐王固不能再全於凶嫗之手﹐臨淄不忍言耳。實則謂事不成而王危﹐不舉事而王亦危﹐以必危之勢﹐求全王而使嗣大統﹐勢不兩立﹐徒畏王之優柔而撓成算﹐告則兵不得起﹐寧無告也。以安社稷﹐以討亂賊﹐以救王於顚危﹐在此舉矣。崔日用業以宗楚客害王之謀告﹐而猶需遲不決乎﹖故臨淄之不告﹐孝子之道也。卽一事一念而言之﹐大舜之不告而娶﹐奚必遠哉﹖是以知臨淄之可與大有爲也。生於薉亂之世﹐馳逐於聲色狗馬之中﹐而所與遊者王琚之流﹐故終於濁亂而虧其天彜﹐亦不幸而不奉教於君子乎﹗卷二十二◎睿宗國無正論﹐不可以立。睿宗表章死於武﹑韋之禍者﹐太子重俊與焉﹐韋湊斥之爲亂賊﹐請奪其節湣之諡﹐論之正者也。重俊之惡﹐非但蒯瞶之比也。或曰﹕韋氏不誅﹔而中宗弒﹐禍深於南子﹔三思逸產﹑祿之誅﹐而亂天下﹐惡劇於宋朝﹔重俊誅之﹔視蒯瞶爲愈矣。曰﹕非然也。君子之惡惡也﹐誅其意﹔而議刑也﹐必以其已成之罪﹐而不可先其未事早施以重辟。三思謀篡於武氏之世﹐旣不成矣﹐韋氏之行弒﹐在重俊死後之二年﹐當其時﹐篡弒未形而億其必然﹐以稱兵響闕﹐欲加刃於君母﹐其可乎﹖且夫重俊之起﹐非果憂社稷之危﹐爲君父除伏莽之賊也。韋氏以非其所出而惡之﹐三思﹑崇訓逢其惡而欲廢之﹐重俊不平﹐而快一朝之忿﹐恐不得立而持兵君父以爭之﹐據鞍不下﹐目無君父﹐更何有於嫡母﹖充其惡之所至﹐去商臣﹑劉劭也無幾﹐非但如蒯瞶之惡醜聲而逆行也。則重俊之惡﹐浮於蒯瞶﹐奚容以韋氏﹑三思之罪爲之末減哉﹖韋氏淫縱以虫上﹐三思﹑崇訓懷逆以思逞﹐其已露也﹐人得而誅之﹐非但臨淄王也﹔其未露也﹐唐有社稷之臣﹐廢韋氏﹐討諸武﹐法之所得行也﹐而獨重俊則不可。甲生自靖而不得諡爲孝﹐重俊何節之可稱﹐而奚足湣乎﹖夫韋氏﹑一思之謀危宗社﹐重俊興兵之名也。苟有其名﹐子得以犯父而殺母﹐亂臣賊子誰則無名﹐而大逆安所幾乎﹖韋湊之論﹐所以大正人紀而杜亂萌也﹐惜乎睿宗之知而不能決也。〖二〗奪情之言揚於廷﹐人子之心喪於室矣。蠅蚋不嘬生而嘬死﹐有以召之也﹐而況紛呶自辯以與公論相仇﹗史嵩之﹑李賢﹑張居正﹑楊嗣昌之惡﹐滔天而無可逭矣。唐欲奪蘇延之情﹐李日知銜睿宗之命至延家諭之﹐日知見其哀毀﹐不敢發言﹐人子於此﹐豈更有言之可出諸口乎﹖耳聞命而心裂﹐目對客而神傷﹐人且自疚曰﹕斯言也﹐胡爲而至於我之前﹖君不我諒我之爲臣可知矣﹔友不我卹﹐我之爲子可知矣﹔我誠禽獸也乎﹔而忍使吾親有禽獸之子乎﹖至於惇趣不已﹐而待我之固辭﹐罪已通於天矣。又從而爲之辭﹐以冀苟畱﹐則大豕不食其餘﹐弗問人也。夫人之惡﹐有待吹求而始顯者﹐有不得吹求而無不著者。奪情之惡﹐一言以折之峯﹑念奄﹑幼玄之參劾﹐其猶贅辭乎﹗子曰「女安﹐則爲之。一奚足辯哉﹖喪親若蘇延者可矣。〖三〗太平公主謀危太子﹐宋璟﹑姚元之請令於東都安置﹐睿宗曰「朕惟一妹﹐豈可遠置東都。」悲哉其言之乎﹗自武氏之殄唐宗﹐慘殺其子而不卹﹐於是髙宗之子姓﹐上及於兄弟﹐芟夷向盡﹐所僅存者三人而已。父闇而不能庇其生﹐母憯而不難置之死﹐又繼以韋氏﹑宗楚客之淫凶﹐睿宗之與公主﹐其不與中宗同受刃者﹐幸也。原隰之裒﹐伊誰相惜﹐凋殘已盡﹐僅保一人。詩不云乎﹕將恐將懼﹐惟吾與汝。」況其在同气之親乎﹖故姚﹑故姚宋之言﹐社稷之計也﹔睿宗之盡然傷心﹐亦詎可決於一旦哉﹖公主之習於悍戾也﹐耳習於牝雞之晨﹐目習於傾城之哲﹐貞士且不保其貞﹐而況婦人﹖其蔑視宮闈﹐操廢置之權﹐朝章家法﹐亦未可遽責以順者。𨿽然﹐豈遂無以處之哉﹖公主之忌太子也﹐尙含惡怒而未發。竇懷貞以遠州長史遽起不軌之心﹐導其邪而爲之結黨﹐俄而遷侍中矣﹐同三品矣﹐爲左僕射平章軍國重事矣﹐於是崔湜﹑蕭至忠﹑岑義競起比附以取相﹐李日知﹑韋安石衰老庸沓而無能正﹐劉幽求孤立以爭而流竄及之。於斯時也﹐姚﹑宋位大臣﹐系物望﹐得與睿宗之密勿﹐夫豈不可早聲懷貞之惡﹐以弭湜﹑羲﹑至忠之姦﹖而黨援未削﹐遽欲取睿宗患難倚存之一妹﹐正國法以擯斥之﹐睿宗之心戚﹐而羣姦之計得矣。無懷貞﹑湜﹑羲﹑至忠﹐則公主之惡不足以發﹐徒遠公主﹐而羣姦在位﹐翟茀方涉蒲州﹐召命旋還京邸﹐其必然之勢矣。睿宗之不忍於公主者﹐性之正也﹐情之不容已也﹐患難與偕﹐義之不可忘也。若懷貞輩之於唐﹐九牛之一毛耳﹐無徳望之系人心﹐無勛勞之在社稷﹐流放竄殛﹐旦命下而夕伏辜﹐一白簡之勞而已。姚﹑宋何憚而不爲乎﹖卒使睿宗不能保其恩﹐玄宗不能全其孝﹐公主不能免於死﹐羣姦惡已盈而始就誅﹐唐之社稷又岌岌矣﹐姚﹑宋不能辭其咎矣。唐初之習气﹐士大夫過惜其類而相容忍﹐賢姦並列而不相妨﹐寧得罪於天子﹐而不結怨於僚友﹐以宋璟之剛﹐弗能免也﹐元之之智以圖全﹐又何望焉﹗〖四〗按察使之設﹐自景云二年始﹐觀李景伯﹑盧俌之言﹐則所遣者禦史也。時議分天下爲十道﹐道遣一使按察﹔又分二十四都督﹐糾察所部刺史以下善惡。嗣以景伯﹑俌上言生殺之柄任太重﹑用非其人﹑爲害不小而罷之。罷之誠是也﹐而景伯﹑俌謂禦史秩卑望重﹐姦宄自禁﹐則有未當者。何也﹖官之得人與不得﹐不系乎秩之崇卑也。唐之刺史﹐漢之太守也﹐守郡而兼刺察之任﹐其權重矣。任重秩尊﹐而使卑秩者臨其上以制之﹐則爵輕﹔爵輕則不足以立事﹐而規避以免責。刺史懷規避之心﹐則下吏侮之﹐豪民脇之﹐而刑政不修。新進之士﹐識不足以持大體﹐而樂毛擊以詫風裁﹔賢者任私意而虧國計民生深遠之永圖﹐不肖者貪權利而無持綱挈領匡扶之至意﹐秩卑者望奚重哉﹖徒獎浮薄以灰牧守之心。故景伯﹑俌之言﹐非治理之經也。命卿貳以行﹐但任以糾察﹐而不授以生殺兵戎財賦之權﹐又何任太重而專私爲害之憂乎﹖按察使之設﹐後世踵之﹐而其法有二﹕一專官也﹐一特遣也。專官者﹐任之久而官於其地﹐其利也﹐久任則足以深究民情﹑博考吏治﹐不以偶爾風聞﹑瞥然乍見之得失而急施獎抑﹔其害也﹐與郡邑習處而相狎﹐不肖之吏﹐可徐圖訴合以避糾劾。特遣者﹐出使有時﹐復命有程﹐閒行亟返﹐不與吏親﹐事止參糾﹐他無適掌﹐使畢仍復其官。其利也﹐職有專司﹐威有獨伸﹐無狎習比暱之交﹐無調停遷就之獘﹔其害也﹐風土未諳﹐利病不親﹐據乍然之聞見﹐定臧否於一朝﹐賢者任气﹐而不肖者行私。此二者利害各半﹐而收其利﹐免其害﹐則無如特遣而緩之以期﹐任之大臣而不以爲升遷之秩﹔則代天子以時巡而民不勞﹐代諸侯之述職而事不廢﹐因時制宜﹐愼擇人而飭法以簡﹐斯爲得中之道乎﹗若夫過任都督﹐使之畸重﹐則天下且不知有朝廷﹐而惟知有都督。節度分疆﹕而唐室以裂﹔行省制命﹐而元政不綱﹔皆此繇也。則景伯﹑俌之請罷之﹐誠定論也。

◎玄宗〖一〗言治道者﹐至於法而難言之矣。有宋諸大儒疾敗類之貪殘﹐念民生之困瘁﹐率尙威嚴﹐糾虔吏治﹐其持論旣然﹐而臨官馭吏﹐亦以扶貧弱﹑鋤豪猾爲己任﹐甚則醉飽之愆﹐簾幃之失﹐書箑之﹐無所不用其舉劾﹐用快輿論之心。𨿽然﹐以儒者而暗用申﹑韓之術﹐將仁恕寬平之言﹐堯﹑禹﹑湯﹑文﹑孔﹑孟其有獎亂之過與﹖仁而弱﹐寬而縱﹐祟情以骩法﹐養姦以病民﹐誠過矣。然使其過也﹐果害於國﹐果賊於民﹐則先王旣著之於經﹐後世抑守之以律﹐違經破律﹐取悅於眾﹐而自矜陰徳﹐則誠過矣。欲謝其過﹐抑豈毛舉瘢求﹑察人於隱曲﹐聽惰民無已之怨讀﹐信士大夫不平之指擿﹐辱薦紳以難全之名節﹐責中材以下以不可忍之淸貧﹐矜纖芥之聰明﹐立難攖之威武也哉﹖老氏以慈爲寶﹐以無爲爲正﹐言治言學者所諱也。乃若君子不忍人﹑曰哀矜而勿喜﹐自與老氏之旨趣相似而固不同科﹐如之何以羞惡是非之激之言﹐曰寬﹑曰簡﹑曰不忍人﹑曰哀矜而勿發妨其惻隱邪﹖絕人之腰領﹐死者不可復生矣﹔輕人之竄逐﹐棄者不可復收矣﹔壞人之名節﹐辱者不可復榮矣。惟夫大無道者﹐怙終放恣﹐自趨死而非我殺之﹐自貽辱而非我辱之﹐無所容其欽卹耳。苟其不然﹐於法之中﹐字櫛而句比之﹔於法之外﹐言吹而行索之﹔酒漿婢妾之失﹐陷以終身﹐當世之有全人者﹐其能幾也﹖惡非眾惡﹐害未及人﹐咎其已往﹐億其將來﹐其人𨿽受罰而不服﹐公議亦或然而或否﹐欲堅持以必行而抑自詘矣。徒爲繁密之深文﹐終以沮撓而不決﹐一往惡惡之銳气﹐亦何濟於懲姦﹐而只以辱朝廷羞當世之士邪﹖夫曰寬﹑曰不忍﹑曰哀矜﹐皆帝王用法之精意﹐然疑於縱弛藏姦而不可專用。以要言之﹐惟簡其至矣乎﹗八口之家不簡﹐則婦子喧爭﹔十姓之閭不簡﹐則胥役旁午﹔君天下﹐子萬民﹐而與臣民治勃溪之怨﹐其亦陋矣。簡者﹐寬仁之本也﹔敬以行簡者﹐居正之原也。敬者﹐君子之自治﹐不以微疵累大徳﹔簡者﹐臨民之上理﹐不以苛細起紛爭。禮不下於庶人﹐不可以君子之修﹐論小人之刑辟﹔刑不上於大夫﹐不可以胥隸之禁﹐責君子以逡巡。早塞其嚴刻之源﹐在法者之善爲斟酌而已。玄宗初親政﹐晉陵尉楊相如上言曰「法貴簡而能禁﹐刑貴輕而必行。小過不察﹐則無煩苛﹔大罪不漏﹐則止姦慝。斯言也﹐不倚於老氏﹐抑不流於申﹑韓﹐洵知治道之言乎﹗後世之爲君子者﹐十九而爲申﹑韓﹐鑑於此﹐而其失不可揜已。〖二〗夫苟欲自全其志行以效於國﹐則樂黨淫朋以敗官常也﹐必其所不欲爲。乃立身無玷﹐而於邪佞終不得而遠﹐究以比匪受傷﹐勢成於無可如何﹐而正志不伸﹑修名有累者﹐抑何多也﹗張九齡抱忠淸以終始﹐乎爲一代泰山喬嶽之風標﹐爲李林甫所側自﹐而遊冥寥以消矰弋﹐觀其始進奏記於姚崇﹐可以得其行己待物之大端矣。其言曰「君侯登進未幾﹐而淺中弱植之徒﹐已延頸企踵而至﹐豈不有才﹐所失在於無恥。」至哉其言之乎﹗夫以鴻才偉望﹐一旦受天子之知﹐爰立三事﹐隆隆炎炎﹐燻蒸海內﹐物望之歸﹐如夏云之矗興﹐春流之奔湊﹐所不待言矣。於斯時也﹐有所求而進者進矣﹐無所求而進者進矣。有所求而進者﹐志在求而無難窺見其隱也﹔無所求而進者﹐徐而察之﹐果無所求也﹔是其爲樂我之善﹐玉我於成﹐以共宣力於國家者乎﹖於是樂與之偕﹐而因以自失。夫惡知無所求而進者﹐爲燻蒸之气所鼓動﹐不特我不知其何求﹐使彼自問﹐亦不知其何以蕓蕓而不自釋也﹔無他﹔淺中者其量之止此﹐而弱植者自無以立﹐待人而起者也。俄而勢在於此﹐則集於此矣﹐俄而勢在於彼﹐則移於彼矣﹐害不及而避其故也如驚﹐福不及而奔其新也如醉。君子小人一伸一屈﹐數之常也﹐言爲之易其臧否﹐色爲之易其顰笑﹐趾爲之易其髙下﹐則凡可以抑方屈而揚方興者﹐無所不用﹐與斯人居﹐而上不病吾君﹑下不病吾民﹑中不貽他日之恥辱者﹐鮮矣。故天下之可賤﹑可惡﹑君子遠之必夙者﹐惟此隨風以驅﹑隨波以逝﹑中淺而不知事會之無恆﹑植弱而不守中心之所執者也。生於教衰行薄之日﹐履物望攸歸之位﹐習尙已然﹐弗能速易﹐惟有杜門卻迹﹐寧使怨謗﹐勿與周旋﹐以自立風軌而已耳。天下方亂而言兵﹐天下初定而言禮﹐時急於用而言財﹐乃至教興道顯而相仿以談性學﹐皆中之淺﹑植之弱﹐足以玷君子之修名﹐而或一違時﹑則反唇相詆而不遺餘力者也。乍與周旋﹐容其旅進﹐一爲其所顚倒﹐欲不病於而國﹑累於而身﹑敗於而名也﹐其可得乎﹖司馬溫公失之於蔡京﹐惟察此之未精耳。九齡惟早曙於此也﹐故淸節不染於濁流﹐髙蹈不傷於鉗网。其詩曰「弋者何所慕。」無可慕也﹐鴻飛之冥冥﹐所以翔云逵而爲羽儀於天下也。〖三〗唐多才臣﹐而淸貞者不少槪見﹐貞觀𨿽稱多士﹐未有與焉。其後如陸贄﹑杜黃裳﹑裴度﹐立言立功﹐赫奕垂於沒世﹐而寧靜淡泊﹐固非其志行之所及也。惟開元之世﹐以淸貞位宰相者三﹕宋璟淸而勁﹐盧懷愼淸而愼﹐張九齡淸而和﹐遠聲色﹐絕貨利﹐卓然立於有唐三百餘年之中﹐而朝廷乃知有廉恥﹐天下乃藉以又安﹐開元之盛﹐漢﹑宋莫及焉。不然﹐則議論𨿽韙﹐法制𨿽詳﹐而永徽以後﹐奢淫貪縱之風﹐不能革也。抑大臣而以淸節著聞者﹐類多刻覈而難乎其下﹐掣曳才臣以不得有爲﹐亦非國民之利也。漢﹑宋之世﹐多有之矣﹐孤淸而不足以容物﹐執競而不足以集事﹐其於才臣﹐如水火之相息﹑而密雲屯結之不能雨也。乃三子之淸﹐又異於是﹐勁者自疆﹐愼者自持﹐和者不流﹐而固不爭也。故璟與姚崇操行異而體國同﹔懷愼益不欲以孤介自旌﹐而礙祟之設施﹔九齡超然於毀譽之外﹐與李林甫偕而不自失﹐終不與競也。惟然﹐而才臣不以己爲嫌﹐己必不替才臣以自矜其素履﹐故其淸也﹐異於漢﹑宋狷急之流﹐置國計民生於度外﹐而但爭涇渭於苞苴竿牘之閒也。嗚呼﹗偉矣﹗楊震也﹐包拯也﹐魯宗道也﹐斬輗﹑海瑞也﹐使處姚崇﹑張說﹑源乾曜﹑裴耀卿之閒﹐能勿金躍於冶﹑冰結於胸否邪﹖治無與襄﹐功無與立﹐徒激朋黨以啟人主之厭憎﹐又何賴焉﹖夫三子之能淸而不激﹐以永保其身﹑廣益於國者﹐抑有道矣。士之始進也﹐自非猥鄙性成﹑樂附鮏羴者﹐則一時名之所歸﹐望之所集﹐爭托其門庭以自處於淸流之選﹐其志皆若可嘉﹐其气皆若可用也。而懷淸之大臣﹐遂欣受之以爲臭味﹐於是乎和平之度未損於中﹐而激揚之情遂移於眾﹐競相獎而交相持﹐則𨿽有邊圉安危之大計﹐黎民生死之遠圖﹐宗社興衰之永慮﹐皆不勝其激昂之眾志﹐而但分流品爲畛域﹐以槪爲廢置。夫豈抱淸貞者始念之若斯哉﹖唱和疊增﹐勢已成而弗能挽也。於是而知三子者之器量遠矣﹐其身不辱﹐其志不骩﹐昭昭然揭日月而行者﹐但以率其固然之儉徳﹐而不以此歆召天下﹐奉名節爲標榜﹐士固無得而附焉。不矜也﹐亦不黨也﹐不黨則不爭矣。嗚呼﹗士起田閒﹐食淡衣麤﹐固其所素然矣。若其爲世祿之子﹐則抑有舊徳之可食﹐而無交謫之憂﹔讀先聖之書﹐登四民之上﹐則不屑以身心陷錐刀羶薉之中﹐豈其爲特行哉﹖無損於物﹐而固無所益﹐亦惡足以傲岸予雄而建鼓以求淸流之譽聞乎﹖天下之事﹐自與天下共之﹐智者資其謀﹐勇者資其斷﹐藝者資其材﹐彼不可驕我以多才﹐我亦不可驕彼以獨行﹐上效於君﹐下逮於物﹐持其正而不厲﹐致其愼而不浮﹐養其和而不戾﹐天下乃賴有淸貞之大臣﹐磽磽者又何賴焉﹖故君子秉素志以立朝﹐學三子焉斯可矣。有伯夷之廉﹐而驕且吝﹐亦人道之憂也。〖四〗姦人被髮﹐而誣發姦者以罪﹐其罪不貰﹕兩俱有姦﹐而因人之發﹐還相爲發﹐則後發者之罪﹐姑置勿論﹐而先發之姦﹐罪在不貰﹔誠彼之有姦也﹐奚不早聲其罪以論奏之﹐而待己慝已彰﹐乃相反噬乎﹖京兆尹崔日知貪墨不法﹐禦史李傑糾之﹐日知反搆傑罪。勿論傑罪之有無也﹐傑不可以日知之言而坐﹐日知不可以訐傑而寬。玄宗納楊瑒之言﹐釋傑而竄日知﹐允矣。𨿽然﹐有說焉。禦史﹑京兆尹﹐皆法吏也。尹之貪暴﹐禦史之所必糾﹔禦史汰縱於輦轂﹐尹亦習知﹐而執官守以論劾之。假令傑敗官箴﹑藏姦宄﹑以下撓尹權﹐知日知之必擿己愆﹐而先掇拾其過以鉗制之﹐將亦惟傑之搏擊而捫日知之舌乎﹖則楊瑒所云「糾彈之司﹐姦人得而恐喝﹐則禦史臺可廢」者﹐亦偏護臺臣之黨﹐而非持平之論也。夫日知之罪﹐不可以搆傑而減﹐固也﹔而傑罪之有無﹐抑不可以不察。傑果無罪﹐則日知旣以貪暴抵法﹐而益之以誣賢之惡﹐加等之刑﹐不但貶爲丞而足蔽其辜﹔若傑而有罪也﹐亦不可以糾日知故而槪不加察。今瑒不辧傑罪之有無﹐但以護臺臣而護傑﹔且當開元之始﹐羣賢皆有以自見﹐而傑無聞焉﹐傑之爲傑﹐亦可知矣。瑒爲禦史臺存綱紀﹐而不爲朝廷別賢姦﹐非平允之論也。天子虛衷以詳刑﹐則姦人自無所藏姦﹔士人正己以匡世﹐則小人自弗能置喙﹔又非可以禁恐喝斥﹑反搆一切之法彈壓天下者也。〖五〗君與臣爲謔﹐則朝無章﹔朝無章﹐則邪佞玩而巧讎其慝。故聞以道裁物者矣﹐其次則以﹐法禁下矣﹔道不可揆﹐法無所飭﹐君謔其臣而以資淺人之慶快﹐慶快者﹐淺人也﹔乘之以交謔者﹐姦人也。道法之君子﹐知其不足以君天下﹐而奚快焉﹖鄭銑﹑郭仟舟投匭獻詩﹐述遊仟之旨﹐以媟上聽﹐按法而竄殛之﹐或姑貸而斥罷之﹐允矣。堂堂爲天下君﹐弗能秉道以飭法﹐懲姦止邪﹐乃度之爲道士﹐聊與之謔﹐以供淺人之一笑﹐然則貪人聚斂而賜之金粟﹐淫人勸薉而畀以少艾乎﹖且銑與仟舟奉敕而爲道士矣﹐惡知其不栩栩然集徒眾﹑建樓觀﹑采鉛汞﹑以鳴得意而獵厚利哉﹖玄宗之爲此﹐聊以謔也﹔小人得天子之謔﹐而以謔爲榮﹐無知者競榮之﹔未數年而張果﹑葉法善﹑邢和璞輻輳於天子之廷﹐非此致之哉﹖君可以謔其臣﹐臣抑可謔其君﹐交相謔﹐則上無章而下無忌。蕭瑀﹐大臣也﹐太宗聽其出家﹐亦謔也﹔此唐之所以無政也。論者快之﹐謂足以懲姦而警俗﹐國憲官箴法律刑紀皆可不用﹐而以謔懲姦﹐天下其誰警哉﹖淺人之所快﹐君子之所羞稱久矣。〖六〗姜皎與誅逆之功﹐玄宗聞宋璟之諫﹐放之歸田﹐下制曰「南陽故人﹐以優閒自保。」其於劉幽求﹑鍾紹京﹐胥此道也。徇國亦爲其所可爲者而已﹐過此未有不以召憎惡於明主者。若遇猜忍之君﹐則裏克﹑寧喜之服刑﹐亦其自取﹐而不可但咎其君之刻薄。明乎此﹐君知所以待有功之臣﹐臣知所以立節而全身矣。此篇疑有脫誤。〖七〗經國之遠圖﹐存乎通識。通識者﹐通乎事之所繇始﹑獘之所繇生﹑害之所繇去﹑利之所繇成﹐可以廣恩﹐可以制宜﹐可以止姦﹐可以裕國﹐而咸無不允。於是乎而有獨斷。有通識而成其獨斷﹐一旦毅然行之﹐大駭乎流俗﹐而庸主具臣規目前之損益者﹐則固莫測其爲﹐而見爲重有損﹐如宋璟發太府粟及府縣粟十萬石糶之﹐斂民閒惡錢送少府銷毀是已。散粟於民﹐而取其值﹐疑不足以爲仁之惠﹔君與民市﹐疑不足以爲義之宜﹔以粟易錢而銷毀之﹐徒取值於民而無實於上﹐疑其病國而使貧﹔一旦爲之﹐不可測而可駭﹐庸主具臣聞言而縮舌﹐固其所必然矣。以實求之﹐夫豈然哉﹖取值不有﹐而散十萬之粟於待食之人﹐不費之惠也﹔下積惡錢﹐將隨敝壞﹐上有餘粟﹐將成紅朽﹐而兩易之﹐制事之宜也。乃若大利於國者﹐則尢非淺見褊衷之所易知也。惡錢之公行於天下﹐姦民與國爭利﹐而國恆不勝﹐惡錢充斥﹐則官鑄不行﹔人情趨輕而厭重﹐國錢之不能勝私鑄久矣。惡錢散積於人閒﹐無所消歸﹐而欲人決棄之也﹐𨿽日刑人而不可止﹔發粟以收惡錢者﹐使人不喪其利而樂出之也。銷毀𨿽多未盡﹐而民見上捐十萬粟之值付之一炬﹐則知終歸泯滅而不肯藏﹐不數年閒﹐不待棄捐而自不知其何往矣。惡錢不行則國錢重﹐國錢重則鼓鑄日興﹐姦民不足逞﹐而利權歸一﹐行之十年﹐其利百倍十萬粟之資﹐暗償之而贏餘無算﹐又豈非富國之永圖乎﹖乃當其時﹐愚者不測也﹐吝者不決也﹐非玄宗之倚任﹐姚崇﹑蘇頲之協恭﹐則璟言出而訕笑隨之矣。司國計而知大體者之難﹔小人以環堵之識﹐惜目睫之錙銖﹐吝於出而急於納﹐徒以削民斂怨﹐暗耗本計於十年之後﹐而吮之如蜜﹐王安石之以病宋者此也。不耕而思獲﹐爲盜而已﹐爲乞而已﹔盜與乞﹐其可與託國哉﹗〖八〗黃帝正昏姻而父子定﹐周禮﹐父在爲母服齊﹐以體黃帝之精義﹐而正性以節情﹐非聖人莫能制也。武氏崇婦以亢夫﹐而攺爲斬裏﹐於是三從之義毀﹐而宮闈播醜﹐禍及宗社。開元七年﹐敕五服並從禮傳﹐乃士大夫議論紛起﹐各從其意﹐迷先聖之典﹐逆時王之命﹐褚無量歏曰「俗情膚淺﹐一紊其制﹐誰能正之﹖」傷哉﹗言之而無能知也﹐知之而無能信也﹐信之而無能從也﹐聖人不足以垂訓﹐天子不能以行法﹐天下之錮人心﹑悖天理者﹐莫甚於俗﹐莫惡於膚淺﹐而姦邪悖道者不與焉﹐有如是哉﹗姦邪悖逆之壞法亂紀也﹐其惡著﹐其辧不能堅﹐勢盡情窮﹐及身而止﹐無以亂天下後世也。俗則異是。其始爲之倡者﹐亦懷姦耳﹐亦行邪耳﹐亦悖王章﹑逆天理﹑以逞其私耳﹔乃相沿而成﹐末流之氾濫﹐則見以爲非而亦有其是也﹐見以爲逆而亦有其順也。其似是而順乎人情者﹐何也﹖人莫不所溺而利以爲歸也。夫人之用愛也易﹐而用敬也難﹔知情者眾﹐而知性者少﹔於養也見恩﹐而於徳見憚﹔皆弱也。而不但此也。出而議禮於大庭﹐入而謀可否於妻子﹐於是而父之得與母同其尊親﹐亦僅存之法紀使然耳。不然﹐伸母以抑父﹐父齊而母斬﹐又豈非其所可爲﹑所忍爲者哉﹖於是親繼父而薄繼母﹐怙母黨以賊本支﹐茫然幾不知爲誰氏之子。「何知仁義﹐以享其利者爲有徳」﹐猶且自詡孝慈以倡率天下﹐中國之不狄﹑人之不禽也﹐幾何哉﹖天性者﹐藏密者也﹐非引聞見以歸心﹑潛心以體性﹑順性以窮理者﹐不能諭也。膚淺以交於人倫﹐十姓百家浮動之志气﹐違天理而與姦邪悖逆者之情相合﹐所必然已。故曰﹕惡莫大於俗﹐俗莫偸於膚淺。無量之歡﹐垂之千年﹐而帝王不能正﹐士大夫不能行﹐嗚呼﹗人道之淪亡﹐吾不知其所終已﹗〖九〗論魯莊公者曰「母不可制﹐制其侍禦之人。」以此而事不順之父母﹐未盡善也﹐以施之不令之兄弟﹐則義正而恩全﹐道莫尙焉。舜使吏治象國﹐而不得暴其民﹐聖人亦如是而已。不謂玄宗之能及此也。駙馬都尉裴虛己私從岐王遊﹐挾圖識﹐坐流新州﹐離其婚﹐法嚴而無所貸﹔於岐王則不以此懷疑﹐而慰安之如故。夫虛己挾邪說以私交﹐而岐王客之﹐王豈無罪乎﹖而虛已之辟旣伸﹐則遊王門者咸知畏忌。以生長深宮之帝子﹐居宦官宮妾之閒﹐旦歌夕飲以其邪心﹐固不待加威而自安侯服矣。無左吳﹑趙賢﹐則淮南不能謀逆﹐無宇文述﹑楊素﹐則楊廣不能奪嫡﹔無張公謹﹑尉遲敬徳﹐則太宗不能殺兄﹔天下之亂﹐釀成於徼幸功名者之從臾者類然也。博望啟﹐而戾太子之項縣於湖城﹔天策開﹐而隱太子之血流於玄武﹔事成則禍及於國﹐不成則殃及於身。玄宗日遊諸王於雞吹笛之閒﹐而以雷霆之威﹐亟施之挑激之小人﹐諸王保其令祚﹐王室無所震驚﹐不亦休乎﹗不能殛逐爚亂之姦﹐繼乃摧殘其同气﹐睿宗所以縱竇懷貞而僅存一妹﹐終以傷心也。周公以頑民授管叔﹐固不如舜之與象以天子之吏治其國﹐而永保其恩也。故曰「聖人人倫之至也。」法其一端﹐可以盡倫﹐可以已亂﹐堯﹑舜之道﹐人皆可學﹐亦爲之而已矣。〖一○〗漢之太守﹐去古諸侯也無幾﹐辟除賞罰兵刑賦役皆得以專制﹐而縣令聽命如其臣﹐故宣帝詔曰「與我共天下者﹐其一千石乎﹗」太守之權重﹐則縣令之任輕﹐故天子詳於二千石之予奪﹐而治道畢舉矣。唐﹑宋以降﹐𨿽有府州以統縣﹐有稟承稽核之任﹐而誅賞廢置之權不得而專﹐縣令皆可自行其意以令其民﹐於是天下之治亂﹐生民之生死﹐惟縣令之仁暴貪廉是視﹐而縣令之重也甚矣。玄宗敕在京官五品以上﹑外官刺史四府上佐﹑各舉縣令﹐誠重之也。重之於舉之之始﹐必將以保任分功罪﹐其得也﹐但得文飾治具之士﹐葸弱免咎﹐而無以利民﹔其失也﹐舉主畏連坐之罰﹐而互相揜蔽以蓋其姦﹔則保舉之法﹐不足以肅官常﹑澤民生﹐固已。重之者﹐豈徒在選舉之日乎﹖夫縣令之任重矣﹐而其秩則卑﹐故後世多以爲筮仕之官﹐才不才非有前效之可驗﹐欲先辧而使克副其職﹐𨿽具知人之鑑者未易也。然士當初受一命﹐初試一邑﹐苟非繇胥史異途而升﹐則其不畏淸議﹑廿爲敗類﹑以病國虐民者﹐固鮮矣。無以激之﹐其濁不懲﹔無以揚之﹐其淸不展﹔軋於上官﹐其用不登﹔責以奔趨﹐其節不立﹔夫亦存乎上之所以用之者耳。重憲紀以糾其不若﹐則有所戒也﹔縣淸要以待其拔擢﹐則有所勸也。成法之外﹐許以因地而便民﹐則權可任也﹔供頓驛遞之役﹐委之簿尉﹐而弗效褻役之勞﹐則節可礪也。夫然﹐則賢者志得﹐而不才者亦勉而自惜﹔若其尢不肖者﹐固比類相形﹐愆尢易見﹐持法以議其後﹐亦不患稂莠之難除矣。何事於未試之前﹐以不可保之始終繩薦舉者﹐而責以所難知哉﹖開元之制﹐乍行之以昭示上意之所重﹐可也﹔據以爲法﹐而獘卽在焉。重者﹐用之重也﹐非一選舉而可畢任賢養民之道也﹐用之重而治可幾矣。〖二〗罷兵必有所歸﹐兵罷而無所歸﹐則爲盜﹑爲亂。張說平麟州叛胡﹐奏罷邊兵二十萬人﹐而天下帖然﹐蓋其所罷者府兵也﹐府兵故農人也﹐歸而田其田﹑廬其廬﹐父子夫婦相保於穹窒栗薪之閒﹐故帖然也。於是而知府兵之徒以毒天下而無救於國之危亂﹐審矣。說之言曰「臣久在疆場﹐具知其情﹐將帥苟以自衛及役使營私而已。」夫民之任爲兵者﹐必佻宕不戢﹑輕於死而憚於勞之徒﹐然後貪釃酒椎牛之利﹑而可任之以效死。夫府兵之初﹐利租庸之免﹐而自樂爲兵﹐或亦其材勇之可堪也。迨其後著籍而不可委卸﹐則視爲不獲已之役﹐而柔弱願朴者﹐皆垂涕就道以赴行伍。若此者﹐其鈍懦之材﹐旣任爲役﹐而不任爲兵﹐畏死而不憚勞﹐則樂爲役以避鋒鏑﹐役之而無不受命﹐驕貪之將領﹐何所卹而不役以營私邪﹖團隊之長役之矣﹐偏裨役之矣﹐大將役之矣﹐行邊之大臣役之矣﹔乃至紈袴之子弟﹑元戎之僕妾役之矣﹔幕府之墨客﹐過從之遊士﹐彈箏擊築﹑六博投瓊﹑調鷹飼犬之徒﹐皆得而役之。爲兵者﹐亦欣然願爲奴隸以偸一日之生。嗚呼﹗府兵者﹐惡得有兵哉﹖舉百萬井疆耕耨之丁壯爲奴隸而已矣。縱遣歸田﹐如奴隸之得爲良人﹐而何弗帖然邪﹖無彊悍不受役之气﹐有偸安不卹役之情﹐因其有可役之資﹐而幸收其效役之利﹐行則役於邊臣﹐居則役於長吏﹐一時不審﹐役以終身﹐先世不謀﹐役及後裔﹐天下之苦兵也﹐不待矢石相加﹑骴骼不返﹑而後怨毒塡胸矣。是張說所奏罷之二十萬人﹐無一人可供戰守之用﹐徒苦此二十萬之農民於奉拚除﹑執虎子﹑築毬場﹑供負荷之下。故軍一罷﹐而玄宗知其勞民而弱國也﹐而募兵分隸之議行﹐漸攺爲長從漸攺爲獷騎。窮之必變﹐尙可須臾待哉﹖而論者猶責玄宗﹑張說之攺制異於古法﹐從事於君子之道以垂法定制而保國安民者﹐不宜如此之鹵莽也。所患者﹐法獘已極﹐習相沿而難革﹐𨿽與更張﹐害猶相襲。故自說罷邊兵而邊空﹐長從彍騎制未定而不收其用﹐邊將承之﹐畜私人﹐養番兵﹐自立軍府﹐以釀天寶之亂。蓋自府兵調戍之日﹐早已睥睨天下之無兵﹐而一旦撤歸﹐芻糧贏餘﹐惟其所爲﹐而朝廷固莫之能詰也。數十年府兵之流禍﹐而攺制之初受之﹐乃舉而歸過於召募﹐胡不度人情﹑循事理﹐而充耳塞目以任浮游之說輕談天下事邪﹖〖一二〗一議也﹐而以私與其閒﹐則成乎私而害道。唐﹑宋以下所稱持大體﹑務遠圖之大臣﹐未有不雜公私以議國事者﹐故忮主姦臣倒持之以相撓而相脇。玄宗與宰相議廣州刺史裴伷先之罪﹐張嘉貞請杖之﹐張說曰「刑不上大夫﹐爲其近於君也﹐且所以養廉恥也。」其言韙矣﹐允爲存國體﹑勸臣節之訏謨矣。旣而又曰「宰相時來則爲之﹐大臣皆可笞辱﹐行及吾輩。」此與宋人「勿使人主手滑」之說同。苟懷此心以倡此說﹐傳之上下﹐垂之史策﹐人主將曰﹕士大夫自護其類以抗上而避害﹐蓋古今之通習﹐其爲存國體﹑獎士節﹐皆假爲之辭﹐不可信也。賈誼以不辱貴大臣諫文帝﹐亦與說略同﹐而誼以新進小臣﹐非絳﹑灌之伍﹐自可昌言而無諱。說懷「行及我輩」之心﹐與同官噂沓以語﹐則不可令人主聞﹐而開後世臣主猜防之釁。念一移而言隨得咎﹐過豈在大哉﹖且夫士之可殺不可辱者在己也﹐非挾持以覬上之寬我於法也。居之以淡泊﹐行之以寧靜﹐絕賄賂之門﹐飭子弟之汰﹐謝遊客之邪﹐息黨同之爭﹐卓然於朝右﹐而奚笞辱之足憂﹖誠有過也﹐則引身以待罪﹔言不庸也﹐則辭祿以歸耕。萬一遇昏暴之主﹐觸婦寺權姦之忌﹐而辱在不免﹐則如髙忠憲攀龍之池水明心﹐全肢體以見先人於地下。又其不幸﹐固義命之適然﹐𨿽辱而榮者。規規然計及他日之見及﹐而制人主以不我辱﹐士大夫有門庭﹐而君不能有其喜怒﹐無怪乎暴君之益其猜忌﹐偏以其所不欲者加之也。說自詡其識之及遠﹐而自君子觀之﹐何以異於胥史之雄﹐鉗制其長吏爲不可拔之根株也乎﹖天下之公理﹐以私亂之﹐則公理奪矣。君臣之道喪﹐唐﹑宋之大臣自喪之也。於是而廷杖詔獄之禍﹐燎原而不可撲矣。〖一三〗春秋紀晉盟諸侯於商任﹐以錮欒氏﹐譏其不能撫有﹐而又重禁之於人國﹐爲已甚也。封建之天下﹐國各私其人﹐去其國則非其人﹐於是而有封疆之界以域之。而碩鼠之詩曰「逝將去女﹐適彼樂士。」亦挾去以抗其君。上下交相疑貳﹐衰世之風﹐不可止矣。天下而一王矣﹐何郡何縣而非一王之土﹖爲守令者﹐暫相事使而固非其民﹐民無非天子之民也。土或瘠而不給於養﹐吏或虐而不卹其生﹐政或不任其土之肥瘠﹐而一槪行之﹐以困其瘠﹐於是乎有去故土﹑脫版籍而之於他者。要使耕者耕﹑工者工﹑賈者賈﹐何損於大同之世﹐而目之曰逃人﹐有司者之詖辭也﹐惡足聽哉﹖民不可使有不服籍者也﹐客勝而主疲﹐不公也﹔而新集之民﹐不可驟役者也。生未定而力不堪也。若夫撿括之而押還故土﹐尢苛政也。民不得已而遠徙﹐抑之使還﹐致之死也。開元十年﹐敕州縣安集逃人﹐得之矣﹐特未問其所以安集之者奚若也。安集之法﹐必令供所從來﹐而除其故籍﹐以免比閭宗族之代輸﹐然後因所業而徐定其賦役﹐則四海之內﹐均爲王民﹐實不損﹐而逃人之名奚足以立乎﹖然則邑有逃亡﹐可罪其守令乎﹖曰﹕未可也。地之肥磽﹐旣其固然矣﹔徵徭之繁簡﹐所從來者非一日也。轉徙多﹐則相其陂池堤防之便而化其土﹐問其徭役墮積之敞而平其政﹐非守令之能專﹐乃撫治大臣所任也。邑多新附之民﹐可賞其守令乎﹖曰﹕未可也。守令之賢不肯﹐能及於版籍之民﹐而不能加之新附﹐若其以小惠誘人之來徙者﹐又非法之所許也。無曠土﹐無曠民﹐解法禁以任所在﹐而土者仕﹑農者氓﹐安集之令﹐猶爲贅設也乎﹗〖一四〗唐多才臣﹐惟其知通也。裴耀卿之於漕運﹐非可爲萬世法者乎﹖壅水以行舟﹐莫如易舟以就水﹔冒險以求便﹐莫如囚時而避險﹔徑行以求速﹐莫如轉遞以相續。江河各一其理﹐南北舟工各一其習﹐水之漲落各一其時﹐舟之大小各一其制。惟不知通也﹐以一舟而歷數千里之曲折﹐崖闊水深﹐而限之以少載﹔灘危磧淺﹐而彊之以巨艘﹔於是而有修閘之勞﹔撥淺之擾﹐守凍之需遲﹐決陽之阻困﹔引洪流以蝕地﹐亂水性以逆天﹐勞攰生民﹐縻費國帑﹐彊遂其徑行直致之拙算﹐如近世漕渠﹐歷江﹑淮﹑汶﹑泗﹑河﹑濟﹑漳﹑沽﹐曠日持久﹐疲民耗國﹐其害不可勝言﹐皆惟意是師﹐而不達物理者也。於天下之務者﹐因天之雨暘﹐就地之險易﹐任人之智力﹐爲其所可爲﹐不彊物以自任﹔則以理繁難﹑試艱危﹑通盈虛﹑督偸窳﹑禁盜侵﹐無不勝也﹐自宋以後﹐議論猥多﹐而不可用者﹐惟欲以一切之術﹐求勝於天時﹑人事﹑物力﹐而彊以從己而已矣。惟唐有才臣﹐方之後世﹐何足述哉﹗〖一五〗帝王立法之精意寓於名實者﹐皆原本仁義﹐以定民志﹑興民行﹐進天下以協於極﹐其用隱而化以神﹐固不在封建井田也。井田封建﹐因時而爲一切之法者也。三代貢舉之法不傳﹐惟周制之散見者﹐有大略之可考。任以其職﹐正以其名﹐寓其納民於善之心﹐使習之而相因以興行﹐且以昭示人君君師天下﹐非徒會計民產以求利用﹐故領之以司徒﹔而冢宰宗伯不偏任焉。其意深遠﹐𨿽百世可師也。夫貢舉者﹐一事而兩道兼焉。選天下之才﹐任天下之事﹐以修政而保國寧民﹐此一道也。別君子於小人﹐榮之以爵﹐養之以祿﹐俾天下相勸於善﹐而善者不抑﹐不善者以悛﹐此又一道也。兩俱道﹐而勸民以善之意﹐尢聖人之所汲汲焉。人勸於善﹐國以保﹐民以寧﹐此本末之序也。故冢宰者﹐任治者也﹐宗伯者﹐任已登已進之賢才﹐修其軌物者也﹔而進賢之職﹐一任之司徒。徒之爲言﹐眾也﹐合君子野人而皆其司﹔司君子之教﹐以立野人之則﹐而天下萬有之眾庶﹐皆仰沐風化以成諴和。徒豈易司者哉﹖乃其鼓之﹑舞之﹑揚之﹑抑之﹐不待刑而民自戒﹐不待禮而民自賓﹐則惟操選舉之權﹐以爲之樞機﹐一授之司徒﹐而天下咸諭天子之心﹐曰﹕上之使牧我養我而疆理我者﹐莫匪欲吾之善﹐而咸若於君子之道也。故選舉領於司徒﹐其措意之深切而弘通﹐誠萬世不易之至道與﹗唐之舊制﹐貢舉掌於考功﹐是但爲官擇人﹐而非求賢於眾矣。開元二十四年﹐攺以授禮部侍郎﹐是以貢舉爲緣飾文治之事﹐而浮華升進﹐民行不興矣。風俗之陵夷﹐暗移於上之所表著﹐而不知名之所存﹐實之所趨﹐未有爽焉者也。自貢舉不領於司徒﹐而貢舉輕﹐一人之予奪私﹐而兆民之公理廢矣。自司徒不領貢舉﹐而司徒輕﹐但爲天子頭會箕斂之俗吏﹐而非承上天協君敍倫之天秩矣。士競於浮華﹐以棄其實行﹔民迫於賦役﹐以失其恆心。一分職在事之閒﹐循名責實﹐治亂之大司存焉。良法攺而精意亡﹐孰復知先王仁義之大用﹐其不苟也如此乎﹗善師古者﹐凡此類勿容忽焉不察也。其他因時隨士以立一切之法者﹐固可變通以行其化裁者也﹐而又何成法之必仿乎﹖〖一六〗李林甫之譖殺太子瑛及二王﹐爲壽王地也。武惠妃薨﹐壽王寵漸衰﹐而林甫欲樹私恩﹑怙權勢﹐志終不移﹐謀之愈很﹐持之愈堅﹐凡可以熒惑主聽﹑曲成邪計者﹐尢劇於惠妃未死之前﹐以其爲己死生禍福之樞機也﹐可以得當者﹐無所不用。然而玄宗終以忠王年長好學﹐聞髙力士乘閒片言﹐儲位遂定﹐林甫莫能置一喙焉。繇此觀之﹐姦邪自詡得君﹐劫廷臣以懼己﹐其誇誕無實之伎倆﹐槪可知矣。非徒玄宗中載未甚淫昏也﹐卽極闇懦之主﹐一聽姦臣之然然否否而惟其牽曳﹐亦情之必不能而勢之不可得者。且姦臣孤媚以容身﹐抑豈若董卓﹑髙澄威脇上以必徇己志而俾君懟怨哉﹖惟探其意之所欲爲於前﹐祕其事之所自成於後﹐舉凡其君之用捨從違﹐皆早測而知其必爾﹐乃以號於眾曰﹕天子固未然而吾能使之然也。恩者其恩﹐威者其威﹐羣工百姓待命於敕旨旣下之餘﹐不得親承顧問﹐則果信恩威之出於姦臣﹐而人主惟其牽曳﹐乃以恐喝天下﹐籠絡而使歸己﹐𨿽有欲斥其姦者﹐弗敢發也。然則苟有忠智之士﹐知其術之僅出乎此﹐則以武氏之悍淫﹐周﹑來﹑侯﹑索之驟銜天憲﹐諸武﹑二張之密侍內廷﹐而攻擊者弗傷﹐按殺者無憚﹐直言請斥遠之者反見任使﹐況其亂非武氏之世﹐猶可與言者乎﹖特患無明理察情之士﹐灼見而不惑耳﹐豈果有不可拔之勢哉﹖惡之﹑恨之﹑疑之﹑畏之﹐私議於下﹐徒罹於禍以瘖死屠門﹐姦邪之所以益逞﹐忠眞之所以益替﹐人君之所以益迷﹐可勝悼哉﹗〖一七〗天寶元年﹐置十節度使﹐其九皆西北邊徼也。惟河東一鎭治太原﹐較居內地。別有嶺南經略﹐長樂﹑東萊﹑東牟三守捉﹐亦皆邊也﹐而權抑輕。若畿輔內地﹐河﹑雒﹑江﹑淮﹑汴﹑蔡﹑荊﹑楚﹑兗﹑泗﹑魏﹑邢﹐咸弛武備﹐羊苟安﹐而倚沿邊之節鎭﹐以冀旦夕之無虞﹐外疆中枵﹐亂亡之勢成矣。蓋自一行立兩戒說﹐分用文用武之國﹐於是居輕禦重﹑疆枝弱幹之術行﹐而自詫其鞏固。方玄宗之世﹐吐蕃﹑突騎施﹑奚﹑契丹𨿽倔彊不賓﹐而亦屢挫衄以退﹐本無可用防禦者。無故而若大患之在邊﹐委專徵之權於邊將﹐其失計固不待言矣。卽令外寇果彊﹐侵陵相迫﹐抑必內屯重旅﹐以時應敵﹐而不容棲重師於塞上﹐使玩寇失防﹐一敗而無以爲繼。況周﹑漢之亡﹐癰先內潰﹐覆車不遠﹐豈盡繇四裔乎﹖寇之起於內也﹐非能亟聚數萬人以橫行天下﹔其或爾者﹐又皆烏合而弗難撲滅者也。惟中原空其無人﹐則旋滅旋起﹐而無所彈壓。撤邊兵以入討﹐必重虐吾民﹐而人心離叛﹔偶一折喪﹐乘勢以收潰卒﹐席捲以行﹐而邊兵皆爲賊用﹐然後鼓行而人無人之境﹐更無有挾一矢以抗之者﹐社稷邱墟在日晚之閒耳。夫使祿山之亂﹐兩河﹑汝﹑雛﹑淮﹑楚之閒﹐有大臣屯重旅﹐拊其入關之背﹐而迫之以前卻兩難之勢﹐賊其敢輕窺函谷哉﹖封常淸一身兩臂﹐募市人於倉卒﹐以授賊禽﹐其爲必敗無疑矣。二顏之起河北﹐張﹐許之守惟陽﹐皆率市人以戰﹐賊之所望而目笑者也。李﹑郭𨿽出﹐九門克捷﹐而不救潼關之敗。觀於此﹐則虛其腹心﹐以樹彊援於四末﹐一朝瓦解﹐大廈旋傾﹐勢在必亡﹐無可拯救﹐必然之券矣。且重兵之在邊也﹐兵之疆弱﹐朝廷不得而知也﹔將之忠姦﹐中樞不得而詰也。兵惟知其將之恩威﹐而不知有天子﹔將一失其所守﹐而自放爲遊兵﹐潰而散﹐靡而降﹐反戈而內訌﹐豈徒祿山犯闕﹑天子奔蜀爲然乎﹖楊劉一潰﹐而朱友貞匹馬無投﹔恆州一衄﹐而石重貴束身待縛﹔種師道入援不振﹐而宋徽父子憑孤城以就獲。千古敗亡之一軌﹐自大戎遽起﹐烽火無援﹐其來久矣。東漢黎陽之屯﹐差爲有恃﹔乃其亡也﹐亦以邊疆腹弱﹐而山東義旅﹐不敵董卓之胡騎。後之謀保天下者﹐可弗鑑諸﹖〖一八〗唐政之不終者凡三﹕貞觀也﹐開元也﹐元和也。而天寶之與開元﹐其治亂之相差爲尢縣絕。夫人之持志以務修能﹐亦難乎其始耳﹐血气未定﹐物誘易遷﹐智未開﹐守未固﹐得失貞淫治亂之故未熟嘗﹐而易生其驕惰﹔及其年富力疆﹐見聞益廣﹐浮蕩之志气已斂﹐聲色之娛樂已厭﹐而好修之成效有可居﹐則靡而淫﹐玩而弛﹐縱而暴﹐皆日損以向於善﹔此中人之恆也。太甲﹑成王終爲令主﹐亦此而已矣。唐之三君﹐旣能自克以圖治於气盈血溢﹑識淺情浮之日矣﹐功已略成﹐效可自喜溢﹐而躁烈之客气且衰﹐漁色耽遊之滋味已飫﹐乃攺而逆行﹐若少年狂蕩之爲者﹐此又何也﹖於是而知修徳之與立功﹐其分量之所至﹐各有涯涘﹐而原委相因也。夫苟以修徳爲心與﹖徳者﹐無盡之藏也﹐未之見﹐則一善成而已若有餘矣﹐天下之可妨吾善者﹐相引以遷而不自覺﹔旣見之矣﹐旣習之矣﹐仁不熟不安於心﹐義未精不利於用﹐浩乎其無涯矣﹐森乎其不可犯矣﹐亹斖乎相引以深密﹐若登髙山﹐愈陟而愈見其峻﹐勿容自釋也。故所患者﹐始之不自振也﹐繼之不自省也﹐而不患其終之不自保也。師保在前﹐疑丞在後﹐古人之遺文﹐相督而不假﹐窺其精意﹐欲從而末繇﹐則𨿽未日進於髙明﹐而可不失其故步﹐奚憂末路之猖狂哉﹖苟其以立功爲心﹐而不知徳在己而不在事與﹖則功者﹐有盡之規也﹐內賊未除﹐除之而內見淸矣﹔外寇未﹐之而外見寧矣﹔百姓未富﹐富之而人有其生矣﹔法制未修﹐修之而國有其典矣。夫旣內無肘腋之姦﹐外無跳梁之敵﹐野鮮流亡﹐而朝有綱紀﹐則過此以往﹐復奚事哉﹖志大而求盈﹐則貪荒遠之功﹔心滿而自得﹐則偸晏安之樂﹔所願者在是﹐所行者及是﹐所成者止是﹐復奚事哉﹖邪佞進﹐女寵興﹐酣歌恆舞﹐而曰與民同樂﹔深居晏起﹐而曰無爲自正。進厝火積薪之說者﹐無可見之徵﹔抱蟻穴金堤之慮者﹐被苛求之責。智淺者不可使深﹐志小者不可使大﹐度量有涯﹐淫溢必汎﹐蓋必然之勢矣。是以古之聖王﹐後治而先學﹐貴徳而賤功﹐望之天下者輕﹐而責之身心者重﹐故耄修益勤﹐死而後已﹐非以爲天下也﹐爲己而已矣。爲己者﹐功不欲居﹐名不欲立﹐以天子而無殊於嚴穴之士﹐志日專﹐气日斂﹐欲日憺忘﹐心日內守﹐則但患其始之未正也﹐師保任之也﹔不患其終之不永也﹐無可見之功勛﹐則無告成之逸豫也。唐以功立國﹐而道徳之旨﹐自天子以至於學士大夫置不講焉﹐三君之不終﹐有以夫﹗〖一九〗大義不可易﹐顯道不可誣﹐苟且因仍﹐無能攺者﹐不容終隱於人心﹐而不幸發自徳薄望輕之日﹐又或以纖曲邪妄之說附會之﹐遂以不伸於天下﹐君子之所重嘆也。商﹑周之徳﹐萬世之所懷﹐百王之所師也。祚已訖而明禮不可廢﹐子孫不可替﹐大公之道也。秦起西戎﹐以詐力兼天下﹐蔑先王之道法﹐海內爭起﹐不相統一﹐殺掠相尋﹐人民無主﹐漢祖滅秦夷項﹐解法綱﹐薄徵徭﹐以與天下更始﹐略徳而論功﹐不在湯﹑武下矣。漢祚旣終﹐曹魏以下二百餘年﹐南有司馬﹑劉﹑蕭﹑陳氏﹐皆竊也﹔北有五胡﹑拓拔﹑宇文﹐皆夷也﹔隋氏始以中原族姓一天下﹐而天倫絕﹐民害滋﹐唐掃羣盜爲中國主﹐滌積重之暴政﹐予兆民以安﹐嗣漢而興﹐功亦與漢埒等矣。天下之生﹐一治一亂﹐帝王之興﹐以治相繼﹐奚必手相授受哉﹗道相承也。若其亂也﹐則天下無君﹐而治者原不繼亂。故夏之末造﹐有韋﹑顧﹑昆吾﹐乘暴君而霸﹔殷之將殄﹐崇﹑密攘臂而爭﹔周之已衰﹐六國﹑疆秦﹑陳涉﹑項籍﹐挾兵以逞﹔漢之已亡﹐曹﹑吳﹑司馬﹑劉﹑蕭﹑陳﹑楊﹑五胡﹑索虜﹑宇文﹐割裂僭號﹐皆彗孛之光﹐前不繼西沒之日﹐後不啟東生之月者也。若以一時僭割﹑乘郤自雄者﹐可爲帝王授受之統系﹐則三檗﹑崇﹑密﹐可爲商﹑周之所紹嗣矣﹐而豈天之所許﹑人之所懷哉﹖王者褒崇先代﹐隆其後裔﹐使修事守﹐待以賓客﹐豈曰授我以天下而報其私乎﹖徳足以君天下﹐功足以安黎民﹐統一六寓﹐治安百年﹐復有賢子孫相繼以飾治﹐興禮樂﹐敷教化﹐存人道﹐遠禽獸﹐大造於天人者不可忘﹐則與天下尊之﹐而合乎人心之大順。唐欲法古帝王之徳意﹐祟三恪之封﹐自應以商﹑周﹑漢爲帝王相承而治之緒﹐是不易之大義﹐不誣之顯道也。自武徳至天寶﹐百餘年矣﹐議禮之臣﹐無能昌言以釐正﹐猶奉拓拔﹑宇文犬羊之族﹑楊氏悖亂之支﹑爲元後父母之淵源﹐何其陋也﹗天寶九載﹐乃求殷﹑周﹑漢後立爲三恪﹐而廢拓拔﹑宇文﹑楊氏之封﹐𨿽曰已晚﹐堂堂乎舉久湮之墜典﹐立百王之準則﹐亦偉矣哉﹗乃非天子所能念也﹐非大臣所能正也﹐非儒者所能議也﹐而出於人微言輕之崔昌。又以以王代火﹐五徳推遷﹐襲鄒衍之邪說參之。爲儒如衛包者﹐抑以「四星聚尾」無稽之言爲徵﹐不能闡元徳顯功﹑民心天理之秩序以播告來玆者爲永式﹐主之者又李林甫也。故林甫死﹐楊國思之黨又起而撓之﹐後此弗能伸其義者﹔聖帝明王之祀陰﹐永絕於世﹐不亦陽乎﹗唐之旣亡﹐朱溫以盜﹐朱邪﹑臬捩雞以夷﹐劉知遠﹑郭威瑣瑣健兒﹐瓜分海內﹐而僅據中州﹐稱帝稱王﹐賤於丞尉﹕至宋而後治教修明﹐賢君相嗣﹐以爲天下君師。是於周﹑漢與唐﹐猶手授也。曾不能推原治統﹐自躋休美﹔而以姑息之恩﹐獨崇柴氏。名儒林立﹐此議無聞﹐大義隱﹐顯道息﹐垂及劉伯溫﹑宋景濂﹐不復知有乾坤之綱紀﹐弗能請求劉﹑李﹑趙氏之裔以作賓於王家﹐曾李林甫之弗若﹐豈非千古之遺憾哉﹖𨿽然﹐人紀不容終絕﹐王道不容永弛﹐豪傑之士申其義﹐明斷之主決於行﹐夫豈難哉﹖敬以俟之來哲。〖一○〗秀者必士﹐朴者必農﹐僄而悍者必兵﹐天與之才﹐習成其性﹐不可移也﹐此之謂天秩﹐此之謂人官。帝王之所以分理人物而各安其所者﹐此而已矣。唐之府兵﹐世著於伍﹐垂及百年﹐而違其材質﹐彊使卽戎﹐於是而中國無兵。安祿山以蕃騎渡河﹐人無人之境﹐直叩潼關﹐豈中原之民一皆肥弱﹐無可奮臂以興邪﹖顏魯公一振於平原﹐旬日之閒﹐而得勇士萬餘人﹐於是盧全誠於饒陽﹐李奐於河閒﹐李隨於博平﹐而顏常山所收河北義旅凡二十餘萬﹐張惟陽所糾合於雍邱者一日而得數千人﹐皆蹀血以與賊爭死命。斯固三數公忠勇之所激﹐而豈此數十萬比屋之民﹐皆養憤塡胸﹑思拯國難者乎﹖僄輕鷙悍之材﹐誠思得當以自效﹐不樂於負耒披蓑﹐寧忘身以一逞﹐其材質不任農而任兵﹐性以成﹑情以定也。然則拘府兵之故紙﹐疑彍騎爲虛文﹐困天下材勇於隴首﹐蕩泆遊閒﹐抑不收農民之利者多矣。違其性﹐棄其長﹐彊其短﹐徒弱其兵﹐復窳其農﹐唐安得有兵與民哉﹖惟其不能收天下之材勇以爲國用﹐故散在天下﹐而天下皆得以收之﹐忠者以之效其忠﹐邪者以之黨其邪﹐各知有所募之主帥﹐而順之與逆﹐惟其馬首是瞻﹐於是乎藩鎭之勢成﹐而唐𨿽共主﹐亦與碁立以相敵。延及五代﹐天下分崩﹐互相吞滅﹐固幽﹑燕叛逆之所倡﹐抑河北﹑山東義兵之所啟也。若夫髙仟芝﹑封常淸迫而募於兩都者﹐則市井之罷民﹐初不足爲重輕者也。民懲府兵之害﹐聞召募出於朝廷﹐則畏一登籍而貽子孫之禍﹐固不如河北﹑山東﹑雍﹑睢牧守之號召﹐人樂於就而能得其死力也。宰天下者﹐因其可兵而兵之﹐因其可農而農之﹐民不困﹐兵不枵﹐材武之士不爲將帥所私畜﹐而天下永定。因天也﹐因人也﹐王道之所以一用其自然也。二一李萼說顏魯公陳淸河之富云「有布三百餘萬疋﹐帛八十餘萬疋﹐錢二十餘萬緡﹐糧三十餘萬斛﹐甲兵五十餘萬事。」一郡之積﹐充牣如此﹐唐之富可知矣。唐之取民﹐田百畝而租二石﹐庸調絹六丈﹑綿四兩而止。宇文融﹑韋堅﹑王鉷﹑楊愼矜𨿽云聚斂﹐未嘗有額外之徵也。取民之儉如此國儲之富如彼﹐其君若臣又未嘗修蟋蟀葛屨之風﹐方且以多聞矣。繇此觀之﹐有天下者﹐豈患無財哉﹖憂貧者﹐徒自夏而益其貧耳。夫大損於民而大傷於國者﹐莫甚於聚財於天子之藏而枵其外﹐窘百官之用而削於民﹐二者皆以訓盜也﹔盜國而民受其傷﹐盜民而國爲之乏矣。輦天下之金粟錢貨於內帑﹐置之無用之地﹐積久而不可用﹐愈積愈宂﹐而數不可稽﹐天子莫能問也﹐大臣莫能詰也﹐則一聽之宦豎戚畹及主藏之姦胥﹐日竊月匿﹐以致於銷耗﹔且復以有爲無﹐欺嗣君之闇﹐而更加賦以殫民之生計﹐是盜國而民傷也。有司無可贍之用﹐不得不爲因公之科斂﹐以取足於民﹐於是而蔽上以盜民者﹐相習爲故﹔且有司之科斂者一﹐而姦吏猾胥以及十姓百家之魁長乘之而交相爲盜﹐官盜一﹐而其下之層累以相剝者不但二也﹔民乃急其私科﹐緩其正稅﹐逋欠頻仍以徼幸於恩貸﹐匿田脫戶﹐獘百出以欺朝廷﹐而歲之所人﹐十不得五﹐是盜民而因以乏國也。唐散積於州﹐天下皆內府﹐可謂得理財之道矣。已散之於天下﹐而不系之於一方﹐則天子爲天下措當然之用﹐而天下皆爲天子司不匱之藏﹐有司𨿽不保其廉隅﹐而無所藉口於經用之不貲﹐與姦胥猾吏相比以橫數於貧民﹐而民生遂矣。官守散而易稽﹐不積無用以朽蠹﹐不資中貴之隱竊﹐而民之輸納有恆﹐無事匿田脫戶﹐縱姦欺以墜朴氓而虧正供﹐則國計裕矣。故天寶戶口之數﹐古今莫匹﹐兵興之初﹐州縣財余於用﹐非地之加廣﹑生之加蕃也﹐非虐取於民﹑倫吝於用也。散則淸﹑聚則漏﹐昭然易見之理﹐自宋以來﹐弗能察焉﹔富有四海而患貧﹐未有不以貧亡者也。〖一三〗天子出奔以避寇﹐自玄宗始。其後代﹑徳﹑僖三宗凡四出而卒返﹐𨿽亂而不亡。平陽之靑衣行酒﹐五國之囚系終身﹐視此何如邪﹖春秋傳曰「國君死社稷﹐正也。」國君者﹐諸侯之謂也﹐棄其國﹐寓於他人之國﹐不得立宗廟﹑置社稷﹐委天子之命﹐絕先祖之祀﹐殄子孫之世﹐不若死之愈矣。諸侯之侯度固然﹐非天子之謂也。自宋李綱始倡誤國之說﹐爲君子者﹐喜其詞之正﹐而不察春秋傳大義微言之旨﹐欲陷天子於一城而棄天下﹐乃以終滅其宗廟之血食。甚矣﹗持一切之論者﹐義不精﹐學不講﹐見古人之似而迷其眞﹐以誤天下有餘矣。天子有﹐天下之望也﹐前之失道而致出奔﹐誠不君矣﹔而天下臣民固倚以爲重﹐而視其存亡爲去就﹔固守一城﹐而或死或辱於寇賊之手﹐於是乎寇賊之勢益張﹐而天下臣民若喪其首﹐而四支亟隨以僕。以此爲正﹐而不卹四海之淪胥﹐則幽王之滅宗周﹐元帝之斬梁祀﹐可許以不辱不偸之大節乎﹖天子撫天下而爲主﹐都京師者﹐其擇便而安居者爾。九州莫非其土﹐率土莫非其人﹐一邑未亡﹐則猶奉宗祧於一邑﹐臣民之望猶系焉﹐弗難攺圖以光復也。而以匹夫硜硜之節﹐輕一死以瓦解天下乎﹖嗚呼﹗非徒天子然也。郡縣之天下﹐守令爲天子牧民﹐民其所司也﹐士非其世守也。祿山之亂﹐守州郡者﹐如郭納﹑達奚珣﹑令狐潮之流﹐望風納款﹐乃至忠貞如顏果卿﹑袁履謙﹑張巡者﹐亦初受脇迫而始攺圖﹐困守孤城而不知變計﹐幾陷於逆﹐莫能湔滌。力不能如顏魯公之卽可有爲也﹐則何如潔身以避之﹐徐圖自效可也。身居危困之外﹐自有餘地以致身盡瘁﹔而濡忍不決﹐勢迫神昏﹐自非與日月爭光之義烈﹑「艮其限﹐厲燻心」﹐亦危矣哉﹗不保其終無玷也。故守令無三軍之寄﹐而以失城坐大辟﹐非法也。去亦死﹐守亦死﹐中人之情﹐畏死其恆也﹐迫之以必死﹐則惟降而已矣﹐是敺郡邑以從逆也。故曰非法也。卷二十三◎肅宗肅宗自立於靈武﹐律以君臣父子之大倫﹐罪無可辭也。裴冕﹑杜鴻漸等之勸進﹐名爲社稷計﹐實以居擁戴之功取卿相﹐其心可誅也。史稱顏魯公頒赦書於諸郡﹐河南﹑江﹑淮知肅宗之立﹐徇國之志益堅﹐若以此舉爲收拾人心之大計﹐豈其然乎﹖玄宗之召亂也﹐失徳而固未嘗失道也。淫荒積於宮闈﹐用捨亂於朝右﹐授賊以柄而保寇以滋﹐斁倫傷教﹐誠不足以任君師﹑佑下民。而誅殺不淫﹐未嘗如漢桓﹑靈之搒掠﹐宋哲﹑徽之竄逐也﹔賦役不繁﹐未嘗如秦之築長城﹑治驪山﹐隋之徵髙麗﹑開汴渠也。天不佑玄宗﹐而人不厭唐徳﹐祿山以凶淫狂奰之胡雛﹐縣軍向闕﹐得志而驕﹐無終日之謀以固其勢﹐無錙銖之惠以餌其民﹐蟪蛄之春秋﹐人知其速隕﹐豈待靈武之詔﹐始足動天下以去逆效順哉﹖𨿽然﹐肅宗不立﹐而天下抑有不可知者。幸而不然﹐人不知其變之必至耳。國𨿽不固﹐君𨿽不令﹐未有一寇甫興而卽滅者﹐秦之無道﹐陳涉不能代之以興﹐況唐立國百年﹐民無荼毒﹐天寶之富庶甲乎古今﹐豈易傾哉﹖而有不可知者﹐亂者﹐所以召亂也﹔止亂者﹐尢亂之所自生也。袁﹑曹討董卓﹐而漢亡於袁﹑曹﹔劉裕誅桓玄﹐而晉亡於劉裕﹔禍發而不戰﹐惡知其極﹖定之不早﹐意外之變繼起﹐而天下乃以分崩﹐是則安﹑史𨿽平﹐唐尢岌岌也。於稽其時﹐玄宗聞東京之陷﹐旣欲使太子監國矣﹔其發馬嵬﹐且宣傳位之旨矣。乃未幾而以太子充元帥﹐諸上分總天下節制﹐以分太子之權。忽予忽奪﹐疑天下而召紛爭﹐所謂一言而可以喪邦者在此矣。盛王琦﹑丰王珙﹐皆隨駕在蜀﹔吳王祗﹑虢王巨﹐皆受專徵之命﹔永王璘之出江南﹐業已抱異志而往﹔是蕭梁骨肉分爭之勢也。河北﹑雍﹑睢之義旅﹐罔測所歸﹔河西李嗣業﹐且欲保境以觀釁﹔安西李棲筠﹐愈遠處而無這從﹔李﹑郭𨿽心王室﹐且斂兵入井陘﹐求主未得而疑﹔同羅叛歸﹐結諸胡以內窺﹐僕固玢敗而降之爲內導﹐以掣河東﹑朔方之肘﹔此漢末荊﹑益﹐西晉河西之勢也。使一路奮起討賊﹐而諸方不受其統率﹐則爭競以生﹔又李克用﹑朱全忠不相下之形也。諸王各依一鎭以立﹐諸鎭各挾之以爲名﹔抑西晉八王之禍也。居今驗古﹐不憂安﹑史之不亡﹐而亡安﹑史者卽以亡唐。托玄宗二三不定之命﹐割裂以雄長於其方﹐太子𨿽有元帥之虛名﹐亦惡能統一而使無參差乎﹖玄宗之猶豫不決﹐吝以天下授太子﹐不盡皆楊氏銜士之罪也﹐其父子之閒﹐離忌而足以召亂久矣。肅宗亟立﹐天下乃定歸於一﹐西收涼﹑隴﹐北撫朔﹑夏﹐以身當賊﹐而功不分於他人﹐諸王諸帥無可挾之勛名以嗣起爲亂﹐天未厭唐﹐啟裴﹑杜之心﹐使因私以濟公﹐未嘗不爲唐幸也。蓋肅宗亦未嘗不慮此矣﹐而非冕﹑鴻漸之所能及也。肅宗自立之罪無可辭﹐而猶可原也。冕﹑鴻漸斁大倫以徼擁戴之功﹐唐𨿽繇之以安﹐允爲名教之罪人﹐惡在心﹐奚容貸哉﹖〖二〗李長源閒關至靈武﹐肅宗命爲相而不受﹐以白衣爲賓友﹐疑乎其潔身髙尙也﹐而其後歷仕中外﹐且終相徳宗矣﹐此論者所未測也。抑而下之﹐則譏其無定情﹐始以賓友自尊﹐而終喪其所守。推而髙之﹐則謂其鄙肅宗之乘危自立﹐紊大倫而恥與翼戴之列。夫長源志深識遠﹐其非始自尊而終耽寵祿也明甚。若鄙肅宗之自立﹐則胡爲冒險閒行以參帷幄﹐旣與大謀﹐又惡可辭推戴之辜邪﹖夫長源之辭相﹐乃唐室興亡之大機﹐人心離合﹑國紀張弛之所自決﹐悠悠者足以知之﹖玄宗之幾喪邦也﹐惟其以官酬功﹐而使祿山懷不得宰相之忿﹐讎忮廷臣﹐怨懟君父﹐而逞其毒。玄宗出奔﹐肅宗孤起於邊陲﹐以待匡救於羣臣。於斯時也﹐人競乘時以布髙位﹐而不知所厭止者也。凡天下一敗而不能復興之禍﹐恆起於人覬貴寵而輕爵位。貴寵可覬﹐則賢不肖無別﹐而賢者不爲盡節﹔爵位旣輕﹐則勸與威無以相繼﹐而窮於勸者怨乃以生長源知亂之必生於此也﹐故玄宗知其才欲官之﹐而早已不受﹐抑知必反此而後可以立功也﹐故肅宗與商報功之典﹐而曰「以官賞功﹐非才則廢事﹐權重則難制﹐莫若疏爵土使比小郡﹐而不可輕予以宰相之名」惟然﹐猶恐同功共事之人﹐侈望之積習不化﹐故己以東宮之友﹐倚任之重﹐聯鑣對榻之隆﹐而居然一布衣也﹔則人不以官位爲貴而貴有功﹐不以虛名爲榮而榮有實﹐天寶濫竽之敝政﹐人恥而不居﹐而更始「羊頭關內」﹑髙緯「鷹大儀同」敗亡之覆軌﹐不復蹈焉。嗚呼﹗此長源返極重之勢﹐塞潰敗之源﹐默挽人心﹑掛危定傾之大用﹐以身爲鵠﹐而收復之功所自基也。深矣遠矣﹐知之者鮮矣。以示人臣遇難致身﹑非貪榮利之大節﹐以戒人主邂逅相賞﹑遽假威福之淫施﹐不但如畱侯智以全身之比也。其後充幕僚﹑刺外州﹑而不嫌屈﹐馴至徳宗之世﹐始以四朝元老任臺鼎之崇﹐進有漸也﹐士君子登用之正﹐當如此爾。昭然著見而人不測﹐乃疑其詭祕無恆也。吳聘君一出山而卽求枚卜﹐視此能勿慚乎﹖〖三〗自唐以上﹐財賦所自出﹐皆取之豫﹑兗﹑冀﹑雍而已足﹐未嘗求足於江﹑淮也。恃江﹑淮以爲資﹐自第五琦始。當其時﹐賊據幽﹑冀﹐陷兩都﹐山東𨿽未盡失﹐而隔絕不通﹐蜀賦旣寡﹐又限以劍門﹑棧道之險﹐所可資以贍軍者惟江﹑淮﹐故琦請督租庸自漢水達洋州﹐以輸於扶風﹐一時不獲已之計也。乃自是以後﹐人視江﹑淮爲腴士﹐劉晏因之輦東南以供西北﹐東南之民力殫焉﹐垂及千年而未得稍紓。嗚呼﹗朝廷旣以爲外府﹐垂腴朵頤之官吏﹐亦視以爲羶場﹐耕夫紅女有宵匪旦﹐以應密罟之誅求﹐乃至衣被之靡麗﹐口實之珍奇﹐苛細煩勞以聽貪人之侈濫﹐匪舌是出﹐不敢告勞﹐亦將孰與念之哉﹗自漢以上﹐吳﹑越﹑楚﹑閩﹐皆荒服也。自晉東遷﹐而江﹑淮之力始盡。然唐以前﹐姚秦﹑拓拔﹑宇文﹐唐以後﹐自朱溫以迄宋初﹐江南割據﹐而河雒﹑關中未嘗不足以立國。九州之廣﹐豈必江濱海澨之可漁獵乎﹖祖第五琦﹑劉晏之術者﹐因其人惜廉隅﹐畏鞭笞﹐易於弋取﹐而見爲無盡之藏。竭三吳以奉西北﹐而西北坐食之﹔三吳之人不給饘粥之食﹐抑待哺於上游﹐而上游無三年之積﹐一罹水旱﹐死徙相望。乃西北蒙坐食之休﹐而民抑不爲之加富者﹐豈徒天道之虧盈哉﹖坐食而驕﹐驕而佚﹐月倍三釜之餐﹐上無再易之力﹐陂堰不修﹐桑蠶不事﹐舉先王盡力溝洫之良田﹐聽命於旱蝗而不思捍救﹐仍饑相迫﹐則夫削妻骸﹐弟烹兄肉﹐其疆者彎弓馳馬以殺奪行旅﹐而猶睥睨東南﹐妬勞人之采梠剝蟹也。誰使之然﹐非偏困東南以驕西北者縱之而誰咎邪﹖驕之使橫﹐佚之使惰﹐貪欲可遂﹐則笑傲以忘所自來﹔供億不遑﹐則忮忿而狂興以逞。其野人惡舌暗惡﹐以脇羸懦之馴民﹔其士大夫气湧膽張﹐恫喝以淩衣冠之雅士。於是國家無事﹐則依中涓﹑附戚裏而不惜廉隅﹔天下有虞﹐則降盜賊﹑戴夷狄而不知君父﹔何一而非坐食東南者之教猱豢虎﹐以使農非農﹑士非士﹐日漸月靡﹐俾波逝而無回瀾哉﹖冀土者﹐唐堯勤儉之餘澤也﹔三河者﹐商家六百載奠安之樂土也﹔長安者﹐周﹑漢之所久安而長治也。生於此遂﹐教於此敷﹐一移其儲偫之權於江介﹐而中原幾爲無實之土。第五琦不得已而偶用之﹐害遂延於千載。秉國之均﹐不平謂何。非均平方正之君子﹐以大公宰六合﹐未易以齊五方而綏四海。邵康節猶抑南以伸北﹐亦不審民情天化之變矣。〖四〗制治於未亂﹐保邦於未危﹐乃可以爲天子之大臣。易曰「其亡﹗其亡﹗系於苞桑。」九四捍禦之功﹐不如上九之豫防﹐足以傾否﹐九五之不亡﹐上九系之也﹐李長源當之矣。其與肅宗議功臣之賞﹐勿以官而以封邑﹐故賊平而無挾功以逼上之大臣﹐此之謂保邦於未危。不然﹐則如劉裕之誅桓玄﹑李克用之驅黃巢﹐社稷隨之以傾矣。其諫肅宗以元帥授廣平﹑勿授建寧也﹐故國儲定而人心一。全二王兄弟之恩﹐息骨肉猜疑之釁﹐此之謂制治於未亂。不然﹐則且如太宗宮門流血之慘﹐玄宗﹑太平搆禍之危﹐家國交受其傷矣。太原之起﹐秦王謀定而乃以告﹕韋氏之誅﹐臨淄不告相王而行﹔非適非長而獨建大功﹐變起宮庭﹐髙祖﹑睿宗亦無如之何也﹐非君父之舍適長而授庶少以權也。使肅宗以元帥授建寧﹐則業受命於己矣﹐是他日之爭端﹐肅宗自啟之也。乃肅宗之欲命建寧﹐非有私寵之情﹐以建寧英果之姿﹐成功較易﹐則爲當日平賊計者﹐固得命帥之宜﹐廷臣自以爲允。乃長源於圖功之始﹐豫計未有之隙﹐早塗土以泯其迹﹐決之一言﹐而亂萌永塞﹐所貴於天子之有大臣者﹐惟此而已矣。事已舛﹐禍已生﹐始持正以爭於後﹐則𨿽以身殉﹐國家不蒙其佑﹐奚足賴哉﹖且夫逆賊有必亡之勢﹐諸將有克敵之能﹐廣平𨿽才讓建寧﹐亦非深宮豢養無所識知者也。假元子之寵靈﹐爲將士先﹐自可制賊之死命﹐無待建寧而始勝其任﹐長源知之審矣。廣平爲帥﹐兩京旋復﹐亦非拘名義以隳大功。知深慮遠﹐與道相扶﹐仁人之言其利溥﹐此之謂也。故曰必如是而後可以爲天子大臣也。〖五〗借援夷狄﹐導之以蹂中國﹐因使乘以竊據﹐其爲失策無疑也。然而有異焉者﹐情事殊﹐而禍之淺深亦別焉。唐髙祖知突厥之不可用﹐特以孤梁師都﹑劉武周之黨﹐不得已從劉文靜之策﹐而所借者僅五百騎﹐未嘗假以破敵也﹐故乍屈而終伸。渭上之役﹐太宗能以數騎卻之﹐突厥知我之疆而無可挾以逞也﹐故其禍尢輕。石敬瑭妄干大位﹐甘心臣虜﹐以逞其欲﹐破滅後唐者﹐皆契丹之力也﹔受其冊命﹐爲附庸之天子﹐與宋之借金亡遼﹑借元亡金﹐胥仰鼻息於匪類﹐以分其濡沫﹐則役已操我之存亡生死而惟其吞吸者也﹐故其禍尢重。肅宗用朔方之眾以討賊收京﹐乃惟恐不勝﹐使僕固懷恩請援回紇﹐因脇西域城郭諸國﹐徵兵入助﹐而原野爲之蹂踐﹔讀杜甫擬絕天驕﹑花門蕭瑟之詩﹐其亂大防而虐生民﹐禍亦棘矣。嗣是而連吐蕃以入寇﹐天子爲之出奔﹐害幾不救。然收京之役﹐回紇無血戰之功﹐一皆郭汾陽之獨力﹐唐固未嘗全恃回紇﹐屈身割地以待命也。則愈於敬瑭遠矣﹐有自立者存也。夷考其時﹐西京被陷﹐而祿山畱雒﹐不敢入關﹐孫孝哲﹑安守忠﹑李歸仁﹑張通儒﹑田乾眞之流﹐日夜縱酒宣淫而無戰志﹐索民財﹐人皆怨憤﹐顒首以望王師﹐薛景仟破賊於扶風﹐京西之威已振﹐畿內豪傑殺賊應官兵者四起﹐肅宗旣擁朔方之眾﹐兼收河西﹑安西之旅﹐以臨欲潰之賊﹐復何所藉於回紇而後敢東向哉﹖此其故有二﹐皆情勢之窮﹐慮不能及於遠大也。其一﹐自天寶以來﹐邊兵外疆﹐所可與幽﹑燕﹑河北並峙者﹐惟王忠嗣之在朔方耳。玄宗自削其輔﹐奪忠嗣而廢之﹐奉忠嗣之餘威收拾西陲者﹐哥舒翰也。翰爲祿山屈而稱病閒居﹐朔方之勢已不振﹐旣且盡撤之以守潼關﹐而陷沒於賊。郭﹑李𨿽分節鉞﹐兵備已枵﹐固羅叛歸﹐又扼項背以掣東下之肘﹐故郭﹑李志𨿽堅﹐名𨿽盛﹐而軍孤且弱﹐不足壓賊勢於未灰。陳濤之敗﹐繼以淸渠﹐不得專咎房琯而謂汾陽之所向無前也。推其致弱之繇﹐玄宗失計於前﹐肅宗不能遽振於後﹐積弱乍興﹐不得不資回紇以壯士气而奪賊膽﹐其勢然也。其一﹐肅宗已至鳳翔﹐諸軍大集﹐李泌欲分安西﹑西域之兵並塞以取幽﹑燕﹐使其計行﹐則終唐之世﹐河北跋扈之禍永消﹔而肅宗不從﹐急用回紇疾收長安者﹐以居功固位不能稍待也。其言曰「切於晨昏之戀﹐不能久待﹐」徒飾說耳。南內幽居﹐父幾死於宦豎之手﹐猶曰功在社稷﹐晨昏之語﹐將誰欺乎﹖蓋其時上皇在蜀﹐人心猶戴故君﹐諸王分節制之命﹐玄宗且無固志﹐永王璘已有瑯邪東渡之雄心矣。肅宗若無疾復西京之大勛﹐孤處西隅﹐與天下縣隔﹐海岱﹑江淮﹑荊楚﹑三巴分峙而起﹐髙材捷足﹐先收平賊之功﹐區區適長之名﹐未足以彈壓天下也。故惟恐功不速收﹐而日暮倒行﹐屈媚回紇﹐縱其蹂踐﹐但使奏效祟朝﹐奚遑他卹哉﹖決遣燉煌王以爲質而受辱於虜帳﹐其情然也。乃以勢言之﹐朔方之軍𨿽弱﹐賊亦散處而勢分﹐統諸軍向長安者凡十五萬﹐回紇六千耳﹐卒之力戰以破賊者﹐非回紇也﹐固愈於石敬瑭之全恃契丹﹐童貫﹑孟珙之僅隨虜後也﹐故回紇弗敢睥睨而乘之以奪中國。惟其情之已私﹐則奉回紇以制人﹐與髙祖之假突厥而實不用者殊。是以原野受其荼毒﹐而僕固懷恩且挾之以入爲寇難﹐非汾陽威信之能服疆夷﹐唐亦殆矣。故用夷者﹐未有免於禍者﹐用之有重輕﹐而禍有深淺耳。推其本原﹐劉文靜實爲厲階﹐僅免於危亡﹐且爲愚夫取滅之嚆矢﹐不亦悲乎﹗〖六〗「資於事父以事君而敬同。」但言敬也﹐則以臣之事君者事父焉可矣。乃抑曰「資於事父以事母而愛同」。愛同於母﹐奚徒道之必盡﹐抑亦志之必從﹐飲食男女﹐非所得閒也﹐豈容以事君者事父乎﹖責難於君﹐敬之大者也﹔責善賊恩﹐傷愛之尢者也﹔至於此﹐則以臣之事君者事父﹐陷於不孝﹐以傷天性﹐辱死及身而不足以贖其愆矣。均「事也﹐君父有過﹐臣諫之﹐則納者十之三四也﹔𨿽不納﹐而不施以刑殺者十之五六也﹔遇暴君而見戮見殺﹐十之一二耳﹐抑𨿽死而終不失其忠。子則不然﹐子諫而父納﹐自非至仁大聖﹐百不得一焉﹔況乎寵妾媚子﹐君所溺愛﹐位相逼﹐勢相妨﹐情相奪﹐豈人子所能施其檠括乎﹖申生以君安驪姬之故﹐不忍辯而死﹐君徳失﹐宗社危﹐而以不忍君失其寵嬖之情﹐任其煽惑﹐瘖死無言﹔臣而若此﹐則非臣也﹐臣以責難爲敬者也。子之事父﹐愛敬並行﹐而敬繇愛起﹐牀第之歡﹐私暱之癖﹐父安而不得不安之﹐忍以臣道自居哉﹖非徒禍之及己而陷父以不慈也﹐言焉而未有聽焉者也﹐爭焉而未有能勝焉者也﹐徒爲無益以召死亡﹐庸詎非一朝之忿乎﹖肅宗方在軍中﹐而張良娣以護庇見嬖﹐黨於李輔國以亂政﹐李長源惡之﹐建寧王倓亦惡之。嗚呼﹗良娣𨿽不可容﹐豈倓之所得惡者邪﹖長源秉臣道之正以匡君﹐倓違子道之常以逆父﹐故肅宗𨿽惑良娣﹐輔國𨿽伏機械以求害長源﹐而終保全恩禮﹐悠然以去﹔於倓則發蒙振落擠之死﹐而肅宗不生瘣木之悲﹔其道異﹐其情殊﹐其得失不同﹐而其禍福亦別﹐豈有爽與﹖小弁之怨﹐所以不害乎爲君子者﹐幽王無忠直拂弼之臣﹐而平王之傅亦徒訟己誣﹐不斥褒姒之惡也。當此之時﹐肅宗任長源以腹心﹐長源業不卹良娣之怨以與爭成敗﹐則倓授規正之責於長源﹐而可平情以靜聽﹔乃欲殺良娣以爲長源效﹐不已傎乎﹖相激而陷父以殺子之大惡﹐自貽之矣。所惜者﹐長源於倓投分不淺﹐而不能固諫倓以安人子之職﹐倓死﹐乃追悔而力止廣平之忿怒﹐至於他日涕泣以訟倓之冤﹐亦已晚矣。豈倓之剛愎﹐不可與深言邪。不然﹐則長源善處人父子兄弟之閒﹐功屢著矣﹐而徒於倓失之﹐抑又何也﹖〖七〗肅宗表請上皇﹐自求還東宮修人子之職﹐𨿽其飾詞﹐亦子道之常耳﹐而李長源料玄宗之咈然﹐果徬徨不進﹐得羣臣就養之表﹐而後欣然就道﹐抑何至於此哉﹖言之必如其事也﹐事之必如其心也﹐君子之以立誠而動物﹐無有不然者也。然有時乎以交天下之人﹐猶出之以遜讓﹐飾之以文詞﹐抑以昭雍容謙挹之度﹐而遠直情徑行艸野倨侮之惡﹐君臣朋友賓主之閒﹐蓋亦擇其可用而用之矣。獨至於父子之際﹐固無所容此也。幼而哺以乳﹐未嘗讓乳也﹔長而食以食﹐未嘗讓食也﹔壯而授以室﹐未嘗讓室也﹔天性自然之愛﹐不忍欺也。可欲者欲之﹐可得者得之﹐以誠請﹐以誠受﹐天子𨿽尊﹐天下𨿽大﹐亦將徹之巵酒豆肉而已矣﹐父猶父也﹐子猶子也﹐奪之非怨﹐予之非恩﹐父母而賓客之﹐豈復有人之心哉﹖肅宗自立於靈武﹐其不道固矣﹐天下不可欺﹐而尢不可自欺其心﹐以上欺其父。僞爲辭讓以告天下﹐人亦孰與諒之﹖乃於拜表奉迎之日﹐悲歡交集之頃﹐爲飾說以告父﹐此何心邪﹐賊未破﹐京未收﹐寸功不見於社稷﹐則居大位而不疑﹔已破賊收京﹐飲至論功﹐正南面之尊﹐乃曰退就東宮﹐歸大位於已稱上皇之老父乎﹖肅宗之爲此也﹐探玄宗失位怏悒之情而制之也。若曰吾非不欲避位﹐而天命已去﹐人心已解﹐父且不能含羞拂眾以復貪大寶﹐折服其不平之气﹐而使箝口戢志以無敢復他也。嗚呼﹗天理滅﹐人心絕矣。玄宗固曰彼已自立而復爲此辭者﹐不以父待我﹐而以相敵之情相制﹐心叵測矣。司馬懿稱病以謝曹爽﹐唐髙祖輸款以推李密﹐其後竟如之何也﹐尙能忘憂以安寢食哉﹖不孝之大者﹐莫甚於匿情以相脇﹐故自立之罪可原﹐而請就東宮之惡不可官。非鄴侯之善處﹐則南宮禁錮﹐不待他日﹐且使自斃於成都﹐惡尢烈於衛輒矣。羣臣表至﹐玄宗乃曰「今日爲天子父乃貴。」所以明其不復願爲天子而自保其餘年也﹐悲哉﹗〖八〗張巡捐生殉國﹐血戰以保障江﹑淮﹐其忠烈功績﹐固出顏杲卿﹑李澄之上﹐尢非張介然之流所可企望﹐賊平﹐廷議褒錄﹐議者以食人而欲詘之﹐國家崇節報功﹐自有恆典﹐詘之者非也﹐議者爲已苛矣。𨿽然﹐其食人也﹐不謂之不仁也不可。李翰爲之辯曰「損數百人以全天下。」損者﹐不卹其死則可矣﹐使之致死則可矣﹐殺之﹑臠之﹑齕而吞之﹐豈損之謂乎﹖夫人之不忍食人也﹐不待求之理而始知其不可也﹐固聞言而心悸﹐遙想而神驚矣。於此而忍焉﹐則必非人而後可。巡抑幸而城陷身死﹐與所食者而俱亡耳﹔如使食人之後﹐救且至﹐城且全﹐論功行賞﹐尊位重祿不得而辭﹐紫衣金佩﹐赫奕顯榮﹐於斯時也﹐念齧筋噬骨之慘﹐又將何地以自容哉﹖守孤城﹐絕外救﹐糧盡而餒﹐君子於此﹐惟一死而志事畢矣。臣之於君﹐子之於父﹐所自致者﹐至於死而蔑以加矣。過此者﹐則愆尢之府矣﹐適以賊仁戕義而已矣。無論城之存亡也﹐無論身之生死也﹐所必不可者﹐人相食也。漢末餓賊起而禍始萌﹐隋末朱粲起而禍乃烈﹔然事出盜賊﹐有人心者皆惡之而不忍效。忠臣烈士亦馴習以爲故常﹐則後世之貪功幸賞者且以爲師﹐而惡流萬世﹐哀哉﹗若張巡者﹐唐室之所可褒﹐而君子之所不忍言也。李翰逞遊辭以導狂瀾﹐吾滋懼矣。〖九〗史思明降而復叛﹐肅宗使烏承恩陰圖之﹐而給阿史那承慶鐵券以離其黨﹐事覺而速其反﹐謀之不臧﹐祗以速亂。𨿽然﹐亂自速耳﹐卽弗然﹐而思明豈悔過自新﹑終於臣服者哉﹖張鎬之策﹐李光弼之請﹐非過計也。安慶緒欲圖思明﹐耿仁智﹑烏承玼乘其危疑而誘之以降﹐於時慶緒孤保鄴城﹐不亡如綫﹐思明旣惎其圖己﹐抑料其必亡﹐姑爲自全之計﹐持兩端以觀釁﹐其不可恃也﹐亦較著矣。慶緒之心旣非不可解之仇﹐無難數易﹔而唐室君臣復東京而志已滿﹐回紇歸﹐子儀弱﹐威力不足以及河朔﹐明矣。思明何所憚﹑復何所歆﹐而已張之爪距弭耳受柙乎﹖曠歲無北伐之師﹐思明目已無唐矣﹐不反何待焉﹖討賊易﹐平亂難﹔誘賊降己易﹐受賊之降難﹔能受降者﹐必其力足以殲賊﹐而姑容其歸順者也。威不足制﹐徳不足懷﹐賊以降餌己﹐己以受降餌賊﹐方降之日﹐卽其養餘力以決起於一旦者也。非髙位厚祿﹑溫言重賜之所能撫也﹐非輸粟輦金﹑安插屯聚之所能戢也﹐非深謀祕計﹑分兵散黨之所能制也﹐誠視吾所以致其降者何如耳。重兵以臨之﹐屢挫而奪其魄﹐如諸葛公之於孟獲﹐嶽鵬舉之於羣盜﹐而後可開以自新之路﹐而不萌反復之心。故肅宗之失﹐在不聽鄴侯之策﹐並塞以攻幽﹑燕﹐使諸賊失可據之穴﹐魂銷於奔竄﹐而後受其歸命之忱﹐薄錄其將﹐解散其兵﹐乃可以受降而永綏其亂。失此不圖﹐遽欲挽狂瀾以歸壑﹐庸可得哉﹖鄴侯去國﹐兵無謀主﹐郭﹑李之威﹐盡於一戰﹐思明再叛﹐河北終不歸唐﹐非但烏承恩之謀淺﹑李光弼之計左也。梁武之威﹐不足以壓侯景﹔唐肅之威﹐不足以制思明﹔養寇與激亂﹐均爲失策﹐張鎬𨿽能先知﹐亦將如之何也﹗向令承恩之計行﹐與承慶共斬思明﹐而承慶﹑承恩又一思明矣。數叛之人﹐不保其繼﹐愈疑愈紛﹐愈防愈潰﹐河決而塞之﹐癰潰而斂之﹐其亡速矣。〖一○〗將與兵必相得也﹐兵不宜其將﹐非弱則訌。唐節度使死﹐因察軍中所欲立者授之﹐亦未爲過也。其事自肅宗以平盧授侯希逸始。於是唐權下移﹐終其世於亂﹐而國以亡。蓋人君之心﹐有可洞然昭示使天下共見者﹐𨿽雄猜如曹孟徳﹐而亦無所隱。有藏之密﹑慮之熟﹐決於一旦而天下莫測者﹐𨿽孔子之墮郈﹑費﹐亦未嘗示人以欲墮之志。非疑於人﹐信之在己者深也。唐之中葉﹐節度使各有其兵﹐而非天子所能左右﹐其勢成矣。察三軍之志﹐立其所願戴者﹐使軍效於將﹐將效於國﹐亦不容已之勢也。非可以漢旦馳入營奪韓信﹑張耳之軍行焉者也。惟然﹐而此意可使將與兵知之乎﹖軍有帥﹐有偏裨﹐帥死而偏裨之可任與否﹐非不可以豫知者也。其爲忠﹑爲逆﹑爲智爲愚﹑爲寬﹑爲嚴﹐天子與大臣辧之審而慮之早﹐則帥一死而赫然以軍中所欲奉之主授以節鉞﹐而不待其陳請。則帥旣感其特恩﹐兵亦服其夙斷。旣憚其明見萬里之威﹐復懷其實獲我心之徳。𨿽有桀驁﹐敢生攜貳乎﹖天下止此數鎭﹐鎭之偏裨止此數人﹐天子大臣曾不察其可否﹐而待迫以詢之羣小邪﹖劉后主之闇也﹐猶能使李福問帥於諸葛方病之日﹔若祭遵﹑來歙死於倉卒﹐而兵柄有歸﹐尢先事以防不測﹐其計定矣。惡有縣三軍之任﹐搖搖不知所付﹐帥死而後就軍中以謀用捨哉﹖又況所遣者奄人﹐賄賂行﹐威權替﹐李懷玉得逞其姦﹐而唐無天子﹐養亂以垂亡﹐寄生之君﹐屍祿之相﹐不足與有爲久矣。將有材而不能知﹐軍有情而不能得﹐浸使不問﹐軍中自爲予奪﹐其召亂尢速也。操大權者﹐非一旦之能也。〖一一〗安﹑史之滅﹐自滅也﹐互相殺而四賊夷﹐唐不能俘馘之也。前之復兩京﹐後之收東都﹐皆乘其敝而資回紇之力﹐李﹑郭亦因時以取大勛﹐非有血戰之殊勞焉。以戰功論﹐李光弼奮其智勇﹐克敵制勝之功視郭爲多﹔郭則一敗於淸渠﹐再潰於相州﹐功尢詘焉。然而爲唐社稷之臣﹐天下倚以重輕﹐後世無得而議任天下之重者﹐莫大乎平其情以聽物之順逆﹐而不挾意以自居於勝﹐此惟古之知道者能之。故詩稱周公之徳曰「赤鳥幾幾」﹐言其志定而於土皆安也。夫有攬天下於己之心﹐其心危﹔有疑天下而不自任之心﹐其心詖﹔心者﹐藏於中而不可揜者也。藏於中而固不可揜﹐故天下皆見之﹐而思與斁﹑疑與信﹑報之以不爽。汾陽以翹關負米起家﹐而暗與道合﹐其得於天者﹐三代以下莫與之倫矣。能任也﹐則不能讓﹐所謂豪傑之士也﹐韓信﹑馬援是已﹔能讓也﹐則不能任﹐所謂保身之哲也﹐張子房李長源是已。汾陽於位之崇替﹐權之去畱﹐上之疑信﹐讒佞之起滅﹐乃至功之成與不成﹐俱至則受之﹐受則任之﹐而無所容心於其閒。情至平矣﹐而天下不能測其所爲。山有陂陀﹐則測其峯之起伏﹔水有灘磧﹐則測其波之回旋﹔平平蕩蕩﹐無髙無下﹐無曲無奇﹐而物惡從測之哉﹖天下旣共見之﹐而終莫測之﹐大哉﹗平情之爲用也﹐四海在其度中﹐賢不肖萬殊之情歸其節圍矣。相州師潰﹐汾陽之威名旣損﹐魚朝恩之譖行﹐肅宗奪其兵柄授李光弼﹐數年之內﹐光弼以元帥擁重兵戮力中原﹐若將駕汾陽而上之也。乃許叔冀叛於汴州﹐劉展反於江﹑淮﹐段子璋反於梓州﹐楚州殺李藏用﹐河東殺鄧景山﹐行營殺李國眞﹑荔非元禮﹐內亂蠭起﹐此撲彼興。迨乎寶應元年﹐汾陽受王爵﹑知諸道行營﹐而天下帖然﹐內旣寧而外自戰﹐史朝義釜魚之遊不能以終日﹐弗待血戰之功也。嗚呼﹗是豈光弼智勇之所能及﹐漢﹑魏以下將相大臣之能得於天下者乎﹖董卓不足以亡漢﹐亡漢者關東也﹔桓玄不足以亡晉﹐亡晉者北府也﹔黃巢不足以亡唐﹐亡唐者汴﹑晉也。然則安﹑史非唐之憂﹐而乘時以蠭起者﹐鹿不知死於誰手。汾陽一出而天下熄﹐其建威也﹐不過斬王元振四十餘人而已﹐天下莫敢復亂。惟其平情以聽權勢之去來﹐可爲則爲﹐不可爲則止﹐坦然無我之大用﹐人以意揣之而不能得其要領﹐又孰知其因其心而因物以受寵辱之固然者乎﹖僕固懷恩亂人也﹐張用濟欲逐光弼﹐而懷恩曰「鄴城之潰﹐郭公先去﹐朝廷責帥﹐故罷公兵。」引咎以安眾心﹐何其似君子之言也﹗非公安土惇仁﹑不捨幾幾之度﹐淪浹於羣心﹐懷恩詎足以及此哉﹖人臣之義﹐憂國如家﹐性之節也﹔社稷之任在己而不可辭﹐道之任也。篤忠貞者﹐汲汲以謀濟﹐而勢詘力沮﹐則必有不平之情。此意一發於中﹐必動於外﹐天下乃爭騖於功名﹐而忘其忠順。姦人乘之﹐亂因以起。惟並取立功匡主之情﹐夷然任之﹐而無取必於物之念﹐以與天下相見於冰融風霽之宇﹐可爲者無不爲焉﹐則𨿽有桀鰲不軌之徒﹐亦气折心灰而不敢動。不言之言﹐無功之功﹐回紇稱之曰「大人」﹐允矣其爲大人矣。以光弼之忠勇不下於公﹐而天下不蒙其祐﹐兩將相衡﹐度量較然矣。〖一二〗孤臣子﹐歷疢疾而憤興。𨿽然﹐亦存乎其人爾。抱倜儻不平之姿者﹐安樂易以驕﹐憂危乃以惕﹐則晉重耳﹑越句踐是已。其不然者﹐气折則神益昏﹐心危則志益溺﹐使駕輕車﹑騁康莊﹐猶不免於折輈輸載也。中宗幽辱於房州。因與韋氏暱以自安﹐而制於韋氏﹐身爲戮﹐國幾喪﹐固無足道矣。肅宗之明能任李泌﹐其斷能倚廣平﹐𨿽不廢寵樂﹐而無淫荒之癖﹐是殆可與有爲者。其在東宮﹐爲李林甫﹑楊國忠所離閒﹐不廢而死者﹐幸耳。靈武艸創﹐履行閒者數年﹐賊逼於外﹐援孤於內﹐亦可謂與憂患相終始﹑險阻備嘗者也。而旣歸西京﹐討賊之功﹐方將就緒﹐苶然委順﹐制於悍妻﹐迫於家奴﹐使擁兵劫父﹐囚處別宮﹐惟其所爲﹐莫之能禁﹐乃至蒙面喪心﹐慰李輔國曰「卿等防微杜漸以安社稷。」天倫泯絕若此之酷者﹐豈其果有梟獍之心乎﹖畏輔國之擁六軍﹐禍將及己﹐而姑以自全耳。黜蕭華﹐相元載﹐罷子儀﹐乃至聞李唐之諫﹐泫然流涕﹐而不敢修寢門之節﹐與冥頑不慧之宋光同其陷溺﹐豈非憂患深而鋒稜絀﹐以至於斯哉﹖其任輔國也﹐徇良娣也﹔其嬖良娣也﹐亦非徒悅色也﹐當在靈武時﹐生子三日而起縫戰士之衣﹐畏刺客而寢於外﹐以身當之﹐患難之下﹐呴沫相保﹐惻然之心一動﹐而沈酣不能自拔﹐縱遣驕橫﹐莫能復制﹐日銷月靡﹐志不守而神不興﹐不復有生人之气﹐岌岌自保之不遑﹐於是而泯忘其天性﹐所必然矣。鄕使以元子之尊﹐早受冊立﹐無姦臣之搖動﹐無巨寇之摧殘﹐嗣天位﹐撫金甌﹐則固可與守文﹐而豈其喪心失志之爾爾邪﹖嗚呼﹗豈獨天子爲然乎﹖士起孤寒之族﹐際荒亂之世﹐與炎寒之流俗相周旋﹐凍餒飄搖﹐激而特起﹐念平生之坎坷﹐懷恩怨以不忘。主父偃曰「日暮途遠﹐倒行而逆施之。」一飯千金﹐睚眥必報。蘇秦﹑劉穆之﹑元載身陷大惡﹐爲千古僇﹐皆疢疾之深﹐反激而愈增其狂戾也。故曰「不仁者﹐不可以久處約。」處約而能不以女子小人醉飽金錢爲恩怨者﹐鮮矣。此亂世所以多敗徳也。

代宗唐諱世﹐代宗猶言世宗﹐近人欲以加景皇帝﹐其不學如此。〖一〗代宗聽程元振之譖﹐流來瑱殺之﹐而藩鎭皆懷叛志﹐僕固懷恩以是樹四降賊於河北﹐養亂以自固﹐終始爲唐巨患﹐其上書自訟﹐指瑱之死爲口實﹐用拒入朝之命。夫來瑱之誅﹐豈其無辜而僅以請托不從致元振之怨乎﹖瑱之誅﹐亦法之所不貸者也。其鎭襄陽也﹐以李輔國之私人﹐奪韋倫而得之﹐引降賊張維瑾等爲爪牙﹐收人心以據大鎭﹐召赴京師而不至﹐徙鎭淮西而不行﹐縱兵擊裴茙﹐禽送京師﹐脇朝廷以行辟﹐唐藩鎭之抗不受代圖不軌者﹐蓋自瑱始。殺瑱而藩鎭怨﹐縱瑱而藩鎭抑驕﹐兩俱致亂之道﹔殺之而咎其刻﹐不殺則必聽之﹐而抑咎其偸。已成之咎﹐怨之所歸﹐不知反此﹐而咎又將在彼矣。肅宗以來﹐驕縱養癰﹐勢將必潰﹐飭法以誅瑱﹐固非淫刑以召叛也。瑱不死﹐僕固懷恩谿壑之欲又豈易厭乎﹖乃若代宗之所以不克懲亂而反以致亂者﹐殺之非所以殺也。刑者﹐帝王所以懲天下之不恪也。刑濫於不當刑﹐人固自危﹐而猶不敢欺﹐且冀其偶失而終能不濫﹐則疑怨不深。惟刑施於所當刑而不以其道﹐天下乃測其刑之已窮﹐而怨其以機相陷也﹐乃始挾毒以相報。當來瑱襄陽跋扈之日﹐唐不倚之以討賊﹐瑱固無恃以脇唐﹔藩鎭林立﹐勢不相下﹐瑱卽叛﹐祗以速亡﹐則使正名聲罪以致天誅﹐夫豈有大害於社稷哉﹖而惴惴然將迎之不遑﹐殺裴戒以媚之﹐虛相位以餌之﹐魚脫於淵﹐然後假通賊之誣辭﹐加以不當辜之辟。藩鎭之怨﹐非徒怨也﹐固將曰﹕瑱擁兵不入﹐唐固無如瑱何﹐惟倔彊者可以免禍﹐而瑱自投其囮﹐吾知戒矣。畱賊以爲援﹐抗命而不朝﹐鷹隼揚於寥天﹐豈矰弋之能加哉﹖蘇峻曰「吾寧山頭望廷尉﹐不能廷尉望山頭。」孱主庸臣之伎倆﹐在姦雄心目之中﹐以怨爲名而非怨也﹐倒持魁柄以相制而相持也。藉令當瑱違命之日﹐下尺一之詔﹐責以不可貰之法﹐使束身歸闕﹐則姑貸其死而貶之﹔不則舉六師以急淸內賊﹐則河北羣醜﹐且震動以弭其邪心﹐況方在立功﹑反謀未決之懷恩哉﹖〖二〗以文取士而得眞才﹐以行取士而得篤行﹐則行愈於文多矣。以文取士而得僞飾之文﹐以行取士而得僞飾之行﹐則僞行之以害人心﹑壞風俗﹑傷政理者﹐倍於僞飾之文﹐支離浮曼﹐而害止於言也。且設科以取士﹐則必授之以式矣。文者﹐言治而要之事﹐言道而要之理﹐卽下至駢偶聲韻之文﹐亦必裁之以章程﹐可式者也。行而務爲之成法﹐則孝何據以爲孝之程﹐廉何據以爲廉之則邪﹖不問其心﹐而但求之外﹐非梟獍皆可云孝﹐非盜賊皆可云廉﹐不可式者也。極其獘﹐委之守令﹐而奔走於守令之門﹐臨以刺史﹐而奔走於刺史之門﹐以聲譽相獎﹐以攀援相競﹐乃至以賄賂相要﹐父母爲羔﹐廉恥爲優俳﹐其不率天下以狂趨者能幾也﹖鄕舉裏選﹐三代之法也。而殷之大國方百里﹐周之大國五百里而止﹐其小者五十里耳﹐卽其地﹐選其人﹐官其土﹐君大夫世與相狎﹐而賢姦易辧﹐猶今置鄕耆於一村﹐社而已﹐則公議固不容掩也。乃以四海之遼絕﹐刺史守令三載之乍臨﹐求知嚴穴之行履﹐責以知人之哲﹐而升朝以任天下之大﹐何易易邪﹖又況曲士之垂腴而干請﹐賕吏之鬻民以徼利者哉﹗漢之舉孝廉﹐舉其爲吏於州郡者也。旣爲吏而與一鄕之政﹐能否可知其大凡矣﹐而淸濁異流﹐臭味異合﹐請托易集﹐黨比相怙﹐孝者固非孝﹐廉者固非廉也﹔漢末之得士﹐槪可見矣。況使求升朝而理﹑易地而官者﹐於未登仕籍之處士乎﹖楊綰懲進士之亡實﹐欲復孝廉之舉﹐終不可行﹐論者惜之。惜之者﹐未嘗體人情﹑揆事理﹑周世變﹑究終始﹐浮慕古昔﹐而徒以空言居勝者也。綰未幾而奏罷孝弟力田科﹐以無實狀﹑多僥倖﹑故廢之﹐綰亦自知其前之失言矣。然則行不足以取眞士﹐而以文取者可得士乎﹖夫非謂文之可以得士也﹐設取士之科者﹐止以別君子野人而止耳。𨿽有知人之哲﹐不能於始進而早辧其賢姦也。故三代之法﹐觀之於飲﹐觀之於射﹐觀其比禮比樂內正外直之度﹑拜起揖讓之容而已﹔醻爵行而合語﹐觀其稱古昔﹑道先王而已﹔觀之於此﹐而君子野人之辧﹐可十九得也。過此以往﹐敷奏以言﹐明試以功﹐皆論定後官之餘﹐乃以察其賢不肖而進退之。然則立法以取士﹐試之以策問﹐試之以詩賦﹐試之以經義﹐亦飲射之遺意而變通之﹐豈期於此而遽得眞士哉﹖習文教而與聞乎徳言之緒論﹐爲野人之所不勝﹐旣繇乎君子之途﹐則可望以循此而上達耳。授之以政﹐而智愚勤惰忠佞貪廉﹐自有秉憲者執法以議其後﹐其可縣行誼爲標格﹐使之讎僞以藏姦乎﹖若夫學校之設﹐淸士類於始進﹐不當專求之文﹐而必考其閨門之素履﹔正士習﹐育賢才﹐嚴不淑之懲﹐又不待登進之日也。然而方在子衿之列﹐修子弟之敬愛﹐絕公門之請謁﹐亦士之常耳﹐或旣貴而喪其所守﹐詎可遽以此爲賢﹐而授之大官大邑乎﹖以行按不肖之罰﹐而以文求君子之度﹐流品淸而僞行抑不敢冒﹐斯其於取士之法﹐殆庶幾與﹗〖三〗盈唐之廷而發程元振之姦者﹐太常博士柳伉也﹐唐可謂廷無人矣。抑考古今巨姦之在君側﹐大臣諫官緘默取容﹐小臣寒士起而擊去之﹐若此類者不一﹐夫人君亦何賴有心膂股肱之臣哉﹖誠足悲已﹗乃其閒抑有辧焉。如其姦邪得勢﹐執闇主之權﹐生殺在手﹐士大夫與爭而不勝﹐因起大獄﹐空君子之羣﹐誅戮流竄﹐流血盈廷﹐檻車載道﹐而綸扉卿署偏置私人﹐故姦已露﹑勢將傾﹐而無有能詰者﹐於是一介之士﹐迎其機而孤起以攻之﹐此固無容深怪已。程元振得權以來﹐所譖而誅者來瑱﹐瑱固有可誅之罪也﹔所忌而逐者裴冕﹐猶得刺州以去﹐未有大傷也﹔李峴與相不協﹐柳伉之事﹐峴且與謀﹐未嘗先發制峴﹐而安位自若﹔省寺臺端﹐類非繇元振以升﹐而害亦不及﹐士大夫固優遊羣處於朝右﹐誰禁之使瘖﹐而讓搏擊之舉於一博士乎﹖通國痿痺﹐無生人之气﹐何其甚也﹗宋之諫臣﹐遷謫接踵於嶺南﹐而諫者日進﹔唐無貶竄之禍﹐而大姦根據﹐莫之敢搖﹔無他﹐上委靡而下偸容﹐相養以成塞耳蔽目之天下﹐士气不伸﹐抑無有激之者也。進無聽從之益以仰庇宗社﹐退無誅逐之禍以俯著直聲﹐𨿽欲扼腕昌言﹐一螿吟而蛩泣耳。無惑乎視糾謬鋤姦爲迂闊之圖﹐人棄廉隅而保容容之福也。是以薰蕕並禦之朝廷﹐不如水火交爭之士气也。〖四〗擁重兵﹑居髙位﹑立大功﹑而終叛﹐類皆有激之者﹐惟僕固懷恩不然。來瑱𨿽誅﹐然無功於唐﹐而據邑脇君﹐上下之猜嫌久矣﹐非彭﹑韓在漢﹐蘇﹑祖在晉比也。𨿽誅十瑱﹐懷恩自可坦然無危疑也。代宗推心以任懷恩﹐至於已叛﹐猶眷眷不忘﹐養其母﹐鞠其女﹐且曰「朕負懷恩。」程元振﹑魚朝恩𨿽不可久恃﹐而方倚懷恩以沮汾陽﹐抑不如楊國忠之於祿山矣。懷恩不叛﹐優遊擁王爵於朔方﹐何嫌何懼﹐不席富貴以終身邪﹖河北初平﹐大功已集﹐薛嵩等迎拜馬首﹐乞隨行閒﹐正其策勛鳴豫之日矣﹔遽起異心﹐養寇樹援﹐爲叛逆之地﹐辛云京閉城自衛﹐豈過計哉﹖駱奉仙𨿽爲云京行說以發其反謀﹐亦非縣坐以本無之志而陷以醢俎﹐辛云京﹑李抱玉先事之知耳﹐非激之也﹔然而冒昧以逞﹐決志不回﹐此何心哉﹖傳曰「狼子野心。」洵懷恩之謂與﹗乃若唐之召叛也﹐其失在過任懷恩耳。許回紇之昏﹐而以懷恩之女妻之﹐使結戎狄以爲援﹐有藉而得起﹐一失也﹔命雍王爲元帥﹐進收東京﹐不置帥副﹐而以懷恩領諸營節度爲雍王副﹐二失也﹔奪汾陽兵柄﹐以朔方授懷恩﹐三失也。功已立﹐權已張﹐位已極人臣而逼上﹐內有河北之援﹐外結回紇之好﹐睥睨天下﹐莫己若也﹐汾陽亦不得不解元帥之任以授之﹐汾陽且爲之屈﹐懷恩目中不復有唐矣。鷹飽則颺﹐豈待激之而後叛哉﹖云京不發其姦﹐懷恩之逆特遲耳。禍速則其根本未固﹐河北四鎭﹐初分土得兵﹐尙未有生聚固結之資﹐以擁懷恩而蠭起﹔使其羽翼已成﹐羣凶翕聚﹐幸而爲祿山﹐不幸而爲石敬瑭矣﹐唐之不亡﹐其餘凡幾也﹗夫人之所受﹐如其器而止﹐溢於器﹐則汎濫不可復收﹐並其器而亦傾。懷恩可使爲偏裨﹐聽汾陽之頤指者也。故當李光弼入軍之日﹐而能止軍中之亂﹐過此則溢矣﹔𨿽自速其亡﹐亦所不卹也。叛之速﹐而禍止於太原與奉天﹐河北不與俱起﹐猶云京﹑抱玉之功也。借曰勿激﹐則其反也在程元振旣誅之後﹐徒委罪於元振﹐豈定論乎﹖以大任委人﹐不揆其器﹐未有不亂者也。〖五〗廣徳二年﹐戶部奏戶口之數二百九十餘萬﹐較天寶戶九百六萬九千有奇﹐僅存者三之一也﹐而猶不足。叛賊之所殺掠﹐蕃夷之所蹂踐﹐亂軍之所搜刷﹐死絕逃亡﹐而民日以耗﹐固也。然天地之生﹐盈而必消﹐消而抑長﹐民之自惜其生﹐驚竄甫定﹐必卽謀田廬﹑育婦子﹐筋骸以習苦而疆﹐婚嫁以殺禮而易﹐亦何至凋零之逮是哉﹖蓋國家所以安集其人民而足其賦役者﹐恃夫法之不亂﹑政之不苛﹐污吏無所容其姦﹐猾胥無所讎其僞耳。喪亂猝興而典籍亂﹐軍徭數動而遷徙雜﹐役繁賦重﹐有司以消耗薄徵輸不及之責而利報逃亡﹐單丁疲戶﹐徼幸告絕﹐而黠民乘之﹐以眾爲寡﹐以熟爲萊﹐墮賦於僻遠願朴之鄕﹐席腴產﹑長子孫者﹐公爲籍外之遊民﹐墨吏鬻版籍﹐猾胥市脫漏﹐乃使奉公畏法之願民﹐代姦人以任國計﹐戶日減﹐科斂不得不日增﹐昔以三而供太平之常賦﹐今以一而應軍興之求索﹐故其後兩稅行而稅外之苛徵又起﹐杜甫所爲哀寡婦誅求之盡者﹐良有以也。民之重困﹐豈徒掠殺流亡之慘哉﹖第五琦﹑元載之箕斂愈酷﹐疲民之詭漏愈滋﹐官胥之欺誣愈劇﹐此二百九十餘萬者﹐猶弗能盡隱而聊以塞上之求者也。以此知廣徳之凋殘﹐上損國而下病民﹐誠有以致之﹐蓋亂世必然之覆軌矣。賦輕役簡﹐官有箴﹐民有恥﹐𨿽兵戈之餘﹐十年而可復其故﹐亦何至相差之邈絕乎﹖〖六〗讀古人書﹐不揆其實﹐欲以制法﹐則殃民者亦攀援附托以起﹐非但耕戰刑名之邪說足以禍天下也。三代取民之法﹐皆曰什一﹐當其時必有以處之者﹐民乃不困。其約略可考者﹐則有中地下地﹑一易再易﹑田萊相參之法﹐名爲什一﹐非什一也。以國之經費言之﹐天下旣自上古以來封建相沿﹐而各君其國﹐以與天子相頡頏﹐以孟子所言﹐率今一小縣﹐而有五世之廟﹐路寢三門之制﹔百官有司﹐則以周初千八百國計之﹐以次國二卿爲準﹐南不盡楚塞﹐西不踰河﹑隴﹐東不有吳﹑越﹐中原侯甸未訖六州﹐而爲卿者已三千六百人﹐人食一千六百之粟﹐而大夫士府史胥徒坐食無算﹐今天下十不得一也﹔幣帛饔飧見於聘禮者﹐如此其繁﹐比年三年數舉而偏於友邦﹐皆民之畫耕夕織﹑勤苦而僅獲者也。後世而幸免此矣﹐則無三王寬卹之仁﹐而欲十取其一﹐以供貪君之慢藏﹐哀哉﹗苟有惻隱之心者﹐誰忍言此哉﹖然而第五琦竊其語以橫徵﹐欲詰其非﹐則且曰此禹﹑湯﹑文﹑武﹐裁中正之法以仁天下﹐而孟子謂異於貉迫者也﹐胡不可行也﹖乃代宗行之三年﹐而民皆流亡﹐卒不可行而止。以此推之﹐後世無識之士﹐欲撓亂成法﹐謂三代之制一一可行之今﹐適足以賊民病國﹐爲天下僇﹐類此者眾矣。不體三代聖人之心﹐達其時變﹐而徒言法古者﹐皆第五琦之徒也﹐惡逾於商鞅矣。何也﹖彼猶可鉗束其民而民從之﹐此則旦令行而夕哭於野﹐無有能從之者也。三十取一﹐民猶不適有生﹐況什一乎﹖〖七〗以道宅心者﹐天下所不能測也。兵凶戰危﹐以死爲道者也。以死爲道﹐然後審乎所以處死之道﹔審乎所以處死之道﹐然後能取威制勝﹐保國全民﹐不戰而屈人之道咸裕於中而得其理。繇其功之已成﹐觀其所以成功﹐若有天幸﹔乃其決計必行之際﹐甚凶甚危﹐而泰然不疑﹐若不曙於禍福生死以徼幸﹐皆人之所不測也。不測之﹐則疑其智之度越而善操利鈍之樞﹐夫豈然哉﹖知死爲其道﹐而處之也不惑耳。回紇要郭汾陽相見﹐汾陽知戰之必敗﹐而惟以身往赴之之一策﹐可以抑鋒止銳而全宗社。於斯時也﹐固不謂往之必死也﹐亦不謂往之必不死也﹐𨿽死而無所卹焉而已。故藥葛羅情窮而辭屈﹐懾於其不畏死之气﹐則未知殺公以後勝敗奚若﹐而心已折﹑气已餒矣。決於死﹐則情志定﹔情志定﹐則神气平而條理現。免冑投鎗之際﹐一從容就義者大雅之風裁也。處死之道﹐致一而已。致一則神全﹐神全則理裕。理處其至裕﹐而事必應乎其心。凡人之情﹐局於目前而迷於四際者﹐固不足以測之﹐遂相與詫之曰﹕其不可測也﹐有若是哉﹗不則其有天幸乎﹖夫惡知所守之約﹐爲恐懼疑惑之所不得乘哉﹖其謂子晞曰「戰則父子俱死﹐不然﹐則身死而家全。」聊以慰晞而已﹐非公之本志也。告藥葛羅曰「挺身聽汝殺之﹐將士必致死與汝戰。」亦示以不可勝耳﹐非挾將士之報讎死戰﹑足以懼回紇也。公之心﹐則惟極致於死﹐而固無必生之計也爾。〖八〗代宗委權以驕藩鎭﹐而天下瓦解。其柔弱寬縱也﹐人具知之﹔抑豈知其失也﹐非徒柔弱不自振之過哉﹖惟握深險之機以與天下相劘相制﹐而一人之機﹐固不足以敵天下也。代宗之機﹐得之於老氏。老氏曰「將欲取之﹐必固與之。」「天下之至柔﹐馳騁天下之至剛。」此至險之機也﹐而代宗以之。固爲寬弱以極悍戾者之驕縱﹐驕縱已極﹐人神共憤﹐而因加之殺戮也不難﹐將自以爲善制姦慝而必死於其手。乃天下習知其術﹐而受其與﹑不聽其取﹔乘弱制之以不復剛﹐終處於無何而權以倒持。安足以馳騁哉﹖自敝而已矣。李輔國惡已極而殺矣﹐程元振惡已極而流矣﹐魚朝恩惡已極而誅之俄頃矣﹔假手元載以殺朝恩﹐復縱元載以極其惡﹐而載又族矣。當其姑爲隱忍﹐則輔國繇三公而王﹐惟其志也﹔程元振位驃騎﹐激怒羣情﹐挫抑汾陽﹐惟其志也﹔魚朝恩總禁兵﹐判國學﹐隸視宰相﹐發汾陽之墓﹐鉗制朝政﹐惟其志也﹔然猶曰宦官已掌禁軍﹐有不測之防﹐弗能驟計也。元載以一書生﹐貪猥無狀﹐自可折筆以鞭笞之者﹔乃顏眞卿爲之坐貶﹐楊綰爲之左遷﹐李少良爲之杖死﹐且寄鄴侯於江外﹐一惟其荼毒而莫之禁。其處心積慮﹐欲甘心於載者已非旦夕﹐且必俟其惡盈而後殮﹐使害已播於天下﹐乃以快刑殺於俄頃。凡誅四肘腋之臣﹐皆以老氏之深機圖之﹐而藉口以號於天下曰﹕吾非忍殺之也﹐彼自殺而我因之也。亦險矣哉﹗夫四姦者﹐依附左右﹐弗難制者也﹔不若是而誅殛之也有餘﹐卽若是而誅殛之也﹐亦弗能抗也﹔故代宗得以用其機而終投其阱。乃怙此以爲協持天下之具﹐餌藩鎭而徐圖之﹐則愚甚矣。來不臣已著﹐舉天下以討一隅﹐易矣﹔而餌之以宰相﹐誣之以通聀﹐然後殺之。僕固懷恩已反﹐勢且潰敗﹐而猶爲哀矜之說以卹之。於是梟雄之帥﹐皆測其險詐﹐卽乘其假借之術﹐淫威旣得而不復可制。故懷恩受副元帥而後叛﹐田承嗣受平章事而終不人朝﹐李零曜﹑崔旰﹑朱希彩﹑李正已﹑李寶臣皆姑受其牢籠而終逸於柙阱。一人之險﹐何足以勝天下戰﹖徒寬總之而莫之能收。故曰其愚尢甚也。元戰死﹐晉楊綰而任之﹐意且與綰深謀制羣雄而快其夙恨﹐綰早卒﹐乃戰意而廢然返耳﹔藉其不然﹐誅夷行於一方﹐則四方愈爲搖動。然而無慮也﹐元載殺朝恩而帷蓋之恩不保﹐綰𨿽忠﹐亦必慮及於此﹐以自慮於不才之散術﹐挾詐之主﹐未有敢興深謀者也。信乎老氏翕張取與這術﹐適以自數﹐孰謂漢文幾杖賜吳之智爲能制吳之死命乎﹖帝王之誅賞﹐奉天無私﹐猶寒暑之不相貸也﹐邪說興﹐詖行逞﹐此以爲術﹐而天下之亂日生﹐可勿戒興﹖〖九〗李長源當肅宗之世﹐深觸張良娣﹑李輔國之怒﹐拂衣而歸衡山﹐何其快也﹗其於元載也﹐未斥其惡以糾責之﹐徒以賢姦不可並處而去之﹐則引身歸﹐不猶便乎﹖乃置身參佐﹐託魏少遊以自全﹐又何屈也﹗夫豈葸畏無端而不能自持也哉﹖達人之通識﹐度己度人﹐因時以保明哲之身﹐而養國家和乎之福﹐非一槪之說所可執爲得失也。長源之於肅宗﹐在東宮則定布衣之交﹐在靈武則冒難首至﹐參大議於孤危﹐坐寢偕﹐成收復之元功﹐其交固矣。良娣﹑輔國𨿽惡其斥己﹐而所欲者﹐但令長源一日不居左側﹐弗爲己難﹐則意得而無餘恨﹕於此而翩然已逝﹐全終始之交﹐綽有餘裕矣。其於代宗也﹐𨿽與謀元帥有翼戴之功﹐而其早不侍靑宮﹐其後不參帷帟﹐交未固也。復東京﹐拒吐蕃﹐返陜州之駕﹐誅殛三閹以淸宮禁﹐又未有功也。代宗以畜疑之主﹐離合不可終憑﹔元載𨿽見忌於君﹐而旁無相逼以升之朝士﹐惟長源以宗臣入參謀訪﹐惟恐軋己而代之﹔且載文辯足以濟姦﹐朋黨樂爲效命﹐眾忌交集﹐深謀不測﹐抑非如婦人奄豎﹑褊衷陋識﹑一去而遂釋然也。載與長源立於兩不相下之勢﹐而禍機所發﹐不可預防﹐岣嘍煙雲﹐祝融冰雪。其能覆蔭幽人使之安枕哉﹖且夫山亦未易居也。其惟弢光未試﹑混迹漁樵者﹐則或名姓上達於天子﹐而鋒稜未著﹐在廷忘猜妒之心﹐乃可怡情物外﹐世屢變而不驚。其不然者﹐名之所趨﹐世之所待﹐功之已盛﹐地之已危﹐卽欲抗志煙霄﹑杜口時事﹐而講說吟詠以迨琴酒弈畫之流﹐聞風而輻輳﹐乃有徧遊戎幕拓落不偶之士﹐爭其長短以恣其雌黃﹐甚且挾占星士气讖緯之小技者﹐亦浪迹溪山﹐而附髙人以自重﹐絕之則怨生而謗起﹐納之則禍發而蔓延﹐孰謂山之厓﹑水之涘﹐非風波萬疊﹑殺人族人之險阻哉﹖如稗說所傳﹐嬾殘十年宰相之說﹐己足深元載之媢嫉﹐而可坐以結納妖人之大法﹔則衡山一片地﹐正元載橫施网罟之機也。自非有所托於外援﹐優遊軍府﹐而屈志下僚﹐示以不相逼代之勢﹐其能免乎﹖代宗慮此已熟﹐而長源何勿俛首以從也﹖夫長源非無意於當世之務﹐明矣。相唐以定天下者﹐其志也﹐固且誅逐元載而戴之以匡王國者也。進退之閒﹐喜容不審﹐而但以冥飛之鴻﹑矯志林泉也哉﹖〖一○〗辧姦者﹐辧於其人而已。故曰「君子而不仁者有矣夫﹐未有小人而仁者也。」大歷之季年﹐河北降賊之抗衡久矣。田承嗣連昏帝女﹐致位元宰﹐一再召而必不踰魏博一跬步﹐李正己﹑李寶臣黨叛而自相襲奪﹐不復知唐之有天下也。乃盧龍彊悍可憑﹐凶逆成習﹐而朱泚一授節鉞﹐隨遣朱滔入衛﹐繼且自請釋鎭歸朝﹐病而有輿屍赴闕之語。代宗於此﹐𨿽欲不驚喜失措﹐隆禮以待之﹐廁之汾陽之列﹐使冠百僚﹐不能也。桀驁者如彼﹐而抒忠者如此﹐其誠也。𨿽然﹐亦思其何爲而然哉﹖徳有以懷之與﹖威有以震之與﹖處置之宜﹐有以服其心與﹖三自反求而皆無其具﹐則意者其人之忠貞素篤﹐超然於羣類之中﹐而可信以無疑邪﹖乃泚之非其人也明甚矣﹐托胎於亂賊之中﹐燻染於悍戾之俗﹐而狡凶尢甚﹐假手於李懷瑗﹐殺朱希彩﹐而使其弟滔蠱三軍以戴己﹐柔媚藏姦﹐乘閒而竊節鎭﹐旣有明驗矣﹐飾忠歸順﹐遂倚爲心膂之大臣﹐嗚呼﹗何其愚也。田承嗣﹑李正己株守一隅﹐阻兵抗命﹐𨿽可負固以予雄﹐終非良久之謀也。而泚尢岌岌﹐驟竊幽﹑燕﹐眾志未戢﹐而李寶臣有首邱之志﹐日思攘臂﹐輕兵入其郛﹐弗能遏也﹔於是張皇四顧﹐睨朝廷爲藏身之窟﹐使朱滔倚內援以安枕於北平﹐己乃居不世之功﹐狎天子大臣而伺其閒隙以逞狂圖。自彊藩割據以來﹐人所未及謀者﹐泚竊得之以僥幸。代宗不能知﹐汾陽不能制﹐常兗﹑崔祐甫之褊淺﹐莫能致詰﹐而泚果能優遊巖廊以觀變﹐亦狡矣哉﹗代宗崩﹐汾陽總己﹐徳宗初政﹐未有釁也﹐是以遲久而始發﹐不然﹐泚豈能鬱鬱久居此哉﹖若此者﹐一望而知之﹐而唐之君臣固夢夢也﹐夫豈姦之難辧哉﹖問泚之何以得帥盧龍﹐而能不爲之寒心乎﹖非但如安祿山之初起﹐非有猾逆之易窺者也。然則如之何﹖於其入而待之以禮﹐榮之以秩﹐而不授以政﹐使受統於汾陽﹐而汾陽得以制之﹐豈徒泚之惡不足以逞乎﹖河北諸逆知天子之不輕於嚬笑﹐而意亦消沮矣。得失之機﹐昏昭之別﹐判於持重審固者之心﹐非庸主具臣浪爲驚喜者之所能與也。〖二〗法未足以治天下﹐而天下分崩離析之際﹐則非法不足以定之。故孟子言仁天下而歸之法﹐爲七國分爭十二失守不定之天下而言也。有法不可施之日﹐而後法亦無能以行﹐則孔北海欲復王畿千里之制﹐徒爲空言﹐而身以喪﹐國終以亡。若其猶可治也﹐法可施﹐而惡容不亟建乎﹖唐自天寶以後﹐天下分裂而無紀﹐至於大歷﹐亂少息而泮散尢甚。𨿽然﹐可爲之幾正在是矣。逆臣之逆橫已極矣﹐惟意所爲﹐而不能以非法之法亂法也﹔邪臣之邪貪已極矣﹐惟利是崇﹐然其亂法者﹐莫能攺法也。故楊綰一相﹐三月之閒﹐而天下爲之震動恪共以從又﹐綰於是得立法之本﹐而行之有序﹔綰不死﹐知其可以定天下矣。河北之逆末也﹐西川﹑嶺南之亂尢末也﹐鳳翔﹑涇原﹑汴宋﹑河陽之逢起﹐猶非本也。三豎亂於前﹐元載亂於後﹐朝廷無法﹐而天下從風。綰淸修自飭﹐立法於身﹐而增百官之奉以養官廉﹔罷團練守捉以肅軍政﹔禁諸使之擅召刺史﹐以孤悖逆之黨﹔定諸州兵數﹐以散聚眾之謀。行之朝廷﹐可行而行矣﹔行之內地﹐可行而行矣。且姑置抗拒之逆藩於不論﹐使其允行之﹐十年之後﹐內寧而外患亦無藉以生﹐天下將秩秩然﹐兵有制﹐吏有守﹐則據土叛君者﹐明其爲化外之迹﹐而不敢以中逆貌順﹑覬朝廷之寵命﹐河北梗化之凶豎﹐不斂手而聽命者﹐未之有也。夫代宗非果無能爲者﹐一受制於李輔國﹐而二豎因之﹐元載乘之﹐懷情以待﹐得綰以相而志將伸﹐綰遽卒﹐常衮不足以勝任﹐而代宗又崩矣﹐唐之不振﹐良可悼已﹗然建中之初﹐天下姑安者﹐猶綰之餘休也。法先自治以治人﹐先治近以及遠﹐綰淸愼自持﹐汾陽且爲之悚惕﹐孰敢不服哉﹖法猶可行﹐治猶可定﹐天奪綰而代宗終爲寄生之君﹐過此無可爲矣。卷二十四◎徳宗驟爲震世之行者﹐其善必不終。震世之善﹐驟爲之而不疑﹐非其心之能然﹐聞人之言善者﹐亟信之也。聞人之言善而信以爲必行﹐則使聞人之言不善者﹐抑不審之於心而亟從之。聞人不善之言而信﹐則人之言善者﹐無不可疑也。交相疑信﹐而善者恆不敵不善者之巧給﹐奚望其善之能有終邪﹖且夫事之利病﹐豈其有常﹐人之賢不肖﹐豈易以一槪論哉﹖胥一善﹐而或爲之而效﹐或爲之而不效﹐義難精也﹔亟於信者﹐期其必效矣﹐期之太過﹐不遂其望﹐而或至於隳功﹐遂以疑善之不足爲也。胥爲君子﹐而或不爽其名﹐或大爽於其名﹐志難知也﹔亟於信者﹐期君子之必善矣﹐期之太過﹐不慰其所求﹐而或至於敗行﹐遂以疑君子之不可用也。若此者﹐欲其善之終也﹐必不可得矣。夫明主之從善而進賢﹐寬之以取效之塗﹐而忍其一時之利鈍﹔諒小人之必不仁﹐而知君子之有不仁者﹐但黜其人﹐而不累於其類﹔然後其決於善也﹐以從容而收效﹐決於用賢也﹐以闊略而得人。無他﹐審之於心﹐百折迂回﹐詳察乎理之必有與事之或然﹐而持其志以永貞﹐非從人聞善而遽希驟獲之功也。唐徳宗之初政﹐舉天寶以來之亂政﹐疾攺於旬月之中﹐斥遠宦寺﹐閒制武人﹐愼簡賢才以在位﹐其爲善也﹐如日不足﹐察常衮之私﹐速奪其相位﹐以授所斥責之崔祐甫﹐因以震動中外﹐藩鎭有聰明英武之言﹐吐蕃有徳洽中國之譽﹔乃不一二年而大失其故心﹐以庇姦臣﹑聽讒賊﹐而海內鼎沸﹐幾亡其國。人徒知其初吉終亂之善不長﹐而不知其始之善非固有之﹐道聽而襲取之﹔迨乎物情之變﹐固不可知﹐期效迫而不副其所期﹐則懲往而急於攺圖﹐必然之勢也。罷轉運鹽鐵使而省職廢﹔命黜陟使巡天下﹐而洪經綸激田悅之軍﹐使之痛哭﹔任文臣以分治﹐而薛邕以文雅舊臣﹐盜隱官物巨萬﹐張涉以舊學師友﹐坐贓放黜。所欲行者齟齬﹐所相信者二三﹐猶豫於善敗藏否之無據﹐姦佞起而熒之﹐無惑乎窮年猜忌﹐內蠱而外離也。向令徳宗於踐阼之始﹐曲體事幾之得失﹐而權其利害之重輕﹔深察天人之情才﹐而則其名實之同異﹔析理於心﹐窮心於理﹐鄭重研精﹐不務皎皎之美名﹐以需效於歲月。則一事之失﹐不以沮眾事﹔一人之過﹐不以疑眾人。其失也﹐正其所以得也﹔其可疑也﹐正以無不可信也。堯不以共﹑馭而防舜﹑禹﹐周公不以管﹑蔡而廢親親﹔三折肱爲良醫﹐惟身諭之而已。躁人浮慕令名﹐奚足以及此哉﹖故於徳宗之初政﹐可以決其不克有終也。〖二〗法爲賢者設乎﹖誠賢矣﹐𨿽不授之以法而可矣。故先王之制法﹐所以沮不肖者之姦私﹐而賢者亦循之以寡過。唐旣於牧守之外置諸道諸使﹐使自擇任寮吏﹐於是其未亂也﹐人樹黨以營私﹐其亂也﹐聚徒以抗命。沈旣濟上選舉議﹐猶欲令州府辟用僚佐﹐而不任宰相吏部兵部之銓除﹐且曰「今諸道諸使自判官副將以下﹐皆使自擇辟吏之法。」何其不卹當時之大害至此極也﹗自天寶兵興以後﹐迄於宋初﹐天下浮薄之士﹐置身私門﹐背公死黨﹐以逆命謀篡﹑割據分爭者誰邪﹖旣濟以爲善政﹐而論者獎之爲三代之遺法﹐甚矣﹗其貽禍之無窮矣。夫環天下之賢不肖﹐待銓除於吏部﹐不足以辧不齊之材品﹐此誠有未允者﹐而亦事理之不得不然者也。操黜陟之權於一人者﹐天子憲天以立極﹐猶萬匯之榮枯統於眞宰也。分進退之衡﹐使宰相部臣司其進﹐牧守使臣糾其退者﹐各有所司而不相侵﹐猶春夏之司生﹐秋冬之司殺﹐互成歲功也。牧守旣臨下以考功罪矣﹐又使兼爵人祿人之權焉﹐則誣上行私﹑政散人流而不可止。唐之以判官副將聽諸使之自擇﹐其威福下移之害﹐旣可睹矣。激安祿山以反者﹐幽﹑燕部曲也﹔黨劉展以反者﹐江﹑淮親舊也﹔勸李寶臣以抗命者﹐王武俊也﹔導李惟嶽以自立者﹐畢華也﹔說朱滔以首亂者﹐王侑也﹔奉四叛以稱王者﹐李子千也。自非端士﹐必懷祿以爲恩。足不涉天子之都﹐目不睹朝廷之法﹐知我用我﹐生死以之﹐而遑問忠孝哉﹖故自田承嗣﹑薛嵩﹑李正己﹑李希烈以泊乎李克用﹑朱溫﹑王建﹑楊行密﹐皆有盡心推戴之士以相煽而起﹐朝廷孤立﹐無與爲謀﹐唐之亡﹐亡於人之散﹐明矣。抑令天下無釁﹐牧守無妄動之心﹐而互相輔倚﹐以貪縱虐民﹑蕩佚法制﹐亦孰與禁之﹖而國民之交病﹐不可詰矣。旣濟倡爲邪說﹐以破一王之法制﹐意者其爲藩鎭之內援﹐以禁天子不得有一士之用乎﹖不然﹐何大綱已失﹐必取其細目而裂之也﹖其曰「辟吏之法﹐已試於今」﹐不軌之情﹐已不可揜矣。〖三〗不欲以其死累天下者﹐君子之義也﹔不忍於送死之大事﹐而不以天下故儉其親者﹐人子之心也﹔兩者並行而各盡。故尸子曰「夫已多乎道。」豈必惟父命之是從哉﹖況乎有固吝之心﹐而托之遺命以﹣﹣之者﹐嬴政之自縱其惡﹐非胡亥之矯父命自飾也﹗秦殫天下之力以役驪山﹐窮奢戕民﹐洵無道矣。乃欲以崇侈虐民也。且秦之毒民而以自亡﹐豈但驪山之役哉﹖檀弓出於漢儒之雜記﹐有非聖人之言者矣。其曰「葬也者﹐藏也﹐欲人之弗見之也﹐封樹云乎哉」﹖其恩者﹐過墓而欷歔﹔聞其風者﹐望阡而夫人不媿於天﹐不怨於人。死﹐天下知其死﹔葬﹐天下知其葬﹔懷愾想。卽其不然﹐亦相忘於林巒之下。何所抱恨﹐何所含羞﹐而托鼠穴以深匿﹐欲人之弗知之邪﹖如其負大惡﹑施大怨﹐死而人且甘心焉﹐則不封不樹﹐裒然平土﹐而操以椓之﹐猶易易也。故以知檀弓之言﹐非夫子之言也。曾子曰「人未有自致者﹐必也親喪乎﹗」士庶人有財而得爲﹐皆可致而無弗致也﹔況四海兆民之元後﹐父終母亡﹐終古止此一事﹐而爲天下吝乎﹖喪禮之見於士喪者﹐且如彼其愼以周矣﹐遣車抗木﹐茵嬰明器﹐空中人之產﹐士貧且賤﹐猶且必供﹔以此推而上之﹐至於天子﹐率萬國以送其親﹐而迪民以歸厚﹐不可過也﹐而矧可不及邪﹖遺命𨿽嚴﹐在先君以自章其儉徳﹐惟不朘削斯民﹑致之死亡﹐而已善承先志矣。若挾此爲辭﹐吝財力以違可致之心﹐薄道取法於墨者﹐充塞仁義﹐其視委壑而聽狐蠅之嘬食也無幾﹐非不仁者﹐孰忍此哉﹖唐徳宗葬代宗於元陵﹐詔從優厚﹐而令狐峘曰「遺詔務從儉薄﹔不當失顧命之意。」不仁哉其言之乎﹗爲人子者﹐當親存之日﹐無言不順﹐無志不養﹐沒而無遺訓之不奉﹐姑置此言焉可也。他不具遵﹐而惟薄葬之言爲必從﹐將誰欺也﹖邪說誣民﹐若此類者﹐殆仁人之所必誅勿赦者與﹗〖四〗政莫善於簡﹐簡則易從。抑惟上不憚其詳﹐而後下可簡也。始之立法者﹐悉取上下相需﹑大小常變之條緒而詳之﹐乃以定爲畫一﹐而示民以簡﹐則允易從矣。若其後法敝而上令無恆﹐民以大困﹐乃苟且以救一時之獘﹐捨其本﹐而卽其末流之獘政﹐約略而簡之﹐苟且之政﹐上與民亦暫便之矣。上利其取給之能捷﹐下利其期會之有定﹐稍以戢墨吏﹑猾胥﹑豪民之假借﹐民𨿽殫力以應﹐而亦幸免於紛擾。於是天下翕然奉之﹐而刱法者遂自謂立法之善﹐又惡知後之泛濫而愈趨於苛刻哉﹗蓋後世賦役虐民之禍﹐楊炎兩稅實爲之作俑矣。夫炎亦思唐初租﹑庸﹑調之成法﹐亦豈繁苛以困民於旬輸月送乎﹖自天寶喪亂以後﹐兵興不已﹐地割民凋﹐乃取僅存之田土戶口﹐於租﹑庸﹑調之外﹐橫加賦斂﹐因事取辦而無恆﹐乃至升斗錙銖皆灑派於民﹐而暴吏乘之以科斂﹐實皆國計軍需﹐在租﹑庸﹑調立法之初﹐已詳計而無不可給者也。舉天下之田畝戶口﹐以應軍國之用﹐而積餘者尙不可以數計。量其入以爲出﹐固不待因出而求入也。因出以求入﹐吏之姦﹐民之困﹐遂浸淫而無所止。然一時喪亂之權計﹐有司亦乘時以破法﹐而不敢以爲一定之規。民𨿽勞﹐且引領以望事之漸平﹐而輸正供者猶止於其數也。兩稅之法﹐乃取暫時法外之法﹐收入於法之中。於是而權以應迫者﹐皆以爲經。當其時﹐吏不能日進猾胥豪民而蹤指之﹐猾胥豪民不能日取下戶朴民而苛責之﹐膏血耗而夢寢粗安﹐故民亦甚便也。非時非法之箕斂並於上﹐而操全數以待用﹐官亦甚利也。乃業已爲定制矣﹐則兵息事已﹐國用已淸﹐而已成之規不可復攺。人但知兩稅之爲正供﹐而不復知租﹑庸﹑調之中自余經費﹐而此爲法外之徵矣。旣有盈餘﹐又止以供暴君之侈﹑污吏之貪﹐更不能畱以待非常之用。他日者﹐變故興﹐國用迫﹐則又曰「此兩稅者正供也﹐非以應非常之需者也﹐」而橫徵又起矣。以此思之﹐則又何如因事加科﹐旬輸月送之無恆﹐上猶曰此一時不獲已之圖﹐不可久者也﹔民猶知租﹑庸﹑調之爲正供﹐而外之苛徵﹐事已用饒﹐可以疾苦上聞﹐邀求蠲貸者也。惟據亂法以爲法﹐則其亂不已。嗚呼﹗苟且以圖一時之便利﹐則其禍生民亦至此哉﹗兩稅之法行之數百年﹐至宋而於庸外加役焉﹐役旣重派於民﹐而作輟猶無定也。至成化中﹐而朱都禦史英者﹐又爲一條鞭之法﹐於夏秋稅糧之外﹐取濫派之雜徭﹐編於正供﹐箕斂益精﹐而漏卮愈潰。迨乎兵興用棘﹐則就條鞭之中﹐裁減以輸京邊﹐而地方之經費不給﹐又取之民﹐而莫能禁制。英且以法簡易從﹐居徳於天下﹐夫孰知其爲楊炎之續以貽害於無窮乎﹗夫立法之簡者﹐惟明君哲相察民力之所堪﹐與國計之必畜﹐早有以會其總於上﹔而瓜分縷別﹐舉有司之所待用者﹐統受於司農﹔以天下之富﹐自足以給天下之需﹐而不使羣司分索於郡縣﹐則簡之道得矣。政已敝﹐民已疲﹐乃取非常之法﹐不卹其本﹐而橫互以立制。其定也﹐乃以亂也﹔其簡也﹐乃以繁也﹔民咸死於苟且便利之一心﹐奚取於簡哉﹖楊炎以病民而利國﹐朱英以利民而害民﹐後之效之者﹐則以戕民蠹國而自專其利﹐簡其可易言乎﹖炎不足誅﹐君子甚爲英惜焉。〖五〗言治道者諱言財利﹐斥劉晏爲小人。晏之不得爲君子也自有在﹐以理財而斥之﹐則倨驕浮薄之言﹐非君子之正論也。夫所惡於聚財者﹐以其殃民也。使國無恆畜﹐而事起倉卒﹐危亡待命﹐不能坐受其斃﹐抑必橫取無藝以迫民於死﹐其殃民又孰甚焉﹖故所惡於聚財之臣者﹐惟其殃民也﹐如不殃民而能應變以濟國用﹐民無橫取無藝之苦﹐詎非爲功於天下哉﹖晏之理財於兵興之日﹐非宇文融﹑王鉷﹑元載之額外苛求以困農也﹐察諸道之丰凶﹐丰則貴﹐凶則賤糶﹐使自有餘息以供國﹐而又以蠲免救助濟民之餒瘠﹐其所取盈者﹐姦商豪民之居贏﹐與墨吏之妄濫而已。仁民也﹐非以殃民也。榷鹽之利﹐得之姦商﹐非得之食鹽之民也﹔漕運之羨﹐得之徒勞之費﹐非得之輸輓之民也。上不在官﹐下不在民﹐晏乃居中而使租﹑庸不加﹐軍食以足。晏死兩午﹐而括富商﹑增稅錢﹑減陌錢﹑稅閒架﹐重剝餘民之政興﹐晏爲小人﹐則彼且爲君子乎﹖抑考當日戶口虛盈之數﹐而晏體國安民之心﹐不可沒矣。兵興以來﹐戶不過二百萬﹐晏任財賦之季年﹐增戶百萬﹐非晏所統者不增﹐夫豈晏有術以餌之﹐使鄰民以歸己邪﹖戶口之耗﹐非果盡死亡也。貪污之吏﹐舉百費而一責之農民﹐猾胥持權﹐以私利爲登耗﹐民不任其誅求﹐賄吏而自詭於逃亡死絕﹐猾胥鬻天子之民以充囊匯﹐偸窳之守令﹐亦以戶少易徵﹐免於催科不足之罰﹐而善匿者長了孫﹐據阡陌﹐徵徭不及﹐以爲法外之民﹐其著籍而重受荼毒﹐皆窮鄕願朴者爾。戶日耗﹐賦必日增﹐僅存之土著﹐日斃於杖筆凶系之下﹐此其所以增者百一﹑而減者十三也。晏惟通有無﹑收監利﹑淸輓兌﹑以給軍用﹐而常賦有經以不濫﹔且所任以理租﹑庸者﹐一皆官箴在念之文士﹐而吏不得以持權。則彼民也﹐旣優遊於奉公之不擾﹐自不樂受猾胥之脇索﹐抑安居晏寢﹐無漏逃受戮之隱憂﹐有田而租﹐有口而庸﹑調﹐何憚而不爲版籍之良民﹐以康乃身心邪﹖然則非晏所統而戶不增者﹐非不增也﹐增於吏而不增於國也。晏得其樂於附籍之本情﹐以杜姦胥之詭﹐使樂輸者無中侵之傷﹐故民心得而戶口實﹐仁人君子所以體民而生聚者﹐亦此而已。豈乞靈於造物而使無夭札﹐遙呼於胡﹑越而使受戎索哉﹖然則晏之於財賦﹐君子之用心也﹐不可以他行之瑕責之也。〖六〗無利於國﹐無補於民﹐聽姦人之挾持﹐爲立法禁﹐以驅役天下而桎梏之﹐是謂稗政。能知此者﹐可與定國家之大計矣。劉晏庀軍國之用﹐未嘗有搜求苛斂於民﹐而以榷鹽爲主。鹽之爲利﹐其來舊矣。而法愈繁則財愈絀﹐民愈苦於淡食﹐私販者遂爲亂階﹐無他﹐聽姦商之邪說﹐以擅利於己﹐而眾害叢集矣。官榷之﹐不能官賣之也﹔官賣之﹐而有抑配﹑有比較﹑有增價﹑有解耗﹐殃民已亟﹐則私販𨿽死而不懲。必也﹐官於出鹽之鄕﹐收積以鬻於商﹐而商之姦不讎矣。統此食鹽之地﹐統此歲辦之鹽﹐期於官無畱鹽﹑商無守支﹑民無缺乏﹐踴貴而止耳。官總而計之﹐自竃丁牢盆薪芻糧值之外﹐計所得者若干﹐足以裕國用而止耳。一入商人之舟車﹐其之東之西﹐或貴或賤﹐可勿問也。而姦商乃脇官以限地界。地界限﹐則姦商可以惟意低昂﹐居盈待乏﹐而過索於民。民苦其貴﹐而破界以市於他境﹐官抑受商之餌﹐爲之禁制﹐徽纆日累於廷﹐掠奪日喧於野﹐民乃激而走挺﹐於是結旅操兵﹐相抗相殺﹐而盜賊以起。元末泰州之禍﹐亦孔烈矣。若此者﹐於國無錙銖之利﹐君與有司受姦商之羈豢﹐以毒民而激之亂﹐制法之愚﹐莫甚於此﹐而相沿不革﹐何也﹖朝廷欲鹽之速讎﹐不得其術﹐而墨吏貪姦商之賄﹐爲施网罟﹐以恣其射利之壠斷﹐民窮國亂﹐皆所弗卹也。晏知之矣﹐省官以省掣查支放之煩﹐則商旣不病﹔一委之商﹐而任其所往﹐商亦未嘗無利也。相所缺而趨之﹐捷者獲焉﹐鈍者自咎其拙﹐莫能怨也。而私販之刑不設﹐爭盜抑無緣以起。其在民也﹐此方挾乏以增價﹐而彼已至﹐又惟恐其讎之不先﹐則踴貴之害亦除。守此以行﹐𨿽百王不能易也。晏決策行之﹐而後世猶限地界以徇姦商﹐不亦愚乎﹖持其大綱﹐疏其節目﹐爲政之上術也。統此一王之天下﹐官有煮海之饒﹐民獲流通之利﹐片言而決耳﹐善持大計者﹐豈有不測之術哉﹖得其要而姦不能欺﹐千載莫察焉﹐亦可歡已﹗〖七〗徳宗不許李惟嶽之嗣位而亂起﹐延及數年﹐身幾危﹐國幾亡﹐天下鼎沸﹐是豈可謂徳宗之宜聽其嗣﹐使假我之爵位﹐據我之土地甲兵以抗我哉﹖而不許之﹐則又兵連禍結而不解。論者至此而議已窮﹐謂不先其本﹐而急圖其末﹐是已。顧處此迫不及待之勢﹐許不許兩言而判﹐徒追咎於旣往﹐而無以應倉卒﹐是亦塵羹土之言耳。粵自田承嗣等勢窮而降﹐罪可誅﹐功無可錄﹐授以土地甲兵者﹐僕固懷恩姦矯上命而擅予之也。起家無賴之健兒﹐爲賊已蹙﹐偸竊土壞﹐乃欲效古諸侯之世及﹐延其福祚﹐其愚而狂以自取滅亡也﹐本可折箠以收之者也。寶臣先死﹐惟嶽首爲難端﹐闇弱無能﹐而張孝忠﹑王武俊又與離心而伏戈相擬﹐則首抑之以懲李正已﹑田悅﹑梁崇義於未發也﹐誠不可不決之一旦者矣。不許﹐而四凶表裏以佐亂﹐癰之必潰﹐養之奚可哉﹖曾未逾年﹐而田悅大衄﹐李納勢蹙﹐惟嶽之首縣於北闕﹐天下亦且定矣。悅與納株守一軍﹐無難坐待其斃。然則惟嶽之叛﹐不足以爲唐社稷病﹐而徳宗之不許﹐事𨿽勞而固有功矣。天下復亂﹐固非不許惟嶽之所致也。謂殺劉晏而羣叛懷疑以競起者﹐非也﹔晏自不當殺耳﹐不殺晏﹐而河北能戢志以聽命乎﹐誰其信之﹖不殺來瑱而僕固懷恩固反﹐不殺劉晏而河北固叛﹐賊指爲名以激眾怨耳﹐實則了不相及之勢也。抑欲天子不敢殺一人﹐以媚天下而取容乎﹖惟嶽旣誅﹐成徳已平﹐而處置朱滔﹑王武俊者乖方以致亂﹐則誠過已。𨿽然﹐滔﹑武俊之志﹐猶之乎承嗣﹑寶臣也﹐平一賊而進一賊﹐又豈易言哉﹖嗚呼﹗蓋至是而所以處此者誠難﹐論者設身處此﹐又將何以處之與﹖且徳宗之初政﹐猶勵精以求治﹐盧杞初升﹐其姦未逞﹐固本治內﹐卽不逮漢光武﹑唐太宗之威徳﹐亦可無咎於天下。以此言之﹐癰久必潰﹐河壅必決﹐代宗以來﹐養成大患﹐授之徳宗﹐誠有無可如何者。固非天數之必然﹐亦人事漸漬之下游成乎難挽﹐豈一事之失宜所猝致哉﹖乃若徳宗之不能定亂而反益亂者﹐則有在焉。當時所冒昧狂逞以思亂者數人耳﹐又皆紈袴子弟與夫偏裨小將無能爲者也。若環海內外﹐戴九葉天子以不忘﹐且英明之譽﹐早播於遠近﹐賊之宗黨﹐如田庭玠﹑邵眞﹑谷從政﹑李洧﹑田昂﹑劉怦﹐下至幽﹑燕數萬之眾﹐無欲叛者。徳宗誠知天下之不足深憂﹐則羣逆之黨﹐固可靜待其消。而徳宗不能也﹐周視天下﹐自朝廷以至於四方﹐無一非可疑者。樹欲靜而撼之﹐波欲澄而抇之﹐疥癬在四末﹐而鍼石施於膏肓﹐可談笑以收功﹐必震驚以召侮﹐愈疑愈起﹐愈起愈疑﹐乃至空腹心之衛﹐以爭勝於東方﹐憂已深﹐慮已亟﹐禍愈速而敗愈烈﹐梁州之奔﹐斯致之有繇﹐而非無妄之災矣。蓋河北之勢不能不亂者﹐代宗積壞之下游也﹐而於徳宗則爲偶起之波濤。事窮而變﹐變則有通之幾焉。田承嗣﹑李寶臣﹑李正己﹑朱希彩之毒﹐大潰而且竭矣﹐其潰也﹐正其所以痊也。嗚呼﹗能知苟安之必爲後患﹐禍發之可待消亡﹐守順逆之經﹐居髙乘權﹐因窮變通久之時﹐無震動悚之惑﹐而後天下靜於一人之心。一發不效﹐惴惴焉迫爲攺圖﹐載鬼一車﹐而孤張不說﹐庸人之識量﹐所爲自貽伊慼者﹐惟此而已矣。〖八〗劉盆子請降﹐光武曰「待以不死耳。」大哉言乎﹗理正而法明﹐量弘而志定﹐無苟且求安之情﹐則威信伸而亂賊之膽已戢﹐天下之寧也必矣。詩云「我䢐惟求定。」定者﹐非一旦之定也。志惟求定﹐未定而不以爲憂﹐將定而不以爲喜﹐所以求之者﹐持之心者定也。史朝義窮蹙東走﹐官軍追敗之於衛州﹐而薛嵩﹑李寶臣降﹔再敗於莫州﹐窮蹙無歸﹐而田承嗣降﹔獨與數百騎北奔塞外﹐而李懷仟殺之以降﹔馬燧﹑李抱眞﹑李晟大敗田悅於臨洺﹐梁崇義俘斬於襄陽﹐李惟嶽援孤將潰﹐而張孝忠降﹔馬燧等大破田悅於洹水﹐朱滔﹑張孝忠攻拔束鹿﹐惟嶽燒營以遁﹐而王武俊殺惟嶽以降。凡此皆梟雄狡獪﹑爲賊爪牙﹑以成其亂者﹐火熸水平﹐則賣主以圖僥倖﹐使卽不降﹐而欲燼之灰﹐欲澄之浪﹐終不足以復興。且其反而無親﹐旦君夕虜﹐憯焉絕其不忍之心者﹐允爲亂人﹐非一挫可消其狂猘。以視赤眉﹑盆子﹐其惡尢甚﹔而旣俯首待命﹐則制之也尢便。待以不死﹐而薄給以散秩微祿﹐置之四裔﹐則禍於此而訖矣。官軍將士﹐血戰以摧疆寇﹐功未及錄﹐而窮乃投懷之鷙獸﹐寵以節鉞﹐授以土疆﹐義士心灰﹐狂徒得志﹐無惑乎效忠者鮮而犯順者日滋也。語有之曰「受降難於受敵﹐」而非此之謂也。兩國相距﹐勢埒力均﹐乍然投分﹐誠僞難知﹐則信難矣。以天下之全力﹐奉天子之威﹐討逆臣而蹙之死地﹐得生爲幸﹐𨿽僞何爲﹖操生死榮辱之權於吾腕掌﹐夫何難哉﹖夫光武初定雒陽﹐寇盜林立﹐統孤軍以遏歸寇之衝﹐則誠難耳﹔而一言折盆子之覬覦﹐易且如彼。況朝義﹑惟嶽焚林之浮焰已滅﹐天下更無餘爝乎﹖惡已滔天而戮其身﹐固非不仁也。且使以不死待之﹐而劉盆子終老於漢﹐固可貸其生命﹐則其爲恩也亦厚矣﹐非若白起﹑項羽坑殺之慘也。乃唐之君臣﹐迫於亂之苟定﹐一聞瓦解﹐驚喜失措﹐納蠭蠆於懷中﹐其愚也足以亡國﹐不亡者幸爾。朱溫叛黃巢以歸﹐而終篡唐﹔郭藥師叛契丹以來﹐而終滅宋。代﹑徳之世﹐唐猶疆盛﹐是以得免於亡﹔然其浸以亂而終亡於降賊﹐於此始之矣。寵薛嵩等以分士者﹐僕固懷恩之姦也﹔君與大臣聽之者﹐其偸也。孝忠﹑武俊﹐則徳宗自假之威﹐而又猜忌以裁抑之﹐馬燧等不能與賊爭功﹐尙何能奪其寵命哉﹖〖九〗君闇相佞﹐天下有亂人而無姦雄﹐則亂必起﹐民受其毒﹐而國固可不亡﹔君闇相姦﹐有姦雄以芟夷亂人﹐而後國之亡也﹐不可復支。漢﹑唐之亡﹐皆姦相移政﹐而姦雄假名義以中立﹐伺天下之亂﹐不輕動而持其後﹐是以其亡決矣。田悅﹑李納﹑李惟嶽﹑朱滔﹐皆狂騃躁妄﹑自取誅夷者也﹐𨿽相煽以起﹐其能如唐何邪﹖又況李希烈﹑朱泚之狂愚已甚者乎﹖希烈之鎭淮寧﹐獵得旌節﹐非能如河北之久從安﹑史﹐豢養梟雄﹐修城繕備之已夙﹔梁崇義脃弱無難平者﹐幸而有功﹐固不足以予雄﹔淮寧處四戰之地﹐東有曹王臯﹐西有哥舒曜﹐北有馬燧﹑李抱眞﹑張孝忠﹑李懷光﹑云屯之旅﹐希烈憯無所畏﹐據彈丸之地﹐橫骾其中而稱帝﹐擬之袁術﹐而又非其時也。朱泚兵權已解﹐與朱滔縣絕一方﹐旁無可恃之黨﹐乘無主之亂兵﹐一旦而遽登天位﹐保長安片土﹐爲燕雀之堂﹐以視桓玄﹐百不及一也。此二豎者﹐白畫而攫市金﹐直不足以當姦雄之一笑。自非李元平﹑源休﹑張光晟輩之湣不畏死﹐誰則從之﹖盧杞邪矣﹐而挾偏私以自怙﹐然未嘗如郗慮﹑崔胤之與賊文謀也。以此言之﹐徳宗能持以鄭重﹐而不括民財﹑空扈衛﹐以爭旦夕之功於外﹐此豎子者﹐惡足以逞哉。大羣賊之中﹐狡黠而知忖者﹐王武俊耳。擒惟嶽﹐反朱滔﹐皆其籌利害之已夙而能畱餘地以自處者也。天子不恃以爲依﹐宰相不結以爲黨﹐抑有李晟﹑馬燧﹐力敵勢均﹐而懷忠正以扼之﹐故其技止此﹐而不足以逞其邪心。不然﹐進而倚之以立功﹐則桓玄平而劉裕篡﹐黃巢馘而朱溫逆﹐不知武俊之所止矣。夫戡亂之主﹐拯危之將相﹐慮患不可不密也﹔尢不可無鎭定之量﹐以謹持其所不必防。李抱眞得武俊之要領而示之以誠﹔李晟蔑視懷光之反﹐而安據渭橋﹐不爲妄動﹔皆能忍暴集之奔湍﹐堅以俟其歸壑者也。有臣如此﹐賊不足平矣。徳宗之召亂也﹐視希烈之惡已重﹐而捐社稷之衛爲孤注以與爭也。田悅﹑李納﹑武俊皆降﹐而希烈稱帝﹐奄奄日就於斃﹐何足以煩空國之師乎﹖可以知已亂之大略矣。〖一○〗人而不仁﹐所最惡聞者忠孝之言﹐而孝爲甚。君子率其性之誠然而與言﹐則必逢其怒﹔加之以欷歔垂涕行道酸心之語﹐而怒愈不可攖矣。陳天彜之言於至不仁者之前﹐勿論其怒與否也﹐不可與言而與言﹐先失言矣。顏魯公謂盧杞曰「先中丞傳首至平原﹐眞卿以舌舐其面血﹐公忍不相容乎﹖」近世髙邑趙冢宰以魏廣微叔事逆奄﹐而歡曰「昆溟無子。」魯公陷死於賊中﹐冢宰沒身於遠戍﹐取禍之繇﹐皆君子之過也。𨿽爲小人﹐而猶知有父﹐猶知其父之忠淸﹐而恥貽之辱。則與父所同志者﹐𨿽異趣殊情﹐而必不忍相忮害﹐此不待人言而自動於心。蓋牿亡之餘﹐夜气猶存﹐不能泯沒者也。旣不自知矣﹐知之而且以其父爲戒矣﹐則忠臣孝子﹐固其不必有怨﹐而挾蠆以惟恐不傷者也。蔡小人耳﹐使而爲君子﹐蔡攸豈但執手診視﹑迫其病免已乎﹖故夫子之責宰予﹐待其出而斥其不仁﹐弗與盡言也。使以三年之懷﹐面折其逆心﹐震喪其貝﹐而彼且躋於髙陵﹐與於不仁之甚矣。君子於此﹐知其人理之已盡﹐置之而勿與言也。漠然若蠭蠆之過前﹐不問其誰氏之子也。權在則誅殛之﹐權不在﹐則遠引以避之﹐如二胡之於秦檜﹐斯得矣。盧奕﹑魏允成之生豺虺﹐腹悲焉可也。〖二〗樊系受朱泚之僞命﹐爲譔冊文﹐乃仰藥而死。其愚甚﹐其污不可浣﹐自度必死﹐而死於名節已虧之後﹐人所怪也。嗚呼﹗人之能不爲系者﹐蓋亦鮮矣。以爲從賊譔冊﹐法所不赦﹐光復之後﹐必罹刑戮﹐懼亦庸人所必不能引決而死者﹐未盡然也。待至光復議法之日﹐止於死耳﹐蟪蛄之春秋﹐且苟延以姑待﹐亦庸人所必不能引決者﹐則系之死﹐實以自顧懷慚﹐天彜之未盡忘者也。乃旣慚而有死之心矣﹐而必自玷以兩虧者﹐其故有三﹐苟非持志秉義以作其气﹐三者之情﹐中人以下之所恆有﹐而何怪於系焉。懷疑而有所待﹐一也﹔气不勝而受燻灼以不自持﹐二也﹔妻子相縈而不能制﹐三也。泚之僭逆﹐出於倉卒﹐所與爲黨者﹐姚令言一軍耳﹔在廷之臣﹐固有勸泚迎駕者﹐不徒段司農委﹐驚惶而迫無以應﹐退而後念名義之已也。系於此﹐不慮泚之必逆﹐而姑俟之﹐一旦僞命見加﹐冊文見委﹐驚惶而迫無以應﹐退而後念名義之已虧﹐而憤以死也。此無他﹐其立朝之日﹐茫然於貞邪之辧﹐故識不早而造次多疑也。迨乎僞命及身﹐冊文相責﹐斯時也﹐令言之威已張﹐源休﹑蔣鎭﹑張光晟﹑李忠臣實繁有徒﹐出入烜赫於系左右﹐誇之以榮﹐怖之以禍﹐揮霍談笑﹐天日爲迷﹐系於此時﹐心知其逆而气爲所奪﹐口呿目眩﹐不能與之爭勝﹐雜憑陵﹐弗能拒也﹐魂搖神蕩﹐四顧而無可避之方﹐伸紙濡毫﹐亦不復知爲已作矣。此無他﹐立義無素﹐狎小人而爲其所侮﹐乍欲奮志以抗凶鋒﹐直足當凶人之一笑﹔義非一旦之可襲﹐鋒稜不樹者﹐欲振起而不能﹐有含羞以死而已矣。當徳宗出奔之際﹐姜公輔諸人皆宵馳隨蹕﹐李晟在北﹐家固居於長安﹐弗能卹也﹐系徒畱而不能去。旣而陷身賊中矣﹐段司農﹑劉海賓擊賊而死﹐一時百僚震慴﹐固可想見﹔而婦人孺子牽裾垂涕﹐相勸以瓦全﹐固有不忍見聞者。系濡遲顧卹﹐以譔冊保全其家﹐以一死自謝其咎﹐蓋無如此呴呴囁囁者何也。嗚呼﹗至於此而中人以下之能引決者﹐百不得一矣。捐身以全家﹐有時焉或可也﹐郭汾陽之斥郭晞﹐而自入回紇軍中是也。捐名義以全妻子﹐則無有可焉者也。身全節全﹐而妻子勿卹﹐顧其所全之大小以爲擇義之精﹐而要不失爲志士﹔身死節喪﹐而惟妻子之是徇﹐則生人之理亡矣。此亦有故﹐素所表正於家者無本﹐則狎暱嚅唲﹑敗亂人之志气以相牽曳也。夫若是﹐豈易言哉﹖怪系之所爲者﹐吾且恐其不能爲系﹔卽偸免於他日﹐亦幸而爲王維﹑鄭虔以貽辱於萬世已耳。段司農自結髮從軍以來﹐其光昭之大節﹐在軍中而軍中重﹐在朝廷而朝廷重﹐夫豈一旦一夕之能然哉﹗〖一二〗姦佞之惑人主也﹐類以聲色狗馬嬉遊相導﹐而掣曳之以從其所欲﹔不則結宮闈之寵﹑宦寺之援爲內主﹐以移君之志。惟盧杞不然﹐蠱惑之具﹐一無所進﹔婦寺之交﹐一無所附﹔孤恃其機巧辯言以與物相枝距﹐而徳宗眷倚如此其篤。至於保朱泚以百口﹐而泚旋反﹔命靈武﹑鹽夏﹑渭北援兵勿出乾陵﹐而諸軍潰敗﹔拒李懷光之入見﹐而懷光速叛﹔言發禍隨﹐捷如桴鼓﹐而事愈敗﹐徳宗之聽之也愈堅。及乎公論不容﹐弗獲已以謫之﹐而猶依依然其不忍捨﹐杞何以得此於徳宗邪﹖徳宗謂「人言杞姦邪﹐朕殊不覺」者﹐亦以其無勸淫導侈之事﹐無宦官宮妾之援也。夫杞豈不欲爲此哉﹖徳宗之於嗜欲也輕﹐而宮中無韋後﹑楊妃之寵﹐禁門無元振﹑朝恩之權也。徳宗之所以求治而反亂﹐求親賢而反保姦者﹐無他﹐好與人相違而已。樂違人者﹐決於從人。一有所從﹐雷霆不能震﹐魁斗不能移矣。杞知此而言無不與人相違也。其保朱泚也﹐非與泚有香火而爲賊閒也﹐眾言泚反﹐則曰不反而已矣﹔其令援軍勿出乾陵也﹐非於諸將有隙而陷之死地也﹐渾瑊言漠谷之危﹐則曰不危而已矣。故顏魯公涕泣言情而益其怒﹔李揆以天子所卹﹐而必驅之行。人所謂然﹐則必否之﹔人所謂非﹐則必是之。於是徳宗周爰四顧﹐求一力矯眾論如杞者而不可得。志相孚也﹐气相協也﹐孰有能閒之者﹖蓋徳宗亦猶杞而已。己偏任之﹐眾力攻之﹔眾愈攻之﹐己益任之。其終不以杞爲姦邪者﹐抑豈別有所私於杞哉﹖向令舉朝譽杞﹐而杞不足以容矣。故姦邪必有黨﹐而杞無黨也。挾持以固寵於上者﹐正以孤立無援﹐信爲忠貞之瓊絕耳。夫人之惡﹐未有甚於力與人相拂者也。王安石學博思深﹐持己之淸﹐尢非杞所可望其肩背﹔乃可人之否﹐否人之可﹐上不畏天﹐下不畏人﹐取全盛之天下而毀裂之﹐可畏哉﹗孤行己意者之惡滔天而不戢也。鯀以婞直而必殛﹐夫豈有貪惏媕婀之爲乎﹖〖一三〗徳宗之初﹐天下鼎沸﹐河北連兵以叛﹐李希烈橫亙於中﹐朱泚內逼﹐天子匿於褒﹑漢﹐李楚琳復斷其右臂﹐韓滉收拾江東以觀成敗﹐其有必亡之勢者十九矣。李晟﹑馬燧以孤軍援之﹐非能操全勝之勢。而罪己之詔一下﹐天下翕然想望淸謐﹐陸敬輿之移主心以作士气﹑存國脈者﹐功固偉矣。然所以言出而效隨者﹐繇來有二﹐不然﹐則漢之將亡﹐亦有忠靖之臣﹐宋之將亡﹐亦下哀痛之詔﹐而何以訖於不救邪﹖其一﹐則徳宗之爲君也﹐躁愎猜忌﹐以離臣工之心﹐而固無奢淫慘虐之暴行以失其民﹐故亂者自亂﹐徳宗固居然四海之瞻依也。倉皇北出﹐而段司農追韓旻以返﹐得安驅以入奉天﹔趙升鸞劫駕之謀尢亟矣﹐渾瑊泄其謀﹐復得徐行以入梁州。天下知吾君之尙在﹐故罪己詔下﹐咸翹首以望蕩平。河北羣逆﹐亦知唐室之必興﹐而有所歸命。皆乘輿無恙﹐足以維系之也。向令帝之出也不速﹐或爲逆賊所害﹐則如梁氏父子死於侯景之手﹐而梁速熸﹔或爲逆賊所劫﹐則如漢獻困於董卓﹐辱於李傕﹑郭氾﹐而漢遂夷。唐於是時﹐無宗藩之可倚﹐如瑯邪之在江東﹔無儲貳之可扶﹐如肅宗之在靈武﹔敬輿將何托以效忠﹖天下無主可依﹐則戴賊以安﹐亦必然之勢矣。惟唐之君臣﹐不倡死社稷之邪說﹐沮捲士重來之計﹔故維系人心者﹐亦不僅在慷慨淋漓之一詔也。其一﹐則惑徳宗以致亂者盧杞也﹐敬輿與杞忠佞不兩立﹐而其奔赴行在也﹐與杞同至。當是時﹐敬輿所欲除帝根本之蠹以滌舊惡者﹐莫杞若也。杞所深知﹐危言切論𨿽未斥訟其姦﹐而必將逐己者﹐惟敬輿也。顏眞卿﹑李揆﹑崔寧﹐杞皆先發而制之矣﹐惟敬輿以患難同奔之侶﹐迫不及排﹐而气焰丰采﹑直辭正色﹐非杞之可投閒以相攻。乃猶不僅此也﹐凡姦臣知不容於正士而反噬無已﹐𨿽見迸逐﹐猶將僨起者﹐惟其有黨也。故蔡京誤國已有明徵﹐而靖康之初﹐小人猶沮抑君子以不得伸其忠悃。杞則執拗專橫之性不與人相親﹐而惟與人相忮﹔恃君之寵如山嶽﹐而視百僚如培塿﹔𨿽引裴延齡﹑白志貞以與同污﹐而未嘗以天子之爵祿市恩餌眾。故敬輿一受上知﹐杞旋放黜﹐而在廷在外﹐舉倚敬輿以求安﹐無有暗護杞以沮撓敬輿者。徳宗偏聽之性一移﹐而中外翕然。不然﹐宋室垂亡﹐而王爚﹑陳宜中之黨猶沮文信國之謀﹐吾未見敬輿之得行其志﹐以歷數徳宗之失﹐暢言之而無所撓也。是故天下無君﹐則後立之君必不固﹔小人有黨﹐則君子之志必不行。非此二者﹐則人心不搖﹐廷議不亂﹐內靖而外不離﹔叛寇之起縱如亂絲﹐亦有緒而無難理矣。人臣而知﹐則勿爲李綱之詖辭﹐陷其主以寒天下之心﹔人君而知﹐則勿任結黨之小人﹐塞君子以效忠之路。存亡之樞﹐決於毫髮﹐蓋可忽乎哉﹗〖一四〗詩云「辭之輯矣﹐民之洽矣。辭之懌矣﹐民之莫矣。」輯云者﹐合集事理之始終﹐序次應違之本末﹐而智愚賢不肖之情﹐無有偏伸﹐無有偏屈﹐詳析而得其要歸也。如是﹐則物無不以類辧﹐事無不以緒成﹐皆沁入而相感﹐故曰民之洽也。懌云者﹐推於其心之所以然﹐極於其事之所必至﹐宛轉以赴其曲﹐開朗以啟其迷﹐𨿽錮蔽之已深﹐而善入其中則自悅﹐𨿽危言以相戒﹐而令其易攺則自從。如是﹐則君與臣不相抗﹐智與愚不相拒﹐意消气靜﹐樂受以無疑﹐故曰民之莫也。如是者﹐無他道焉﹐辭不以意興﹐意不以气激﹐盡其心以達人之心﹐誠而已矣。故易曰「修辭立其誠。」誠立而後辭可修﹐抑必辭修而後誠乃立。不然﹐積忠悃於咽膈﹐輸囷猝發﹐浮動而不本於心﹐甚則反激以召禍而不莫﹐不然﹐亦悠悠聽之而固不洽也。辭之爲用大矣哉﹗今有說於此﹐其爲理之必然﹐明矣。見爲是而毅然決之曰是﹐其所以是者未之詳也﹐其疑於非而必是者未之辧也﹐則人亦挾其所是者以相抗矣﹔見爲非而憤然斥之曰非﹐其所以非者未能擿也﹐其疑於是而固非者莫能詰也﹐則人亦報我以非而相折矣。是與非立於未事之先﹐未有定也﹐觀於已事之後﹐而非者非﹐是者亦難全其是也。恃气以言之﹐一言以斷之﹐無體驗成熟之實﹐而出之也厲﹐父不能得之於子﹐師不能得之於弟子﹐而況君臣之際乎﹖故修辭而足以感人之誠者﹐古今不易得也。非陸敬輿其能與於斯哉﹗今取其上言於徳宗者而熟繹之。推之使遠﹐引之使近﹐達之以其情﹐導之以其緒﹐曲折以盡其波瀾﹐而徑捷以禦之坦道﹐擴其所憂﹐暢其所郁﹐排宕之以盡其變﹐翕合之以歸於一﹐合乎往古之經﹐而於今允協﹐究極於中藏之密﹐而於事皆徵﹐其於辭也﹐無閒然矣。貞元以後﹐棼亂之宇宙﹐孤危之社稷﹐渙散之人心﹐疆悍之戾气﹐消融蕩滌﹐而唐室爲之再安﹐皆敬輿悟主之功也。故曰辭之爲用大矣哉﹗前乎此者﹐董仲舒正而浮﹐賈誼奇而偏﹐魏徵切而俗﹐莫能匹也。後乎此者﹐蘇軾辯而詭﹐眞徳秀詳而迂﹐莫能及也。不主故常而不流﹐不修藻采而不鄙﹐六經邈矣﹐巵言日進﹐欲以辭立誠﹐而匡主安民﹐撥亂反正﹐三代以下﹐一人而已矣。〖一五〗亂與治相承﹐恆百餘年而始定﹐而樞機之發﹐系於一言﹐曰利而已。盜賊之與夷狄﹐亦何以異於人哉﹖志於利﹐而以動人者惟利也。唐自安﹑史以後﹐稱亂者相繼而起﹐至於徳宗之世﹐而人亦厭之矣。故田悅﹑李惟嶽﹑朱滔﹑李懷光之叛﹐將吏士卒皆有不願從逆之情﹐抗凶豎而思受王命﹔然而卒爲所驅使者﹐以利昭之而眾暫食其餌也。田緒殺田悅﹐慮將士之不容﹐乃登城大呼﹐許緡錢千萬﹐而三軍屏息以聽﹔李懷光欲奔據河東﹐眾皆不順﹐而許以東方諸縣聽其俘掠﹐於是席捲渡河。嗣是以後﹐凡據軍府﹑結眾心以擅命者﹐皆用此術而蠱眾以逞志。嗚呼﹗此以利貿片時之歡者﹐豈足以窺非望而成乎割據哉﹖以此爲藏身之固﹐利盡人離﹐旋以自滅﹐蓋亦盜賊之算而已矣。老子曰「樂與餌﹐過客止。」天君子豈不知人情之且然哉﹖乃得天下而不爲﹐身可死﹐國可亡﹐而必不以此合於愚賤之心者﹐則所以定天下之志而安其位也。以利動天下而天下動﹐動而不可復止﹐有涯之金粟﹐不足以塡無涯之谿壑﹐故唐之亂也無已期。利在此而此爲主矣﹐利在彼而彼爲主矣﹐鬻權賣爵之柄﹐天子操之﹐且足以亂﹐庶人操之﹐則立乎其上者之岌岌何如也﹖天子聽命於藩鎭﹐藩鎭聽命於將士﹐迄於五代﹐天子且以賄得﹐延及宋而未息﹐郊祀無名之賞﹐幾空帑藏﹐舉天下以出沒生死於錢刀。嗚呼﹗利之亡國敗家也﹐盜賊一倡其術﹐而無不效之尢也﹐則亂何繇已也﹐而其愚已甚矣﹗盜賊散利以餌人﹐夷狄聚利以制人﹐皆利乘權以制生人之命也。誰生厲階﹐意者其天乎﹗抑亦宇文融﹑王鉷﹑楊愼矜﹑楊炎之徒導其源邪﹖是故先王賤利以納民於名義﹐節其情﹐正其性﹐非計近功者所能測。而孟子三斥梁王﹐杜篡弒奪攘之萌﹐其功信不在禹下也。〖一六〗漢有推恩之詔﹐則賜民爵﹐不知當時天下何以位置此盈廷盈野之有爵者也。或者承三代之餘﹐方五十里之小國﹐卿﹑大夫﹑士亦林立於比閭之中﹐民之無爵者﹐逐不得比數於人類﹐漢亦聊以此謝其觖望邪﹖無祿之爵﹐無位之官﹐浮寄於君子野人之閒﹐而天下不亂者﹐未之有也。徳宗蒙塵梁﹑漢﹐國儲已空﹐賞無可行﹐以爵代賞﹐陸敬輿曰「所謂假虛名以佐實利者也。」夫爵而僅以佐利之窮﹐名而詭於虛以誘人之悅﹐天子尙誰與守官﹐而民志亦奚以定乎﹖且夫唐之所以自喪其柄而亂生不已者何邪﹖輕虛名以召實禍也。一降賊而平章矣﹐禦史大夫矣﹐其去天子直尋丈之閒耳。李惟嶽之求節鉞﹐徳宗固曰「賊本無資﹐假我位號以聚眾耳﹐」是明知爵命之適以長亂矣。時蹙勢窮﹐不得已而又用之﹐則人主之能操魁柄以制四方者﹐誠難矣哉﹗獻瓜果之民﹐賜以試官﹐敬輿以爲不可﹐誠不可矣。要其實﹐豈但獻瓜果者乎﹖奏小功小效於軍中﹐而驟予以崇階﹐使與功臣能吏相齒以進﹐下傲上﹐賤妨貴﹐以一日之微勞﹐掩生平之大節﹐甚則伶人廝養陵乘淸流﹐積閥之閒﹐又惡足以勸忠而鼓士气哉﹖敬輿此論﹐猶爭於其末而遺其本也。賊以利﹐我以名餌﹐術相若矣﹔利實名虛﹐勢不敵矣。夫亦恃唐祚未窮﹐而朱滔﹑李懷光皆猥陋﹐人無固志耳﹔不然﹐是術也﹐允足以亡矣。愼重其賞﹐則一縑亦足以明恩﹐一級固足以昭貴﹔如其氾濫無紀﹐人亦何用此告身以博酒食邪﹖故當多事之秋﹐倍重名器之予﹐非吝也﹔祿以隨爵﹐位以隨官﹐則效節戮力以拔自寒微﹑登於顯秩者﹐無近功而有大利﹐固無患人之不勸也。徳宗始於吝而終於濫﹐中無主而一發遂不能收﹐敬輿欲挽之而不能邪﹖抑其謀之未足以及此邪﹖爵宂名賤﹐欲望天下之安﹐必不可得之數也。〖一七〗奚以知其爲大智哉﹖爲人所欺者是已。奚以知其能大治哉﹖不憂人之亂我者是已。故堯任伯鯀﹐而聖不可知﹔子產信校人﹐而智不可及。蓋其審乎理亂安危得失之大綱﹐求成吾事﹐求濟吾功﹐求全吾徳焉而止。其他是非利害﹑百說雜進於前﹐且姑聽之。必不可者﹐我旣不爲之移矣。彼小人之情﹐有愚而不知者焉﹐有躁而不審者焉﹐有隨時傾動而無適守者焉﹐有規小利而覬幸得之者焉﹐凡此皆不足以撓我之大猷﹐傷我之經徳。無論其得與不得﹐情識有涯而善敗亦小﹐欣然笑聽﹐以徐俟其所終﹐卽令其姦私讎而事有妨﹐要亦於我無傷﹐而惡用窮之哉﹖所欺者小﹐竊吾之霑濡而止﹐校人之詐﹐僅食一魚也﹔所欺者大﹐自有法以議其後﹐禹不能爲鯀庇也。持大法﹐捐小利﹐以聽小人之或徼薄福而或卽大刑﹐志不撓﹐神不驚﹐吾之所以敕幾於理亂安危得失者﹐如日月之中天﹐不驅云以自照也。智者知此﹐而其智大矣﹐以治天下﹐罔不治矣。徳宗言自山北來者﹐張皇賊勢﹐頗似窺覘。陸敬輿曰「役智彌精﹐失道彌遠。」智哉言乎﹗夫張皇者之情﹐大要可見矣﹐愚而驚﹐躁而懼﹐隨時傾動﹐而道聽塗說﹐其言不足信﹐其情可矜也。吾之彊弱﹐在人耳目之閒﹐何必窺覘而始悉。吾所欲爲者﹐大義在討賊而無所隱﹐進止之機在俄頃﹐而必不輕示初至之人。卽使其爲窺覘邪﹐亦何足以爲吾之大患﹔且將情窮迹露﹐自趣於死﹐而奚容早爲防制哉﹖敬輿之說﹐非徒爲闊略之語以誇識量也﹐取天下之情僞而極之﹐誠無所用其彌縫之精核矣〖一八〗名者﹐實之所自薄也﹐故好名爲士之大戒。抑聞之曰「三代以下﹐惟恐不好名」斯亦非無謂言﹐蓋爲人君取士﹑勸獎天下於君子之途而言也。士以誠自盡而遠乎名﹐則念深而義固﹔上以誠責下忌其名﹐則情睽而恥刓﹔故名者﹐亦人治之大者也。因義而立﹐謂之名義﹔有節而不可踰﹐謂之名節﹔君之求於士者﹐節義而已。名固有相因而起者矣﹐臯﹑夔﹑逢﹑比﹐皆名之可慕者也。惟所好在名﹐則非必臯﹑夔﹐而必爲臯﹑夔言﹔彼固不足爲臯﹑夔﹐而君可與於堯﹑舜矣。非必逢﹑比﹐而必爲逢﹑比之言﹔彼固不足爲逢﹑比﹐而君可免於桀﹑紂矣。夫導君以侈﹐引君以貪﹐長君之暴﹐增君之淫﹐讎害君子而固結小人﹐取怨兆民而邀歡戚宦亦何求而不得﹐所不得者名耳﹔則好名者﹐所畏忌而不欲以身試者也。於名而不好﹐則好必有所移。寵﹐其好矣﹔利祿﹐其好矣﹔全身保妻子﹐其好矣。人君而惡好名﹐將謂此佌佌有屋﹑有榖﹑享厚實小人﹐爲誠朴無飾而登進之乎﹔夫所言非道﹐不足以爲名﹔君未有過﹐不足以爲名﹔時未有危﹐不足以爲名。取善言而效之﹐乘君而攻之﹐知時危而先言之﹔旣而其言驗矣﹐天下相與傳誦之﹐然後忠直先識之名歸焉。夫士苟非自好有素﹐憂國之有誠﹐但以名之所在﹐不卹惡怒﹐不避罪罟﹐而力爭於廷﹐誠爲臣之末節﹐而君子之所恥爲然其益於人主也﹐則亦大矣。忠信誠愨﹐端靜和平﹐格心非而略人政﹐以遠名而崇實者﹐閒世而一遇如有其人﹐固宅揆亮工﹑托孤寄命之選也。諫省部寺以降﹐有官守言職者﹐豈必盡得此而庸之乎﹖則汲汲焉求好名之士﹐惟恐不得﹔而加之罪名曰「沽直好名」﹐安得此亡國之語哉﹗徳宗惡姜公輔之諫﹐謂其指朕過以求名。誠指過以求名﹐何惜不予之名﹐而因自懲其過乎﹖陸敬輿曰「掩己過而過彌著﹐損彼名而名益彰。」所以平復諫者之浮气也﹐實不盡然也。予士以名﹐則上收其實也。〖一九〗徳宗之闇也﹐捨李晟﹑渾瑊不信而信吐蕃也。吐蕃歸國﹐陸敬輿以爲慶快﹐其識卓矣。借兵於夷以平寇﹐賊闌入而掠我人民﹐乘閒而窺我社稷﹐二者之害易知也。愚者且爲之辭曰﹕掠奪𨿽弗能禁﹐然忍小害以除大患﹐亦一時之權計也。若夫乘閒吞滅之害﹐則或輕信其不然﹐而究亦未必盡然﹐愚暗者且以香火要之矣。故二者之害易知﹐而愚者猶有辭以爭。若夫其徒勞而只以弛我三軍之气﹐驕我將帥之心﹐旋以僨敗﹐則情勢之必然﹔不必其滅我掠我﹐而禍在眉睫﹐猶弗見也。古今之以此致覆軍﹑殺將﹑失地之害者不一矣﹐豈難知哉﹖夫我有危亡之憂﹐而借人之力以相援﹐邢﹑衛且不能得之於齊桓﹐而況夷乎﹖兩軍相當﹐鋒矢相及﹐一死一生﹐以力相敵﹐以智相距﹐以气相淩﹐將不能自保﹐兵不能求全﹐天下之至凶至危者也。豈有人焉﹐惟他人之是卹﹐而君忘其敗﹐將忘其死﹐以致命於原野哉﹖孫臏之爲趙敗魏﹐自欲報魏也﹔項羽之爲趙破秦﹐自欲滅秦也。不然﹐則君欲之而將不欲﹐將卽欲之﹐三軍之士必嗤其彊以肝腦殉人而固不聽也。故吳結蜀以爲援﹐蜀待吳以交起﹐而俱滅於魏﹔諸葛誕﹑王淩﹑毋丘儉倚吳而斃於孤城﹔竇建徳不揣以奔赴王世充之難﹐軍心不固而身爲俘虜﹔恃人與爲人所恃者之成敗﹐槪可見矣。兩軍相距﹐乞援於外﹐而外亟應之者﹐大抵師鄧析教訟之智﹐兩敵恆輕﹐而己居其重﹐其所援者特未定也。此以情告﹐彼亦以情告﹐此以﹑利餌﹐彼亦以利餌﹐兩情俱可得﹐兩利俱可收﹐相其勝者而畸與之﹐夫豈有抑彼伸此之情哉﹖斂兵旁睨﹐於勝者居功﹐於敗者亦可無怨﹐翺翔於其閒﹐得厚實以旋歸﹐弱者之敗自不瘳也。藉令無爲之援者﹐無所恃以生玩敵之心﹐而量力以自奮﹐亦何至狂起無擇﹐以覆師失地於一朝哉﹖故凡待援於人者﹐類爲人所持以自斃。況夷狄之惟利是趨﹐不可以理感情合者乎﹖宇文﹑髙氏之用突厥也﹐交受其制﹐而不得其一矢之力﹐其明驗已。回紇之爲唐討安﹑史也﹐安慶緒﹑史懷義之愚不能反用回紇以敝唐也。徳宗乃欲效之以用吐蕃﹐朱泚狡而據充盈之府庫﹐我能與爭媚狡夷﹑使必親我乎﹖吐蕃去﹐軍心固﹐將任專﹐大功必成﹐敬輿知之審矣。古人成敗之已迹﹐著於史冊﹐愚若王化貞者﹐尙弗之省﹐而以爲祕計﹐天奪妄人之魄以禍人國﹐亦至此哉﹗〖二○〗徳宗以進取規畫謀之陸敬輿﹐而敬輿無所條奏﹐惟戒徳宗之中制﹐俾將帥之智勇得伸﹐以集大功。其言曰「鋒鏑交於原野﹐而決策於加重之中﹔機會變於斯須﹐而定計於千里之外﹔上掣其肘﹐下不死綏。一至哉言乎﹗要非敬輿之刱說也。古者命將推轂之言曰「閫以外﹐將軍制之。一非帝王制勝之定法乎﹖而後世人主遙制進止之機以取覆敗﹐則惟其中無持守﹐而辯言亂政之妄人惑之斯惑也。惑之者多端﹐而莫甚於宦寺。宦寺者﹐膽劣而气浮﹐以肥甘紈繡與輕佻之武人臭味相得﹐故輒敢以知兵自命。其欲進也如遊魚﹐其欲退也如驚鹿﹐大言炎炎﹐危言惻惻﹐足以動人主之聽。人主習聞之﹐因以自詫曰「吾亦知兵矣。」此禍本也。旣已於韜鈴之猥說略有所聞矣﹐又以孤立於上﹐兵授於人﹐而生其猜防。弗能自決也﹐進喋喋仡仡之士﹐屑屑以商之﹐愼重而朴誠者弗能合也。於是有甫離帖括﹐乍讀孫﹑吳者﹐卽以其章句聲韻之小慧﹐爲尊俎折衝之奇謀。見荷戈者而卽信爲兵也﹔見一呼一號一跳一擊者﹐而卽詡爲勇也﹔國畫之山川﹐管窺之玄象﹐古人偶一試用之機巧﹐而寶爲神祕。以其雕虫之才﹑炙轂之口﹐言之而成章﹐推之而成理﹐乃以誚元戎宿將之怯而寡謀也﹐競起攘袂而爭之。猜闇之君一入其彀中﹐遂以非斥名帥﹐而亟用其說以遙相迫責。軍已覆﹐國已危﹐彼瑣瑣云云之子﹐功罪不及﹐悠然事外﹐彼固以人國爲嬉者﹐而柰何授之以嬉也﹖庸主陋相以寡識而多疑者﹐古今相襲而不悟﹐嗚呼﹗亦可爲大哀也已。一彼一此者﹐死生之命也﹔一進一退者﹐反覆之機也﹔一屈一伸者﹐相乘之气也。運以心﹐警以目﹐度以勢﹐乘以時。矢石雹集﹑金鼓震耳之下﹐蹀血以趨而無容出諸口者﹐此豈揮箑擁罏於髙軒邃室者所得與哉﹖以敬輿之博識鴻才﹐豈不可出片語以贊李晟﹑渾瑊之不逮﹐而杜口忘言﹐惟教其君以專任。而白面書生﹐不及敬輿之百一﹐乃敢以談兵惑主聽﹐勿誅焉足矣﹐而可令操三軍之生死﹑宗社之存亡哉﹖宦寺居中﹐辯言日進﹐亡國之左券﹐未有幸免者也。〖二一〗西域之在漢﹐爲贅疣也﹐於唐﹐則指之護臂也﹐時勢異而一槪之論不可執﹐有如此夫﹗匈奴之大勢在雲中以北﹐使其南撓瓜﹑沙﹐則有河﹑湟之隔﹐非其所便。而西域各有君長﹐聚徒無幾﹐僅保城郭﹐貪賂畏威﹐兩袒胡﹑漢﹐皆不足爲重輕﹐故曰贅疣也。至唐﹐爲安西﹐爲北庭﹐則已入中國之版﹔置重兵﹐修守禦﹐營田牧﹐屹爲重鎭。安﹑史之亂﹐從朔方以收兩京﹐於唐重矣。代﹑徳之際﹐河﹑隴陷沒﹐李元忠﹑郭昕閉境拒守﹐而吐蕃之勢不張﹐其東侵也﹐有所掣而不敢深入。是吐蕃必爭之地也﹐於唐爲重矣。惟二鎭屹立﹐扼吐蕃之背以護蕭關﹐故吐蕃不得於北﹐轉而南向﹐松﹑維﹑黎﹑雅時受其衝突。乃河﹑洮平衍﹐馳驟易而防禦難。蜀西叢山沓嶂﹐騎隊不舒﹐扼其從入之路﹐以囚之於山﹐甚易易也﹐故嚴武﹑韋臯捍之而有餘。使割安西﹑北庭以畀吐蕃﹐則戎馬安驅於原﹑洮而又得東方懷歸怨棄之士卒爲鄕導以深入﹐禍豈小哉﹖拓土﹐非道也﹔棄土﹐亦非道也﹔棄土而授之勁敵﹐尢非道也。鄴侯決策﹐而吐蕃不能爲中國之大患﹐且無轉輸﹑戍守﹑爭戰之勞﹐胡爲其棄之邪﹖永樂謀國之臣﹐無有如鄴侯者﹐以小信小惠﹑割版圖以貽覆亡之禍﹐觀於此而可爲痛哭也。〖二二〗陸敬輿自奉天得主以來﹐事無有不言﹐言無有不盡﹐而徳宗之不從者十不一二也。興元元年﹐車駕還京﹐徵鄴侯自杭赴闕﹐受散騎之命﹐日直西省﹐迄乎登庸﹐逮貞元五年﹐凡六載﹐而敬輿寂無建白﹔惟鄴侯出使陜﹑虢﹐敬輿一謀罷淮西之兵﹔及鄴侯卒﹐敬輿相﹐舉屬吏﹐減運米﹐廣和糴﹐止密封﹐卻饋贈﹐定宣武﹐敬輿復娓娓長言之。李進而陸默﹐李退而陸語﹐是必有故焉﹐參觀求之﹐可以知世﹐可以知人﹐可以知治理與臣道矣。夫鄴侯豈妨賢而窒言路者哉﹖敬輿之所陳﹐又豈鄴侯之所非﹐而疑不見庸以中止者哉﹖蓋敬輿所欲言者﹐鄴侯早已言之﹐而鄴侯或不得於君者﹐敬輿終不能得也。徳宗之倚敬輿也重﹐而猜忮自賢之情﹐暫伏而終不可遏﹐勢蹙身危﹐無容不聽耳。而敬輿盡其所欲言﹐一如魏徵之於太宗者以爭之﹐徳宗不平之隱﹐特折抑而未著﹐故一歸闕而急召鄴侯者﹐固不欲以相位授敬輿也。鄴侯以三世元老﹐定危亡而調護元良﹐徳望旣重﹐其識量弘遠﹐達於世變﹐審於君心之偏蔽﹐有微言﹐有大義﹐有曲中之權﹐若此者皆敬輿之所未逮也。小人以气相制﹐君子以心相服﹐使敬輿於鄴侯當國之日而嘖嘖多言﹐非敬輿矣。故昔之犯顏危諫以與徳宗相矯拂者﹐時無鄴侯也。夫豈樂以狂直自炫﹐而必與世相違哉﹖論者或加鄴侯以詭祕之譏。處人天倫斁敍之介﹐謀國於傾危不定之時﹐而奮激盡言於猜主之前﹐以博人之一快﹐大臣坐論格心之道﹐固不然也。使鄴侯而果挾詭祕之術﹐則敬輿何爲心折以忘言邪﹖鄴侯卒﹐而敬輿又不容已於廷爭﹐其勢旣然﹐其性情才學抑然。無有居中之元老﹑主持而靜鎭之﹐如冬日乍暄﹐艸木有怒生之芽﹐𨿽冰雪摧殘﹐所弗卹也﹐則又敬輿之窮也。〖二三〗天子禁衛之兵﹐得其人而任之﹐以處多虞之世﹐四末𨿽敗﹐可以不亡。唐自肅﹑代以來﹐倚神策一軍以彊其幹。及徳宗亟討河﹑汴﹐李晟將之而北﹐白志貞募市井之人以冒名而無實﹐於是姚令言一呼﹐天子單騎而走﹐中先痿也。及李懷光平﹐李晟移鎭鳳翔﹐神策一軍仍歸禁衛。於斯時也﹐任之得人與不得﹐安危存亡之大機會也。徳宗四顧無所倚任﹐而任之中官﹐終唐之世﹐宦寺挾之以逞其逆節﹐而迄於亡。當徳宗初任中官之日﹐鄴侯﹑敬輿無一言及之﹐何其置大計於緘默也﹖所以然者﹐自李晟而外﹐亦無可托之人也。禁兵操於宦寺﹐而天子危於內﹔禁兵授之帥臣﹐而天子危於外。外之危﹐篡奪因之﹐宋太祖驟起於一旦﹐而郭﹑柴之祀忽諸﹐此李﹑陸二公所不能保也。晟移鎭而更求一如晟者﹐不易得也﹔卽有一如晟者﹐而抑難乎其爲繼。蓋當日所可任者﹐惟鄴侯耳。鄴侯任之﹐則且求能爲天子羽翼﹑終無逆志者以繼之﹐法制立而忠勤徧諭於吏士﹐𨿽有不順者﹐弗能越也﹐如是﹐乃可保之數十年﹐而居重馭輕之勢以成。然而鄴侯不可以自言也﹐敬輿亦不能以此爲鄴侯請也。徳宗之欲任竇文場﹑王希遷也﹐固曰猶之乎吾自操之也。漢靈帝之任蹇碩﹐亦豈不曰猶吾自將之也乎﹖君畜疑自用﹐則忠臣心知其禍而無爲之謀。李﹑陸二公救其眉睫之失﹐足矣﹔惡能取百年之遠猷﹐爲之辰告哉﹗〖二四〗前有讒而不見﹐後有賊而不知﹐可謂天下之至愚矣。夫其所以不知者何也﹖瞻前而欲察見其讒﹐顧後而欲急知其賊也。可易者旣見而知之矣﹐未可見者惡從而知之﹖必將樂聞密告之語﹐以摘發於所未形。此勿論密告者之卽爲讒賊也﹐卽非讒而不爲賊﹐而人之情僞亦灼然易見矣。當反側未安之際﹐人懷危疑未定之情﹐苟非昏溺﹐豈遽安心坦志以盡忘物變之不可測哉﹖惟其然也﹐明者持之以靜﹐乃使迹逆而心順者﹐憂危而失措者﹐有過而思攺者﹐爲惡而未定者﹐皆得以久處徐思而定其妄慮。然而終不悛焉﹐則其惡必大著﹐不待摘發而無可隱。如是﹐則讒賊果讒賊也﹐在前在後而無不周知也﹐斯乃謂之大智。達奚抱暉殺節度使張勸﹐據陜州﹐要求旌節﹐東與李希烈相應﹐鄴侯單騎入其軍中﹐於時賓佐有請屏人白事者﹐鄴侯拒之曰「易帥之際﹐軍中煩言﹐乃其常理﹐不願聞也。」夫抱暉之逆旣著矣﹐必有與爲死黨者﹐亦無容疑矣﹔或有陰謀乘閒以作亂者﹐亦其恆矣﹕要可一言以蔽之曰﹐技止此耳。河東之軍屯於安邑﹐馬燧以元戎偕行﹐威足以相制﹐鄴侯之慮此也周﹐持此也定﹐屏人以白者﹐卽使果懷忠以思效﹐亦不過如此而已﹐惡用知哉﹖拒之勿聽﹐則挾私而謗毀者﹐道聽而張皇者﹐淺中而過慮者﹐言𨿽未出﹐其懷來已了然於心目之閒。若更汲汲然求取而知之﹐耳目熒而心志亂﹐讒賊交進﹐復奚從而辧之哉﹖天下之變多端矣﹐而無不止於其數。狐﹐吾知其赤﹔烏﹐吾知其黑﹔虎﹐吾知其搏﹔蛇﹐吾知其螫﹔蛙﹐吾知其鳴﹔鱉﹐吾知其瘖﹔涇﹐吾知其淸﹔渭﹐吾知其濁﹔冬﹐吾知其必霜﹔夏﹐吾知其必雷。故程子之答邵堯夫曰「吾知雷之從起處起也。」天地之變﹐可坐而定﹐況區區讒賊之情態乎﹖獻密言以效小忠者﹐卽非讒賊﹐亦讒賊之所乘也﹐況乎不保其不爲讒賊也。知此者﹐可以全恩﹐可以立義﹐可以得眾﹐可以已亂﹐夫是之謂大智。〖二五〗祿山﹑思明父子旋自相殺﹐而朝義死於李懷仟﹐田悅死於田緒﹐李惟嶽死於王武俊﹐朱泚死於韓旻﹐李懷光死於牛名俊﹐李希烈死於陳仟奇﹐而李懷仟旋死於朱希彩﹐陳仟奇旋死於吳少誠﹐惡相師﹐機相伺﹐逆相報﹐所固然也。殺機之動﹐天下相殺於無已。湣不畏死者﹐擁兵以自危﹐莫能自免。習气之燻蒸﹐天地之和气銷爍無餘。推原禍始﹐其咎將誰歸邪﹖習气之所繇成﹐人君之刑賞爲之也。安﹑史之疊爲梟獍﹐夷狄之天性則然﹐無足怪者﹐夫亦自行吾天誅焉可矣。史朝義孤豚受困﹐有必死之勢﹐李懷仟與同逆而北面臣之﹐一旦反面而殺之以爲功﹐此豈可假以旌節﹑躋之將相之列者。髙帝斬丁公﹐光武誅彭寵之奴﹐豈不念於我有功哉﹖名義之所在﹐人之所自定﹐𨿽均爲賊﹐而亦有大辧存也。盡天下之兵力以蹙垂亡之寇﹐豈待於彼之自相吞齕以殺其主而後亂可訖乎﹖降可受也﹐殺主以降﹐不可貰也。偏裨不可以殺主帥﹐則主帥不可以叛天子之義明矣。幸而成﹐則北面擁戴以爲君﹐及其敗﹐則剸其首以博祿位而祿位隨之﹐韓旻﹑陳仟奇惡得而不效尢以徼幸乎﹖朱希彩﹑吳少誠又何憚而不疾爲反戈邪﹖一人偸於上﹐四海淫於下﹐我不知當此之時﹐天下之彜倫崩裂﹐父子﹑婦姑﹑兄弟之閒若何也﹗史特未言之耳。幽﹑燕則朱滔﹑朱泚疊爲戎首﹐淮西則少誠﹑少陽踵以怙亂﹐而唐受其敗者數十年而不定。代宗毀坊表於前﹐而徳宗弗能攺也﹐惡積而不可復揜矣。〖二六〗陸敬輿之籌國﹐本理原情﹐度時定法﹐可謂無遺矣。其有失者﹐則李懷光旣誅之後﹐慮有請乘勝討淮西者﹐豫諫徳宗罷諸道之兵也。諸道罷兵八閱月﹐而陳仟奇斬李希烈以降﹐一如敬輿之算﹐而何以言失邪﹖乃參終始以觀之﹐則淮西十餘年勤天下之兵血戰以爭﹑暴骨如莽者﹐皆於此失其樞機也。安危禍福之幾﹐莫不循理以爲本。李懷光赴援奉天而朱泚遁﹐盧杞激之而始有叛心﹐𨿽叛而引兵歸河東﹐猶曰「俟明春平賊」。據守一隅﹐未敢旁掠州縣﹑僭稱大號也。所惡於懷光者﹐殺孔巢父而已﹐抑巢父輕躁之自取也。徳宗欲赦之﹐蓋有自反恕物之心焉﹐李晟﹑馬燧﹑李泌堅持以爲不可﹐斯亦過矣。若希烈者﹐勝孤弱狂愚之梁崇義﹐旣無大功於唐室﹔且當討崇義之日﹐廷臣爭其不可任﹐而徳宗推誠以任之﹔賊平賞渥﹐唐無毫髮之負﹐遽乘危以反﹐僭大號以與天子競存亡﹐力弱於祿山﹐而惡相敵矣。此而可忍﹐萬世之綱紀裂矣。何居乎敬輿之欲止其討也﹖乘河中已下之勢﹐河北三帥斂手歸命﹐蹙已窮之寇﹐易於拉朽﹐乃吝一舉之勞﹐而曰「不有人禍﹐必有鬼誅」。爲天下君而坐待鬼誅﹐則亦惡用天子爲也﹖俟人禍之加﹐則陳仟奇因以反戈﹐而吳少誠踵之﹐淮西數十年不戢之焚﹐皆自此啟之矣。原情定罪﹐而罪有等差﹔飭法明倫﹐而法有輕重。委之鬼誅﹐則神所弗佑﹔待之人禍﹐則眾難方與。懷光可赦﹐希烈必不可容。法之所垂﹐情之所衷﹐道之所定﹐抑卽勢之所審﹔而四海之觀瞻﹐將來之事變﹐皆於此焉決也。故敬輿之於此失矣。隨命李晟﹑渾瑊﹑馬燧一將臨之﹐而淮﹑蔡蕩平﹐天下淸晏﹐吳少誠三世之禍不足以興﹐而淄靑﹑平盧﹑魏博之逆志亦消矣。失之垂成﹐良可惜哉。〖二七〗細行不矜﹐終累大徳﹐三代以下﹐名臣正士﹑志不行而道窮者﹐皆在此也﹐君以之而不信﹐民以之而不服﹐小人以之反持以相抗﹐而上下交受其詘。歐陽永叔以困於閨帷之議﹐而陶谷之挫於南唐﹐尢無足怪也。張延賞姦佞小人﹐爚亂天下﹐吐蕃劫盟之役﹐幾危社稷﹐廷臣莫能斥其姦﹐而李晟抗表以論劾之﹐正也。晟之告李叔度曰「晟任兼將相﹐知朝廷得失而不言﹐何以爲臣﹖」推此心也﹐其力攻延賞之志﹐皎然可正告於君父﹐而在廷將繼之以助正抑姦者﹐不患其孤鳴矣。乃徳宗疑其抱夙忿以沮成功﹐終任延賞﹐聽之以受欺於吐蕃﹐晟𨿽痛哭陳言﹐莫能救也。平涼旣敗﹐渾瑊幾死﹐延賞之罪已不可揜﹐然且保祿位以終﹐而譴訶不及。無他﹐成都營妓之事﹐延賞早有以持晟之長短﹐而上下皆惑也。晟之論延賞也﹐且忘其有營妓之事﹐卽不忘﹐而豈得以纖芥之嫌﹐置相臣之賢姦與邊疆之安危於不較哉﹖而君與廷臣旣挾此爲成心﹐以至史官推原釁郤﹐亦謂自營妓而開﹐晟之心終不白於天下﹐惟其始不謹而微不愼也。飲食醉飽﹑琴書弈博之微﹐皆有終身臧否﹑天下應違之辧存焉。故昔人以在官抄書亦爲罪過﹐而不可不愼。觀於李晟﹐可以鑑矣。〖二八〗亂國之財賦﹐下掊克於民﹐而上不在官﹐民乃殄﹐國乃益貧﹐民罔不怨﹐天子聞之﹐赫然以怒﹐皆所必然﹐而無不快其發覺者。然因此而句勘之以盡納於上﹐則害愈浸淫﹐而民之死也益劇矣﹐是所謂「牽牛以蹊人之田而奪之牛」也。假公科斂者﹐正以不發覺而猶有所止耳。發覺矣﹐上顧因之而收其利﹐旣無以大服其心﹐而惟思巧爲揜飾以自免﹔上抑謂民之可多取而必應也﹐據所句勘於墨吏者歲以爲常﹐則正賦之外﹐抑有句勘之贏餘﹐列於正供﹐名爲句勘﹐實加無藝之徵耳。且上惟利其所獲﹐而不抵科斂者於法﹐則句勘之外﹐又有橫徵﹐而誰能禁之﹖民之無知﹐始見墨吏之囊畢輸之內帑﹐未嘗不慶快焉﹐孰知昔之剝牀以辧者﹐後且及膚乎﹖故用之一時而小利﹐行之數世﹐而殃民之酷﹑殆不忍言。李長源以此足防秋之國用﹐欲辭聚斂虐民之罪﹐不可得已。誠惡墨吏之橫徵﹐卹民困而念國之匱也﹐句勘得實﹐以抵來歲之賦﹐可以紓一時之急﹐而民亦蘇矣﹐民知稅有定額﹐而吏亦戢矣﹐斯則句勘之善政與﹗〖二九〗小弁所以爲君子之詩者﹐太子欲廢未廢之際﹐其傅陳匡救之術於幽王也。故其所以處父子君臣之際﹐曲盡調停之理﹐而奪其迷惑浸淫之幾。鄴侯用之﹐以全徳宗之恩﹐而奠其宗社。故小弁爲君子之詩﹐其利溥也。其詩曰「君子不惠﹐不舒究之。一但言究﹐則聽讒而惑者﹐固自以爲究矣﹔乃其彌究而彌惑者﹐惟其不舒也。淺人之情﹐動於狂而不可挽﹐無他﹐聞言而卽喜﹐聞言而卽怒耳。以其躁气與讒人之深機而相觸﹐究之迫﹐則𨿽有至仁大孝之隱﹐皆弗能自達。鄴侯曰「願陛下從容三日﹐究其端緒﹐一用此詩也。气平而讒人之機斂﹐抱忠欲言者﹐敢於進矣﹐故閒一日而徳宗果悟也。其詩又曰「君子無易繇言﹐耳屬於垣。」易言者﹐不必信之於心也。心非必惑﹐而偶觸於讒言﹐以有喜怒過情之辭﹐亦將曰﹕吾爲君父之尊﹐言卽失而無大過也。乃一出而人信以爲固然矣。匪直懷姦者﹐幸有閒之可乘﹔卽觀望而無定情者﹐亦謂君子之喜在此而怒在彼﹐卽此以迎合之﹐而將得其心。在旁在側者﹐見爲不足憚﹐而言之也無擇﹐惡知一入於其耳以生其心﹐伏莽之戎﹐怙此言以爲依據﹐而旋相搆扇於無已哉﹗惟愼於口而人不得窺其際﹐則讒人之气愈斂﹐而抱忠欲言者敢於進矣。鄴侯曰「陛下還宮﹐當自審思﹐勿露此衷於左右﹐」用此詩也。故徳宗流涕曰「太子仁孝﹐實無他也。」小弁垂訓於千載之上﹐而鄴侯以收曲全慈孝﹑安定國家之至仁大孝於千載之下﹐故曰﹕小弁﹐君子之詩也。自非幽王之喪心失志﹐循其道而無不可動。詩之爲教至矣哉﹗知用君子之道者﹐君子也。鄴侯之爲君子儒﹐於斯見矣。〖三○〗君相可以造命﹐鄴侯之言大矣﹗進君相而與天爭權﹐異乎古之言俟命者矣。乃惟能造命者﹐而後可以俟命﹐能受命者﹐而後可以造命﹐推致其極﹐又豈徒君相爲然哉﹗天之命﹐有理而無心者也。有人於此而壽矣﹐有人於此而夭矣﹐天何所須其人之久存而壽之﹖何所患其人之妨已而夭之﹖其或壽或夭不可知者﹐所謂命也。而非天必欲壽之﹐必欲夭之﹐屑屑然以至髙大明之眞宰與人爭蟪蛄之春秋也。生有生之理﹐死有死之理﹐治有治之理﹐亂有亂之理﹐存有存之理﹐亡有亡之理。天者﹐理也﹔其命﹐理之流行者也。寒而病﹐暑而病﹐饑而病﹐飽而病﹐違生之理﹐淺者以病﹐深者以死﹐人不自知﹐而自取之﹐而自昧之﹐見爲不可知﹐信爲莫之致﹐而束手以待之﹐曰天之命也。是誠天命之也。理不可違﹐與天之殺相當﹐與天之生相背﹐自然其不可移矣﹐天何心哉﹖夫國家之治亂存亡﹐亦如此而已矣。而君相之權藉大﹐故治亂存亡之數亦大﹐實則與士庶之窮通生死﹑其量適止於是者﹐一也。舉而委之於天﹐若天之有私焉﹐若天之纖細而爲蟪蛄爭春秋焉。嗚呼﹗何其不自揣度﹐而謂天之有意於已也﹗故鄴侯之言非大也﹐非與天爭權﹐自知其藐然不足以當天之喜怒﹐而天固無喜怒﹐惟循理以畏天﹐則命在己矣。𨿽然﹐其言有病﹐惟君相可以造命﹐豈非君相而無與於命乎﹖修身以俟命﹐愼動以永命﹐一介之士﹐莫不有造焉。禍福之大小﹐則視乎權藉之重輕而已矣。〖三一〗陸敬輿之在翰林﹐言無不從﹐及其爰立﹐從違相半﹐其從也﹐皆有弗獲之色焉﹐何也﹖大權者﹐人主之所愼予﹐小人之所爭忮﹐君子之所愼處者也。敬輿之忠直明達﹐允爲社稷之臣﹐而鄴侯將卒﹐不急引以自代﹐蓋鄴侯知此位之不易居﹐爲徳宗謀﹐爲敬輿謀﹐固未可遽相敬輿也。宰相之重﹐仕宦之止境也﹐苟資望之可爲﹐皆垂涎而思得。董晉﹑竇參﹑苗晉卿所不敢相排以相奪者﹐徒鄴侯耳﹐非能忘情而廿出其下也。鄴侯以三朝元老立翼戴之功﹐而白衣歸山﹐屈身參佐﹐無求登臺輔之心﹐其大服不肖者之心夙矣。肅宗欲相之﹐而李輔國忌焉則去﹔代宗欲相之﹐而元載忌焉則去﹔君輸忱以延佇﹐己養重以徘徊﹐乃以大得志於多猜之主﹐宵小盈廷﹐而俛首以聽命﹐敬輿豈其等倫哉﹖自扈從以來﹐無日不在君側﹐無事不參大議﹐𨿽未授白麻﹐而鄴侯旣卒﹐其必相也無疑矣。嗚呼﹗欲相未相之際﹐姦窺邪伺﹐攢萬矢以射一鵠﹐亦危矣哉﹗鄴侯之不薦以自代﹐全敬輿﹐卽以畱徳宗法家拂士於他日﹐而敬輿不知也。今爲敬輿計﹐鄴侯在位﹐國政有托﹐而敬輿忘言﹐未可以去乎﹖董晉﹑竇參受平章之命﹐未可以去乎﹖竇參以貪敗﹐物望益歸於己﹐未可以去乎﹖參死﹐參黨疑敬輿之譖﹐未可以去乎﹖與忮陋之趙憬同升﹐未可以去乎﹖沾沾然若畱身於嚴廊以待枚卜之來﹐則倒授指摘於人﹐而敬輿之危益岌岌矣。及旣相也﹐裴延齡判度支﹐苦諫而不從﹐吳通玄騰謗書於中外﹐姜公輔以泄語坐貶﹐賈耽﹑盧邁相繼而登三事﹐及是而引身已晚矣。然且徘徊不決﹐坐待貶斥﹐幾以不保其腰領。以自全也﹐不宜﹔以靖國也﹐尢不可矣。何也﹖己被罪﹐而忠直之黨危﹐邪佞之志得﹐禍必中於國家也。宰相者﹐位亞於人主而權重於百僚者也。君子欲盡忠以衛社稷﹐奚必得此而後道可行乎﹖至於相﹐而適人閒政之道詘矣。欲爲繩愆糾謬之臣﹐則不如以筆簡侍帷帟之可自盡也。鄴侯知之﹐敬輿弗知也﹐二賢識量之優劣﹐於此辧矣。〖三二〗貞元八年﹐江﹑淮水潦﹐米價加倍﹐畿輔公儲委積﹐陸敬輿請減江﹑淮運米﹐令京兆邊鎭和糴﹐酌一時之緩急﹐權其重輕﹐信得之矣﹐然未可爲立國之令圖也。丰凶者﹐不定之數﹔田畝所出﹐則有定之獲也。丰而余﹐凶而不足﹐通十年之算﹐丰而有餘﹐凶而猶無不足﹐則遠方之租米﹐畢令輕齊﹐京邊之庸調﹐悉使納米可也。如其不然﹐則丰年之所偶余﹐畱之民閒﹐以待凶歲﹐使無頓竭之憂﹔柰何乍見其丰﹐遽糴之以空在民之藏乎﹖爲國用計者﹐耕九餘三﹐恆使有餘以待凶歲。如其饋有限﹐吏祿軍食﹐丰僅給而凶則乏﹐又值京邊谷余而價賤﹐則抑以錢絹代給﹐使吏與軍自糴於民﹐猶之可爾。何也﹖自糴則食有節而支不糜﹐民尙不至虛廩囷以自匱。若官與和糴﹐就令無抑買捐民之獘﹐而必求如額以供坐食者之狼戾與窖藏之紅朽﹐不復念此粟者﹐他日小民炊煙屢絕﹐求粒米而無從者邪﹗況乎立國有經﹐恆畜有餘以待水旱﹐則江﹑淮薦饑﹐自可取足太倉﹐捐歲運以蘇民﹐何事斂民之積以虛根本哉﹖敬與所陳﹐令江﹑淮斗米折錢八十﹐計其所贏餘錢十萬四千緡﹐一時行之﹐覺爲公私之兩利﹐而國無常守之經﹐官操商敗之計﹐空內地之積﹐奪凶歲之儲﹐使牟利之臣﹐因得營私以殃民﹐其失也大矣。以要言之﹐京邊之盈餘﹐不可聚於上而急食之也。此不易之定論也。〖三三〗陸敬輿請罷關東諸道防秋戍卒﹐令供衣糧﹐募戍卒願畱及蕃漢子弟﹐廣開屯田﹐官爲收糴﹐自戰自耕於其所守之地﹐此亦以明府兵番戍之徒勞而自弱﹐不如召募之得也。論者於敬輿所陳﹐則韙其說﹐而惜徳宗之不從﹔乃於府兵﹐則贊其得三代之良法而謂不可易。貪爲議論﹐不審事理﹐自相齟齬﹐罔天下後世以伸其無據之談﹐如此者﹐亦奚必他爲之辯哉﹖卽其說以破之而足矣。夫折中至當之理﹐存其兩是﹐而後可定其一得﹔守其一得﹐而後不惑於兩是。誠不易也﹐就今日而必法堯﹑舜也﹐卽有娓娓長言爲委曲因時之論者﹐不可聽也。誠不容不易也﹐則三代之所仁﹐今日之所暴﹐三代之所利﹐今日之所害﹐必因時而取宜於國民﹐𨿽有抗古道以相難者﹐不足聽也。言府兵則府兵善﹐言折衣糧以召募則召募善﹐心無衡而聽之耳﹐耳無準而聽紙上之迹與唇端之辯﹐受奪於疆辭﹐而傲岸以持己之是﹐惟其言而自謂允愜於天下。嗚呼﹗小言破道﹐曲說傷理﹐眾訟於廷﹐文傳於後﹐一人之筆舌﹐旦此夕彼﹐其以萬世之國計民生戲邪﹗不然﹐奚爲此喋喋哉﹖持其前後彼此之論以相參﹐則其無目無心﹐如籬竹得風之鳴﹐技自窮矣。〖三四〗自米粟外﹐民所輸者﹐本色折色奚便﹖國之利不宜計也﹐而必計利民。利民者﹐非一切之法所可據爲典要﹐惟其時而已。唐之初制﹐租出谷﹐庸出絹﹐調出繒﹑纊﹑布﹐其後兩稅法行﹐繒﹑纊﹑布攺令納錢。陸敬輿上言「所徵非所業﹐所業非所徵﹐請令仍輸本色。」執常理以言之﹐宜無以易也﹔揣事理以言之﹐則有未允者焉。絹﹑繒﹑纊﹑布之精粗至不齊矣﹐不求其精﹐則民俗之偸也﹐且以行濫之物輸官﹐而吏以包容受賕﹐旣損國計﹑導民姦﹔而取有用之絲枲﹐爲速敝之絹布﹐滅裂物產﹐於民亦病矣。如必求其精且良與﹖而精粗者﹐無定之數也﹐墨吏﹑猾胥操權以苛責爲索賄之媒﹐民困不可言矣。錢則緡足而無可挾之辭矣﹐以絹﹑布﹑綿﹑縷而易錢﹐愚氓𨿽受欺於姦賈﹐而無恐喝之威﹐則其受抑者無幾﹐𨿽勞而無大損也﹐此折錢之一便也。樹桑者先王之政﹐後世益之以麻枲﹑吉貝﹐今綿花。然而不能所在而皆植也。桑枲之土﹐取給也易﹐而不產之鄕﹐轉買以充供﹐旣以其所產者易錢﹐復以錢而易絹﹑繪﹑纊﹑布﹐三變而後得之﹐又必求中度者﹐以受姦商之騰踴﹐愚氓之困﹐費十而不能得五也。錢則流通於四海而無不可得﹐此又一利也。丁田𨿽有定也﹐而析戶分產﹐畸零不能齊一﹐勢之所必然也。絹﹑繪﹑纊﹑布必中度以資用﹐單丁寡產尺寸銖兩之分﹐不可以登於府庫﹐必計值以求附於豪右﹔不仁之裏﹐不睦之家﹐挾持以虐孤寒﹐無所控也。錢則自一錢以上﹐皆可自輸之官﹐此又一利也。絲枲者﹐皆用其新者也﹐民儲積以待非時之求﹐而江鄕雨溼﹐山谷煙蒸﹐色黯非鮮﹐則吏不收﹐而民苦於重辦﹔吏旣受﹐而轉輸之役者民也﹐舟車在道﹐霧雨之所霑濡﹐稍不謹而成黦敝﹐則上重責而又苦於追償。其支給也﹐非能旋收而旋散之也﹐有積之數十年而朽於藏者矣﹔以給吏士﹐不堪衣被﹐則怨起於下﹐是竭小民機杼之勞﹐委之於糞土矣。錢則在民在官﹐以收以放﹐𨿽百年而不攺其恆﹐此又一利也。積此數利﹐民𨿽一勞而永逸﹐上有支給而下有實利。金錢流行之世﹐所不能悉使折輸者﹐米粟而已﹐然而民且困焉。況欲使之輸中度之絲麻﹐累遞運之勞以徒供朽壞乎﹖唐初去古未遠﹐銀未登於用﹐鑄錢尙少﹐故悉徵本色可也。敬輿之言﹐惜舊制之湮﹐順愚民不可慮始之情耳。金錢大行於上下﹐固無如折色之利民而無病於國也。故論治者﹐貴於知通也。〖三五〗陸敬輿論稅限迫促之言曰「蠶事方興﹐已輸縑稅﹔農功未畢﹐遽斂谷租。上責旣嚴﹐吏威愈促。急賣而耗其半直﹐求假而費其倍償。」悲哉﹗亂世之民﹔愚哉﹗亂世之君也。民之可悲者﹐聶夷中之詩盡之矣。其甚者﹐不待二月而始賣新絲﹐五月而始糶新谷也。君之愚也﹐促之甚﹐則民益貧﹔民益貧﹐則稅益逋﹔耕桑之獲﹐止有此數﹐促之速盡﹐後𨿽死於桁楊﹐而必無以繼﹔流亡日苦﹐起爲盜賊﹐而後下蠲逋之令﹐計其所得﹐減於緩徵者﹐十之三四矣﹔何其愚也﹗迫促之令﹐君惽而不知計﹐民惴而不敢違。墨吏得此以張其威燄﹐猾胥得此以讎其罔毒﹐積金屯粟之豪民得此以持貧民之生死﹐而奪其田廬子女。亂世之上下﹐胥以迫促爲便﹐而國日蠹﹑民日死﹐夫誰念之﹖孟子曰「用其一﹐緩其二。」緩之爲利溥矣哉﹗所謂緩者﹐非競置之謂也﹐通數十百年而計之﹐緩者數月而已。絀邪臣急功之謀﹐斥帑臣吝發之說﹐燭計臣卸責之私﹐姑忍之﹐少待之﹐畱一春夏之閒﹐俟之秋冬﹐而明歲之春夏裕矣﹐源源相繼﹐實亦未嘗有緩也。統計之於累歲之餘﹐初何有濡遲之憂哉﹖國家當急遽之時﹐自有不急之費﹐取此而姑忍之﹐少待之﹐可省以應急需者不患乏也﹐而柰何遽責之千里之遙﹑轉輸之不逮事者也﹕緩者﹐驕帥﹑姦臣﹑墨吏﹑猾胥﹑豪民之大不便﹐而人君深長之益也﹐愚者自不知耳。君愚﹐而百姓之可悲﹑無所控告矣。〖三六〗徳宗始召叛臣之亂﹐中徇藩鎭之惡﹐終授宦豎之權﹐樹小人之黨﹐其不君也足以亡﹐而不亡者﹐幸也。乃夷考其行﹐非有徵聲逐色﹑沈溺不反之失也﹐非有淫刑濫殺﹑暴怒不戢之惡也﹐抑非有聞善不知﹑遇事不察之暗也﹔疑其可進中主而上之﹐以守成而保其福祚﹔然而卒爲後世危亡之鑑者﹐論者以爲好疑之過﹐是已。𨿽然﹐好疑者﹑其咎之流也﹐非其源也﹔窮本探源﹐則好諛而已矣。故陸敬輿欲釋其疑﹐而不足以奪其心而使之悛﹔蓋其厚有所疑者﹐惟其深有所信也﹐非無所信而一用其疑也。於盧杞則信﹐於裴延齡則信﹐於寶文場﹑霍仙鳴則信﹐於韋渠牟則信﹐敗而不怒﹐貶而不釋﹐死而猶追念之﹐推心置腹﹐羣言交擊﹐而愛之益堅。且不僅是也﹐陸贄之始﹐李泌之終﹐亦未嘗不惟言是聽而無有二三也。然則豈好疑爲其不可解之惑哉﹖敬輿之在奉天也﹐有排難之顯功﹐言無不中﹐則秉義𨿽直﹐處時𨿽危﹐而志得神怡﹐發之於辭气顏色也﹐必溫和而浹洽﹐故罪己之詔﹐𨿽暴揚其過而不以爲侮。若長源﹐則宛曲從容之度﹐足以陶鑄其驕气﹐而使其意也消。盧杞諸姦﹐豈有別術以得當哉﹖無宮壺之援﹐無中涓之助﹐惟面柔口澤﹐探意旨而不相違拂耳。是故徳宗之得失﹐恆視所信而分﹐專有所信﹐則大有所疑。嗚呼﹗千古庸人膏肓不起之病﹐非以失所信而致然哉﹖有大信者﹐必有厚疑﹔有厚疑者﹐必有偏信﹔或信或疑﹐賢姦俱不可恃﹐惟善諛者能取其深信﹐而天下皆疑矣。夫人之多所疑也﹐皆生於不足。智不足﹐則疑人之己誑﹔力不足﹐則疑人之己淩。先自疑而旁皇無據﹐四顧不知可信之人﹐於是諛者起而乘之﹐諒其所易爲﹐測其所易知﹐淺爲嘗而輕爲辧﹐則不足者亦優爲之而揜其所短。固將曰﹕非與我合者﹐言我所不知﹑不能﹑以相欺﹐彼卽亦一道與﹐固非我之攸行﹔且惡知其非矯誣以奪人於所不逮﹐而讎其異志乎﹖直者之疑愈厚﹐則諛者之信愈堅﹐於是偏信而無往不疑﹐乃以多疑召天下之離叛。故曰疑者其獘之流也﹐信者其失之源也。道處於至足者﹐知從我者之非誠﹐而違我者之必有道也。故堯無疑於羣臣之薦鯀﹐而鯀不足以病堯。下此者﹐皆有不足也。知不足而不欲揜﹐則諛我者之情窮矣。流俗之言﹐苟且之計﹐惡足以進於前哉﹖此中材救過之善術也。能知此﹐則天下皆與善之人而奚疑乎﹖天下皆與善之人而又奚有所偏信乎﹖故徳宗之失﹐失於信也。好諛而信之﹐𨿽聖哲痛哭而不救其敗。紂之惡無他﹐好諛而信飛廉﹑惡來者深也。卷二十五◎順宗王伾﹑王叔文以邪名古今﹐二韓﹑劉﹑柳皆一時之選﹐韋執誼具有淸望﹐一爲所引﹐不可復列於士類﹐惡聲一播﹐史氏極其貶誚﹐若將與趙髙﹑宇文化及同其凶逆者﹐平心以考其所爲﹐亦何至此哉﹗自其執政以後﹐罷進奉﹑宮市﹑五坊小兒﹐貶李實﹐召陸贄﹑陽城﹐以範希朝﹑韓泰奪宦官之兵柄﹐革徳宗末年之亂政﹐以快人心﹑淸國紀﹐亦云善矣。順宗抱篤疾﹐以不定之國儲嗣立﹐諸人以意扶持而冀求安定﹐亦人臣之可爲者也。所未審者﹐不能自量其非社稷之器﹐而仕宦之情窮耳﹐初未有移易天位之姦也。於是宦官乘徳宗之危病﹐方議易儲以危社稷﹐順宗瘖而不理﹐非有夾輔之者﹐則順宗危﹐而憲宗抑且不免。代王言﹐頒大政﹐以止一時之邪謀﹐而行乎不得已﹐亦權也。憲宗儲位之定﹐𨿽出於鄭絪﹐而亦俱文珍﹑劉光琦﹑薛盈珍等諸內豎修奪兵之怨﹐以爲誅逐諸人之地﹐則韋執誼之驚﹐王叔文之憂色﹐𨿽有自私之情﹐亦未嘗別有推奉﹐思搖國本﹐如謝晦﹑傅亮之爲也。乃史氏指斥其惡﹐言若不勝﹐實覈其詞﹐則不過曰「采聽謀議﹐汲汲如狂﹐互相推獎﹐僩然自得﹐屏人竊語﹐莫測所爲」而已。觀其初終﹐亦何不可測之有哉﹖所可憎者﹐器小而易盈﹐气浮而不守﹐事本可共圖﹐而故出之以密﹐謀本無他奇﹐而故居之以險﹐膠漆以固其類﹐亢傲以待異己﹐得志自矜﹐身危不悟﹐以要言之﹐不可大受而已矣。因是而激盈廷之怨﹐寡不敵眾﹐謗毀騰於天下﹐遂若有包藏禍心爲神人所共怒者﹐要亦何至此哉﹗伾﹑叔文誠小人也﹐而執誼等不得二人不足以自結於上﹐伾﹑叔文不得於牛昭容﹑李忠言不足以達於篤疾之順宗嗚呼﹗漢﹑唐以後﹐能無內援而致人主之信從者鮮矣。司馬溫公之正﹐而所資以行志者太后﹔楊大洪之剛﹐而所用以衛主者王安﹔蓋以處積亂之朝廷﹐欲有所爲﹐弗獲已而就其可與言者爲納約之牗也。叔文﹑伾之就誅﹐八司馬之遠竄﹐事所自發﹐亦以宦官俱文珍等怨範希朝﹑韓泰之奪其兵柄﹐忿懟急泄而大獄疾興。諸人旣蒙不赦之罪﹐神策監軍﹐復歸內豎﹐唐安得有斥姦遠佞之法哉﹖宦官之爭權而疊相勝負耳。杜黃裳﹑袁滋不任爲主也。故執誼等有可黜之罪﹐而遽謂爲千古之敗類﹐則亦誣矣。繇此以觀﹐士之欲有爲當世者﹐可不愼哉﹗天下之事﹐昭昭然揭日月而行者﹐與天下共之。其或幾介危疑﹐事須密斷者﹐則緘之於心﹐而制之以獨。若驟得可爲之機﹐震驚相耀﹐以光大之舉動爲詭祕之聲容﹐附耳躡足﹐畫呼夜集﹐排羣言﹐斂眾怨﹐自詡爲憂國如家﹐乃不知旁觀側目者且加以不可居之大慝。事旣祕﹐言不能詳﹐欲置辯而末從﹐身受天下之惡﹐自戕而已矣。易曰「不出戶庭﹐無咎。」愼之於心也。不出門庭則凶矣。門內之密謀﹐門外之所疑爲叵測者也。流俗之所謂深人﹐君子之所謂淺夫也。讀柳宗元謫後之書﹐「匪舌是出」﹐其愚亦可哀也已﹗

◎憲宗禮何爲而作也﹖所以極人情之至而曲盡之也。古禮之佚不傳者多矣﹐見於三禮者﹐惟喪禮爲略備﹐達於古今﹐無不可繇也。然而猶有闕焉﹐時之所不然﹐事之所未有﹐情之所不生﹐禮之所未及也。於是而後儒折中論定之道﹐有可參酌以極得其中﹐則遭亂失其父母﹐尋求不得﹐生死莫能知﹐而爲之追服﹐是已。禮文之未及此也有故﹔古者分土建侯﹐好問不絕﹐偶爲仇敵﹐而禮之往來不廢﹐聲問相逮﹐無有阻也。故諸侯失國而爲寓公﹐大夫去國而有羈祿﹐卽其爲行人而見執﹐臨戰伐而見俘﹐其生其死﹐必相聞矣。則生而遙告以吉凶﹐死而得奔喪﹑還葬﹐奚有尋求不得而待追服者哉﹖王莽之世﹐盜賊坌起﹐永嘉而後﹐胡﹑漢分割﹐於是而貴賤均於俘囚﹐老弱隨其轉徙﹐千里無人﹐音問旣絕﹐轉掠不定﹐蹤迹莫稽﹐乃有父子殊天﹐終相暌隔﹐母妻漂散﹐不審存亡者。嗚呼﹗生不得聚﹐死不得知﹐疏衰者﹐非人子之可用報親者﹐而猶不克盡三年之哀慕﹐亦慘矣哉﹗晉庚蔚之等始建議尋求三年之外﹐俟中壽八十而服之﹐此亦以禮定情之極致﹐周公復起﹐不能易也。徳宗母沈太后因亂陷賊﹐不知所在﹐徳宗卽位﹐尋求數十年不得﹐迨徳宗之葬﹐禮官乃申蔚之之議﹐以徳宗啟殯日﹐發沈後之喪﹐因此而祔廟之禮行焉。夫蔚之限尋求以三年﹐俟發喪於中壽﹐而徳宗終身不廢尋求者﹐以徳宗已正位臨民爲宗社主﹐不容因母而廢大政﹐卽位尋求﹐兩不相礙也。而士大夫旣含重哀﹑必廢婚宦﹐盡心力爲尋求地﹐期以三年﹐則人子之志伸﹐而生人之理亦無崩壞之憂矣。晉﹑宋以來﹐有因此而永絕婚宦者﹐其志可尙﹐而其道不可常﹐殆亦賢者之過﹐蔚之裁之以中﹐不亦韙與﹗不宦則祭祀不修﹐不婚則繼嗣不立﹐抑非所以廣孝也。且夫尋求不得﹐而生死固無據焉﹐銜卹靡至﹐一以喪禮居之﹐萬一親幸而存﹐豈非之生而致之死乎﹖卽位而尋求﹐臨朝不廢之典﹐宜於天子﹔限求以三年﹐權停婚宦﹐宜於士夫。酌中壽之年以服喪﹐生存之望可絕﹔以啟殯之日而爲忌﹐人子之道以終﹔變而不失其常﹐補古禮之未有﹐合先聖之大經﹐此其選已。〖二〗杜黃裳之請討劉辟﹐武元衡之請徵李錡﹐李絳之策王承宗﹑田興﹐不待加兵而自服﹐皆時爲之也。知時者﹐可與謀國矣。自僕固懷恩以河北委降賊而僭亂不可復制者﹐安﹑史之誅﹐非唐師武臣力制其死命而殪之﹐賊自敗亡而坐收之也。幽﹑燕﹑河﹑濟﹐賊所糾合之蕃兵﹑突騎皆生存﹐而梟雄之心未艾﹐田承嗣﹑薛嵩﹑朱希彩之流﹐狼子野心﹐習於戰鬥﹐狃於反覆﹐於斯時也﹐𨿽李﹑郭固無如之何﹐而下此者尢非其敵也。代宗驕之﹐徳宗挑之﹐俱取敗辱﹐𨿽有黃裳﹑元衡之能斷﹐李絳之善謀﹐我知其未易爲籌度也。至於元和﹐而天下之勢變矣。向所與安﹑史同逆矯厲自雄者﹐死亡盡矣﹐嗣其僭逆者﹐皆紈袴驕憨﹑弋色耽酒之豎子也。其偏裨﹐則習於叛合﹑心離志怠﹑各圖富貴之庸夫也﹔其士卒﹐則坐糜粟帛﹑飲博遊宕之罷民也。而狎於兩代之縱弛﹐不量力而輕於言叛﹔乃至劉辟以白面書生﹐李錡以貴遊公子﹐苟得尺寸之土﹐而妄尋干戈﹔此其望風而僕﹑應手而糜者﹐可坐策之而必於有功。韋丹﹑李吉甫且知西川之必下以勸興師﹐況黃裳﹑元衡之心社稷而有成謀者乎﹖故徳宗奮而啟禍﹐憲宗斷而有功﹐事同而效異也。夫旣知其可以討矣﹐則亦知其可以不戰而屈之矣。姑試其威於西川而西川定﹐再試其威於鎭海而鎭海平。河北豢養之子弟﹐固不測朝廷之重輕﹐而苟求席安以自保﹐眾心俱弛﹐羣力不張﹐於斯時也﹐唐𨿽不自信其有必勝之能﹐而魏博﹑成徳非王武俊﹑田悅之舊﹐彼自知之﹐亦可眾量之矣。吉甫目擊杜﹑武之成績﹐欲效之以徼功於河北﹐是又蹈徳宗之覆轍也。李絳之洞若觀火﹐又豈有絕人之智計哉﹖故代宗之弛而失禦﹐憲宗之寬而能安﹐亦事同而效異也。所以異者無他﹐惟其時也。時者﹐方弱而可以疆﹐方疆而必有弱者也。見其疆之已極﹐而先自震驚﹐遂肭縮以絕進取之望﹔見其勢之方弱﹐而遽自踸踔﹐因興不揣之師﹔此庸人所以屢趨而屢躓也。焚林之火﹐達於山椒則將熸﹐撲之易滅而不敢撲﹐待之可熄而不能待﹐亦惡知盈虛之理數以禦時變乎﹖劉淵﹑石虎﹑苻堅﹑耶律徳光﹑完顏亮﹐天亡之在眉睫矣﹐不知乘時者﹐猶以爲莫可如何﹐而以前日之覆敗爲懲。悲夫﹗〖三〗制科取士﹐唐之得元﹑白﹐宋之得二蘇﹐皆可謂得人之盛矣。稹﹑居易見知於裴中立﹐軾﹑轍見重於司馬君實﹐皆正人君子所嘉與也。觀其應制之策﹐與登科以後忼慨陳言﹐持國是﹐規君過﹐述民情﹐達時變﹐洋洋乎其爲昌言也。而抑引古昔﹐稱先王﹐無悖於往聖之旨﹐則推重於有道之士而爲世所矜尙﹐宜矣。推此志也﹐以登三事﹐任密勿﹐匡主而庇民﹐有餘裕焉。乃此數子者﹐旣獲大用﹐而卞躁譸張﹐匯引匪人以與君子相持而害中於國﹐𨿽裴﹑馬秉均以臨之﹐弗能創艾也。然則制科求士﹐於言將不足采﹐而可以辯言亂政之責斥之乎﹖夫此數子者﹐非其言之有過﹐善觀人者﹐不待其敗徳之已章﹐而早已信其然矣。奚以明其然也﹖此數子者﹐類皆酒肉以溺其志﹐嬉遊以蕩其情﹐服飾玩好書畫以喪其守。凡此﹐非得美官厚利﹐則不足以厭其所欲。而精魄旣搖﹐廉恥遂泯﹐方且號於人以爲淸流之津逕﹐而輕薄淫泆之士樂依之﹐以標榜爲名士。如此﹐而能自樹立以爲君之心膂﹑國之楨幹﹑民之蔭藉者﹐萬不得一。文章之用﹐以顯道義之殊塗﹐宣生人之情理﹐簡則難諭﹐重則增疑。故工文之士﹐必務推湯宛折﹐暢快宣通﹐而後可以上動君聽﹐下感民悅。於是遊逸其心於四維上下﹐古今巨細﹐隨觸而引伸﹐一如其不容已之藏﹐乃爲當世之所不能捨。則蘇軾所謂「行雲流水﹑初無定質」者﹐是也。始則覃其心以達其言﹐旣則卽其言以生其心﹐而淫泆浮曼﹑矜誇傲辟之气﹐日引月趨﹐以入於酒肉嬉遊服飾玩好書畫之中﹐而必爭名競利以求快其欲。此數子者﹐皆以此爲尙者也。而抑博覽六籍﹐詭遇先聖之緒說以濟其辯﹐則規君過﹑陳民情﹑策國事﹐皆其所可沈酣以入﹑痛快以出﹐堂堂乎言之﹐若伊訓﹑說命﹑七月﹑東山之可與頡頏矣。則正人君子安得不斂衽以汲引爲同心﹐而流傳簡冊﹐淺學之士能勿奉爲師表乎﹖乃有道者沈潛以推致其隱﹐則立心之無恆﹐用情之不正﹐皆可卽其述古昔﹑稱先王之中察見其詖淫﹐況其濫於浮屠﹑侈於遊冶者﹐尢不待終篇﹑而知其爲羊羶蟻智之妄人哉﹗若其淋漓傾倒﹐答臨軒之商﹐陳論劾之章﹐若將忘辱忘死﹐觸忌諱﹐犯眾怨﹐以爲宗社生民計者﹐固可取爲人主之龜鑑﹐而不得斥之爲非。則惟上之所以求之者﹐以直言敢諫設科﹐則以應知遇﹑取名位者在此﹐慧足以及﹐膽足以勝﹐固無難伸眉引吭以言之無怍﹐而可取者不乏也。是故明主之求言﹐大臣之廣益﹐無擇於人也﹔言而可聽者﹐樂取其言﹐以釋吾回而增吾美也。若其用人也﹐則不以言也﹔言而可聽﹐必考其用心之貞淫﹐躬行之儉侈﹐而後授以大任也。書曰「敷奏以言﹐」言無不盡。若其黜陟﹐則必「明試以功」而後定。子曰「君子不以言舉人﹐」誠千古片言之居要矣。然則策賢良以問政﹐明王廣聽大智之道也﹔設制科以取士﹐惟其言以登用之﹐則國是亂﹑佞人進﹐治道之大蠹也。制科而得才士如元﹑白﹑二蘇而止﹐元﹑白﹑二蘇長於策問奏疏而止﹐不恣其辧以終爲君子傷﹐節宣之權﹐人主大臣司之﹐可弗愼與﹗〖四〗廟謨已審﹐采諍臣之弼正以決行止﹐其於治也有失焉﹐鮮矣。廟謨無據﹐倚羣臣之道謀以相爭辯﹐其於亂也幸免焉﹐鮮矣。何也﹖貿貿然於得失利害之林﹐一事至而無以自主﹐天子有耳而無心﹐大臣辭謗而避罪﹐新進之士﹐气浮而慮短﹐「彼亦一是非﹐此亦一是非」﹐苟可言焉則言之﹐不能言者亦學語而言之﹐勿論其挾私也﹐卽其無私﹐而讀古人數策之書﹐輒欲引據﹐憑寤寐偶然之慧﹐見爲實然﹐聽曲士末俗之言﹐妄爲歆動﹐念生平身受之累﹐推爲利害﹐瑯瑯然挾持以爲口實﹐理亦近是﹐情亦近是﹐以與深謀熟以憲宗之時事言之﹐一藩鎭之逆也﹐言討者﹐並欲加兵於歸命之魏博﹐言撫者﹐遂欲屈志於窮凶之淮﹑蔡﹐彼以爲飭法之王章﹐此以爲懷柔之文徳﹐彼以此爲養寇而失權﹐此以彼爲生事而釀禍﹐河漢無涯之口﹐窮年靡定﹐究將誰與適從哉﹖謀之已煩﹐傳之將徧﹐一端未建﹐四海喧騰﹐幕士遊人﹐測眾論之歸以揣摩而希附會﹐姦胥猾吏﹐探在廷之蹤指以豫爲避就﹐左掣右牽﹐百無一就﹐迨其論定﹐而獘已叢生﹐況乎多事之秋﹐夷狄盜賊閒諜伏於輦下﹐機密播於崇朝﹐授以倒持之樞﹐而危亡必矣。唐制﹕誥令已下﹐有不便者﹐諫官上封事駮正攺行。駮之於後以兼聽得中﹐而不議之於先以喧囂致亂﹐道斯定矣。元稹甫受拾遺之命﹐輒欲使諫官各獻其謀﹐復正牙奏事及庶司巡對﹐惟欲奪宰相之權﹐樹己之威福而已。諫官者﹐諫上之失也﹐議方未定﹐天子大臣未有失也﹐何所諫也﹖論道者﹐三公之職﹔辰告者﹐卿士之司﹔糾謬者﹐諫官之責﹔各循其分﹐而上下志通﹐大猷允定。稹小人﹐惡足以知此哉﹖〖五〗樞密之名﹐自憲宗以任宦官劉光琦始。繹其名﹐思其義﹐責以其職﹐任以其功﹐軍之生死﹐國之安危﹐毫釐千里之差﹐九地九天之略皆系焉。三代而後﹐天子與夷狄盜賊爭存亡﹐非復古者大司馬掌九伐之法﹐鳴鐘擊鼓馳文告以先之﹐整步伐以涖之﹐所能已天下之亂也。則此職之設﹐有其舉之﹐不可廢已。所宜致愼而杜旁落之害者﹐但在得其人耳。惟若憲宗委之宦官﹐則吐突承璀﹑王守澄資以擅廢立而血流官禁﹐乃因此而謂分宰相之權﹐奪兵部之職﹐所宜廢也﹐豈非因噎廢食而不憂其餒乎﹖五代分中書﹑樞密爲二府﹐𨿽狃於戰爭而欹重戎事﹐然準漢大將軍丞相之分職﹐固三代以後保國之善術也。國之大事﹐在祀與戎。夫祀旣宗伯之所司矣﹐而禮部之外必設大常﹐蓋以禮部統邦禮﹐職旣繁委﹐分心力以事神﹐則恪恭不摯﹐專責之大常﹐而郊廟之事乃虔。以此例戎﹐其可使宰相方總百揆而兼任之乎﹖抑可使兵部統銓敍功罪﹐稽核門廕﹐制卒伍之踐更﹐淸四海之郵傳﹐覈屯田之租入﹐督戎器之造作﹐百端交集﹐宵旦不遑﹐乃欲舉三軍生死之命﹐使乘暇而謀之﹐其不以國與寇也﹐不亦難乎﹖兵部所掌者﹐兵籍之常也﹔樞密所領者﹐戰守之變也。進止奇正﹐陰陽互用﹐存亡之大﹐決於呼吸﹐經畫之密﹐審於始終﹐文字不得而傳﹐語言不得而泄﹐上承人主帷帟之謀﹐遙領主帥死生之命﹐大矣哉﹗專其事而恐不勝﹐乃以委諸守章程而綜眾務者乎﹖樞密一官﹐必舉而不可廢﹐審矣。時或宇內方寧﹐兵戈不試﹐則縣其職以令宰相兼之可耳。而官屬必備﹐儲才必夙﹐一旦有疆場之事﹐則因可任之人﹐授以固存之位﹐與天子定謀於尊俎。至其爲謀之得失﹐有宰相以參酌於前﹐有諫官以持議於後﹐亦不患其擅國柄而誤封疆矣。漢舉朝政盡委之大將軍﹐而丞相聽命﹐五代使樞密察宰相﹐固欹重而貽權姦之禍。唐﹑宋之失﹐在任劉光琦﹑童貫﹐蓋所任非人﹐而非其設官之咎。若周官大司馬總戎政﹐攝祀事﹐兼任徵伐﹐則惟封建之天下﹐無夷狄盜賊之防則可耳﹐後世固不得而效也。〖六〗牛僧孺﹑李宗閔﹑皇甫湜皆以直言極諫而居顯要﹐當其極陳時政之得失﹐無所避忌﹐致觸李吉甫之怒﹐上累楊於陵﹑韋貫之以坐貶﹐而三人不遷﹐豈不人擬爲屈﹑賈﹐代之悲憤﹐望其大用以濟時艱乎﹖乃其後竟如之何也﹗故標直言極諫之名以設科試士﹐不足以得忠直之效﹐而登進浮薄﹐激成朋黨﹐撓亂國政﹐皆緣此而興。漢﹑唐之末造﹐蔡邕髠鉗﹐劉蕡絀落﹐論者深爲憤惋﹐而邕以黨賊亡身﹐蕡亦無行誼可見﹐則使登二子於公輔﹐固不能救漢之亡﹑起唐之衰﹐亦槪可覩矣。人君之待諫以正﹐猶人之待食以生也。絕食則死﹐拒諫則亡﹐固已。然人之於食也﹐晨而饔﹐夕而飧﹐源源相繼﹐忘其爲食﹐而安於其所固然﹔如使衰瘠之夫﹐求谷與芻豢而驟茹之﹐實非其所勝受也﹐則且壅滯於中而益增其病。故明王之求諫也﹐自師保宰弼百司庶尹下至工瞽庶人﹐皆可以其見聞心得之語﹐因事而納誨。以道諫者﹐不毛舉其事﹔以事諫者﹐不淫及於他。漸漬從容﹐集眾腋以成裘﹐而受滋培於霢霂。未有驟求之一旦﹐使傾倒無餘﹐盡海內之事而纖悉言之﹐槪在廷之人而溥徧刺之﹐馳騖曼延﹐藻帨文華﹐取悅天下﹐而與大臣爭用捨之權者也。非浮薄之士﹐孰任此爲截截之諞言哉﹖夫惟言是求﹐無所擇而但獎其競﹐抑又委取捨於考官﹐則憸人辧士揣摩主司之好惡以恣其排擊﹐若將忘禍福以抒忠﹐實則迎合希求爲登科之捷徑﹐端人正士固恥爲之。生僧孺等之允爲姦邪﹐不待覆輈折轂﹐而有識者信之早矣。夫李吉甫之爲邪佞也﹐楊於陵﹑韋貫之身爲大臣﹐不能以去畱爭其進退﹐旣與比肩事主﹐而假手舉人以詆斥之﹐則其懷諼以持兩端﹐亦可見矣。於陵﹑貫之以舉人爲搖擠之媒﹐僧孺﹑宗閔以考官爲奧援之托﹐則使擊去吉甫﹐而於陵﹑貫之之爲吉甫可知也。若僧孺﹑宗閔﹑湜之並不能爲吉甫﹐則驗之他日﹐亦旣章章矣。何也﹖上之所以求諫者﹐不以其道﹐則下之應之也﹐言直而心固曲也。無人不可諫﹐而何待於所舉之人﹔何諫不可納﹐何必問之考官之選。以道格君者﹐匪搏擊之是快﹔以理正事者﹐非泛指而無擇。朝而漸摩﹐夕而涵濡﹐何患忠言之不日徹於耳﹔乃市納諫之名﹐招如簧之口﹐以侈多士之美哉﹗三代之隆無此也﹐漢﹑唐之盛無此也。此科設而爭辧興﹐抑揚疊用以激成朋黨﹐其究也﹐鬻直者爲枉之魁﹐徒以气焰鋒鋩鼓動天下﹐而成不可撲之勢。僧孺等用﹐而唐乃大亂﹐以訖於亡。有識者於其始進決之矣。〖七〗歲丰谷熟而減其價﹐則者麇集﹐谷日外出﹐而無以待荒﹔歲凶谷乏而減其價﹐則販者杜足﹐谷日內竭﹐而不救其死。乃減價者﹐小民之所樂聞﹐而吏可以要民之譽者也﹐故俗吏樂爲之。夫亦念聞減價而讙呼者何民乎﹖必其逐末遊食﹑不務稼穡﹑不知畜聚之民也。若此者﹐古謂之罷民﹐罰出夫布而寘之圜土者也。男勤於耕﹐女勤於織﹐洿池時修﹐獲藏必愼者﹐歲𨿽凶不致於餒﹔卽爲百工負販以自養﹐而量腹以食﹐執勞不倦﹐無飲博歌咢﹑晝眠晨坐驕佚之習﹐歲𨿽凶不致於餒。卽甚乏矣﹐而采蔌於山澤﹐賃傭於富室﹐亦亟自計其八口之幹粥﹐而必不閧然於河濱路隅﹐望價之減﹐以號呼動眾。然若彼者﹐實繁有徒﹐一唱百和﹐猝起哀鳴﹐冀官之減價﹔乃不念價卽減﹐而旣減之金錢﹐顧其橐而何有也。如是者﹐徇其狂妄﹐而以拒商販於千里之外﹐居盈之豪民﹐益挾持人之死命以坐收踴貴之利﹐罷民旣自斃﹐而官又導之以趨於斃。嗚呼﹗俗吏得美名﹐而饑民塡溝壑﹐亦慘矣哉﹗盧坦爲宣﹑歙觀察使﹐歲饑﹐谷價日增﹐或請抑之﹐坦持不可﹐而商販輻輳﹐民賴以生。知治道者之設施﹐固俗吏之所疑也。俗吏者﹐知徇罷民而已。故罷士不可徇之以謀道﹐罷民不可徇之以謀生。罷士憚登天之難﹐而欲廢繩墨以可企及﹐則必陷於愚陋﹔罷民卹斯須之苦﹐而欲忘長慮以競目前﹐則必陷於死亡。君子之弗徇之﹐屍其怨而不卹﹐誠有其大不忍者矣。〖八〗憲宗志平僭亂﹐李絳請釋王承宗於恆﹑冀﹐而困吳少誠於申﹑蔡﹐韙已。有攻堅而瑕自破者﹐有攻瑕而堅漸夷者﹐存乎其時而已矣。當是時﹐國家積弱﹐而藩鎭怙彊﹐河北其輪囷盤錯以折斧斤者也。攻其瑕而國威伸﹐瑕者破而逆气折﹐故西川﹑江﹑淮叛而速平﹐惟其瑕也。然而堅者自若﹐則以申﹑蔡逼近東都﹐中天下而持南北之吭﹐河北以窺朝廷之能否﹐故用兵之所宜先者﹐莫急於淮﹑蔡。吳少誠處四戰之地﹐旁無應援﹐李師道殫力以爲之謀﹐爲盜而已﹐弗能出一卒以助其逆﹐彼瑕易脃﹐而國威可伸。申﹑蔡平而河北震驚﹐不於此而攻瑕﹐將安攻乎﹖若當時之最宜緩而不可急攻者﹐莫恆﹑冀若矣。王武俊首聽李抱眞之約﹐發憤討逆﹐功固可念也。而南有魏博以爲之障﹐北有幽﹑燕以爲之援﹐東有淄靑以爲率然之首尾﹐吐突承璀不揣而加兵﹐徒以資慮從史之逆﹐自取之也。自申﹑蔡而外﹐所可申討者﹐惟淄靑耳。淄靑者﹐南接淮﹑海﹐而西與燕﹑魏相縣千里﹐勢不足以相救。故劉裕之滅慕容超也﹐一入大峴﹐而直搗其郛﹐窮海必亡之勢也。李納無尺寸之功﹐有邱山之惡﹐而師道繼之﹐以鼠竊之小醜﹐力不足以大逞﹐但恃穿窬之徒﹐以脇宰相﹐駭中外﹐焚帑藏﹐犯陵廟﹐宵起晝伏﹐幸免於天誅﹐堂堂正正以九伐之法臨之﹐如山壓卵﹐莫之能禦矣。捨此不圖﹐而遽求多於難拔之恆﹑冀﹐不亦愚乎﹖詩不云乎「池之竭矣﹐不云自頻」。池者﹐無源之水也﹐故頻竭而中隨之。藩鎭之逆﹐池水之溢耳。元和之世﹐溢者將涸﹐竭其頻而池自無餘。憲宗持疑不決﹐廟議亂於中涓﹐故歷年久而後平﹐賊𨿽平而國亦憊矣。〖九〗揣摩情勢﹑遊移捭闔之士﹐其術得讎﹐而天下之亂不可止。戰國之分爭﹐垂數百年而不定﹐暴骨連野﹐人之死者十九﹐皆此等心機所動﹐持天下而徇己說者成之也。至於唐之季世﹐而遊士之口復騰。河北兵連﹐宇內騷擾﹐一言偶中﹐狂夫捐久長之利害﹐而一意徇之﹐險矣哉﹗若譚忠之爲田季安﹑劉濟謀者是已。於斯時也﹐爲季安謀萬全者﹐豈有他哉﹖陳王承宗之逆而必敗﹐淮蔡﹑淄靑之自速其亡﹐使二鎭合兵。蹙承宗使就縛歸命﹐攺鎭修職﹐則季安﹑濟長保其富貴﹔而承宗旣禽﹐淮蔡不敢窮兵以抗命﹐淄靑不敢仗盜以黨姦﹐天下亦蒙其安平之福矣。其後田弘正一逼鄆州﹐而李師道旋授首於劉悟﹐其明效矣。而譚忠持兩端之策﹐揣朝廷之舉動﹐姑順天子之命﹐實保承宗之姦﹐以上免朝廷之怒﹐下結叛逆之心﹐自謂謀之已工﹐而昧於久長之計者﹐驚其揣度之中﹐無定之衷﹐固不勝其如簧之舌﹐於是取堂邑以市交﹐收饒陽﹑束鹿以謝咎﹐二鎭固可處堂而嬉也。而天下之禍﹐乃以此而深。使微忠也﹐則二鎭順而歸命﹐一言而決耳﹔逆而助賊﹐亦一言而決耳﹔癰已潰﹐收之而固無難也。故曰忠之爲謀險矣哉﹗故上之傾危而禍及天下者﹐莫甚於善揣中外之情形而持之不失﹐李巨川之亡唐﹐張元﹑吳昊之亂宋﹐皆此也。杜荀鶴﹑韋莊之流﹐始於容身﹐終於倖利﹐然技止於雕虫﹐猶不屍爲戎首。而兀術欲走﹐一書生揣嶽﹑秦之釁﹐言如持券﹐以終陷東京而不復。當國者之禦此曹也難矣﹐獎之則羣起而撓國是﹐抑之則反面而事寇讎。惟當禍亂繁興之日﹐庠序仍修﹐貢舉不輟﹐使有坦道之可遵﹐而旁蹊庶其可塞乎﹗將帥不得薦幕士﹐督府不得用參謀﹐亦拔本塞源之一道也。〖一○〗李吉甫之專恣﹐憲宗覺之﹐而拜李絳同平章事以相參酌﹐自謂得馭之之道矣。乃使交相持以啟朋黨之爭﹐則上失綱而下生亂﹐其必然也。絳貞而吉甫邪﹐弗待辧也。𨿽然﹐謂絳爲得大臣之道﹐又豈能勝其任哉﹖秦誓曰「惟截截善諞言。」言者﹐小人之所長也﹐非君子之所可競也。小人者﹐不畏咎於人﹐不懷慚於已﹐君以爲是﹐滔滔日進而益騁﹐君以爲非﹐詆訶面承而更端以進﹐無媿咎之容。若君子﹐則言旣不聽﹐恥於申說﹐奚瑣瑣尙口之窮乎﹖君子而以言與小人角長短﹐未有貞勝者也。易曰「咸其輔頰舌。」應非不以正也﹐然相激而愈支﹐於以感上下之心﹐難矣。夫大臣者﹐衷之以心﹐裁之以道﹐持之以權﹐邦之榮懷與其杌隉系焉者也。不得已而有言﹐言出而小人無所施其唇舌﹐乃可定眾論之歸﹐而扶危定傾於未兆。若其一再言之﹐君已見庸而眾囂莫止者﹐必君志之未定﹐而終且受詘﹐則所謂「不可則止」者矣。夫吉甫豈安於受挫不思變計者乎﹖言出而絳必折之﹐憲宗且伸絳而抑之矣。然而屢進不已﹐蹻蹻爭鳴者﹐何也﹖彼誠有所恃也。恃憲宗之好諛在心﹐乍咈而終兪﹔絳之相尙以口﹐言多而必躓也。如是而可以辯論之長與爭消長哉﹖「彼亦一是非﹐此亦一是非﹐」各得其朋以相牴啎﹐而黨禍成矣。此大臣之道﹐所不欲以身任天下之紛紜者也。絳而知此﹐則當命相之日﹐審吉甫之植根深固﹑不可卒拔﹐辭平章不受﹐使人主知貞邪之不可並立﹐而反求其故﹐吉甫可逐也。卽受之而姑捨他務﹐專力昌言﹐斥吉甫之姦﹐必不與同謀國事﹐聽則畱﹐否則去﹐不但無自辱之憾﹐且正邪區分﹐可俟小人之僨輈折軸﹐而徐伸其正論﹐於國亦非小補也。不此之務﹐屈身以與同居論道之席﹐一盈一虛﹐待下風者隨之而艸偃﹐朋黨交持﹐禍延宗社﹐絳能辭遇雨之濡哉﹖嗚呼﹗言固未有方也﹐論固未有定也﹐失其大正﹐則正邪之遷流未有據也。吉甫﹑絳君子小人之辧分矣﹐他日徳裕欲揜父之惡以修怨﹐而牛僧孺﹑李宗閔﹑李逢吉﹑元稹之徒﹐愈趨以與徳裕爭勝﹐則君子之名實又歸於李氏。一波而萬波隨﹐不知所屆﹐要皆口舌文字之爭勝負於天下﹐而國之安危﹐俗之貞淫﹐淌滉而無據﹐言之得失﹐可爲善惡之衡乎﹖盡臣道者不可不知﹐正君道者尢不可不知也。〖一一〗魏博田季安死﹐其子擅立﹐李吉甫請討之﹐而李絳請俟其變。籌之堂上而遙制千里﹐度之未事而驗之果然﹐不兩月而田興果請命奉貢﹐效其忠貞﹐一如絳言﹐不差毫髮。古今謀臣策士﹐徵驗疾速﹐未有如此之不爽者也。河朔自薛嵩﹑田承嗣以來﹐世怙其逆﹐非但其帥之稔惡相仍也﹐下而偏裨﹐又下而士卒﹐皆利於負固阻兵﹐甘心以攜貳於天子。故帥死兵亂﹐殺奪其子﹐擁戴偏裨者不一﹐而終無有恃朝廷爲奧援者。絳卽知田懷諫之必見奪於人﹐亦惡知其不若朱希彩﹑吳少陽之相踵以抗王命哉﹖而堅持坐待之說﹐不畏事機之變﹐咎將歸己﹐無所顧畏者﹐豈果有前知不爽之神智﹐抑徼天幸而適如其謀邪﹖言而允中﹐固有繇來﹐絳祕不言﹐而無從致詰耳。田興之得軍心﹐爲季安所忌久矣。與季安不兩立﹐而特詘於季安﹐待其死以蹶起﹐奄有魏博﹐謀之夙矣。欲定交於聆鎭﹐以成其竊據﹐乃四顧而無有可托之疆援﹐念惟歸命朝廷爲足以自固。乃欲自達於天子﹐而盈廷道謀﹐將機泄而禍且至。知惟李絳之可因效悃也﹐信使密通以俟時相應﹐舉國不知﹐而絳之要言已定﹐非一日矣。絳言諸將怨怒﹐必有所歸﹐而不斥言興者﹐爲興祕之耳。逐懷諫而有魏博﹐絳與有謀焉﹔請命修貢﹐皆絳之成謀也。絳自策之﹐自言之﹐何憂乎事之不然哉﹖能致之者﹐絳之忠也﹔能持之者﹐絳之斷也﹔能密之者﹐絳之深也﹔要非以智揣度﹑幸獲如神之驗也。故大臣之以身任國事也﹐必熟識天下之情形﹐接納邊臣之心腹﹐與四方有肺腑之交﹐密計潛輸﹐盡獲其肝膽﹐乃可以招攜服遠﹐或撫或勦而罔不如意。夫以一人之憂爲憂﹐以天下之安危爲安危者﹐豈孤立廷端﹐讀已往之書﹐聽築室之謀﹐恃其忠智而無僨事之虞哉﹖大臣之謀國也﹐旣如此矣﹔則天子命相﹐倚之以決大疑﹑定大事﹐亦必有道矣。殿閣之文臣﹐旣淸孤遠物﹐而與天下素不相接﹔部寺之能臣﹐錢谷刑名雜宂﹐而於機事有所未遑﹔危疑無定之衷﹐竭智以謀﹐愈詳而愈左。故人主之命相﹐必使入參坐議﹐出接四方﹐如陸贄﹑李絳之任學士也﹐早有以延攬方鎭而得其要領﹔天下亦知主眷之歸﹐物望之集﹐可與爲因依﹐而聽其頤指﹔無患乎事機之多變﹐而周章以失據矣。不能知人而厚防之﹐嚴宰執招權之罰﹐禁邊臣近侍之交﹐以漠不相知之介士﹐馭萬里之情形﹐日削日離﹐待盡而已矣。〖一二〗唐置神策軍於京西京北﹐𨿽以備禦吐蕃﹐然曾倚此軍削平叛寇﹐則資以建國威﹑捍非常﹐實天子之爪牙也。徳﹑憲以來﹐權歸中涓與西北節鎭﹐虜至莫能奔命﹐李絳所爲欲據所在之地﹐割隸本鎭﹐使聽號召以擊虜之猝至﹐不致待請中尉﹐遲延莫救也。憲宗聞絳之言﹐欣然欲從﹐而終於不果﹐識者固知其必不果也。唐於是時﹐吐蕃之禍緩矣﹐所甚患者﹐內地諸節度分擁疆兵﹐畫地自怙﹐而天子無一爪牙之士﹔於此而欲奪之中涓之手﹐授之節鎭﹐中涓激天子以孤危﹐辭直而天子信之﹐又將何以折之邪﹖是軍也﹔昔嘗以授之白志貞矣﹐朱泚之亂﹐瓦解而散﹐外臣之無功而不足倚﹐有明驗也﹐故付之於宦官﹐亦無可委任﹐而姑使其聽命宮廷耳。如復分割隸於節鎭﹐則徒爲藩鎭益兵﹐而天子仍無一卒之可使。有若朱泚者﹐猝起於肘腋﹐勿論其能相抗制也﹐卽欲出奔﹐而踉蹌道路﹐將一車匹馬而行乎﹖絳不慮此﹐欲削中涓之兵柄﹐而彊人主以孤立﹐操必不可行之策﹐徒令增疑﹐何其疏也絳誠慮之深﹐策之審﹐則當抗言中涓攬兵之非宜﹐取神策一軍隸之兵部﹐簡選而練習之﹐猝有邊警﹐馳遣文武大臣將之以策應﹐外有寇則疾應外﹐內有亂則疾應內﹐與節鎭相爲呼應﹐而功罪均之。如此﹐則天子有軍﹐應援有責﹐而中涓之權亦奪矣。柰之何捨內廷之憂而顧外鎭之患乎﹖如曰待邊將之奏報而後遣救﹐無以防虜寇之馳突。則偵探不密﹐奏報不夙﹐邊鎭之罪也﹐非神策之需遲而不及事也。唐室之患﹐不在吐蕃而在藩鎭﹐已昭然矣﹐如之何其弗思﹖〖一三〗人臣以社稷爲己任﹐而引賢才以共事﹐不避親戚﹐不避知舊﹐不避門生故吏﹐惟其才而薦﹐身任疑謗而不卹﹐忠臣之之效也。周公遭二叔之流言﹐旣出居東﹐而所汲引在位者﹐皆摧殘不安於位﹐公身之不卹﹐而爲之哀吟曰「旣取我子﹐勿毀我室。」小人動搖君子﹐取其爲國所樹之人﹐指之以朋黨﹐毀之以私親﹔誠可爲盡然傷心者矣。𨿽然﹐公以叔父受托孤之任﹐撫新造之國﹐收初定之人心﹐以衛社稷﹐故必近取休戚相倚者以自輔﹐固未可槪爲人臣法也。立賢而先親知﹐非無說以處此矣。狎習已夙﹐則其性情易見而賢否易知﹐非遙采聲聞者之比也。且吾權藉旣尊﹐風尙旣正﹐屬在肺腑者﹐苟非甚不肖﹐若李虞﹑李仲言之於李紳﹐亦將習見正人﹐習聞正論﹐順風而偃﹐樂出於淸忠之塗﹔則就親知而拔用之﹐非無得也。然而有大患者﹐苟其端亮忠直﹑憂國如家也﹐則其議論風旨恆毅然外見﹐而人得測其喜怒從違之所向。於是所與親知者﹐熟嘗其肯綮以相迎合﹐亦習爲亢爽之容﹑髙深之說﹑以自旌而求讎。如牛僧孺﹑元稹﹑李宗閔﹑劉棲楚之流﹐危言碎首﹐亦何遽出賈誼﹑朱云之下﹔杜欽﹑谷永﹐徒觀其表見﹐且可以欺後世而有餘﹔蘇舜欽﹑石延年﹑黃庭堅﹑秦觀遊大人之門﹐固宜受特達之知遇﹐杜祁公﹑司馬溫公所不能卻也。而後竟如之何也﹖未遇則飾貌以相依﹐已讎則操戈以入室﹐凶終之禍﹐成乎比匪﹐不亦傷乎﹗憲宗志宰相「當爲朕惜官﹐勿用之私親」。此必有先入之言﹐誣絳以受私者。絳曰「非親非故﹐不諳其才。」言之誠是﹐憲宗弗能奪也。而李吉甫因之指斥善類爲朋黨﹐以利攻擊者﹐卽在於此。非盡吉甫之誣也﹐使牛僧孺﹐李宗閔﹑元稹﹑劉棲楚之徒﹐早爲絳之親故﹐而備聞其忼慨之論﹐絳能勿引與同升乎﹖而傾危爚亂之禍始﹐將誰歸邪﹖自非周公以至聖有知人之哲﹐以叔父居攝政之尊﹐則未可亟引親知﹐開小人姻亞膴仕之端﹔況乎人主方疑﹐同官方忌﹐爲嫌疑之引避者乎﹖進以樹特立之操﹐退以養和平之福﹐大臣之常度也。絳𨿽忠﹐未講於此﹐上不能靖國﹐而下以危身﹐抑有以致之矣。〖一四〗吳元濟一狂騃豎子耳﹐中立於淮﹑泗之閒﹐僅擁三州不協之眾﹐延晨露之命﹐所恃者王承宗﹐旣不能出一步以躡官軍之後﹐李師道獨以狗盜之姦﹐刺宰相﹐焚陵邑﹐脇朝廷以招撫﹐而莫救元濟之危﹐非能如向者河北連衡之不易撲也。而唐舉十六道之兵﹐四面攻之﹐四年而後克﹐何其憊邪﹖論者責分兵如連則勢益孤﹐而覆敗尢雞﹐參差不齊﹐以致師老而無功﹐似矣﹔然使專任一將﹐四鄰諸道﹐旁觀坐聽其成敗﹐則勢益孤﹐而覆敗無速﹐則專任固不如分任審矣。乃詳取其始末而究之﹐元濟豈有滔天之逆志如安﹑史哉﹖待赦而得有其旌節耳。王承宗﹑李師道亦猶是也。兵力不足以抗衡﹐惟恃要結閒貳以求得其欲﹐師道遺三數匹夫入京邸﹐殺宰相﹐毀陵寢﹐焚屯聚﹐挾火懷刃﹐而大索不獲者﹐爲之淵藪者誰也﹖非大臣受三寇之金錢以相阿庇﹐而詎能爾邪﹖則其行賂諸鎭﹐觀望不前﹐示難攻以脇天子之受降﹐槪可知已。外則韓弘之阻李光顏﹐內則韋貫之﹑錢徽﹑蕭俛﹑李逢吉等之阻裴度﹐皆醉飽於三寇之苞苴﹐而爲之唇舌者也。故蔡州一空城﹐元濟獨夫﹐李愬一夕而縛之如雞鶩﹐其易也如此﹐而環攻四年﹐其難也如彼﹐唐安得有將相哉﹖皆元濟豢飼之鷹犬而已。僅裴﹑武兩相立於百僚之上﹐爲疑謗之招﹐弗能勝也。其遲久而後克﹐不亦宜乎﹖故國家當寇難相臨之日﹐才臣有不足任之才﹐勇將有不可鼓之勇﹐夷狄盜賊所以蠱天下者﹐皆豆區之惠﹐而人爲之風靡。非有淸貞之大臣﹐前不屑千金﹐後不卹猛虎﹐則天子終無可寄之心膂。諸葛公曰「惟澹泊可以明志。」人君尙知所托國哉﹗〖一五〗徳宗令廷臣相過從者﹐金吾伺察以聞﹐愚矣哉﹗夫苟納賄營私﹐則公庭可以密語﹐暮夜可以叩戶﹐姻族遊客可以居閒﹐乃至黃冠緇流﹑優俳僕隸﹑一言片紙而可通﹐奚必過從哉﹖裴晉公同平章事﹐以平寇須參眾議﹐請罷其禁﹐於私第見客﹐憲宗許之。則豈徒收集思之益﹐以周知閫外之情形﹔而洞開重門﹐陰慝無所容其詭祕﹐杜私門﹑絕倖竇之善術﹐莫尙於此也。然而處此也亦難矣。懲猜防之失﹐則以延訪爲公﹔戒築室之謀﹐則又以愼交爲正﹕兩者因其時而已。李太初羣言雜陳﹐而漠然不應﹐寧蒙天下之譏怨﹐自以不用遊談之士爲報國。蓋截截諞言﹐非執中有權者﹐未易使之日進於前也。嘗覽元﹑白諸人之詩﹐莫不依附晉公以自矜善類﹔乃至歸休綠野﹐猶假風韻以相激揚。然則當日私第之所接納﹐其能益於公以益於國者﹐蓋亦尟矣。以要言之﹐人君不可禁大臣之交遊﹐而大臣固當自重其頻笑。論辧也﹐文章也﹐韻度也﹐下至於琴尊書畫山川玩好鑑賞之長也﹐皆勞視聽﹑玩時日﹑以妨遠略﹐而僉人可托以求讎者也。若夫一邑一鄕之利害﹐此長彼短之策略﹐危言之而欲亟行之﹐祗以病國殃民﹐而開無窮之害。延訪者﹐可務好士樂善之虛名﹐爲宵人讎利達乎﹖周公下士至矣﹐而七月﹑東山惟與農夫戍卒詠室家田廬之憂樂﹐何有於指天畫地之韜鈐﹐月露風雲之情態哉﹖故延訪之公﹐必以愼聽之﹑正持之﹐勿徒矜虛名而損實事也。〖一六〗憲宗之用裴公也深﹐而信之也淺﹐所倚以謀社稷之大計﹐協心合徳而不貳者﹐獨淮蔡一役而已。然當其時﹐已與李逢吉﹑王涯旅進而無別。及乎淮蔡旣平﹐公居首輔﹐而宦官承寵爲館驛使﹐賜六軍辟仗使印﹐公不能以一言規正﹔皇甫鎛﹑程異以聚斂與公分論道之席﹐公力爭﹐而以朋黨見疑﹔浚龍首池﹐起承暉殿﹐張奉國﹑李文悅白公諫止﹐而二人坐貶。凡此數者﹐有一焉卽宜拂衣以去﹔乃層累相違﹐公終棲遲於朝右﹐夫豈貪榮寵以苟容哉﹖蓋亦有其故矣。公開閣以延士﹐而一時抱負之士﹐皆依公以利見﹐公去則不足以畱﹐必羣起而爲公謀曰﹕公不可去也﹐委任重而受知深﹐志𨿽不伸﹐自可因事納忠﹐以大造於家國﹐公姑隱忍以鎭朝廷﹐使吾黨得竭股肱之力﹐以持危而爭勝。此言日進﹐公且不能違﹐而偃仰以息其浩然之志﹐所必然矣。故公俛仰中外﹐歷事暗主﹐狎邇宵人﹐乍屈乍伸﹐終畱不去﹐皆附公之末光者相從臾以羈遲也。公之浮沈前卻﹐不謂無補於昏亂﹐則從臾者之言亦未爲無當矣。及通數代之治亂而計之﹐則所補者小﹐所傷者大﹐起水火之爭﹐釀國家之禍﹐公未及謀也。爲公謀者﹐其志﹑其量﹑其識﹑皆不足以及此﹐而公大臣之道以詘矣。國家之患﹐莫大乎君子以若進若退之身與小人疊爲衰王﹐而祗以堅小人之惡。何也﹖君子之道﹐不可則去耳。小人乃不以君子爲憂﹐而聚族以謀攻擊﹐則忌媢之惡﹐所逞者卽自起於其朋儔﹐而同歸於消滅。鄴侯一歸衡山﹐而張良娣﹑李輔國之首交隕於白刃。惟君子終畱於位﹐附君子者﹐猶森森嶽嶽持淸議於廷閒﹐且動暗主之心﹐而有所匡正﹐小人乃自危﹐而益固其黨以爭死命﹐抑且結宮禁﹑挾外援以制人主﹐而其勢乃成乎不可拔。泰之拔茅以匯也﹐否亦拔茅以匯也﹐而君子之匯﹐終詘於羣策羣力之險毒。故劉向不去﹐而王氏益張﹔李膺再起﹐而宦官益肆司馬溫公入相﹐而熙丰之黨益猖。大臣之道﹐不可則止﹐非徒以保身爲哲也﹐實以靜制天下之動﹐而使小人之自敝也。彼附末光者﹐躍冶爭鳴﹐恃爲宗主﹐以立一切之功名﹐而足聽哉﹖是晉公之不去﹐公之褻也﹐唐之病也﹐朋黨之禍﹐所以迄於唐亡而後止也。惟澹泊可以明志﹐惟愛身乃以體國﹐惟獨立不受人之推戴﹐乃可爲眾正之依歸。惜乎公之未曙於此也。而後知鄴侯之不可及矣。〖一七〗韓愈之諫佛骨﹐古今以爲辟異端之昌言﹐豈其然哉﹖衛道者﹐衛道而止。衛道而止者﹐道之所在﹐言之所及﹐道之所否﹐一言之所愼也。道之所在﹐義而已矣﹔道之所否﹐利而已矣。是非者﹐義之衡也﹔禍福者﹐利之歸也。君子之衛道﹐莫大乎衛其不謀禍福以明義之貞也。今夫佛氏之說﹐浩漫無涯﹐纖微曲盡﹐而惑焉者非能盡其說也﹔精於其說者﹐歸於適意自逸﹐所謂「大自在」者是也。則固偸窳而樂放其心者之自以爲福者也。其愚者﹐或徼壽祿子孫於弋獲﹐或覬富貴利樂於他生﹐惟挾貪求幸免之心﹐淫泆坌起以望不然之得。夫若是者﹐豈可復以禍福之說與之爭衡﹐而思以易天下哉﹖愈之言曰「漢明以後﹐亂亡相繼﹐運祚不長﹐梁武捨身﹐逼賊餓死。」若以推究人心貞邪之致﹐世教隆替之源﹐固未嘗非無父無君之教﹐流禍所及。然前有暴秦之速滅﹐哀﹑平之早折﹐則盡舉而歸罪於浮屠﹐又何以服曉曉之口哉﹖愚者方沈酣於禍福﹐而又以禍福之說鼓動以啟爭﹐一彼一此﹐莫非貪生畏死﹑違害就利之精﹐競相求勝。是惡人之焚林而使之縱火於室也﹐適以自焚而已矣。夫君子之道﹐所以合天徳﹑順人心﹑而非異端之所可與者﹐森森鼎鼎﹐卓立於禍福之外。比干之死﹐不信文王之壽考﹔陳﹑蔡之厄﹐不慕甥館之牛羊﹔故曰「無求生以害仁」。於是帝王奉之以敷教於天下﹐合智愚賢不肖納之於軌物﹐惟曰義所當然﹐不得不然也。饑寒可矣﹐勞役可矣﹐褫放可矣﹐囚系可矣﹐刀鋸可矣。而食仁義之澤﹐以奠國裕民於樂利者﹐一俟其自然而無所期必。若愚者之不悟﹐亦君子之無可如何。而道立於已﹐感通自神﹐俟之從容﹐不憂暗主庸臣﹑曲士罷民之不潛消其妄。愈奚足以知此哉﹖所奉者義也﹐所志者利也﹐所言者不出其貪生求福之心量﹐口辧筆鋒﹐順此以遷流﹐使瑯瑯足動庸人之欣賞﹐愈之技止此耳﹐惡足以衛道哉﹖若曰深言之而憲宗不察﹐且姑以此怖之﹐是譎也﹑欺也﹐謂吾君之不能也﹐爲賊而已矣。〖一八〗憲宗之崩﹐見弒已明﹐而史氏以疑傳之﹐莫能申畫一之法﹐謂內侍陳弘志爲戎首者﹐非無據矣。而流觀終始﹐則弘志特推刃之賊﹐而污瀦之首辟﹐不僅在弘志也。繇前事而觀之﹐郭氏受冊先皇﹐爲廣陵王妃﹐伉儷已定﹔憲宗立﹐羣臣屢請正位中宮﹐而憲宗不從﹔已而與吐突承璀謀廢穆宗﹐立澧王惲﹐事𨿽未行﹐而郭妃母子亦岌岌矣。穆宗憂而謀於郭釗﹐釗曰俟之﹐則「今將」之志﹐藏之久矣。繇後事而觀之﹐陳弘志者﹐非能執中外之權﹐如吐突承璀﹑王守澄之殺生在握也。憲宗𨿽服藥躁怒﹐而固爲英主﹐不至如敬宗之狂蕩昏虐也。承璀倚憲宗以執大命﹐而志在灃王﹐弘志以麼乍起而行弒﹐正承璀執言討賊擁立澧王一機會﹐而柰何聽其凶逆﹐莫爲防制﹖如謂承璀力所不逮﹐則王守澄當因之以誅弘志﹐而分罪於承璀﹐以夷滅之﹐其辭尢順。今皆不然﹐在宮在官﹐相率以隱﹐俯首結舌﹐任弘志之優遊﹐則豈弘志之能得此於盈廷乎﹖帝弒未幾﹐而郭氏皇太后之命行矣。穆宗非能孝者﹐而奉之極其尊養。郭氏𨿽飾賢聲以自暴﹐而侈靡遊佚﹐固一不軌之婦人﹐其去武﹑韋無幾也。憲宗未殯﹐承璀殺矣﹐灃王亦相繼而含冤以死矣。穆宗母子擁帝後之尊﹐恬然而不復問﹔舉朝卿士﹐默塞而不敢言﹔裴度𨿽出鎭河東﹐固屍元老之望﹐韓愈﹑柳公權﹑崔羣皆有淸直之譽﹐而談笑以視先君之受刃。區區一埽除之弘志﹐安能得此於天下﹐則上下保姦之情形﹐又不可揜矣。考諸稗官之傳記﹐宣宗旣立﹐追憲宗之讎﹐郭氏迫欲墜樓。弒逆之迹﹐暴露於論定之後﹐則憲宗之賊﹐非郭氏﹑穆宗而誰哉﹖釁之所自生﹐則惟承璀惑主以易儲﹐故激而生變﹐郭釗所云俟之者﹐正俟此一日也。穆宗以適長嗣統﹐逆出祕密﹐故大臣不敢言﹐史臣不敢述﹐而苟且塗飾﹔不惟郭氏逭韋後之誅﹐穆宗逃劉劭之戮﹐陳弘志抑以逸罰爲千秋之疑案。鳴呼﹗唐至是﹐猶謂國之有人乎﹖而裴度﹑張弘靖﹑柳公權﹐韓愈之爲人臣﹐亦可知矣。卷二十六◎穆宗〖一〗元和十四年﹐李師道授首﹐平盧平﹔其明年﹐王承宗死﹐承元歸命﹐請別除帥﹐成徳平﹔又明年﹐劉總盡納其土地上馬﹐送遣部將於京師﹐爲僧以去﹐盧礱平﹔田弘正徙鎭成徳﹐張弘靖出帥盧龍﹐自肅﹑代以來﹐河北割據跋扈之風﹐消盡無餘﹐唐於斯時﹐可謂曠世澄淸之會矣。乃未三載﹐而朱克融囚張弘靖以起﹐王庭湊殺田弘正以據成徳亂更酷於前代﹐終唐之世﹐訖不能平。穆宗荒宴以忘天下﹐而君非君﹔崔檀﹑杜元穎闇淺不知遠略﹐而相非相﹔張弘靖驕貴不接政事﹐而帥非帥﹔求以敉寧天下也﹐誠不可得。𨿽然﹐亦何至如此之亟哉﹖田弘正之輸忱於王室﹐非忠貞之果摯也﹐畏眾之不服﹐而倚朝廷以自固也。劉悟之殺李師道﹐師道欲殺悟而悟先發制之也。王承元之斬李寂等而移鎭義成﹐懲師道之死而懼也。劉總之棄官以去﹐見淄靑﹑魏博之瓦解﹐黨援旣孤﹐而抱弒父與兄之巨慝不自保也。是憲宗之世﹐河北之漸向於平者﹐皆其帥之私心違眾﹐以逃內叛外孤之害﹐而非其偏裨士卒之所願欲﹐則暫見爲定﹐而實則陻滔天之水以數尺之堤耳。王遂一人沂州﹐而王弁卽反﹔王承元欲去趙﹐而諸將號哭。撫斯勢也﹐𨿽英君哲相﹐不可以旦暮戢其凶頑﹐豈徒駕馭之非人﹐以激成倉卒之禍乎﹖嗚呼﹗天地有遷流之運﹐風俗有難反之機﹐非大有爲者化行海寓﹐若舜之分北三苗﹐而洞庭﹑彭蠡之狂波永息﹐則必待天地之有悔心﹐而正人之气倍勝於邪慝﹐以力爭其勝﹐豈易言哉﹖河北者﹐自黃帝誅蚩尢以來﹐堯﹑舜﹑禹敷文教以薰陶之﹐遂爲諸夏之冠冕﹐垂之數千年而遺風泯矣。永嘉之亂﹐司馬氏不能撫有﹐委之羯胡者百餘年﹐至唐而稍戢。乃未久而玄宗失禦﹐進軋犖山之凶狡﹐使爲牧帥﹐淫威以脇之﹐私恩以昭之﹐披堅執銳﹑競韁爭勝以習之﹐怒馬重裘﹑割生飲湩以攺易其嗜欲﹐而熒眩其耳目﹐於是乎人之不獸也無幾。故田承嗣﹑薛嵩﹑李寶臣之流﹐非有雄武機巧之足以抗天下﹐而唐之君臣﹐目睨之而不能動搖其毫髮。非諸叛臣之能也﹐河北之驕兵悍民﹑气焰已成﹐而不可撲也。師道死﹐惡足以懲之﹖弘正﹑承元之順命﹐惡足以化之﹖其復起而樂爲盜賊﹐必然之勢也。垂及於石敬瑭﹐而引契丹以人﹐欣奉之爲君親。金﹑元相襲﹐凶悍相師﹐日月不耀﹐凡數百年。而數千里之區﹐上民無淸醒之气﹐凡背君父﹑戴夷盜﹑結宮闈﹑事奄宦﹑爭權利﹑誇武虣者﹐皆其相尙以雄﹑恬不知恥之習也。天气昌﹐則可以移人﹔人气盛﹐亦可以燻天。胎之乳之﹐食其食﹐衣其衣﹐少與之嬉﹐長與之伍﹐𨿽有和粹文雅之姿﹐亦久而與化。耒甫釋而卽尋戈﹐經方橫而遽躍馬﹐欲滌除以更新﹐使知有君親以效順也﹐難矣。自開元以後﹐河北人材如李太初﹑劉器之﹑司馬君實者﹐蓋晨星之一見爾。而類皆遊宦四方﹐不思矜式其鄕裏。邵康節猶以南人爲相爲亂階﹐其亦誣矣。𨿽然﹐無往不復之幾﹐必將變也。薛河東﹑趙髙邑﹑魏南樂三數君子者﹐以淸剛啟正學﹐其有開必先之兆乎﹖非章志貞教之大儒一振起之﹐洗滌其居食衣履﹑頻笑動止之故態﹐而欲格其心﹐未有勝焉者也。論世者﹐屬目而俟之久矣。〖二〗貢舉者﹐議論之叢也﹐小人欲排異己﹐求可攻之瑕而不得﹐則必於此焉摘之﹐以激天下之公怒﹐而脇人主以必不能容。李徳裕修其父之夙怨﹐元稹佐之﹐以擊李宗閔﹑楊汝士﹐長慶元年進士榜發﹐而攻訐以逞﹐於是朋黨爭衡﹐國是大亂﹐迄於唐亡而後已。近者溫體仁之逐錢謙益﹐奪其枚卜﹐廷訟日爭﹐邊疆不卹﹐以底於淪胥﹐蓋一轍也。貢舉之於天下﹐羣人士而趨之者也。其不讎者﹐皆能多其口說以動眾者也。抑他日之可在位以持彈射之權﹐公卿貪勢位﹑暱子孫﹑私姻亞﹐莫此著明﹐而其犯羣怒也爲烈。故張居正之子首臚傳﹐王錫爵之子冠省試﹐搖羣心﹐起議論﹐國以不靖﹐禍亦劇矣。李徳裕自以門廕起家﹐遠嫌疑而名位亦伸﹐旣有以謝薦紳之怨怒﹔其知貢舉﹐榜發而有「相將白日上靑天」之譽﹔迨其貶竄﹐而有「八百孤寒齊下淚」之思﹔持此以摘發姦私而快其誅鉏﹐何求而不克乎﹖幸而徳裕之於唐﹐功過相半也﹐使徳裕而爲溫體仁之姦﹐唐亡於其手而眾且欣戴焉﹐又孰懲哉﹖夫翹舉噯昧以報夙怨者﹐誠小人之術矣。然所以致此者﹐其情固私﹐其事固鄙﹐苟知義之所不許﹐亦何爲而授人以口實乎﹖夫以賄相援者勿論已。以知交言﹐知其人之才﹐而有薦賢之任﹐揚之王庭﹐固無吝也。如其不能﹐則亦相愛以道﹐使知命而待時耳。如行能心迹他無足取﹐僅以文筆之長﹐乍然相賞﹐不保眾論之諧﹐又奚足汲汲爲之謀利達哉﹖以子弟言﹐其才足用也﹐門陰有進之資﹐而何須貢舉﹖旣以文就有司之試﹐則才而見抑﹐自有司之過﹐而於已何尢﹖然而相承不捨﹐關節公行﹐𨿽才望之大臣﹐他端不枉﹐而於此荏苒無慚﹐士習不端﹐成千餘年之惡俗﹐伊可嘆也。內不勝婦人孺子之嚅唲﹐外不勝姻亞門生之洽比﹐卹暮年之炎冷﹐念身後之榮枯﹐一中其隱微而情不能禁﹐賢者不免﹐勿問壠斷之賤丈夫矣。宗閔之於壻蘇巢﹐汝士之於弟殷士﹐固也﹔鄭覃行誼無大疵而庇其弟朗﹐李紳以賢見忌而有所請托﹐乃至裴中立以耆徳元勛﹐何患其子不與淸華之選﹐而使其子譔膺冒昧之榮﹐尢可惜也。習尙之移人﹐特立不染者﹐伊何人邪﹖有之﹐則允爲豪傑之士矣。〖三〗朱克融首亂﹐囚張弘靖﹐而授以盧龍﹔史憲誠脇忠孝之田布以死﹐而授以魏博﹔王庭湊殺推誠平賊之田弘正﹐而授以成徳﹐唐之不足以興而迆邐以亡﹐在此矣。河北之亂﹐始於僕固懷恩之割地以授降賊﹐成於崔植﹑杜元穎﹑王播之因亂以獎叛人。懷恩之姦﹐植﹑播﹑元穎之陋﹐固無足責者﹔郭汾陽位兼中外﹐裴中立身任安危﹐而坐視失圖﹐莫能匡救﹐抑又何也﹖夫汾陽固有不可力爭者矣。前乎河北之降﹐汾陽以朔方孤旅崛起勤王﹐威望未能大著也。淸渠之敗﹐相州之潰﹐亦稍挫矣。宦官忌公﹐奪其兵柄以授其偏裨﹐一出而復束京﹑馘朝義﹐方且揶揄公以功不若人﹔使公於此持異議﹐以與懷恩相牴啎﹐吝予降賊以節鉞﹐旣嫌於忌懷恩而毀其方略﹐且使懷恩虫朔方之將士﹐謂公壓己以絀三軍之勞績﹔他日者懷恩叛﹐而朔方之眾﹐惡能戴公如父母以效於國乎﹗公戢意以靜持之﹐知不可挽﹐則姑聽之﹐而有餘地以圖他日之蕩平﹔公之慮深而志謹﹐國危君竄而社稷終賴以安﹐非淺衷之所易測也。若中立以元臣受專徵之命﹐而元稹﹑魏弘簡居中掣之﹐中立抗辧以爭而不能奪其寵任﹔其受三叛之歸﹐錫以方鎭﹐非徒庇三叛也﹐不欲公復收前日淮蔡之功名而解其兵柄也﹐則中立豈容伸其遠慮哉﹖三叛受封﹐而公罷爲東京畱守﹐不卹唐室之安危﹐惟抑公之是圖﹐稹之志也。植﹑元穎輩且無能爲異同﹐況中立可自與爭得失乎﹖用兵危事也﹐內有攜貳之宰執﹐而危乃滋甚。使中立力爭弗與﹐決志以進討﹐敗者十九矣﹔徒殺士卒﹑虛帑藏﹐討之不克﹐而復封之﹐身爲戮而國愈蹙﹐此一往自任之淺圖﹐而中立其肯身執其咎乎﹖𨿽然﹐君如此其昏也﹐相如此其劣也﹐聾者不可使聰﹐狺者不可使馴﹐如中立者﹐可以去乎﹐而豈其木也﹖中立之兼將相也﹐與汾陽異。汾陽將而相者也﹐其相﹐寵之也﹐去就不關其名節﹐畱身於浮沈之閒﹐以爲他日社稷之寄﹐將臣之道也。中立相而將者也﹐其將﹐假以秉鉞爲三軍之重﹐而固非將也﹐畱身於浮沈之閒﹐則道以身輕﹐而不足爲宗社生民之衛﹔李逢吉﹑元稹乃至無賴之鄭注﹐皆可頡頏以爲伍﹐身卽畱而固不足建他日補天鎭海之功﹐多言數窮﹐以激小人而堅護其惡﹐豈徒無補﹐而害且因之益滋矣。元稹﹑魏弘簡用而三叛罷徵﹐三叛割據而元稹復相﹐沃膏救火﹐火乃愈熾﹐斯君子所重爲中立惜也。汾陽默而唐安﹐中立屈而唐亂﹐時各有權﹐道各有分﹐人各有司﹐故二公者﹐地異而不可並論者也。〖四〗君子小人忽屈忽伸﹐疊相衰王﹐其亂也﹐更甚於小人之盤據而不可搖﹐何也﹖君子體國﹐固自有其規模﹔小人持權﹐亦自有其技術。小人驟進﹐深忌君子﹐固樂翹小過而盡反其道﹔君子復升﹐深惡小人﹐抑疾惡己甚﹐而槪絀其謀。夫旣執國政而行其所欲爲矣﹐疆場之或戰或守﹐寇盜之或勦或撫﹐徵徭之或罷或興﹐禮制銓除之或隆或替﹐邊臣受而行之將士﹐部寺受而行之庶司﹐郡邑受而行之百姓﹐其善者固樂從之矣﹐小人之稗政﹐亦旣不得已而奉行之﹐財已費﹐力已勞﹐習之已成﹐因之免害。乃忽於此焉﹐忽於彼焉﹐將無定略﹐官無定守﹐士無定習﹐民無定從﹐姦人緣之以持兩端﹐願民因之而無準則﹐豈特小人之病國殃民已亟矣哉﹖君子之以搖蕩天下之視聽﹐而俾蹙蹙靡騁者亦不保其不導以亂也。機事之泄﹐姦獘之興﹐窮民之左右救過而不遑﹐士大夫之疑殆而交相嚚訟﹐然而政不亂﹑民不窮﹑封疆不僨﹑國不危亡者﹐未之有也。夫小人之能固君寵﹑結眾心﹑幸成勞以侈功績者﹐亦嘗取天下之大略而籌之﹐有鉗制之術﹐而下不敢違﹐有從欲之餌﹐而或享其利﹐有揣摩之機﹐而夷狄盜賊亦可相持以苟安。未幾而盡易之﹐汲汲焉惟恐其復進﹐不循其序﹐而操之已蹙﹐乃易之未久﹐而小人果復起矣﹐取已泄之機﹑已亂之緒﹑而再用之﹐外之必訌﹐內之必困﹐君子小人交受其咎﹐非但小人之亂之也。穆宗在位四年耳﹐以君子﹐則裴度也﹑李紳也﹑韓愈也﹔欲爲君子而不馴者﹐李徳裕也﹔以小人﹐則李逢吉也﹐元稹也﹑牛僧孺也﹑王播也﹑李宗閔也﹔庸靡不能自固而居其閒以浮沈屍大位者﹐崔植也﹑杜元穎也﹔𨿽無大過而不克有爲者﹐蕭俛也﹑鄭覃也。或正或邪﹐或才或窳﹐無所擇而皆執國政﹐俄而此庸矣﹐俄而又黜矣﹐俄而此退矣﹐俄而又進矣﹐一言之忤合﹐一事之得失﹐搖搖靡定﹐而宦豎與人主爭權﹐諫官與將相爭勢﹐任賢貳﹐去邪疑﹐害不可言也。並其任小人者﹐亦使小人無自固之地﹐一謀不遂﹐一語未終﹐早已退而憂危﹐求閃爍自全之術。嗚呼﹗晴雨無恆﹐而稻麥腐於隴首﹔葠連雜進﹐而血气耗於膻中。不知其時之人心國事旦攺夕更﹐以快一彼一此之志欲﹐吏乘之以藏姦﹐民且疲於奔命﹐夷狄盜賊得閒而乘之者奚若也﹗唐之不卽傾覆也﹐亦幸矣哉﹗李林甫之姦也﹐非楊國忠大反之而猶可不亂。靖康賢姦爭勝﹐而國以速亡。極亂之國有治人﹐有治人而益亂。靖亂者自有道焉﹐非相反之謂也。

◎敬宗一

君父之志未定﹐姦邪之機方張﹐嗣子幼沖﹐或掖之以踐阼﹐不以戴己者爲恩﹑搖己者爲怨﹐而過用其刑賞﹐非徳若舜﹑禹有天下而不與者不能。一飯之徳﹐猶求報之﹐貢舉之知﹐猶終事之﹐中人之情﹐君子不禁﹐可謂之私﹐亦可謂之厚也。反此者﹐廓然大公﹐天下一人而已。叔孫昭子不賞私勞﹐瓊絕之行也﹔抑豎牛讒賊﹐公憤所歸﹐𨿽欲賞之﹐而眾必爭。故以此而責人主合同異﹑泯恩怨於參大議之大臣也誠難。乃以此而醲賞重罰﹐失政理而亂國是﹐則大臣之受之者實任其咎。循天理﹑飭王章以靖眾志﹐非翼戴大臣之責而誰責哉﹖翼戴者可以居功矣﹐則異議者惡得而無罪﹗知異議之必按是非爲功罪﹐而非異議之卽罪﹐則翼戴者之不可以援立爲功審矣。今夫薦賢才以在位﹐拔寒素而躋榮﹐意甚盛也。然苟爲靖共之君子﹐則必曰吾以事君也﹐而不敢屍其報以牟利。況夫天子者﹐天之所命也﹐天下臣民所欲得以爲父母者也﹐竊天之權﹐斂臣民之志欲﹐而曰我自立之﹐我可以受翼戴之賞﹐自以爲功﹐而求天子之弗我功也﹐不可得也。自以爲功﹐天子功之﹐則不與其議而疑於異己者﹐惡得而免於罪乎﹖始之者﹐大臣也﹐迨其濫觴﹐而宦官宮妾進矣。援一人而立爲天子﹐小人之奇貨也。於是孫程﹑王守澄﹑仇士良乘隙而徼之﹐於是而賈充﹑傅亮因而專之﹐於是而華歆﹑郗慮﹑王謐﹑柳璨不難移人之宗社以貿己之寵榮。篡奪相仍﹐皆貧功者之一念爲之也﹐而徒以咎人主之賞私勞無大公之徳哉﹖穆宗保王守澄之逆而厚賜神策軍士﹐敬宗聽李逢吉之譖而竄李紳﹐其相襲以亂刑賞﹐非一日之故矣。於是而知金日磾之不以托孤受爵﹐卓哉其不可及已。周勃居功相漢﹐而致袁盎驕主之譖﹔楊廷和居功受爵﹐而貽門生天子之譴。英主覺之於事後﹐而不能愼之於當時﹐勃與廷和自任已堅﹐气焰上奪其君﹐有不能遽抑者在也。識卑器小﹐忠貞不篤﹐以天子爲墨莊﹐自貽凶危而害流後世﹐三代以下無大臣﹐究其情實一鄙夫而已矣。居密勿之地﹐與促膝之謀﹐國本不定﹐竭忠貞以立正議﹐事定國安﹐引身而去﹐以杜絕私勞之賞﹐則傾危之禍﹐其尙息乎﹗〖二〗小人之情﹐愈趨而下﹐小人之僞﹐愈變而升﹐故徵事考言以知人於早﹐未易易也。讀遺文﹐觀已迹﹐以論昔人之賢姦﹐亦未易易也。古今所謂小人者﹐導君以徵聲逐色﹑黷貨淫刑﹐其恆也﹔持祿容身﹐希旨獻諛﹐而不敢觸犯人主﹑乖忤宦妾﹐其恆也﹔生事徼功﹐掊克興利﹐以召天下之怨﹐其恆也。乃自元和以來﹐至穆﹑敬之世﹐所爲小人者術益進﹐而竊忠貞正大之迹以制天下﹐而不得以爲非﹐後世誦其奏議﹐且將有味乎其言﹐而想望其風采。嗚呼﹗至此而小人之姦可勝詰哉﹖李吉甫之始執政也﹐以推薦賢才致天下之譽﹐上國計簿﹐以人主知財用之難而思節省﹐尢大臣之要術也。其他則媢疾導諛﹐心違其言﹐不可勝道矣。元稹﹑李宗閔起而對策﹐詰吉甫之姦﹐推奧援之托﹐堂堂侃侃﹐罷黜不以爲憂﹐充斯志也﹐何有於崔潭峻﹑魏弘簡﹑王守澄之刑余﹖又何有於李逢吉﹑王播之貪鄙﹖言之也不怍﹐尢不懼也。一旦攺面而事佞倖以傍趨﹐有倍蓰於吉甫諸人之爲者。觀其始進﹐覽其遺文﹐亦惡知其滅裂之至於此哉﹖若夫劉棲楚者﹐則尢異矣。敬宗晏朝﹐百官幾至僵僕﹐棲楚危言以諫﹐至於以首觸地﹐流血被面而不退﹐迹其風采﹐均等朱云﹐固李渤之所不逮也﹔王播賂王守澄求領鹽鐵﹐復與獨孤朗等延英抗論﹐尢不畏彊禦﹑鉏姦衛國之丰標也﹔而棲楚之爲棲楚何如邪﹖姦諂之尢﹐而冒剛方之迹﹐有如此夫﹗然其所建白﹐猶一時一事以气矜勝耳。至於牛僧孺而所托愈難測矣。韓弘薦賄﹐中外咸食其餌﹐而僧孺拒之﹐其律己也﹐君子之守也﹔悉怛謀據地以降﹐李徳裕力請受納﹐而僧孺堅持信義﹐其持議也﹐君子之正也﹔則且許以果爲君子﹐而與於帝王之文徳﹐以無忝於大臣﹐固無多讓。而僧孺之爲僧孺又何如邪﹖結李宗閔爲死黨﹐傾異己﹐壞國事﹐姑自戍削以建門庭﹐而讎其險毒﹐又如此。夫穆﹑敬二帝𨿽曰淫昏﹐而是非之心未能全泯﹐故此諸姦者﹐亢厲自飾﹐而揣無誅殛之憂﹐惟是冒忠直正大之迹﹐欺天下以自容於公論。蓋自唐中葉以後﹐韓愈氏依傍六經之說以建立標幟﹐則非假聖賢之形似﹐不足以鼓吹後起之人才爲之羽翼。因時所尙﹐憑其浮動之气﹑小辧之才﹐而棲楚且爲忠戇之領袖﹐僧孺且爲道義之儀型。小人之竊也﹐至於此而窮工極變﹐上欺人主﹐下欺士民﹐延及後世﹐猶使儒者史臣以周公不享越裳﹑春秋不登叛人之義濫許僧孺﹐而棲楚叩頭流血之姦﹐無有能摘發之者。嗚呼﹗小人之惡滔天﹐尙誰與懲之哉﹖孔子曰「未有小人而仁者也。」小人之仁﹐正其不仁之甚者﹐辧者不可不審也。

◎文宗〖一〗唐自元和以後﹐國之無人久矣。王守澄﹑陳弘志推刃天子﹐無有敢斥言之者﹐縱橫兩代﹐至文宗之季年﹐而後以他罪誅之﹐則劉克明何憚而不滅燭以弒少年之天子邪﹖克明滔天之罪﹐發之者﹐王守澄等四宦豎也﹔斬之者﹐神策飛龍宦豎所將之兵也。路隋以學士而爲逆賊艸制﹐韋處厚俛仰而推討賊之功於江王﹐如是﹐尙可謂唐之有人乎﹖孫明復之治春秋曰「稱國以弒者﹐國之人皆不赦也。」胡氏譏其已酷﹐非也﹔所謂國之人者﹐非下逮於庶人﹐亦其當國之臣﹑允膺在宮在官之辟者也。然則憲﹑敬二君之弒﹐唐之大臣所可逭不赦之誅者誰也﹖韓弘﹑張弘靖﹑李逢吉﹑王播﹑皇甫鎛﹑韋處厚賢不肖無得而免爲。而李絳﹑裴度﹑忠貞爲眾望所歸﹐亦何面目立新主之廷焉﹖當其時﹐宦豎之勢張矣。然未至如漢末諸奄﹐斬艾忠良﹐空天下之羣而無遺也﹔且未如肅﹑代之世﹐程元振﹑魚朝恩殺來瑱如圈豚﹐奪郭子儀之權位如奪嬰兒之弄具也﹔劉一攄其忠憤﹐抗言不忌﹐𨿽不擢第﹐而抑無蔡邕髠鉗﹑張儉亡命之禍。則唐室諸臣﹐亦何憚而不孤鳴其公憤﹖嗚呼﹗國之無人至於此極﹐而抑何以致此哉﹖國家之大患﹐人臣之巨慝﹐莫甚於自相朋比﹐操進退升沈於同類之盈虛﹐而天子特爲其酬恩報怨﹑假手以快志之人。所謂正人者﹐惟以異己相傾之徒爲雌雄不並立之敵﹔其邪者﹐則以持法相抑之士爲生死不戴天之讎。而非天子莫能代之以行其志。非左右持權之宦豎﹐莫能助己以快其欲。藉令當憲宗之弒﹐而建討賊之旌﹐則豈徒弘志哉﹖守澄其渠帥也﹔匪徒守澄﹐郭后其內賊也﹔匪徒郭后﹐穆宗其戎首也。推究至極﹐不容中已。而守澄屍威福之柄﹐兩立於邪正之交﹐以持衡而顚倒之﹔郭后挾國母之尊﹐穆宗固世適之重﹐天位旣登﹐動搖不可。則發義問者此黨之人﹐而彼黨卽乘瑕而進。功隳名敗﹐身不保而禍延同類。於是素有忠直之望者﹐亦惴惴然惜門戶以圖伸﹔而依附之士﹐咸指捫舌以相勸止。低回一起﹐慷慨全消﹐方且尊太后﹐肆大赦﹐以揜其惡而飾之﹐因循安位﹐以求遂其汲引同匯﹑拒絕異己之情。爲君子者﹐固曰吾以是爲善類地也﹐而況匪人之比哉﹖宦豎乃以知外庭之情志﹐視君父之死如越人之肥瘠﹐閉戶自保﹐而以不與爲安。敬宗𨿽無劉子業﹑蕭寶卷之凶淫﹐一失其意﹐而刃剚其胸﹐何不可使路隋﹑韋處厚泚筆弄舌以文其大惡乎﹖嗚呼﹗盈廷若是﹐而按孫氏春秋之法﹐非誣也。李絳﹑裴度𨿽云賢者﹐其能逃於法外哉﹖李長源歸臥衡山﹐而李輔國不敢竟其惡﹔郭汾陽罷兵閒處﹐而魚朝恩不敢肆其毒﹔君子不浮沈於爵祿權勢之中﹐亂臣賊子自有所畏忌而思戢。元和以降﹐所號爲大臣者﹐皆荏苒於不進不退之交﹐而白刃兩加於天子之脰。唐之無人﹐厥有繇矣。文宗進李訓﹑鄭注而謀誅內賊﹐非盡不明也。人皆知有門戶﹐而不知有天子﹐無可托也。〖二〗朋黨興﹐而人心國是如亂絲之不可理﹐將孰從而正之哉﹖邪正無定從﹐離合無恆勢﹐欲爲伸其是﹑詘其非﹐畫一是非以正人之趨向﹐智弗能知﹐勇弗能斷。故文宗曰「除河北賊易﹐去朝廷朋黨難。」亦非盡暗弱之說也。李宗閔﹑牛僧孺攻李吉甫﹐正也﹔李徳裕修其父之怨而與相排擯﹐私也。乃宗閔與元稹落拓江湖﹐而投附宦官以進﹐則邪移於宗閔﹑稹﹔而徳裕晚節﹐功施赫然﹐視二子者有薰猶之異矣。李逢吉之惡﹐夫人而惡之﹐徳裕不與協比﹐正也﹔而忽引所深惡之牛僧孺於端揆﹐以抑逢吉﹐而睦於僧孺﹐無定情矣。徳裕惡宗閔﹐訐貢舉之私以抑之﹐累及裴度﹐度不以爲嫌﹐而力薦徳裕人相﹐度之公也﹔李宗閔與度均爲被訐之人﹐乃背度而相傾陷﹐其端不可詰矣。宗閔與稹始皆以直言進﹐旣皆與正人忤﹐而一爭進取﹐則稹合於徳裕以沮宗閔﹐兩俱邪而情固不可測矣。楊汝士之污濁﹐固已﹔徳裕以私怨蔓延而訐之使貶﹐俾與裴度﹑李紳同條受謗﹐汝士之爲貞邪不決矣。白居易故爲度客﹐而以浮華與元稹爲膠漆之交﹐之傾度﹐居易不免焉﹐而徳裕亟引其從弟敏中﹐抑又何也﹖李訓﹑鄭注欲逐徳裕﹐而薦宗閔以復相﹐乃未幾陷楊虞卿而竄宗閔於明州﹐何其速也﹖聚散生於俄頃﹐褒貶變於睚眥﹐是或合或離﹑或正或邪﹐亦惡從而辧之哉﹖上無折中之宸斷﹐下無臧否之定評﹐顚倒天下以胥迷亂﹐智者不能知﹐果者不能決也。揆厥所繇﹐則自李絳恃其忠直而不知大臣之體﹐與小人比眉事主﹐而相角以言。口給之士﹐聞風爭起﹐弄其輔頰﹐議論興而毛舉起權勢移而向背乖﹐貿貿焉馳逐於一起一伏之中﹐驚波反濺﹐罔知所屆﹐國家至此﹐其將何以立綱紀而保宗祐哉﹖唐﹑宋以還﹐敗亡一軌﹐人君尸居太息而未可如何。嗚呼﹗亂之初生﹐自所謂君子者開之﹐不但在噂沓之小人也。呂吉甫﹑章惇之害未去﹐而首擊伊川者﹐司馬公之門人蘇軾﹑蘇轍也﹔奄黨之禍未除﹐而特引阮大鋮以傾眾正者﹐溫體仁所擊之錢謙益也。當王介甫惡二蘇之日﹐體仁陷謙益之時﹐豈料其速變之如斯哉﹖烈火焚原而東西不知所極﹐公忠體國之大臣慮之已早﹐鎭靜愼默以贊天子之獨斷﹐而人心戢﹑風俗醇。苟非其人﹐弗能與於斯也。〖三〗文宗恥爲弒君之宦豎所立﹐惡其專橫而畏其害己也﹐旦夕思討之﹐四顧而求托其腹心﹐乃擢宋申錫爲相﹐謀之不克﹐申錫以死﹐禍及懿親﹐而更倚李訓﹑鄭注﹑王涯﹑舒元輿以致廿露之變。申錫之淺躁﹐物望不歸﹔訓﹑注則無賴小人﹐繇宦豎以進﹐傾危顯著﹐可畏而不可狎﹔涯﹑元輿又貪濁之鄙夫也。文宗卽不足與於知人之哲﹐亦何顚越乃爾哉﹖於其時﹐非無勛望赫奕之元臣如裴中立﹑英果能斷之偉人如李文饒﹔而淸謹自持如韋處厚﹑鄭覃者﹔猶不致危身以僨國。文宗俱未進與密謀以籌善敗﹐獨決意以托匪人﹐夫亦有故存焉。唐之諸臣﹐皆知有門戶而不知有天子者也。寵以崇階﹐付以大政﹐方且自詫曰﹕此吾黨之爭勝有力而移上意以從己。其心固漠然不與天子相親﹐恃其朋類爭衡之戰勝耳。故以裴中立之譽望崇隆﹐爲四朝之元老﹐而陳弘志之弒﹐杜口色羞﹔若李文饒﹐則假宦豎王踐言以內召﹔而李宗閔﹑元稹﹑牛僧孺之恃陰腐爲奧援者﹐又勿論也。外有不相下之仇敵﹐則內不可更有相忤之中人﹔爭衡於一進一退之閒﹐則不能復問大貞大邪之辧﹔文宗蓋流覽躊躇﹐知其無可與謀也。而宋申錫以輕狷不審去就之庶尹﹐爲兩黨所不推﹐舒元輿﹑王涯﹑賈﹐則首鼠兩端﹐持祿免咎者也﹔訓﹑注之邪﹐上知之矣﹐乃其不擇而擊之力﹐一試之徳裕﹐再試之宗閔﹐兩黨皆其所搏噬﹐庶謂其無所固執而可借爲爪牙者耳。悲夫﹗自長慶以來﹐所敢以一言觸宦豎者﹐獨一劉從諫而已﹐而固防其且爲董卓也。則文宗不以委之申錫﹑訓﹑注而誰倚乎﹖藉令謀之中立﹐而中立未必應也﹔謀之文饒﹐而文饒固不從也﹔謀之處厚﹑覃﹐而處厚﹑覃且戰栗以退也﹔謀之宗閔﹑僧孺﹐而比於宦官以反噬也。故文宗交不敢信﹐而托之匪人。無他﹐環唐之廷﹐大小臣工賢不肖者﹐皆知有門戶﹐而忘其上之有天子者也。弒兩君﹐殺三相﹐裴中立且自逍遙於綠野﹐而況他人乎﹖〖四〗牛﹑李維州之辧﹐伸牛以詘李者﹐始於司馬溫公。公之爲此說也﹐懲熙丰之執政用兵生事﹐敝中國而啟邊釁﹐故崇獎處錞之說﹐以戒時君。夫古今異時﹐彊弱異勢﹐戰守異宜﹐利害異趣﹐據一時之可否﹐定千秋之是非﹐此立言之大病﹐而溫公以之矣。乃所取於牛僧孺之言抑徳裕者﹐曰誠信也。誠揭誠信以爲標幟﹐則謀臣不能折﹐貞士不能違﹐可以懾服天下之口而莫能辯。𨿽然﹐豈其然哉﹖夫誠信者﹐中國邦交之守也。夷狄旣踰防而爲中夏之禍矣﹐殄之而不爲不仁﹐奪之而不爲不義﹐掩之而不爲不信。使卹彼相欺之香火﹐而養患以危我社稷﹑殺掠我人民﹑毀裂我冠裳也﹐則太王當終北而於燻鬻﹐文王可永奉幣於昆夷﹐而石敬瑭﹑桑維翰﹑湯思退﹑史彌遠﹑允爲君子矣。突厥﹑回紇﹐唐曲意以下之者﹐皆有功於唐﹐捨其暫時之惡﹐而以信綏之﹐猶之可也。然而且有不必然者﹐其順逆無恆﹐馭之有制﹐終不可以邦交之道信其感孚也。況乎吐蕃者﹐爲唐之封豕長蛇﹐無尺寸之效﹐有邱山之怨﹐偶一修好﹐約罷戍兵﹐而於此言誠信乎﹖僧孺曰「徒棄誠信﹐匹夫之所不爲。」其所謂誠信者﹐蓋亦匹夫之諒而已矣。其以利害言之﹐而曰「彼若來責﹐養馬蔚茹川﹐上平涼阪﹐萬騎綴回中﹐不三日至咸陽橋。」是其張皇虜勢以相恐喝也﹐與張儀誇秦以脇韓﹑楚之遊辭﹐同爲千秋所切齒。而言之不忌﹐小人之橫﹐亦至此哉﹗夫吐蕃自憲宗以後﹐非復昔之吐蕃久矣。元和十四年﹐率十五萬眾圍鹽州﹐刺史李文悅拒守而不能下﹐杜叔良以二千五百人擊之﹐大敗而退﹔其明年﹐復寇涇州﹐李光顏鼓厲神策一軍往救﹐懼而速退﹕長慶元年﹐特遣論訥羅以來求盟﹐非慕義也﹐弱喪失魄﹐畏唐而求安也。其主彜泰多病而偸安﹐不數年﹐繼以荒淫殘虐之達摩﹐天變於上﹐人叛於下﹐浸衰浸微﹐而論恐熱﹑婢婢交相攻以迄於亡。安得如僧孺之言﹐扣咸陽僑﹑深人送死而無擇哉﹖斂手頫顏﹐取悉恆謀獻之﹐使礫於境上﹐以寒向化之心。幸吐蕃之弱也﹐浸使其彊﹐日無唐﹐而鏃刃之下豈復有唐乎﹖僧孺又曰「吐蕃四面萬里﹐失一維州﹐未損其勢。」則其欺彌甚矣。吐蕃之彊﹐以其盡有北境也。於憲宗之世﹐全力南徙﹐以西番重山深谷﹐地險而腴﹐據爲孤兔之窟﹐於是而始衰﹐沙陀﹑黠戛斯﹑回紇侵有其故疆矣。故韋臯一振於西川﹐而隴右之患以息。其南則南詔方與爲難﹐而碉門﹑黎﹑雅之閒﹐乃其扼要之墟﹐得之以制其咽吭﹐則潰散臣服﹐不勞而奏功。西可以收岷﹑洮﹐南可以制南詔﹐北可以捍黠戛斯﹑回紇之東侵﹐而唐無西顧之憂。其在吐蕃﹐則大害之所逼也。而豈無關於損益哉﹖夫夷狄聚則逆而散則順﹐事理之必然者也。拒歸順者以堅其黨﹐故婢婢曰「我國無主﹐則歸大唐。」然與論恐熱百戰而終不歸者﹐懲悉怛謀之慘﹐知唐之不足與也。以是爲誠信﹐將誰欺乎﹖夫僧孺豈果崇信以服遠﹑審勢以圖寧乎﹖事成於徳裕而欲敗之耳。小人必快其私怨﹐而國家之大利﹐夷夏之大防﹐皆不勝其恫疑之邪說。文宗弗悟而從之﹐他日追悔而弗及。溫公抑遽許之曰「僧孺所言者義也。」使然﹐則周公之兼夷狄﹐孔子之作春秋﹐必非義而後可矣。〖五〗李宗閔欲逐鄭覃﹐而李徳裕亟薦之﹐文宗自內宣出﹐除覃爲禦史大夫。宗閔曰「事皆宣出﹐安用中書﹖」其妨賢之情﹐固不可揜然以官守言﹐則職之所宜爭﹔以國事言﹐則內降斜封之獘﹐所宣早杜其漸也。崔潭峻以「八年天子聽其行事」折之﹐詎足以服宗閔哉﹖鄭覃經術議論果勝大任﹐人主進一善士﹐昭昭然揭日月而行之﹐制下中書﹐孰敢違者﹖假令宗閔抗命而中沮﹐卽可按蔽賢之辟﹐施以斥逐。乃若有所重畏而偸發於其所不及覺﹐以與宰相爭勝負之機﹐其陋有如此者。宗閔得持國憲官常以忿懟於下﹐以此而求折朋黨之危機﹐宜其難矣。故同馬溫公曰「明不能燭﹐疆不能斷﹐使朝廷有黨﹐人主當以自咎。」其說韙矣。乃又曰「不當以罪羣臣。」則於君子立身事上﹑正己勿求之道﹐未協於理﹔而獎輕儇﹑啟怨尢﹑激紛爭之害﹐不可復弭。元祐﹑紹聖之際﹐狺狺如也﹐卒以滅裂國事﹐取全盛之宋而亡之。一言之失﹐差以千里﹐可不愼哉﹗黜陟之權﹐人主之所以靖國也﹔格心之道大臣之所以自靖也﹔進退之節﹐語默之宜﹐君子之所以立身也。居其位﹐安其職﹐盡其誠而不踰其度。故人主不審於賢姦之辧﹐而用捨不決﹐使小人與君子交持於廷﹐誠宰相。之所深憂。然小人者﹐豈能矯君心之必不然者﹐而脇上以從已哉﹖則格心者本也﹐適人者末也。但令崇奢佞鬼﹑耽酒漁色﹑牟利殃民﹑狎宦豎﹑通女謁之害﹐一一檠括於宮庭之嗜好﹔則事之可否﹑理之得失﹑人之貞邪﹐無所蔽窒﹐而小人自不足以羣聚而爭勝。若其格心之道已盡﹐而君惛不知﹐容小人之相牴啎﹐則引身以退﹐杜口忘言﹐用養國家之福﹐而禍不自我而興。故孔子去魯﹐不爭季孫之權。孟子去齊﹐不折王馭之佞。在國則忘身﹐去國則忘世﹐身之安也﹐天下之福也。如或不得於君﹐不容於小人﹐乞身事外﹐猶且紛紜接納﹐進人士而與結他日之援。爲憂國計與﹖適以激國事之非﹔爲進賢計與﹖適以貽賢者之傷。气盈技癢﹐憤懣欲舒﹐且與浮薄之士﹐流連於山川詩酒之中﹐播歌謠以泄悁疾﹐抑或生而有再用之情﹐沒而有子孫之計﹐樹人自輔﹐悅己者容﹐乃使詭躁之夫﹐依附以希他日之進﹐黨禍乃成﹐交爭並峙﹐立身之不愼也﹐事上之不誠也﹐素位不安﹐害延於國﹐爲人臣而若此﹐昝亦奚辭﹖乃曰「不當以罪羣臣」﹐不已過與﹖卽其在位之日﹐道在匡君﹐而人才之進退﹐國有常典﹐官有定司﹐固非好惡欲伸﹐惟己所任。一大臣進﹐而望風飾行以求當於端揆者﹐千百其羣也。言論相符﹑行止相應者﹐不使退就銜勒﹐奚必利民而衛國﹐特以競勝於異己耳。苟可以取盈﹐然且破法而爲非常之舉﹐汲引而懷取必之心﹐則惟以所好者之升沈爲憂喜﹐而君父生民或忘之矣。質之夙夜﹐詎可云精白乃心乎﹖夫徳裕之視宗閔﹐其得失迥矣。而內不能卻崔潭峻﹑王踐言之奧援﹐外不能忘牛僧孺﹑楊虞卿之私怨﹐則使文宗推心徳裕﹐使汲引其所好者置於要地﹐而宗閔不敢或違也﹐終不可得。其後武宗亦旣獨任之矣﹐未久而白敏中﹑令狐綯復起﹐以盡反其局。豈非徳裕乘權之日﹐恃主知之深厚﹐聚朋好以充廷﹐而不得志者如伏火石中﹐得水而爆烈哉﹖夫元祐亦猶是也﹐皆爲君子者進則呴呴﹑退猶躍躍﹐導人心於嚚訟而不可遏也。以宰相之進退歸人主﹐以卿尹之黜陟歸所司﹐正己盡誠﹐可則行﹐否則止﹐絕新進之攀附﹐聽天命之廢興﹐𨿽有小人﹐何所乘以自立爲黨﹖其不然也﹐而曰「不可以責羣臣」也﹐無惑乎溫公之門有蘇軾諸人之尋戈矛於不已也。〖六〗杜牧憤河朔三鎭之跋扈﹐傷府兵之廢敗﹐而建議欲追復之﹐徒爲巵言﹐貽後世以聽熒耳。牧知藩鎭之彊在府兵旣廢之後﹐而不知惟府兵之積弱﹐是以蕃兵重﹐邊將驕﹐欺唐之無兵﹐以馴致於桀驁而不可復詰也。且當太和之世﹐豈獨河北之抗命哉﹖澤潞﹑山南無非擁疆兵以傲岸者。而欲取區區聽命之州郡﹐勞其農而兵之﹐散其兵而農之﹐則國愈無兵﹑民愈困﹑亂將愈起。甚矣﹗空言無實﹐徒以熒慕古者之聽﹐而流禍於來今﹐未有已也。府兵之害﹐反激而爲藩鎭﹐勢所必然﹐禍所必趨﹐已論之詳矣。乃若杜牧所言有可取﹐而唐之初制尙可支百年者﹐則十六衛是已。十六衛以畜養戎臣儲將帥之用者也﹐天下之兵各分屬焉﹐而環王都之左右﹐各有守駐以待命﹐蓋分合之勢﹐兩得之矣。分之爲十六﹐則其權不專﹐不致如晉﹑宋以後方州撫領擁兵而篡逆莫制也。統之以十六﹐則其綱不弛﹐不致如宋之廂軍解散弱靡以成乎積衰也。夫邊不能無兵﹐邊兵不可以更戍而無固心﹐必矣。兵之爲用﹐有戰兵焉﹐有守兵焉。守兵者﹐欲其久住﹐而衛家卽以衛國者也﹔而守之數不欲其多﹐千人乘城﹐十萬之師不能卒拔﹐而少則無糧薪不給之憂。戰兵者﹐欲其遄往而用其新气者也﹔一戰之勇﹐功賞速效﹐虜退歸休﹐抑可無長徵怨望之情。然則十六衛之與邊兵﹐互設以相濟﹐寇小人﹐則邊兵守而有餘﹐寇大人﹐則邊兵可固守以待﹐而十六衛之帥﹐惟天子使﹐以帥其屬而戰焉。若夫寇盜有竊發之心﹐逆臣萌不軌之志﹐則十六衛中天下以林立﹐而誰敢恣意以逞狂圖乎﹖惟是十六衛之兵﹐必召募挑選﹐歸營訓練﹐而不可散之田畝﹐則三代以下必然之理勢﹐不可以寓兵於農之陳言﹐坐受其獘者也。就其地食其食﹐無千里飛挽之勞﹔就其近屬其衛﹐無居中遙制之病﹔衛率巡之﹐所司練之﹐有司供億之﹐皆甚便也。此則唐初之善制﹐不必府兵而可行之後世者也。以杜牧之時﹐尢可決行於一朝﹐非若府兵之久敝而不可再興者﹐何也﹖河朔之叛臣不可遽奪﹐而內地猶可爲也。且自憲宗以來﹐淄靑﹑淮蔡﹑西川﹑淮南﹑賊平之日﹐兵不可散﹐固可移矣﹔成徳﹑盧龍﹑魏博歸命之日﹐兵不能罷﹐亦可調矣。以恩卹之﹐以威臨之﹐仍使爲兵﹐而稍移易之﹐固皆不安南畝習於戎行者﹐又何難於措置之有哉﹖朝無人焉﹐慮不及此﹐而後天下終不可得而平。牧固不足以及此﹐而漫無憂國之心者﹐又勿論已。〖七〗甘露之變﹐殺生除拜皆決於中尉﹐文宗不得與知﹐而李石﹑鄭覃於其時受宰相之命﹐二子病矣﹗君子之進退﹐必以其正﹔其以身任國家之大政也﹐必以其可爲之時。血濺於獨柳之下﹐而麻宣於殿陛之閒﹐二子者﹐譽望素隆﹐而何爲其然邪﹖曰﹕此未可以爲二子病也。夫二子於此﹐𨿽欲辭相而義之所不許也。梅福之棄官﹐申屠蟠之辭召﹐位未髙﹐君未知有我﹐且時已敝極而無可爲也。畱正出國門而宋幾危﹐陳宜中奔占城而宋遂亡﹐偸免於危殆﹐以倡人心之離散﹐無生人之气矣。夫二子者﹐唐之大臣﹐而爲文宗所矜重者也。天子不勝於宦豎﹐兵刃交加於扆﹐掠奪縱橫於內省﹐三相囚系以磔徇﹐天子之僅保其首領者一閒耳。二李之黨﹐分析以去﹔裴中立以四朝元老﹐俯首含羞﹔二子不出而薄收其潰敗之局﹐以全天子﹑安社稷﹐將付之誰氏而可哉﹖幸而二李之黨與宦豎之未相結納﹐而訓﹑注始事宦官而中叛之﹐故仇士良輩無心腹之大臣引與同惡﹐特循資望而授政柄於二子﹐是以匪人不進﹐誅殺止於數人而不濫及。使二子者畏避而引去﹐宵人乘隙投中尉之門﹐以驟起而執政﹐其禍更當何如邪﹖夫二子之受相位而不辭﹐非乘閒以希榮﹐蓋誅夷在指顧之閒而有所不避也。六巡邊使疾驅人京﹐聲言盡殺朝士以恐喝搢紳﹐李石安坐省署以弭其暴橫。於斯時也﹐石固以腰領妻孥爲社稷爭存亡﹐爲衣冠爭生死﹐可不謂忠誠篤悱﹑居易俟命之君子乎﹖江西﹑湖南欲爲宰相召募衛卒﹐而石不許﹐刺客橫行﹐刃及馬尾﹐固石所豫知而聽之者也。薛元賞之能行法於神策軍將﹐恃有石也﹔宋申錫之枉得以復伸﹐覃爲之也。止滔天之水者﹐因其潰濫而徐理之﹐卒之仇士良之威不敢逞﹐文宗得以令終﹐而武宗能弭其亂﹐自二子始基之矣。皎皎硜硜之節﹐惡足爲二子責邪﹖唐無靜正誠篤之大臣﹐李石其庶幾乎﹗覃其次矣。〖八〗聽言以用人﹐不惑於小人﹐而能散朋黨以靖國﹐蓋亦難矣。𨿽然﹐無難也。有人於此﹐而或爲之言曰﹕是能陳善道﹑糾過失以匡君徳者也﹔是能決大疑﹑定大計以固國本者也﹔是能禁姦邪﹑裁佞倖以淸國紀者也﹔是能紓民力﹑節浮費以裕國用者也﹔是能建國威﹑思遠略以靖邊疆者也。如此﹐則聽之而試之察之﹐驗其前之所已效﹐審其才之所可至﹐而任之也可以不疑。假不如其言﹐而覆按之﹑遠斥之﹐未晚也。有人於此﹐而或爲之言曰﹕是久抑而宜伸者也﹔是資望已及﹑當獲大用﹑而或沮之者也﹔是其應得之位祿與某某等﹑而獨未簡拔者也﹔是嘗蒙恩知遇﹐而落拓不偶﹑爲人所重惜者也。如此﹐則挾進退以爲恩怨﹐視榮寵爲已應得﹐以與物競﹐而相獎於富貴利達﹐以卹私而不知有君父者矣﹐不待辧而知其爲朋黨之姦﹑小人之要結矣。楊嗣復托宦官諷文宗以召用李宗閔﹐而文宗欲量移之。計其爲辭﹐不過曰﹕是固陛下宰輔﹐流落可矜而已矣﹔抑不過曰﹕是蓋李徳裕之以朋黨相抑﹐李訓﹑鄭注之以邪佞相陷而已矣。夫徳裕之所逐﹐固無可辭於小人﹔而訓﹑注之所排﹐豈必定爲君子﹔抑問其昔居輔弼之任﹐所建立者奚若耳。若夫無益於國﹐而徒屍顯秩﹐則已槪可知矣﹐其黨固不能爲之辭。而但以曾充宰相﹐遂不可使失寵祿﹐將天子以天位任賢才使修天職﹐而止於屈者伸之﹐邑郁欲得者憐而授之﹐是三公論道之尊﹐僅如黃葉以止兒啼矣。嗣復曰「事貴得中。」洵如其言﹐亦以平二李之不平﹐使無偏重而已﹔其以平其不平者﹐各厭其富貴利達之欲而已。天子無進賢退不肖之權﹐但爲羣臣謀爵祿之去畱以消怨忌﹐是尙得謂天下之有天子乎﹖況其所謂得中者﹐只以漸引小人而撓善類邪﹗宋徽宗標建中之號﹐而姦邪遂逞。無他﹐其所謂中者﹐夫人欲富貴利達﹐兩相敵而中分之謂也。上無綱﹐下無恥﹐習以成風﹐爲君子者﹐亦曰是久處田閒﹐宜爲汲引者也。朋黨惡得而禁﹐士習惡得而端﹐國是惡得而定乎﹖

◎武宗嗚呼﹗士生無道之世﹐而欲自拔於流俗﹐蓋亦難矣。文宗憑幾之際﹐李玨等扳敬宗子成美而立之﹐仇士良廢成美﹐立武宗。武宗立﹐玨與楊嗣復以是竄逐﹐於是而李宗閔之黨不容於朝﹐政柄之歸必於李徳裕﹐此屈伸之勢所必然者也。徳裕卽無內援﹐而捨我其誰﹖固非一樞密楊欽義之能引己也。然徳裕終以淮南賂遺騰交通之名於天下後世﹐而黨人且據以爲口實﹐𨿽欲辭托身宦豎之醜而不可得。前此者﹐崔潭峻﹑王踐言皆能白徳裕之直﹐然則徳裕之於中人﹐不能自立坊表以不受燐緇﹐亦已久矣。夷考徳裕之相也﹐首請政事皆出中書﹐仇士良挾定策之功﹐而不能不引身謝病以去。唐自肅宗以來﹐內豎之不得專政者﹐僅見於會昌。徳裕之翼贊密勿﹑曲施銜勒者﹐不爲無力﹐夫豈樂以其身受中人之援引者乎﹖然而唐之積敝﹐已成乎極重難反之勢在內則中書與樞密相表裏也﹔在外則節使與監軍相呼吸也﹐拒之而常在其左側﹐小不忍而旋受其大屈。踐言與於維州之謀﹐潭峻藉宣鄭覃之命﹐徳裕固曰吾不爲宦者用而我用宦者也。楊欽義之內召﹐無所屈節﹐而以寶玩厭其欲﹐徳裕固曰此以待小人而使忘機﹐非辱也。吾行吾志﹐何卹於磽磽皎皎之嫌疑乎﹖然而以視君子立身之大防﹐則終玷矣。生斯世也﹐士君子之防﹐君且毀之﹐不可急挽也﹐則抱有爲之志欲抒於國者誠難矣。然則如之何而可哉﹖潔己無可羨之貲﹐謀國無偏私之黨﹐以君命而接之以禮﹐秉素志而持之以正﹐進不觸其深忌﹐退不取其歡心﹐俟時以得君﹐而無求成求可之躁願﹐庶其免乎﹗乃徳裕功名之士也﹐固不足以及此也。以徳裕之材﹐當徳裕之世﹐勿容深責焉﹐可矣。二老氏曰「天下之至柔﹐馳騁天下之至剛。」此女子小人滔天之惡﹐所挾以爲藏身之固者也。唐之宦官﹐其勢十倍於漢﹑宋。李輔國驅四十年禦世之天子如逸豚而蒞之。其後憲宗死焉﹐敬宗死焉﹐太子永死焉﹐絳王悟﹑安王溶﹑陳王成美死焉﹐三宰相﹑一節度﹑合九族而死焉。庖人之於雞鶩﹐惟其操彎刀而割之也。文宗垂涕而嘆﹐自比於周赧﹑漢獻而以爲不如﹐鬱鬱飲醇酒以成疢而崩﹐其凶悍之鋒﹐不可向邇也如此。以爲神策六軍在其指掌﹐故莫之能制﹐是已﹔而未盡然也。當其時﹐節鎭林立﹐大臣分閫﹐合天下之全力﹐以視六軍豢養之罷民﹐豈不相敵﹐而奚惴惴焉﹖及觀仇士良之教其黨曰「天子不可令閒﹐日以奢靡娛其耳目﹐無暇更及他事。」然後知其所以毆中材之主入於其阱而不得出者﹐惟以至柔之道縻系之﹐因而馳騁之﹐蔑不勝矣。夫耳目之欲﹐筋骸之逸﹐狎而安之﹐順而受之﹐亦曰此人主之所應得﹐近侍之所宜供者耳。於國無損﹐於事非專﹐卽不以爲彼功﹐而抑非可爲彼罪也。乃當其驕橫著見﹐人主亦含忿不堪而思翦滌。俄而退息於深宮﹐則娛樂疊進﹐而气不覺其漸平矣﹔稍定焉﹐而姁姁嫟嫟﹑百出以相靡﹐竟不知夙忿之何以遽蠲也。气一往而衰﹐安望其復振哉﹖凡變童稚女﹑淸歌妙舞﹑捐煩解憤者﹐皆其戈矛鴆毒之機也。正人端士沮喪而不得以時進獻其忱﹐則皆廢然返曰﹕出而與吾謀屏除者﹐入而且與之歡笑﹐吾惡能勝彼哉﹖徒自誅夷貶竄而弗能搖動之也。未有不緘口息機﹐聽其孤危而莫卹者也。則臣非其臣﹐兵非其兵﹐狎媚旦進﹐而白刃夕張﹐莫能測焉。至柔之馳騁至剛﹐綽乎其有餘矣。然則羣奄之勢重邱山而弒逆相尋也﹐豈恃神策之孤軍哉﹖恃此而已矣。漢﹑宋之闇主受制於家奴者皆此﹔而唐之立國﹐家法不修﹐淫聲曼色﹐自太宗以來﹐漫焉進禦而無防閒之教﹐故其禍爲尢酷焉。口鼻非藉之不安臭味﹔肢體非藉之不宜淸蝡﹔煩勞菀結非藉之不能穆耳而愉心。林池魚鳥﹑書畫琴弈﹑張弧怒馬﹐各有所嗜﹐而皆能爲奪情息怒之媒。機械之張﹐烈於疆秦﹐密於曹操﹐彼以剛爭﹐此以柔制﹐𨿽欲如周赧﹑漢獻而不能﹐果不如矣。人主而能知此﹐則勿曰宦官之惡不可撲也。以一念之無欲﹐塞滔天之橫流﹐有餘裕矣。然而知之者鮮﹐能之者尢百不得一也﹐是以難也。〖三〗河北三鎭之不戢也﹐豈其富疆足以抗天下不可制哉﹖唐無以制之耳。盧龍之亂﹐陳行泰﹑張絳相繼擁兵以脇節鉞﹐張仲武起而討之﹐問其所有士卒幾何﹐合軍士土團千餘人而已﹔問其兵食所出﹐則仰給於嬀州以北而已。卒如仲武之料﹐幽州下﹐叛人得。然則唐果制勝得理﹐以天下之力﹐舉三鎭如拾芥耳。而終困於不能者﹐廟謨不定﹐諸帥離心﹐且逆黨私人奔走京國﹐賄賂行於廷臣﹐皆爲張皇賊勢以勸姑息﹐囂張不輯﹐亂其成謀也。君暗臣偸﹐視蕞爾之叛臣﹐莫之能勝﹐而曰河朔習亂已久﹐人心難化。惡﹗是何言也﹗劉稹阻兵擅立﹐李徳裕決策討之﹐是已﹔而復曰「但得鎭魏不與之同﹐則稹無能爲﹐」何其視鎭魏之太重也﹗張仲武旣以盧龍歸命﹐拊鎭魏之背矣﹔何弘敬﹑王元逵非有田承嗣﹑王武俊之梟桀﹐卽令納稹賂以陰相唇齒﹐而朝廷宣昭義問以臨之﹐又豈敢北不畏盧龍之乘其後﹐南不畏宣武之逼其前﹐西不畏河中之制其腋﹐顯相抗拒﹐以黨逆而蹶興哉﹖戰卽不力﹐亦持兩端以視勢所趨耳。然則劉稹旣滅﹐移弘敬﹑元逵於他鎭﹐不敢違也﹔召弘敬﹑元逵以赴闕﹐不敢拒也。彼𨿽驕蹇而惛瞀﹐抑且念昔之負固以長子孫者﹐不死於天誅﹐則死於帳下﹔何如束身歸闕﹐席富貴而保後昆。部曲𨿽或囂張﹐帥心弛而气亦頹矣。威可服也﹐恩可懷也﹐張仲武之令圖可羨﹐劉稹之狂謀可鑑也。區區數州之土﹐兩豎子尸居其上﹐而曰終難化也﹐徳裕之於此懵矣。乃遣重臣輸悃於二鎭曰「河朔自艱難以來﹐列聖許其傳襲﹐已成故事。」則旣明輸左券﹐授以不拔之勢﹐儼若敵國﹐此言出﹐後其可追哉﹖澤潞﹐王土也﹔其人﹐王人也﹔鎭魏亦非北胡南蠻自爲君長之國也。鎭魏可﹐澤潞奚其不可﹖又何以折劉稹而服澤潞之人心乎﹖夫鎭魏西扼壺關﹑東連曹﹑鄆﹐南一涉河而卽汴宋﹐中原之堂奧也。橫骨頤中﹐而欲食之下咽也﹐必不可得。唐之所以一亂而不可再興﹐皆此等成之也。徳裕苟且以成一時之功﹐曾不卹禍結兵連之無日﹐習之難化﹐豈在河朔哉﹖在朝廷耳。武宗聽之﹐詔二鎭曰「澤潞一鎭﹐與卿事體不同。」言不順﹐事不成﹐嗚呼﹗唐終不可爲矣。〖四〗楊弁稱亂河東﹐逐李石﹐結劉稹﹐而其所恃者﹐納賄於中使馬元實。實歸﹐大言於廷曰「弁有十五里光明甲。」以恐喝朝廷﹐徼求節鉞﹐李徳裕折之而後沮。以此推之﹐凡唐之藩鎭﹐類以數州之土﹐一旅之眾抗天下之威﹐而朝廷僶俛以從其欲﹐非兵力之果疆也﹐皆賄也。非李徳裕折元實之姦﹐則弁之納賄亦揜而不著﹐史氏亦無從記之矣。賄行於中涓﹐而天子懾﹔賄行於宰相﹐而百官不能爭﹔賄行於省寺臺諫﹐而天子宰相亦不能勝。前此之討淮蔡﹑討平盧﹐廷議紛然﹐惟恐兵之不罷者﹐此也﹔徳宗窺見其情﹐厚疑羣臣﹐孤憤興兵﹐而中外坐視其敗者﹐亦此也。唐之亂﹐賄賂充塞於天下爲之耳。凡三百餘年﹐自盧懷愼﹑張九齡﹑裴休而外﹐唐之能飾簠簋以自立於金帛之外者無有。𨿽賢者固不能保其潔淸﹐特以未敗露而不章﹐實固不可問也。藩鎭之叛﹐峙若敵國﹐相惎若仇讎﹐且惟以金錢貿中外之心﹐而天子不能自固﹐況州郡羣有司之廢置哉﹖蓋唐自立國以來﹐競爲奢侈﹐以衣裘僕馬亭榭歌舞相尙﹐而形之歌詩論記者﹐誇大言之﹐而不以爲怍。韓愈氏自詡以知堯﹑舜﹑孔﹑孟之傳者﹐而戚戚送窮﹐淫詞不忌﹐則人心士气槪可知矣。迨及白馬之禍﹐凡錦衣珂馬﹑傳觴挾妓之習﹐熸焉銷盡。繼以五代之凋殘﹐延及有宋﹐羶風已息。故𨿽有病國之臣﹐不但王介甫之淸介自矜﹐務遠金銀之气﹔卽如王欽若﹑丁謂﹑呂夷甫﹑章惇﹑邢恕之姦﹐亦終不若李林甫﹑元載﹑王涯之狼藉﹐且不若姚崇﹑張說﹑韋臯﹑李徳裕之豪華﹔其或毒民而病國者﹐又但以名位爭衡﹐而非寵賂官邪之害。此風气之一變也。乃唐之率天下以奔欲崇貨而遲久不亡者﹐何也﹖朝士以賄而容姦﹐逆臣亦以賄而自固﹐志气俱偸﹐其欲易厭﹐故稱兵犯順者﹐皆護其金穴以自封﹐而無問鼎登天之志。其尢幸者﹐回紇﹑吐蕃惟以侵掠爲志﹐浸淫久而自敝﹐亦無劉淵﹑石勒之雄心。斯以幸存而已矣。使如宋也﹐三虜疊乘以壓境﹐豈能待一遷再遷三遷而後亡哉﹖賄賂之敗人國家﹐如鴆之必死﹐未有能生之者也。〖五〗殺降者不仁﹐受其降而殺之不信﹔古有其言﹐誠仁人君子之言也。𨿽然﹐言各有所指﹐道各有所宜﹐不揆其時﹐不察其故﹐不審諸順逆之大義﹐不度諸好惡之公心﹐而惟格言之是據﹐則仁人君子之言﹐皆成乎蔽。仁蔽而愚﹐信蔽而賊﹐不可不辧也。所謂殺降不仁而無信者﹐爲兩國交爭﹐戰敗而倒戈﹐與夫夷狄盜賊之脇從而自拔者言也。或黨惡之志固不堅﹐或求生之外無餘志﹐則亦生全之﹐或且錄用之﹐而蠲忿怒以予維新﹐斯允爲惇仁而崇信矣。劉稹之叛﹐郭誼爲之謀主﹐及夫四面合圍﹐三州已下﹐稹守孤城而日蹙﹐誼與王協說稹束身歸朝﹐稹旣從之欲降矣﹐誼乘其懈殺之以自爲功﹐武宗與李徳裕決計誅之﹐夫豈非允愜人心之公惡者以行大法﹖而司馬溫公譏其失信。其信也﹐非其所以蔽而愚且賊者乎﹖亂人者不殄絕之﹐則亂終不已者也。懷以仁﹐而卽乘吾仁以相犯﹔結以信﹐而卽怙吾信以相欺者也。而唐藩鎭之亂﹐率因此而滋。自祿山爲逆以來﹐擁戴之者﹐豈果僥倖其主之成大業﹐而己爲鄧禹之效尺寸哉﹖人挾好亂之心﹐而嗾其主帥以爲逆魁﹐以弋利於己。故李寶臣﹑薛嵩﹑田承嗣首自反噬﹐而果獲分土擁尊之厚利。蓋當勸亂之日﹐已挾自私之計。上脇朝廷。下睨其主﹐流血千里﹐主族亦赤﹐無非可罔利之左券。而朝廷果以姑息而厚酬之﹐位兼將相﹐澤及子孫﹐人亦何憚而不日導人以叛逆哉﹖賣主之腰領以求榮﹐主族夷而已詫元功。計當日之爲藩鎭者﹐側目而寒心﹐自非狂騃如劉稹者﹐未有不以殺王協﹑郭誼爲大快者。頻年身膏原野之鬼﹐與痛哭郊原之寡妻孤子﹐固且不怨稹而怨協﹑誼。故二賊伏誅﹐而後武﹑宣之世﹐藩鎭無叛者。旣有以大服其心﹐而裨將幕僚﹐知無他日幸免僥功之轉計﹐則意亦戢﹐而不敢導其主以狂狺。殺一二人而全天下﹐仁也﹔殺無恆之人以行法﹐信也。髙帝斬丁公﹐而今古稱其義﹐況躬爲逆首者乎﹖且劉稹旣從誼﹑協之謀以欲降矣﹐誼可容﹐稹獨不可降乎﹖殺降者﹐誼也﹔殺誼者﹐所以殺殺降者也﹐而何尢焉﹖惟項羽施之於敵國之赤子﹐李廣施之於解辮之夷狄﹐則誠惡矣。未可以爲反覆傾危之亂人引以求曲宥也。施大仁﹐惇大信﹐各有其時﹐各有其情﹐各有其理。以一言蔽千古不齊之事變﹐適以自蔽而已﹐君子所弗尙也。〖六〗宦者監軍政於外而封疆危﹐宦者統禁兵於內而天子危。監軍之危封疆﹐李徳裕言之至悉矣。乃天子之危﹐非宦者之統禁兵遽能脇之而死生廢立之也。天子之兵﹐散布於天下﹐將皆其臣﹐卒皆其民也。其在內而爲禁兵﹐如唐神策軍者﹐但百之一耳﹐又非百戰立功能爲天下雄者也。宦者𨿽握固之以爲己有﹐而勢不能與天下爭衡。脇君自恣﹐乃至弒刃橫加﹐豈能無畏於四方之問罪乎﹖其無所憚而血濺宮庭﹑居功定策者﹐實恃有在外監軍之使﹐深結將帥而制其榮辱生死之命﹐指麾吏士而市以呴嘔宴犒之恩也。故王守澄﹑陳弘志﹑楊承和躬行大逆﹐不畏天下有問罪之師﹔乃至四朝元老分符持節之裴中立﹐亦視君父之死﹑噤口而不敢誰何﹔獨一劉從諫執言相加﹐而懷來又不可問。無他﹐諸帥之兵﹐皆宦者之爪牙﹐舉天下而在其掣肘﹐𨿽仗義欲鳴﹐而力窮於寡助也。於是而知徳裕之爲社稷謀﹐至深遠矣。其以出徵屢敗爲言者﹐指其著見之害以折之﹐使不敢爭耳。顯糾其沮撓軍事之失﹐而不揭其攬權得眾之禍﹐使無所激以相牴牾﹐則潛伏之大慝﹐暗消於忘言矣﹐此徳裕之所以善於安主而防姦也。然抑豈徒其立言之善哉﹖仇士良忌之而不能傷﹐乃乞身以去﹔敕監軍不得預軍務﹑選牙隊﹐而楊欽義﹑劉行深欣然惟命而不敢爭。極重之獘﹐反之一朝﹐如此其易者﹐蓋實有以制之也。唐之相臣能大有爲者﹐狄仁傑而外﹐徳裕而已。武宗不夭﹐徳裕不竄﹐唐其可以復興乎﹗〖七〗後世有天下者﹐欲禁浮屠之教以除世蠹也良難。會昌五年﹐詔毀寺及招提蘭若四萬餘區﹐歸俗僧尼二十六萬五百人﹐可謂令之必行矣。然不數年而浮屠轉盛﹐於是所謂黃檗者出﹐而教外別傳之邪說充塞於天下﹐禁之乃以激之而使興﹐故曰難也。武宗聽道士趙歸眞之說而辟佛﹐以邪止邪﹐非貞勝之道﹐固也﹔未幾而武宗崩﹐李徳裕逐﹐宣宗忌武宗君相而悉反其政﹐浮屠因緣以復進﹐其勢爲之也。𨿽然﹐假令武宗永世﹐徳裕安位而行志﹐又豈可以舉千年之積害﹑一旦去之而消滅無餘哉﹖何也﹖以一日矯千年之獘﹐以一君一相敵羣天下狂惑氾濫之情﹐而欲鏟除之無遺﹐是鯀之陻洪水以止其橫流﹐卒不能勝者也。夫羣天下積千年而奔趨如騖﹐自有原委﹐亦自有消歸。故天下之僧寺蘭若﹐欲毀之則一旦毀之﹐此其無難者也﹔勒二十餘萬僧尼使之歸俗﹐將奚歸哉﹖人之爲僧尼者﹐類皆孤露惰遊無賴之罷民也﹐如使有俗之可歸﹐而晏然爲匹夫匹婦﹐以田爾田﹑廬爾廬﹐尙寧幹止也﹐則固十九而不爲僧尼矣。一旦壓之使無所往而得措其身﹐則合數十萬伏莽之戎﹐黠者很者陰聚於宵旦﹐憤懣圖惟﹐謀歧塗以旁出﹐若河之決也﹐得螘穴以通﹐而奔流千里﹐安可復遏哉﹖故浮屠之教﹐至大中以後﹐乃益爲幽眇閃爍之論﹑弔詭險畸之行﹐以聳動生人﹐而莫測其首尾﹐以相詫而翕從之﹐皆其擯逐無聊之日﹐潛身幽谷﹐思以爭勝而求伸者也。夫欲禁浮屠氏者﹐亦何用深治之哉﹖自有生民以來﹐有四民則有巫﹐巫之爲術不一﹐要皆巫也﹐先王不能使無也。浮屠之以扇動天下者﹐生死禍福之報應而已﹐則亦巫之幻出者而已。若其黠者雜莊﹑列之說﹐竊心性之旨﹐以與君子之道相競﹐而見道未審者惑之﹐然亦千不得一也。故取浮屠之說與君子之道較黑白﹐而衰王固不能保於末俗﹔取浮屠與巫者等而以巫道處之﹐則天下固多信巫而不信浮屠者﹐其勝負相敵也。浮屠而旣巫矣﹐人之信之也猶巫﹐則萬室之邑﹐其爲巫者凡幾﹖而人無愛戴巫如父母者﹐且猶然編戶徵徭之民也。如此﹐則浮屠熸矣。故寺院不容不亟毀也﹔笵金冶銅之像﹐不容不亟銷也﹔田園之稅﹐丁口之徭﹐不容不視齊民也。無廣廈長寮以容之﹐無不稅之田以豢之﹐無不徭之政以逸之﹐無金碧丹漆以艷其目﹐無鐘磬鈴鐸以淫其耳﹐黯淡蕭條﹐而又驗其老幼﹐使供役於郡邑﹐則不待勒以歸俗﹐而僧猶巫也﹐巫猶人也。進無所安﹐退思自便﹐必將自求田廬﹐自畜妻子﹐以偕於良民。數十年之中﹐不見其消而自無幾矣﹔卽有存者﹐亦猶巫之雜處﹐弗能爲民大病者也。禁其爲僧尼﹐則傲岸而不聽﹐含怨以圖興。弗禁其僧﹐而僧視耕夫之賦役﹔弗禁其尼﹐而尼視織女之縷徵。無所利而徒苦其身﹐以茹艸而獨宿﹐未有不翻然思悔者。徒眾不依﹐而爲幽眇之說﹑弔詭之行者﹐亦自顧而少味。先王之不禁天下之巫﹐而不殊於四民之外﹐以此而已。然則有天下而欲禁浮屠以一道徳﹑同風俗者﹐亦何難之有哉﹖特未之思耳。

◎宣宗宣宗初識李徳裕於奉冊之頃﹐卽曰「每顧我﹐使我毛髮灑淅。」夫宣宗非孱主﹐徳裕非有跋扈之气發於聲色﹐如周勃之起家戎伍﹑梁冀之世習驕倨者﹐豈果見之而怵然哉﹖有先入之言使之猜忌者在也。武宗疾篤﹐旬日不能言﹐而詔從中出﹐廢皇子而立宣宗﹐宣宗以非次拔起﹐忽受大位﹐豈旦夕之謀哉﹖宦官貪其有不慧之迹而豫與定謀﹐竊竊然相嚅唲於祕密之地﹐必將曰太尉若知﹐事必不成。故其立也﹐惴惴乎惟恐徳裕之異己﹐如小兒之竊餌﹐見廚婦而不寧也。語曰「盜憎主人。」其得志而欲誅逐之﹐必矣。此抑有故﹐徳裕當武宗之日﹐得君而行志﹐裁損內豎之權﹐自監軍始。監軍失權﹐而中尉不保神策之軍﹐於時宦官與徳裕有不兩立之勢。徳裕爲之有序﹐無可執以相撓﹐而上得武宗之信任﹐下有楊欽義﹑劉行深之內應﹐故含怨毒也深而不敢發。迨乎武宗疾篤不能言之日﹐正其河決癰潰﹑可乘以快志之時也。不廢皇子立宣宗﹐則徳裕不可去﹔不訹宣宗以徳裕威稜之可畏﹐則宣宗之去徳裕也不決。其君惴惴然如捍大敵之不能姑待﹐而後徳裕必不能容。蓋徳裕之所能控禦以從己者﹐楊欽義﹑劉行深而已﹐二人者﹐其能敵宮中無算之貂璫乎﹖皇太叔之詔一下﹐徳裕無可措其手足﹐待放而已矣。唐之亡亡於宦官﹐自此決矣。或者謂徳裕事英斷之君﹐相得甚歡﹐而不能於彌畱之際﹐請憑玉几﹑受顧命以定冢嗣﹐使姦人得擅廢立之權﹐非大臣衛國之誼﹐是已。然有說焉﹐武宗春秋方富﹐𨿽有疾而非必不可起之危候﹐方將大有所爲﹐而不得遽謀身後﹕迨及疾之已篤﹐昏不能言﹐𨿽欲扣閤請見﹐而誰與傳宣以求必得哉﹖所可惜者﹐先君之骨未寒﹐太尉之逐已亟﹐環唐之廷﹐無有一人焉昌言以伸其忠勛者。豈徒無爲之援哉﹖白敏中之徒且攘臂而奪相位﹐崔﹑楊﹑牛﹑李抑引領以望內遷﹐而鄭肅﹑李回莫能禦也。意者徳裕之自矜已甚﹐孤傲而不廣引賢者以共協匡贊邪﹖抑自朋黨興﹐唐之士風披靡於榮辱進退之閒﹐而無賢可薦邪﹖二者皆國家危亂之券也﹐必居一於此﹐宜乎唐之不復興矣。〖二〗宣宗初立﹐以旱故﹐命大臣疏理系囚﹐而馬植亟以刻核之言進﹐請官典犯贓及殺人者不聽疏理。夫二者之不可遽釋﹐是已﹔而並不聽其疏理﹐惟法吏之文置之辟而莫辯﹐宣宗用申﹑韓之術﹐束濕天下以失人心﹐植實首導之矣。唐自髙宗以後﹐非弒械起於宮闈﹐則叛臣訌於肘腋﹐自開元二十餘年粗安而外﹐皆亂日也﹐而不足以亡者﹐人心固依戀而不忍離﹐𨿽役繁賦重﹐死亡相接﹐抑且戴奕葉之天子於不忘。無他﹐自太宗以寬容撫士庶﹐吞舟漏网﹐則遊鱗各呴沫於浦嶼﹐卽有弱肉疆食之害﹐而民不怨其上也。羅希奭﹑吉溫以至窮凶如侯﹑索﹑周﹑來﹐抑但施慘毒於朝士﹐而以反叛爲名﹐未嘗取吏民瑣細之愆﹐苛求而矜其聰斷﹔馬植之徒﹐導主以淵魚之察﹐而後太宗之遺澤斬矣。植之言曰「貪吏無所懲畏﹐死者銜冤無告﹐」亦近乎情理之說也。乃上方下寬卹之政﹐用答天災﹐而遽以綜覈虔矯之令參之﹐則有司相勸以武健﹐持法律以核吏民﹐廣逮系以成鍛煉﹐有故入而無矜疑﹐士怨於官﹐民愁於野﹐胥史操生死以取貨賄﹐可勝言哉﹖夫申﹑韓之以其術破壞先王之道者﹐豈不以爲情理之宜﹐誅有罪以卹無辜乎﹖而一倚於法﹐天下皆重足而立。君子之惡其賊天下而殄人國脈者﹐正以其近於情理﹐易以惑人也。以髒吏論﹐古今無道之世﹐人士相習於貪叨﹐而其得免於逮問者﹐蓋亦鮮矣。夫苟捨廉恥以縱朵頤﹐則白畫攫金而不見人﹐豈罪罟之所能禁乎﹖無道以止之於未淫﹐則察之愈密﹐誅之愈亟﹐夤緣附托行賄以祈免之塗愈開﹐賄不給而虐取於民者愈劇。究其抵法而無爲矜宥者﹐一皆拙於交遊﹑吝於薦賄﹑谿壑易厭之細人而已。以法懲貪﹐貪乃益滋﹐而上徒以召百官之怨讀﹐下益以甚窮民之朘削﹐法之不可恃也明矣。以殺人論﹐人卽不伏歐刀於市﹐亦未有樂於殺人者也﹔已論如法﹐而苟全於疏理之下﹐𨿽不死而生理亦無幾矣。若其忿懟發於睚眥﹐則當揮拳操刃之下﹐惡气薰心﹐固且自忘其死﹐抑豈暇念他日之抵法而知懲﹖若云死者捨冤﹐則天地之生﹐業已殺一人矣﹐而又殺一人以益之﹐奚補哉﹖且一人抵坐﹐而證佐之株連﹐寡妻孤子之流離於寺署者﹐凡幾也﹗故貪吏伏法﹐殺人者死﹐法也。法立於畫一﹐而張弛之機﹐操於君與大臣之心。君子之道﹐所爲迥異於申﹑韓之刻薄者﹐不欲求快於一時之心也。心苟快﹐而天地和平之气已不足以存﹐俗吏惡知此哉﹖綜覈行﹐而上下相督﹑還相蔽也。炫明者瞀﹐炫聰者聾。唐室容保之福澤﹐宣宗君臣銷鑠之而無餘﹐馬植實首導之。苛刻一行﹐而莫之知止﹐天下粗定﹐而卒召吏民之叛以亡﹐固不如曏者之姑息﹐亂而可存也。〖三〗知人之難久矣﹐而抑有其可知者﹐君子持之以爲衡﹐而失亦鮮矣。人之爲不肖也﹐其貪惏賊害﹑淫溺憤亂﹑得之气質者﹐什不得一﹔類皆與不善者習﹐而隨之以流﹐因以氾濫而不可止。故君子之觀人於早也﹐持其所習者以爲衡﹐視其師友﹐視其交遊﹐視其習尙﹔未嘗無失﹐而失者終鮮。拔騂角於犁牛之中﹐非聖哲弗能也。李徳裕引白敏中入翰林﹐旣爲學士﹐遂乘武﹑宣攺政之初﹐奪徳裕之相﹐竭力排之﹐盡反其政﹐以陷徳裕於貶死﹐而亂唐室。夫敏中之不可引而使在君側﹐豈待再計而決者哉﹖徳裕之初引敏中也﹐以武宗聞白居易之名﹐欲召用之﹐居易老而徳裕以敏中進。然則知敏中者以居易﹐用敏中猶其用居易也。居易以文章小技﹐而爲嬉遊放蕩﹑徵聲逐色之倡﹐當時則裴中立悅其浮華而樂與之嬉﹔至宋﹐則蘇氏之徒喜其縱逸於閒撿之外而推尙之﹔居易之名﹐遂喧騰於天下後世。乃覈其人﹐則元稹之死友也。稹聞謫九江而垂死驚坐﹐胡爲其然哉﹖以蕩閒踰撿相暱於聲色﹐而爲輕浮俗艷之詞以蠱人於淫縱。當其時如杜牧者﹐已深惡而欲按以法矣。稹鬻身奄宦﹐排抑正人﹐以使河北終叛﹐而爲唐之戎首﹔居易護爲死黨﹐不得﹐則托於醉吟以泄其靑衫之淚。敏中爲其從弟﹐與居與遊﹐因之而受君相之知﹐夢寢之所席而安者居易耳。若此而欲引爲同心﹐以匡君而衛社稷﹐所謂放虎自衛者也﹐而徳裕胡弗之知也﹗使武宗欲用居易之日﹐正色而對曰﹕此浮薄儇巧之小人﹐耽酒嗜色﹐以淫詞壞風教者﹐陛下惡用此爲﹖則國是定矣。李沆﹑劉健之所以允爲大臣也。而徳裕不能﹐其尙有兩端之私與﹖不然﹐則己習未端﹐心無定衡之可持而易以亂也。先儒謂蘇軾得用﹐引秦觀之徒以居要地﹐其害更甚於王安石﹐惟其習尙之淫也。捨是而欲鑑別人才﹐以靖國家﹑培善類﹐未有能免於咎者也。〖四〗周墀爲相﹐韋澳謂之曰「願相公無權。」傷哉斯言﹗所以懲李相﹑朱崖之禍﹐而嘆宣宗之不可與有爲也。宰相無權﹐則天下無綱﹐天下無綱而不亂者﹐未之或有。權者﹐天子之大用也。而提權以爲天下重輕﹐則惟愼於論相而進退之。相得其人﹐則宰相之權﹐卽天子之權﹐挈大綱以振天下﹐易矣。宰相無權﹐人才不繇以進﹐國事不適爲主﹐奚用宰相哉﹖奉行條例﹐畫敕以行﹐莫違其式而已。宰相以條例行之部寺﹐部寺以條例行之鎭道﹐鎭道以條例行之郡邑﹐郡邑以條例行之編氓﹐苟且塗飾以應條例﹐而封疆之安危﹐羣有司之賢不肖﹐百姓之生死利病﹐交相委也﹐抑互相容以讎其姦也。於是兵窳於邊﹐政弛於廷﹐姦匿於側﹐民困於野﹐莫任其咎﹐咎亦弗及焉。宰相不得以治百官﹐百官不得以治其屬﹐民之愁苦者無與伸﹐驕悖者無與禁﹐而天子方自以爲聰明﹐徧察細大﹐咸受成焉﹐夫天子亦惡能及此哉﹖摘語言文字之失﹐按故事從違之迹而已矣。不則寄耳目於宵小﹐以摘發杯酒尺帛之愆而已矣。天下惡能不亂哉﹗上攬權則下避權﹐而權歸於宵小。天子爲宵小行喜怒﹐而臣民率無以自容。其後令狐綯用一刺史﹐而宣宗曰「宰相可謂有權。」其奪天下之權﹐使散寄而無歸﹐固不可與有爲也。韋澳見之審矣。無權則焉用相哉﹖弗問賢不肖也﹐但可奉行條例﹐皆可相也﹐其視府史胥徒也﹐又奚以異﹖周墀又何用相爲﹖生斯世也﹐遇斯主也﹐不能褰裳以去﹐而猶貪白麻之榮﹐墀亦不可謂有恥矣。〖五〗徳﹑宣二宗﹐皆懷疑以禦下者也﹐而有異﹐故其致禍亦有殊焉。徳宗疑其大而略其小﹐故於安危大計﹐不信忠諒之言﹐姦邪得乘之﹐而亂遂起﹔然略於細小之過﹐忘人於偶然之失﹐則人尙得以自容。於盧杞之姦傾聽之﹐於陸贄之忠亦傾聽之﹐故其臣無塗飾耳目﹑坐釀禍原之習﹐其敗亂終可拯也。宣宗則恃機警之耳目﹐聞一言而卽挾爲成心﹐見一動而卽生其轉念﹐賢與姦俱岌岌不能自保﹐惟蔽以所不見不聞﹐而上蠹國﹑下殃民﹐徼幸免於譏誅﹐則無所復忌。𨿽有若陸贄之忠者在其左右﹐一節稍疏﹐羣疑交起﹐莫敢自獻其悃忱。其以召亂也緩﹐而一敗則不可復救矣。馬植之貶﹐以服中涓之帶也﹔蕭鄴之命相﹐旨已宣而中止﹐以王歸長之覆奏也﹔崔愼繇之罷﹐以微露建儲之請也﹔李燧之鎭嶺南﹐旌節及門而返﹐以蕭仿之一言也﹔李遠之不用﹐以長日碁局之一詩也。李行言以樵夫片語而典州﹐李君奭以佛祠數老而遽擢。舉進退刑賞之大權﹐惟視人罄欬笑語﹑流目舉踵之閒﹐而好惡旋移﹐是非交亂。荊棘生於方寸﹐忮害集於俄頃。自非白敏中﹑令狐綯之戀寵喜榮﹐誰敢以身試其喜怒而爲之用乎﹖天下師師﹐交相飾以避過﹐則朝廷列土偶之衣冠﹐州郡恣穿窬之長吏﹐養姦匿慝﹐窮民其奚恃以存哉﹖嗚呼﹗懷疑以察纖芥之短長﹐上下離心而國不亡者﹐未之有也。其待懿宗而禍始發﹐猶幸也﹐又惡足以比徳宗哉﹖雷﹐至動也﹔火﹐至明也。以灼灼之明﹐爲非常之動﹐其象爲丰。「丰其蔀﹐日中見斗。」以星之明亂日之明﹐則窺其戶而無人。易之垂訓顯矣哉﹗〖六〗古今之亡國者﹐有二軌焉﹐姦臣篡之﹐夷狄奪之也。而禍各有所自生。夷狄之奪﹐晉﹑宋是已。君昏﹑將懦﹑兵弱而無紀﹐則民𨿽帖然圖安﹐乃至忠憤思起爲之效命﹐而外逼已危﹐不能支也。姦臣之篡﹐則不能猝起而遽攘之也﹐必編民積怨﹐盜賊繁興﹐而後姦臣挾平寇之功﹐以鉗服天下而奉己爲主﹐漢﹑唐是也。張角起而漢裂﹐黃巢起而唐傾。而漢則有公孫舉﹑張嬰以先之﹐唐則有雞山妖賊﹑浙東裘甫以先之。一動而戢﹐再動而囂﹐三動而如火之燎原﹐不可撲矣。唐之立國﹐至宣宗二百餘年﹐天下之亂屢矣﹐而民無有起而爲盜者。大中六年﹐雞山賊乃掠蓬﹑果﹑三川﹐言辭悖慢﹐民心之離﹐於是始矣。崔鉉之言曰「此皆陛下赤子﹐迫於饑寒。」當是時也﹐外無吐蕃﹑回紇之侵陵﹐內無河北﹑淮蔡﹑澤潞之叛亂﹐民無供億軍儲﹑括兵遠戍之苦﹐宣宗抑無宮室遊觀﹑縱欲斂怨之失﹐天下亦無水旱螽螟﹑千里赤地之災﹐則問民之何以迫於饑寒而遽走險以自求斬艾乎﹖然則所以致之者﹐非有司之虐害而誰耶﹖李行言﹑李君奭以得民而優擢﹐宜足以風厲廉隅而坊止貪濁矣﹐然而固不能也。君愈疑﹐臣愈詐﹐治象愈飾﹐姦蔽愈滋﹐小節愈嚴﹐大貪愈縱﹐天子以綜覈禦大臣﹐大臣以綜覈禦有司﹐有司以綜覈禦百姓﹐而弄法飾非者驕以玩﹐朴願自保者罹於凶﹐民安得不饑寒而攘臂以起哉﹗小說載宣宗之政﹐瑯瑯乎其言之﹐皆治象也﹐溫公亟取之登之於策﹐若有餘美焉。自知治者觀之﹐則皆亡國之符也。小昭而大聾﹐官欺而民敝﹐智攫而愚危﹐含怨不能言﹐而蹶興不可制。一寇初起﹐翦滅之﹐一寇踵起﹐又翦滅之﹐至再至三而不可勝滅﹐亂人轉徙於四方﹐消歸無地﹐𨿽微懿宗之淫昏﹐天下波搖而必不能定。宣宗役耳目﹐懷戈矛﹐入黠吏之囮﹐驅民以凍餒﹐其已久矣。至是而唐立國之元气已盡﹐人垂死而六脈齊張﹐此其候矣。〖七〗韋澳者﹐以藏身自固爲道者也﹐異於貪進病國﹑徼幸危身之鄙夫遠矣﹐而不足以謀國。宣宗屏左右與商處置宦官之法﹐而澳曰「與外廷議之﹐恐有太和之變﹐不若擇其中有識者與之謀。」此其爲術也甚陋﹐澳之識豈不足以知此之非策﹐而云爾者﹐不敢身任其事以自全而已矣。太和之變﹐所以主辱而臣死者﹐李訓﹑鄭注本無藉小人﹐舒元輿﹑賈皆貪庸爲朝野所側目﹐與宦官以機械相傾而不勝﹐其宜也﹐而豈宦官之終不可受治於外廷哉﹖捨外廷而以宦官治宦官﹐程元振嘗誅李輔國矣﹐王守澄嘗誅陳弘志矣﹐是以毒攻毒之說﹐前毒去而後毒更烈也。蓋宦官之亂國而脇君也﹐與外廷之小人異。小人誅則其黨亦離﹐能誅小人者﹐卽不必爲君子﹐而亦懲小人之禍以反其爲者也。若宦官則自爲一類﹐而與外廷爭盈虛衰王之數﹐其自爲黨也﹐一而已矣。勿論進而與謀﹐謀之必泄﹐祗以成乎禍亂﹔卽令抒心盡力爲我驅除﹐而誅彼者卽欲行彼之事﹐天子恃之﹐外廷拱手而聽之﹐後起之禍﹐倍溢於前﹐又將何所藉以芟夷之哉﹖故曰其術陋矣。夫天子而果欲斷以行法﹐誅不順之奄孽﹐正綱維以自振也﹐豈患無其術哉﹖外廷非盡無人也﹐卽如李文饒者﹐優遊諷議而解諸道監軍之兵柄﹐則使制此刑余也﹐優有餘裕﹐而摧抑之以向於死。充位之大臣﹐則爲白敏中﹑爲令狐綯﹑懷祿固寵之鄙夫﹐旣陰結內援﹐而不敢任誅鋤之事﹔使其任之﹐又舒元輿﹑王涯﹑賈之續耳。蓋其炫小明而矜小斷﹐以纖芥之嫌疑﹐爲轉眄之刑賞。其以爲愼名器者﹐匹夫之吝也﹔其以爲察吏治者﹐老婦之聰也。佞人亟進而端士離心﹐故僅一守正之韋澳﹐而惟計全身於事外。如使推誠待下﹐拔功業已著﹑才望可委之大臣﹐修法紀以飭中外。乃下明詔﹐申太宗之禁制﹐廢中尉之官﹔以神策之軍授司馬﹐革樞密之職﹔以機要之務歸中書﹐奪其所本無﹐而授以埽除之常職。是天子大臣所可昭昭然揭日月以行者﹐廷臣莫敢異議﹐百姓莫不欣悅﹐藩鎭莫不欽仰﹐一二懷姦之奄豎﹐何所挾以相抗﹖亦奚用屏人私語﹐若大敵之對壘﹐力不能支﹐思乘瑕而攻劫之乎﹗或曰﹕習已成﹐則其黨已固﹔奪之遽﹐則其怨必深﹔環左右者﹐皆其徒也﹐伏弒械以求逞﹐宣宗所重慮者﹐未爲過也。夫惡﹐惟隱而益深﹐故孔子成春秋而亂賊懼﹐發其所匿而正名之﹐則惡泄而不能再興矣。夫憲宗﹑敬宗之不保其軀命﹐豈嘗斥而奪之使激而成之乎﹖憲宗之弒﹐陳弘志𨿽伏辜而未正其惡﹔敬宗之弒﹐劉克明𨿽授首而未誅其黨﹔內外交相匿﹐而後伏莽之戎有所怙以相脇。宣宗於此﹐正告中外﹐詰先君之賊﹐申污瀦之討﹐宣發其惡﹐顯然於天下之耳目﹐則使有「今將」之心﹐抑知其無所匿藏而逃不赦之辟﹐又孰敢睥睨君父以逞其狂圖哉﹖太和君臣惟不知此﹐是以伏兵殿幄﹐反受大逆之名﹐三相駢死於獨柳﹐非外廷與謀而事機必敗也。乃宣宗之爲君也﹐以非次爲宦官所扳立﹐反以貽怨於社稷之臣﹐故懷私恩﹑忍重辱﹐隱而不能發露耳。是以韋澳遷延自免﹐而不能爲之謀﹐知其荏苒者之有所系也。〖八〗國無可用之人則必亡。國之無人﹐非但其君不欲用之﹐抑欲用之而固無人也。錚錚表見者﹐非迂不適用﹐則小有才而不足任大﹐如是者不得謂之有人。夫其時﹐豈天地之吝於生才以亡人之國乎﹖秉道行義﹑徳足以回天者﹐閒世而一出﹐亦安能必其有﹖或賢智之士﹐宅心無邪﹐而樂爲君用﹐則亦足以匡亂救亡﹐功成事定﹐而可卓然爲命世之英﹐此則存乎風尙之所移耳。故國之無人﹐惟賢智之士不爲國用﹐恬然退處以爲髙﹐以倡天下﹐置君父於罔卹﹐於是乎國乃終以無人。夫一二賢智之士不爲國用﹐而無損於當世﹐似未足以空人之國﹐使君父也。乃惟賢智之士﹐立身無瑕﹐爲謀多藏﹐天下且屬望之﹐而以不爲國用爲道﹐其究也﹐置其身於是非休咎之外﹐天下具服其卓識﹐而推以爲髙﹔於是知有其身以求免於履凶蹈危者﹐皆慕其風﹐以爲藏身之固﹐則宗社安危生死一付之迂愚巧黠之人﹔而自好者智止於自全﹐賢止於不辱﹐志不廣﹐學不博﹐气不昌﹐乃使數十年內﹐盡士類皆成乎痿痺泮渙之習﹔自非懷祿徼幸﹑依附亂賊而不慚者﹐皆不可與有言﹑不可與有爲之人也。於是乎天下果於無人。而狐貍畫嗥﹐沐猴衣錦﹐尙誰與治之哉﹖宣宗之世﹐上方津津然自以爲治也。而韋澳謂其甥柳玭曰「爾知時事浸不佳乎﹖皆吾曹貪名位所致耳。」是其爲言﹐夫非賢智者之言乎﹖於是上欲以澳判戶部﹐且將相之﹐而浩然乞出鎭以引去。蓋澳之不爲唐用﹐非一日矣﹐周墀入相﹐問以所可爲﹐則曰「願相公無權。」宣宗屏人語以將除宦官﹐則曰「外廷不可與謀。」其視國家之治亂﹐如越人之肥瘠﹐而以自保其身者﹐始終一術也。蓋於時賢智之士﹐周覽而俯計焉﹐擇術以自處焉﹐視朝廷如燎原之火﹐不可向邇﹐非令狐綯之流﹑容容以徼厚福者﹐無不戒心於謀國矣。此習一倡﹐故惟張道古﹑孟昭圖之愚忠以自危﹐魏暮﹑馬植之名髙而實詘﹐姑試其身於險而罔濟﹔其不爾者﹐率以全身遠害爲風軌。故鄭遨﹑司空圖營林泉以自逸﹔而梁震﹑孫光憲﹑羅隱﹑周庠﹑韋莊之流﹐寄身偏霸以謀安。其於憂世愛君之道﹐夢寐不及而談笑不涉﹐天下惡得有人哉﹖宣宗之世﹐唐事猶可爲也﹐而何以人心之遽爾也﹖宣宗甫踐阼﹐而功著封疆﹑謀匡宮府之李文饒﹐貶死於萬里之外﹔其所進而與圖政者﹐又於一言一笑一衣一履之閒﹐苛責其應違﹔士卽忘身以殉國﹐亦何樂乎受不令之名以褫辱哉﹖人君一念之煩苛﹐而四海之心瓦解﹐則求如李長源﹑陸敬輿履艱危﹑受讒謗以自靖者﹐必不可得。非惟不得﹐賢智之士﹐固且以爲戒也﹐不亡何待焉﹗〖九〗安﹑史作逆以後﹐河北亂﹑淄靑亂﹑朔方亂﹑汴宋亂﹑山南亂﹑涇原亂﹑淮西亂﹑河東亂﹑澤潞亂﹐而唐終不傾者﹐東南爲之根本也。唐立國於西北﹐而植根本於東南﹐第五琦﹑劉晏﹑韓滉﹐皆藉是以紓天子之憂﹐以撫西北之士馬而定其傾。東南之民﹐自六代以來﹐習尙柔和﹐而人能勸於耕織﹐勤儉足以自給而給公﹐故不輕萌猖狂之志。永王璘﹑劉展一妄動而卽平﹐無與助之者也。劉展旣誅﹐席安已久﹐竭力以供西北而不敢告勞。至於宣宗之季年而後亂作。大中九年﹐浙東軍亂﹐逐李訥﹐越三年而嶺南亂矣﹐湖南逐韓悰矣﹐江西逐鄭憲矣﹐宣州逐鄭薰矣﹐不謀而合﹐並起於一時。其稱亂者﹐皆遊惰之兵﹐非兩河健戰之雄﹔所逐者皆觀察使﹐奉朝命以牧軍民﹐非割據擅命之雄﹐倚牙兵以自立﹐倡偏裨以犯上﹐非所據而人思奪之者也。蓋於是而唐之所以致此者可知矣。在昔之日﹐軍興旁午﹐供億繁難而不叛﹔大中之世﹐四海粗安﹐賦役有經而速反﹔豈宣宗之刑民而無醉飽者使然哉﹖觀察使慢上殘下﹐迫民於死地﹐民乃視之如仇讎﹐不問而知李訥輩之自取之也。𨿽然﹐又豈非宣宗之縱蟊賊以害良稼哉﹖觀乎張潛之言曰「藩府財賦﹐所出有常﹐苟非賦斂過差及減削衣糧﹐則羨余奏於代移之際者﹐何從而致﹖」蓋進奉者﹐兵民之所繇困﹐而卽其所繇叛也。及懿宗之初﹐始禁州縣稅外科率。而薛調上言「所在羣盜﹐半是逃戶。」故軍亂方興﹐民亦相尋而爲盜。裘甫之聚眾﹐旬日而得三萬﹐皆當年畫耕夜織﹑供縣官之箕斂者也。貨積於上而怨流於下﹐民之瓦解﹐非一日矣。王仙芝﹑黃巢一呼﹐而天下鼎沸﹐有司之敗人國家﹐不已酷乎﹗夫宣宗之於吏治﹐亦勤用其心矣﹐徒厚疑其臣﹐而教貪自己。令狐綯父子黷貨於上﹐省寺相師而流及郡縣﹐塗飾耳目者愈密﹐破法以殃民也愈無所忌。唐之亡﹐宣宗亡之﹐豈待狡童繼起﹐始沈溺而莫挽哉﹖於是藩鎭之禍﹐且將息矣﹐河北諸帥皆庸豎爾﹐是弗難羈靮馭者﹐彼昏不知﹐惴惴然防之﹐而視東南爲噬膚不知痛﹑瀝血不知號之圈豚池鶩也。「人莫躓於山﹐而躓於垤」﹐豈不信夫﹖民者﹐兵之命也﹔安者﹐危之府也﹔察者﹐昏之積也﹔弱者﹐疆之徒也。可不愼哉﹗可不愼哉﹗卷二十七

◎懿宗

〖一〗

王式之平裘甫﹐康承訓之平龐勛﹐史據私家之文﹐張大其功﹐詳著其略。嗚呼﹗是亦吹劍首者之一吷而已矣。但以一時苟且收拾之近效言之﹐則童貫之勦方臘﹐且非無可紀之績也﹔至於朱儁﹑皇甫嵩之平黃巾﹐則尢赫然矣。乃皆不旋踵而大亂作﹐國隨以亡﹐爝火之溫﹐不能禦冰雪﹐久矣﹗饑寒之民﹐猝起弄兵﹐志不固﹐力不堅﹐大舉天下之兵以臨之﹐其必克者勢也。所難者﹐盡取而斬艾之﹐則降不可殺﹐卽盡取而斬艾之﹐而其潰逃以免者猶眾也。旣不得爲良民﹐而抑習於掠奪﹐則狂心不可卒戢﹐夫何能使之洗心浣慮以服勤於田畝哉﹗況有司之暴虐不革﹐復起而擾之﹐則乍息之火﹐得風而燎原﹐未可以賊首旣俘﹐信煙波之永息也。

靖康之世﹐京東之賊亦蜂起矣﹐宗汝霖收之而帖然者﹐使自效於行伍﹐而拔用其梟雄﹐俾仍合其部曲也。汝霖卒﹐賊且復潰矣﹐重起而收之者韓﹑嶽也﹐咸有所歸﹐而不複雜之耕桑市肆之中﹐使鞅掌而思浮動﹐故宋以寧。王式乃於裘甫之旣擒﹐不復問數萬之頑民消歸何處﹐爪牙乍斂﹐而睥睨於人閒﹐則後日之從龐勛以亂徐州﹐隨王仙芝﹑黃巢以起曹﹑濮者﹐皆脫网之魚﹐遊沙汀而鼓浪。式曰非吾事也。甫一擒而策勛飲至﹐可以鳴豫於當時﹐書功於竹帛矣。

夫亂軍叛民與藩鎭異。藩鎭之反﹐𨿽舉軍同逆﹐而必倚節度使以起伏﹐渠帥旣誅﹐新帥撫之﹐三軍仍安其故籍而不失其舊。故裴中立曰「蔡人亦吾人也﹐綏之則靖矣。」亂軍叛民者﹐𨿽有渠帥﹐而非其夙奉之君長﹐人自爲亂﹐渠帥自誅﹐眾志自競﹐非有以統攝之﹐而必更端以起。當斯時也﹐非分別其疆弱之異質﹐或使之歸耕﹐或使之充伍﹐又得良將吏以安存之﹐則愈散而禍愈滋。以式爲將﹐以白敏中之徒爲相﹐居中而禦之﹐何功之足紀哉﹗徒以長亂而已矣。又況康承訓之進沙陀以亡唐邪﹖

〖二〗

古之稱民者曰「民巖」。上與民相依以立﹐同气同倫而共此區夏者也﹐乃畏之如巖也哉﹖言此者﹐以責上之善調其情而平其險阻也。唐至懿宗之世﹐民果巖矣。裘甫方馘﹐而懷州之民攘袂張拳以逐其刺史﹐陜州繼起﹐逐觀察使崔蕘﹐光州繼起﹐逐刺史李弱翁﹐狂起而犯上者﹐皆卽其民也。觀察刺史而見逐於民﹐其爲不消﹐固無可解者。𨿽然﹐貪暴之吏﹐何代蔑有﹖一牓違其情﹐而遽起逐之﹐上且無如之何﹐天下惡得而不亡﹗夫民旣如此矣﹐欲執民而治其逐上之罪﹐是不矜其窮迫而激之亂也﹔欲誅觀察刺史以撫民﹐而民之不道又惡可長哉﹖小失豪民之意﹐狺狺而起﹐脇天子以爲之快志﹐抑不大亂不已。然則反此而欲靖之也無術﹐則抑追詰其所繇來﹐而知畏民之巖者﹐調制其性情於早﹐不可惟意以亂法也。

人君所恃以飭吏治﹑卹民隱者﹐法而已矣。法者﹐天子操之﹐持憲大臣裁之﹐分理之牧帥奉若而守之。牧帥聽於大臣﹐大臣聽於天子﹐綱也﹔天子咨之大臣﹐大臣任之牧帥﹐紀也。天子之職﹐惟愼選大臣而與之簡擇牧帥。旣得其人而任以郡邑之治矣﹐則刑賞予奪一聽大臣。所訪於牧帥者﹐實考其淑慝功罪而決行之。於是乎民有受墨吏之荼毒者﹐昂首以待當守之斧鉞。卽其疏脫而怨忿未舒﹐亦俯首以俟後吏之矜蘇。而大臣牧帥旣得其人﹐天子又推心而任之﹐則墨吏之能疏脫以使民含怨者﹐蓋亦鮮矣。

而宣宗之爲君也不然。其用大臣也﹐取其飾貌以求容者而已﹔其任牧帥也﹐取其拔擢自我無所推引者而已。至於州縣之長﹐皆自我用焉﹐而抑不能周知其人﹐則微行竊聽﹐以里巷之謠諑爲朝章。李言﹑李君奭之得遷﹐惡知非賄姦民以爲之媒介哉﹖乃決於信﹐而謂廷臣之公論舉不如塗人之片唾也﹐於是刑賞予奪之權﹐一聽之里巷之民。而大臣牧帥皆尸位於中﹐無所獻替。民乃曰此裒然而爲吾之長吏者﹐榮辱生死皆操之我﹐天子而旣許我矣。其黠者﹐得自達於天子﹐則訐奏而忿以泄﹐姦亦以讎﹔其很者﹐不能自達﹐則聚眾號呼﹐逐之而已。曰天子而旣許我以予奪長吏矣﹐孰能禁我哉﹖不曰天子固愛我﹐卽稱兵犯上而不忍加罰於我﹔則曰天子固畏我﹐卽稱兵犯上而不敢加刑於我。長是不懲﹐又何有於天子哉﹖耰鉏棘矜以攻城掠野﹐無不可者。民非本碞﹐上使之碞﹔旣碞﹐孰能反之蕩平哉﹖裘甫方平﹐龐勛旋起﹐皆自然不可中止之勢也。山崩河決﹐周道荊榛﹐豈但如碞哉﹖宣宗導之橫流﹐非一朝一夕之故矣。懿宗又以昏頑濟之﹐禍發遲久而愈不可息。民气之不可使不靜﹐非法而無以靜之。非知治道者﹐且以快一時之人心爲美談﹐是古今之大惑也。

〖三〗

龐勛之亂﹐崔彥曾以軍帑空虛不能發兵畱戍而起﹐蓋至是而唐之所以立國者﹐根本盡矣。夫財上不在國﹐下不在民﹐爲有國者之大蠹﹐而唐養天下之力以固國者﹐正善於用此。其賦入之富有﹐自軍府以至於州縣﹐皆有丰厚之積﹐存於其帑﹐而節度﹑觀察﹑刺史﹑縣令﹑皆得司其出納之權。故一有意外之變﹐有司得以旋給﹐而聚人以固其封守。乃至內而朝廷亂作﹐外而寇盜充斥﹐則隨所取道因便以輸者﹐舟車銜尾而相繼。而不但此也﹐官用所資﹐不責以妄支之罪﹐則公私酬贈宴犒﹑輿服傔從﹐沛然一取之公帑﹐軍吏不待削軍餉以致軍懟﹐守令不致剝農民以召民怨。故唐無孤淸之介吏﹐而抑無婪縱之貪人。官箴不玷﹐官秩不鐫﹐則大利存焉。𨿽貪鄙之夫﹐亦以久於敭歷爲嗜欲之谿壑﹐而白畫攫金﹑褫奪不卹之情不起。觀於李萼所稱淸河一郡之富﹐及劉晏﹑韓滉咄嗟而辦大兵大役之需者可知已。

自徳宗以還﹐代有進奉﹐而州郡之積始虧。然但佞臣逢欲以邀歡天子﹐爲宮中之侈費﹔未嘗據以爲法﹐斂積內帑﹐恃以富國也。宣宗非有奢侈之欲﹐而操綜核之術﹐欲盡攬天下之利權以歸於己。白敏中﹑令狐綯之徒﹐以斗筲之器﹐逢君之欲﹐交贊之曰﹕業已徵之於民﹐而不歸之於上﹐非陳朽於四方﹐則侵漁於下吏﹐盡輦而輸於天府者﹐其宜也。於是搜括無餘﹐州郡皆如懸罄﹐而自詡爲得策﹐曰﹕吾不加斂於民﹐而財已充盈於內帑矣。亂乃起而不可遏矣。惟其積之已盈也﹐故以流艷懿宗之耳目﹐而長其侈心。一女子子之死﹐而費軍興數十萬人之資。帛腐於笥﹐粟陳於廩﹐錢苔於砌。狡童何知﹐媚子因而自潤﹐狂蕩之情﹐泰然自得﹐復安知天下之空虛哉﹖一旦變起﹐徵發繁難﹐有司據空帑而無可如何﹐請之於上﹐而主暗臣姦﹐固不應也號呼已亟﹐而或應之﹐奏報彌旬矣﹐廷議又彌旬矣﹐支放轉輸又彌旬矣。兵枵羸而不振﹐賊乘敝以急攻﹐輦運未集﹐孤城已潰﹐徒遲回道路﹐爲賊掠奪﹐卽捐鉅萬﹐何當一錢之用哉﹗

且當官而徒守空橐也﹐公私之費﹐未能免也﹔貪欲之情﹐未可責中人之能窒也。必將減額以剝其軍﹐溢額以奪其民。此防一潰﹐泛濫無涯﹐田野之雞豚﹐不給追胥之酒食﹐寡妻弱子﹐痛哭郊原﹐而貪人之谿壑﹐固未厭也。揭竿而起﹐且以延旦夕之生命﹐而以敝襦敗甲﹑茹艸啜之疲卒禦之﹐有不倒戈而同逆者乎﹖官貧而民益貧﹐兵亂而民胥亂。徒聚天下之財於京邸﹐一朝失守﹐祗爲盜資。綜核之政﹐攬利權以歸一﹐敗亡合轍﹐今古同悲。然後知唐初之積富於軍府州縣者﹐誠官天府地四海爲家之至術也。

故曰「財散則民聚」。散者﹐非但百姓之各有之也﹐抑使郡邑之各有之也。「財聚則民散」。聚者﹐旣不使之在民﹐又不使之給用﹐積之於一帑﹐而以有用者爲無用也。散則以天下之財供天下之用﹐聚則廢萬事之用而任天下之危。貪吝之說﹐一中於君相之心﹐委生人之大計﹐爲腐艸塊石以侈富﹐傳及子孫﹐而驕淫奢溢﹐爲天下僇﹐不亦傷乎﹗故有家者﹐惡其察雞豚也﹔有國者﹐惡其畜聚斂也。庶人盡力以畜財﹐囤粟而朽蠹之﹐則殃必及身﹔窖金而土壞之﹐則子孫必絕。以有用爲無用﹐人怨之府﹐天之所怒也﹐況有天下者乎﹖

〖四〗

唐之亡不可救﹐五代之亂不可止﹐自康承訓奏使朱邪赤心率沙陀三部落討龐勛始。滅唐者﹐朱溫也﹐而非溫之能滅唐也。溫自起爲賊﹐迄於背黃巢而降之日﹐未嘗有窺天之志也。僖﹑昭以爲之君﹐時溥髙駢以爲之將﹐張﹑崔胤爲奧援於內﹐而李克用﹑李茂貞﹑王行瑜各挾逐鹿之心﹐溫乃內動於惡而無所忌。若沙陀者﹐介吐蕃﹑回紇之衰﹐自雄於塞上﹐固將繼二虜而與中國爲敵者也。羽翼未成﹐而陽受羈縻﹐與劉淵之在河西也無以異。因其未叛﹐聊使僦居沙徼﹐絕其窺覦﹐目不知中國之廣狹﹐心不諭唐室之疆弱﹐則自以爲僅可奡立於邊陲﹐而忘情於中夏。則唐之不振﹐𨿽有朱溫輩之梟逆﹐且將與朱泚同其銷歸。唐卽不足以自存﹐尙可苟延以俟命世之英以代興﹐而中原之禍不極。承訓乃揖而進之﹐使馳騁於河﹑淮﹑江﹑海之閒﹐與中國之兵相參而較勇怯﹐平賊之功﹐獨居最焉﹐禍其有能戢之者乎﹖

龐勛擁數萬之眾橫行﹐殫天下之師武臣力﹐莫能挫抑﹐而沙陀以千騎馳突其閒﹐如薙靡艸。固將睥睨而笑曰﹕是區區者而唐且無如之何﹐吾介馬奔之而遽成齊粉﹐則唐之爲唐可知矣。舉江﹑淮﹑沂﹑泗千里之郊﹐堅城深池﹐曾不足以禦藐爾之龐勛﹐而待命於我﹐則唐之惟我所爲而弗難下也﹐又可知矣。澤潞﹑淄靑﹐所稱東西之藩屏也﹐坐擁旌旄﹐據千里之疆﹐統甲兵以自固﹐坐視逆寇之披猖﹐曾莫肯以一矢相加﹐而徒仰待於我﹐則中國之眾叛孤立﹑弗爲捍衛也﹐又可知矣。振旅而歸﹐分茅朔野﹐吾亦何求而不得哉﹖國昌老而克用興﹐目已無唐﹐固將奮袂而起曰﹕是可取而代也。沙陀可以主中國﹐則契丹﹑女直﹑蒙古之疆倍於沙陀者﹐愈無不可也﹐而禍延於無極矣。乃論者曰﹕克用父子盡忠於唐﹐以賜姓而收爲宗支。又何陋邪﹖然則承訓召寇以入﹐爲滅唐之戎首﹐罪其可逭乎﹖朱溫甫滅﹐沙陀旋竊﹐石敬瑭﹑劉知遠皆其部落﹐延至於郭威﹐而中國始有得主之望﹐禍亦烈矣哉﹗

夫承訓之力﹐卽不足以敵龐勛﹐而河北諸帥﹐自張仲武﹑王元逵﹑何敬弘歸命以來﹐皆有效順之成勞﹐無抗衡之異志。則胡不請移鎭魏﹑淄靑之兵﹐下兗南﹐出曹﹑宋﹐拊勛之背﹐承訓從汝﹑亳以搗其膺﹐少需日月﹐遊魚之釜﹐可坐待其焦也。而承訓貪功亟進﹐當國大臣又茸鄙無謀以聽之﹐爝火入積薪之下﹐沃之以膏﹐待其燄發而始悔﹐莫能及也。故唐之滅﹐非朱溫滅之﹐沙陀滅之也﹔非沙陀之能滅之也﹐唐自滅也。而承訓其禍原矣。

〖五〗

穆宗﹑敬宗之無道也﹐諫之者極言其失﹐𨿽不能行﹐未嘗不以爲允而矜全之也。至於懿宗﹐私路嚴而流陳蟠叟於愛州﹔同昌公主死﹐欲族醫官﹐而貶溫璋爲振州司馬﹐使仰藥以死﹐且寄恨於劉瞻而再貶之﹔傳及僖宗﹐侯昌業﹑孟昭圖﹑張道古皆死焉。溫璋臨仰藥而嘆曰「生不逢時﹐死何足惜。」嗚呼﹗生不逢時﹐而林泉可以養志﹐上有耽欲無人理之君﹐下有黷貨無人心之相﹐以項領試之﹐憤不自惜﹐將弗過乎﹖故傳春秋者﹐以泄冶不去而諫死﹐爲不合於默語死生之道。則此數子者﹐其不免於譏矣。抑考春秋書殺大夫泄冶於前﹐而記陳平國身弒國亡於後。比事以觀﹐則聖人以大洩之死﹐爲陳存亡之本﹐固未嘗以責備賢者之例責冶也。

夫人臣之諫君﹐有愛君無已而諫者﹐有自伸其道﹑自不忍違其心而諫者。君而可諫與﹖或有所不審而違於圖存之理﹐或不戒而心佚於道以成乎非僻﹔爲臣者﹐不忍其誤入於邪﹐而必檠括之以歸於正。則危言亟進﹐不避惡怒而必爭。君爲重也﹐而身輕矣。君而不可諫矣﹐乃吾性之淸﹐不能受物之濁﹐吾學之正﹐不能同世之邪﹐生而爲士﹐仕其義矣﹐出而事君﹐忠其節矣﹐立於人之廷﹐與鄙夫旅進﹐視其淫昏而固若污濊之加於其身﹐有言不可隱也﹐有心不可昧也﹐所學不可忘也。以畏禍爲情而有懷不吐﹐笑當世之迷而全身以去﹐則七尺之軀﹐無以答上天﹐生我之恩﹐無以酬父母﹔內顧此心﹐無可容其洨沕者﹐憤盈以出而不能緘。等死耳﹐何必三日不汗之可忍﹐而此不可忍也﹖則危言切論之﹐死而無憾者。心爲重也﹐而身尢輕矣。

韓偓﹑司空圖處無可救藥之時也﹐君卽惟我之是聽﹐而我固無如之何也﹐去之可也。蟠叟諸人﹐君聽我而亂猶可治也﹐亡猶可存也﹐望望然而去之﹐匪君是愛﹐固不可以爲心矣。

夫泄冶當春秋之世﹐大夫於諸侯﹐不純乎爲臣﹐故禮有不用而去之﹐去猶可也。四海一王﹐寰宇士大夫共戴一主﹐不能南走粵﹑北走胡﹐而卽其宇內之林泉以偸生﹐而坐視其敗﹐斯亦不成其丈夫矣。傳春秋者﹐謂非貴戚之卿則去﹐亦據侯國之有世臣者言耳。後世同姓之支庶﹐食祿而不與國政﹐天子所倚爲心膂股肱者﹐皆艸茅之士也﹐將誰諉而可哉﹖故諸君子之或竄或死而不去以全身也﹐不系乎君之可諫與否也。

◎僖宗

〖一〗

君暴而天下尙有生也﹐君貪而天下尙有財也﹐有司違詔令以橫徵蠲免之稅﹐而後民乃無可免之死﹐國家重斂以毒民﹐而民知毒矣。乃且畏督責﹐避箠楚﹐食淡茹艸﹐暑而披裘以負薪﹐寒而衣葛以履霜﹐薄昏葬之情﹐竭耕織之力﹐以冀免於罪罟﹐猶可逃也。旣頒明詔予之蠲免矣﹐於是而心乃釋然﹐謂有僅存之力﹐可以飽一食而營一衣﹐而不知有司積累以督責其後者之尢迫也﹐夫乃無可以應﹐而伐木撤屋﹑鬻妻賣子﹐終不給而死於徽纆之下﹐是蠲免之令驅民於死之阱也。

僖宗元年﹐關東旱饑﹐有司徵已蠲之稅倍急﹐盧攜痛哭陳之﹐敕已允停重徵﹐而有司之追呼自如﹐是縱千百暴君貪主於天下﹐而一邑之長皆天子也﹐民其能不死﹐國其能不亂乎﹖

夫以天子而制有司甚易也﹐乃一墨敕下﹐吏敢於上方王命以下賊民而不忌者﹐何恃而然也﹖上崇侈而天下相習以奢﹐郡邑之長﹐所入凡幾﹐而食窮水陸﹐衣盡錦綺﹐馬飾錢珂﹐妾被珠翠﹐食客盈門﹐外姻麇倚﹐若一有不備﹐而憔悴不足以生﹐上吏經過之饔餼﹑賓客之贈賄﹑促之於外﹐艷妻逆子﹑驕僕汰妾謫之於內﹐出門入室﹐無往非脇之以剽奪﹐中人以下﹐且視死易而無以應此之尢難﹐尙何知有天子之詔﹖而小民之怨讀勿論已。

懿﹑僖之世﹐相習於淫靡﹐上行之﹐下師師以效之﹐率土之有司胥然﹐誅不勝誅﹐而無可如何者一也。

盡天下之吏﹐咸習於侈以貪矣﹐前者覆車﹐後者知戒﹐抑豈無自艾以奉法而生不忍斯民之心者﹖乃自令狐綯﹑路嚴﹑韋保衡執政以來﹐惟貨是崇﹐而假刑殺以立威﹐莫之敢抗﹐宰相索之諸道﹐諸道索之州縣﹐州縣不索之窮民而誰索哉﹖執此以塞上官之口﹐而仰違詔旨﹐不得不爲之護蔽﹐下虐窮民﹐不得不爲之鉗服﹐天子孤鳴﹐徒勞筆舌而已﹐此其竟不能行者二也。

卽以情理而論﹐出身事主﹐寓家於千里內外﹐耕桑之計已輟﹐仰事俯畜﹐冠昏喪祭姻亞歲時之酬酢﹐亦猶夫人也﹐又加以不時經過之貴顯﹐晨夕相偕之上官﹐巵酒簋飧﹐一縑一箑﹐無可絕之人理﹐旣不可傲岸自矜﹐而大遠乎人情﹐又況學校橋梁舟車廨捨之修建﹐愈不可置之罔聞﹐馹遞戍屯轉漕之需﹐且相迫而固其官守﹐夫豈能捐家以代用哉﹖恃朝廷之制﹐儲有餘以待之耳。乃自宣﹑懿以來﹐括羨余以充進奉﹐銖算尺量﹐盡輦而歸之內府﹐需者仍前而給之無策﹐惟取已蠲之稅以償之﹐而貪人因求盈以自潤﹐𨿽下蠲除之令﹐竟無處置之方﹐姑以虛文塞言路之口﹐而天子固有偸心﹐終不能禁之懲之﹐俾民受其實者三也。

懿﹑僖之世﹐三者備矣。盧攜𨿽痛哭流涕以言之﹐抑孰令聽之哉﹖天子不爲有司坊﹐而有司無坊﹔天子不爲有司計﹐而有司自爲天子。害之積也﹐亂之有源也﹐非一天子暴且貪之故也。是以唐民迫於必死而揭竿以起也。

〖二〗

秦銷天下之兵而盜起﹐唐令天下鄕村各置弓刀鼓板而盜益橫﹐故古王者之訓曰「覿文匿武」。明著其迹曰覿﹐善藏其用曰匿。其覿之也﹐非能取五禮之精微大諭於天下也﹐宣昭其迹﹐勒爲可興而不可廢之典﹐以徐引之而動其心。其匿之也﹐非能取五兵之爲人用者遽使銷亡也﹐聽民置之可用不可用之閒以自爲之﹐而知非上之所亟也。夫銷之則無可藏也﹐無可藏非匿也﹔令民置之﹐則覿之矣﹐𨿽覿之而固不爲我用也。非上能匿﹐亦非上能覿也﹐是以其速亂以亡﹐均也。

秦並天下於一己﹐而信爲無用武之日﹔唐見裘甫﹑龐勛﹑王仙芝之接迹以起﹐而遽驚爲不可戢之亂。庸人無舒徐之識﹐有所見而暴喜﹐有所見而暴懼﹐事異情同﹐其速以亂亡﹐均也。秦銷兵而民操耰鉏棘矜以起﹐後世知鑑之笑之﹐而效之者鮮。唐令天下鄕村各置刀兵以導人於亂﹐其爲亂政﹐有著見之禍矣﹔而後世言禦盜之術﹐以鄕團保甲爲善策﹐相師於不已﹐匪徒庸主具臣恃爲不得已之計﹐述古昔﹑稱先王者﹐亦津津焉。嗚呼﹗無識而言政理﹐盈於古今﹐亦至是乎﹗

馴良之民﹐授之兵而不敢持以向人﹐使之置兵﹐徒苦之而已﹐有司督之﹐猾胥裏魁督之﹐小則罰﹐大則刑﹐輟衣食之資﹐棄耕耘之日﹐以求免於誅責﹐究則閉目搖手﹐𨿽有盜入其室﹐劫其父﹐縛其子﹐而莫敢誰何﹐鄕鄰又勿問也。其爲疆悍勝兵之民與﹖則藉之以弄兵而爭習技擊﹐以相尋於私鬥﹐豪右之長﹐又爲之渠帥以號召﹐奪朴民﹐抗官吏﹐大盜至﹐則統眾以應之﹐鄧茂七之首亂於閩者﹐其明驗已。

受命於天以爲之君﹐弗能綏民使弗盜也﹔奉命於君以爲之長﹐弗能衛民使盜戢也﹔資民之食以爲將爲兵﹐盜起殃民﹐弗能捕馘使民安也﹔乃取廛居井牧之編氓﹐操凶器以與不逞之徒爭生死﹐民何利乎有君﹐君何取於有吏﹐國何務於有兵哉﹖君不君﹐吏不吏﹐兵不衛民﹐瓦解競疆﹐不羣起而逐中原之鹿﹐尙奚待哉﹖故言鄕團保甲者﹐皆唐僖宗﹑韋保衡之徒也。

〖三〗

陰符經﹐術人之書也﹐然其測物理之幾﹐以明吉凶之故﹐使知思患豫防之道﹐則君子有取焉。其言曰「火生於木﹐禍發必克。」謂夫禍發於有本﹐資之起者﹐還以自賊而不可復撲也。盈天地之閒皆火也﹐而必得木以爲其所生之本﹐故發而相害者果也。

古今亡國之禍﹐惟秦暴殄六國而天下怨﹐蒙古入主中原而民不從。則艸澤之崛起者﹐足以相代而不必有所資。自非然也﹐亡漢者黃巾﹐而黃巾不能有漢﹔亡隋者羣盜﹐而羣盜不能有隋﹔亡唐者黃巢﹐而黃巢不能有唐。其爲火也﹐非不烈也﹐而爲雷龍之光﹑火井之焰﹐乍爾熺然而固易熸也。惟沙陀則能亡唐而有之者也﹐禍發之必克也。發而克矣﹐不可復撲﹐垂之數傳而余焰猶存。朱邪亡矣﹐邈佶烈﹑石敬瑭﹑劉知遠皆其部落也。垂及於宋太宗之世﹐而後劉鈞之餘焰熄焉。禍之必克﹐豈不信夫﹗

如黃巢者﹐何足爲深慮哉﹖裘甫馘矣﹐龐勛斬矣﹐王仙芝死於曾元裕之刃﹐黃巢亦終懸首於闕下矣。浮動之害﹐气已泄而還自燼﹐奚能必克也﹗沙陀據雲中﹑塞之險﹐名爲唐之外臣﹐薄效爪牙之力﹐而畜眾繕備﹐秣馬練士﹐收餘蕃﹐結韃靼﹐聚謀臣﹐糾猛將﹐以伺中國之閒﹐爲日久矣。介黃巢之亂﹐聚族而謀﹐李盡忠﹑康君立﹑薛志勤﹑程懷信﹑李存璋所共商擁戴者﹐與劉宣等之推戴劉淵也若出一轍。於是而奪唐之志﹐或伏或興﹐或挫或揚﹐或姑爲順﹐或明爲逆﹐三世一心﹐羣力並聚﹐盤踞雲中﹐南據太原以爲根本﹐𨿽欲拔之而必不勝矣。劉淵之在離石﹑西河也﹐爾朱榮之在六鎭﹑秀容也﹐唐髙祖之在晉陽﹑汾陽也﹐皆此地也。外有北狄之援﹐內有士馬之資﹐而處於中國邊鄙之鄕﹐當國者置之度外﹐而不問其疆弱逆順之情勢。歲而積之﹐月而漸之﹐狎而親之﹐進而用之﹐虛吾藏以實之﹐偶一爲功﹐而無識之士大夫稱說而震矜之。使之睥睨四顧﹐熟嘗吾之肯綮﹐幸一旦之有變﹐人方競逐於四戰之地﹐而已徐徐以起﹐是正所謂「厝火積薪之下」者也。然且合中外之早作夜思﹐竭四海﹑疲九州之力﹐以與無根之寇爭生死而亟求其安﹐夫惡知拊吾背﹑乘吾危以起者﹐火已得風而薪必盡也﹗木資火以生﹐而旋以自焚﹐豈有爽哉﹖李克用殺段文楚以據大同﹐唐不知戒﹐他日寇急﹐又延之以入﹐而沙陀之禍﹐幾百年而始滅﹐悲夫﹖

〖四〗

無忘家爲國﹑忘死爲君之忠﹐無惇信及豚魚﹑執義格鬼神之節﹐而揮霍踴躍﹑任慧力以收效於一時者﹐皆所謂小有才也。小有才者﹐匹夫之智勇而已。小效著聞﹐而授之以大任於危亂之日﹐古今之以此亡其國者不一﹐而髙駢其著也。唐自宣宗以後﹐委任非人﹐以啟亂而致亡也亦不一﹐而任髙駢於淮南﹐兼領鹽鐵轉運﹐加諸道行營都統﹐其尢也。

使駢而無才可試﹐無功可錄﹐則𨿽暗主庸相﹐偶一任之而不堅。而駢在天平﹐以威名著矣﹔在嶺南﹔破安南矣﹔在西川﹐拒羣蠻矣。計當日受命專徵之將相﹐如曾元裕﹑王鐸者﹐聲望皆不能與之相伉﹐以迹求之﹐鄭畋且弗若也。而唐之分崩滅裂以趨於灰燼者﹐實駢爲之。

何以明其然也﹖王仙芝﹑黃巢𨿽橫行天下﹐流寇之雄耳。北自濮﹑曹﹐南迄嶺海﹐屠戮數千里﹐而無尺地一民爲其所據﹔卽至入關犯闕﹐走天子﹑僭大號﹐而自關以東﹐自邠﹑岐以西北﹐自劍閣以南﹐皆非巢有﹔將西收秦﹑隴﹐而縱酒漁色於孤城﹐誠所謂遊釜之魚也。使駢收拾江﹑淮﹐趨河﹑雒﹐扼其東奔之路﹐巢且困死於駢之掌上﹐而何藉乎逆蹙懷姦之朱溫﹐畜志窺天之李克用乎﹖唐可不亡矣。卽不然﹐而若劉宏之在荊州﹔又不然﹐而若韓滉之在江東﹔息民訓士﹐峙芻粟以供匱乏。則溫與克用且仰哺於駢﹐而可制其生死。二凶亦不敢遽逞其欲﹐唐亦可不亡矣。而一矢不加於汴﹑蔡﹐粒粟不出於河﹑淮。夫駢固非有溫與克用乘時擅竊之成謀也﹐貴已極﹐富已淫﹐匹夫之情欲已得﹐情欲得而才亦窮矣。

駢之所統﹐天下之便勢也。有三吳之財賦﹐有淮﹑徐之勁卒﹐而繇後以觀﹐若錢鏐﹑楊行密﹑王潮者﹐皆可與共功名者也。駢忠貞不足以動人﹐淡泊不足以明志﹐偃蹇無聊﹐化爲妖幻﹐閉於閨中﹐邑邑以死﹐回視昔之懸軍渡海﹑深入蠻中者﹐今安在哉﹖受制妖人﹐門無噍類﹐一旦而爲天下嗤笑﹐繇是觀之﹐才之不足任也審矣。

但言才﹐則與志浮沈﹐與情張弛﹐一匹夫而已矣。童貫亦有平方臘之功﹐而使當女直﹔熊文燦亦有定海寇之效﹐而使撫流賊﹔乃至朱儁﹑皇甫嵩之蕩除黃巾而束縛於董卓。亂國之朝廷所倚賴﹐亂世之人心所屬望﹐皆其不可與有爲者也。然後知狄公之能存唐﹐惟有保全流人﹑焚毀淫祠之大節﹔汾陽之靖亂﹐惟其有聞亂卽起﹑被謗不貳之精忠。大人君子﹐徳牣於中而後才以不窮。富貴不淫﹐衰老不怯。偶然奮起之小績﹐遽委以大猷﹐「鼎折足﹐覆公﹐其形渥﹐」此之謂已。

〖五〗

劉巨容大破黃巢於荊門﹐追而殲之也無難﹔卽不能殲﹐亟躡其後﹐巢亦不敢輕入兩都。而巨容曰「國家喜負人﹐有急則撫存將士﹐不愛官賞﹐事寧則棄之。」遂逸賊而任其馳突﹐使陸梁於江外。此古今武人養寇以脇上之通獘也。國亡而身家亦隕﹐皆所弗卹﹐武人之愚﹐武人之悍﹐不可瘳已﹗

乃考唐之於功臣也﹐未嘗有醢菹之禍﹐而酬之也厚﹐列土封王﹐澤及子孫﹐汾陽﹑臨淮﹑西平赫然於朝右﹐懿﹑僖無道﹐抑未嘗輕加罪於效績之臣﹐康承訓之貶﹐固有逗撓之實﹐非厚誣之也﹐朱邪赤心﹑辛讜皆褎然節鉞矣。巨容所云負人者﹐姦人之遊辭耳﹐豈果負之哉﹖則巨容負國之罪﹐無可逃於天憲矣。

𨿽然﹐抑豈非爲之君者弗能持正以正人﹐有以致之乎﹖人君操刑賞以禦下﹐非但其權也﹐所以昭大義於天下而使奉若天理也。天下莫諭乎義﹐則上以勸賞刑威﹑悚動其心﹐而使行其不容已。故口「上好義﹐則民莫敢不服一。巨容曰「有急則撫存將士﹐不愛官賞。」是以官賞誘將士於未有勛勞之日使諭於利而歆動之。寇賊方起﹐爵賞先行﹐君臣之義﹐上先自替以市下。惟天下有亂﹐不必有功﹐而可以徼非分之寵榮﹐賊一日未平﹐則可脇一日之富貴﹐惡望其知有君臣之義﹐手足頭目之相衛者乎﹖巨容之情﹐非以防他日之見薄也﹐實以要此日之見重也。

如使寇難方興之日﹐進武臣而責以職分之所當爲﹐假之事權﹐而不輕進其爵位。大正於上﹐以正人心﹐獎之以善﹐制之以理﹐而官賞之行﹐必待有功之日。則義立於上﹐皎如日星﹐膏血塗於荒郊﹐而亦知爲義命之不容已。及其策勛拜命﹐則居之也安而受之也榮。𨿽桀驁之武人﹐其敢有越志哉﹖宋太祖以河東未平﹐不行使相之賞﹐而曹彬不曰國家負人﹐誠有以服之者也。

〖六〗

取亡唐之賊加之李克用﹐非深文也。克用父子潰敗奔韃靼﹐語韃靼曰「黃巢北來﹐必爲中原患﹐一旦天子赦吾罪﹐與公輩南向共立大功﹐誰能老死沙漠。」論者謂以此慰安韃靼而自全者﹐非也。克用之持天下也固﹐而知必入其掌中﹐揣之深﹑謀之定﹑而言之決也。故其後所言皆驗﹐而卒以此陵唐室﹐終爲己有﹐夫豈姑以此慰韃靼之心哉﹖

當李琢﹑李可舉討之之日﹐國昌已老﹐克用之力未固﹐黃巢尙在江﹑淮之閒﹐唐室尙寧﹐合西北之全力以攻新造之一隅﹐不敵也。克用知所可用者﹐從未挫於中國之韃靼也﹐故不難捨兩鎭以去﹐而北收韃靼以爲己資﹔又遣李友金僞背己以降而爲之內謀﹔其布腹心之黨於忻﹑代﹑雲中以結人心者﹐祕密而周悉。可舉﹑琢一勝而幸其逃﹐弗能問也﹐赫連鐸乃欲賂韃靼以取之﹐爲其所笑而已。及巢已陷京﹐李友金募雜胡三萬﹐睥睨偃蹇﹐陽不聽命﹐而曰「若奏天子赦吾兄罪﹐召以爲帥﹐則代北之人﹐一麾響應。」旣得召命﹐克用果以韃靼萬人疾驅而入﹐士卒皆爲用命。則內外合謀﹐玩唐於股掌﹐卒如其意﹐豈一朝一夕之能得此哉﹖外有韃靼﹐內有友金﹐𨿽逃奔﹐愈於固守以抗爭也多矣。此克用之險狡﹐人莫能測其藏者也。

嗚呼﹗使當日者﹐唐室文武將吏能合困黃巢於長安而殲夷之﹐則克用之謀奪矣﹐唐以存﹐而沙陀之禍息矣。然而克用料之而必中﹑圖之而必成者﹐何也﹖沙陀自隨康承訓立功於徐﹑泗之日﹐已目空中國之無人﹐不能如黃巢何﹐而必資於己也。姦人持天下之短長﹐以玩而收之﹐至克用而極﹐非劉淵﹑石勒之能及也。所據者一隅﹐而睨九州如橐中之果餌﹐視盈廷之將吏如痿痺之病夫﹐黃巢﹑朱溫皆其借以驅人歸己之鸇獺﹐是之謂狼子野心﹐封豕之方伏﹑長蛇之方蟄者也。

〖七〗

黃巢之亂﹐唐中外諸臣戮力以效節者﹐惟鄭畋一人而已。畋以將佐不聽拒賊﹐悶絕僕地﹐刺血書表﹐誓死以斬賊使﹐不可謂非忠之至﹔以文吏率數千人拒尙讓五萬之眾﹐敗之於龍尾陂﹐傳檄天下﹐諸道爭應﹐貢獻蜀中者不絕﹐不可謂非勇之甚﹐抑不可謂非智之尢﹔然而一向長安﹐旋卽潰敗﹐鳳翔內亂﹐孤城不保﹐諸鎭寒心﹐賊益鞏固﹐卒使王鐸假手於反覆橫逆之朱溫﹑包藏異志之李克用﹐交起滅賊﹐因以亡唐﹐而畋忠勛之成效亦毀﹐則惟不明於用兵之略也。

郭汾陽之收西京﹑李西平之擒朱泚也﹐奮臂以前﹐气可吞賊﹐而遲回鄭重﹐合兵四集﹐旁收其枝蔓﹐乃進而拔其根本﹐夫豈怯懦而忘君父之急﹑虛士民之望乎﹖賊之初終疆弱﹐洞然於心目之閒﹐如果之在枝﹐待其熟而撲之﹐易落而有餘甘﹐斯以定紛亂而措宗社於磐石﹐所謂用兵之略也。

善制勝者﹐審之明﹐持之固﹐智無所矜﹐勇無所恃﹐靜如山而後動如水﹐不可禦矣。而畋異是。唐弘夫龍尾陂之捷﹐尙讓恃勝而驕﹐故弘夫得施其智﹐惡足恃爲常勝哉﹖賊之據長安也方五月﹐其獷悍之气未衰﹐其剽掠之毒未徧﹐其荒淫之欲未逞﹐其睽離之心未生﹐畋收新集之孤旅﹐王處存﹑王重榮之眾方鳩﹐髙駢擁兵而觀望﹐王鐸遲鈍而不前﹐乃欲遽入長安﹐搏爪牙方張之鷙獸﹐宜其難矣。

且黃巢之易使坐斃也﹐非祿山﹑朱泚之比也。祿山植根於幽﹑燕者已固﹐將士皆其部曲﹐結之深﹑謀之協矣。而自燕䢐秦﹐收地二千餘里﹐逐在皆布置軍糧以相給﹐祿山且在東都﹐爲長安之外援﹐而不自試於羅网。朔方孤起﹐東北無援﹐以寡敵眾﹐以五圍十﹐猶似乎宜急攻而不宜圍守以待其困。朱泚𨿽乍起爲逆﹐而朱滔在盧龍以爲之外援﹐李納﹑王武俊與爲唇齒﹐李希烈又梗汴﹑蔡以斷東南之策應﹐泚𨿽孤守一城﹐固未困也。則李西平以一旅孤懸﹐疑持久而生意外之變。若黃巢﹐則陷廣州旋棄之矣﹐蹂湖﹑湘旋棄之矣﹐渡江﹑淮旋棄之矣﹐申﹑蔡﹑汴﹑宋無尺地爲其土﹐無一民爲其人﹐無粒粟爲其饋﹐所倚爲爪牙者朱溫﹑尙讓﹐皆非素所統禦﹐同爲羣盜﹐偶相推奉爾。而以官軍計之﹐王鐸擁全師於山南﹐未嘗挫衄﹐固可以遏賊之逸突。藉令畋戢其怒張之气﹐按兵而逼其西﹐處存﹑重榮增兵以壓其北﹐檄鐸自商﹑雒扼同﹑華以絕其歸路﹐縈之維之﹐蹙之淩之﹐思唐之民﹐守壁塢以絕其芻粟。夫黃巢者﹐走天子﹐據宮闕﹐僭大號﹐有府庫﹐褒然南面﹐而賊之量已盈矣。淫縱之餘﹐加以震疊﹐眾叛羣離﹐求爲脫鉤之魚﹐萬不得矣。朱溫卽降﹐而魄落情窮﹐但祈免死﹐貸其命而授以散秩﹐且弭耳而聽命。沙陀後至﹐知中國之有人﹐亦得赦前愆﹑復徼邊鎭之爲厚幸﹐何敢目營四海﹐竊賜姓以覬代興乎﹖斯時也﹐誠唐室存亡之大樞﹐而畋未能及此也﹐深可惜也。

古今文臣授鉞而墮功者﹐有通病焉﹐非怯懦也。怯懦者﹐固藏身於紳笏﹐而不在疆場之事矣。其憂國之心切﹐而憤將士之不效死也﹐爲懷已夙﹐一旦握符奮起﹐矜小勝而驚喜逾量﹐不度彼己而目無勍敵﹐聽慷慨之言而輕用其人﹐冒昧以進﹐一潰而志气以頹﹐外侮方興﹐內叛將作﹐士民失望而離心﹐姦雄乘入而斗捷﹐乃以自悼其失圖﹐而嘆持重者之不可及﹐則志气愈沮而無能爲矣。易折者武士之雄心﹐難降者文人之躁志。志節可矜﹐尙不免於僨敗﹐況其忠貞果毅之不如畋者乎﹖用兵之略﹐存亡之介也﹐豈易言哉﹗豈易言哉﹗

〖八〗

朱溫夜襲李克用﹐其凶狡固不待論﹐𨿽然﹐克用﹑溫之曲直﹐亦奚足論哉﹗蓋克用溫自決雌雄以逐唐已失之鹿而不兩立﹐猶之乎袁紹﹑曹操之爭奪漢﹐沈攸之﹑蕭道成之爭奪宋也。故曰其曲直不足論也。

當是時﹐黃巢𨿽敗﹐而僖宗之不能復興﹐王鐸輩之不能存唐也﹐已全墮溫與克用心目之中。溫目無唐之君臣﹐克用之目更無溫﹐又豈復有唐之君臣乎﹖使克用不得脫於溫之鋒刃﹐則溫之篡也必速。然而篡之速﹐則其敗也可立待也。爲賊初降﹐無功可紀﹐未得一見天子﹑受朝廷之命﹐但仰濡沫於王鐸﹐一旦而襲殺援己之功臣﹐早已負不直於天下而爲眾所指攻﹐卽逼天子而奪之﹐亦黃巢之續﹐不旋踵而亡﹐唐尙可存也。且沙陀之眾爲克用效命也久矣﹐存勗﹑嗣源俱年少而有雄才﹐溫亦奚足以逞哉﹖藉此以正溫之罪﹐奮起而誅權藉未成之姦﹐而唐亡一賊矣﹔克用死﹐而唐固亡一賊矣。惟其襲殺之不克也﹐遲溫之篡以養其姦﹐挫克用之逆而歸謀自固﹐是以唐再世而後亡﹐一亡而不可復。若夫二人之曲直﹐亦惡足論哉﹗

無克用而溫之篡也不必成﹔成溫之篡者﹐僖宗之昏﹐昭宗之躁﹐自延而進之﹐張﹑崔胤之徒﹐又多方以搆成之。抑且指沙陀以爲兵端﹐而唐君臣不愜於沙陀者﹐假手於溫以成其惡。不然﹐則溫且不能爲董卓﹐而其乞降之初志﹐固望爲田承嗣﹑李寶臣而志已得矣。

無溫而克用之爲劉淵﹐必也。首發難於大同﹐其志不吞唐而不已﹐從韃靼以來歸﹐一矢未加於賊﹐早已矯僞詔﹐脇帥臣﹐掠太原﹐陷忻﹑代﹐自立根本。及其歸鎭也﹐乘孟方立之內亂﹐奪取潞州﹐歲出兵爭山東﹐而三州皆爲俘掠﹐野絕稼穡。使不忌朱溫之險悍﹐則回戈內向﹐僖之靑衣行酒於其庭﹐旦暮事也。

溫賊耳﹐狡詐而無定情﹐呂布之儔也。克用以小忠小信布私恩﹐市虛名﹐而養叵測之威﹐卒使其部落四姓代興﹐以異族而主中夏﹐流毒數世﹐豈易制哉﹗豈易制哉﹗要此二賊之狂奰﹐皆王鐸無討賊之力﹐委身而假借之﹐及其相攻﹐坐視而不能制﹐則鐸延寇之罪﹐又出康承訓之上。使二賊者﹐視唐爲虛懸之器﹐相競以奪﹐其曲其直﹐又孰從而辧之乎﹖

〖九〗

「作善﹐降之百祥﹔作不善﹐降之百殃。」善不善之分歧不一矣﹐而彜倫爲其綱。彜倫攸敍﹐𨿽有不善者寡矣﹔彜倫攸斁﹐其於善也絕矣。君臣者﹐彜倫之大者也。「君非民﹐罔與立﹔民非君﹐罔克胥匡以生。」名與義相維﹐利與害相因﹐情自相依於不容已﹐而如之何其斁之﹗君惟縱欲﹐則忘其民﹔民惟趨利﹐則忘其君。欲不可遏﹐私利之情不自禁﹐於是乎君忘其民而艸芥之﹐民忘其君而寇讎之﹐夫乃殃不知其所自生﹐而若有鬼神焉趨之而使赴於禍。君之身弒國亡﹑子孫爲戮﹐非必民之戕之也﹐自有戕之者矣﹔民之血膏原野﹑骴暴風日者﹐非必君之勦絕之也﹐自有勦絕之者矣。故曰百殃。百云者﹐天下皆能戕之﹑勦絕之﹐而靡所止也。

唐自宣宗以小察而忘天下之大卹﹐懿﹑僖以淫虐繼之﹐民怨盜起﹐而亡唐者非叛民也﹐逆臣也。奔竄幽辱﹐未酬其怨﹐而昭宗死於朱全忠之手﹐十六院之宗子﹐駢首而受彊臣之刃﹐髙祖﹑太宗之血食﹐一旦而斬。君不仁以召百殃﹐旣已酷矣﹐而豈徒其君之酷哉﹖李克用自潞州爭山東﹐而三州之民俘掠殆盡﹐稼穡絕於南畝﹔秦宗權寇掠焚殺﹐北至滑﹑衛﹐西及關輔﹐東盡靑﹑齊﹐南屆江﹑淮﹐極目千里﹐無復煙火﹐車載鹽屍以供糧﹔孫儒攻陷東都﹐環城寂無雞犬﹔楊行密攻秦彥﹑畢師鐸於揚州﹐人以堇泥爲餅充食﹐掠人殺其肉而賣之﹐流血滿市﹔李罕之領河陽節度﹐以寇鈔爲事﹐懷﹑孟﹑晉﹑絳數百里閒﹐山無麥禾﹑邑無煙火者﹐殆將十年﹔孫儒引兵去揚州﹐悉焚廬舍﹐驅丁壯及婦女渡江﹐殺老弱以充食﹔朱溫攻時溥﹐徐﹑泗﹑濠三州之民不得耕獲﹐死者十六七。若此者凡數十年﹐殃之及乎百姓者﹐極乎不忍見﹑不忍言之慘。夫豈僅君之不善﹑受罰於天哉﹖不善在君而殃集於君﹐殺其身﹐赤其族﹐滅其宗祀﹐足相報也。天豈無道而移禍於民哉﹖則民之不善自貽以至於此極﹐而非直君之罪矣。

天子失道以來﹐民之苦其上者﹐進奉也﹐復追蠲稅也﹐額外科率也﹐榷鹽稅茶也。民輒疾首以呼﹑延頸以望﹐曰﹕惡得天誅奄至﹐易吾共主﹐殺此有司﹐以舒吾怨也﹗及乎喪亂已酷﹐屠割如雞豚﹐野死如蛙蚓﹐驚竄如麇鹿﹐餒瘠如鳩鵠﹐子視父之剖胸裂肺而不敢哭﹐夫視妻之彊摟去室而不敢顧﹐千里無一粟之藏﹐十年無一薦之寢﹐使追念昔者稅斂取盈﹑桁楊乍系之苦﹐其甘苦何如邪﹖則將視暗君墨吏之世﹐如唐﹑虞﹑三代而不可復得矣。乃一觸其私利之心﹐遽以不能畜厚居盈爲大怨﹐詛君上之速亡﹐競戴賊而爲主﹐舉天下狺狺薨薨而相怨一方﹐忘乎上之有君也。忘乎先世以來﹐延吾生以至今者﹐君也﹔忘乎偸一日之安﹐而尙田爾田﹑廬爾廬者﹐君也。其天性中之分誼﹐泯滅無餘﹐而成乎至不仁之習也﹐久矣﹗積不善而殃自集之﹐天理周流﹐以類應者不測﹐達人洞若觀火﹐而怙惡者不能知﹐一旦沓至﹐如山之隕﹐如水之決﹐欲避而無門﹐故曰百殃也。

夫民之愚夙矣﹐移之以使作善者君也﹐則君固不得辭其咎矣。而匡維世教以救君之失﹐存人理於天下者﹐非士大夫之責乎﹖從君於昏以虐民者﹐勿論已﹔翹然自好者﹐以詆訐爲直﹐以歌謠諷刺爲文章之樂事﹐言出而遞相流傳﹐蠱斯民之忿懟以詛咒其君父﹐於是乎乖戾之气充塞乎兩閒﹐以干天和而獎逆叛﹐曾不知莠言自口而彜倫攸斁﹐橫屍流血百年而不息﹐固其所必然乎﹗古之君子﹐遇無道之君﹐去國出奔﹐不說人以無罪﹐故三代立國千年﹐而無屠割赤地之慘。作善之祥﹐豈徒在一人哉﹗

孟子曰「民爲貴﹐社稷次之﹐君爲輕。」因時之論也。當其時﹐文﹑武之澤已斬﹐天下忘周而不以爲君﹐周亦忘天下而不自任爲君﹐則君子𨿽欲自我君之而不能。若夫六王者﹐非篡逆之臣﹐則介在戎狄﹐無異於酋帥﹐殺人盈野﹐以求君天下而建社稷﹐君非君而社稷亦非社稷矣﹐故輕也。君與社稷輕﹐而天所生之人﹐不可以無與立命﹐則苟有知貴重其民者﹐君子不得復以君臣之義責之﹐而許之以爲民主可也。

黃巢旣滅之後﹐僖宗樂禍以逞志﹐首挑釁於河東。朱溫﹐賊也﹔李克用﹐狄也﹔起而交爭。髙駢﹑時溥﹑陳敬瑄各極用其虐﹔秦宗權﹑孫儒﹑李罕之﹑畢師鐸﹑秦彥之流﹐殺人如將不及。當是時﹐人各自以爲君﹐而天下無君。民之屠剝橫屍者﹐動逾千里﹐馴朴孤弱之民﹐僅延兩閒之生气也無幾。而王潮約軍於閩海﹐秋毫無犯﹔王建從綦毋諫之說﹐養士愛民於西蜀﹔張全義招懷流散於東都﹐躬勸農桑﹔楊行密定揚州﹐輦米賑饑﹔成汭撫集凋殘於荊南﹐通商勸農。此數子者﹐君子酌天地之心﹐順民物之欲﹐予之焉可矣。存其美﹐略其慝﹐不得以拘致主帥之罪罪王潮﹐不得以黨賊之罪罪全義﹐不得以僭號之罪罪王建﹐不得以爭奪之罪罪行密﹐不得以逐帥自立之罪罪成汭。而其忘唐之尙有天子﹐莫之卹而擅地自專者﹐槪可勿論也。

非王潮不能全閩海之一隅﹐非王建不能保兩川於已亂﹐非全義不能救孫儒刃下之餘民﹐非行密不能甦髙駢虐用之孑黎。且其各守一方而不妄覬中原﹐以糜爛其民﹐與暴人爭衰王。以視朱溫﹑李克用之竭民肝腦﹑以自爲君而建社稷﹐仁不仁之相去﹐豈不遠哉﹖嗚呼﹗至是而民爲重矣。非倚之以安君而衛社稷之謂也﹐視其血染溪流﹑膏塗原艸者﹐𨿽欲不重之﹐而有人心者固不忍也。君怙惡以殃民﹐賊乘時而行其殘忍﹐民自不靖而旋以自戕﹐三者皆禍之府也。而民爲可矜也。何也﹖屠刈流離之民﹐固非盡怨上行私﹑延首待亂之民也。天且啟數子之心﹐救十一於千百﹐而亦可以爲民之主矣。

◎昭宗

〖一〗

「國家將亡﹐必有妖孽。」妖孽者﹐非但艸木禽虫之怪也﹐亡國之臣﹐允當之矣。唐之亂以亡也﹐宰執大臣﹐實爲禍本。大中以來﹐白敏中﹑令狐綯始禍者也﹐繼之以路嚴﹑韋保衡之貪叨無厭而已極﹔然其爲人﹐鄙夫耳﹐未足以爲妖孽也。艸木之妖﹐亦炫其華﹔禽虫之孽﹐亦矜其異﹔未嘗一出而卽害於人。及其後也﹐艸木之妖﹐還以自萎﹔禽虫之孽﹐還以自斃﹔無救於己﹐而徒以亂天下。人而如斯﹐其中不可測﹐其得失不可致詰﹐竭慧盡力﹐冒險忘身﹐薨薨熒熒﹐惟以亡國敗家爲見長之地﹐身爲戮﹐族爲夷﹐皆其所弗慮也﹐斯則爲妖孽而已矣。張﹑崔昭緯﹑崔胤﹑孔緯﹑李谿是已。而蕭遘﹑杜讓能心知不可﹐勉而從之波靡﹐亦妖風所襲﹐失其精魄者也。

華歆﹑郗慮之亡漢以建魏也﹐劉穆之﹑傅亮之亡晉以建宋也﹐皆有爲爲之也。而此數人者﹐未嘗有夾輔朱溫以篡唐之定計。當張勸州牧以輸糧﹐孔緯捐病妻而赴闕﹐不謂有效忠於國之勞而不得﹔其激昭宗以挑釁於晉﹑召禍於汴也﹐抑非有亡唐以成他人篡奪之心。不知其何所挾持﹐而惟恐兵之不起﹑亂之不滋﹑宗社之不危﹑生民之不死。宗社危﹐生民死﹐則身戮族夷﹐亦其所甘心而快志者﹐非妖孽而何爲狂迷之如此哉﹖進而詳核其心﹐有小慧而欲試耳﹐有小才而思讎耳﹐貪一日宰輔之權﹐使克用﹑溫之或畏己或親己以聳動天下而已耳。桃李不蕊而乍榮於冬﹐無擇而遊於市﹐使天下知己之能爲禍福於亂世﹐則死固不憂。嗚呼﹗人之如斯﹐晉而與謀國﹐國欲不亡﹐必不可得矣。

僖宗未自蜀歸之日﹐天下尙可爲也。鄭畋卽未能定亂﹐而慷慨忠憤﹐爲天下人望之歸﹐受將相而不辭﹐誠有弗容辭者﹐非技癢熱中而貪髙位也﹐僖﹑昭之際﹐豈復得爲朝廷哉﹖河東叛﹐朱邪攘臂而仍之﹐岐﹑邠搆難於肘腋﹐關以東﹐朱溫﹑時溥﹑孫儒﹑髙駢﹑李罕之﹑朱瑾戰壘相望﹐天子孤守一城﹐不能當一縣令﹐卽爲宰相﹐如鄙夫之志欲安富尊榮者﹐何有於是﹐稍有知者﹐非誓以一死報宗廟﹐則必視爲荊棘犴狴而不能一朝居﹐豈忍效﹑昭緯﹑胤﹑緯﹑谿之奔騖如狂哉﹖蕭遘﹑杜讓能且以端人自命﹐夫亦念何忠之可效﹐何功之可成﹐而營營汲汲於平章之虛號﹐何爲者也﹖非愚也﹐狂也﹐是亦桃李之榮於冬﹐之遊於市也。妖風方熺﹐盪之扇之﹐相逐而流﹐自好者不免焉﹐亦可悲矣﹗

生斯時也﹐鄭遨尙矣﹗陳搏托遊仟以自逸﹐其亦可矣﹔司空圖﹑韓偓進不能自靖﹐而退以免於污辱﹐其尙瘥乎﹗又其下者﹐梁震﹑羅隱﹑孫光憲之寓食於偏方﹐而不爲亂首﹔更不能然﹐則周癢﹑嚴可求﹑韋莊小效於割據之主﹐猶知延禍之非﹐而苟免於天人之怨怒。若張之流﹐竊衛主之名﹐貪晨霜之勢﹐含毒起穢以速君之死亡﹐而血流於天下。嗚呼﹗至此極矣﹗故曰妖也。

〖二〗

劉巨容能燒藥爲黃金﹐田令孜求方不與而見殺﹐非巨容之吝於與也﹐其術甚陋﹐不可以告人也。術之甚陋者﹐蓋卽今市井小人以汞與銅爲贗金銀﹐欺不識者以讎其姦而已矣。天下豈有能燒藥爲金者哉﹖土之可爲甓也﹐木之可爲炭也﹐米之可釀爲酒﹑鉛之可煉爲粉也﹐天下別無甓﹑炭﹑酒﹑粉﹐而待人以成之。若夫金﹐則旣有之矣。生於礦中者﹐自有其質﹔煉於火﹑汰於沙者﹐自有其方﹔成乎形質者﹐自有其物。煮桔梗以甘香之味﹐似參而固非參﹔煉硝石爲輕白之狀﹐似硇而固非硇。市井小人之術﹐欲以欺人﹐則必祕之而不告人以方﹔告人以方﹐則姦窮不讎﹐而有識者且唾其面矣。是以方士祕之﹐以死護之﹐繇其祕可以知其姦﹐可以知其陋矣。

夫其姦以藏陋者﹐爲術甚易﹐而理固無難辧也。自漢武帝惑於方士﹐而天下惑之﹐劉子政以儒者而淫焉。施及後世﹐天子以服食喪身﹐匹夫以燒丹破產﹐畏死而得夭﹐貪富而得貧﹐則何如市井小人公然爲僞﹐𨿽伏罪而不至於死亡哉﹖

且夫金銀之貴﹐非固然之貴也。求其實﹐則與銅﹑鉛﹑鐵﹑錫也無以異﹔以爲器而利用則均﹐而尢劣也﹔故古者統謂之五金。後世以其約而易也﹐遂以與百物爲子母﹐而持以求償﹐流俗尙之﹐王者因之﹐成一時之利用﹐惡知千百世而下﹐無代之以流通而夷於塊石者乎﹖本不足貴﹐而豈有神異之術化他物以成之者。然則銅﹑鉛﹑鐵﹑錫逮於塊石﹐抑將有藥術焉可化而成哉﹖甚矣﹗貪而愚者之不可瘳也。劉巨容可自致於髙位﹐而能奮勇以破黃巢﹐然且身死而族滅﹐蓋爲僞金以欺天下﹐鬼神之所弗赦也。要其術﹐則市井小人爲鍛工者之陋技而已矣。

〖三〗

曹操﹑袁紹﹐皆漢賊也﹔朱溫﹑李克用﹐皆唐賊也﹔其爭欲篡奪之心﹐兩不相下之勢﹐一轍也。乃曹操挾天子爲名以攻袁紹而勝﹐張奉天子倚朱溫攻克用而敗。蓋獻帝之在許也﹐四方無一旅之可指使﹐一惟操之是聽﹐故操無所制而得行其意。昭宗猶有河朔三鎭及昭義之軍與韓建之眾﹐持兩端﹐忌溫而撓之﹐且恐昭義爲溫所得﹐爭先輕進﹐是以溫志不決而獨受敵以潰。繇此言之﹐則漢處必不能存之勢﹐而唐猶可存﹐謀國非人﹐以致傾覆﹐所謂「匪降自天」也。

藉令得賢主良相﹐懷輯未叛之藩鎭﹐收拾禁旅﹐居關中以靜持之﹐斥汴﹑晉之姦交﹐絕其奏訐﹐聽其自相搏噬﹐乘其敝而折之﹐二寇之气﹐僨張而必竭﹐不難制也。而昭宗君臣非其人也﹐是以速亡。

乃繇溫﹑克用而言之﹐溫豈能爲曹操乎﹖操假名義以行﹐而務植根於深固﹔溫則賊耳﹐凶狡以逞﹐利人之鬥﹐乘之以竊利﹐力不足以勝天下﹐而挑天下以敝﹐乃以自雄。

其與張合謀而攻克用也﹐朝廷方倚河朔以搗晉陽之東北﹐而溫攻魏博以幸其疲而收利。蓋其許昭宗以討克用﹐有兩利之術焉﹐不必其亡克用也。克用而敗邪﹖是張爲我滅一巨敵也﹔克用旣亡﹐己乃服羅弘信於魏博﹐收張全義於東都﹐扼唐而困之關中﹐北無晉陽之難﹐專力以起亡唐﹐此一利也。克用而勝邪﹖克用且負抗拒王師之辜於天下﹐而己可因之以餌唐而折入於己﹔且克用勝﹐唐已殘而不復能振﹐是克用爲我效驅除之力也。

曹操務定天下之亂﹐而居功於己以收之﹔溫則務搆天下之亂﹐而己乘其紛以制之。利天下之亂者﹐未有能成者也﹔是以溫能滅唐﹐僅有中原之一綫﹐而速亡於李存勗之手。藉令溫乘張之謀﹐舉全力以攻克用﹐克用平﹐而河北三鎭固不能與爭﹐持定難之大功﹐以挾天子﹑令諸侯﹐同﹑華﹑西川孰能與競﹐徐起而收曹操﹑劉裕之成局﹐溫之於天下﹐可八九得也。夫溫於時不臣之惡未著﹐所負不義之名於天下者﹐獨悖援己之惠於克用耳。克用於溫有恩﹐而於唐則固賊也。凶狡不知名義﹐抑無尺寸定亂之功﹐霸業終以不成﹐徒逞梟獍之心以食君父﹐故曰溫賊也﹐非曹操所屑與後先者也。

國𨿽將亡﹐猶有圖存之道﹔臣𨿽甚逆﹐猶有居勝之術﹔兩俱不能﹐而後使沙陀四姓交亂中國者數十年﹐而契丹乘之﹐意者其天乎﹗

〖四〗

所謂智士者﹐非乘人而斗其捷以倖勝之謂也。周知於得失成敗之理﹐而避人之所競﹐棄人之所取﹐以立本而徐收安定之功也。李左車欲扼韓信於險﹐一戰之克耳﹐非必能全趙也﹐未足稱智也﹔而說韓信以不戰而收河北﹐民以寧﹐軍以全﹐保勝而服未平之寇﹐則眞大智之用也﹐信能聽之以成功﹐功歸信矣。於西川﹑淮南得兩智士焉。王先成說王宗侃以招安而下彭州﹔髙勗說楊行密通商鄰道﹐選守令﹐課農桑﹐而保淮南。智矣哉﹗非只以成王建割據之資﹐贊行密定霸之業也﹐而救民於鋒刃之下﹐以還定而安集之﹐仁亦溥矣。

蓋所謂智者﹐非挾機取捷之術﹐而是是非非之準也。挾機取捷以讎術於亂世﹐一言而死者積矣﹐害且伏於利之中矣。是是非非者﹐所以推行其惻隱之大用﹐平英雄之气﹐順眾庶之欲﹐功不速﹑利不小﹑而益元方者也。此兩者固相妨矣﹐小智之所爭﹐大智之所不屑也。天下方紜紜以起﹐利害生於俄頃﹐𨿽有英傑之姿﹐目眩心熒﹐貪逐於利害之小數而忘其大。智者立於事外﹐以統舉而周知之﹐辧仁暴之大司﹐悉向背之殊致﹐見穴中之角逐﹐皆鶉斗螘爭之末技﹐乃以遊於象外﹐而得其圜中。苟非其人﹐則且笑以爲迂拙之圖﹐而孰令聽之﹖王建﹑楊行密之決從二子也﹐亦不可謂非智也。何也﹖智者之言﹐愚者之所笑也。

〖五〗

據地以拒敵﹐畫疆以自守﹐閉米粟絲枲布帛鹽茶於境不令外鬻者﹐自困之術也﹐而抑有害機伏焉。夫可以出市於人者﹐必其餘於己者也。此之有餘﹐則彼固有所不足矣﹔而彼抑有其有餘﹐又此之所不足也。天下交相灌輸而後生人之用全﹐立國之備裕。金錢者﹐尢百貨之母﹐國之貧富所司也。物滯於內﹐則金錢拒於外﹐國用不贍﹐而耕桑織紝采山煮海之成勞﹐委積於無用﹐民日以貧﹔民貧而賦稅不給﹐盜賊內起﹐𨿽有有餘者﹐不適於用﹐其困也必也。

如其口閉關以扼敵於枵乏﹐言之似是﹐而適足爲笑耳。凡諸物產之爲人所待命以必求其相通者﹐莫米粟若矣﹐閉糶則敵可餒﹐此尢說之可據者﹐而抑豈其然哉﹖苟迫於饑饉而金錢可支也﹐則踰絕險以至者﹐重利存焉﹐豈至懷金以坐斃哉﹖卽有餒而道殣者﹐抑其老弱耳﹐國固未嘗乏可用之丁壯也。夫差許越糶而越滅之﹐夫差之驕悖﹐宰嚭之姦邪﹐自足以亡國﹐而豈許糶之故乎﹖晉惠公背秦施而閉糶﹐兵敗身俘﹐國幾以亡。勦絕生人之命以幸災而徼勝﹐天之所怒﹐人之所怨﹐三軍萬姓皆致死於我﹐而吾國之民﹐抑以徒朽其耕獲之資﹐不獲贏餘之利﹐怨亦歸焉。欲不敗亡﹐不可得已。米粟者﹐彼己死生之命﹐勝敗之司也﹐其閉之也﹐而害且若此。又況其他余於己而待讎之貨﹐得以轉易衣被器械養生送死之具者﹐爲立國之資﹐而金錢去彼卽此﹐尢百爲之所必需﹐以裕國而富民﹐舉在是乎﹖

且不徒此也﹐禁之者﹐法之可及者也﹔不可禁者﹐法之所不可及者也。禁之於關渡之閒﹐則其讎之也愈利﹐皇皇求利之民﹐四出而趨荒險之徑以私相貿﹐𨿽日殺人而固不可止。彊豪貴要﹐於此府利焉﹐則環吾之封域﹐無非敵人來往之衝﹐舉吾之人民﹐無非敵人結納之黨﹐闌入已成乎熟徑﹐姦民外告以腹心﹐閒諜交午於國中而莫之能禦﹐夫且曰吾禁之已嚴﹐可無慮也。不亦愚哉﹖

夫惟通市以無所隱﹐而視敵國之民猶吾民也﹐敵國之財皆吾財也﹐旣得其歡心﹐抑濟吾之匱乏﹐金錢內集﹐民給而賦稅以充﹐耕者勸耕﹐織者勸織﹐山海藪澤之產﹐皆金粟也﹐本固邦寧﹐洞然以虛實示人﹐而姦宄之徑亦塞。利於國﹐惠於民﹐擇術之智﹐仁亦存焉﹐善謀國者﹐何憚而不爲也﹖

髙勗勸楊行密悉我所有﹑鄰道所無者﹐相與貿易以給軍用﹐選守令﹐課農桑﹐數年之閒﹐倉廩自實。行密從之﹐垂至於李氏有國﹐而江﹑淮之民﹐富庶甲天下﹐文教興焉。田頵稱之曰「賢者之言其利溥。」不洵然與﹖

〖六〗

藩鎭交橫於外﹐則任親軍以制之﹐乃李茂貞以親軍跋扈尢甚於藩鎭﹐昭宗凝目四注﹐無可任之人﹐乃出曹誠等於外﹐而令諸王統兵以宿衛﹐蓋不得已之極思耳﹐然亦未嘗非計也。南陽諸劉﹐卒滅王莽矣﹔瑯邪渡江﹐晉以延矣﹔康王南避﹐宋以支矣﹔劉焉﹑劉表不救漢亡﹐而髙帝之祀後曹氏而斬者﹐猶豫州也。故詩曰「宗子維城。」豈虛也哉﹖

乃昭宗聚羣宗子使領親兵而任之﹐卒以陷之死地﹐至於哭呼宅家而莫之能救﹐宗子盡而身隨以弒﹐國隨以亡﹐豈天厭李氏而不足以動天下之心乎﹖朱邪﹑存勗以異類﹐徐知誥以不知誰氏之子孫﹐冒宗支而號召以興﹔然則李氏之裔僅有存者﹐人心未盡忘唐也。而駢死凶刃﹐至於卒斬﹐則昭宗實使之然﹐而非宗子之不可任也。任之已晚﹐而抑非其地也。

樹宗子於四方﹐各有所據以立基﹐而卽用其人﹐人皆爲用也﹐則成敗不可知﹐抑此僕而彼起。劉虞死於燕﹐劉琮降於楚﹐而先主可興於蜀﹔南陽王敗死於隴右﹐而元帝可興於吳。昭宗不早圖此﹐而待分崩孤立之日﹐合聚諸王於孤城﹐擁烏合之罷民﹐號令不出於國門﹐以與封豕長蛇爭生死﹐一敗而殲焉﹐李氏安得有餘燼哉﹖蓋至是而欲眾建之方隅﹐以與王室相維系也﹐難矣。

僖宗之自蜀返也﹐天下𨿽已割裂﹐而山南﹑劍南﹑河西﹑嶺南猶王土也﹔西川𨿽爲逆奄之黨﹐而車駕甫旋﹐人猶知有天子。於斯時也﹐擇諸王之賢者分領節鎭﹐收士民﹑練甲兵﹑以爲屏翰﹐尙莫之能禦也。至於昭宗之世﹐王建據西川矣﹐王潮據劍南矣﹐劉隱據嶺南矣﹐成汭﹑周嶽﹑鄧處訥先後分有荊南及湖南矣﹐河西爲邠﹑岐所阻﹐不能達矣。卽欲散置諸王爲牧守﹐以畱李氏子孫不絕之系﹐不可得矣。不予之以兵﹐則落拓民閒而降於編氓﹔予之以兵﹐則召禍不敵而闔室芟夷。時非可爲﹐地無足恃﹐其不如賜姓之夷族﹑冒宗之庶姓﹐猶堪以虛號詫天潢而自帝自王也﹐必矣。讀史者所爲覽存勗﹑知誥之稱唐﹐而重爲李氏悲也。

〖七〗

兩國相距﹐而介其閒者輸敵情以相告﹐惟智者爲能拒之﹔闇於計者﹐倚之爲耳目﹐則大害伏於左側而不知。夫於我無大徳﹐於彼無大讎﹐而蹈危機以與人勝敗安危之大故﹐不慮其泄而禍必及已也﹐此則何心﹐不待再計﹐知其動於利而已矣。利者﹐無往而不得者也。姦人窺之而知其微﹐因而持之而得其妙﹐利在此﹐則輸彼之情以與此﹐利在彼﹐則輸此之情以與彼﹐反掌之閒而已。而不但然也﹐方其輸彼情於我﹐卽可得我情而輸於彼。必其輸我之情於彼﹐而後得彼之情以輸於我。操之縱之﹐陽之陰之﹐可以立小信﹐可以詫先幾﹐浮弋而獲以僥功﹐誇大其辭﹑容易其談以誘引﹐微示以利﹐而導敵以實其言﹐於彼無怨﹐於此無罪﹐悠然於凶危之地而無所忌畏。如是者﹐得利於我﹐而卽得利於彼。一挑一引﹐迷亂人之大計﹐以迄於危敗。乃其利則已兩得之矣。此不待再計而知者也。

言兵者曰「知彼知己」。恃吾之知而已。其大勢如此﹐其要歸如此耳﹐惡用此囁嚅耳語﹑乍驚乍喜者哉﹖是以智者堅拒之﹐而不使亂我之耳目。自非懷忠感徳﹑得當而爲內應者﹐與夫猝至不期問而答者﹐勿容聽也。此兩敵相距﹑勿貳爾心之樞要也。而中國之用夷也﹐爲尢甚焉。與爲難者一夷也﹐介於其側﹑伏而未動者又一夷也﹐則且兩持其命而蠱我以效順之忱。實欲傾我而姑與我通以市利於彼﹐閒輸彼浮薄之情以堅吾之信。我進則老之﹐我守則誘之﹐我大敗而不能責彼之相誤。至愚者詫爲祕密之機而自矜外助﹐卒之小以殘我邊疆﹐大則害及宗社。古今之庸主闇臣﹑墮其阱中者﹐敗亡相積﹐而傾覆之後﹐徒增追論之痛哭。使能早卻其遊詞而絕之﹐豈至是哉﹖

於是而王建之識﹐不可及矣。黎﹑雅三部淺蠻歲賜繒帛﹐使覘南詔蠻﹐反取賂南詔﹐詗我虛實﹐建絕其賜而斬部將之與蠻交通者﹐自此羣蠻戢服﹐而終五代以迄宋﹐南詔不入寇擾﹐皆建之善謀善斷以窒亂源也。

嗚呼﹗豈徒守邊禦夷﹑阻關拒敵者之宜然哉﹖君有不聽令之臣﹐父有不若訓之子﹐上有交相搆之友﹐順則綏之﹐逆則折之﹐存乎情與理而已。宵小居中﹐乘吾惡怒以居閒﹐而發其隱慝以相告者﹐皆樂人之禍以取利者也。旦此暮彼﹐遞相詗扇﹐固無恆也。以此而賊恩釀禍﹐如陳侯溺之於公子招﹑隋文帝之於楊素﹐身死其手﹐而猶以爲忠者﹐古今相積﹐不可勝道。則拒塞遊說以一軍心﹐豈徒將兵者之宜然﹖而瑱纊以塞耳目﹐又豈徒爲君父者之當愼哉﹗

〖八〗

挾天子以令諸侯而威服天下﹐自桓﹑文始。曹操襲其迹﹐因以篡漢﹐二袁﹑呂布﹑劉表不能與之爭﹐此姦雄已試之成效﹐後起者所必襲也。乃克用連兵入寇﹐朱溫方搆難徐﹑鄆而不問﹔王行瑜﹑韓建﹑李茂貞劫逐天子﹐朱溫坐視而不卹﹔李克用旣討平之﹐乃聽蓋寓之言﹐不入見而還鎭﹔李茂貞犯順﹐昭宗如華州﹐困於韓建﹐全忠在汴﹐扣關以奔駕也甚易﹐而方南與楊行密爭﹐不一問也﹔及劉季述以無援之宦豎廢天子幽之﹐崔胤召溫以入﹐而尙遲回不進﹐讓復辟之功於孫徳昭﹔克用則方治城自保﹐而念不及此。何此二凶者﹐置天子於三數叛人之手﹐不居之以爲奇貨﹔而善謀如蓋寓﹐亦不能師荀彧之智﹐以成其主之篡奪﹔豈其智之未逮而力之不能也與﹖

天下之理﹐順逆而已。順者﹐理之經也﹔逆者𨿽逆﹐而亦有逆之理焉。溯危灘而上者﹐楫折牽絕而可濟﹐以其所沿之流﹐猶是順流之津也。夫桓﹑文之津﹐豈溫與克用之所可問哉﹖桓﹑文定王嗣﹐反王駕﹐北討戎﹐南服楚﹐通諸侯之貢於周京﹐故召王受錫而諸侯斂衽﹐誠有以服天下之心﹐固非溫﹑克用之所可企及已。

卽若曹操﹐奮起以討董卓﹐幾捐生於滎陽﹐袁紹﹑韓馥欲帝劉虞﹐而堅於西向﹐退居許下﹐未嘗敢以一言忤天子也。獻帝爲李﹑郭諸賊所逼﹐露處曹陽﹐然一夫耳﹐漢室羣臣救死不遑﹐而奚問天子﹖董承﹑楊奉微弱﹐而徒然驕蹇﹐操以禮奉迎﹐使卽一日之安﹔𨿽心懷逆節﹐而所循之迹﹐固臣主之名義﹐是逆而依理之順以行﹐以其初未有逆也。

李克用以異類而懷野心﹐父子承恩﹐分受節鉞﹐忽動劉淵之逆志﹐起而據雲中以反。旣敗而走﹐結韃靼以窺中國﹐幸黃巢之亂以闌入﹐寸效未展﹐先掠河東﹐黃巢困蹙已極﹐薄收收復之績﹐結王重榮以拊長安之背﹐流矢及於禦座﹐公爲國賊而莫之忌。其偶勝岐﹑邠斬行瑜也﹐天下固知其非爲國討賊而只以自雄也。乃欲襲義以奉天子﹑制雄藩﹐立敗之術耳。蓋寓知而止之﹐克用亦自知其非曹操矣。

朱溫則盜耳﹐王鐸無識﹐而假之以權﹐掠擊自擅﹐無絲髮之功於唐室。若令遽起乘危﹐握天子於股掌﹐天下羣起而攻之﹐曾王行瑜﹑韓建之不若也。故溫自知其不可﹐而李振﹑敬翔亦不以此爲之謀。假義者﹐必有在己之義可托﹔身爲叛賊之魁﹐負大不義於海內﹐而奚托哉﹖故惟坐待人之亡唐而後奪之﹐其志決也。

以勢言之﹐溫與克用所亟爭者﹐河北也。河北歸汴﹐則扼晉之吭﹔河北歸晉﹐則壓汴之脊。劉仁恭﹑王鎔﹑羅弘信﹑李罕之﹑朱瑄﹑朱瑾﹑橫互於其閒﹐溫屢敗矣﹐克用則危矣。藉令竭全力以入關中而空其巢穴﹐溫入長安﹐則克用會河東以牽河北﹐渡河以搗汴﹐而溫坐斃。克用入長安﹐則溫率雒﹑蔡﹑山南以扣關﹐而燕﹑趙﹑魏﹑潞搗太原以拔其本根﹐而克用立亡。義不可假﹐名無可屍﹐而抑失形勢以自傾﹐故皆知其不可。且畜力以求功於河北﹐置孤危之天子於狡豎奄人之手﹐使促之以亡而後收之。是以劉季述之逆﹐溫且遲回不進﹐朱溫之篡弒﹐李克用不興縞素之師。溫利克用之逆﹐克用亦利溫之弒﹐其情皆穿窬也。豈徒不能托迹桓﹑文哉﹖曹操之所爲﹐抑其不能以身任之者也。故崔胤已爲內主﹐李振諫使人討﹐溫尙聊遣蔣玄暉因胤以謀﹐而自引兵向河中﹐置長安於緩圖﹐如此其不遽也。然且篡唐而僅得天下八九之一﹐不十年而遽亡。不能如曹操﹐則固不能如其雄峙三分而傳之數世也。

至仁大義者起﹐則假仁假義者不足以動天下﹐商﹑奄之所以速滅也。無至仁大義之主﹐則假仁義者猶足以鉗制天下﹐袁紹之所以不能勝曹氏也。至於欲假仁義而必不得﹐然後允爲賊而不足與於雄傑之數﹐視其所自起與其所已爲者而已。以曹操擬桓﹑文﹐杜蘅之於細辛也﹔以朱溫李克用擬曹操﹐瓦礫之於碔砆也﹔此其不可彊而同者也。

〖九〗

李克用按兵自保﹐大治晉陽城塹﹐劉延業諫其不當損威望而啟寇心﹐克用賞以金帛﹐而修城之役不爲之輟。夫自處於不亡之勢﹐以待天下之變﹐克用之處心擇術﹐以此爲謀久矣。其明年﹐朱溫果陷澤﹑沁﹑潞﹑遼﹐直抵晉陽城下﹐攻不能克而返。克用知溫之志﹐固思滅己而後篡唐﹐抑知溫之所急者在篡唐﹐固不能持久以敝我也﹐城堅不可拔﹐而溫且折矣。

李茂貞之劫駕﹐溫篡之資也﹔溫挾主以東而篡之﹐克用之資也。幸之以爲資﹐而克用之爲謀也尢固。身旣數爲叛逆﹐不能假存唐之名以利於篡﹔威望未張﹐又不能屍篡唐之名以召天下之兵﹔遲回斂翼﹐置天下於不問﹐以聽其陸沈﹐而可謝咎以持溫之短長﹐克用之狡也。然至是而克用爲稍循於理矣。修守備﹑休士卒以自彊﹐而納李襲吉之言﹐訓兵勸農﹐以立開國建家之本﹐則不但李茂貞﹑韓建輩之所弗逮﹐朱溫亦遠出其下矣。訓兵務農者﹐圖王之資也﹔修城治塹者﹐保國之本也﹔劉延業惡足以知之﹖而曰「宜揚兵以嚴四境」。枵於內而張於外﹐亡而已矣。

然而克用之賞延業者﹐何也﹖其自保以觀變之心﹐不可令部曲知之﹔知之則眾志偸矣。延業能爲誇大之言﹐以作將士之气﹐故賞之以勸厲士心﹐此克用之所以狡也。己不然﹐而怒之﹔己所然﹐而喜之﹔則庸人之所以危亡也。

〖一○〗

王摶之爲相也﹐以明達有度量見稱於時﹐觀其進言於昭宗者﹐亦正大明愷而有條理﹐似有陸敬輿之風焉。嗚呼﹗唐於是時﹐敬輿在﹐亦必不欲居密勿以任安危﹐不能也﹐故不欲也﹐而況於搏乎﹖

徳宗多猜而信讒矣﹐然遇事能思﹐不至如昭宗之輕躁以無恆也。徳宗之廷﹐姦佞充斥矣﹐然心存固寵如盧杞﹑裴延齡耳﹐不至如張﹑崔昭緯﹑崔胤之外結彊藩以鬻國也。徳宗之側﹐宦豎持權矣﹐然惡正導欲如霍仙鳴﹑竇文場耳﹐不至如劉季述﹑韓全誨之握人主死生於其掌也。徳宗之叛臣﹐交起縱橫矣﹐然蹶起無根如朱泚﹑李希烈耳﹐不至如朱溫﹑李克用之植根深固必於篡奪也。而徳宗抑有李晟﹑渾瑊﹑馬燧之赤心爲用﹐故李懷光𨿽叛﹐不敢逼上而屏迹於河中﹔而昭宗則無人不起而劫之﹐曾無一旅之可依也。夫時異而勢殊﹐旣如此矣。然則敬輿而處昭宗之世﹐君篤信之﹐且不能救唐之亡﹐況搏之於敬輿﹐其賢愚之相去﹐本非等倫﹐不可以言之近似而許之也乎﹗

敬輿之爲學士筦中制也﹐一言出﹐一策行﹐中外翕然以聽﹐盧杞之姦﹐莫之掣曳﹐豈徒其言之得哉﹖有以大服其心者在也。搏之筮仕不知幾何時﹐而一旦躋公輔之列﹐天下初不知有其人﹐則素所樹立者可知﹔徳不如也﹐則威不如矣。敬輿於扶危定傾之計﹐規畫萬全﹐上自君心﹐下達民隱﹐錢谷兵刑﹑用人行法﹑皆委悉其條理﹐取徳宗之天下巨細表裏﹐一一分析而經理之。而搏則惟一計之得耳﹐其曰「宜俟多難漸平﹐以道消息」﹐是已。顧問多難何恃以漸平﹐則道亦窮矣﹔才不如也﹐則權不如矣。敬輿之得君也至矣﹐然逐盧杞﹑吳通玄而敬輿仍守學士之職﹐匪直讓鄴侯於首揆已也﹐並竇參﹑董晉而不欲躐居其上。搏徳威不立﹐才望不著﹐一旦而立於百僚之上﹐於時天子𨿽弱﹐而宰相猶持天下之權﹐逆臣且仰其進止﹐固有恩怨交加﹑安危系命之鉅責焉﹔不揣而遽任之﹐與頑鄙無藉之李谿﹑朱朴旅進而不慚﹐是亦冒昧榮名﹑不卹死辱者耳。以視敬輿之棲遲內制﹑不易爰立者何如﹖節不如也。節不如﹐而以任扶危定傾之大計﹐「負且乘﹐致寇至﹐盜思奪之﹐」凶﹐其可免乎﹖

人臣當危亂之日﹐欲捐軀以報主﹐援亡國而存之﹐抑必謹其進退之節﹐不苟於名位。而後其得也﹐可以厭服姦邪之心﹔卽其不然﹐身死國亡﹐而皎然暴其志行於天下。今置身其列﹐凝目而視之﹐居此位者﹐非崔胤之逆﹐則朱朴輩之蠅營狗苟者﹐而屑與之並立於臺座哉﹖且卽其言而論之﹐以止昭宗之躁率﹐置宦寺於緩圖﹐昭宗弗聽﹐惑於崔胤以召禍﹐搏乃伸其先見之明耳。然令如搏之言﹐養宦官之姦﹐姑任其惡﹐又將何所底止邪﹖激李克用之反者﹐田令孜也﹔成韓建之惡﹑肆囚主之凶者﹐劉季述也﹔通李茂貞以劫駕者﹐韓全誨也。至此時﹐而宦官與外鎭逆臣合而相尋於禍亂﹐唐不亡﹐宦官不自趨於殺盡而不止﹐安得有外難平而以道消息之日乎﹖其言似也﹐而又驗。𨿽然﹐抑豈有可采之實哉﹖

〖一一〗

唐之將亡﹐無一以身殉國之士﹐其韓偓乎﹗

偓之貶也﹐昭宗垂涕而遣之﹐偓對曰「臣得貶死爲幸﹐不忍見篡弒之辱。」斯聞者酸心﹑見者裂肝之日也。而偓不仰藥絕吭以死於君側﹐則偓疑不得爲捐生取義之忠矣。然而未可以責偓也﹐君尙在﹐國尙未亡﹐無死之地﹔而時方貶竄﹐於此而死焉﹐則是以貶故死也﹐匹夫匹婦之婞婞者矣。

偓去國而君弒﹐未幾而國亡﹐偓之存亡無所考見﹐而不聞絕粒赴淵以與國俱逝﹐此則可以死矣﹐建文諸臣﹐所以爭光日月也﹐而偓不逮。乃以義審之﹐偓抑可以無死也。僞命不及﹐非龔勝不食之時﹐而謝枋得賣卜之日也。湮沒郁抑以終身﹐則較家鉉翁之談經河上爲尢遂志耳。紂亡而箕子且存﹐是亦一道也。

人臣當危亡之日﹐介生死之交﹐有死之道焉﹐有死之機焉。蹈死之道而死者﹐正也﹔蹈死之道而或不死者﹐時之不偶也﹔蹈死之機而死者﹐下愚而已矣。

昭宗反辟﹐劉季述伏誅之謀﹐偓與贊焉﹐蹈死之道一也。工摶請勿聽崔胤之謀﹐殺宦官以賈禍﹐胤怒而誣殺之﹔偓爲昭宗謀﹐亦云「帝王之道﹐當以重厚鎭之﹐此曹不可盡誅以起禍」﹐其忤胤也與摶同﹐蹈死之道二也。韋貽範求宦官與李茂貞﹐起復入相﹐命偓艸制﹐偓堅持不艸﹐中使曰「學士勿以死爲戲。」茂貞曰「學士不肯艸制﹐與反何異﹖」蹈死之道三也。從昭宗於播遷幽辱之中﹐白刃之不加頸者一綫耳﹐而守正不撓﹐季述不能殺﹐崔胤不能殺﹐茂貞不能殺﹐非偓可取必於凶人之見免也﹐偶然而得之也。乃偓之終不蹈死之機﹐則愛其生以愛其死﹐固有超然於禍福之表者也。

姚洎之將入相也﹐謀於偓﹐而偓告以不就﹐爲人謀者如是﹐則自爲之堅貞可知矣。蘇撿欲引爲相﹐而怒曰「君柰何以此相污﹗」昭宗欲相之﹐則薦趙崇﹑王贊以自代。其時之宰相﹐皆汴﹑晉﹑邠﹑岐之私人﹐樹以爲內主者也。權𨿽倒持於逆藩﹐而唐室一卽一離之機猶操於宰相﹐屍其位﹐則已入其彀中﹐而姦貪之小人趨入於阱中﹐猶見榮焉﹐此所謂死之機也。偓惟堅持必不爲相之節﹐抑知𨿽相而無救唐亡﹑祗以自危之理﹔且知𨿽不爲相而可以盡忠﹐惟不爲相而後可盡忠於主之勢。故晉人不疑其黨汴﹐汴人不疑其黨岐﹐宦官不疑其附崔胤﹐胤不疑其附宦官。立於四虛無倚之地﹐以衛孤弱之天子而盡其所可爲﹐疑忌淺﹐怨毒不生﹐𨿽茂貞且媿曰「我實不知書生禮數。」而惡亦息矣。此其可生﹑可死﹑可抗羣凶而終不蹈死之機者也。

無死之機﹐是以不死﹔履死之道﹐是以不辱。若偓者﹐其以處危亡之世﹐誠可以自靖焉矣。其告昭宗曰「萬國皆屬耳目﹐不可以機數欺之﹐推誠直致﹐日計不足﹐歲計有餘。」其奉以立身也﹐亦此道也夫﹗

〖一二〗

宰相數易﹐則人皆可相﹐人皆可相﹐則人皆可爲天子之漸也。宰相之於天子﹐廉陛相躡者也﹐下廉夷而上陛亦陵。唐髙宗用此術也﹐以輕於命相﹐故一婦人談笑而滅其宗祀﹐替其冢嗣﹐裴炎﹑傳遊藝夷之﹐武三思﹑承嗣因而陵之﹐相因之勢也。髙宗承全盛之宇﹐戴太宗之澤而不保其子﹐況昭宗當僖宗喪敗之餘﹐疆臣逆奄交起相乘之世乎﹖

自龍紀元年至唐亡天祐三年﹐凡十九歲﹐而張﹑孔緯﹑劉崇望﹑崔昭緯﹑徐彥若﹑鄭延昌﹑杜讓能﹑韋昭度﹑崔胤﹑鄭綮﹑李谿﹑陸希聲﹑王搏﹑孫偓﹑陸扆﹑朱朴﹑崔遠﹑裴贄﹑王薄﹑裴樞﹑盧光啟﹑韋貽範﹑蘇撿﹑獨孤損﹑柳璨﹑張文蔚﹑楊涉﹐或起或廢者二十七人﹐疆臣脇之﹐奄人制之﹐而朝廷不能操黜陟之權﹐固矣﹔抑昭宗輕率無恆﹐任情以爲喜怒﹐聞一言之得﹐而肝膽旋傾﹐幸一事之成﹐而營魂不定﹐乃至登進可驚可愕之人﹐爲天下所姍笑﹐猶自矜特達之知﹐覆無餘﹐而猶不知悔﹐其識闇而自用﹐以一往之情爲愛憎﹐自取滅亡﹐固千古必然之僨軌也。

抑就諸人言之﹐人之樂居尊位者﹐上之以行其道﹐次之以成其名﹐其下則榮利之足耳。當髙宗之世﹐天下方寧﹐而宰相尊。名之所歸﹐利之所擅﹐貿貿然羣起而相淩奪以覬得﹐鄙夫之情類然﹐無足怪者。自僖宗以來﹐天子屢披荊榛﹐兩都鞠爲茂艸﹐國門之外﹐號令不行﹐𨿽有三臺之號﹐曾無一席之安﹐計其恫喝塗人而招納賄賂者﹐曾不足當李林甫﹑令狐綯之傔從﹐不安而危﹐不富而貧﹐其尊也﹐藩鎭視之如衙官﹐其榮也﹐奄宦得加以呵詈﹐一旦有變﹐則天子以其頸血而謝人﹐或殺或族﹐或斥遠方而斃於道路。此諸人者﹐稍有識焉﹐何樂以身試沸膏之鼎而思霑其滴瀝乎﹖故蘇撿欲經營韓偓入相﹐而偓怒曰「以此相污」﹐誠哉﹗其污也。而一時風會所淫﹐如飲莨菪之酒﹐奔馳恐後﹐而莫之能止﹐前者殊死﹐後者彈冠﹐人之無良﹐亦至是哉﹗

嗚呼﹗士貴有以自立耳。無以自立﹐而寄身於炎寒之世局﹐當塾教之始﹐則以利名爲鵠矣﹔當賓興之日﹐則以仕宦爲津矣﹔一涉仕宦之塗﹐進而不知所終﹐退而無以自處﹐則紫閣黃扉﹐火城堂食﹐人擬爲生人之止境﹔而自此以外﹐前有往古﹐後有來今﹐上有髙天﹐下有厚地﹐仰有君父﹐俯有黎民﹐明有名教﹐幽有鬼神﹐凡民有口﹐妻子有顏﹐平旦雞鳴﹐有不可自昧之惻隱羞惡﹐皆學所不及﹐心所不辧﹐耳聞之而但爲聲響﹐目見之而但爲文章﹐漠不相關﹐若海外三山之不我卽也。嗚呼﹗士若此﹐而猶不以宰相爲人生不易得之境﹐鼎烹且俟之崇朝﹐鼎食且僥於此日﹐其能戒心戢志如韓偓者﹐凡幾人也﹖世亂君昏﹐正其逞志之日﹐又何怪焉﹖世教衰﹐民不興行﹐天下如狂﹐而國以亡﹑君以屠﹑生民以殄。是以先王惇廉恥﹑尙忠孝﹑後利先義﹐以養士於難進易退之中﹐誠慮周而道定也。

〖一三〗

昭宗爲朱溫所劫遷﹐流離道左﹐發閒使求救於李克用﹑王建﹑楊行密﹐是垂死之哀鳴﹐不擇而發﹐惟足悲悼而已。夫三鎭者﹐其可以抗朱溫遏其篡弒之惡而責以君臣之大義者乎﹖使三鎭猶然唐之臣子﹐而兵力足以勝溫也﹐則溫亦不敢遽圖凶逆﹔王行瑜﹑李茂貞﹑韓建之無成﹐溫稔知之﹐故遲回而待之今日﹐則熟審彼己之形勢﹐目中已無三鎭﹐知惟予志而莫違矣。

克用而可抗溫邪﹐豈一日忘溫者﹖昭宗嘗和解之而不聽﹐而況有言之可執﹐捲甲疾趨﹐豈待閒詔之求援乎﹖克用於時方修城塹﹐保太原﹑澤﹑潞﹑邢﹑洺之不遑卹﹐其必不能踰太行以向汴﹑雒﹐明矣。王建北倚劍閣﹐東扼瞿唐﹐乘人之所不爭﹐據險以自存﹐身未習百戰之勞﹐而所用者兩川之土著﹐不能出穴以斗者﹐如之何其能與疆暴之朱溫爭生死也﹖楊行密𨿽嘗挫溫矣﹐而舟楫之利﹐失水則困﹐故僅可以保江﹑淮﹐而不能與騎步爭逐於平野﹔新得朱瑾兗﹑鄆之餘眾﹐騎兵稍振﹐而瑾又溫所魚肉之殘耳﹔且使出汝﹑毫而西討﹐錢鏐乘其東陲﹐馬殷乘其南界﹐田頵之徒又從中而訌﹐進不利而退失守﹐爲溫之擒而已。是三鎭之力不足以進取爲昭宗而興師也﹐明矣。

抑以君臣之義責望三鎭﹐夫三鎭又何足以言哉﹖克用之思奪唐﹐其與朱溫先後之閒耳﹐委唐之亡於溫﹐以嫁不道之辜﹐而己徐起以收之﹐克用之懷挾久矣﹔浸令其力可任﹐假密詔以興師﹐勝溫而挾天子﹐亦溫之於茂貞也﹐況乎其處心積慮之固不然也。王建得蜀﹐而早有公孫述﹑劉備﹑李特之全局在其意中﹐羈縻於唐﹐不敢先發以招天下之彈射耳﹔其逼顧彥暉逐韋昭度而走之﹐逆節已著﹐昔固嘗托勤王之名而陽出兵以掠地﹐非李茂貞阻之﹐則乘長安之虛而收洮﹑鞏﹐臨秦﹑鳳以稱西帝﹐豈復於唐有源本之思﹐以效桓﹑文之勣乎﹖

克用狄也﹐王建奄宦之私人也﹐不足援名教以望之﹐所固然矣。然昭宗妄億而號呼﹐猶有說也。沙陀承恩三世﹐李國昌起騎將而分節鉞﹐克用逋逃朔漠﹐赦其族誅之辜﹐而賜以國姓﹔王建隨駕奔蜀﹐負璽以從﹐艱難與共之君臣﹐親若父子﹔則克用﹑建自逆﹐而唐固篤恩義以爲之君﹐當危急之秋﹐迫而呼之﹐非過望也。

若夫楊行密者﹐於昭宗何有哉﹖髙駢據千里之腴壤﹐一矢不加於賊﹐而坐擁富貴﹐土芥其人民﹐使無所控告﹐畢師鐸﹑秦彥﹑孫儒競起爭奪﹐血流盈壑﹐彌望蒿萊﹐唐弗能問也。行密足未嘗履王都﹐目未嘗見宮闕﹐起於卒伍﹐無尺寸之詔可銜﹐削平之而撫僅存之生齒﹐是艸澤崛起﹐無異於陳勝﹑項梁之於秦也。霸局已成﹐唐不能禁﹐授以爵命而姑爲維系﹐其君臣之義﹐蓋已淺矣。天下已非唐有﹐而人民必有恃以存﹐力捍凶鋒﹐保江﹑淮之片土﹐抗志崛立﹐獨能不附逆賊﹐甘奉正朔﹐如王師範﹑羅紹威﹑韓建之所爲﹐亦可謂之丈夫矣。唐一日未亡﹐行密一日不稱王﹐而帝制賞罰之事﹐聽命於朝﹐循分自揣﹐安於其位﹐而特不屑臣服於逆賊之廷﹐亦可謂之不妄矣。唐何徳以及行密﹐而望其爲郭子儀﹑李晟之精忠﹐以抵觸凶人爭一綫之存亡哉﹖

如曰溥天率土﹐義不可逃也﹐湯﹑武且有慚徳矣。項羽不弒懷王﹐漢髙豈終北面﹖行密保境息民以待時變﹐唐可再興﹐則爲竇融﹔唐不可興﹐則爲尉佗﹔而但不爲梟獍之爪牙﹐斯已足矣。旣不可以君臣之義苛求其效死﹐而昭宗又奚望其援己哉﹖

故三鎭者﹐無一可倚者也。昭宗先無自固之道﹐禍至而周章﹐「謂他人昆﹐亦莫我聞﹐」勢之所必然者也。屠門之悲號﹐不如其瘖矣。

◎昭宣帝

〖一〗

嬴政坑儒﹐未坑儒也﹐所坑者皆非儒也﹔朱溫殺淸流﹐沈之河﹐未殺淸流也﹐所殺者非淸流也。信爲儒﹐則嬴政固不能坑之矣﹔信爲淸流﹐則朱溫固不能殺之矣。

溫誠誅鋤善類不遺餘力﹐而士大夫無可逃之彀中邪﹖乃於韓偓弗能殺也﹐於司空圖弗能殺也﹐於鄭綮亦弗能殺也﹔又下而爲梁震﹑羅隱之流﹐且弗能殺也。凡此見殺者﹐豈以身殉國而與唐偕亡者乎﹖抑求生於暴人之手而不得其術者耳。天下不知其誰氏之士﹐天子不知有幾日之生﹔情逆而恣傑者﹐腥臊之臭味逼人﹔無賴而充班行者﹐醉夢之眉目疑鬼﹔猶且施施然我冠子佩﹐旦聯綴以充庭﹐夕從容而退食。若此之流﹐謂之淸也﹐則誰復爲濁流邪﹖

朱溫爲之主﹐李振爲之輔﹐必殺矣﹔明天子在上﹐賢執法在列﹐亦未可貰而弗誅也。遊於濁而自炫其淸﹐斯所謂「靜言庸違」者﹐四裔之投﹐其可宥乎﹖而歐陽永叔謂裴樞等惜一太當卿不與伶人﹐使其不死﹐必不以國與人﹐過矣。

晉﹑宋﹑齊﹑梁之護門第﹐唐人之護流品﹐其席榮據要之習气耳。門第流品橫亙其肺腸﹐而怙眾以喧呶﹐仰不知有君父﹐俯不知有廉隅﹐皆此念爲之也。王謐解璽紱以授桓玄﹐不欲自失其華族耳。樞等不死﹐勸進朱溫者﹐豈待張文蔚﹑楊涉哉﹖但使不失其淸流之品序﹐則人人可奉之爲天子矣。忠孝之存去﹐名位之重輕﹐則淸濁之大界也﹐非永叔之所知也。

〖二〗

彊國非安天下之道﹐而取天下之疆摧殘之﹑芟夷之﹑以使之弱﹐則天下之亂益無已。故養天下之力於不試﹐不見其疆而自不可弱者﹐王道也﹔國方弱而張之﹐相獎以武健而制之以其方﹐使聽命者﹐霸功也﹔因其疆而疆之﹐莫之能戢而啟其驕﹐亂之所自生也﹔畏其民之疆而摧之夷之﹐乃至殄滅之以使弱﹐則旣以自弱而還以召亂﹐無疆無弱﹐人皆可亂﹐則天下瓦解而蜂起以相殘﹐禍之最烈者也。

戰國之疆也﹐天下以亂。嬴政惡其疆而思弱之﹐旣弱六國之眾﹐並弱其關內之民﹐銷其兵刃﹐疲以力役﹐彊者虔劉殆盡﹐而耰鉏棘矜之徒以起﹐椎埋黥配之夫﹐屍王號而長吏民﹐天下一無可畏而皆可畏矣﹐民乃爭趨於死而莫之救矣。

唐之亂﹐藩鎭之疆爲之也。藩鎭之疆﹐始於河北﹐而魏博爲尢﹐魏博者﹐天下疆悍之區也。自光武用河北之兵以平寇亂﹐逐屯兵黎陽﹐定爲永制﹐而東漢以疆。故其民習於疆而以弱爲恥﹐天下資之以備患。垂及於唐﹐上未加以訓練﹐而驍桀之習﹐未嘗替也。然亦何嘗爲天下患哉﹖安﹑史之平﹐代宗不能撫有﹐田承嗣起而收之以自雄﹐爲藩鎭之戎首。幽﹑燕﹑滄﹑冀﹑兗﹑鄆﹑淄﹑靑之不逞﹐皆恃魏博之彊﹐扼大河以互塞河南而障蔽之﹐田興一受命﹐而河北瓦解﹐其爲天下重久矣。廣明以後﹐黃巢橫行天下﹐而不敢側目河朔﹐恃此也﹔汴﹑晉交吞以窺唐室﹐而王鎔﹑劉仁恭旣不敢南向以爭天下﹐抑不至屈於汴﹑晉而爲其僕隸﹐恃此也。羅紹威以狂騃豎子聽朱溫之虫﹐一夕而坑殺牙兵八千家﹐於是而魏博爲天下弱﹐天下蔑不弱也。

嗚呼﹗豈徒紹威之自貽幽辱危亡也哉﹖天下之一治一亂也﹐其亂則上激下之怒而下以驕﹐驕气僨張﹐無問彊弱也﹐疆者力足以逞而怨憤淺﹐弱者怨毒深﹐藻聚萍散﹐不慮死亡﹐以姑嘗試其譸張﹐而蜂起以不可遏。詩云「無拳無勇﹐職爲亂階。」惟無拳勇者之亂﹐亂不可弭也。有疆者以制其左右﹐則猶有憚焉。天下胥弱﹐而驕固不可戢也。無藉以興﹐旋滅而旋起﹐旣無所憚﹐何人不可踔躍以爲難哉﹖

故自魏博牙兵之殲也﹐而朱溫之計得。於是一時割據之雄﹐相獎以爲得計﹐日取天下智計勇猛之將吏軍卒而殺之﹐惟恐疆者之不盡也。故迨乎溫﹑存勗交爭之世﹐而天下皆弱。蹶然而起者﹐猝然而僕﹐不能一朝自固也。胥天下而皆弱矣﹐勿待疆者之驕﹐而弱者無不驕也。於是而割天下而裂之﹐苟有十姓百家可持白梃﹑張空拳者﹐皆棄耒耜以諠呼。髙季興﹑孟知祥﹑王延政﹑董昌﹑劉﹑鐘傳﹑馬希萼﹑雷滿﹑張文表﹑危全諷之瑣瑣者﹐翦婦人之衣繡以爲韎韐﹐伐空山之曲木以爲戈矛﹐或以自帝﹐或以自王﹐或以自霸。而石敬瑭羸病之懦夫﹐劉知遠單寒之孤雛﹐且然宅土中以稱元後。嗚呼﹗勿論其不足以君也﹐抑勿論其不足以霸也﹐卽與羣盜齒﹐曾不足與張角﹑齊萬年﹑方臘爭雄長﹐皆無憚而自詫爲劉﹑項﹑孫﹑曹也。風淫艸靡﹐乃進契丹而爲君父﹐弱天下者之召亂於無已﹐固如是夫﹗

「赳赳武夫﹐公侯幹城。」文王之仁也﹐且求武夫於中林中逵之下﹐曾是撫有果毅疆禦之眾﹐而可屠割俾盡﹐以啟不量力者之驕悖乎﹖紹威之愚﹐朱溫之慘﹐不足誅也。天有大亂之數﹐疆者先殲焉﹐匪寇匪讎﹐殺之若將不及﹐亦衰气之使然與﹗

〖三〗

昭宗𨿽暗不足以圖存﹐而無淫虐之慝足以亡國。朱溫起於羣盜﹐凶狡如蛇虺﹐無尺寸之功於唐﹐而奪其三百年磐石之社稷。乃盈天下世冑之子﹐薦紳之士﹐建牙分閫之帥﹐無有一人感愴悲憤﹑不忍戴賊以爲君者﹐而獨得之丁會。會之帥澤潞也﹐溫脇昭宗授之旌節﹐則固溫之私人﹐而於昭宗無恩禮之孚﹑倚爲腹心者也。帥昭義者六年﹐溫拔潞州而授之﹐乃聞昭宗凶問﹐帥將吏縞素流涕﹐幸李嗣昭之來攻﹐而降河東﹐曰「𨿽受梁王舉拔之恩﹐誠不忍見其所爲。」蓋漢﹑宋之亡﹐忠節不勝書﹐而唐之亡也﹐惟此一士耳。

或曰﹕克用亦唐賊也﹐去溫而卽克用﹐奚愈焉﹖

曰﹕會於此時無可歸矣。以獨力而思討賊﹐昭宣帝刀俎之餘肉﹐無能輔矣。保境以自固﹐汴﹑晉夾焉﹐而必不可以終日﹐則兵民且殲於凶人之刃。乃在溫篡弒未成之日﹐則克用之去溫也無幾﹐在溫弒主之後﹐則克用猶未有此滔天之逆﹐而相依以自全焉可矣。不北面以推戴弒君之賊﹑爲佐命之勛臣﹐而身亦可以無辱矣。項羽殺韓王﹐而張良歸漢。韓王不死於項羽﹐漢抑豈能分天下以王韓者﹖歸其爲我報君父之讎者﹐則𨿽不能存我故國﹐而志亦可以伸。況乎篡弒之賊﹐覆載不容之大憝﹐𨿽有其心﹐未有其事﹐君子可許其攺而弗亟絕之﹐則克用可歸﹐會亦捨此而奚歸乎﹖知有君而爲之哀﹐知其賊而不爲之臣﹐天下無君﹐而聊以謝黨逆之罪﹐志士忠臣之處此﹐亦如是而已。唐之亡﹐盈天下而惟一土也﹐會奚讓焉﹖

卷二十八

◎五代上

合稱五代者﹐其所建之國號﹐皆不足稱也。朱溫﹐盜也﹐與安祿山等﹐李存勗﹑石敬瑭﹑劉知遠﹐沙陀三部之小夷﹐郭威攘竊無名﹐故稱名。周主榮﹐始不與謀篡逆﹐受命爲嗣﹐而有平一天下之志﹐故稱周主﹐愈於夷盜之流﹐要之皆不足以爲天子。

稱五代者﹐宋人之辭也。夫何足以稱代哉﹖代者﹐相承而相易之謂。統相承﹐道相繼﹐創制顯庸相易﹐故湯﹑武革命﹐統一天下﹐因其禮而損益之﹐謂之三代。朱溫﹑李存勗﹑石敬瑭﹑劉知遠﹑郭威之瑣瑣﹐竊據唐之京邑﹐而遂謂之代乎﹖郭威非夷非盜﹐差近正矣﹐而以黥卒乍起﹐功業無聞﹐乘人孤寡﹐奪其穴以立﹐以視陳霸先之能平寇亂﹐猶奴隸耳。若夫朱溫﹐盜也﹔李存勗﹑石敬瑭﹑劉知遠﹐則沙陀犬羊之長也。溫可代唐﹐則侯景可代梁﹑李全可代宋也﹔沙陀三族可代中華之主﹐則劉聰﹑石虎可代晉也。

且此五人者﹐何嘗得有天下哉﹖當朱溫之時﹐李克用旣與敵立﹐李茂貞﹑劉仁恭﹑王鎔﹑羅紹威亦擁土而不相下﹐其他楊行密﹑徐知誥﹑王建﹑孟知祥﹑錢鏐﹑馬殷﹑劉隱﹑王潮﹑髙季興﹐先後並峙﹐帝制自爲﹐分土而守﹐𨿽或用其正朔﹐究未嘗奉冠帶﹑祠春秋﹑一日奔走於汴﹑雒也。若云汴﹑雒爲王者宅中出治之正﹐則舜﹑禹受禪﹐不仍陶唐之室﹐湯﹑武革命﹐不履夏﹑商之都﹐而苻健﹑姚興﹑拓拔宏奄有漢﹑晉之故宮﹐將以何者爲正乎﹖倘據張文蔚等所撰之玉冊﹐而卽許朱溫以代唐﹐則尢獎天下之逆而蔑神器矣。

且夫相代而王天下者﹐必其能君天下而天下君之﹐卽以盡君道也未能﹐而志亦存焉。秦﹑隋之不道也﹐抑嘗立法創制﹐思以督天下而從其法令﹐悖亂𨿽多﹐而因時救獘者﹐亦有取焉。下至王莽之狂愚﹐然且取海宇而區畫之﹐早作夜思﹐汲汲於生民之故。今石敬瑭﹑劉知遠苟竊一時之尊﹐偸延旦夕之命者﹐固不足論﹔李克用父子歸韃靼以後﹐朱溫帥宣武以來﹐覬覦天步﹐已非一日﹐而君臣抵掌促膝﹑密謀不輟者﹐曾有一念及於生民之利害﹑立國之規模否也﹖所竭智盡力以圖度者﹐惟相搏相噬﹑毒民爭地﹑以逞其志欲。其臣若敬翔﹑李振﹑周徳威﹑張憲之流﹐亦惟是含毒奮爪以相攫。故溫一篡唐﹐存勗一滅溫﹐而淫虐猥賤﹐不復有生人之理﹐迫脇臣民﹐止供其無厭之求﹐制度設施﹐因唐末之稗政﹐而益以藩鎭之狂爲。則與劉守光﹑孟知祥﹑劉﹑王延政﹑馬希萼﹑董昌志相若也﹐惡相均也﹐紜紜者皆帝皆王﹐而何取於五人﹐私之以稱代邪﹖初無君天下之志﹐天下亦無君之之心﹐燎原之火﹐旋起旋灰﹐代也云乎哉﹖

必不得已﹐於斯時也﹐而欲推一人以爲之主﹐其楊行密﹑徐溫﹑王建﹑李昪﹑錢鏐﹑王潮之猶愈乎﹗尙有長人之心﹐而人或依之以偸安也。

周自威烈王以後﹐七國交爭﹐十二侯畫地以待盡﹐赧王納土朝秦﹐天下後世固不以秦代周﹐而名之曰戰國。然則天祐以後﹐建隆以前﹐謂之戰國焉允矣﹐何取於偏據速亡之盜夷﹐而推崇爲共主乎﹖中國不可無君﹐猶人不可無父也。孤子未能克家﹐固無父矣﹐不得晉悍僕疆鄰而名之曰父。是以有無父之子﹐有無君之臣民。人之彜倫﹐天之顯道﹐不可誣也。

宋之得天下也不正﹐推柴氏以爲所自受﹐因而之﹐許朱溫以代唐﹐而五代之名立焉。名不可以假人﹐天下裂而不可合﹐夷盜竊而不可縱﹐奪其國號﹐該之以五代﹐聊以著宋人之濫焉云爾。

〖二〗

夷狄以劫殺爲長技﹐中國之禦之也以信義。𨿽然﹐豈易言哉﹖獲天之祐﹐得人之助﹐爲天下君﹐道周仁至﹐萬方保之﹐建不試之威﹐足以服遠﹐於是奮赫然之怒﹐俘系而殄滅之﹐弗能拒也﹐乃可修信義以綏之﹐任其來去而與相忘﹐弗能背也。李克用之在河東﹐奚足以及此哉﹗

沙陀之與契丹﹐猶之於鹿也﹐捷足者先耳。阿保機背七部更代之約而踞漢城﹐克用父子受大同之命而窺唐室﹐其以變詐凶狡相尙﹐又相若也。素所懷挾者無以相踰﹐而克用爲李可舉所挫﹐投命韃靼﹐素爲殊族所輕﹐威固不足以相制。阿保機帥三十萬之眾以來寇﹐目中已無克用﹐克用與之連和﹐力屈而求安耳。克用短長之命﹐阿保機操之﹐而東有劉仁恭與爲父子﹐南有朱溫遙相結納﹐三雄角立﹐阿保機持左右手之權﹐以收其壠斷之利﹐以其狡毒﹐不難滅同類世好之七部﹐而何有於沙陀之杯酒﹖當是時﹐朱溫疆而克用弱﹐助溫以夾攻克用﹐滅之也易﹐助克用以遠攻溫﹐勝之也難﹐克用乃欲以信結之﹐約與滅溫﹐直一哂而已。契丹於時未可得志於河東﹐姑許之而弗難旋背之﹐克用乃曰「失信夷狄﹐自亡之道。」拒謀臣之策﹐不擒之於酣飲之下﹐何其愚也﹗

阿保機初並七部﹐眾心未固﹐徳光孤雛耳﹐突欲闇弱而莫能爲主﹐阿保機死﹐則七部各懷其故主﹐分析以去﹐而契丹之勢衰﹐李從珂﹑石重貴之敗亡不速﹐趙宋無窮之禍亦以早捐﹐豈非中華之一大幸與﹖以克用之機變雄桀﹐而持老生之常談﹐假帝王之大義﹐以成乎三百餘年中原之毒螫﹐意者其天邪﹖不然﹐何其愚也﹗

以帝王之惇信義也﹐三苗來格矣﹐舜必分北之﹔昆夷可事矣﹐文王必拒駾之﹔東夷旣服矣﹐周公必兼並之﹔未嘗恃硜硜以姑縱也。晉文公棄楚之小惠﹐敗之於城濮﹐而春秋大之﹐宗周以安﹐宋﹑鄭以全﹐所繇異於宋襄遠矣。故曰﹕夷狄者﹐欺之而不爲不信﹐殺之而不爲不仁﹐奪之而不爲不義者也。以一夫擒之而有餘﹐舉天下之全力經營二百餘年而終不克﹐無可歸咎﹐而不容已於重惜﹐故曰﹕意者其天也。不然﹐克用之狡﹐豈守老生之談﹑附帝王之義者哉﹖

三士之不幸﹐生亂世之末流﹐依於非所據之地﹐以保其身﹐直道不可伸也﹐而固有不可屈者存。不可伸者﹐出而謀人之得失也﹔必不可屈者﹐退而自循其所守也。於唐之亡﹐得三士焉。羅隱之於錢鏐﹐梁震之於髙季昌﹐馮涓之於王建﹐皆幾於道矣。胥唐士也﹐則皆唐之愛養而矜重者也。故國舊君熸滅而無可致其忠孝﹐乃置身於割據之雄﹐亦惡能不小屈哉﹖意其俯仰從容於幕帟者﹐色笑語言﹐必有爲修士所不屑者矣﹗以此全身安士﹐求不食賊粟而踐其穢朝已耳。至於爲唐士以閱唐亡﹐則幽貞之志無不可伸者﹐鏐﹑建﹑季昌亦且媿服而不以爲侮﹐士苟有志﹐亦孰能奪之哉﹖

馮涓尙矣﹗爲建參佐﹐抗建稱帝之妄曰「朝興則未爽臣節﹐賊在則不同爲惡。」迪建以正﹐而以自守其正也。建不從﹐而杜門不出﹐建弗能屈焉﹐則其素所樹立有以服建者深矣﹗

梁震無能規正季昌使拒賊而自立﹐非震之計不及此也﹐季昌介羣雄之閒﹐形勢不便﹐而寡弱固無能爲也。震居其國﹐自全焉足矣。以前進士終老於士洲﹐季昌屈而己自伸﹐祗卹其躬﹐而不暇及人﹐是亦一道也。

羅隱之說錢鏐討朱溫也﹐曰「縱無成功﹐退保杭﹑越﹐可自爲東帝。」隱非欲帝鏐也﹐動鏐以可歆﹐冀雪昭﹑哀之怨﹐而正君臣之義也。其曰「柰何交臂事賊﹐爲終古羞」。偉哉其言乎﹗正名溫之爲賊﹐不已賢於後世史官之以梁代唐﹐而名之曰帝﹑曰上乎﹖隱固詼諧之士﹐而危言正色﹐千古爲昭﹔鏐𨿽不用﹐隱已伸矣。

唐之重進士也﹐貴於宰輔。李巨川﹑李振之流﹐皆以不第而生其怨毒。涓旣起家幕佐﹐隱與震皆以不第無聊﹐依身藩鎭﹐而皎皎之節﹐炎炎之言﹐下視天祐末年自詫淸流之姦輔﹐猶豚鶩然。一列爲士﹐名義屬焉﹐受祿與否何較哉﹖天秩之倫﹐性植之正﹐周旋曲折﹐隱忍以全生﹐而耿耿淸宵者不昧也﹐唐之亡﹐三士而已。公卿大夫惡足齒乎﹖司馬子長有言「伯夷𨿽賢﹐得孔子而名益著。」三子者﹐降志辱身﹐非可望伯夷之淸塵者也﹐而能自標舉於濁亂之世﹐不易得也。後世無稱焉。宋人責人無已而幽光揜﹐可勝嘆哉﹗

〖四〗

極乎凶頑不逞之徒﹐皆可守吾正而禦之以不迫。然則孔北海抗曹操而不勝﹐亦其恢廓不拘之有以致之﹐況裴樞﹑趙崇輩之以輕薄犯朱溫哉﹖張顥﹑徐溫公遣牙兵攻其主而殺之﹐庭列白刃﹐集將吏而脇以奉己﹐其暴橫不在曹操﹑朱溫下也。嚴可求以幕僚文筆之士﹐從容而進﹐折張顥吼怒之气﹐使之柔以悅從﹔顥之凶威﹐不知何以遽若春冰之消釋﹐惟其羈靮而莫之能違。勿謂淮南小國也﹐楊渥非天子也﹐張顥無董卓﹑蕭道成之位尊權重也。白刃當前﹐一叱而腰領已絕﹐奚必卓﹑道成而後能殺人哉﹖可求所秉者正﹐所忘者死﹐夷然委命﹐而不見有可懼者﹐卽不見有可爭﹐其視顥猶蜂蠆耳﹐不觸之﹐不避之﹐徐用其割制而怒張之气自消。朱瑾曰﹕一瑾橫戈衝犯大敵﹐今乃知匹夫之勇不及公遠矣。」無他﹐瑾𨿽勇於殺人﹐而不能無畏死之心﹐憤然一往﹐理不及而莫持其終也。

嗚呼﹗亂世豈乏人傑哉﹖可求當之矣。神閒則智不窮﹐志正則神不迫﹐卒使楊隆演不喪其世家﹐乃至感刺客而斂刃以退。漢﹑唐之將亡﹐而得若人焉﹐郗慮﹑柳璨無所施其蠚蛓﹐操﹑溫之燄亦將撲矣。唐不能用可求﹐可求不爲唐用﹐而小試之淮南﹐僅爲霸府之砥柱﹐則何也﹖朝廷多尊沓浮薄之士﹐沮賢才而不達﹐而割據偏安之小國無之也。

髙郁說馬殷置「回圖務」運茶於河南北﹐賣之於梁﹐易繒纊戰馬﹐而國以富﹐此後世茶馬之始也。古無茶稅﹐有之自唐徳宗始。文宗時﹐王涯敗﹐矯攺其政而罷之。然則茶稅非古﹐宜罷之乎﹖非也。古之所無﹐後不得而增﹐增則病民者﹐謂古所可有而不有者也。古不可以有﹐而今可有之﹐則通古人之意而推以立法﹐奚病哉﹖

茶者﹐古所無也﹐無茶而何稅也﹖周禮僅有六飲之制。孟子亦曰「冬則飲湯﹐夏則飲水」而已。至漢王褒僮約﹐始有武都買茶之文﹐亦僅產於蜀﹐惟蜀飲之也。六代始行於江南﹐而河北猶斥之曰「酪奴」。唐乃徧天下以爲濟渴之用﹐而不能隨地而有﹐惟蜀﹑楚﹑閩﹑粵依山之民﹐畦種而厚得其利﹐其利也﹐有十倍於耕桑之所獲者矣。古之取民也﹐耕者十一﹐漆林之稅則二十而五﹐以漆林者﹐非饑寒待命之需也。均爲王民﹐不耕不桑﹐而逸獲不貲之利﹐則天下將捨耕桑而競於場圃﹔故厚徵之﹐以抑末務﹑濟國用﹐而寬吾南畝之氓。則使古而有茶﹐其必厚徵之以視漆林﹐明矣。

府其利於僅有之鄕﹐而天下日輦金錢絲粟以歸之不稼不穡之家﹐其豪者籠山包阜而享封君之奉。乃天下固無茶﹐而民無凍餒之傷﹐非有大利於民﹐而何卹其病﹖誠病矣﹐廢茶畦而不采﹐弗能稅也﹔難稅之﹐而種者不休﹐采者不輟﹐何病之有哉﹖卽其病也﹐亦病夫射利之黠民﹐而非病吾旦耕夕織﹑救死不贍之民也。則推漆林之法﹐重稅而以易繒馬於不產之鄕﹐使三代王者生飲茶之世﹐未有於此而沾沾以市恩也。

故善法三代者﹐法所有者﹐問其所以有﹐而或可革也﹔法所無者﹐問其何以無﹐而或可興也。跬遵而步效之﹐黠民乃驕﹐朴民乃困﹐治之者適以亂之。寬其所不可寬者﹐不卹其所可卹﹐惡足以與於先王之道乎﹖

〖六〗

汴﹑晉雌雄之勢﹐決於河北﹐故李克用坐視朱溫之吞唐而莫之能問﹐以河北未收﹐畏其乘己也。朱溫下兗﹑鄆以西臨趙﹑魏﹐勢亦便矣。乃河北者﹐自天寶以後﹐倔彊自立﹐不可以勇力機謀猝起而收之者也。魏博爲河北彊悍之最﹐羅紹威愚騃而內猜﹐欲自戕其心膂。溫於斯時﹐撫魏博而綏之﹐發紹威之狂謀﹐順眾志而逐之﹐擇軍中所悅服者授以節鉞﹐則帥與兵交感以樂爲用。以此北臨鎭定﹐乘劉仁恭父子之亂﹐蕩平幽﹑燕﹐則克用坐困於河東﹐卽得不亡﹐爲盧芳而已矣。而溫固賊也﹐殘殺之心﹐聞屠戮而心喜﹐烏合之眾﹐忌勝己而惟恐其不亡﹐八千家數萬人之命﹐黃口不免﹐於是而鎭定﹑幽﹑燕﹐人憂駢死﹐而怨溫徹骨矣。石公立曰「三尺童子﹐知其爲人。」王鎔𨿽愚﹐通國之人﹐無有不爭死命者﹐羅紹威且悔而離心﹐王處直不待謀而自合﹐西迎克用﹐下井陘以撫趙﹑魏﹐而僞梁之亡必矣。

弱魏博以失輔者﹐溫自取之也﹔激鎭定以離心者﹐溫自取之也﹔魏博弱而鎭定無所憚者﹐溫自取之也﹔隔劉守光於冀北﹐使驕悖而折入於晉者﹐溫自取之也。禍莫大於樂殺人﹐危莫甚於殺彊以自弱﹐而盜以此爲術﹐惡足以容身於天地之閒哉﹖溫之亡﹐不待羣雛之還相翦滅也。惜乎無命世之英起而收之也。

〖七〗

不仁者不可與言﹐非徒謂其無益也﹐言之無益﹐國亡家敗﹐而吾之辯說自伸於天下後世﹐𨿽弗能救﹐禍亦不因我而烈﹐則君子固有不忍緘默者。而不仁者不但然也﹐心之至不仁也﹐如膏之沸於鑊也﹐噀之以水﹐而燄乃益騰。惟天下之至愚者﹐聞古人敢諫之風﹐挾在己偶然之得﹐起而彊與之爭﹐試身於沸鑊﹐焚及其躬﹐而燄延於室﹐則亦可哀也已。若孫鶴之諫劉守光是已。守光囚父殺兄﹐據彈丸之地﹐而欲折李存勗﹐南而稱帝﹐與朱溫爭長﹐不仁而至此極也﹐尙可與言哉﹖孫鶴懷小惠而犯其必斬之令﹐屢進危言﹐寸斬而死﹐鶴斬而守光之攺元受冊也愈堅﹐鶴之愚實釀之矣。

羅隱之諫錢鏐﹐鏐𨿽不從﹐而益重隱﹐惟其爲鏐也﹔馮涓之諫王建﹐建𨿽不從﹐而涓可引去﹐惟其爲建也。鏐與建猶可與言﹐言之無益﹐而二子之義自伸﹐鏐與建猶足以保疆士而貽子孫﹐夫亦視其心之仁尙有存焉者否耳。至不仁者﹐置之不論之科﹐尙懷疑畏﹔觸其怒張之气﹐必至橫流戈矛﹐乘一旦之可施﹐死亡在眉睫而不卹。是以箕子佯狂﹐伯夷遠避﹐不欲自我而益紂之惡也。況鶴與守光無君臣之大義﹐而以腰領試暴人之白刃乎﹖

且夫羅隱﹑馮涓之說﹐以義言之也﹔鶴之說﹐以勢言之也。以義言﹐言𨿽不聽﹐而義不可屈﹐且生其內媿之心﹔以勢言﹐則彼暴人者﹐方與天下爭勢﹐而折之曰汝不如也﹐則暴人益憤矣。匹夫搏拳相控﹐告以不敵﹐而必忘其死。守光有土可據﹐有兵可恃﹐旦爲天子而夕死﹐鶴惡能諒以不能哉﹖鶴﹐小人也﹐不知義而偸安以徼幸之智也﹐徒殺其身﹐激守光而族滅之﹐與不仁者相暱﹐投以肺腸﹐則亦不仁而已矣。故曰「不仁者不可與言」。戒君子之夙遠之﹐以勿助其惡也。

〖八〗

張承業請李存賀劉守光之稱帝以驕之﹐唐髙祖驕李密之故智也。密終降而授首﹐守光終虜而伏誅﹐所謂獸之搏也必蹲其足﹐禽之擊也必戢其翼﹐權謀之險術﹐王者所弗尙也。

存勗聞守光之自尊﹐欲伐之矣。然則伐之爲正乎﹖可伐之罪在彼已極﹐執言申討﹐師則有名矣。而徒恃其名以責人之逆﹐反之於己﹐旣無天與人歸之實﹐亦無撥亂安民之志﹐且於固本自彊之術未有得也﹐憑气而爭﹐奚必勝之在己哉﹖

王者以義興師﹐而四方攸服﹐非徒以其名也。唐髙初定長安﹐殘隋未翦﹐怒李密之妄而挑之﹐密且扼關以困己﹐而內受劉武周﹑薛舉之逼﹐則唐髙之事敗矣。李存勗孤處河東﹐鎭定之交未固﹐朱溫之勢方張﹐空國以與狂騃之豎子爭虛名於幽﹑薊﹐鎭定疑而河中起搗其虛﹐則存勗之亡必矣。

繇是言之﹐推尊以驕之﹐非義之所許﹔憤怒而攻之﹐抑爲謀之不臧﹔使王者而處此﹐將如之何哉﹖王者正己而不求於人者也。彼枵然自大者﹐何足比數乎﹖脃弱者必折﹐暴興者必萎﹐冥行者必躓﹐天怒人怨者必見絕於天人﹐知之旣審﹐視之如蝡動之虫﹐無待吾之爭而抑無容驕之也。其來也﹐以非禮加我而未甚也﹐姑應之以禮﹐而告之以正可也﹔其以非禮加我而不可忍也﹐閉關以絕其使命而已。欲犯我而我無啟釁之端﹐欲狎我而我居是非之外﹐秉義以自彊﹐固本以待時﹐飭邊陲之守﹐杜小利之爭﹐凝靜不撓﹐而飄風疾雨坐視其消散﹐或人亡之而爲我驅除﹐或惡已窮而徐申吾天討﹐則兩者之失亡﹐而貞勝之理得矣。天下莫敢不服﹐後世無得而訿矣。張承業何足以及此哉﹖克用父子之終以詐力窮而不能混一區宇﹐國祚不延﹐與假義挑兵者均之失也。

莊生曰「人莫鑑於流水﹐而鑑於止水。」勇而悻怒﹐智而詐諼﹐皆流水之波也。稍靜以止﹐而得失昭然﹐豈難知哉﹖唐髙姑以一紙報李密﹐差賢於存勗之往賀﹐𨿽非王者之道﹐而猶足以興﹐毫釐之差﹐亦相懸絕矣。

〖九〗

李存勗據河東與朱溫爭天下﹐亦已久矣。所任者皆搏擊之雄﹐無有人焉贊其大計爲立國之規者也。其略用士人參帷幕者﹐自馮道始﹐沙陀之不永﹐四易姓而天下終裂﹐於此可知已。

劉守光之凶虐﹐觸之必死﹐其攻易﹑定﹐犯疆晉﹐道諫之而系獄﹐然免於刀鋸﹐逸出而西奔者﹐何也﹖孫鶴之流﹐力爭得失﹐是以滅身﹔道之諫之也﹐其辭必遜﹐且脂韋之性﹐素爲守光所狎﹐而左右宵人固與無猜﹐是以全也。守光囚父殺兄而道不言﹐其有言也﹐皆捨大以規小﹐畱餘地以自全﹐而聊以避緘默之咎者也。

豈徒於守光爲然哉﹖其更事數姓也﹐李存勗之滅梁而驕﹐狎倡優﹑吝糧賜也﹐而道不言﹔忌郭崇韜﹐激蜀兵以復反﹐而道不言﹔李從珂挑石敬瑭以速禍﹐而道不言﹔石重貴不量力固本以亟與虜爭﹐而道不言﹔劉承祐狎羣小﹑殺大臣﹐而道不言﹔數十年民之憔悴於虐政﹐流離死亡以瀕盡﹐而道不言﹔其或言也﹐則摘小疵以示直﹐聽則居功﹐不聽而終免於斥逐﹐視人國之存亡﹐若浮雲之聚散﹐眞所謂讒諂面諛之臣也。劉守光不能殺﹐而誰能殺之邪﹖克用父子經營天下數十年﹐僅得一士焉﹐則道也﹐其所議之帷帟而施之天下者﹐槪可知矣。

嗚呼﹗人知道之墮節以臣人﹐不知其挾小慧以媚主﹐國未亡而道已讎其賣主之術﹐非一日矣。此數主者﹐顚倒背亂於黼扆﹐道且尸位而待焉﹐不知其何以導諛也﹖然而不傳者﹐摘小過以炫直自飾而藏姦﹐世固未易察也。

〖一○〗

篡弒以叨天位﹐操﹑懿以下﹐亦多有之﹐若夫惡極於無可加﹐而勢亦易於勦絕﹐無有如朱溫者﹐時無人焉﹐亟起而伸天討﹐誠可嘆也。

其弒兩君也﹐公然爲之而無所揜飾﹔其篡大位也﹐咆哮急得而並廢虛文﹔其禽獸行徧諸子婦也﹐而以此爲予奪﹔其嗜殺也﹐一言一笑而流血成渠﹔爾朱榮﹑髙洋﹑安祿山之所不爲者﹐溫皆爲之而﹑無忌。乃以勢言之﹐而抑不足以雄也。西挫於李茂貞﹐東折於楊行密﹐王建在蜀﹐視之蔑如也﹔羅紹威﹑馬殷﹑錢鏐﹑髙季昌﹐𨿽暫爾屈從﹐而一兵尺土粒米寸絲不爲之用。其地﹐則西不至邠﹑岐﹐東不逾許﹑蔡﹐南不過宛﹑鄧﹐北不越宋﹑衛﹐自長安達兗﹑鄆﹐橫亙一綫﹐界破天中﹐而四旁夾之者﹐皆擁堅城﹑率勁卒以相臨。其將帥﹐則楊師厚﹑劉﹑王彥章之流﹐皆血勇小慧﹐而不知用兵之略。其輔佐﹐則李振﹑敬翔﹐出賊殺﹐入諂諛﹐而不知建國之方﹔乃至以口腹而任段凝爲心膂﹐授之兵柄﹐使抗大敵而不卹敗亡。取具君臣而統論之﹐貪食﹑漁色﹑樂殺﹑蔑倫﹐一盜而已矣。而旣篡以後﹐日老以昏﹐亦祿山在東都﹑黃巢踞長安之勢也。於是時也﹐矯起而撲滅之﹐不再舉而功已就矣。所難者﹐猶未有內釁之可乘耳。未幾﹐而朱友珪梟獍之刃﹐已剸元惡之腹﹐兄弟尋兵﹐國內大亂﹐則乘而薄之﹐尢易於反掌。然而終無其人焉﹐故曰誠可嘆也。

李存勗方有事於幽﹑燕﹐而不遑速進﹐天討之稽﹐有自來矣。蓋存勗一將帥之才耳﹐平一海寓之略﹐討逆誅暴之義﹐非其所可勝任也。使能滅朱溫父子﹐定汴﹑雒﹐劉守光瑣瑣狂夫﹐坐窮於絕塞﹐將焉往哉﹖困吾力以與守光爭勝負﹐朱友貞乃復以寬緩收離散之眾﹐相持於河上﹐梁𨿽滅而存勗之精華已竭矣。

嗚呼﹗楊行密不死於朱溫淫昏之前﹐可與有爲者﹐其在淮南乎﹖乘彼自亡之機﹐掩孤雛於宛﹑雒﹐存勗弗能抗也。行密死﹐楊渥弒﹐隆演寄立人上﹐徐溫挾內奪之心﹐不能出睢﹑亳以行天討﹐尙誰望哉﹖行密者﹐尙知安民固本﹑任將錄賢﹐非存勗之僅以斬將搴旗爲能者也。故天祐以後﹐天下無君﹐必欲與之﹐淮南而已。然而終弗能焉﹐故曰誠可嘆也。

〖一一〗

夫人無一可恃者也﹐已恃之﹐人亦以名歸之﹐名之所歸﹐人之防之也深﹐禦之也力﹐而能終有其所恃者﹐無有。以勇名者﹐人以勇禦之﹐而死於勇﹔以謀名者﹐人以謀禦之﹐而死於謀﹔二者俱自亡之道也﹐而謀爲甚。何也﹖勇者﹐一與一相當者也﹐萬刃林立﹐而所當者一二人﹐其他皆疏隔而不相及者也﹐故抑必以謀勝之﹐而不易以勇相禦。謀則退而揣之者﹐盡人可測也﹔合千萬人一得之慮﹐畫忖而夕度之﹐制之一朝﹐而非一朝之積也﹔一人有涯之機智﹐應無涯之事變﹐而欲以勝千萬人之忖度乎﹖夫惟明於大計者﹐其所熟審而見爲然之理勢﹐皆可與人共知之而無所匿﹐持之甚堅﹐處之甚靜﹐小利不爭﹐小害不避﹐時或乘人之瑕﹐而因機以發﹐其謀𨿽奇﹐人且玩之而不覺﹐事竟功成﹐而人乃知其不可測也。此之謂善謀。若夫機變捷巧﹐自恃其智而以善謀名矣﹐目一瞬而人疑之﹐手一指而人猜之﹐知其靜者非靜而動者非動也﹐於是此謀方起﹐人之測之也已先﹐旣已測之﹐無難相迎而相距﹐猶且自神其術曰﹐吾謀不可測也。其不敗也鮮矣。

劉鄩與晉兵相距於魏﹐鄩乘虛潛去以襲晉﹐奇謀也。然使鄩素以持重行師﹐禦堂堂正正之眾﹐無諼詐出沒之智名﹐則晉人抑且與相忘﹐偶一用謀﹐而晉陽且入其彀中矣。乃鄩固以謀自恃﹐而人以善謀之名歸之也。存勗曰「吾聞劉鄩一步百計。」嗚呼﹗斯名也﹐而詎可當哉﹗語亦人窺之﹐默亦人窺之﹐進亦人窺之﹐退亦人窺之﹐無所不用其窺﹐𨿽有九地九天之變計﹐無不在人心目中矣。無不見制於人﹐而遑足以制人乎﹖

是以小勇者﹐大勇之所不用﹔小智者﹐大智之所不事﹔固吾本﹐養吾气﹐立於不可勝之地﹐彼且自授我以勝﹐而我不勞﹐王者之用兵﹐無敵於天下﹐惟此也。故牧誓之戒眾也﹐惟申以步伐之法﹐作其赳桓之气﹐而謀不與焉。夫豈但用兵爲然哉﹖兵﹐險道也﹐而猶然﹔況乎君子之守身涉世﹐以出門而交天下﹐其可使人稱之曰此智士也乎﹖

〖一二〗

夷狄之疆也﹐以其法制之疏略﹐居處衣食之粗獷﹐養其駤悍之气﹐弗攺其俗﹐而大利存焉。然而中國亦因之以免於害。一旦革而以中國之道參之﹐則彼之利害相半矣。其利者﹐可漸以雄長於中國﹔而其害也﹐彼亦自此而弱矣。

故曰「魚相忘於江湖﹐人和忘於道術。」彼自安其逐水艸﹑習射獵獵﹑忘君臣﹑略昏宦﹑馳突無恆之素﹐而中國莫能制之。乃不知有城郭之可守﹐墟市之可利﹐田土之可耕﹐賦稅之可納﹐昏姻仕進之可榮﹐則且視中國爲不可安之叢棘﹔而中國之人被掠以役於彼者﹐亦怨苦而不爲之用。兩相忘也﹐交相利也﹐此順天之紀﹐因人之情﹐各安其所之道也。

中行衍說匈奴不貴漢之繪帛﹐而匈奴益彊﹐然其入寇之害﹐亦自此殺矣。單於𨿽有不逞之志﹐而中國之玉帛子女﹐旣爲其俗之所不貴﹐城郭宮室﹐旣爲其居之所不安﹐則其名王大人至於部眾﹐咸無所歆羨﹐而必不效死以爲單於用。匈奴自彊﹐而漢亦以安﹐此相忘之利也。

曹操遷匈奴餘眾於河西﹐婚宦寢食居處變其俗﹐而雜用中國之法﹐於是乎啟懷﹑湣之禍﹔然而劉﹑石﹑慕容﹑苻﹑姚﹑赫連之族﹐亦如朝菌之榮﹐未久而萎。其俗易﹐其利失﹐其本先弱也。

韓延徽爲劉守光所遣﹐入契丹﹐拘畱不返﹐因教以建牙﹑築城﹑立市﹑墾田﹑分族類﹑辧昏姻﹑稱帝攺元﹐契丹以是威服小夷﹐而契丹之俗變矣﹔阿保機之悍﹐亦自此而柔矣。非石敬瑭延而進之﹐莫能如中國何也。雜華夷而兩用之﹐其害天下也乃烈。中國有明君良將﹐則夷以之衰﹔無人焉﹐則導之以中國之可欲﹐而人思掠奪﹐則中國以亡。延徽𨿽曰「我在此﹐契丹不南牧。」然其以貽毒中國者﹐不如中行衍之彊匈奴卽以安漢也。

女直之陷汴﹐張瑴﹑郭藥師之使之也﹔蒙古之滅宋﹐呂文煥﹑劉整之使之也。阿骨打﹑鐵木眞﹑疆悍可息也﹐宋之叛臣以朝章國憲之輝煌赫奕者使之健羨﹐則彼且忘其所恃﹐奔欲以交靡。亂人之害﹐亦酷矣哉﹗又況許衡﹑虞集以聖人之道爲沐猴之冠﹐而道喪於天下﹐尢可哀也夫﹗尢可哀也夫﹗

〖一三〗

劉嚴曰「中國紛紛﹐孰爲天子。」此唐亡以後五十餘年之定案也。嚴旣已知之矣﹐而又擁海隅一曲之地﹐自號爲帝。趙光裔﹑楊洞潛﹑李殷衡之瑣瑣者﹐冒宰輔之榮名。鄭綮曰「歇後鄭五爲宰相﹐時事可知矣。」而終就之﹐然後乞身而去﹐則亦歸田之相矣。自知之﹐自哂之﹐復自蹈之﹐苟徼一日之浮榮﹐爲天下僇﹑爲天下笑而已矣。

嗚呼﹗人可不自念也哉﹖於人則智﹐自知則愚﹐事先則明﹐臨事而暗﹐隨世以遷流﹐則必與世而同其敗﹐人可不自念也哉﹗勿論世也﹐且先問諸己﹔勿徒問之己也﹐必有以異乎世。桀﹑紂方繼世以守禹﹑湯之明祀﹐而湯﹑武之革命不疑﹔周敬王方正位於成周﹐齊﹑晉且資其號令﹐而孔子作春秋﹐操南面命討之權﹔夫豈問世哉﹖若其不可﹐則孫權勸進﹐而曹操猶知笑之﹔唐髙祖推戴李密﹐而爲光祿卿以死﹔皆夫人之炯鑑也。

無徳而欲爲君﹐無道而欲爲師﹐無勇而欲爲將帥﹐無學而欲爲文人﹐曰﹕天下紛紛﹐皆已然矣﹐吾亦爲之﹐詎不可哉﹖始而慚﹐繼而疑﹐未幾而且自信﹐無患乎無人之相誘以相推也。鑑於流水者﹐固無定影也。童子見伎人之上竿而效之﹐或悲之﹐或笑之﹐𨿽有愛之者﹐莫能禁也。悲夫﹗

〖一四〗

湯纘禹服﹐武反商政﹐王道以相師而底於成。夫湯豈但師禹﹐武豈但師湯哉﹖必師禹者其祗臺﹐必師湯者其聖敬也﹐徳不可降也。若夫立法創制之善者﹐夏﹑殷之嗣王﹐不必其賢於我﹐而可師者皆師也。故曰「君子不以人廢言」。尙書錄秦穆之誓﹐春秋序齊桓之績﹐以爲一得之賢﹐可以爲萬世法也。必規規然守一先生之言﹐步之趨之﹐外此者皆曰不足法也﹐何其好善之量不弘﹐擇善之情不篤也。

唐始置樞密使以司戎事﹐而以宦官爲之﹐遂覆天下。夫以軍政任刑人﹐誠足以喪邦﹔而樞密之官有專司﹐固法之不可廢者也。王建割據西川﹐卑卑不足與於王霸之列。而因唐之制﹐置樞密使以授士人﹐則兵權有所統﹐軍機有所裁﹐人主大臣折衝於尊俎﹐酌唐之得失以歸於正﹐王者復起﹐不能易也。於是一時僭僞之主多效之﹐而宋因之﹐建其允爲王者師矣。

兵戎者﹐國之大事﹐汎然而寄之六卿一官之長﹐執其常不卹其變﹐變已極﹐猶恐不守其常﹐文書期會﹐煩苛瑣屑﹐以決呼吸之安危﹐兵無異於無兵﹐掌徵伐者無異於未嘗掌矣。屬吏各持異議﹐胥史亦握樞機﹐奏報會議喧騰於廷﹐閒諜已輸於寇﹐於是天子有所欲爲而不敢泄者﹐不得不寄之奄人。故曰無異於無兵﹐無異於無掌徵伐者也。

宋設樞密使而不救其弱喪者﹐童貫等擅之耳。髙宗以後﹐懲貫之失﹐官𨿽設而權不歸。藉令建炎之世﹐有專任恢復之事者﹐爲韓﹑嶽之宗主﹐而張俊﹑劉光世之儔﹐莫敢不聽命焉﹐秦檜﹑湯思退惡得持異議以沮之哉﹖

宋季之虛設﹐猶不設也。自是以還﹐竟廢之﹐而以委之次登八座﹑株守其職之尙書﹐與新進無識之職方。將無曰此唐之敝政﹐王建之陋術﹐不足取法﹐而吾所師者﹐周官之王道也。以之箝天下言治者之口則足矣﹐弱中國﹐孤天子﹐皆所弗卹。石敬瑭廢之﹐而速亡於契丹﹐庸徒愈乎﹖

〖一五〗

宋齊邱請徐知誥除輸錢代折之法﹐令丁稅悉輸谷﹑帛﹐繇是江﹑淮曠土益辟﹐國民兩富﹐其故何也﹖楊氏之有國也﹐西北不踰淮﹐東不過常州﹐南不過宣州﹐皆水國也。時無冬夏﹐日無畫夜﹐舟楫可通﹐無浹旬在道之久﹐無越山閘水之難﹐則所輸粟﹑帛﹐無黦敝紅朽之患﹐民固無推轂經時之費﹐無耗蠹賠償之害﹐惡得而不利也﹖地無幾﹐稅亦有涯﹐上之受而藏之也﹐亦不致歷年未放﹑淹滯陳腐之傷﹐上亦惡得而不利也﹖且於時天下割裂﹐封疆各守﹐戰爭日尋﹐商賈不通﹐民有有餘之粟﹑帛﹐無可貿遷以易金錢﹐江﹑淮之閒﹐無銅﹑鉛之產以供鼓鑄﹐而必待錢於異國﹐粟﹑帛滯而錢窮﹐取其有餘﹐不責其不足﹐耕夫紅女﹐得粒米寸絲而可應追呼﹐非四海一家﹐商賈通而金錢易得之比也。是以齊邱言之﹐知誥行之﹐因其時﹐就其地﹐以撫其人民﹐而國民交利﹐豈虛也哉﹖

惟然﹐而不可以爲古今天下之通法﹐亦較然矣。轉輸於數千里之外﹐越崇山﹐踰絕險﹐堰涸水﹐犯狂濤﹐一石之費﹐動踰數倍﹐漂流濕壞﹐重責追償﹐山積藪藏﹐不堪衣食﹐謂齊邱﹑知誥爲良法而師之﹐民以死﹐國以貧﹐豈有爽乎﹖舟行而汲者以盂水﹐林居而樵者以手折薪﹐市廛而欲效之﹐其愚也﹐不待哂也。十畝之農﹐計粒而炊乃不餒﹐鬻蔬之子﹐以囊貯錢乃不失﹐陶﹑猗而欲師之﹐其窮也﹐可立待也。聞古人一得之長﹐據陳言而信爲良法﹐若此類者眾矣﹗困天下以自困﹐不足與有言﹐久矣。

〖一六〗

徐溫大破錢鏐﹐知誥請乘勝東取蘇州﹐溫念離亂久而民困﹐因鏐之懼﹐戢兵息民﹐使兩地各安其業﹐而曰「豈不樂哉」﹖藹然仁者之言乎﹗自廣明喪亂以來﹐能念此者誰邪﹖而不謂溫以武人之能爾也。

均與人爲倫﹐則不忍人之死﹐人之同心也﹐而習气能奪之。天方降割於民﹐於是數不仁之人倡之﹐而鼓動天下﹐以胥流於殘忍﹐非必有利存焉﹐害且隨之如影響。而汶汶逐逐﹐惟殺是甘﹐羣起以相爲流轉。乃習气者﹐無根株者也。有一人焉﹐一念之明﹐一言之中﹐一事之順﹐幸而有其成效﹐則相因以動﹐而惻隱羞惡之天良復伸於天下﹐隨其力之大小﹑心之醇疵﹐以爲其感動之遠近﹐苟被其澤﹐無不見功於當時﹐延及於數世﹐則楊行密是已。

當行密之時﹐朱溫﹑秦宗權﹑李罕之﹑髙駢之流﹐凶風交扇於海內。乘權者旣忘民之死﹐民亦自忘其死﹔乘權者旣以殺人爲樂﹐民亦以相殺爲樂﹔剽奪爭劫﹐有不自知其所以然而若不容已者﹐莫能解也。行密起於卒伍﹐亦力戰以有江﹑淮﹐乃忽退而自念﹐爲固本保邦之謀﹐屢勝朱溫﹐顧且畫地自全﹐而不急與虎狼爭食。於是工﹑淮﹑之寡妻弱子幸保其腰領﹐以授之徐溫。溫乃以知全民之爲利﹐而歆動以生其不忍昧之心。蓋自是江﹑淮之謀臣戰士﹐乘暴興之气﹐河決火延﹐以塗人肝腦於原野者﹐皆廢然返矣。故撫有江﹑淮﹐至於李煜而幾爲樂土。溫之所謂樂者﹐人咸諭焉而保其樂﹐溫且幾於仁者﹐要皆行密息浮情﹑斂狂气﹑於習气熾然之中所培植而生起者也。則行密之爲功於亂世﹐亦大矣哉﹗

嗚呼﹗習气之動也﹐得意則驕以益盈﹐失勢則激而妄逞﹐仰不見有天﹐俯不見有地﹐外不知有人﹐內不知有己。易曰「迷復﹐凶。」惟其迷﹐是以不復﹐有能復者﹐然後知其迷也。一十年不克」﹐「七日而反」﹐存乎一人一念而已矣。當乾坤流血之日﹐而溫有是言﹐以畱東南千里之生命於二十餘年﹐𨿽一隅也﹐其所施及者廣矣﹗極亂之世﹐獨立以導天下於惻隱羞惡之中﹐勿憂其孤也﹐將有繼起而成之者﹐故行密之後﹐必有徐溫。此天地之心也﹐不可息焉者也。

〖一七〗

嚴下吏之貪﹐而不問上官﹐法益峻﹐貪益甚﹐政益亂﹐民益死﹐國乃以亡。羣有司眾矣﹐人望以廉﹐必不可得者也。中人可以自全﹐不肖有所憚而不敢﹐皆視上官而已。上官之虐取也﹐不卽施於百姓﹐必假手下吏以爲之漁獵﹐下吏因之以讎其箕斂﹐然其所得於上奉之餘者亦僅矣。而百姓之怨毒詛咒﹐乃至叩閽號愬者﹐惟知有下吏﹐而不知賊害之所自生。下吏旣與上官爲鷹犬﹐復代上官受縲紲﹐法之不均﹐情之不忍矣。

將責上官以嚴糾下吏之貪﹐可使無所容其私乎﹖此尢必不可者也。胥爲貪﹐而狡者得上官之心﹐其虐取也尢劇﹐其獻也彌丰﹔惟瑣瑣簞豆之闒吏﹐吝纖芥以封殖﹐參劾在前而不卹﹐顧其爲蠹於民者﹐亦無幾也。且有愼守官廉﹐偶一不撿而無從置辯者矣。故下吏之貪﹐非人主所得而治也﹐且非居中秉憲者之所容糾也﹐惟嚴之於上官而已矣。嚴之於上官﹐而貪息於守令﹐下逮於簿尉胥隸﹐皆喙息而不敢逞。君無苛核之過﹐民無訟上之愆﹐豈必炫明察以照窮簷哉﹖吏安職業﹐民無怨尢﹐而天下已平矣。

下吏散於郡邑﹐如彼其遼闊也﹐此受誅而彼固不戢﹐巧者逃焉﹐幸者免焉。上官則九州之大﹐十數人而已﹐司憲者弗難知也﹔居中司憲者﹐二三人而已﹐天子弗難知也。顧佐潔身於臺端﹐而天下無貪吏﹐握風紀之樞﹐以移易淸濁之風者﹐止在一人。愼之於選任之日﹐獎之以君子之道﹐奚必察於偏方下邑而待小民之訐訟其長上乎﹖楊廷式按縣令之受賕﹐請先械系張崇﹐而曰「崇取民財﹐轉獻都統」﹐歸責於徐知誥也。可謂知治本矣。

〖一八〗

張承業之忠﹐忠於沙陀耳﹐或曰「唐之遺忠」。豈定論哉﹖李存勗得傳國寶﹐將稱帝﹐承業亟諫止之﹐欲其滅朱氏﹐求唐後復立之﹐削平吳﹑蜀﹐則天下自歸﹐𨿽髙祖﹑太宗復生﹐不敢復居其上﹐以立萬世之基﹐此其以曹操﹑劉裕處存勗﹐而使長有天下也明甚﹐豈果有存唐復辟之心乎﹖使能求唐後以立邪﹖則朱溫篡奪之日﹐可早立以收人心﹐承業噤不一語﹐而必待朱氏旣滅之後﹐此則何心﹖

惡莫大於弒君﹐而篡國次之。篡者﹐北面稱臣而又攘奪之之謂也。若夫故主已亡﹐乘天下無君以自立﹐則抑可從末減矣。使沙陀滅逆賊﹐定天下﹐而退守臣服﹐洵忠臣之效也。沙陀卽不能然﹐而承業以此爲志﹐功𨿽不就﹐自不損其孤忠。乃承業不然﹐陽奉李氏﹐爲沙陀欺天下之囮。藉令果如其言﹐朱氏滅﹐吳﹑蜀平﹐建不世之功﹐擁震主之威﹐然後脇贅疣之君﹐奉神器以歸己﹔爲之君者﹐柔懦而安於亡﹐則如晉恭帝之欣然執筆而終不免於鴆﹐如其挾不平以圖存﹐則成濟之刃且剚其胸﹐存勗之果成乎篡弒﹐而李氏之子﹐以頸血易一日之衮冕﹐不已慘乎﹖

躁人之意計﹐偸求一旦之尊榮﹔姦人之權謀﹐敢竊欺天之名義。承業奄人耳﹐盡心於沙陀﹐而欲欺天下﹐無足怪者﹐君子固不可罔也。存勗不從其策﹐猶得免於篡弒之元惡﹐而李氏之苗裔﹐不致如元魏﹑宇文之赤族。飾虛名以伏隱慝﹐猶且謂承業之忠於唐也。導天下以僞而賊仁義﹐必斯言也夫﹗

〖一九〗

朱溫滅後﹐五姓之主中土者﹐皆旋奪於握兵之臣﹐卽不能奪﹐而稱兵以思奪者﹐此撲而彼興﹐無他﹐惟無相而已。無相者﹐非必其時之無人也。抑非偏任武人﹐而相不能操國柄也。藉令有其人﹐欲授之國柄﹐固將不能。何也﹖崛起之日﹐初不與聞大計﹐一旦稱帝﹐姑且求一二人以具員而置之百僚之上﹐如仗象然﹐誰從而聽之哉﹖

李存勗之欲爲帝久矣﹐日率將士以與朱氏爭存亡﹐而內所任者故奄張承業﹐外則姑以馮道司筆墨而已。未嘗一日運目遊心於天下士﹐求一可任者﹐與定大謀﹑經畫天下之治理。至於梁勢將傾﹑眾爭勸進之日﹐乃就四鎭判官求一二人以爲相。大謀非所與聞。大任非所夙擬﹐其主𨿽聞名而非所矜式﹐其將相𨿽覿面而不與周旋﹐一旦加以枚卜之虛名﹐使處百僚之上。彼挾百戰之功匡扶以起者﹐固曰﹕何從有此忽起在位之人居吾上邪﹖彼固藉我以取富貴﹐而惡能不惟我是從乎﹖漢髙相蕭何﹐乃至叱諸將之功爲狗而不怒者﹐實有大服其心者﹐非一朝一夕之故也。豆盧革﹑盧程依戎幕以起家﹐惡足勝其任哉﹖名之曰相﹐實均於無相﹐樞密得操其行止﹐藩鎭直視爲衙官﹐天子孤立﹐心膂無托﹐奪之也如吹槁﹐弗復有難焉者矣。

天下可無相也﹐則亦可無君也。相輕於鴻毛﹐則君不能重於泰山也。故胡氏曰「人主之職﹐在論相而已。」大有爲者﹐求之夙﹐任之重﹐得一二人﹐而子孫黎民世食其福矣。

〖一○〗

君臣﹑父子﹐人之大倫也。世衰道喪之日﹐有無君臣而猶有父子者﹐未有無父子而得有君臣者也。自朱溫以至柴氏﹐七姓十五人﹐據中士而稱帝﹐天下後世因而帝之。乃當時之臣民﹐固不傾心奉之以爲君﹐劫於其威而姑號之曰天子﹐君臣之倫﹐至此而滅裂盡矣。尢可憫者﹐並其父子而亂之。漫取一人而子之﹐遂謂之子﹔漫推一鬼而祖考之﹐遂謂之祖考﹔於是神怒於上﹐人迷於下﹐父子之恩﹐以名相假﹐以利相蒙﹐其與禽獸之聚散也奚別﹖如是而猶望天下之有君臣也﹐必不可得之數矣。

沙陀夷酋耳﹐唐蔑天逆理而賜之姓﹐遂假以競於朱溫曰﹕吾李氏子也。存勗稱帝﹐仍號曰唐﹐以髙祖﹑太宗﹑懿宗﹑昭宗﹑雜朱邪執宜﹑朱邪赤心之中而祖之﹐唐之祖宗﹐能不恫怨於幽乎﹖嗣是而徐知誥者﹐不知爲誰氏之子﹐乃自撰五世名諱﹐選吳王恪而祖之。嗚呼﹗蔑論隴西之苗裔﹐猶散處於人閒﹔天之弗祐﹐亡則之耳﹐絕則絕耳﹐何忍取夷狄盜賊之子而以爲子孫哉﹖所謂辱甚於死亡也。後世史官猶從而獎之﹐曰﹕此唐也﹐可以紹李氏之統者也。天理無餘﹐人心盡椓﹐至此而人不足以存矣。詩不云乎﹖「謂他人父﹐終莫我顧。」逆風所煽﹐號爲天子者且然﹐又何怪乎賈謐﹑秦熺之爚亂天常也。

〖二一〗

李存勗不可以爲天子﹐然固將帥之才也﹐知用兵之略矣﹐得英主而禦之﹐與韓信齒。

奚以明其然邪﹖之走也捷於虎﹐卒爲虎獲者﹐數反顧也。規規恃其穴以爲所據﹐其偶敗也﹐急奔而護其穴﹐其勝也﹐復慮人之乘己而內熒﹐於是內未潰而外失可乘之機﹐敵且蹙之使自斃於穴中﹐未有不敗者也。存勗知此矣。

自克用以來﹐太原其根本也﹐則澤潞其喉吭也﹔太行之險一失﹐則井陘之道且危。存勗殫全力以圖東方﹐澶﹑鄆懸隔千里之外﹐閒以趙﹑魏﹐潞州叛﹐澤州陷﹐太原內蹙﹐而東出之師﹐若脊斷而不能舉。於斯時也﹐不知兵者﹐必且捨澶﹑鄆以旋師而西顧﹐乃一受其掣﹐而踉蹌以返﹐王彥章之流﹐躡其迹而乘之﹐太原其委命之墟矣。而存勗之計此決矣﹐李繼韜之內叛﹐視若疥癬﹔澤州之失﹐惟惜裴約﹐而棄若贅疣﹔急攻楊劉﹐疾趨汴﹑雒﹐一戰而朱氏以亡﹐其神矣哉﹗太原自克用修繕城隍以來﹐非旦夕可拔者﹐大兵集於東方﹐繼韜𨿽狡﹐梁人𨿽鷙﹐必不敢遽爾合圍﹐不憂歸師之夾逼。敵見吾視澤﹑潞之亂若罔聞﹐則益不測吾之所爲﹐膽先自破﹐沮其乘虛之計﹐而河上之師終恃此以爲撓我之令圖﹐則慮我之情緩﹐而相防之計疏。此一舉而襲梁都﹑夷友貞﹑平河南﹐規恢之大略也。微韓信﹐孰足以及此﹖謂存勗爲將帥之才﹐非虛加之矣。

納其身於內﹐而外日陵乘而不能禦﹔投其身於外﹐則內𨿽未固而自可無虞﹔大略可以不傾﹐則姑置之﹐而縱橫遊衍﹐無不可以自得﹐此處身之善地﹐卽安心之妙術也。嗚呼﹗知此者鮮矣。項羽急返西楚﹐而漢追之﹔唐置太原﹐聽劉武周﹑梁師都之侵犯﹐以亟攻東都﹐而三寇皆夷﹔得失之機﹐決於此耳。庸人怙其所已得﹐志士忘其所已能﹐志量之不齊﹐善敗之所自殊也。知此者﹐可與立功﹐可與定亂﹐可與進善﹐可與廣業。明此者哲﹐昧此者愚﹐豈徒用兵爲然哉﹖

〖二二〗

成而不傾﹐敗而不亡﹐存乎其量之所持而已﹐智非所及也。量者心之體﹐智者心之用。用者用其體﹐體不定﹐則用不足以行﹔體不定而用或有所當﹐惟其機也。機者發而可中﹐而不足以持久﹐𨿽成必敗﹐苟敗必亡。故曰非智所及也。項羽﹑李存勗戰而必勝﹐犯大敵而不撓﹐非徒其勇也﹐知機之捷亦智矣﹐然而卒以傾亡者﹐豈智之遽窮乎﹖智則未有不窮者也。

項羽不足以持敗﹐一摧於陔下﹐遂憤恚失守而自剄﹐量不足以勝之也。藉令戢悻悻之怒﹐渡江東以爲後圖﹐韓﹑彭﹑英布非不可移易而必忠於漢者﹐收餘眾﹐閒羣雄﹐更起而角死力﹐漢亦疲矣。而羽不能者﹐量止於一勝之威﹐敗出於意外而弗能自固也。羽可以居勝而不可以持敗﹐故敗則必亡﹐存勗可以忍敗﹐而不足以處勝﹐故勝則必傾﹐一也。李嗣源定入汴之策﹐旣滅朱友貞﹐一入汴而以頭觸嗣源曰「天下與爾共之。」卒爲嗣源所迫﹐身死國亡﹐量不足以受之也。藉令忍沾沾之喜﹐以從容論功而行賞﹐人且諭於君臣之義﹐𨿽有大勛﹐亦分誼所當盡﹐嗣源𨿽挾不軌之心﹐無有爲之效命者﹐自斂雄心以俯聽。而存勗不能者﹐量盡於爭戰之中﹐勝出於意外而弗能自抑也。

漢髙一敗於彭城﹐再敗於滎陽﹐跳身孤走﹐而神不爲怵﹐故項羽終屈其難折之鋒﹔宋祖端居汴京﹐曹彬爲下江南﹐收六十餘年割據不服數千里之疆土﹐而不輕授以使相﹐故功臣終安臣節而天下定﹔成大業者﹐在量而不在智﹐明矣。量者﹐定體於恆者也。體定於百年之長慮﹐而後機不失於俄頃之利鈍。憂喜變遷﹐須臾不制﹐轉念知非﹐而勢已成乎莫挽﹐惟定體之不立故也。敗則惟死而已﹐勝則驕淫侈靡﹐無所汔止﹐羽﹑存勗之以傾敗終也﹐決於此耳。

生之與死﹐成之與敗﹐皆理勢之必有﹐相爲圜轉而不可測者也。旣以身任天下﹐則死之與敗﹐非意外之凶危﹔生之與成﹐抑固然之籌畫。生而知其或死﹐則死而知其固可以生﹔敗而知有可成﹐則成而抑思其且可以敗。生死死生﹐成敗敗成﹐流轉於時勢﹐而皆有量以受之﹐如丸善走﹐不能踰越於盤中。其不動也如山﹐其決機也如水﹐此所謂守气也。气守而心不動﹐乃以得百里之地而觀諸侯﹑有天下﹐傳世長久而不危。豈徒介然之勇﹐再鼓而衰﹐不足恃哉﹖智足以制勝﹐而俄頃之閒﹐大憂大喜之所乘﹐聲音笑貌傳其搖蕩無主之衷﹐傾敗卽成乎莫挽。豪傑之與凡民﹐其大辧也在此夫﹗

卷二十九

◎五代中一

伐蜀之役﹐郭崇韜諫止段凝爲帥﹐議正而事允矣﹔其復止李嗣源之行﹐則崇韜之自滅與滅唐也﹐皆在於此。

崇韜請遣繼岌﹐固知繼岌之不可獨任﹐而必需己副之﹐名爲繼岌﹐實自將也。崇韜之辭鎭汴州也﹐曰「臣富貴已極。」至此而又貪平蜀之功利﹐豈冒昧不止哉﹖蓋以伐蜀爲自全之計。而反以此自滅者﹐何也﹖位尊權重﹐其主已疑﹐內有艷妻﹐外多宵小﹐稍稍裁正﹐眾方側目﹐故憂內之不可久居﹐而欲息肩於閫外﹐上挾冢嗣﹐下結眾將﹐相倚以安﹐冀可遠讒人之怨以自立於不拔之地﹐可謂謀之已工矣。乃不知讒佞交加之日﹐顧離人主左右﹐握重兵﹐據腴土﹐成大功﹐媢忌益深﹐在廷者又以睽離不親﹐心皆解散﹐固將益附姦邪而聽其嗾噬﹔況乎奄有王建畜積之藏﹐多受降將邀歡之賄﹐躡鐘會之已迹而益以貪﹐則必罹衛瓘之网羅而弗能辯﹐誅死在眉睫而不悟﹐其工也﹐正其愚矣。

李嗣源有河上先歸之釁﹐載人汴決策之功﹐假之以兵﹐資之以蜀﹐則且爲王建﹐而爲朱邪氏樹﹐勁敵於西方﹔故崇韜身任之以抑嗣源﹐損其威望﹐而使易制﹐俾存勗無西鄕之憂﹐其爲存勗謀也﹐亦可謂工矣。而不知蠶叢一隅﹐以叛易﹐以守難﹐若欲窺秦﹑隴出劍閣以爭衡於中國﹐則諸葛且不能得志﹐故曹丕曰「囚亮於山。」嗣源卽懷異志﹐惡能度越重險以犯順﹐何似擅河朔之富彊﹐弣汴﹑雒之項背﹐建瓴南下﹐勢無與遏邪﹖畏虎豹之在山林﹐乃驅之以居園垣之右﹐便其噬攫﹐而崇韜不知也。

朱邪氏之寇﹐深於腹心矣。繼岌﹐欲使立功以定儲者也﹐而殺崇韜者繼岌﹔董璋﹑孟知祥﹐所倚以鎭撫諸將而定蜀者也﹐而亂蜀者璋與知祥﹔抒忠而逢怒﹐推信而召逆﹐自後觀之﹐其愚甚矣。乃一皆崇韜之夜思早作﹐自謂十全之遠慮也。繇此思之﹐退而全身﹐進而已亂﹐豈智計之能勝任哉﹖抑彊止逆﹑弭妬消嫌之術﹐豈有他焉﹖勿屍功﹐勿府利﹐靖諸己以立於危亂之中﹐則猜主佞臣與震主之權﹐皆翕伏於鎭定之下。崇韜固不足以與於斯也﹐禍不速於反掌﹐足爲永鑑已﹗

〖二〗

受命專徵﹐伐人之國而滅之﹐大功之所歸﹐尢大利之所集也。旣已據土而有國﹐其畜積必饒﹔旣已有國而又亡之﹐其黷貨而寶珠玉也﹐必多藏以召奪﹔且其權貴納款﹐欲免誅夷而徼新寵﹐其薦賄也﹐必輦載以湊大帥之門﹔其爲大利之所集也﹐必矣。大功不可居﹐而非不可居也。曹彬與平西蜀﹐獨下江南﹐而任兼將相﹐世享榮名﹐大功灼然在己﹐而豈容遜避﹖所以自免於危者﹐利耳。

且夫功成而上爲主忌﹑下召人疑者﹐惟恐其得眾而足以興也。十夫之聚﹐必以豚酒﹔虫民歸己﹐必以私恩﹔籠絡智謀勇力之夫﹐必以贈﹔兵甲芻糧之費﹐必以家藏。藉令功成歸第之日﹐車還甲散﹐行橐蕭然﹐遊士無所覬而不躡其門﹐百姓與相忘而不歆其惠﹐應門皆朴樕之人﹐宴會無珠璣之客﹐則𨿽猜主忮臣﹐亦諒其不足有爲而坦然信之﹔左右佞幸﹐亦知其無可求索而恩怨兩消﹔𨿽有震主之功名﹐亦何不逌然於曠夷之宇哉﹖

諸葛公曰「淡泊可以明志。」故薄田株桑﹐所以踐其言而允保忠勛之譽﹐豈虛也哉﹗夫郭崇韜者﹐惡足以知此乎﹖其主旣已忌之矣﹐哲婦壬人又爭變黑白以將置之死﹐而滅蜀之日﹐貨寶妓樂充牣其庭﹐以此而欲求免於死也﹐必不可得之數也。

嗚呼﹗豈徒爲人臣者受命專徵以亡國之貨寶喪其身哉﹖人主之不以此而貽子孫黎民之害者﹐蓋亦鮮矣。漢髙帝之入關也﹐秦並六國﹐舉九州數百年之貨寶﹐塡委於咸陽﹐古今之大利﹐亦古今之至危﹐不可居者也。樊噲一武夫耳﹐知其不可據而斥之如糞土﹐帝廳其言﹐爲封府庫﹐非但當時消項羽之惡怒﹑遠害於鴻門也﹐且自羽焚宮以後﹐秦之所積﹐蕩然四散﹐而關中無鉤金尺帛之畱﹐然而旣有天下﹐古今稱富者﹐莫漢若也。唐起太原﹐而東都之藏﹐已糜於李密﹑王世充之手﹔江都之積﹐又盡於宇文化及之徒﹔蕩然一虛枵之天下﹐唐得之而海內之富上埒於漢。宋則坐擁郭氏世積之資﹐獲孟昶﹑李煜﹑劉鋹之積﹐受錢俶空國之獻﹐其所得非漢﹑唐之比也﹔乃不數傳而子孫汲汲以憂貧﹐進王安石﹑呂惠卿以奪民之錙銖﹐而不救其亡。合而觀之﹐則貧者富而富者貧﹐審矣。

所以然者何也﹖天子以天下爲藏者也。知天下之皆其藏﹐則無待於盈餘而不憂其不足﹐從容調劑於上下虛盈之中﹐恆見有餘﹐而用以舒而自裕。開創之主﹐旣挾勝國之財爲其私橐﹐愚昧之子孫﹐規規然曰﹕此吾之所世守也。以天子而僅有此﹐則天下皆非其天下﹐而任之貪窳之臣﹐貪者竊而窳者廢﹐國乃果貧﹔則虐取於民﹐而民乃不免於死。侈者旣輕於縱欲﹐吝者益競於厚藏﹔侈猶可言也﹐至於吝而極矣。朽敝於泥土之中﹐乾沒於戚宦之手﹐猶且羨前人之富而思附益之。卒有水旱﹐民塡溝壑﹐或遇寇亂﹐勢窮輸挽﹐乃更竊竊然惟恐所司望吾私積﹐而蔽護益堅。若田野多藏之鄙夫﹐畏人之求貸而蹙額以告匱﹐惡知有天下之爲天子哉﹗守其先世之寶藏以爲保家之懦夫而已。匹夫而懷是心﹐且足以亡家而喪其軀命﹐況天子乎﹖

漢﹑唐之富﹐富以其無也﹔宋之貧﹐貧以其有也。國亡身戮﹐更畱此以爲後起敗亡之媒﹐哀哉﹗武王散鹿臺﹑鉅橋之積﹐非徒以仁民也﹐不使腐穢之藏教子孫以侈吝也。李存勗之爲君﹐郭崇韜之爲將﹐斗筲耳﹐以利相怨﹐而交齧以亡﹐又何足算哉﹗

〖三〗

有一言可以致福﹐有一言可以召禍﹐聽其言知其所以言﹐吉凶之幾決矣。言固有飾爲之者焉﹐從容擬議而撰之以言﹐行固不踐﹐心固不存﹔又有甚者﹐假義以讎利﹐假仁以讎忍﹐是非不生於心﹐吉凶固不應也。至於危困交於身﹐眾論搖於外﹐生死存亡取捨趨避閒不容髮之際﹐於此而有言﹐則其心無他﹐而言非僞飾﹐此則吉凶之幾所自決也。李嗣源當郭崇韜﹑李存又﹑李繼麟駢首夷族之日﹐朱守殷戒以震主之勛﹐勸爲遠禍之策﹐而嗣源曰「吾心不負天地﹐禍福之來無可避﹐委之於命耳。」斯言也﹐可以全身﹐可以致福﹐終以奄有朱邪氏之國﹐不亦宜乎﹖

奚以知其言之從心﹐而非中懷毒螫姑爲委命之說以欺世邪﹖李存勗耽樂昏昧﹐伶人操生死之柄﹐功臣之危﹐旦不保夕。於斯時也﹐嗣源非闇於術者﹐而思惟之路已絕﹐曠然遠念﹐惟有委命之一道可以自安。郭崇鞱任气於先而營私於後﹐禍已見矣﹐固有以知其無可柰何之下﹐惟宅心鎭定以不紛也。

奚以知其行之能踐也﹖委身昏亂之廷﹐死亡在旦夕﹐終不求脫身歸鎭擁兵而待亂﹐受命討鄴﹐乃從容以去。惟無求去之心﹐故廷臣得以推轂﹐存勗釋其猜疑﹐而晏然以行也。則當其正告守殷之日﹐嗣源之心﹐無疑無隱﹐昭然揭以示人﹐消無妄之災﹐獲隕天之福﹐皆非以意計幸得﹐而終始所守者﹐委命之一言也。充斯言也﹐卽許以知道焉可矣。故其得國以後﹐舉動多中於理。而焚香告天﹐求中國之生聖人﹐蓋亦知天之所佑﹐必不在乘虛據位之異類﹐廓然曙於天命之常﹐而目睫之紛紜﹐不爲目眩而心熒也。

君子於僭僞之主有取焉者﹐惟嗣源乎﹐苻堅﹑拓拔宏僞飾以誣天而罔人﹐其善也﹐皆其惡也﹐何足論哉﹗夫不知命而飾爲之說曰「吾知命也」﹐有之矣﹔不信有命而飾爲之說曰「吾委命也」﹐未之有也。若嗣源者﹐信之眞﹐故言之決也。

〖四〗

李嗣源之不欲犯順以攘國﹐非僞也。朱守殷勸其歸鎭而不從﹐趙在禮帥諸將迎奉而泣辭之﹐皆死生之際也。乃置身於宵小之中而不懼﹐跳出以集兵雪恥而不遑﹐固可信其立志之無他矣﹔然而終不免於逼君篡國之逆者﹐爲諸將所迫﹐而石敬瑭其魁也。敬瑭曰「安有上將與叛卒入賊城而他日能免者﹖」此言出而嗣源窮矣。旣不能保其腰領與妻子﹐而抑受從逆之罪以伏法﹐名實交喪﹐取生平而盡棄之﹐天髙地厚﹐嗣源無餘地以自容。敬瑭所爲持其肯綮要以必從者﹐機深而言厲﹐嗣源惡得而不從邪﹖惟其然﹐而嗣源之昧於事幾以失斷﹐亦愚矣﹗

敬瑭之彊使舉兵也﹐豈果盡忠效死戴主帥以定大業哉﹖自唐亡以來﹐天下之稱帝稱王者﹐如春雨之蒸菌﹐不擇地而發﹐𨿽名天子﹐實亦唐之節度使焉耳。李存勗滅梁而奄有之﹐地差大於羣雄﹐而視劉嚴﹑錢鏐﹑王延翰也﹐亦無以異。主無恆尊﹐臣無恆卑﹐民亦初無恆向﹐可奪也﹐則無不可奪也。以存勗之百戰成功如此其炎炎也﹐不數年而已熸﹐則嗣源一旦捲甲犯主以橫有其國﹐又豈有長存之理﹖其旋起而可旋滅﹐人皆知之﹐而敬瑭料之熟矣。嗣源不反﹐存勗𨿽亡﹐烏必止於他人之屋。敬瑭輩部曲偏裨﹐望淺力微﹐安能遽爲弋獲乎﹖康義誠﹑李紹虔﹑王建立﹑李紹英鹹有此心﹐而敬瑭以子壻之親﹐握牙之重﹐固將曰嗣源之後﹐捨我其誰邪﹖蓋亦如史憲誠﹑朱希彩﹑朱滔之相因以奪節鉞耳。嗣源亦微測之﹐故祝天求生聖主以絕此淩奪之逆﹐自知其國不可永﹐而敬瑭決策犯順之邪心﹐必不能保之身後﹐顧低回顧眄無以自主﹐荏苒而從之﹐識者固憐其柔以愚也。

夫嗣源之處此﹐一言而決耳﹐斬石敬瑭以息浮議﹐悉力以攻趙在禮而平之﹐待繼岌之歸而定其儲位﹐則亂亦自此而息。若存勗忌深而猶不免﹐則嗣源固曰「無負於天地﹐委之於命」﹐又何憂懼之有

唐之亂甚而必亡也﹐朱溫竭其姦謀十餘年而後篡﹔朱溫之虐也﹐存勗血戰幾死幾生而後滅之。乍然蹶興﹐不折一矢﹐不需旬月﹐而卽帝於中士﹐自嗣源始。敬瑭﹑知遠﹑郭威皆旦北面而夕黼扆﹐如優俳之冠冕﹐以成昏霾之日月﹐嗣源首受其惡﹐以成敬瑭之姦。嗚呼﹗惟其愚也﹐辭大惡而不得矣。

〖五〗

李嗣源卽位之初﹐詔諸使貢奉毋得斂於百姓﹐禁刺史以下不得貢奉。然則自此以前﹐諸使立貢奉之名以虐取於民﹐下至守令﹐亦可以財賄交於人主﹐久矣。

進奉始自唐徳宗﹐至宣宗以後而愈濫。其始官有餘財﹐小人不知散於州府之固爲天子有﹐而以之獻諛。庸主懲於播遷之貧﹐而恃爲非常之備﹐因而不拒﹐日加甚焉。及乎官不給而索之民﹐貢有涯而取無藝。龐勛之亂﹐起於軍府之虛﹔黃巢之亂﹐起於掊斂之急﹔垂至唐亡﹐天下裂﹐民力盡﹐而不能反。則其俛首剜肉以充獻納﹐蓋不知其流禍之何若矣。乃其率天下以無忌憚﹐蔑上下之等﹐視天子若亭長三老之待食於雞豚﹐則置之廢之﹑奉之奪之﹑易於反掌者﹐亦緣此爲致禍之源。何也﹖天子者﹐以絕乎臣民而尊者也﹐故曰「天險不可升也」。刺史以下微賤之吏﹐得以錙銖上交於殿陛﹐則所謂天子者﹐亦下吏交遊之儕伍耳。置之廢之奉之奪之﹐又何忌乎﹖

或曰﹕三代之王天下也﹐方五十里之小國﹐亦得以幣玉上享於王﹐四海交媚於一人﹐一人未嘗輕也﹐進奉何病哉。曰﹕卽此而推之﹐三代之法﹐不可挾以爲名﹐治後世之天下﹐非一端而止矣。古之諸侯﹐𨿽至小弱﹐然皆上古以來世有其土﹐不以天子之革命爲廢興﹐非大無道﹐弗能滅也。新王受命﹐𨿽有特建之國﹐亦必視此而不容獨異。故天子者﹐亦諸侯之長耳。列國取民之制﹐各從其舊﹐而不盡奉新王之法。其與諸侯以兄弟甥舅相往來﹐頡頏上下﹐法不能伸﹐故惟恃禮以綏之﹐使其賓服﹐大要視今安南﹑緬甸之稱臣奉貢而已。使享使聘﹐以財相接﹐亦王者因時服遠之權宜﹐非可必行於萬世者也。天下而旣一王矣﹐上以祿養下而下弗能養上﹐揆之於理﹐亦法天之顯道也。天養萬物﹐而物莫能致其養﹐以道相臨而交以絕﹐交絕而後法伸﹐法伸而後道建﹐淸虛在上﹐萬匯咸受其裁成。使三代王者處後世之天下﹐憲天出治﹐亦如此而已。何事齪齪然受下邑小臣之壺觴簞笥哉﹖

且天下之賦稅﹐皆天子之有矣﹐不欲私之﹐而以祿賜均之於百官。旣已予之﹐則不可奪之以歸己。於是而廉隅飭焉﹐風教行焉。推此而定上下之章﹐以內臨外﹐以尊臨卑﹐以長臨屬。司憲者﹐秉法以糾百職﹐百職弗敢褻也﹔奉使巡宣者﹐銜命以行郡邑﹐郡邑弗敢黷也﹔君子之廉以獎﹐而小民之生以遂。故爲之禁制以厚其坊﹐督撫監察郡守﹐不敢奉其壺飧﹔方面監司邑令﹐不敢呈其竿牘﹔以法相裁﹐以義相制﹐以廉相帥﹐自天子始而天下咸受裁焉。君子正而小人安﹐有王者起﹐莫能易此矣。而何得藉口三代之貢享上交以訓貪而啟漁民之禍哉﹖

且三代之衰也﹐天子求金車﹐而中肩之難作﹔大國索裘馬﹐而鞭尸之怨深﹔禹﹑湯﹑文﹑武承上古之流﹐不能遽革﹐其流獘亦可見矣。繼此而興者﹐塞源惟恐不嚴耳。通古之窮﹐乃可以禦今﹔酌道之宜﹐乃可以制禮﹔故曰「所損益可知也」。使古有之﹐今遂行之﹐因流濫而莫之止﹐則唐﹑宋之進奉﹐何以遽召敗亡﹖而嗣源之禁﹐其上下不交之否道乎﹖

〖六〗

李嗣源召術者周玄豹﹐趙鳳諫止之﹐曰「術者妄言﹐殺人滅族多矣。」偉哉﹗不易之論也。殺人滅族者﹐就謀逆不成者而言﹐鳳有所諱而偏舉之耳。謀而成﹐則李存勗斃於一矢﹑焚於樂器﹑以亡國矣。謀而成﹐至於亡人之國﹔不成﹐則以自滅其族﹐固多有之。然天下之欲圖神器者無幾﹐而時之可乘﹑力之可亂者﹐尢不數有。則術者之害﹐疑於未烈﹐若不必嚴斥而厚禁之也。

𨿽然﹐奚必如玄豹之許嗣源以貴不可言﹐導以反逆﹐而後爲天下禍哉﹖舉古今﹐盡天下﹐通士庶﹐苟信術者﹐無不受其陷溺﹔而蔑天理﹐裂人倫﹐趨利而得害﹐圖安而得危﹐無有不然者也。故王制曰「假於時日卜筮以疑眾﹐殺。」夫術者志盡於衣食﹐非有大慝焉﹐而使服上刑﹐不已過與﹖乃觀其惑民之流害所極﹐而後知先王之法﹐以正人心﹑維風教﹐齊民以禮而全其恩義﹐誠至矣哉﹗

星相也﹐葬法也﹐壬遁時日也﹐火珠林觀梅河雒之數兆也﹐鬻之以受愚人之濡沫﹐乃使婚者失其配偶﹐居者去其樂土﹐死者暴其骴骼﹐兄弟相疑以相害﹐鄰里相軋以相吞﹐獄訟繁興﹐殺傷相踵﹐生人之禍﹐至此而極﹐非殺之何足以當其辜哉﹖然則殺人滅族之禍﹐非徒圖謀不軌者爲然﹐身以之殺﹑族以之滅而不知者多矣﹗身幸不殺﹐族幸不滅﹐而冒昧以趨於禽行﹐則盡古今天下之愚者胥然也。善推趙鳳之言﹐以極其情事之必然﹐術者之可畏﹐有如是哉﹗

解縉庖西封事﹐請廢大統歷建除宜忌之文﹐以絕術者之源﹐誠卓論也。鳳與縉非能知道者﹐而秉正以拒邪﹐守先王之典訓﹐賢於蔡西山遠矣。

〖七〗

王環爲馬殷攻髙季興﹐大敗之﹐薄江陵城﹐斂兵而退。謂荊南爲四戰之地﹐宜存季興以爲楚扞蔽﹐策之善者也。季興𨿽存﹐不能復爲殷患﹐而委靡以苟存於吳﹑蜀﹑汴﹑雒之交﹐以閒隔長沙而不受兵﹐故殷得以保其疆土。𨿽然﹐藉此而圖固本自彊之術﹐息民訓兵以待天下之變﹐則𨿽大有爲焉可矣。無以善其後﹐而徒幸兵之不我及﹐以安旦夕﹐則所謂「無敵國外患者國恆亡」也﹐殷之陃也﹐非環之失計也。

天下當戰爭不定之世﹐所甚患者﹐受天下之衝以犯天下之難﹐力未完﹐業不及遠﹐驟得勝而扼吭挾脊以召敵之攻﹐其敗也可立而待﹐而愚者幸之以居功。越之與楚﹐不相及也﹐句踐滅吳﹐而後越受楚兵以亡。契丹滅而女直之禍中於汴﹐女直滅而蒙古之禍中於杭﹐皆弱不自量﹐撤藩籬而欣幸以召攻者。夫豈但弱者爲然哉﹖齊桓公而知要衝之地不可爭也﹐姑置江﹑黃爲不侵不叛之國以隔楚﹐則陳﹑蔡﹑鄭﹑許可以安於北向﹔急收江﹑黃﹐授楚以兵端﹐而二國滅﹐於是楚一伸臂而旋及於泗上﹐無所礙矣。

彊弱之積﹐非一旦之復﹔偶然之勝﹐非持久之術﹔故曰「地有所不爭」﹐非散地之謂也。散地者﹐敵視之如贅疣﹐而我收其實利﹐得之也可以厚吾力﹐而不犯敵之全力以相逼。惟夫南北之襟喉﹐東西之腰領﹐忽爲我有而天下震驚﹐得則可興﹐失則必危﹐興者百一﹐而危者十九﹐竭吾財﹑殫吾力以保之﹐一僕而瓦解。策士無識﹐乃曰﹕此要地也﹐所必爭者也。不揣而聽之﹐致死以爭之﹐可爲寒心矣。

善用王環之謀﹐以養吾全力﹐使彊敵相忘而可大得志於天下﹐惜乎馬殷之不足以及此也﹐爲怯而已矣。𨿽然﹐猶可以不亡﹐待之再世也。

〖八〗

唐亡以後﹐不知始於何日﹐禁民造麯﹐官造賣之以收息。旣自號爲帝王﹐而所行若此﹐陋無以加矣。又其甚者﹐禁民鑄鐵﹐官鑄農器﹐彊市於民﹐則尢不仁之甚者也。𨿽然﹐猶未甚也。李嗣源天成三年﹐聽民造麯﹐而於秋稅畝收五錢﹐又三年﹐聽民鑄農器﹐於夏秋稅二畝收農具三錢﹐自謂寬政﹐而不知其賊民之益甚也。造麯者非必有田﹐有田者方待麯於人而不知造﹐無端而代鬻麯者以輸稅﹐其稅之也何名﹖至於鑄農器者﹐不耕而獲農人之粟﹐哀此貧農﹐輟餐褫衣以博一器﹐而又爲冶人代稅。二者橫徵﹐而後農民之苦日積而月深矣。

作此俑者﹐其情易知也。居於上而號爲帝王﹐則民皆惟吾所取而無不可得也。而工賈善爲規避﹐則取之也﹐勞心力而不能必得。惟農民者﹐越陌度阡而不知所往﹐捨稼穡而無以爲生﹐人𨿽逃而田不移﹐田卽蕪而額固存﹐宗族裏井苟在籍者﹐皆可責以代輸而無可避﹐奚暇問名之所宜﹑實之所允哉﹖簡易便捷﹐懸桁楊以擬其項背﹐取盈焉而已矣。

造麯鑄器者﹐居贏以宴處﹔而經年不見麯﹑稱貸以買器者﹐俯首而惟其箕斂。嗚呼﹗是尙有所控告乎﹖乃爲之說曰﹕畝五錢耳﹐二畝三錢耳﹐無大損於民﹐而合以成多。哀哉﹗日益之﹐歲增之﹐不見多而已積矣。至不仁者﹐自矜其得利之易﹐合並以責之田畝。此法一立﹐相仍者累積而不已﹐明主弗能察也﹐惠主弗能蠲也﹐延及數百年﹐而戶口鹽鈔桑絲錢息車船木竹之稅﹐一灑散之於田畝。瘖不能言﹐蹇不能去﹐坐受工賈山澤之徵﹐習焉而莫測其所以﹐皆自嗣源始之。孰謂嗣源爲有仁心而幾於小康乎﹖

〖九〗

不能謀身而與之謀國﹐其愚不可瘳﹔不能謀國而許之以安民﹐則論史者之耳食而塗說者也。李嗣源胡人之錚錚者耳﹐其篡奪也﹐年已老矣﹐驕奢淫泆之事﹐以血气衰而且息﹐於是或一言焉﹐有卹民之辭﹐閒一念焉﹐有蘇民之志﹐乃其所托國者﹑則安重誨也。夫重誨之姦與忠勿論﹐而舉生殺予奪一任其喜怒﹐脇持其主以鉗制羣僚﹐激董璋﹑孟知祥而惟恐不爲禍先﹐其主厭之而不戢﹐上下胥切齒怨之而不憂﹐碎首橫屍而不知禍之所自發﹐其謀身之愚也如此﹐而嗣源所與托國者﹐則重誨也。流血濺於宮庭﹐攘奪懸於眉睫﹐如是而欲求斯民一日之安﹐其可得乎﹖

當其時﹐天地閉﹐龍蛇爭﹐固乏賢矣。然文臣則如任圜之盡力以憂公﹐張文寶之秉禮以重國﹐趙遠之見禍於幾先﹔武臣則如康福之外遷而宣力﹐姚洪之抗節以致命﹔善用之皆可以任大﹐而重誨媢疾以閒之﹐嗣源弗能用也。孫晟﹑韓熙載且南走吳以思反噬。夫豈無人哉﹖以權謀與同起者親之﹐以麤獷與相葉者狎之﹐故久知重誨之惡﹐而復與相持泣下。詹詹之智﹐得國而已窮﹔呴呴之仁﹐暱愛而難割。乃至從燦血重誨之刃﹐爲從珂乞命於重誨﹐而幽辱無聊﹐血胤之不保﹐尙能推惻隱之心以施於邦國乎﹖且非徒重誨也﹐重誨誅﹐而範延光﹑趙延壽踵之而進﹐姦頑且出重誨右矣﹐而後國以必亡。民之死者﹐不知其幾千萬矣﹐尙曰可以安民也哉﹖

嗚呼﹗民之有生也﹐恃上之不絕其生也﹔上能保民之生也﹐必先知自保其生也。忘其身之死亡﹐則無復念人宗社之存亡﹐任一往之气﹐乘須臾之權﹐何不可爲也﹖愚者日與之居﹐臭味相移﹐則念偶動於慈柔而輒爲中沮﹐己在陷溺之中﹐何暇援人之溺也﹖風愆稍艾﹐虐政稍蘇﹐暫覺其有小康之徳﹐而身死國亂﹐孽子悍壻狺爭於中﹐而契丹乘之以入﹐皆自重誨啟之﹐嗣源召之。一言一事之惠澤﹐杯水之於車薪﹐孰能許之以仁邪﹖

〖一○〗

仁者﹐有生之類所必函也﹔生者﹐上天之仁所自榮也。故曰「本立而道生」。仁動於天﹐厚植於心﹐以保其天性之親﹐於是而仁民愛物之徳﹐流行於天下﹐人道之生也﹔於是而傳世永久之福﹐垂及於百世﹐天道之生也﹔於吳越錢氏有足深取者。

錢鉸與董昌爲流匹﹐起羣盜之中﹐其毆人爭戰﹐戕民逞志﹐屈志逆賊﹐受其僞冊﹐與髙季興﹑馬殷﹑劉嚴﹑王延政﹑孟知祥互有長短﹐而無以大異。則爝火之光﹐宜其速熸耳。而延及宋世﹐受爵王廷﹐保世滋永﹐垂及於今﹐猶爲華族﹐子姓蕃衍﹐徧於江東﹐夫亦何道而致然哉﹖

仁莫大於親親﹐非其私之之謂也。平夷其心﹐視天下之生﹐皆與同條共貫﹐亦奚必我父兄子弟之必爲加厚哉﹖此固不可深求於物理﹐而但還驗其心之所存﹑與所必發者而已。均之爲人﹐而必親其親者﹐誰使之然也﹖謂之天﹐而天未嘗詔之﹔謂之道﹐而道亦待聞於講習辯說之餘矣。若其倏然而興﹑怵然而覺﹑惻然而不能忘者﹐非他﹐所謂仁也。人之所自生﹐生於此念﹐而習焉不察耳。釋氏斥之爲貪愛之根﹐乃以賊人而絕其類。韓愈氏曰「博愛之謂仁。」言博也﹐則亦逐流而失其源也﹐博則其愛也弛矣。

有人於此﹐可生也﹐亦可殺也﹐見爲可生﹐而生之也快﹐見爲可殺﹐而殺之也亦快﹐卽見爲不可殺﹐而卒不能不殺也﹐則亦置之矣。至於父子兄弟﹐卽不容已於殺﹐而必戚然以終身﹐如其見爲可生﹐則必不如他人之惟力是視﹐盡吾道而付之無可柰何者。以此思之﹐仁天下也有窮﹐而父子兄弟之仁﹐則不以窮而妨其愛也。惟不仁者﹐捨其約以務於博﹐卽有愛焉﹐亦散漫以施﹐而自矜其惠之溥﹔如其窮矣﹐則視父子兄弟亦博愛中之一二人而已。置之可也﹐殺之又奚不可哉﹖故與人爭名﹐名不兩歸而殺心起﹔與人爭利﹐利不兩得而殺心起﹔乃至與人爭國﹑爭天下﹐勢不兩立而殺心愈熺。

嗚呼﹗漢文帝之賢也﹐且以尺布斗粟致不容之怨﹐況下此者﹗於是而曹丕﹑劉彧﹑髙湛﹑陳蒨﹐自不欲全其本支﹐而本支亦如其意焉以斬。天道之不忒﹐仁不仁一念之報焉耳。朱友珪﹑李從珂僭主中國﹐爲不仁之倡﹐而徐知誥﹑馬殷之子孫相效以自殄其族。夫此數不仁者﹐抑豈無愛以及人哉﹖愛之無擇而窮矣。視其屬毛離裏者﹐皆與天下之人物無以異﹐無妨於己則生之﹐有礙於己則殺之。墨﹑釋之邪﹐韓愈氏之陋﹐實中於不肖者之心﹐以爲天理之賊﹐不可瘥也。

而錢元瓘獨全友愛以待兄弟。錢鏐初喪﹐位方未定﹐而元瓘與兄弟同幄行喪﹐無所猜忌﹐陸仁章以禮法裁之﹐乃不得已而獨居一幄。其於元璙也﹐相讓以誠﹐相對而泣﹐蓋有澹忘富貴﹑專致惻怛者焉。故仁風扇而天性行。施及弘俶﹐羣臣廢兄立己﹐眾將不利於其兄﹐而弘俶以死保之﹐優遊得以令終。自古被廢之主﹐昌邑而後﹐未有能如是者。孝友傳家﹐延於奕世﹐亦盛矣哉﹗推其源流﹐皆元瓘一念之仁爲之也。此一念者﹐愛之所凝﹐至約而無所窮也﹐非墨﹑釋之所與知也。

〖二〗

天人之際難言矣﹗饑饉譌言﹑日月震電﹑百川山冢之變﹐詩詳舉而深憂之﹔日食﹑地震﹑雪雹﹑星孛﹑石隕﹑鷁飛之異﹐春秋備紀而不遺﹔皆以納人君於憂懼也。乃其獘也﹐或失之誣﹐或失之鬼。其誣也﹐則如劉子政父子分析五行以配五事﹐區分而鑿証之﹐變復不惟其徳而惟其占﹐有所倚而多所貸﹐寬猛徇其臆說﹐而政愈淫。其鬼也﹐依附經義以亂祀典﹐如董仲舒土龍祈雨之術﹐徒以褻天而導淫祀﹐長巫風﹐敗風教﹐則懼以增迷﹐人事廢而天固不可格也。夫爲誣爲鬼﹐旣以資有識者之非笑﹐於是如康澄者﹐乃爲之說曰「陰陽不調﹐三辰失行﹐小人譌言﹐山崩川涸﹐蟊賊傷稼﹐不足懼也。」王安石之禍天下而得罪於名教﹐亦此而已矣。

夫人主立臣民之上﹐生殺在己﹐取與在己﹐興革在己。而或益之以慧力﹐則才益其驕﹔或相習於昏虐﹐則淫蕩其性﹔所資以息其敖辟而納於檠括者﹐惟懼之一念耳。故明主之於天下﹐無不懼也。況災異有凋傷之實﹐譌言乃播亂之媒﹐饑饉系生民之命﹐而可云不足懼乎﹖民情何以定而譌言永息﹔餓殍何以蘇而饑饉不傷﹔三辰失軌﹐川決山崩﹐當其下者﹐沴气足以戕生﹐凶徵足以召亂﹐何以鎭撫而不逢其害﹔豈徒懼而已哉﹖又豈如五行志之隨徵修復﹐自詡以調燮而安其心﹔春秋繁露之媟用術法﹐苟求營禱而亡其實哉﹖

夫仲舒﹑子政﹐惟不知懼而已。謂天地鬼神之可以意爲迎合﹐而懼心忘矣。誠知懼者﹐卽澄所謂「畏賢人之隱﹐畏民業之荒﹐畏上下之相蒙﹐畏廉恥隳而毀譽亂﹐忠言不進﹐諂諛日聞」者也。惟其懼之在彼﹐而後畏之在此。天人之應﹐非一與一相符﹐而可以意計揣度者也。一懼而天在人之中﹐萬理皆繇此順矣。澄何足以與於此哉﹖王安石之學﹐外申﹑韓而內佛﹑老﹐亦宜其懵焉而爲此無忌憚之言也。孔子曰「畏天命。」詩﹑春秋見諸行事﹐非意計之能量﹐久矣﹗

〖三〗

銀﹑夏之亂﹐終宋之世﹐勤天下之力﹐困於一隅﹐而女直乘之以入﹐其禍自李彜超之拒命始。彜超之地無幾﹐亦未能有戰勝攻取之威力也﹐而負嵎以抗天下﹐挾何術以自固而能然乎﹖

天下而已裂矣﹐苟非有道之主﹐徳威足以服遠﹐則有無可如何之人﹐操甚卑甚陋之術﹐而智勇交受其制。髙季興以無賴名﹐而孤立羣雄之中﹐處四戰之地﹐據土不亡者兩世﹔彜超亦用此也﹐而地在絕徼﹐爲中國之所不爭﹐士馬尢彊焉﹐欲殄滅之﹐其可得乎﹖中國之亂也﹐十餘年而八姓十三君﹐倏興倏廢﹐彜超父子無所歸命﹐亦無所抗衡﹐東與契丹爲鄰﹐又委順以爲之閒諜。不但此也﹐中國有反叛之臣﹐無論其成與不成﹐皆挾可左可右之勢﹐而利其賂遺﹔薄侵邊鄙而不深入以犯難﹐討之則城守堅而不下﹐撫之則陽受命而不來。如是者﹐𨿽大定之世﹐未易治也﹐而況中國無君之天下﹐尢得以日積月累而滋大乎﹖是與荊南髙氏仿佛略同而情勢異﹐中國之雄桀﹐鄙夷而姍笑之﹐乃不知其竊笑羣雄者之尢甚也。

夫其爲術﹐抑有可以自立之道焉。季興以盜掠諸國之貢享而得貨﹐彜超以兩取叛臣之賄賂而收利﹐其以繕城郭﹑修甲兵﹑養土卒者﹐皆取給於他國無名之遺﹐而不盡苦剝其民﹐則民得以有其生而兵不匱。君子以大義裁之﹐則曰此盜術也。然當生民流亡憔悴之日﹐僭竊以主中國者﹐方日括民財以養驕卒﹐以媚黠虜﹐用逞其不戢之凶威﹐至於釜甑皆彊奪以充賞。而季興﹑彜超奪彼不道之餘﹐以蘇境內之民﹐則亦苟焉自全之便術也﹐惡亦淺矣。

季興所處﹐必爭之地耳﹐不然﹐與彜超均漸漬以歲月﹐𨿽宋全盛之天下﹐得韓﹑範以爲將相﹐亦奡立而不可下矣。彜超斂兵聚利﹐爲謀已深﹐李嗣源位未固﹐勢未張﹐遽欲挑之﹐其將能乎﹖徒以益其彊固﹑而爲百餘年之大患已耳。制無賴者﹐非大有爲之君﹐未易易也。

〖一三〗

李從珂之入篡也﹐馮道遽命速具勸進文書﹐盧導欲俟太后命﹐而道曰「事當務實。」此一語也﹐道終身覆載不容之惡盡之矣。

實者﹐何也﹖禽心獸行之所據也。甘食悅色﹐生人之情﹐生人之利用﹐皆實也。無食而紾兄臂﹐無妻而摟處子﹐務實而不爲虛名所礙耳。故義者﹐人心之制﹐而曰名義﹔節者﹐天理之閒﹐而曰名節﹔教者﹐聖人率性以盡人之性﹐而曰名教﹔名之爲用大矣哉﹗宰我以心安而食稻衣錦﹐則允爲不仁﹔子路以正名爲迂﹐而陷於不義﹔夫二子者﹐亦務實而以名爲緩者也。一言之失﹐見絕於聖人。推至其極﹐曾元務實以復進養親﹐而不可與事親。賢者一務實﹐而固陋偸薄﹐賊天理﹐滅風教。況當此國危君困之際﹐邀榮畏死﹐不卹君父之死亡﹐而曰此實也﹐無事更爲之名也。其惡豈有所艾哉﹖

夫所謂實者﹐理之不容已﹐內外交盡而無餘憾之謂也。有其實﹐斯有其名矣。若盧導者﹐心搖而無所執﹐理不順而無能守﹐然幸有此一念之羞惡﹐不敢以人臣司天子之廢立﹐故欲調停掩飾以稍蓋其惡﹐而示天下以君之不可自我而予奪﹐則亦實之僅存者耳。道乃並此而去之﹐不滅盡其實而不止。

嗚呼﹗豈徒道之終身迷而不復哉﹖此言出﹐而天下顧錙銖之利﹐求俄頃之安﹐蒙面喪心﹐上不知有君﹐內不知有親﹐公然以其貪猥亡賴﹑趨利耽欲之情﹐正告天下而不泚其顙﹐顧欣然自得曰﹕吾不爲虛名所誤也。親死而委之大壑﹐曰吾本無葬親之實心﹐勿冒孝名也﹔穴墻而盜鄰粟﹐曰吾本有得粟之實情﹐勿冒廉名也﹔則人類胥爲禽獸﹐尙何嫌乎﹖但務實而不知有名者﹐犬豕之食穢以得飽也﹐麋鹿之聚麀以得子也。道之惡浮於紂﹑禍烈於跖矣。

道死而擿之者起﹐顧未有窮其立念之差於務實之一言者﹐於是李贄之徒﹐推獎以大臣之名﹐而世教愈亂﹐亦憯矣哉﹗

〖一四〗

節之初九曰「不出戶庭﹐無咎。」而夫子贊之曰「幾事不密則害成。」乃所謂密者﹐難言之矣。緘之於心﹐杜之於口﹐籌慮旣審﹐擇老成能斷之士而決之﹐一言而定矣。不審於此﹐囁囁嚅嚅﹐兩三促膝﹐屏人竊語﹐夜以繼日﹐而但不令人知其所言者何事﹐則戈矛叢於墻陰﹐猜防徧於宇內﹐何成之有哉﹖速敗而已矣。

宋文帝以君臣私語徹旦不休﹐而逆子推刃﹔李從珂屏侍臣於便殿﹐與馮贇﹑盧文紀等密談﹐而敬瑭速反﹔皆自謂密而以召禍者也。夫子固曰「亂之所繇生﹐則言語以爲階。」竊竊然密談盡日而不已者﹐非言語乎﹖使其言之於大廷而眾聞之也﹐其機亦止此而已。終日言而人不知其何所云也﹐然後𨿽一欬一笑﹐人皆見爲深機。是以兩人閉戶下帷﹐婦姑附耳之智﹐敵羣策羣力之交加﹐其不相敵﹐久矣。今日言之﹐他日更言之﹐所圖度者未見之施行﹐則姦雄抑窺其言愈多而心愈惑﹐無能爲也﹐必矣。故密者﹐緘之於心﹐杜之於口﹐審慮而決以一言﹐必不以竊竊之談相縈聒者也。

石敬瑭之必反也﹐可撫而服之﹐一言而畢耳﹔可討而定之﹐一言而畢耳。以廓達無猜撫敬瑭﹐而敬瑭無辭以起釁﹔以秉順攻逆討敬瑭﹐而敬瑭亦無挾以爭。若疑若信﹐若勇若怯﹐計其所密謀者﹐皆迂疏纖曲﹐以茅縛虎﹑以油試火之術耳﹐而後從珂之死亡終不可救。宋昌拒周勃之請閒﹐而中外帖然﹐斯則善於用密者與﹗

〖一五〗

劉知遠之智﹐過於石敬瑭也遠甚﹐拒段希堯﹑趙瑩移鎭之謀而亟勸敬瑭以反﹐其情可知也。當其時﹐所謂天子者﹐苟有萬人之眾﹑萬金之畜﹐一旦蹶起﹐而卽襃然南面﹐一李希烈﹑朱泚之幸成者而已。範延光﹑趙延壽﹑張敬達之流﹐智力皆出知遠下﹐而知遠方爲敬瑭之偏裨﹐勢不足以特興﹐敬瑭反﹐而後知遠以開國元功居諸帥之右﹐睨敬瑭之篡而卽睨其必亡﹐中州不歸己而奚歸邪﹖嗚呼﹗人之以機相制﹐陰陽取與伏於促膝之中﹐效死宣力﹐皆以自居勝地﹐而愚者不悟﹐偸得一日之尊榮以亡其族﹐亦可湣矣哉﹗

知遠之於敬瑭﹐楊邠﹑郭威之於知遠﹐一也。楊邠貪居於內﹐自速其禍耳。敬瑭不知倚知遠爲腹心﹐愚已甚也。知遠知邠與威之將效己﹐而不早爲之防﹐事勢已然﹐未可急圖也。知遠早殂﹐不及施葅醢之謀耳﹐使天假以年﹐邠﹑威之誅﹐豈待郭允明哉﹖然而樹劉祟於晉陽以延其血食﹐則知遠之智﹐果遠過於敬瑭矣。稱臣納土於契丹﹐知遠固爭不可﹐亦自爲計也。故繕城治兵﹐屹立晉陽以觀變﹐而徐收之。李存勗之後﹐其能圖度大謀以自立者﹐惟知遠耳。而終不能永其祚者﹐𨿽割據叨幸之天子﹐亦不可以智力取也。

〖一六〗

謀國而貽天下之大患﹐斯爲天下之罪人﹐而有差等焉。禍在一時之天下﹐則一時之罪人﹐盧杞是也﹔禍及一代﹐則一代之罪人﹐李林甫是也﹔禍及萬世﹐則萬世之罪人﹐自生民以來﹐惟桑維翰當之。劉知遠決策以勸石敬瑭之反﹐倚河山之險﹐恃士馬之彊﹐而知李從珂之淺輭無難摧拉﹐其計定矣﹔而維翰急請屈節以事契丹﹐敬瑭智劣膽虛﹐遽從其策﹐稱臣割地﹐授予奪之權於夷狄﹐知遠爭之而不勝。於是而生民之肝腦﹐五帝三王之衣冠禮樂﹐驅以入於狂流。契丹弱而女直乘之﹐女直弱而蒙古乘之﹐貽禍無窮﹐人胥爲夷﹐非敬瑭之始念也﹐維翰尸之也。

夫維翰起家文墨﹐爲敬瑭書記﹐固唐教養之士人也﹐何讎於李氏﹐而必欲滅之﹖何徳於敬瑭﹐而必欲戴之爲天子﹖敬瑭而死於從珂之手﹐維翰自有餘地以居。敬瑭之篡已成﹐己抑不能爲知遠而相因以起。其爲喜禍之姦人﹐姑不足責﹔卽使必欲石氏之成乎﹖抑可委之劉知遠輩而徐收必得之功。乃力拒羣言﹐決意以戴犬羊爲君父也﹐吾不知其何心﹗終始重貴之廷﹐惟以曲媚契丹爲一定不遷之策﹐使重糜天下以奉契丹﹐民財竭﹐民心解﹐帝昺厓山之禍﹐習爲固然﹐毀夷夏之大防﹐爲萬世患﹐不僅重貴縲系客死穹廬而已也。論者乃以亡國之罪歸景延廣﹐不亦誣乎﹖

延廣之不勝﹐特不幸耳﹔卽其智小謀彊﹐可用爲咎﹐亦僅傾臬捩雞徼幸之宗社﹐非有損於堯封禹甸之中原也。義問已昭﹐𨿽敗猶榮﹐石氏之存亡﹐惡足論哉﹖正名義於中夏者﹐延廣也﹔事𨿽逆而名正者﹐安重榮也﹔存中國以授於宋者﹐劉知遠也﹔於當日之儔輩而有取焉﹐則此三人可錄也。自有生民以來﹐覆載不容之罪﹐維翰當之。胡文定傳春秋﹐而亟稱其功﹐殆爲秦檜之嚆矢與﹗

〖一七〗

貴奚有定哉﹖當世之所不能有而有之者﹐安富尊榮則貴也﹔太上以行其道﹐其次以席其安﹐其下以遂其欲﹐至於遂欲而已賤矣。然利在其身﹐施及其子孫﹐猶得以有其榮利﹐猶流俗之貴也。無此數者﹐當時恥與爲從﹐後世相傳爲笑﹐身危而如臥於棘叢﹐子孫轉眄求爲庶人而不可得﹐則亦無可欲之甚者﹐然且耽耽逐逐以求得之﹐其狂愚不可藥已。

至貴者﹐天子也﹔其次﹐則宰相也。朱友貞﹑李從珂﹑石敬瑭﹑劉知遠皆自曰吾天子也。悲夫﹗一日立乎其位﹐而萬矢交集於夢寐﹐十年之內﹐幸鬼禍之先及者﹐速病以死﹐全其腰領﹐而子姓畢血他人之刃﹔其未卽死者﹐非焚則馘﹐一如犴狴之戮民﹐待秋冬而伏法耳。刑賞不得以自主﹐聲色不得以自娛﹐血胤不得以相保﹐賤莫賤於此焉。而設深機﹑冒鋒刃﹐以求一日之髙居稱朕。襲優俳之兗冕﹐抑無其纏頭酒食之利賴﹐夫亦何樂乎此邪﹖於是旣號爲天子矣﹐因而有宰相焉。其宰相者﹐其天子之宰相也。利祿在須臾﹐辱戮在眉睫﹐亦優俳之臺輔而已矣﹐馮道﹑盧文紀﹑姚顗﹑李愚﹑劉昫﹑趙瑩﹑和凝﹑馮玉之流皆是也。屍祿已久﹐磐固自如﹐其君見爲舊臣而不能廢﹐其僚友方畏時艱而不與爭﹐庸人忘死忘辱﹐乘气運之偶及﹐遂亦欣然自任曰「吾宰相也」。無不可供人姍笑也。

𨿽然﹐猶未甚也。桑維翰一節度使之掌書記耳﹐其去公輔之崇旣懸絕矣﹐必不可得﹐而倒行逆施者無所不至﹐力勸石敬瑭割地稱臣﹐受契丹之冊命。迫故主以焚死﹐斗遺民使暴骨﹐導胡騎打艸穀﹐城野爲墟﹐收被殺之遺骸至二十餘萬﹐皆維翰一念之惡﹐而滔天至此﹐無他﹐求爲相而已。耶律徳光果告敬瑭曰﹔「維翰效忠於汝﹐宜以爲相﹐」而居然相矣。人恫於明﹐鬼哭於幽﹐後世有識者推禍始而懷余怒﹕卽在當日者﹐劉知遠﹑杜重威﹑景延廣亦交詆其非﹐楊光遠且欲甘心焉。荼毒已盈﹐卒縊殺於張彥澤之半組。計其徼契丹之寵﹐自號爲相之日﹐求一日之甘食﹑一夕之安寢也﹐而不可得。而徒以殘劉數十萬之生靈﹐毀裂數千年之冠冕﹐以博徳光之一語﹐旦書記而夕平章﹐何爲者邪﹖

夫維翰以文翰起家成進士﹐卽不能如梁震﹑羅隱之保身而不辱﹔自可持祿容身﹐坐待遷除﹐如和凝﹑李松之幸致三事。乃魂馳而不收﹐气盈而忘死﹐以驟獵不可據之浮榮﹐其實不如盛世之令錄參佐也。而塗炭九州﹑陸沈千載﹐如此其酷焉。悲夫﹗天之生維翰也﹐使其狂猘之至於斯﹐千秋之戾气﹐集於一人﹐將誰怨而可哉﹖乞者乞人之墦﹐非是而不能飽﹔盜者穴人之室﹐非是而不能獲。維翰不相﹐自可圖溫飽以終身﹔維翰卽相﹐亦不敵李林甫﹑盧杞之掾史﹔卽以流俗言之﹐亦甚可賤而不足貴﹐明矣。處大亂之世﹐君非君﹐相非相﹐攬鏡自窺﹐夢回自念﹐乞邪﹐盜邪﹐君邪﹐相邪﹐貴邪﹐賤邪﹗徒以殃萬民﹑禍百世﹐胡迷而不覺邪﹖

卷三十

五代下自石敬瑭稱號之年起

〖一〗

契丹之於石敬瑭﹐爲勞亦僅矣。解晉陽之圍敗張敬達者﹐敬達師老﹐而無能如晉陽何也。敬瑭南向﹐而耶律徳光歸﹐河南內潰﹐張彥澤迎敬瑭以入﹐初未嘗資契丹之力﹐戰勝以滅李氏而有之。且徳光幾捨敬瑭而立趙徳鈞﹐其待敬瑭之情﹐亦不固矣﹐曾不如突厥之於唐也。乃敬瑭堅拒眾議﹐惟桑維翰之是聽﹐以君父戴之﹐而爲之辭曰信義也。嗚呼﹗敬瑭豈知人閒之有信義者哉﹖

古今逆臣攘奪人國者﹐類有偉伐以立威﹐而後人畏以服從而不敢動。無大功而篡者﹐惟蕭道成﹑蕭衍與敬瑭而已。然道成﹑衍遇淫昏之主﹐臣民不保其死﹐於是因眾怨以興﹐而爲節儉寬容之飾行以結納中外之心﹐天下且屬心焉。李從珂無劉子業﹑蕭寶卷之淫虐﹐敬瑭一庸駑之武人﹐杳不知治理爲何物﹐資婦勢以得節鉞﹐其據一隅以反也﹐自唐季以來﹐如梁崇義﹑劉稹之徒﹐無成而縣首闕下者非一矣﹐敬瑭幸得不伏其辜耳。在位八年﹐固無一言之幾道﹑一政之宜民﹐其識量之不足以服人﹐自知之﹐桑維翰亦稔知之﹐卽與之四海一王之天下﹐亦不能一朝居﹐而況此岌岌搖搖﹑不寧不令之宇﹐僅守國門以垂旒乘輅哉﹗故甫篡位而範延光﹑張從賓﹑符彥饒﹑李金全﹑安從進﹑安重榮蜂起以爭﹐楊光遠﹑張彥澤殺人於前而不能詰﹐劉知遠且挾密謀以俟時而動﹐敬瑭蓋惴惴焉臥叢棘之上﹐不能自信爲天子也。

徳不可恃﹐恃其功﹔功不可恃﹐恃其權﹔權不可恃﹐恃其力﹔俱無可恃﹐所恃以偸立乎汴邑而自謂爲天子者﹐惟契丹之虛聲以恐喝臣民而已。故三鎭繼起﹐張皇欲竄﹐而劉知遠曰「外結彊虜﹐鼠輩何能爲﹖」則契丹以外﹐敬瑭無可依以立命也可知矣。張從賓將逼汴州﹐從官洶懼﹐而桑維翰神色自若﹐夫豈有謝傅圍碁之雅量哉﹖心目之閒﹐有一契丹隱護其脰領耳。而藉口曰信義﹐將誰欺乎﹖惟其無以自主而一倚於契丹﹐故人卽持其長短以制之。趙延壽﹑杜重威皆效之﹐而國以亡﹐血胤以斬﹐則維翰之謀﹐適以促其絕滅而已矣。敬瑭之竊位號也﹐與張邦昌﹐劉豫也正等﹐又出於安祿山﹑黃巢之下﹐宋人獎之以紹正統﹐無惑乎秦檜之稱臣構而不怍也。

〖二〗

禮曰「刑不上大夫。」古之大夫﹐方五十里之國﹐有三人焉﹐次國倍之﹐大國四之。周千八百國﹐計爲大夫者萬人以上﹐蓋視漢之亭長﹐今之倉巡驛遞耳﹐而不以刑辱之﹐則所以養廉隅而厚君子小人之別至矣。天下惡得而不勸於善邪﹖

刑者﹐非大辟之謂也﹐罪在可殺﹐則三公不貸其死﹐而況大夫﹖惟是宮﹑刖﹑劓﹑墨之刑﹐不使夷於小人﹐褫衣而殘肢禮耳。漢以杖代肉刑﹐則杖之爲刑亦重矣哉﹗匍伏之﹐肉袒之﹐隸卒之賤淩蹴而筆之﹐於斯時也﹐煩冤污辱之下﹐豈復有君子哉﹖王昶之僭號於閩也﹐淫虐不擬於人類﹐其臣黃諷訣妻子以進諫﹐不卹死也。至於昶欲杖之﹐則毅然曰「直諫被杖﹐臣不受也。」昶不能屈﹐黜之爲民。充諷之志﹐豈黜是卹哉﹖觸暴人而死﹐則死而已矣﹐而必不受者辱也。於此而知後世北寺之獄﹐殘掠狼藉﹐廷杖之辱﹐號呼市朝﹐非徒三代以下虐政相沿﹐爲人君者毀裂綱常之大惡﹔而其臣惜一死以俯受﹐或且以自旌忠直﹐他日復列淸班爲冠冕之望者﹐亦惡得而謝其咎與﹖

「士可殺不可辱」﹐非直爲君言﹐抑爲士言也。髙忠憲公於緹騎之逮﹐投池而死﹐曰「辱大臣卽以辱國﹐」韙矣。立坊表以正君臣之義﹐愼遺體以順生死之常﹐蔑以尙矣。其次則屏居山谷﹐終身不復立於人之廷可也。士大夫而能然﹐有王者起﹐必革此獘政﹐而明盤水加劍之禮﹐人道尙足以存乎﹗

〖三〗

劉知遠之圖度深密也﹐石敬瑭其幾俎閒物耳﹐惡足以測之哉﹗始而決勸敬瑭以反﹐爲己先驅也。三鎭兵起﹐敬瑭問計﹐而曰「陛下撫將相以恩﹐臣戢士卒以威。」蓋子罕專宋之故智也。

自唐以來﹐人主之速趨於亡者﹐皆以姑息養彊臣而倒授之生殺之柄﹐非其主剛覈過甚而激之使叛也。今欲使敬瑭以呴沫之仁假借將相﹐則當時所宜推心信任﹑恣其淩轢而不問者﹐莫知遠若矣。恩徧加於將相﹐而可獨致猜防於知遠乎﹖柔而召侮﹐躁人先淩之﹐以亂其心志﹐故安重榮之流﹐急起以疲敬瑭之力﹐知遠乃乘其後席捲而收之已耳。威移於己﹐則三軍所畏服者﹐知有知遠而忘有敬瑭﹔戢兵以衛民﹐則百姓所仰戴者﹐不感敬瑭而惟感知遠。兵從令而民歸心﹐故可以安坐晉陽﹐而俟契丹之倦歸﹐以受人之推戴。此知遠之成算﹐使敬瑭入其中而不覺者也。藉令石重貴而不爲契丹之俘虜邪﹖亦拱手而授之知遠爾。

傲岸不受平章之命﹐重爲其主之疑怒﹐而趙瑩爲之拜請﹐感其恩撫大臣之言也。敬瑭忍怒而使和凝就第勸諭﹐假借之恩寵者已素﹐而威不足以張也。範延光﹑楊光遠﹑張彥澤驕橫以速石氏之亡﹐知遠收之也不待勞矣。契丹中起而亂之﹐故知遠之得之也難。當桑維翰獻割地稱臣之計﹐知遠已早慮之女﹐慮已之難乎其奪之豎子之手也。而卒能自保﹐以逐夷而少息其民。故自朱溫以來﹐許其有志略而幾於豪傑者﹐惟知遠近之矣。

〖四〗

石氏之世﹐君非君﹐將非將﹐內叛數起﹐外夷日逼﹐地蹙民窮﹐其可揜取之也﹐八九得也。江南李氏之臣﹐爭勸李升出兵以收中原﹐而昪曰「兵之爲民害深矣﹗不忍復言﹐彼民安﹐吾民亦安。」其言﹐仁者之言﹔其心﹐量力度徳保國之心也。蓋楊行密﹑徐溫息兵固國之圖﹐昪能守之矣。

興衰之數﹐不前則卻。進而不能乘人者﹐退且爲人所乘。圖安退處﹐相習於偸﹐則弱之所自積也。李氏惟不能因石氏之亂而收中原﹐江﹑淮之气日弛﹐故宋興而國遂亡﹐此蓋理勢之固然者﹔而揆之以道﹐則固不然。若使天下而爲李氏所固有﹐則先祖所授﹐中葉而失之﹐因可收復之機﹐乘之以完故土﹐𨿽勞民以求得﹐弗能卹也﹐世守重也。非然﹐則爭天下而殄瘁其民﹐仁人之所惡矣。徐知誥自誣爲吳王恪之裔﹐𨿽蒙李姓﹐未知爲誰氏之子﹐因徐溫而有江﹑淮﹐割據立國﹐義在長民而已。長民者﹐固以保民爲道者也。社稷輕而民爲重﹐域外之爭奪﹐尢非其所亟矣。以匹夫奄有數千里之疆﹐居臣民之上﹐揣分自全﹐不亦量極於此乎﹖苟爲善﹐後世子孫以大有爲於天下者﹐天也﹔知其弱不足立而浸以亡者﹐亦天也﹔非可以力爭者也。李昪於是而幾於道矣。當其時﹐石敬瑭𨿽不競﹐而李氏諸臣求可爲劉知遠﹑安重榮之敵者﹐亦無其人。陳慶之乘拓拔之亂以入雒陽﹐而髠發以逃﹔吳明徹乘髙齊之亡以拔淮北﹐而隻輪不返﹔皆前事之師也。卽令幸勝石氏﹐而北受契丹之勍敵﹐東啟吳越之乘虛﹐南召馬氏之爭起﹐外成無已之爭﹐內有空虛之害﹐江﹑淮亙立於中以攖眾怒﹐危亡在旦夕之閒﹐而誇功生事者誰執其咎乎﹖故曰量力度徳﹐自保之令圖也。

其仁民也﹐𨿽不保其果有根心之惻悱﹐而民受其賜以延生理﹐待宋之興﹐全父老﹑長子孫﹑受升平之樂﹐不可謂非仁者之澤矣。詩不云乎﹖「民亦勞止﹐汔可小康。」人之情也﹐勞不可堪也﹐死愈不忍言也。楊行密﹑徐溫﹑李昪予民以小康﹐可不謂賢哉﹖髙季興之猥也﹐天下笑其無賴﹐而視王曦﹑劉之賊殺其民以自尊﹐愈矣﹔況江南之奠殘黎﹐使安枕於大亂之世﹐數十年民不知兵也乎﹗

〖五〗

江南李氏按行民田之肥瘠以定稅﹐凡調兵興役﹑非常事而猝求於民者﹐皆以稅錢爲率。宋平江南﹐承用其法﹐延及於今﹐一用此式﹐故南方之賦役所以獨重﹐此春秋所謂用田賦也。

古者以九賦作民奉國﹐農一而已﹐其他皆以人爲率。夫家之徵﹐無職事者不得而逸。馬牛車器﹐一取之商賈。役﹐則非士及在官者﹐無不役也。是先王大公至正﹑重本足民之大法﹐萬世不可易者也。是故民樂有其恆產而勸於耕。苟非力不任耕﹑世習工賈者﹐皆悉安於南畝。無棄上﹐無遊民﹐不俾黠巧惰淫者﹐捨其先疇以避徵徭﹐而坐食耕夫之粟。民食足而習馴﹐無或凍餒流離而起爲巨寇。財足用﹐器足修﹐兵足使﹐而夷狄不能爲患。其爲天下利亦溥矣哉﹗今變法而一以田稅爲率﹐已稅矣﹐又從而賦之。非時不可測度之勞﹐皆積墮於農。而計田之肥瘠以爲輕重﹐則有田不如無田﹐而良田不如瘠土也。是勸民以棄恆產而利其萊蕪也。民惡得而不貧﹐惡得而不墮﹐惡得而不姦﹐國惡得而不弱﹐盜賊惡得而不起﹐戎狄惡得而不侵哉﹖故自宋以後﹐卽其全盛﹐不能當漢﹑唐之十一﹐本計失而天下瘠也。

夫有民不役﹐而役以田﹐則等於無民。據按行之肥磽﹐爲不易之輕重﹐則肥其田者禍之所集﹐而肥者必磽。有稅有役﹐則加於無已﹐而無稅則坐食遊閒之福﹐民何樂而爲奉上急公之民﹖悖道拂經之政﹐且有甚於商鞅者。乃相承六百年而不革﹐無他﹐君偸吏窳﹐據地圖稅籍而易於考索。若以人爲登耗﹐則必時加淸理以調其損益﹐非盡心於國計民生者不能也。簡便之法﹐易以取給﹐而苟且以自恣。不知天子之允爲元後父母﹑命官分職﹑以共天職﹐將何爲邪﹖王者起而釐正之﹐莫急於此矣﹗

〖六〗

景延廣抗不稱臣﹐挑契丹之怒﹐而石晉以亡﹐古今歸罪焉﹐流俗之論無當於是非﹐若此類者眾矣。

石氏之亡不亡﹐奚足爲有無哉﹖卽以石氏論﹐稱臣稱男﹐責賂無厭﹐醜詬相仍﹐名爲天子﹐賤同僕隸﹐𨿽得不亡也奚益﹖重斂中國之所有﹐以邀一日之歡﹐軍儲不給而軍怨於伍﹐流離載道而民怨於郊﹐將吏灰心﹐莫爲捍衛﹐更延之數年﹐不南走吳﹑楚以息肩﹐則北走契丹以幸利﹐一夫揭竿而四方瓦解﹐石氏又惡保其不亡乎﹖石氏之亡﹐桑維翰實亡之﹐而柰何使延廣代任其咎也﹗

稱臣﹑割地﹑輸幣之議﹐維翰主之﹐敬瑭從之﹔二人以往﹐惟依阿苟容之馮道﹑安彥威而已。劉知遠已異議於早﹐吳巒﹑王權或死或貶而不甘爲之屈﹐安重榮則不難剸敬瑭之首﹑刲心瀝血以謝萬世者也。延廣與知遠對掌馬步﹑爲親軍之帥﹐知遠懷異心以幸其敗而不力爭﹐延廣扶孱主以恥其亡而獨奮起﹐延廣之忠憤﹐𨿽敗猶榮﹐而可重咎之以折中國生人之气邪﹖

夫契丹豈眞不可敵而以鴻毛試鑪火哉﹖敬瑭所倚以滅李氏者﹐徒晉陽解圍一戰耳。又張敬達已老之師也。遇險而懼﹐不敢渡河而返。從珂自潰﹐非胡騎之果能馳突也。楊光遠誘之﹐趙延壽導之﹐而中國水旱非常﹐上下疲於歲帑﹐乃敢舉兵南向。然且偉王敗而太原之兵遁﹔石重貴自將以救戚城﹐而溺殺過半﹐慟哭而逃﹔髙行周拒之於澶洲﹐而一戰不勝﹐收軍北去﹔安審琦救皇甫﹐遇慕容彥超於楡林店而自驚以潰﹔陽城之戰﹐符彥卿一呼以起﹐傾國之眾﹐潰如山崩﹐棄其奚車﹐乘駝亟走。當是時也﹐中國之勢亦張矣﹔述律有蹉跌何及之懼﹐气亦熸矣。而延廣罷去﹐畱守西京﹐悲憤無聊﹐惟自縱酒﹔桑維翰固爭於重貴﹐復奉表稱臣以示弱﹐然後孫方簡一叛﹐大舉入寇﹐而重貴爲俘。繇此觀之﹐契丹何遽不可拒﹖延廣何咎﹖而維翰之貽害於中國﹐促亡於石氏﹐其可以一時苟且之人情﹐頌其須臾之安﹐而貰其滔天之罪哉﹖

韓侂冑挾鷹犬之功﹐殺忠貞﹐逐善類﹐惡誠大矣﹐而北伐非其罪也。成敗﹐天也﹔得失﹐人也﹔或成而敗﹐或敗而成﹐視其志力而已。宋卽北伐而小挫﹐自可更圖後效﹔乃以挑釁渝盟爲侂冑之罪﹐然後人心靡﹐國勢頹﹐至於亡而不復振。故延廣逐而石氏之亡決﹐侂冑誅而趙宋之衰成。身爲大帥﹐知有戰而不知有降﹐其官守也。延廣蒙譏﹐則嶽鵬舉之殺﹐其秦檜再造之功乎﹖

〖七〗

石敬瑭起而爲天子﹐於是人皆可爲﹐而人思爲之。石敬瑭受契丹之冊命爲天子﹐於是人皆以天子爲惟契丹之命﹐而求立於契丹﹐趙延壽﹑楊光遠﹑杜重威﹐皆敬瑭之教也。欲爲天子﹐而思反敬瑭之爲﹐拒契丹以滅石氏者﹐安重榮耳﹐𨿽兵敗身死﹑蒙叛臣之號﹐而以視延壽輩之腥污﹐猶有生人之气矣。

劉知遠持重以待變﹐尢非可與敬瑭輩等倫者也。今且責知遠之擁兵晉陽﹐不以一矢救重貴之危﹐而知遠無辭。𨿽然﹐豈盡然哉﹖李守貞﹑杜重威﹑張彥澤﹐兵力之彊﹐與不相上下﹐而交懷忮害之心﹔桑維翰居中持柄﹐怙契丹以制藩帥﹔石重貴輕躁以畜厚疑﹐前卻無恆﹐力趨於敗﹔天之所壞﹐不可支也﹐徒以身殉﹐俱碎而已。

若夫君臣之義﹐固有不必深求以責知遠者。當日之君臣﹐非君臣也。知遠之器識﹐愈於敬瑭遠矣。爲其偏裨﹐以權勢而屈居其下﹐相與爲賊﹐以奪李從珂之宗社﹐一彼一此﹐衰王相乘﹐豈嘗受顧命輔重貴以保固石氏之邦家乎﹖敬瑭不推心以托﹐知遠亦不引以自任也﹐久矣。則護河東片土﹐休兵息民﹐免於打艸穀之掠殺﹐而待契丹之退﹐收拾殘疆﹐慰安殺戮之餘民﹐知遠之於天下也﹐不可謂無功。杜重威﹑李守貞﹑張彥澤之惡已播而不可揜﹐桑維翰媚虜以虔劉天下而自殺其軀﹐於是人諭於從夷之凶危﹔而重貴已俘﹐國中無主﹐始徐起而撫之﹐知遠之成謀決矣。擯契丹以全中夏而授之郭氏﹐契丹弗敢陵也。蓋自朱溫以來﹐差可許以長人者﹐惟知遠耳。嗣子𨿽失﹐而猶延河東數十年之祀﹐亦其宜矣。然而不足以延者﹐知遠亦沙陀也。於時天維地紀未全坼也﹐固不可以爲中國主也。

〖八〗

兵聚而散之﹐平天下者之難也。漢光武撫千餘萬之降賊﹐使各安於井牧﹐遐哉﹗自武王戢千橐矢之後﹐未有能然者矣。無仁慈之吏以撫之﹐無寬緩之政以綏之﹐無文教之興以移之﹔則夫習於憍悍﹑狃於坐食者﹐使之耕耘﹐不耐耰鉏之勞﹐使之工賈﹐不屑錙銖之獲﹔朵頤肥甘﹑流連飲博之性﹐夢寐寄於行閒﹔小有騷動﹐觸其雄心﹐卽如螽蝗之蔽日﹐無有能禦之者矣。

河北自天寶以來﹐民怙亂而不安於田廬久矣。魏博之牙兵已殲﹐不能懲也。石晉置天威軍而不可用﹐遂罷之。乃𨿽不可用﹐而躍冶之情﹐仍其土習﹐則一動而復興。罷之﹐亦問其何所消歸邪﹖而抑不爲之處置。無賴子弟﹐業已袴褶自雄於鄕裏﹐無有餘地可置此身﹐能合而不能離﹐爲盜而已矣。梁暉起於相﹐王瓊起於澶﹐其起也﹐契丹掠殺之虐激之﹔卽無契丹之掠殺﹐亦安保其爲井牧之馴民乎﹖敬瑭父子之爲君﹐虛中國以媚虜﹐縱驕帥以稱兵﹐而艸澤之姦﹐能朝耕而暮織乎﹖

民不富﹐不足以容遊惰之民﹔國無教﹐不足以化獷戾之俗。自非光武﹐則姑聽其著伍以待其气之漸馴﹐而後使自厭戎行以思返﹐乃可得而徐爲之所。劉知遠安集民之保山谷者﹐定其志气以漸思本計﹐自是以後﹐盜乃漸息﹔集之也﹐故賢於散之也。

〖九〗

得國而速亡﹐未有如沙陀劉氏者也﹔反者一起﹐兵未血刃﹐眾卽潰﹐君卽死﹐國卽亡﹐易如吹槁﹐亦未有如沙陀劉氏者也。其後宋奪柴氏而尢易﹐亦迹此而爲之耳。

劉氏之代石晉也﹐以視陳霸先而尢正。二蕭﹑石﹑郭皆懷篡奪之謀﹐興叛主之甲。知遠𨿽不救重貴之亡﹐而不臣之迹未著。重貴已見俘於契丹﹐石氏無三尺之苗裔可以輔立者﹐中原無主﹐兆人樂推﹐而始稱大號﹐以收兩都﹐逐胡騎。然且出兵山左﹐思奪重貴﹐不克而始還。若是者﹐宜其可以代興而永其祚﹐然而不能者﹐其故有二﹔詩曰「宗子維城﹐大宗維翰。」先正親親以篤天倫﹐而枝榦相扶之道卽在焉。易曰「開國承家﹐小人勿用。」先王尊賢以共天職﹐而心膂相依之道卽在焉。漢﹑唐之興﹐其親也﹐不能如周﹑召之一心﹐而分土爲侯王者﹐固不可拔也﹔其賢也﹐不能如伊﹑呂之一徳﹐而居中爲宰輔者﹐固不可亂也。

劉氏起於沙陀﹐以孤族而暴興﹐承祐之外﹐僅一劉崇父子﹐而威望不能與郭威﹑楊邠﹑史弘肇相頡頏。舉國之人﹐知孤雛一禽而其宗熸矣。郭氏亦猶是也。柴氏𨿽有宗黨﹐然不能正名爲皇族﹐亦一夫而已矣。一旦擁他姓以代之﹐孰相難者﹐而又何勞再舉乎﹖

親不可恃﹐天也﹐則庶幾恃有賢輔以左右之耳。知遠之命相﹐竟求之於軍幕執筆之客佐﹐天下賤之惡之﹐狎而蔑之﹐倏起旋滅﹐無爲太息者﹐尢無足怪矣。故劉氏之亡﹐亡於蘇禹珪﹑蘇逢吉之爲相﹐王章之爲三司使也。是郭威﹑楊邠﹑史弘肇所睥睨叱吒而使濡毫待命如胥史者也。四年而劉氏之廟蕩爲寒灰﹐尙誰拯哉﹖

天之下﹐民所仰者君也﹔君之下﹐民所仰者相也。君非君﹐則天不能息其亂﹔相非相﹐則君不能保其國。開國承家﹐小人亟用﹐人之所鄙﹐天之所棄﹐不能一朝居矣。二蘇從幕中賤士躐輔弼之榮﹐卽求如敬翔﹑任圜﹑和凝而不可得﹐乃欲伸弱主以折彊臣﹐其待四年而亡猶晚矣。

郭氏之相﹐𨿽徳不稱位﹐而範質﹑李谷之視二蘇﹐則云泥也﹐是以後亡。而承祐旣滅﹐劉崇猶能保一隅之祀者數十年﹐愈於郭﹑柴之頓斬﹐則同姓存亡之故也。親賢之得失﹐國祚之短長﹐豈不一如符券與﹖

〖一○〗

李業﹑郭允明導其主以殺大臣﹐而劉氏速亡。人心未固﹐主勢不張﹐而輕用不測之威﹐翦推戴之臣﹐楊邠﹑史弘肇﹑王章𨿽死﹐郭威擁重兵﹐據雄藩﹐恩結將吏﹐權操威福﹐遽欲以一紙殺之﹐其以國戲也﹐愚不可詰矣。𨿽然﹐劉氏之存亡﹐惡足系天下之治亂哉﹖楊邠等就誅﹐而天下始有可安之勢﹐則此舉也﹐論世者之所快也。

自唐以來﹐彊臣擅兵以思篡奪者相沿成習﹐無有寧歲久矣。朱溫﹑李克用先後以得中原﹐而李嗣源﹑石敬瑭﹑劉知遠踵之以興。蓋其閒效之蹶起﹐或謀而不成﹐或幾成而敗者﹐鋒刃相仍﹐民以荼毒也﹐不可勝紀當其使爲偏裨與贊逆謀也﹐已伏自竊之心。延及於石﹑劉之代﹐而無人不思爲天子矣。安重榮﹑安從進﹑楊光遠﹑杜重威﹑張彥澤﹑李守貞𨿽先後授首﹐而主臣蹀血以競雌雄﹐敗則族﹐勝則帝﹐皆徼幸於不可知之數。幸而伏誅﹐國亦因是而卒斬。流血成川﹐民財括盡﹐以僅夷一叛臣﹐而叛者又起。彼固曰﹕與我並肩而起者﹐資我以興﹐惡能執法以操我生死之柄﹖況其煢煢孺子﹐而敢儼然帝制﹐秉鈇鉞以臨我乎﹖

自楊邠等以羽翼劉氏之宿將﹐威振朝廷﹐權行疆內﹐而一旦伏屍闕下﹐如圈豚之就烹﹔於是而所謂功臣者﹐始知人主自有其魁柄﹐不待戰爭﹐而可刈權姦若當門之艸。故郭氏之興﹐王峻﹑侯益之流﹐不敢復萌跋扈之心﹔而李谷﹑範質﹑魏仁浦乃得以文臣銜天憲制閫帥之榮辱生死。柴氏承之﹐樊愛能等疾趨赴市﹐伏死歐刀﹐而人不驚爲剙舉﹐邠﹑章﹑弘肇之誅﹐實倡其始也。有邠﹑章﹑弘肇之誅﹐而後樊愛能等之辟﹐伸於俄傾﹐而眾心允服﹔有愛能等之戮﹐而後石守信輩以得釋兵保祿位爲幸﹐宋之中外載寧者三百載。嗚呼﹗業﹑允明之不量而亟殺權臣也﹐殆天牖之以靖百年飛揚盤踞之惡習乎﹗抑事會已極﹐無往不復﹐自然之數也。

郭威以一頭子黜王守恩﹐用白文珂﹐而盈廷不敢致詰。楊邠﹑史弘肇斥其主以禁聲﹐而曰「有臣等在」。此而不誅﹐劉氏其足以存乎﹖劉氏卽存﹐天下之分崩狂競以日尋鋒刃也﹐寧可小息乎﹖邠﹑章﹑弘肇死﹐於是風气以移﹐內難不生﹐而國有餘力﹐然後吳﹑蜀﹑楚﹑粵可次第而平。故此舉也﹐天下漸寧之始也。劉承祐之死生﹐國之存亡﹐不足論也。

〖二〗

耳目口體之各有所適而求得之者﹐所謂欲也﹔君子節之﹐眾人任之﹐任之而不知節﹐足以累徳而損於物。𨿽然﹐其有所適而求得之量以任之而取足﹐則亦屬厭而止﹐而徳不至於凶﹐物不蒙其害﹔君子節情正性之功﹐未可槪責之夫人也。況乎崇髙富貴者﹐可以適其耳目口體之需﹐不待損於物而給﹐且以是別尊卑之等﹐而承天之祐﹐則如其量而適焉﹐於徳亦未有瑕也。

天下有大惡焉﹐舉世貿貿然趨之﹐古今相狃而不知其所以然﹐則溢乎耳目口體所適之量﹐而隨流俗以貴重之﹐所謂寶器者是已。耳目口體不相爲代者也﹐羣趨於目﹐而口失其味﹑體失其安﹐愚矣。羣趨於耳﹐而目亦不能爲政﹐則其愚愈不可言也。寶之爲寶﹐口何所甘﹑體何所便哉﹖卽以悅目﹐而非固悅之也。惟天下之不多有﹐偶一有之﹐而或詫爲奇﹐於是騰之天下﹐傳之後世﹐而曰此寶也﹔因而有細人者出﹐摘其奇瑰以爲之名﹐愚者歆其名﹐任耳役目口四體以徇傳聞之說﹐震驚而艷稱之曰此寶也。是舉五官百骸心腎肺腸一任之耳﹐而不自知其所以貴之重之﹑思得而藏之之故。嗚呼﹗其愚甚矣。

傳曰「匹夫無罪﹐懷璧其罪。」孟子曰「寶珠玉者殃必及身。」何也﹖愚已甚﹐耳目口四肢不足以持權﹐則匹夫糜可衣可食之腴產以求易之﹔或且競之於人﹐而戕天倫﹑淩孤寡﹐皆其所不卹。崇髙富貴者﹐則虛府庫﹑急稅斂﹑奪軍儲以資采覓﹐流連把玩﹐危亡不系其心﹔「殃必及身」﹐非虛語也。乃試思之﹐聲音可以穆耳乎﹖采色可以娛目乎﹖味可適口﹐而把玩之下﹐四體以安乎﹖於闐之玉﹐馳人於萬里﹔合浦之珠﹐殺人於重淵﹔商﹑周之鼎彜﹐毀人之邱墓﹔豈徒累徳以黷淫哉﹖其貽害於人也﹐亦已酷矣﹗從吠聲之口﹐蕩亡藉之心﹐以禍天下﹐而旋殃其身﹐愚者之不可致詰﹐至此而極矣。郭氏始建國﹐取宮中寶器悉毀之﹐盡萬億之值﹐碎之爲泥沙﹐不知者且惜之﹐抑知其本與泥沙也無以異﹔不畱之於兩閒以啟天下之愚﹐亦快矣哉﹗

夫豈徒寶器爲然乎﹖書取其合六書之法﹐形聲不舛而已﹔畫取其盡山川動植之形﹐宮室器服之制﹐知所考仿而已﹔典籍取其無闕無譌﹐俾讀者不疑其解而已。晉人之字﹐宋﹑元之畫﹐澄心堂之典籍﹐盡取而焚之﹐亦正人心﹑端好尙之良法也。

〖一二〗

閉糶以殺鄰國之民﹐至不仁也﹔徒殺鄰民而朽吾民之粟以趨於貧﹐至不智也。李氏淮南饑﹐周通糶以濟之﹐二者之惡去矣。其後復大旱﹐民度淮爭﹐李氏遂築倉多以供軍﹐周乃詔舟車運載者勿予夫禁舟車而但通負擔﹐則所及者近﹐而力弱不任負者死相積矣。郭氏方有吞並江﹑淮之計﹐不欲資敵糧以困之﹐自謂得算﹐而不知此斗筲之智﹐徒損吾仁而無益也。

旱饑卽至於縣罄﹐豈有餒死之兵哉﹖所餒死者民耳。立國則必有積儲矣﹐卽不給﹐而民之僅存者嚴刑迫之﹐無求不得也﹔又不給﹐而坐食於民﹐或縱之掠奪而不禁也﹔則使其主多以爲軍食﹐亦以紓民之死爾。禁舟車之運﹐勿使糶充軍食者﹐亦適以重困其民也﹐豈果於救民者之所忍爲乎﹖

卽以制勝之策言之﹕兩敵相壓﹐丰凶各異﹐所隔者一衣帶水耳。淮南之民﹐彊欲者﹐轉斗而北﹐不可禁禦﹐饑瘠瀕死﹐睨飽食之鄕﹐欲與爭一旦之命﹐死且不卹﹐弱瘠無制之民且如此矣。如使兵食不繼﹐彼且令於眾曰﹕誓死一戰﹐則禾粟被野者惟吾是飽。而兵之奮臂以呼﹐爭先而進﹐以自救死亡﹐復何易捍哉﹖

無徳於民﹐不足以興﹔積怨於兵﹐則足以亡。晉惠公閉糶而秦師致死﹐身爲俘囚。大有爲者﹐不與人爭一饑一飽之利鈍也。故惟深研於人情物理之數者﹐而後可與盡智之川﹑全仁之施。郭氏固不足以及此﹐爲徳不永﹐而功亦不集。惟保天下者可以有天下﹐區區之算奚當哉﹗

〖一三〗

法不可以治天下者也﹐而至於無法﹐則民無以有其生﹐而上無以有其民。故天下之將治也﹐則先有制法之主﹐以使民知上有天子﹑下有吏﹐而己亦有守以謀其生。其始制法也﹐不能皆善﹐後世仍之﹐且以病民而啟亂。然亦當艸創之際﹐或矯枉太甚﹐或因陋就簡﹐粗立之以俟後起者之裁成。故秦法之毒民不一矣﹐而乘六國紛然不定之餘﹐爲之開先﹑以使民知有法﹐然後漢人寬大之政﹑可因之以除繁去苛而整齊宇內。五胡蕩然蔑紀﹐宇文氏始立法﹐繼以蘇綽之緣飾﹐唐乃因之爲損益﹐亦猶是也。

自唐宣宗以後﹐懿﹑僖之無道也﹐逆臣盜賊﹐紛紜割據﹐天子救死不遑﹐大臣立身不固﹐天下之無法﹐至於郭氏稱周﹐幾百年矣。唐之善政﹐無一存者﹐其下流之蠹政﹐則相沿而日以增。蓋所謂天子者﹐彊則得之﹐弱則失之﹔所謂宰相者﹐治亂非所任﹐存亡非所卹﹐其令於民也﹐桎梏之以從令﹐漁獵之以供軍﹔如此﹐則安望其有暇心以問法紀哉﹖叛臣而天子矣﹐武人而平章矣﹐幕客而宰相矣﹔則其所爲庶司百尹﹑郡邑長吏者﹐舉可知也。其薄涉文墨者﹐則亦如和凝之以淫詞小藻﹑取譽花閒而已。及郭氏之有國也﹐始有制法之令焉。然後爲之君者﹐可曰﹕吾以治民爲司者也﹔爲之民者﹐亦曰﹕上有以治我﹐非徒竭我之財﹑輕我之生﹑以爲之爭天下者也。

夫郭氏之法﹐固不可以與於治者多矣。其寬盜一錢以上之死也﹐罷營田賦賦民而使均於民賦也﹐除朱溫所給民牛之租也﹐皆除民之大蠹而蘇之﹐亦救時之善術矣。若其給省耗於運夫﹐則運者蘇而輸者之苦未蠲也﹔禁民之越訴﹐而弗能簡良守令以牧民﹐則姦民乍戢﹐而州縣之墨吏逞﹐民弗能控告也﹔訟牒不能自書﹐必書所倩代書者姓名﹐以懲教訟﹐而訟魁持利害以脇人取賄﹐姦民益恣﹐而弱民無能控告也﹔其除賣牛牛皮者之稅﹐令田十頃稅一皮﹐徒寬屠賈﹐而移害於農﹑加無名之徵也。凡此皆以利民而病之﹐圖治而亂之﹐法之所立﹐獘之所生矣。

蓋其爲救時之善術者﹐去苛虐之政﹐而未別立一法﹐故善也。其因陋就簡而生獘者﹐則皆制一法以飾前法﹐故獘也。法之不足以治天下﹐不徒在此﹐而若此者爲尢。𨿽然﹐以視蕩然無法之天下﹐則已異矣。君猶知有民而思治之﹐則𨿽不中而不遠﹔民猶知有法而遵之﹐則𨿽蒙其害而相習以安。蓋郭氏懲武人幕客之樵蘇其民而任其荒薉﹐標掊克之成格以虐用之於無涯﹐於是範質﹑李谷﹑王溥諸人進﹐而王峻以翼戴之元功﹐不能安於相位﹐故有革故取新之機焉。樞密不能操宰相之進止﹐宰相不復倚藩鎭以從違﹐君爲民之君﹐相爲君之相﹐庶幾乎天職之共焉。嗣是而王朴﹑竇儼得以修其文教﹐而宋乃困之以定一代之規。故曰﹕天下將治﹐先有制法之主﹐𨿽不善﹐賢於無法也。

漢承秦之法而損益之﹐故不能師三代﹔唐承拓拔﹑宇文之法而損益之﹐故不能及兩漢﹔宋承郭氏﹑柴氏之法而損益之﹐故不能踰盛唐。不善之法立﹐民之習之已久﹐亦弗獲已﹐壹志以從之矣﹔損其惡﹐益之以善﹐而天下遂寧。惟夫天下方亂而未已﹐承先代末流之稗政以益趨於下﹐而盡喪其善者﹔浸淫相襲﹐使袴褶刀筆之夫播惡於髙位﹐而無爲之裁革者﹔於是𨿽有哲後﹐而難乎其頓攺﹐害卽可除﹐而利不可卒興。此湯﹑武之繼桀﹑紂與髙皇帝之繼胡元﹐所以難也。有法以立政﹐無患其疵﹐當極重難反之政令﹐移風俗而整飭之以康兆民﹐豈易言哉﹗上無其主﹐則必下有其學。至正之末﹐劉﹑宋諸公修明於野﹐以操旋轉之樞﹐待時而行之﹐其功豈淺尟乎﹖

〖一四〗

無子而立族子﹐因昭穆之序﹑爲子以奉宗祀﹐自天子達於士﹐一也﹔而天子因授以天下爲尢重。異姓者不得爲後﹐大法存焉。春秋莒人後鄫﹐而書之曰滅﹐至嚴矣。乃事有至變者焉﹐則郭氏是已。郭威起於卒伍﹐旁無支庶﹐年老無子﹐更無可立之肩羣從﹔柴氏之子﹐旣其內姻﹐從之鞠養﹐而抑賢能可以托國﹐求同姓之支子必不可得﹐捨郭榮亦將孰托哉﹖旣立宗廟﹐以天子之禮祀其先﹐神𨿽不歆非類﹐而豈自我餒之乎﹖故立異姓以爲後﹐未可爲郭氏責也。

或曰﹕威無同姓可立之後﹐知榮之賢﹐引而置之將相之位﹐以國禪之而不攺其族姓﹐仿堯﹑舜之道不亦美乎﹖舜宗堯而祖文祖﹐祀亦可弗絕也。

曰﹕時則上古﹐人則聖人﹐在位者則臯﹑夔﹑稷﹑契﹐而後舜﹑禹之受禪﹐天下歸心焉。乃欲使篡奪之君﹑擾亂之世﹐彊藩睥睨以思弋獲之大位﹐取一大賢以下之少年﹐遽委以受終﹐庸詎得哉﹖舜穆四門﹑敍百揆﹑雷雨弗迷﹐而共﹑驩猶狺於廷﹐三苗猶叛於外。若禹平水土﹑定九州﹐大勛著於天人﹐羣後之傾心久矣﹐舜抑承堯之已迹而踵行之﹐而榮惡足以勝之﹖自朱﹑李以來﹐位將相而狂爭者﹐非一人也。郭氏之興﹐榮無尺寸之功﹐環四方而奡立者﹐皆履虎咥人之武人﹐榮𨿽賢﹐不知其賢也﹐孤雛視之而已。俄而將相矣﹐俄而天子矣﹐爭奪者攘臂而仍之﹐不能一朝居也﹐徒爲子噲﹑子之﹐而敢言堯﹑舜乎﹖

所難處者﹐榮旣嗣立而無以處柴守禮耳。論者乃欲別爲郭氏立後﹐而尊守禮爲太上皇﹐則何其不審而易於言也﹗郭氏無可立之後明矣﹐將誰立邪﹖榮之得國﹐實以養子受世適之命﹐郭氏之恩﹐何遽忍忘。身非漢髙自我而有天下﹐則不得加皇號於私親。禮之所不許者﹐宋英宗且不得加於濮王﹐而況守禮乎﹗然則將如之何﹖守禮之爲光祿卿﹐先朝之命也。迎養宮中﹐正名之曰所生父﹔其沒也﹐葬以卿﹐祭以天子﹔其服﹐視同姓之爲人後者爲之期﹔則庶乎變而不失其常矣。外繼竄宗之法﹐不可執也。爲天子而旁無可立之支庶﹐古今僅一郭氏﹐道窮則變﹐變乃通也。

〖一五〗

與人俱起﹐血戰以戴己爲君﹐功成位定﹐而挾勛勞以相抗﹐亦武人之恆也。卽慮其相仍以攘臂﹐自可以禮裁之﹐以道制之﹐使自戢志以寧居。遽加猜忮而誅夷之﹐刻薄寡恩﹐且抱疚於天人﹐漢髙帝之所以不得與於純王之道也。郭氏因羣力以奪劉氏之國﹐而王殷無罪受誅﹐王峻貶竄而死﹐其事與髙帝同﹐而時則異﹐未可以醢葅韓﹑彭之慝責郭氏也。

自唐天寶以來﹐上懷私恩而姑息﹐下挾私勞以驕橫﹐擁之而興之日﹐早已伏奪之之心。位樞密﹑任節鎭者﹐人無不以天子爲可弋獲之飛虫﹐敗者成者﹐乍成而旋敗者﹐相踵以興﹐無歲而兵戈得息。乃至延契丹以蹂中國﹐綱維裂﹐生民之血塗艸野﹐極矣。李嗣源之於存勗也﹐石敬瑭之於嗣源也﹐郭威之於劉知遠也﹐皆自以爲功而相師以起者也。究不能安於其位以貽後昆﹐而徒辱中原之神臯天闕﹐爲旦此夕彼之羶場。其他速敗而自滅其族者﹐更僕而不勝數。至於郭氏有國﹐幸而存者鮮矣。髙行周卒﹐慕容彥超滅﹐王峻輩擅國之兵﹐奪民之財﹐其以亂天下也無疑。郭氏𨿽不可以行天誅﹐而天誅不容緩矣。亂人之未絕﹐其亂不衰﹐決意行法於廷而不勞爭戰﹐事會已及﹐變極而復﹐尙奚容其遲疑乎﹗

殷﹑峻誅﹐而後樊愛能﹑何徽可伏法於牙門﹐武行徳﹑李繼勛可就貶於國法﹔乃以施於有宋﹐而石守信﹑髙懷徳之流﹐斂手以就臣服。天誅也﹐王章也﹐國之所以立﹑民之所藉以生也。故曰不可以醢葅韓﹑彭之罪罪之也。百年以來﹐飛揚跋扈之气習爲之漸息﹐一人死﹐則萬人得以保其生﹐王殷﹑王峻俛首受誅﹐不亦快與﹗

〖一六〗

國家有利國便民之政﹐而遣專使以行﹐使非其人﹐則國與民交受其病﹐弗如其已之也。使者難其人而不容已﹐則弗如卽責之所司﹐而飭以違令之大法﹐固愈於專使之病國與民遠矣。

夫國家之置守令﹐何爲者也﹖豈徒以催科迫民而箕斂之乎﹖豈徒以守因陋就簡之陳格﹐而聽其日卽於廢馳乎﹖豈徒以聽民之訟﹐斂鈞金束矢之入以爲訟府﹐而啟民於爭乎﹖下有疾苦而不能達﹐則爲達之﹐以不沮於上聞﹔上有徳意而不能宣﹐則爲宣之﹐以不窮於下逮。於是有上言便宜以拯民而益國者﹐參廷議而決其可行矣﹐卽以屬之守令﹐使進其邑之士大夫與其耆老﹐按行閱視﹐條奏其方略﹐而卽責之以行。苟其玩上旨以違民心﹐專攺革而違國憲﹐則有誅極貶褫之法以隨其後。賢者勸﹐不肖者懲﹐蔑不可舉也。

夫旣有悉治理以上言者﹐娓娓而盡其利病﹐貪猾暴虐之吏﹐固無可容其欺蔽。卽有老病疲茸﹑怠而坐馳之守令﹐監司得持課程以督其不逮﹔監司朋比飾說以罔上﹐司憲之臣﹐得持公議以糾其不若。廷臣淸﹐監司無枉﹐守令不敢失墜﹐有言者必有行者﹐取之建官分職之司而已足﹐夫何阻隔不宣之足慮哉﹗若夫言利病者﹐徒取給於筆舌而固不可行﹐則守令得詳悉以上請﹐而仍享無事之淸晏﹐奚用專使督行而有不得其人之憂哉﹗

明君之治﹐擇守令而已﹔守令不易知﹐擇司銓司憲者而已。司銓司憲者﹐口在天子之左右﹐其賢易辧也。而抑得賢宰相以持衡於上﹐指臂相使﹐綱維相挈﹐守令之得失﹐無不可通於密勿﹐則天子有徳意而疾通於海內﹐何扞格之有乎﹗此之不謹﹐而恃專使以行上意﹐是臂不能使指﹐而彊以繩曳之也。一委之專使﹐則守令監司皆卸其利國利民之責﹐行之不順﹐國病民勞而不任其咎﹔卽有賢者﹐亦以掣曳而廢其職﹐況不肖者之徒張威福﹐迫促煩苛﹐以苟且報奉行之績乎﹗

江南李氏聽刺史田敬洙之請﹐修水利於楚州﹐漑田以實邊﹐而馮延己使李徳明任其事﹐因緣侵擾﹐興力役﹐奪民田﹐而塘竟不成﹔巡撫諸州以問民疾苦﹐而使馮延魯以淺劣輕狂任之﹐反爲民害﹔徐鉉﹑徐鍇論列其委任之失﹐顧得貶竄。夫豈特二馮之邪佞不可任哉﹗使守令牧民﹐而別遣使以興事﹐未有可焉者也。

〖一七〗

周主威疾篤﹐遺命鑑唐十八陵發掘之禍﹐令嗣主以紙衣瓦棺斂己﹐自謂達於厚葬之非而善全其遺體矣。其得國也不以正﹐旣無以求福於天﹔其在位也﹐𨿽賢於亂君﹐而固無徳於天下﹐以大服於人﹔惴惴然朽骨之是憂﹐而教其臣子使不能盡一日之心力以效於君親﹐其智也﹐正其愚也。尢可哂者﹐令刻石陵前﹐以紙衣瓦棺正告天下後世﹐吾惡知其非厚葬而故以欺天下邪﹖則亂兵盜賊欲發掘者﹐抑必疑其欺己﹐愈疑而愈思發之。漢文令薄葬﹐而霸陵之發﹐寶玉充焉。言其可信﹐人其以言相信邪﹖

陵墓之發﹐自嬴政始。驪山之藏﹐非直厚葬已也﹐金銀寶玉﹐鼎彜鏡劍﹐玉以爲匣﹐汞以爲池﹐皆非生平待養之資﹐而藏之百年﹐愈爲珍貴者﹐是以招寇。若夫古之愼終厚葬﹑以盡人子之心者﹐斂襚之衣無算﹐遣車明器祭器柳衣茵罌贈帛﹐見於土喪禮者﹐如彼其備。等而上之﹐至於天子﹐所以用其材而極孝養必具之物者﹐禮𨿽無考﹐而萃萬國之力以葬一人﹐其厚可知也。然皆先骨而朽﹐出於藏而不適於用。則人子之忱以舒﹐而終鮮發掘之患。先王之慮之也周﹐取義也正﹐而廣仁孝以盡臣子之情也至﹔不可過也﹐抑不可不及也。周主威不學無術﹐奚足以知此哉﹗墨氏無父﹐夷人道於禽獸﹐惟薄葬爲其惡之大者。藉口安親而以濟其吝物寡恩之惡﹐禽道也。爲君父者﹐以遺命倡之﹐亦不仁矣。

〖一八〗

髙平之戰﹐決志親行﹐羣臣皆欲止之﹐馮道持之尢堅﹐乃至面折之曰「未審陛下能爲唐太宗否﹖」夫謂其君爲不能爲堯﹑舜者﹐賊其君者也。唐太宗一躬帥六師之能﹐而大聲疾呼﹐絕其君以攀躋之路﹐小人之無忌憚也﹐一至此哉﹗道之心﹐路人知之矣﹐周主之責樊愛能等曰「欲賣朕興劉崇。」道之心﹐亦此而已。習於朱友貞﹑李從珂之朒縮困潰而亡﹐己不難袖勸進之表以迎新君﹐而己愈重﹐賣之而得利﹐又何卹焉﹖周主憚於其虛名而不能卽斬道以徇﹐然不旋踵而道死矣﹐道不死﹐恐不能免於英君之竄逐也。

若夫髙平之戰﹐則治亂之樞機﹐豈但劉﹑郭之興亡乎﹖郭氏奪人之國﹐失之而非其固有﹔劉氏興報讎之師﹐得之而非其不義﹔乃其系天下治亂之樞機者﹐何也﹖朱友貞﹑李存勗﹑李從珂﹑石重貴﹑劉承祐之亡﹐皆非外寇之亡之也。驕帥挾不定之心﹐利人之亡﹐而因讎其不軌之志﹔其戰不力﹐一敗而潰﹐反戈內向﹐殪故主以迎仇讎﹐因以居功﹐擅兵擁土﹐尸位將相﹐立不拔之基以圖度非分﹔樊愛能等猶是心也﹐馮道亦猶是心也。況周主者﹐尢非郭氏之苗裔﹐未有大功於國﹐王峻輩忌而思奪之夙矣。峻𨿽死﹐其懷峻之邪心者實繁有徒。使此一役也﹐不以身先而坐守汴都﹐仰諸軍以禦患﹐小戰不勝﹐崩潰而南﹐郭從謙﹑朱守殷之於李存勗﹐康義誠之於李從厚﹐趙徳鈞之於李從珂﹐杜重威﹑張彥澤之於石重貴﹐侯益﹑劉銖之於劉承祐﹐皆秉鉞而出﹐倒戈而反﹐寇未入而孤立之君殪﹐周主亦如是而已矣。

且不徒長逆臣之惡﹑以習亂於不已也﹐劉崇方挾契丹以入﹐周師潰﹐周國亡﹐艸穀之毒再試﹐而黎民無孑遺﹐徳光且畱不去﹐而中國無天子﹐劉崇者﹐又豈能保其不爲劉豫﹖而靖康汴梁﹑祥興海上之禍﹐在此役矣。夫馮道亦逆知有此而固不以動其心﹐不失其爲瀛王者﹐而抑又何求哉﹖惟周主決志親徵﹐而後已潰之右軍﹐不足以搖眾志﹔潰掠之逃將﹐不足以劫宮闕﹔身立血戰之功﹐而樊愛能等七十人之伏辜﹐無敢爲之請命。於是主乃成乎其爲主﹐臣乃成乎其爲臣﹐契丹不戰而奔﹐中國乃成乎其爲中國。周主之爲天子﹐非郭氏授之﹐自以死生爲生民請命而得焉者也。何遽不能爲唐太宗﹐而豈馮道之老姦所可測哉﹖

〖一九〗

盜非可一時猝捕而弭者也﹐故漢武帝分遣繡衣持節逐捕而盜愈甚。盍亦思盜之所以能爲盜者乎﹖以爲倏聚倏散﹑出鬼人魅者﹐從其爲盜之頃﹑見其如此耳。其必有居也﹐必與民而雜處﹔其劫奪而衣食之也﹐必有所資於市易﹔其日遊行而無忌也﹐必與其鄕之人而相往來﹔其不能以盜自居﹑必有托以自名也﹐必附於農工商賈技術之流﹐而曰所業在是。故鄕之人知其盜也﹐郡邑之胥吏﹐莫不知其盜也﹔所不知者﹐朝廷猝遣之使﹐行芒芒原野之中﹐閱穰穰羣居之眾﹐盡智殫威﹐祗以累疑似之民﹐而終不知盜之所在耳。使臣逐捕之﹐則守令坐委之曰﹕天子之使如此其嚴威﹐無可如何﹐而何易責之我邪﹖則盜益遊行自得而罔所忌畏。以秦皇﹑漢武之威﹐大索天下﹐而一夫不可獲﹐況使臣哉﹕

盜者﹐天子之所不能治﹐而守令任治之﹔守令之所不能知﹐而胥役知之﹔胥役之所不盡知﹐而鄕裏知之。鄕裏有所畏而不與爲難﹐胥役有所利而爲之藏姦。乃鄕裏者﹐守令之教化可行﹔而胥役者﹐守令之法紀可飭者也。盜亦其民﹐胥役亦其胥役﹐捨此勿責﹐而欲使使者以偶見之旌旄﹑馳虛聲而早使之規避﹐則徒爲民擾而盜不戢﹐其自貽之矣。周主知其然﹐罷巡檢使臣﹐專委節鎭州縣﹐誠治盜之要術也。

〖二○〗

王補畫平一天下之策﹐先下江南﹐收嶺南﹐次巴蜀﹐次幽﹑燕﹐而後及於河東。其後宋平諸國﹐次第略同﹐而先蜀後江南﹐晚收河東﹐而置幽﹑燕於不復﹐與朴說異。折中理勢以爲定論﹐互有得失﹐而朴之失小﹐宋之失大也。

以勢言之﹐先江南而後蜀﹐非策也。江南𨿽下﹐巫峽﹑夔門之險﹐水陸兩困﹐仰而攻之﹐𨿽克而兵之死傷也必甚。故秦滅楚﹑晉滅吳﹑隋滅陳﹐必先舉巴蜀﹐順流以擊吳之腰脊﹐兵不勞而迅若疾風之埽葉得勢故也。

以道言之﹐江南𨿽云割據﹐而自楊氏﹑徐氏以來﹐以休兵息民保其國土﹐不隨羣雄力競以爭中夏。李璟父子未有善政﹐而無殃兆民﹑絕彜倫﹑淫虐之巨慝﹔嚴可求﹑李建勛皆賢者也﹐先後輔相之﹔馮延己輩𨿽佞﹐而惡不大播於百姓﹔生聚完﹐文教興﹐猶然彼都人士之餘風也。孟知祥據土以叛君﹐阻兵而無保民之志﹐至於昶﹐驕淫侈肆﹐縱嬖倖以虐民也﹐殆無人理。則興問罪之師以拯民於水火﹐固不容旦夕緩也。嶺南劉氏積惡三世﹐民怨已盈﹐殆倍於孟昶﹔而縣隔嶺嶠﹐江南未平﹐姑俟諸其後﹐則勢之弗容迫圖者耳。

先吳後蜀﹐理勢之兩詘者也。此宋之用兵﹐賢於王朴之策也。若夫河東之與幽﹑燕﹐則朴之策善矣。

劉知遠之自立也﹐在契丹橫行之日﹐中土無君而爲之主﹐以拒悍夷﹐於華夏不爲無功。劉崇父子量力自守﹐苟延血食﹐志旣可矜﹔郭氏旣奪其國﹐而又欲殄滅其宗祀﹐則天理之絕已盡﹔撫心自問﹐不可以遽加之兵﹐固矣。𨿽在宋世﹐猶有可憫者存也。契丹乘石敬瑭之逆﹐闌入塞內﹐據十六州以滅裂我冠裳﹐天下之大防﹐義之所不容隳者﹐莫此爲甚﹐驅之以復吾禹甸﹐乃可以爲天下君。以理言之﹐急幽﹑燕而緩河東﹐必矣。

卽以勢言﹐契丹之據幽﹑燕也未久﹐其主固居朔漠﹐以廬帳爲便安﹐視幽﹑燕爲贅土﹐未嘗厚食其利而歆之也。而唐之遺民猶有存者﹐思華風﹐厭羶俗﹐如吳巒﹑王權之不忍陷身污薉者﹐固吞聲翹首以望王師﹐則取之也易。遲之又久﹐而契丹已戀爲膏腴﹐據爲世守﹐故老已亡﹐人習於夷﹐且不知身爲誰氏之餘民﹐畫地以爲契丹效死﹐是急攻則易而緩圖則難也。幽﹑燕舉﹐則河東失左臂之援﹐入飛狐﹑天井而夾攻之﹐師無俟於再舉﹐又勢之所必然者。王朴之謀﹐理勢均得﹐平一天下之大略﹐斯其允矣。

宋祖有志焉﹐而不能追惟王朴之偉論﹐遂絀曹翰之成謀﹐以力敝於河東﹐置幽﹑燕於膜外﹐則趙普之邪說蠱之也。普﹐薊人也﹐有鄕人爲之居閒﹐以受契丹之餌﹐而偸爲其姻亞鄕鄰免兵戈之警﹐席犬豕以齁睡﹐姦謀進而貽禍無窮。惜哉﹗其不遇周主﹐使不得試樊愛能之歐刀也。

〖二一〗

一日而欲挽數千年之波流﹐一人而欲拯羣天下之陷溺﹐難矣哉﹗楊﹑墨之賊道也﹐興於春秋之世﹐至孟子而僅及百年﹐且爲之徒者﹐惟彊力慧辧之士﹐能習之者亦寡矣﹐士或淫而民固無有信從之者。韓愈氏曰「孟子辭而辟之﹐廓如也。」抑亦易爲廓如矣。浮屠之入中國﹐至唐﹑宋之際﹐幾千年矣。信從之者﹐自天子達於比戶﹐貧寡之民﹑老稚婦女﹐皆翕然焉。拓拔氏﹑宇文氏﹑唐武宗凡三禁之﹐威令已迫﹐天下顧爲之怨憤﹐不旋踵而復張﹐無惑乎愚者之言曰﹕是聖教之不可蔑者也。周主榮廢無額寺院﹐禁私度僧尼﹐而存寺尙二千有奇﹐僧尼猶六萬﹐說者或病其不力爲鏟除﹐乃不知周主之漸而殺其滔天之勢也﹐爲得其理。使有繼起者踵而行之﹐數十年而其邪必衰止。固非嚴刑酷令﹐憑一朝之怒所可勝者也。

浮屠之惑天下也有三﹕士之慧而失教者﹐聞有性命之說﹐心儀其必有可以測知而不知所從﹐浮屠以浮動乍靜之冏光示之﹐遂若有所依據﹔而名利之勞役已疲﹐從之以乍息其心旌﹐若勞極而蔭於林﹐因謂爲吾宅也﹐熟寐而不知其倚於荊棘也。然而如此者﹐十不得一。其次則畏死患貧﹑負疚逃刑之頑夫﹐或覬其卽得﹐或望之身後﹐自無道以致福﹐無力以求安﹐而徼幸於不然之域﹐遂竭心力資財以販貿之。又其下則目炫於塔廟形像之煇煌﹐耳淫於鐘磬鼓鈸之鞺鞳﹐心侈於千人之聚﹑百人之集﹑焚香稽首之殷勤﹐貿貿然而樂爲其徒者﹐盡天下而皆然﹔非知有所謂浮屠之法也﹐知寺院僧尼而已。而避役之罷民﹐逃伍之潰卒﹐叛逸之臧獲﹐營生不給﹐求偶不得﹐無藉之惰呡﹐利其徒眾之繁有﹐可以抗句索﹑匿姓名﹑仰食而偸生。若此者﹐其勢殺﹐其額有限﹐其爲之師者﹐遼戾寒涼而不振﹐則翕然誇燿之情移﹐蕭散以幾於衰滅。然後寬徭省罰以安小人﹐明道正誼以教君子﹐百年之內﹐可使萍散而冰消也。急誅之而激以輿﹐緩圖之而焰以熸﹐此制勝之善術﹐禹之所以抑洪水者﹐惟其漸而已矣。

拓拔﹑宇文固不足以及此﹐唐武之後﹐繼以宣宗﹐抑流急必逆之勢然也。周主行裁損之法﹐得之矣﹐而宗社旋移﹔宋太宗天倫旣斁﹐懷疚不寧冀獲庇覆於心忘罪滅之邪說﹐是以法立未久﹐旋復囂張。嗚呼﹗道喪不復﹐抑生人之不幸與﹗而導以猖狂者﹐李遵勗﹑楊億之爲世教蟊賊﹐亦不可勝誅也。趙抃﹑張九成皆淸節之士也﹐而以身導其狂流﹐於是而終不可遏﹐豈周主除邪不盡之過乎﹖

〖二二〗

周主立二稅徵限﹐夏稅以六月﹐秋稅以八月﹐兩稅旣行﹐無有便於此矣。急於此﹐則民病﹐易知也﹔緩於此﹐則民亦病﹐未易知也。

夫惟富人之求而無不給也﹐則急之與緩勿擇也。貧民者歲之所獲﹐僅此而已矣﹐急之則稱貸而倍償﹐固也﹔獲之有量﹐而須用者無方﹐乘其方有之日﹐使以其應輸者輸官﹐則所餘爲私家之養者﹐或足或乏﹐皆可經度以節一歲之用。六月而蠶織成矣﹐十月而禾黍登矣﹐而上無期以限之﹐愚民忘他日之催科﹐婦子艷絲粟之有羨﹐遊食之工賈﹐鄕鄰之醵會﹐相與麋其贏餘﹐室已如縣而徵求始迫﹐於是移來歲未審之丰歉﹐倍息以貸而求免於桁楊。上且曰﹕吾已緩之﹐而猶不我應﹐民之頑也乃不知緩之正所以迫之也哉﹗

情不可不諒也﹐時不可不知也﹐役車其休之後﹐予以從容謀生之計﹐而暇豫以圖﹐方春於耜之勞﹐民不能自度﹐上爲度之。而當其緩也不容急﹐當其急也不容緩﹐憂民之憂者﹐不可不察也。以六月徵者﹐期成於八月﹔以十月徵者﹐期盡於一冬。力可供﹐則必之以速完﹔貧不可支﹐則蠲除於限末。嚴豪民玩上之罰﹐開貧寡自全之路﹐一歲畢一歲之徵﹐民習而安焉。王者復起﹐不能易也。

〖二三〗

文信公奉使不屈﹐從容就死﹐推忠貞者﹐莫之能踰也。求其先信國而興者﹐顏魯公而外﹐孫晟其無媿焉。

信國以儒臣起義﹐事中國之共主﹐敗而不撓﹐亡而不屈。而晟捐其故國﹐自北䢐南﹐投身危邦﹐事割據之主﹐則出身次第不若信公之大正。江南非四海兆人之元後﹐而爲之效死﹐蓋亦褊矣﹐而未可以此短晟也。晟𨿽非江南之人士﹐然其南奔也﹐石﹑劉二氏以沙陀部落而僭大號﹐且進契丹以入踐中原﹐君劣臣離﹐上下蕩然無紀﹐𨿽云故上﹐固志節之士所不忍一日居也。江南承天下無君之乏﹐保境息民﹐頗知文教﹐士不幸生於其世﹐無可致身之地﹐則擇地而蹈﹐能用我者﹐爲盡臣節﹐委誠以捨命﹐初非叛故主﹑附新君﹑僅酬國士之知者﹐此亦奚足以此病晟哉﹗

乃若晟之奉表於周﹐請奉正朔﹐與信公之祈請於蒙古也﹐其事略同﹔而折中於義﹐則晟愈焉。江南之與周齒也﹐小役大﹐弱役彊﹐役焉而可保其宗社﹐則宗社重矣。宋之於蒙古﹐人禽之大辧也﹐屈志以祈請﹐𨿽幸而存﹐爲犬豕之附庸﹐生不如其死﹐存不如其亡﹐而宗社抑輕矣。然則信公之爲趙氏宗社謀也則忠﹐而爲自謀其所以效忠者則失也。海上扁舟﹐猶存中華之一綫﹐等死耳﹐擇死所而死之﹐固不如張﹑陸之徑行以自遂矣。晟之屈己以請命﹐志士之所弗堪﹐固勞臣之所必效。幸得當而延李氏一日之宗祊﹐屈不足以爲辱﹔但不以其私屈焉﹐而志已光昭矣。此晟之死﹐視信公爲尢正焉。若其堅貞之操﹐從容之度﹐前有魯公﹐後有信公﹐鴈行而翔於天步﹐均也﹐又何多讓與﹗

〖二四〗

寶儼論相之說﹐非也。天子之職﹐擇相而已矣。百爲之得失﹐百尹之貞邪﹐莫不以擇相爲之本。爲天下之元後父母﹐僅此二三密勿之大臣﹐爲宗社生民效其敬愼﹐不知自擇﹐而委之前在此位者﹐以舉所知而任之﹐不知天之與以天下﹑而天下戴之以爲大君﹐何爲者邪﹖旣云令宰相舉所知矣﹐是信其有知人之明﹑靖國之忠也﹔又責以保任﹐而舉非其人﹐責其舉者﹐是何其辱朝廷而羞當世之士邪﹖保任之法﹐用之於庶官﹐且徒滋比阿覆蔽之姦﹔況舉天下以授之調變﹐而但恃緣坐舉主之峻法乎﹖又況人不易知﹐不保其往﹐乃以追責耆舊歸田之故老﹐借使王安石蒙壞法之譴﹐文潞公且被褫奪﹐秦檜正誤國之刑﹐胡文定與坐戮屍乎﹖

儼又云「姑試以本官權知政事﹐察其職業之堪否而後實授﹐」則尢謬甚。以此法試始進之士﹐使宰一邑﹑司一職者﹐子產猶曰「美錦不以學制」。與天子坐而論道﹑爲天下臣民所倚賴之一二人﹐乃使循職業以課能否而用捨之﹐知有恥者﹐亦不願立於其廷﹔況其以道事君﹐進退在己﹐而不以天子之喜怒爲進退者哉﹖此法行﹐則惟兢兢患失之鄙夫﹐忍隱以守章程﹑充於廉陛而已。

夫人臣出身事主而至於相﹐非一日之遽得之也﹔人君登進艸萊之士而至於相﹐非一日驟予之也。或自牧守﹐或自卿貳﹐或自詞臣﹐業已爲羣情所歆厭﹐而數蒙人主之顧問。兵農禮樂﹐皆足以見其才﹔出處取與﹐皆足以徵其守﹔議論設施﹐皆足以測其量﹔薦拔論劾﹐皆足以試其交。而待諸已入綸扉﹑將宣麻敕之日﹐始以職業考其優劣而進退之乎﹖甚矣﹗儼之罔於君人之道也。苛細以褻天職﹐猜疑以解士心﹐長君之偸﹐勸臣之黨﹐而能尊主庇民﹐未之有也。漠然不相信之人﹐一人譽之﹐卽引而置之百僚之上﹐與謀宗社生民之大﹐使其歆實授而飾迹以求榮﹐天下其得有心膂之臣乎﹖

蓋自唐昭宗處傾危之世﹐廉恥道喪﹐楨幹已虧﹐而昭宗躁競﹐獎浮薄之風﹐故張濬﹑朱朴之流﹐卒然拔起以屍政府﹐而所謂宰相者賤矣。儼習於陋俗之氾濫﹐固將曰﹕此朝廷執筆以守典章之掾史耳﹐姑試之而以程限黜陟之﹐奚不可哉﹖洵如其言﹐天下惡得而定邪﹗

〖二五〗

周主南伐江南﹐勞師三載﹐躬親三駕﹐履行陣﹐冒矢石﹐數十戰以極兵力﹐必得江北而後止。江北旣獻﹐無難席捲以渡江﹐而修好休兵﹐饋鹽還俘﹐置之若忘。嗚呼﹗此其所以明於定紛亂之天下而得用兵之略也。蓋周主之志﹐不在江南而在契丹也。

當時中原之所急者﹐莫有大於契丹也。石敬瑭割地以使爲主於塞內﹐南向而俯臨中夏﹐有建瓴之勢焉。叛臣降將﹐道以竊中國之政令﹐而民且奉之爲主。徳光死﹐兀欲﹑述律交相戕賊﹐至是而其勢亦衰矣﹐是可乘之機也。然其控弦馳馬獷悍之力﹐猶未易折箠以驅之出塞。且自朱溫以來﹐所號爲中國主者﹐僅橫互一綫於雍﹑豫﹑兗﹑靑之中﹐地狹力微﹐不足以逞志。而立國之形﹐犬牙互入﹐未能截然有其四封﹐以保其內而應乎外。則不收淮南﹑江北之地﹐中國不成其中國。守不固﹐兵不彊﹐食不裕﹐彊起而問無雲之故壤﹐石重貴之覆軌﹐念之而寒心矣。

然而契丹不北走﹐十六州不南歸﹐天下終不可得而寧。而欲勤外略﹐必靖內訌。乃孟氏之在蜀﹐劉氏之在粵﹐淫虐已甚﹐下之也易﹐而要不足以厚吾力﹑張吾威也。惟江南之立國也固矣﹐楊﹑徐﹑李閱三姓﹐而保境息民之謀不攺。李璟𨿽庸﹐人心尙固﹐求以勝之也較難。惟其難也﹐是以勝其兵而足以取威﹐得其眾而足以效用﹐有其土而足以阜財﹐受其降而足以息亂。且使兵習於戰﹐以屢勝而張其勢﹔將試於敵﹐以功罪而擇其才。割地畫江﹐無南顧之憂﹐粵人且遙爲效順。於是踰年而自將以伐契丹﹐其志乃大白於天下。而中國之威﹐因以大振。其有疾而竟不克者天也﹐其略則實足以天下而紹漢﹑唐者也。王朴先蜀﹑粵而後幽﹑燕之策非也﹐屢試而驕以疲矣。威方張而未竭﹐周主亟之﹐天假之年﹐中原其底定乎﹗

〖二六〗

古樂之亡﹐自暴秦始。其後大亂相尋﹐王莽﹑赤眉﹑五胡﹑安﹑史﹑黃巢之亂﹐遺器焚毀﹐不可復見者多矣。至於柴氏之世﹑僅有存者﹐又皆漢以後之各以意仿佛效爲者﹔於是周主榮銳意修復﹐以屬之王朴。朴之說非必合於古也﹐而指歸之要﹐庶幾得之矣。至宋而胡安定﹑範蜀公﹑司馬溫公之聚訟又興﹐蔡西山掇拾而著之篇﹐持之確﹐析之精。𨿽然﹐未見其見諸行事者可以用之也。

孔子曰「大樂必簡。」律呂之制﹐所以括兩閒繁有之聲而歸之於簡也。朴之言曰「十二律旋相爲宮﹐以生七調﹐爲一均﹔凡十二均﹑八十四調而大備。」朴之所謂八十四調者﹐其歸十二調而已。計其鴻細﹑長短﹑髙下﹑淸濁之數﹐從長九寸徑三分之律﹐就中而損之﹐旋相生以相益﹐而已極乎繁密。九九之數﹐盡於八十一﹐過此則目不能察﹐手不能循﹐耳不能審﹐心不能知﹐虛立至密至賾之差等﹐亦將焉用之也﹖蔡氏黃鐘之數﹐十七萬七千一百四十七﹐推而施之大鐘大鎛﹐且有不能以度量權衡分析之者﹐而小者勿論矣。盡其數於九九八十一而止﹐升降損益﹐其精極矣。取其能合之調爲十二均足矣。故王朴律準從九寸而下﹐次第施柱﹐以備十二律﹐未爲疏也。然自唐以降﹐能用此者猶鮮。過此以推之於十七﹖萬七千一百四十七之密﹐夫誰能用之哉﹖大樂必簡﹐繁則必亂﹐況乎其徒繁而無實邪

夫兩閒之聲﹐而欲極其至賾之變﹐則抑豈但十七萬七千一百四十七而已乎﹖今以人聲驗之﹐舉一時四海之人﹐其唇﹑舌﹑齶﹑喉﹑齒﹑鼻﹐舉相似也﹔引气發聲﹐其用均也﹔乃其人之眾﹐爲十七萬七千一百四十七者﹐不知凡幾也。𨿽甚肖者﹐隔垣而可別﹐乍相逼以相聆﹐似矣﹐而父母妻子則辧之也無有同者。是知天下之聲﹐無涯無算﹐以十七萬七千一百四十七該之﹐謂之至密﹐而固不能盡其萬一﹐則其爲法也﹐抑隘甚矣。

天地之生﹐聲也﹑色也﹑臭也﹑味也﹑質也﹑性也﹑才也﹐若有定也﹐實至無定也﹔若有涯也﹐實至無涯也。惟夫人之所爲﹐以範圍天地之化而用之者﹐則𨿽至聖至神﹑研幾精義之極至﹐而皆如其量。聖者之作﹐明者之述﹐就其量之大端﹐約而略之﹐使相葉以成用﹐則大中﹑至和﹑厚生﹑利用﹑正徳之道全矣。其有殘缺不修﹐紛雜相閒﹐以成乎亂者﹐皆卽此至簡之法不能盡合耳。故古之作樂者﹐以人聲之無涯也﹐則以八音節之﹐而使合於有限之音。抑以八音之無準也﹐則以十二律節之﹐而合於有限之律。朴之衍爲七調﹐合爲十二均﹐數可循﹐度可測﹐響可別﹐目得而見之﹐耳得而審之﹐心得而知之﹐物可使從心以制﹐音可使大槪而分﹐其不細也﹐乃以不淫人之心志也﹔過此以往﹐奚所用哉﹐

嗚呼﹗王朴極其思慮﹐裁以大綱﹐樂可自是而興矣。至靖康之變﹐法器復亡﹐淫聲胡樂﹐爚亂天下之耳﹐且不知古樂之爲何等也。有制作之聖﹑建中和之極者出焉﹐將奚所取正哉﹖如朴之說﹐固可采也。九寸之黃鐘﹐以累黍得其度數﹐有一定之則矣。而上下損益﹐盡之十二變而止。而用黃鐘以成眾樂也﹐不限於九寸﹐因而髙之﹐因而下之﹐皆可葉乎黃鐘之律。則九其九而黃鐘之繁變皆在焉﹐則十一律﹑七調﹑十二均之繁變皆在焉。巧足以制其器﹐明足以察其微﹐聰足以淸其紀﹐心足以窮其理﹐約舉之而義自弘﹐古樂亦豈終不可復哉﹖若苛細煩密之說﹐有名有數﹐而不能有實﹐祗以熒人之心志﹐而使不敢言樂﹐京房以下之所以爲樂之贅疣也。折中以成必簡之元聲﹐尙以俟之來哲。

卷末

◎敍論一

論之不及正統者﹐何也﹖曰﹕正統之說﹐不知其所自昉也。自漢之亡﹐曹氏﹑司馬氏乘之以竊天下。而爲之名曰禪。於是爲之說曰「必有所承以爲統﹐而後可以爲天子。」義不相授受﹐而彊相綴系以揜篡奪之迹﹔抑假鄒衍五徳之邪說與劉歆歷家之緒論﹐文其詖辭﹔要豈事理之實然哉﹖

統之爲言﹐合而並之之謂也﹐因而續之之謂也。而天下之不合與不續也多矣﹗蓋嘗上推數千年中國之治亂以迄於今﹐凡三變矣。當其未變﹐固不知後之變也奚若﹐𨿽聖人弗能知也。商﹑周以上﹐有不可考者。而據三代以言之﹐其時萬國各有其君﹐而天子特爲之長﹐王畿之外﹐刑賞不聽命﹐賦稅不上供﹐天下𨿽合而固未合也。王者以義正名而合之。此一變也。而湯之代夏﹐武之代殷﹐未嘗日無共主焉。及乎春秋之世﹐齊﹑晉﹑秦﹑楚各據所屬之從諸侯以分裂天下﹔至戰國而彊秦﹑六國交相爲從衡﹐赧王朝秦﹐而天下並無共主之號﹐豈復有所謂統哉﹖此一合一離之始也。漢亡﹐而蜀漢﹑魏﹑吳三分﹔晉東渡﹐而十六國與拓拔﹑髙氏﹑宇文裂土以自帝﹔唐亡﹐而汴﹑晉﹑江南﹑吳越﹑蜀﹑粵﹑楚﹑閩﹑荊南﹑河東各帝制以自崇。士其土﹐民其民﹐或迹示臣屬而終不相維系也﹐無所統也。六國離﹐而秦苟合以及漢﹔三國離﹐而晉乍合之﹐非固合也。五胡起﹐南北離﹐而隋苟合之以及唐﹔五代離﹐而宋乃合之。此一合離之局一變也。至於宋亡以迄於今﹐則當其治也﹐則中國有共主﹔當其亂也﹐中國並無一隅分據之主。蓋所謂統者絕而不續﹐此又一變也。夫統者﹐合而不離﹑續而不絕之謂也。離矣﹐而惡乎統之﹖絕矣﹐而固不相承以爲統。崛起以一中夏者﹐奚用承彼不連之系乎﹖

天下之生﹐一治一亂。當其治﹐無不正者以相干﹐而何有於正﹖當其亂﹐旣不正矣﹐而又孰爲正﹖有離﹐有絕﹐固無統也﹐而又何正不正邪﹖以天下論者﹐必循天下之公﹐天下非夷狄盜逆之所可屍﹐而抑非一姓之私也。惟爲其臣子者﹐必私其君父﹐則宗社已亡﹐而必不忍戴異姓異族以爲君。若夫立乎百世以後﹐持百世以上大公之論﹐則五帝﹑三王之大徳﹐大命已攺﹐不能彊系之以存。故杞不足以延夏﹐宋不足以延商。夫豈忘禹﹑湯之大澤哉﹖非五子不能爲夏而歌雒汭﹐非箕子不能爲商而吟麥季也。故昭烈亦自君其國於蜀﹐可爲漢之餘裔﹔而擬諸光武﹐爲九州兆姓之大君﹐不亦誣乎﹖充其義類﹐將欲使漢至今存而後快﹐則又何以處三王之明徳﹐降苗裔於編氓邪﹖

蜀漢正矣﹐已亡而統在晉。晉自篡魏﹐豈承漢而興者﹖唐承隋﹐而隋抑何承﹖承之陳﹐則隋不因滅陳而始爲君﹔承之宇文氏﹐則天下之大防已亂﹐何統之足云乎﹖無所承﹐無所統﹐正不正存乎其人而已矣。正不正﹐人也﹔一治一亂﹐天也﹔猶日之有畫夜﹐月之有朔﹑弦﹑望﹑晦也。非其臣子以徳之順逆定天命之去畱﹔而詹詹然爲已亡無道之國延消謝之運﹐何爲者邪﹖宋亡而天下無統﹐又奚說焉﹖

近世有李槃者﹐以宇文氏所臣屬之蕭歸﹐爲篡弒之蕭衍延苟全之祀﹐而使之統陳。沙陀夷族之朱邪存勗﹐不知所出之徐知誥﹐冒李唐之宗﹐而使之統分據之天下。父子君臣之倫大紊﹐而自矜爲義﹐有識者一吷而已。若鄒衍五徳之說﹐尢妖妄而不經﹐君子辟之﹐斷斷如也。

◎敍論二

天下有大公至正之是非爲﹐匹夫匹婦之與知﹐聖人莫能違也。然而君子之是非﹐終不與匹夫匹婦爭鳴﹐以口說爲名教﹐故其是非一出而天下莫敢不服。流俗之相沿也﹐習非爲是﹐𨿽覆載不容之惡而視之若常﹐非秉明赫之威以正之﹐則惡不知懲。善亦猶是也﹐流俗之所非﹐而大美存焉﹔事迹之所閡﹐而天良在爲﹔非秉日月之明以顯之﹐則善不加勸。故春秋之作﹐遊﹑夏不能贊一辭﹐而豈灌灌諄諄﹐取匹夫匹婦已有定論之褒貶﹐曼衍長言﹐以求快俗流之心目哉﹖莊生曰「春秋經世之書﹐聖人議而不辯。」若華督﹑宋萬﹑楚商臣﹑蔡般﹐當春秋之世﹐習爲故常而不討﹐乃大書曰「弒其君」。然止此而已﹐弗俟辯也。以此義推之﹐若王莽﹑曹操﹑朱溫輩之爲大惡也﹐昭然見於史策﹐匹夫匹婦得以詬厲之於千載之下﹐而又何俟論史者之喋喋哉﹖

今有人於此﹐殺人而旣服刑於司寇矣﹐而旁觀者又大聲疾呼以號於人曰﹕此宜殺者。非匹夫匹婦之褊躁﹐孰暇而爲此﹖孟子曰「春秋成而亂臣賊子懼。」惟其片言而折﹐不待繁言而彼詐遁之遊辭不能復逞。使聖人取中肩之逆﹑稱王之僭﹐申明不已﹐而自謂窮亂賊之姦﹔彼姦逆者且笑曰﹕是匹夫匹婦之巷議也﹐而又奚畏焉。

蕭﹑曹﹑房﹑杜之治也﹔劉向﹑朱云﹑李固﹑杜喬﹑張九齡﹑陸贄之貞也﹔孔融﹑王經﹑段秀實之烈也﹔反此而爲權姦﹑爲宦寺﹑爲外戚﹑爲佞倖﹑爲掊克之惡以敗亡人國家也﹔漢文﹑景﹑光武﹑唐太宗之安定天下也﹔其後世之驕奢淫泆自貽敗亡也﹕漢髙之興﹐項羽之亡﹐八王之亂﹐李﹑郭之功﹔史已詳紀之﹐匹夫匹婦聞而與知之。極詞以贊而不爲加益﹐聞者不足以興﹔極詞以貶而不爲加損﹐聞者不足以戒。惟匹夫匹婦悻悻之怒﹑沾沾之喜﹐繁詞累說﹐自鳴其達於古者﹐樂得而稱述之。曾君子誘掖人之善而示以從入之津﹐弭止人之惡而窮其陷溺之實﹐屑侈一時之快論﹐與道聽塗說者同其紛呶乎﹖故編中於大美大惡﹑昭然耳目﹑前有定論者﹐皆略而不贅。推其所以然之繇﹐辧其不盡然之實﹐均於善而醇疵分﹐均於惡而輕重別﹐因其時﹐度其勢﹐察其心﹐窮其效﹐所繇與胡致堂諸子之有以異也。

◎敍論三

論史者有二獘焉﹕放於道而非道之中﹐依於法而非法之審﹐褒其所不待褒﹐而君子不以爲榮﹐貶其所不勝貶﹐而姦邪顧以爲笑﹐此旣淺中無當之失矣﹔乃其爲獘﹐尙無傷於教﹑無賊於民也。抑有纖曲嵬瑣之說出焉﹐謀尙其詐﹐諫尙其譎﹐徼功而行險﹐幹譽而違道﹐獎詭隨爲中庸﹐誇偸生爲明哲﹐以挑達搖人之精爽而使浮﹐以機巧裂人之名義而使枉﹔此其於世教與民生也﹐災愈於洪水﹐惡烈於猛獸矣。

蓋嘗論之﹕史之爲書﹐見諸行事之徵也。則必推之而可行﹐戰而克﹐守而固﹐行法而民以爲便﹐進諫而君聽以從﹐無取於似仁似義之浮談﹐祗以致悔吝而無成者也。則智有所尙﹐謀有所詳﹐人情有所必近﹐時勢有所必因﹐以成與得爲期﹐而敗與失爲戒﹐所固然矣。然因是而卑污之說進焉﹐以其纖曲之小慧﹐樂與跳盪遊移﹑陰匿鉤距之術而相取﹔以其躁動之客气﹐迫與輕挑忮忿﹑武健馳突之能而相依﹔以其婦姑之小慈﹐易與狐媚貓馴﹑淟涊柔巽之情而相暱。聞其說者﹐震其奇詭﹐歆其纖利﹐驚其決裂﹐利其呴嘔﹔而人心以蠱﹐風俗以淫﹐彜倫以斁﹐廉恥以墮。若近世李贄﹑鐘惺之流﹐導天下於邪淫﹐以釀中夏衣冠之禍﹐豈非逾於洪水﹑烈於猛獸者乎﹖

溯其所繇﹐則司馬遷﹑班固喜爲恢奇震耀之言﹐實有以導之矣。讀項羽之破王離﹐則須眉皆奮而殺機動﹔覽田延年之責霍光﹐則膽魄皆張而戾气生。與市儈裏魁同慕汲黯﹑包拯之絞急﹐則和平之道喪﹔與詞人遊客共歎蘇軾﹑蘇轍之浮誇﹐則惇篤之心離。諫而尙譎﹐則俳優且賢於伊訓﹔謀而尙詐﹐則甘誓不齒於孫﹑吳。髙允﹑翟黑子之言﹐祗以獎老姦之小信﹔李克用三垂岡之歎﹐抑以侈盜賊之雄心。甚至推胡廣之貪庸以抑忠直﹐而愜鄙夫之志﹔伸馮道之逆竊以進夷盜﹐而順無賴之欲。輕薄之夫﹐妄以爲慷慨悲歌之助﹔雕虫之子﹐喜以爲放言飾說之資。若此之流﹐允爲殘賊﹐此編所述﹐不敢姑容。刻志兢兢﹐求安於心﹐求順於理﹐求適於用。顧惟不逮﹐用自慚恧﹔而志則已嚴﹐竊有以異於彼也。

◎敍論四

〖一〗

治道之極致﹐上稽尙書﹐折以孔子之言﹐而蔑以尙矣。其樞﹐則君心之敬肆也﹔其戒﹐則怠荒刻覈﹐不及者倦﹐過者欲速也﹔其大用﹐用賢而興教也﹔其施及於民﹐仁愛而錫以極也。以治唐﹑虞﹐以治三代﹐以治秦﹑漢而下﹐迄至於今﹐無不可以此理推而行也﹔以理銓選﹐以均賦役﹐以詰戎兵﹐以飭刑罰﹐以定典式﹐無不待此以得其宜也。至於設爲規畫﹐措之科條﹐尙書不言﹐孔子不言﹐豈遺其實而弗求詳哉﹖以古之制﹐治古之天下﹐而未可槪之今日者﹐君子不以立事﹔以今之宜﹐治今之天下﹐而非可必之後日者﹐君子不以垂法。故封建﹑井田﹑朝會﹑徵伐﹑建官﹑頒祿之制﹐尙書不言﹐孔子不言。豈徳不如舜﹑禹﹑孔子者﹐而敢以記誦所得者斷萬世之大經乎﹖

夏書之有禹貢﹐實也﹐而系之以禹﹐則夏后一代之法﹐固不行於商﹑周﹔周書之有周官﹐實也﹐而系之以周﹐則成周一代之規﹐初不上因於商﹑夏。孔子曰「足足兵食﹐民信之矣。」何以足﹐何以信﹐豈靳言哉﹖言所以足﹐而卽啟不足之階﹔言所以信﹐而且致不信之咎也。

孟子之言異是﹐何也﹖戰國者﹐古今一大變革之會也。侯王分土﹐各自爲政﹐而皆以放恣漁獵之情﹐聽耕戰刑名殃民之說﹐與尙書﹑孔子之言﹐背道而馳。勿暇論其存主之敬怠仁暴﹐而所行者﹐一令出而生民卽趨入於死亡。三王之遺澤﹐存十一於千百﹐而可以稍蘇﹐則抑不能預謀漢﹑唐已後之天下﹐勢異局遷﹐而通變以使民不倦者奚若。蓋救焚拯溺﹐一時之所迫﹐於是有「徒善不足爲政」之說﹐而未成乎郡縣之天下﹐猶有可遵先王之理勢﹐所繇與尙書﹑孔子之言異也。要非以參萬世而咸可率繇也。

編中所論﹐推本得失之原﹐勉自竭以求合於聖治之本﹔而就事論法﹐因其時而酌其宜﹐卽一代而各有弛張﹐均一事而互有伸詘﹐寧爲無定之言﹐不敢執一以賊道。有自相蹠盭者矣﹐無彊天下以必從其獨見者也。若井田﹑封建﹑鄕舉﹑裏選﹑寓兵於農﹑捨笞杖而行肉刑諸法﹐先儒有欲必行之者矣。襲周官之名迹﹐而適以成乎狄道者﹐宇文氏也﹔據禹貢以導河﹐而適以益其潰決者﹐李仲昌也。盡破天下之成規﹐駭萬物而從其記誦之所得﹐浸使爲之﹐吾惡知其所終哉﹗

〖二〗

旨深哉﹗司馬氏之名是編也。曰「資治」者﹐非知治知亂而已也﹐所以爲力行求治之資也。覽往代之治而快然﹐覽往代之亂而愀然﹐知其有以致治而治﹐則稱說其美﹔知其有以召亂而亂﹐則詬厲其惡﹔言已終﹐捲已掩﹐好惡之情已竭﹐穨然若忘﹐臨事而仍用其故心﹐聞見𨿽多﹐辧證𨿽詳﹐亦程子所謂「玩物喪志」也。

夫治之所資﹐法之所著也。善於彼者﹐未必其善於此也。君以柔嘉爲則﹐而漢元帝失制以釀亂﹔臣以戇直爲忠﹐而劉棲楚碎首以藏姦。攘夷復中原﹐大義也﹐而梁武以敗﹔含怒殺將帥﹐危道也﹐而周主以興。無不可爲治之資者﹐無不可爲亂之媒。然則治之所資者﹐一心而已矣。以心馭政﹐則凡政皆可以宜民﹐莫匪治之資﹔而善取資者﹐變通以成乎可久。設身於古之時勢﹐爲己之所躬逢﹔研慮於古之謀爲﹐爲己之所身任。取古人宗社之安危﹐代爲之憂患﹐而己之去危以卽安者在矣﹔取古昔民情之利病﹐代爲之斟酌﹐而今之興利以除害者在矣。得可資﹐失亦可資也﹔同可資﹐異亦可資也。故治之所資﹐惟在一心﹐而史特其鑑也。

「鑑」者﹐能別人之妍媸﹐而整衣冠﹑尊瞻視者﹐可就正焉。顧衣冠之整﹐瞻視之尊﹐鑑豈能爲功於我哉﹗故論鑑者﹐於其得也﹐而必推其所以得﹔於其失也﹐而必推其所以失。其得也﹐必思易其迹而何以亦得﹔其失也﹐必思就其偏而何以救失﹔乃可爲治之資﹐而不僅如鑑之徒縣於室﹑無與炤之者也。

其曰「通」者﹐何也﹖君道在焉﹐國是在焉﹐民情在焉﹐邊防在焉﹐臣誼在焉﹐臣節在焉﹐士之行己以無辱者在焉﹐學之守正而不陂者在焉。𨿽扼窮獨處﹐而可以自淑﹐可以誨人﹐可以知道而樂﹐故曰「通」也。

引而伸之﹐是以有論﹔浚而求之﹐是以有論﹔博而証之﹐是以有論﹔協而一之﹐是以有論﹔心得而可以資人之通﹐是以有論。道無方﹐以位物於有方﹔道無體﹐以成事之有體。鑑之者明﹐通之也廣﹐資之也深﹐人自取之﹐而治身治世﹑肆應而不窮。抑豈曰此所論者立一成之侀﹐而終古不易也哉﹗

