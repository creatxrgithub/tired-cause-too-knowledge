四庫全書唐書直筆

﹝宋﹞呂夏卿撰

欽定四庫全書

史部十五

唐書直筆

史評類

提要

﹝臣﹞等謹案唐書直筆宋呂夏卿撰夏卿字縉叔泉州晉江人舉進士爲江寧尉歷官宣徳郎守祕書丞以預修唐書告成擢直祕閣同知禮院後出知潁州卒於官事迹具宋史夲傳考曽公亮進唐書表所列預纂修者七人夏卿居其第六本傳稱夏卿學長於史貫穿唐書博采傳記雜說數百家折衷整比又通譜學創爲世系諸表於新唐書最有功是唐書𨿽分題歐陽修宋祁之名而夏卿編摩之力亦不在修祁下也據晁公武讀書志是書乃其在書局時所建明歐宋間有取焉所有未符乃歐宋所未取者然是丹者非素論甘者忌辛著述之家各行所見其取者未必皆是其不取者亦未必皆非觀前三卷論紀傳志之修攺及舊史繁文闕誤第四卷

爲新例須知卽所擬發凡也晁氏別載夏卿兵志三卷稱得於宇文時中季蒙題其後曰夏卿修唐史別著兵志三篇自祕之戒其子弟勿妄傳鮑欽止吏部好藏書苦求得之其子無爲太守恭孫偶言及因懇借鈔錄於吳興之山齋云云然則夏卿之於唐書蓋別有所見特弗似吳縝之顯攻耳今兵志已不可見刋存是書以資互考亦未始非參訂異同之助矣

乾隆四十七年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●唐書直筆目錄

卷一

帝紀

卷二

帝紀

卷三

列傳

志

摘舊史繁文闕誤

卷四

新例須知

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

唐書直筆卷一

﹝宋﹞呂夏卿撰

○帝紀第一

名字

王者帝天下名所以事宗廟禮天地也其餘接見臣下從謙稱則名無所通焉帝名之例始於範蔚宗陳壽古今之通制也史記漢書不載帝名失於簡略也

漢髙祖以劉季稱光武以文叔稱然則帝之有字尙矣唐髙祖字叔徳劉昫之書不載【案劉昫原本訛劉敬今攺正】史之闕文也

書母

禮家貴嫡示天下之本也非嫡則不書母母以子貴子以母貴子立然後書所以生於母傳正也

代宗紀書曰母章敬吳皇后【案章敬原本訛章恭今攺正】余則不書所生母如元獻楊太后傳中載生肅宗故略於此

卽位

繼世而立書卽位用常文

書曰皇太子卽位於柩前書柩前示承顧命之重也

繼故而立其賊不討則爲子之誼輕不稱太子無嗣父之道也

文宗紀書曰寶歷二年十二月皇帝卽位敬宗遇弒文宗以弟繼統縱賊不討貶也穆宗紀書曰元和十五年正月皇帝卽位不稱太子者陳弘志不討則太子之誼不明故從兄弟稱用文宗例明以帝制而立也中宗紀書曰【案中宗原本訛哀宗今校攺】景龍四年六月溫王卽皇帝位哀帝紀書曰天佑元年八月輝王卽皇帝位微不足以討賊非貶也不稱皇太子者矯先君之顧命出於一時之權宜故但以溫王輝王書

內禪

內禪非正之制也涉權宜而逼大體則書踐阼而不稱太子傳襲計定人無異志則書踐阼而不稱皇帝若讓不忍嗣然

髙祖紀書曰武徳九年八月皇帝傳位爲太上皇睿宗紀書曰【案睿宗原本訛髙宗今校攺】先天元年八月皇帝傳位爲太上皇太宗紀書曰八月太上皇傳位皇帝踐阼於顯徳殿明皇紀書曰八月太上皇傳位庚子皇帝踐阼於武徳殿太宗明皇紀皆先載建成元吉太平公主之難及事克內禪之命行焉臣子之謀非一朝一夕之故變也於傳位之下復出太上皇傳位明神器有所授也順宗紀書曰貞元二十一年八月皇帝傳位於皇太子憲宗紀書曰貞元二十一年八月內禪乙巳皇太子踐阼於宣政殿錄內禪以起踐阼者人望所屬宗廟有主推天命之歸故不書太上傳位不嫌所授不明也受內禪不書卽位嫌父在而取大寶稱踐阼明代父之誼從緩文

立太子

太子社稷之系父在不得以君稱書名從臣下之辭人神所歸則書立

睿宗紀書曰景云元年七月立皇太子隆基是也

立不以正非天下之心所在則書子從私恩也

髙宗紀書曰永隆元年八月立子哲爲皇太子是也

太子薨不名謚葬在乎傳不成恩也徳或無良𨿽嫡亦絀先書廢從天下之志也

文宗紀書曰開成三年九月廢皇太子永爲太宗紀廢皇太子承幹同文天下之人知其可廢亦不足以爲君故先云廢

嬖奪其恩廢不以過後書廢非得罪於天下天下不知太子之廢也

明皇紀書曰開元二十五年四月皇太子忠廢與髙宗紀皇太子賢廢同文謂無可奪之罪後云廢從緩不忍辭

其徳足以奉宗社而失愛君親罹於非命書殺迫也

中宗紀書曰景隆三年七月殺皇太子重俊不書部下所殺稱君命以紓海內之痛

立皇后

皇后共承宗廟海內之母立以徳不以愛正家之道也先書君命正也

太宗紀書曰武徳九年八月立皇后長孫氏先書立徳選肅宗紀書曰至徳元年四月立皇后張氏同文張氏𨿽以凶終然其惡不累故用異例

廢以罪不以私則書廢從天下之人廢之也

明皇紀書曰開元十二年六月廢皇后王氏不稱廢爲庶人嫌齊體之偪也王皇后詔載於本傳若無罪不出詔加罪之誣不足信於後人也

立以嬖不以徳廢以譖不以罪則異文見實

中宗紀書曰神龍元年立妃韋氏爲皇后髙宗紀書曰永徽六年七月皇后王氏廢是也

以愛奪權以計得眾立非恩徳則從自立文

髙宗紀書曰永徽六年十月皇后武氏立是也凡立後恩澤皆出於已大赦天下老人賜粟不出髙宗紀者惡武后之立正始而杜漸故但載武后本傳

國變遭絀書權臣之命幽逼致崩云死惟皇后不云殺嫌齊體也

哀帝紀書曰天佑二年十二月皇后何氏死乙酉朱溫追廢皇太后何氏是也庚戌輟郊詔載於何后本傳者惡朱溫之誣不出哀紀

宰相拜復

宰相國之股肱升黜書於紀重安危之本也書得人不備官

睿宗紀書曰景龍四年四月以許州刺史姚元之爲丞相不書爲兵部尙書門下三品具本傳

瘝官不書君命懲濫恩也

明皇紀書曰開元二十四年十一月牛僊客爲丞相是也

用得其人功利社稷因其媒孽而輟柄用則先名而後免

明皇紀書曰開元二十四年十二月丞相張九齡罷以一時之罪而惜其功不欲聞罪免之命故後罷用緩辭於本傳復書某月某日罷以某代之足紀文也罷相之後或更方鎭遷他官皆詳於本傳徳宗紀書曰貞元十一年四月丞相陸贄貶於忠州贄以太子賓客貶忠州別駕爲丞相書者繇上意之回惑庸讒之枉譖𨿽竄謫善人逺方而天下之望不替故猶稱丞相不書別駕而稱貶者君命實放逐其虛器所加從略

不勝其任以過而罷則先免而後名國罰明也有罪之放先書貶錄過以正罰則罪名正而天下服

徳宗紀書曰建中四年十二月貶丞相盧■﹝木巳﹞於新州位浮其材海內知其可去故先書貶竄之命

宰相薨於位書名而不氏

代宗紀書曰天歷十二年七月丞相綰薨是也罷相書氏

大勲勞書薨記功也賢臣死於貶所書地隱之也

徳宗紀書曰建中元年五月汾陽王郭子儀薨貞元五年八月庚戌西平王李晟薨錄勲勞也徳宗紀書曰貞元某年某月丞相陸贄卒於忠州文宗紀書曰太和九年七月丞相宋申鍚卒於開州非罪而黜𨿽死書舊官記終也變薨言卒者傷賢臣不復故輕文譏王者不能用舊臣也宗室屬逺亦書明皇紀書曰天寶十一年十月信安王禕薨是也

賢臣云亡海內所痛位名氏備而書卒若廢朝簡而贈賻殺則不書

敬宗紀書曰長慶四年十二月吏部侍郎韓愈卒賢臣記終也賢相告老乞骸骨書薨與賢臣異文文宗紀書曰開成四年三月晉國公裴度薨不書丞相罷也

殺大臣有罪書伏誅無罪書賜死非君命書害

代宗紀書曰大歷十二年宰相元載伏誅國法行也中宗紀書曰天授二年十月左相岑長倩賜死【案舊書新書並載殺岑長倩於武后紀此作中宗記當是夏卿修史時所擬攺】逼君命也中宗紀書曰神龍二年某月武三思害侍中桓彥範及敬暉袁恕已文宗紀書曰太和九年十一月仇士良害宰相王涯及賈餗舒元輿書三思與士良之名惡專戮大臣也

余臣有罪書誅無罪書殺

明皇紀書曰天寶六載春正月誅北海太守李邕開元二十五年三月殺監察禦史周子諒書誅者成法不可變王者至公之刑也書殺者觸威忤旨罹於非命王者一時之罰也

命將徵伐

徵伐國家廢興之大政也將得人書帥師討有罪書伐

髙宗紀書曰幹封元年十月遼東道大總管李績帥師伐髙麗不云命司空英國公李績爲遼東大總管案文宗原本訛中宗今校攺者紀書成命傳其實事也

將非其人書王師伐不得罪大戰書及

明皇紀書曰天寶十四載四月王師及雲南大戰於瀘川敗績不書劍南節度使鮮於仲通將之者貶無功也書及者無名興師及爭土拓地玩威喪徒國家危亡之釁故不書王師不勝通以敗績書

將擅出師𨿽伐得罪出而有功皆書自專

書曰某月某日將軍某以師伐某國以者左右自用之文

官軍失利以將名師惡衂國也效命而死書失利將奔北俘辱書大敗

明皇紀書曰開元二十年閠三月郭英傑之師失利於都山英傑死之英傑蹈義喪元不隕臣節書死而再名嘉之也明皇紀書曰天寶十四載十二月封常淸之師大敗於罌子谷幸陜郡十五年六月哥舒翰之師大敗於靈寶執哥舒翰翰及常淸奔書執之再名罪失律也英傑常淸皆一時名將𨿽敗軍猶不稱王師

王師有功執其醜虜書獲

明皇紀書曰天寶十四載十二月常山太守顏杲卿敗安祿山之軍獲其將何千年髙邈以似禽獸稱獲

將以辱命而誅書斬於軍中否則書斬殺無罪也

明皇紀書曰天寶十四載十二月髙仙芝封常淸斬於軍中誅辱命也勝負之勢用兵常數士不素習輿屍奔北𨿽國法必申而其罪可貰用輕文書曰某年斬將軍某

裨校之屬𨿽有功書元帥之名重兵柄之分也

徳宗紀書曰建中二年十一月宣武節度劉洽破淄靑李納之軍於徐州不書神策將曲環名一軍政於劉洽也

執戎狄則大將不名

太宗紀書曰貞觀四年三月執突厥頡利可汗是也以能禽之故大將不名也

破戎狄必稱王師

太宗紀書曰王師破突厥於陰山不書李靖之名舉中國之重也其餘具突厥靖傳

不稱王師者窮兵黷武非中國之道用輕文

太師紀書曰十四年八月平髙昌城十九年五月甲申收遼東城是也

戎狄之心勢窘則幸生服叛不一無向化之常惟可汗來奔則書

太宗紀書曰三年十二月突厥突利可汗什缽苾來奔其餘𨿽名王酋豪來皆載之本傳不列帝紀不與中國受叛人也明皇開元二年突厥黙啜妹壻火拔頡利發石失畢來奔不書明皇紀是也

戎狄之俘獻於社廟不書大將之名受俘亦如之懲首事也

太宗紀書曰貞觀四年三月獻突厥之俘於太廟二十三年正月獻龜玆之俘於社廟明皇紀書曰開元二十年五月皇帝禦應天門受俘是也

中國之俘獻於社廟皆書大將之名受俘亦如之襃大功也

髙祖紀書曰【案髙祖舊訛髙宗今校攺】武徳二年七月秦王獻竇建徳王世充之俘於太廟憲宗紀書曰元和十四年二月皇帝禦興安門受田弘正所獻李師道之俘是也

宰相統兵書天子遣師重本朝之寄也

憲宗紀書曰元和十二年八月裴度徵淮西吳元濟皇帝禦通化門遣師昭宗紀書曰龍紀元年五月張浚徵大原李克用帝禦安喜門再拜銜涕而辭上賜之犀帶具本傳

公主下降

公主下嫁外國必書逆女之使

太宗紀書曰十三年十二月吐谷渾遣使來逆女十四年二月弘化公主歸於吐谷渾春秋紀裂繻來逆女中國之臣得以名通吐谷渾慕容諾曷缽逆女不書名惟以使稱

不書逆女之使以公主大歸爲名

淮陽王道明送弘化公主不書本紀尊中國也具吐谷渾傳而已

外國求婚之使不書於紀使若其請不必皆然

貞觀十四年六月薛延陀遣使求婚具吐蕃傳是也中宗紀書曰景龍三年十一月吐蕃遣使逆女四年正月車駕幸始平送金城公主歸吐蕃緣當時之意故異文非新例也曲赦咸陽故不書於紀具吐蕃傳足本傳之文也

公主釐降無求婚逆女之使則不書於紀禮不足也

開元五年固安公主妻奚首領李大酺【案舊唐書奚國傳作李大輔】永樂公主妻李失活乾元元年肅宗第二女寧國公主【案寜國舊訛寜親今校攺】出降回紇皆具本傳而略於帝紀爲中國諱也

公主無子絕歸則書自還

肅宗紀書曰乾元二年八月寧國公主自回紇還是也

結好不固以師而歸變文書至喜之也

武宗紀書曰會昌三年三月太和公主至自回紇是也

公主死於外國則書於帝紀而略於本傳

書曰某月某日公主薨於某國是也

外國之君赴告不書於紀

春秋吳越之國卒而不書葬惡其僭而失禮外宗稱藩而臣其一國風化之所不及卒𨿽赴告當例於本傳

絕域內屬書本傳儆慢防之易也

聖人內寧必有外憂故四夷奉珍獻寶奔走京師其心非素被天王之化顧其勢使然故不列帝紀是不忘豫防之警

結好之盟先書戎狄以明汲汲也

徳宗紀書曰建中四年正月吐蕃及鳯翔節度使張鎰盟於淸水戎狄無信盟詛末節要以神明之信非中國之福故先書吐蕃示汲汲於中國也不書吐蕃相尙結贊之名所以重中夏也

渝盟有變則不地

徳宗紀書曰貞元二年閠月吐蕃及侍中渾瑊盟執我行人崔漢衡路泌以下皆不書微也

戎狄乞盟不書蒞盟之臣蒙上文也

穆宗紀書曰長慶元年九月吐蕃乞盟十月及吐蕃盟不地不書丞相植蒞盟皆具吐蕃本傳

亂臣

亂臣賊子其謀有漸王者執馭下之柄必防微塞源焉書起而不云叛貴失禦也

明皇紀書曰天寶十四年十一月安祿山起於漁陽是也

負固怙亂之雄乘伺釁隙而作有國所不免書叛有地也

徳宗紀書曰興元元年二月李懷光以河中叛憲宗紀書曰元和二年十月李錡以潤州叛是也

無地書據

劉辟以西川行軍司馬因韋臯之薨竊據成都憲宗紀書曰貞元二十一年八月劉辟據成都以叛無地也

竊地自固非君命所授用自立文

徳宗紀書曰建中二年二月梁崇義以襄陽自立以五使宣諭李舟如荊襄拒境不納是反狀已明至是加崇義同平章事不受詔故以崇義自立爲文

軍逐其帥不預謀而立用眾立文

穆宗紀書曰長慶元年七月幽州立其帥朱克融是也不書立洄具本傳

蕃臣失撫馭之和以罹逼脇用眾逐文

穆宗紀書曰長慶元年七月幽州逐其帥張弘正是也

非意之變失備見逐書奔

文宗紀書曰【案文宗原本訛太宗今校攺】太和五年正月李載義自幽州出奔是也

春秋諸侯之子列於盟會則位定方鎭之孤以畱後自立朝廷因而授之容非篡盜書立

徳宗紀書曰貞元二年六月滄州程懷直立是也不書程日華卒者方鎭不卒

拒君命於外失臣子之義書拒命以見惡

肅宗紀書曰上元元年二月來琪以襄陽拒命是也不云叛其惡輕

唐書直筆卷一

●欽定四庫全書

唐書直筆卷二

﹝宋﹞呂夏卿撰

○帝紀第一

方鎭

方鎭逞兵以窺王土侵蹂得地圍城皆同文

穆宗紀書曰長慶元年十一月成徳王庭湊圍牛元翼於深州二年三月成徳王庭湊入幽州【案新舊唐書紀傳自長慶元年七月後幽州爲朱克融叛據二年三月當書王庭湊入深州此訛深作幽或上文有脫佚】書曰入者惡其專也徳宗建中四年正月淮西李希烈寇汝州不書其將以希烈首惡也

方鎭違命擅甲兵以侵佚其首酋惡故不書將

春秋諸侯大夫師帥皆書方鎭專徵犯上無君之惡莫大焉故削其將兵之臣名則其惡不分蓋深繩之也

王師破方鎭之兵書而系以名

徳宗紀書曰建中二年七月馬燧破魏博田悅之軍於雙岡書破示剿絕凶逆魏博者惡悅以地自專故書用國文

棄地不書名重圍絕援其力不足以自全𨿽奔諱其惡

肅宗紀書曰至徳元年十月初棄平原郡二年八月初棄靈昌郡不書顏眞卿許叔冀之名力不足也肅宗紀書曰至徳二年五月魯炅自南陽歸襄陽穆宗紀書曰長慶二年四月牛元翼自深州歸京師若全師歸來也

方鎭不軌王臣不能固守隳節而喪國土書地以見重

徳宗紀書曰建中四年十二月李澄以滑州降李希烈懿宗紀書曰咸通九年十月崔雍以和州降龐勛是也

方鎭叛亡之人書歸以明同惡

代宗紀書曰大歷十年正月昭義叛卒裴志淸歸於田承嗣是也

方鎭敗王者之師書不利以避衂國

徳宗紀書曰建中四年九月王師及淮西李希烈戰於襄城失利不書哥舒翰者師爲重也

方鎭熾結扼王土之衝足以爲一時之患則書之

徳宗紀書曰建中二年三月淄靑李正己以兵屯濟陰是也

方鎭擅徙所居則書之

徳宗紀書曰建中三年七月淮西李希烈遷於許州代宗紀書曰大歷十二年某月淄靑李正己遷於鄆州是也

方鎭因釁篡逐用兩下相圖文

代宗紀書曰大歷十四年淮西李希烈逐李忠臣憲宗紀書曰元和四年十一月蔡州吳少陽殺吳元慶皆不書其帥

方鎭承命以討叛則書帥師

徳宗紀書曰建中二年八月淮西李希烈帥師伐山南梁崇義是也

攻伐非君命則以國抗

代宗紀書曰大歷十年十月易定李寶臣敗魏博之軍於淸水不書敗田承嗣之將盧子期者不與寶臣尋戈擅命也

王師克土書收大將以恩信得其地書入其下捨逆以聴命書歸順其下取元惡以自效書獻

徳宗紀書曰建中四年三月李臯收黃州某月李臯入安州明不用甲兵也代宗紀書曰大歷十年十一月吳希光以瀛州歸順【案舊書作吳希光以城降新書作吳希光以瀛州降】憲宗紀書曰元和二年十月浙西裴文良執李錡以獻十四年二月淄靑劉悟斬李師道以獻不云其帥者獲罪於朝不得以臣子申故用兩下文

王師平方鎭先得地而申戮若凶渠授首而闔境甫定則先得雋而後地

憲宗紀書曰元和十二年十月王師平淮西吳元濟斬於京師其民久染污俗無向化之心環數千里之地甲兵富彊踰年然後破繇先翦其境土乃得元惡故先書平淮西後云元濟斬也武宗紀書曰會昌四年八月王師斬劉稹澤潞平罪人共得故書王師斬劉稹各用便文也平淮西澤潞不書李愬石雄而書王師申國威也

方鎭之寄脇於權宜則書失地之漸宰相失廟堂之謀循方鎭之請則書授地以罪之

穆宗紀書曰元和十五年十月初失澤潞謂以劉悟爲昭義軍節度使是書失地之漸也敬宗紀書曰寶歷元年十二月宰相李逢吉以澤潞授劉從諌以棄地罪逢吉

方鎭拒命奪官爵絕朝貢示天罰之必行也

憲宗紀書曰元和四年十月削成徳王承宗官爵元和十年七月絕成徳王承宗朝貢書地以明國章

討叛命將稱詔

明皇紀書曰天寶十四載十一月詔封常淸帥師討安祿山代宗紀書曰大歷十年四月詔馬燧帥師討李靈曜憲宗紀書曰元和十一年九月詔李愬帥師討吳元濟是也

命將權鈞力齊則不書統帥之名

肅宗紀書曰乾元元年九月詔九節度之師討安慶緒不書郭子儀李光弼之名軍政不一也憲宗紀書曰元和十一年正月詔六鎭之師討王承宗不書河東幽州盧龍義成橫海魏博昭義節度亦此義也

伐叛因其黨斬首遂平則不書王師之功

徳宗紀書曰貞元元年七月李懷光斬於河中者以賊將牛名俊斬懷光首以城降故不書馬燧之功

守土之帥以師相攻擅甲兵之威蔑朝廷之命則書舉兵攻地

代宗紀書曰永泰元年五月漢州刺史崔寧舉兵攻劍南不書攻郭英乂以王事爲重也

守土之帥乘甲兵土地之勢固封疆以樹腹心則書地以記薨君子樂善而忘惡𨿽功有餘而心不至者皆得以臣道終

順宗紀書曰貞元二年十一月八日韋臯薨於成都先薨後地者因其薨殂得地如晉陶侃薨而得荊州之類

軍亂其帥見殺以非罪書遇害

文宗紀書曰太和四年二月興元軍叛其帥李絳遇害先叛後殺者聞軍變尙冀其生不忍聞其死用緩文

軍亂殺其帥以罪書眾殺

敬宗紀書曰寶歷二年五月幽州殺其帥朱克融

方鎭效順舉族還朝書歸地

憲宗紀書曰元和五年十二月張茂昭以易定來歸非兵革所加而得其地書入以襃忠臣其地襲爲己有必其心堅於效順乃得之故以來覲賜對爲書歸地之日不以管鑰符印付任簡迪爲歸地也書歸以明舊地

逼於天時懼罪入覲書得地

憲宗紀書曰元和三年九月庚寅復得襄陽先是於頔爲其子所諷歸朝入覲至是日冊拜司空以裴均爲山南東道節度使是朝廷始復得故地因以是日書復襄陽也非其心效順故不書頔以襄陽來歸朝廷喜得地而貸罪國法無所申故不書頔至自襄陽也憲宗紀書曰元和十四年八月己酉復得宣武韓弘以七月戊寅來朝願奉朝請至是日拜司徒癸丑以張弘靖爲宣武節度使是朝廷以弘靖堅爲戎務始復故地因以己酉爲復得宣武與於頔事同惟得地已定弘靖受命緩故書己酉非異例

方鎭昭洗一時之計先書輸賦獻地以蓋國恥

憲宗紀書曰元和五年七月庚子成徳王承宗請輸常賦以緩師丁未昭洗王承宗復其官爵十三年三月甲寅成徳王承宗獻徳博二州以緩師庚辰昭洗王承宗復其官爵先是五年承宗請輸常賦朝廷降授官史不書紀者以輸賦爲重於時昭洗之命因李師道劉總亟請不得已而從之不書師道請者宥過正罰國家常法非得緣於臣子之情故不書稱緩師豫當時之志也

春秋之法陽虎以家臣竊寶玉大弓書盜求名亡也方鎭之重以狙詐陰竊發於輦轂欲不知於人主者必窮姦而正罪名故備書盜名不得蓋示大惡於天下也

憲宗紀書曰元和十年三月淄靑李師道盜焚河陰轉運院十一年正月成徳王承宗盜斷建陵門戟十一月成徳王承宗盜焚獻陵寢宮十年六月成徳王承宗盜殺宰相武元衡傷禦史大夫裴度不書遣張晏等刺元衡及焚河陰院屋數斫建陵門戟竿數皆不書者本傳載其事以見惡故紀略文

方鎭來朝必書功臣則否擁兵入覲國家休戚之本書入朝臣禮之失也

代宗紀書曰大歷九年九月幽州朱泚來朝始通幽州也泚以七月使弟滔奉表以入朝以九月至京師故九月乃書來朝如大歷二年郭子儀李抱玊三年馬璘四年魏少遊來朝皆臣子常禮載之本傳昭宗紀書曰幹寧元年正月鳯翔李茂貞入朝不書來朝迹嫌勢逼不與其來也書示臣禮猶存焉昭宗紀書曰二年五月鳯翔李茂貞邠州韓建至京師淩鑠王室臣禮替矣變朝書至譏暴也

方鎭失地而朝書奔大去地書至

代宗紀書曰大歷十四年三月汴宋李忠臣奔於京師先是忠臣爲李希烈所逐狼狽歸朝故不書來朝憲宗紀書曰元和十四年韓公武至自鄜坊書始去鄜坊也文宗紀書曰太和三年十一月王智興至自徐州書始去徐州也

權臣

權臣出入必書宴對亦書

昭宗紀書曰天復三年二月朱溫歸大梁宴於內殿置酒於延喜門天佑元年五月朱溫歸大梁宴於崇勲殿七月朱溫至京師宴於文思球場十月朱溫自河中至京師對於崇勲殿甲申朱溫歸大梁書逼也

權臣徵伐書名得地不書殺敵

昭宗紀書曰景福二年四月朱溫取徐州時溥死先是溫使將王重師牛存節陷徐州溥殺死不書殺者惡其擅國書溥自死不與溫之專戮也得地猶名者尺寸之地得之非唐所有故本溫志以篡取爲文又書曰幹寧四年正月朱溫取鄆州朱瑄死二月朱溫取兗州朱瑾出奔不書其將龐師古葛從周及王重師牛存節之名以溫首惡也不書帥師惡其得眾自大書取使若用奇乘間也

權臣以號自大𨿽朝廷所授皆以自稱書

昭宗紀書曰天復三年二月朱溫自稱諸道兵馬副元帥天佑二年十一月朱溫自號魏王備九鍚也

權臣擅命屠害忠良以謀翦王室宰相不道賊賢臣以逞憾皆用兩下相殺文

昭宗紀書曰景福二年九月李茂貞殺宰相杜讓能哀帝紀書曰天佑二年十二月朱溫殺宰相柳璨光化三年六月崔裔殺宰相王摶讓能以雷州司戶柳璨以登州刺史猶以宰相書者惡殺大臣也

權臣殺皇子則地

昭宗紀書曰幹寧四年八月朱溫殺十二王於石堤谷書地痛之也哀帝紀書曰天佑元年八月朱溫殺六王於西內不書蔣玄暉殺之者本朱溫志也

國變擾攘大臣見害於圍逼則書遇害

僖宗紀書曰廣明元年十二月於琮崔沆豆盧瑑爲黃巢所害是也

權臣雎盱書得地之始以謹召亂之階

僖宗紀書曰光佑二年三月董昌初得越州錢鏐初得杭州七月李茂貞初得鳯翔中和三年五月朱溫初得汴州書得地之張本

權臣任用之漸必直文以示義

明皇紀書曰天寶二十九載七月以安祿山爲營州刺史平盧節度副使僖宗紀書曰咸通十一年正月以李國昌爲振武節度使中和元年八月王鐸以朱溫爲華州刺史始見祿山國昌朱溫之惡也

權臣窺窬神器遷徙都邑以奉天子爲文

昭宗紀書曰天佑元年閠四月朱溫奉天子都於洛陽不書遷諱偪脇也不書甲辰天子至洛陽者非天子之意也故不書至余具崔裔傳

四夷冊立弔祭之使不書不以中國臨夷狄也

如元和十六年六月以少府少監李鋭持節赴南詔冊立左贊善大夫許堯佐副之不書憲宗紀若使人傳無殊尢之事則具夷狄之傳

唐制大喪天子以卿大夫告於四夷則書於紀太皇太后皇太后皇后之喪方鎭遣使以告則書本傳如

元和十一年四月太后崩劍南李夷簡遣使南詔告哀余具夷簡傳戎

狄方鎭拘行人以拒命賤者名而不官

太宗紀書曰貞觀八年十一月吐谷渾執我行人趙道徳不書鴻臚丞官微也

宣慰宣諭使

宣慰宣諭使被執稱以異國絕之也先使後執不與逆臣縶王人從緩文

徳宗紀書曰建中四年四月太子太師顏眞卿使於淮西被執不書李希烈軍者春秋衛伐凡伯貶之稱戎希烈肆不臣之逆故豫其志以國稱深貶之也不書宣慰者君命不申也

使出疆能利社稷安人民不辱君命則書宣慰宣諭之名

徳宗紀書曰建中四年十二月以給事中孔巢父宣慰田悅軍穆宗紀書曰長慶二年三月以兵部侍郎韓愈宣慰王庭湊軍不云魏愽及鎭州者元惡懾伏不失臣節不用國文

行人不能度權宜防變以辱君命則書國殺

徳宗紀書曰建中四年七月給事中孔巢父遇害於河中惡國威之沮廢故懷光得以稱國用重文與顏眞卿異例

王者受命必有驅除故僣命餘孽用敵國之文攻克正土則書陷王師失利書戰而後敗敵國之臣得以名通侵伐書將

髙宗紀書曰武徳二年九月劉武周陷我並州七月王世充使其將羅士信侵我榖州書將用敵國之禮又書曰武徳二年九月王師及劉武周戰於介州敗績王師之敗先書者非克會期日以決勝負遇敵來戰失備致敗從緩文不書裴寂敗姜寶誼死輿屍辱命用微者之文

王師勝捷則書大將之名小捷用計詭勝書破

髙祖紀書曰武徳元年九月秦王帥師及薛仁杲戰於淺水原大敗之俘馘具仁杲傳又書曰武徳二年十一月秦王帥師破宋金剛之眾於美良川是小捷用計詭勝同文

僭國

僭命之國以地歸順則先人後地

髙祖紀書曰武徳二年十月羅藝以幽州歸於我五年七月杜伏威以江東歸於我以者自專之文

窮蹙之寇以地降用國文

髙祖紀書曰武徳元年十一月隴西薛仁杲降四年十一月荊州蕭銑降以窮兵極討乃取之國用自降爲文書國以得地爲重也

鄰國並吞非王師致討書自滅

髙祖紀書曰武徳二年某月丹陽沈法興滅四年十一月江東李子通滅五年某月豫章林士弘滅不書李子通王雄誕張善安滅之者彊弱吞噬朝廷威力所不加其地不入以不知文

僭竊之國因其下一時之計則地以眾書

髙祖紀書曰武徳三年四月河西執李軌以地歸於我六年正月山東執劉黒闥以地歸於我七月二月漢陽殺髙開道以地歸於我不書葛徳威安修仁執黒闥李軌張金樹殺開道者以眾書也不云河西山東漁陽平者非甲兵致討而得地從自致文方鎭拒命其下以元惡自效則以名見異文也

賊師來降其地未入而復叛則不書於紀

武徳元年八月涼州李軌以地降至十月復叛則書本傳而已

疆冦病死逭國罰書地

髙祖紀書曰武徳元年八月薛舉死於隴西代宗紀書曰永泰元年九月僕固懷恩死於靈武是也

疆冦夷定則先地後滅略將以明威

髙祖紀書曰武徳四年五月王師平河北竇建徳滅丙寅王師平河南王世充滅五年王師平並州劉武周滅先地後滅以得地爲重不云秦王平建徳世充武周者略將以明威

叛臣肆噬取元惡而宥枝附則不用方鎭敵國之文

憲宗紀書曰元和元年九月髙崇文擒劉辟平成都一方脇從民本非懷二心先得雋乃取其地故後云平成都

逆臣竊大號書地示不通於天下

明皇紀書曰天寶十五載正月安祿山僭卽皇帝位於洛陽肅宗紀書曰乾元二年四月史思明僭卽皇帝位於範陽徳宗紀書曰建中三年十一月朱滔王武俊田悅僭卽王位於魏縣四年十月朱泚僭卽皇帝位於京師僖宗紀書曰廣明元年十二月黃巢僭卽皇帝位於京師是也

逼脇干紀原心定罪不用僭文

代宗紀書曰廣徳元年十月吐蕃以廣武王承宏爲皇帝僖宗紀書曰光啟二年十月朱玫以嗣襄王熅爲皇帝昭宗紀書曰光化三年十一月劉季述以太子裕爲皇帝是也

僭命之盜爲子所殺𨿽得罪於天下而父子之義存焉天下所不容故不書竊位而記其亡終故事

肅宗紀書曰至徳二年正月安祿山爲子慶緒所殺上元二年三月史思明爲其子朝義所殺乾元二年三月安慶緒亡代宗紀書曰寶應元年史朝義亡悖義負固自取潰爛故書亡其地未入朝廷不書平慶緒朝義皆不書卽僞位具本傳

義師

王室有變舉義以謀興復則異文以見志

中宗紀書曰垂拱四年八月越王舉師於豫州九月越王敗績光宅元年九月徐敬業舉兵於揚州十二月徐敬業敗績凡討叛必命將不書岑長倩張光輔鞠崇裕李孝逸討越王敬業者不與武氏之抗義舉也敬業𨿽以興復爲名其迹可疑故不用越王之文特書起兵不書斬越王及敬業隱之也

巡幸

王者擥謡俗之善惡知王業之艱難其行以時則書幸不書還宮

明皇紀書曰開元十年十月幸興慶宮不書還宮者𨿽踰月民不知勞故不書

出非其時稱駕所至書還宮

明皇紀書曰天寶八載十月車駕至華淸宮九載正月車駕還宮不書皇帝者習盤遊之樂損萬乘之威以車駕稱輕銜橜之變忘魚服之辱書還宮以見其志明皇是歲幸華淸宮踰時忘反受朝賀於離宮故危之

徵伐巡守得禮書帝失禮書詔踰宿則皆書至

明皇紀書曰開元十一年正月皇帝北巡守三月皇帝至京師得禮也太宗紀書曰貞觀十九年二月詔親徵髙麗二十年皇帝至自髙麗失禮也以萬乘之重爭無人之地馳驟不測之險危之道也故書詔徵不使帝者當失禮之過也得禮則書至京師示無虞也失禮則書至自某所者乘輿未還以前興事過舉擾民玩威下情離動變生非常故不書至京師

朝賀

受朝賀失禮則書地不受朝賀則不書朔

明皇紀書曰天寶九載正月朔受朝賀於華淸宮失禮也徳宗紀書曰貞元二年正月皇帝不受朝賀憲宗紀書曰元和十一年正月以歲饑及宿師罷元會皆不書朔

宴饗

燕會得禮則書地失禮則書宴

明皇紀書曰天寶十四載三月勤政樓宴羣臣憲宗紀書曰十三年二月麟徳殿宴羣臣得衎樂慈恵之道行於禮而後於酒食故後書宴中宗紀書曰景龍四年四月宴羣臣於芳林園敬宗紀書曰寶歷二年九月宴羣臣於宣和殿禮至於瀆有濡首俄弁之咎是厚於酒食而忘鹿鳴精誠之意故先書宴賜宴之例則先書賜尊君命也敬宗紀書曰寶歷二年二月賜羣臣上已節宴曲江亭文宗紀書曰開成二年十月賜羣臣慶成節宴於曲江亭是也

土木功

土木之功𨿽用民以時亦書失時之役稱詔

文宗紀書曰太和八年正月修太廟九月二日詔修曲江昆明二池是時發神策軍修淘曲江從鄭注之邪說故書詔以病奪民之時也

親蠶

親蠶之禮不書本紀譏後徳之不建也

肅宗紀書曰乾元二年三月皇后禮先蠶於苑中髙宗之世武后四親蠶不書其徳不足以率天下故載之本傳

耤田

耤田如禮則異文以示勸

髙宗紀書曰儀鳯二年正月皇帝躬耤田於北郊明皇紀書曰開元十九年正月皇帝躬耤田於龍地耤田之禮王者不以身率下則三時怠而生業匱故耤田行禮書躬而稱地欲海內知王化尙農也若如禮以至九推民忘盡力農田之勞而相勸於下必異文以示襃明皇紀書曰開元二十三年正月皇帝有事於耤田肅宗紀書曰乾元二年正月皇帝有事於耤田不云躬耤者勸農率下之意明

失禮過舉

舉難行之事以便世益民則書

明皇紀書曰開元二年秋七月焚珠玊錦繡於殿庭徳宗紀書曰大歷十四年閏月罷劍南貢春酒放舞象荊山之陽者是也

失禮過舉直文以見惡

肅宗紀書曰乾元元年六月初祠太一神譏滛祀也穆宗紀書曰元和十五年九月大合樂於魚藻譏喪制未踰年也

封禪朝陵備於志車駕順動之節書於紀重王者出入也賜酺肆赦必書一時之澤

髙宗紀書曰麟徳二年十月皇帝發東都幹封元年正月皇帝封太山禪社首四月皇帝至自泰山明皇紀書曰開元十三年亦如之其車輅次頓禦壇受賀皆見本志惟大赦賜酺備於本紀明皇紀書曰開元十七年十一月皇帝發東都朝五陵戊申皇帝至自朝陵其餘丙申謁橋陵戊戌謁定陵皆見本志惟還宮大赦天下流移人並放還以下載於本紀

災祥

水旱日月蝕星孛霜蝗地震山崩弛役避殿減膳親錄囚徒遣使賑給則載之本紀有天地之變而無修省之實則載之五行天文志懲不戒也

祥瑞福應之事王者成徳所致則載之本紀以事繼日月否則總於一歲之終

書曰某月鳯凰見於某地某郡獻白龜是以事繼於日月也其餘郡國所書虛美所加則書曰是歲鳯凰見某地某郡獻白龜不實也

詔令

號令詔諭民所取信未行而遽攺名存而實亡則不書

如貞觀十五年四月詔以來年四月有事於泰山不書太宗紀而見之天文志星索前開元二年十月吐蕃侵渭源詔親徵天寶十五載六月將謀幸蜀下詔親徵乾元二年十月下詔親徵史思明不書明皇肅宗紀而見吐蕃及安史傳

太子事

太子齒冑釋奠加元服謁太廟成君則書於紀

睿宗紀書曰景龍元年八月三年十一月太子釋奠於太學是也開元七年九月皇太子齒冑於國學八月皇太子加元服乙丑謁太廟二十一年五月皇太子納妃其後太子瑛廢故皆不書明皇紀具瑛本傳

皇後事

皇后所行之事不書於紀

如顯慶五年武后宴親族鄰里命婦於並州龍朔元年武后請禁婦女爲俳優之戲景龍二年韋後以裙上有五色云大赦天下神龍元年韋後請天下士庶爲出母服百姓二十二成丁五十九免役如此之類亦皆具武韋二後傳舊史載之髙宗中宗紀失史法也

唐書直筆卷二

●欽定四庫全書

唐書直筆卷三

﹝宋﹞呂夏卿撰

○列傳第二

先後

列傳之作其體有二一曰年二曰事年以先後之事次之傳以年時爲先後之差以事迹相類同傳

特傳

備賢愚紀成敗功髙行稱特傳

若魏文公裴度陸贄韓愈皆特立一傳

推父祖以本之系子孫以終之

孝子之志務在顯親人情重於繼體每傳必備載祖父名謚官爵或梗槪其事實傳末必歷譜其子孫之世以終始之功效不著於世則父祖之名略之削子孫之系以別他傳

考名字載郡縣

如房管字次律席豫字建侯賀知章字季眞皆參考舊集而得其字舊史皆不書韓文公南陽人也舊史以爲昌黎人如此之類皆以郡望書非史法也

徳業不著而事闗一時者附而不名

如武后時宰相張光輔崔元綜等昭宗時宰相朱朴鄭綮等齪齪備位不足立傳附於狄仁傑蕭遘陸扆等傳

賜姓

賜姓之例出於近世旌功烈而親之也悖臣節而不軌則復其姓

如李寶臣當爲張寶臣是也

四夷所生非功業垂世則見於本國

如僕固懷恩背叛不宜立傳見於本國鐵勒傳

題傳

題傳之目羣傳以姓特傳以名功髙以事迹僞以地

題傳起於司馬遷班固至範蔚宗離而徧題之文繁不一失史法之舊羣傳以姓如李白杜甫同傳是也特傳以名如韓愈李徳裕傳皆具姓名題之是也功髙以事如張柬之桓彥範等傳題曰五王傳是也【案舊書中宗本紀神龍元年五月封敬暉平陽郡王桓彥範扶陽郡王張柬之漢陽郡王袁恕已南陽郡王崔玄暐海陵郡王並加授特進罷知政事又桓彥範傳云武三思居中用事日夕讒毀彥範等帝竟用三思計進封彥範等𨿽外示優崇實奪其權新書本紀不書封王而書罷至列傳則題曰五王】迹僞以地者如李正己吳少誠傳題曰淄靑李正己傳淮西吳少誠傳是也【案舊書分次列傳新書攺題藩鎭】必題者歷代前史取法史記滑稽刺客佞幸循吏酷吏貨殖遊俠日者龜筴之題故儒林忠義孝友隠逸節婦等傳如此之類旣不可離而徧題之是則題傳之目不可廢也

宗室

宗室之子𨿽有功徳亦承本傳

如李適之李臯李孝逸李暠李常李巨李國貞各附本祖常山王曹王鄭王淮安王吳王虢王傳尙親也

凡列傳之類有六冠以後妃尊也次宗室諸王親也列以僭國受命之始也序以一時之君臣善惡之總也繼以四夷王化之及也終以逆臣成敗之歸也

后妃傳次以宗室宗室傳次以十八帝諸子題曰髙祖諸子傳不當參列傳之間蓋班固取其參連一時之事故離列傳之間唐室諸王不出合未嘗干預時政不測成敗不立勞效前序母氏所生後載子孫相承以備一代史書之體故不當循班例旣條列十八帝諸子之後次李密王世充以下至黃巢秦宗權而傳終

凡褒者卒月貶者卒年其餘從略有功徳則壽

如韓愈傳書曰寶歷元年十二月卒褒也韋臯傳曰貞元二十一年卒貶也有功徳則壽年若干謹終也郭子儀傳書曰年八十五李晟傳書曰年六十五

謚贈

謚贈之數非功徳不書懲及幸也

謚法及贈官非其人有功徳則不書

論議

論議表章以明君上之得失補國家之利害非當時所通行則不書

如舊史李百藥傳載封建論朱敬則傳載五等論白居易傳興元微之書今皆削而不載

論貨殖之獘陳禮樂之原則志之

如陸贄諌置瓊林大盈二庫狀韓文公請遷明皇帝議禘祫議皆附貨殖及郊祀志

疏軍旅之宜斥姦邪之惡則見之他傳

如韓文公淮西招討事宜及黃家賊事宜狀見於元濟傳及南蠻傳陸贄論裴延齡見於延齡傳

辭𨿽隠非所以便世梗槪其事而略其辭

疏之所陳不足以通行則槪舉其事不復勝載

詩賦之作足以揄揚國體而明功烈則見之

如杜甫三大禮賦李白明堂賦宜見之本傳元結中興頌見之安史傳栁宗元方城皇武二雅見之裴度李愬傳

詔策之實足以信後代則摭其辭

詔告君命削其繁誣而載其實事則見之本傳

官爵

官爵升易不常所居有善則書

如鄭餘慶傳官至殿中禦史別無異迹皆不書至遷工部侍郎知吏部選事上疏論列諸葛述事【案述原本訛迹今校攺】一節可稱則具書官不爾則否

循吏儒林文苑忠烈孝友隠逸節婦皆得一端則標其傳而總目之

其餘若酷吏文藝皆不足訓世皆不標其傳名也文苑之名起於範蔚宗如賈至父子李白杜甫王弘中等不特以藝文見稱故別立傳不在文苑傳中

外戚

外戚之家恩澤所授謹厚則無稱侈汰則害教其名附於本傳惟卓然殊尢者立傳

若竇徳明獨孤懷恩武承嗣韋溫等附於太穆元貞則天韋後傳惟吳漵吳湊兄弟可以別立一傳【案唐書獨孤懷恩元貞皇后弟之子吳漵章敬皇后之弟原本訛元貞爲貞元訛淑爲淑今並校攺】

皇后傳

皇后之傳編世家之間居列傳之末參帝紀之下子長孟堅蔚宗之短也酌古今之法則冠於列傳之首惟陳壽得之

子長以外戚世祿傳襲舄奕則編之世家而諸後不顯孟堅以元後事連居攝故綴諸後於列傳之末王莽之前以便敍事而後人踵之非通制也天子之尊海內無二𨿽皇后之貴有臣妾之體蔚宗作紀則君臣之誼混矣故冠之列傳進退得史之體

帝王之興必有內助家道正則天下正每帝必載后妃

舊史文宗不立后妃武宗王賢妃事闕今取楊嗣復傳事立賢妃傳據李徳裕兩朝獻替記徳妃暴薨事備王徳妃傳則敍事之體具矣

妃嬪之愛歿而定謚或以後稱則傳其實不書後

武恵妃稱貞順獨孤貴妃稱貞懿是也

王者之母𨿽生實妃緣帝者心莫不欲顯親而申養故特以太后稱

元獻楊太后章敬吳太后睿眞沈太后懿安郭太后孝明鄭太后恭僖王太后貞獻蕭太后元昭鼌太后皆以子貴不稱皇后

入廟稱後義系於夫在廟稱太后義緣於子皇太后臨朝總治政事由已則以皇太后某氏稱其餘皇后因子踐阼申尊崇而加號則通以皇后稱

則天皇太后武氏順聖皇太后韋氏皆以臨朝書也韋氏獲罪於天下而國史定名不及於懲惡故韋氏亦以皇太后書舊史題爲韋庶人史之過也

公主附後傳之下而出降皆書惟大功勲則異傳

平陽公主太平鎭國公主莊懿長公主附太穆竇皇后武后鄭太后傳【案鄭太后憲宗妃不當以代宗女莊懿公主附此條有訛脫】

○志第三

天文志

司馬遷作史記備載當時沿革爲八書攟漢興以來之事有平準河渠封禪之書錄歷代相承之迹有禮樂律曆之書辧古今未明之疑有天官書及班固纂漢書加以刑法郊祀五行郡國藝文名曰十志其天文志仍載四方經星二十八捨躔離之次踵子長天官之舊而日月星辰謫蝕隕石之變復存於五行志是繁冗之失中也

郡國車服志

唐室十八帝之盛百禮交舉志當時正朔用歷之本曰律曆焉志邦國財用曰貨殖焉志禮樂之沿襲曰禮樂焉志宗廟鬼神之常祀曰郊祀焉志髙宗武后明皇登封降神之禮曰封禪焉志气沴之侵姦曰五行焉志邦國之闊狹戶口之眾寡曰地理焉志經籍之總目曰藝文焉志旗章之物色曰車服焉凡兩都宮闕制度園籞之規模一朝之舊章也廐牧孳乳之數騋牝圈印之名車輅出入徵伐武事所急有國之常用也然而歷代未嘗志其名數非通制也兩都宮闕志於郡國之下天下廐牧乘馬之數志於車服之末亦紀事之體也

贊論

史記八書漢書十志或有贊論而不必皆備蓋於事未盡梗槪其事而總斷焉後人務欲極文采之麗每志必有贊是拘儒繁文之病也

○摘繁文闕誤第四

唐書舊史繁蕪闕誤多矣今觕舉大較於左

髙祖紀

髙祖紀武徳四年十月趙郡王孝恭平荊州獲蕭銑十一月會稽賊帥李子通以其地來降謹按銑及子通傳銑自度救兵不至便率官屬緦纕布幘詣李靖軍降請無殺掠銑降後數日江南救兵十餘萬一時大至然則銑降得亡國之禮識天命之正漢之田橫未足比也本紀縱不足異文亦不當書獲近乎誣矣子通爲杜伏威將王雄誕所攻窮蹙請降伏威執之送於京師盡収其地是子通不以地降紀之誤也

太宗紀

太宗紀多載潛龍撥亂之功夫帝王之位非積勞力而致太宗徵戰如破魏公而斬宋老生皆王業始基之迹當見之髙祖紀敗薛舉降仁杲走宋金剛平劉武周滅建徳俘世充翦黒闥擒圓朗當見之僭國傳武徳九年九月丁未引諸衛兵統將習射於顯徳殿及每日自變量百人於殿前教射自是士卒皆爲精鋭天生五材孰能去兵自古皆有武備焉太宗以萬乘之尊躬教弧矢帝王之道未爲得也載之本紀於文爲繁當見突厥傳以示備豫如實錄稱其年十二月癸未太宗謂司空裴寂曰比有上書奏事朕黏之屋壁出入觀省如此之類見於本紀之末如漢文帝紀載賜張武之金以愧其心罷露臺以惜費皆帝王之上徳故國史之法備載以示也八月甲子卽位舊載八月癸亥髙祖傳位於皇太子太宗卽位於東宮實則髙祖以癸亥詔太宗以甲子卽位日異而事別不書甲子之日是卽位遽而父子之道失矣太宗肅宗之例旣一而告天之文或載或不載於紀是史法失於繁簡也以實錄考之是年宋秦二州慶雲見泰州定州景星見鳯皇赤雀麒麟騶虞元狐見於雋臺洛麟沂鄭等州當載之本紀也貞觀十八年吐谷渾執行人鴻臚丞趙道徳吐谷渾傳云趙徳楷未知紀傳孰是

明皇紀

睿宗明皇紀景云二年五月辛丑西城公主爲金仙公主隆昌公主爲玊眞公主仍置金仙玊眞觀開元二年六月內出珠玊繡服等令於正殿前焚之謹按睿宗實錄云三月癸丑制爲皇女金仙玉眞公主於京城各置一觀仍以金仙玊眞爲名以年曆推之五月無辛丑明皇實錄云七月內出珠玊錦繡於殿前焚之是二紀日月有誤又景云二年八月韋安石爲左僕射同中書門下三品當在庚申而誤書丁巳開元二年七月襄王重茂薨當書丁未而誤爲辛未十一月庚寅葬殤帝實錄書辛夘如此之類實多如天寶十三載九月上禦勤政樓試四科制舉人加詩賦實錄所書則是年十月含光殿試舉人加詩賦又十三年十月乙巳畢國公竇■﹝王曳﹞薨當在十二月而誤書十月本紀所書日月尢不足信也明皇以延和元年八月受內禪攺元先天其年行事猶系之睿宗至二年十二月攺元開元則其年自正月以下皆明皇行事不當復稱先天二年尙附睿宗紀也愚謂開元冠年卽位明皇踐位之始年也睿宗紀先天元年八月庚子帝傳位於皇太子明皇紀復云七月壬子制皇太子可卽皇帝位二紀日月誤矣明皇紀載安祿山叛逆之迹繁複不當非成敗之系當書之祿山本傳載於紀者如十一月丙寅安祿山起漁陽十二月辛卯安祿山陷陳畱甲午陷滎陽丁酉陷東京辛丑皇太子帥師討祿山十五載六月乙未皇帝幸蜀丙寅誅楊國忠七月庚申皇帝幸蜀其餘車駕所次皆書祿山本傳從省文春秋之法四時具爲年舊史或闕一月或闕一時不書首月多矣憲宗紀元和不書四年正月惟以四月贅二年十二月下簡編之闕也

元獻皇后傳

元獻楊皇后傳雲開元十七年葬細栁原明皇命張說爲志文云石獸澀兮綠苔黏宿艸殘兮白露沾園陵閉兮脂粉暗不知何年兮開鏡奩按張說集節閔太子妃楊氏墓志云初上在東宮妃有女弟選爲良媛生忠王又載鞠養忠王之事然則元獻傳云肅宗撫鞠於王妃又引張說志文皆誤也疑元獻之薨不在開元十七年劉昫誤以節閔妃爲元獻後也

程懷直傳

徳宗紀貞元二年六月橫海程日華卒以其子懷直權知軍州事十年三月懷直來朝賜安業宅復令還鎭十一年九月滄州大將程懷信逐其帥程懷直爲左龍武統軍至六年十二月己丑卒猶以左龍武統軍程懷直卒書於紀而本傳云懷直以爲懷信所逐因來朝覲徳宗優容之賜甲第懷信卒懷直子執恭知畱後事乃遣懷直歸滄州十六年卒年四十九按順宗紀貞元二十一年七月癸巳橫海軍節度使滄州刺史程懷信卒以子副使執恭起復滄州刺史橫海軍節度使是懷直先卒六年然後執恭總畱務以是明之執恭非懷直之子懷直未嘗復歸滄州傳之誤也

孔巢父傳

孔巢父傳建中四年宣慰魏博而徳宗紀云建中四年十二月癸酉命孔巢父淄靑宣慰紀之誤也巢父傳不書啖守盈出使而書守盈遇害傳之闕也

韓愈傳

韓文公父仲卿謹按李白武昌令韓君去思碑及李翺皇甫湜文公行狀神道碑則仲卿以銅陵尉補武昌令徙鄱陽令終校書郎本傳云無名位謬矣文公安定桓王茂五世孫又云卿有名大歷間亦當見文公傳首如漢書司馬遷揚雄傳例又李翺皇甫湜張籍侯喜賈島李賀文公之髙弟也孟郊李觀盧仝文公所與也皆無卓然殊尢之實附於文公傳末如漢書唐林尊見於兩龔傳此敍事之體也

唐書直筆卷三

●欽定四庫全書

唐書直筆卷四

﹝宋﹞呂夏卿撰

○新例須知

髙祖至哀帝二十帝十四世享國二百八十九年

髙祖太宗【子內禪】髙宗【子卽位】中宗【子卽位】睿宗【弟卽位】玄宗【子內禪】肅宗【子卽位】肅宗【子卽位】徳宗【子卽位】順宗【子卽位】憲宗【子內禪】穆宗【子繼故】敬宗【子卽位】文宗【弟繼故】武宗【弟卽位】宣宗【叔卽位】懿宗【子卽位】僖宗【子卽位】昭宗【弟卽位】哀帝【子卽位】

諸王二百十一

宰相三百七十一人

髙祖十人太宗二十三人髙宗四十二人武后六十八人中宗十六人睿宗十二人玄宗二十四人肅宗十六人代宗五人徳宗三十四人順宗五人憲宗十七人穆宗九人敬宗一人文宗十三人武宗七人宣宗十九人懿宗十五人僖宗十四人昭宗二十二人哀帝二人

列傳二千二百四十六人

后妃三十三人公主二百十四人列女四十七人婦人計二百九十四人

羣臣正傳八百六十三人子孫附見五百八十二人附傳二百十八人

忠義五十人孝友二十六人卓行五人隠逸二十三人循吏十九人宦者二十一人酷吏十六人外國六十二

文武官數

元和中二千七百八十八員

大中中二千七百九十九員

十道州縣

闗內河南河東河北山南隴右淮南江南劍南嶺南

州府三百二十八縣一千六百三十九

羈縻州府八百五十六

天佑以前方鎭六十四外有觀察使五防禦使

六闗內十二河南九河東九河北六山南東四河西二隴右二劍南五淮南一江南東四江南西四黔中一嶺南五山南西四

田數

開元中一千四百四十萬三千八百六十二頃一十三畝

大中中一千一百六十八萬八千三百五十四頃

稅賦

天寶中租錢二百萬餘緡粟一千九百八十萬餘斛庸調絹七百四十萬餘匹綿一百八十萬餘屯布一千三十五萬餘端

大中中稅錢八百五十九萬二千六十一緡九百九十文

兵數

開元中四十九萬人

大中中九十九萬七百一十五人

馬數

開元中三十二萬五千七百匹

鹽數

肅宗上元以後九百萬餘緡

大中中四百八十一萬二千四百四十一緡三百九十文

運米

天寶中二百五十萬石

大中中一百四十三萬七千八百八十六石

茶錢

大中中六十萬三千三百七十緡九十七文

酒錢

大中中一百三十七萬九千九十一緡二百八十六文

鑄錢

天寶中三十萬七千餘緡

大中中一十八萬四千二百三十餘緡

歷

戊寅【髙祖】麟徳【髙宗】開元大衍【明皇】寶應五紀【代宗】建中正元【徳宗】元和觀象【憲宗】長慶宣明【穆宗】景福崇玄【昭宗】

外有中宗景龍之歷肅宗至徳之歷

蔵書五萬一千八百五十二卷【案此同舊書著錄數新書增二百四十二卷】

攺元七十五

大赦三百一十九

貢舉二百六十七

舊書紀志傳約一百九十萬字

新紀志傳約一百六十四萬字

外新添表約一十一萬二千九百三十字

廢傳六十一

暢璀趙國珍韋元甫裴冑慮■﹝甚上心下﹞姚令言張光晟源休蔣鎭洪經綸彭偃李若初於頎盧徵鄭元薛伾閻巨源李佑董重質張正甫徐晦盧商【案以上二十二人舊書分次列傳新書以裴冑附裴漼以李若初於頎盧徵附劉晏以盧商附鄭肅以徐晦附文藝歐陽詹以李佑董重質附藩鎭吳少誠以姚令言張光晟源休蔣鎭洪經綸彭偃並入逆臣朱泚叛臣喬琳秖廢暢璀趙國珍韋元甫盧■﹝甚上心下﹞鄭元薛伾閻巨源張正甫八傳】

李君球楊茂謙閻濟美【案以上三人舊書入良吏新書惟楊茂謙附循吏韋景駿後以李君球諌髙宗伐髙麗疏別載外國髙麗傳以閻濟美被劾事別見盧坦傳】

周興萬國俊來子珣王弘義羅希奭【案以上五人舊書入酷吏新書仍存王弘義以周興萬國俊來子珣附來俊臣以羅希奭附吉溫】

李公逸張善相李玄通馮立謝叔方成三郎尹元眞薛願袁光庭邵眞【案以上十人舊書入忠義新書以李公逸張善相附李肓徳以李玄通附王行敏以馮立謝叔方附敬君弘以薛願附龐升以袁光庭附程千里以邵眞別附藩鎭李惟嶽秖廢成三郎尹元眞二傳】

王君操【案舊書與張琇分列孝友新書合附琇傳】

孔紹安庾抱鄭世翼張蘊古盧照鄰楊烱駱賓王鄧玄挺喬知之富嘉謨李拯【案以上十一人舊書入文苑新書文藝傳以庾抱附賀徳仁以鄭世翼附崔信臣以張蘊古附謝偃以盧照鄰楊烱駱賓王鄧玄挺附王勃以富嘉謨附尹元愷以孔紹安冠其孫若思前攺列儒學秖廢喬知之李拯二傳】

許胤宗乙弗弘禮張憬蔵張文仲尙獻甫金梁鳯葉法善僧玄奘僧神秀僧一行【案以上十人舊書入方技新書仍存尙獻甫以許胤宗張文仲附甄權以乙弗弘禮張憬蔵金梁鳯附袁天綱以葉法吾附薛頤秖廢玄奘神秀一行三傳】

新添傳

后妃郭貴妃王賢妃

宗室李從晦李之芳李知柔【案原本李從晦訛李晦之芳訛之方知柔訛之柔考舊書已附李晦於河間王孝恭新書增從晦附襄邑王神符增之芳附蔣王惲增知柔附恵宣太子業今參據攺正】

諸帝公主【案此下原本無目前載列傳人數云公主二百十四人今考新書諸帝公主傳實二百十二人】

列傳姜寶誼段成式溫佶溫廷皓髙重杜求仁杜咸石仲覽趙來章趙元裴稹裴均史大柰馮子猷契苾明泉男生泉獻誠論弓仁論惟貞石抱忠韓思彥陸希聲裴伷先韋顗韋知人韋維韋繩韋虛心韓朝宗宋務光呂元泰武平一盧襲秀崔碣韋絳盧若虛姚合姚朂蘇詵蘇震蘇乾裴佶嚴澈劉迥劉秩劉迅李彚荔非元禮郝廷玊李國臣張伯儀白元光陳利貞侯仲莊烏承玭元結戴叔倫趙恵伯嚴郢李徳修康日知牛元翼傅良弼李寰劉潼董溪段伯倫段文楚陽旻獨孤及顧少連杜孺林杜顗韓昱陳諫淩準韓泰杜羔杜中立劉義皇甫湜盧仝賈島鄭燻敬晦韋博李景溫顧師邕李貞素崔嘏丁柔立劉助蕭鄴韋琮鄭延昌裴坦盧光啟韋貽範韓偓韓儀周寶鄧處訥雷滿劉巨容馮行襲趙徳諲趙匡凝楊守亮楊晟顧彥朗顧彥暉李罕之王敬武孟方立楊行密孫儒髙仁厚趙犨趙昶趙珝田頵朱延壽劉建鋒成汭杜洪鍾傳劉漢宏張雄王潮劉知謙盧光稠【案原本溫佶訛溫俈盧若虛訛韋若虛杜孺休訛許儒林李景溫訛李景讓鄧處訥訛鄧處晦今考舊書無傳新書增立者史大柰泉男生論弓仁韓思彥宋務光武平一元結戴叔倫嚴郢康日知牛元翼獨孤及顧少連鄭燻敬晦韋博蕭鄴韋琮鄭延昌裴坦盧光啟韓偓周寶鄧處訥劉巨容趙徳諲楊守亮楊晟顧彥朗李罕之王敬武孟方立楊行密孫儒髙仁厚趙犨田頵朱延壽劉建鋒成汭杜洪鍾傳劉漢宏張雄王潮劉知謙四十六人類附泉獻誠論惟貞呂元泰傅良弼李寰韋貽範韓儀雷滿馮行襲趙匡凝顧彥暉趙昶趙珝盧光稠十四人移舊書之良吏髙智周孝友趙弘智文苑陳子昻員半千及雜入忠義之李景讓五傳附以石仲覽趙來章趙元石抱忠李景溫五人其姜寶誼段成式溫佶溫廷皓髙重杜求仁杜咸裴稹裴均子猷契苾明陸希聲裴伷先韋顗韋知人韋維韋繩韋虛心韓朝宗呂元泰盧襲秀崔碣韋絳盧若虛姚合姚朂蘇震蘇乾裴佶嚴澈劉迥劉秩劉迅李彚荔非元禮郝廷玉李國臣張伯儀白元光陳利貞侯仲莊烏承玭趙惠伯李徳修劉潼董溪段伯倫段文楚陽旻杜孺休杜顗韓昱陳諫淩準韓泰杜羔杜中立劉義皇甫湜盧仝賈島顧師邕李貞素崔嘏丁柔立劉助六十六人序次時代分附舊書已有之裴寂段志玄溫大雅髙士亷杜正倫裴行儉馮盎契苾何力陸元方裴炎韋湊韓思復桓彥範崔玄暐韋安石盧蔵用姚崇蘇瓌裴耀卿嚴挺之劉子玄李光弼楊炎李吉甫劉晏董晉段秀實陽恵元杜佑王叔文杜兼韓愈王璠李徳裕劉瞻各傳與此一百三十一人悉可證合】

忠義馬元規王行敏盧士叡李育徳賈循南霽云雷萬春張興蔡廷玉孟華黃碣孫揆【案舊書忠義傳無此十二人新書增王行敏李育徳賈循張興蔡廷玉孟華黃碣七傳分附盧士叡孫揆又以馬元規南霽云雷萬春三人分附舊書已有之呂子臧許遠二傳】

孝友任敬臣支叔才程袁師武弘度宋思禮鄭潛曜元讓萬敬儒章全益沈季詮許伯會侯知道許法愼林攢陳饒奴王博武【案舊書孝友傳無此十六人新書並增立】

隱逸朱桃椎秦系張志和陸羽陸龜蒙【案舊書隠逸傳無此五人惟於大臣髙士亷傳附見朱桃椎新書隠逸傳此五人並增立】

循吏韋丹韋岫韋宙盧弘宣薛元賞何易於【案舊書良吏傳無此六人新書循吏傳並增立】

儒學蕭子儒【案舊書儒學傳蕭徳言後次許叔牙附以子子儒此蕭子儒當作許子儒今姑仍原文以識其誤】沈伯儀張齊賢陳貞節施敬本盧履冰王仲邱康子元啖助韋彤陳京韋公肅【案舊書儒學傳無沈伯儀以下十一人新書並增立】

文藝劉蔵器元正元義方元季方王助呂向張旭裴旻皇甫冉李觀鄭虔蕭存柳並盧綸歐陽詹歐陽秬吳武陵李頻吳融【案舊書文苑傳無元正以下十七人惟劉蔵器附見劉胤之傳末僅雲從父兄子蔵器亦有詞學官至宋州司馬是亦未可謂有傳矣其與尙可孤同傳之李觀乃洛陽人非贊皇李華之從子也新書文藝傳以蔵器附其從兄延佑以元正元義方元季方附元萬頃以王助附王勃以張旭裴旻附李白以李觀附李華以蕭存栁並附蕭穎士增立呂向皇甫冉鄭虔盧綸吳武陵李頻吳融又歐陽詹附以從子秬可與此證合】

方技袁客師杜生邢和璞師夜光羅思逺姜撫【案舊書方技張果傳有邢和璞師夜光附見新書增詳之而羅思逺增附其後以袁客師附其父天綱又增立杜生薑撫可與此證合】

列女房玄齡妻盧李畬母汴女李堅貞節婦李髙叡妻秦王綝妻韋盧惟淸妻徐饒娥金節婦髙湣女楊烈婦賈直言妻董段居眞妻謝楊含妻蕭鄭孝女李廷節妻崔殷保晦妻封絢竇烈婦李拯妻盧山陽女趙周迪妻朱延壽妻王【案舊書列女傳無此二十二人新書皆增立可與此證合】

外戚鄭光【案光爲宣宗母鄭太后之弟舊書分著始末於太后傳及李景讓傳新書增入外戚可與此證合】

宦官駱奉先劉貞亮馬存亮嚴遵美仇士良劉克明劉季述張彥弘【案舊書宦官傳附馬存亮於吐突承璀附仇士良於王守澄附劉季述張彥弘於楊復恭新書附駱奉先於舊有之程元振附嚴遵美於分立之馬存亮攺張彥弘與韓全晦同傳分仇士良劉季述與劉克明各爲一傳惟駱奉先嚴遵美劉克明三人舊所未有若劉貞亮卽是俱文珍舊已有傳且確著其非兩人而此入新添目內誤矣】

外國延陀拔野古僕骨同羅吐谷渾契苾羽多覽葛訶咥葛邏祿拔悉蜜都播骨利幹白霫烏羅渾烏丸鞠

兪折駁馬大漢黠戛斯沙陀流鬼跋祿迦摩揭陀寜逺吐火羅謝■﹝風日﹞識匿个失蜜骨咄蘇毗師子南詔上南詔下蒙嶲詔越析詔浪穹詔邆睒詔施浪詔扶南投和瞻博室利佛逝名蔑單單昆明傍望諸蠻西原蠻【案吐谷渾白霫烏羅渾南詔舊書已有傳此亦入新添目內殆以簡略宜加詳歟其延陀拔野古僕骨同羅契苾羽多覽葛訶咥葛邏祿拔悉蜜都播骨利幹黠戞斯沙陀流鬼摩揭陀寜逺吐火羅謝■﹝風日﹞識匿个失蜜骨咄蘇毗師子蒙嶲詔越析詔浪穹詔邆睒詔施浪詔扶南投和瞻博室利佛逝名蔑單單西原蠻並爲新書所增立又附烏丸鞠兪折駁馬大漢於白霫後附跋祿迦於龜玆後附昆明蠻新安城傍六姓蠻望蠻於兩爨蠻後悉可與此證合】

姦臣蔣玄暉張廷範朱友恭【案舊書不題姦臣新書增立以三人列栁璨後】

叛臣陳敬瑄【案舊書不題叛臣以敬瑄附宦官田令孜傳新書攺入】

逆臣董昌【案舊書無傳新書增列逆臣秦宗權後】

舊志十一種

禮儀音樂歷

天文五行地理職官輿服經籍食貨刑法

新志三種

儀衛選舉兵

表四種

宰相方鎭宗室世系宰相世系

唐書著於五代幅裂之際成篇迫遽殊未詳悉故有詔纂緝十餘年矣今廣內蔵書之盛傳記可以質據者得大衍景福之歷而律曆志可完矣得職該六典之書而百官志可完矣得開元曲臺禮郊祀錄而禮樂志可完矣若劉昫抵牾之甚蒙竊能道其一二或缺而不傳如賈循南霽云之忠李翺武平一之文張志和武攸緒之髙尙是也或立傳而無所沮勸若竇徳明夏侯孜之循黙祖孝孫傅仁均之曲藝龎嚴李景儉之疎放是也或缺其本而不載若張巡之哭廟興兵顏杲卿之指衣定謀是也或事淺近而書若牛僧孺太平之對楊再思諂二張之美是也或善惡同傳若李石之與僧孺楊綰之與常衮是也或子孫無大善而析以別傳若蕭俛不附蕭華杜元穎不附如晦是也【案此總論舊唐書特傳同傳題傳別傳附傳之抵牾所指缺而不傳之李翺武攸緒未入前新添目內似前目有脫漏而李翺在舊書𨿽未列文苑已與韓愈同傳實未嘗缺武攸緒舊附外戚武承嗣後或嫌其善惡同傳固宜如新書之攺列隠逸乃槪謂之缺而不傳亦未諦審謹因校刋附識】

唐書直筆卷四

