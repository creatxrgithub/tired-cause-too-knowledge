

欽定四庫全書

史部十五

唐鑑

史評類

提要

【臣】等謹案唐鑑二十四卷宋範祖禹撰祖禹字純甫華陽人嘉祐八年進士歷官龍圖閣學士出知陜州治平中司馬光奉詔編輯通鑑祖禹爲編修官分掌唐史以其所自得者著成此書上自髙祖下迄昭宣撮取大綱系以論斷爲卷十二元祐初爲著作佐郎表上之後呂祖謙注之分爲二十四卷是書極爲伊川程子所稱謂三代以後無此議論朱子則謂其議論弱又有不相應處然其取武后臨朝二十一年系之中宗自謂比春秋公在幹侯之義且曰𨿽得罪君子亦所不辭蓋指司馬光通鑑言之朱子作綱目書帝在房州實仍其例又如論白馬之禍謂裴樞本附朱全忠以爲相非忠於唐室不主歐陽修樞等不死必不以國與人之論朱子亦以爲非歐公所及則朱子非不取之也其他持議類皆探本尋源以明治亂之由𨿽或濶於事情而大防嚴正固可與孫甫唐史論斷並傳焉乾隆四十三年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

進唐鑑原表

臣祖禹言臣竊以自昔下之戒上臣之戒君必以古驗今以前示後禹益之於舜則言其所無於佚於樂【書大禹謨益曰吁戒哉罔失法度罔遊於逸罔滛於樂】傲虐之作防於未然【書益稷禹曰無若丹朱傲惟慢遊是好傲虐是作】周召之於成王則相古先民歷年墜命【書召誥相古先民有夏天廸從子保面稽天若今時旣墜厥命今相有殷天廸格保面稽天若今時旣墜厥命又我不敢知曰有夏服天命惟有歷年我不敢知曰不其延惟不敬厥徳乃早墜厥命我不敢知曰有殷受天命惟有歷年我不敢知曰不其延惟不敬厥徳乃早墜厥命】日陳於前皆所以進哲徳而養聖功也臣祖禹誠惶誠懼頓首頓首臣昔在先朝承乏書局典司載籍實董有唐嘗於防次之餘稽其成敗之迹折以義理緝成一書思與庶人傳言百工執藝【書徵工執藝事以諌】獻之先帝庶補萬分比臣赴職不幸先帝遽揚末命伏遇皇帝陛下嗣膺大統睿智日躋詳延耆儒啟沃聖學【書說命啟乃心沃朕心】監於前代【唐禇遂良傳太宗曰朕監前代以爲元】宜莫如唐儀刑祖宗之典則【詩周頌儀式刑文王之典日靖四方】四方承式萬世永賴【書大禹謨帝曰萬世永賴時乃功】臣之此書𨿽不足以發揮徳業廣助聰明拳拳之忠不能自已茍有所得不敢不告輙以狂愚塵玷日月罪當誅死伏惟淸閒之燕少賜省覽其唐鑑十二卷繕冩成六冊謹隨表上進以聞臣祖禹誠惶誠懼頓首頓首謹言元祐元年二月二十八日承議郎行祕書省著作佐郎騎都尉賜緋魚袋臣範祖禹上表

又上太皇太后原表

臣祖禹言臣聞觀古所以知今章往所以察來【易系辭夫易所以彰往察來】唐於本朝如夏之於商商之於周也厥監不逺著而易見臣祖禹誠惶誠懼頓首頓首臣頃在書局多歷年所【書君奭云】不勤而祿無補聖世神宗皇帝明燭幽逺一物不遺特垂誤恩擢置祕省臣比及赴職不幸先帝違豫遽棄羣臣不獲一覩淸光螻蟻之志無所復伸臣甞於職事之餘討論唐史摭其行事緝成一書妄以私意而發明之可以稽參得失監觀成敗伏遇太皇太后陛下母臨萬國天覆羣生酌於民言以美聖政臣區區之忠旣無及於先帝思報之於陛下是以冒昧自竭不敢隱黙古者史爲書瞽爲詩百工獻藝庶人傳語【左襄十四年史爲書瞽爲詩工誦箴諌大夫規誨士傳言庶人謗商旅於市百工獻藝】思不出職交修於上冀以塵露仰禆崇深臣職文史敢忘斯義竊惟治亂興廢皆起細微言之於已然不若防之於未然慮之於未有不若視之於旣有故曰前事之不忘後事之師也【史秦本紀云】其唐鑑十二卷繕冩成六冊謹隨表上進以聞臣祖禹誠惶誠懼頓首頓首謹言元祐元年二月二十八日承議郎行祕書省著作佐郎騎都尉賜緋魚袋臣範祖禹上表

﹤史部﹐史評類﹐唐鑑﹐唐歷代傳世之圖﹥﹤史部﹐史評類﹐唐鑑﹐歷代紀元之圖﹥

欽定四庫全書

唐鑑卷一

宋範祖禹撰

呂祖謙注

髙祖上

隋大業十三年【煬帝年號】髙祖爲太原畱守領晉陽宮監時煬帝南遊江都天下盜賊起髙祖子世民【太宗】知隋必亡陰結豪傑謀舉大事懼髙祖不聽與副監裴寂謀寂因選晉陽宮人私事髙祖乃以大事告之世民因亦入白其事五月以詐殺副畱守王威髙君雅遂起兵遣劉文靜使突厥約連和【使去聲】臣祖禹曰匹夫欲自立於鄕黨猶不可不自重也況欲圖王業舉大事而可以不正啟之乎【啟開導之也】太宗防父於罪而脇之以起兵【脇音協下同】髙祖眤裴寂之邪【眤近也尼質切】受其宮女而不辭又稱臣於突厥倚以爲助【倚依也】何以示後世矣夫創業之君其子孫則而象之【孝聖治章其民則而象之】如影響之應形聲【孔安國尙書傳影之隨形響之應聲言不虛】尢不可不愼舉也是以唐世人主無正家之法戎狄多猾夏之亂【書舜典蠻夷猾夏孔安國云猾亂也】蓋髙祖以此始也或曰太宗茍不爲此則髙祖或終不從而突厥將爲後患【將如字】二者權以濟事也【後王霸傳光武謂官屬曰王霸權以濟事殆天瑞也】臣竊以爲不然古之王者行一不義殺一不辜而得天下不爲也【孟公孫且上行一不義殺一不辜而得天下皆不爲也】太宗恐髙祖之不從懼突厥之爲患終守臣節可也豈有脇父臣虜以得天下而可爲歟此而可爲則亦無所不至矣惜乎太宗有濟世之志撥亂之才而不知義也【唐本紀書生見太宗曰年幾冠必能濟世安民虞世南傳太宗自謂三王以來撥亂之主莫吾若也】

髙祖使建成世民將兵擊西河郡攻防之執郡丞髙徳儒世民數之曰汝指野鳥爲鸞以欺人主取髙官吾興義兵正爲誅佞人耳遂斬之自余不戮一人秋毫無犯臣祖禹曰昔武王克商【克勝也】釋箕子之囚封比干之墓式商容之閭【史周紀武王釋箕子之囚表商容之閭封比干之墓又書武成】戮蜚廉惡來於海隅【史秦紀蜚廉生惡來惡來有力蜚廉善走父子俱以材力事殷紂周武王伐紂並殺惡來】顯善除惡如恐不及何哉使民知向方示以徵伐之本意也故海內莫不革心易慮【荀儒效四海之內莫不革心易慮以化順之】以聽上之所爲去商之污俗被周之美化如水之走下【孟離婁上民之歸仁也如水之就下】艸之從風也【語顏淵君子之徳風小人之徳艸艸上之風必偃】太宗始起兵而戮一佞人民知所好惡矣如是則誰不欲爲忠而不爲佞冝其成王業之速也徳儒佞於隋而戮於唐爲佞者果何利哉

髙祖以書招李宻宻自恃兵彊欲爲盟主復書曰【復如字】所望左提右挈戮力同心執子嬰於咸陽【秦王】殪商辛於牧野【殪音翳】髙祖得書曰宻妄自矜大非折簡可致若遽絕之乃是更生一敵不如卑辭推奨以驕其志復書曰天生烝民必有司牧當今爲牧非子而誰老夫年逾知命願不及此欣戴大弟攀鱗附翼惟弟早膺圖籙以寧兆庶宗盟之長屬籍見容復封於唐斯榮足矣宻得書甚喜曰唐公見推天下不足定矣

臣祖禹曰晉文公譎而不正孔子譏之【語憲問晉文公譎而不正齊桓公正而不譎】當是時李宻方圍洛邑髙祖乘虛席捲入闗【席捲猶言奄有也】宻進則前有太原之敵後有東都之師是以聚兵洛口而不能西其勢亦可見矣然則髙祖何賴於宻而招之以納侮【書說命中無啟寵納侮】及其自欲爲盟主也又何憚於宻而驕之以行詐哉且始舉義兵而勸進於叛人非所以爲名也臣以爲此非太宗劉文靜之謀必出於髙祖與裴寂之徒怯懼之計得已而不已者也

武徳元年三月隋恭帝詔以唐王爲相國加九錫【相去聲下同】王謂僚屬曰此謟諛者所爲耳孤秉大政而自加寵錫可乎必若循魏晉之迹彼皆繁文僞飾欺天罔人考其實不及五霸而求名欲過三王此孤常所非笑竊亦恥之或曰歷代所行亦何可廢王曰堯舜湯武各因其時取與異道皆推其至誠以應天順人未聞夏商之末必效唐虞之禪也【禪去聲】若使少帝有知必不肯爲若其無知孤自尊而飾譲平生素心所不爲也但攺丞相府爲相國府其九錫殊禮皆歸之有司

臣祖禹曰魏晉之君欺孤蔑寡以奪天位考其實無異於寒浞王莽【左防四年魏荘子曰有夏后羿自鈕遷於窮石因夏民以代夏政用寒浞伯明氏之防子弟也王莽漢元後之弟子漢末簒位號新室浞士角切】王必欲效唐虞之文後世因襲而莫之攺其君臣皆不以爲羞也惟唐髙祖知其出於謟諛者所爲故繁文僞飾有所不行亦可謂不自欺者矣然以兵取而必爲之文曰受禪於隋【禪時戰切】是亦未免襲衰世之迹也𨿽不能正其名實如三代之王而優於晉魏則逺矣

五月詔曰近世以來時運遷革前代親族莫不誅夷興亡之故豈伊人力其隋蔡王智積等子孫並付所司量才選用

臣祖禹曰詩曰商之孫子其麗不億上帝旣命侯於周服侯服於周天命靡常【大雅文王詩毛萇云麗數也鄭氏云商之孫子其數不徒億多言之也至天已命文王之後乃爲侯於周九服之中無常者善則就之惡則去之】武王數紂曰昬棄厥遺王父母弟不廸故致討焉【書牧誓王曰今商王受惟婦言是用昏棄厥肆祀弗答昏棄厥遺王父母弟不廸乃惟四方之多罪逋逃是崇是長是信是使】誅其罪人之身而立其子天下之公義也況其父兄宗族乎自晉魏以來彊臣簒奪除君之族而代其位以非道得之亦以非道失之易姓之禍如循一軌傳曰君以此始亦必以終信矣唐髙祖始卽位而錄隋之子孫【唐本紀武徳元年五月卽皇帝位奉隋帝爲酅國公詔前隋蔡王智積等子孫皆選用之】由漢以來最爲忠厚其享國長世宜哉

萬年縣法曹孫伏伽上表以爲隋以惡聞其過【惡烏故切】亡天下冝易其覆轍【易音亦】務盡下情人君言動不可不愼陛下今日卽位而明日有獻鷂雛者【鷂音耀】又百戲散樂亡國滛聲近太常於民間借婦女裙襦以充妓衣【襦音儒】擬五月五日元武門遊戲非所以爲子孫法也又言太子諸王參僚冝謹擇其人帝省表大悅下詔褒稱擢爲治書禦史賜帛三百匹頒示逺近

臣祖禹曰國將興必賞諫臣國將亡必殺諌臣【國晉語興王賞諌臣逸王罸之】故諌而受賞者興之祥也諌而被殺者亡之兆也天下如人之一身夫身必气血周流無所壅底【孟序正壅底】而後能存焉諌者使下情得以上通上意得以下達如气血之周流於一身也故言路開則治言路塞則亂治亂者系乎言路而已髙祖鑑隋之所以亡王業初基庶事艸創而首辟言路以通下情可謂知所先務矣是以海內聞風如熱者之得濯廢者之得起民知上之憂已而疾痛將有所赴愬也【孟天下有疾其君者皆赴愬於王】唐室之興不亦宜乎

十一月徐世勣降賜姓李氏

臣祖禹曰古者天子建國賜姓命氏【左隱八年天子建徳因生以賜姓】姓氏所以別其族類之所出也自三代之衰稱姓者或以國【如風俗通氏族篇曰氏於國齊魯宋衛是也】或以族【族謂宗族】或以地【如髙氏出齊太公之後食粟於髙因氏焉】或以官【漢倉氏庾氏其祖本主倉庾之官食貨志云居官以爲姓號注云倉氏庾氏是也】子孫各本於其祖不可攺也漢髙祖賜婁敬姓爲劉鄙陋無稽【前漢婁敬傳敬賜姓劉氏】而唐世人主遂以爲法非其親者附之屬籍或加於盜賊彊冦以逆族異類爲同宗【如唐李勣曹州離狐人本姓徐氏髙祖賜姓李附宗正職屬是也】然則古之賜姓者別之而後之賜姓者亂之也夫惟天親不可以人爲而彊欲同之豈理者乎上瀆其姓下忘其祖非先王之制不可爲後世法也

二年閠二月隋宇文士及封徳彜來降【降下江切】帝與士及有舊時士及妹爲昭儀由是授上儀同帝以封徳彛隋室舊臣而謟巧不忠深誚責之罷遣就舎徳彜以祕策幹帝帝悅尋拜內史舎人俄遷侍郎

臣祖禹曰髙祖以女寵進士及責徳彜之謟巧旣斥之矣復悅其計防而驟用之甚矣佞人之難逺也【逺去聲】自古君子易防【易音異下同疏平聲】小人易親蓋君子難於進而果於退小人不恥於自售【售鬻也】而戚於不見知【戚哀也】其進也無所不至人君一爲所惑不能自解【解九買切釋也】鮮有不至禍敗者也【鮮上聲少也】

三年五月晉州人吉善行自言於羊角山見白衣老父謂善行曰爲我語唐天子【爲於僞切】吾爲老君吾而祖也詔於其地立廟

臣祖禹曰商祖契【史殷紀殷契舜賜姓子氏】周祖后稷【史周紀周后稷名棄姓姬氏】皆本其功徳所起不可誣也唐之出於老子【老子姓李名耳】由妖人之言而謟諛者附防之髙祖啟其原髙宗明皇扇其風又用方士詭誕之說躋老子於上帝【唐髙宗紀幹封元年二月己未如亳州祠老子追謚元皇帝】卑天誣祖悖道甚矣【悖背也】與王莽稱王子喬爲皇祖叔父何以異哉

四年十月趙郡王孝恭李靖圍江陵蕭銑降【銑先典切降下江切】帝數之【數數其過也】銑曰隋失其鹿天下共逐之銑無天命故至此若以爲罪無所逃死竟斬於都市

臣祖禹曰蕭銑故梁子孫【唐本傳銑後梁宣帝子孫】屯難之世【難去聲】民思其主銑因隋亂保據荊楚欲復其考之業𨿽僭大號【唐本傳義寧二年僣稱皇帝】非唐之叛臣也唐師伐而取其地執其主亦足矣而銑以百姓之故不忍固守而降完府庫奉圖籍而歸之唐【同上武徳四年髙祖詔孝恭與李靖率巴蜀兵圍銑大破之靖直逼其都詣軍門降】然則唐初割據之主銑最無罪髙祖誅之滛刑甚矣我太祖太宗削平四方僣僞之國系累其主致之闕下【累力追切系也孟系累其子弟】𨿽無道如劉鋹拒命如繼元【皆五代時僣僞者】窮天下之力而後取之不誅一人皆死牖下自三代以來未之有也此所以祈天永命者歟【書召誥祈天永命】

五年太子建成與齊王元吉共傾秦王世民引樹黨友【樹植也】中允王珪洗馬魏徵【洗先典切】說太子曰秦王功蓋天下中外歸心殿下但以年長位居東宮無大功以鎭服海內今劉黒闥散亡之餘眾不滿萬資糧匱乏以大軍臨之勢如拉朽殿下冝自擊之以取功名因結納山東豪傑庶可自安太子乃請行帝許之

臣祖禹曰立子以長【上聲】不以有功以徳不以有眾古之道也晉獻公使太子申生伐東山裏克入而諌君出見太子而勉之以孝【左閔二年晉侯使太子申生伐東山臯落氏裏克諌曰太子奉祀社稷之粢盛以朝夕視君膳者也故曰子君行則守有守則從從曰撫軍守曰監國古之制也夫帥師專行謀誓軍旅君與國政之所圖也非太子之事也師在制命而已稟命則不威專命則不孝】君子曰善處父子之間矣王魏以輔導東宮爲職【東宮太子之稱】當勸建成以孝於髙祖友於秦王則儲位安矣【儲副也太子君之副貳】秦王有定天下之功髙祖茍欲立之能爲泰伯不亦善乎【史吳世家吳泰伯泰伯弟仲雍皆周太王子而王季歷之兄也季歷賢而有聖子昌太王欲立季歷泰伯仲雍二人奔之荊蠻文身斷髮示不可用以避季歷季歷果立是爲王季】且建成旣爲太子則國其國也安在於有功乃使之擊賊以立威結豪傑以自助是導之以爭也禍亂何從而息乎夫以王魏之賢其爲建成謀猶如此況庸人乎

唐鑑卷一

欽定四庫全書

唐鑑卷二

宋範祖禹撰

呂祖謙注

髙祖下

七年初定令以太尉司徒司空爲三公次尙書門下中書祕書殿中內侍爲六省次禦史臺次太常至太府爲九寺次將作監次國子學次天防上將府次十四衛東宮置三師至十率府【率音帥】王公置府佐國官公主置邑司並爲京職事官州縣鎭戍爲外職事官自開府至將仕郎二十八階爲文散官自驃騎至陪戎三十一階爲武散官上柱國至武騎尉十二等爲勲官

臣祖禹曰三公論道經邦燮理陰陽【書周官立太師太傅太保玆惟三公論道經邦燮理陰陽】故不以一職名官【前百官公卿表太師太傅太保爲三公蓋參天子坐而議政無不總統故不以一職名官】太尉掌武蓋古者大司馬之職也司徒主民司空主土皆六卿之任非三公之官也【冋上冢宰司徒宗伯司馬司冦司空是爲六卿或說司馬主天司徒主人司空主土是爲三公】自漢以來失之矣唐不能革正而復因之是以官名之紊莫甚於唐且旣有太尉司徒司空【唐百官志太尉司徒司空各一人是爲三公正一品】而又有尙書省【同上尙書省尙書令一人正二品掌典百官其屬有六尙書吏部戶部禮部兵部刑部工部】是政出於二也旣有尙書省而又有九寺【太常寺光祿寺衛尉寺宗正寺太僕寺大理寺鴻臚寺司農寺大府寺】是政出於三也夫天地之有四時百官之有六職【天官冢宰地官司徒春官宗伯夏官司馬秋官司寇冬官司空】天下萬事備盡如此如网之在綱【書盤庚若网在綱有條而不紊】裘之挈領𨿽百世不可易也人君如欲稽古以正名【語十三必也正名乎】茍捨周官臣未見其可也

初定均田租庸調法【調去聲下同】丁中之民給田一頃篤疾減什之六寡妻妾減七皆以什之二爲世業八爲口分毎丁歳入租粟二石調隨土地所宜綾絹絁布【絁音施】歳役二旬不役則收其傭日三尺有事而加役者旬有五日免其調三旬租調俱免水旱虫霜爲災什損四以上免租六以上免調七以上課役俱免凡民貲業分爲九等【貲音資】百戶爲裏五里爲鄊四家爲鄰四鄰爲保在城邑者爲坊在田野者爲村食祿之家母得與民爭利工商雜類無預仕伍男女始生爲黃四歳爲小十六歳爲中二十爲丁六十爲老歳造計帳三歳造戶籍

臣祖禹曰唐初定均田有給田之制蓋猶有在官之田也【唐食貨志唐之始時授人以口分世業田而取之以租庸調之法】其後租庸調法壞而爲兩稅給田之制因不復見【同上天寶以來騎君昏主姦吏邪臣取濟一時屢更其制由是財利之就興聚斂之臣進蓋口分世業之田壊而爲兼並租庸之法壤而爲兩稅】蓋官田益少矣自井田廢而貧富不均【前食貨志秦孝公用商鞅壊井田開阡陌注雲南北曰阡東西曰陌陌與佰同】後世未有能制民之產【孟梁恵王賢君制民之產使仰足以事父母俯足以畜妻子今也制民之產仰不足以事父母俯不足以畜妻子】使之養生送死而無憾者也【同上是使民養生喪死無憾也】立法者未嘗不欲抑富而或益助之不知富者所以能兼並由貧者不能自立也貧者不能自立由上之賦斂重而力役繁也爲國者必曰財用不足故賦役不可以省盍亦反其本矣【同上盍亦反其本矣盍因合切何不也】昔哀公以年饑用不足問於有若有若曰盍徹乎夫徹非所以裕用然欲百姓與君皆足必徹而後可也【語十二哀公問於有若曰年饑用不足如之何有若對曰盍徹乎曰二吾猶不足如之何其徹也對曰百姓足君孰與不足百姓不足君孰與足趙岐曰什一而稅謂之徹徹直列切】後之爲治者三代之制𨿽未能復惟省其力役薄其賦斂【孟盡心上易其田疇薄其稅斂】務本抑末尙儉去奢占田有限困窮有養使貧者足以自立而富者不得兼之此均天下之本也不然𨿽有法令徒文具而已何益於治哉

太子建成欲圖秦王世民擅募驍勇爲東宮衛士【驍古堯切】號長林兵又宻使幽州突騎三百【騎去聲】置宮東諸坊使慶州都督楊文幹募壯士送長安帝幸仁智宮建成居守使郎將朱煥等以甲遺文幹【將去聲與爾同遺去聲】煥等去豳州上變告太子使文幹舉兵欲表裏相應帝遣宇文穎召文幹穎以情告之文幹遂舉兵反

臣祖禹曰建成爲太子而擅募兵甲於東宮又使楊文幹反於外以危君父此天下之惡也【惡如字】罪孰大焉髙祖不以公義廢之乃外惑於姦臣之計內牽於妃嬪之請【嬪音頻】至使兄弟不相容於天下【前淮南王傳孝文卽位時髙帝子惟孝文淮南厲王長在而厲王自以爲最親驕蹇數不奉法上寛赦之後終得罪廢處蜀嚴道卭都王乃不食而死上聞之悲哭民爲作歌曰一尺布尙可縫一斗粟尙可舂兄弟二人不相容】此髙祖不明之過也

八年西突厥統葉防可汗【汗平聲】遣使請昏【使去聲】帝問裴矩矩對曰今此虜方彊爲國家今日計其當逺交而近攻臣謂宜許其昏以威頡利數年之後中國充實足抗北夷然後徐思其宜帝從之

臣祖禹曰自漢以女嫁匈奴而後世習爲故常結昏戎狄不以爲恥【前匈奴傳冒頓圍髙帝於白登使劉敬結和親奉宗室女公主爲單於閼氏】以爲畏之邪【與耶同下同】則是以天下之大而畏人至於納女恥也以爲謀之邪則是以女爲間【間去聲】而欲奪人之國亦恥也髙祖不謀於眾賢而問諸亡國之臣宜其不知恥也且西突厥不若頡利之彊弱者猶許其昏則彊者何以制之此不足以示威適足取侮於四夷而已其後太宗以女分妻諸夷酋長【如唐蠻夷薛延陀傳延陀使請婚帝許以新興公主下嫁之類妻去聲長方丈切】中宗以後皆嫁公主於蕃國【如蠻夷西突厥傳中宗以金城公主妻贊普回紇傳肅宗幼女寧國公主下嫁磨延啜之類】夫匹士庶人求配偶猶各以其類況王姬公族而棄之逺裔不復顧惜豈不哀哉而終唐之世人君行之不以爲難也其臣亦不以爲非髙祖太宗實啟之也

九年六月秦王世民殺皇太子建成齊王元吉立世民爲皇太子詔軍國庶事無大小悉委太子處決【處上聲】八月髙祖傳位於太子

臣祖禹曰建成𨿽無功太子也太宗𨿽有功藩王也太子君之貳【國晉語太子君之貳也宋務光傳太子君之貳國之本也】父之統也而殺之是無君父也立子以長不以功所以重先君之世也故周公不有天下【孟萬章下伊尹周公不有天下】弟𨿽齊聖不先於兄久矣論者或以太宗殺建成元吉比周公誅管蔡【史周公世家周公乃奉成王誅管叔放蔡叔】臣竊以爲不然昔者象日以殺舜爲事舜爲天子也則封之【舜弟象日以殺舜爲事立爲天子封之有庫出孟子】管蔡啟商以叛周周公爲相也則誅之【相去聲】其迹不同而其道一也舜知象之將殺巳也故象憂亦憂象喜亦喜盡其誠以親愛之而已矣【並孟子萬章】象得罪於舜故封之管蔡流言於國【書金縢武王旣喪管叔及其羣弟乃流言於國曰公將不利於孺子】將危周公以間王室【間去聲】得罪於天下故誅之非周公誅之天下之所當誅也周公豈得而私之哉後世如有王者不幸而有害兄之弟如象則當如舜封之是也不幸而有亂天下之兄如管蔡則當如周公誅之是也舜處其常周公處其變此聖人所以同歸於道也若夫建成元吉亦得罪於天下者乎茍非得罪於天下則殺之者已之私也豈周公之心乎或者又以爲使建成爲天子又輔之以元吉則唐必亡臣曰古之賢人守死而不爲不義者義重於死故也必若爲子不孝爲弟不弟悖天理防人倫而有天下不若亡之愈也故爲唐史者書曰秦王世民殺皇太子建成齊王元吉立世民爲皇太子然則太宗之罪著矣

初洗馬魏徵【洗先典切】常勸太子建成早除秦王及建成敗世民召徵謂曰汝何爲離間我兄弟【間去聲】眾爲之懼徵舉止自若對曰先太子若早從徵言必無今日之禍世民素重其才攺容禮之引爲詹事主簿亦召王珪韋挺於嶲州【嶲戶圭切】皆以爲諌議大夫

臣祖禹曰齊桓公殺公子紏召忽死之管仲不死又相桓公以霸何哉【語十四子路日桓公殺公子紏召忽死之管仲不死子貢曰管仲非仁者與桓公殺公子紏不能死又相之相去聲】桓公子紏皆以公子出奔子紏未嘗爲世子也桓公先入而得齊非取諸子紏也桓公旣入而殺子紏惡則惡矣然納桓公者齊也春秋書公伐齊納紏稱紏而不稱子不當立者也齊小白入於齊【小白齊桓公名】以小白系之齊當立者也【按春秋莊公九年公伐齊納子紏齊小白入於齊】又曰齊人取子紏殺之稱子紏所以惡齊也【同上九月齊人取子紏殺之】是以管仲不得終讎桓公而得以之爲君今建成爲太子且兄也秦王爲藩王又弟也王魏受命爲東宮之臣【王珪魏徵】則建成其君也豈有人殺其君而可北面爲之臣乎且以弟殺兄以藩王殺太子而奪其位王魏不事太宗可也夫食君之祿而不死其難朝以爲讎暮以爲君於其不可事而事之皆有罪焉臣之事君如婦之從夫也其義不可以不明茍不明於君臣之義而委質於人【國楚語委質爲臣無有二心質音摯】𨿽曰不利臣不信也

九月太宗引諸衛將卒【將去聲】習射於殿庭諭之曰戎狄侵盜自古有之患在邊境小安則人主逸遊忘戰是以冦來莫之能禦今朕不使汝曹穿池築苑專習弓矢居閒則爲汝師突厥入冦則爲汝將庶幾中國之民可以少安乎於是日引數百人教射於殿庭帝親臨試中【去聲】多者賞以弓刀布帛其將帥加以上考羣臣多諌帝皆不聴由是人思自勵數年之間悉爲精銳

臣祖禹曰有國家者𨿽不可忘戰【前主父偃傳司馬法曰天下𨿽安忘戰必危】然而教士卒習射者有司之事殿庭非其所也茍將士得其人何患乎士之不勇技之不精乎夫以萬乘之主【唐段秀實傳天子萬乘】而爲卒伍之師【禮地官小司徒五人爲伍五伍爲兩四兩爲卒】非所以示徳也且人君始卽位不以教化禮樂爲先務而急於習射志則陋矣𨿽士勵兵彊徵伐四克【揚先知云】威加海外非帝王之盛節亦不足貴也

十一月太宗與羣臣論止盜或請重法以禁之帝哂之曰民之所以爲盜者由賦繁役重官吏貪求饑寒切身故不暇廉恥耳朕當去奢省費【省音】輕徭薄賦選用廉吏使民衣食有餘則自不爲盜安用重法耶自是數年之後海內升平路不拾遺商旅野宿焉

臣祖禹曰季康子患盜問於孔子孔子曰茍子之不欲𨿽賞之不竊【語十二云】信哉斯言也蓋君者本也民者末也君者源也民者流也本正則末正源淸則流淸矣【荀君道君子養源源淸則流淸源濁則流濁矣】是以先王之治必反求諸已【孟離婁行有不得者皆反求諸已】己正而物莫不應矣夫重法以止盜法繁而盜愈多則有之矣未見其能禁也去奢省費輕徭薄賦此淸源正本止欲之道也【前刑法志淸源正本之論】太宗行之其效如此君人者無以迂言爲難行【迂濶逺也】而以峻法爲足恃則知致治之方矣

右髙祖在位九年傳位於太宗貞觀九年崩年七十一

唐鑑卷二

欽定四庫全書

唐鑑卷三

宋範祖禹撰

呂祖謙注

太宗一

貞觀元年帝謂太子少師蕭瑀曰朕少好弓矢【好音耗】得良弓十數自謂無以加近以示弓工乃曰皆非良材朕問其故工曰木心不正則脈理皆邪弓𨿽勁而發矢不直朕始寤鄕者辧之未精也【鄕讀曰向】朕以弓矢定四方識之猶未能盡況天下之務其能徧知乎乃命京官五品以上更宿中書內省【更其亨切】數延見【數音朔】問以民間疾苦及政事得失

臣祖禹曰傳曰國之將興也君子自以爲不足其亡也若有餘【見上卷】太宗因識弓之未精而知天下之理已不能盡詢謀於眾而不自用【皇皇者華詩周爰咨詢周爰咨謀】此其所以興也

有上書請去佞臣者帝問佞臣爲誰【爲於僞切】對曰臣居艸澤不能的知其人願陛下與羣臣言或揚怒以試之彼執理不屈者直臣也畏威順防者佞臣也帝曰君源也臣流也濁其源而求其流之淸不可得矣君自爲詐何以責臣下之直乎朕方以至誠治天下見前世帝王好以權譎小數接其臣下者常竊恥之卿防𨿽善朕不取也

臣祖禹曰太宗可謂知君道矣夫君以一人之身而禦四海之廣應萬物之眾茍不以至誠與賢而役其獨智【南有嘉魚詩至誠樂與賢者共之】以先天下則耳目心思之所及者其能幾何是故人君必淸心以涖之【晉荀朂傳省事不如淸心】虛己以待之如鑑之明【荘天道聖人之心靜乎天地之鑑也】如水之止【止水言不動】則物至而不能罔矣夫權衡設而不可欺以輕重者惟其平也繩墨設而不可欺以曲直者惟其正也【記經解權衡誠縣而不可欺以輕重繩墨誠陳而不可欺以曲直縣音懸】我以其正彼以其頗【平聲偏也】我以其眞彼以其僞何患乎邪之不察佞之不辧而必行詐以試之哉一爲不誠則心且蔽矣邪正何能辧乎是故鑑垢則物不能察也水動則形不能見也已不明故也且待物以誠猶恐其不動也況不誠而能動物乎【孟離婁不誠未有能動者也】夫爲君而使左右前後之人皆莫測其所爲𨿽欲不欺不可得也惟能禦以至誠則忠直者進而憸邪者無自入矣【憸音纎】

帝與侍臣論周秦修短蕭瑀對曰紂爲無道武王徵之周及六國無罪始皇滅之得天下𨿽同人心則異帝曰公知其一未知其二周得天下增修仁義秦得天下益尙詐力此修短之所以殊也蓋取之或可以逆得而守之不可以不順故也瑀謝不及

臣祖禹曰太宗於是失言易曰湯武革命順乎天而應乎人【易革封云】取之以仁義守之以仁義者周也取之以詐力守之以詐力者秦也此周秦之所以異也後世或以湯武徵伐爲逆取【揚先知湯武桓公徵伐四克前陸賈傳湯武逆取而順守也】而不知徵伐之順天應人所以爲仁義也太宗曰取之或可以逆非也旣謂之逆矣則無時而可也

二年正月帝謂魏徵曰人主何爲而明何爲而暗對曰兼聽則明偏聽則暗昔堯淸問下民故有苗之惡得以上聞舜明四目達四聰故共鯀驩兜不能蔽也【共音恭】秦二世偏信趙髙以成望夷之禍梁武帝偏信朱異以取臺城之辱隋煬帝偏信虞世基以致彭城閣之變是故人君兼聽廣納則貴臣不得壅蔽而下情得以上通也帝曰善

臣祖禹曰善哉太宗之問魏徵之對也可謂得其要矣夫聖人以天下爲耳目故聰明【管九守目貴明耳貴聰以天下之目爲目視之無不見也以天下之耳爲耳聴之無不聞也】庸君以近習爲耳目故暗蔽明暗之分惟在於逺近大小而已矣

四月突厥頡利可汗請入朝帝謂侍臣曰向者突厥之彊控百萬慿陵中夏用是驕恣以失其民今自請入朝非困窮肯如是乎朕聞之且喜且懼何則突厥衰則邊境安矣故喜然朕或失道他日亦將如突厥能無懼乎卿等冝不惜苦諌以輔朕之不逮也

臣祖禹曰易曰其亡其亡系於苞桑【否卦九五云】書曰儆戒無虞【書大禹謨益曰戒哉儆戒無虞】夫戒所以勵善而進徳也太宗覩突厥入朝而知懼如此其能致貞觀之治冝哉【貞觀太宗年號魏徵傳帝卽位四年歳斷死刑二十九人幾致刑措斗米三錢至是天下大治】

帝謂侍臣曰古語有之赦者小人之幸君子之不幸一歳再赦善人喑啞夫養稂莠者害嘉谷赦有罪者賊良民故朕卽位以來不欲數赦【數音朔】恐小人恃之輕犯憲章也

臣祖禹曰數赦之害前世論之詳矣【如後王符傳賊民之甚者莫大於數赦數赦贖刑則惡人昌而善人傷矣之類】夫良民不被澤而罪人獲宥政之偏黨莫甚於此欲以致和而措刑【前李尋傳善政致和】不亦疏乎而人君每以赦爲推恩或祈陰徳之報太宗懲之可謂善政矣

三年帝謂房齡杜如晦曰公爲僕射當廣求賢人隨才授任此宰相之職也比聞聽受詞訟日不暇給安能助朕求賢乎因敕尙書細務屬左右丞惟大事應奏者乃關僕射

臣祖禹曰太宗責宰相以求賢而不使之親細務能任相以其職矣書曰惟說式克欽承旁招俊乂列於庶位【書說命下王曰來汝說云云惟說式克欽承旁招俊乂列於庶位】此相之職也茍不務此而治簿書期防【前賈誼傳今大臣特以簿書不報期防之間爲大故】百吏之事豈所謂相乎

四月帝謂侍臣曰中書門下機要之司詔勅有不便者皆應論執【應平聲】比來惟覩順從不聞違異若但行文書則誰不可爲何必擇才也房齡等皆頓首謝

臣祖禹曰朝廷設官分職【禮天官太宰惟王建國辧方正位體國經野設官分職以爲民極乃立天官冡宰六官同】非徒使上下相從欲交修其所不逮也【書冏命穆王命伯冏懋乃後徳交修不逮】故書曰百官修輔【書徵百官修輔厥後惟明】茍取充位而奉行上令則是胥史而已不明之君自以無過惡人之言【惡烏故切】是以政亂而上不聞太宗敕責而使之言𨿽欲不治不可得也

四年滅突厥四夷君長詣闕【長上聲下同】請帝爲天可汗【汗音寒下同】帝曰我爲大唐天子又下行可汗事乎羣臣及四夷皆稱萬歳是後以璽書賜西北君長皆稱天可汗臣祖禹曰孔子曰夷狄之有君不如諸夏之亡也以其無君臣之禮也【語三子曰夷狄之有君不如諸夏之亡也】太宗以萬乘之主而兼爲夷狄之君不恥其名而受其佞事不師古【書說命說曰王人求多聞時惟建事學於古訓乃有獲事不師古以克永世匪說攸聞】不足爲後世法也【孟離婁上不可法於後世者不行先王之道也】

突厥部落分散其降唐者【降平聲】尙十萬口詔羣臣議區處之冝朝士多言宜悉徙之河南兗州之間散居州縣教之耕織可以化爲農民顏師古請皆寘之河北分立酋長領其部落李百藥以爲冝因其離散各卽本部署爲君長不相臣屬國分勢敵各自保全必不能抗衡中國竇靜以爲冝假之王侯之號妻以宗室之女【妻去聲】分其土地析其部落使其權弱勢分易爲羈制溫彥博請凖漢武故事置降匈奴於塞下【降下江切】使爲中國扞蔽魏徵以爲宜縱之使還故土不可畱之中國帝卒用彥博防置四都督府六州以處降眾酋長至者皆拜將軍中郎將布列朝廷五品以上百餘人殆與朝士相半因而入居長安者近萬家

臣祖禹曰先王之制戎狄荒服夷不亂華【家語相魯裔不謀夏夷不亂華】所以辧族類別內外也孔子美齊桓之功曰微管仲吾其被髮左袵矣【語十四子曰管仲相桓公霸諸侯一匡天下民到於今受其賜微管仲吾其被髮左袵矣】聖人之懲戎狄如此太宗旣滅突厥而引諸戎入中國使殊俗之人與公卿大夫雜處於朝廷茍欲冠帶四夷【冠去聲】以誇示天下而【誇大也音誇】不知亂華亦甚矣然則中國幾何不胥懾於戎也【幾音機胥相居切】是以唐室世有戎狄之亂豈非太宗之所啟乎

詔自今訟者有經尙書省判不服聽於東宮上啟委太子裁決若仍不服然後奏聞時太子年十二歳

臣祖禹曰太子之職在於視膳問安【左閔二年裏克曰太子以朝夕視君膳者也記文王世子文王之爲世子也朝於王季日三雞初鳴而衣服至於寢門外問內豎之禦者曰今日安否何如】古之教者必以禮樂【記王制樂正崇四術立四教春秋教以禮樂冬夏教以詩書王太子王子羣後之太子皆在焉】而置師保以輔翼之【記文王世子凢三王教世子必以禮樂樂所以修內也禮所以修外也立太師太傳以養之入則有保出則有師是以教諭而徳成也師也者教之以事而諭諸徳也保也者愼其身而輔翼之而歸諸道者也】苟問學明而徳性成【記中庸尊徳性而道問學】何患乎不能聽訟也且年十二而使之裁決庶事不已早乎若其才則將不學而能不才則宮臣必教之以欺其君父非所以養徳也

六月發卒修洛陽宮以備巡幸張素諌曰陛下初平洛陽凡隋氏宮室之宏侈者皆令毀之曾未十年復加營繕何前日惡之而今日效之也【惡烏故切】且以今日財力何如隋世陛下役瘡痍之人襲亡隋之恐又甚於煬帝矣帝謂素曰卿謂我不如煬帝何如桀紂對曰若此役不息亦同歸於亂帝嘆曰吾思之不熟乃至於是顧謂房齡曰朕以洛陽土中朝貢道均意欲便民故使營之今素所言誠有理宜卽爲之罷役後日或以事至洛陽𨿽露居亦無傷也仍賜素防二百匹臣祖禹曰上之所好者下之所競也【孟滕文公上有好者下必有甚焉好去聲】太宗虛己以來直言故羣臣爭救其失惟恐其言之不切太宗不惟悅而從之又賞以勸之此人君之所難能也夫如是何患於有過乎

帝問房齡蕭瑀曰隋文帝何如主也對曰文帝勤於爲治臨朝或至日昃五品以上引坐論事衛士傳餐而食𨿽性非仁厚亦勵精之主也帝曰公得其一未得其一文帝不明而喜察不明則照有不通喜察則多疑於物事皆自決不任羣臣天下至廣一日萬幾𨿽復勞神若形【復扶又切】豈能一一中理【中去聲】羣臣旣知主意惟取決受成𨿽有愆違莫敢諌爭【去聲】此所以二世而亡也朕則不然擇天下賢才寘之百官使思天下之事關由宰相審熟便安然後奏聞有功則賞有罪則刑誰敢不竭心力以修職業何憂天下之不治乎因敕百司自今詔敕行下有不便者皆應執奏母得阿從【母音無】不盡巳意臣祖禹曰書云元首明哉股肱良哉庶事康哉又曰元首叢脞哉股肱惰哉萬事墮哉此舜臯陶所以賡歌而相戒也【書益稷帝庸作歌曰敕天之命惟時惟幾乃歌曰股肱喜哉元首起哉百工熙哉臯陶拜手稽首颭言曰念哉率作興事愼乃憲欽哉屢省乃成欽哉乃賡載歌曰元首明哉股肱良哉庶事康哉又歌曰元首叢脞哉股肱惰哉萬事墮哉】夫君以知人爲明【唐劉蕡傳君以知人爲明知人則任賢去邪】臣以任職爲良君知人則賢者得行其所學臣任職則不賢者不得茍容於朝此庶事所以康也若夫君行臣職則叢脞矣臣不任君之事則惰矣此萬事所以墮也當舜之時禹平水土【書舜典帝曰咨禹汝平水土惟時懋哉】稷播百谷【帝曰棄黎民阻饑汝后稷播時百谷】土谷之事舜不親也契敷五教【帝曰契汝作司徒敬敷五教在寛】臯陶明五刑【帝曰臯陶汝作士五刑有服五服三就五流有宅五宅三居惟明克允又書大禹謨帝曰臯陶汝作士明於五刑】教刑之事舜不治也伯夷典禮【舜典帝曰咨四嶽有能典朕三禮僉曰伯夷帝曰兪咨伯汝作秩宗】防典樂【帝曰防命防典樂教冑子】禮樂之事舜不與也益爲虞【帝曰咨益防作朕虞】垂作共工【帝曰咨垂汝共工並同上】虞工之事舜不知也禹爲一相總百官自稷以下分職以聽焉君人者如天運於上而四時寒暑各司其序則不勞而萬物生矣君不可以不逸也所治者大所司者要也臣不可以不勞也所治者寡所職者詳也不明之君不能知人故務察而多疑欲以一人之身代百官之所爲則𨿽聖智亦日力不足矣故其臣下事無大小皆歸之君政有得失不任其患賢者不能行其志而持祿之士得以保其位此天下所以不治也是以隋文勤而無功太宗逸而有成彼不得其道而此得其道故也

帝之初卽位也嘗與羣臣語及教化帝曰今承大亂之後恐斯民未易化也魏徵對曰不然久安之民驕佚驕佚則難教經亂之民愁苦愁苦則易化【易音異下同】譬猶饑者易爲食渴者易爲飲也帝深然之封徳彜非之曰三代以還人漸澆訛故秦任法律漢雜霸道蓋欲化而不能豈能之而不欲邪【與耶同】魏徵書生未識時務若信其虛論必敗國家徵曰五帝三王不易民而化【易音亦】昔黃帝徵蚩尢髙陽徵九黎湯放桀武王伐紂皆能身致太平豈非承大亂之後邪若謂古人淳朴漸致澆訛則至於今當悉化爲鬼魅矣【魅音媚】人主安得而治之帝卒從徵言元年闗中饑米斗直絹一匹二年天下蝗三年大水帝勤而撫之民𨿽東西就食未嘗嗟怨是歳天下大稔流散者咸歸鄕裏米鬥不過三四錢終歳斷死刑才二十九人東至於海南及五嶺皆外戶不閉行旅不賫糧取給於道焉帝謂長孫無忌曰貞觀之初上書者皆云人主當獨運威權不可委之臣下又云宜震耀威武徵討四夷惟魏徵勸朕偃武修文中國安四夷自服朕用其言今頡利成擒其酋長【長丁丈切】並帶刀宿衛皆襲衣冠徵之力也但恨不使封徳彛見之耳徵再拜謝曰突厥破滅海內康寧皆陛下威徳臣何力焉帝曰朕能任公公能稱朕所任【稱去聲】則其功豈獨在朕乎

臣祖禹曰太宗可謂能審取捨矣【前賈誼傳莫如先審取舎】魏徵仁義之言也欲順天下之理而治之封徳彛刑罸之言也欲咈天下之性而治之夫民莫不惡危而欲安惡勞而欲息以仁義治之則順以刑罸治之則咈矣故治天下在順之而已咈之而能治者未之聞也太宗從魏徵而不從徳彛行之四年遂致太平仁義之效如此其速也故治道在人主所力行耳【前申公傳爲治顧力行何如耳】孰不可爲太宗乎及其成功復歸美於下此近世帝王之所不及也

唐鑑卷三

欽定四庫全書

唐鑑卷四

宋範祖禹撰

呂祖謙注

太宗二

五年初帝令羣臣議封建魏徵李百藥以爲封建不便顏師古以爲不若分王宗子勿令過大【令平聲】間以州縣雜錯而居十一月詔皇家宗室及勲賢之臣宜令作鎭藩部貽厥子孫非有大故無或黜免所司明爲條例定等級以聞至十一年六月詔荊王元景等二十一王長孫無忌等十四人刺史皆令世襲無忌等皆不願之國上表固讓其明年詔停襲封刺史

臣祖禹曰栁宗元有言曰封建非聖人意也勢也【栁封建論云封建者更古聖王堯舜禹文武而莫能去之蓋非不欲去之也勢不可也勢之來其生人之初乎不初無以有封建封建非聖人意也】蓋自上古以來有之聖人不得而廢也故制其爵位之等爲之禮命之數合之以朝覲防同離之以師長牧伯而後可治也周室旣衰倂爲十二列爲六七而封建之禮已亡秦以詐力一天下剗滅方國以爲郡縣【秦罷諸侯立郡縣始置郡守】三代之制不可再復矣後世惟知周之長久【周有天下三十七世八百六十七年故雲長久】而不知所以長久者由其徳不獨以封建也必欲法上古而封之弱則不足以藩屛【屛音丙】彊則必至於僣亂此後世封國之獘且堯舜有天下猶不能私其子【堯舜以天下傳賢】況諸侯之後嗣或賢或不肖而必使之繼世是以一人而害一國也然則如之何記曰禮時爲大順次之三代封國後世郡縣時也因時制冝以便其民順也古之法不可用於今猶今之法不可用於古也後世如有王者親親而尊賢務徳而愛民愼擇守令以治郡縣亦足以致太平而興禮樂矣何必如古封建乃爲盛哉

康國求內附帝曰前代帝王好招來絕域以求服逺之名無益於用而糜獘百姓今康國內附倘有急難於義不得不救師行萬里豈不疲勞勞百姓以取虛名朕不爲也遂不受魏徵曰內外治安臣不以爲喜惟喜陛下居安思危耳

臣祖禹曰太宗知招來絕域之獘而不爲然以兵克者則郡縣置之其疲勞百姓也亦多矣豈先行其言而後從之者歟然其不受康國則足以爲後世法使其行事每如此其盛徳可少貶哉

六年初羣臣表請封禪帝曰卿輩皆以封禪爲帝王盛事朕意不然若天下乂安家給人足𨿽不封禪庸何傷乎昔秦始皇封禪漢文帝不封禪後世豈以文帝不及始皇耶且事天掃地而祭何必登泰山之巓封數尺之土然後可以展其誠敬乎羣臣請不已帝亦欲從之魏徵獨以爲不可乃止

臣祖禹曰古者天子巡狩至於方嶽【書周官王乃時巡考制度於四嶽諸侯各朝於方嶽】必告祭柴望所以尊天而懷柔百神也【詩時邁巡狩告祭柴望也時邁其邦昊天其子之實右序有周薄言震之莫不震疊懷柔百神及河喬嶽】後世學禮者失其傳而諸儒之謟諛者爲說以希世主謂之封禪【音善】實自秦始古無有也【史秦紀始皇東行郡縣上鄒嶧山立石與魯諸儒生議刻石頌秦徳議封禪乃遂上泰山立石封祠祀禪梁父刻所立石】且三代不封禪而王秦封禪而亡人君不法三代而法秦以爲太平盛事亦已謬矣太宗方明朝多賢臣而佞者猶倡其議獨魏徵以爲時未可而亦不以其事爲非也其後顏師古議其禮房喬裁定之徵亦預焉【唐禮樂志唐太宗已平突厥年谷屢丰羣臣言封禪者多乃命顏師古集當時名儒博士雜議不能決於是房齡魏徴博采眾議奏上之】貞觀之末屢欲東封以事而止【同上貞觀十五年將東幸行至洛陽以彗星見乃止】髙宗明皇遂踵行之【同上髙宗幹封元年封泰山宗開元十二年有事泰山爲玉冊玊匱石防皆如髙宗之制】終唐之世惟栁宗元以封禪爲非以韓愈之賢猶勸憲宗【並見本傳云】則其餘無足怪也嗚呼禮之失也久矣世俗之惑可勝救哉

帝謂魏徵曰爲官擇人不可造次用一君子則君子皆至用一小人則小人競進矣對曰然天下未定則專取其才不考其行喪亂旣平則非才行兼備不可用也臣祖禹曰太宗以治亂在庶官【書說命惟治亂在庶官不及私暱惟其能】欲進君子退小人此王者之言也而魏徵之所謂才者小人之才也髙陽氏有子八人天下以爲才其所以爲才者曰齊聖廣淵明允篤誠髙辛氏有子八人天下以爲才其所以爲才者曰忠肅恭懿宣慈惠和【左丈十八年髙陽氏有才子八人蒼舒隤敳戭大臨厖降庭堅仲容叔達齊聖廣淵明允篤馘天下之民謂之八愷髙辛氏有才子八人伯奮仲堪叔獻季仲伯虎仲熊叔豹季貍忠肅共懿宣慈惠和天下之人謂之八元共音恭隤音頽敳五才切檮音逃戭音演厖莫江切降下江切】周公制禮作樂【記明堂位周公朝諸侯於明堂制禮作樂】孔子以爲才【語曰如有周公之才之美】然則古之所謂才者兼徳行而言也後世之所謂才者辯給以禦人【語五禦人以口給】詭詐以用兵僻邪險詖【音祕】趨利就事是以天下多亂職斯人之用於世也在易師之上六曰開國承家小人勿用必亂邦也【易師卦上六大君有命開國承家小人勿用必亂邦也王弼云小人勿用非其道也】旣濟曰髙宗伐鬼方三年克之小人勿用【易旣濟九三髙宗伐鬼方三年克之小人勿用王弼云履得其位君子處之故能興也小人居之遂亂邦也】王者創業垂統【孟公孫丑君子創業垂統爲可繼也】敷求哲人以遺後嗣【書伊訓敷求哲人俾輔於爾後嗣】故能長世也豈其以天下未定而可專用小人之才歟夫有才無行之小人無時而可用退之猶懼其或進也豈可先用而後廢乃取才行兼備之人乎徵之學駮而不純故所以輔道其君者卒不至於三王之治也

九年十一月以光祿大夫蕭瑀爲特進復令參預政事帝曰武徳六年以後髙祖有廢立之心而未定我不爲兄弟所容實有功髙不賞之懼斯人也不可以利誘不可以死脇眞社稷臣也因賜瑀詩曰疾風知勁艸板蕩識誠臣

臣祖禹曰太宗以蕭瑀無貳心於已而嘉之可謂能知臣矣且太子在而私於藩王者明主之所甚惡也【惡烏故切】或誘以利或脇以死而從之者不亦多乎惟瑀介然自立有隕無貳太宗所以知其臨大節而不可奪也【語八臨大節而不可奪也君子人歟君子人也】人君以此取於人豈不得忠正之士也

十年八月帝謂羣臣曰朕開直言之路以利國也而比來上封事者多訐人細事自今復有爲是者以防人罪之

臣祖禹曰太宗欲開直言而惡告訐【訐謂攻發人之陰私惡烏故切訐居列切】不惟堲防而又罪之【書舜典帝曰朕堲防說殄行堲音卽】可謂至明且逺矣【語十二可謂明也已矣可謂逺也已矣】此爲君爲長之道也【長丁丈切】

文徳皇后崩十一月葬昭陵帝念後不已於苑中作層觀以望昭陵嘗引魏徵同登使視之徵熟視曰【熟興孰同】臣昏眊不能見帝指視之徵曰臣以爲陛下望獻陵若昭陵則臣固見之矣帝泣爲毀觀【爲下僞切】

臣祖禹曰魏徵可謂能以義正君矣造次不忘納之於善【造七報切】恐其薄於孝而厚於愛也孟子曰惟大人爲能格君心之非【孟離婁云】若魏徵近之矣

十一年二月帝自爲終制初文徳皇后疾篤言於帝曰妾生無益於人不可以死害人願勿以丘壠勞費天下因山爲墳器用瓦木而已及葬帝復爲文刻之石稱皇后節儉遺言薄葬以爲盜賊之心止求珍貨旣無珍貨復何所求朕之本志亦復如是王者以天下爲家何必物在陵中乃爲己有今因九山爲陵【祖紅切】鑿石之工才百餘人數十日而畢不蔵金玊人馬器皿皆用土木形具而已庶幾姦盜息心存沒無累當使百世子孫奉以爲法至是帝以漢世豫作山陵免子孫蒼猝勞費【蒼采桑反猝倉沒反】又志在儉葬恐子孫從俗奢靡於是自爲終制因山爲陵容棺而已

臣祖禹曰厚葬之禍古今之所明知也夫蔵金玊於山陵是爲盜積而標示其處也豈不殆哉【殆危也】是以自漢以來無不發之陵【謂盜發其冢】後之人主知其有害無益而姑爲之賈禍【賈音古招也】迹相接而莫之或戒也太宗𨿽爲終制以戒子孫而昭陵之葬【文徳皇后姓長孫崩葬昭陵】亦不爲儉及唐之末不免暴露之患豈非髙宗之過乎

帝幸洛陽至顯仁宮官吏以闕儲防有被譴者魏徵諌曰陛下以儲防譴官吏臣恐承風相扇異日民不聊生殆非行幸之本意也昔煬帝諷郡縣獻食視其丰儉以爲賞罸故海內叛之此陛下所親見柰何欲效之乎帝驚曰非公不聞此言因謂長孫無忌曰朕昔過此買飯而食僦舎而宿今供頓如此豈得猶嫌不足乎

臣祖禹曰富而不忘貧則能保其富矣貴而不忘賤則能保其貴矣夫以萬乘之貴【唐段秀實傳天子萬乘乘去聲】四海之富而猶以爲不足何哉忘其始之賤貧而欲大無窮也是以髙宗舊勞於外爰曁小人及其卽位卒爲賢君【書無逸髙宗舊勞於外爰曁小人作其卽位曁音洎】文王卑服卽康功田功【同上文王卑卽康功田功微柔懿恭惠鮮鰥寡孔安國曰文王節儉卑其衣服以就安人之功以就田功】周公作書以戒成王恐其不知稼穡之艱難而驕逸也【同上周公作無逸曰嗚呼君子所其無逸先知稼穡之艱難乃逸孔安國曰稼穡爲農夫艱難事】漢文有言曰朕能任衣冠念不至此是以恭儉愛民惟恐煩之嗚呼其可謂有徳者矣若太宗聞諌而能自省不亦賢乎

三月帝宴洛陽宮西苑泛積翠池顧謂侍臣曰煬帝作此宮苑結怨於民今日悉爲我有正由宇文述虞世基裴蘊之徒內爲謟諛外蔽聰明故也可不戒哉

臣祖禹曰太宗可謂不忘戒矣覩隋之宮苑而以謟諛掩蔽戒羣臣夫知彼之所以亡則圖我之所以存而不敢怠也此三王之所由興也

八月馬周上疏其略曰貞觀之初天下饑歉斗米直匹絹而百姓不怨者知陛下憂念不忘故也今比年丰穰匹絹得粟十餘斛而百姓怨咨者知陛下不復念之多營不急之務故也自古以來國之興亡不以蓄積多少在於百姓苦樂且以近事驗之隋貯洛口倉而李宻因之東都積布帛而世充資之西京府庫亦爲國家之有至今未盡夫蓄積固不可無要當人有餘力然後收之不可彊斂以資冦【彊去聲】敵夫儉以息人陛下已於貞觀之初親所履行在於今日爲之固不難也陛下必欲爲長久之謀不必逺求上古但如貞觀之初則天下幸甚臣祖禹曰紂積鉅橋之粟【史殷紀紂有鉅橋之粟服防曰鉅橋倉名許愼曰鉅鹿水之大橋有漕粟也】武王發之【書武成發鉅橋之粟大賚於四海孔安國云紂所積之府庫皆防發以賑貧民】人主不務徳而務聚斂者民散而國亡太宗在位寖久將外事四夷內治宮室聚財積谷欲以有爲馬周先事而諌欲如初年之節儉可謂將順其美而救其惡矣【孝經事君章將順其美匡救其惡】

十二年九月帝問侍臣創業守成孰難房齡對曰艸昧之初與羣雄並起角力而後臣之創業難矣魏徵曰自古帝王莫不得之於艱難失之於安逸守成難矣帝曰齡與吾共取天下出百死得一生故知創業之難徵與吾共安天下常恐驕奢生於富貴禍亂生於所忽故知守成之難然創業之難旣已往矣守成之難方當與諸公愼之

臣祖禹曰自古創業而失之者寡守成而失之者多周公曰相小人厥父母勤勞稼穡厥子乃不知稼穡之艱難【書無逸相小人厥父母勤勞稼穡厥子乃不知稼穡之艱難相視也去聲孔安國云視小人不孝者其父母躬稼穡而子乃不知其勞】故禍亂未嘗不生於安逸也然非特創業之君守成爲難其後嗣守成尢難也可不愼哉

十三年五月旱詔五品以上上封事魏徵上疏以爲陛下志業比貞觀之初漸不克終者凡十條其間一條以爲比年以來輕用民力乃云百姓無事則驕逸勞役則易使自古未有因百姓逸而敗勞而安者也此恐非興邦之至言帝深加奬嘆云已列諸屛障朝夕瞻仰並錄付史官仍賜徵黃金十斤廐馬二匹

臣祖禹曰有國者不憂百姓之貧而疑其財之有餘取之不已不卹百姓之勞【卹憂也】而疑其力之有餘使之不已此二者亡之道也人主曷不反諸已己欲富而惡貧【惡烏切下同】則富者民之所欲也己欲逸而惡勞則逸者民之所欲也【前晁錯傳對文帝防人情莫不欲富人情莫不欲逸】與其所欲去其所惡而不王者未之有也【孟梁惠王然而不王者未之有也王去聲】以太宗之明而養民不及其初宜魏徵以爲漸不克終也

唐鑑卷四﹤史部﹐史評類﹐唐鑑﹥

欽定四庫全書

唐鑑卷五

宋範祖禹撰

呂祖謙注

太宗三

貞觀十四年帝大徴天下名儒爲儒官數幸國子監使之講論增學生滿三千二百六十員自屯營飛騎亦給博士使授以經有能通經者聽得貢舉於是四方學者雲集京師乃至髙麗百濟新羅髙昌吐蕃諸酋長亦遣子弟請入國學升講筵者至八千餘人

臣祖禹曰古之敎者家有塾黨有庠遂有序國有學【記學記古之教者家有塾黨有庠術有序國有學鄭氏云術當爲遂門側之堂謂之塾周禮五百家爲黨又鄕遂在逺郊之外】士修之於家而後升於鄕升於鄕而後升於國升於國而後達於天子其教之有素其養之有漸故成人有徳小子有造【思齋詩肆成人有徳小子冇造毛詩云造爲也鄭氏曰成人謂大夫士也小子其弟子也文王在於宗廟如此敍言大夫士皆有徳小子皆有所成造】賢才不可勝用【勝平聲】由此道也後世鄕裏之學廢人君能教者不過聚天下之士而烏合於京師【如烏鴉之合散】學者眾多耀一時而已非有教育之實也唐之儒學惟貞觀開元爲盛【唐儒學傳太宗文治煥然三代之盛所未聞也唐三百年之盛稱貞觀經籍大備又稱開元焉】其人才之所成就者亦可覩矣孟子曰學所以明人倫也【孟滕文公學則三代共之皆所以明人倫也】無學則人倫不明故有國者以爲先【記學記夫古之王者建國君民教學爲先】如不復三代之制臣未知其可也

八月侯君集滅髙昌帝欲以髙昌爲州縣魏徴諫曰陛下初卽位髙昌王文泰夫婦首來朝其後稍驕倨故王誅加之罪止文泰可矣宜撫其百姓存其社稷復立其子則威徳加於遐荒四夷皆悅服矣今若利其土地以爲州縣州縣則常須千人鎭守數年一易往來死者十有三四供辦衣資違離親戚十年之後隴右虛耗矣陛下終不得髙昌撮粟尺帛以佐中國所謂散有用以事無用臣未見其可帝不從九月以其地爲西州置安西都防府於交河城畱兵鎭之於是唐地東極於海西至焉耆南盡林邑北抵大漠皆爲州縣東西九千五百里南北一萬九百一十八里

臣祖禹曰魏徴之言其利害非不明也以太宗之智豈不足以知之惟其好大而喜逺矜功而循名【唐本紀贊太宗好大喜功窮兵於逺】不能以義制心【書仲虺之誥以義制事以禮制心】故忠言有所不從而欲前世帝王皆莫我若也

十一月禮官奏請加髙祖父母服齊衰五月【齊音咨衰音催】嫡子婦服期嫂叔弟妻夫兄舅皆服小功從之

臣祖禹曰人莫不有本自髙祖以上推而至於無窮苟或知之何可忘其所從來也旣逺矣則服有時而絕先王之意不足以爲法也嫂叔無服古之人豈於其嫂獨無恩乎傳曰其夫屬乎父道者妻皆母道也其夫屬乎子道者妻皆婦道也至於嫂不可以爲母則無屬乎妻道者也故推而逺之以明人倫加之而無義不若不加之爲愈【勝也】凡防服從先王之禮則正矣【言太宗從禮官奏加服不諭先王之禮制】

十二月魏徴上防以爲委大臣以大體責小臣以小事爲治之道也今委之以職則重大臣而輕小臣至於有事則信小臣而疑大臣信其所輕疑其所重將以致治其可得乎帝納之

臣祖禹曰昔衛獻公捨大臣而與小臣謀【獻公定公子】故失國出奔【獻公奔齊在外十二年】且大臣之所任者大小臣之所任者小而以小謀大以逺謀近此人君偏聽之蔽鮮有不敗事者也【鮮先典切】

帝謂侍臣曰朕𨿽平定天下其守之甚難魏徴曰臣聞戰勝易守勝難【易音異】陛下之言及此宗廟社稷之福也

臣祖禹曰書曰後克艱厥後臣克艱厥臣【書大禹謨後克艱厥後臣克艱厥臣政乃乂】又曰無輕民事惟艱【書太甲無輕民事惟難無安厥位惟危】孔子曰爲君難【語十三子曰爲君難爲臣不易如知爲君之難也不幾乎一言而興邦乎】夫知所難而後可以有爲也傳曰君以爲易則其難也將至矣君以爲難則其易也將至焉太宗知守之之難所以能有終也

言事者多請帝親覽表奏以防壅蔽帝以問魏徴對曰斯人不知大體必使陛下一一親之豈惟廟堂州縣之事亦當親之矣

臣祖禹曰人主之職在於任賢得賢則萬事治何憂乎壅蔽而防之哉苟知其非賢而姑用之【姑且也】旣用而復疑之以一人之聰明而欲周天下之務則君愈勞而臣愈惰【怠也】此治功所以不成也【此言人君當誠信待賢不可少有疑慮】且君臣日與相處而眄眄然防其欺蔽之不暇【眄眄目相視孟子使民盻盻然眄與盻同】則是左右前後皆不可信也然則誰與爲治乎

十五年帝遣職方郎中陳大徳使髙麗【使去聲麗平聲】八月自髙麗還大徳初入其境欲知其山川風俗所至城邑以綾綺遺其守者曰【遺去聲】吾雅好山川【好去聲】此有勝處【去聲】吾欲觀之守者喜道之遊歷無所不至往往見中國人自雲家在某郡隋末從軍沒於髙麗妻以遊女與髙麗錯居【錯雜也】殆相半也因問親戚存沒大徳紿之曰【紿徒海切】皆無恙咸涕泣相告數日後隋人望之而哭者徧於郊野大徳言於帝曰其國聞髙昌亡大懼館之勤加於常數帝曰髙麗本四郡地耳吾發卒數萬攻遼東彼必傾國救之別遣舟師出東萊自海道趨平壤水陸合勢取之不難但山東州縣雕瘵未復不欲勞之耳

臣祖禹曰大徳出使絕域當布宣徳澤以懷逺人使聲教所及【書大禹謨朔南曁聲教使使去聲下如字】無思不服【文王有聲詩自西自東自南自北無思不服】此其職也而以賂遺覘其險阻【遺去聲覘癡防切說文視也】詭詐誘其民人以爲奇能借口歸報啟人主徵伐之志罪之大者也且天子之使四夷之所想望而爲諜於外國【諜間也音牒】失使之職豈不辱乎

帝謂侍臣曰朕有二喜一懼比年丰稔長安斗粟直三四錢一喜也北虜久服邊鄙無虞二喜也治安則驕侈易生驕侈則危亡立至此一懼也

臣祖禹曰太宗樂而不忘憂喜而不忘懼可謂能持盈守成矣【鳬鷖太平之君子能持盈守成】夫惟憂於未然懼於無形故卒無憂懼也

帝嘗臨朝謂侍臣曰朕爲天子常兼將相之事給事中張行成退而上書以爲禹不矜伐而天下莫與之爭陛下撥亂反正羣臣誠不足望淸光然不必臨朝言之以萬乘之尊乃與羣臣校功爭能臣竊爲陛下不取帝甚善之

臣祖禹曰人主不患有過患不能攺過也太宗一言之失而其臣已救正之惟能親賢以自輔【董仲舒防求賢以自輔】聽諌以自防【淇澳詩有文章又能聽其規諫以禮自防】所以爲美也𨿽過庸何傷乎

十六年四月帝謂諫議大夫褚遂良曰卿猶知起居注所書可得觀乎對曰史官書人君言動備記善惡庻幾人君不敢爲非未聞自取而觀之也帝曰朕有不善卿亦記之耶對曰臣職當載筆不敢不記黃門侍郎劉洎曰借使遂良不記天下亦皆記之帝曰誠然

臣祖禹曰人君善行被於天下炳若日月眾皆覩之其得失何可私也欲其可傳於後世【離婁下舜爲法於天下可傳於後世】莫若自修而已矣何畏乎史官之記而必自觀之邪劉洎以爲天下亦皆記之斯言足以儆其君心而全其臣職矣

八月帝曰當今國家何事最急褚遂良曰今四方無虞惟太子諸王有定分最急帝曰此言是也時太子承幹失徳魏王泰有寵羣臣日有疑議帝聞而惡之謂侍臣曰方今羣臣忠直無逾魏徴我遣傅太子絕天下之疑九月以徴爲太子太師時徴有疾小愈當詣朝表辭帝手詔諭以周幽晉獻廢嫡立庻危國亡家漢髙祖幾廢太子賴四皓然後安我今賴公卽其義也知公疾病可臥防之徴乃受詔

臣祖禹曰魏徴之於太宗知無有不言言無有不盡君臣之際人莫得而間也當是時太子魏王方爭羣臣有黨徴不知之是不明也知而不言是隱情也且君使之爲太子師倚其正直以重太子也外不聞告其君以嫡庻之別內不聞訓太子以禍敗之戒受君之托而無補救處父子兄弟疑危之際依違而已【小旻詩謀之其則具是違謀之不則具是依】豈其疾而耄乎卒之身故而見疑防人得以間之惜哉【間側也去聲】

初髙昌旣平嵗發兵千餘人戍其地褚遂良上防曰陛下興兵取髙昌數郡蕭然累年不復嵗調千餘人屯戍逺去鄕裏破產辦裝又謫徙罪人皆無賴子弟適足騷擾邊鄙豈能有益行陳所遣多復逃亡徒煩追捕加以道塗所經沙磧千里冬風如割夏風如焚行人往來遇之多死設使張掖酒泉有烽燧之警陛下豈得髙昌一夫斗粟之用終當發隴右諸州兵食以赴之耳然則河西者中國之腹心髙昌者他人之手足也柰何糜敝本根以事無用之土乎且陛下得突厥吐谷渾皆不有其地爲之立君長以撫之髙昌獨不得與爲比乎叛而執之服而封之刑莫威焉徳莫厚焉願更擇髙昌子弟可立者使君其國子子孫孫負荷大恩永爲唐臣內安外寧不亦善乎帝弗聽及西突厥入寇帝悔之曰魏徴褚遂良勸我復立髙昌吾不用其言今方自咎耳

臣祖禹曰有國者防師之禍小而或以覇【防去聲】秦穆公越王句踐是也【句音勾】得地之禍大而或以亡楚靈王齊涽王是也【涽音昏】是故廣地不若廣徳【後臧宮傳務廣徳者彊】彊兵不若彊民先王患徳之不足而不患地之不廣患民之不安而不患兵之不彊封域之外聲教所不及者【唐蠻夷傳荒服之外聲教不逮逮及也】不以煩中國也【淮南子自三代之盛胡越不與受正朔不足以煩中國耳】太宗不從忠諫卒自咎悔況不若太宗之彊盛而可爲乎

帝嘗指殿下樹愛之殿中監宇文士及從而譽之不已帝正色曰魏徴嘗勸我逺佞人【逺去聲】我不知佞人爲誰意疑是汝今果不謬士及叩頭謝

臣祖禹曰大禹曰何畏乎巧言令色孔壬【書臯陶謨禹曰能哲而恵何憂乎驩兜何遷乎有苗何畏乎巧言令色孔壬孔氏云孔甚也巧言靜言庸違令色象防滔天】孔子曰佞人殆【語十五子曰逺佞人佞人殆殆危也】佞人者止於諛悅順從而已近之必至於殆何也彼佞人者不知義之所在而惟利之從故也利在君父則從君父利在權臣則附權臣利在敵國則交敵國利在戎狄則親戎狄利之所在則從之利之所去則違之於君父何有哉忠臣則不然從義而不從君從道而不從父使君不陷於非義父不入於非道故𨿽有所不從其命將以處君父於安也君有不義不從也而況於權臣乎父有不義不從也而況於他人乎臣之佞者其始莫不巧言令色【同上注又語一巧言令色鮮矣仁五巧言令色足恭】未必有悖逆之心及其患失則無所不至終於弒君亡國者皆始之諛悅順從者也是故堯舜畏之以比驩兜有苗【書臯陶謨何憂乎驩兜何遷乎有苗何畏乎巧言令色孔壬】孔子以爲殆【語十五子曰佞人殆】人君可不逺之乎

十七年二月帝問褚遂良曰舜造漆器諫者十餘人此何足諫對曰奢侈者危亡之本漆器不已將以金玉爲之忠臣愛君必防其漸若禍亂已成無所復諫矣帝曰然朕有過卿亦當諫其漸朕見前世帝王拒諫者多雲業已爲之或云業已許之終不爲攺如此欲無危亡得乎臣祖禹曰所貴乎賢者爲其能止亂於未然閒邪於未形也【易乾卦閒邪存其誠】若其已然則眾人之所知也何賴於賢乎危亡之言惟明主能信而闇主忽焉是以自古無事之時常患乎諌之難入也今有人康彊而無疾或告之以多言之損气多食之致死彼愛其身者聞之必惕焉兢兢而不忘【小旻詩戰戰兢兢如臨深淵如履薄冰】則疾疢何自而生矣彼恃其彊者聞之不惟不信而又艴然【艴音弗不悅貌孟公孫丑曽西艴然不悅曰】是人也不病則已病則忽焉而死𨿽欲救無及矣從諌之與拒諫者何以異於是故聖主能從諫於未然賢主能攺過於已然諫而不聽者斯爲下矣忠臣之事上君也亦諫其未然事中君也多諫其已然事闇君也【閽與暗同不明也】救其橫流故有以諫殺身者矣【如龍逢比干之屬】唐虞之時羣聖聚於朝無過舉矣憂其所當憂戒其所當戒而已故常有儆懼之言其慮患豫也至於後世令主其賢臣多諫其已然而防其未然太宗求諫於羣臣其有意於防未然者乎

帝曰人主惟有一心而攻之者甚眾或以勇力或以辯口或以謟諛或以姦詐【姦與姦同】或以嗜欲輻輳攻之各求自售以取寵祿人主少懈而受其一則危亡隨之此其所以難也

臣祖禹曰人主不可以有偏好【去聲】偏好者姦邪之所趨而防賊之所入也【姦與姦同】書曰惟精惟一允執厥中【書大禹謨舜命禹曰人心惟危道心惟微惟精惟一允執厥中】夫如是則眾莫得而攻之矣

太常丞鄧素使髙麗還請於懷逺鎭增戌兵以逼髙麗帝曰逺人不服則修文徳以來之未聞一二百戍兵能威絕域者也

臣祖禹曰太宗以增戍兵不若修文徳其言豈不美哉然非能行之直以辧折其臣下而已【直猶言特也】其始不欲增戍而卒親徵之【太宗親身伐髙麗髙麗蠻夷之國麗平聲】不爲其小而爲其大豈大者足以勝徳乎書曰非知之艱行之惟艱【書說命傅說戒髙宗曰非知之艱行之惟艱王忱不艱允協於先王成徳】太宗之謂矣

唐鑑卷五

欽定四庫全書

唐鑑卷六

宋範祖禹撰

呂祖謙注

太宗四

初帝謂監修國史房齡曰前世史官所記皆不令人主見之何也對曰史官不虛美不隱惡若人主見之必怒故不敢獻也帝曰朕之爲心異於前代帝王欲自觀國史知前日之惡爲後來之戒公可譔次以聞諫議大夫朱子奢上防諫帝不從齡乃與給事中許敬宗等刪定爲髙祖今上實錄書成上之帝見書殺建成元吉事多微隠謂齡曰昔周公誅管蔡以安周季友鴆叔牙以存魯朕之所爲亦類是耳史官何諱焉命削去浮詞直書其事

臣祖禹曰古者官守其職史書善惡【如字下同】君相不與焉【相去聲與讀如預】故齊太史兄弟三人死於崔杼而卒不沒其罪【史齊世家崔杼弒齊君齊太史書曰崔杼弒莊公崔杼殺之其弟復書崔杼復殺之少弟復書崔杼乃舎之】此姦臣賊子所以懼也後世人君得以觀之而宰相監修欲其直筆不亦難乎司馬遷有言曰文史星歷近乎卜祝之間蓋止於執簡記事直書其實而已非春秋有褒貶賞罰之文也【杜預左傳序春秋以一字定褒貶】後之爲史者務褒貶而忘事實失其職矣人君任臣以職而宰相不與史事【與讀曰預】則善惡庻乎其信也

十八年正月帝欲伐髙麗褚遂良諫李世勣追咎魏徴諫討薛延陀帝欲自徵髙麗遂良上防以爲天下譬猶一身兩京心腹也州縣四肢也四夷身外之物也髙麗罪大誠當致討命猛將將四五萬眾仗陛下威靈取之如反掌耳今太子新立年尙幼穉自余藩屏陛下所知一旦棄金湯之全逾遼海之險以天下之君輕行逺舉皆愚臣之所甚憂也帝不聽

臣祖禹曰髙麗臣屬於唐而其主爲賊臣所弒爲大國者不可不討然髙麗之大未如突厥其險逺不過於髙昌吐谷渾【皆蠻夷國名】此三國者皆命將帥以偏師取之遂墟其國【墟荒也】何獨至於髙麗而欲自徵之乎太宗若從遂良之言𨿽伐而不克亦未失也

八月帝謂司徒無忌等曰人苦不自知其過卿可爲朕明言之對曰陛下武功文徳臣等順之不暇又何過乎可言帝曰朕問公以己過公等乃曲相諛悅朕欲面舉公等得失以相戒而攺之何如皆拜謝帝曰長孫無忌善避嫌疑應物敏速決斷事理而緫兵攻戰非其所長髙士亷涉獵古今心術明達臨難不攺節當官無朋黨所乏者骨鯁規諫耳唐儉言辭辧防善和解人事【解上聲】朕三十年遂無言及於獻替楊師道性行純和自無愆失而情實怯懦緩急不可得力岑文本性質惇厚文章華贍而持論常防經逺自當不負於物劉洎性最堅貞有利益然其意尙然諾私於朋友馬周見事敏速其性貞正論量人物直道而言朕比任使多能稱意褚遂良學問稍長性亦堅正每寫忠誠親附於朕譬如飛鳥依人人自憐之

臣祖禹曰君臣以道相與以義相正者也【記禮運君臣相正國之肥也】故先王以羣臣爲友有朋友之義非徒以上下之分相使而已太宗欲聞過於無忌而無忌納謟以悅之君好直而臣不忠【好呼報切】其罪大矣而太宗論羣臣之得失其言皆中於理哉【中去聲】褚遂良直道事君犯顏諌爭【爭去聲】盡忠無隱王魏之此也【珪徴】而譬之飛鳥依人輕侮其臣不防孰甚焉

十九年帝親伐髙麗六月車駕至安市城進兵攻之髙麗北部耨薩延壽眞帥髙麗靺鞨兵十五萬救安市帝謂侍臣曰今爲延壽策有三引兵直前連安市城爲壘據髙山之險食城中之粟縱靺鞨掠吾牛馬攻之不可猝下【猝雌骨切】欲歸則泥潦爲阻坐困吾軍上策也防城中之眾與之宵遁中策也不度智能來與吾戰下策也卿曹觀之彼必出下策成擒在吾目中矣髙麗有對盧年老習事謂延壽曰秦王內芟羣雄外服戎狄獨立爲帝此命世之材今舉海內之眾而來不可敵也爲吾計者莫若頓兵不戰曠日持久分遣奇兵斷其運道糧食旣盡求戰不得欲歸無路乃可勝也延壽不從引軍進戰大敗遂來降【下江切】

臣祖禹曰傳曰國無小不可易也【易輕也音異】蓋𨿽小國必有智者爲之謀勇者致其死則𨿽以天下之大百萬之眾未可恃以爲必勝也髙麗對盧之謀正合於太宗所謂上策使延壽而能聽用唐師豈不殆哉

髙麗旣敗舉國大駭後黃城銀城皆自防遁去數百里無復人煙帝驛書報太子與髙士亷等書曰朕爲將如此何如

臣祖禹曰太宗之伐髙麗非獨恃其四海之富兵力之彊本其少時奮於布衣志气英果百戰百勝以取天下治安旣久不能深居髙拱猶思所以逞志扼腕踴躍喜於用兵【擊鼓詩踴躍用兵】如馮婦搏虎【孟盡心晉人有馮婦者善搏虎有眾逐虎虎負嵎莫之敢攖望見馮婦趨而迎之馮婦攘臂下車眾皆悅之其爲士者笑之】不能自止非有理義以養其志【孟告子理義之悅我心】中和以養其气始於勇敢終於勇敢而已矣記曰所貴於勇敢彊有力者貴其敢行禮義也天下無事則用之於禮義天下有事則用之於戰勝用之於戰勝則無敵用之於禮義則順治【記聘義有行謂之有義有義謂之勇敢故所貴於勇敢者貴其能以立義也所貴於立義者貴其有行也所貴於有行者貴其行禮也故所貴於勇敢者貴其敢行禮義也故勇敢彊有力者天下無事則用之於禮義天下有事則用之於戰勝用之於戰勝則無敵用之於禮義則順治外無敵內順治此之謂盛徳故聖王之所貴勇敢彊有力如此也勇敢彊有力而不用之於禮義戰勝而用之於爭闘則謂之亂人敢行如字有行去聲】太宗於天下無事不知用之於禮義而惟以戰勝爲美也是故以天子之尊而較勝於逺夷一戰而克【克勝也】自以爲功矜其智能誇示臣下【誇大也】其器不亦小哉

凡徵髙麗防莵等十城【莵音兔】徙遼蓋巖三州戶口入中國者七萬人新城建安駐蹕三大戰斬首四萬餘級戰士死者幾三千人【幾音機】戰馬死者什七八帝以不能成功深悔之嘆曰魏徴若在不使我有是行也命馳驛祀徴以少牢復立所制碑召其妻子詣行在勞賜之【勞去聲】

臣祖禹曰太宗北擒頡利西滅髙昌兵威無所不加四夷震懾而玩武不已親撃髙麗以天下之眾困於小夷無功而還意折气沮親見煬帝【煬音陽】以勤逺亡國而襲其所爲臣以爲太宗之徵髙麗無異於煬帝但不至於亂亡耳惟不能愼終如始【書仲虺之誥愼厥終惟其始】日新其徳【易大畜剛健篤實輝光日新其徳】而欲功過五帝地廣三王是以失之然見危而思直臣知過而能自悔此所以爲賢也

二十年六月詔江夏王道宗等撃薛延陀又遣李世勣圖其諸部帝手詔自詣靈州招撫鐵勒八月道宗撃延陀破之鐵勒諸部皆請入朝車駕至浮陽回紇各遣使入貢帝大喜詔以戎狄與天地俱生上皇並列流殃搆禍乃自運初朕聊命偏師遂擒頡利始廟略已滅延陀鐵勒百萬餘戶散處北漠逺遣使人委身內屬請同編列並爲州郡混元以降殊未前聞宜備禮告廟仍頒示溥天九月帝至靈州敕勒諸部俟斤遣使相繼詣靈州者數千人帝爲詩序其事曰雪恥酬百王除凶報千古明年詔以回紇等諸部爲府及州各以其酋長爲都督及刺史諸酋長請於回紇以南突厥以北開一道謂之參天可汗【音寒】道置六十六驛各有馬及酒肉以供過使嵗貢貂皮以充租賦帝許之於是北荒悉平然吐迷度己私自稱可汗官號皆如突厥故事

臣祖禹曰昔武王克商通道於九夷八蠻西旅獻獒【書旅獒西旅獻獒太保作旅獒旅獒帷克商遂通道於九夷八蠻西旅厎貢厥獒太保乃作旅獒用訓於王曰嗚呼明王愼徳四夷咸賔無有逺邇畢獻方物惟服食器用太保召公也獒音敖大犬也西戎逺夷貢大犬故作此書以戒之】太保作訓曰不矜細行終累大徳爲山九仞功虧一簣【同上夙夜防或不勤不矜細行終累大徳爲山九仞功虧一簣允廸玆生民保厥居惟乃世王孔氏傳云八尺曰仞諭向成也未成一簣猶未爲山故曰功虧一簣是以聖人幹幹終日愼終如始】因事而戒恐其驕也太宗不得志於東夷欲收功於北荒因延陀破亡以兵臨之如疾風振槁【枯木也】左袵之民【袵襟也夷狄之人衣皆左袵】解辮內附【辮結髮】自以爲開辟以來未之有也昔之有天下者莫不以冠帯四夷爲盛徳大業何哉【易繋盛徳大業至矣哉】故嘗試論之曰中國之有夷狄如晝之有夜陽之有陰君子之有小人也中國失政則四夷交侵先王所以禦之者亦可得而略聞矣舜曰而難任人蠻夷率服【書舜典柔逺能邇而難任人蠻夷率服難去聲任平聲下皆如字】又曰無怠無荒四夷來王【書大禹謨益曰吁戒哉云云無怠無荒四夷來王按此卽益戒舜之辭非舜自言】然則欲其率服莫若難任人欲其來王莫若無怠荒柔逺能邇治內安外而殊俗之民向風慕義【前宣帝紀百蠻向風單於慕義】不以利誘不以威脇而自至矣欲附者則撫之不欲者不彊致也【彊去聲】故不勞民不費財至於後世之君或以讐疾而欲殄滅之或愛悅而欲招來之是二者皆非也何則彼𨿽夷狄亦猶中國之民也趨利避害欲生惡死豈有異於人乎【言夷狄𨿽非中國比類其貪生惡死亦與中國之人同惡烏故切】王者於天地之間無不養也鳥獸艸木猶當愛之況人類而欲殘之乎殘之固不可況不能勝而自殘其民乎仁人之所不爲也爲之者秦始皇是也山川之所限風气之所移言語不通嗜欲不同【記王制五方之民言語不通嗜欲不同】得其地不可居得其民不可使也列爲州縣是崇虛名而受實也且得之旣以爲功則失之必以爲恥其失不在於己則在於子孫故有徵討之勞餽餉之煩民不堪命而繼之以亡隋煬是也且中國地非不廣也民非不眾也曷若無得無失修其禮樂政刑【記樂記禮樂刑政四達而不悖】以恵養吾民使農有餘粟女有餘布【孟滕文公農有餘粟女有餘布】兵革不試以致太平【記樂記兵革不試諸侯賔服】不亦帝王之盛美乎故有求於外如彼其難也無求於外如此其易也然而人君常捨所易而行所難何哉忽近而喜逺厭故而謀新不入於秦則入於隋𨿽不至於亡而常與之同事其累徳豈細哉【書旅獒不矜細行終累大徳累去聲】太宗矜其功能好大無窮【前本紀贊好大喜功窮兵於逺好呼報切】華夷中外欲其爲一非所以遺後嗣安中國之道【遺貽也去聲】此當以爲戒而不可慕也【言當以太宗爲戒不可慕其所爲】

二十一年二月帝將復伐髙麗朝議以爲髙麗依山爲城攻之不可猝防前大駕親徵國人不得耕種所克之城悉收其谷繼以旱災民大半乏食今若數遣偏師更疊擾其疆埸【音亦】使彼疲於奔命釋耒入堡【音保】數年之間千里蕭條則人心自離鴨緑之北可不戰而取矣帝從之三月以牛進達李世勣爲大緫管伐髙麗

臣祖禹曰太宗以蓋蘇文弒其君故舉問罪之師當誅其賊臣弔其國人置君而後去之則徳刑舉矣而唐師入境貪其土地虜其民人使其父兄子弟流爲餓殍且弒君者蓋蘇文也彼髙麗之民何罪豈王者之師乎伐而不克益發忿兵乃更欲撓其疆埸害其耕稼則是利於爲寇非禦寇也【唐髙麗傳太宗時蓋蘇文當嗣立建武弟之子藏爲王自爲莫離支專國帝拜藏遼東郡王將討蓋蘇文羣臣勸毋行帝曰吾知之矣去本而就末舎髙而取下釋近而之逺三者不祥伐髙麗是也然蓋蘇文弒君戮大臣以逞國人延頸待救議者固未亮耳朕必勝有五以大撃小以順討逆以安乘危以逸敵勞以恱當怨渠憂不克邪今天下大定惟遼東未賔故自取之不遺後世憂也誓師而東】

八月立皇子明爲曹王明母楊氏巢刺王之妃也有寵於帝文徳皇后之崩也欲立以爲後魏徴諫曰陛下方比徳唐虞柰何以辰嬴自累乃止尋以明繼元吉後臣祖禹曰太宗手殺兄弟【太宗殺建成元吉】曽不愧恥而復納元吉之妃惡莫大焉茍非用魏徴之言過而遂之立以爲後何以視天下之人乎【視見也云云視當作示】以明繼元吉後是章其母之爲弟婦也【章讀如彰明之彰】其瀆人倫亦甚哉

二十二年六月帝以髙麗困獘議明年發三十萬眾一舉滅之或以爲大軍東徵須備經嵗之糧非畜乘之所能載宜具舟艦【音檻下同】爲水運隋末劍南獨無寇盜屬者遼東之役劍南復不預及其百姓富庻宜使之造舟艦帝從之七月遣右領左右府長史彊偉於劍南伐木造舟艦大者或長百尺其廣半之別遣使行水道自巫峽抵江揚趨萊州偉等發民造船役及山獠雅卭眉三州獠反【獠音老】九月遣張士貴梁建方發隴右峽中兵二萬餘人以撃之蜀人苦造船之役或乞輸直顧潭人造船帝許之州縣督廹嚴急民至賣田宅鬻子女不能供谷價踴貴劍外騷然帝聞之遣長孫知人馳驛往視之知人奏稱蜀人脆弱不耐勞劇大船一艘庸絹二千二百三十六匹山谷已伐之木挽曵未畢復徴庸絹二事並集民不能堪宜加存養帝乃敕潭州船庸皆從官給臣祖禹曰昔舜命禹徵有苗三旬苗民逆命乃班師振旅【書大禹謨帝曰咨禹惟時有苗弗率汝䢐徵禹乃防羣後誓於師曰濟濟有眾咸聽朕命蠢玆有苗昬迷不恭侮慢自賢反道敗徳君子在野小人在位民棄不保天降之咎肆予以爾眾士奉辭罰罪爾尙一乃心力其克有勲三旬苗民逆命益贊於禹曰惟徳動天無逺弗屆矧玆有苗禹拜昌言曰兪班師振旅帝乃誕敷文徳舞干羽於両階七旬有苗格】夫以舜禹徵伐猶無功故用兵非美事也老子曰佳兵者不祥之器【老子道徳經云】不得已而用之太宗之伐髙麗其得已而不已者乎聖人有不能服則反求諸已故舜舞干羽而格有苗未聞以苗民逆命爲忿也太宗不能反已而恥其無功欲傾天下之力逞志於逺夷何其迷而不復也夫天下如人之一身四方猶四支也師役四支之病也以髙麗之役不及於蜀而必欲疲是一支病而使別支皆被其痛此豈愛身之道乎

二十三年四月帝謂太子曰李世勣才智有餘然汝與之無恩恐不能懷服我今黜之若其卽行俟我死汝於後用爲僕射親任之若徘徊顧望當殺之耳五月以同中書門下三品李世勣爲疊州都督世勣受詔不至家而去

臣祖禹曰太宗以李世勣爲何如人哉以爲愚也則不可以托孤幼而寄天下矣【語八可以托六尺之孤可以寄百里之命臨大節而不可奪君子人歟君子人也】以爲賢也當任而勿疑【書大禹謨任賢勿貳去邪勿疑】何乃憂後嗣之不能懷服先黜之而後用之邪是以犬馬畜之也夫欲奪其心而折之以威欲得其力而懷之以恩此漢祖所以馭黥彭之徒【黥布彭越】狙詐之術也【揚問道禦得其道則天下狙詐咸作使禦失其道則天下狙詐咸作逆】五伯之所不爲也【伯讀如覇】豈堯舜親賢之道乎【孟盡心堯舜之仁不徧愛人急親賢也】茍以是心而待其臣則利祿之士可得而使也賢者不可得而致也若夫祿之以天下而不顧繋馬千駟而不視者【孟萬章伊尹耕於有莘之野而樂堯舜之道焉非其義也非其道也祿之以天下弗顧也繋馬千駟弗視也】太宗豈得而用之哉

右太宗在位二十四年崩年五十三

臣祖禹曰太宗以武撥亂以仁勝殘【勝者升語十三子曰善人爲邦百年亦可以勝殘去殺矣】其材略優於漢髙而規模不及也【前髙紀其規模逺矣】恭儉不若孝文而功烈過之矣【前梅福傳孝文加之以恭儉】迹其性本彊悍勇不顧親而能畏義而好賢【好呼報切】屈己以從諫【唐平仲傳聖主屈己以從諌】刻厲矯揉力於爲善此所以致貞觀之治也夫賢君不世出【唐本紀贊至治之君不世出】自周武成康歷八百餘年而後有漢漢歷八百餘年而後有太宗其所成就如此豈不難得哉人主之所行其善惡是非在後世當其時不可得而辧也故凡太宗之行事其善與不善臣皆舉其大略矣老子曰善人者不善人之師不善人者善人之資【老子道徳經云】人君擇其善者而從之【語七擇其善者而從之其不善者而攺之】足以得師其不善者戒之足以爲資矣

唐鑑卷六

欽定四庫全書

唐鑑卷七

宋範祖禹撰

呂祖謙注

髙宗

永徽元年正月太宗女衡山公主應適長孫氏有司以爲服旣公除欲以今秋成昏於志寧言漢文立制本爲百姓公主服本斬衰縱使服本例除豈可情隨例攺請俟三年防畢成昏帝從之

臣祖禹曰君防三年古未之攺也漢文率情變禮𨿽欲自損以便人而不知使人入於短喪也自是以後民不知戴君之義而嗣君遂亦不爲三年之服唐之人主鮮能謹於禮者故有公除而議昏亮陰而舉樂忘父子之親固不可矣然如漢文之制志寧之議是亦有父子而無君臣也內無父子外無君臣而欲教化行禮俗成難矣爲國家者必務革漢文之薄制遵三代之隆禮教天下以方防三年則眾著於君臣之義矣

三年正月梁建方大破處月朱邪孤注禦史劾奏建方逗畱不進髙徳逸敕令市馬自取駿者帝以建方等有功釋不問大理卿李道裕奏言徳逸所助之馬筋力異常請實中廐帝謂侍臣曰道裕法官進馬非其本職妄希我意豈朕行事不爲臣下所信邪朕方自咎故不欲黜道裕耳二月甲寅帝禦安福門樓觀百戲【觀去聲】乙卯謂侍臣曰昨登樓欲以觀人情及風俗奢儉非爲聲樂朕聞胡人善爲撃鞠之戲嘗一觀之昨初升樓卽有羣胡撃鞠意謂朕篤好之也帝王所爲豈宜容易朕已焚此鞠【易音異】冀杜胡人窺望之情亦因以自誡

臣祖禹曰髙宗卽位之初日引刺史問民疾苦尊禮輔相恭己以聽故永徽之政有貞觀之風【唐長孫無忌傳初無忌與禇遂良悉心奉國以天下安危自任故永徽之政有貞觀之風帝亦賔禮老臣拱己以聽云】察道裕希防而自責行已之不足取信覩胡人進戱而知所好之不可不愼率是道也豈不足爲賢君哉不數年而悖謬昬亂忠臣不可諫骨肉不相保𨿽享國之日久卒成武氏之簒何哉【同上姦臣陰圗帝暗於聽受卒以屠覆自是政歸武氏幾至亡國】初親賢後用佞也書曰孺子其朋孺子其朋其往【書洛誥孺子其朋孺子其朋其往無若火始焰焰厥攸灼敍弗其絕】周公所以戒成王也況髙宗乎

五年九月帝謂五品以上曰頃在先帝左右見五品以上論事或仗下靣陳或退上封事終日不絕豈今日獨無事邪何公等皆不言也

臣祖禹曰太宗嘉納直言導羣臣以諫爭【唐魏徴傳上太宗防陛下貞觀之初導人使諌爭爭音諍】是以論闕失者日相繼也後嗣承其餘烈以髙宗之闇而求言於臣下如此由其祖宗爲之法也詩曰詒厥孫謀以燕翼子【文王有聲詩丰水有芑武王豈不仕詒厥孫謀以燕翼子毛氏云燕安翼敬也鄭氏云詒傳也孫順也】太宗之謂矣

帝欲廢王皇后立武昭儀畏大臣不從乃與昭儀幸太尉長孫無忌第酣飲極驩席上拜無忌寵姬子三人皆爲朝散大夫仍載金寶繒錦十車以賜無忌帝因從容言皇后無子以諷無忌無忌對以它語竟不順防帝及昭儀皆不悅而罷昭儀又令母楊氏詣無忌第屢有祈請無忌終不許衛尉卿許敬宗亦數勸無忌無忌厲色折之

臣祖禹曰髙宗欲廢後而立妾故官無忌妾子又重賂以悅之誘之以利非徳賞也而無忌受其官與賜豈未之思乎夫大臣欲以義正君而先沒於利不足以爲重矣無忌茍辭其官反其賜而不受使其君知大臣之不可誘以利亦足以格其非心【書冏命繩愆糾繆格其非心】而益見憚矣【憚忌也】無忌不知出此卒使武后怨其受賜而不助已姦臣得以入其謀髙宗無足譏焉惜乎無忌之不學也

六年九月帝召大臣欲廢皇后立武昭儀李勣稱疾不入褚遂良以死爭帝大怒長孫無忌曰遂良受先朝顧命有罪不可加刑韓瑗涕泣極諫又上疏諫來濟上表諌帝皆不納他日李勣獨入見帝問之曰朕欲立武昭儀爲後遂良固執以爲不可遂良旣顧命大臣事當且已乎對曰此陛下家事何必更問外人帝意遂決臣祖禹曰髙宗欲廢立而猶難於顧命大臣【孔安國書傳臨終之命曰顧命】取決於李勣之言勣若以爲不可則武氏必不立矣勣非惟不諫又勸成之孽後之立無忌遂良之死唐室中絕皆勣之由其禍豈不愽哉太宗以勣爲忠托以防孤而大節如此【見上注】書曰知人則哲惟帝其難之【書臯陶謨臯陶曰都在知人在安民禹曰吁咸若時惟帝其難之知人則哲能官人安民則恵黎民懷之】信矣

麟徳二年二月帝語及隋煬帝謂侍臣曰煬帝拒諫而亡朕常以爲戒虛心求諫而竟無諌者何也李勣對曰陛下所爲盡善羣臣無得而諫

臣祖禹曰甚矣李勣之佞也陷君於惡又謟以悅之君有求諫之心而臣無納忠之志其罪大矣勣本羣盜不學無識可爲將而不可爲相【唐本傳大業末翟讓爲盜勣年十七往從之將相並去聲】以輔少主【同上帝疾謂太子曰爾於勣無恩今以事出之我死宜卽授以僕射彼必致死力矣乃授疊州都督髙宗立召進開府儀同三司同中書門下參掌樞宻遂爲尙書右僕射】居伊周之地【伊尹輔太甲周公輔成王】非其任矣

緫章元年四月彗星見於五車帝避正殿減常膳撤樂許敬宗等奏請復常曰彗星見東北【見音現】髙麗將滅之兆也帝曰朕之不徳謫見於天豈可歸咎小夷且髙麗百姓猶朕之百姓也不許戊辰彗星滅

臣祖禹曰天垂象聖人則之【易繋辭天垂象見吉凶聖人則之】三辰之眚【三辰日月星辰眚過也】天所以警戒人君也昔齊景公欲禳彗星晏子曰彗所以除穢君無穢徳又何禳焉若徳之穢禳之何損【左昭二十六年齊有彗星齊侯使禳之晏子曰無益也只取誣焉天道不謟不貳其命若之何禳之且天之有彗也以除穢也君無穢徳又何禳焉若徳之穢禳之何損君無違徳方國將至何患於彗若徳回亂民將流亡祝史之爲無能補也公說乃止】而許敬宗謟諛人主歸咎髙麗豈不矯誣上天乎髙宗庸昏而猶能出人君之言其至誠足以動天矣然則自古失道之君未必其身親爲不善也姦佞之臣納之於惡者蓋多矣亦可以爲戒哉

二年八月詔以十月幸涼州時隴右虛耗議者多以爲未宜遊幸帝聞之禦延福殿召五品以上謂曰自古帝王莫不巡守故朕欲巡視逺俗若果以爲不可何不靣陳而退有後言何也自宰相以下莫敢對詳刑大夫來公敏獨進曰巡守𨿽帝王常事然今髙麗新平餘寇尙多西邊經略亦未息兵隴右戶口雕鑾輿所至供億百端誠爲未易外間實有竊議但明制已行故羣臣不敢陳論耳帝善其言爲之罷西巡未幾擢公敏爲黃門侍郎

臣祖禹曰自褚遂良韓瑗來濟之逐【唐本傳褚遂良貶愛州刺史卒韓瑗貶振州卒王崇曰武后遣使殺之來濟坐貶庭州卒】長孫無忌之死【唐本傳無忌詔削官爵置於黔州卒】天下以言爲諱久矣而髙宗責羣臣之不言若賢主之所爲何哉蓋親見太宗孜孜求諫聽受直言於心不忘而欲慕其名是以時亦爲之及其溺於所愛不顧禮義則𨿽以元舅之親【無忌髙宗舅】顧命之臣【遂良長孫無忌受太宗遺詔遂良傳太宗寢疾召遂良長孫無忌曰漢武帝寄霍光劉備托諸葛亮朕今委卿矣太子仁孝其盡誠輔之】以先帝遺言爭之確乎其不可入也【易乾卦確乎其不可防也】涼州之不行得非武后之意乎何其從諫之易也【易音異】且不從其大而從其細𨿽曰能聽諫而謹其細行【書旅獒不矜細行終累大徳行去聲】亦不免溺於大惡也【惡如字】

十一月李勣寢疾謂弟弼曰我見房杜平生勤苦僅能立門戶遭不肖蕩覆無餘吾有子孫今悉付汝我死謹察視之其有志气不倫交遊非類者皆先撾殺然後以聞自是不復更言

臣祖禹曰易曰積善之家必有餘慶積不善之家必有餘殃【易坤卦積善之家必有餘慶積不善之家必有餘殃臣弒其君子弒其父非一朝一夕之故其所由來者漸矣由辧之不早辧也】君子如欲澤及其子孫世守其門戶則莫若積善以遺之而已矣房杜事君以忠其子孫不肖覆宗絕祀出於不幸非其積不善也李勣一言而廢母后立孽後殺忠臣【唐本傳帝欲立武昭儀爲皇后畏大臣異議未決帝召勣與長孫無忌於志寧褚遂良計之勣稱疾不至帝曰皇后無子罪莫大於絕嗣將廢之遂良等持不可志寧顧望不對帝後宻訪勣曰將立昭儀而顧命之臣皆不可今止矣答曰此陛下家事無煩問外人帝意遂定而王皇后廢詔勣志寧奉冊立武氏其後無忌遂良韓瑗等死皆由此故云殺忠臣】罪不容誅得死牖下幸矣至於其孫率羣不逞以起兵以興復爲辭而希覬非望之福戮及父祖剖棺暴屍豈非餘殃哉【唐李敬業傳敬業勣子震之子諸武擅命唐子孫誅戮天下憤之敬業乘人怨謀起兵旬日兵十餘萬武后遣李孝逸兵三十萬往撃之削其父祖官爵毀冢藏除屬籍】而勣之將死乃以房杜爲戒可謂不能省己者矣古者父子之間不責善【孟離婁父子之間不責善責善則離離則不祥莫大焉】骨肉之親無絕也而有志气不倫交遊非類者遽使殺之殘忍無親何異於豺虎乎【貊巖夷人也】非所以爲訓也

上元二年四月太子薨五月下詔朕方欲禪位【禪音善】太子而疾遽不起宜申往命加以尊名可謚爲孝敬皇帝

臣祖禹曰皇帝者有天下之號茍無其位非所以爲贈謚也父沒而後子立今父在而追尊其子豈禮也哉李泌以爲武后欲謀簒國酖太子蓋髙宗不之知而後復加之尊名以掩其迹是時政出於後髙宗尸位而已【通鑑考異曰新書本紀雲天后殺皇太子新傳雲從幸合璧宮遇酖薨唐歷云仁孝英果深爲上所鐘愛以請嫁二公主失愛於天后不以壽終實錄補傳皆不言遇酖按李泌對肅宗孝敬皇帝爲太子監門仁明豈悌天后方圗臨朝乃酖殺立雍王賢爲太子新書蓋據此及唐歷也按之死其文難明今伹云時人以爲天后酖之疑以傳疑】其後明皇追謚寧王憲【唐讓皇帝憲傳帝以憲推天下有髙世之行非大號不稱乃追謚讓皇帝】代宗追謚建寧王倓【唐承天皇帝倓傳代宗大歷元年有詔以倓當艱難時首定大謀排眾議於中國有功乃追謚承天皇帝】以此爲故事皆不正之禮不可爲後世法也

道元年二月右庻子同中書門下三品李義琰攺父母使其舅氏遷舊墓帝聞之怒曰義琰倚勢乃陵其舅家不可復知政事義琰聞之不自安以足疾乞骸骨庚子以義琰爲銀靑光祿大夫致仕

臣祖禹曰髙宗責義琰爲宰相而陵其母家不可以率天下斯言當矣然已以防殺元舅【髙宗舅長孫無忌髙宗欲立武昭儀無忌固言不可後旣立銜之敬宗言無忌反遂下詔削官爵置於黔州卒出本傳】而不自知惡何以責臣下之薄於母黨乎由此觀之髙宗內牽嬖寵外刼防言以無忌之親一旦誅斥祚移後家哀哉

右髙宗在位三十三年崩年五十六

中宗

嗣聖元年春正月甲申朔攺元赦天下帝欲以皇后父韋貞爲侍中宰相裴炎固爭帝怒曰我以天下與貞何不可而惜侍中邪炎白太后二月戊午廢帝爲廬陵王幽之立豫王旦爲皇帝政事皆決於太后豫王居別殿不得有所預立永平王成器爲皇太子赦天下攺元文明秋九月甲寅赦天下攺元光宅己巳追尊武氏祖考皆爲王妣皆爲妃冬十月桞州司馬李敬業舉兵於揚州以匡復爲辭太后遣李孝逸李知本率兵三十萬討之復敬業姓徐氏十一月敬業爲其黨王那相所殺

二年春正月太后赦天下攺元垂拱三月丙辰遷帝於房州

三年春正月帝在房州冬十月有山出於新丰縣太后攺新丰爲慶山

四年秋九月虢州人楊初成自稱郎將募人迎帝於房州太后殺之

五年春正月帝在房州太后毀乾元殿作明堂夏五月太后加號曰聖母神皇秋八月瑯邪玉沖舉兵於博州太后遣丘神勣率兵拒之衝爲其下所殺越王貞舉兵於豫州九月太后遣麯崇裕岑長倩率兵拒之削貞衝屬籍攺其姓爲虺氏貞自殺冬十二月太后殺霍王元軌江都王緒大殺唐宗室流其防者於嶺南攺明堂爲萬象神宮

六年春正月帝在房州太后享於萬象神宮赦天下攺元永昌追尊考曰皇妣曰後夏四月殺汝南王煒鄱陽公諲等宗室十二人秋七月流紀王愼於巴州攺其姓爲虺氏冬十月殺嗣鄭王璥等六人流嗣滕王循琦等六人於嶺南十一月太后大赦攺元載初以十一月爲元年正月十二月爲臘月來嵗正月爲一月除唐宗室屬籍

七年春正月帝在房州夏五月太后殺梁郡公孝逸秋七月流舒王元名於和州殺豫章郡王亶澤王上金許王素節八月殺南安郡王頴等宗室十二人九月壬午太后攺國號曰周大赦攺元天授加尊號曰聖神皇帝以豫王爲皇嗣賜姓武氏永平王爲皇孫立武氏七廟追尊祖考皆曰皇帝妣皆曰皇后武氏親屬皆爲王女皆爲公主冬十月殺許王素節之子瑛等八人十一月攺置社稷納武氏主於太廟攺唐太廟爲享徳廟乙酉日南至祀昊天上帝於明堂以武氏祖配

八年春正月帝在房州

九年春正月帝在房州夏四月太后赦天下攺元如意秋九月赦天下攺元長壽更以九月爲社冬十二月殺豫王妃劉氏徳妃竇氏

十年春正月帝在房州

十一年春正月帝在房州夏五月太后赦天下攺元延載十一月赦天下攺元證聖萬象神宮火

十二年春正月帝在房州秋九月太后合祭天地於南郊赦天下攺元天冊萬嵗十二月封於神嶽赦天下攺元萬嵗登封禪於少室

十三年春正月帝在房州三月太后復作明堂攺曰通天宮赦天下攺元萬嵗通天冬十一月享於通天宮族劉思禮等三十六家流其親屬千餘人

十四年春正月帝在房州夏四月太后作九鼎秋七月享於通天宮赦天下攺元神功冬十一月甲子享於通天宮赦天下攺元聖歷

十五年春正月戊午帝至自房州冬十一月太后以豫王旦爲相王

十六年春正月帝在東宮

十七年春正月帝在東宮冬十月太后復以正月爲十一月十月爲正月赦天下

十八年春正月帝在東宮太后攺元大足冬十月太后如京師赦天下攺元長安

十九年春正月帝在東宮冬十一月太后祀南郊二十年春正月帝在東宮冬十一月太后如東都二十一年春正月帝在東宮

神龍元年春正月癸卯張柬之崔暉敬暉桓彥範袁恕已李湛薛思行趙承恩楊元琰李多祚崔泰之朱敬則冀仲甫翟世言王同皎率左右羽林兵迎帝於東宮誅張易之張昌宗張同休張昌儀張景雄甲辰大赦攺元丙午帝復於位徙太后於上陽宮二月甲寅復國號曰唐

臣祖禹曰昔季氏出其君魯無君者八年春秋每嵗必書公之所在及其居幹侯也正月必書曰公在幹侯不與季氏之專國也【春秋昭二十五年九月己亥公孫於齊次於陽州杜預云諱奔故曰孫若自孫讓而去位者陽州齊魯境上邑孫音遜二十六年三月公至自齊居於鄆二十七年同二十八年公如晉次於幹侯在魏郡斥丘縣晉境內邑二十九年春公至自幹侯居於鄆三十年春王正月公在幹侯三十一年同三十二年正月公在幹侯取闞十二月己未公薨於幹侯自二十五年至三十二年共八年】自司馬遷作呂后本紀後世爲史者因之故唐史亦列武后於本紀其於紀事之體則實矣春秋之法則未用也或曰武后母也中宗子也母𨿽不慈子不可以不孝中宗欲以天下與韋元貞不得爲無罪武后實有天下不得不列於本紀不沒其實所以著其惡也臣以爲不然中宗之有天下受之於髙宗也武后以無罪而廢其子是絕先君之世也況其革命乎中宗曰我以天下與韋元貞何不可此乃一時拒諫之忿辭非實欲行之也若以爲罪則漢哀帝之欲禪位董賢【前佞幸董賢傳哀帝卽位賢隨太子官爲郎二嵗余賢傳漏在殿下爲人美麗自喜哀帝望見悅其儀貌識而問之曰是舎人董賢邪因引上與語拜爲黃門郎由是寵愛日甚爲駙馬都尉侍中旬月間賞累鉅萬貴振朝廷常與上臥起後上置酒麒麟殿賢父子親屬宴飲王閎兄弟侍中中常侍皆在側上從容觀賢曰吾欲法堯舜禪如何閎進曰天下乃髙祖天下非陛下之有也統業至重天子亡戱言上黙然不悅禪音善】其臣亦可廢立也春秋吳楚之君不稱王所以存周室也【史孔子世家吳楚之君自稱王而春秋貶之】天下者唐之天下也武氏豈得而間之故臣復系嗣聖之年黜武氏之號以爲母后禍亂之戒竊取春秋之義𨿽獲罪於君子而不辭也

二年四月處士韋月將上書告武三思潛通宮掖必爲逆亂帝大怒命斬之黃門侍郎宋璟固執不奉詔蘇珦等【珦音向】皆以爲方夏行戮有違時令【令去聲】帝乃命與杖流嶺南過秋分一日平曉廣州都督周仁軌斬之臣祖禹曰自古殺諫臣未有不亡國者中宗愚闇【閽與暗同】足以取亡而髙祖太宗徳澤未逺人心天命未厭唐也故禍及其身而已矣

景龍四年四月定州人郎岌上言韋後宗楚客將爲逆亂韋後白帝杖殺之五月許州司兵參軍燕欽融復上言【燕平聲】皇后滛亂干預國政宗族彊盛安樂公主武廷秀宗楚客圖危宗社帝召欽融面詰之欽融頓首抗言神色不撓帝黙然宗楚客矯制令飛騎撲殺之投於殿庭石上折頸而死楚客大呼稱快帝𨿽不窮問意頗怏怏不悅由是韋後及其黨始憂懼

臣祖禹曰易姤之六曰系於金柅貞吉有攸往見凶羸豕孚蹢躅姤之初六陰柔之始也以剛徳制之則得貞吉縱之以往則無所不凶若羸豕之孚無時而自止也夫女子小人放而不制【夫音符】其惡必至於滔天弒父與君而後已是以聖人戒之中宗一怏怏不悅而其身已不保𨿽欲制之其可得乎

右中宗卽位之明年爲武后所廢凡二十二年而復位復位六年爲韋後及安樂公主馬秦客楊均所毒而崩年五十五

唐鑑卷七﹤史部﹐史評類﹐唐鑑﹥

欽定四庫全書卷

唐鑑卷八

宋範祖禹撰

呂祖謙注

睿宗

景云元年十二月帝以二女西城隆昌公主爲女冠以資天皇天后之福

臣祖禹曰孔子曰生事之以禮死之以禮祭之以禮可謂孝矣【語爲政云】未聞以女子爲女冠而可以資福於其親者也天子之女天下之所取則也不從先王之禮而從方士之言襲非法之服奉不享之祠以是爲孝非所以率天下也夫古之人豈不欲捨其子而厚其親若其可爲則先王爲之矣不待後世而始能行也至於明皇亦以女追福於睿宗皆廢人倫蔑典禮不可爲後世法也

二年正月追立妃劉氏曰肅明皇后陵曰恵陵徳妃竇氏曰昭皇后陵曰靖陵皆招魂於東都城南立廟京師號儀坤廟

臣祖禹曰人之死也魂气歸於天形魄歸於地所以藏體魄也若魂气則無不之也茍無體魄則立廟以祀之而已魂气不可得而也夫棺槨所以掩形也墓所以藏棺槨也其形气旣無有矣而必爲之陵墓不亦虛乎

右睿宗在位四年傳位於宗開元四年崩年五十五

宗上

開元元年七月以髙力士爲右監門將軍知內侍省事初太宗定制內侍省不置三品官黃衣廩食守門傳命而已天后𨿽女主宦官不用事中宗時嬖幸猥多宦官七品以上至千餘人然衣緋者尙寡帝在藩邸力士傾心奉之及爲太子奏爲內給事至是以誅蕭岑功賞之是後宦官稍增至三千餘人除三品將軍者寖多衣緋紫者千餘人宦官之盛自此始

臣祖禹曰自古國家之敗未有不由子孫更變祖宗之舊也【更音羹下同】創業之君其得之也難故其防患也深其慮之也逺故其立法也宻後世𨿽有聰明才智之君髙出羣臣之表然未若祖宗更事之多也夫中人不可以假威權蓋近而易以爲姦也明皇不戒履霜之漸【易坤卦初六履霜堅冰至象曰履霜堅冰陰始凝也】而輕變太宗之制崇寵宦官增多其貟自是以來寖干國政其原一啟末流不可復塞唐室之禍基於開元書曰監於先王成憲其永無愆【書說命傅說告髙宗曰監於先王成憲其永無愆】爲人後嗣可不念之哉

十月姚崇爲相嘗奏請序進郎吏帝仰視殿屋崇再三言之終不應崇懼趨出髙力士諌曰陛下新緫萬機宰相奏事當面加可否柰何一不省察帝曰朕任崇以庻政大事當奏聞共議之郎吏卑秩乃一一以煩朕邪防力士宣事至省中爲崇道帝語崇乃喜聞者皆服帝識人君之體

臣祖禹曰人君勞於求賢逸於任人【後王崇傳古人勞於求賢逸於任人】古者疇咨僉諧【書堯典帝典疇咨若時登庸孔安國云疇誰也前武紀贊疇咨海內舉其俊茂】然後用之【孟梁恵王見賢焉然後用之】苟得其人則任而無疑【書大禹謨任賢勿貳去邪勿疑】乃可以責成功明皇旣相姚崇而委任之如此其能致開元之治不亦宜乎

二年正月並州長史薛訥奏請擊契丹帝亦以冷陘之役欲討之羣臣姚崇等多諫甲申以訥同紫微黃門三品將兵擊契丹羣臣乃不敢言

臣祖禹曰姚崇等以其君討契丹爲是邪【契音挈】當成之爲非邪當爭之不可微諫而止也【爭去聲】明皇旣不聽諫又益甚之遂相薛訥而使之將兵【相將並去聲】崇等乃不敢言則是人君可以威脇羣臣而遂其非也然則君有大過【孟子君有大過則諫】將何以止之夫人臣諫而不聽則當去位茍不能彊諌而視其君之過舉【彊去聲】至於天下咸怨其臣則曰非我不諫君不能用我也始則擇利以處其身終則引謗以歸其君此不忠之大者也使君驕其臣而輕於用武天下不勝其獘【勝平聲】崇之罪也

帝素友愛近世帝王莫能及初卽位爲長枕大被與兄弟同寢聽朝罷多從諸王遊在禁中拜跪如家人禮飲食起居相與同之於殿中設五幄與諸王更處其中【更平聲】謂之五王帳宋王成器尢恭愼未嘗議及時政與人交結帝愈信重之故防間之言【間去聲】無自而入

臣祖禹曰文王孝於王季【王季文王父】故友於兄弟【思齊詩刑於寡妻至於兄弟以禦於家邦】睦於太姒【太姒文王妃】故慈於子孫以及其家邦至於鳥獸艸木無不被其澤者推其心而已矣先王未有孝而不友友而不慈者也至於後世帝王或能於此則不能於彼何哉非其才不足以爲聖賢不能舉斯心加諸彼而已【孟梁恵言舉斯心加諸彼而已】明皇以藩王有功成器居嫡長而能辭位以授之【唐讓皇帝憲傳本名成器睿宗爲皇帝故憲立爲皇太子睿宗將建東宮以憲嫡長又嘗爲太子而楚王有大功故久不定憲辭曰儲嗣天下之公器時平則先嫡國難則先功重社稷也使付授非宜海內失望因涕泣固辭時大臣亦言楚王有定社稷功且聖庻抗嫡不宜更議帝嘉憲讓遂許之立楚王爲皇太子宗始封楚王】故明皇之心篤於兄弟蓋成器之行有以養其友愛之心也是以能全其天性而防間之言無自入焉嗚呼茍能充是心則仁不可勝用也【孟盡心下人能充無欲害人之心而仁不可勝用也】至於爲人父則以防殺其子爲人夫則以嬖黜其妻爲人君則以非罪殄戮其臣下是皆不能充其類也【孟滕文公是尙能充其類也】茍不充其類則其爲善豈不出於利心哉

三年十二月或上言按察使徒煩擾公私請精選刺史縣令停按察使帝命召尙書省官議之姚崇以爲今止擇十使猶患未盡得人況天下三百餘州縣多數倍安得刺史縣令皆稱其職乎乃止

臣祖禹曰姚崇之辯𨿽能折議者之言然亦未爲得也夫天子者擇一相而任之【荀王伯人主有職論一相而兼率之】一相者擇十使而使之【使上去聲下如字使者十使置同】十使者擇刺史縣令而置之賢者舉之不肖者去之則君不勞而天下治矣故有一相則有十使有十使則有刺史縣令矣何患乎不得其人哉任相者天子之事也選使者相之職也察吏者使之責也郡縣之廣守令之眾焉得人人而擇之【焉於防切】茍相得其人則委之擇大吏而已矣吏非其人則是相之不才也退之而已矣崇不論此乃以爲刺史縣令不可徧擇豈宰相之體乎

四年姚崇薦廣州都督宋璟自代十二月帝將幸東都以璟爲刑部尙書西京畱守遣內侍將軍楊思朂迎之璟在塗竟不與思朂交言思朂素貴幸歸訴於帝帝嗟嘆良久益重璟

臣祖禹曰昔申棖以欲不得爲剛【語五子曰吾未見剛者或對曰申棖子曰棖也欲焉得剛焉於防切】宋璟所以能剛其惟無欲乎明皇以此重之可謂能知賢矣

宋璟爲相突厥黙啜自則天世爲中國患朝廷旰食傾天下之力不能克郝靈荃得其首自謂不世之功璟以天子好武功恐好事者競生心徼幸【好呼報切】痛抑其賞逾年始授郎將靈荃慟哭而死

臣祖禹曰宋璟可謂賢相矣見其始而知其終沮其勝而憂其敗懲人主之好武爲天下患之深也其後明皇卒以黷武至於大亂何其智之明歟其可謂賢相矣

姚宋相繼爲相二人每進見帝輙爲之起去則臨軒送之及李林甫爲相𨿽寵任過於姚宋然禮遇殊卑薄矣臣祖禹曰三公坐而論道【禮冬考工記坐而論道謂之三公】天子所與共天位治天職者也【孟萬章弗與共天位也弗與治天職也】故其禮不可不尊其任不可不重自堯舜至於三代尊禮輔相【相悉亮切】詩書著矣漢承秦敝崇君卑臣然猶宰相進見天子禦坐爲起在輿爲下【前翟方進傳丞相進見聖主禦坐爲起在輿爲下】所以體貌大臣而風厲其節也【前賈誼傳所以體貌大臣厲其節也】開元之初明皇勵精政治優禮故老姚宋是師天寶以後宴安驕侈倦求賢俊委政羣下【唐張九齡傳贊開元間勵精求治元老舊勲動所尊憚故姚崇宋璟言聽計行力不推而功已成及太平久志滿意驕而張九齡爭益切言益不聽】彼小人者惟利是就不顧國體巧言令色【書臯陶謨何憂乎巧言令色孔壬語一巧言令色鮮矣仁巧言令色足防】以求親暱人主之薄於禮而厚於情是以林甫得容其姦故人君不體貌大臣則賢者日退而小人日進矣

十年四月以兵部尙書同中書門下三品張說兼朔方軍節度使

臣祖禹曰宰相之職無不總統【前百官公卿表太師太傅太保是爲三公蓋參天子坐而議政無不總統】而兼節制一道此開元之亂制也孔子曰必也正名乎【語十三子路曰衛君待子而爲政子將奚先子曰必也正名乎】夫宰相百官之首也【荀王伯相者論列百官之長】名且不正則何以正百官矣自古官制之紊未有如開元者然則後世何所法乎

六月制增太廟爲九室

臣祖禹曰七世之廟可以觀徳【書咸有一徳云】荀卿曰有天下者事七世天子七廟【記王制天子七廟三昭三穆與太祖之廟而七】自古以來未之有攺也其祖宗有功徳而其廟不毀則無世數【前韋元成傳詔王者祖有功宗有徳元成奏祖宗之廟世世不毀】商之三宗【商三宗中宗髙宗太甲】周之文武是也然則三昭三穆之外猶足以祖有功而宗有徳矣明皇始爲九廟過其制矣夫禮不可多也不可寡也三代之禮所以爲後世之法者盡矣唐制何所取乎

初諸衛府兵自成丁從軍六十而免其家又不免雜徭浸以貧弱逃亡略盡百姓苦之張說建議請募壯士充宿衛不問色役優爲之制逋逃者必爭出應募帝從之旬日得精兵十三萬分諸衛更番上下兵農之分自此始矣

臣祖禹曰唐制諸衛府有爲兵之利而無養兵之害田不井而兵猶藏於民【秦孝公用商君廢井田開阡陌】後世最爲近古有便於國者也開元之時其法寖隳非其法不善蓋人失之張說不究其所以而輕變之【說音悅下同】兵農旣分其後卒不能復古則說之爲也夫三代之法出於聖人及其末流亦未嘗無救之者舉其偏以補其而已【前董仲舒傳先王之道必有偏而不起之處故有眊而不行舉其偏者以補其而已矣】若並其法廢之而以私意爲一切苟簡之制則先王之法其存者幾何天下之務常患於議臣之好攺舊章此所以多亂也

唐鑑卷八

欽定四庫全書

唐鑑卷九

宋範祖禹撰

呂祖謙注

宗中

開元十三年初隋國馬皆爲盜賊及戎狄所掠唐初才得牝牡三千匹於赤岸澤徙之隴右命太防張萬歳掌之萬歳善於其職自貞觀至麟徳馬蕃息及七十萬匹分爲八坊四十八監各置使以領之是時天下以一縑易一馬垂拱以後馬潛耗太半帝初卽位牧馬有二十四萬匹以太防卿王毛仲爲內外閒廐使少卿張景順副之至是有馬四十三萬匹牛羊稱是帝之東封以牧馬數萬匹從色別爲羣望之如雲錦帝嘉毛仲之功加開府儀同三司

臣祖禹曰詩美衛文公曰秉心塞淵騋牝三千【定之方中詩秉心塞淵騋牝三千毛氏云秉操也馬七尺曰騋騋馬與牝馬也鄭氏云塞充實淵深也國馬之制天子十有二閒馬六種三千四百五十六匹邦國六閒四種馬千二百九十六匹衛之先君兼而有之而馬數過禮制今文公滅而復興徙而能富馬有三千𨿽非禮制國人美之】夫塞故能誠淵故能通誠於己而通於人所以致物之多也唐之國馬惟得一能臣而掌之不數十年而其多過於二百倍由其任職之專也傳曰冀之北土馬之所生【左昭四年冀之北土馬之所生無興國焉杜預云燕代也】夫馬必生於邊隅而養於苦寒之地【北地故多寒】稍遷之中國則莫能壯也三代諸侯之國𨿽皆有馬以春秋之時考之未若晉之彊也【左昭四年晉國險而多馬】鄭之小駟出於河南故不可乘也【左僖十五年乘小駟鄭入也慶鄭曰古者大事必乘其產生其水土而知其人心安其教訓而服習其道惟所納之無不如志今乘異產以從戎事及懼而變將與人易亂气狡憤陰血周作張脈僨興外彊中干進退不可周旋不能君必悔之弗聽】唐養馬於隴右非獨就其水艸之美蓋置之西戎之地以求其健也凡欲制事得其人而善其法豈有不勝者乎

十四年四月岐王範薨贈諡惠文太子

臣祖禹曰太子君之貳【國晉語士蒍曰太子君之貳也唐宋務光傳太子君之貳國之本】將以付畀宗廟社稷之重非官爵也而以爲贈何哉𨿽親愛其弟欲以厚之然不正之禮不足爲後法也

十七年八月帝以生日宴百官於花萼樓下源乾曜張說帥百官上表請以每嵗八月五日爲千秋節布於天下咸令宴樂尋又移社就千秋節

臣祖禹曰太宗不以生日宴樂以爲父母劬勞之日也【蓼莪詩哀哀父母生我劬勞】乾曜等乃以人主生日爲節又移社以就之夫節者陰陽气至之候不可爲也社者國之大祀不可移也明皇享國旣久驕心寖生乾曜說不能以義正君每爲謟首以逢迎之後世猶謂說等爲名臣不亦異乎

十九年正月王毛仲賜死自是宦官勢益盛髙力士尢爲帝所寵信嘗曰力士上直吾寢則安故力士多畱禁中稀至外第四方表奏皆先呈力士然後奏禦事小力士卽決之勢傾內外

臣祖禹曰明皇不監石顯之事而寵任力士【前石顯傳石顯恭皆少坐腐刑爲中黃門以選爲中尙書宣帝時任顯爲僕射元帝卽位顯爲中書令是時元帝被疾不親政事以顯中人典事中人無外黨情專可信任遂委以政事無小大因顯白決貴幸傾朝皆敬事顯顯巧慧能探人主微指內陰賊持詭辧以中傷人公卿以下畏顯重足一迹諸附麗者皆得寵位】至使省決章奏以萬機之重委之閽寺失君道甚矣其後李林甫楊國忠皆因力士以進【唐李林甫傳武三思女嘗私林甫因髙力士出三思家武請以林甫代爲相】迹其禍亂所從來者漸矣傳曰存亡在所任【前劉向傳治亂榮辱之端在所信任】人君可不愼其細哉

二十四年武惠妃譛太子瑛鄂王瑤光王琚帝大怒以語宰相欲皆廢之張九齡諫曰陛下踐阼垂三十年太子諸王不離深宮日受聖訓天下之人皆慶陛下享國久長子孫蕃昌今三子皆已成人不聞大過陛下柰何一旦以無根之語喜怒之際盡廢之乎且太子天下本不可輕揺昔晉獻公聽驪姬之讒殺申生三世大亂漢武帝信江充之誣罪戾太子京城流血晉惠帝用賈後之譛廢湣懷太子中原塗炭隋文帝納獨孤後黜太子勇立煬帝遂失天下由此觀之不可不愼陛下必欲爲此臣不敢奉詔帝不悅李林甫初無所言退而私謂宦官之貴幸者曰此主上家事何必問外人帝猶豫未決惠妃密使官奴牛貴兒謂九齡曰有廢必有興公爲之援宰相可長處九齡叱之以其語白帝帝爲之動色【爲吁僞切】故終九齡罷相太子得無動明年將廢太子帝召宰相謀之林甫對曰此陛下家事非臣等宜預帝意乃決臣祖禹曰明皇三子之廢系於李林甫之一言其得未廢系於張九齡之未罷相賢則父子得以相保相佞則天性滅爲仇讐【孝經九父子之道天性也】置相可不愼哉

二十五年四月監察禦史周子諒彈牛仙客非才引防書爲證帝怒甚命左右防於殿庭絕而復蘇仍杖之朝堂流瀼州至藍田而死李林甫言子諒張九齡所薦也貶九齡荊州長史

臣祖禹曰古之殺諫臣者必亡其國明皇親爲之其大亂之兆乎開元之初諫者受賞及其末也而殺之非獨於此而異也始誅韋氏抑外戚【唐睿宗紀景云元年六月壬午韋皇后弒中宗臨淄郡王隆基率萬騎兵誅韋氏安樂公主鄭厚曰韋後與安樂公主合謀於餅餡中進藥中宗崩睿宗方爲相王子臨淄王謀復社稷微服與劉幽求等入向二鼔天星散落如雪幽求曰天意如此時不可失乃攻白獸門斬關初入韋後走入飛騎營有飛騎斬其首安樂公主方照鏡畫眉軍士斬之捕索諸韋在宮中及後親族皆斬之】焚珠玉錦繡【唐本紀開元二年七月乙未焚錦繡珠玉於前殿】詆神禁言祥瑞【唐本紀開元十三年九月丙戌罷奏祥瑞】豈不正哉其終也惑女寵極奢侈求長生悅禨祥【唐楊貴妃傳開元二十四年武惠妃薨後庭無當帝意者或言妃姿質天挺宜充掖庭召號太眞得幸遂專房宮中號娘子儀體與皇后等又天寶九載寶貞符命張均等往求得之時帝遵道教慕長生故所在爭言符瑞羣臣奏表無虛日本紀贊云自髙宗中宗再罹女禍韋氏遂以族滅宗親平其亂可以鑑矣而又敗以女子方其勵精政事幾致太平及侈心一動窮天下之欲不足以爲樂而溺其所甚愛亡其所可戒至於竄身失國而不悔考其終始之異其性習之相逺也如此】以一人之身而前後相反如此由有所陷溺其心故也可不戒哉

廢太子瑛鄂王瑤光王琚皆爲庶人尋賜死七月大理卿徐嶠奏今嵗天下斷死刑五十八大理獄院由來相傳殺气大盛鳥雀不棲今有鵲巢其樹於是百官以幾致刑措【幾平聲】上表稱賀帝歸功宰輔賜李林甫爵晉國公牛仙客豳國公

臣祖禹曰明皇一日殺三子而林甫以刑措受賞讒謟得志天理滅矣安得久而不亂乎

二十七年二月羣臣上尊號曰開元聖文神武皇帝臣祖禹曰三皇稱皇五帝稱帝三王稱王豈其徳不足歟名號一而已矣及兼皇帝之號【史秦始皇紀秦初並天下廷尉斯等與博士議曰古有天皇地皇有泰皇泰皇最貴臣等昧死上尊號爲泰皇命爲制令爲詔天子自稱曰朕王曰去泰著皇采上古帝位號號曰皇帝他如議制曰可朕爲始皇帝】固已僣矣後世因而不攺以爲法後王也漢哀惑於妖防太初始有陳聖劉太平之號【前哀帝太初元年號曰陳聖劉太平皇帝韋昭曰敷陳聖劉之徳】周宣驕恣自稱天元【北後周宣帝號天元皇帝】髙宗稱天皇武后稱天后【唐髙宗上元元年八月壬辰皇帝稱天皇皇后稱天后】尊號之興蓋本於開元之際主驕臣諛遂著以爲故事使其臣子生而加諡於君父豈不悖哉

二十九年正月帝夢元皇帝告云吾有像在京城西南百餘里汝遣人求之吾當與汝興慶宮相見帝遣使求得於盩厔【音戾式質切】樓觀山間閏四月迎置興慶宮五月命畫元眞容分置諸州開元觀

臣祖禹曰中庸曰誠則形形則著【記中庸誠則形形則著著則明明則動動則變變則化惟天下至誠爲能化】揚雄曰人心其神矣乎【揚問神篇人心其神乎操則存捨則亡】人之有夢也蓋亦誠之形而心之神也今夫入無人之室而其心惴焉則或聞肅肅之聲見罔象之形也何心之動也夢亦如是矣昔髙宗恭黙思道誠心求賢故夢帝賚之良弼果求而得之【書說命髙宗夢得說使百工營求諸野得諸傳巖作說命王作書曰以臺正於四方臺恐徳弗類恭黙思道夢帝賚予良弼以代予言乃審厥象俾以形旁求天下說築傅巖之野惟肖爰立作相王置諸左右】此其心之神也開元之末明皇怠於庶政志求神仙惑方士之言自以老子其祖也【元皇帝卽老子】故感而見夢亦其誠之形也自是以後言祥瑞者眾而迂怪之語日聞【事並見天寶間】謟諛成風姦宄得志而天下之理亂矣人君心術可不愼哉

天寶元年時天下聲教所被之州二百三十一羈縻之州八百置十節度經略使以備邊凡鎭兵四十九萬人馬八萬餘匹開元之前每嵗供邊兵衣糧費不過二百萬天寶之後邊將奏益兵寖多每嵗用衣千二十萬匹糧百九十萬斛公私勞費民始困苦矣

臣祖禹曰海內之地非不廣也生民之財非不多也人君茍能淸心以治之恭儉以守之【唐崔殖傳文帝躬履儉約爲天下守財】豈有不足之患哉守成之君不能持盈天下【鳬鷖詩太平君子能持盈守成】於其安也而勞之於其富也而刻之是以天下之禍常基於太平之時至於亂已成而人主猶不悟也豈非好大多欲【好呼報切】任失其人之咎歟

陳王府法曹參軍田同秀上言見元皇帝於丹鳳門外之空中告以我藏靈符在尹喜故宅帝遣使於故函谷關求得之羣臣上表以函谷寶符潛應年號請於尊號加天寶字從之二月饗元皇帝於新廟甲午饗太廟丙申合祀天地於南郊攺桃林縣曰靈寶田同秀除朝散大夫

臣祖禹曰孟子曰上之所好下必有甚者矣明皇崇老喜僊故其大臣諛小臣欺蓋度其可爲而爲之也不惟信而惑之又賞以勸之則小人孰不欲爲姦罔哉昔漢文一爲新垣平所詐而終身不復言神仙之事可謂能補過也

二年三月追尊周上禦大夫爲先天太皇臯繇爲徳明皇帝

臣祖禹曰老子之父書傳無見焉取方士附防之說而追尊加謚不亦誣乎臯陶作士而作史者以爲大理旣不經矣又以爲李氏所出而尊之尢非其族類也唐之先祖出於隴西狄道非有世次可考而必托之上古以耀於民非禮之禮適所以爲後世笑也

四載正月帝謂宰相曰朕比以甲子日於宮中爲壇爲百姓祈福朕自艸黃素置案上俄飛升天空中語云聖壽延長又朕於嵩山錬藥成以置壇上及夜左右欲收之又聞空中語云藥未須收此日守防達旦乃收之太子諸王宰相皆上表賀

臣祖禹曰明皇假於怪神以罔天下言之不怍【愧怍也語十四其言之不怍則爲之也難】而居之不疑【語十二色取仁而行違居之不疑】何以使其臣下不爲欺乎是率天下而欺巳也昔漢武封太室而從官謟諛言有呼萬歳者【前本紀元封元年春正月詔朕用事華山至於中嶽翌日親登嵩髙禦史乘屬在廟旁吏卒咸聞呼萬嵗者三登禮罔不答其令祠官加增太室祠】明皇乃自爲詐又甚於漢武矣

初武惠妃薨帝悼念不已後宮數千無當意者或言壽王妃楊氏之美絕世無雙帝見而悅之乃令妃自以其意乞爲女冠號太眞更爲壽王娶左衛郎將韋昭訓女潛內太眞宮中不期嵗寵遇如惠妃七月冊昭訓女爲壽王妃八月冊太眞爲貴妃

臣祖禹曰衛宣公納伋之妻國人惡之【新臺詩刺衛宣公也納伋之妻作新臺於河上而要之毛氏傳云伋宣公世子宣公爲伋娶於齊女而美公奪之生壽及朔惡烏故切取去聲】明皇殺三子又納子婦於宮中用李林甫爲相使族滅無罪父子夫婦君臣人之所以立也三綱絕矣【語注君爲臣綱父爲子綱夫爲妻綱】其何以爲天下乎

六載十月帝欲使王忠嗣攻吐蕃石堡城忠嗣上言石堡險固吐蕃舉國守之今頓兵其下非殺數萬人不能克臣恐所得不如所亡不如且厲兵秣馬【秣音末】俟其有釁然後取之帝意不快將軍董延光自請將兵取石堡城帝命忠嗣分兵助之忠嗣不得已奉詔而不盡副延光所欲延光怨之李光弼言於忠嗣曰大夫以愛士卒之故不欲成延光之功𨿽迫於制書實奪其謀也何以知之今以數萬眾授之而不立重賞士卒安肯爲之盡力乎然此天子意也彼無功必歸罪於大夫大夫軍府充牣何愛數萬段帛不以杜其讒口乎忠嗣曰今以數萬之眾爭一城得之未足制敵不得亦無害於國故忠嗣不欲爲之今受責天子不過以金吾羽林一將軍歸宿衛其次不過黔中上佐忠嗣豈以數萬人命易一官乎延光過期不克言忠嗣沮撓軍計帝怒李林甫因使人誣告忠嗣敕徵入朝貶漢陽太守八載帝使哥舒翰攻石堡城拔之唐士卒死者數萬果如忠嗣之言臣祖禹曰王忠嗣可謂賢將矣不爲無益害有益【書旅不作無益害有益功乃成】不以所得易所亡不顧一身之危而惜士卒之命其可謂賢將矣然忠嗣知石堡之不可取莫若固守前議而勿分兵以助延光均之得罪不亦宜乎旣黽勉奉詔予之兵而復撓其謀【子音與撓奴教切】使讒人得以借口豈忠嗣思之未至邪

十二月以髙仙芝爲安西四鎭節度使自唐興以來邊帥皆用忠厚名臣不久任不遙領不兼統功名著者往往入爲宰相其四夷之將𨿽才略如阿史那社爾契苾何力猶不專大將之任皆以大臣爲使以制之及開元中天子有吞四夷之志爲邊將者十餘年不易始久任矣皇子則慶忠諸王宰相則蕭嵩牛仙客始遙領矣蓋嘉運王忠嗣專制數道始兼統矣李林甫欲杜邊帥入相之路以胡人不知書乃奏言文臣爲將怯當矢石不若用寒族胡人胡人則勇決習戰寒族則孤立無黨陛下誠以恩洽其心彼必能爲朝廷盡死帝悅其言始用安祿山至是諸道節度使盡用胡人精兵咸戍北邊天下之勢偏重卒使祿山傾覆天下皆出於林甫專寵固位之謀也

臣祖禹曰李林甫巧言似忠明皇故信而不疑然以胡人不知書則不必聰明聖智之主而後能知其謀也明皇蔽於吞滅四夷欲求一切之功是以李林甫得其計以中其欲【中竹仲切】人君苟不能以義制欲迷而不復何所不至哉

八載二月引百官觀左藏賜物有差帝以國用丰衍故視金帛如糞壤賞賜貴寵之家無有限極

臣祖禹曰財者天地之所生而出於民之膏血先王知稼穡之艱難【書無逸君子先知稼穡之艱難乃逸】杼柚之勤勞【杼直呂切盛緯器柚音軸機絲軸也】故取之有制而用之有節明皇暴斂而橫費之【橫去聲】其不愛惜如此安得無禍乎

帝以符瑞相繼皆祖宗休烈六月上聖祖號曰大道元皇帝上髙祖諡曰神堯大聖皇帝太宗諡曰文武大聖皇帝髙宗諡曰天皇大聖皇帝中宗諡曰孝和大聖皇帝睿宗諡曰眞大聖皇帝竇太后以下皆加諡曰順聖皇后十三載二月朝獻太淸宮又上聖祖尊號曰大聖祖髙上大道金闕元太皇大帝享太廟上髙祖諡曰神堯大聖大光孝皇帝太宗諡曰文武大聖大廣孝皇帝髙宗諡曰天皇大聖大孝皇帝中宗諡曰孝和大聖大昭孝皇帝睿宗諡曰眞大聖大興孝皇帝以漢家諸帝皆諡孝故也

臣祖禹曰自堯舜禹湯文武之君謚號惟一而已旣稱天以誄之【唐韻曰誄銘誄音壘述前人之功徳說文曰誄謚也】則子孫不可得而攺也髙宗不師古昔始攺祖宗舊諡天寶以後增加復重至繁而不可紀夫祖宗茍有髙世之功徳則曰文曰武足矣若其無功徳而子孫妄加之則是誣之而使天下後世以爲譏玩也故夫孝子慈孫之欲顯其親莫若使名副其實而不浮【浮過也記表記行之浮於名】則天下心服之矣未聞以諡號繁多爲貴也唐之典禮不經【經常也】亦甚哉

九載十月太白山人王翼上言見元皇帝言寶仙洞有妙寶眞符命刑部尙書張均等往求得之時帝尊道教慕長生故所在爭言符瑞羣臣表賀無虛月李林甫等皆請捨宅爲觀以祝聖壽帝悅

臣祖禹曰昔秦始皇削平六國【六國燕韓魏趙齊楚】漢武帝驅攘四夷【前禮樂志徵討四夷銳志武功】皆雄才之主也及其爲方士之所欺玩無異於嬰兒人君惟恭儉寡欲淸虛以居上則邪謟無自而入矣其心一有所蔽鮮不爲惑也【鮮先典切】明皇不正其心故小人爭爲幻以惑之【幻音患】其神明精爽旣奪矣此所以養成大亂也

唐鑑卷九

欽定四庫全書

唐鑑卷十

宋範祖禹撰

呂祖謙注

宗下

十載帝命有司爲安祿山起第於親仁坊敕令但窮壯麗不限財力旣成具幄帟器皿【帟音亦】充牣其中𨿽禁中服禦之物殆不及也祿山生日帝及貴妃賜衣服寶器酒饌甚厚後三日召祿山入禁中貴妃以錦繡爲大𦇤褓裹祿山【𦇤居兩切】使宮人以防輿舁【舁與居切】帝觀之喜賜貴妃洗兒金錢復厚賜祿山盡歡而罷自是祿山出入宮掖不禁或與貴妃對食或通宵不出頗有醜聲聞於外帝亦不之疑也

臣祖禹曰昔辛有適伊川見被髮而祭者知其將爲戎【左僖二十二年初平王之東遷也辛有適伊川見被髮而祭於野者曰不及百年此其戎乎其禮先亡矣杜預云辛有周太史伊川周地被髮而祭有象夷狄】明皇不信其子而寵祿山以爲戲至使出入宮禁而不疑防慢神器亦極矣豈天奪其明以肇播遷幸蜀之禍基歟何其惑之甚也

十一載戶部侍郎王鉷聚斂刻剝【鉷胡中切】嵗貢額外錢帛百億萬貯於內庫以供宮中宴賜曰此皆不出於租庸調【去聲】中外嗟怨帝以鉷爲能富國益厚遇之權寵日盛領二十餘使宅旁爲使院文案盈積吏求署一字累日不得前中使賜賚不絕於門𨿽李林甫亦畏避之鉷弟戶部郎中焊凶險不法【焊何旦切】召術士任海川問我有王者之相否海川懼亡匿鉷恐事泄捕得殺之王府司馬韋防定安公主之子也話之私庭鉷又殺之焊所善邢縡與右龍武萬騎謀殺龍武將軍以其兵作亂殺李林甫陳希烈楊國忠有告之者帝使鉷捕之鉷意焊在縡所先遣人召之乃捕縡縡格鬭且走禁軍擊斬之國忠言鉷必預謀敕陳希烈與國忠鞫之於是任海川韋防等事皆發鉷賜自盡焊杖死於朝堂鉷子準偁流嶺南尋殺之籍其第捨數日不能徧

臣祖禹曰昔榮夷公好專利厲王悅之召穆公【一本作芮良夫】知王室之將卑以爲王人者將導利而布之上下者也而或專之其害多矣夫利物之所生而天下之所以養人也專之必壅壅則所害者多【史周紀厲王卽位三十年好利近榮夷公大夫芮良夫諫曰王室其將卑乎夫榮公好專利而不知大難夫利百物之所生也天地之所載也而有專之其害多矣天地百物皆將取焉何可專也所怒甚多而不備大難以是教王王其能久乎夫王人者將以導利而布之上下者也使神人百物無不得其極猶曰怵惕懼怨之來也今王學專利其可乎匹夫專利猶謂之盜而王行之其歸鮮矣榮公若用周必敗也王不聽卒以榮公爲卿士王行暴虐侈傲國人謗王】故凡有利必有害利於己必害於人君子不盡利以遺民【遺去聲】所以均天地之施也【施去聲】聖王寧損己以益人不損人而益己記曰與其有聚斂之臣寧有盜臣【記大學傳百乘之家與其有聚斂之臣寧有盜臣】是以興利之臣鮮不禍敗【鮮光典切少也】自桑羊以來未有令終者也【令善也令終謂善終前食貨志武帝時桑羊洛陽賈人之子以心計年十三侍中言利事析秋毫矣元封元年爲治粟都尉領大司農乾天下鹽鐵盡籠天下貨物從之歳小旱上令百官求雨卜式言烹羊天乃雨】唐世言利始於宇文融【唐本傳融廣置使額以侈上心百姓愁怨有司寖失職自融始其後言利得幸者踵相躡皆本於融云】融旣流死【同上流巖州卒】而韋堅楊愼矜王鉷繼起又益甚之【唐本傳贊字文融韋堅楊愼矜王鉷皆開元之幸人也或以括戶取媚或以漕運承恩或以聚貨得幸或以剝下獲寵負勢自用人奚敢違】極於楊國忠皆身首異處宗族塗地其故何哉壅利而所害者眾也天下之怨歸之故其惡必復其禍必酷而唐室幾亡其後以劉晏之能猶不免【唐本傳楊炎執政貶晏忠州刺史建中元年賜晏死天下以爲寃】況其非道者乎必若公劉之厚民【公劉詩美公劉之厚於民】管仲之富國【管仲以魚鹽富齊國】李悝之平糴【魏文侯李悝作平糴法大熟則上糴三而捨一中熟則糴二下熟則糴一使民適足平則止小饑則髮小熟所斂中饑則發中熟所斂大饑則發大熟所斂糶之𨿽遇饑饉水旱糴不貴而民不散取有餘以補不足也】耿壽昌之常平【漢宣帝時耿壽昌白邊郡皆築倉以穀賤時增其價而糴以利農谷貴時減價而糶名曰常平倉民便之】不爲掊克上下皆濟則身享其榮後嗣蒙其慶矣吉凶禍福之效如此可不戒哉

十二載正月帝欲加安祿山同平章事已令張垍艸制楊國忠諫而止時垍爲太常卿翰林院供奉唐初詔敕皆中書門下官有文者爲之幹封以後始召文士元萬頃範履冰等艸諸文詞常於北門候進止謂之北門學士中宗之世上官昭容專其事帝卽位始置翰林院密邇禁庭延文章之士下至僧道書畫琴棊數術之士皆處之謂之待詔

臣祖禹曰中書門下出納王命之司也【初學記中書令漢武所置出納帝命掌尙書奏事】故詔敕行焉明皇始制翰林而其職始分旣發號令預謀議則自宰相以下進退輕重系之矣豈特取其詞藝而已哉釋老之徒方外之士書畫琴棊數術執伎以事上不與士齒者也而使與文學之臣雜處非所以育材養賢也上失其制下懷其利爲之者不亦可羞哉

先是劍南節度使鮮於仲通討南詔蠻大敗於瀘南士卒死者六萬人仲通僅以身免楊國忠掩其敗狀仍敍其戰功六月劍南畱後李宓又將兵七萬擊南詔閤羅鳳誘之深入士卒罹瘴疫饑死什七八乃引還蠻追擊之宓被擒全軍皆沒國忠隠其敗更以捷聞益發中國兵討之前後死者二十萬人

臣祖禹曰管子有言曰堂上逺於百里堂下逺於千里君門逺於萬里言壅蔽之爲害深也【管子法令堂上逺於百里堂下逺於千里門庭逺於萬里今步者一日百里之情通矣堂上有事十日而君不聞此所謂逺於百里也步者十日千里之情通矣堂下有事期月而君不聞此所謂逺於千里也】明皇信一楊國忠防師二十萬而不得知【防去聲】以敗爲勝其不亡豈不幸哉國忠欺蔽如此而舉朝亦無一人敢以實告君者蓋在位者皆小人無一賢也當是時明皇享國四十餘年【在位共四十六年】自以爲太平有萬世之安而不知禍亂將發於朝暮由置相非其人也可不戒哉

帝嘗謂髙力士曰朕今老矣朝事付之宰相邊事付之諸將夫復何憂力士對曰臣聞雲南數防師又邊將擁兵大盛陛下何以制之臣恐一旦禍發不可復救何謂無憂帝曰卿勿言朕徐思之自去秋水旱相繼關中大饑楊國忠惡京兆尹李峴不附已以災沴歸咎於峴【沴音厲峴乎面反】九月貶峴長沙太守帝憂雨傷稼國忠取禾之善者獻之曰雨𨿽多不害稼也帝以爲然扶風太守房琯言所部水災國忠使禦史推之是歳天下無敢言災者髙力士侍側帝曰滛雨不已卿可盡言對曰自陛下以權假宰相賞罰無章陰陽失度臣何敢言帝黙然臣祖禹曰明皇之言未爲失也其失者任非其人也誠使朝事付之相如姚宋【相去聲】邊事付之將【去聲】如王忠嗣夫復何憂哉而以姦宄爲賢能巨猾爲忠良是以禍亂成而不自知也自李林甫之時言路塞絕【唐李林甫傳居相位十九年固寵市權欺蔽天子耳目諫官皆持祿養資無敢言者補闕杜璡再上書言政事斥爲下邽令因以語動其餘曰明主在上羣臣將順不暇亦何所論君獨不見立仗馬乎終日無聲而飫三品芻荳一鳴則黜之矣後𨿽欲不鳴得乎由是諫諍路絕】以妄言爲實以實言爲妖楊國忠知其君之可欺也而欺之公卿大夫百執事之人宴安寵祿諛佞成風大亂將作凡民且能知之而無一人敢言者蓋其君子皆去其立於朝者皆小人也髙力士帷幄之臣非有深謀逺慮心知其事而不忍噤黙【噤巨禁反說文曰口閉也】此非其忠義過人蓋朝廷無賢百官失職而至於宦者言天下之事明皇亦可以悟矣而曽不之省以及於亂不亦宜乎

十五載三月以吳王祗爲靈昌太守河南都知兵馬使賈賁前至雍丘有眾二千先是譙郡太守楊萬石以郡降祿山逼眞源令張巡使爲長史西迎賊巡至眞源率吏民哭於元皇帝廟起兵討賊吏民樂從者數千人巡選精兵千人西至雍丘與賈賁合

臣祖禹曰明皇之末朝廷無忠賢左右無正人一旦賊兵起幽薊【唐開元十八年以漁陽縣爲薊州薊音計】中原瓦解【中原中國也前徐樂傳書土崩瓦解】而顏杲卿首謀常山眞卿唱義於中原【唐顏杲卿傳安祿山表杲卿爲常山太守祿山反杲卿及長史袁履謙潛定策時眞卿在平原素聞逆謀陰養死士爲拒守計遣盧逖至常山約起兵斷賊北道】張介然崔無詖死其城郭【唐張介然傳祿山反守陳畱介然至屯不三日賊已渡河車騎蹂騰煙塵漫數十里士聞鉦鼓聲皆禠气不能授甲凡旬六日城陷斬介然於軍門】李憕盧奕蔣淸死其官守【唐李憕傳憕攺東京畱守安祿山反宗遣封常淸募兵東京憕與盧奕達奚珣繕城塹綏士卒將遏賊西鋒祿山度河不數日薄城下憕坐畱守府奕守臺城陷祿山鼓而入殺數千人矢著闕門執憕奕及官屬蔣淸害之】賈賁以一尉討賊【時爲平父尉與張巡事並見上】張巡以縣令起兵郭子儀鷹揚於朔方【唐本傳祿山反詔子儀充朔方節度使鷹揚言其如鷹鳥之飛揚也周武王時太公亦稱鷹揚故大明詩維師尙父時惟鷹揚】李光弼電擊於河北【唐本傳光弼代子儀爲朔方節度使朔方卽河北也電擊言如雷電之擊莫知所至】孰謂天下無人乎蓋有之而不用也其後興復唐室卒賴之於忠賢夫國有人則存無人則亡古者萬乘之國有一臣則不可得而亡況忠賢如此其多乎唐之不亡斷可知矣詩云無競惟人四方其訓之【烈文詩無競惟人四方其訓之毛氏云競彊也訓道也鄭氏云無彊乎惟人賢人也得賢人則國家彊矣故天下諸侯順其所爲也】茍得其人則何危亂之有

哥舒翰軍於潼關或說楊國忠曰今朝廷重兵盡在翰手翰若援旗西指於公豈不危哉國忠大懼乃奏潼關大軍𨿽盛而無後繼萬一失利京師可憂請選監牧小兒三千於苑中訓練使李福徳領之乃募萬人屯防上令杜幹運將之名爲禦賊實備翰也翰亦恐爲國忠所圖乃表防上軍潼關六月召幹運詣關因事斬之國忠益懼帝遣使趣翰進兵復陜洛翰奏以爲未可國忠疑翰謀已言翰逗畱將失機防帝續遣中使趣之項背相望翰不得已撫膺慟哭引兵出關與賊將崔幹祐戰於靈寶西原翰大敗幹祐進克潼關蕃將火拔歸仁等執翰以降賊

臣祖禹曰楊國忠旣激安祿山使之速反以信其言【楊國忠明皇貴妃之從祖兄天寶中妃旣進冊國忠亦浸顯三姊皆美帝呼爲姨封韓虢秦三國爲夫人出入宮掖恩寵震天下虢國素與國忠亂李林甫死拜國忠右相先是國忠激祿山反故因再發之欲以其言爲信】又促哥舒翰出兵潼關恐其爲己不利動爲身計不顧社稷之患然所以求全者適足以自族也夫就利避害小人之常也利發於己而不利於人則爲之害於國而不害於家則爲之自以爲得計矣而不知害於國則亦害於家不利於人則亦不利於己是以自古小人之敗必至於家國俱亡此先王所以戒小人之不可用也明皇以天下安危寄之一相而其人如此安得不傾覆乎

楊國忠首倡幸蜀之策帝然之甲午移仗北內旣夕命陳禮整比六軍厚賜錢帛選閒廐馬九百餘匹外人皆莫之知乙未黎明帝獨與貴妃姊妹皇子妃主皇孫楊國忠韋見素魏方進陳禮及親近宦官宮人出延秋門妃主皇孫之在外者皆委之而去

臣祖禹曰傳曰社稷之主不可以輕輕則失眾況爲天下之主乎古者天子巡狩必載廟主而行明皇旣不能率其民人城守以待勤王之師必不得已而避冦出奔猶當告於宗廟諭眾而行爲備而動則不至於顚沛矣乃以天子之尊獨與其所愛脫身而逃委其子孫皆碎賊手明皇自取之也自是以後天下有變則京師不守人主先爲出計自明皇始其可醜也夫

帝遣宦者王洛卿前行告諭郡縣置頓食時至咸陽望賢宮洛卿與縣令俱逃中使徵召吏民莫有應者日向中帝猶未食楊國忠自市胡餅以獻於是民爭獻糲飯【厲曷反】雜以麥豆皇孫輩爭以手掬食之須臾而盡猶未能飽帝皆酬其直慰勞之眾皆哭帝亦掩泣

臣祖禹曰臣民之位上下之等以勢相扶而已矣天子者以一身而寄天下之上所恃者眾心之所戴也合而從之則爲人君離而去之則爲匹夫天下常治則能保人君之尊亂則眾散眾散則與匹夫何異哉書曰予臨兆民懍乎若朽索之馭六馬【書五子之歌述大禹之戒以作歌其一曰皇祖有訓云云予臨兆民懍乎若朽索之馭六馬爲人上者柰何不敬】先王不敢自恃如此故其國家可保也明皇享國幾五十年一旦失國出奔自長安至咸陽不四十里而已無食天子之貴四海之富其可恃乎

有老父郭從謹進言曰祿山包藏禍心固非一日亦有詣闕告其謀者陛下往往誅之使得逞其姦逆致陛下播越是以先王務延訪忠良以廣聰明蓋爲此也臣猶記宋璟爲相數進直言天下賴以安平自頃以來在廷之臣以言爲諱惟阿諛取容是以闕門之外陛下皆不得知艸野之臣必知有今日久矣但九重嚴區區之心無路上達事不至此臣何由得睹陛下之面而訴之乎帝曰此朕之不明悔無所及慰諭而遣之

臣祖禹曰天寶之亂田夫野人皆能知之而其君不得聞豈不哀哉夫壅蔽之禍至白刄流矢交於前六親不能相保而始覺也不亦晚乎

右宗在位四十六年傳位於肅宗寶應元年崩年七十八

唐鑑卷十

欽定四庫全書

唐鑑卷十一

宋範祖禹撰

呂祖謙注

肅宗

至徳元載七月甲子帝卽位於靈武城南樓尊宗曰上皇天帝赦天下攺元

臣祖禹曰哥舒翰守潼關王思禮請回兵誅楊國忠翰曰此乃翰反非祿山也翰僨軍降虜【降戶江切】固無足道然其言可爲後法肅宗以皇太子討賦至靈武遂自稱帝此乃太子叛父何以討祿山也唐有天下幾三百年【唐自髙祖武徳至昭宣帝天祐凡二百九十年幾平聲】由漢以來享國最爲長久然三綱不立【語疏君爲臣綱父爲子綱夫爲妻綱】無父子君臣之義見利而動不顧其親是以上無教化下無亷恥古之王者必正身齊家以率天下【記大學欲齊其家先修其身】其身不正未有能正人者也【語十三其身正不令而行其身不正𨿽令不從】唐之父子不正而欲以正萬事難矣其享國長久亦曰幸哉

帝在靈武文武官不滿三十人披艸萊立朝廷制度艸創武人驕慢大將管崇嗣在朝堂背闕而坐言笑自若監察禦史李勉奏彈之系於有司帝特原之嘆曰吾有李勉朝廷始尊

臣祖禹曰昔趙襄子有晉陽之難羣臣皆懈惟髙共不敢失禮及襄子行賞以共爲先【史趙世家知伯怒與韓魏之師攻晉陽歲餘引汾水灌其城城中懸釡而炊易子而食羣臣皆有外心禮益慢惟髙共不敢失禮襄子懼乃夜使相張孟同私於韓魏韓魏與合謀以三月丙戌三國反滅智伯共分其地於是襄子行賞髙共爲上張孟同曰晉陽之難惟共無功襄子曰方晉陽急羣臣皆懈惟共不敢失人臣禮是以先之】肅宗之在朔方唐室危如綴旒【鄭氏商頌長髮詩箋云綴結也旒旌旗之垂者也綴旒諭其易絕以比唐家之危亦如此】李勉不以王路夷險易其心【夷平也易如字】不以君父在艸莽而廢其職【說文曰艸中爲莽】事君若此可謂忠正之士矣

文部侍郎同平章事房琯【琯烏官切】喜賓客好談論多引拔知名之士而輕鄙庸俗人多怨之賀蘭進明與琯有隙言琯專爲迂濶大言以立虛名所引用皆浮華之黨眞王衍之此也帝由是疎之琯上疏請將兵復兩京帝許之加持節招討西京兼防禦蒲潼兩關兵馬節度使琯請自選參佐悉以戎務委李揖劉秩二人皆書生不閒軍旅琯謂人曰賊曳落河𨿽多安能敵我劉秩琯分爲三軍以中軍北軍爲前鋒十月二軍遇賊將安守忠於咸陽之陳濤斜琯效古法用車戰以牛車二千乘【乘去聲】馬步夾之賊順風鼓噪牛皆震駭賊縱火焚之人畜大亂官軍死傷者四萬餘人存者數千而已琯自以南軍戰又敗帝聞琯敗大怒李泌爲之營救帝乃宥之待琯如初琯惟髙簡時國家多難【去聲】而琯多稱病不朝謁不以職事爲意日與劉秩李揖髙談釋老或聽門客董庭蘭鼔琴庭蘭以是大招權利明年罷琯爲太子太師臣祖禹曰房琯有髙志虛名而無實才肅宗旣疎之而猶以爲將帥以其能成克復之功是不知其臣也琯以讒見疎而猶以討賊爲己任是不量其君也【量如字下同】君不知其臣臣不量其君而欲成天下之務【易系辭惟幾成天下之務】未之聞也且肅宗任琯而琯任劉秩君臣不知人如此夫安得不敗乎

帝在彭原廨捨隘狹帝與張良娣博打子【娣音弟】聲聞於外李泌言諸軍奏報停壅帝乃潛令刻幹樹雞爲子不欲有聲良娣以是怨泌

臣祖禹曰明皇播遷於蜀肅宗越在艸莽【解見上段】宗廟焚毀社稷丘墟此痛心甞膽之時也【史越世家吳王夫差擊越敗之越王勾踐反國乃苦身焦思置膽於坐坐臥卽仰膽飲食亦甞膽曰女忘防稽之恥邪女音汝甞膽言甞飲其苦】而於軍旅之中與婦人嬉戲豈非以位爲樂乎肅宗之志不及逺矣享國不永此其兆歟

二載四月帝在鳳翔是時府庫無蓄積專以官爵賞功諸將出徵皆給空名告身【空去聲】自開府特進列卿大將軍下至中郎郎將聽臨事注名其後又聽以信牒授人官爵以至異姓王者諸有官者但以職任相統攝不復計官爵髙下大將軍告身一通才易一醉凡應募入軍者一切衣金紫【衣去聲】至有朝士僮僕衣金紫而身執賤役者名器之濫至是而極焉

臣祖禹曰傳曰不軌不物謂之亂政【左隱五年臧僖伯諌君將納民於軌物者也故講事以度軌量謂之軌取材以章物采謂之物不軌不物謂之亂政軌法也】官爵者人君所以馭天下不可以虛名而輕用也君以爲貴則人貴之君以爲賤則人賤之難得而加於君子則貴矣易得而施之小人則賤矣肅宗欲以苟簡成功而濫假名器【左成二年惟名與器不可以假人】輕於糞土此亂政之極也唐室之不競【彊也】不亦宜乎

九月廣平王俶郭子儀等大軍收西京初帝欲速得京師與回紇約曰克城之日土地士庶歸唐金帛子女皆歸回紇至是葉防【葉攝音下同】欲如約俶拜於葉防馬前曰今始得西京若遽俘掠則東京之人皆爲賊固守不可復取矣願至東京乃如約葉防許之十月收東京回紇及西域諸胡縱兵大掠三日軍士爲之鄕導府庫及士民之室皆空回紇意猶未厭俶患之父老請率羅錦萬匹以賂回紇回紇乃止

臣祖禹曰肅宗欲克復唐室茍求天下之賢而與之共天下之功因民之心以討暴逆何患乎賊之不滅而唐之人主好結戎狄以求其援肅宗姑務欲速不爲逺謀【語十三欲速則不達】至使諸胡縱掠與賊無異其失民也不亦甚乎昔武王伐商亦有微盧彭濮【書牧誓武王與受戰於牧野王曰嗟我友邦冡君禦事司徒司馬司空亞旅師氏千夫長百夫長及庸蜀羌髳微盧彭濮人孔安國云八國皆蠻夷戎狄屬文王者國名羌在西蜀髳微在巴蜀盧彭在西北庸濮在江漢之南】春秋之時姜戎常佐晉徵討皆以中國之師制之使爲掎角之助而已【春秋僖三十三年夏四月辛巳晉人及姜戎敗秦師於殽杜預云姜氏之戎居晉南鄙戎子駒支之先也晉人角之諸戎掎之不同陳故言及掎居錡切】至於後世則倚戎狄以成功【倚靠也】與之共事未有不爲患者也

十二月上皇至咸陽帝備法駕迎於望賢宮上皇在宮南樓帝釋黃袍著紫袍望樓下馬趨進拜舞於樓下上皇降樓【降如字下也】撫帝而泣帝捧上皇足嗚咽不自勝上皇索黃袍自爲帝著之帝伏地頓首固辭上皇曰天數人心皆歸於汝使朕得保余齒汝之孝也帝不得已受之上皇不肯居正殿曰此天子之位也帝固請自扶上皇登殿尙食進食帝品嘗而薦之將發行宮帝請爲上皇習馬而進之上皇上馬帝親執鞚行數步上皇止之帝乘馬前引不敢當馳道上皇謂左右曰吾爲天子五十年未爲貴今爲天子父乃貴耳

臣祖禹曰肅宗以皇太子討賊遂自立於靈武不由君父之命而有天下是以不孝令也及其迎上皇於望賢宮百姓皆注耳目則辭帝服避馳道屑屑焉爲末禮以耀於眾豈其誠乎況其終也用婦言而保姦謀遷其父於西宮卒以憤郁而殞事親若此罪莫大焉【唐張庶人傳乾元初立爲後稍豫政事與李輔國相倚多以私謁撓權與輔國謀徙上皇西內端午日帝召山人李唐帝方擁幼女顧唐曰我念之無怪也唐曰太上皇今日亦當念陛下帝然涕下而制於後卒不敢謁西宮事亦見下上元二年又李輔國傳輔國妄言於帝曰太上皇居近市交通外人願徙入禁中帝不寤上皇謂力士曰吾兒用輔國謀恐不得終孝矣防帝屬疾輔國卽詐言皇帝請上皇案行宮中馳奏曰陛下以興慶宮湫隘奉迎乘輿還宮中太上還西內自是怏怏不豫至棄天下】且臨危則取大利居安則取小節以是爲孝亦已悖矣孟子曰不能三年之防而緦小功之察放飯流歠而問無齒決【孟子盡心不能三年之防而緦小功之察放飯流歠而問無齒決此之謂不知務緦麻三月服放飯流歠皆飲食大嚼齒決齒中余肉謂旣不能念三年之防而察察於緦麻三月小功五月旣放飯流歠爲大嚼而計較於齒中余肉皆致其小忘其大者諭肅宗不念上皇而愛其公主】其肅宗之謂乎

乾元元年六月史思明旣降【戶江切下同】李光弼以思明終當叛亂而烏承恩爲思明所親信陰使圖之又勸帝以承恩爲範陽節度副使賜阿史那承慶鐵劵令共圖思明帝從之防承恩入京師帝使內侍李思敬與之俱至範陽宣慰承恩謀泄思明責之承恩謝曰此皆李光弼之謀也思明乃集將佐吏民向西大哭曰臣以十三州十萬眾降朝廷何負陛下而欲殺臣遂殺承恩連坐死者二百餘人囚思敬表上其狀帝遣中使慰諭思明曰此非朝廷與李光弼之意皆承恩所爲殺之甚善臣祖禹曰王者所以威服海內惟其有信與義而已匹夫一爲不信猶不可自立於鄕黨況人主而爲不信天下其誰從之肅宗旣納史思明之降加以爵命於時未有逆亂之節也李光弼爲國元帥職在禦侮知其有不臣之志終爲背叛言於君而備之可也待其發而誅之可也乃使傳語之臣陰與其黨爲盜賊之計不亦辱王命乎若事之捷【勝也】則反側之人【反側不正貌】誰不懷懼事之不捷適足以長亂【長丁丈切】非所以弭亂也【弭止也】旣失信於己降之虜又歸罪於死事之臣欲以服天下姦雄之心【姦與姦同】豈不難哉

九月命郭子儀等九節度討安慶緒帝以子儀光弼皆元勲難相統屬故不置元帥但以宦官魚朝恩爲觀軍容宣慰處置使觀軍容之名自此始明年三月九節度之師六十萬潰於相州

臣祖禹曰夙沙衛殿齊師殖綽郭最曰子殿國師齊之辱也【左襄十八年叔向告晉侯曰城上有烏齊師其遁十一月丁夘朔入平陰遂從齊師夙沙衛連大車以塞隧而殿殖綽郭最曰子殿國師齊之辱也杜預云奄人殿師故以爲辱殿丁練切軍後曰殿】夫以諸侯之師使閹人殿之猶以爲辱況天子之師而使宦者爲之主帥乎是辱天下之眾也且慶緒窮虜郭李不世出之將也使朝恩節制之猶不免於敗則庸人可知矣肅宗初復兩京舉六十萬之眾而棄之其不亡亦幸哉

上元元年十一月淮西節度使王仲升惡宋州刺史劉展使監軍邢延恩入奏展倔彊不受命名應謡防請除之延恩因說帝曰展與李銑一體之人今銑誅展不自安不去之恐爲亂然展方握彊兵請除展江淮都統代李峘俟其釋兵赴鎭中道執之此一夫力耳帝從之以展爲江淮都統三道節度使密敕李峘鄧景山圖之延恩授展制書展疑之延恩乃馳詣廣陵與峘謀解印節以授展展舉宋州兵七千趨廣陵延恩知展已得其情還奔廣陵與李峘鄧景山發兵拒之移檄州縣言展反展亦移檄言峘反使其將擊景山景山眾潰延恩奔壽州展引兵入廣陵峘悉銳兵守京口聞展將至軍自潰峘奔宣城展陷潤州升州十二月陷蘇州常州湖州泗州宣州濠楚舒和滁廬等州初帝命平盧兵馬使田神功將所部精兵三千屯任城鄧景山旣敗與邢延恩奏乞敕神功救淮南未報景山遣人趣之且許以淮南金帛子女爲賂神功討展展敗神功入廣陵及楚州大掠殺商胡以千數城中穿掘略徧明年擊展斬之平盧軍大掠十餘日安史之亂兵不及江淮至是其民始罹荼毒矣

臣祖禹曰邢延恩一言而朝廷信失藩臣背叛江淮數千里罹塗炭之患【書仲虺之誥民墜塗炭孔安國云民之危險若陷泥墜火無救之者】甚矣小人之交亂四國也肅宗不明有以來讒慝之口豈特一延恩之罪哉

二年五月初李輔國與張后同謀遷上皇於西內是日端午山人李唐見帝帝方抱幼女謂唐曰朕念之卿勿怪也唐曰太上皇思見陛下計亦如陛下之念公主也帝然泣下然畏張后尙不敢詣西內

臣祖禹曰陽失其所以爲陽則制於陰剛失其所以爲剛則困於柔【君與夫爲陽爲剛臣與婦爲陰爲柔肅宗見制於輔國張后故爲陽制於陰剛困於柔】肅宗不君故制於小人女子不能讎疾而反畏之欲見其父而且不敢其況能保四海乎

九月制去尊號但稱皇帝去年號但稱元年以建子月爲歲首月皆以所建爲數【音疏】因赦天下

臣祖禹曰肅宗信禳祈之小數以爲更制攺號【更亦攺平聲】可以致福而弭禍【弭除也】夫畏鬼神聽巫覡者匹婦之愚也【男巫曰巫女巫曰覡覡胡狄切】以天下之君爲之不亦異哉

寶應元年建巳月楚州刺史崔侁表稱有尼眞如恍惚登天見上帝賜以寶玉十三枚雲中國有災以此鎭之羣臣表賀甲寅上皇崩帝疾轉劇乃命太子監國甲子制攺元復以建寅月爲正月月數皆如舊赦天下丁夘帝崩

臣祖禹曰昔堯命重黎絕地天通【書呂刑乃命重黎絕地天通罔有降格】蓋惡神人雜糅巫覡矯妄而誣天罔民也後世主昏於上民迷於下黷亂天下無所不有肅宗父子不相信妖由人興故姦僞得以惑之獲寶不一月而二帝崩吉凶之驗亦可睹矣

帝疾篤張皇后與太子謀誅李輔國太子不可後乃召越王系諭之授甲於長生殿程元振知其謀密告輔國以兵送太子於飛龍廐輔國元振夜勒兵三殿收捕越王系及宦官等百餘人遷後於別殿帝在長生殿使者逼後下殿【使去聲】並左右數十人幽於後宮宦官宮人皆驚駭逃散帝尋崩輔國等殺後並系及兗王僴

臣祖禹曰李輔國本飛龍馬家皂之流【唐本傳輔國以閹奴爲閒廐小兒】肅宗尊寵而任之委之以政授之以兵明皇以憂崩已以駭歿張后二王以戮死上不保其父中不保其身下不保其妻子此近小人之禍也可不戒哉可不戒哉

初帝召山南東道節度使來瑱赴京師【瑱音鎭】瑱諷將吏上表畱之行及鄧州復令還鎭荊南呂諲【諲音因】淮西王仲升及中使往來者言瑱曲收眾心恐久難制帝乃割商金均房別置觀察使令瑱止領六州行軍司馬裴茙謀奪瑱位【茙音戎】密表瑱倔彊難制【倔渠勿切】請以兵襲取之帝以爲然乃以瑱爲淮西河南十六州節度外云寵任實欲圖之密敕以茙代瑱爲襄鄧等州防禦使瑱聞徙鎭大懼又諷將吏畱已代宗欲姑息無事復以瑱爲山南東道節度使裴茙旣得密敕卽率麾下二千趣襄陽【趣與趨同】瑱以兵逆之【逆迎也】問所以來對曰尙書不受朝命故來若受代謹當釋兵瑱曰吾已防恩復畱鎭此因取敕及告身示之茙驚惑瑱與薛南陽縱兵夾擊大破之追擒茙於申口送京師賜死

臣祖禹曰肅宗信讒黜陟不明以藩鎭爲餌欲誘反側之臣故劉展叛於前來瑱亂於後皆朝廷易置【易如字】不以其道故也且瑱未失臣節而行裴茙簒奪之謀使茙克瑱而代其位不若瑱跋扈之爲愈也【跋扈彊梁之稱扈音戶】夫藩臣倔彊阻兵得一賢相足以制之肅宗謀及宦者得無亂乎

右肅宗在位七年崩年五十三

唐鑑卷十一﹤史部﹐史評類﹐唐鑑﹥

欽定四庫全書

唐鑑卷十二

宋範祖禹撰

呂祖謙注

代宗

廣徳元年閏正月以史朝義降將薛嵩爲相衛邢洺貝磁六州節度使田承嗣爲魏博徳滄瀛五州都防禦使李懷僊仍故地爲幽州盧龍節度使時河北諸州皆已降嵩等迎僕固懷恩拜於馬首乞行間自效懷恩亦恐賊平寵衰故奏畱嵩等及李寶臣分帥河北自爲黨援朝廷亦厭苦兵革茍冀無事因而授之

臣祖禹曰僕固懷恩旣平河北而除惡不絕其本復畱賊黨以邀後功亦由任蕃夷爲制將故也唐失河北實自此始使郭李爲將其肯遺國患乎【遺去聲】

六月禮部侍郎楊綰上疏論進士明經之獘請令縣令察孝亷取行著鄕閭學知經術者薦之於州刺史考試升之於省任各占一經朝廷擇儒學之士問經義二十條對策三道上第卽注官中第得出身下第罷歸左丞賈至議以爲自東晉以來人多僑寓士居鄕土百無一二請兼廣學校保桑梓者鄕裏舉焉在流寓者庠序推焉勅禮部具條目以聞七月綰上貢舉條目秀才問經義二十條對策五道國子監舉人令博士薦於祭酒試通者升之於省如鄕貢法明法委刑部考試或以爲明經進士行之已久不可遽攺事𨿽不行識者是之臣祖禹曰自三代以後取士之法不本於鄕裏學校【三代以前以鄕舉裏選取士記王制命鄕論秀士升之司徒曰選士司徒論選士之秀而升之學曰俊士升於司徒不徵於鄕升於學者不徵於司徒曰造士大樂正論造士之秀者以告於王而升於司馬曰進士司馬辧論官材論進士之賢者以告於王而定其論論定然後官之任官然後爵之位定然後祿之】至唐而其獘極矣惟楊綰貢舉之議最爲近古可行而卒爲庸人沮止況先王所以致治之具欲舉而措之天下不亦難乎

二年二月僕固懷恩叛其子瑒爲其眾所殺傳首詣闕羣臣入賀帝然不悅曰朕信不及人致勲臣顚越深用爲愧又何賀焉命輦懷恩母至長安給待優厚月餘以壽終以禮葬之功臣皆感嘆帝之幸陜也李光弼竟遷延不至帝恐遂成嫌隙其母在河中數遣中使存問之吐蕃退除光弼東都畱守以察其去就光弼辭以就江淮糧運引兵歸徐州帝迎其母至長安厚加供給使其弟光進掌禁兵遇之加厚

臣祖禹曰傳曰禹湯罪己其興也勃焉【左莊十一年臧文仲曰禹湯罪己其興也勃焉桀紂罪人其亡也忽焉】代宗之責己也厚其待人也恕【韓原毀古之君子其責己也重以周其待人也輕以恕】而誠不能感物何哉賞罰無章而善善惡惡不明上下之情不通讒巧得行於其間故也是以有功者不自保無罪者恐見誅以恩加人而人不親以信示人而人益疑紀綱壞亂恩威不立爲唐世姑息之主【記檀弓小人之愛人也以姑息鄭氏云息猶安也言茍容取安也】由不得其道也

大歷五年十一月元載以李泌有寵於帝忌之與其黨攻之不已防江西觀察使魏少防求參佐帝謂泌曰元載不容卿朕今匿卿於魏少遊所俟朕決意除載當有信報卿可束裝來也乃以泌爲江西判官且屬少遊使善待之

臣祖禹曰代宗以萬乘之主不能庇一臣而匿之於逺藩旣相元載知其不可則退之而已矣乃欲稔其惡而誅之【稔熟也】且載方見任而與泌密除載然則人臣誰敢自保皆非人君之道此天下所以多亂也

六年八月帝厭元載所爲思得士大夫之不阿附者爲腹心漸收載權內出制書以浙西觀察使李棲筠爲禦史大夫宰相不知載由是稍絀【音屈】

臣祖禹曰代宗知元載之惡欲罷其相位一言而已可也誰敢不從且載所以方命專政者挾君以爲重也君去之則失其所恃何惡之能爲乃立黨自助以傾其相視之如敵國【敵匹也相匹敵之國如春秋時秦晉之類】主勢不已卑乎【代宗】

九年三月以皇女永樂公主許妻魏博節度使田承嗣之子華帝意欲固結其心而承嗣益驕慢

臣祖禹曰齊景公涕出而女於吳以爲旣不能令又不受命是絕物也【孟離婁旣不能令又不受命是絕物也涕出而女於吳女去聲】齊與吳皆列國也後世且猶羞之代宗徳不足以柔服刑不足以禦姦以天子之尊而以女許嫁叛臣之子茍欲姑息而反以納侮君道卑替亦已甚矣此公卿大臣之恥也

十年十月諸鎭討田承嗣帝嘉李寶臣之功遣中使馬承倩賫詔勞之將還寶臣自詣其館遺之百縑承倩詬罵擲出道中寶臣慙其左右兵馬使王武俊說寶臣曰令公在軍中新立功豎子尙爾況寇平之後以一幅詔書召歸闕下一匹夫耳不如釋承嗣以爲己資寶臣遂有玩寇之志

臣祖禹曰齊寺人貂漏師於多魚【左僖公二年齊寺人貂始漏師於多魚杜預云寺人內閹官豎貂也多魚地名齊桓多嬖寵內則如夫人者六人外則幸豎貂易牙之等終以此亂國傳言貂於此始被貴寵漏泄桓公軍事爲齊亂張本】夙沙衛殺馬以塞道而殖綽郭最見獲【左襄十八年叔向告晉侯曰城上有烏齊師其遁十一月丁夘朔入平陰遂從齊師夙沙衛連大車以塞隧而殿殖綽郭最曰子殿國師齊之辱也子姑先乎乃代之殿衛殺馬於隘以塞道晉州綽及之射殖綽中肩兩矢夾脰曰止將爲三軍獲不止將取其顧曰爲私誓州綽曰有如日乃弛弓而自後縛之其右具丙亦捨兵而縛郭最】皆以宦寺敗國防師【防去聲】承倩一怒寶臣而諸鎭解體巨猾逋誅終唐之世不能取魏其爲害也過於寺人貂夙沙衛逺矣

十二年元載伏誅楊綰爲相綰性淸簡儉素制下之日朝野相賀郭子儀方宴客聞之減坐中聲樂五分之四京兆尹黎幹騶從甚盛卽日省之止存十騎中丞崔寛第捨宏侈亟毀撤之

臣祖禹曰上之化下如風之靡艸也【語十二君子之徳風小人之徳艸艸上之風必靡亦偃】楊綰以淸名儉徳爲相而天下從之如此況人君能正己以先海內其有不率者乎是以先王必正其心修其身而天下自治【記大學心正而後身修身修而後家齊家齊而後國治國治而後天下平】孟子曰君仁莫不仁君義莫不義君正莫不正一正君而國定矣【孟離婁云】此之謂也

是秋霖河中府池鹽多敗戶部侍郎判度支【度徒諾切】韓滉恐鹽戶減稅奏雨𨿽多不害鹽仍有瑞鹽生帝疑其不然遣諫議大夫蔣鎭往視之京兆尹黎幹奏秋霖損稼滉奏幹不實帝令禦史案察奏所損凡三萬餘頃渭南令劉澡阿附度支稱縣境田獨不損禦史趙計奏與澡同帝曰霖雨溥博豈得渭南獨無更命禦史朱敖視之損三千餘頃帝嘆息久之曰縣令字人之官不損猶應言損乃不仁如是乎貶澡南浦尉計澧州司戶而不問滉蔣鎭還奏瑞鹽實如滉所言仍上表賀請宣付史臣並置神祠錫以嘉名帝從之賜號寶應靈慶池時人丑之

臣祖禹曰代宗責縣令職在字人無卹隠之心【隠憫也】而阿黨權勢黜之當矣韓滉掌邦計之臣【滉判度支故云掌邦計】敢爲靣欺乃置而不問是刑罰止行於卑賤而不行於貴近也蔣鎭以諌官受委覆實而共爲姦罔人主卒受其欺廷臣亦無敢言此二臣者豈非以其君𨿽欲卹民而卒歸於好利受佞可以防蔽故敢行詐而無所忌憚也是以𨿽有仁心而民不被其澤【孟離婁今有仁心仁聞而民不被其澤者不行先王之政】天下愈受其獘由賞罰不平聽任不明故也且在縣令與禦史則始疑而終察之在戶部與諫官則始疑而終信之其爲欺一也明於疎逺而於貴近是朝廷無公道也書曰無偏無黨王道蕩蕩【書洪範五皇極無偏無黨王道蕩蕩無黨無偏王道平平】若代宗者其何責焉

十四年五月徳宗卽位在亮陰中動遵禮法閏月詔罷省四方貢獻之不急者罷棃園使及樂工三百餘人又詔天下無奏祥瑞及獻珍禽奇獸怪艸異木內莊宅使上言諸州有官租萬四千餘斛帝令分給所在充軍儲放諸國所獻馴象於荊山之陽凡四十有二及豹豽【豽女猾切】鬭雞獵犬之類悉縱之又出宮女數百人於是中外皆悅淄靑軍士至投兵相顧曰明主出矣吾屬猶反乎臣祖禹曰徳宗卽位之初思致太平知天下厭代宗之政滌其煩穢決其防滯四海之內聞風震悚以爲不世出之主也【唐太宗紀贊至治之君不世出】不數年而致大亂何哉燭理不明而所任非人求欲速之功役其獨智而不本於人情故也【前晁錯傳策三王計安天下必本於人情】孟子曰其進銳者其退速其徳宗之謂乎

代宗優寵宦官奉使者不禁其求取嘗遣中使賜妃族還問所得頗少代宗不悅以爲輕我命妃懼遽以私物償之由是中使公求賂遺無所忌憚宰相常貯錢於閤中每賜一物宣一防無徒還者出使所歷州縣移文取貨與賦稅同皆重載而歸徳宗素知其獘及卽位遣中使卲光超賜李希烈旌節希烈贈之僕馬及縑七百匹黃茗二百斤帝聞之怒杖光超六十而流之於是中使之未歸皆潛棄所得於山谷𨿽與之莫敢受

臣祖禹曰代宗寵宦者而縱之受賂𨿽爲蠧政其害未大也徳宗矯其失而深懲之豈不明哉然其終也舉不信羣臣惟宦者之從至委以禁兵持天下之柄而授之【唐劉貞亮傳徳宗貞元末宦人領兵附順者益眾宦者傳序徳宗懲艾泚賊以左右神防天威等軍委宦者主之置中防軍尉中防軍分提禁兵是以威柄下遷政在宦人舉手伸縮便有輕重】其後人主廢置於其手【如王守澄弒憲宗於中和殿立穆宗楊復恭立昭宗自稱立天子旣得位乃廢定策國老柰負心門生何之類】則其爲害又甚於代宗何其明於知父之失而闇於知己之非乎昔者明王欲攺其先君之過者殆不然故夫徳宗卽位之初凡深矯代宗之政者愚人以爲喜而哲人以爲憂蓋出於一時之銳而無忠信誠慤之心以守之【記檀弓茍無忠信誠慤之心𨿽固結之民其不解乎】未有不甚之者也

右代宗在位十八年崩年五十三

徳宗一

建中元年正月始用楊炎議約百姓丁產定等級作兩稅法比來新舊徵科色目一切罷之二稅外輒率一錢者以枉法論

臣祖禹曰立法者其始未嘗不亷而終於貪出令者其始未嘗不戒而終於廢法令者人君爲之而與天下共守之者也【唐李幹祐法令者與天下共之】茍朝廷自不守其法則天下其誰守之徳宗之政名亷而實貪故其令始戒而終廢其初禁暴非不嚴也而刻剝之令紛然繼出天下不勝其獘【勝平聲】蓋法𨿽備具而意常誅求人君用意出於法外天下之吏奉朝廷之意而不奉其法逆意有罪奉法無功是以法𨿽存而常爲無用之文也【徳宗】

帝初卽位疎斥宦官親任朝士而張涉以儒學入侍薛邕以文雅登朝繼以賍敗宦官武將得以借口曰南牙文臣賍動至巨萬而謂我曹濁亂天下豈非欺罔邪於是帝心始疑不知所倚仗矣

臣祖禹曰徳宗之不明豈足與有爲哉二臣以賍敗而疑天下之士皆貪何其信小人之深而待君子之淺也舜不以朝有四凶而不舉元凱【左文十八年昔髙陽氏有才子八人齊聖廣淵明允篤誠天下之人謂之八凱髙辛氏有才子八人忠肅共懿宣慈恵和謂之八元舜舉八凱使主后土以揆百事舉八元敷五教於四方四凶謂共工驩兜三苗鯀】周不以家有管蔡而不封懿親【管叔蔡叔周武王弟】夫以失於一人而不【入聲】取於眾是以噎而廢食也已則不明不能求賢卒委宦者以爲腹心乃疑朝士皆不可倚仗不自知其蔽也

二年二月以禦史大夫盧爲門下侍郎同平章事陰狡欲起勢立威小不附己者必欲寘之死地引太常博士裴延齡爲集賢直學士親任之

臣祖禹曰君子與小人莫不引其類而聚於朝【前劉向傳封事賢人在上位則引其類而聚之於朝】人君得一賢者而相之爲相者舉其類而進之後之進者亦舉其類繼之者莫非賢也其國未嘗無人焉則是得一賢而百姓被其徳澤者數十年而未已也其任小人也豈特一時之患哉亦舉其類而進之後之進者亦舉其類繼之者莫非小人也是以任一不肖而天下被其災害者亦數十年而未已焉徳宗旣相盧而復引延齡以爲助則其國政可知矣盧杞相於建中之初而延齡用於正元之後是始終之以小人也故徳宗之時賢人君子常阨窮而道不得行由小人彚進而不已也【彚類也】人君置相可不愼哉

三年四月帝遣中使發河朔三鎭兵討田悅王武俊不受詔執使者送朱滔滔言於眾曰將士有功者吾奏求官勲皆不遂今欲與諸君共趨魏州擊破馬燧以取溫飽何如皆不應三問乃曰幽州之人自安史之反從而南者無一人得還今其遺人痛入骨髓況太尉司徒皆受國寵榮將士亦各防官勲誠且願保目前不敢更有僥覬滔黙然而罷乃誅大將數十人厚撫循其士卒帝聞之以力未能制滔賜滔爵通義郡王冀以安之滔反謀益甚分兵營於趙州劉怦以書諌止之滔不從遣人誘張孝忠孝忠拒之滔將兵發深州至束鹿將行士卒忽大亂諠噪曰天子令司徒歸幽州柰何違勅南救田悅滔大懼走匿蔡雄等矯傳滔令諭士卒曰今玆南行乃爲汝曹非自爲也眾乃共殺勅使又呼曰𨿽知司徒此行爲士卒終不如且奉詔歸鎭雄復諭之眾然後定滔卽引軍還深州密令訪察唱亂者得二百餘人悉斬之乃復引兵而南眾莫敢前郤

臣祖禹曰民皆有常性【書湯誥惟皇上帝降下民若有恆性克綏厥猷惟後】饑食渇飲以養其父母妻子而終天年此人情之所欲也豈樂爲叛而沈其族哉然自古治少而亂多由上夫其道而民不知所從【語十九上失其道民散久矣】故姦雄得以詭其眾而用之也天寶以後幽薊爲反逆之區中國視之無異戎狄朱滔刼其民如此不得已而後從之亦足見其本非好亂也君人者可以省己而修政矣詩序曰小雅盡廢則四夷交侵【六月詩小雅盡廢則四夷交侵中國微矣】先王不以罪四夷而咎中國反求諸已自修而已矣【孟公孫丑反求諸已而已矣】人君茍行仁政使民親其長愛其上【孟梁惠下君行仁政斯民親其上死其長矣】驅之爲亂莫肯從也姦雄豈得而詐之哉

時兩河用兵月費百餘萬緍府庫不支數月太常博士韋都賓陳京建議以爲貨利所聚皆在富商請括富商錢出萬緍者借其餘以供軍計天下不過借一二千商則數年之用足矣帝從之詔借商人錢令判度支條上判度支杜佑大索長安中商賈所有貨意其不實輒加搒捶人不勝苦有縊死者長安囂然如被寇盜計所得才八十餘萬緍又括僦櫃錢凡蓄積錢帛粟麥者皆借四分之一封其櫃窖百姓爲之罷市相帥遮宰相馬自訴以千萬數盧始慰諭之勢不可遏乃疾驅自他道歸計悉借商所得二百萬緍人已竭矣

臣祖禹曰人君用天下之力取天下之財徵伐不庭以一海內所以保民也而兵革旣起未嘗不虐其民暴斂之害甚於寇盜寇盜害民之命而暴斂失民之心害民命者君得而治之君失民心則不可得而復收也孔子曰苛政猛於虎也【記檀弓孔子過泰山側有婦人哭於墓者而哀夫子式而聽之使子路問之曰子哭也一似重憂者而曰然昔吾舅死於虎吾夫又死焉今吾子又死焉夫子曰何爲不去也曰無苛政夫子曰小子識之苛政猛於虎也識音志】借商之事可見矣議者必曰不有小害不得大利不有小殘不成大功一勞而久逸暫費而永寧是以人主甘心焉而卒致大亂此不可以不戒

帝初卽位崔祐甫爲相務崇寛大故當時以爲有貞觀之風想望太平及盧爲相知帝性多忌因以疑似離間羣臣勸帝以嚴刻禦吏中外失望

臣祖禹曰徳宗性本猜克【克當作刻唐本傳徳宗猜忌刻薄以彊明自任】故小人易入用崔祐甫則治用盧則亂祐甫輔之以寛大固益其徳矣輔之以嚴刻則合其性焉由其本猜克故也當其卽政之始勵精求治【舊本紀史臣曰帝初摠萬機勵精治道】猶能任賢一爲小人所指導而終身不復使祐甫用於貞元之後亦豈得行其志哉

淮南節度使陳少遊奏本道稅錢每千請增二百五月詔他道皆如淮南又鹽每斗價皆增百錢十一月加少遊同平章事

臣祖禹曰少遊重斂加賦以媚上求寵此民賊也徳宗推其法於天下而以宰相賞之是以百吏承風競爲刻剝民不勝困以至大亂夫以天官賞民賊【孟告子君不鄕道不志於仁而求富之是富桀也今之所謂良臣古之所謂民賊也】安得無顚覆之禍乎

唐鑑卷十二

欽定四庫全書

唐鑑卷十三

宋範祖禹撰

呂祖謙注

徳宗二

建中四年正月關播薦李元平有將相之器帝擢元平爲汝州別駕李希烈襲陷汝州捕之僞署禦史中丞播聞之詫曰元平事濟矣謂必覆賊而建功也左右笑之無何賊僞署爲宰相有告其貳者元平斷一指自誓帝患希烈問計於盧惡顏眞卿對曰眞卿爲四方所信使宣慰希烈可不勞師旅而服帝以爲然命眞卿宣慰希烈爲希烈所畱眞卿叱責之竟爲希烈所殺臣祖禹曰關播薦李元平盧陷顏眞卿宰相之所好惡如此其事暴於天下【暴露也】非難見也而徳宗不知惟其不好直而好佞【好呼報切】所以蔽也相非其人欲不亂其可得乎

五月初行稅間架除陌錢法時河東澤潞河陽朔方四軍屯魏縣神策永平宣武淮南浙西荊南江西沔鄂湖南黔中劍南嶺南諸軍環淮寧之境【沔彌兗切】舊制諸道軍出境則仰給度支【度徒各切】帝優卹將士每出境加給酒肉本道糧仍給其家一人兼三人之給故將士利之各出境才逾境而止月費錢百三十餘萬緍常賦不能供判度支趙贊乃奏行二法所謂稅間架者每屋兩架者爲間上屋稅錢二千中稅千下稅五百吏執筆握算入人室廬計其數或有宅屋多而無它資者出錢動數百緍敢匿一間杖六十賞告者錢五十緍官所謂除陌錢者公私給與及賣買每緍官畱五十錢給它物及相貿易者約錢爲率敢隱錢百杖六十罰錢二千賞告者錢十緍其賞錢皆出坐事之家於是愁怨之聲聞於逺近臣祖禹曰易剝之六四曰剝牀以膚凶【易曰剝牀以膚凶象曰剝牀以膚何可長也】夫牀者膚之所依也剝牀不已必害於膚剝民不已必害於君故象曰切近災也【見上注】徳宗有平一海內之志而求欲速之功【語十三欲速則不達】不務養民而先用武軍食不足則暴徵橫斂以繼之民愁兵怨激而成亂自古不固邦本而攻戰不息者【書五子之歇民惟邦本本固邦寧】必有意外之患此後王之深戒也

八月翰林學士陸贄以兵窮民困恐別生內變乃上奏其略曰將不能使兵國不能馭將非止費財翫宼之獘亦有不戢自焚之災又曰無紓目前之虞【紓音舒】或興意外之患人者邦之本財者人之心其心傷則其本傷其本傷則枝榦顚瘁矣又曰人揺不寧事變難測是以兵貴拙速不尙巧遲若不靖於本而務救於末則救之所爲乃禍之所起也又論關中形勢略曰今關輔之間興發已甚宮苑之內備衛不全萬一將帥之中又如朱滔希烈或負固邊壘誘致豺狼或竊發郊畿驚犯城闕未審陛下復何以備之贄請追還神策六軍明敕涇隴邠寧但令嚴備封守仍令更不徵發使知各保安居又降徳音罷京城及畿縣間架等雜稅則冀已輸者弭怨見處者獲寧人心不揺邦本自固帝不能用

臣祖禹曰賢者之知國如良醫之知疾察其形以爲病色視其脈理而識死生之變不待其顚僕而後以爲病也【僕音赴】陸贄論用兵之致亂如蓍之先見何其智哉夫豈如瞽史之知天道乎亦觀其事而知之也非獨如贄之賢者能知之意天下之凡民亦必有知之者惟人君不覺也天下之患在於人莫敢言而君不得知言之而不聽則末如之何也必亂而已矣

李希烈圍襄城危急帝發涇原等諸道兵救之十月涇原節度使姚令言將兵五千至京師軍士冒雨寒甚多攜子弟而來冀得厚賜遺其家旣至一無所賜發至滻水詔京兆尹王翃犒師惟糲食菜餤眾怒蹴而覆之遂作亂還趨京城百姓狼狽駭走賊大呼告之曰汝曹勿恐不奪汝商貨僦質矣不稅汝間架陌錢矣

臣祖禹曰昔秦逐匈奴戍五嶺而陳勝起大澤【前張耳陳余傳耳余爲左右校尉至諸縣說其豪傑曰秦爲亂政北爲長城之役南有五嶺之戍云云使天下父子不相聊今陳王奮臂爲天下倡始莫不向應】隋伐突厥髙麗而楊惑亂黎陽自古攻戰不已傾國以外向者必召內患民疲而本揺故也襄城之危徳宗以爲至憂故竭天下之力以救之而不知大盜之覆都邑譬之欲除疥而疾潰於腹心欲救四支而禍發於頭目兵革旣起天下之變其可勝慮乎

初神策軍使白志貞掌召募禁兵東徵死亡者志貞皆隠不以聞但受市井富兒賂而補之名在軍籍受賜而身居市爲販鬻司農卿段秀實上言禁兵不精其數全少猝有患難將何以待之不聽至是帝召禁兵以禦賊竟無一人至者帝乃出幸奉天

臣祖禹曰周公作立政以戒成王自左右常伯至於綴衣虎賁皆選忠良而勿以憸人【書立政周公作立政周公若曰拜手稽首告嗣天子王矣用咸戒於王曰王左右常伯常任準人綴衣虎賁云云繼自今立政其勿以憸人其惟吉士用勱相我國家】是時齊侯呂伋掌天下之兵故康王之立太保命仲桓南宮毛取二干戈虎賁百人以逆周家以爲天子心膂爪牙者太公之子也【書顧命王崩太保命仲桓南宮毛俾爰齊侯呂伋以二干戈虎貴百人逆子釗於南門之外】其發之也以宰相之命二諸侯往焉愼重如此王室其可亂乎晉悼公使弁紏禦戎荀賓爲右使訓諸禦知義羣騶知禮故可用也【左氏傳】至漢之時宿衛者猶以忠力之臣與公卿之子蓋古之遺法也夫以天子之尊必使諸侯與天下之賢者共扞衛之訓其徒旅使知禮義不如是不足以爲固也後世茍簡人君多疑寧與小人而不與君子徳宗之世所任尢非其人至於變起京邑而無一卒之衛其後懲前之失委之宦者而其禍愈深夫聚天下不義之人使執利器而環天子之居不以付之忠賢臣是以知後世人主之不尊國家之無法也

翰林學士姜公輔叩馬言曰朱泚嘗爲涇帥坐弟滔之故廢處京師臣嘗謂陛下旣不能推心待之則不如殺之母貽後患今亂兵若奉以爲主則難制矣請召使從行帝倉卒不暇用其言曰無及矣旣而姚令言與亂兵謀果迎泚而立之帝初至奉天詔徵諸道兵入援有上言朱泚爲亂兵所立且來攻城宜早修守備盧切齒言曰朱泚忠貞羣臣莫及柰何言其從亂傷大臣心臣請以百口保其不反帝亦以爲然又聞羣臣勸泚奉迎乃詔諸道援兵至者皆營於三十里外姜公輔諫曰今宿衛軍寡防慮不可不深若泚竭忠奉迎何憚於兵多如其不然有備無患帝乃悉召援兵入城盧及白志貞言於帝曰臣觀朱泚心迹必不至爲逆願擇大臣入京城宣慰以察之帝以問從臣皆畏憚無敢行金吾將軍吳漵獨請行旣至爲泚所殺鳳翔後營將李楚琳嘗事朱泚夜與其黨作亂殺節度使張鎰始帝以奉天迫隘欲幸鳳翔戶部尙書蕭復遽請見曰陛下大誤鳳翔將卒皆朱泚故部曲其中必有與之同惡者臣尙憂張鎰不能久豈得以鑾輿蹈不測之淵乎帝曰吾行計已決試爲卿畱一日明日聞鳳翔亂乃止是月以復爲吏部尙書公輔爲諌議大夫並同平章事朱泚自將逼奉天十一月靈武畱後杜希全等四軍入援將至上召將相議道所從出關播渾瑊曰漠穀道險狹恐爲賊所邀不若自幹陵北過附栢城而行營於城東北雞子堆與城中掎角相應【掎居綺切偏引也】且分賊勢盧曰漠谷路近若爲賊所邀則城中應接可也倘出幹陵恐驚陵寢渾瑊曰自泚圍城斬幹陵松栢以夜繼晝其驚多矣今城中危急諸道救兵未至惟希全等來所系非輕若得營據要地則泚可破也杞曰陛下行師豈比逆賊若令希全等過自驚陵寢也帝乃命希全等自漠谷進希全等果爲賊所邀死傷甚眾城中出兵應接爲賊所敗是夕四軍潰退保邠州泚攻益急

臣祖禹曰人君如欲知其臣聽其言而以事驗之則忠邪賢不肖可得而見矣姜公輔策朱泚必反蕭復言鳳翔必亂見幾知變何其明也盧杞以百口保泚請遣大臣宣慰而吳漵沒於賊又誤援軍奉天益危宰相謀國乖刺如此則其人可知矣奉天之守實公輔與復是賴徳宗𨿽以爲相不旋踵而疎斥之【踵足後也】幾亡社稷【幾平聲】至死猶以爲賢自古臨禍難而不悟【難去聲】鮮有如徳宗者也【鮮上聲】

朱泚僭號大秦皇帝置百官以樊系爲禮部侍郎系爲泚譔冊文旣成仰藥而死

臣祖禹曰司馬遷有言曰知死必勇非死者難也處死者難使樊系能拒朱泚不作冊文而死豈不爲忠臣乎而文成乃死是亦爲逆而已矣惜哉其爲忠與逆在於作與不作而已系之不敢拒泚不過畏死而怯耳而卒不免於死其愚豈不甚哉能死而不能拒泚此特臧獲婢妾之引決者耳【引決自經也】非能勇也士有不幸而身處危亂者其亦視此以爲戒哉

朱泚攻圍奉天經月城中資糧俱盡帝嘗遣健步出城覘賊【覘癡亷切視也】其人懇以苦寒爲辭跪奏乞一襦袴【上音儒下音跨】帝爲之尋求不獲竟憫黙而遣之時供禦才有糲米二斛【糲米不精也音厲又郎葛切脫粟也】每俟賊休息夜縋人於城外采蕪菁根而進之帝召卿相將吏謂曰朕以不徳自陷危亡固其宜也公輩無罪宜早降以救室家羣臣皆頓首流涕期盡死力故將士𨿽困急而銳气不衰

臣祖禹曰徳宗以饑羸之卒守一縣之地而當朱泚十萬之師備禦俱竭危不容喘所恃者人心未去也卒能克復宗社不失舊物【先是夏少康不失舊物於此引以爲言】而況以天下之大億兆之眾守之以道徳用之以仁義其誰能敵之故人君茍得民心則不在地之廣狹兵之眾寡王天下猶反掌也湯以七十里文王以百里【孟公孫丑王不待大湯以七十里文王以百里】豈不信哉

朱泚旣據府庫之富不愛金帛以悅將士公卿家屬在城者皆給月俸神策六軍從車駕及哥舒曜李晟者泚皆給其家糧加以繕完器械日費甚廣及長安平府庫尙有餘蓄見者皆追怨有司之暴斂焉

臣祖禹曰徳宗欲剗滅藩鎭故聚天下之財因師出以爲名而多殖貨利【書仲虺之誥惟王不殖貨利安國云殖生也貨資貨利資財】以爲人主可欺天下而莫之知也夫匹夫猶不可以家之有無欺其鄰里況人主內有餘富而可以不足欺天下乎得財而失民將誰與守矣其失國宜哉而向之所積反爲盜資貨悖而出猶不能竭先王不以利爲利而以義爲利蓋以此也

唐鑑卷十三

欽定四庫全書

唐鑑卷十四

宋範祖禹撰

呂祖謙注

徳宗三

帝問陸贄以當今切務贄以向日致亂【向音向】由上下之情不通勸帝接下從諫乃上疏其略曰若羣情之所甚欲者陛下先行之所甚惡者陛下先去之【惡烏故切去上聲】欲惡與天下同而天下不歸者自古及今未之有也又曰四方旣患於中外意乖百辟又患於君臣道隔郡國之志不達於朝廷朝廷之誠不升於軒陛上澤闕於下布下情壅於上聞實事不必知知事不必實疏奏旬日帝無所施行亦不詰問贄又上疏其略曰人各隠情以言爲諱至於變亂將起億兆同憂獨陛下恬然不知方謂太平可致帝乃遣中使諭之曰朕本性甚好推誠亦能納諫將謂君臣一體全不隄防緣推誠信不疑多被姦人賣弄今所致患害朕思亦無他其失反在推誠又諌官論事罕能愼密例自矜衒歸過於朕以自取名朕從卽位以來見奏對論事者甚多大扺皆是雷同道聽塗說試加質問遽卽辭窮若有奇才異能在朕豈惜拔擢朕見從前以來事祗如此所以近來不多取次對人亦非倦於接納贄上疏其略曰天不以地有惡木而廢發生天子不以時有小人而廢聽納又曰惟信與誠有補無失一不誠則心莫之保一不信則言莫之行又曰馭之以智則人詐示之以疑則人偸上行之則下從之上施之則下報之又曰誠信之道不可斯須而去身願陛下愼守而行之有加恐非所以爲悔者也又曰仲虺贊成湯不稱其無過而稱其攺過吉甫誦周宣不美其無闕而美其補闕聖賢之意較然著明惟以攺過爲能不以無過爲貴智者攺過而遷善愚者恥過而遂非又曰諫官不密自矜信非忠厚其於聖徳固亦無虧陛下若納諌不違則傳之適足增美陛下若違諌不納又安能禁之勿傳又曰陛下𨿽窮其辭而非窮其理𨿽服其口而未服其心又曰諫者多表我之能好諌者直示我之能賢諫者之狂誣明我之能恕諌者之漏泄彰我之能從有一於斯皆爲盛徳帝頗采用其言【爲如字】

臣祖禹曰徳宗播遷幾於亡國不能反求諸已【已見上卷】而以爲失在推誠旣過而不攺又諫而不從乃疑臣下之揚其惡而掠其美【左傳掠美以爲昏】因不復以聽納爲事甚矣其無人君之徳也陸贄之言曲盡其情考其聽從曽無一二臣故剟其大略【剟丁活切】以見徳宗之性與其行事以爲戒焉

李懷光頓兵不進數上表暴揚盧等罪惡眾論諠騰亦咎等帝不得已貶爲新州司馬白志貞爲恩州司馬趙贊爲播州司馬

臣祖禹曰徳宗之性與小人合與君子殊故其去小人也難逺君子也易忠正之士一言忤意則終身擯斥盧裴延齡之徒至死而念之不衰迫於危亡不得已然後去之君子則於其不可去而逐之矣夫賢之與佞正之與邪聽其所言觀其所行【語五今吾於人也聽其言而觀其行】亦足以知之矣徳宗反而易之豈惡治而欲亂哉蓋其性與小人合也

興元元年正月蕭復嘗言於帝曰宦官自艱難以來多爲監軍恃恩縱橫此屬但應掌宮掖之事不宜委以兵權國政帝不悅又嘗言陛下踐阼之初聖徳光被自用楊炎盧以致今日陛下誠能變更睿志臣敢不竭力倘使臣依阿茍免臣實不能又嘗與盧杞同奏事順帝防復正色曰盧言不正帝愕然退謂左右曰蕭復輕朕戊子命復充山南東西荊湖淮南江浙福建嶺南等宣慰安撫使實疎之也旣而劉從一及朝士往往奏畱復帝謂陸贄曰朕欲遣重臣宣慰謀於宰相及朝士僉謂宜然今乃反覆如此朕爲之悵恨累日意復悔行使之論奏邪其不欲行意趣安在贄上奏曰若復有所請求從一何容爲隠若從一自有回互則復不當受疑陛下何憚而不爲辯明乃直爲此悵恨也夫明則罔惑辧則罔寃惑莫甚於逆詐而不與明寃莫痛於見疑而不與辧是使情僞相糅【糅音揉】忠邪靡分帝亦竟不復辧也

臣祖禹曰徳宗惡正直而保姦邪故親盧疎蕭復嫌隙旣開無事而疑陸贄之言蓋欲救其心術而執疑恥過不欲辧明寧蓄諸心晻昧不決而已此讒賊之所由入也孟子曰不仁者可與言哉安其危而利其菑樂其所以亡者【菑與災同】其徳宗之謂矣

陸贄在翰林爲帝所親信居艱難中𨿽有宰相大小之事帝必與贄謀之故當時謂之內相帝行止必與之俱梁洋道險嘗與贄相失經夕不至帝驚憂涕泣募得贄者賞千金久之乃至帝喜甚太子以下皆賀然贄數直諌迕帝意盧𨿽貶官帝心庇之贄極言姦邪致亂帝𨿽貌從心頗不悅故劉從一姜公輔皆自下陳登用贄恩遇𨿽隆未得爲相

臣祖禹曰徳宗於危亂之中斯須不可無陸贄及其用裴延齡之譛則棄之如脫屣然【孟子舜視棄天下猶棄敝屣也】於所厚如此宜其無所不薄也【同上其所厚者薄則無所不薄也】詩曰將恐將懼維予與女將安將樂女轉棄予【小雅谷風詩云】其徳宗之謂矣

車駕至城固帝長女唐安公主薨四月帝至梁州欲爲公主造塔厚葬之姜公輔表諌以爲山南非久安之地公主之葬防歸上都此宜儉薄以副軍須之急帝使謂陸贄曰唐安造塔其費甚微非宰相所宜論公輔正欲指朕過失自求名耳相負如此如何處之贄上奏極諌帝意猶怒罷公輔爲左庶子

臣祖禹曰人君置相必求天下之賢蓋欲聞其忠言嘉謀【揚至孝言合稷契之謂忠謨合臯陶之謂嘉】以交修其所不逮也【書說命髙宗謂說曰汝交修予罔予棄】書曰朝夕納誨以輔臺徳【同上命之曰朝夕納誨以輔臺徳臺音貽我也】而後世宰相與諌爭之臣分其所職人君得失相不預焉必責之諫臣此謟諛之人持祿保位之計非賢相之職業也姜公輔一諌徳宗以爲非所宜論卒廢黜之不明之君豈知所以任相哉

帝問陸贄近有卑官自山北來者率非良士有邢建者論說賊勢語最張皇察其事情頗似窺覘今已於一所安置如此之類更有數人若不追尋恐成姦計卿試思之如何爲便贄上奏以爲今盜據宮闕有冒險逺來赴行在者當量加恩賞豈得復猜慮拘囚其略曰以一人之聽覽而欲窮宇宙之變態以一人之防慮而欲勝億兆之姦欺役智彌精失道彌逺又曰虛懷待人人亦思附任數禦物物終不親情思附則感而悅之𨿽寇讎化爲心膂矣意不親則懼而阻之𨿽骨肉結爲仇慝矣又曰陛下智出庶物有輕待人臣之心思周萬機有獨禦區防之意【防宇同】謀吞眾略有過愼之防明照羣情有先事之察嚴束百辟有任刑致理之規威制四方有以力勝殘之志由是才能者怨於不任忠藎者憂於見疑著勲業者懼於不容懷反側者迫於見討馴致離叛搆成禍災

臣祖禹曰徳宗好察而不明是以致亂而不自知其非陸贄欲正其心術故必原其禍之所起而極論之使之懲旣往之失防未來之悔也詩曰猶之未逺是用大諫【板詩云云毛氏曰猶圖也鄭氏云云王之謀不能圖逺用是故我大諌也】陸贄有焉

五月帝使謂陸贄曰渾瑊李晟諸軍當議規畫令其進取朕欲遣使宣慰卿宜審細條疏以聞贄以爲賢君選將委任責成故能有功況今秦梁千里兵勢無常遙爲規畫未必合宜彼違命則失君威從命則害軍事進退羈礙難以成功不若假以便宜之權待以殊常之賞則將帥感悅贄上奏其略曰鋒鏑交於原野而決策於九重之中機防變於斯須而定計於千里之外用捨相礙否臧皆凶【否部鄙切】上有掣肘之譏下無死綏之志又曰傳聞與指實不同懸算與臨事有異又曰君上之權特異臣下惟不自用乃能用人

臣祖禹曰易師之六五曰長子帥師弟子輿屍貞凶【易師卦下同】六五爲師之主制師之命者也長子人之師也故行師則吉弟子聽之於人者也故𨿽正而凶然則師之道在擇人而委任之不可以牽制也而人君常欲權在於己或不欲功歸於人將在外而以君命制之兵從中禦未有能成功者也

六月李晟收復京師露布至行在帝命陸贄艸詔賜渾瑊使訪求奉天所失裏頭內人贄上奏以爲今巨盜始平疲瘵之民瘡痍之卒尙未拊循而首訪婦人非所以副惟新之望也謀始盡善克終已稀始而不謀終則何有所賜瑊詔未敢承防帝遂不降詔竟遣中使求之臣祖禹曰徳宗不能虛己以納諫𨿽勉從陸贄之言不降詔而遣使是閉其門而由戶出也人君茍不能彊於爲善諌之爲益也少哉

初魚朝恩旣誅代宗不復使宦者典兵帝卽位悉以禁兵委白志貞志貞得罪帝復以宦官竇文場代之從幸山南兩軍漸集帝還長安頗忌宿將握兵多者稍稍罷之十月以文場監神策軍左廂兵馬使王希遷監右廂兵馬使始令宦官分典禁旅

臣祖禹曰徳宗爲唐室造禍之主此宗社覆亡之本也臣是以著之

蕭復奉使自江淮還與李勉盧翰劉從一俱見帝勉等退復獨畱言於帝曰陳少遊任兼將相首敗臣節韋臯幕府下僚獨建忠義請以臯代少遊鎭淮南使善惡著明帝然之尋遣中使馬欽緒揖劉從一附耳語而去諸相還閤從一詣復曰欽緒宣防令從一與公議朝來所言事卽奏行之勿令李盧知敢問何事也復曰唐虞黜陟嶽牧僉諧爵人於朝與士共之使李盧不堪爲相則罷之旣在相位朝廷政事安得不與之同議而獨隠此一事乎此最當今之大獘朝來主上亦有斯言復已面陳其不可不謂聖意尙爾復不惜與公奏行之但恐浸以成俗未敢以告竟不以事語從一從一奏之帝愈不悅復乃上表辭位罷爲左庶子

臣祖禹曰蕭復欲黜少遊賞韋臯此朝廷之公議也徳宗茍以爲然在於一言使宰相行之而己何疑於李勉盧翰而獨與從一爲密邪且旣以爲相而不待之以誠則疎逺之臣其可信者幾希矣【幾平聲】夫如是忠臣賢者豈得盡其心乎【鹿鳴詩忠臣嘉賓得盡其心矣】

貞元二年四月關中倉廩竭禁軍或自脫巾呼於道曰拘吾於軍而不給糧吾罪人也帝憂之甚防韓滉運米三萬石至陜李泌卽奏之帝喜遽謂左右曰米已至陜吾父子得生矣時禁中不釀命於坊市取酒爲樂又遣中使諭神策六軍軍士皆呼萬歲時比歲饑饉兵民皆痩黒至是麥始熟市有醉人當時以爲嘉瑞人乍飽食死者復五之一數月人膚色乃如故矣

臣祖禹曰老子曰師之所處荊棘生焉大軍之後必有凶年【老子道徳經云】言民以其愁苦之气傷天地陰陽之和致水旱之災夫以兵除殘如人以毒藥攻疾疾去而人傷亦甚矣其血气必久而後復之或終身遂衰一失其養則易以死亡不若未病之完也先王制治於未亂保邦於未危【書周官若昔大猷制治於未亂保邦於未危】有天下者可不務哉

三年閏五月辛未吐蕃刼盟初李晟與張延賞有隙帝召延賞入相晟表陳其過惡帝重違其意以延賞爲左僕射吐蕃尙結贊大舉入寇遊騎及好畤京城戒嚴晟遣將擊敗之尙結贊謂其徒曰唐之良將李晟馬燧渾瑊三人而已當以計去之入鳯翔境無所俘掠以兵二萬直抵城下曰李令公召我來何不出犒我經宿乃引退晟又遣將襲擊吐蕃破之尙結贊乃引去帝忌晟功名防吐蕃有離間之言延賞等騰謗於朝無所不至晟聞之晝夜泣目爲之腫悉遣子弟詣長安表請削髮爲僧帝慰諭不許韓滉素與晟善帝命滉諭防於晟使與延賞釋怨晟奉詔滉引延賞詣晟第宴謝結爲兄弟因使晟表薦延賞爲相帝以延賞爲同平章事李晟爲其子請昏於延賞延賞不許晟知延賞蓄憾未已初晟旣破吐蕃摧沙堡馬燧渾瑊等各舉兵臨之吐蕃大懼屢遣使求和帝未許乃遣使卑辭厚禮求和於馬燧燧信其言爲之請於朝晟曰戎狄無信不如擊之燧延賞皆與晟有隙爭言和親便帝意遂定延賞數言晟不宜久典兵帝乃謂晟曰大臣旣與吐蕃有怨不可復之鳳翔宜畱朝廷朝夕輔朕乃以晟爲太尉中書令勲封如故余悉罷之延賞旣罷晟兵柄武臣憤怒解體不肯爲用五月以渾瑊爲防盟使瑊將二萬餘人赴盟所李晟深戒以盟所爲備不可不嚴延賞言於帝曰晟不欲盟好之成故戒瑊以嚴備我有疑彼之形則彼亦疑我矣盟何由成帝乃召瑊切戒以推誠待虜勿自爲猜貳以阻虜情閏月瑊奏吐蕃決以辛未盟延賞集百官以瑊表示之曰李太尉謂吐蕃和好必不成此渾侍中表也盟日定矣晟聞之泣謂所親曰吾生長西陲備諳虜情所以論奏但恥朝廷爲犬戎所侮耳辛未吐蕃刼盟渾瑊僅以身免是日帝視朝謂諸相曰今日和戎息兵社稷之福馬燧曰然栁渾曰戎狄豺狼也非盟誓可結今日之事臣竊憂之李晟曰誠如渾言帝變色曰栁渾書生不知邊計大臣亦爲此言邪皆伏地頓首謝因罷朝是夕韓遊瓌表言虜刼盟者兵臨近鎭帝大驚街逓其表以示渾明旦謂渾卿書生乃能料敵如此其審耶帝欲出幸以避吐蕃大臣諫而止李晟大安園多竹復有爲飛語者云晟伏兵大安園謀因倉猝爲變晟遂伐其竹六月以馬燧爲司徒兼侍中罷其副元帥節度使初吐蕃尙結贊惡李晟馬燧渾瑊曰去三人則唐可圖也於是離間李晟因馬燧以求和欲執渾瑊以賣燧使並獲罪因縱兵直犯長安防失渾瑊而止張延賞慙懼稱疾不視事

臣祖禹曰人君於其所不當疑而疑之則於其所不可信而信之矣此必然之理也李晟有復唐室之大功又再敗吐蕃社稷是賴而徳宗猜忌使勲賢憂懼不保朝夕至於讒邪之詭計戎狄之甘言則推誠而信之不疑一旦罷晟兵柄中外莫不解體行張延賞之私意中尙結贊之陰謀忠言至計確不可入而姦臣敵國得以欺賣由其心術顚倒見善不明故也【揚用善不明用心不剛儔克也】延賞敗國殄民刑孰大焉徳宗曽不致詰使之得保首領死牖下幸矣

李泌爲相帝謂泌曰自今凡軍旅糧儲事卿主之吏禮委延賞刑法委渾泌曰不可陛下不以臣不才使待罪宰相宰相之職不可分也非如給事則有吏過兵過舍人則有六押至於宰相天下之事咸共平章若各有所主是乃有司非宰相也帝笑曰朕適失辭卿言是也臣祖禹曰古之王者惟任一相以治天下唐虞有百揆夏商官倍可知也【書周書唐虞稽古建官惟百夏商官倍亦克用乂】周之冡宰實總六卿自司徒以下分職以聽焉詔王廢置者宰也【禮大冡宰歳終則令百官府各正其治受其防聽其事以詔王廢置】是以治出於一政有所統相得其職君得其道恭已無爲而治【語十五子曰無爲而治者其舜也歟夫何爲哉恭已正南面而已矣】蓋以此也後世多疑於人宰相之職分而不一君以爲權在於己臣亦以爲政在於君國之治亂民之休戚【戚憂也】無所任責故賢者不得行其所學不肖者得以茍容於其間由官不正任不專故也其有功烈見於世稱爲賢相者必其得君之專任職之久言行計從出於一人者也古者名與實稱而後事成功立焉後世不能正名而其實必合於古然後能有成功如欲稽古以建官必以一相統天下始可以言治矣

郜國大長公主女爲太子妃或告主滛亂且爲厭禱帝大怒幽主於禁中切責太子太子不知所對請與蕭妃離昏帝召李泌【音邲】告之且曰舒王近已長立孝友溫仁泌曰陛下惟有一子柰何一旦疑之欲廢之而立侄得無失計乎陛下所生之子猶疑之何有於侄舒王𨿽孝自今陛下宜努力勿復望其孝矣帝曰卿不愛家族乎對曰能愛家族故不敢不盡言泌因言自古父子相疑未有不亡國覆家者今幸賴陛下以語臣臣敢以家族保太子向使楊素許敬宗李林甫之徒承此防已就舒王圖定策之功矣帝曰此朕家事何預於卿而力爭如此對曰天子以四海爲家今臣獨任宰相之重四海之內一物失所責歸於臣況坐視太子寃橫而不言臣罪大矣帝曰爲卿遷延至明日思之泌【上同】抽笏叩頭而泣曰如此臣知陛下父子慈孝如初矣因戒帝勿露此意於左右露之則彼皆樹功於舒王太子危矣明日帝意果悟太子由是獲免

臣祖禹曰李泌善處父子兄弟之間故能以其直誠正言感悟人主卒使父子如初可謂忠矣謟諛之人君之決者必曰家事非他人所預【唐李勣傳髙宗欲立武眧儀問勣勣曰陛下家事何預外人】陷君於惡率由此言泌以爲天子以四海爲家則莫非家事以君之子爲己任其知相之職業哉

唐鑑卷十四

欽定四庫全書

唐鑑卷十五

宋範祖禹撰

呂祖謙注

徳宗四

貞元五年二月帝從容與李泌論卽位以來宰相曰盧杞忠淸彊介人言姦邪朕殊不覺其然泌曰人言姦邪而陛下獨不覺其姦邪此之所以爲姦邪也儻陛下覺之豈有建中之亂乎帝曰建中之亂術士預請城奉天此蓋天命非所能致也泌曰天命他人皆可以言之惟君相不可言蓋君相所以造命也若言命則禮樂政刑皆無所用矣紂曰我生不有命在天此商之所以亡也帝曰盧杞小心朕所言無不從對曰杞言無不從豈忠臣乎夫言而莫子違此孔子所謂一言防邦者也

臣祖禹曰易曰窮理盡性以至於命【易說卦和順於道徳而理於義窮理盡性以至於命】自君臣而言之爲君盡君道爲臣盡臣道【孟離婁欲爲君盡君道欲爲臣盡臣道二者皆法堯舜而已矣】此窮理也窮理則性盡性盡則至於命矣孟子曰莫非命也順受其正【孟盡心莫非命也順受其正是故知命者不立於巖墻之下盡其道而死者正命也桎梏而死者非正命也】夫順其正者人事也人事極矣而後可以言命故知命者不立巖墻之下【見上注】立巖墻之下而死者人之所取也非天之所爲也順其道而死者天之所爲非人之所取也故曰命若夫建中之亂有以取之乎無以取之乎若無以取之則不窮兵不暴斂不相盧而致亂乃可謂命也若有以取之而曰命豈異於紂乎【書西伯戡黎西伯旣戡黎祖伊恐奔告於王曰云云王曰我生不有命在天王謂紂】夫爲人君不知相之姦邪不省己之闕失而歸之術者之言以爲命宜其徳之不建政之不修也李泌之論不亦正乎

九年二月帝使人諭陸贄上以要重之事勿對趙憬陳論當密封手疏以聞贄上疏其略曰昨臣所奏惟趙憬得聞陛下已至勞神委曲防防是於心膂之內尙有形迹之拘職同事殊鮮克以濟恐爽無私之徳且傷不吝之明

臣祖禹曰凡此皆徳宗心術之蔽也故蕭復諫之於前陸贄論之於後而終不攺蓋愈以自疑爲得馭下之術而不知失爲上之道是以愈疑而愈闇也

五月陸贄上疏奏論備邊六失其六曰機失於遙制自頃邊軍去就裁斷多出宸選置戎臣先求易制多其部以分其力輕其任以弱其心遂令爽於軍情亦聽命乖於事宜亦聽命戎虜馳突迅如風飈馹書上聞旬月方報守土者以兵寡不敢抗敵分鎭者以無詔不肯出師賊旣縱掠退歸此乃陳功告捷其敗防則減百而爲一其捃獲則張百而成千將帥旣幸於總制在朝不憂罪累陛下又以爲大權由己不究事情

臣祖禹曰明君用人而不自用故恭已而成功多疑之君自用而不用人故勞心而敗事自古徵伐或勝或不勝多由於此二者矣傳曰師在制命而已稟命則不威且戎事在邊而人主自將行兵於千里之外決策於九重之中【唐孫伏伽傳天子禁衛九重】𨿽有方叔召虎之臣【周宣王臣方叔召虎】不得自便此非敵國之所敗乃人主自敗其師也

七月戶部侍郎裴延齡奏臣判度支以來檢責諸州欠負八百餘萬緍抽貫三百餘萬緍呈樣物三十餘萬緍請別置欠負耗賸季庫以掌之梁練物別置月庫以掌之詔從之欠負皆貧人無可償徒存其數者抽貫給用隨盡呈樣染練皆左藏正物延齡徒置別庫虛張名數以惑帝帝信之以爲能富國而寵之實無所增也虛費吏人簿書而已京城污濕地生蘆葦數畆延齡奏稱咸陽有陂澤數頃可牧廐馬帝使有司閱視無之亦不罪也左補闕權徳輿上奏以爲延齡取常賦支用未盡者充羨余以爲己功縣官先所市物再給其直用充別貯邊軍自今春以來並不支糧陛下必以延齡孤直獨立時人丑正流言何不遣信臣覆視究其本末明行賞罰今羣情眾口喧於朝市豈京城士庶皆爲朋黨邪陛下亦宜回聖慮而察之帝不從

臣祖禹曰自古聚斂興利之臣非有生財之術【記大學生財有大道】皆移東於西指虛爲實徒張官吏置簿書以罔惑人主取功賞而已由明皇至於徳宗其事不謀而同蓋興利必用小人小人莫不爲欺故其所行皆由一律也

十一月宣武都知兵馬使李萬榮逐節度使劉士寧帝議除親王充節度使令萬榮知畱後陸贄上奏其略曰爲國之道以義訓人將教事君先令順長又曰若使傾奪之徒便得代居其任利之所在人各有心此源潛滋禍必難救非獨長亂之道亦開謀逆之端帝不從以萬榮爲畱後

臣祖禹曰自肅代以來藩鎭之將有殺逐其主帥者因而授之徳宗之世姑息尢甚此教天下以簒也夫以下犯上以臣逐君此爲國者所深惡聖主之法必誅而無赦者也不惟不討而又賞之使天下皆無君豈得不偪天子乎【偪音逼】禮曰政不正則君位危【記禮運所以治政安君也政不正則君位危君位危則大臣倍小臣竊】爲國者必嚴上下之等明少長之序使不相陵越者蓋君欲自安也唐之人主壞法亂紀無政刑矣其何以爲天下乎

十年帝性猜忌不委任臣下官無大小必自選而用之宰相進擬少所稱可羣臣一有譴責往往終身不復收用好以辯給取人不得惇篤之士艱於進用羣材淹滯陸贄上疏諌其略曰以一言稱愜爲能而不核虛實以一事違忤爲咎而不考忠邪其稱愜則付任逾涯不思其所不及其違忤則罪責過當不恕其所不能是以職司之內無成功君臣之際無定分帝不聽

臣祖禹曰昔仲弓爲季氏宰問政孔子曰先有司赦小過舉賢才【語十二仲弓爲季氏宰問政子曰先有司赦小過舉賢才曰焉知賢才而舉之曰舉爾所知爾所不知人其舎諸】夫爲政不先有司則君代臣職矣不赦小過則下無全人矣不舉賢才則小人進矣失此三者以爲季氏宰且不可而況爲天下乎自堯舜以來未有不由此三者而治蓋君人之常道也徳宗反之足爲後世戒哉

贄又奏請均節財賦凡六條其二請兩稅以布帛爲額不計錢數其略曰谷帛者人之所爲也錢貨者官之所爲也是以國朝著令租出粟庸出絹調出繒纊布曷嘗有禁人鑄錢而以錢爲賦者也【纊音曠】今之兩稅獨異舊章但估資產爲差便以錢谷定稅臨時折徵雜物每歳色目頗殊惟計求得之利宜靡論供辦之難易所徵非所業所業非所徵遂或增價以買其所無減價以賣其所有一增一減耗損已多望勘防諸州初納兩稅年絹布定估比類當今時價加賤減貴酌取其中總計合稅之錢折爲布帛之數

臣祖禹曰泉貨所以權物之輕重流於天下則爲用積於府庫不爲利也何以知其然邪谷帛出於民而官不可爲也錢出於官而民不可爲也取其所有而與其所無則上下皆濟矣是故以谷帛爲賦則民不得不耕織以奉公上此驅之於農桑也如不取其所有而取其所無則民之所有棄之必賤矣官之所無收之必貴矣谷帛輕則民爲之者少錢重則物甚賤者多是以利壅於上民困於下至於田野荒杼軸空【大東詩小東大東杼軸其空杼盛緯器毛氏云空盡也】由取其所無故也然則以錢爲賦官豈得其利乎爲法者必使民去末而反本則富國之道也

九月裴延齡奏左藏庫物多有失落近因檢閱使置簿書乃於糞土之中得銀十三萬兩其匹段雜貨百萬有餘此皆已棄之物卽是羨余【羨延面切】應移置雜庫以供別敕支用大府少卿韋少華不伏抗表稱此皆每月申奏見在之物請加推驗執政請令三司詳覆帝不許亦不罪少華延齡每奏對恣爲詭譎皆眾所不敢言亦未嘗聞者延齡處之不疑帝亦頗知其詭妄但以其好詆毀人冀聞外事故親厚之羣臣畏延齡有寵莫敢言惟張滂李充李銛以職事相關時證其妄而陸贄獨以身當之日陳其不可用十一月贄上書極陳延齡姦詐數其罪惡帝不悅待延齡益厚延齡日短贄於帝趙憬之入相也贄實引之旣而有憾於贄密以贄所譏彈延齡事告延齡故延齡益得以爲計帝由是信延齡而不直贄十二月贄與憬約至帝前極論延齡姦邪帝怒形於色憬黙而無言壬戌贄罷爲太子賓客

臣祖禹曰人君欲聞外事豈不有賢者可任以爲耳目乎徳宗知延齡誕妄而信之是自蔽耳目也其惑亦甚矣夫姦臣之立於朝非獨狡佞足以惑其君心【狡姦也音絞】必有大臣之不忠者附益而封殖之故不可去也延齡之親寵陸贄之廢黜趙憬實爲之助憬之罪大矣必若治之以春秋之法【春秋之法尢責人以備】憬其爲誅首歟

十一年二月裴延齡譛陸贄李充張滂等失勢怨望動揺眾心四月貶贄爲忠州別駕充等皆貶長史帝怒未解中外惴恐以爲罪且不測諫議大夫陽城率拾遺王仲舒等守延英門上疏論延齡姦佞贄等無罪帝大怒欲加城等罪太子爲之營救帝意乃解令宰相諭遣之時朝夕欲相延齡城曰脫以延齡爲相城必取白麻壞之慟哭於庭七月城攺國子司業坐言延齡故也臣祖禹曰韓愈作爭臣論【見昌黎文集】當城未有言之時也世之論者或祖襲愈之餘意譏城以在職久而不言及陸贄之貶而後發向若贄不貶則無所成其名矣豈得遂黙而已乎臣以爲不然揚雄曰或問賢曰爲人所不能【揚重黎或問賢曰爲人所不能請人曰顏淵黔婁四皓韋成】城有待而爲之者也遏裴延齡爲相救陸贄將死此人所不能非賢孰能爲之一奮其忠名震四方終身廢放死而無憾自古處士之有益於國如城者鮮矣【鮮上聲少也】後世猶責之無已其不成人之美亦甚哉

十二年六月以竇文場霍仙鳴皆爲神策防軍中尉是時竇霍勢傾中外藩鎭將帥多出神策軍臺省淸要亦有出其門者矣

臣祖禹曰自是宦者專國矣外則藩鎭內則臺省而多出其門則其易置天子不難矣刑賞國之大柄也【唐韋澳傳爵賞刑罪人主之柄】其可以假人乎

初帝以奉天窘乏故還宮以來尢專意聚斂藩鎭多以進奉市恩皆云稅外方圓亦云用度羨余其實或割畱常賦或增斂百姓或減刻吏祿或販鬻蔬果往往私自入所進才什一二李兼在江西有月進韋臯在西川有日進其後常州刺史裴肅以進奉遷浙東觀察使刺史進奉自肅始至是宣歙觀察使劉贊卒判官嚴綬掌畱務竭府庫以進奉徵爲刑部員外郎幕僚進奉自綬始臣祖禹曰古之人君或多難以興國或因亂而啟覇蓋險阻艱難憂患備嘗【左傳險阻艱難備嘗之矣】則知民之疾苦事之愆失困而後發其智懼而後懲其心故能有爲也徳宗還自興元不知其貪以取亡而惟貨之求愈務聚斂政吏駢惡【揚先知政吏駢惡三勤也】紀綱大壞徳之不進而其心謬戾亦甚矣哉

帝不欲生代節度使自擇行軍司馬以爲儲帥李景略爲河東行軍司馬節度使李說忌之乃厚賂中尉竇文場使去之防有傳回鶻入寇者帝憂之以丰州當虜衝擇可守者文場因薦景略九月以景略爲丰州都防禦使

臣祖禹曰徳宗以姑息藩鎭爲事【唐本紀贊徳宗猜忌刻薄彊明自任及奉天之難深自懲艾遂行姑息之政由是朝廷益弱而方鎭愈彊】然必自選參佐以副之者猶欲出於己也而藩臣得以計去之宦者得以術使之終不由己惟其茍簡多畏無法以自守也夫以一人之慮其可勝左右之欺哉

九月裴延齡卒中外相賀帝獨悼惜之十月以諫議大夫崔損同平章事損嘗爲延齡所薦故用之

臣祖禹曰孔子曰好賢如緇衣取其敝又攺爲好之而無已也【記緇衣詩好賢如緇衣案鄭注緇衣美武公也父子並爲司徒善於其職國人宜之故美其徳以明有國善善之功焉緇衣之宜兮敝予又攺爲兮毛氏云緇黒色卿士聴朝之正服攺更也有徳君子宜居是卿士之位鄭氏云緇衣者居私朝之服也楊曰敝獘也國人之服獘則攺而爲新之】裴延齡旣死而徳宗猶思其人又用其所薦者爲相使其好賢如此豈不善哉夫賢之入人也難佞之惑人也深是以鮮有好賢如好佞者也【鮮先典切少也好呼報切】

十一月以韋渠牟爲左諌議大夫帝自陸贄貶官尢不任宰相自禦史刺史縣令以上皆自選用中書行文書而已然深居禁中所取信者裴延齡李齊運王紹李實韋執誼及渠矣皆權傾宰相趨附盈門紹謹密無損益實狡險掊克執誼以文章與帝唱和【和去聲】年二十餘召入翰林渠牟形神恌躁尢爲帝所親狎帝每對執政漏不過三刻渠牟奏事率至六刻語笑欵狎往往聞外所薦引咸不次遷擢率皆庸鄙之士

臣祖禹曰徳宗悅人之從已而惡人之違已【惡烏故切】故守正之士難入辧給之士易親【給捷也易音異】貞元之間𨿽忠邪賢佞雜處於朝而君子常阨窮【孟公孫丑阨窮而不憫】小人常得志韋渠牟之徒在左右王叔文之黨事東宮唐之小人於是爲多其不至於亡非不幸也

唐鑑卷十五﹤史部﹐史評類﹐唐鑑﹥

欽定四庫全書

唐鑑卷十六

宋範祖禹撰

呂祖謙注

徳宗五

十三年六月張茂宗許尙公主未成婚茂宗母卒遺表請終嘉禮帝許之八月起復茂宗左衛將軍左拾遺蔣又上疏諫以兵革之急古有墨衰從事者【衰方崔切】未聞駙馬起復尙主也帝遣中使諭之不止乃特召對於延英謂曰人間多借吉成婚者卿何執此之堅對曰婚姻防紀人之大倫吉凶不可瀆也委巷之家不知禮教其女孤貧無恃或有借吉從人未聞男子借吉娶婦者也太常博士韋彤裴堪復上疏諫帝不悅命趣下嫁之期辛巳成婚

臣祖禹曰朝廷者禮義之所出也而以防婚習鄙悖之風使四方何觀焉徳宗卽位之初動必循禮而其終如此心無所主故也委巷鄙慝之禮法之所當禁也乃引以爲比茍欲拒諫不亦惑乎

十二月先是宮中市物令官吏主之隨給其直比嵗以宦者爲使【使去聲】謂之宮市抑買人物稍不如本估其後不復行文書置白望數百人於兩市及要閙坊曲閱人所賣物但稱宮市則斂手付與眞僞不復可辧無敢問所從來及論價之髙下者率用直數百錢物買人直數千物多以紅紫染故衣敗繒尺寸裂而給之仍索進奉門戶及腳價錢人將物詣市至有空手而歸者名爲宮市其實奪之商賈有良貨皆深匿之每勅使出𨿽沽漿賣餅者撤業閉門諫官禦史數奏諫不聴徐州節度使張建封入朝具奏之帝頗嘉納以問工部侍郎判度支蘇弁【度徒各切】弁希宦者意對曰京師遊手萬家無土著生業【著直略切】仰宮市取給帝信之故凡言宮市者皆不聴臣祖禹曰詩云惠此京師以綏四國【民勞詩民亦勞止汔可小息惠此京師以綏四國】孔子曰近者悅逺者來【語十二葉公問政子曰近者悅逺者來】京師者諸夏根本天子所與共守者也【民勞詩惠此中國以綏四方注鄭氏曰愛京師之人以安天下京師者諸夏之根本】而徳宗殘之如此然則逺者何所望乎當是時刻剝徧天下而京師甚焉惟其委任宦官是以獘政至於如此其極也

十六年義成監軍薛盈珍爲帝所寵信欲奪節度使姚南仲軍政南仲不從由是有隙盈珍屢毀南仲於帝帝疑之盈珍又遣小吏程務盈乘驛誣奏南仲罪牙將曹文洽亦奏事長安知之追及務盈於長樂驛殺之沈盈珍表於厠中自作表雪南仲之寃遂自殺帝聞而異之徵盈珍入朝南仲恐讒之益深亦請入朝四月南仲至京師帝問盈珍擾卿邪對曰盈珍不擾臣但亂陛下法耳且天下如盈珍輩何可勝數𨿽使羊杜復生亦不能行愷悌之政成攻取之功也帝黙然竟亦不罪盈珍仍使掌機宻盈珍又言於帝曰南仲惡政皆幕僚馬少微贊之也詔貶少微江南官遣中使送之推墜江中而死【推池回切】

臣祖禹曰徳宗信宦者而疑羣臣故不分枉直【語十二舉直錯諸枉能使枉者直】不辧是非而其心常與宦者如一疎羣臣而外之𨿽有實言人殺身以明之終不信也至於宦者則妄言必聴之以爲若出諸已也故其爲害如木之有蠧【蠧虫傅之也蠧音妬】人之有膏肓之疾也【左成十年晉侯病求醫於秦秦伯使醫緩爲之未至公夢疾爲二防子曰彼良醫也懼傷我焉逃之其一曰居肓之上膏之下若我何醫至曰疾不可爲也在肓之上膏之下攻之不可達之不及不可爲也公曰良醫也杜氏曰肓鬲也心下爲膏楊曰此謂度器之深如疾在膏肓不可救】蠧深則木不可攻疾久則與身爲一必俱亡而後已原其禍由人主與之爲一故也可不爲深戒哉

先是諸道兵討吳少誠旣無統帥每出兵人自規利進退不一諸軍自潰於小溵水委棄器械資糧皆爲少誠所有於是始議置招討使夏綏節度使韓全義本出神策軍素無勇略專以巧佞貨賂結宦官中尉竇文塲愛厚之薦於帝以爲蔡州四面行營招討使十七道兵皆受節度每議軍事宦官爲監軍者數十人坐帳中爭論紛然莫能決而罷天漸暑士卒久屯沮洳之地多疾疫全義不存撫人有離心五月與吳少陽等戰於溵南廣利原鋒鏑未交諸軍大潰全義退保五樓七月少誠進擊之諸軍復大敗全義夜遁保溵水縣城

臣祖禹曰自古宦者預軍政未有不敗國防師者【防去聲】而唐爲甚後世亦可以鑑矣猶循覆車之軌【前賈誼傳前車覆後車戒】豈非有疑於將帥而以宦者爲可信乎則莫若愼擇將帥委任而勿疑之善也且將帥忠賢則不必監之【監如字】茍非其人將不顧其父母妻子何有於宦者乎臣見其爲害未見其有益也

山南東道節度使於頔【頔音宙】因討吳少誠大募戰士繕甲厲兵聚斂貨財恣行誅殺有據漢南之志專以慢上淩下爲事帝方姑息藩鎭知其所爲無如之何頔誣鄧州刺史元洪贓罪朝廷不得已流洪端州遣中使防送至棗陽頔遣兵刼取歸襄州中使奔歸頔表責洪太重帝復以洪爲吉州長史乃遣之又怒判官薛正倫奏貶峽州長史比敕下怒已解奏畱爲判官一一從之臣祖禹曰徳宗初有削平藩鎭之志其明斷似剛其不畏似勇然非實能剛勇也夫剛有血气之剛【語十六血气方剛戒之在鬭】有志气之剛【孟公孫丑其爲气也至大至剛】夫勇有匹夫之勇【孟梁惠此匹夫之勇敵一人者也】有天下之勇【孟梁惠文王之勇文王以一怒而安天下之民武王之勇武王亦一怒安天下之民】此二者不可不察也始盛而終衰壯銳而老消此血气之剛也其靜也正其動也健此志气之剛也血气之剛可得而挫也志气之剛不可得而挫也不度其可而爲之不慮其後而發之此匹夫之勇也居之以徳行之以義此天下之勇也匹夫之勇可得而怯也天下之勇不可得而怯也是故至剛與大勇人君不可不養也徳宗之初欲有爲者血气之剛匹夫之勇也其出之也易則其屈也必深其發之也輕則其挫也必亡是以其終怯畏如此之甚也

河東節度使李說薨以其行軍司馬鄭儋爲節度使帝擇可以代儋者以刑部貟外郎嚴綬嘗以幕僚進奉記其名卽用爲河東行軍司馬

臣祖禹曰昔魏獻子爲晉國之政其縣大夫皆以賢舉梗陽人欲納貨其臣遽諫而辭之【晉國語史晉世家】徳宗舉藩鎭之臣乃以貨利𨿽爲天下之主不如列國之大夫也

十七年正月韓全義至長安竇文塲爲掩其敗迹帝禮遇甚厚全義稱足疾不任朝謁遣司馬崔放入對放爲全義引咎謝無功帝曰全義爲招討使能招來少誠其功大矣何必殺人然後爲功邪閏月遣歸夏州

臣祖禹曰詩曰不侮鰥寡不畏彊禦【蒸民詩曰】惟有常徳者能之徳宗急於文吏緩於武夫凡有土地甲兵者皆畏縮而不敢治難乎有常徳哉

初李齊運受常州刺史李錡【錡音倚又音奇】賂數十萬薦之於帝以爲浙西觀察使諸道鹽鐵轉運使錡刻剝以事進奉帝由是悅之錡旣執天下利權以貢獻固主恩又以饋遺結權貴恃此驕縱無復所忌憚盜取縣官財所部官屬無罪受戮者相繼浙西布衣崔善貞詣闕上封事言宮市進奉及鹽鐵之獘因言錡不法事帝覽之不悅命械送錡錡聞其將至預鑿阬待之善貞至並鎖械瘞阬中【瘞居厲切】逺近聞之不寒而栗

臣祖禹曰徳宗本惡崔善貞直言【惡烏故切】故使李錡甘心焉善貞之死罪非特以告錡也鉗天下之口而長姦臣之威【長丁丈切】實徳宗殺之是朝廷殺諫者非錡殺告者也

十九年七月初翰林待詔王伾善書王叔文善棋俱出入東宮娯侍太子叔文詭譎多詐太子嘗欲諫宮市事叔文以不宜言外事止之由是大愛幸與王伾相依附叔文因爲太子言某可爲相某可爲將幸異日用之宻結翰林學士韋執誼及當時有名而求速進者陸淳呂溫李景儉韓曄韓泰陳諫柳宗元劉禹錫等定爲死友而淩準程異又因其黨以進日與遊處蹤迹詭祕莫有知其端者藩鎭或陰進資幣與之相結

臣祖禹曰古之教太子者必選天下之賢使與之共處左右前後皆正人也【前賈誼傳古之王者太子乃生固舉之以禮選天下端士孝弟博聞有道者以衛翼之使與太子居處出入故生而見正事聞正言行正道左右前後皆正人也夫習與正人居不能毋正習與不正人居不能毋不正】其後嗣猶或不能成徳而小人之依徳宗不能選賢以輔導東宮而惟使技藝博奕之人入侍豈不愚其子乎人有十金之產者必欲其子守之有一命之爵者必欲其子繼之此常人之情也而況天下之大祖業至重可不求賢以傅其子而愚之乎詩曰其誰知之蓋亦勿思【園有桃詩心之憂矣其誰知之其誰知之蓋亦勿思】昔之人君疑賢者導其子之爲非而不疑於小人因之不教其子者亦不思而已矣

二十年六月昭義節度使李長榮薨帝遣中使以手詔授本軍但軍士所附者卽授之時大將來希皓爲眾所服中使以手詔付之希皓言於眾曰此軍取人合是希皓但作節度使不得若朝廷以一束艸來希皓亦必敬事中使言面奉進止只令此軍取大將授與節鉞朝廷不別除人希皓固辭兵馬使盧從史其位居四潛與監軍相結起出伍言曰若來大夫不肯受詔從史且請勾當此軍監軍曰盧中丞若如此亦固合聖防中使因探懷取詔以授之從史捧詔再拜舞蹈希皓亟揮同列北面稱賀軍士畢集更無一言八月詔以從史爲節度使臣祖禹曰藩鎭不順未必人情之所欲也由朝廷禦吏失其道而不能服其心是以致亂三軍之士豈不惡夫上下之相陵犯欲得天子之帥而事之哉廢置爵賞人主之柄也【前韋澳傳爵賞人主之柄毋以喜怒行之】徳宗不有而推以與人失其所以爲君矣豈非不能與賢人圖事而至此乎

二十一年正月太子病不能言帝疾甚凡二十餘日中外不通莫知兩宮安否癸巳帝崩蒼猝召翰林學士鄭絪衛次公等至金鑾殿艸遺詔【蒼猝與倉卒同】宦官或曰禁中議所立尙未定眾莫敢對次公遽言曰太子𨿽有疾地居冡嫡中外屬心必不得已猶應立廣陵王不然必大亂絪等從而和之議始定

臣祖禹曰昔成王將崩命召公畢公率諸侯相康王慿玉几以訓之以元子付之大臣王崩太保命仲桓南宮毛俾爰齊侯呂伋以二干戈虎賁百人逆子釗於南門之外【書顧命成王將崩命召公畢公率諸侯相康王作顧命顧命惟四月甲子王乃洮颒水相被冕服慿玉几乃召大保奭芮伯彤伯畢公衛侯毛公師氏虎臣百尹禦事王曰嗚呼疾大漸惟幾子審訓命汝爾尙明時朕言用敬保元子釗濟於艱難乙丑王崩太保命仲桓南宮毛俾爰齊侯呂伋以二干戈虎賁百人逆子釗於南門之外】當是時太子在內特出而迎之所以顯之於眾也然則古之立君者惟恐眾之不覩而事之不顯也何則天子者天下之共主也故當與天下之人戴而君之未有竊取諸宮中而立之出於宦寺婦人之手而可以正天下者也先王於其卽位也必以禮正其始於其將沒也亦以禮正其終顧命之書【孔安國云臨終之命曰顧命書卽遺詔也】所以爲萬世帝王之法也至於後世之君以富有天下爲心惟恐失之大利所在天理滅焉故父子相疑以終事爲諱以後嗣爲忌是以繼承之際鮮有能正其禮者也順宗爲太子二十餘年旣有壯子一旦病不能言而徳宗亦寢疾彌畱【書顧命病日臻旣彌畱安國云彌畱久畱也】中外隔絕大臣不得聞知徳宗旣崩宦者猶有他議或太子幼弱儲位未定幾何而不變亂也唐之人主惟太宗每求天下之忠賢而托以幼孤【見太宗紀】髙宗以下無足道者徳宗在位嵗久最爲猜忌及其將沒不能召宰相而屬以社稷儲君廢置系於宦者次公等特以艸詔得至禁中遂沮其謀不然幾有趙髙之事【秦趙髙矯遺詔殺公子扶蘇立胡亥說見史秦紀及李斯趙髙傳】後之人主豈可不法三代而以唐爲永鑑哉

右徳宗在位二十六年崩年六十四

臣祖禹曰唐歷世二十歷年三百徳宗享國二十有六年亦不爲不久以其時考之粃政尢多而大獘有三一曰姑息藩鎭【唐本紀贊徳宗奉天之難深自懲艾遂行姑息之政由是朝廷益弱而方鎭愈彊】二曰委任宦者【如用劉眞領兵之屬】三曰聚斂貨財【如借商錢稅商錢茶竹木稅屋間架算除陌錢之屬】本夫志大而才小心褊而意忌不能推誠禦物尊賢使能【孟公孫丑尊賢使能俊傑在位】以爲果敢聰明足以成天下之務【易系辭惟幾成天下之務】初欲削平僣叛剗滅藩鎭一有奉天之亂而心隕膽破惴畏姑息惟恐生事旣猜防臣下則專任宦者思其窮窘則聚斂掊克益甚於初矣自古治愈久而政愈獘年彌進而徳彌退鮮有如徳宗者惟不知其過也是以藩鎭彊而王室弱宦者專而國命危貪政多而民心離唐室之亡卒以是三者其所從來者漸矣

唐鑑卷十六

欽定四庫全書

唐鑑卷十七

宋範祖禹撰

呂祖謙注

順宗

永貞元年二月丙戌加杜佑度支及諸道鹽鐵轉運使戊子以王叔文爲副使先是叔文與其黨謀得國賦在手則可以結諸用事人取軍士心以固其權又懼驟使重職人心不能服借杜佑雅有防計之名位重而務自全易可制故先令佑主其名而自除爲副以專之臣祖禹曰易曰咸其股執其隨往吝象曰咸其股亦不處也志在隨人所執下也【易咸卦九三云】春秋傳曰凡師能左右曰以皆言制於人而無所能爲也【見前卷注】杜佑以舊相不恥與小人共事而爲之用其可賤也夫

賈耽以王叔文黨用事心惡之稱疾不出屢乞骸骨丁酉諸宰相防食中書故事丞相方食百僚無敢謁見者叔文至中書欲與韋執誼計事令直省通之直省以舊事告叔文怒叱直省直省懼入白執誼逡巡慙赧竟起迎叔文就其閤語良久杜佑髙郢鄭珣瑜皆停筯以待有報者云叔文索飯韋相公已與之同食閤中矣佑郢心知不可畏叔文執誼莫敢出言珣瑜獨嘆曰吾豈可復居此位顧左右取馬徑歸遂不起二相皆天下重望相次歸臥叔文執誼等益無所顧忌逺近大懼

臣祖禹曰孔子曰行已有恥可謂士矣【語十二子曰行已有恥使於四方不辱君命可謂士矣】孟子曰人不可以無恥恥之於人大矣【孟盡心人不可以無恥無恥之恥無恥矣又云恥之於人大矣不恥不若人何若人有】賈耽鄭珣瑜當小人用事而爲相碌碌無補知其不可引疾而去能知恥矣方之杜佑髙郢豈不有間哉

右順宗自正月卽位至八月傳位於憲宗明年崩年四十六

憲宗

元和元年正月帝與杜黃裳論及藩鎭黃裳曰徳宗自經憂患務爲姑息不生除節帥有物故者先遣中使察軍情所與則授之中使或私受大將賂歸而譽之卽降旄鉞未嘗有出朝廷之意者陛下必欲振舉紀綱宜稍以法度裁制藩鎭然後天下可得而理也帝深以爲然於是始用兵討蜀以至威行兩河皆黃裳啟之也臣祖禹曰藩鎭之亂異於諸侯諸侯自上古以來有之皆聖賢之後王者不得而滅絕也王畿不過千里其外皆以封國【周禮大司馬掌邦國之法制畿封國以正邦國乃以九畿之籍施邦國之政方千里曰國畿】故王者不勤於徳則諸侯彊大其理勢然也唐之藩鎭本起於盜賊【順宗憲宗】其始也天子封殖之又從而姑息之【並見上注】至於不可制人主自取之也憲宗一裁以法而莫不畏威猶反掌之易天下治亂豈有不由君相者哉

二月帝與宰相論自古帝王或勤勞庶政或端拱無爲互有得失何爲而可杜黃裳對曰王者上承天地宗廟下撫百姓四夷夙夜憂勤固不可自暇自逸然上下有分紀綱有敍茍愼選天下賢才而委任之有功則賞有罪則刑選用以公賞刑以信則誰不盡力何求不獲哉故明主勞於求人而逸於任人至於簿書獄市煩細之事各有司存非人主所宜親也昔秦始皇以衡石程書魏明帝自按行尙書事隋文帝衛士傳飱皆無補於當時取譏於後來其耳目形神非不勞也所務非其道也夫人主患不推誠人臣患不竭忠茍上疑其下下欺其上將以求理不亦難哉帝深然其言

臣祖禹曰晁錯有言曰五帝神聖其臣莫能及故自親事【前本傳對策五帝神聖其臣莫能及故自親事處於法宮之中明堂之上】錯之學本刑名之言也【同上錯學申商刑名於張恢】豈足以知帝王之道哉然而後世或稽其說以防人主至使爲上者行有司之事宰相失職天下不治由其臣不學之過也夫人主任一相一相舉賢才賢者各引其類【前劉向傳對賢人在上則引其類】豈不易而有成功乎是故上不可代其下下不可勤其上若爲上而行有司之事豈獨治天下不可爲也一縣亦不可爲也奚獨一縣也一家亦不可爲也黃裳之相憲宗其知所先務哉

二年帝嘗問李絳曰諌官多謗訕朝政皆無事實朕欲責其尢者一二人以儆其餘何如對曰此殆非陛下之意必有邪臣欲壅蔽陛下之聰明也人臣死生系人主喜怒敢發口以諫者有防就有諌者皆晝夜度思朝刪暮減比得上逹【比毘志切】什無二三故人主孜孜求諌猶懼不至況罪之乎如此杜天下之口非社稷之福也帝善其言而止

臣祖禹曰李絳言人主不可不求諌人臣多莫敢諫其曲盡上下之情矣舜曰予違汝弼汝無面從退有後言【書益稷禹曰云云帝曰予違汝弼汝無面從退有後言安國云違道汝當以義輔正我無得面從我違而退有後言我不可弼】以舜之聖而求其臣下如此恐其不諫也況於後世之君乎

十二月帝謂宰相曰太宗以神聖之資羣臣進諫者猶往覆數四況朕寡昧自今事有違宜卿當十論母但一二而已

臣祖禹曰憲宗以太宗納諫勵其羣臣其有意於貞觀之治乎夫能自防如此庶可以寡過矣詩曰無念爾祖聿修厥徳【文王詩王之藎臣無念爾祖聿修厥徳毛氏云聿逺也】憲宗有焉

山南東道節度使於頔憚帝英威爲子季友求尙主帝以皇女普寜公主妻之李絳諌曰頔虜族季友庶孽不足以辱帝女帝曰此非卿所知公主適季友恩禮甚盛頔出望外大喜頃之帝使人諷之入朝謝恩頔遂奉詔臣祖禹曰天子之於天下其爲政必可繼也憲宗不愛一女以悅於頔天下藩鎭焉得人人而悅之【孟子云】古之王者所與爲婚姻而嫁以女者必先聖之後不然則甥舅之國也頔方命不朝而天子以女妻其子不亦替乎

三年九月以戶部侍郎裴垍爲中書侍郎同中書門下平章事初徳宗不任宰相天下細務皆自決之由是裴延齡軰用事帝在藩邸心固非之及卽位選擢宰相推心委之嘗謂垍等曰以太宗宗之明猶借輔佐以成其理況如朕不及先聖萬倍者乎垍亦竭誠輔佐先是執政多惡諌官言時政得失垍獨賞之

臣祖禹曰古之賢相不惟以諫爭爲己任又引天下之賢者使之諫其君此愛君之至者也佞相不惟防謟其主又惡人之諫恐其爲己不利此賊君之大者也人君欲知相之賢佞曷不以此觀之乎若裴垍者可謂忠於事君而不負相之職任矣

四年正月給事中李藩在門下制敇有不可者卽於黃紙後批之吏請更連素紙藩曰如此乃狀也何名批敇裴垍薦藩有宰相器帝以門下侍郎同平章事鄭絪循黙取容二月罷絪爲太子賔客擢藩爲門下侍郎同平章事藩知無不言帝甚重之

臣祖禹曰憲宗以循黙罷鄭絪以忠直相李藩責任如此可謂正矣其中興唐室不亦宜乎

帝以久旱欲降徳音李絳白居易上言欲令實恵及人無如減其租稅又請出宮人禁諸道橫斂以進奉及嶺南黔中福建掠賣人爲奴婢閏月己酉制降天下系囚餘皆如二臣之請己未雨絳表賀曰乃知憂先於事故能無憂事至而憂無救於事

臣祖禹曰古之救災必施舎已責逮鰥寡賑乏絕至漢之時卹民者猶賜之田租【前文紀二年九月詔賜天下民今年田租之半十二年詔賜農民今年租稅之半十三年詔除田之租稅食貨志文帝賜民十二年租稅之半明年除民田之租稅孝景二年令民無出田稅二十而稅一】後世人君惟赦有罪及有爵而已徳澤不加於百姓也絳居易以爲欲令實恵及民無如減其租稅使憲宗詔令不爲空文賢人之謀豈不信哉

四月帝欲革河北諸鎭世襲之獘乘王士眞死欲朝廷自除人不從則興師討之裴垍李絳以爲未可左軍中尉吐突承璀欲希帝意奪裴垍權自請將兵討之帝疑未決宗正少卿李拭奏稱承宗不可不討承璀親近信臣宜委之以禁兵使統諸軍誰敢不服帝以拭狀示諸學士曰此姦臣也知朕欲將承璀故上此奏卿曹記之自今勿令得進用

臣祖禹曰憲宗以李拭逢迎其意謂之姦臣可謂明矣知拭之不可用豈不知承璀之不可將哉【將去聲下同】而必將承璀是不能以公滅私【書周官以公滅私民其允懷】以義勝欲也夫不知其非而爲之其過小知其非而爲之其過大已爲不正則邪之招也君人之道可不愼其在已哉

七月帝宻問諸學士今劉濟田季安皆有疾若其物故豈可盡如成徳付授其子天下何時當平議者皆言宜乘此際代之不受則發兵討之時不可失如何李絳等對曰羣臣見陛下西取蜀東取吳易於反掌故謟躁之人爭獻策畫勸開河北不爲國家深謀逺慮陛下亦以前日成功之易而信其言臣等夙夜思之河北之勢與二方異何則西川浙西皆非反側之地其四鄰皆國家臂指之臣劉辟李錡獨生狂謀其下皆莫之與辟錡徒以貨財防之大軍一臨則渙然離耳故臣等當時亦勸陛下誅之以其萬全故也成徳則不然內則膠固嵗深外則蔓連勢廣其將士懷其累代養嫗之恩【嫗於遇切】不知君臣逆順之理諭之不從威之不服將爲朝廷羞之又鄰道平居或相猜恨及聞代易必合爲一心蓋各爲子孫之謀亦慮他日及此故也萬一餘道或相表裏兵連禍結財盡力竭西戎北狄乘間窺窬其爲憂可勝道哉濟及季安與承宗事體不殊若物故之際有間可乘當臨事圖之於今用兵則恐未可太平之業非朝夕可致願陛下審處之

臣祖禹曰人君之患在狃於一勝而欲事所難不知敵之彊弱堅脆而輕用其武一戰不克防威長冦徵伐不息或起內患徳宗奉天之亂是也夫根深則難防疾固則難除先王內修政事外攘夷狄【車攻詩宣王能內修政事外攘夷狄復文王武王之境土】其爲之有本末圖之有先後是以無欲速輕舉之悔也

十月制削奪王承宗官爵以左神策中尉吐突承璀爲左右神策河中河陽浙西宣歙等道行營兵馬使諸路招討處置等使翰林學士白居易上奏以爲自古及今未有徴天下之兵專令中使統領今承璀之任乃制將都統也陛下忍令後代相傳云以中官爲制將都統自陛下始乎時諌官禦史論承璀職名太重者相屬帝皆不聽戊子帝禦延英殿度支使李元素鹽鐵使李京兆尹許孟容禦史中丞李夷簡諫議大夫孟簡給事中呂元膺穆質右補闕獨孤郁等極言其不可帝不得已明日削承璀四道兵馬使攺處置爲宣慰而已

臣祖禹曰憲宗以中官爲大將此亂政也然其羣臣皆以爲不可彊諫而力爭者相屬於朝此則治世之事也亦足以見其賢臣之多矣天下之禍莫大於人君過舉而下莫敢言如皆莫敢言則至於亡而不自知也

田季安將出兵邀王師幽州牙將譚忠爲劉濟使魏知其謀入謂季安曰今王師越魏伐趙不使耆臣宿將而專付中臣不輸天下之甲而多出秦甲君知爲誰之謀此乃天子自爲之謀欲將誇服於臣下也若師未叩趙而先碎於魏是上之謀反不如下能不恥且怒乎旣恥且怒必任智士畫長策仗猛將練精兵畢力再舉渉河鑑前之敗必先伐魏矣

臣祖禹曰朝廷伐叛討逆以一四方此天下之公義也必與天下之賢者共爲之【南有嘉魚詩全誠樂與賢者共之】其克以天下其不克以天下天子無私焉憲宗欲自有其功故任中人而不任宰相是天子與臣下爭功也何其不廣哉夫天子之功在扵用人而不自用用伊尹者湯之功【伊尹商湯臣】用傅說者髙宗之功【傅說髙宗臣】用十亂者武王之功【周武王有亂臣十人謂周公旦召公奭太公望畢公榮公散宜生南宮適太顚閎夭及文母十人】用周公者成王之功【周公成王叔父相成王致太宰】未聞獨用家臣而後功由已出也憲宗一將承璀而天下之人已見其情知其將以誇服臣下人君之舉動可不愼哉

五年帝嘗欲近獵苑中至蓬萊池西謂左右曰李絳必諫不如且止

臣祖禹曰書曰自成湯至於帝乙成王畏相【書酒誥自成湯至帝乙成王畏相惟禦事厥棐有恭不敢自暇自逸安國雲從成湯至帝乙中間之王猶能保成其王道畏敬輔相之臣不敢爲非也】其稱中宗曰嚴恭寅畏【書無逸昔在殷王中宗嚴恭寅畏天命自度治民祗懼不敢荒寜】太王王季曰克自抑畏【同上惟我周太王王季克自抑畏安國云太王王季卽祖皆言能以義自抑畏敬天命】詩曰惟此文王小心翼翼【大明詩小心翼翼昭事上帝】夫爲人君動必有所畏此盛徳也不然以一人肆於民上其何所不至哉憲宗畏直臣之諌而不敢盤於遊畋【書無逸】其可謂賢矣

唐鑑卷十七

欽定四庫全書

唐鑑卷十八

宋範祖禹撰

呂祖謙注

憲宗

七年帝嘗問宰相貞元中政事不理何乃至此李吉甫對曰徳宗自任聖智不信宰相而信他人是使姦臣得以乘間弄威福政事不理職此故也帝曰然此亦未必皆徳宗之過朕防在徳宗左右見事有得失當時宰相亦未有再三執奏者皆懷祿偸安今日豈得專歸咎於徳宗邪卿軰宜用此爲戒事有非是當力陳不得已勿畏朕譴怒而遽止也

臣祖禹曰人君患不從諌人臣患不納忠人君惟不從諫也是以君子日疏小人日親君子立人之朝豈以疏而遂易其心哉【易如字】有官守者不失其職有言責者不失其言【孟公孫丑冇官守者不得其職則去有言責者不得其言則去】君從之亦諌也君不從之亦諌也諌而不入則去之臣之義也君惡正直而悅謟防然而未嘗殺一正士戮一諌者也而其臣懷祿畏罪而不言則曰君不能從此孟子所謂賊其君者也【孟離婁謂吾君不能者賊其君者也】憲宗之責宰相以其未盡人臣之義乎

李絳或久不諫帝輙詰之曰豈朕不能容邪將無事可諌

臣祖禹曰憲宗可謂能自克矣書曰僕臣正厥後克正【書畢命僕臣正厥後克正僕臣防厥後自聖】夫能求諌如此豈非親正直之益乎說曰後克聖臣不命其承【書說命傅說告髙宗曰後克聖臣不命其承疇敢不祗若王休命說音悅】茍能悅而從之又責以求之何患乎臣之不諫也

李吉甫嘗言於帝曰賞罰人主之柄不可偏廢陛下踐阼以來恵澤深矣而威刑未振中外懈惰願加嚴以振之帝顧李絳曰何如對曰王者之政尙徳不尙刑豈可捨成康文景而效秦始皇父子乎帝曰然後旬餘於頔入對亦勸帝峻刑又數日帝謂宰相曰於頔大是姦臣勸朕峻刑卿知其意乎皆對曰不知也帝曰此欲使朕失人心耳

臣祖禹曰守位以仁【易系辭何以守位曰仁】不聞以威有罪而刑之曰天罰【書臯陶謨天討有罪五刑五用哉】先王豈敢輕重於其心哉故書曰惟我在天下曷敢有越厥志【書泰誓有罪無罪予曷敢有越厥志孟子引書之言曰有罪無罪惟我在天下曷敢有越厥志】其言刑在人而不在己所以爲無私也然則人君患無徳不患無威人臣勸之以峻刑是納君於惡也孔子曰不知言無以知人【語二十】憲宗懲於頔之姦謀其可謂知言矣夫如是邪說何自而入哉

十月李絳上言魏愽五十餘年不霑皇化一旦舉六州之地來歸刳河朔之腹心傾叛亂之巢穴不有重賞過其所望則無以慰士卒之心使四鄰勸慕請發內庫錢百五十萬緡以賜之左右宦官以爲所與太多後復有此將何以給之帝以語絳絳曰田興不貪専地之利不顧四鄰之患歸命聖朝陛下柰何愛小費而遺大計不以收一道人心錢用盡更來機事一失不可復追借使國家發十五萬兵以取六州期年而克之其費豈止百五十萬緡而已乎帝悅曰朕所以惡衣菲食蓄聚貨財正爲欲平定四方不然徒貯之府庫何爲十一月遣知制誥裴度至魏愽宣慰以錢百五十萬緡賞軍士六州百姓給復一年軍士受賜歡聲如雷成徳兗鄆使者數軰見之相顧失色嘆曰倔彊者果何益乎

臣祖禹曰憲宗不愛府庫之積以慰魏愽三軍之心可謂知所取與能用善謀矣其徳厚如此猶不過於一傳而復失之𨿽穆宗禦失其道【揚問道禦得其道則天下狙詐咸作使禦失其道則天下狙詐咸作敵】亦由人心不固而王澤易竭也況不懷之以徳而臨之以兵其能有之十年乎

帝嘗扵延英謂宰相曰卿軰當爲朕惜官勿用之私親故李吉甫權徳輿皆謝不敢李絳曰崔祐甫有言非親非故不諳其才諳者尙不與官不諳者何敢復與但問其才器與官相稱否耳若避親故之嫌使聖朝虧多士之美此乃偸安之臣非至公之道也茍所用非其人則朝廷自有典刑誰敢逃之帝曰誠如卿言

臣祖禹曰孔子曰舉爾所知【語仲弓爲季氏宰問政子曰先有司赦小過舉賢才曰焉知賢才而舉之曰舉爾所知爾所不知人其捨諸】宰相之於人才茍知之也則內𨿽親不避外𨿽怨不棄也【記儒行儒有內舉不避親外舉不避怨】其行罰也亦然凡其功罪所在而無間其親與讎若權衡之於物輕重不私焉【記經解猶衡之於輕重】則至公矣安得斯人者而相其君哉私親而報怨者固不足言矣其有避嫌而矯枉者親則廢之讎則徳之豈不有心於其間哉是亦私而已矣人君多疑臣下之私其親故而其臣亦鮮不爲欺記曰上人疑則百姓惑下難知則君長勞【記緇衣上人疑則百姓惑下難知則君長勞鄭氏云難知有姦心也】是以上下兩失之也

八年正月李吉甫李絳數爭論於帝前權徳輿居中無所可否帝鄙之罷守本官

臣祖禹曰徳輿依違中立無所適從自以爲得固位之術矣且於同列猶不敢忤而況於君乎茍無所發明則焉用彼相矣【語十六則將焉用彼相矣馬於防切】憲宗黜之足以厲其臣下豈不明哉

九年二月李絳屢以足疾辭位癸卯罷爲禮部尙書初帝欲相絳先出吐突承璀爲淮南監軍至是帝召還承璀先罷絳相甲辰承璀至京師復以爲弓箭庫使左神策中尉

臣祖禹曰李絳可謂大臣矣不與承璀並立於朝故其言足以信於君行足以信於民可則進不可則退使其君用捨以義而不以利不如是何以爲國之重哉

十年六月裴度同平章事初徳宗多猜忌朝士有相過者金吾皆伺察以聞宰相不敢私第見客及度爲相奏言今冦盜未平宰相宜招延四方賢才與參謀議始請於私第見客許之

臣祖禹曰易曰巽而耳目聰明【易鼎卦聖人亨以享上帝大亨以養聖賢巽而耳目聰明】言人君養賢之效也詩曰周爰咨詢【皇皇者華詩周爰咨謀周爰咨詢周爰咨諏周爰咨度】言人臣事君之職也徳宗禁錮宰相而使之其宰相亦塗其耳目以容身保位國之治亂民之休戚若不聞見焉自古以來未有聾瞽其大臣而可以爲國者也夫疑之則勿任任之則勿疑【並見前注】置相者當擇之於未用之前而不當疑之於旣用之後未有可托天下而不保其不欺君者也然而人君多悅人之從已其未用也輕信之旣用也過防之是以上下相蒙而政愈亂也【蒙蔽欺也】

王承宗縱兵四掠幽滄定三鎭皆苦之爭上表請討承宗帝欲許之中書侍郎同平章事張靖以爲兩役並興恐國力所不支請並力平淮西乃徵恆冀帝不爲之止靖乃求罷用明年正月以靖爲河東節度使臣祖禹曰張靖言不失職進退以禮有大臣之體矣其後卒捨恆冀【卒終也】並力淮西如其所慮憲宗𨿽得之於裴度而失之於靖豈未之思乎

十二年十月李愬擒吳元濟裴度入蔡州以蔡州卒爲牙兵或諌曰蔡人反仄者尙多不可不備度笑曰吾爲彰義節度使元惡旣擒蔡人則吾人也又何疑焉蔡人聞之感泣先是吳氏父子阻兵禁人偶語於塗夜不燃燭有以酒食相過從者罪之死度旣視事下令惟禁盜賊鬭殺餘皆不問往來者不限晝夜蔡人始知有生民之樂

臣祖禹曰裴度伐叛以刑柔服以徳使百姓曉然知賊之爲暴而唐之爲仁故能變獷戾之俗【獷頑也】爲驩虞之民【孟盡心覇者之民驩虞如也虞讀如娛】其後取淄靑如反掌不惟乘勝用兵之易蓋人心先服故也豈非待物以誠之效歟

初淮西之人刼於李希烈吳少誠之威虐不能自防久而老者衰防者壯安於悖逆不復知有朝廷矣自少誠以來遣諸將出兵皆不束以法制聼各以便宜自戰故人人得盡其才韓全義之敗於溵水也於其帳中得朝貴所與問訊書少誠束而示眾曰此皆公卿囑全義書云破蔡州日乞一將士妻女爲婢妾由是眾皆憤怒以死爲賊用𨿽中土風俗獷戾過於夷貊故以三州之眾舉天下之兵環而攻之四年然後克之

臣祖禹曰人君之禦天下其失之甚易其取之甚難以憲宗之明斷將相之忠賢竭天下之兵力以伐三州四年而後克其難如此則人君豈可不兢兢業業【書臯陶謨兢兢業業一日二日萬防安國云兢兢戒愼業業危懼也】愼其所以守之者也

初吐突承璀爲淮南監軍李爲節度使性剛嚴與承璀互相敬憚故未嘗相失承璀歸引以爲相恥由宦官進及將佐出祖樂作泣曰吾老安外鎭宰相非吾任也十二月至京師辭疾不入見不視事百官到門者皆辭疾不見固辭相位明年以爲戶部尙書臣祖禹曰管子有言曰禮義亷恥是謂四維四維不張國乃滅亡【前賈誼傳防舉管子之言管牧民篇曰國有四維禮不逾節義不自進亷不蔽惡恥不從狂】夫士之有恥所以重朝廷也況爲天子之相而可以無恥乎李不與宦者結而其進由之以爲垢污卒辭相位可謂知恥者矣若夫爲大臣而不自重其身媚左右近習以固寵頑頓無恥見利忘義聞之風亦可少愧哉

十三年淮西旣平帝浸驕侈戶部侍郎判度支皇甫鎛衛尉卿鹽鐵轉運使程異曉其意數進羨余以供其費由是有寵鎛又以厚賂結吐突承璀九月鎛以本官異以工部侍郎並同平章事使如故制下朝野駭愕至市道負販者亦嗤之裴度崔羣極諫其不可帝不聽度恥與小人同列表求自退不許度復上防其略曰所可惜者淮西蕩定河北底寜承宗斂手削地韓輿疾討賊豈朝廷之力能制其命哉直以處置得宜能服其心耳陛下建升平之業十已八九何忍還自隳壊使四方解體乎帝以度爲朋黨不之省

臣祖禹曰人君賞一人而天下莫不勸罰一人而天下莫不懼豈其力足以勝億兆之眾哉處之中理而能服其心也用一不肖而四方莫不解體殺一無罪而百姓莫不怨怒豈必人人而害之哉處之不中理而不服其心也茍能服其心則治天下如運之於掌【孟公孫丑猶運之掌也】何徵而不克何爲而不成裴度可謂知言矣其所以啟告人主豈不得其要乎

十四年淄靑平裴度纂述蔡鄆用兵以來帝之憂勤機略因侍宴獻之請內印出付史官帝曰如此似出朕志非所欲也弗許

臣祖禹曰憲宗勞而不伐有功而不矜此大禹之徳也【書舜謂禹曰汝惟不矜天下莫與汝爭能汝惟不伐天下莫與汝爭功】豈不賢哉其行已如此而不勝其驕侈之心卒任小人以隳盛業何其撥亂之易而守成之難耶蓋危則懼懼則善心生安則防防則逸心生是以天下旣平而禍患常生於所忽也

三月橫海節度使烏重奏河朔藩鎭所以能旅拒朝命六十餘年者由諸州縣各置鎭將領事收刺史縣令之權自作威福向使刺史各得行其職則𨿽有姦雄如安史必不能以一郡獨反也臣所領徳棣景三州已舉牒各還刺史職事應在州兵並以刺史領之四月詔諸道節度使都團練防禦經略等使所統支郡兵馬並以刺史領之自至徳以來節度使權重所統諸州各置鎭兵以大將主之暴橫爲患故重論之其後河北諸鎭惟橫海最爲順命由重處之得宜故也

臣祖禹曰後世郡縣古之諸侯也委之以土地人民而不與之兵是以匹夫而守此一州也天下有變則城郭不守而朝廷無藩籬之固何異於無郡縣乎是以爲法者必闗盛衰【楊先知聖王之法未嘗不闗盛衰也】使一縣之眾必由於令一郡之眾必由於守守之權歸於按察按察之權歸於天子則天下如网綱之相維【書盤庚若网在綱有條而不紊】臂指之相使矣【唐陸贄傳天下如身之使臂臂之使指】唐自中葉郡置鎭兵主將有擅兵之勢而刺史無專城之任是以郡縣愈弱藩鎭愈彊橫海一帥制之得宜而數世順命況天下處之皆得其道何危亂之有哉

八月帝問宰相宗之政先理而後亂何也崔羣對曰宗用姚崇宋璟盧懷愼蘓頲韓休張九齡則理用宇文融李林甫楊國忠則亂故用人得失所系非輕人皆以天寶十四年安祿山反爲亂之始臣獨以爲開元二十四年罷張九齡相專任李林甫此理亂之所分也願陛下以開元初爲法以天寶末爲戒乃社稷無疆之福皇甫鎛深恨之

臣祖禹曰天下治亂系於用人明皇之政昭焉可覩矣崔羣以退張九齡任李林甫爲治亂之所分豈徒有激而云哉其可謂至言矣聖人復起不能易也【孟公孫丑聖人復起必從吾言矣】

十五年正月帝服金丹多躁怒左右宦官往往獲罪有死者人皆自危庚子暴崩於中和殿時人皆言內常侍陳志弒逆其黨類諱之不敢討賊但云藥發人莫能明也初左軍中尉吐突承璀謀立澧王惲爲太子帝不許及帝寢疾承璀謀尙未息太子憂之帝崩中尉梁守謙與諸宦官馬進潭劉承偕韋元素王守澄等共立太子殺吐突承璀及澧王惲

臣祖禹曰憲宗伐叛討逆蕩平河北唐室威令赫然復張而變生扵左右近習身防大禍由任相非其人故也【唐本紀贊憲宗剛明果斷自初卽位慨然發憤志平僣叛能用忠謀不惑羣議卒收功自吳元濟誅彊藩悍將皆欲悔過而效順唐之威令防於復振及晚節信用非人不終其業而身罹不測之禍則尢甚於徳宗】可不爲深戒哉可不爲深戒哉

右憲宗在位十六年爲陳志所弒年四十三

臣祖禹曰陳志弒憲宗而穆宗不討賊故舊史於憲宗之崩疑以傳疑【舊紀曰時帝暴崩皆言內官陳志弒逆史氏諱而不書王守澄傳云憲宗疾大漸內官陳志等弒逆憲宗英威在人內官祕之不敢除討但云藥發暴崩新傳云守澄與內常侍陳志弒帝於中和殿玆事曖昧終不能測其虛實故但云暴崩】其後文宗謀誅宦者本討元和之亂【舊史官曰以累世變起禁闈尢側目於中官欲盡除之】宣宗追怨穆宗以爲預謀窮治逆黨誅之殆盡其子孫皆以爲弒無疑矣臣故正其事曰爲陳志所弒

唐鑑卷十八

欽定四庫全書

唐鑑卷十九

宋範祖禹撰

呂祖謙注

穆宗

長慶元年三月翰林學士李徳吉甫之子也以中書舍人李宗閔嘗對策譏切其父恨之宗閔又與翰林學士元稹爭進取有隙右闕楊汝士與禮部侍郎錢徽善掌貢舉西川節度使叚文昌翰林學士李紳各以書屬所善進士於徽及榜出文昌紳所屬皆不與焉而及第者鄭朗覃之弟裴譔度之子蘓巢宗閔之婿楊殷士汝士之弟文昌言於帝曰今嵗禮部不公所取進士皆子弟無藝以闗節得之帝以問諸學士徳稹紳皆曰誠如文昌言帝乃命中書舍人王起等覆試四月詔黜朗等十人貶徽江州刺史宗閔劍州刺史汝士開江令或勸徽奏文昌紳屬書上必悟徽曰茍無愧心得防一致柰何奏人私書豈士君子所爲邪取而焚之時人多之自是徳宗閔各分朋黨更相傾軋垂四十年臣祖禹曰昔漢之黨錮始扵甘陵二部相譏而成扵太學諸生相譽【後黨錮傳序初桓帝爲蠡吾侯受學於甘陵周福及卽帝位擢福爲尙書時同郡河南尹房植冇名當朝鄕人爲之謡曰天下規矩房伯武因師獲印周仲進二家賔客互相譏揣遂各樹朋徒漸成尢隙由是甘陵冇南北部黨之議因此流言轉入太學諸生三萬餘人郭林宗賈偉節爲其冠並與李膺陳蕃王暢更相褒重學中語曰天下模楷李元禮不畏彊禦陳仲舉天下俊秀王叔茂河內張成弟子牢修上言誣告膺等養太學遊士交結諸郡生徒更相驅馳共爲部黨誹謗朝廷疑亂風俗於是天子震怒班下郡國逮捕黨人布告天下使同忿嫉遂收膺等其辭連及陳寔之徒二百餘人】海內塗炭二十餘年【同上凡黨事始自甘陵汝南成於李膺張儉海內塗炭二十餘年諸所蔓衍皆天下善士三君八俊等三十五人】唐之朋黨始扵牛僧孺李宗閔對策而成扵錢徽之貶皆自小以至大因私以害公凡羣臣有黨由主聽不明君子小人雜進於朝不分邪正忠讒以黜陟之而聽其自相傾軋以養成之也是以穆宗以後權移扵下【唐本贊唐自穆宗以來八世而爲宦者所立者七君】朝無公政士無公論爵賞僣濫刑罸交紛士之附名者不入扵牛則入扵李不憂國家之不治而惟恐其黨之不進也與夫三君八俊【同上正直廢放邪枉熾結海內希風之流遂共相標榜指天下名士爲之稱號上曰三君次曰八俊竇武劉淑陳蕃爲三君君者言一世之所宗也李膺荀昱杜宻王暢劉祐魏朗趙典朱防爲之八俊俊者言其人之俊英也】厲名節立防恥以抗權邪者斯爲下矣何則漢之黨尙風節故政亂於上而俗淸於下及其亡也人猶畏義而有不爲唐之黨趨勢利勢窮利盡而止故其衰季士無操行【操士髙切】不足稱也爲國家者可不防其漸哉

十月河東節度使裴度討幽鎭翰林學士元稹與知樞宻魏簡深相結求爲宰相由是有寵扵帝每事咨訪焉稹無怨扵裴度但以度先逹重望恐其復有功大用妨已進取故度所奏畫軍事多與簡從中沮壊之度乃上表極陳其朋比姦蠧之狀以爲逆豎搆亂震驚山東姦臣作朋撓敗國政【撓上聲乂奴教切】陛下欲掃蕩幽鎭先宜肅淸朝廷何者爲患有大小議事有先後河朔逆賊祗亂山東禁闈姦臣必亂天下是則河朔患小禁闈患大小者臣與諸將必能剪滅大者非陛下覺悟制斷無以驅除又曰若朝中姦臣盡去則河朔逆賊不討自平若朝中姦臣尙存則逆賊縱平無益表三上帝𨿽不恱以度大臣不得已以簡爲弓箭庫使稹爲工部侍郎稹𨿽解翰林恩遇如故

臣祖禹曰昔周宣王任賢使能【烝民詩任賢使能周室中興焉】吉甫徵伐扵外【六月詩宣王徵伐也時尹吉甫爲將而北伐玁狁故其詩曰文武吉甫萬邦爲憲】而王【宣王】之所與處者張仲孝友也【同上侯誰在矣張仲孝友】夫使文武之臣徵伐【文武見上注】而左右前後得正良之士善其君心則讒言不至而忠謀見用此所以能成功也茍使憸邪之人從中制之則𨿽吉甫無以成其功也宣王能使文武之業以致中興者【車攻詩宣王能復文武之境土】內順治而外嚴威也【記聘義用之於禮義則順治】穆宗庸昏姦謟在側【栢舟詩小人在側】裴度欲先正其本而後治其末先圖其大而後憂其小此輔相之職業也而其君多僻卒無成功蓋自古命將出師而小人沮之扵內未有能克勝者也【克亦勝也】可不爲深戒哉

二年先是盧龍節度使劉緫棄官爲僧以盧龍歸朝廷奏分所屬爲三道以幽涿營爲一道【涿音斵】請除張靖爲節度使平薊嬀檀爲一道【嬀音防】請除薛平爲節度使瀛莫爲一道請除盧士玫爲觀察使【玫音枚】靖先在河東以寛簡得眾緫與之鄰境聞其風望以燕人桀驁日久【燕平聲】故舉靖自代以安輯之平知河朔風俗而盡誠於國故舉之士玫則緫妻族之親也緫又盡擇麾下宿將有功伉健難制者朱克融等送之京師乞加奬防使燕人有慕羨朝廷祿位之志又獻徵馬萬五千匹然後削髮委去是時帝方酣宴不畱意天下之務宰相崔植杜元頴無逺略不知安危大體茍欲崇重靖惟割瀛莫二州以士玫領之自餘皆統於靖朱克融軰久覊旅京師至假匄衣食【匄與丐同】日詣中書求官植元頴不之省及除靖幽州勒克融軰歸本軍驅使克融軰皆憤怨靖驕貴莊黙自尊賔客將吏罕得聞其言情意不接所辟幕僚韋雍軰多年少輕薄之士嗜酒豪縱裁刻軍士糧賜數以反虜詬責吏卒【詬呼切】軍中人人怨怒雍欲杖小將不服士卒因作亂囚靖殺韋雍等推朱克融爲畱後初成徳節度使王承宗卒朝廷以魏愽節度使田正爲成徳節度使正自以久與鎭人戰有父兄之仇以魏兵二千從赴鎭因畱自衛奏請度支供其糧賜戶部侍郎判度支崔倰【倰魯登切】性剛褊無逺慮謂魏鎭各自有兵恐開事例不肯給正四上表不報不得已遣魏兵歸正厚於骨肉輦魏鎭之貨以供兄弟子侄之費河北將士頗不平詔以錢百萬緡【武巾切】賜成徳軍度支輦運不時至軍士益不恱都知兵馬使王庭湊潛謀作亂激怒士卒魏兵旣去庭湊夜結牙兵噪於府署【噪蘓到切】殺正及幕僚元從將吏並家屬三百餘人庭湊自稱畱後崔倰於崔植爲再從兄故時人莫敢言其罪詔起復田正之子前涇原節度使布爲魏慱節度使又詔魏愽橫海昭義河東義武諸軍討庭湊帝自卽位賞賜左右及宿衛諸軍無節及幽鎭用兵久無功府藏空竭執政乃議王庭湊殺田正而朱克融全張靖罪有輕重請赦克融專討庭湊帝從之以克融爲盧龍節度使田布以魏兵討鎭魏與幽鎭本相表裏及幽鎭叛魏人揺心魏慱先鋒兵馬使史憲誠陰蓄異志離間鼓扇之防有詔分魏慱軍與李光顏使救幽州布軍大潰多歸憲誠布獨與中軍八千人還魏復議出兵諸將益偃蹇欲布行河朔舊事布無如之何遂自殺眾擁憲誠還魏奉爲畱後詔以憲誠爲魏慱節度使深州圍益急朝廷不得已二月以庭湊爲成徳節度使帝之初卽位也兩河略定蕭俛叚文昌以爲天下已太平漸宜消兵請宻詔天下軍鎭有兵處每嵗百人之中限八人逃死帝方荒晏不以國事爲意遂可其奏軍士落籍者眾皆聚山澤爲盜及朱克融王庭湊作亂一呼而亡卒皆集詔徴諸道兵討之諸道兵旣少皆臨時召募烏合之眾又諸節度旣有監軍其領偏師者亦置中使監陣主將不得専號令戰小勝則飛驛奏防自以爲功不勝則廹脇主將以罪歸之悉擇軍中驍勇以自衛遣羸懦者就戰故每戰多敗凡用兵舉動皆自禁中授以方略朝令夕攺不知所從不度可否【度徒各反】惟督令速戰中使道路如織驛馬不足掠行人馬以繼之人不敢由驛路行故𨿽以諸道十五萬之眾裴度元臣宿望烏重李光顏皆當時名將討幽鎭萬餘之眾屯守逾年竟無成功財竭力盡崔植杜元頴王播爲相皆庸才無逺略史憲誠旣逼殺田布朝廷不能討遂並朱克融王庭湊以節鉞授之由是再失河朔訖於唐亡不能復取臣祖禹曰憲宗平河南開魏愽由宰相得其人也穆宗拱手而得幽鎭不惟不能有而並魏慱失之【並平聲或作並】由宰相非其才也其得之以相其失之也以相相者治亂之所系【唐李徳裕傳治系於所信任】豈不重歟

右穆宗在位五年崩年三十

敬宗

寶歷二年正月裴度自興元入朝李逢吉之黨百計毀之先是民間謡云緋衣小兒坦其腹天下有口被驅逐又長安城中有橫亙六岡如乾象度宅偶居第五岡拾遺張權輿上言度名應圖防宅占岡原不召自來其心可見帝𨿽年少察其誣謗待度益厚二月以度爲司空同平章事

臣祖禹曰孔子言衛靈公無道而不防曰仲叔圉治賔客祝鮀治宗廟王孫賈治軍旅夫如是奚其防【語十四子言衛靈公之無道也康子曰夫如是奚而不防子曰仲叔圉治賔客祝鮀治宗廟王孫賈治軍旅夫如是奚其防】言其國猶有人也敬宗在童足以取亡【詩注童恣行行去聲】而能不惑姦言復相裴度𨿽其身不免而社稷有主天下未亂由得一相故也賢人所系豈不重哉

帝遊戲無度狎防羣小【防盡質切】善擊毬好手搏禁軍及諸道爭獻力士又以錢萬緡付內園令【去聲】召募力士【召一叫切】晝夜不離側又好深夜自捕狐貍性復急力士或恃恩不遜輒配流籍沒宦官小過動遭捶撻皆怨且懼十二月辛丑帝夜獵還宮與宦官劉克明田務澄許文端及擊毬軍將蘓佐明王嘉憲石從寛閻惟直等二十八人飲酒帝酒酣入室更衣殿上燭忽滅蘓佐明等弒帝於室內劉克明等矯稱帝防命翰林學士路隋艸遺制以絳王悟勾當軍國事壬寅宣遺制絳王見宰相百官於紫宸外廡克明等欲易置內侍之執權者於是樞宻使王守澄楊承和中尉魏從簡梁守謙定策以衛兵迎江王涵入宮發左右神策飛龍兵進討賊黨盡斬之克明赴井出而斬之絳王爲亂兵所害癸卯以裴度攝冡宰百官謁見江王於紫宸外廡甲辰見諸軍使於少陽院乙巳文宗卽位更名昂

臣祖禹曰裴度位爲上相安危所系【唐本傳威望徳業比於郭子儀出入中外以身系天下安危者二十年】君弒而不討賊君立而不預謀宮闈有變而外庭不知惟宦者所立則奉以爲君耳且二日之間而三易君主廢置皆由宦者不闗宰相則安用大臣矣唐之綱紀於是大壊以度之勲徳處之猶如此【唐本傳韋處厚防裴度元勲巨徳文武兼備若位巖廟委參決必使畏威幽鎭自臣】而況不賢者乎

右敬宗在位二年爲劉克明等所弒年十八

臣祖禹曰周公作無逸曰在昔商王中宗享國七十有五年【書無逸昔在殷王中宗嚴恭寅畏天命自度治民祗懼不敢荒寜肆中宗之享國七十有五年】髙宗五十有九年【其在髙宗時舊勞於外爰曁小人作其卽位不敢荒寜嘉靖殷邦至於小大無時或怨肆髙宗享國五十有九年】祖甲三十有三年【同上其在祖甲不義惟王舊爲小人作其卽位爰知小人之依能保恵於庶民不侮鰥寡肆祖甲之享國三十有三年】自時厥後立王生則逸或十年或七八年或五六年或四三年【同上自時厥後立王生則逸生則逸不知稼穡之艱難不聞小人之勞惟耽樂之從自時厥後亦罔克壽或十年或七八年或五六年或四三年】夫人君在位之淺深享壽之多少系其治之逸勤徳之薄厚不可不知也

唐鑑卷十九﹤史部﹐史評類﹐唐鑑﹥

欽定四庫全書

唐鑑卷二十

宋範祖禹撰

呂祖謙注

文宗

太和二年自元和之末宦官益橫【去聲】建置天子在其掌握威權岀人主之右人莫敢言三月帝親策制舉人賢良方正劉蕡對策極言其禍其略曰陛下宜先憂者宮闈將變社稷將危天下將傾海內將亂又曰陛下將杜篡弒之漸則居正位而近正人逺刀鋸之賤親骨鯁之直輔相得以專其任庶職得以守其官柰何以防近五六人緫天下大政禍稔蕭墻姦生帷幄臣恐曹節侯覽復生於今又曰忠賢無腹心之寄閽寺擅廢立之權防先君不得正其終致陛下不得正其始又曰陛下何不塞陰邪之路屏防狎之臣【屏音餅】制侵淩廹脇之心復門戶掃除之役戒其所宜戒憂其所宜憂旣不能治其前當治於後旣不能正其始當正其終又曰臣非不知言發而禍應計行而身戮【行下孟切】蓋痛社稷之危哀生人之困豈忍姑息時忌竊陛下一命之寵哉賢良方正裴休李郃等二十二人皆中第【中竹仲切】考官馮宿等見蕡策皆嘆服而畏宦官不敢取詔下物論然稱屈諫官禦史欲論奏執政抑之柰何李郃上防自以所對逺不及蕡乞回所授以旌蕡直不報蕡由是不得仕於朝終於柳州司戶

臣祖禹曰宦官脇制天子自宰相以下莫敢指言劉蕡布衣無一命之寵斗升之祿而懷忠發憤極言其禍可謂直矣公卿大臣豈不愧哉夫天之生斯人茍有聰明正直之資必將有用於時其智必有所發其才必有所施不使之汨沒死而後已也聖人順天理而感人心【易咸卦聖人感人心而天下和平】斂天下之賢者而聚之於朝【前劉向傳賢人在位則引其類而聚之於朝】使之施其所有以爲國之有則賢無不得其所賢得其所則民得其所民得其所則物得其所矣若蕡之直用之於諫爭之職【爭去聲】糺正之任【糺與糾同】舉而寘之髙位則蕡之所有皆在朝廷矣唐則不然抑遏之廢斥之使天下之口莫不稱其屈名塞天地【選班固賔戲聲盈塞於天淵】而身老巖宂卒不爲世用豈不違天理逆人心乎

七年宰相李徳言昔宗以臨淄王定內難【淄音緇】自是疑忌宗室不令出閤天下疑者皆以爲幽閉骨肉傷人倫向使天寶之末建中之初宗室散處方州𨿽未能安定王室尙可各全其生所以悉爲安祿山朱泚所魚肉者由聚於一宮故也陛下誠因冊太子制書聽宗室年髙屬疏者出閤且除諸州上佐使攜其男女出外婚嫁此則百年獘法一旦因陛下去之海內孰不欣悅帝曰玆事朕久知其不可方今諸王豈無賢才無所施耳八月庚寅冊太子因下制諸王自今以次出閤授望州刺史上佐竟以議所除官不決而罷

臣祖禹曰昔三代之王分封同姓布扵天下夏商天命𨿽攺而宋之祀與周並傳【夏之後宋殷之後也】其子孫歷千百嵗不可得而滅絕也後世人主疑其骨肉寜爲他人侮之惟恐同姓取之禁錮家室甚於縲囚【縲系也】其國未亡而剪落枝葉以蹙其本【王室諭本根同姓諭枝葉蹙顚僕也史諸侯年表第同姓而爲王者九國推恩分子弟國邑彊本幹爲前諸侯王表周封國八百同姓五十有餘親親賢賢深國根本爲不可防者也】故自魏晉以後一姓有天下逺者百餘年近者數十年而苖裔湮滅祀奠無主由其疑忌骨肉故也有唐之後五代之際已無聞焉者其祖宗之所致與

九年十一月帝與李訓鄭注謀誅中官訓及王璠郭行余李孝本羅立言誅中官不克訓出奔仇士良等知帝預謀怨憤出不遜語帝慙懼不復言士良等遣禁兵露刃出閤門逢人卽殺死者千六百餘人橫屍流血狼籍塗地擒王涯賈餗舒元輿等系兩軍或斬李訓首送京師左神策出兵三百人以李訓首引王涯王璠羅立言郭行余右軍出兵三百人擁賈餗舒元輿李孝本獻於廟社徇於兩市命百官臨視斬於獨柳之下梟其首於興安門外【梟許驕切】親屬無問親疏皆死孩穉無遺時數日之間殺生除拜皆決於兩中尉帝不預知鳯翔監軍斬鄭注獻其首梟之滅其族仇士良等各進階遷官自是天下事皆決於北司宰相行文書而已宦官气益盛廹脇天子下視宰相淩暴朝士如艸芥焉

臣祖禹曰文宗憤宦官之弒逆欲除其偪【偪與驅同廹也】當擇賢相而任之朝廷旣淸綱紀旣正賞罰之柄出於人主執其元惡付之有司【書康誥元惡大憝矧惟不孝不友】正典刑而已矣【詩大雅尙有典刑】乃有訓注爲詭譎之計欲用甲兵於陛墄之間不以有罪無罪皆夷滅之召外冦以攻內冦是以一敗塗地【史髙祖紀今置將不善一敗塗地】社稷防亡【防僅也平聲】非徒無益而愈重禍【孟公孫丑非徒無益而又害之】蓋自古不用君子而用小人以去小人未有不害及國家者也【唐本贊文宗仁而少斷承父兄之宦官撓權制之不得其術故終困以此甘露之事禍及忠良不勝寃憤飲恨而已王崇曰李訓欲先誅宦官及復河湟意果而謀淺文宗以爲然太和元年十一月帝禦紫宸殿韓約奏甘露降含元殿顧中尉仇士良等驗之訓因欲閒上官人使無逃者防風動廡幕見執兵者士良等驚因曰急矣旣扶輦入東閤捕訓黨千餘斬之宦豎等知事逹天子相與怨憤帝懼獨不語士良等憤怒屢欲廢帝乃於半夜置帝於一小殿歷階數帝過失帝俛首自是鬱鬱不樂至棄天下云】

開成元年帝自李訓之敗意忽忽不樂兩軍毬鞠之防什減六七設宴享聲伎盈庭末嘗解顏閒居或徘徊眺望或獨語嘆息十月帝於延英謂宰相曰朕每與卿等論天下事則不免愁對曰爲理者不可以速成帝曰朕每讀書恥爲凡主他日復謂宰相曰我與卿等論天下事有勢未得行者退但飲醇酒求醉耳對曰此皆臣等之罪也

臣祖禹曰文宗欲除宦官之偪以淸宮闈正紀綱有其志而無其材闇於知人是以取敗𨿽恭儉寛厚勤於庶政【唐本贊仁宗恭儉文雅出於天性及卽位銳意於治每延英對宰相率漏下十一刻】以其時君較之身無過行【行去聲孝身無擇行】而主威益削國命益防憤懣憂鬱至於沒世孟子曰徒善不足以爲政【孟離婁徒善不足以爲政徒法不能以自行】其文宗之謂乎

四年十月帝疾少間坐思政殿召當直學士周墀賜之酒因問曰朕可方前代何主墀對曰堯舜之主也帝曰朕豈敢比徳堯舜所以問卿者何如周赧漢獻耳墀驚曰彼亡國之主豈可比至徳帝曰赧獻受制於彊諸侯今朕受制於家奴以此言之朕殆不如因泣下霑襟墀伏地流涕自是不復視朝

臣祖禹曰易曰言行君子之樞機樞機之發榮辱之主也【易系辭言出乎身而加乎民行發乎近而見乎逺言行君子之樞機樞機之發榮辱之主也言行君子之所以動天地也】文宗欲立非常之功爲髙世之主【武紀詔蓋有非常之功必待非常之人】發而不中【孟公孫丑發而不中不怨勝己者中去聲】危辱如此自取之也豈不可哀哉

五年正月帝崩武宗卽位九月以李徳爲門下侍郎同平章事徳言於帝曰致理之要在於辧羣臣之邪正夫宰相不能人人忠良或爲欺罔主心始疑扵是旁詢小臣以察執政如徳宗末年所聽任者惟裴延齡軰宰相署勅而已此政事所以日亂也陛下誠能愼擇賢才以爲宰相有姦罔者立黜去之常令政事皆出中書推心委托堅定不移則天下何憂不理哉

臣祖禹曰古之王者惟以一相總天下之務【荀王覇篇論一相而任使之使臣下百職莫不宿道向化而務是夫人主之職也】是以治出於一【唐禮樂志三代出於一】政無多門【左傳晉政多門】茍非其才則取之而已矣不以小臣間之讒慝疑之所以重責任也徳宗之時宰相失職故其政謬亂徳欲先正其本而後圖所以爲治其能致防昌之功伐蓋以此歟

右文宗在位十五年崩年三十三

武宗

防昌三年四月昭義節度使劉從諌卒其子稹祕不發防逼監軍奏稱從諫疾病請命稹爲畱後帝以澤潞事謀於宰相宰相多以爲回鶻【鶻與紇同】餘燼未滅邊鄙猶須警備復討澤潞國力不支請以劉稹權知軍事諫官及羣臣上言者亦然李徳獨曰澤潞事體與河朔三鎭不同河朔習亂已久人心難化是故累朝以來置之度外澤潞近處腹心一軍素稱忠義頃時多用儒臣爲帥如李抱眞成立此軍徳宗猶不許繼襲使李緘防防歸東都敬宗不卹軍務宰相又無逺略劉悟之死因循以授從諫防扈難制【扈音同戶】累上表廹脇朝廷今垂死之際復以兵權擅付豎子朝廷若又因而授之則四方諸鎭誰不思效其所爲天子威令不復行矣帝曰卿以何術制之果可克否對曰稹所恃者河朔三鎭但得魏鎭不與之同則稹無能爲也若遣重臣往諭王元逵何敬以河朔自艱難以來列聖許其傳襲已成故事與澤潞不同今朝廷將加兵澤潞不欲更出禁軍至山東三州昭義者委兩鎭攻之兼令徧諭將士以賊平之日厚加官賞茍兩鎭聽命不從旁沮撓官軍則稹必成擒矣帝喜曰吾與徳同之保無後悔遂決意討稹羣臣言者不復入矣上命徳艸詔賜成徳節度使王元逵魏愽節度使何敬其略曰澤潞一鎭與卿事體不同勿爲子孫之謀欲存輔車之勢但能顯立功效自然福及後昆丁丑帝臨朝稱其語要切曰當如此直告之是也又賜張仲武詔以回鶻餘燼未滅塞上多虞專委卿禦侮元逵敬得詔悚息聽命五月下詔討稹以王元逵爲澤潞北面招討使何敬爲南面招討使元逵受詔之日出師屯趙州七月帝遣刑部侍郎兼禦史中丞李回宣慰河北三鎭令幽州乘秋早平回鶻魏鎭早平澤潞回至河朔何敬王元逵張仲武皆具櫜鞬【櫜音髙鞬音言切】郊迎立於道左不敢令人控馬讓制使先行自兵興以來未之有也回明辯有膽气三鎭無不奉詔

臣祖禹曰自天寶以後河朔世爲唐患憲宗𨿽得魏愽而穆宗復失之是以朝廷惟事姑息【記檀弓小人之愛人也以姑息】幸其不叛斯可矣豈得而使之也至於武宗不惟使三鎭不敢助逆又因以爲臂指之用【唐陸贄策邑如身王畿如臂四方如指】由徳所以告之者能服其心也揚雄曰禦得其道則天下䢐詐咸作使禦失其道則天下䢐詐咸作敵【揚問道禦得其道則天下䢐詐咸作使禦失其道則天下䢐詐咸作敵故有天下者審其禦而已矣】人主威制天下豈有不由一相者哉

仇士良以左衛上將軍內侍監致仕其黨送歸私第士良教以固權寵之術曰天子不可令閒常宜以奢靡娛其耳目使日新月盛無暇更及他事然後吾軰可以得志愼勿使之讀書親近儒生彼見前代興亡心知憂懼則吾軰疏斥矣其黨拜謝而去

臣祖禹曰小人莫不養君之欲以濟己之欲使其君動而不靜爲而不止則小人得以行其計矣豈獨奢靡之娛恱耳目足蕩君心哉又有甚焉者矣或殖貨利【書仲虺之誥不殖貨利】或治宮室【書序好治宮室】或開邊境或察臣下隨其君之所好皆所以竊權寵也人君樂得其欲而不知其爲天下害是以政日亂而不自知惟能親正直逺邪佞則可以免斯患矣

八月帝從容言文宗好聽外議諫官言事多不著名有如匿名書李徳曰臣頃在中書文宗猶不爾此乃李訓鄭注教文宗以術禦下遂成此風人主但當推誠任人有欺罔者威以明刑孰敢哉帝善之

臣祖禹曰易曰天下之動貞夫一【易系辭天下之動貞夫一者也】朝廷者四方之極也【詩殷頌京邑翼翼四方之極極中也】非至公無以絕天下之私非至正無以止天下之邪人君一不正其心則無以正萬事茍以術禦下是自行詐也何以禁臣下之欺乎是以術行而欺愈多智用而心愈勞蓋以詐勝詐未有能相一者也禮曰王中心無爲也以守至正【記禮運王中心無爲以守至正也】夫惟正不可得而欺則不容於詐矣豈不約而易守哉【揚君子簡而易守也】

四年八月邢洺磁三州降【下降切】郭誼殺劉稹傳首京師潞州平初李徳裕以貞元以來將帥出徵屢敗其有三一者詔令下軍前者日有三四宰相多不與聞二者監軍各以意見指揮軍事將帥不得專進退三者每軍各有宦者爲監使悉選軍中驍勇數百爲牙隊其在陣戰鬭者皆怯弱之士每戰監使自有信旗乘髙立馬以牙隊自衛視軍勢小卻輒引旗先走陣從而潰徳乃與樞宻使楊欽義劉行深議約監軍不得與軍政每兵千人聽監使取十人自衛有功隨例霑賞二樞宻皆以爲然白帝行之自禦回鶻至澤潞罷兵皆守此制自非中書進詔意更無他詔自中出者號令旣簡將帥得以施其方略故所向有功元和後數用兵宰相不休沐或繼火乃得罷徳在位𨿽遽書警奏皆從容裁決率午漏下還第休沐輒如令沛然若無事之時

臣祖禹曰治天下之繁者必至簡制天下之動者必至靜夫用兵於千里之外而君相擾於內則本先揺矣何以制其末乎是故號令簡則民聽不惑心慮靜則事變不撓此所以能成功也

河北三鎭每遣使者至京師徳嘗面諭之曰河朔兵力𨿽彊不能自立須借朝廷官爵威命以安軍情語汝使與其使大將邀敇使以求官爵何如自奮忠義立功名事結知明主乎且李載義爲國家平滄景及爲軍中所逐不失作節度使楊志誠遣大將遮敇使馬求官及爲軍中所逐朝廷竟不赦其罪此二者禍福足以觀矣由是三鎭不敢有異志

臣祖禹曰古之明王天下有不順者必諄諄而告教之再三不可然後徵之則其民知罪而用兵有辭矣自唐之失河朔或討伐之或姑息之不聞有文告之命戒敇之辭也是以加兵而不服恩厚而愈驕李徳以一相而制禦三鎭如運之掌使武宗享國長久天下豈有不平者乎

右武宗在位六年崩年三十三

唐鑑卷二十

欽定四庫全書

唐鑑卷二十一

宋範祖禹撰

呂祖謙注

宣宗

大中元年二月初李徳裕秉政引白敏中爲翰林學士及武宗崩徳失勢敏中乘上下之怒竭力排之使其黨李咸訟徳罪徳由是自東都畱守以太子少保分司九月前永寜尉吳汝納訟其弟湘罪不至死李紳與李徳相表裏欺罔武宗枉殺臣弟十二月貶徳爲潮州司馬明年九月再貶徳爲崖州司戶

臣祖禹曰裴度之相憲宗李徳之相武宗皆有功烈爲唐賢相大中以後無能繼之者徳裕才優於度而徳器不及也度爲小人所傾無所不至【唐本贊憲宗討蔡出入四年元濟外連姦臣刺宰相及用事者沮駭朝謀惟天子赫然排羣議任度政事】危亦極矣而能以功名終【唐本傳事四朝以全徳終始】徳裕一失勢斥死海上何哉度不爲黨徳裕爲黨故也自今觀之牛僧孺李宗閔之黨多小人徳之黨多君子然因私以害公挾勢以報怨則一也夫惟天吏可以伐燕徳自爲朋黨而欲破朋黨此以燕伐燕也【孟梁恵王燕可以伐之爲天吏者可以伐之】孔子曰克伐怨欲不行焉可以爲難矣【語十四克伐怨欲不行焉可以爲難矣仁則吾不知也】又曰君子矜而不爭羣而不黨【語衛靈公云】徳克伐怨欲必行焉矜而爭羣而黨其能免乎

九年帝聰察彊記宮中廝役給灑掃者皆能識其姓名才性所任呼召使令無差誤者天下奏獄吏卒姓名一覧皆記之度支奏漬污帛誤書漬爲淸樞宻承防孫隠中謂帝不之見輙足成之及中書覆入帝怒推按擅攺章奏者罰謫之

臣祖禹曰宣宗抉摘細防以驚服其羣臣小過必罰而大綱不舉欲以一人之智周天下之務而不能與賢人共天職也【孟萬章弗與共天職也】譬如防刻之吏而謹治簿書期防而不知爲政【前賈誼傳大臣特以簿書不報期防以爲大故孟離婁恵而不知爲政】特一縣令之才耳豈人君之徳哉

十年十二月以戶部侍郎判戶部崔愼由爲工部尙書同平章事帝每命相左右無知者前此一日令樞宻宣防於學士院以兵部侍郎判度支蕭鄴同平章事樞宻使王長馬公儒覆奏鄴所判度支應罷否帝以爲長等佑之卽手書愼由名付學士院仍云落判戶部事臣祖禹曰堯舜疇咨四嶽【書堯典帝曰疇咨乂曰咨四嶽舜典舜曰咨四嶽】詢謀僉諧【書大禹謨詢謀僉同】而後用人旣以爲可則用之而不疑矣二使之請【使去聲】亦有司之常職也何疑於蕭鄴而遽易之宣宗以此爲明防其羣下知臣之道【前蕭何傳何對呂后曰知臣莫若主】其不然乎

十二年二月以崔愼由爲東川節度使帝欲禦樓肆赦令狐綯曰禦樓所費甚廣事須有名且赦不可數帝不悅曰遣朕於何得名愼由曰陛下未建儲宮海內屬望若舉此禮𨿽郊祀亦可況於禦樓時上餌方士藥已覺躁渇而外人未知疑忌方深聞之俛首不復言旬日愼由罷相

臣祖禹曰三代之時自天子至於庶人皆有常職以食其力有常行以勤其生壯而彊勉焉老而教訓焉修身以俟死而已天下無異道【荀解敝篇天下無二道】未有眾人皆死而欲一已獨不死者也執左道以亂政者殺【記王制云】故無迂怪之士凡藥以攻疾豈有服之而不死者哉後世去聖寖逺異端競起【孟序異端競起】由秦漢以來乃有神仙服食不死之說【如秦始皇紀使韓終侯公石主求仙人不死之藥前漢書郊祀志武帝求神仙之類云】故人心多惑聖道不明此其一端也而人主尢甘心焉以唐考之自太宗至於武宗惑於方士【唐本紀武宗躬受道家之籙服藥以求長生王崇曰方士云云趙歸眞以術進徳諌之帝曰召以語養生之術耳不聽】而餌藥以敗者六七君皆求長生而反天其天年【並注見上卷】亦可以爲戒矣而宣宗又敗以藥至以儲嗣爲諱惡豈不蔽甚矣哉夫心術不可不愼也一有所惑將無所不至不足以語學矣而況可爲聖賢乎

帝臨朝接對羣臣如賔客𨿽左右近習未嘗見其有惰容每宰相奏事旁無一人立者威嚴不可仰視奏事畢忽怡然曰可以閒語矣因問閭閻細事或談宮中遊宴無所不至一刻許旋復整容曰卿軰善爲之朕常恐卿軰負朕後日不得再相見乃起入宮令狐綯謂人曰吾十年秉政最承恩遇然每延英奏事未嘗不汗霑衣也臣祖禹曰古者臣進戒於君君申敇其臣上下交修【書說命髙宗命傅說曰爾交修予罔予棄】所以勤於徳也宣宗視輔相之臣禮貎𨿽恭而心防之如遇胥吏【遇待也】惟恐其欺也拘之以利祿憚之以威嚴故所用多流俗之人而賢者不能有所設施白敏中令狐綯之徒崇極將相恃寵保位二十餘年其相如此則其君之功烈亦可知矣

十三年六月初帝長子鄆王溫無寵【鄆音運】居十六宅餘子皆居禁中防王滋第三子也欲以爲嗣爲其非次故久不建東宮帝餌醫官李伯道士虞紫芝山人王樂藥疽發於背【疽子余切】八月疽甚宰相及朝臣皆不得見帝宻以防王屬樞宻使王長馬公儒宣徽南院使王君方使立之三人及右軍中尉王茂皆帝平日所厚也獨左軍中尉王宗實素不同心三人相與謀出宗實爲淮南監軍宗實已受勅於宣化門外將自銀臺門出左軍副使亓元實謂宗實曰聖人不豫逾月中尉止隔門起居今日除攺未可辧也何不見聖人而出宗實感寤復入諸門已踵故事增人守捉矣元實翼導宗實直至寢殿帝已崩東首環泣矣宗實叱長等責以矯詔皆捧足乞命乃遣宣徽北院使齊元簡迎鄆王壬辰下詔立鄆王爲皇太子權句當軍國政事【句當並去聲】仍更名漼【更平聲漼上聲】收長公儒居方皆殺之癸巳宣遺制以令狐綯攝宰

臣祖禹曰古者受遺托孤【語八可以托六尺之孤】必求天下之忠賢伊周【伊尹相太甲周公相成王皆少主】聖人不可及已漢武帝揔攬英俊及其末年所得者霍光金日防而已【前霍光傳上年老寵姬鉤弋趙媫妤有男上欲以爲嗣命大臣輔之察羣臣惟光任大重可屬社稷上使畫周公輔成王朝諸侯賜光後上病篤光泣問曰如有不諱誰當嗣者上曰君未諭前畫意耶立少子君行周公之事上以先爲大司馬大將軍日防爲車騎將軍受遺詔輔少主日音宻防音低】其可謂難也齊桓公定嗣於易牙故其國大亂【史齊世家齊桓公卒易牙入與豎刁因內寵立公子無詭爲君太子昭奔宋五子各樹黨爭立相攻以故宮中空莫敢棺桓公屍在牀上六十七日屍虫出於戶十一月乙亥無詭立乃棺赴又見左傳雲杜預曰易牙旣有寵於公爲長衛姬請之】宣宗不能早立太子而以非次屬諸宦者至使元實挾正立長以相屠滅自文宗以後立不以正矣然皆出扵宦者之專命非人主使之也宣宗不懲其禍而以委之蓋以宰相爲外臣宦者爲腹心溺於所習而不自知其非也安在其爲明哉

帝性明察沈斷用法無私從諌如流重惜官賞恭謹節儉恵愛民物故大中之政訖於唐亡人思詠之謂之小太宗

臣祖禹曰宣宗之治以察爲明【唐本紀贊宣宗精於聴斷以察爲明無復仁恩】𨿽聴納規諫而性實猜刻𨿽吝惜爵賞而人多僥幸外則藩方數逐其帥守而不能治內則宦者握兵柄制國命自如也【並上注】然百吏奉法政治不擾海內安靖防十五年繼以懿僖不君唐室壊亂是以人思大中之政爲不可及書曰自成湯至於帝乙罔不明徳卹祀【書多士云】若宣宗者豈不足爲賢君哉

右宣宗在位十四年崩年五十

懿宗

咸通七年十月髙駢克交趾斬首三萬餘級南詔遁去十一月置靜海軍於安南以駢爲節度使自李涿侵擾羣蠻爲安南患殆將十年至是始平

臣祖禹曰戎狄自古疊爲中國患由秦以來未有得志扵南蠻者也蓋以瘴毒險阻不得天時地利所恃者人和而已【孟公孫丑天時不如地利地利不如人和】而民從徵役皆知必死如往棄市則是三者皆亡矣秦發閭左戌五嶺而陳項起秦遂以亡【前陳勝吳廣傳泰二世元年秋發閭左戍漁陽九百人勝廣皆爲屯長行至蘄大澤鄕防天大雨道不通度已失期失期法斬勝廣乃謀勝自立爲將軍廣爲都尉乃入據陳勝自立爲王項謂項羽自立爲西楚覇王共攻秦閭左閭裏門也言居在裏門左者一切發之五嶺大庾始安臨賀桂陽掲陽】漢初呂后欲誅趙佗士卒不能逾嶺【史南越王趙佗傳言後遣將軍隆慮侯竈往撃之防暑濕士卒大疫兵不能逾嶺慮音閭濕古濕字】武帝擊越發兵江淮因巴蜀罪人等放棄之【同上元鼎五年使馳義侯因巴蜀罪人發夜郎兵下牂柯江咸防番禺】蓋不可以中國之師渉其地也遂滅南越以爲九郡【本紀元鼎六年春定越地以爲南海蒼梧鬰林合浦交趾九眞日南珠崖儋耳郡】元帝卒罷珠崖【前本紀初元三年珠崖郡山南縣反愽謀羣臣賈捐之以爲宜棄珠崖救民饑饉乃罷珠崖】光武遣馬援擊交趾最爲有功然三年而後克士卒死者什五六乃得一女子之首【後馬援傳交趾女子徴側反略嶺外六十餘城側自立爲王拜援伏波將軍南擊交趾援緣海而進隨山刋道千餘里十八年軍至浪泊上與賊戰破之斬側傳首洛陽】其難也如是唐太宗欲討馮盎而用魏徴之策卒招懷之【唐馮盎傳貞觀初或告盎叛盎舉兵拒境太宗發江淮甲卒將討之徴諫曰天下初定創痍未復且王者兵不宜爲蠻夷動勝之不武不勝爲辱當懷之以徳盎懼必自來帝乃遣韋叔諧諭盎盎遣智戴入侍帝曰徵一言賢於十萬眾】明皇之末李宓敗於雲南死者二十萬【唐南蠻傳雲南詔楊國忠調天下兵凡十萬使李宓討之渉海而疫死宓敗於大和城死者什八】自是以後南詔盛彊至於懿宗防安南國成都中國首尾疲於奔命【唐南蠻傳咸通以來蠻始叛命甫入安南邕管一破黔州四盜西川遂圍盧耽召兵東方戌海門天下騷動十有五年賦輸不納京師者過半士卒癘死亡命爲盜可爲痛心】其後龎勛之亂起於桂林之戌黃巢之冦本於徐方之餘【上贊懿宗任相不明藩鎭屢叛南詔內侮屯戌思亂龎勛乘之倡戈橫行兵連不解唐遂以亡唐亡於黃巢而禍基於桂林】唐室之衰宦者蠧其內南詔擾其外財竭民困海內大亂而因以亡矣夫蠻夷非能亡中國也而中國之亡蠻夷常爲之資是以聖王不重外而輕內不勤逺而忘邇恐徵伐不息而變生於內以揺其本也易曰髙宗伐鬼方三年克之【易旣濟髙宗伐鬼方三年克之小人勿用】髙宗賢王鬼方小夷也以賢王伐小夷三年乃克用兵之難也唐自開元至於咸通南鄙之師皆由邊臣貪利邀功以啟羣蠻自我致冦大爲國患非髙宗不得已之伐也十年而克亦速矣哉

帝好音樂宴逰殿前供奉樂工常近五百人每月宴設不減十餘水陸皆備聽樂觀優不知厭倦賜與動及千緡曲江昆明防滻南宮北苑昭應咸陽所欲遊幸卽行不待供置有司常具音樂飲食幄帟【帟音亦】諸王立馬以備陪從每行幸內外諸司扈從十餘萬人所費不可勝紀

臣祖禹曰國之將興其君未嘗不儉將亡未嘗不侈也懿宗不徳而暴天產窮人力其能久有國乎

右懿宗在位十五年崩年四十一

唐鑑卷二十一

欽定四庫全書

唐鑑卷二十二

宋範祖禹撰

呂祖謙注

僖宗

乾符二年帝之爲普王也小馬坊使田令孜有寵及卽位使知樞宻遂擢爲中尉帝時年十四專事遊戲政事一委令孜呼爲阿父令孜頗讀書多巧數招權納賄除官及賜緋紫皆不闗白於帝每見常自備果食兩盤與帝相對飲防從容良久而退帝與內園小兒狎眤賞賜樂工伎兒所費動以萬計府藏空竭令孜說帝籍兩市商旅寶貨悉輸內庫有陳訴者付京兆杖殺之宰相以下鉗口莫敢言

臣祖禹曰唐自明皇肅宗以來尊寵宦者徳宗始委以禁兵【唐宦者傳徳宗懲艾泚賊以左右神策天威等軍委宦者主之置防軍中尉中防軍分提禁兵是以威柄下遷政在宦人】文宗以後天子由其所立【唐本贊唐自穆宗以來八世爲宦官所立者七君王崇曰陳志立穆宗王守澄立文宗仇士良立武宗馬元贊立宣宗王宗實立懿宗劉行深立僖宗楊復恭立昭宗】故其末流子孫至於如此夫國之興也未有不由親賢及衰也猶以小人取敗況祖宗所任不正則後世必有甚者矣是以明王必愼其所與恐開禍亂之原也若僖宗者又何責焉

濮州賊王仙芝及其黨尙君長攻防濮曹州眾至數萬寃句人黃巢亦聚眾數千人應仙芝巢少與仙芝皆以販私鹽爲事巢善騎射喜任俠【任平聲】粗渉書傳屢舉進士不第遂爲盜與仙芝攻剽州縣橫行山東民之困扵重斂者爭歸之數月之間眾至數萬

臣祖禹曰自古盜賊之起國家之敗未有不由暴賦重斂而民之失職者眾也書曰夏王率遏眾力率割夏邑【書湯誓夏王率遏眾力率割夏邑有眾率怠弗恊曰時日害防予及汝皆亡】又曰降監商民用乂讎斂【書微子降監殷民用乂讐斂召敵讐不怠罪合於一多瘠罔詔】此桀紂之所以亡也秦漢以下莫不皆然唐之季世政出閹尹不惟賦斂割剝復販鬻百物盡奪民利故有私鹽之盜商賈之事【行曰商坐曰賈賈音古】皆官爲之使民無衣食之資欲不亡其可得乎

廣明元年二月左拾遺侯昌業以盜賊滿闗東而帝不親政事專務遊戲賞賜無度田令孜專權無上天文變異社稷將危上防極諌帝大怒召昌業至內侍省賜死臣祖禹曰昔比干立扵紂之朝三孤之位【三孤任少師少傅少保】不可以視天下之亂而不言也王子之親不可以待宗廟之亡而不救也【史周紀王子比干曰爲人臣者不得不以死爭廼彊諫紂紂怒曰吾聞聖人之心有七竅剖比干觀其心】是以諫而死之唐之季世人主蒙弱閹尹擅朝四海橫流不可止救賢者遁世不居其位可也諌而死職則忠矣其未得爲仁乎

十二月黃巢入長安縱兵大掠焚市肆殺人滿街尢憎官吏得之者皆殺之

臣祖禹曰揚雄有言曰秦之有司負秦之法度秦之法度負聖人之法度【揚寡見云】先王患徳之不逹扵下也故舉仁賢而任之上有恵澤下吏猶或不能究宣而況君爲聚斂刻急之政則其臣阿意希防必有甚者矣【孟滕文公上有好下必有甚焉者矣】故秦之末郡縣皆殺其守令而叛蓋怨疾之久也唐之盜賊尢憎官吏亦若秦而已矣詩曰豈弟君子民之父母【泂酌詩豈弟君子民之父母注云豈弟樂而易也】夫爲吏而使民愛之如父母則其愛君可知矣苟使民疾吏如冦讎則其君豈得不危亡乎

中和元年帝在成都日夕專與宦官同防議天下事待外殊疏薄左拾遺孟昭圖上防以爲治安之代遐邇猶應同心多難之時中外尢當一體去冬西幸不告南司遂使宰相僕射以下悉碎於賊獨北司得全今朝臣至者皆冒重險出百死者也所宜同休等戚伏見前夕黃頭軍作亂陛下獨與令孜敬瑄及諸內臣閉城自守不召宰相不召謀臣求入不得請對不許且天下者髙祖太宗之天下非北司之天下天子者四海九州之天子非北司之天子北司未必盡可信南司未必盡無用安有天子與宰相了無闗渉朝臣皆棄若路人如此恐收復之期尙勞宸慮屍祿之士得以宴安已事誠不足諌而來者冀可追也疏入令孜屏不奏矯詔貶昭圖嘉州司戶遣人沈於蟇頥津【蟇音麻】聞者气塞而不敢言臣祖禹曰自古大亂之世亦必有忠義之臣僖宗播越防於亡矣【防音機近也】而諌爭之職猶有人焉蓋天下未嘗無賢惟其君不能用也唐之將亡𨿽有忠賢亦末如之何矣昭圖豈不知言發而禍應哉特出於忠義憤激而不能已耳夫明主導天下而使之言其賢者樂告以善道【幹旄詩衛文公臣子多好善賢者樂告以善道也】故國家可得而治也【記中庸天下國家可得而治也】茍上下否隔【易否卦上下不交否】不可告語使人之言者出扵憤激之气則其國豈不殆哉

二年六月羅渾擎等反捕盜使楊行遷等與之戰不利求益兵府中兵盡陳敬瑄悉搜倉庫門庭之卒以給之是月大戰於幹谿官軍大敗行遷等恐無功獲罪多執村民爲俘送府【俘音孚】日數十百人敬瑄不問悉斬之其中亦有老弱及婦女觀者或問之皆曰我方治田績麻官軍忽入村系虜以來竟不知何罪

臣祖禹曰書曰火炎昆岡玉石俱焚天吏逸徳烈扵猛火【書徵火炎昆岡玉石俱焚天吏逸徳烈扵猛火殱厥渠魁脇從罔治】自古以來將非其人而兵無紀律者多殺戮平民以爲俘馘而上不知之其爲暴甚扵冦盜何則民知防冦盜而不虞王師也【虞度也】先王以用兵爲戒豈非以所害者多歟

四年五月李克用破黃巢還至汴州館於上源驛朱全忠與之宴發兵圍驛而攻之克用縋城得出引兵還晉陽上表自陳爲全忠所圖將佐以下從行者三百餘人並牌印皆沒不返乞遣使按問發兵誅討時朝廷以大冦初平方務姑息得克用表大恐但遣中使優詔和解之克用前後凡八表稱全忠妬功嫉能陰狡禍賊【狡音絞】異日必爲國患乞下詔削其官爵臣自率本道兵討之不用度支糧餉【度徒各切】帝累遣楊復恭等諭防稱吾深知卿寃方事之殷姑存大體克用終鬰鬰不平時藩鎭相攻者朝廷不復能爲之辧曲直由是互相吞噬惟力是視皆無所稟畏矣

臣祖禹曰天子所以制禦天下者賞善罰惡【瞻彼洛矣詩賞善罰惡焉】辧是非枉直【語曰舉直錯諸枉】使人各當其所【當去聲】物各安其分而不相淩暴也【分去聲】克用有復唐室之大功而全忠輙欲殺之蕃夷之人不敢專兵復讐而赴訴扵朝廷是諸侯猶有尊王室之心也爲天子者宜詰其孰是孰非直者佑之不直者黜之使徵伐號令出扵天子則誅一鎭而天下莫敢不從矣僖宗則不然知其直者而不卹置其不直者而不問是猶一郡一縣之長不能聽訟而使民以其彊弱自相勝也不惟全忠無所忌憚而克用心亦不服欲兩存之乃兩失之自是以後藩鎭擅相攻伐不復稟命以天子不足訴也唐之政令不行扵藩鎭實自此始後𨿽復欲爲彊其可得乎書曰有罪無罪予曷敢有越厥志【書泰誓云】刑罰者所以爲天討也【書臯陶謨天討有罪五刑五用哉】王者之扵天下懲勸【前賈誼傳慶賞以勸善刑罰以懲惡】可不明哉

光啟元年六月乙巳右補闕常濬上防以爲陛下姑息藩鎭太甚是非功過駢首並足致天下紛紛若此猶未之寤豈可不念駱谷之艱危【駱音洛】復懷西顧之討乎宜稍振典刑以威四方田令孜之黨言於帝曰此防傳於藩鎭豈不致其猜忿庚戌貶濬萬州司戶尋賜死臣祖禹曰殺諌臣者其國必亡故侯昌業孟昭圖常濬皆以諌而死自是以後無敢言者唐亡之兆亦以著矣何必天變彗孛之爲妖乎【彗孛妖星】夫忠臣欲救社稷之危人君不惟棄其言而又戮其身不祥莫大焉【孟離婁上離則不祥莫大焉】此其國所以爲墟也

先是安邑解縣兩池鹽皆鹽鐵置官之中和以來河中節度使王重榮專之田令孜奏復如舊制令孜自兼兩河鹽使收其利以贍軍重榮上章論訴不已遣中使往諭之重榮不可時令孜多遣親信覘藩鎭有不附己者【覘癡防切】輙圖之令孜養子匡祐使河中重榮待之甚厚而匡祐傲甚舉軍皆憤怒重榮乃數令孜罪惡責其無禮監軍爲講解僅得脫去匡祐歸以告令孜勸圖之令孜乃徙重榮爲泰寜節度使以王處存爲河中節度使重榮累表論令孜離間君臣【間音諌】數令孜十罪令孜結邠寜節度使朱玫鳯翔節度使李昌符以抗之重榮求救於李克用克用方怨朝廷不罪朱全忠玫昌符亦陰附全忠克用乃上言請討二鎭十二月戰於沙苑玫昌符大敗克用逼京城帝幸鳯翔明年令孜刼帝幸興元

臣祖禹曰僖宗播遷兩京防賊皆令孜之爲也其養子傲狠扵河中而重榮克用背叛再幸興元不去其本禍難不已【難去聲】書曰怨不在大【書康誥怨不在大亦不在小】豈不信哉

文徳元年三月壬寅帝疾大漸皇弟吉王保長而賢羣臣屬望十軍觀軍容使楊復恭請立其弟壽王傑是日下詔立傑爲皇太弟監軍國事

臣祖禹曰懿宗之崩中官廢長而立防【長丁丈切下同】遂傾唐室僖宗疾革楊復恭亦如之大抵宦者利扵防弱欲專威權以長而立則已無功故必有所廢置謂之定策【唐楊復恭傳復恭定策立昭宗李茂貞上復恭書曰吾披荊榛立天子旣得位乃廢定策國老柰負心門生何門生謂天子也又見下卷昭宗紀】夫立君以爲天下而宦者以私一己旣以援立爲功未有不亂國家者也

右僖宗在位十六年崩年二十七

唐鑑卷二十二

欽定四庫全書

唐鑑卷二十三

宋範祖禹撰

呂祖謙注

昭宗

大順元年四月赫連鐸李匡威請討李克用朱全忠亦上言克用終爲國患今因其敗臣請帥汴滑孟三軍與河朔三鎭共除之乞朝廷命大臣爲統帥初張濬因楊復恭以進復恭中廢更附田令孜而薄復恭復恭再用事深恨之帝知濬與復恭有隙特親倚之濬亦以功名爲己任每自比謝安裴度克用之討黃巢屯河中也濬爲都統判官克用薄其爲人聞其作相【相去聲】私謂詔使曰【使去聲下同】張公好虛談而無實用傾覆之士也主上采其名而用之他日交亂天下必是人也濬聞而銜之帝從容與濬論古今治亂【從七蹤切】濬曰陛下英睿如此而中外制於彊臣此臣日夜所痛心疾首也帝問以當今所急對曰莫若彊兵以服天下帝於是廣募兵於京師至十萬人及全忠等請討克用帝命三省禦史臺四品以上議之以爲不可者什六七杜讓能劉崇望亦以爲不可濬欲倚外勢以擠楊復恭乃曰先帝再幸山南沙陀所爲也今兩河藩鎭共請討之此千載一時但乞陛下付臣兵柄旬月可平孔緯曰濬言是也帝曰克用有興復大功今乘其危而攻之天下其謂我何緯曰陛下所言一時之體也張濬所言萬世之利也帝以二相言葉僶俛從之五月詔削奪克用官爵屬籍以濬爲河東行營都招討制置宣慰使京兆尹孫揆副之八月揆爲克用將李存孝所擒克用鋸殺之十月禁軍自潰張濬戰又敗克用上表訟寃制以孔緯爲荊南節度使濬爲嶽鄂觀察使再貶緯均州刺史悉復李克用官爵使歸晉陽明年二月加克用守中書令再貶濬繡州司戶臣祖禹曰李克用有復唐社稷之功茍無大害扵天下猶將十世宥也【見上卷注】朱全忠欲殺之而朝廷不詰全忠與諸鎭一請討克用則遽從之蓋以克用出於蕃夷而陵蔑之耳然有功者見討有罪者不誅則無以爲國故夫昭宗所以失政而海內愈亂者由張濬爲此役也唐之將亡譬如人有必死之疾使秦和扁鵲救之【秦和扁鵲古之善醫者】未必能起也而庸醫妄藥以攻之所攻非疾所疾不攻豈不速其死乎

幹寜元年七月李茂貞遣兵攻閬州楊復恭楊守信帥其族黨犯圍走將自商山奔河東至乾元遇華州兵獲之八月韓建獻於闕下斬於獨柳李茂貞獻復恭與守亮書訴致仕之由云承天門乃隋家舊業大侄但積粟訓兵勿貢獻吾於荊榛中立壽王才得尊位廢定策國老有如此負心門生天子

臣祖禹曰惟君子可以有功小人不可以有功也君子有功而不伐【易系辭子曰勞而不伐有功而不徳厚之至也】小人有功而益驕先王戒小人勿用者以其不可立功也【易旣濟髙宗伐鬼方三年克之小人勿用】夫無功猶不可長也況其有功何以堪之故小人而有非常之功者國之不幸也復恭刑臣【宦人也故曰刑臣】至與天子爲敵昭宗親戰用大師而後克之其言不臣如此由其恃援立之功故也豈不足爲永戒哉

三年七月李茂貞犯京師帝將幸太原韓建請幸華州帝從之茂貞入長安宮室市肆燔燒俱盡帝憤天下之亂思得奇傑之士不次用之國子士朱朴自言得爲宰相月餘可致太平帝以爲然八月以朴爲左諫議大夫同平章事朴爲人庸鄙迂僻無他長制出中外大驚臣祖禹曰國之將亡如大廈之將顚扶其東而西傾支其南而北壊況所以扶而支之者非其任哉

四年帝在華州右拾遺張道古上防稱國家有五危二亂昔漢文帝卽位未防【平聲】明習國家事今陛下登極已十年而曾不知爲君馭臣之道太宗內安中原外開四夷海表之國莫不入臣今先朝封域日蹙防盡臣𨿽防賤竊傷陛下朝廷社禝始爲姦臣賣弄終爲賊臣所有也帝怒貶道古施州司戶仍下詔罪狀道古宣示諌官臣祖禹曰昭宗之在華州唐室日趨於亡當求賢如不及聽言如在己【班彪王命論見善如不及用人如由巳】社稷宗廟未可兾也而斥逐言責之臣【孟公孫丑有言責者不得其言則去】杜絕諌爭之路【唐李林甫傳諌爭路絕】是自蔽耳目長姦防也終於顚墜厥緒誠不知君道哉

光化三年初崔與帝宻謀盡誅宦者及宋道弼景務修死宦者益懼帝自華州還忽忽不樂【音洛】多縱酒喜怒不常左右尢自危於是中尉劉季述王仲先樞宻使王彥範薛齊偓等謀廢立【偓音握】十一月帝獵苑中夜醉歸手殺黃門侍女數人明日辰巳宮門不開季述率禁兵千人破門而入問得其狀謂崔曰主上所爲如此豈可理天下庚寅季述陳兵殿廷召集百官使書奉請太子監國等不敢違帝在乞巧樓季述仲先與宣武進奏官程巖等帥兵入將士大呼至思政殿逢人輙殺帝見兵入驚墮牀下起將走季述仲先掖之令坐皇后趨至拜曰軍容勿驚官家有事惟軍容議季述出百官奏曰願奉太子監國陛下保頥東宮帝曰昨與卿曹樂飲不覺太過何至於是後曰官家趣依軍容語宦官扶帝與後同輦適少陽院季述以銀撾畫地數帝曰某時某事汝不從我言其罪一也如此數十不止乃手鎖其門鎔鐵錮之遣李師防將兵圍宂墻以通飲食凡兵器鍼刀皆不得入帝求錢帛皆不得求紙筆亦不與時大寒嬪禦公主無衣衾號哭聞於外季述矯詔太子監國又矯詔太子嗣位以帝爲太上皇十二月季述遣養子希度詣朱全忠許以唐社稷輸之李振勸全忠討季述全忠乃囚希度遣振如京師崔宻遣人說神策指揮使孫徳昭誅季述等徳昭乃與董彥弼周承誨謀伏兵誅之

天復元年正月乙酉朔徳昭斬王仲先崔迎帝禦長樂門樓率百官稱賀周承誨擒劉季述王彥範繼至方詰責已爲亂梃所斃薛齊偓赴井死出而斬之滅四人之族以韓全誨張彥爲左右中尉袁易簡周敬容爲樞宻使

臣祖禹曰劉季述刼太子而幽帝宦者皆預謀昭宗不能因天下讐疾之心窮治逆黨以淸宮闈奪其兵柄歸之將相【將相並去聲】而以亂易亂復任宦者旣赦而不問又稍以法誅之至使反側不安外結藩鎭以致刼遷之禍由除惡不絕其本而大信不立故也昔陽虎作亂於魯囚季桓子刼其國君春秋書曰盜竊寶玉大弓若季述等家臣賤人不得曰廢立爲唐史者宜書曰盜則名實正矣

六月崔請帝盡誅宦官宦官屬耳頗聞之韓全誨等涕泣求哀於帝帝乃令百事宻封防以聞勿口奏宦官求美女知書者數人內之宮中陰令詗察其事盡得宻謀全誨等大懼每宴聚流涕相訣日夜謀所以去之術時領三司使全誨等教禁軍諠嘩訴減損冬衣帝不得已解鹽鐵使時朱全忠李茂貞各有挾天子令諸侯之意全忠欲帝幸東都茂貞欲帝幸鳯翔知謀泄急遺朱全忠書稱被詔令全忠以兵迎車駕且言上反正公之力而鳯翔入朝引功自歸今不速至必成罪豈惟功爲他人所有且見徵討全忠得書十月舉兵發大梁全忠至河中表請車駕幸東都京城大駭士民亡竄山谷百官皆不入朝十一月壬子全誨等陳兵殿前奏曰全忠以大兵逼京師欲刼天子幸洛陽求傳禪【音善】臣等請陛下幸鳯翔收兵拒之帝不許仗劍登乞巧樓全誨等急卽火其下帝降樓乃與皇后妃嬪諸王百餘人皆上馬慟哭聲不絕全誨等遂火宮城壬戌車駕至鳯翔二年六月全忠敗李茂貞之師於虢縣之北進軍攻鳯翔九月全忠圍鳯翔十月茂貞出兵擊之又敗還汴軍每夜鳴鼓角城中地如動是冬大雪城中食盡凍餒死者不可勝計或臥未死肉已爲人所冎市中賣人肉斤直錢百犬肉直錢五百茂貞儲防亦竭以犬彘供禦膳帝鬻禦衣及小皇子衣於市以充用削漬松柹以飼禦馬十二月帝召李茂貞等食議與朱全忠和帝曰十六宅諸王以下凍餒死者日有數人在內諸王及公主妃嬪一日食粥一日食湯餅今已竭矣卿等意如何皆不對帝曰速當和解耳

三年正月茂貞請誅韓全誨等與朱全忠和奉車駕還京帝卽遣內養帥鳯翔卒四十人收全誨等斬之以第五可範仇承坦爲左右軍中尉王知古楊防朗爲樞宻使是夕又斬李繼筠等十六人遣使囊全誨等首以示全忠時鳯翔所誅宦官已七十二人全忠使京兆捕九十人甲子帝幸全忠營己巳入長安庚午崔奏誅宦官是日全忠以兵驅第五可範以下數百人於內侍省盡殺之寃號之聲徹於內外其出使者詔所在捕誅之止畱黃衣防弱者三十人以備灑掃帝湣可範等咸無罪爲文祭之自是宣傳詔命皆以宮人其兩軍內外八鎭兵悉屬六軍以崔兼判六軍十二衛

臣祖禹曰崔本與韓全誨爭權因昭宗懲幽辱之禍謀盡誅中官故全誨黨李茂貞而結朱全忠各倚彊藩以爲外援而岐汴亦慿宦官宰相內爲城社以制朝廷故召全忠以兵入朝而全誨刼帝西幸唐室之亡由南北司相吞滅而人主受其禍豈不爲將來之永鑑哉

唐鑑卷二十三

欽定四庫全書

唐鑑卷二十四

宋範祖禹撰

呂祖謙注

昭宗

天祐元年正月全忠殺崔將刼帝遷都引兵屯河中丁巳帝禦延喜樓全忠遣牙將冦彥卿奉表稱邠岐兵逼畿甸請帝遷都洛陽帝未及下樓宰相裴樞以得全忠遺書促百官東行戊午驅士民號哭滿路罵曰賊臣崔召朱溫來傾覆社稷使我曹流離至此老防𦇤屬月餘不絕壬戌車駕發長安全忠以張廷範爲禦營使毀長安宮室百司及民間廬舍取其材浮渭防河而下長安自是遂丘墟矣甲子帝至華州民夾道呼萬嵗帝泣謂曰勿呼萬嵗朕不復爲汝主矣館扵興徳宮謂侍臣曰鄙語云紇幹山頭凍殺雀何不飛去生處樂朕今漂泊不知竟落何所因泣下沾襟左右莫能仰視二月乙亥帝至陜全忠自河中來朝帝延全忠入寢室見何后後泣曰自今大家夫婦委身全忠矣帝遣間使以禦札告難扵王建建使王宗祐將兵防岐兵迎車駕至興平遇汴兵不得進而還三月帝復遣間使以絹詔告急扵王建楊行宻李克用等令紏率藩鎭以圖匡復曰朕至洛陽則爲全忠所幽閉詔勅皆出其手朕意不復得通矣四月全忠請車駕早發表章相繼帝屢遣宮人諭以皇后新產未任就路請俟十月東行全忠疑帝徘徊俟變怒甚謂冦彥卿曰汝速至陜卽日促官家發來閏月丁酉車駕發陜癸卯帝憇扵糓水自崔之死六軍散亡俱盡所餘擊毬供奉內園小兒共二百餘人從帝而東全忠猶忌之爲設食扵幄盡縊殺之預選二百餘人大小相類者衣其衣服代之侍衛帝初不覺累日乃寤自是帝之左右職掌使令皆全忠之人矣甲辰車駕至洛陽帝自離長安日憂不測與皇后終日沈飲或相對涕泣全忠使蔣暉伺察帝動靜皆知之帝從容問暉曰徳王朕之愛子全忠何故堅欲殺之因泣下囓中指流血暉具以語全忠全忠愈不自安時茂貞等移檄往來皆以興復爲辭全忠方引兵西討以帝有英气恐變生扵中欲立防君易謀禪代乃遣李振至洛陽與暉及朱友恭氏叔琮圖之八月壬寅帝在椒殿暉選龍武牙官史太等夜叩宮門言軍前有急奏欲面見帝夫人裴貞一開門見兵曰急奏何以兵爲史太殺之暉問至尊安在昭儀李漸榮臨軒呼曰寜殺我曹勿傷大家帝方醉遽起單衣繞柱走太追而弒之漸榮以身蔽帝太亦殺之又欲殺何后後乃求哀於暉乃釋之癸卯暉矯詔稱李漸榮裴貞一弒逆宜立輝王祚爲皇太子更名祝監軍國事又矯皇后令太子柩前卽位宮中恐懼不敢出聲哭丙午昭宣帝卽位年十三臣祖禹曰昔周之興也以諸侯歸之其亡也以諸侯叛之平王以後周室防弱政令不行【史周紀平王立東遷於洛邑辟戎寇平王之時周室衰防諸侯彊並弱齊楚秦晉始大政由方伯】歷數百年而不亡者亦以諸侯持之也唐之亂以藩鎭及其末也藩鎭割裂疆土皆盡而唐室遂亡僖昭之時惟李克用最爲有功𨿽嘗防扈而終不失臣節王室可倚以爲藩扞使太原之勢常重則諸鎭未敢窺唐也【唐僖宗紀光啟元年十一月河東節度使李克用叛張濬傳時朱全忠請舉兵誅李克用帝詔文武四品以上議皆言王室未寜𨿽得太原猶非所有濬固爭討之斷兩雄勢帝曰平巢克用功第一今乘危伐之天下其謂我何孔緯曰濬言萬世之利陛下所顧一時事爾帝乃決出師詔濬爲河東招討使克用上書請罪卽日罷濬司馬光資治通鑑光曰昭宗始則張濬覆車於平陽增李克用防扈之勢】而唐以其戎狄之人疑而不信外而不親有震上之勢而無朝廷之助是以不競於汴而全忠獨彊吞噬諸鎭卒防唐室自古忠者不見信而所信者不忠豈有不亡者乎

右昭宗在位十七年爲朱全忠所弒年三十八

昭宣帝

天祐二年三月獨孤損裴樞崔逺並罷政事初柳璨及第不四年爲宰相性傾巧輕佻時天子左右皆朱全忠腹心璨曲意事之同列裴樞崔逺獨孤損皆朝廷宿望意輕之璨以爲憾和王傅張廷範本優人全忠欲以爲太常卿樞以爲太常卿當以淸流爲之廷範以梁客將不可乃曰廷範勲臣自有方鎭何借樂卿恐非元帥之防持之不下全忠聞之怒璨因此並逺損譛於全忠故三人皆罷五月乙丑彗星竟天占者曰君臣俱災宜誅殺以應之柳璨因防其素所不快者於全忠曰此曹皆聚徒橫議怨望腹非宜以之塞災異李振亦言於全忠曰王欲圖大事此曹皆朝廷之難制者也不若盡去之全忠以爲然乃貶獨孤損裴樞崔逺皆爲刺史陸扆王溥趙崇王贊皆爲司戶其餘或門冑髙華或科第自逹於三省臺閣以名檢自處聲迹稍著皆指以爲浮薄貶逐無虛日搢紳爲之一空辛巳再貶樞損逺爲瀧瓊白州司戶六月全忠聚樞等及朝士貶官者三十餘人於白馬驛一夕盡殺之投屍扵河初李振屢舉進士不中第故深疾搢紳之士言扵全忠曰此軰常自謂淸流宜投之黃河使爲濁流全忠笑而從之

臣祖禹曰白馬之禍至今悲之歐陽修有言曰一太常卿與社稷孰爲重使樞等不死尙惜一卿其肯以國與人乎𨿽樞等之力不能存唐必不亡唐而獨存也【並見言行錄】臣以爲不然昭宗返自鳯翔而全忠簒奪之勢已成人無愚智皆知之矣樞乃其黨被其薦引以爲宰相不卹國之存亡方且宴安於寵祿全忠之刼遷洛陽昭宗未及下樓樞受賊防已率百官出長安東門昭宗卒以弒殞而唐遂亡由此觀之樞爲忠於李氏乎忠於朱氏乎且長安與一太常卿孰重國亡君弒與流品不分孰急樞不惜長安以與全忠乃惜一卿不與廷範不惜國亡君弒而惜流品之不分其愚豈不甚哉夫樞非有忠義之心能爲社稷者也不勝其利欲之心畏全忠而附之弒其君父旣從之矣以爲除太常卿小事也持之不與未必拂全忠之心而防以示人至公從其大而違其細欲以竊天下之虛譽不意全忠怒之至此也全忠以爲此小事也猶不從已其肯聽已之取天下乎是以肆其誅鋤無所不至不知樞等實非能爲唐輕重乃全忠疑之過也向使樞有存唐之心當全忠之刼遷端委而受刄於國門天下忠義之士聞之必有奮發而起者矣樞不爲此而惜一卿不死於昭宗之弒而死於廷範之事處身如此豈能爲國慮乎迹其附防全忠以爲相【去聲】進不由其道矣【孟滕文公惡不由其道】乃欲上不失賊臣之意下不失士大夫之譽其可得乎白馬之禍蓋自取之也【孟離婁云】然自古如此而死者多矣貪躁之士亦可少戒哉

十二月王殷趙殷衡嫉蔣暉之權寵欲得其處譛暉云與栁璨張廷範於積善宮夜宴對太后焚香爲誓欲興復唐室全忠信之斬暉戮其屍令殷殷衡弒太后追廢爲庶人斬璨於上東門轘廷範於都市

臣祖禹曰孟子曰不仁而得國者有之矣不仁而得天下未之有也【孟離婁云】三代以後蓋有不仁而得天下者焉朱全忠之簒唐以悖逆取之以暴虐守之𨿽爲天子數年不免其身子孫殄戮靡有遺類是以一身易一族之富貴也五代之際起匹夫而爲天子或五六年或三四年或一二年皆宗族夷滅世絕不祀【如梁朱溫二主爲後唐滅晉石敬瑭二主爲契丹防漢劉知逺二主爲後周滅之類】亂臣賊子曾莫懲也書曰恵廸吉從逆凶惟影響【書大禹謨云】豈不信哉

二年正月天雄節度使羅紹威與朱全忠宻謀帥兵攻牙軍闔營殪之凡八千家嬰孺無遺全忠引兵入魏州自是魏兵衰弱紹威悔之

臣祖禹曰昔商民化紂之惡周公遷之於洛邑旣歷三紀而其風未殄【書畢命惟周公左右先王綏定厥家毖殷頑民遷於洛邑宻邇王室式化厥訓旣歷三紀世變風移四方無虞予一人以寜商俗靡靡利口惟賢余風未殄公其念哉】以累聖人之治猶如此【累去聲】甚矣污俗之難變也自天寶以後【天寶元宗年號】燕趙魏不爲唐有【燕平聲下同】其人安於悖逆不復知有君臣聲色之所不及【唐蠻夷傳荒服之外聲教不逮】政刑之所不加歷十五世然後殱夷殄滅靡有遺類而其俗猶不及攺也其後梁之亡也始於魏莊宗之亡也亦始於魏其得之也以魏其失之也以魏由其習亂之久故易動也而燕人至於晉氏遂淪於左袵【左袵蠻夷之俗】豈非諸夏之禮其亡有漸乎趙居二冦之間或逆或順不若燕魏之甚也故其禍有淺深論者或謂紹威誅牙軍以弱魏而全忠無後顧之慮因以篡唐夫唐與魏離亦久矣牙軍適足亂魏以拒朝廷而已其能爲唐室輕重豈其然乎

四年三月帝禪位扵梁【禪音善】以楊渉爲押傳國寶使涉子直史館凝式言扵涉曰大人爲唐宰相而國家至此不可謂之無過況手持天子璽綬與人𨿽保富貴柰千載何盍辭之涉大駭曰汝滅吾族神色不寜者數日臣祖禹曰自古易姓之際必有仗節死義之臣忠扵本朝故賊臣憚焉唐之亡也其宰相姦險趨利賣國與盜惟以傾覆宗社士之立扵朝者皆小人也故以綬璽與人而不以爲不可勸進賊庭而不以爲羞惟凝式一有言而其父大駭以爲狂惑不祥之人矣豈其賢人君子遭世之亂而隠伏不見歟抑其累世之君不能養其風俗而無禮義亷恥之習歟【前賈誼傳禮義亷恥是謂四維】何三百年之天下【唐二百九十年三百年舉大數】而無一忠義之士扶持之也人君豈可不養士之亷恥以重其國哉

右昭宣帝在位四年禪位扵梁梁封帝爲濟陰王明年爲所弒年十七

臣祖禹曰三代之得天下也以仁其失天下也以不仁【孟離婁云】人心恱而歸之則王離而去之則亡故凡有徳則興無徳則廢君人者勤於徳以待天下之歸而已至於後世有天下者其徳不足而以勢力刼持之天下之人非心服也力不能勝也【孟公孫丑以力服仁者非心服也力不贍也】故天下易離然而漢唐之有天下也除其暴亂而待之以寛【書防子之命撫民以寛除其邪虐】人心恱而從之故其享天下皆長久𨿽不足以及三代亦其次也魏之代漢非由積徳故天下不服分而爲三【謂魏蜀吳】數十年而亡若朱全忠之篡唐又不足以及曹氏直爲盜賊而已矣言之可醜【墻有茨詩不可道也所可道也言之醜也】豈足道哉然唐之所以亡不可不戒亂臣賊子不可不懲也臣故舉其大略而著之

右唐起髙祖武徳元年終昭宣帝天祐四年凡十四世二十帝二百九十年

臣祖禹曰唐自髙祖取隋五年而四方底平九年而太宗立貞觀之治防於三代然一傳而有武氏之篡朝命中絕二十餘年【髙宗崩武后稱制號天后髙宗贊武氏之亂唐之宗黨戕殺殆盡其賢士大夫不免者十八九以太宗之治遺徳餘烈在人者未逺而防於遂絕】中睿享國日淺朝廷濁亂明皇以兵取而後得之【睿宗紀景云元年八月壬午韋皇后弒中宗矯遺詔自立爲皇太后庚子臨淄郡王隆基率萬騎兵誅韋氏】開元之治防於貞觀而終之以天寶大亂唐室遂防【本紀天寶十五載六月己亥祿山防京師七月庚辰次於蜀郡】肅宗以後無稱者惟憲宗元和之政號爲中興【元和憲宗年號共十五年】凡唐之世治日如此其少亂日如彼其多也昔三代之君莫不修身齊家以正天下【記大學欲明明徳於天下者先治其國欲治其國先齊其家欲齊其家先修其身】而唐之人主起兵而誅其親者謂之定內難偪父而奪其位者謂之受內禪【偪廹也音逼禪音善】此其閨門無法不足以正天下亂之大者也其治安之久者不過數十年或變生於內或亂作於外未有內外無患承平百年者也揚雄曰【前漢揚雄字子云】陰不極則陽不生亂不極則徳不形唐室之亂極於五代而天祚有宋太祖皇帝順天人之心兵不血刄市不易肆而天下定神武所臨海外有截【詩商頌云】繼以太宗文治【記祭義文王以文治】四宗守成百有餘年太平【鳬鷖詩太平之君子持盈守成】𨿽三代之盛未有如此其久者也其取之也𨿽無以逺過於前代其守之也則不愧於三王內則家道正而人倫明【易家人卦夫夫婦婦而家道正正家而天下定孟滕文公人倫明於上】其養民也仁其奉己也儉徳澤從厚刑罰從薄外則縣之政聽於令郡之政聴於守守之權歸於按察按察之權歸於朝廷上下相維輕重相制藩鎭無擅兵之勢郡縣無專殺之威自一命以上刑辱不及也故無大臣之誅施及羣生【前董仲舒武帝制防徳澤洋溢施於方外延及羣生】功利無窮較之唐世我朝爲優夫唐事已如彼祖宗之成效如此然則今當何監不在唐乎今當何法不在祖宗乎夫惟取監於唐取法於祖宗則永世保民之道也【書惟王子子孫孫永保民】

唐鑑卷二十四

