宋論

﹝宋論卷一太祖

〖一〗

宋興﹐統一天下﹐民用寧﹐政用乂﹐文教用興﹐蓋於是而益以知天命矣。天曰難諶﹐匪徒人之不可狃也﹐天無可狃之故常也﹔命曰不易﹐匪徒人之不易承也﹐天之因化推移﹐斟酌而曲成以制命﹐人無可代其工﹐而相佑者特勤也。

帝王之受命﹐其上以徳﹐商﹑周是已﹔其次以功﹐漢﹑唐是已。詩曰「鑑觀四方﹐求民之莫。」徳足以綏萬邦﹐功足以戡大亂﹐皆莫民者也。得莫民之主而授之﹐授之而民以莫﹐天之事畢矣。乃若宋﹐非鑑觀於下﹐見可授而授之者也。何也﹖趙氏起家什伍﹐兩世爲裨將﹐與亂世相浮沈﹐姓字且不聞於人閒﹐況能以惠澤下流系邱民之企慕乎﹗其事柴氏也﹐西徵河東﹐北拒契丹﹐未嘗有一矢之勛﹔滁關之捷﹐無當安危﹐酬以節鎭而已逾其分。以徳之無積也如彼﹐而功之僅成也如此﹐微論漢﹑唐厎定之鴻烈﹐卽以曹操之掃黃巾﹑誅董卓﹑出獻帝於阽危﹑夷二袁之僭逆﹐劉裕之俘姚泓﹑馘慕容超﹑誅桓玄﹑走死盧循以定江介者﹐百不逮一。乃乘如狂之亂卒控扶以起﹐弋獲大寶﹐終以保世滋大﹐而天下胥蒙其安。嗚呼﹗天之所以曲佑下民﹐於無可付托之中﹐而行其權於受命之後﹐天自諶也﹐非人之所得而豫諶也﹐而天之命之也亦勞矣﹗

商﹑周之徳﹐漢﹑唐之功﹐宜爲天下君者﹐皆在未有天下之前﹐因而授之﹐而天之佑之也逸。宋無積累之仁﹐無撥亂之績﹐乃載考其臨禦之方﹐則固宜爲天下君矣﹔而凡所降徳於民以靖禍亂﹐一在旣有天下之後。是則宋之君天下也﹐皆天所旦夕陟降於宋祖之心而啟迪之者也。故曰﹕命不易也。

兵不血刃而三方夷﹐刑不姑試而悍將服﹐無舊學之甘盤而文教興﹐染掠殺之餘風而寬仁布﹐是豈所望於兵權乍擁﹑﹝守一﹞﹝寸﹞長莫著之都點檢哉﹖啟之﹑牖之﹑鼓之﹑舞之﹐俾其耳目心思之牖﹐如披雲霧而見靑霄者﹐孰爲爲之邪﹖非殷勤佑啟於形聲之表者﹐日勤上帝之提撕﹐而遽能然邪﹗佑之者﹐天也﹔承其佑者﹐人也。於天之佑﹐可以見天心﹔於人之承﹐可以知天徳矣。

夫宋祖受非常之命﹐而終以一統天下﹐厎於大定﹐垂及百年﹐世稱盛治者﹐何也﹖惟其懼也。懼者﹐惻悱不容自寧之心﹐勃然而猝興﹐怵然而不昧﹐乃上天不測之神震動於幽隱﹐莫之諭而不可解者也。

然而人之能不忘此心者﹐其惟上哲乎﹗得之也順﹐居之也安﹐而懼不忘﹐乾龍之惕也﹔湯﹑文之所以履天祐人助之時﹐而懼以終始也。下此﹐則得之順矣﹐居之安矣﹐人樂推之而己可不疑﹐反身自考而信其無歉﹔於是晏然忘懼﹐而天不生於其心。乃宋祖則幸非其人矣。以親﹐則非李嗣源之爲養子﹐石敬瑭之爲愛婿也﹔以位﹐則非如石﹑劉﹑郭氏之秉鉞專徵﹐據巖邑而統重兵也﹔以權﹐則非郭氏之篡﹐柴氏之嗣﹐內無贊成之謀﹐外無捍禦之勞﹐如嗣源﹑敬瑭﹑知遠﹑威之同起而佐其攘奪也。推而戴之者﹐不相事使之儔侶也﹔統而馭焉者﹐素不知名之兆民也﹔所與共理者﹐旦秦暮楚之宰輔也﹔所欲削平者﹐威望不加之敵國也。一旦岌岌然立於其上﹐而有不能終日之勢。權不重﹐故不敢以兵威劫遠人﹔望不隆﹐故不敢以誅夷待勛舊﹔學不夙﹐故不敢以智慧輕儒素﹔恩不洽﹐故不敢以苛法督吏民。懼以生愼﹐愼以生儉﹐儉以生慈﹐慈以生和﹐和以生文。而自唐光啟以來﹐百年囂陵噬搏之气﹐寖衰寖微﹐以消釋於無形。盛矣哉﹗天之以可懼懼宋﹐而日夕迫動其不康之情者﹐「震驚百里﹐不喪匕鬯」。帝之所出而天之所以首物者﹐此而巳矣。然則宋旣受命之餘﹐天且若發童蒙﹐若啟甲坼﹐縈回於宋祖之心不自諶﹐而天豈易易哉﹗

𨿽然﹐彼亦有以勝之矣﹐無赫奕之功而能不自廢也﹐無積累之仁而能不自暴也﹔故承天之佑﹐戰戰栗栗﹐持志於中而不自溢。則當世無商﹑周﹑漢﹑唐之主﹐而天可行其鄭重仁民之徳以眷命之﹐其宜爲天下之君也﹐抑必然矣。

〖二〗

韓通足爲周之忠臣乎﹖吾不敢信也。袁紹﹑曹操之討董卓﹐劉裕之誅桓玄﹐使其不勝而身死﹐無容不許之以忠。吾恐許通以忠者﹐亦猶是而已矣。藉通躍馬而起﹐閉關而守﹐禁兵內附﹐都人協心﹐宋祖且爲曹爽﹐而通爲司馬懿﹐喧呼萬歲者﹐崇朝瓦解﹐於是眾望丕屬﹐幼君托命﹐魁柄在握﹐物莫與爭﹐﹝會﹞﹝貪﹞附靑雲之眾﹐已望絕於衝人﹐黃袍猝加﹐欲辭不得﹐通於此時﹐能如周公之進誅管﹑蔡﹐退務明農﹐終始不渝以扶周社乎﹖則許之以忠而固不敢信也。

然則通之以死抗宋祖者﹐其挾爭心以逐柴氏之鹿乎﹖抑不敢誣也。何也﹖宋祖之起﹐非有移山徙海之勢﹐蘊崇已久而不可回。通與分掌禁兵﹐互相忘而不相忌。故一旦變起﹐奮臂以呼而莫之應。非若劉裕之於劉毅﹐蕭道成之於沈攸之﹐一彼一此﹐睨神器而爭先獲﹐各有徒眾﹐以待決於一朝者也。無其勢者無其志﹐無其志者不料其終﹐何得重誣之曰﹕通懷代周之謀而忌宋祖乎﹖

夫通之貿死以爭者﹐亦人之常情﹐而特不可爲葸怯波流者道耳。與人同其事而旋相背﹐與人分相齒而忽相臨﹐懷非常之情而不相告﹐處不相下之勢而遽視之若無﹔有心者不能不憤﹐有气者不能不盈。死等耳﹐亦惡能旦頡頏而夕北面﹐捨孤弱而卽豪彊乎﹗故曰﹕貿死以爭﹐亦人之常情﹐而勿庸逆料其終也。

嗚呼﹗積亂之世﹐君非天授之主﹐國無永存之基﹐人不知忠﹐而忠豈易言哉﹖人之能免於無恆者﹐斯亦可矣。馮道﹑趙鳳﹑範質﹑陶谷之流﹐初所驅使者﹐已而並肩矣﹔繼所並肩者﹐已而俯首矣﹔終所俯首者﹐因以稽顙稱臣﹐駿奔鵠立﹐而洋洋自得矣﹔不知今昔之面目﹐何以自相對也﹗則如通者﹐猶有生人之气存焉﹐與之有恆也可矣﹐若遽許之曰周之忠臣也﹐則又何易易邪﹗

〖三〗

太祖勒石﹐鎖置殿中﹐使嗣君卽位﹐入而跪讀。其戒有三﹕一﹑保全柴氏子孫﹔二﹑不殺士大夫﹔三﹑不加農田之賦。嗚呼﹗若此三者﹐不謂之盛徳也不能。徳之盛者﹐求諸己而已。捨己而求諸人﹐名愈正﹐義愈伸﹐令愈繁﹐刑將愈起﹔如彼者﹐不謂之涼徳也不能。求民之利而興之﹐求民之害而除之﹐取所謂善而督民從之﹐取所謂不善而禁民蹈之﹐皆求諸人也﹔駁儒之所務﹐申﹑韓之敝帚也。

夫善治者﹐己居厚而民勸矣﹐讒頑者無可逞矣﹔己居約而民裕矣﹐貪冒者不得黷矣。以忠厚養前代之子孫﹐以寬大養士人之正气﹐以節制養百姓之生理﹐非求之彼也。捐其疑忌之私﹐忍其忿怒之發﹐戢其奢吝之情﹐皆求之心﹑求之身﹝也﹞。人之或利或病﹐或善或不善﹐聽其自取而不與爭﹐治徳蘊於己﹐不期盛而積於無形﹐故曰不謂之盛徳也不能。

求之己者﹐其道恆簡﹔求之人者﹐其道恆煩。煩者﹐政之所繇紊﹐刑之所繇密﹐而後世儒者恆挾此以爲治術﹐不亦傷乎﹗子曰「道之以政﹐齊之以刑。」政刑煩而民之恥心蕩然﹐故曰不謂之涼徳也不能。

文王之治岐者五﹐五者皆厚責之上而薄責之吏民者也。五者之外﹐有利焉﹐不汲汲以興﹔有害焉﹐不汲汲以除﹔有善焉﹐不汲汲督人之爲之﹔有不善焉﹐不汲汲禁人之蹈之。故文王之仁﹐如天之覆下土﹐而不憂萬物之違逆。夫治國﹑亂國﹑平國﹐三時也。山國﹑土國﹑澤國﹐三地也。願民﹑頑民﹑庸民﹐三材也。積三三而九﹐等以差﹔其爲利﹑爲害﹑爲善﹑爲不善也﹐等以殊﹔而巧歷不能窮其數。爲人上者必欲窮之﹐而先喪徳於己矣。言之娓娓﹐皆道也﹔行之逐逐﹐皆法也﹔以是爲王政﹐而俗之偸﹑吏之冒﹑民之死者益積。無他﹐求之人而已矣。

宋有求己之道三焉﹐軼漢﹑唐而幾於商﹑周﹐傳世百年﹐歷五帝而天下以安﹐太祖之心爲之也。逮慶曆而議論始興﹐逮熙寧而法制始密﹐捨己以求人﹐而後太祖之徳意漸以泯。得失之樞﹐治亂之紐﹐斯民生死之機﹐風俗淳澆之原﹐至簡也。知其簡﹐可以爲天下王。儒之駁者﹐濫於申﹑韓﹐惡足以與於斯﹗

〖四〗

自太祖勒不殺士大夫之誓以詔子孫﹐終宋之世﹐文臣無歐刀之辟。張邦昌躬篡﹐而止於自裁﹔蔡京﹑賈似道陷國危亡﹐皆保首領於貶所。語曰「周之士貴」﹐士自貴也。宋之初興﹐豈有自貴之士使太祖不得而賤者感其護惜之情乎﹖

夷考自唐僖﹑懿以後﹐迄於宋初﹐人士之以名誼自靖者﹐張道古﹑孟昭圖而止﹔其辭榮引去﹑自愛其身者﹐韓偓﹑司空圖而止﹔髙蹈不出﹑終老巖穴者﹐鄭遨﹑陳摶而止。若夫辱人賤行之尢者﹐背公死黨﹐鬻販宗社﹐則崔胤﹑張浚﹑李磎﹑張文蔚倡之於前﹐而馮道﹑趙鳳﹑李昊﹑陶谷之流﹐視攺面易主爲固然﹐以成其風尙。其他如和凝﹑馮延己﹑韓熙載之儔﹐沈酣倡俳之中﹐𨿽無巨慝﹐固宜以禽魚畜玩而無庸深惜者也。士之賤﹐於此而極。則因其賤而賤之﹐未爲不愜也。惡其賤﹐而激之使貴﹐必有所懲而後知攺﹐抑禦世之權也。然而太祖之於此﹐意念深矣。

昔者周衰﹐處士橫議﹐脇侯王﹐取寵利﹐而六國以亡。秦惡其囂﹐而坑儒師吏以重抑之。漢之末造﹐士相標榜﹐騺擊異己﹐以與上爭權﹐而漢以熸。曹孟徳惡其競﹐而任崔琰﹑毛玠督責吏治以重抑之。然秦以賈怨於天下﹐二世而滅。孟徳死﹐司馬氏不勝羣情﹐務爲寬縱﹐而裴﹑王之流﹐倡任誕以大反曹氏之爲﹐而中夏淪沒。繇此觀之﹐因其賤而賤之﹐懲其不貴而矯之者﹐未有能勝者也。激之也甚﹐則怨結而禍深﹔抑之也未甚﹐則乍伏而終起。故古之王者聞其養士也﹐未聞其治士也。聰明才幹之所集﹐溢出而成乎非僻﹐扶進而導之以興﹐斯興矣。豈能捨此而求椎魯獷悍之醜夷﹐以與共天下哉﹗

其在詩曰「鳶飛戾天﹐魚躍於淵」﹔「周王壽考﹐遐不作人」。飛者﹐不虞其颺擊也。躍者﹐不虞其縱壑也。涵泳於天淵之中﹐而相期以百年之效﹐豈周士之能自貴哉﹖文王貴之也。老氏之言曰「民不畏死﹐柰何以死威之﹖」近道之言也。民不畏死﹐而自有畏者。並生並育於天地﹐獨以敗類累人主之矜全﹐𨿽甚冥頑﹐能弗內愧於心﹖況乎業已爲士﹐聰明才幹不後於人﹐詩書之气﹐耳已習聞﹐目已習見﹐安能一旦而棄若委土哉﹗

夫太祖﹐亦猶是武人之雄也。其爲之贊理者﹐非有伊﹑傅之志學﹐睥睨士气之淫邪而不生傲慢﹐庶幾乎天之貯空霄以翔鳶﹐淵之涵止水以遊魚者矣。可不謂天啟其聰﹐與道合揆者乎﹗而宋之士大夫髙過於漢﹑唐者﹐且倍蓰而無算﹐誠有以致之也。因其善而善之﹐因其不善而不善之﹐以治一家不足﹐而況天下乎﹖河決於東﹐遏而回之於西﹐未有能勝者也。以吏道名法虔矯天下士﹐而求快匹夫婞婞之情﹐惡足以測有徳者之藏哉﹗

〖五〗

語有之曰「得士者昌。」「得」云者﹐非上﹝心﹞﹝必﹞自得之以爲己﹝徳﹞﹝得﹞也。下得士而貢之於上﹐固上之得也﹔下得士而自用之以效於國﹐亦上之得也。故人君之病﹐莫大乎與臣爭士。與臣爭士﹐而臣亦與君爭士﹔臣爭士﹐而士亦與士爭其類﹔天下之心乃離散而不可收。書曰「受有億兆人﹐離心離徳」。非徒與紂離也﹐人自相離﹐而紂愈爲獨夫也。人主而下﹐有大臣﹐有師儒﹐有長吏﹐皆士之所自以成者也。人主之職﹐簡大臣而大臣忠﹐擇師儒而師儒正﹐選長吏而長吏賢。則天下之士在巖穴者﹐以長吏爲所因﹔入學校者﹐以師儒爲所因﹔升朝廷者﹐以大臣爲所因。如网在綱﹐以羣效於國。不背其大臣﹐而國是定﹔不背其師儒﹐而學術明﹔不背其長吏﹐而行誼修。悉率左右以燕天子﹐羣相燕也。合天下賢智之心於一軌﹐而天子之於士無不得矣。和气翔洽﹐充盈朝野﹐寖榮寖昌﹐昌莫盛焉。「得士者昌」﹐此之謂也。

大臣不以薦士爲徳﹐而士一失矣﹔師儒不以教士爲恩﹐而士再失矣﹔長吏不以舉士爲榮﹐而士蔑不失矣。乃爲之語曰「拜爵公門﹐受恩私室﹐非法也。」下泮渙而不相親﹐上專私而不能廣﹐億兆其人而億兆其心﹐心離而徳離﹐鮮不亡矣。故人主之病﹐莫甚於與下爭士也。

自唐以來﹐進士皆爲知舉門生﹐終其身爲恩故﹔此非唐始然也﹐漢之孝廉﹐於所舉之公卿州將﹐皆生不敢與齒﹐而死服三年之喪﹐亦人情耳。持名法以繩人者﹐謂之曰不復知有人主。人主聞之﹐憤恚不平﹐曰﹕彼得士而我失之矣。繇是而猜妒刻核之邪說﹐師申﹑韓以束縛縉紳﹐解散士心﹐使相攜貳﹐趨邪徑﹐騰口說﹐以要人主。懷姦擅命之夫﹐自矜孤立﹐而搖蕩國是。大臣不自信﹐師儒不相親﹐長吏不能撫。於是乎綱斷紐絕﹐而獨夫之勢成。故曰「不信乎朋友﹐弗獲乎上矣。」朋友不信﹐上亦惡得而獲之哉﹗少陵長﹐賤妨貴﹐疏閒親﹐不肖毀賢﹐胥曰「吾知有天子而已。」豈知天子哉﹖知爵祿而已矣。

夫士之懷知己也﹐非徒其名利也﹔言可以伸﹐志可以成﹐气以類而相孚﹐業以摩而相益。易曰「拔茅茹以其匯。」拔不以其匯﹐而獨莖之艸﹐不足以葺大廈久矣。大臣﹐心腹也﹔師儒﹐耳目也﹔長吏﹐臂指也。以心應耳目之聰明﹐以耳目應臂指之動作﹐合而爲一人之身﹐而眾用該焉。其互相離者﹐不仁者也。不仁者痿以死﹐如之何君臣爭士而靳爲己得也﹗

太祖之欲得士也已迫﹐因下第舉人撾鼓言屈﹐引進士而試之殿廷﹐不許稱門生於私門。賴終宋之世不再舉耳。守此以爲法﹐將與孤秦等。察察之明﹐悁悁之忿﹐呴呴之恩﹐以撫萬方﹐以育多士﹐豈有幸哉﹗豈有幸哉﹗

〖六〗

太祖數微行﹐或以不虞爲戒﹐而曰「有天命者﹐任自爲之。」英雄欺人﹐爲大言耳。其微行也﹐以己之幸獲﹐虞人之相效﹐察羣情以思豫制﹐私利之褊衷﹐猜防之小智﹐宋徳之所以衰也。野史載其乘輦以出﹐流矢忽中輦板﹐上見之﹐乃大言曰「射死我﹐未便到汝。」流矢者﹐卽其使人爲之也。則微行之頃﹐左右密護之術﹐必已周矣。而諫者曰「萬一不虞」﹐徒貽之笑而已。

凡人主之好微行也有三﹐此其一也。其下﹐則狂蕩嬉遊﹐如劉子業諸君耳。其次﹐則苛察以爲能﹐而或稱其念在國民﹐以伺官箴之污潔﹑民生之苦樂﹑國事之廢舉者也。若此者﹐其求治彌亟﹐其近道彌似﹐其自信彌堅﹔而小則以亂﹐大則以亡。迄乎亂與亡而不悔其失﹐亦愚矣哉﹗何也﹖兩足之所至﹐兩目之所覘﹐兩耳之所聞﹐斤斤之明﹐詹詹之智﹐以與天下斗捷﹐未有能勝者也。

且夫人主而微行﹐自以爲密﹐而豈果能密邪﹖趾未離乎禁闈﹐期已泄於近幸﹔形一涉乎通逵﹐影已徹乎窮巷﹔此之伺彼也有涯﹐而彼之伺此也無朕。於是懷私挾佞者﹐飾慧爲朴﹐行諂以戇﹐醜正而相許﹐黨姦而相獎﹐面受其欺﹐背貽其笑﹐激怒沽恩﹐而國是不可復詰矣。卽令其免乎此也﹐一事之得﹐不足以蓋小人﹔一行之疵﹐不足以貶君子﹔一人之恩怨﹐不足以定仁暴﹔一方之利病﹐不足以槪海隅。而偶得之小民者﹐無稽弗詢﹐溢美溢惡﹐遂信爲無心之詞﹐自矜其察微之睿﹐以定黜陟﹐以衡興革﹐以用刑賞﹐以權取與﹐而羣臣莫敢爭焉。此尢不待姦人之詭道相要﹐而坐受其蠹。小之以亂﹐大之以亡﹐振古如斯﹐而自用者不察﹐良足悲已﹗

夫欲成天下之務﹐必詳其理﹔欲通天下之志﹐必達其情。然而人主之所用其聰明者﹐固有方也。以求俊乂﹐冢宰公而側陋舉矣﹔以察官邪﹐憲臣廉而貪墨屏矣﹔以平獄訟﹐廷尉愼而誣罔消矣﹔以處危疑﹐相臣忠而國本固矣。故人主之所用智以辧臧否者﹐不出三數人﹐而天下皆服其容光之照。自朝廷而之藩牧﹐自藩牧而之郡邑﹐自郡邑而之鄕保。聽鄕保之情者﹐邑令也﹔聽邑令之治者﹐郡守也﹔聽郡守之政者﹐藩牧也。因是而達之廷臣﹐以周知天下之故。遺其小利﹐懲其大害﹐通其所窮﹐疏其所壅。於是而匹夫匹婦私語之情﹐天子垂旒纊而坐照之以無遺。天下之足﹐皆吾足也﹔天下之目﹐皆吾目也﹔天下之耳﹐皆吾耳也。能欺其獨知﹐而不能掩其眾著﹐明主之術﹐恃此而已矣。愚氓一往之情辭﹐不屑聽也。而況宵人之投隙以售姦者哉﹗

古之聖王﹐詢芻蕘﹑問工瞽﹑建鞀鼓﹑以達臣民之隱者﹐爲己救過也﹐非以察人也。微行者反是﹐察愈密﹐聽愈惑﹐自貽敗亡而不悟。故曰良足悲已﹗故微行者有三﹐而皆君道之所惡。若宋祖者﹐卽不微行﹐亦豈有攘臂相仍以奪其所奪於人者乎﹖則亦均之乎愚而已矣。

〖七〗

劉禪﹑孫皓之容於晉﹐非晉之厚也﹐誠有以致之也。劉先主以漢﹝主﹞﹝室﹞之裔﹐保蜀土﹐奉宗祧﹐任賢圖治﹐民用乂安﹐尙矣。孫文臺奮身郡將﹐討董卓﹐復雒京﹐父子三世﹐退保吳﹑楚﹐民不受兵者百餘年。天之所佑﹐人之所懷﹐司馬氏弗能重違而絕其世﹐有不可絕者在也。禪𨿽闇﹐皓𨿽虐﹐非稱兵首難﹑爚亂天紀者﹔降爲臣僕﹐足償其愆﹐而惡容殄滅乎﹖

李煜﹑孟昹﹑劉鋹以降王而享國封﹐受賓恪之禮﹐非其所應得者也﹐宋之厚也。迹其先世﹐無積累之功﹐無鞏固之守﹐存乎蓬艾之閒﹐偸以自王﹐不足以當白馬之淫威久矣。其降爲皂隸﹐可無餘憾。而優渥之禮加乎其身﹐故曰﹕宋之厚也。

𨿽然﹐責蜀﹑粵﹑江左之亢僭爭衡﹐不夙奉正朔於汴﹑雒﹐而以俘虜之刑處之﹐則又不可。臣服者﹐必有所服也﹔歸命者﹐必有所歸也﹔有君而後有臣﹐猶有父而後有子也。唐亡以來﹐天下之無君久矣。朱溫﹐賊也﹔李存勗﹑石敬瑭﹐沙陀之部夷也﹔劉知遠﹑郭威﹐乘人之熸﹐乍踞其位﹐猶螢之耀於夜也。剖方州而稱帝﹐僅得其十之二三。特以汴﹑雒之墟爲唐故宮之址﹐乘虛襲處﹐而無識者遂題之以正統。如是而欲雄桀足恃者納土稱臣﹐以戴爲共主﹐天其許之而人其順之乎﹖故徐溫﹑孟知祥﹑劉巖之與朱﹑李﹑石﹑劉相爲等夷﹐而非賊非夷﹐較猶愈焉。則其後嗣之守土不臣﹐勢窮而後納款﹐固君子所矜﹐而弗容苛責者也。

若夫因亂竊立﹐窮蹙而俘﹐宜膺王者之誅﹔則抑必首亂以劫奪﹐而非有再造之志者耳。項羽𨿽負罪有十﹐而誅秦猶因義憤﹐故漢髙封魯公以厚葬之﹐而不掩其功。王莽之亂﹐人心思漢﹐諸劉鵲起﹐而隗囂﹑公孫述﹑張步﹑董憲之流﹐俶擾天紀﹐以殃求莫之民。楊廣凶淫﹐民𨿽靡止﹐而竇建徳﹑蕭銑﹐徐圓朗乘之以掠殺旣困之民﹔劉武周﹑梁師都﹑薛仁杲倚戎狄以戕諸夏﹔王世充受隋寵命﹐狐媚而售其攘奪。凡此者﹐皆首禍於天下﹐無已亂之情而利於亂者也。故𨿽或降附﹐而街之懸﹐邱民咸快。其與蜀﹑粵﹑江南﹐不可同日而語矣。王者上溯天心﹐下軫民志﹐操不爽之權衡以行誅賞﹐差等之殊﹐不容紊也。

徐溫佐楊行密以禦畢師鐸﹑秦宗權之毒﹐而江﹑淮安。江﹑淮之亂﹐非楊﹑徐始之也。劉巖坐擁百粵﹐閉關自擅﹐而不毒民以與吳﹑楚爭彊。孟知祥卽不據蜀疆﹐石﹑劉惴惴以偸立﹐契丹外逼﹐諸鎭內訌﹐救死不遑﹐固無能越劍閣以綏兩川也。則此三方者﹐未嘗得罪於天人﹐嗣子保其遺業﹐嬰城以守﹐眾潰而後降﹐苟非殘忍惎害以爲心﹐亦惡能以竇建徳﹑蕭銑之誅﹐違理而逞其淫刑乎﹗

天之所怒者﹐首亂者也﹔人之所怨者﹐彊爭者也。仁有不可施﹐義有不可襲﹐必如宋祖之優處降王﹐而後可曰忠厚。

〖八〗

口給以禦人﹐不能折也。衡之以理﹐度之以勢﹐卽其禦我者以相詰﹐而固無難折。夫口給者﹐豈其信爲果然哉﹖懷不可言之隱﹐相誘以相劫﹐而有口給之才﹐以濟其邪說﹐於是坐受其窮。惟明主周知得失禍福之原﹐秉無私以照情僞之始終﹐則不待詰而其辯窮矣。曹翰獻取幽州之策﹐太祖謀之趙普。普曰「翰取之﹐誰能守之﹖」太祖曰「卽使翰守之。」普曰「翰死﹐誰守之﹖」而帝之辯遂窮。是其爲言也﹐如春冰之脃﹐不待鑿而自破﹐而胡爲受普之禦也﹗

取之與守﹐其難易較然矣。勞佚饑飽之勢旣殊﹐而攻者處可進可退之地﹐人無固志﹐守則生死之爭也。能奪之於彊夷之手﹐而畏其不保乎﹖因其城壘﹐用其人民﹐收其芻糧﹐則蟻附者不能爭我於散地。況幽州者﹐負西山﹐帶盧溝﹐沓嶂重崖以東迆於海﹐其視瀛﹑莫﹑河朔之曠野千里﹐可恣﹝胡﹞騎﹝兵﹞之馳突者奚若﹖得幽州﹐則河朔之守撤﹔不得幽州﹐則趙﹑魏之野﹐莫非邊徼。能守趙﹑魏﹐而不能守幽州乎﹖憂曹翰死而無能守幽州者﹐則姑置之﹐徒不憂守趙﹑魏之無人﹐抑將盡取大河南北而授之契丹也與﹖翰死而不能更得翰﹐則幽州之取愈亟矣。所患者﹐幽州不易得耳。旣已得之﹐而使翰經理守之之事﹐則𨿽不如翰者﹐倚其所繕之營堡﹐食其所儲之米粟﹐用其所備之甲兵﹐自可百年而屹然以山立。繇漢以來﹐踞燕山以北﹝邊﹞﹝狄﹞﹐豈人皆如翰﹐而短垣卒不可逾﹐又何憂翰之不再得哉﹖

慮之遠者﹐亦知其所可知而已。呂后問漢髙以社稷之臣﹐至於一再﹐則曰「非汝所知。」非獨呂后之不知﹐漢髙亦不知也。所可知者﹐育材有素﹐掄選有方﹐委任之以誠﹐駕馭之以禮﹐則𨿽百年以後之幹城﹐皆早卜其勛名之不爽。何事於曹翰膂力方剛之日﹐而憂其難繼哉﹖逆料後之無良將﹐而靳復其故宇﹔抑將料子孫之無令人﹐而早舉中夏投之戎﹝敵﹞﹝狄﹞﹐以免爭戰之勞與﹖

故普之說﹐口誠給也﹔以其矛﹐攻其盾﹐破之折之﹐不待踟躕﹐而春冰立泮。然而以太祖之明﹐終屈於其邪說也﹐則抑有故矣。謂誰能守者﹐非謂才不足以守也﹔謂翰死無能如翰者﹐非謂世無如翰之才者也。普於翰有重疑矣。而太祖曰「無可疑也。」普則曰「捨翰而誰可弗疑也﹖」幽燕者﹐士馬之淵藪也。天寶以來﹐範陽首亂﹐而平盧﹑魏博﹑成徳相踵以叛。不懲其失﹐舉以授之亢衡彊夷之武人﹐使拊河朔以瞰中原﹐則趙氏之宗祏危矣﹗嗚呼﹗此其不言之隱﹐局蹐喔嘶於閨闈﹐而甘於朒縮者也。不亦可爲大哀者乎﹗

夫直北塞垣之地﹐阻兵而稱亂者﹐誠有之矣。漢則盧綰﹑陳豨﹑彭寵﹑盧芳﹔唐則始於安祿山﹐終於劉仁恭父子。然方躍以起﹐旋僕以滅﹐亡漢唐者﹐豈在是哉﹖且其擁兵自保﹐而北﹝邊﹞﹝狄﹞闌入之禍消﹐𨿽倔彊不戢﹐猶爲我吠犬以護門庭也。迨及朱溫屠魏博﹐李存勗滅劉守光﹐而後契丹之突騎長驅於河﹑汴﹐而莫之能遏。禦得其道﹐則𨿽有桀驁之夫而無難芟刈。卽其不然﹐割據稱雄者﹐猶且離且合﹐自守其疆域﹐以爲吾藩棘。此之不審﹐小不忍而寧擲之敵人﹐以自貽憑陵之禍。四顧懷疑﹐密謀而安於棄割﹐弗能告人曰吾之憂在此也﹐則口給之言﹐入乎耳而警於心﹔普曰「翰未可信也﹐繼翰者愈可疑也」﹐則畫河自守﹐鞭易及而馬腹無憂耳。宋之君臣匿情自困﹐而貽六百年衣冠之禍﹐惟此而已矣。

乃若普者﹐則又不僅是。以幕客之雄﹐膺元勛之寵﹐睥睨將士﹐奄處其上﹐而固無以服其心也。陳橋之起﹐石守信等尸之﹐而普弗與﹔下江南﹐收西川﹐平兩粵﹐曹彬﹑潘美等任之﹐而普弗與﹔則當時推誠戮力之功臣﹐皆睨普而憤其軋己﹐普固有不與並立之勢﹐而日思虧替之以自安。所深結主知以使倚爲社稷臣者﹐豈計安天下以安趙氏哉﹖惟折抑武臣﹐使不得立不世之功以分主眷而已。故其受吳﹑越之金﹐而太祖曰「彼以爲天下事盡繇書生也。」則太祖亦窺見其情﹐徒疑忌深而利其相制耳。

惟然﹐而太祖之任普也亦過矣。不仁者﹐不可與托國。則他日之惎害其子弟以固寵祿﹐亦何不可忍也﹗誠欲崇文治以消桀奡與﹗則若光武之進伏湛﹑卓茂﹐以惇朴純雅之風﹐抑干戈之气﹐自足以靖方夏而化彊悍。若湛﹑茂等者﹐皆忠厚﹝之﹞﹝立﹞心﹐而無陰騺鉗伏之小知者也。故功臣退處﹐而世效其貞。當宋之初﹐豈無其人﹐而奚必此懷槧倚門﹑投身戎幕之策士乎﹖弗獲已﹐而竇儀﹑呂餘慶之猶在也﹐其愈於普也多矣。險詖之人﹐居腹心之地﹐一言而裂百代之綱維。嗚呼﹗是可爲天下萬世痛哭無已者也。

〖九〗

曹翰之策取幽州﹐勿慮其不可守也﹐正惟欲取之而不克。何以明其然也﹖兵者﹐非可乍用而勝者也﹐非可於小康之世﹐眾志惰歸而能當大敵者也。宋承五代之餘﹐人厭干戈﹐梟雄之气衰矣。江南﹑蜀﹑粵之君臣﹐弄文墨﹐恣嬉遊﹐其甚者淫虐逞而人心解體﹐兵之所至﹐隨風而靡﹐宋於是乘之以有功。彼未嘗誓死以守﹐此未嘗喋血以爭﹐如項羽﹑公孫述﹑竇建徳﹑薛舉之幾勝幾負而始克者也。乃天下已收其八九﹐而將卒之情胥泮渙矣。以此而驟與彊夷相競﹐始易視之﹐中輕嘗之﹐卒且以一衄而形神交餒。故太宗之大舉北伐﹐驚潰披離而死傷過半。孰是曹翰之奮獨力以前﹐而可保堅城之遽下邪﹖

𨿽然﹐抑豈無以處此哉﹖漢髙帝嘗困於白登矣﹐至武帝而幕南可無王庭﹔唐髙祖嘗稱臣於突厥矣﹐至太宗而單騎可使卻走。夫漢與唐﹐未嘗不偃戈息馬以靖天下也﹔未嘗不制功臣使蹲伏而不敢窺天位也﹔特不如趙普者惴惴畏人之有功﹐而折抑解散之﹐以偸安富貴。則遲之又久﹐而後起者藉焉﹐何憂天下之無英傑以供驅使哉﹖句踐﹐一隅之君耳﹐生聚之﹐教訓之﹐卒以沼吳。惟長頸鳥喙之難與共功﹐而範蠡去﹐文種誅﹐以終滅於楚。一得一失之幾﹐決於君相之疑信﹐非繇天下之彊弱﹐其﹝當﹞﹝亦﹞審矣。

以普忮害之小慧﹐而宋奉之爲家法﹐上下師師﹐壹於猜忌。狄靑﹑王徳用且如芒刺之在背﹐惟恐不除焉。故秦檜相﹐而叩馬之書生知嶽侯之不足畏。則趙普相﹐而曹翰之策不足以成功﹐必也。翰之以取幽州自任也﹐翰固未之思也。

〖十〗

記曰「禮從其朔。」朔者﹐事之始也﹔從之者﹐不敢以後起之嗜欲狎鬼神也。又曰「禮﹐時爲大。」時者﹐情之順也﹔大之者﹐不忍於嗜欲之已開﹐而爲鬼神禁之也。是故燔黍而有惇黍﹐捭豚而有燔肉﹐玄酒而有三酒﹐太羹而有和羹。不廢其朔﹐質也﹐而將其敬﹐不從其情﹐則文也﹔不違其時﹐文也﹐而致其愛﹐不蘄乎美﹐則質也。兼惇而互成﹐仁人孝子之以事鬼神者乃盡之。

祭用籩﹑豆﹐周制也﹔夏殷以上﹐固有不可盡考者矣。不可考者﹐無自而仿爲之﹐則以古之所可考者爲朔。祭之用籩﹑豆﹑鉶﹑俎﹑惇﹑彜﹐仿周制而備其器﹐所以從朔而將其敬﹐非謂必是而後爲鬼神之所歆也。尊其祖而不敢褻﹐文治也﹐而質爲之詘矣。太祖欲撤之﹐而用當時之器﹐過矣。過則自不能晏然於其心﹐而必爲之怵惕﹐故未幾而復用之。然而其始之欲用當時之器﹐以順情而致養﹐亦未甚拂乎道也。歉然不愜﹐而用祖考之所常禦﹔怵然中變﹐而存古人之所敬陳﹔皆心也。非資聞見以仿古﹐徇流俗以從時也。愛不忍忘﹐而敬不敢弛﹔質不忍靳﹐而文不敢替﹔故兩存之。於其必兩存者﹐可以察仁孝之動以天者矣。

𨿽然﹐其未研諸慮而精其義也。古者天子諸侯之事其先﹐歲有祫﹐時有享﹐月有薦。薦者﹐自天子達於庶人﹐而祭以等降。祭以文昭敬﹐位未尊而敬不得伸﹔薦以質盡愛﹐苟其親者而愛皆可致。夫祭必有屍﹐有屍而有獻斯有酢﹐有酢斯有酬﹐有酬斯有繹﹐周洽彌綸﹐極乎文而不欲其相瀆。故尊罍設﹐玄酒陳﹐血膋燔﹐牲升首﹐太羹具﹐振古如斯。而籩﹑豆﹑鉶﹑俎﹑惇﹑彜﹐皆法古以重用其文﹐而後尊之也至﹔尊之也至﹐而後敬無不伸。若夫薦﹐則有不必其然者矣。薦非不敬﹐而主乎愛﹔主乎愛﹐則順乎其時﹐而以利得其情。古之薦者﹐所陳之器﹑所獻之味無考焉。意者惟其時而不必於古與﹗其器﹐習用而安之﹔其味﹐數嘗而甘之﹔仁人孝子弗忍絕也﹐則於薦設之焉可矣。且夫籩﹑豆﹑俎﹑鉶﹐亦非隆古之器矣﹔和羹﹑燔炙﹐亦非隆古之食矣﹔古今相酌﹐而古不廢今﹐於祭且然﹐而況薦乎﹖漢﹑唐以下﹐所謂祭者皆薦也﹐未有捨今以從古者也。惟不敢不以從朔之心﹐畱十一於千百﹐則籩豆相仍﹐用志追崇之盛。而古器與今器雜陳﹐古味與今味互進﹐酌其不相拂者﹐各以其候而遞用之﹐極致其敬愛﹐必有當也。而太祖未之講耳﹐卒然而撤之﹐卒然而復之﹐義不精而典禮不定﹐過矣。然而其易之之情﹑復之之心﹐則固誠有於中憬然而不容抑者存也。有王者起﹐推此心以求合精於義﹐而質文交盡﹐存乎其人焉。非可以意之偶發而廢興之也。

〖一一〗

省官以淸吏治﹐增俸以責官廉﹐開寶之制﹐可謂善矣。𨿽然﹐有說。語云「爲官擇人﹐不爲人建官。」此核名實﹑求速效之說也﹐非所以獎人材﹑厚風俗﹑勸進天下於君子之道也。郡縣之天下﹐其爲州者數百﹐爲縣者千餘。久者六載﹐速者三載﹐士人之任長吏者﹐視此而已。他則委瑣之簿﹑尉﹐雜流兼進者也。以千餘縣歲進一人﹐十年而溢於萬﹐將何以置此萬人邪﹖且夫歲進一人之不足以盡天下之才也﹐必矣。古之建國也﹐其子﹑男之國﹐提封之壤﹐抵今縣之一二鄕耳。而一卿﹑三大夫﹑九上士﹑二十七中士﹑八十一下士﹐食祿於國﹐爲君子而殊於野人者且如此。進而公﹑侯﹐又進而天子之廷﹐凡其受田祿而世登流品者﹐不可以紀。故其詩云「濟濟多士﹐文王以寧。」以文王之徳﹐且非是而無以寧也。育人材以體天成物﹐而天下以靖。故易曰「上天下澤﹐履﹐君子以辧上下﹑定民志。」民志於民而安於利﹐士志於士而安於義﹐勿抑其長﹐勿污其秀﹐乃以長養善气﹐禮樂興﹐風俗美﹐三代之所以惇厚弘雅﹐迎天地之淸淑者﹔豈在循名責實﹑苟求速效之閒哉﹖

士之有志﹐猶農之有力也。農以力爲賢﹐力卽不勤﹐而非無其力﹔士以志爲尙﹐志卽不果﹐而非無其志。士之知有善﹐猶工賈之知有利也。工賈或感於善﹐而旣已知利﹐必挾希望之情﹔士或惑於利﹐而旣已知善﹐必忌不肖之名。爲人上者﹐因天之材﹐循人之性﹐利導之者順﹐屈抑之者逆。學而得祿者﹐分之宜也﹔菀而必伸者﹐人之同情也。今使爲士者限於登進之途﹐𨿽受一命﹐抑使遷延坷坎﹐白首而無除授之實﹐則士且爲困窮之淵藪。則志之未果者﹐求爲農而力不任﹐且疾趨工賈﹐以不卹舊徳之淪亡。其黠者﹐弄唇舌﹐舞文墨﹐炫淫巧﹐導訟訐﹐以搖蕩天下﹐而爲生民之大蠹。然後從而禁之﹐亂且自此而興矣。是故先王建國﹐星羅棋布﹐而觀之於射﹐進之於飲﹐一鄕一遂﹐皆有賓興之典﹐試於司馬而授之以事﹐豈其人之果賢於後世哉﹖所以誘掖而玉之成者﹐其道得也。

夫論者但以吏多而擾民爲憂耳。吏之能擾民者﹐賦稅也﹐獄訟也﹐工役也。𨿽衰世之政﹐三者之外無事焉。抑考周官六典﹐任此以督民者﹐十不二三﹔而興學校﹑典禮樂﹑治賓旅﹑蒞祀事﹑候災祥﹑庀器服者﹐事各一司﹐司各數吏﹐咸以上贊邦治﹑下修邦事﹐勸相之以馴雅之業﹐而使向於文明。固不能以其喜怒濫施於卑賤﹐貪叨獵取於貧民弱族也。則吏𨿽繁﹐而治固不棼﹔又何十羊九牧﹐橫加鞭撻之足憂哉﹖任之以其道也﹐興之以其賢也﹐馭之以其禮也﹐黜之陟之以其行也。而賦稅﹑獄訟﹑工役之屬﹐無冗員﹐無兼任﹐擇其人而任之以專。則吏治之淸﹐豈猶有慮﹔而必芟之夷之﹐若芒刺在體之必不能容邪﹖乃若無道之世﹐吝於俸而裁官以擅利﹐舉天下之大﹐不能養千百有司。而金蝕於府﹐帛腐於笥﹐粟朽於窌﹐以多藏而厚亡。天所不佑﹐人所必仇﹐豈徒不足以君天下哉﹖君子所弗屑論已。

〖一二〗

軍興﹐芻糧﹑糗糒﹑器仗﹑舟車﹑馬牛﹑扉屨﹑帟幕﹑械具﹐日敝日增﹐重以椎牛釃酒賞功酬謀之費﹐不可殫極﹐未有儲畜未充而能興事以圖功者也。於是而先儲其盈以待事﹐謀國者所務詳也。𨿽然﹐歲積月累﹐希一旦而用﹐則徒以受財之累﹐而事卒不成。太祖立封椿庫﹐積用度之餘﹐曰「將以圖取燕﹑云。」志終不遂﹐而數傳之後﹐反授中國於北﹝敵﹞﹝狄﹞﹐則事卒不成之驗也。積財旣廣﹐旣啟眞宗驕侈之心以奉鬼神﹔抑使神宗君臣效之﹐以箕斂天下﹐而召怨以致敗亡﹔則財之累也。

財可以養士﹐而士非待餘財以養也。謝玄用北府兵以收淮北﹐劉宋資之以興﹔郭子儀用朔方兵以挫祿山﹐肅宗資之以振。豈有素積以貿死士哉﹖非但拔起之英﹐徒手號召﹐百戰而得天下也。蓋兵者﹐用其一旦之气也﹐用其相習而不駭爲非常之情也﹐用其進而利﹑坐而不足以享之勢也。恃財積而求士以養之﹐在上者﹐奮怒之情已奄久而不相爲繼﹔在下者﹐農安於畝﹐工安於肆﹐商安於旅﹔彊智之士﹐亦旣淸心趨於儒素之爲﹔在伍者﹐旣久以虛名食薄糈﹐而苦於役﹔應募者﹐又皆市井慵惰之夫﹐無所歸而寄命以糊口。國家畜積丰盈﹐人思獵得﹐片言之合﹐一技之長﹐飾智勇以前﹐而坐邀溫飽﹐目睨朝廷﹐如委棄之餘食﹐惟所舐齕﹐而誰憂其匱﹖一日之功未奏﹐則一日之坐食有名﹐稍不給而潰敗相尋以起﹐夫安所得士而養之哉﹖錙銖斂之﹐日崩月坼以盡之﹐以是圖功﹐貽敗而已矣。

且夫深智沈勇決於有爲者﹐非可望於中材以下之子孫也。吾之積之﹐將以有爲也﹐而後之人不能知吾之所爲﹐而但守吾之所積﹐以爲祖徳。其席丰而奢汰者勿論矣﹔馴謹之主﹐以守藏爲成憲﹐塵封苔蔽﹐數無可稽﹐猶責塡入者無已。姦人乘之﹐竊歸私室﹐而不見其虛。變亂猝生﹐猶將死護其藏﹐曾不敢損其有餘以救禍。迨其亡﹐徒贈寇仇﹐未有能藉一錢之用﹐以收人心而拯危敗者。財之累﹐於斯酷矣﹗豈非教積者之作法於涼哉﹖

天下之財﹐自足以應天下之用﹐緩不見其有餘﹐迫不見其不足。此有故存焉﹕財盈﹐則人之望之也賒﹔財詘﹐則人之諒之也定。見有餘者﹐常畏其盡﹔見不足者﹐自別爲圖。利在我﹐則我有所戀﹐而敵有所貪﹔利不在我﹐則求利於敵﹐而敵無所覬。向令宋祖乘立國之初﹐兵狃於戰而幸於獲﹐能捐疑忌﹐委腹心於虎臣﹐以致死於契丹﹐燕﹑云可圖也。不此之務﹐而竊竊然積金帛於帑﹐散戰士於郊﹐曰「吾以待財之充盈﹐而後求猛士﹐以收百年已冷之疆土」﹐不亦迷乎﹗翁嫗之智﹐畜金帛以與子﹐而使訟於鄰﹐爲達者笑。柰何創業垂統思大有爲者﹐而是之學也﹗

〖一三〗

宋初定開寶通禮﹐書佚不傳。大抵自唐開元禮而上至於周禮﹐皆有所損益矣。婦服舅姑斬衰三年﹐則乾徳三年從大理寺尹拙等奏也。本生父母得受封贈﹐則淳化四年允李昉之請﹐贈其所生父超太子太師﹑母謝氏太夫人始﹔而眞宗天禧元年﹐遂令所後父母亡﹑得封本生父母﹐遂爲定制也。斯二者﹐皆變古制﹐而得失可考焉。

禮有不可變者﹐有可變者。不可變者﹐先王亦旣斟酌情理﹐知後之無異於今﹐而創爲萬世法﹔變之者非大倫之正也。可變者﹐在先王之世﹐尊尊親親﹐各異其道﹐一王創制﹐義通於一﹐必如是而後可行﹔時已變﹐則道隨而易﹐守而不變﹐則於情理未之協也。

人之大倫五﹐惟君臣﹑父子﹑夫婦極恩義之至而服斬﹐兄弟則止於期矣﹐朋友則心喪而止矣﹐其他皆君臣﹑父子﹑夫婦之推也。舅姑𨿽尊﹐繇夫婦而推﹐非倫之正也。婦人不貳斬﹐旣嫁從夫者﹐陰陽合而地在天中﹐均之於一體﹐而其哀創也深。夫死從子﹐其義𨿽同﹐而庶子不爲其長子斬﹐庶子之妻亦如之﹐則非適長之不斬﹐不視從夫而重﹐𨿽夫歿無異﹐一姓之中﹐無二斬也。是則伉夫於父﹐而妻道盡矣。推而之於舅姑﹐不容不降也。異姓合﹐而有賓主之道焉。故婦初執笲以見舅姑﹐拜而舅姑答之。生答其拜﹐歿而服期﹐君子不以尊臨人而廢禮﹐所以昭人倫之辧也。

今之夫婦﹐猶古之夫婦也。則自唐以上﹐至於成周﹐道立於不易﹐情止於自靖﹐而奚容變焉﹖若尹拙之言曰「夫居苫塊﹐婦被羅綺﹐夫婦齊體﹐哀樂宜同。」其言陋矣。哀樂者﹐發乎情﹐依乎性者也。人各自致﹐而奚以同於夫哉﹖婦之於夫﹐其視子之於父也奚若﹖父斬子期﹐亦云哀樂異致非父子之道乎﹖子之居喪也﹐非見母不入於內﹐則婦之得見於夫者無幾。𨿽不衰麻﹐自有質素﹐祭不行﹐而無饋籩亞獻盛飾之服﹐苟爲禮法之家﹐亦何至被羅綺以與衰麻相閒乎﹖婦有父母之喪﹐夫不舉樂於其側﹐緣情居約﹐哀者哀﹐而哀已節者固不以樂亂之﹐亦無俟彊與﹝固﹞﹝同﹞哀﹐而爲不及情之貳斬矣。自宋失之﹐而相沿迄今﹐以瀆典禮﹐此不可變者﹐變而失其正也。

若夫爲人後者﹐以所後之父母爲父母﹐而不得厚其私親﹐周禮也﹔非周之盡一天下萬世於不可變者也。夫周則有厚道矣。天子諸侯則有世守﹐卿大夫則有世祿﹐仰承天職﹑上事宗廟者﹐相承也。抑有百世之宗﹐五世之宗﹐以合族而﹝勗﹞﹝飭﹞家政。故嗣國嗣位之適子與其宗子而未有子﹐則必豫擇其昭穆之等親且賢者以建爲嗣。大位姦窺﹐危病邪伺﹐不豫則爭亂繇此而作。漢之桓﹑靈﹐唐之武﹑宣﹐聽廢置於婦寺之手﹐其炯鑑已。立後以承統﹐而道壹於所尊﹐不得以親閒之﹐示所重也。後世自天子而外﹐貴賤無恆﹐奮身自致﹐廟祧不立﹐宗子不尊。所謂爲人後者﹐以私愛置﹐以利賴幹﹐未嘗見貴遊之子出後於寒門﹐素封之支承嗣於窶室。又況鄫滅於莒﹑賈篡於韓之瀆倫敗化者﹐相仍以亂。則「謂他人父」﹐「謂他人母」﹐割其天性之恩﹐以希非望之獲﹐何有於尊親﹖而執古以律今﹐使推恩靳於罔極﹐不亦悖乎﹖

若李昉者﹐吾不知其何以出後於人﹐而致靑雲﹑依白日﹐極人世之通顯。或懷呴呴之惠﹐忘覆載之恩﹐曾不念位晉三公之身爲誰氏之身也﹐其忍也乎哉﹗非以世祿而受榮名﹐非以宗祧故而爲養子﹐前之失也﹐補過未晚也。且夫古非盡人而有爲之後者也﹐故禮有無後之祭焉。苟非宗子與有世祿﹐廟祀不因己而存亡﹐從子可資以繼祖﹐則子之有無﹐天也﹔人不可以其僞﹝於﹞﹝幹﹞天而彊爲駢拇枝指者也。僭立後者非法﹐覬覦以忘親爲人後者非人﹐古所不敢不忍者也﹐奚容假古禮以薄於所生也哉﹖今之後﹐非古之後也。李昉之請﹐天禧之制﹐變之正也。

是故因亦一道也﹐革亦一道也。其通也﹐時也﹔萬古不易者﹐時之貞也。其塞也﹐時也﹔古今殊異者﹐時之順也。考三王﹐俟百世﹐精義以中權﹐存乎道而已矣。

〖一四〗

將欲公天下而不私其子乎﹖則亦惟己之無私﹐而他非所謀也。將欲立長君﹑托賢者﹑以保其國祚乎﹖則亦惟己之知所授﹐而固不能爲後之更授何人者謀也。故堯以天下授舜﹐不謀舜之授禹也﹔舜以天下授禹﹐不謀禹之授啟也。授禹﹐而與賢之徳不衰﹔授啟﹐而與子之法永定。舜﹑禹自因其時﹑行其志﹐而上協帝心﹐下順民志﹐堯﹑舜豈能豫必之哉﹖

吳壽夢爲四世之謀﹐而僚死於光﹔宋穆公爲三世之謀﹐而與夷死於馮。雜公私以行其意欲﹐及亂之生﹐慝作於骨肉而不可止。宋太祖懲柴氏之托神器於衝人而傳之太宗﹐可也。乃欲使再傳廷美﹐三傳徳昭﹐卒使相戕﹐而大倫滅裂﹐豈不愚乎﹗我以授之太宗﹐我所知也。太宗之授廷美﹐廷美之授徳昭﹐非我所能知也。臣民之不輸心於太宗之子﹐而奉廷美﹑徳昭﹐非我所能知也。堯﹑舜不能必之於舜﹑禹﹐而己欲恃趙普之一人﹐以必之於再傳之後乎﹖

變不可知者﹐天之數也﹔各有所懷而不可以彊者﹐人之情也。以人而取必於天﹐以一人而取必於無定之臣民﹐則天人無權﹐而惟己之意欲﹔聖人之不爲此也﹐所以奉天而順人也。且使太宗而能捨其子以傳之弟與從子也﹐不待吾之鄭重也。如其不能﹐則骨已朽﹐言已寒﹐與聞顧命之趙普且笑我爲誤﹐而況拜爵銜恩於太宗之廷者乎﹖以己意期人﹐𨿽公而私﹔觀之不達﹐𨿽智而愚﹔乃以不保其子弟﹐不亦悲乎﹗

〖一五〗

三代以下稱治者三﹕文﹑景之治﹐再傳而止﹔貞觀之治﹐及子而亂﹔宋自建隆息五季之凶危﹐登民於衽席﹐迨熙寧而後﹐法以斁﹐民以不康。繇此言之﹐宋其裕矣。夫非其子孫之克紹﹑多士之贊襄也。卽其子孫之令﹐抑家法爲之檠括﹔卽其多士之忠﹐抑其政教爲之薰陶也。嗚呼﹗自漢光武以外﹐爰求令徳﹐非宋太祖其誰爲迥出者乎﹖

民之恃上以休養者﹐慈也﹑儉也﹑簡也﹔三者於道貴矣﹐而刻意以爲之者﹐其美不終。非其道力之不堅﹐而不足以終也﹔其操心之始無根﹐而聊資以用﹐懷來之不淑﹐不能久掩也。文﹑景之修此三者無餘力矣。乃其慈也﹐畜刑殺於心而姑忍之﹔其儉也﹐志存厚實而勤用之﹔其簡也﹐以相天下之動而徐制其後也。老氏之術﹐所持天下之柄者在此﹐而天人不受其欺。故王道至漢而闕﹐學術之不貞者爲之也。唐太宗之慈與儉﹐非有異心也﹐而無固志。故不爲已甚之行以售其中懷之祕﹐與道近矣﹔然而事因迹襲﹐言異衷藏﹐蒙恩者幸承其惠﹐偏枯者仍罹其傷。若於簡﹐則非其所前聞矣。繁爲口說﹐而辧給奪人﹔多其設施﹐而吏民滋擾。夫惟挾恢張喜事之情﹐則慈窮而忿起﹐儉困而驕生﹐惡能凝靜以與人休息乎﹖是三君者﹐有老氏處錞之術以亙於中﹐旣機深而事必詭﹔有霸者假仁之美以著於外﹐抑徳薄而道必窮。及身不僨﹐猶其才足以﹝待﹞﹝持﹞之﹐不能復望之後嗣﹐固其宜矣。

宋祖則二者之患亡矣﹐起行閒﹐陟大位﹐儒術尙淺﹐異學不亂其心。怵於天命之不恆﹐感於民勞之已極﹐其所爲厚柴氏﹑禮降王﹑行賑貸﹑禁淫刑﹑增俸祿﹑尙儒素者﹐一監於﹝夷狄盜賊﹞毒民侮士之習﹐行其心之所不安﹐漸損漸除﹐而蘇其喘息。抑未嘗汲汲然求利以興﹑求病以去﹐貿愚氓之愉快於一朝﹐以不卹其久遠。無機也﹐無襲也﹐視力之可行者﹐從容利導﹐而不屍自堯自舜之名﹐以矜其美﹐而刻責於人。故察其言﹐無唐太宗之喋喋於仁義也﹔考其事﹐無文﹑景之忍人之所不能忍﹐容人之所不能容也﹔而天下絲紛之情﹐優遊而就緒﹔瓦解之勢﹐漸次以卽安。無他﹐其有善也﹐皆因心者也。惟心之緒﹐引之而愈長﹔惟心之忱﹐出之而不妄﹔是以垂及百年﹐而餘芳未歇。無他﹐心之所居者本無紛歧﹐而行之自簡也。簡以行慈﹐則慈不爲沽恩之惠﹔簡以行儉﹐則儉不爲貪吝之﹝謀﹞﹝媒﹞。無所師﹐故小疵不損其大醇﹔無所仿﹐故達情而不求詳於文具。子曰「善人爲邦百年﹐可以勝殘去殺。」或以文﹑景當之者﹐非也﹔老氏之支流﹐非君子之所願見也。太祖其庶幾矣﹗

𨿽然﹐尢有其立本者存焉。忍者薄於所厚﹐則慈亦非慈﹔侈者必奪於人﹐則儉亦非儉。文帝之忮淮南﹐景帝之削吳﹑楚﹐太宗之手刃兄弟也﹔本已削﹐而枝葉之榮皆浮榮矣。宋祖受太后之命﹐知其弟不容其子﹐而趙普密譖之言﹐且不忍著聞﹐而亟滅其迹。是不以天位之去畱﹑子孫之禍福﹐斫其惻怛之心﹔而不爲之制﹐廓然委之於天人﹐以順母而愛弟﹐蹈仁者之愚而固不悔。漢﹑唐之主所安忍懷慚而不能自戢者﹐太祖以一心涵之﹐而坦遂以無憂。惟其然也﹐不忍之心所以句萌甲坼﹐而枝葉向榮矣。不忍於人之死﹐則慈﹔不忍於物之殄﹐則儉﹔不忍於吏民之勞﹐則簡。斯其慈儉以簡也﹐皆惟心之所不容已。𨿽粗而不精﹐略而不詳﹐要與操術而詭於道﹑務名而遠於誠者﹐所繇來遠矣。仁民者﹐親之推也﹔愛物者﹐民之推也。君子善推以廣其徳﹐善人不待推而自生於心。一人之澤﹐施及百年﹐弗待後嗣之相踵以爲百年也。故曰﹕光武以後﹐太祖其迥出矣。

宋論卷二

太宗

〖一〗

錢氏之歸宋﹐與竇融之歸漢﹐仿佛略同。宋之待之也﹐視光武之待融﹐固相若也﹐而宋加厚矣。融之初起﹐與光武比肩事主﹐從更始以謀復漢室﹐非有乘時徼幸之心也。更始旣敗﹐獨保西陲﹐而見推爲盟主﹐亦聊以固圉而待漢之再興。其旣得通光武也﹐絕隗囂而助攻囂之師﹐囂亡﹐隴土歸漢﹐融無私焉。則奉版圖以入朝﹐因而禮之﹐寵以上公﹐錫以茅土﹐適足以相酬﹐而未有溢也。而錢氏異矣。乘唐亂以起於艸澤﹐心固董昌之心也﹔要唐命以擅有東土﹐情亦楊行密之情也。徒以西有彊吳與爭而恐不敵﹐故假拜表以彈壓眾心﹐何嘗有共主在其意中哉﹗唐亡而朱溫篡﹐則又北面事賊﹐假溫之力以掣吳之右臂﹕自王自霸﹐鯨食山海﹐而富無與匹。及宋之興﹐𨿽曰奉朔﹐亦聊以事朱﹑李﹑石﹑劉者事宋﹐觀望其興衰而無固志。宋之攻江南也﹐名爲助宋﹐而投閒抵巇﹐坐收常州爲己有。僭僞向盡﹐乃始執玉以入庭﹔戀國主之尊﹐猶不自釋也。太宗踵立﹐中原大定﹐始捲土以來歸。宋之得之﹐豈錢氏之能授宋也哉﹖若然﹐則宋之加厚於錢氏也﹐不已過乎﹗

夫置人之情僞﹐以審己之得失﹐則予奪正﹔潔己之愉怫﹐以諒人之從違﹐則恩怨平。斯二者﹐君子之道也﹐而宋其庶矣。錢氏𨿽僻處一隅﹐非宋敵也﹔而以視江南﹑粵﹑蜀﹐亦足以頡頏﹐而未見其詘。主無荒淫之愆﹐下無離叛之慝﹐畫疆自守﹐奡岸有餘﹔使不量力而閉關以謝宋﹐則必勤師遠出﹐爭戰經時而後下之。使然﹐則白骨橫野﹐流離載道﹐吳﹑越之死者積﹐而中國亦已疲矣。且夫錢俶者﹐非崛起卒伍﹐自我得而自我失者也。仰事其先﹐則宗廟之血食久矣﹔俯臨其下﹐受祿而立庭眾矣。一旦削南面之尊﹐就班聯之次﹐委故宮於茂艸﹐撤祖廟之榱桷﹐夫豈不有痛心於此者﹖則遲回依戀﹐不忍遽束手而降附﹐人各有情﹐誰能卽決於俄頃。不得已而始率宗族子孫以思媚於一王﹐因以保先王畱之赤子﹐俾安於隴畝﹐而無暴骨之傷﹔則不忍苛責以顯比之不夙也﹐道宜然也。而宋能折節以勤恩禮﹐力修長者之行﹐固非驕倨自大者所能知﹐久矣。有可責而弗責也﹐可弗厚而必厚矣。故曰君子之道﹐而宋其庶矣。休養兩浙之全力﹐以爲髙宗立國之基﹐夫誠有以貽之也。

〖二〗

不仁之人﹐不可以托國。悟而弗終托之﹐則禍以訖﹔不悟而深信﹐𨿽悟而終托之﹐亂必自此而興。明察有餘﹐而弗悟者不鮮﹐固有甚難知者在也。有人於此﹐與之謀而當﹐與之決而斷﹐與之言而能不泄﹐察之於危疑之際而能不移﹔若此者﹐予之以仁而不得﹐斥之以不仁而亦不得﹐故難知也。𨿽然﹐自有﹝不﹞﹝弗﹞難知者在矣。處人父子﹑兄弟﹑夫婦之間﹐而投巇承旨以勸之相忮相戕者﹐則𨿽甚利於我而情不可測。蓋未有仁未絕於心﹐而忍教人以忮害其天倫者也。持此以爲券﹐而仁不仁之判﹐若水與火之不相容﹐故弗難知也。

張子房﹑李長源之智也﹐求之於忠謹而幾失之。而於漢髙帝﹑唐肅宗﹑徳宗父子猜嫌之下﹐若痛楚之在肺肝﹐曲爲引譬﹐深爲護持﹐以全其天性之恩。則求之於忠謹而不得者﹐求之於仁而仁亦至矣。乃漢﹑唐之主弗托以國也﹐使懷憂疑以去。若夫舉宗祊民社委之以身後長久之圖﹐則往往任之不仁者而不疑﹔於是而楊素﹑徐世績﹑趙普之姦售焉。此三人者﹐謀焉而當﹐決焉而斷﹐與之言而不泄﹐處危疑而不移者也。而其殘忍以陷我於戕賊﹐則獨任之而不卹。嗚呼﹗天下豈有勸人殺其妻子兄弟而可托以社稷者乎﹖

楊玄感之反﹐非玄感之狂也﹐素之志也。素不死﹐楊廣在其目中﹐而隋之鹿素得之矣。徐敬業之起兵﹐非義師也﹐世績之殺王后立武氏﹐欲以武氏亂唐而奪其蹊田之牛也。敬業之力不足以勝武氏耳。世績不死﹐縱武氏而後操之﹐中宗之愚﹐且爲司馬徳宗﹐而唐移於徐氏矣。夫趙普﹐亦猶是也。所與太祖誓而藏之金匱者﹐曰立長君﹑防僭奪也。廷美﹑徳昭死矣﹐太宗一旦不保而普存﹐藐爾之孤﹐生死於普之股掌。然則所云防僭奪者﹐特以太祖死﹐徳昭𨿽弱﹐而太宗以英姿居叔父之尊﹐己慝必不可伸﹔姑授太宗以俟其身後之衝人﹐而操縱惟己。故曰﹕普之情﹐一素於楊廣﹑世績於武氏之情。非苛摘之也。

試取普之終始而衡之﹐其於子房﹑長源也奚若﹖而於素﹑世績﹐其異者又幾何也﹖導人以戕殺其天倫者爲何等事﹐而敢於人主之前﹐無憚於心﹐無疑於口﹔非至不仁者﹐誰敢爲之而誰忍爲之乎﹖太宗覺之矣。酬賞𨿽隆﹐而終寄腹心於崛起之李昉﹑呂端﹐罷普以使死於牖下﹐故宗社以安。太祖未悟也﹐發吳﹑越之甕金﹐受雷徳驤之面愬﹐亦旣備察其姦﹔猶且曰﹕此忠我者﹐仁足以托。惡知其睨徳昭而推刃之心早伏於譖毀太宗不聽之日邪﹖𨿽然﹐無難知也。凡普之進謀於太祖者﹐皆以鉗网太祖之故舊元勛而斂權於己也。不仁之不可掩﹐已久矣。

〖三〗

觀於趙普﹑盧多遜進退之際﹐可以知普之終始矣。

普在河陽上表自訴曰「外人謂臣輕議皇弟﹐臣實預聞皇太后顧命﹐豈有閒然﹖」太祖得表﹐手封而藏之宮中。夫所謂輕議者﹐議於太祖之前也。議與不議﹐太祖自知﹐普何庸表訴﹖苟無影迹﹐太祖抑可宣諸中外﹐奚必密緘以俟他日﹖然則欲蓋彌章之心見矣。傳弟者﹐非太祖之本志﹐受太后之命而不敢違耳。迨及暮年﹐太宗威望隆而羽翼成﹐太祖且患其逼﹐而知徳昭之不保。普探志以獻謀﹐其事甚祕﹐盧多遜窺見以擿發之。太祖不忍於弟﹐以遵母志﹐弗獲已而出普於河陽﹐交相覆蔽﹐以消他日之釁隙。則普當太祖時以毀秦王者毀太宗﹐其術一也。

太宗受其面欺﹐信藏表之言以爲戴己。曾不念立廷美者﹐亦太后之顧命也﹐普豈獨不預聞﹖而導太宗以置之死﹐又何心邪﹖普之言曰「太祖已經一誤。」普之情見矣。普於太祖非淺也﹐知其誤而何弗勸之攺圖﹖則當日陳不誤之謀於太祖而不見聽﹐小人𨿽譎﹐不期而自發其隱﹐惡能掩哉﹖太宗亦漸知之矣﹐崇以虛榮﹐而不委之以機要﹔故宋琪以兩全爲普幸﹐普亦殆矣﹗特其脇顧命以臨太宗﹐而又曲成其賊害﹐則心知多遜前此之譖﹐非普所本無﹐而弗能施以鈇鑕也。

杜後之命非正也﹔盧多遜守太后之命﹐始之欲全太宗於太祖之世﹐繼之欲全秦王於太宗之世﹐則非不正也。太后之命𨿽不正﹐而疑妒一生﹐戈矛必起﹔天倫爲重﹐大位爲輕﹐愛子之私﹐不敵奉母之志﹔多遜之視普﹐其立心遠矣。

夫普則誠所謂鄙夫者耳。子曰「苟患失之﹐無所不至。」患失而無不可爲者﹐﹝誠﹞﹝識﹞之所及﹐志之所執﹐習之所安﹐性之所成﹐以是爲利用安身之至要﹐而天下之道無出於此。切切然患之﹐若疾疢之加於身而不能自已。是故苟其所結之友﹐卽以患失爲待友之信﹐則友匿之。苟其所奉之君﹐卽以患失爲事君之忠﹐而君寵之。爲友患失﹐而阿附朋黨﹐傾危善類﹐以爲友固其榮利。爲君患失﹐而密謀行險﹐戕害天倫﹐以爲君遂其邪心。夫推其所患以與君友同患﹐君與友固且懷之以沒世﹔惡知迷以導迷﹐旣陷於大惡而不能自拔﹔且患之之情旣切﹐則進而患得者無涯﹔楊素﹑徐世績之陰謀﹐不訖於子孫之援戈以起而不已﹐皆鄙夫之所必至者乎﹗

唐亡以後﹐鄙夫以成姦之習气﹐燻灼天下而不可浣。普以幕客之雄﹐沈溺尢至﹐而機械愈深﹐𨿽見疑於英察之主﹐而終受王封﹐與馮道等。向非太﹝祖﹞﹝宗﹞亟進儒臣以蕩滌其痼疾﹐宋且與五季同其速亡。周世宗之英斷﹐豈出太宗下哉﹖然一傳而遽斬者﹐鄙夫充位爲之也。故曰「鄙夫可與事君也與哉﹗」不可與友以事君﹐則君不可使之事己﹐所固然矣。

〖四〗

不教之兵﹐可使戰乎﹖曰「不可。」日教其兵﹐可使戰乎﹖曰「固不可也。」世所謂教戰者﹕張其旗幟﹐奏其鉦鼓﹐喧其呼噪﹐進之﹑止之﹐回之﹑旋之﹐擊之﹑刺之﹐避之﹑就之﹔而無一生一死﹑相薄相逼之情形﹐警其耳目﹐震其心神。則教之者﹐戲之也。日教之者﹐日戲之也。教之精者﹐精於戲者也。勍敵在前﹐目熒魄蕩﹐而盡忘之矣。卽不忘之﹐而抑無所用之。是故日教其兵者﹐不可使戰也。

𨿽然﹐抑豈可使不教之兵以戰哉﹖夫教戰之道無他﹐以戰教之而已矣。古之教戰也﹐教之於四時之田。禽﹐如其敵也﹔獲禽﹐如其殺敵也﹔驅逆﹐如其挑戰也﹔獲而獻禽﹐如其計功以受賞也。趨利而惟恐失﹐洞中貫腦而惟恐斃之不速﹐眾爭追逐而惟恐其後於人﹐操必殺之心而如不兩立。以此而教﹐行乎戰之事矣。然而古之用兵者﹐鄰國友邦之爭﹐怒盡而止﹐非夷狄盜賊之致死於我而不可與之俱生﹐以禽視敵﹐而足以戰矣。夫人與人同類﹐則不容視其死如戮禽而不動其心。敵與我爭命﹐則不如人可殺禽﹐而禽不能制人之死命。以此爲教﹐施之後世﹐猶之乎其有戲之心﹔但習其馳射進止之節﹐而不能鼓臨事之勇﹐於戰固未有當也。況捨此而言教戰﹐黷武也﹔黷之以戲而已矣。

夫營壘有制﹐部隊有法﹐開合有勢﹐伏見有機﹐爲將者務知之﹐而气不屬焉﹐則嫻習以熟﹐而生死成敗之介乎前﹐且心目交熒而盡失其素。況乎三軍之士﹐鼓之左而左﹐鼓之右而右﹐惟將是聽﹐而惡用知兵法之宜然哉﹗所恃以可生可死而不可敗者﹐气而已矣。气者﹐非可教而使振者也。是故教戰者﹐惟數試之戰﹐而後气以不駭而昌。日習之﹐日教之﹐狎而玩之﹐則其敗愈速。是故不得百戰之士而用之﹐則莫若用其新。昔者漢之擊匈奴也﹐其去髙帝之時未及百年﹐凡與髙帝百戰以定天下者𨿽已略盡﹐而子孫以功世徹侯﹐皆以兵爲世業﹐習非不夙﹐而酎金之令﹐削奪無餘。武帝所遣度絕幕﹑斬名王﹑橫馳塞北者﹐衛靑﹑霍去病﹑李廣﹑程不識﹑蘇建﹑公孫敖之流﹐皆拔起寒微﹐目未睹孫﹑吳之書﹐耳未聞金鼓之節﹐乃以用其方新之气﹐而威行乎朔漠。其材官健兒以及數十萬之眾﹐天子未聞親臨大閱﹐將吏未暇日教止齊﹐令頒於臨戎之日﹐馳突於危險之地﹐卽此以教之而已足於用。故教戰者﹐捨以戰教﹐而教不如其無教﹐教者﹐戲而已矣。

𨿽然﹐抑有說焉。有數戰而不可使戰者﹐屢試之弱敵﹐幸而克捷﹐遂欲用之於勍敵也﹔則宋之用曹彬﹑潘美以爭幽州是已。此數將者﹐皆爲宋削平割據以統一天下者也﹐然而其效可睹矣。劉鋹之虐也﹐孟曰永之荒也﹐李煜之靡也﹐狃於乍安﹐而盡弛其備﹐兵一臨之﹐而如春冰之頓釋﹔河東差可自固﹐而太祖頓於堅城之下﹐太宗復親禦六軍﹐躬冒矢石﹐而僅克之﹔則諸將之能﹐槪可知已。幸人之弱﹐成其平國之功﹐整行長驅﹐臥鼓偃旗﹐而敵已潰﹔未嘗有飛矢流於目睫﹐白刃接於肘腋﹐凶危不測之憂也。方且以仁厚淸廉﹑雍容退讓﹑釋天子之猜疑﹐消相臣之傾妒﹐迨雍熙之世而益老矣。畏以勛名見忌﹐而思保富貴於暮年之情益篤矣。乃使貿首於積彊之契丹﹐岐溝之死傷過半﹔豈旌麾不耀云日﹐部伍不綴星辰﹐以致敵之薄人於無法哉﹖怙其勝小敵者以敵大敵﹐突騎一衝﹐爲生平所未見﹐而所習者不與之相應﹐不熸何待焉。張齊賢曰「擇卒不如擇將。」諸將之不足以一戰也﹐夫人而知之矣。

夫宋豈無果毅跅也之材﹐大可分閫而小堪奮擊者乎﹖疑忌深而士不敢以才自見﹐恂恂秩秩﹐苟免彈射之風气已成﹐捨此一二宿將而固無人矣。岐溝一蹶﹐終宋不振﹐吾未知其教之與否﹐藉其教之﹐亦士戲於伍﹐將戲於幕﹐主戲於國﹐相率以嬉而已。嗚呼﹗斯其所以爲弱宋也歟﹗

〖五〗

數變之言﹐志士恥言之﹐英主惡聞之。其尙口而無所擇也﹐已賤者也﹔﹝且﹞﹝其﹞詭隨而無定操也﹐不令者也﹔其反激以相顚倒也﹐懷姦者也。張齊賢不失爲伉直之臣﹐太宗非聽熒之主﹐宜其免焉。乃當瓦橋戰後﹐議者欲速取幽﹑燕﹐齊賢力陳其不可。越六年﹐齊賢與王顯同任樞密﹐而曹彬﹑潘美等大舉北伐﹐取岐溝之牧。帝謂齊賢曰「卿等視朕今後作如此事否﹖」而齊賢愧咎不遑﹐則岐溝之役﹐齊賢實贊成之﹐何前後之相盭戾邪﹖齊賢不以反覆爲恥﹐太宗不以反覆加誅﹐夫豈其憒憒之至斯哉﹖乃取齊賢前日之言而覆理之﹐則齊賢之志﹐未嘗須臾忘幽﹑燕者也。

其云「擇卒不如擇將﹐任力不如任人」。擇將而任之﹐豈徒以守內地而爲偸安之計邪﹖而太宗卒不能庸。其於將也無所擇﹔醇謹自持之曹彬已耳﹐朒縮不前之潘美已耳﹐因仍而委之﹐無所擇也。其於人也不欲任﹔曹彬之謙謹而不居功﹐以避權也﹔潘美之陷楊業而不肯救﹐以避功也。將避權而與士卒不親﹔將避功而敗可無咎﹐勝乃自危﹔貿士卒之死以自全﹐而無有不敗者矣。𨿽有都部署之名﹐而知上之任之也無固志﹐弗獲已而姑試焉﹐齊賢亦知其不可而姑聽焉。於是而齊賢久蘊之情﹐不容不降志以相從矣。

夫齊賢旣知其不可﹐而不以去就爭之﹐何也﹖嗚呼﹗捨此﹐而宋之事無可爲矣。契丹之得十六州也﹐得其地﹐得其人矣。得其地﹐則繕城郭﹐列堡戍﹐修巖險﹐知宋有欲爭之情﹐益儆而日趨於鞏固。得其人﹐則愈久而其心愈不回也。當石晉割地之初﹐朔北之士民﹐必有恥左衽以悲思者。至岐溝敗績之歲﹐凡五十年﹐故老之存者﹐百不得一。仕者食其祿﹐耕者習其事﹐浮靡之夫﹐且狎其嗜好而與之俱流。過此無收復之望﹐則其人且視中夏爲絕域﹐衣冠爲桎梏﹐禮樂爲贅疣﹐而力爲夷爭其勝。且惟恐一朝內附﹐不能與關南之吏民爭榮辱﹐則智者爲謀﹐勇者爲戰﹐而終無可復之期矣。故有志之士﹐急爭其時﹐猶恐其已暮﹐何忍更言姑俟哉﹗

且夫志於有爲者﹐敗固其所不諱也。漢髙之夷項羽﹐武帝之攘匈奴﹐光武之破赤眉﹐郭子儀之平安﹑史﹐皆屢敗之餘﹐气不爲苶﹐而懲其所失﹐卒收戡定之功。彬﹑美旣釁而後﹐齊賢有代州之捷﹐尹繼倫有徐河之勝﹔將非無可擇﹐人非無可任﹐耶律隆緒屢勝之驕兵非無可挫。用兵者﹐勝亦不可恃也﹐敗亦不可沮也。贊成北伐﹐何足以爲齊賢病哉﹗而奚庸諫止焉﹖

惟是太宗悔非所悔﹐宋琪﹑王禹偁相獎以成乎怯懦﹐齊賢於是亦無如此虛枵之君與大臣何﹔徒有孤出以當一面﹐少寄其磊砢之壯志而已。故知齊賢之始終以收復爲心﹐而非遊移數變無有定情者也。太宗亦深知其有憂國之忱﹐特不自勝其疑忌消沮之私﹐豈聽熒乎﹖繇其言﹐察其情﹐君子是以重爲齊賢悲也。

〖六〗

太宗修冊府元龜﹑太平禦覽諸書至數千卷﹐命江南﹑西蜀諸降臣分纂述之任。論者曰﹕太宗疑其懷故國﹑蓄異志﹐而姑以是縻之﹐錄其長﹐柔其志﹐銷其歲月﹐以終老於柔翰而無他。嗚呼﹗忮人之善而爲之辭以擿之﹐以細人之心度君子之腹﹐奚足信哉﹖

楊業﹐太原之降將也﹐父子握兵﹐死士爲用﹐威震於契丹﹔謗書疊至﹐且任以邊圉而亡猜。張洎﹑徐鉉﹑句中正之流﹐浮華一夫﹐自詡不爲之用﹐縱之壑而不足以遊﹐夫人而知之矣。李煜降而不能有他﹐曹彬諒之﹐而任其歸邸。已灰之燼﹐不可復炊﹐二三弄穎之士﹐固不屑爲之重防也。張洎之視諸人﹐智計較爲敏給﹐亦任之政柄﹐與參坐論﹐其餘可知已。宋所忌者﹑宣力之武臣耳﹐非偸生邀寵之文士也。

乃其所以必授纂修之事於諸降臣者有故。自唐亂以來﹐朱溫凶戾﹐殄殺淸流﹐杜荀鶴一受其接納﹐而震栗幾死。陷其域中者﹐人以文藻風流爲大戒﹐豈復有撩猛虎而矜雅步者乎﹖李存勗﹑石敬瑭皆沙陀之孽﹐劉知遠﹑郭威一執帚之傭也。獷悍相沿﹐弓刀互競﹐王章以毛錐司榷算﹐且不免噪啄於羣梟。六籍百家﹐不待焚坑﹐而中原無遺矣。抑且契丹內蹂﹐千里爲墟﹐救死不遑﹐誰暇閔遺文之廢墜﹖周世宗稍欲拂拭而張之﹐而故老已凋﹐新知不啟。王朴﹑竇儀起自燕﹑趙﹐簡質有餘﹐而講習不夙﹐隔幕望日﹐固北方學士之恆也。惟彼江東﹑西蜀者﹐保國數十年﹐畫疆自守﹐兵革不興﹐水涘山椒﹐縢緘無損﹔故人士得以其從容之歲月﹐咀文苑之英華。則欲求博雅之儒﹐以采羣言之勝﹐捨此二方之士﹐無有能任之者。太宗可謂善取材矣。

光武之興道藝也﹐雅樂儀文﹐得之公孫述也。拓拔氏之飾文教也﹐傳經定制﹐得之河西也。四戰之地﹐不足以畱文治﹐則偏方晏處者存焉。蒙古決裂天維﹐而兩浙﹑三吳﹐文章盛於晚季﹔劉﹑宋﹑章﹑陶藉之以開一代之治﹐非姚樞﹑許衡之得有傳人也。繇此言之﹐士生禮崩樂圮之世﹐而處僻遠之鄕﹐珍重遺文以須求舊之代﹐不於其身﹐必於其徒﹐非有爽也。坐銷歲月於幽憂困菀之下者﹐殆所謂自棄者與﹗道勝者﹐道行而志已得﹔文成者﹐文著而心以亨。奚必任三事﹑位徹侯﹐而後足以榮與﹖漢興﹐功臣名多湮沒﹐而申培﹑伏勝遺澤施於萬年。然則以纂述爲束縛英才之徽纆者﹐細人之陋也。以沮喪君子而有餘疚已。

〖七〗

人之可信者﹐不貪不可居之名﹔言之可信者﹐不傳不可爲之事。微生之直﹐仲子之廉﹐君子察其不諶。室遠之詩﹐漂杵之書﹐君子辧其不實。人惡其飾言飾行以亂徳也﹐言惡其溢美溢惡以亂道也。君子之以惇實行﹑傳信史﹑正人心﹑厚風俗者﹐誠而已矣。

江州陳兢九世同居﹐而太宗歲賜以粟﹐蓋聞唐張公藝之風﹐而上下相蒙以矜治化也。九世同居﹐天下亦多有之矣。其宅地廣﹐其田牧便﹐其習業同﹐未可遽爲孝慈友愛﹐人皆順以和也。公藝之告髙宗也﹐曰「忍」。夫忍﹐必有不可忍者矣。則父子之誶語﹐婦姑之勃溪﹐兄弟之交愈﹐以至於斁倫傷化者皆有之。公藝悉忍而弗較﹐以消其獄訟仇殺之大惡而已。使其皆孝慈友愛以無尢也﹐則何忍之有邪﹖故公藝之言﹐猶不敢增飾虛美以惑人﹐爲可信也。傳陳兢之家者曰「長幼七百口﹐人無閒言」﹐已溢美而非其實矣。又曰「有犬百餘﹐共一牢食﹐一犬不至﹐羣犬不食。」其誕至此﹐而兢敢居之爲美﹐人且傳之爲異﹐史且載之爲眞﹐率天下以僞﹐君子之所惡夫亂徳之言者﹐非此言哉﹖

人而至於百﹐則合食之頃﹐一有不至﹐非按而數之﹐且不及察矣。犬而至百﹐坌湧而前﹐一犬不至﹐卽智如神禹﹐未有能一覽而知者﹐奚況犬乎﹖計其家七百口之無閒言﹐爲誇誕之說﹐亦如此而已矣。

堯﹑舜之有朱﹑均﹐文王之有鮮﹑度﹐天不能私其美於聖人之家。子之賢不肖﹐天也。天之化﹐未有能齊者也﹔何獨於陳氏之家﹐使皆醇謹以若於長者之訓耶﹖而曰「自陳崇以至於兢﹐教之有方﹐飭之有道﹐家訓立而人皆勸。」則堯之於子﹐旣自以則天之徳立範於上﹔而又使事舜於畎畝﹐以薰陶其气質﹔陳氏之徳十百於堯﹐其教也十百於舜﹐庶乎可矣。不然﹐慧者﹑愚者﹑彊者﹑柔者﹑靜者﹐躁者﹑咸使整齊專壹﹐而無朱﹑均﹑鮮﹑度之梗化於中﹐陳氏何徳以堪此﹖取堯﹑舜猶病之美﹐誇鄕原非刺之無﹐兢之僞﹐史之誣﹐豈待辧而明哉﹖

且以陳氏之族如彼其善矣﹐又何賜粟以後﹐九世之餘﹐寂寂無足紀數﹔而七百口惇仁崇讓之子弟﹐曾無一人能樹立於宋世哉﹖當唐末以後之喪亂﹐江州爲吳﹑楚交爭之衝。陳氏所居﹐僻遠於兵火﹐因相保以全其家﹐分數差明﹐而無訟獄仇殺之釁。陳氏遂栩栩然以自矜﹐有司乃栩栩然以誇異﹐太宗且栩栩然以飾爲時雍之化﹐相率爲僞﹐而犬亦被以榮名。史氏傳其不足信者﹐而世信之﹔妄人售﹐而爲父兄者卹虛名以瀆倫紀﹔君子所以爲世道憂也。

夫君子之齊家﹐以化及天下也。不爲不可成﹐不居不可久﹐責備賢者而善養不才﹐立異以使之同﹐昭辧以使之壹﹐賢者易以篤其恩﹐不肖無以增其慝。是以命士而上﹐父子異宮﹐不欲其相黷也﹔五世而降﹐功緦以絕﹐不欲其彊飾也﹔立庭之訓﹐止於詩禮﹔夜飲之戒﹐嚴於朝廷﹔三十授田﹐而田廬分處﹔八口以外﹐而饑寒自贍﹔無相雜也﹐則無相競也。使九世可以同居﹐族以睦而分以明﹐則先王胡不立此以爲制﹐而文昭武穆﹐必使有國有家各賜族以使自爲紀哉﹖化不可驟﹐情不可彊﹐天不可必﹐人不可不豫爲之防。故僞行僞言不宣﹐上以誠教﹐下以誠應。同人之道﹐類族辧物﹐而於宗則吝﹔家人之義﹐嘻嘻失節﹐而威如以孚。垂世立教﹐仁之至﹑義之盡矣。俶詭之行﹐矜誇之說﹐熒惑﹝之﹞﹝天﹞下﹐飾大美以鬻名利﹐天性受誣而人紀以亡﹐讀史者又何艷焉﹗

〖八〗

三代而下﹐遂其至性﹐貞其大節﹐過而不失其中﹐幽光內韞﹐垂五﹝十﹞﹝百﹞餘年﹐人無得而稱者﹐其楚王元佐乎﹗

元佐﹐太宗之元子也。太宗遂其傳子之志﹐則天下者﹐元佐之天下也。杜後之命曰﹕太祖傳二弟﹐而旋授徳昭。卽令太宗卹遺命﹐全秦王而授之位﹐秦王立﹐其猶從母命也﹐徳昭𨿽死﹐而惟吉存﹔使其不然﹐則秦王且私授其子﹐此吳光與僚先後得國之勢也。元佐其猶夷昧﹑余祭之子﹐位不得而及焉﹐必矣。太宗挾傳子之私﹐忌秦王而致之死﹐豈憂己位之不固哉﹖爲元佐計﹐欲坐收而奄有之爾。故曰﹕如太宗之志﹐天下者元佐之天下也。於是而元佐憬然發其天性之惻悱﹐以質鬼神﹐以對天下﹐必欲曲全叔父﹐以免君父於不仁。憤太宗之不聽也﹐激烈佯狂﹐縱火焚宮﹐示不可以君天下。進則有九五之尊﹐退則膺庶人之罰﹐萬一父怒不測而死及之﹐亦且甘之如飴。嗚呼﹗是豈三代以下教衰俗圮之得再見者哉﹖廢爲庶人﹐而元佐之心得矣。得其心者﹐得其仁也。是伯夷﹑泰伯之所以弁髦人爵﹐寢處天彜﹐而保此心以復於禮者也。

東海王彊之安於廢﹐父不欲畀以天下也。宋王成器之屈於玄宗﹐弟有社稷之元功﹐己不得而居其上也。父志存焉﹐人心歸焉﹐不敢與爭﹐而僅以自保其王爵﹐議者猶且獎之。元佐以逸獲之天下﹐脫屣而求愜其孤心﹐豈彼所能企及哉﹖乃廷無公論之臣﹐史無闡幽之筆﹐且以建儲稱寇準之忠﹐擁戴詫呂端之節﹐實錄所紀﹐又爲燕不得與及李后﹑王繼恩謀立之說﹐曲毀其至徳。故司馬氏曰「伯夷𨿽賢﹐得孔子而名益著。」世無君子﹐信流俗傾妒之口﹐掩潛徳而曲誣之﹐後世之史﹐不如其無史也﹐多矣。

太宗怒﹐欲安置之於均州﹐百官諫而止者﹐知其志之正而理之伸也。眞宗立﹐復楚王之封﹐加天策將軍之號﹐待以殊禮者﹐知其棄萬乘以全至性﹐而李后之謀﹐必其所不就也。太宗愧之﹐眞宗安之﹐而不能動廷臣國史之心﹔流俗之迷而不覺﹐有如是夫

或曰﹕泰伯不欲有天下﹐逃之句吳﹐而元佐終受王封﹐何也﹖曰﹕周未有天下﹐而句吳爲殷之蠻服﹔古有公子去國而爲羈之禮﹐則有餘地以聽泰伯之徜徉。宋則一統六寓﹐而元佐奚適焉﹖若其終受王封也﹐藉令秦王立﹐惟吉繼﹐而太宗旣君天下﹐致﹝年﹞﹝平﹞康﹐則其元子固當爲王﹔王者﹐元佐之應得也。不爲天子而徳已至﹐奚婞婞然致怒天倫﹐效陳仲子之爲哉﹗

乃於是而見宋之無人也。徳昭之死﹐廷美之竄﹐大亂之道﹐太宗之巨慝也。立其廷者﹐以剛直稱﹐則竇偁﹑姚坦﹔以昌言稱﹐則田錫﹑張齊賢﹔以方正稱﹐則李昉﹑呂端﹔皆所謂賢臣也。而俯首結舌﹐聽其安忍戕性以行私﹐無敢一念開國之先皇者。僅一盧多遜衛太宗於前﹐護秦王於後﹐無忘金匱之言﹔而趙普之邪說一張﹐附致深文以竄死。昏霾掩日月之光﹐僅露孤光於元佐﹐有心者自知擇焉。奚必孔子﹐而後可致伯夷於靑雲﹐存乎人心之不死者而已矣。

〖九〗

太宗謂秦王曰「人君當淡然無欲﹐勿使嗜好形見於外。」殆乎知道者之言也夫﹗且夫人之有所嗜好而不能自已者﹐吾不知其何以然也。耳目口體於天下之物﹐相得而各有合﹐欲之所自興﹐亦天也。匪徒小人之所依﹐抑君子之所不能去也。然而相得者﹐期於得而止﹔其合也﹐旣合而固可無求。匪徒崇髙富貴者之易於屬猒﹐抑貧窶之子可致而致焉者也。

故夫人之所嗜﹐亦大略可睹矣。居海國者﹐不嗜麕麋﹔處山國者﹐不嗜鰒蛤。未聞其名﹐則固不慕也﹔未盡其致﹐則固不耽也。然則世之有所嗜好而沈迷不反者﹐皆著見於外而物得乘之以相惑耳。繇是而銷日糜月﹐濫喜狂怒﹐廢事喪徳﹐戕天物﹐耗財用﹐導慆淫﹐邇宵小﹐抵於敗國亡家而不悟。豈果其嗜好之不可遏哉﹖羣然取一物而貴之﹐則貴矣﹔羣然取一物而安之﹐則安矣。有所貴而忘其賤﹐有所安而忘其本不足以安﹕時過事已﹐而不知當日之酷好者何心。若是者﹐吾又惡知其何以然哉﹖

衛懿公之於鶴也﹐唐玄宗之於羯鼓也﹐宋徽宗之於花石也﹐達者視之﹐皆無殊於瓦缶之與塊土凡虫也﹐而與之相守以不離。求其故而不得﹐設身而代爲之思﹐蓋觸目喜新﹐偶動於中而著見於外﹐窺之者曲以相成﹐習聞數見﹐浮言胥動﹐隨以流而不可止耳。口之欲止於味﹐而山珍海錯者﹐非以味也﹐以其名也。體之欲止於適﹐而衣珠玉者﹐非以適也﹐以其名也。一夫偶以奇而炫之﹐無識者相因而和之﹐精而益求其精﹐備而益求其備﹔乃至胡椒之八百斛﹐楊梅仁之十石﹐不知何所當於嗜欲﹐而必汲汲以求者如此。嗚呼﹗以口還口﹐而味亦靳矣﹔以目還目﹐而色亦靳矣﹔以耳還耳﹐而聲亦靳矣﹔以體還體﹐而衣被器用遊觀之所需者亦靳矣。過此﹐則皆流俗浮游之言轉相傳述﹐溢於其分。而勞形﹑怵神﹑殃民﹑殄物﹐役役以奔走﹐至死而不釋。嗚呼﹗是其愚也﹐吾且惡知其何以然哉﹖

故君子之無欲﹐不爽於理者﹐無他﹐耳目口體止於其分﹐不示人以殊異之情﹐則人言之沓至﹐稗官之妄述﹐導諛者之將順﹐鬻技者之蠱惑﹐舉不以易吾耳目口體之素。然則淡然無欲者﹐非無欲也﹔欲止於其所欲﹐而不以流俗之欲爲欲也。

夫流俗之欲而蕩其心﹐夫人之所不能免也。奚以治之﹖其惟有以鎭之乎﹗太宗曰「朕無他好﹐惟喜讀書」﹐所以鎭之也。鎭之者﹐息其紛紜﹐抑其競躁﹐專凝其視聽而不遷﹔古今成敗得失之故﹐疊至而相警﹐以域其聰明﹔其神閒﹐其气肅﹐其幾不可已﹐其得不能忘。如是﹐而流俗之相熒者﹐不待拒而自不相親。以是而形見於外﹐天下之飾美以進者﹐相獎以道藝。其人非必賢﹐其所習者抑不詭於正矣﹔其學非必醇﹐其所尙者固不損於物矣。因而精之﹐因而備之﹐而道存焉。故太宗之擇術善矣。宋儒先以格物窮理爲身﹑心﹑意﹑知之所自正﹐亦此道焉耳。

𨿽然﹐但言讀書﹐而猶有所患。所患者﹐以流俗之情臨簡編﹐而簡編之爲流俗用者不鮮也。故蕭繹﹑楊廣﹑陳叔寶﹑李煜以此而益長其慆淫。豈徒人主然哉﹖凡爲學者皆不可不戒也。夫苟以流俗之心而讀書﹐則讀書亦嗜好而已。其銷日糜月廢事喪徳也﹐無以愈。如是者其淫有三﹐不知戒而蹈之者眾﹐故不可不戒也。物求其名﹐形求其似﹐誇新競麗﹐耽僻摘險﹐以侈其博﹐如是者謂之色淫。師鯫儒之章程﹐殉小生之矩步﹐析音韻以求工﹐設機局以相應﹐曳聲引气﹐意短言長﹐如是者謂之聲淫。讀可喜之言而如中酒﹐讀可怒之事而如操戈﹐嬉笑以諧心﹐怒罵以快意﹐逞其气以擊節於豪宕之篇﹐弛其志以適情於閒逸之語﹐心與俱流﹐情將日蕩﹐如是者謂之志淫。此三淫者﹐非所讀之書能病之也。風﹑雅兼貞淫之什﹐春秋有逆亂之書﹔遠流俗﹐審是非﹐寧靜以鎭耳目之浮明﹐則道貞於一。軒輶之語﹐里巷之謠﹐無不可益也。非是而涉獵六籍﹐且有導人以迷者﹔況史冊有繁言﹐百家有瑣說乎﹖班固之核也﹐蔡邕之典也﹐段成式﹑陸佃之博也﹐蘇軾﹑曾鞏之辧也﹐以是而獵榮名﹐弋物望﹐又奚異於爛羊之關內侯﹑圍棋之宣城守﹑宣淫之控鶴監乎﹖無他﹐以讀書爲嗜好﹐則適以導人於欲也﹖惟無欲而後可以讀書。故曰﹕太宗之言﹐殆知道者之言也。

〖十〗

論治者僉言久任﹐爲州縣長吏言之耳。夫豈徒牧民者之使習而安哉﹗州縣之吏去天子遠﹐賢不肖易以相欺﹔久任得人﹐則民安其治﹔久任失人﹐則民之欲去之也﹐不能以旦夕待﹐而壅於上聞。故久牧民之任﹐得失之數﹐猶相半也。至於大臣﹐而久任決矣。

國家之政﹐見爲利而亟興之﹐則姦因以售﹔見爲害而亟除之﹐則眾競於囂。故大臣之道﹐徐以相事會之宜﹐靜以需眾志之定﹐恆若有所俟而不遽﹐乃以熟嘗其條理﹐而建不可拔之基。志有所憤﹐不敢怒張也﹔學有所得﹐不敢姑試也。受政之初﹐人望未歸﹔得君之始﹐上情未獲﹔則抑養以沖和﹐﹝待﹞﹝持﹞以審固﹐泊乎若無所營﹐淵乎若不可測﹐而後斟酌飽滿﹐以爲社稷生民謝無疆之卹。期月三年之神化﹐固未可爲大賢以下幾幸也。乃秉政未久﹐而已離乎位矣。欲行者未之能行﹐欲已者未之能已﹐授之他人﹐而局又爲之一變。勿論其君子小人之疊進﹐而荑稗竊嘉谷之膏雨也。均爲小人﹐而遞相傾者﹐機械後起而益深﹔均爲君子﹐而所學異者﹐議論相雜而不調。以兩不相謀之善敗﹐共圖一事之始終﹐條緒判於咫尋﹐而得失差以千里。求如曹參之繼蕭何﹐守畫一之法以善初終者﹐百不得一也。且惟蕭何之相漢﹐與髙帝相爲終始﹐緒已成﹐而後洞然於參之心目﹐無所容其異同。向令何任未久而參代﹐亦惡能成其所未就以奏治定之功﹗況其本異以相攻﹐彼抑而此揚者乎﹗

夫爰立作相者﹐非驟起衡茅﹑初登仕版者也﹔抑非久歷外任﹑不接風采者也。旣異乎守令之遼闊而不深知﹐則可不可決之於早﹐旣任之而固可勿疑﹔奚待歷事已還﹐而始謀其進退。故善用大臣者﹐必使久於其任﹐而後國是以不迷﹐君心以不眩。

宋自雍熙以後﹐爲平章﹑爲參知﹑爲密院﹑總百揆掌六師者﹐乍登乍降﹐如拙棋之置子﹐顚倒而屢遷。夷考其人﹐若宋琪﹑李昉﹑李穆﹑張齊賢﹑李至﹑王沔﹑陳恕﹑張士遜﹑寇準﹑呂端﹑柴禹錫﹑蘇易簡﹑向敏中﹑張洎﹑李昌齡者﹐𨿽其閒不乏僥幸之士﹐而可盡所長以圖治安者﹐亦多有之。十餘年閒﹐進之退之﹐席不暇暖﹐而復搖蕩其且前且卻之心﹐志未伸﹐行未果﹐謀未定﹐而位已離矣。則求國有定命之訏謨﹐人有適從之法守﹐其可得與﹖以此立法﹐子孫奉爲成憲﹐人士視爲故事。其容容者﹐旣以傳捨視黃扉﹐浮沈於一日之榮寵﹔欲有爲者﹐亦操不能久待之心﹐志气憤盈﹐乘時以求勝。乃至一陟一遷﹐舉朝視爲黜陟之期﹐天子爲攺紀元之號﹔緒日以紛﹐論日以起﹐嚚訟盈廷﹐而國隨以斃。垂法不臧﹐非旦夕之故矣。

夫宋之所以生受其敝者﹐無他﹐忌大臣之持權﹐而顚倒在握﹐行不測之威福﹐以圖固天位耳。自趙普之謀行於武人﹐而人主之猜心一動﹐則文弱之士亦供其忌玩。故非徒王徳用﹑狄靑之小有成勞﹐而防之若敵國也。且以寇準起家文墨﹐始列侍從﹐而狂人一呼萬歲﹐議者交彈﹐天子震動。曾不念準非操﹑懿之姦﹐抑亦無其權藉﹔而張皇怵惕﹐若履虎之咥人﹐其愚亦可嗤也。其自取孤危﹐尢可哀也。至若蔡京﹑秦檜﹑賈似道之誤國以淪亡﹐則又一受其蠱﹐惑以終身﹐屹峙若山﹐莫能搖其一指。立法愈密﹐姦佞之術愈巧。太宗顚倒其大臣之權術﹐又奚能取必於闇主﹖徒以掣體國之才臣﹐使不能畢效其所長。嗚呼﹗是不可爲永鑑也歟﹗

〖一一〗

自唐漁陽之亂﹐藩鎭擅士自殖﹐迄於割據而天下裂。有數郡之土者﹐卽自帝自王﹐建蟻封之國。養兵將﹐修械具﹐僭儀衛﹐侈宮室﹐立百官﹐益以驕奢﹐其用不貲。戶口農田之箕斂﹐史不詳其虐取者奚若﹐槪可知其溪壑之難塡矣。然而固不給也。於是而海國之鹽﹐山國之茶﹐皆官榷賣﹔又不足﹐則榷酒﹑稅農器之令﹐察及毫毛。迨宋之初﹐未能除也﹐皆仍僭僞之陋也。

然就此數者論之﹐惟農器之稅﹐爲虐已甚。稅興而價必湧貴﹐貧民不贍﹐則器不利而土荒﹐民之貧﹐日以酷矣。榷酒者﹐官吏降爲當壚之傭保﹐辱人賤行之尢也。而抑有可通之理焉。惟海之有鹽﹐山之有茶﹐農人不得而有也﹐貧民不得而擅其利也﹐棄耒耜以營牢盆﹐捨原隰而趨岡阜﹐富民大賈操利柄以制耕夫之仰給﹐而軍國之盈虛杳不與之相與﹔則逐末者日益富﹐力田者日益貧﹐匪獨不均﹐抑國計民生之交蹙矣。故古者漆林之稅﹐二十而五﹐車乘牛馬﹐稅之於商﹐先王之以惇本裕民﹐而持輕重之衡以低昂淳黠者﹐道莫隆焉。則斯二者多取之﹐以寬農田之稅﹐仁之術﹐義之正也。𨿽偏方之主﹐立爲程法﹐其迹若苛﹔而有王者起﹐又惡得而廢焉﹖

若夫酒﹐則尢有道存焉。古之爲酒者﹐以療疾﹐以養老﹐以將敬於賓祭。而過飲之禁﹐自禹以來﹐垂戒亟焉。天子所不敢耽﹐聖人所不敢旨﹐則愚賤貧寒之子﹐不敢恣其所欲﹐素封紈袴之豪﹐不得聽其所嗜。故周官有萍氏之譏﹐惡人之易得而飲也。商賈貿販之不可缺也﹐民非是無以通有無而贍生理﹐𨿽過徼民利﹐而民亦待命焉。若夫酒﹐則藉其無之﹐而民生自遂﹔且能永無之﹐而民气尢醇。乃其流旣久﹐而不可以乍絕﹐則重稅之﹐而酤者不得利焉。稅重價增﹐而貧者不得飲焉。豈非厚民生正風俗者之所大快哉﹖然則稅之已重﹐而不爲民病者﹐莫酒若也。榷酒𨿽辱﹐而稅酒則正﹐又何疑乎﹖百家之市無懸簾﹐則日暮無狺爭之狂子﹔三時之暇無巷飲﹐則長夏無稱貸之窮民﹔又何病焉﹗淳化五年﹐罷官賣而使輸課﹐折衷之允得者也。新法行而官賣復行﹐乃至以歌舞誘人之沈湎﹐惡足以體太宗之至意乎﹖

稅不一﹐而莫先於酒﹐其次茶也﹐又其次鹽也。三者之輕重﹐準諸道而可得其平。惟農器之稅﹐至景徳六年而後罷﹐太宗於此疏矣。

〖一二〗

古有云「受降如受敵。」非但行陳之閒﹐詐降以誘我而覆我也。果於降而無以馭之﹐示以瑕而使乘﹐激其怨而使憤﹐益其驕而使玩﹐其禍皆深於受敵。受敵而不競﹐一敗而止﹐屢敗而猶足以振﹐患在外也。受降而無以馭之﹐則患在內而無以解。梁之於侯景﹐身斃國傾﹐朱異受之也。唐之於河北﹐兵連禍結﹐僕固懷恩受之也。或激之﹐或驕之﹐禍一發而不知所以防。而不僅此也﹐無以激之﹐而無以綏之﹐猶激也﹔無以驕之﹐而無以服之﹐猶驕也。則宋之於李繼捧是已。

李氏自唐以來﹐世有銀﹑夏﹐阻於一方﹔無可歸之主﹔衣被器具之需﹐仰給於中國者不贍﹐翹首以望內集者﹐固其情也。及是﹐河東之下三年矣。僅隔一水而卽宋疆。僭僞削平﹐風聲遠訖﹐捲土而來﹐披襟而受之﹐易易也。而正未易也。銀﹑夏之在西陲﹐士馬精彊﹐風俗獷戾﹐十九同於外夷﹐固非錢氏蹙處海濱﹑文弱不振之比也。則受之也﹐豈得以受錢氏者受之乎﹖太上之受遠人也以徳﹐其次以恩﹐其次以略﹐又其次以威。惟徳與威﹐非一旦之積也。宋之徳而旣涼矣﹗其恩﹐則呴呴之仁﹐不足以撫驕子﹔其威﹐則瓦橋關之圍﹐莫州之敗﹐岐溝之釁﹐天子親將﹐傾國大舉﹐而死傷過半﹐亟議寢兵﹔李氏入而深測之矣。三者無得而待焉﹐則受之之略﹐不容不審也。

繼捧旣移鎭彰徳﹐而四州易帥矣。帥之者﹐誰使而可邪﹖使能擇虎臣以鎭撫﹐鼓厲其吏士而重用之﹐旣可以斷契丹之右臂﹔而久任之部曲﹐尙武之邊民﹐各得效其材勇以圖功名﹔繼遷𨿽逃﹐無能闌入而搖蕩之﹐四州安矣。乃豈無可遣之帥﹖而托非其人。非無可遣也﹐夙將如曹彬﹐而弭徳超得行其離閒﹔血戰如楊業﹐而潘美等得謗以叛離﹔固不欲付馬肥士勇鹽池沃壤於矯矯之臣也。夫旣不能爾矣﹐則繼捧𨿽奉版以請吏﹐而以恩懷之﹐使仍擁定難之節﹐無失其世守﹔薄收其貢稅﹐漸設其僉判﹐以待其定而後易制之﹔且勿使遷居內地﹐窺我設施﹐以相玩而啟戎心﹐不猶愈乎﹖且夫欲降者﹐繼捧與其二三僚幕而已。其從之以入者﹐倔彊之心﹐未嘗一日而去於其懷。故繼遷之走﹐旋起收之而樂爲之用。還繼捧於故鎭﹐則部落民庶旣得內附之利﹐而無吏治之擾。繼遷無以蠱眾心﹐而囂張漸革﹐無難折箠而收之矣。

是策也﹐惟乘其初附而銷萌於未亂﹐則得也。迨繼遷復振之後﹐守臣殲﹐疆土失﹐趙普乃用之以縱繼捧而使歸﹐則中國已在其目中﹐徒以長寇而示弱。則繼捧北附於契丹﹐繼遷且僞降以緩敵﹔卒至帝制自雄﹐虔劉西土﹐掣中國以納賂於北﹝敵﹞﹝狄﹞﹐而日就亡削。謀之不臧﹐禍亦烈矣。乃當日者﹐處堂之君相﹐栩栩然曰「天下已定﹐百年割據之遠人懷音歸我﹐披襟以受之﹐無難也。」不已妄乎﹖

無其徳﹐不建其威﹔恃其恩﹐不知其略﹔有隕自天之福﹐非其人不克承也。是故東漢之絕西域﹐宣徳之靳交趾﹐誠有戒心焉。保天下以無虞者﹐惟不可動以小利而思其永﹐斯以得懷遠招攜之道﹐固非宋之所能勝任也。

〖一三〗

爲君子儒者﹐亟於言治﹐而師申﹑商之說﹐束縛斯民而困苦之﹐乃自詫曰「此先王經理天下大公至正之道也。」漢﹑唐皆有之﹐而宋爲甚。陳靖請簡擇京東西荒地及逃民產籍﹔募民耕作﹐度田均稅﹐遂授京西勸農使﹔陳恕等知其不可行﹐奏罷之﹐而黜靖知陳州。論者猶惜靖說之不行﹐爲恕等咎。嗚呼﹗非申﹑商之徒以生事殃民爲治術者﹐孰忍以靖之言爲必可行乎﹖聖王不作﹐而橫議興﹐取詩﹑書﹑周禮之文﹐斷章以飾申﹑商之刻核﹐爲君子儒者汨沒不悟﹐哀我人斯﹐死於口給﹐亦慘矣哉﹗

今姑勿論其言﹐且問其人。靖﹐太常博士也。非經國之大臣﹐無田賦之官守﹐出位以陳利害者何心﹖及授以陳州之民社﹐則尸位以終﹐於民無循良之績﹐於國無匡濟之能﹐斯其人槪可知矣。故夫天下無事而出位以陳利國便民之說者﹐其人皆槪可知也。必其欲持當國大臣之長短﹐思以勝之﹐而進其黨者也﹔不則其有所忮忌於故家大族而傾之也﹔不則以己之貧﹐嫉人之富﹐思假公以奪人者也﹔不則迎君與大臣之意旨﹐希得當以要寵利者也。卽不然﹐抑偶睹一鄕一邑之敝﹐動其褊衷﹐不知天下之不盡然﹐而思槪爲攺作者也。如是者﹐覽其章奏﹐若有愛民憂國之忱﹔進而與之言﹐不無指天畫地之略﹔及授以政﹐則面墻而一無能爲。是其爲浮薄僥幸之匹夫也﹐逆風而聞其膻﹐而皮相者樂與之親。書曰「何畏乎巧言﹑令色﹑孔壬」﹐誠畏之也。

乃若其言﹐則苟實求諸事理而其姦立見。惟夫國敝君貪﹐大臣無老成之識﹐於是而其言乃售。今取靖言而按之﹐所謂荒地者﹐非荒地也﹔所謂逃民產籍者﹐非逃民也。自汴﹑晉交兵﹐迄於契丹之打艸穀﹐京東﹑西之凋殘劇矣。張全義﹑成汭之僅爲拊循﹐周世宗以來之乍獲休息﹐乃有生還之遊子﹐僑寓之羈人﹐越陌度阡﹐薄耕以幸利﹐而聊爲棲息。當陳靖陳言之日﹐宋有天下三十二年耳。兵火之餘﹐版籍錯亂﹐荒萊與熟地﹐固無可稽﹔逃亡與歸鄕﹐抑無可據。則荒者或耕﹐逃者或復﹐幸有脫漏以慰鴻雁之哀鳴﹐百年大定以還﹐自可度地度人﹐以使服賦率。靖固知其非荒非逃﹐而假爲募民之說﹐俾寸土一民﹐詞窮而盡斂之。是役一興﹐姦民之訐發﹐酷吏之追償﹐無所底止﹐民生蹙而國本戕。非陳恕等力持以息其毒﹐人之死於靖言者﹐不知幾何矣。唐之爲此者﹐宇文融也﹐而唐以亂。宋之季世爲此者﹐賈似道也﹐而宋以亡。托井地之制於周官﹐假經界之說於孟子﹐師李悝之故智而文之曰利民﹐襲王莽之狂愚而自矜其復古﹐賊臣之賊也。而爲君子儒者﹐曾以其說之不行爲惆悵乎﹖

夫三代之制﹐見於典籍者﹐旣已略矣﹐若其畫地域民﹐而俾任土作貢者﹐則有以也。古之人民﹐去茹毛飲血者未遠也﹐聖人教之以耕﹐而民皆擇地而治﹐惟力是營﹔其耕其蕪﹐任其去就﹐田無定主﹐而國無恆賦。且九州之土﹐析爲萬國﹐迨周並省﹐猶千有八百諸侯﹐自擅其土以取其民﹐輕重法殊﹐民不堪命。故三代之王者﹐不容不畫井分疆﹐定取民之則﹐使不得損益焉。民不自爲經界﹐而上代爲之。非此﹐則擇肥壤﹐棄瘠原﹐爭亂且日以興﹐蕪萊且日以廣。故屈天子之尊﹐下爲編氓作主伯之計﹐誠有不得已也﹐夫豈以限萬世而使必服其徵哉﹗乃其所謂再易者﹐非必再易也﹔一易者﹐非必一易也﹔其萊田﹐非必萊也﹔存其名﹐不核其實﹐勤者不禁其廣耕﹐而田賦﹝正﹞﹝止﹞如其素。故自上農以至下農﹐其獲五等。豈百畝之所獲﹐勤惰如是其差乎﹖萊地之耕否使然耳。

及漢以後﹐天下統於一王﹐上無分土逾額之徵﹐下有世業相因之土﹐民自有其經界﹐而無煩上之區分。至於兵火之餘﹐脫鋒刃而務災畬者﹐或弱民有田而不敢自列於戶﹐或丁壯有力而不但自墾其田。夫亦患田之不辟而民之不勤﹐百姓不足而國亦貧耳。無與限之﹐弗勞募也。名爲募而實爲綜察﹐以與歸飛之雁爭稻粱﹐不已慘乎﹗

夫如靖者流﹐妒匹夫匹婦之偸得一飽﹐而爲富有四海之天子益錙銖升斗之利。孟子曰「辟艸萊﹑任土地者﹐次於上刑。」非若此儔﹐其孰膺明王之鈇鉞邪﹖不勸而自勸者﹐農也﹔勸農者﹐厲農者也。頭會箕斂﹐而文之曰「勸」。夫申﹑商亦何嘗不曰「吾以利民」哉﹗而儒者誣先王易簡之徳﹐以申﹑商之纖密當之﹐晉陳靖以與周公齒。道之不明﹐莫斯爲甚矣。

宋論卷三

眞宗

〖一〗

咸平四年﹐詔賜九經於聚徒講誦之所﹐與州縣學校等﹐此書院之始也。嗣是而孫明復﹑胡安定起﹐師道立﹐學者興﹐以成乎周﹑程﹑張﹑朱之盛。及韓侂冑立僞學之名﹐延及張居正﹑魏忠賢﹐率以此附致儒者於罪罟之中﹐毀其聚講之所﹐陷其受學之人﹐鉗网修士﹐如防盜賊。彼亦非無挾以爲之辭也。固將曰「天子作君師﹐以助上帝綏四方者也。亦旣立太學於京師﹐設儒學於郡邑﹐建師長﹐餼生徒﹐長吏課之﹐貢舉登之﹐而道術咸出於一。天子之導士以興賢者﹐修舉詳備﹐而惡用艸茅之士﹐私立門庭以亢君師﹐而擅屍其職﹐使支離之異學﹐雌黃之遊士﹐熒天下之耳目而蕩其心。」爲此說者﹐聽其言﹐恣其辯﹐不核其心﹐不揆諸道﹐則亦娓娓乎其有所執而不可破也。然而非妨賢病國﹐祖申﹑商以虔劉天下者﹐未有以此爲謀國之術者也。

孔子之教於洙﹑泗﹐衰周之世也。上無學而教在下﹐故時君不能制焉。而孔子以爲無嫌。彼將曰「今非周綱解紐之代﹐不得屍上天木鐸之權也。」嗚呼﹗佞人之口給﹐不可勝窮﹐而要豈其然哉﹖

三代之隆﹐學統於上﹐故其詩曰「周王壽考﹐遐不作人。」然而聲教所訖﹐亦有涯矣﹐吳﹑越自習文身﹐杞﹑莒淪於夷禮﹐王者亦無如之何也。若太學建於王都﹐而圻內爲方千里﹐庠序設於邦國﹐而百里儉於提封﹔則春弦夏誦﹐禮射雅歌﹐遠不違親﹐而道無歧出﹔故人易集於橋門﹐士樂趨於鼓篋。迨及季世﹐上之勸之也不勤﹐而下有專師之函丈矣。況乎後世之天下﹐幅員萬里﹐文治益敷﹐士之秀者﹐不可以殫計﹐旣非一太學之所能容。違子捨﹐涉關河﹐抑立程限以制其來去﹐則士之能就學於成均者﹐蓋亦難矣。若夫州縣之學﹐司於守令﹐朝廷不能多得彬雅之儒與治郡邑﹐而課吏之典﹐又以賦役獄訟爲黜陟之衡﹐𨿽有修業之堂﹐釋菜之禮﹐而迹襲誠亡﹐名存實去﹐士且以先聖之宮墻﹐爲幹祿之捷徑。課之也愈嚴﹐則遇之也益詭﹔升之也愈眾﹐則冒之也愈多。天人性命﹐總屬雕虫﹐月露風雲﹐祗供遊戲。有志之士﹐其不屑以此爲學也﹐將何學而可哉﹖惡得不倚賴鴻儒﹐代天子而任勞來匡直之任哉﹖

君子於此﹐以道自任﹐而不嫌於屍作師之權者﹐誠無愧也。道不可隱而明之﹐人不可棄而受之﹐非若方外之士﹐據山林以傲王侯也﹔非若異端之師﹐亢政教以叛君父也。所造者﹐一王之小子﹔所徳者﹐一王之成人。申忠孝之義﹐勸士而使之親上﹔立義利之防﹐域士而使之靖民。分天子萬幾之勞﹐襄長吏教思之倦﹔以視掄文之典﹐不足以獎行﹐貢舉之制﹐不足以養恬﹐其有裨於治化者遠矣。

當四海一王之世﹐𨿽堯﹑舜復起﹐不能育山陬海澨之人材而使爲君子。則假退處之先覺﹐以廣教思﹐固其所屍祝而求者也。爲君子者﹐又何愧焉﹖教行化美﹐不居可紀之功﹐造士成材﹐初無邀榮之志。身先作範﹐以遠於飾文行幹爵祿之惡習﹐相與悠然於富貴不淫﹑貧賤不詘之中。將使揣摩功利之俗學﹐愧悔而思附於靑雲。較彼掄才司訓之職官﹐以詩書懸利達之標﹐導人弋獲者﹐其於聖王淑世之大用﹐得失相差﹐不已遠乎﹖

然則以書院爲可毀﹐不得與琳宮梵宇之莊嚴而並峙﹔以講學爲必禁﹐不得與丹竈剎竿之幻術而偕行﹔非妒賢病國之小人﹐誰忍爲此戕賊仁義之峻法哉﹖宋分教於下﹐而道以大明﹐自眞宗昉﹔視梁何胤鐘山之教加隆焉﹐其功偉矣。考古今之時﹐推鄒﹑魯之始﹐達聖王之志﹐立後代之經﹐以摧佞舌﹐憂世者之責也﹐可弗詳與﹖

〖二〗

漢武帝之告匈奴曰「南越王頭已縣闕下﹐單於能戰﹐可來」﹐而匈奴遠遁。是道也﹐齊桓公用之﹐逾卑耳﹐伐山戎﹐爲燕辟地﹐然後南次陘亭﹐而楚人服罪。故曰「不戰而屈人之兵。」非不戰也﹐戰功成於彼﹐而威自伸於此也。中國之自尋兵也﹐則夷狄必乘之以訌。非徒晉之八王爭而劉﹑石起﹐卽漢﹑唐之始﹐漢夷秦﹑項而冒頓益驕﹐唐平僭僞而突厥方騁。何也﹖斗不出於其穴﹐知其力之已疲也。若夫胥爲夷狄矣﹐彊弱之情勢𨿽遼絕而不相知﹐抑以其意揣而類推之。謂獷戾馳突無制之勇﹐風飄雨驟而不可禦者﹐彼猶我也。中國能以其長﹐破其阻﹐殲其眾﹐得其君長﹐郡縣其部落﹐則我亦猶彼﹐而何弗惴惴焉﹖志曰「先人有奪人之心。」非奪之於方戰之謂也。奪之於未戰之前﹐不戰而屈﹐卽戰而已先餒﹐其衄敗可八九得矣。

李繼遷死﹐徳明嗣立﹐曹瑋上言「國危子弱﹐願假精兵擒徳明送闕下﹐復河西爲郡縣。」此一時也﹐固宋室興替之大機﹔而庸主具臣畏葸偸安﹐猥云徳致﹐拒瑋之謀﹐降詔招撫。悲夫﹗宋之自折入於﹝西北﹞﹝犬羊﹞﹐爲千古憾﹐𨿽有虎臣﹐其將如之何哉﹗瑋之爲將﹐非徒言無勇﹐徒勇無謀﹐稽其後效﹐槪可睹矣。世爲勛臣﹐宋抑待以肺腑﹐睥睨孤豚﹐遊其幾俎。誠假以精兵﹐推心授鉞﹐四州斗絕一隅﹐孺子植根未固﹐功之夙成在瑋心目閒﹐亦在天下後世心目閒也。徳明知其不敵﹐且斂手歸朝﹐而聽我之建置西陲﹐以掣契丹之右臂﹔百年逋寇﹐平以一朝﹐威震賀蘭而聲馳朔漠。固將曰﹕今之中國﹐非昔之中國也。耶律隆緒其敢輕舉以向澶州脇盟要賂乎﹖

善用兵者﹐欲其攻瑕也﹐而又不欲攻其已瑕者也。捨瑕而攻堅﹐則挫於堅﹐而瑕者亦玩。怯於堅而攻其已瑕﹐則勝之不足爲武﹐而堅者諒其無能。夫惟處於瑕不瑕之閒﹐而乘瑕以破其堅﹐則足以震勍寇之心﹐而制之以气。李繼遷之彊狡﹐固契丹之所憚也。而暴死之頃﹐弱子撫不輯之眾﹐人心離而無爲之效死﹐以爲堅而有瑕可攻﹐以爲瑕而人知其堅﹐不知其瑕。則功一就﹐而震疊迄於遐荒﹐其必然之勢矣。

且不但此也。宋之所以召侮於契丹者﹐气先苶也。昔之收巴蜀﹑入兩粵﹑下江南﹐皆以眾淩寡﹐乘其瓦解而坐獲之。一試之白艸荒原﹑控騎鳴鏑之地﹐邊聲一起﹐而气已先奪。夫河西亦塞外矣﹐引置之凶危之地﹐而捷報以可就之功﹐則將視朔漠之驕子﹐亦猶是可走可馘之虜﹐气已先增十倍﹔而又得李氏數世之積﹐以使趨利而爭進。且以士爲吾士﹐人爲吾人﹐士馬爲吾士馬﹐使若瑋者撫而用之﹐渡一葦以向雲中﹐則幽﹑燕在其股掌﹐南取甘﹑涼﹐內撤延﹑環之守﹐關中固而汴﹑雒得西面之屏藩。何至澶州之警一聞﹐盈廷項縮﹐遽欲走金陵﹐走巴﹑蜀﹐爲他日海門竄死之嚆矢哉﹖

瑋謀不行﹐徳明之詔命一頒﹐而契丹大舉之師逾年卽至﹐其應如響﹐而宋窮矣。況徳明不翦﹐延及元昊﹐蕞爾小醜﹐亢爲敵國﹐兵衄將死﹐趣奉金繒﹐禍迄於亡而不已。一機之失﹐追救末繇。嗚呼﹗謀國如斯﹐孰謂宋有人邪﹖周瑩﹑王繼英之尸位中樞﹐不足責也。張齊賢﹑李沆之咎﹐又奚辭哉﹖沆之言曰「少有憂勤﹐足爲警戒。」此士燮內寧外患之邪說也。沆者﹐宋一代柱石之臣也﹐而何是之述焉﹖

〖三〗

凡上書陳利病﹐以要主聽﹐希行之者﹐其情不一﹐其不足聽則均也。其一﹐大姦挾傾妒之心﹐己不言以避指摘﹐而募事外之人﹐訐時政之失﹐以影射執政﹐激天子以廢置﹐掣任事者之肘而使去﹐因以得遂大姦之所懷。其一﹐懷私之士﹐或欲啟旁門以幸進﹐或欲破成法以牟利﹐其所欲者小﹐其言之也大﹐而借相類之理以成一致之言﹐雜引先王之正訓﹐詭附於道﹐而不授人以攻擊。其一﹐小有才而見詘﹐其牙慧筆鋒﹐以正不足﹐以妄有餘﹐非爲炎炎娓娓之談﹐不足以表異﹐徼幸其言之庸﹐而身因以顯。此三者﹐皆懷慝之姦﹐訹君相以從己﹐而行其脇持者也。

非此﹐則又有聞君之求言也亟﹐相之好士也甚﹐踸踔而興﹐本無定慮﹐搜索故紙﹐旁問塗人﹐以成其說﹔叩其中懷﹐亦未嘗信爲可行﹐而姑試言之﹐以耀人之耳目。非此﹐則又有始出田野﹐薄遊都邑﹐受一命而登仕籍﹐見進言者之聳動當時﹐而不安於緘默﹐晨揣夕摩﹐索一二事以爲立說之資﹐而掇拾迂遠之陳言以充幅﹔亦且栩栩然曰「吾亦爲社稷計靈長﹐爲生民拯水火者也」﹐以自炫而已矣。

非此﹐則抑有誦一先生之言﹐益以六經之緒說﹐附以歷代之因革﹐時已異而守其故株﹐道已殊而尋其蠹迹﹔從不知國之所恃賴﹐民之所便安﹐而但任其聞見之私﹐以爭得失﹔而田賦﹑兵戎﹑刑名﹑官守﹐泥其所不通﹐以病國毒民而不卹。非此﹐則有身之所受﹐一事之甘苦﹐目之所睹﹐一邑之利病﹐感激於衡茅﹐而求伸於言路。其言失也﹐亦果有失也。其言得也﹐亦果有得也。而得以一方者﹐失於天下﹔得以一時者﹐失於百年。小利易以生愚氓之喜﹐隱憂實以怵君子之心。若此者﹐心可信也﹐理可持也﹐而如其聽之﹐則元气以傷﹐大法以圮﹐獘且無窮。而況挾前數者之心以誣上行私﹐而播惡下士者乎﹖故上書陳利害者﹐無一言之足聽者也。

李文靖自言曰「居位無補﹐惟中外所陳利害﹐一切報罷﹐可以報國。」所謂大臣者﹐以道事君。此可以當之矣。道者安民以定國﹐至正之經也。秉道以宅心而識乃弘﹐識惟其弘而志以定﹐志定而斷以成﹐斷成而气以靜﹐气靜而量乃可函受天下而不迫。天下皆函受於識量之中﹐無不可受也﹐而終不爲之搖也。大矣哉﹗一人之識﹐四海之藏﹐非有道者﹐孰能不驚於所創聞而生其疑慮哉﹖

夫天下有其大同﹐而抑有其各異﹐非可以一說竟也久矣。其大同者﹐好生而惡死也﹐好利而惡害也﹐好逸而惡勞也。各守其大經﹐不能無死者﹐而生者眾矣﹔不能無害者﹐而利者長矣﹔不能無勞者﹐而逸者達矣。天有異時﹐地有異利﹐人有異才﹐物有異用。前之作者﹐歷千祀﹐通九州﹐而各效其所宜﹔天下𨿽亂﹐終亦莫能越也。此之所謂傷者﹐彼之所自全﹔此之所謂善者﹐彼之所自敗。𨿽仁如舜﹐智如禹﹐不能不有所缺陷以畱人之指摘。識足以及此矣﹐則創制聽之前王﹐修舉聽之百執﹐斟酌聽之長吏﹐從違聽之編氓﹐而天下各就其紀。故陳言者之至乎吾前﹐知其所自起﹐知其所自淫﹔知其善而不足以爲善﹐知其果善而不能出吾之圜中。蟬噪而知其爲夏﹐蛩吟而知其爲秋﹐時至則鳴﹐气衰則息﹐安能舉宗社生民以隨之震動﹖而士自修其素業﹐民自安其先疇﹐兵自衛其職守﹐賢者之志不紛﹐不肖之姦不售。容光普照﹐萬物自獻其妍媸﹐識之所周﹐道以之定。故曰「天下之動﹐貞於一者也。」文靖之及此﹐迥出於姚元之﹑陸敬輿﹑司馬君實之表﹐遠矣。

前乎此者丙吉﹐後乎此者劉健﹐殆庶幾焉。其他𨿽有煌炫之績﹐皆道之所不許也。以安社稷不足﹐而況大人之正物者乎﹖有姚元之﹐則有張說﹔有陸敬輿﹐則有盧杞﹔有司馬君實﹐則有王安石﹔好言而莠言興﹐好聽而訟言競。惟文靖當國之下﹐匪徒梅詢﹑曾致堯之屏息也﹔王欽若列侍從而不敢售其姦﹔張齊賢﹑寇準之伉直而消其激烈﹔所以護國家之元气者至矣。文靖沒﹐宋乃多故﹐筆舌爭雄﹐而郊原之婦子﹐不能寧處於枲園瓜圃之下矣。詩曰「髙山仰止﹐景行行止。」髙者﹐不易攀也﹔景者﹐無有歧也﹔道之所以覆冒萬物而爲之宗也。豈易及哉﹗豈易及哉﹗

〖四〗

澶州之役﹐寇平仲折陳堯叟﹑王欽若避寇之策﹐力勸眞宗渡河決戰﹐而日與楊大年飲博歌呼於帳中。故王欽若之譖之曰「準以陛下爲孤注」﹐其言亦非無因之誣也。王從珂自將以禦契丹於懷州﹐大敗以歸而自焚﹔石重貴自將以追契丹於相州﹐諸將爭叛而見俘於虜﹔皆孤注也。而眞宗之渡河類之。且契丹之兵勢方張﹐而飲謔自如﹐曾無戒懼﹐則其保天子之南歸﹐而一兵不損﹐寸土不失﹐似有天幸焉﹐非孤注者之快於一擲乎﹖則欽若之譖﹐宜其行矣。

嗚呼﹗盈宋之庭﹐錚錚自命者充於班序﹐曾無一人能知準之所恃﹐而驚魂喪魄﹐始撓其謀﹐終妒其功﹐髙瓊﹑楊億以外﹐皆巾幗耳。後之論者曰「準以靜鎭之也。」生死存亡決於俄頃﹐天子臨不測之淵﹐而徒以靜鎭處之乎﹖則論者亦馮拯﹑王欽若之流匹﹐特見事成而不容已於贊美﹐豈知準者哉﹖無所見而徒矜靜鎭﹐則景延廣十萬橫磨之驕語﹐且以速敗﹐而效之者誤人家國﹐必此言矣。

夫靜鎭者﹐必有所以鎭而後能靜也。謝安圍棋賭墅﹐而挫苻堅於淝水﹐非但恃謝玄北府之兵也。慕容垂﹑朱序﹑張天錫之撐持實久矣。夫平仲所恃者奚在哉﹖按事之始終﹐以察勢之虛實﹐則洞若觀火矣。愚者自不察耳。

觀其形勢﹐固非小有所得而遽弭耳以退也。乃增卅萬之賂﹐遂無一矢之加﹐歷之數十年﹐而無南牧之馬。豈蕭撻覽之偶中流矢﹐曹利用之口給辯言﹐遂足戢其戎心哉﹖兵甫一動﹐而議和之使先至﹐利用甫歸﹐而議和之使復來﹐則其且前且卻﹑徜徉無鬥志者﹐槪可知也。契丹之滅王從珂也﹐石敬瑭爲之內主﹔其滅石重貴也﹐杜威﹑趙延壽爲之內主﹐契丹不能無內應而殘中國﹐其來舊矣。此內之可恃者也。

且今之契丹﹐非昔之契丹矣。隆緒席十六州之安﹐而內淫於華俗﹔國人得志於衣錦食粱﹐而共習於恬嬉。至是而習戰之將如休哥輩者﹐亦已骨朽。其入寇也﹐聞李繼遷以蕞爾之小醜﹐陷朔方﹐脇朝廷﹐而羈縻弗絕﹔及其身死子弱﹐國如浮梗﹐而尙無能致討﹐且不惜錦綺以餌之使安。宋之君臣﹐可以虛聲恐喝而坐致其金繒﹐姑以是脇之﹐而無俟於戰也。則挾一索賂之心以來﹐能如其願而固將引去﹐虜主之情﹐將士之志﹐三軍之气﹐胥此焉耳矣。故其攻也不力﹐其戰也不怒﹐關南之﹝士﹞﹝士﹞﹐亦可得則得﹐不得則已之本情﹔兵一動而使頻來﹐和之也易﹐而攻之也抑無難。平仲知之深﹐持之定﹐特兵謀尙密﹐不欲昌言於眾以啟嘵嘵之辯論耳。使乘其不欲戰之情而亟攻之﹐因其利我之和而反制之﹐寧我薄人﹐必勝之道也。平仲曰「可保百年無事。」非虛語也。此外之可恃者也。

可恃之情形﹐如彼其昭著﹐六軍之士﹐歡呼震野﹐皆已灼見無疑。惟欽若﹑堯叟﹑馮拯之流﹐聞邊情而不警於耳﹐閱奏報而不畱於目﹔挾雕虫之技﹐傲將吏而不使盡言﹔修鵠立之容﹐迨退食而安於醉夢﹔羽書洊至﹐驚於迅雷﹔金鼓乍聞﹐茫如黑霧﹔則明白顯易之機﹐在指掌之閒﹐而莫之能諭。已而虜兵忽退﹐和議無猜﹐且不知當日之何以得此於契丹。則其云孤注者﹐𨿽傾妒之口﹐抑心所未諭﹐而億其必然也。

故體國之大臣﹐臨邊疆之多故﹐有密用焉﹐而後可以靜鎭。密者縝也﹐非徒其藏而不泄也。得將吏之心﹐而熟審其奏報﹔儲偵諜之使﹐而曲證其初終﹔詳於往事﹐而知成敗之繇﹔察其合離﹐而知彊弱之數。故蹲伏匿於遐荒﹐而防其馳突﹔飛鏑交於左右﹐而視若虻蠓﹔無須臾之去於心者﹐無俄頃之眩於目。其密也﹐斯以暇也﹔其暇也﹐斯以奮起而無所惴也。謝安石之稱詩曰「訏謨定命﹐遠猶辰告。」命定於夙而時以告﹐猷斯遠矣。夫豈易言靜鎭哉﹗

〖五〗

王旦受美珠之賜﹐而俯仰以從眞宗之僞妄﹐以爲熒於貨而喪其守﹐非知旦者﹐不足以服旦也。人主欲有所爲﹐而厚賄其臣以求遂﹐則事必無中止之勢﹐不得﹐則必不能安於其位。及身之退﹐而小人益肆﹐國益危。旦居元輔之位﹐系國之安危﹐而王欽若﹑丁謂﹑陳彭年之徒﹐側目其去﹐以執宋之魁柄。則其遲回隱忍而導諛者﹐固有不得已於斯者矣。

眞宗之夙有侈心也﹐李文靖知之久矣。澶州和議甫成﹐而畢士安散兵歸農﹐罷方鎭﹐招流亡﹐飾治平之象﹐弛不虞之防﹐啟其驕心﹐勸之誇誕﹐非徒欽若輩之導以恬嬉也。欽若曰「惟封禪可以鎭服四海﹐誇示外國。」言誠誕矣。然而契丹愚昧﹐惑於禨祥﹐以戢其戎心者抑數十年。則旦知其不可﹐而固有不能遏抑者也。欽若﹑謂之姦﹐旦知之矣。陳彭年上文字﹐旦瞑目不視矣。欽若之相﹐旦沮之十年矣。奉「天書」而悒怏﹐死且自愧﹐激而欲披緇矣。然而終不能已於順非從欲之惡者﹐於此而知大臣之不易於任也。

使旦而爲孫奭﹐則亦可以「天豈有書」對也。使旦而爲周起﹐則亦可以「毋恃告成」諫也。卽使旦已處外而爲張詠﹐亦可以乞斬丁謂爭也。且使旦仍參政而爲王曾﹐猶可以辭會靈宮使自異也。今旣委國而任之我﹐外有狡虜﹐內有羣姦﹐大柄在握﹐君心未厭﹐可以安上靖邦﹑息民弭患。而憤起一朝﹐重違上旨﹐虛位以快小人之速進﹐爲國計者﹐亦難言之。故曰大臣不易任也。

𨿽然﹐旦之處此也﹐自有道焉。旦皆失之﹐則彷徨而出於苟且之塗﹐弗能自拔﹐其必然矣。澶州受盟納賄之恥﹐微欽若言﹐君與大臣豈能無愧於心﹖恬然以爲幸者﹐畢士安葸畏之流耳。旦旣受心膂之托﹐所用雪恥而建威者﹐豈患無術哉﹖任曹瑋於西陲﹐乘李徳明之弱而削平之﹐以斷契丹之右臂﹐而使詟於威﹐可決策行也。兵初解而猶可挑﹐戍初撤而猶可置﹐擇將帥以練士馬﹐愼守令以實巖邑﹐生聚教訓﹐舉天下之全力以固河北而臨幽﹑燕﹐可漸次興也。能然﹐則有以啟眞宗憤恥自彊之心﹐作朝气以圖桑楡之效﹐無用假鬼神以雪前羞﹐而欽若不能逞其邪矣。

如其才不逮﹐則其初膺爰立之命﹐不可不愼也。旦之登庸﹐以寇準之罷相也。欽若不能與同朝﹐則旦亦不可與欽若並用。乃欽若告旦以祥瑞之說﹐旦無以處之﹐而欽若早料其宜無不可。則旦自信以能持欽若﹐而早已爲欽若所持。夫其爲欽若持﹐而料其不能爲異者﹐何也﹖相位故也。使旦於命相之日﹐力爭寇準之去﹐而不肯代其位﹐則欽若之姦不摧而自折﹐眞宗之惑不辧而自釋﹐亦奚至孤立羣姦之上﹐上下交脇以阿從哉﹖進退之際﹐道之枉直存焉﹐旦於此一失﹐而欲挽之於終﹐難矣﹗旣乏匡濟之洪猷﹐以伸國威而定主志﹔抑不審正邪之消長﹐以愼始進而遠佞人﹔𨿽有扶抑之微權﹐而不容不詘。要而言之﹐視相已重﹐而不知其重不在位﹐而在所以立乎其位者也。

宋之盛也﹐其大臣之表見者﹐風采煥然﹐施於後世﹐繁有人矣﹔而責以大臣之道﹐咸有歉焉。非其是非之不明也﹐非其效忠之不摯也﹐非其學術之不正也﹐非其操行之不潔也﹐而恆若有一物焉﹐系於心而不能捨。故小人起從而蠱之﹐巳從而玩之﹐終從而制之﹔人主亦陽敬禮而陰菲薄之。無他﹐名位而巳矣。夫君子樂則行﹐方行而憂﹐憂卽違也﹔憂則違﹐方違而樂﹐樂又可行也。內審諸己﹐而道足以居﹐才足以勝﹐然後任之也無所辭。外度諸人﹐而賢以匯升﹐姦以夙退﹐然後受之也無所讓。以此求之張齊賢﹑寇準﹑王曾﹑文彥博﹑富弼﹑杜衍諸賢﹐能超然髙出於升沈興廢之閒者﹐皆有憾也。而旦適遇眞宗眷注之深﹐則望愈隆﹐權愈重﹐所欲爲者甚殷﹐所可爲者甚賾﹔於是而濡輪曳尾以求濟﹐而不遂其天懷﹐以抱愧於蓋棺﹐皆此爲之矣。

嗚呼﹗世教之衰﹐以成乎習俗之陋也。童而習之﹐期其至而不能必得﹐天子而下﹐宰相而已。植根於肺腑﹐盤結而不可鋤。旦之幼也﹐其父祐植三槐於庭﹐固已以是爲人生之止境﹐而更何望焉。後世之人材所繇與古異也﹐不亦宜乎﹗

〖六〗

宋初﹐吏治疏﹐守令優閒。宰執罷政出典州郡者﹐惟向敏中勤於吏事。寇準﹑張齊賢非無綜核之才也﹐而倜儻任情﹐日事遊宴﹔故韓琦出守鄕郡﹐以「晝錦」名其堂﹔是以剖符爲休老之地﹐而不以民瘼國計課其幹理也。且非徒大臣之出鎭爲然矣。遺事所紀者﹐西川遊宴之盛﹐殆無虛月﹐率吏民以嬉﹐而太守有「遨頭」之號。其他建亭臺﹐邀賓客﹐攜屬吏以登臨玩賞﹐車騎絡繹﹐歌吹喧闐﹐見於詩歌者不一。計其供張尊俎之費﹐取給於公帑者﹐一皆民力之所奉也﹔而獄訟徵徭﹐且無暇以修職守﹔導吏民以相習於逸豫﹐不憂風俗之日偸﹐宜其爲治道之木虫也滋甚。然而歷五朝﹑百餘年閒﹐民以恬愉﹐法以畫一﹐士大夫廉隅以修﹐萑葦艸澤無揭竿之起。迄乎熙寧以後﹐亟求治而督責之令行﹐然後海內騷然﹐盜夷交起。繇此思之﹐人君撫有四海﹐通天下之志以使各得者﹐非一切刑名之說所可勝任﹐審矣。

子曰「一張一弛﹐文武之道也。」張弛之用﹐敬與簡之並行不悖者也。故言治者之大病﹐莫甚於以申﹑韓之慘核﹐竄入於聖王居敬之道。而不知其病天下也﹐如揠苗而求其長也。

夫﹝儉勤與敬﹞﹝儉與勤﹐於敬爲近﹞﹐治道之美者也。恃二者以恣行其志﹐而無以持其一往之意气﹐則胥爲天下賊。儉之過也則吝﹐吝則動於利以不知厭足而必貪。勤之亟也必煩﹐煩則責於人以速如己志而必暴。儉勤者﹐美行也﹔貪暴者﹐大惡也﹔而獘之流也﹐相乘以生。夫申﹑韓亦豈以貪暴爲法哉﹖用其一往之意气﹐以極乎儉與勤之數﹐而不知節耳。若夫敬者﹐持於主心之謂也。於其弛﹐不敢不張以作天下之气。於其張﹐不敢不弛以養天下之力。謹握其樞機﹐而重用天下﹐不敢以己情之弛而弛天下也﹐不敢以己气之張而張天下也。故敬在主心﹐而天下咸食其和。

夫天有肅﹐則必有溫矣﹔夫物有華﹐而後有實矣。上不敢違天之化﹐下不敢傷物之理﹐則易簡而天下之理得﹐固非外儒術而內申﹑韓者之所能與也。以己之所能爲﹐而責人爲之﹐且以己之所不欲爲彊忍爲之﹐而以責人﹔於是抑將以己之所固不能爲﹐而徒責人以必爲。如是者﹐其心恣肆﹐而持一敬之名﹐以鞭笞天下之不敬﹐則疾入於申﹑韓而爲天下賊也﹐甚矣﹗

夫先王之以凝命守邦而綏天下也﹐其道協於張弛之宜﹐固非後世之所能及。而得其意以通古今之變﹐則去道也猶近。此宋初之治﹐所以天下安之而禍亂不作者也。

三代之治﹐其詳不可聞矣。觀於聘﹑燕之禮﹐其用財也﹐如此其費而不吝﹔飲﹑射﹑烝﹑蠟之制﹐其遊民也﹐如此其裕而不煩。天子無狗馬聲色玩好之耽﹐而不以宵旦不遑者督其臣民﹔長吏無因公科斂﹑取貨鬻獄之惡﹐而不以寢處不寧者督其兆庶。故皇華以勞文吏﹐四牡以綏武臣﹐杕杜以慰戍卒﹐捲阿以答燕遊﹐東山詠結縭之歡﹐芣苜喜春遊之樂﹐皆聖王敬以承天而下宜乎人者。其弛也﹐正天子之張於密勿以善調其節者也。

宋初之禦天下也﹐君未能盡敬之理﹐而謹守先型﹐無失徳矣。臣未能體敬之誠﹐而謹持名節﹐無官邪矣。於是而催科不促﹐獄訟不繁﹐工役不﹝損﹞﹝擾﹞﹐爭﹝許﹞﹝訐﹞不興。禾黍旣登﹐風日和美﹐率其士民游泳天物之休暢﹐則民气以靜﹐民志以平。里巷佻達之子弟﹐消其囂淩之戾气於恬愉之下﹐而不皇皇然逐錐刀於無厭﹔懷利以事其父兄﹐斯亦平情之善術也。奚用矯情於所不堪﹐惜財於所有餘﹐使臣民迫束紛紜﹐激起而相攘敚哉﹖易曰「乾始能以美利利天下﹐不言所利。」不言利者﹐利之所以美也。內申﹑韓而外儒術﹐名爲以義正物﹐而實道之以利也。區區以糜財爲患者﹐守瓶之智﹐治一邑而不足﹐況天下乎﹗

夫財之所大患者﹐聚耳。天子聚之於上﹐百官聚之於下﹐豪民聚之於野。聚之之實﹐斂人有用之金粟﹐置之無用之窖藏。聚之之心﹐物處於有餘而恆見其不足。聚之之獘﹐輦之以入者不知止﹐而竊之以出者無所稽。聚之之變﹐以吝陋激其子孫﹐而使席丰盈以益爲奢侈。聚之之法﹐掊克之僉人日進其術﹐而蹈刑之窮民日極於死。於是而八口無宿舂﹐而民多﹝窮﹞﹝捐﹞瘠﹔饋餫無趨事﹐而國必危亡。然且曰「君臣上下如此其儉以勤﹐而猶無可如何也。」嗚呼﹗勞形怵心以使金死於藏﹐粟腐於庾﹐與耳目口體爭銖兩以怨咨。操是心也﹐其足以爲民上﹐而使其赤子自得於髙天廣野之中乎﹖

夫官資於民﹐而還用之於其地﹐則猶然民之得也。貢稅之入﹐旣以豢兵而衛民﹐敬祀而佑民﹐養賢而勸民﹔余於此者﹐爲酒醴豆邊特賜之需﹐而用之於燕遊﹐皆田牧市井之民還得之也。通而計之﹐其納其出﹐總不出於其域﹐有﹝寬﹞﹝費﹞之名﹐而未嘗不惠。較之囊括於無用之地者﹐利病奚若邪﹖

子曰「奢則不孫。」惡其不孫﹐非惡其不嗇也。傳曰「儉﹐徳之共也。」儉以恭己﹐非儉以守財也。不節不宣﹐侈多藏以取利﹐不儉莫大於是。而又窮日殫夕﹑汲汲於簿書期會﹐以毛舉纖微之功過﹐使人重足以立﹐而自詫曰勤。是其爲術也﹐始於晏嬰﹐成於墨翟﹐淫於申﹑韓﹐大亂於暴秦﹔儒之駁者師焉。熙﹑丰以降﹐施及五百年﹐而天下日趨於澆刻。宋初之風邈矣﹗不可追矣﹗而況采薇﹑天保雅歌鳴瑟之休風乎﹖

〖七〗

宋之以隱士徵者四﹕陳摶﹑種放﹑魏野﹑林逋。夫隱﹐非漫言者。考其時﹐察其所以安於隱﹐則其志行可知也。以其行﹐求其志﹐以其志﹐定其品﹐則其勝劣固可知也。

摶之初﹐非隱者也。唐末喪亂﹐僭僞相仍﹐摶棄進士舉﹐結豪俠子弟﹐意欲有爲。其思復唐祚﹐與自欲爭衡也﹐兩不可知﹐大要不甘爲盜竊之朱溫﹑沙陀之部族屈﹐而思誅逐之﹔力不贍﹐志不遂﹐退而隱伏﹐乃測天地之機﹐爲養生之術﹐以畱目而見澄淸之日。迨宋初而其術成矣﹐中國有天子﹐而志抑慰矣。閒心云住﹐其情旣定﹐未有能移之者。而天子大臣又以處軒轅集者待摶﹐則不知摶也彌甚。但畱其所得於化機之一端﹐傳之李挺之﹑穆伯長以及邵氏。𨿽倚於數﹐未足以窮神化於易簡而歸諸仁義﹐則抑與莊周互有得失而不可廢也。摶之所用以隱者在此。使其用也﹐非不能有爲於世﹐而年已垂百﹐志不存焉﹐孰得而彊之哉﹖

若種放﹐則風斯下矣。東封西祀﹐躡屍﹝爿喬﹞以隨車塵﹐獻笑益工﹐靦顏益厚﹔則其始授徒山中髙談名理者﹐其懷來固可知已。世爲邊將﹐不能執干戈以衛封疆﹐而托術於斯﹐以招名譽﹔起家閥閱﹐抑不患名不聞於黼座﹐詬誶交加﹐植根自固﹐惡足比數於士林邪﹗

魏野﹑林逋之視此﹐則超然矣。名已達於明主﹐而交遊不結軫於公卿﹔迹已遠於市朝﹐而諷詠且不忘於規諫。﹝質﹞﹝貧﹞其義也﹐而安以無求﹔樂其情也﹐而順以自適。教不欲施﹐非吝於正人也﹐以求己也。書不欲著﹐非怠於考道也﹐以避名也。若是者﹐以隱始﹐以隱終。志之所存﹐行則赴之﹐而隱以成。與摶異尙﹐而非放之所可頡頏久矣。

乃以其時考之。則於二子有憾焉。子曰「有道則見﹐無道則隱。」云有道者﹐豈時雍之代﹐無待於我﹐但求明主之知以自榮哉﹖苟非無道﹐義不可辱﹐固將因時之知我不知而進退也。今二子者﹐當眞宗之世﹐君無敗徳﹐相不嫉賢﹐召命已臻﹐受祿不誣﹔而長守荒山﹐驕稱巢﹑許﹐不已過乎﹖前乎此者﹐鄭雲叟也﹔後乎此者﹐蘇云卿﹑呂徽之也。皆搶攘之世﹐道在全身﹐而二子非其時也。

乃以實考之﹐抑有不足爲二子病者。眞宗召命下徵之時﹐宋有天下方五十年﹐而二子老矣﹗江南平﹑太原下之去此也﹐三十二年爾。則二子志學之始﹐固猶在割據分爭之日也。懲無定之興亡﹐惡亂人之去就﹐所決計以自命者﹐行吟坐嘯於山椒﹐耿介之志一定﹐而所學者不及於他。迨天下之旣平﹐二子之隱局已就﹐有司知而欽之﹐朝士聞而揚之﹐天子加禮而願見之﹐皆曰「此隱君子也。」夫志以隱立﹐行以隱成﹐以隱而見知﹐因隱而受爵﹔則其仕也﹐以隱而仕﹐是其隱也﹐以仕而隱﹔隱且爲梯榮致顯之捷徑﹐士苟有志﹐孰能不恥哉﹖伊﹑呂之能無嫌於此者﹐其道大﹐其時危﹐溝中之民﹐翹首以待其浣滌﹐故莘野﹑渭濱﹐非爲捲婁集膻之地。若二子之時﹐宋無待於二子也。二子之才﹐充其所能爲﹐不能軼向敏中﹑孫奭﹑馬知節﹑李迪而上之也。一日晉立於大廷﹐無所益於邱山﹔終身退處於巖穴﹐無所損於培塿。則以隱沽淸時之祿﹐而卒受虛聲之誚﹐二子之所不忍爲﹐念之熟矣。岸然表異﹐以愧夫炫孤淸而徼榮寵者﹐抑豈非裨益風教以效於天下與來世哉﹗

君臣之義﹐髙尙之節﹐皆君子之所重也。而要視其志之所存。志於仕﹐則載質策名而不以爲辱﹔志於隱﹐則安車重幣而不足爲榮。苟非辱身賤行之僞士﹐孰屑以髙蹈之名動當世而希君相之知乎﹖嗣是而後﹐陳烈以迂鄙爲天下笑﹐邵康節志大而好遊於公卿之閒﹐固不如周子之不卑小官﹐伊川之不辭薦召﹐爲直伸其志而無枉於道也。存乎其心之所可安者而已矣。

〖八〗

寇平仲求教於張乖崖﹐乖崖曰「霍光傳不可不讀。」平仲讀之﹐至「不學無術」而悟﹐曰「張公謂我。」夫豈知其悟也﹐正其迷也﹖故善聽言者之難﹐善讀書者之尢難也﹐久矣。

班史云學﹐吾未知其奚以學也﹔其云術﹐吾未知其術何若也。統言學﹐則醇疵該矣﹔統言術﹐則貞邪疑矣。若夫乖崖之教平仲也﹐其云術者﹐貞也﹔則其云學者﹐亦非有疵也。奚以知其然邪﹖乖崖且死﹐以屍諫﹐乞斬丁謂頭置國門﹐罷宮觀以紓民命。此乖崖之術﹐夫豈摧剛爲柔﹐矯直爲曲﹐以希世免禍而邀榮之詭術哉﹖

術之爲言﹐路也﹔路者﹐道也。記曰「審端徑術。」徑與術則有辧。夾路之私而取便者曰徑﹐其共繇而正大者曰術。摧剛爲柔﹑矯直爲曲者﹐徑也﹐非術也。平仲不審乎此﹐乃懲剛直之取禍﹐而屈撓以祈合於人主之意欲﹐於是而任朱能以僞造「天書」進﹐而生平之玷﹐不可磨矣。抑亦徒爲妖人大逆之媒﹐而己且受不道之誅﹐謫死瘴癘之鄕。則其懲霍光之失者﹐禍與光等﹐而污辱甚焉。術不如其無術﹐故曰﹕其悟也﹐正其迷也。

夫人之爲心﹐至無定矣。無學以定之﹐則惑於多歧﹐而趨蹊徑以迷康莊﹐固將以蹊徑爲康莊而樂蹈之。故君子不敢輕言術﹐而以學正其所趨。霍光之無術﹐非無張禹﹑孔光之術也。其不學﹐非不如張禹﹑孔光之學也。浸令霍光挾震主之威﹐而藏身於張禹﹑孔光之術﹐則抑且爲「僞爲恭謹」之王莽﹐不待其子而身已膺漸臺之天誅。非惟乖崖不欲平仲之爲此﹐卽班史亦豈欲霍光之若彼哉﹖學也者﹐所以擇術也﹐術也者﹐所以行學也。君子正其學於先﹐乃以愼其術於後。大學之道﹐正身以正家﹐正家以正天下。正身者﹐剛而不可撓﹐直而不可枉﹐言有物而不妄﹐行有恆而不遷﹐忠信守死以不移﹐驕泰不期而自遠。光能以是爲術﹐則𨿽有芒刺之君﹐無所施其疑忌﹔𨿽有悍妻驕子﹐不敢肆其凶逆﹔而永保令名於奕世矣。夫光立非常之功﹐居危疑之地﹐惟學可以消其釁。況平仲之起家儒素﹐進退惟君﹐無逼上之嫌者乎﹗伊尹之學﹐存乎伊訓﹔傅說之學﹐存乎說命﹔周公之學﹐存乎無逸﹔召公之學﹐存乎旅獒。張禹﹑孔光掇拾舊聞﹐資其柔佞﹐以正若彼﹐以邪若此﹐善讀書者其何擇焉﹖平仲怏怏於用捨﹐一不得當﹐刓方爲圓﹐揚塵自蔽﹐與王欽若﹑丁謂爲水火﹐而效其尢。夫且曰吾受教於張公而知術矣。惜哉﹗其不得爲君子﹐而自貽竄殛之災。故曰﹕其悟也﹐正其迷也。

君子之學於道也﹐未嘗以術爲諱﹐審之端之而已矣。得失者﹐義利之大辧﹔審之也﹐毫髮不可以差。貞淫者﹐忠佞之大司﹔端之也﹐跬步不可以亂。祿不可懷﹐權不可怙﹐君惡不可以逢﹐流俗不可以徇﹐妖妄不可姑爲嘗試﹐宵小不可暫進與謀。詩云「周道如砥﹐其直如矢。」行之家而家訓修﹐行之天下而天下之風俗正﹐行之險阻而險阻平﹔可榮可悴﹐可生可死﹐而心恆泰然。君子之以學定其心而術以不窮者﹐此而已矣。乖崖之言術者﹐此也。則意班史之言術者﹐亦應未遠於此也。平仲所習聞於當世之學者﹐楊億﹑劉筠﹐彼所謂浮華之士也﹐則固不足以知學者之術矣。惡足以免於疚哉﹖

〖九〗

小人之不容於君子﹐黜之﹑竄之﹑誅之﹐以大快於人心﹐而要必當於其罪。罪以正名﹐名以定法﹐法以稱情。情得法伸﹐姦以永懲﹐天下咸服﹐而小人亦服於其罪而莫能怨。君子非求免怨於小人也﹐而怨以其理﹐則君子固任其愆。且使情不得而怨以其理者勿卹﹐則深文忮害之門啟﹐而小人操此術以致難於君子也﹐靡所不至﹐遂以召羅織於無窮。故君子之治小人也﹐至於當其罪而止﹐而權術有所不用。不得﹐則姑捨而待其自斃。苟己無愆﹐得失治亂聽之於理數﹐不得而無自失﹐不治而不釀亂﹐足以自靖而已矣。正大持理法之衡﹐刑賞盡忠厚之致﹐不可不愼也。

王曾﹐宋之君子也。丁謂之爲小人﹐天下允之﹐萬世允之者也。眞宗崩﹐嗣君始立﹐曾與謂分執政柄﹐兩不相容。謂之怨毒滿天下﹐公惡徧朝廷﹐必不容於執政者﹐可計日待也。卽旦夕不可使屍輔弼之權﹐號於王庭而決去之﹐亦豈患無辭﹖曾欲去之﹐誘謂畱身﹐密陳其惡於衝主﹐權也﹔亦權之不詭於正者也。乃以山陵攺作﹐石穴水出﹐而爲之辭曰「謂欲葬眞宗於絕地﹐使無後嗣。」致雷允恭於大辟﹐而竄謂於海外。嗚呼﹗此小人陷君子之術﹐而柰何其效之邪﹖捨其興淫祀﹑營土木﹑陷寇準﹑擅除授﹑毒民病國﹑妒賢黨姦之大罪﹐使不得昭著於兩觀﹔而以誕妄亡實之疑案﹐殺不當殺者﹐以致謂於羽山之殛﹔則孰得曰曾所爲者﹐君子之道哉﹖

移山陵於水石之穴﹐以爲宜子孫者﹐司天監邢中和之言也﹔信而從之者﹐雷允恭也﹔謂無能爲異而聽之﹐庸人之恆態也。苟當其罪以斷斯獄﹐中和以邪說竄﹐允恭以黨邪逐﹐謂猶得末減﹐而不宜以此譴大臣。曾乃爲之辭曰「包藏禍心﹐移皇陵於絕地。」其不謂之深文以陷人也奚辭﹖夫穿地而得水石﹐謂非習其術者﹐而惡能知之﹖石藏於土﹐水隱於泉﹐習其術者﹐自謂知之﹐以術巧惑人﹐實固不能知也。浸使中和﹑允恭告曾於石未露水未湧之時﹐而爲之名曰宜子孫﹐曾能折以下有水石而固拒之乎﹖眞宗旣不葬於此矣﹐仁宗無子﹐繼有天下者﹐非眞宗之裔﹐又豈曾仍用舊穴之罪乎﹖中和以爲宜子孫﹐妄也﹔曾曰絕地﹐亦妄也。兩妄交爭﹐而曾偶勝。中和﹑允恭且銜冤於地下﹐勿論謂矣。天下之惡謂怨謂﹐而欲其竄死也﹐久矣﹔一聞抵法﹐而中外交快。乃謂姦邪病國之辜﹐不昭著於天下以儆官邪﹐則君子不以爲快。乘母后之怒﹐以非其罪而死謂於窮發瘴癘之鄕﹐君子且爲謂悲矣。謂以是而竄死﹐謂之榮也﹐而曾何幸焉﹖

嗚呼﹗宋之以「不道」「無將」陷人於罪罟者﹐自謂陷寇準始。急絕其流﹐猶恐不息﹐曾以是相報﹐而益長滔天之浸。嗣是而後﹐章惇﹑蘇軾黨人交相指摘﹐文字之疵﹐誣爲大逆﹐同文館之獄興﹐而毒流士類者不知紀極。君非𦇤褓之子﹐臣非擁兵擅土之雄﹐父子兄弟世相及而位早定﹐環九州以共戴一王﹐宗社固若盤石﹐孰爲「無將」﹖孰爲「不道」﹖藉懷不逞之心﹐抑又何求而以此爲名﹐交相傾於不赦之羅网﹖曾欲誅逐小人﹐而計出於此﹐操心之險﹐貽害之深﹐誰得謂宋之有社稷臣哉﹗其君子﹐气而已矣。其小人﹐毒而已矣。气之與毒﹐相去幾何﹖君子小人之相去﹐亦尋丈之閒而已矣。天下後世之欲爲君子者﹐尙於此焉戒之哉﹗

宋論卷四

仁宗

〖一〗

曹魏嚴母后臨朝之禁﹐君子深有取焉﹐以爲萬世法。唐不監而召武﹑韋之禍﹐玄宗旣靖內難﹐而後爲之衰止。不期宋之方盛而急裂其防也。

仁宗立﹐劉后以小有才而垂簾聽政﹐乃至服衮冕以廟見﹐亂男女之別﹐而辱宗廟。方其始﹐仁宗已十有四歲﹐迄劉后之殂﹐又十年矣。旣非幼稚﹐抑匪闇昏﹐海內無虞﹐國有成憲﹐大臣充位﹐庶尹多才﹐惡用牝雞始知晨暮哉﹖其後英宗之立﹐年三十矣﹐而曹后挾豢養之恩﹐持經年之政﹔蓋前之轍迹已深﹐後之覆車弗卹﹐其勢然也。宣仁以神宗母﹐越兩代而執天下之柄﹐速除新法﹐取快人心﹐堯﹑舜之稱﹐喧騰今古。而他日者﹐以挾女主制衝人之口實﹐授小人以反噬﹐元祐諸公亦何樂有此。而況母政子政之說﹐不倫不典﹐拂陰陽內外之大經﹐豈有道者所宜出諸口哉﹖

夫漢﹑唐女主之禍﹐有繇來矣。宮闈之寵深﹐外戚之權重﹐極重難返之勢﹐不能逆挽於一朝。故𨿽骨鯁大臣如陳蕃者﹐不能不假手以行其志。至於宋﹐而非其倫矣。然而劉后無可奉之遺命﹐而持魁柄迄於老死而後釋﹐孰假之權﹖則丁謂之姦實成之也。謂以邪佞逢君﹐而怨盈朝野﹐及此而事將變矣﹐結雷允恭以奉後而覬延其生命﹐則當國大臣秉正以肅淸內外﹐在此時矣。王曾執政﹐系天下之望者不輕﹐曾無定命之謨﹐倡眾正以立綱紀﹐仍假手乞靈於簾內﹐以竄謂而求快於須臾﹔劉后又已制國之命﹐而威伸中外﹐曾且無如之何。然則終始十年﹐成三世垂簾之陋﹐激君子小人相攻不下之勢﹐非曾屍其咎而誰委哉﹖曹后之﹝賊﹞﹝悍﹞也﹐先君愼擇付托之嗣子﹐幾爲廬陵房州之續﹐則劉后之逐宰相者﹐逐天子之竽也。微韓公伸任守忠之法﹐而危詞以急撤其簾﹐浸使如曾﹐宋其殆矣﹗韓公一秉道﹐而革兩朝之獘。後起之英﹐守成憲以正朝廷﹐夫豈非易易者﹖而元祐諸公無懷私之﹝惡﹞﹝慝﹞﹐有憂國之心﹐顧且踵曾之失﹐仍謂之姦﹐倒授宰制之權於簪珥﹐用制同異之見於衝人﹐以不正而臨人使正﹐不已懵乎﹗

夫昔之人有用此者﹐謝安是也。安圖再造之功於外﹐而折桓氏之權於內﹔苦勢已重﹐不欲獨任魁柄﹐以召中外之疑﹐貽桓氏以口實。抑恐羣從子弟握兵柄﹐﹝泊﹞﹝治﹞方州﹐倚勛望以自崇﹐蹈惇﹑溫之覆軌。故奉女主以示有所稟﹐而自保其臣節。元祐諸公﹐夫豈當此時﹑值此勢﹐不得已而姑出於是哉﹖所欲爲者﹐除新法也。所欲去者﹐章惇﹑蔡確邪慝之鄙夫也。進賢遠姦﹐除稗政﹐修舊章﹐大臣之道﹐大臣之所得爲也。奉嗣君以爲之﹐而無可避之權﹐建瓴之勢﹐令下如流﹐何求不得﹖而假靈寵於宮闈﹐以求快於一朝﹐自開釁隙以召人之攻乎﹖易動而難靜者﹐人心也。攻擊有名﹑而亂靡有定之禍﹐自此始矣。用是術者﹐自王曾之逐丁謂倡之。韓公矯而正之﹐而不能保其不亂。邪一中於人心﹐而賢者惑焉﹐理之不順﹐勢不足以有行﹐而世變亟矣。

夫奉母后以制衝人﹐逆道也。躬爲天子矣﹐欲使爲善﹐豈必不能﹖乃視若贅疣﹐別擁一母后之尊﹐臨其上以相鉗束﹕行一政﹐曰﹕太后之憂民也﹔用一人﹐曰﹕太后之任賢也。非甚盛徳﹐孰能忍此﹖卽其盛徳﹐亦未聞天子之孝﹐惟母命而莫之違也。且以仁宗居心之厚﹐而全劉氏之恩於終始﹐其於政事無大變矣。而劉后方殂﹐呂夷簡﹑張耆等大臣之罷者七人﹐王徳用﹑章徳象俱以不阿附故﹐而受顯擢。則元祐諸公推崇髙後以攺法除姦﹐而求其志道之伸﹐保百年之長治也﹐必不可得矣。太后固曰「官家別用一番人。」而諸公不悟﹐旴豫以鳴﹐曾莫卹後災之殆甚﹐何爲者也﹖王曾幸而免此者﹐仁宗居心之厚﹐而範希文以君子之道立心﹐陳「掩小故以全大徳」之言﹐能持其平也。觀於此﹐而韓﹑範以外﹐可謂宋之有大臣乎﹖

不可拂者﹐大經也﹔不可違者﹐常道也。男正位乎外﹐女正位乎內﹐旣嫁從夫﹐夫死從子﹐婦道之正也。𨿽有庸主﹐猶賢哲婦。功不求苟成﹐事不求姑可﹐包魚𨿽美﹐義不及賓。此義一差﹐千塗皆謬﹐可不愼與﹗

〖二〗

仁宗之稱盛治﹐至於今而聞者羨之。帝躬慈儉之徳﹐而宰執臺諫侍從之臣﹐皆所謂君子人也﹐宜其治之盛也。夷考宋政之亂﹐自神宗始。神宗之以興怨於天下﹑貽譏於後世者﹐非有奢淫暴虐之行﹔惟上之求治也﹝已﹞亟﹐下之言治者已煩﹝爾﹞。乃﹝兪﹞其﹝臣﹞﹝召﹞下之煩言﹐以啟上之佚志﹐則自仁宗開之。而朝不能靖﹐民不能莫﹐在仁宗之時而已然矣。

國家當創業之始﹐繇亂而治﹐則必有所興革﹐以爲一代之規。其所興革不足以爲規一代者﹐則必速亡。非然﹐則略而不詳﹑因陋而不文﹑保弱而不競者﹐皆有深意存焉。君徳﹑民心﹑時會之所湊﹐適可至於是﹔旣至於是﹐而亦足以持國於不衰。乃傳之數世而獘且生矣。獘之所生﹐皆依法而起﹐則歸咎於法也﹐不患無辭。其爲獘也﹐吏玩而不理﹐士靡而亡實﹐民驕而不均﹐兵弛而不振﹔非其破法而行私﹐抑沿法而巧匿其姦也。有志者憤之﹐而求治之情﹐迫動於上﹐言治之術﹐競起於下﹔聽其言﹐推其心﹐皆當時所可厭苦之情事﹐而釐正之於旦夕﹐有餘快焉。𨿽然﹐抑豈必歸咎於法而別求治理哉﹖吏玩而不理﹐任廉肅之大臣以飭仕階而得矣。士靡而亡實﹐崇醇雅之師儒以興正學而得矣。民驕而不均﹐豪民日競﹐罷民日瘠﹐人事盈虛之必有也﹔寬其徵徭﹐疲者蘇而競者無所容其指畫矣。兵弛而不振﹐籍有而伍無﹐伍有而戰無﹐戰爭久息之必然也﹔無薦賄之將﹐無私殺之兵﹐委任專而弛者且勸以彊勁矣。若是者﹐任得其人﹐而法無不可用。若十一千百之掛漏﹐創法者固畱有餘以養天下而平其情。匹夫匹婦祁寒暑雨之怨咨﹐猾胥姦民爲鼠爲雀之啄齕﹐惡足壞綱紀而傷教化﹖有天下者﹐無容心焉可矣。

宋自建隆開國﹐至仁宗親政之年﹐七十餘歲矣。太祖﹑太宗之法﹐敝且乘之而生者﹐自然之數也。夫豈惟宋祖無文﹑武之至徳﹐議道之公輔無周﹑召之弘猷乎﹖卽以成周治教之隆﹐至於穆﹑昭之世﹐蛹蠹亦生於簡策﹐固不足以爲文﹑武﹑周﹑召病也。法之必敝矣﹐非鼎革之時﹐愈攺之﹐則獘愈叢生。苟循其故常﹐吏𨿽貪冒﹐無攺法之可乘﹐不能托名逾分以巧爲吹索。士𨿽浮靡﹐無意指之可窺﹐不能逢迎揣摩以利其詭遇。民𨿽彊可淩弱﹐無以啟之﹐則無訐訟之興以兩俱受斃﹐俾富者貧而貧者死。兵𨿽名在實亡﹐無以亂之﹐則無遊惰之民以梟張而起﹐進則爲兵而退則爲盜。惟求治者汲汲而憂之﹐言治者嘖嘖而爭之﹐誦一先生之言﹐古今異勢﹐而欲施之當時﹐且其所施者抑非先王之精意﹔見一鄕保之利﹐風土殊理﹐而欲行之九州﹐且其所行者﹐抑非一邑之樂從。神宗君臣所夜思晝作﹐聚訟盈廷﹐飛符徧野﹐以使下無法守﹐開章惇﹑蔡京爚亂以亡之漸者﹐其風已自仁宗始矣。前乎此者﹐眞宗𨿽有淫祀驕奢之失﹐王欽若﹑丁謂𨿽有貪權惑主之惡﹐而李太初愼持之於前﹐王子明謹守之於後。迨乎天聖﹑明道之閒﹐老成凋謝已向盡矣。僅一直方簡重之李迪﹐起自遷謫﹐而任之不專。至若王曾等者﹐非名節之不矜也﹐非勤勞之不夙也﹐以術閒道﹐以气矜剛﹔而仁宗﹝當﹞﹝耽﹞受諫之美名﹐慕卹下之仁聞﹐欣然舉國以無擇於聽。迨及季年﹐天章開﹐條陳進﹐惟日不給﹐以取綱維而移易之﹔吏無恆守﹐士無恆學﹐民無恆遵﹐兵無恆調。所賴有進言者﹐無堅僻之心﹐而持之不固﹔不然﹐其爲害於天下﹐豈待熙﹑丰哉﹖知治道者﹐不能不爲仁宗惜矣。

夫秉慈儉之徳﹐而抑有淸剛之多士贊理於下﹐使能見小害而不激﹐見小利而不歆﹐見小才而無取﹐見小過而無苛﹔則姦無所熒﹐邪無能閒﹐修明成憲﹐休養士民﹐於以坐致升平﹐綽有餘裕。柰之何彊飲疥癬之疾以五毒之劑﹐而傷其肺腑哉﹗故仁宗之所就者﹐槪可見矣。迹其謀國﹐則屢敗於西而元昊張﹐啟侮於北而歲幣增。迹其造士﹐則聞風而起者﹐蘇氏父子掉儀秦之舌﹔揣摩而前者﹐王安石之徒﹐習申﹑商之術﹔後此之撓亂天下者﹐皆此日之競進於大廷。故曰神宗之興怨於天下﹑貽譏於後世者﹐皆仁宗啟之也。

夫言治者﹐皆曰先王矣。而先王者﹐何世之先王也﹖孔子曰「吾從周。」非文﹑武之道隆於禹﹑湯也。文﹑武之法﹐民所世守而安焉者也。孟子曰「遵先王之法。」周未亡﹐王者未作﹐井田學校所宜遵者﹐周之舊也。官習於廷﹐士習於學﹐民習於野﹔善者其所夙尙﹐失者其所可安﹐利者其所允宜﹐害者其所能勝﹔愼求治人而政無不舉。孔﹑孟之言治者﹐此而已矣。嘖嘖之言﹐以先王爲口實﹐如莊周之稱泰氏﹐許行之道神農﹐曾是之從﹐亦異於孔子矣。故知治者深爲仁宗惜也。

〖三〗

仁宗有大徳於天下﹐垂及今而民受其賜﹔抑有大獘政以病民者二百年﹐其餘波之害﹐延於今而未已。蓋其求治之心已亟﹐但知之而卽爲之﹐是故利無待而興﹐害不擇而起。

其有大徳於天下者﹐航海買早稻萬石於占城﹐分授民種﹐是也。其種之也早﹐正與江南梅雨而相當﹐可以及時而畢樹藝之功﹔其熟也早﹐與深秋霜燥而相違﹐可弗費水而避亢旱之害﹔其種之也﹐田不必腴而獲不貲﹐可以多種而無瘠蕪之田﹔皆其施徳之普也。昔者周有天下﹐旣祀后稷以配天﹐爲一代之祖﹔又祀之於稷以配社﹐享萬世之報。然則有明王起﹐飭正祀典以酬功徳﹐奉仁宗以代周棄而享祀千秋﹐其宜也。惜乎無與表章者﹐史亦略記其事而不揄揚其美﹐則後王之過也。

若其獘之病天下者﹐則聽西川轉運使薛田﹑張若谷之言﹐置交子務是也。交子變而爲會子﹐會子變而爲鈔﹐其實皆敝紙而已矣。

古之稅於民也﹐米粟也﹐布縷也。天子之畿﹐相距止於五百里﹔莫大諸侯﹐無三百里之疆域﹔則粟米𨿽重﹐而輸之也不勞。古之爲市者﹐民用有涯﹐則所﹝爲﹞﹝易﹞者簡﹔田宅有制﹐不容兼並﹐則所賫以易者輕。故粟米﹑布帛﹑械器相通有無﹐而授受亦易。至於後世﹐民用日繁﹐商賈奔利於數千里之外﹔而四海一王﹐輸於國﹑餉於邊者﹐亦數千里而遙﹔轉挽之勞﹐無能勝也。而且粟米耗於升龠﹐布帛裂於寸尺﹐作僞者湮濕以敗可食之稻麥﹐靡薄以費可衣之絲枲。故民之所趨﹐國之所制﹐以金以錢爲百物之母而權其子。事𨿽異古﹐而聖王復起﹐不能易矣。乃其所以可爲百物之母者﹐固有實也。金﹑銀﹑銅﹑鉛者﹐產於山﹐而山不盡有﹔成於煉﹐而煉無固獲﹔造於鑄﹐而鑄非獨力之所能成﹐薄貲之所能作者也。其得之也難﹐而用之也不敝﹔輸之也輕﹐而藏之也不腐。蓋是數物者﹐非寶也﹐而有可寶之道焉。故天下利用之﹐王者弗能違也。惟然﹐而可以經久行遠者﹐亦止此而已矣。

交子之制﹐何爲也哉﹖有楮有墨﹐皆可造矣﹐造之皆可成矣﹔用之數﹐則速裂矣﹔藏之久﹐則攺制矣。以方尺之紙﹐被以錢布之名﹐輕重惟其所命而無等﹐則官以之愚商﹐商以之愚民﹐交相愚於無實之虛名﹐而導天下以作僞。終宋之世迄於﹝胡﹞元﹐延及洪﹑永之初﹐籠百物以府利於上﹐或廢或興﹐或兌或攺﹐千金之貲﹐一旦而均於糞土﹐以顚倒愚民於術中﹔君天下者而﹝思﹞﹝忍﹞爲此﹐亦不仁之甚矣﹗夫民不可以久欺也﹐故宣徳以來﹐不復能行於天下。然而余害迄今而未已﹐則傷詔祿之典﹐而重刑辟之條﹐無明王作﹐而孰與更始﹖其害治亦非小矣。

鈔之始制也﹐號之曰「千錢」﹐則千錢矣。已而民遞輕之﹐而所值遞減﹐乃至十餘錢而尙不售﹐然而「千錢」之名固﹝有﹞﹝存﹞也。俸有折鈔以代米﹐乃至一石而所折者數錢﹔律有估物以定贓﹐乃至數金而科罪以滿貫。俸日益薄﹐而吏毀其廉﹔贓日益重﹐而民極於死。僅一鈔之名﹝成﹞﹝存﹞﹐而害且積而不去﹐況實用以代金錢﹐其賊民如彼乎﹖益之以私造之易﹐殊死之刑日聞於司寇﹐以誘民於阱而殺之﹐仁宗作俑之愆﹐不能辭矣。

是故君天下者﹐一舉事而大利大害皆施及無窮﹐不可不審也。聽言輕﹐則從善如流﹐而從惡亦如流。行法決﹐則善之所及者遠﹐而惡之所被者亦長矣。以仁如彼﹐以不仁如此﹐仁宗兩任之﹐圖治者其何擇焉﹖舜之大智也﹐從善若決江﹑河﹐而戒禹曰「無稽之言勿聽。」以其大智﹐成其至仁﹐治道盡此矣。

〖四〗

大臣進位宰執﹐而條列時政以陳言﹐自呂夷簡始。其後韓﹑範﹑富﹑馬諸君子﹐出統六師﹐入參三事﹐皆於受事之初﹐例有條奏。聞之曰「天下有道﹐行有枝葉﹐天下無道﹐言有枝葉。」以此知諸公失大臣之道。而明道以後﹐人才之寖降﹐風尙之寖卑﹐前此者﹝石﹞﹝呂﹞﹑李﹑向﹑王之風軌﹐不可復追矣。

書曰「敷奏以言﹐明試以功。」以言者﹐始進之士﹐非言無以達其忱﹔上之庸之﹐非言無以知其志。故觀其引伸﹐知其所學﹔觀其蘊藉﹐知其所養﹔非必言之可行而聽之行也。後世策問賢良﹐科舉取士﹐其法循此﹐而抑可以得人﹔然而不能無不得之人矣。至於旣簡在位﹐或賢或否﹐則以功而明試之﹐非以言者之始測於影響﹐而下亦僅此以爲自效之資也。且夫藉言以爲羔雁者﹐亦挾長求進之士爾。其畜徳抱道﹑具公輔之器者﹐猶不屑此。而況大任在躬﹐天職與共﹐神而明之﹑默而成之者﹐非筆舌之所能宣﹔而喋喋多言﹐以掩力行不逮之愆尢乎﹖

卽以敷奏言之﹐射策之士﹐諫議之官﹐言不容已也﹐而抑各有其畔﹐不可越也。將以匡君之過與﹖則卽以一徳之涼﹐推其所失而導之以攺﹐無事掇拾天徳王道﹐盡其口耳之所記誦者﹐罄之於一牘也。非是者﹐爲鬻才之曲士。將以指政之非與﹖則卽一事之失﹐極其害之所至﹐而陳其所宜﹐無事旁推廣引﹐泛及他端之未善﹐以責效於一朝也。非是者﹐爲亂政之辯言。將以摘所用之非人與﹖則卽以一人之罪狀﹐明列其不可容﹐無事抑此伸彼﹐濫及盈廷﹐以惟吾所欲廢置也。非是者﹐爲死黨之憸人。將以論封疆之大害與﹖則卽以一計之乖張﹐專指而徵其必僨﹐無事臚列兵法﹐畫地指天﹐以遙制生殺之樞機也。非是者﹐爲首禍之狂夫。且夫一言出﹐而且俟君之行此一言也﹐則事不冗﹐而力以暇而有餘。一言出﹐而君旣行此一言矣﹐則意相得﹐而後可因而復進。故志行而言非虛設。行與不行﹐皆未可必之於君心﹔姑且言出如哇﹐而惟恐不充於幅﹐誠何爲者﹖況乎一人之識﹐以察一理﹐尙慮其義不精﹐而害且伏於其隱。乃搦管經營﹐旁搜雜引﹐舉君徳﹑民情﹑兵﹑農﹑禮﹑樂﹑水﹑火﹑工﹑虞﹑無涯之得失﹐窮盡之於數尺之章疏。才之果勝與﹖念之果周與﹖發果以誠﹐而行果無不得與﹖問之心﹐而固不能自信﹔按之他日﹐而已知其不然。徒爾洋洋娓娓﹑建瓴傾水而出之﹐不少待焉﹔不怍之口﹐莫知其咎﹐亦孔之醜矣。則在懷才初進之士﹐與職司言責之臣﹐猶不可不愼也。而得君已深﹐歷任已夙﹐居密勿以靜鎭四海者﹐尢勿論矣。

明道以後﹐宰執諸公﹐皆代天工以臨羣動者也。天下之事﹐惟君與我坐而論之﹐事至而行之﹐可興則興之已耳﹐可革則革之已耳。惟道之從﹐惟志之伸﹐定命以辰告﹐不崇朝而徧天下﹐將何求而不得﹖奚待煩言以聳眾聽﹖如其微言而不悟﹐直言而不從﹐欲行而中沮﹐欲止而旁出﹔則有引身以退﹐免疚惡於寸心﹐而不待暴白以號於人曰「吾已縷析言之﹐而上不我庸也。」此宰執大臣所以靖邦紀而息囂淩之樞要也。在昔李太初﹑王子明以實心體國﹐奠七十餘年社稷生民於阜安者﹐一變而爲尙口紛呶之朝廷﹐搖四海於三寸之管﹐誰屍其咎﹖豈非倡之者在堂皇﹐和之者盡士類﹐其所繇來者漸乎﹗宰執有條奏矣﹐侍從有條奏矣﹐庶僚有條奏矣﹐有司有條奏矣﹔乃至艸茅之士﹐有喙斯鳴﹐無不可有條奏矣。何怪乎王安石之以萬言聳人主﹐俾從己以顚倒國是﹔而遠處蜀山聞風躍起之蘇洵﹐且以權謀憯險之術﹐習淫遁之文章﹐售其尉繚﹑孫臏之詭遇﹐簧鼓當事﹐而熒後世之耳目哉﹖

姚元之之以十事要玄宗也﹐在未相之先﹐謂不可行而己不敢相也﹐是亦愼進之一術也。旣已爲相﹐則惟其行之而無復言矣。陸敬輿之詳於論事也﹐一事竟而又及一事﹐因時之迫以答上問﹐而非闊﹝達﹞﹝遠﹞迂疏以侈文章之富也。宰執之道﹐司聽言以待黜陟耳﹐息浮言以正人心耳。言出而行澆﹐言長而忠薄﹐言之不已﹐而國事不可爲矣。讀者惑焉﹐詫爲盛美﹐違山十里﹐蟪蛄猶聞﹐束宋人章奏於髙閣﹐學術治道庶有瘥焉。俗論不然﹐宜中國之日疲以蹙也。

〖五〗

仁宗之生﹐以大中祥符三年﹐歲在庚申﹐及嘉祐二年乙酉﹐二十有六年﹐擬之於古﹐未逮乎壯有室之齒也。曹后之立﹐未及期月﹐則皇子之生﹐非所絕望。乃育英宗於宮中﹐使後拊鞠之。嗚呼﹗念宗社之重而忘私﹐是豈非能爲人之所不能﹐足爲萬世法者哉﹗

三王以後﹐與子之法立﹐苟爲適長﹐道不得而廢焉。漢明𨿽賢﹐光武猶謂失徳﹔晉惠𨿽闇﹐武帝不任其愆。故三代有豫教之法﹐盡人之所可爲﹐而賢不肖治亂安危舉而聽之於天﹐亦且無如之何矣。乃無子而嗣未有定﹐以及乎危病之際﹐姦人婦寺挾私意以援立庶支﹐市徳居功﹐而倒持魁柄﹐漢唐之禍﹐率繇此而興。其近正者﹐則辧昭穆﹐審親疏﹐弟與從子以序而登﹐斯亦可以止爭而靖國矣。而於帝王愼重天位之道﹐固未協也。夫惟適長之不容變置﹐爲百王之成憲﹐而賢不肖非所謀耳。無子而授之同產之弟與從子之長﹐古未有法﹐道無可執。則天旣授我以選賢而建之權﹐如之何不自化裁﹐可諉諸後以任臣僚之扳立邪﹖英宗方四歲而鞠之宮中﹐察其情志﹐審其器量﹐遠其外誘﹐習其家法﹐而抑受恩勤之徳於中宮。他日曰「宮中嘗養二子﹐小者近不慧﹐大者可也。」帝之畱心於國本﹐非一日矣。範﹑富﹑包﹑文﹑司馬𨿽心是其請﹐且不欲授以援立之權﹐獨托腹心於韓公﹐然抑聞命而始請其名﹐前此者亦未敢有所擬也。則熟籌密運於一人之心﹐又豈姦邪之得窺伺哉﹖

在禮有之曰「爲人後者爲之子。」非盡人無子而必爲立後也。自大夫以上﹐有世祿﹑食采邑﹑建祖廟者﹐達乎天子。苟無子而必有後﹐則三代之興﹐𨿽無子而固有子。豫立之典﹐𨿽不見於史策﹐而以爲後之文推之﹐則苟有有世守﹐無無子者﹐必有子﹐而與子之法固不以無出而廢也。抑在禮有之曰「爲人後者﹐爲其父母服期。」本非期而加以期之謂也。若以親疏序及﹐而所立者從子之長﹐則所生父母𨿽降﹐而固有叔父之親﹐不必加隆而固服期。﹝然﹞則功緦以降之族子﹐但使溫恭之度形於早歲﹐皆擇養而豫教之﹐無問親疏亦明矣。漢﹑唐之君﹐輕宗社而怙其專私﹐未有能者。仁宗慮之早而斷之決﹐以定百王之大法。於是髙宗有所稟承﹐遠立太祖之裔孫﹐而本支不敢妄爭﹐臣民欣爲推戴﹐兩宮全其慈孝﹐社稷賴以小康﹐皆仁宗之貽謀爲之先導也。

𨿽然﹐義隱於三代﹐而法沮於漢﹑唐﹐仁宗創起而決策﹐以至正之舉﹐而有非常之疑﹐故任守忠惑曹后以起釁﹐而仁宗無慮也。有韓公在﹐制守忠之死命﹐而曹后黜於其義也。髙宗無可恃之大臣矣﹐於是而內禪以定其位。然則心苟無私﹐變通在我﹐居天位之尊﹐承皇天之命﹐仰先祖之靈﹐奉名義之正﹐無志不可行﹐無謀不可定。何畏乎﹝命異﹞﹝僉壬﹞﹐何憂乎事變哉﹖

〖六〗

朋黨之興﹐始於君子﹐而終不勝於小人﹐害乃及於宗社生民﹐不亡而不息。宋之有此也﹐盛於熙﹑丰﹐交爭於元祐﹑紹聖﹐而禍烈於徽宗之世﹐其始則景祐諸公開之也。

國家剛方挺直之正气﹐與惇龐篤厚之醇風﹐並行而不相悖害。大臣任之﹐而非但大臣任之也。人主平其情﹐以不迫行其用捨﹐愼其聽﹐以不輕動於人言﹔則𨿽有小人﹐不傷君子﹐其有君子﹐不患其有小人﹔而國是貞矣﹐而囂淩息矣。前乎景祐者﹐非無丁謂﹑王欽若之姦佞也。而王旦沮欽若之登庸﹐馬知節折欽若之匿奏﹐張詠且死請戮屍以貿丁謂之頭﹐李迪誓死而斥丁謂之姦﹐王曾且獨任竄謂之舉﹐而不勞廷臣之交擊。故欽若﹑謂非無邪黨﹐亦以訐訟不行﹐而但偸容容之福﹔胡旦﹑翟馬周﹑梅詢﹑曾致堯之徒﹐或乍張而終替﹐或朒縮而不前。蓋大臣以國之治亂﹑人之貞邪﹑引爲己任﹐而不匿情於且吐且茹之交﹐授發姦摘伏之權於銳起多言之士。故剛而不撓﹐抑重而不輕﹐惟其自任者決也。而天子亦不矜好問好察之名﹐聞人言而輕爲喜怒。則𨿽有繁興之眾論﹐靜以聽君相之從違﹐自非田錫﹑孫奭任諫諍之職者﹐皆無能騁其辯也。

好善則進之﹐惡惡則去之﹐任於己以持天下之平者﹐大臣之道也。引之不喜﹐激之不怒﹐居乎靜以聽天下之公者﹐天子之道也。而仁宗之世﹐交失之矣。仁宗之求治也急﹐而性情之所偏倚者﹐寬柔也。寬柔者之能容物﹐人所知也。寬柔者之不能容物﹐非知道者不知也。至於前而有所稱說﹐容之矣﹐未遽以爲是﹐未遽以爲非也。容之容之﹐而言沓至﹐則辯言者且將怒其所必怒﹐而終不能容。夫苟樂求人言﹐而利用其臧否﹐則君子小人莫能自必﹐而特以議論之短長爲興廢。於是而小人之黨﹐競起爭鳴﹔而自附於君子之華士﹐抑綽約振迅﹐飾其文辭﹐以爲制勝之具。言滿天下﹐蔚然可觀﹐相傳爲不諱之朝。故當時士民與後世之聞其風者﹐所甚歆仰於仁宗﹐皆仁宗之失也。於是而宋興以來惇龐篤厚之風﹐蕩然不足以存矣。

抑考當時之大臣﹐則耆舊已凋﹐所僅存者﹐呂夷簡爾。夷簡固以訕之不怒﹑逐之不恥﹑爲上下交順之術﹐而其心之不可問者多矣。其繼起當國能守正而無傾險者﹐文彥博﹝矣﹞﹝也﹞﹐而亦利用夷簡之術﹐以自挫其剛方之气﹔乃恐其志不足以行﹐則旁求助於才辯有餘之士﹐羣起以折異己而得伸。韓﹑富﹑範﹑馬諸公﹐𨿽以天下爲己任﹐而不能自超出於此術之上。於是石介﹑蘇舜欽之流﹐矯起於庶僚﹐而王素﹑唐介﹑蔡襄﹑余靖一唱百和﹐惟力是視﹐抑此伸彼﹐惟勝是求。天子無一定之衡﹐大臣無久安之計﹐或信或疑﹐或起或僕﹐旋加諸膝﹐旋墜諸淵﹐以成波流無定之宇。熙﹑丰以後紛呶噂沓之習﹐已早見於此﹐而君猶自信曰「吾能廣聽。」大臣且自矜曰「吾能有容。」士競習於浮言﹐揣摩當世之務﹐希合風尙之歸﹐以顚倒於其筆舌﹔取先聖之格言﹐前王之大法﹐屈抑以供其證佐。童而習之﹐出而試之﹐持之終身﹐傳之後進﹐而王安石﹑蘇軾以小有才而爲之領袖﹔皆仁宗君相所側席以求﹐豢成其毛羽者也。乃至呂惠卿﹑鄧綰﹑邢恕﹑沈括﹑陸佃﹑張耒﹑秦觀﹑曾鞏﹑李廌之流﹐分朋相角﹐以下逮於蔡京父子﹐而後覆敗之局終焉。嗚呼﹗凡此訾訾捷捷者﹐皆李沆﹑王旦所視爲土偶﹐任其擲棄山隅﹐而不使司禍福者也。而仁宗之世﹐亟導以興。其剛方也﹐非气之正也。其惇篤也﹐非識之定也。置神器於八達之衢﹐過者得評其長短而移易之﹐日刓月敝﹐以抵於敗亡。天下後世猶獎其君徳之弘﹐人才之盛﹔則知道者之希﹐知治者之無人﹐抑今古之有同悲矣﹗

按仁宗之世﹐所聚訟不已者﹐呂夷簡﹑夏竦之進退而已。此二子者﹐豈有丁謂﹑王欽若蠹國殃民已著而不可掩之惡哉﹖夷簡之罪﹐莫大於贊成廢後。後傷天子之頰﹐固不可以爲天下母﹐亦非甚害於大倫。竦之惡莫大於重誣石介。而介之始進而被黜﹐以爭錄五代之後﹐亦宋忠厚之澤過﹐而無傷於教化﹔矜气以爭﹐黜之亦非已甚。而範﹑余﹑歐﹑尹遽羣起以去國爲髙﹐投滴水於沸油﹐焰發而莫之能遏。然則呂﹑夏固不足以禍宋﹐而張逐虎之网﹐叫呼以爭死命於兔﹐何爲者邪﹖天子不愼於聽言﹐而無恆鑑﹔大臣不自秉國成﹐而獎浮薄﹔一彼一此﹐以气勢爲榮枯﹐斯其以爲宋之季世而已矣。讀其書﹐言不可勝求也﹔聞其名﹐美不可勝傳也。卽而察之﹐外彊而中枯﹔靜而診之﹐脈浮而筋緩﹔起伏相代﹐得失相參。契丹脇之﹐而竭力以奉金繒﹔元昊乘之﹐而兵將血於原野。當時之效﹐亦可睹矣﹐奚問後世哉﹗

〖七〗

﹝言﹞﹝古﹞者人得進諫於君﹐而諫無專官﹐不欲天下之以言爲尙也。聖王樂聞天下之言﹐而惡天下之以言爲尙﹔上下交責於己﹐而不攻人以求勝﹔治之所以定﹐功之所以成﹐俗之所以淳﹐亂之所以訖也。諫之有專官﹐自蕭梁始﹐而唐因之。諫有專官﹐則以言爲職矣。以言爲職﹐則以言爲尙矣。以言爲職欲無言而不可﹔以言爲尙﹐求所以言者﹐但可言而卽言之。於是進不揆於理﹐退不信於心﹔利其所病﹐病其所利﹐賢其所不肖﹐不肖其所賢﹔時之所趨﹐意之所動﹐聞見之所到﹐曲折以蘄乎工﹐矯揉以成其是﹔科條繁而搏擊鷙﹐枝葉盛而蔓延張﹐惟其所尙﹐以稱其職﹐無不可言也。易曰「亂之所繇生﹐則言語以爲階。」職此謂矣。

乃唐之有專官也﹐隸於門下省﹐則與宰相爲僚屬﹐而聽治於宰相﹐法猶善也。所以然者﹐天子之職﹐論相而已矣。論定而後相之﹐旣相而必任之﹐不能其官﹐而惟天子進退之﹐捨是而天子無以治天下。夫天子無以博察乎人之賢姦而悉乎民之隱志﹐惟此一二輔弼之臣寄以子孫黎民者﹐爲其所謹司。然而弗能審焉﹐則天子無以爲天下君。若夫必置諫官以贊其不逮者有故﹕大臣者﹐一諫而善道之﹐再諫而昌言之﹐三諫而危言之﹔然而終不庸焉﹐則引身以退﹐大臣之道也。故惟宗社安危﹐賢姦用捨﹐生民生死之大司﹐宰相執之﹐以弼正天子之愆﹐而自度其去就。若夫天子一言之不合﹐一動之不臧﹐好尙之不端﹐喜怒之不節﹐見端於微﹐未形於大﹐宰相屑屑然以力爭﹐爭而不從﹐不從而不去﹐則辱其身﹔不從而急去﹐則遺其君。故宰相必靳於其小﹐而以封駁爭論之權授之諫官﹐而後宰相得以持其大﹐而爲進退之大經。故唐之制猶善也。

宰相之用捨聽之天子﹐諫官之予奪聽之宰相﹐天子之得失則舉而聽之諫官﹔環相爲治﹐而言乃爲功。諫官者﹐以繩糾天子﹐而非以繩糾宰相者也。天子之職﹐止此一二日侍密勿心膂之大臣﹐弗能決擇而委之諫官﹐則天子曠矣。天子曠而繁言興﹐如是而不亂者﹐未之或有。仁宗詔宰相毋得進用臺官﹐非中丞知雜保薦者毋得除授﹐曰「使宰相自用臺官﹐則宰相過失無敢言者。」嗚呼﹗宋以言語沓興﹐而政紊於廷﹐民勞於野﹐境蹙於疆﹐日削以亡﹐自此始矣。

且夫宰相之非其人﹐有自來矣。上之所優禮而信從者﹐必其所喜者也。下之詭遇而獲上之寵者﹐必上之所歆者也。上喜察察之明﹐則苛煩者相矣。上喜呴呴之恩﹐則柔茸者相矣。上貪黷武之功﹐則生事者相矣。上利錙銖之獲﹐則掊克者相矣。上耽宴安之逸﹐則擅權者相矣。上逐聲色之欲﹐則導淫者相矣。上惑佛老之教﹐則妖妄者相矣。上寄耳目於宦寺﹐則結奄豎者相矣。上委國政於妃嬪﹐則交宮禁者相矣。天下不患無君子﹐而不能獲上於所不好。天下不能無小人﹐而不能惑上於無所迷。故諫官以其犯顏無諱之危言﹐繩之於早﹐糾之於微﹐則木不腐而蠹不生﹐形不污而影不黯﹔宰相之可否﹐入明鑑之中﹐莫能隱蔽。又豈待諫官之毛舉細過以加其上﹐而使不足以有爲乎﹖

是道也﹐自天子以至於修士﹐未有不以此爲聽言之經者也。言之益也﹐在攻其過﹐而詔以其所不知。然而有辧矣。或聽言而悟﹐或聽言而迷。剛愎以自用﹐則禍至而不知。無主而聽熒﹐則釁生於不審。故曰樂聞天下之言﹐而惡天下之以言爲尙。道之迹相背而實相成者﹐惟君子能辧之。

有言於此﹐攻己之失而盡其辭﹐君子之所樂也。言𨿽不當﹐抑必有當焉者矣。卽無所當﹐而不欲拒之以止人之忠告也。有言於此﹐攻人之失而發其隱﹐君子之所惡也。言𨿽非私﹐必有私者伏矣。卽果無私﹐而不欲行之以啟人之訐謗也。故君子之聽言﹐止以自攻。

豈徒天子之於宰相爲然邪﹖百執之得失﹐有司之功罪﹐司憲者治之矣。天子以含弘之徳臨其上﹐育其才而進之以所未逮。人乃以自勸於修爲﹐而樂效其職。而越位以持人之短長者﹐矯舉纖芥﹐摘發暮夜﹐以敗人之名節而使自棄﹐固明主之所必遠。

抑豈徒天子之聽諫官爲然邪﹖庶士之族﹐亦有親疏﹔閭裏之交﹐亦有此耦﹔其離其合﹐自以其倫而爲厚薄。而浮薄之士﹐喜談臧否者﹐攻其所不見﹐述其所未聞﹐以使猜疑﹐固修士之所必絕。

且豈徒攻人之過以相排陷者爲然邪﹖朝則有章﹐家則有法﹔先王之精意﹐不可以小利疑其不宜﹔先正之格言﹐不可以私心度其未至。而﹝積﹞﹝稱﹞引繁雜﹐瑣陳利害﹐快愚賤之鄙心以要譽﹐乘時勢之偶然以攺圖。一人之識﹐而欲盡天下之理﹔一端之得﹐而欲彊百致之齊。憑臆見以虧短成法﹐倚古語以譏駁時宜﹐言不如其心﹐心不如其理﹐窮工極變﹐以蠱人心而亂常道。尢有道者之所必絕﹐而不使敢幹。

夫君子所樂聽人言者﹐嗜欲之不戢﹐器識之不弘﹐學問之不勉﹐好尙之不端﹐喜怒之不節﹐動止之不莊﹐出話之不正。勿憚我之威﹐勿疑我之拒﹐勿薄我爲不足言﹐勿恕我以姑有待。如石攻玉﹐必致其精﹔如繩裁木﹐必壹於正。則薰沐以求之﹐拜稽以受之﹐而惟恐其易盡。如其剛直之气﹐不以加我而以加人﹐則小臣僕妾且將不可以一言入而刑賞及之﹐況僅此一二坐論之元臣﹐而授榮辱之大權於悠悠之心口哉﹖

自仁宗之爲此制也﹐宰執與臺諫分爲敵壘﹐以交戰於廷。臺諫持宰執之短長﹐以鷙擊爲風采﹐因之廷叱大臣以辱朝廷﹐而大臣乃不惜廉隅﹐交彈而不退。其甚者﹐有所排擊以建其所欲進﹐而巨姦且托臺諫以登庸﹐害乃伏於臺輔。宰執亦持臺諫之短長﹐植根於內庭﹐而假主威以快其報復。於是或竄或死﹐乃至褫衣受杖﹐辱當世之士﹐而好名者且以體膚之傷毀爲榮。其甚者﹐布私人﹑假中旨﹑以居掖垣﹐而自相攻擊﹐害又中於言路。季世之天下﹐言愈長﹐爭愈甚﹐官邪愈侈﹐民害愈深﹐封疆愈危﹐則惟政府諫垣不相下之勢激之也。仁宗作法之涼﹐延及五百年而不息。求如唐之諫官宰相同寮而不憂其容隱者﹐且不可得。況古之無人不可諫﹐用匡君徳﹐而不以尙口爲習俗者﹐養惇龐剛正之元气以靖邦家﹐其得失豈尋丈之閒哉﹖

自仁宗之爲此制也﹐呂夷簡卽以逐孔道輔等十人﹐而余靖﹑孫沔旬日再竄。廷臣水火之爭﹐迄於徽﹑欽﹐無日無人不爭爲鼎沸。論史者猶以爲善政﹐則甚矣一曲之士﹐不足與言治道也﹗

〖八〗

元昊之必反﹐弗待其後事而知之。今立於五百年之餘﹐不揣而信其必然﹐況當日乎﹖粵自繼遷之死﹐子弱國危﹐弗能制其死命﹐漫曰以恩致之﹐實則輸錦綺以獻笑﹐丐其不相淩暴而已。於是而西陲撤備﹐將帥戢身﹐戍兵束手者﹐垂三十年﹐而昊始反。計徳明之世﹐無亡矢折之患﹐擁鹽池苑馬之資﹐藉中國金繒之利﹐休養其人﹐以奡岸於河山險固之地﹐𨿽微元昊﹐且將鷹飽而飛﹔況昊以雄狡之才﹐中國久在其目中﹐而欲使弭耳以馴於柙也﹐庸可得乎﹖

於是而宋所以應之者﹐固宜其茫然也。種氏以外﹐無一人之可將﹐中樞之地﹐無一策之可籌。僅一王徳用之擁虛名﹐而以「貌類藝祖﹑宅枕乾岡」之邪說搖動之﹐而不安於位。狄靑初起﹐抑弗能乘其朝气﹑任以專徵﹐不得已而委之文臣。匪特夏竦﹑範雍之不足有爲也。韓﹑範二公﹐憂國有情﹐謀國有志﹐而韜鈐之說未嫻﹐將士之情未浹﹐縱之而弛﹐操之而煩﹐愼則失時﹐勇則失算。吟希文「將軍白髮」之歌﹐知其有弗獲已之情﹐四顧無人﹐而不能不以身任。是豈足與狡詐凶橫之元昊爭生死者哉﹖其所用以直前者﹐劉平﹑石元孫﹑任福闒茸輕脃之夫也。則昊之不能東取環﹑延﹐南收秦﹑隴﹐以席捲關中者﹐幸其無劉淵﹑石勒之才也。

故韓﹑範二公之任此﹐良難矣。三十年閒﹐執國柄以贊廟謨者誰邪﹖李沆四方艱難之說﹐無可告語﹐而僅以屬之王旦﹐旦亦弗能效也。曹瑋憂元昊之狀貌非常﹐不得昌言﹐而僅以語之王鬷﹐鬷固弗能信也。君飾太平以誇驕虜﹐臣立異同以爭口舌﹐將畏猜嫌而思屏息﹐兵從放散而恥行枚。率不練之疲民﹐馭無謀之蹇帥﹐出入於夏竦﹑王氵公之間﹐呂夷簡復以疲痺任心膂而可否其上﹐才卽倍蓰於二公﹐亦弗能振宿萎之枝﹐而使翹然以起。則不能得志於一戰﹐而俯首以和終﹐無足怪者。

乃以其時度其勢﹐要其後效﹐宋之得免於危亡也﹐二公謀異﹐而範公之策愈矣。任福之全軍覆沒也﹐範公過信昊之可撫而墮其術中也。韓公力主進兵會討﹐策昊之詐﹐而自戒嚴以行邊﹐則失在範﹐而韓策爲長。然範之決於議撫者﹐度彼度此﹐得下策以自全者也。

古今有定勢焉﹐弱者不可驟﹝勝﹞﹝張﹞而彊﹐彊者可徐俟其弱。故有不必危亡之勢﹐而自貽以危亡者﹐以不可張之弱嘗試而爭乍張之彊也。夫前之自萎以積弱而養昊之彊者﹐已如彼矣。然彼𨿽彊﹐而未嘗無所憚也。以一隅而敵天下﹐則貧富不相若。以孤軍而抗天下﹐則眾寡不相若。內患未起﹐而人利於安存﹐則撼我也難。內治猶修﹐而人不思外附﹐則誘我也無術。固本自彊﹐以待其疲﹐猶足恃也。而無識者﹐蹶然而起﹐以希非望之功。驅積衰之眾﹐糜無益之財﹐投進有可前﹑退有可卻之散地﹐挑進則利﹑卻則死﹝於﹞﹝之﹞狡寇﹐姑與薄侵其邊疆﹐而墮其陷阱。一嘗之而敗矣﹐彼气增而我气折矣。再嘗之﹑三嘗之﹐而無不敗矣﹐彼气彌增而我气折盡以無餘矣。彼固未能如是其勇﹐我以勇貽之也。我且未必如是其怯﹐自教吾人以怯也。前之有所憚者﹐無可憚矣。有所疑者﹐無可疑矣。則𨿽有勇將勁兵以繼其後﹐彼且無所懼﹐奮死以相搏﹐而勢終不敵。元魏之於六鎭﹐契丹之於女直﹐女直之於蒙古﹐皆是也。不然﹐以土地甲兵芻糧之富﹐率有餘之眾﹐衛久立之國家﹐以捍乍興之小醜﹐奚其不敵﹐而瓦解以亡哉﹖

使如韓公徇夏竦之策﹐並數路之兵﹐同出一道﹐用爭勝負﹐人懷異心﹐而投之虜穴。彼盡銳以攻其瑕﹐一將釁而全軍駭潰﹐內地更無堅守有餘之兵﹐豈徒鄜﹑延﹑涇﹑原之不可保哉﹖關中糜爛﹐而汴﹑雒之憂亦棘矣。範公之鎭延州也﹐興營田﹑通斥候﹐修堡砦﹐種世衡城靑澗以相策應﹐緩夏竦之師期﹐按兵不動﹐以觀其釁。使得如公者以終其所爲﹐財可充﹐兵可用﹐﹝術﹞﹝將﹞可擇﹐俟之俟之﹐元昊死﹐諒祚弱﹐無難折箠以收爲外臣。卽未能然﹐而不驅嘗試之兵﹐送腰領以增其驕悍﹐金城屹立﹐士气猶存﹐元昊𨿽彊﹐卒不能渡河而有尺土。此範公之略﹐所繇愈於韓公者遠也。

可移者石也﹐不可移者山也。無土以障之﹐則河不決﹔無水以濺之﹐則油不炎。使漢髙以武帝之兵臨冒頓﹐則漢必危﹔抑使楊鎬﹑王化貞以範公之策保沈﹑遼﹐則國必不斃。是道也﹐持於積弱之餘﹐而以救其失者也。急庸人之所緩者﹐建威之弘略﹔緩庸人之所急者﹐定傾之成算。無事而嬉於堂﹐聞變而哄於市﹐今古敗亡之券﹐可不鑑諸﹗

〖九〗

人之不能有全才也﹐惟其才之有所獨優也。才之所規﹐遂成乎量。才所獨優﹐而規之以爲量﹐則量窮於所規﹐規之內有餘﹐而規之外不足。嗚呼﹗夫孰知不足者之能止於其分﹐而無損於道﹔有餘者求盈於所規之外﹐治之而實以紛之也。觀於韓﹑範二公可見矣。

韓公之才﹐磊落而英多﹐任人之所不能任﹐爲人之所不敢爲﹐故秉正以臨險阻危疑之地﹐恢乎其無所疑﹐確乎其不可拔也。而於纖悉之條理﹐無曲體求詳之密用。是故其立朝之節﹐直以伊﹑周自任﹐而無所讓。至於人官物曲之利病﹐吉凶變動之機宜﹐則有疏焉者矣。乃以其長用之於短﹐其經理陜西也﹐亟謀會師進討﹐而不知固守以待時﹔多刺陜西義勇﹐而不卹無實而有害﹔皆用其長而詘焉者也。若法度﹑典禮﹑銓除﹑田賦﹐皆其所短者。而惟其短也﹐是以無所興革﹐而不啟更張之擾。

而範公異是。以天下爲己任﹐其志也。任之力﹐則憂之亟。故人之貞邪﹐法之疏密﹐窮檐之疾苦﹐寒士之升沈﹐風俗之醇薄﹐一系於其心。是以內行修謹﹐友愛施於宗族﹐仁厚式於鄕閭﹐惟恐有傷於物﹐而惡人之傷﹝而﹞物也獨切。故以之驅戎﹐無徼功之計﹐而致謹於繕修自固之中策。惟其短也﹐而善用之﹐乃以終保西陲﹐而困元昊於一隅。若其執國柄以總庶務﹐則好善惡惡之性﹐不能以纖芥容﹐而亟議更張﹔裁幸濫﹐核考課﹐抑詞賦﹐興策問﹐替任子﹐綜核名實﹐繁立科條﹐一皆以其心計之有餘﹐樂用之而不倦。惟其長也﹐而亟用之﹐乃使百年安靜之天下﹐人挾懷來以求試﹐熙﹑丰﹑紹聖之紛紜﹐皆自此而啟﹐曾不如行邊靜鎭之賴以安也。

繇是觀之﹐二公者﹐皆善用其短﹐而不善用其長。故天下之不以用所長而成乎悔吝者﹐周公而後僅見其人也。夫才之所優﹐而學亦樂赴乎其途﹔才旣優之﹐學且資之﹐喜怒亦因之而不可遺。喜﹝心﹞﹝怒﹞旣行﹐而物之不傷者鮮矣。才注於斯﹐學效於斯﹐喜怒循斯以發﹐量之所規﹐不能度越乎斯﹐而欲以此槪及乎規之所不至﹔則何如不足其所不足者﹐上怵心於天時﹐下增疑於物理﹐謹以待物之至﹐而治之以時﹐使可受益於天人﹐而量固未嘗不弘遠也。

才之英發者﹐擴而充之﹐而時履於危﹐危而有所懲則止。故韓公之於西夏﹐主戰而不終﹐其刺義勇也﹐已敝而終攺。若其折母后﹐定儲位﹐黜姦奄﹐匡幼主﹐無所三思以直行其道﹐則正以不勞形怵心於細故﹐而全其大勇。而範公憂之已急﹐慮之已審﹐乃使纖曲脂韋之士﹐得依附以售其術﹐固自天下己任之日﹐極其量而不得有餘矣。

苟爲君子﹐則必知所敬矣。才所不足﹐敬自至焉。才所有餘﹐不覺其敬之弛也。惟其敬也﹐是以簡也。才所有餘者﹐欲簡而不能。才所不足者﹐欲不簡而不得。簡之必敬﹐敬則不容不簡。以此而論二公﹐韓之蔽於所長者僅也﹐而範公已甚矣。天章閣開之後﹐宋亂之始也。範公縝密之才﹐好善惡惡之量爲之也。是以縝密多知之才﹐尢君子之所愼用也。

〖一０〗

科舉試士之法有三﹕詩賦也﹐策問也﹐經義也。宋皆用之﹐﹝並﹞﹝互﹞相褒貶﹐而以時興廢。夫此三者﹐略而言之﹐經義尙矣。策問者﹐有所利用於天下者也。詩賦者﹐無所利用於天下者也。則策問之賢於詩賦﹐宜其遠矣。乃若精而求之﹐要歸而究之﹐推以古先聖王涵泳之仁﹑濯磨之義﹐則抑有說焉。

經義之制﹐自唐明經科之帖經始。帖經者﹐徒取其記誦﹐則其待士者已末矣。引而伸之﹐使演其精意﹐而著爲經義﹐道之所以明﹐治之所以定﹐皆於此乎取之。抑使天下之士﹐成童以後﹐日紬繹於先聖之遺書﹐以厭飫於道腴﹐而匡其不軌。故曰經義尙矣。然而不保其不敝者﹐習之斯玩之﹐玩之斯侮之﹐以仁義中正之格言﹐爲弋利掠名之捷徑。而支離者旁出於邪﹐疲茸者偸安於鄙﹐雕繪者巧亂其眞﹐拘攣者法傷其气﹐皆所謂侮聖人之言者也。則明經而經以晦﹐尊經而經以褻﹐末流之所必趨﹔糾之以法﹐而法愈以錮人之心。是其爲獘也﹐已獘而後知之﹐未獘之前﹐獘伏而不覺。故君子不能豫度士風之日偸﹐而廢之於先。

而獘之顯著於初者﹐莫詩賦若也。道所不謀﹐惟求工於音響﹔治所勿問﹐祗巧繪其鶯花。其爲無所利用於天下也﹐夫人而知之﹐夫人而能言之﹐則固不得與策問爭長矣。策問之興﹐自漢策賢良始。董仲舒天人之對﹐歷數千年而見爲不刊。嗣起者﹐競起以陳當世之務﹐爲得爲失﹐爲利爲病﹐爲正爲邪﹐爲安爲危﹐人百其言﹐言百其指﹐以爭效之於天子。天子所求於士以共理天下者﹐正在於斯。以視取靑妃白之章﹐不亦遠乎﹗然爲此說者﹐抑未體乎先王陶淑之深心﹐以養士習﹐定國是﹐知永終之敝﹐而調之於早者也。

夫先王之造士﹐豈不欲人抒其規畫以贊政紀哉﹖乃漢之始策賢良也﹐服官之後﹐品行已徵﹐成績已著﹐三公二千石共保其爲醇篤之儒﹐而後策之。始進之士﹐固不以此爲幹祿之徑﹐而自獻以言﹐夫亦有深意存矣。道莫亂於多歧﹐政莫紊於爭訟﹐士莫惡於揣摩天下之形勢而思以售其所欲爲。夫苟以策問進之﹐則士皆於策問習之。陳言不適於時﹐則倚先聖以護其迂﹔邪說不準於理﹐則援往事以文其悖。足未越乎閭門﹐而妄計九州之盈詘﹔身未試乎壁壘﹐而輒爭一綫之安危。於是詭遇之小夫﹐心胥史之心﹐學幕賓之學﹐依附公門以察其條教﹐窺探時局以肆其褒譏。人希範﹑蔡之相傾﹐俗競儀﹑秦之互辯﹐而淳龐簡靜之休風﹐斬焉盡矣。其用也﹐究以無裨於用也﹔其利也﹐乃以成其害也。言詭於下﹐聽熒於上﹐而民不偸﹑國不僕者﹐未之有也。

且夫詩賦﹐則亦有所自來矣。先王之教士而升以政也﹐豈不欲規之使圓﹐削之使方﹐檠之使必正﹐束之使必馴﹐無言而非可用﹐無動而非可法﹐俾皆莊肅如神﹐幹惕如戰﹐勤敏如疾風﹐纖密如絲雨﹐以與天下相臨﹐而弘濟艱難哉﹖然而先王無事此也。幼而舞勺矣﹐已而舞象矣﹐已而安弦操縵矣。及其成也﹐賓之於飲﹐觀之於射﹐旅之於語﹐泮渙夷猶﹐若將遠於事情﹐而不循乎匡直之教。夫豈無道而處此﹖以爲人之樂於爲善而足以長人者﹐惟其淸和之志气而已矣。不使察乎天下之利﹐則不導以自利之私﹔不使揣於天下之變﹐則不動其機變之巧﹔不使訐夫天下之慝﹐則無餘慝之伏於心﹔不使測夫天下之情﹐則無私情之吝於己。蕩而滌之﹐不以鄙陋愁其心﹔泳而遊之﹐不以紛拏鼓其气。養其未有用之心﹐爲有用之圖﹐則用之也大﹔矜其無可尙之志﹐爲所尙之道﹐則其所尙也貞。詠歌愾嘆於人情物態之中﹐揮斥流俗以遊神於淸虛和暢之宇。其賢者﹐進於道﹐而以容四海﹑宥萬民﹑而有餘裕﹔不肖者﹐亦斂戢其喬野鷙攫之情﹐而不操人世之短長﹐以生事而賊民。蓋詩賦者﹐此意猶存焉。𨿽或沈溺於風雲月露之閒﹐茫然於治理﹐而豈掉片舌﹑舞寸管﹐以倒是非﹑亂綱紀﹐貽宗社生民之害於無已哉﹖

繇此言之﹐詩賦之視經義弗若也而賢於策問多矣。範希文奮起以攺舊制﹐於是而浮薄之士﹐爭起而習爲揣摩。蘇洵以孫﹑吳逞﹐王安石以申﹑商鳴﹐皆持之以進﹔而爲之和者﹐實繁有徒﹐以裂宋之綱維而速墜。希文之過﹐不可辭矣。若乃執政之黨人﹐摘策問之短﹐爲之辭曰「詩賦聲病易考﹐策論汗漫難知。」此則卑陋已極﹐適足資希文之一笑而已。

〖一一〗

上書糾察之言﹐有直﹐有佞﹐有姦。是天下之公是﹐非天下之公非﹐昌言而無諱者﹐直也。迎時之所是而是之﹐不顧其非﹔迎時之所非而非之﹐不卹其是﹔曲言而善辯者﹐佞也。是天下之公非﹐非天下之公是﹐大言以脇上者﹐姦也。要其所言者﹐必明察其短長。或以爲病國﹐或以爲罔上﹐或以爲侵權﹐或以爲廢事﹐引國計之瀕危﹐指登進之失序﹐自言妨忌者何人﹐直摘失謀者何事﹐乃以是其所是﹐非其所非。𨿽佞且姦﹐亦托之愛君憂國之直﹐而不避怨以相攻擊﹐則人君爲其所動也﹐亦有繇矣。

乃三者之外﹐有妖言焉。非徒佞也﹐非徒姦也﹐托之於直﹐以毀傷人之素履﹐言一發而無可避﹑無可辯也。若是者﹐於艸爲堇﹐於虫爲蜮﹐於鳥爲鵩﹐於獸爲狐。風一倡﹐而所號爲君子者﹐亦用其術以加之小人﹐而不知其不可爲也。則其爲妖也﹐不可辭矣。凡爲此言者﹐其大端有四﹕曰謀爲叛逆﹐曰詛咒誹謗﹐曰內行不修﹐曰暗通賄賂。嗚呼﹗使直不疑﹑陳平不遇明主﹐則廢錮終身﹔狄仁傑非有天幸﹐則族滅久矣。不幸而爲其所惑也﹐君以殺其體國之臣﹐父以殺其克家之子﹐史氏且存其說﹐以污君子於蓋棺之後。自春秋以來﹐歷漢﹑唐而不絕﹐猶妖鳥蠥狐之不絕於林莽也﹐而宋爲甚。王拱辰之以陷蘇舜欽搖杜衍也﹐丁謂之以陷寇準也﹐夏竦之以陷石介及富弼也﹐蔣之奇之以陷歐陽修也﹐章惇﹑蘇軾之以互相陷也﹐莫非妖也。加之以「無將」之辟﹐則曰密謀而人不覺。污之以帷薄之愆﹐則曰匿醜而迹不宣。諠之以誹謗﹐則文字皆索瘢之資。訐之以關通﹐則禮際亦行私之迹。辱之以贓私﹐則酒漿亦暮夜之投。人所不能言者言之矣﹐人所不敢言者言之矣﹐人所不忍言者言之矣。於國計無與也﹐於官箴無與也﹐於民瘼無與也﹐於吏治無與也。大則施以覆載之不容﹐細亦被以面目之有靦。傾耳以聽道路之言﹐而藏身托於風聞之誤。事已白﹐而自謂責備之嚴﹔事無徵﹐而猶矜誅意之效。無所觸而興﹐是怪鳥之啼於坐隅也。隨其影而射﹐是蠥虫之藏於深淵也。𨿽有曲謹之士﹐無得而防﹔𨿽有善辯之口﹐無從而折。昏霾起而眉目不辧﹔疫厲興而沿染無方﹐亦且終無如之何矣。

嗚呼﹗苟有明君﹐亦豈必其難辧哉﹖天下方定﹐大位有歸﹐懷逆何望也﹖君不殺諫臣﹐士不惜直言﹐誹謗何爲也﹖旣以登朝﹐誰能拒戚畹近信而弗與接也﹖時方暇豫﹐誰能謝燕遊歡笑而無所費也﹖至於宗族有讒人﹐而小缺在寢門﹐則閒言起。婢妾有怨望﹐而嫌疑在欬笑﹐則醜詆宣。明主相信以素履﹐相知以大節﹐度以勢之所屈﹐揆以理之所無﹔則密陳之而知其非忠﹐斥言之而知其非直﹐面相質訐﹐而知君子之自愛﹐且代爲之慚﹐而恥與之爭。若夫人之爲賢爲姦﹐當其舉之於鄕﹐升之於朝﹐進而與之謀國﹔獨契之知﹐眾論之定﹐已非一日﹔何待怨隙開而攻擊逞﹐乃俟宵人之吹索而始知哉﹖而優柔之主﹐無救日之弓以射妖鳥﹐則和顏以聽﹐使盡其詞。辱朝廷羞當世之士﹐旣已成乎風气。於是自命爲君子人者﹐亦倒用其術以相禁制。妖气所薰﹐無物不靡﹐豈徒政之所繇亂哉﹖人心波沸﹐而正直忠厚之風斬焉。斯亦有心者所可爲之痛哭矣﹗

王曾捨丁謂之大罪﹐而以山陵水石﹝詐﹞﹝誣﹞其有不軌之心。唐介所稱「眞禦史」也﹐張堯佐之進用﹐除擬出自中書﹐責文彥博自有國體﹐乃以燈籠錦進奉貴妃﹐詆訶之於大廷。曾言旣用﹐謂𨿽殛而罪不昭。介貶𨿽行﹐彥博亦緣之而罷相。然則仁宗所終始樂聞者﹐以曖昧之罪加人。而曾與介身爲君子﹐亦利用妖人之術﹐行辛螫以快其心。風气狂興﹐莫之能止。乃至勒爲成書﹐如碧雲騢諸錄﹐流傳後世﹐爲怪誕之嚆矢。是非之外有毀譽﹐法紀之外有刑賞。中於人主之心﹐則淫刑以逞﹔中於士大夫之之心﹐則機械日張。風俗之惡﹐一邑一鄕之中﹐狂瀾亦日興而不已。有憂世之心者﹐且勿以姦佞爲防﹐而急正妖言之辟﹐庶有瘳與﹗

〖一二〗

傳曰「一薰一蕕﹐十年尙猶有臭。」蕕﹐臭也﹐閒之以薰﹐則臭有所止息﹐而何以臭之十年邪﹖知此者﹐而後可與言治。

仁宗自明道二年劉后殂始親政﹐訖乎帝崩﹐三十年﹐兩府大臣四十餘人。夷考其人﹐韓﹑富﹑範﹑杜諸公之大節炳然者﹐若而人矣。抑若呂夷簡﹑夏竦﹑陳執中﹑髙若訥﹐淸議所交謫者﹐抑繁有徒。他如晏殊﹑宋庠﹑王鬷﹑丁度之浮沈而無定守者抑與焉。其進也﹐不固進也﹐俄而退矣﹔其退也抑未終退也﹐俄而又進矣。人言一及而輒易之﹐互相攻擊則兩罷之﹔或大過已章而姑退之﹐或一計偶乖而卽斥之。且諸人者﹐皆有所懷來﹐持以爲用﹐一得位而卽圖嘗試﹔而所與倡和以伸其所爲者﹐勃然蹶起﹐乘所宗主者之大用﹐以急行其術。計此三十年閒﹐人才之黜陟﹐國政之興革﹐一彼一此﹐不能以終歲。吏無適守﹐民無適從﹐天下之若驚若騖﹑延頸舉趾﹑不一其情者﹐不知其何似﹐而大槪可思矣。

數進而數退者﹐或賢或佞﹐固不可保矣。則政之所繇亂﹐民之所繇傷﹐非但小人之亟代君子﹐君子之澤不及下逮也。以君子亟代君子﹐其同也﹐則何取乎代之﹖其異也﹐則亦旦之令不保於夕也。且以君子而亟代小人﹐吏民旣已受小人之虐﹐而降心茹荼以從之﹐從之已夙﹐亦不得已而安之﹐而代之者又急反焉﹐則前勞費而後效亦不易收﹔且抑不敢信以爲可久﹐而志愈惑﹐力愈詘矣。況以小人而亟代小人﹐小人者﹐各有其私以相傾而相制者也﹐則且托於鋤姦革獘之大名以搖天下。爲害之實相若也﹐而名與法﹐則紛糾雜出而不可紀。進者退矣﹐已而退者又進矣。輸忠者無可釋之憂疑﹐懷姦者挾危機以觀望。自非淸剛獨立之端士﹐且遊移以冀兩容﹔𨿽以利病昭著之謀猷﹐亦乍行而無成績。害者害﹐而利者亦害﹔邪者邪﹐而貞者不能固保其貞。舉棋之不定也﹐築室之不成也﹐以求社稷生民之安平鞏固於百年也﹐其可得乎﹖

夫天子之無定志也﹐旣若此矣。持之以靜正﹐養之以和平﹐需之以從容者﹐固將望之有學有守之宰執﹐與憂國如家之諫臣。深知夫善政𨿽行而不能永也﹐危言𨿽聽而不能終也﹔無亦奉祖宗之成憲以折其狂興﹐息搏擊之鋒鋩以杜其反噬﹐猶庶乎其有定也。而爲大臣者﹐席未暖於紫禁﹐劍已及於寢門。議磨勘矣﹐核任子矣﹐攺科舉矣﹐均公田矣﹐皇皇然若旦不及夕﹐而一得當以爲厚幸。言路之臣﹐若蔡襄﹑唐介﹑孔道輔者﹐頳發於顏﹐發豎於額﹐以與當路爭衡於筆舌﹐知不足以相勝也﹐而特以求伸於眉睫。乃至浮薄之士﹐心未諭君子之深衷﹐而聞風以遙和﹔身未試小人之沮害﹐而望影以爭攻。一波乍興﹐萬波隨湧。黨邪醜正之徒﹐亦相師以相報。天子且厭聞之﹐而姦邪亦不以彈劾爲恥。於是祖宗朝惇龐鎭靜之風日陵月替﹐而天下不可爲矣。人知熙﹑丰以後﹐議論繁興﹐毒痡四海﹐激盜賊﹐召﹝遠敵﹞﹝夷狄﹞﹔亦惡知濫觴之始﹐早在仁宗之世乎﹖

伊尹之訓曰「咸有一徳。」一者﹐愼擇於先而謹司之於後也。王心載寧﹐而綱紀定﹐法守專﹐廷有親臣﹐野無橫議﹐天下永綏﹐外侮不得而乘焉。嗚呼﹗三代以下﹐能以此言治者鮮矣。宜其舉四海而淪胥之也。

〖一三〗

元昊死﹐諒祚初立﹐議者請餌其三將﹐破分其勢﹐可以得志。程琳曰「幸人之喪﹐非所以柔遠人。」立說之非﹐人皆知之﹐誠哉其不可與謀也﹗春秋重伐喪之貶﹐予士匄之還﹐彼有取爾矣。鄰國友邦﹐偶相失以相愈﹐兵臨服罪﹐同好如初﹐則乖約肆淫﹐大傷人子之心﹐信不仁矣。元昊者﹐淪於夷之叛臣﹐爲我蟊賊者也。死亦不足卹也。喪亦不足矜也。如其可削平﹐以休息吾民﹐鞏固吾宇﹐惡容小不忍以亂大謀哉﹖故琳說之非﹐不可托春秋之義爲之解也。

𨿽然﹐宋至此而欲乘喪以圖諒祚﹐談何容易乎﹖昔者繼遷死﹐徳明弱﹐曹瑋欲得精兵俘孤雛﹐郡邑其地﹔廟算無成﹐而元昊嗣之以逞。今元昊死﹐爲破分其國之說﹐亦師瑋之智﹐而奚謂其未可邪﹖夫所謂理勢者﹐豈有定理﹐而形迹相若﹐其勢均哉﹖度之己﹐度之彼﹐智者不能違﹐勇者不能競﹐惟其時而已。

繼遷𨿽悍不內附﹐收眾侵邊﹐宋弗能討而撫之﹐然猶定難一節使耳。徳明嗣立﹐需宋之寵命以雄長其部落﹐君臣之分尙在﹐則予奪之政猶行。力詘歸降﹐自有餘地以相待。弗能爲竇融也﹐猶不害爲田興﹔勿庸致死於我﹐而服之也易。元昊已儼然帝制矣﹐宋之待之者﹐名之曰「夏國」。則固不能以臣禮畜﹐而視爲友邦矣。建郊廟﹐立宮闕﹐豈有一旦芟夷﹐俯首而從臣列。則諒祚𨿽孱﹐處於無可卻步之勢﹐其以死爭存亡者﹐必也。且不徒諒祚已也。當徳明之始﹐爲之部曲者﹐亦節鎭之偏裨﹐幕府之參佐也。元昊僭而百官設﹐中國叛人如張元輩者﹐業已將相自居。束身歸闕﹐不誅不廢﹐而抑不能與徐鉉﹑楊業同升顯列。則人懷有死無降之志﹐以爲諒祚效﹐其情其勢﹐豈可旦暮亟摧者哉﹖繼遷之叛也﹐𨿽嘗誘殺邊臣﹐襲據銀州﹐而宋不能懲﹔然未嘗一與交兵﹐受其挫窘﹐張彼勢而自見其弱也。及元昊之世﹐宋一敗於延州﹐而劉平﹑石元孫駢首受刃﹔再敗於好水川﹐而任福全軍覆沒。韓﹑範﹑王﹑龐分招討之任﹐僅保殘疆﹐無能報也。則中國落膽於西人﹐狡虜益增其壯气。元昊死而餘威固在﹐度之彼勢旣然矣。

且宋當徳明之世﹐去平江南﹑下西蜀﹑破太原也未久﹐兵猶習戰。而曹瑋以知兵世將﹐奮志請纓﹐繇其後效﹐固知其足恃也。及仁宗之季﹐其夙將死亡殆盡﹐廂禁之兵﹐僅存名籍。王徳用﹑狄靑且顚倒於廷臣之筆舌。乃欲以機巧離其部曲﹐率屢敗疲民以求逞﹐未有不自貽僵僕者矣。度之己者又然也。今之時非昔之時﹐而勢可知已。勢不相若﹐而安危存亡之理﹐亦昭然其不昧矣。

抑以天下之大勢言之﹐宋從曹瑋之謀而克也﹐則威建而可折契丹之气﹐亦惟昔爲然﹐而今不可狃也。當彼之時﹐宋與契丹猶相角而不相下﹐則宋苟平西夏﹐契丹且避其鋒。及澶州之役一興﹐而宋亟薦賄矣。劉六符片言恐喝﹐而益幣稱納矣。契丹之得志於宋﹐不待夏人之援﹔而盡宋之力以爭夏﹐則鷸蚌之持﹐契丹且坐乘其獘。卽如議者之志﹐三大將離叛以捲土來歸﹐一隅孤懸﹐契丹順右臂而收之﹐一劉裕之俘姚泓﹐徒爲赫連效驅除耳。關﹑隴且岌岌矣﹐奚能終有河西以臨朔漠哉﹖宋於此時﹐急在北而不在西﹐明矣。歲幣日增﹐力窮坐困﹐捨契丹以不慮﹐而外徼幸於斗絕之西陲﹐勝不足以立威﹐敗則益增召侮。瘠牛僨於豚上﹐其如猛虎何邪﹖況乎利誘三將之策﹐尢童昏之智﹐祗爲夏人玩弄以相傾覆也乎﹖以此思之﹐程琳之說非也﹐而有不能訟言以示弱者﹐故假於伐喪之義﹐以止妄人之辯﹐琳或有深心焉﹐未可知也。

難得而易失者﹐時也﹐徳明方弱之日也﹔已去而不可追者﹐亦時也﹐元昊初喪之日也。齊桓陘亭之次﹐宋襄用之而兵敗身傷﹔劉裕北伐之功﹐吳明徹效之而師殲國蹙。知時以審勢﹐因勢而求合於理﹐豈可以槪論哉﹖

〖一四〗

功名之際﹐難言之矣。蔑論小人也﹐爲君子者﹐道相謀﹐志相葉﹐好惡相若﹐進退相待﹐無不可視人若己者﹐而於此有不能忘者焉。非其寵祿之謂也。出而思有爲於當世﹐得君而事之﹐才可以勝﹐志可以伸﹐心可以無愧﹐大功可以成﹐大名可以立﹐而不得與焉﹐退處於無能有爲之地﹐則悁悁之情﹐一動而不可按抑。於是而於友不純乎信﹐於君不純乎忠﹐於气不純乎和﹐於品不純乎正﹐皆功名之念爲之也。故君子貴道徳而賤功名﹐然後坦然以交於上下﹐而永保其貞。嗚呼﹗難言之矣﹗

韓﹑富二公之相爲輔車也﹐舊矣。富任中樞﹐而韓出安撫﹐不以爲嫌也。富方報罷﹐而韓亟引退﹐深相信也。乃其後富有憾於韓﹐韓公死而不弔﹐隙末之釁﹐生死不忘﹐豈韓有以致之哉﹖仁宗之建儲也﹐範蜀公諍言於廷﹐諫官交起以應之﹐而富公居中力勸其成﹐韓公尙未與也。已而韓公入相﹐富自以母喪去位﹐於是韓公面對﹐不卹惡怒﹐迫請英宗之名﹐起復之苫塊之中﹐正名皇子﹐韓公固獨任焉﹐而富不與。逾年而仁宗崩﹐英宗立﹐宦官構曹后以思廢立﹐於是危言以鎭壓曹后﹐調和兩宮﹐宗社無動搖之釁﹐韓公亦獨任焉﹐而富不與。曹后無歸政之志﹐韓公厲聲迫請撤簾於衣裾尙見之餘﹐韓公又獨任之﹐而富不與。於是而富怏怏求罷﹐出守揚州﹐嫌卻自此開矣。及乎英宗早折﹐韓公受憑幾之命﹐請力疾書名以定神宗﹐而折太后舊窠求兔之邪心﹐富旣出守﹐韓公自獨任之﹐富固不得而與也。凡此數不得與者﹐自後而言﹐富以含慍去﹐而自不欲居其任。自前而言﹐富以子道在而固不得與聞。乃持此以開隙於趣向同歸之益友﹐富於是乎不得允爲君子矣。

夫此二公者﹐或收功於西陲﹐或箸節於北使﹐出入兩府﹐通顯已極﹐人望鹹歸﹐君心式重﹐與乎定策而位不加崇﹐局外置﹝升﹞﹝身﹞而望不爲貶﹐夫豈待是以收厚實哉﹖富亦辭榮有素﹐非有懷祿固寵之情也。然而捏目空花﹐靑霄爲障﹐幾成張耳﹑陳余之晚節﹐無他﹐功不自己成﹐名不自己立﹐懷忠愛以求伸﹐不克遂其匡扶社稷之夙志﹐以正告天下後世﹐郁悒周章﹐成乎偏衷而不自釋也。故曰功名之際﹐難言之也。是以君子以道義自靖其心﹐而賤功名爲末節﹐誠有以也。

或且以致疑於韓公曰「大功之所就﹐大名之所居﹐君子於此﹐有讓道焉。則前之定議於密勿者﹐胡不待富於服闋之後﹖後之抗爭於簾前者﹐胡不畱富於請外之時﹖幸得同心之侶﹐與協恭以允濟﹐而消疑忌於未形﹐韓公有餘歉焉。」之說也﹐其於君子之道﹐名取而不以誠者也。夫苟秉拓達光大之衷﹐則宗社之事﹐苟有任之者﹐奚必在我﹖韓公固不以狹小之量擬富之必出於此。而天位去畱之際﹐國家禍福之機﹐當閒不容髮之時﹐如其卹謙讓之文﹐遲回而姑待﹐避怨憎之迹﹐作意以周旋﹔則事機一失﹐變故叢生。庸人誤國以全身﹐胥此道耳。而公豈屑爲之哉﹖且夫英宗之嗣﹐所欲決策者﹐仁宗之獨斷耳。英宗育於宮中二十八年矣﹐而皇子之名未正﹐仁宗之遲回而審可否者已熟。然而廷臣爭請﹐牘滿公車﹐未能決之一朝者﹐有閒之者也。曹后之情﹐任守忠輩宵人之計﹐已岌岌矣。則斯舉也﹐獨任之則濟﹐分任之則疑。韓公他日或告以蹉跌而身不保。公嘆曰「人臣盡力事君﹐死生以之﹐成敗天也﹐豈可豫憂其不濟。」以此爲心﹐忘其身矣﹐而何有於人﹖功可分﹐名可讓﹐而死不可要人而與共﹔專死也﹐非專功也﹐何容輕議哉﹖

夫富公固非有異志者﹐而觀其生平﹐每多周防免咎之意﹐故出使而發視國書﹐以免呂夷簡之陷。則奮不顧身﹐以彊人主﹐以犯母后﹐以折姦邪者﹐誠非富之所能與。使必相待而相讓﹐不我沮也﹐而固不能我決也﹐且從容審量而授我疑也。仰質皇天﹐昭對皇祖﹐拊省夢魂﹐揭日月以正告於天下後世﹐可爲則爲之﹐可言則言之已耳。賓賓然以功爲不可獨成﹐名爲不可獨屍﹐期遠怨於朋友而坐失事機﹐爲社稷臣者豈若是﹖國家之不幸也多矣﹐伊尹遷桐﹐萊朱不與﹔周公破斧﹐君奭弗聞。富懷不平之心﹐自愧於君子﹐而韓公何憾焉﹖夫韓公不以功名之志期富﹐其待之也厚矣﹐惜乎富之未諭也。

宋論卷五

英宗

〖一〗

集思廣益﹐而功不必自己立﹐大臣之道也。而抑有不盡然者﹐非光大宅心而忠忱不渝者﹐其孰能知之﹖夫博訪於前﹐以盡人之才﹔分功於後﹐以獎人之善﹔是道也﹐則亦惟其當而已矣。用人則采公論﹐而後斷之以其眞﹔其合者﹐則曰此眾之所允愜者也。行政則訪羣議﹐而後析之以其理﹔其得者﹐則曰此眾之所襄成者也。此其所當者也。若夫宗社之所以安﹐大臣之所以定﹐姦邪窺伺於旁﹐主心疑貳於上﹐事機決於俄頃﹐禍福分於毫釐﹐則疏遠之臣民﹐旣非其所深諭﹔卽同朝共事﹐無敢立異而願贊其成者﹐或才有餘而志不定﹐或志可任而才不能勝。徒取其志﹐則淸謹自矜之士﹐臨之而難折羣疑﹔抑取其才﹐則妄興徼利之人﹐乘之而倒持魁柄。如是者﹐離人而任獨﹐非爲擅也。知之已明﹐審之已定﹐握之於幽微之存主﹔而其發也﹐如江﹑河之決﹐不求助於細流。是道也﹐伊﹑周之所以靖商﹑周﹐愼守其獨知﹐而震行無眚﹐夫孰得而與之哉﹖三代以還﹐能此者﹐惟韓魏公而已矣。

霍光之敢於易位也﹐張安世﹑田延年之共成之也。所以然者﹐光於大臣之道未純﹐而神志不足以充也。且其居功受賞之情﹐不忘於事後﹐則固斷之以獨而不可也。而韓公超然遠矣。人主長矣﹐而母后之簾不撤﹔宵小持其長短﹐謗譖繁興﹐以惑女主﹐而英宗之操縱﹐在其掌中。於斯時也﹐非獨張升﹑曾公亮﹑趙槪之不能分任其死生﹐卽文﹑富二公直方剛大之气﹐至此而不充。故「決取何日」之言﹐如震雷之迅發﹐而叱殿司以速撤﹔但以孤忠托先君之靈爽﹐而不假片言之贊助。其坐政事堂﹐召任守忠﹐斥其惡而速驅以就竄﹐必不以告趙槪﹐而制之以勿敢異同。嗚呼﹗以如此事﹐而咨謀於庶尹﹐會議於堂皇﹐騰書於章奏﹐求其事之不僨也﹐幾何哉﹖

劉瑾一導淫之小豎耳﹐非有熒惑宮闈﹑動搖神器之危機也。韓文倡之﹐李夢陽成之﹐九卿隨聲而和之﹐劉﹑謝居中而應之﹔李東陽﹑王鏊俯仰其閒﹐亦非素結瑾以徼榮者﹔而參差﹝巨柄﹞﹝互持﹞﹐竟以空朝廷而長宵人之气。況守忠所挾者﹐垂簾之母后﹐所欲動搖者﹐入繼之嗣君。則天位危﹐而顧命大臣之竄死﹐在俄頃閒﹔此何如事﹐而呼將伯之助﹐以召不測之憂哉﹖韓公之獨任於己也﹐其志之﹝眞﹞﹝貞﹞﹐盟於夢寐﹔其道之正﹐積於生平﹔其情之定﹐忘乎生死﹔其力之大﹐發以精神。功何必不自己成﹐名何必不自己立﹐而初無居功立名之心﹐可揭日月以告之天下。易曰「或從王事﹐知如字光大也。」知光大者之獨行而無所卹﹐乃可以從王事﹐臣道之極致也。文﹑富諸君子﹐且不難推而置之局外﹐而況他有所倚哉﹖趙汝愚之未能此也﹐非韓侂冑不足以立功﹐而事權失矣﹐𨿽有朱子﹐不能善其後也。

夫韓公之坦然無懼而以爲己任﹐非一日也。其請皇嗣也﹐仁宗曰「朕有此意久矣﹗誰可者﹖」斯言也﹐在仁宗爲偶然之語﹐而使顧瞻願謹者聞之﹐必震栗失守而不敢爭。公且急請其名﹐以宣示中外﹐視神器之所歸﹐如獻酬之爵﹐惟所應得者而揖讓以將之。此豈文﹑富諸公所能任﹖而內無可援引之後妃﹐下無可居閒之宦寺﹐則卽有姦邪﹐亦不能挾以爲名而相忮害。爲仁繇己﹐豈襲義者之所可與於斯乎﹖無樂取人善之虛衷﹐不足以經庶務﹔無獨行其志之定識﹐不足以任大謀。剛愎自用者﹐及其臨事而待命於人。斗筲之器﹐所受盡而資於瓶盎﹐必然之勢也。

〖二〗

濮王典禮之議﹐古今之公論集焉。夫粗而論之﹐亦易辧矣﹔精而論之﹐言必有所衷﹐道必有所察﹐彜倫不容以毫髮差﹐名義不可以形﹝勢﹞﹝似﹞襲﹐未易易也。如苟古有可引而引之﹐言有可以奪彼而抗言之﹐則匪徒其邪也﹐其正者亦以斁天理而傷教本。豈易易哉﹖人之有倫也﹐有同焉者﹐有異焉者。同焉者﹐理之在天下者也。異焉者﹐理在夫人之心者也。胥天下而親其親﹐長其長﹐一也。統之於一﹐其義昭明﹐歷古今﹑統上下﹑而不容異﹔無所異﹐則無所容其辯矣。乃人各親其親﹐非以天下之所必親而親之。人各長其長﹐非以天下之所必長而長之。則名同而實異﹐道同而徳異﹐義理同而性情異。執彼以槪此﹐辯愈繁而心愈離﹐非精義以悅心者﹐弗能與於斯。故曰「未易易也」。

以漢宣之於史皇孫﹐光武之於南頓府君﹑例英宗之於濮王者﹐非也。漢宣𨿽繼孝昭以立﹐而孝昭不以宣帝爲子﹐宣帝亦未嘗以孝昭爲父。非若英宗早育於宮中﹐業已正皇子之名也。光武上繼元帝﹐序七廟之昭穆而已。光武之生﹐不逮元帝﹐遭國中圮﹐奮起庶宗﹐自百戰以復漢社稷﹐其不父元帝而必父南頓﹐尢烈於漢宣。故必正名南頓府君曰「皇考」﹐親奉祀焉﹐不可委之伯叔之子而自忘其所生也。則固與英宗無中興之功烈﹐而仁宗實爲其禰﹐異矣。故以二帝擬英宗﹐而等仁宗於孝昭﹑孝元﹐不協於仁宗之心。不協於仁宗之心﹐則英宗之心亦不協。此溫公欲以厚仁宗﹐而不知適以薄。故曰非也。

若夫歐陽永叔緣「爲其父母」之文﹐以正濮王皇考之稱﹐其不中於禮﹐夫人而知之﹐而未知其所以非也。爲其父母服期﹐此大夫以降世祿之家﹐爲人後者﹐得伸於其所生爾。天子絕期﹐不得於此而復制期服。蓋天子者﹐皇天上帝明禋之所主﹐七廟先皇禘祫之所依﹐天下生民元後父母之所托。故於伯叔父之應服期者﹐生而臣之﹐沒而從爲諸侯錫衰之禮﹐尊伸而親屈﹐是以絕期。而出後於天子﹐則先皇委莫大之任於其躬﹐可以奪其所自生之恩徳﹐固與世祿之子僅保其三世之祀者殊也。則使英宗立而後濮王薨﹐不得爲之服﹔不得爲之服﹐則父母之稱﹐不足以立矣。而時無能以此折永叔之非也。

溫公曰「宜準封贈期親尊屬故事﹐稱爲皇伯﹐髙官大爵﹐極其尊榮」者﹐亦非也。濮王之始繇節度使而封郡王﹐繇郡王而贈濮王﹐皆以英宗故而受殊禮。則仁宗之爲英宗報本地也﹐久矣。益其封贈﹐不爲加榮﹐卽如其前﹐不爲有闕。子不得以其尊加之於所生﹐而馭以爵祿﹔固心之所有憚﹐而實心之所弗忍者也。則封贈之說﹐不可行矣。以所生言之﹐則父也。以族屬言之﹐則猶之乎凡爲伯父者之爲皇伯也。固爲伯父﹐不待立名﹔實非伯父﹐名非繇我。而爲之名曰皇伯﹐固不如無爲之名而心可以安。故溫公之說﹐亦曲就而非正也。

至若王圭之言曰「陛下所以負扆端冕﹐萬世相承﹐皆先帝徳也。」此言何爲而至於人子之耳哉﹖以貴爲天子﹑富有四海﹑傳之子孫爲徳﹐而不可忘﹔則是以富貴故﹐而父非其父﹔以富貴所不在故﹐而不父其父。見利忘恩﹐人之所以異於禽獸者﹐泯矣。孝子於此﹐將有懷慚﹝自﹞﹝負﹞痛﹑追悔出繼之非﹐敝屣天下﹐脫之而逃耳。以小人之心﹐議天倫之大﹐沒天地祖宗之重任﹐懷榮其身﹑庇其子孫之私恩。圭乃昌言此不道之說於廷﹐而當時猶以爲允﹐世教之衰﹐非徒小人之亂之矣。

夫濮王旣不可稱考﹐抑不可稱伯﹐此中書所爲駁圭等議﹐而議以當稱何親﹖圭等窮矣。苟據典禮以求其允愜﹐自可不窮。濮王已薨﹐書召弗及矣。若祭﹐則天子於伯叔無喪畢致祭之禮。濮王自有子孫﹐世其爵﹐延其祀﹐俾奕世勿絕﹐則所以報本者已遂。而歲時修舉﹐自屬濮國之小宗﹐天子弗與焉。天子弗與﹐則稱謂可絕﹐又何必致疑於名之何稱﹐而徒滋聚訟哉﹖然而英宗有難處者於此﹕君子之守道也﹐不昧其初。濮王之薨﹐英宗嘗執三年之喪矣。未爲天子而父之﹐已爲天子而不父﹐則始末不相應。而前之哀戚﹐以大位而攺其素﹐安能不耿耿焉。此則仁宗之過也。業已方四歲﹐而育之宮中者二十五年﹐知之非不深矣。濮王超進大國之封﹐爲英宗故﹐立之非不決矣。而不早正皇子之名﹐別爲濮王立後﹐以定其世系。仁宗一猶豫﹐而授英宗以兩不自勝之情。故以韓公之秉正﹐而俯仰以從歐陽之議﹐實有其難處者存也。處乎難處﹐而容以率然之心議之乎﹖求盡人倫之至者﹐研義以極其精﹐乃能存仁以無所憾。孤持一義﹐不研諸慮以悅諸心﹐其不勝於邪說也﹐必矣。況如王圭之以人欲滅天理者乎﹖

宋論卷六

神宗

〖一〗

言有大而無實﹐無實者﹐不祥之言也。明主知之﹐知其拓落而以是相震﹐則一聞其說﹐而屏退之惟恐不速。惟智小而圖大﹐志陋而欲飾其短者﹐樂引取之﹐以鉗天下之口﹐而遂其非。不然﹐望而知其爲妄人﹐豈難辧哉﹖

王安石之入對﹐首以大言震神宗。帝曰「唐太宗何如﹖」則對曰「陛下當法堯﹑舜﹐何以太宗爲哉﹖」又曰「陛下誠能爲堯﹑舜﹐則必有臯﹑夔﹑稷﹑契﹐彼魏徵﹑諸葛亮者﹐何足道哉﹖」嗚呼﹗使安石以此對颺於堯﹑舜之廷﹐則靖言庸違之誅﹐膺之久矣。抑誠爲堯﹑舜﹐則安石固气沮舌噤而不敢以此對也。夫使堯﹑舜而生漢﹑唐之後邪﹐則有稱孔明治蜀﹑貞觀開唐之政於前者﹐堯﹑舜固且揖而進之﹐以畢其說﹐不鄙爲不足道而遽斥之。何以知其然也﹖舜於耕稼陶漁之日﹐得一善﹐則沛然從之。豈耕稼陶漁之侶﹐所言善言﹐所行善行﹐能軼太宗﹑葛﹑魏之上乎﹖大其心以函天下者﹐不見天下之小﹔藏於密以察天下者﹐不見天下之疏。方步而言趨﹐方趨而言走﹐方走而言飛﹔步趨﹝走﹞猶相近也﹐飛則固非可欲而得者矣。故學者之言學﹐治者之言治﹐奉堯﹑舜以爲鎭壓人心之標的﹔我察其情﹐與緇黃之流推髙其祖以樹宗風者無以異。韓愈氏之言曰「堯以是傳之舜﹐舜以是傳之禹」﹐相續不斷以至於孟子。愈果灼見其所傳者何道邪﹖抑僅髙舉之以誇其所從來邪﹖愈以俗儒之詞章﹐安石以申﹑商之名法﹐無不可曰堯﹑舜在是﹐吾甚爲言堯言舜者危也。

夫堯﹑舜之學﹐與堯﹑舜之治﹐同條而共貫者也。安石亦知之乎﹖堯﹑舜之治﹐堯﹑舜之道爲之﹔堯﹑舜之道﹐堯﹑舜之徳爲之。二典具存﹐孔﹑孟之所稱述者不一﹐定以何者爲堯﹑舜之治法哉﹖命嶽牧﹐放四凶﹐敬郊禋﹐覲羣後﹐皆百王之常法。惟以允恭克讓之心﹐致其精一以行之﹐遂與天同其巍蕩。故堯曰「無名」。舜曰「無爲」。非無可名﹐而不爲其爲也。求一名以爲獨至之美﹐求一爲以爲一成之侀﹐不可得也。今夫唐太宗之於堯﹑舜﹐其相去之遠﹐夫人而信之矣。而非出號令﹑頒科條之大有異也。藉令堯﹑舜而舉唐太宗所行之善政﹐允矣其爲堯﹑舜。抑令唐太宗而仿堯﹑舜所行之成迹﹐允矣其僅爲唐太宗而止。則法堯﹑舜者之不以法法﹐明矣。徳協於一﹐載於王心﹐人皆可爲堯﹑舜者﹐此也。道貞乎勝﹐有其天綱﹐湯﹑武不師堯﹑舜之已迹﹐無所傳而先後一揆者﹐此也。法依乎道之所宜﹔宜之與不宜﹐因乎徳之所愼。捨道與徳而言法﹐韓愈之所云「傳」﹐王安石之所云「至簡﹑至易﹑至要」者﹐此也。臯﹑夔﹑稷﹑契以其恭讓之心事堯﹑舜﹐上畏天命﹐下畏民碞。匹夫匹婦有一善﹐而不敢驕以所不屑﹐唐﹑虞之所以時雍也。顧乃取前人經營圖度之苦心以撥亂扶危者﹐而淩躐之﹐枵然曰「堯﹑舜之道至易﹐而無難旦夕致也。」商鞅之以脇秦孝公者﹐亦嘗用此術矣。小人而無忌憚﹐夫亦何所不可哉﹖

揚堯﹑舜以震其君﹐而誘之以易﹔揭堯﹑舜以震廷臣﹐而示之以不可攻。言愈髙者﹝趨﹞﹝志﹞愈下﹐情愈虛者气愈驕。言及此﹐而韓﹑富﹑司馬諸公亦且末如之何矣﹗曹丕曰「吾舜﹑禹也」﹐則舜﹑禹矣。源休曰「吾蕭何也」﹐則蕭何矣。姦人非妄不足以利其姦﹐妄人非姦無因而生其妄。妄人興而不祥之禍延於天下﹐一言而已蔽其生平矣。奚待其潰堤決岸﹐而始知其不可遏哉﹖

〖二〗

君子之道﹐有必不爲﹐無必爲。小人之道﹐有必爲﹐無必不爲。執此以察其所守﹐觀其所行﹐而君子小人之大辧昭矣。必不爲者﹐斷之自我﹐求諸己者也。𨿽或誘之﹐而爲之者﹐必其不能自固而躬冒其爲焉。不然﹐熒我者𨿽眾﹐弗能驅我於叢棘之中也。必爲者﹐彊物從我﹐求諸人者也。爲之𨿽我﹐而天下無獨成之事﹐必物之從而後所爲以成﹐非假權勢以迫人之應﹐則銳於欲爲﹐勢沮而中止﹐未有可必於成也。以此思之﹐居心之邪正﹐制行之得失﹐及物之利害﹐其樞機在求人求己之閒﹐而君子小人相背以馳﹐明矣。

夫君子亦有所必爲者矣﹐子之事父也﹐臣之事君也﹐進之必以禮也﹐得之必以義也。然君子之事父﹐不敢任孝﹐而祈免乎不孝﹔事君不敢任忠﹐而祈免乎不忠。進以禮者﹐但無非禮之進﹐而非必進﹔得以義者﹐但無非義之得﹐而非必得。則抑但有所必不爲﹐而無必爲者矣。況乎任人家國之政﹐以聽萬民之治。古今之變遷不一﹐九州之風土不齊﹐人情之好惡不同﹐君民之疑信不定。讀一先生之言﹐暮夜得之﹐雞鳴不安枕而揣度之﹐一旦執政柄而遽欲行之﹐從我者愛而加之膝﹐違我者怒而墜諸淵﹐以迫脇天下而期收功於旦夕﹔察其中懷﹐豈無故而以一人犯兆民之指摘乎﹖必有不可問者存矣。夫旣有所必爲矣﹐則所迫以求者人﹐而所惛然忘者己矣。故其始亦勉自鈐束﹐而有所不欲爲﹔及其欲有爲也﹐爲之而成﹐或爲之而不成﹐則喜怒橫行﹐而乘權以逞。於是大不韙之事﹐其夙昔之所不忍與其所不屑者﹐苟可以濟其所爲而無不用。於是而其獲疚於天人者﹐昭著而莫能掩。夫苟以求己﹑求人﹑必爲﹑必不爲之衡﹐而定其趨向﹐則豈待決裂已極而始知哉﹖

故王安石之允爲小人﹐無可辭也。安石之所必爲者﹐以桑弘羊﹑劉晏自任﹐而文之曰周官之法﹐堯﹑舜之道﹔則固自以爲是﹐斥之爲非而不服。若夫必不可爲者﹐卽令其反己自攻﹐固莫之能遁也。夫君子有其必不可爲者﹐以去就要君也﹐起大獄以報睚眥之怨也﹐辱老成而獎遊士也﹐喜諂諛而委腹心也﹐置邏卒以察誹謗也﹐毀先聖之遺書而崇佛﹑老也﹐怨及同產兄弟而授人之排之也﹐子死魄喪而捨宅爲寺以丐福於浮屠也。若此者﹐皆君子所固窮瀕死而必不爲者也。乃安石則皆爲之矣。抑豈不知其爲惡而冥行以蹈污塗哉﹖有所必爲﹐骨彊肉憤﹐气溢神馳﹐而人不能遂其所欲﹐則荊棘生於腹心﹐怨毒興於骨肉﹔迨及一躓﹐而萎縮以沈淪﹐其必然者矣。

夫君子相天之化﹐而不能違者天之時﹔任民之憂﹐而不能拂者民之气。思而得之﹐學而知其未可也﹔學而得之﹐試而行之未可也﹔行而得之﹐久而持之未可也。皆可矣﹐而人猶以爲疑﹔則且從容權度以待人之皆順。如是而猶不足以行﹐反己自責﹐而盡其誠之至。誠至矣﹐然且不見獲於上﹐不見信於友﹐不見徳於民﹔則奉身以退﹐而自樂其天。惟是學而趨入於異端﹐行而沈沒於好利﹐興羅織以陷正人﹐畏死亡而媚妖妄﹐則弗待遲回﹐而必不以自喪其名節。無他﹐求之己者嚴﹐而因乎人者不求其必勝也。惟然﹐則決安石之爲小人﹐非苛責之矣。

或曰「安石而爲小人﹐何以處夫黷貨擅權導淫迷亂之蔡京﹑賈似道者﹖夫京﹑似道能亂昏荒之主﹐而不能亂英察之君﹐使遇神宗﹐驅逐久矣。安石惟不如彼﹐而禍乃益烈。諓諓之辯﹐硜硜之行﹐奚足道哉﹗

〖三〗

神宗有不能暢言之隱﹐當國大臣無能達其意而善謀之者﹐於是而王安石乘之以進。帝初蒞政﹐謂文彥博曰﹕」養兵備邊﹐府庫不可不丰。「此非安石導之也﹐其志定久矣。

國家之事﹐相仍者之必相變也﹐勢也。大張之餘﹐必仍之以弛﹔大弛之餘﹐必仍之以張。善治者﹐酌之於未變之前﹐不極其數﹔持之於必變之日﹐不毀其度。不善治者反此﹐而大張大弛﹐相乘以勝﹐則國乃速敝。夫神宗固承大弛而勢且求張之日也。仁宗在位四十一年﹐解散天下而休息之。休息之是也﹐解散以休息之﹐則極乎弛之數﹐而承其後者難矣。歲輸五十萬於契丹﹐而俯首自名曰」納「﹔以友邦之禮禮元昊父子﹐而輸繒帛以乞苟安﹔仁宗弗念也。宰執大臣﹑侍從臺諫﹑胥在廷在野﹑賓賓嘖嘖以爭辯一典之是非﹐置西北之狡焉若天建地設而不可犯﹔國旣以是弱矣。抑幸無耶律徳光﹑李繼遷騺悍之力﹐而暫可以賂免。非然﹐則劉六符虛聲恐喝而魄已喪﹐使疾起而捲河朔以向汴﹑雒﹐其不爲石重貴者﹐何恃哉﹖於是而神宗若處栫棘之臺﹐衋然不容已於傷心﹐奮起而思有以張之﹔固仁宗大弛之反﹐授之以決裂之資。然而弗能昌言於眾﹐以啟勁敵之心﹐但曰」養兵備邊「﹐待廷臣之默諭。宰執大臣惡容不與其焦勞﹐而思所以善處之者乎﹖

夫神宗之誤﹐在急以貧爲慮﹐而不知患不在貧﹐故以召安石聚斂之謀﹐而敝天下。然而無容怪也﹐凡流俗之說﹐言彊國者﹐皆不出於聚財之計。太祖亦嘗爲此言矣。飽不宿﹐則軍易潰﹔賞不重﹐則功不興﹔器仗﹑甲冑﹑牛馬﹑舟車﹑糗糒﹑芻﹑椎牛釃酒﹐不庀不腆﹐則進不速而守不固。夫孰謂其不然者﹐要豈有國者之憂哉﹖漢髙起於亭長﹐無儋石之儲﹐秦據六國之資﹐斂九州之賦於關中﹐而不能與爭一戰之生死﹐且以爲興亡之大數﹐置勿論也。劉裕承桓玄播亂﹑盧循內訌之餘﹐以三吳一隅之物力﹐俘姚泓﹐縛慕容超﹐拓拔氏束手視其去來﹐而莫之敢較。唐積長安之金帛米粟﹐安祿山擁之﹐而肅宗以朔方斥鹵之鄕﹐崛起東向﹐驅之速遁。徳宗匹馬而入梁州磽確之土﹐困朱泚而誅夷之。則不待積財已丰﹐然後可彊兵而挫寇﹐亦較然矣。

若夫仁宗之過於弛而積弱也﹐實不在貧也。密勿大臣如其有定識與﹖正告神宗曰﹕」以今日之力﹐用今日之財﹐西北之事﹐無不可爲也。仁宗之休養四十年﹐正畱有餘﹑聽之人心﹑以待後起之用。而國家所以屈於小醜者﹐未得人耳。河北之能固圉以待用者﹐誰恃而可也﹖綏﹑延之能建威以制寇者﹐誰恃而可也﹖守先皇之成憲﹐而益之殷憂﹐待之十年﹐而二虜已在吾指掌。「則神宗不言之隱﹐早授以宅心定志之弘圖﹐而戢其求盈無已之妄﹔安石揣摩𨿽工﹐惡能攻無瑕之玉哉﹖

夫宋之所以財窮於薦賄﹐國危於坐困者﹐無他﹐無人而已矣。仁宗之世﹐亦孔棘矣。河北之守﹐自畢士安撤備以後﹐置之若遺。西事一興﹐韓﹑範二公小爲補葺﹐輒貢」心膽寒裂「之謠﹐張皇自炫。二公𨿽可分閫﹐固不能出張子房﹑李長源之上。藉使子房執桴鼓以敵秦﹑項﹐長源佩櫜鞬以決安﹑史﹐勢固不能。而其爲彭﹑韓﹑李﹑郭者何人﹖宋固不謀也。懷黃袍加身之疑﹐以痛抑猛士﹐僅一王徳用﹑狄靑﹐而猜防百至﹐夫豈無可恃之才哉﹖使韓﹑嶽﹑劉﹑吳生北宋之代﹐亦且束身偏裨﹐老死行閒﹐無以自振﹔黃天蕩﹑朱仙鎭﹑藕塘﹑和尙原之績﹐豈獲一展其赳雄邪﹖惟不知此﹐而早以財匱自沮﹐乃奪窮民之銖累﹐止以供無益之狼戾﹐而畜其所餘﹐以待徽宗之奢縱。若其所恃以挑敵者﹐王韶已耳﹐徐禧已耳﹐髙遵裕已耳﹐又其下者﹐宦者李憲已耳。以兵爲戲﹐而以財爲彈鵲之珠。當國大臣﹐無能以定命之訏謨﹐爲神宗辰告﹐徒欲摧抑其有爲之志﹐宜神宗之厭薄已亟﹐固必曰﹕」贊仁宗四十餘年養癰之患者﹐皆此儔也。「言之徒長﹐祗益其驕而已。

嗚呼﹗宋自神宗而事已難爲矣。仁宗之弛已久﹐仍其弛而固不可﹐張其弛而又已乖。然而酌其所自弛以漸張之﹐猶可爲也﹐過此而愈難矣。安石用而宋敝﹐安石不用而宋亦敝。神宗急進富公與謀﹐而無以對也。宋之日敝以卽於亡也﹐可於此而決之矣。

〖四〗

王安石之未試其虐也﹐司馬君實於其新參大政﹐而曰」眾喜得人「﹐明道亦與之交好而不絕﹐迨其後悔前之不悟而已晚矣。知人其難﹐洵哉其難已﹗子曰﹕」不知言﹐無以知人也。「夫知言者﹐豈知其人之言哉﹖言飾於外﹐志藏於中﹔言發於先﹐行成於後。知其中﹐乃以驗其外﹔考其成﹐乃以印其先。外易辧﹐而中不可測﹔後易核﹐而先不能期。然則知言者﹐非知其人之所言可知已。商鞅初見孝公而言三王﹐則固三王之言矣。王莽進漢公而言周公﹐則固周公之言矣。而天下或爲其所欺者﹐知鞅﹑莽之言﹐而不知三王與周公之言也。知言者﹐因古人之言﹐見古人之心﹔尙論古人之世﹐分析古人精意之歸﹔詳說羣言之異同﹐而會其統宗﹔深造微言之委曲﹐而審其旨趣﹔然後知言與古合者﹐不必其不離矣﹔言與古離者﹐不必其不合矣。非大明終始以立本而趣時﹐不足以與於斯矣。

立聖人之言於此以求似﹐無不可似也。爲老氏之言者曰」虛靜「。虛靜亦聖人之徳也。爲釋氏之言者曰」慈閔「。慈閔亦聖人之仁也。爲申﹑韓﹑管﹑商之言者曰」足兵食﹐正刑賞「。二者亦聖人之用也。匿其所師之邪慝﹐而附以君子之治教﹐奚辧哉﹖揣時君之所志﹐希當世之所求﹐以獵取彜訓﹐而迹亦可以相冒。當其崇異端﹑尙權術也﹐則弁髦聖人以恣其云爲。及乎君子在廷﹐法言羣進﹐則抑捃拾堯﹑舜﹑周公之影似﹐招搖以自詭於正。夫帝王經世之典﹐與貪功謀利之邪說﹐相辧者在幾微。則苟色莊以出之﹐而不易其懷來之所挾﹐言無大異於聖人之言﹐而君子亦爲之動。無惑乎溫公﹑明道之樂進安石而與之言也。

夫知言豈易易哉﹖言期於理而已耳﹐理期於天而已耳。故程子之言曰﹕」聖人本天﹐異端本心。「𨿽然﹐是說也﹐以折浮屠惟心之論﹐非極致之言也。天有成像﹐春其春﹐秋其秋﹐人其人﹐物其物﹐秩然名定而無所推移﹐此其所昭示而可言者也。若其密運而曲成﹐知大始而含至仁﹐天奚在乎﹖在乎人之心而已。故聖人見天於心﹐而後以其所見之天爲神之主。知者﹐務知其所以言之密藏﹐而非徒以言也。如其有一定之是非﹐而不待求之於心﹐則惻怛不生於中﹐言仁者卽仁矣﹔羞惡不警於志﹐言義者卽義矣﹔飾其言於仁義之圃﹐而外以毒天下﹐內以毀廉隅﹐皆隱伏於於內﹐而仁義之言﹐抑可不察。安石之所能使明道不斥絕而與之交者﹐此也。當其時﹐秀慧之士﹐或相獎以寵榮﹐或相溺於詩酒。而有人焉﹐言不及於戲豫﹐行不急於進取﹐則奉天則以鑑之﹐而不見其過﹔將以爲合於聖人之言﹐而未知聖人之言初不僅在於此。乃揖而進之﹐謂是殆可與共學者與﹗實則繇言之隱﹐與聖人傳心之大義微言相背以馳﹐尢甚於戲﹝渝﹞﹝豫﹞詭遇之徒。何則﹖彼可裁之以正﹐而此不可也。

若溫公則愈失之矣﹐其於道也正﹐其於徳也疏矣。聖人之言﹐言徳也﹐非言道也﹐而公所篤信者道。其言道也﹐尢非言法也﹐而公所確持者法。且其憂世也甚﹐而求治也急﹐則凡持之有故﹐引之有徵﹐善談當世之利病者﹐皆嘉予之﹐而以爲不謬於聖人之言。於明道肅然敬之矣﹐於安石竦然慕之矣﹐乃至於蕩閒敗度之蘇氏﹐亦翕然推之矣。侈口安危﹐則信其愛國﹔極陳利病﹐則許以憂民﹔博徵之史﹐則喜其言之有餘﹔雜引於經﹐則羨其學之有本。道廣而不精﹐存誠而不知閒邪﹐於以求知人之明﹐不爲邪慝之所欺﹐必不可得之數矣。凡彼之言﹐皆聖人之所嘗言者﹐不可一槪折也。惟於聖人之言﹐洗心藏密﹐以察其精義﹔則天之時﹐物之變﹐極乎深而研以其幾。然後知堯﹑舜﹑周﹑孔之治教﹐初無一成之軌則﹐使人揭之以號於天下。此之謂知言﹐而人乃可得而知﹐固非溫公之所能及也。窮理﹐而後詭於理者遠﹔盡性﹐而後淫於性者詘﹐至於命﹐而後與時偕行之化﹐不以一曲而蔽道之大全。知言者」窮理盡性以至於命「之謂也。明道早失之﹐而終得之。溫公則一失已彰﹐而又再失焉﹔悔之於安石敗露之餘﹐而又與蘇氏爲緣。無他﹐在知其人之言﹐而不知古今先哲之言也。

〖五〗

熙﹑丰新法﹐害之已烈者﹐靑苗﹑方田﹑均輸﹑手實﹑市易﹐皆未久而漸罷﹔哲﹑徽之季﹐姦臣進紹述之說﹐亦弗能彊天下以必行﹔至於後世﹐人知其爲虐﹐無復有言之者矣。其元祐廢之不能廢﹐迄至於今﹐有名實相仍行之不革者﹐經義也﹐保甲也﹔有名異而實同者﹐免役也﹐保馬也﹔數者之中﹐保馬之害爲最烈。

保馬者﹐與民以值使買馬﹐給以牧地而課其孳生以輸之官。洪武以後﹐固舉此政於淮北﹑山東﹑而廢牧苑。愚民貪母馬之小利於目前﹐幸牧地之免徵於後世﹐貿貿然而任之。迨其子孫貧弱﹐種馬死﹐牧地徒﹐閒歲納馬﹐馬不能良﹐則折價以輸﹐一馬之值﹐至二十五金﹐金積於閹寺﹐而國無一馬﹐戶有此役﹐則貧餓流亡﹑求免而不得﹐皆保馬倡之也。夫馬﹐非其地弗良﹐非其人弗能牧也。水旱則困於芻粟﹐寒暑則死於疾疫。惟官有牧苑﹐而羣聚以恣其遊息﹔官有牧人﹐而因時以蠲其疾﹔官有牧資﹐而水旱不窮於飼﹔則一虛一盈﹐孳產自倍。自成周以迄於唐﹐皆此制也。漢﹑唐車騎之盛﹐用捍邊陲﹐而不憂其匱﹐柰何以誘愚民而使陷於死亡哉﹖行此法者﹐曾不念此爲王安石之虐政﹐徒以殃民而無益於國馬﹐相踵以行﹐禍延無已﹐故曰害最烈也。

保甲之法﹐其名美矣﹐好古之士﹐樂稱說之﹔飾文具以塞責之俗吏﹐亟舉行之。以爲可使民之親睦而勸於善邪﹖則非片紙尺木之能使然矣。以爲團聚而人皆兵﹐可以禦敵邪﹖則寇警一聞而攜家星散﹐非什保之所能制矣。以爲互相覺察而姦無所容邪﹖則方未爲盜﹐誰能詰之﹔旣己爲盜﹐乃分罪於鄰右﹐民皆重足以立矣。以爲家有器仗﹐盜起而相援以擒殺之邪﹖則人持數尺之仗﹑蝕﹝鏑﹞﹝銹﹞之鐵﹐爲他人以與盜爭生死﹐誰肯爲之﹖責其不援而加以刑﹐賕吏猾胥且乘之以索賄﹐而民尢無告矣。如必責以器仗之精﹐部隊之整﹐拳勇者賞之﹐豪桀者長之﹔始勸以梟雄﹐終任以嘯聚。當熙﹑丰之世﹐乘以爲盜者不一﹐而禍﹝危﹞﹝尢﹞昭著者﹐則鄧茂七之起﹐殺掠徧於閩中﹐實此致之也。溺古不通之士﹐無導民之化理﹑固國之洪猷﹐寶此以爲三代之遺美﹐不已愚乎﹗

免役之愈於差役也﹐當溫公之時﹐朝士已羣爭之﹐不但安石之黨也。民寧受免役之苛索﹐而終不願差役者﹐率天下通古今而無異情。驅遲鈍之農人﹐奔走於不習知之政令﹐未受役而先已魂迷﹐旣受役而弗辭家破﹐輸錢畢事﹐酌水亦甘﹐不復怨杼柚之空於室矣。故免役之害日增﹐而民重困者﹐有自來也。自宇文氏定」租﹑庸﹑調「之三法以徵之民也﹐租以田﹐庸以夫。庸者﹐民之應役於官﹐而出財以輸官﹐爲雇役之稍食也。庸有徵而役免矣。承平久而官務簡﹐則庸恆有餘﹐而郡庫之積以丰﹐見於李華所論淸河之積財﹐其徵也。及楊炎行」兩稅「之法﹐槪取之而斂所餘財歸之內帑﹐於是庸之名隱﹐而雇役無餘資。五代僭僞之國﹐地狹兵興﹐兩稅悉充軍用﹐於是而復取民於輸庸之外﹐此重徵之一也。安石惟務聚財﹐復行雇役之法﹐取其餘羨以供國計﹐而庸之外又徵庸矣。然民苦於役﹐乃至破產而不償責﹐抑不復念兩稅之已輸庸﹐寧復納錢以脫差役之苦。繇是而或免或差﹐皆瑣屑以責之民﹔民𨿽疲於應命﹐然止於所應派之役而已。朱英不審﹐而立」一條鞭「之法﹐一切以輸之官﹐聽官之自爲支給。民乍脫於煩苛﹐而欣然以應。乃行之漸久﹐以軍興設裁減之例﹐截取編徭於條鞭之內﹐以供邊用。日減日削﹐所存不給﹐有司抑有不容已之務﹐酷吏又以意爲差遣﹐則條鞭之外﹐役又興焉。於是免役之外﹐凡三徵其役﹐槪以加之田賦﹐而遊惰之民免焉。至於亂政已亟﹐則又有均差之賦而四徵之。是安石之立法﹐已不念兩稅之已有雇貲﹔而溫公之主差役﹐抑不知本已有役﹐不宜重差之也。此歷代之積獘已極﹐然而民之願雇而不願差者﹐則脂竭髓幹而固不悔也。

若夫經義取士﹐則自隋進士科設以來﹐此爲正矣。納士於聖人之教﹐童而習之﹐窮年而究之﹐涵泳其中而引伸之。則耳目不淫﹐而漸移其不若之气習。以視取靑妃白﹐役心於浮華蕩冶之中者﹐貞淫之相去遠矣。然而士不益端﹐學不益醇﹐道不益明﹐則上之求之也亡實﹐而下之習之也不令也。六經﹑語﹑孟之文﹐有大義焉﹐如天之位於上﹐地之位於下﹐不可倒而置也。有微言焉﹐如玉之韞於山﹐珠之函於淵﹐不可淺而獲也。極之於小﹐而食息步趨之節﹐推求之而各得其安也。擴之於大﹐經邦制遠之猷﹐引伸之而各盡其用也。研之於深﹐保合變化之眞﹐實體之而以立其誠也。所貴乎經義者﹐顯其所藏﹐達其所推﹐辧其所異於異端﹐會其所同於百王﹐證其所得於常人之心﹐而驗其所能於可爲之事﹐斯焉尙矣。乃司試者無實學﹐而幹祿者有鄙心﹐於是而王鏊﹑錢福之徒﹐起而爲苟成利試之法。法非義也﹐而害義滋甚矣。大義有所自止﹐而引之使長﹔微言有所必宣﹐而抑之使隱﹔配之以比偶之詞﹐絡之以呼應之響﹐竊詞賦之陋格﹐以成窮理體道之文﹐而使困於其中。始爲經義者﹐以革詞賦之卑陋﹐繼乃以詞賦卑陋之成局爲經義﹐則侮聖人之言者﹐白首經營﹐傾動天下﹐而於道一無所睹。如是者凡屢變矣。而因其變以變之﹐徒爭肥臒勁弱於鏡影之中﹐而心之不靈﹐已瀕乎死。風愈降﹐士愈偸﹐人爭一牘﹐如兔園之冊﹐復安知先聖之爲此言者將以何爲邪﹖是經義之納天下於聾瞽者﹐自﹑成﹑弘始﹐而潰決無涯。豈安石之爲此不善哉﹖

合此數者觀之﹐可知作法之難矣。夫安石之以成憲爲流俗而亟攺之者﹐遠奉堯﹑舜﹐近據周官﹐固以脇天下曰﹕」此聖人之教也。「夫學聖人者﹐得其精意﹐而古今固以一揆矣。詩云﹕」思無疆﹐思馬斯臧。「此固自牧畜之證﹐而保馬可廢矣。子曰﹕」苟子之不欲﹐𨿽賞之不竊。「此不責民以弭盜之證也﹐而保甲徒勞矣。周官行於千里之畿﹐而胥盈於千﹐徒溢於萬﹐皆食於公田﹐此民不充役之驗也。則差役之虐政捐﹐而免役之誅求亦止矣。記曰﹕」順先王詩﹑書﹑禮﹑樂以造士。「則經義者﹐允爲良法也。而曰順者﹐明不敢逆也。爲瑣瑣之法以侮聖言者﹐逆也。絀其逆﹐而士可得而造﹐存乎其人而已矣。誠得聖人之精意以行之﹐而天下大治。自立辟以擾多辟之民﹐豈學古之有咎哉﹖

〖六〗

老氏之言曰﹕」以正治國﹐以奇用兵。「言兵者師之﹐爲亂而已矣。王韶請擊西羌﹑收河湟﹑以圖夏﹐王安石稱爲奇策而聽之。誠奇矣。惟其奇也﹐是以進無尺寸之功﹐而退有邱山之禍也。以奇用兵而利者有之矣。正不足而以奇濟之﹐可以暫試﹐不可以常用﹔可以脫險﹐不可以制勝﹔可乘疲寇而速平﹐不可禦彊敵而徐效。如其用之﹐抑必有可正而後可奇也。捨正用奇﹐而恃奇以爲萬全之策﹐此古今畫地指天之妄人﹐誤人家國者所以積也。論者皆咎陳余之不用李左車也﹐使余用左車之策﹐韓信抑豈輕入其阱中者﹖前﹝車﹞﹝軍﹞偶涉﹐伏起受挫﹐信亦自有以制之。以漢之彊﹑信之勇﹐加脃弱之孤趙﹐井陘小蹶﹐四面環攻﹐余固無術以繼其後﹐惡足以救其亡哉﹖一彼一此﹐一死一生﹐視其力而已矣。惟在兩軍相持而不犯﹐不須臾之頃﹐姑試其奇﹐發於其所不及防而震撓之﹐可矣。然而其不可震撓者﹐固自若也。議之於朝廷﹐傳之於天下﹐明示以奇﹐而延之歲月以一試﹐吹劍首者之一吷而已矣。

夏未嘗恃西羌以爲援﹐西羌未嘗導夏以東侵﹐河﹑湟之於朔方﹐不相及也。拓拔﹑赫連端視劉裕之拔姚泓而不爲之動﹐知裕之﹝道﹞﹝適﹞爲己滅泓也。則使宋芟盡羣羌﹐全有河湟之土﹐十郡孤懸﹐固不能守﹐祗爲夏效驅除﹐其能乘風席捲﹐進叩諒祚之壘乎﹖如其能大舉以西徵與﹗擇大將﹐整六師﹐壓諒祚之疆以討僭逆之罪﹐而諒祚據賀蘭以自保﹐於是遣偏師掠西羌以潰其腹心﹐是或一策也﹐收蜀者棧道﹑劍門夾攻之術也。然而西羌各保其穴﹐固且阻頓而不能前。今一矢不及於銀﹑夏﹐而遠涉沙磧河﹑洮之險﹐薄試之於羌﹐一勝一負﹐一叛一服﹐且不能制羌之死命﹐夏人睥睨而笑之。然且栩栩自矜曰﹕」此奇策也。「安石之愚﹐不可砭矣。

在昔繼遷死﹐徳明弱﹐儻從曹瑋之請﹐捕滅之﹐可以震詟契丹者﹐彼一時也﹐席太宗全盛之餘﹐外無澶州納賂之辱﹐宋無所屈於契丹﹐內無軍士各散居歸農之令﹐兵𨿽力未有餘﹐而尙未自形其不足。且繼遷肉袒稱臣﹐與契丹爲唇齒﹐則威伸於徳明而契丹自震﹐固必然之勢也。抑謂兵不可狃於不戰﹐而以徵夏之役﹐使習勇而不倦﹔亦其時夙將猶存﹐部曲尙整﹐有可用之資﹐勿以不用窳之也。今抑非其時矣。弛不虞之防﹑狎安居之樂者﹐凡數十年。徒以羣羌散弱﹐乘兪龍珂內附之隙﹐徼幸以圖功﹔然且謀之五年而始城武勝﹐七年而始降木徵。操彈雀之弓﹐欲射猛虎﹐惡足以自彊﹐而使彼畏我以不相侵乎﹖木徵之降未幾﹐而孱懦之秉常且憑淩而起﹐宋之死者六十萬人。其於正也﹐無毫髮之可恃﹐而孤持一奇以相當﹐且其奇者﹐又非奇也。然而不敗者﹐未之有也。

是故奇者﹐舉非奇也。用兵者﹐正而已矣。不以猜疑任將帥﹐不以議論爲謀略﹐不以文法責進止。峙芻糧﹐精甲仗﹐汰老弱﹐同甘苦﹐習擊刺﹐嚴營陳﹐堂堂正正以臨之﹐攻其所必救﹐搏其所必爭。誠有餘也﹐而後臨機不決﹐閒出奇兵以迅薄之﹐而收速效。故奇者﹐將帥應變之權也﹐非朝廷先事之算也。趙充國曰﹕」帝王之兵﹐以全取勝。「此之謂也。老氏者﹐持機械變詐以徼幸之祖也﹐師之者﹐速斃而已矣。

〖七〗

國民之交敝也﹐自苛政始。苛政興﹐足以病國虐民﹐而尙未足以亡﹔政𨿽苛﹐猶然政也。上不任其君縱欲以殄物﹐下不恣其吏私法以戕人﹐民怨漸平﹐而亦相習以苟安矣。惟是苛政之興﹐眾論不許﹐而主張之者﹐理不勝而求贏於勢﹐急引與己同者以爲援﹐羣小乃起而應之﹐竭其虔矯之才﹑巧黠之慧﹑以爲之效。於是泛濫波騰﹐以導諛宣淫蠱其君以毒天下﹐而善類壹空﹐莫之能挽。民乃益怨﹐釁乃倏生﹐敗亡沓至而不可禦。嗚呼﹗使以蔡京﹑王黼﹑童貫﹑朱靦之所爲﹐俾王安石見之﹐亦應爲之發指。而羣姦屍祝安石﹑奉爲宗主﹑彈壓天下者﹐抑安石之所不願受。然而盈廷皆安石之仇仇﹐則呼將伯之助於呂惠卿﹑蔡確﹑章惇諸姦﹐以引凶人之旅進﹐固勢出於弗能自已﹐而聊以爲緣也。勢漸迆者趨愈下﹐志蕩於始而求正於末者﹐未之有也。是故苛政之足以敗亡﹐非徒政也﹐與小人爲類﹐而害乃因緣以蔓延。倡之者初所不謀﹐固後所必至也。

夫欲使天下之無小人﹐小人之必不列於在位﹐𨿽堯﹑舜不能。其治也﹐則惟君子勝也。君子勝而非無小人。其亂也﹐則惟小人勝也。小人勝而固有君子。其亡也﹐則惟通國之皆小人。通國之皆小人﹐通國之無君子﹐而亡必矣。故苛政之興﹐君子必力與之爭﹔而爭之之權﹐抑必有所歸﹐而不可以泛。權之所歸者﹐徳望兼隆之大臣是已。大臣不能持之於上﹐乃以委之於羣工﹐於是而爭者競起矣。其所爭者正也﹐乃以正而爭者成乎風尙﹐而以爭爲正。越職弗問矣﹐雷同弗問矣。以能言爲長﹐以貶削爲榮﹐以罷閒爲樂﹐任意以盡言﹐而惟恐不給。乃揆其所言﹐非能弗相刺謬也﹔非能弗相剿襲也﹔非能無已甚之辭﹐未然而斥其然也﹔非能無蔓延之語﹐不然而彊謂然也。撟舉及於纖微之過﹐訐謫及於風影之傳﹐以激天子之厭惡﹐以授羣小之反攻﹐且躍起而自矜爲君子﹐而君子小人遂雜糅而莫能致詰。如攻安石者﹐無人不欲言﹐無言不可出﹐豈其論之各協於至正﹐心之各發於至誠乎﹖乃至懷私不逞之唐坰﹐反覆無恆之陳舜兪﹐亦大聲疾呼﹐咨嗟涕洟﹐而惟舌是出。於是人皆乞罷﹐而空宋庭以授之小人。迨乎蔡京﹑王黼輩興﹐而言者寂然矣。通國無君子﹐何怪乎通國之皆小人哉﹖

乃其在當日也﹐非無社稷之臣﹐徳重望隆﹐足以匡主而倚國是﹐若韓﹑富﹑文﹑呂諸公者﹐居輔弼之任﹐而持之不堅﹐斷之不力﹐如先世李太初之拒梅詢﹑曾致堯﹐王子明之抑王欽若﹑陳彭年﹐識皆有所不足﹐力皆有所不逮。而以潔身引退﹐倒授其權於新進之庶僚﹐人已輕而言抑瑣﹐不足聳人主之聽﹐只以益安石之橫。且徒使才气有裨之士﹐挫折沈淪﹐不爲國用﹔而驅天下幹祿者﹐懲其覆軌﹐望風遙附﹐以羣陷於邪。諸公過矣﹐而韓公尢有責焉。躬任兩朝定策之重﹐折母后之垂簾﹐斥權奄以獨斷﹐徳威樹立﹐亙絕古今。神宗有營利之心﹐安石挾申﹑商之術﹐發乎微已成乎著﹐正其恩怨死生獨任而不可委者。曾公亮﹑王陶之瑣瑣者﹐何當榮辱﹐而引身遽退﹐虛端揆以待安石之縱橫哉﹖韓公尢過矣﹗𨿽然﹐抑非公之過也。望之已隆﹐權之已重﹐專政之嫌﹐先起於嗣君之肺腑。則功有不敢居﹐位有不敢安﹐權有不敢執﹐身有不可辱﹐公亦末如之何也。夫秉正以拒邪﹐而使猝起爭鳴之安石不得逞者﹐公之責也。斥曾公亮之姦﹐訟韓公之忠﹐以覺悟神宗安韓公者﹐文﹑富二公之責也。乃文之以柔居大位﹐無獨立之操﹔富抑以顧命不與﹐懷同堂之忌﹔睨韓公之遠引﹐而隱忍忘言。及安石之狂興﹐而姑爲緩頰﹐下與小臣固爭緒論﹐不得﹐則乞身休老﹐而自詡不污﹐亦將何以質先皇而謝當世之士民乎﹖韓公一去﹐而無可爲矣。白日隱而繁星熒﹐嘒彼之光﹐固不能與妖孛競耀也。

夫神宗有收燕﹑云定銀﹑夏之情﹐起仁宗之積弛﹐宋猶未敝﹐非不可圖也。和平中正之中﹐自有固本折衝之道。而籌之不素﹐問之莫能酬答﹐然且懷私以聽韓公之謝政﹐安得謂宋有人哉﹖無大臣而小臣瓦解﹔小臣無可效之忠﹐而宵小髙張﹔皆事理之必然者。司馬﹑範﹑呂諸公彊挽已發之矢而還入於彀﹐宜其難已。然則宋之亡也﹐非法也﹐人也。無人者﹐無大臣也。李太初﹑王子明而存焉﹐豈至此乎﹖

〖八〗

論人之衡有三﹕正邪也﹐是非也﹐功罪也。正邪存乎人﹐是非存乎言﹐功罪存乎事。三者相因﹐而抑不必於相值。正者其言恆是﹐而亦有非﹔邪者其言恆非﹐而亦有是﹔故人不可以廢言。是者有功﹐而功不必如其所期﹔非者無功﹐而功固已施於世。人不可以廢言﹐而顧可以廢功乎﹖論者不平其情﹐於其人之不正也﹐凡言皆謂之非﹐凡功皆謂之罪。乃至身受其庇﹐天下席其安﹐後世無能易﹐猶且摘之曰﹕」此邪人之以亂天下者。「此之謂」不思其反「。以責小人﹐小人惡得而服之﹖已庇其身﹐天下後世已安之而莫能易﹐然且任一往之怒﹐效人之訶誚而訶誚之﹔小人之不服﹐非無其理也﹐而又惡能抑之﹖

章惇之邪﹐灼然無待辧者。其請經制湖北蠻夷﹐探神宗用兵之志以希功賞﹐宜爲天下所公非﹐亦灼然無待辯者。然而澧﹑沅﹑辰﹑靖之閒﹐蠻不內擾﹐而安化﹑靖州等州縣﹐迄今爲文治之邑﹐與湖﹑湘諸郡縣齒﹐則其功又豈可沒乎﹖惇之事不終﹐而麻陽以西﹐沅﹑漵以南﹐苗寇不戢﹐至今爲梗。近蠻之民﹐軀命﹑妻子﹑牛馬﹑粟麥莫能自保。則惇之爲功爲罪﹐昭然不昧﹐胡爲樂稱人之惡﹐而曾不反思邪﹖

乃若以大義論之﹐則其爲功不僅此而已也。語曰﹕」王者不治夷狄。「謂沙漠而北﹐河﹑洮而西﹐日南而南﹐遼海而東﹐天有殊气﹐地有殊理﹐人有殊質﹐物有殊產﹐各生其所生﹐養其所養﹐君長其君長﹐部落其部落﹐彼無我侵﹐我無彼虞﹐各安其紀而不相瀆耳。若夫九州之內﹐負山阻壑之族﹐其中爲夏者﹐其外爲夷﹐其外爲夏者﹐其中又爲夷﹐互相襟帶﹐而隔之絕之﹐使胸腋肘臂相亢悖而不相知﹐非無可治﹐而非不當治也。然且不治﹐則又奚貴乎君天下者哉﹖君天下者﹐仁天下者也。仁天下者﹐莫大乎別人於禽獸﹐而使貴其生。苗夷部落之魁﹐自君於其地者﹐皆導其人以駤戾淫虐﹐沈溺於禽獸﹐而掊削誅殺﹐無閒於親疏﹐仁人固弗忍也。則誅其長﹐平其地﹐受成賦於國﹐滌其腥穢﹐被以衣冠﹐漸之摩之﹐俾詩﹑書﹑禮﹑樂之澤興焉。於是而忠孝廉節文章政事之良材﹐乘和气以生﹐夫豈非仁天下者之大願哉﹖以中夏之治夷﹐而不可行之九州之外者﹐天也。其不可不行之九州之內者﹐人也。惟然﹐而取蠻夷之土﹐分立郡縣﹐其功溥﹐其徳正﹐其仁大矣。

且夫九州以內之有夷﹐非夷也。古之建侯也萬國﹐皆冠帶之國也。三代之季﹐暴君代作﹐天下分崩。於是而山之陬﹐水之濱﹐其君長負固岸立而不與於朝會﹐因異服異制以趨苟簡。至春秋時﹐莒﹑杞皆神明之裔﹐爲周之藩臣﹐而自淪於夷。則潞甲之狄﹐淮浦之夷﹐陸渾之戎﹐民皆中國之民﹐君皆諸侯之君﹐世降道衰﹐陷於非類耳。昭蘇而釁祓之﹐固有待也。是以其國旣滅﹐歸於侯服﹐永爲文教之邦﹐而彜倫攸敍。故春秋特書以大其功。豈云王者不治﹐而任其爲梗於中區乎﹖永嘉之後﹐義陽有蠻夷號﹐仇池有戎名﹐迨及蕩平﹐皆與汴﹑雒﹑丰﹑鎬無異矣。然則辰﹑沅﹑澧﹑靖之山谷﹐負險阻兵者﹐豈獨非漢﹑唐政教敷施之善地與﹖出之泥滓﹐登之云逵﹐𨿽有誅戮﹐仁人之所不諱。而勞我士馬﹐費我芻糧﹐皆以保艾我與相接壤之婦子。勞之一朝﹐逸之永世﹐卽有怨咨﹐可弗避也。君天下者所宜修之天職也。

夫章惇之立心﹐逢君生事以邀功﹐誠不足以及此。而旣成乎事﹐因有其功﹔旣有其功﹐終不可以爲罪。迄於今日﹐其所建之州縣﹐存者猶在目也。其沿之以設﹐若城步﹑天柱諸邑之棋布者﹐抑在目也。而其未獲平定﹐爲苗夷之穴﹐以侵陵我郡邑者﹐亦可睹也。孰安孰危﹐孰治孰亂﹐孰得孰失﹔徵諸事﹐問諸心﹐奚容掩哉﹖槪之以小人﹐而功亦罪﹐是亦非﹐自怙爲淸議﹐弗能奪也。𨿽然﹐固有不信於心者存矣。

宋論卷七

哲宗

〖一〗

極重之勢﹐其末必輕﹐輕則反之也易﹐此勢之必然者也。順必然之勢者﹐理也﹔理之自然者﹐天也。君子順乎理而善因乎天﹐人固不可與天爭﹐久矣。天未然而爭之﹐其害易見﹔天將然而猶與之爭﹐其害難知。爭天以求盈﹐𨿽理之所可﹐而必過乎其數。過乎理之數﹐則又處於極重之勢而漸以向輕。君子審乎重以向輕者之必漸以消也﹐爲天下樂循之以不言而辧﹐不動而成﹐使天下各得其所﹐嶷然以永定而不可復亂。夫天之將然矣﹐而猶作气以憤興﹐若旦夕之不容待﹐何爲者邪﹖古之人知此也﹐故審於生民塗炭之極﹐察其數之將消﹐居貞以俟﹐徐起而順眾志以圖成。湯之革夏﹐武﹑周之勝殷﹐率此道也。況其非革命攺制之時乎﹖

漢武帝銳意有爲﹐而繁苛之政興﹐開邊牟利﹐淫刑崇侈﹐進羣小以荼苦其民﹐勢甚盛而不可撲也。然而溢於其量者中必餒﹐馳於其所不可行者力必困﹐怨浹於四海者﹐心必怵而不安。故其末年罷兵息役﹐弛刑緩徵﹐不待人言之洊至﹐而心已移矣﹐圖已攺矣。其未能盡革以復文﹑景之治者﹐霍光輔孝昭起而承之﹐因其漸衰之勢﹐待其自不可行而報罷。於是而武帝之虔劉天下者﹐日消月沈﹐不知其去而自已。無他﹐惟持之以心﹐應之以理﹐一順民志﹐而天下不見徳﹐大臣不居功﹐順天以承祐。承天之祐者﹐自無不利也。

考神宗之初終﹐蓋類是矣。當其始也﹐開邊之志﹐聚財之情﹐如停水於脃土之堤而待決也。王安石乘之以進﹐三司條例使一設﹐而震動天下以從其所欲。於是而兩朝顧命之老﹐且引退而不能盡言﹔通國敢言之士﹐但一鳴而卽逢貶竄﹔羣小揣意指而進者﹐喧不可息也。此勢之極重者也﹐然而固且輕矣。安石之所執以必爲者﹐爲之而無效矣。河不可疏﹐而淤田不登矣﹔田不可方﹐而故籍難廢矣﹔靑苗之收息無幾﹐而逋欠積矣﹔保馬之孳息不蕃﹐而苑牧廢矣﹔民怨於下﹐土怨於廷﹐而徹乎上聽矣。髙遵裕之敗﹐死屍盈野﹐棄甲齊山﹐而天子且爲之痛哭矣。安石則不肖之子撓之於內﹐反面之黨訟之於廷﹐神宗亦不復以心膂相信。鄧綰﹑呂嘉問且嬰顯罰﹐王安禮糾兄之過﹐而亟進升庸。手實﹑方田﹐自安石創者﹐皆自神宗而報罷矣。使神宗有漢武之年﹐其崩不速﹐則輪臺之詔﹐必自己先之﹐弗待廷臣之亟諫。蓋否極而傾﹐天之所必動﹐無待人也。幾已見矣﹐勢已移矣。則哲宗立﹐眾正升﹐因其欲熸之餘焰﹐撤薪以息之者﹐平其情﹐澄其慮﹐抑其怒張之气以蒞之。其不可行者﹐已昭然其不可行﹔無所利者﹐已昭然其有害﹔敝而弗爲之修﹐弛而弗爲之督﹐三年之中﹐如秋葉之日向於凋﹐坐而待其隕矣。而諸君子積怒气以臨之﹐弗能須臾忍也﹐曾霍光之弗若﹐奚論古先聖哲之調元气而養天下於和平哉﹖

牛之鬥虎﹐已斃而斗之不已﹐牛乃力盡而死。安石旣退﹐呂惠卿與離叛而兩窮。呂申公﹑司馬溫公以洎孫固﹑吳充﹐漸起而居政地。彼蔡確﹑章惇﹑王圭﹑曾布之流﹐無安石博聞彊識之學﹑食淡衣粗之節﹐豈元祐諸公之勁敵哉﹖操之已蹙者﹐畏之已甚﹔疾之已亟者﹐疑之已深﹐授之以不兩立之權﹐而欲自居於畸重﹐則昔之重在彼者輕﹐而今之重在諸公者﹐能長保其重哉﹖天方授我﹐而我不知﹐力與天爭﹐而天且去之矣﹐夫豈有蒼蒼不可問之天哉﹖天者﹐理而已矣﹔理者﹐勢之順而已矣。此之不察﹐乃曰﹕」天祚社稷﹐必無此慮。「天非不祚宋也﹐謀國者失之於天﹐而欲彊之於人以居功而樹徳者爲之也。

〖二〗

畢仲遊之告溫公曰﹕」大舉天下之計﹐深明出入之數﹐以諸路所積錢粟﹐一歸地官﹐使天子知天下之餘於財﹐而虐民之政可得而蠲。「大哉言乎﹗通於古今之治體矣。溫公爲之聳動而不能從。不能從者﹐爲政之通病也﹐溫公不免焉。其病有三﹕一曰惜名而廢實﹐二曰防獘而啟愚﹐三曰術疏而不逮。

天子不言有無﹐大臣不問錢谷﹐名之甚美者也。大臣自惜其淸名﹐而又爲天子惜﹐於是諱言會計﹐而一委之有司。是未察其立說之義﹐而蒙之以爲名也。不言有無者﹐非禁使勿知之謂也。不於有而言無以求其溢﹐不於無而計有以妄爲經營。知其所入﹐度其所出﹐富有海內﹐不當言無也。不問錢谷者﹐非聽上之糜之﹐任下之隱之﹐而徒以自標髙致也。出入有恆﹐舉其大要﹐業已諭於心﹐而不屑屑然問其銖累也。若乃賓賓然若將浼己而去之﹐此浮薄子弟之所尙﹐而可以爲天子﹑可以爲大臣乎﹖自矜髙潔之名﹐而忘立國之本﹐此之謂惜名而廢實。習以爲尙﹐而賢者誤以爲道之所存﹐其惑久矣。

爲弼成君徳之說者曰﹕天子不可使知國之富也﹐知之則侈心生。於是而幸邊功﹑營土木﹑耽玩好﹑濫賜予之情﹐不可抑止。李林甫﹑丁謂之導君以驕奢﹐惟使知富而已。禁使勿知﹐而常懷不足之心﹐則不期儉而自儉。之說也﹐尢其大謬不然者。天子而欲宣欲以尙侈乎﹐豈憂財之不足而爲之衰止哉﹖髙緯﹑孟曰永﹑劉鋹僅有一隅﹐物力凡幾﹐而窮奢以逞。漢文惜露臺之費﹐非憂漢之貧也。奄有九州之貢稅﹐卽不詳知其數﹐計可以恣一人之揮斥者﹐𨿽至愚暗﹐不慮其無餘。唐玄﹑宋眞旣有汰心﹐侵令日告虛枵﹐抑且橫徵別出。夫顰眉坐嘆而相戒以貧﹐鄙野小人施之狂子弟而徒貽其笑。欲止天子之奢﹐而勿使知富﹐則將使其君如土木偶人﹐惟人提掇而後可乎﹖爲新法者﹐本以北失燕﹑云﹐西防銀﹑夏爲憂﹐則亦立國之本圖﹐固不當以守財坐嘆﹐導其君以抱璧立枯也。此防獘者之迂疏﹐爲謀已下也。

乃若術疏而不逮﹐則𨿽博練如溫公﹐吾不能信其不然矣。天子之不能周知出入之數﹑畜積之實者有故﹕方在靑宮之日﹐旣無以此爲其所宜聞而詳告者矣﹔迨其嗣立﹐耽宴樂而念不及之者勿論已﹔卽在厲精之主﹐總其要不能察其詳﹐抑以此爲有代我以來告者﹐而弗容亟問也。若大臣則亦昔之經生﹐學以應人主之求者耳。乃其童之所習﹐長之所遊﹐政暇公餘之所涉獵﹐卽不以宴遊聲色蕩其心﹐而所聞所知者﹐槪可見矣。下者﹐詞章也﹔進而上焉﹐議論也﹔又進而上焉﹐天人性命之旨也。卽及於天下之務﹐亦上推往古數千年興廢得失之數﹐而當世出納之經制﹐積聚之盈歉﹐未有過而問者。故億其有﹐而不知其未必有也﹔億其無﹐而不知其未嘗無也﹔知其出﹐而不知其出之何所支也﹔知其入﹐而不知其入之何所藏也﹔知其散﹐而不知合其散者之幾何也﹔知其合﹐而不知合之散者幾何也。𨿽以溫公經濟之實學﹐上威烈﹐下迄柴氏﹐井井條條﹐一若目擊而身與之﹔然至於此﹐則有茫然若羣川之赴海﹐徒見其東流﹐而不知歸墟者何天之池矣。則𨿽欲臚列租稅之所登﹐度支之所餘﹐內府之所藏﹐州郡之所積﹐計其多寡﹐而度以應人主有爲之需﹐固有莫捫朕舌而終以喫吶者。則學之不適於用﹐而一聽小人之妄爲意計也﹐其能免乎﹖

夫王安石之惟不知此也﹐故妄億國帑之虛﹐而以桑﹑孔之術動人主於所不察。元祐諸公欲詘其邪﹐而惛然者亦安石耳。則相惘相值﹐勿問貞邪﹐而各以時競﹐何異兩盲之相觸於道﹐其交誶也必矣。夫惟大臣之不以此爲務﹐而俾天子之卒迷也﹐故其害有不可勝言者。守之者﹐胥隸也﹐掌之者﹐奄宦也﹔腐之者﹐暗室也﹔籍之者﹐蠹紙也﹔湮沈而不可問﹐盜竊而不可詰。嗚呼﹗此皆蔀屋小民粟粟而獲之﹐絲絲而織之﹐銖銖而經營之﹐以效立國久長之計﹐使獲免於夷狄盜賊之摧殘者。而君臣上下交置之若有若無之中﹐與糞土均其委棄﹔智者所不能自已﹐抑仁者所不忍忘者也。天子大臣非山椒水涘攜杖觀云之畸士﹐而曰此非所宜知也。則孔子曰」足食足兵「﹐其爲俗吏之嚆矢與﹖丁謂上會計錄以後﹐至熙寧元年﹐六十年矣。中歷仁宗四十一年之節儉﹐民無流亡﹐國之所積可知也。靑苗﹑均輸﹑農田﹑水利之所獲﹐一部婁之於泰山。諸君子不能舉此以勝安石之黨﹐且舌撟而不能下﹐徒以气矜﹐奚益哉﹖

〖三〗

易曰﹕」天下之動﹐貞勝者也。「貞勝者﹐勝以貞也。天下有大貞三﹕諸夏內而夷狄外也﹐君子進而小人退也﹐男位乎外而女位乎內也。各以其類爲辧﹐而相爲治﹐則居正以治彼之不正﹐而﹝爭﹞﹝貞﹞勝矣。若其所治者貞﹐而所以治者非貞也﹐資於不正﹐以求物之正﹔蕭望之之於恭﹑顯﹐劉琨之於聰﹑勒﹐陳蕃之於宦寺﹐不勝而禍不旋踵﹔小勝而大不勝﹐終以烖及其身﹐禍延於國。故君子與其不貞而勝也﹐寧不勝而必固保其貞。元祐諸公昧此﹐以成紹聖以後之禍。善類空﹐國事亂﹐宗社亦繇以傾﹐亦慘矣哉﹗

新法之爲民病﹐甚矣。諸公順民之欲﹐急起而攺之﹐不謂其非貞也。卽疑於攺父之非孝﹐而奉祖宗之成憲﹐以正先君之闕失﹐亦不可謂非孝之貞也。乃攺之者﹐諸公不自任其責﹐嗣君不與聞其謀﹐舉而仰聽於太后。於是盈廷之士﹐僉曰後﹐堯﹑舜也﹔普天之下﹐胥曰後﹐堯﹑舜也﹔乃至傳之史冊﹐而後世道聽之說﹐猶曰後﹐堯﹑舜也。取後而躋之堯﹑舜﹐曰後﹐堯﹑舜矣﹔其可抑堯﹑舜而匹之後﹐曰堯﹑舜﹐後邪﹖故曰﹕」擬人必於其倫。「倫者﹐不相奪也。諸公躋後而堯﹑舜之﹐羣小抑後而呂﹑武之﹔以倫求之﹐呂﹑武𨿽不肖﹐猶其等倫﹐而堯﹑舜懸絕焉。則呂﹑武之說﹐足以爭勝而亡忌。倫也者﹐類也﹔天之生是使別也。艸與木並植﹐而芝蘭之芳﹐不可以爲梁棟﹔鳥與獸並育﹐而翟雉之美﹐不可以駕戎車﹔天子與後敵尊﹐而母后之賢﹐不可以制道法。非是者﹐自喪其貞﹐而欲以勝物﹐匪徒小人之反噬有辭也﹔天所弗佑﹐祖宗之靈所弗憑依﹐天下臣民亦懷疑而其情不固。不貞者之不勝﹐古今之通義﹐不可違也。

哲宗之立﹐𨿽僅十齡﹐乃迨髙後之殂﹐又七年矣。後一日不亡﹐帝一日不得親政﹐則此七年者﹐月之朗於夜﹐非日之昱於晝也。旦晝𨿽陰﹐而以照物﹐其能俾人洞見者﹐視月遠矣。天子𨿽幼﹐而以蒞眾﹐其能俾人信從者﹐視後多矣。而不但此也﹐位尊權重﹐可以惟其所爲﹐然且憚於惡而彊爲善者﹐自非上哲﹐亦惟其名而已。夫爲惡而惡之名歸之人而己不與﹐則無所憚﹐而有委罪之路。爲善而善之名歸之人而己不與﹐則不能彊﹐而徒挾不平之情。實則資己之權藉以爲之﹐名則去之﹐嚴父不能得之於子﹐而爲人臣者﹐欲以得之君﹐不已悖乎﹖

新法之獘﹐神宗之暮年亦自知之矣。永樂之敗﹐悔不用王安禮之言。王安石子死魄喪﹐其志已衰。王雱﹑呂惠卿自相齕﹐而神宗已厭之矣。鄧綰﹑呂嘉問穢迹彰明而見黜矣﹐蒲宗孟詆司馬君實而見訶矣﹐孫固﹑呂公著漸進而登兩府矣。則使當國者述神宗之志﹐以遺詔行之﹐蠲靑苗之逋欠﹐弛保馬之孳生﹐緩保甲之練習﹐以次而待哲宗於識知之後﹐告以民﹝主﹞﹝生﹞之艱苦﹐示以祖法之寬弘﹐次第而除之﹔使四海慕新主之仁﹐而不掠美以歸牝雞之啼曙﹐夫豈不可必得者﹖計不出此﹐擁女主以行其志﹐後一日不死﹐天子一日隅坐畫諾﹐如秉筆之內豎﹐奉教而行。卽以韓維﹑蘇軾﹑劉摯﹑朱光庭輩處此﹐其能俯首以聽焉否邪﹖故人謂溫公守貞有道而未通乎變者﹐非也。溫公之所不足者﹐正未能貞也。貞之大者﹐天之經也﹐地之義也﹐人之彜倫也﹐事之綱紀也。以陰禦陽﹐以女制男﹐何殊乎以夷狄令中國﹐以小人治君子乎﹖坤之初六曰﹕」履霜﹐堅冰至。「當坤之初﹐陰無失徳﹐非有堅冰之禍﹔而發端之始﹐與幹相革﹐則所秉不正﹐在希微之閒﹐而詭於其塗﹐不可以復暄和髙朗之宇﹐固無待血戰而始知其害也。溫公胡不聞焉﹖

嗚呼﹗國之將亂也﹐黃髮耆臣老死而無與繼者。神宗之季年﹐韓﹑富二公先後而逝﹐文潞公𨿽存﹐年已遲暮﹐且仁柔以召物議﹐眾望所不歸也。使有秉國鈞者﹐如韓公於英﹑仁二廟嗣立之初﹐持徳威以翼戴﹐當元祐三四年閒﹐撤太后之簾﹐以興革之權﹑進退之柄﹑歸之天子﹔則羣小無言可執﹐無隙可乘﹐而國定矣。溫公權藉旣輕﹐道亦遜焉﹐徒恃愚氓浮動之气﹐遷客躍起之情﹐迫於有爲而無暇擇焉﹐其能濟乎﹖權輕者﹐非勢之勝也﹔道遜者﹐非理之貞也。捷反捷覆﹐捷興捷廢﹐天下皆喪其貞﹐則女貞之失先之也。故曰古今之通義﹐不可違也。

〖四〗

置一說之短長﹐以通觀一時之措施﹐則其治亂安危﹐可未成而決其必然於先﹐曠千載而信其所以然於後﹐無有爽也。哲宗在位十有五年﹐政出自太后者凡八年﹐哲宗親政以還凡六年。紹聖攺元而後﹐其進小人﹑復苛政﹐爲天下病者﹐勿論矣。元祐之政﹐抑有難於覆理者焉。紹聖之所爲﹐反元祐而實效之也。則元祐之所爲﹐矯熙﹑丰而抑未嘗不效之﹐且啟紹聖而使可效者也。嗚呼﹗宋之不亂以危亡者幾何哉﹖

天子進士以圖吾國﹐君子出身以圖吾君﹐豈借朝廷爲定流品分淸濁之場哉﹖必將有其事矣。事者﹐國事也。其本﹐君徳也。其大用﹐治教政刑也。其急圖﹐邊疆也。其施於民者﹐視其所勤而休養之﹐視其所廢而修明之﹐拯其天災﹐懲其吏虐﹐以實措之安也。其登進夫士者﹐養其恬靜之心﹐用其方新之气﹐拔之衡茅﹐而相勸以君子之實也。豈徒紹聖哉﹐元祐諸公之能此者幾何邪﹖所能卓然出其獨至之忱﹐超出於紛紜爭論之外而以入告者﹐劉器之諫覓乳媼而已﹐伊川請就崇政﹑延和講讀﹐勿以暑廢而已﹐範淳夫勸帝以好學而已。自是而外﹐皆與王安石已死之灰爭是非﹐寥寥焉無一實政之見於設施。其進用者﹐洵非不肖者矣﹐乃一惟熙﹑丰所貶斥之人﹐皇皇然力爲起用﹐若將不及。豈新進之士﹐遂無一人可推轂以大任之﹐樹百年之屏翰者﹔而徒爲嶺海遷客伸久郁之气﹐遂可無曠天工乎﹖其卹民也﹐安石之新法﹐在所必革矣。頻年豈無水旱﹖而拯救不行﹔四海豈無冤民﹖而淸問不及﹔督行新法之外﹐豈無漁民之墨吏﹖而按劾不施﹔觸忤安石之餘﹐豈無行惠之循良﹖而拔尢不速。西陲之覆敗孔棘﹐不聞擇一將以捍其侵陵﹔契丹之歲幣屢增﹐不聞建一謀以杜其欺侮。夫如是﹐則宋安得有天下哉﹖一元祐諸公揚眉舒憤之區宇而已矣。

馬﹑呂兩公非無憂國之誠也﹐而剛大之气﹐一泄而無餘。一時蠖屈求伸之放臣﹐拂拭於蠻煙瘴雨之中﹐愔愔自得。﹝出﹞﹝上﹞不知有志未定之衝人﹐內不知有不可恃之女主﹐朝不知有不修明之法守﹐野不知有難仰訴之疾苦﹐外不知有睥睨不逞之彊敵﹐一舉而委之夢想不至之域。羣起以奉二公爲宗主﹐而日進攺圖之說。二公且目眩耳熒﹐以爲惟罷此政﹐黜此黨﹐召還此人﹐復行此法﹐則社稷生民鞏固無疆之術不越乎此。嗚呼﹗是豈足以酬天子心膂之托﹐對皇天﹐質先祖﹐慰四海之孤煢﹐折西北之狡寇﹐而允稱大臣之職者哉﹖

吾誠養君徳於正﹐則邪自不得而窺﹔吾誠修政事以實﹐則妄自無從而進﹔吾誠愼簡幹城之將以固吾圉﹐則徼功生事之說自息﹔吾誠釐剔中飽之獘以裕吾用﹐則掊克毒民之計自消﹔吾誠育士以醇靜之風﹐拔賢於難進之侶﹐爲國家儲才於百年﹐則姦佞之覬覦自戢﹐而善類之濯磨自弘。曾不出此﹐而夜以繼日﹐如追亡子﹕進一人﹐則曰此熙﹑丰之所退也﹔退一人﹐則曰此熙﹑丰之所進也﹔興一法﹐則曰此熙﹑丰之所革也﹔革一法﹐則曰此熙﹑丰之所興也。然則使元祐諸公處仁﹑英之世﹐遂將一無所言﹐一無所行﹐優遊而聊以卒歲乎﹖未見其有所謂理也﹐气而已矣。气一動而不可止﹐於是呂﹑範不協於黃扉﹐雒﹑蜀﹑朔黨不協於羣署﹐一人煢立於上﹐百尹類從於下﹐尙惡得謂元祐之猶有君﹐宋之猶有國也﹗而紹聖諸姦﹐駕駟馬騁康莊以進﹐莫之能禦矣。反其所爲者﹐固師其所爲也。是故通哲宗在位十四年中﹐無一日而不爲亂媒﹐無一日而不爲危亡地﹐不徒紹聖爲然矣。

當其時﹐耶律之臣主亦昏淫而不自保﹐元昊之子孫亦偸安而不足逞﹔藉其不然﹐靖康之禍﹐不能待之他日也。而契丹衰﹐夏人弱﹐正漢宣北折匈奴之時會。乃恣通國之精神﹐敝之於一彼一此之短長﹐而弗能自振。嗚呼﹗豈徒宋之存亡哉﹖無窮之禍﹐自此貽之矣。立乎今日﹐以覆考哲宗之代之所爲﹐其言洋溢於史冊﹐以實求之﹐無一足當人心者。苟明於得失之理﹐安能與登屋遮道之愚民同稱慶快邪﹖

夫君子之自立也有節﹐而應天下也有道。心之無私﹐不待物之不我辱而後榮﹔爲之有實﹐不待法之無所獘而後治。故入其朝﹐觀其所爲﹔讀其書﹐觀其所成。聚天下之聰明才力﹐以奉一人而理萬物﹐不期正而無不正﹐然後其興也﹐必也。此則君子以自靖而靖天下者也。豈徒伊﹑呂哉﹖兩漢之盛﹐唐﹑宋之初﹐無有不然者。夫誰如哲宗在禦之世﹐貿貿終日﹐而不知將以何爲也﹗

宋論卷八

徽宗

〖一〗

徽宗之初政﹐粲然可觀﹐韓忠彥爲之﹐而非韓忠彥之能爲之也。未幾而向後殂﹐任伯雨﹑範純禮﹑江公望﹑陳瓘以次廢黜﹐曾布專﹐蔡京進﹐忠彥且不能安其位而罷矣。銳起疾爲而不能期月守﹐理亂之樞存乎向後之存沒﹐忠彥其能得之於徽宗乎﹖循已覆之軌者傾﹐仗非其所仗者躓。以仁宗之慈厚居心﹐而無旁窺懷妒之小人﹐然且劉后殂﹐而張耆﹑夏竦不能復立於廷﹐王徳用﹑章徳象以與劉后異而急庸。若髙後晨隕﹐羣姦夕進﹐攻擊元祐﹐不遺餘力﹐前事之明鑑﹐固忠彥等所在目方新者。仍擁一母后以取必於盛年佻達之天子﹐仗者非所仗也。則邢恕﹑章惇﹑蔡卞𨿽已竄死﹐豈無繼者﹖禍烈於紹聖﹐而貞士播棄終身﹐以恣噂沓之狂夫動搖社稷﹐後車之覆﹐甚於前車﹐亦酷矣哉﹗

忠彥𨿽爲世臣﹐而徳望非溫公之匹﹐任伯雨諸人亦無元祐羣賢之夙望。一激不振﹐士气全頹﹐舉天下以冥行而趨於泥淖﹐極乎靖康﹐無一可用之材﹐舉國而授之﹝它人﹞﹝非類﹞﹐無足怪者。將雪之候﹐先有微溫﹐其溫也﹐豈暄和之气哉﹖於是而諸君子之處此也﹐未易易矣。太后不可恃也﹐忠彥斯不可恃也﹔李淸臣﹑蔣之奇之雜進﹐愈不可恃也﹔曾布之與忠彥互相持於政府﹐彌不可恃也。然而溫詔之頒﹐起用之亟﹐固自朝廷發矣。範忠宣曰﹕」上果用我矣﹐死有餘責。「伊川曰﹕」首被大恩﹐不供職﹐何以仰承徳意。「蘇子瞻海外初還﹐欣然就道。夫固有不可恝於君臣之際者﹐知其不可恃﹐而猶欣躍以從﹐亦君子宅心之厚與﹗

𨿽然﹐酌之以道﹐規之以遠﹐持之以貞﹐而善調元气以使無傷﹐固有道焉。天下有道﹐道在天下﹐則身從天下以從道。天下無道﹐道在其身﹐則以道愛身﹐而卽爲天下愛道。以道愛身者﹐喜怒不輕動於心﹐語默不輕加於物﹐而進退之不輕﹐尢其必愼者也。執之仇仇﹐而知仇仇者之必不我力﹐不可得而執也。愛而加膝﹐念加膝者之無難投淵﹐不以身試淵也。夫且使昏庸之主﹐知我之不以欣欣而動﹐弗得以我爲賴寵。夫且使邪佞之黨﹐見我之遲遲以進﹐弗得疑我之力爭。夫且使天下之士﹐惜其名節﹐念榮寵之非榮﹐而不辱身以輕試。夫且使四海之民﹐知世之方屯﹐隱忍以茹荼苦﹐而不早計升平﹐以觸苛虐而重其災。故範淳夫勸蜀公之不赴﹐而尹和靖疑伊川之易就﹐非獨爲二公愛其身也﹐爲天下愛道﹐而道尙存乎天下也。

以愛君之切﹐而不忍逆君之命﹔以憂國之至﹐而迫欲爲國宣力﹔以卹民之篤﹐而輒思爲民請命﹔則小人之占風而趨﹑待隙而鉆者﹐固將曰﹕彼猶我也。一虛一實疊相衰王﹐而凶威可試﹐不遺餘力﹐以捋采而盡劉之﹔昏庸之主﹐亦將曰﹕此呼而可來者﹐麾而可去﹐天下安得有君子哉﹖惟予言而莫違﹐否則竄之誅之﹐永錮而無遺種﹐亦不患國之無人也。後生者﹐不得與於直道之伸﹐亦將曰﹕先生長者﹐亦嘗亟於進矣。則弗待君之果明﹐臣之果直﹐未進而獲進焉﹐無不可也﹐奚必與世齟齬哉﹖於是而小人有可藉之口﹐庸主有輕士之情﹐人士無固窮之節。朝爲無人之朝﹐野爲無人之野。則大觀以後﹐迄於靖康﹐醉夢傾頹﹐無有止訖﹐終無一人焉﹐能挽海宇之狂趨以救死亡﹐不亦痛與﹗

宋之不靖也﹐自景祐而一變矣。熙寧而再變﹐元祐而三變﹐紹聖而四變﹐至是而五變矣。國之靡定﹐不待智者而知也。乃數十年來﹐小人疊進﹐而公忠剛直之臣﹐項背相依。然求其立難進易退之節﹐足以起天子之敬畏﹐立士類之坊表者﹐無其人焉。騏驥與駑駘爭駕﹐明星與螢火爭光﹐道已貶﹐身已媟﹐世安得而不波流﹐國安得而不瓦解哉﹖韓忠彥孤立以戴女主﹐而望起兩世之傾危﹐諸君子何其易動而難靜也﹗伊川貶﹐而尹和靖﹑張思叔諸學者皆罹僞學之禁。韓侂冑之惡﹐自此倡之。則非禍中於國家﹐而且害延於學術矣。建中靖國之初政﹐有識者所爲寒心也﹐奚粲然可觀之有﹖

〖二〗

政之善者﹐一再傳而獘生﹐其不善者﹐亦可知矣。政之善者﹐期以利民﹐而其獘也﹐必至於厲民。立法之始﹐上昭明之﹐下敬守之﹐國受其益﹐人受其賜。已而奉行者非人﹐假其所寬以便其弛﹐假其所嚴以售其苛﹐則獘生於其閒﹐而民且困矣。政之不善者﹐厲民以利國﹐而其旣也﹐國無所利﹐因以生害﹐而民之厲亦漸以輕。立法之始﹐刻意而行之﹐令必其行﹐禁必其止﹐怨怒積於下而不敢違﹐已而亦成故事矣。牧守令長之賢者﹐可與士民通議委曲﹐以苟如其期會而止﹐而不必盡如其法。若其不肖者﹐則𨿽下不卹民碞﹐上亦不畏國法﹐但假之以濟其私﹐而塗飾以應上﹐亦苟且塞責而無行之之志。則其爲虐於天下者﹐亦漸解散而不盡如其初﹐則害亦自此而殺矣。故卽有不善之政﹐亦不能操之數十年而民無隙之可避。繇此言之﹐不善之政﹐未能以久賊天下﹔而惟以不善故﹐爲君子所爭﹐乃進小人以成其事﹐則小人乘之以播惡﹐而其禍乃延。故曰﹕」有治人﹐無治法。「則亂天下者﹐非亂法亂之﹐亂人亂之也。

蔡京介童貫以進﹐與鄧洵武﹑溫益諸姦剿紹述之邪說﹐推崇王安石﹐復行新法。乃考京之所行﹐亦何嘗盡取安石諸法﹐督責吏民以必行哉﹖安石之晝謀夜思﹐搜求眾論﹐以曲成其申﹑商﹑桑﹑孔之術者﹐京皆故紙視之﹐名存而實亡者十之八九矣。則京之所爲﹐固非安石之所爲也。天下之苦京者﹐非其苦安石者也。是安石之法﹐未足以致宣﹑政之禍﹔惟其雜引呂惠卿﹑鄧綰﹑章惇﹑曾布之羣小﹐以授賊賢罔上之祕計於京﹐則安石之所以貽敗亡於宋者此爾。載考熙﹑丰之時﹐靑苗﹑保甲﹑保馬﹑市易之法﹐束濕亟行﹐民乃毀室鬻子﹐殘支體﹐徒四方﹐而嗁號徧野。藉令迄乎宣﹑政﹐無所寬弛﹐則天下之氓﹐死者過半﹐揭竿起者﹐不減秦﹑隋之季。乃紹聖踵行﹐又二十餘年﹐而不聞天下之怨毒倍於前日。方臘之反﹐驅之者朱靦花石之擾﹐非新法迫之也。此抑可以知政無善惡﹐俱不足以持久﹐倚法以求贏﹐徒爲聚訟而已矣。

神宗之求治也迫﹐安石之欲售其邪僻之術也堅﹐交相騖而益之以戾气﹐力持其是﹐以與君子爭﹐無從欲偸安之志以緩之﹐故行之決而督之嚴﹐吏無所容其曲折﹐民無所用其推移﹐則如烈火之初炎﹐而無幸存之宿艸。及哲宗而以怠心行之﹐及徽宗而抑以侈心行之矣。則吏民但可有盈餘以應誅求﹐飾文具以免勘督者﹐自相遁於下而巧避之。且如保甲之法﹐固可以一紙報成功﹔靑苗之息﹐固可酒派於戶口土田。醉夢之君﹐狹邪之相﹐苟足其欲﹐而以號於人曰﹕」神宗之所爲﹐吾皆爲之矣。「而民之害﹐亦至此而稍紓矣。

繇此言之﹐政無善惡﹐統不足以持久。吏自有其相沿之習﹐民自有其圖全之計。士大夫冒譴以爭訟於庭而不足﹐裏胥﹝牖﹞﹝編﹞戶協比以遁於法而有餘。故周公制六官﹐敍六典﹐纖悉周詳﹐規天下於指掌﹐勒爲成書﹐而終不以之治周。非不可行也﹐行之而或遁之﹐或乘之﹐徳不永而獘且長也。

人主而爲國計無疆之休﹐任賢而已矣﹔大臣而爲君建有道之長﹐進賢而已矣。所舉賢﹐而以類升者﹐卽不如前人之懿徳﹐而沿流風以自淑﹐必不爲蟊賊者也。所舉不肖﹐而以類升者﹐豈徒相效以邪哉﹖趨而愈下﹐流而愈淫﹐卽求前人之不韙而不可得。嗚呼﹗安石豈意其支流之有蔡京哉﹖而京則曰﹕」吾安石之嫡系也。「諸君子又從而目之曰﹕」京所法者﹐安石也。「京之惡乃益以昌矣。故善治天下者﹐章民者志也﹐貞民者教也﹐樹之百年者人也。知善政之不足恃﹐則非革命之始﹐無庸創立己法﹔知惡政之不可久﹐則𨿽苛煩之法﹐自可調之使馴。讀一先生之言﹐欲變易天下而從己﹐吾未見其愈於安石也﹐徒爲蔡京之口實而已。

〖三〗

靖康之禍﹐自童貫始。狡夷不可信而信之﹐叛臣不可庸而庸之﹐逞志於必亡之契丹﹐而授國於方張之女直。其後理宗復尋其覆軌﹐以訖其大命。垂至於後﹐猶有持以夷攻夷之說取敗亡者﹐此其自蹈於凶危之阱﹐昭然人所共諭矣。而宋之一失再失以隕命者﹐不僅在此。藉令徽宗聽髙麗之言﹐從鄭居中﹑宋昭之諫﹐斥童貫﹑王黼之姦﹐拒馬植﹑張瑴之請﹐不以一矢加遼﹐而且輸金粟﹑起援兵﹑以衛契丹﹐能必耶律淳之不走死乎﹖能必左企弓之固守燕山而不下乎﹖能使女直不壓河北而與我相迫乎﹖能止女直之不馳突渡河而向汴乎﹖夫然﹐則通女直之與不通﹐等也﹔援遼之與夾攻﹐等也。童貫興受其敗﹐而宋之危亡﹐非但貫之失算也。

輟夾攻之計以援遼﹐遼存而爲我捍女直﹐此一說也﹐宋豈能援契丹而存之者﹖以瓦解垂亡之契丹﹐一攻之﹐而童貫敗於白溝矣﹔再攻之﹐而劉延慶﹑郭藥師敗於燕山矣。攻之弗能攻也﹐則援之固弗能援也。不可以敵爝火將熄之蕭幹﹐而可以拒燎原方熾之粘沒喝乎﹖拒契丹而勿援﹐拒女直而勿夾攻﹐則不導女直以窺中國之短長﹐守舊疆以靜鎭之﹐此一說也﹐近之矣。乃使女直滅遼﹐有十六州之地﹐南臨趙﹑魏﹐以方新不可遏之銳气﹐睥睨河朔之腴士﹐遣一使以索歲幣﹐應之不速而激其忿怒﹐應之速而增其狎侮。抑能止鋒戢銳﹐畫燕自守﹐而不以吞契丹者齕我乎﹖然則夾攻也﹐援遼也﹐靜鎭也﹐三者俱無以自全。蓋宋至是而求免於女直也﹐難矣。

自澶州講和而後﹐畢士安撤河北之防﹐名爲休養﹐而實以啟眞宗粉飾太平之佚志﹐興封祀﹑營土木者十八載。仁宗以柔道爲保邦之計﹐劉六符一至﹐而增歲幣如不遑﹐坐銷歲月於議論之中者又四十一年。神宗有自彊之志﹐而爲迂謬之妄圖﹐內敝其民於掊克﹐而遠試不教之兵於熙河。契丹一索地界﹐則割土以畀之﹐而含情姑待﹐究無能一展折衝之實算。元祐以還﹐一彼一此﹐聚訟盈廷﹐置北鄙於膜外者又二十餘年。閫無可任之將﹐伍無可戰之兵﹐城堡湮頹﹐戍卒離散。徽宗抑以嬉遊敗度﹐忘日月之屢遷。凡如是者幾百年矣。則攻無可攻﹐援無可援﹐鎭無可鎭。請罷夾擊之師者﹐罷之而已﹔抑將何以爲旣罷之後畫一鞏固之謀邪﹖故曰童貫誤之﹐非徒童貫誤之也。

𨿽然﹐宋卽此時﹐抑豈果無可藉以自振者乎﹖以財賦言﹐徽宗𨿽侈﹐未至如楊廣之用若泥沙也。盡天下之所輸﹐以捍蔽一方者﹐自有餘力。以兵力言﹐他日兩河之眾﹐村爲屯﹑裏爲砦者﹐至於飄泊江南﹐猶堪厚用。周世宗以數州之士﹐乘擾亂之餘﹐臨陣一麾﹐而彊敵立摧﹐亦非教練十年而後用之也。以將相言﹐宗汝霖固陶侃之流匹也。張孝純﹑張叔夜﹑劉子羽﹑張浚﹑趙鼎俱已在位﹐而才志可徵。劉﹑張﹑韓﹑嶽﹐或已試戎行﹐或崛起艸澤﹐而勇略已著。用之斯效﹐求之斯至﹐非無才也。有財而不知所施﹐有兵而不知所用。無他﹐惟不知人而任之﹐而宋之亡﹐無往而不亡矣。

不知猶可言也﹐不任不可言也。是豈徒徽宗之闇﹐蔡京之姦﹐敗壞於一旦哉﹖自趙普獻猜防之謀﹐立國百餘年﹐君臣上下﹐惴惴然惟以屈抑英傑爲苞桑之上術。則分閫臨戎者﹐固以容身爲厚福﹐而畏建功以取禍。故平方臘﹐取熙河﹐非童貫以奄宦無猜﹐不敢屍戰勝之功。嘵嘵者滿堂也﹐而窺其戶﹐久矣闃其無人矣。𨿽微童貫挑女直以進之﹐其能免乎﹖漢用南單於攻北單於﹐而匈奴之禍訖﹔閉關謝絕西域﹐而河西之守固﹔惟其爲漢也。廟有算﹐閫有政﹐夾攻可也﹐援遼可也﹐靜鎭尢其無不可也。惟其人而已矣。

〖四〗

姦人得君久﹐持其權而以傾天下者﹐抑必有故。才足以代君﹐而貽君以宴逸﹔巧足以逢君﹐而濟君之妄圖﹔下足以彈壓百僚﹐而莫之敢侮﹔上足以脇持人主﹐而終不敢輕。李林甫﹑盧杞﹑秦檜皆是也。進用之始﹐卽有以聳動其君﹐而視爲社稷之臣﹔旣用之﹐則信向而尊禮之﹔權勢已歸﹐君𨿽疑而不能動搖之以使退。故髙宗置刀韡中以防秦檜﹐而推崇之益隆﹔盧杞貶﹐而徳宗念之不衰﹔李林甫非楊國忠之懷忮以相反﹐玄宗終莫之輕也。而其時盈廷之士﹐無敢昌言其惡﹐微詞譏諷而禍不旋踵矣。而蔡京異是。

徽宗之相京也﹐𨿽嘗賜坐而命之曰﹕」卿何以教之﹖「亦戲也。實則以弄臣畜之而已。京之爲其所欲爲也﹐𨿽奉王安石以爲宗主﹐持紹述之說以大殘善類。而熙﹑丰之法﹐非果於爲也﹐實則以弄臣自處而已。其始進也﹐因與童貫遊玩﹐持書畫奇巧以進﹐而托之紹述﹐以便登揆席。其云紹述者﹐戲也。所師安石以周官飾說者﹐但」惟王不會「之一言﹐所以利用夫戲也。受寵旣深﹐狂嬉無度﹐見安妃之畫像﹐形之於詩﹔縱稚子之牽衣﹐著之於表﹔父子相仍﹐疊爲狎客。乃至君以司馬光謔臣﹐臣以仁宗謔君﹐則皆灼然知其爲俳優之長﹐與黃幡綽﹑敬新磨等。帝亦豈曰此可爲吾任社稷者﹖京﹑攸父子亦豈曰吾爲帝腹心哉﹖惟帝之待之也媟﹐而京﹑攸父子之自處也賤﹐故星變而一黜矣﹐日中有黑子而再黜矣﹐子用而父以病免﹐不得世執朝權矣。在大位者侯蒙﹑陳顯﹐斥之爲蟊賊﹐而猶優遊以去﹔冗散之臣如方軫﹐艸澤之士如陳朝﹑陳正匯﹐訶之如犬豕﹐而猶不陷於刑。未嘗有蟠固不可搖之勢也。徽宗亦屢欲別用人代之矣。而趙挺之﹑何執中﹑張商英之瑣瑣者﹐又皆懷私幸進﹐而無能效其尺寸。是以寵日以固﹐位日以崇﹐而耆老不死﹐以久爲賊於天下。計自其進用以迄乎南竄之日﹐君亦戲也﹐臣亦戲也。嗣之者﹐攸也﹑絳也﹔偕之者﹐王黼也﹑朱靦也﹑李邦彥也﹔莫非戲也。花鳥﹑圖畫﹑鐘鼎﹑竹石﹑步虛﹑受籙﹑倡門﹑酒肆﹐固戲也﹔開熙河﹑攻交趾﹑延女直﹑滅契丹﹑策勛飲至﹑獻俘肆赦﹐亦莫非戲也。如是而欲緩敗亡之禍﹐庸可得乎﹖

故有李林甫﹐不足以斬肅宗之祚﹔有盧杞﹐不足以陷徳宗於亡﹔有秦檜﹐不足以破髙宗之國。京無彼三姦之鷙悍﹐而禍乃最焉。彼之爲惡者﹐猶有所爲以鉗服天下﹔而此之爲戲者﹐一無所爲也。彼之得君者﹐君不知其姦﹐而姦必有所飾﹔此之交相戲者﹐君賤之而不能捨之﹐則無所忌以無不可爲也。卽無女直﹐而他日起於艸澤﹐王善﹑李成﹑楊麼之徒﹐一呼而聚者百餘萬﹐北據太行﹐南蹂江介﹐足以亡宋而有餘矣。攖狡彊銳起之天驕﹐尙延宋祚於江左﹐幸也。𨿽然﹐惟其戲也﹐含詬忍恥以偸嬉宴﹐則其施毒於士民者亦淺﹐固有可以不亡者存焉。京年八十﹐而與子孫竄死於南荒﹐不得視林甫﹑杞﹑檜之保軀命於牖下也。足以當之矣。

〖五〗

楊龜山應詔而出﹐論者病之﹐亦何足以病龜山哉﹖君子之出處﹐惟其道而已矣。召之者以道﹐應之者以道﹐道無不可﹐君子之所可也。徽宗固君也﹐進賢者﹐君之道也。蔡京固相也﹐薦賢者﹐相之道也。相薦之﹐天子召之﹐爲士者無所庸其引避。天下𨿽無道﹐而以道相求﹐出而志不行﹐言不庸﹐然後引身而退﹐未失也。龜山何病哉﹖當其時﹐民病亟矣﹐攺紀一政而緩民之死﹐卽吾仁也﹔國危迫矣﹐匡贊一謀而救國之危﹐卽吾義也。民卽不能緩其死﹐而吾緩之之道不靳於言﹔國卽不能救其危﹐而吾救之之方不隱於心﹔則存乎在我者自盡﹐而不以事之從違爲憂。君子之用心﹐自有弗容已者。徽宗𨿽闇﹐而猶吾君﹔蔡京𨿽姦﹐而猶吾君之相﹔相薦以禮﹐相召以義﹐奚容逆億其不可與有爲而棄之。病龜山者﹐將勿隘乎﹖

𨿽然﹐試設身以處﹐處龜山之世﹐當重和之朝廷﹐而與當時在位之人相周旋﹐固有大難堪者。不知龜山之何以處此也﹖易於艮之三曰﹕」艮其限﹐列其夤﹐厲燻心。「曷厲乎﹖厲以其燻也。立孤陽於四陰之中﹐上無與應﹐燻之者莫非陰濁也﹐故危也。孔子之道大矣﹐非可淩躐而企及者。然而其出也﹐以衛靈公之荒淫﹐而固有蘧瑗﹑史魚在也。則立乎其廷﹐周回四顧﹐而可與爲緣者不乏﹐則羣小之燻﹐不能亂君子之臭味。故季斯﹑公山弗擾﹑佛肸皆可褰裳以涉﹔而女樂一歸﹐則疾捨宗國而不爲忍。何也﹖姦邪者﹐君子之所可施其檠括﹔而同昏之朝﹐腥聞熺然﹐環至以相燻﹐則欲姑與之處﹐而無以自置其身。孔子且然﹐況不能爲孔子者乎﹖龜山方出之時﹐何時邪﹖徽宗如彼矣﹐蔡京如彼矣﹐蔡攸﹑王黼﹑童貫﹑梁師成之徒又如彼矣。而一時人士相趨以成乎風尙者﹐章醮也﹐花鳥也﹐竹石也﹐鐘鼎也﹐圖畫也。淸歌妙舞﹐狹邪冶遊﹐終日疲役而不知倦。觀乎靖康禍起﹐虜蹂都城﹐天子嗁號﹐萬民震栗﹐而抄剳金帛之役﹐洪芻﹑王及之輩﹐皆一時自標文雅之士﹐劫宮娥以並坐﹐歌謔酣飲﹐而不以死爲憂。則當時豈復有姦邪哉﹖聚鳥獸於君門﹐相爲蹢躅而已。龜山以嚴气正性之儒者﹐孤立於其閒。槐棘之下﹐誰與語者﹖待漏之署﹐誰與立者﹖歲時往還之酬答﹐誰氏之門可以報謁﹖栫棘及膚﹐叢錐刺目﹐彼則無慚﹐而我能自適乎﹖莊生曰﹕」攖而後寧。「亦必有以寧也﹐亦必相攖而後相拒以寧也。不能攖我﹐而只以气相燻染﹐厲而已矣﹐奚寧哉﹖念及此﹐則龜山之出﹐誠不如其弗出矣。

於是而尹和靖之堅不欲畱﹐尙矣。艮之上曰﹕」惇艮﹐吉。「超出羣陰之上﹐與三異志﹐而時止則止﹐非道之必然﹐心之不得不然也。道生於心﹐心之所安﹐道之所在。故於亂世之末流﹐擇出處之正者﹐衡道以心﹐而不以心仿道﹔無以燻其心而心泰矣。尙奚疑乎﹖

〖六〗

勢極於不可止﹐必大反而後能有所定。故易曰﹕」傾否﹐先否後喜。「否之已極﹐消之不得也﹐傾之而後喜。惜其傾而欲善保其終﹐則否不傾而已自傾。謀國者﹐志非不忠﹐道非不正﹐不忍視君之瑣尾﹑民之流離﹐欲因仍而補救之﹐其說足以聳動天下。乃弗能救也﹐而只甚其危亡﹐則惟惜傾而靳於傾者使之然也。

宋至徽宗之季年﹐必亡之勢﹐不可止矣。匪徒女直之彊不可禦也﹐匪徒童貫之借金亡遼之非策也﹐尢匪徒王黼受張瑴之降以挑狡虜也。君不似乎人之君﹐相不似乎君之相﹐垂老之童心﹐冶遊之浪子﹐擁離散之人心以當大變﹐無一而非必亡之勢。於是而宇文虛中進罪己之言﹐吳敏﹑李綱定內禪之策﹐不可謂非消否之道也。乃汴都破﹐二帝俘﹐愈不可挽矣。內禪者﹐死守之謀也。死守則必有死守之具矣。任廟算者惟綱﹐綱之外無人矣﹔任戎閫者惟種師道﹐師道之外無人矣。盡綱之謀﹐竭師道之勇﹐可以任此乎﹖朱子固已論之曰﹕」不足恃也。「且微徒綱與師道也﹐嬰孤城﹐席懈散之勢﹐一日未亡﹐一日有處堂之計。人心不震﹐規畫不新﹐𨿽諸葛孔明不能止荊州之潰﹐𨿽郭子儀不能已陜州之奔。何也﹖勢已傾者不傾﹐而否亦不傾也。亂起於外者﹐制之以中﹔亂集於中者﹐制之以外。處於有餘之地﹐而後可以自立﹔可以自立﹐而後可以禦人。先王眾建諸侯﹐以爲藩屏﹐時巡其守﹐王迹以通﹐五服四方皆天子之外舍也。故幽王死於宗周﹐而襄王存於氾水。春秋記之曰﹕」天王出居於鄭。「居者﹐其所宜居也。舉天下而皆其所居﹐則皆其所自立矣。皆其所居﹐而拘攣於不可久居者以自困﹔則有餘之地﹐皆非其地﹐有餘之人﹐皆非其人﹐畏傾而傾必及之。否豈有自消之理哉﹖

徽宗南奔以避寇﹐勢迫而不容弗避﹐避之尙未足以亡也。以勢言之﹐頭不剸者命不傾﹔以理言之﹐死社稷者﹐諸侯之道也﹐非天子之道也。諸侯棄其國而無國﹐天子棄都城而固有天下﹐未喪其世守也﹐故未大失也。其成乎必亡者﹐內禪而委位於欽宗也。委位於欽宗﹐則徽宗非天下之君矣。本不可以爲人之君﹐而又委位以自失其柄﹐爲蕭然休老之人。則處有餘之地而非其地﹐撫有餘之人而非其人。權藉之所歸﹐據之以抗彊虜者﹐猶然孑處危城之嗣主。是出奔猶未失﹐而內禪之失﹐不可救矣。唐玄宗走蜀﹐而太子北走朔方﹐猶太子也。玄宗猶隱系東南人心﹐而人知有主。太子𨿽立﹐而置身於外﹐以收西北之心﹐故可捲土重來以收京闕。欽宗受內禪之命﹐是天子固在汴京﹐走而東者﹐已非天子也。盈廷之士﹐類皆讒賊之餘﹐嬰城之眾﹐徒戀身家之計。綱以此曲徇其意﹐擁欽宗以遲回於棧豆。爲之名曰」效死弗去「。肩貨賄以惜遷徙之愚氓﹐羣起歡呼﹐以偸一日之安。懷﹑湣之覆轍﹐憯莫之懲﹐以冥行而蹈之﹐不亦悲乎﹗

向令內禪不行﹐徽宗卽出﹐人知吾君之尙在﹐不無奮死之心﹔帝持大柄以旁招﹐尙據河山之富﹔羣小抱頭以駭散﹐不牽築室之謀﹔太子受鉞以撫軍﹐自效廣平之績﹔揆其時勢﹐較康王之飄泊濟州者﹐尙相什百也。惟綱昧此﹐惜此四面受敵之孤城﹐仍此議論猥繁之朝廷﹐率此姦邪怙黨之僉壬﹐殉此瞻戀穠華之婦稚。虜兵乍退﹐歌舞仍前。夫且曰﹕」微綱之使有君而有國也﹐安得此晏處之休哉﹖是奠已潰之宗祊而寧我婦子也﹐功施不朽矣。「盤庚曰﹕」胥動以浮言。「非此謂與﹖

徽宗以脫屣自恣之身﹐飄然而去﹐翩然而歸﹐旣不能如徳宗之在奉天。欽宗以脃弱苟延之命﹐有召不應﹐有令不行﹐抑不能如肅宗之在靈武。都城官吏軍民﹐以浮華安佚之累﹐倏然而憂﹐俄然而喜﹐終不能如朔方﹑邠﹑寧之軍﹐憤起反攻﹐以圖再造。禍在轉盼﹐而猶爲全盛之圖﹐綱何未之思也﹗其在當日者﹐城連萬雉﹐闕啟千門﹐雞犬方寧﹐市廛未攺﹐不忍棄之一朝﹐而思奉一人以固守﹐夫豈非憂國卹民之至意﹖而目前之殷盛﹐一俄頃之浮榮﹔轉盼之凋殘﹐成灰飛之幻夢。卒使兩君俘﹐六宮虜﹐金帛括盡﹐凍餓空城﹐曾不得逸出以謀生﹐而上下交絕其大命。如是而以爲不忍﹐其忍也﹐不已慘乎﹖故所咎於綱者﹐有所惜而忘所大惜也。邪說行﹐狂夫逞﹐敷天之痛﹐綱其罪之魁與﹗

宋論卷九

欽宗

〖一〗

扶危定傾有道﹐於其危而扶之﹐不可得而安也﹔於其傾而定之﹐不可得而正也。傾危者﹐事勢之委也﹐末也﹔所以致傾危者﹐本也。循其所以危﹐反之而可以安﹔矯其所以傾﹐持之而可以正。故扶危定傾者﹐其道必出於此。𨿽然﹐本之與末﹐有發端而漸啟者﹐有切近而相因者。則正本之圖﹐有疏有親﹐有緩有急﹐必審其時而善持之。不然﹐則窮其本而不足以救其末﹐無益也。發端而漸啟者﹐其始之獘﹐未至於此﹐相沿以變﹐而並失其舊﹐乃成乎切近相因之害﹔於此圖之﹐而已得傾危之本。若其始之所啟﹐𨿽害繇此以漸興﹐而時移勢易﹐無所復用其匡正﹐其本也﹐而固非其本矣。

今夫河之爲患﹐遏之於末流﹐不得也。神禹爲之疏之﹐循其本矣。然載始者﹐壺口也﹐而冀州平。其橫流於中州者﹐則抑以厎柱以東﹐出山而溢於滎﹑漯者﹐爲眾流之本。若其發源昆侖﹐在西極之表者﹐豈非河之大源哉﹖而於彼窮之﹐終不能已兗﹑豫之氾濫。故言治河者﹐未有欲窮之於其源者也。

靖康之禍﹐則王安石變法以進小人﹐實爲其本。而蔡京之進﹐自以書畫玩好介童貫投徽宗之好﹐因躐大位﹐引羣小導君於迷﹐而召外侮。其以紹述爲名﹐奉安石爲宗主﹐繪形館閣﹑配食孔廟者﹐皆假之以彈壓眾正﹐售其佞幸之私而已矣。夫安石之修申﹑商之術﹐以漁獵天下者﹐固期以利國而居功﹐非懷私而陷主於淫惑﹐此其不可誣者也。安石之志﹐豈京之志﹐京之政﹐抑豈安石之政哉﹖故當靖康之初﹐欲靖內以禦外﹐追其禍本﹐則蔡京﹑王黼﹑童貫﹑朱靦亂於朝﹐開釁於邊﹐允當之矣。李邦彥﹑白時中﹑李棁﹑唐恪之流﹐尸位政府﹐主張割地﹐罷入衛之兵﹐撤大河之防者﹐皆京﹑貫輩同气相求﹑因緣以進者也。出身狹邪﹐共習嬉淫﹐志苶气枵﹐抱頭畏影﹐而蘄以苟安﹐豈復知有安石之所云云者﹖師京﹑貫之術﹐以處凶危﹐技盡於請和﹐以恣旦夕之佚樂而已。京﹑貫等𨿽漸伏其罪﹐而所匯引之宵人﹐方興未殄。則當日所用爲國除姦者﹐惟昌言京﹑貫之爲禍本﹐以斥其黨類﹐則國本正﹐而可進羣賢以決扶危定傾之大計﹐惟此而可以爲知本矣。骨已冷﹐黨已散﹐法已不行﹐事勢已不相謀之安石﹐其爲得爲失﹐徐俟之安平之後而追正之﹐未爲晚也。捨當前腹心之蠱﹐究已往萌檗之生﹐龜山﹑崔鶠等從而和之﹐有似幸國之危以快其不平之積者。而政本之地叢立者皆疲茸淫蕩之纖人﹐顧弗問也。則彼且可挾安石以自旌曰﹕」吾固臨川氏之徒也。彈射我者﹐元祐之苗裔﹐求伸其屈者﹐非有憂國之忱者也。「熒主聽﹐結朋黨﹐固寵利﹐壞國事﹐惡能復禁哉﹖

楊國忠受戮於馬嵬﹐而唐再造﹐無庸究李林甫之姦也。辧學術﹐正人心﹐善風俗﹐定綱紀﹐前不能伸於建中靖國之初﹐而事已大敗﹐乃泄其久蘊之忿怒﹐所本者﹐非本矣。遼絕而不相及﹐泮渙而不相濟﹐何爲者邪﹖迨及建炎之後﹐安石之說不待攻擊而自銷亡﹐亦足以知安石之不足攻﹐而非靖康之急務矣。竭忠盡力﹐直糾京﹑貫之黨﹐斥其和議之非﹐以爭存亡於廟算﹐言不溢而事不分﹐此之謂知本。

〖二〗

女直脇宋以割三鎭﹑割兩河﹐宋廷之臣﹐爭論不決﹐於其爭論而知宋之必亡也。抑以知宋亡而貽中國之禍於無已也。李邦彥﹑聶昌﹑唐恪之徒﹐固請割地以緩須臾之死者勿論已。徐處仁﹑吳敏以洎李伯紀﹑楊中立之堅持不割之策﹐義正矣。𨿽然﹐抑有能得女直之情﹐而自善其不割之計者乎﹖不得其情﹐𨿽爲之計無補也﹐況乎其無能爲保固三鎭﹑兩河之計也。

脇人以割地者﹐契丹之脇石晉也﹐秦人之脇三晉也﹐皆未能得而須其自割也。契丹脇石晉於求﹝緩﹞﹝援﹞之日﹐地猶王從珂之地﹐而兩非所有。秦人之脇三晉﹐三晉𨿽弱﹐抑嬰城固守﹐必覆軍殺將﹑曠日持久而後得之﹐故脇其割而後得不勞。而女直之勢異是。自敗盟南侵以來﹐馳突於無人之境﹐至一城則一城潰﹐一城潰則一路莫不潰矣。欲三鎭卽可得三鎭﹐欲兩河卽可得兩河﹐何爲嘵嘵然競使命之唇舌﹐而莫能使其必從邪﹖嗚呼﹗當時議者盈廷﹐曾無一人焉察及於此﹐中國之無人久矣﹐禍乃延及無窮而不可遏矣。

遼之旣滅﹐女直之志已得﹐未嘗有全舉中國之成心也。宋人召之挑之﹐自撤其防以進之﹐於是而欲逞志於宋﹐乃且無定情焉。而教之以脇地脇賂者﹐郭藥師也。藥師者﹐亦習乎契丹之所以加宋者﹐而欲效之女直﹐求地耳﹐求賂耳﹐求爲之屈耳。是故終女直之世﹐止於此三者。而大河以南﹐國破君俘﹐城空千里﹐且舉以授之張邦昌﹑劉豫而不欲自有﹐夫豈貪之有所止﹐而戢自焚之兵哉﹖永嘉以來﹐南北分而夷﹑夏各以江﹑淮爲守﹐沿而習之﹐局定於此﹐志亦僅存乎此也。汴京破而立張邦昌﹑劉豫者﹐修石晉之故事也。和議成而畫淮以守者﹐循拓拔氏之已迹也。蓋自苻堅潰敗以後﹐王猛之言﹐永爲定鑑。故拓拔佛貍臨江而不敢渡。正統之名﹐天式臨之﹔天塹之設﹐地固限之﹔𨿽甚鴟張﹐罔有越志。然則宋持其不敢擅有中夏之情﹐苟須地必待我之割之也﹐則固有以處此矣。不割三鎭﹐必有以守三鎭。不割兩河﹐必有以守兩河。欲守三鎭﹑兩河﹐必固守大河以爲之根本。欲守大河﹐必備芻糧﹐繕城堡﹐集秦﹑隴﹑吳﹑蜀﹑三楚之力以衛京邑。此之不謀﹐但曰」祖宗之疆土﹐不可與人「。卽不與之﹐不能禁其不取。空談無實﹐坐廢遷延﹐而三鎭﹑兩河不待割而非己有矣。輕騎馳突於汴京﹐而宗祧永喪矣。疆土任人之吐茹﹐而何割與不割之有哉﹖

然而女直之所欲者﹐且自三鎭而止。彼且曰﹕」天以中原授中原之主﹐吾不得而力爭。「故撻懶﹑兀術﹐人異其志﹐金山之匹馬﹐且以得返爲幸﹐完顏亮馬一南牧﹐而羣下叛離以致之死。然則處當日之情形﹐勿問三鎭也﹐勿問兩河也﹐抑可弗問汴京之守與不守也。名號存﹐呼召集﹐親統六師以與相頡頏﹔充彼之欲﹐得河北而其願已畢﹐气已折﹐力已疲﹐且安坐而飽飫以嬉遊﹐天下事尙可徐圖其大定。卽令不克﹐亦豈授女直以意想不及之弋獲﹐而無所訖止乎﹖意想不及之獲﹐可以獲矣。立邦昌﹐而邦昌不能有﹔立劉豫﹐而劉豫不能有﹔大河以南人無主﹐而戴之以爲君﹐則江﹑淮以南﹐何不可戴之以爲君﹖蒙古氏乃以知天之無有定情﹐地之無有定域﹐而惟力是視﹐可有者無不可有矣。嗚呼﹗不測其不敢深求之情﹐弱者靡﹑彊者囂﹐縱使氾瀾而流及於廣遠﹐天且無如人何﹐而萬古之綱維以裂。故曰中國之無人﹐非一晨一夕之故也。

謝安石之知及此矣﹐故以一旅抗百萬之眾而不懾。自立也有本﹐則持重以待之﹐而其鋒自折。气矜取勝﹐茫然於彼己之情僞﹐徒爲大言以聳眾聽﹐流俗驚爲偉人﹐而不知其無當於有無之數也。是可爲大哀也矣﹗

〖三〗

上與下交爭者﹐其國必傾。惟大臣能得之於上﹐而不使與下爭﹔惟君子能輯之於下﹐而不使與上爭。聽其爭而不能止者﹐具臣也。以身爲爭之衡﹐而上下交因之以爭者﹐自居於有爲有守﹐而實以貽上下之烖。衰亂之世﹐恆多有之﹐是人望之歸也﹐而有道者弗取焉。

凡爭之興﹐皆有名可據﹐有故可循。而上不見信﹐下不相從﹐乃相持而不相下。迨乎爭矣﹐則意短而言長﹐言順而气烈。气之已烈﹐得失﹑利害﹑存亡﹑生死皆所不謀﹐而憤興於不自已。故盤庚之誥曰﹕」而胥動以浮言。「言勿問是非﹐一浮而是者已非﹐有道者甚畏天下之有此﹐而豈其以身爲之的乎﹖气之浮也﹐必乘乎權﹐而後其動也無所復憚。上之權﹐以一人而爭天下﹐以其崇髙也﹔下之權﹐以匹夫而爭天子﹐以其眾多也。權者﹐勢之所乘﹔發以气﹐乘以勢﹐𨿽當乎理﹐而亦爲亂倡。故曰」其國必傾「。漢﹑唐之季﹐其傾也皆然﹐而宋爲甚。上之爭下也﹐斥之﹑詘之﹑竄之﹑禁之﹐乃至刊之於籍﹐勒之於石﹐以大聲疾呼而告天下。自熙寧以後﹐一邪一正﹐皆歸於此﹐而王安石﹑司馬光實以身受其衝。於是而下之爭起矣。登屋援樹﹐喧呼以爭命相之權者﹐其流風所鼓﹐乃至萬眾奔號﹐蹙君門而爲李綱鳴其不平。上旣違之﹐下乃憤之﹔下且競之﹐上愈疑之。交相持﹐而利害生死俱所不卹。

夫新法之病民﹐迫欲司馬之相以蠲除之者﹐猶情理之正也。然而朝廷之用捨﹐國政之興革﹐豈此喧呶一往之气所可取必者哉﹖至若綱之得眾心者﹐惟請內禪﹐守京都﹐保市廛廬舍之鮮華﹐偸朝菌蟪蛄之宴樂。而他日者﹐括金帛﹐掠子女﹐百萬生齒流離於雨雪洊至之下﹐死者過半﹐則固不如早捐其總於貨賄之情﹐遠避凶危﹐以保妻子﹐尙可生生自庸也。而婦人稚子感綱之徳﹐交﹝質﹞﹝贊﹞於室﹐以動蚩蚩之眾﹐攘臂而前﹐蔑君民之禮﹐踐蹂宮門﹐國其尙可以安存乎﹖

且夫司馬之不得行其志者﹐正以此也。故哲宗親政之後﹐天子厚其疑忌﹐以爲是率亂民而脇上以相己者﹐固已目無君上。則勒名黨碑之首﹐盡反元祐之爲﹐以恣章惇﹑蔡京之姦﹐皆此致之。若綱﹐識𨿽不足﹐忠則有餘﹐闇主姦臣﹐固無得閒以相爲仇忌﹔而一竄再竄﹐志終不伸。迄髙宗之世﹐可以白矣﹐而指爲朋黨﹐以宋世不再舉之刑﹐施之陳東。無他﹐惟伏闕呼號者不逞﹐而與天子爭權﹐迹已逆而心終不可白矣。

溫公律己之嚴﹐非有所召致﹐而引兒童走卒以爲羽翼﹐固已。卽在綱也﹐危亡在目﹐殷憂在心﹐抑必不操券以致陳東﹐使率眾以頌己。其當眾情沸騰之下﹐固且無如之何﹐而不足爲二公病。𨿽然﹐君子靜天下之人心以靖國者﹐固有道矣。盡忠以與君謀﹐其可贊以必行者﹐言不容長也。秉正以與僚友謀﹐其所引以自任者﹐旁無所待也。同乎我者受之﹐而得當以行﹐喜勿遽也。異乎我者聽之﹐裁之在我﹐怒勿形也。退而緘之於心﹐不以忼慨之容動眾﹐而使依己以爲宗也。不用而奉身以退﹐不自暴白其心﹐而激人以歸怨於上也。失職之士﹐怨恣之民﹐達其憤﹐卹其隱﹐而勿引之以使盡其不平之鳴也。夫然﹐則謀定而人不知﹐功成而言不泄。忠不行﹐道不試﹐而微罪以去﹐恆有餘地以待君之悟﹐而無所激以成乎不可已之爭。則朝野兵民﹐各居靜以待命﹐𨿽有巨姦猾寇﹐亦弗能窺我之涯際﹐而閒宵小以起收其利。如其終不見信於天子﹐不勝於姦邪﹐則亦天也。吾之自靖自獻者無尢﹐則一死以報宗祊而無愧。而士民囂陵之戾气﹐無自而開﹐則禍亦不永。君子之以靖共爾位﹐邀神聽之和平者﹐此而已矣。以此求之﹐豈徒綱哉﹖溫公固未之逮矣。

謝安石抗桓溫﹐卻苻堅﹐而民不知感。郭子儀戹於程元振﹐困於魚朝恩﹐而眾不爲伸。種師道耄老無能﹐而褰帷呼躍。成敗之殊﹐其持之者異也。已亂者先已其爭﹐爭不甚者危不亟﹐存乎任國事者之有道也。子曰﹕」君子無所爭。「己且不爭﹐況使君與民挾己以爲爭端乎﹖

〖四〗

曹操之雄猜也﹐徐庶以劉先主之故﹐終身不爲一謀。操能殺荀彧﹐而不能殺庶﹐委順可爲也。然猶曰庶未嘗觸操之忌也。司馬昭之很也﹐阮籍爲艸表﹐而以箕﹑潁之節期之。昭能殺稽康﹐而不能殺籍﹐隱默可爲也。然猶曰微辭而未斥言之也。郅惲上書王莽﹐陳讖緯﹐諫其復漢室而歸臣服。莽弗能殺﹐而及見光武之興﹐婉曲可爲也。然猶曰詭托符命以術制莽也。馬伸於張邦昌之僭立﹐上申狀以請復辟﹐至再至三而不已﹐邦昌懼而從之﹔弗畏於逆臣﹐弗懼於狡虜﹐弗憂於吳幵﹑莫儔之羣小﹐志至气充﹐不知有死﹐而死亦終弗及焉。然則士苟有志﹐昭昭然揭日月而行之﹐夷﹑齊扣馬之諫﹐奚必武王而後可施哉﹖

嗚呼﹗士不幸而生於危亡之世﹐君已俘﹐宗廟已墟﹐六宮盡辱﹐宗子無餘﹐舉國臣民寄死生於﹝他人﹞﹝異類﹞之手﹐而聽其嚼嚙﹐姦宄施施且擁叛逆而爲主﹐不死而何以自堪。乃自梅執禮﹑吳革﹑劉韐﹑李若水﹑張叔夜之外﹐非有可死之幾﹐死且無裨於名義。故張浚﹑趙鼎﹑胡寅惟匿形免污以自全﹐無死地也。伸居臺諫之職﹐欲求死地以致命﹐則惟有直責邦昌使奉康王之一說﹐可以自慰其夢魂而無疚憾。忤邦昌者﹐死地也。邦昌之從己而避位﹐非伸之所取必者也。豈有人方求爲天子﹐而助逆者又進騎虎之說以怵之﹐可以筆舌力爭奪其尊富哉﹖故曰死地也。稍一遲回﹐而姑爲隱忍矣。以死爲心﹐以成敗委命﹐以綱常名義自任﹐而不求助於人﹐則亦何不可揭日月以行﹐而言猶嚅囁乎﹖

子曰﹕」邦無道﹐危行言孫。「無道者﹐君不明﹐而猶故國之君﹔俗不美﹐而猶中國之俗﹔非國破君辱逆臣竊位之謂也。言孫者﹐道不可亟明﹐則以微言待後﹔志不可急白﹐則以謙讓自居﹔非談笑以道君父之危﹐緩頰而免亂賊之怒也。當伸之世﹐操伸之志﹐以爲伸之所得爲﹐豈謂此哉﹖且伸之言﹐亦未嘗不孫也。其申狀於邦昌也﹐仍以臺官上申宰相之禮﹔其進說也﹐仍期以定策立元輔之功。則以視段秀實之笏擊朱泚也﹐猶從容而不迫。非伸之气苶於秀實也﹐彼已成乎不可挽之勢﹐而此則有可轉之機也。然使邦昌怙惡而不從﹐羣姦交懟其異己﹐則伸亦與秀實同捐其肝腦。其危也﹐孫也﹔而其孫也﹐未嘗不危也。伸於是合乎剛柔之節矣。

夫人之於義也﹐豈患不知哉﹖患無其志耳。抑徒患其志之不存哉﹖患其气之不充耳。邦昌之不可帝也﹐天子之不可聽女直立也﹐爲宋之臣民不可戴邦昌爲君也﹐夫人而知之﹐夫人而亦有其心矣。若有所覆而不得露﹐若有所掣而不得舒﹐若有所隔而不得吐﹐皆气不勝也。故持其志者﹐以气配義﹐而志乃伸。

宋論卷十

髙宗

〖一〗

光武跳身河北﹐僅有漁陽一旅﹐而平定天下者﹐收羣盜之用也﹐故有銅馬帝之號焉。宗汝霖之守東京以抗女直﹐用此術也。考之史冊﹐光武所受羣盜之降﹐幾二千萬。王莽之季﹐盜𨿽起﹐亦不應如彼其多。蓋降而或復叛﹐歸於他盜﹐已而復降﹐至於三四﹐以有此數。不然﹐則建武之初﹐斥土未廣﹐何所得粟以飼此眾邪﹖宗汝霖所收王善等之眾二百餘萬﹐其聚而有此眾者﹐亦非盡剽悍貿死之壯夫也。徽宗之世﹐河北之盜已興。迨及靖康﹐女直破汴京而不有﹐張邦昌僭大號而不屍﹐髙宗遠處淮左而不能令。郡邑無吏﹐吏無法。遊奕之虜騎﹐往來蹂踐﹐民莫能自保其命。豪彊者聚眾砦處﹐而農人無可耕之土﹐市肆無可居之廛﹐則相率依之﹐而據太行之麓﹐以延旦夕之命。室無終歲之計。甕無宿舂之糧﹐鳥獸聚而飛虫遊﹐勿問彊弱﹐合而有此數也。聞汝霖受畱守之命﹐依以自活﹐爲之美名曰」忠義「以撫之﹐抑豈誠爲忠義者哉﹖故汝霖之用之也﹐欲其急也。

光武之用羣盜﹐惟知此也。故用之以轉戰﹐而不用之以固守。來者受之﹐去者不追﹐迨其有可歸農之日﹐則自散歸其田裏。是以天下旣定﹐此千餘萬者﹐不知其何往。用之以轉戰﹐而不用之以固守者﹐乘其方新之气也。來者受之﹐去者不追﹐可不重勞吾河內﹑宛﹑雒之民﹐竭貲力以養之也。汝霖之在當日﹐蓋東京尙有積粟﹐可支二百萬人一二歲之食﹐過此而固不能矣。是以汝霖自受命守京﹐迄於病卒者僅一年﹐而迫於有爲﹐屢請髙宗歸汴﹐以大舉渡河﹐知其乍用而可因糧於敵﹐不可久處而變生於內也。姦邪中沮﹐志不遂而郁邑以隕命。渡河之呼﹐豈徒慟大計之不成﹐抑且慮此二百餘萬人非一汴之所能畱也。汝霖卒﹐而復散爲盜﹐流入江﹑湘﹑閩﹑粵﹐轉掠數千里﹐不待女直之至﹐而江南早已糜爛。非韓﹑嶽亟起而收之﹐宋必亡矣。

無食不可以有兵﹐無士不可以得食﹐不進不可以有土。﹝得﹞﹝待﹞食足而興兵者﹐處全盛之宇﹐捍一方之寇﹐如趙充國之策羌是也。不可以用烏合之眾﹐攖方張之虜﹐保已破之國﹐審矣。念吾之且必窮﹐知眾之不久聚﹐憂內之必生變﹐更無餘法以處此﹐惟速用其方新之气而已。急用而捷﹐所殺者敵也。急進而不利﹐所殺者盜也。鼓之舞之﹐使無倒戈內向者﹐則存乎主帥之恩威。夫此二百餘萬之盜﹐固皆有山砦可爲退處之穴﹔而收吾簡練之禁旅﹐進可爲之援﹐退亦不恣其反噬。然此要非久畱聚處﹐耗吾芻粟﹐擾吾農人﹐以生其狎侮之所能勝。是則汪﹑黃內蠱﹐髙宗中餒﹐曠日遷延﹐遲回汴土﹐卽令汝霖不沒﹐而事亦漸難矣。羣盜之流入內地者﹐韓﹑嶽竭力以芟夷之﹐殲殺過半﹐弱者抑散而傭食於四方﹐然後收其僅存之可用者以爲吾用。非盡此食葚之鴞﹐可帥之以所向無前也。故汝霖亦知獨力任此之不足也﹐亟請髙宗返駕京闕以彈壓羣桀﹐且可輦輸東南之粟帛﹐調發入援之兵卒﹐而爲可繼之圖。若孤恃汝霖之志義﹐而無劉裕匡復之﹝盛﹞﹝威﹞望以詟羣雄﹐抑無郭子儀朔方之部曲以立根本﹐仰給不貲﹐徒貽怨玩﹐劉越石之困於段匹磾者﹐其前鑑也。上無君﹐內無相﹐始而盛者漸以衰﹐悲憤中來﹐坐視其敗﹐𨿽欲不悒悒以自隕天年﹐其可得乎﹖

故謂汝霖不死﹐憑恃此眾可席捲燕﹑云者﹐非能知汝霖茹荼之苦心也。馭之必有其權﹐養之必有其具﹐然後此二百餘萬烏合之旅﹐可收其利而不逢其害。非光武之聰明神武﹐而欲馴擾不軌之徒﹐以與虎狼爭生死﹐豈易言哉﹗豈易言哉﹗

〖二〗

髙宗之畏女直也﹐竄身而不恥﹐屈膝而無慚﹐直不可謂有生人之气矣。乃考其言動﹐察其志趣﹐固非周赧﹑晉惠之比也。何以如是其餒也﹖李綱之言﹐非不知信也﹔宗澤之忠﹐非不知任也﹔韓世忠﹑嶽飛之功﹐非不知賞也﹔吳敏﹑李棁﹑耿南仲﹑李邦彥主和以誤欽宗之罪﹐非不知貶也。而忘親釋怨﹐包羞喪節﹐乃至陳東﹑歐陽澈拂眾怒而駢誅於市﹐視李綱如仇仇﹐以釋女直之恨。是豈汪﹑黃二豎子之能取必於髙宗哉﹖且髙宗亦終見其姦而斥之矣。抑主張屈辱者﹐非但汪﹑黃也。張浚﹑趙鼎力主戰者﹐而首施兩端﹐前卻無定﹐抑不敢昌言和議之非。則自李綱﹑宗澤而外﹐能不以避寇求和爲必不可者﹐一二冗散敢言之士而止。以時勢度之﹐於斯時也﹐誠有旦夕不保之勢﹐遲回葸畏﹐固有不足深責者焉。苟非漢光武之識量﹐足以屢敗而不撓﹐則外競者中必枵﹐況其不足以競者乎﹖髙宗爲質於虜廷﹐燻灼於剽悍凶疾之气﹐俯身自顧﹐固非其敵。已而追帝者﹐濱海而至明州﹐追隆祐太后者﹐薄嶺而至皂口﹐去之不速﹐則相胥爲俘而已。君不自保﹐臣不能保其君﹐震懾無聊﹐中人之恆也。亢言者惡足以振之哉﹖

靖康之禍﹐與永嘉等﹐而勢則殊矣。懷﹑湣𨿽俘﹐晉元猶足以自立者﹕以外言之﹐晉惠之末﹐五胡爭起﹐亂𨿽已極﹐而爭起者非一﹐則互相禁制﹐而滅晉之情不果。女直則勢統於一﹐惟其志之欲爲而無所顧也。以內言之﹐江南之勢﹐荊﹑湘爲其上游﹐襄﹑漢爲其右臂。晉則劉弘夙受方州之任﹐財賦兵戎聽其節制﹐而無所掣曳﹐顧﹑陸﹑周﹑賀諸大族﹐自孫氏以來﹐世系三吳之望﹐一歸瑯玡﹐而眾志交孚﹐王氏合族擁眾偕來以相扶掖。宋則𨿽有廣土﹐而無綏輯之人﹐數轉運使在官如寄﹐優遊偃息﹐民不與親﹐而無一兵之可集﹑一粟之可支。髙宗盱衡四顧﹐一二議論之臣﹐相與周旋之外﹐奚恃而可謀一夕之安﹖瑣瑣一苗﹑劉之懷忿﹐遽奪其位而幽之蕭寺﹐劉光世﹑韓世忠翺翔江上﹐亦落拓而不效頭目之捍。自非命世之英﹐則孑然孤處﹐𨿽懷悲憤﹐抑且誰爲續命之絲﹖假使晉元處此﹐其能臨江踞坐﹐弗憂系組之在目前哉﹖故髙宗飄搖而無壯志﹐諸臣髙論而無特操﹐所必然矣。

於是而知國之一敗而不可支者﹐惟其孤也。有蕭何在關中﹐而漢髙泗水之敗﹐得有所歸。有寇恂在河內﹐而鄧禹長安之敗﹐散而復合。崛起者且如是矣。若夫唐室屢覆﹐而朔方有可藉之元戎﹐江﹑淮有可通之財賦﹐儲之裕而任之人者勿猜﹐非一朝一夕之積矣。宋則奄有九土﹐北控狡夷﹐西禦叛寇﹐而州無綏撫之臣﹐郡無持衡之長﹐軍衛爲罪人之梏﹐租庸歸內帑之藏。吏其土者﹐浮游以需﹐秩滿而颺去。一旦故國傾頹﹐竄身無所﹐零丁江介﹐俯海澨以容身。陳東﹑歐陽澈慷慨而談﹐其能保九子僅存之一綫﹐不隨二帝以囚死於燕山乎﹖傳曰﹕」周之東遷﹐晉﹑鄭焉依。「言其必有依也。詩曰﹕」池之竭矣﹐不云自頻。「外已久枯﹐而中存之勺水一涸而無餘也。宋自置通判於諸州﹐以奪州鎭之權﹐大臣出而典郡者﹐非以逸老﹐則爲左遷。富庶之江南﹐無人也﹔巖險之巴﹑蜀﹐無人也﹔要之荊﹑襄﹐無人也﹔樞要之淮﹑徐﹐無人也。峨冠長佩﹐容與於天下﹐賢者建宮墻以論道﹐其次飾亭榭以冶遊﹐其下攘民財以自潤。天子且安之﹐曰﹕」是𨿽不肖﹐亦不至攘臂相仍﹐而希幹吾神器者也。「則求如晉元以庸懦之才﹐延宗社而免江﹑淮之民於左衽﹐不亦難乎﹖故以走爲安﹐以求和爲幸﹐亦未可遽責髙宗於一旦也。

乃其後猶足以支者﹐則自張浚宣撫川﹑陜而奉便宜之詔始。宋乃西望而猶有可倚之形。且掣肘之防漸疏﹐則任事之心咸振。張﹑韓﹑嶽﹑劉諸將競起﹐以蕩平羣盜﹐收爲部曲。宋乃於是而有兵。不縶其足者﹐不僕其身﹔不劉其枝者﹐不槁其本。故垂及秦檜椓削之餘﹐而逆亮臨江﹐髙宗不爲駭走﹐且下親徵之詔。則使前此者﹐有威望之重臣鎭江﹑淮﹐以待髙宗之至﹐亦未必气沮神銷之至於如斯也。

首其謀者﹐惟恐天下之不弱﹔繼其後者﹐私幸靡散之無憂。國已蹙﹐寇已深﹐而尸位之臣﹐爭戰爭和﹐﹝戚﹞﹝穴﹞中相訟﹐無一人焉﹐懲諸路勤王之潰散﹐攺覆轍以樹援於外。宋本不孤﹐而孤之者﹐猜疑之家法也。以天子而爭州郡之權﹐以全盛而成貧寡之勢﹐以垂危而不求輔車之援﹐稍自樹立﹐而秦檜又以是惑髙宗矣。和議再成﹐依然一畢士安之策也。嶽飛誅死﹐韓世忠罷﹐繼起無人﹐閫帥聽短長於文吏﹐依然一趙普之心也。於是舉中原以授蒙古﹐猶掇之矣。豈眞天驕之不可向邇哉﹖有可藉之屏藩﹐髙宗猶足嗣唐肅之平安﹑史﹔無猜忌之家法﹐髙宗猶足似唐徳之任李晟。故壞千萬世中夏之大閒者﹐趙普也。以太祖之明﹐而浸潤之言﹐已沁入於肺腑。況後之豢養深宮﹐以眇躬蒞四海者乎﹖光武不師髙帝之誅夷﹐上哲能之﹐非可期於中材以下也。

〖三〗

言有綱﹐道有宗﹔綱宗者﹐大正者也。故善言道者﹐言其宗而萬殊得﹔善言治者﹐言其綱而萬目張。循之而可以盡致﹐推之而可以知通﹐傳之天下後世而莫能擿其瑕璺。然而抑必有其立誠者﹐而後不僅以善言著也。且抑必聽言者之知循知推﹐而見之行事者確也。抑亦必其勢不迫﹐而可以徐引其緒﹔事不疑﹐而可以弗患其迷也。如是﹐則今日言之﹐今日行之﹐而效捷於影響。乃天下之尙言也﹐不如是以言者多矣。疏庸之士﹐剽竊正論﹐亦得相冒以自附於君子之言﹔宗不足以爲萬殊之宗﹐綱不足以爲萬目之綱﹐尋之不得其首﹐究之不得其尾﹐泛然而廣列之﹐若可以施行﹐而莫知其所措。天下有樂道之者﹐而要爲鞶帨之華﹐亦奚用此喋喋者爲哉﹖

髙宗南渡﹐李伯紀之進言數矣。其言皆無可非也。顧其爲綱宗者﹐報君父之仇也﹐復祖宗之宇也。又進而加詳焉﹐遠小人﹐親君子也﹔議巡幸﹐決戰守也﹔擇將帥﹐簡兵卒也﹔撫河北﹐鎭荊﹑襄也。如綱之言﹐循之推之﹐以建中興之業﹐允矣其無瑕璺矣。故天下後世無有得議其非者﹐而咎髙宗之不用。𨿽然﹐以實求之﹐而奚足以當綱宗哉﹖足以立綱宗而非其誠﹐則綱宗者﹐虛設之綱宗﹐固無當也。

君父之痛﹐土宇之蹙﹐誠不容已者。然其容已與不容已﹐系乎嗣君之志而已。有其志﹐不待言也﹔無其志﹐言無益也。有其志而不知所以爲之﹐弗示以方﹐固弗能獎也。故此二言者﹐人皆可言﹐人皆可信﹐而究止於空言也。進而加詳﹐則固願終其說以導之而出於迷塗﹐天下後世之所樂聽﹐或亦髙宗之所欲聞乎﹗其云親君子﹐遠小人﹐尙矣。苟非淸狂不慧者﹐孰以爲不然﹖乃君子小人﹐有定名而無定指者也。以小人爲君子﹐而君子矣﹔以君子爲小人﹐而小人矣。故諸葛出師表必目列其人以當之。今不直簡賢而求其進﹐斥姦而請其退﹐則奚以知汪伯彥﹑黃潛善之非君子﹐而趙鼎﹑胡寅之非小人邪﹖議巡幸﹐決戰守﹐急矣。而行伍之憑借﹐孰爲幹城﹖彊敵之爭趨﹐何從控禦﹖芻糧何庤以不匱﹖器仗何取以求精﹖豈天子匹馬以前﹐疲卒扶羸以進﹐遂足定百年之鼎﹐成三捷之功乎﹖擇將帥﹐簡兵卒﹐尢其要者。抑就蒞戎行而數奔者擇之邪﹖無亦求之偏裨﹐求之卒伍﹐求之艸澤而擇之邪﹖天子自擇之邪﹖綱可代爲之擇邪﹖天子自擇之﹐則亦非不有所任用矣。綱可代擇之﹐則胡不心維口誦於坐論之下﹐如趙普之爲太祖謀者﹐而但虛懸一擇之之號﹐以聽人之詭遇乎﹖驚奔之餘﹐兵卒之不足久矣。集之必有其方﹔部之伍之﹐必有其制﹔教之練之﹐督之綏之﹐必有其將。河北之南來﹐閩海﹑楚﹑蜀之新募﹐必有其可使戰可使守之勢。合其散而使壹﹐振其弱而使彊﹐必有其道。綱誠以一身任安危之寄﹐則躬任之﹐默識之﹐日積月累﹐以幾於成﹐尢非大聲疾呼﹐懸一榜﹑下一令之所能勝也。則尢不可以空言效也。撫河北﹐鎭襄﹑鄧﹐誠形勢之不容緩矣。河北之待撫﹐豈徒號於上曰」吾不割也「﹐眾志遂以成城乎﹖其吏民爲朝廷守者﹐孰可任也﹖孰未可任﹐而急須別揀將帥以任之也﹖張所﹑傅亮固未足以勝任。卽令任之﹐而所以安所﹑亮而使盡其力者何術也﹖襄﹑鄧之財賦兵戎﹐其可因仍者何若﹖其所補葺者何從﹖專任而無旁撓者何道﹖凡此﹐皆就事而謀之﹐因勢而圖之﹐非可一言而據爲不拔之策。國政在握﹐成敗在於目睫﹐迫與天子謀之﹐進羣策以酌之﹐固有密藏於夙夜而研幾於俄頃者﹐豈建鼓而亡子可追哉﹖乃綱但瑯瑯乎其言之矣。一言而气已竭矣。則汪﹑黃之黨且笑之曰﹕是老生之常談﹐謂饑當食﹐而爲無米之炊者也。惡足以拯吾君於危殆而措之安哉﹖於斯時也﹐二帝俘矣﹐兩宮陷矣﹐自河朔以向江﹑淮﹐數千里城空野潰﹐飄搖徐﹑兗之郊﹐內顧而零丁孑處。綱以一身系九鼎之重﹐則宜以一言而析眾論之歸。猶且組練篇章﹐指未可遽行之規畫﹐以祈免乎瑕璺。夫豈賈﹑董際漢盛時﹐髙論以立令名之日﹖則言之善者﹐不如其無言也。

夫宋之所以浸弱浸削至於亡者﹐始終一綱宗之言﹐坐銷歲月而已。繼綱而獻策者﹐楊中立﹑胡敬仲猶是也。後乎此而陳言者﹐劉共父﹑眞西山猶是也。乃前乎此而倡之者﹐景祐以來﹐呂﹑範諸公以洎王介甫之邪僻﹐蘇子瞻之縱橫﹐無非是也。以擬諸道﹐皆提其宗﹔以考諸治﹐皆挈其綱﹔孰得指其瑕璺者﹖而求其言之卽可行﹐行之卽可效者﹐萬不得一焉。故曰﹕」其言之不怍﹐則爲之也難。「不怍者﹐可正告於天下後世﹐而不違於綱宗之大正者也。叩其所以爲之而不得﹐則難矣。夫言也﹐而僅以祈免於怍也與哉﹖陸敬輿以奏議輔徳宗﹐而反奉天之駕﹐一議爲一事而已﹐非建立綱宗﹑統萬殊萬目於數紙之中也。斯則誠爲善言者乎﹗

〖四〗

屈身逆亂之廷﹐隱忍以圖存社稷﹐人臣之極致也﹐而抑視乎其所處矣。測其有可圖之幾﹐以待天下之變﹐姑且就之﹐兩處於有餘之地﹐以存其身與其祿位﹐而遽許之爲行權以濟險﹔則名義之途寬﹐而忠孝之防裂﹐君子所必嚴爲之辧者也。其所處者可以置吾身﹐身𨿽危﹐猶安也。安其身而動﹐動而利﹐可以出君父於險﹔動而不利﹐不喪其身之所守﹔則生死成敗﹐皆可以自靖﹐如是者尙矣。其次﹐則身非可安﹐而無可安之土﹐乃以身試不蠲﹐而思以濟其志。志之得﹐則可以大有爲於天下﹔志之不得﹐猶不以身爲罪囮﹐而毀分義之防。故陳平﹑周勃俯仰於呂后之側﹐非徒志在安劉也。惠帝崩﹐後宮之子﹐猶髙帝之苗裔﹐可以爲君者﹐依之以待呂氏之變﹐而伸其誅鋤﹐固未嘗一日辱其身於異姓也。王導之於蘇峻﹐王坦之﹑謝安之於桓溫﹐忍其燻灼﹐陽與相親﹐賊未篡﹐吾君尙在﹐弗容立異以激禍之成。峻誅﹑溫死﹐而其志伸﹔峻不誅﹐溫不死﹐晉社已移﹐終弗能救﹐而後死之﹐未晚也。」蘇武節「之誚﹐不足以爲之病矣。狄仁傑之仕於僞周也﹐廟已攺﹐君已囚﹐無可仕矣。而仁傑當髙宗之世﹐未與大臣之列﹐則捨武氏不仕﹐而更無可執國柄﹑進忠賢﹑以爲興復之基。灼知其逆﹐而投身以入﹐不卹垢辱以與從逆之臣齒﹐非但一死之不惜﹐操心愈隱﹐懷貞愈烈﹐尢非夫人之所可托者也。審此﹐則呂好問﹑朱勝非無所逃其同逆之辜﹐不能爲之掩覆矣。

好問自中丞遷少宰﹐參國政久矣。張邦昌受虜冊以篡大位﹐此何時也﹖馬伸等犯死以爭﹐而好問無言﹔趙鼎﹑胡寅潔身以逃﹐而好問不出。邦昌舞蹈以受冕旒﹐好問從容而充陪列。已知眾志之不歸﹐乃問邦昌曰﹕」眞欲立邪﹖否邪﹖「邦昌遽有」不敢當「之對。則亦探邦昌不決之情﹐而姑爲變計。然則髙宗不系人望於濟州﹐通國且戴邦昌以爲主﹐好問受僞命之已久﹐又奚以自拔於逆廷哉﹖夫好問之心﹐固非若吳幵﹑莫儔之誇佐命也﹔亦非決志不污﹐如洪皓之誓死以不從劉豫也。權處於進可宋﹑退可邦昌之歧途﹐以因風而艸偃﹔則募人通帛書於髙宗﹐亦遊移兩全之巧﹐無往而不足以自容。及王賓擿發已窮﹐猶曰﹕」世被國恩﹐受賢者之責。「將誰欺邪﹖且使於邦昌無」眞立「之問﹐於髙宗無尺帛之書﹐宋遂終無如邦昌何哉﹖密奏不足爲有無﹐嗣君非因其護戴﹐惟此七尺之軀﹐一污而終不可浣。好問曰﹕」閉門潔身﹐實不爲難。「潔身而身存之非難﹐潔身而身死之豈易乎﹖果其爲段司農不辱之身﹐則又能閉門而全其軀命邪﹖以此質之﹐好問之論定矣﹖

若夫朱勝非者﹐尢不足齒於士類者也。苗﹑劉﹐二健卒耳。權藉不重﹐黨類不滋﹐逆謀不夙﹐所欲逞志者﹐王淵﹑康履而止。浸淫及上﹐遂敢廢人主而幽之蕭寺。勝非躬秉大政﹐系百僚之望﹐使有不可奪之節﹐正色立朝﹐夫二賊者﹐詎敢爾哉﹖乃內禪之舉﹐勝非且屍陪列之長﹐爲下攺元之詔。徳不重﹐才不贍﹐志不固﹐賊之藐之也久﹐故其脇之也輕﹐而勝非之從也易。乃使其禍不懲﹐則宋之危也亦亟矣。夫二賊所挾持以逞者﹐其心可洞見也。女直臨江而思渡﹐江東之不保在旦夕矣。二賊豈有爲宋守吳﹑會之心乎﹖始立嬰兒以待變﹐女直至﹐則弒髙宗﹐執子旉以納降﹔女直不至﹐則徐攬眾權﹐要九錫而規篡。藉令三方之義師不星馳而至﹐賊勢已成﹐虜兵且進﹐勝非其能事從中起﹐梟賊首以復辟乎﹖如其能之﹐則他日之自辯曰﹕」偸生至此﹐欲圖今日之事。「固可解也。而悲憤始於張浚﹐成謀定於呂頤浩﹐奮勇決於韓世忠﹐勝非何與焉﹖其志欲圖者﹐果何圖也﹖察所懷來﹐一馮道﹑範質之心而已。勝非之生﹐無豪毛之益也。如其死也﹐則以明夫苗﹑劉之爲賊﹐而激忠義之人心以起﹐誠重於泰山矣。無靖康之禍﹐有所奉之君﹐名義自己而立衡﹐存亡卽於己而取決。事易於邦昌挾女直之勢﹐而抑無好問通閒道之書。事定之餘﹐優遊以去﹐而貶竄不加焉﹐宋安得復有王章哉﹖

士所出身以事者﹐君也﹔所以事君者﹐身也。身之已辱﹐功且不足以蓋之﹐而況其不足以言功也。身之所履﹐因乎心之所安﹔心之所安﹐因乎時之所處。有以處身而心乃裕﹐有以處心而事乃貞。大白不緇﹐有其大白者存也。屈以求伸﹐有其必伸者在也。功名授之事外之人﹐節義存乎當局之正。好問死﹐不患擁戴康王之無將相﹔勝非死﹐不患革除明受之無義師。王蠋捐軀而齊復振﹐翟義夷族而漢復興。死且非徒死而無益也﹐然而非果於義者之所期也。立身則有本末矣﹐立朝則有風裁矣﹐立志則有衾影矣。安能一日緩頰於亂賊之前﹐以觀望其情﹐而徐圖轉計哉﹖畱餘地以待他日之辯﹐辯則辯矣﹐吾不知其啟口之際﹐何以自捫其心也﹗

〖五〗

兀術渡江而南﹐席捲吳﹑會﹐追髙宗於四明﹐東迆海濱﹔其別將追隆祐太后﹐南至於虔州之皂口﹐西掠楚疆﹐陷嶽﹑潭﹐而武昌在其懷袖。當是時也﹐江南糜爛﹐宋無一城之可恃﹐韓﹑嶽浮寄於散地﹐而莫能自堅。此苻堅所幾幸而不得﹐拓拔佛貍所遷延而憚進者也。舉天下而全有之﹐奚待蒙古於他日哉﹖然而兀術急於渡河而歸﹐髙宗且可畫淮而守﹐此可以知國家安危之機﹐非一朝一夕之故矣。

女直之不能久處江東也﹐若有所怵惕﹐而夢寢不安。非其欲之有所厭也﹐非其力之不足恃也﹔攻有餘而守不足者﹐無與故也。杜充之降﹐疑有與矣。而充不足以當有無之數﹐孑然自以其身降﹐而號令不能及眾﹔則女直之不能憑借以有江﹑淮﹐深知之矣。深入國境而能因而據之者﹐必有擁眾降附代爲招集之人。故劉整﹑呂文煥降於蒙古﹐而後宋不能免於土崩。地非其地也﹐人非其人也﹐風土之剛柔﹐山川之險易﹐人心之向背﹐乍履其地而無以相知。安能孤軍懸處﹐設守令﹐索芻糧﹐以無憂其困﹖師行千里而不見敵者﹐心必危﹔烏合以附而無任其安輯者﹐信之必不固。則兀術之方勝而懼﹐得地而不敢有﹐所必然矣。

夫宋之得此﹐於天下𨿽無片土之安﹐而將帥牧守相持以不爲女直用﹐固有以致之也。其於士大夫也﹐亦幾失其心矣﹔然而誅夷不加也﹐鞭笞愈不敢施也。祖宗之家法定﹐姦邪𨿽逞﹐而天子不爲之移﹐則姦邪亦知所禁而弗能播其凶徳。其於武臣也﹐猜防之而不使展其勇略﹐是以弱也﹔然而有功而未嘗故挫抑之﹐有過而未嘗深求之﹐危困而未嘗割棄之﹐敗釁而未嘗按誅之。待之也旣使有餘﹐而馭之也亦有其制。不使之擅部曲而聽其去來﹐不使之幸寇存以脇吾權寵。不縱之於先而操之於後﹐則怨不深﹔不操之已窮而縱之使傲﹐則情不悖。故武人猶思媚於君﹐而部曲不從逆以靡。天下之大勢﹐十已去其八九﹐而士心協﹐民志定﹐軍情猶固﹔宋之所以立國百餘年如一日﹐而濱危不攺其恆也。

至於史嵩之﹑賈似道起﹐盡毀祖宗之成法﹐理宗汶弱而莫能問﹐士心始離﹐民心始散。將帥擅兵﹐存亡自主﹐而上不與謀﹐然後望風瓦解。蒙古安驅以入﹐晏坐以撫﹐拾天下如一羽而無所疑。不然﹐劉﹑呂𨿽降﹐安能舉我所豢養之吏士直前相搏﹐而樂附狡夷如其父兄也哉﹖斬刈亟﹐則小人易激﹔鞭笞用﹐則君子亦離。部曲眾而封賞早﹐則去來自恣﹔孤旅危而應援絕﹐則反噬必深。上與下泮渙而不相知﹐敵乃坐收之﹐而反爲吾腹心之患。宋之亂政﹐至蔡京當國﹑童貫臨戎而極矣。而凡數者之病猶未劇也。是以髙宗跳身航海而終不亡也。

〖六〗

人之爲言也﹐貿貿而思之﹐綿綿而弗絕﹐天可指﹐地可畫﹐聖人可惟其攀引﹐六經可惟其摭拾﹐而以成乎其說。違道之宜而以爲徳﹐大害於天下而以爲利。探其所終﹐必不能如其言以行﹐而輒欲行之。時而有達情以體物﹑因勢以衡理者﹐主持於上﹐必不聽之以行。乃以號於天下曰﹕」吾說之不行﹐世衰道降﹐無英君哲相志帝王之盛治者使然也。「於是而有傳於世﹐乃使殃民病國之邪臣﹐竊其說以文其惡﹐則民之憔悴﹐國之敗亡﹐舉繇乎此。要其徒以賊民而無能利國﹐則亦終莫能如其說以行也﹐祗爲亂而已矣。

當建炎之三年﹐宋之不亡如縷﹐民命之死生﹐人心之向背﹐岌岌乎求苟安而不得矣。有林勛者﹐勒爲成書﹐請行十一之稅。一夫限田五十畝﹐十六夫爲井﹐井賦二兵一馬﹐絲麻之稅又出其外。書奏﹐徼一官以去。嗚呼﹗爲勛幹祿之資﹐則得矣。其言之足以殺天下而亡人之國﹐亦慘矣﹗時亦知其不可而弗行﹐而言之娓娓﹐附古道以罔天下﹐或猶稱道之弗絕。垂至於賈似道﹐而立限以奪民田爲公田﹐行經界以盡地力而增正賦﹐怨讟交起﹐宋社以墟﹐蓋亦自此啟之也。

古之言十一者﹐曰中正之賦。而孟子曰﹕」輕之者貉道也。「漢乃攺之爲三十而一。然則漢其貉乎﹖何以一人陶濟萬室之邑﹐歷千年而不憂其匱也﹖夫以天下而奉一人﹐禮際祿廩宮室車服之費﹐則已約矣﹐非百里一邦﹐制度繁殷之比也。而不但此也﹐古者建國分土﹐民各輸於其都﹐自遠郊而外﹐道裏之遠者﹐卽在王畿﹐亦五百里而近。莫大諸侯﹐不過二百餘里而已。而大夫之有采地者﹐卽其都邑以出納。惟然﹐則名十一而實亦十一已耳。自漢合四海以貢天府﹐郡縣去天子之畿﹐有逾於五千里者矣。其以輸塞下養兵衛民者﹐又過於是。逆流而漕﹐車輿驢馬任輦以行﹐其費不貲。使必盈十一以登太倉﹐三倍而不足以充。故合計民之所輸將﹐名三十而實且溢於十一矣。且欲立取民之制﹐求盈於十一﹐民之膏脂盡於此﹐而尙足以生乎﹖今使勛計其畝田﹐令輸十一於京﹑邊﹐勛其能之而無怨邪﹖抑徒爲此不仁之言﹐以導君於貪暴邪﹖況乎古之十一者﹐有田有萊﹐有一易再易之差﹐則亦名十而實二十。漢之更制﹐乃以革李悝之虐﹐而通周制之窮﹐百王之大法也。其何容輕議哉﹖

至欲於一井四百五十畝之中﹐賦二兵一馬﹐以充戎行﹐不知勛之將以何爲也。將以戰與﹖則驅願懦之農人﹐以與閔不畏死之盜賊﹑樂殺無厭之﹝外﹞夷﹝狄﹞﹐貿軀命於喋血屠肝之地﹐一兵死而更責一兵﹐不殺盡農人而不止。無誅夷之峻法以督之﹐則聞金鼓而駭潰﹐國疾以亡。將以戍與﹖則荷戈而趨數千里之絕塞﹐饑寒冰雪﹐僅存者其餘幾何﹖抑且重爲徵發﹐而南畝之餘以耕者﹐又幾何也﹖三代之兵﹐所戍者﹐百里之疆埸也﹔所戰者﹐乍相怨而終相好之友邦也﹔所爭勝負者﹐車中之甲士也﹔追奔不窮日﹐俘馘不盡人。乃欲以行之後世流血成渠之天下﹐𨿽微仁人﹐亦不禁爲之慟哭矣。若馬﹐則國有坰牧﹐而益以商賈之徵﹐固未嘗責農人供戎車之用。勛欲更取盈焉﹐商鞅﹑李悝所不忍爲而欲爲之﹐亦可謂覆載不容之凶人矣﹗

夫勛固曰﹕」此先王之法也。「從而稱之者﹐亦曰﹕」此先王之制也。「建一先王以爲號﹐而脇持天下之口﹐誠莫有能非之者。而度以先王之時﹐推以先王之心﹐其忍此乎﹖抑使勛自行之﹐而保民之不揭竿以起乎﹖且使行之於勛之田廬﹐而勛不棄產以逃乎﹖夫亦捫心而自問乎﹖

奉一古人殘缺之書﹐掠其迹以爲言﹐而亂天下者﹐非徒勛也。莊周之言泰氏也﹐許行之言神農也﹐墨翟之言大禹也。乃至禦女燒丹之言黃帝也﹐篡國之大惡而言舜﹑禹也﹐犯闕之巨盜而言湯﹑武也﹐皆有古之可爲稱說者也。古先聖王之仁育而義正者﹐精意存乎象外﹐微言善其變通﹐研諸慮﹐悅諸心﹐徵之民而無怨於民﹐質之鬼神而無恫於鬼神﹐思之愼而言之訥﹐惡容此吮筆濡墨求充其幅者爲哉﹖前乎勛而爲王安石﹐亦周官也﹔後乎勛而爲賈似道﹐亦經界也。安石急試其術而宋以亂﹐似道力行其法而宋亡。勛惟在建炎驚竄不遑之日﹐故人知其不可行而姑置之。陳亮猶曰﹕」考古驗今﹐無以加也。「嗚呼﹗安得此不仁之言而稱之也哉﹖

〖七〗

紹興諸大帥所用之兵﹐皆羣盜之降者也。髙宗渡江以後﹐弱甚矣。張浚﹑嶽飛受招討之命﹐韓﹑劉繼之。於是而範汝爲﹑邵靑﹑曹成﹑楊麼之眾皆降而充伍﹐乃以復振。走劉豫﹐敗女直﹐風聞驚竄之情﹐因以有定。蓋羣盜者﹐耐寒暑﹐攖鋒鏑﹐習之而不驚﹔甲仗具﹐部隊分﹐仍之而無待﹔故足用也。不然﹐舉江南廂軍配囚脃弱之眾﹐惡足以當巨寇哉﹖

乃考之古今﹐用羣盜者﹐大利大害之司也。受其歸者有權﹐收其用者有制。光武收銅馬而帝﹐曹操兼黃巾而彊﹐唐昭用朱溫而亡﹐理宗撫李全而削。盜固未可輕用也。以弱而受彊﹐則賓欺其主﹔以彊而受彊﹐則相角以機﹔以彊而受弱﹐則威生其信。無故而來歸者﹐詐也。挫於彼而歸於此者﹐弗能爲助者也。以名相服﹐而無其實者﹐乍合而終離也。故欲撫羣盜者﹐必先之以剿﹔而羣盜之欲降也﹐抑先戰勝而後從。𨿽已爲我之部曲﹐猶以彊弱與我爭主客之權。唐何挾以受朱溫﹖宋何恃以受李全﹖溫與全且睥睨我而倒持其制﹐翺翔自得﹐復將誰與禁之﹖惟紹興諸帥之知此也﹐風馳雨驟而急與之爭。一敗之﹐再敗之﹐無不可敗之盜﹐而後無不可受。羣盜豈徒畏我哉﹖抑信其可恃爲吾主﹐而可無釁折死亡之憂矣。此其受之之權也。

若夫所以用之者﹐尢有可用不可用之辧焉。均爲盜﹐而旣爲之長矣﹐固袖然自大﹐而以爲我有此眾也。受命歸降﹐而又崇其秩以統其眾﹐則𨿽有居其上以控制之者﹐尊而不親﹐而不能固保其尊。其來也﹐因之而來﹔則其去也﹐因之而去。其順也﹐因之而順﹔則其逆也﹐因之而逆。天子且擁虛名﹐元戎徒爲旒綴。夫且肉袒而市我於敵﹐夫且懷姦而代我以興﹐矧望其策心戮力以死相報乎﹖故盜可用﹐而渠帥不可用也。

乃﹝竟﹞﹝尢﹞有固不可用者﹐卽其戢志無他﹐而必不可圖功。蓋其初起也﹐皆比閭之儔伍﹐無權藉以相事使﹐而羣推一人以爲長﹔此一人者﹐何以能折奡傲之眾使不離哉﹖固有工於爲盜之術﹐而眾乃弭耳以聽。其爲術也﹐非有規恢天下之略也﹔抑非智勇過人﹐而戰無不勝也。不以敗爲憂﹐不以走爲恥﹐不以旦此夕彼爲疑。進之務有所鹵獲以飽眾﹐退之知不可敵﹐而急去以全其軍。得地而無固守之情﹐以善其規避﹔一戰而不求再戰﹐以節其勞疲﹔志在偸以求全其部曲﹐而不期乎功之必成。於是徜徉不幸之地﹐憑恃山川之險﹐以免其人於屠戮之苦﹐而有旁掠之利。於是貿貿而起者﹐樂推奉而戴之爲尊。夫如是﹐欲使之爭封疆於尺寸﹐貿身首以立功﹐未有能勝者也。敗亦走﹐勝亦走﹐無所不走者﹐無所不掠。甚則坐視國家之傾危﹐而乘之收利。或叛或篡﹐皆其習气之無恆﹐熟用之而不卹者也。威不足以詟之﹐恩不足以懷之﹐非徒唐昭﹑宋理之無以馭之也﹔卽光武亦奚能洗滌其頑詭﹐使媚己以共死生哉﹖故光武於赤眉之帥﹐誚以」鐵中錚錚「﹐惟待以不死﹔曹操收黃巾之眾﹐終不任以一將之功。而朱溫﹑李全仍擁部曲﹐屹爲巨鎭﹐進則敗而退則逆﹐爲盜魁者﹐習與性成﹐終不能悛也。

紹興諸帥用羣盜而廢其長﹐張用﹑曹成﹑黃佐僅得生全﹐範汝爲﹑楊麼皆從斬馘﹐李成﹑劉忠寧使之北降劉豫﹐而不加收錄。則根旣拔者枝自靡﹐垢已滌者色以新。人皆吾人也﹐用惟吾用也﹐指臂相使之形成﹐以搏撠有餘力矣。宋之撫有江﹑淮﹐貽數世之安﹐在此也。蕩滌盡﹐則民力裕﹔戰勝頻﹐則士气張﹔大憝誅﹐則叛逆警﹔部曲眾﹐則分應周﹔控制專﹐則進退決。故以走劉豫﹐挫兀術﹐而得志於淮﹑汴。垂及異日﹐完顏亮猶不能以一葦杭江而逞﹐皆諸帥決於滅賊之功也。非髙宗之志變﹐秦檜之姦售﹐宋其興矣。

〖八〗

上有不能言之隱﹐下有不能變之習﹐賢者且奉之以爲道之綱﹐姦人遂乘之以售其忮害之術。迨乎害之已著﹐且莫知獘之所自﹐而但曰﹕」知人其難﹗「故賢爲姦惑﹐而庸主具臣勿論也。夫豈然哉﹖

嘗讀胡氏春秋傳而有憾焉。是書也﹐著攘夷尊周之大義﹐入告髙宗﹐出傳天下﹐以正人心而雪靖康之恥﹐起建炎之衰﹐誠當時之龜鑑矣。顧抑思之﹐夷不攘﹐則王不可得而尊。王之尊﹐非惟諾趨伏之能尊﹔夷之攘﹐非一身兩臂之可攘。師之武﹐臣之力﹐上所知﹐上所任者也。而胡氏之說經也﹐於公子翚之伐鄭﹐公子慶父之伐於余邱﹐兩發」兵權不可假人「之說。不幸而翚與慶父終於弒逆﹐其說伸焉。而考古驗今﹐人君馭將之道﹐夫豈然哉﹖前之胤侯之於夏﹐方叔﹑召虎﹑南仲之於周﹔後之周亞夫﹑趙充國之於漢﹐郭子儀﹑李光弼之於唐﹔抑豈履霜弗戒﹐而必於」今將「也乎﹖」天下有道﹐徵伐自天子出。「自出者﹐命自上行之謂也。故易曰﹕」在師中﹐王三錫命。「錫命者王﹐在師中者」長子「。在其中﹐任其事﹐而以疑忌置之三軍之外﹐恩不浹﹐威不伸﹐乍然使之﹐俄然奪之﹐爲」弟子「而已。弟子者﹐卑而無權之謂也。將而無權﹐輿尸之凶﹐未有免焉者也。惟胡氏之言如此﹐故與秦檜賢姦迥異﹐而以志合相獎。非知人之明不至也﹐其所執以爲道者非也。

然此非胡氏專家之說也。宋之君臣上下奉此以爲藏身之固也﹐久矣。石守信﹑髙懷徳之解兵也﹐曹翰之不使取幽州也﹐王徳用﹑狄靑之屢蒙按劾也﹐皆畜菹醢之心﹐而不惜長城之壞。天子含爲隱慮﹐文臣守爲朝章。胡氏沿染余風﹐沁入心腎﹐得一秦檜而喜其有同情焉。嗚呼﹗夫豈知疑在嶽﹑韓﹐而信在滔天之秦檜﹐其子弟欲爲之蓋愆﹐徒觸怒以竄死﹐而終莫能挽哉﹖

檜之自虜歸也﹐自謂有兩言可以聳動天下。兩言者﹕以河北人歸女直﹐河南人歸劉豫也。是其爲說﹐狂騃而必不可行。匪直資千秋之笑罵﹐髙宗亦怒而榜其罪於朝堂。然而胡氏以管仲﹑荀彧期之﹐髙宗終委國而聽之﹐𨿽不知人﹐寧至於是﹗夫檜所欲遣歸女直﹑劉豫者﹐非泛謂淪處江東之士民也。凡扈從南來分節建旄諸大帥﹐皆夾河南北之部曲﹐各有其軍。而髙宗宿衛之旅﹐不能與較盈虛。髙宗懲苗﹑劉之難﹐心惴惴焉。檜以爲盡遣北歸﹐則枝弱者幹自彊﹐而芒刺之憂以釋。蓋亦與胡氏春秋之旨相符。特其姦計未周﹐發言太驟﹐故髙宗亦爲之愕異。而韓﹑嶽之勛名尙淺﹐髙宗亦在疑忌相參之際﹐故不卽以爲宜。而胡氏促膝密談﹐深相契合者﹐猶未可卽諭之髙宗也。

已而羣盜平矣﹐諸帥之軍益振矣﹐屢挫女直之功日奏矣。三軍之歸向已深﹐萬姓之憑依已審﹐士大夫之歌詠已喧﹐河北之企望已至﹐髙宗之忌之也始甚。檜抑術愈工﹐志愈慘﹐以爲驅之北而不可者﹐無如殺之罷之﹐權乃盡削而事易成。故和議不成﹐則嶽飛之獄不可起﹐韓世忠之兵不可奪﹐劉光世﹑張俊不戢翼而效媚以自全。髙宗之爲計也﹐以解兵權而急於和﹔而檜之爲計也﹐則以欲堅和議而必解諸將之兵﹔交相用而曲相成。在廷之臣﹐且以爲子翚﹑慶父之禍可永杜於百年。嗚呼﹗亦孰知檜之別有肺腸﹐睥睨宗社﹐使不死﹐烏可制哉﹖

〖九〗

髙宗決策選太祖後立以爲嗣﹐道之公也﹐義之正也﹐保固宗祧之大計也。而其議發於上虞丞婁寅亮。疏賤小臣﹐言出而天子之位定﹐大臣無與者﹐宋之無人久矣﹗寅亮之言﹐定一代之綱常﹐協千秋之公論﹐誠偉矣哉﹗顧其爲人﹐前此無學術之表見﹐後此無徳業之傳聞﹐固非議定於誠﹐以天下爲己任者也。髙宗於此﹐猶在盛年﹐度以恆情﹐必逢惡怒。越位危言﹐曾不憂及罪罟﹐夫寅亮何以任此而無疑哉﹖蓋髙宗之畜此志久矣﹐其告範宗尹者明矣。故溢傳於外﹐寅亮與聞而深信之﹐以爲先發夫人之所未發者﹐功可必﹐名可成﹐有榮而無辱也。是謀也﹐宗尹聞之﹐中外傳之﹐寅亮處下位而深知之。在位大臣充耳結舌﹐曾無有能贊一言者﹐故曰宋無人也。

夫宗尹誠不足道矣。張徳遠新平內難﹐任授分陜﹐趙惟重系屬本支﹐尊參坐論﹔君有志而不能知﹐君有美而不能成﹐君有宗社生民之令圖而不能決。所謂」焉用彼相「者﹐責奚辭哉﹖故髙宗之任二相也不專﹐謀和與戰也不定﹐以其無憂國之忱也。乃使自虜來歸之秦檜﹐一旦躐級其上﹐而執誅賞之大權﹐誠有以致之者﹐而不足深怪也。

治末者先自本﹐治外者先自內。匡君之失者﹐必獎其善。欲行其志者﹐必有以大服君民上下之心。當其時﹐雪二帝之恥﹐復祖宗之地﹐正夷夏之防﹐誠切圖矣﹐而抑猶其末也。闡太祖之幽﹐蓋太宗之愆﹐立義自己﹐以感天人之丕應﹐付畀得人﹐以垂統緒於靈長者﹐本也。故張子房當艸昧之初﹐而亟垂家法﹔李長源當擾亂之世﹐而決定嫌疑。然後天子知有憂國如家之忠愛﹐而在旁之浸潤不入﹔宵人知我有贊定大策之元功﹐而甌臾之流丸自止。自宮中以迄四海﹐咸知國家之祚胤方新。而謀自我成﹐道惟君建﹐則傾心壹志以待我之敷施。身居百僚之長﹐日與密勿之謀﹐曾此弗圖﹐而借手望輕志末之小臣﹐進而與天子商天位之簡畀﹐是猶足推誠委國﹐爭存亡勝敗於彊敵者乎﹖

張徳遠之不及此﹐猶有說也。皇子旉之速斃﹐有物議焉﹐不敢稱立嗣於髙宗之前﹐有所避也。趙惟重何爲者﹐而亦懵然弗問耶﹖髙宗之世﹐將不乏人﹐而相爲虛設久矣。其賢者﹐皆矜气近名﹐一往而無淵停嶽立之弘猷者也。髙宗幾信幾疑﹐而不見其可恃。故汪﹑黃﹑秦﹑湯術𨿽陋﹐志𨿽邪﹐而猶傾心吐意﹐以違眾直行﹐敢於自任﹐無遲回濡待之情。是以去此取彼﹐而從之若崩。藉令得韓﹑範以爲肺腑之臣﹐則引社稷之存亡於一身﹐生死以之﹐而密謀皆夙﹐夫豈姦回之能遽奪哉﹖濟濟盈廷﹐而不能爲寅亮之言﹐其爲上所輕而斥之竄之﹐不伸其志﹐非其自處者之自致乎﹖

〖十〗

自宋以來﹐州縣之庭立戒石銘﹐蜀孟曰永之詞也。黃庭堅書之﹐髙宗命刻石焉。讀者僉曰﹕」勵有司之廉隅﹐卹生民之疾苦﹐仁者之言也。「嗚呼﹗儒術不明﹐申﹑韓雜進﹐夷人道之大經﹐蔑君子之風操﹐導臣民以喪其忠厚和平之性﹐使懷利以相接而交怨一方者﹐皆此言也。孟曰永僭僞亡國之主﹐無擇而言之﹐可矣。君天下者﹐人心風化之宗也﹐而可揭此以正告天下乎﹖

夫謂吏之虐取於民者﹐皆其膏脂﹐謂夫因公而科斂者也﹐峻罰其鍰金者也﹐納賄而鬻獄者也﹐市賈而無值者也。若夫俸祿之頒﹐惟王所詔﹐吏不自取也。先王所制﹐例非特創也。小人耕而以其有餘養君子﹐君子治而受其食以勤民事。取之有經﹐班之有等﹐民不怨於輸將﹐上不勤於督責。天尊地卑﹐而其義定﹔典敍禮秩﹐而其分明。若曰是民之膏脂也﹐則天子受萬方之貢賦﹐愈不忍言矣。率此言也﹐必天下之無吏而後可也。抑將必天下之無君﹐而後無不可矣。是之謂夷人道之大經也。

君子之道﹐以無傷於物者自旌其志﹐苟非人所樂與者﹐一介不取﹐弗待於人之靳之也。如其所受之祿﹐斥言之曰此民之膏脂矣﹐惡有君子而食人之膏脂者乎﹖上旣酬而升之﹐揖而進之﹐寄之以民社﹐而謂之曰﹕」吾取民之膏脂以奉汝。「辱人賤行﹐至於此極﹐欲望其戒飭自矜﹐以全素履﹐其將能乎﹖是以謂毀君子之風操也。

易動而難靜者﹐民之气也。得利爲恩﹐失利則怨者﹐民之情也。故先王懼其懷私挾怨之習不可滌除﹐而政之所揚抑﹐言之所勸戒﹐務有以養之﹐而使泳遊於雍和敬遜之休風﹐以復其忠順之天彜。故合之於飲烝﹐觀之於鄕射﹐逸之於大蠟﹐勞之於工作﹐敍之以禮﹐裁之以義﹐遠之於利﹐禁之於爭﹐俾怨讟不生﹐而民志允定。今乃揭而示之曰﹕」凡吏之受祿於國者﹐皆爾小民之膏脂也。「於是乍得其歡心﹐而疾視其長上。其情一啟﹐其气一奔﹐則將視父母之食於其子者﹐亦其子之膏脂﹔趨利棄義﹐互相怨怒﹐而人道夷於禽獸矣。先王以君子長者之道期天下﹐而人猶自棄﹐則克己自責﹐以動之於不言之化。今置其土木﹑狗馬﹑聲色﹑宴遊之糜民財者﹐曾不自省﹔而以升斗之頒﹐指爲朘削﹐倡其民以囂陵詬誶之口實﹐使賊其天良﹐是之謂導臣民以喪其忠厚和平之性也。

迪君子以仁民者﹐教之有術也﹔進賢士以綏民者﹐選之有方也﹔飾吏治以勿虐民者﹐馭之有法也。仁不能教﹐義不能擇﹐法不能整﹐乃假禍福以恐喝之曰﹕」上天難欺。「無可如何﹐而恃鬼神之幽鑑。惟孟曰永以不道之身﹐禦交亂之眾﹐故不得已而姑爲詛咒﹐爲人君者而焉事此乎﹖

王者之道﹐無不敬而已。敬天﹐而念天之所鑑者﹐惟予一人而已﹐非羣工庶尹之得分其責也。敬民﹐而念民有秉彜之性﹐不以懷利事其長上﹐務獎之以坦然於好義也。敬臣﹐而念吾之率民以養賢者﹐禮必其至﹐物必其備﹐辭必其順﹐而與共盡天職勤民事也。天子敬臣民﹐臣民相胥以敬天子﹐而吏敬其民以不侮﹐民敬其吏以不囂。無不敬者無不和﹐則𨿽有墨吏﹐猶恥譏非﹔𨿽有頑民﹐猶安井牧。畏淸議也﹐甚於鬼神﹔賤貨財也﹐甚於鞭撻。以寬大之心﹐出忠厚之語﹐平萬族之情﹐定上下之紀﹐夫豈卞急刻峭之夫所得與也﹖君子出其言不善而千里違之﹐詛怨之言﹐何爲在父母斯民者之庭哉﹖

〖一一〗

盡南宋之力﹐充嶽侯之志﹐益之以韓﹑劉錡﹑二吳﹐可以復汴京﹑收陜右乎﹖曰﹐可也。由是而渡河以進﹐得則復石晉所割之地﹐驅女直於塞外﹔不得﹐亦據三關﹐東有滄瀛﹐西有太原﹐仍北宋之故宇乎﹖曰﹐不能也。凡得失之數﹐度之於彼﹐必察其情﹔度之於此﹐必審其勢﹔非但其力之彊弱也。情有所必爭﹐力𨿽弱﹐未可奪也﹐彊者勿論已﹔勢有所不便﹐力𨿽彊﹐未可恃也﹐弱者勿論已。

以河南﹑陜右言之﹕女直之初起也﹐積怨於契丹而求泄﹐旣勝以還﹐亦思奪其所有之燕﹑云而止。及得燕而俯視河朔﹐得云而下窺汾﹑晉﹐皆伸臂而可收也﹐遂有吞並關南之志。乃起海上﹐捲朔漠﹐南掩燕南﹐直數千里﹐斗絕而難於遙制﹐故乘虛襲取三河﹑兩鎭﹐而所欲已厭矣。汴﹑雒﹑關﹑陜﹐宋不能守﹐勢可坐擁神臯﹐而去之若驚﹐不欲自有﹐以授之叛臣﹐則中原之土非其必爭之地﹐明矣。朱仙一敗﹐捲甲思奔﹐非但其力之不足也﹐情不屬也。而宋自收羣盜以後﹐諸帥憤盈﹐東西夾進﹐東淸淮﹑泗﹐略梁﹑宋﹐有席捲之機﹔西扼秦﹑鳳﹐指長安﹐有建瓴之勢﹔嶽侯從中而銳進﹐交相輔而不慮其孤﹐走兀術﹐收京闕﹐畫河以守新復之疆﹐沛然無不足者﹐故可必也。

以河北﹑燕南言之﹕女直自敗盟而後﹐力未能得﹐而脇割於眾﹐以其爲燕之外護也﹐以其爲芻糧金帛之所取給也﹐以其士馬之可撫有而彌彊也。郭藥師一啟戎心﹐而女直垂涎以歆其利﹐久矣爲必爭之地矣。軍𨿽屢折﹐而宿將未凋﹐餘威尙振。使宋渡河而北﹐則悉率海上之梟﹐決死以相枝拒﹐河阻其歸﹐敵摧其進﹐求軍之不覆沒者﹐十不得一也。宋之諸將﹐位相亞﹐權相埒﹐力相等﹐功亦相次。嶽侯以少年崛起而不任爲元戎者﹐以張俊之故爲主將﹐從中而沮之也。韓﹑劉﹑二吳﹐抑豈折節而安受其指麾﹖則雁行以進﹐麋駭而奔﹐功不任受﹐咎亦無歸。故五國合從之師釁於函關﹐山東討卓之兵阻於兗﹑豫﹐九節度北伐之軍潰於河南﹐其不如劉裕孤軍直進﹐擒姚泓﹑俘慕容超者﹐合離定於內﹐而成敗券於外﹐未有爽焉者也。乃欲合我不戢﹐攖彼必爭﹐當百戰之驕虜﹐扼其吭而勿憂其反噬乎﹖若此﹐則𨿽髙宗無疑畏之私﹐秦檜無腹心之蠹﹐張俊﹑劉光世無從旁之撓﹐且將憂爲吳明徹淮北之續﹐退且河南之不保﹔而遙指黃龍﹐期飲策勛之爵﹐亦徒有此言﹐而必不能幾幸者也。

是故易言鬼方之伐﹐憂其難爲繼也﹔春秋許陘亭之次﹐謂其可以止也。自趙普沮曹翰之策﹐而燕﹑云不可問矣。自徽宗激郭藥師之叛﹐而河北不可問矣。任諸帥閫外之權﹐斥姦人乞和之說﹐棄其所不爭﹐攻其所不可禦﹐東收徐﹑兗﹐西收關﹑隴﹐以環拱汴﹑雒而固存之﹔支之百年﹐以待興王之起﹐不使完顏氏歸死於蔡州﹐以導蒙古之毒流四海﹐猶有冀也。然抑止此而已矣。如曰因朱仙之捷﹐乘勝渡河﹐復漢﹑唐之區宇﹐不數年而九有廓淸﹐見彈而求鴞炙﹐不亦誕乎﹗

〖一二〗

相臣而立武功﹐周公而後﹐吾未見其人也。帥臣而求令譽﹐吾未知吉甫之果能稱焉否也﹖帥臣之得令譽也有三﹕嚴軍令以禁掠奪﹐爲軟語以慰編氓﹐則民之譽歸之﹔修謙讓以謹交際﹐習文詞以相酬和﹐則士之譽歸之﹔與廷議而持公論﹐屏姦邪以交君子﹐則公卿百僚之譽歸之。嶽侯之死﹐天下後世胥爲扼腕﹐而稱道之弗絕者﹐良繇是也。惟然﹐而君子惜之﹐惜其處功名之際﹐進無以效成勞於國﹐而退不自保其身。遇秦檜之姦而不免﹐卽不遇秦檜之姦而抑難乎其免矣。

易曰﹕」安其身而後動﹐定其交而後求。「謂名之不可亟居﹐功之不可乍獲也。況帥臣者﹐統大眾﹐持大權﹐立大功﹐任君父安危存亡之大計﹐則求以安身而定上下之交﹐尢非易易矣。身不安則志不寧﹐交不定則權不重。志不寧﹐權不重﹐則力不足以宣﹐而撓之者起。撓之者起﹐則欲忘身以救君父之危﹐而不能畢遂其事﹔非但身試不測之淵而逢其沈溺也。君非大有爲之君﹐則才不足以相勝﹔不足以相勝﹐則恆疑其不足以相統。當世材勇之眾歸其握﹐歷數戰不折之威﹐又爲敵憚﹔則天下且忘臨其上者之有天子﹐而惟震於其名﹐其勢旣如此矣。而在廷在野﹐又以卹民下士之大美競相推詡。猶不審﹐而修儒者之容﹐以藝文抒其悲壯。於是浮華之士﹐聞聲而附﹐詩歌詠嘆﹐洋溢中外﹐流風所被﹐里巷亦競起而播爲歌謠﹐且爲庸主宵人之所側目矣。乃君之有得失也﹐人之有賢姦也﹐廟算之有進止也﹐廷臣無匡救之力﹐引己爲援﹐己復以身任之﹔主忌益深﹐姦人之媢疾益亟﹐如是而能使身安以效於國者﹐未之有也。

故漢之功臣﹐發縱指示﹐一聽之蕭﹑張﹐絳﹑灌無文﹐不與隨﹑陸爭春華之美。郭子儀身任安危﹐知李泌﹑崔祐甫之賢﹐而不與納交以結君子之好﹔知元載﹑魚朝恩之惡﹐而不相攻訐以觸姦佞之機。李光弼攺紀其軍政﹐而不競其長﹔僕固懷恩固屬其部曲﹐而甘與爲伍。乃以廢斥之餘﹐一旦躍起﹐而卒拯吐蕃之難。以是動﹐而動罔不利也﹔以是求﹐而求無不得也。嶽侯誠有身任天下之志﹐以奠趙氏之宗祊﹐而胡不講於此耶﹖

宋氏之以猜防待武臣﹐其來已夙矣。髙宗之見廢於苗﹑劉而益疑﹐其情易見矣。張浚之褊而無定﹐情已見乎辭矣。張俊﹑劉光世之以故帥先達不能相下﹐其隙已成矣。秦檜之險﹐不可以言語爭﹑名義折﹐其勢已堅矣。而且明張紀律﹐柔聲下气﹐以來牛酒之歡迎﹔而且綴采敷文﹐网羅文士﹐以與張九成等相爲浹洽﹔而且內與諫臣疊相揚詡﹐以辧和議之非﹔而且崖岸自矜﹐標剛正之目﹐以與姦臣成不相下之勢﹔而且譏評張俊﹐歷詆羣將﹐以折張浚之辧。合宰執﹑臺諫﹑館閣﹑守令之美﹐而皆引之於身﹐以受羣言之贊頌。軍歸之﹐民歸之﹐遊士﹑墨客﹑淸流﹑名宿莫不歸之。其定交盛矣﹐而徒不能定天子之交﹔其立身卓矣﹐而不知其身之已危。如是而欲全其社稷之身以衛社稷也﹐庸可得乎﹖

嗚呼﹗得失成敗之樞﹐屈伸之閒而已。屈於此者伸於彼﹐無兩得之數﹐亦無不反之勢也。故文武異用﹐而後協於一。當屈而屈者﹐於伸而伸﹐非迫求而皆得也。故進退無恆﹐而後善其用。嶽侯受禍之時﹐身猶未老。使其弢光斂采﹐力謝眾美之名﹔知難勇退﹐不爭旦夕之功﹔秦檜之死﹐固可待也。完顏亮之背盟﹐猶可及也。髙宗君臣﹐固將舉社稷以惟吾是聽﹐則壯志伸矣。韓﹑劉錡﹑二吳不懲風波之獄﹐而畜其餘威以待﹐承女直內亂以躡歸師﹐大河以南﹐無難席捲。卽不能犁庭掃穴以靖中原﹐亦何至日敝月削﹐以迄於亡哉﹖故君子深惜嶽侯失安身定交之道﹐而尢致恨於譽嶽侯者之適以殺嶽侯也。悠悠之歌誦﹐毒於謗訩﹐可畏矣夫﹗知畏之﹐則所以弭之者﹐亦必有其道矣。

〖一三〗

嶽鵬舉郾城之捷﹐太行義社﹐兩河豪傑﹐衛﹑相﹑晉﹑汾﹐皆期日興兵以會北討﹐秦檜矯詔班師﹐而事不成。然則檜不中沮﹐率此競起之眾﹐可以長驅河朔乎﹖曰﹕所可望者﹐鵬舉屢勝之兵﹐及劉錡﹑韓世忠﹑二吳之相爲掎角耳。若所謂豪傑義社者﹐固無能爲也。奚以明其然邪﹖義兵之興﹐始於翟義﹐嗣其後者爲徐敬業﹐其志可嘉﹐而其成敗固可睹矣。故定大略﹑戡大難﹑摧大敵﹑成大功者﹐無所恃於此焉。

夫恃人者﹐無之而可恃也﹐久矣。所恃者彊於己乎﹖則是己固弱也。己弱而恃人﹐盻盻然﹝目﹞﹝日﹞有所望﹐而其志不堅。弱者爲主﹐彊者爲賓﹐敵且攻其弱而主潰﹔彊者失主﹐而駭散以失其彊﹐莫能救己也。所恃者弱於己乎﹖則弱固不可恃也。己不弱而猶資弱以自輔﹐弱者不能勝敵﹐敵一當之而靡﹐則勢且先挫﹐而三軍之气爲之餒﹔敵人之气﹐以勝而益爲之增﹔己𨿽彊﹐气不勝而必傾矣。定大略﹑戡大難﹑摧大敵﹑成大功者﹐力足以相格﹐智足以相乘﹐气足以相震﹐一與一相當﹐有死無生﹐有前無卻﹐上不恃天時﹐下不恃地利﹐而後可以決勝於白刃之下﹐復奚恃而可哉﹖

況乎義兵者﹐尢其不足恃者也。義軍之興也﹐痛故國之淪亡﹐悲衣冠之滅裂﹐念生民之塗炭﹐惻怛發中而不惜九族之肝腦者﹐數人而已。有聞義之名﹐而羨之以起者焉﹔有希功之成﹐而幾幸其得者焉。其次﹐則有好動之民﹐喜於有事﹐而踸踔以興者焉。其次﹐則有徼幸掠獲﹐而乘之以規利者焉。又其次﹐則有弱不能自主﹐爲眾所迫﹐不能自已者焉。又其次﹐則佃客廝養﹐聽命於主伯﹐弗能自免焉。其名曰萬﹐而實不得半也。卽其實有萬﹐而可戰者﹐不得千也。可戰者千﹐而能不大勝則前﹑小挫則卻者﹐不得百也。無軍令以整齊之﹐則遊奕無恆﹔無芻糧以饋給之﹐則掠奪不禁。遊奕無恆﹐則敵來而不覺﹔掠奪不禁﹐則民怨而反戈。故以王莽﹑武氏之易誅﹐而翟﹑徐旋起而旋僕﹐況女直之駤戾馳突而不易當者乎﹖梁興渡河率之﹐而有垣曲﹑沁水之捷者﹐非其果足以勝也。義軍之號﹐皆稱」嶽氏「﹐梁興往而爲之聲援﹐女直不辧其非眞﹐而爲之震動。垣曲﹑沁水之守﹐抑河北初降之餘燼﹐非海上鷙擊之雄也﹐是以往而得志。浸令一試再試﹐情形盡見﹐女直且出銳師以搗之﹐則糜爛無餘﹐所必然矣。一方旣熸﹐而勃然以興者﹐皆苶然以返﹔屢前屢挫﹐則吾三軍之气﹐亦沮喪而失所憑依。當日之未至於此也﹐班師故也。今試設身而審女直與宋彼己之情形﹐其坌湧而前﹐翻飛而散﹐不炯然在心目之閒乎﹖義社恃大軍以成﹐故鵬舉一班師﹐而數十萬人不知何往。大軍恃義社以進止﹐則義社一敗釁﹐而大軍不足以孤存。兩相恃則兩相失﹐女直以專壹之兵﹐直前而無待﹐左披右靡﹐又惡足以當之﹖

夫用眾不如用獨久矣。故謝安石力卻桓沖入援之兵而勝﹐苻堅兼帥鮮卑﹑氐﹑羌﹑河西之眾而亡。揭竿以爲幟﹐揮鋤以爲兵﹐野食鶉棲以爲屯聚﹐此羣羊距虎之形也﹐而安可恃也﹖宗汝霖之用羣盜﹐猶之可也。已爲盜﹐則不畏死者也。因爲盜﹐則自我洗滌之﹐其不任爲兵者可汰也。爲盜而有渠帥﹐則固可使就吾束伍也。去家爲盜﹐則無身家之累﹐不以敗爲憂。故諸帥收之於江南﹐而藉其用。若義社﹐則旣以義爲名矣﹐汰之不忍其無歸﹐帥之不能以行法。進退惟其意﹐而我不任爲之主﹐則馭之也難矣。馭之且難﹐而況可恃之乎﹖宋之將亡也﹐江﹑湘﹑閩﹑廣之閒﹐起者眾矣﹐而終不救碙門之禍。文信國無可恃而後恃之﹐不得已之極思﹐非有可恃者之所宜恃也。

〖一四〗

勢無所藉﹐幾無所乘﹐一念猝興﹐圖度天下﹐而期必於爲天子者﹐自古迄今﹐未之或有。帝王之興也﹐無心幹祿﹐而天命自歸﹐先儒之言詳矣﹐非虛加之也。帝堯之世﹐嶽牧盈廷﹐九男非皆敗類﹐耕稼陶漁者﹐而謂帝將禪我乎﹖武王養晦﹐年已耄矣﹐使大命未就而崩﹐非不壽也﹐衝人方弱﹐保國不遑﹐而況及天下﹖然且俟之十三年﹐而後秉鉞以麾﹐假之年而贊其精魄﹐天也﹐非武王之可必也。故聖王無取天下之心﹐而乘時以禦﹐因之而已。聖人且不可必﹐而況下此者乎﹖

一介之士﹐策名於當時者﹐或爲偏裨﹐或爲文吏﹐目之所規﹐心之所成﹐𨿽拓落而不可涯量﹐而其大槪可知也。生死屈伸﹐榮辱貴賤﹐且乘於不測之數。志所至者﹐望之而不能必至﹔志所未至者﹐姑試之而漸進焉﹐非其所期也。使方小得志之日﹐遽踸踔以躍起﹐曰﹕」吾將奄有方國﹐南面以馭四海之英尢﹐使俯首而稱臣妾。「非狂人其孰念及此﹖藉其有此﹐必蹶然一起而疾就誅夷。故以知亂臣賊子之成乎篡奪者﹐亦初無此固獲之情也。曹操之自言﹐」死而題徵西將軍之墓「﹐豈盡欺人哉﹖橋玄未嘗期以天子﹐而操感其知己﹐則出身仕漢之初﹐無窺奪劉宗之志﹐明矣。知此﹐則人主之馭臣﹐防其所不必防﹐而不防其所防者﹐非明於豫防之道者也。

秦檜專政之暮年﹐大起刑獄﹐將盡殺張﹑趙﹑胡﹑洪諸公﹐逮及宗室。當斯時也﹐諸公竄處遐方﹐不得復進一議﹐論和議之非﹐於檜無忤也。和已成﹐諸將之兵已解﹐檜總百揆﹐膺世祿﹐其所欲者無不遂也。檜死﹐而髙宗忽釋趙汾﹐召還遷客﹐則檜之深惎諸公﹐非必逢君也。檜之誅逐異己﹐不欲慭畱一人者﹐豈僅快一時之忿忮哉﹖徧置其黨於要津﹐而不使宋有一親臣之可倚﹐骨鯁已空﹐發蒙振落者疾起而收之﹐檜之厚植其勢者﹐勢無不成也。髙宗之年已耄矣﹐普安拔自疏遠﹐未正嫡嗣之名﹔一旦宮車晏駕﹐檜猶不死﹐則將拔非所立之衝幼暫立之﹐旋起奪之﹔外有女直以爲援引﹐內有羣姦以爲佐命﹐趙氏宗祊﹐且在其心目之中﹐易於掇芥。檜之志﹐豈待吹求而始見哉﹖

乃當靖康之年﹐始立臺端﹐與馬伸等共請女直立趙后﹐未嘗念及此也。及其自虜來歸﹐受撻懶旨﹐力主和議﹐亦祗求和成而居功受賞已也。卽至逢髙宗之欲﹐班北伐之師﹐解諸將之兵﹐獨立百僚之上﹐猶未能遽取必於邪逆之成也。已而諸賢竄矣﹐嶽侯死矣﹐韓世忠謝事閒居﹐劉錡﹑二吳斂手聽命﹐張俊總領諸軍之願不遂﹐而亦廢處矣。所欲爲者﹐無不可爲﹔所不可致者﹐無不致也。周回四顧﹐知天下之無能如己何﹐髙宗亦惴惴然不知所以馭己﹔然後睥睨神器﹐而以誅逐先試其凶威。勢之所激﹐鼠將變虎﹐亦奚待操心已久而後成乎大惡哉﹖故易曰﹕」履霜﹐陰始凝也﹔馴致其道﹐至堅冰也。「馴致者﹐初非所至而漸以成乎至也。

嗚呼﹗宋之猜防其臣也﹐甚矣﹗鑑陳橋之已事﹐懲五代之前車﹐有功者必抑﹐有權者必奪﹔卽至髙宗﹐微弱已極﹐猶畏其臣之彊盛﹐橫加鋟削。乃檜以文墨起家﹐孤身遠至﹐自可信其無他。而罅從中決﹐成巨浸以滔天﹐成乎蕭衍﹑楊堅之勢。髙宗藏刃韡中﹐思與爭死﹐而莫能自振﹐固非前此所能逆睹。則欲辧霜冰於早﹐亦奚辧而可哉﹖

夫霜非冰也﹐而陰森慘冽之气﹐一夕流空﹐則愴然怵栗之情﹐自感人之志气﹐欲辧之﹐亦何難辧之有乎﹖不可辧者﹐志也﹔所可辧者﹐人也。志﹐無定者也。志於正者﹐勢溢而志或以淫﹔志於邪者﹐力窮而志因以詘。人﹐有定者也。賢者之志𨿽已移﹐而必有所憚不敢爲﹔姦人之志𨿽未萌﹐而必有所恃以操其利。故察之於始﹐檜非有操﹑懿之心﹐勿容苛論也。考之於其所行﹐不難爲石敬瑭﹑劉豫之爲者﹐豈有察之而不易知者乎﹖

其被囚而北也﹐與何樐﹑孫傅﹑司馬朴同系﹐而獨不見殺﹔其羈於女直也﹐與洪皓﹑朱弁同畱﹐而不與同拘﹔其脫身以返也﹐保有其妻孥﹐而盡室以安歸﹔則其狎凶狠之驕虜﹐使帖然聽己之徜徉者﹐可畏也。張浚﹑趙鼎﹑李綱﹑胡寅皆髙宗患難之君臣﹐屢退屢進﹐而莫能相捨﹔朝野兵民眾望所歸﹐而共倚其成﹔檜一得志﹐而屏息竄逐﹐莫敢與爭者﹐可畏也。嶽侯所收羣盜﹐力戰中原﹐將士樂爲之死﹐而削之﹑斥之﹑囚之﹑殺之﹐曾莫有敢爲之鳴控者﹐可畏也。韓世忠撫數萬之眾﹐脫髙宗於幽縶﹐上得君心﹐下孚羣望﹔而獨於檜不能一詞相拒﹐俯首解兵﹐苟以自全者﹐可畏也。張俊位望最隆﹐與檜合謀﹐夷嶽氏之族﹐思得其兵﹐而檜轉盼相違﹐奪兵去位﹐曾不能以夙約責檜﹐而帖耳伏從﹐尢可畏也。挾此數可畏之才﹐欲爲則爲之﹐爲之甫成而又進爲之﹔力甚鷙﹐機甚巧﹐其銳往而無定情也甚狡﹐其執持要而操以必得也甚堅﹔則不必久懷篡奪之心﹐乘乎可篡而篡焉﹐復何所戢而中止乎﹖

主和議者﹐前有汪﹑黃﹐後有湯﹑史﹐而人敢與爭者﹐有可爭之勢也。君不固信者﹐無可信之術也。故旋用旋黜﹐而終不勝公論之歸。檜獨盡鉗天下之口﹐盡反數十年之爲﹐狡夷且入其牢籠﹐六軍皆安其解散﹐爪牙角距﹐豈一旦之能快搏噬哉﹖當其時﹐覿其面目﹐觀其設施﹐聞其言說﹐苟有庸心於鑑微知著者﹐奚問其志哉﹖卽其人而知之有餘矣。堅冰者﹐非霜志也﹐勢也。或馴致之﹐或不終致之﹐存乎辧之者爾。弗庸猜防也﹐弗庸禁制也﹐尢弗進而問其心也﹐固已辧矣。胡康侯之爲檜欺也﹐據目前之志﹐忘馴致之變﹐宜其惑已。

〖一五〗

以勢震人者﹐其傾必速﹔震之而不震者﹐其守必堅。其閒必有非望之禍﹐與之相乘﹔非望之福﹐與之相就。非一幸而一不幸也﹐理之所必有﹐勢之所必致也。楚虔之於幹溪﹐夫差之於黃池﹐苻堅之於淝水﹐完顏之於瓜步﹐傾之速也﹐有合符焉。其恃威以震人者均﹐故其速傾均也。是以羊祜得西陵而固守﹐髙熲聞陳喪而班師﹐拓拔佛貍臨江而不渡﹐周世宗得淮南而許和。誠知夫極盛於外者﹐中且枵而難必起﹐自固其本﹐而後可徐圖於後也。知此﹐則人震己以不可禦之勢﹐而凝立以待其自斃者﹐固必有道矣。

徳不足以綏﹐義不足以正﹐名無可執﹐釁無可乘﹐竭己之威力以加於人﹐是浮動之气也。气者﹐一浮而無乎不動者也﹔合數十萬人而動其浮气﹐則一夫蹶起﹐而九軍之情皆蕩。況乎不卹其內之已空﹐而淫於外﹐授人以餘地﹐使無憚以生其心﹐有不可坐而待其斃者乎﹖且其極乎盛以相震者﹐數十萬人也。其士卒﹐則彊與弱之相閒也﹔其將領﹐則忠與姦之相雜也。拊循不能周﹐而怨起於內也﹔遷延以相待﹐而進無所決也。功成而無所專歸﹐則欲進而情已漫也﹔奔北而無能盡詰﹐則𨿽退而罪可避也。部分進而不相知聞﹐則無望其相援也。簇進而壅於道路﹐則名眾而實亦寡也。交相倚而恃人﹐則自固之謀必﹝速﹞﹝疏﹞也。本以相震﹐而非以生死相貿﹐則不受其震而必自沮喪也。如是﹐則以我孤立之軍﹐敵彼雲集之旅﹐制在我而不在彼﹐明矣。故謝安談笑而待捷書﹐虞允文乍至而決進戰﹐非幸也﹐實有其可以相禦之理也。

然則晉﹑鄭銳起而向楚虔﹐當無楚矣﹔趙鞅蹶興而薄夫差﹐當無吳矣。然而不能者﹐爲其所震而不知其不足震也。若夫公子比之入﹐句踐之興﹐慕容垂之叛﹐完顏雍之篡﹐豈可幾幸其必然哉﹖而一往之气﹐不卹其歸﹔必得之情﹐不防其失﹔則不可幾幸者﹐固可期也。是故居整以禦散﹐用獨以制眾﹐散者必潰﹐眾者必離。處靜以待動﹐奮弱以抗彊﹐動者必折﹐彊者必摧。無他﹐虛與實之分﹐禍與福之紐也。君子觀於此﹐而知所以自求﹐知所以應天下矣。見可憂者非憂也﹐見可懼者非懼也。所憂者無可憂之形﹐所懼者無可懼之迹也。姤之危也﹐始於羸豕﹔剝之孤也﹐終以得廬。守其大常﹐以禦其至變﹐貞勝者﹐勝之以貞而已。

〖一六〗

榮悴之際﹐難言之已。貧賤者﹐悴且益難勝也﹔崇髙者﹐榮愈不能割也。故代謝之悲﹐天子與匹夫均﹐而加甚焉。太宗冊立愛子﹐猶不懌﹐曰﹕」人心遽屬太子﹐置我何地﹖「髙宗之於孝宗﹐未有毛裹之恩也。乃年方盛﹐而﹝且﹞﹝早﹞育之宮中﹔天下粗定﹐而亟建爲冢嗣﹔精力未衰﹐而遽授以內禪。迨其退養徳壽﹐歲時歡宴﹐如周密所記者﹐和气翔洽﹐溢於色笑﹐翛然無累﹐忘其固有天下之榮﹐得不謂髙人一等乎﹖

人之於得失也﹐甚於生死。一介之士﹐身首可捐﹐而不能忘情於百金之產。苟能夷然澹定以處得失﹐而無悁忮之心﹐是必其有定力者也。則以起任天下之艱危﹐眷懷君父之隱痛﹐復何所顧惜﹐而不可遂志孤行以立大節﹖物固莫禦也。然而髙宗忘父兄之怨﹐忍宗社之羞﹐屈膝稱臣於驕虜﹐而無愧怍之色﹔虐殺功臣﹐遂其猜妨﹐而無不忍之心﹔倚任姦人﹐盡逐患難之親臣﹐而無寬假之度。孱弱以偸一隅之安﹐幸存以享湖山之樂。惉滯殘疆﹐恥辱不卹﹐如此其甚者﹐求一念超出於利害而不可得。繇此言之﹐恬淡於名利之途者﹐其未足以與於道﹐不僅尋丈之閒也。

人之欲有所爲者﹐其志持之已盈﹐其气張之已甚﹐操必得之情﹐則必假乎權勢而不能自釋。人之欲有所止者﹐其志甫萌而卽自疑﹐其气方動而遽求靜﹐恆畱餘地以藏身﹐則必惜其精力而不能自堅。二者之患﹐皆本原於居心之量﹔而或逾其度﹐或阻其幾﹐不能據中道以自成。要以遠於道之所宜而墮其大業﹐皆志气之一張一弛者爲之也。夫苟弛其志气以求安於分量之所可勝﹐則於立功立名之事﹐固將視爲願外之圖﹐而不欲與天人爭其貞勝。故嚴光﹑周黨﹑林逋﹑魏野之流﹐使出而任天下之重﹐非徒其無以濟天下也﹐吾恐其於忠孝之誼﹐且有所推委而不能自靖者多也。誠一弛而不欲固張﹐則且重抑其情而祈以自保﹐末流之獘﹐將有不可勝言者矣。

己與物往來之衝﹐有相爲前卻之幾焉。己進而加乎物﹐則物且退縮而聽其所禦﹔禦之者﹐有得有失﹐而皆不能不受其禦也。己退而忘乎物﹐則物且環至而反以相臨﹔臨己者﹐有順有逆﹐而要不能勝其臨也。夫苟不勝其臨矣﹐力不可以相禦與﹖則柔巽卑屈以暫求免於害者﹐無所復﹝容﹞﹝吝﹞。力可以相禦與﹖則畏之甚﹐疑之甚﹐忍於忮害以希自全。故莊生之沈溺於逍遙也﹐乃至以天下爲羿之彀中﹐而無一名義之可恃﹐以逃乎鋒鏑。不獲已而有機可乘﹐有威可假﹐則淫刑以逞﹐如鋒芒刺於衾簟﹐以求一夕之安。惟髙宗之如是矣。故於其力不可禦者﹐稱臣可也﹐受冊可也﹐割地可也﹐輸幣可也。於其力可禦者﹐可逐則逐之已耳﹐可殺則殺之已耳。迨及得孝宗而授之﹐如脫桎梏而遊於閬風之圃﹐不知有天子之尊﹐不知有宗社之重﹐不知有辱人賤行之可恥﹐不知有不共戴天之不可忘。蕭然自遂﹐拊髀雀躍於無何有之鄕﹐以是爲愉快而已矣。

三代以下﹐人君之能享壽考者﹐莫髙宗若也。其志逸﹐其气柔﹐其嗜欲淺﹐而富貴之戕生者無所耽溺﹐此抑其恬淡知足之自貽也。然而積漸以糜天下之生气﹐舉皇帝王霸慭畱之宇宙而授之異族﹐自此始矣。故曰﹕」無欲然後可以語王道。「知其說者﹐非王道之僅以無欲得也。退而不多取之利欲者﹐進而必極其道義之力。自非聖人﹐則乘權處勢以免天下於凶危者﹐尙矣。是豈徒人主爲然哉﹖雞鳴不起﹐無所孳孳﹐進不爲舜﹐退不爲跖﹐行吟坐嘯﹐以求無所染。迨其勢之已窮﹐則將濫入於跖之徒而不自戢﹐所必然矣。竄李綱﹐斬陳東﹐殺嶽飛﹐死李光﹑趙鼎於瘴鄕﹐其爲跖之徒也﹐奚辭﹖君子鑑之﹐尙無以恬然自矜潔己哉﹗

宋論卷十一

孝宗

〖一〗

漢之於匈奴也﹐髙帝圍﹐呂后嫚﹐掠殺吏民﹐烽火通於甘泉﹐文帝顧若忘之﹐而姑與款之。垂及於景帝﹐休養數十年﹐人心固﹐士馬充﹐武帝承之﹐乃始舉有餘之力﹐拔將於寒微﹐任其方新之气﹐以絕幕窮追﹐而匈奴破敗以遁。東晉之勢﹐弱不能支﹐祖逖死﹐桓溫敗﹐廷議不及中原者數十年。謝安端默凝立﹐聲色不顯﹐密任謝玄練北府之兵﹐而苻堅百萬之師披靡以潰。劉裕承之﹐俘姚泓﹐斬慕容超﹐拓拔﹑赫連無能與競。使孝宗而知此﹐亦何至苻離一敗﹐萎敝而不復振﹐以迄於宋之亡哉﹖

孝宗初立﹐銳志以圖興復﹐怨不可旦夕忘﹐時不可遷延失﹐誠哉其不容緩已。顧當其時﹐宋所憑借爲折衝者奚恃哉﹖摧折之餘﹐凋零已盡﹐惟張徳遠之孤存耳。孝宗專寄腹心於徳遠﹐固捨此而無適與謀也。然而徳遠之克勝其任﹐未可輕許矣。其爲人也﹐志大而量不弘﹐气勝而用不密。量不弘﹐用不密﹐則天下交拂其志﹐而气以盛而易虧。故自秦檜擅權以來﹐惟盛气以爭得失﹐而不早自圖惟﹕虜盟已敗﹑檜姦已露之餘﹐事權一旦歸我﹐而何以操必勝之術﹖兵孰老而孰壯﹖將孰賢而孰姦﹖芻糧何取而不窮﹖馬仗何從而給用﹖呼而卽應者﹐何以得吏士之心﹖合而不乖者﹐何以成同舟之濟﹖謀之不夙﹐則臨事四顧而彷徨﹔信之不堅﹐則付托因人而卽授。乃自其一竄再竄﹑顚倒於姦邪之手﹐君情不獲﹐羣望不歸﹐觀望者徙倚而諒其志之難成﹐媢嫉者側目而幸其功之不就。當其飄搖遠徙﹐禍切焚身﹐避影銷聲﹐於當世無周爰之咨訪﹔𨿽曰老臣﹐而拔起遷謫之中﹐猶新進也。一旦勃興﹐與天子訂謀於內﹐遂欲奮迅以希莫大之功﹐率一往之情﹐無可繼之略﹐豈秉麾建旆﹐大聲疾呼﹐張復仇仇﹑驅匪類之義聲﹐遂足以抗百戰不摧之驕虜哉﹖一敗而終不復興﹐固其所必然者也。

夫孝宗而果爲大有爲之君﹐徳遠而果能立再造之功也﹐則處此固有道矣。完顏亮南犯而自殪矣﹐完顏雍新撫其眾而不遑遠圖﹐未有尋盟索賂之使﹐渡淮而南。則固可急修內治﹐擇帥簡兵﹐繕備積儲﹐而從容以求必勝之術也。湯思退可逐而未逐﹔尹穡﹑王之望可竄而未竄﹔史浩可戒之以正﹐而聽其浮沈﹔虞允文﹑陳康伯可引與同心﹐而未遑信任﹔朱元晦﹑劉共父可使秉國成﹐而尙淹冗散。如其進賢遠姦﹐成畫一之朝章﹐則國是定﹐而無伏莽之宵人乘小挫而進其邪說。於是而廟議輯矣﹐人心翕矣﹐猶無事遽爾張皇迫於求獲也。楊存中﹑吳璘𨿽老﹐猶可就訪所托之偏裨﹔張﹑韓﹑劉﹑嶽部曲𨿽凋﹐猶可求慣戰之材勇。將未得人﹐艸澤不無英尢之士﹔兵𨿽已弛﹐淮﹑襄﹑川﹑陜自多技擊之材。罷湖山之遊幸﹐以鼓舞人心﹔嚴漁侵之姦欺﹐以廣儲芻粟。繕淮﹑泗﹑襄﹑漢之城堡﹐進可戰而退可憑﹔簡西南溪峒之蠻兵﹐气用新而力用壯。經營密定於深宮﹐威信無猜於閫外﹐竭十年生聚教訓之勞﹐收積漸觀釁乘時之效。然後絕其信使﹐責以駾奔。彼且懷忿而起不戢之兵﹐我固堅立以待狂興之躓。如是以圖之﹐燕﹑云卽未可期﹐而東收汴﹑雒﹐西掃秦﹑川﹐可八九得矣。此之弗慮﹐猝起徳遠於摧抑之餘﹐積不平之志气﹐視舉朝如醉夢﹐而己獨醒﹔卻眾議以憤興﹐而激其妒忌。孝宗企足而望澄淸﹐徳遠攘臂而爭旦夕。孤遣一軍﹐逍遙而進﹐橫擊率然之腰﹐姑試拚蜂之螫。李顯忠萬里初歸﹐眾無與親﹔邵宏淵百戰未經﹐懷私求試﹔則苻離之潰﹐虜不躡迹而相乘﹐猶其幸也。

蕭思話一潰﹐而劉宋日削﹔吳明徹一奔﹐而陳氏族亡﹔契丹之送死於女直﹐女直之輿屍於蒙古﹐皆是也。宋之不亡﹐其能幾乎﹖人言和而我言戰﹐義足以相勝﹐名足以相壓。而彊敵窺見其無成謀﹐則气益振﹔異己者坐待其無成績﹐而互相搖﹔天下亦共望其有成功﹐而終不可得。史浩曰﹕」一失之後﹐恐陛下不得復望中原。「未必非深識之言也。孝宗在位二十七年﹐徳遠𨿽沒﹐未嘗不可有嗣以圖功者﹐惜哉其一僕而終不能興矣。情愈迫者﹐從事愈舒﹔志愈專者﹐咨謀愈廣﹔名愈正者﹐愈盡其實﹔斷愈堅者﹐愈周其慮。大有爲之君相﹐務此而已矣。

〖二〗

孝宗奉養徳壽宮﹐極愛敬之忱﹐俾髙宗安老以終壽考﹐三代以下﹐帝王事其親者之所未有﹐爲人後者爲之子﹐道無以尙矣。夷考嗣立以後﹐多歷年所﹐大典數行﹐徒於所生父母未聞有加崇之舉。奉大義﹐尊正統﹐抑私恩﹐矯定陶﹑濮邸之失﹐其可爲後世法乎﹖

夫議道以垂大法﹑正大經者﹐固未可一槪論也。禮曰﹕」爲人後者﹐爲所生父母服期。「統之曰所生父母﹐則於所後者之族屬﹐𨿽功緦以降﹐迄於服絕之遠支而皆期也。名之曰父母﹐則尊之曰皇﹑曰帝﹐立廟以閒所後者之祖考﹐固不可也。而竟沒其父母之實﹐夷之所疏遠之族人﹐抑不可也。光武之於南頓﹐無所加尊﹐而不失其親親之報﹐情伸而義無不正﹐奚不可哉﹖然而禮以義起﹐而求遂其心之所安﹐非一槪之論可執也。則孝宗於此﹐未可以英宗之例例之矣。其於秀王偁無追崇之典﹐可無遺憾也。

王圭之諫英宗曰﹕」陛下富有四海﹐傳之子孫﹐誰所貽而忍忘之﹖「鄙哉﹗其爲小人之言也。仁宗以崇髙富貴貽之己﹐而爲父母﹔濮王無崇髙富貴貽之己﹐而卽非父母﹔然則利之所在﹐父母歸之﹐而人理絕矣。而孝宗則異是。太祖之得天下𨿽幸也﹐而平西蜀﹐定兩粵﹐下江南﹐距北狄﹐偃戈息民﹐布寬政﹐興文治﹐以垂統於後﹐固將夷漢﹑唐而上之。其曰傳長君以靖篡奪﹐法𨿽未善﹐而爲計亦長。乃徳昭不能保其軀命﹐其子以團練使降爲疏屬﹐是宋未亡﹔而太祖之亡久矣。幽明交恫者於玆六世﹐爲其子孫者﹐弗能興起﹐而聊長其子孫﹐是亦不容已於仁孝之心也。然則自秀王偁以上至於徳昭﹐含不敢言之卹﹐以徯後之興者﹐九原當無異心。髙宗嗣子𨿽夭﹐徽宗八子𨿽絕﹐而自眞宗以下﹐族屬不乏賢者。乃創義以興復之﹐而歸神器於徳昭之裔。是髙宗者﹐非徒允爲孝宗之父﹐實爲太祖之云孫者也。秀王悅服﹐而願以子孫爲其子孫﹐情之至﹐卽理之公矣。孝宗壹盡其忱﹐以致孝於髙宗﹐卽以追孝於太祖﹐則無所推崇於秀王也﹐庸何傷﹖

知此者﹐然後可以通天下之變﹐斟酌典禮而無所遺憾於人心。不然﹐執一槪之說﹐堅持一理以與天下爭﹐則有隙以授邪說之歧﹐而爲所屈服。故張璁﹑桂萼相反相激而極乎泛濫。故曰」惟忠信可以行禮「。謂盡己以精義﹐循物而無違其分也。研諸慮﹐悅諸心﹐準諸道﹐稱諸時﹐化而裁之存乎變﹔而及其得也﹐終合於古人之尺度﹐而無銖絫之差。夫古人之尺度﹐固非執一槪之說所可取合也﹐久矣。

今且有說於此﹕藩王之子﹐入爲天子之嗣﹐迨及踐阼﹐王猶未薨﹐若僅髙官大爵﹐稱爲伯叔﹐則天子之制臣諸父﹐將使三朝拜表﹐北面稱臣﹐如咸丘蒙之說﹐而豈人子之所忍爲乎﹖故執一槪之說﹐未有不窮者也。誠使有此﹐而當國大臣﹐早爲之慮﹐所不容事至周章而羣起以爭得失矣。則惟有一道焉﹐可以少安﹐而講之不容不豫也。以先皇之遺詔﹐冊王之次子嗣爵﹐以守侯度﹐而迎王入養於宮中﹐謝老安居﹐無所與聞﹐以終其壽﹝考﹞﹐其薨也﹐葬以王﹐祭以天子﹐天子廢絕期之制﹐而行期服於宮中﹐以是爲恩義兩全之大略﹐變而能通﹐心得而道可無違﹐其庶幾乎﹗𨿽然﹐準諸大義﹐順乎人子之心﹐猶未可以此爲不易之經也。自非若孝宗之上纘太祖者﹐有父在﹐固不當貪大寶而出繼天子也。

〖三〗

人才之摧抑已極﹐則天下無才﹔流及於百年之餘﹐非逢變革﹐未有能興者也。故邪臣之惡﹐莫大於設刑网以摧士气﹐國乃漸積以亡。迨其後﹐摧折者之骨已朽矣﹐毛擊鉗网之風亦漸不行矣﹐後起者出而任當世之事﹐宜可盡出其才﹐建扶危定傾之休烈﹔而燻灼之气挫其初志﹐逼側之形囿其見聞﹐則志淫者情爲之靡﹐而懷貞者徳亦已孤。情靡者相沿而濫﹐徳孤者別立一不可辱之崖宇﹐退處以保其貞﹔於是而先正光昭俊偉之遺風﹐終不可復。如是者﹐其獘有三﹐要以無裨於國者均也。

其下﹐目之所睹﹐耳之所聞﹐皆見夫世之不可抗志以相攖也﹐而求一深淵之區宇﹐以利其游泳。正與邪疊相往復﹐無定勢矣。而正勝邪﹐小人之蒙譴也淺﹔邪勝正﹐君子之受禍也深。則趨彼避此﹐以徼所行之利﹐𨿽有才可試﹐亦樂用之於詭隨﹐而奚有於國事之平陂﹖

其次﹐其志亦懷貞而不欲托足於邪途矣。以爲士自有安身利用之術﹐進不貽君子之譏﹐退不逢小人之怒﹐可以處閒散﹐可以試州郡﹐可以履臺端﹐可以位宰執。不導淫以蠱上﹐不生事以疲民﹐不排擊以害忠良﹐不气矜以激水火。無必進之情﹐而進之也不辭﹔無必退之心﹐而退之也不吝。故當世習與相安﹐而獲吉人之譽。如是﹐則才有所不盡效﹐而抑不求助於才以自輔。其究也﹐浸染以成風尙而不可問矣﹐始以容容﹐終以靡靡矣。

又其上﹐則固允矣爲秉正之君子矣。觀其所志與其所爲﹐天下之所想望﹐後世之所推崇﹐伊﹑傅之徳業﹐捨此而不能與焉。故一時有志之士﹐樂就之以立風軌。然而終不能者﹐則惟徳之孤也。天下無能與其徳者﹐而徳孤矣﹔視天下無能與其徳者﹐因舉天下置之徳外﹐而徳愈孤矣。其好善也篤﹐而立善之塗已隘﹔其惡惡也嚴﹐而摘惡於隱已苛。以義正名﹐名正而忘求其實﹔以言衛道﹐言長而益啟其爭。以視先正含弘廣大之道﹐默以持之如淵涵﹐愼以斷之如嶽立﹐操扶陽抑陰之權﹐密用而姦邪自斂﹔受智名勇功之集﹐挹取而左右皆宜﹔其意似不欲然也﹐而考其所成﹐則固不能然也。欲托以伊﹑周耆定之元功而未逮﹐卽以潔韓琦﹑李沆定國是﹑濟危疑之大猷﹐而亦有所未遑及此者。使當休明之世﹐無姦邪之餘威以激其堅忍﹐無詭隨之積習以觸其惡怒﹐無異端之競起以勞其瑣辯﹐無庸懦之波流以待其气矜﹐則道以相挾而盛﹐業以相贊而成﹐其所就者豈但此哉﹖故摧抑人才者﹐𨿽不受其摧抑﹐而終爲摧抑﹐害乃彌亙百年而不息。故曰邪臣之惡﹐莫有大於此者也。

宋自王安石倡舜殛四凶之說以動神宗。及執大政﹐廣設祠祿﹐用排異己﹐其黨因之搏擊無已。迄於蔡京秉國﹐勒石題名﹐錮及子孫﹐而天下之士﹐有可用者﹐無不入於罪罟。延及靖康﹐女直長驅以入﹐二帝就俘﹐呼號出郭。而宋齊愈﹑洪芻之流﹐非無才慧﹐亦有時名﹐或談笑而書逆臣之名﹐或挾虜以亂宮嬪之列。於是時也﹐𨿽有憤恥自彊之主﹐亦無如此痿痺不仁者之充塞何矣﹗髙宗越在江表﹐士气未復﹐秦檜復起而重摧之﹐趙﹑張﹑胡﹑李幾不保其死﹐羣情震懾﹐靡所適從﹐姦慝相沿﹐取天下之士气抑之割之者且將百年矣。士生而聞其聲﹐長而見其形﹐泛泛者如彼以相搖蕩也﹐岌岌者如此以相驚嘆也﹐則求其擴心振气以夐出而規天下於方寸﹐庸詎能乎﹖

故孝宗立﹐奮志有爲﹐而四顧以求人﹐遠邪佞﹐隆恩禮﹐愼選而篤信之﹐乃其所得者﹐大槪可睹矣。陳康伯﹑葉顒﹑陳俊卿﹑虞允文﹐皆不可謂非一時之選也。內不失身﹐上不誤國﹐興可興之利而民亦不傷﹐辧可辧之姦而主亦不惑。會君之不迷﹐幸敵之不競﹐而國以小康。至若周必大﹑王十朋﹑範成大﹑楊萬里之流﹐亦錚錚表見﹐則抑文雅雍容﹐足以緣飾治平而止。潔之往代﹐其於王茂弘﹑謝安石﹑李長源﹑陸敬輿匡濟之弘才﹐固莫窺其津涘。卽以視郗鑑之方嚴﹐謝弘微之雅量﹐崔祐甫之淸執﹐杜黃裳之通識﹐亦未可與相項背也。下此﹐則葉適﹑辛棄疾之以才自命﹐有虛願而無定情﹐愈不足言矣。

推而上之﹐朱元晦﹑張敬夫﹑劉共父三君子者﹐豈非曠代不易見之大賢哉﹖乃懲姦邪之已淫﹐故崖宇必崇﹐而器使之途或隘﹔鑑風波之無定﹐故潔身念切﹐而任重之志不堅。正報仇復宇之名﹐時固本自彊之道﹐亦規恢之所及﹐而言論之徒長﹐其洗心藏密之神武﹐若有不敢輕試者焉。嗚呼﹗能不爲亂世所熒﹐而獨立不悶﹔然且終爲亂世之餘風所窘﹐而體道未弘。徳之孤﹐宋之積漸以亂徳者孤之也。不得不孤﹐而終不能不自孤其徳﹐則天下更奚望焉﹖卽使孝宗三燻三沐﹐進三君子於百僚之上﹐亦不敢必其定命之訏謨﹐廓淸九有也。藉其摧抑之不深也﹐則豈但三君子之足任大猷哉﹖凡當日之能奉身事主而寡過者﹐皆已豫求尊俎折衝之大用﹐以蘄免斯民於左衽。惟染以燻心之厲﹐因其憩玩之謀﹐日削月衰﹐坐待萬古之中原淪於異族。追厥禍本﹐王安石妒才自用之惡﹐均於率獸食人﹔非但變法亂紀﹐虐當世之生民已也。

詩曰﹕」周王壽考﹐遐不作人。「如鳶之戾於天也﹐魚之躍於淵也﹐各自得也。壽考作人﹐延及遐遠。故周之衰也﹐魯﹑衛多君子之器﹐齊有天下之才﹐乃以維中夏﹐攘四夷﹐延文﹑武之澤於不墜。世冑之子﹐不染患失之風﹔崛起之英﹐不抱孤危之卹。沈潛而能剛克﹐不荏苒以忘憂﹔彊毅而能弘通﹐不孤淸以違眾。言可昌﹐而不表暴於外以﹝淺﹞﹝泄﹞其藏﹔節可亢﹐而不過於絕物以廢其用﹐後世可無傳書﹐天地且從其志气。作人者之用大矣﹗不知出此﹐而持申﹑商之法﹐以解散天下之心而挫其气。囂然曰」天下無才也「﹐然後天下果不能有才也。斯可爲痛哭者也﹗

〖四〗

乾道元年﹐和議再成﹐宋與女直無兵革之爭者四十年。論者謂二主皆以仁恕宅心﹐而天下咸被其澤。嗚呼﹗此偸安之士﹐難與慮始之民﹐樂懷利以罷三軍﹐而不卹無窮之禍。流俗之言一倡﹐而天下交和﹐夫孰能聽之哉﹖宋之決於和﹐非孝宗之心也。孝宗嗣立以來﹐宴寢不忘者興復之舉﹐豈忍以割地終之。完顏雍雄心𨿽戢﹐然抑豈有厭足之欲﹐顧江左而不垂涎者。故和者皆其所不得已﹐而姑以息民爲名。貿貿者從而信之﹐交起而譽之﹐不亦愚乎﹖宋與女直﹐相枕而亡﹐其幾兆於此矣。

宋自秦檜持權﹐摧折忠勇﹐其僅免於死亡者﹐循墻而走﹐不敢有所激揚﹐以徯國家他日幹城之用。諸帥老死﹐而充將領者﹐皆循文法﹑避指摘之庸材。其士卒﹐則甲斷矛撓﹐逍遙坐食﹐抱子以嬉﹐視荷戈守壘之勞﹐如湯火之不可赴。其士大夫﹐則口𨿽競而心疲﹐心𨿽憤而气苶﹔不肖者耽一日之娛嬉﹐賢者惜生平之進止﹔苟求無過﹐卽自矜君子之徒﹐談及封疆﹐且視爲前生之夢。如是﹐則孝宗𨿽踸踔以興﹐疾呼心亟﹐固無如此充耳無聞者何也﹗故苻離小釁﹐本無大損於國威﹐而生事勞民之怨謗已喧囂而起。及其稍正敵禮﹐略減歲幣﹐下卽以此獻諛﹐上亦不容不以自安﹔無可柰何﹐而委之於命﹐而一僕不能再起﹐奄奄衰息﹐無復生人之气矣。

女直之初起也﹐以海上之孤軍﹐跳梁而不可禦﹐駸駸而有中夏者﹐恃其力之彊也。以力立國者﹐興衰視乎其力。至完顏亮之時﹐梟雄之將﹐敢死之兵﹐或老或死﹐而存者僅矣。逆亮又以猜忌之威﹐虔劉其部曲﹐牽率以南犯者﹐皆疲弱離心之下駟也。故采石問渡﹐虞允文以不教之兵折之而有餘。完顏雍𨿽爲眾所推﹐實篡弒也。乘機委順﹐徇眾志以藏身﹐而幸保其富貴﹔夫豈能秉鉞一麾﹐操生死以制人﹐使冒白刃以馳蕩乎天下者﹖眾胥曰﹕逆亮之毒我﹐而藉爾以圖安也。雍亦曰﹕吾亦懲亮之佳兵而安爾也。遑問江左乎﹖且以海濱穴處之眾﹐浮寄於中華﹐衣錦含甘﹐笙歌燕婉﹐蕩其犢雛之心。雍方四顧彷徨﹐無可托以騁雄心而窺江海。則延首以待王之望之來﹐與宋共謀姑息﹐無可柰何之情﹐猶之宋也。講敵國之禮﹐得四州之地﹐爲幸多矣﹐而抑又何求﹗

是則宋之爲宋﹐一女直也﹔女直之爲女直﹐一宋也。相效以趨於銷鑠﹐何賢乎﹖而豈果有不忍斯民之情﹐使脫干戈以安衽席乎﹖君爲之名曰﹕」吾以息民也。「下之貢諛者僉曰﹕」息民者﹐大君之仁也。「貿貿之民﹐偸旦夕之安﹐爭效其順曰﹕」吾君與當國者之能息我也。「汝欲息﹐而有不汝息者旁起而窺之。一息之餘﹐波流日靡﹐大不可息之禍﹐亙百餘年而不息﹐自其所必致者﹐奚待禍之已烈而始知哉﹖乃害已烈﹐而論者猶不知其兆先於此矣﹐則甚矣古今之積惑﹐不可瘳也。故曰﹕」天下𨿽安﹐忘戰必危。「安而忘戰﹐其危可必﹔況在危而以忘戰爲安乎﹖

女直則去其故穴﹐盡部落以棲苴於客土﹐耽鹵獲之樂﹐解驕悍之气﹐據廣斥之中原﹐無江﹑淮之米粟﹐其危也如彼。宋則冀﹑代之士馬不存﹐河山之險阻已失﹐撫文弱之江東﹐居海陬之絕地﹐其危也又如此。危之不懲﹐亡將何恃﹖系之苞桑﹐猶恐不固﹐而系之春華浮艷之卉艸﹐奚待有識而後爲之寒心邪﹖以旣衰之女直﹐而宋且無如之何﹐則彊於女直者﹐愈可知矣。以積弱之宋﹐而女直無如之何﹐則苟非女直﹐固將能如之何也。女直一傾﹐而宋隨以潰﹐奇渥溫氏談笑而睥睨之﹐俟其羽翮之成而已。羽翮成而復能以旦夕延哉﹖

使宋能深入以伐女直﹐則威伸於北方﹐而踵起者亦有懼心。宋不能大逞志於女直﹐而女直之兵不解﹐則女直日習於戰﹐而不自弛其備。卽使女直能窺宋而犯江﹑淮﹐宋亦知警而謀自壯之略﹐尙不至蒙古之師一臨﹐而疾入於海以亡。故兀術之南侵亟﹐而嶽﹑韓﹑劉﹑吳之軍日增其壯。迫之者﹐激之成也。拓拔氏通好於齊﹑梁﹐宴坐雒陽﹐緣飾文雅﹐而六鎭寇起﹐元氏之族以赤。驕之者﹐陷之溺也。乍然一息﹐而國旣危﹐民且終不保其生。此有通識者之洞觀﹐非流俗之所得與知也。

宋論卷十二

光宗

〖一〗

孝宗急傳位於其子﹐何爲者也﹖春秋方盛﹐國步未康﹐廷無心膂之臣﹐子有愚蒙之質﹐而遽以天下委之﹐誠不知其何爲者也。以謂髙宗崩﹐哀慕切﹐欲執三年之喪﹐謝絕庶政﹐日奉幾筵﹐曾是以爲孝﹐非其飾辭﹐則愚甚矣。古之宅憂於諒陰者﹐總百官以聽冢宰﹐六官之常職無與聞耳。至於宗社安危﹐生民生死﹐大臣進退之大政﹐則天子固居大位﹐操大權﹐而不敢以先君之付畀委之人﹐而孤致其哭踴。且所聽之宰﹐抑必綽有餘裕於負荷之親臣。夫豈不欲專致其哀哉﹖盡道以盡孝﹐初不相爲妨也。況乎髙宗之恩﹐均於生我者﹐惟其以天下授己也。則所以慰髙宗於冥漠者﹐亦惟以社稷有主﹐爲精爽之所憑依。則孝宗之視天下也﹐如視髙宗﹐亦殫心竭力以奠安天下﹐而以報髙宗者至矣。若夫幾筵之侍﹐必躬必親﹐則但不息心以燕處﹐不分志於聲色﹐罷昏祭之吉禮﹐停慶賞之覃恩﹐正自有餘日餘力以伸饋奠。奚必塞耳閉目﹐一不與物相接﹐而後可終喪紀哉﹖故以爲哀之至而不能復居天位者﹐吾未之能信也。

夫身未耄倦﹐而遽傳位於子﹐以自處於一人之上﹐於古未之前聞﹐始之者趙主父﹐繼之拓拔弘而已矣。斯皆蔑禮敗度﹐以褻大位者也。若髙宗之內禪也﹐則又有說﹕己未有嗣﹐而孝宗以久廢之宗支﹐七世之疏屬﹐拔之於幼沖﹐膺元良之休命。髙宗年垂六十﹐內禪時五十有七。爲三代以後人君之所希有﹐國無可顧命之宗臣﹐一旦危病至而姦邪乘之﹐不容不早防其變。且於時女直寒盟﹐兵爭復起﹐衰年益餒﹐抑無以支不固之封疆。知孝宗之可與有爲也﹐用其方新之气﹐以振久弛之人情﹐則及身之存﹐授以神器﹐亦道之權而不失其中也。自非然者﹐天子者旣至尊而無尙矣﹐積累而上之﹐又有人焉﹐以俯而相臨﹔則天位不尊﹐而事權相錯﹐持兩端者得起而售其姦矣。亦惟孝宗之猶堪負荷也﹐故髙宗得優遊於琴書花鳥之側﹐而國事一無所問。則兩宮之歡﹐無有從中閒之。非此﹐而理亂安危不能盡釋諸懷抱﹐小有箴砭﹐遂授宵人以離閒之隙。基累者必傾﹐棟隆者且撓﹐大耋之嗟﹐焚如之咎﹐必不能保其終矣。又況光宗者﹐愚頑之聲音笑貌﹐千載而下﹐猶可想見其情形﹐抑非有楊廣之姦﹐可矯飾以欺其君父﹐則其不可以髙宗之付己者付光宗﹐灼然易見。而何造次之頃﹐遽委神器於浮沈邪﹖

與子之法﹐定於適長﹐誠大常之經矣。然而漢武捨燕王旦而立昭帝﹐光武捨東海王彊而立明帝﹐卒以允臧。則變而能通﹐未爲失也。晉武帝拒衛瓘之諫以立惠帝﹐賈氏之惡以宣﹔唐太宗徇長孫之請以立髙宗﹐武氏之禍以烈。則守而不變﹐未爲得也。夫光宗之視晉惠﹐差辧菽麥耳﹐其於唐髙﹐猶在層累之下也。孝宗卽守成憲﹐而不以意廢置乎﹖則輔以正人﹐導以正學﹐懲其宵小﹐飭其宮闈﹐迨及彌畱之際﹐簡徳望之大臣﹐受顧命而總百揆﹔卽有雷允恭﹑任守忠之內蠱﹐無難施竄殛之刑﹔光宗𨿽闇﹐亦何至滅絕天彜﹐貽宗社以阽危之勢哉﹖教之無方也﹐輔之無人也﹐俟之不待其時也﹐昏懦之習不察也﹐悍妻之煽無聞也。俄而使參國政矣﹐俄而使卽大位矣。己已處於貴而無位﹑髙而無民之地﹐乃惡李氏而有廢之之語﹐嚅囁於閒宮﹐以激其悖逆﹐豈非教不肖者以冥行乎﹖菀結而不永其天年﹐亦自貽之矣。

髙宗經營密勿者數十年﹐裁之以道﹐審之以宜﹐舉以授之於己﹔己乃無所圖維﹐急遽以授不肖之子﹐而坐視其敗﹔孝宗之於孝也﹐抑末矣。汶汶無擇﹐與其在位之用人行政﹐殊不相肖。繇今思之﹐誠不測其何心﹖意者嗣位之初﹐銳意有爲﹐而功墮不就﹐故不欲居此位也已久﹔特以髙宗在﹐而不容釋﹐甫在苫次﹐迫欲脫屣﹐憤恥之餘﹐激爲鹵莽。誠然﹐則亦悁悁悻悻﹐非君子之度矣。在位二十七年﹐民心未失﹐國是未亂﹐自可保遺緒以俟後人之興。功不自我成﹐而能得守所付畀者﹐卽其功也。亦何用此卞躁爲也﹗

〖二〗

朱子知潭州﹐請行經界法﹐有詔從之。其爲法也﹐均平詳審﹐宜可以行之天下而皆準﹐而卒不能行。至賈似道乃竊其說以病民﹐宋繇是亡﹐而法終沮廢。然則言之善者﹐非行之善﹐固如斯乎﹗蓋嘗探其原而論之﹐天下之理﹐思而可得也﹔思而不得﹐學焉而愈可得也。而有非思與學之所能得者﹐則治地之政是已。

今試取一法而思之﹐無形而可使有形﹐無迹而可使有迹﹐張之使大﹐研之使密﹐委曲經營﹐卽若有可繪可刊之圖﹐了然於心目﹐如是者自信以爲至矣。乃更端思之﹐又有一成型者﹐亦未嘗不至也。則執其一以槪見於施行﹐其不盡然者必多﹔而執其信諸心者堅﹐人固弗能辧也。故思者﹐利與害之交集也﹐故曰」殆「也。無已﹐其學乎﹗所學者﹐古之人屢言之矣。古人之所言者﹐亦旣有行之者矣。然而言者非行也。古人之行﹐非我之行也﹔我之行﹐非天下之所行也。五味無定適﹐五色無定文﹐五音無定和。律呂在﹐而師曠之調﹐師延之靡也。規矩在﹐而公輸之巧﹐拙工之撓也。古之人教我以極深研幾之學﹐而我淺嘗而躁用之﹐舉天下萬民之情﹐皆以名相籠而驅入其中﹐故曰」罔「也。

所以然者﹐何也﹖天下之思而可得﹑學而可知者﹐理也﹔思而不能得﹑學而不能知者﹐物也。今夫﹝物﹞名﹝利﹞則有涯矣﹐數則有量矣。乃若其實﹐則皆有類焉﹐類之中又有類焉﹐博而極之﹐盡巧歷之終身而不能悉舉。大木之葉﹐其數億萬﹐求一相肖而無毫髮之差者無有也﹐而名惡足以限之﹖必有變焉﹐變之餘又有變焉﹐流而覽之﹐一日夜之閒﹐而不如其故。晴雨之候﹐二端而止﹐擬一必然而無意外之差者無有也﹐而數惡足以期之﹖夫物則各有情矣。情者﹐實也。故曰﹕」先王以人情爲田。「人情者﹐非一人之思所能皆慮﹐非古人之可刻畫今人而使不出於其域者也。乃極其所思﹐守其所學﹐以爲天下之不越乎此﹐求其推行而準焉﹐不亦難乎﹗

今夫經界﹐何爲者邪﹖以爲淸口分之相侵越者乎﹖則民自有其經界矣﹐而奚待於上﹖先世之所遺﹐鄕鄰之所識﹐方耕而各有其埒﹐方獲而各計其獲﹐歲歲相承﹐而惡乎亂﹖若其積漸匿侵﹐自不能理﹐鄕鄰不能詰﹔則以南北殊方﹑乍來相蒞之文吏﹐惟辭是聽﹐睹此山川相繆之廣甸﹐亦惡能以一日之聰明﹐折羣疑於不言之塊土乎﹖徒益其爭﹐而獄訟日繁﹐智者不爲也。

以爲辧賦役之相詭射者乎﹖詭射者﹐人也﹐非地也。民卽甚姦﹐不能沒其地而使之無形。而地之有等﹐等之以三﹐等之以九﹐亦至粗之率耳。實則十百其等而不可殫。今且畫地以責賦﹐豪民自可詭於界之有經﹐而圖其逸﹔貧民乃以困於所經之界﹐而莫避其勞。如之何執一推排之法而可使均邪﹖故均者﹐有不均也。以不均均﹐而民更無所愬矣。

以爲自此而可限民之田﹐使豪彊之無兼並乎﹖此尢割肥人之肉置瘠人之身﹐瘠者不能受之以肥﹐而肥者斃矣。兼並者﹐非豪民之能鉗束貧民而彊奪之也。賦重而無等﹐役煩而無藝﹐有司之威﹐不可向邇﹐吏胥之姦﹐不可致詰。於是均一賦也﹐豪民輸之而輕﹐弱民輸之而重﹔均一役也﹐豪民應之而易﹐弱民應之而難。於是豪民無所畏於多有田﹐而利有餘﹔弱民苦於僅有之田﹐而害不能去。有司之鞭笞﹐吏胥之挫辱﹐迫於焚溺﹐自樂輸其田於豪民﹐而若代爲之受病﹔𨿽有經界﹐不能域之也。夫豈必陻其溝洫﹐夷其隧埒﹐而後畸有所歸哉﹖誠使減賦而輕之﹐節役而逸之﹐禁長吏之淫刑﹐懲猾胥裏蠹之恫喝﹐則貧富代謝之不常﹐而無苦於有田之民。則兼並者無可乘以恣其無厭之欲﹐人可有田﹐而田自均矣。若其不然﹐恃一旦之峻法﹐奪彼與此而不卹其安﹐疲懦之民﹐且匿走空山而不願受。無已﹐則假立疆畛﹐而兼並者自若﹐徒資姍笑而已。若夫後世爲經界之說者﹐則以搜剔民之隱田而盡賦之﹐於是逐畝推求﹐而無尺寸之土不隸於縣官。嗚呼﹗是豈仁人君子所忍言乎﹖

三代之制﹐有田有萊﹐萊者非果萊也。有一易﹐有再易﹐易者非果易也。畱其有餘以勸勤者﹐使竭力以耕﹐盡地利而無憂賦稅耳。今彼此相推﹐而情形盡見﹐塊泥﹝珠﹞﹝株﹞粟﹐無能脫也﹐夫是之謂箕斂也﹐奚辭哉﹖夫田爲姦隱不入賦額者﹐誠有之矣。婢妾臼竈之姦﹐不足爲富人病也﹐況仁君之撫四海者乎﹖抑有地本磽確﹐而勤民以有餘之力﹐彊加水耕火耨之功﹐幸歲之穰而薄收者﹔亦有溪江洲渚﹐乍湧爲邱﹐危岸穹崖﹐將傾未圮﹐目前之鱗次相仍﹐他日之沈坍不保者﹔亦有昔屬一家﹐今分異主﹐割畱橫亙於山隈水曲而不可分疆埸者﹔若此之類﹐難以更僕而數。必欲執一畫定之溝封﹐使一步之土必有所歸﹐以悉索而徵及毫末﹐李悝之盡地力﹐用此術也。爲君子儒﹐以仁義贊人君之徳政﹐其忍之乎﹖是則經界之獘﹐必流爲賈似道之殃民。仁邪﹖暴邪﹖問之天下﹐問之萬世﹐必有審此者矣。

夫原本周官﹐因仍孟子﹐不可謂非學也。規畫形勢﹐備盡委曲﹐不可謂未思也。乃抑思商﹑周之天下﹐其於今者何如哉﹖侯國之境土﹐提封止於萬井﹔王畿之鄕遂﹐采邑分授公卿。長民之吏﹐自酇鄙之師至於鄕大夫﹐皆百里以內耳目相習土著之士。爲利爲病﹐周知無餘﹐因仍故址﹐小有補葺而已定。今則四海一王﹐九州殊壤﹐窮山紓曲﹐廣野浩漫。天子無巡省之行﹐司農總無涯之計﹐郡邑之長﹐遷徙無恆。乃欲懸一式以驅民必從﹐賢智者力必不任﹐昏暴者幸以圖成。在天﹐則南北寒燠之異候﹔在地﹐則肥瘠髙下之異質﹔在百谷﹐則疏數稚壯之異種﹔在疆界﹐則陂陀欹整之異形﹔在人民﹐則彊弱勤惰之異質﹔在民情﹐則願朴詭譎之異情。此之所謂利者﹐於彼爲病﹔此之所欲革者﹐彼之所因。固有見爲甚利﹐而民視之如荼棘﹔見爲甚害﹐而民安之如衽席。學不可知也﹐思不可得也。言之娓娓﹐行之汲汲﹐執之愈堅﹐所傷愈大。以是爲仁﹐其蔽也愚﹐而害且無窮﹐久矣﹗

故善治地者﹐因其地而治之。一鄕之善政﹐不可以行之一邑﹔一邑之善政﹐不可以行之一州﹔一州之善政﹐不可以行之四海。約略其凡﹐無所大損於民﹐而天下固已大均矣。均之者﹐非齊之也。設政以驅之齊﹐民固不齊矣。則必刑以繼之﹐而後可齊也。政有成型﹐而刑必濫﹐申﹑商之所以爲天下賊﹐惟此而已矣。若夫匹夫以錙銖之利﹐設詐以逃惟正之供﹐則惟王者必世後仁之餘﹐自輸忱以獻﹐豈元後父母所宜與爭論也哉﹖以君子競小人之智﹐以王章察聚斂之謀﹐以雞鳴夢覺所虛揣之情形﹐以閉戶讀書所乍窺之經史﹐束四海兆民而入於圖繢之中。言之誠是也﹐行則非所敢也。𨿽然﹐亡慮也。言此者﹐未有能行之者也。

〖三〗

君拒諫以宣欲﹐臣嫉賢而獻諛﹐其於正諫之士﹐名之曰」沽名「。夫亦念名之所自生乎﹖名者﹐義之所顯也﹐天下後世公是公非之衡也。有名可沽﹐則名在諫者矣。自處於不可名之慝﹐而以名授諫者﹐使可沽焉﹐其爲無道之尢也﹐奚辭﹖故沽名者﹐使人君知有名而不可幹者也。君非無名﹐而沽者無可沽矣。

𨿽然﹐人臣以此事君﹐而國又奚賴哉﹖君有巨慝﹐大臣任之﹔大臣不能言﹐而後諫臣任之﹔諫臣不能言﹐而後羣工下至士民﹐皆可奮起而言之。若夫羣然競起﹐合大小臣民言之恐後﹐則首其議者﹐蓋亦誠出於不容已。而相踵相附﹐未問從違﹐喧爭不已﹐則其閒以沽名故喋喋相仍者﹐十有八九矣。於是而激庸主姦臣以不相下﹐言者且競以削斥爲榮﹐空國以去﹐置宗社於姦邪之掌﹐徒自獎曰﹕吾忠而獲罪之正人也。則沽名之咎又奚逭邪﹖且夫君之過﹐不至於戕天彜﹐絕人望﹐猶可浣濯於他日﹐則相激不下﹐失猶小也。若夫天倫之敍斁﹐人禽之界﹐存於一綫﹐一陷於惡﹐而終無可逸﹔是豈可雷同相競﹐使處於無可解免之地者哉﹖

子之事其親也﹐仁之發也﹐卽義之恆也。然豈以爲義在當孝而始孝乎﹖其不孝者﹐固非謂宜於不孝而孝非義也。故稱說孝道於孝子之前者﹐皆無當於孝子之心﹔稱說孝道於不孝之前者﹐亦無能動不孝之心。無他﹐可言者﹐義之當然﹐而惻怛內動﹐絪縕不解之忱﹐固非言之所能及。其或利欲熒之﹐婦人宵小閒之﹐奪其心以背其初志﹐皆藏於隱微﹐非可以言言者也。故舜之孝也至矣﹐蔑以尙矣。而其以人倫授契教民者﹐曰」敬敷五教﹐在寬「。上不可以法繩其下﹐優而遊之﹐乘罅而導之﹐去其熒之閒之者﹐以使自顯其初心。則知悔者﹐若吾訓以漸啟仁愛之天懷﹔怙惡者﹐抑不相激以成人倫之大變。寬之用﹐大矣哉﹗而能以此導人主以全恩﹐李長源而外﹐難其人矣。長源始用之肅宗﹐繼用之徳宗﹐皆以父處子者也。涕泗長言﹐密移其情於坐論而不泄﹐獨任其調停之責﹐而不待助於羣言。其轉移人主之積﹝怨﹞﹝忿﹞﹐猶掇輕羽也。乃至於肅宗事父之逆﹐獨結舌而不言﹐夫豈忘其爲巨慝而吝於規正哉﹖力不與張良娣﹑李輔國爭﹐則言且不聽﹐而激成乎不測之釁﹔則弗如姑與含容﹐猶使不孝者有所惜﹐而消不軌之心。長源之志苦矣﹐而唐亦苟安矣。

嗚呼﹗人君之忍絕其心﹐公爲不孝以對天下而無怍者﹐惟光宗獨耳。豈光宗者﹐曠古彌今﹑人貌禽心之無偶者乎﹖於是而畱正之咎﹐不能逃矣。叩閽牽衣﹐百僚庶士之喧爭﹐無與弭之﹐而委大臣之責以倒授之。乃使寧宗之立不正﹐韓侂冑之姦得逞﹐毒流士類﹐禍貽邊疆﹐其害豈淺鮮哉﹖蓋哄然羣起而爭者﹐皆有名心﹐非能以推己之孝成盡己之忠者也。正之所自處者﹐諫不從則去而已。去者﹐名之所歸也。君益彰其不孝之名﹐而己得潔身之名以去。天理民彜﹐爭存亡於一閒﹐而心膂大臣﹐忍以覆載不容之名歸之君父乎﹖若以去言﹐則光宗之不足相與爲荃宰﹐灼然易見者也。知不可相﹐而不去之於早﹔其去也﹐又且行且止﹐反覆於郊關﹐以搖眾志﹔舉動之輕﹐適足資姦邪之笑﹐久矣。

夫光宗之惡﹐非若劉劭之凶威不可向邇者也﹐悍婦宵人﹐噂沓而成否塞。正爲大臣﹐上被孝宗之知遇﹐內有兩宮太后之倚任﹐誠能忘生死以衛社稷﹐而救人倫之斁絕﹐夫不有雷允恭﹑任守忠之家法乎﹖楊舜卿﹑陳源抑非有李輔國﹑魚朝恩擁兵怙黨之威﹐得兩宮片紙﹐竄逐在須臾之閒爾。而正不能。如其不能﹐則畱身密語﹐涕泣以道之﹐從容以引之﹐諱其大惡於外﹐而俾有可自新之路﹐李氏𨿽悍﹐而光宗易位﹐不能從中以起﹐則固未嘗不可銜勒使馴者。而正又不能。如其不能﹐則姑已。唐肅之逆﹐猜嫌之甚﹐南內一遷﹐幾有主父之危﹐而朝廷不爲驚擾﹐國方亂而不害其固存。當是時也﹐彊敵無壓境之危﹐宗室無窺覦之釁﹐大臣無逼篡之謀﹐艸澤無弄兵之變﹐靜正之朝野﹐自可蒙安於無事。正乃無故周章﹐捨大臣之職﹐分其責於百僚﹐招引新進喜言之士﹐下逮太學髙談之子﹐一鳴百和﹐呼天吁地﹐以與昏主妒後爭口舌之短長。不勝﹐則相率而奔﹐如烈火之焚身﹐須臾不緩﹐此何爲者哉﹖昏悖之主固將曰﹕」吾不孝之名﹐大臣已加我矣﹐羣臣已加我矣﹐海內士民莫不加我矣﹐無可謝於後世矣﹗卽以身試危機﹐就兩宮而見幽廢﹐人且曰非吾之能事吾親也﹔舉國之人﹐以大義束我﹐而使修寢門之節﹑倚廬之文也。惡不可浣﹐而惡用浣爲﹖彼分崩而去者﹐自少味而反﹐奚所卹而不任吾之髙臥哉﹖「於斯時也﹐張皇失據者﹐若有大禍之在旦夕﹐而不知其固無妨也。疑愈深﹐人心愈震﹐而後易位之策突起﹐以詫再造之功。揆其所繇﹐非正使然而孰使然乎﹖

人而與人爭名﹐名得而實已虧矣﹔大臣而與君爭名﹐名在己而害在國矣。況君子而與至不肖之人爭名﹐爭其所不待爭﹐而徒啟其爭﹐爲愈陋乎﹖一諫一去﹐又惡足以增益畱正君子之名哉﹖故以正爲宗社計﹐非也﹔宗社尙未有危﹐危之者﹐正之倡眾以去國也。以正爲大倫計﹐尢非也﹔光宗之不孝﹐光宗自致之﹐正莫能救之﹐寧宗之不孝﹐背父以立﹐則正實使之然也。且使盈廷呼號奔散之後﹐光宗懼而就苫次以執喪﹐其於不孝之名﹐十不能減其一二﹐不孝之實﹐百不能救其毫末。正乃引以自居曰﹕」此吾帥眾以爭之力也。「則謂之曰」沽名「﹐亦非求全之毀矣。

奚以知大臣之能盡其道哉﹖不倚諫臣以興雷同之議﹐則體國之誠至矣。奚以知諫臣之能盡其職哉﹖不引羣臣士庶以興沸騰之口﹐則直道之行伸矣。若畱正諸人者﹐任气以趨名﹐气盈而易竭﹔有權而不執﹐有幾而不審﹔進退無恆﹐而召物之輕﹔生死累懷﹐而不任其害。宜乎其爲庸主﹑悍後﹑奄人所目笑﹐而不卹其去畱者也。

宋論卷十三

寧宗

〖一〗

趙忠定不行定策之賞﹐致韓侂冑﹑趙彥逾之怨﹐竄死湖﹑湘﹐國乃危亂。或謂金日磾不受擁立之封﹐丙吉不言護養之勞﹐此君子之髙致﹐不宜以望小人﹐薄酬以厭二豎之欲﹐國庶以靖。嗚呼﹗是豈足以知忠定之心哉﹖忠定之言曰﹕」身爲貴戚之卿﹐侂冑爲椒房之戚﹐宣勞於國﹐不宜膺賞。「此其可以言言者也。乃若中心內蘊﹐有必不可以策功賞者﹐則不可以言言者也。

光宗𨿽云內禪﹐其實廢也。寧宗背其生父﹐正其不孝之罪﹔而急奪其位﹐且以扶立者爲有大勛勞而報之﹐天理民彜﹐其尙有毫髮之存焉者乎﹖寧宗以是感侂冑而重任之﹐加以不貲之榮寵。人知光宗之不孝﹐而不知寧宗之不孝﹐尢倍於光宗。忠定其忍以此自待﹐忍以此待其君乎﹖寧宗之立﹐忠定處於不得已之勢﹐無可曲全﹐而行非常之事。揆其所自﹐非事勢之必然﹐畱正爲之耳。於斯時也﹐廷臣空國而逃﹐太學捲堂而噪﹐都人失志而驚。乃亦何嘗至此哉﹖光宗絕父子之恩﹐誠不足以爲人君﹐而以視唐玄武之戈﹐南宮之錮﹐猶爲末減。以害言之﹐唐且無宗社之憂﹐而況於宋。方其時﹐外戚無呂﹑武之謀﹐支庶無七國﹑八王之釁﹔李氏𨿽逆﹐而無外援﹔楊舜卿﹑陳源𨿽姦﹐而無兵柄。徒以舉國張皇﹐遂若有不能終日之勢﹐迫忠定以計出於此﹐而忠定之心滋戚矣。

所冀者﹐寧宗而有人之心邪﹖婉順以事父母﹐而消其嫌隙﹔抱愧以臨臣民﹐而勤於補過﹔塗飾以蓋君父之愆﹐隆恩以報孝宗之徳。則寧宗可無疚於天人﹐忠定亦自安其夙夜。此之不務﹐施施然佩扳己者以爲徳﹐獎廢父者以爲功﹐若奪拱璧於盜賊之手﹐而勒其勛勞於旗常以告天下。則忠定之生﹐不如其竄死﹐宋室之安﹐不如其瀕危矣。何也﹖無君有君﹐而父子之倫必不可滅也。桀無道而湯代以興﹐猶曰慚徳。父爲桀﹐子爲湯﹐爲之臣者﹐居割正之功以徼榮利﹐是可無慚﹐則其違禽獸奚遠哉﹗褚淵﹑沈約之所不敢爲﹐而爲君子者忍之邪﹖夫忠定不欲以禽獸自處﹐不敢以禽獸處君﹐且不忍以禽獸處同事之勞人﹐厚之至也。顧不能以此言告人者﹐一出諸口﹐而寧宗卽無以自容也。故曰心滋戚矣。

然則忠定之爲相者﹐何也﹖曰﹕相非賞功之官也。忠定旣決策造非常之舉﹐扶危救獘﹐惟其任而不可辭也。光宗無釋位之心﹐李后有驕橫之力﹐嗣主童昏﹐姦回充塞﹐弗獲已而引大任於躬﹐生死之不謀而又何多讓焉﹗捨忠定而他求﹐爲耆舊者則畱正爾。時艱則逃之江上﹐事定則復立廷端﹐其不足以規正宮闈﹑詟服羣小也﹐久矣。正而可任也﹐亦何至倒行逆施以致有今日哉﹖其復起也﹐聊以備員而已矣。然則其朱子乎﹗忠定則已急引而晉之﹐與共圖宗社矣。資序未及而進以漸﹐其常也﹐賢者之所可受也。拔之於儔伍﹐躋之於上位﹐惟英主之獨斷﹐非大臣之自我而專之﹐抑賢者所必不受也。升居館閣﹐以俟嗣己而興﹐則亦惟己旣相﹐而後志可伸也。利有所不徼﹐害有所不卹﹐嫌有所不避﹐怨有所不辭﹐昭昭然揭日月而行之﹐何足以議忠定哉﹗

〖二〗

小人蠱君以害善類﹐所患無辭﹐而爲之名曰」朋黨「﹐則以鉗网天下而有餘。漢﹑唐以降﹐人亡邦瘁﹐皆此之繇也。而宋之季世﹐則尢有異焉﹐更名之曰」道學「。道學者﹐非惡聲也。揭以爲名﹐不足以爲罪。乃知其不類之甚﹐而又爲之名曰」僞學「。言僞者﹐非其本心也。其同類之相語以相誚者﹐固曰道學﹐不言僞也。以道學爲名而殺士﹐劉徳秀﹑京鏜﹑何澹﹑胡紘等成之﹐韓侂冑尸之﹐而實不自此始也。髙宗之世﹐已有請禁程氏學者。迨及孝宗﹐謝廓然以程氏與王安石並論﹐請禁以其說取士。自是而後﹐浸淫以及於侂冑﹐乃加以削奪竄殛之法。蓋數十年蘊隆必泄之毒﹐非徳秀等突起而遽能然也。

夫人各有心﹐不相爲謀。諸君子無傷於物﹐而舉國之狂狺如此。波流所屆﹐乃至近世﹐江陵踵其戾气﹐奄黨襲其炎威也﹐又如此。察其所以蠱惑天下而售其惡者﹐非彊辧有力者莫能也。則爲之倡者誰邪﹖揆厥所繇﹐而蘇軾兄弟之惡﹐惡於向魋久矣。

君子之學﹐其爲道也﹐律己𨿽嚴﹐不無利用安身之益﹔蒞物𨿽正﹐自有和平溫厚之休。小人之傾妒﹐亦但求異於國事之從違﹐而無與於退居之誦說。亦何至標以爲名﹐惑君臣朝野而共相排擯哉﹖蓋君子之以正人心﹑端風尙﹐有所必不爲者。淫聲冶色之必遠也﹐苞苴賄賂之必拒也﹐劇飲狂歌之必絕也﹐詼諧調笑之必不屑也﹐六博投瓊﹑流連晝夜之必不容也﹐緇黃遊客﹑嬉談面諛之必不受也。凡此者﹐皆不肖者所耽﹐而求以自恣者也。徒以一廁士流﹐而名義相束﹐君子又從而飭之﹐苟逾其閒﹐則進不能獲令譽於當官﹐退抑不能以先生長者自居於士類。狂心思逞﹐不敢自遂﹐引領而望曰﹕誰能解我之桎梏﹐以兩得於顯名厚實之通軌哉﹖而軾兄弟乘此以興矣。

自其父洵以小有才而遊丹鉛之壘﹐弋韓愈之章程﹐卽曰吾韓愈也﹔竊孟子之枝葉﹐卽曰吾孟子也。軾兄弟益之以氾記之博﹐飾之以巧慧之才﹐浮游於六藝﹐沈湎於異端﹐倡爲之說曰﹕」率吾性﹐卽道也﹔任吾情﹐卽性也。「引秦觀﹑李廌無行之少年爲之羽翼﹐雜浮屠黃冠近似之卮言爲之談助﹔左妖童﹐右遊妓﹐猖狂於花月之下。而測大易之旨﹐掠論語之膚﹐以性命之影迹﹐治道之偏端﹐文其耽酒嗜色﹑佚遊宴樂之私。軒然曰﹕」此君子之直道而行者也。彼言法言﹑服法服﹑行法行者﹐皆僞也。「僞之名自此而生矣。於是苟簡卑陋之士﹐以爲是釋我之縛而遊於浩蕩之宇者。欲以之遂﹐而理卽以之得﹔利以之享﹐而名卽以之成﹔惟人之意欲﹐而出可爲賢臣﹐處可爲師儒﹐人皆仲尼﹐而世皆樂利。則褰裳以從﹐若將不及﹐一呼百集﹐羣起以﹝敵﹞﹝攻﹞君子如仇仇﹐斥道學如盜賊﹐無所憚而不爲矣。

故謝廓然之倡之也﹐以程氏與安石並論﹐則其所推戴者可知矣。視伊川如安石者﹐軾也。廓然曰﹕」士當信道自守﹐以六經爲學﹐以孔﹑孟爲師。「夫軾亦竊六經而倚孔﹑孟爲藏身之窟。乃以進狹邪之狎客爲入室之英﹐逞北裏之淫詞爲傳心之典﹔曰」此誠也﹐非是則僞也「。抑爲鉤距之深文﹐謔浪之飛語﹐搖闇君以逞其戈矛﹐流濫之極﹐數百年而不息。軾兄弟之惡﹐夫豈在共﹑歡下哉﹖姑不念其狐媚以誘天下後世之悅己者﹐乃至裁巾割肉﹐東坡巾﹐東坡肉。爭庖人縫人之長﹐辱人賤行之至此極乎﹗眉山之學不熄﹐君子之道不伸﹐禍訖於人倫﹐敗貽於家國﹐禁講說﹐毀書院﹐不旋踵而中國淪亡﹐人胥相食。嗚呼﹗誰與衛道而除邪慝﹐火其書以救僅存之人紀者﹖不然﹐亦將安所屆哉﹗

〖三〗

孝宗升祔﹐趙丞相議祧僖﹑宣二祖﹐毀其廟﹐朱子力爭以爲非。繇此觀之﹐朱子之講祭法也﹐不用漢儒之說﹐刻畫周制﹐禁後王之損益﹐多矣。

漢儒之言周制﹐周固未盡然也。說周制者曰﹕」天子七廟﹐太祖一也﹐文﹑武二世室﹐三也﹐自禰至髙祖﹐四世而已。遞祔遞祧﹐髙祖以上﹐則撤榱桷更新之。「抑考周公定禮之日﹐武王已升祔矣﹐上至太王﹐四世已訖。而云」上祀先公﹐自組紺以上至於公劉「。則與」壇墠無禱乃止﹑去墠爲鬼「之說﹐顯相背戾。故六經之文不言毀廟﹐周公之遺典﹐孔﹑孟之追述﹐未有異也。言毀廟者﹐漢儒始之。鄭玄﹑王肅互相競諍﹐或七或九﹐或雲藏之祖廟﹐或云瘞之階閒。洵使其然﹐後王尙可損益﹔況其不然﹐何爲安忍哉﹖

古之有天下而事其先者﹐必推其所自出﹐立太祖之廟﹐非漫然也。古之天子﹐自諸侯而陟。其上世以元徳顯功﹐旣啟土受封而有社稷之事矣。則或守侯服﹐或膺大位﹐屈伸之閒﹐其爲君一也。有天下而非驟享其榮﹐失天下而不終絕其食。則自太祖以後﹐世守其祀﹐綿延不絕﹐情以相引而升﹐理以相沿而格。而閒其中﹐斷其續﹐則四世之祖上承太祖﹐﹝所﹞亦遼闊而不相爲紹。亙塞陵躐﹐精气不聯﹐其所以事太祖者﹐亦蒼茫恍忽而不信之以心矣。若曰」繼世之君﹐𨿽承大位﹐而徳不足以享無涯之位「﹐則子孫之事其先﹐惟所評隲﹐而生我之徳﹐不足以當一獻之恩﹐固非人心之所忍自信也。況乎近者非無失徳﹐遠者或有累仁﹐固未可芟夷先世之休光﹐置若行路矣。且其言曰﹕」壇墠有禱則祭﹐無禱則止。「禱而能庇佑及我者﹐必其精爽之在希微﹐固有存焉者也。精爽未亡﹐待有禱而後諂之﹐山川土木之神且將厭惡﹐而況一本相嗣﹐子孫之於先祖乎﹖

又其說曰﹕」誠之所至﹐祭乃可通。五世以上﹐生不相及﹐情不相慕﹐𨿽仁人孝子居崇髙之位﹐度其精意不能昭格﹐無事以虛文爲致孝。「此抑非也。情文之互相生起也﹐久矣。情生文者文爲輕﹐文生情者文爲重。思慕篤而祭行焉﹐情生文者也﹔思慕易忘﹐而因昭格之頃﹐感其洞洞屬屬之心﹐以思成而不忍斁﹐文生情者也。故禘所自出之帝﹐祖其始封之君﹐思慕不逮﹐而洋洋如在者﹐百世如旦夕焉。祭之爲用大矣﹗而惡可以情所不逮﹐遂棄其文邪﹖且夫繼世之君﹐非必有聿追之忱矣。中材之主﹐知有禰而不知有祖﹔其在下愚﹐則方在殯而情已暌。其抑將並虞祔之祭﹐問其情之奚若而後行乎﹖天子之祀﹐靡所不通﹐名山大川百神之享﹐身未履其域﹐心未諳其實﹐遙聞以耳﹐因循以舊﹐柴﹑禜﹑沈﹑貍﹐未嘗廢也。奚徒其祖而以遠不相知澹忘若非有也﹖

三代以降﹐與子法立﹐親親之道﹐尙於尊賢﹐上以事其先祖﹐下以傳其子孫﹐仁至而義行焉﹐一也。自身以下﹐傳之子﹐傳之孫﹐傳之曾玄以放﹐神器攸歸﹐無所限止。徒於其祖﹐遠而斥之壇墠﹐橫於四世以上﹑太祖以下﹑爲之割絕。何其愛子孫者無已﹐而敬祖考者易窮﹖度及此﹐能勿慘怛於中乎﹖嗚呼﹗一代之興﹐傳至五世七世﹐祚運已將衰矣﹐百年內外﹐且有滅亡之憂。一旦天不佑而人不歸﹐宗廟鞠爲茂艸﹐子孫夷乎輿皂﹐陌紙杯漿﹐無復有過陵園而酒涕者。乃此國步尙康之日﹐惜錙銖之牲帛﹐憚一日之駿奔﹐倡爲以義裁恩之說﹐登屋椓削﹐棄主土壤﹐不待仁人孝子而可爲寒心者矣﹗

漢儒之叢喙以爭﹐言祧言毀﹐奉一若信若疑之周制﹐割人心不忍背之恩﹐固君子所撫心推類而惡聞其說者也。漢髙之祀﹐止於太上皇﹐或其先世之弗傳也﹔光武之親廟﹐止於四世﹐以其承漢之大宗也﹔抑叔孫通﹑曹褒保殘守陋﹐不卽人心﹐而以天下儉其親也。惡足以爲萬世法哉﹖四世以上﹐相承而紹統者﹐爲祖禰之所自出﹐則親無與尙矣﹔保世滋大﹐以君萬邦﹐則尊無與尙矣。親至而不可諼﹐尊至而不可詘﹐曾不得與井蒞之神﹑貓虎之鬼﹑歷百世而享一朝之報乎﹖稽之聖訓﹐未有明文﹐周道親親﹐其不然也必矣。

天子有禘﹐諸侯有祫﹐大夫士有饋食﹐庶人有薦﹐降殺因乎其分﹐而積累弗絕者﹐因乎其情。則後世無毀廟﹐而同堂異室﹐以儉而可久﹔順人情﹐合天理﹐聖人復起﹐當無以易也。朱子之欲復斯世於三代﹐言之詳矣。獨於祧廟之說﹐因時而立義﹐誠見其不忍祧也。則後之言禮者﹐又胡忍以喋喋辯言﹐導人主以薄恩邪﹖

〖四〗

韓侂冑立」僞學「之禁﹐以空善類﹐其必不兩立者﹐畱﹑趙二相﹐其次則朱子也。蔡季通隱處論學﹐未嘗持淸議以譏朝政﹐未嘗作詞章以斥權姦﹐其於侂冑遠矣。乃朱子𨿽罷﹐猶得優遊林泉﹐爲學者師。而季通獨嬰重罰﹐竄死遐方﹐且爲之罪名﹐」僞「不足以盡之﹐而斥之曰」妖「。夫眞與僞﹐難誣者心﹐而可倒者言也。眞者僞其所僞﹐僞者僞其所眞﹐相報以相誣﹐而名亦可立。今所講者日用彜倫之事﹐而題之曰」妖「﹐𨿽佞人之口給﹐其能無據而恣其狂詞哉﹖蓋季通亦有以取之﹐而朱子於此﹐亦不能無惑矣。

侂冑之深怨朱子者﹐以爭殯宮故也。當是時﹐侂冑勤勞方著﹐惡迹未彰﹐卽欲防其姦而斥遠之﹐亦無可施其憲典。惟殯宮一議﹐足以傾動宮府﹐置諸不赦之罪。王孝先以加諸丁謂而俯首以死海濱者﹐此而已矣。今朱子之言曰﹕」不爲宗社血食久遠之計。「侂冑之奪魄寒心﹐與朱子不並立之勢成矣。朱子旣以此爲侂冑罪﹐而抑請廣詢術人以求吉地。其所欲詢者誰也﹖蔡神與以葬師爲世業﹐季通傳其家學﹐而參之理數以精其說﹐推崇邵氏﹐以與濂﹑雒相抗﹔是季通者﹐儒之淫於小道﹐而爲術人之領袖者也。殯宮之吉否﹐朱子未能知之﹐而季通自謂知之﹔朱子卽知﹐而亦以季通之術知之。然則其云術人者﹐蓋有季通之徒﹐挾術思售﹐而季通隱主其取捨也。禮曰﹕」假於時日卜筮以惑民者殺。「則挾指天畫地之說﹐以撓仁人孝子之心者﹐謂之曰」妖「﹐亦奚不可哉﹖此季通所以授小人以名﹐而使戕士類﹐誠有以致之。故早自知其不免於禍﹐誠哉其不可免也。

嗚呼﹗學君子之學﹐使小人得加以惡名而不能辭﹐修遁世無悶之徳﹐而情移於吉凶﹐覆以與凶相觸而危其身。處亂世之末流﹐正學衰﹐邪說逞﹐流俗之好尙易以移人。苟欲立於無過之地﹐履坦道以守貞者﹐可褻其身心以殉遊食者之言﹐而自罹於咎哉﹖

夫道之與術﹐其大辧嚴矣。道者﹐得失之衡也﹔術者﹐禍福之測也。理者﹐道之所守也﹔數者﹐術之所窺也。大易卽數以窮理﹐而得失審﹔小術托理以起數﹐而禍福淫。審於得失者﹐諭義之君子﹔淫於禍福者﹐諭利之小人。故葬也者﹐藏也。仁人孝子不忍暴其親之形體而藏之也﹐知愼此而已矣。而諭利之小人﹐捨死者之安危﹐就生人之利害﹐則彜倫斁而天理滅矣。今有人焉﹐役其父母之手足﹐飾其父母之色笑﹐以取富貴﹐則鮮不以爲禽獸矣。身已死﹐骨已寒﹐乃欲持此以求當於茫茫之士而希福焉﹐則是利其死以徼非望之獲﹐爲君子者﹐何忍出於此邪﹖

且夫以禍福言﹐而其說之妄﹐亦易知矣。自古有天下而祚永者﹐莫周若也。諸侯世其國﹐大夫士世其祿﹐傳家之永者﹐亦莫周若也。考之於禮﹐有墓大夫以司國君之墓﹐有墓人以司卿大夫之墓。正始祖之兆域於上﹐而後世以昭穆序葬於東西﹐非有擇於形勢也。天子七月﹐諸侯五月﹐大夫三月﹐士逾月。春秋﹕」雨﹐不克葬﹐日昃而葬。「非有擇於時日也。而血食之長﹐子孫之庶﹐後世莫能及焉。豈徒後世之士﹐能以福澤被其屍而施及子孫乎﹖祈天永命者﹐徳也﹔保世滋大者﹐業也。內政修﹐外侮禦﹐而宗社必安﹔君不漁色﹐後不妒忌﹐而子孫必眾。推以及乎士庶﹐厚以傳家﹐勤以修業﹐則福澤自遠。捨此不務﹐而以所生之骨骼﹐求大塊之榮施﹐仁者所不容﹐尢智者所不齒也。

小人之欲售其術也﹐必詭於道以惑君子。故爲葬師之言者﹐亦竊理與气之迹似以藻帨之﹐而君子坐受其罔。乃亂道者﹐道之所必窮。故京房之諫邪佞﹐非不正也﹐而爲幸臣所困﹔郭璞之折篡逆﹐非不義也﹐而爲權姦所殺。妄言天者﹐天所不覆﹔妄言地者﹐地所不載﹔侮陰陽者﹐陰陽之災必及之。房與璞之窮﹐自窮之也。充其說以浸淫於後世﹐於是而有委之野而不葬﹐以罹水火之災者矣﹔於是有已葬復遷﹐割析之﹐焚烈之﹐以極乎慘毒者矣。導天下以梟獍之惡﹐而以獲罪於天﹑卒隕其世者﹐接踵相繼。夫君子方欲辟異端以閒先聖之道﹐柰之何屍瑣陋之術﹐曾不足以望異端之後塵者﹐公言於朝廷﹐姑試之君父也﹗以季通之好學深思也﹐於以望道也近矣。而其志亂﹐其學淫﹐卒以危其身於桎梏。爲君子者﹐不以一眚喪其大徳﹐可弗愼哉﹗可弗愼哉﹗

〖五〗

言期於相勝而已邪﹖則言之非難也。是之勝非﹐直之勝曲﹐正之勝邪﹐操常勝之勢﹐揆之義而義存﹐建以爲名而名正﹐何患乎其不勝哉﹖故言之也﹐無所復屈。其或時不能用﹐覆以得禍﹐而言傳於天下﹐天下感之﹐言傳於後世﹐後世誦之﹐其殆貞勝者乎﹖貞勝則無患其不勝矣。𨿽然﹐勝者﹐勝彼者也。彼非而勝之﹐則勝者是矣﹔彼曲而勝之﹐則勝者直矣﹔彼邪而勝之﹐則勝者正矣。是勝者僅以勝彼也﹐非貞勝也。且夫立兩說而衡其得失﹐有定者也。就一事而計其初終﹐有恆者也。然而固無定而無恆也。特以庸主佞臣之所陷溺﹐而其爲失也﹐天下交起而憎惡之﹔已而又有不然者﹐天下又起而易其所憎惡。故一事之兩端﹐皆可執之以相勝。然則所以勝者之果爲定論乎﹖

定論者﹐勝此而不倚於彼者也。定論者﹐隨時處中而自求之道皆得也。斯則貞勝者也。故言者以此而扶天下之危而定其傾﹐皆確乎其有不拔之守﹔推而行之﹐皆有不匱之業﹔不僅以勝彼者取天下後世之感誦﹐而言皆物也﹐故曰」君子之言有物「也。物也者﹐實也。言吾之是﹐非以折彼之非﹔言吾之直﹐非以辧彼之曲﹔言吾之正﹐非以爭彼之邪。故曰」訏謨定命﹐遠猶辰告「。惟其有定﹐故隨時以告﹐而猶皆以致遠﹐斯以爲謨之訏者也。

宋自南渡以後﹐所爭者和與戰耳。當秦檜之世﹐言戰者以雪仇復宇爲大義﹐則以勝檜之邪也有餘。當韓侂冑之世﹐言和守者﹐以固本保邦爲本計﹐則以勝侂冑之邪也有餘。於是而爲君子者﹐不遺餘力而言之﹐以是而忤權姦﹐獲罪罟﹔而其理之居勝者﹐煌煌奕奕﹐莫有能掩之者矣。乃誠如其言﹐絀秦檜而授之以兵柄﹐其遂能雪仇復宇邪﹖抑否也﹖斥侂冑而授之以國政﹐其果能固本保邦邪﹖抑否也﹖奚以知其未之逮也﹖其言也﹐至於勝檜與侂冑而止﹐而旣勝之後﹐茫然未有勝之之實也。執檜之說﹐則可以勝侂冑矣﹐檜未嘗不以固本保邦求當於君也。執侂冑之說﹐則可以勝檜矣﹐侂冑未嘗不以雪仇復宇昌言於眾也。反檜而得侂冑﹐反侂冑而又得史彌遠。持之皆有故﹐號之皆有名﹐而按以其實﹐則皆義之所不許﹐名之所不稱。故檜死﹐和議不終﹐苻離之師﹐先侂冑而沮敗。侂冑誅﹐兵已罷﹐宋日以坐敝而訖於亡。無他﹐操議者但目擊當國者之非﹐遽欲思反。而退求諸己﹐所以扶危定傾之實政﹑足以勝彼而大服其心﹑使無伺我之無成以反相嗤笑者﹐一無有也。不世之功﹐豈空言相勝之可坐致乎﹖侂冑倡北伐之謀﹐而嶽飛之卹典行﹐秦檜之惡謚定﹔彌遠修講好之說﹐而趙汝愚之孤忠顯﹐道學之嚴禁弛﹔是宜足以大快人心者﹐而人心益其危懼。徒相勝者﹐一泄而無餘﹐天下亦何恃此淸議哉﹖

嗚呼﹗宋自仁宗以後﹐相勝之習愈趨而下﹐因以相傾﹐皆言者之气矜爲之也。始以君子而求勝乎小人﹐繼以小人而還傾君子﹐繼以君子之徒自起相勝﹐繼以小人之還自相勝而相傾。至於小人之遞起相傾﹐則竊名義以大相反戾﹐而宗社生民皆其所不卹。乃其所竊之名義﹐固卽前之君子所執以勝小人者也。

言何容易哉﹖言而不自省於心﹐爲己之所有餘﹐則是之與非﹐曲之與直﹐正之與邪﹐其相去也不遠。何也﹖義在外﹐則皆襲取以助气之長者也。故君子知爲之難而言之必訒。豈懸一義以爲標準﹐使天下後世爭誦之﹐遂足以扶三綱﹑經百世﹑無所疚於天人乎﹖熟慮之於退思﹐進斷之於密勿﹐捨之而固有所藏﹐用之而實有所行。持至是之術﹐充至直之用﹐盡至正之經。有弗言也﹐言之斯可行之。經之緯之﹐斡之旋之﹐道備於己﹐功如其志。則姦邪之異己者不能攻﹐相傾者不能竊﹐斯以爲貞勝也矣。

〖六〗

唐之中葉﹐禍亂屢作﹐而武﹑宣之世﹐猶自振起﹐禦外侮﹐修內政﹐有可興之幾焉。宋則南渡以後﹐孝宗欲有爲而不克﹐嗣是日羸日艸﹐以抵於亡。非其主之狂惑如唐僖﹑懿比也﹐惟其當國大臣擅執魁柄者﹐以姦相傾而還以相嗣﹐秦檜﹑韓侂冑﹑史彌遠﹑賈似道躡迹以相剝﹐繇辧及膚﹐而未嘗有一思效於國者閒之也。然而抑有辧焉。春秋之法﹐原情定罪以爲差等﹐同一惡而罪殊﹐同一罪而法殊。欒書﹑荀偃不與公子歸生均服污瀦之刑。齊之滅紀﹐晉之滅虞﹐不與衛毀滅邢等膺滅同姓之誅。知此﹐然後可以服小人之心﹐而元惡無所分咎。抑君子以馭小人﹐處置有方﹐足以弭其惡而或收其用。衡有定而權可移﹐權不可移﹐則衡弗能爲準也。夫然﹐則取史彌遠而等之三凶﹐未可也。且取韓﹑賈二豎而等之秦檜﹐抑未可也。

秦檜者﹐其機深﹐其力鷙﹐其情不可測﹐其願欲日進而無所訖止。故以俘虜之餘﹐而駕耆舊元臣之上﹐以一人之力﹐而折朝野眾論之公﹐惟所誅艾。藉其有子可授﹐而天假以年﹐江左之提封﹐非宋有也。此大憝元凶﹐不可以是非槪論者也。韓侂冑﹑賈似道狹邪之小人耳。托宮闈之寵﹐乘閒以竊權﹐心計所營﹐不出於納賄﹑漁色﹑驕蹇﹑嬉遊之中。上不知有國之瀕危﹐下不知有身之不保。其挑釁開邊﹑重斂虐民者﹐皆非其本志﹐獻諛之夫爲之從臾﹐以分徼幸之榮利﹐彼亦惛焉罔覺﹐姑且以之爲戲。則抑楊國忠﹑王黼之儔﹐而固不如檜之陰慘也。然以之而亡人之國有餘矣。

夫彌遠則固有不然者。其一﹐擅置君之柄﹐以私怨黜濟王竑而立理宗﹐非寧宗意也。然寧宗亦有以致之﹐而竑亦自有以取之也。仁宗之立英宗也﹐與韓魏公密謀之﹐韓公且不敢誦言其名﹐以須仁宗之獨斷。髙宗之立孝宗也﹐以秦檜之挾權罔上﹐而不能與聞其事。寧宗則一任之彌遠﹐而己無所可否﹐虛懸儲位以聽彌遠之遊移。彌遠懷變易之心﹐然且密屬余天錫﹑鄭淸之以徐察其徳性﹔非若王莽﹑梁冀貪立童昏﹐以爲竊國地﹐固欲遠己之害﹐而不忘措國之安。等爲支庶﹐而理宗之靜﹐固賢於竑之躁也。是可原也。其一﹐函侂冑之首以媚女直﹐損國威而弛邊防也。然誅止侂冑﹐而不及將領﹐密謀預備﹐固未忘北顧之憂。非若秦檜之陷殺人宗族﹐而盡解諸帥之兵﹐大壞軍政﹐粉飾治平﹐延及孝宗而終莫能振也。其一﹐進李知孝﹑梁成大於臺省以攻眞﹑魏。而二公之進﹐彌遠固推轂焉。及濟邸難行﹐二公執淸議以置彌遠於無可自全之地﹐而激以反噬﹐禍福生死決於轉移之頃﹐自非內省不疚者﹐未有不決裂以逞﹐而非堅持一意與君子爲難﹐無故而空人之國者也。故彌遠者﹐自利之私與利國之情﹐交縈於衷﹐而利國者不如其自利﹐是以成乎其爲小人。平情以品隲之﹐其猶在呂夷簡﹑夏竦之閒。以主昏而得逞﹐故惡甚於呂﹑夏﹔乃以視彼三凶者﹐不猶愈乎﹖

君子之道﹐以人治人者也。如其人以治之﹐則誅賞之法允﹔如其人治之而受治﹐則駕馭之道得。不然﹐任一往之情﹐見天下無不可殺之小人﹐反激而成鼎沸之朝廷﹐此漢﹑唐以來亂亡之階也。而奚足尙哉﹖故使明主秉鑑於上﹐大臣持正以贊之﹐而酌罪以明刑﹐則惟秦檜者﹐當其履霜而早謹堅冰之戒。自虜來歸﹐巧行反閒﹐其膺上刑﹐不宜在宋齊愈之下。蓋其陰鷙之才﹐抑之而彼自伸﹐遠之而彼自近。嚴以制之﹐而不敵其懷蠆之毒﹔柔以化之﹐而適入其网阱之中﹔則非服上刑﹐莫之能戢。若侂冑﹑似道﹐則世固不乏其人矣。不﹝投﹞﹝授﹞以權﹐則亦與姜特立﹑張說均爲佞幸﹐弗能爲天下戎首也。若彌遠﹐則檠之使正﹐導之使順﹐損其威福﹐錄其勤勞﹐邪心不侈﹐而尺效可收﹔固弗待於迸逐﹐而惡不及於宗社。馭之之術﹐存乎其人而已矣。

秦檜擅﹐而趙鼎﹑張浚不能遏﹔侂冑專﹐而趙汝愚﹑畱正不能勝﹔似道橫﹐而通國弗能詰﹔君子之窮也。當彌遠之世﹐君子未窮﹐而自趨於窮﹐亦可惜也夫﹗亦可惜也夫﹗

宋論卷十四

理宗

〖一〗

濟王竑之死﹐眞﹑魏二公力訟其冤﹐責史彌遠之妄殺﹐匡理宗以全恩﹐以正彜倫﹐以扶風化﹐韙哉其言之也﹗弗得而訾之矣。𨿽然﹐言之善者﹐善以其時也﹐二公之言此也﹐不已晚乎﹖

潘壬誅﹐湖州平﹐濟王之於此也危甚。彌遠積恨而益之以懼﹐理宗隱憂而厚用其疑。夫誠欲全竑以惇厚道﹐固當乘其未卽殺竑之時﹐迪天良以詔理宗﹐明大義以告彌遠﹐擇善地﹑簡守令以護竑﹐而俾遠於姦人﹐則竑全而理宗免殘忍之愆。如其不聽﹐引身而退﹐無可如何而聊以自靖﹐君子之道﹐如斯而已。竑旣殺矣﹐復其王封﹐厚其祭葬﹐立嗣以世奉其祀﹐皆名也。塗飾之以掩前慝﹐非果能小補於彜倫也。而竑之受誣旣白﹐則彌遠擅殺宗親之罪不可逭。彌遠之罪不赦﹐則必追論其廢立之惡﹐以爲潘壬昭雪。追論廢立之非﹐則理宗不可無所受命﹐聽彌遠之扳己﹐而遂爲天下君。引其端者﹐必竟其緒﹐以此而望之庸主與不令之臣﹐其將能乎﹖

夫潘壬之起﹐其禍亦酷矣。使李全如壬之約﹐舉兵內向﹐則與何進之召董卓也奚殊﹖宋之宗社﹐不一旦而糜爛也﹐幾何哉﹖天下方岌岌焉﹐而我咎旣往以起風波。言則善矣﹐抑將何以保其終也﹖夫以竑先之以避匿﹐繼之以入告而討壬﹐謂其無心爭立而終可無他者﹐非也。李嗣源爲亂兵劫以同反﹐嗣源跳出﹐會師以討反者﹐亦未嘗遽與同謀﹐不思自拔。而其後竟如之何也﹖竑之始﹐亦與壬有勿傷太后及官家之約矣。李全不至﹐哄然起者皆太湖漁人﹐知事不成﹐而後攺圖入告﹐以勢爲從違﹐非以義爲逆順。竑可弗殺﹐而豈必其不可殺乎﹖

若夫廢立之故﹐寧宗汶汶而委之彌遠﹐當其時亦未有昌言爲竑定策者。且竑之不足以爲人子﹐卽不足以爲人君﹐西山亦旣知之矣。均之爲宗支也﹐以族屬言﹐則更有親焉者﹔以長幼言﹐則更有長焉者。知其不可﹐而更易之於未冊立之前﹐非奪適亂宗﹐道法之不可易者也。均可繼﹐而擇之也惟其人。理宗無君人之才﹐而猶有君人之度。竑以庶支入嗣﹐拒西山之諫﹐而以口舌筆鋒睨彌遠而欲致之死﹐其爲躁人也奚辭﹖躁人而能不喪其匕鬯者﹐未之前聞。孝宗之銳志恢復﹐爲皇子時﹐非無其志。秦檜乘權﹐而緘默以處﹔嶽飛入見﹐交相信愛﹐抑視其死而不爭。乃至李林甫之姦﹐迫脇肅宗﹐憂生不保﹐形容槁悴﹐妃孕而欲墮之﹔然不敢斥林甫之姦﹐以卹投鼠之器。爲人子者﹐道固然也。梁昭明小有同異﹐而懷郁以死﹔戾太子致恨江充﹐而身膺國刑。竑曾不察﹐而忿戾形於聲色﹐且以未受誓命之國儲﹐延眄宮車之晏駕﹐以逞志於君父之大臣﹐見廢固其宜也。潘壬﹐亂人耳。名曰義舉﹐何義哉﹖匹夫不逞﹐挾賊興戎﹐竑弗能遠﹐則其死也﹐較之子糾﹐尢爲自取。其視涪陵廢錮﹐背約幽冥﹐推刃同气者﹐不愈逕庭乎﹖君子於此﹐姑置之可也。彌遠病國之姦﹐欲爲國而斥遠之也﹐不患無名。乃挾此爲名﹐伸竑以抑彌遠﹐則彌遠無所逃其死﹐理宗亦不可居人上。己論伸而國惡彰。將孔子爲司寇﹐掌國刑﹐亦必追季氏逐君之惡﹐俾定公不安其位﹐而後變魯以至道哉﹖言不可以無擇﹐情不可以不平。奉一義以赫赫炎炎﹐而致人於無可容之地﹐豈非君子之過與﹖

〖二〗

自史彌遠矯韓侂冑之姦﹐解道學之禁﹐褒崇儒先﹐而請謚﹑請贈﹑請封﹑請錄子孫﹑請授山長﹐有請必得﹐迄於蒙古渡江﹐旦夕垂亡之日而不輟﹐儒者之榮也。嗚呼﹗以此爲榮﹐而教衰行薄﹐使後世以儒爲膻﹐而儒爲天下賤﹐胥此啟之也。夫君子之道異於異端者﹐非徒以其言﹐以其行也。非徒以其行﹐以其心也。心異端之所欲﹐行異端之所尙﹐以表章儒者之言﹐而冀以動天下之利於爲儒﹐則欲天下之弗賤之也﹐不可得已。

古之治教統於一﹐君師皆天子之事也。天子建極以爲立教之本﹐而分授於司徒﹑師保﹑司成﹐皆設官以任教﹐非因其能教而寵之以官。人習於善﹐士習於學﹐學成而習於教﹐各盡其職分之所當爲﹐無假於寵﹐而抑豈人爵之所能寵哉﹖周衰教弛﹐而孔子不用於天下﹐乃以其道與學者修明之﹐不得已而行天子之事﹐以紹帝王之統。故上不待命於宗周﹐下不假權於魯﹑衛。其沒也﹐哀公以下大夫之禮誄之曰尼父而無謚﹐子思自列於士而無世官。非七十子之不能請﹐而哀公缺於尊賢也。君子之道﹐行則以治邦國﹐不行則以教子弟。以治邦國﹐則受天位而治天職﹔以教子弟﹐則盡人道以正人倫。其尢重者﹐莫大於義利之分。受天位者﹐利之所歸﹐而實義之所允﹐極乎崇髙而非有所讓。盡人道者﹐義之所愼﹐而必利之所遠﹐世𨿽我貴﹐而必有所不居。崇廉恥﹐謹取捨﹐導天下以遠於榮利﹐俾人知𨿽在衡茅﹐而分天降下民寵綏以善之重任﹐斯孔子所以徳逾堯﹑舜而允配乎天也。孔子沒﹐七十子之徒﹐學散而教淫﹐於是有異端者興﹐若田駢﹑惠施之流﹐道不足以勝天下之賢智﹐乃假借時君之推尙﹐以誘人之師己。故齊王欲以萬鐘養弟子﹐而孟子斥爲壠斷之賤夫﹐退而著書以開來學。其視世主之尊禮﹐如塵垢之在體﹐而浣濯之惟恐不夙。存義利之大閒﹐而後不辱君子之道﹐嚴哉﹗舜﹑跖之分﹐其不容相涉久矣。

老子之學﹐流而爲神仙﹐其說妖﹐其術鄙﹐非得勢不行也。故文成﹑五利之於漢﹐寇謙之之於拓拔氏﹐趙歸眞﹑柳泌之於唐﹐王老志﹑林靈素之於宋﹐錫以師號﹐加以官爵﹐沒而祀之﹐而後天下之趨黃冠也如騖。浮屠之學﹐流入中國﹐其說纖﹐其術悖﹐非得勢不行也。故佛圖澄之於石虎﹐鳩摩羅什之於苻堅﹐寶志之於梁﹐智顗之於隋﹐乃至禪學興而五宗世繼﹐擅名山之利者﹐必倚詔命﹐錫以金紫﹐寵以師號﹐沒而賜以塔廟﹐加以美謚﹐而後天下之趨緇流也如騖。柰之何爲君子儒者﹐一出登朝﹐急陳其所師者推爲教主﹐請於衰世之庸君姦相﹐徼一命以爲輝光﹐與緇黃爭美利﹐而得不謂之辱人賤行乎﹖

夫君子之道﹐弘傳奕世﹐非徒以迹美而名髙也。使後起之君相﹐知之眞﹐行之力﹐學其所學﹐以飭正其身﹔行其所行﹐以治平其天下﹔則曠百世以相承﹐而君子之志得矣。如其不能﹐而徒尙以名﹐則𨿽同堂而處﹐百拜以求﹐登之於公輔﹐而視之無異於褐夫﹔祿之以萬鐘﹐而視之無殊於艸芥。則身沒以後﹐片語之褒﹐一官之命﹐以莛叩鐘﹐漠乎其不相應也。爲之徒者﹐弗能推此志以尊其師。而營營汲汲﹐伏伺於輦轂﹐奔走於權門﹐迨其得之﹐乃以驕語於儔伍。身辱者﹐自取之也﹔辱其所師以辱道﹐不已甚乎﹗

夫爲此者之志﹐大可見矣。志之未壹也﹐業之未崇也﹐大義弗能服躬也﹐微言弗能得意也。委瑣因仍以相授受者﹐非浸淫於異教﹐則自比於蒙師。所恃以自旌於裏塾﹐曰吾理學之正傳﹐推所淵源﹐而天子尊之矣﹐天下其何弗吾尙也﹖非是﹐則丰屋之下﹐三歲而不覿一人﹐其爲儒也亦鮮味矣。耀枯木之餘焰﹐續白日之光輝﹐故朱子沒而嗣其傳者無一人也﹐是可爲長太息者也﹗理宗之爲理也末矣。則朱門之儒爲山長者﹐愈不足道矣。宜其借光於史彌遠﹑賈似道之竈煬也。

〖三〗

會女直以滅契丹﹐會蒙古以滅女直﹐旋以自滅﹐若合符券。懸明鑑於眉睫而不能知﹐理宗君臣之愚不可瘳﹐通古今天下未有不笑之者也。𨿽然﹐設身以處之﹐理宗之應此也亦難矣。

會女直以滅契丹﹐非女直之爲之也。女直無藉援於宋之情﹐亦無遽思吞宋之志。童貫聽趙良嗣閒道以往約﹐而後啟不戢之戎心。使宋閉關以固守﹐則女直不能測宋之短長以思淩奪。且宋之於契丹也﹐無君父之仇﹐則援而存之以爲外蔽﹐亦一策也。不此之慮﹐而自挑之﹐其咎無可委也。會蒙古以滅女直﹐則宋未有往迎之心﹐而王楫自來﹐其勢殊矣。蒙古之蹂女直也﹐聞之則震﹐當之則靡﹐左馳右突﹐無不逞之願欲。其將渡河而殄絕之﹐豈待宋之夾攻而後可取必﹖然且閒道命使﹐求之於宋者﹐其志可知矣。女直已歸其股掌﹐而涎垂及宋﹐殆以是探其情實﹐使遲回於爲欣爲拒之兩途﹐而自呈其善敗。故曰宋之應此亦難矣。

藉不許其約而拒之與﹖則必有拒之之辭矣。有其辭﹐抑必有其踐之之實矣。拒之而不以其理﹐則辭先詘﹔如其辭之不詘﹐而無以踐之﹐則爲挑釁之媒﹐而固艸然不敢盡其辭。

將應之曰﹕」金﹐吾與國也﹐世與通好﹐盟不可寒。今窮而南依於我﹐固不忍乘其危而規以爲利。「如是以爲辭﹐而我詘矣。君父囚死於彼﹐宗社傾覆於彼﹐陵寢發掘於彼﹐而以迫脇要盟之約爲信﹐抑將誰欺﹖明恃女直爲外護﹐以緩須臾之禍﹐而陽托不忍乘危以誇志義﹔怯懦之情不可掩﹐而使其謀我之志益堅﹐則辭先詘﹐而勢亦隨之以詘矣。惟其不可﹐故史嵩之亦無可如何﹐寧蹈童貫敗亡之軌而不容已於夾攻之約。昏庸之臣主﹐勢所不能自免也。

誠欲拒之而善其辭﹐必將應之曰﹕」金﹐吾世仇也﹐往者我有不令之臣﹐聽其詐誘﹐資之兵力以滅遼﹐謂舉燕﹑云以歸我﹔遼命旣剿﹐猝起敗盟﹐乘我不備而傾我宗社﹐吾之不與共戴天久矣。徒以挫折之後﹐國本未固﹐姑許之和﹐以息吾民而用之。今者生聚於數十年之餘﹐正思悉率師武臣力以灑前恥﹐而天假於彼﹐驅之渡河﹐使送死於汴﹑蔡。今河北之地﹐彼且漸收之以入版圖﹐河南爲吾陵寢之土﹐我固將起而收之﹐俘守緒而獻之祖廟。定河北者﹐在彼有餘力而可不須我也﹔河南者﹐固在我運籌之中﹐而抑可不重煩於彼。吾視吾力以進﹐各以所得爲疆域﹔待之金孽盡殄﹐封畛相聯﹐然後遣使修好﹐講睦鄰之盛事。今方各有中原之事﹐未遑將幣﹐信使之來﹐欽挹嘉問﹐敬聞命矣。「如是以答之﹐則我義旣伸﹐彼姦亦擿。辭不詘矣﹐而實不足以踐之﹐狡焉思逞之猾虜﹐豈可以虛聲詟服者哉﹖志不定﹐膽不充﹐固吶焉不能出諸口也。

𨿽然﹐宋於此時﹐誠欲踐此言﹐抑豈無可恃之﹝甚﹞﹝具﹞哉﹖童貫之夾攻契丹也﹐與劉延慶輩茸闒之將﹐率坐食之軍﹐小入則小敗﹐大入則大潰﹐殘遼且競起而笑之。禍已成﹐勢已傾﹐所仰望以支危亡者﹐又種師道之衰老無能者也。及理宗之世而勢屢變矣﹐嶽﹑韓﹑劉﹑吳之威﹐挫於秦檜﹐而成閔﹑邵弘淵﹑王權﹑張子蓋習於選懦﹐故韓侂冑蹶起而旋僕。乃﹝至﹞﹝自﹞侂冑之樂進武人而重獎之也﹐於是而虔矯之才亦爲之磨厲。孟宗政﹑趙方﹑孟珙﹑余玠﹑彭大雅之流起﹐而兵猶足爲兵﹐將猶足爲將﹐戰猶有以戰﹐守猶有以守﹐勝猶非其徼幸﹐敗猶足以自持。左支右拒於淮﹑襄﹑楚﹑蜀之閒﹐不但以半割殘金﹐而且以抗衡蒙古。垂至於將亡之際﹐而西川之爭﹐旋陷旋復﹐襄﹑樊之守﹐愈困愈堅。呂文煥﹑劉整反面倒戈﹐而馳突無前﹐率先阿術﹑伯顏以進。如使君非至闇﹐相匪甚姦﹐則盡東南之力﹐以撲滅分崩之女眞而收汴﹑雒﹐固其可奏之功。以視昔之聞聲而栗﹑望影而奔者﹐彊弱之相差亦遠矣。誠奉直詞以答蒙古﹐奚患言之不踐﹐徒資敵笑乎﹖

君國者﹐理宗也﹔秉成者﹐史嵩之也﹔繼之者﹐賈似道也。通蒙古亦亡﹐拒蒙古亦亡﹐無往而不亡﹐則𨿽欲善爲辭以應之﹐而固無可應。不得已而姑許之﹐明懸一童貫﹑王黼之昭鑑﹐爲異日敗亡之符券﹐而有所不能避﹐固其必然矣。通而計之﹐酌時勢而度之﹐固有可不亡之道。而要非徒拒蒙古會師之約﹐可以空言爲宋救也。空言者﹐气矜而不以實者也。

〖四〗

嘗論之曰﹕浮屠氏以生死爲大事。生死者﹐一屈一伸之數﹐天之化﹐人無得而與焉﹐知命者不立乎巖墻之下而可矣﹐惡足以當大事哉﹖君子之大事﹐在仕與隱。仕隱者﹐君子之生死也。方仕而隱﹐伸而必屈也﹐而惟己自屈﹐物不能屈焉。方隱而仕﹐伸其所屈也﹐而惟己自伸﹐物不能伸焉。有可以仕﹐有不可不仕﹔有可以隱﹐有不可不隱。持之以大貞而存其義﹐酌之以時宜而知其幾。生以之生﹐死以之死﹐生不虛而死不妄。不輕以身試天下﹐不輕以天下試其身。終身守之﹐俄頃決之﹐皆存乎一心。故曰仕隱者﹐君子之生死也。

君子之道﹐仕者其義也﹐隱者其常也﹐知仕則知隱矣。故君子之仕﹐其道非一﹐而要皆以可於心者爲可於道﹐則一也。天下待以定﹐民待以安﹐君待以正﹐道誠在己﹐時不可違﹐此其不可不仕者也。魯兩生之徳﹐不足以勝之﹐而髙自驕語﹐無謂也。其次﹐則天下已治安矣﹐出而無以大異於出也﹐而君以誠求﹐賢以匯升﹐治以贊襄而益盛﹐則義在必仕而時順之﹐𨿽可以隱弗隱也。周黨﹑嚴光﹑魏野﹑林逋之欲自逸者﹐非也。其次﹐則治與亂介﹐而國是未定﹔賢與姦雜﹐而流品未淸﹔君子急將伯之呼﹐小人深側目之妒﹐可弗仕也。而自牖之約可納﹐同聲之應不鮮﹐志誠貞而憂患誠不能以中輟﹐則出入於風波之中﹐而猶可不爲之葸退﹐固志士之自命者然也。其下﹐則君昏而不察﹐相姦而不容﹐懷悲憤以湣顚隮﹐忤權臣而爭邪正﹐於是斥之﹑罷之﹑竄之﹑逐之﹐乃至誣以罪罟﹐羅以朋黨﹐而伏屍於都市﹐此誠不可仕矣。而業已在位﹐無可避之鈇鉞﹐則逢﹑比之遺烈﹐未嘗不可追﹐而勿爲挾全軀保妻子之謀﹐以引身佚處。仕與死相因﹐死不可畏﹐仕亦不可爲之中沮矣。

嗚呼﹗小人之殺君子﹐君子弗避焉者﹐假以君之威靈﹐誣以國之刑典﹐旣分義之不可逃﹔而其死也﹐昭昭然揭日月以正告於天下﹐則奚必死之愈於生哉﹖凡小人之賊賢以亂國者﹐類出於此。惟理宗之世﹐史嵩之當國﹐其殺人獨異於是。忌之也愈甚﹐而仇之也愈隱。議論弗爭也﹐祿位弗奪也﹐酬酢如相忘也﹐宴笑如相好也﹐投酖於杯酒盂羹之中﹐倉卒以死﹐而片語不能自伸。天子莫能測其械﹐盈廷莫能訟其冤。若此者﹐猶與之共立於朝以相抵啎﹐是抱蝮以寢而采堇以茹也。則誠所謂巖墻者矣。焉有君子而隕其生於杯酒盂羹者乎﹖需遲顧眄﹐不勇退於崇朝﹐不亦惑乎﹖

不可死﹐則不可仕。不可仕而不謀隱﹐可不死而不貴生﹐死有輕於鴻毛﹐徐元傑﹑劉漢弼﹑杜範當之矣。乃於時環顧在廷﹐無有引身而去者﹐則當時之人才亦大可見矣﹐尙望其能扶人之社稷之亡而致之存哉﹖嗚呼﹗不可仕而猶可隱﹐以視進不可仕﹑退不可隱者﹐又奚若邪﹖嵩之殺士之日﹐去宋之亡猶三十餘年﹐則知命貴生以不自辱﹐固有餘地以置此身。若嵩之者﹐不與爭權而毒亦釋矣。過此而愈難矣。謝臯羽﹑龔聖予﹑鄭憶翁﹑汪水雲諸子者﹐仕旣無君﹐隱亦無土﹐欲求一曲之水﹐一卷之山﹐散發行吟﹐與中原遺黎較晴雨﹑采橡梠而不可得﹐然後君子之道果窮。如之何可隱不隱﹐而以死殉簪紱也哉﹗

〖五〗

不仁者不可與言﹐不可與言而言﹐失言。不仁之尢﹐冒不孝之惡﹐爲淸議所攻﹐猶多其口說以相拒﹐惡至斯而極矣。如是﹐而可執名義以與之爭得失哉﹖屍大臣之位﹐徼起復之命﹐以招言者之攻擊﹐自史嵩之始﹐而李賢﹑張居正﹑楊嗣昌仍之。徐元傑抗論以彊抑之而死於毒﹐至不仁者爲蛇蠍以螫人﹐無足怪也。然則羅彜正﹑鄒爾瞻﹑黃幼元之昌言名義﹐娓娓而不窮﹐不已贅乎﹗夫子之斥宰予也﹐曰﹕」女安﹐則爲之。「弗與爭也。但言安﹐而其天良之剿絕﹐不可復容於覆載。君子一字而烈於鈇鉞﹐自此以外﹐無足與不仁者辧矣。

先王之使人子終喪而後從政﹐豈以禁制之哉﹖以仁人孝子之道相期﹐深湣而慰安之﹐意良厚也。以爲子之所致於親者已窮矣﹐但此三年之內﹐可薄效其哭踴奠送之忱﹐創鉅痛深﹐有毀瘠滅性之憂﹐不忍復以國事相勞而重困之也。是上之所以待之者﹐方舉而登之君子之堂﹔而顧自滅裂之以陷於禽獸之阱﹐則惻隱之心亡﹐而羞惡之心亦絕矣。夫至於羞惡之心絕﹐則莠言自口﹐誰捫其舌﹐而立身揚名﹑移孝作忠之說﹐皆惟其口給以與人相嚙蹄﹐復何所忌﹐而尙可與之正言乎﹖

且夫庸主之徇其邪心﹐而必欲逆眾論以起復之也﹐豈果謂此一人者不可旦夕不立於廷哉﹖藉其觸嚴寒﹑犯炎暑﹑五日不汗以死﹐而社稷遂無所托邪﹖蓋不仁者之得此於庸主﹐亦非易易也。或側媚宮闈以傾主志﹐或結交宦寺以窺主心﹐或援引邪朋以稱其才﹐或簧鼓吏民以頌其功。當父母尙存之日﹐早億其且死﹐而爲不可去之情形﹐脇上以禍福﹐畱未了之殘局﹐待己以始終。汶汶者遂入其囮而堅信之﹐曰﹕是誠不可使旦夕去我者也。夫然﹐則其爲此也亦勞矣。而起復在位之日﹐靦顏以居百僚之上﹐气必有所沮﹐事必有所掣﹐終不能昂首伸眉﹐若前此之得志而驕。

夫終喪之日短﹐而仕進之日長﹐亦何吝此三年之姑退﹐以需異日之復興。然而決忍於禽獸之爲﹐亦有繇已。持大權﹐居大位﹐與聞國之大計﹐而進退綽然﹐可因時以任己志者﹐惟君子能也。否則居心以坦﹐制行以恪﹐無險陂刻核之政﹐可寡過以免於彈射者也。旦進之而夕可退矣﹐夕退之而旦又可進矣。任事數十年﹐而決去一朝﹐可矣﹔投閒已久﹐而復起一朝﹐可矣。若夫不仁者﹐褊妒以妨賢﹐其積怨者深也﹔飾姦以罔上﹐其匿情者多也﹔擅權以遠眾﹐其欲相代以興者夥也。所恃以鉗盈廷之口﹑掩不軌之情者﹐惟魁柄在握﹐日得與宮廷相接納﹐而欲指摘之者不得其要領耳。非無同惡之淫朋﹐而兩姦相匿者﹐必隱而相傾。則一離乎其位﹐大則禍亟隨之﹐小亦不能以更進。故史嵩之一退﹐而徐元傑果大反其所爲。不得已而以酖毒殺正士﹐以自全也。不然﹐嵩之誤國之辜﹐其不爲丁謂﹑章惇之竄死也幾何哉﹖

知小人之情出於此﹐則知其滅絕天彜之繇﹐實爲國家之大蠹。直揭其所以求容之隱﹐勿但以求君子者責之於仁孝﹐姦無所容﹐而惡亦戢矣。賓賓然取仁人孝子孺慕之哀﹐天經地義人禽同異之理﹐與之相折﹐使得逞違心之邪說﹐蒙面以相詰﹐復惡從而禁之﹖斬蛇者﹐不責其大之吞小也﹐防其毒也﹔驅梟者﹐不責其子之食母也﹐惡其妖也。爲毒爲妖﹐足以當一死矣。是故諸君子之以仁孝攻史﹑李﹑張﹑楊也﹐褻道而失言﹐不如其已之也。

〖六〗

刑具之有木棓﹑竹根﹑箍頭﹑拶指﹑絞踝﹑立枷﹑匣牀諸酷具﹐被之者求死不得﹐自唐武氏後﹐無用此以毒民者。宋之末年﹐有司始復用之。流及於今﹐法司郡邑下至丞尉﹐皆以逞其暴怒﹐而血肉橫飛﹐不但北寺緹帥爲然也。嗚呼﹗宋以此故﹐腥聞於上天﹐亟剿其命﹐不得已授赤子於異﹝姓﹞﹝類﹞﹐而冀使息虐﹐亦慘矣哉﹗宋之先世以寬仁立國﹐故其得天下也不正﹐而保世滋大﹐受天之祐﹐不期後之酷烈至此也﹗揆其所繇﹐自光宗以後﹐君皆昏痿﹐委國於權姦﹔吏以賄升﹐恣行其污暴。𨿽理宗制」疾痛猶己「之刑箴﹐降」延及無辜「之禁令﹐而不爲之式遏。祖宗矜卹之至意﹐炳於日星﹐數小人殄滅之而有餘。小人之害亦烈矣﹗

𨿽然﹐端本淸源﹐以究其害之所自興﹐則不但自小人始也。大臣之不法﹐小臣之不廉﹐若唐之有韋保衡﹑路巖﹐宋先世之有蔡京﹑秦檜﹐惡豈減於史﹑賈哉﹖而有司不爲之加暴。故知淫刑之害﹐不但自小人始也。

異端之言治﹐與王者之道相背戾者﹐黃﹑老也﹐申﹑韓也。黃﹑老之獘﹐掊禮樂﹐擊刑政﹐解紐決防﹐以與天下相委隨﹐使其民宕佚而不得遊於仁義之圃。然而師之爲政者﹐惟漢文﹑景﹐而天下亦以小康。其尢獘者﹐晉人反曹魏之苛核﹐蕩盡廉隅﹐以召永嘉之禍。乃王導﹑謝安不懲其獘而仍之以寬﹐卒以定江左二百餘年五姓之祚﹐𨿽有苻堅﹑拓拔宏之彊﹐莫之能毀。蓋亦庶幾有勝殘去殺之風焉。

若申﹑韓﹐則其賊仁義也烈矣。師之者﹐嬴政也﹐曹操也﹐武曌也﹐楊堅也﹐其亡也忽焉。畫一天下而齊之以威﹐民不畏死﹐以死威之﹐而民之不畏也益滋。則惟慘毒生心﹐樂人之痛徹心脾﹐而自矜其能也。以君子愼修畏咎之道責小人﹐小人固不能諭﹔以小人愚惰頑惡之禁禁君子﹐君子亦所不防。以閨房醉飽之愆﹐督人於名義﹐而終陷於污﹔以博弈嬉遊之失﹐束人於昏夜﹐而重困其情。於是薄懲之而不知戒也﹐則怒激於心﹐忿然曰﹕」此驕悍之民﹐恃其罪之不至於死﹐而必不我從﹔則必使之慘徹肌膚﹐求死不得﹐而後吾法可行焉。「其爲說亦近似乎治人之術也。而宋之爲君子者﹐以其律己之嚴﹐責愚賤之不若﹐隱中其邪。顧且曰﹕」先王之敕法明刑﹐以正風俗﹑起教化者﹐必是而後不與黃﹑老之解散綱維者等。「於是有狡悍不輸情實之姦民﹐屢懲不知悛攺之罷民﹐觸其憤懣﹐而以酷吏虐民之刑具施之﹔痛苦亦其所宜也﹐瘐死亦其自取也﹐乃更渙然釋其悁疾之心﹐曰﹕」吾有以矯惡俗而﹝沮﹞﹝正﹞之矣。「

夫惟爲君子者﹐不以刑爲不得已之事而利用之﹐則虐風乘之以扇﹐而酷吏益以此市威福而導天下以樂禍之情。懦民見豪民之罹此﹐則快矣﹔愚民見黠民之罹此﹐則快矣﹔貧民見富民之罹此﹐則快矣﹔無藉之民﹐見自矜之民罹此﹐則抑快矣。民愚而相胥以快也﹐乃反栩栩然自慰曰﹕」吾之所爲﹐大快人心也。「嗚呼﹗人與人爲倫﹐而幸彼之裂肌肉﹑折筋骨以爲快﹐導天下以趨於殘忍﹐快之快之﹐而快人者行將自及﹐抑且有所當悲閔而快焉者﹐浸淫及於父子兄弟﹝之﹞不知。爲政者﹐期於紓一時愚賤之忿疾而使之快﹐其率天下以賊仁也﹐不已甚乎﹗毒具已陳﹐亂法不禁﹐則且使貪墨者用之以責苞苴﹐懷毒者用之以報睚眥﹔則且使飲食之人用之以責廚傳﹐淫酗之夫用之以逞酒狂。避道不遑﹐而屍陳於市廛﹔雞犬不收﹐而血流於婦稚。爲君子者﹐𨿽欲挽之而莫能﹐孰知其自己先之哉﹖

帝王之不得已而用刑也﹐惡之大者﹐罪極於死﹐不使之求死而不得也。其次﹐流之也有地﹐釋之也有時。其次﹐杖之笞之也有數﹐荊竹之長短大小也有度。所以養君子之怒﹐使有所止而不過﹐意甚深也。無所止﹐而怒𨿽以理﹐抑且以覆蔽其惻隱之心﹐而傷天地之和。審是﹐則黃﹑老之不尙刑者﹐愈於申﹑韓遠矣。夫君子之惡惡已甚﹐而啟淫刑之具﹐豈自以爲申﹑韓哉﹖而一怒之不止﹐或且爲申﹑韓之所不爲。故甚爲宋之君子惜﹐而尢爲宋以後之愚民悲也。虔劉已亟﹐更投命於異類﹐有王者起﹐其尙念之哉﹗

〖七〗

世降道衰﹐有士气之說焉。誰爲倡之﹖相率以趨而不知戒。於天下無裨也﹐於風俗無善也﹐反激以啟禍於士﹐或死或辱﹐而辱且甚於死。故以士气鳴者﹐士之荑稗也﹐嘉谷以荒矣。夫士﹐有志﹑有行﹑有守﹐修此三者﹐而士道立焉。以志帥气﹐則气正﹔以气動志﹐則志驕﹔以行舒气﹐則气達﹔以气鼓行﹐則行躁﹔以守植气﹐則气剛﹔以气爲守﹐則守窒。養气者﹐不守其約﹐而亟以加物﹐是助長也。激天下之禍﹐導風俗之澆﹐而還以自罹於死辱﹔斯其爲气也﹐習气而已矣。

且夫气者﹐人各有之﹐具於當體之中﹐以聽心之所使﹐而不相爲貸。不相爲貸者﹐己之气﹐不以人之動之而增﹔人之气﹐亦非己气之溢出以相鼓動而可伸者也。所謂士气者﹐合眾人之气以爲气。嗚呼﹗豈有合眾气以爲气而得其理者哉﹖今使合老少﹑羸壯﹑饑飽﹑勞佚之數十百人﹐以哄然與人相搏﹐其不爲敵所撓敗者鮮矣。故气者﹐用獨者也。使士也以天下爲志﹐以道義爲行﹐以輕生死﹑忘貧賤爲守﹔於以憂君父之危﹐傷彜倫之斁﹐卹生民之苦﹐憤忠賢之黜﹐而上犯其君﹑下觸權姦之大臣以求直﹔則一與一相當﹐捐頂踵以爭得失﹐𨿽起艸茅﹝於﹞﹝幹﹞九閽﹐越其畔矣﹐而气固盈也。乃憂其獨之不足以勝﹐貸於眾以襲義而矜其﹝君﹞﹝羣﹞﹐是先餒也。於己不足﹐而資哄然之气以興﹐夫豈有九死不回之義哉﹖以爲名髙﹐以爲勢盛﹐惟名與勢﹐初無定在﹐而彊有力者得乘權以居勝地。於是死與辱及其身﹐而益彼之惡﹐以爲天下害﹐斯豈足爲士气之浩然者乎﹖

宋之多有此也﹐不審者以爲士气之昌也﹐不知其气之已枵也。當李伯紀之見廢﹐而學宮之士哄然一起矣﹔逮史嵩之之復起﹐哄然再起矣﹔徐元傑﹑劉漢弼以毒死﹐而蔡徳潤等哄然三起矣﹔丁大全之逐董槐﹐而陳宜中等哄然四起矣。凡其所言﹐皆憂國疾讒﹑飭彜倫﹑正風化者也。理以禦气﹐而气固可伸﹔乃以理禦气﹐而气配理﹐亦從乎人之獨心而已。己正而邪者屈﹐己直而枉者伏。乃凡此羣競而起者﹐揣其志﹐果皆憂國如家﹐足以勝諸姦之誣上行私者乎﹖稽其行﹐果皆孝於而親﹐信於而友﹐足以勝諸姦之污辱風化者乎﹖度其守﹐果皆可貧可賤﹐可窮可死﹐而一介必嚴﹐足以勝諸姦之貪叨無厭者乎﹖倡之者﹐或庶幾焉。而聞風而起﹐見影而馳﹐如騖如奔﹐逐行隨隊者之不可保﹐十且八九也。諸姦且目笑而視之﹐如飛鳥之集林﹔庸主亦厭聽之﹐如羣蛙之喧夜。則弋獲國士之名﹐自詡淸流之黨﹐浸令任之﹐固不足以拯阽危之禍﹐國家亦何賴有此士哉﹖政之不綱也﹐君之不徳也﹐姦之不戢而禍至之無日也﹐無能拯救。而徒大聲以號之﹐怨詛下逮於編氓﹐穢迹彰聞於彊敵﹐羣情搖動﹐而墮其親上死長之情。則國勢之衰﹐風俗之薄﹐實自此貽之矣。輯輯翻翻﹐遊談之習勝﹐物極必反﹐烖必逮身。迨至蒙古入杭﹐羣驅北徙﹐瘃足墮指﹐啼饑僦食於原野﹔曾無一人焉﹐捐此蟪蛄之生﹐就孔子之堂﹐擇漧淨土以爲死所。則向之浮气坌興﹑山搖川決者﹐今安往邪﹖

先王之造士也﹐賓之於飲﹐序之於射﹐節之以禮﹐和之以樂。其尊之也﹐乞之而後言﹔其觀之也﹐旅而後語。分之於黨塾﹑州序﹐以靜其志﹔升之於司馬﹐而卽試以功。其以立國體也﹐卽以惇士行也。馴其气而使安也﹐卽以專其气而使昌也。使之求諸己而無待於物也﹐卽以公諸天下而允協於眾也。故𨿽有亂世暴君﹑姦人逆黨﹐而不能加以非道之刑戮。戰國之士气張﹐而來嬴政之坑﹔東漢之士气競﹐而致奄人之害﹔南宋之士气囂﹐而召蒙古之辱。誠以先王之育士者待士﹐士亦誠以先王之育士者自育﹐豈至此哉﹖詩云﹕」鳶飛戾天﹐魚躍於淵。「各安於其所﹐而作人之化成。魚亂於下﹐鳥亂於上﹐則网罟興焉。气機之發﹐無中止之勢﹐何輕言气哉﹗

〖八〗

恃險﹐亡道也﹔棄險﹐尢必亡之道也。恃險而亡﹐非險使之亡也。任非其人﹐行非其政﹐民怨而非其民﹐兵窳而非其兵﹐積金粟而糜之﹐非其金粟﹐險無與守﹐均於無險﹐恃險之亡﹐亦棄險亡之也。易曰﹕」王公設險以守其國。「是故守國者﹐不可以不知險。知險者﹐明乎險與非險之數﹐非一山之岝崿﹐一水之波濤﹐足以爲險也。有可據之險﹐而居髙積厚﹐以下應乎廣衍之神臯﹐如手足處末而衛其頭目﹐夫是之謂眞險。善攻者期於爭此﹐善守者亦守此而已矣。

江東自孫氏以來﹐東晉﹑南宋因之以立國者皆百餘年。長淮﹑大江爲其障蔽﹐」天塹「之號﹐繇此而興。而以實求之﹐險固不在是也。曹魏臨濡須而退﹐石勒至壽春而返﹐苻堅渡淝水而奔﹐拓拔飲江水而止﹐周世宗破滁陽而罷﹐完顏亮窺采石而潰﹐則旣已全有長淮而分江之險。乃至兀術直搗建康﹐立馬金山﹐東陷四明﹐南馳豫章﹐終以寢不安席﹐遽求北走。蓋一葦之可杭﹐無重關之足﹐江東之險﹐不在此悠悠之帶水明矣。

險不在此﹐則其立國而不可拔者﹐固有在也。昭烈有漢中﹐而曹仁乃卻﹔劉弘鎭襄﹑漢﹐而瑯邪乃興﹔桓溫縛李勢﹐而氐﹑羌不敢內犯﹔張浚督荊﹑襄﹐二吳爭秦﹑鞏﹐而女直息其南窺。其亡也﹕秦滅巴蜀﹐而捍關破﹐鄢郢舉﹐走楚於吳﹐而楚以熸﹔魏滅蜀漢﹐迫西陵﹐王浚因以興師東指﹐而孫氏以亡﹔宇文氏滅蕭紀﹐下蕭巋﹐而隋人南渡之師長驅無忌﹔宋俘孟昶﹐下髙季興﹐而南唐之滅易於摧枯。以是驗之﹐江東之險在楚﹐楚之險在江與漢之上流。恃大江者非所恃﹐棄上流者棄其所依。得失之樞﹐未有爽焉者也。

蓋吳﹑越﹐委也﹔江﹑漢之上流﹐源也。以攻者言﹐從源而輸於委﹐順也﹔不得其源而求諸委﹐逆也。應援之相踵﹐芻糧之相濟﹐甲仗車牛之相輔﹐順以及之﹐而軍無中匱之憂。順而下攻﹐易也﹔逆而上退﹐難也。知進之易於攻﹐而退之難於卻﹐則人有致死之心。此橫江而渡者之無成功﹐而憑髙以下者之得勝算也。以守者言﹐擊其頭而手足應﹐制其手足而頭不能援。江與漢之上流﹐芻糧之所給也﹐材勇之所生也。故吳﹑越𨿽已糜爛﹐而巴﹑蜀﹑湘﹑粵﹐可阻險以爭衡﹔上游已就沈淪﹐則吳﹑會﹑越﹑閩﹐先魂奪而坐斃。蘇峻據石頭﹐而陶侃﹑溫嶠率江﹑湘之義旅﹐掩取之如籠鳥﹔侯景陷臺城﹐而王僧辯﹑陳霸先以脃弱之粵人﹐网舉之如遊鰷。險在千里之外﹐而機應於桴鼓之捷﹐古今轍迹﹐無有不同焉者。

然則宋當理宗之世﹐豈其必亡哉﹖棄險以自亡﹐而賈似道之罪﹐不可勝誅。非但其納款﹝拖雷﹞﹝忽必烈﹞而背之以召寇也。以賄賂望閫帥﹐以柔媚掌兵權﹐以伉直爲仇仇﹐以愛憎爲刑賞﹔於是余玠死而川蜀之危不支﹐劉整叛而川蜀之亡以必﹐呂文煥之援絕而陽邏之渡不可復遏。迨及臨安已破﹐江南瓦解﹐揚州之守猶巋然而存。江﹑淮之塹﹐不足以固江東﹐勢所不趨﹐非存亡之紐明矣。故知險者﹐知天下之大險也﹐非一山一水在眉睫之閒﹐見爲可恃﹐以使人驕玩者也。以南爲守﹐而失漢中﹑巴﹑蜀﹐以孤江﹑湘﹔以北爲守﹐而失朔方﹑雲中﹐以危河朔。北倚南之資糧﹐而徐﹑泗無銜尾之運﹔南恃北之捍蔽﹐而相﹑魏無屯練之兵﹔𨿽英主不能以撫中夏﹐況中材而際運會之屯者乎﹖故險者﹐非可恃也﹐尢非可棄也﹔此千秋之永鑑也。

宋論卷十五

度宗

〖一〗

宋迨理宗之末造﹐其亡必矣。然使嗣立之主﹐憤恥自彊﹐固結眾志﹐卽如劉繼元之乘城堅守﹐屢攻而不下﹐猶有待也。抑不能然﹐跳身而出﹐收潰散之卒﹐勉以忠義﹐如苻登之誓死以搏姚萇﹐身𨿽死﹐國𨿽亡﹐猶足爲中原存生人之气。而偸一日之安富﹐懷擁立之私恩﹐委國以授之權姦﹐至於降席稽顙﹐恬不知怍﹐而後趙氏之宗祊瓦解灰飛﹐莫之能挽。嗚呼﹗迹其爲君﹐蓋周赧﹑晉惠之流﹐得死牖閒﹐猶爲幸矣。

晉惠之立也﹐議者猶咎武帝之托非其人。以分則適﹐以年則長﹐嗣國之常經在焉﹐苟非通識﹐莫能易也。而度宗異是。理宗無子﹐謀立之於吳潛﹐潛曰﹕」臣無彌遠之才﹐忠王無陛下之福。「夫豈言之無擇而鹵戇若斯哉﹖度宗之不任爲君而足以亡宋者﹐臣民具知之矣。出自庶支﹐名位未正﹐非有不可廢者存也。選於太祖之裔孫﹐豈無愈者﹐而必此是與﹔則理宗晚多內寵﹐宦寺內熒﹐姦臣外擁﹐度宗以柔選無骨﹐貌似仁孝﹐宵小以此惑上﹐幸其得立﹐而居門生天子之功也。故吳潛以爲不可者﹐正似道之所深可。一立乎位﹐而屈膝無慚﹐江萬里莫能掖止﹐果以遂小人之願欲﹐其所以得立者可知已。河山虛擲﹐廟社邱墟﹐豈似道之所置諸懷抱者乎﹖則甚矣理宗之愚以召亡也。

夫選賢以建元良﹐謀之大臣﹐以致愼也。而決之於獨斷者﹐大臣不敢屍焉。故與聞定策以相翼戴﹐𨿽優以恩禮﹐而必不可懷之以爲私恩。非是﹐則權柄下移﹐而禍必中於家國。故昭子不賞豎牛﹐而叔孫太去安。漢文之於周勃﹐漢宣之於霍光﹐𨿽曰寡恩﹐亦宰制綱維之大義﹐不可徇矣。天子者﹐極乎尊而無上者也。有提之攜之以致之上者﹐則徳可市﹐功可居﹐而更臨其上。故小人樂以其身任廢立之大權﹐而貪立菲才﹐以惟己之志欲。亂之所繇生﹐莫可救藥﹐必然之券也。

且夫拔起而登天位﹐遺大投艱於眇躬﹐亦甚難矣。況在彊寇壓境之日﹐其難尢倍。錦衣玉食處堂之嬉﹐亦奚足爲惠而懷之﹖卽令膺祚以及子孫﹐抑亦宗廟之靈﹐先君之義﹐天下臣民之所推戴﹐豈贊我﹝以﹞立者之可鬻販以爲厚徳哉﹖自寧宗委廢立於彌遠﹐而理宗感之以爲恩﹔彌遠以享厚利﹐姦人垂涎而思效之﹐無足怪者。吳潛曰」臣無彌遠之才「。非無其才也﹐無其市天位以擅大權之姦謀也。夫彌遠避禍之情﹐深於邀福。𨿽懷私以廢濟王﹐猶知密訪理宗之器識以冀得人。故理宗𨿽闇﹐早歲之設施﹐猶有可觀者。其隙旣開﹐其流愈下﹐似道乃利建此行屍坐肉之童昏﹐匍伏以聽己﹔於是而一絲九鼎之殘疆﹐惟其所棄擲﹐而莫敢誰何。要其禍之所自生﹐則寧宗始之﹐理宗成之﹐非旦夕之﹝效﹞﹝故﹞也。夫以韓魏公之公忠﹐而兩朝定策﹐引退不遑﹐豈可望之史﹑賈之流者乎﹖孝宗嗣而婁寅亮﹑張燾之賞不行。小人懷惠﹐而天下隨傾﹐亦烈矣﹗故王圭之言曰﹕」陛下有富貴傳子孫﹐皆先帝之恩。「君子甚惡其言。以有天下享崇髙之奉﹐而感之以爲恩﹐此鄕裏小生得一舉而感舉主者﹐尊之爲師﹐戴之如父﹐寒乞之情也。然而不亡者﹐未之有也。

恭宗端宗祥興帝

〖一〗

文信國之言曰﹕」父母病﹐知不可起﹐無不下藥之理。「悲哉﹗身履其時﹐爲其事﹐同其無成﹐而後知其言之切也。今夫父母之病﹐當其未篤﹐則無妄之藥﹐不敢輕試﹔無所補而或有所傷﹐寧勿藥也。故春秋傳曰﹕」於許世子止﹐見孝子之至。「言孝子之情﹐不敢不愼也。迨及革矣﹐望其愈而終不可愈﹐冀其生而不可得生。於斯時也﹐苟有以療之者﹐不以藥之珍而患貧也﹐不以炮制之難而憚勞也﹐不以迂而罔濟而忽之也﹐不以緩而弗及而輟之也﹐不以前之屢試無功而中沮也﹐不以後之追悔太過而懷疑也。其求之也﹐瞿瞿乎其若貪也﹔其營之也﹐惘惘乎其若愚也。夫豈不知有命自天之不可彊哉﹖欲已之﹐而心不我許﹐抑竭力殫心以爲其所能爲而已矣。然而或爲之謀者﹐畱雞刲豕﹐以媚山巢妖狐之神而乞命﹐則孝子弗爲。其弗爲也﹐非有所吝也﹐不敢以辱吾親﹐不忍以辱吾親也。

夫忠臣於君國之危亡﹐致命以與天爭興廢﹐亦如是焉而已。當徳祐時﹐蒙古兵壓臨安﹐亡在旦夕﹐求所以存宋者終無術矣。誠不忍國亡而無能爲救﹐則嬰城死守﹐君臣畢命以殉社稷﹐可也。奉君出走﹐收餘燼以借一﹐不勝﹐則委骨於原隰﹐可也。死不我值﹐求先君之遺裔﹐聯艸澤之英雄﹐有一日之生﹐盡一日之瘁﹐則信國他日者亦屢用之矣。乃倉卒之下﹐聽女主乞活之謀﹐銜稱臣納貢之命﹐徼封豕長蛇之恩﹐以爲屬國於江介。愛君而非所以愛﹐存國而固不可存﹐信國之忠﹐洵忠而過矣。

曾元請及旦以易簣﹐而曾子斥之曰﹕」細人之愛人也以姑息。「姑息云者﹐姑貸須臾之安﹐以求活鮒於沾濡﹐婦寺之忠孝也。以堂堂十五葉中國之天子﹐匍伏丐尺土於他族﹐生不如死﹐存不如亡﹐久矣。信國自處以君子﹐而以細人之道愛其君乎﹖且夫爲降附稱臣之說﹐其愚甚矣。卽令蒙古之許之與﹗蕭巋臣於宇文﹐以保一州﹐而旋以滅亡﹔錢俶臣於宋﹐以免徵伐﹐而終於納土。朝菌之晦朔﹐奚有於國祚之短長﹖況乎徐鉉之辧言﹐徒供姍笑﹔徽﹑欽之歸命﹐祗取俘囚。已入虎吻﹐而猶祝其勿吞﹐詞愈哀﹐志愈辱﹐其亡愈可傷矣﹗信國之爲此也﹐搖惑於婦人之柔靡﹐震動於通國之狂迷﹐欲以曲遂其成仁取義之心﹐而擇之不精﹐執之不固﹐故曰忠而過也。

或曰﹕句踐之請命於吳也﹐自請爲臣﹐妻請爲妾﹐而卒以沼吳。信國之志﹐其在斯乎﹗而奚爲不可﹖

曰﹕巽以行權者﹐惟其理也﹔屈而能伸者﹐惟其勢也。吳之與越﹐以爵土言﹐皆諸侯也﹔以五服言﹐皆蠻夷也﹔以先世言﹐一爲泰伯之裔﹐一爲大禹之冑也。春秋之世﹐友邦相伐﹐力不敵而請降者多矣。受其降者﹐不得而臣之﹐已而復與於會盟﹐仍友邦也。上有守府之天子﹐其以彊大相役屬﹐同是冠帶之倫﹐而義可以相服者也。故句踐卽不沼吳﹐而終不爲吳之臣妾。宋之於蒙古﹐豈其比哉﹖宋之亡﹐亡於屈而已。澶淵一屈矣﹐東京再屈矣﹐秦檜請和而三屈矣。至於此﹐而屈至於無可屈。以哀鳴望瓦全﹐弗救於亡﹐而徒爲萬世羞。時異而勢異﹐勢異而理亦異。句踐之所爲﹐非宋所得假以掩其恥也。故楊后之命可以不受﹐而後信國之忠﹐純白而無疵。擇義以行仁﹐去其姑息者而得矣。

〖二〗

漢﹑唐之亡﹐皆自亡也。宋亡﹐則舉黃帝﹑堯﹑舜以來道法相傳之天下而亡之也。是豈徒徽﹑欽以降之多敗徳﹐蔡﹑秦﹑賈﹑史之挾姦私﹐遂至於斯哉﹖其所繇來者漸矣。

古之言治者﹐曰」覿文匿武「。匿云者﹐非其銷之之謂也﹐藏之也固﹐用之也密﹐不待覿而自成其用之謂也。故書曰﹕」迪惟有夏﹐乃有室大競。「競之不大﹐棟折榱崩﹐欲支之也難矣﹗其競之也﹐非必若漢武﹑隋煬窮兵遠塞而以自疲也。一室之棟﹐一二而已﹐欂﹑櫨﹑榱﹑桷﹐相倚以安﹐而不任競之力。故用之專者﹐物莫能勝﹔守之壹者﹐寇莫能侵。率萬人以相搏﹐而其相敵也﹐一與一相當﹐而羣無所用。自遼海以西﹐迄於夏﹑朔﹔自賀蘭以南﹐垂於洮﹑岷﹔其外之逐水艸﹑工騎射﹑好戰樂殺﹑以睥睨中土者﹐地猶是地﹐人猶是族﹐自古迄今﹐豈有異哉﹖

三代之治﹐千有餘歲﹐天子不以爲憂﹐其制之之道﹐無所考矣。自春秋以及戰國﹐中國自相爭戰﹐而燕﹑趙獨以二國之力﹐控制北陲。秦人外應關東﹐而以餘力獨捍西圉﹐東不貸力於齊﹐南不藉援於韓﹑魏。江﹑淮以南﹐則尢耳不聞朔漠之有﹝天﹞驕﹝虜﹞也。及秦滅燕﹑代﹐並六合﹐率天下之力以防胡﹐而匈奴始大。漢竭力以禦之﹐而終莫之能抑。至於靈﹑獻之世﹐中國復分﹐而劉虞﹑公孫瓚﹑袁紹﹐不聞有北塞之憂。曹操起而撫之﹐鮮卑﹑匈奴皆內徙焉。蜀﹑吳不相聞也。晉兼三國﹐而五胡競起。垂及於唐﹐突厥﹑奚﹑契丹相仍內擾。及安﹑史之亂﹐河北叛臣各據數州之土以抗天子﹐而薊﹑云之烽燧不聞者百年。繇此言之﹐合天下以求競而不競﹐控數州以匿武﹐而競莫加焉。則中國所以衛此覿文之區者﹐大略可知矣。

東漢之彊﹐不敵西漢﹐而無北顧之憂者﹐有黎陽之屯在也。天寶以後﹐內亂方興﹐不敵開元以前﹐而無山後之警者﹐有魏博之牙兵在也。外重漁陽﹑上郡﹑雲中之守﹐而黎陽承其後﹔外建盧龍﹑定難﹑振武之節﹐而魏博輔其威。以其地任其人﹐以其人守其地。金粟自贍也﹐士馬自簡也﹐險隘自固也﹐甲仗自營也。無巡邊之大使以督其簿責﹐無遙制之廷臣以掣其進止﹐𨿽寡而眾矣﹐𨿽弱而彊矣。故曰」天子有道﹐守在四夷"。言四裔之邊臣各自守﹐而不待天子之守之也。牽帥海內以守非所自守之地﹐則漫不關情而自怠﹔奔走遠人以戰非所習戰之方﹐則其力先竭而必頹。然而庸主具臣之謀﹐固必出於此者﹐事已迫﹐則不容不疲中國以爭﹔難未形﹐則惟恐將帥之倚兵而侵上也。

嗚呼﹗宋之所以裂天維﹑傾地紀﹑亂人羣﹑貽無窮之禍者﹐此而已矣。其得天下也不正﹐而厚疑攘臂之仍﹔其制天下也無權﹐而深懷尾大之忌。前之以趙普之佞﹐逢其君猜妒之私﹔繼之以畢士安之庸﹐徇愚氓姑息之逸。於是關南﹑河北數千里闃其無人。迨及勍敵介馬而馳﹐乃驅南方不教之兵﹐震驚海內﹐而與相枝距。未戰而耳目先迷於向往﹐一潰而奔保其鄕曲。無可匿也﹐斯亦無能競也。而自軒轅迄夏后以力挽天綱者﹐糜散於百年之內。嗚呼﹗天不可問﹐誰爲爲之而令至此極乎﹖向令宋當削平僭僞之日﹐宿重兵於河北﹐擇人以任之﹐君釋其猜嫌﹐眾寬其指摘﹐臨三關以扼契丹﹔卽不能席捲燕﹑云﹐而契丹已亡﹐女直不能內蹂。亦何至棄中州爲完顏歸死之穴﹐而召蒙古以臨淮﹑泗哉﹖

人本自競﹐無待吾之競之也﹐不挫之而亦足以競矣。均此同生並育於聲名文物之地﹐以相爲主輔﹐而視若芒刺之在背。威之弗能也﹐信之弗固也﹐宰之弗法也。棄其人﹐曠其土﹐以榱支宇﹐而棟之折也已久。孰令宋之失道若斯其愚邪﹖天地之气﹐五百餘年而必復。周亡而天下一﹐宋興而割據絕。後有起者﹐鑑於斯以立國﹐庶有待乎﹗平其情﹐公其志﹐立其義以奠其維。斯則繼軒轅﹑大禹而允爲天地之肖子也夫﹗

