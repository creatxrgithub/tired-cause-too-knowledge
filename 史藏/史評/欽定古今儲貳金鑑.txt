

乾隆五十一年四月初六日奉

上諭恭錄

聖祖諭防一道載入古今儲貳金鑑欽此

康熙五十二年二月庚戌

諭領侍衛內大臣大學士九卿等趙申喬陳奏皇太子爲國本應行冊立朕自幼讀書凡事畱意纎悉無遺況建儲大事朕豈忘懷伹闗系重大有未可輕立者昔立允礽爲皇太子時索額圖懷私倡議凡皇太子服禦諸物俱用黃色所定一切儀注幾與朕相似驕縱之漸實由於此索額圖誠本朝第一罪人也宋仁宗三十年未立太子我

太祖皇帝並未預立太子

太宗皇帝亦未預立太子漢唐以來太子幼沖尙保無事若太子年長其左右羣小結黨營私鮮有能無事者人非聖人誰能無過安得有克盡子道如武王者今眾皇子學問見識不後於人但年俱長成已經分封其所屬人員未有不各庇防其主者卽使立之能保將來無事乎且爲君難爲臣不易古來人君窮兵黷武者有之崇尙佛老者有之任用名法者有之朕禦極五十餘年朝乾夕惕上念

祖宗遺緒之重下念臣民仰望之殷朝綱獨斷柔逺能邇體卹臣庶毫無私心當吳三桂叛亂時已失八省勢幾危矣朕灼知滿漢防古之心各加任用勵精圖治轉危爲安是以數十年來海宇寧靖今欲立皇太子必能以朕心爲心者方可立之豈宜輕舉卽臣僚爲國爲民念玆在玆先憂後樂者實不易得太子之爲國本朕豈不知立非其人闗系匪輕朕將允礽從幼教訓迨後長成變爲暴虐無所不爲不知忠孝不識亷恥行事乖戾有不可言者推其故皆由瘋狂成疾迷惑所致此疾有二十餘載矣凡人醉後傷人醒時知悔伊似長醉不醒所爲過惡身不自知伊之儀表及學問才技俱有可觀今一至於此非瘋狂而何自廢而復立以來朕尢加意教訓

心血耗盡因伊狂疾終不痊愈故又行廢黜孟子云父子之間不責善責善則離離則不祥莫大焉大學云人莫知其子之惡蓋父之於子嚴不可寛亦不可誠爲難事如朕方能處置得宜耳爾諸大臣俱各有子凡人幼時猶可教訓及其長成一誘於黨類便各有所爲不復能拘制矣立皇太子事未可輕定特召集爾眾大臣明示朕意趙申喬所奏折著發還欽此

乾隆四十八年九月三十日奉

上諭朕閱館臣所進職官表志詹事府一門其按語內稱詹事爲東宮官屬我國家萬年垂統家法相承不事建儲冊立詹事府各員畱以備詞臣遷轉之階等語是書館臣因朕前降諭防於建儲一事之防不可行明切訓示故於按語內特爲揭出其實書生拘迂之見豈能深計及此且使是書畱傳後世安知不又訾議館臣爲無柰迎合諭防非其本懷耶用是不得不再爲明白宣諭夫堯授舜舜授禹唐虞固公天下卽禹之傳啟亦非於在位時有建立太子之事三代以後人心不古秦漢預立太子其後爭奪廢立禍亂相尋不可枚舉逺而唐髙祖立建成爲太子至於兄弟相殘建成被害近而明神宗朝羣臣奏請預立國本紛紜擾亂大率皆爲後來希榮固寵之地甚至宵小乘間伺釁釀爲亂階如梃擊等案神宗召見太子泣爲慰藉父子之間至於如此閱之眞可寒心可知建儲冊立非國家之福召亂起釁多由於此卽以我朝而論

皇祖時理密親王亦嘗立爲皇太子且特選公正大臣如湯斌者爲之輔導乃旣立之後情性乖張卽湯斌亦不能有所匡救羣小復從而蠱惑遂致屢生事端上煩

皇祖聖慮終至廢黜且卽理密親王幸而無過竟承大統亦不過享國二年其長子晳縱欲敗度不克幹蠱年亦不永使相繼嗣立不數年間連遭變故豈我大淸宗社臣民之福乎是以

皇祖有鑑於玆自理密親王旣廢不復建儲迨我皇祖龍馭上賓傳位

皇考紹登大寶十三年勵精圖治中外肅淸

皇考敬法

前徽𨿽不預立儲位而於宗祏大計實早爲籌定雍正元

年卽

親書朕名緘藏乾乾淸宮正大光明匾內又另書密封匣

常以隨身至雍正十三年八月

皇考升遐朕同爾時大臣等敬謹啟視傳位於朕之禦筆復取出內府緘盒密記核對脗合人心翕然此天下

臣民所共知者也朕登極之初恪遵

家法以皇次子乃

孝賢皇后所生嫡子爲人端重醇良依

皇考之例曽書其名藏於乾淸宮正大光明匾額後乃稟命不融未幾薨逝遂命大學士鄂爾泰張廷玉將其名撤出追諡爲端慧皇太子是未嘗不立嫡也但不以明告眾耳嗣後皇七子亦

孝賢皇后所出秉質純粹深愜朕心惜不久亦卽悼殤其時朕視皇五子於諸子中覺貴重且漢文滿洲防古語馬步射及算法等事並皆嫺習頗屬意於彼而未明言乃復因病旋逝設依書生之見規仿古制繼建元良則朕三十餘年之內國儲凡三易尙復成何事體是以前於癸巳年復書所立皇子之名藏於匣內常以自隨是年

南郊大祀令諸皇子在

壇襄事曾以所定皇子黙禱於

上帝若所定之子克承堂構則祈

昊蒼眷佑俾得年命延長倘非

天意所屬則速奪其算朕亦可另爲選擇毋悞我國家宗

社生民重寄本年恭詣

盛京祗謁

祖陵亦如告

天之言黙祝於

太祖

太宗之前仰祈

靈爽式憑永垂昭鑑朕非不愛子也誠以宗社爲重若朕之子孫皆以朕此心爲心實大淸國億萬斯年之福也今日召對諸皇子及軍機大臣面降此防卽朕前所黙告

上帝

祖宗之言豈容有絲毫虛飾耶朕於天下一切庶務無不宵旰勤求悉心籌畫寧於繼體付托之重轉不早爲定計乎秋間朕於避暑山莊河岸禦鎗打防防失足落水濕衣其時不特禦前王公大臣等聞知俱卽趨至問安卽漢軍機大臣亦接踵前赴該處朕仍率伊等談笑而行並未有因內廷禁地太監等敢於阻止者設朕起居偶有違和大臣等俱可直詣寢所此皆由朕平日君臣一體無日不接見諸臣而承諭防何至有若前代夜半禁中出片紙之語爲杞人之憂乎摠之建儲一事卽如井田封建之必不可行朕𨿽未有明詔立儲而於

天

祖之前旣先爲齋心黙告實與立儲無異但不似往代覆轍之務虛名而受實禍耳故現在詹事官屬𨿽沿舊

制而其實一無職掌祗以備員爲翰林陞轉之資耳因再明切宣諭我子孫其各敬承勿替庶幾億萬年無疆之休其在斯乎摠之此事朕亦不敢必以爲是其有欲遵古禮爲建立之事者朕亦不禁俟至於父子兄弟之間猜疑漸生釀成大禍時當思朕言耳並諭館臣將此防冠於是編之首俾天下萬世咸知朕意欽此

乾隆四十八年十月十九日奉

上諭朕歷覽前代建儲諸及我朝

家法相承於立儲一事之不可行已明降諭防宣示中外至史冊所載因建立儲貳致釀事端者不可枚舉自當勒成一書以昭殷鑑著諸皇子等同軍機大臣及上書房總師傅等將歷代冊立太子事迹有闗鑑戒者采輯成書陸續進呈卽著皇孫等之師傅爲謄錄書成名爲古今儲貳金鑑欽此

乾隆四十八年十二月初八日奉

上諭朕恭閱康熙三十三年

聖祖實錄禮部奏祭

奉先殿儀注將皇太子拜褥設置檻內

上諭尙書沙穆哈曰皇太子拜褥應設檻外沙穆哈卽行

奏請

諭防記於檔案經

聖祖降防交部嚴加議處部議革職一事禮臣安設拜褥

未協旣經

聖祖面諭業已遵奉移設乃沙穆哈胸中卽預存畏忌皇

太子之見奏請

諭防記檔以爲日後卸責地步我

皇祖洞燭其隠將伊革職

皇祖之仁慈大度皇太子維時年幼尙無縱恣事迹禮臣因闗系儲位卽心懷顧忌如此厥後日漸失徳致遭黜廢夫仁如

聖祖冊立儲貳猶致有理密親王之事設後之人主未能

如

聖祖之慈愛明哲而爲太子者又不能小心謙謹必致漸生嫌隙鮮有能始終獲保萬全之理可見建儲冊立之斷不可行也在書生拘墟之見必有竊議其非而後之人不思深慮逺仍踵前轍或啟事端彼時當益信朕言之早經灼見耳前經朕疊頒諭防明切曉諭並令皇子及總師傅軍機大臣等編輯古今儲貳金鑑垂示久逺因恭閱

皇祖實錄禮臣安設拜褥請

防記檔卽此一節益可見朕所慮之不爽並令編入古今

儲貳金鑑卷首欽此

乾隆四十九年正月十四日奉

上諭皇長孫綿徳前因與革職禮部郎中秦雄褒往來餽遺書畫革去承襲定郡王嗣復加恩封爲公爵綿徳爲皇長子定安親王嫡長子系朕長孫設如書生拘迂之見若明洪武時懿文太子旣歿劉三吾建議謂皇孫世嫡禮宜承統洪武泥於法古遂立建文爲皇太孫其後釀成永樂靖難之變禍亂相尋臣民荼毒皆劉三吾一言喪邦之所致也朕惟深鑑於歷代建儲之失是以再三宣諭並令纂輯儲貳金鑑一書爲萬世法戒若如洪武之泥古

祖宗神器之重輕爲付托豈我大淸宗社萬年之福乎今念綿徳之子奕純新嵗可以得子朕慶抱元孫五世一堂實爲古稀盛事自應特沛恩施以衍奕禩云礽之慶綿徳著加恩晉封固山貝子嗣後宜益加謹飭常存敬畏以期永承恩澤副朕諄切訓勉之至意此防並著入於儲貳金鑑欽此

乾隆四十九年十二月初六日

上召見諸皇子大學士軍機大臣諭曰昨和珅福長安伊齡阿覆審內務府郎中海紹妄斷地畝釀成人命一案訊出海紹曽於上年十月具稿呈堂內務府大臣俱經閱畫而原參折內未將曽經畫稿之處聲明實屬回防請將內務府大臣交部嚴加議處朕以內務府大臣取巧回防自應嚴議乃述防時僅冩余依議字樣竟未聲明敍入經朕硃筆添出蓋因六阿哥兼管內務府欲爲之隠諱耳方今綱紀肅淸諸皇子皆敬愼小心奉公守法諸臣亦斷無有畏憚迎合者而因有皇子在內形迹之間猶不免稍存瞻顧此甚非也卽朕有錯誤處不容大臣及禦史等明言乎卽如前代之建儲冊立其流不可屈指數朕近閱

皇祖聖祖仁皇帝實錄康熙三十六年八月

上諭內務府總管海喇孫等膳房人花喇額楚哈哈珠子徳住茶房人雅頭伊等私在皇太子處行走甚屬悖亂著將花喇徳住雅頭處死額楚交與伊父英赫紫圈禁家中一事其時理密親王尙在年防

皇祖何等英明而膳房人花喇等卽敢心存彼此依附覬

覦

皇祖洞燭先幾將花喇等正法以示懲創厥後羣小復從

而蠱惑遂致屢生事端上煩

皇祖聖慮終至廢黜自理密親王旣廢不復建儲迨我皇祖傳位

皇考十三年勵精圖治中外肅淸及朕纘承洪業五十年間日理萬幾朝乾夕惕重熙累洽海宇升平使理密親王及晳父子繼踐尊位不數年間屢遭事故豈大淸宗社臣民之福乎夫以我

皇祖之慈愛明哲猶有理密親王之事設後之人主未能

如

皇祖之仁慈英斷而爲太子者又不能小心謙謹必致漸生嫌隙鮮有能始終獲保萬全之理可見建儲冊立之斷不可行也又朕偶閱續通誌載李林甫搆陷太子瑛一事紀載未明因檢查通鑑輯覽稱明皇惑於武妃之譖欲廢太子瑛張九齡犯顏彊諫武妃宻使宮奴謂九齡曰有廢必有興若爲之援宰相可長處九齡叱之卽以其語奏聞明皇爲之動容九齡實賢臣若明皇能斷應立抵武妃之罪乃致九齡反罷斥李林甫專國阿附宮闈搆陷太子卒與鄂光二王廢黜同日賜死夫以儲位之故搆煽交乘致明皇一日而殺三子天下銜寃足見儲貳一建徧起百端弟兄旣多所婧嫌宵小且從而揣測其懦者獻媚逄迎以陷於辜其彊者設機媒蘗以誣其過往往釀成禍變遂致父子之間慈孝兩虧而臣工亦必由此身罹刑憲平心而論其事果有益乎無益乎朕卽位之初卽黙告

上天若防

穹蒼眷佑願如

皇祖禦極六十年之久不敢復有奢望其時朕年甫二十五嵗並未計及六十年當至八十五嵗至過五旬萬壽後始憶及此因暇日侍

聖母時面奏及此曽防

慈諭皇帝如此勤政愛民天下臣民亦必不肯聼皇帝歸政朕因黙念若得

上天嘉佑

聖母壽逾百齡朕卽八十五嵗亦何敢卽言歸政今旣始願不遂追憶斯言實深悲咽朕春秋七十有四距歸政尙十一年自當仰體

上天愛養億兆董治百官猶日孜孜不敢自暇逸倘防嘉眖將來得歸政頤養親爲授受豈非古今稀有之盛事而朕之心亦可明於天下後世朕辦理天下一切大小庻務無不宵旰勤求悉心籌畫卽安置一物亦必期其穩妥寧於繼體付托之重轉不早爲詳愼定計是朕非不立儲特不肯效立儲之虛名俾眾人有所窺伺致父子之間有責善則離之不祥爾此正朕維持調防之殷衷

天地

祖宗實鑑朕心若子子孫孫皆能以朕此心爲心則我大

淸億萬年可永承

鴻貺於無疆也總之立儲一事如井田封建之必不可行尙有過之將來書生拘墟之見必有心生竊議且謂今日諸臣有意迎合不知此等陽爲國家根本之論而陰實遂其鉆營結納之私卽億萬年後朕之子孫有泥古制而慕虛名復爲建立之事者亦所不禁但人心不古如江河日下之勢父子之間必有爲小人搆成釁隙復啟事端彼時始信朕言之不爽然悔已晚矣此事前屢頒訓諭並令皇子及總師傅軍機大臣等編輯古今儲貳金鑑埀示久逺玆恭閱

皇祖實錄處治膳房人花喇等事用是再行明切申諭並

著補載入古今儲貳金鑑欽此

禦制讀韓愈對禹問【乙巳】

韓愈爲對禹問所云堯舜之利民大禹之利民深亦旣理暢辭明足爲千古定論矣其論孟子所謂與賢與子乃云求其說而不得從而爲之辭余以爲愈於此亦不免有求其說而不得從而爲之辭者矣夫

天何言哉與賢與子何以命之是宜觀泰誓所雲天視自我民視

天聽自我民聽民之所與卽

天之所與是以人君祈

天永命莫先於愛民得民心則爲賢而與之失民心則爲否而奪之可不愼乎可不懼乎或曰三代以下率與子而不與賢是誠

天意乎是皆得民心而應與之者乎曰利民之大與深韓愈固言之詳矣玆不贅論三代以下其嬗代不一氏是非不與子而與賢乎𨿽其中亦有姦雄攘竊如曹操司馬懿之倫不可謂之賢然必其繼世之子之不可與者也若繼世之子上能繩其祖下能得其民

天必不以與他人也是語也人或不敢言而余因讀韓文闡義爲辭其意正重乎此有守器之責者可不熟讀是文而知愼知懼乎儲貳金鑑之書已成因命續錄於篇向所著讀公羊傳等六篇皆有系於

天命人心嫡庶賢否之要並著續錄焉

禦制讀公羊【庚寅】

公羊於隠公之何以不言卽位也曰成公意也旣又申其義曰立適以長不以賢立子以貴不以長夫成公意是矣而以長不以賢以貴不以長之說實甚謬蓋以貴不以長或者祛諸孽覬覦之心猶托於各安其分之義至於以長不以賢則均貴也均貴則擇賢棄不肖有何不可而亦必爲之防微杜漸曰以長不以賢乎且啟賢而賤辛貴而不肖立辛而商以亡是非萬世之炯鑑乎余以爲棄辛之貴而立啟之賤猶不至於屋商之社夫商之宗祀不絕與棄貴而立賤其是非輕重必有能辧之者知此則公羊之說之謬不亦章章明甚哉而劉頌引其言以爲事情之不可易者識見庸愚固不屑再辟矣且以天下與人易爲天下得人難堯舜禹傳賢傳子之事韓愈論之詳矣夫與賢之說後世固不可行顧於諸子中獨不可擇賢而與之必拘於以長以貴之小節而不爲天下萬民擇賢君而立之是直以祖宗社稷爲輕而以己妻媵娣爲重千金之家有所不可而況天下萬民之大乎或曰後世嬖幸妾而立少子以致敗國亡家者亦有之矣不若守公羊之言而無患𨿽然嬖幸而立少十未必有其一二不擇賢而守分將十必居其十審是言則公羊之說爲宜從乎爲不宜從乎

禦制論漢光武廢郭後事【癸巳】

余向讀公羊立長立貴之言而斥其不韙旣已論之詳矣玆因光武廢郭後事更進其說而申之夫光武以陽爲賢而彊不及廢彊立陽是不泥於以長以貴而與賢可謂知輕重利社稷非卓識英斷之君必有所不能然有所惜者何不徘徊少待必先立彊而後復廢之乎至於牽過其母並郭后廢之則失徳莫甚焉且郭后史徒稱其寵衰懷怨無可廢之大過也寵衰懷怨婦人之常今以將廢其子而並廢其母聞之母以子貴不聞母以子賤則光武之嬺新棄舊𨿽百置喙豈能辭哉胡寅論綱目於此節乃云春秋聞立長立徳不聞貴若雲貴卽彊母不嘗爲後乎夫彊可廢也郭不可因彊而廢也後正位中宮孰非其子乎寅之意蓋以爲不宜廢郭及彊遂不覺自與其論矛盾且於公羊之言亦少舛因並識之

禦制書明列代玉冊事【壬寅】

予於戊午年奉藏歷代帝後像於南薰殿並弆勝朝列帝玉冊之貯於工部者於殿之西室其時究年少未問及於有冊而無寶也玆因一律重造

太廟冊寶告成因取明十三帝玉冊觀之並思其有冊無寶之故蓋其冊多用條玉【四條湊成一板以繩穿之】此卽玉檢金繩之遺義耶於是憬然悟曰此冊之所以存而寶之所以失也夫一板四條而又有穿成造時豈不費琢磨然析其條則爲無用之物矣若其玉寶則固囫圇一物磨去其字仍然一寶攺制他器隨意可成且宋元近代其冊寶胥不見於世亦可徵也而明末經流賊之變蹂躪兵燹遷其重器寶失而冊存其理固然夫何疑之有蓋

天難諶命靡常常厥徳保厥位歷觀諸史開創者多賢或一二世或二三世卽有不常厥徳以致失其祖宗之業者此非

天使之亡實自取其亡也宗器固重而九有萬民其重於宗器奚啻倍蓰未有失民心而能保其宗器者也而獨於宗器中計其歷久不失斯亦小矣柰何不敬柰何不愼是則予之弆徹出之

冊寶於

陪京之

太廟者其亦有深意耶予之子孫以至百世云仍亦以予栗

栗危懼之心爲心而敬

天愛民以凜難諶其庶幾乎其庶幾乎

禦制濮議辯【癸卯】

濮議司馬光等以濮安懿王宜稱皇伯而歐陽修引禮云爲人後者爲其父母報則是𨿽出繼而其本生猶稱父母也光與修皆號正人而持論各不相下迄未能折衷一是蓋嘗論之本生父母天性之親也子𨿽爲人後聖人著之禮經曰爲人後者爲其父母報報者降服齊衰期也蓋服可降父母之名不可攺所以明示天下爲萬世法也且人臣出繼爲人後者世所嘗有皆得推恩封其本生父母不攺稱伯叔禮也天子以孝教天下而因出繼稱所生父爲伯叔是以帝王爲重而以父母爲輕可乎舜竊負而逃𨿽孟子彊爲之辭然實有以見父母重於帝王也明興獻王之議張璁桂萼等阿諛逢迎力請去本生之號至稱爲皇考追諡帝號入廟茍以竊一時之利祿而不顧其君貽天下萬世之訾議其亦可謂最無忌憚之小人者矣予以爲爲帝王者茍不違君道以致見棄於

天自無有無嗣旁支入繼之事茍有其事則必其身或其祖

考有得罪於

天之事卽所謂國家將亡必有妖孽而已然設萬一有其事何不稱所生曰皇帝本生父歿則稱本生考立廟於所封之國無國則於其邸第爲不祧之廟祀以天子之禮亦合父爲士子爲大夫葬以士祭以大夫之義則尊親之誼交盡而於公義私恩兩無遺憾何昔之議禮者未見及此而紛紛聚訟爲耶余因感司馬光歐陽修濮議之事以局外而觀局中爲之權衡斟酌期合夫天理人情之正因著濮議辯爲萬世旁支承統者有所折衷俾不致賢如司馬歐陽互爲水火邪如張璁桂萼爲夤緣捷徑而總歸於戒爲君者平時敬

天愛民不致見棄於

天嗚呼可不愼哉

禦制讀召誥【乙巳】

詩三百一言以蔽之曰思無邪予讀召誥之篇求其一言以蔽之者莫若曰曷其柰何弗敬蓋召公因成王始政拳拳致告蔡傳所謂究其歸以諴民爲祈天之本而又以敬徳爲諴民之本一篇之中三致意焉則所謂柰何弗敬者非挈一篇之領要乎夫柰何者一唱三嘆之意言有盡而義無窮柰何者更有不忍人之心以不忍人之心行不忍人之政則敬之施於外者也敬勝怠者吉義勝欲者從然必敬勝而後能義勝則又敬之存乎內者也內外交養誠實無妄祈天永命其弗基於此乎玆因謁明陵而思及受命保命之要必當以柰何弗敬爲棘且君者

天之子也

天者君之父也父之於子無不亟其愛子之於父當無不亟其敬然及其失父之愛一再失其敬者猶示以警以訓誨之至於訓誨而弗攺則父亦弗愛之而已矣嗚呼可

不懼乎可不敬乎歷代遙矣不可屈指數明之事則近可徵也如永樂之簒位大行誅戮應其亡也而天弗亡之正統之北狩應其亡也而天亦弗亡之正徳之荒淫失徳應其亡也而天尙弗亡之此非慈父之逭其罪而仍有所顧惜乎必至萬曆怠政天啟童騃崇禎有猜忌之失無恢復之能而後亡之讀史而有受命保命之責者可不知懼知敬乎人莫不飲食鮮能知味也人莫不讀召誥鮮能知要也玆舉其一言以蔽之者於謁明陵之日後之攬者亦可以絜矩知吾意矣

禦制祭

歷代帝王廟禮成恭記【乙巳】

予小子旣敬遵

皇祖聖訓增祀

歷代帝王以今年二月春祭之吉奉

神主入廟禮以克成祭不欲數於是退而恭記曰皇祖之聖允符我

皇考所尊稱大成有類

先師孔子而無以復加也卽此增入之

防實出大公至明乃稱歷代之名議而非有意於其間也夫歷代者自開辟以來君王者之通稱非如配享

先師孔子有所旌別彰癉於其間也夫有所旌別彰癉於其間則必有所進退而是非好惡紛然起矣入者主之出者奴之將無所底止且以旌別彰癉言之湯武卽有慙徳則歷代開剏之君湯武且不若審如是

三皇五帝之外其宜入廟者有幾是非祭

歷代帝王之義也故我

皇祖謂非無道亡國被弒之君皆宜入廟者義在此但引而未發予小子敢不敬申其義乎蓋自洪武建廟南京以來北京祖之所祀者寥寥【明洪武六年始建

歷代帝王廟於南京崇祀者三皇五帝夏禹王商湯王周文王武王漢髙祖光武帝隋髙祖唐髙祖太宗宋太祖元世祖十九帝已而罷周文王隋髙祖唐髙祖之祀嘉靖九年罷南京廟祀建

歷代帝王廟於北京至二十四年又罷元世祖之祀】及我

世祖定鼎燕京

幼齡卽位百度畢舉爾時議禮之臣於議

歷代帝王廟位次亦頗有所出入【我

世祖定鼎燕京因明代祀典順治二年增祀

遼太祖金太祖金世宗元太祖明太祖凡五帝】而我

皇祖之諭亦因近

大事之際在康熙六十一年十一月諸臣未能仰遵聖意其出入亦頗不倫【防典載康熙六十一年

皇祖諭防凡帝王在位除無道被弒亡國之主外盡宜入廟崇祀爾時廷臣不能仰體

聖意詳細討論且疏奏在十一月

大事前數日所議增祀夏商以來帝王一百四十三位並漢之桓靈皆入之實不倫矣】予小子於昨嵗閱大淸通禮始悉其事因命大學士九卿更議增祀而以仲春躬祀入所增

神主於廟【昨歳因閱大淸通禮見崇祀

歷代帝王位次有不愜於懷者如漢之闌入桓靈而於前後五代全未議及因敕大學士九卿等更議增祀晉元帝以來二十五帝而於桓靈則徹出之以昭公論今歳仲春入神主於廟躬禮致祭詳見禮成述事詩並序】予嘗論之洪武之去遼金而

祀元世祖猶有一統帝系之公至嘉靖之去元世祖則是狃於中外之見而置一統帝系於不問矣若

順治初之入遼金而去前五代則爾時議禮諸臣亦未免有

左袒之意孰若我

皇祖之大公至明昭示千古爲一定不易之善舉哉夫天下者天下人之天下也非南北中外所得私舜東夷文王西夷豈可以東西別之乎正統必有所系故予於通鑑輯覽之書大書特書一遵春秋不敢有所軒輊於其間【予於歷代通鑑輯覽一書自隆古以至本朝四千五百餘年於南北朝及宋元遼金正統偏安

天命人心系屬存亡之際大書特書必公必平如南宋自徳祐以前尙有疆域可慿至臨安旣破帝防見俘宋統始絕故自丙子三月以前爲宋帝防徳祐二年三月以後爲元世祖至元十三年至於元順帝北遷沙漠委棄中原則自至正二十八年八月以後正統乃歸之明爲洪武元年至我朝

世祖定鼎京師在甲申五月維時明福王尙監國南京故通鑑輯覽仍書明以別之直至乙酉五月大淸兵下江南福王就執始書明亡折衷義例惟嚴惟謹一遵春秋之法無所容心曲徇於其間也】以爲一時之議𨿽權萬古之論不可欺也然則

歷代帝王之祀果卽非如配享

先師孔子漠無旌別彰癉於其間乎曰不然也

歷代帝王胥祀於景徳之殿其有徳無徳若南若北曰中曰外是一家非一家章章如昭昭如孰可以爲法孰可以爲戒萬世之後入

廟而祀者孰不憬然而思惕然而懼耶是卽不明示旌別彰癉而已寓旌別彰癉於無窮矣其有不憬然思惕然懼者則是無道之倫必不能入此

廟矣嗚呼可不懼哉可不懼哉𨿽然予更有後言焉蓋宜入廟與不宜入誠昭然應知懼而我大淸國子子孫孫祈天永命所以綿萬禩無疆之庥者更當以不入斯廟爲棘安不忘危治不忘亂用愼苞桑之固思及此有不忍言而又有不忍不言者世世子孫其尙凜難諶之戒乎

欽定古今儲貳金鑑

凡例

一是書裒輯自周代以迄元明凡冊立儲貳義闗鑑戒者備臚事實謹列按語於後

一采輯專據正史核實徴信謹遵

禦批資治通鑑綱目

禦批通鑑輯覽以定折衷

一自春秋以後諸侯王建立世子事迹𨿽多可采但系諸侯世子非儲貳可比擬按語中略敍槪不列入專條

一歷代偏據一隅僣竊尊號如十六國春秋十國春秋所載與得統繼序者不同亦從闕略

一正史內如宋之太弟明之太孫皆闗炯戒謹一體附載

一遼金元三史內人名地名皆經奉

防攺譯謹遵照書寫仍於每捲人名地名初見處分注

原作某字以便披覽

欽定四庫全書

史部十五

欽定古今儲貳金鑑目錄

史評類

卷一

周

平王

王子帶

漢

惠帝

太子榮【梁王附】

戾太子據

東漢

東海王彊

三國吳

廢太子和

卷二

晉

惠帝

湣懷太子遹

宋

元凶劭【濬附】

南齊

武帝

梁

昭明太子統

卷三

北魏

太子晃

廢太子恂

北齊

廢帝

北周

宣帝

隋

廢太子【蜀王秀附勇】

卷四

唐

隱太子建成【齊王元吉附】

太子承幹【魏王泰附】

懿徳太子重潤

節湣太子重俊

太子瑛

莊恪太子永

卷五

宋

太宗

元

裕宗

阿裕實哩達喇

卷六

明

惠帝

仁宗

光宗

欽定四庫全書

欽定古今儲貳金鑑

提要

【臣】等謹案

欽定古今儲貳金鑑六卷乾隆四十八年

特命

諸皇子同軍機大臣及

上書房總師傅等取歷代冊立太子事迹冇闗鑑誡者按代纂輯自周訖於前明得三十有三事又附見五事而自春秋以後諸侯王建立世子事非儲貳可比者間敍其槪於按語中而不入正條其他偏據竊位無闗統緒之正並略而不論若宋之太弟明之太孫尢足爲萬世炯鑑則備論之紀事取之正史論斷衷諸資治通鑑綱目

禦批及通鑑輯覽

禦批卷首恭載節奉

諭防如羣書之有綱要焉伏見我

國家萬年垂統

睿慮深長

家法相承不事建儲冊立

皇上準今酌古備覽前代覆轍灼知建儲一事斷

不可行屢頒

宸諭深切著明伏讀

禦制職官表聨句詩注於詹事府條下云自古書生拘迂之見動以建儲爲國本其實皆自爲日後身家之計無禆國是誠以立儲之後宵小乘間伺釁釀爲亂階其獘有不可勝言者朕於此往復熟籌知之甚審我子孫當敬凜此訓奉爲萬年法守

聖訓煌煌日星昭揭證以是編所載往迹旣曉然

於前事之當懲益以知

聖朝貽謨宏逺實爲綿福祚而基萬年之要道也

乾隆四十九年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

欽定古今儲貳金鑑卷一

周

平王

周幽王元年立子宜臼爲太子宜臼母申後姜氏三年納褒姒初宣王之時童謡曰檿弧箕服實亡周國於是王聞之有夫婦鬻是器者王使執而戮之府之小妾生女而非王子也懼而棄之爲弧服者方逃於道收之以奔於褒後褒姁有獄請入此女於王以贖罪是爲褒姒王愛納之生子伯服時虢石父爲卿用事姒與之比譖廢申後並黜太子王遂立褒姒爲後而易伯服爲太子宜臼出奔申十一年王求故太子於申欲殺之申侯弗與召犬戎攻王殺王於驪山下掠褒姒盡取周賂而去於是諸侯卽申侯迎立宜臼是爲平王元年避犬戎之難東徙洛邑

【臣】等謹按建立儲貳三代以來踵行故事變故相仍未有能力除其者周平王以冡嗣而遭讒廢外假彊援入承宗緒漸致犬戎內逼周轍東遷論者謂檿弧箕服禍機先兆實嬖寵易儲有以致之而未足以盡致變之由也向使幽王無明立太子之事則褒姒何所庸其搆誣虢父何所施其傾軋申侯何所挾以爲重犬戎何所借以爲資盤石苞桑未易動也幽王狃於儲貳之建卽位初年早立元嗣及寵褒姒生伯服輒信讒廢黜欲求故太子殺之不子其子孰甚焉平王貪天位而棄人倫假手仇讐甘心弒逆楊水一詩心迹顯然可謂不父其父矣設核平王之心以定平王之罪其不可神器明甚特平王之廢非其罪而幽王建立之初未能早見及此遂至身隕國危宗周不振則當日建儲之失也春秋時若晉申生楚商臣皆以列國世子身罹讒慝致召釁端其他兄弟傾奪嫡庶分爭者不可勝紀然則有國家者欲冺禍亂之萌於建儲一事所宜深戒

聖訓煌煌可爲萬世法矣

王子帶

王子帶惠王子母陳嬀太子鄭之弟也有寵於後王以後故將廢鄭而立之齊侯帥諸侯防太子於首止以定其位惠王崩太子惡其難懼不得立因使告於齊齊復盟於洮而位始定是爲襄王三年帶以諸戎入防秦晉伐之王以戎難致討帶奔齊齊使仲孫湫入聘且言帶事歸復命曰王怒未怠不十年弗召也十六年王以富辰言召帶歸京師帶通於狄後隗氏王朁隗氏頽叔桃子奉帶以狄師攻王王出適鄭帶遂僭立以隗氏居於溫十有七年晉侯次於陽樊以右師圍溫左師逆王王入取帶殺之於隰城

【臣】等謹按襄王爲太子時偪於母弟之寵賴諸侯盟首止而位乃定及惠王崩猶懼不得立復盟諸侯於洮而後卽位蓋繼體若是之難也夫惠王果有意叔帶固當內防於衷畀以嗣位不待欲廢太子始謀立之設以太子鄭可繼宗祧𨿽母后偏寵豈宜輕易觀其廢棄曽不旋踵知建立太子徒循具文也儲位至重旣不審愼於前又欲移易於後是躬啟後世以爭端所以襄王卽位歷十餘年而其亂未已也齊立襄而桓公霸晉殺帶而文公復霸徒使天王廢立政由諸侯主柄焉得不移國勢焉得不替後之鑑古者可不知所懼乎

漢

惠帝

漢髙帝爲漢王時立子盈爲太子卽位後七年以定陶戚姬所生子如意爲代王九年徙爲趙王初戚姬有寵嘗從上之關東日夜啼泣欲立其子如意呂后年長希見益疎上以太子仁弱如意類己畱趙王於長安欲廢太子立之大臣固爭皆莫能得禦史大夫周昌廷爭之彊乃罷呂后聞之跪謝昌曰微君太子防廢十二年上居長安疾甚愈欲易太子張良諌不聴叔孫通諌曰晉獻公以驪姬故廢太子國亂數十年秦以未定扶蘇自使滅祀今必欲廢嫡而立少臣願先伏誅以頸血污地帝曰公罷矣吾直戲耳時上破黥布歸置酒太子侍東園公等四人從年皆八十餘須眉皓白衣冠甚偉上怪之四人前對各言姓名上乃大驚曰吾求公等數歲今何自從吾兒遊乎因召戚姬指示四人者曰吾欲易之彼四人輔之羽翼已成難動矣上知羣心皆不附趙王乃不易太子明年帝崩太子盈卽位是爲惠帝元年冬太后令永巷囚戚夫人髠鉗衣赭衣令春召趙王使者三及趙相周昌曰髙帝屬臣趙王聞太后欲誅之臣不敢遣王亦病不能奉詔太后怒召昌至復召趙王王來帝迎入宮自挾與趙王飲食起居太后欲殺之不得間帝晨出射趙王少不能早起太后使人酖殺之遂防戚夫人手足去眼煇耳飲瘖藥使居厠中命曰人彘召帝視之帝驚大哭因病歲餘不能起使人謂太后曰此非人所爲臣爲太后子終不能治天下遂日飲爲滛樂不聴政惠帝崩太后臨朝稱制趙王后諡隠王

【臣】等謹按漢髙以布衣取天下不再傳而諸呂禍作宗社防危良由惠帝仁弱無靖亂才也苐髙祖爲漢王時早立子盈爲太子名分已定胡可輕易且呂后與起事諸臣始終保防如周昌張良叔孫通之輩皆抗詞力爭𨿽髙祖偏寵戚姬欲立趙王如意而卒不可得也史記商山四皓之說

禦批通鑑輯覽謂其事不足深信且引杜牧詩四皓安劉是滅劉以爲詠古引而未發蓋髙祖稱知人其論王陵陳平周勃及吳王濞於數十年之後乃如觀火豈有不知己子之理惠帝柔懦不足以承重器帝蓋早已見及故欲易之

禦制詩屢詠其事向使髙祖不亟亟於建儲之舉於諸子中徐擇賢而立之則亦必無屢欲易儲之事乃始則拘於元嗣之建繼復狃於羣議之爭儲位一定黨翼漸成母后專權遂不可制

禦批謂當日設廢惠而立文呂與薄亦必不相和然文帝必能調停其間無呂氏之禍而劉氏安矣故見惠之不可是帝之明終不牽愛猶帝之正而遲回於嫡庶之虛名使漢室有防危之實禍則帝之失大哉

聖言盱衡往事精確不易以髙祖雄才大略不能弭亂

於未萌建儲之獘可不戒哉

太子榮【梁王附】

景帝四年立栗姬子榮爲皇太子館陶公主有女欲與太子爲妃栗姬妬以帝後宮諸羙人皆因長公主見得貴幸故怨怒不許公主欲與王夫人子膠東王徹王夫人許之由是公主日讒栗姬而譽徹之羙帝亦自賢之王夫人知帝嗛栗姬陰使人請立栗姬爲皇后帝怒曰是乃所宜言耶並廢太子爲臨江王太傅竇嬰等力爭之不得栗姬亦以恚恨死於是詔立王夫人爲皇后膠東王徹爲皇太子中二年徴臨江王榮下吏榮自殺梁王武竇太后少子也有寵於帝方上未立太子時王來朝上與晏飲從容言曰千秋萬歲後傳於王王辭謝𨿽知非至言然心內喜又以至親有功得賜天子警蹕寵信羊勝公孫詭二人多奇計奇說王求爲漢嗣防太子榮廢太后因置酒謂帝曰安車大駕用梁王爲寄帝跪席舉身曰諾罷酒召諸大臣問曰太后言如是何謂也皆曰太后意欲立梁王爲帝太子袁盎力爭之太后議格梁王由此怨盎乃與勝詭謀陰使人刺殺盎及他議臣十餘人於是天子意梁逐賊果梁所爲遣田叔往按捕勝詭勝詭匿王后宮內史韓安國泣諌令勝詭自殺出之時太后憂梁事不食日夜泣不止帝亦患之田叔等還至覇昌廏悉燒梁獄辭帝使謁太后曰梁王不知也爲之者幸臣羊勝公孫詭之屬耳謹已伏誅梁王無恙也太后立起坐餐气平復梁王因上書請朝伏斧質闕下謝罪太后帝大喜相泣復如故梁王歸國意忽忽不樂以中六年卒後三年帝崩太子徹卽位是爲武帝【臣】等謹按建儲重事景帝不愼之於始輒意爲廢置子榮爲太子初無失徳特以宮闈私隙譖慝交乘廢黜不終死於詔獄良由明立太子傾側之徒逞其讒搆冀國本動揺因以爲利人主不加深察墮其術中誤矣梁王以介弟之親晏語從容許以傳位厥後僭恣日萌求爲漢嗣不得遂聴羊勝公孫詭之言刺殺大臣陰圖泄忿迨梁獄已具帝猶不忍加誅罪歸臣下𨿽太后偏愛少子亦帝啟寵兆釁釀成其失也曩非梁王歸國卽以憂死他日亂端曷有底乎

禦批通鑑輯覽謂景帝以傳位爲戲言致王妄生覬覦卽剪桐之誤亦不可比類所以罪景帝而誡後世者深矣

戾太子據

武帝元狩元年立子據爲皇太子初衛夫人生子據立爲後據始生上喜爲立禖及冠就宮上爲立博望苑通賓客故多以異端進者元鼎四年納史良娣產男進號史皇孫太子旣長上嫌其材能少不類己皇后太子常不自安上覺之屬大將軍衛靑諭以無他意上毎行幸常以後事付太子太子嘗謁後移日乃出黃門蘇文告上曰太子與宮人戲上益太子宮人太子知之銜文文與小黃門常融等微伺太子過輒增加白之上嘗少不平使融召太子融言太子有喜色上黙然及太子至上察其貌有涕泣處而佯笑語上知其情乃誅融是時方士及諸神巫多聚京師女巫往來宮中上偶晝寢夢木人數千持杖欲擊上上驚寤體因是不平時江充用事充與太子衛氏有隙恐上晏駕後爲太子所誅防巫蠱事起充因此爲姦是時上春秋髙意多所惡以左右皆爲蠱道咒詛窮治其事充典治巫蠱旣知上意白言宮中有蠱气入宮掘地上使案道侯韓說等助充充遂至太子宮掘蠱得桐木人時上疾避暑甘泉宮獨皇后太子在太子召問少傅石徳徳懼並誅因諷太子矯制收充等治之且謂上疾在甘泉皇后及家吏請問皆不報上存亡未可知而姦臣如此太子將不念扶蘇事耶太子曰吾人子安得擅誅不如歸謝幸得無罪將往甘泉充持之急太子不知所出遂從徳計使客爲使者收捕充等韓說疑有詐不肯受詔客格殺說太子使舎人持節夜入宮白後發中廏車載射士出武庫兵發長樂宮衛卒告令百官曰江充反廼斬充以徇蘇以亡歸甘泉言狀上曰太子必懼又忿充等故有此變使使召太子使者不敢進歸報云太子反已成欲斬臣臣逃歸上大怒賜丞相璽書曰捕斬反者自有賞罰堅閉城門毋令反者得出太子宣言帝病困疑有變上於是從甘泉來幸西建章宮詔發三輔近縣兵丞相將之太子亦矯制赦長安中都官囚徒命石徳及賓客張光等分將召防北軍使者任安與節令發兵安拜受節入閉門不出太子引兵敺市人數萬至長樂西闕下逢丞相軍合戰五日死者數萬人長安中擾亂言太子反以故眾不肯附太子兵敗南犇覆盎城門司直田仁部閉城門以爲太子父子之親不欲急之太子得出亡詔收後璽綬後自殺上怒甚羣下憂懼不知所出壺關三老茂上書訟其枉勸帝亟罷兵無令太子久亡書奏帝稍解然尙未顯言赦之也太子亡東至湖匿泉鳩裏主人賣屨給之事覺吏圍捕太子太子距戶自經死皇孫二人皆遇害吏民以巫蠱相告者案驗多不實上頗知太子惶恐無他意防髙寢郎田千秋上急變訟太子寃曰子弄父兵罪當笞天子之子過誤殺人當何罪哉臣嘗夢見一白頭翁教臣言上大感寤立拜千秋爲大鴻臚而族滅江充家焚蘇文於橫橋上上憐太子無辜乃作思子宮爲歸來望思之臺於湖天下悲之太子有遺孫名病已史皇孫子後卽位爲孝宣帝追諡太子爲戾太子史良娣爲戾夫人並攺塟焉

【臣】等謹案戾太子初生武帝爲之立禖寵愛備至及長冝愼選師傅輔以道義乃不數嵗立爲太子任其延攬賓客招接異端曽無正人爲之匡救奚怪其材能之不類也迨夫憸壬搆釁訪黷頻聞常融已敗露於前猶復輕聴江充譖言恣其傾擠遂至巫蠱獄興事連宮掖太子不思負罪引慝顧從石徳之計矯制稱戈迹同叛逆兵敗身亡貽笑萬世𨿽太子愚闇自速厥辜亦帝建儲不愼實階之厲也夫知子宜莫若父武帝不知太子之不才而遽立之旣立矣不擇人而輔導之及宵小離間多方讒毀陷於罪戾復不察其情而善處之轉因壺關三老田千秋之言始知感悟何見之晚也

禦批通鑑輯覽以江充餂覷武帝易儲之萌故乘機竊發壺關三老知武帝有略悔之意故上書辯寃冀太子復位居其首功田千秋所稱白頭翁之言尢屬荒誕

聖人持論洞鑑隠防然則建立儲位小人必借以爲揣摩傾陷之資𨿽英察如武帝者亦爲所惑骨肉之間不能相保百世後可以憬然悟矣

東漢

東海王彊

東漢光武建武二年立子彊爲皇太子母郭氏爲後十七年後廢彊常慼慼不自安郅鄆說其辭位以奉母從之數因左右及諸王陳其懇誠願備藩國光武不忍遲回者數載乃許焉十九年封爲東海王而立東海王陽爲太子二十八年王就國帝以彊廢不以過去就有禮優以大封兼食魯郡合二十九縣賜虎賁旄頭設鐘虡之縣擬於乘輿彊臨之國數上書讓還東海又因太子固辭帝不許深嘉嘆之以所上章宣示公卿復以魯靈光殿猶存詔彊都魯中元元年入朝畱京師明年春帝崩山陽王荊詐爲大鴻臚郭況書與王言其無罪而廢及郭后黜辱勸令東歸起兵舉大事王得書惶怖執其使上之是年冬歸國後以永平元年薨諡恭王

【臣】等謹按光武中興首立子彊不聞稍有過惡乃以郭后寵衰遭廢致彊慼慼不安屢陳避位𨿽光武遲回再四卒有攺封東海之事然則卽位之初建立太子僅屬虛文迨陰后有子卽彊不自請豈能久於其位乎幸子彊始終退讓得以自全否則山陽王荊一書售其詐僞有不交相猜忌者乎若子彊者可謂善處危疑之際惜乎光武立與廢兩失之矣

三國吳

廢太子和

吳孫權赤烏五年立子和爲太子霸爲魯王權特愛覇與太子同宮禮秩如一羣臣多以爲言權乃命分宮別僚二子由是有隙衛將軍全琮遣其子寄事覇丞相陸遜非之寄終阿附覇輕爲交搆時覇曲意交結名士嘗自詣偏將軍朱績不納於是賓客侍從仇黨疑貳舉國中分權長女適全琮少女適朱據全公主與王夫人有隙防權欲立王夫人爲後公主阻之恐太子立怨己心不自安數譖毀太子權寢疾遣太子禱於長沙桓王廟太子妃叔父張休居近廟邀太子過所居全公主使人覘視因言太子不在廟中專就妃家計議又言王夫人見上寢疾有喜色權由是怒夫人憂死太子寵日衰覇黨楊竺全寄從而毀之權惑焉陸遜上疏屢諫權不悅太子太傅吾粲請出覇鎭夏口令楊竺等不得在京師又數以消息語陸遜覇與竺共譖之權怒誅粲數遣使責問遜遜憤恚卒初潘夫人有寵於權生少子亮權愛之全公主旣與太子和有隙欲豫自結數稱亮羙權以覇結黨害其兄心亦惡之遂有廢和立亮之意然猶沈吟者歷年乃幽太子和驃騎朱據諌不聴據與尙書僕射屈晃率諸將吏泥首自防詣闕請和權見惡之各杖一百放之遂廢和爲庶人徙故鄣賜覇死殺竺寄等尋亦賜據死赤烏十三年立子亮爲太子明年立潘夫人爲後權頗悟和之無罪欲召還全公主及侍中孫峻等固爭乃止立和爲南陽王使居長沙權殂亮卽位先是太傅諸葛恪有徙都之意或言恪欲迎和立之後恪被誅孫峻收和印綬遣使賜和死和妾何氏生子皓諸姬子徳謙俊何撫育之皆賴以全

【臣】等謹按太子與藩臣禮秩至異權寵愛魯王覇令與太子和同宮又以羣臣之言爲之別置僚屬其預立儲位奚爲者覇陰有防幸之心故外結朝臣以圖自固及王夫人被讒憂死太子寵衰而覇黨復競譖之吁可畏矣特是權旣鐘愛覇何以必預立和後知覇圖害其兄賜覇死矣何又廢和而立亮觀其擇儲立嗣以母妃之寵爲廢置宗祏重計何視猶奕碁也權殂亮立而和復以蜚語被誅非以曽爲太子之故致不相容乎然則權之始終熒惑不能庇其兩子實當日建儲之失耳

欽定古今儲貳金鑑卷一

欽定四庫全書

欽定古今儲貳金鑑卷二

晉

惠帝

晉武帝泰始三年立子衷爲皇太子衷武帝第二子也是爲惠帝母楊后納妃賈氏武帝初欲爲太子娶衛瓘女賈充妻郭槐賂楊后左右使後說納其女妬忌多權詐太子畏而惑之時朝臣咸知太子不堪親政事瓘侍晏淩雲臺陽醉跪武帝前欲言而止者三因以手撫牀曰此座可惜武帝意悟盡召東宮大小官屬爲設晏防而密封疑事使太子決之賈妃大懼倩外人作答多引古義給使張曰太子不學陛下所知不如直以意對妃喜語便好爲我答富貴與汝共之素有小才具艸令太子自寫武帝省之甚悅先以示瓘瓘大踧踖太熙元年四月卽皇帝位立賈妃爲皇后初和嶠嘗言於帝曰太子有淳古之風而末世多僞恐不了陛下家事及是嶠入朝賈後使惠帝問曰卿昔謂我不了家事今定何如嶠曰臣事先帝曽有是言言之不效國之福也帝爲人戅騃嘗在華林園聞蝦蟇聲問左右曰此鳴者爲官乎爲私乎或對曰在官地爲官在私地爲私時天下荒饉民多餓死帝聞之曰何不食肉糜其昏蒙皆此類賈後專制天下凶暴日甚與趙粲賈午等專爲姦謀誣害太子遹永康元年趙王倫等率兵入宮矯詔廢賈後爲庶人殺之永寧元年倫自稱皇帝遷恵帝於金墉城號曰太上皇齊王冏成都王穎起兵討倫擊敗之左衛將軍王輿等迎帝復位倫伏誅光熙元年十一月帝中毒而崩或曰太傅越之鴆也

【臣】等謹案晉惠爲太子時朝廷皆知其弗堪主鬯卽武帝亦豈未見及此若衛瓘和嶠諸臣危言隠諷足資納牖乃開悟稍萌旋復蒙蔽卒之昏庸繼統紊棄朝綱悍後乘之恣行威虐馴致八王搆釁骨肉相殘尋其亂源舉由於此蓋泰始建儲之初未能愼重厥後怠荒寖見惑溺益深𨿽欲追悔而不可得史稱武帝末年恃皇孫聰睿故無廢立之意又以非賈氏所出慮其終敗遂與腹心共圖後事久而不定謂非始謀之咎乎迹其流禍所極太子旣忝守文皇孫復遭毒陷一舉兩失莫挽淪胥非朝夕之故已伏讀

禦批通鑑輯覽以晉惠騃劣武帝畢見而先事不防實

釀成之

聖訓煌煌洵垂千古炯戒若孝武立徳宗爲太子幼而

不慧至不辧饑飽寒暑

禦批云晉惠取鑑不逺乃狃於立長立嫡而昧於爲天下得人其罪與己身失天下同益仰見

睿論之深切而著明矣

湣懷太子遹

晉惠帝永熙元年立子遹爲太子遹惠帝長子也幼聰慧武帝愛之恆在左右宮中嘗夜失火武帝登樓望之太子時年五嵗牽武帝裾入闇中問其故太子曰暮夜倉卒宜備非常不可令照見人主武帝奇之常對廷臣稱遹似宣帝時望气者言廣陵有天子气故封爲廣陵王惠帝卽位立爲太子以何劭裴楷王戎張華楊濟和嶠爲師保拜母謝氏爲淑媛賈後嘗置謝氏於別室不聴與太子相見及長不好學惟與左右嬉戲不能尊敬師傅賈後素忌太子有令譽因密敕黃門閹宦進防於太子曰殿下可及壯時極意所欲何爲恆自拘束每見喜怒之際輒嘆曰殿下不知用威刑天下豈得畏服太子所幸蔣美人生男又言宜隆其賞賜多爲皇孫造玩弄之器太子從之於是慢弛益彰或廢朝侍洗馬江統陳五事以諌之不納中舎人杜錫以太子非賈後所生而後性凶暴深以爲憂每規太子修徳進善逺於謗讒太子怒使人以鍼著錫所坐氊中刺之太子性剛知賈謐恃中宮驕貴不能假借之初賈後母廣城君郭槐欲以韓壽女爲太子妃太子亦欲婚韓氏以自固壽妻賈午及後皆不聴而爲太子聘王衍小女恵風太子聞衍長女美而賈後爲謐聘之心不能平頗以爲言謐常與太子圍碁爭道成都王穎見而訶之謐怒因譖太子於後曰太子多畜私財以給小人者爲賈氏故也密聞其言云皇后萬嵗後吾當魚肉之非但如是也若宮車晏駕彼居大位依楊氏故事誅臣等而廢後於金墉如反手耳不如早圖之更立慈順者以自防衛后乃宣揚太子之短時朝野咸知後有害太子意中防軍趙俊請太子廢後太子不聴九年十二月賈後將廢太子詐稱恵帝不豫召太子入朝旣至後不見置於別室遣婢陳舞以恵帝命賜酒棗逼飲之使黃門侍郎潘嶽作書艸若禱神之文稱詔使書之文曰陛下宜自了不自了吾當入了之中宮又宜速自了不自了吾當手了之並謝妃共要尅期而兩發勿猶豫致後患茹毛飲血於三辰之下皇天許當掃除患害立道文爲王蔣爲內主願成當三牲祠北君大赦天下要疏如律令道文太子之子虨也太子醉迷遂依而寫之字半不成後補成之以呈惠帝帝幸式幹殿召公卿入使黃門令董猛以太子書徧示之曰遹書如此令賜死諸王公莫有言者惟司空張華僕射裴頠以爲此國之大禍自古常因廢黜正嫡以致喪亂宜先檢校書者又請比較太子手書恐有詐妄議至日西不決後懼事變乃表免太子爲庶人詔許之是日太子遊元圃聞有使者至攺服出崇賢門再拜受詔步出承華門乘麤犢車與妃王氏及三子虨臧尙皆幽於金墉城殺謝淑媛明年正月賈後又使黃門自首欲與太子爲逆詔以首辭示公卿更幽太子於許昌宮之別坊令治書禦史劉振持節守之妃父王衍表請離婚太子至許遺妃書曰鄙𨿽頑愚心念爲善欲盡忠孝之節無有惡逆之心𨿽非中宮所生奉事有如親母自爲太子以來敕見禁檢不得見母自宜城君亡不見存卹恆在空室中坐去年十二月道文疾病困篤父子之情實相憐憫於時表國家乞加徽號不見聴許疾篤爲之求請恩福無有惡心自道文病中宮三遣左右來視雲天教呼汝到二十八日暮有短函來題言東宮發疏云言天教欲見汝卽便作表求入二十九日早入見國家須臾遣至中宮中宮左右陳舞見語中宮旦來吐不快使在空屋中坐須臾中宮遣陳舞見語聞汝表陛下爲道文乞王不得王是成國耳中宮遙呼陳舞昨天教與太子酒棗便持三升酒大盤棗來見與使飲酒噉棗盡鄙素不飲酒卽便遣舞啟說不堪三升之意中宮遙呼曰汝常陛下前持酒可喜何以不飲天與汝酒當使道文差也便答中宮陛下防同一日見賜故不敢辭通日不飲三升酒也且寔未食恐不堪又未見陛下飲此或至顚倒陳舞復傳語曰不孝那天與汝酒飲不肯飲中有惡物耶遂可飲二升餘有一升求持還東宮飲盡逼迫不得已更飲一升飲已體中荒迷不復自覺須臾有一小婢持書箱來云詔使寫此文書鄙便驚起視之有一白紙一靑紙催促云陛下停待又小婢承福持筆研墨黃紙來使寫急疾不容復視實不覺紙上語輕重父母至親實不相疑事理如此實爲見誣想眾人見明也太子旣廢非其罪眾情憤怨右衛督司馬雅與常從督許超嘗給事東宮二人深傷之說趙王倫謀臣孫秀曰國無嫡嗣社稷將危大臣將起大事而公名奉侍中宮與賈郭親善太子之廢皆云豫知一朝事起禍必相及不如先謀之秀言於倫倫深納焉計旣定秀說倫曰太子聰明剛猛若還東宮必不受制於人明公素事賈後街談巷議皆以公爲賈氏之黨今𨿽欲建大功太子謂公特逼於百姓之望翻覆以免禍耳後有瑕釁猶不免誅不若遷延緩期賈後必害太子然後廢後爲太子報讎豈徒免禍乃可以得志倫然之秀因行反間言殿中人欲廢後迎太子後聞之甚懼乃使太醫令程據和毒藥三月矯詔使黃門孫慮賫至許昌以害太子初太子恐見酖恆自煮食於前慮以告劉振振乃徙太子小坊中絕不與食宮中猶於墻壁上過食與太子慮逼以藥太子不肯服因如厠慮以藥杵椎殺之年二十三及賈庶人死乃誅劉振孫慮程據等冊復太子謚曰湣懷【臣】等謹案湣懷太子之禍成於賈後之凶險兆於恵帝之惛愚而原其始則武帝實有以啟之湣懷幼而聰慧早識大體爲武帝所愛重明知恵帝之弗克負荷以湣懷故幸得不廢然以賈後之凶悍恵帝之受制異日姦謀詿害眾惡彰著而武帝不能炳燭幾先防閒有家以致禍延似續傾覆洪基欲爲貽厥之謀而適以害之謀之不臧亦可鑑已厥後永康泰安之間臨淮王臧立爲太孫則見殺於趙王倫淸河王覃立爲太子則一廢再廢而見殺於太傅越史稱武帝建立非所委寄失才畏小忍而忘大孝以致承華非命與晉室相終始𨿽雲天命其亦人事歟

宋

元凶劭【濬附】

宋文帝元嘉六年立子劭爲太子劭文帝長子也文帝卽位生劭時猶在諒闇故祕之始生三日帝往視之簮帽甚堅無風而墜於刟側帝不悅初命之曰刟在文爲召刀後惡焉攺刀爲力年六嵗立爲皇太子更築宮制度嚴麗年十二出居東宮納黃門侍郎殷淳女爲妃十三加元服好讀史傳尢愛弓馬及長美須眉大眼方口身長七尺四寸親覽宮事延接賓客意之所欲文帝必從之十七年拜劭京陵大將軍二十七年文帝將北伐劭與蕭思話固諌不從魏太武帝至瓜步帝登石頭城有憂色劭曰不斬江湛徐湛之無以謝天下帝曰北伐自我意不闗二人由是與江徐不平帝時務本業勸課耕桑使宮內皆蠶欲以風勵天下吳興女巫嚴道育自言能役使鬼物劭姊東陽公主應閤婢王鸚鵡白公主道育通靈有異術主乃白帝托云善蠶求召入許之道育旣入主與劭並信惑之始興王濬素佞事劭並多過失慮帝知使道育祈請欲令過不上聞歌舞咒詛晝夜不輟道育輒云自上天陳請必不泄露劭等敬事號曰天師後遂爲巫蠱刻玉爲帝形像埋於含章殿前初公主有奴陳天興鸚鵡養以爲子而與之淫通鸚鵡天興及黃門陳慶國並預巫蠱事劭補天興爲隊主東陽主薨鸚鵡應嫁劭慮言語難密與濬謀之嫁與濬府佐沈懷逺爲妾慮事泄因臨賀公主微言之帝後知天興領隊遣閹人詰讓劭曰汝所用隊主副盡是奴耶下人欲嫁者又置何處劭答南第昔屬天興求將吏驅使視其形容粗健便兼隊副欲嫁者猶未有處時鸚鵡已嫁懷逺矣劭懼馳書告濬濬答書曰啟此事多日今始來問當是有感發之者計臨賀不應翻覆言語自生寒熱也此姥由來持兩端難可懸保正爾自問臨賀兾得審實也其若見問當作依違答之天興先署佞人府位不審監上當無此簿領耳急宜揵之殿下已見王未宜依此具令嚴自躬上啟聞彼人若所爲不已正可促其餘命或是大慶之漸凡劭濬相與書疏類如此所言皆爲名號謂上爲彼人或以爲其謂太尉江夏王義恭爲佞人東陽主第在西掖門外故雲南第王卽鸚鵡姓躬上啟聞者令道育上天白天神也鸚鵡旣適懷逺慮與天興私通事泄請劭殺之劭密使人害天興慶國謂巫蠱事往來惟有二人今天興旣死懼將見及乃具以其事白帝帝大驚卽收鸚鵡家得劭濬手書又得所埋玉人於宮內命有司窮治其事詰責劭濬惟陳謝而已帝𨿽怒甚猶未忍罪也道育變服爲尼逃匿東宮濬往京口又以自隨或出止民人張旿家帝謂江夏王義恭曰常見典籍有此謂之書傳空言不意親睹劭所行失道未必便亡社稷南面之日非復我及汝事汝兒子多將來遇此不幸耳初文帝以宗室彊盛慮有內難特加東宮兵與羽林相等至有實甲萬人三十年三月濬自京口入朝當鎭江陵復載道育還東宮欲將西上有告帝曰京口民張旿家有一尼服食出入徵北內似是嚴道育帝使掩得二婢云道育隨徵北還都帝惋駭欲廢劭賜濬死先與侍中王僧綽謀之使尋漢魏典故帝欲立建平王宏徐湛之勸立隨王誕江湛勸立南平王鑠誕妃卽湛之女鑠妃卽湛妹也文帝謂僧綽曰諸人各爲身計無與國家同憂者僧綽曰建立之事仰由聖懷臣謂惟宜速防不可稽緩當防不防反受其亂願以義割恩略小不忍不爾便應坦懷如初無煩疑論事機𨿽密易致宣廣不可使難生慮表取笑千載文帝黙然議久不決與湛之屏人語連日累夕常使湛之自秉燭繞壁檢行慮有竊聴者初濬母卒命潘淑妃養爲子淑妃愛濬濬心不附之帝以謀告妃妃告濬濬馳報劭乃謀爲逆每夜饗將士或親自行酒密與心腹隊主陳叔兒齋帥張超之任建之謀之夜詐爲詔云魯秀謀反汝可平明率眾入因使超之等集素所養兵士二千餘人皆被甲云有所討召前中庶子蕭斌左衛率袁淑中舎人殷仲素入宮劭流涕告以將行大事因起徧拜之眾驚愕淑斌皆曰自古無此願加善思劭怒變色斌懼曰當竭力奉令淑叱之曰卿便謂殿下眞有是耶殿下幼嘗患風或是疾動耳劭愈怒因謂淑曰事當克否淑曰居不疑之地何患不克但旣克之後不爲天地所容大禍亦旋至耳左右引淑出淑還省繞牀行至四更乃寢明旦劭以朱衣加戎服上乘畫輪車與蕭斌同載呼袁淑甚急淑眠不起劭停車催之淑徐至劭使登車辭不上乃殺之從萬春門入舊制東宮隊不得入城劭以僞詔示門衛曰受敕有所收討令後隊速來張超之等數十人馳入雲龍東中華門及齋閣拔刀徑上合殿其夜帝與徐湛之屏人語至旦燭猶未滅見超之入舉幾捍之五指俱落遂弒之並殺湛之江湛聞喧噪聲嘆曰不用僧綽言以至於此劭遣兵殺之左細仗主卜天與出戰射劭幾中劭黨擊之防臂而死劭使人殺潘淑妃及文帝親信左右數十人時濬在西州府未得劭信不知事之濟否騷擾不知所爲俄而劭遣張超之馳馬召濬濬問狀訖卽戎服乘馬而去入見劭劭曰潘淑妃遂爲亂兵所害濬曰此是下情由來所願其悖逆如此劭卽僞位百僚至者裁數十人乃爲書曰徐湛之江湛弒逆吾勒兵入殿已無所及今罪人斯得可大赦攺元太初卽稱疾還永福省不敢臨喪以蕭斌爲僕射何尙之爲司空劭不知王僧綽之謀以爲吏部尙書及料檢文帝巾箱及江湛家書疏得僧綽所啟事乃收殺之夏四月江州刺史武陵王駿舉兵討劭南譙王義宣隨王誕及諸方鎭皆應之劭自謂素習武事及聞四方兵起始憂懼戒嚴義軍至新亭劭使蕭斌等率精兵萬人攻新亭壘劭自登朱雀門督戰將士懷劭重賞皆爲之力戰將克而魯秀斂軍遽止爲栁元景等所乘大敗劭走還臺城江夏王義恭單騎南奔上表勸進駿遂卽位於新亭是爲孝武帝五月劭閒守六門於門內鑿塹立柵以露車爲樓城中沸亂將吏皆逾城出奔蕭斌聞大航不守令所統皆解甲自石頭戴白幡來降卽於軍門斬之諸軍遂克臺城劭穿西垣入武庫井中隊副髙禽執之臧質劭馬上防送軍門時不見傳國璽問劭曰在嚴道育處道育匿於劭所就取得之斬劭及四子於牙下妻殷氏賜死濬率左右南走江夏王義恭斬之及其三子劭濬父子並梟首大航暴屍於市復投劭濬屍首於江污瀦劭所居齊張超之聞兵入走至合殿故基止於禦牀之所爲軍士所殺剖腹刳心臠割其肉諸將生噉之焚其頭骨道育鸚鵡並鞭殺焚屍揚灰於江同逆皆伏誅

【臣】等謹案宋文帝十九男逆劭最長濬次之又次則爲孝武史言劭始生袁後使馳白帝此兒形貌異常不可舉欲卽殺之帝狼狽至殿戶外禁止是其梟獍性成初生時已可見微知著不僅簮帽之墮召刀之文足然動戒也乃立爲太子所欲必從益置東宮兵萬人令與羽林相埒旣忽先幾之警復養助亂之萌迨與濬共爲巫蠱惡逆已彰猶止加詰責未忍明正其罪且謂劭𨿽失道未必遽亡社稷依違瞀惑欲無禍患其可得乎至將行廢黜之事不思取鑑前車凶匿未除而先謀建立朝臣若徐湛之輩各顧其私人持一議屏語連夕輾轉狐疑又以其謀告之濬母遂致宮甲驟興爲千古未有之奇變所謂噬臍何及者矣伏讀

禦批通鑑輯覽以劭濬逆亂顯著更無疑義乃始則置而弗問繼復機事不密自釀毒禍洵履霜堅冰之

明訓歟

南齊

武帝

齊髙帝建元元年立子爲太子髙帝長子也是爲武帝宋升明三年齊國建爲齊公世子是嵗齊主稱皇帝立爲皇太子在東宮時自以年長與髙帝同創大業朝事大小悉皆専防多違制度所信任左右張景眞驕侈僣擬內外莫敢有言司空諮議蕭伯玉素爲髙帝親厚密以啟聞上大怒初豫章王嶷素有寵以長嫡故立爲太子至是有攺易之意宣敕詰責並示以景眞罪狀使以太子令收殺之太子憂懼稱疾月餘髙帝怒不解晝臥太陽殿王敬則直入叩頭啟曰太子無事被責人情恐懼願陛下往東宮解之髙帝無言敬則因大聲宣敕往東宮命裝束又敕太官設饌密遣人報太子令奉迎因呼左右索輿髙帝了無動意敬則索衣以衣髙帝仍牽上輿遂幸東宮召諸王宴飲太子與豫章王嶷及敬則自奉肴饌髙帝大飲賜太子以下酒並大醉盡歡日暮乃去是日微敬則東宮殆廢髙帝重伯玉盡心愈見親信權動朝右太子深怨之豫州刺史垣崇祖亦不親附太子其破魏兵還髙帝召與密謀太子益疑及卽位遷崇祖五兵尙書伯玉散騎常侍加意撫慰尋誣崇祖招結江北荒人欲與伯玉作亂皆誅之

【臣】等謹案齊武於升明之世贊襄創業肇建丕基時值沈攸之搆亂未得朝廷處分以中流可待敵卽據湓口爲戰守備髙帝聞之喜曰眞我子也迨立爲太子事多専防頗違制度左右僭侈物議寖彰髙帝幾有易儲之意以故景眞顯戮崇祖密謀人主之赫怒難回而太子之危疑滋甚賴王敬則委曲匡救力爲維挽得以自全是武帝之爲太子獲免動搖者適有天幸未可爲法而可爲鑑也洎乎永明踐阼始立太子繼立太孫文恵早卽薨逝而太孫嗣統以後鬰林海陵廢弒接踵固由武帝付托非人自貽伊戚而覬覦之漸釁毒之萌非卽於冊立時階之厲乎

梁

昭明太子統

梁武帝天監元年立子統爲皇太子統武帝長子立時年幼仍居於內拜東宮官屬文武皆入直永福省五年始出居東宮太子生而聰敏五嵗能徧誦五經性仁愛自出宮恆思戀不樂武帝知之令五日一朝每畱永福省或三五日乃還宮及加元服武帝使省錄朝政辧析詐謬秋毫必睹但令攺正不加糾劾防獄多所全宥寛和容眾喜慍不形於色引納才學之士賞愛無倦恆自討論墳籍或與學士商防古今繼以文章著述率以爲常出宮二十餘年不畜聲樂每霖積雪遣左右周行閭巷視貧困者賑之母丁貴嬪有疾朝夕侍側衣不解帶及薨水漿不入口體素壯腰帶十圍至是減削過半旣塟母有道士云地不利長子請厭之乃爲蠟鵞及諸物埋墓側長子位宮監鮑邈之魏雅初並爲太子所愛邈之晚見疎於雅密啟武帝云魏雅爲太子厭禱帝遣檢掘果得鵞物大驚將窮其事徐勉諌而止惟誅道士由是太子終身慚憤不能自明及寢疾恐貽武帝憂敕參問輒自力手書啟稍篤左右欲啟聞猶不許卒時年三十一謚曰昭明長子歡武帝欲立爲嗣銜其舊事猶豫久之竟不立乃立晉安王綱爲太子是爲簡文帝朝野多以爲不順侍郎周宏正嘗爲綱主簿乃奏記曰謙讓道廢多歷年所願殿下抗目夷之義執子臧之節綱不能從尋武帝以人言不息封歡爲豫章王譽爲河東王詧爲嶽陽王皆大郡以慰其心後鮑邈之坐事法不至死簡文帝追感太子寃揮淚誅之

【臣】等謹按昭明毓徳靑宮早彰淑問性成孝謹質蘊沖和嫻剖析於朝章傾芳華於文翰可謂賢而才者矣乃聴方士之言爲厭禱之事以致宵人搆釁未由自明靑蠅之謗有由白璧之瑕莫掩良因地處嫌疑故讒間易入也伏讀

禦批通鑑輯覽謂昭明讀書好古不以戾太子事爲鑑

誠昭明有以自取斯實古今不易之

定論矣至於晉安繼嗣立長之後以次立賢理非不順特以沿循舊制明示中外使朝野嘵嘵屬意嫡孫又封統諸子以慰眾心所以啟人言之紛競而兆主柄之淩夷者豈非泥古立儲所由致歟

欽定古今儲貳金鑑卷二

欽定四庫全書

欽定古今儲貳金鑑卷三

北魏

太子晃

魏太武帝延和元年立晃爲皇太子晃太武長子立時年五歲明慧彊識所聞不忘及長好讀經史皆通大義太武甚奇之西徵涼州命晃監國眞君四年從太武討柔然至鹿渾谷與賊相遇言於太武曰賊不意大軍猝至宜速進擊掩其不偹尙書令劉潔曰賊營塵盛其眾必多須諸軍大集擊之晃曰塵盛者軍士驚擾也何得營上而有此塵太武疑之不急擊柔然遁去旣而獲其騎言柔然不覺魏軍至惶駭北走經六七日知無追者始乃徐行太武深悔之自是晃所言軍國事多見納五年命總百揆以中書監穆壽司徒崔浩侍中張黎古弼輔之諸上書者皆稱臣上疏儀與表同晃頗信任左右營園田而收其利侍郎髙允嘗爲晃授經甚見禮待切諫曰殿下國之儲貳言行舉動四方所則而營立私田與販酤市防竸尺寸之利願斥去邪佞親近忠良所在田園分給貧下販賣之物以時收散則休聞日至謗議可除不聼晃爲政精察中常侍宗愛性險所行多不法晃惡之給事中侯道盛任事東宮微爲權勢與愛不協愛恐爲所糾遂搆其罪太武怒斬道盛於都街東宮官屬多坐死晃以憂卒時年二十四謚曰景穆太武后知其無罪追悼不已宗愛懼見誅遂弒之文成帝卽位愛伏誅追尊景穆爲皇帝

【臣】等謹案太子晃以明慧之姿出從徵伐入綜機務撫軍監國可謂兼之而防搆所乘竟以憂卒者何哉蓋太武早爲建立並總百揆上疏稱臣事侔當寧寖至營牟私利謗議微聞依附者借權勢以慿陵仇怨者逞憸邪爲傾陷道盛之獲罪宗愛之貽禍厥有由然太武不審愼於防先徒追悔於事後致賊臣懼誅旋行弒逆旣亡其子而幷自隕其身倚伏之故可不豫凜冰淵也歟

廢太子恂

魏孝文帝太和十七年立子恂爲太子恂孝文長子始生時文明太后以恂當爲太子乃賜其母林氏死自撫養之年四歳太后親爲立名字元道及冠於廟孝文臨光極東堂引恂入見誡以冠義曰字汝元道所寄不輕當尋名求義以順吾防二十年攺字宣道遷洛後毎歳徵幸恂嘗畱守主執廟祀恂不好學體素肥苦河南暑熱常思北歸中庻子髙道悅數切諌恂甚銜之孝文幸崧嶽恂畱守金墉謀欲召牧馬輕騎奔代手刄道悅於禁中領軍元儼勒門防遏夜得寧靜厥明尙書陸琇馳啟孝文孝文駭惋外寢其事仍至汴口而還引恂數罪與咸陽王禧等親杖之拘於城西別館引見羣臣於淸徽堂議廢之太傅穆亮少保李衝並免冠稽首謝孝文曰卿所謝者私也我所議者國也古人有言大義滅親恂欲違父逃叛跨據恆朔惡孰大焉若不去之是社稷之憂也乃廢爲庻人置於河陽無鼻城以兵守之服食所供粗免饑寒而已恂在困躓頗知咎悔孝文幸代遂如長安中尉李彪承間密告恂復與左右謀逆乃使中書侍郎邢巒與咸陽王禧奉詔賫椒酒詣河陽賜恂死時年十五初孝文嘗謂崔光曰人生須自放不可終朝讀書我欲使恂旦出省經傳食後還內晡時復出日夕而罷光曰太子防年涉學不宜於正晝之時捨書禦內帝以光言爲然

【臣】等謹案元魏踵漢武之失將立其子而先隕其母以杜干預政事之漸始自道武而文成以下相率行之如文明太后撫養恂而賜其母死皆流獘使然也

禦批通鑑輯覽以漢武懲呂后而殺鉤弋已屬過舉元魏乃竟以爲故事立此滅倫之法不特因噎廢食實非人世所宜有之事大哉

王言信足維倫紀於萬世矣至恂衝年輕本未堪君國之重孝文立爲儲貳寄以畱守旋因謀奔伐北驚擾洛中手刃宮僚迹同背叛其廢黜固宜向使孝文愼毖於初不亟爲建立則恂之縱逸何自而開下之防譖何緣而進乃始則亟於建儲先致其母於死繼復處之不得其當釀成嫌釁致陸琇馳吿於前李彪搆誣於後終於母殞子廢賜死河陽豈非孝文始謀之不臧有以啟之歟

北齊

廢帝

北齊文宣帝天保元年立子殷爲太子殷文宣長子也是爲廢帝時年六歲母曰李皇后七年文宣如晉陽太子殷監國文宣毎言太子性質不似我欲廢之而立太原王紹徳嘗召太子使手刃囚太子惻然有難色再三不斷其首文宣怒親以馬鞭撞之末年自知不能久謂李后曰人生必有死何足致惜但憐正道尙防人將奪之耳正道太子字也初文宣命邢邵制名字尢之曰殷家弟及正字一止吾身後兒不得也邵懼請攺焉不許曰天也因謂母弟常山王演曰奪時但奪愼勿殺十年文宣殂常山王演居禁中防喪事太子殷卽位尊李后爲皇太后婁太后爲太皇太后尙書令楊愔受遺詔輔政以演與長廣王湛權重位逼恐不利於嗣主乃奏以長廣王湛爲大司馬幷州刺史常山王演爲太師錄尙書事二王拜職於尙書省大防百僚愔等赴之湛伏家僮數十人於坐執愔等突入雲龍門送愔等於禦前婁太后臨昭陽殿李太后及帝側立常山王演奏愔等罪婁太后讓帝曰此等懷逆欲殺我二子次將及我爾何爲縱之帝不能言李太后拜謝婁太后謂帝何不安慰爾叔帝乃曰天子亦不敢與叔惜豈敢惜此漢輩但丐兒命自下殿去此屬任叔父處分遂斬愔等是歲婁太后令廢帝爲濟南王出居別宮以常山王演入纂大統演遂卽位於晉陽是爲孝昭帝其明年望气者言鄴中有天子气昭帝怒濟南復興密行鴆毒不從乃扼而殺之昭帝之殺愔等也許以長廣王湛爲太弟旣而立太子百年湛心不平及昭帝出畋墜馬絕肋婁太后視疾問濟南所在者三不對太后怒曰殺之耶不用吾言死其宜矣臨終遣使徵湛立之又與書曰百年無罪可以樂處置之勿學前人也長廣王湛立是爲武成帝封百年爲樂陵王防白虹貫日欲以百年厭之慱陵人賈徳冑教百年書百年嘗作數敕字徳冑封奏之武成怒使召百年百年入令左右亂捶撃之气息將盡曰乞命願與阿叔作奴遂斬之瘞於後園紹徳亦爲武成所殺【臣】等謹案廢帝在東宮時史稱其溫裕開朗綜覽時政雅有令名文宣立爲太子復欲廢之而立紹徳𨿽其事未果而儲位危疑岌岌乎慮有隱禍焉蓋以常山長廣二王地逼而勢盛太子防衝之年仁柔之質恐其不克有終耳然旣逆知有變不思蚤爲之所而徒明示建儲導以覬覦任其簒奪則何如不立之爲愈乎文宣以殷屬演演以百年屬湛卒之入防大統戕害惟恐不速先後效尢殆同一轍天道好還理符影響而文宣之釀成禍亂實不得辭其責恭繹

禦批通鑑輯覽謂演不能容殷湛獨能容百年乎作法

不臧丁寧嗟何及耶

指示深切所以振聾警聵者至矣

北周

宣帝

北周武帝建徳元年立贇爲太子贇武帝長子文宣後崩武帝諒闇詔贇總朝政毎巡幸常畱監國贇好暱近小人宮正宇文孝伯言於武帝曰太子春秋尙少志業未成請選正人爲其師友調防聖質不然悔無及矣武帝斂容曰正人豈復過卿嘗問萬年丞樂運曰太子何如人對曰中人武帝顧謂齊王憲曰百官佞我惟運所言乃忠直耳因問運中人之狀對曰如齊桓公是也管仲相之則治豎貂輔之則亂武帝曰我知之矣乃妙選宮官以輔之贇不悅五年命贇巡撫西土因伐吐谷渾大將軍王軌與宇文孝伯從行宮尹鄭譯王端並有寵贇在軍多失徳譯等皆預焉軍還軌等言之武帝怒乃杖贇除譯等名贇大銜之軌後因侍坐白武帝言太子仁孝無聞恐不了陛下家事武帝深以爲然但漢王贊次長又不才餘子皆防故得不廢武帝遇贇甚嚴朝見進止與諸臣無異𨿽隆冬盛暑亦不得休息有過輒加捶撲敕宮官錄其言動毎月奏聞贇懼矯情修飾以是過惡不上聞突厥防涼州武帝伐之以疾畱云陽宮召宇文孝伯執其手付以後事遂殂贇卽位是爲宣帝卽逞奢欲曽無戚容不逾月而葬詔議卽吉樂運以爲葬期旣促事訖卽除太爲汲汲不從召譯譯等復爲近侍殺王軌及宇文孝伯立長子衍爲太子衍後攺名闡未幾傳位於闡自稱天元皇帝大象二年以疾殂其明年隋公楊堅廢闡爲介國公尋弒之北周亡

【臣】等謹案周武識嗣子之非才慮其不堪承統嚴於督責妙簡宮僚可云悉心諭教者矣然以宗祧至重早示建儲總政領戎長其驕佚所謂義方著訓者僅屑屑於朝見進止之莭隆冬盛暑之勞而其暱比小人動多爽徳未能使湔滌自新也卒乃置王軌之讜言付孝伯以後事徒令二人俱死於淫刑而無禆國計史譏其滯愛同於晉武則哲異於宋宣詎不信夫至贇之昏自絕於天身旣速殞而國亦隨之固無足言者而宇文氏之經營締搆未逾二紀不祀忽諸則皆成於武帝始謀之失也

隋

廢太子勇【蜀王秀附】

隋文帝開皇元年立子勇爲太子文帝五男皆獨孤後生長曰勇次煬帝廣次秦王俊次蜀王秀次漢王諒勇小名睍地伐文帝受禪立爲太子使參決政事時有損益皆納之文帝嘗從容謂羣臣曰前世帝王溺於嬖幸廢立由此而生朕旁無姫侍五子同母可謂眞兄弟也勇性寛厚率意無矯飾文帝好節儉勇嘗文飾蜀鎧見而不悅誡之曰自古帝王未有奢侈而能久長者汝當以儉約爲先乃能奉承宗廟吾昔衣服各畱一物時復觀之以自警戒擬分賜汝兄弟今賜汝舊所帶刀子一枚幷葅醤一合汝昔作上士時所常食若存憶前事應知我心後經冬至百官詣勇勇張樂受賀帝知之乃下詔曰皇太子𨿽居上嗣義兼臣子而諸方牧正冬朝賀任土作貢別上東宮事非典則宜悉停斷自此恩寵始衰時帝令選彊宗入上臺宿衛髙熲奏若盡取彊者恐東宮宿衛太劣帝作色曰我有時行動宿衛湏得雄毅太子左右何用彊武我熟見前代公不湏仍踵舊習蓋疑熲子表仁尙勇女故以此言防之勇多內寵昭訓雲氏尢幸其妃元氏無寵嘗遇心疾二日而薨獨孤後意其有他深責勇然昭訓遂専內政生長寧王儼及平原王裕安成王筠諸姫子又數人後彌不平晉王廣知之愈自矯飾後庭有子皆不育後由是數稱廣賢大臣用事者廣皆傾心與交帝及後遣左右至廣所必與蕭妃厚禮之往來者無不稱其仁孝帝與後嘗幸其第廣屏匿羙姫於別堂惟畱老醜者給事屏帳攺用縑素故絕樂器之不令拂去塵埃帝見之喜愛廣特異諸子廣自揚州入朝將還鎭入宮辭後伏地流涕曰臣性識愚下常守平生昆弟之意不知何罪失愛東宮恆蓄盛怒欲加屠防後忿然曰睍地伐漸不可耐我爲之娶元氏女竟不以夫婦禮待之專寵阿云使有如許豚犬前新婦遇毒而夭我亦不窮治何故復於汝發如此意我在尙爾我死後當魚肉汝乎毎思東宮竟無正嫡千秋萬歲後遣汝等兄弟向阿云兒前再拜問訊此是幾許大苦痛耶廣又拜嗚咽不止後亦悲不自勝廣知後意移始搆奪宗之計因引張衡定防遣宇文述深交楊約令諭防於楊素後數日素入侍宴微稱晉王孝悌恭儉用以揣後意後泣曰公言是也我所以益憐阿者嘗恐睍地伐潛害之素盛言太子不才後遺素金使贊帝廢立勇頗知其謀憂懼計無所出聞新丰人王輔賢能占召問之輔賢曰白虹貫東宮門太白襲月皇太子廢退象也以銅鐡五兵造諸厭勝又於後園作庻人村屋宇卑陋太子時寢息其中布衣艸褥兾以當之文帝使楊素觀勇所爲素至東宮偃息未入勇束帶待之故久不進以怒勇勇銜之形於言色素還言勇怨望恐有他變文帝益疑之後又遣人伺覘東宮纎悉事皆聞奏因加誣飾以成其罪文帝遂疎忌勇又令達私賂東宮幸臣姬威令取太子消息密告楊素於是內外喧謗過失日聞開皇二十年文帝至自仁壽宮禦大興殿作色謂東宮官屬曰仁壽宮去此不逺今我毎還京師嚴備如入敵國我爲患利不脫衣臥夜欲得近厠故在後房恐有驚急還就前殿豈非爾輩欲壞我國家耶乃執唐令則等數人付所司訊鞫令楊素陳東宮事狀以告近臣帝曰此兒不堪承嗣久矣皇后恆勸我廢之我以布素時生復長子望其漸攺隱忍至今勇昔從南兗州來語衛王曰阿娘不與我一好婦女亦是可恨因指皇后侍兒曰是皆我物新婦初亡我疑其遇毒嘗責之便懟曰防當殺元孝矩此欲害我而遷怒耳長寧初生朕與皇后共抱養之自懷彼此連遣來索且云定興女在外私合想此何必是其所生倘或非便亂宗祏我不以萬姓付不肖子我常畏其加害如防大敵今欲廢之以安天下左衛大將軍元旻諌曰廢立大事詔防若行後悔無及防言罔極惟陛下察之不聽於是勇與諸子皆被禁錮收其黨與楊素鍛錬以成其獄居數日有司承素意奏元旻身備宿衛常曲事勇在仁壽宮勇以書與旻題封云勿令人見帝曰朕在仁壽宮有纎小事東宮必知疾於驛馬怪之甚久豈非此徒耶遣武士執旻付法先是勇嘗從仁壽宮參起居還塗中見一枯槐大五六圍顧左右曰此槐作何器用或對曰堪取火於時衛士皆佩火燧勇令匠者造數千枚欲以分賜左右至是獲於庫又藥藏局貯艾數斛亦搜得之怪問姫威威曰太子此意別有所在此令長寧王以下詣仁壽宮還毎常急行一宿便至恆飼馬千匹云徑往捉城門自然餓死素以威言詰勇勇不服曰竊聞公家馬數萬匹勇忝備位太子有馬千匹乃是反乎素又發東宮服玩似加雕飾者悉陳於庭以示羣宮爲太子罪帝戎服陳兵禦武徳殿引勇及諸子列殿庭命薛道衡宣詔廢勇及其男女爲王公主者並爲庻人遂詔元旻唐令則等誅戮有差移勇於內史省給五品料食立晉王廣爲太子仍以勇付之復囚於東宮勇自以廢非其罪頻請見上面陳枉屈廣遏不得聞升樹叫開於帝兾得引見楊素因奏言勇情志昏亂又癲鬼所著不可復收帝以爲然卒不得見及帝寢疾於仁壽宮廣入侍姦亂事聞帝大恚抵牀曰畜生何足付大事獨孤誤我乃呼兵部尙書桞述黃門侍郎元巖曰召我兒述等將呼太子帝曰勇也述巖出閤爲敕書素聞以白廣矯詔執述巖繋獄令張衡入殿侍疾盡遣後宮出就別室廣遂弒帝自立矯詔賜故太子勇死縊殺之追封房陵王不爲置嗣勇長子儼後遇鴆卒諸子分徙嶺外皆敕殺之蜀王秀在益州頗奢僣聞廢勇立廣意甚不平廣恐爲後患陰令楊素求其罪狀譖之文帝徵秀還京師付執法者令楊素推治之廣陰作偶人防手釘心書文帝及漢王諒姓名密埋華山下楊素髮之又云秀妄述圖防並作檄文置秀集中以聞帝廢秀爲庻人幽之內侍省煬帝時禁錮如初後爲宇文化及所害

【臣】等謹案開皇手移周鼎混一區宇二十餘年方內晏如可謂勤於創業者矣乃再傳失國亡也忽焉其釁肇於兄弟之間而其毒發於君父之際自縱尋斧剪伐木根而柯葉繼隕廢立亂亡之禍殆甚於秦之二世何其酷歟蓋隋文五男同母旁無側庻方以爲前星旣定宗子維城之固逺軼曩代也詎知東宮之恩寵漸衰晉邸之狡謀已啟內有獨孤外有楊素搆成貝錦諐過日聞以致投杼聽讒竟遭幽廢瀕死無以自明是廣之包藏禍心睥睨神器奪嫡之舉早伏於建儲隋文惑瞀牝晨不自覺悟迄於抵牀呼召悔已莫及而凶逆隨之稔惡蕭墻宗社淪覆伊誰之咎乎伏讀

禦批通鑑輯覽謂廣竊窺主鬯矯飾希寵隋文墮其術中而獨孤後妒嫉險刻遂使儲位中移國祚不享隋之天下亡於廣而實亡於獨孤然隋文受制婦人綱常不振亦自亡而已耳恭繹

睿論洵如軒鏡畢照物無遁形而正國閒家之道所以

弭患未然者誠不可不辧之於早也

欽定古今儲貳金鑑卷三

欽定四庫全書

欽定古今儲貳金鑑卷四

唐

隠太子建成【齊王元吉附】

唐髙祖武徳元年六月立世子建成爲皇太子封世民爲秦王元吉爲齊王建成髙祖長子與秦王及元吉俱竇皇后出隋義寧元年唐國建爲世子開府置官屬又授撫軍大將軍東討元帥將兵徇洛陽還授尙書令髙祖受禪立爲皇太子欲其習事敕非軍國大務聴裁決之初髙祖起兵晉陽皆秦王之謀許以事成立爲太子固辭而止五年劉黒闥亂河北太子中允王珪洗馬魏徴說建成曰秦王功冠天下中外歸心殿下特以嫡長居東宮無大功以鎭服海內今黒闥殘孽眾不盈萬宜自往撃之以取功名庶可自安建成遂請行敗黒闥於洺水建成性驕侈荒色嗜酒畋獵無度元吉猜鷙好兵多過失皆無寵秦王功業日盛建成乃與元吉協謀傾之曲意事諸妃嬪以求媚於上妃嬪爭譽建成元吉而短秦王嘗侍宴秦王念母太穆皇后早終不及見有天下偶流涕妃嬪因中傷之曰海內無事陛下春秋髙宜自娯而秦王輙悲泣是憎妾等耳陛下萬嵗後妾子母將無遺類皇太子仁孝必能保全髙祖爲之惻愴由是無易太子意七年六月髙祖幸仁智宮建成居守秦王及元吉皆從先是建成私募驍勇二千人爲東宮衞士屯左右長林門號長林兵令左虞率可達志募幽州突厥兵三百置宮中又令慶州都督楊文幹募壯士送長安欲爲變至是秦王從髙祖於仁智宮建成使元吉就圖之又使將尒朱煥等賫甲遺文幹趣舉兵煥等至中途告變文幹遂發兵反髙祖手詔召建成建成懼不敢往詹事主簿趙智勸其貶損車服屏從者往謝罪建成乃詣行在所叩頭請死是夜囚之幕中以兵守之召秦王告之曰文幹事連建成恐應者眾爾當自行還吾以爾爲太子秦王軍至寧州文幹爲其下所殺傳首京師方秦王之行也元吉及妃嬪更疊爲建成請封徳彛復爲營觧於外帝意遂變復詔建成還守京師惟責以兄弟不睦而流王珪等於遠方九年六月太白經天時建成元吉與秦王猜怨日深秦王嘗從髙祖幸元吉第元吉伏甲欲刺之建成恐事不果止之元吉慍曰爲兄計耳於我何有建成夜宴秦王毒酒而進之王暴心痛吐血數升髙祖欲遣秦王居洛陽悉主陜以東建成等謀曰秦王若至洛陽不可復制畱之長安一匹夫耳因宻使人上封事言秦王左右聞往洛陽皆喜躍觀其意恐不復來事遂寢元吉宻請害秦王髙祖不應行臺郎中房元齡謂長孫無忌曰今嫌隙已成一旦禍機竊發豈惟府朝塗地乃實社稷之憂莫若勸王行周公之事以安家國無忌告秦王召杜如晦謀之亦如元齡言時突厥犯邊建成薦元吉北撃乃多引秦王驍將秦叔寶尉遲敬徳程知節志元與俱又籍秦府精兵益麾下帝知之不能禁建成謀於元吉曰吾與秦王餞汝於昆明池伏壯士拉殺之因說帝授我以國而立汝爲太弟率更丞王晊宻以謀告秦王長孫無忌等請先事圗之秦王嘆曰骨肉相殘古今大惡吾誠知禍在旦夕欲俟其發然後以義討之不亦可乎尉遲敬徳等皆勸早決計秦王乃宻奏建成等與後宮亂且曰臣無負兄弟今欲殺臣是爲世充建徳復仇臣實愧見諸賊於地下髙祖驚報曰明旦當窮治爾必早參明日秦王率長孫無忌等伏兵元武門建成與元吉俱入至臨湖殿覺有變遽反走秦王隨呼之元吉引弓欲射不能彀者三秦王射建成殺之敬徳射殺元吉俄而東宮齊府兵三千攻元武門矢及殿屋敬徳以二人首示之眾乃散去髙祖謂裴寂等曰不圗今日乃見此事爲之柰何蕭瑀陳叔逹曰建成元吉疾秦王功髙望重共爲姦謀今秦王已討而誅之陛下若處以元良委之國務無復事矣髙祖曰此吾夙心也乃召秦王慰撫之秦王號慟不能止遂立爲皇太子髙祖自稱太上皇是年八月詔傳位太子固辭不許乃卽位是爲太宗追封建成爲息王諡曰隠追封元吉爲巢王諡曰刺

【臣】等謹按唐有天下三百年制度規模嫓美両漢太宗之開基定業尢爲三代以下賢君乃其始以兄弟之禍致多慚徳斯固不能爲太宗諱而髙祖瞢於先事實有以召之也夫秦邸功勲寖盛眾望翕歸啟惎天人允宜嗣服若建成以聲色遊畋爲事承祧繼體詎足當諸髙祖不熟思諦審爲奠安社稷之圗於大寶初登卽令建成正位主噐斯已瞀矣而前起晉陽之師後討慶州之甲則又再許秦王爲儲貳反復周章幾於置棊不定伏讀

禦批通鑑輯覽謂髙祖泥古而立建成卽當有以處世民及文幹通謀事發已許廢建成而立世民矣顧乃外惑佞臣內牽嬖妾濡忍釀禍誰執其咎誠探本之

至論也向令髙祖以付托綦重內防於心勿狃於嫡長之言勿亟爲冊立之事不特建成之驕侈陰折其萌彼鷙如元吉者亦何所施毒乎至元武門之變

聖祖禦批斷以髙祖不能早定大計優柔致禍太宗不能委蛇善全骨肉相殘固由其謀之不臧匪獨所遭之不幸

禦批輯覽引而申之曰一人元良萬邦以貞髙祖旣不早見及此行一不義聖人不爲太宗能無深疚斯言可以

折衷古來聚訟之紛紜矣

太子承幹【魏王泰附】

唐武徳九年太宗卽位冬十月立子承幹爲皇太子承幹長孫皇后出始封常山郡王后徙封中山太宗卽位時年甫八嵗立爲皇太子貞觀四年詔訟不決者聴於東宮上啟委太子裁防不服然後奏聞每行幸則令監國承幹好聲色防畋居宮中與羣小相防狎餙非辧給時東宮官屬若於志寧孔頴達令狐徳棻張元素趙

智等皆天下選承幹寖禮法數有規爭太宗必厚賜金帛以厲其心然承幹卒不悛寵暱宦官治宮室妨農功役使僕禦不許畨休私引突厥入宮嘗怒志寕言切直遣張師政紇幹承基往刺之時志寜方居母防寢處苫塊二人入見不忍殺乃去太宗詔太子用庫物有司勿爲限制於是承幹發取無度張元素諌曰恩防未及六旬用物已逾七萬驕奢無藝孰有過此伏惟居安思危日愼一日又以久不見賔友上書切諌承幹惡之夜令戶奴以檛伺擊幾殆時魏王泰有美名帝愛重之而承幹有躄疾過惡屢聞懼見廢與泰交惡泰亦謀奪長各私樹黨承幹陰令人稱泰府典籖詣元武門上封事帝省其書言泰罪狀帝怒捕之不獲漢王元昌所爲多不法帝數譴責之由是怨望承幹與之善常襞氈爲鎧列丹幟勒部陣與元昌分統大呼撃刺爲樂不用命者抶之至死謂左右曰我作天子當肆吾欲有諌者我殺之陰遣刺客紇幹承基等謀殺魏王泰不克遂與元昌侯君集李安年趙節杜荷喢臂血爲誓謀以兵入西宮十七年齊王祐反事連承基系獄當死卽上變告帝敇大理中書門下參鞫之反形已具詔廢承幹爲庻人幽之元昌賜自盡君集安節荷等皆伏誅承幹旣獲罪魏王泰入侍帝靣許立爲太子長孫無忌固請立晉王治帝謂侍臣曰昨靑雀【泰小字】投我懷云臣今日始得爲陛下子臣惟有一子當殺之傳位晉王朕甚憐之諌議大夫禇遂良曰陛下失言安有爲天下主而殺其愛子授國晉王者乎陛下昔以承幹爲太子復寵愛泰嫡庶不明紛紜至此今若必立泰非別置晉王不可帝流涕曰吾不能也泰恐帝立晉王謂之曰汝善元昌得無及乎晉王憂形於色帝怪問之以狀對帝憮然始悔立泰之言謂長孫無忌房元齡李世勣禇遂良曰我三子一弟所爲如是我心誠無聊賴因自投於牀取佩刀自向無忌等奪刀以授晉王請帝所欲立帝曰我欲立晉王無忌曰謹奉詔帝乃使晉王拜謝曰舅許汝矣卽禦太極殿立晉王治爲皇太子是爲髙宗帝謂侍臣曰我若立泰是太子之位可以經營而得自今太子失道藩王窺伺者皆兩棄之傳諸子孫永爲後法乃降泰爵東萊郡王幽之北苑尋攺王順陽居均州之鄖鄕帝復疑太子柔弱密謂長孫無忌曰雉奴【髙宗小子】懦恐不能守社稷吳王恪英果類我欲立之何如無忌曰太子長厚守文良主儲副至重豈可數易帝乃止髙宗卽位詔泰開府置僚屬車服羞膳異等薨於鄖鄕

【臣】等謹案承幹立爲太子年甫八嵗史稱其敏惠識大體當日東宮僚屬品望文學均極天下之選輔導規箴不遺餘力宜其徳行懋修克膺神器之重也乃年旣寖長過惡日聞嫉正若讎陰圗戕害甚且踵齊州之覆轍結漢王之陰謀卒至廢徙而不悟何歟蓋太宗卽位之初未及攺元遽冊太子其時方在弱齡質性未漓尙無失徳厥後狎暱羣小聲色慢遊辧給之才足以餙非忠正之諍不聞納牖如孔頴達於志寜諸臣太宗厚賜金帛冀以愧厲其心而怙過彌甚至泰以文辭被寵滋其驕溢幾有匹嫡之嫌遂至各樹朋黨互相傾軋

禦批通鑑輯覽謂承幹之廢𨿽不盡由泰之搆讒然其覬覦已非一日至於殺愛子以要寵則肺肝如掲太宗以兩棄處之可謂得當然承幹輩之防墻與建成元吉如同一轍幸未至元武門之甚耳

明訓昭然使萬世益凜天道好還之誡而太宗建儲早計以致太子不終藩臣窺伺豈非自貽伊戚乎迨晉王旣正儲位復以柔懦爲疑胸無卓見

禦批以太宗旣不審定於前乃欲屢易於後且此何事而與其臣謀之卒至髙宗立而有武氏之禍唐室幾亡或以無忌爲能安嫡不知其實爲罪魁

至論抉微信非管蠡所能窺測者矣

懿徳太子重潤

髙宗永淳元年立重潤爲皇太孫重潤中宗子韋後所生本名重照避武后諱攺焉中宗爲太子時生於東宮髙宗喜甚乳月滿爲大赦天下是嵗立爲皇太孫開府置官屬帝問吏部侍裴敬彛郎中王方慶對曰禮有嫡子無嫡孫漢魏太子在子但封王晉立湣懷子爲皇太孫齊立文惠子爲皇太孫皆居東宮今有太子又立太孫於古無有帝曰自我作古若何對曰禮君子抱孫不抱子孫可以爲王父屍者昭穆同也陛下肇建皇孫本支千億之慶帝悅詔議官屬敬彛等奏置師傅友文學祭酒左右長史東西曹掾主簿管記司錄六曹等官加王府一級旣而帝疑其非法卒不補授將封嵩山召太子赴東都以太孫畱守京師及中宗遷房州太孫府廢貶爲庻人幽之帝復位封邵王大足元年張易之兄弟得幸武后或譛重潤與其女弟永防郡主及主婿竊議後怒杖殺之年十九重潤秀容儀以孝友稱死非其罪人皆悼惜神龍初追贈皇太子及諡

【臣】等謹案自漢魏以後未有太子尙在靑宮而復立太孫者髙宗屢建儲位鮮能保終至立中宗爲太子時已歷三變宜其怵然爲戒矣乃猶不鑑於前轍復開太孫府以置官僚一時議禮諸臣如裴敬彛王方慶輩心識其非不能堅持力諍轉依違附防以孫爲王父尸之文曲行將順迨詔議官屬帝亦以非法爲疑而竟無有匡正之者迄乎中宗之世重潤已廢復封武氏之猜忍已深讒譛乘間搆之卒遭非命揆溯禍源蓋不始於封邵王之時而實開於立太孫之日也髙宗旣不克保其子復延及其孫所謂燕詒者安在是則周亂唐紀𨿽天稔厥禍豈非繋於人謀之不善哉

節湣太子重俊

中宗神龍二年七月立子重俊爲皇太子重俊中宗第三子後宮所生始封義興郡王攺封衛王至是立爲皇太子重俊性明果然未有賢師傅舉事多不法祕書監楊璬太常卿武崇訓並爲太子賔客二人皆主婿年少無學術惟以狗馬蹴踘相戲暱左庻子姚珽數上書諍導右庶子平貞愼又獻孝經義飬徳傳以諷重俊皆優納而不克用時武三思挾韋後勢將圖逆深忌重俊崇訓又三思子尙安樂公主常敎主淩辱重俊以非韋氏出呼之爲奴或勸主請廢重俊爲王自爲皇太女重俊不勝恚忿景龍元年七月率左羽林大將軍李多祚右羽林將軍李思衝李承況獨孤褘之沙吒忠義等矯制發羽林兵三百餘人殺三思崇訓於其第使左金吾大將軍成王千里分兵守宮城諸門自率兵趨肅章門斬闗而入索韋後安樂公主所在又昭容上官婉兒素與三思通扣閤索之後挾帝馳赴元武門樓召左羽林將軍劉仁景等率畱軍飛騎拒之多祚兵不得進帝據檻謂多祚所將千騎曰汝輩皆朕宿衛之士何忽爲亂若能歸順斬賊者有賞於是千騎倒戈斬多祚等餘黨遂潰重俊奔終南山遣果毅趙思愼率輕騎追之重俊至鄠縣西爲左右所殺詔殊首朝堂獻太廟並祭三思崇訓之柩睿宗立加贈諡初重俊被害官屬莫敢視惟永和丞嘉朂觧衣裹首號哭時人義之宗楚客怒収付獄貶興平丞卒

【臣】等謹案史言中宗親遭母后之難而躬自蹈之蓋武氏之後繼以韋氏禍亂接踵可謂極矣中宗有子四人皆不得其死而嗣亦不傳論者謂自絕於天故天穢其徳而絕之殆不爲過當重俊之立在神龍復辟之年其時武后已歿凶焰幸熄宜前星之得安其位也乃以武三思之忮忌安樂公主之欺淩遂致憤激稱兵鋌而走險無異戾園之斬江充而奔竄之餘至於殊首朝堂告祭三思父子之柩則其禍爲尢甚計立儲以及隕身甫屆一期耳重潤之譛死武氏爲之重俊之兵死韋氏成之而要皆中宗失道不能持魁柄以遏亂萌故飬癰屢潰而不知警悟使非臨淄戡定纂承大統則唐祚不幾於中絕耶

太子瑛

元宗開元三年正月立子瑛爲皇太子瑛元宗第三子母趙麗妃始封眞定郡王進封郢王至是立爲皇太子七年詔太子諸王入國學行齒冑禮明年瑛加元服見太廟十六年納妃薛氏初瑛母本伎人善歌舞帝在潞得幸及卽位擢妃父元禮兄常奴皆至大官而鄂王瑤母皇甫徳儀光王琚母劉才人亦帝在臨淄邸時以色選及武惠妃寵幸傾後宮生壽王瑁愛與諸子異等太子及二王母寖見疎簿瑛與瑤琚等以母氏失職頗怏怏惠妃女咸宜公主壻楊洄揣妃防常伺太子短以告惠妃妃訴於帝且泣帝大怒召宰相議廢之張九齡諌曰陛下享國日久子孫蕃衍天下方深慶幸今三子不聞有過柰何一旦廢棄之乎且太子國本不可輕揺陛下必欲爲此臣不敢奉詔帝黙然惠妃宻使宮奴謂九齡曰有廢必有興公爲之援宰相可長處九齡叱之以其語奏聞帝爲動容故太子得不廢俄而九齡罷李林甫專國數稱壽王之美以阿妃意妃深徳之二十五年四月楊洄復搆瑛兄弟三人與太子妃兄薛銹異謀惠妃使人詭召太子二王曰宮中有賊請介以入瑛從之妃白帝曰太子二王謀反已甲而來矣帝使中人視之如其言遽召宰相議李林甫對曰此陛下家事非臣等所宜預帝意乃決並廢爲庶人尋賜死天下寃之號三庶人其年惠妃數見庻人爲祟因大病召巫祈請且射行刑者瘞之訖不觧妃死祟乃止

【臣】等謹案明皇卽政初年勵精圗治開元之際幾致太平及天寶中以溺於嬖愛窮極泰侈遂至竄身失國論者謂貴妃楊氏實爲女戎不知武惠妃擅寵後宮恣行蠱媚已在楊氏之先明皇始以瑛母得幸立爲太子繼而太子與鄂光二王之母漸見疏薄惠妃母子寵絕等倫而掩防之讒半夜之泣浸潤乎其間重以姦相險詖曲加傾陷𨿽以張九齡之持正不阿侃侃陳諍幾於力可回天迨身旣罷斥而事卒不可爲矣夫以儲位之故構煽交乘致明皇一日而殺三子是惠妃幃闥之禍更烈於太眞而明皇愛憎屢移不思所以保全其子三庶人之獄天下銜寃固不待安史亂逆而國勢已岌岌乎殆矣可不愼哉可不戒哉

莊恪太子永

文宗太和六年十月立子永爲皇太子永文宗長子母王徳妃初封魯王帝以永年防宜得賢輔因召王傅和元亮問事元亮以卒史進不知書一不能對帝謂宰相曰王質性可教宜擇賢士大夫爲官屬不可復用元亮輩於是以戶部侍郎庾敬休兼王傳太常卿鄭肅兼長史戶部郎中李踐方兼司馬初帝以晉王謹願欲建爲儲貳未幾晉王薨帝哀悼甚不復議東宮事久之乃有是命開成三年詔宮臣詣崇明門謁朔望侍讀偶日入對太子稍事燕遊不能循法度保傅戒告不納又母愛弛楊賢妃方幸數譛之帝怒禦延英殿引見羣臣議廢黜羣臣頓首言太子春秋盛可俟攺過且國本至重願加寛宥禦史中丞狄兼謩涕泣固諍帝未決翌日羣臣又連章論救意稍觧詔太子歸少陽院以中人防視誅幸暱數十人敕侍讀竇宗直周敬愼仍詣院授經然永終不能自白其讒而行已亦不加修也是年暴薨帝悔之明年詔以陳王爲太子嘗宴防寧殿俳兒緣橦有一人環走其下憂怖若狂問之乃其父也帝感泣謂左右曰朕富有天下反不能全一兒乎遂召敎坊劉楚材宮人張十二等數人責之曰構害太子皆爾曹也立命殺之

【臣】等謹案文宗承怠荒之後恭儉以率天下思得賢士大夫輔導魯王俾克成就其徳意非不善也乃自有東宮之命寖事燕遊不遵矩度𨿽宮僚以時謁對而正言戒告置若罔聞則所謂致譛毀之端者固不專系其母之愛弛矣厥後廢黜之舉以羣臣固爭幸得中止而究不能祓濯自新故萋菲之讒至死無由一雪迨防寧設宴感動泣下立誅教坊宮人等以正構害太子之罪而始之不愼悔已莫可追矣然則文宗所云富有天下不能全一子者豈待入少陽院而始知其不終哉蓋當建儲之日早有以啟其侈心而召夫釁隙也詎非千秋之烱鑑歟

欽定古今儲貳金鑑卷四

欽定四庫全書

欽定古今儲貳金鑑卷五

宋

太宗

太宗初名匡又攺賜光義卽位後攺名炅宣袓第三子母昭憲皇后杜氏初仕周爲供奉官都知太祖卽位拜殿前都虞累進大內都部署加同平章事行開封尹再加兼中書令徵太原攺東都畱守封晉王建隆二年昭憲太后不豫命太祖曰汝百嵗後當傳位光義光義傳光美光美傳徳昭夫四海至廣能立長君社稷之福也太祖泣曰敢不受命後因顧樞密直學士趙普謂曰爾同記吾言不可違也命普卽榻前爲誓書普於紙尾署曰臣普書藏之金匱命謹密宮人掌之開寶九年冬太祖屬疾王在南府命宦者王繼恩中夜馳詣府邸召王入屬以後事左右皆不得聞但遙見燭影後王時或離席若有所避遜狀旣而上引柱斧戳地大聲謂王曰好爲之帝崩卽皇帝位以弟廷美爲開封尹兼中書令封齊王先帝子徳昭爲永興軍節度使兼侍中封武功郡王徳芳爲山南西道節度使遂攺是嵗爲太平興國元年命太祖子及齊王廷美子並稱皇子四年帝北伐武功郡王徳昭從徵幽州軍中常夜驚不知上所在有謀立徳昭者上聞不悅及歸以北徵不利久不行太原之賞徳昭以爲言上大怒曰待汝自爲之賞未晚也徳昭退而自刎上聞驚悔往抱其屍大哭曰癡兒何至此耶贈中書令追封魏王賜諡曰懿後攺吳王又攺越王尋以平北漢功進齊王廷美爲秦王七年或告秦王廷美驕恣將有陰謀竊發上不忍暴其事遂罷廷美開封尹授西京畱守先是盧多遜專政屢譖趙普謂普初無立上意普深銜之防普再相廉得多遜與廷美交通事上聞上怒責授多遜兵部尙書下禦史獄捕系中書守堂官趙白等六人命翰林學士承旨李昉等雜治之多遜自言累遣趙白以中書機事密告廷美去年九月中又令趙白言於廷美云願宮車晏駕盡力事大王廷美遣樊徳明報多遜云承旨言正會我意我亦願宮車早晏駕至是太子太師王溥等七十四人奏多遜及廷美顧望咒詛大逆不道宜行誅滅以正刑章趙白等處斬詔削奪多遜官爵並家屬流崖州勒廷美歸私第詔稱貴州防禦使徳恭等仍爲皇侄皇侄女適韓氏去云陽公主號降右監門將軍韓崇業爲右千牛衛率府率仍去駙馬都尉號並發遣西京就廷美居止貶閻矩爲涪州司戶參軍孫嶼爲融州司戶軍皆秦王廷美官屬坐輔導無狀也趙普以廷美居西洛非便復諷知開封府李符上言廷美不悔過而怨望乞徙遠郡以防他變詔降廷美爲涪陵縣公房州安置命崇儀使閻彥進知房州監察禦史袁廓通判州事以伺察之雍熙元年廷美至房州因憂悸成疾而卒上聞之嗚咽流涕謂宰相曰廷美自少剛愎長益凶惡朕以同气至親不忍寘之於法俾居房陵冀其思過方欲推恩復舊遽玆殞逝痛傷柰何因悲泣感動左右遂下詔追封廷美爲涪王諡曰悼後上謂宰相曰廷美母陳國夫人耿氏朕乳母也後出嫁趙氏生廷俊朕以廷美故令廷俊屬鞬左右而廷俊泄禁中事於廷美邇者鑿西池水心殿成橋梁未備朕將泛舟往焉廷美與左右謀欲以此時竊發不果卽詐稱疾於邸俟朕臨省因而爲變有告其事者若命有司竆究則廷美罪不容誅朕不欲暴揚其醜及盧多遜交通事發止令居守西洛而廷美不悔過益怨望出不遜語始命遷房陵廷俊亦但從貶宥朕於廷美蓋無負矣言未訖爲之惻然李昉對曰涪陵悖逆天下共聞西池禁中事若非陛下委曲宣示臣等何由知之初昭憲太后遺命蓋欲太祖以次傳位故帝卽位之初卽令廷美尹開封迨徳昭不得其死徳芳相繼夭絕廷美始不自安已而柴禹錫等告廷美陰謀上疑以問普普對曰臣願備樞軸以察姦變退復宻奏臣忝舊臣爲權幸所沮因言預聞顧命及先朝上表自愬事上於宮中訪得普前所上章並發金匱得誓遂大感悟召普謂曰人誰無過朕不待五十已盡知四十九年非矣辛亥以普爲司徒兼侍中封梁國公他日帝以傳國之意訪之趙普普曰太祖已誤陛下豈容再誤耶於是廷美遂得罪凡廷美所以得罪普之爲也帝在位二十二年以至道三年三月癸巳崩諡曰神功聖徳文武皇帝廟號太宗眞宗卽位追復皇叔涪王廷美西京畱守檢校太師兼中書令河南尹秦王贈兄徳昭爲太傅元符三年攺封秦王爲魏悼王魏王爲燕昭王

【臣】等謹按以弟嗣兄非繼體之正杜太后只知國有長君爲社稷福不知以次傳位疊啟猜疑易滋禍本太祖之曲從亂命趙普之預立誓書胥失之也史家於光義嗣位毎多微詞

禦批通鑑輯覽謂燭影斧聲乃李燾長編污蔑太宗之語證以宋史不書益明其妄苐太宗卽位以後自私其子猜忌日深聞軍中有立徳昭之語意爲不懌其論太原行賞初非過舉乃之已蹙致徳昭不得其死

禦批謂軍中謀立本無形迹或讒人搆釁揣測而爲之太宗遽責以待汝自爲徳昭𨿽欲不死而不能允爲春秋誅意之論至廷美得罪成於趙普蓋預窺太宗有渝盟之意故展轉誣陷冀得固寵取容觀其一誤再誤之對與榻前作誓前後異轍如出兩人伏繹

禦批以趙普始因多遜之毀請備樞軸以察姦變繼乃搆成寃獄圖報夙嫌而於廷美略無顧忌至諷李符上言必欲置之於死地則天良澌滅誠論語所稱鄙夫無所不至

丹毫評隲斧鉞昭然豈爲大臣受顧命者所宜出此夫傳位至重𨿽嗣服承祧尙不宜顯行冊立致召釁端豈有經歷數傳由弟及侄欲奉太后遺言保其勿替烏可得乎是故宋室之禍昭憲啟之太祖成之若趙普者徒自爲身計旣負太祖誓言又陷太宗於不義律以荀息忠貞之誼其又何辭乎元

裕宗

裕宗諱珍戩世祖嫡子也母昭睿順聖皇后鴻吉哩氏【按鴻吉哩氏原作洪吉拉氏今譯攺後仿此】中綂三年封燕王守中書令四年兼判樞密院事至元初省臣奏請王署敕每月必再至中書十年二月立爲皇太子十六年秋九月詔太子參決朝政省院臺司之事皆先啟後奏時阿哈瑪特【按阿哈瑪特原作阿合馬今譯攺後仿此】擅國太子惡之未嘗少假顏色十九年春三月皇太子從帝如上都阿哈瑪特畱守京師益都千戶王著因人心憤怨阿哈瑪特宻鑄大錘與妖人髙和尙謀擊殺之以太子素惡其姦乃遣二西僧至中書詐稱太子還都作佛事省中疑之詰問不伏著復矯太子令俾樞密副使張易發兵夜防東宮易不察遽以兵往省中遣使出迎悉爲僞太子所殺奪其馬入建徳門夜二鼓至東宮前立馬呼省官至前責阿哈瑪特數語著卽牽去以所鑄銅錘擊其腦立斃繼呼郝鎭至殺之囚右丞張惠是時髙觿張九思宿衛宮中開門大呼曰此賊也叱衛士急捕之多就擒時帝在察汗淖爾聞之卽遣和爾果斯【按和爾果斯原作和禮霍孫今譯攺後仿此】歸討爲亂者皆棄市和爾果斯入相太子曰阿哈瑪特已死汝任中書誠有便國利民者母憚更張茍或阻撓我當力持之江南行省以嵗課羨鈔四十七萬貫來獻太子怒曰朝廷但令汝等安百姓百姓安錢糧何患不足百姓不安錢糧𨿽多能自奉乎悉卻之行臺治書侍禦史王惲進承華事略二十篇太子覧之至漢成帝不絕馳道唐肅宗攺綘紗服爲朱明服心甚喜曰我若遇是禮亦當如是於時世祖春秋髙太子在中書日久明於聴防聞四方科徴挽漕造作和市有系民休戚者多奏罷之中外歸心焉二十年冬江南行臺監察禦史言事者請禪位於太子太子聞之懼臺臣寢其奏不敢遽聞而阿哈瑪特之黨以臺臣隠匿乘間發之世祖大怒太子益懼未幾遂薨太子初爲燕王時劉秉忠薦中山王恂輔之又嘗從姚樞竇黙學仁孝防儉爲世所稱成宗卽位追諡文惠明孝皇帝

【臣】等謹按裕宗爲太子守中書令兼判樞密院事政柄所歸中外聞風畏忌固其宜也阿哈瑪特當國旣久威福自專人心憤怨已非一日乃姦人王著等僞托太子名遂召而殺之𨿽阿哈瑪特罪惡貫盈死有餘辜亦可見太子專權擅命舉朝但知有太子不知有世祖矣厥後臺臣奏請內禪事屬非常阿哈瑪特之黨乘機搆釁以太子之賢竟至憂懼不安而卒論者惜之

禦批通鑑輯覽謂內禪本非臣下所宜請珍戩之禍不始於請禪之日而伏扵預參朝政之時且我遇是禮亦當如是豈爲人子者所忍言使當日但令養徳承華羣小何由窺伺卽阿哈瑪特之事姦徒亦何由假名以釀禍機防繹

聖訓所以咎始謀之不善者至深切矣

阿裕實哩達喇【按阿裕實哩達喇原作阿育師利達拉今譯攺後仿此】

阿裕實哩達喇順帝長子母鄂勒哲呼圖克【按鄂勒哲呼圖克原作完者忽都今譯攺後仿此】皇后奇氏至正十三年詔立爲皇太子帝在位久怠於政太子春秋日盛軍國事皆所臨決後與太子遽謀內禪諭意丞相太平太平不答召至宮舉酒由前意太平依違而已是時太子欲盡逐帝左右令禦史劾帝所親暱禦史中丞圖嚕特穆爾未及奏而所令禦史被遷官太子疑太平子額森呼圗克泄其事決意去太平政柄知樞密院事努都爾噶聞之數於帝前左右之故太子未得逞十九年十二月太子以左丞成遵參知政事趙中皆太平所任用令禦史誣其贓罪杖殺之二十一年九月阿勒呼木特穆爾兵逼上都太子言於帝令以太平爲畱守實欲置之死地會有引兵縛阿勒呼木特穆爾至軍前者太平不受送闕下誅之宦者保布哈托歡【按托歡原作脫歡今譯攺後仿此】內侍太子外納綽斯戩多驕恣不法禦史傅公讓劾之忤太子意坐左遷治書侍禦史陳祖仁上書極諫太子怒令禦史大夫魯達實傳諭祖仁以托歡等初無是事禦史糾言不實已與美除昔裕宗爲太子凡事合奏者皆許啟聞非獨我今日也祖仁乃復上書切言之臺臣皆請罷於是太子以其事聞二人乃辭退帝又特令魯達實諭旨祖仁復上疏論之帝大怒祖仁等皆左遷時魯達實乃力持其事太子惡之譖於帝前遣之歸初綽斯戩徇太子防誣魯達實額森呼圖克等謀不軌鍛錬具獄帝知其無辜數諭太子寢事太子不從而綽斯戩保布哈皆附太子必窮究之額森呼圖克等貶死又圖沁特穆爾先與中書左丞額森布哈有隙額森布哈因譖其詆毀朝政而博囉特穆爾者素與圖沁特穆爾善遣人白其非罪太子怒下詔削博囉特穆爾官職奪其兵博囉特穆爾輙拒命遂詔庫庫特穆爾【按庫庫特穆爾原作擴廓特穆爾今譯攺後仿此】出兵討之博囉特穆爾知詔命調遣皆綽斯戩之所爲令圖沁特穆爾舉兵向闕知院伊蘇【按伊蘇原作也速今譯攺後仿此】等迎戰不利太子率兵出古北口東走興松圖沁特穆爾兵至淸河遣人卽軍中問故以必得綽斯戩及保布哈爲對乃執二人畀之皆爲所殺遂復博囉特穆爾官仍守禦大同圖沁特穆爾並授平章政事引軍還大同先是太子至路兒嶺詔追及之還宮遂命庫庫特穆爾調兵分道進兵討博囉特穆爾博囉特穆爾畱兵守大同自率兵與圖沁特穆爾魯達實等復大舉向闕太子率師拒之不利復出奔博囉特穆爾旣専國事數遣使請太子還不報二十五年太子發諸路兵進討博囉特穆爾大怒僞爲皇后書召太子遣兵攻上都之附太子者七月博囉特穆爾及魯達實圗沁特穆爾等皆伏誅九月太子還大都方太子之奔太原也欲謀自立及還宮後傳旨令庫庫特穆爾以重兵擁太子入城脇帝禪位庫庫特穆爾知其意未至京城三十里卽防遣大軍以數騎入朝太子深銜之二十八年明兵大至帝同太子避兵北行京城陥後二年帝殂太子從數十騎遁

【臣】等謹按順帝預立太子令其臨決軍國重事是權已下移兼以帝在位久怠於政事遂寵結近侍讐害廷臣諸形悖戾建儲之至斯極矣伏讀

禦批通鑑輯覽謂太子與奇後初旣思爲內禪之謀繼復圖爲脇要之舉其不知有君父逆惡已無可解坐致姦徒橫恣內亂疊生宗社淪亡流離遁去良由順帝孱弱事先不能防禍至不能救誠如

禦批所引荀卿之言父報讐而子行劫者也可不戒哉

欽定古今儲貳金鑑卷五

欽定四庫全書

欽定古今儲貳金鑑卷六

明

惠帝

惠帝諱允炇太祖洪武二十五年立爲皇太孫太祖子懿文太子標第二子也先是太子卒帝謂羣臣曰太子不幸至此古云國有長君社稷之福朕意欲立燕王何如燕王名棣太祖第四子也時學士劉三吾進曰皇孫年富世嫡之子子歿孫承嫡統禮也卽立燕王置秦晉二王於何地帝大哭而罷然以三吾言遂立允炇爲皇太孫三十一年閏五月太祖崩太孫卽位先是黃子澄以翰林院修撰充東宮伴讀方帝爲太孫時嘗語之曰諸王尊屬擁重兵柰何對曰諸王防衛兵僅足自守倘有變臨以六師其誰能支及卽位命子澄與齊泰同參國政是年秋七月周王橚子有爋告橚謀不軌辭連燕齊湘三王帝問泰與子澄泰欲先圖燕子澄曰不然周燕之母弟削周是翦燕之手足而燕可圖也謀定乃命李景隆以偹邊爲名猝至開封執周王以歸廢爲庶人時用事者多議削藩燕王棣自帝爲太孫時卽懷窺覬及是僧道衍勸棣舉事棣一切陰事皆與道衍謀久之事益露上變者日甚帝用齊泰議更置守臣以工部侍郎張昺爲北平布政使都指揮使謝貴張信掌北平都司並受宻命伺察燕事防燕山衛百戶倪諒告變帝下詔讓棣遣中官逮王府僚屬謝貴張昺以軍士列九門防守張信叛附於棣以情輸之棣乃用道衍計潛納勇士入府守衛及朝使至棣僞官校置庭中紿貴昺入執殺之舉兵反乃上書於朝指齊泰黃子澄爲姦臣請入淸君側稱其兵曰靖難書聞帝削棣屬籍廢爲庶人命耿炳文帥兵討之八月炳文敗績召還以李景隆爲徵虜大將軍代炳文二年夏四月景隆兵敗奔徳州冬十月詔景隆還三年冬棣大舉南犯四年六月棣兵渡江犯京師谷王橞及李景隆迎降京師防宮中火起帝不知所終

【臣】等謹按明祖以名都大邑封諸子致燕王恃其彊盛骨肉相殘遂成簒逆之禍論者知其誤於建藩而不知更誤於立孫也恵帝以柔懦之姿仔肩重器設果在位永年其措施逺不如成祖當時太祖蓋預料及之乃狃於經生之言𨿽屬意長君不敢輕違古制其實立孫本非經訓且建儲宻議亦非廷臣所宜防預明祖心知其不可顧委曲遷就不得已而立之眞所謂徒博虛名而昧於逺慮者也

禦批通鑑輯覽謂神器當擇賢而畀燕王素稱才武明祖自當內斷於心付托得人可弭他日骨肉之釁況父子世及本三代以下之常經旣知長君爲社稷之福復有何疑豫向廷臣婉轉曲詢三吾不過樂太孫寛厚乃敢僞托禮文陰撓大計罪不容誅明祖不知愼始慮終輕於授受當斷不斷實階之厲敬誦之下仰見

皇上洞灼幾防窮原探本爲從來史論所未及至太孫在東宮時卽以諸王尊屬擁重兵爲慮嗣位以後輕信齊泰黃子澄諸人自速覆敗誠不知度徳量力者燕王陰險猜忌當太孫未立時卽萌覬覦迨削藩議起更得借以有辭遂致躬行簒奪肆意誅戕殊無人理

禦批於燕王之罪不稍寛假而建文之柔闇失徳齊黃之輔導無術咎無可辭要其致亂之故實由明祖輕易建儲自貽伊戚

禦批以建儲建藩二事皆必不可行爲天下後世計至

深逺矣

仁宗

成祖永樂二年夏四月立子髙熾爲皇太子封髙煦爲漢王髙燧爲趙王帝初起兵髙煦常從戰有功帝喜以爲類己髙煦亦以此自負謀奪嫡及議建儲邱福等言髙煦有功宜立獨金忠力爭以爲不可帝召解縉問之縉稱皇太子仁孝天下歸心帝不應縉又頓首曰好聖孫謂皇孫瞻基也復問黃淮伊昌隆對與縉同帝意乃決七年二月帝北巡命吏部尙書蹇義兵部尙書金忠右春坊大學士黃淮右諭徳楊士奇輔太子監國詔惟文武除拜邊軍調發上請行在自余常務悉啟太子處分九年十一月立長孫瞻基爲皇太孫十一年帝如北京皇太孫從仍命皇太子監國太子遣使迎稍緩帝入髙煦譛悉徴東宮官屬下詔獄楊士奇楊溥金問皆坐系特宥士奇復職時兵部尙書兼詹事金忠以勲舊不問宻令審察太子事忠言無有帝怒忠免冠頓首願舉家連坐保之以故太子得無廢而宮僚楊溥黃淮等亦獲全十五年三月漢王髙煦有罪將廢爲庶人皇太子力救得免徙封樂安帝北巡復命皇太子監國十六年秋宦寺黃儼等黨趙王髙燧陰謀奪嫡譛太子擅赦罪人帝怒下贊善梁潛司諫周冕於獄殺之二十年春帝自將徵額魯特命皇太子監國九月帝還京師太子屢遭讒搆帝以楊士奇輔導無狀下錦衣獄禮部尙書呂震壻張鵬朝防失儀太子宥之帝怒震命與吏部尙書兼詹事蹇義同下獄罪義不匡正也尋皆防之二十二年春正月復詔北徵大學士楊榮金防孜從楊士奇等畱京輔太子秋七月帝有疾至楡木川崩八月太子髙熾卽位是爲仁宗在位一年崩太子瞻基卽位是爲宣宗宣徳元年漢王髙煦反帝親徵髙煦自徙國樂安益怨望帝卽位與其黨日夜造軍器籍丁壯爲兵破獄出死囚厚養之集旁近無賴子弟及逋逃賜金幣編隊甲奪府州縣官民畜馬立五軍四哨除授尙書都督侍郎遣人約山東都督蔪榮爲助期先取濟南然後犯闕禦史李濬家居變姓名詣京白其事髙煦遣親信入京約英國公張輔爲內應輔立縶以聞帝遣中官賜髙煦書髙煦盛兵見之遣百戶陳剛賫奏至索誅姦臣多所指斥帝與夏原吉張輔定議親徵帝至樂安髙煦降帝以廷臣劾章示之令爲書召諸子同歸京師築室西安門內謂之逍遙城並其諸子錮之以預謀誅死者六百四十餘人戍邊者一千五百餘人後數年寕王權上書請赦髙煦不從一日帝往視之髙煦伸足勾帝僕於地帝大怒命舁銅缸覆之缸重三百觔髙煦頂負之輙動乃令積炭於上燃之逾時火熾銅鎔髙煦死諸子亦死【臣】等謹按成祖以英鷙之姿入承大統起事之初深器髙煦以爲類己本無知人先見及乎卽位建儲不內斷於心顧與廷臣展轉定計𨿽太子仁孝與好聖孫之對出於公論然儲位重器本非可宣言冊立集羣議而用之也成祖每值巡行卽勅太子監國事權所系詎免擅専髙煦入譛於前髙燧進防於後屢攖帝怒譴及宮僚成祖於父子之間幾不能諒其心迹幸太子賢孝輔佐有人得以瀕危卽安否則迹涉嫌疑未有不遭誣搆者伏讀

禦批通鑑輯覧謂立儲已鮮善全監國尢易招疑釁卽摠師以出大事固可由行在親裁庻務亦可簡重臣分理何必令在潛勿用之人摠攝朝政使媒孽者借以有詞允爲古今至鑑至髙煦賦性凶頑當仁宗監國時逆迹已著賴太子營救得免乃奪嫡之念未嘗一日忘洎乎洪熈短祚宣徳攺元卽顯然謀叛可云稔惡不悛

禦批謂太子不念譛害之惡曲示包容𨿽稱大度然國典所在豈容參以私情坐使梟獍性成他日逍遙見系身隕銅釭則先朝姑息實貽之害所以厚責太子者至當不易由成祖建儲伊始機事不密髙煦窺測有素是以潛蓄異謀歷數十年曽不少息成祖旣明立太子又預立太孫自謂貽謀甚善不知兩朝之亂卽基於此

禦批謂太孫名號惟唐髙宗之立重照嘗一用之彼時武氏專政事出宮闈豈可防爲典要況建文之鑑匪遙成祖尢不宜循革除故事若逆料髙煦他日必爲不靖預正名分以杜之則已旣蔑成命而萌逆志又安禁其子之不效尢

聖人立論之精垂訓之切誠萬世所宜法守也

光宗

光宗諱常洛神宗長子母王皇后初封防妃先是神宗無嫡嗣鄭妃有殊寵生常洵進封皇貴妃而王防妃生皇長子已五嵗不益封中外籍籍疑帝將立愛給事中姜應麟首抗防請立元嗣爲東宮貶廣昌典史大學士申時行率同列再請建儲不聽時帝以旱霾下詔求直言郎官劉復初李懋檜等顯侵貴妃帝下詔禁諸曹言事而廷臣以建儲請者益多十八年正月帝宣皇長子出見時行請早定大計帝猶豫久之乃曰朕不喜激聒近閱諸臣所奏惡其離間父子故槪置之若諸臣不復奏擾當以後年冊立否則俟皇長子十五嵗舉行時行因戒廷臣無凟擾二十年春禮科給事中李獻可防請豫教太子貶秩調外於是六科給事中各具防論救而孟養浩言尢力詔削籍爲民二十一年春王錫爵入閣密請建儲以踐大信帝手詔欲待嫡子令元子與兩弟且並封爲王命有司具儀諌者甚眾帝迫於公議追寢前命命少俟二三年舉行是年冬王錫爵復力請定國本帝曰中宮有出柰何對曰此說在十年前猶可今元子已十三尙何待況自古至今豈有子弟十三嵗猶不讀書者帝頗感悟錫爵因復言外廷以固寵陰謀歸之皇貴妃恐鄭氏舉族不得安惟陛下深省帝益心動次年遂命皇長子出閣講學輔臣侍班詞臣六人侍講讀俱如東宮儀二十八年冬給事中王徳完復防請立太子帝震怒廷杖除名廷臣論救者甚眾帝諭廷臣愼無凟擾如必欲爲徳完則再遲冊立一嵗廷臣乃不復言二十九年冬始立常洛爲皇太子時太子年二十羣臣屢請冊立冠婚並行沈一貫艸敕請下禮部具儀而廷議有欲先冠婚後冊立者一貫不可曰不正名而茍成事是降儲君爲國王也帝意亦悟命卽舉行同日封常洵爲福王並冊封諸王營福王邸第費二十八萬路費三十萬十倍常制廷臣請王之國者數十百奏置勿省三十一年獲妖書初刑部侍郎呂坤嘗撰閨範圖說太監陳矩購入禁中帝以賜鄭貴妃妃重刻之或爲之防名曰憂危竑議言坤書首載漢明徳馬后由宮人進位中宮意以頌妃而妃之刋刻實借此爲奪嫡地妃兄國泰以給事中戴士衡嘗糾坤全椒知縣樊玉衡並糾貴妃疑出自二人手言於帝帝重謫二人事遂寢至是續憂危竑議復出朱賡於寓門外獲之其詞假鄭福成爲問答鄭福成者謂鄭氏子福王當成也大略言帝立東宮出於不得已他日必當更易其用朱賡爲內閣者以賡更同音寓更易之意詞極詭妄時皆謂之妖書帝大怒敕有司大索姦人沈一貫素銜郭正域又惡沈鯉相逼欲因是傾之給事中錢夢臯直指爲正域鯉所造先後捕逮雜治竟無所得最後錦衣衛獲順天生員皦生光生光性險賊多脇取人財又嘗爲妖詩傾戚裏疑書出其手遂下獄拷訊錢夢臯康丕揚令引正域生光仰面大罵曰死則死耳柰何教我迎相公指妄引郭侍郎乎久之獄不能具防皇太子在東宮數語近侍曰何爲欲殺我好講官諸人聞之皆懼而陳矩提督東廠屢防法司拷訊心念獄無主名帝必怒甚恐輾轉攀累無已遂與法司歸獄生光磔之四十一年春廷臣交章力請福王之國帝以明春爲期防錦衣百戶王曰幹訐奏鄭貴妃內侍與姦人用厭勝術詛咒皇太后皇太子死欲擁立福王帝震怒葉向髙請帝以靜處之因言曰幹防不宜發而別語法司治諸訐人罪且速定福王明春之國以息羣喙帝不得已始令就藩歷年礦稅使所進珍奇贏羨悉以資之賜莊田二萬頃中州腴土不足取山東湖廣田益之王又奏乞淮鹽數千引開市洛陽四十三年夏太子居慈慶宮有不知姓名男子持梃入宮門擊傷內侍至殿前階下被執皇太子奏聞帝命法司案問巡視皇城禦史劉廷元鞫奏犯名張差薊州人按其迹若渉風癲請下法司嚴訊時東宮𨿽久定帝待之薄中外方疑鄭貴妃與其兄國泰謀危太子及差被執舉朝驚駭廷元旣以風癲奏刑部中胡士相等覆訊一如廷元指按律當斬加等立決奏定未上防提牢主事王之宷防飯獄中私詰差得口詞甚悉之寀偹掲其語因侍郎張問達以聞且言差不癲狂乞敕九卿科道三法司防問疏入未下廷臣連章趣之而中陸大受防有姦戚二字帝怒之與之宷防俱不報禦史庭訓言福王肘腋宜亟翦除亦不報庭訓遂移文薊州蹤迹之知縣戚延齡具言其致癲始末於是原問諸臣防爲口實遂以風癲爲定案越數日問達令員外郎陸夢龍與十三司防鞫眾咸囁嚅夢龍獨詳訊之具得內監龎保劉成主使狀於是刑部行薊州道提差所供馬三道等防請法司提龎保劉成對質保成皆貴妃內侍多侵國泰語國泰懼出掲自白給事中何士晉直毀國泰且侵貴妃帝心動諭貴妃善爲計貴妃窘乞哀皇太子自明無他帝令太子白之廷臣太子亦以事連貴妃大懼請帝速具獄無株連帝乃禦慈寧宮太子侍禦座右三皇孫鴈行列左階下召大學士方從哲吳道南及文武諸臣入責以離間父子因執太子手謂諸臣曰此兒極孝朕極愛惜使朕有別意何不早更置因命內侍引三皇孫至石級上令諸臣熟視曰朕諸孫俱已長成更何說顧問太子有何語與諸臣悉言無隱太子具言風癲之人宜速決並責諸臣議論紛如爾等爲無君之臣使我爲不孝之子帝復謂諸臣曰爾等聴皇太子語否復連聲重申之諸臣叩頭出遂磔差於市掠死成保禁中馬三道等皆議流其事遂止四十八年秋七月帝崩太子卽位攺元泰昌在位一月崩

【臣】等謹按神宗以鄭妃之故寵愛福王光宗地居冡嗣至十三嵗尙不令出閣講學維時在廷諸臣紛紛建議請立太子坐爭國本得罪竄謫者踵相繼蓋神宗當皇太子未立之時卽宜於諸子中愼簡輔佐養徳深宮然後察其材地徐擇賢而立之卽果屬意福王尢宜教之以正俾小心斂抑勿致驕盈卽不明立太子中外誰得而測之乃徇私溺愛於元子待遇殊薄遂令廷臣妄生窺測斤斤以冊封儲貳爲當時急務及儲位已定猶以保防東宮動興大獄究之廷議呶呶不過隨聲附和未有能深思逺慮善謀家國者也

禦批通鑑輯覽以其時舉國若狂惟李獻可防請豫教其語近理神宗惑於內寵於養正育徳槪置弗問何怪光宗身處危疑毫無動忍一臨禦而不能自主福王出就藩封侈逾常制膏腴鹽防適足啟驕奢貪恡之漸厥後羣盜生心卒以象齒自焚可謂貽謀不善大哉

聖言於明代君臣之失衡斷不爽若妖書詛咒事渉曖

昧而梃擊一案尢莫湏有之事

禦批謂福王之國定期屢易廷臣疑其逗𨖻意在奪儲交章惇促已屬過當乃姦人從而效尢逞其簧鼓實由法令之弛至妄男子闌入禁門罪有應得風癲與否本無事深求當時好名者欲以安儲自任遇事生風妄生荊棘必待至尊臨軒剖晰東宮委曲求全君臣父子之間以文僞調停建儲流獘無所不至所以

垂示方來者切矣

欽定古今儲貳金鑑卷六

