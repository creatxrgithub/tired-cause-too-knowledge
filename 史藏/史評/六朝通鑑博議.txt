六朝通鑑博議

﹝宋﹞李燾撰

欽定四庫全書

史部十五

六朝通鑑博議

史評類

提要

﹝臣﹞等謹案六朝通鑑博議十卷宋李燾撰燾字仁甫眉州丹稜人登紹興八年進士官至敷文閣學士提舉佑神觀贈光祿大夫謚文簡事迹具宋史本傳燾博極載籍慨然以史學自任宋代典故尢悉力研核所撰續通鑑長編卷帙浩繁最稱贍博精審今已別著於錄此書詳載三國六朝勝負攻守之迹而系以斷論案燾本傳載所著述無此書之名而有南北攻守錄三十卷其同異無可考見核其義例蓋亦江東十鑑之類専爲南宋立言者然十鑑徒侈地形飾虛詞以厲戰气可謂誇張無寔此則得失兼陳法戒具備主於修人事以自彊視李舜臣所論較爲切寔史稱燾嘗奏孝宗以卽位二十餘年志在富彊而兵弱財匱與教民七年可以卽戎者異又孝宗有功業不足之嘆燾復言功業見於變通人事旣修天應乃至蓋其納規進誨惟拳拳以立國根本爲先而不侈陳恢復之計是書之作用意頗同其忠藎亦殊足尙也

乾隆四十三年七月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

六朝通鑑博議卷一

﹝宋﹞李燾撰

序論

臣燾曰博議之作臣敢言之自古帝王之一天下必先爲勝天下之具君者勝負之主地勢民心兵將事機皆其具也凡欲善其事必先備其具況於制敵國一天下而可亡其具乎聖人初起妖氛未淸則借險於地系本於民寄力於兵取謀於將決勝於機而後可以言戰𨿽以黃帝之神湯武之聖亡具而戰不能制敵若地險而便民恱而附兵勁而義將勇而賢機至而乘信能行此五者而以徳先之則可以全天之所付而無敵於天下矣江南六朝冒矢石而戰者𨿽有其兵授斧鉞而出者𨿽有其將至於曰地曰民曰機臣未見其能兼之也吳蜀相應如左右手劉氏有蜀而孫氏不得之李氏有蜀而司馬不得之尉遲迥入蜀而梁陳不得之惟劉宋蕭齊𨿽有梁益而不能合東西之勢以誅拓跋故曰不得其地三國鼎分與夫南劉而降中原之人知有二魏絕意南顧惟晉元帝以司馬子孫渡江而東遺民故老堡塢相望爭迎官軍中流擊楫又有祖逖當是時大河以南皆爲晉有乃以戴若思繼之失民望矣故曰不得其民以至謝玄淝水之勝王鎭惡關中之勝陳慶之河南之勝又皆有其機而不能乘因循鹵莽嘗試爲之而歸勝負之數於天其亡具甚矣臣因思江左之地自吳至陳各據形勢爲自固之術然三百年間或謀慮失當或機會失時或事宜失斷又於五者之具皆不能兼此其所以終不能混一區夏臣旁采裒類而爲之說非謂專取其長蓋欲詳言其失監彼之失而求吾之所以得或庶幾焉昔西漢名士如賈誼賈山徐樂輩每論國大事皆取秦爲說彼非不知逺引唐虞三代以爲髙則於當時之事機疎而不近曷若取其近於時機者而論之取其失者而監之則於謀謨爲有補矣臣是以集其事實起自東漢建安五年至陳祥明二年遇有所見則表而出之各爲之說名曰六朝制敵得失通鑑博議合爲百篇離爲十卷𨿽其管見不足以上裨天聽而思竭毣毣一爲聖主精言之者欲成有志復古之功而盡一介愛君之念耳

總六朝形勢論

臣燾曰自吳主孫權卜宅江南以至東晉宋齊梁陳皆祖相仍襲以爲國都其間邊防之要害可得而論吳之備魏東晉之備五胡宋齊梁之備元魏陳之備髙齊周隋力不足者守江進圖中原者守淮得中原而防北冦者守河摭而言之莫不有說吳有彊敵無上岸之情陳之國勢已弱不能進取故其所守止於江自晉迄梁惟宋武帝守河其餘皆保淮爲固或守淮西或守淮北或守淮南若夫江之所守吳紀陟所謂西陵至江都凡五千七百餘里險要必爭之地不過數四東晉以後謂荊江揚爲三流是也至於守淮則淮西之鎭莫大於垂瓠淮北之鎭莫大於彭城淮南之鎭莫大於壽春而沿河之地曰洛陽曰虎牢曰滑臺曰碻磝亦又分爲四鎭大扺守河而不能則守淮西淮北守淮西淮北而不能則守淮南畫守長江則不足道東晉祖逖旣死之後諸將守淮至宋武帝東平廣固西定關中始於河南列兵置守其後滎陽嗣位魏渡河侵四鎭之地一時陷沒文帝頻年用師暫得而旋失之則其所守徒在於淮西淮北也迨明帝時薛安都以彭城叛常珍奇以垂瓠叛淮之西北遂爲元魏所取則其所守又徒在於淮南也齊永元之際裴叔業又以壽春叛淮南之地復爲元魏所取梁武帝旣復淮南歷侯景之亂其地沒於髙齊陵夷至於陳但以長江爲境故陳氏無藩籬之固在六朝最爲至弱無足怪者𨿽爲六朝之君所守如此至於乘間攻取則亦不憚用兵吳之與陳𨿽皆守江吳圍合淝陳攻壽春所爭常在於淮甸東晉以還𨿽皆守淮晉討慕容暐梁宋元顥所爭亦在於河南然考其兵之所出不過二道一自建康濟江或指梁宋或向靑齊一自荊襄踰沔或掠秦雍或徇許洛東晉之祖逖庾亮禇裒殷浩桓溫謝玄宋之武帝檀道濟劉彥之蕭斌思話梁之韋叡裴邃曹景宗陳慶之之徒北伐之師不由於此則由於彼中原有釁則進兵冦盜方彊則入守史策所載皆可知矣況夫江南地險其固可恃曹公破荊州之威水步八十萬猶喪師於赤壁其險固何如哉若夫東晉宋齊梁陳之君𨿽居江南中國也五胡元魏𨿽處神州夷狄也其事又與孫曹不同故五胡之盛無如苻堅其臣之賢則有王猛元魏之彊無如佛貍其臣之賢則有崔浩王猛丁寧垂死之言以江南正朔相承勸苻堅不宜圖晉崔指南方爲衣冠所在歷事兩朝常不願南伐苻堅違王猛之戒故有淝水之奔佛貍忽崔浩之謀故有盱眙之辱𨿽江南之險兵不可攻而天意佑華亦不可以厚誣其實況以神聖文武之徳皇天眷命奄有四海爲天下君合蜀吳之全力以恢復中原爲不難矣

吳論

臣燾曰必有合天下之勢然後可以一天下三國鼎立曹氏據魏地廣兵彊奄天下之半孫權以一隅之半則其勢力必不加於魏而君臣相謀連荊益之險合東西之勢以抗北方最策之得也嘗觀孫權之初滿寵在合淝而淮未屬吳先主武侯奄蜀漢而益未屬吳不得淮則無以拒北冦之入不得荊則無以固上流之勢不得益則無以爲西土之援天下大勢分合不一則其力不全拒敵且不足安能以兼人哉故孫權擐甲冑冒矢石轉斗合淝以爲滿寵爭上流之地陸遜呂蒙相與贊其決以躡取荊州全據長江而命諸葛瑾等尋盟於蜀兩國之使冠蓋相望不絕於道凡其所以百戰經營與夫區區外交者皆求於合東西之勢進圖北方耳蓋江南之所長而北人之所忌者皆在於此以諸葛亮之雄出而爲天下興復漢室亦以跨有荊益結好孫氏天下有變荊襄之兵向宛洛梁益之眾出秦川吳人渡淮以相犄角然後中原之地風撤席捲後無餘菑其後吳蜀之好睽而諸葛表論其事深以爲恨則當時識者亦知天下大勢不可不合也曹操平生挾姦雄之資恃富彊之利用兵制敵自謂無前而吳以荊州借先主操一聞之落筆於地蓋東西合吳蜀交魏之所甚不利也不然操矯情飾僞如此非大利害迫之何遽爾耶則北人之所忌者於此而可見以吳之所長攻魏之所忌則南北之勝負不待戰而決臣謹按魏之攻吳凡三大戰戰而輙敗者何哉南人之勢或合於荊或合於蜀用東西全力則可以制敵而取勝方曹操舉數十萬之眾順江東下劉豫州收合餘燼兼舉江夏水陸俱進而周瑜因之破曹公於赤壁以曹公之雄奉頭鼠竄以歸於魏而不敢與之角則是吳合於荊而一勝之也先主旣破夏侯淵曹公西援漢中而荊州兵威震於華夏曹公議徙許以避其銳而不知爲之計則是荊合於蜀而再勝之也諸葛亮祁山之役三郡響應關中震動明帝西鎭長安而陸遜因之走曹休於石亭賈逵力爭疾救僅得曹休之歸則是吳蜀合三勝之也使吳蜀之地約從締交首尾相應如此三戰而摩之以歲月操𨿽彊亦未必不爲吳蜀所吞惜乎合淝爲敵有而不敢取西蜀藉外交而不能固是以止於自守而不圖進取之功孫權坐此有志而無成嗚呼吳蜀合則進圖中原而有餘吳蜀分則自守其地而不足天下形勢較然甚明後之有天下者版圖所有旣得吳蜀之全不必力戰以爭連衡以取而形勢之地盡爲我有則非復昔日三國之吳矣若能以此進圖北方混一區宇爲孫權之所不能爲者豈不偉哉故臣因吳之艱難孫權之經營而備論東西之形勢云

孫權初起董襲曰江東有山川之固小大用命張昭秉眾用事襲等爲爪牙此地利人和之時也

漢獻帝建安五年冬十月曹操聞孫策死欲因喪伐之侍禦史張紘曰乘人之喪旣非古義若其不克成讎棄好不如因而厚撫之操卽表權爲討虜將軍領會稽太守太夫人以權年少委張紘與張昭共輔之太夫人問揚武都尉會稽董襲曰江東可保不襲曰江東有山川之固而討逆明府恩徳在民討虜乘基小大用命張昭秉眾用事襲等爲爪牙此地利人和之時也萬無所憂

臣燾曰自古英雄據天下之勢則必並天下之謀以議其攻守處形便控險阻此爲攻守之圖也攻守之事非勇不能決非智不能全此二者皆人謀也而足以增山川之重示形勢之制則爭天下者必借險於地取謀於人而後能大有所成就矣吳越之地長江大淮險陿四顧孫權君臣相與畫江而守之抗二大敵未嘗困折人皆謂地形之便而不知人謀之巧也魏文臨江喟然發有人之嘆而六師遽旋噫是豈特孫權之力亦股肱爪牙相與合謀內守外禦而敵人莫敢抗耳蓋自周瑜爲之破曹公陸遜爲之抗巴蜀以激江南之气而攻取方力築濡須之塢設武昌之城以全江南之備而守禦方固諸葛瑾尋盟張溫報聘以通江南之援而和好方講噫用江南一方之地或攻以兼敵或守以拒冦或和以息民皆有人出爲之謀故無一不如其志嗟乎舉賢任能保守江東孫權至是不負討逆之托矣至其末孫有一陸抗而羊祜王浚睥睨不敢進一日抗溘死揚越之阻長江之固自若也而晉兵長驅如涉無人因知爭天下之術地勢𨿽彊以人爲重故臣因董襲之言先尙論其人而徐議攻守和好之得失於後

命周瑜破曹操於赤壁

建安十三年七月曹操南擊劉表會表卒子琮爲嗣九月操至新野琮降操進軍江陵曹操遺權書曰今治水軍八十萬眾方與將軍會獵於吳權以示羣下莫不響震失色時周瑜受使至鄱陽肅勸權召瑜還瑜至見權曰瑜得精兵五萬自足以制之願將軍勿慮權撫其背曰公瑾卿言至此甚合孤心孤當與孟徳決之遂以周瑜程普將兵與昭烈並力逐操與操遇於赤壁初一交戰操軍不利瑜部將黃蓋曰操軍方連船艦首尾相接可燒而走也乃取蒙衝斗艦載燥枯柴灌油其中裹以帷幕上建旌旗豫備走舸系於其尾先以書遺操詐云欲降時東南風急蓋以十艦最著前中江舉帆餘船以次俱進操軍吏士皆出營立觀指言蓋降去北軍二里餘同時發火火烈猛船往如箭燒盡北船延及岸上營落頃之煙炎張天人馬燒溺死者甚眾瑜等率輕銳雷鼓大進北軍大壞

臣燾曰取天下必先定攻守之計而時有以制其變攻則示敵以不足而使之莫能測守則示敵以有餘而使之莫能加自古英雄欲有事於天下而未得志者必先守以待時守之之術必有以逆折其鋒使勝气在我懼心在敵則有所畏而不敢加彼有不敢加之心吾有不可犯之勢則守必固矣孫權於吳用守計也而赤壁之役則出於攻議者謂孫權攻守本無定計而不知赤壁之攻所以佐其守也曹操在魏地大兵眾二袁董呂皆爲撲滅乘勝■﹝刂焱﹞然欲徑渡長江气吞吳會意其必來南也一大治之則終身創矣若不力拒而逆折之使得气去彼勇我懼歲來相持則吳之勢力必不支矣故周瑜魯肅贊孫權之決力拒曹公於赤壁使之終身有所懲艾𨿽屢至盱眙恫疑虛喝而不敢進非其懲前日之敗故耶至於魏文慨然渡江一謀來伐則羣臣並起而爭之辛毗止廣陵之役鮑勛止淮上之役蔣濟止沓渚之役亦以有餘待吳而不敢蹈前日覆轍耳故終魏文之世無大戰爭赤壁之功不止卻曹公於一時而可以拒魏師於再世豈不偉哉

借荊州以拒曹操

建安十四年十二月權以魯肅爲奮武校尉肅勸權以荊州借昭烈共拒曹操權從之

臣燾曰濟大事不可無權拒大敵不可無黨權以集黨則國可保而天下可圖漢以齊地假韓信吳以荊州借昭烈二者皆天下之大權也當楚漢間非韓信不可敵羽而三國時非昭烈莫能當操者魯肅嘗說昭烈使撫表眾同心一意共治曹操而收功於赤壁矣今日於荊不可用權植黨以守之耶向使齊地不在韓信則必爲楚所有荊州不在昭烈則必爲魏所爭與其在楚魏以資敵孰若分之豪傑以植黨哉又況云夢僞遊則地終入於漢益陽交語則荊州卒分於吳則曩時所以假韓借劉者不過權以濟事耳區區周瑜知割土地以業英雄之爲失而不知借土地以役英雄之爲得也良平躡足於漢魯肅建議於吳信天下智謀之士所見略同也

曹操徙濱江州縣近內以避吳兵

建安十八年曹公恐江濱郡縣爲權所略下令內移民轉相驚自廬江九江蘄春廣陵戶十餘萬皆東渡江江西遂虛合淝以南惟有皖城

臣燾曰用兵之法使人備已則權在我使已備人則權在敵在我而後可以進戰退守戰國時諸侯以五倍之地十倍之眾共抗一秦秦人開關延敵諸侯之師逡巡遁逃爭割地以奉秦而秦人欲戰不已是秦嘗執諸侯之權故能散其從約而並吞之秦人以此而攻孫權以此而守江東一方抗魏拒蜀內外禦之不暇而又歲歲出師拔皖口襲蘄春而數圍合淝豈其守禦誠有餘力耶蓋示之以不憚形之以好戰使魏之疆場鰓鰓焉畏而備矣則吳之權重故曹公慮其見掠而徙江西之眾滿寵畏其來伐而遷合淝之城以曹公之雄滿寵之略尙畏而避之則其所守豈憂不固茍不先之則魏必知吾所欲者在守所憚者在戰歲出重兵臨江而扼之則吳之力困於備魏而不得休息矣安能致曹公滿寵之畏哉後之有國者當使人備已而後可以希孫權之守云

周瑜請並吞梁益據襄陽以圖北方

建安十四年周瑜詣京見權曰今曹操新敗憂在腹心未能與將軍連兵相事也乞與奮威俱進取蜀而並張魯因畱奮威固守其地與馬超結援瑜還與將軍據襄陽以■﹝戚﹞操北方可圖也權許之奮威者孫堅弟子奮威將軍丹陽太守瑜也周瑜還江陵爲行裝道病卒於巴丘

臣燾曰天下之大勢全據之則彊三國時天下之大勢在襄陽吳蜀之要害而魏之所以必爭也蜀爲天下足重關劍閣險阨四蔽而不可以圖逺吳爲天下首山川阻深士卒剽悍而不能亡西顧之憂襄陽者天下之脊也東援吳西控蜀連東西之勢以全天下形勝使魏來伐擊吳則蜀掣於西擊蜀則吳牽於東而襄陽通吳蜀之援以分北方之勢擊襄陽則吳蜀並起而救之使魏可攻則吳軍歷江淮蜀軍撼秦隴而襄陽之眾直指中原則許洛動揺而天下可定是瑜之謀不特爲今日固守之地而亦異時混一之資也不幸瑜沒孫權不能推漢文思賈誼之心施行其策而用呂蒙繼之梁益陷於蜀襄陽歸於魏而吳自全於一隅至破蜀師於猇亭而命諸葛瑾向襄陽則天下之勢已分而不全嗚呼吳蜀襄陽全據於一則江南可量哉

徙治建業

十七年九月初張紘以秣陵山川形勝勸孫權以爲治昭烈東過秣陵亦勸權居之權於是作石頭城徙治秣陵攺秣陵爲建業

臣燾曰自古都邑本無定勢爭形勢之便而據其衝爲根本之圖則居其要英雄之圖天下未必用權而爭其便終必定計以固其本以江南論之武昌居兵之衝建業爲地之要孫權力爭荊州上流之形勢猶未定也據江夏臨魏蜀塞西北之衝圖全楚之利故都武昌以爭荊州不過權時之宜爾至用呂蒙襲荊州無復上流之慮於是時而不都秣陵以據會要非王業也秣陵之地因山爲壘緣江爲境山川形勝气象雄偉以秦皇之彊處秦雍據崤函而猶眷顧秣陵昭烈之雄徘徊其地以爲都邑之勝處則其形勢可見孫權從張紘之請定建康之都內以固江外以援淮而江南之根本不可拔矣自孫權始基東晉以後仍而不攺以重兵戍石頭以宗室鎭京邑而建業嘗爲江南都邑之地是孫權根本之固不止利一時而規模之逺又可爲五世法噫孫權之法可通於五世而不能貽末孫之謀遽從步闡徙都武昌自以爲從先王居也而不知武昌者孫權以爭形勝非以爲子孫無窮之基蓋以揚越之民溯流而給餉則不便於兵以人主之重近敵而建都則不便於國而危隘不足以容萬乘塉埆不足以贍一師而遽爾移都故南人有言曰寧還建康不止武昌夫地形不便人心不與而欲爲王者之都可乎若委建業居武昌是以秦皇蜀主之智不如一步闡也以孫權經營數世之業而委之諸葛靚疎矣陸抗丁寜還都建業最策之得也不幸抗沒無與攻守悲夫

作濡須塢

呂蒙聞曹操欲東兵說孫權夾濡須水口立塢諸將皆曰上岸擊賊洗足入船何用塢爲蒙曰兵有利鈍戰無百勝如有邂逅敵步騎蹙人不暇及水其得入船乎權曰善遂作濡須塢

臣燾曰有必守之地有必爭之地守者在我爭者在敵勢若不同而皆有根本之地以爲戰守之資而後進退有所仰髙祖之所守者關中也而身在滎陽成臯間不與楚角以限制項羽使不得西侵光武之所徇者燕趙也而命冦恂守河南馮異軍河上以防遏它兵令不得北侵項羽不西侵而後關中可守它兵不北渡而後燕趙可取𨿽取守不同皆外據根本之地而徐爲之計於內此髙光取天下之術也孫權在吳命陸遜等鎭武昌建業而身禦魏兵於濡須塢使不得進而我得以乘隙投間圍合淝襲壽春武昌建業必守之地也壽春合淝必爭之地也濡須塢者根本之地也中據濡須以爲根本而後在我者可守在敵者可爭此髙光之術而孫權使充其志天下可定矣

六朝通鑑博議卷一

●欽定四庫全書

六朝通鑑博議卷二

﹝宋﹞李燾撰

命陸遜討平山越彊者爲兵羸者補戶得精卒數萬人

建安二十二年冬十月定威校尉吳郡陸遜言於孫權曰方今克敵臨難非眾不濟而山冦舊惡依阻深地夫腹心未定難以圖逺可大部伍取其精銳權從之以爲帳下右部督會丹陽賊帥費棧作亂扇動山越權命遜討棧破之遂部伍東三郡彊者爲兵羸者補戶得精卒數萬人宿惡蕩除所過肅淸

臣燾曰地廣而後國富人眾而後兵彊據形勢之便而無富彊之利則必先有以廣之而後可以謀進取地小民貧則從事於易以自廣國富兵彊則逞志於逺以求成秦惠王捨韓伐蜀兼其地收其財國勢彊而後輕戰國諸葛亮置吳魏徵南夷賦其金帛取其甲兵軍資富而後勸蜀主大舉夫秦蜀之利猶須自廣而後能有爲則江南數郡之地不彊於秦不後於蜀而揚越山冦依阻深地亦吳之巴蜀南夷也陸遜削平蕩滌取精銳以益兵民兵眾民富然後圖逺則遜之用吳與秦蜀等充其所爲可以兼並天下何止保固江東而已乎

初魯肅常勸孫權輯睦荊州共禦曹操呂蒙以肅言爲非是

二十四年七月魯肅常勸孫權以曹操尙存宜與荊州輯睦協力同仇不可失也及呂蒙代肅屯陸口分土接境畏其有兼並之心且居國上流兵勢難久密言於權曰蜀君臣矜其詐力所在反復不可以腹心待也今蜀所以未便東向者以至尊聖明蒙等尙存也今不於彊壯時圖之一旦僵僕欲復陳力其可得耶權深納其策又聊復與論取徐州意對曰至尊今日取徐州操後旬必來爭𨿽以七八萬人守之猶當懷憂不如取荊州據長江形勢益張易爲守也權善之權嘗爲其子求昏於羽辱罵其使不許昏權由是怒及攻樊城呂蒙上疏乞分士眾還建業以治疾爲名荊州必撤備兵而可襲也遂稱病篤權露檄召蒙還陰與圖計召陸遜代蒙遜至陸口具啟形狀陳其可取之要時擒於禁等人馬數萬糧食乏絕擅取權湘關米權聞之遂發兵襲荊州

臣燾曰智者謀國必雜以利害借力於黨足以傾敵而其失也亦足以自傾酈食其謀於漢欲立六國後而分項羽之力而張良不可魯肅用於吳欲輯睦荊州以多曹操之敵而呂蒙不行蓋楚漢間諸侯視彊弱以爲去就使楚或彊六國復撓而從則漢之事去矣漢彊則爲黨漢弱則爲敵智者謀國而反益敵於衒弱之際豈可謂功哉吳魏交爭荊州中立進則拒魏退則病吳魯肅欲加撫輯與之同仇以蹙曹操操故可蹙也使荊州彊以蹙操之術加之於吳則未知利害之所在也噫二子皆逐於利而不雜於害酈生之謀不可用於漢則魯肅之計豈得行於吳也

呂蒙勸孫權襲荊州全據長江以張形勢

見前段

臣燾曰與國不可不交以全其力要地不可不守以張形勢權其輕重則交不固於形勢地力不大於勢而自制之與制於人利害亦相絕矣荊州地居上流吳之與國以爲同處上流一心並力共治曹操若在所不爭矣不知吳之得荊重於得蜀蓋吳蜀之交未必固而荊州之地北出可以攻魏西出可以撼蜀置一猛將於前而自處於肘腋之下非算也譬如巨室使它人扼其門而守之以制戶內之出入則自守之不暇而況以進取乎呂蒙陸遜相與決策下南郡襲荊州全據長江張大形勢以臨魏蜀𨿽有十操不能害吳之守孫子曰地有所必爭荊州者吳蜀必爭之地是役也呂蒙陸遜爲暗合孫吳矣

受魏封爵

二十四年七月魏王操表孫權爲驃騎將軍假節領荊州牧南昌侯權遣校尉梁寓入貢又遣朱光等歸上書稱臣於操稱說天命操以書示外曰是兒欲踞吾著鑪火上邪陳羣等皆曰漢祚已終非適今日孫權在逺稱臣此天人之應殿下宜正大位復何辭哉操曰若天命在吾吾爲周文王矣

臣燾曰敵彊必有以折其气敵弱必有以驕其志彊弱在敵而所以制勝在我孫權破曹公百萬之眾於赤壁非無英決之气也而稱臣於文帝乞於交州恐懼震懾若不獲命後世皆以爲孫權前勇後怯以至取辱而後攺圖不知夫不折曹公則魏兵不創艾而吾之守不固不驕文帝則魏將不縱緩而吾之力不全折其銳气起其驕心皆有制敵之微意在焉而以取辱爲慊其量固淺矣安足以爲志天下者道哉昔髙祖受羽之封勾踐爲夫差之役皆蓄其力以待其變卻抑士气以激其憤使敵首兩端則我之辭直敵之气衰矣故能以屈於一人之下而伸於萬乘之上取辱於今日而償怨於異時何獨於吳不能哉吳之稱藩於魏也兵未嘗一日加吳使吳因其暇時保養休息練兵秣馬竢其陳畱王之怨起於內諸葛亮之兵攻於外鬥辭交汨疾起而躡之則天下可圖惜其能示弱以緩敵而謀之不深卑身以驕人而持之不久不忍憤憤之气攺元稱號臨江拒守以致魏兵今年入濡須明年入淮上又明年入渦口歲歲相持不暇休息以成大舉視漢祖越踐得無媿乎

魏使邢正至吳吳之羣臣皆懷憤怨

魏文帝黃初二年邢正至吳吳人以爲宜稱上將軍九州島伯不當受魏封吳王曰九州島伯於古未聞也昔沛公亦受項羽封爲漢王蓋時宜耳復何損邪遂受之吳王出都亭候正正入門不下車張昭謂正曰夫禮無不敬法無不行而君敢自尊大豈以江南寡弱無方寸之刃故乎正卽遽下車中郎將瑯邪徐盛謂同列曰盛等不能奮身出命爲國家並許洛吞巴蜀而令吾君與正盟不亦辱乎因涕泣橫流正聞之謂其徒曰江東將相如此非久下人者也

臣燾曰士气之勇怯足以爲有國重輕蓋兩家相持而恃士大夫以爲之震而士大夫所以交於人者恃其气之不懾气之堅者可與守气之忿者可與尊君而報怨地形𨿽微國勢𨿽削而士大夫之气猛厲英決則𨿽賁育之勇不可得而奪使其委靡偸懦不能振立則山河之固索然無象可襲而取也三國鼎峙吳之勢力不加於魏天下所知也方魏使至吳銜王命奉九錫以天子之使自居也而張昭徐盛毅然直辭忿然不屈拊魏使而奪其气𨿽曰孫氏權以濟事講好息兵而羣臣之气慷慨奮發而不可抑君子於是知吳之不可終屈也

魏將曹仁以步騎數萬向濡須人馬步涉困朱桓以爲可破

黃初四年曹仁以步騎數萬向濡須先揚聲欲攻羨溪朱桓分兵赴之兵未到而仁奄至時桓手下及所部兵在者才五千人諸將業業各有懼心桓諭之曰凡兩軍交對勝負在將不在眾寡今仁旣非智勇加其士卒甚怯又千里步涉人馬罷困桓與諸君共據髙城南臨大江北背山陵以逸待勞爲主制客此百戰百勝之勢𨿽曹丕自來尙不足憂況仁等耶桓乃外示虛弱以誘致仁仁遣其子泰攻濡須城分遣將軍常雕王雙等乘曲船別襲中洲桓遣別將擊雕等而身自拒泰泰燒營退桓遂斬常雕生擒王雙臨陣殺溺死者千餘人

臣燾曰制敵必以全力治力必以要地所謂要者至近而主於我者是也主於我則我逸而敵勞我靜而敵動一日之靜可以制十日之動百里之逸可以乘千里之勞此兵彊也而客主逺近之勢則本乎地揚越形勢有長江大淮之阻可以坐而役敵國苻堅舉秦雍百萬之師臨淮淝而敗魏太武以回山倒海之力威至瓜步而返非晉宋之力大於秦魏特能以全制之耳曹公據荊州道江南順江東下勢若無吳矣不知驅中原士眾逺涉江湖兵𨿽未接客主之勢先見諸葛亮周瑜論之固已在其掌握中矣豈俟交戰赤壁而後判乎後𨿽數戰而未嘗一得志於吳蓋吳自處於至靜至逸之地而北人動眾不免於勞識者謂孫權於是能以全爭於天下矣朱桓濡須之捷其亦以孫權之術而料敵歟故臣因朱桓之言而論南北客主之勢

魏主伐吳至廣陵欲以重兵牽引孫權而命別將超越江湖

五年秋七月帝東巡如許昌帝欲大興軍伐吳辛毗諫曰今日之計莫若養民屯田十年然後用之則役不再舉矣帝不從畱司馬懿鎭許昌八月爲水軍親禦龍舟循蔡潁浮淮如壽春九月至廣陵吳安東將軍徐盛建計植木衣葦爲疑城假樓自石頭至於江乘聯綿相接數百里一夕而成又大浮舟艦於江時水盛長帝臨望嘆曰魏𨿽有武騎千羣無所用之未可圖也帝禦龍舟會暴風漂蕩幾至覆沒帝問羣臣權當自來否劉曄曰彼謂陛下欲以萬乘之重率已而超越江湖者在於別將必勒兵待事未有進退也大駕停住積日吳王不至帝乃旋師

臣燾曰善戰者致人而不致於人善戰者形敵而不爲敵所形自古君將皆欲用之於敵而拙於謀已往往未能用其智而反墮人之術中孫權不過江尺寸以致人而魏文果循潁浮淮以勞其眾設疑城以形敵而魏果臨江興嘆而返其君誘之使去軍出於魏而進退之權則制於孫權權之兵亦精矣魏文內不量己外不量敵欲以孫權之術施之於吳擁萬乘之重牽引孫權將以致之也重兵臨廣陵而命別將它道越江湖將以形之也孫權窺見其謀勒兵待事不復進退而魏之大兵空出而返魏文至此犯不韙之戒矣區區劉曄知吳之不入其計而不知其君已墮孫權之術中此古人所以致論於目睫也

魏主再至廣陵臨江見波濤洶湧嘆息而還

六年八月帝以舟師自譙循渦入淮尙書蔣濟表言水道難通帝不從冬十月如廣陵故城臨江觀兵戎卒十餘萬旌旗數百里有渡江之志吳人嚴兵固守時大寒冰舟不得入江帝見波濤洶湧嘆曰嗟乎固天所以限南北也遂歸孫韶遣將髙壽等率敢死之士五百人於徑路夜要帝帝大驚壽等獲副車羽蓋以還

臣燾曰敵國皆有以相制而不可以相勝惟勢有所長則能制人而不爲人所制矣三國時曹公以智勝劉主以度勝孫權以勢勝曹公之智長於用兵劉主之度長於用人然以智鬥智謀均則相軋以人制人才等則相傾故曹公之智用兵若神而不得志於吳蜀劉主所仰以支二敵者一諸葛亮耳而不能加區區之仲達二國之技至此有所窮矣孫權於吳破曹公走先主魏蜀之彊不得而加之豈孫權用兵徵伐過曹公而羣臣皆出諸葛亮右耶獨據長江之大勢坐而制之西北自不敢動而能以短攻其所長耳曹氏父子常矜其眾而加兵於吳矣太祖一舉而舟焚於赤壁魏文再臨而城徧於武昌至廣陵之役覩江濤洶湧而爲浮雲之章亦見其智力無所施於此矣其後曹眞圍江陵而不抜臧霸攻洞口而不利曹仁辱於濡須曹休敗於石亭北之所恃者兵而兵加南則屈以其所長在南不在北也此非臆說諸葛亮謂北方之人不習水戰周瑜謂捨鞍馬仗舟檝曹操必破二公料於前故臣敢申言於後

孫權使周魴譎挑曹休率兵向皖陸遜破休於石亭

魏明帝太和二年五月吳王使鄱陽太守周魴密求山中舊族名帥爲北方所名者令譎挑揚州牧曹休魴曰民帥小醜不足仗任事或漏泄不能致休乞遣親人賫箋以誘休言被譴懼欲以郡降北求兵應接吳主許之時頻有郎官詣魴詰問諸事魴因詣郡門下下髮謝休聞之率步騎十萬向皖以應魴秋八月吳主至皖以陸遜爲大都督假黃鉞親執鞭以見之休與陸遜戰於石亭遜自爲中部令朱桓全琮爲左右翼三道俱進衝休伏兵因驅走之追亡逐北徑至夾石斬獲萬餘牛馬騾驢車乘萬兩軍資器械略盡

臣燾曰圖天下之大事必有取天下之定計勢𨿽有彊弱兵𨿽有利鈍而其取之之計則一定而不易越取夫差是威之而已漢取項籍是困之而已孫權於吳卑身驕敵則如越而不能久使人備已則如秦而不能攻計非困敵無以取之矣聞之髙祖之取楚也堅守關中伺楚之出挑成臯戰滎陽役項羽而使之返擊蓋自定關中之後因其擊齊也而入彭城羽旣從魯還斗雎水因其擊彭越也而入成臯羽則自下邳還拔滎陽因其擊梁也而復入成臯羽則自梁還戰廣武髙祖三以役楚而三敗然終不以敗之故因其東歸復爲固陵之會而羽還敗於垓下一戰擒之楚漢之爭不過三返兵罷力屈爲漢所並則髙祖之定計固以困而取之也孫權據長江以致魏自曹公赤壁之後一軍合淝再向濡須而魏文亦一再幸廣陵臨江而旋撤軍而返者屢矣孫權又以任子激魏而致歸羨之師以周魴詐魏而誘皖口之役固有意乎困之也臣嘗謂髙帝之謀困項羽於返擊而孫權之計役魏人以來攻皆兵法逸能勞之安能動之之策也孫權晚節倦於用兵不爲垓下之舉以成髙帝混一之功故臣因周魴之事而論江南可以困敵之計

孫權旣卽皇帝位議者咸以權利在鼎足不能並力且志望已滿無上岸之情

三年夏四月丙申吳王卽皇帝位大赦攺元黃龍吳主使以並尊二帝之議往告於漢漢人以爲交之無益名體弗順宜顯明正義絕其盟好丞相亮曰權有僭逆之心久矣國家所以略其釁情者求犄角之援也今若加顯絕讎我必深更當移兵東戍與之角力須並其土乃議中原彼賢才尙多將相輯睦未可一朝定也議者咸以權利在鼎足不能並力且志望已滿無上岸之情推此皆似是而非也何者其智力不侔故限江自保權之不能越江猶魏賊之不能渡漢

臣燾曰集大事者必有大志取天下大事也而臣主志卑則始謀而未發也其气必怯終久而無成其意必倦怯於始倦於終而欲一天下成大事難矣髙帝西遷漢中形勢僅可自守宜若絕混一之望矣而居常鬱鬱不忘欲東則其所負者乃帝王之意與項羽衣錦之量豈不相逺哉豈待垓下勝負決天下定大事乎孫權據長江之巨險藉再世之遺業形勝萬萬於漢中矣而又周瑜欲爲之吞梁益朱桓欲爲之割江南徐盛欲爲之並許洛臣下不可謂無其人而孫權志望滿於鼎足據形勝之地不爲進取之計徒限江自守而已𨿽時出師北不踰合淝西不過襄陽以示武警敵無復中原之意蓋人之立志止此則不可以志望之外而責之也諸葛亮謂其智力不侔非徒失言亦見所存之淺矣

攻魏新城

黃龍元年吳主出兵欲圍新城以其逺水積二十餘日不敢下船滿寵請諸將曰孫權得吾新城必於其眾中有自大之言今大舉來欲要一切之功𨿽不敢至必當上岸耀兵以示有餘乃潛遣步騎六千伏淝水隱處以待之吳主果上岸耀兵寵伏軍卒起擊之斬首數百或有赴水死者又二年五月吳主入居巢湖口向合淝圍新城眾號十萬秋七月壬寅帝禦龍舟東徵滿寵募壯士焚吳攻具射殺吳主之弟子泰吳主遂遁孫韶陸遜亦退

臣燾曰攻則欲致敵守則欲逺冦致敵於近而其戰方力禦冦於逺而其心方固髙祖之所守者關中也而嘗戰於京索之間武侯之所守者漢中也而嘗爭於秦渭之上蓋所以嚴扃鐍重藩籬以固其根本而使敵不知所以攻惟秦守峣關蜀守劍閣敵人取之易如反掌蓋開門延盜使得志於堂奧之間然後起而禦之亦難爲力矣孫權於吳南守建業而自與滿寵轉戰於新城之下西守江陵而周瑜陸遜無日不向襄陽新城襄陽者魏之衝而江陵建業之蔽也扼敵於逺使近之所守者得以休息於內而時佐其急以是而守則敵不知所攻矣後世常怪孫權保固江東以抗二大敵宜若有餘噫孰謂孫權用髙祖武侯之守而有峣關劍閣之失乎

商札以曹氏政衰勸孫權遣諸葛瑾等攻壽春陸遜等攻襄陽又命益州軍於隴右權不從

魏邵陵厲公正始二年春吳人將伐魏零陵太守商札言於吳主曰曹氏虎爭之際而幼童蒞事宜西命益州軍於隴右授諸葛瑾朱然大眾直指襄陽陸遜朱桓別徵壽春大駕入淮陽曆靑襄陽壽春困於受敵長安以西務禦蜀軍許洛之眾埶必分離犄角並進一軍敗績則三軍離心便當乘勝以定華夏吳主不能用

臣燾曰自古用兵時未至而發則無成功時至而不發則失機會英雄不違時茍惟不發發則必中其會三國之際太祖昭烈與吳鼎峙志均力敵孫權能自守以待可攻固得其時矣文帝以降魏氏之君機謀幹略皆非孫權敵而中原之變不起於內則起於外此魏氏可乘之機而孫權當時之會也明帝太和間諸葛亮以重兵撼關中而石亭之役曹休敗績方是時魏兵西掛於蜀東激於吳東西牽制首尾不掉此其外禍有可乘者一也使其因陸遜之勝用朱桓之言徑斷夾石長驅襄陽割淮南以撼許洛蜀兵日益久矣兵日益進未必不如其志而撫機不發使魏軍得振而吳不可制邵陵厲公以幼童當大敵而又曹爽廢立政事紛亂司馬懿亦營立家門未遑外事其內患有可乘者二也使其移全琮之兵從商札之請用吳連蜀以致大舉一軍麾之於長安一軍困之於壽春一軍格之於襄陽使敵備多而力分然後校於東駭於西震於南傾於北使之一舉而彷徨四顧皆累其憂則𨿽未至許洛天下事定矣而循前輕舉屢出屢返吳兵𨿽勞而魏不加損嗟夫使吳卒不能定中原而曹氏終爲鼎足之雄者由孫權能不違時而不能不失時也商札所謂民疲威消時往力竭足鍼其膏肓矣

六朝通鑑博議卷二

●欽定四庫全書

六朝通鑑博議卷三

﹝宋﹞李燾撰

孫權集眾建業揚聲將北伐魏王基策其必不能出已而果然

八年吳主大發眾集建業揚聲欲入冦揚州刺史諸葛誕使丰安太守王基策之基曰今陸遜等已死孫權年老內無賢嗣中無謀主權自出則懼內釁卒起癰疽發潰遣將則舊將已盡新將未信此不過欲補綻攴黨還自保護耳已而果不出

臣燾曰孫子談兵之雄而其法以知彼知己爲要知己欲其自治知彼欲其乘釁彼已之勢自治爲先敵之力𨿽敝而吾力不全敵之政𨿽亂而吾政未修則方自憂之不暇何暇以謀人魏之末世亦多變矣孫權之出亦屢出矣而終無大功豈其勢有所不可耶蓋孫權以公孫淵之忿耗甲兵於外而力屈於太子亮之愛動國本於內而政亂吳之羣臣如陸遜等皆已前死自出則無與鎭守遣將則不足倚仗𨿽發兵動眾揚聲示武而內方汲汲故王基以無謀主而知其不能出王昶以放良臣知其可以攻凡吳之所短魏之良臣皆已窺見而何暇以乘魏之釁哉唐藩鎭彊杜牧以自治爲上策臣謂非特唐之上策乃吳之至計其或繼吳者𨿽百世而下治已攻人之術無以易此

諸葛恪大破魏兵於東興

嘉平四年十月王昶胡遵母丘儉等各獻徵吳之計朝廷以三徵計異詔問傅嘏嘏對列船津要堅城據險橫行之計其殆難捷惟有進軍大佃最差全牢可詔昶遵等擇地居險審所措置及令三方一時前守奪其肥壤使還塉土司馬不從十一月詔昶等三道擊吳太傅恪將兵使冠軍將軍丁奉與呂據爲前部奉斫魏前屯呂據等繼至魏軍驚擾散走爭渡浮橋橋壞絕自投於水死者數萬

臣燾曰輕敵則無成玩兵則無震吳自孫權經營百戰以成江南基業至於建興凢幾歲矣諸葛恪之智安可望孫權萬一孫權用師於彊盛之時而恪舉事於政衰之後動兵於竭力之時頻年動眾以與敵國東興之築淮南之戰敵一不損而徒殘其兵消其威至晉師之來兵疲威消無以禦之推原所自恪之罪也

陸抗言西陵國之西門

建衡三年夏抗上疏曰西陵建平國之藩表處下流受敵二境若敵泛舟順流舳艫千里星奔雷電俄然行至非可恃援他部以救倒垂也臣父遜昔在西陵國之西門𨿽云易守亦復易失若有不守非但失一郡則荊州非吳有也如其有虞當傾國爭之

臣燾曰全天下之勢者可以攻固天下之交者可與守方孫權之時蜀有重險之固吳有三江之阻合此二長並於一國則形勢益張攻守兩利分而有之則唇齒不相附首尾不相應江南汲汲常有西北之憂矣昔者周瑜用於吳而欲取劉璋甘寧用於吳而欲取張魯皆欲全天下之勢以爲進取之資也孫權信被髮入山之語召還周瑜迨蜀旣定而勢分矣天下之勢旣不能全則孫權命世之英諸葛亮一時之傑約從締交相與爲一以共苦魏魏之彊猶可移於吳蜀矣諸葛亮張溫冠蓋相望不絕於蜀亦何意乎固天下之交以爲保守之計也而孫權因荊州之嫌稱臣於魏絕好於蜀以自斷其右臂使魏從劉曄之言度江徑襲蜀攻其外魏攻其內不知孫權何以善其後其後世陸抗臨死以西方受敵爲屬而不能用也故羊祜王浚藉上流之勢大舉而亡之臣常思吳之爭天下上策莫如全天下之勢中策莫如固天下之交最下自守而已始不用周瑜以無蜀而自守終不用陸抗以無蜀而至於速亡後之有天下者據吳奄蜀大勢已合而不藉外交則可以爲孫權之所不能爲者矣

東晉論

臣燾曰臣嘗論晉元帝恭儉之主而無撥亂之才王導醇謹之臣而無經世之略故其能中興於江左而不能中興於天下者厥有由哉方元帝渡江之初石勒石虎造舟葛陂將攻建康哆然有吞噬之志旣而霖雨彌時士卒饑疲乃相與憂懼退而議降使元帝有撥亂之才王導有經世之略舉江南之眾練精畢力以與勒虎決其勝負勒虎危迫勢當就擒勒虎擒則劉聰膽破矣當此之時藩鎭之將如葛組劉遐蔡豹郭嘿城塢之主如陳川樊雅張平馮寵皆爲晉守導若遂勸元帝承中興思晉之心進兵河北奚患其不能中興於天下哉在晉之臣獨一祖逖擊楫中流銳而欲逞導又不資之以尺寸之刃斗升之糧及逖之兵勢已彊成效已著黃河之南皆爲晉土固宜命逖總領方面以卒其功何至以戴淵統之此逖所以飲憤至死而嘆其功之難成也元帝𨿽賢主王導𨿽忠臣獨知其無意於用兵故處置乖方遽至於此然東晉君臣不欲出攻則已矣至於守禦之計亦有所未盡昔吳主孫權嘗擇羣臣忠赤可倚者使守江陵又命呂蒙築濡須口身自將兵而守其塢塢在晉之歷陽城以上流之勢不可不重水道之衝不可不防故也東晉以王惇鎭荊州蘇峻守歷陽惇叛於元帝之時而峻反於成帝之世導身相此兩君旣不能攻之於前又不能守之於後更一大變幾至亡國孰謂導爲有謀乎其後庾亮移鎭石城蔡謨以爲不可庾翼移鎭樂鄕王述以爲不可殷浩求經略中原王羲之以爲不可桓溫請遷都洛陽孫綽以爲不可𨿽庾亮庾翼殷浩桓溫終無成功亦由晉之君臣畏怯過甚務相循習是以羲之蔡謨孫綽之徒爭爲茍安之計不欲用兵至苻堅淝水之敗謝安叔侄乘秦之亂可以有爲中原矣已而趦趄不前夫王導謝安皆東晉偉人其設心措意不在於北伐餘子碌碌又奚足責使五胡之於晉遂爲不討之讎可不痛哉

石勒初窺江南紀瞻破之

孝懷帝永嘉六年二月石勒築壘於葛陂課農造舟將攻建業瑯邪王睿大集江南之眾於壽春以紀瞻都督諸軍以討之會大雨三月不止勒軍中饑疲聞靑軍至集眾議之張賓曰晉之保壽春畏將軍往攻之耳彼聞吾去喜於自全何暇追襲吾後邪勒攘袂鼓髯曰張君計是也引兵發葛陂遣石虎帥騎二千向壽春遇晉運船虎將士爭取之爲紀瞻所敗瞻追奔二百里前及勒軍勒結陣待之瞻不敢擊退保壽春

臣燾曰夷夏之彊弱常決於其始形勢未成則可以震而取根本旣堅則難以力而拔東晉之初劉聰首難階此而石勒據趙慕容據燕苻堅據秦五胡之亂相仍百年蓋不折於始而使盛於終方勒虎之來夷狄之兵初未窺於江南也及入冦壽春造舟葛陂而勝負未決則夷夏之彊弱未見南北之形勢才成而又雨潦四集羽書狎至羣胡憒眊不知所爲刁膺欲降夔安欲避張賓欲去此亦有危急未定之際也乘其未定以重兵壓之生中國之气威夷狄之心使勒虎气奪則必成擒勒虎擒則劉聰震懾不敢再舉矣惜其集眾壽春不能大舉使勒歸取河北降祖約攻襄陽中夏愈怯夷狄愈彊而南北之志遂成矣

祖逖北伐後趙畱鎭雍丘自河以南皆歸於晉

湣帝大興元年祖逖鎭雍丘數遣兵擊後趙后趙屯戍漸蹙候騎常獲濮陽人逖厚待遣歸咸感逖恩徳率鄕裏五百家降勒又遣精騎萬人距逖復爲逖所破勒鎭戍歸者甚多逖愛人下士𨿽疎交賤隸皆恩禮遇之自河以南多叛後趙歸於晉

臣燾曰彊者以攻爲攻智者以守爲攻出而攻敵非力有餘者不能坐而役敵非智有餘者不能以力鬥力力有所盡則勢有所窮不如以智鬥之可以致敵而坐受其利當晉氏渡江之初祖逖欲舉離散之眾以荒破之地與石勒爭勝敗於河南若出而與之鬥是以肉餧虎何益不如撫人民務耕桑修守戰之具內固根本以待其來使勒自困其兵自耗其財而吾初無勞也我常逸敵常疲內不失所以爲國外可以破勒此非智者孰能爲故河南之地皆歸於晉自孫氏立國於南以呂蒙陸遜之豪雄不敢上岸輕議其地至於桓溫之材幼度之量宋武之威宋文之彊收復河洛敗亡相繼其失皆在於不務內事馳逞於外爲人所擾卒不能安故六朝之際欲守河南無善於逖之守也惜夫祖逖之知守而不知變當河南之初復國弱兵少敵勢方彊此可以坐而役敵當河南之已安兵彊士附河北之人回首望救此可以出而攻敵而逖專守一道不能乘機自用其彊遷延不進身死無功石勒遂爲脫网之冦可不惜夫

元帝以戴淵統祖逖逖怏怏發憤而卒

四年豫州刺史祖逖以戴淵吳士𨿽有才望而無洪致逺識且已翦荊棘收河南地而淵雍容一旦來統之意甚怏怏又聞王處仲與劉刀有隙將有內亂知大功不遂感激發病九月卒於雍丘豫州士女若喪父母

臣燾曰人主之駕禦英雄必有以全之而後可以求成大功蓋英雄之所爲事出於已則欲已之專其名才髙於人則惡人之出其右淮陰之恥與噲等爲伍蕩冦羞與黃忠同列漢抑淮陰而激其叛蜀全蕩冦而獲其功祖逖與晉披荊棘冒風露尺攘寸取以復河南故土而王導以戴淵一旦雍容直據其上而節制之是艱難之際而逖盡其力而平定之後則淵居其利故逖以感憤而其功不終噫以逖之气節豈肯低首撫衿碌碌從戴淵後者王導遽以加之抑英雄之气沮進取之謀非策也祖約之爲人才能不及中人而輕以河南付之兵折地喪以敗國家事嗚呼於逖則抑之已甚於約則用之太過委任非當以復河南王導至此疎矣

祖約鎭壽春不得開府頗怨望後趙來攻屢表請救朝廷不爲出兵

顯宗咸和元年七月豫州刺史祖約自以名輩不後郤辧而不豫顧命又望開府復不得遂懷怨望十一月後趙石聰攻壽春祖約屢表請救朝廷不爲出兵祖約曰是棄我也益懷怨恚

臣燾曰役人於艱難之地則必先與之同休戚置人於疑忌之域則不可與之守要害要害之地國家根本所系不可輕以許人祖約以河南瘡痍之餘當石趙豹虎之眾而爵命不優緩急不救則約必怨而大臣必疑以朝廷之臣疑邊疆之將則中外必不相應最用兵之大忌也故石勒得以襲取祖約約降而河南轉爲趙矣

趙人屢攻陷襄陽晉輙復取之陶侃使桓宣鎭襄陽趙攻之不克

顯宗咸和七年秋趙郭敬南掠江西太尉侃遣南中郎將桓宣乘虛攻樊城悉俘其眾竟陵太守李陽攻新野抜之敬懼遁去桓宣遂抜襄陽侃使宣鎭襄陽宣招懷初附簡刑罰略威儀勸課農桑或載鉏耒於軺軒親帥民蕓獲在襄陽十餘年趙人再攻之宣以寡弱拒守趙人不能勝

臣燾曰晉帝於南趙僭於北兩國相持盡力所爭者襄陽而已三年之間趙再復晉兩復誠以襄陽之去江陵步道五百江陵者晉之上流而襄陽者江陵之蔽襄陽失則江陵危則晉不得髙枕而臥矣此晉之所以必爭也知以襄陽爲守者必知以襄陽爲攻蜀漢前將軍自襄陽攻樊城曹公倉皇失措議遷都許以避之誠以襄陽之地北接宛洛兵自此可以潰中原之腹心𨿽曹公之善用兵有不能抗者然自蜀而用襄陽則地勢猶有所未便至於晉都江東西取襄陽以此下兵於中原如轉石於千仞之山此趙之所必爭也夫居必爭之地惟智而謀者可以取勇而寛者可以守勇則能拒敵寛則能撫眾故桓宣招懷新附民心一固趙人不敢飲馬於沔而襄陽始定於晉矣

庾亮欲移鎭石城蔡謨以爲不可

咸康五年四月亮上疏言蜀甚弱而胡尙彊欲帥大眾十萬移鎭石城遣諸軍羅布江沔爲伐趙之規帝下其議丞相導請許之蔡謨議以爲時有否泰道有屈伸茍不計彊弱而輕動則勢不終日何功之有胡若送死則敵之有餘若棄江逺進以我所短擊彼所長非廟算之勝也朝議多與謨同乃詔亮不聽移鎭

臣燾曰蘇峻之亂庾亮有以召之晉之宗社若綴旒然成帝情鍾渭陽遂免悞國之戮復使握兵上流居方面之任不惟因失政刑亮亦無恥甚矣爲亮之計旣不能杜門省愆則必以功補過所謂功者非激切生事以僥幸其萬一者也茍能綏靖邊陲而固吾圉則亦可謂功矣亮又不然遽欲移鎭石城妄意興復貪毫髮之利生戎狄之心孰謂亮而有謀乎石城之不可徙者非謂兵之不可復出夷狄之罪不可復討也蓋其移鎭之際當石虎方彊之時以亮而當虎如以肉而投豺狼也況石城小戍無益於虎存亡耶使亮有報國之志欲立功以刷前憤則必按甲休士蓄財務農待其糧食旣丰士卒之气旣盈而虎有可乘之勢一舉而滅之不在遷鎭也昔漢髙祖定天下使韓信平齊平燕平趙光武中興使耿弇平關中吳漢平蜀四方之地度其可取則移兵取之不聞諸將有徙鎭之事如亮之兒戲也幸而有蔡謨之議其事遂止亮不自悛未幾而爲邾城之役終不免於敗𨿽然亮用於朝廷則致藩鎭之兵用於邊境則啟夷狄之亂易曰小人勿用必亂邦也亮之謂矣

庾亮使毛寶戍邾城趙人攻陷之

初陶侃在武昌議者以江北有邾城宜分兵守之侃每不答而言者不已侃乃渡水獵引將佐語之曰我所以設險而禦冦者正以長江耳邾城隔在江北內無所倚縱有兵守之亦無益於江南及庾亮鎭武昌卒使毛寶樊峻戍邾城趙王虎遣夔安帥石閔張貉等二萬騎攻邾城九月石閔敗晉兵於沔陰張貉陷邾城死者六千人

臣燾曰武昌臨江與黃岡相對邾城在黃岡東南百三十里耳吳能城而守之晉𨿽城之而不能守何也吳孫權初都武昌黃龍之初始遷建業命陸遜輔太子畱鎭於鄂則建業武昌爲吳東西二郡矣武昌在江南邾在江北相距一水之際吳嘗都武昌則邾不可不守晉不以武昌爲都則邾非晉之所急也又陸遜戍邾之歲在魏齊王芳卽位之二年當吳魏虎爭而芳以幼童蒞事政出多門是不能抗遜堂堂之鋒矣至庾亮之鎭武昌則石虎方彊有吞噬之志而亮以淸談禦之其能免於敗乎夫晉以淸談之亮而取非所急之邾又以犯石虎之彊敵豈可以陸遜之事同年而語耶若夫毛寶者良將也因是而倂棄之惜夫

燕使劉翔至建康勸晉公卿先從事巴蜀

七年二月慕容皝卽燕王位皝自以未受晉命乃遣長史劉翔來獻功論捷二月翔至建康帝引見翔將行公卿餞於江上翔謂諸公曰今石虎李壽志相吞噬王師縱未能澄淸北方且當從事巴蜀𨿽有智者不能善其後矣中護軍謝廣曰是吾心也

臣燾曰取天下者必知勢之所先所遇之時不同而所用之勢亦異漢髙祖唐太宗之先關中漢光武之先河北魏武帝之先山東皆勢也先得其勢者彊不得其勢者弱奕之爲數小數耳尙有爭於勢況今取天下不知其所當先耶晉永嘉之亂元帝渡江而東天下之勢在蜀夫取蜀之利內可以固荊楚荊楚固則江東之勢安外有以擾關輔關輔擾則北方之力分我安而彼分則天下之事濟矣故取蜀者天下之至計也當此之時胡彊而蜀弱取蜀以制胡莫此之便而江東君臣不急取蜀以固根本區區從事於所不當先者遂使天下之至計不出於朝廷大臣之論而出於慕容使者之言晉爲無人矣不能成混一之勢宜哉

桓溫伐漢遂定巴蜀之地

穆宗永和三年二月桓溫軍至靑衣三月溫至彭模畱參軍孫盛周楚守輜重自將步卒直指成都三戰三捷溫軍至成都之十里陌漢王勢悉眾出戰袁喬督士卒力戰遂大破之溫乘勝長驅至成都縱火燒其城門漢人惶懼無復鬥志勢輿櫬面縛詣軍門溫解縛焚櫬送勢於建康封歸義侯

臣燾曰嘗讀孫子兵法曰用兵譬如率然率然者常山之蛇也又讀桓溫傳諸葛八陣圖曰此常山蛇勢夫孫武諸葛號善用兵而溫號善知兵者臣因其論而有所得蓋吳爲天下之首蜀爲天下之尾而荊楚爲天下之中擊其首則尾至擊其尾則首至擊其中則首尾俱至是常山之蛇不獨論兵爲然而因地勢以行兵者蓋亦似之三國之時吳自吳耳蜀自蜀耳吳孫權蜀孔明尙欲合兩國之力以抗北方況堂堂之晉方圖恢復之舉而不知其有以用吳蜀耶東晉有國首尾百餘年亦嘗數用其兵兵之至於河南不過三焉祖逖之討石勒桓溫之討慕容儁劉裕之平姚泓是也逖之兵出於武帝建興之元年是時李氏已有矣故逖拔前■﹝士冖田疋﹐上中中下﹞尾無巴蜀之援而終以無成穆帝永和三年桓溫取蜀至十年而溫入洛陽安帝義熙九年劉裕入蜀至十三年而裕克長安吳蜀之援相爲應接因是以圖中原無復牽制之慮又嶷嶷若可以立非常之功者蓋逖𨿽晉之賢將以無巴蜀故不能守河南曰溫曰裕𨿽取益州至於區區之忠義視逖則慚徳多矣故得中原而旋失之惟其得蜀據吳命忠義之將如祖豫州者付之外閫又何患中原之不能復乎

六朝通鑑博議卷三

●欽定四庫全書

六朝通鑑博議卷四

﹝宋﹞李燾撰

桓溫復取壽春

五年六月桓溫聞趙亂出屯安陸遣諸將經營北方趙揚州刺史王浹舉壽春降徵北大將軍禇裒上表請伐趙卽日戒嚴直指泗口七月帥眾三萬徑赴彭城北方士民降者日以千計朝野皆以爲中原指期可復光祿大夫蔡謨獨謂所親曰滅胡誠爲大慶然恐更貽朝廷之憂耳其人曰何謂也謨曰財殫力屈智勇俱困安得不憂及朝廷乎魯郡民五百餘家相與起兵附晉求援於禇裒裒遣部將王龕李邁將銳三千迎之趙李農帥騎二萬與龕等戰於代陂龕等大敗皆沒於趙

臣燾曰善用兵者先爲不可勝以待敵之可勝不可勝在我可勝在敵劉石之難天下剖分元帝南渡之後披荊棘立朝廷祀晉配天以復武帝之業爲元帝者其亦先爲不可勝之計以保江東者乎西取蜀北取壽春中取襄陽則江東之業固矣況壽春之地密邇建康此尢晉之所急者自元帝攺元卽位至穆帝永和之五年蓋三十有餘載而壽春始復有智之士莫不遲之臣謹按伏滔正淮論壽春者南引荊汝之利東連三吳之富北接梁宋平途不過七百西援陳許水陸不出千里外帶江湖內保淮淝號爲要害故王用之則王伯用之則伯賊得之則天下不安漢魏之際劉鋹以之而叛王淩以之而叛諸葛誕母丘儉以之而又叛五代時南唐劉仁瞻嬰城拒守周世宗連年用兵僅能克之至是徙郡治於下蔡誠以彼壽春者宜取而在我不當棄而予敵敵方彊以此而守敵旣衰以此而攻則壽春之於江東其爲藩籬之蔽厚矣可不重哉故臣於此而精言之

禇裒北伐後趙其將王龕敗於代陂裒遂引還

見前段

臣燾曰天下之兵非難用也患乎無釁之可乘天下之釁非難乘也患乎無人之可使故不得衛霍則漢不能誅匈奴不得李郭則唐不能討祿山今虎之亡諸子爭立誠夷狄之大釁也中原父老跂踵相望傒王師之至則相與扶攜而歸之使晉得賢將如衛靑去病子儀光弼輩舉江南精銳之卒以與夷狄之眾一戰而決則晉之復興也必矣穆帝在乳褓豈眞有撥亂之志哉但以裒居後父之尊欲其總中外之任誇服天下耳宗社之興廢生靈之休戚初不是計也代陂之敗狼狽而歸長夷狄滋蔓之勢辜四方向義之心裒亦無以逃其罪也

用殷浩以抗桓溫

七年八月初桓溫聞石氏亂上疏請出師經略中原事久不報溫知朝廷仗殷浩以抗已甚忿之然素知浩之爲人亦不之憚也以國無他釁遂得相持彌年𨿽有君臣之迹羇縻而已八州士眾資調殆不爲國家用屢求北伐詔書不聽十二月溫拜表輙行帥眾四五萬順流而下軍於武昌朝廷大懼浩欲去位以避溫

臣燾曰古之人君之用人疑則不任任則不疑未有用而不任任而復疑者也桓溫之才果可用乎果不可用乎可用卽不當疑之不可用則不當任之初何充薦溫於朝廷旣獲大用伐蜀之役溫有成績矣朝廷恐其權勢太盛又用殷浩欲以抗溫傳曰見利害之謂王擅生殺之謂王以一人之尊禦千官百辟之眾予奪自我廢置自我何止爲是紛紛者哉浩之不能抗溫則溫愈難制使浩而果能抗之則是溫𨿽廢矣又生一溫也昔韓信彭越皆非漢之純臣方其才之可用則髙祖列王爵付兵柄委以伐楚之任而不疑及其有罪則又從而誅之不赦未聞以一人抗一人也後之人主欲禦其臣當以漢髙爲法

謝尙北伐獲傳國璽以歸

大司馬桓溫欲有事中原使謝尙率眾向壽春尙之行也使建武將軍濮陽太守戴施據枋頭會冉閔之子智與其大將蔣幹來附復遣行人劉猗詣尙救止猗求傳國璽遣參軍何融率壯士百人入鄴登三臺助戍譎之曰今且可出璽付我當遣丹使馳白天子聞璽已在吾許必遣軍相救幹乃出璽付融融賫璽馳還枋頭尙遣振武將軍胡彬率騎三百迎璽致諸京師

臣燾曰晉之與五胡爭者吾中國之境土爾一傳國璽何足云哉方冉閔之亡而慕容儁之奮然燕魏交爭干戈不解蓋亦可圖之機也謝尙旣遣其兵渡河而北矣僅得其傳國璽以歸君臣相賀遽有得色豈不爲識者之笑耶晉之祖宗披荊棘蒙霜露寸攘尺取以創百年之業何啻此一璽乎璽之未歸而正朔相承衣冠所在四海之內皆仰於晉誠不待此一璽而後重也光武起兵至廣阿披輿地圖曰天下郡國若是而止得其一柰何天下之未定光武之所恥也於是平蜀平齊平河北平關中而漢以中興憲宗卽位之初披圖數貢亦慨然嘆曰天旣全與予有家予不能事事何以見郊廟則藩鎭之未服憲宗之所恥也於是平蜀平夏平淮西平山東而唐以中興使晉之君臣其心愧恥以五胡未滅爲憂以境土未復爲念枕戈嘗膽不忘於襲讎則中興之功𨿽光武憲宗不能專其美矣

殷浩北伐會姚襄叛浩敗績於山桑

九年九月姚襄屯歷陽廣興屯田訓厲士卒殷浩惡其彊盛屢遣刺客刺之刺客皆以情告襄襄益疑懼十月殷浩自壽春帥眾七萬北伐欲進據洛陽修復園陵吏部尙書王彪之上會稽王昱箋以爲未應輕進不從浩以姚襄爲首驅襄引兵北行度浩將至詐令部眾夜遁陰失甲以邀之浩聞而追襄至山桑襄縱兵擊之浩大敗

臣燾曰用兵非難養其气之爲難也惟按甲休兵將帥無輕敵之志則投石超距士卒有敢死之心故用其兵不可不養其气養而未充尙不可輕用況不養而用之得不謂之棄其師自元帝南渡至穆帝永和之末晉之君臣一知有以養其气則三四十年之間國可富矣勢已成矣兵可舉而用矣五胡𨿽彊其不足以抗吾必矣祖逖旣沒之後祖約用河南則敗庾亮戍邾城則又敗庾翼取丹水則又敗禇裒戰代陂則又敗殷浩出山桑則又敗非晉之不能敵胡非南人之不可用於北惟其威令不振敗亡相尋兵未用而气已索矣然五胡之於晉有戴天之讎詎可一日忘之耶爲晉之計莫若內撫三流外撫淮甸次取巴蜀張吾形勢然後命忠勇之將專務養士以全其气俟北人有釁則起而乘之晉可興而胡可滅矣惜乎晉之君臣不知計之出此故臣於浩之敗而並論焉

桓溫伐秦至灞上

十年三月秦王健遣丞相雄淮南王生等帥眾五萬軍於峣以拒桓溫四月溫與秦兵戰於藍田秦淮南王生單騎突陣出入以十數殺傷晉將士甚眾溫督眾力戰秦兵大敗轉戰而前直進至灞上秦主健與老弱六千固守長安小城悉發精兵三萬以拒溫三輔郡縣皆來降溫撫諭居民使安堵復業民爭持牛酒迎勞男女夾路觀之耆老有垂泣者曰不圖今日復覩官軍

臣燾曰智者之謀所以多不及成者非其才之不若人失在於先私後公反以害其智耳如桓溫最爲失天下之勢者謂上流不可不防故先取蜀謂淮淝不可不保故取壽春上流旣固淮淝旣安於是名北向以問夷狄之罪及其至灞上也兵勢大振秦人折北不支三輔耆老喜見官軍相與垂泣牛酒相勞觀者如堵亦足以見中原之人未忘於思晉而溫威令所及足以使鐻耳之眾氈裘之民膽折气喪而不敢與之爭矣柰何咫尺長安不渡灞水藏姦挾詐爲王猛所窺其心術不正故其大功不成於此而可見也如溫之智如溫之善用兵使其姦詐之謀化爲忠義必安國家必定社稷則再造晉室其功可與周之方虎等矣惜夫先一己之私計後天下之大義失此之勢勝秦遂爲不討之賊可不悲乎

桓溫討姚襄至洛陽

十二年故魏降將周成反襲洛陽姚襄自許昌攻之踰月不克長史王亮諫曰忠挫力屈或爲它冦所乘襄不從桓溫自江陵北伐八月溫至伊水姚襄撤圍拒之溫結陣而前親被甲督戰襄眾大敗襄奔於洛陽溫追襄不及襄後欲圖關中帥眾伐秦兵敗爲秦所殺

臣燾曰天下之事責之於其始不責之於其末桓溫舉兵北向洛陽討姚襄之罪而終不得襄之要領臣不以此責溫而責之於殷浩蓋姚弋仲之死顧謂襄曰今石氏已滅中原無主我死汝便歸晉當竭盡臣節無爲不義之事則襄之來降固欲遵父之訓盡忠於晉室殷浩何至疑之以生其不義之心乎昔漢髙祖之用韓彭英布其駕禦英豪之術固未易言至於曹操之待人蓋亦有可論者操之表封漢壽亭侯也非不知其無久畱之意方其與張遼言則俾之吐情實之問以探其心待其旣歸於劉則任之使去操又與袁術爭而呂布降於操操非不知布之必貳於術也方其與陳珪言則使之設養鷹之諭以安其意待其旣通於術則誅之不疑使襄之才可用必盡禮以待庶幾借其力以立功如其可殺則必俟其有過然後加之以兵何所不可如此則襄𨿽欲叛而無名矣襄屯歷陽未有過舉浩不能恢廓度量以容天下之士而乃命刺客懷匕首乘間殺之若其果能殺襄則天下之英雄亦將望望而去矣孰肯與浩同其功名耶故臣備論其事亦系之桓溫云

謝萬矜豪傲物未嘗撫眾率軍入渦潁以禦燕眾遂驚潰狼狽而歸

升平三年十月謝萬軍下蔡以激燕萬矜豪傲物但以嘯詠自髙未嘗撫眾兄安深憂之謂萬曰汝爲元帥宜數接對諸將以恱其心豈有傲誕如此而能濟事也萬乃召集諸將一無所言直以如意指四坐云諸將皆勁卒諸將益恨之安慮萬不免乃自隊帥以下無不親造厚相親托旣而萬帥眾入渦潁以援洛陽郤曇以病退屯彭城萬以爲燕兵大盛故曇退卽引兵還眾遂驚潰萬狼狽歸軍士欲因其敗而圖之以安故而止詔廢萬爲庶人於是許昌潁川譙沛諸城皆沒於燕

臣燾曰兵法云將者民之司命國家安危之主也民之死生國之安危皆系於將則將之任其可輕乎故人主必務於擇將而爲將必先於撫士提百萬之軍驅之鋒鏑之下彼忍自輕其生而樂趨於死哉撫而育之則親而不離愛而勉之則信而不疑𨿽死與死𨿽危與危士卒爭其命而敵人始不抗矣楚子之一言撫軍三軍之士皆如挾纊吳起親吮士卒之疽士欲以死報之誠以將帥之職不可一日不撫其眾穆帝一用謝萬而許昌潁川譙沛諸城盡舉而棄於燕君不擇將將不撫士之過也西晉以浮虛而亡元帝之興不能痛懲其獘往往復用浮虛之人余風相煽至於穆帝又委萬以方面之任可謂循覆車之轍而不悟矣四海分爭豺狼滿天下如萬之淸談嘯詠則當束之髙閣不任以政可也況使之俯順荒余選才易務幾何而不敗乃翁事耶彼士卒之眾古人視若赤子惟恐不得其歡萬獨矜豪傲物略不加意初未遇敵眾散而歸其得免於死幸矣後之爲將者當以萬爲戒

朝廷聞燕主儁卒以中原可圖桓溫曰慕容恪尙在憂方大耳

四年正月燕主儁疾召大司馬太原王恪受遺詔輔政而卒太子暐卽位二月以王恪爲太宰專錄朝政恪𨿽綜大任而朝廷之禮兢兢嚴謹虛心待士咨詢善道量才授任人不踰位官屬朝臣或有過失不顯其狀隨宜他敍不令失倫惟以此爲貶時人以爲大愧莫敢犯者或有小過自相責曰爾復欲望宰公遷官邪朝廷初聞燕主儁卒皆以爲中原可圖桓溫曰慕容恪尙在憂方大耳

臣燾曰桓溫畏夷狄之盛而不憂晉朝之無人此可怪也使爲相者得一裴度則曰賊未授首臣無還期爲將者得一霍去病則必曰匈奴未滅何以家爲如此則五胡不難制矣君父之讎不難復矣自司馬氏有國何晏爲浮虛之端嵇康王衍和之於後天下之士相與景慕而爭效之莫不淸談笑傲悠然自得甚者酣飲狂歌以爲逸被髮裸體以爲髙至於天下休戚國家存亡略不加省陵夷至於東晉而此風未衰𨿽王導謝安號爲江左之偉人气習所燻未能除去況其餘者哉光極之變琨華之變麻秋之變中原亦多故矣而不知有以圖之亦足以見晉之無人也浮虛之風煽於天下而天下無一可用之才故臣因桓溫之言而並論晉之風俗

桓溫伐燕引舟自淸水入河郤超曰淸水入河難以通運不若盡舉見眾直趨鄴城溫不從至枋頭而敗

海西公四年春三月大司馬溫領徐兗二州刺史四月溫帥步騎五萬自兗州伐燕六月溫至金鄕天旱水道絕溫使冠軍將軍毛虎生鑿巨野引汶水會於淸水引舟自淸水入河舳艫數百里郤超曰淸水入河難以通運不若直趨鄴城彼必望風逃潰若能出戰則事可立決但恐明公以此計輕銳勝負難必則莫若頓兵河濟控引漕運資儲充備至來夏乃進兵𨿽如賒遲然期於成功而已捨此二策而連軍北上恐於時有所憂非獨無食而溫又不從七月溫至枋頭暐及太傅評大懼謀犇和龍吳王垂曰臣請擊之若其不捷走未晚也暐乃以垂帥眾五萬以拒溫暐遣請救於秦堅從之八月遣洛州刺史鄧羌帥步騎二萬以救燕初溫使豫州刺史袁眞攻燕梁譙開石門以通水運眞克譙梁而不能開石門水運路塞九月燕範陽王徳屯石門斷溫糧道溫戰數不利糧儲復竭又聞秦兵將至自陸道犇吳王垂曰俟其士眾力盡气衰然後擊之無不克矣乃帥八千騎徐行躡其後溫果兼道而退數日垂告諸將曰溫可擊矣乃急追之及溫於襄邑範陽王徳先帥勁騎四千伏於襄邑東澗中與垂夾擊溫大破之斬首三萬級秦茍池邀擊溫於譙又破之死者復以萬計溫收散卒屯於山陽深恥喪敗乃歸罪於袁眞奏免眞爲庶人眞遂據壽春叛降燕

臣燾曰用兵之法用眾者用其情用寡者用其气眾則易驕故立法以制其情寡則易怯故先聲以作其气昔漢光見大敵勇非眞勇也所以作其不怯之气見小敵怯非眞怯也所以起其不驕之情若光武可謂善變矣故能全勝於天下分裂之時以晉斗胡彊弱之加何啻十萬桓溫若能用郤超之謀張已之聲勢乘敵之昏亂壯吾士之心警敵人之气則晉師𨿽弱猶可與戰而遷延不進形沮气屈使燕秦合而圖之敗無餘屨矣

枋頭之敗袁眞不能開石門水運路塞桓溫深恥其敗歸罪於眞奏免眞爲庶人

見前段

臣燾曰一國之將智者可爲天下之將非有道之士不能勝其任識四方之形勢決兩陣之勝負此天下智者舉而知之而不矜功不諱過犯而不校容天下之眾與共立天下之大功此固非有道之士不能爲也昔者諸葛亮祁山之役諸將自用違其節制馬謖敗於街亭趙雲退於箕谷此豈主帥之過哉而亮布所失於中外求箴規於羣下故民忘其敗師以復振若亮可謂有道者矣桓溫晉之名將也平蜀平洛陽威震關中智可謂有餘矣而枋頭一敗何足爲溫之辱溫若能引咎責躬秣馬厲兵以爲後圖則今日之敗未必不爲後日之勝何必深諱其過移罪它人以至顚沛豈非智有餘而道不足歟

秦取梁益又取彭城襄陽

烈宗寧康元年冬秦王堅使王統朱彤帥卒出漢川毛當徐成帥卒出劍門入冦梁益梁州刺史楊亮拒之兵敗彤遂抜漢中徐成攻劍門克之十一月秦遂取梁益二州卭筰夜郎皆附於秦四年二月先是秦王堅遣長樂公丕石越等帥步騎七萬冦襄陽梁州刺史朱序以秦無舟檝不以爲虞旣而石越帥騎浮渡漢水序惶駭固守至是秦克襄陽執序送之長安四月秦梁州刺史韋鍾圍魏興太守吉挹於西域抜之吉挹引刀欲自殺左右奪其刀秦人執之挹不言不食而死秦王堅曰周孟威不屈於前丁彥逺潔已於後吉祖衝閉口而死何晉氏之多忠臣也

臣燾曰晉之危急未有甚於此時者苻堅旣滅燕定蜀並秦涼下西域以天下不一爲恥方且睥睨江南據我益土今年取彭城而掠我淮泗明年取襄陽而徇我漢沔張大形勢以爲後日進取之規不四年而兵果南向則堅之用意巧矣其謀深矣夫何故自蜀之失而晉之上流無援又失彭城則左顧而勢危又失襄陽則右顧而勢迫向非苻堅舉百萬之兵聚爲一道投之淝水則其爲晉之患豈易量也哉

六朝通鑑博議卷四

●欽定四庫全書

六朝通鑑博議卷五

﹝宋﹞李燾撰

桓沖伐秦無功而還

寧康三年桓沖自求出外詔以車騎將軍都督豫江二州之六郡軍自京口遷鎭姑孰旣而苻堅冦涼州衝遣宣城內史朱序豫州刺史桓伊率眾向壽陽淮陽太守劉波泛舟淮泗乘虛致討以救涼乃表曰氐賊自並東胡類實繁而蜀漢寡弱西涼無備臣𨿽凡庸識乏武略然猥荷重任思在投袂請率所統徑進南郡與西將軍臣豁參同謀猷賊若果驅犬羊送死沔漢庶仰慿正順因致人利一舉乘風掃淸氛穢詔答醜類違天比年縱肆詢於羣後敬從髙算會張天鍚陷沒於是罷兵俄而豁卒遷都督江荊梁益寧交廣七州衝旣到江陵時苻堅彊盛衝欲移阻江南上疏移鎭上明堅遣其將苻融冦礬口鄧召越冦魯陽姚襄冦南鄕韋鍾冦魏興所在陷沒衝遣江夏相劉奭南中郎將朱序擊之而奭畏懦不進序又爲賊所擒衝深咎責上疏送章節請解職不許堅遣慕容垂毛當冦鄧城苻熙石越冦新野衝旣憚堅眾又以疾疫還鎭上明

臣燾曰攻夷狄者不攻其盛而攻其衰其盛也養天下之力以待之其衰也竭天下之力以趨之桓沖之用兵蓋反乎此攻苻堅於方盛不知待其衰而後攻此其所以無成也堅以百勝之威垂涎南方去歲之冬會羣臣大議將爲今秋南侵之計豈可以兵而輕犯之哉衝膺晉朝方面之寄據兵上流聞北人之爲是議也因益財訓兵養其力以爲本朝緩急之俟堅有淝水之敗則掃荊楚之眾與謝安合而乘其獘苻堅腹背受敵其能支乎顧衝輕而無謀何足以語此

謝玄破苻堅於淝水

太元三年十月秦王堅會羣臣於太極殿議曰東南一隅未沾王化今略計吾士卒可得九十七萬吾欲自將以討之何如朱彤曰陛下恭行天罰必有徵無戰晉王不銜璧軍門則走死江海堅喜曰是吾志也左僕射權翼曰晉𨿽微弱未有大惡謝安桓沖皆江表偉人君臣輯睦未可圖也堅嘿然所幸張夫人諫曰眾雞夜鳴羣犬哀嘷廐馬多驚武庫兵器自動有聲此皆非出師之祥也堅曰軍旅之事非婦人所當預也八年七月下詔大舉入冦甲子堅發長安戎卒六十餘萬騎二十七萬旗鼓相望前後千里是時秦兵旣盛都下震恐十月秦陽平公融等攻壽陽克之秦將軍梁成等帥眾五萬屯於洛澗柵淮以遏東兵謝石謝玄等去洛澗二十五里而軍惲成不敢進秦王堅遣朱序來說石等以彊弱異勢不如速降序私謂石等曰若秦百萬之眾盡至誠難與敵今乘諸軍未集宜速擊之若敗其前鋒則彼已奪气可遂破也石從序言十一月謝玄遣劉牢之帥精兵五千趨洛澗未至十里梁成阻澗爲陳以待之牢之直前渡之擊成大破之斬成又分兵斷其歸津秦步騎崩潰爭赴淮水士卒死者萬五千人執秦揚州刺史王顯等於是謝石等諸軍水陸繼進堅與融登壽陽城望之見晉兵部陣嚴整又望見八公山艸木皆以爲晉兵顧謂融曰此亦勍敵何謂弱也憮然有懼色秦兵逼淝水而陣晉兵不得渡玄遣使謂融曰君垂軍深入而置陣逼水此乃持久之計非欲速戰者也若移陣小卻使晉兵得渡以決勝負不亦善乎融以爲然遂麾兵使卻秦兵遂退不可復止謝玄謝琰桓伊等引兵渡水及之融馳騎略陳欲以帥退者馬倒爲晉兵所殺秦兵遂潰玄等乘勝追擊至於靑岡秦兵大敗自相蹈藉而死者蔽野塞川走者聞風聲鶴唳皆以爲晉兵且至晝夜不敢息艸行露宿重以饑凍死者什七八初秦兵小卻朱序在陳后呼曰秦兵敗矣眾遂大奔序因與張天鍚皆來奔獲秦王堅所乘雲母車及儀服器械軍資珍寶不可勝計謝安得驛書知秦兵已敗時方與客圍棊攝書置牀上了無喜色圍棊如故客問之徐答曰小兒輩遂已破賊丁亥石等歸建康

臣燾曰智者不獨知人亦必有以知天蓋人可以力取可以智勝而智謀眾力所不能違者天而已況禮樂之地正朔所在天意眷佑不可與爭苻堅恃區區之眾欲以勝天其愚甚矣智如信勇如布威如莽天所不與終膏斧鉞況下於此者乎故王猛苻融丁寧爲堅言之彼蓋知此者矣

謝安圍棊對捷書

見前段

臣燾曰兵畏敵者敗輕敵者勝畏敵則其气怯輕敵則其气勇勇怯之气萌則勝負之形判矣晉自劉石首亂中原之人向之者破以桓溫之雄三敗於狄況餘人乎苻堅以百萬之眾坐瞰吳江江左之人畏之如虎倉皇失色是士已怯矣以謝幼度之雅量而忘故步失本心是將已怯矣師未見敵將士皆怯爲之謀主又無以鎭之則上下失據恐勝負之決不待兩軍之交而後見矣故謝安石鎭之以安謀之以靜其始也遊歷山川示之以不足畏其終也對客圍棊示之以不足喜所以激來人之心而使之不懼使江左之人知五胡之麼麼不足芥蔕則始可用矣此安石之深謀也

謝玄欲自屯彭城朝議以徵役旣久令玄置戍而還

十一年玄欲令豫州刺史朱序鎭梁國玄住彭城北固河上西援洛陽內藩朝廷朝議以徵役旣久宜置戍而還使玄還鎭淮陰序鎭壽陽

臣燾曰治身者先治其心心治而神正神正則手足可運耳目可使而動作視聽各得其所故人之治身先治其心智者之治國先治其本彭城之在晉晉之本也固守彭城則伸縮進退可以自安而晉氏君臣沮怯不過棄其本而守其末姦逆乘之遂其顚沛惜夫

謝安乘苻氏之亂經略中原

九年八月太保安奏請乘苻氏傾敗開拓中原以徐兗二州刺史謝玄爲前鋒都督帥豫州刺史桓石虔等伐秦玄至下邳秦徐州刺史趙遷棄彭城走玄進據彭城九月彭城內史劉牢之進據鄄城河南城堡皆來歸附安上疏自求北徵詔安都督揚江等十五州諸軍事十二月燕王垂以秦長樂公丕猶據鄴不去乃更引兵圍鄴丕懼遣參軍焦達請救於玄玄乃遣劉牢之帥眾二萬救鄴丕告饑玄水陸運米二千斛以饋之

臣燾曰兵速則气銳銳則敢於戰久則气怠怠則憚於戰善用者則敢不善者則沮五胡亂晉江南之人時出而攻之敗亡相繼銳气勇心銷耗殆盡幸而天佑中華苻秦自提百萬之眾投之淝水見艸木之形狀足以變秦王之色聞風鶴之聲唳足以破秦人之膽當此之時晉人惟欲進秦人惟欲退此破竹之勢乘之不可失矣而晉之君臣方且從容退避謝安則欲量移旋斾謝玄則欲出粟和冦劉牢之策馬過澗自沮其气以失此機使司馬氏不克見中原之復而五胡之罪終世不討悲夫

劉裕平廣固擒慕容超

安帝隆安五年六月劉裕至東莞南燕主超遣公孫五樓段暉等將步騎五萬屯臨朐裕與燕兵戰於臨朐日向昃勝負未決裕遣胡蕃及向彌潛師出燕兵之後攻臨胊聲言輕兵自海至矣向彌擐甲先登遂克之超大驚單騎就段暉於城南裕因縱兵奮擊燕眾大敗超遁廣陵裕乘勝逐北至廣固丙子克其大城超收眾入保小城裕築長城圍守之義熙六年二月公孫五樓爲地道出擊晉兵不能卻丁亥裕悉眾攻城四面急攻之尙書恱壽開門納晉師超與左右數十騎踰城突圍出走裕迫獲之數以不降之罪超神色自若一無所言惟以母托劉敬宣而已送超詣建康斬之【桓玄之亂敬宣嘗奔南燕後復歸晉】

臣燾曰管子曰攻堅則瑕者堅攻瑕則堅者瑕蓋以堅攻堅不能相折以瑕攻瑕不能相困不若以吾之有餘攻彼之不足則往無不利矣故秦常先攻韓漢先攻魏唐先攻薛仁杲使彊侯大國以爲吾之所攻者止於如此益以懈怠而吾得以益爲富若管子可謂知兵若秦漢與唐可謂善兵東晉之末慕容氏有三齊之地而不能用侮而取之此其時矣況三齊之國五家之良可以彊兵魚鹽之利可以富國若乘其昏裂其地取其兵外足以怠秦魏內足以益吾之力如宋武可謂知所攻矣

劉裕旣平姚泓欲畱長安經略西北聞劉穆之卒遂還

十三年七月裕至陜沈田子傅弘之入武關秦戍將皆委城走秦主泓使給事姚和都屯峣柳以拒之田子撫慰士卒皆踴躍鼓噪執短兵奮擊秦兵大敗泓奔灞上辛丑裕至潼關王鎭惡請帥水軍自河入渭以趨長安裕許之乃身先士卒眾騰踴爭進大破姚丕於渭橋泓兵不戰而潰癸亥泓將妻子羣臣詣鎭惡軍門請降鎭惡以屬吏十一月裕始欲畱長安經略西北而諸將皆久役思歸多不欲畱會穆之卒以報本無托遂決意東還

臣燾曰天下之勢通則安離則危蜀之與洛據天下之要害而有所以通之者其勢在秦晉氏自元海首禍天壤奧區淪爲異域元帝獨得江左之地以續宗祖百年之間有志之士經略西北不爲無人亦嘗一得蜀三得洛而洛不能守者以無秦也迨宋武之起得蜀得齊得洛繼而得秦此天之所以福中國而成其混一之會武帝若能安守關中鎭撫餘民出其豪傑與之共守中保洛陽內藩朝廷外連氐羌以固巴蜀使吳得生養休息於其內以供軍用荊兗豫亦得以借秦之重而固守其所首臂肘足疊相爲用則𨿽關東隴北之版圖未盡歸於司空而天下大勢亦已定矣柰何席不暇暖舉千里之秦付之乳褓之兒兵未釋甲秦地已爲它人有秦亡而洛次之秦洛旣去吳蜀之藩籬遂寒矣其後𨿽發江淮之眾出靑齊之甲倚荊蜀之援以爭天下而終不能與北抗者以其勢分而不能相爲用也故英豪之人欲有事於天下宜先事秦

劉裕東還畱其子義眞守長安私命沈田子殺王鎭惡自是諸將不和

裕以次子桂陽公義眞爲都督雍梁秦三州諸軍事領雍東秦二州刺史義眞時年十二以王修爲長史王鎭惡爲司馬沈田子爲中兵參軍傅弘之爲雍州治中從事史裕之克長安王鎭惡功爲多由是南人皆惡之沈田子以峣栁之捷與鎭惡爭功不平裕將還田子及傅弘之屢言於裕裕曰今畱卿文武將士精兵萬人彼若欲爲不善正足自滅耳十四年正月夏赫連璝至渭關中田子與鎭惡素有相圖之志俱出此地以拒夏兵軍中訛言鎭惡欲據關中反於是田子請鎭惡至傅弘之營計事田子求屏人語使其宗人沈敬斬之奔告劉義眞義眞與王修被甲登橫門以察其變俄而田子來至言鎭惡反修執田子數以專戮斬之弘之大破赫連璝

臣燾曰智者能使才不智者則害之天下之才其不相下久矣能均則相忌勢均則相戹區處條別各盡其用使不相害者主之能也故冦恂賈復之所以能佐漢者以光武能使之楊儀魏延之所以能佐蜀者以武侯能使之能使之則天下無廢才不能使之以至於疊相忌戹禍端旣開又從而誅戮則其所以用之者乃所以害之爾宋氏以新造之業折衝禦侮如王修王鎭惡沈田子者凡有幾人繩之以禮法諭之以忠義使同心一力以衛社稷尙有乏才之嘆而況生其忌心開其禍門斗之使爭聚而殲之不亦悲夫故宋之不復北伐非無兵也無將也爪牙股肱之將盡於伐秦之舉矣而欲與人鬥得乎哉

赫連勃勃入長安長安不守

閏月夏主勃勃聞裕東還大喜問於王買徳買徳曰關中形勢之地而裕以幼子守之狼狽而歸此天以關中賜我不可失也勃勃乃帥其子璝帥騎二萬向長安勃勃自將大軍爲後繼十月勃勃進據咸陽十一月朱齡石至長安義眞將士貪縱大掠而東夏赫連璝率眾追義眞傅弘之繼後力戰連日至靑泥晉兵大敗弘爲王買徳所擒義眞行在前會日暮夏兵不窮追得免

臣燾曰凡兵之道難成者勢易失者機方其將竭謀士竭勇轉戰求勝以成其不敵之勢豈一日之蓄哉而機會之間一有不謹以敗其勢於垂成特跬步之轉耳故古之人於此焉常謹之晉自五胡亂華中國之人厲劍槊躡弓矢盡精畢慮以復其大恥不爲一人代陂之役王龕不返山桑之戰殷浩不復位枋頭之師桓溫不振旅皆中國之恥中國之人遂以戰鬥擊搏惟夷狄能之而不敢與爭方是時勢在五胡而中國之所不可敵庾氏弟兄謝氏父子選將士修器械厚積財鍛煉激發數十年之後而始有可用者宋武滅慕容三齊克譙縱於庸蜀殄盧循於交廣西執姚泓而定關中兵聲一振天下憚服當此之時中國之勢幾定矣五胡余種惟關東之拓跋隴北之赫連爾晉師之入關縮頸卻立不敢出气君臣聚議惟伺其轉足而圖之此機也固當審處而徐圖之耳柰何武帝舉金城之地付之無知之孩引兵遽還不復顧慮使赫連氏之接踵而取之失地亡將不能復出重消中國之气益成夷狄之勢百年爲之一旦敗之不亦惜夫昔者秦自穆公常雄諸侯爭割地以奉秦秦未嘗一日忘諸侯之憂無歲不用其師誠以其勢不可以弱也故古之人不慮於未成未成則危危則人奮不慮於已成已成則安安則勢定爲將成之會安危之機智者之所嘗慮而武帝忽之惜夫

六朝通鑑博議卷五

●欽定四庫全書

六朝通鑑博議卷六

﹝宋﹞李燾撰

宋論

臣燾曰臣嘗謂宋武帝以英特之資銳意徵伐之事先定巴蜀乃鳴金擊鼓驅江南之眾以與夷狄從事於中原義旗東舉則慕容出降天戈西指則姚泓就縛中國之气至是亦以振矣故臣論六朝之君惟吳善守而武帝善攻善守故曹氏𨿽彊而不敢攻善攻故能因五胡之衰而撲滅之方武帝入關之初晉之遺民垂涕相賀魏兵𨿽眾翺翔河上不敢出迎其鋒其事亦可見也使劉穆之不死武帝無後顧之患得少畱於中原震之以威名壓之以重勢狥三秦恱附之意因諸將戰勝之鋒以平殄北方之餘冦則拓跋之魏赫連之夏無復有遺種矣天下其有不混一乎𨿽武帝功未克就而能於元魏方盛之時摧燕誅秦挫其銳气使魏明元褫魄喪膽落祈哀請和其子太武𨿽能盜其河南四鎭而瓜步之役土不辟一廛兵不戍一城受辱於旴■﹝日臺﹞惶遽以歸非武帝之餘烈預有以挫之則元魏回山倒海之勢必不如是而止也若武帝初無徵伐之功元魏先人舉事今日並燕明日並秦又明日並夏並蜀先據天下之腹心且居江南之上流至於太武兵臨瓜步則其爲劉氏之禍決不細矣裔夷不能陵中夏左衽不能蔑衣冠𨿽江南人謀之善抑亦彼蒼之陟鑑在焉故元魏方彊而武帝震揚兵威以逆折其鋒上天佑華之意昭昭如此及文帝窮兵黷武孝武明帝疑忌大臣宗室而武帝之業遂衰惜夫

王康守金墉城

臣燾曰民有怒心則可與之戰民有固志則可與之守若居無常守養無定業平居猶可共處緩急則皆四散𨿽有江山之形亦不足恃以爲固故古之守者必先謀其所畱百姓之心使無反顧之念則𨿽有百萬之冦環於城下不足憂矣是故善守者恃民不恃兵於艸昧之世墾營菑難若皆恃兵以守又安得而給諸故以兵守者非守之妙也宋武之失在於專用鬥將以撫新附使恃力盡而城亡誠使武帝得如王康者數十人分守新邑鎭撫疲力與之耕桑共爲死守而選賢將提重兵據要害以爲之臂援則新復之地有不能守者乎

魏謀來伐崔浩以南人惟長守城當先掠地

武帝永初三年魏主聞髙祖殂議發兵取洛陽虎牢滑臺十月魏軍將發公卿集議於監國之前奚斤欲先攻城崔浩曰南人長於守城昔苻氏攻襄陽經年不拔今以大兵坐攻小城若不時克挫傷軍勢敵得徐嚴而來我怠彼鋭此危道也不如分兵略地至淮爲限列置守宰收斂租谷則洛陽滑臺虎牢更在軍北絕望南救彼必沿河東走則爲囿中之物何憂其不獲也公孫表固請攻城魏主從之

臣燾曰兵以勢攻以气守昔者秦嘗欲攻諸侯嘗欲和秦非能攻諸侯非不能守乘戰勝之威而勢在秦諸侯之气已折而不敢敵故善用兵者作其勢以攻蓄其气以守攻則使天下莫敢拒守則使天下莫敢窺此善之善也崔浩之言未覩攻守之妙也彼徒見夫殷浩禇裒之敗而苻氏之不能克襄陽以爲南人長於守城野戰則不足憚而不知夫春秋之時吳楚遜其兵於諸侯邲之戰艾陵之戰黃池之爭齊晉之所不敢敵至於六朝之際謝玄之所用以定三魏宋武之所用以平齊秦陳慶之所用以取三十二城卒至洛陽者皆江南之人也安可謂之不長於攻特永初之際王康以將懦攻則輙敗固圏其卒以守爾使有賢將能作吳楚剽悍之气乘索虜之不備以爭中原又安往而不得志故弱敵而不戒禍莫甚焉使江南而有人則崔浩之言豈不爲魏氏之深禍

魏人再取河南

臣燾曰荀子曰兼並易能也堅凝之難故攻城略地所以來其民者易布徳行惠所以畱其民者難秦之旣亡金城之地劉項俱能取之究其所終歸於漢豈非所以畱之者有不同歟宋武帝以龍虎之姿有並吞五胡之意舉河南如拾芥而失之亦同棄梗得失之間何其易也蓋武帝知所以取之爾當其時百年之餘民望晉之心可謂深矣若於始至之日布徳惠表忠良用賢守令鎭撫疲民以慰百年之望則𨿽有彊暴之敵懷侵陵之志慕義之人決未忍輕去中國也惜夫武帝之不知出此

赫連定約伐魏魏主破定因冦河南

元嘉七年八月己丑夏主遣使求和約合滅魏遙分河北自恆山以東屬宋以西屬夏魏主聞之以問崔浩對曰義隆與赫連定遙相招引以虛聲唱和共窺大國義隆望定進定待義隆前皆莫敢先以此觀之儜兒情見不過欲固河自守赫連定殘根易摧擬之必僕克定之後東出潼關席捲而前則威震南極江淮以北無立艸矣願陛下勿疑甲辰魏主如統萬遂寰平涼以衛兵將軍鎭蒲阪乙亥魏安頡自委粟津濟河攻金墉金墉城不治旣久又無糧食杜驥遂南遁丙子魏安頡拔洛陽與龍驤將軍陸俟進攻虎牢辛巳拔之

臣燾曰凡國交逺而攻近未有交虛而攻實者也逺交所以害敵近攻所以利己昔秦嘗交齊趙攻韓魏齊趙足以害韓魏韓魏折而入於秦秦益以彊此秦之所以爲計也至於赫連定摧敗余根而宋文與之連衡恃以破魏若爲魏所破則吾之心先怯而敵之气必怒以方怒之气敵已怯之心不戰先敗夫交之本以害敵而適以怒之本以爲利而反致害焉不亦惑乎

洛陽虎牢失守垣護之王仲徳欲守滑臺到彥之棄城去靑兗大擾

元嘉七年十一月到彥之聞洛陽虎牢不守諸軍相繼奔敗欲引兵還垣護之以書諌之以爲宜使竺靈秀助朱修之守滑臺自帥大軍進擬河北且曰昔人有連年攻戰失眾乏糧猶張膽爭前莫肯輕退況今靑州丰穰濟漕運通士馬飽逸威力無損若空棄滑臺坐喪成業豈朝廷受任之旨邪彥之不從欲焚舟步走王仲徳曰洛陽旣陷虎牢不守自然之勢也今敵去我猶千里滑臺尙有彊兵若遽捨舟南走士卒必散當引舟入濟至馬耳谷口更詳所宜彥之先有目疾至是大動且將士疾疫乃引兵自淸入濟南至歷城焚舟棄甲步趨彭城竺靈秀棄須昌奔胡陸靑兗大擾

臣燾曰兩軍相持勝負未決一進一退國勢所系不可不謹劉項之在京索曹袁之在官渡皆以十一之眾相持經年莫肯先退先退則其勢屈𨿽欲復振亦難爲力故古之人重其退到彥之掃江南之眾以與敵爭前軍𨿽敗而中堅所統精卒重兵尙未損若棄釡破甑焚舟並糧斷其回望而告之以無所歸置之死地並力一戰未必不成功何遽走乎師未見敵曵兵而走自沮其勢騷動內外驚懼逺邇棄甲於無用潰民於不戰是自爲敵攻也擇將不善禍一至此

殺檀道濟魏人大喜

文帝元嘉十一年司空江州刺史永修公檀道濟立功前朝威名甚重諸子又有才气朝廷疑畏之帝久疾不愈劉湛說司徒義康以爲宮車一日晏駕道濟不復可制會帝疾篤義康言之帝召道濟入朝其妻向氏謂道濟曰髙世之勲自古所忌今無事相召禍其至矣旣至畱之累月固執之三月下詔稱道濟潛散金貨招誘剽猾因朕寢疾規肆禍心收付廷尉並其子黃門侍郎植等十一人誅之道濟見收憤怒目光如炬【其呂切火炬也】脫幘投地曰乃壞汝萬里長城魏人聞之喜曰道濟死吳子輩不足復憚

臣燾曰士有所持而後敢戰敵有所畏而後不敢拒敢者在我不敢者在敵未戰而勝負判矣蓋戰者卒也所恃以戰者將也知吾將之足恃而後士勇於戰故威名之將人主之所崇重也劉氏自滅秦之後爪牙股肱誅戮殆盡其所餘獨檀道濟耳尊崇任使以壯士卒之心銷敵人之气用爲攻守之基猶懼其不足而忍殺之乎旣自壞其藩籬而謂長江大河可恃以不敗不知古之守者守以人不專以地吳之存亡決於陸抗唐之安危決於李績蓋地無常勢彊弱在人而其人安可不重

魏冦靑兗冀三州何承天陳四策

二十三年帝以魏冦爲憂咨訪羣臣禦史中丞何承天上表其策有四一曰移逺就近今靑兗舊民及冀州新附在界首者二萬餘家可悉徙置大峴之南以實內地二曰浚復城隍以居新徙之家假其經用春夏佃牧秋冬入保冦至之時一城千家堪戰之士不下二千其餘羸弱猶能登陴鼓噪足抗羣冦三萬矣三曰纂耦車牛以載糧械計千家之資不下五百耦牛爲車五百兩參合鉤連以衛其眾設使城不可固平行趨險賊不能幹有急徵發信宿可聚四曰計丁課仗凡戰士二千隨其便能各自有仗素所服習銘刻由已還保輸之於庫出行請以自衛弓簳利鐵民不得者官以漸充之數年之內軍用粗備近郡之師逺屯淸濟功費旣重嗟怨亦深以臣料之未若卽用彼眾之易也今因民所利導而帥之兵彊而敵不戒國富而民不勞比於優復隊伍坐食糧廩者不可同年而校矣

臣燾曰古之君子敵國相持必爲持久之計以待機會之來使兵動而不困民安而食不乏外不失所以養兵內不失所以爲國然後可以有萬全之功曹操之謀天下先由許洛司馬懿之謀吳先由淮泗諸葛亮之謀魏先由渭南先謀根本後謀攻守此策之上也六朝之際南北相持百年之敵兵出徵討誠不可一舉而平若不先爲根本之圖歲歲興師歲歲運糧如是不息國不待戰而危矣故何承天之計大佃積谷非惟進取之良規抑亦固守之長策

以皇子鎭彭城

元嘉二十五年二月彭城太守王玄謨上言彭城要兼水陸請以皇子撫臨州事夏四月乙卯以武陵王駿爲安北將軍徐州刺史

臣燾曰事有所甚利聖人不顧有所甚害聖人不避非惑於利害也亦有所就而已人有所寶之器必使子弟守之勁兵重地天下所愛而聖人往往付之它人聖人之智豈不知此以爲使子弟守之子弟而不才爲敵人有不若使它人守之它人之才尙爲吾有天下利害無全擇其多者而就之斯可矣當宋之初彭城之地水陸要衝彼此所爭而必使幼子弱弟橫居其任蓋其心以桓溫蘇峻之禍爲可慮也而不知義康之棄城辱甚於桓溫義宣之內逼痛酷於蘇峻人心無常奚可預定委任忠賢不亦安乎

上議北伐羣臣固諫魏王分上書論和好之便

臣燾曰凡兵有餘而用不足則養威蓄銳不見其形所以養也數出並出雷奔電掣所以用也養則人莫能測用則人莫能禦未有嘗養而輕用以虛耗其气者昔越踐之謀吳弔死振貧斂形匿迹二十二年不敢輕動吳隙旣開一舉而夷之可謂知所養知所用矣當宋之初養威不動堅守其所猶有懼焉柰何遽然出兵見其不足之形於外使敵知吾不能爲而無所憚吾之士知敵之不可當而有所畏以無所憚之眾臨有所畏之卒宜乎一鼓而南莫之能禦矣故古之善用兵者如養赤子日摩月撫以待其壯壯而後用於一舉一舉而勝再則銳三則有不可敵之勢一舉而敗再則疑疑則有不敢戰之心不可與不敢之形見則雌雄分矣故古之人用兵謹於其始

蕭斌王玄謨引兵伐魏栁元景等克潼關逼虎牢聞玄謨敗乃還

元嘉二十七年春正月遣王玄謨沈慶之申坦受督於靑冀二州刺史蕭斌斌遣玄謨進攻滑臺隨王誕遣栁元景尹顯祖曾方平薛安都龎法起將兵出弘農龎季明請入長安招合夷夏又遣安巒司馬劉康祖將兵助坦進逼虎牢冬十月乙丑魏主渡河眾號百萬鞞鼓之聲震動天地玄謨懼退走魏人追擊之死者萬餘麾下散亡略盡十一月甲午克陜城龎法起等進攻潼關魏戍主婁須棄城走法起等據之關中豪傑所在蠭起及四山羌胡皆來送款上以王玄謨退敗魏軍深入栁元景等不宜獨進皆召還

臣燾曰兵有所不攻有所必攻兵彊則攻敵之必救所以搗其巢穴而爲一舉之計兵寡則攻敵之不顧所以養吾之邊鄙以爲攘奪之資如此則可與言攻矣當南北之相攻計劉氏之力一舉而未必能破魏得地未必能堅守不若並爲一道竭力以事關中蓋關中者敵所不救吾所欲得關中在魏山河之外千里而爭河北空虛畏吾之搗其心腹故其救之也必輕而聞吾得關中則可以外連巴蜀秦蜀恥則吾之臂益彊並力爭之則其赴之也必銳以輕救之眾當盡銳之師則王蕭之兵必不空行不空反矣而不量力度徳以數萬之師分爲數道一處偏敗眾師皆攜是自敗之道也

六朝通鑑博議卷六

●欽定四庫全書

六朝通鑑博議卷七

﹝宋﹞李燾撰

魏主在瓜步遣使求和請婚江湛曰夷狄無親許之無益

元嘉二十七年十二月庚午魏主至瓜步壞民廬舍及伐葦爲筏聲言欲渡江建康震懼上登石頭城有憂色謂江湛曰北伐之計同議者少今日士民勞怨不得無慚貽大夫之憂予之過也又曰檀道濟若在豈使胡馬至此上又登莫府山觀望形勢募魏主及王公首許以封爵金帛又募人賫野葛酒置空村中欲以毒魏人竟不能傷魏主不飲河南水以槖駞負河北水自隨餉槖駞名馬並求和請婚上遣田奇餉以珍羞異味得黃甘卽噉之並大進酃酒左右有附耳語者疑食中有毒主不應舉手指天以其孫示奇曰吾逺來至此非欲爲功名實欲繼好息民示結姻媛宋若能以女妻此孫我以女妻武陵王自今匹馬不復南顧奇還上召太子劭及羣臣議之眾並謂宜許江湛曰戎狄無親許之無益竟不成婚

臣燾曰兵者天下之所共惡彊天下之所惡從一人之所欲民必違之無民將誰與戰故古之謀其敵者必先惡之於其民城濮之役楚欲戰而晉辭焉所以使民之惡楚也楚是以敗邲之役晉欲戰而楚辭焉所以使民之惡晉也晉是以敗宋文河南之師父戰死於前子鬥死於後厭兵之心可謂甚矣魏人以偃兵息民之意來告於宋其誠與否𨿽未可必若不從焉則無厭之過將在文帝不如從之因其間合餘燼收遺民撫摩訓練其終能不變吾將何求如其自變則吾民必怒彼眾必懈以方怒之勢攻已懈之心則勝負不待戰而決文帝不行此道疾眾以爭曲在我矣其何以勝

魏主攻旴眙不克退走

二十八年春正月魏人過山陽不敢畱因攻盱眙魏主就臧質求酒質封溲便與之魏主怒築長城一夕而成魏人以鉤車鉤城樓城內系以彄絙數百人唱呼引之車不能退旣夜縋桶下卒出截其鉤獲之明日又以衝車攻城城土堅密每至頺落不過數升魏人乃肉薄登城分番相代墜而復升莫有退者殺傷萬計屍與城平凡攻之三旬不拔會魏軍中多病疫或告以建康遣水軍入淮又勅救彭城斷其歸路二月丙辰魏主燒攻具退走十一月靑齊大擾長沙王義欣在彭城將佐大恐勸義欣委鎭還都義欣不從辛酉以義佐爲豫州刺史鎭壽陽

臣燾曰南北分立幾三百年地土之形廣狹不齊人民之性勇怯不一南之不能抗北五尺童子皆明見之矣北人三用其兵於南三大敗焉以曹公之智困於赤壁苻堅之盛敗於淝水佛貍之勇走於瓜步其勝負之理幾不可以勢論以爲上流得失勝負所在者是一論也水土之性有所不同者是一論也攻守之技各有所長者是一論也是皆言其勢而未達其理臣以爲師欲恐故理欲直使吾無所慊於敵而敵有所愧於其眾曲直之理一分勝負之形自見故曹公懷吞漢之意二袁二劉張繡呂布天下雄俊禽滅殆盡又復舉兵臨江意欲並臣孫劉無厭之心其孰能忍江南君臣寧有戰爾而不爲之下吳人一怒孫劉齊奮而操不得不走矣是𨿽據上流之勢割長江之半而何足以勝吳司馬劉氏𨿽微弱不振而禮義之主正朔所在四方萬里所共尊仰苻堅佛貍恃其犬羊之眾欲盡臣南北之民中國而無人則可矣使其稍有知識誰忍甘爲左衽故江左之人或戰或守共出死力所不敢辭晉宋一怒士民俱憤而秦魏不得不敗矣𨿽使雜兩淮之眾持久攻之具而何足以勝晉宋故彼此之辭異而曹困於孫華夷之義分而秦敗於晉魏屈於宋三者之敗非敗於兵而敗於理故欲戰者先申其理以怒其士晉避楚師非弱也懼楚人之怒耳漢數羽罪非彊也欲漢民之怒爾士以气怒方可與戰蓋所以戰者气也理直則气奮曲則气沮理有所屈眾何足恃而土地之廣狹人民之彊弱又何足言區區焉求之於末其或未之思云臣因瓜步之戰所以備論其理

魏人瓜步之役破南兗徐兗豫靑冀六州殺掠無餘

二十八年魏人凡破南兗徐兗豫靑冀六州殺掠不可勝計丁壯者卽加斬截嬰兒貫於槊上盤舞以爲戲所過郡縣赤地無餘春燕歸巢於林木魏之士馬死傷亦過半國人皆尢之上每命將出師常授以成律交戰日時亦待中詔是以將帥趦趄莫敢自決又江南白丁輕進易退此其所以敗也自是邑裏蕭條元嘉之政衰矣

臣燾曰古人並天下者必有勝天下之計將良士勇所當必破非上兵也轉戰終日辟地千里非上兵也此不足以勝天下固也勝天下有道傾其敵而已傾其敵有道反其政而已故君猶水也水因地而制流君因敵以制政使吾之善日聞敵之惡日著則勝負之意當有所在故劉項之相持袁曹之相敵項專爲暴而劉專爲義袁專爲亂而曹專爲整而天下卒皆歸於劉曹故彼所不爲我所必爲此所以勝天下矣當南北分裂之時北敵𨿽彊犬羊之性尙未革也兵鋒所過屠戮殆盡豈人之所忍爲此殆天所以資劉氏而使之爲計文帝固當反其所爲用齊頃越踐之策以撫摩其人民而擇大臣如羊祜祖逖者以鎭撫其邊鄙布徳惠行忠信使逺人欣之如此數年愚將見宋臣之憤惟恐上之厭兵而河南北之餘民憂王師之不出也而文帝不行此道糜爛其民疾戰以爭所行之事與索虜無大相過者政均而勢不敵宜乎反爲人之所勝也

江南白丁輕進易退

見前段

臣燾曰古之善用兵者能移民之性而用之五方之性怯勇不齊而善用者能使之爲一秦人勁晉人悍當輕用之吳人脆蜀人懦當重用之昔者武侯之用蜀用以法孫權之用吳用以將爲節制之師不動如山攻掠如火故對魏而蜀人不敗遷潘呂之徒將如龍虎士有所恃故對魏而吳人不敗移吳蜀之人爲秦晉之性兵家之用至此而後神矣宋文當攘奪之際用輕脆之眾而欲爭勝負於中原其所用之將何人哉提不教之卒坐作不齊進退不一將怯而士亂以當秦晉之鋒喪師不亦宜乎

上攻河南劉興祖謀欲長驅中山直搗心腹上意存河南不從

元嘉二十八年三月上聞魏世祖殂復謀北伐訪於羣臣太子中庶子何偃以爲淮泗數州瘡痍未復不宜輕動上不從沈慶之固諫北伐上以其異議不使行靑州刺史劉興祖上言以爲河南阻饑野無所掠脫諸城固守非旬月可拔愚謂宜長驅中山據其關要冀州以北民人尙丰兼麥已向熟因資爲易向義之徒必應響赴若中州震動黃河以南自當消潰臣請發靑冀七千兵將領之直入其心腹云云上意止存河南亦不從

臣燾曰爲國之道知攻者彊知守者安備敵之所不必攻空勞其民與不守同得吾之所不能守自耗其兵與不攻同南北相持之際河北固不可攻蓋其地逺𨿽攻而得之必不得守河南亦不可攻蓋其地平𨿽得之而守之必不固劉氏父子欲爭難守河南再舉再敗猶不知悔復圖進取可謂不知所攻矣而劉興祖爲之謀欲長驅中山直搗心腹不知當時之兵力能遂一舉掃淸河朔乎如其未能𨿽得中山聚兵積糧前有堅敵後有繼援其能久存乎以秦人之彊不能越韓以取綱壽以元魏之盛不能越淮而取鍾離況新造之國而可以輕議人之腹心乎文帝之攻河南固爲失矣而興祖之計亦未爲得也其君臣之謀如此乖繆將何以圖人

蕭思話再伐魏無功而還

秋八月諸軍攻碻磝治三道張永等當東道申坦等當西道崔訓當南道攻之累旬不拔八月辛亥夜魏人自地道潛出燒崔訓營及攻具癸丑夜又燒東圍及攻具尋復毀崔訓攻道張永夜撤圍退軍不告諸將士卒驚擾魏人乘之死傷塗地蕭思話自往增兵力攻旬餘不拔是時靑徐不稔軍乏食丁卯思話命諸軍皆退屯歷城

臣燾曰國小而數用兵禍莫大焉中人之家有十金之產而欲與萬金之子較其智術人皆知其必敗蓋其力未足以充其所爲而輕與人爭是自困也南北之時較江南之兵不居北之一較江南之地不居北之五以五一之地十一之兵養威積力十年而後動必勝而後舉猶懼其不能全焉可輕用之以僥幸其或成故文帝在位不三十年而七用其民一取秦三取周四取魏屢舉而屢敗故文帝之計是自攻之道也

孝武惡荊江揚彊大遂分之三州因此虛耗

武帝孝建元年初晉民南遷以揚州爲京畿谷帛所資皆出焉以荊江爲重鎭甲兵所聚盡在焉常使大將居之三州戶口居江南之半上惡其彊大故欲分之乃分揚州浙東五郡置東揚州治會稽分荊湘江豫州之八郡置郢州治江夏太傅恭議使郢州治巴陵尙書令何尙之曰夏口在荊江之中正對沔口通接雍梁實爲津要由來舊鎭根基不易旣有見成浦大容舫於事爲便上從之旣而荊揚因此虛耗尙之復請合二州上不許

臣燾曰治國如治身心腸四體將養調治緩急各自有序人失其序則疾生之國失其序則亂生之古之人蓋憤焉是故漢都關中而重梁唐都關中而重鳳翔舉七國之眾不足以敵梁舉天下之眾不足以敵關中此漢之所以處鳳翔之勢足以蔽唐之西門京師之府兵足以制天下之藩鎭此唐之所以處勢也內外重輕各有其體此其所以能有天下晉氏南遷以揚州爲腹心荊江爲臂肘積貨財聚甲兵使之常重勢當然也當無事之時使彊藩悍將內有所畏當有事之際使腹心屏翰外有所恃此實經久不易之道而劉氏父子偸目前之利破長久之規文帝虛內事外而江州之文武罷武帝彊支弱幹而荊揚之勢分其後明帝之亂會稽遂爲賊境而朝廷所保僅百餘年齊之末蕭氏弟兄亦欲聯郢雍以圖天下虛心腹肥支體遂爲後世深患可不戒夫

薛安都常珍奇等降魏遂失淮西四州及淮北之地魏慕容白曜又攻陷三齊

太宗泰始二年徐州刺史薛安都益州刺史蕭惠開梁州刺史栁元■﹝忄右﹞兗州刺史畢眾敬豫章太守商孚汝南太守常珍奇並遣使乞降上欲示威淮北命沈攸之將甲士五萬迎薛安都蔡興宗曰安都歸順此誠非虛正須單使尺書今以重兵迎之埶必疑懼或能招引北冦爲患方深考之國計尢宜馴養上不從安都聞大兵北上懼遣使乞降於魏皆請兵自救魏遣尉元孔伯恭出東道救彭城西河公石張窮奇出西道救垂瓠張永沈攸之進兵逼彭城彭城幾陷而元使安都守彭城自將兵擊永絕其糧道三年永等棄城夜遁元邀其前安都乘其後大破永等於呂梁之東死者以萬數枕屍六十餘里永與沈攸之僅以身免上聞之召蔡興宗以敗書示之曰我愧卿甚由是失淮北四州及豫州淮西之地二月無鹽常忻肥城糜溝垣苖等戍皆不附於魏魏遣長孫陵等將兵赴靑州慕容白曜將騎五萬爲之繼援白曜至無鹽中夜部分三月甲寅旦攻城食時克之將攻肥城酈範曰肥城𨿽小攻之引日勝之不能益軍勢若飛書告諭縱使不降亦當逃散白曜從之城果潰白曜謂範曰此行得卿三齊不足定也遂取垣苖糜溝二戍一旬中連拔四城威震齊土

臣燾曰天下之大一人之身也臂指壯股肱良而心腹得安得爲之慮宋髙祖南向而王𨿽江揚千里之地以爲心腹而亦恃靑齊兩淮臂肘相用有以救吾之急而爲敵之後虞安危之地在於此矣孝武若能計上世之事順武文之迹並建親賢以守要害則𨿽有彊暴之敵尙未有窺覦之患也而乃不信忠臣不親宗族以地與賊使爲亂階者其任使非也明帝立又不悟忘山海之量較臣子之短旣不能弱又不能彊兩淮三齊相次淪胥斬刈臂肘棄以予人頭足離落塊然獨處所以不死或有待爾其救敗非也江揚之勢遂弱而不振者是二主之罪也

沈攸之旣敗於呂梁上又遣擊彭城攸之固執以爲不可上怒彊遣之魏人以攸之前敗所喪士卒瘃墮膝行者悉還之以沮其气攸之又敗

三年五月上復遣中領軍沈攸之等擊彭城攸之以爲淮泗方涸糧運不繼固執以爲不可使者七返上怒彊遣之八月壬寅以攸之行南兗州刺史將兵北出魏尉元遣孔伯恭帥步騎一萬拒沈攸之又以攸之前敗所喪士卒瘃墮膝行者悉還攸之以沮其气上尋悔遣攸之等復召使還攸之引兵退伯恭追擊之攸之大敗

臣燾曰將以戰敗而怯者庸將也輕於用敗兵重於用勝兵者賢將也常人之情挫則气折敗軍之卒不可復用惟賢者爲能激其敗而使之怒忿然有不能平之心則勃然有不可已之气乘其气而用之可以當十爲將至此而後可以爲善用兵馮異常敗於赤睂吳漢常敗於公孫述皆能因之以有成功蓋知所以激之耳沈攸之若乘呂梁之敗收合餘燼激厲士卒斷髮損冠以圖勝敗則前日之敗未必有不爲今日之勝而救齊之命堅不欲行其志已折矣旣而敵有俘馘之遺而三軍喪气上下之心先已怯矣其何以戰再敗不亦宜乎

魏將慕容白曜取靑冀之地

四年五月沈文秀守東陽魏人圍之三年外無救援士卒晝夜拒戰甲冑生蟣虱無離叛之志乙丑魏人拔東陽文秀解戎服正衣冠取所持節坐齋內魏人執之去其衣縛送慕容白曜使之拜文秀曰各兩國大臣何拜之有白曜還其衣爲之設饌鎖送平城魏主數其罪而宥之待爲下客給惡衣蔬食旣而重其不屈稍嘉禮之拜外都下大夫於是靑冀之地盡入於魏矣

臣燾曰地有逺而不可棄近而不必取非識天下之勢者不足與論此昔者秦棄韓而先取蜀漢棄匈奴而先取西域有欲利之心不爭於市而爭於野此固眾人之所不識蓋資富彊益形勢爲不可棄非智者固不能知當南北之際靑齊之在建康土地迂逺形勢僻左或得或失若不足與於存亡宋武勤身殘民百戰而取之其意必有所見以爲之蓋以爲三齊富彊裂其地足以肥國分其眾足以益兵天下無事可以揺幽冀由此以守則守可固由此以攻則攻可必此吳之左臂明帝斷以與敵無甚痛惜不知身之孤立而不能與人鬥也

齊論

臣燾曰髙祖以豪傑之資擁江淮之阻君臣固守而拒北人當開國之始命良將守壽春因時制變堰水灌敵齊無亡矢遺鏃之費而北人之兵破敗困折不敢復進當此之時上下一心有意乎固守以待天命矣旣而無故交兵遂妄開邊隙是猶有攻敵之志也以創業之君不爲一定之計以遺子孫宜乎後世之不振延及海陵內有相謀不暇外侮而敵人拱手視之義不敢近以此益知正朔之國天意所同𨿽使國內無政猶或陰爲佑助不使虵豕之眾得輕肆毒於南也明帝承基𨿽材非上聖而其佐四朝歷內外其彼我之勢亦備知之矣當卽位之初魏之孝文遷都用師自任己意君臣相圖父子自亂此可以出而乘之齊人熟視不知所爲可謂不知攻矣使元魏無能觀兵於沔取其五都齊師閉壁而不可出可謂不知守矣旣不能攻又不能守天啟魏衷自吐欲和之言齊若屈己先求於魏魏必欣然從之而吾得以休息於內而又不能和以緩敵齊之無謀可謂甚矣至於後世棄要害之地內之於敵又無足論嗚呼善觀國者不觀其彊弱觀其所以用之者何如爾能用其彊則彊而不折能用其弱則弱而不危昔者湯之於葛文王之於昆夷越王之與吳漢祖之與項羽其初若屈終復能振蓋其當時之謀遵養時晦以待天命驕敵之志而去其備息民之力而養其全待機會之來而用之故能有成功齊之初𨿽若不振茍能屈志以紓敵養民以待時因江淮之險固用荊楚之剽悍行於天下何遽不若人哉惟其攻守之不當和戰之失宜故比之前代爲衰弱焉

魏冦壽陽鍾離垣崇祖擊破之

建元二年正月魏將薛道標引兵趣壽陽上使劉懷慰作薛淵書以招道標魏人聞之召道標還使懷郡王嘉代之二月丁卯朔嘉與劉昶冦壽陽將戰昶西向拜將士流涕縱橫曰願同戮力以雪恥魏步騎號二十萬豫州刺史垣崇祖乃於城西北堰淝水堰北築小城周爲深塹使數千人守之曰魏見城小以爲一舉可取必悉力攻之以謀破堰吾縱水沖之皆爲流屍矣魏人果蟻附攻小城崇祖肩輿上城晡時決堰水下攻城之眾漂墜塹中人馬溺死以千數魏師退走

臣燾曰兵有气機有地知气之機可以戰知地之機可以守兵不必多地不必廣能使之必勝者用其機而已當齊之初造而索虜侵擾謀奪我要害之地謀爲我腹心之病其除之故不可緩而當時勢力出兵逆戰則眾寡不敵分兵守城則气勢不合故垣崇祖因水之勢利而用之用力少成功多不勞而走敵可謂能用其機矣

六朝通鑑博議卷七

●欽定四庫全書

六朝通鑑博議卷八

﹝宋﹞李燾撰

淮北四州民不樂屬魏常思歸江南上詔李安民督諸將往迎之安民赴救遲畱南歸者皆爲魏所掠殺

建元二年冬十月淮北四州民不樂屬魏常思歸江南上多遣間諜誘之於是徐州桓摽之兗州民徐猛子等所在蠭起爲冦盜二年三月摽之等有眾數萬寨險求援庚子詔李安民督諸將往迎之安民赴救遲畱摽之等皆爲魏滅餘眾得南歸者尙數千家魏人亦掠三萬餘口歸平城

臣燾曰凡民有所愛而後輕來有所恃而後重去知吾徳之足愛知吾勢之足恃則去就之機決若鰓鰓然慮吾之不足恃其憂敵之來則畱處之心必不固矣古之人當爭奪之交耀兵郤敵求張其勢謀所以畱其民也故諸葛亮不能赴三郡之急終身不能臣魏非其徳薄勢不足恃耳南北分裂冠帶之民陷爲左衽而眷戀之心未嘗一日而忘中華桓摽之等不逺千里而赴愬於齊齊之君臣匍匐往救猶恐其緩而使偏將輕兵逗𨖻觀望成敵人之勢於必勝置向義之徒於必死使遺老殘民知吾之不足恃敵之爲可畏自是北人不復來矣

魏孝文遷都洛陽

永明十一年魏主召穆亮使與尙書李衝將作大匠董爾經營洛都乙未魏解嚴設壇於滑臺城東告行廟以遷都之意大赦起滑臺任城王澄至平城眾始聞遷都莫不驚澄援引古今徐以曉之眾乃開伏澄還報於滑臺魏主喜曰非任城朕事不成建武元年二月壬寅使羣臣更論遷都事八月戊申親告太廟使髙陽王雍子烈奉遷神主於洛陽辛亥發平城戍卒魏主至洛陽

臣燾曰臣於魏孝文徙都之事而益知天意之所在矣裔而謀夏夷而亂華豈天意之所與哉今孝文又以封豕長蛇之性薦食上國卜宅中土遂欲以气吞江南而有之其無中國甚矣於是上天震怒速底其罰孝文遷都之後坐席未暖太子畏熱則反諸王至山東則又反大臣歸河北則又反𨿽夷狄之性不安於中華然亦可以知天意之所在也孝文不知畏天貪婪之心死而未巳連歲南伐卒以不還傳世一再女主擅朝姦臣竊命而拓跋氏之基業遂不安矣當時若使齊室僅得中主君臣以乘其亂則百年之冦一朝可平惜其怯懦太過坐視其亂而無能焉上失天意下違民心豈不惜夫

魏主自將入冦欲飲馬於江沈文季嚴加守備魏師尋退

建武二年春正月甲申初上聞魏主欲飲馬於江懼遣尙書右僕射沈文季助丰城公遙昌守壽陽文季入城上游兵不聽出洞開城門嚴加守備魏兵尋退

臣燾曰善保國者保其勢不保其形使吾有不可犯之勢敵有不敢輕之心𨿽無金湯之形猶足恃以自固故兩敵相對莫肯相下者重其勢而已齊明之初河北之人未測其淺深君臣聚議不敢輕動魏文𨿽違其臣民之言爲空國之舉而其心猶不能無畏齊之君臣若能使荊蜀之人佐襄陽之救據城堅守以畱其歸而出吳越之甲發江淮之眾分爲兩道東道向冀州西道衝中山乘其遷徙之未定軍師之未返而搗其空虛則魏之返救將不暇振旅襄陽之圍自解魏之匹馬自是當不復南向矣

魏主入冦雍州五郡皆沒

四年魏主先取樊鄧眞度引兵南冦太守房伯玉擊敗之魏主怒以南陽小郡誌必滅之遂引兵冦向襄陽李崇槎山分道出氐不意表裏襲之羣氐皆棄楊靈珍散歸崇進據赤土梁州刺史陰廣宗將兵救靈珍崇進擊大破之斬楊婆羅阿卜珍猷等靈珍奔還漢中丁未魏主發南陽太尉咸陽王禧攻之己酉魏主至新野新野太守劉思忌拒守魏右軍長史韓顯宗將別軍屯赭陽成公期遣胡松引蠻兵攻其營顯宗力戰破之斬其禆將髙灋援上詔徐州刺史裴叔業引兵救雍州叔業引兵攻虹城獲男四千餘人甲戌遣太子中庶子蕭衍右軍司馬張禝救雍州十一月甲午前將軍韓秀方等十五將降於魏丁酉魏敗齊兵於沔北十二月庚申魏人攻拔雍州永泰元年春正月甲子魏人拔宛北城房伯玉面縛出降三月壬午朔崔慧景蕭衍大敗於鄧城時慧景襄陽五郡已沒

臣燾曰天下形勢之地全得者彊偏得者亡在春秋時紀季以■﹝雋阝﹞入於齊紀於是始判而紀侯不得不下於齊在三國時郝普等以三郡內入於吳荊於是始分而關羽不得不禽於吳蓋形分則危力分則弱故智者惡其分南北之時雍州之地郡惟十七全據其土猶懼不足以當魏況棄其守以與之人民風气扼塞地利險固與我共之矣與人共利彊者終勝分其利以與之吾又弱焉宜乎爲其所勝故五郡旣沒義陽諸城相次淪亡勢當然也

梁論

臣燾曰臣嘗論武帝居可爲之時而無必爲之志普通大普之際元魏已衰女主顓朝姦臣擅命危亡之形已可見矣武帝乃命夏侯亶拔壽春湛僧智挾廣陵韋放拔渦口淮上之地一旦盡復又命陳慶之送元顥還北慶之自銍城乘虛進兵取三十二城四十七戰所向皆克魏主遂棄洛陽渡河走眞所謂有可爲之時矣使武帝旣居可爲之時而有必爲之志分命諸將乘破竹之威與慶之犄角一軍踰函關徇秦隴一軍度靑水掠靑齊一軍跨河追躡魏主時元顥旣得志已有叛梁之謀因命慶之數其背叛之罪斬顥據洛嚴勒中軍爲諸將節度河南之人旣失其上無自固之心靑齊秦隴聞王師之至必皆降附然後秦隴之軍自臨晉濟河靑齊之軍自碻磝濟河諸軍並進以蹙元魏元魏𨿽有爾朱榮之兵又何足以抗吾堂堂之鋒哉如是則元魏之主必面縛軍門而混一之功成矣柰何慶之之行才與眾七千人又不遣兵應援遂使元魏復彊而慶之有沙門之竄武帝謀之不善故也況武帝崇尙浮屠捨身施佛今日造一寺明日建一塔將帥之謀不暇顧問軍旅之事豈復究懷非惟混一之功齟齬無成至於邊鄙之防例皆闊略所以侯景舉河南之地來降不能深思逺慮而墮其姦計夫武帝有可以混一之理而不能成混一之功侯景之來所不當受而又輕納其降旣不能得河南則與宗社而並棄之孰謂武帝爲有謀乎元帝以藩王將兵討平侯景功足尙矣然自元帝叔侄自相魚肉不旋斾建康而止都江陵卒爲外冦所乘終禍嗚呼如武帝之賢而尙不克於此則元帝又何責哉

魏元英冦義陽曹景宗不救義陽自陷

武帝天監二年八月庚子魏以鎭南將軍元英都督徵壽陽諸軍事司州刺史蔡道恭聞魏軍將至遣驍騎將軍楊由帥城外居民保賢首山爲三柵冬十月元英諸軍圍賢首柵柵民任馬駒斬由降魏魏人披關要潁川大峴三城白塔牽城淸溪皆潰三年正月蕭寅行及汝陰東城已爲魏所取乃屯壽陽棲賢寺任城王澄在外襲壽陽據其外郭丁酉戰於邵陽大敗梁兵上遣曹景宗王僧炳等帥步騎三萬救義陽元英遣元逞等據樊城以拒之三月壬申大破僧炳於樊城魏召任城王澄以四月淮水將漲澄引兵還壽陽五月魏人圍義陽城中兵不滿五千人食才支半歲魏軍攻之晝夜不息刺史蔡道恭隨方抗禦相持百日前後斬獲不可勝計魏軍將退會道恭疾卒魏人聞道恭卒攻義陽益急短兵日接曹景宗頓鑿峴不進但耀兵遊獵而已上遣馬仙琕救義陽仙琕知義陽危急盡銳決戰一日三交皆大敗而返禦史中丞任昉奏彈景宗上以功臣寢而不治

臣燾曰人有百金之資尙知髙其柴援厚其門墻況有萬乘之國而不知愛之者乎故屛翰之地無事時尺寸不可以與人而況多事之時可數棄之哉江左自元嘉之後股肱肘臂之地失亡幾盡要所存惟義陽爾義陽之地外通淮汴內連荊揚彼此津要行師之道義陽存則壽陽可復壽陽復則兩淮可收義陽失則非惟絕兩淮南望之意抑亦爲建康後日之憂此國家之禍男機女運夫復何疑而梁之將不救梁之主不問棄以予人不甚顧惜夫兩淮失三齊又失義陽區區江左百孔千創補治之不暇何以圖人梁之不競有自來矣

臨川王宏帥諸將伐魏至洛口兵敗而還天

監四年冬十月上大舉伐魏以揚州刺史臨川王宏都督北討諸軍事尙書右僕射栁惔爲副宏軍於洛口五年夏四月庚戌魏以中山王英爲徵南將軍都督揚徐二州諸軍事帥眾十餘萬以拒梁軍丁巳魏以度支尙書邢巒都督東討諸軍事戊子徐州刺史王伯敖與魏中山王戰於陰陵伯敖兵大敗己酉將軍藍懷恭與魏邢巒戰於睢口懷恭敗績懷恭復於淸南築城巒與楊大眼合攻之九月癸酉拔之斬懷恭臨川王宏以帝弟將兵器械精新軍容甚盛軍次洛口前軍克梁城諸將欲乘勝深入宏性懦怯部分乖方魏詔邢巒與中山王英合攻梁城宏聞之懼召諸將議旋師己丑夜洛口暴風雨軍中驚臨川王宏與數騎逃去將士求宏不得皆散歸棄甲投戈塡滿水陸

臣燾曰知其術之不才而用之者謂之狂不知而用之者謂之愚狂愚之人敵之福也故魏之將爲柏直而漢髙喜袁紹之將爲顏良而魏武喜汝州之守爲元平而希烈喜孱君庸主自賢其臣以資敵人固無足怪而梁武以英傑之資與臨川親兄弟間平居相處固知其不爲才而況當開國之始興問罪之師此敵人所以伺護以爲進退四方之所觀望以爲去就其舉也不可謂之輕武帝不以屬之韋裴龍虎之將而付之頑嚚不友之弟使百萬之師一朝烏散若敵人乘之則社稷存亡或未可議嗚呼棄民則不仁資敵則不智知其不可而爲之則爲狂君子是以知梁之不永蓋武帝之智荒矣

魏攻鍾離爲韋叡所敗

六年春魏中山王英與平東將軍楊大眼等眾數十萬攻鍾離鍾離城北阻淮水魏人於邵陽洲西岸爲橋立柵數百步跨淮通道英據南岸攻城大眼據北岸立城以通糧運城中眾才三千人昌義之督帥將士隨方抗禦魏人晝夜苦攻分番相代墜而復升莫有退者二月魏主召英使還英表願賜寛假魏主復賜詔兵久力殆亦朝廷之憂英猶表稱必克魏主遣步兵校尉範紹詣英議攻守形勢紹見鍾城堅勸英引還英不從上命豫州刺史韋叡將兵救鍾離受曹景宗節度旬日至邵陽叡於景宗營前二十里夜掘長塹植鹿角截洲爲城去魏城百餘步比曉而營立魏中山王英大驚以杖擊地曰是何神也大眼將萬騎來戰叡以彊弩二千一時俱發洞甲穿中矢貫大眼右臂大眼退走明旦英自帥眾來戰一日數合英乃退師魏師復夜來攻叡不許軍中驚叡於城上厲聲呵之乃定上命叡等爲火攻之計叡使馮道根與廬江太守裴邃秦郡太守李文靜乘斗艦競發擊魏洲上軍盡殪別以小船載艸灌之以膏從而焚其橋風怒火盛煙塵冥晦敢死之士拔柵斫橋水又漂疾倐忽之間橋柵俱盡軍人奮勇呼聲動天地魏軍大潰英見橋絕脫身棄城走大眼亦燒營去諸壘相次而崩悉棄其車甲爭投水死者千餘萬斬首亦如之

臣燾曰善戰者小挫益厲小勝益急小挫益厲所以出敵之不意小勝益急所以乘敵之不支昔者項羽之東漢人追之不復顧盟薛仁杲之走唐人追之不復援師以爲施刃之勞旣已一克則破竹之勢固當盡解南人分裂疊相攻討南人以百萬之師潰之洛口江揚危懼荊襄震怒此天以梁賜魏也魏人不知乘銳挫堅守城不進使韋裴之徒得徐爲之計反爲所勝棄甲投戈奔走不暇此天以魏賜梁也梁人固當乘之不可失矣出吳越之甲發淮泗之眾間出其後直趨馬頭柴險道塞歸道使魏之匹馬不復北還而元英之徒矜甲麾下乘破英之勢席捲而前威震內外自江以北無立艸矣惜其君臣之志止於退敵失此機會遂無恢復之期

武帝使董紹還魏通好魏主不從

七年正月初魏主遣中書舍人鮦陽董紹慰勞叛城白早生襲而囚之送於建康魏主旣克垂瓠命於齊茍兒等四將之中分遣二人敕揚州爲移以易紹移書未至上領軍將軍呂僧珍與紹言愛其文言於上上遣主書霍靈超謂紹曰今聽卿還令卿通兩家之好彼此息民豈不善也因召見賜衣物又謂紹曰卿知所以得不死今者獲卿乃天意也夫立君以爲民也凡在民上豈可不思此乎若欲通好今以宿豫還彼彼當以漢中見歸紹還魏言魏主不從

臣燾曰聖人治已而不求於敵使吾之法制常明將士常練積聚常厚上下常相親不可勝之備固常在我敵欲攻則與之進戰敵欲和則與之休息不攻不和固守以待和戰之端唱之者敵吾特因其來而應之則在敵者常汲汲在我者常有餘昔者秦閉關養威諸侯來攻則開而與之戰諸侯來和則取其地而聽其約秦之爲秦蓋自若也而諸侯終不能自謀梁武帝當爭奪之際溺宴安談空虛徹去禁防而亟求於敵敵若不予我又去備豈不爲梁氏之大害故上策不若自治以待敵

六朝通鑑博議卷八

●欽定四庫全書

六朝通鑑博議卷九

﹝宋﹞李燾撰

作淮堰

十三年二月魏降人王足陳計求堰淮水以灌壽陽上以爲然使水工陳承伯材官將軍祖暅視地形咸謂淮內沙土漂輕不堅實功不可就上弗聽發徐揚民率二十戶取五丁以築之假太子右衛率康絢都督淮上諸軍事並護堰作於鍾離役人及戰士合二十萬南起浮山北扺巉石依岸築土合脊於中流十四年夏四月浮山堰成而復潰或言蛟龍能乘風破堰其性惡鐵乃運東西冶鐵數千萬斤沈之亦不能合乃伐木爲井幹塡以巨石加土其上緣淮百里內木無巨細皆盡負擔者肩上皆穿夏日疾疫死者相枕蠅虫晝夜聲合十五年四月堰成九月堰壞其聲如雷聞三百里

臣燾曰天下有大利聖人不輕爲非惡利也以其所害有大於所利爾河之勢天造地設自神禹不能回特因其勢以導之況下於禹者乎故孝武之時嘗事匈奴而齊人之計欲回河水注北中可使終漢之世無北顧之憂非利不大也而武帝不受以爲區區之力豈能與天地爭未必有功徒自耗爾南北之時魏梁相持壽春在魏梁人欲之不患無隙而輕信弗詢之謀重營難成之事求堰淮水以灌壽春立計新奇造端宏大恃其區區之眾欲與淮爭勢與天地爭力自勞其民決無所就不待智者而後知借使梁人用堰淮之眾以戰何戰不勝用堰淮之財以食何食不足養財蓄力以乘敵釁壽春固在其掌股中矣不知何苦而爲此計也

魏元法僧以彭城來降尋復失之

六年正月魏徐州刺史元法僧素附元義見義驕恣恐禍及已遂謀反魏遣中書舍人張文伯至彭城法僧謂曰吾欲與汝去危就安能從我乎文伯曰我寧死見文陵松柏安能去忠義而從叛逆乎法僧殺之又殺行臺髙諒稱帝攺元天啟乃使臨淮王彧爲都督以討彭城三月上命豫章王綜權頓彭城總督眾軍法僧驅彭城吏民萬餘人南渡法僧至建康上寵待甚厚初帝納東昏侯寵姬吳淑媛七月而生豫章王綜宮中多疑及淑媛寵衰怨望密以告綜相抱而泣綜由是自疑常懷異志及在彭城魏安丰王延明臨淮王彧將兵二萬逼彭城勝負久未決上慮綜敗沒勅綜引軍還綜恐南歸不復得至北邊乃密遣人送降款於彧六月綜夜出步投彧軍及旦齋內諸閣猶閉不開城中求王不獲軍退大潰魏人入彭城乘勝追擊梁兵復取諸城

臣燾曰自孫氏建國以迄於陳凡傳六代而所守不過三門欲進則守河欲固則守江處攻守之中圖進退之全則守淮蓋守江則已蹙守河則已逺蹙國而守非勇者不能逺國而守非彊者不能孫氏臣主俱豪兵鋒所向迎之者破故能畫長江而守之魏人不敢南向其後宿將舊臣雕落繼盡而其孫用之則危矣劉氏將卒俱精威震天下力傾五胡能分命虎臣列守河南拓跋赫連不敢顧眄而其子效之則敗矣故惟勇者爲能守近惟彊者爲能坐逺如其未能莫若擇利害之中守兩淮之地據地險待天時天下無釁則淮南可以蔽江南淮北可以通靑齊天下有變則分命大將將淮北之眾可以出冀岱搖靑冀發淮南之師可以襲許洛取梁宋近固國本逺申主威此實攻守之基不可不固而兩淮之地南北餘千里分兵而守則力不足發兵而守則內可憂故欲守兩淮莫若守其本淮北之本在彭城淮南之本在壽陽若顧二鎭聚兵甲蓄財貨大佃積谷守以良將以勢臨敵敵人則終不敢越彭城以謀淮南越壽春以驚江揚兩淮安則建康可以奠居故髙城深池不必皆守廣土眾民不必皆攻善攻者攻其根善守者守其門攻而拔其根則枝葉不待搖而落守而扼其門則堂奧不待據而安南劉以來常守一城以奠兩淮佛貍𨿽以回山倒海之力孝文𨿽以吹唇沸地之威南臨瓜步西向荊襄南來之勢意若無吳而回轅之日不能有吳之一民豈非敵之根本初未有差𨿽得其四支長淮限其外大鎭逼其內夏水忽盛津道無由聚兵積糧適爲敵餌故魏人不敢輕顯初欲輕棄彭城逺營靑冀而尉元以爲憂孝文欲過彭城戍淮南而髙閭以爲憂元英欲越淮外取鍾離而邢巒以爲憂此北人之所深忌而南人之所當守而梁武得之不甚重失之不甚惜任其去來不復顧念撥根本而欲長存得乎哉

夏侯亶等攻壽陽李憲以壽陽降

七年正月上聞淮堰水盛壽陽城幾沒復遣豫州刺史夏侯亶等攻壽陽十一月亶等軍入魏境所向皆下魏揚州刺史李憲以壽陽降陳慶之入據其城凡降城五十二獲男女七萬五千口

臣燾曰梁之失計未有如失壽陽之謬也江左自薛安都之變而失彭城常珍奇之變而失垂瓠慕容白曜之攻而失三齊魏孝文之攻而失五都元英之攻而失義陽四垂藩籬開徹殆盡而不足爲建康危者壽陽存焉耳壽春者淮南之根本淮北旣去則淮南當守淮南欲守則壽春在所先圖譬之常人之家必有堂奧之居收貨財聚子弟以壯一室之望四隅之地𨿽有傾敗而堂奧之勢不可不壯壽春在當時江淮之堂奧也南引汝潁之利東連三江之富北接梁宋西通陳許五湖之阻可以扞外淮淝之固可以蔽內壤土富饒兵甲堅利壽陽安則淮北有收復之望河南有平蕩之期壽陽一去畫江爲守使敵在吾耳目之前伺吾轉盻之隙則江揚荊襄其勢孤矣故壽陽在敵則吾憂在我則敵懼我得亦利彼得亦利此兩家之所必爭孫曹之敵壽陽在北南人爭之兵不虛舉母丘諸葛繼爲叛亂吳國因之以謀壽陽司馬兄弟親冒矢石不敢徐行孫氏祖孫經營三世卒不能有而國並於晉者以壽陽在晉羊祜杜預得扼吳人之吭而蹈其胸背於肘股之下也晉自五馬渡江開國一隅而壽陽得失常爲之休戚祖約入於此而庾亮不得安居袁直入於此而桓溫不得奠枕石勒苻堅皆困於此而不得進自宋以來宗室繼守繕甲聚兵惟恐其闕索虜垂涎江南爲日久矣恫疑虛喝而不敢前淮南之兵有以虞其後爾柰何蕭齊之季孱主不君孽臣外叛以壽陽入於魏而魏人政亂得不能用復輸之梁豈非正朔所在上天眷佑故要害之地不使在敵梁旣得之可以爲恢復之漸不可復失矣昔者周有朔方之城而詩人歌之魯有寶玉之得而春秋書之壽陽要害豈不重於僻逺之朔方無用之寶玉哉梁之君臣不知愛重以與侯景不甚顧惜使景因此以墟江陽一亂不復而江南之勢遂去者以壽陽先也故曰梁之失計未有如壽陽之謬也

陳慶之送北海王顥還北

大通二年冬十月丁亥帝以魏北海王顥爲魏王遣東宮直閣將軍陳慶之將兵送之還北

臣燾曰君子不能爲機亦不能失機先機而爲則爲妄動臨時而失則爲無功機會之來不可不察昔者晉文之伺楚反國三年楚人出師遽起而乘之一戰勝楚遂伯諸侯越踐之伺吳待之二十二年吳人往盟方出而赴之三戰至吳終復大恥三年而用之君子不咎其速機已至也二十二年而用君子不以爲遲機未至也機未至則嬰兒處女敵人開戶機已至則迅雷搏虎敵不能拒養兵以待機因機以用兵故惟不動動則有功自羣胡內亂五馬南渡天下遂餘二百年而不能混一者失其機也自晉迄陳有大機四而南人不知乘不亦惜夫方晉元帝之初中國無政蛇豕肆毒石勒初得中山造次未定而祖逖方在河南謀爲進取晉之餘民昂首傾耳想聞官軍之鉦鼓逖若乘賊勢之未定因民心之深望掃河南之眾推鋒而前則石勒可禽乘破勒之勢則劉聰王彌之徒破膽而不敢戰矣而逖方且臣主相尢軍師不出以至身死不能成功因使劉石之徒遂爲深根之冦此其所以失機者失之於念私延及孝武苻堅提北國之眾投之淝水返國未安姦孱未除慕容姚氏爭爲割據此連雞不能俱飛鬥虎可以兩斃矣晉若乘之可以雙舉晉人蹈機而不知發幼度方且出歸漕粟以慰苻丕之窮劉牢之方且策馬過澗以增慕容之勢鼎足之形遂成中華之民重困此其所以失機者失之於气怯延及於宋髙乘天之厭亂民之惡敵出兵四徵芟夷殆盡𨿽赫連拓跋而膽已破矣宋武若能用戰勝之銳以乘不敵之勢秣馬厲兵問罪四方則五胡遺種可膏斧鉞西北餘民可使返冠帶而武帝未忘其漁樵之志猶顧念江淮之地奔走還師以秦遺人事機之會一失南北之勢遂分此機之失失於志卑延及於梁武天厭魏祚禍其社稷女主專朝逆黨興兵君臣內亂無暇外圖南人若乘其間復收侵地發江淮之眾以衛燕伐徐命荊梁東西齊舉則混一之期指日可冀而梁氏父子方且髙談釋老專營塔寺天下萬事無意經略遣偏將提輕兵深入邊庭不復繼援以敗其成功此其所以失機失於志荒機會之來豈可數得而屢失之可不深惜蓋天下之事徳均則論勢勢均則論機而二百年間四失大機故有志之士莫不惜於斯

納東魏侯景降

中大同元年河南大行臺侯景素輕髙澄嘗曰髙王東魏勃海獻武王髙歡在吾不敢有異王沒吾不能與鮮卑小兒共事及歡疾篤澄爲歡書以召之景聞歡疾篤用其行臺郎王偉計遂擁兵自固太淸元年正月歡卒景自念已與髙氏有隙內不自安據河南叛歸於魏澄遣司空韓軌督諸軍討景二月魏以景爲太傅河南大行臺上谷公庚辰景又遣其行臺郎中丁和來上表請舉十三州內附上召羣臣廷議尙書僕射謝舉等皆曰頃歲與魏通和邊境無事今納其叛臣竊謂非宜上曰𨿽然得景則塞北可淸機會難得豈宜膠柱然意猶未決嘗獨言我國家如金甌無一傷缺今忽受景地詎是事宜脫致紛紜悔之何及朱異揣知上意對曰聖明禦宇南北歸心今景分魏土之半以來若拒而不納恐絕後來之望上乃定議納景壬午以景爲大將軍封河南王周洪正善占候前此謂人曰國家數年當有兵起及聞納景曰亂階在此矣二年秋七月戊戌景反於壽陽以誅朱異爲名

臣燾曰智者能獘敵而吾受其利不智者徒自獘而何利之足云越之獘吳斗其民而已秦之獘諸侯斗其交而已漢之獘項羽斗其君臣而已使自糜爛我乘其獘故不勞而功成不戰而敵破南北相持戰爭歷年而不能相並不知所以獘之也當髙歡之死侯景分齊國之半求援於梁以斗其君此可獘之會而亦利害之機智者所當審處夫以景之凶事齊齊不容之魏魏不內我若受之是代受其禍以景之才而河南之地密爾淮甸我若辭之則禍起目前故受之則變遲而禍大辭之則變速而禍小辭受之間利害之機不可不謹蓋景之南來非惟藉南之勢以復讎於北亦恐南與北通而前後蹙之也爲南計者莫若用漢之所以禦匈奴用唐之所以待突厥遣行人爲卑辭以拒之曰區區小國何敢言臣哉欣戴有徳掃除暴亂君若出河南之甲以快意於北則國請以賦從興師問罪願爲前後之援事定功成永結兄弟之歡景得此則必喜而禍偏萃於齊矣使昏虐君臣相魚肉我因其隙收兩淮復三齊繕甲治兵以待其釁可以坐享其利何苦而信不誠之言冀無妄之福其始也褒崇尊大惟恐不至其終也規圖掩取惟恐不深方其微而尊之使彊及其盛而激之使怨使不圖之終成大禍而爲人之利焉可謂之智

上伐東魏欲以鄱陽王範爲元帥正陽侯淵明請行許之

太淸元年八月乙丑下詔大舉伐東魏遣南豫刺史正陽侯淵明南兗州刺史南康王會理分督諸將始上欲以鄱陽王範爲元帥朱異在外聞之入曰鄱陽所至殘暴非弔民之材上黙然曰會理如何對曰陛下得之矣會理懦而無謀上聞不恱淵明時鎭壽陽屢請行上許之會理自以皇孫復爲都督自淵明已下殆不對接淵明與諸將密告朱異追會理還遂以淵明爲都督上命淵明堰泗水以灌彭城旬日而成十一月東魏大將軍澄使大都督髙嶽救彭城以金門郡公潘樂爲副以慕容紹宗爲東南行臺與樂偕行丙午紹宗至城下引步騎萬人攻漳州刺史郭鳳營矢下如雨淵明醉不能起命諸將救之皆不敢出北兗州刺史胡貴孫獨帥麾下與東魏戰紹擁眾數千不敢救遁還紹宗將戰一一引將卒謂曰我當陽退誤吳兒使前爾擊其背東魏兵實敗走梁人乘勝深入魏將卒以紹宗之言爲信爭共掩擊梁兵大敗淵明胡貴孫等皆爲東魏所擒

臣燾曰蒲栁之資不可以經嚴秋蔓葦之艸不可以逆怒風當危亂之世欲建非常之事故非常才之所能勝故漢之興爲漢爭天下者蕭曺而代仲不與焉唐之興爲唐爭天下者英衛而神通不與焉二主非不愛其親時有不可以梁武當戰之初時爲進取之舉委任英豪猶慮無成而況淵明會理之不才居無事時猶當富貴之不及以政況當多事之際而使之握兵柄司民命任安危之寄乎嗚呼納侯景之非宜用會理之非才武帝皆明知之矣冒而爲之不顧其害天豈奪其魄耶乖錯謬戾何至於此

侯景敗還據壽春

太淸二年春正月己亥慕容紹宗以鐵騎五千夾擊侯景景士卒不樂南渡其暴顯等各帥所部降於紹宗景眾大潰爭赴渦水水爲之不流景旣敗不知所適時馬頭戍主劉神茂素爲監州事韋黯所不容聞景至故往候之景問曰壽陽去此不逺城池險固欲往投之韋黯其納我乎神茂曰黯𨿽據城是監州耳王若馳至近郊彼必出迎因而執之可以集事得城之後徐以啟聞朝廷喜王南歸必不責也景執其手曰天教我也神茂請帥步騎百人先爲鄕導壬子景夜至壽陽城下黯以爲賊也授甲登陴景遣其徒告曰河南王戰敗來投此鎭願速開門黯曰旣不奉敕不敢聞命景謂神茂曰事不諧矣神茂曰黯懦而寡謀可說而下也乃遣徐思玉入見黯曰河南王爲朝廷所重君所知也今失利來投何得不受黯曰吾受命惟知守城河南自敗何預吾事思玉曰國家付君以閫外之略今君不肯開城若魏追兵來至河南爲魏所殺君豈能獨存縱使獨存何顏以見朝廷黯然之思玉出報景大恱曰活我者卿也癸丑黯開門納景景遣其將分守四門詰責黯將斬之

臣燾曰壅水當壅之於源治病當治之於微泛濫而後治則神禹不能爲功膏肓而後救則扁鵲不能爲術故智者欲其辧之於早也侯景之凶其處心積慮固非一日五尺童子皆明知其心而武帝不知也及其渦陽敗績匹馬南還誅守將奪壽春不以事上聞反形見矣武帝固當少悟而徐爲之計當此之時景兵新敗銳气未復初得壽陽士心未定若乘敗气之未復眾心之未定命將出兵而問其罪間結壽陽士心使爲內應內外蹙之則侯景之命一夫可制此之不圖俟其徑度采石直指建康而方欲折箠笞之不亦晚哉

六朝通鑑博議卷九

●欽定四庫全書

六朝通鑑博議卷十

﹝宋﹞李燾撰

嶽陽王詧與湘東不和求援於魏魏人遣將經略江漢

三年十一月嶽陽王詧旣與湘東王爲敵恐不能自存遣使求援於魏請爲附庸丞相泰令東閣祭酒榮權使於襄陽繹使司州刺史栁仲禮鎭竟陵以圖詧詧懼遣其妃王氏及世子寮爲質於魏泰欲經略江漢以開封府儀同三司楊忠都督三荊等十五州諸軍事鎭城仲禮至安陸安陸太守沈勰以城降之仲禮畱長史馬岫與其弟子禮守之帥眾一萬趣襄陽泰遣楊忠及行臺僕射長孫儉將兵擊仲禮以救詧

臣燾曰君子志於義而利自隨之小人貪於利而姦以濟之姦逆之謀利未至而害及焉惟君子能長有利昔缺者晉有驪姬之難文公在翟惠公在梁及奚齊不終秦人裏克欲納文公文公辭焉欲納惠公惠公許之外以賂許其敵內以賂許其臣區區之心急於得國旣得之後而不能償其所許外憤內怨卒不能安文公徐起而收之安有晉國以伯諸侯故君子之不欲速所以久不見小利所以圖大利也當梁蕭之季因循之間以至失國而百姓未嘗一日忘之蕭詧以武皇之孫擁襄雍之地布徳行惠以招大國之民伺湘東之隙則復大業雪讎恥安患不成而借冦讎之兵而害其懿戚旣而折地失位受制於敵爲後世笑其所謂利果何在哉

益州刺史武陵王紀叛上與魏書曰子糾親也請君討之益州遂陷

世祖孝元帝承聖二年上聞益州刺史武陵王紀東下使方士畫版爲紀像親釘支體以厭之又執侯景之俘以報紀初紀之舉兵皆太子員照之謀員照時鎭巴東執畱使者啟紀云侯景未平宜急進討已聞荊鎭爲景所破紀信之趣兵東下上甚懼與魏書曰子糾親也請君討之太師泰曰取蜀制梁在玆一舉諸將咸難之大將尉遲回獨以爲可泰乃遣回督原珍等六軍甲士萬二千騎萬匹自散關伐蜀

臣燾曰連城之璧照乘之珠途之人知其不可以示盜賊況國之利器可輕以示敵乎故三監嘗叛周而周未嘗借兵於玁狁七國嘗叛漢而漢未嘗借兵於匈奴惟唐肅宗用回紇徳宗用吐蕃其後入京師掠鳳翔欲借其利反爲之害蓋示以利柄生其貪心則其爲禍誠未易言梁魏之際蜀之在梁梁之寶也深閉固守猶懼敵之窺焉而明示之使之兼並是元帝之智曽不若途之人也況武陵之變王陳諸將自足以制其死命何必以利資敵而自爲之驅除哉

元帝都江陵

八月庚子下詔將還建康領軍將軍胡僧佑太尉黃羅漢吏部尙書宗懍禦史中丞劉殻諫曰建康王气已盡與冦正隔一江若有不虞悔無及也上令朝臣議之黃門侍郎周洪正尙書右僕射王褒曰今百姓未見輿駕入建康謂見列國諸王願陛下從四海之望時羣臣多荊人皆曰洪正等東人也志願東下恐非良計洪正面折之曰東人勸東謂非良計君等西人欲西豈成長策上笑又議於後堂會者五百人上曰勸吾去者左袒左袒者過半武思太守朱買臣曰建康舊都山陵所在荊鎭邊疆非王者之宅願陛下勿疑以致後悔上使術士杜景豪卜之不吉對上曰未吉退而言曰此兆爲鬼賊所畱也上以建康雕殘江陵全盛意亦安之卒從僧佑等議

臣燾曰王者必居形勢之中以爲四方之望商都亳周都洛秦漢都長安天下之中也魏居許吳居建康蜀居成都一國之中也孫權欲都鄂而昭烈不可溫嶠欲都會稽而王導不可以爲建康之地前枕大江後倚百越左擾泗海右連荊蜀緩急有變左右前後疊爲屛蔽此於形勢之中王者之居也而元帝有如此之勢不能居之顧戀舊鎭不忍輕去不知蜀雍旣去楚爲孤立介居一陲前後無援是自閉於穴中也欲不亡得乎哉嗚呼項羽念霸楚而失關中梁元念江陵而失建康皆以匹夫之智遂失天下之勢以至身亡豈不愚甚矣夫

魏立梁王詧爲梁主資以荊州而取其雍州之地

三年冬十月魏立梁王詧爲梁主資以荊州之地延袤三百里仍取其雍州之地詧居江陵東城魏置防主將居西城名曰助防外示助詧備禦內實防之詧將尹徳毅說詧曰魏冦貪惏肆其殘忍殺掠士民不可勝紀江東之人塗炭至此咸謂殿下爲之今魏之精卒盡萃於此若殿下爲設享會請於謹爲歡預伏武士因而斃之分命諸將掩其營壘大殲羣醜俾無遺類收江陵百姓撫而安之王僧辯之徒折簡可致然後朝服濟江入踐皇極晷刻之間大功可立詧曰卿此策非不善也然魏人待我厚未可背徳若遽爲卿計人將不食吾余旣而闔城長幼被擄又失襄陽詧乃嘆曰恨不用尹徳毅之言

臣燾曰周之取梁幸也非智也臣謂其智於取雍愚於取荊其不敗於荊者幸也梁以襄陽爲雍州其地北接宛洛跨荊楚襄陽旣去則江陵受敵旣危則建康可憂楚之北門吳之右臂周瑜嘗欲據之以蹙曹操關羽嘗欲取之以震許洛元魏嘗欲圖之以搖荊沔古之英豪所以勤身殘民百戰而爭其不可得者不幸天欲禍梁兄弟內亂自納於周周人從之不待其言安得不謂之智而當是時北有髙齊南有王陳諸將輕出其兵越人之都謀人之國若嶽陽從尹徳毅之言則齊人殲於謹之禍見於目前西北之冦亦起而軋之周之爲周或可寒心安可不謂之愚嗚呼以累世之敵一言來赴其意豈世梁哉蓋欲虞虢我也而梁人不悟始也爲之役中也聽其命始終不悟自墮其計中可謂幸矣

陳論

臣燾曰臣嘗論南北之際宋梁爲彊齊陳爲弱梁固彊矣而宋最彊齊固弱矣而陳尢弱江南建國蔽之以淮淝之阻則藩維乃固制之以巴蜀之險則上流乃安齊𨿽云弱蜀猶在我裴叔業之未叛淮南尙未失也自侯景之亂梁室遂微髙齊遣辛術掠江淮藩維之勢無復存矣西魏遣尉遲迥入益州上流之援無可恃矣及後梁國於襄陽又遷於江陵則扼吾之吭折吾之脊不得髙枕而臥矣此陳之所以尢爲弱也宣帝大建中𨿽命吳明徹乘髙齊之衰收復淮南又欲經營徐兗而乘周人滅齊陳師敗於淸口由是自江以北復歸於周夫荊襄之地旣以陷沒上流不安乃欲逺爭彭汴其功之無成宜哉大扺吳蜀相應如左右手茍與人鬥左手𨿽奮而右無以應之則不可望其能勝也如有蜀則吳彊無蜀則吳弱東晉以平李勢宋武必平譙縱至於齊梁而無西顧之憂其間惟陳氏無蜀是以魏取西蜀晉旣代魏而因以平吳周取蕭撝隋旣代周而因以入陳北方之能並南方者晉與隋耳則皆以無蜀而亡然孫氏𨿽無蜀而荊州無恙陳旣無蜀又無荊州故孫氏之禍遲陳氏之禍速所以略異蜀與荊州其與天下重也如此詎不信夫

吳明徹伐北齊收復淮南之地

宣帝大建五年春三月帝謀伐齊公卿各有異同惟鎭前將軍吳明徹決策請行壬午分命眾軍以明徹都督徵討諸軍事裴忌監軍事統眾十萬伐齊明徹出秦郡都督灋■﹝奭毛﹞出歷陽齊人遣軍救歷陽庚申黃灋■﹝奭毛﹞擊破之又遣開府儀同三司尉破胡長孫洪略救秦州辛酉戰於呂梁齊軍大敗尉破胡走長孫洪略戰死甲子南譙太守克石梁城五月己巳梁城降癸酉陽平郡降甲戌徐槾克廬江城歷陽窘蹙乞降黃灋■﹝奭毛﹞緩之則又拒守灋■﹝奭毛﹞怒帥卒急攻丙子克之進軍合淝合淝望旗請降己邜齊北髙唐郡降乙酉南齊昌太守黃詠克齊昌外城丙戌廬陵內史任忠軍於東關克其東西二城進克蘄城戊子又克譙郡城秦州城降癸巳瓜步胡墅二城降辛丑吳明徹攻壽陽堰淝水以灌城乙巳躬擐甲冑一鼓拔之十一月甲戌淮陰城降庚辰劉桃枝克朐山城辛巳樊毅克濟陰城己丑魯廣達攻濟南徐州克之十二月壬午盡復江北之地

臣燾曰江南之國六吳陳爲弱而孫氏久陳氏蹙薦紳之議以爲孫權勇而能斷陸遜忠而能謀臣主俱賢故能保有江南以遺後人而陳氏主荒臣謬刑政不立故不能永世以爲人驅除是不然以髙帝之英豪斬侯景定僧辯南刼齊師取梁國如反復手繼以文宣之恭儉勤政而徐陵吳明徹佐之君臣父子豈下孫氏而長短異效彊弱殊勢何也吳得荊通蜀而陳失之也荊蜀居江之上流敵得之可以順流而窺我我得之可以據流而拒敵呂蒙用於吳而欲收荊陸遜用於吳而欲收蜀誠以利害之地不可不先圖故陳氏之失失在於急爭淮汴緩圖荊雍蓋淮汴之地前限大江猶在城郭之外可以施扞禦之力若荊蜀之勢則竊發肘腋直搗心腹𨿽有智者不能爲之謀陳人徒知乘齊之亂而圖淮南畏周之彊而緩荊雍不知當此之時周亦不得爲無事彊臣專政幼主內憤此可以爲之計矣陳之臣主若能遣辯士損萬金交斗其間使之君臣相爭朋黨分立內自爲圖不暇外謀則陳氏君臣孤注而已我因其隙移伐汴之眾疾攻而取之乘破梁之威率兵西下徑出潼川直指成都則劍閣之道自成斷絕祖孫氏之餘智收荊用蜀進可以圖天下何至於不能自守舍此不爲空爭兩淮譬如壊墻修治補葺未必可以禦冦適足以自困故孫權常欲上岸取徐州而呂蒙以爲不可欲擒曹休震洛陸遜以爲不可至於荊蜀則圖之惟恐其後守之惟恐其懈彼其用吳爲審於陳是以能久

吳明徹與周爭徐兗之地明徹大敗

大建九年十月上聞周人滅齊欲爭徐兗詔吳明徹督諸軍伐之明徹軍至呂梁周徐州總管梁士彥帥眾拒戰戊午明徹擊破之士彥嬰城自守明徹圍之十年正月明徹圍周彭城環列舟艦於城下攻之甚急王軌引兵輕行據淮口結長圍以鐡鎖貫車輪數百沈之淸水以遏陳船歸路軍中恟懼一旬之間水路遂斷周兵益至時明徹苦背疾篤甲子決堰乘水勢退軍冀以入淮至淸口水勢漸微舟艦並礙車輪不復得過王軌引兵圍而蹙之眾潰明徹爲周人所執將士三萬並器械輜重皆沒於周

臣燾曰凡用兵者吾之所長吾則出而用之吾之所短吾則匿而置之此非善用兵者也吾欲用長而敵將不與吾爭吾欲匿短而敵將彊與吾角此其所用猶有所窮不若因其所短用其所長昔者戰國之時晉悍齊怯孫臏因齊人之怯減竈以疑晉而龎涓禽三國之際魏勇蜀懦諸葛亮因蜀之懦立法以制魏而仲達走可謂善用所長矣江南之人𨿽城守有餘而野戰不足剽悍之气實輕於進明徹若能作其輕進之性與爲掠地之計簡輕騎率步卒使勝則輕進敗則易退不幸而無功猶足以自全而欲以舟車爲攻城之具水勢爲進退之資置所長暴所短以與人爭軍敗身執自取之也

周師入冦江北之地皆沒於周

十一年冬十一月辛卯周韋孝寛分遣杞公亮自安陸攻黃城梁士彥攻廣陵甲午士彥至肥口戊戌周軍進圍壽陽詔開府儀同三司南兗州刺史淳於亮爲上流水軍都督中領軍樊毅都督北討諸軍事左衛將軍任忠都督北討前軍事丰州刺史臯文奏帥步騎三千趣陽平郡癸卯任忠帥步騎七千趣秦郡丙午仁威將軍魯廣達帥眾入淮樊毅將水軍二萬自東關入焦湖蕭摩訶帥步騎趣歷陽戊申韋孝寛拔壽陽杞公亮拔黃城梁士彥拔廣陵辛亥又取霍州癸丑以揚州刺史始興王陵爲大都督總水步軍眾乙丑南北兗晉三州及盱眙山陽陽平馬頭秦歷陽沛北譙南梁等九郡民並自拔還江南周又取譙北徐州自是江北之地盡沒於周

臣燾曰善取國者取之漸取而敵不知善守國者守於始守而敵不議秦之取諸侯歲用十師而十萬之眾所爭不過一城長平之戰殺人之將坑人之兵震動天下而其所得上黨而已故秦之所攘取者不過尺寸而諸侯無甚顧惜不知日削月朘地盡而身隨之此秦之所以爲善攻而諸侯之所以爲不善守周之取陳蓋用是道惜乎陳人之不早悟也方其取蜀取漢東取沔北旣而江北之地又盡取之斬其指爪而陳不知痛及芟夷殆盡方欲出兵而與人鬥何其悟之晚也古之人尺地一民不輕以予敵恐其浸淫疽食將及於心腹耳

隋取江南

隋髙祖開皇九年正月乙丑朔賀若弼自廣陵引兵濟江先是弼以老馬多買陳船而匿之買獘船五六十艘置於瀆內陳人覘之以爲內國無船又請緣江防人每交代之際必集廣陵於是大列旗幟營幕被野陳人以爲隋兵大至急發兵爲備旣知防人交代其眾復散後以爲常不復設備又使兵緣江時獵人馬喧噪故弼之濟江陳人不覺韓擒虎將五百人自橫江宵濟采石守者皆醉遂克之戊辰陳主下詔中外戒嚴以驃騎將軍蕭摩訶護軍將軍樊毅中領軍魯廣達並爲都督將兵領南豫州重立賞格僧尼道士盡令執役庚午賀若弼拔京口辛未韓擒虎進攻姑孰半月拔之江南父老來謁軍門晝夜不絕於是賀若弼自北道韓擒虎自南道並進緣江諸城望風並走己卯王世積以舟師出九江破陳將紀瑱於蘄口陳人大駭降者相繼陳主素怯懦不達軍事惟晝夜啼泣臺內處分委施文慶文慶知諸將疾已恐其有功由是諸將凡有啟請率皆不行甲申使魯廣達陳於白土岡蕭摩訶軍最在北若弼登山望見眾軍因馳下勒陳以待之陳主通於蕭摩訶之妻故摩訶初無戰意惟魯廣達以其徒力戰弼更引兵趣孔範範兵暫交卽走騎卒潰亂擒摩訶任忠帥數騎迎降引擒虎軍直入朱雀門陳人欲戰忠揮之曰老夫尙降諸君何事眾皆散走時陳人宗室王侯在建康者百餘人陳主皆召入禁中令屯朝堂及臺城失守相帥出降

臣燾曰聖人之於坎之彖曰天險不可升地險山川丘陵王公設險以守其國故倚嶽爲城塹海爲池髙而不可攀深而不可測此天地之形而王公之險不與焉𨿽使山海四蔽而國家無政形勢不立敵人過之如涉平地譬之千仞之山萬仞之淵而無龍虎之威則牛羊牧其上舟楫泳其間而無所甚憚知其不足畏也故欲立國者先立其勢不可犯而後國可守孫權宋武之所恃以守江南不特恃萬里之江亦恃其法制嚴將卒勇而二魏之人不可輕犯也江南自宋武之後四維不張而茍且之政多觀何欽容之言視孝武之所爲而知風化之不厚觀任昉之彈四戶諸鬼之目而知政刑之不立見元嘉之敗洛口之■﹝氵費﹞而知軍旅之無素薛安都常珍奇之變裴叔業亦欲爲河南公而將帥無腹心之撫彭城之誅義宣之變重典籖之官而宗子無維城之固民風國勢所立如此而又朝廷百官人各有心四方萬里民各有意是以萬里長江守之者無人隋人取之如拾艸芥積弱之勢有自來矣先王知險之不可偏恃以守國也故明政刑立法制厚風俗上下立分臣主一心使國勢岌然敵不敢近故能藉天地之形爲長久之計向使四代之君能因吳越之資倚江淮之固藉荊楚之援明法立制務耕織選將吏修守戰之備君臣一心而斗北人則混一之計何患不成何懼不能守乎

六朝通鑑博議卷十

