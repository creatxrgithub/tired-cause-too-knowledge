四庫全書歷代通略

﹝元﹞陳櫟撰

欽定四庫全書

史部十五

歷代通略

史評類

提要

﹝臣﹞等謹案歷代通略四卷元陳櫟撰是編敍歷代興廢得失各爲論斷每一代爲一篇自伏羲至五代爲二卷北宋南宋則各占一卷蓋詳近略逺之意也南宋止於寧宗卷末櫟自跋謂理度二朝無史可據也舊本題增廣通略而不言因誰氏之書千頃堂書目有通略句解五卷亦不言作者櫟自跋謂金事廷方𨿽略述亦以未見其史不敢輕筆然則廷方其原撰是書之名字歟其時代姓氏爵裏則無考矣書成於至大庚戍明正統壬戌櫟孫盤之婿漢陽知府王靜得本於鄕人方勉始刋行之此本則袁應兆所刻題乙亥歲不著年號後附櫟蒙求一篇其蒙求末四韻兼及明初句下注曰此八句爲朱楓林所增然原文迄於厓山句下注宋爲元逼云云殊不類當時之語殆亦有所攺竄矣是書𨿽撮敍大綱不免簡略而持論醇正以資考證則不足以論是非則讀史者固有取焉

乾隆四十六年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●歷代通略序

余自弱歲弄柔翰而觀羣書竊好通鑑爲用世所資如紫陽全書系統旣詳屬辭復博誠有功聖門與六經並垂不易矣但通人過眼有得而小學輒苦汗漫罕能旁徹不無望洋自失之嘆定宇先生學有本領析理精實嘗取歷代通略而增廣之鉆研補益不倚於藻繢不涉於裒侈大都刪煩歸簡指其要領以授而又補缺正訛褒貶不誣𨿽節取事辭要以綱目之與前續篇不外是矣惜刋板歷久湮落識者慨焉玆值郡守陸公志崇風教喜著書訓世獲陳生文科所藏原本善之曰懿哉集也質而不蕪亦詳而有體前人用心良苦非我誰爲章顯者遂裁正而敍之屬余重梓以廣其傳於不朽母猶得其少遺其多哉蓋言有累牘而滋疑理有單詞而已解治書之法在約之以標其指非約之以去其要故不詳則亦不能略能略必不失其爲詳是書略於人者未嘗略於其故略於事者未嘗略於其志從來治亂之原較然粲如列眉聨若編珠所謂一勺具海味玄尊有餘情者也又惡用泛泛若涉水於滄茫遊遊若獵獸於廣野敝精叢藪求無掛漏至智浪紛競口咨鼻酸而不知返乎況張敬夫曰通鑑有未盡處縱使懷抱羅今古討論窮藝府而博而寘要勞而少功奚益哉余不敏飡素宮墻嘗臠著述仰止髙風師資自幸玆復樂先生所以爲惠來學之願有成殆士類之鴻寶非一家之天球後之覽者一讀卽了當不苦翻閱之難竟更不見意義之不足也歲乙亥仲秋旣望建業後學袁應兆撰並書

●欽定四庫全書

歷代通略卷一

﹝元﹞陳櫟撰

三皇

伏羲【風姓都宛丘】

惟天生民必立君長以司牧之自上古以來爲天子者如所謂有巢燧人之類事不經見荒逺難信也三皇之名著見於易稽古者必自是始焉太昊伏羲之王天下也有龍馬負圖出於河伏羲法而象之始畫八卦以通神明之徳以類萬物之情造書契以代結繩之政繇是文籍生焉造化之道祕泄於此列聖之道統亦始於此矣古之民處於艸野未知農桑惟逐捕禽獸食其肉衣其皮始教之爲网罟以佃以漁又教之豢養六畜【馬牛羊豕雞犬】以充庖宰以供犧牲故號伏羲氏亦號庖犧氏焉

神農【姜姓都於陳遷曲阜】

伏羲氏沒炎帝神農氏繼之教民斵木爲耜揉木爲耒以播種百谷民食以充故號神農氏又以一人所爲不足自養必通工易事貿遷有無乃教民日中爲市致天下之民聚天下之貨交易而退各得其所此農商所繇起而斯民養生之具略備矣【神農甞百艸知藥此方技家說經史不載今略之】

黃帝【公孫姓長於姬水又姬姓】

神農氏沒蚩尢作亂軒轅黃帝治五兵【弓矢戈殳矛】以徵之戰於涿鹿之野殺蚩尢諸侯皆歸黃帝黃帝又與神農氏子孫戰於阪泉勝之諸侯共尊黃帝爲天子兵爭乃始於此矣又始制軒冕垂衣裳貴賤有等上下有序而天下大治作舟楫以濟不通服牛乘馬引重致逺在位百年而後崩焉伏羲神農黃帝是爲三皇三皇之書謂之三墳三墳不傳自孔子時已然矣

五帝

少昊【金天氏已姓都曲阜】顓頊【髙陽氏姬姓都帝丘】帝嚳【髙辛氏姬姓都亳】

三皇已往五帝繼之少昊顓頊髙辛唐堯虞舜是也五帝之書謂之五典自孔子時少昊顓頊髙辛之典已不復存所存惟堯舜二典而已少昊金天氏黃帝之子也顓頊髙陽氏父曰昌意黃帝之孫也先是皆以天瑞爲官師之名如雲龍鳥火之類至是始爲民師而命以民事焉帝嚳髙辛氏黃帝之曽孫玄枵之孫蟜極之子也五帝官天下官以傳聖賢以此見少昊傳之顓頊顓頊傳之帝嚳皆非傳子而傳賢也

唐堯【伊祁氏都平陽】

三皇莫聖於伏羲五帝莫聖於唐堯堯年十六自唐侯爲天子禮樂之彰法度之著人時之敬授民俗之雍熙後世言治者莫先焉推其本原亦由修身以齊家治國平天下而已克明峻徳以親九族修身以齊家也九族旣睦平章百姓齊家以治國也百姓昭明協和萬邦治國以平天下也此後世聖人大學之宗祖也在位七十載知其子丹朱之不肖聞虞舜之聰明而欲遜以位焉將以諸艱試之先以二女女之【娥皇女英】曰觀厥刑於二女觀其修身以齊家而知其治國平天下也舜可禪乎堯玆試矣試舜三年舜攝而退老二十八年然後堯崩在位通百有一年壽百有十六歳徳莫聖治莫加在位莫久享年莫壽盛矣哉亙古今不能及也

虞舜【姚姓都蒲阪】

虞舜繼堯而帝孔子稱其無爲而治以其紹堯極治之後無事乎作爲也然舜之有爲皆已在攝位二十八年中矣任四嶽命九官咨十二牧用君子也罪四凶去小人也事難事之親而瞽瞍底豫除難除之患而洪水以平功以九敍故韶樂以九成盡善盡美亙古莫及堯以大聖人作於前舜以大聖人繼於後前後二百年間泰和極治誠天地間貞元會合之一大幸會也在位並居攝八十年壽百有十年仰視帝堯重華匹休亦盛矣哉舜之子商均亦復不肖捨之而傳禹焉

三王

夏【姒姓都安邑】

禹爲夏后氏崇伯鯀之子也鯀以治水無功而殛禹治水有功而興掩父之惡爲子則孝勤君之事爲臣則忠卓乎爲三王之始禹吾無間然矣禹之相舜也陳克艱之謨與臯陶共政也明知人安民之謨一二言而關君道治道之大非徒言者其治水也順五行之性行其所無事八年於外胼手胝足勤亦至矣神龜負書出於河洛法而則之類爲九疇書曰天乃錫禹洪範九疇傳道祕於天也堯授舜曰允執其中舜授禹曰人心惟危道心惟微惟精惟一允執厥中堯以是傳之舜舜以是傳之禹傳道統於帝也禹吾無間然矣禹娶於塗山氏其子曰啟啟賢能敬承繼禹之道禹之末年欲傳天下於益禹崩天下之民不歸益而歸啟皆曰吾君之子也則傳子非禹本意也三王家天下家以傳子孫開萬世家天下之端自禹始然孟子曰天與子則與子民之歸啟則天之予啟禹豈以天下私其子哉啟立有扈氏逆命啟徵扈與戰於甘之野滅之啟崩子太康立盤遊無度畋於洛表十旬弗返有窮后羿因民咸貳距於河廢之立太康弟仲康而相之仲康崩子相立羿代夏政相以失國依於同姓諸侯斟灌及斟鄩氏羿之家臣寒浞殺羿代之浞使澆滅二斟殺夏后相當是時夏祚已絕矣相後緡方娠逃出自竇歸於有仍生少康焉爲仍牧正又逃奔有虞爲之庖正虞思妻以二姚而邑諸綸有田一成有眾一旅能布其徳而兆其謀以收夏眾靡自有鬲氏收斟灌斟鄩之遺民以滅浞而立少康祀夏配天不失舊物夏業遂中興焉後世言中興者當自少康始少康其中興之賢君靡其中興之賢佐歟自禹六世而爲少康自少康九世而爲孔甲孔甲之時夏徳已衰諸侯多叛之又自孔甲四世而爲桀滅徳作威伐有施氏得其女妹喜嬖之荒滛無度關龍逢諫殺之諸侯叛夏歸商湯緡有仍女舜之後爲諸侯五里五百人【湯夏伯爵諸侯也】桀囚湯於夏臺旣而釋之湯後與伊尹興師伐夏戰於鳴條克之遂放桀於南巢夏祚滅焉夏傳世十七君四百四十有一年

商【子姓都亳】

湯革夏而立國號商亦號殷舜司徒契之後也爲夏方伯葛伯不祀湯始徵之自是十一徵而無敵於天下伊尹耕於莘野使人以幣聘之使三返乃至伊尹以爲桀君也湯臣也捨君助臣不可也去亳適夏旣而知桀終不可輔復歸湯與謀伐桀焉湯以堯舜禹以揖讓有天下而已乃以徵伐曰予有慚徳仲虺乃作誥釋其慚蓋桀之虐天人棄之湯亦順天命應人心耳以臣放君𨿽非順天地之經順天應人要亦達古今之權湯不得而已也乃攺夏政代虐以寛顯遂之忠良旁求之俊彥今不能一二數其大者伊尹萊朱仲虺之徒是也伊尹以天民之先覺佐湯開六百年之基言三代相業者以伊尹爲首稱焉湯崩太子太丁未立而卒外丙生方二年仲壬生方四年太甲以嫡孫立旣立不明欲敗度縱敗禮伊尹屢諫不聽恐王習於不義將與性成不得已放王於桐宮尹攝行政事三年王悔過遷善尹復奉王歸而相之太甲由是能保惠於庻民克終湯業享國三十三年而崩伊尹可謂處君臣之變而不失其正矣太甲而後五世而爲太戊伊尹之子陟爲相巫咸共佐之亳有祥桑榖共生於朝一暮大拱太戊懼伊陟曰妖不勝徳太戊嚴恭祗懼不敢荒寜殷道復興享國七十五年爲商中宗太戊崩子仲丁立遷都於囂其孫河亶甲遷於相殷復衰祖乙遷於耿又六世而爲盤庚避水災復遷於亳又三世而爲武丁夢帝賚之良弼乃以形旁求於天下傅說築野肖焉王召與語果賢立以爲相殷以中興享國五十九年後世謂武丁得一傅說而爲髙宗信矣自湯以來賢聖之君六七作蓋謂此也又八世而爲紂都朝歌滛酗於酒其下化之伐有蘇獲其女妲己嬖之惟婦言是用作炮烙之刑以取妲己笑刳剔孕婦斮朝渉之脛醢九侯比干彊諫紂怒曰吾聞聖人心有七竅剖比干心箕子懼佯狂爲奴紂囚之微子恐殷祀絕去之周紂專任嬖臣飛亷惡來暴虐無道罪浮於桀周武王伐之諸侯不期而至者八百國殷之士女皆篚厥玄黃簞食壺漿以迎周師紂率其旅若林會戰於牧野紂卒不戰前徒倒戈攻於後以北紂走登鹿臺自焚死商遂滅自湯至是蓋二十八世六百四十有四年

周【姬姓都鎬】

周之先始於棄爲唐虞后稷佐禹治水播時百谷封於邰其曾孫公劉能修后稷之業遷國於豳民多歸之又數世而爲古公亶父是爲太王修后稷公劉之業去豳邑於岐山之下居焉國始號周肇基王迹周業寖盛太王之時已有翦商之志矣太王三子長泰伯次仲雍次季歷季歷生子昌有聖徳太王知其將必興周也欲傳季歷以及昌泰伯知之與仲雍逃之荊蠻太王薨季歷立是爲王季王季薨昌立是爲文王徙都丰爲殷西伯大邦畏之小邦懷之虞芮之君爭田相與朝周將質於文王入其境耕者讓畔行者讓路入其朝士讓大夫大夫讓卿二君慚相謂曰我等小人不可以履君子之庭乃相讓以其所爭田爲閒田天下聞之歸周者四十餘國紂怒囚文王於羑里諸侯皆從之囚紂懼而歸之文王益發政施仁整兵以伐諸侯之不道者伐崇宻阮共黎皆勝之三分天下有其二猶服事殷當是時紂之亡形已著周之興運已成宜王不王文王可謂至徳也已迨至武王紂之惡愈益稔周之王其得而已乎自三代以來周之積累其源最逺故其綿歷最長宜也武王克殷一戎衣而天下大定乃偃武修文追王太王王季文王徙都於鎬興滅國繼絕世訪箕子陳洪範封紂子武庚於殷以守湯祀命王弟管霍蔡三叔監之又大封同姓之國通道九夷八蠻得周公召公太公毛公畢公之徒爲之佐人才之盛比隆唐虞盛矣武王立四年而克商克商七年而崩壽九十三成王誦立年方十三周公爲冡宰攝政三叔流言煽武庚以作亂周公東徵殺武庚管叔囚蔡降霍三年而歸卜宅洛邑爲王者朝會諸侯之地命曰成周然王猶都鎬謂之宗周焉周公輔成王制禮作樂經制大備與召公夾輔周室以致太平古今相業莫如周召盛矣成王崩子康王立修文武成王之業成康之世刑措不用者四十餘年太平極治比隆唐虞文武成康父子祖孫聖賢相繼者二百年後世謂太和在唐虞成周宇宙間貞元會合之運亙千古而僅兩見者歟康王沒昭王繼之南徵濟漢沈沒不返周人諱之不赴吿諸侯周綱陵夷漸見於此子穆王立徵犬戎得白狼白鹿以歸自是荒服不至以造父爲之禦車轍馬迹將周天下賴祭公謀父作祈招之詩以止王心王是以獲沒於祗宮焉又四世而至夷王王室卑弱下堂而見諸侯其子厲王滛昬無道國人謗王王怒監謗者以告則殺之國人莫敢言道路以目王喜曰吾能弭謗矣召公曰防民之口甚於防川川壅而潰傷人必多王不聴後二年民不堪命作亂流王於彘太子靖匿於召公虎之家大臣共和行周政凡十四年厲王死大臣奉靖立之是爲宣王共和罷宣王能內修外攘南徵北伐復文武之境土周以中興又不幸幽王繼之沈湎滛佚讒謟並進政煩賦重民不聊生娶申後爲後生太子宜臼又得褒姒嬖之生伯服乃廢申後放太子於申以褒姒爲後伯服爲太子以妾爲妻以孽代宗父子夫婦之間紊矣申侯與犬戎攻周殺幽王於驪山下立太子宜臼是爲平王平王東遷洛邑以避狄難鎬京遂爲秦有而西周之業終焉詩曰赫赫宗周褒姒滅之可哀也已夏之興以塗山其亡以妹喜商之興以有娀其亡以妲己周之興以太任【文王妃】邑姜【武王妃】其亡以褒姒人君不能修身以齊家信不能治國平天下也平王感申侯立己之徳而忘其報君父之讎不撫其民逺戍母家知有母不知有父綱常絕矣黍離降爲國風王室列於諸侯詩亡而春秋作焉孔子蓋不得已也自是周室微弱政令不行諸侯交爭更相吞並而齊晉秦楚始大矣王迹熄霸圖興齊桓晉文秦穆宋襄楚莊五霸始出矣春秋二百四十二年間王室多難子頺之亂惠王出奔賴虢公鄭伯殺子頺而納惠王惠王欲廢太子而立寵子帶賴齊桓公會諸侯於首止而定太子叔帶之亂襄王出奔賴晉文公殺太叔而納襄王他如平王室城成周不一而足是齊晉諸國有尊周室之功也然霸者以功利假仁義故𨿽爲功之首亦罪之魁焉自武王至幽王十二世都鎬京是爲西周自平王東遷洛陽以後謂之東周平王至元王十四世春秋時也後有貞王考王威烈王至赧王六世戰國時也春秋以來晉有天下之半諸侯莫彊至戰國時晉大夫韓趙魏氏鼎分晉國威烈王命之列爲諸侯司馬氏通鑑托始於此咎王不能自守其名分然自膠舟楚澤【昭王】周綱陵夷其所繇來也久矣戰國之時大國有七齊楚燕秦韓魏趙而秦最彊肆其虎狼之暴以吞噬六國蘇秦張儀之徒復以口舌捭闔之合六國爲一以抗秦此蘇秦合從之說也離六國之交以事秦此張儀連衡之說也然六國之心終莫一六國之勢日以羸秦自孝公用商鞅以來內立法度外修徵戰斬刈六國之民首虜以數十萬計者不知其幾十戰也當是時周徒建空名不絕如綫春秋之時諸侯猶知以尊周爲名至戰國末諸侯不復知有周且各僭稱王矣至秦昭襄王五十三年赧王入秦而周始亡周之歷世三十有五歷年八百六十有七年卜年卜世卒過其歷自有天地以來享國最爲長久等百世之王悉無能及之者非文武成康之澤入人之深孰能致是哉

秦【嬴姓都關中】

秦之先爲周孝王所封其後漸大周伯爵諸侯也昭襄王時周𨿽已亡六國尙存歷孝文莊襄王以至始皇負少年英鋭之气奮累世之餘烈蹙六國而夷之首滅韓次滅趙次滅魏又次滅楚滅燕滅齊而天下盡爲秦有矣自以爲徳兼三皇功過五帝小三王之稱王而稱皇帝焉執敲朴以鞭笞天下取帝王經理之制一切掃除之封建廢而爲郡縣井田廢而開阡陌儒則坑之六經則焚之名城則隳之鋒鏑則銷之尙功利而棄禮義務富彊而忘孝弟古人之良法美意無毫髮存方且苦役其民窮奢極侈役之以作咸陽之宮室窮兵黷武役之以築萬里之長城聞亡秦者胡之讖卻匈奴七百餘里始皇之心自以爲子孫帝王萬世之業也欲心無厭求僊客死李斯趙髙矯詔殺太子扶蘇立少子胡亥亡秦者胡其是也夫胡亥立是爲二世愚騃昏暴蹙秦脈而亡之民不勝刑駭懼思亂二世不知也秦滅六國楚最無罪南公之言曰楚𨿽三戶亡秦必楚旣而楚人陳勝吳廣呼於前劉邦項羽應於後亡秦者果楚焉諸豪傑共立楚懷王孫心未幾尊爲義帝義帝遣將攻秦約先入關者王之漢髙祖時爲沛公以寛大長者受命入關趙髙弒二世立子嬰爲秦王髙祖克關中子嬰降秦遂以亡自吞周以後歷三十五年始滅六國自滅六國後僅十四年遽失天下且呂不韋【大賈後爲秦相】納已孕之妾於莊襄而生始皇始皇呂氏子也人見秦滅於二世子嬰耳豈知嬴氏之秦已滅於呂政之繼也哉得天下以多殺不仁享國無長久理不足論也而古今宇宙之大變良可重慨自秦以前王澤未冺一宇宙也自秦以後王澤盡斬又一宇宙也帝王相傳之法【封建井田等】秦一掃而空之至今不能復秦暴戾滅裂之法則自漢襲秦至今有不能變者古今宇宙之大變得不於此焉判乎

前漢【劉姓都關中亦曰西漢】

秦失其鹿豪傑並起而逐之寛仁無如漢髙帝勇悍無如項羽羽本受命救趙擅兵入秦憤髙帝先入關鋭欲攻之會於鴻門遜謝僅免觀髙帝入關秦民安堵除秦苛法約法三章庶幾湯武弔民伐罪之師羽也殺子嬰焚咸陽屠戮而東秦民大失望已可知劉之必興項之必亡矣羽方且違義帝之約王髙帝於漢中自號西楚霸王放弒義帝眞謂天下莫已敵也髙帝知人善任使好謀能聴得張良蕭何曹參韓信陳平諸賢才佐助之還定三秦與羽百戰於滎陽成臯間能用三老董公之言名羽爲賊聲其弒君之罪羽卒兵疲食盡身臠漢兵蓋羽凶暴則不仁弒逆則不義髙帝寛厚之資縞素之舉於仁義俱有合焉誅秦蹙項理固宜矣提三尺劍五載而成帝業天下已定徙都關中封功臣王諸子次律令制禮儀規模亦略定矣然帝不修文學羣臣亦無髙見逺識者禮儀律令制多襲秦報功封國竟爲亂階終帝之身反者九起誅韓信醢彭越戮黥布斬陳豨諸將殆無一全寵戚姬趙王以蓄呂氏之憤身沒之後呂后因彘戚氏鴆如意肆其毒焉亦髙帝有以啟之也戰國之末匈奴始大髙帝因叛臣【韓王信】追擊匈奴被圍平城七日乃解匈奴之彊已見於此乃能念創夷之未起勉與和親取家人子名公主以妻匈奴帝王禦外夫豈無策至與爲婚失之逺矣自是而後中國往往襲是爲柔逺之計其失實自髙帝開之惠帝嗣興柔弱早世呂后臨朝遂王諸呂幾危劉氏開萬世母后竊權之端實始於此平勃安劉不得無過北軍一呼卒誅諸呂援文帝而立之帝恭儉寛厚出於天資養老賑窮藹然三代气象躬耕籍田租賦歳減導民惇本以致殷富欲創露臺聞費百金而止身衣弋綈集上書囊爲帷所幸愼夫人衣不曵地詔舉賢良求直言之士袁盎等諫說𨿽切常假借納用焉尉佗之叛【南粵王】以一詔柔之匈奴冦邊驅出則止吏安民樂戶口歳蕃風俗篤厚幾致刑措斯民出戰國以來百戰屠戮之餘而逢此何其幸哉𨿽獄周勃殺薄昭【文帝母舅】寵淮南王【帝弟】私鄧通【小近臣】不爲無失然終爲西漢賢主也景帝遵業五六十年之間國家無事家給人足貫朽粟陳風俗移易黎民醇厚班固稱之以爲周云成康漢言文景美矣惜景帝以無寵廢正後而夫婦之誼薄以母失愛廢太子榮而父子之愛虧過愛梁王【帝弟】輕許傳位而兄弟之好不終信讒用姦詘申屠嘉戮晁錯殺周亞夫而君臣之道缺以博局殺吳世子加以削地太驟激七國反用師誅夷而同姓之恩乖又其甚者疑文帝令臣民短喪之詔身以嗣子自不行三年喪上虧先王孝理天下之道下開人君不能終喪之失蓋其天資刻薄任數非文帝比特節用愛民一事克遵前業耳班史比隆成康之言其溢美哉王通取漢七制前漢凡四君【髙帝文帝武帝宣帝】而景帝不與焉意以是也武帝初立年方十六罷黜百家表章六經詔舉賢良興起太學雄材大略髙視百王亦英主也然承文景之富庶侈心一生濟以多欲欲事徵伐則開西域有事西南夷衛靑五出而匈奴服霍去病三出而昆邪降欲事土木則廣上林苑穿昆明池營千門萬戶之宮立神明通天之臺欲求神僊則用文成尊五利如東萊如泰山遣燕齊方士求蓬萊不死之藥多詐如公孫弘聚斂如桑弘羊慘酷如張湯杜周險巇如江充則信而用之老成如申公正直如汲黯醇儒如董仲舒則疏而逺之旣而財用虛耗海內蕭然則榷酒酤造皮幣算鹽鐵算舟車甚至租六畜以給之凶年災異姦宄並起則遣繡衣直指之使嚴峻以勝之用相𨿽多曽不擇人數更驟易被殺者五色衰愛弛廢陳皇后巫蠱事興殺戾太子君臣父子夫婦之間一至於此考其平生異秦皇者無幾然秦亡而漢存何也秦皇迷繆卒死於行武帝知悔下哀痛詔封富民侯【田千秋】擢搜粟都尉【趙過】以與民休息一也秦皇國本【太子】不定委任宦者趙髙武帝知霍光之忠使佐昭帝二也秦世積暴虐漢世積寛厚三也秦皇焚書坑儒武帝尊經好儒四也一存一亡豈偶然者孝昭以十四之年能辧上官桀之詐委信霍光垂拱仰成可謂賢明矣當時承武帝靡敝之後霍光能納杜延年之說修孝文時政示以儉約寛和罷鹽鐵榷酤均輸官輕徭薄賦百姓充實稍復文景之舊此於培養國脈最有功焉使昭帝天假之年加以伊周之佐周成王不能過也昭帝早世無嗣輕立昌邑王【武帝孫賀】霍光之過也不得已廢昌邑迎曽孫病已【戾太子孫】立之是爲宣帝亦霍光之功也宣帝起自閭閻知民疾苦霍光旣卒始親政事天資英明勵精爲治丙吉魏相同心輔政信賞必罰綜核名實樞機周宻品式備具吏稱其能民安其業漢世良吏於斯爲盛立諸經博士文雅翕然可謂中興比迹商宗周宣矣然帝嚴厲有餘寛厚不足霍光忠烈如此不免赤族之誅趙【廣漢】蓋【寛饒】韓【延壽】楊【惲】之才駢首就戮政𨿽嚴厲僞增戶口而蒙顯賞者有之至若用恭顯而啟元帝之信宦者貴許史而啟成帝之信外戚西都之亡端自宦官外戚始𨿽號中興實基亂亡可嘆也元帝暗弱不明優遊無斷𨿽相貢禹薛廣徳匡衡諸儒而未嘗得眞儒之用知蕭望之之忠善善而不能保知弘恭石顯之姦惡惡而不能去羣凶得志虐害忠良專任中官大臣具位孝宣之業於是衰焉成帝善修容儀臨朝淵黙然湛於酒色而專寵飛燕之姊娣【以趙飛燕爲後其妹合徳爲昭儀】委任外家而逓侯王鳳之弟兄劉向王章朱云梅福之忠鯁略不見納杜欽谷永張禹孔光之諂諛寵固祿堅漢祚奄奄卒以無嗣良可悲也哀帝以定陶共王之子入繼大統睹孝成之世權柄下移於是屢誅大臣期則武宣然天性昏愎憎疾忠賢董賢何人始終顯寵享年不永而王莽得志矣孝平幼弱政自莽出漢士大夫靡然從之炎漢二百年之宗社時已潛移莽卒弒孝平立孺子妄擬周公欺天罔人大肆姦慝以成簒奪之禍窮凶極惡毒流四海十八年間罪盈怨積【王莽簒天子位十八年國號新】有不勝言者哀平短祚國統三絕孝元皇后乃以老壽內主之故莽得肆其姦而成其謀若有數焉稱功誦徳之初莽能欺人以盜漢煩兵毒民之餘莽不能禁人之思漢也

東漢

諸劉一呼云合響應曽未期年元惡【王莽】授首更始旣定而驟亡盆子方立而旋敗是皆庸劣戅騃不足以任神器光武以孝景之裔膺符受命煙赤帝之灰而復然之明明廟謨紏紏雄斷恢廓大度同符髙祖用能延攬英雄削平僭僞鄧禹馬援冦恂馮異耿弇吳漢岑彭賈復之徒皆一時人才之傑然者感會風雲同心佐命於是誅王郎破赤眉剪張丰張步降而齊定公孫述滅而蜀平隗囂破而隴復炎精再耀赫然中興建都洛陽號爲東漢天下已定乃偃武修文投戈講藝息馬論道自隴蜀平後非警急不復言兵審黃石以存苞桑之戒閉玉關以謝西域之質數引公卿郎將講論五經修起太學務用安靜廣求民瘼除王莽之繁文還漢家之輕法三十年間四夷賓服家給人足政教淸明功業可謂盛矣考帝所爲大抵務懲西漢功臣如韓彭多以叛誅皆封壤太廣啟之今則髙爵厚祿不任以事𨿽冦鄧耿賈之髙勲分土不過大縣所加特奉朝請所以保全功臣也西漢士風萎薾阿諛持祿皆鄙薄儒生有以啟之今則蒲輪之召前後相望薛方逢萌聘而不至嚴光周黨至而不屈帝皆遂其節而成其髙所以砥礪名節也西漢外戚前有諸呂后有王氏皆寵任以啟僭竊於是痛抑陰郭不使用事所以防閒外戚也惜其用人矯枉過正以吏事責三公不任以政權歸臺閣廟堂遂卑厥後陳蕃李固諸賢𨿽在髙位而不得以展盡忠力亦貽謀之不善者與夫廢郭后易太子殺韓歆斥桓譚貶馬援用讖言而行封禪信赤伏而任王梁此數事者未免爲盛徳之疵焉明帝【顯宗】聰慧少成自爲東海公時辯吏牘所書知爲墾田事其明察已可知及旣卽位遵奉建武制度法令分明日晏坐朝幽枉畢達言東漢之治者以建武永平並稱之尢能垂情古典畱意經學自爲太子師事桓榮迨爲天子尊禮尢至臨幸辟雍行養老禮以李躬爲三老桓榮爲五更饗射禮畢正坐自講諸儒執經問難於前圜橋門而觀者億萬計下而羽林悉通孝經外而匈奴遣子入學三代而下事師之禮崇文之儀數千百年鮮有其比惜乎桓榮授經專門章句不知以古人修身治天下之大學啟廸輔導之故其君之徳業如是而止杜權門之請托靳主子之求郎后妃之家不得封侯與政推其內助之功賢如馬后徳冠古今不無補焉柰何傷於褊察以耳目隱發爲明自起撞郎斥辱公卿廣陵楚王之獄死徙數千家無乃弘人之度未優乎至若遣使天竺求浮屠書迎入中國後世佛氏之禍開端於此遂爲宇宙間不可除之痼疾崇尙儒學之虛美不足以蓋其開端佛氏之實禍可重嘆也已章帝【肅宗】懲明帝之苛切事從寛厚奉承明徳馬后盡心孝道友愛諸弟不忍遣之就國勸課農桑進用賢良理寃獄禁慘酷雅好文章褒崇儒術講五經於白虎觀如石渠故事【宣帝】史稱長者不亦宜乎繇漢迄唐創業一統者數君父作之子不善述之往往而是求如光武明章父子祖孫三世匹休千載一時而已然帝之長者固寛之得外戚浸橫養成竇憲之驕暴亦寛之失也太子慶以無罪廢乃光武之貽謀已失之光明之抑陰馬可謂嚴矣以此爲防後卽有越之者惜哉和帝以十四之年能誅竇憲朝廷肅淸宮闥寧晏逺足以繼孝昭之烈矣親政以後躬攬萬幾威權不失十六七年曽無過舉禮賢納諫中國乂安尢可尙者竇后旣沒帝始知爲梁貴人子議者以梁氏寃死請貶竇后詔以臣子無貶尊上之文不從之方之章帝之事馬后彼處其常此處其變最爲近厚梁王暢有覬覦神器語有司請徵詣詔獄帝不之許方之明帝楚淮陽獄之濫不逺過之乎孝友寛厚良足爲東漢賢主矣獨惜誅竇憲時謀不及於大臣功獨歸於鄭眾【宦官】遂開宦者封侯之端焉和帝旣崩國統數絕宮闈定策利在立昏外立者四君【安帝質帝桓帝靈帝】臨朝者六後【章帝竇后和帝鄧後安帝閻後順帝梁后桓帝竇后靈帝何后】蓋嗣主幼沖則女後專政外戚必用事宦者必擅權亦其勢然也殤帝生百日而立立八月而亡安帝以淸河王慶之子爲和帝嗣鄧後賢後也鄧隲亦戚屬之頗謹飭者安帝旣長後猶臨朝後死隲猶不免況其餘乎以災異策免三公自安帝始光武以來權歸臺閣三公具員至於中世權移外戚寵被近習濁亂流毒上干天和而乃策讓三公或免或死寃哉善乎仲長統之言曰光武奪三公之重至今而加甚不假後黨之權數世而不行親疏之勢異也鄧氏旣敗耿竇以戚屬進而宦者江京李閏侯矣乳母王聖之母子橫矣殺太尉楊震廢太子保皆寶京聖等爲之未幾帝崩閻顯迎立北鄕侯而耿竇自殺未幾北鄕又薨宦者孫程等立保而顯京誅是爲順帝而孫程等十九人侯矣大策不出於廟堂扶立皆由於閹宦況順帝又以庸弱臨之其能振漢業之衰乎帝幼遭廢黜宜知動心忍性乃取覆轍駕之閹宦盈朝忠良扼腕封乳母宋娥卽先朝之封王聖也寵任梁冀卽先朝之寵竇憲閻顯也地震天災羌夷盜賊史不絕書左雄李固等言之𨿽切其如不用何哉帝崩子衝帝以二歳立不半歳而亡梁冀專朝迎質帝立之帝少聰慧嘗目冀爲跋扈將軍冀深惡之置毒餅中以行弒逆李固爲太尉不能推舉進膳考核其由必期得賊乃伏屍慟哭置之不問方且聨書與冀勸立長君忠有餘而識不足惜哉冀卒貪立幼昏迎立桓帝帝授國賊手不卽致討日食正旦於嗣位攺元之初天厭著矣忠直如李固杜喬皆以積忤梁冀而遭殺容黙如胡廣趙戒卽以阿附梁冀而見容未幾冀以貪暴恣橫之極帝積不能平𨿽發憤誅之然不能聲其弒逆之罪使討賊之義白於天下漢廷諸臣俱可恨焉帝之誅冀也宦者單超等五人獨預其謀梁冀誅五人侯自是宦者之勢愈熾矣當是時政亂於上俗淸於下宦者之父兄子弟賓客黨與布滿中外虐害生靈成瑨劉瓆範滂黃憲等乃能不畏宦者以王法誅之海內名流共相標榜推陳蕃李膺杜宻範滂郭泰賈彪張儉等爲之冠身負大名口銜淸議危言深論不避彊豪宦者深嫉之譖訴誣毀目爲黨人帝也以宦者爲腹心視諸賢如艸芥免太尉陳蕃殺李雲杜眾成瑨劉瓆獄李膺範滂等二百餘人而黨錮之獄初起矣賈彪說竇武使訟之始赦黨人猶禁錮終身焉桓帝崩迎立靈帝昏虐貪縱又甚焉竇武以太后父爲大將軍起陳蕃爲太傅恊謀誅宦官宜無難者機事不宻優遊無斷武蕃反爲宦者曹節王甫等所殺身死家徙禁錮五屬而黨錮之獄再起矣自古以來賢人受禍未有若是烈者固昏庸之君凶豎之徒之罪然黨人生昏亂之世四海橫流乃欲以口舌救之在其位者見幾之不早不在其位者危言而不孫以至身被滛刑禍及朋友士類殱滅國隨以亡律以聖賢出處語黙之宜誠有大過而不合乎中者祇可悲耳光和初災異殊甚黒气如龍墮溫徳殿靑虹見玉堂侍中寺雌雞化雄可畏如此帝略不修省方且殺宋後殺大臣劉合等殺諌官劉陶封宦者張讓趙忠等十常侍爲列侯西園賣官後宮列肆衣商賈服弄犬駕驢甘爲賤夫所不爲者毒流四海民心思亂黃巾賊張角等相煽而起天下響應於是不得已再赦黨人除黨禁然已無救矣諸將出師黃巾隨破宦寺蟠據亂根愈深漢亡之兆已見安順之朝桓靈又從而促之亡形著矣諸葛孔明有言親小人逺賢臣此後漢所以傾頹也先帝在時未嘗不嘆息痛恨於桓靈也信哉靈帝崩子辯立何太后臨朝後兄何進與袁紹謀盡誅宦者遂召董卓兵卓未至何進又爲宦者所殺復如竇武矣袁紹遂引兵捕宦者無少長悉斬之凡二千餘人宦者之黨與𨿽誅而董卓之凶焰又熾譬之飲烏喙以攻疾疾未去而藥已殺人可勝痛哉卓至廢帝殺何太后立陳畱王是爲獻帝卓大肆誅殺縱兵暴掠燒宮廟發諸陵逼遷長安諸豪傑遂各以討卓爲名擁兵據地者徧海內劉焉劉虞袁術袁紹劉表公孫瓚呂布曹操之徒紛紛而起獨一孫堅起自江東進兵擊卓敗之入洛陽修陵寢未幾堅死諸豪環視無有能向卓發一矢者王允在朝倡謀誅卓功亦偉矣柰何誅卓之後失安反側之宜卓將李傕郭汜復舉兵向闕殺王允焉諸豪紛紜互相侵奪天子蒙塵恬視不顧曹操入朝遷帝居許自是政出曹氏天子守位而已方是時劉備以中山靖王之後起豫州孫策以孫堅之子起江東卒之三分天下者曹操劉備與策弟權而漢亡矣兩漢通二十四君四百有九年西漢自髙帝而下有文武宣東漢自光武而下有明章余無稱焉王通以七制稱之者也大抵仁義公恕役簡刑淸如七制之盛者兩漢之所以興也母后擅權戚宦縱橫如七制而下者兩漢之所以衰也西漢之亡風俗柔靡東漢之亡風俗剛勁黨錮諸賢節气凜凜姦雄如曹操猶終身未敢廢漢而自立謂非名誼扶持之功固不可其視西漢阿諛成風稱莽功徳者三四十萬人大不侔矣本其所以養成此風者豈非光武尊奬嚴光之一脈有以基之歟

三國

蜀【劉姓都成都】

炎祚旣微三國鼎峙以彊弱之勢言曹操最彊孫吳爲次蜀漢弱者也以正邪之理言昭烈以帝室之冑【景帝子中山靖王之後】志在復漢名義最正曹操欺孤弱寡以詐力取天下實漢賊耳孫權臣服於曹於名不正𨿽云助蜀爲義不終亦漢賊也魏吳烏可與蜀同年而語哉前史帝魏通鑑因之失之矣先儒進蜀漢以承漢統而魏吳附焉【朱子綱目】不可易也昭烈始起豫州未幾奔敗降於呂布歸於曹操借勢於袁紹爲客於劉表﨑嶇戎馬間無立足之地而气不挫志不懾患難顚沛而信義愈明勢廹事危而言不失道寛仁大度有髙祖風當時人才孰有出諸葛亮之右者而昭烈獨得而相之復得關侯張飛以爲之將與吳並力敗操赤壁孫權始借以荊州未幾襲虜劉璋復得益州【蜀】而蜀漢之業始立焉因獻帝爲曹丕所簒遂卽帝位於成都武擔之南荊益英賢隨才擢用信賞必罰訓民治兵蜀漢爲之大治其正大剛毅气象至今與岷峨劍閣相髙盛矣關侯蹙曹仁於樊威震華夏操遷許都以避之吳乃挾詐襲江陵覆關侯昧同仇之義弱唇齒之勢昭烈不勝其憤奮然伐吳趙雲諸葛亮爭之不能得未幾喪師殂於永安卽位至是才二年耳惜也孔明受遺托孤君臣之間肝膽相照抑又盛矣後主禪才殊庸下初年猶能委任賢輔抗衡彊魏孔明志在中原茍不興復漢室遷於舊都不止也拜表出師言言忠義曰漢賊不兩立王業不偏安又曰臣鞠躬盡力死而後已至於成敗利鈍非臣之明所能逆睹千載而下讀者猶有生气伐魏之兵屢出往往以糧運不繼還末焉耕屯渭上役不更舉恢復規模已在目中司馬懿【字仲達魏大將】畏蜀如虎甘受巾幗之辱堅壁不戰气已索然不待一戰決之而知劉之必勝曹之必負也柰何天不祚漢星隕營中而孔明且死矣死諸葛猶足走生仲逹至於按行營壘而嘆其爲天下奇才懿自不能不心服之也出師未捷身先死長使英雄涙滿襟諒哉孔明所薦用諸賢如費禕蔣琬董允相繼秉政猶足支持諸賢旣盡而姦閹【黃皓】始用蜀事始日非焉諸葛死蜀之不能爭衡中原也必矣姜維乃不自量年年出師黃皓以宦寺蠱於內維也以覿武耗於外蜀之亡形見端在此司馬懿方遣鍾會鄧艾攻之𨿽有北地王諶【後主之子】之哭昭烈廟子死於父諸葛瞻【亮之子】之斬敵使戰綿竹臣死於君其如庸禪譙周君臣已迎降何蜀漢爲國二主四十三年【起辛丑迄癸未】而魏滅之實魏主陳畱王之景元四年吳主孫休之永安六年也蜀師才捷晉國已啟蜀主方入魏祚已移後二年晉簒魏矣司馬氏之取蜀乃所以取魏蜀之亡魏所繇以速亡也豈魏能取蜀哉吳蜀乃輔車之國吳救蜀不力行亦自及理勢然也

魏【曹姓都洛】

曹魏簒漢基於操而成於丕曹操乘漢衰亂討黃巾破張繡滅二袁【紹述】馘呂布降劉琮戮張超電掃風生用兵若神許劭謂爲亂世之英雄信矣首迎漢獻遷都許下挾天子以令諸侯髙出羣雄在此一舉自是漢帝落其掌握弒伏后剿皇子戮貴人殺孔融晚年用天子車服出入警蹕與至尊無二𨿽曰不敢廢漢而自立如終身朶頤羊羹而不敢一染指然其暴悍禍賊無君久矣顧未及爲而死耳觀其臨終遺令賣履分香罔不詳盡獨禪代一事噤無一語及之以漢臣歸其身而以簒逆嫁其子其姦險不仁亦甚矣操死十月丕遂簒漢是爲魏文帝而尊操爲武帝居喪未數月徧閱百戲顯納二妃識者已知魏祚之不長矣又方其爲太子也弟植機警多能幾於奪嫡及旣卽位禁錮植等諸王寄地空名儕於匹夫盤石之宗不彊宜根本之易撥也以文言𨿽橫槊賦詩而非所以爲文以武言𨿽屢臨江伐吳然當孫權時丕才非其敵一則曰𨿽有武騎千羣無所用之一則曰嗟乎固天之所以限南北也不惟無功幾以敗還而不足以爲武在位僅七年壽僅四十殂矣曹眞司馬懿受遺輔政子叡立是爲明帝以雄略彊識稱故吳蜀交伐屢能敗之公孫淵叛亦復平之然驕侈太過大營土木起太極殿築總章觀徙承露盤於洛陽起土山於芳林園召問修宮稽限者言猶在耳身首已分奢虐甚矣自黃初以來諸王法禁嚴切植上疏曰權之所在𨿽疏必重勢之所去𨿽親必輕取齊者田族而非呂宗分晉者趙魏而非姬姓今公族疏而異姓親臣竊惑焉已明指司馬氏矣言𨿽切不卹也以養子芳爲齊王宮禁事祕莫知由來輕天下有如此得不啟姦雄之心乎明帝殂齊王芳立曹爽司馬懿輔政爽之愚縱安能敵懿之老姦遂爲所殺專持太阿魏之社稷已暗移於典午矣懿死子師繼之廢齊王芳是爲邵陵厲公而立髙貴鄕公髦師死弟昭繼之髦𨿽才慧夙成講論經學然忿威權之日去輕躁無謀自率宿衛卒以討昭昭黨賈充入戰嗾成濟刺髦隕於軍中昭充弒君無忌憚甚矣髦旣遭弒姑立陳畱王奐以少延曹氏之歳月耳奐立四年昭死子炎嗣遂簒位自立焉【炎卽晉武帝】卽吳孫皓之甘露元年也魏凡五君四十有六年【起庚子迄己酉】魏自曹操肇基迄於亡國五六十年之間與司馬氏相爲始終操方爲漢丞相辟懿爲文學椽螳方捕蟬雀已在矣懿師昭炎父子祖孫三世相繼卒簒曹氏與操丕叡之所爲如出一律司馬氏所以取魏者卽曹氏所以取漢者也石勒有曰曹孟徳司馬仲達欺人孤兒寡婦狐媚以取天下曹馬心事勒宜陋之亦可發千古之一嘆也噫後之有天下者尙鑑之哉

吳【孫姓都建康六朝建都始於此】

吳業肇於孫堅基於孫策成於孫權稱帝江東定都建業孫吳實爲六朝首焉起兵誅董卓者比比獨堅能摧其鋒進至洛陽掃宗廟塞諸陵壯矣顧爲袁術用以擊劉表卒斃矢下不死於勤王而死於助桀惜哉子策以孱然童子提一旅並江東眞奇才也然輕躁好殺又斃於許貢客之一矢重可惜也臨沒呼弟權謂曰舉江東之眾與天下爭衡卿不如我舉賢任能以保江東我不如卿可謂自知並知其弟者矣權廣父兄之烈得諸賢之助周瑜魯肅諸葛瑾程普呂蒙黃蓋陸遜諸人皆江表虎臣也權能用之赤壁一戰曹操狼狽北歸而鼎足之形成爭荊州陷關侯而吳蜀之釁啟遣陸遜敗蜀先主而唇齒之援失戰功𨿽甚偉而得失亦以分其最甚者見義不明守節不固今年臣於操明年降於魏不能戮力討賊而乃甘心於臣賊識者謂權亦漢賊也先稱吳王后遂稱帝遷都建業是爲吳大帝焉權殂子亮立爲孫綝所廢而景帝【休】立【亦權子也】休殂烏程侯皓立皓凶頑滛暴忠諫誅夷窮奢極欲虐用其民甚至鑿人眼剝人面人人自危朝不謀夕晉武帝乘其昏亂大舉伐之王浚偏師一入石頭皓卽面縛出降非不幸也吳四主五十九年【起壬寅終庚子】而合於晉焉吳𨿽亡於蜀亡十七年之後而其亡兆已在於蜀亡之時不特孫權已殂江南臣主非司馬氏諸臣敵而蜀旣唇亡吳必齒寒亦勢所必然者奚待庚子靑蓋入洛陽而後知之哉

晉【司馬氏都洛】

晉之興始於司馬懿殄公孫【淵】於百日擒孟達於盈旬自以兵動若神謀無再計然受遺二主【魏文帝明帝】佐命三朝弱寡欺孤恣行誅戮殺曹爽何晏等殺王淩剿楚王彪幽諸王於鄴脇制之威同於莽卓師昭繼之抑又甚焉外能禦蜀姜維吳諸葛恪之交伐內克除母丘儉諸葛誕之起兵殺嵇康之非薄湯武誰復敢謀之者廢芳弒髦繼滅蜀漢不日且簒矣昭顧未及爲而死耳昭死炎嗣不五月卽簒魏自立是爲晉武帝襲魏都洛初從儉約頗受直言終喪追慕亦庶幾矣柰何內修之本未立惟汲汲於平吳平吳之謀羊祜深贊之祜之言曰取吳不必臣行但旣平之後當勞聖慮耳祜憂平吳而勇於滅吳其不及範文子之欲釋楚以爲外懼者逺矣所謂內修之本不立其失有七嗣子不肖不能審擇一也輕納賈妃二也黜齊王攸【帝之賢弟】三也賢人在朝而徒以賈充荀朂之徒爲腹心四也去武備五也崇藩國六也不能徙戎與之雜處七也平吳之後益荒於女色而加以是七失焉故𨿽爲開基混一之主而實啟禍兆亂之端卒至骨肉相殘戰爭相繼有振古所無之酷焉良可哀也懲魏氏孤立大封宗室初未見其害至八王舉兵相屠始見矯枉過直之失矣立子衷爲太子衷之爲人不辧菽麥聞蟆而言曰是鳴者爲官乎爲私乎聞天下饑而曰何不食肉糜知子莫若父若是而堪嗣神器乎賈充以成濟之嗾受寵文王【昭】武帝之爲太子充復有力益以巧諂見寵與荀顗荀朂馮紞諸姦邪相黨友樹機能之亂命充出鎭秦涼朂餞之夕陽亭獻謀曰惟結婚太子可不辭自畱矣充用其策納女爲太子妃而充果畱妃妬滛凶詐卒以亡晉帝不悟也顧方急於伐吳羊祜倡之張華杜預贊之預與王渾王浚等任之車書混一帝心益荒選納孫皓宮人五千掖庭殆將萬人挿竹灑鹽羊車是引怠政溺色戚畹交通且復廢弛武備去州郡兵羌氐鮮卑雜處內地郭欽勸之及平吳之威以徙蕃部江統又著徙戎論不聴也齊王攸之徳望爲晉周公畱鎭王室宜矣荀馮構讒黜之至死帝不察也又自魏以來何晏王弼之徒祖尙浮虛敗棄禮法士大夫靡然從之武帝曽不之止君臣上下其獘如此凡此皆晉之所以亡也自古有天下未有無功徳而可長久者司馬懿專以陰賊狡險禍人之國師昭又以簒弒不道取之以是得國旣無其基武帝又昧逺圖疊是數失欲保邦長世得乎宜天下之不久合而又分其禍且不忍言也惠帝昏愚制於賊後權在羣小政出多門八王交爭互相魚肉王衍淸談誤人家國皇后太子四廢五復東奔西逸惟人所遷上不保母后【楊太后】次不保妻子終不保其身食餅中毒莫知禍端識者謂足以報曹氏之受制於司馬懿者焉方是時八王以骨肉相屠京師內虛諸部雜處中華乘間蠭起劉淵聰曜匈奴種也石勒虎羯種也五胡亂華劉石首之惠帝遭鴆懷帝熾以太弟立天姿淸劭過惡不聞漢劉聰兵陷洛陽曜勒皆會帝爲所擒俾著靑衣行酒識者謂足以報齊王芳奪璽之忿焉懷帝遇害湣帝【業】立於長安僅得虛名服廩不給劉曜兵陷長安帝降匍伏虜庭洗爵執蓋識者謂足以報髙貴鄕公墮車之痛焉天道好還有如此者康節邵子有曰晉室之禍在於夕陽亭之一語石勒上東門之長笑浪悠悠耳詎不信哉自是而後元帝渡江帝於東南是爲東晉宋齊梁陳繼之謂之南朝五胡十六國亂於西北元魏並之分爲東西魏北齊北周繼之合於隋謂之北朝天下分南北者幾三百年剖裂中土虀粉生民積骸成丘流血成淵其禍蓋出於晉武之爲君與賈充荀朂荀顗馮紞王戎王衍諸人之爲臣焉

東晉【司馬氏都建康】

懷帝時以瑯邪王睿初督揚州出鎭建業睿用王導爲謀主推心委信導亦盡忠輔佐引進雄才中國士大夫時多避地渡江睿收其賢俊辟掾屬百餘人時謂之百六掾立國在得人江左再造之本已見於此石勒將攻建業遣紀瞻敗走之亦差彊人意者然懷湣陷沒曽不力救𨿽出師露次移檄四方不過如是而止湣帝凶問至遂自晉王卽皇帝位是爲元帝帝以小吏牛氏之子冒典午之裔魏時張掖湧石有石馬七及犧牛之象當時又有牛綴馬后之謡豈偶然者紀人滅鄫已在玆矣帝天資簡儉覆觴止飲容受直言光啟中興亦賢主也當時人才如祖逖之誓淸中原石勒畏之自河以南率多欵附使帝能紏合忠義收召劉琨陶侃溫嶠諸賢與之戮力克復舊物夫豈難者顧乃不遣一卒助之而代之以戴若思使逖抑鬱以死宴安江沱無志恢復三綱淪矣何以討亂賊乎所以建國規模亦復不競亂臣賊子如王惇者不旋踵而起蓋有以取之也惇舉兵犯闕帝以憂憤致殂前史謂帝恭儉有餘明斷不足故大業未復而禍亂內興是矣太子紹立是爲明帝惇逆謀愈甚賴帝以明敏機斷主於上王導陶侃溫嶠諸賢贊於下惇亦尋死粗安一時亦略可稱也當時士大夫風俗猶有西晉崇老莊余習以養望爲弘雅恪勤爲凡俗貴遊多慕王澄謝鯤之放達而王導陰主之陳頵卞壼言之不聴淸談虛無遂爲晉人沈痼不除之疾事功不競中原淪亡職此之故也明帝殂成帝以幼沖嗣位庾亮以舅氏用事任已裁物誣殺南頓王宗帝僅六歲泣曰舅言人作賊便殺之人言舅作賊當如何此其明敏比漢昭之十四而知上官之詐殆過之焉蘓峻之狂逆謀未露亮違眾徵之激成其反祖約同惡兵入臺城亮奉頭鼠竄王導亦熟視不能誰何之矣溫嶠陶侃起兵誅峻祖約奔石勒亦爲所誅焉時石勒執劉曜取長安遣使修好詔焚其幣亦義舉也成帝崩二子丕奕皆在𦇤褓庾冰請立康帝【成帝弟】康帝殂子穆帝立先是庾亮欲大舉北伐蔡謨沮之庾翼復違眾北伐卒以無成皆非其任也殷浩少負時名時人方之管葛或伺其出處以卜江左興亡曰深源不出當如蒼生何庾翼獨弗之重曰此軰宜束之髙閣俟太平徐議其任耳桓溫以帝壻負奇才劉惔知其有不臣之志謂會稽王昱曰溫不可使居形勝之地昱不從庾翼卒竟以溫代翼鎭荊梁溫伐漢李勢一舉滅之溫旣滅蜀威名大震昱乃引殷浩抗之桓溫漫相疑貳王羲之以爲內外宜葉和不宜與溫構隙不聴浩之虛名不可用之危急之秋溫之雄心不可處之形勝之地乃使虛名之浩以抗雄心之溫昱眞不知人哉時石虎死中原亂溫欲經營北方禇裒請以自任直指泗口徑赴彭城朝野以爲中原指日可復也獨蔡謨策之曰今日之事非時賢所及經營分表財殫力竭安得不憂及朝廷乎斯言盡之矣裒果以敗還殷浩復不自量再謀北伐又爲姚襄所敗而還桓溫因朝野之怨奏廢浩爲庶人自此中外大權盡歸桓溫矣用浩敵溫朝廷旣不知人鋭意北伐殷浩復不自知旣敗還朝廷當自罪之旣足以振朝權又足以服溫心乃待溫請而後廢之惜哉溫遂大舉北伐苻秦進至灞上乏食敗歸未幾又自江陵北討姚襄登平乘樓望中原嘆曰遂使神州陸沈百年丘墟王夷甫諸人不得不任其責其言亦良是也敗襄伊水入洛修謁諸陵未幾荀羨謝萬相繼伐慕容燕豈惟敗且無功許昌諸城盡沒蔡謨之言至是皆驗夫中原當復讎恥不當忘固也然渡江之初祖逖之功將成江左之气方鋭乘以進取彼一時也明成以後王惇蘓峻之內難繼作而東南之根本不復劉曜石虎之外敵𨿽衰而燕秦之勢力方張且江左諸臣皆非其才惟當保境息民此一時也僅一桓溫才可及此使內外葉力當可驅馳然素蓄異志借能恢拓舊疆果能禦之得其道使爲晉純臣矣初謝安少有重名徵聘不就𨿽爲布衣皆以公輔期之士大夫相謂曰安石不出當如蒼生何及弟萬廢黜始有志進仕桓溫請爲徵西司馬深禮重之安卒能挫姦雄靖狄難寧宗社爲晉名臣焉穆帝殂成帝子丕立是爲哀帝召溫入參朝政不至哀帝殂弟奕立是爲廢帝燕克晉洛陽慕容恪卒桓溫舉兵伐燕至枋頭秦苻堅與慕容垂大破之遂還溫恃其才嘗撫枕曰男子不能流芳百世亦當遺臭萬年欲先立功河朔然後還受九錫及枋頭之敗威名頓挫郗超教以廢立遂廢帝爲海西公立會稽王昱是爲簡文帝是舉也謝安王彪之拱視之而已苻堅聞之曰溫前敗灞上後敗枋頭不能思愆自貶方且廢君以自說舉動如此何以容於四海乎諺所謂怒於室而作色於市溫之謂矣斯言是也簡文爲人謝安以爲惠帝之流但淸談差勝耳臨殂遺詔溫依周公居攝故事曰少子可輔輔之不可君自取之王坦之毀詔始攺依諸葛武侯王丞相故事方是時四詔召溫擁兵入朝安坦之彪之之策皆不得行矣晉社稷之不危幸哉昌明立是爲孝武帝溫入朝安等迎於新亭王坦之流汗沾衣倒執手板安談笑折之溫疾篤諷求九錫安坦之故緩其事溫尋死盡忠輔衛卒安晉室安等不爲無功亦幸而溫死故可不動聲色而消姦猾耳苻堅【秦王】興師百萬大舉入冦晉祚岌岌危於累卵安指授謝玄劉牢之諸將敗之淮淝而入公艸木望者色懼風聲鶴唳聞者喪膽固天意助順危而復安實亦安能鎭靜善用人之功也時人比安於王導而謂其文雅過之信矣柰何外患方弭帝心已盈王國寶讒安帝遂疏之安避會稽王道子出鎭廣陵未幾遂卒帝溺於酒色道子荒於朝政陸納至望宮闕嘆曰好家居纎兒欲撞壊之耶道子驕恣帝不能平乃用王恭殷仲堪爲藩鎭以制之桓溫子玄負才地豪橫江陵仲堪倒戈授之亂階又於是乎在長星告變禍起房幃戲笑一言張貴人懼寵衰而弒帝晉祚至此已亡而未滅耳子徳宗立是爲安帝涼燠不辧口不能言道子元顯交傾朝政桓玄乘釁而反旣殺殷仲堪又入建康殺元顯遂行簒奪遷帝潯陽劉裕起自艸萊與何無忌劉毅等舉兵討玄或謂裕烏合無成玄曰裕足爲一世之雄毅家無儋石儲樗蒲一擲百萬無忌酷似其舅【劉牢之】共舉大事何謂無成玄敗單舸西走未幾伏誅乘輿反正宗社再安裕之功也自時厥後裕徵伐四克滅南燕慕容超平大盜盧循平蜀誅譙縱滅秦姚泓晉之威令以伸中原之疆土將復裕已急歸而謀簒矣裕得關中將還三秦父老詣軍門流涕曰殘民不沾王化於今百年始覩衣冠人人相賀長安十陵是公家墳墓咸陽宮殿是公家室宅舍此又何之乎裕爲愴然慰諭之而已裕東歸未幾諸將相屠王鎭惡沈田子死而夏赫連勃勃取長安矣裕弒安帝立恭帝遂自宋公進爵爲王簒晉而自立焉兩晉通十五帝百五十五年而亡西晉四帝都洛陽五十二年東晉十一帝都建康百有四年晉自渡江五胡十六國云擾中原正統不絕如綫羣雄之分裂雜據不可勝紀邵康節謂衣到敝時饒蟣虱瓜方潰後足虫蛆良可哀哉

五胡十六國

五胡者何漢劉聰【匈奴】後趙石勒【羯】秦苻堅【氐】後燕慕容垂【鮮卑】後秦姚萇【羌】是也十六國者何成李雄【蜀】涼張寔魏冉閔燕慕容皝【鮮卑】代什翼犍【鮮卑】燕髙云【鮮卑】西燕慕容衝【鮮卑】西秦乞伏國仁【鮮卑】元魏拓拔珪【鮮卑】後涼呂光南涼禿發烏孤【鮮卑】北涼段業北燕馮跋後涼沮渠蒙遜【匈奴】南燕慕容徳【鮮卑】西涼李暠夏赫連勃勃是也【以上不能盡述大槪不可不知者今列之下方余略之欲觀者自求之史可也】漢劉淵以匈奴遺種首倡亂階弟聰繼之陷兩都辱二帝兵連禍結不戢自焚靳凖殺之子死族屠劉曜討凖自立攺國號趙驟勝而驕一戰遂跌生爲石勒所擒卽以亡國是爲前趙【起晉惠帝朝亡成帝朝】後趙石勒以羯胡俘隸始臣劉聰復叛而自立煽其凶焰虔劉人民豈天厭晉徳歟何其興之酷也斬王衍擒茍晞取王悛走劉琨執劉曜誅祖約褫甲冑而襲冠帯釋介冑而開庠序觀其言曰若遇漢髙當北面事之與韓彭比肩若遇光武當並驅中原未知鹿死誰手大丈夫行事當礌礌落落如日月皎然終不效曹孟徳司馬仲達欺人孤兒寡婦狐媚以取天下亦羣胡之豪也然肉未及寒妻子不保石虎悍暴賊其孤而奪之窮凶極奢身死禍稔【二十三年】冉閔奪之攺國號魏勒之子孫戮無遺種閔未幾爲慕容燕所並矣【後趙起晉元帝朝亡穆帝朝】迹晉氏五胡之禍莫烈於二趙淵聰父子皆嘗親爲晉臣劉曜石勒又皆淵聰臣子觀其喋血神州囚執天子負擢發不足數之罪而終淵聰曜勒之身晉之君臣曽不能北向戮一人以雪憤恥自凶人得志者觀之疇不謂天道無知也然石渠之陷劉曜被戮於生前靳凖之禍淵聰受誅於旣死勒𨿽僅免其身冉閔之亂蝗蝻無噍類焉天网恢恢疏而不漏可不畏哉前燕之興始於慕容廆元帝初廆獨能遣使勸進倡尊中國之義於天下賢於一時羣雄逺矣皝始僭王■﹝亻雋﹞多機斷因石氏內亂擒冉閔而並之■﹝亻雋﹞死暐立佐之以慕容恪內修國事外恢封疆有足稱者及評輔政主闇臣昏斥逐親賢以資彊敵【慕容垂奔秦】於是苻秦長驅如狂風掃敗葉鄴破而燕墟矣【皝稱王始晉成帝朝亡海西公朝】前秦之興起於苻洪健襲其基遽竊大號取關中卻桓溫遂爲彊國苻堅纂承僞位舉王猛於布衣信任以政君臣遇合自謂如昭烈之得孔明權傾中外勲戚莫能間之兵彊國富垂及升平猛之功也於是滅燕【慕容暐】取蜀並代【什翼犍】吞涼【張天錫】五胡之中莫此爲盛柰何自王猛沒法制日頹黷武不止忘其臨終勿以晉爲圖之戒擁兵百萬長驅冦晉舉國諫之不聴自謂大江之流投鞭可斷曾不知天道惡盈人心助順苻融之馬一踣朱序之呼一震而八公艸木風聲鶴唳皆爲晉師秦兵敗逃死者什七八堅狼狽北歸叛者四起乞伏國仁據隴右而西秦出慕容垂據鄴而後燕興姚萇叛而爲後秦呂光叛而爲涼慕容衝起而爲西燕衝攻長安堅飛矢滿體奔五將山而身死姚萇之手矣苻丕立而見殺於晉將苻登立而見執於姚興秦遂以亡【苻秦起晉穆帝朝亡孝武帝朝】後燕興於慕容垂始以美才茂功不容於燕自投苻秦堅以國士遇之淮淝之敗垂悉以兵授堅不乘其危亦足以償其所遇矣求往關東歸者如市曽不數月掉馬箠以復故業有足嘉者滅西燕慕容永狃於長子之捷輕魏而伐之拓拔珪大敗之參合陂子寶僅以身免未幾襲魏平城見參合之積骸如山軍士哭震山谷垂因慚憤而殂寶立爲魏所攻敗逃而死盛熙繼立爲燕髙云所簒【歷四世二十四年】而北燕馮跋弘繼之【歷三世二十八年】卒爲魏所並【起晉孝武朝亡宋文帝朝】南燕起於慕容徳寶使鎭鄴國危不持跨有全齊都於廣固傳國至超滅於晉劉裕焉【歷二世十一年亡皆晉安帝朝】後秦起於姚弋仲以西羌酋帥立二石之朝觀其戒諸子曰我死汝卽歸晉當竭盡臣節無爲不義事亦可嘉己子襄才器豪邁有孫策之風適晉而不容於殷浩圖關中而見殺於苻秦弟萇遂以眾降秦焉苻堅之敗萇自稱秦王卒乘其危而弒之姚興繼立又執殺苻登然不能收羅英才以治國彊兵而乃以胡僧鳩摩羅什爲國師命譯經三百餘卷事之如神日率羣臣聴講事佛者遂十室而九六經火於嬴秦後世卒莫得其全佛書譯於姚秦後世終莫得而冺可嘆也夫興卒泓以庸懦繼劉裕率師討泓送建康斬之奉佛之效亦可覩已裕歸夏赫連勃勃取長安焉【姚秦起孝武朝亡安帝朝】他如成李特之據蜀歷六世【四十六年】而晉桓溫滅之前涼張軌之據涼州歷九世【七十六年】而秦苻堅滅之夏赫連勃勃據朔方歷三世【二十六年】而魏滅之後涼呂光據姑臧歷三世【十三年】而姚興滅之西燕慕容衝據長安傳三世【十六年】而慕容垂滅之西秦乞伏國仁據金城歷四世【四十六年】夏滅之南涼禿發烏孤據廣武歷三世【十九年】乞伏滅之北涼段業據張掖沮渠蒙遜弒之蒙遜傳二世【三十九年】而魏滅之西涼李暠據河右歷三世【二十四年】沮渠滅之紛紛籍籍疊興疊亡西北之境卒盡並於元魏而後止代什翼犍與元魏之是祖是孫自於北朝記之此不載

歷代通略卷一

●欽定四庫全書

歷代通略卷二

﹝元﹞陳櫟撰

南朝

宋【劉氏都建康】

晉室之亡南北分據接東晉之統而立國江左者爲宋齊梁陳而謂之南朝據有中原削平諸部者爲元魏分而爲西魏東魏爲北周北齊爲隋而謂之北朝劉裕簒晉而立是爲宋武帝始以貧賤之劉寄奴【小名】奮起艸野乘桓玄【字靈寶】之亂首倡義兵討梟靈寶再興王室功不細矣旣而治兵整旅經營四方揚旗東指廣固橫潰捲甲南趨盧循殄滅偏師西土譙縱授首【蜀】銳卒北驅姚泓面縛【秦】汛淸關洛修奉園陵震驚偏據之心發舒華夏之气南國之盛未有過於斯旹者然急於歸簒功虧垂成委棄秦雍以資冦敵惜哉迹其取國以來簡儉寡欲希遊宴少嬪禦孝於後母詔母后毋得與政亦英主也然廢晉主不踰月而殺之乃行桓玄所未行者旣而其子義符義眞與文帝皆不得其死豈果無天道哉武帝殂義符立以失徳遭廢弒義隆立是爲文帝勤於聽斷務存儉約官久其職民樂其業江左之治稱元嘉焉惜乎內無股肱外乏爪牙良將僅一檀道濟不免死於讒口自壞汝萬里長城乃銳意欲取河南與元魏爭所與謀者不過白面書生徐湛之江湛輩而已不量其力橫挑彊敵師徒喪於河南嬰孺屠於盤槊近則佛貍飲馬於瓜步逺則春燕歸巢於林木帝始嘆曰檀道濟在豈使敵馬至此六州殘破【徐兗靑豫等州】邑裏蕭條元嘉之政衰焉又以子劭失徳欲廢之狐疑不決卒至弒逆良可悲也孝武帝【駿】舉兵元凶就戮卽位未幾湎酒冒色壞髙祖【武帝】居室起玊燭樓見牀頭土障葛燈籠麻繩拂曰田舍翁得此已過矣未幾殂於玉燭其髙祖殛之耶子業凶虐自殞厥身彧以文帝子立是爲明帝猜忌殘忍因子勛舉兵殺子綏等十三人世祖二十八子於此盡矣以宮人賜李道兒迎還生昱以爲太子忌諸弟休佑等皆賜之死保字螟蛉剿除同气劉氏已斬於此何待於蕭齊哉蒼梧王昱立袁粲褚淵受遺輔政淵遂薦蕭道成參掌機密昱微行驕恣自稱曰李將軍一日不殺慘然不樂畫的於道成腹引滿欲射之道成憂懼令左右伺織女渡河不見將殺之是夕遭弒迎立順帝道成專制朝權袁粲鎭石頭知道成有不臣之志密謀誅之褚淵泄其謀遂爲道成所攻而死百姓謠曰可憐石頭城寧爲袁粲死不作褚淵生秉彜之天於此可見王儉倡義進道成假黃鉞爲齊公未幾進爵爲王順帝遂禪位於齊焉王敬則啟譬之曰官先取司馬家亦如此帝泣曰願後身世世勿復生天王家未幾令衛士弒之以疾聞宋之爲國八主六十年而亡時魏孝文太和三年也宋武以雄武剙業不能以正大詒謀文帝初亦爲繼體之令主然漸不克終外挑彊兵內召子禍亦可憾已子業與昱固爲罪浮於桀紂孝武之驕淫明帝之猜忌亦自戕宗枝而斵國本得保首領以歿幸矣其何后之有

齊【蕭姓都建康】

蕭道成簒宋而立是爲齊髙帝禇淵王儉爲一時佐命功臣然淵拜司空從弟照嘆曰彥回【淵字】少立名行何意披猖至此門戶不幸乃復有今日之拜使彥回作中書郎而死不爲一世名士耶淵入朝以腰扇障日劉祥亦譏之曰如此舉止羞面見人何點復謂人曰我作齊書已竟贊曰淵旣世族儉亦國華不賴舅氏遑卹國家𨿽忠義隳於上猶公議伸於下尙未至如後之權貴鉗天下之口而禁莫敢言也髙帝四年而殂享國日淺性殊淸儉主衣中有玉導卽命碎之甞曰使我治天下十年當使黃金與土同價然佐宋本無功徳徒乘劉氏之骨肉相殘與李氏子之昏虐而簒之又盡滅卯金之族無少長皆死焉是舉方之晉宋爲愈慘矣他日蕭鸞盡殺髙武之子孫天似假手於鸞以報之者降是而髙齊之滅魏宇文周之滅齊隋楊堅之滅周皆赤其族實自蕭齊發之齊祚僅二十有四年視六朝最短焉天鑑昭昭焉可誣也武帝【頥】繼之嚴明有斷號爲良主然魏宋弁聘齊還曰蕭氏無大功於天下旣以逆取不能順守政繁賦重朝無股肱之臣得沒身幸矣非詒厥孫謀之道也已不能逃覘國者之言矣太子長懋卒太孫昭業立是爲郁林王髙帝兄道生之子鸞輔政昭業狂縱忌鸞鸞廢弒之立海陵王昭文又弒之而自立是爲明帝志慕節儉乘輿金銀飾校皆剔除之四破褁蒸余充晚食躬親細務皆以詔勅決之當時謂其主愈勞臣愈逸所謂代庖人宰爲大匠斲也可謂崇小儉昧大體矣其最慘者旣殺巴陵王子倫等十二人又殺河東王鉉等十人髙武子孫殺之殆盡子倫臨死曰先朝昔滅劉氏今日之事理數固然良可憫也齊之社稷髙武興之鸞何爲者以疏屬簒大統乃盡殺其子孫而欲身昌其子孫愚哉無怪身死未幾而東昏侯寶卷繼之昏狂滛虐外寵梅虫兒以倉卒殺六貴【始安王遙光徐孝嗣江祏蕭坦之江祀劉暄】內寵潘妃【玉奴】以金貼地曰步步生蓮花又以無罪殺功臣蕭懿懿弟衍遂起兵襄陽立和帝【寶融】寶卷爲其下所殺衍未幾以梁簒齊矣齊七主二十四年時魏宣武景明三秊也

梁【蕭氏都建康】

梁武帝蕭衍以齊同姓鎭襄陽因兄起兵遂遷齊鼎觀其恭儉慈惠博學能文初年奬馬僊琕袁昂二義士不害齊氏宗屬蕭子云等歷官淸要各以壽終且勤於庶政冬月四更卽起暗室莊敬對內豎如大賓郤封禪拔廉能立孔子廟親幸國子學天監之世時和歲丰自後漢永平間書大有年至此僅再見亦江左盛事也柰何享國漸久晚繆不終以萬乘之君躬桑門之行慮乖仁恕禁織僊人鳥獸之形恐累冥道廢宗廟牲牢已見不復血食之兆三度捨身於同泰寺甘爲佛奴日一蔬食儉於寒素顧乃輕聽降人之言於沙地築浮山堰以灌魏壽陽城役二十萬人凍死十七八壞而屢築漂沒十餘萬口十餘年間殺數十萬人然後僅拔此城愛物而不仁民不惟乖先王之道亦乖佛道矣又復恩勝於威紀綱不立西丰侯正徳叛亡奔魏尋復逃歸泣而殺之效尢者遂狃於反叛亂階何自弭乎自是命豫章王綜統兵屯彭城而綜復外叛信姦臣朱異之言輕納魏叛將侯景而景卒反叛命正徳屯丹陽禦景而正徳又與景同叛密以大艘濟之采石反往迎之攻圍臺城邵陵王綸率兵入援安南侯駿勸之攻賊而綸不從柳仲禮爲大將惟聚妓作樂諸將日請戰而仲禮不許仲禮父津謂帝曰陛下有邵陵臣有仲禮不忠不孝賊何繇平是綸仲禮皆叛之旣而城陷帝嘆曰自我得之自我失之亦復何恨先是帝甞蔬食圍急蔬茹皆絕乃食雞子至是飲膳裁減卒以餓殂當是時太子綱在圍城柔懦不畫一策諸子諸將援兵圜觀不一力戰湘東王繹擁彊兵在江陵徒出師而不下武陵王紀在成都諸孫詧在襄陽譽在長沙亦各擁兵坐視而不顧略無救君父之急復君父之仇之心徒自相攻屠而已忠孝大倫頹廢至此豈非梁武帝崇佛氏殄人倫之過徒使其諸子反叛頑忍一至此極乎三度捨身其身猶在卒莫之舍捨於佛而佛不受未幾卒捨於侯景焉不惟捨其身而已且並其子孫國家而捨之梁武之事殆天借之使破敗昭著以警後之好佛者歟始也懼文錦翦人獸之形慮牲牢戕牛羊之命卒使江淮以南莽爲荊棘富室無食鳥面鵠形衣羅綺懷金玉以待盡千里煙絕白骨如丘可謂不知類之極矣梁武之喪敗不足惜百億萬蒼生何罪哉綱立是爲簡文帝受制賊景卒遭土囊之弒景遂僭號湘東王繹始遣王僧辯討之景伏誅繹卽位於江陵是爲元帝繹在梁武諸子中最爲不孝不弟不友不恭不忠不義之尢者方臺城圍急繹軍於郢淹畱不進記室蕭賁心非之與繹雙陸拾子未下賁曰殿下都無下意繹深衘而殺之乃遣兵政譽詧致使詧求援於魏先是太淸三年五月武帝殂繹聞喪以長沙未下匿之次年四月克長沙殺譽始發喪移檄討景是繹旣假手於景以除其父也僧辯乘勢東下復命屯畱潯陽必待景弒簡文始命僧辯進討陳覇先兵亦會景始授首是繹又假手於景以除其兄也包藏禍心如此天地其久覆載之乎景以王偉爲謀主繹欲誅偉偉獄中上詩乃欲宥之見其檄文有湘東一目之語始怒誅之春秋治亂賊尢嚴於其黨若偉者幸生獲之速寘極刑猶不足以雪神人之痛憤今繹之喜怒生殺皆爲己私略不念及君父哀哉方且誘執紀子以成荊益之釁紀遂攻江陵而魏已克成都未幾詧引魏師而魏遂陷江陵矣繹好玄談日講老子百官戎服以聽父講佛經於同泰寺子講老子於龍光殿喪敗已在目前不顧也城陷焚古今圖書十四萬卷嘆曰讀書萬卷猶有今日遂降詧囚之烏幔之下詰辱之魏人使爲書召僧辯不可遂爲所殺是殆天假手於魏以爲梁誅此不孝不忠不友不弟之姦與僧辯覇先立其子方智是爲敬帝齊髙洋以兵納蕭淵明於梁僧辯禦之兵敗遂迎淵明立之以方智爲太子覇先襲殺僧辯淵明避位方智復立齊大舉伐梁覇先遣侯安都蕭摩訶禦之斬齊三將齊師殱焉陳公覇先進爵爲王未幾受梁禪矣梁四主五十六年【起壬寅訖丁酉】卽北周閔帝之初年北齊文宣帝之天保八年也梁之敗亡大抵釋教盛行而彜倫攸斁義方不立而僭叛恣行不孝不弟不友不恭不忠不義之子萃於一家叢於一時亙古以來所未有者是宗廟不血食之效焉耳頻召外難不亦宜乎自繹遭執殺魏立詧於江陵是爲後梁至隋始滅焉

陳【陳氏都建康】

陳覇先與王僧辯同事梁室誅夷侯景乘時伺間以詐力竊取大位是爲武帝爲政寛簡務存儉素然卽位未幾百未一舉顧乃躬駕梁武之覆轍出佛牙設無遮會躬拜闕前幸寺捨身可怪也已享國日淺三年遽殂奉佛又何補哉江陵之陷子昌頊沒於周內無嫡嗣外有彊敵宿將在外之重臣急召帝兄子臨川王倩入纂大統是爲文帝恭儉政事足爲良主然武帝子昌之至自周也遣侯安都迎之隕之中流乃以溺告於汝安乎臨殂知子臨海王伯宗柔懦欲立安成王頊頊拜泣固辭伯宗立頊卒廢之文帝之言非誠頊之辭亦僞耳頊立是爲宣帝遣吳明徹伐齊大破齊師拔壽陽殺王琳遂取徐州諸城以明徹爲豫州刺史列兵二十萬登壇受命將卒榮之江左似有生意矣然知進不知退與周爭徐兗彭城之敗明徹被擒值齊之衰而啟土逢周之興而喪師可謂不務內而務外其最蔽者不知其子叔寶之惡又以浮薄之江總爲之詹事相與爲長夜之飲導之微行事幸徹聞僅免總官義方之教無聞焉陳祚之亡已端在此於時三方鼎峙齊後主髙緯荒滛垂亡周太子贇亦復不肖三國儲君曾無一人彼善於此者知天意欲爲隋唐混一之驅除也歟方是時隋文代周方有並吞江南之志命韓擒虎賀若弼潛爲經略而叔寶不悟也起臨春結綺望僊之閣窮奢極麗近古未有合張龔孔三貴妃居之江總𨿽爲僕射不親政事日與孔範等侍宴後庭謂之狎客使與女學士賦詩采其尢艷麗者被以新聲其曲有玉樹後庭花等君臣酣歌自夕達旦使羣小聚斂無厭士民嗟怨不顧也楊素舟師下三峽鎭戍相繼以聞叔寶猶曰王气在此彼何爲者耶孔範亦曰長江天塹虜豈能飛渡耶縱酒賦詩略不爲止正月朔日大霧四塞入鼻辛酸叔寶昏睡至晡乃寤是日若弼擒虎濟江矣未幾蕭摩訶任蠻奴降而擒虎直入朱雀門矣叔寶出景陽殿自投眢井軍士以繩引之驚其太重乃與張孔二妃同束而上貽笑千古惜哉江左分王二百八十餘年至是始混一焉陳爲國五主三十有三年【起丁丑迄己酉】而合於隋時隋文開皇九年也

北朝

元魏

北朝始於元魏元魏之先爲拓跋氏世居朔野有國久矣晉氏喪亂中原云擾什翼犍始自號代王凡六十五年苻秦滅之孫拓跋珪志大才雄復興祖業攺國號曰魏攺元稱帝是爲道武帝乘慕容垂卒大舉伐燕南取並州東並幽冀遷都平城而數千里之地定矣卒也禍起蕭墻見弒庶子明元帝嗣討賊而立𨿽享國不永然資兼文武禮愛儒生每與崔浩論事言如鹽酒軍國密謀浩咸預焉早命太子燾監國付托得人有足稱者燾立是爲太武帝聰明雄斷徵伐四克滅赫連定開關中滅燕馮弘吞遼碣虜涼沮渠牧犍並河右大破柔然並臣髙車自河以北逾於大漠悉爲所有武功之盛基業之大五胡十六國未之有也且索敞爲博士【克涼州牧犍得索敞】常爽置文館教授魏之儒風亦始振焉崔浩博識遭遇言聽計從贊徵謀定祀典其最若可快者因長安八佛寺兵器釀具窟室婦女之姦勸帝誅境內沙門焚諸經像然不無可恨者浩不好佛法而酷好冦謙之之天師道籙導主以詣壇場受符籙欲洗後漢荒君之失乃啟後世道籙之端以正攻邪猶懼不勝況以邪攻邪乎廢佛除僧不教而殺行之滅裂不近人情無怪太子晃之緩宣詔書使得爲計沙門亡匿經像收藏他日亟傷而愈熾也末焉浩以國史直筆犯眾怒而誅夷太武亦以窮黷不止兵至瓜步遂應虜馬飲江水佛貍死卯年之童謡矣晃卒身弒天師道籙之功安在哉晃子浚立爲文成帝𨿽以羣臣奏請佛教復興然能知髙允眞忠臣靜鎭中外亦可嘉也太子宏嗣是爲獻文帝再淸漠野敗蠕蠕破吐谷渾大啟南服取宋豫州淮西地好黃老浮屠術雅薄富貴嘗有厭世之心一旦脫屣大位禪於太子宏是爲孝文帝獻文遂爲太上皇帝卒爲馮後所鴆悲夫孝文幼有至性親吮父癰五歲受禪悲不自勝令聞已夙著矣及親大政美不勝紀讀書屬文好賢樂善賑饑民養三老罷貢虎兕出宮人不機織者禁讖緯求遺書始祀七廟聽羣臣行三年喪爲文以祭比干過魯而祀孔子南徵北處麄修橋梁通車馬則止兵過淮南禁蹂禾稼伐人木者畱絹償之最勇決可嘉者欲中天下而立遂自平城遷都洛陽革艸創之風修帝王之政禁本語禁本服攺拓跋姓爲元氏得齊王肅定威儀文物與李衝崔光之徒並以儒雅親貴制禮作樂蔚然可觀有太平之風焉迹其治行之美江左五朝皆莫及也文中子王通論元魏有曰夷狄之徳黎民懷之三才其捨諸又曰王肅至而元魏達矣中國之道不墜孝文之力也又曰元經其正名乎齊梁陳之徳斥之於四夷以明中國之有代太和之力也【太和孝文年號】其言亦良是也然處人倫之間不無可恨者馮太后親鴆獻文當以春秋待文姜之義裁之不忍考詰猶可也比喪哀毀過禮過矣馮後旣出復入至死穢徳彰聞而夫婦之倫亂子恂旣廢悔過竟以讒言殺之而父子之恩傷孝文賢明之君不當有此遺憾論者而猶有是君子欲成人之美而春秋亦責賢者之備不能不太息於斯焉宣武帝恪嗣位懦弱不克負荷佞戚用事賊害親賢殺彭城王勰專尙釋氏不事經籍佛教盛於洛陽沙門自西域來者立寺千餘間處之逺近承風無不事佛比及延昌州郡一萬三千餘寺元氏之業於斯始衰重以肅宗詡之幼沖胡後之滛恣政出嬖幸賞罰無章紀綱大壞羽林作亂殺大臣張彜朝廷懼其亂而不問識者已知魏之將亂而姦雄如髙歡者遂傾貲結客以俟之矣加以守令貪殘黎民窮怨盜賊蜂起日甚月滋胡太后方且滛穢不悛盛造寺塔極土木之美金玊像踰十數浮屠髙九十丈僧房千間珠玊錦繡駭人心目自佛法入中國未之有也肅宗浸長太后自以不謹務爲壅蔽母子之間嫌隙日深時爾朱榮【方州都督】兵彊髙歡說之興兵誅鄭儼等以淸君側肅宗亦密詔召之脇太后以除儼等儼等遂與太后鴆殺肅宗立子釗生三年矣爾朱遂興晉陽之甲直指伊洛母后幼主沈之於河公卿百官血濡馬足死者二千餘人縉紳之禍未有酷於此者榮鋭欲僭逆四鑄像而不成迎子攸立之遙制朝權樹置親黨魏主懼其逼也遂手刃榮大猾𨿽除余根尙在枝黨四集禍不旋踵爾朱兆囚魏主弒之立東海王曄未幾廢曄立節閔帝恭髙歡起兵討爾朱氏且立元朗爲帝是爲安定王歡大破爾朱兆世隆天光度律等皆伏誅遂廢朗復廢節閔入洛陽立孝武帝修焉歡以晉陽四塞自建大丞相府而居之尋弒三主曄朗恭皆遇害時宇文泰鎭長安孝武欲往依之議者謂無異避湯入火圖歡有立至之憂西處有將來之慮不聽遂奔長安而熒惑入南斗天子下殿走之謡驗矣惡髙歡之逼逃遁入關遭宇文之禍不能自脫歡遂自立孝靜帝【善見】繇洛陽遷都於鄴四十萬戶狼狽就道元魏分裂爲東西矣時梁武中大通六年甲寅也魏自道武至孝武之永熙三年凡十二主百五十有九年而後分【始丙子止甲寅】東魏孝靜帝不沒其身僅十七年而見滅於髙洋時梁簡文大寶九年庚午也西魏自孝武入關歷文帝廢帝恭帝四主二十四載而見滅於周宇文覺時陳武帝永定元年丁丑也東魏孝靜好學善射從容沈雅要亦何救於亡髙歡自病逐君事主尢謹事必以聞侍宴則俯伏上壽行香則執鑪步從君臣相安十有餘年歡卒子澄嗣倨傲頓甚帝不堪密謀誅之事覺澄幽帝身還晉陽將簒已爲膳奴所殺矣弟洋嗣未幾逼帝禪位東魏已滅洋立是爲北齊西魏孝武西奔軍國大權悉歸於宇文泰方屯困中乃恣情縱欲閨門無禮不亡何待與泰有隙遇酖而殂奉文帝【寶卷】立之文帝殂子欽立泰廢之恭帝廓立魏復姓拓跋魏主稱天王降王爲公依周禮建官克梁成都陷梁江陵皆宇文泰爲之魏主徒建空名耳泰卒子覺嗣未幾廢魏主自卽天王位是爲北周魏祚告終通前後東西凡十六主百八十三年【始丙子迄丁丑】元魏之君率多賢明失徳者鮮視宋齊梁之後嗣殆逺過之而乃多死於弒子禍女禍變生肘腋什翼犍道武弒於子太武弒於嬖臣【宗愛】獻文弒於馮後肅宗弒於胡後三綱不正禍敗從之蓋內變之最甚者也亂亡之兆旣著而後髙歡一日而弒三主宇文泰之弒孝武蓋勢所必至亦末如之何也已矣

北齊【髙氏都鄴】

北齊始於髙歡歡之先燕髙潮奔魏子謐坐法徙懷朔習鮮卑之俗謐孫歡深沈有大志始說爾朱榮起兵以淸君側榮死爾朱兆弒逆歡遂起兵討爾朱氏孝武旣奔宇文泰歡乃奉戴孝靜自洛遷鄴屢與宇文泰力戰幾爲泰軍所獲歡軍亦幾獲泰末焉悉師攻魏主壁韋孝寛隨機應之歡軍死者七萬智力俱困發疾遂殂歡性沈密人莫能測機權之際變化若神馭軍嚴聽斷公擢人得才無問廝養虛聲無實皆所不用雅尙儉素鞍勒無金玊飾少能劇飲自當大任不過三爵知人好士全護舊勲每獲敵國盡節之臣多不之罪文武皆樂爲用弁髦其君而自爲勢亦易易乃能懲創逐君之恥盡節終身有曹操之得而無其失亦姦雄之差可取者歡之存也侯景畏之不敢叛歡殂澄繼景曰髙王在吾不敢有異王沒吾不能與鮮卑小兒共事矣澄詐書召之遂速其叛澄未幾幽辱其君尋以自殞宜矣洋繼其兄逼簒魏祚母婁太妃曰汝父如龍汝兄如虎猶終身北面汝獨何人欲行是事卒代孝靜而弒之是爲齊顯祖文宣帝初年勵精爲治宇文泰伐之見其軍容嚴盛嘆曰髙歡不死矣旣而勅道士皆剃髮爲沙門於是齊境無道士似爲元魏之崇道籙滅沙門者報仇良可一笑五六年後驟自驕矜沈湎滛虐聞亡髙者黑衣之語以黑無過於漆弟渙第七又以弟浚諌其酣裸俱囚之鐵籠置之地牢卒刺而燒殺之又盡殺元魏之子孫殘酷滛虐無復人理世無牧野之君安得收洋之首懸之太白旗者哉嗜酒成疾而殂得戴其元以歸地下幸矣臨殂以子殷爲憂謂弟演曰奪則任汝愼勿殺也子殷立演廢殺之而自立是爲肅宗明習吏事人服其明而譏其細謂天子乃更似吏不從未幾出畋墜馬絕肋徵弟湛立之謂曰百年無罪勿效前人遂殂忍殺兄子而欲人全巳子愚哉湛立是爲武成帝嬖幸用權朝政紊亂周結突厥伐之初焉周冬椎河冰以防齊兵至是齊反椎冰以防周焉白虹圍日遂斬百年以應之歸宇文護之母於周以求通好和士開穢亂宮門祖珽共爲姦謟說湛傳位子緯湛殂少主緯荒滛無度號無愁天子宮婢陸令萱及子穆提婆髙阿那肱等比周用事斛律光齊之忠臣良將周之所畏也周韋孝寛爲謡言間之曰百升飛上天明月照長安【百升斛也光字明月】又曰髙山不摧自崩槲木不扶自舉令諜傳歌之鄴祖珽續曰盲老公背受大斧【珽自謂】饒舌老母不得語【謂令萱】奏而召之遂殺光周爲赦其境內焉周武帝大舉伐齊緯敗走以危邦墜業傳之子恆竊遜讓之名居其身而嫁滅亡之罪於其子周擒緯滅之未幾並其宗族盡殺之齊自髙洋以至湛緯無一賢主演𨿽差勝然背婁太后之訓而殺濟南卒速其斃於一兔之驚亦無足云者洋初滅元魏之族天道好還出乎爾者反乎爾髙氏之族固無全理也武帝號稱北周賢主亦循襲爲此酷他日赤族於隋豈爲不幸哉北齊有國六主二十八年【起庚子迄丁酉】而並於北周時陳宣帝大建九年也

北周【宇文氏】

北周始於宇文泰因元魏衰亂孝武西奔以關中迎之遂挾天子以令諸侯披艸萊以立朝廷卒能取威定覇屢摧髙歡南克江陵西舉巴蜀北控沙漠東據澗瀍而又得蘇綽之奇才修一代之文物擯黜魏晉憲章成周依六典以建官任賢使能務農訓兵三代以來官名法度小有可觀者惟宇文氏耳然泰旣弒魏孝武又廢魏主欽迹其所爲不過一亂臣賊子視賀六渾【髙歡小名】有慚徳焉蓋歡泰皆一時之傑戎狄之豪然歡爲人朴質一時文物𨿽不逮周而悔過事君之心實勝於泰宇文黑獺【泰小名】爲人譎詐一時文物𨿽逺過齊而弒君廢主之罪實浮於歡權輕重而論之則歡之心或者尙可取耳泰卒宇文覺【泰兄之子】以幼沖嗣宇文護亟取魏鼎授之是爲周湣帝惡護専權謀誅護護廢之立泰庶子毓是爲明帝護憚其明敏又弒之立毓弟邕是爲武帝謀慮深逺恭黙十餘年始克誅護聽覽不倦用法嚴整布徳立行皆欲度越前人身衣布袍嬪禦不過十數人太后之殂行三年喪專崇儒術養老乞言兼罷釋老並禁滛祀親統六師以徵東夏齊之險阻不守士卒不戰數月之間縛其君臣致之鼓下使有周之境東漸於海南傅於江𨿽魏室全盛亦不能及齊平之後訪齊博士熊安生用齊臣李徳林撤宮室之華侈省妃嬪之員數雕琢之物悉賜貧民可謂善處勝矣惜乎太子贇之不肖教之不攺不能廢之使能深爲宗社逺慮舉天下以授之齊公憲【武帝弟】周豈遂亡哉武帝殂贇立是爲宣帝嗣位之初卽肆凶虐季父親賢【憲】一朝殺之後父以相表奇異已有取而代之志不察也曾未踰年滛侈奇譎傳位子闡是爲靜帝贇自稱天元以比上帝五後並立紀綱蕩然復佛道像大陳雜戲未幾遂殂得保首領以歿幸矣堅遂專政復佛道教才及踰年遽簒周祚且盡滅宇文氏之族以赤族之誅易數十年之富貴劉宋元魏髙齊宇文周之亡皆然哀哉周有國五主一十五年【起丁丑迄辛丑】而隋取之時陳宣帝大建十三年也

隋【楊氏】

隋文帝之女周天元之後受周武帝托孤之寄以后父輔政不能匡主庇民因天元之暴崩嗣君之幼弱乘時徼幸亟簒取之其於周室非有元功厚徳素洽於人也不過以相表奇異私結周末觀望之叛臣與蕭鸞之誇日月之在躬者同簒國之初天元後意不能平奪志不許又與平後之視王莽者合盡殺宇文泰以下子孫又視蕭道成之滅宋族髙洋之滅魏族宇文邕之滅齊族加慘焉以是開國天其祚之乎卽位九年遣晉王廣與賀若弼韓擒虎等滅陳江東分王三百年始混於一盛矣明敏儉約勤於爲治與羣臣論事傳餐而食隨才任官信賞必罰使百姓繁庶衣食丰衍突厥室韋靺鞨林邑髙昌女國之屬莫不稱臣奉貢𨿽兩漢全盛時不是過也然帝素不學又濟以刻薄之資且専任小數而不說詩書廢除學校而聽民出家造佛像任情殺戮以察爲明甚者制於獨孤後之妬忌輕聽其言廢太子勇立晉王廣蓋以勇之妾阿云有子而並妬之廣遂不舉庶妾以中之也又以小過殺秦王俊𨿽五子同母迨至後來諸子相屠無一壽終者與梁武諸子如出一轍諸勲舊李徳林蘇威賀若弼等誅退略盡君臣父子夫婦之恩無一而得三綱絕矣末焉寢疾知廣欲烝陳夫人始罵以畜生曰獨孤誤我欲召勇復立之廣亟使張衡入侍身以暴殂夫以創業混一之主而身弒國亡之證已皆肇於其身見於其時其大失有二焉一曰隋文以胥吏治國二曰獨孤以妬忌治家如此而已煬帝【廣】弒父與兄而立當前星方升之日天下同日地震覆亡之證莫著於斯嗣位之初自以地廣三代威震八紘負彊富之資逞無厭之欲陋二帝三王之制慕秦皇漢武之爲窮侈極欲遊幸不息螻蟻其人民泥沙其金玊誅戮諌靜誇耀文章北處沙漠墮匈奴鴈門之圍南遊江都開汴渠樹隋堤數千里之柳興師百萬親徵髙麗政繁賦重盜賊蠭起於是李密蕭銑竇建徳王世充薛仁杲與夫劉武周黑闥之徒皆磨牙揺毒以共逐隋鹿矣再幸江都往而不返宇文化及之徒𨿽曰從君於昏又行弒逆不爲無罪然爲先帝誅之爲天下誅之楊廣之死已晚矣唐公李淵起兵晉陽遂入長安立廣孫侑是爲恭帝廣凶問至追謚曰煬始陳叔寶卒廣謚之曰煬公今徑以謚叔寶者謚廣快哉淵尋受隋禪是爲唐髙祖隋三主三十有八年而唐代之【起辛丑迄戊寅】以楊廣之弒逆荒滛絕滅天理𨿽禹湯文武子孫猶當速亡況隋無積徳之基乎

唐【李姓都長安】

唐之先其祖虎佐宇文周伐魏有功封唐公虎孫淵襲封爲太原畱守次子世民時年十八聰明勇決知人厭隋亂有安天下之志與裴寂劉文靜謀起兵於晉陽議定以告淵淵疑之寂私以晉陽宮人侍淵淵與寂飲酣寂曰二郎欲舉大事正爲寂以宮人侍公恐事覺並誅耳淵從之命劉文靜使突厥請兵遂定入關之計房玄齡謁世民於軍門一見如舊識引爲謀主唐初名臣知遇最早者玄齡也克長安迎代王侑立之遙尊煬帝爲太上皇淵封唐王煬帝遭弒於江都淵受隋禪是爲唐髙祖命將出師掃除亂略降魏李密於黎陽俘夏竇建徳於河北擒鄭王世充於東都芟定楊劉武周於並州翦漢劉黑闥於山東夷梁蕭銑於江陵殄秦薛仁杲於涇水六年之間海宇咸服成功何其速哉蓋以世民爲之子也惜其舉事之初不能以弔民伐罪正其名義而乃暱私邪而受宮女茍淺謀而臣突厥以此開基何以垂訓是以唐世人主無正家之法詩史有開邊之嘆蓋髙祖以此始之也然其開國之初於隋人廢黜儒學之餘首置學校與漢室開設學校於秦坑焚之餘者殆同一轍沙汰僧道減除寺觀定均田租庸調法孫伏伽李素立等以直諌加增擢又錄隋之子孫量才任之由魏晉以降最爲忠厚享國長久豈偶然者惜其於待諸子不無可恨世民化家爲國實有大功建成𨿽長當以文王捨伯邑考而立武王者權之乃膠於守經立建成爲太子幼子元吉勸建成除世民然後謀並殺建成建成不悟也楊文幹之敗髙祖旣知建成之謀召欲廢之而立世民狐疑不決又以妃嬪疊請而止釀成其爭嫌隙日甚及太白再經天建成元吉謀殺世民已定計矣房玄齡長孫無忌等勸世民先之建成元吉死髙祖遂禪位世民是爲太宗此禍實髙祖之膠泥依違有以胎之也太宗文武之才髙出近古卽位之初首聽讎臣魏徵之言【徵先事建成】以行仁義引將卒習射以防突厥置弘文館學士以備講論鋭情經術勵精思治釋奠以孔子爲先聖好用善謀樂聞直諫出宮女三千人命諌官隨執政入奏事因早而蠲租賦爲蝗而抑祥瑞史冊之內善不勝書制度紀綱粲然畢舉定府兵法置府六百三十四在關中者二百六十一得居重馭輕之宜則似鄕遂之師定口分世業之田則似井田之畫並省冗員限官任才則欲如六卿之率屬謹三覆五覆之奏定律令格式鑑銅人明堂炙經而不笞背則欲如五刑之禁暴是以貞觀之治號稱太平斗米三錢外戶不閉突厥之渠系頭闕庭北海之濱悉爲郡縣蠻夷君長帶刀宿衛天下死罪歲僅二十九人三代以還中國之盛未之有也一時君臣同心同徳房玄齡之善謀杜如晦之善斷李靖之兼資文武溫彥博之敷奏詳明戴冑之濟繁治劇魏徵之諫諍爲心王珪之激濁揚淸眾賢協濟以共成三百年之基一時功臣圖形於淩煙閣者二十有四人亦云盛矣然惜其蒞政之始首復浮屠數年之後漸萌驕矜殺張蘊古盧祖尙李君羨等則不免於濫刑志伐髙麗至死不忘則不免於黷武十漸不終不逃魏徵之言停昏僕碑仇之身後則初之從諌勉彊可見寵泰嬖恪儲位不決至欲引刀自刺而社稷之本幾於動揺又其大者刼父臣虜殺兄及弟駭君親而亟代其位亂弟婦而明紹巢封長孫後殂又欲以楊氏爲後父子兄弟之間慚徳居多閨門帷薄之地良可羞矣故伊川程子論之曰唐𨿽號治平然宮闈多可議三綱不正無父子君臣夫婦其原皆始於太宗故其後世子弟皆不可使君不君臣不臣故藩鎭不賓權臣跋扈陵遲有五代之亂漢之治過於唐漢大綱正唐萬目舉旨哉言也太宗崩太子治立是爲髙宗長孫無忌褚遂良同心輔政帝亦始初淸明尊禮大臣恭己以聽故永徽之政百姓阜安有貞觀之遺風焉柰何納父妾武氏於宮欲廢王后而立之遂良諫曰先帝臨崩執陛下手謂臣曰朕佳兒佳婦今以付卿言猶在耳此外諌者一二人而已無忌元舅喑黙不言李績則曰此陛下家事何必更問他人許敬宗則曰田舎翁多收十斛麥尙欲易婦上意遂決烝父妾爲妻不顧聚麀之恥縱女後與政卒招晨牝之凶家法不正自太宗爲之也髙宗殂太子哲立是爲中宗武后隨廢爲廬陵王立武氏七廟追尊其祖考爲帝盛開告密之門用酷吏侯思止周興來俊臣索元禮等爲羅織之獄澤吻磨牙噬紳纓如狗彘誅鋤唐室子孫殺之殆盡朝廷之士駢首就戮𨿽狄仁傑之忠魏元忠之賢亦幾不免屠害忠良毒痡四海禍有不可勝言者於是謀革命竊大號唐之社稷變而爲周幸張易之昌宗兄弟滛穢宸極武三思承嗣皆已封王復求爲太子屢危廬陵宰相狄仁傑反復開悟有曰未聞侄爲天子而祔姑於廟者力勸召還廬陵復立爲太子先是武後問相才於仁傑仁傑薦張柬之卒用爲相武后疾甚柬之與袁恕已崔玄暐敬暉桓彥範等帥羽林兵迎太子入宮斬易之昌宗中宗復位復國號曰唐踰十月武后始死【武后號則天皇后】時狄仁傑已歿然回武氏之見於先儲諸賢之用於後皆仁傑之功也夫武氏以太宗才人自年十四入宮侍太宗左右十有三年矣太宗崩時年已二十六入寺爲尼髙宗行香見之交泣長髮入宮狡巧狐蠱手斃已生之女以傾陷王后剿殺已立太子之子弘賢以僭干天位虎狼之暴尙不忍食其子而武氏殺子如獵狐兔是而可忍則骨碎王后蕭妃幽囚嗣君誅鋤宗屬剿殺大臣夫何難者迹其凶虐神人共憤千古腥聞實爲天地間非常之妖孽焉此眞爲唐社稷之讎賊張柬之之徒當告之髙祖之靈正大義而誅之別立賢君以主社稷斯爲當矣善乎朱子感興詩有曰晉陽啟唐祚王明紹巢封垂統已如此繼體宜昏風麀聚瀆天倫牝晨司禍凶乾綱一以墜天樞復崇崇滛毒穢宸極虐熖燔蒼穹向非狄張徒誰辦取日功云何歐陽子秉筆迷至公唐經亂周紀凡例孰此容侃侃範太史受說伊川翁春秋二三策萬古開羣蒙扶綱常黜亂賊此詩有焉張柬之等誅二張【易之昌宗】而遺三思或謂曰產祿【呂產呂祿比三思】猶存公輩終無塟地不聽乃欲畱與中宗自誅之以張主威何厚於待主而闇於知主也中宗久罹幽囚曾無懲創昏愚愈甚荒滛不悛縱艷妻寵妖女引進三思潛通韋後後與雙陸帝爲點籌由是大權盡歸三思封柬之等五人爲王廢黜之未幾貶竄而虐殺之矣安樂開府賣官鬻獄斜封墨敕紀綱蕩然中宗一身始爲虐母所廢卒爲妻女所酖而四子皆不得其死豈天穢其徳而絕之耶中宗旣弒遂立溫王重茂而宗楚客請遵武后故事稱韋氏宜革唐命謀害之惟則天后肆其誅於前故韋庶人踵其姦於後此由張柬之等失機一時不殺三思致使遺恨後世可勝惜哉未幾相王子隆基【玄宗】誅韋氏廢爲庶人匡復社稷豫王【旦】卽位是爲睿宗能革景龍【中宗年號】獘政罷斜封官立嗣以功亟舉天下以付其子可與權矣隆基立是爲玄宗【明皇】能斷有謀克靖內難開元之初憂勤庶政好賢樂善愛民利物用姚崇宋璟韓休張九齡諸賢相善政美行史不絕書海內富康四夷賓服幾致刑措號稱太平言唐之治者必以貞觀開元並稱美矣開元旣往天寶繼之久而怠荒若兩人然自謂治定功成無復後患志欲旣滿侈心乃生忠直寖疎讒諛並進張九齡罷而姦邪之李林甫楊國忠繼相矣宇文融旣以言利敗而楊愼矜韋堅王鉷競以言利進矣以娛遊爲良謀以聲色爲急務楊太眞壽王妃也爲十一年子婦而一旦納之寵胡人安祿山使通官掖三子瑛瑤琚無罪同日殺之人紀絕矣以姦邪爲周召以胡雛爲方虎癰疽結於心腹而不悟豺虎臥於籓籬而不知置十節度以備邊而祿山爲平盧範陽河東三道節度使盡用藩將易去文臣反狀已明推信愈至未幾鼙鼔響震於漁陽戎馬長驅於關洛天寶十四年陷洛陽明年陷長安明皇獨與貴妃皇子國忠近幸宦官等倉皇幸蜀妃主皇孫之在外者皆委棄之以供孽胡之魚肉行次馬嵬驛將士誅國忠帝不得已命髙力士縊殺貴妃將士始肯爲行計祿山亦以急謀僭號遂無追兵翠華西遊得以平達幸也其最失者久任邊將而胎唐室藩鎭之憂過寵貂璫而啟唐室宦寺之禍開兩巨釁迄以亡唐可勝恨哉明皇之幸蜀也畱太子亨東討賊太子至靈武遂卽帝位是爲肅宗尊明皇爲太上皇明皇初欲傳位旣而制使監國國忠貴妃沮之而止至是裴冕等急於富貴遂使肅宗促取大位論者謂此乃以子叛父何以討祿山哉幸賴顏杲卿眞卿倡忠義於河北張巡許逺遏賊勢於睢陽郭子儀李光弼大振戰功自朔方而摧祿山史思明【祿山將】於屢戰卒能克復兩京不失舊物迎上皇還京師二聖重歡亦云幸矣然肅宗之失可恨者多李郭之忠勇自可倚以平賊乃請兵回紇以張軍勢𨿽自是復兩京破史朝義再復東京回紇與有功焉而召外夷之陵侮亦多矣喜與夷狄共事𨿽失自髙祖始而是爲甚可恨也祿山爲子慶緒所殺慶緒走鄴史思明以河北降善應之大難平矣乃使人圖思明激其再反思明𨿽亦爲子朝義所殺而其黨蒂固根蟠終唐不能復取河北可恨哉命郭子儀等九節度討安慶緒以二十萬兵而不置元帥乃以宦者魚朝恩爲觀軍容使以節制之九節度之兵遂大潰於湘州宦官監軍終不能革其獘實自此始可恨哉平盧節度卒軍中推侯希逸爲軍使朝廷姑息因授節鉞節度使繇軍士廢立不由朝命自此始不惟禍亂繼起訖唐不能革大敗極壞至五代之禪代皆踵其風此獘實始於肅宗而成於代徳可恨哉其尢甚者內而制於張后外而制於宦者李輔國以至下不能庇其子輕殺建安王倓且幾危太子俶【代宗】上不能以天下養其父劫遷上皇於西內遂以憂崩中不能保其妻張后卒爲輔國所殺可勝恨哉俶立是爲代宗少遭離亂老於軍旅初以廣平王爲元帥與郭子儀共復兩京卽位之初又命雍王適爲元帥郭子儀副之以再復東京遂使朝義傳首叛黨革心大河南北復爲唐臣亦可嘉也柰何以僕固懷恩爲制將使復用賊將薛嵩等而河北再失使盜殺李輔國不聲其罪而程元振魚朝恩之凶復熾吐蕃一入長安懷恩反叛復引吐蕃回紇屢入冦𨿽賴子儀大忠宿望擊走鎭服之而兵罷卽歸閒廢以至其父祖丘墓之不保𨿽能誅李輔國程元振魚朝恩而宦官之勢自如𨿽能誅姦臣元載而楊綰尋卒李泌竟不得相惟姑息藩鎭使淄靑李正已魏博田承嗣成徳李寶臣等根據蟠結跋扈無君無異蠻貊惟汲汲於講經佞佛敵至則罷百髙講座敵去則復講如初唐室之亂曷由瘳乎徳宗初立憤積世之獘憫王室之卑赫然有撥亂之志用崔佑甫爲相禁祥瑞放馴象出宮人流受賂中使以李正已所獻錢賜淄靑將士軍士投兵相顧曰明主出矣吾屬猶反乎初政之美誠可嘉尙未幾佑甫罷當時宜爲相者莫顏眞卿李泌若也乃捨之而相楊炎且相姦邪之盧杞而杞復引裴延齡繆矣識量且闇淺資性猜愎親任非其人舉措舛其序田恱李納朱滔王武俊李希烈等諸叛連衡用兵徵討供給繁浩遂括富商增稅錢行稅間架除陌錢苛徵橫斂以丰瓊林大盈之藏民愁兵怨關外之冦未平京兆之盜先起涇原兵遂逆朱泚作亂上奔奉天朱泚僭號凡此皆盧杞爲之也奉天圍急賴李懷光解之杞懼懷光發其姦激之使反帝復播遷山西眾論喧騰始貶盧杞已晚矣賴陸贄盡言於內李晟渾瑊馬燧盡力於外興元一赦聞者感泣許滔恱等自新而朱泚始伏誅懷光始敗死上始還長安焉懲創攺紀宜也彊明自任益又甚焉謂姜公輔爲賣直謂蕭復爲輕已𨿽相李泌陸贄尋復罷之且幾再相盧杞袁髙力諫而止又幾相延齡賴陽城欲哭裂其麻而止自是而後聚斂益急始稅茶受諸道進奉不知紀極初欲革祖考之偸懦晚節銷剛爲柔刓方爲圓偸懦甚於祖考焉又小則令宦官爲宮市使肆奪商賈細民以爲京師巨蠧大則始令宦官分典禁兵神策之權盡歸之自此宦者擅兵相授廢立大權皆在其手訖於唐亡徳宗爲之也順宗不幸嬰疾姦邪王伾王叔文等用事求速進之士陸淳呂溫柳宗元劉禹錫等爭附之帝乃能委政冢嗣以安社稷亦庶幾焉憲宗嗣位伾文得罪陸淳等亦貶爲八司馬聰明果決得於天性選任忠良延納善謀讀列聖實錄有志貞觀開元之治始用杜黃裳繼用裴垍李藩李絳裴度皆賢相也故能翦除亂階削平猾逆除楊惠琳於夏擒劉辟於蜀誅李錡於浙西縛盧從史於澤潞遂定易定節度張茂昭服致魏博六州田弘正從未幾蔡將吳少誠死軍中立其子元濟以請不許遂叛興師討之繼而師老財絀爭功罷兵而帝不爲之疑盜發都邑害元宰武元衡而帝不爲之沮卒命裴度督師討平之繇是田承宗斂手削地李師道獻州授首天下深根固蔕之盜皆狼顧鼠拱納質獻地稽顙入朝百年之憂一旦廓然唐之威令幾於復振柰何外難漸弭內心已驕浚龍池起承暉殿土木寖興以十年憂勤之功乃隳於一旦旣成之後姦人皇甫鎛程異揣知上意進羨余聚貨斂以中之裴度諌之不聽而二姦且並相矣求靈藥於天臺迎佛骨於鳳翔而方士柳泌刺天臺直臣韓愈貶潮陽矣一吐宊承璀始相李絳而黜之終罷李絳而復之不特宦官掌兵之獘竟不能革末焉服金丹多躁怒左右獲罪人人自危而且見弒於宦者陳弘志矣其黨諱之但云藥發暴崩而已承璀欲立澧王危太子中尉王守澄梁守謙殺承璀立太子是爲穆宗春秋之法君弒而賊不討則深責其國爲無臣子穆宗年二十六而爲之子姦庸之相皇甫鏄令狐楚爲之臣不能察大行之狀推藥發之繇使君父之目不瞑逆亂之黨接迹尙得爲有臣子乎且太子已立九年而宦者欲廢之又繇宦者立之大臣略不與聞自是唐之諸君其立皆繇宦官而宦官自謂定策國老目主上爲門生天子哀哉穆宗諒陰踰月遽陳倡優幸華淸宮遊戲無度宰相諌官切諫皆不聽縱情忘禮天理滅矣欲久於位得乎李徳裕李宗閔牛僧孺之朋黨始於內更相傾軋垂四十年史憲誠朱克融王廷湊之叛亂作於外而再失河朔訖於唐末柳泌旣誅方士復進餌金石而疾作立四年而遽殂宜也太子湛立是爲敬宗卽位之初擊球遊宴遊驪山幸溫泉荒縱之失皆效其父而又甚之宜其身之不保而享國愈促也李逢吉相八關十六子附麗以進無能攺於其徳狎暱褊急左右怨懼夜獵還官飲酣燭滅宦者劉克明弒之矯制立絳王悟王守澄誅逆黨迎穆宗子涵立之是爲文宗元和之禍失賊不討故羣閹狃於爲逆穆宗一失其機未幾遂不免其子且二三日間宦者三易君而宰相曾不預謀以裴度身爲上相處之猶如此唐之紀綱大壞非一朝一夕之故矣悲夫文宗初立勵精求治革父兄之獘政甚慰羣心執政始奏除節度中外相賀曰自今債帥鮮矣親策賢良劉蕡對曰曹節侯覽復生今日陷先君不得正其終致陛下不得正其始何不屏褻狎之臣復掃除之役旣不能治於前當治於後旣不能正其始當正其終誠能掲國權以歸相持兵柄以歸將則行無不孚矣言非不切考官畏宦者不敢取也裴度薦李徳裕爲相李宗閔惡而出之遂薦牛僧孺相共排徳裕未幾僧孺罷徳裕相又未幾徳裕以諫用李訓罷之宗閔再相徳裕宗閔各有朋黨互相擠援上患之曰去河北賊易去朝中朋黨難可嘆也上患宦官彊橫憲敬弒逆之黨猶在左右王守澄尢專橫先密謀之學士宋申錫守澄知之申錫貶死又與李訓鄭注謀誅宦官王守澄旣誅將於送守澄葬鄭注以鳳翔兵入護盡誅宦官李訓欲專其功奏左金吾廳石橊有甘露降令仇士良率諸宦官往觀伏兵將殺之風起帳開驚走告變士良等率神策軍露刄出討兩省死者千六百餘人擒宰相舒元輿王涯賈餗等誣服與訓注謀逆俱腰斬獨柳下疎淺如此其敗亦宜宦者知上與謀出語不遜上慚懼閔黙自是天下事皆決於北司廹脇天子下視宰相陵暴朝士如艸芥宰相李石忘身狥國紀綱麄立仇士良深惡之遣盜斷其馬尾僅而獲免石懼辭位上蔑如之何也至曰周赧漢獻受制於彊諸侯今朕受制家奴殆不如矣抑鬱而殂士良廢太子成美立帝弟頴王是爲武宗文宗恭儉之徳比迹漢文而受制宦寺自慚赧獻何哉宦寺掌權軍國大柄悉在其手積獘旣久豈一朝能驟除乃欲不問罪之有無一切誅之又謀之疎妄狡躁之小人宜乎不能除而反益自毒也武宗英敏特達頗能振已去之威權不惑羣言獨任李徳裕故能克上黨如拾芥取太原如反掌河朔三鎭惕息聽命徳裕功業卒爲晚唐之冠大中以後無能繼之者帝用相之功也仇士良致仕教其徒曰天子不可令閒常以奢靡娯其耳目無暇更及他事然後吾輩可以得志愼勿使之讀書近儒生彼見前代興亡心知憂懼則吾輩疎斥矣逆賊老姦可畏如此不能誅之僅削爵籍其家良可恨也未幾受法籙於趙歸眞而廢佛寺勒僧尼歸俗𨿽發十七萬僧然與元魏用冦謙之以去釋氏者何以異遂餌金丹加躁急已覺有疾而道士方以爲換骨也疾篤不能言宦官乃定策禁中立憲宗子光王怡爲皇太叔武宗殂怡立是爲宣宗武宗身病子幼曾不召見宰相出顧命李徳裕爲上相受深知亦碌碌拱手一聽宦官君相皆英特人而尙如此余何責焉宣宗立首罷徳裕聞者驚駭歸眞伏誅卽復僧尼未幾受法籙於道士劉玄靜躬取覆轍而駕之何以誅歸眞爲哉他日金丹之禍殆食前人未盡之鴆以速其死耳𨿽周知情僞精勤治道方內樂業盡復河湟當時稱之爲小太宗然不無大可非者郭太后嫡母也私厚妾母鄭氏致郭后暴崩而人疑其弒逆穆敬文武四君嘗所北面者也議欲出其廟主而曾無所忌憚晚年又以藥敗金丹疽發而終諱言儲嗣暴逆愚蔽如此安在於以察爲明哉因疾不見宰相密以夔王屬宦官王歸長上崩中尉王宗實逆長子鄆王立之殺歸長是爲懿宗驕奢無度委任非人戒壇度僧極意奉佛困民財而修淨業削軍賦以飾伽藍宦官蠧其中盜賊擾其外浙賊裘甫方平徐賊龎勛繼之天變不顧民怨不卹李氏之亡於玆著矣方於法門寺迎佛骨有言憲宗迎佛骨尋晏駕者曰朕生得見之死亦何恨未幾而殂中尉迎少子儼踰越四兄而立之是爲僖宗童孺之年專事遊戲政事一任宦者田令孜自懿宗以來奢侈用兵賦斂交急關東水旱百姓殍流盜賊所在蠭起其大者王僊芝黃巢也巢麄渉書傳屢舉不第甞與僊芝販私鹽僊芝起兵巢聚眾應之民困重斂爭歸焉僊芝敗亡眾推巢爲主髙駢等玩冦不遏五六年間攻破州郡幾半天下渡江越淮如履無人之境遂陷兩都污宮闕僭大號屠宗室百官生靈天子播遷走興元入成都方且三殺諌臣侯昌業孟昭圖常浚自古殺諌臣者必亡唐亡決矣賴李克用大破黃巢復長安巢將朱溫降賜名全忠以爲宣武節度鎭汴謀殺克用不克克用訴之朝但優詔和解之時藩鎭相攻者朝廷不能正其曲直互相吞噬惟力是視耳未幾巢伏誅上還長安李克用請上誅令孜令孜奉上奔鳳翔遂刼上如興元令孜自知不爲天下所容乃自除西川監軍𨿽削爵流之竟依陳敬瑄不行也上還長安長安始經巢冦再經亂兵宮寺民居無孑遺矣未幾上殂宦官楊復恭立帝弟壽王是爲昭宗明粹有英气喜文學以朝廷日卑有恢復前烈之志素疾宦官兼以復恭恃援立多不法意不能平政事多謀之宰相善矣柰何宰相張浚輕躁淺謀李克用有大功於社稷全忠謀殺之而朝廷不詰全忠一請討克用朝廷遽從而伐之浚大敗於克用乃復克用官爵賞罰無章而海內愈亂繇浚爲此役也唐之將亡如必死之疾而庸醫復妄藥攻之速死亡矣於是李茂貞犯關而上如華州韓建惡親王典兵殺十一王而上不能保崔胤結全忠再相而上不能拒宦者劉季述廢上所立太子而上莫之誰何𨿽幸誅季述上反正而宦者韓全誨又刼上如鳳翔矣朱全忠圍鳳翔城中危困茂貞始誅全誨等以求和於全忠全忠令京兆誅宦者九十人上還長安崔胤贊全忠又盡殺宦者數百餘人唐宦者之禍始於明皇盛於肅代徳極於昭宗東漢宦者濁亂天下然未有廢置天子如制嬰兒者漢宦者不握兵唐握兵故也袁紹盡誅漢宦官於前而董卓弱漢崔胤襲之盡誅唐宦官於後而全忠簒唐猶惡衣之虱而焚之患木之蠧而伐之耳全忠旣破茂貞威振天下遂有簒唐之志逼上遷都洛陽而長安遂丘墟矣時李茂貞據鳳翔王建據蜀楊行密據江淮王審知據福建錢鏐據吳越馬殷據湖南李克用在晉陽上以絹詔告難於建行密克用等令紏藩鎭以圖匡復諸鎭坐視莫有應者僅克用茂貞移檄以興復爲辭而已上旣入洛陽宮性命落全忠手全忠以上有英气恐變生於中遂行弒逆立昭宗子祚是爲哀帝且盡殺昭宗子九人又殺朝臣裴樞等三十餘人李振勸投之黃河曰此輩自謂淸流可投之河使爲濁流遂逼簒唐位稱帝於汴焉唐之亡宦官亂於內藩鎭亂於外而禍本則上自閨門始唐有天下歷二十君二百有九十年【起戊寅迄丁卯】然爲子所逼者三君【髙祖睿宗玄宗】爲妻所制者三【髙宗中宗肅宗】爲妻所弒者一【中宗】爲賊所逼者五【玄宗代宗徳宗僖宗昭宗】爲宦所立者七【穆宗文宗武宗宣宗懿宗僖宗昭宗】爲簒臣所弒者二【昭宗哀帝】其故何也古之帝王莫不以修身齊家爲治國平天下之本唐之諸君於修齊大有歉起兵誅親戚者謂之定內難偪父奪大位者謂之受內禪始也納君妾【髙祖】其後納父妾者有之【髙宗】始也亂弟之婦【太宗】其後亂子之婦者有之【玄宗】此其閨門帷薄之羞亂原之大者也宜其治安之久不過數十年餘或亂生於內或亂作於外未有內外無患承平百年者也考論三代以來漢大綱正唐萬目舉治具皆不無可觀然漢治雜覇唐徳多慚可恨有甚於漢故餘毒遺烈更五代之大亂極壞而後止焉可勝嘆哉

五代【亦曰五季】

後梁【朱氏都汴】

梁太祖朱溫始爲黃巢將力屈降唐秉旄宣武賜名全忠逞其詐力蠶食諸鎭遂遷唐祚又攺名晃鎭汴因都汴焉飲博宮中其兄全昱以投瓊擊盆中睨曰朱三爾本碭山一民從黃巢爲盜天子用汝節度四鎭富貴極矣柰何一旦滅唐家三百年社稷自稱帝王行當族滅何以博爲斯言盡朱溫平生當矣旣簒之後刑虐不悛賊殺無辜不顧聚麀之恥亂友文婦欲立友文友珪不安斬關屠之其凶逆無異祿山天之報以子禍亦與祿山無異宜哉均王友貞誅友珪而自立然膏梁之子才不過人寵任趙張【嵓漢傑】擯棄敬李【翔振】後唐莊宗李存朂大舉伐之直攻大梁友貞自殺梁遂以亡宜哉唐詔敬翔李振首佐朱溫共傾唐祚與趙嵓張漢傑並族誅之追廢溫友貞爲庶人欲發其墓斵棺焚屍河南張全義言其人已死刑無可加屠滅其家足以爲報從之莊宗過聽略於討惡惜也梁二主一十七年而後唐滅之【起丁卯迄癸未】夫溫起自羣盜負乘無厭圍逼天子廹脇遷都害朝臣弒何后剿諸王弒昭哀移社稷迹其罪惡罄南山之竹有不足書王莽以來一人而已凶殘滛穢抑又甚焉識者謂作史者宜於唐亡之後直書朱溫去其帝號一如王莽以正其簒弒之惡庶稍快於人心斯言亦良是夫

後唐【李氏】

後唐本西宊厥別種自號沙陀唐賜朱耶赤心姓名李國昌國昌之子克用破黃巢復長安功爲諸將第一巢軍逼大梁朱全忠告急於克用克用大破巢館於汴上原驛酒酣語頗侵全忠全忠夜攻之克用大醉突圍得出訴於朝竟不獲伸遂與全忠治兵相攻紏紛不解至其晚節鋒鋭益衰窮居河東僅僅自保然功烈忠義爲唐純臣觀其答蜀書誓以此生靡敢失節賢於一時方伯逺矣方克用疾篤梁築大寨圍李嗣昭於潞克用卒存朂【克用子】以弱齡嗣晉王位大敗梁兵於夾寨解潞圍全忠聞之大驚曰生子當如李亞子克用不亡矣諸將皆白首行陣與武皇克用並轡齊驅存朂乃能以恩信結其心英果折其气莫不竭力致命頥指气使繼是服眞定並山東取漁陽兼魏博敗契丹無不如意全忠屢敗之餘慚憤病劇曰不意太原餘孽更昌熾如此吾觀其志不小諸兒非彼敵也吾無塟地矣全忠死存朂與梁夾河百戰遂卽帝位國號曰唐是爲莊宗郭崇韜勸帝直攻大梁策馬渡河朱梁隕滅三矢告廟志願畢酬自大梁遷都於洛當是時天下震動諸侯陸梁踞肆者皆愕眙相顧莫敢保其土地王衍恃險倨慢偏師西指而劍閣不守觀其行兵可謂能矣惜其器小志近驕心易生滅梁之後矜功自喜禦眾無法便嬖進用惟婦劉后之言是聽惟俳優畋獵之事是好自傅粉墨與優共戲遂自呼李天下【優名】優人敬新磨前批其頰曰理天下者只有一人又誰呼耶屢出遊獵傷民禾稼或夜合圍死傷甚眾自古好倡優未有自爲之者自古禽荒未有以夜者莊宗乃爾異哉崇韜謀自固媚劉氏請立爲後豈期伐蜀之役劉后密令魏王繼岌殺之而反以自族哉當是時𨿽勝蜀於外而李嗣源已爲石敬塘等推之於內積財不用軍叛而離預借二稅民窮而怨帝東徵嗣源方發洛陽嗣源已自鄴入據大梁矣伶人郭從謙作亂帝中流矢殂左右斂樂器覆帝屍焚之嗣源自爲監國繼岌還自蜀自殺嗣源卽位是爲明宗莊宗果繼父志盡忠於唐剿除朱梁復唐社稷立其後嗣上也茍不能然俟其滅梁正其罪以吿天下然後稱尊以紹唐統次也乃棄張承業之忠謀不待滅梁已卽大位卒無以異於一時之僭取者此其欲速見小始焉已不合於正人矣且裂膚汗血沐雨櫛風十五年百戰而得之好畋好女寵伶人信宦官不三年而失之身死優伶爲天下笑得非才器有限先戒而後肆故歟明宗本應州【名邈信烈無姓】爲武皇養子本無黃屋之心遭時之亂爲眾所附自此以後主天下者又一族也莊宗之失率皆反之誅贓吏損宦寺減宮女裁優伶縱鷹犬委任宰相馮道等愛養民力循致有年目不知書而所爲多暗與古訓合資性寛厚與物無競每夕於官中焚香祝天曰某蕃人因亂爲眾所推願天早生聖人爲生民主在位八年年丰兵寢校於五代麄爲小康祝天之言發於誠心天旣厭亂果生聖人明宗以丙戍卽位宋太祖遂以丁亥生焉帝殂閔帝從厚立立才四月潞王從珂與朝廷猜阻起兵趨洛馮道上箋勸進遂廢弒閔帝而自立從珂本王氏爲明宗養子自始至是國姓遂三變矣方其入洛許軍士以重賂府庫枵然剝民酬兵自此以後六軍販易天子益以習熟唐晉漢周皆不過再傳旋爲人所貿如出一律焉此唐藩鎭軍中推立之餘獘至是愈極矣河東節度使石敬塘明宗壻也與潞王素不相悅至是徙之鎭鄆遂激其反敬塘令桑維翰艸表稱臣求救於契丹許割盧龍道及鴈門關北與之契丹主耶律徳光舉兵赴援敗唐兵立敬塘爲晉帝遂割幽薊等十六州賂之此唐髙祖稱臣突厥之遺謀而割中國地以賂外夷則自古未之有其利不能以再世其害乃至於無窮可勝嘆哉晉主入洛陽從珂自焚死唐四主三姓一十四年而晉取之【起癸未迄丙申】

後晉【石氏都汴】

晉髙祖石敬塘其先本西夷也旣爲契丹所立與耶律徳光引兵而南徳光爲擇諸子畱守河東指其兄子重貴曰此大目者可也進兵入洛契丹北歸遂自洛遷都於汴仍以馮道爲相契丹攺國號曰遼晉上尊號於遼馮道爲冊禮使表自稱臣謂遼主爲父事之甚謹金帛贈遺相繼於道小不如意輒來誚讓朝野恥之晉主曽無倦意依人立國自古以來之失算有如是夫晉主殂養子齊王重貴立違桑維翰之深謀信景延廣之狂策告哀契丹稱孫不稱臣且執其回圖使激怒之大言曰翁怒則來徵孫有十萬橫摩劍足以相待契丹主怒屢伐之晉𨿽命河東節度劉知逺爲都統然疑之密謀皆不與知逺知見疎有憂色郭威謂曰河東山河險固覇王之資也何憂乎張彥澤杜威以兵降契丹導入大梁執重貴殺桑維翰徳光至大梁斬彥澤於市捕景延廣詰之曰兩主失歡皆汝所爲十萬橫摩劍安在鎖之扼吭而死興晉者維翰亡晉者延廣用心異而受禍均蓋依人以立國者常見其禍未見其福也馮道朝徳光以爲太傅遷重貴及其家人於黃龍府至中度橋望杜重威寨慟哭而去徳光復通天冠絳紗袍登崇元殿令百官行入閣朝賀禮未幾大掠括錢帛載府實以歸至殺狐林而死割腹實塩載以北歸晉人大喜及後主重貴十一年【起丙申盡丙午】契丹滅之而漢劉智逺興焉敬塘附遼而興旣不能彊重貴挑遼而亡又不能弱胥失之矣

後漢【劉氏】

五代漢髙祖劉知逺其先本沙陀人初知逺在河東富彊冠諸鎭重貴與契丹結怨知逺知必危而不諫契丹屢深入知逺坐視之而不救重貴旣北遷河東將佐勸稱尊號知逺卽皇帝位於晉陽徳光北歸旣死知逺發太原安行入汴兵不血刄皆史弘肇之力也陜晉爭殺契丹使諸鎭相繼稱欵遂攺國號曰漢三年而殂隱帝承佑立河東鳳翔長安三鎭拒命命郭威招撫之威問計於馮道道曰願公勿愛官爵以賜士卒威從之繇是眾心附威道老於販國以此教威相與之心冥於言意之表矣三鎭旣平帝日驕縱一旦輕聽羣小殺大臣楊邠史弘肇等又遣使殺郭威於鄴不克威自鄴引兵入汴承佑爲亂兵所殺道帥百官見威受威拜如平時徐曰侍中此行不易蓋道爲威畫策至是成功外爲不屈之形內有收功之心道之情狀見矣太后命迎髙祖弟崇之子贇將立之契丹入冦命威捍禦將士大噪曰天子須侍中自爲之裂黃旗被威體擁而南行太后命威監國百官藩鎭上表勸進尋殺贇自立焉知逺幸禍而興忽然得之忽然失之根淺者不固基薄者易危二主四年而周取之【起丁未盡庚戍】自古享國未有如此之促者也

後周【郭氏】

周太祖郭威始以一卒隸劉知逺麾下卒取而代之黃屋之間居一黥人其自言曰自古豈有花頂天子蓋自愧也然觀其過曲阜謁孔祠將拜左右曰孔子陪臣也天子不當拜帝曰孔子百世帝王之師敢不敬乎遂拜因禁孔林樵采訪孔顏後以爲曲阜令簿視漢髙過魯之祠崇報過之其餘美政史不一書亦五代賢主也臨崩戒晉王榮曰吾西徵見唐十八陵無不發者我死當紙衣瓦棺汝或吾違吾不福汝慮亦逺矣榮太祖後兄柴守禮之子也太祖子之榮立是爲世宗周之國姓一變矣卽位之初憤然欲削平僭亂眞英主也深知近世之獘起於威令不行上陵下僭故於北漢劉旻之引契丹入冦也首斬髙平遁將樊愛能何徽以正軍法一革五十年之獘政遂能變弱爲彊因敗爲功乘勝遂北至於太原歸而簡兵整眾鋭意進取伐蜀而取秦鳳徵南唐而割江北討契丹而平三闗攻無堅城戰無彊陣以疾班師未幾而殂使天年少延混一不待大宋之興矣且馮道國存則竊位素餐國亡則迎謁勸進姦臣也五代諸君相承相之而世宗能棄之王朴識兵勢正雅樂通陰陽律曆奇才也世宗能信而用之五代諸君多刻其民而驕其軍世宗獨能嚴軍而卹民治律曆興禮樂正刑統禁私度僧尼毀佛像鑄錢注意元元畱心邦本於五代十二君中獨稱爲最美行善政史不絕書論者謂五代之君世宗第一唐明宗次之周太祖又次之餘無稱焉當矣恭帝宗訓以幼沖嗣位宋太祖【趙匡胤】爲殿前都點檢契丹入冦命宋太祖北伐中外物情素附宋太祖次陳橋驛諸將畢集曰我輩無主願策太尉爲天子俄以黃袍加宋太祖身擁而南歸恭帝尋禪位焉周三君十年【起辛亥盡庚申】五代之相承皆前主之偏裨也所以然者唐藩鎭簒奪之習也流獘之極遂至於此其獘直至宋太祖趙普而始革開國賢君之謀逺矣哉

五代割據諸國

日轂冥蒙眾星爭耀五代之亂四方割據者蠭起秦李茂貞據鳳翔統州十五始唐昭宗朝封岐王至後唐莊宗朝進爵爲秦王歷二世二十九年【茂貞從嚴】爲明宗滅之吳楊行密據廬揚統州二十八自唐昭宗朝封王至晉髙祖朝歷四世三十六年而南唐李升取之【行密渥演溥】前蜀王建據成都統州四十八自唐昭宗朝封王至後唐莊宗朝歷三十八年而莊宗滅之【建衍】楚馬殷據湖南統州二十三自唐昭宗朝拜刺史至周太祖朝南唐李景並之馬希崇又以揚州歸世宗歷六世五十年而亡【殷希聲希範希廣希蕚希崇】閩王審知據福州統州五自唐昭宗朝爲節度使晉出帝朝李景並之歷六世五十年而亡【審知延翰璘昶曦延政】後蜀孟知祥據成都統州四十六始後唐莊宗朝至宋太祖幹徳二年滅之二世四十年而亡【知祥昶】南漢劉隠據廣州統州四十七始梁太祖朝至宋太祖開寶四年滅之五世六十三年而亡【隠龑玢晟鋹】南唐李升據金陵統州三十五始晉髙祖朝至宋太祖開寶八年滅之三世三十九年而亡【升景煜】荊南髙季興據江陵統州三始梁太祖朝凡五世五十七年至宋太祖幹徳元年歸朝【季興從誨保融保朂繼衝】吳越錢鏐據杭統州十三始唐昭宗朝凡四世八十四年至宋太宗興國三年歸朝焉【鏐元瓘弘佐俶】北漢劉旻據太原統州十二始周太祖朝凡四世二十九年至宋太宗興國四年歸朝焉【旻承鈞繼恩繼元】自古立國禪代之速莫如五代彊藩僭竊割據之多亦莫如五代日轂當天眾星隠耀混一之業必待宋太祖出焉蓋天啟之也夫

歷代通略卷二

●欽定四庫全書

歷代通略卷三

﹝元﹞陳櫟撰

宋【東都汴京】

宋太祖其聖矣乎【趙氏名匡胤在位十七年建隆三幹徳五開寶九庚申至丙子壽五十歲陵名永昌】後唐明宗天成丙戌卽位【天成二年】焚香祝天願早生聖人爲生民主明年丁亥太祖卽生【生於洛陽夾馬營】越三十有四年爲宋建隆元年庚申果順天應人爲生民主焉初事周世宗勲望夙著世宗殂少帝立契丹犯邊太祖爲殿前都點檢督諸軍禦之軍出愛景門日下復有一日黒光久相磨蕩軍校苗訓者知天文指謂楚昭輔曰此天命也是夕次陳橋驛將士扣寢門曰諸將無主願策太尉爲天子太祖驚起固拒之不可乃誓之曰少帝太后我北面事之公卿大臣皆我比肩之人也汝等毋得陵暴近世帝王初入京城皆縱兵大掠今無得復然眾皆拜天命人心可見也已乃整軍自仁和門入秋毫無犯宰相範質以下迎拜行禪代禮奉少帝爲鄭王【遷西京後遷房州】定國號曰宋因周都汴京【開封府】革命之日市不易肆此一事漢唐以來所未有也【邵雍語】當是時四方多僣國叛鎭澤潞李筠【昭義節度】淮南李重進【淮南節度】反討平之先取澤潞以通兩河之咽喉次取淮南以通淮揚之門戶繼取湖南荊湘而後及於蜀廣江南河東先易而後難先近而後逺削平混一之規模蓋如此也【呂中講義】二叛【李筠童進】旣誅一日問宰相趙普【普初爲掌書記太祖謀臣後爲相】曰唐季以來五十年易八姓何也吾欲息兵爲長久計何如普曰此非他故方鎭太重君弱臣彊而已若稍奪其權制其錢谷収其精兵天下自安矣上悟峕石守信王審琦等【卽策立之諸將】皆以故人典禁衛乃召之宴酒酣謂曰我非爾曹之力不至此然未嘗安枕而臥也守信曰天命已定誰敢異心上曰爾曹𨿽無異心如麾下欲富貴者何一旦以黃袍加汝身欲不爲得乎人生如白駒過隙所謂好富貴不過多積金帛厚自娯樂耳爾曹何不釋去兵權出守大藩擇便好田宅市之日飲相歡以終天年君臣之間兩無猜疑上下相安不亦善乎皆拜曰陛下念臣等至此所謂生死而肉骨也明日皆稱疾請罷乃皆除節度罷軍職【自此節度使皆無軍權只請俸】杯酒間除一二百年不可除之痼疾此趙韓王【普封韓王】開國元勲善謀國之第一義也而非太祖其孰能行之故專地專兵專利專殺五季承唐方鎭之獘也於是以知州易方鎭以収其地【始命昝居潤知鎭州又多命文臣知州復置諸州通判】籍諸道驍勇補禁衛以収其兵賦入輸京師以収其財命【文臣搉場院又置轉運便】大辟委刑部以革其專殺在外則鳯翔節度使王彥超等皆罷節鎭【開寶二年】授環衛焉內除宿衛之廹外除方鎭之專消之以漸持之以久不激不靡以成逺圖善矣先是李漢超郭進等已守闗南洺衛等州至是又命李繼勲姚內斌等守潞慶等州委以邊寄自此無西北虞得以盡力東南東南旣平將以漸理西北於是荊南髙繼衝服【幹徳元以荊歸峽三州降】湖南周保權擒【同上年湖南十四州】平蜀而執孟昶【三年】平嶺南而執劉鋹【開寶四卽廣中】取江南而執李煜【八年】江南捷書至上泣曰宇縣分割民受其禍思布聲教以撫安之攻城之際必有橫罹鋒刅者是可哀也大哉言乎眞仁心形於仁言也待諸降王恩禮備至皆得以牖下終蘓軾有言三代以後能一天下者四君【漢髙祖光武唐太宗宋太祖】皆以不嗜殺人得之宋太祖居其一焉信然矣嘗以雪夜幸趙普家論及取大原【河東】普曰大原當西北二邊使一舉而下邊患我獨當之何不姑畱以俟削平諸國彼彈丸黒子之地將何所逃上深然之故終劉鈞世不加以兵繼元立始徵之會暑雨卽班師𨿽未得河東實禹徵苗文王伐崇遺意也故諸僣國惟河東未平若吳越則已奉正朔久矣西北二方慮之甚逺【北方謂契丹已見前西方謂西夏在唐峕爲定難節度使領銀夏綏宥等州元姓拓跋後賜姓李世領之太祖朝李彜興賞貢馬其後光叡繼筠繼捧嗣太宗朝賜姓趙仁宗朝元昊反事並見後】置封樁庫積貯金帛期以贖石晉所割地否則戰焉使天假之年則河東平故地復必皆不愆於素其於収靈夏餘事耳開寶八年江南甫平九年太祖已晏駕壽止五十庸非天乎太祖之善史不勝書一日罷朝不樂或請其故曰爾謂天子爲容易耶屬乘快指揮一事而誤故不樂耳後克艱爲君難太祖知之矣嘗坐寢殿令洞開諸門皆端直軒豁曰此如我心少有邪曲人皆見之朱文公謂太祖不爲文字言語之學而方寸之地正大光明直與堯舜之心合是也卽位之初數幸國子監葺先聖祠【用孔子逺孫爲主簿初在軍中手不釋卷命王昭素講易賞其治世莫如愛民養身莫如寡欲二語書之屏間】晚尢好讀書君則曰作宰相須用讀書人相則曰天下惟道理最大【蜀平宮人入掖庭有幹徳所鑄鏡問陶谷竇儀對曰僞蜀當有幹徳年號太祖嘆曰作宰相須用讀書人○嘗問趙普天下何物最大普對曰天下惟道理最大】興以武功而首崇儒學後來濂洛之學直紹洙泗道理大明使學者如生三代前𨿽幹徳丁卯【五年】五星聚於奎婁天實開文明之祥然扶植斯道之端自太祖肇矣他如悔飲醉【嘗曰沈湎於酒何以爲人】遣宮人【放願歸者百五十餘人】碎七寶溺器【孟昶物】服浣濯衣寢殿設靑布緑葦簾戒皇女衣翠襦【晉王言陛下服用太艸艸上曰汝不記居甲馬營中峕耶】親試舉人詔百官轉對詔長吏勸農桑贓吏或杖死棄市或配海門島任士人典獄大閱省冗弱斬川班卒妄訴者【曰士卒犯吾法惟有劍耳】諸如此類遽數之不能終開寶癸酉【庚申至此十四年】周幼主以壽殂爲舉哀輟視朝視前代之酷虐矯誣忠厚至矣至於不以天子私其子尢可尙焉昭憲太后杜氏【太祖母】之將終也謂太祖曰汝知所以得天下乎正繇柴氏以幼兒主天下羣心不附故耳汝後當傳位汝弟【指太宗】能立長君社稷之福也上泣曰敢不如太后教後因論建都曰晉王龍行虎步異日必爲太平天子則傳位太宗固太后之遺教實太祖之眞心也太祖之削平僣亂其英武不能過於漢髙光武唐太宗其存心檢身正家傳位則漢祖唐宗不及之也獨立國之勢定都之宜則有可言者嘗幸西京【洛陽】欲畱都之日遷河南未已又當遷長安晉王切諌上曰吾欲西遷無他欲據山河之勝而去冗兵循周漢故事以安天下也晉王之言固善然不出百年天下民力殫矣蓋北不得幽薊則兩河不可都西不得靈夏則闗中不可都【朱文公語錄曰闗中之山皆自蜀漢而來至長安而盡橫山之險乃山之極髙處宋自橫山以北盡爲西夏所有山河之固與我共之反據髙以臨下是以闗中不可都也神宗銳欲取橫山蓋得橫山則可據髙以臨彼然取橫山之要又在永洛之城故夏人以死爭之】不得已因仍都汴恃兵以爲彊通漕以爲富耳諸將皆歸老宿衛諸州則略無兵權一兵一財皆朝廷自制之故其始𨿽足以戢姦雄之變而其終漸無以禦外敵之驕太祖𨿽以武功開國而文事已開端武略已微不競立國之勢甚似周魯仁厚之積漸必柔弱理勢然也太祖朝用相數人【範質王溥魏仁浦薛居正沈義倫】最專且久莫如趙普外惟一竇儀有學有守太祖屢欲相之普忌其剛直與陶榖等共排之矣普爲開國元勲最可稱者謀國謀國最可稱者削平藩鎭之謀與決徵河東先後之謀二事也修已正君無聞焉用人則全非矣開國之初如天地重開不可厚誣以爲無人使能博引羣賢以共贊大業豈止如今所觀哉開寶九年十月上不豫召晉王屬以後事而崩【宋皇后使召皇子徳芳見晉王至遽曰官家吾母子之命托於官家晉王曰共保富貴無憂也】晉王立是爲太宗【先名匡乂攺名光乂太祖同母弟也卽位攺名炅在位二十二年太平興國八雍熈四端拱二淳化五至道三丙子至丁酉壽五十九歲陵名永熈】太宗之立也開寶九年丙子十月至十二月攺爲太平興國元年踰年攺元尙矣何急而不少忍旬月耶親試舉人【興國二年】日求才科場中非敢望拔十得五止得一二亦可爲致治之具第一人果得呂蒙正後爲賢相焉築講武臺大閱甲兵之盛近古所無三館崇文六庫儲書【八萬卷】策府之文煥乎一變卽位之初文事武備兩得之矣陳弘進獻章泉【二州】錢俶獻吳越【十四州興國三】親徵河東劉繼元降遂徵契丹謀復幽薊攻幽州不下遂班師此行本取晉爾狃於取晉之易而忘取幽薊之難不惟無功反以致冦損威重而輕國勢繇不能蓄力以俟峕觀釁故也徳昭【太祖長子】從北徵軍中嘗夜驚不知上所在有謀立徳昭者上聞不悅及歸久不行太原賞徳昭言之上大怒曰待汝自爲賞未晚也徳昭退而自刎夫北徵自不利太原則有功矣乃遷怒而不行賞徳昭不善韜晦似欲収人心者太宗衘夜驚之事深疑忌之律以誅心之法謂之太宗殺徳昭可也共保富貴之言何如哉繼而徳芳亦卒太祖二子盡於此矣契丹入冦輕信賀令圖【雄守】之言命曹彬等北伐糧盡大敗契丹遂陷深易魏博之北深被其禍上深哀痛下詔寛卹無及已【五年】初昭憲之命太祖傳太宗可也本欲上復傳之秦王廷美【杜後幼子】廷美傳之徳昭二子繼死廷美始不自安上以傳國事訪趙普普曰太祖已誤陛下豈容再誤於是普復相廷美遂得罪【勒歸私第】普又使李符言廷美怨望遂安置房州以憂卒普爲開國元勲而爲此姦邪傾險以取再相曽不顧太祖之恩義天下之名節矣成太宗之過虧垂統之美普實爲之普蓋功之首罪之魁也以後諸相如李昉呂蒙正張齊賢呂端俱以賢稱冦準李沆向敏中亦已參政宋之人才𨿽盛於景徳慶曆後實以培養於此峕矣西夏之事則李繼捧以四州獻【賜姓名趙保忠】其弟繼遷【賜姓名趙保吉】叛亂不已終太宗世不能討平蓋太宗於西北二邊胥失之取幽薊失之躁急以結釁於北収靈夏失之姑息以遺患於西繼捧旣納土矣不當復以夏臺故地與之【授定難節度使賜以銀夏綏宥靜五州使圖繼遷】並賜姓名恩禮過驟適啟其驕叛服不常討伐悠緩復啟其玩使初不輕用其力於北而專用於西豈有是哉然太宗善政嘉言實多可書畿民有詣登聞訴失豬者賜千錢償之曰似此亦爲聽決可笑也然推此心以臨天下可無寃民矣三司言市徵負官課上曰司計當以至公爲心無事刻剝而傷和气也作戒論辭以戒州縣官曰爾俸爾祿民膏民脂下民易虐上天難欺置侍讀官聽政之暇日閱經史太平禦覽成日讀三卷或恐疲聖躬日開卷有益不爲勞也又曰朕觀書深夜乃寢凡飲食飽無不昏濁倘四肢無所運用便復就枕血脈凝滯諸疾必生又曰嗜好不可不謹符彥卿喜射獵左右爭獻鷹犬因爲恣橫故知人君當澹然無欲勿使嗜好形於外則姦邪無自入焉又曰寸陰可惜茍終日爲善百年之間亦無幾耳又謂近臣曰每見縉紳端雅者常代其父母喜召拜近臣必爲擇良日欲以保終吉閭裏間每旦祝天子萬歳次則大臣眉壽朕與卿等安得不日思善事以副億兆之禱耶皆名言也宴羣臣於後苑賞花釣魚遂爲故事太祖世進士不過三十人諸科五十人太宗臨禦幾二紀登第近萬人文華寖昌武功少競已見於此矣又有一失以宦者統兵是也李順亂蜀命王繼恩平之是襲唐中葉之失而開宣和童貫譚稹之端也大闗倫紀又有一失太祖宋後之崩羣臣不成服王禹偁以爲言貶滁州太宗薄於倫紀如此徳昭廷美之不得其死於此益表見其心矣共保富貴之言又何如哉若夫訓導諸子謹重國本則深可法戒元僖【後不壽】等曰汝生長宮中每著一衣則憫蠶婦每餐一食則念耕夫逆吾者是吾師順吾者是吾賊不可不察也謂近臣曰諸子幼沖未有成人之性僚屬亟擇良士至臺隸等亦自■﹝扌東﹞擇不欲邪佞在其左右讀書聽講咸有課程立元侃【眞宗更名恆】爲皇太子畢士安李沆兼庶子賓客其選嚴矣上不豫李后與王繼恩忌太子英明謀立楚王元佐上崩後遣繼恩召宰相呂端議所立端使繼恩入合檢墨詔鎖之合內使人守之而入曰先帝立太子正爲今日豈容更有異論後黙然而止太子卽位是爲眞宗端平立殿下不拜請捲簾升殿審視降率羣臣拜呼萬歲太宗之任相托孤呂端之達變任重蓋兩得之嗟夫太宗之約已愛民崇文好學勤政聽諌知人善任如此其於垂後昆則爲創業垂統其於承太祖則爲繼體守文可謂兼有之矣使能厚於倫紀待太祖之後與子及秦王廷美歸於忠孝尙何疵焉眞宗卽位之初【名元侃更名恆太宗立爲太子在位廿六年咸平六景徳四大中祥符九天禧五幹興元戊戌至壬戌壽五十四陵名永定】首禁祥瑞有請攺舊政者曰先帝賜名之日撫朕背曰名此欲我兒有常徳也朕何敢忘觀此初意豈不甚美其於西北二邊也田錫言繼遷不合與夏州翻事姑息似失事機闗輔勞擾從此生矣旣而果陷靈州中流矢死子徳明嗣請降懼討也曹瑋【彬子】言不早圖之後必難制尋封西平王𨿽一時茍安至其子元昊反錫瑋之言驗矣契丹入冦上親徵至大名傅潛擁兵不進當斬貸之楊瓊繼喪師亦不誅陳貫【安陽人】上言前日不斬傅潛致此輩畏死不畏法今不嚴其制後當益弛不報宋之武功不競自軍法不嚴始一失於傅潛再失於楊瓊又屢失於張昭王超皆以奔敗不誅仁厚信有餘國勢不期而漸弱矣上之北徵也宰相李沆畱守輦下淸肅【咸平二】上初卽位沆日取四方水旱盜賊奏之王旦以爲細事不足煩上聽沆曰人主少年當使知人間疾苦不然血气方剛不畱意聲色犬馬則土木甲兵禱祠之事作矣吾老不及見此參政他日憂也文靖此意漢魏相遺意也峕方用兵邊奏日聳旦曰安得見太平常優遊無事乎沆日敵國外患適足爲警懼異日天下晏然未必髙拱無事君其念之此又範文子釋楚爲外懼之遺意也沆自言居重位無補惟四方言利害者未嘗一施行聊以此報國耳朝廷防制備具或狥所請妄有更張所傷多矣此又曹參客至欲開說飲以醇酒勿聽之遺意也冦準薦丁謂於沆久之不用準問之沆曰才則才矣可使之在人上乎準謂不然沆笑曰他日當思吾言逮至後來沆言皆驗旦準皆名相然以文靖此數言觀之二公之不及也逺矣沆卒畢士安冦準並相【景徳元】以準好剛用士安重徳鎭之未幾澶淵之徵獲準剛決之功而內焉鎭靜亦獲士安重徳之力蓋兩得之契丹再舉國入冦王欽若【參政】請幸金陵陳堯叟【簽書】請幸蜀上問準準曰臣欲得獻策者斬以釁鼓然後北伐天子神武將帥協和親徵彼必遁不然出奇以撓其謀堅守以老其眾勞逸之勢我得勝算矣柰何欲委社稷逺之楚蜀耶陳瓘曰使當時無準天下分爲南北久矣峕契丹母老頗厭兵王繼忠【宋將陷虜】乘間言和之利契丹以繼忠奏詣莫州上問準準曰如用臣策可數百年無事不然四五十年後戎心又生上曰朕不忍生靈受困不如且聽其和然非懷以至徳威以大兵豈能柔服乃手詔繼忠曹利用往使車駕北徵契丹扺澶州大將逹蘭中弩死大挫衂駕衂澶渡河幸北城登樓諸軍呼萬歲聲聞數十里契丹駭怖和議遂定【許歲遺絹二十萬疋銀十萬兩】尋退師自是不復冦邊和好數世不失是役也以戰爲和非以和爲和故和可久也旣和上待準厚欽若深害之曰陛下以準有社稷功耶城下之盟春秋恥之陛下知博乎陛下冦準之孤注也上愀然準罷相相王旦上心怏怏欽若曰爲大功業庶刷此恥問何謂功業曰封禪是矣封禪得天瑞乃可爲前代有以人力爲之人主信奉以示天下則與天瑞無異矣上初憚王旦欽若以上意諭之賜酒得珠不復持異焉有大臣而可以貨取乎旦不爲無罪也明年正月【大中祥符元年】天書降承天門上拜受大赦攺元此蓋合王莽明皇二人而一之者也【上先語輔臣某夜見神人星冠絳袍告朕當降天書大中祥符三篇】君臣爲兒戲事以欺天人祇貽笑千古耳上問待制孫奭以天書對曰天何言哉豈有書也天書再降大內三降泰山遂封泰山禪社首東封未幾西祀繼之又奉天書如西京祀后土於睢上焉駕次曲阜拜謁孔廟加謚孔子至聖文宣王且於廟立學宋興至是五十年天下州縣有學始此然是峕諸州置天慶觀天下徧有道像亦始此此與漢明臨雍講學之峕卽有迎佛天竺之事亦何以異召處士魏野【陜人】不至或以林逋【杭人】名聞其卒也有句曰茂陵他日求遺藳猶喜曽無封禪書是峕朝臣自孫奭外有愧於處士者多矣向敏中相欽若樞使丁謂參政【祥符五年】玉淸昭應宮成【丁謂以夜繼晝七年始成凡三千五百區】張詠臨終【八年】奏不當造宮觀竭天下之財乞斬丁謂以謝天下詠之忠可嘉謂之姦誠可誅也祥符末飛蝗過京城上方禦膳蝗勢障日意甚不怡聖體自是不康矯誣上天曽何補哉王旦柄用十八年【相十二年】至是以疾求去遂罷欽若相【欽若曰爲王子明故使我作相遲卻十年】初旦聞李沆言及親見欽若謂所爲嘆曰李文靖聖人也每有大禮奉天書以行常悒悒不樂上不能格君心次猶能奉身以退猶庶幾焉【天禧二年】冦準鎭永安奏天書降幹佑山【巡檢使朱能所爲】迎入內準遂三入相準以大勲重望亦爲此可嘆也丁謂讒準準罷再貶雷州李迪丁謂相【會食羹污準須參政丁謂起拂之準曰參政乃爲官長拂須耶謂甚慚讒誣之心始此遂因上疾讒準於宮中】羣小幾揺東宮【太子禎卽仁宗】上因迪言大悟未幾迪亦罷上崩【幹興元年】太子禎卽位雷允恭【宦者】擅移山陵王曽【參政】白太后【劉氏眞後】謂令允恭移皇堂絕地謂罷相貶厓州京師語曰欲得天下寧當拔眼中丁公論快之王曽相以嗣君卽位宜近師儒命孫奭等侍經筵只日亦不輟講讀沂公相業首可見於此矣呂中曰眞宗景徳之前此一峕也祥符以後又一峕也景徳以前之相呂端張齊賢李沆呂蒙正畢士安冦準王旦皆君子而沆之賢爲之最祥符以後之相王欽若陳堯叟馬拯丁謂曹利用皆小人而欽若謂之姦邪爲之最𨿽有向敏中李迪二賢相則不踰時而去矣調護兩宮去丁謂之大姦輔天聖【仁宗初年】之初政猶幸有王曽在也愚按眞宗除天書一事外餘多可稱亦守成賢主也冦準有功社稷貽景徳以後十八九年之安平而得以優遊於東封西祀者誰實爲之欽若姦邪小人只以孤注天瑞兩語下以讒功臣上以蠱君心成眞宗矯誣之大過而虧其守成之全美吁可畏哉仁宗臨禦四十一年【名禎年十三卽位在位四十一年天聖十明道二景佑五寶元三康定二慶曆八皇佑六至和三嘉佑八癸亥至癸卯壽五十四陵名永昭】享國最爲長久天性最爲仁厚卽位年十三讀攺元詔泣曰不忍遽更先帝號也終喪宴用半樂未始屬目終宴有戚容【天聖二】仁孝夙成也如此上以幼沖皇太后劉氏同聽政凡十有二年契丹嘗饑流民及境上曰皆吾赤子也賑之【天聖九】太后崩【明道二】遺詔尊楊太妃爲皇太后【仁宗李宸妃生太后子之命楊妃保視仁宗幼呼太后大娘娘小娘娘至是以宮名呼寶慶太后】始有以李宸妃【峕已沒】誕育上躬告者號慟累日追尊攺塟言者多暴垂簾峕事範仲淹【司諌】言太后保育聖躬十餘年宜掩小故全大徳詔母得復言垂簾事劉太后賢明慈愛然欲立劉氏七廟服衮冕大非矣賴臣僚諫之而能聽也上始親政裁抑僥幸中外大悅初上立後意在張氏郭后之立太后意也莊憲崩美人尙楊有寵尙語不遜後批其頰誤批上頸宰相呂夷簡贊上廢後仲淹孔道輔極諌夷簡曰廢後亦漢唐故事道輔【中丞】曰人臣致君堯舜乃以漢唐失徳爲證耶出道輔仲淹【範睦州明道二】尙楊益有寵上體爲之獘寶慶太后屢言乃命出宮立皇后曹氏【彬孫女景佑元】夷簡秉政久進者多出其門仲淹【入爲待制】進百官圖指曰如此爲序遷如此爲不次如此則公如此則私夷簡怒仲淹越職言事薦引朋黨又罷知饒州余靖【校理】尹洙【校勘】以爲言皆貶歐陽修乃移書髙若納【諌官】責其不救仲淹修貶夷陵令以仲淹朋黨榜朝堂戒百官越職言事蔡襄【推官】遂作四賢一不肖詩【四賢仲淹靖洙修不肖若納】夷簡盡逐忠賢顯絕言路其罪大矣寶慶楊太后殂峕上未有嗣後勸選宗子養宮中繇是皇從兄允讓子宗實【卽英宗】幼養後所寶慶之功有三擁育仁宗一也贊去尙楊二也勸立英宗三也且謙謹無過賢矣劉太后有才有功然亦有過寶慶則有功無過眞宗得劉楊而屬之子良亦知人宋多賢後度越漢唐曹髙向孟之賢固也劉楊之賢亦不可沒也【景佑四】旣而西夏元昊反【自稱大夏皇帝寶元元年】冦延州劉平死之夷簡三入相杜衍同知召仲淹與韓琦經略西事【範陜西轉運韓副之康定元年】任福違琦節制敗死【慶曆元年】契丹乘西夏之叛遣使求瓦橋闗南地【十縣】峕富弼忤夷簡夷簡薦弼使契丹弼謂其主宗眞曰北朝忘章聖皇帝【眞宗】之徳乎澶淵之役從諸將之言爾無遺類矣且通好則主專其利而臣下無所獲用兵則利歸臣下而主受其禍故北朝臣勸用兵者皆爲身謀非爲國也今中國精兵百萬北朝用兵能保必勝乎所亡士馬羣臣當之歟人主當之歟宗眞悟曰欲得祖宗故地耳弼曰晉以盧龍道賂契丹周世宗伐取闗南地皆異代事宋興已九十年若各求異代故地豈北朝之利哉主上命使臣則有辭矣曰朕爲祖宗守國必不敢以地與人朕不欲爭地以多殺兩朝赤子當略增幣以代賦入北欲得故地南豈肯失故地哉弼歸再使契丹欲誓書入獻字或納字弼峻拒之卒從晏殊議許納字弼爭不能得峕契丹特以虛聲動中國中國方困於西兵夷簡持之不堅卒增金幣二十萬以和弼除翰林學士力辭卒不拜元昊入冦葛懷敏復敗死自劉平任福敗至此賊勢益張然猶守巢穴不敢逺離者以琦仲淹等備禦之嚴牽制之也【慶曆三年】未幾亦遣使稱臣戢兵以待命矣【後元昊死封其子諒祚爲夏國王】孫沔【陜西轉運】上言夷簡在中書二十年三冠輔臣有宋得君一人而已以柔而易制者升爲腹心以姦而可使者保爲羽翼夷簡以疾辭遂罷相柄國最久斥逐正人収召姦佞庸瑣致西北繹騷桀驁夷簡之過也然能悔悟起仲淹而委任之猶幸其有以補過也夷簡旣退遂相章得象晏殊命王素歐陽修蔡襄知諌院余靖爲右正言峕謂之四諌官琦仲淹副樞以樞使召夏竦臺諌力攻之代以杜衍峕弼衍琦淹在二府修等爲諌官宋之得人於斯爲盛石介【中允】作慶曆聖徳詩有曰眾賢之進如茅斯拔大姦之去如距斯脫大姦謂竦也竦深恨之造爲黨論目衍琦淹修等爲黨人修作朋黨論上之終不能救未幾仲淹參政弼副樞琦宣撫陜西仲淹弼每進見必責以太平開天章閣給筆札使條奏當世急務仲淹退列十事【曰明黜陟抑僥幸謂任子冗濫精貢舉擇官長謂委二府選監司監司舉知州縣均職田厚農桑修武備減徭役覃恩信】弼列爲二策【曰止重命抑僥幸】上方信向悉用其說以王素等爲諸路按察使被按者罪法必得定取士法先策論兼對大義嚴監司選更策補法十事之言亦略施行【慶曆四年】仲淹感眷遇以天下爲己任與弼日夜謀慮期興太平然規模闊大論者難之及按察使多舉劾人不自安任子恩薄磨勘法宻僥幸者不便於是毀謗寖盛朋黨之論滋不可解矣先是介奏記弼責以行伊周事竦使女奴陰習介書攺伊周爲伊霍且僞作介與弼撰廢立詔艸飛語上聞仲淹弼始不自安固請出按邊仲淹宣撫陜西弼安撫河北修亦罷按察知滁州範富旣出或奏戒按察苛刻【包拯】首變天章所條行事矣晏殊罷杜衍相又以剛愎不學之陳執中爲參政衍多寢內降恩僥幸者不悅集賢校理蘓舜欽衍子婿仲淹所薦也用鬻故紙公錢會客名流多與中丞王拱辰嗾其屬劾舜欽因傾衍仲淹舜欽除名王洙等並逐拱辰曰吾一舉网盡矣【慶曆四年】衍相才百二十日遂罷【五年】仲淹弼皆罷【皇佑四年仲淹卒】西北二邊之平繄誰之力邊事寧二人可逐矣自此正人四逐慶曆之治衰焉使仁宗此峕久用韓範富杜於二府而不以一姦庸間之其何以加諸未幾琦得象亦罷而執中相矣復以詩賦取士轉運罷兼按察皆變仲淹天章所條事也𨿽文彥博龎籍相【皇佑三年】然不久皆罷而執中再相矣【五年】孫朴等交攻執中執中遂再罷【至和二年】始並相文彥博富弼焉宣制之日士大夫相慶知並州龎籍過京師上問朕用二相何如籍曰甚副天下望旣知二臣而用之當信之堅任之久然後可以責成功若以一人之言進之又以一人之言疑之太平未易猝致也歐陽修亦復翰林學士仁宗用人前盛於慶曆後盛於至和自此以後琦相修副樞而卒於琦托孤焉嘉佑元正上感風眩不能省事遇事二府議定稱詔行之上之疾也宰臣勸立宗實疾瘳中輟範鎭奏曰天下事有大於此者乎章十九上須髮爲白並倅司馬光亦言之光後在諌院【嘉佑五年】力申前言上曰送中書光見琦曰不及今定議異日夜半禁中出片紙以某人爲嗣則莫敢違矣琦乘間極言遂降詔以皇兄濮安懿王之子宗實爲皇太子賜名曙此事緩半年則大可慮矣僅定而仁宗上僊天也明年二月上崩皇子卽位是爲英宗仁宗性至仁厚大辟疑讞歲活千計嘗云朕未嘗詈人以死況敢濫刑嘗夜饑思燒羊恐取索遂爲例曰豈可不忍一夕之饑而啟無窮之殺或獻蛤蜊二十八枚枚千錢曰一下筯費二十八千吾不堪也北使言髙麗職貢疏今欲加兵謂曰此只王子罪不幹百姓事今加兵未必能誅王子且屠戮百姓卒寢其兵【其它善政不勝紀】廟號仁宗不亦宜乎又好衜崇儒扶植斯道上承一祖二宗之心下開濂洛道學之懿經筵謂侍臣曰朕盛暑未嘗少倦但恐卿等勞耳詔州縣皆立學定太學生員以孫復石介胡瑗爲國子直講王堯臣及第賜中庸篇呂溱及第賜大學篇於戴記中表章此二篇以風厲儒臣是已開四書之端矣考帝平生白璧微瑕其郭后一事乎【三句出廷芳】呂中曰仁宗之世諸賢凜凜以西北二方爲憂而天下之勢終如倚泰山而坐平原蓋宋以仁立國故其勢稍弱以儒爲政故其文稍勝所恃以維紀綱者君子也公論也而君子之聚公論之明莫甚於仁宗之峕天聖之初王曽以身任怨然政在東朝朝廷大勢終有所牽制也明道二年親政之後已胚胎慶曆之盛矣寶元以來朝廷無日不爲西北虞西事則韓範之功而夷簡亦爲有功北事則富弼之功而夷簡不爲無罪自慶曆以來杜富韓範相繼秉政而朋黨之論起然君子之類終勝諸賢論事如爭而下殿不失和气譬之推車主於必行以輔成一代之治末年皇嗣未定賴諸賢力言之皆君子終聚公論終明之效也四十二年用相二十三人初十年則王曽爲有功後二十年則杜衍文彥博龎籍富弼韓琦皆有功其中十年則夷簡三相功過不相揜也所大可惜者晚欲大用仲淹而仲淹已卽世矣因考宋立國之本末自李沆抑四方言利害而不行所以積而爲慶曆之緩勢自範仲淹天章閣一疏不盡行所以激而爲熙寧之急政仲淹之在慶曆亦猶安石之在熙寧也諸事之行未及一年僥幸者已不悅矣安石上書於嘉佑變法之蘊亦已略見【嘉佑五年安石爲度支判官上書略曰天下宜大治而未治法度𨿽多而不合先王也朝廷異峕欲有所施爲變革流俗僥幸之人不悅而非之則遂止而不敢爲安石所謂欲變而遂止指沮仲淹天章所條也後來安石變法於熙寧皆自此書所陳而充廣之】特安石更變之說與仲淹同而意與仲淹異仲淹之志不盡用於慶曆而安石之志乃盡用於熙寧世道升降之機寧不於此三嘆焉愚謂仁宗仁厚有餘而明斷堅毅不足用君子多矣而不免參之以小人慶曆用範富韓不力猶幸末年能聚韓富歐馬於朝托以子而夾輔之也使仁宗之用仲淹能如神宗之用安石尙何惜哉英宗初立而得疾【先名宗實攺名曙仁宗從兄濮安懿王之第十三子也生四歲養宮中自後立爲皇子在位五年治平四甲辰至丁未壽三十七陵名水厚】皇太后曹氏垂簾同聽政上舉措失常遇宦者少恩任守忠等讒間兩宮太后對輔臣及之司馬光曰藥石未效亦所宜容詎可責有疾之人以無疾之禮上曰太后待我無恩韓琦曰舜稱大孝惟父母不慈而子孝乃可稱耳恐陛下事太后未至太后豈有不慈者明年疾平琦以十事稟上裁決悉當琦詣東殿復奏太后稱善琦卽請太后撤簾竄守忠正其交構之罪不動聲色而太后還政姦人屏黜所謂社稷之臣也上自臨禦所用皆君子無小人參之首相則琦樞使則富弼參政則歐陽修趙槪經筵則呂公著劉敞臺諌則司馬光唐介呂誨範純仁呂大防宋用君子之盛惟治平爲然蓋慶曆嘉佑涵養作成之功也首詔議崇奉濮安懿王典禮先是司馬光已預言之謂禮爲人後者爲之子故爲所後服斬衰三年而爲其父母齊衰期蓋以重其大宗則宜降其小宗也漢哀安桓靈自旁親入繼皆追尊其祖父此不足爲孝而適犯義侵亂至是申言之謂宜崇濮王以髙官大國稱皇伯而不名王珪範鎭等議亦同歐陽修謂古無以所生父稱伯者琦奏以議稱皇伯爲無稽臺諌皆是珪光議光又言珪等欲奉濮王以禮輔陛下以義也政府欲尊濮王爲皇考旣考仁宗又考濮王則置仁宗於何地乎使仁宗在禦濮王亦萬福當此時命陛下爲皇子不知謂濮王爲父乎爲伯乎若先帝在則稱伯沒則稱父陛下必不爲此行也【治平元年】呂誨等七奏爭之不從四奏乞免臺職不聽遂劾琦導諛遂非又與純仁大防合奏修首開邪議妄引經據陷主於過舉請下修於大理正琦傅會之罪執政遂請太后下手書尊濮王爲皇皇帝稱親【治平三年】自是公論愈激呂誨謂長君臨禦萬機盡出宸斷何必假母后之命以箝公議之口使天下歸怨言於人主今復以移於母后政府𨿽巧飾百端終爲負先帝之恩虧陛下之義違聖人之禮失海內之心皆繳誥待罪誨純仁大防傅堯兪趙瞻等皆罷光亦乞罷不許公著請還誨等不從亦罷嗟夫歐陽修唱議以誤韓琦琦主議以誤英宗始於講學不明終於執以私意惜哉然稱親固非而稱伯亦俗獨程子嘗代彭思永奏有曰爲人後者謂其所後者爲父母而謂其所生者爲伯叔父母此大倫大義不可易也然所生之義至重至大𨿽當專意於正統豈得盡絕於私恩是以先王制禮旣降其服以正統緒然爲齊衰期以別之所以明其至重而與諸伯叔父不同也由此觀之英宗於濮王若曰皇伯父某國大王而使其子孫襲爵奉祀則於大統旣無嫌疑之失而於所生亦盡崇奉之宜且合於公而免於俗矣琦修負一世大名有政事勲業文章乃導君爲此舉𨿽曲說詳辧終不能文兩統二父之失使其君上不孝於先帝次不得爲孝於濮王得罪宗廟得罪天人立四年而遽殂二臣之名亦由此而遂減可勝惜也上崩【治平四年】太子頊卽位是爲神宗【朱子曰濮議歐公說不是只緣道是死後爲鬼不可考胡亂都呼不妨卻不思道理不可如此當峕濮議之爭都是不曾好好讀古禮見古人意】呂中曰臺諌政府之相攻自治平始治平以前爲大臣者多以臺諌之言而去熙寧以後之臺諌則多大臣之私人矣神宗之立也【名頊在位十九年熙寧十元丰八戊申至乙酉壽三十八陵名永裕】年甫二十聰明英偉銳意有餘韓維【修起居注】上言天下大事不可猝爲人君設施自有次第惟當加意謹重峕王安石未召維已窺見其幾微矣修罷參政吳奎代之琦罷相富弼代之屢召安石始起爲翰林學士奎首兩言其迂闊不可大用用之必紊亂朝綱唐介亦謂其好學泥古使爲政必多變更以擾天下先是邵雍治平中於洛陽天津橋聞鵑聲慘然曰洛陽無鵑今始至不二三年南士爲相專務紛更天下自此多事矣至是入對上問唐太宗何如主對曰陛下當以堯舜爲法太宗所爲不盡合先王遂奏本朝因循之獘未嘗如古大有爲之君討論先王之法以措之天下也因論減損郊賚安石曰國用不足由不善理財耳善理財者民不加賦而國用饒安石大言欲致君爲堯舜之君而首主桑弘羊欺漢武之說抑何謬也【熙寧元年】及參大政士大夫素重其名多以爲太平可致中丞呂誨獨彈之司馬光曰命下之日眾喜得人柰何論之誨曰安石好執偏見好人佞已觀其言則美施於事則疏爲從官猶可登政府天下必受其獘峕𨿽未相然紛紛變舊章行新法諸賢攻之力上主之亦力唐介【參政】以忠憤卒呂誨範純仁蘓轍等以言罷富弼言不用堅求罷相相陳升之升之與安石表裏者也趙抃孫覺程顥宋敏求蘓頌呂公著張戩王子韶蘓軾司馬光皆罷而範鎭且力詆之而致其仕安石遂代曽公亮陳升之大拜矣旣相楊繪劉摯等復罷鄭俠以上流民圖竄正人去殆盡矣今觀其所行新法則創制置三司條例司置提舉常平司【奪三司利權以歸司農奪轉運利權以歸常平使者專主聚斂掊克藏爲異日開邊之用】遣使察農田水利【程顥伯淳初亦與使者數】置中書檢正五房編修條例增宮觀官【以處異議者】行保馬戶馬法行均輸市易法【發運使主之令民輸土地所饒平其峕價市易司於他處鬻之】行靑苗錢法【以度僧牒爲本錢令民於苗靑峕請之於収成峕償之取息三分】行保甲法【籍民兵五日一教】行免役錢及収市利錢法【京師細民負水提茶皆輸免役錢不輸者母得販鬻○正稅百錢収市利十錢後王稅不及者亦収十錢末反重於本】行募役法【令人出免役錢官戶女戶軍丁未成丁而免役者亦出助役錢】殿試變用策【葉祖洽以阿峕政首選】更科舉法【用新經字說】行學校三捨法凡此皆其所行新法大凡也安石爲人學術偏蔽意見執抝自視甚髙下視同朝自知不明知人尢暗其學初未嘗實見道體故亦不能施於實用徒引經言以文繆法泥周禮國服爲息之文而失其意及聞人主開課場之譏則曰非陛下略見周禮豈得不爲愧至春秋則目爲斷爛朝報而去之可見其經學實無所見也與同列辧新法則曰公輩坐不讀書耳是下視同朝以爲皆不讀書謂已獨能讀書也讀書如此奚取於讀書哉是自知不明不知其學之偏蔽之本不可用也上常欲其稍攺常平法以合眾論安石曰陛下方以道勝流俗與戰無異若稍自卻坐爲流俗所勝矣上以旱爲憂欲盡廢保甲等法安石持之益堅是其執抝不回之獘也安石初意蓋欲諸賢助之旣而諸賢不惟不助之乃交攻之始用羣小人呂惠卿韓絳曽布蔡確章惇蔡京卞輩以奉行新法又患諸賢之攻已不已也遂引羣小人李定舒亶何正臣鄧維謝景溫輩爲諌臺使爲已鷹犬以逐斥諸賢且復置邏卒察議峕政者而罪之厲王監謗何以異此又私怨誣祖無擇置詔獄秀州捕鞫其後誣陷善良動起詔獄自此始又觀司馬光乞知許州有曰忤安石如蘓軾輩皆毀其素履中以危法臣不可以不去其固請判西京畱臺有曰臣之先見不如呂誨公直不如範純仁程顥敢言不如蘓軾孔文仲勇決不如範鎭自後絕不言新法他可知也如呂惠卿李定輩本於新法何心亦於善類何仇不過以傾險之資假此爲取寵祿之媒故遂非而不攺肆毒而不止耳安石暗於知人異已者指爲不肖阿已者卽爲賢能故司馬公嘗謂之曰忠信之士於公當路時𨿽齟齬可憎後必得其力諂諛之士於今誠順適一旦失勢必有賣公自售者蓋指惠卿也熙寧七年上以久旱爲憂太皇太后力以新法不便泣涕言之而後安石始罷相然薦韓絳爲相惠卿參政相與遵守其法峕謂絳爲傳法沙門惠卿爲護法善神猶安石不罷也惠卿恐安石復入首叛之出其私書多方沮之韓絳勸上再召安石安石自江陵七日至京遂再相又明年上益厭之乃再罷相於是不復召矣若夫開邊一事則自上初卽位西夏將以橫山部內附種諤以爲乘釁可復故地遂取綏州韓絳繼取銀州及安石用主王韶取熙河上賜安石玉帶以賞之繼是用章惇以取夔峽之蠻用內侍李憲以取蘭州經制熙河分道伐夏人及夏人陷永樂城徐禧等死之全軍皆歿上覽奏慟哭曰安南與西師死傷不下二十萬朝廷不得不任其咎且安石嘗立論謂祖宗不足法人言不足卹天變不足畏祖宗人言安石信冥然不顧矣初罷相也以久旱民流再入相也彗星又見其如天變之不可掩何方且用劉彜激交趾反推彗星布新之徵於交趾焉其矯誣一至於此及遼人來議疆事欲以分水嶺爲界安石曰將欲取之必姑與之乃割新疆東西七百里遂使後之姦臣以伐燕山爲神宗遺意西事粗定北事踵起宣和之禍實自安石啟之安石之罪不特在於變亂法度虐害生靈實在於黨引小人接踵相繼言利生事以至於亂亡而後已乃其罪之大者也觀安石再罷吳充王珪相蔡確參政充欲變新法確持之而止則可見矣一安石去有蔡確在確卽安石也繼是接迹而用者如惇布京卞輩無非安石而且姦凶甚之也當峕爭新法者多而持論之平者少獨司馬光呂公著之言爲善光曰譬之居宅旣久缺漏則整之茍非大壊何必盡毀而更造今無良匠良材徒以少缺漏盡毀之且人言安石姦邪毀之太過但不曉事又執抝耳惠卿則憸巧非佳士使安石負謗皆其所爲也公著曰臣非謂今法令皆不可行善者固當存之未善者宜損之茍其非便不以已行而憚攺言有可取不以異議而見廢明道嘗言熙丰之事吾黨亦有過謂激之者也陸九淵曰新法之行平者不一二激者常七八光公著之言則平之者也嗟夫神宗不世出之主也當是峕有周惇頥程顥程頥張載其學上接孔孟之傳實不世出之賢也天生二三大賢與神宗同峕而生若有意矣乃復生安石以爲之相使之得君之專如此而不使此二三大賢之得君抑又何也豈天未欲平治天下也歟且神宗之用安石直以聖人待之安石以堯舜望君而乃以管商自任其負神宗也甚矣觀神宗問程顥曰安石是聖人否顥對曰公孫碩膚赤舄幾幾聖人气象如此安石一身尙不能治何聖人爲顥𨿽未可以言聖人可謂亞聖之大賢矣對面有亞聖大賢而不知而謂安石爲聖人何也神宗用人失之於安石末年幸得司馬光初英宗命編歷代君臣事迹書成神宗賜名資治通鑑親爲制序及官制成置禦史大夫欲光爲之確珪沮而止詔光且任外職迨至末年卒儲之爲元佑賢相以捄獘更化焉亦可尙也夫神宗崩太子煦立是爲哲宗【年十一卽位在位十五年元佑八紹聖四元符三丙寅至庚辰壽二十五歲陵名永泰】哲宗初立幼沖太皇【英宗後髙氏】簾聽召司馬光呂公著用之俱爲門下侍郎承神宗遺意也首罷新法十事【如罷邏卒開河夫造軍器匠戶馬成都等路買馬在京物貨埸市易地課放市易常平免役息錢罷免行錢罷方田罷後苑作方院】皆從中出馬呂二公未赴闕峕也峕王珪已卒蔡確韓鎭相章惇知院光先疏峕政當攺者且曰漢景攺笞法昭帝罷均輸唐徳順初立皆罷前朝獘政是皆攺父之政而當者不可泥三年無攺之說也公已預破張商英李淸臣之邪說矣【後來張商英以三年無攺淸臣以紹述之說攻諸賢卒禍國家】召程顥宗正丞未赴卒顥有志經濟將用遽沒士大夫痛之曰伯淳無福天下亦無福文彥博題其墓曰明道先生嗟夫安石非眞儒乃借周公之善治以自文明道以眞儒竟不及周公善治之實效道明而不得行人也亦天也範純仁孫覺李常劉摰蘓軾王嵓叟範祖禹呂大防梁燾朱光庭等皆以次擢用【元丰六年】臺諌數十章論確惇確罷相相司馬光議攺新法光曰先帝之法其善者百世不可變安石惠卿所建爲天下害非先帝意者攺之當如救焚況太皇以母攺子非子攺父或曰他日小人以父子之議上聞則朋黨之禍作矣光曰天若祚宋必無此事遂攺之不疑罷提舉常平官復常平法罷靑苖錢禁科舉用字說置春秋博士惟復差役法東南西蜀不便之章惇爭之光不聽公著軾轍皆以爲言純仁尢切至嘆曰是又一介甫矣遺光簡曰此法緩行熟議則不擾急行而疏略則擾將疏略之法使繆吏遽行則擾民又在公意料之外亦弗聽蔡京尹開封用五日差千餘人光喜曰人人如待制何患法不行京茍欲媚光非事實也【安石在金陵聞罷役法愕然曰亦罷至此乎與先帝議之二年乃行此法終不可變後果如其言也】章惇韓縝繼罷呂惠卿竄範純仁同知呂公著相文彥博太師平章程頥崇政殿說書進剳子略曰上富春秋在涵養燻陶大率一日中接賢士大夫之峕多親宦官官女之峕少則自然气質變化徳器成就乞遴選賢徳以備勸講天下重任惟宰相與經筵天下治亂系宰相君徳成否責經筵峕相光公著而置頥經筵極天下之選矣其如二相不久而卒頥不久而去何哉九月光卒光爲政踰年病居其半及卒太皇哭之慟上亦感涕不已京師民皆罷市往哭四方會塟者如哭其親戚焉【初公居洛十五年天子以爲眞宰相田夫野老皆呼爲司馬相公婦人孺子亦知爲君實也及赴闕入臨衛士見光皆以手加額曰此司馬相公也民爭擁馬呼曰公母居洛畱相天子活百姓範純仁曰聞詔令下民間歡呼謂之快活條貫】初光旣相遼夏必問其起居遼人敕邊吏曰中國相司馬矣毋生事開邊隙蘓軾嘗謂公所以感人心動天地者誠而已人以爲知言軾爲翰林學士撰館職策題爲朱光庭王嵓叟等所攻𨿽太皇不聽然隙自此開矣初軾頥同在經筵軾喜詼諧頥持禮法軾每靳之光庭賈易【司諌禦史】皆頥門人積不能平乃謫文字以謗訕先帝攻軾邵伯溫曰元佑初羣賢聚朝不免以類相從故當峕有洛黨川黨朔黨之語洛黨以頥爲領袖裴光庭賈易爲羽翼川黨以軾爲領袖呂陶等爲羽翼朔黨以劉摰梁燾王嵓叟劉安世爲領袖而羽翼尢眾惟呂大防秦人戇直無黨範祖禹師司馬公不爲黨峕退元丰人於散地皆銜怨入骨陰伺間隙而諸賢不悟自分黨相攻至紹聖遂俱目爲元佑黨人逺竄嶺海秪可哀耳【元佑元年】程頥罷經筵孔文智等論之也【元佑二年】公著司空平章大防純仁相明年公著卒馬呂大用不久皆薨於相位天不欲宋之平治天下也夫趙挺之【監察】又以策問攻蘓軾軾罷學士知杭州純仁亦罷相【元佑四年】文彥博致仕呂大防【丞相】劉摰【中書侍郎】欲引用元丰人平舊怨謂之調停蘓轍【中丞】曰此人若返豈肯徒然而已人臣被禍不足言所惜者朝廷宗社也劉摰右相王嵓叟簽書轍右丞軾承旨賈易復攻軾軾易並罷楊畏【侍禦史】攻劉摰摰罷相畏之去摰謀相章惇也【元佑六年】蘓頌相明年畏攻頌罷之亦爲章惇地也董惇逸言軾行惠卿詞指斥先帝太皇曰先帝追悔往事至於泣下此事官家宜深知宣仁之慮深矣純仁再相來之邵楊畏攻之不報太皇不豫輔臣問疾太皇曰試言九年中曽施恩髙氏否只爲至公一男一女病且死皆不得見言訖泣下又曰正欲對官家說破老身歿後必多有調戲官家者宜勿聽之公等亦宜早退令官家別用一畨人太皇苦言及此必深見哲宗之不明矣可謂有先見稱爲女中堯舜不誣也非不爲哲宗說破異日尙有追廢宣仁之姦謀哲宗幾墮其姦幾不免爲宗社罪人良可哀哉太皇崩上始親政範祖禹一疏言言忠懇有曰今日乃宋世隆替之機君子小人消長之際不可不謹也太皇內定大策擁立陛下斥姦邪抑僥幸九年之間𨿽徳澤深於天下然小人怨者多矣今必有小人進言曰太皇不當攺先帝之政逐先帝之臣此離間之言不可聽也陛下初立上書言法不便者萬數太皇因人心之欲攺與陛下同攺之非以己之私而攺也旣攺其法則作法之人及主其法者有罪當逐亦以眾言逐之皆上負先帝下負天下者也惟陛下淸心察理敢以此姦言進者痛懲一人以警羣慝則帖然無事矣若稍入其言則姦言繼進萬一追報之禮少有不至於太皇聖徳無損而於陛下孝道有虧今初攬政事乃小人乘間伺隙之峕故不可不謹防之此等旣上誤先帝令又復誤陛下天下事豈堪小人再破壊耶後日之禍祖禹如見之哲宗之不明可恨也呂大防欲用楊畏爲諌議大夫純仁曰畏傾邪不可用大防稱畏敢言且先密約畏助已竟超遷之不知人而且累於私大防之罪大矣畏首叛大防上言神宗更法以垂萬世乞早講求以成紹述之道上卽詢以故臣孰可召用畏卽疏章惇惠卿鄧溫伯李淸臣等乞召惇爲相上嘉納之宣一仁之丁寧祖禹之開陳非不切至漫不見省畏之邪說一言卽投哲宗之昏庸漢元帝之流也或問朱文公曰章獻【劉氏】不如宣仁然章獻輔仁宗後來都無事文公曰是亦仁宗資質好哲廟若有漢昭之明便無許多事矣善哉言乎以李淸臣爲中書侍郎鄧溫伯爲左丞紹述之說淸臣唱之溫伯和之二人久外不得志遂以元丰事激上意淸臣尢力宋之冶亂存亡判於此矣人以汴都爲亡於徽宗之宣和不知已肈於哲宗之紹聖也悲夫呂大防罷【紹聖元年】試新進士楊畏專取策主熙丰者故畢漸首選於是國論一變元佑之人相繼逐矣蘓轍【門下侍郎】罷知汝州軾自定州降知英州張商英右正言攻元佑人不遺餘力【初爲開封推官上言三年無攺一出五年深以爲怨】翰林學士範祖禹罷曽布代之章惇相上謂布曰惇有定策功不比他人哲宗遭人調戲如此宣仁先知之矣楊畏謂惇曰畏迹在元佑心在熙丰首爲相公開路者也畏捭闔之徒更熙丰佑聖每變其說以阿峕好人謂之楊三變焉範純仁罷首復免役法奪光公著贈官羣小請發冢斵棺不許貶呂大防以下【卽東坡貶惠州峕】範祖禹黃庭堅以修神宗實錄竄復免役錢弛字說禁加恩安石惠卿等復蔡確官變元佑復熙丰紛紛起矣【紹聖元年】監察常安民言蔡京姦惡且謂爲紹述之說者實借此名以報私怨托先帝以行姦謀謂他事難惑陛下之聽移陛下之意惟聞先帝易於感動安民罷逐𨿽不足以沮羣小救眾正然眞禦史也廢王后孟氏後宣仁所立也惇追恨宣仁故誣廢孟後帝後悔曰章惇壊我名節靖康之禍後以廢全宗社再興後有大功焉天也追貶光公著等邢恕嘗謗宣仁有廢立意惇遂借此以罪光等再竄大防以下三十五人【卽坡貶儋耳峕】惇疑復用元佑人故也惇卞日夜與邢恕謀排陷元佑人以恕爲中丞起同文館獄將悉誅之謀追廢宣仁惇卞自作詔請上詣靈座宣讀施行向太后【神後】號哭謂上曰吾日侍崇慶天日在上此語曷從出且上必如此亦何有於我上悟取奏焚之明日卞京再奏堅乞施行上曰卿不欲朕入英宗廟乎扺之地議遂息呂大防梁燾劉摰範祖禹相繼卒於貶所嗚呼正人受禍極矣惇卞上欲廢宣仁下欲誅諸賢誅心而論罪浮於曹節王甫之害黨錮諸正人朱溫李振之害唐末諸朝士矣善人天地之紀而絕之若此國欲不亡得乎【元符元年】呂中曰宣仁起光公著用之二公未至罷邏卒戶馬免行錢等皆從中出非確惇所能抑沮亦無待光著之建明二公旣至變熙丰法乃神宗末年之悔意太皇初年之盛心天下人心之公論也然謂太皇以母攺子則他日必有以子不攺父之說進者又差役一事變之太遽秦晉利差役吳蜀利雇役各有利病不舒究而速變之禍矣熙丰之小人不可不盡去而熙丰之法則其善者不必盡變靑苖均輸可罷而雇役之法去多取之獘而度差役之所宜獨不可乎保馬戶馬可罷而保甲之法因其已成教閱以省兵費獨不可乎新經字說可廢而罷詩賦取經義獨不可因之以崇經學乎元佑惟不盡去熙丰之舊人獨務盡去熙丰之舊法所以激而爲紹聖以後之紛紛也又曰熙丰紹聖之間無元佑數年之潤澤其禍不待宣靖而後見矣所可惜者一老不慭遺而諸賢無宗主光薨於今日而黨論卽起於明日洛川朔黨亙相攻擊天禧冦丁之黨以小人攻君子也慶曆呂範之黨以君子攻小人也元佑所謂黨則以君子攻君子矣明道謂新法之行吾黨亦有過紹聖之禍吾黨尢有過焉熙寧君子之過小其爭新法實出於公元佑君子之過大其所爭多微事私意耳元佑所以轉爲紹聖始於朋黨成於調停始於大防之引楊畏成於楊畏之引章惇淸臣惇卞布京借紹述之名而用安石之法安石變法之禍止於一峕而引進小人之禍終於一代小人旣得志而君子重受禍編排元佑章疏而得罪者數千人置看詳元佑理訴局而得罪者八百三十家可畏也哉愚謂宋之禍肈於熙寧判於紹聖而成於宣靖小人接迹柄用之罪也謂安石爲首禍之人其不信矣乎哲宗崩無子弟端王佶立是爲徽宗【神宗子哲宗弟在位二十五年建中靖國元崇寧五大觀四政和七重和元宣和七辛巳至乙巳以靖康元年丙午內禪於子欽宗丁未北遷至髙宗紹興五年乙卯殂於北壽五十四歲陵名永固】徽宗初立年甫十九首逐內侍郝隨等【坐侈費】相韓忠彥以龔夬陳瓘鄒浩爲臺諌範純仁以下一再収敍追復光彥博以下官復孟後罷蔡卞【左丞】蔡京【翰學】安置章惇繇初觀之豈非一代之賢主後乃如此甚矣人心之惟危也未幾曽布相建議紹述國論又一變矣【元符三】範純仁卒曽肈嘗曰使純仁之言行於熙丰後必無紛更盡用於元佑中必無讎復純仁死遺老盡矣向太后崩宋之家法最正諸賢後內助保輔之功歸多與周之任姒姜端可並矣後漢之馬唐之長孫僅一見而止且處常而未履變宋之曹髙向孟四後並稱眞逺過之向後辧宣仁誣謗實可嘉焉韓忠彥曽布罷蔡京相又奪光公著以下官禁錮蘓轍以下五十餘人於是焚元佑法復紹聖役法復方田保甲科免夫錢更茶鹽法罷春秋博士更科舉法禁元佑學術紛紛而起峕承平久帑庾溢京倡丰亨豫大之說專以滛侈荒亡導其君土木花石僊道開邊之事紛然而作宋之喪亡決於京之進用矣京客彊浚明葉夢得爲籍元符上書正邪等人貶邪等五百餘人陳紹述者反爲正等置黨籍碑彥博光以下並禁錮及子孫再廢孟後【崇寧元年】竄任伯陳瓘龔夬張庭堅江公望鄒浩張舜民等宦者童貫復湟鄯復洮州以爲經略使後爲節度使王安石配享孔子從安石子婿蔡卞議也繼封安石舒王女眞始叛遼虐以捕海東靑故也峕阿固逹立已五十矣彗出西方其長竟天峕龍驤廐馬死蔡京以之當星變焉京罷相相趙挺之京再相太廟齊郎方軫奏京以紹述自謀玩陛下不啻如嬰兒上以不孝刼持人主下以謗訕恐嚇天下安可愛一國賊而忘社稷之重哉軫流嶺南正人消磨盡矣尙有消磨未盡如軫者乃秉彛忠義之天不可泯滅而姦邪不料其出者也逺流之是不使舉朝略有一正人主上略聞一正言而後已於是禍亂之垂至瞽而不復見禍亂之已至茫然無與支矣【大觀元年】京再罷相峕有星孛於奎婁犯帝座者再此金人再犯京之先兆也且五星聚奎婁而汴宋興有星孛於奎婁而汴宋亡垂象見吉凶可謂著明也已張商英相略反蔡京所爲峕頗稱之朱勔起花石綱東南大困商英罷京三入相童貫使遼有馬植者陳滅遼之策貫攜以歸攺姓名趙良嗣復燕山之議始於此矣【政和元年】京命童貫廣宮室以媚上數從復道往來而期門之事起矣又作萬歲山更名艮嶽竭國力六年而後成其它滛侈稱是道教之盛則始於徐知常天神之降則發端於王老志而極於林靈素【宦官道士毎托爲帝誥無不如志道士畜妻媵美衣食者二萬人一會費數萬緡謂之千道會】此王欽若天書之遺毒至是而復大熾也羣臣且表尊上爲道君皇帝矣自古崇佛教無如梁武帝崇道教無如宋徽宗二君晚節其效蓋可睹矣通使女眞約夾攻遼女眞尋稱帝國號金【重和元年】貫與趙隆【熙和將】議啖以官隆曰隆不敢干賞以敗二百年之好異峕釁生萬死不足以謝天下髙麗來告曰世荷國恩不敢忘徳遼兄弟之國存之足爲捍蔽女眞新起不可交也是役也舉朝舉國無敢忠言者忠言僅見於邊塞一小將塞外一小夷迷而不復卹不亡何待矣王黼相姦邪匹於蔡京取遼之役黼以身任之燕山之議遂決矣【宣和元年】趙良嗣使金約夾攻遼宇文粹中【兵書】進對因言同列殂謝者上曰凶險譎詐是心術不善而天不佑之天任理人任情人之所爲天𨿽不言而善應善惡交戰善人終勝此乃天理也以徽宗此言觀之可謂格言殊與荒亡之行不類乃知逢君之惡皆京黼之徒之罪矣峕四方盜起方臘反睦州陷杭歙衢處等州遣童貫【樞宻】討平之貫進太師梁師成開府貫師成皆視宰相坐執政上內臣之僣名器之濫極矣【王黼父事師成得宰相凡事皆奉行其意】與金約攻遼金取中京宋取燕山良嗣以並許西京【雲中山後地】誑朝廷金陷遼中京貫敗於遼退保雄州劉延慶兵大潰於盧溝河熙寧以來軍實掃地盡矣童貫蔡攸【京子】再舉不能下燕密禱阿固逹令圖之金陷燕山金許割燕山府六州【涿易檀順景薊】平灤營自後唐爲安巴堅所陷者未議也貫攸師入燕山金帛官民金席捲以北捐歲幣數百萬所得空城而已赦燕雲路譚稹【宦者】宣撫雲中納遼降將張瑴初約各不許納叛亡許割燕而未割云金以是二者歸咎於宋首自平州入冦【五年】未幾金滅遼金卽以攻遼者攻宋矣給守燕糧財河東比山東皆困羣盜相挺而起蔡京至是四入相致此亂亡誰實爲之旣致其仕復貿貿而來祗見其愚暗爾何及矣無何金人分道入冦斡裏雅布陷燕山犯河北尼堪犯河東圍太原貫逃歸【貫峕封王】郭藥師以燕山降爲之鄕導【初伐遼藥師以涿易降宋今又叛降金】始罷花石綱求直言嗚呼晚矣召天下勤王兵行內禪太子桓立是爲欽宗尊道君爲太上皇帝金太史占帝星復明斡裏雅布驚欲回藥師曰未必有備不如姑行遂進兵峕用事者多姦臣所引薦莫敢言太學生陳東上書乞斬六賊以謝天下謂蔡京王黼童貫梁師成李彥【括田重賦禍河北京東西三路】朱勔也呂中曰元符之末又一更化也曽布之姦非忠彥之懦所能制天下事多決於布布以元佑紹聖均爲有失遂借皇極之說立建中靖國之號不知元佑熙丰之法猶可損益而參用元佑紹聖之人決不可均調而並立卒於君子盡去而小人獨畱此建中所以一變而爲崇寧也又曰安石之身𨿽退於熙寧之末其心未嘗不傳於元丰紹聖崇觀之後祖宗所恃以爲綱紀者君子爾公論爾至蔡京而斵喪消沮無餘天將使建中爲崇寧不使範忠宣復相於初元天將使宣和爲靖康不使陳劉二忠肅憗遺於數歲【陳劉以宣和六年繼卒範純仁晚以天下爲己任尢畱意人才或問所儲才可爲用者曰陳瓘問其次曰瓘自好也劉安世問瓘疾勉以醫藥曰天下事有賴於公當力加保養以待峕用瓘彈蔡京謂南北分裂有萌識者推其先見○安世爲諌官面折廷爭旁不少容目爲殿上虎旣老名望益重梁師成使啖以美官曰吾爲元佑全人見司馬公於地下蘓軾評元佑人曰器之眞鐡漢朱文公曰了翁气剛才大惜其不及用也又曰了翁有濟世之才使其得志必有可觀乂曰靖康之禍縱元城了翁在亦了不得蓋是心腹潰了問二人之剛孰爲得曰元城得中了翁後來有過當處】𨿽以張商英本元佑罪人晚稍與京異論天下亦向之則空國無君子可知矣獨京乃八九十而不死豈非天哉京黼托熙丰之迹以爲姦命童貫任邊事卽命李憲經制之意而甚之也【朱文公曰熙丰用兵皆用宦者後來遂有童貫譚稹之禍】復湟鄯復燕山卽開熙河橫山之意而甚之也安石之法猶出於偏蔽之所學章惇特托安石以報私怨爾至京黼則托紹述以奉人主之侈心而售其姦耳專以剝民奉上爲務括田重斂而李彥結怨於西北花石造作朱勔結怨於東南作大成樂頒政和禮以崇虛文飾美觀甚至無以娯悅主意聳動天下則恢拓疆土以邀功矣蓋患不在外而在內惇卞京黼小人之尢也自古未有無內蠧而召外侮者也愚按自韓忠彥逐大臣無一君子矣自方軫流舉朝無一敢言之君子矣自範純仁陳瓘劉安世歿故老無一可儲以待用之君子矣是皆熙丰紹聖崇觀羣凶接迹以掃滅善類遂至於此其欲報怨本亦不必如是之酷也不過懼其復進奪已權寵故痛掃盡除之使其類影滅迹絕以固已之寵便已之爲而已豈復有一毫爲國家宗社計之心哉其心本生於患失其禍乃至於喪邦可哀也夫【朱子曰蔡京以紹述二字鉗天下之口其實神宗之法渠更變殆盡定官制後建尙書省京拆之若他人拆了尙書省如何了得京增衛士食錢之類皆是取悅上下以爲竊權之計京四入相始終只用不患無財患不能理財之說其原皆自荊公鹽鈔茶引成櫃進入上喜曰此太師送朕添支也又曰杲老與張相公論元佑人才張云亦好如溫公大賢也杲云相公在言曹日論他則甚張曰只是後生死急要官做故如此又曰看徽宗朝事更無一小著下得是阿固逹卻乖他常以守信義爲說我則敗盟失信取怒於彼如此每讀國史看得人頭痛卻更無一板有一件事故得合節拍】欽宗立於禍亂已極之餘【名桓在位二年丙午丁未丁未四月北遷五月後爲髙宗建炎元年至紹興三十年庚辰殂於北壽六十一陵名水寧】信不可爲矣而未嘗無尙可爲之機惜乎其皆失之也自金人犯邊屢求言事稍緩則抑言者當時語曰城門閉言路開城門開言路閉可怪也王黼朱湎李彥首伏誅繼誅梁師成上皇如南京用右丞李綱議定城守策以綱爲行營使斡裏雅布犯京城【靖康元年正月癸酉】李邦彥專主和議【人呼邦彥浪子宰相】李綱主戰上是邦彥計遣使求和需犒軍金銀牛馬幣帛割中山太原河間三鎭親王爲質康王構【髙宗名】北營所求皆與之綱畱三鎭書不遣金遣康王還京北制置使種師道統制姚平仲熙河經略姚古秦鳯經略種師中等勤王兵至【號二十萬】師道入見曰彼不知兵豈有孤軍深入人境而能善其歸乎上曰業已講和矣李綱乞命師道等聽臣節度不從【竟以不相統致敗】括金銀得金二十萬兩銀四百萬兩民藏已空矣師中欲過春分擊之平仲恐功獨歸種氏先率萬人夜刼金寨謀泄反爲所敗詔不得復進兵初師道請簡精兵出戰餘守城距敵寨環守之絕其剽掠使乏食趣姚古會河朔兵駐滑州屯金營後克日並攻制勝必矣不聽平仲旣敗師道言兵有出不意者今夕再遣分道攻之亦一奇也如不勝每夕以數千人擾之不十日遁矣邦彥等畏懦皆不聽此峕不得拯溺享屯之大才而相之乃相浪子其敗宜也此一失機之可惜也於是罷李綱以謝金人遣使賫三鎭書以往太學生陳東都人數萬伏闕請復用綱綱復右丞充守禦使始除元佑黨籍學術禁金人小退凡圍京城三十三日旣得三鎭書及肅王至不俟金幣數足卽去師道請臨河要擊綱請扼闗津絕糧道禁抄掠堅壁勿戰俟其疲乏然後檄取誓書縱其歸半渡而後擊之此必勝計也並不聽綱又請遣大兵用澶淵故事護送之乃令古師中等領兵十萬戒度便利擊之邦彥奏立大旗河東北擅出兵者依軍法峕文移出密院者令追破敵出三省者令護出境諸將莫知適從非金能全師以歸國賊邦彥等曲全之以善其歸也此二失機之可惜也綱奏三鎭官民必恥陷沒彼有輜重不暇遲畱秋髙馬肥當必再至及今宜飭武備修邊防勿恃其不來恃吾有以待之上備邊禦敵八事【如請以太原眞定等建爲藩鎭河東北保甲存者宜團結訓練使保鄕裏要害處及近京郡縣皆築堅城】略文具行一二而已楊峕【諌議】言彼力能攻城中物皆其有奚事求和亦懼而歸而非愛我而不攻也肅王初約及河而還金挾以往宜以此問罪三鎭死拒於前以重兵擁其後其勢必得不聽僅從時言罷安石配享孔子而已李邦彥罷張邦昌吳敏相李綱樞宻耿南仲左丞【南仲力主和者】竄蔡京至潭州死子攸絳及童貫皆伏誅六賊盡矣其如邦彥南仲唐恪聶山王峕雍等諸賊之不誅且用事何哉邦昌罷徐處仁相迎上皇於南京【上皇曰渡河何不邀擊綱曰肅邸在軍中不許上皇曰爲宗社計豈復論此】尼堪圍太原爲鎖城法困之詔種師中姚古援太原師中戰死古師潰耿南仲主割三鎭以綱欲用兵薦之宣撫兩河實出之外而從中撓之也必無成功之理矣【綱力辭許翰書杜郵二字遺之綱皇恐受命】當峕可相者綱也使相綱於內委以擇將於外而不以小人間之必無再犯京之禍而天下定矣此三失機之大可惜者也失此三機始終悞於和之一字坐待傾覆無可言矣綱造車千餘兩日習之【後吳玠制勝亦以車遏騎】俟防秋兵集大舉降旨所起兵悉罷減之綱力爭謂一歲兩起天下兵中道而兩止之有同兒戲今非火未及然乃處烈熖旁而言笑自若也幽王烽火召兵可爲永鑑他峕號召無復應矣不報是非委李綱於外而不顧乃委國於敵而不顧也馮澥【諌議】奏復主熙丰詔榜朝堂李光【禦史】崔鶠【右正言】駁之言澥阿蔡京故入正等朱文公曰靖康排正論者耿南仲馮澥之力居多邪黨尙畱邪說尙熾如此是猶已死於鴆毒而尙蓄之也劉韐等援太原戰敗罷李綱以種師道代之【師道尋卒】遣王云使金議輸稅代三鎭地回云金有許意實欵我師也耿南仲唐恪尢信之乃詔宣撫司不得進兵金始終以和字愚宋宋始終以和字自愚哀哉唐恪相貶李綱罪其主戰喪師也尼堪陷太原斡裏雅布陷眞定康王使斡裏雅布軍許割三鎭王畱相州斡裏雅布再犯京至是在朝無可倚仗之才矣惟一吳革累乞出兵城外下寨使敵不敢逼城且通東南道路不從張叔夜【道南總管】帥兵三萬入衛【朱子曰叔夜只當駐旁近伸縮自如不合領兵入城便有牽制所以迄無成功】何■﹝鹵上木下﹐仌代乂﹞相尼堪犯京以康王爲天下兵馬大元帥宗澤【磁守】汪伯彥【相守】副之促令提兵勤王澤乞進兵援京師伯彥沮之澤請自進兵從之元帥府初開幸有宗澤在焉已爲伯彥之姦庸所沮矣京城陷上慟哭曰不用種師道言以至於此【金人春初去種請半渡擊之】何■﹝鹵上木下﹐仌代乂﹞率都民欲巷戰聞者爭奮金乃斂兵僞求割地講和請上皇相見自攻太原以來卽以和愚我李邦彥吳敏耿南仲唐恪何■﹝鹵上木下﹐仌代乂﹞皆墮其計繇愚於一和字而戰守不固也金大索金銀上一再如靑城【金營所在】劉韐李若水死之【金欲用韐自經死若水罵金人遭殺】上皇太后如靑城【朱后太子諶繼往】吳革起兵謀迎二帝範瓊誘殺革金立張邦昌僞號楚惟秦檜謂趙氏不當廢邦昌不當立峕論與之邦昌僣號之日百僚慘怛惟王峕雍吳幵莫儔徐秉哲範瓊等忻忻焉二帝之出邦昌之立往來議事者幵儔也逼迫帝後者峕雍秉哲也脇懼都人者範瓊也峕雍號賣國牙郎尼堪呼幵儔爲了事官人範瓊亦呼爲賣國吳牙嗚呼此安石惇卞京所培植之姦種逆儔也非金人之能攻乃國賊相率而助之攻耳宗澤兩敗金人引兵抵大名勤王兵他無一人至者斡裏雅布先退【三月丁巳】尼堪繼之【四月朔】二帝以下皆北遷惟孟太后以廢免馬伸【監察】說邦昌迎孟太后垂簾速迎奉康王從之邦昌以太宰退居資善堂太后降手書迎康王五月康王卽位於南京攺元建炎【峕使臣曹敗自河北遁歸進徽宗禦札曰便可卽眞來救父母康王慟哭拜受】是爲髙宗髙宗生於丁亥與太祖同卽位南京亦與太祖始興之地同豈偶然者然初開府以汪伯彥爲元帥黃潛善副之髙宗之不能復父兄之讎已兆於此二人之爲帥副矣呂中曰金之退師非吾徳足感之力足制之特以二酋之勢未合恐爲勤王兵所乘耳自二月退師至十一月再至凡十閱月宜上下葉力如捧漏沃焦以救旦夕危亡之急方且動色相慶歸勤王師不論炮石而論安石【峕有炮石五百在城外諸司亙相推不収金再至皆用之】不講防秋而講春秋【復春秋教官】溺於一和坐待傾覆及尼堪已據太原斡裏雅布已陷眞定兩河咽喉已塞三鎭何待割而後棄哉方且議或守或棄宜金人曰待汝家議論定我已過河也邦彥諸國賊之以和誤國尢甚於敵之以和誤我金之取兩河再犯汴皆小人之計始終佐佑之故也開釁以召禍及敗也又欲速和以免禍靖康之賣國請和卽靖康主和之人也靖康主和之人卽宣和共開釁之人也誤宣和者小人之渠魁誤靖康者小人之餘黨也嗚呼祖宗以仁結民心未嘗妄殺一民以義結士大夫之心未嘗妄殺一賢者建隆開其源慶曆以後衍其流此治平丁未以前所以中外乂安也自安石行新法而祖宗以仁結民心失矣自司馬光以下凡幾追奪自呂大防以下凡幾竄死而祖宗以義結士大夫之意失矣章惇則因安石所未甚者而甚之京黼則又因惇所未甚者而甚之此靖康丁未所以一覆而不可復支也嗚呼河東北陜西之民死不忍忘君父自宣和迄紹興十餘年尙然是吾民不負祖宗之仁者多矣士大夫受國厚恩反忍於助敵忍事異姓忍背君父是士大夫負祖宗之義者反多也噫其甚矣

歷代通略卷三

●欽定四庫全書

歷朝通略卷四

﹝元﹞陳櫟撰

南宋【中興南渡都錢塘】

汴都之亡原於在朝皆小人而無君子汴都之不復系於用君子而沮之以小人髙宗名爲中興【名構徽宗第九子在位三十六年建炎四紹興三十二丁未至壬午內禪於子孝宗至淳熈十四季丁未崩壽八十一陵名永思】而不能雪父兄之深讎恢祖宗之全業者始焉用李綱宗澤而沮之以黃濳善汪伯彥中焉用張浚趙鼎韓世忠劉錡嶽飛而沮之以秦檜也其所以然者又在於不明復讎之大義欲遂其畏懦茍偸之私心而已然猶能植立東南半壁之天下於數世者則以二三名相名將之功與夫祖宗之深仁未冺天命人心之未變也卽位南京汪伯彥【南京畱守】黃潛善【中書侍郎】虛相位以自擬上乃相李綱二人不平首與綱忤矣【建炎元年】竄李邦彥等【罪其主和誤國】張邦昌伏誅【賜死潭州】竄從僞王峕雍等命宗澤畱守東京朝綱略振兵防亦整綱之力也綱相僅七十五日已爲汪黃所讒張浚所論而罷矣汪黃不足責浚亦爲爾何也【朱文公曰魏公初赴南京亦主汪黃後以其人不足主意思都轉去】濳善伯彥並相決策奉上幸東南如揚州【十月】浚再論李綱再貶萬安軍金人三道入冦陷長安蔡鄧犯東京宗澤敗之【二年】峕澤備禦整嚴招義士降羣盜合百餘萬糧支半歲両河豪傑皆保聚期應澤澤前後二十餘疏請上還京汪黃笑其狂又奏欲合兵渡河汪黃忌其成功從中沮之澤憂憤成疾疽發背卒【七月】都人慟哭朝野相弔出涕澤死數日將士去者十五命杜充代畱守盡反澤所爲豪傑皆不爲用兵復散爲盜矣峕金陷中山府【自靖康受圍至是三年始陷】又陷濟南府劉豫降遂爲之用二帝初自燕山如中京【在燕山北千里古奚國也】至是又自中京如韓州【又東北千五百里】秦檜不復從行依逹蘭以居焉【建炎二】上在揚州尼堪陷楚秦韓世忠劉光世兩軍皆潰上亟乘馬南巡【惟內侍及數軍從】二相方會食猶言不足慮堂吏呼曰駕行矣乃鞭馬與軍民爭門而出大理卿黃鍔至江口軍人以爲潛善罵之曰誤國誤民皆汝之罪鍔辧非是首已斷矣呂頤浩張浚追及上於瓜州得小舟乘以渡【建炎三年正月】自潤至杭以舟治爲行宮黃汪皆罷呂中曰髙宗之大讎不能復以諸臣不知君臣之義猶有靖康故習也方在相州金人未退此申包胥哭秦庭之峕也峕則當以宗澤進兵京師之請爲義而汪黃沮之及次濟州金人已退此晉大夫反首苃捨之峕也峕則當以宗澤邀金人歸路之請爲義而汪黃又沮之迨卽位南京此肅宗卽位靈武而進復兩京之峕也峕則當以李綱請上畱中原之策爲義【綱十議中一議巡幸謂關中爲上襄鄧次之江寧爲下】而汪黃又沮之峕綱在內澤在外此天擬二人以開中興之業者也綱相朝綱兵防皆略振整汪黃讒而罷之綱罷澤無所宗主激於忠憤以死綱黜而汪黃相於內澤死而杜充將於外天下事去矣綱相則叛黨稍正典刑綱去則叛臣復入相而朝廷無政矣綱在則澤之志行綱去則澤之志沮澤在則盜皆爲兵充用則兵皆爲盜澤在則尼堪敗逃充用則金人至維揚且至四明矣建炎之失其機汪黃二姦爲之也天下之勢不進則退進能行綱澤之策不惟故疆可復讎恥亦可雪也退而狥汪黃之謀不惟中原不可保淮甸亦不可保且退而渡江航海得脫危於一髮幾不可保矣【尼堪將渡淮招信尉孫暉沈其數舟與戰死之畱之三日不然仗衛必不戒及駕發揚州行數里回望揚城煙熖漲天海航事見後】棄三路【河東北南】如土梗棄兩淮如敝蹝使金入數千里如履無人之境二百季之天下坐失大半可勝恨哉旣而朱勝非相呂頥浩制置江寧方略息肩而苗傳劉正彥【二將】反逼上禪位皇子孟太后同聽政【攺元眀受】賴勝非與太后維持於內頥浩張浚劉光世韓世忠會兵於外上遂反正二凶伏誅亦幸也勝非罷頥浩相張浚知院宣撫川陜上如建康【江寧攺建康】洪皓杜峕亮使金【願用正朔去尊號比藩臣且致書尼堪冀見哀赦】請和不敢望復讎恥區區自保恐不足屈辱甚矣聞烏珠將至奉孟太后如南昌命杜充守建康上如浙西時召胡安國聞上在建康遂入朝道聞已幸吳越稱疾引還【朱文公曰若不在建康也徒然出來做得甚事】上至臨安金兩道入冦劉光世駐江州遁杜充以建康降【通判楊邦乂罵烏珠死之】上自明州航海賴張浚楊沂中大破烏珠於明州烏珠再陷明州追襲上舟又賴張公柘擊卻之上舟遂次臺州韓世忠屯焦山邀烏珠歸路伏兵金山龍王廟幾擒烏珠與戰屢敗之獲其壻龍乕大王【烏珠願還所掠假道不許與相持於黃天蕩或教於蘆場鑿渠二十里上接江口出世忠之上一夜渠成又有教其以土實舟重舟棹槳風息則出江有風勿出世忠海舟無風不可動以火箭射篛蓬世忠敗烏珠得脫】十三戰功自明州一捷始金入中原以來無一人敢攖其鋒者至此軍勢稍張矣呂頥浩罷範宗尹相【朱子曰頥浩麄一峕胡亂用他不足道】秦檜自金來歸【檜依逹蘭逹蘭入冦用爲參謀舟抵連水雲殺監者而逃】全家同舟婢僕亦如故人皆疑之宗尹力薦其忠及引對檜言如欲天下無事須南自南非自北遂建議講和除禮部尙書【四季】前是𨿽數遣使未得要領明季檜參政又明季宗尹罷檜與呂頥浩並相遂專務觧仇請和矣金人立劉豫於大名國號齊未幾徙汴【畀以河南陜西建炎四季】蓋以之屏蔽南方也檜講和之議方興而金冦蜀之兵隨至賴吳玠大敗之和尙原【鳯翔紹興元年】又敗之箭■﹝古﹞闗後又敗之仙人闗不然蜀不守矣【和尙原之役玠璘三日戰三十餘合烏珠中流矢僅以身免自金犯中原敗衂未有如此者紹興二年】上自越回杭乃起李綱宣撫湖南徐俯論罷之汪黃敗矣乃不相綱而相姦庸之徒蓋伯紀【綱字】規模欲進步恢復而不肯退自保守髙宗思慕父兄之心不能勝其畏懦偸安之心一時姦庸窺見此意惟以求和逃避中其欲此綱所以終不相言所以終不用也況是峕姦細之檜旣相乎翟汝文參政未幾罷初汝文知宻州檜爲教官汝文嘗薦其才至是檜引之然汝文不爲之屈嘗於殿廷目檜爲金人之姦細必誤國遂罷檜之歸範宗尹首薦之胡安國張浚皆賢之皆以其不肯立邦昌信之也惟汝文蒙其薦不阿附之而能燭破之可謂知人明而自守剛者矣檜建議欲以河北人還金河南人還劉豫上曰南人歸南北人歸北朕北人將安歸黃龜年劾檜專主和沮恢復檜罷相再相朱勝非【紹興二年】未幾勝非罷趙鼎右相劉豫與逹蘭烏珠劉麟猊俱入冦詔親徵上如平江韓世忠敗逹蘭於大儀鎭擒逹蘭始下詔罪狀劉豫趙鼎乞召張浚【浚與金人戰於富平爲所敗退保太州和尙原之役浚命吳玠先據和尙原待之故捷後被召言者以其黜陟自專且嘗失地貶福州】起浚知院浚視師江上將士見其來勇气自倍浚部分諸將畱鎭江節度之金人爲世忠所扼【世忠駐揚州】兩雪糧道不繼至殺馬而食金主晟亦病篤烏珠夜遁麟猊亦棄輜重遁去詔修攻守策李綱言勿謂彼遁爲可喜當以仇敵未報爲可慮守備當料理淮甸荊襄以爲藩籬於淮東西荊襄置三大屯淮東以揚州爲帥府江東財用給之淮西則廬州給之以江西荊襄則襄陽給之以湖北兼講營田使之贍食藩籬旣成始議攻戰又曰淮南有藩籬形勢之固然後建康爲可都應詔者𨿽多惟綱議切當焉【揚廬襄陽三帥府其後卒不可易其言及後之亡亦必襄陽先失守而後兩淮不能支】上發平江回臨安趙鼎張浚左右相浚兼都督尋視師江上而鼎居中總政元佑黨籍子孫多所擢用峕號賢相翕然有中興之望焉【紹興五年】徽宗殂於五國城來救父母之望竟何如矣擇太祖下宗室子儞之子伯琮【卽孝宗年九歲】養宮中先是上過江行逹會稽明州人樓寅亮上書曰太祖受命而子孫類庻姓宜於太祖下選一人養宮中他日皇子生只添一節度使耳上喜除寅亮監察禦史至是趙鼎力贊行之召尹焞爲崇政殿說書趙鼎引進之也培植理學厥功茂矣使禁元佑學之餘非龜山和靖繼進於朝安能開後來幹淳之盛如此哉李綱制置江西兼知洪州初張浚謫福州與綱相見除前隙更相善至是浚數言綱忠趙鼎亦言綱才噐過人故有是命浚鼎益勸上復相綱以葉濟中興此豈足以究其用哉張浚復視師江上命韓世忠自楚州圗淮陽劉光世屯廬州招北軍張浚進屯盱眙楊沂中爲後翼嶽飛進屯襄陽以窺中原國威大振浚於諸將中獨稱世忠飛可倚以大事浚力請上臨建康以圗恢復會諜報劉豫有南窺意鼎建議幸平江遂發臨安僞齊分三道入冦劉光世懼自廬退師浚下令一人渡江卽斬以狥光世遂還與沂中相爲聲援光世敗劉麟於安丰沂中大敗猊於藕塘麟聞亦潰北兵大恐浚朝上平江力請幸建康乘勝取河南擒劉豫鼎言宜且自守未可以進鼎遂罷相秦檜副樞張浚薦之也上如建康嶽飛入見【飛起列將嘗復襄陽隨鄧等州又平大盜楊麼至是爲湖北京西宣撫使張浚尢忌之】因扈駕抗疏毅然以直趨京洛恢復故疆爲己任禦筆優答許以不從中制飛方率厲合師大舉會檜復入主和沮之矣峕劉光世罷浚用呂祉領淮西軍飛謂祉書生非將帥才不聽祉奏罷酈瓊瓊殺祉以眾降僞齊初浚鼎並相招徠賢才朝多一峕望人號小元佑會瓊叛浚力求去遂罷相分司永州浚之去上問可代者曰秦檜何如浚曰近與共事始知其暗乃薦趙鼎召鼎拜左相浚始引檜共政檜至是望浚薦已代相浚覺檜包藏故不薦檜恨之自此始夫引與共政則有相之階矣暗與包藏豈足以盡其姦浚猶未知檜也當是峕故老可相者孰過於李綱乃不薦之與鼎葉力何哉鼎檜葉議回蹕臨安李綱聞之力諫曰自古用兵以成大業者必作士气據地利而不肯先退今日之事豈可因一叛將望風怯敵遽自退屈果出此謀恐六飛回馭之後士气消縮我退彼進矣忤執政意遂罷自是綱不復出矣韓世忠自楚移屯鎭江峕議欲徹兩淮之屯以自衛也浚去規模一變絕望於中原矣金廢劉豫僞齊亡逹蘭遣王倫歸許還梓宮【徽宗及鄭太后柩】大後【兪妃髙宗生母】並河南地上太喜趙鼎主回蹕臨安之議上還臨安遂定都焉【朱文公曰最可恨者魏公去趙相遂定回杭之議大臣謀國一至於此峕金主已簒髙慶裔尼堪或謀或死劉豫旣廢北無南向意可惜失此機若在建康則與中原气勢相接臨安如入屋角房中坐視外面殊不相應又曰建康形勢雄壯然攻破淮只隔一水欲進取則可都建康】鼎薦檜右相王倫與金使來檜力勸上屈已請和鼎持不可吁晚矣遂罷相檜專權用事峕非和議者皆罷【正言辛次膺中丞常同戶侍向子諲中捨潘良貴參政劉太中禮侍張九成侍禦張成副樞王庻】胡銓【編修】上書乞斬秦檜謂王倫誘北使以詔諭江南爲名是欲劉豫我也檜欲屈萬乘之尊下穹廬之拜此膝一屈不可復伸願斬秦檜覊金使興問罪之師不然臣有蹈東海而死耳寧能事小朝廷求活耶銓編管昭州【後貶新州又貶吉陽】檜患異議者勾龍如淵曰擇臺諌使盡擊去則事遂矣卽以如淵爲中丞由是異已者盡斥阿已者峻擢無非檜之人矣呂中曰中興之功垂成張趙之勢合也中興之功隨壊張趙之隙開也君子之隙旣開小人之勢遂合故八季十月鼎罷而檜之和議成此宋業興衰之一大變也【朱文公曰張趙並相皆兼宻院逆豫入冦張視師下令督戰劉光世懼私禱於趙竟自樞府下文字令光世退師此事曲在趙趙去張獨相乃薦檜爲樞使及酈瓊叛張去復薦趙再相檜數讒張趙不能不信如光世之罷實當其罪酈瓊叛豈不可舉能者乃復以淮西軍付光世皆成私意初趙極惡檜及檜爲樞使每事惟趙命是聽而趙安之復深信而薦之及並相初亦不敢專惟諾而已及髙宗深眷之力主和議趙爲所排遂罷知泉州峕張在福州二公相見趙方知爲檜所間太息而已○張公大義極分明敢擔當大事然才疏意廣慮事疏處多趙公深曉事好賢樂善世務區處極精宻而大義不深分明擔當天下事不及張公趙也是不諳軍旅之務所以不敢擔當○趙未免有不是再相凢張所爲一切更張已遷建康卻復歸臨安張所用蜀人才一切出之乂曰李伯紀大義極分明極有才諸公皆不及綱領大規模闊做事有始終本末昭然可曉只可惜不甚謹宻】金人歸我陜西河南地【九年】金以割地罪逹蘭誅之【十年】烏珠等分四道入侵檜以金敗盟是懼令馮檝以用張浚探上意上曰朕寧覆國不用此人檜乃喜旣而王師屢捷李寶捷於興仁姚仲捷於鳯翔於涇州牛臯捷於西京孫顯捷於陳蔡曹成捷於大興【縣名】王勝成閔捷於淮陽嶽飛捷於偃城吳璘捷於陜西韓世忠捷於淮陽功之尢者劉錡順昌一戰以五千堪戰之卒敗烏珠十萬之師嶽飛敗烏珠於王屋縣至朱仙鎭距汴京僅四十五里耳錡飛方俱欲乘勝進兵而班師之詔下矣召飛赴行在楊沂中還鎭江劉光世還池劉錡還太平南兵自是不復出矣洪皓峕在燕山宻奏順昌之役北方震懼燕之珍寶悉取而北欲捐燕以南棄之王師亟還自失機會可惜也外有能恢復之將帥而內無主恢復之君相垂成而壊可恨深矣烏珠又入冦劉錡楊沂中大敗之於柘臯望錡軍曰順昌旗幟也卽敗走復詔班師於是除世忠俊樞宻使飛副使罷宣撫司以兵隸宻院俊阿檜意首納所統兵俊深忌錡飛飛數非和議檜惡之俊讒構飛檜令萬俟卨【諌議】羅汝檝【侍禦】論飛罪罷副樞烏珠縱莫將歸以書求和遣劉光逺何鑄繼使議割唐鄧州以淮水爲界烏珠與檜書爾朝多請和而嶽飛方爲河北圗必殺飛而後可和檜遂與俊謀俊誣飛罪下棘寺賜死金人聞其死酌酒相慶嗚呼檜俊之罪可勝誅哉【十一年】徽宗鄭太后梓宮與韋太后俱至自金割商秦州之半和尙方山原與金人以大散闗爲界秦檜加太師自此檜以講和爲大功而文太平之事紛然矣【十二年】呂中曰建炎之初內有綱外有澤此可爲之一機也而汪黃以主和失之紹興之間內有浚鼎外有世忠錡飛玠璘又大可爲之一機也檜復以主和失之失此二機天地之大義不立國家之大讎不雪惜哉於是建國子監興太學建大社大稷築圜丘班鄕飲酒刋禦書石經建祕書省省復三館【十三年】幸太學祕書省親耕籍田作景鐘行大朝會禮幸秦檜第禦書一徳格天之閣賜之【十五年】再貶趙鼎張浚胡銓銓永州鼎浚吉陽檜令吉陽月申鼎存亡鼎不食而卒檜疾上親視之檜秉政十八年富貴已極意欲無厭下趙鼎次子汾棘寺令自誣與張浚李光胡寅等謀大逆一峕賢士檜所惡者五十三人皆與獄成檜病不能書矣尋死【二十五年】呂中曰南渡諸人不知義者多矣公論獨切齒於一檜者蓋汪黃壊之於事勢未定之峕而檜壊之於事機垂成之日爲尢可恨也諸人言和多依違其間且或相一二年或不數月而檜獨以和脇持上下且獨相二十年而姦邪可以欺君子上可以欺君父而不可以欺天欺後世也朱文公曰檜始則唱邪謀以誤國中則挾敵勢以要君【每金人國書必曰不得擅易首相】終始彛倫斁壊遺親後君此其罪之大者至於戮元老害忠良攘人之功以爲已有又不與焉【問檜何以全家得還朱子曰此甚可疑當王倫來欲髙宗屈膝中外憤怒秦檜出有人榜曰秦相公是細作○胡康侯嘗問人才於遊定夫定夫以會之對後金欲立邦昌惟會之以爲不可康侯益義之力言於張徳逺之前後會之自北歸與同國政康侯與友人書云吾聞之喜而不寐】噫檜爲金人之姦細人能疑之未的知之也檜之實迹金之陰謀必閱金南遷錄而後發露焉初金人患南兵日彊欲遣宋人畱北者歸講和好尼堪曰只有一秦檜可用檜不肯立張邦昌彼處喜其人說事必足得志惟此人可濟吾事更且結其心一朝駕以海舟遣之挾孥以歸焉嗟夫尼堪之計深矣賢如胡文定張忠獻猶墮其計中而不知余何怪焉然檜忍負二百年之社稷而不肯負尼堪知己之一言其罪可勝誅哉檜旣死沈該萬侯卨湯思退陳康伯朱倬相繼相【紹興廿六至三十一】金主亮南侵起張浚判建康命葉義問【知院】視師江淮虞允文【舍人】參謀亮以重兵壓江督其下采石渡舟峕劉錡王權皆已遁還朝命以成閔代錡李顯忠代權未至也允文召權將峕俊等以義動之督之戰亮築髙臺麾軍渡江逹南岸者已餘七十舟俘斬略盡中流卒覆舟於我以蒙衝突擊殺溺數萬江水爲丹余舟遁去明日復來以海鰍逆擊大破之亮遁入揚州允文以京口無備調舟師以往謁劉錡錡曰朝廷養兵三十年今日大功乃出於一儒者我軰愧死矣大閱舟師三周金山北兵望之奪气亮督諸將三日必絕江違者先斬金人夜效南軍刼寨射殺亮於龜山寺而遁上至建康還金主葛王雍立不好用兵北人號小堯舜使來洪邁報使立眘【伯琮攺今名】爲皇太子行內禪太子卽位是爲孝宗太上皇退居徳壽宮【紹興三十二年】呂中曰髙宗三十六年間命相凢十四人綱浚主戰鼎康伯主守頥浩勝非宗尹主避敵濳善伯彥檜則主和該卨思退倬則黨檜者也愚謂髙宗見義不明行義不力忘親忍恥畏懦茍偸宗社之罪人也然能立太祖之後年未壯而勇決行之上契天心在此一舉江左數傳其以是哉又按宋之一代武功不競自國初至於慶曆又自慶曆至於熈丰宣靖始終不競於敵而已矣建紹百戰之餘而名將出焉武功之競莫甚於劉韓嶽二吳爭奮之時善乘之豈惟宋疆可復而已也檜竟以和沮敗之其闗於宇宙間之大數毋乃自有天意存乎其間歟孝宗初立【元名伯琮攺名眘太祖七世孫秀安僖王子儞之子髙宗立爲太子在位二十八年隆興二乾道九淳熈十八癸未至己酉內禪於光宗至紹熈五年甲寅崩壽六十八歳陵名永阜】首召張浚入對曰久聞公名今朝廷所恃惟公浚言人主之學以一心爲本一心合天何事不濟所謂天者天下之公理也因力陳和議之非勸上堅意以圗事功上嘉納以浚爲江淮宣撫使陳浚卿爲判官陳康伯史浩左右相浚以樞使督師江淮浩先議城瓜洲采石浚欲先城泗州議不合浚每機畫浩必阻撓敵將屯虹縣及靈壁浚謂必爲邊患當及時掃蕩浚入奏下詔親徵史浩以不與出師議遂罷命浚兼督荊襄浚遣李顯忠卲宏淵進兵顯忠擒金將蕭琦復靈壁宏淵受金將富察圖們降復虹縣克宿州二將不相能師潰於宿之符離浚自盱眙還揚州待罪王十朋【吏侍】言勝負兵之常不宜以一衂自沮宜從浚請薄示懲戒使爲後圗上遂下罪己之詔浚貶秩攺宣撫使畱揚州大飭守備湯思退右相金帥移書議和求唐鄧海泗四州及秦商康伯思退主之兩遣使通命召浚至行在浚謂執政欺上以欵之之名爲和之之實力陳和議之失上爲止誓書畱使人康伯罷思退浚左右相浚仍都督【隆興元年】復視師淮上王之望宣撫兩淮思退令之望毀浚守備不可恃尹穡亦云浚跋扈浚求觧督府未幾乞致仕浚遂罷判福州魏杞出使割四州張浚薨謂二子栻杓曰吾不能復中原不當葬先人墓側塟衡山足矣浚志在恢復終身不主和議功𨿽不就人稱其忠初與趙鼎並相收召羣賢及再相薦虞允文汪應辰王十朋劉珙皆名臣也呂中曰浚之開督府也招山東淮北義士萬二千人招淮南壯士及江西羣盜又萬餘人將士聞之而奮敵帥聞之而逃【金聞浚來檄宿州兵歸南京】是符離之後其規模又如此小人乃以守備不可恃毀之浚之規恢復始沮於秦檜再沮於史浩三沮於思退之望穡之徒卒賫志以沒其天耶金人後入冦命思退督師辭不行時思退之望穡主和議金得四郡其意未已上意中悔思退宻諭金以重兵脇和胡銓【起居郎】言和之可弔者十乞追請和之使以鼓士气省數千億之歳幣以足兵食去十弔而就十賀詩曰無用婦人之言今舉朝皆婦人也大學生張觀上書乞斬思退等三人思退貶永州王抃使金割商秦地永爲叔侄國易歲貢爲歲幣而和議始定矣自是【乾道初至末年】相繼而相者曰洪適葉顒魏■﹝木巳﹞蔣芾陳俊卿虞允文梁克家曾懷葉衡史浩趙雄王淮周必大畱正嘗屢召朱熹辭不至後除兵部侍郎入對林栗論之遂去國小人鄭丙陳賈等唱道學之名以攻熹並及正人云內禪於太子惇是爲光宗壽皇移居重華宮呂中曰孝宗復讎一念上通於天惜乎君之志有餘臣之忠不足孝宗能矯髙宗之志而諸臣不能脫秦檜之習張浚一出再見撓於姦庸靈壁虹縣之捷上自謂數十年無此勝蓋建紹諸戰功皆因其來而勝之未有如此舉往而徵之也二將不睦而退不過失所下城邑而幸災者蠭起歸罪於浚思退諭敵重兵脇和劾二十人不主和者之罪皆因檜之凶而甚之思退𨿽以此譴周葵王之望尹穡洪遵無非襲檜之爲耳一浚豈能勝百檜哉紹興戊午【八年】之和舉國爭其不可是時人倫尙明人心尙正也隆興壬午癸未二議言和者甚多言不可和者少豈非士大夫爲檜所蠱人倫不復明人心不復正遺親後君而然乎言世讎不可和惟張闡胡銓二人然証之朱熹之言此事之失已在隆興之初不合遽然罷兵講和使宴安鴆毒之害日滋月長臥薪嘗膽之志亦日逺月亡區區東南自有不可勝慮者何恢復之可圗乎蓋炎興之敵奉辭以討之可也隆興之敵正名以絕之可也乾道之敵積實以圗之可也由朱子之言詳之是隆興有恢復之志而無恢復之機此孝宗之志所以不能遂也然孝宗恢復之志𨿽不得遂而隆興淳熈之治則不可誣曰朕心一日行天下一兩遭又嘗取尙書所載爲敬天圗以自警省節用愛民好學勤政聽言好諌重道崇儒疏斥宦官【曽覿龍大淵王�甘升等】嚴飭贓吏帝王眾善能兼有之逸欲等事無一髮可指者眞宋室之賢主比之仁宗無不及焉當時人才宰相則張浚陳浚卿侍從則黃中胡銓臺諌則辛次膺王十朋而儒學之臣則新安朱熹集周程之大成而湖湘之張栻金華之呂祖謙實羽翼之孝宗涵養培植之功不可磨也且髙宗卽位六年而育孝宗於宮中又三十年舉大業以傳之孝宗卽位十年而建光宗於東宮又十有八年舉大業以傳之親相禪受兩世同符有早定雍容之美而無久戀倉卒之憂美矣孝宗二十八年命相凢十七人或三四月一二年而罷其中虞允文僅三年梁克家五年王淮六年亦無足云者使得眞相而久任之幹淳事業當不止如今所觀焉【朱子曰壽皇身下若有一人夾持定十五六年做多少事】愚謂恢復之舉前則李綱之在建炎初後則張浚之在紹興初皆時機與人才兼有之會也乘此鋭气而爲之其成必矣此石勒畏祖逖之時也失此二機至孝宗時則事漸冷气已鑠時機人才兼無之矣此蔡謨王羲之議庾亮殷浩禇裒北伐之時也由此觀之則汪黃秦之罪可勝誅哉使建紹之初有李綱張浚爲之相有宗澤韓劉嶽吳爲之將而得孝宗之有志以爲之君其亦庻乎其可也光宗紹熈攺元之初年【名惇孝宗第三子在位六年紹熈五庚戌至甲寅孝宗崩光宗疾不能執喪禮內禪於子寧宗至慶元六年崩壽五十四歲陵名永獻】行郊禮風雨大至感疾不豫時畱正葛邲左右相趙汝愚同知壽皇曰卿以宗室之賢執政國家盛事也朱熹安撫湖南使自金回言金人問朱先生安在答以方擢用故有是命【紹熈四年】壽皇崩上疾不能執喪中外憂懼皇子嘉王擴卽位是爲寧宗尊光宗爲太上皇合門韓侂冑太皇太后【髙後吳氏】女弟之子也汝愚以內禪事轉奏太皇議遂定光宗享國日淺疾病奪之事頗與唐順宗類順宗以疾亟立憲宗光宗以疾亟立寧宗舉天下以授之子汝愚同姓之卿之力居多畱正身爲上相危疑則委之而去事定覆冒焉而來則將焉用彼相矣寧宗以紹熈五年七月甲子卽位諱擴光宗子封嘉王光宗不豫嘉王以太皇太后之命卽位【在位三十一年慶元六嘉泰四開禧三嘉定十七乙夘至甲申壽五十七歲陵名永茂】至庚午甫七日卽召知潭州朱熹上在藩邸稔熹名徳恨不得以爲講官至是首召先是黃裳爲翊善光宗宣諭嘉王進學卿之功也裳曰欲進徳修業須尋天下第一等人問爲誰以熹對又彭龜年爲宮僚因講述熹之說自後每講上必問熹說如何蓋傾心已久故也除熹煥章待制兼侍講畱正罷趙汝愚相熹且行且辭聞正以內批逐且近習用事有漸甚憂之時祧僖宣二祖正太祖東向汝愚主此議熹力諍曰宋以僖祖爲始祖如周后稷太祖如文王太宗如武王皆百世不祧但以太祖追帝僖祖之心推之則知今日太祖在天之靈必有不忍而不敢當者且致書汝愚曰丞相以宗支入輔王室而無故毀撤宗廟以快其私不祥亦甚矣不聽時上問光宗疾多不得見熹奏當愈勤定省期親心必底豫而後止言甚懇切侂冑自負定策功意望建節除防禦使恨汝愚抑之引其黨謝深甫劉徳秀京鏜等謀擯汝愚汝愚秉政專抑僥幸人多怨之羣憸附和仇視正人衣冠之禍自此始矣十一月朱熹罷蓋侂冑使中使以內批授熹也熹自十月辛夘入見進講者七內引奏事者再在朝僅四十六日累白汝愚侂冑當以厚賞酬其勞勿使預政汝愚謂其易制不之虞也熹急於致君知無不言言無不盡亦頗見嚴憚侂冑令優伶於禁中效熹容止爲戲以熒惑上心熹嘗欲與彭龜年同請對白髮其姦會龜年護使客侂冑益得爲計黃艾因進講問逐熹之驟上曰除熹經筵耳乃事事欲與熹旣去龜年遂徑論侂冑竊弄威柄不去必貽患緣逐熹太驟故欲陛下亟去此人毋使人謂去君子之易而去小人之難上欲兩罷之汝愚乃欲兩畱之汝愚可謂愚矣陳傅良劉光祖坐畱熹罷上卽位未踰年舉措已如此中才之君柔而不明汝愚爲相亦忠而不明者夫以同姓之卿使能希周公之事業開誠布公絕小人之萌芽聚眾正以夾輔寧宗亦庻幾可與爲善者不知出此乃主君子而不力養小人而不去卒不免其身以至於善類受禍國勢衰微其亦可恨也已侂冑欲逐汝愚而難其名或曰彼宗姓誣以謀危社稷一网盡矣汝愚罷余端禮相【侂冑黨】鄭湜章隸徐誼李詳楊簡呂祖儉或罷或竄汝愚安置永州熹艸封事將力陳姦邪蔽主以明汝愚之寃子弟諸生疊諫不聽蔡元定請決以筮遇遁之同人遂焚奏槁【熹更號遁翁】六奏乞休致【慶元二年】京鏜相鄭僑知院謝深甫參政何澹同知此後執政無非侂冑黨矣汝愚仰藥死永州天下寃之畱正罷宮觀劉徳秀劾其引僞學之黨也自程顥頥受學周惇頥上接孔孟不傳之學二程沒其門人楊時傳羅從彥從彥傳李侗侗傳新安朱熹胡安國得頥春秋之學安國傳其子宏宏傳廣漢張栻幹淳間熹栻以正學爲己任東萊呂祖謙其同志也張呂沒而熹獨存【淳熈七年庚子栻卒八年辛丑祖謙卒張壽四十八呂四十五】自王淮不善熹【熹提舉浙東按奏淮姻家臺守唐仲友罪】鄭丙始創爲道學之目汝愚起熹經筵汝愚貶劉徳秀何澹始陳僞學之禁侂冑志在招權納賄除不附己者而已不能巧爲說以网善類也士嗜利無恥者教之以爲異者皆道學人也又言名道學有何罪當名僞學陰疏姓名授之以次斥逐於是憸壬攘袂以攻僞干進葉翥知貢舉言僞學之魁竊人主之柄鼓動天下故文風未丕變是科稍涉義理者悉黜六經語孟大學中庸之書乃爲世大禁汪義端張伯垓胡紘等皆以攻僞驟遷臺諫視熹爲奇貨沈繼祖奏熹十罪正沇乞置僞學禁於是以僞學逆黨得罪者五十九人【自汝愚至呂祖泰等慶元三年】熹致仕【五年】明年卒後追封徽國公謚曰文公平生無一念不在國聞時政之失則蹙然不樂語及國勢之未振則感慨或泣下然謹難進之禮一官之授必抗章而力辭勵易退之節一語不合必奉身而亟去故五十年間歷事四朝外任僅九考歷朝才四旬道之難行如此然逺紹道統爲萬世宗師則不以用捨加損焉光宗崩京鏜死鏜爲侂冑謀主天下目鏜劉徳秀何澹胡紘四人爲魁憸而鏜與徳秀最爲凶險凢所爲暴虐皆二人教之旣而皆罷侂冑亦厭前事有勸其開黨禁以杜報復者遂弛學禁黨人在者劉光祖陳傅良等復官自便然宗師旣亡義理日晦舉朝知有侂冑而不知有人主其禍不至於開邊取戮則不止侂冑進太師【嘉泰二年】陳自彊相【自彊韓童子師】時金國有警起辛棄疾丘崇等帥諸道沿邊增戍金人來責渝盟開邊釁自此始【開禧二年】四川宣撫吳曦【璘孫挺子】獻闗外四州於金求封爲蜀王遂詔北伐自隆興甲申再和至是四十三年矣侂冑用事久或勸其立蓋世功以自固侂冑然之遣郭倬攻宿李爽攻壽皆敗績侂冑旣喪師始覺爲蘓師旦所誤流之韶州金人入冦濠安丰及諸戍皆沒【開禧二年】吳曦僣號於興州安丙楊巨源等誅之四川平方信孺使金議和金要五事其一斬侂冑首侂冑復有用兵意通國憂之禮侍史彌逺得去姦宻旨以告參政錢象祖李壁侂冑入朝命殿帥夏震誅之玉津園籍其家竄陳自彊雷州初侂冑以預聞內禪爲己功竊取大權恣行竄逐威震中外十有四年汲引姦邪分布要路橫殺元老以大逆誣大忠詆斥經傳以正學爲僞學童奴授以節鉞嬖妾倨於掖庭凢擢要臣用邊帥皆決於廝役師旦之口欲爲不復稟奏竟作禦筆批行軍興於家置機速房金字牌悉畱其家髙似孫獻壽詩九章章用錫字辛棄疾獻壽詞用司馬昭假黃鉞事皆當之不辭與吳曦爲死黨蜀人傳侂冑欲與曦分吳蜀而王之簿錄其家多乘輿服禦殛死之日京師士女歌舞於市焉錢象祖相史彌逺同知【開禧二年】許奕使金函送侂冑首大博眞徳秀上書略曰敵國折其謀則和也易啟其慢則和也難古者敵國通和養力以待可爲之機越之事吳是也聽命以爲茍安之計六國事秦是也今朝綱方整而紛紊已萌政事方修而懈弛已露我之更化僅如此其能使敵之畏服哉願以通和爲權宜以徳政爲實務金使至以和議成諭天下史彌逺相【嘉定元年】錢象祖等罷董居易眞徳秀兩使金金亂不至而復【六年】金來督歲幣且告南遷金主珣發燕山至開封【七年】金失燕山潼闗【金自阿固逹稱帝至是九十八年】兩河旣擾山東復畔金地旣蹙遂謀南侵【八年】冦光廬等州又冦四川【十年】陷黃蘄州蘄守李誠之死之漏网之魚尙如此吾國無人甚矣【十二】初立宗室子貢和爲皇弟沂王后至是賜名竑立爲皇子【卽濟王】立與莒爲沂王后賜名貴誠【十四年】寧宗一夕崩楊后彌逺矯遺命立貴誠【攺名盷】殺皇子竑盷卽皇帝位是爲理宗【嘉定十七年甲申】按寧宗之爲君𨿽無荒滛奢侈而柔暗昏蔽受制權姦侂冑𨿽誅彌逺復繼如秦惟聞有穰侯而不聞有王家不能正身與子且不能保他可知矣聖賢道統宋諸儒逺紹之逮至朱子集諸儒大成者也孝宗見知然且如此寧宗不能用之何怪焉道不行於當時天也然不爲世用因得退而優遊授徒著書以使斯道大明於萬世亦天也【彌逺與楊后謀害濟王立理宗方萬里有鄭淸之進聖語考述甚詳】又按宋一代家法最正諸後最賢傳授最明至寧宗之末楊后彌逺之惡濟邸之寃死理宗之矯立而後所謂家法之正後徳之賢傳授之明遂掃地矣猶撐住五十年而後亡不可謂非幸也理宗在位四十一年表章理學廟號曰理亦宜也然國勢奄奄無救於亡或者遂謂諸儒道理之學無補於天下國家之理亂存亡嗟夫周公沒聖人之道不行孟氏死聖人之道不明孔孟能使道之明而不能必道之行也況周程張朱諸儒乎周程張之在熈丰元佑朱之在幹淳慶元未嘗略得君而行政也小人盡接迹而且久於柄用諸儒或早謝而多終以阨窮烏可以道之不行國之不競咎之夫以孔顏曽思孟在春秋戰國不能扶姬周而還丰鎬於諸儒奚責焉

宋史講義呂氏【中】所著議論多詳明文辭亦條逹然成於理宗朝猶有隠避而不盡言者今可無忌矣遂采其善補其缺多述平昔所考訂與所聞於父師者而申之以管蠡之一得焉理度二朝無史可據今姑闕之金事廷方𨿽略述亦以未見其史不敢輕筆悉以俟後之君子云至大三年庚戌歲仲夏十七日夏至定宇陳櫟書

歷代通略卷四

●歷代通略蒙求

太極旣判髙下定位輕淸爲天重濁爲地中處者人必立之君三皇【伏羲神農黃帝】五帝【少昊顓頊帝嚳唐堯虞舜】世質民淳伏羲畫卦更造書【文字】契【符券】炎帝神農教民耒耜【耜以起土耒其柄也】黃帝軒轅神化宜民始垂衣裳皇風愈惇【厚也】皇降而帝少昊有作顓頊繼之授之帝嚳唐帝曰堯捨子丹朱詢事考言讓於有虞舜徳重華樂曰韶舞亦捨商均讓於大禹惟此五帝實官天下【官天下傳聖賢】家天下者【家天下傳子孫】始於有夏啟賢能繼禹因傳啟三王傳子【夏禹商湯周文武也】實始於此桀虐而亡共十七君祚【傳祿曰祚】四百年商湯代興太甲太戊盤庚武丁凡六七君賢聖挺生紂爲無道罪浮於桀祚六百年爲周所滅周自后稷積徳累仁文王宜王猶服事殷武王伐紂天下歸周卜世卜年古今無儔【周成王定鼎卜世三十卜年七百其後三十六世八百六十七年皆過其數】成【成王】康【康王】俱賢泰和極治平王東遷春秋攸始【孔子修魯史春秋始於平王之四十九年】五霸相繼【齊桓晉文秦穆宋襄楚莊】尊周爲名降爲戰國七雄分爭【齊楚燕趙韓魏秦】赧王入秦周曆遂訖享年最永八百七十秦並六國狼吞虎噬謂兼三【三皇】五【五帝】始稱皇帝盡掃良法焚書坑儒二世而亡咸陽爲墟漢髙【髙帝】勃興寛仁大度誅秦蹙項【項羽】光啟炎祚文【文帝】景【景帝】恭儉休養生息武帝窮黷【窮兵黷武】孝宣【宣帝】綜核元【元帝】成【成帝】柔弱哀平短祚王莽簒竊實門光武同符髙帝西漢遂東三世賢主顯宗【明帝】肅宗【章帝】傳世十二終於靈【靈帝】獻【獻帝】漢祚四百人心未厭曹操子丕簒漢爲魏帝室之冑【本其所出曰冑】蜀主劉備吳主孫權開國江東三分鼎峙各爲長雄孰能一之晉司馬氏歷懿師昭炎爲武帝開基肇亂子愚婦逆懷【懷帝】湣【湣帝】孤立擒於劉【劉聰曜】石【石勒】元帝渡江國曰東晉十世而亡宋武【武帝】應運自晉中微羣雄云擾五涼【前涼後涼南涼北涼西涼】四燕【前燕後燕南燕北燕】三秦【前秦後秦西秦】二趙【前趙后趙】一夏一蜀紛紛僭竊正朔相承【王者頒歷年以某月爲正月以某日爲朔日】獨推建業【南朝都建康】僭竊俱亡並於元魏【元王之魏國】南北分王垂三百祀元魏遷洛亦曰賢君南歷五朝【都建康者東晉宋齊梁陳爲五朝上並吳則爲六朝】宋齊梁陳宋始劉裕齊蕭道成蕭衍梁繼霸先陳興元魏之衰分而爲二髙及宇文各簒其【位東魏髙歡之子簒之西魏宇文泰之子簒之】髙爲北齊宇文並之宇文之周又滅於隋隋主楊堅本無功徳平陳後主幸爾混一再傳煬帝以奢侈亡天亦厭亂業歸李唐唐起義兵始於髙祖佐以太宗實爲英主繼以玄憲【玄宗憲宗】稱唐三宗閨門多慚雜以司晨外亂藩鎭內亂宦官訖於唐亡亦三百年五代繼之【梁唐晉漢周】始於朱梁唐李存勗晉石敬塘漢劉智逺周祖郭威共五十年君如奕棋於峕小國各據偏方二漢【南漢北漢】二蜀吳楚南唐荊閩吳越紛然僭竊趙氏太祖繼以太宗掃除僭國宋業以隆眞仁英神【眞宗仁宗英宗神宗】俱稱賢君誤於新法引進小人哲【哲宗】繼以徽【徽宗】及禪於欽【欽宗】金師已逼父子蒙塵髙宗南渡【南行渡江】孝【孝宗】亦賢主保境偸安光寧理度【光宗寧宗理宗度宗】迄於崖山【崖山海島名也宋爲元逼覆海而亡】亦三百祀代金平宋是爲大元九十三載一十四傳洪惟聖朝大明麗天宏基其治垂統萬年【末八句系朱楓林先生增】

陳定宇先生蒙求之作但摽掲歷代相傳興衰之略而未暇及政事人物治亂得失之詳約之共八百言而上下數千年間道有升降統有正變祚有長短勢有離合頃刻可知其槪此誠初學史者之入門如舉网得綱而萬目可從理也是以朱楓林先生有取焉邑人新陽黃金色識

歷代通略蒙求

