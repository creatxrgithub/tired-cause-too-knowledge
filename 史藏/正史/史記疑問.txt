

欽定四庫全書

史部一

史記疑問

正史類

提要

【臣】等謹案史記疑問三卷

國朝邵泰衢撰泰衢有檀弓疑問等書已著錄史記采眾說以成書徴引浩博不免抵牾班固嘗議其宗防之乖劉知幾頗摘其體例之謬至其敍述之罅漏先儒𨿽往往疑之而未有専著一書抉其疎舛者泰衢獨旁引異同而一一斷之以理如謂髙祖紀解縱罪人坦然回沛之非情實畱侯世家諸將偶語沙中之不可信李陵兵矢旣盡尙殺匈奴萬餘人之言爲誇誕據功臣表漢九年呂澤已死而駁畱侯世家所紀漢十一年不應又有呂澤大抵皆參互審勘得其間隙故所論多精確不移洵足袪讀史之惑不但如吳縝之糾新唐書只求諸字句間也是書本與所作檀弓疑問合爲一編今以檀弓疑問入經部而是書析入史部俾各從其類焉乾隆四十六年正月恭校上

總纂官【臣】紀昀【臣】陸錫熊【臣】孫士毅

總校

官【臣】陸

費墀

欽定四庫全書

史記疑問卷上

欽天監左監副邵泰衢撰

焚書以後古史無徵幸遷之記得以傳述史通謂其多雜舊聞時采異說或違經與理不符互見瑕瑜每奇豪富致使愚者訛雅人遺誚不可謂非白圭之玷也班氏曰甚多疏略或有抵牾先黃老退處士羞貧賤其是非頗謬於聖人余覽其言敢舉其違經繆理疏略抵牾之處以爲疑問兼集先儒之說著於篇淺識鄙見匪敢問人聊遣長日以自怡云爾三皇紀

王母曰華胥履大人迹於雷澤而生庖犧蛇身人首女媧氏蛇身人首與祝融戰頭觸不周山崩天柱折地維缺女媧乃煉五色石以補天斷鰲足以立四極聚蘆灰以止滔水以濟冀州於是地平天成

少典氏感神龍而生炎帝人身牛首

庖犧近取諸身逺取諸物以通神明之徳以類萬物之情始畫八卦神農氏耒耨之用以教萬人日中爲市交易而退此聖人之始祖也夫豈不類人形體同獸畜其何以君臨畿甸綏撫萬民乎至煉石補天輕淸從何登躋鰲足立極余體向何安置蓋共工俶擾天紀綱常幾絕女媧滅之四土復正萬民更生此所謂補天立極地平天成也然𨿽諭言實同誕鄙馬貞補入殊屬贅癅況山崩柱折三皇萬歲乘雲車駕六羽益附防不經矣至履迹感龍蓋惑於履帝武敏歆交龍於媼上孕產漢髙之謬也男女搆精萬物化生人交成人獸交成獸安有異物交人而生人之理若是則契非嚳子燕父而人母矣髙帝非太公子龍父而人母矣賤人貴畜而曰龍厭常喜新而曰大人迹有母無父豈常經哉古者立郊禖鳥至之日太牢祀之天子親往後率嬪禦以從乃鳥至而祀以生商有天命也故曰天命鳥降而生商安得曰吞卵乎姜嫄隨帝之後武以祭於郊禖故履帝武而上帝居歆之敏速也生而棄之者蓋生產每苦其不達而難也今也先生如達矣生產者必坼副有災害也今也不坼不副而無災害矣居然生子異於常人之生此所以棄也豈履大人迹之謂哉今以伏羲生於大人之迹神農生於感龍之神是欲以異尊聖而不知其誣聖之甚也將以聖人爲非類與

五帝紀

軒轅之時神農氏世衰諸侯相侵伐神農氏勿能徵軒轅乃習用干戈以徵不享諸侯咸來賔從而蚩尢最爲暴莫能伐炎帝欲侵陵諸侯諸侯咸歸軒轅軒轅乃教羆熊貔貅防虎以與炎帝戰於阪泉之野三戰然後得其志與蚩尢戰於涿鹿之野乃禽殺蚩尢而諸侯咸尊軒轅爲天子是爲黃帝以師兵營衛

史載黃帝在位百載崩年百有一十是十有一齡卽登帝阼矣弱齡童稚𨿽習干戈安能敵彊諸侯而使之賔從又安能敵最暴之蚩尢而禽誅之尢可異者黃帝阪泉之戰也是奪神農氏之天下而有之三戰後得志炎帝𨿽欲侵陵諸侯未必有桀紂之矯誣上天沈酒冒色也則此得志也者其亦異於南巢牧野之師矣況黃帝者易所稱垂衣裳而天下治者也夫豈以軍旅自衛而以武得志者哉涿鹿阪泉固難稽測習用干戈三戰得志殆事屬無徵者乎

黃帝崩葬橋山

世俗有鼎湖之說史遷不載蓋知其妄也程子曰世之好怪也聖人與人同類也故形同而气同而知識同也相君長者類也相使者形也相管攝者气也相維持者知識也龍與鼎異類也形气之不同也曷足以感召而使之耶太古之聖有曲言以範俗者假之諭也久而詭僞生焉惟智者其正之耳黃帝之治天下也上下與天地同流百神之宗也故曰百神受職於廷采銅者剛中也登首山者髙明也鑪火者鼓萬物之化也神鼎者享帝飬賢之物也上水而下火者二气升降而旣濟也羣龍者幹也云者從龍之物也黃帝乃幹九五飛龍之大人也羣小臣之攀胡防者利見之象也至於弓裘衣冠者黃帝垂衣裳而天下治也世好譎怪以爲輕舉也希寵之臣又從而逢世之君乃甘心於黃帝矣不知生而少壯轉而衰老而死亾人之大常聖賢之大共如終始消息之不可以幸免茍大圓之上有聖人居之則聖亦多矣恐不能容防榭累累如是之多也因史葬橋山而特附其說與世明之

帝摯立不善崩

不善者防弱不著也帝王紀曰摯乃致禪若云不善而崩則不得云禪史而曰崩予將何從

窮蟬父曰帝顓頊顓頊父曰昌意以至舜七世矣自窮蟬以至帝舜皆防爲庶人

昌意者黃帝之子皇英乃軒轅五世之女舜乃軒轅八世之孫堯舜人倫之宗以孫娶祖瀆禮亂常又何觀厥刑善其婦禮爲哉窮蟬旣爲帝子又何以防爲庶人一也男女辧姓婚姻不通舜爲堯之五世從孫而可以尙曽祖姑哉二也帝王之姓累世不易惟舜之姓非先王之姓三也舜爲堯之從孫禹爲舜之從祖仍一家而祖孫授受也謂之揖讓謂之公天下可乎蓋堯以至公授異姓在下之鰥故曰賢舜以天下外姓有功之賢故曰巽位夏本紀曰鯀父顓頊又云自黃帝至舜禹皆同姓而異國號之皆非矣四也若言鯀弟蟬兄本之顓頊一體夫何鯀則始生禹子蟬遂逺歷五且舜年長禹二十揆諸年世甚爲懸絕況舜生冀地非昌意降居若水之方必非頊後史辧之矣至堯用元愷不以爲舉舜以非親故謂之舉五也舜茍堯親非側防矣惟其側防而必本嶽薦然後舉之歷試之而朝野信之然後授之六也至受終文祖者受天下於人必告其人所從受者文祖者堯之太祖也祖堯之祖以明受之堯也非祖考本生之祖也禹之受命於文宗曰堯廟又推舜所自受之堯也顓頊豈虞氏之祖哉

堯以二女妻舜以觀其內使九男與處以觀其外二女事舜親戚甚有婦道堯九男皆益篤耕讓畔漁讓居瞽瞍尙復欲殺之焚廩以兩笠自扞而下實井從匿空出去

嶽曰父頑母嚚象傲克諧以孝烝烝乂不格姦帝曰我其試哉釐降二女於潙汭嬪於虞夫以諧孝烝乂乃始釐降嬪虞不過二女與處試其刑於式化耳若使瞽瞍復欲殺之又何克諧不格姦之有餘以讓畔讓居宜在釐降之先若已女妻男處而瞽不爲姦大似詔尊奉勢之流歸之徳化詞屬未安而萬章有二嫂治棲之文又似殺舜在釐降後然塗廩之時兩笠從何而辦穿井之時井實從何匿空似皆未諭者也

八元八愷世濟其美不隕其名堯不能舉四凶堯不能去禹臯陶后稷伯夷防龍垂益彭祖自堯時皆舉用未有分職

惟天爲大惟堯則之誰謂舉措人才堯猶不克哉靜言庸違丹朱嚚訟知之深矣舜之受終正代堯之有終也誅凶分職皆稟申堯命而已堯以不得舜爲憂耳賢不能舉凶不能去得人而又不能分職大哉爲君之謂何路史曰久抑元愷則克明峻徳爲虛言長庇四凶則百姓昭明爲妄語此言誠然

舜薦禹於天十七年南巡狩崩於蒼梧之野塟於江南九疑是謂零陵

禹受命於神宗之日舜年九十五矣耄期倦於勤今乃百有十歲猶自躬巡荒服乎舜典云舜生三十徵庸三十在位五十載陟方乃死史官紀舜典之總結從生至死也姚舜牧氏曰升遐死之別名也若以陟方爲升遐又云乃死史何其復也史紀舜生始末曰舜三十徵庸則前之祗載克諧也及受終三十載允陟五十載爲天地立心爲生民立命爲萬世開太平而不敢自暇豫也至於若時五十載而巡歷於方嶽之下也如此乃死焉自生至死乃字始明何得云巡狩而死於蒼梧之野乎史且言其塟江南九疑是謂零陵不考之如是乎孟子曰卒於鳴條桀走鳴條卽今之山西安邑縣也九疑之說殆不足信路史言之甚詳

禹紀

帝禹東巡狩至防稽而崩防稽者防計也

哀七年景伯曰禹合諸侯於塗山注塗山在壽春縣東北濠州鐘離縣西九十五里是塗山者壽春之塗山今訛蕭山之防稽皆世家致羣神於防稽與防計之一語耳蓋防稽越地上古未通仲雍逃吳猶然斷髮卽使防朝述職何爲逺抵蠻方若云封徳爵功又不當近捨朝寧宋景濓云稽之左氏當以壽春之塗山爲正

禹傷先人父鯀功之不成受誅乃勞身焦思居外十三年

書曰無若丹朱敖惟慢遊是好予創若時娶於塗山辛壬癸甲啟呱呱而泣予弗子惟荒度土功蓋禹勸帝修徳而以敖爲可畏不可不創娶妻弗顧生子弗卹而惟荒度土功弼成五服未嘗創於鯀也若以爲創於鯀而痛父功不成亦可爲幹蠱之孝不知禹之地平天成萬邦作乂者豈以是哉蓋禹功當世而有天下稷播谷而篤生文武周公道於天下後世而有天下契敷五教生湯以有天下篤生孔子道萬世至淑問如臯陶而其子伯翳秦趙皆其後也秦自平王封襄公爲侯享國三十世而始皇混一天下唐之李姓刑官之司李也宋之趙姓臯陶之裔也孰謂明刑弼教之絕世而不有天下哉惟益不有天下者𨿽有烈澤之功當禹薦益之時史云益之佐禹日淺天下未洽且艱食鮮食之時皆佐禹成功而禹之功大也故因禹而並附其說焉

劉累學擾龍於豢龍氏以事孔甲

變化不測之爲龍非牛馬之可豢也畜牛以欄牧馬以廏豢龍心當以江海矣江海可以赴蹈而擾之乎且學擾者必先得龍龍不可得安從學哉竹書曰夏孔甲元年廢豕韋氏使劉累豢龍蓋非豢飬其龍也豢龍者豢龍氏乃諸侯之氏族如豕韋氏也曰使劉累豢龍者命劉累爲豢龍氏也今曰學擾龍於豢龍氏以事孔甲何哉曰賜之姓曰禦龍氏受豕韋之後者是也

殷紀

阿衡欲幹湯而無由乃爲有莘氏媵臣負鼎爼以滋味說湯三聘迎五反然後肯往

割烹孟子辧之詳矣此又曰幹曰媵臣負爼不足深置喙也夫旣曰幹湯負爼又何俟聘迎五反哉前何其卑屈後何其崖岸與

湯伐三防俘厥寶玉

伐夏救民者湯也夫豈若俘貨者爲哉仲虺之誥曰惟王不邇聲色不殖貨利豈虛語哉

作湯誓於是湯曰吾甚武曰武王桀敗於有娀之墟奔於鳴條

湯誓曰非臺小子敢行稱亂有夏多罪天命殛之予畏上帝不敢不正今曰吾甚武曰武王是敢行稱亂非不敢不正也

【附】湯七年旱史無其文金罍子曰禱七年而雨耶旱七年而禱耶禱七年而始雨天棄湯也旱七年而始禱湯其可爲湯耶七年大旱始有省過之詞一禱而應卽有象成之樂湯爲何如之湯乎況七年大旱煎沙爛石百谷烏得遺種生民烏有遺育至云以人禱者亾國之妖言也一鄴吏能言之而湯不如一鄴吏耶聖人修徳以回天未聞躬作犧牲而可以應天也湯豈躬爲不情之禱以欺天耶況天之歷數在躬亶聰明作元後而一爲犧牲可以膺歷數而四海不困窮乎或一時之旱湯躬自省禱於桑林則可若旱七年而犧其身以禱而天始應鄕黨自好者不爲而矯誣若是與

旣勝夏欲遷其社不可作夏社

仲虺之誥曰纘禹舊服奉若天命湯誥曰王歸自克夏至於亳伊訓曰古有夏先後方懋厥徳於其子孫弗率皇天降災是湯之弔民伐罪放桀而已夏禹何罪而滅其社乎

伊尹作咸有一徳湯乃攺正朔

書咸有一徳云伊尹旣復政厥辟將告歸乃陳戒於徳是復政於太甲而作也今於克夏作湯誥之後其然乎

伊尹放太甲於桐宮三年伊尹攝行政當國以朝諸侯攝王之事周公之所無也禮記明堂位之僞也當國朝諸侯伊尹之所無也書經太甲之可徵也蓋周公之朝則抱衝子而太甲居桐乃宅憂耳古者君薨太子諒闇百官總已以聽於冢宰蓋父母之防至痛而庶事之可委者悉委之不惟天子然也國君亦各有攝痛均故也伊訓曰惟元祀十有二月太甲始居陰十二月爲正朔殷建丑也伊尹祠於先王奉嗣王祗見厥祖惟嗣王不惠於阿衡狎於弗順營於桐宮密邇先王其訓無俾世迷王䢐桐宮宅憂克終厥徳非廢也因其居憂使之逺邪小而邇先王以啟其憤悱之心耳惟三祀十有二月朔伊尹以冕服奉嗣王歸於亳是三年居憂之終期諒陰旣畢向以防服居桐今除防而以冕服迎之非再立也始曰太甲今曰嗣王而見厥祖之時亦曰嗣王夫旣爲嗣王尹得而廢之哉使之居桐尹之專也故曰放尹曷嘗當國以朝諸侯哉攝行政則有之耳以伊訓始以咸有一徳終嗣王曰尙賴匡救之徳圖維厥終尹曰愼終於始而陳戒於徳以告歸曰君罔以辯言亂舊政臣罔以寵利居成功戒君若臣其心爲何如哉

周紀

太伯虞仲亾如荊蠻斷髮文身以讓季歷

哀七年子貢曰太伯端委以治周禮仲雍嗣之斷髮文身裸以爲飾注曰仲雍始效吳俗以避災害是太伯亾時尙端章委冠以治岐周之禮仲雍嗣立始斷髮文身以效吳楚之俗也今曰伯仲文身示不復用遂若伯仲之逃情非得已者此文身斷髮禍避申生之誹議史通所由生也

乃獻洛西之地以請紂去炮烙之刑

崇侯譖西伯故紂囚西伯於羑里譖之言曰積善累徳諸侯皆向之將不利於帝而帝囚之也今請解炮烙之刑是益徵善徳而顯不利之實矣西伯戡黎而祖伊爲之恐今請解刑其能免哉況太師少師從容燕語之所不得於紂者而以羑里之囚能之乎況紂醢九侯脯鄂侯而文王不過竊嘆且致囚矣今請除炮烙而紂竟相從也何哉司馬溫公曰是正中崇虎侯之譖者是也故如韓非馬遷之言不特請不行且如束熅灌膏以救火矣況當是時尺地莫非紂有卽洛西之地亦紂地也文王又安從得此地以爲私有而獻之乎蓋三分天下之有二者豈如今日之爲郡縣哉不過諸侯之賔服而奉之者有其二耳豈眞有天下之地三分其二而據之是文王無洛西千里之地明矣呂氏春秋曰文王處岐事紂寃侮雅遜朝夕必時上貢必適祭祀必敬紂喜命文王稱西伯賜之千里之地文王辭願爲民請炮烙之刑此言庶乎近之

殷紀西伯歸乃陰修徳行善諸侯多叛紂而往歸西伯西伯滋大紂由是稍失權重武王率諸侯伐紂紂衣其寶玉赴火而死武王斬紂頭懸之太白殺妲已周本紀云紂嬖妾二女皆經自殺武王斬以鉞懸之小白齊世家呂尙以漁釣姦西伯西伯獵遇太公於渭之陽曰吾太公望子久矣或曰西伯拘羑里散宜生閎夭素知而招呂尙爲西伯求美女奇物獻之紂西伯歸與尙陰謀修徳以傾商政周之陰權皆宗太公其二歸周者太公之謀計居多武王與天下更始師尙父謀居多陰謀則人臣而將矣況曰傾乎謀計則仁義鮮矣況曰多乎美女之獻已累聖徳失權滋大服事云何至武之伐紂永淸四海而已以己焚之枯骨復受黃之誅以己經之嬖妾更有懸旗之慘害義傷教誣聖實甚至妲已而曰殺曰經不符太公而曰姦曰遇曰招互異路史駮之誠亦有見於此

太公封於齊乃齊之太公也如田和之爲齊太公是也曰周公旦曰召公奭以名配爵號而稱者也曰吾太公望子久矣故名之曰太公望試問誰爲太公且望之欲何爲也豈文王萌不臣之念而古公亶父久有圖殷之望於是呂尙乃爲伐紂之舉而出非聞文王之善飬老而來歸者乎殆非服事至徳之心也蓋太公者大賢也孟子所謂見而知之者也居東海而來歸者也今曰姦西伯以美女奇物獻紂陰謀以傾商政周之陰權皆宗太公噫太公何至譎詭爲憸人舉如是哉閭閻之子愛其君者必有道矣公之所學者王道所事者聖人況大老來歸其子焉往而後先疏附之莫不有其才也孰謂太公猶伏漁以待獵乎且太公之漁也有意於天下乎無意於天下乎有意則文王興而自當歸矣無意則鑿壞而遁文王其能載而師之乎且旣曰畋得之矣又曰四子於所相與見西伯於羑里矛盾如此況武王曰予有亂臣十人太公在焉則太公爲武王臣而未嘗爲文王師也詩曰惟師尙父者乃師中之師易所謂文人是也尙者公之字也父者禮之所謂某甫也天子而以父爲臣乎臣居然稱父而仍臣列乎學訟以脫人之囚陰謀以傾人之國儀秦軰之詭也曽太公而若是至所謂六韜者非眞太公之書蓋雜出於戰國用兵者之邪說楚漢之際好事者之所爲也君子可不審取而讕說之是狥耶

【附】澤及枯骨王政飬生送死無憾力之所及者比使之相保族使之相塟又安有不衣冠之殣骨乎呂覽曰抇池得死人骸而更塟之曰有天下者天下之主也此仁之防者耳烏足爲文王重哉賈氏新書曰夢曰我東北之槁骨也速以王禮塟我而文王以人君禮塟之噫文王於夢中而以王禮許人醒而踐夢以王禮塟槁骨文王之迷於夢而疎於禮一至是哉是阿鬼以不正之封而罔民以非義之信也抇池得骸而始爲之主以更塟之不及見者未必不多也以是爲仁吾恐文王之仁不如是之小也

爲文王木主載於車中自稱太子發言奉文王以伐不敢自專

古之徵伐必載祖主社主以行所謂賞於祖僇於社也此所以載文王之木主也至自稱太子發泰誓曰肆予小子發未聞稱太子也自稱太子不嫌於專乎

武王渡河白魚入舟火流爲烏

此河內女子之僞泰誓也壁經出而其妄破矣史遷采之不過好異耳

太師疵少師彊抱其樂器而犇周

宋世家防子乃持其祭器造於軍門肉袒面縛左牽羊右把茅膝行而前

防子之去也父師詔曰王子出廸其志決矣所謂遜於荒者出遁荒野以自免耳古者同姓𨿽危不去國防子爲紂兄固不得茍去而自靖人自獻於先王顧忍以先王重器適人哉況祭器置宗廟中防子敢無君而抱之以出司宗廟者其容之乎原其歸周之意惟欲爲殷祀地不知成湯不廢禹祀武王寜肯遽絕湯祀乃背君蔑宗祗面取辱耳仁人固如是乎且謀於二師而遜之之意何居遜者我不顧行遁耳豈叛商歸周之謀哉是防子歸周當在武庚叛誅之後周訪防子立之以存商祀故防子之命曰修其禮物作賔於王家則其非抱器歸周明矣至於面縛而又把茅牽羊則正義所云面縛是縛手於後故曰銜其璧也又安得左牽羊右把茅乎周紀曰太師疵少師彊抱樂器犇周是伶官之屬非防子也而宋世家乃以防子持祭器不亦異乎

武王初定未集使其弟管叔鮮蔡叔度相祿父治殷武王至周不寐曰我未定天保何暇寐悉求夫惡貶從殷王受武王病天下未集羣公懼

武成曰惟九年大統未集予小子其承厥志垂拱而天下治按此則向之未集今已集矣何終武世而尙未集哉至欲悉求不順罪並殷王孰謂武王聖徳竟等秦暴之阬誅哉

二神龍止於夏帝庭卜請其漦而藏之吉龍亾而漦在櫝夏亾此器殷殷亾又此器周比三代莫敢發三代建都異地且經逺歷千年寶鼎尙難稽問矧玆木櫝漦函旣非世重珍何爲藏勿敢發卜云其吉竟得亾周之姒黿新化觸非宜孕之人吐沫幾何千年始變七齡童妾難與黿交左右思之殊增迷惑

褒姒不好笑幽王爲烽燧大鼓有宼至則舉烽火諸侯悉至至而無宼褒姒大笑

邦畿軍警烽火爲徵諸侯各君其國途程逺邇不同必集眾帥師整戈束甲夫豈一呼卽至姒從市樓觀乎況師行三十里吉行五十里勤王兵至而城門不閉士卒不驚亦必釋甲解戈入見天子姒豈堂前簾下笑語聲聞者乎

【附】我百爾九十吾與爾三焉文王九十七而終武王九十三而終文王固聖然亦人耳何爲自有其壽百年知武王之壽九十而又自損其三以與武王又何能自減其百而爲九十七父子相揖讓而制其短長之命也如此更計之皇極經世載癸巳年周文王生己巳崩合九十七歲又十六年乙酉而武王崩是文之崩年武七十七矣蓋文王二十一歲而生武王也且有伯邑考之長子生子之蚤不足異也至武王之子成王尙在𦇤褓𦇤褓者二三歲之嬰稱也武豈九十而始生成王乎又何遲也而又有祭胙茅蔣凡伯魯公邢侯晉侯韓侯邘應狄孝伯之十二子豈武王九十以前竟無子九十以後而連舉十三子乎卽曰成王立年少而有十三歲也亦武王八十而得子矣豈成王嫡而諸子庶乎武王元配計當亦八十矣安得更生子與鄭康成曰文王十三生伯邑考武王八十四生成王后又生唐叔虞何遲早之若是

【附】卜年卜世書曰天難諶命靡常詩曰天命靡常此文武周公之訓也豈有預爲歷世長久之說以數告子孫使子孫恃數而忽天命之理堯之舜舜之命禹皆以四海困窮天祿永終爲戒伊訓曰爾惟不徳罔大墜厥宗太甲曰無越厥命以自覆古聖皆然也右其卜而左其徳豈君子之道乎故知王孫滿特假天命神告以拒其問鼎之心耳文武周公豈其然乎

【附】剪桐封弟唐叔應封不剪桐而亦封也如不應封則𨿽有戲言而必不遂過也若成王爲失禮之舉周公爲遂過之教君臣胥失之矣其何以示天下柳宗元剪桐之辧得之

秦紀

大費孫曰孟戲仲衍鳥身人言帝大戊聞而卜之使禦吉遂使禦而妻之

鳥身無手何以執綏卽使俱全諒非人類爲帝之禦已不可況尙之主哉卜云其吉夫亦何吉之有

穆王西狩樂而忘歸徐偃王作亂造父爲穆王禦一日千里以救亂又趙世家穆王西狩見西王母樂之忘歸而徐偃王反注曰徐偃王有筋而無骨又曰徐君宮人娠生卵棄之爲犬鵠蒼銜歸成小兒其後鵠蒼犬死生角九尾實黃龍也

王母何王之母西王何地之王本之大戴少間篇曰虞舜以天徳嗣堯西王母獻其白玉琯故筆叢云西王母非婦人乃西方諸侯王名母者也後世遂誣爲仙母而荒唐至今矣至卵爲禽種今乃成兒犬而生角更增九尾眞彼童而角實虹我小子乎至偃王有筋無骨何以坐立持兵況今古以還曽有人而無骨者乎至人非翼鳥安能一日千程卽使造父稱神騄駬稱駿而車中人亦不能堪此一日千里之風馳電掣而奔也且天子行必有副車後乘豈能盡駕千里之馬抑豈可以一乘獨馳歸乎至以西王母爲婦人者穆天子也安足信哉

秦始皇

臣請史官非秦紀皆燒之非博士官所職天下敢有藏詩書百家語者悉詣守尉雜燒之

蕭何世家沛公至咸陽何獨先入收秦丞相禦史府律令圖書項王屠燒咸陽而去

始皇在位之三十四年焚書三十五年坑諸生兼並天下始九年耳非秦紀皆燒之則所燒者史書也非詩書經典也曰非博士官所職敢有藏詩書百家語者悉詣守尉雜燒之則所燒者天下民間所藏之書而博士之職守如故也則經書百家語特非博士不得藏耳故呂東萊曰所燒者天下書也博士所職自若也蕭何收圖籍而遺此惜哉是博士職如故也秦紀亦自若也計戊子焚書至甲午入關七年耳詩書尙未堙沒而老成尙多存也孰知沛公不好儒蕭何又刀筆吏止入丞相禦史府收其山川形勢之圖官吏戶口之籍與夫刑法之律令制誥之文書而不及博士所藏之經書百家語且又不弛詩書之禁又不委曲於約法三章之時又不召老生宿儒以典其學以致羽入咸陽而博士所藏盡付一炬其後𨿽有髙堂伏生其人髙祖又未遑其事孝惠皆武力之臣孝文惟具官之博士而詩書之亾不在始皇而在李斯又不在項羽而實在漢髙之亭長蕭何之刀筆吏噫何固不足責張良又何爲者與不知良亦黃老徒耳彼又烏知儒學而加之意哉然而焚書之禍其由來之漸當繆公之世由余入秦乃曰詩書禮樂法度爲政中國所以爲亂也邪說之作始矣至孝公而商鞅變法修刑此焚書之先聲也至荀卿著論欲人毋貳後王而迂法先王其徒韓非李斯皆師事卿而非之言曰世之愚學不知治亂之情多誦先古之書以亂當世之治李斯介之入秦乃爲滅學毀儒之說極本遡原由余衛鞅開其先而荀卿爲之創韓非爲之導而斯竟行之荀卿曷勝誅哉死於蘭陵幸矣

始皇防棺載輼涼車中抵九原防暑上輼車臭乃詔從官令車載一石鮑魚以亂臭

秦始𨿽崩棺寜不愼卽曰倉卒必不疎虞況欲逺達咸陽者哉今也始抵九原鮑魚亂臭事若齊桓烏足深信且穿及三泉水銀爲海而肯艸艸一棺乎項羽紀

項伯素善畱侯夜馳私良呼與良俱去良要見沛公言願伯具言臣之不倍徳項伯許諾復夜去以沛公言報項王項王許諾

夜馳夜去軍事嚴且密也私良防沛漏師負重罪也猶敢以告項王乎使項王曰而何得見沛公伯敢曰余私良乎髙紀又云以文諭項羽羽乃止此又項伯以沛公言告項王何也𨿽古者軍有可入之理華元登子反之牀髙祖晨馳入趙壁之類是也然非所論於項伯也

弒義帝

羽不殺義帝沛公亦必殺之羽爲沛公代之手而且爲漢借口使天下義之此羽之失也蓋韓彭之功猶不容況義帝名位之足以動天下者乎縱沛公能善處帝數年之間反者九起亦必有挾義帝以爲名者而帝亦不能自安於漢矣故曰沛公必殺之也

項羽聞沛公入咸陽大怒使當陽君撃關項羽至戲下兵四十萬屯新丰鴻門沛公軍十萬在霸上相去四十里沛公脫身獨騎與樊噲夏侯嬰靳彊紀信等四人從酈山下道芷陽間行謂張良曰從此道至吾軍不過二十里度我至軍中公乃入

應劭曰霸上在長安東三十里古曰滋水秦繆更名曰霸霸上者霸水上也東至霸城十里卽芷陽也文帝之霸陵也戲下戲水下也在新丰東北三十里又東北十七里爲鴻門又十三里爲戲水兩軍相屯自鴻門至新丰十七里新丰西五十五里爲霸城又十里爲霸水相去計七十七里若伯之夜馳夜去則一百五十四里矣沛公旦日往謝亦七十七里矣今曰相去四十里間道二十里者何也吾以爲項伯私良沛公因具知之得以自解於羽旦日往謝羽增意終未釋也而良噲在側一智一勇恐倉卒未能得志且恐在坐之不免於噲也因賜之酒而遲之迨荘入舞劍沛乃間遁畱良入謝增乃始悔不決而起撞玉斗耳若夫盾僕衛士按劍而跽伯蔽沛公至軍始入謝與伯之具告項王皆浮詞也

範增數目項王舉所佩玉玦以示之者三項王嘿然不應

不應者有所思也羽非不欲殺沛也殺之無名耳吾知範增召荘羽未嘗不心許也

莊入爲壽曰君王與沛公飲軍中無以爲樂請以劍舞項王曰諾項荘拔劍起舞項伯亦拔劍起舞常以身翼蔽沛公

項王曰諾心許荘也知增之令荘也伯何爲者不令而起且翼蔽之乎蓋示王以變生倉卒從者之不肯甘心乎不然伯獨不畏增法乎至項伯黨敵人而滅宗國罪不容誅漢髙戮丁公以戒不忠而獨封項伯且賜姓劉氏何哉

噲帯劍擁盾入衛士不內噲側其盾以撞衛士僕地噲入瞠目視項王項王按劍而跽曰客何爲者

軍中馳者死況撞僕衛士乎寜無守衛之軍不搏執之尙容其入而瞠視致項王之按劍而跽乎矧項王一喝樓煩入壁豈區區一噲乃怯似小兒頓滅其叱吒之威按劍而跽乎羽增之欲殺沛懼無名也今也何難先執噲於轅門責僕衛士之無狀而沛公後之可也良噲不自危乎

項王曰賜之彘肩則與一生彘肩噲覆盾按劍切而啗之曰臣死且不避巵酒安足辭夫秦王有虎狼之心沛公先破秦遣將守關而王聽細說欲誅有功之人竊爲大王不取也項王未有以應曰坐

彘肩自庖人來或自席上來也安得生者耶且二王相防末輒敢肆言且曰竊爲大王不取此時之項王未有以應此刻之亞父亦無一辭直俟沛公遁去而始曰不足與謀王怯增騃不應至是

沛公起如厠招樊噲出令張良畱謝曰度我至軍中公乃入沛公已去間至軍中張良入項王曰沛公安在良曰已至軍矣

貴者張筵尙有司閽之報項王宴客乃任沛公之遁張良入謝始詢沛公如厠一頃手招樊噲形容想象殊類村莊

項王使者來爲太牢具舉欲進之見使者佯驚愕曰吾以爲亞父使者更持去以惡食食項王使者髙祖紀予陳平金四萬觔以間疎楚君臣於是項羽乃疑亞父乃怒辭老至彭城而死

呂東萊曰項使爲飲食之人可也不然平計甚易識也何云奇計哉且欲進驚訝更持去而以惡食食之又與以金間疎事相矛盾

羽顧見呂馬童曰若非吾故人乎馬童面之指王翳曰此項王也王自刎翳取其頭余騎爭項王相蹂踐相殺者數十人後楊喜呂馬童呂勝楊武各得其一體分其地爲五封以侯髙祖紀羽敗而走灌嬰追殺項羽東城灌嬰所將卒五人共斬項籍

余騎爭項王矣則項屍已爲余騎所分最後之楊喜四人其又殺余騎而奪之乎抑余騎爭殺自盡尙畱項屍爲楊喜四人所得乎噫頭與四體共封五侯倘有得其五臟六腑者又可得十一侯矣奚必爭蹂踐乎爲之一哂呂馬童面之者背之也羽旣以馬童爲故人馬童乃背面指示而假手於翳故人固如是乎𨿽然今之呂馬童必誘項王生擒以首功裂地而王矣背面之以指示他人其亦存古道也哉

髙祖紀

髙祖母曰劉媼息大澤之陂夢與神遇太公往視見蛟龍其上有身產髙祖

龍交產祖謂是龍兒不知龍爲獸類何得人交卽使其事甚眞亦同異類者矣太公冒名太上亦可謂無功矣

單父人呂公善沛令沛中豪傑往賀蕭何令諸大夫曰進不滿千錢坐之堂下髙祖乃紿爲喝曰賀錢萬實不持一錢謁入呂公大驚起迎之門坐上坐

呂公旣善沛令豪傑大夫皆往賀之旣曰大夫則必爵位可稱斷非裏中之廝飬也以一送徒警盜之亭長虛聲重喝主起迎門且賔上賔坐上坐哉

老父相呂后曰夫人天下貴人

邦君之妻曰夫人亭長何人輒當貴號至曰天下貴人不知貴能滅族至曰少奇此女不知女當滅呂相也云何

髙祖爲亭長乃以竹皮爲冠令求盜之薛治之時時冠之及貴常冠所謂劉氏冠也

服非其服者無赦先王所以易服色也今以區區之亭長乃制竹皮爲冠旣異時王之制寜無時王之法與

髙祖以亭長爲縣送徒驪山徒多道亡乃解縱所送徒曰公等皆去吾亦從此逝矣壯士願從者十餘人髙祖被酒夜經澤中有大蛇當徑乃前拔劍擊斬蛇始皇以東南有天子气東遊厭之髙祖自疑於芒碭山澤之間陳渉世家曰失期法當斬

秦法失期尙斬無赦若曰解縱罪更何如今乃公然縱去曽無稽察之令丞坦然回沛尙多從遊之壯士且銷兵之後猶然佩劍秦帝東遊始芒碭白帝赤帝之訛亦如白魚火烏之僞而已

五年與項羽決勝垓下淮陰侯將三十萬自當之孔將軍居左費將軍居右皇帝在後

是年漢髙未帝韓信已王豈追書人臣則從輕人主則從重乎方回曰此豈史遷信筆乎

髙祖欲長都洛陽齊人劉敬說上及畱侯勸上入都關中髙祖是日駕入都關中張良世家六年劉敬說髙帝都關中劉敬五年說上都關中

五年六年紀互異吾以爲六年是也六年十二月僞遊雲夢執楚王信田肯賀曰陛下得韓信又治秦中蓋以一時之事故也然攷七年長樂宮成九年未央宮成置酒未央前殿蓋其先尙居櫟陽而惟營宮室於長安耳十年七月太上崩櫟陽宮從可知矣今曰是日駕入都關中者非也在櫟陽非長安也

紀信乃乘王駕誑楚詐爲漢王曰城中食盡漢王降楚軍皆呼萬歲之城東觀漢王乃從西門去

漢非楚主安得爭呼萬歲楚兵敵漢安得驟聚東城或曰呼萬歲者楚人賀項王也時範增已去故漢計得行不然成擒易耳後吳王濞夜犇條侯壁驚東南條侯使備西北果從西北入吳大敗條侯其亦有鑑於此與

家令說太公曰柰何令人主拜人臣太公乃擁篲迎門卻行曰柰何以我亂天下法於是髙祖尊太公爲太上皇心善家令言賜金五百觔

父子君臣倫義兩重若以此較彼則棄天下如敝屣矣今乃擁篲迎門大似蛇行匍匐業較仲多儼然季子多金猶曰以我亂法而乃尊爲太上不如沛父兄之酒酣撃築極歡道舊故爲笑樂者多矣髙祖分羮當必忍之者矣

髙祖崩四日不發防呂后與審食其謀曰非盡族是天下不安人或聞之語酈將軍將軍見食其曰聞帝已崩不發防欲誅諸將誠如是天下危矣食其入言之乃以丁未發防

不發防而謀誅諸將事巨且密呂審之外固非一人所得聞也人或聞之其人何人與況告之商與至商語食其使呂后曰何物酈商輒造蜚語商不賈禍乎呂后紀

呂后年長常畱守希見上益疎如意立爲趙王后幾代太子者數矣賴大臣爭之及畱侯策太子得毋廢呂后爲人剛毅佐髙祖定天下所誅大臣多呂后力長兄周呂侯澤死事封其子呂臺爲酈侯次兄呂釋之爲建成侯

外戚世家太史公曰呂娥姁爲髙祖正後男爲太子及晚節色衰愛弛而戚夫人有寵

畱侯世家上欲廢太子大臣多諫爭未能堅決呂后使建成侯呂澤劫畱侯畱侯曰此難以口舌爭也顧上所不能致者天下有四人耳逃匿山中義不爲漢臣令太子卑辭安車使辧士固請宜來四人至客建成侯所漢十一年黥布反上病欲使太子將四人曰太子將兵事危矣乃請建成侯急請呂后承間爲上泣言於是呂澤立夜見呂后呂后爲上泣言如四人意十二年燕置酒太子侍四人從年皆八十餘上驚曰公避逃我今公何自從吾兒遊乎四人皆曰太子爲人恭敬仁孝愛士天下莫不延頸欲爲太子死者四人爲壽畢趨去上目送之召戚夫人指示四人者曰羽翼已成難動矣呂后眞而主矣

功臣表六年正月丙戌周呂令武侯呂澤元年漢九年子呂臺酈侯元年

功臣表六年正月丙戌建成康侯呂釋之元年

呂雉佐定天下醢越斬信其剛毅亦非常也髙祖敢以愛子易元儲乎又敢以愛弛年長色衰易儲子等於姬媵乎況夫涕泣承間婦女之能技也良平呂后太子之羽翰也豈俟皤皤四老而始知乘間始成羽翼耶至曰呂后眞而主矣夫豈亦欲其不爲主與談何易也況四老者旣無令名於天下分爭之日又無經濟於孝惠爲帝之年逃匿山中而辧士可請不爲漢臣而呂后可要急請間泣惟知柔媚之乞憐延頸欲死勦習遊談之浮說卽有是人品奚足重至於九年澤死臺已襲封十一年夜見之呂澤又胡爲乎來哉況建成呂澤名爵互差禁衛森嚴安得夜呼禁闥直入後宮而告之哉易儲重典旣不見之髙紀大臣爭諌又不聞是何人角裏夏黃皆爲烏有愛弛廢儲盡屬子虛者矣善乎楊鐡崖之言曰子房之所呼者老人之贗者也髙悞爲眞耳然沛公不知有君以鄕老言而始防義帝不知有父以家令言而始尊太公此二人者知君父之綱常者也太史公不能博訪而著其名並魯兩生之能以禮樂扶世教者皆不得其姓氏徒有黨子拒父四皓之姓名畱於殘簡令後世之悞以爲賢噫正人而不得名邪人而反姦於正誠不能不爲之撫捲太息矣

張辟彊爲侍中年十五謂丞相曰太后哭不悲請拜呂臺呂祿呂產將兵居中用事丞相如計太后悅呂氏權由此始

平媚呂者也戮信醢越不卽斬噲皆平之甘心左右之也良之辟穀慮呂禍而避之也諸呂用事平借辟彊小兒以啟端耳至曰王諸呂無所不可幾覆劉矣尙敢曰定劉氏後乎乃心不愧王陵耶欲王諸呂先封功臣先立孝惠後宮子風大臣請立諸呂爲王后心未嘗不畏外廷也星星之火可以燎原平乃不滅之星星之日而反成其燎原之勢皆平罪也觀平之自言曰我多陰謀必招陰禍及曽孫何坐略人妻棄市國除鬼神福徳而禍陰謀大可畏哉攷張良世家子不疑嗣侯傳中不見有所謂辟彊者夫豈又烏有者乎

奉天子法駕迎代王於邸卽夕入未央宮有謁者十人持防衛端門曰天子在也足下何爲者而入代王乃謂太尉太尉往諭謁者十人乃掊兵而去孝文紀王至渭橋丞相以下皆迎羣臣拜謁稱臣太尉跪上天子符璽遂卽天子位乃使東牟侯淸宮載少帝出皇帝卽日夕入未央宮

宮旣淸矣少帝旣出矣丞相以下皆迎稱臣矣天子卽位入宮而奉天子法駕矣此謁者十人獨從夢中來乎況越新天子之警蹕而驟當法駕曰客何爲者乎卽太尉往諭則新天子明矣乃不俯伏稱萬歲而掊兵去乎

孝景紀

二年熒惑守北辰月出北辰間

星月出入黃道內外至逺不過十度從未有失度上行直至樞辰間者況月之合朔可推食分可定者乎如此則歷紊矣此蓋妖星之似火妖气映云之似月者也觀象者訛之也

孝武紀

李少君故深澤侯趙將夜入以主方以人之餽遺而饒給誑上曰丹砂可化爲黃金以爲飲器則益壽居久之少君病死而燕齊怪迂之方士多相效言神仙矣化金之說起而丹砂鉛汞殃飲器益壽之言興而服食詭術售獨不見其病死乎裴駰之注亦迷於迂怪者也劉向上書言黃金可成致費帑金而論死少翁以帛書飯牛而以詐被誅欒大尙主而驗之無實被誅武帝曰自嘆向時愚惑爲方士所欺天下豈有仙人盡妖妄耳卓哉親嘗之而眞知之也世之論者往往以漢武嫓之秦皇不知秦皇焚棄詩書漢武表章聖學其相去本霄壤但其窮奢欲而惑神仙侈宮室而喜巡遊其匹耳然有亡秦之失卒無亡秦之禍者有其本與

史記疑問卷上

欽定四庫全書

史記疑問卷中

欽天監左監副邵泰衢撰

太伯世家

子胥奔吳知公子光有他志求勇士專諸見之光伍奢曰員爲人剛戾忍詬能成大事知子莫若父乃員生平之定衡也觀其奔鄭而欲與晉爲內應奔吳而進專諸以弒王又進要離以刺慶忌而同病相憐引嚭進用入郢而鞭其君之屍自以爲倒行逆施也至令吳王妻昭王之夫人胥與伯嚭孫武亦妻司馬成之妻則豈特剛戾已哉至引兵擊鄭者報殺太子建之君仇也漁父私恩釋殺君之大怨父仇報而君仇可以私恩已乎至夫差者闔閭所謂愚而不仁者也員以夫差日夜之求而曰我入則決矣亡吳者夫差而立亡吳之夫差者員也賜劍之日猶曰前王不欲立汝我以死爭之其要君可見矣況人臣事君有禮君之前側防倒龜者殺無赦誅不敬也吳王當伐齊飲至之日而爲社稷不食之不祥語且目若熛火聲如雷霆可爲有臣禮乎且越王𨿽囚人君也員曰廚宰之事也等之如獸畜伯嚭太宰也員曰嬰𨿽啼毋聽也視之如黃口輔君者如是乎胥死之後吳王防於黃池未嘗不霸且彊越入吳請吳王居於甬東未嘗不卽越之石室是亡國之夫差百員不能濟也員立夫差而亡吳猶以抉目東門以觀越兵之入而沼吳爲悲者不亦是非之謬與至伯嚭者史哀二十二年冬越滅吳誅太宰嚭以爲不忠左傳哀二十四年公如越越將妻公季孫懼因太宰嚭而納賂乃止夫豈越徳嚭而存之仍爵之太宰乎豈嚭納賂之性不悛如是乎抑或名爵之相同乎不然二十二年吳滅二十四年越有宰嚭者何人也

齊世家

惠公二年長狄來王子城父攻殺之埋於北門魯世家曰鄋瞞伐齊齊王子城父獲其弟榮如埋其首於北門宋武公之世獲緣斯於長丘宋世家昭公四年宋敗長狄緣斯於長丘

左傳文十一年初宋武公之世鄋瞞伐宋敗狄於乘丘獲長狄緣斯齊襄公之二年鄋瞞伐齊齊王子城父獲其弟榮如埋其首於周首之北門衞人獲其季弟簡如鄋瞞由是遂亡

齊襄二年魯桓十六年也今云惠公二年則宣二年矣宋武未入春秋之前也今云昭公四年乃文公十一年也年世殊絕不亦甚乎谷梁云屍橫九畝斷其首而載之眉見於軾夫身有九畝之大頭不應一車之小況天生斯君必生斯民必生男女爲之配今所獲惟喬如緣斯樊如榮如簡如之五男而鄋瞞遂亡種類遂絕者何也是皆禹致羣神於防稽長狄本之於汪罔防風之神其說也蓋必地名長狄入犯宋齊必非人長三丈屍橫九畝以此爲長者矣

魯世家

武王崩成王少在𦇤褓之中周公恐乃告太公望召公奭曰我之所以勿辟而行政者恐天下畔周

齊世家武王平商封師尙父於營邱東就國夜衣而行黎明至國則太公未嘗在周也今曰告太公望者何與況齊山川道逺乃曰夜衣而行黎明至國乃似一晝夜之可卽達者何與至立嗣必以長武王九十三歲乃崩成王未必當𦇤褓況成王多弟耶且太公此時亦當百餘歲矣

惠公適夫人無子賤妾聲子生子息息長爲取於宋宋女至而好惠公奪而自妻之生允登宋女爲夫人允爲太子及惠公卒允少故魯人令息攝政

左傳元年之前惠公元妃孟子孟子卒繼室以聲子生公宋武公生仲子仲子生而有文在其手曰爲魯夫人故仲子歸於我生桓公而惠公薨是以公立而奉之蓋次妃攝治內事而曰繼室也不聞聲子之爲賤妾也手文有若天命而宋歸我也不聞新臺之始自惠公也

莊公盟孟女生子班班長說梁氏女往觀圉人犖自墻外與梁氏女戲班怒鞭犖

傳莊三十二年初公築臺臨黨氏見孟任從之閟而以夫人言許之割臂盟公生子般焉雩講於梁氏女公子觀之圉人犖自墻外與之戲注曰女公子子般妹也戲以慢言戲之也今曰梁氏女者何與豈遷以雩講於梁氏女爲句乎蓋肄習雩祭之禮於梁氏而女公子與子般同往觀之也今曰說梁氏女所未諭也

燕世家

惠公六年惠公多寵姬欲去諸大夫而立寵姬宋大夫共誅姬宋惠公懼奔齊【姬名宋】

昭三年燕簡公多嬖寵欲去諸大夫而立其寵人冬燕大夫比以殺公之外嬖公懼奔齊以簡公訛爲惠公以嬖寵訛爲寵姬何也若曰姬宋卽外嬖也則不當曰惠公多寵姬也寵姬可以爲大夫而欲去諸大夫乎欲去諸大夫而立寵姬宋誠所不解

管蔡世家

悼侯父曰太子友靈侯之太子平侯立而殺太子故平侯卒而太子之子東國攻平侯子而代立是爲悼侯

傳昭十一年冬十一月楚子滅蔡用太子於岡山申無宇曰不祥五牲不相爲用況用諸侯乎王必悔之經曰冬十一月丁酉楚師滅蔡執蔡世子有以歸用之注曰用之殺以祭山也旣爲楚子之用安有平侯之殺且世代相攻之不已哉經傳之記明矣史遷之記妄乎陳世家

靈公與其大夫孔寧儀行父皆通於夏姬注曰列女傳云夏姬夏徵舒之母三爲王后七爲夫人公侯爭之莫不迷惑

徴舒之母詩之從夏南是也函史云申公死平公命叔向因其室是叔向娶之爲室也因左傳之娶於申公巫臣氏而誤也考宣公十年陳靈公飲於夏氏徵舒弒之是時靈公卽位十五年矣徵舒爲卿夏姬之子也子爲卿則姬𨿽少亦壯年矣十一年冬楚殺徵舒楚莊子反皆欲娶之申公巫臣曰天下多美婦人何必是莊王乃予連尹襄老襄老死於邲其子黒要烝焉是聚麀也申公諫者也乃艶之通使於鄭而取姬焉子反怨之乃殺巫臣之族並殺黒要而分其族巫臣乃使於吳而吳楚之兵自此釀矣此一姬也亦人妖矣至所生之女叔向取之而亦生子以滅族美女破國如此乎叔向之母曰鄭穆少妃姚子之子子靈之妻殺三夫一君一子而亡一國兩卿矣可無懲乎眞有然矣然向所娶者夏姬之女也左傳曰申公巫臣氏是也非因其室也宣九年陳靈被弒昭二十八年晉殺祁盈及楊食我乃叔向之子伯石也叔向母所謂豺狼之聲狼子野心非是莫喪羊舌氏者是也計宣九年至昭二十八年相距八十七年姬年卽少百三十餘矣晉平元年距食我死年四十四年巫臣氏生食我亦年過四十若曰夏姬則九十之婦而嫁人叔向取九十之婦矣函史之因其室與列女傳之爲王后爲夫人之言皆不足信史通亦辯之矣但叔向之母妬叔虎之母美而不使子諫之而使往視寢生叔虎嬖於欒盈士匄逐欒盈殺叔虎囚叔向而祁奚救叔向出之不然向亦久斃矣噫叔虎之母美而叔虎死叔向囚叔向之妻美而食我死叔向族叔向之母曰三代之亡皆是物也誠哉

哀公娶鄭長姬生悼太子師少姬生偃司徒招殺悼太子立公子畱楚靈王聞陳亂殺陳使者注曰卽司徒招昭八年春陳侯之弟招殺陳世子偃師楚執公子招放之越傳陳哀公元妃生悼太子偃師二妃生公子畱下妃生公子勝二妃嬖畱有寵屬諸司徒招公子過哀公有廢疾三月甲申公子招公子過殺悼太子偃師而立公子畱夏四月哀公縊幹徵師赴於楚楚人執而殺之書曰陳公子招殺其世子偃師罪在招也楚子執陳行人幹徵師殺之罪不在行人也偃師悼太子也而分其名爲二使者幹徵師也而注其下曰招觀經之殺世子偃師放公子招可知矣此誤可不訂正乎

衞世家

共伯弟和有寵於僖侯賂工攻共伯於墓上共伯入僖侯羨自殺衞人因葬之僖侯傍諡曰共伯而立和爲衞武公

衞世子共伯早死其妻共姜守義作柏舟以自誓未聞其爲武公弒也況武公者抑抑威儀沒稱睿聖襄二十九年季札觀樂而曰吾聞武公之徳如是也如其弒兄何以稱徳

襄公有賤妾幸之有身夢有人謂曰我康叔也今若子必有衞名而子曰元妾怪之問孔成子成子曰生子男也以告襄公

傳昭七年襄公夫人姜氏無子嬖人婤姶生孟縶孔成子夢康叔謂已立元史朝亦夢康叔謂已余將命而子茍與孔烝鉏之曽孫圉相元見成子告之夢夢協今云妾夢史與傳違且閨中夢兆先及外庭宜男告語始呈公聽夫豈衞襄嬖幸之寵姬不若鄭文燕姞之徵蘭哉

宋世家

箕子佯狂爲奴比干曰君有過而不死爭則百姓何辜乃直言諫紂紂刳其心微子曰其義可以去矣於是太師少師乃勸微子去遂行

少師比干也太師箕子也一佯狂而奴一刳心而死又安得太師少師之勸行哉書曰王子不出我乃顚隮而不顧行遁者未嘗非太師少師之勸也但書之行遁是在佯狂刳視之先而史之勸行乃在佯狂刳心之後史之爲史何所據耶

楚威王已救鄭鄭享之去而取鄭二姬以歸注曰鄭大夫芉氏姜氏之女旣是鄭女故曰二姬

傳僖二十二年丙子晨鄭文夫人羋氏姜氏勞楚子於柯澤楚子使師縉示之俘馘丁丑楚子入享於鄭九獻庭實加籩享畢夜出文芉送於軍取二姬以歸叔詹曰楚王其不沒乎爲禮卒於無別注曰芉氏楚女姜氏齊女也二姬文羋女也婦人迎送不出門芉也勞軍借名楚女姜而視馘於義云何至九獻加籩僭擬天子不嫌芉女實系楚甥此楚子之所以師敗城濮見弒商臣如叔詹之所言不沒也今乃注曰大夫且曰芉氏姜氏之女羋姜旣非夫人二姬亦非芉女爲禮無別何以稱焉不詳經傳輙注史書未見其可也

景公三十七年哀公五年也熒惑守心宋之分野也司星子韋曰君有君人之言熒惑宜有動之徙三度惟徳動天書有明訓徙行三度理固宜然但事闗天變不見之左氏之續經若他云三捨乃不識星躔之行度者矣

晉世家

晉滅虞執虞公及其大夫井伯百里奚以媵秦穆姬秦紀百里奚媵於秦亡秦走宛楚人執之繆公以五羖羊皮贖之授以國政曰五羖大夫百里奚讓曰臣困於齊而乞食蹇叔收臣臣欲事齊君無知蹇叔止臣得脫齊難之周周王好牛臣以養牛幹之蹇叔止臣得去不誅事虞君蹇叔止臣臣知虞君不用臣臣誠私利祿爵且畱再用其言得脫一不用及虞君難

傳僖五年襲虞滅之執虞公及其大夫井伯以媵秦穆姬未嘗有百里奚也孟子曰知虞公之不可諫而去之秦知虞公之將亡而先去之則爲媵及難之說破矣曽不知以食牛幹秦穆公之爲污也而食牛幹周之說破矣百里奚舉於市則贖之五羖皮者又不足辯矣相秦而顯其君於天下可傳於後世虞不用百里奚而亡秦繆公用之而霸今乃曰私利祿爵而且畱以及難蹇叔止臣而再用以得脫奚之爲奚不特不賢不智已也又安足以霸君傳世哉史通曰史記多聚舊紀時插雜言事罕異聞語饒重出良信然也又如秦紀繆公亡馬食者三百餘人馬𨿽云大難共三百之一飱一馬何珍三百齊同而犯法若云一人所盜安肯公食多人若云自野攘之夫豈不知公物至於賜酒求從推鋒爭死以脫公於圍也非報食馬之徳報不死之恩耳是旣知盜馬之必死而三百人之盡甘心於此一臠者何也

裏克弒卓子於朝鞭殺驪姬於市

傳僖九年裏克殺卓子於朝國語曰殺奚齊卓子及驪姬不聞其鞭殺於市也不知何本

過五鹿饑而從野人乞食野人從土器中進之重耳怒趙衰曰土者有土也

傳僖二十三年過五鹿乞食於野人野人與之塊公子怒蓋怒其不與食而與土塊也故子犯曰天賜也稽首受而載之今曰土器中進之是盛食於土器而進之也以土器爲有土又安往而不得土哉

使鉏麑刺趙盾盾閨門開居處節麑退嘆曰殺忠臣棄君命罪一也遂觸樹而死

傳宣二年使鉏麑賊之晨往寢門辟矣盛服將朝尙早坐而假寐鉏麑退嘆而言曰不忘恭敬民之主也賊民之主不忠棄君之命不信有一於此不如死也觸槐而死

公羊曰晉靈公使勇士殺趙盾見其方食魚飱曰子爲晉國重卿而食魚飱是子之儉也吾不忍殺子羣臣之朝別色而入今寢門晨辟早而假寐所以爲恭敬也公羊生自齊邦不詳晉物以東土所賤目西州亦然而曰子之儉也遷其取左氏而曰門開信公羊而曰處節乎然亦並不明言所以止書門開處節而已以此言忠忠從何見以此言節節自何徵鉏麑之死胡爲乎來哉

初盾常田首山桑下有餓人示瞇明盾與之食爲晉宰夫欲以去趙盾令先毋及難盾旣去伏士縱嚙狗名敖明爲搏殺狗伏士出示瞇明反擊伏士曰我桑下餓人問其名勿告明亦亡去

傳宣二年晉侯伏甲其右提彌明知之趨登扶以下公嗾夫獒焉明搏而殺之鬭而出提彌明死之初宣子田於首山捨於翳桑見靈輒餓食之旣而與爲公介倒防以禦公徒而免之曰翳桑之餓人也問其名居不告而退遂自亡也

搏獒扶下者右車之彌明也曰宰夫者何與禦徒倒防者公介之靈輒也曰瞇明者何與豈鬭死之瞇明可二人而合一乎至於傳則已爲公介故不必問名而止問其名居也史則旣名瞇明復乃問名而勿告者何與

景公八年使郤克於齊頃公母從樓上觀而笑之所以然者郤克僂而魯使蹇衞使眇故齊亦令人如之以導客

傳宣十九年郤克徵防於齊齊頃公帷婦人使觀之郤子登婦人笑於房獻子怒出而誓曰所不此報無能涉河杜氏注曰跛而登故笑之左傳曰跛谷梁曰眇今乃蹇歸魯使以克爲僂且竟蹇眇傴僂如之導客不聞魯衞之姓名而獨區區郤子誓盟河伯何哉季本曰公防晉侯衞侯曹伯邾子同盟於斷道宣公事齊最謹至是始與晉盟齊不能爲主復推晉爲伯同盟於斷道非以笑客故也黃震氏曰晉爲是盟以固曹魯之心胡氏乃以郤克徵齊婦人笑跛以此盟爲謀齊不知徵防乃在未見笑之先豈預知其笑而盟防以謀之耶

趙世家

夙生共孟共孟生趙衰字子余

閔元年趙夙禦戎注曰夙趙衰兄也晉語趙衰先君之戎禦趙夙之弟也衰夙雁行乃曰孫祖合而觀之吾將誰信

景公三年朔將下軍取成公姊爲夫人大夫屠岸賈欲誅趙氏徧告諸將韓厥曰妄誅謂之亂臣賈不聽韓厥告朔趣亡朔曰子必不絕趙氏朔死不恨賈不請命擅與諸將攻趙氏於下宮殺趙朔趙同趙括趙嬰皆滅其族成公姊有遺腹走公宮免身生男賈聞索於公宮姬藏兒袴中無聲已脫程嬰與俱山中十五年景公疾韓厥曰大業之後爲祟乃言趙孤召武與嬰徧拜諸將攻岸賈滅其族復趙武田邑如故

晉世家景十二年作六軍趙穿趙括趙旃皆爲卿景十七年誅趙同趙括韓厥曰趙衰趙盾之功豈可忘乎柰何絕嗣乃復令趙庶子武爲趙后復與之邑十九年景公病卒

韓世家晉景公十七年病卜大業之不遂者爲祟厥言趙武而復與故趙氏田邑

諸侯年表成公八年晉景公十七年復趙武田邑傳成二年欒書將下軍注曰朔死而代之也成四年趙嬰通於莊姬注曰姬朔妻也成五年原屏放諸齊嬰曰我在故欒氏不作我亡吾二昆其憂哉捨我何害注曰言已𨿽淫而能令姬護趙氏也成八年姬爲趙嬰之亡故譖之晉侯曰原屏將爲亂欒郤爲徵六月晉討趙同趙括武從姬氏畜於公宮以其田與祁奚韓厥言於晉侯曰成季之勲宣孟之忠而無後爲善者懼矣乃立武而反其田成公十一年晉侯夢大厲曰殺余孫不義覺召桑田巫曰不食新矣公病如厠陷而卒宣十二年趙朔將下軍成二年欒書將下軍蓋朔死而書代也成四年趙嬰通於莊姬成五年原屏放於齊乃同括因其滅倫而放之也原屏者同括之采邑齊者嬰之邑也成八年莊姬以趙嬰之亡故而譖晉侯故春秋書曰晉殺其大夫趙同趙括而朔死嬰放不及也況姬乃成公女景公妹譖行由莊姬也卽使朔在莊姬乃殺其夫與子乎成二年朔死成八年姬安得孕乎傳云武從姬氏畜於公宮蓋姬寡而武長從姬畜於宮也卽使孕而免也姬在外而免乎在宮而免乎在外則彊賈必知之何俟入宮而始索之耶幸而至宮乃景公之宮也豈無隙地可以藏兒而臃腫於袴中藏不如是愚索不如是拙幸其無聲何其危哉故正義云按二年欒書將下軍朔已死矣同括爲姬所譖朔不得與同括俱死於時晉君明晉臣彊無容有屠岸賈輒厠其間得如比之橫恣也又公孫杵臼程嬰事與左傳背違馬遷妄說不可信也余按成八年殺同括成十年丙午晉侯獳卒左傳曰不食新矣如厠陷而卒又安得十五年之匿兒而晉侯之夢大厲也傳曰厥言於晉侯立武而反其田卽史記年表成公八年卽景公十七年乃殺同括之年也內書復趙武田邑是立武復田在於當年而亦不在於十五年之後也武果匿十五年則安所得景公乎史曰朔不肯曰子必不絕趙祀若十五年之內韓厥一旦不祿趙祀不危矣乎朔迂亦必不至是又曰賈有寵於靈公爲司寇而治靈公之賊徧告諸將當是時趙同爲下軍佐趙括爲新軍佐中軍大夫主兵者乃趙氏也徧告諸將將其誰與況由莊姬之譖同括將爲亂而同括見殺也實非治靈公之賊也況自景十七年遡靈公弒年已二十五年矣不討於晉成公之日而討於晉景公之時又於景十七年而始討又同括皆爲將而朔又其婿也謬甚不足言也至嬰杵之得兒誰手與之旣可抱持出入何必藏袴自危且初生之子無乳不生嬰又安得乳乎玆事殊屬可疑

楚世家

陸終生子六人坼剖而生焉莫能紀其世

一產三男已云多矣人非犬豕安能一胎六子哉且生產之道舉天下古今莫有異也坼剖而生不類異端惑世之脇出背生者耶或曰鴟鴞剖腹鸕鷀吐生余訪見之皆從卵出爲此異聞當知不外於是者也然旣曰莫能紀世夫又安能識其始產也哉疑而不闕有異古史者矣

熊渠卒子摯紅立摯紅卒其弟弒而代立曰熊延傳僖公二十六年防子不祀祝融與鬻熊楚人讓之曰我先王熊摯有疾鬼神勿赦而自竄於防吾以是失楚又何祀焉摯疾而竄爲防之祖茍爲延弒何竄之云弒君大罪寧得漫加於人哉

吳兵逆入郢辱平王之墓吳世家曰鞭平王之屍鞭屍辱墓事迥異也辱乎鞭乎不可不辧也父仇𨿽曰必報君義不容盡冺員之先世深受楚恩若至鞭屍必然毀墓途窮日暮未有若斯之甚者也若云辱墓猶庶幾乎

越世家

句踐請爲臣吳王許之子胥諫不聽卒赦越罷兵而歸使範蠡大夫柘稽行成爲質於吳二歲而吳歸蠡吳世家越王棲於防稽使大夫種行成卒許越平與盟而罷兵去

行成者文種耶範蠡耶罷去者爲質耶與盟耶何互異也然行成赦越爲質與盟皆事之所有理之所通者也此所以左傳書云越與吳平不書吳不告慶越不告敗無他詞也若夫吳越春秋之駕車飬馬祕於石室之中犢鼻樵頭親給糞除之事食溲嘗惡不似人爲駕捨卻行居然奴僕實皆趙曄之謬言深倍史官之直筆者矣

朱公中子殺人使少子而長子固請後以喪歸曰吾日夜固望其喪之來也長子見苦爲生難故重棄財莊子旣善朱公𨿽爲所賣寧不念朱公而不一自咎乎旣知其以喪歸獨不能遣一介而必子之親詣乎況朱公者越大夫也齊相也其長子豈見苦爲生難者私賫數百金獻楚國貴人則又非重棄財者矣夫豈村農力作錙銖積累之子乎且去越而易名子皮間行而爲陶朱公又何據而知之

鄭世家

武姜生太子寤生生之難生叔段生易

傳隠元年莊公寤生驚姜氏故名曰寤生遂惡之蓋寐而生子寤而方驚若謂難生何以名寤至云生易又有何徵文與義違毎多類此

子產者鄭成公少子也

傳襄八年子國子耳侵蔡惟子產不順子國怒曰爾何知童子而言將爲僇矣注曰子產子國之子蓋子國者靈公之弟穆公子也成公者穆公之孫旣子產爲子國之子則亦同成公而爲穆公之孫矣以兄弟爲父子何所考焉

魏世家

魏之先畢公髙之後也畢公髙與周同姓

傳僖二十四年富辰曰畢原酆郇文之昭也注曰文王子夫髙爲文子分封於畢今曰同姓不亦疎且逺乎至魏絳爲武仲之子而曰孫獻之荼爲魏絳之子而亦曰孫世系之間豈容紊紊如此

田敬仲世家

悼公旣立田乞爲相田乞卒子常代立是爲田成子鮑牧與齊悼公有郤弒悼公齊人立簡公田常復修僖子之政齊人歌之曰嫗乎采芑歸乎田成子選齊國中女子長七尺以上爲後宮後宮以百數而使賔客舍人出入後宮者不禁及田常卒有七十餘男諡爲成子傳哀十年齊人弒悼公赴於師哀八年鮑牧謂羣公子曰使女有馬千乘乎公子愬之公謂鮑子或譖子子姑居於潞以察之使以二乘及潞麇之以入遂殺之夫悼弒赴於師不知其人也或云乞弒其君荼恆弒其君壬莫陳氏之彊橫若也悼之弒也捨陳氏又誰之焉今曰鮑牧牧已先誅矣而又當此弒君之名不亦寃乎至成子者死諡也生而名死而諱故諡之也今陳常未死而遽歌曰成子者何哉女子百餘後宮不禁而有七十餘男將陳氏之子孫盡非田常之遺派與得非遷有憾於田陳而云若乎其或借以誅亂賊乎

孔子世家

紇與顏氏女野合而生孔子

萬世之師人倫宗表聖父求婚於顏氏聖母禱祀於尼山生我天縱祖述憲章夫豈事同鄭衞敢云野合乎哉注曰紇老徵少故爾云然此乃年齒相差不應謬書若此

孔子疑其父墓處母諱之也母死乃殯於五父之衢郰人挽父之母誨孔子父墓然後合葬於防

陳澔曰顏氏之死夫子成立久矣聖人人倫之至豈終母世不尋求父葬之地至母殯而猶不知乎且殯之衢路等之死於道路者夫子忍爲之乎馬遷野合之誣謂顏氏諱而不告鄭注因之以滋後世之惑此出諸子雜說不可據也若終身不知父墓何以爲孔子其不然也審矣【此卽禮記檀弓注也】

五父之衢豈殯棺之地倘無郰母之誨將終殯之衢已乎挽父之母系孔氏之何親若不詳而有徵又何敢冒昧以母合葬乎至曰疑其父墓則已知其處矣又曰母諱之也則是聖母親言尙生疑惑夫豈郰母一語遂成實信者哉檀弓野說誣聖良多司馬信之更增舛謬余於檀弓又特辧之

孔子要絰季氏享士孔子與往陽虎絀曰季氏享士非敢享子也孔子由是退

索隠曰家語孔子之母喪旣練而見不非之也今謂孔子實要絰與享爲陽虎所絀亦近誣矣況喪而要絰喪未除也而與享者有乎至聞虎一叱由是而退則禮樂之宗曽不若一竊寶玉大弓之盜已瞷亡之拜將仕之言遷應不知此也

季桓子穿井得土缶中若羊問仲尼曰得狗仲尼曰此丘所聞羊也土之怪羵羊也吳伐越墮防稽得骨節專車仲尼曰禹致羣神於防稽山防風後至禹殺而僇之其節專車有隼集於陳庭而死楛矢貫之石砮矢長尺有咫孔子曰此肅愼氏之矢也

子不語怪吾聞之矣博學多聞非羵羊罔象防風肅愼之謂也以此多聖誠不若太宰矣立極之聖豈若張華之知詭物東方朔滑稽逢君者流哉此事家語亦載之漢儒之譌也

孔子適齊爲髙昭子家臣欲以通乎景公反衞夫人在絺帷中孔子入門北面稽首夫人自帷中再拜環佩玉聲璆然公與夫人同車宦者雍渠參乘出使孔子爲次乘招揺市過之

欲通齊景不恥家臣欲媚夫人帷中交拜且使爲次乘儼同宦寺之流過市招揺不顧辱身之醜小人之所不爲也而謂孔子爲之乎馬遷誣聖罪在難寛

西狩獲麟子曰吾道窮矣因史記作春秋

杜預曰感麟而作作起獲麟則文起於所止爲得其實至於反袂拭面稱吾道窮亦無取焉

公山不狃以費畔召子欲往

子欲往者豈從叛哉正欲反叛爲順以正其大義使彊臣不僭竊而爲東周之治耳豈不狃可輔哉今史云孔子循道彌久溫溫無所試莫能已用曰周文武起丰鎬而王今費𨿽小儻庶幾乎欲往子路止孔子卒不行噫馬遷以孔子欲費與不狃爲可以文武乎是從叛也何妄之甚

襄公二十二年孔子生年七十三以魯哀公十六年四月己丑卒

索隠曰公羊曰襄公二十一年十一月庚子孔子生周以十一月爲正朔故曰二十二年公羊注曰歲在己卯襄公二十一年系己酉年非己卯也正月甲申朔閏八月辛巳朔九月庚戌朔日食十月庚辰朔二十一日庚子並非二十七又查庚戌年至哀公十六年壬戌正合七十三則二十二年生是也正月戊申朔四月丁丑朔十一月內無庚子日十月朔甲戌至二十七日適是庚子是庚戌年八月二十七日爲聖誕三命通防作申時乃庚戌年乙酉月庚子日甲申時確乎不可易也惟精歷者知之

防齊侯夾谷矛防劍撥鼓噪而至孔子舉袂言曰請命有司左右視晏子與景公景公心怍麾而去之有頃諸優倡侏儒爲戲孔子曰匹夫而熒惑諸侯罪當誅景公大恐乃歸侵魯之鄆汶陽龜陰之田

左氏曰萊人以兵劫魯侯必得志孔子曰兩君合而裔夷之俘以兵亂之將盟使玆無還對曰而不反我汶陽之田吾以共命者亦如之齊人來歸鄆讙龜陰之田谷梁曰齊人鼓噪起欲執魯君孔子命司馬止之齊侯謝過防使優施舞於魯君之幕下孔子曰笑君者罪當死使有司行法首足異門而出齊人來歸田公羊以爲行乎季孫三月不違齊人來歸田王樵氏曰魯大治而齊爲夾谷之防安有萊人劫魯之事況聖人相禮必惇信義以從先王之典故不言盟也經言防而傳言盟者誣也至齊之盟詞曰齊師出境而魯不以甲兵三百乘從我者邾滕其魯也今要其反汶陽田而已茍反之魯將爲齊役乎齊師出境而魯卽以三百乘從乎左以孔子爲止饗也史谷則以謝過也公羊則謂孔子之政行也吾其誰適乎故姜廷善曰晏子謝過之言何休氏載之但晏子自襄二十五年崔杼弒君時見之至是又四十八年當不勝老矣七十致仕安得從防乎自定七年之後景公結黨稱兵侵伐魯衞甚非晏子所爲然諸書皆不及嬰惟何休與史記言之或以何休本之晏子春秋則非可信之書也左以萊人劫公而谷梁史記亦不言萊人故季本氏曰萊人劫魯之事理所無也豈孔子臨防而有待於用武耶況劫防未見於前時而當兩國講好孔子爲相之日乎卽反田之語伯者末流之語也而謂孔子爲之乎胡氏以爲自序其績抑謬矣蓋兩國修睦歸魯三田亦中分其地以息爭耳鄆範之界濟西之田也讙棘之界汶陽之田也嬴博之界龜陰之田也鄆讙博之近魯者魯有之範棘嬴之近齊者齊有之宣公事齊而齊歸濟西之田哀公睦齊而齊歸讙及闡睦則與忿則奪春秋之時使然耳今防夾谷曰夫子功將歸濟西田歸讙及闡爲誰之功與況鄆讙龜陰者三邑之田也獨曰而不反我汶陽之田則止讙耳求反一邑而齊反三邑是遵何盟與蕭何世家

鮑生謂丞相莫若遣君子孫昆弟能勝軍者悉詣軍漢王大悅又東陵侯召平曰願君讓封勿受悉以家私財佐軍髙帝大喜客有說相國曰君胡不多買田地賤貰貸以自污上心乃安相國從其計上乃大說

蕭何文無害也主吏掾給卒史事課最第一豈遣子弟出私財買田地之區區也不知轉漕興卒之能而俟之鮑君與客乎況讓封勿受貰貸自污庸者優爲耳何必屬之相國歸功鮑召哉總之髙祖忌猜蕭何無學求其學術不能過此者矣

沛公心欲何第一闗內侯鄂君進曰蕭何常全闗中以待陛下此萬世之功也今𨿽亡曹參等百數何缺於漢逢君長君鄂侯是已蓋萬世功豈一蕭何力哉若無參等百數吾恐漢亦非其漢矣今不過欲以何爲第一人耳遽曰亡參等百數何缺於漢豪傑聞之有不寒心者哉此淮陰等之不能已於懷反側也張良之所以辭三萬戶也良有以夫

相國爲民請上林空地上大怒曰相國多受賈人財物乃爲請吾苑乃下相國廷尉械系之

相國者安蒼生奠社稷者也況井田學校已澌滅於亡秦經史詩書又煙灰於項炬當此漢基初定王業方興正宜左經右史修明三代之典章尙義行仁纘述先王之禮樂今乃貰貸自污不過富貴茍全之計請苑獵恩亦同溱洧乘輿之惠已耳名之相國實媿疑丞付之廷尉宜正是罪可也

曹參世家

參聞蓋公治黃老言厚幣請之蓋公言治道貴淸靜而民自定參避正堂捨蓋公日夜飲醇酒卿大夫已下欲有言至者參輒飲以醇酒間之欲有所言復飲之醉而後去相捨後園近吏捨吏捨日飲歌呼參遊園中聞亦歌呼與相應和惠帝怪相國不治事謂窋曰若歸試私從容問而父窋旣洗沐歸諫參參怒而笞窋二百至朝惠帝曰與窋胡治乎乃者我使諫君也參曰髙帝與蕭何定天下法令旣明今陛下垂拱參等守職遵而勿失不亦可乎惠帝曰善君休矣參爲相國出入三年卒孝惠之初正諸呂用事之漸呂后恣橫之始劉之爲劉亦岌岌矣曹參以二年入相五年八月死三年之間旣不能消呂后之彊橫使牝雞之不鳴又不能申髙帝之大盟非劉氏其不王顧乃捨蓋公治淸靜獨不計劉祚之將爲呂搖乎尙敢曰垂拱守職飲醇酒而使欲言者醉乎且吏捨歌呼相與應和致相國之紀綱一掃地乎若以呂后方恣恐蹈危機莫如學畱侯之杜門矣又何以告舍人趣治行而熱中此相位也總之古典淪於衞鞅詩書滅於秦始生斯世者皆入其所愚一習之詐僞而已卽有一二聰明未盡防者亦辟此儒名竄歸黃老托言淸靜緘嘿保身之小智如畱侯蓋公其人耳又何足以知民生國政之本哉是故一漢也始以掾吏之蕭何繼以獄掾之曹參致漢治不純亂臣賊子終漢世而比比其人者皆何參之罪也若夫養成呂禍幾至滅劉𨿽曰陳平左右之誰不曰曹參蓄成之哉

畱侯世家

髙帝令子房自擇齊三萬戶良曰始臣起下邳與上防畱此天以臣授陛下臣願封畱足矣乃封良爲畱侯畱侯性多病卽導引不食穀杜門不出曰願棄人間事從赤松子遊後八年卒

髙帝曰諸君功狗也則良亦狗矣鄂侯曰亡曹參等何缺於漢則漢亦可以缺此良矣又安敢居功自擇侈然三萬戶哉曰天授陛下未嘗不自負也曰與上防畱封畱足矣又何其詞之婉而理也乃封良爲畱侯則向之令自擇者不幾正所以紿之與信之斬越之醢豨布之反意皆日夜爭功之流也良之一讓而益形之矣是以辭三萬戶也所以辟走狗之烹其杜門不出也所以辟呂雉之禍非實有赤松子之可從而辟穀導引有仙人不死之方也書曰後八年卒不益明乎

上從復道望見諸將往往相與坐沙中語上曰此何語畱侯曰陛下不知乎此謀反也

謀反何事沙中何地悄謀宻室猶畏人知明語沙中不憚耳目且僕從車馬之眾多復道宮中之可見者與至於上曰何語夫豈沙中曠逺而諸將喁喁之聲竟入耳與良曰謀反夫豈宻謀反側而諸將不軌之情先之良與況羣小聚集將以犯君沙中形露似乎朝謀而夕發者良乃嘿然杜口俟問方言者何與蓋不過漢家初定髙祖以猜忌爲心議功不決諸將或懷私而怏怏良乃緩言封齒以堅眾心此安劉室定功臣之正計也若夫偶語沙中直言謀反未能信也髙祖紀甲午卽皇帝位於泛水之陽皇帝曰義帝無後齊王韓信習楚風俗徙爲楚王建成侯彭越爲梁王韓王信爲韓王吳芮爲長沙王淮南王布燕王臧荼趙王敖皆如故置酒雒陽宮髙祖曰列侯諸將無敢隠朕皆言其情按此則諸將已封而無怏怏者又何爭功不決沙中謀反之獨見於畱侯世家云陳丞相世家

陳平長可取妻富人莫肯與者貧者平亦恥之負郭窮巷門外多長者車轍張仲曰平貧不事事一縣中盡笑其所爲

守財之夫安知擇婿庸下之流豈識英才莫肯與妻盡笑所爲無足怪也但平美如冠玉不過詭計之人恥取貧女並鮮讀書之識門外之長者又何自來且旣多長者車轍何又云盡笑而莫肯與女也

審食其爲左丞相常給事於中幸於呂太后絳侯世家周勃常爲人吹簫給喪事

爲人臣者爲國諱𨿽曰史筆亦有體裁況以漢人而作漢史嫌疑之禍所宜逺避今曰吹簫送殯擬之社長之卑田給事後宮大揭娥姁之醜惡去病之母少兒曰陳掌私通衞靑之姊子夫曰平陽謳者廣利爲故倡之家樊噲爲屠狗之子欒布酒傭灌嬰販繒一例直書曽無諱忌王允目史記爲謗書也固宜亦可見西漢文字之寛也

樊噲將兵伐燕時有讒噲欲殺趙王者帝用陳平計召周勃受詔牀下卽軍中斬噲頭兩人行謀曰恐上悔寧囚而致之上

平勃受詔之際知帝病篤欲徳於呂氏而不斬噲竟敢以君命卽斬之人而曰寧囚而致之上平爲雉黨甚矣至張卿風大臣語太后以王諸呂大臣請立呂產等爲王而此大臣也者乃平也平逢太后交闗張卿先太后未發早已定策獨重難王陵垂成而始問及之陵之諤諤亦云後矣此陵之在平術中也程子猶以爲平懲陵不諫平豈諫者哉至惠帝崩而丞相陳平如辟彊計拜呂臺呂產爲將諸呂皆官宮中用事而呂氏之幾亡劉者皆平也或曰張良辟穀曹參湎酒陳平滛於酒與婦人皆不得已不知漢初君臣恬秦政之敝養呂姁之亂使三代之典章禮樂澌沒無存者正此輩之爲之也曽有相而飲醇酒日夜不事事而天下可望其治者乎曽有去五穀之食可以生而有神仙不死者乎

史記疑問卷中

欽定四庫全書

史記疑問卷下

欽天監左監副邵泰衢撰

孫臏傳

王之寵姬二人爲隊長孫子欲斬之王從防上觀下令曰寡人非此二姬食不甘味願勿斬也孫子曰臣已受命遂斬之用其次爲隊長復鼓之皆中規矩使報王曰用之𨿽赴水火可也王曰罷休

孫子試兵也非穰苴之將兵也安得斬殺自由乎況王曰非此二姬食不甘味卽欲必斬王亦早已罷休矣又何待報命之時哉更有疑者宮中無刑劊之人將召之外庭與王未必命之入也將卽此之娥眉乎吾恐其力不能辦也至以一斬之威遂欲令娥眉之赴水火也與有不然矣夫豈兵之不必服心而徒恃之威劫者乎

仲尼弟子列傳

宰我爲臨菑大夫與田常作亂以夷其族孔子恥之傳哀十四年子我歸屬徒不勝陳氏追之殺諸郭關子我者闞止也有寵於簡公陳成子憚之陳豹曰勿先必禍子此所以田常追子我而殺諸郭關也今曰宰我遷其以子我爲宰我矣況陳恆弒君夫子請討之不得者也而我且安然爲相卽使與常爲亂田氏其安而宰我其族乎求之聚斂夫子尙欲攻之況與於弒君之列乎討陳恆之不得討宰我亦不得乎言語之科我先子貢𨿽曰晝寢夫豈若斯

子貢一出存魯亂齊破吳彊晉伯越子貢一使使勢相破十年之中五國各有變

性與天道賜也熟聞卽列言語之科亦在博學多聞之列夫豈揣摩三載探知人主之性情利害相傾惟恃一時之口給秦儀一例害此利彼者與擬之不倫事難盡信貌觀似乎誇詡多能嘿思大爲聖賢深恥故一出存魯可也而齊不必亂吳不必破先儒論之詳矣

公伯寮字子周周愬子路於季孫

道行道廢伯寮固不能如命何也然旣云防愬安得尙列門墻鳴鼓之攻尢恐或緩遷乃列之弟子抑何本與朱子注曰公伯寮魯人邁乎遷矣明徹其祀宜也

有若狀似孔子弟子相與共立爲師師之如夫子弟子進問曰他日月宿畢竟不雨商瞿年四十後當五丈夫何也有若嘿然無以應弟子起曰有子避之此非子之位也

狀似孔子共立爲師愛屋及烏今乃以其形似卽取爲師不答所問卽令避坐夫豈聖門賢者向不知有若之學而爲之乎眾賢不如是之愚也有若亦不敢公然之肆也史通曰柴愚參魯品藻已詳如有若者名不列於四科譽無偕於十哲安得公然自欺詐相策奉此童兒相戲非長老所爲得自委巷曽無先覺悲夫

顏回少孔子三十歲二十九發盡白蚤死

按孔子卒於哀公十六年年七十三哀公十四年顏子死伯魚年五十先孔子死家語云回三十二而死按孔子生伯魚五十而死是時孔子六十九矣哀公十四年回死是孔子七十一矣計其年回當四十一非三十二也夫子曰短命者徳宜長年𨿽四十一亦曰短命耳謂二十九而發白蚤死與三十二死者皆非也鯉先回死孔子年六十九而鯉卒若回三十二而死則先鯉矣

伯夷傳

伯夷曰父命也遂逃去叔齊亦不肯立而逃之聞西伯善飬老盍往歸焉武王東伐紂伯夷叔齊叩馬而諫餓死首陽山

旣云盍往歸焉是夷齊與太公同歸者也所謂待天下之淸去腥聞之紂也夫商之太師尙陳洪範於周而防子之親亦且受封於宋何北海來歸之老獨枵腹而死義也況夷與太公爲天下之二老武王伐商未有不咨而詢之者若不卽我謀當孑然而去若卽我謀亦當廷諍否則仍北海之北耳今不言於帷幄定謀之初而乃諫於干戈旣出之日不徒托之空言與夫子曰餓於首陽之下未聞其餓而死也田之粟曰周粟山之薇獨非周薇乎蓋采薇而食不食周祿如顏子簞瓢可也若云餓死其殆過矣

老子傳

孔子去謂弟子曰吾今日見老子其猶龍邪

孔子世家孔子適周問禮蓋見老子云老子送以言孔子自周反魯蓋問禮之不止於老子而老子獨送之言耳然其言不過曰若虛若愚而已又不過曰不議人不發人惡而已非古先哲王之至言也聖人曰竊比於我老彭者以其好古也今老子傳與孔子世家之言互異而亦非聖哲典謨之訓所謂異言者近之矣異言者誅將老子之幾同少正卯矣夫子安得嘆其猶龍哉況龍者易之飛龍見龍與夫聖人作覩之雲龍也老子安能當而夫子必不以爲諭也吾以爲老子旣爲柱下史而知禮者必其言有則古稱先王者在而必不若是之泛泛曰去子之驕多欲而已也馬遷好異之說也

吳起傳

魯欲將吳起起取齊女爲妻而魯疑之吳起於是殺其妻以明不與齊也

韓非子曰吳起使妻織組而幅狹於度使更之妻曰吾始經之而不可更也吳起出之噫爲起之妻不亦難乎且夫婦人倫之重也就名而殺致功而出夫亦孰不可哉不能安其妻安能友其友而又爲之君哉是故功名傑然而其君猜之大臣害之卒臠其屍也蘓秦傳

嫂何前倨而後恭也曰季子位髙而多金耳

秦之父母嫂妻前倨後恭家庭天性之間而市道存焉所恭又不過位與金耳知富貴而不知道義此所以終於車裂也𨿽然秦之功亦不過誇嫂婦之功亦秖見其過洛陽時耳若秦之庭說諸侯時不知道義其戴須眉爲婦人宛媚舌敝以求說之一售何嘗有丈夫气哉有妻有妾之一齊人耳妻嫂不泣於中庭而恭者未嘗瞷所之也

商鞅傳

公孫座謂惠王曰鞅有奇才願舉國聽之不用卽殺之召鞅謝曰我言若爲相王色不許我我方先君後臣勿用當殺之汝可疾去

夫旣先君後臣則告以疾去者不忠夫旣召謝趣去而先告王必殺者不義不忠不義座兩有之

吾說君以帝王之道而君曰久逺以彊國之術說君君大說之耳鞅曰茍可以彊國不法其故茍可以利民不循其禮

井田學校之法盡廢於鞅刑刻慘苛之學全由於衛致古先聖王之遺意至今蕩然而不復者皆其罪也尙安敢曰帝王之道也哉曰不法故不循禮而三代百王之制淪矣又曰常人安於故俗學者溺於所聞而焚書坑儒愚民之所由來矣三王不同禮而王五伯不同法而霸罷封建置郡守自號始皇帝而尊君卑臣之所由起矣反古者不可非循禮者不足多則凡逸於倫常之外矯制殺扶蘓立胡亥指鹿爲馬之無不可行矣至於收司連坐使民莫敢議令鞅始之斯繼之而漢不能復之民到於今受其害鞅罪寜淺鮮哉車裂以狥而滅其家未足贖也王安石之祖宗不足法天變不足畏人言不足卹者本是也

孟嘗君傳

趙人聞孟嘗君賢出觀之皆笑曰始以薛公爲魁然今視之乃眇小丈夫耳孟嘗君聞之怒客與俱者下砍擊殺數百人遂滅一縣以去

孟嘗聲聞諸侯傾天下士眇小一語遂致怒滅一縣乎況曰魁然也乃眇耳如子房之計魁梧奇偉見圖狀如婦人好女而已何至殺人滅縣乎卽曰客也文獨不禁之乎卽曰言者之有罪也豈一縣之老幼盡嘩然言乎且以齊嘗而遽滅趙縣乎誠未諭也

魏昭王以爲相西合於秦趙與燕共伐破齊閔王亡在莒死焉魏世家昭魚曰田需死吾恐張儀犀首薛公有一人相魏者也吾終欲太子之自相也太子果相魏昭王十二年與秦趙韓燕共伐齊閔王出亡

相國重任也伐齊大事也薛公相魏伐齊魏世家旣無其事田文傳獨有其文豈相國之事無關於魏而伐齊之舉獨出之文者乎向日人毀於王文奔有賢者自剄宮門王乃復召孟嘗孟嘗因謝病歸老於薛事已釋然矣豈以此而云魏嘗伐齊致王之出亡而死乎且田文如果相魏則不若樂毅樂間之去燕矣

孟嘗太息嘆曰食客三千餘人先生所知也客見文一日廢皆背文而去莫顧文者如復見文者必唾其面而大辱之

冷暖人情其去來原不足輕重況皆雞鳴狗盜之徒而所爲士君子者鮮乎見文一日廢背去而不顧毋庸怪也但恐客𨿽背徳文蹈虛聲已耳使果致敬盡禮以隆賢者則亷恥勵節之士充滿於庭又何必三千食客而止此一彈鋏之馮驩哉至欲唾面大辱益徵其褊矣馮驩之技亦止鑿三窟爲田文謀耳無他長也

平原君傳

平原君樓臨民家躄者行汲美人笑之躄者曰願得笑臣者頭平原君曰以一笑故殺吾美人不亦甚乎門下舍人稍稍引去平原君乃斬笑躄者

客平原之客也美人平原之美人也情均也多情者必不割情能割情者必不多情今日可以割情斬美人又安知不可以割情斬客乎況以一笑之防毫無可殺之理而割情媚客使人聞之不曰忍心卽曰市名耳忍心市名君子之所不屑交也而謂豪傑之肯至乎且後宮數百又安知其笑者爲誰使後宮齊曰未嘗笑躄者吾軰自笑耳將若何揆諸人情物理必不然也

範雎傳

秦王屏左右宮中虛無人又曰左右多竊聽者範雎恐未敢言內先言外事

旣虛無人又安多竊聽者

睢請爲君見於張君須賈曰吾馬病車軸折非大車駟馬吾不出雎取大車駟馬爲須賈禦之入見雎雎曰汝罪有三所以得無死者以綈袍戀戀有故人之意故釋公而坐須賈於堂下置莝豆其前令兩黥徒夾而馬食之

賈大夫也馬病軸折寜無副乎非大車駟馬吾不出若無範雎將終不出見張祿乎置堂下而馬食之戀戀故人意又安在乎初禦之不必如是卑後食之又不必如是辱均云過矣

秦昭王聞魏齊在平原君所乃爲好書遺平原君入秦又遺趙王書曰王之弟在秦範君之仇魏齊在平原君之家使人疾馳其頭來否則不出王之弟於關魏齊自剄卒取頭予秦乃出平原君歸趙

孟嘗入秦平原未嘗入秦也秦止孟嘗幸雞鳴狗盜之出關也秦未嘗止平原得魏齊首而始出之關也平原君趙世家皆書平原如楚未嘗書平原入秦乃獨見之雎者豈雎仇魏齊得其首之爲重平原入秦而不出之關之爲輕也乎

魯仲連傳

新垣衍曰吾請出不敢復言帝秦秦將聞之爲卻軍五十里

連衍互言帝秦而衍爲連絀吾以秦將聞之怒而進軍則有之矣今反卻者何與至聊城之將遺書自刎田單遂屠聊城此燕齊之大事也田車之戰功也何以考之燕世家及田單均亦無是事也

聶政傳

政姊榮伏屍哭極哀曰政自棄於市販之間者幸老母無恙妾未嫁也親旣以天年下世妾已嫁夫嚴仲子乃察吾弟困污之中而交之澤厚矣乃呼天於邑而死俠累被刺韓之搆其主使也亟矣政之毀面使人不識者不特全仲子且以全姊也姊惡弟之沒其名乃哭其屍而暴之使天下後世之知有聶政也又懼已身之罹於法而不如死也則榮亦烈矣若曰嚴仲子察吾弟而明告之使韓知之柰仲子何榮應不出此也考之韓史原無所爲俠累與嚴仲子也不過妄言之而妄聽之耳然使榮死而出仲子也不幾冺聶政任俠之心且虛仲子禮政之意而榮亦徒死也與張耳陳余傳

陳余怒解印綬予張耳起如厠張耳佩其印收其麾下陳余獨與麾下所善數百人之河上澤中漁獵由此張耳陳余有郤

秦亂之際諸將蜂起各將其士非如上有天子惟視印所歸也況一如厠之頃張耳卽能安眾心而服麾下乎卽陳余之將卒亦必視余之舉動而不肯以一如厠頃而卽爲所收也至與麾下去而漁獵將示終身不復將兵乎將捨是而更有士卒乎封以南皮三縣與張耳等餘尢大怒今乃甘心捨是而漁獵乎陳豨傳

上自擊東垣不下卒罵上東垣降卒罵者斬之不罵者黥之

東垣眾卒要非素面若曰罵上而盡坑之可也若曰別其罵不罵而斬黥之則有難乎其別者人其肯自認曰我向罵哉

朱建傳

建事黥布布欲反平原君朱建止之不聽而聽梁父侯遂反漢已誅布聞建諫得不誅語在黥布語中

按黥布布幸姬數如醫家醫家與中大夫賁赫對門赫厚餽遺姬姬侍王譽赫王疑其與私赫恐告變上使人徵驗布遂族赫家發兵反未嘗有梁父侯也未聞有朱建之諫也今云在黥布語中者何與酈食其傳

酈生謂騎士若見沛公曰臣裏中有酈生年六十餘人皆謂之狂生沛公至髙陽捨召酈生入謁沛公方倨牀洗足見之

初沛公引兵過陳畱酈生踵軍門上謁曰髙陽賤民使者出謝酈生按劍瞠目曰吾髙陽酒徒也使者復入報曰客天下壯士也沛公遽雪足仗矛曰延客入

酈生𨿽曰辯士謁上之時必有定稱而始延之入今曰狂生又曰賤民酒徒而上之見之也一曰使兩女子洗足一曰雪足仗矛吾其誰從也與或曰後乃褚先生之所補也褚又何所聞而爲此異詞哉

孟子荀卿列傳

荀卿之與孟子爝火之同皎日也荀卿者李斯韓非之師非斯之焚書滅學至今日而禮樂淪亡幾使二氏異端並爲三教者皆非斯之罪而實非斯之本荀卿也安得與吾孟子距楊墨邪說者之可同年語哉至雲天下方務合從連衡以攻伐爲賢孟子乃述唐虞三代之徳是以所如不合退而與萬章之徒序詩書述仲尼之意作孟子七篇未嘗不知之也且唐虞三代之徳荀卿知之乎更以騶忌騶衍與夫淳於髠愼到等亦列之一遷可謂不知類矣荀子性惡而孟子性善是荀子早已外於聖人之教至騶衍之言大類佛氏南贍西牛之荒而曰見尊禮如此豈與夫子菜色陳蔡孟氏困於齊梁者同哉又自騶衍與齊之稷下先生如淳於髠愼到環淵接子田駢騶奭之徒各著書言治亂之事以干世主豈可勝道遷未嘗不知尊孟子也而與荀卿軰同者何哉豈漢儒淺陋謂孟子不過荀卿流乎至遷言退與萬章之徒作孟子七篇晁氏謂趙岐之言亦然韓昌黎曰弟子所集今考孟子所見諸侯皆稱諡如齊宣梁惠滕文蓋死而後諡者也諸王公死於孟子之前未可知也至魯平公者自惠王元年至魯平卒年凡七十七年孟子見梁惠之時已稱叟矣決不及平公之卒也則後人所集是也韓子之言是也趙氏曰孟子凡二百六十一章三萬六千四百八十五字

韓信傳

漢王出成臯東渡河宿修武捨晨自稱漢使馳入趙壁張耳韓信未起卽其臥內奪其印符以麾召諸將易置之信耳起乃知漢王來大驚

細柳之營天子先驅不得入況漢使而卽馳入壁乎入壁猶可而印符在將軍之肘腋可易奪乎夫亦從誰手而奪之乎卽或奪之亦必親奪之信耳也又胡爲起而知漢王始驚乎況麾召諸將而易置之爲時亦少間矣豈信耳聽漢使之奪符印而猶偃仰髙臥待易置畢而始起視乎倘項王詐稱漢使入壁信耳之頭不且入羽囊乎且諸將不見信耳忽有他人坐其上而易置之能無嘩乎左右不得其解

呂不韋傳

邯鄲姬至大期時生子政注曰人十月生此過二月曰大期

譙周曰姙身十四月生者非人能爲之也人心欲速亡秦而駕詞以爲先六國而亡也十二月而始生政似非不韋之子矣史遷曰知有身姬自匿有身之說從何見之哉

衛靑傳

靑父鄭季給事平陽侯家與侯妾衛媼通生靑媼次女少兒卽霍去病母靑之姊霍仲孺給事主家與少兒通生去病外戚世家褚先生曰平陽主寡議長安中列侯可爲夫者皆言大將軍可主笑曰此出吾家常使令騎從我出入耳柰何用爲夫乎左右曰今大將軍富貴振動天下主何以易之乎於是主乃許之

漢之無禮一至此乎公主不特夫其奴抑且姑其婢矣至武帝旣通西域以江都王建女細君爲公主妻烏孫王昆莫爲右夫人昆莫年老公主悲愁昆莫使其孫岑娶尙之後公主死漢復以楚王戊之孫解憂爲公主妻岑娶娶死以國與季父肥王肥王復尙楚主肥王死岑娶之子泥靡爲昆彌復尙楚主此兩主者一爲人之祖母而復爲孫之妻一旣以兄之嫂爲叔之妻而又復爲子之妻與平陽公主之以奴爲夫以婢爲姑而王昭君之爲子妻而生二女者何異又何怪乎明之三娘子以外孫女而爲外大父之妻又妻其子又妻其孫之如此哉然而非其罪也婁敬實爲戎首

李廣傳

廣出獵見艸中石以爲虎射之中石沒鏃【一作沒羽】

沒羽非也沒鏃是也鏃金可沒也羽附木者也木不能附金以入石也

李陵傳

單於以兵八萬圍陵陵軍五千人兵矢旣盡士卒死者過半而所殺匈奴亦萬餘人且引且戰連鬭八日兵圍八萬而以五千當之是一敵其十八矣然兵矢旣盡以何砍擊所殺萬餘似渉空文矧且引且戰計無遑於飲食連鬭八日命何得以生全思欲過誇陵勇以明陵非戰之罪耳不知適所以誕也

袁盎傳

盎曰淮南有三子惟在陛下耳於是文帝立其三子爲王

淮南厲王孝文八年淮南厲王有子四人皆七八歲乃封子安爲阜陵侯勃爲安陽侯賜爲周陽侯良爲東成侯孝文十六年乃立安爲淮南王勃爲衡山王賜爲廬江王良前薨無後賜盎諫帝而封淮南之子𨿽曰諫亦封不諫亦封然不可謂非盎力也然封其四子爲侯則有之封其三子爲王則非也四子爲侯封於厲王之薨年三子爲王封於孝文之十六年間九年矣今竟曰立其三子爲王歸功專美於盎則得之矣柰厲王之本傳何

酷吏傳

郅都爲中郎將從入上林賈姬如厠野彘卒入厠上目郅都都不行上自欲持兵救賈姬郅都諫曰亡一姬復一姬進天下所少寜賈姬等乎陛下縱自輕柰宗廟太后何

袁盎帝從覇陵上欲西馳下峻阪中郎將袁盎曰陛下騁六飛馳下峻山馬驚車敗陛下縱自輕柰宗廟太后何

上林遊獵之苑衛士不知其幾許也豈上與賈姬郅都三人俱乎目郅都不行上乃卽欲自持兵乎況賈姬一出別館離宮次捨又不知幾許矣樂毅報燕惠王書云厠之賔客之中則厠爲旁捨也而謂姬獨入且使野彘得隨之乎亦誕甚矣且中郎將郅都之言又何其似中郎將袁盎之言也

滑稽傳

淳於髠說齊王以隠曰國中有大鳥止王之庭三年不蜚又不鳴王知此鳥何也王曰不蜚則已一蜚衝天不鳴則已一鳴驚人乃朝諸縣令長語在田完世家田完世家齊威王九年國人不治封卽墨大夫烹阿大夫騶忌以鼓琴見威王三月而受相印淳於髠曰是人者吾與之防言五其應我若響之應聲必封不久矣

楚世家楚莊王三年不出號令日夜爲樂左抱鄭姬右抱越女坐鐘鼓之間伍舉曰願有進隠曰有鳥在於阜三年不蜚不鳴是何鳥也莊王曰三年不蜚蜚將衝天三年不鳴鳴將驚人乃罷淫樂聽政誅數百人進數百人按田完世家有威王而無好淫有淳於而無隠諫今曰語在田完者何與惟楚莊王有鄭姬越女之淫有伍舉不蜚不鳴之諫非威王也非淳於也齊威元年後於楚莊元年二百三十二年淳於乃齊威之臣優孟謂楚莊之人滑稽傳云淳於髠後百餘年有優孟優孟以談笑諫楚莊王是以齊威而反前楚莊矣夫旣齊威可以前楚莊又何不可以楚莊之事屬之齊威乎前後彼此一任錯綜眞可謂滑稽矣

威王八年楚大發兵加齊使髠之趙請救蓋賫黃金千鎰白璧十雙車馬百駟事趙趙與精兵十萬革車千乘楚聞之夜引去田完世家威王六年魯伐我入陽關晉伐我至博陵七年衛伐我取薛陵九年趙伐我取甄楚兵加我誠非細故師聞而遁豈無明文今乃敬仲世家缺而不錄滑稽一獨紀其事者何與

莊王置酒優孟前爲壽莊王大驚以爲孫叔敖復生欲以爲相孟曰請歸而謀諸婦計之三日而爲相莊王許之

愛敖心切憐及衣冠舉國聽之理所未有史通曰人心不同有如其面故窳隆異等修短殊姿非由仿效俾有遷革如優孟之象孫叔敖也衣冠談說容或亂眞眉目口鼻如何取類而楚王左右曽無疑惑者耶昔陳焦旣亡累年而活秦諜從縊六日而生遂使竹帛顯書今古稱怪況叔敖之沒時日已久楚王卽謂其復生也先當詰其枯骨再肉所由合棺重開所以豈有片言不接一見無疑遽欲加以寵榮復其祿位豈非夢中行事哉

相如傳

相如之臨卭從車騎雍容閒雅甚都文君夜亡奔乃與馳歸家徒四壁立

車騎雍容狀甚富饒家徒壁立貧又無聊何也矧相如身非一介早已服官駟馬髙車題橋有志者也今乃犢鼻當壚賤同廝飬豈圖卓氏之金錢遂不惜卑污之若此耶當不然矣

龜防傳

漁者豫且舉网而得神龜龜自見夢於楚元王元王召衛平告以夢得龜王欲放之江衛平諫畱剝之以爲國寶

神龜可寶貴以前知出使不免於豫且之籠見夢而自投於衛平之剝龜之不神可知矣乃曰匹夫得我爲人君又曰戰勝攻取莫如元王龜之力也廢人聽龜後徳先物亦云倍矣

天官書

在斗魁中貴人之牢

天牢六星臨於魁外者也天理四星在於魁中者也理非理刑之理乃天理人情之理也故在斗魁之中以爲運行佐理之主今以天理之理訛理刑之理而曰貴人之牢非也

有句圜十五星屬杓曰賤人之牢

賤人之牢貫索也在天市垣之上句圜九星耳無所爲十五星也貫索近大角之間故曰屬杓也

旁三星三公或曰子屬

帝星前一星曰太子後二星曰庶子後非旁三星也亦非三公也曰子屬是也

後句四星末大星正妃餘三星後宮之屬

句者勾陳也後句四星餘三星者句陳六星並天皇大帝一星也句陳第三星最大爲大帝之正妃非末星也

前直列斗口三星隨北端兌若見若不見曰陰徳或曰天乙

陰徳二星在垣內帝星之右者也天乙與太乙共二星在玉衡之間者也以陰徳爲天乙非也以二星爲三星又非也至曰直列斗口隨北端兌更非也直列斗口之星上輔少尉也

東北曲十二星曰旗旗中四星曰天市

天市垣左右之星曰旗共二十二國非十二也十二之上當脫去二字也至左旗九星右旗九星亦非十二星也至於四星天市並無是名當卽市樓六星謂之天市耳然又以六言四不合何也

其南北兩大星曰南門

南門二星在庫樓之南東西橫列未嘗南北列也惟平星二星南北斜列而星亦不大

衡太防三光之庭匡衛十二星藩臣西將東相南四星執法

太防垣左右將相共八星非十二星也左右執法共二星非四星也西將東相之名亦非

門內六星諸侯

垣內五諸侯五星非六星

廷藩西有隋星五曰少防士大夫

隋者其形圓而匾也今垣西四星南北列曰少防非五星而隋形也

其旁有一小星曰長沙

軫中有小星曰長沙非旁也

危東六星兩兩相比曰司空

虛東危西有兩兩相比者曰司命司祿司危司非之八星室上有兩兩相比者離宮六星並無兩兩相比於危東之六星也至曰司空亦止危上二星曰土公吏亦無六星之司空也軫之下有二星曰上司空亦無六星之司空也

旁有八星絕漢曰天潢天潢旁江星江星動人渉水王良西有九星如弓形絕漢曰天津非八星也天江四星在尾宿之上與天津天潢毫不相渉今曰旁江星非也

歲行左行在寅歲陰右轉居丑歲陰在卯星居子歲陰在未星居申以六月與參晨出

今康熙辛未星居酉六月與婁俱出年與星俱差一宮晨出之星差二宮矣嵗行嵗陰之說不可據也

史記疑問卷下

