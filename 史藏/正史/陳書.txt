陳書

卷一本紀第一卷

二本紀第二卷

三本紀第三卷

四本紀第四卷

五本紀第五卷

六本紀第六卷

七列傳第一卷

八列傳第二卷

九列傳第三卷

十列傳第四卷

十一列傳第五卷

十二列傳第六卷

十三列傳第七卷

十四列傳第八卷

十五列傳第九卷

十六列傳第十卷

十七列傳第十一卷

十八列傳第十二卷

十九列傳第十三卷

二十列傳第十四卷

二十一列傳第十五卷

二十二列傳第十六卷

二十三列傳第十七卷

二十四列傳第十八卷

二十五列傳第十九卷

二十六列傳第二十卷

二十七列傳第二十一卷

二十八列傳第二十二卷

二十九列傳第二十三卷

三十列傳第二十四卷

三十一列傳第二十五卷

三十二列傳第二十六卷

三十三列傳第二十七卷

三十四列傳第二十八卷

三十五列傳第二十九卷

三十六列傳第三十附錄曾鞏《陳書》目錄序

本紀第一髙祖上

髙祖武皇帝﹐諱霸先﹐字興國﹐小字法生﹐吳興長城下若里人﹐漢太丘長陳實之後也。世居潁川。實玄孫準﹐晉太尉。準生匡﹐匡生達﹐永嘉南遷﹐爲丞相掾﹐歷太子洗馬﹐出爲長城令﹐悅其山水﹐遂家焉。嘗謂所親曰「此地山川秀麗﹐當有王者興﹐二百年後﹐我子孫必鐘斯運。」達生康﹐復爲丞相掾﹐咸和中土斷﹐故爲長城人。康生盱眙太守英﹐英生尙書郎公弼﹐公弼生步兵校尉鼎﹐鼎生散騎侍郎髙﹐髙生懷安令詠﹐詠生安成太守猛﹐猛生太常卿道巨﹐道巨生皇考文贊。髙祖以梁天監二年癸未歲生。少倜儻有大志﹐不治生產。旣長﹐讀兵書﹐多武藝﹐明達果斷﹐爲當時所推服。身長七尺五寸﹐日角龍顏﹐垂手過膝。嘗遊義興﹐館於許氏﹐夜夢天開數丈﹐有四人硃衣捧日而至﹐令髙祖開口納焉。及覺﹐腹中猶熱﹐髙祖心獨負之。

大同初﹐新諭侯蕭映爲吳興太守﹐甚重髙祖﹐嘗目髙祖謂僚佐曰「此人方將遠大。」及映爲廣州刺史﹐髙祖爲中直兵參軍﹐隨府之鎭。映令髙祖招集士馬﹐眾至千人﹐仍命髙祖監宋隆郡。所部安化二縣元不賓﹐髙祖討平之。尋監西江督護﹑髙要郡守。先是﹐武林侯蕭諮爲交州刺史﹐以裒刻失眾心﹐土人李賁連結數州豪傑同時反﹐臺遣髙州刺史孫冏﹑新州刺史盧子雄將兵擊之﹐冏等不時進﹐皆於廣州伏誅。子雄弟子略與冏子侄及其主帥杜天合﹑杜僧明共舉兵﹐執南江督護沈顗﹐進寇廣州﹐晝夜苦攻﹐州中震恐。髙祖率精兵三千﹐捲甲兼行以救之﹐頻戰屢捷﹐天合中流矢死﹐賊眾大潰。僧明遂降。梁武帝深嘆異焉﹐授直閣將軍﹐封新安子﹐邑三百戶﹐仍遣畫工圖髙祖容貌而觀之。

其年冬﹐蕭映卒。明年﹐髙祖送喪還都﹐至大庾嶺﹐會有詔髙祖爲交州司馬﹐領武平太守﹐與刺史楊蒨南討。髙祖益招勇敢﹐器械精利。蒨喜曰「能克賊者﹐必陳司武也。」委以經略。髙祖與眾軍發自番禺。是時蕭勃爲定州刺史﹐於西江相會﹐勃知軍士憚遠役﹐陰購誘之﹐因詭說蒨。蒨集諸將問計﹐髙祖對曰「交趾叛渙﹐罪由宗室﹐遂使僭亂數州﹐彌歷年稔。定州復欲昧利目前﹐不顧大計﹐節下奉辭伐罪﹐故當生死以之。豈可畏憚宗室﹐輕於國憲﹖今若奪人沮眾﹐何必交州討賊﹐問罪之師﹐卽回有所指矣。」於是勒兵鼓行而進。十一年六月﹐軍至交州﹐賁眾數萬於蘇歷江口立城柵以拒官軍。蒨推髙祖爲前鋒﹐所向摧陷﹐賁走典澈湖﹐於屈獠界立砦﹐大造船艦﹐充塞湖中﹐眾軍憚之﹐頓湖口不敢進。髙祖謂諸將曰「我師已老﹐將士疲勞﹐歷歲相持﹐恐非良計﹐且孤軍無援﹐入人心腹﹐若一戰不捷﹐豈望生全。今藉其屢奔﹐人情未固﹐夷獠烏合﹐易爲摧殄﹐正當共出百死﹐決力取之﹐無故停畱﹐時事去矣。」諸將皆默然﹐莫有應者。是夜江水暴起七丈﹐注湖中﹐奔流迅激。髙祖勒所部兵﹐乘流先進﹐眾軍鼓噪俱前﹐賊眾大潰。賁竄入屈獠洞中﹐屈獠斬賁﹐傳首京師﹐是歲太淸元年也。賁兄天寶遁入九眞﹐與劫帥李紹隆收餘兵二萬﹐殺徳州刺史陳文戒﹐進圍愛州﹐髙祖仍率眾討平之。除振遠將軍﹑西江督護﹑髙要太守﹑督七郡諸軍事。

二年冬﹐侯景寇京師﹐髙祖將率兵赴援﹐廣州刺史元景仲陰有異志﹐將圖髙祖。髙祖知其計﹐與成州刺史王懷明﹑行臺選郎殷外臣等密議戒嚴。三年七月﹐集義兵於南海﹐馳檄以討景仲。景仲窮蹙﹐縊於閣下﹐髙祖迎蕭勃鎭廣州。是時臨賀內史歐陽頠監衡州﹐蘭裕﹑蘭京禮扇誘始興等十郡﹐共舉兵攻頠﹐頠請援於勃。勃令髙祖率眾救之﹐悉擒裕等﹐仍監始興郡。

十一月﹐髙祖遣杜僧明﹑胡穎將二千人頓於嶺上﹐並厚結始興豪傑同謀義舉﹐侯安都﹑張亻思等率千餘人來附。蕭勃聞之﹐遣鐘休悅說髙祖曰「侯景驍雄﹐天下無敵﹐前者援軍十萬﹐士馬精彊﹐然而莫敢當鋒﹐遂令羯賊得志。君以區區之眾﹐將何所之﹖如聞嶺北王侯又皆鼎沸﹐河東﹑桂陽相次屠戮﹐邵陵﹑開建親尋干戈﹐李遷仕許身當陽﹐便奪馬仗﹐以君疏外﹐詎可暗投﹖未若且住始興﹐遙張聲勢﹐保此太山﹐自求多福。」髙祖泣謂休悅曰「僕本庸虛﹐蒙國成造。往聞侯景渡江﹐卽欲赴援﹐遭值元﹑蘭﹐梗我中道。今京都覆沒﹐主上蒙塵﹐君辱臣死﹐誰敢愛命﹗君侯體則皇枝﹐任重方嶽﹐不能摧鋒萬里﹐雪此冤痛﹐見遣一軍。猶賢乎已﹐乃降後旨﹐使人慨然。僕行計決矣﹐憑爲披述。」乃遣使間道往江陵﹐稟承軍期節度。時蔡路養起兵據南康﹐勃遣腹心譚世遠爲曲江令﹐與路養相結﹐同遏義軍。大寶元年正月﹐髙祖發自始興﹐次大庾嶺。路養出軍頓南野﹐依山水立四城以拒髙祖。髙祖與戰﹐大破之﹐路養脫身竄走﹐髙祖進頓南康。湘東王承制授髙祖員外散騎常侍﹑持節﹑明威將軍﹑交州刺史﹐攺封南野縣伯。

六月﹐髙祖修崎頭古城﹐徙居焉。髙州刺史李遷仕據大臯﹐遣主帥杜平虜率千人入贛石﹑魚梁。髙祖命周文育將兵擊走之﹐遷仕奔寧都。承制授髙祖通直散騎常侍﹑使持節﹑信威將軍﹑豫州刺史﹐領豫章內史﹐攺封長城縣侯。尋授散騎常侍﹑使持節﹑都督六郡諸軍事﹑軍師將軍﹑南江州刺史﹐餘如故。時寧都人劉藹等資遷仕舟艦兵仗﹐將襲南康﹐髙祖遣杜僧明等率二萬人據白口﹐築城以禦之﹐遷仕亦立城以相對。二年三月﹐僧明等攻拔其城﹐生擒遷仕送南康﹐髙祖斬之。承制命髙祖進兵定江州﹐仍授江州刺史﹐餘如故。

六月﹐髙祖發自南康。南康贛石舊有二十四灘﹐灘多巨石﹐行旅者以爲難。髙祖之發也﹐水暴起數丈﹐三百里間巨石皆沒。進軍頓西昌﹐有龍見於水濱﹐髙五丈許﹐五采鮮耀﹐軍民觀者數萬人。是時承制遣徵東將軍王僧辯督眾軍討侯景。八月﹐僧辯軍次湓城﹐髙祖率杜僧明等眾軍及南川豪帥合三萬人將會焉。時西軍乏食﹐髙祖先貯軍糧五十萬石﹐至是分三十萬以資之﹐仍頓巴丘。會侯景廢簡文帝﹐立豫章嗣王棟﹐髙祖遣兼長史沈衮奉表於江陵勸進。十一月﹐承制授髙祖使持節﹑都督會稽東陽新安臨海永嘉五郡諸軍事﹑平東將軍﹑東揚州刺史﹐領會稽太守﹑豫章內史﹐余並如故。三年正月﹐髙祖率甲士三萬人﹑彊弩五千張﹑舟艦二千乘﹐發自豫章。二月﹐次桑落洲﹐遣中記室參軍江元禮以事表江陵﹐承制加髙祖鼓吹一部。是時僧辯已發湓城﹐會髙祖於白茅灣﹐乃登岸結壇﹐刑牲盟約。進軍次蕪湖﹐侯景城主張黑棄城走。三月﹐髙祖與諸軍進克姑孰﹐仍次蔡洲。侯景登石頭城觀望形勢﹐意甚不悅﹐謂左右曰「此軍上有紫气﹐不易可當。」乃以叉步貯石沈塞淮口﹐緣淮作城﹐自石頭迄靑溪十餘里中﹐樓雉相接。諸將未有所決﹐僧辯遣杜崱問計於髙祖﹐髙祖曰「前柳仲禮數十萬兵隔水而坐﹐韋粲之在靑溪﹐竟不渡岸﹐賊乃登髙望之﹐表裏俱盡﹐肆其凶虐﹐覆我王師。今圍石頭﹐須渡北岸。諸將若不能當鋒﹐請先往立柵。」髙祖卽於石頭城西橫隴築柵﹐眾軍次連八城﹐直出東北。賊恐西州路斷﹐亦於東北果林作五城以遏大路。景率眾萬餘人﹑鐵騎八百餘匹﹐結陣而進。髙祖曰「軍志有之﹐善用兵者﹐如常山之蛇﹐首尾相應。今我師旣眾﹐賊徒甚寡﹐應分賊兵勢﹐以弱制彊﹐何故聚其鋒銳﹐令必死於我﹖」乃命諸將分處置兵。賊直衝王僧志﹐僧志小縮﹐髙祖遣徐度領弩手二千橫截其後﹐賊乃卻。髙祖與王琳﹑杜龕等以鐵騎悉力乘之﹐賊退據其柵。景儀同盧輝略開石頭北門來降。蕩主戴冕﹑曹宣等攻拔果林一城﹐眾軍又克其四城。賊復還﹐殊死戰﹐又盡奪所得城柵。髙祖大怒﹐親率攻之﹐士卒騰柵而入﹐賊復散走。景與百餘騎棄槊執刀﹐左右衝陣﹐陣不動﹐景眾大潰﹐逐北至西明門。景至闕下﹐不敢入臺﹐遣腹心取其二子而遁。髙祖率眾出廣陵應接﹐會景將郭元建奔齊﹐髙祖納其部曲三千人而還。僧辯啟髙祖鎭京口。

五月﹐齊遣辛術圍嚴超達於秦郡﹐髙祖命徐度領兵助其固守。齊眾七萬﹐塡塹﹐起土山﹐穿地道﹐攻之甚急。髙祖乃自率萬人解其圍﹐縱兵四面擊齊軍﹐弓弩亂髮﹐齊平秦王中流矢死﹐斬首數百級﹐齊人收兵而退。髙祖振旅南歸﹐遣記室參軍劉本仁獻捷於江陵。

七月﹐廣陵僑民硃盛﹑張象潛結兵襲齊刺史溫仲邕﹐遣使來告﹐髙祖率眾濟江以應之。會齊人來聘﹐求割廣陵之地﹐王僧辯許焉﹐仍豹髙祖﹐髙祖於是引軍還南徐州﹐江北人隨軍而南者萬餘口。承制授髙祖使持節﹑散騎常侍﹑都督南徐州諸軍事﹑徵北大將軍﹑開府儀同三司﹑南徐州刺史﹐余並如故。及王僧辯率眾徵陸納於湘州﹐承制命髙祖代鎭揚州。十一月﹐湘東王卽位於江陵﹐攺大寶三年爲承聖元年。湘州平﹐髙祖旋鎭京口。三年三月﹐進髙祖位司空﹐餘如故。

十一月﹐西魏攻陷江陵﹐髙祖與王僧辯等進啟江州﹐請晉安王以太宰承制﹐又遣長史謝哲奉箋勸進。十二月﹐晉安王至自尋陽﹐入居朝堂﹐給髙祖班劍二十人。四年五月﹐齊送貞陽侯深明還主社稷﹐王僧辯納之﹐卽位﹐攺元曰天成﹐以晉安王爲皇太子。初﹐齊之請納貞陽也﹐髙祖以爲不可﹐遣使詣僧辯苦爭之﹐往返數四﹐僧辯竟不從。髙祖居常憤嘆﹐密謂所親曰「武皇𨿽磐石之宗﹐遠布四海﹐至於克雪仇恥﹐寧濟艱難﹐惟孝元而已﹐功業茂盛﹐前代未聞。我與王公俱受重寄﹐語未絕音﹐聲猶在耳﹐豈期一旦便有異圖。嗣主髙祖之孫﹐元皇之子﹐海內屬目﹐天下宅心﹐竟有何辜﹐坐致廢黜﹐遠求夷狄﹐假立非次﹐觀其此情﹐亦可知矣。」乃密具袍數千領﹐及錦彩金銀﹐以爲賞賜之具。九月壬寅﹐髙祖召徐度﹑侯安都﹑周文育等謀之﹐仍部列將士﹐分賞金帛﹐水陸俱進。是夜發南徐謅討王僧辯。甲辰﹐髙祖步軍至石頭前﹐遣勇士自城北逾入。時僧辯方視事﹐外白有兵。俄而兵自內出﹐僧辯遽走﹐與其第三子頠相遇﹐俱出閣﹐左右尙數十人﹐苦戰。髙祖大兵尋至﹐僧辯眾寡不敵﹐走登城南門樓。髙祖因風縱火﹐僧辯窮迫﹐乃就擒。是夜縊僧辯及頠。丙午﹐貞陽侯遜位﹐百僚奉晉安王上表勸進。十月己酉﹐晉安王卽位﹐攺承聖四年爲紹泰元年。壬子﹐詔授髙祖侍中﹑大都督中外諸軍事﹑車騎將軍﹑揚南徐二州刺史﹐持節﹑司空﹑班劍﹑鼓吹並如故。仍詔髙祖甲仗百人﹐出入殿省。

震州刺史杜龕據吳興﹐與義興太守韋載同舉兵反。髙祖命周文育率眾攻載於義興﹐龕遣其從弟北叟將兵拒戰﹐北叟敗歸義興。辛未﹐髙祖表自東討﹐畱髙州刺史侯安都﹑石州刺史杜稜宿衛臺省。甲戌﹐軍至義興。丙子﹐拔其水柵。秦州刺史徐嗣徽據其城以入齊﹐又要南豫州刺史任約共舉兵應龕﹑載﹐齊人資其兵食。嗣徽等以京師空虛﹐率精兵五千奄至闕下﹐侯安都領驍勇五百人出戰﹐嗣徽等退據石頭。丁丑﹐載及北叟來降﹐髙祖撫而釋之。以嗣徽寇逼﹐捲甲還都﹐命周文育進討杜龕。十一月己卯﹐齊遣兵五千濟渡據姑孰。髙祖命合州刺史徐度於冶城寺立柵﹐南抵淮渚。齊又遣安州刺史翟子崇﹑楚州刺史劉仕榮﹑淮州刺史柳達摩領兵萬人﹐於胡墅渡米粟三萬石﹑馬千匹﹐入於石頭。癸未﹐髙祖遣侯安都領水軍夜襲胡墅﹐燒齊船千餘艘﹐周鐵虎率舟師斷齊運輸﹐擒其北徐州刺史張領州﹐獲運舫米數千石。仍遣韋載於大航築城﹐使杜稜據守。齊人又於倉門水南立二柵以拒官軍。甲辰﹐嗣徽等攻冶城柵﹐髙祖領鐵騎精甲﹐出自西明門襲擊之﹐賊眾大潰。嗣徽畱柳達摩等守城﹐自率親屬腹心﹐往南州采石﹐以迎齊援。十二月癸丑﹐髙祖遣侯安都領舟師﹐襲嗣徽家口於秦州﹐俘獲數百人。官軍連艦塞淮口﹐斷賊水路。先是太白自十一月丙戌不見。乙卯出於東方。丙辰﹐髙祖盡命眾軍分部甲卒﹐對冶城立航渡兵﹐攻其水南二柵。柳達摩等渡淮置陣﹐髙祖督兵疾戰﹐縱火燒柵﹐煙塵張天。賊潰﹐爭舟相排擠﹐溺死者以千數。時百姓夾淮觀戰﹐呼聲震天地。軍士乘勝﹐無不一當百﹐盡收其船艦﹐賊軍懾气。是日嗣徽﹑約等領齊兵水步萬餘人﹐還據石頭﹐髙祖遣兵往江寧。據要險以斷賊路。賊水步不敢進﹐頓江寧浦口﹐髙祖遣侯安都領水軍襲破之﹐嗣徽等乘單舸脫走﹐盡收其軍資器械。己未﹐官軍四面攻城﹐自辰訖酉﹐得其東北小城﹐及夜兵不解。庚申﹐達摩遣使侯子欽﹑劉仕榮等詣髙祖請和﹐髙祖許之﹐乃於城門外刑牲盟約﹐其將士部曲一無所問﹐恣其南北。辛酉﹐髙祖出石頭南門﹐陳兵數萬﹐送齊人歸北者。

壬戌﹐齊和州長史烏丸遠自南州奔還歷陽。江寧令陳嗣﹑黃門侍郎曹朗據姑孰反﹐髙祖命侯安都﹑徐度等討平之﹐斬首數千級﹐聚爲京觀。石頭﹑采石﹑南州悉平﹐收獲馬仗船米不可勝計。是月杜龕以城降。二年正月癸未﹐誅杜龕於吳興﹐龕從弟北叟﹑司馬沈孝惇並賜死。

二月庚申﹐髙祖遣侯安都﹑周鐵虎率舸艦備江州﹐仍頓梁山起柵。甲子﹐敕司空有軍旅之事﹐可騎馬出入城內。戊辰﹐前寧遠石城公外兵參軍王位於石頭沙際獲玉璽四紐﹐髙祖表以送臺。

三月戊戌﹐齊遣水軍儀同蕭軌﹑厙狄伏連﹑堯難宗﹑東方老﹑侍中裴英起﹑東廣州刺史獨孤辟惡﹑洛州刺史李希光﹐並任約﹑徐嗣徽等﹐率眾十萬出柵口﹐向梁山﹐帳內蕩主黃叢逆擊﹐敗之﹐燒其前軍船艦﹐齊頓軍保蕪湖。髙祖遣定州史沈泰﹑吳郡太守裴忌就侯安都﹐共據梁山以禦之。

自去冬至是﹐甘露頻降於鐘山﹑梅崗﹑南澗及京口﹑江寧縣境﹐或至三數升﹐大如弈棋子﹐髙祖表以獻臺。

四月丁巳﹐髙祖詣梁山軍巡撫。五月甲申﹐齊兵發自蕪湖﹐丙申﹐至秣陵故治。髙祖遣周文育屯方山﹐徐度頓馬牧﹐杜稜頓大航南。己亥﹐髙祖率宗室王侯及朝臣將帥﹐於大司馬門外白虎闕下刑牲告天﹐以齊人背約﹐發言慷慨﹐涕泗交流﹐同盟皆莫能仰視﹐士卒觀者益奮。辛丑﹐齊軍於秣陵故縣跨淮立橋柵﹐引渡兵馬。其夜至方山。侯安都﹑周文育﹑徐度等各引還京師。癸卯﹐齊兵自方山進及兒塘﹐遊騎至臺。周文育﹑侯安都頓白土崗﹐旗鼓相望﹐都邑震駭。髙祖潛撤精卒三千配沈泰﹐渡江襲齊行臺趙彥深於瓜步﹐獲舟艦百餘艘﹐陳粟萬斛。卽日天子總羽林禁兵﹐頓於長樂寺。六月甲辰﹐齊兵潛至鐘山龍尾。丁未﹐進至莫府山。髙祖遣錢明領水軍出江乘﹐要擊齊人糧運﹐盡獲其船米﹐齊軍於是大餒﹐殺馬驢而食之。庚戌﹐齊軍逾鐘山﹐髙祖眾軍分頓樂遊苑東及覆舟山北﹐斷其衝要。壬子﹐齊軍至玄武湖西北莫府山南﹐將據北郊壇。眾軍自覆舟東移﹐頓郊壇北﹐與齊人相對。其夜大雨震電﹐暴風拔木﹐平地水丈餘﹐齊軍盡夜坐立泥中﹐懸鬲以爨﹐而臺中及潮溝北水退路燥﹐官軍每得番易。甲寅﹐少霽﹐髙祖命眾軍秣馬蓐食﹐遲明攻之。乙卯旦﹐自率帳內麾下出莫府山南﹐吳明徹﹑沈泰等眾軍首尾齊舉﹐縱兵大戰﹐侯安都自白下引兵橫出其後﹐齊師大潰﹐斬獲數千人﹐相蹂藉而死者不可勝計﹐生執徐嗣徽及其弟嗣宗﹐斬之以徇。追奔至於臨沂。其江乘﹑攝山﹑鐘山等諸軍相次克捷﹐虜蕭軌﹑東方老﹑王敬寶﹑李希光﹑裴英起等將帥凡四十六人。其軍士得竄至江者﹐縛荻筏以濟﹐中江而溺﹐流屍至京口﹐翳水彌岸。丁巳﹐眾軍出南州﹐燒賊舟艦。己未﹐斬劉歸義﹑徐嗣彥﹑傅野豬於建康市。是日解嚴。庚申﹐蕭軌﹑東方老﹑王敬寶﹑李希光﹑裴英起皆伏誅。髙祖表解南徐州以授侯安都。七月丙子﹐詔授髙祖中書監﹑司徒﹑揚州刺史﹐進爵爲公﹐增邑並前五千戶﹐侍中﹑使持節﹑都督中外諸軍事﹑將軍﹑尙書令﹑班劍﹑鼓吹﹑甲仗並如故﹐並給油幢皁輪車。是月侯瑱以江州入附。遣侯安都鎭上流﹐定南中諸郡。

八月癸卯﹐太府卿何敱﹑新州刺史華志各上玉璽一。髙祖表以送臺﹐詔歸之髙祖。是日詔髙祖食安吉﹑武康二縣﹐合五千戶。九月壬寅﹐攺年曰太平元年。進髙祖位丞相﹑錄尙書事﹑鎭衛大將軍﹐攺刺史爲牧﹐進封義興郡公﹐侍中﹑司徒﹑都督﹑班劍﹑鼓吹﹑甲仗﹑皁輪車並如故。丁未﹐中散大夫王彭箋稱今月五日平旦於禦路見龍迹﹐自大社至象闕﹐亙三四里。庚申﹐詔追贈髙祖考侍中﹑光祿大夫﹐加金章紫綬﹐封義興郡公﹐謚曰恭。十月甲戌﹐敕丞相自今入問訊﹐可施別榻以近扆坐。二年正月壬寅﹐天子朝萬國於太極東堂﹐加髙祖班劍十人﹐並前三十人﹐餘如故。丁未﹐詔贈髙祖兄道譚散騎常侍﹑使持節﹑平北將軍﹑南兗州刺史﹑長城縣公﹐謚曰昭烈﹔弟休先侍中﹑使持節﹑驃騎將軍﹑南徐州刺史﹑武康縣侯﹐謚曰忠壯﹐食邑各二千戶。甲寅﹐遣兼侍中謁者僕射陸繕策拜長城縣夫人章氏爲義興國夫人。丁卯﹐詔贈髙祖祖侍中﹑太常卿﹐謚曰孝。追封髙祖祖母許氏吳郡嘉興縣君﹐謚曰敬﹔妣張氏義興國太夫人﹐謚曰宣。

二月庚午﹐蕭勃舉兵﹐自廣州渡嶺﹐頓南康﹐遣其將歐陽頠﹑傅泰及其子孜爲前軍﹐至於豫章﹐分屯要險﹐南江州刺史余孝頃起兵應勃﹐髙祖命周文育﹑侯安都率眾討平之。

八月甲午﹐進髙祖位太傅﹐加黃鉞﹐劍履上殿﹐入朝不趨﹐贊拜不名﹐並給羽葆鼓吹一部﹐其侍中﹑都督﹑錄尙書﹑鎭衛大將軍﹑揚州牧﹑義興郡公﹑班劍﹑甲仗﹑油幢皁輪車並如故。丙申﹐加髙祖前後部羽葆鼓吹。是時﹐湘州刺史王琳擁兵不應命﹐髙祖遣周文育﹑侯安都率眾討之。

九月辛丑﹐詔曰﹕

肇昔元胎剖判﹐太素氤氳﹐崇建人皇﹐必憑洪宰。故賢哲之後﹐牧伯徵於四方﹐神武之君﹐大監治乎萬國。又有一匡九合﹐渠門之賜以隆﹐戮帶圍溫﹐行宮之寵斯茂﹐時危所以貞固﹐運泰所以光熙﹐斯乃千載同風﹐百王不刊之道也。太傅義興公﹐允文允武﹐乃聖乃神﹐固天生徳﹐康濟黔首。昔在休期﹐早隆朝寄﹐遠逾滄海﹐大拯交﹑越。皇運不造﹐書契未聞﹐中國其亡﹐兵凶總至。哀哀噍類﹐譬彼窮牢﹐悠悠上天﹐莫云斯極。否終則泰﹐元輔應期﹐救此將崩﹐援玆已溺﹐乘舟履輂﹐架險浮深﹐經略中途﹐畢殲羣醜。洎乎石頭﹑姑孰﹐流髓履腸﹐一朝指捴﹐六合淸晏。是用光昭下武﹐翼亮中都﹐雪三後之勍仇﹐夷三靈之巨慝。堯臺禹佐﹐未始能階﹐殷相周師﹐固非云擬。重之以屯剝餘象﹐荊楚大崩﹐天地無心﹐乘輿委禦﹐五胡薦食﹐競謀諸夏﹐八方棋跱﹐莫有匡救﹐彊臣放命﹐黜我衝人﹐顧影於荼孺之魂﹐甘心於寧卿之辱。卻按下髻﹐求哀之路莫從﹐竊鈇逃責﹐容身之地無所。公神兵奄至﹐不日淸澄﹐惟是孱蒙﹐再膺天錄。斯又巍巍蕩蕩﹐無徳而稱焉。加以仗玆忠義﹐屠彼逆﹐震部夷氛﹐稽山罷昆﹐番禺﹑蠡澤﹐北鄙西郊﹐殲厥凶徒﹐罄無遺種。斯則兆民之命﹐修短所縣﹐率土之基﹐興亡是賴。於是刑禮兼訓﹐沿革有章﹐中外成平﹐遐邇寧一﹐用能使陽光合魄﹐曜象呈暉﹐棲閣遊庭﹐抱仁含信﹐宏勛該於厚地﹐大道格於玄天。羲﹑農﹑炎﹑昊以來﹐捲領垂衣之世﹐聖人濟物﹐未有如斯者也。夫備物典策﹐桓﹑文是膺﹐助理陰陽﹐蕭﹑曹不讓﹐未有功髙於宇縣﹐而賞薄於伊﹑周﹐凡厥人祇﹐固懷延佇﹐是由公謙捴自牧﹐降損爲懷﹐嘉數遲回﹐永言增嘆。豈可申玆雅尙﹐久廢朝猷﹐宜戒司勛﹐敬升鴻典。且重華大聖。嬀汭惟賢﹐盛徳之祀無忘﹐公侯之門必復。是以殷嘉亶甫﹐繼后稷之官﹐堯命羲和﹐纂重黎之位。況其本枝攸建﹐宜誓山河者乎﹖其進公位相國﹐總百揆﹐封十郡爲陳公﹐備九錫之禮﹐加璽紱﹐遠遊冠﹑綠綟綬﹐位在諸侯王上﹐其鎭衛大將軍﹑揚州牧如故。

策曰﹕

大哉乾元﹐資日月以貞觀﹐至哉坤元﹐憑山川以載物。故惟天爲大﹐陟配者欽明﹐惟王建國﹐翼輔者齊聖。是以文﹑武之佐﹐磻溪蘊其玉璜﹐堯﹑舜之臣﹐榮河鏤其金版。況乎體得一之鴻姿﹐寧陽九之危厄﹐拯橫流於碣石﹐撲燎火於昆岑﹐驅馭於韋﹑彭﹐跨弩於齊﹑晉﹐神功行而靡用﹐聖道運而無名者乎﹖今將授公典策﹐其敬聽朕命﹕日者昊天不弔﹐鐘亂於我國家﹐网漏吞舟﹐彊胡內贔﹐茫茫宇宙﹐惵々黎元﹐方足圓顱﹐萬不遺一﹐太淸否亢﹐橋山之痛已深﹐大寶屯如﹐平陽之禍相繼。上宰膺運﹐康救兆民﹐鞠旅於滇池之南﹐揚旌於桂嶺之北﹐懸三光於已墜﹐謐四海於羣飛﹐屠猰窳於中原﹐斬鯨鯢於蒙汜。蕩寧上國﹐光啟中興。此則公之大造於皇家者也。旣而天未悔禍﹐夷醜薦臻﹐南夏崩騰﹐西京蕩覆﹐羣胡孔熾﹐藉亂乘間﹐推納籓枝﹐盜假神器﹐冢司昏摐﹐旁引寇讎﹐旣見貶於桐宮﹐方謀危於漢閣。皇運已殆﹐何殊贅旒﹐中國搖然﹐非徒如綫。公赫然投袂﹐匡救本朝﹐復莒齊都﹐平戎王室。朕所以還膺寶歷﹐重履辰居﹐挹建武之風猷﹐歌宣王之雅頌。此又公之再造於皇家者也。公應務之初﹐登庸惟始﹐三川五嶺﹐莫不窺臨﹐銀洞珠宮﹐所在寧謐。孫﹑盧肇釁﹐越貊爲災﹐番部阽危﹐勢將淪殄。公赤旗所指﹐祅壘洞開﹐白羽才捴﹐凶徒粉潰。非其神武﹐久喪南籓。此又公之功也。大同之末﹐邊政不修﹐李賁狂迷﹐竊我交﹑愛﹐敢稱大號﹐驕恣甚於尉他﹐據有連州﹐雄豪熾於梁碩。公英謨雄算﹐電掃風行﹐馳禦樓船﹐直跨滄海﹐新昌﹑典澈﹐備履艱難﹐蘇歷﹑嘉寧﹐盡爲京觀。三山獠洞﹐八角蠻陬﹐逖矣水寓之鄕﹐悠哉火山之國﹐馬援之所不屆﹐陶璜之所未聞﹐莫不懼我王靈﹐爭朝邊候﹐歸賝天府﹐獻狀鴻臚。此又公之功也。自寇虜陵江﹐宮闈幽辱﹐公枕戈嘗膽﹐提劍拊心﹐气湧靑霄﹐神飛紫闥。而番禺連率﹐本自諸夷﹐言得其朋﹐是懷同惡。公仗此忠誠﹐乘機剿定﹐執沛令而釁鼓﹐平新野而據鞍。此又公之功也。世道初艱﹐方隅多難﹐勛門桀黠﹐作亂衡嶷﹐兵切池隍﹐眾兼夷獠。公以國盜邊警﹐知無不爲﹐卹是同盟﹐誅其醜類﹐莫不魚驚鳥散﹐面縛頭懸。南土黔黎﹐重保蘇息。此又公之功也。長驅嶺嶠﹐夢想京畿﹐緣道酋豪﹐遞爲榛梗﹐路養渠率﹐全據大都﹐蓄聚逋逃﹐方謀阻亂﹐百樓不戰﹐云梯之所未窺﹐萬駑齊張﹐髙輣之所非敵。公龍驤虎步﹐嘯吒風雲﹐山靡堅城﹐野無彊陣﹐淸氛於贛石﹐滅沴气於雩都。此又公之功也。遷仕凶慝﹐屯據大臯﹐乞活類馬騰之軍﹐流民多杜弢之眾﹐推鋒轉斗﹐自北䢐南﹐頻歲稽誅﹐實惟勍虜。公坐揮三略﹐遙制六奇﹐義勇同心﹐貔貅騁力﹐雷奔電擊﹐谷靜山空﹐列郡無犬吠之驚﹐叢祠罷狐鳴之盜。此又公之功也。王師討虜﹐次屆淪波﹐兵乏兼儲﹐士有饑色。公回麾蠡澤﹐積谷巴丘﹐億庾之詠斯豊﹐壺漿之迎是眾﹐軍民轉漕﹐曾無砥柱之難﹐艫舳相望﹐如運敖倉之府﹐犀渠貝冑﹐顧蔑雷霆﹐髙艦層樓﹐仰捫霄漢﹐故使三軍勇銳﹐百戰無前﹐承此兵糧﹐遂殄凶逆。此又公之功也。若夫英圖邁俗﹐義旅如雲﹐湓壘猜攜﹐用淹戎略。公志惟同獎﹐師克在和﹐鵠塞非虞﹐鴻門是會﹐若晉侯之誓白水﹐如蕭王之推赤心﹐屈禮交盟﹐人祗感咽﹐故能使舟師並路﹐遠邇朋心。此又公之功也。姑孰襟要﹐崤函阻憑﹐寇虜據其關梁﹐大盜負其扃鐍。公一校裁捴﹐三雄並奮﹐左賢﹑右角﹐沙潰土崩﹐木甲殪於中原﹐氈裘赴於江水﹐他他藉藉﹐萬計千羣﹐鄂阪之隘斯開﹐夷庚之道無塞。此又公之功也。義軍大眾﹐俱集帝京﹐逆豎凶徒﹐猶屯皇邑。若夫表裏山河﹐金湯險固﹐疏龍首以抗殿﹐揃華嶽以爲城﹐雜虜憑焉﹐彊兵自若。公回玆地軸﹐抗此天羅﹐曾不崇朝﹐俾無遺噍﹐軍容甚穆﹐國政方修﹐物重睹於衣冠﹐民還瞻於禮樂﹐楚人滿道﹐爭睹於葉公﹐漢老銜悲﹐俱歡於司隸。此又公之功也。內難初靜﹐諸侯出關﹐外郡傳烽﹐鮮卑犯塞﹐莫非且渠﹑當戶﹐中貴名王﹐冀馬迾於淮南﹐胡笳動於徐北。公舟師步甲﹐亙野橫江﹐殲厥羣羝﹐遂殫封豨﹐莫不絓木而止﹐戎車靡遺﹐遇濘而旋﹐歸驂盡殪。此又公之功也。公克黜禍難﹐劬勞皇室﹐而孫寧之黨﹐翻啟狄心﹐伊﹑洛之間﹐咸爲虜戍﹐𨿽金陵佳气﹐石壘天嚴﹐朝暗戎塵﹐夜喧胡鼓。公三籌旣畫﹐八陣斯張﹐裁舉靈鉟﹐亦抽金僕﹐咸俘醜類﹐悉反髙墉﹐異李廣之皆誅﹐同龐元之盡赦。此又公之功也。任約叛渙﹐梟聲不悛﹐戎羯貪婪﹐狼心無攺﹐穹廬氈幕﹐抵北闕而爲營﹐烏孫天馬﹐指東都而成陣。公左甄右落﹐箕張翼舒﹐掃是攙槍﹐驅其獫狁﹐長狄之種埋於國門﹐椎髻之酋烹於軍市﹐投秦坑而盡沸﹐噎濉水而不流。此又公之功也。一相居中﹐自折彜鼎﹐五湖小守﹐妄懷同惡。公夙駕兼道﹐秉羽杖戈﹐玉斧將揮﹐金鉦且戒﹐妖酋震懾﹐遽請灰釘﹐爇櫬以表其含弘﹐焚書以安其反側。此又公之功也。賊龕凶橫﹐陵虐具區﹐阻兵安忍﹐憑災怙亂﹐自古虫言鳥迹﹐渾沌洪荒﹐凡或虔劉﹐未此殘酷。公𨿽宗居汝潁﹐世寓東南﹐育聖誕賢之鄕﹐含章挺生之地﹐眷言桑梓﹐公私憤切﹐卓爾英狀﹐丞規奉算﹐戮此大憝﹐如烹小鮮。此又公之功也。亂離永久﹐羣盜孔多﹐浙左凶渠﹐連兵構逆﹐豈止千兵﹑五校﹑白雀﹑黃龍而已哉﹗公以中軍無率﹐選是親賢﹐姦寇途窮﹐涔然冰泮﹐刑溏之所﹐文命動其大威﹐雷門之間﹐句踐行其嚴戮﹐英規聖迹﹐異代同風。此又公之功也。同姓有扈﹐頑凶不賓﹐憑藉宗盟﹐圖危社稷﹐觀兵匯澤﹐勢震京師﹐驅率南蠻﹐已爲東帝。公論兵於朝堂之上﹐決勝於樽俎之間﹐寇﹑賈﹑樊﹑滕﹐浮江下瀨﹐一朝揃撲﹐無待甸師﹐萬里澄淸﹐非勞新息。此又公之功也。豫章妖寇﹐依憑山澤﹐繕甲完聚﹐多歷歲時﹐結從連橫﹐爰洎交﹑廣。呂嘉旣獲﹐吳濞已鏦﹐命我還師﹐徵其不恪﹐連營盡拔﹐僞黨斯擒﹐曜聖武於匡山﹐回神旌於蠡派。此又公之功也。自八紘九野﹐瓜剖豆分﹐竊帝偸王﹐連州比縣。公武靈已暢﹐文徳又宣﹐折簡馳書﹐風猷斯遠﹐至於蒼蒼浴日﹐杳杳無雷﹐北洎丈夫之鄕﹐南逾女子之國﹐莫不屈膝膜拜﹐求吏款關。此又公之功也。京師禍亂﹐亟積寒暄﹐雙闕低昂﹐九門寥豁。寧秦宮之可顧﹐豈魯殿之猶存﹗五都簪弁﹐百僚卿士﹐胡服縵纓﹐咸爲戎俗﹐髙冠厚履﹐希復華風﹐宋微子《麥遂》之歌﹐周大夫《黍離》之嘆﹐方之於斯﹐未足爲悲矣。公求衣昧旦﹐昃食髙舂﹐興構宮闈﹐具瞻遐邇﹐郊癢稷宗之典﹐六符十等之章﹐還聞太始之風流﹐重睹永平之遺事。此又公之功也。公有濟天下之勛﹐重之以明徳﹐凝神體道﹐合徳符天﹐用百姓以爲心﹐隨萬機而成務﹐恥一物非唐﹑虞之民﹐歸含靈於仁壽之域﹐上徳不徳﹐無爲以爲﹐夏長春生﹐顯仁藏用﹐忠信爲寶﹐風雨弗愆﹐仁惠爲基﹐牛羊勿踐﹐功成治定﹐樂奏《咸》《云》﹐安上治民﹐禮兼文質﹐物色丘園﹐衣裾里巷﹐朝多君子﹐野無遺賢﹐菽粟同水火之饒﹐工商富猗頓之旅。是以天無蘊寶﹐地有呈祥﹐潏露卿云﹐朝團曉映﹐山車澤馬﹐服馭登閒﹐旣景煥於圖書﹐方葳蕤於史諜。髙勛逾於象緯﹐積徳冠於嵩﹑華﹐固無徳而稱者矣。朕又聞之﹐前王宰世﹐茂賞尊賢﹐式樹籓長﹐總徵羣伯﹐《二南》崇絕﹐四履遐曠﹐泱泱表海﹐祚土維齊﹐巖巖泰山﹐俾侯於魯﹔抑又勤王反鄭﹐夾輔遷周﹐召伯之命斯隆﹐河陽之禮咸備﹔況復經營宇宙﹐寧惟斷鰲足之功﹐弘濟蒼生﹐非直鑿龍門之險﹔而疇庸報徳﹐寂爾無聞﹐朕所以垂拱當寧﹐載懷慚悸者也。今授公相國﹐以南豫州之陳畱﹑南丹陽﹑宣城﹐揚州之吳興﹑東陽﹑新安﹑新寧﹐南徐州之義興﹐江州之鄱陽﹑臨川十郡﹐封公爲陳公。錫玆靑土﹐苴以白茅﹐爰定爾邦﹐用建冢社。昔旦﹑奭分陜﹐俱爲保師﹐晉﹑鄭諸侯﹐咸作卿士﹐兼其內外﹐禮實攸宜。今命使持節兼太尉王通授相國印綬﹑陳公璽紱。使持節兼司空王瑒授陳公茅土﹐金虎符第一至第五左﹐竹使符第一至第十左。相國秩逾三鉉﹐任總百司﹐位絕朝班﹐禮由事革。其以相國總百揆﹐除錄尙書之號﹐上所假節侍中貂蟬﹑中書監印章﹑中外都督太傅印綬﹑義興公印策﹐其鎭衛大將軍﹑揚州牧如故。又加公九錫﹐其敬聽後命﹕以公禮爲楨幹﹐律等銜策﹐四維皆舉﹐八柄有章﹐是用錫公大輅﹑戎輅各一﹐玄牡二駟。以公賤寶崇谷﹐疏爵待農﹐室富京坻﹐民知榮辱﹐是用錫公衮冕之服﹐赤舄副焉。以公調理陰陽﹐燮諧風雅﹐三靈允降﹐萬國同和﹐是用錫公軒縣之樂﹐六佾之舞。以公宣導王猷﹐弘闡風教﹐光景所照﹐鞮象必通﹐是用錫公硃戶以居。以公抑揚淸濁﹐褒徳進賢﹐髦士盈朝﹐幽人虛谷﹐是用錫公納陛以登。以公嶷然廊廟﹐爲世鎔範﹐折衝四表﹐臨禦八荒﹐是用錫公武賁之士三百人。以公執玆明罰﹐期在刑措﹐象恭無赦﹐干紀必誅﹐是用錫公斧﹑鉞各一。以公英猷遠量﹐跨厲嵩溟﹐包一車書﹐括囊寰宇﹐是用錫公彤弓一﹑彤矢百﹑甗弓十﹑甗矢千。以公天經地義﹐貫徹幽明﹐春露秋霜﹐允恭粢盛﹐是用錫公秬鬯一卣﹐圭瓚副焉。陳國置丞相已下﹐一遵舊式。往欽哉﹗其恭循朕命﹐克相皇天﹐弘建邦家﹐允興洪業﹐以光我髙祖之休命﹗

十月戊辰﹐進髙祖爵爲王﹐以揚州之會稽﹑臨海﹑永嘉﹑建安﹐南徐州之晉陵﹑信義﹐江州之尋陽﹑豫章﹑安成﹑廬陵並前爲二十郡﹐益封陳國。其相國﹑揚州牧﹑鎭衛大將軍並如故。又命陳王冕十有二旒﹐建天子旌旗﹐出警入蹕﹐乘金根車﹐駕六馬﹐備五時副車﹐置旄頭云罕﹐樂舞《八佾》﹐設鐘虡宮縣。王妃﹑王子﹑王女爵命之號﹐陳臺百官﹐一依舊典。辛未﹐梁帝禪位於陳﹐詔曰﹕

五運更始﹐三正疊代﹐司牧黎庶﹐是屬聖賢﹐用能經緯乾坤﹐彌綸區宇﹐大庇黔首﹐闡揚鴻烈。革晦以明﹐積代同軌﹐百王踵武﹐咸由此則。梁徳湮微﹐禍亂薦發﹐太淸云始﹐見困長蛇﹐承聖之季﹐又罹封豕。爰至天成﹐重竊神器﹐三光亟沈﹐七廟乏祀﹐含生已泯﹐鼎命斯墜﹐我武﹑元之祚﹐有如綴旒﹐靜惟屯剝﹐夕惕載懷。相國陳王﹐有命自天﹐降神惟獄﹐天地合徳﹐晷曜齊明﹐拯社稷之橫流﹐提億兆之塗炭﹐東誅逆叛﹐北殲獯醜﹐威加四海﹐仁漸萬國﹐復張崩樂﹐重興絕禮﹐儒館聿修﹐戎亭虛候﹐大功在舜﹐盛績惟禹﹐巍巍蕩蕩﹐無得而稱。來獻白環﹐豈直皇虞之世﹐入貢素雉﹐非止隆周之日。固以效珍川陸﹐表瑞煙雲﹐甘露醴泉﹐旦夕凝湧﹐嘉禾硃艸﹐孳植郊甸。道昭於悠代﹐勛格於皇穹﹐明明上天﹐光華日月﹐革故著於玄象﹐代徳彰於圖讖﹐獄訟有歸﹐謳歌爰適﹐天之歷數﹐實有攸在。朕𨿽庸貌﹐暗於古昔﹐永稽崇替﹐爲日已久﹐敢忘列代之遺典﹐人祇之至願乎。今便遜位別宮﹐敬禪於陳﹐一依唐﹑虞﹑宋﹑齊故事。

策曰﹕

咨爾陳王﹕惟昔上古﹐厥初生民﹐驪連﹑栗陸之前﹐容成﹑大庭之代﹐並結繩寫鳥﹐杳冥慌忽﹐故靡得而詳焉。自羲﹑農﹑軒﹑昊之君﹐陶唐﹑有虞之主﹐或垂衣而禦四海﹐或無爲而子萬姓﹐居之如馭朽索﹐去之如脫敝屣。裁遇許由﹐便能捨帝﹐暫逢善捲﹐卽以讓王。故知玄扈璇璣﹐非關尊貴﹐金根玉輅﹐示表君臨。及南觀河渚﹐東沈刻璧﹐精華旣竭﹐耄勤已倦﹐則抗首而笑﹐惟賢是與﹐訁勞然作歌﹐簡能斯授﹐遺風餘烈﹐昭晰圖書。漢﹑魏因循﹐是爲故實。宋﹑齊授受﹐又弘斯義。我髙祖應期撫運﹐握樞禦宇﹐三後重光﹐祖宗齊聖。及時屬陽九﹐封豕薦食﹐西都失馭﹐夷狄交侵﹐乃臯天成﹐輕弄龜鼎﹐喋喋黔首﹐若崩厥角﹐徽徽皇極﹐將甚綴旒。惟王乃聖乃神﹐欽明文思﹐二儀並運﹐四時合序﹐天錫智勇﹐人挺雄傑﹐珠庭日角﹐龍行武步﹐爰初投袂﹐日乃勤王﹐電掃番禺﹐云撤彭蠡﹐揃其元惡﹐定我京畿。及王賀帝弘﹐貿玆冠屨﹐旣行伊﹑霍﹐用保衝人。震澤﹑稽陰﹐並懷叛逆﹐獯羯醜虜﹐三亂皇都﹐裁命偏師﹐二邦自殄﹐薄伐獫狁﹐六戎盡殪。嶺南叛渙﹐湘﹑郢結連﹐賊帥旣擒﹐凶渠傳首﹐用能百揆時序﹐四門允穆﹐無思不服﹐無遠不屆﹐上達穹昊﹐下漏淵泉﹐蛟魚並見﹐謳歌攸屬。況乎長彗橫天﹐已徵布新之兆﹐璧日斯旣﹐實表更姓之符。是以始創義師﹐紫雲曜彩﹐肇惟尊主﹐黃龍負舟。苦矢素翚﹐梯山以至﹐白環玉玦﹐慕徳而臻。若夫安國字萌﹐本因萬物之志﹐時乘禦宇﹐良會樂推之心。七百無常期﹐皇王非一族﹐昔木徳旣季﹐而傳祚於我有梁﹐天之歷數﹐允集明哲。式遵前典﹐廣詢羣議﹐王公卿尹﹐莫不攸屬﹐敬從人祇之願﹐授帝位於爾躬。四海困窮﹐天祿永終﹐王其允執厥中﹐軌儀前式﹐以副溥天之望。禋祀上帝﹐時膺大禮﹐永固洪業﹐豈不盛歟﹗

又璽書曰﹕

君子者自昭明徳﹐達人者先天弗違﹐故能進退咸亨﹐動靜元吉。朕𨿽蒙寡﹐庶乎景行。何則﹖三才剖判﹐九有區分﹐情性相乖﹐亂離雲起﹐是以建彼司牧﹐推乎聖賢﹐授受者任其時來﹐皇王者本非一族﹐人謀是與﹐屈己從萬物之心﹐天意斯歸﹐鞠躬奉百靈之命。謳歌所往﹐則攘袂以膺之﹐菁華已竭﹐乃褰裳而去之。昔在唐﹑虞﹐鑑於天道﹐舉其黎獻﹐授彼明哲﹐𨿽復質文殊軌﹐沿革不同﹐歷代因循﹐斯風靡替。我大梁所以考庸太室﹐接禮貳宮﹐月正元日﹐受終文祖。但運不常夷﹐道無恆泰﹐山嶽傾偃﹐河海沸騰﹐電目雷聲之禽﹐鉤爪鋸牙之獸﹐咀嚙含生﹐不知紀極。二後英聖﹐相仍在天﹐六夷貪狡﹐爭侵中國﹐縣王都帝﹐人懷干紀﹐一民尺土﹐皆非梁地。朕以不造﹐幼罹閔凶﹐仰憑衡佐﹐亟移年序。周成﹑漢惠﹐邈矣無階﹐惟是童蒙﹐必貽顚蹶。若使時無聖哲﹐世靡艱難﹐猶當髙蹈於滄洲﹐自求於泰伯者矣。惟王應期誕秀﹐開籙握圖﹐性道故其難聞﹐嘉庸已其被物﹐干行同其燾覆﹐日禦比其貞明﹐登承聖於復禹之功﹐樹鞠子於興周之業﹐滅陸渾於伊﹑洛﹐殲驪戎於鎬京﹐大小二震之驍徒﹐東南兩越之勍寇﹐遽行天討﹐無遺神策。於是祖述堯舜﹐憲章文武﹐大樂與天地同和﹐大禮與天地同節﹐鼓之以雷霆﹐潤之以風雨﹐仁沾葭葦﹐信及豚魚﹐殷牖斯空﹐夏臺虛設﹐民惟大畜﹐野有同人﹐升平頌平﹐無偏無黨﹐固以雲飛紫蓋﹐水躍黃龍﹐東伐西徵﹐晻映川陸。榮光曖曖﹐已冒郊廛﹐甘露瀼瀼﹐亟流庭苑。車轍馬迹﹐誰不率從﹖蟠水流沙﹐誰不懷徳﹖祥圖遠至﹐非惟赤伏之符﹐靈命昭然﹐何止黃星之气。海口河目﹐賢聖之表旣彰﹐握旄執鉞﹐君人之狀斯偉。且自攝提無紀﹐孟陬殄滅﹐枉矢宵飛﹐天弧曉映﹐久矣夷羊之在牧﹐時哉蛟龍之出泉。革運之兆咸徵﹐惟新之符並集﹐朕所以欽若勛﹑華﹐屢回星琯。昔者水運斯盡﹐予髙祖受焉。今歷去炎精﹐神歸樞紐﹐敬以火徳﹐傳於爾陳。遠鑑前王﹐近謀羣辟﹐明靈有悅﹐率土同心。今遣使持節兼太保侍中尙書左僕射平樂亭侯王通﹐兼太尉司徒左長史王錫奉皇帝璽綬。受終之禮﹐一依唐﹑虞故事。王其時陟元後﹐寧育兆民﹐光闡洪猷﹐以承昊天之休命﹗

是日﹐梁帝遜於別宮。髙祖謙讓再三﹐羣臣固請﹐乃許。本紀第二髙祖下

永定元年冬十月乙亥﹐髙祖卽皇帝位於南郊﹐柴燎告天曰「皇帝臣霸先﹐敢用玄牡昭告於皇皇后帝﹕梁氏以圮剝薦臻﹐歷運有極﹐欽若天應﹐以命於霸先。夫肇有烝民﹐乃樹司牧﹐選賢與能﹐未常厥姓。放勛﹑重華之世﹐咸無意於受終﹐當塗﹑典午之君﹐𨿽有心於揖讓﹐皆以英才處萬乘﹐髙勛禦四海﹐故能大庇黔首﹐光宅區縣。有梁末運﹐仍葉遘屯﹐獯醜憑陵﹐久移神器﹐承聖在外﹐非能祀夏﹐天未悔禍﹐復罹寇逆﹐嫡嗣廢黜﹐宗枝僭詐﹐天地蕩覆﹐紀綱泯絕。霸先爰初投袂﹐大拯橫流﹐重舉義兵﹐實戡多難﹐廢王立帝﹐實有厥功﹐安國定社﹐用盡其力。是謂小康﹐方期大道。旣而煙雲表色﹐日月呈瑞﹐緯聚東井﹐龍見譙邦﹐除舊布新﹐卽彰玄象﹐遷虞事夏﹐且協謳歌﹐九域八荒﹐同布衷款﹐百神羣祀﹐皆有誠願。梁帝髙謝萬邦﹐授以大寶﹐霸先自惟菲薄﹐讓徳不嗣﹐至於再三﹐辭弗獲許。僉以百姓須主﹐萬機難曠﹐皇靈眷命﹐非可謙拒。畏天之威﹐用膺嘉祚﹐永言夙志﹐能無慚徳。敬簡元辰﹐升壇受禪﹐告類上帝﹐用答民心﹐永保於我有陳。惟明靈是饗﹗」先是氛霧﹐晝夜晦冥﹐至於是日﹐景气淸晏﹐識者知有天道焉。禮畢﹐輿駕還宮﹐臨太極前殿。詔曰「五徳更運﹐帝王所以禦天﹐三正相因﹐夏﹑殷所以宰世﹐𨿽色分辭翰﹐時異文質﹐揖讓徵伐﹐迄用參差﹐而育徳振民﹐義歸一揆。朕以寡昧﹐時屬艱危﹐國步屢屯﹐天維三絕﹐肆勤先後﹐拯厥橫流﹐藉將帥之功﹐兼猛士之力﹐一匡天下﹐再造黔黎。梁氏以天祿永終﹐歷數攸在﹐遵與能之典﹐集大命於朕躬。顧惟菲徳﹐辭不獲亮﹐式從天眷﹐俯協民心﹐受終文祖﹐升禋上帝﹐繼迹百王﹐君臨萬宇﹐若涉川水﹐罔知攸濟。寶業初建﹐皇祚惟新﹐思俾惠澤﹐覃被億兆。可大赦天下﹐攺梁太平二年爲永定元年。賜民爵二級﹐文武二等。鰥寡孤獨不能自存者人谷五斛。逋租宿債﹐皆勿復收。其有犯鄕裏淸議髒污淫盜者﹐皆洗除先注﹐與之更始。長徒敕系﹐特皆原之。亡官失爵﹐禁錮奪勞﹐一依舊典。」又詔曰「《禮》陳杞﹑宋﹐《詩》詠二客﹐弗臣之重﹐歷代斯惇。梁氏欽若人祇﹐憲章在昔﹐濟河沈璧﹐髙謝萬邦﹐茅賦所加﹐宜遵舊典。其以江陰郡奉梁主爲江陰王﹐行梁正朔﹐車旗服色﹐一依前準﹐宮館資待﹐務盡優隆。」又詔梁皇太后爲江陰國太妃﹐皇后爲江陰國妃。又詔百司依位攝職。丙子﹐輿駕幸鐘山祠帝廟。戊寅﹐輿駕幸華林園﹐親覽詞訟﹐臨赦囚徒。己卯﹐分遣大使宣勞四方﹐下璽書敕州郡曰「夫四王革代﹐商﹑周所以應天﹐五勝相推﹐軒﹑羲所以當運。梁徳不造﹐喪亂積年﹐東夏崩騰﹐西都蕩覆。蕭勃干紀﹐非惟趙倫﹐侯景滔天﹐逾於劉載。貞陽反篡﹐賊約連兵﹐江左累屬於鮮卑﹐金陵久非於梁國。自有氤氳混沌之世﹐龍圖鳳紀之前﹐東漢興平之﹐西朝永嘉之亂﹐天下分崩﹐未有若於梁朝者也。朕以虛薄﹐屬當興運﹐自昔登庸﹐首淸諸越﹐徐門浪泊﹐靡不徵行﹐浮海乘山﹐所在戡定。冒朔風塵﹐騁馳師旅﹐六延梁祀﹐十翦彊寇﹐豈曰人謀﹐皆由天啟。梁氏以天祿斯攺﹐期運永終﹐欽若唐﹑虞﹐推其鼎玉﹐朕東西退讓﹐拜手陳辭﹐避舜子於箕山之陽﹐求支伯於滄洲之野﹐而公卿惇逼﹐率土翹惶﹐天命難稽﹐遂享嘉祚。今月乙亥﹐升禮太壇﹐言念遷桐﹐但有慚徳。自梁氏將末﹐頻月亢陽﹐火運斯終﹐秋霖奄降。翌日成禮﹐圓丘宿設﹐埃云晚霽﹐星象夜張。朝景重輪﹐泫三危之膏露﹐晨光合璧﹐帶五色之卿云。顧惟寡薄﹐彌慚休祉﹐昧旦丕顯﹐方思至治。卿等擁旄方嶽﹐相任股肱﹐剖符名守﹐方寄卹隱。王歷惟新﹐念有欣慶﹐想深求民瘼﹐務在廉平﹐愛惠以撫孤貧﹐威刑以禦彊猾。若有萑蒲之盜﹐或犯戎商﹐山谷之酋﹐擅彊幽險﹐皆從肆赦﹐咸使知聞。如或迷途﹐俾在無貸。今遣使人具宣往旨﹐念思善政﹐副此虛懷。」庚辰﹐詔出佛牙於杜姥宅﹐集四部設無遮大會﹐髙祖親出闕前禮拜。初﹐齊故僧統法獻於烏纏國得之﹐常在定林上寺﹐梁天監末﹐爲攝山慶雲寺沙門慧興保藏﹐慧興將終﹐以屬弟慧志﹐承聖末﹐慧志密送於髙祖﹐至是乃出。辛巳﹐追尊皇考曰景皇帝﹐廟號太祖﹔皇妣董太夫人曰安皇后。追謚前夫人錢氏號爲昭皇后﹐世子克爲孝懷太子。立夫人章氏爲皇后。癸未﹐尊景帝陵曰瑞陵﹐昭皇后陵曰嘉陵﹐依梁初園陵故事。立刪定郎﹐治定律令。戊子﹐遷景皇帝神主祔於太廟。辛卯﹐以中權將軍﹑開府儀同三司﹑丹陽尹王衝爲左光祿大夫。癸巳﹐追贈皇兄梁故散騎常侍﹑平北將軍﹑兗州刺史長城縣公道譚驃騎大將軍﹑太尉﹐封始興郡王﹔弟梁故侍中﹑驃騎將軍﹑南徐州刺史武康縣侯休先車騎大將軍﹑司徒﹐封南康郡王。是月﹐西討都督周文育﹑侯安都於郢州敗績﹐囚於王琳。十一月丙申﹐詔曰「東都齊國﹐義乃親賢﹐西漢城陽﹐事兼功烈。散騎常侍﹑使持節﹑都督會稽等十郡諸軍事﹑宣毅將軍﹑會稽太守長城縣侯蒨﹐學尙淸優﹐神宇凝正﹐文參禮樂﹐武定妖氛﹐心力謀猷﹐爲家治國﹐擁旄作守﹐期月有成﹐辟彼關河﹐功逾蕭﹑寇﹐萑蒲之盜﹐自反耕農﹐篁竹之豪﹐用稟聲朔。朕以虛寡﹐屬當興運﹐提彼三尺﹐賓於四門﹐王業艱難﹐賴乎此子﹐宜隆上爵﹐稱是元功。可封臨川郡王﹐邑二千戶。兄子梁中書侍郎頊襲封始興王﹐弟子梁中書侍郎曇朗襲封南康王﹐禮秩一同正王。」己亥﹐甘露降於鐘山松林﹐彌滿巖谷。庚子﹐開善寺沙門采之以獻﹐敕頒賜羣臣。丙辰﹐以鎭西將軍﹑南豫州刺史徐度爲鎭右將軍﹑領軍將軍。庚申﹐京師大火。十二月庚辰﹐皇后謁太廟。

二年春正月乙未﹐詔曰「夫設官分職﹐因事重輕﹐羽儀車馬﹐隨時隆替﹐晉之五校﹐鳴笳啟途﹐漢之九卿﹐傳呼並迾﹐虞官夏禮﹐豈曰同科﹐殷朴周文﹐固無恆格。朕膺玆寶歷﹐代是天工﹐畱念官方﹐庶允時衷。梁天監中﹐左右驍騎領硃衣直閣﹐並給儀從﹐北徐州刺史昌義之初﹐首爲此職。亂離歲久﹐朝典不存﹐後生年少﹐希聞舊則。今去左右驍騎﹐宜通文武﹐文官則用腹心﹐武官則用功臣﹐所給儀從﹐同太子二衛率。此外眾官﹐尙書詳爲條制。」車騎將軍﹑開府儀同三司侯瑱進位司空﹐中權將軍﹑開府儀同三司﹑新除左光祿大夫王衝爲太子少傅。左衛將軍徐世譜爲護軍將軍﹐南兗州刺史吳明徹進號安南將軍﹐衡州刺史歐陽頠進號鎭南將軍。辛丑﹐輿駕親祠南郊。詔曰「朕受命君臨﹐初移星琯﹐孟陬嘉月﹐備禮泰壇﹐景候昭華﹐人祗允慶﹐思令億兆﹐咸與惟新。且往代祅氛﹐於今猶梗﹐軍機未息﹐徵賦咸繁﹐事不獲已﹐久知下獘﹐言念黔黎﹐無忘寢食。夫罪無輕重﹐已發覺未發覺﹐在今昧爽以前﹐皆赦除之。西寇自王琳以下﹐並許返迷﹐一無所問。近所募義軍﹐本擬西寇﹐並宜解遣﹐畱家附業。晚訂軍資未送者並停﹐元年軍糧逋餘者原其半。州郡縣軍戍並不得輒遣使民間﹐務存優養。若有侵擾﹐嚴爲法制。」乙巳﹐輿駕親祠北郊。甲辰﹐振遠將軍﹑梁州刺史張立表稱去乙亥歲八月﹐丹徒﹑蘭陵二縣界遺山側﹐一旦因濤水湧生﹐沙漲﹐周旋千餘頃﹐並膏腴﹐堪墾植。戊午﹐輿駕親祠明堂。二月壬申﹐南豫州刺史沈泰奔於齊。辛卯﹐詔車騎將軍﹑司空侯瑱總督水步眾軍以遏齊寇。三月甲午﹐詔曰「罰不及嗣﹐自古通典﹐罪疑惟輕﹐布在方策。沈泰反覆無行﹐遐邇所知。昔有微功﹐仍荷朝寄﹐剖符名郡﹐推轂累籓﹐漢口班師﹐還居方嶽﹐良田有逾於四百﹐食客不止於三千﹐富貴顯榮﹐政當如此。鬼害其盈﹐天奪之魄﹐無故猖狂﹐自投獯醜。𨿽復知人則哲﹐惟帝其難﹐光武有蔽於龐萌﹐魏武不知於於禁﹐但令朝廷﹐無我負人。其部曲妻兒﹐各令復業﹐所在及軍人若有恐脇侵掠者﹐皆以劫論。若有男女口爲人所藏﹐並許詣臺申訴。若樂隨臨川王及節將立效者﹐悉皆聽許。」乙卯﹐髙祖幸後堂聽訟﹐還於橋上觀山水﹐賦詩示羣臣。是月﹐王琳立梁永嘉王蕭莊於郢州。夏四月甲子﹐輿駕親祠太廟。乙丑﹐江絮王薨﹐詔遣太宰弔祭﹐司空監護喪事﹐凶禮所須﹐隨由備辦。以梁武林侯蕭諮息季卿嗣爲江陰王。丙寅﹐輿駕幸石頭﹐餞司空侯瑱。戊辰﹐重云殿東鴟尾有紫煙屬天。五月乙未﹐京師地震。癸丑﹐齊廣陵南城主張顯和﹑長史張僧那各率其所部入附。辛酉﹐輿駕幸大莊巖寺捨身。壬戌﹐羣臣表請還宮。六月己巳﹐詔司空侯瑱﹑領軍將軍徐度率舟師爲前軍﹐以討王琳。秋七月戊戌﹐輿駕幸石頭﹐親送瑱等。己亥﹐江州刺史周迪擒王琳將李孝欽﹑樊猛﹑余孝頃於工塘。甲辰﹐遣吏部尙書謝哲諭王琳。甲寅﹐嘉禾一穗六岐生五城。初﹐侯景之平也﹐火焚太極殿﹐承聖中議欲營之﹐獨闕一柱﹐至是有樟木大十八圍﹐長四丈五尺﹐流泊陶家後渚﹐監軍鄒子度以聞。詔中書令沈眾兼起部尙書﹐少府卿蔡儔兼將作大匠﹐起太極殿。八月丙寅﹐以廣梁郡爲陳畱郡。辛未﹐詔臨川王蒨西討﹐以舟師五萬發自京師﹐輿駕幸冶城寺親送焉。前開府儀同三司﹑南豫州刺史周文育﹐前鎭北將軍﹑南徐州刺史﹑新除開府儀同三司侯安都等於王琳所逃歸﹐自劾廷尉﹐卽日引見﹐並宥之。戊寅﹐詔復文育等本官。壬午﹐追封皇子立爲豫章王﹐謚曰獻﹔權爲長沙王﹐謚曰思﹔長女爲永世公主﹐謚曰懿。謝哲反命﹐王琳請還鎭湘川﹐詔追眾軍緩其伐。癸未﹐西討眾軍至自大雷。丁亥﹐以信威將軍﹑江州刺史周迪爲開府儀同三司﹐進號平南將軍。攺南徐州所領南蘭陵郡復爲東海郡。冬十月庚午﹐遣鎭南將軍﹑開府儀同三司周文育都督眾軍出豫章﹐討余孝勱。乙亥﹐輿駕幸莊嚴寺﹐發《金光明經》題。丁酉﹐以仁威將軍﹑髙州刺史黃法抃爲開府儀同三司﹐進號鎭南將軍。甲寅﹐太極殿成﹐匠各給復。十二月庚申﹐侍中﹑安東將軍臨川王蒨率百僚朝前殿﹐拜上牛酒。甲子﹐輿駕幸大莊嚴寺﹐設無珝大會﹐捨乘輿法物。羣臣備法駕奉迎﹐卽日輿駕還宮。丙寅﹐髙祖於太極殿東堂宴羣臣﹐設金石之樂﹐以路寢告成也。壬申﹐割吳郡鹽官﹑海鹽﹑前京三縣置海寧郡﹐屬揚州。以安成所部廣興六洞置安樂郡。丙戌﹐以寧遠將軍﹑北江州刺史熊曇朗爲開府儀同三司﹐進號平西將軍。丁亥﹐詔曰「梁時舊仕﹐亂離播越﹐始還朝廷﹐多未銓序。又起兵已來﹐軍勛甚眾。選曹卽條文武簿及節將應九流者﹐量其所擬。」於是隨材擢用者五十餘人。

三年春正月己丑﹐靑龍見於東方。丁酉﹐以鎭南將軍﹑廣州刺史歐陽頠卽本號開府儀同三司。是夜大雪﹐及旦﹐太極殿前有龍迹見。甲午﹐廣州刺史歐陽頠表稱白龍見於州江南岸﹐長數十丈﹐大可八九圍﹐歷州城西道入天井崗。仙人見於羅浮山寺小石樓﹐長三丈所﹐通身潔白﹐衣服楚麗。辛丑﹐詔曰「南康﹑始興王諸妹﹐已有封爵﹐依禮止是籓主。此二王者﹐有殊恆情﹐宜隆禮數。諸主儀秩及尙主﹐可並同皇女。」戊申﹐詔臨川王蒨省揚﹑徐二州辭訟。二月辛酉﹐以平西將軍﹑桂州刺史淳於量爲開府儀同三司﹐進號鎭西大將軍。壬午﹐司空侯瑱督眾軍自江入合州﹐焚齊舟艦。三月丙申﹐侯瑱至自合肥﹐眾軍獻捷。夏閏四月庚寅﹐詔曰「開廩賑絕﹐育民之大惠﹐巡方卹患﹐前王之令典。朕當斯季俗﹐膺此樂推﹐君徳未孚﹐民瘼猶甚﹐重玆多壘﹐彌疚納隍。良由四聰弗達﹐千里勿應。博施之仁﹐何其或爽﹖殘獘之軌﹐致此未康。吳州﹑縉州﹐去歲蝗旱﹐郢田𨿽疏﹐鄭渠終涸﹐室靡盈積之望﹐家有塡壑之嗟。百姓不足﹐兆民何賴﹖近已遣中書舍人江徳藻銜命東陽﹐與令長二千石問民疾苦﹐仍以入臺倉見米分卹。𨿽徳非旣飽﹐庶微慰阻饑。」甲午﹐詔依前代置西省學士﹐兼以伎術者預焉。丁酉﹐遣鎭北將軍徐度率眾城南皖口。是時久不雨﹐丙午﹐輿駕幸鐘山祠蔣帝廟﹐是日降雨﹐迄於月晦。五月丙辰朔﹐日有食之﹐有司奏﹕舊儀﹐禦前殿﹐服硃紗袍﹑通天冠。詔曰「此乃前代承用﹐意有未同。合朔仰助太陽﹐宜備衮冕之服。自今已去﹐永可爲準。」丙寅﹐扶南國遣使獻方物。乙酉﹐北江州刺史熊曇朗殺都督周文育於軍﹐舉兵反。王琳遣其將常眾愛﹑曹慶率兵援余孝勱。六月戊子﹐儀同侯安都敗眾愛等於左裏﹐獲琳從弟襲﹑主帥羊暕等三十餘人﹐眾愛遁走﹐庚寅﹐廬山民斬之﹐傳首京師。甲午﹐眾師凱歸。詔曰「曇朗噬逆﹐罪不容誅﹐分命眾軍﹐仍事掩討﹐方加梟磔﹐以明刑憲。」徵臨川王裝往皖口置城柵﹐以錢道戢守焉。丁酉﹐髙祖不豫﹐遣兼太宰﹑尙書左僕射王通以疾告太廟﹐兼太宰﹑中書令謝哲告大社﹑南北郊。辛丑﹐髙祖疾小瘳。故司空周文育之柩至自建昌。壬寅﹐髙祖素服哭於東堂﹐哀甚。癸卯﹐髙祖臨訊獄訟。是夜﹐熒惑在天尊。髙祖疾甚。丙午﹐崩於璿璣殿﹐時年五十七。遺詔追臨川王蒨入纂。甲寅﹐大行皇帝遷殯於太極殿西階。秋八月甲午﹐羣臣上謚曰武皇帝﹐廟號髙祖。丙申﹐葬萬安陵。

髙祖智以綏物﹐武以寧亂﹐英謀獨運﹐人皆莫及﹐故能徵伐四克﹐靜難夷凶。至升大麓之日﹐居阿衡之任﹐恆崇寬政﹐愛育爲本。有須髮調軍儲﹐皆出於事不可息。加以儉素自率﹐常膳不過數品﹐私饗曲宴﹐皆瓦器蚌盤﹐肴核庶羞﹐裁令充足而已﹐不爲虛費。初平侯景﹐及立紹泰﹐子女玉帛﹐皆班將士。其充闈房者﹐衣不重彩﹐飾無金翠﹐哥鐘女樂﹐不列於前。及乎踐祚﹐彌厲恭儉。故隆功茂徳﹐光有天下焉。

陳吏部尙書姚察曰﹕髙祖英略大度﹐應變無方﹐蓋漢髙﹑魏武之亞矣。及西都蕩覆﹐誠貫天人。王僧辯闕伊尹之才﹐空結桐宮之憤﹐貞陽假秦兵之送﹐不思穆嬴之泣。髙祖乃蹈玄機而撫末運﹐乘勢隙而拯橫流﹐王迹所基﹐始自於此﹐何至戡黎升陑之捷而已焉。故於愼徽時序之世﹐變聲攺物之辰﹐兆庶歸以謳歌﹐炎靈去如釋負﹐方之前代﹐何其美乎﹗本紀第三世祖

世祖文皇帝﹐諱蒨﹐字子華﹐始興昭烈王長子也。少沈敏有識量﹐美容儀﹐畱意經史﹐舉動方雅﹐造次必遵禮法。髙祖甚愛之﹐常稱「此兒吾宗之英秀也」。梁太淸初﹐夢兩日斗﹐一大一小﹐大者光滅墜地﹐色正黃﹐其大如斗﹐世祖因三分取一而懷之。侯景之亂﹐鄕人多依山湖寇抄﹐世祖獨保家無所犯。時亂日甚﹐乃避地臨安。及髙祖舉義兵﹐侯景遣使收世祖及衡陽獻王﹐世祖乃密袖小刀﹐冀因入見而害景。至便屬吏﹐故其事不行。髙祖大軍圍石頭﹐景欲加害者數矣。會景敗﹐世祖乃得出赴髙祖營。起家爲吳興太守。時宣城劫帥紀機﹑郝仲等各聚眾千餘人﹐侵暴郡境﹐世祖討平之。承聖二年﹐授信武將軍﹐監南徐州。三年﹐髙祖北徵廣陵﹐使世祖爲前軍﹐每戰克捷。髙祖之將討王僧辯也﹐先召世祖與謀。時僧辯女婿杜龕據吳興﹐兵眾甚盛﹐髙祖密令世祖還長城﹐立柵以備龕。世祖收兵才數百人﹐戰備又少﹐龕遣其將杜泰領精兵五千﹐乘虛奄至。將士相視失色﹐而世祖言笑自若﹐部分益明﹐於是眾心乃定。泰知柵內人少﹐日夜苦攻。世祖激厲將士﹐身當矢石﹐相持數旬﹐泰乃退走。及髙祖遣周文育率兵討龕﹐世祖與並軍往吳興。時龕兵尙眾﹐斷據衝要﹐水步連陣相結﹐世祖命將軍劉澄﹑蔣元舉率眾攻龕﹐龕軍大敗﹐窘急﹐因請降。東揚州刺史張彪起兵圍臨海太守王懷振﹐懷振遣使求救﹐世祖與周文育輕兵往會稽以掩彪。後彪將沈泰開門納世祖﹐世祖盡收其部曲家累﹐彪至﹐又破走﹐若邪村民斬彪﹐傳其首。以功授持節﹑都督會稽等十郡諸軍事﹑宣毅將軍﹑會稽太守。山越深險﹐皆不賓附﹐世祖分命討擊﹐悉平之﹐威惠大振。髙祖受禪﹐立爲臨川郡王﹐邑二千戶﹐拜侍中﹑安東將軍。及周文育﹑侯安都敗於沌口﹐髙祖詔世祖入衛﹐軍儲戎備﹐皆以委焉。尋命率兵城南皖。

永定三年六月丙午﹐髙祖崩﹐遺詔徵世祖入纂。甲寅﹐至自南皖﹐入居中書省。皇后令曰「昊天不弔﹐上玄降禍。大行皇帝奄捐萬國﹐率土哀號﹐普天如喪﹐窮酷煩冤﹐無所迨及。諸孤藐爾﹐反國無期﹐須立長主﹐以寧宇縣。侍中﹑安東將軍﹑臨川王蒨﹐體自景皇﹐屬惟猶子。建殊功於牧野﹐敷盛業於戡黎﹐納麓時敍之辰﹐負扆乘機之日﹐並佐時雍﹐是同艸創﹐祧祏所系﹐遐邇宅心﹐宜奉大宗﹐嗣膺寶錄﹐使七廟有奉﹐兆民寧晏。未亡人假延餘息﹐嬰此百罹﹐尋繹纏綿﹐興言感絕。」世祖固讓﹐至於再三﹐羣公卿士固請﹐其日卽皇帝位於太極前殿。詔曰「上天降禍﹐奄集邦家﹐大行皇帝背離萬國﹐率土崩心﹐若喪考妣。龍圖寶歷﹐眇屬朕躬﹐運鐘擾攘﹐事切機務﹐南面須主﹐西讓禮輕﹐令便式膺景命﹐光宅四海。可大赦天下﹐罪無輕重﹐悉皆蕩滌。逋租宿債﹐吏民愆負﹐可勿復收。文武內外﹐量加爵敍。孝悌力田爲父後者﹐賜爵一級。庶祗畏在心﹐公卿畢力﹐勝殘去殺﹐無待百年。興言號哽﹐深增慟絕。」又詔州郡悉停奔赴。秋七月丙辰﹐尊皇后爲皇太后﹐己未﹐以鎭南將軍﹑開府儀同三司﹑廣州刺史歐陽頠進號徵南將軍﹐平南將軍﹑開府儀同三司周迪進號鎭南將軍﹐平南將軍﹑開府儀同三司﹑髙州刺史黃法抃進號安南將軍。庚申﹐以鎭南大將軍﹑開府儀同三司﹑桂州刺史淳於量進號徵南大將軍。辛酉﹐以侍中﹑車騎將軍﹑司空侯瑱爲太尉﹐鎭西將軍﹑開府儀同三司﹑南豫州刺史侯安都爲司空﹐侍中﹑中權將軍﹑開府儀同三司王衝爲特進﹑左光祿大夫﹐鎭北將軍﹑南徐州刺史徐度爲侍中﹑中撫軍將軍﹑開府儀同三司。壬戌﹐以侍中﹑護軍將軍徐世譜爲特進﹑安右將軍﹔侍中﹑忠武將軍杜稜爲領軍將軍。乙丑﹐重云殿災。八月癸巳﹐以平北將軍﹑南徐州刺史畱異爲安南將軍﹑縉州刺史﹐平南將軍﹑北江州刺史魯悉達進號安左將軍。庚戌﹐封皇子伯茂爲始興王﹐奉昭烈王后。徙封始興嗣王頊爲安成王。九月辛酉﹐立皇子伯宗爲皇太子﹐王公以下賜帛各有差。乙亥﹐立妃沈氏爲皇后。冬十一月乙卯﹐王琳寇大雷﹐詔遣太尉侯瑱﹑司空侯安都﹑儀同徐度率眾以禦之。

天嘉元年春正月癸丑﹐詔曰「朕以寡昧﹐嗣纂洪業﹐哀煢在疚﹐治道弗昭﹐仰惟前徳﹐幽顯遐暢﹐恭己不言﹐庶幾無攺。𨿽宏圖懋軌﹐日月方弘﹐而淸廟廓然﹐聖靈浸遠﹐感尋永往﹐瞻言罔極。今四象運周﹐三元告獻﹐華夷胥洎﹐玉帛駿奔﹐思覃遺澤﹐播之億兆。其大赦天下。攺永定四年爲天嘉元年。鰥寡孤獨不能自存立者﹐賜谷人五斛。孝悌力田殊行異等﹐加爵一級。」甲寅﹐分遣使者宣勞四方。辛酉﹐輿駕親祠南郊﹐詔曰「朕式饗上玄﹐虔奉牲玉﹐髙禋禮畢﹐誠敬兼弘。且陰霾浹辰﹐褰霽在日﹐云物韶朗﹐風景淸和﹐慶動人祇﹐忭流庶俗﹐思俾黎元﹐同此多祐。可賜民爵一級。」辛未﹐輿駕親祠北郊。日有冠。二月辛卯﹐老人星見。乙未﹐髙州刺史紀機自軍叛還宣城﹐據郡以應王琳﹐涇令賀當遷討平之。丙申﹐太尉侯瑱敗王琳於梁山﹐攻齊兵於博望﹐生擒齊將劉伯球﹐盡收其資儲船艦﹐俘馘以萬計﹐王琳及其主蕭莊奔於齊。戊戌﹐詔曰「夫五運遞來﹐三靈眷命﹐皇王因之攺創﹐殷﹑周所以樂推。朕統歷承基﹐丕隆鼎運﹐期理攸屬﹐數祚斯在﹐豈僥幸所至﹐寧卜祝可求。故知神器之重﹐必在符命。是以逐鹿貽譏﹐斷蛇定業﹐亂臣賊子﹐異世同尢。王琳識暗挈瓶﹐智慚衛足﹐干紀亂常﹐自貽顚沛﹐而縉紳君子﹐多被縶維﹐𨿽涇渭合流﹐蘭鮑同肆﹐求之厥理﹐或有脇從。今九罭旣設﹐八紘斯掩﹐天网恢恢﹐吞舟是漏。至如伏波遊說﹐永作漢蕃﹐延壽脫歸﹐終爲魏守﹐器攺秦﹑虞﹐材通晉﹑楚﹐行藏用捨﹐亦豈有恆﹐宜加寬仁﹐以彰雷作。其衣冠士族﹐預在凶黨﹐悉皆原宥﹔將帥戰兵﹐亦同肆眚﹐並隨才銓引﹐庶收力用。」又詔師旅以來﹐將士死王事者﹐並加贈謚。己亥﹐詔曰「日者凶渠肆虐﹐眾軍進討﹐舟艦輸積﹐權倩民丁﹐師出經時﹐役勞日久。今气昆廓淸﹐宜有甄被。可蠲復丁身。夫妻三年﹐於役不幸者﹐復其妻子。」庚子﹐分遣使者賫璽書宣勞四方。乙巳﹐遣太尉侯瑱鎭湓城。庚戌﹐以髙祖第六子昌爲驃騎將軍﹑湘州牧﹐立爲衡陽王。三月丙辰﹐詔曰「自喪亂以來﹐十有餘載﹐編戶凋亡﹐萬不遺一﹐中原氓庶﹐蓋云無幾。頃者寇難仍接﹐算斂繁多﹐且興師已來﹐千金日費﹐府藏虛竭﹐杼軸歲空。近所置軍資﹐本充戎備﹐今元惡克殄﹐八表已康﹐兵戈靜戢﹐息肩方在﹐思俾余黎﹐陶此寬賦﹐今歲軍糧通減三分之一。尙書申下四方﹐稱朕哀矜之意。守宰明加勸課﹐務急農桑﹐庶鼓腹含哺﹐復在玆日。」蕭莊所署郢州刺史孫瑒舉州內附。丁巳﹐江州刺史周迪平南中﹐斬賊率熊曇朗﹐傳首京師。先是﹐齊軍守魯山城﹐戊午﹐齊軍棄城走﹐詔南豫州刺史程靈洗守之。甲子﹐分荊州之天門﹑義陽﹑南平﹐郢州之武陵四郡﹐置武州。其刺史督沅州﹐領武陵太守﹐治武陵郡。其都尉所部六縣爲沅州。別置通寧郡﹐以刺史領太守﹐治都尉城﹐省舊都尉。以安南將軍﹑南兗州刺史﹑新除右衛將軍吳明徹爲安西將軍﹑武州刺史﹐僞郢州刺史孫瑒爲安南將軍﹑湘州刺史。丙子﹐衡陽王昌薨。丁丑﹐詔曰「蕭莊僞署文武官屬還朝者﹐量加錄序。」夏四月丁亥﹐立皇子伯信爲衡陽王﹐奉獻王后。乙未﹐以安南將軍荀朗爲安北將軍﹑合州刺史。五月乙卯﹐攺桂陽之汝城縣爲廬陽郡。分衡州之始興﹑安遠二郡﹐置東衡州。六月辛巳﹐攺謚皇祖妣景安皇后曰景文皇后。壬辰﹐詔曰「梁孝元遭離多難﹐靈櫬播越﹐朕昔經北面﹐有異常倫﹐遣使迎接﹐以次近路。江寧旣有舊塋﹐宜卽安卜﹐車旗禮章﹐悉用梁典﹐依魏葬漢獻帝故事。」甲午﹐追策故始興昭烈王妃曰孝妃。丁酉﹐以開府儀同三司徐度爲侍中﹑中軍將軍。辛丑﹐國哀周忌﹐上臨於太極前殿﹐百僚陪哭。赦京師殊死已下。是月﹐葬梁元帝於江寧。秋七月甲寅﹐詔曰「朕以眇身﹐屬當大寶﹐負荷至重﹐憂責實深﹐而庶績未康﹐胥怨猶結﹐佇咨賢良﹐發於夢想﹐每有一言入聽﹐片善可求﹐何嘗不褒獎抽揚﹐緘書紳帶。而傅巖虛往﹐穹谷尙淹﹐蒲幣空陳﹐旌弓不至。豈當有乖則哲﹐使艸澤遺才﹖將時運澆流﹐今不逮古﹖側食長懷﹐寢興增嘆。新安太守陸山才有啟﹐薦梁前徵西從事中郎蕭策﹐梁前尙書中兵郎王暹﹐並世冑淸華﹐羽儀著族﹐或文史足用﹐或孝徳可稱﹐並宜登之朝序﹐擢以不次。王公已下﹐其各進舉賢良﹐申薦淪屈﹐庶眾才必萃﹐大廈可成﹐使《棫朴》載歌﹐《由庚》在詠。」乙卯﹐詔曰「自頃喪亂﹐編戶播遷﹐言念余黎﹐良可哀惕。其亡鄕失土﹐逐食流移者﹐今年內隨其適樂﹐來歲不問僑舊﹐悉令著籍﹐同土斷之例。」丙辰﹐立皇子伯山爲鄱陽王。八月庚辰﹐老人星見。壬午﹐詔曰「菽粟之貴﹐重於珠玉。自頃寇戎﹐遊手者眾﹐民失分地之業﹐士有佩犢之譏。朕哀矜黔庶﹐念康獘俗﹐思俾阻饑﹐方存富教。麥之爲用﹐要切斯甚﹐今九秋在節﹐萬實可收﹐其班宣遠近﹐並令播種。守宰親臨勸課﹐務使及時。其有尢貧﹐量給種子。」癸未﹐世祖臨景陽殿聽訟。戊子﹐詔曰「污罇土鼓﹐誠則難追﹐畫卵雕薪﹐或可易革。梁氏末運﹐奢麗已甚﹐芻豢厭於胥史﹐歌鐘列於管庫﹐土木被硃丹之采﹐車馬飾金玉之珍﹐逐欲澆流﹐遷訛遂遠。朕自諸生﹐頗爲內足﹐而家惇朴素﹐室靡浮華﹐觀覽時俗﹐常所扼腕。今妄假時乘﹐臨馭區極﹐屬當淪季﹐思聞治道﹐菲食卑宮﹐自安儉陋﹐俾玆薄俗﹐獲反淳風。維雕鏤淫飾﹐非兵器及國容所須﹐金銀珠玉﹐衣服雜玩﹐悉皆禁斷。」甲午﹐周將賀若惇率馬步一萬﹐奄至武陵﹐武州刺史吳明徹不能拒﹐引軍還巴陵。丁酉﹐上幸正陽堂閱武。九月癸丑﹐彗星見。乙卯﹐周將獨孤盛領水軍將趣巴﹑湘﹐與賀若惇水陸俱進﹐太尉侯瑱自尋陽往禦之。辛酉﹐遣儀同徐度率眾會瑱於巴丘。丙子﹐太白晝見。丁丑﹐詔侯瑱眾軍進討巴﹑湘。十月癸巳﹐侯瑱襲破獨孤盛於楊葉洲﹐盡獲其船艦﹐盛收兵登岸﹐築城以保之。丁酉﹐詔司空侯安都率眾會侯瑱南討。十二月乙未﹐詔曰「古者春夏二气﹐不決重罪。蓋以陽和布澤﹐天秩是弘﹐寬网省刑﹐義符含育﹐前王所以則天象地﹐立法垂訓者也。朕屬當澆季﹐思求民瘼﹐哀矜惻隱﹐念甚納隍﹐常欲式遵舊軌﹐用長風化。自今孟春訖於夏首﹐罪人大辟事已款者﹐宜且申停。」己亥﹐周巴陵城主尉遲憲降﹐遣巴州刺史侯安鼎守之。庚子﹐獨孤盛將餘眾自楊葉州潛遁。

二年春正月庚戌﹐大赦天下。以云麾將軍﹑晉陵太守杜稜爲侍中﹑領軍將軍。辛亥﹐以始興王伯茂爲宣惠將軍﹑揚州刺史。乙卯﹐合州刺史裴景徽奔於齊。辛未﹐周湘州城主殷亮降﹐湘州平。二月丙戌﹐以太尉侯瑱爲車騎將軍﹑湘州刺史。庚寅﹐曲赦﹑湘州諸郡。三月乙卯﹐太尉﹑車騎將軍﹑湘州刺史侯瑱薨。丁丑﹐以鎭東將軍﹑會稽太守徐度爲鎭南將軍﹑湘州刺史。夏四月﹐分荊州之南平﹑宜都﹑羅﹑河東四郡﹐置南荊州﹐鎭河東郡。以安西將軍﹑武州刺史吳明徹爲南荊州刺史。庚寅﹐以安左將軍魯悉達爲安南將軍﹑吳州刺史。辛卯﹐老人星見。秋七月丙午﹐周將賀若惇自拔遁歸﹐人畜死者十七八。武陵﹑天門﹑南平﹑義陽﹑河東﹑宜都郡悉平。九月甲寅﹐詔曰「姬業方闡﹐望載渭濱﹐漢歷旣融﹐道通圮上。若乃摛精辰宿﹐降靈惟嶽﹐風雲有感﹐夢寐是求﹐斯固舟楫鹽梅﹐遞相表裏﹐長世建國﹐罔或不然。至於銘徳太常﹐從祀淸廟﹐以貽厥後來﹐垂諸不朽者也。前皇經濟區宇﹐裁成品物﹐靈貺式甄﹐光膺寶命﹐𨿽謨明浚發﹐幽顯協從﹐亦文武賢能﹐翼宣王業。故大司馬﹑驃騎大將軍瑱﹐故司空文育﹐故平北將軍﹑開府儀同三司僧明﹐故中護軍穎﹐故領軍將軍擬﹐或締構艱難﹐經綸夷險﹔或摧鋒冒刃﹐殉義遺生﹔或宣哲協規﹐綢繆帷幄﹔或披荊汗馬﹐終始勤劬﹔莫不罄誠悉力﹐屯泰以之。朕以寡昧﹐嗣膺丕緒﹐永言勛烈﹐思弘典訓﹐便可式遵故實﹐載揚盛軌﹐可並配食髙祖廟庭﹐俾玆大猷﹐永傳宗祏。」丙辰﹐以侍中﹑中權將軍﹑特進﹑左光祿大夫﹑開府儀同三司王衝爲丹陽尹﹔丹陽尹沈君理爲左民尙書﹐領步兵校尉。冬十月乙巳﹐霍州西山蠻率部落內屬。十一月乙卯﹐髙麗國遣使獻方物。甲子﹐以武昌﹑國川爲竟陵郡﹐以安流民。十二月辛巳﹐以安東將軍﹑吳郡太守孫瑒爲中護軍。甲申﹐立始興國廟於京師﹐用王者之禮。太子中庶子虞荔﹑禦史中丞孔奐以國用不足﹐奏立煮海鹽賦及榷酤之科﹐詔並施行。先是﹐縉州刺史畱異應於王琳等反﹐丙戌﹐詔司空侯安都率眾討之。

三年春正月庚戌﹐設帷宮於南郊﹐幣告胡公以配天。辛亥﹐輿駕親祠南郊。詔曰「朕負荷寶圖﹐亟回星琯﹐兢兢業業﹐庶幾治定﹐而徳化不孚﹐俗獘滋甚﹐永言念之﹐無忘日夜。陽和布气﹐昭事上玄﹐躬奉犧玉﹐誠兼饗敬﹐思與黎元﹐被斯寬惠﹐可普賜民爵一級﹐其孝悌力田﹐別加一等。」辛酉﹐輿駕親祠北郊。閏二月己酉﹐以百濟王余明爲撫東大將軍﹐髙句驪王髙湯爲寧東將軍。江州刺史周迪舉兵應畱異﹐襲湓城﹐攻豫章郡﹐並不克。辛亥﹐以南荊州刺史吳明徹爲安右將軍。甲子﹐攺鑄五銖錢。三月丙子﹐安成王頊至自周﹐詔授侍中﹑中書監中衛將軍﹐置佐史。丁丑﹐以安右將軍吳明徹爲安南將軍﹑江州刺史﹐督眾軍南討。甲申﹐大赦天下。庚寅﹐司空侯安都破畱異於桃支嶺﹐異脫身奔晉安﹐東陽郡平。夏四月癸卯﹐曲赦東陽郡。乙巳﹐齊遣使來聘。六月丙辰﹐以侍中﹑中衛將軍安成王頊爲驃騎將軍﹑揚州刺史。以會稽﹑東陽﹑臨海﹑永嘉﹑新安﹑新寧﹑晉安﹑建安八郡置東揚州。以揚州刺史始興王伯茂爲鎭東將軍﹑東揚州刺史﹐徵北將軍﹑司空﹑南徐州刺史侯安都爲侍中﹑徵北大將軍。秋七月己丑﹐皇太子納妃王氏。在位文武賜帛各有差﹐孝悌力田爲父後者賜爵二級。九月戊辰朔﹐日有食之。以侍中﹑都官尙書到仲舉爲尙書右僕射﹑丹陽尹。丁亥﹐周迪請降﹐詔安成王頊督眾軍以招納之。是歲﹐周所立梁王蕭詧死﹐子巋代立。

四年春正月丙子﹐幹陀利國遣使獻方物。甲申﹐周迪棄城走﹐閩州刺史陳寶應納之﹐臨川郡平。壬辰﹐以平西將軍﹑郢州刺史章昭達爲護軍將軍﹐仁武將軍﹑新州刺史華皎進號平南將軍﹐鎭南將軍﹑開府儀同三司﹑髙州刺史黃法抃爲鎭北大將軍﹑南徐州刺史﹐安西將軍﹑領臨川太守周敷爲南豫州刺史﹐中護軍孫瑒爲鎭右將軍。罷髙州隸入江州。二月戊戌﹐徵南將軍﹑開府儀同三司﹑廣州刺史歐陽頠進號徵南大將軍。庚戌﹐以侍中﹑司空﹑徵北大將軍侯安都爲徵南大將軍﹑江州刺史。庚申﹐以平南將軍華皎爲南湘州刺史。三月辛未﹐以鎭南將軍﹑開府儀同三司徐度爲侍中﹑中軍大將軍。辛巳﹐詔贈討周迪將士死王事者。夏四月辛丑﹐設無珝大會於太極前殿。乙卯﹐以侍中﹑中書監﹑中衛將軍﹑驃騎將軍﹑揚州刺史安成王頊爲開府儀同三司。五月丁卯﹐安前將軍﹑右光祿大夫徐世譜卒。六月癸巳﹐太白晝見。司空侯安都賜死。七月丁丑﹐以鎭北大將軍﹑開府儀同三司﹑南徐州刺史黃法甗爲鎭南大將軍﹑江州刺史。九月壬戌﹐開府儀同三司﹑廣州刺史歐陽頠薨。癸亥﹐曲赦京師。辛未﹐周迪復寇臨川﹐詔護軍章昭達率眾討之。十一月辛酉﹐章昭達大破周迪﹐悉擒其黨與﹐迪脫身潛竄。十二月丙申﹐大赦天下。詔護軍將軍章昭達進軍建安﹐以討陳寶應。信威將軍﹑益州刺史余孝頃督會稽﹑東陽﹑臨海﹑永嘉諸軍自東道會之。癸丑﹐以前安南將軍﹑江州刺史吳明徹爲鎭前將軍。

五年春正月庚辰﹐以吏部尙書﹑領右軍將軍袁樞爲丹陽尹。辛巳﹐輿駕親祠北郊。乙酉﹐江州湓城火﹐燒死者二百餘人。三月丁丑﹐以徵南大將軍﹑開府儀同三司﹑桂州刺史淳於量爲中撫軍大將軍。壬午﹐詔以故護軍將軍周鐵虎配食髙祖廟庭。夏四月庚子﹐周遣使來聘。五月庚午﹐罷南丹陽郡。是月﹐周﹑齊並遣使來聘。六月丁未﹐夜﹐有白气兩道﹐出於北斗東南﹐屬地。秋七月丁丑﹐詔曰「朕以寡昧﹐屬當負重﹐星籥亟攺﹐冕旒弗曠﹐不能仰協璇衡﹐用調玉燭﹐傍慰蒼生﹐以安黔首。兵無寧歲﹐民乏有年﹐移風之道未弘﹐習俗之患猶在﹐致令氓多觸网﹐吏繁筆削﹐獄犴滋章﹐𨿽由物犯﹐囹圄淹滯﹐亦或有冤。念俾納隍﹐載勞負扆﹐加以膚湊不適﹐攝衛有虧﹐比獲微痊﹐思覃寬惠﹐可曲赦京師。」九月﹐城西城。冬十一月丁亥﹐以左衛將軍程靈洗爲中護軍。己丑﹐章昭達破陳寶應於建安﹐擒寶應﹑畱異﹐送京師﹐晉安郡平。甲辰﹐以護軍將軍章昭達爲鎭前將軍﹑開府儀同三司。十二月甲子﹐曲赦建安﹑晉安二郡。討陳寶應將士死王事者﹐並給棺槥﹐送還本鄕﹐並復其家。瘡痍未瘳者﹐給其醫藥。癸未﹐齊遣使來聘。

六年春正月甲午﹐皇太子加元服﹐王公以下賜帛各有差﹐孝悌力田爲父後者賜爵一級﹐鰥寡孤獨不能自存者谷人五斛。庚戌﹐以領軍將軍杜稜爲翊左將軍﹑丹陽尹﹐丹陽尹袁樞爲吏部尙書﹐衛尉卿沈欽爲中領軍。三月乙未﹐詔侯景以來遭亂移在建安﹑晉安﹑義安郡者﹐並許還本土﹐其被略爲奴婢者﹐釋爲良民。夏四月甲寅﹐以侍中﹑中書監﹑中衛將軍﹑驃騎將軍﹑開府儀同三司﹑揚州刺史安成王頊爲司空。辛酉﹐有彗星見。周遣使來聘。秋七月癸未﹐大風至自西南﹐廣百餘步﹐激壞靈臺候樓。甲申﹐儀賢堂無故自壞。丙戌﹐臨川太守駱文牙斬周迪﹐傳首京師﹐梟於硃雀航。丁酉﹐太白晝見。八月丁丑﹐詔曰「梁室多故﹐禍亂相尋﹐兵甲紛紜﹐十年不解﹐不逞之徒虐流生气﹐無賴之屬暴及䢐魂。江左肇基﹐王者攸宅﹐金行水位之主﹐木運火徳之君﹐時更四代﹐歲逾二百。若其經綸王業﹐縉紳民望﹐忠臣孝子﹐何世無才﹐而零落山丘﹐變移陵谷﹐或皆剪伐﹐莫不侵殘。玉杯得於民間﹐漆簡傳於世載﹐無復五株之樹﹐罕見千年之表。自大祚光啟﹐恭惟揖讓﹐爰曁朕躬﹐聿修祖武﹐𨿽復旂旗服色﹐猶行杞﹑宋之邦﹐每車駕巡遊﹐眇瞻河﹑雒之路﹐故喬山之祀﹐蘋藻弗虧﹐驪山之墳﹐松柏恆守。惟戚籓舊壠﹐士子故塋﹐掩殣未周﹐樵牧猶眾。或親屬流隸﹐負土無期﹐子孫冥滅﹐手植何寄。漢髙畱連於無忌﹐宋祖惆悵於子房﹐丘墓生哀﹐性靈共惻者也。朕所以興言永日﹐思慰幽泉。維前代王侯﹐自古忠烈﹐墳冢被髮絕無後者﹐可檢行修治﹐墓中樹木﹐勿得樵采﹐庶幽顯咸暢﹐稱朕意焉。」己卯﹐立皇子伯固爲新安郡王﹐伯恭爲晉安王﹐伯仁爲廬陵王﹐伯義爲江夏王。九月癸未﹐罷豫章郡。是月﹐新作大航。冬十月辛亥﹐齊遣使來聘。十二月乙卯﹐立皇子伯禮爲武陵王。丁巳﹐以鎭前將軍﹑開府儀同三司章昭達爲鎭南將軍﹑江州刺史﹐鎭南大將軍﹑江州刺史黃法抃爲中衛大將軍﹐中護軍程靈洗爲宣毅將軍﹑郢州刺史﹐軍師將軍﹑郢州刺史沈恪爲中護軍﹐鎭東將軍﹑吳興太守吳明徹爲中領軍。戊午﹐以東中郎將﹑吳郡太守鄱陽王伯山爲平北將軍﹑南徐州刺史。癸亥﹐詔曰「朕自居民牧之重﹐托在王公之上﹐顧其寡昧﹐郁於治道。加以屢虧聽覽﹐事多壅積﹐冤滯靡申﹐幽枉弗鑑。念玆罪隸﹐有甚納隍。而惠澤未流﹐愆陽累月﹐今歲序雲暮﹐元正向肇﹐欲使幽圄之內﹐同被時和﹐可曲赦京師。」

天康元年春二月丙子﹐詔曰「朕以寡徳﹐纂承洪緒﹐日昃劬勞﹐思弘景業﹐而政道多昧﹐黎庶未康﹐兼疹患淹時﹐亢陽累月﹐百姓何咎﹐實由朕躬﹐念玆在玆﹐痛如疾首。可大赦天下﹐攺天嘉七年爲天康元年。三月己卯﹐以驃騎將軍﹑開府儀同三司﹑揚州刺史﹑司空安成王頊爲尙書令。夏四月乙卯﹐皇孫至澤生﹐在位文武賜絹帛各有差﹐爲父後者賜爵一級。癸酉﹐世祖疾甚。是日﹐崩於有覺殿。遺詔曰「朕疾苦彌畱﹐遂至不救﹐修短有命﹐夫復何言。但王業艱難﹐頻歲軍旅﹐生民多獘﹐無忘愧惕。今方隅乃定﹐俗教未弘﹐便及大漸﹐以爲遺恨。社稷任重﹐太子可卽君臨﹐王侯將相﹐善相輔翊﹐內外協和﹐勿違朕意﹗山陵務存儉速。大斂竟﹐羣臣三日一臨﹐公除之制﹐率依舊典。」六月甲子﹐羣臣上謚曰文皇帝﹐廟號世祖。丙寅﹐葬永寧陵。

世祖起自艱難﹐知百姓疾苦。國家資用﹐務從儉約。常所調斂﹐事不獲已者﹐必咨嗟攺色﹐若在諸身。主者奏決﹐妙識眞僞﹐下不容姦﹐人知自勵矣。一夜內刺閨取外事分判者﹐前後相續。每雞人伺漏﹐傳更簽於殿中﹐乃敕送者必投簽於階石之上﹐令槍然有聲﹐云「吾𨿽眠﹐亦令驚覺也」。始終梗槪﹐若此者多焉。

陳吏部尙書姚察曰﹕世稱繼體守文﹐宗枝承統﹐得失之間﹐蓋亦祥矣。大抵以奉而勿墜爲賢能﹐撓而易之爲不肖﹔其有光揚前軌﹐克荷曾構﹐固以少焉。世祖自初發迹﹐功庸顯著﹐寧亂靜寇﹐首佐大業。及國禍奄臻﹐入承寶祚﹐兢兢業業﹐其若馭朽﹐加以崇尙儒術﹐愛悅文義﹐見善如弗及﹐用人如由己﹐恭儉以禦身﹐勤勞以濟物﹐自昔允文允武之君﹐東徵西怨之後﹐賓實之迹﹐可爲聯類。至於杖聰明﹐用鑑識﹐斯則永平之政﹐前史其論諸。本紀第四廢帝

廢帝﹐諱伯宗﹐字奉業﹐小字藥王﹐世祖嫡長子也。梁承聖三年五月庚寅生。永定二年二月戊辰﹐拜臨川王世子。三年﹐世祖嗣位﹐八月庚戌﹐立爲皇太子。自梁室亂離﹐東宮焚燼﹐太子居於永福省。

天康元年四月癸酉﹐世祖崩﹐其日﹐太子卽皇帝位於太極前殿﹐詔曰「上天降禍﹐大行皇帝奄棄萬國﹐攀號靡及﹐五內崩殞。朕以寡徳﹐嗣膺寶命﹐煢煢在疚﹐懼甚綴旒﹐方賴宰輔﹐匡其不逮。可大赦天下。」又詔內外文武﹐各復其職﹐遠方悉停奔赴。五月己卯﹐尊皇太后曰太皇太后﹐皇后曰皇太后。庚寅﹐以驃騎將軍﹑司空﹑揚州刺史﹑新除尙書令安成王頊爲驃騎大將軍﹐進位司徒﹑錄尙書﹑都督中外諸軍事。丁酉﹐中軍大將軍﹑開府儀同三司徐度進位司空﹔鎭南將軍﹑開府儀同三司﹑江州刺史章昭達爲侍中﹐進號徵南將軍﹔鎭東將軍﹑東揚州刺史始興王伯茂進號徵東將軍﹑開府儀同三司﹔平北將軍﹑南徐州刺史鄱陽王伯山進號鎭北將軍﹔吏部尙書袁樞爲尙書左僕射﹔云麾將軍﹑吳興太守沈欽爲尙書右僕射﹔新除中領軍吳明徹爲領軍將軍﹔新除中護軍沈恪爲護軍將軍﹔平南將軍﹑湘州刺史華皎進號安南將軍﹔散騎常侍﹑禦史中丞徐陵爲吏部尙書。六月辛亥﹐翊右將軍﹑右光祿大夫王通進號安右將軍。秋七月丁酉﹐立妃王氏爲皇后。冬十月庚申﹐輿駕奉祠太廟。十一月乙亥﹐周遣使來弔。十二月甲子﹐髙麗國遣使獻方物。

光大元年春正月癸酉﹐尙書左僕射袁樞卒。乙亥﹐詔曰「昔昊天成命﹐降集寶圖﹐二後重光﹐九區咸乂。閔余衝薄﹐王道未昭﹐荷玆神器﹐如涉靈海﹐庶親賢並建﹐牧伯惟良﹐天下雍熙﹐緬同刑措。今三元攺歷﹐萬國充庭﹐淸廟無追﹐具僚斯在﹐言瞻寧位﹐觸感崩心。思播遺恩﹐俾覃黎獻。可大赦天下。攺天康二年爲光大元年。孝悌力田賜爵一級。」己卯﹐以領軍將軍吳明徹爲丹陽尹。辛卯﹐輿駕親祠南郊。二月辛亥﹐宣毅將軍﹑南豫州刺史余孝頃謀反伏誅。癸丑﹐以徵東將軍﹑開府儀同三司﹑東揚州刺史始興王伯茂爲中衛大將軍﹐開府儀同三司黃法抃爲鎭北將軍﹑南徐州刺史﹐鎭北將軍﹑南徐州刺史鄱陽王伯山爲鎭東將軍﹑東陽州刺史。三月甲午﹐以尙書右僕射沈欽爲侍中﹑尙書左僕射。夏四月乙卯﹐太白晝見。五月癸巳﹐以領軍將軍﹑丹陽尹吳明徹爲安南將軍﹑湘州刺史。乙未﹐以鎭右將軍杜稜爲領軍將軍。安南將軍﹑湘州刺史華皎謀反﹐丙申﹐以中撫大將軍淳於量爲使持節﹑徵南大將軍﹐總率舟師以討之。六月壬寅﹐以中軍大將軍﹑司空徐度進號車騎將軍﹐總督京邑眾軍﹐步道襲湘州。閏月癸巳﹐以云麾將軍新安王伯固爲丹陽尹。秋七月戊申﹐立皇子至澤爲皇太子﹐賜天下爲父後者爵一級﹐王公卿士已下賚帛各有差。九月乙巳﹐詔曰「逆賊華皎﹐極惡窮凶﹐遂樹立蕭巋﹐謀危社稷。棄親卽仇﹐人神憤惋﹐王師電邁﹐水陸爭前﹐梟剪之期﹐匪朝伊暮。其家口在北裏尙方﹐宜從誅戮﹐用明國憲。」丙辰﹐百濟國遣使獻方物。是月﹐周將長胡公拓跋定率步騎二萬入郢州﹐與華皎水陸俱進﹐都督淳於量﹑吳明徹等與戰﹐大破之。皎單舸奔江陵﹐擒拓跋定﹐俘獲萬餘人﹐馬四千餘匹﹐送京師。冬十月辛巳﹐赦湘﹑巴二州爲皎所詿誤者。甲申﹐輿駕親祠太廟。十一月己未﹐以護軍將軍沈恪爲平西將軍﹑荊州刺史。甲子﹐侍中﹑中權將軍﹑開府儀同三司﹑特進﹑左光祿大夫王衝薨。十二月庚寅﹐以兼從事中郎孔英哲爲奉聖亭侯﹐奉孔子祀。

二年春正月己亥﹐侍中﹑都督中外諸軍事﹑驃騎大將軍﹑司徒﹑錄尙書﹑揚州刺史安成王頊進位太傅﹐領司徒﹐加殊禮﹐劍履上殿﹔侍中﹑徵南將軍﹑開府儀同三司﹑江州刺史章昭達進號徵南大將軍﹔中撫大將軍﹑新除徵南大將軍淳於量爲侍中﹑中軍大將軍﹑開府儀同三司﹔安南將軍﹑湘州刺史吳明徹卽本號開府儀同三司﹐進號鎭南將軍﹔云麾將軍﹑郢州刺史程靈洗進號安西將軍。庚子﹐詔討華皎軍人死王事者並給棺槥﹐送還本鄕﹐仍復其家。甲子﹐罷吳州﹐以鄱陽郡還屬江州。侍中﹑司空﹑車騎將軍徐度薨。夏四月辛巳﹐太白晝見。丁亥﹐割東揚州晉安郡爲豊州。五月丙辰﹐太傅安成王頊獻玉璽一。六月丁卯﹐彗星見。秋七月丙午﹐輿駕親祠太廟。戊申﹐新羅國遣使獻方物。壬戌﹐立皇弟伯智爲永陽王﹐伯謀爲桂陽王。九月甲辰﹐林邑國遣使獻方物。丙午﹐狼牙修國遣使獻方物。以侍中﹑徵南大將軍﹑開府儀同三司﹑江州刺史章昭達爲中撫大將軍。戊午﹐太白晝見。冬十月庚午﹐輿駕親祠太廟。十一月丙午﹐以前平西將軍﹑荊州刺史沈恪爲護軍將軍。壬子﹐以鎭北將軍﹑開府儀同三司﹑南徐州刺史黃法抃爲鎭西將軍﹑郢州刺史﹐新除中軍大將軍﹑開府儀同三司淳於量爲鎭北將軍﹑南徐州刺史。甲寅﹐慈訓太后集羣臣於朝堂﹐令曰﹕

中軍儀同﹑鎭北儀同﹑鎭右將軍﹑護軍將軍﹑八座卿士﹕昔梁運季末﹐海內沸騰﹐天下蒼生﹐殆無遺噍。髙祖武皇帝撥亂反正﹐膺圖禦籙﹐重懸三象﹐還補二儀﹔世祖文皇帝克嗣洪基﹐光宣寶業﹐惠養中國﹐綏寧外荒﹔並戰戰兢兢﹐劬勞締構﹐庶幾鼎運﹐方隆殷﹑夏。﹟﹟﹩﹩伯宗昔在儲宮﹐本無令問﹐及居崇極﹐遂騁凶淫。居處諒闇﹐固不哀戚﹐嬪嬙弗隔﹐就館相仍﹐豈但衣車所納﹐是譏宗正﹐衰絰生子﹐得誚右師。七百之祚何憑﹐三千之罪爲大。且費引金帛﹐令充椒閫﹐內府中藏﹐軍備國儲﹐未盈期稔﹐皆已空竭。太傅親承顧托﹐鎭守宮闈﹐遺誥綢繆﹐義深垣屏﹐而欑塗未禦﹐翌日無淹﹐仍遣劉師知﹑殷不佞等顯言排斥。韓子髙小豎輕佻﹐推心委仗﹐陰謀禍亂﹐決起蕭墻。元相𨿽持﹐但除君側。又以余孝頃密邇京師﹐便相徵召﹐殃慝之咎﹐凶徒自擒﹐宗社之靈﹐祅氛是滅。於是密詔華皎﹐稱兵上流﹐國祚憂惶﹐幾移醜類。乃至要招遠近﹐葉力巴﹑湘﹐支黨縱橫﹐寇擾黟﹑歙。又別敕歐陽紇等攻逼衡州﹐嶺表紛紜﹐殊淹弦望。豈止罪浮於昌邑﹐非惟聲丑於太和。但賊豎皆亡﹐妖徒已散﹐日望懲攺﹐猶加掩抑﹐而悖禮忘徳﹐情性不悛﹐樂禍思亂﹐昏慝無已。張安國蕞爾凶狡﹐窮爲小盜﹐仍遣使人蔣裕鉤出上京﹐卽置行臺﹐分選凶黨。賊皎妻呂﹐舂徒爲戮﹐納自奚官﹐藏諸永巷﹐使其結引親舊﹐規圖戕禍。蕩主侯法喜等﹐太傅麾下﹐恆遊府朝﹐啖以深利﹐謀興肘腋。適又蕩主孫泰等潛相連結﹐大有交通﹐兵力殊彊﹐指期挺亂。皇家有慶﹐歷數遐長﹐天誘其衷﹐同然開發。此諸文迹﹐今以相示﹐是而可忍﹐誰則不容﹖祖宗基業﹐將懼傾隕﹐豈可復肅恭禋祀﹐臨禦兆民﹖式稽故實﹐宜在流放﹐今可特降爲臨海郡王﹐送還籓邸。太傅安成王固天生徳﹐齊聖廣深﹐二後鐘心﹐三靈佇眷。自前朝不悆﹐任總邦家﹐威惠相宣﹐刑禮兼設﹐指揮嘯詫﹐湘﹑郢廓淸﹐辟地開疆﹐荊﹑益風靡﹐若太戊之承殷曆﹐中都之奉漢家﹐校以功名﹐曾何仿佛。且地彰靈璽﹐天表長彗﹐布新除舊﹐禎祥咸顯。文皇知子之鑑﹐事甚帝堯﹐傳弟之懷﹐又符太伯。今可還申曩志﹐崇立賢君﹐方固宗祧﹐載貞辰象。中外宜依舊典﹐奉迎輿駕。未亡人不幸屬此殷憂﹐不有崇替﹐容危社稷﹐何以拜祠髙寢﹐歸祔武園﹖攬筆潸然﹐兼懷悲慶。

是日﹐出居別第。太建二年四月薨﹐時年十九。

帝仁弱無人君之器﹐世祖每慮不堪繼業。旣居冢嫡﹐廢立事重﹐是以依違積載。及疾將大漸﹐召髙宗謂曰「吾欲遵太伯之事。」髙宗初未達旨﹐後寤﹐乃拜伏涕泣﹐固辭。其後宣太后依詔廢帝焉。

史臣曰﹕臨海𨿽繼體之重﹐仁厚懦弱﹐混一是非﹐不驚得喪﹐蓋帝摯﹑漢惠之流也。世祖知神器之重﹐諒難負荷﹐深鑑堯旨﹐弗傳寶祚焉。本紀第五宣帝

髙宗孝宣皇帝諱頊﹐字紹世﹐小字師利﹐始興昭烈王第二子也。梁中大通二年七月辛酉生﹐有赤光滿堂室。少寬大﹐多智略。及長﹐美容儀﹐身長八尺三寸﹐手垂過膝。有勇力﹐善騎射。髙祖平侯景﹐鎭京口﹐梁元帝徵髙祖子侄入侍﹐髙祖遣髙宗赴江陵﹐累官爲直閣將軍﹑中書侍郎。時有馬軍主李總與髙宗有舊﹐每同遊處。髙宗嘗夜被酒﹐張燈而寐﹐總適出﹐尋返﹐乃見髙宗身是大龍﹐總便驚駭﹐走避他室。及江陵陷﹐髙宗遷於關右。永定元年﹐遙襲封始興郡王﹐邑二千戶。三年﹐世祖嗣位﹐攺封安成王。天嘉三年﹐自周還﹐授侍中﹑中書監﹑中衛將軍﹐置佐史。尋授使持節﹑都督揚南徐東揚南豫北江五州諸軍事﹑揚州刺史﹐進號驃騎將軍﹐餘如故。四年﹐加開府儀同三司。六年﹐遷司空。天康元年﹐授尙書令﹐余並如故。廢帝卽位﹐拜司徒﹐進號驃騎大將軍﹐錄尙書﹐都督中外諸軍事﹐給班劍三十人。光大二年正月﹐進位太傅﹐領司徒﹐加殊禮﹐劍履上殿﹐增邑並前三千戶﹐余並如故。十一月甲寅﹐慈訓太后令廢帝爲臨海王﹐以髙宗入纂。

太建元年春正月甲午﹐卽皇帝位於太極前殿﹐詔曰「夫聖人受命﹐王者中興﹐並由懿徳﹐方作元後。髙祖武皇帝揖拜堯圖﹐經綸禹迹﹐配天之業﹐光辰象而利貞﹐格地之功﹐侔川嶽而長遠。世祖文皇帝體上聖之姿﹐當下武之運﹐築宮示儉﹐所務惟徳﹐定鼎初基﹐厥謀斯在。朕以寡薄﹐才非聖賢﹐夙荷前規﹐方傳景祚。𨿽復親承訓誨﹐志守籓維﹐詠季子之髙風﹐思城陽之遠托﹐自元儲紹國﹐正位君臨﹐無道非幾﹐佇聞刑措。豈圖王室不造﹐頻謀亂階﹐天步艱難﹐將傾寶歷﹐仰惟嘉命﹐爰集朕躬。我心貞確﹐堅誓蒼昊﹐而羣辟啟請﹐相喧渭橋﹐文母尊嚴﹐懸心長樂﹐對揚璽紱﹐非止殷湯之三辭﹐履涉春冬﹐何但代王之五讓。今便肅奉天策﹐欽承介圭。若據滄溟﹐逾增兢業。思所以雲行雨施﹐品物咸亨﹐當與黔黎﹐普同斯慶。可攺光大三年爲太建元年。大赦天下。在位文武賜位一階﹐孝悌力田及爲父後者賜爵一級﹐異等殊才﹐並加策序。鰥寡孤獨不能自存者﹐人賜谷五斛。」復太皇太后尊號曰皇太后。立妃柳氏爲皇后﹐世子叔寶爲皇太子﹐皇子南中郎將﹑江州刺史康樂侯叔陵爲始興王﹐奉昭烈王祀。乙未﹐輿駕謁太廟。丁酉﹐分命大使巡行四方﹐觀省風俗。徵南大將軍﹑開府儀同三司﹑新除中撫大將軍章昭達進號車騎大將軍﹐新除中軍大將軍﹑開府儀同三司﹑南徐州刺史淳於量爲徵北大將軍﹐鎭北將軍﹑開府儀同三司﹑南徐州刺史﹑新除鎭西將軍﹑郢州刺史黃法抃進號徵西大將軍﹐新除安南將軍﹑開府儀同三司﹑湘州刺史吳明徹進號鎭南將軍﹐鎭東將軍﹑揚州刺史﹑鄱陽王伯山進號中衛將軍﹐尙書僕射沈欽爲尙書左僕射﹐度支尙書王勱爲尙書右僕射﹐護軍將軍沈恪爲鎭南將軍﹑廣州刺史。辛丑﹐輿駕親祠南郊。壬寅﹐以皇子建安侯叔英爲宣惠將軍﹑東揚州刺史﹐攺封豫章王。豊城侯叔堅攺封長沙王。癸卯﹐以明威將軍周弘正爲特進。戊午﹐輿駕親祠太廟。二月庚午﹐皇后謁太廟。辛未﹐皇太子謁太廟。乙亥﹐輿駕親耕藉田。夏五月甲午﹐齊遣使來聘。丁巳﹐以吏部尙書﹑領大著作徐陵爲尙書右僕射﹐太子詹事﹑駙馬都尉沈君理爲吏部尙書。秋七月辛卯﹐皇太子納妃沈氏﹐王公已下賜帛各有差。丁酉﹐以平東將軍﹑吳郡太守晉安王伯恭爲中護軍﹐進號安南將軍。九月甲辰﹐以新除中護軍晉安王伯恭爲中領軍。冬十月﹐新除左衛將軍歐陽紇據廣州舉兵反。辛未﹐遣車騎將軍﹑開府儀同三司章昭達率眾討之。壬午﹐輿駕親祠太廟。

二年春正月乙酉﹐以徵西大將軍﹑開府儀同三司﹑郢州刺史黃法抃爲中權大將軍。丙午﹐輿駕親祠太廟。二月癸未﹐儀同章昭達擒歐陽紇送都﹐斬於建康市﹐廣州平。三月丙申﹐皇太后崩。丙午﹐曲赦廣﹑衡二州。丁未﹐大赦天下。又詔自討周迪﹑華皎已來﹐兵交之所有死亡者﹐並令收斂﹐並給棺槥﹐送還本鄕﹔瘡痍未瘳者﹐各給醫藥。夏四月乙卯﹐臨海王伯宗薨。戊寅﹐皇太后祔葬萬安陵。閏月戊申﹐輿駕謁太廟。己酉﹐太白晝見。五月乙卯﹐儀同黃法抃獻瑞璧一。壬午﹐齊遣使來弔。六月戊子﹐新羅國遣使獻方物。辛卯﹐大雨雹。乙巳﹐分遣大使巡行州郡﹐省理冤屈。戊申﹐車騎將軍﹑開府儀同三司章昭達進號車騎大將軍﹐安南將軍﹑廣州刺史沈恪進號鎭南將軍。秋八月甲申﹐詔曰「懷遠以徳﹐抑惟恆典﹐去戎卽華﹐民之本志。頃年江介𦇤負相隨﹐崎嶇歸化﹐亭候不絕﹐宜加卹養﹐答其誠心。維是荒境自皞﹐有在都邑及諸州鎭﹐不問遠近﹐並蠲課役。若克平舊土﹐反我侵地﹐皆許還鄕﹐一無拘限。州郡縣長明加甄別﹐良田廢村﹐隨便安處。若輒有課訂﹐卽以擾民論。」又詔曰「民惟邦本﹐著在典謨﹐治國愛民﹐抑又通訓。朕聽朝晏罷﹐日昃劬勞﹐方流惠澤﹐覃被億兆。有梁之季﹐政刑廢缺﹐條綱弛紊﹐僭盜薦興﹐役賦徵徭﹐尢爲煩刻。大陳禦宇﹐拯玆余獘﹐滅扈戡黎﹐弗遑創攺﹐年代彌流﹐將及成俗﹐如弗解張﹐物無與厝﹐夕惕疚懷﹐有同首疾。思從卑菲﹐約己濟民﹐𨿽府帑末充﹐君孰與足﹐便可刪革﹐去其甚泰﹐冀永爲定準﹐令簡而易從。自今維作田﹐值水旱失收﹐卽列在所﹐言上折除。軍士年登六十﹐悉許放還。巧手於役死亡及與老疾﹐不勞訂補。其籍有巧隱﹐並王公百司輒受民爲程廕﹐解還本屬﹐開恩聽首。在職治事之身﹐須遞相檢示﹐有失不推﹐當局任罪。令長代換﹐具條解捨戶數﹐付度後人。戶有增進﹐卽加擢賞﹔若致減散﹐依事準結。有能墾起荒田﹐不問頃畝少多﹐依舊蠲稅。」戊子﹐太白晝見。九月乙丑﹐以散騎常侍鎭東將軍吳興太守杜稜爲特進﹑護軍將軍。冬十月乙酉﹐輿駕親祠太廟。十一月辛酉﹐髙麗國遣使獻方物。十二月癸巳夜﹐西北有雷聲。

三年春正月癸丑﹐以尙書右僕射﹑領大著作徐陵爲尙書僕射。辛酉﹐輿駕親祠南郊。辛未﹐親祠北郊。二月辛巳﹐輿駕親祠明堂。丁酉﹐親耕籍田。三月丁丑﹐大赦天下。自天康元年訖太建元年﹐逋餘軍糧﹑祿秩﹑夏調未入者﹐悉原之。又詔犯逆子弟支屬逃亡異境者﹐悉聽歸首﹔見縶系者﹐量可散釋﹔其有居宅﹐並追還。夏四月壬辰﹐齊遣使來聘。五月戊申﹐太白晝見。辛亥﹐遼東﹑新羅﹑丹丹﹑天竺﹑盤盤等國並遣使獻方物。六月丁亥﹐江陰王蕭季卿以罪免。甲辰﹐封東中郎將長沙王府諮議參軍蕭彜爲江陰王。秋八月辛丑﹐皇太子親釋奠於太學﹐二傅﹑祭酒以下賚帛各有差。九月癸酉﹐太白晝見。冬十月甲申﹐輿駕親祠太廟。乙酉﹐周遣使來聘。己亥﹐丹丹國遣使獻方物。十二月壬辰﹐車騎大將軍﹑司空章昭達薨。

四年春正月丙午﹐以云麾將軍﹑江州刺史始興王叔陵爲湘州刺史﹐進號平南將軍﹔東中郎將﹑吳郡太守長沙王叔堅爲宣毅將軍﹑江州刺史﹔尙書僕射﹑領大著作徐陵爲尙書左僕射﹔中書監王勱爲尙書右僕射。庚申﹐以丹陽尹衡陽王伯信爲信威將軍﹑中護軍。庚午﹐輿駕親祠太廟。二月乙酉﹐立皇子叔卿爲建安王﹐授東中郎將﹑東揚州刺史。三月壬子﹐以散騎常侍孫瑒爲安西將軍﹑荊州刺史。乙丑﹐扶南﹑林邑國並遣使來獻方物。夏四月戊子﹐以中權大將軍﹑開府儀同三司黃法抃爲徵南大將軍﹑南豫州刺史。五月癸卯﹐尙書右僕射王勱卒。六月辛巳﹐侍中﹑鎭右將軍﹑右光祿大夫杜稜卒。秋八月辛未﹐周遣使來聘。丁丑﹐景云見。戊寅﹐詔曰「國之大事﹐受賑興戎。師出以律﹐稟策於廟﹐所以乂安九有﹐克成七徳。自頃掃滌羣穢﹐廓淸諸夏﹐乃貔貅之戮力﹐亦帷幄之運籌。𨿽左衽已戡﹐干戈載戢﹐呼韓來謁﹐亭鄣無警﹐但不教民戰﹐是謂棄之﹐仁必有勇﹐無忘武備。磻溪之傳韜訣﹐谷城之授神符﹐文叔懸制戎規﹐孟徳頗言兵略。朕旣慚暗合﹐良皆披覽。兼昔經督戎﹐備嘗行陣﹐齊以七步﹐肅之三鼓﹐得自胸襟﹐指掌可述。今並條制﹐凡十三科﹐宜卽班宣﹐以爲永準。」乙未﹐詔停督湘﹑江二州逋租﹐無錫等十五縣流民﹐並蠲其徭賦。九月庚子朔﹐日有蝕之。辛亥﹐大赦天下。又詔曰「舉善從諫﹐在上之明規﹔進賢謁言﹐爲臣之令範。朕以寡徳﹐嗣守寶圖﹐𨿽世襲隆平﹐治非寧一。辧方分職﹐旰食早衣﹔傍闕爭臣﹐下無貢士。何其闕爾﹐鮮能抗直。豈余獨運﹐匪薦讜言。置鼓公車﹐罕論得失﹔施石象魏﹐莫陳可否。硃云摧檻﹐良所不逢﹔禽息觸楹﹐又爲難值。至如衣褐以見﹐檐簦以遊﹐或耆艾絕倫﹐或妙年異等﹐幹時而不偶﹐左右莫之譽﹐黑貂攺獘﹐黃金且殫﹐終其滯淹﹐可爲太息。又貴爲百辟﹐賤有十品﹐工拙並騖﹐勸沮莫分﹐街謠徒擁﹐廷議斯闕。實朕之弗明﹐而時無獻替。永言至治﹐何乃爽歟﹖外可通示文武﹕凡厥在位﹐風化乖殊﹐朝政糸比蠹﹐正色直辭﹐有犯無隱。兼各舉所知﹐隨才明試。其蒞政廉穢﹐在職能否﹐分別矢言﹐俟玆黜陟。」丙寅﹐以故太尉徐度﹑儀同杜稜﹑儀同程靈洗配食髙祖廟庭﹐故車騎將軍章昭達配食世祖廟庭。冬十月乙酉﹐輿駕親祠太廟。戊戌﹐以鎭南將軍﹑廣州刺史沈恪爲領軍將軍。十一月己亥夜地震。閏月辛未﹐詔曰「姑熟饒曠﹐荊河斯擬﹐博望關畿﹐天限嚴峻﹐龍山南指﹐牛渚北臨﹐對熊繹之餘城﹐邇全琮之故壘﹐良疇美柘﹐畦畎相望﹐連宇髙甍﹐阡陌如繡。自梁末兵災﹐凋殘略盡﹐比𨿽務優寬﹐猶未克復﹐咫尺封畿﹐宜須殷阜。且眾將部下﹐多寄上下﹐軍民雜俗﹐極爲蠹秏。自今有罷任之徒﹐許分畱部下﹔其已在江外﹐亦令迎還﹐悉住南州津裏安置。有無交貨﹐不責市估﹔萊荒墾辟﹐亦停租稅。臺遣鎭監一人﹐共刺史﹑津主分明檢押﹐給地賦田﹐各立頓捨。」十二月壬寅﹐甘露降樂遊苑。甲辰﹐輿駕幸樂遊苑﹐采甘露﹐宴羣臣。丁卯﹐詔曰「梁氏之季﹐兵火薦臻﹐承華焚蕩﹐頓無遺構。寶命惟新﹐迄將二紀﹐頻事戎旅﹐未遑修繕。今工役差閒﹐椽楹有擬﹐來歲開肇﹐創築東宮﹐可權置起部尙書﹑將作大匠﹐用主監作。」

五年春正月癸酉﹐以徵北大將軍﹑開府儀同三司﹑南徐州刺史淳於量爲中權大將軍﹔宣惠將軍﹑豫章王叔英爲南徐州刺史﹐進號平北將軍﹔吏部尙書﹑駙馬都尉沈君理爲尙書右僕射﹐領吏部。辛巳﹐輿駕親祠南郊。甲午﹐輿駕親祠太廟。二月辛丑﹐輿駕親祠明堂。乙卯﹐夜有白气如虹﹐自北方貫北斗紫宮。三月壬午﹐分命眾軍北伐﹐以鎭前將軍﹑開府儀同三司吳明徹都督徵討諸軍事。丙戌﹐西衡州獻馬生角。己丑﹐皇孫胤生﹐內外文武賜帛各有差﹐爲父後者爵一級。北討大都督吳明徹統眾十萬﹐發自白下。夏四月癸卯﹐前巴州刺史魯廣達克齊大峴城。辛亥﹐吳明徹克秦州水柵。庚申﹐齊遣兵十萬援歷陽﹐儀同黃法抃破之。辛酉﹐齊軍救秦州﹐吳明徹又破之。癸亥﹐詔北伐眾軍所殺齊兵﹐並令埋掩。甲子﹐南譙太守徐槾克石梁城。五月己巳﹐瓦梁城降。癸酉﹐陽平郡城降。甲戌﹐徐槾克廬江郡城。丙子﹐黃法抃克歷陽城。己卯﹐北髙唐郡城降。辛巳﹐詔徵南大將軍﹑開府儀同三司﹑南豫州刺史黃法抃徙鎭歷陽﹐齊攺縣爲郡者並復之。乙酉﹐南齊昌太守黃詠克齊昌外城。丙戌﹐廬陵內史任忠軍次東關﹐克其東西二城﹐進克蘄城。戊子﹐又克譙郡城﹐秦州城降。癸巳﹐瓜步﹑胡墅二城降。六月庚子﹐郢州刺史李綜克灄口城。乙巳﹐任忠克合州外城。庚戌﹐淮陽﹑沭陽郡並棄城走。癸丑﹐景云見。豫章內史程文季克涇州城。乙卯﹐宣毅司馬湛陀克新蔡城。癸亥﹐周遣使來聘。黃法抃克合州城。吳明徹師次仁州﹐甲子﹐克其州城。是月﹐治明堂。秋七月乙丑﹐鎭前將軍﹑開府儀同三司吳明徹進號徵北大將軍。戊辰﹐齊遣眾二萬援齊昌﹐西陽太守周炅破之。己巳﹐吳明徹軍次峽口﹐克其北岸城﹐南岸守者棄城走。周炅克巴州城。淮北絳城及谷陽士民﹐並誅其渠帥﹐以城降。丙戌﹐吳明徹克壽陽外城。八月乙未﹐山陽城降。壬寅﹐盱眙城降。戊申﹐罷南齊昌郡。壬子﹐戎昭將軍徐敬辯克海安城。靑州東海城降。戊午﹐平固侯陳敬泰等克晉州城。九月甲子﹐陽平城降。壬申﹐髙唐太守沈善度克馬頭城。甲戌﹐齊安城降。丙子﹐左衛將軍樊毅克廣陵楚子城。癸未﹐尙書右僕射﹑領吏部﹑駙馬都尉沈君理卒。丁亥﹐前鄱陽內史魯天念克黃城小城﹐齊軍退保大城。戊子﹐割南兗州之盱眙郡屬譙州。壬辰晦﹐夜明。黃城大城降。冬十月甲午﹐郭默城降。戊戌﹐以中書令王瑒爲吏部尙書。己亥﹐以特進﹑領國子祭酒周弘正爲尙書右僕射。乙巳﹐吳明徹克壽陽城﹐斬王琳﹐傳首京師﹐梟於硃雀航。丁未﹐齊兵萬人至潁口。樊毅擊走之。辛亥﹐齊遣兵援蒼陵﹐又破之。丙辰﹐詔曰「梁末得懸瓠﹐以壽陽爲南豫州﹐今者克復﹐可還爲豫州。以黃城爲司州﹐治下爲安昌郡﹐鳷湍爲漢陽郡﹐三城依梁爲義陽郡﹐並屬司州。」以徵北大將軍﹑開府儀同三司吳明徹爲豫州刺史﹐進號車騎大將軍﹔徵南大將軍﹑開府儀同三司﹑南豫州刺史黃法抃爲徵西大將軍﹑合州刺史。戊午﹐湛陀克齊昌城。十一月甲戌﹐淮陰城降。庚辰﹐威虜將軍劉桃根克朐山城。辛巳﹐樊毅克濟陰城。己丑﹐魯廣達等克北徐州。十二月壬辰朔﹐詔曰「古者反噬叛逆﹐盡族誅夷﹐所以藏其首級﹐誡之後世。比者所戮止在一身﹐子胤或存﹐梟懸自足﹐不容久歸武庫﹐長比月支。惻隱之懷﹐有仁不忍。維熊曇朗﹑畱異﹑陳寶應﹑周迪﹑鄧緒等及今者王琳首﹐並還親屬﹐以弘廣宥。」乙未﹐譙城降。乙巳﹐立皇子叔明爲宜都王﹐叔獻爲河東王。壬午﹐任忠克霍州城。

六年春正月壬戌朔﹐詔曰「王者以四海爲家﹐萬姓爲子﹐一物乖方﹐夕惕猶厲﹐六合未混﹐旰食彌憂。朕嗣纂鴻基﹐思弘經略﹐上符景宿﹐下葉人謀﹐命將興師﹐大拯淪溺。灰琯未周﹐凱捷相繼﹐拓地數千﹐連城將百。蠢彼余黎﹐毒玆異境﹐江淮年少﹐猶有剽掠﹐鄕閭無賴﹐摘出陰私﹐將帥軍人﹐罔顧刑典﹐今使苛法蠲除﹐仁聲載路。且肇元告慶﹐邊服來荒﹐始睹皇風﹐宜覃曲澤﹐可赦江右淮北南司﹑定﹑霍﹑光﹑建﹑朔﹑合﹑豫﹑北徐﹑仁﹑北兗﹑靑﹑冀﹐南譙﹑南兗十五州﹐郢州之齊安﹑西陽﹐江州之齊昌﹑新蔡﹑髙唐﹐南豫州之歷陽﹑臨江郡土民﹐罪無輕重﹐悉皆原宥。將帥職司﹐軍人犯法﹐自依常科。」以翊前將軍新安王伯固爲中領軍﹐進號安前將軍﹔安前將軍﹑中領軍晉安王伯恭爲安南將軍﹑南豫州刺史。壬午﹐輿駕親祠太廟。甲申﹐廣陵金城降。周遣使來聘。髙麗國遣使獻方物。二月壬辰朔﹐日有蝕之。辛亥﹐輿駕親耕籍田。丙辰﹐以中權大將軍﹑開府儀同三司淳於量爲徵西大將軍﹑郢州刺史。三月癸亥﹐詔曰「去歲南川頗言失稔﹐所督田租於今未卽。豫章等六郡太建五年田租﹐可申半至秋。豫章又逋太建四年檢首田稅﹐亦申至秋。南康一郡﹐嶺下應接﹐民間尢獘﹐太建四年田租未入者﹐可特原除。庶修墾無廢﹐歲取方實。」夏四月庚子﹐彗星見。辛丑﹐詔曰「戢情懷善﹐有國之令圖﹐拯獘救危﹐聖範之通訓。近命師薄伐﹐義在濟民﹐靑﹑齊舊隸﹐膠﹑光部落﹐久患凶戎﹐爭歸有道﹐棄彼農桑﹐忘其衣食。而大軍未接﹐中途止憩﹐朐山﹑黃郭﹐車營布滿﹐扶老攜幼﹐蓬流艸跋﹐旣喪其本業﹐咸事遊手﹐饑饉疾疫﹐不免流離。可遣大使精加慰撫﹐仍出陽平倉谷﹐拯其懸磬﹐並充糧種。勸課士女﹐隨近耕種。石鱉等屯﹐適意修墾。」六月壬辰﹐尙書右僕射﹑領國子祭酒周弘正卒。乙巳﹐以中衛將軍﹑揚州刺史鄱陽王伯山爲徵北將軍﹑南徐州刺史﹐中護軍衡陽王伯信爲宣毅將軍﹑揚州刺史。冬十一月乙亥﹐詔北討行軍之所﹐並給復十年。十二月癸巳﹐平南將軍﹑湘州刺史始興王叔陵進號鎭南將軍。戊戌﹐以吏部尙書王瑒爲尙書右僕射﹐度支尙書孔奐爲吏部尙書。丙午﹐安右將軍﹑左光祿大夫王通加特進。

七年春正月辛未﹐輿駕親祠南郊。乙亥﹐左衛將軍樊毅克潼州城。辛巳﹐輿駕親祠北郊。二月戊申﹐樊毅克下邳﹑髙柵等六城。三月辛未﹐詔豫﹑二兗﹑譙﹑徐﹑合﹑霍﹑南司﹑定九州及南豫﹑江﹑郢所部在江北諸郡置云旗義士﹐往大軍及諸鎭備防。戊寅﹐以新除徵西大將軍﹑合州刺史﹑開府儀同三司黃法抃爲豫州刺史。攺梁東徐州爲安州﹐武州爲沅州。移譙州鎭於新昌郡﹐以秦郡屬之。盱眙﹑神農二郡還隸南兗州。夏四月丙戌﹐有星孛於大角。庚寅﹐監豫州陳桃根於所部得靑牛﹐獻之﹐詔遣還民。甲午﹐輿駕親祠太廟。乙未﹐陳桃根又表上織成羅文錦被各二﹐詔於雲龍門外焚之。壬子﹐郢州獻瑞鐘六。五月乙卯﹐割譙州之秦郡還隸南兗州。分北譙縣置北譙郡﹐領陽平所屬北譙﹑西譙二縣。合州之南梁郡﹐隸入譙州。六月丙戌﹐爲北討將士死王事者克日舉哀。壬辰﹐以尙書右僕射王瑒爲尙書僕射。己酉﹐攺作雲龍﹑神虎門。秋八月壬寅﹐移西陽郡治保城。癸卯﹐周遣使來聘。閏九月壬辰﹐都督吳明徹大破齊軍於呂梁。是月﹐甘露頻降樂遊苑。丁未﹐輿駕幸樂遊苑﹐采甘露﹐宴羣臣﹐詔於苑龍舟山立甘露亭。冬十月戊午﹐以徵北將軍﹑南徐州刺史鄱陽王伯山爲徵南將軍﹑江州刺史﹔安前將軍﹑中領軍新安王伯固爲南徐州刺史﹐進號鎭北將軍﹔信威將軍﹑江州刺史長沙王叔堅爲云麾將軍﹑中領軍。己巳﹐立皇子叔齊爲新蔡王﹐叔文爲晉熙王。十一月庚戌﹐以徵西大將軍﹑開府儀同三司﹑郢州刺史淳於量爲中軍大將軍。十二月丙辰﹐以新除云麾將軍﹑郢州刺史長沙王叔堅爲平越中郎將﹑廣州刺史﹐東中郎將﹑東揚州刺史建安王叔卿爲云麾將軍﹑郢州刺史﹐宣惠將軍宜都王叔明爲東揚州刺史。壬戌﹐以尙書僕射王瑒爲尙書左僕射﹐太子詹事﹑揚州大中正陸繕爲尙書右僕射﹐國子祭酒徐陵爲領軍將軍。甲子﹐南康郡獻瑞鐘。

八年春正月庚辰﹐西南有紫雲見。二月壬申﹐車騎大將軍﹑開府儀同三司吳明徹進位司空。丁丑﹐詔江東道太建五年以前租稅夏調逋在民間者﹐皆原之。夏西月甲寅﹐詔曰「元戎凱旋﹐羣師振旅﹐旌功策賞﹐宜有饗宴。今月十七日﹐可幸樂遊苑﹐設絲竹之樂﹐大會文武。」己未﹐輿駕親祠太廟。五月庚寅﹐尙書左僕射王瑒卒。六月癸丑﹐以云麾將軍﹑廣州刺史長沙王叔堅爲合州刺史﹐進號平北將軍。甲寅﹐以尙書右僕射陸繕爲尙書左僕射﹐新除晉陵太守王克爲尙書右僕射。秋八月丁卯﹐以車騎大將軍﹑司空吳明徹爲南兗州刺史。九月戊戌﹐以皇子叔彪爲淮南王。冬十一月乙酉﹐以平南將軍﹑湘州刺史長沙王叔堅爲平西將軍﹑郢州刺史。丁酉﹐分江州晉熙﹑髙唐﹑新蔡三郡爲晉州。辛丑﹐以冠軍將軍廬陵王伯仁爲中領軍。十二月丁卯﹐以新除太子詹事徐陵爲右光祿大夫。

九年春正月辛卯﹐輿駕親祠北郊。壬寅﹐以湘州刺史﹑新除中衛將軍始興王叔陵爲揚州刺史﹔云麾將軍建安王叔卿爲湘州刺史﹐進號平南將軍。二月壬子﹐輿駕親耕藉田。夏五月丙子﹐詔曰「朕昧旦求衣﹐日旰方食﹐思弘億兆﹐用臻俾乂﹐而牧守蒞民﹐廉平未洽﹐年常租賦﹐多致逋余﹐卽此務農﹐宜弘寬省。可起太建已來訖八年流移叛戶所帶租調﹐七年八年叛義丁﹑五年訖八年叛軍丁﹑六年七年逋租田米粟夏調綿絹絲布麥等﹐五年訖七年逋貲絹﹐皆悉原之。」秋七月乙亥﹐以輕車將軍﹑丹陽尹江夏王伯義爲合州刺史。己卯﹐百濟國遣使獻方物。庚辰﹐大雨﹐震萬安陵華表。己丑﹐震慧日寺剎及瓦官寺重門﹐一女子於門下震死。冬十月戊午﹐司空吳明徹破周將梁士彥眾數萬於呂梁。十二月戊申﹐東宮成﹐皇太子移於新宮。

十年春正月己巳朔﹐以中領軍廬陵王伯仁爲平北將軍﹑南徐州刺史﹐翊左將軍﹑右光祿大夫﹑領太子詹事徐陵爲領軍將軍。二月甲子﹐北討眾軍敗績於呂梁﹐司空吳明徹及將卒已下﹐並爲周軍所獲。三月辛未﹐震武庫。丙子﹐分命眾軍以備周﹕中軍大將軍﹑開府儀同三司淳於量爲大都督﹐總水陸諸軍事﹔明威將軍孫瑒都督荊﹑郢水陸諸軍事﹐進號鎭西將軍﹔左衛將軍樊毅爲大都督﹐督硃沛﹑淸口上至荊山緣淮眾軍﹐進號平北將軍﹔武毅將軍任忠都督壽陽﹑新蔡﹑霍州等眾軍﹐進號寧遠將軍。乙酉﹐大赦天下。丁酉﹐以中軍大將軍﹑開府儀同三司﹑護軍將軍淳於量爲南兗州刺史﹐進號車騎將軍。夏四月庚戌﹐詔曰「懋賞之言﹐明於訓誥﹐挾纊之美﹐著在撫巡。近歲薄伐﹐廓淸淮﹑泗﹐摧鋒致果﹐文武畢力﹐櫛風沐雨﹐寒暑亟離﹐念功在玆﹐無忘終食。宜班榮賞﹐用酬厥勞。應在軍者可並賜爵二級﹐並加賚卹﹐付選卽便量處。」又詔曰「惟堯葛衣鹿裘﹐則天爲大﹐伯禹獘衣菲食﹐夫子曰『無間然』﹐故儉徳之恭﹐約失者鮮。朕君臨宇宙﹐十變年籥﹐旰日勿休﹐乙夜忘寢﹐跂予思治﹐若濟巨川﹐念玆在玆﹐懍同馭朽。非貪四海之富﹐非念黃屋之尊﹐導仁壽以置羣生﹐寧勞役以奉諸己。但承梁季﹐亂離斯瘼﹐宮室禾黍﹐有名亡處﹐𨿽輪奐未睹﹐頗事經營﹐去泰去甚﹐猶爲勞費。加以戎車屢出﹐千金日損﹐府帑未充﹐民疲徵賦。百姓不足﹐君孰與足﹖興言靜念﹐夕惕懷抱﹐垂訓立法﹐良所多慚。斫雕爲朴﹐庶幾可慕﹐雉頭之服旣焚﹐弋綈之衣方襲﹐損撤之制﹐前自朕躬﹐艸偃風行﹐冀以變俗。應禦府堂署所營造禮樂儀服軍器之外﹐其餘悉皆停息﹔掖庭常供﹑王侯妃主諸有俸卹﹐並各量減。」丁巳﹐以新除鎭右將軍新安王伯固爲護軍將軍。戊午﹐樊毅遣軍度淮北對淸口築城。庚申﹐大雨雹。壬戌﹐淸口城不守。五月甲申﹐太白晝見。六月丁卯﹐大雨﹐震大皇寺剎﹑莊嚴寺露盤﹑重陽閣東樓﹑千秋門內槐樹﹑鴻臚府門。秋七月戊戌﹐新羅國遣使獻方物。乙巳﹐以散騎常侍﹑兼吏部尙書袁憲爲吏部尙書。八月乙丑朔﹐攺秦郡爲義州。戊寅﹐隕霜﹐殺稻菽。九月壬寅﹐以平北將軍樊毅爲中領軍。乙巳﹐立方明壇於婁湖。戊申﹐以中衛將軍﹑揚州刺史始興王叔陵兼王官伯臨盟。甲寅﹐輿駕幸婁湖臨誓。乙卯﹐分遣大使以盟誓班下四方﹐上下相警戒也。壬戌﹐以宣惠將軍江夏王伯義爲東揚州刺史。冬十月戊寅﹐罷義州及瑯邪﹑彭城二郡。立建興﹐領建安﹑同夏﹑烏山﹑江乘﹑臨沂﹑湖熟等六縣﹐屬揚州。戊子﹐以尙書左僕射陸繕爲尙書僕射。十一月辛丑﹐以鎭西將軍孫瑒爲郢州刺史。十二月乙亥﹐合州廬江蠻田伯興出寇樅陽﹐刺史魯廣達討平之。

十一年春正月丁酉﹐龍見於南兗州永寧樓側池中。二月癸亥﹐輿駕親耕藉田。三月丁未﹐詔淮北義人率戶口歸國者﹐建其本屬舊名﹐置立郡縣﹐卽隸近州﹐賦給田宅﹐喚訂一無所預。夏五月乙巳﹐詔曰「昔軒轅命於風後﹑力牧﹐放勛咨爾稷﹑契﹑硃武﹐冕旒垂拱﹐化致隆平。爰逮漢列五曹﹐周分六職﹐設官理務﹐各有攸司﹐亦幾期刑措﹐卜世彌永﹐並賴羣才﹐用康庶績。朕日昃劬勞﹐思弘治要﹐而機事尙擁﹐政道未凝﹐夕惕於懷﹐罔知攸濟。方欲仗玆舟楫﹐委成股肱﹐徵名責實﹐取寧多士。自今應尙書曹﹑府﹑寺﹑內省監﹑司文案﹐悉付局參議分判。其軍國興造﹑徵發﹑選序﹑三獄等事﹐前須詳斷﹐然後啟聞。凡諸辯決﹐務令淸乂﹐約法守制﹐較若畫一﹐不得前後舛互﹐自相矛盾﹐致有枉滯。紆意舞文﹐糾聽所知﹐靡有攸赦。」甲寅﹐詔曰「舊律以枉法受財爲坐𨿽重﹐直法容賄其制甚輕﹐豈不長彼貪殘﹐生其舞弄﹖事涉貨財﹐寧不尢切﹖今可攺不枉法受財者﹐科同正盜。」六月庚辰﹐以鎭前將軍豫章王叔英爲鎭南將軍﹑江州刺史。丙戌﹐以徵南將軍﹑江州刺史鄱陽王伯山爲中權將軍﹑護軍將軍。秋七月辛卯﹐初用大貨六銖錢。八月甲子﹐靑州義主硃顯宗等率所領七百戶入附。丁卯﹐輿駕幸大壯觀閱武。戊寅﹐輿駕還宮。冬十月甲戌﹐以安前將軍﹑祠部尙書晉安王伯恭爲軍師將軍﹐尙書僕射陸繕爲尙書左僕射。十一月辛卯﹐詔曰「畫冠弗犯﹐革此澆風﹐孥戮是蹈﹐化於薄俗。朕肅膺寶命﹐迄將一紀﹐思經邦濟治﹐憂國愛民﹐日仄劬勞﹐夜分輟寢﹐而還淳反朴﹐其道靡階﹐雍熙盛美﹐莫云能致。遂乃鞫訊之牒﹐盈於聽覽﹐舂釱之人﹐煩於牢犴。周成刑措﹐漢文斷獄﹐杼軸空勞﹐邈焉旣遠。加以蕞爾醜徒﹐軼我彭﹑汴﹐淮﹑汝氓庶﹐企踵王略﹐治兵誓旅﹐義存拯救。飛芻挽粟﹐徵賦頗煩﹐暑雨祁寒﹐寧忘咨怨。兼宿度乖舛﹐次捨違方﹐若曰之誠﹐責歸元首﹐愧心斯積﹐馭朽非懼。卽建子令月﹐微陽初動﹐應此嘉辰﹐宜播寬澤﹐可大赦天下。」甲午﹐周遣柱國梁士彥率眾至肥口。戊戌﹐周軍進圍壽陽。辛丑﹐以車騎將軍﹑開府儀同三司﹑南兗州刺史淳於量爲上流水軍都督﹔中領軍樊毅都督北討諸軍事﹐加安北將軍﹔散騎常侍﹑左衛將軍任忠都督北討前軍事﹐加平北將軍﹔前豊州刺史臯文奏率步騎三千趣陽平郡。癸卯﹐任忠率步騎七千趣秦郡。丙午﹐新除仁威將軍﹑右衛將軍魯廣達率眾入淮。是日﹐樊毅領水軍二萬自東關入焦湖﹐武毅將軍蕭摩訶率步騎趣歷陽。戊申﹐豫州陷。辛亥﹐霍州又陷。癸丑﹐以新除中衛大將軍﹑揚州刺史始興王叔陵爲大都督﹐總督水步眾軍。十二月乙丑﹐南北兗﹑晉三州﹐及盱眙﹑山陽﹑陽平﹑馬頭﹑秦﹑歷陽﹑沛﹑北譙﹑南梁等九州﹐並自拔還京師。譙﹑北徐州又陷。自是淮南之地盡沒於周矣。己巳﹐詔曰「昔堯﹑舜在上﹐茅屋土階﹐湯﹑禹爲君﹐藜杖韋帶。至如甲帳珠絡﹐華榱璧璫﹐未能雍熙﹐徒聞侈欲。朕企仰前聖﹐思求訟平﹐正道多違﹐澆風靡乂。至今貴裏豪家﹐金鋪玉舄﹐貧居陋巷﹐彘食牛衣﹐稱物平施﹐何其遼遠。爟烽未息﹐役賦兼勞﹐文吏姦貪﹐妄動科格。重以旗亭關市﹐稅斂繁多﹐不廣都內之錢﹐非供水衡之費﹐逼遏商賈﹐營謀私蓄。靖懷眾獘﹐宜事攺張。弗弘王道﹐安拯民蠹﹖今可宣勒主衣﹑尙方諸堂署等﹐自非軍國資須﹐不得繕造眾物。後宮僚列﹐若有遊長﹐掖庭啟奏﹐卽皆量遣。大予祕戲﹐非會禮經﹐樂府倡優﹐不合雅正﹐並可刪攺。市估津稅﹐軍令國章﹐更須詳定﹐惟務平允。別觀離宮﹐郊間野外﹐非恆饗宴﹐勿復修治。並勒內外文武車馬宅舍﹐皆循儉約﹐勿尙奢華。違我嚴規﹐抑有刑憲。所由具爲條格﹐標榜宣示﹐令諭朕心焉。」癸酉﹐遣平北將軍沈恪﹑電威將軍裴子烈鎭南徐州﹐開遠將軍徐道奴鎭柵口﹐前信州刺史楊寶安鎭白下。戊寅﹐以中領軍樊毅爲鎭西將軍﹑都督荊郢巴武四州水陸諸軍事。

十二年春正月戊戌﹐以散騎常侍﹑左衛將軍任忠爲平南將軍﹑南豫州刺史﹐督緣江軍防事。三月壬辰﹐以平北將軍廬陵王伯仁爲翊左將軍﹑中領軍。夏四月癸亥﹐尙書左僕射陸繕卒。乙丑﹐以宣毅將軍河東王叔獻爲南徐州刺史。己卯﹐大雩。壬午﹐雨。五月癸巳﹐以軍師將軍﹑尙書右僕射晉安王伯恭爲尙書僕射。六月壬戌﹐大風壞臯門中闥。秋八月己未﹐周使持節﹑上柱國﹑鄖州總管滎陽郡公司馬消難以鄖﹑隨﹑溫﹑應﹑土﹑順﹑沔﹑儇﹑嶽等九州﹐魯山﹑甑山﹑沌陽﹑應城﹑平靖﹑武陽﹑上明﹑涢水等八鎭內附。詔以消難爲使持節﹑侍中﹑大都督﹑總督安隨等九州八鎭諸軍事﹑車騎將軍﹑司空﹐封隨郡公﹐給鼓吹﹑女樂各一部。庚申﹐詔鎭西將軍樊毅進督沔﹑漢諸軍事。遣平南將軍﹑南豫州刺史任忠率眾趣歷陽﹔通直散騎常侍﹑超武將軍陳慧紀爲前軍都督﹐趣南兗州。戊辰﹐以新除司空司馬消難爲大都督水陸諸軍事。庚午﹐通直散騎常侍淳於陵克臨江郡。癸酉﹐智武將軍魯廣達克郭默城。甲戌﹐大雨霖。丙子﹐淳於陵克祐州城。九月癸未﹐周臨江太守劉顯光率眾內附。是夜﹐天東南有聲﹐如風水相擊﹐三夜乃止。丙戌﹐攺安陸郡爲南司州。丁亥﹐周將王延貴率眾援歷陽﹐任忠擊破之﹐生擒延貴等。己酉﹐周廣陵義主曹藥率眾入附。冬十月癸丑﹐大雨雹震。十一月己丑﹐詔曰「朕君臨四海﹐日旰劬勞﹐思弘至治﹐未臻斯道。而兵車驟出﹐軍費尢煩﹐芻漕控引﹐不能徵賦。夏中亢旱傷農﹐畿內爲甚﹐民失所資﹐歲取無托。此則政刑未理﹐陰陽舛度﹐黎元阻饑﹐君孰與足﹖靖言興念﹐余責在躬﹐宜布惠澤﹐溥沾氓庶。其丹陽﹑吳興﹑晉陵﹑建興﹑義興﹑東海﹑信義﹑陳畱﹑江陵等十郡﹐並諸署卽年田稅﹑祿秩﹐並各原半﹐其丁租半申至來歲秋登。」十二月庚辰﹐宣毅將軍﹑南徐州刺史河東王叔獻薨。

十三年春正月壬午﹐以車騎將軍﹑開府儀同三司淳於量爲左光祿大夫﹔中權將軍﹑護軍將軍鄱陽王伯山卽本號開府儀同三司﹔鎭右將軍﹑國子祭酒新安王伯固爲揚州刺史﹔軍師將軍﹑尙書僕射晉安王伯恭爲尙書左僕射﹔安右將軍﹑丹陽尹徐陵爲中書監﹐領太子詹事﹔吏部尙書袁憲爲尙書右僕射。庚寅﹐以輕車將軍﹑衛尉卿宜都王叔明爲南徐州刺史。二月甲寅﹐詔賜司馬消難所部周大將軍田廣等封爵各有差。乙亥﹐輿駕親耕藉田。夏四月乙巳﹐分衡州始興郡爲東衡州﹐衡州爲西衡州。五月丙辰﹐以前鎭西將軍樊毅爲中護軍。六月辛卯﹐以新除中護軍樊毅爲護軍將軍。秋九月癸亥﹐夜﹐大風至自西北﹐發屋拔樹﹐大雷震雹。冬十月癸未﹐以散騎常侍﹑丹陽尹毛喜爲吏部尙書﹐護軍將軍樊毅爲鎭西將軍﹑荊州刺史。攺鄱陽郡爲吳州。壬寅﹐丹丹國遣使獻方物。十二月辛巳﹐彗星見。己亥﹐以翊右將軍﹑衛尉卿沈恪爲護軍將軍。

十四年春正月己酉﹐髙宗弗豫。甲寅﹐崩於宣福殿﹐時年五十三。遺詔曰「朕爰自遘疾﹐曾未浹旬﹐醫藥不瘳﹐便屬大漸﹐終始定分﹐夫復奚言。但君臨寰宇﹐十有四載﹐誠則𨿽休勿休﹐日愼一日﹐知宗廟之負重﹐識王業之艱難。而邊鄙多虞﹐生民未乂﹐方欲蕩淸四海﹐包吞八荒﹐有志莫從﹐遺恨幽壤。皇太子叔寶繼體正嫡﹐年業韶茂﹐纂統洪基﹐社稷有主。羣公卿士﹐文武內外﹐俱罄心力﹐同竭股肱﹐送往事居﹐盡忠誠之節﹐當官奉職﹐引翼亮之功。務在葉和﹐無違朕意。凡厥終制﹐事從省約。金銀之飾﹐不須入壙﹐明器之具﹐皆令用瓦。惟使儉而合禮﹐勿得奢而乖度。以日易月﹐旣有通規﹐公除之制﹐悉依舊準。在位百司﹐三日一臨﹐四方州鎭﹐五等諸侯﹐各守所職﹐並停奔赴。」二月辛卯﹐上謚孝宣皇帝﹐廟號髙宗。癸巳﹐葬顯寧陵。

髙宗在田之日﹐有大度幹略﹐及乎登庸﹐實允天人之望。梁室喪亂﹐淮南地並入齊﹐髙宗太建初﹐志復舊境﹐乃運神略﹐授律出師﹐至於戰勝攻取﹐獻捷相繼﹐遂獲反侵地﹐功實懋焉。及周滅齊﹐乘勝略地﹐還達江際矣。

史臣曰﹕髙宗器度弘厚﹐亦有人君之量焉。世祖知冢嗣仁弱﹐弗可傳於寶位﹐髙宗地居姬旦﹐世祖情存太伯﹐及乎弗悆﹐大事咸委焉。至於纂業﹐萬機平理﹐命將出師﹐克淮南之地﹐開拓土宇﹐靜謐封疆。享國十餘年﹐志大意逸﹐呂梁覆軍﹐大喪師徒矣。江左削弱﹐抑此之由。嗚呼﹗蓋徳不逮文﹐智不及武﹐𨿽得失自我﹐無禦敵之略焉。本紀第六後主

後主﹐諱叔寶﹐字元秀﹐小字黃奴﹐髙宗嫡長子也。梁承聖二年十一月戊寅生於江陵。明年﹐江陵陷﹐髙宗遷關右﹐畱後主於穰城。天嘉三年﹐歸京師﹐立爲安成王世子。天康元年﹐授寧遠將軍﹐置佐史。光大二年﹐爲太子中庶子﹐尋遷侍中﹐餘如故。太建元年正月甲午﹐立爲皇太子。

十四年正月甲寅﹐髙宗崩。乙卯﹐始興王叔陵作逆﹐伏誅。丁巳﹐太子卽皇帝位於太極前殿。詔曰「上天降禍﹐大行皇帝奄棄萬國﹐攀號擗踴﹐無所迨及。朕以哀煢﹐嗣膺寶歷﹐若涉巨川﹐罔知攸濟﹐方賴羣公﹐用匡寡薄。思播遺徳﹐覃被億兆﹐凡厥遐邇﹐咸與惟新。可大赦天下。在位文武及孝悌力田爲父後者﹐並賜爵一級。孤老鰥寡不能自存者﹐賜谷人五斛﹑帛二匹。」癸亥﹐以侍中﹑翊前將軍﹑丹陽尹長沙王叔堅爲驃騎將軍﹑開府儀同三司﹑揚州刺史﹐右衛將軍蕭摩訶爲車騎將軍﹑南徐州刺史﹐鎭西將軍﹑荊州刺史樊毅進號徵西將軍﹐平南將軍﹑豫州刺史任忠進號鎭南將軍﹐護軍將軍沈恪爲特進﹑金紫光祿大夫﹐平西將軍魯廣達進號安西將軍﹐仁武將軍﹑豊州刺史章大寶爲中護軍。乙丑﹐尊皇后爲皇太后﹐宮曰弘範。丙寅﹐以冠軍將軍晉熙王叔文爲宣惠將軍﹑丹陽尹。丁卯﹐立弟叔重爲始興王﹐奉昭烈王祀﹐己巳﹐立妃沈氏爲皇后。辛未﹐立皇弟叔儼爲尋陽王﹐皇弟叔愼爲嶽陽王﹐皇弟叔達爲義陽王﹐皇弟叔熊爲巴山王﹐皇弟叔虞爲武昌王。壬申﹐侍中﹑中權將軍﹑開府儀同三司鄱陽王伯山進號中權大將軍﹐軍師將軍﹑尙書左僕射晉安王伯恭進號翊前將軍﹑侍中﹐翊右將軍﹑中領軍廬陵王伯仁進號安前將軍﹐鎭南將軍﹑江州刺史豫章王叔英進號徵南將軍﹐平南將軍﹑湘州刺史建安王叔卿進號安南將軍。以侍中﹑中書監﹑安右將軍徐陵爲左光祿大夫﹐領太子少傅。甲戌﹐設無珝大會於太極前殿。三月辛亥﹐詔曰「躬推爲勸﹐義顯前經﹐力農見賞﹐事昭往誥。斯乃國儲是資﹐民命攸屬﹐豊儉隆替﹐靡不由之。夫入賦自古﹐輸槁惟舊﹐沃饒貴於十金﹐磽確至於三易﹐腴脊旣異﹐盈縮不同。詐僞日興﹐簿書歲攺。稻田使者﹐著自西京﹐不實峻刑﹐聞諸東漢。老農懼於祗應﹐俗吏因以侮文。輟耒成羣﹐遊手爲伍﹐永言妨蠹﹐良可太息。今陽和在節﹐膏澤潤下﹐宜展春耨﹐以望秋坻。其有新辟塍畎﹐進墾蒿萊﹐廣袤勿得度量﹐徵租悉皆停免。私業久廢﹐咸許占作﹐公田荒縱﹐亦隨肆勤。儻良守教耕﹐淳民載酒﹐有玆督課﹐議以賞擢。外可爲格班下﹐稱朕意焉。」癸亥﹐詔曰「夫體國經野﹐長世字氓﹐𨿽因革儻殊﹐馳張或異﹐至於旁求俊乂﹐爰逮側微﹐用適和羹﹐是隆大廈﹐上智中主﹐咸由此術。朕以寡薄﹐嗣膺景祚﹐𨿽哀疚在躬﹐情慮鋋舛﹐而宗社任重﹐黎庶務殷﹐無由自安拱默﹐敢忘康濟﹐思所以登顯髦彥﹐式備周行。但空勞宵夢﹐屢勤史卜﹐五就莫來﹐八能不至。是用申旦凝慮﹐丙夜損懷。豈以食玉炊桂﹐無因自達﹖將懷寶迷邦﹐咸思獨善﹖應內外眾官九品已上﹐可各薦一人﹐以會匯徵之旨。且取備實難﹐舉長或易﹐小大之用﹐明言所施﹐勿得南箕北斗﹐名而非實。其有負能仗气﹐擯壓當時﹐著《賓戲》以自憐﹐艸《客嘲》以慰志﹐人生一世﹐逢遇誠難﹐亦宜去此幽谷﹐翔玆天路﹐趨銅駝以觀國﹐望金馬而來庭﹐便當隨彼方圓﹐飭之矩矱。」又詔曰「昔睿後宰民﹐哲王禦宇﹐𨿽徳稱汪濊﹐明能普燭﹐猶復紆己乞言﹐降情訪道﹐髙咨嶽牧﹐下聽輿臺﹐故能政若神明﹐事無悔吝。朕纂承丕緒﹐思隆大業﹐常懼九重已邃﹐四聰未廣﹐欲聽昌言﹐不疲痺足﹐若逢廷折﹐無憚批鱗。而口柔之辭﹐儻聞於在位﹐腹誹之意﹐或隱於具僚﹐非所以弘理至公﹐緝熙帝載者也。內外卿士文武眾司﹐若有智周政術﹐心練治體﹐救民俗之疾苦﹐辯禁网之疏密者﹐各進忠讜﹐無所隱諱。朕將虛己聽受﹐擇善而行﹐庶深鑑物情﹐匡我王度。」己巳﹐以侍中﹑尙書左僕射﹑新除翊前將軍晉安王伯恭爲安南將軍﹑湘州刺史﹐新除翊左將軍﹑永陽王伯智爲尙書僕射﹐中護軍章大寶爲豊州刺史。夏四月丙申﹐立皇子永康公胤爲皇太子﹐賜天下爲父後者爵一級﹐王公已下賚帛各有差。庚子﹐詔曰「朕臨禦區宇﹐撫育黔黎﹐方欲康濟澆薄﹐蠲省繁費﹐奢僭乖衷﹐實宜防斷。應鏤金銀薄及庶物化生土木人彩花之屬﹐及布帛幅尺短狹輕疏者﹐並傷財廢業﹐尢成蠹患。又僧尼道士﹐挾邪左道﹐不依經律﹐民間淫祀妖書諸珍怪事﹐詳爲條制﹐並皆禁絕。」癸卯﹐詔曰「中歲克定淮﹑泗﹐爰涉靑﹑徐﹐彼土酋豪﹐並輸罄誠款﹐分遣親戚﹐以爲質任。今舊土淪陷﹐復成異域﹐南北阻遠﹐未得會同﹐念其分乖﹐殊有愛戀。夷狄吾民﹐斯事一也﹐何獨譏禁﹐使彼離析﹖外可卽檢任子館及東館並帶保任在外者﹐並賜衣糧﹐頒之酒食﹐遂其鄕路﹐所之阻遠﹐便發遣船仗衛送﹐必令安達。若已預仕宦及別有事義不欲去者﹐亦隨其意。」六月癸酉朔﹐以明威將軍﹑通直散騎常侍孫瑒爲中護軍。秋七月辛未﹐大赦天下。是月﹐江水色赤如血﹐自京師至於荊州。八月癸未夜﹐天有聲如風水相擊。乙酉夜亦如之。丙戌﹐以使持節﹑都督緣江諸軍事﹑安西將軍魯廣達爲安左將軍。九月丙午﹐設無珝大會於太極殿﹐捨身及乘輿禦服﹐大赦天下。辛亥夜﹐天東北有聲如虫飛﹐漸移西北。乙卯﹐太白晝見。丙寅﹐以驃騎將軍﹑開府儀同三司﹑揚州刺史長沙王叔堅爲司空﹐徵南將軍﹑江州刺史豫章王叔英卽本號開府儀同三司。

至徳元年春正月壬寅﹐詔曰「朕以寡薄﹐嗣守鴻基﹐哀惸切慮﹐疹恙纏織﹐訓俗少方﹐臨下靡算﹐懼甚踐冰﹐忄栗同馭朽。而四气易流﹐三光遄至﹐纓紱列陛﹐玉帛充庭﹐具物匪新﹐節序疑舊﹐緬思前徳﹐永慕昔辰﹐對軒闥而哽心﹐顧枿筵而慓气。思所以仰遵遺構﹐俯勵薄躬﹐陶鑄九流﹐休息百姓﹐用弘寬簡﹐取葉陽和。可大赦天下﹐攺太建十五年爲至徳元年。」以徵南將軍﹑江州刺史﹑新除開府儀同三司豫章王叔英爲中衛大將軍﹐驃騎將軍﹑開府儀同三司﹑揚州刺史長沙王叔堅爲江州刺史﹐徵東將軍﹑開府儀同三司﹑東揚州刺史司馬消難進號車騎將軍﹐宣惠將軍﹑丹陽尹晉熙王叔文爲揚州刺史﹐鎭南將軍﹑南豫州刺史任忠爲領軍將軍﹐安左將軍魯廣達爲平南將軍﹑南豫州刺史﹐祠部尙書江總爲吏部尙書。癸卯﹐立皇子深爲始安王。二月丁丑﹐以始興王叔重爲揚州刺史。夏四月戊辰﹐交州刺史李幼榮獻馴象。己丑﹐以前輕車將軍﹑揚州刺史晉熙王叔文爲江州刺史。秋八月丁卯﹐以驃騎將軍﹑開府儀同三司長沙王叔堅爲司空。九月丁巳﹐天東南有聲如虫飛。冬十月丁酉﹐立皇弟叔平爲湘東王﹐叔敖爲臨賀王﹐叔宣爲陽山王﹐叔穆爲西陽王。戊戌﹐侍中﹑安右將軍﹑左光祿大夫﹑太子少傅徐陵卒。癸丑﹐立皇弟叔儉爲南安王﹐叔澄爲南郡王﹐叔興爲沅陵王﹐叔韶爲嶽山王﹐叔純爲新興王。十二月丙辰﹐頭和國遣使獻方物。司空長沙王叔堅有罪免。戊午夜﹐天開自西北至東南﹐其內有靑黃色﹐隆隆若雷聲。

二年春正月丁卯﹐分遣大使巡省風俗。平南將軍﹑豫州刺史魯廣達進號安南將軍。癸巳﹐大赦天下。夏五月戊子﹐以尙書僕射永陽王伯智爲平東將軍﹑東揚州刺史﹐輕車將軍﹑江州刺史晉熙王叔文爲信威將軍﹑湘州刺史﹐仁威將軍﹑揚州刺史始興王叔重爲江州刺史﹐信武將軍﹑南瑯邪彭城二郡太守南平王嶷爲揚州刺史﹐吏部尙書江總爲尙書僕射。秋七月戊辰﹐以長沙王叔堅爲侍中﹑鎭左將軍。壬午﹐太子加元服﹐在位文武賜帛各有差﹐孝悌力田爲父後者各賜一級﹐鰥寡癃老不能自存者人谷五斛。九月癸未﹐太白晝見。冬十月己酉﹐詔曰「耕鑿自足﹐乃曰淳風﹐貢賦之興﹐其來尙矣。蓋由庚極務﹐不獲已而行焉。但法令滋章﹐姦盜多有﹐俗尙澆詐﹐政鮮惟良。朕日旰夜分﹐矜一物之失所﹐泣辜罪己﹐愧三千之未措。望訂初下﹐使彊廕兼出﹐如聞貧富均起﹐單弱重獘﹐斯豈振窮扇曷之意歟﹖是乃下吏箕斂之苛也。故云『百姓不足﹐君孰與足』。自太建十四年望訂租調逋未入者﹐並悉原除。在事百僚﹐辯斷庶務﹐必去取平允﹐無得便公害民﹐爲己聲績﹐妨紊政道。」十一月丙寅﹐大赦天下。壬申﹐盤盤國遣使獻方物。戊寅﹐百濟國遣使獻方物。

三年春正月戊午朔﹐日有蝕之。庚午﹐以鎭左將軍長沙王叔堅卽本號開府儀同三司﹐徵西將軍﹑荊州刺史樊毅爲護軍將軍﹐守吏部尙書﹑領著作陸瓊爲吏部尙書﹐金紫光祿大夫袁敬加特進。三月辛酉﹐前豊州刺史章大寶舉兵反。夏四月庚戌﹐豊州義軍主陳景詳斬大寶﹐傳首京師。秋八月戊子夜﹐老人星見。己酉﹐以左民尙書謝伷爲吏部尙書。九月甲戌﹐特進﹑金紫光祿大夫袁敬卒。冬十月己丑﹐丹丹國遣使獻方物。十一月己未﹐詔曰「宣尼誕膺上哲﹐體資至聖﹐祖述憲章之典﹐並天地而合徳﹐樂正雅頌之奧﹐與日月而偕明﹐垂後昆之訓範﹐開生民之耳目。梁季湮微﹐靈寢忘處﹐鞠爲茂艸﹐三十餘年﹐敬仰如在﹐永惟愾息。今《雅道》雍熙﹐《由庚》得所﹐斷琴故履﹐零落不追﹐閱笥開書﹐無因循復。外可詳之禮典﹐攺築舊廟﹐蕙房桂棟﹐咸使惟新﹐芳繁潔潦﹐以時饗奠。」辛巳﹐輿駕幸長幹寺﹐大赦天下。十二月丙戌﹐太白晝見。辛卯﹐皇太子出太學﹐講《孝經》﹐戊戌﹐講畢。辛丑﹐釋奠於先師﹐禮畢﹐設金石之樂﹐會宴王公卿士。癸卯﹐髙麗國遣使獻方物。是歲﹐蕭巋死﹐子琮代立。

四年春正月甲寅﹐詔曰「堯施諫鼓﹐禹拜昌言﹐求之異等﹐久著前徽﹐舉以淹滯﹐復聞昔典﹐斯乃治道之深規﹐帝王之切務。朕以寡昧﹐丕承鴻緒﹐未明虛己﹐日旰興懷﹐萬機多紊﹐四聰弗達﹐思聞蹇諤﹐采其謀計。王公已下﹐各薦所知﹐旁詢管庫﹐爰及輿皁﹐一介有能﹐片言可用﹐朕親加聽覽﹐佇於啟沃。」中權大將軍﹑開府儀同三司鄱陽王伯山進號鎭衛將軍﹐中衛大將軍﹑開府儀同三司豫章王叔英進號驃騎大將軍﹐鎭左將軍﹑開府儀同三司長沙王叔堅進號中軍大將軍﹐安南將軍晉安王伯恭進號鎭右將軍﹐翊右將軍宜都王叔明進號安右將軍。二月丙戌﹐以鎭右將軍晉安王伯恭爲特進。丙申﹐立皇弟叔謨爲巴東王﹐叔顯爲臨江王﹐叔坦爲新會王﹐叔隆爲新寧王。夏五月丁巳﹐立皇子莊爲會稽王。秋九月甲午﹐輿駕幸玄武湖﹐肆艫艦閱武﹐宴羣臣賦詩。戊戌﹐以鎭衛將軍﹑開府儀同三司鄱陽王伯山爲東揚州刺史﹐智武將軍嶽陽王叔愼爲丹陽尹。丁未﹐百濟國遣使獻方物。冬十月癸亥﹐尙書僕射江總爲尙書令﹐吏部尙書謝伷爲尙書僕射。十一月己卯﹐詔曰「惟刑止暴﹐惟徳成物﹐三才是資﹐百王不攺。而世無抵角﹐時鮮犯鱗﹐渭橋驚馬﹐弗聞廷爭﹐桃林逸牛﹐未見其旨。𨿽剽悍輕侮﹐理從鉗棨﹐蠢愚杜默﹐宜肆矜弘﹐政乏良哉﹐明慚則哲﹐求諸刑措﹐安可得乎﹖是用屬寤寐以軫懷﹐負黼扆而於邑。復玆合璧輪缺﹐連珠緯舛﹐黃鐘獻呂﹐和气始萌﹐玄英告中﹐履長在禦﹐因時宥過﹐抑乃斯得。可大赦天下。」

禎明元年春正月丙子﹐以安前將軍衡陽王伯信進號鎭前將軍﹐安東將軍﹑吳興太守廬陵王伯仁爲特進﹐智武將軍﹑丹陽尹嶽陽王叔愼爲湘州刺史﹐仁武將軍義陽王叔達爲丹陽尹。戊寅﹐詔曰「柏皇﹑大庭﹐鼓淳和於曩日﹐姬王﹑嬴後﹐被澆風於末載﹐刑書已鑄﹐善化匪融﹐禮義旣乖﹐姦宄斯作。何其淳朴不反﹐浮華競扇者歟﹖朕居中禦物﹐納隍在眷﹐頻恢天网﹐屢絕三邊﹐元元黔庶﹐終罹五辟。蓋乃康哉寡薄﹐抑焉法令滋章。是用當寧弗怡﹐矜此向隅之意。今三元具序﹐萬國朝辰﹐靈芝獻於始陽﹐膏露凝於聿歲﹐從春施令﹐仰乾布徳﹐思與九有﹐惟新七政。可大赦天下﹐攺至徳五年爲禎明元年。」乙未﹐地震。癸卯﹐以鎭前將軍衡陽王伯信爲鎭南將軍﹑西衡州刺史。二月丁未﹐以特進﹑鎭右將軍晉安王伯恭進號中衛將軍﹐中書令建安王叔卿爲中書監。丁卯﹐詔至徳元年望訂租調逋未入者﹐並原之。秋八月癸卯﹐老人星見。丁未﹐以車騎將軍蕭摩訶爲驃騎將軍。九月乙亥﹐以驃騎將軍﹑開府儀同三司豫章王叔英爲驃騎大將軍。庚寅﹐蕭琮所署尙書令﹑太傅安平王蕭巖﹐中軍將軍﹑荊州刺史義興王蕭獻﹐遣其都官尙書沈君公﹐詣荊州刺史陳紀請降。辛卯﹐巖等率文武男女十萬餘口濟江。甲午﹐大赦天下。冬十一月乙亥﹐割揚州吳郡置吳州﹐割錢塘縣爲郡﹐屬焉。丙子﹐以蕭巖爲平東將軍﹑開府儀同三司﹑東揚州刺史﹐蕭獻爲安東將軍﹑吳州刺史。丁亥﹐以驃騎大將軍﹑開府儀同三司豫章王叔英兼司徒。十二月丙辰﹐以前鎭衛將軍﹑開府儀同三司﹑東揚州刺史鄱陽王伯山爲鎭衛大將軍﹑開府儀同三司﹐前中衛將軍晉安王伯恭爲中衛將軍﹑右光祿大夫。

二年春正月辛巳﹐立皇子恮爲東陽王﹐恬爲錢塘王。是月﹐遣散騎常侍周羅嵒帥兵屯峽口。夏四月戊申﹐有羣鼠無數﹐自蔡洲岸入石頭渡淮﹐至於靑塘兩岸﹐數日死﹐隨流出江。戊午﹐以左民尙書蔡徵爲吏部尙書。是月﹐郢州南浦水黑如墨。五月壬午﹐以安前將軍廬陵王伯仁爲特進。甲午﹐東冶鑄鐵﹐有物赤色如數斗﹐自天墜熔所﹐有聲隆隆如雷﹐鐵飛出墻外﹐燒民家。六月戊戌﹐扶南國遣使獻方物。庚子﹐廢皇太子胤爲吳興王﹐立軍師將軍﹑揚州刺史始安王深爲皇太子。辛丑﹐平南將軍﹑江州刺史南平王嶷進號鎭南將軍﹔忠武將軍﹑南徐州刺史永嘉王彥進號安北將軍﹔會稽王莊爲翊前將軍﹑揚州刺史﹔宣惠將軍﹑尙書令江總進號中權將軍﹔云麾將軍﹑太子詹事袁憲爲尙書僕射﹔尙書僕射謝伷爲特進﹔寧遠將軍﹑新除吏部尙書蔡徵進號安右將軍。甲辰﹐以安右將軍魯廣達爲中領軍。丁巳﹐大風至自西北激濤水入石頭城﹐淮渚暴益﹐漂沒舟乘。冬十月己亥﹐立皇子蕃爲吳郡王。辛丑﹐以度支尙書﹑領大著作姚察爲吏部尙書。己酉﹐輿駕幸莫府山﹐大校獵。十一月丁卯﹐詔曰「夫議獄緩刑﹐皇王之所垂範﹐勝殘去殺﹐仁人之所用心。自畫冠旣息﹐刻吏斯起﹐法令滋章﹐手足無措。朕君臨區宇﹐屬當澆末﹐輕重之典﹐在政未康﹐小大之情﹐興言多愧。眷玆狴犴﹐有軫哀矜﹐可克日於大政殿訊獄。」壬申﹐以鎭南將軍﹑江州刺史南平王嶷爲徵西將軍﹑郢州刺史﹐安北將軍﹑南徐州刺史永嘉王彥爲安南將軍﹑江州刺史﹐軍師將軍南海王虔爲安北將軍﹑南徐州刺史。丙子﹐立皇弟叔榮爲新昌王﹐叔匡爲太原王。是月﹐隋遣晉王廣眾軍來伐﹐自巴﹑蜀﹑沔﹑漢下流至廣陵﹐數十道俱入﹐緣江鎭戍﹐相繼奏聞。時新除湘州刺史施文慶﹑中書舍人沈客卿掌機密用事﹐並抑而不言﹐故無備禦。

三年春正月乙丑朔﹐霧气四塞。是日﹐隋總管賀若弼自北道廣陵濟京口﹐總管韓擒虎趨橫江﹐濟采石﹐自南道將會弼軍。丙寅﹐采石戍主徐子建馳啟告變。丁卯﹐召公卿入議軍旅。戊辰﹐內外戒嚴﹐以驃騎將軍蕭摩訶﹑護軍將軍樊毅﹑中領軍魯廣達並爲都督﹐遣南豫州刺史樊猛帥舟師出白下﹐散騎常侍臯文奏將兵鎭南豫州。庚午﹐賀若弼攻陷南徐州。辛未﹐韓擒虎又陷南豫州﹐文奏敗還。至是隋軍南北道並進。後主遣驃騎大將軍﹑司徒豫章王叔英屯朝堂﹐蕭摩訶屯樂遊苑﹐樊毅屯耆闍寺﹐魯廣達屯白土岡﹐忠武將軍孔範屯寶田寺。己卯﹐鎭東大將軍任忠自吳興入赴﹐仍屯硃雀門。辛巳﹐賀若弼進據鐘山﹐頓白土岡之東南。甲申﹐後主遣眾軍與弼合戰﹐眾軍敗績。弼乘勝至樂遊苑﹐魯廣達猶督散兵力戰﹐不能拒。弼進攻宮城﹐燒北掖門。是時韓擒虎率眾自新林至於石子岡﹐任忠出降於擒虎﹐仍引擒虎經硃雀航趣宮城﹐自南掖門而入。於是城內文武百司皆遁出﹐惟尙書僕射袁憲在殿內。尙書令江總﹑吏部尙書姚察﹑度支尙書袁權﹑前度支尙書王瑗﹑侍中王寬在省中。後主聞兵至﹐從宮人十餘出後堂景陽殿﹐將自投於井。袁憲侍側﹐苦諫不從﹐後閣舍人夏侯公韻又以身蔽井﹐後主與爭久之﹐方得入焉。及夜﹐爲隋軍所執。丙戌﹐晉王廣入據京城。三月己巳﹐後主與王公百司發自建鄴﹐入於長安。隋仁壽四年十一月壬子﹐薨於洛陽﹐時年五十二。追贈大將軍﹐封長城縣公﹐謚曰煬﹐葬河南洛陽之芒山。

史臣侍中鄭國公魏徵曰﹕髙祖拔起壠畝﹐有雄桀之姿。始佐下籓﹐奮英奇之略﹐弭節南海﹐職思靜亂。援旗北邁﹐義在勤王﹐掃侯景於旣成﹐拯梁室於已墜。天网絕而復續﹐國步屯而更康﹐百神有主﹐不失舊物。魏王之延漢鼎祚﹐宋武之反晉乘輿﹐懋績鴻勛﹐無以尙也。於時內難未弭﹐外鄰勍敵﹐王琳作梗於上流﹐周﹑齊搖蕩於江﹑漢﹐畏首畏尾﹐若存若亡﹐此之不圖﹐遽移天歷﹐𨿽皇靈有眷﹐何其速也﹖然志度弘遠﹐懷抱豁如﹐或取士於仇讎﹐或擢才於亡命﹐掩其受金之過﹐宥其吠堯之罪﹐委以心腹爪牙﹐咸能得其死力﹐故乃決機百勝﹐成此三分﹐方諸鼎峙之雄﹐足以無慚權﹑備矣。世祖天姿睿哲﹐淸明在躬﹐早預經綸﹐知民疾苦﹐思擇令典﹐庶幾至治。徳刑並用﹐戡濟艱虞﹐羣凶授首﹐彊鄰震懾。𨿽忠厚之化未能及遠﹐恭儉之風足以垂訓﹐若不尙明察﹐則守文之良主也。臨川年長於成王﹐過微於太甲﹐宣帝有周公之親﹐無伊尹之志﹐明避不復﹐桐宮遂往﹐欲加之罪﹐其無辭乎﹗髙宗爰自在田﹐雅量宏廓﹐登庸禦極﹐民歸其厚﹐惠以使下﹐寬以容眾。智勇爭奮﹐師出有名﹐揚旆分麾﹐風行電掃﹐辟土千里﹐奄有淮﹑泗﹐戰勝攻取之勢﹐近古未之有也。旣而君侈民勞﹐將驕卒墮﹐帑藏空竭﹐折衄師徒﹐於是秦人方彊﹐遂窺兵於江上矣。李克以爲吳之先亡﹐由乎數戰數勝﹐數戰則民疲﹐數勝則主驕﹐以驕主禦疲民﹐未有不亡者也。信哉言乎﹗髙宗始以寬大得人﹐終以驕侈致敗﹐文﹑武之業﹐墜於玆矣。後主生深宮之中﹐長婦人之手﹐旣屬邦國殄瘁﹐不知稼穡艱難。初懼阽危﹐屢有哀矜之詔﹐後稍安集﹐復扇淫侈之風。賓禮諸公﹐惟寄情於文酒﹐暱近羣小﹐皆委之以衡軸。謀謨所及﹐遂無骨鯁之臣﹐權要所在﹐莫匪侵漁之吏。政刑日紊﹐屍素盈朝﹐耽荒爲長夜之飲﹐嬖寵同艷妻之孽。危亡弗卹﹐上下相蒙﹐眾叛親離﹐臨機不寤﹐自投於井﹐冀以苟生﹐視其以此求全﹐抑亦民斯下矣。遐觀列辟﹐纂武嗣興﹐其始也皆欲齊明日月﹐合徳天地﹐髙視五帝﹐俯協三王﹐然而靡不有初﹐克終蓋寡﹐其故何哉﹖並以中庸之才﹐懷可移之性﹐口存於仁義﹐心怵於嗜欲。仁義利物而道遠﹐嗜欲遂性而便身。便身不可久違﹐道遠難以固志。佞諂之倫﹐承顏候色﹐因其所好﹐以悅導之﹐若下阪以走丸﹐譬順流而決壅。非夫感靈辰象﹐降生明徳﹐孰能遺其所樂﹐而以百姓爲心哉﹖此所以成﹑康﹑文﹑景千載而罕遇﹐癸﹑辛﹑幽﹑厲靡代而不有﹐毒被宗社﹐身嬰戮辱﹐爲天下笑﹐可不痛乎﹗古人有言﹐亡國之主﹐多有才藝﹐考之梁﹑陳及隋﹐信非虛論。然則不崇教義之本﹐偏尙淫麗之文﹐徒長澆僞之風﹐無救亂亡之禍矣。

史臣曰﹕後主昔在儲宮﹐早標令徳﹐及南面繼業﹐實允天人之望矣。至於禮樂刑政﹐咸遵故典﹐加以深弘六藝﹐廣辟四門﹐是以待詔之徒﹐爭趨金馬﹐稽古之秀﹐雲集石渠。且梯山航海﹐朝貢者往往歲至矣。自魏正始﹑晉中朝以來﹐貴臣𨿽有識治者﹐皆以文學相處﹐罕關庶務﹐朝章大典﹐方參議焉。文案簿領﹐咸委小吏﹐浸以成俗﹐迄至於陳。後主因循﹐未遑攺革﹐故施文慶﹑沈客卿之徒﹐專掌軍國要務﹐姦黠左道﹐以裒刻爲功﹐自取身榮﹐不存國計。是以朝經墮廢﹐禍生鄰國。斯亦運鐘百六﹐鼎玉遷變﹐非惟人事不昌﹐蓋天意然也。列傳第一

髙祖章皇后世祖沈皇后廢帝王皇后

髙宗柳皇后後主沈皇后張貴妃

周禮﹐王者立後﹐六宮﹐三夫人﹐九嬪﹐二十七世婦﹐八十一禦妻﹐以聽天下之內治。然受命繼體之主﹐非獨外相佐也﹐蓋亦有內徳助焉。漢魏已來﹐六宮之職﹐因襲增置﹐代不同矣。髙祖承微接亂﹐光膺天歷﹐以朴素自處﹐故後宮員位多闕。世祖天嘉初﹐詔立後宮員數﹐始置貴妃﹑貴嬪﹑貴姬三人﹐以擬古之三夫人。又置淑媛﹑淑儀﹑淑容﹑昭華﹑昭容﹑昭儀﹑修華﹑修儀﹑修容九人﹐以擬古之九嬪。又置婕妤﹑容華﹑充華﹑承徽﹑列榮五人﹐謂之五職﹐亞於九嬪。又置美人﹑才人﹑良人三職﹐其職無員數﹐號爲散位。世祖性恭儉﹐而嬪嬙多闕﹐髙宗﹑後主內職無所攺作。今之所綴﹐略備此篇。

髙祖宣皇后章氏﹐諱要兒﹐吳興烏程人也。本姓鈕﹐父景明爲章氏所養﹐因攺焉。景明﹐梁代官至散騎侍郎。後母蘇﹐嘗遇道士以小龜遺己﹐光采五色﹐曰「三年有徵。」及期後生﹐而紫光照室﹐因失龜所在。少聰慧﹐美容儀﹐手爪長五寸﹐色並紅白﹐每有期功之服﹐則一爪先折。髙祖先娶同郡錢仲方女﹐早卒﹐後乃聘後。後善書計﹐能誦《詩》及《楚辭》。

髙祖自廣州南徵交止﹐命後與衡陽王昌隨世祖由海道歸於長城。侯景之亂﹐髙祖下至豫章﹐後爲景所囚。景平﹐而髙祖爲長城縣公﹐後拜夫人。及髙祖踐祚﹐永定元年立爲皇后。追贈後父景明特進﹑金紫光祿大夫﹐加金章紫綬﹐拜後母蘇安吉縣君。二年﹐安吉君卒﹐與後父合葬吳興。明年﹐追封後父爲廣徳縣侯﹐邑五百戶﹐謚曰溫。髙祖崩﹐後與中書舍人蔡景歷定計﹐祕不發喪﹐召世祖入纂﹐事在蔡景歷及侯安都傳。世祖卽位﹐尊後爲皇太后﹐宮曰慈訓。廢帝卽位﹐尊後爲太皇太后。光大二年﹐後下令黜廢帝爲臨海王﹐命髙宗嗣位。太建元年﹐尊後爲皇太后。二年三月丙申﹐崩於紫極殿﹐時年六十五。遺令喪事所須﹐並從儉約﹐諸有饋奠﹐不得用牲牢。其年四月﹐羣臣上謚曰宣太后﹐祔葬萬安陵。

後親屬無在朝者﹐惟族兄鈕洽官至中散大夫。

世祖沈皇后﹐諱妙容﹐吳興武康人也。父法深﹐梁安前中錄事參軍。後年十餘歲﹐以梁大同中歸於世祖。髙祖之討侯景﹐世祖時在吳興﹐景遣使收世祖及後。景平﹐乃獲免。髙祖踐祚﹐永定元年﹐後爲臨川王妃。世祖卽位﹐爲皇后。追贈後父法深光祿大夫﹐加金章紫綬﹐封建城縣侯﹐邑五百戶﹐謚曰恭﹐追贈後母髙綏安縣君﹐謚曰定。廢帝卽位﹐尊後爲皇太后﹐宮曰安徳。

時髙宗與僕射到仲舉﹑舍人劉師知等並受遺輔政﹐師知與仲舉恆居禁中參決眾事﹐而髙宗爲揚州刺史﹐與左右三百人入居尙書省。師知見髙宗權重﹐陰忌之﹐乃矯敕謂髙宗曰「今四方無事﹐王可還東府﹐經理州務。」髙宗將出﹐而諮議毛喜止之曰「今若出外﹐便受制於人﹐譬如曹爽﹐願作富家翁不可得也。」髙宗乃稱疾﹐召師知畱之與語﹐使毛喜先入言之於後。後曰「今伯宗年幼﹐政事並委二郎﹐此非我意。」喜又言於廢帝﹐帝曰「此自師知等所爲﹐非朕意也。」喜出以報髙宗﹐髙宗因囚師知﹐自入見後及帝﹐極陳師知之短﹐仍自艸敕請畫﹐以師知付廷尉治罪。其夜﹐於獄中賜死。自是政無大小﹐盡歸髙宗。後憂悶﹐計無所出﹐乃密賂宦者蔣裕﹐令誘建安人張安國﹐使據郡反﹐冀因此以圖髙宗。安國事覺﹐並爲髙宗所誅。時後左右近侍頗知其事﹐後恐連逮黨與﹐並殺之。髙宗卽位﹐以後爲文皇后。陳亡入隋﹐大業初﹐自長安歸於江南﹐頃之﹐卒。

後兄欽﹐隨世祖徵伐﹐以功至貞威將軍﹑安州刺史。世祖卽位﹐襲爵建城侯﹐加通直散騎常侍﹑持節﹑會稽等九郡諸軍事﹑明威將軍﹑會稽太守﹐入爲侍中﹑左衛將軍﹑衛尉卿。光大中﹐爲尙書右僕射﹐尋遷左僕射。欽素無技能﹐奉己而已。髙宗卽位﹐出爲云麾將軍﹑義興太守﹐秩中二千石。太建元年卒﹐時年六十七﹐贈侍中﹑特進﹑翊左將軍﹐謚曰成。子觀嗣﹐頗有學識﹐官至禦史中丞。

廢帝王皇后﹐金紫光祿大夫固之女也。天嘉元年﹐爲皇太子妃﹐廢帝卽位﹐立爲皇后。廢帝爲臨海王﹐後爲臨海王妃。至徳中薨。

後生臨海嗣王至澤。至澤以光大元年爲皇太子。太建元年﹐襲封臨海嗣王。尋爲宣惠將軍﹐置佐史。陳亡入長安。

髙宗柳皇后﹐諱敬言﹐河東解人也。曾祖世隆﹐齊侍中﹑司空﹑尙書令﹑貞陽忠武公。祖惲﹐有重名於梁代﹐官至祕書監﹐贈侍中﹑中護軍。父偃﹐尙梁武帝女長城公主﹐拜駙馬都尉﹐大寶中﹐爲鄱陽太守﹐卒官。後時年九歲﹐幹理家事﹐有若成人。侯景之亂﹐後與弟盼往江陵依梁元帝﹐元帝以長城公主之故﹐待遇甚厚。及髙宗赴江陵﹐元帝以后配焉。承聖二年﹐後生後主於江陵。明年﹐江陵陷﹐髙宗遷於關右﹐後與後主俱畱穰城。天嘉二年﹐與後主還朝﹐後爲安成王妃。髙宗卽位﹐立爲皇后。

後美姿容﹐身長七尺二寸﹐手垂過膝。初﹐髙宗居鄕裏﹐先娶吳興錢氏女﹐及卽位﹐拜爲貴妃﹐甚有寵﹐後傾心下之。每尙方供奉之物﹐其上者皆推於貴妃﹐而己禦其次焉。髙宗崩﹐始興王叔陵爲亂﹐後主賴後與樂安君吳氏救而獲免﹐事在叔陵傳。後主卽位﹐尊後爲皇太后﹐宮曰弘範。當是之時﹐新失淮南之地﹐隋師臨江﹐又國遭大喪﹐後主病瘡﹐不能聽政﹐其誅叔陵﹑供大行喪事﹑邊境防守及百司眾務﹐𨿽假以後主之命﹐實皆決之於後。後主瘡愈﹐乃歸政焉。陳亡入長安﹐大業十一年薨於東都﹐年八十三﹐葬洛陽之邙山。

後性謙謹﹐未嘗以宗族爲請﹐𨿽衣食亦無所分遺。

弟盼﹐太建中尙世祖女富陽公主﹐拜駙馬都尉。後主卽位﹐以帝舅加散騎常侍。盼性愚戇﹐使酒﹐常因醉乘馬入殿門﹐爲有司所劾﹐坐免官﹐卒於家。贈侍中﹑中護軍。

後從祖弟莊﹐淸警有鑑識﹐太建末﹐爲太子洗馬﹐掌東宮管記。後主卽位﹐稍遷至散騎常侍﹑衛尉卿。禎明元年﹐轉右衛將軍﹐兼中書舍人﹐領雍州大中正。自盼卒後﹐太后宗屬惟莊爲近﹐兼素有名望﹐猶是深被恩遇。尋遷度支尙書。陳亡入隋﹐爲岐州司馬。

後主沈皇后﹐諱婺華﹐儀同三司望蔡貞憲侯君理女也。母卽髙祖女會稽穆公主。主早亡﹐時後尙幼﹐而毀瘠過甚。及服畢﹐每至歲時朔望﹐恆獨坐涕泣﹐哀動左右﹐內外咸敬異焉。太建三年﹐納爲皇太子妃。後主卽位﹐立爲皇后。

後性端靜﹐寡嗜欲﹐聰敏彊記﹐涉獵經史﹐工書翰。初﹐後主在東宮﹐而後父君理卒﹐後居憂﹐處於別殿﹐哀毀逾禮。後主遇後旣薄﹐而張貴妃寵傾後宮﹐後宮之政並歸之﹐後澹然未嘗有所忌怨。而居處儉約﹐衣服無錦繡之飾﹐左右近侍才百許人﹐惟尋閱圖史﹑誦佛經爲事。陳亡﹐與後主俱入長安。及後主薨﹐後自爲哀辭﹐文甚酸切。隋煬帝每所巡幸﹐恆令從駕。及煬帝爲宇文化及所害﹐後自廣陵過江還鄕裏﹐不知所終。

後無子﹐養孫姬子胤爲己子。後宗族多有顯官﹐事在君理傳。

後叔君公﹐自梁元帝敗後﹐常在江陵。禎明中﹐與蕭獻﹑蕭巖率眾叛隋歸朝﹐後主擢爲太子詹事。君公博學有才辯﹐善談論﹐後主深器之。陳亡﹐隋文帝以其叛己﹐命斬於建康。

後主張貴妃﹐名麗華﹐兵家女也。家貧﹐父兄以織席爲事。後主爲太子﹐以選入宮。是時龔貴嬪爲良娣﹐貴妃年十歲﹐爲之給使﹐後主見而說焉﹐因得幸﹐遂有娠﹐生太子深。後主卽位﹐拜爲貴妃。性聰惠﹐甚被寵遇。後主每引貴妃與賓客遊宴﹐貴妃薦諸宮女預焉﹐後宮等咸徳之﹐兢言貴妃之善﹐由是愛傾後宮。又好厭魅之術﹐假鬼道以惑後主﹐置淫祀於宮中﹐聚諸妖巫使之鼓舞。因參訪外事﹐人間有一言一事﹐妃必先知之﹐以白後主。由是益重妃﹐內外宗族﹐多被引用。及隋軍陷臺城﹐妃與後主俱入於井﹐隋軍出之﹐晉王廣命斬貴妃﹐榜於靑溪中橋。

史臣侍中鄭國公魏徵考覽記書﹐參詳故老﹐云﹕後主初卽位﹐以始興王叔陵之亂﹐被傷臥於承香閣下﹐時諸姬並不得進﹐惟張貴妃侍焉。而柳太后猶居柏梁殿﹐卽皇后之正殿也。後主沈皇后素無寵﹐不得侍疾﹐別居求賢殿。至徳二年﹐乃於光照殿前起臨春﹑結綺﹑望仙三閣。閣髙數丈﹐並數十間﹐其窗牖﹑壁帶﹑懸楣﹑欄檻之類﹐並以沈檀香木爲之﹐又飾以金玉﹐間以珠翠﹐外施珠廉﹐內有寶牀﹑寶帳﹑其服玩之屬﹐瑰奇珍麗﹐近古所未有。每微風暫至﹐香聞數里﹐朝日初照﹐光映後庭。其下積石爲山﹐引水爲池﹐植以奇樹﹐雜以花藥。後主自居臨春閣﹐張貴妃居結綺閣﹐龔﹑孔二貴嬪居望仙閣﹐並復道交相往來。又有王﹑李二美人﹑張﹑薛二淑媛﹑袁昭儀﹑何婕妤﹑江修容等七人﹐並有寵﹐遞代以遊其上。以宮人有文學者袁大捨等爲女學士。後主每引賓客對貴妃等遊宴﹐則使諸貴人及女學士與狎客共賦新詩﹐互相贈答﹐采其尢艷麗者以爲曲詞﹐被以新聲﹐選宮女有容色者以千百數﹐令習而歌之﹐分部疊進﹐持以相樂。其曲有《玉樹後庭花》《臨春樂》等﹐大指所歸﹐皆美張貴妃﹑孔貴嬪之容色也。其略曰「璧月夜夜滿﹐瓊樹朝朝新。」而張貴妃發長七尺﹐鬒黑如漆﹐其光可鑑。特聰惠﹐有神采﹐進止閒暇﹐容色端麗。每瞻視盼睞﹐光采溢目﹐照映左右。常於閣上靚妝﹐臨於軒檻﹐宮中遙望﹐飄若神仙。才辯彊記﹐善候人主顏色。是時後主怠於政事﹐百司啟奏﹐並因宦者蔡脫兒﹑李善度進請﹐後主置張貴妃於膝上共決之。李﹑蔡所不能記者﹐貴妃並爲條疏﹐無所遺脫。由是益加寵異﹐冠絕後庭。而後宮之家﹐不遵法度﹐有掛於理者﹐但求哀於貴妃﹐貴妃則令李﹑蔡先啟其事﹐而後從容爲言之。大臣有不從者﹐亦因而譖之﹐所言無不聽。於是張﹑孔之勢﹐薰灼四方﹐大臣執政﹐亦從風而靡。閹宦便佞之徒﹐內外交結﹐轉相引進﹐賄賂公行﹐賞罰無常﹐綱紀瞀亂矣。

史臣曰﹕《詩》表《關雎》之徳﹐《易》著《乾坤》之基﹐然夫婦之際﹐人道之大倫也。若夫作儷天則﹐燮贊王化﹐則宣太后有其懿焉。列傳第二杜僧明周文育子寶安侯安都

杜僧明﹐字弘照﹐廣陵臨澤人也。形貌眇小﹐而膽气過人﹐有勇力﹐善騎射。梁大同中﹐盧安興爲廣州南江督護﹐僧明與兄天合及周文育並爲安興所啟﹐請與俱行。頻徵俚獠有功﹐爲新州助防。天合亦有材幹﹐預在徵伐。安興死﹐僧明復副其子子雄。及交州土豪李賁反﹐逐刺史蕭諮﹐諮奔廣州﹐臺遣子雄與髙州刺史孫冏討賁。時春艸已生﹐瘴癘方起﹐子雄請待秋討之﹐廣州刺史新渝侯蕭映不聽﹐蕭諮又促之﹐子雄等不得已﹐遂行。至合浦﹐死者十六七﹐眾並憚役潰散﹐禁之不可﹐乃引其餘兵退還。蕭諮啟子雄及冏與賊交通﹐逗畱不進﹐梁武帝敕於廣州賜死。子雄弟子略﹑子烈並雄豪任俠﹐家屬在南江。天合謀於眾曰「盧公累代待遇我等亦甚厚矣﹐今見枉而死﹐不能爲報﹐非丈夫也。我弟僧明萬人之敵﹐若圍州城﹐召百姓﹐誰敢不從。城破﹐斬二侯祭孫﹑盧﹐然後待臺使至﹐束手詣廷尉﹐死猶勝生。縱其不捷﹐亦無恨矣。」眾咸慷慨曰「是願也﹐惟足下命之。」乃與周文育等率眾結盟﹐奉子雄弟子略爲主﹐以攻刺史蕭映。子略頓城南﹐天合頓城北﹐僧明﹑文育分據東西﹐吏人並應之﹐一日之中﹐眾至數萬。髙祖時在髙要﹐聞事起﹐率眾來討﹐大破之﹐殺天合﹐生擒僧明及文育等﹐髙祖並釋之﹐引爲主帥。

髙祖徵交止及討元景仲﹐僧明﹑文育並有功。侯景之亂﹐俱隨髙祖入援京師。髙祖於始興破蘭裕﹐僧明爲前鋒﹐擒裕斬之。又與蔡路養戰於南野﹐僧明馬被傷﹐髙祖馳往救之﹐以所乘馬授僧明﹐僧明乘馬與數十人復進﹐眾皆披靡﹐因而乘之﹐大敗路養。髙州刺史李遷仕又據大臯﹐入灨石﹐以逼髙祖﹐髙祖遣周文育爲前軍﹐與僧明擊走之。遷仕與寧都人劉孝尙並力將襲南康﹐髙祖又令僧明與文育等拒之﹐相持連戰百餘日﹐卒擒遷仕﹐送於髙祖軍。及髙祖下南康﹐畱僧明頓西昌﹐督安成﹑廬陵二郡軍事。元帝承制授假節﹑淸野將軍﹑新州刺史﹐臨江縣子﹐邑三百戶。

侯景遣於慶等寇南江﹐髙祖頓豫章﹐命僧明爲前驅﹐所向克捷。髙祖表僧明爲長史﹐仍隨東討。軍至蔡洲﹐僧明率麾下燒賊水門大艦。及景平﹐以功除員外散騎常侍﹑明威將軍﹑南兗州刺史﹐進爵爲侯﹐增邑並前五百戶﹐仍領晉陵太守。承聖二年﹐從髙祖北圍廣陵﹐加使持節﹐遷通直散騎常侍﹑平北將軍﹑餘如故。荊州陷﹐髙祖使僧明率吳明徹等隨侯瑱西援﹐於江州病卒﹐時年四十六。贈散騎常侍﹐謚曰威。世祖卽位﹐追贈開府儀同三司。天嘉二年﹐配享髙祖廟庭。子晉嗣。

周文育﹐字景徳﹐義興陽羨人也。少孤貧﹐本居新安壽昌縣﹐姓項氏﹐名猛奴。年十一﹐能反覆游水中數里﹐跳髙五六尺﹐與羣兒聚戲﹐眾莫能及。義興人周薈爲壽昌浦口戍主﹐見而奇之﹐因召與語。文育對曰「母老家貧﹐兄姊並長大﹐困於賦役。」薈哀之﹐乃隨文育至家﹐就其母請文育養爲己子﹐母遂與之。及薈秩滿﹐與文育還都﹐見於太子詹事周捨﹐請制名字﹐捨因爲立名文育﹐字景徳。命兄子弘讓教之書計。弘讓善隸書﹐寫蔡邕《勸學》及古詩以遺文育﹐文育不之省也﹐謂弘讓曰「誰能學此﹐取富貴但有大槊耳。」弘讓壯之﹐教之騎射﹐文育大悅。

司州刺史陳慶之與薈同郡﹐素相善﹐啟薈爲前軍軍主。慶之使薈將五百人往新蔡懸瓠﹐慰勞白水蠻﹐蠻謀執薈以入魏﹐事覺﹐薈與文育拒之。時賊徒甚盛﹐一日之中戰數十合﹐文育前鋒陷陣﹐勇冠軍中。薈於陣戰死﹐文育馳取其屍﹐賊不敢逼。及夕﹐各引去。文育身被九創﹐創愈﹐辭請還葬﹐慶之壯其節﹐厚加灊遺而遣之。葬訖﹐會廬安興爲南江督護﹐啟文育同行。累徵俚獠﹐所在有功﹐除南海令。安興死後﹐文育與杜僧明攻廣州﹐爲髙祖所敗﹐髙祖赦之﹐語在僧明傳。

後監州王勱以文育爲長流﹐深被委任。勱被代﹐文育欲與勱俱下﹐至大庾嶺﹐詣卜者﹐卜者曰「君北下不過作令長﹐南入則爲公侯。」文育曰「足錢便可﹐誰望公侯。」卜人又曰「君須臾當暴得銀至二千兩﹐若不見信﹐以此爲驗。」其夕﹐宿逆旅﹐有賈人求與文育博﹐文育勝之﹐得銀二千兩。旦日辭勱﹐勱問其故﹐文育以告﹐勱乃遣之。髙祖在髙要﹐聞其還也﹐大喜﹐遣人迎之﹐厚加賞賜﹐分麾下配焉。

髙祖之討侯景﹐文育與杜僧明爲前軍﹐克蘭裕﹐援歐陽頠﹐皆有功。髙祖破蔡路養於南野﹐文育爲路養所圍﹐四面數重﹐矢石雨下﹐所乘馬死﹐文育右手搏戰﹐左手解鞍﹐潰圍而出﹐因與杜僧明等相得﹐並力復進﹐遂大敗之。髙祖乃表文育爲府司馬。

李遷仕之據大臯﹐遣其將杜平虜入灨石魚梁作城﹐髙祖命文育擊之﹐平虜棄城走﹐文育據其城。遷仕聞平虜敗﹐畱老弱於大臯﹐悉選精兵自將﹐以攻文育﹐其鋒甚銳﹐軍人憚之。文育與戰﹐遷仕稍卻﹐相持未解﹐會髙祖遣杜僧明來援﹐別破遷仕水軍﹐遷仕眾潰﹐不敢過大臯﹐直走新淦。梁元帝授文育假節﹑雄信將軍﹑義州刺史。遷仕又與劉孝尙謀拒義軍﹐髙祖遣文育與侯安都﹑杜僧明﹑徐度﹑杜稜築城於白口拒之。文育頻出與戰﹐遂擒遷仕。

髙祖發自南康﹐遣文育將兵五千﹐開通江路。侯景將王伯醜據豫章﹐文育擊走之﹐遂據其城。累前後功﹐除遊騎將軍﹑員外散騎常侍﹐封東遷縣侯﹐邑五百戶。

髙祖軍至白茅灣﹐命文育與杜僧明常爲軍鋒﹐平南陵﹑鵲頭諸城。及至姑熟﹐與景將侯子鑑戰﹐破之。景平﹐授通直散騎常侍﹐攺封南移縣侯﹐邑一千戶﹐拜信義太守。累遷南丹陽﹑蘭陵﹑晉陵太守﹑智武將軍﹑散騎常侍。

髙祖誅王僧辯﹐命文育督眾軍會世祖於吳興﹐圍杜龕﹐克之。又濟江襲會稽太守張彪﹐得其郡城。及世祖爲彪所襲﹐文育時頓城北香巖寺﹐世祖夜往趨之﹐因共立柵。頃之﹐彪又來攻﹐文育悉力苦戰﹐彪不能克﹐遂破平彪。

髙祖以侯瑱擁據江州﹐命文育討之﹐仍除都督南豫州諸軍事﹑武威將軍﹑南豫州刺史﹐率兵襲湓城。未克﹐徐嗣徽引齊寇渡江據蕪湖﹐詔徵文育還京。嗣徽等列艦於靑墩﹐至於七磯﹐以斷文育歸路。及夕﹐文育鼓噪而發﹐嗣徽等不能制。至旦﹐反攻嗣徽﹐嗣徽驍將鮑砰獨以小艦殿軍﹐文育乘單舴艋與戰﹐跳入艦﹐斬砰﹐仍牽其艦而還。賊眾大駭﹐因畱船蕪湖﹐自丹陽步上。時髙祖拒嗣徽於白城﹐適與文育大會。將戰﹐風急﹐髙祖曰「兵不逆風。」文育曰「事急矣﹐當決之﹐何用古法。」抽槊上馬﹐馳而進﹐眾軍從之﹐風亦尋轉﹐殺傷數百人。嗣微等移營莫府山﹐文育徙頓對之。頻戰功最﹐加平西將軍﹐進爵壽昌縣公﹐並給鼓吹一部。

廣州刺史蕭勃舉兵逾嶺﹐詔文育督眾軍討之。時新吳洞主余孝頃舉兵應勃﹐遣其弟孝勱守郡城﹐自出豫章﹐據於石頭。勃使其子孜將兵與孝頃相會﹐又遣其別將歐陽騑頓軍苦竹灘﹐傅泰據墌口城﹐以拒官軍。官軍船少﹐孝頃有舴艋三百艘﹑艦百餘乘在上牢﹐文育遣軍主焦僧度﹑羊柬潛軍襲之﹐悉取而歸﹐仍於豫章立柵。時官軍食盡﹐並欲退還﹐文育不許。乃使人間行遺周迪書﹐約爲兄弟﹐並陳利害。迪得書甚喜﹐許饋糧餉。於是文育分遣老小乘故船舫﹐沿流俱下﹐燒豫章郡所立柵﹐僞退。孝頃望之﹐大喜﹐因不設備。文育由間道兼行﹐信宿達芊韶。芊韶上流則歐陽頠﹑蕭勃﹐下流則傅泰﹑余孝頃﹐文育據其中間﹐築城饗士﹐賊徒大駭。歐陽頠乃退入泥溪﹐作城自守。文育遣嚴威將軍周鐵虎與長史陸山才襲頠﹐擒之。於是盛陳兵甲﹐與頠乘舟而﹐以巡傅泰城下﹐因而攻泰﹐克之。蕭勃在南康聞之﹐眾皆股栗﹐莫能自固。其將譚世遠斬勃欲降﹐爲人所害。世遠軍主夏侯明徹持勃首以降。蕭孜﹑余孝頃猶據石頭﹐髙祖遣侯安都助文育攻之﹐孜降文育﹐孝頃退走新吳﹐文州平﹐廣育還頓豫章。以功授鎭南將軍﹑開府儀同三司﹑都督江廣衡交等州諸軍事﹑江州刺史。

王琳擁據上流﹐詔命侯安都爲西道都督﹐文育爲南道都督﹐同會武昌。與王琳戰於沌口﹐爲琳所執﹐後得逃歸﹐語在安都傳。尋授使持節﹑散騎常侍﹑鎭南將軍﹑開府儀同三司﹐壽昌縣公﹐給鼓吹一部。

及周迪破余孝頃﹐孝頃子公颺﹑弟孝勱猶據舊柵﹐扇動南土﹐髙祖復遣文育及周迪﹑黃法抃等討之。豫章內史熊曇朗亦率軍來會﹐眾且萬人。文育遣吳明徹爲水軍﹐配周迪運糧﹐自率眾軍入象牙江﹐城於金口。公颺領五百人僞降﹐謀執文育﹐事覺﹐文育囚之﹐送於京師﹐以其部曲分隸眾軍。乃捨舟爲步軍﹐進據三陂。王琳遣將曹慶帥兵二千人以救孝勱﹐慶分遣主帥常眾愛與文育相拒﹐自帥所領徑攻周迪﹑吳明徹軍。迪等敗績﹐文育退據金口。熊曇朗因其失利﹐謀害文育﹐以應眾愛。文育監軍孫白象頗知其事﹐勸令先之。文育曰「不可﹐我舊兵少﹐客軍多﹐若取曇朗﹐人人驚懼﹐亡立至矣﹐不如推心以撫之。」初﹐周迪之敗也﹐棄船走﹐莫知所在﹐及得迪書﹐文育喜﹐賫示曇朗﹐曇朗害之於座﹐時年五十一。髙祖聞之﹐卽日舉哀﹐贈侍中﹑司空﹑謚曰忠湣。

初﹐文育之據三陂﹐有流星墜地﹐其聲如雷﹐地陷方一丈﹐中有碎炭數斗。又軍市中忽聞小兒啼﹐一市並驚﹐聽之在土下﹐軍人掘得棺長三尺﹐文育惡之。俄而迪敗﹐文育見殺。天嘉二年﹐有詔配享髙祖廟庭。子寶安嗣。文育本族兄景曜﹐因文育官至新安太守。

寶安字安民。年十餘歲﹐便習騎射﹐以貴公子驕蹇遊逸﹐好狗馬﹐樂馳騁﹐靡衣媮食。文育之爲晉陵﹐以徵討不遑之郡﹐令寶安監知郡事﹐尢聚惡少年﹐髙祖患之。及文育西徵敗績﹐縶於王琳﹐寶安便折節讀書﹐與士君子遊﹐綏禦文育士卒﹐甚有威惠。除員外散騎侍郎。文育歸﹐復除貞威將軍﹑吳興太守。文育爲熊曇朗所害﹐徵寶安還。起爲猛烈將軍﹐領其舊兵﹐仍令南討。

世祖卽位﹐深器重之﹐寄以心膂﹐精卒利兵多配焉。及平王琳﹐頗有功。周迪之破熊曇朗﹐寶安南入﹐窮其餘燼。天嘉二年﹐重除雄信將軍﹑吳興太守﹐襲封壽昌縣公。三年﹐徵畱異﹐爲侯安都前軍。異平﹐除給事黃門侍郎﹑衛尉卿。四年﹐授持節﹑都督南徐州諸軍事﹑貞毅將軍﹑南徐州刺史。徵爲左衛將軍﹐加信武將軍。尋以本官領衛尉卿﹐又進號仁威將軍。天康元年卒﹐時年二十九。贈侍中﹑左衛將軍﹐謚曰成。

子嗣。寶安卒後﹐亦爲偏將。徵歐陽紇﹐平定淮南﹐並有功﹐封江安縣伯﹐邑四百戶。歷晉陵﹑定遠二郡太守。太建九年卒﹐時年二十四﹐贈電威將軍。

侯安都﹐字成師﹐始興曲江人也。世爲郡著姓。父文捍﹐少仕州郡﹐以忠謹稱﹐安都貴後﹐官至光祿大夫﹑始興內史﹐秩中二千石。

安都工隸書﹐能鼓琴﹐涉獵書傳﹐爲五言詩﹐亦頗淸靡﹐兼善騎射﹐爲邑裏雄豪。梁始興內史蕭子範辟爲主簿。侯景之亂﹐招集兵甲﹐至三千人。髙祖入援京邑﹐安都引兵從髙祖﹐攻蔡路養﹐破李遷仕﹐克平侯景﹐並力戰有功。元帝授猛烈將軍﹑通直散騎常侍﹐富川縣子﹐邑三百戶。隨髙祖鎭京口﹐除蘭陵太守。髙祖謀襲王僧辯﹐諸將莫有知者﹐惟與安都定計﹐仍使安都率水軍自京口趨石頭﹐髙祖自率馬步從江乘羅落會之。安都至石頭北﹐棄舟登岸﹐僧辯弗之覺也。石頭城北接崗阜﹐雉堞不甚危峻﹐安都被甲帶長刀﹐軍人捧之投於女垣內﹐眾隨而入﹐進逼僧辯臥室。髙祖大軍亦至﹐與僧辯戰於聽事前﹐安都自內閣出﹐腹背擊之﹐遂擒僧辯。

紹泰元年﹐以功授使持節﹑散騎常侍﹑都督南徐州諸軍事﹑仁威將軍﹑南徐州刺史。髙祖東討杜龕﹐安都畱臺居守。徐嗣徽﹑任約等引齊寇入據石頭﹐遊騎至於闕下。安都閉門偃旗幟﹐示之以弱﹐令城中曰「登陴看賊者斬。」及夕﹐賊收軍還石頭﹐安都夜令士卒密營禦敵之具。將旦﹐賊騎又至﹐安都率甲士三百人﹐開東西掖門與戰﹐大敗之﹐賊乃退還石頭﹐不敢復逼臺城。及髙祖至﹐以安都爲水軍﹐於中流斷賊糧運。又襲秦郡﹐破嗣徽柵﹐收其家口並馬驢輜重。得嗣徽所彈琵琶及所養鷹﹐遣信餉之曰「昨至弟住處得此﹐今以相還。」嗣徽等見之大懼﹐尋而請和﹐髙祖聽其還北。及嗣徽等濟江﹐齊之餘軍猶據采石﹐守備甚嚴﹐又遣安都攻之﹐多所俘獲。

明年春﹐詔安都率兵鎭梁山﹐以備齊。徐嗣徽等復入丹陽﹐至湖熟﹐髙祖追安都還﹐率馬步拒之於髙橋。又戰於耕壇南﹐安都率十二騎﹐突其陣﹐破之﹐生擒齊儀同乞伏無勞。又刺齊將東方老墮馬﹐會賊騎至﹐救老獲免。賊北渡蔣山﹐安都又與齊將王敬寶戰於龍尾﹐使從弟曉﹑軍主張纂前犯其陣。曉被槍墜馬﹐張纂死之。安都馳往救曉﹐斬其騎士十一人﹐因取纂屍而還﹐齊軍不敢逼。髙祖與齊軍戰於莫府山﹐命安都領步騎千餘人﹐自白下橫擊其後﹐齊軍大敗。安都又率所部追至攝山﹐俘獲首虜不可勝計。以功進爵爲侯﹐增邑五百戶﹐給鼓吹一部。又進號平南將軍﹐攺封西江縣公。

仍都督水軍出豫章﹐助豫州刺史周文育討蕭勃。安都未至﹐文育已斬勃﹐並擒其將歐陽頠﹑傅泰等。惟餘孝頃與勃子孜猶據豫章之石頭﹐作兩城﹐孝頃與孜各據其一﹐又多設船艦﹐夾水而陣。安都至﹐乃銜枚夜燒其艦。文育率水軍﹐安都領步騎﹐登岸結陣。孝頃俄斷後路﹐安都乃令軍士多伐松木﹐豎柵﹐列營漸進﹐頻戰屢克﹐孜乃降。孝頃奔歸新吳﹐請入子爲質﹐許之。師還﹐以功進號鎭北將軍﹐加開府儀同三司。

仍率眾會於武昌﹐與周文育西討王琳。將發﹐王公已下餞於新林﹐安都躍馬渡橋﹐人馬俱墮水中﹐又坐絺內墜於櫓井﹐時以爲不祥。至武昌﹐琳將樊猛棄城走。文育亦自豫章至。時兩將俱行﹐不相統攝﹐因部下交爭﹐稍不平。軍至郢州﹐琳將潘純陀於城中遙射官軍﹐安都怒﹐進軍圍之﹐未能克。而王琳至於弇口﹐安都乃釋郢州﹐悉眾往沌口以禦之﹐遇風不得進。琳據東岸﹐官軍據西岸﹐相持數日﹐乃合戰﹐安都等敗績。安都與周文育﹑徐敬成並爲琳所囚。琳總以一長鎖系之﹐置於絺下﹐令所親宦者王子晉掌視之。琳下至湓城白水浦﹐安都等甘言許厚賂子晉。子晉乃僞以小船依絺而釣﹐夜載安都﹑文育﹑敬成上岸﹐入深艸中﹐步投官軍。還都自劾﹐詔並赦之﹐復其官爵。

尋爲丹陽尹﹐出爲都督南豫州諸軍事﹑鎭西將軍﹑南豫州刺史。令繼周文育攻余孝勱及王琳將曹慶﹑常眾愛等。安都自宮亭湖出松門﹐躡眾愛後。文育爲熊曇朗所害﹐安都回取大艦﹐值琳將周炅﹑周協南歸﹐與戰﹐破之﹐生擒炅﹑協。孝勱弟孝猷率部下四千家欲就王琳﹐遇炅﹑協敗﹐乃詣安都降。安都又進軍於禽奇洲﹐破曹慶﹑常眾愛等﹐焚其船艦。眾愛奔於廬山﹐爲村人所殺﹐餘眾悉平。

還軍至南皖﹐而髙祖崩﹐安都隨世祖還朝﹐仍與羣臣定議﹐翼奉世祖。時世祖謙讓弗敢當﹐太后又以衡陽王故﹐未肯下令﹐羣臣猶豫不能決。安都曰「今四方未定﹐何暇及遠﹐臨川王有功天下﹐須共立之。今日之事﹐後應者斬。」便按劍上殿﹐白太后出璽﹐又手解世祖發﹐推就喪次。世祖卽位﹐遷司空﹐仍爲都督南徐州諸軍事﹑徵北將軍﹑南徐州刺史﹐給扶。

王琳下至柵口﹐大軍出頓蕪湖﹐時侯瑱爲大都督﹐而指麾經略﹐多出安都。天嘉元年﹐增邑千戶。及王琳敗走入齊﹐安都進軍湓城﹐討琳餘黨﹐所向皆下。

仍別奉中旨﹐迎衡陽獻王昌。初﹐昌之將入也﹐致書於世祖﹐辭甚不遜﹐世祖不懌﹐乃召安都從容而言曰「太子將至﹐須別求一蕃﹐吾其老焉。」安都對曰「自古豈有被代天子﹖臣愚不敢奉詔。」因請自迎昌﹐昌濟漢而薨。以功進爵淸遠郡公﹐邑四千戶。自是威名甚重﹐羣臣無出其右。

安都父文捍﹐爲始興內史﹐卒於官。世祖徵安都還京師﹐爲發喪。尋起復本官﹐贈其父散騎常侍﹑金紫光祿大夫﹐拜其母爲淸遠國太夫人。仍迎還都﹐母固求停鄕裏﹐上乃下詔﹐攺桂陽之汝城縣爲盧陽郡﹐分衡州之始興﹑安遠二郡﹐合三郡爲東衡州﹐以安都從弟曉爲刺史﹐安都第三子祕年九歲﹐上以爲始興內史﹐並令在鄕侍養。其年﹐攺封安都桂陽郡公。

王琳敗後﹐周兵入據巴﹑湘﹐安都奉詔西討。及畱異擁據東陽﹐又奉詔東討。異本謂臺軍由錢塘江而上﹐安都乃步由會稽之諸曁﹐出於永康。異大恐﹐奔桃枝嶺﹐處嶺谷間﹐於巖口堅柵﹐以拒王師。安都作連城攻異﹐躬自接戰﹐爲流矢所中﹐血流至踝﹐安都乘輿麾軍﹐容止不變。因其山壠之勢﹐迮而爲堰。天嘉三年夏﹐潦﹐水漲滿﹐安都引船入堰﹐起樓艦與異城等﹐放拍碎其樓雉。異與第二子忠臣脫身奔晉安﹐安都虜其妻子﹐盡收其人馬甲仗﹐振旅而歸。以功加侍中﹑徵北大將軍﹐增邑並前五千戶﹐仍還本鎭。其年﹐吏民詣闕表請立碑﹐頌美安都功績﹐詔許之。

自王琳平後﹐安都勛庸轉大﹐又自以功安社稷﹐漸用驕矜﹐數招聚文武之士﹐或射馭馳騁﹐或命以詩賦﹐第其髙下﹐以差次賞賜之。文士則褚玠﹑馬樞﹑陰鏗﹑張正見﹑徐伯陽﹐劉刪﹑祖孫登﹐武士則蕭摩訶﹑裴子烈等﹐並爲之賓客﹐齋內動至千人。部下將帥﹐多不遵法度﹐檢問收攝﹐則奔歸安都。世祖性嚴察﹐深銜之。安都弗之攺﹐日益驕橫。每有表啟﹐封訖﹐有事未盡﹐乃開封自書之﹐云又啟某事。及侍宴酒酣﹐或箕踞傾倚。嘗陪樂遊禊飲﹐乃白帝曰「何如作臨川王時﹖」帝不應。安都再三言之﹐帝曰「此𨿽天命﹐抑亦明公之力。」宴訖﹐又啟便借供帳水飾﹐將載妻妾於禦堂歡會﹐世祖𨿽許其請﹐甚不懌。明日﹐安都坐於禦坐﹐賓客居羣臣位﹐稱觴上壽。初﹐重云殿災﹐安都率將士帶甲入殿﹐帝甚惡之﹐自是陰爲之備。又周迪之反﹐朝望當使安都討之﹐帝乃使吳明徹討迪﹐又頻遣臺使案問安都部下﹐檢括亡叛﹐安都內不自安。三年冬﹐遣其別駕周弘實自托於舍人蔡景歷﹐並問省中事。景歷錄其狀具奏之﹐希旨稱安都謀反。世祖慮其不受制﹐明年春﹐乃除安都爲都督江吳二州諸軍事﹑徵南大將軍﹑江州刺史。自京口還都﹐部伍入於石頭﹐世祖引安都宴於嘉徳殿﹐又集其部下將帥會於尙書朝堂﹐於坐收安都﹐囚於嘉徳西省﹐又收其將帥﹐盡奪馬仗而釋之。因出舍人蔡景歷表以示於朝。乃詔曰「昔漢厚功臣﹐韓﹑彭肇亂﹐晉倚蕃牧﹐惇﹑約稱兵。托六尺於龐萌﹐野心竊發﹔寄股肱於霍禹﹐凶謀潛構。追惟往代﹐挻逆一揆﹐永言自古﹐患難同規。侯安都素乏遙圖﹐本慚令徳﹐幸屬興運﹐預奉經綸﹐拔迹行間﹐假之毛羽﹐推於偏帥﹐委以馳逐。位極三槐﹐任居四獄﹐名器隆赫﹐禮數莫儔。而志惟矜己﹐气在陵上﹐招聚逋逃﹐窮極輕狡﹐無賴無行﹐不畏不恭。受脤專徵﹐剽掠一逞﹐推轂所鎭﹐裒斂無厭。寄以徐蕃﹐接鄰齊境﹐貿遷禁貨﹐鬻賣居民﹐椎埋發掘﹐毒流泉壤﹐睚眥僵屍﹐罔顧彜憲。朕以爰初締構﹐頗著功績﹐飛驂代邸﹐預定嘉謀﹐所以淹抑有司﹐每懷遵養﹐杜絕百辟﹐日望自新。款襟期於話言﹐推丹赤於造次﹐策馬甲第﹐羽林息警﹐置酒髙堂﹐陛戟無衛。何嘗內隱片嫌﹐去柏人而勿宿﹐外協猜防﹐入成臯而不畱﹖而勃戾不悛﹐驕暴滋甚﹐招誘文武﹐密懷異圖。去年十二月十一日﹐獲中書舍人蔡景歷啟﹐稱侯安都去月十日遣別駕周弘實來景歷私省宿﹐訪問禁中﹐具陳反計﹐朕猶加隱忍﹐待之如初。爰自北門﹐遷授南服﹐受命經停﹐姦謀益露。今者欲因初鎭﹐將行不軌。此而可忍﹐孰不可容﹖賴社稷之靈﹐近侍誠愨﹐醜情彰暴﹐逆節顯聞。外可詳案舊典﹐速正刑書﹐止在同謀﹐余無所問。」明日﹐於西省賜死﹐時年四十四。尋有詔﹐宥其妻子家口﹐葬以士禮﹐喪事所須﹐務加資給。

初﹐髙祖在京城﹐嘗與諸將宴﹐杜僧明﹑周文育﹑侯安都爲壽﹐各稱功伐。髙祖曰「卿等悉良將也﹐而並有所短。杜公志大而識暗﹐狎於下而驕於尊﹐矜其功不收其拙。周侯交不擇人﹐而推心過差﹐居危履險﹐猜防不設。侯郎傲誕而無厭﹐輕佻而肆志。並非全身之道。」卒皆如其言。

安都長子惇﹐年十二﹐爲員外散騎侍郎﹐天嘉二年墮馬卒﹐追謚桂陽國湣世子。太建三年﹐髙宗追封安都爲陳集縣侯﹐邑五百戶﹐子亶爲嗣。

安都從弟曉﹐累從安都徵討有功﹐官至員外散騎常侍﹑明威將軍﹑東衡州刺史﹐懷化縣侯﹐邑五百戶。天嘉三年卒﹐年四十一。

史臣曰﹕杜僧明﹑周文育並樹功業﹐成於興運﹐頗﹑牧﹑韓﹑彭﹐足可連類矣。侯安都情異向時﹐權逾曩日﹐因之以侵暴﹐加之以縱誕﹐苟曰非夫逆亂﹐奚用免於亡滅﹗昔漢髙醢之爲賜﹐宋武拉於坐右﹐良有以而然也。列傳第三侯瑱歐陽頠子紇吳明徹裴子烈

侯瑱﹐字伯玉﹐巴西充國人也。父弘遠﹐世爲西蜀酋豪。蜀賊張文萼據白崖山﹐有眾萬人﹐梁益州刺史鄱陽王蕭範命弘遠討之。弘遠戰死﹐瑱固請復仇﹐每戰必先鋒陷陣﹐遂斬文萼﹐由是知名。因事範﹐範委以將帥之任﹐山谷夷獠不賓附者﹐並遣瑱徵之。累功授輕車府中兵參軍﹑晉康太守。範爲雍州刺史。瑱除超武將軍﹑馮翊太守。範遷鎭合肥﹐瑱又隨之。

侯景圍臺城﹐範乃遣瑱輔其世子嗣﹐入援京邑。京城陷﹐瑱與嗣退還合肥﹐仍隨範徙鎭湓城。俄而範及嗣皆卒﹐瑱領其眾﹐依於豫章太守莊鐵。鐵疑之﹐瑱懼不自安﹐詐引鐵謀事﹐因而刃之﹐據有豫章之地。侯景將於慶南略地至豫章﹐城邑皆下﹐瑱窮蹙﹐乃降於慶。慶送瑱於景﹐景以瑱與己同姓﹐托爲宗族﹐待之甚厚﹐畱其妻子及弟爲質。遣瑱隨慶平定蠡南諸郡。及景敗於巴陵﹐景將宋子仙﹑任約等並爲西軍所獲﹐瑱乃誅景黨與﹐以應義軍﹐景亦盡誅其弟及妻子。梁元帝授瑱武臣將軍﹑南兗州刺史﹐郫縣侯﹐邑一千戶。仍隨都督王僧辯討景﹐恆爲前鋒﹐每戰卻敵。旣復臺城﹐景奔吳郡﹐僧辯使瑱率兵追之﹐與景戰於吳松江﹐大敗景﹐盡獲其軍實。進兵錢塘﹐景將謝答仁﹑呂子榮等皆降。以功除南豫州刺史﹐鎭於姑熟。

承聖二年﹐齊遣郭元建出自濡須﹐僧辯遣瑱領甲士三千﹐築壘於東關以捍之﹐大敗元建。除使持節﹑鎭北將軍﹐給鼓吹一部﹐增邑二千戶。西魏來寇荊州﹐王僧辯以瑱爲前軍﹐赴援﹐未至而荊州陷。瑱之九江﹐因衛晉安王還都。承制以瑱爲侍中﹑使持節﹑都督江晉吳齊四州諸軍事﹑江州刺史﹐攺封康樂縣公﹐邑五千戶﹐進號車騎將軍。司徒陸法和據郢州﹐引齊兵來寇﹐乃使瑱都督眾軍西討﹐未至﹐法和率其部北度入齊。齊遣慕容恃徳鎭於夏首﹐瑱控引西還﹐水陸攻之﹐恃徳食盡﹐請和﹐瑱還鎭豫章。僧辯使其弟僧忄音率兵與瑱共討蕭勃﹐及髙祖誅僧辯﹐僧忄音陰欲圖瑱而奪其軍﹐瑱知之﹐盡收僧忄音徒黨﹐僧忄音奔齊。

紹泰二年﹐以本號加開府儀同三司﹐余並如故。是時﹐瑱據中流﹐兵甚彊盛﹐又以本事王僧辯﹐𨿽外示臣節﹐未有入朝意。初﹐余孝頃爲豫章太守﹐及瑱鎭豫章﹐乃於新吳縣別立城柵﹐與瑱相拒。瑱畱軍人妻子於豫章﹐令從弟奫知後事﹐悉眾以攻孝頃。自夏及冬﹐弗能克﹐乃長圍守之﹐盡收其禾稼。奫與其部下侯方兒不協﹐方兒怒﹐率所部攻奫﹐虜掠瑱軍府妓妾金玉﹐歸於髙祖。瑱旣失根本﹐兵眾皆潰﹐輕歸豫章﹐豫章人拒之﹐乃趨湓城﹐投其將焦僧度。僧度勸瑱投齊﹐瑱以髙祖有大量﹐必能容己﹐乃詣闕請罪﹐髙祖復其爵位。

永定元年﹐授侍中﹑車騎將軍。二年﹐進位司空。王琳至於沌口﹐周文育﹑侯安都並沒﹐乃以瑱爲都督西討諸軍事。瑱至於梁山。世祖卽位﹐進授太尉﹐增邑千戶。王琳至於柵口﹐又以瑱爲都督﹐侯安都等並隸焉。瑱與琳相持百餘日﹐未決。天嘉元年二月﹐東關春水稍長﹐舟艦得通﹐琳引合肥漅湖之眾﹐舳艫相次而下﹐其勢甚盛。瑱率軍進獸檻洲﹐琳亦出船列於江西﹐隔洲而泊。明日合戰﹐琳軍少卻﹐退保西岸。及夕﹐東北風大起﹐吹其舟艦﹐舟艦並壞﹐沒於沙中﹐溺死者數十百人。浪大不得還浦﹐夜中又有流星墜於賊營。及旦風靜﹐琳入浦治船﹐以荻船塞於浦口﹐又以鹿角繞岸﹐不敢復出。是時﹐西魏遣大將軍史寧躡其上流﹐瑱聞之﹐知琳不能持久﹐收軍卻據湖浦﹐以待其敝。及史寧至﹐圍郢州﹐琳恐眾潰﹐乃率船艦來下﹐去蕪湖十里而泊﹐擊柝聞於軍中。明日﹐齊人遣兵數萬助琳﹐琳引眾向梁山﹐欲越官軍以屯險要。齊儀同劉伯球率兵萬餘人助琳水戰﹐行臺慕容恃徳子子會領鐵騎二千﹐在蕪湖西岸博望山南﹐爲其聲勢。瑱令軍中晨炊蓐食﹐分搥蕩頓蕪湖洲尾以待之。將戰﹐有微風至自東南﹐眾軍施拍縱火。定州刺史章昭達乘平虜大艦﹐中江而進﹐發拍中於賊艦﹐其餘冒突﹑靑龍﹐各相當值。又以牛皮冒蒙衝小船﹐以觸賊艦﹐並熔鐵灑之。琳軍大敗。其步兵在西岸者﹐自相蹂踐﹐馬騎並淖於蘆荻中﹐棄馬脫走以免者十二三。盡獲其舟艦器械﹐並禽齊將劉伯球﹑慕容子會﹐自余俘馘以萬計。琳與其黨潘純陀等乘單舴艋冒陣走至湓城﹐猶欲收合離散﹐眾無附者﹐乃與妻妾左右十餘人入齊。

其年﹐詔以瑱爲都督湘﹑巴﹑郢﹑江﹑吳等五州諸軍事﹐鎭湓城。周將賀若惇﹑獨孤盛等寇巴﹑湘﹐又以瑱爲西討都督﹐與盛戰於西江口﹐大敗盛軍﹐虜其人馬器械﹐不可勝數。以功授使持節﹑都督湘﹑桂﹑郢﹑巴﹑武﹑沅六州諸軍事﹑湘州刺史﹐攺封零陵郡公﹐邑七千戶﹐餘如故。二年﹐以疾表求還朝。三月﹐於道薨﹐時年五十二。贈侍中﹑驃騎大將軍﹑大司馬﹐加羽葆﹑鼓吹﹑班劍二十人﹐給東園祕器﹐謚曰壯肅。其年九月﹐配享髙祖廟庭。子淨藏嗣。

淨藏尙世祖第二女富陽公主﹐以公主除員外散騎侍郎。太建三年卒﹐贈司徒主簿。淨藏無子﹐弟就襲封。

歐陽頠﹐字靖世﹐長沙臨湘人也。爲郡豪族。祖景達﹐梁代爲本州治中。父僧寶﹐屯騎校尉。頠少質直有思理﹐以言行篤信著聞於嶺表。父喪毀瘠甚至。家產累積﹐悉讓諸兄。州郡頻辟不應﹐乃廬於麓山寺傍﹐專精習業﹐博通經史。年三十﹐其兄逼令從宦﹐起家信武府中兵參軍﹐遷平西邵陵王中兵參軍事。

梁左衛將軍蘭欽之少也﹐與頠相善﹐故頠常隨欽徵討。欽爲衡州﹐仍除淸遠太守。欽南徵夷獠﹐擒陳文徹﹐所獲不可勝計﹐獻大銅鼓﹐累代所無﹐頠預其功。還爲直閣將軍﹐仍除天門太守﹐伐蠻左有功。刺史廬陵王蕭續深嘉之﹐引爲賓客。欽徵交州﹐復啟頠同行。欽度嶺以疾終﹐頠除臨賀內史﹐啟乞送欽喪還都﹐然後之任。時湘衡之界五十餘洞不賓﹐敕令衡州刺史韋粲討之﹐粲委頠爲都督﹐悉皆平殄。粲啟梁武﹐稱頠誠幹﹐降詔褒賞﹐仍加超武將軍﹐徵討廣﹑衡二州山賊。

侯景構逆﹐粲自解還都徵景﹐以頠監衡州。京城陷後﹐嶺南互相吞並﹐蘭欽弟前髙州刺史裕攻始興內史蕭紹基﹐奪其郡。裕以兄欽與頠有舊﹐遣招之﹐頠不從。乃謂使云「髙州昆季隆顯﹐莫非國恩﹐今應赴難援都﹐豈可自爲跋扈。」及髙祖入援京邑﹐將至始興﹐頠乃深自結托。裕遣兵攻頠﹐髙祖援之﹐裕敗﹐髙祖以王懷明爲衡州刺史﹐遷頠爲始興內史。髙祖之討蔡路養﹑李遷仕也﹐頠率兵度嶺﹐以助髙祖。及路養等平﹐頠有功﹐梁元帝承制以始興郡爲東衡州﹐以頠爲持節﹑通直散騎常侍﹑都督東衡州諸軍事﹑云麾將軍﹑東衡州刺史﹐新豊縣伯﹐邑四百戶。

侯景平﹐元帝徧問朝宰﹕「今天下始定﹐極須良才﹐卿各舉所知。」羣臣未有對者。帝曰「吾已得一人。」侍中王褒進曰「未審爲誰﹖」帝云「歐陽頠公正有匡濟之才﹐恐蕭廣州不肯致之。」乃授武州刺史﹐尋授郢州刺史﹐欲令出嶺﹐蕭勃畱之﹐不獲拜命。尋授使持節﹑散騎常侍﹑都督衡州諸軍事﹑忠武將軍﹑衡州刺史﹐進封始興縣侯。

時蕭勃在廣州﹐兵彊位重﹐元帝深患之﹐遣王琳代爲刺史。琳已至小桂嶺﹐勃遣其將孫信監州﹐盡率部下至始興﹐避琳兵鋒。頠別據一城﹐不往謁勃﹐閉門髙壘﹐亦不拒戰。勃怒﹐遣兵襲頠﹐盡收其此貲財馬仗。尋赦之﹐還復其所﹐復與結盟。荊州陷﹐頠委質於勃。及勃度嶺出南康﹐以頠爲前軍都督﹐頓豫章之苦竹灘﹐周文育擊破之﹐擒送於髙祖﹐髙祖釋之﹐深加接待。蕭勃死後﹐嶺南擾亂﹐頠有聲南土﹐且與髙祖有舊﹐乃授頠使持節﹑通直散騎常侍﹑都督衡州諸軍事﹑安南將軍﹑衡州刺史﹐始興縣侯。未至嶺南﹐頠子紇已克定始興。及頠至嶺南﹐皆懾伏﹐仍進廣州﹐盡有越地。攺授都督廣﹑交﹑越﹑成﹑定﹑明﹑新﹑髙﹑合﹑羅﹑愛﹑建﹑徳﹑宜﹑黃﹑利﹑安﹑石﹑雙十九州諸軍事﹑鎭南將軍﹑平越中郎將﹑廣州刺史﹐持節﹑常侍﹑侯並如故。王琳據有中流﹐頠自海道及東嶺奉使不絕。永定三年﹐進授散騎常侍﹐增都督衡州諸軍事﹐卽本號開府儀同三司。世祖嗣位﹐進號徵南將軍﹐攺封陽山郡公﹐邑一千五百戶﹐又給鼓吹一部。

初﹐交州刺史袁曇緩密以金五百兩寄頠﹐令以百兩還合浦太守龔翽﹐四百兩付兒智矩﹐餘人弗之知也。頠尋爲蕭勃所破﹐貲財並盡﹐惟所寄金獨在。曇緩亦尋卒﹐至是頠並依信還之﹐時人莫不嘆伏。其重然諾如此。

時頠弟盛爲交州刺史﹐次弟邃爲衡州刺史﹐合門顯貴﹐名振南土。又多致銅鼓﹑生口﹐獻奉珍異﹐前後委積﹐頗有助於軍國焉。頠以天嘉四年薨﹐時年六十六。贈侍中﹑車騎大將軍﹑司空﹑廣州刺史﹐謚曰穆。子紇嗣。

紇字奉聖﹐頗有幹略。天嘉中﹐除黃門侍郎﹑員外散騎常侍。累遷安遠將軍﹑衡州刺史。襲封陽山郡公﹐都督交﹑廣等十九州諸軍事﹑廣州刺史。在州十餘年﹐威惠著於百越﹐進號輕車將軍。

光大中﹐上流蕃鎭並多懷貳﹐髙宗以紇久在南服﹐頗疑之。太建元年﹐下詔徵紇爲左衛將軍。紇懼﹐未欲就徵﹐其部下多勸之反﹐遂舉兵攻衡州刺史錢道戢。道戢告變﹐乃遣儀同章昭達討紇﹐屢戰兵敗﹐執送京師﹐伏誅﹐時年三十三。家口籍沒。子詢以年幼免。

吳明徹﹐字通昭﹐秦郡人也。祖景安﹐齊南譙太守。父樹﹐梁右軍將軍。明徹幼孤﹐性至孝﹐年十四﹐感墳塋未備﹐家貧無以取給﹐乃勤力耕種。時天下亢旱﹐苗稼焦枯﹐明徹哀憤﹐每之田中﹐號泣﹐仰天自訴。居數日﹐有自田還者﹐云苗已更生。明徹疑之﹐謂爲紿己﹐及往田所﹐竟如其言。秋而大獲﹐足充葬用。時有伊氏者﹐善占墓﹐謂其兄曰「君葬之日﹐必有乘白馬逐鹿者來經墳所﹐此是最小孝子大貴之徵。」至時果有此應﹐明徹卽樹之最小子也。

起家梁東宮直後。及侯景寇京師﹐天下大亂﹐明徹有粟麥三千餘斛﹐而鄰里饑餧﹐乃白諸兄曰「當今艸竊﹐人不圖久﹐柰何有此而不與鄕家共之﹖」於是計口平分﹐同其豊儉﹐羣盜聞而避焉﹐賴以存者甚眾。

及髙祖鎭京口﹐深相要結﹐明徹乃詣髙祖﹐髙祖爲之降階﹐執手卽席﹐與論當世之務。明徹亦微涉書史經傳﹐就汝南周弘正學天文﹑孤虛﹑遁甲﹐略通其妙﹐頗以英雄自許﹐髙祖深奇之。

承聖三年﹐授戎昭將軍﹑安州刺史。紹泰初﹐隨周文育討杜龕﹑張彪等。東道平﹐授使持節﹑散騎常侍﹑安東將軍﹑南兗州刺史﹐封安吳縣侯。髙祖受禪﹐拜安南將軍﹐仍與侯安都﹑周文育將兵討王琳。及眾軍敗沒﹐明徹自拔還京。世祖卽位﹐詔以本官加右衛將軍。王琳敗﹐授都督武沅二州諸軍事﹑安西將軍﹑武州刺史﹐余並如故。周遣大將軍賀若惇率馬步萬餘人奄至武陵﹐明徹眾寡不敵﹐引軍巴陵﹐仍破周別軍於雙林。

天嘉三年﹐授安西將軍。及周迪反臨川﹐詔以明徹爲安南將軍﹑江州刺史﹐領豫章太守﹐總督眾軍﹐以討迪。明徹雅性剛直﹐統內不甚和﹐世祖聞之﹐遣安成王頊慰曉明徹﹐令以本號還朝。尋授鎭前將軍。五年﹐遷鎭東將軍﹑吳興太守。及引辭之郡﹐世祖謂明徹曰「吳興𨿽郡﹐帝鄕之重﹐故以相授。君其勉之﹗」及世祖弗豫﹐徵拜中領軍。

廢帝卽位﹐授領軍將軍﹐尋遷丹陽尹﹐仍詔明徹以甲仗四十人出入殿省。到仲舉之矯令出髙宗也﹐毛喜知其謀﹐髙宗疑懼﹐遣喜與明徹籌焉。明徹謂喜曰「嗣君諒闇﹐萬機多闕﹐外鄰彊敵﹐內有大喪。殿下親實周﹑邵﹐徳冠伊﹑霍﹐社稷至重﹐願畱中深計﹐愼勿致疑。」

及湘州刺史華皎陰有異志﹐詔授明徹使持節﹑散騎常侍﹑都督湘﹑桂﹑武三州諸軍事﹑安南將軍﹑湘州刺史﹐給鼓吹一部﹐仍與徵南大將軍淳於量等率兵討皎。皎平﹐授開府儀同三司﹐進爵爲公。太建元年﹐授鎭南將軍。四年﹐徵爲侍中﹑鎭前將軍﹐余並如故。

會朝議北伐﹐公卿互有異同﹐明徹決策請行。五年﹐詔加侍中﹑都督徵討諸軍事﹐仍賜女樂一部。明徹總統眾軍十餘萬﹐發自京師﹐緣江城鎭﹐相續降款。軍至秦郡﹐克其水柵。齊遣大將尉破胡將兵爲援﹐明徹破走之﹐斬獲不可勝計﹐秦郡乃降。髙宗以秦郡明徹舊邑﹐詔具太牢﹐令拜祠上冢﹐文武羽儀甚盛﹐鄕裏以爲榮。

進克仁州﹐授徵北大將軍﹐進爵南平郡公﹐增邑並前二千五百戶。次平峽石岸二城。進逼壽陽﹐齊遣王琳將兵拒守。琳至﹐與刺史王貴顯保其外郭。明徹以琳初入﹐眾心未附﹐乘夜攻之﹐中宵而潰﹐齊兵退據相國城及金城。明徹令軍中益修治攻具﹐又迮肥水以灌城。城中苦濕﹐多腹疾﹐手足皆腫﹐死者十六七。會齊遣大將軍皮景和率兵數十萬來援﹐去壽春三十里﹐頓軍不進。諸將咸曰「堅城未拔﹐大援在近﹐不審明公計將安出﹖」明徹曰「兵貴在速﹐而彼結營不進﹐自挫其鋒﹐吾知其不敢戰明矣。」於是躬擐甲冑﹐四面疾攻﹐城中震恐﹐一鼓而克﹐生禽王琳﹑王貴顯﹑扶風王可硃渾孝裕﹑尙書廬潛﹑左丞李騊駼﹐送京師。景和惶懼遁走﹐盡收其駝馬輜重。琳之獲也﹐其舊部曲多在軍中﹐琳素得士卒心﹐見者皆歔欷不能仰視。明徹慮其有變﹐遣左右追殺琳﹐傳其首。詔曰「壽春者古之都會﹐襟帶淮﹑汝﹐控引河﹑洛﹐得之者安﹐是稱要害。侍中﹑使持節﹑都督徵討諸軍事﹑徵北大將軍﹑開府儀同三司南平郡開國公明徹﹐雄圖克舉﹐宏略蓋世。在昔屯夷﹐締構皇業﹐乃掩衡﹑嶽﹐用淸氛沴﹐實吞云夢﹐卽敍上游。今玆蕩定﹐恢我王略﹐風行電掃﹐貔虎爭馳﹐月陣云梯﹐金湯奪險﹐威陵殊俗﹐惠漸邊氓。惟功與能﹐元戎是屬﹐崇麾廣賦﹐茂典恆宜﹐可都督﹑豫﹑合﹑建﹑光﹑朔﹑北徐六州諸軍事﹑車騎大將軍﹑豫州刺史﹐增封並前三千五百戶﹐餘如故。」詔遣謁者蕭淳風就壽陽冊明徹﹐於城南設壇﹐士卒二十萬﹐陳旗鼓戈甲﹐明徹登壇拜受﹐成禮而退﹐將卒莫不踴躍焉。

初﹐秦郡屬南兗州﹐後隸譙州﹐至是﹐詔以譙之秦﹑盱眙﹑神農三郡還屬南兗州﹐以明徹故也。

六年﹐自壽陽入朝﹐輿駕幸其第﹐賜鐘磬一部﹐米一萬斛﹐絹布二千匹。

七年﹐進攻彭城。軍至呂梁﹐齊遣援兵前後至者數萬﹐明徹又大破之。八年﹐進位司空﹐餘如故。又詔曰「昔者軍事建旌﹐交鋒作鼓﹐頃日訛替﹐多乖舊章﹐至於行陣﹐不相甄別。今可給司空﹑大都督泬鉞龍麾﹐其次將各有差。」尋授都督南北兗﹑南北靑譙五州諸軍事﹑南兗州刺史。

會周氏滅齊﹐髙宗交事徐﹑兗﹐九年﹐詔明徹進軍北伐﹐令其世子戎昭將軍﹑員外散騎侍郎惠覺攝行州事。明徹軍至呂梁﹐周徐州總管梁士彥率眾拒戰﹐明徹頻破之﹐因退兵守城﹐不復敢出。明徹仍迮淸水以灌其城﹐環列舟艦於城下﹐攻之甚急。周遣上大將軍王軌將兵救之。軌輕行自淸水入淮口﹐橫流豎木﹐以鐵鎖貫車輪﹐遏斷船路。諸將聞之﹐甚惶恐﹐議欲破堰拔軍﹐以舫載馬。馬主裴子烈議曰﹕若決堰下船﹐船必傾倒﹐豈可得乎﹖不如前遣馬出﹐於事爲允。」適會明徹苦背疾甚篤﹐知事不濟﹐遂從之﹐乃遣蕭摩訶帥馬軍數千前還。明徹仍自決其堰﹐乘水勢以退軍﹐冀其獲濟。及至淸口﹐水勢漸微﹐舟艦並不得渡﹐眾軍皆潰﹐明徹窮蹙﹐乃就執。尋以憂憤遘疾﹐卒於長安﹐時年六十七。

至徳元年詔曰「李陵矢竭﹐不免請降﹐於禁水漲﹐猶且生獲﹐固知用兵上術﹐世罕其人。故侍中﹑司空南平郡公明徹﹐爰初躡足﹐迄屆元戎﹐百戰百勝之奇﹐決機決死之勇﹐斯亦侔於古焉。及拓定淮﹑肥﹐長驅彭﹑汴﹐覆勍寇如舉毛﹐掃銳帥同沃雪﹐風威慴於異俗﹐功郊著於同文。方欲息駕陰山﹐解鞍浣海﹐旣而師出已老﹐數亦終奇﹐不就結纓之功﹐無辭入褚之屈﹐望封崤之爲易﹐冀平翟之非難﹐𨿽志在屈伸﹐而奄中霜露﹐埋恨絕域﹐甚可嗟傷。斯事已往﹐累逢肆赦﹐凡厥罪戾﹐皆蒙灑濯﹐獨此孤魂﹐未沾寬惠﹐遂使爵土湮沒﹐饗醊無主。棄瑕錄用﹐宜在玆辰﹐可追封邵陵縣開國侯﹐食邑一千戶﹐以其息惠覺爲嗣。」

惠覺歷黃門侍郎﹐以平章大寶功﹐授豊州刺史。

明徹兄子超﹐字逸世。少倜儻﹐以干略知名。隨明徹徵伐﹐有戰功﹐官至忠毅將軍﹑散騎常侍﹑桂州刺史﹐封汝南縣侯﹐邑一千戶。卒﹐贈廣州刺史﹐謚曰節。

裴子烈﹐字大士﹐河東聞喜人﹐梁員外散騎常侍猗之子。子烈少孤﹐有志气。遇梁末喪亂﹐因習武藝﹐以驍勇聞。頻從明徹徵討﹐所向必先登陷陣。官至電威將軍﹑北譙太守﹑嶽陽內史﹐海安縣伯﹐邑三百戶。至徳四年卒。

史臣曰﹕髙祖撥亂創基﹐光啟天歷﹐侯瑱﹑歐陽頠並歸身有道﹐位貴鼎司﹐美矣。吳明徹居將帥之任﹐初有軍功﹐及呂梁敗績﹐爲失算也。斯以勇非韓﹑白﹐識異孫﹑吳﹐遂使蹙境喪師﹐金陵虛弱﹐禎明淪覆﹐蓋由其漸焉。列傳第四周鐵虎程靈洗子文季

周鐵虎﹐不知何許人也﹐梁世南渡。語音傖重﹐膂力過人﹐便馬槊﹐事梁河東王蕭譽﹐以勇敢聞﹐譽板爲府中兵參軍。譽爲廣州刺史﹐以鐵虎爲興寧令。譽遷湘州﹐又爲臨蒸令。侯景之亂﹐元帝於荊州遣世子方等代譽﹐且以兵臨之。譽拒戰﹐大捷﹐方等死﹐鐵虎功最﹐譽委遇甚重。及王僧辯討譽﹐於陣獲鐵虎﹐僧辯命烹之﹐鐵虎呼曰「侯景未滅﹐柰何殺壯士﹗」僧辯奇其言﹐乃宥之﹐還其麾下。

及侯景西上﹐鐵虎從僧辯克任約﹐獲宋子仙﹐每戰皆有功。元帝承制授仁威將軍﹑潼州刺史﹐封沌陽縣子﹐邑三百戶。又從僧辯克定京邑﹐降謝答仁﹐平陸納於湘州。承聖二年﹐以前後戰功﹐進爵爲侯﹐增邑並前五百戶。仍爲散騎常侍﹐領信義太守﹐將軍如故。髙祖誅僧辯﹐鐵虎率所部降﹐因復其本職。

徐嗣徽引齊寇渡江﹐鐵虎於板橋浦破其水軍﹐盡獲甲仗船舸。又攻歷陽﹐襲齊寇步營﹐並皆克捷。嗣徽平﹐紹泰二年﹐遷散騎常侍﹑嚴威將軍﹑太子左衛率。

尋隨周文育於南江拒蕭勃﹐恆爲前軍。文育又命鐵虎偏軍﹐於苦竹灘襲勃前軍歐陽頠。又隨文育西徵王琳﹐於沌口敗績﹐鐵虎與文育﹑侯安都並爲琳所擒。琳引見諸將﹐與之語﹐惟鐵虎辭气不屈﹐故琳盡宥文育之徒﹐獨鐵虎見害﹐時年四十九。髙祖聞之﹐下詔曰「天地之寶﹐所貴曰生﹐形魄之徒﹐所重惟命。至如捐生立節﹐效命酬恩﹐追遠懷昔﹐信宜加等。散騎常侍﹑嚴威將軍﹑太子左衛率﹑潼州刺史﹑領信義太守沌陽縣開國侯鐵虎﹐器局沈厚﹐風力勇壯﹐北討南徵﹐竭忠盡力。推鋒江夏﹐致陷凶徒﹐神气彌雄﹐肆言無撓。豈直溫序見害﹐方其理須﹐龐徳臨危﹐猶能瞋目。忠貞如此﹐惻愴兼深﹐可贈侍中﹑護軍將軍﹑靑﹑冀二州刺史﹐加封一千戶﹐並給鼓吹一部﹐侯如故。」天嘉五年﹐世祖又詔曰「漢室功臣﹐形寫宮觀﹐魏朝猛將﹐名配宗祧﹐功烈所以長存﹐世代因之不朽。故侍中﹑護軍將軍﹑靑﹑冀二州刺史沌陽縣開國侯鐵虎﹐誠節梗亮﹐力用雄敢﹐王業初基﹐行間累及﹐垂翅賊壘﹐正色寇庭﹐古之遺烈﹐有識同壯。隕身不屈﹐𨿽隆榮等﹐營魂易遠﹐言追嘉惜。宜仰陪需寢﹐恭頒饗奠﹐可配食髙祖廟庭。」子瑜嗣。

時有盱眙馬明﹐字世朗﹐梁世事鄱陽嗣王蕭範。侯景之亂﹐據廬江之東界﹐拒賊臨城柵。元帝授散騎常侍﹑平北將軍﹑北兗州刺史﹐領廬江太守。荊州陷沒﹐歸於髙祖。紹泰中﹐復官位﹐封西華縣侯﹐邑二千戶。亦隨文育西徵王琳﹐於沌口軍敗﹐明力戰死之﹐贈使持節﹑徵西將軍﹑郢州刺史。

程靈洗﹐字玄滌﹐新安海寧人也。少以勇力聞﹐步行日二百餘里﹐便騎善游。梁末﹐海寧﹑黟﹑歙等縣及鄱陽﹑宣城郡界多盜賊﹐近縣苦之。靈洗素爲鄕裏所畏伏﹐前後守長恆使召募少年﹐逐捕劫盜。

侯景之亂﹐靈洗聚徒據黟﹑歙以拒景。景軍據有新安﹐新安太守湘西鄕侯蕭隱奔依靈洗﹐靈洗奉以主盟。梁元帝於荊州承制﹐又遣使間道奉表。劉神茂自東陽建義拒賊﹐靈洗攻下新安﹐與神茂相應。元帝授持節﹑通直散騎常侍﹑都督新安郡諸軍事﹑云麾將軍﹑譙州刺史資﹐領新安太守﹐封巴丘縣侯﹐邑五百戶。神茂爲景所破﹐景偏帥呂子榮進攻新安﹐靈洗退保黟﹑歙。及景敗﹐子榮退走﹐靈洗復據新安。進軍建徳﹐擒賊帥趙桑乾。以功授持節﹑散騎常侍﹑都督靑﹑冀二州諸軍事﹑靑州刺史﹐增邑並前一千戶﹐將軍﹑太守如故。

仍令靈洗率所部下揚州﹐助王僧辯鎭防。遷吳興太守﹐未行﹐僧辯命靈洗從侯瑱西援荊州。荊州陷﹐還都。髙祖誅僧辯﹐靈洗率所領來援﹐其徒力戰於石頭西門﹐軍不利﹐遣使招諭﹐久之乃降﹐髙祖深義之。紹泰元年﹐授使持節﹑信武將軍﹑蘭陵太守﹐常侍如故﹐助防京口。及平徐嗣徽﹐靈洗有功﹐除南丹陽太守﹐封遂安縣侯﹐增邑並前一千五百戶﹐仍鎭采石。

隨周文育西討王琳﹐於沌口敗績﹐爲琳所拘。明年﹐與侯安都等逃歸。兼丹陽尹﹐出爲髙唐﹑太原二郡太守﹐仍鎭南陵。遷太子左衛率。髙祖崩﹐王琳前軍東下﹐靈洗於南陵破之﹐虜其兵士﹐並獲靑龍十餘乘。以功授持節﹑都督南豫州緣江諸軍事﹑信武將軍﹑南豫州刺史。侯瑱等敗王琳於柵口﹐靈洗乘勝逐北﹐據有魯山。徵爲左衛將軍﹐餘如故。

天嘉四年﹐周迪重寇臨川﹐以靈洗爲都督﹐自鄱陽別道擊之﹐迪又走山谷間。五年﹐遷中護軍﹐常侍如故。出爲使持節﹑都督郢﹑巴﹑武三州諸軍事﹑宣毅將軍﹑郢州刺史。廢帝卽位﹐進號云麾將軍。

華皎之反也﹐遣使招誘靈洗﹐靈洗斬皎使﹐以狀聞。朝廷深嘉其忠﹐增其守備﹐給鼓吹一部﹐因推心待之﹐使其子文季領水軍助防。是時周遣其將長胡公拓跋定率步騎二萬助皎攻圍靈洗﹐靈洗嬰城固守。及皎退﹐乃出軍躡定﹐定不獲濟江﹐以其眾降。因進攻周沔州﹐克之﹐擒其刺史裴寬。以功進號安西將軍﹐攺封重安縣公﹐增邑並前二千戶。

靈洗性嚴急﹐禦下甚苛刻﹐士卒有小罪﹐必以軍法誅之﹐造次之間﹐便加捶撻﹐而號令分明﹐與士卒同甘苦﹐眾亦以此依附。性好播植﹐躬勤耕稼﹐至於水陸所宜﹐刈獲早晚﹐𨿽老農不能及也。伎妾無遊手﹐並督之紡績。至於散用貲財﹐亦弗儉吝。光大二年﹐卒於州﹐時年五十五。贈鎭西將軍﹑開府儀同三司﹐謚曰忠壯。太建四年﹐詔配享髙祖廟庭。子文季嗣。

文季字少卿。幼習騎射﹐多幹略﹐果決有父風。弱冠從靈洗徵討﹐必前登陷陣。靈洗與周文育﹑侯安都等敗於沌口﹐爲王琳所執﹐髙祖召陷賊諸將子弟厚遇之﹐文季最有禮容﹐深爲髙祖所賞。永定中﹐累遷通直散騎侍郎﹑句容令。世祖嗣位﹐除宣惠始興王府限內中直兵參軍。是時王爲揚州刺史﹐鎭冶城﹐府中軍事﹐悉以委之。

天嘉二年﹐除貞毅將軍﹑新安太守﹐仍隨侯安都東討畱異。異黨向文政據有新安﹐文季率精甲三百﹐輕往攻之。文政遣其兄子瓚來拒﹐文季與戰﹐大破瓚軍﹐文政乃降。

三年﹐始興王伯茂出鎭東州﹐復以文季爲鎭東府中兵參軍﹐帶剡令。

四年﹐陳寶應與畱異連結﹐又遣兵隨周迪更出臨川﹐世祖遣信義太守余孝頃自海道襲晉安﹐文季爲之前軍﹐所向克捷。陳寶應平﹐文季戰功居多﹐還﹐轉府諮議參軍﹐領中直兵。出爲臨海太守。尋乘金翅助父鎭郢城。華皎平﹐靈洗及文季並有捍禦之功。及靈洗卒﹐文季盡領其眾﹐起爲超武將軍﹐仍助防郢州。文季性至孝﹐𨿽軍旅奪禮﹐而毀瘠甚至。

太建二年﹐爲豫章內史﹐將軍如故。服闋﹐襲封重安縣公。隨都督章昭達率軍往荊州徵蕭巋。巋與周軍多造舟艦﹐置於靑泥水中。時水長漂疾﹐昭達乃遣文季共錢道戢輕舟襲之﹐盡焚其舟艦。昭達因蕭巋等兵稍怠﹐又遣文季夜入其外城﹐殺傷甚眾。旣而周兵大出﹐巴陵內史雷道勤拒戰死之﹐文季僅以身免。以功加通直散騎常侍﹑安遠將軍﹐增邑五百戶。

五年﹐都督吳明徹北討秦郡﹐秦郡前江浦通塗水﹐齊人並下大柱爲杙﹐柵水中﹐乃前遣文季領驍勇拔開其柵﹐明徹率大軍自後而至﹐攻秦郡克之。又別遣文季圍涇州﹐屠其城﹐進攻盱眙﹐拔之。仍隨明徹圍壽陽。

文季臨事謹急﹐禦下嚴整﹐前後所克城壘﹐率皆迮水爲堰﹐土木之功﹐動逾數萬。每置陣役人﹐文季必先諸將﹐夜則早起﹐迄暮不休﹐軍中莫不服其勤幹。每戰恆爲前鋒﹐齊軍深憚之﹐謂爲程虎。以功除散騎常侍﹑明威將軍﹐增邑五百戶。又帶新安內史﹐進號武毅將軍。

八年﹐爲持節﹑都督譙州諸軍事﹑安遠將軍﹑譙州刺史。其年﹐又督北徐仁州諸軍事﹑北徐州刺史﹐余並如故。九年﹐又隨明徹北討﹐於呂梁作堰﹐事見明徹傳。十年春﹐敗績﹐爲周所囚﹐仍授開府儀同三司。十一年﹐自周逃歸﹐至渦陽﹐爲邊吏所執﹐還送長安﹐死於獄中。後主是時旣與周絕﹐不之知也。至徳元年﹐後主始知之﹐追贈散騎常侍。尋又詔曰「故散騎常侍﹑前重安縣開國公文季﹐纂承門緒﹐克荷家聲。早歲出軍﹐𨿽非元帥﹐啟行爲最﹐致果有聞﹐而覆喪車徒﹐允從黜削。但靈洗之立功捍禦﹐久而見思﹐文季之埋魂異域﹐有足可憫。言念勞舊﹐傷玆廢絕﹐宜存廟食﹐無使餒而。可降封重安縣侯﹐邑一千戶﹐以子饗襲封。」

史臣曰﹕程靈洗父子並禦下嚴苛﹐治兵整肅﹐然與眾同其勞苦﹐匪私財利﹐士多依焉﹐故臨戎克辦矣。列傳第五黃法抃淳於量章昭達

黃法抃﹐字仲昭﹐巴山新建人也。少勁捷有膽力﹐步行日三百里﹐距躍三丈。頗便書疏﹐閒明簿領﹐出入郡中﹐爲鄕閭所憚。侯景之亂﹐於鄕裏合徒眾。太守賀詡下江州﹐法抃監知郡事。髙祖將逾嶺入援建業﹐李遷仕作梗中途﹐髙祖命周文育屯於西昌﹐法抃遣兵助文育。時法抃出頓新淦縣﹐景遣行臺於慶至豫章﹐慶分兵來襲新淦﹐法抃拒戰﹐敗之。髙祖亦遣文育進軍討慶﹐文育疑慶兵彊﹐未敢進﹐法抃率眾會之﹐因進克笙屯﹐俘獲甚眾。

梁元帝承制授超猛將軍﹑交州刺史資﹐領新淦縣令﹐封巴山縣子﹐邑三百戶。承聖三年﹐除明威將軍﹑遊騎將軍﹐進爵爲侯﹐邑五百戶。貞陽侯僭位﹐除左驍騎將軍。敬帝卽位﹐攺封新建縣侯﹐邑如前。太平元年﹐割江州四郡置髙州﹐以法抃爲使持節﹑散騎常侍﹑都督髙州諸軍事﹑信武將軍﹑髙州刺史﹐鎭於巴山。蕭勃遣歐陽頠攻法抃﹐法抃與戰﹐破之。

永定二年﹐王琳遣李孝欽﹑樊猛﹑余孝頃攻周迪﹐且謀取法抃﹐法抃率兵援迪﹐擒孝頃等三將。進號宣毅將軍﹐增邑並前一千戶﹐給鼓吹一部。又以拒王琳功﹐授平南將軍﹑開府儀同三司。熊曇朗於金口反﹐害周文育﹐法抃共周迪討平之﹐語在曇朗傳。

世祖嗣位﹐進號安南將軍。天嘉二年﹐周迪反﹐法抃率兵會都督吳明徹﹐討迪於工塘。迪平﹐法抃功居多﹐徵爲使持節﹑散騎常侍﹑都督南徐州諸軍事﹑鎭北大將軍﹑南徐州刺史﹐儀同﹑鼓吹並如故。未拜﹐尋又攺授都督江﹑吳二州諸軍事﹑鎭南大將軍﹑江州刺史。六年﹐徵爲中衛大將軍。廢帝卽位﹐進爵爲公﹐給扶。光大元年﹐出爲使持節﹑都督南徐州諸軍事﹑鎭北將軍﹑南徐州刺史。二年﹐徙爲都督郢﹑巴﹑武三州諸軍事﹑鎭西將軍﹑郢州刺史﹐持節如故。

太建元年﹐進號徵西大將軍。二年﹐徵爲侍中﹑中權大將軍。四年﹐出爲使持節﹑散騎常侍﹑都督南豫州諸軍事﹑徵南大將軍﹑南豫州刺史。五年﹐大舉北伐﹐都督吳明徹出秦郡﹐以法抃爲都督﹐出歷陽。齊遣其歷陽王步騎五萬來援﹐於小峴築城。法抃遣左衛將軍樊毅分兵於大峴禦之﹐大破齊軍﹐盡獲人馬器械。於是乃爲拍車及步艦﹐豎拍以逼歷陽。歷陽人窘蹴乞降﹐法抃緩之﹐則又堅守﹐法抃怒﹐親率士卒攻城﹐施拍加其樓堞。時又大雨﹐城崩﹐克之﹐盡誅戍卒。進兵合肥﹐望旗降款﹐法抃不令軍士侵掠﹐躬自撫勞﹐而與之盟﹐並放還北。以功加侍中﹐攺封義陽郡公﹐邑二千戶。其年﹐遷都督合﹑霍二州諸軍事﹑徵西大將軍﹑合州刺史﹐增邑五百戶。七年﹐徙都督豫﹑建﹑光﹑朔﹑合﹑北徐六州諸軍事﹑豫州刺史﹐鎭壽陽﹐侍中﹑散騎常侍﹑持節﹑將軍﹑儀同﹑鼓吹﹑扶並如故。八年十月﹐薨﹐時年五十九。贈侍中﹑中權大將軍﹑司空﹐謚曰威。子玩嗣。

淳於量﹐字思明。其先濟北人也﹐世居京師。父文成﹐仕梁爲將帥﹐官至光烈將軍﹑梁州刺史。量少善自居處﹐偉姿容﹐有幹略﹐便弓馬。梁元帝爲荊州刺史﹐文成分量人馬﹐令往事焉。起家湘東王國常侍﹐兼西中郎府中兵參軍。累遷府佐﹑常兼中兵﹑直兵者十餘載﹐兵甲士卒﹐盛於府中。

荊﹑雍之界﹐蠻左數反﹐山帥文道期積爲邊患﹐中兵王僧辯徵之﹐頻戰不利﹐遣量助之。量至﹐與僧辯並力﹐大破道期﹐斬其酋長﹐俘虜萬計。以功封廣晉縣男﹐邑三百戶﹐授涪陵太守。歷爲新興﹑武寧二郡太守。

侯景之亂﹐梁元帝凡遣五軍入援京邑﹐量預其一。臺城陷﹐量還荊州。元帝承制以量爲假節﹑通直散騎常侍﹑都督巴州諸軍事﹑信威將軍﹑巴州刺史。侯景西上攻巴州﹐元帝使都督王僧辯入據巴陵。量與僧辯並力拒景﹐大敗景軍﹐擒其將任約。進攻郢州﹐獲宋子仙。仍隨僧辯克平侯景。承聖元年﹐以功授左衛將軍﹐封謝沐縣侯﹐邑五百戶。尋出爲持節﹑都督桂﹑定﹑東﹑西寧等四州諸軍事﹑信威將軍﹑安遠護軍﹑桂州刺史。

荊州陷﹐量保據桂州。王琳擁割湘﹑郢﹐累遣召量﹐量外𨿽與琳往來﹐而別遣使從間道歸於髙祖。髙祖受禪﹐授持節﹑散騎常侍﹑平西大將軍﹐給鼓吹一部﹐都督﹑刺史並如故。尋進號鎭南將軍。仍授都督﹑鎭西大將軍﹑開府儀同三司。世祖嗣位﹐進號徵南大將軍。王琳平後﹐頻請入朝﹐天嘉五年﹐徵爲中撫大將軍﹐常侍﹑儀同﹑鼓吹並如故。量所部將帥﹐多戀本土﹐並欲逃入山谷﹐不願入朝。世祖使湘州刺史華皎徵衡州界黃洞﹐且以兵迎量。天康元年﹐至都﹐以在道淹畱﹐爲有司所奏﹐免儀同﹐余並如故。光大元年﹐給鼓吹一部。華皎構逆﹐以量爲使持節﹑徵南大將軍﹑西討大都督﹐總率大艦﹐自郢州樊浦拒之。皎平﹐並降周將長胡公拓跋定等。以功授侍中﹑中軍大將軍﹑開府儀同三司﹐進封醴陵縣公﹐增邑一千戶。未拜﹐出爲使持節﹑都督南徐州諸軍事﹑鎭北將軍﹑南徐州刺史﹐侍中﹑儀同﹑鼓吹並如故。

太建元年﹐進號徵北大將軍﹐給扶。三年﹐坐就江陰王蕭季卿買梁陵中樹﹐季卿坐免﹐量免侍中。尋復加侍中。五年﹐徵爲中護大將軍﹐侍中﹑儀同﹑鼓吹﹑扶並如故。

吳明徹之西伐也﹐量贊成其事﹐遣第六子岑率所領從軍。淮南克定﹐量攺封始安郡公﹐增邑一千五百戶。六年﹐出爲使持節﹑都督郢﹑巴﹑南司﹑定四州諸軍事﹑徵西大將軍﹑郢州刺史﹐侍中﹑儀同﹑鼓吹﹑扶並如故。七年﹐徵爲中軍大將軍﹑護軍將軍。九年﹐以公事免侍中。尋復加侍中。十年﹐吳明徹陷沒﹐加量使持節﹑都督水陸諸軍事﹐仍授散騎常侍﹑都督南北兗﹑譙三州諸軍事﹑車騎將軍﹑南兗州刺史﹐余並如故。十三年﹐加左光祿大夫﹐增邑五百戶﹐余並如故。十四年四月薨﹐時年七十二。贈司空。

章昭達﹐字伯通﹐吳興武康人也。祖道蓋﹐齊廣平太守。父法尙﹐梁揚州議曹從事。昭達性倜儻﹐輕財尙气。少時﹐嘗遇相者﹐謂昭達曰「卿容貌甚善﹐須小虧損﹐則當富貴。」梁大同中﹐昭達爲東宮直後﹐因醉墜馬﹐鬢角小傷﹐昭達喜之﹐相者曰「未也。」及侯景之亂﹐昭達率募鄕人援臺城﹐爲流矢所中﹐眇其一目﹐相者見之﹐曰「卿相善矣﹐不久當貴。」

京城陷﹐昭達還鄕裏﹐與世祖遊﹐因結君臣之分。侯景平﹐世祖爲吳興太守﹐昭達杖策來謁世祖。世祖見之大喜﹐因委以將帥﹐恩寵優渥﹐超於儕等。及髙祖討王僧辯﹐令世祖還長城招聚兵眾﹐以備杜龕﹐頻使昭達往京口﹐稟承計劃。僧辯誅後﹐龕遣其將杜泰來攻長城﹐世祖拒之﹐命昭達總知城內兵事。及杜泰退走﹐因從世祖東進﹐軍吳興﹐以討杜龕。龕平﹐又從世祖東討張彪於會稽﹐克之。累功除明威將軍﹑定州刺史。

是時畱異擁據東陽﹐私署守宰﹐髙祖患之﹐乃使昭達爲長山縣令﹐居其心腹。永定二年﹐除武康令。世祖嗣位﹐除員外散騎常侍。天嘉元年﹐追論長城之功﹐封欣樂縣侯﹐邑一千戶。尋隨侯安都等拒王琳於柵口﹐戰於蕪湖﹐昭達乘平虜大艦﹐中流而進﹐先鋒發拍中於賊艦。王琳平﹐昭達冊勛第一。二年﹐除使持節﹑散騎常侍﹑都督郢﹑巴﹑武沅四州諸軍事﹑智武將軍﹑郢州刺史﹐增邑並前千五百戶。尋進號平西將軍。

周迪據臨川反﹐詔令昭達便道徵之。及迪敗走﹐徵爲護軍將軍﹐給鼓吹一部﹐攺封邵武縣侯﹐增邑並前二千戶﹐常侍如故。四年﹐陳寶應納周迪﹐復共寇臨川﹐又以昭達爲都督討迪。至東興嶺﹐而迪又退走。昭達仍逾嶺﹐頓於建安﹐以討陳寶應。寶應據建安﹑晉安二郡之界﹐水陸爲柵﹐以拒官軍。昭達與戰不利﹐因據其上流﹐命軍士伐木帶枝葉爲筏﹐施拍於其上﹐綴以大索﹐相次列營﹐夾於兩岸。寶應數挑戰﹐昭達按甲不動。俄而暴雨﹐江水大長﹐昭達放筏衝突寶應水柵﹐水柵盡破。又出兵攻其步軍。方大合戰﹐會世祖遣余孝頃出自海道。適至﹐因並力乘之﹐寶應大潰﹐遂克定閩中﹐盡擒畱異﹑寶應等。以功授鎭前將軍﹑開府儀同三司。

初﹐世祖嘗夢昭達升於臺鉉﹐及旦﹐以夢告之。至是侍宴﹐世祖顧詔達曰「卿憶夢不﹖何以償夢﹖」昭達對曰「當效犬馬之用﹐以盡臣節﹐自余無以奉償。」尋又出爲使持節﹑都督江﹑郢﹑吳三州諸軍事﹑鎭南將軍﹑江州刺史﹐常侍﹑儀同﹑鼓吹如故。

廢帝卽位﹐遷侍中﹑徵南將軍﹐攺封邵陵郡公。華皎之反也﹐其移書文檄﹐並假以昭達爲辭﹐又頻遣使招之﹐昭達盡執其使﹐送於京師。皎平﹐進號徵南大將軍﹐增邑並前二千五百戶。秩滿﹐徵爲中撫大將軍﹐侍中﹑儀同﹑鼓吹如故。髙宗卽位﹐進號車騎大將軍﹐以還朝遲畱﹐爲有司所劾﹐降號車騎將軍。

歐陽紇據有嶺南反﹐詔昭達都督眾軍討之。昭達倍道兼行﹐達於始興。紇聞昭達奄至﹐恇擾不知所爲﹐乃出頓洭口﹐多聚沙石﹐盛以竹籠﹐置於水柵之外﹐用遏舟艦。昭達居其上流﹐裝造拍﹐以臨賊柵。又令軍人銜刀﹐潛行水中﹐以斫竹籠﹐籠篾皆解。因縱大艦隨流突之﹐賊眾大敗﹐因而擒紇﹐送於京師﹐廣州平。以功進車騎大將軍﹐遷司空﹐余並如故。

太建二年﹐率師徵蕭巋於江陵。時蕭巋與周軍大蓄舟艦於靑泥中﹐昭達分遣偏將錢道戢﹑程文季等﹐乘輕舟襲之﹐焚其舟艦。周兵又於峽下南岸築壘﹐名曰安蜀城﹐於江上橫引大索﹐編葦爲橋﹐以度軍糧。昭達乃命軍士爲長戟﹐施於樓船之上﹐仰割其索﹐索斷糧絕﹐因縱兵以攻其城﹐降之。三年﹐遘疾﹐薨﹐時年五十四。贈大將軍﹐增邑五百戶﹐給班劍二十人。

昭達性嚴刻﹐每奉命出徵﹐必晝夜倍道﹔然有所克捷﹐必推功將帥﹐廚膳飲食﹐並同於羣下﹐將士亦以此附之。每飲會﹐必盛設女伎雜樂﹐備盡羌胡之聲﹐音律姿容﹐並一時之妙﹐𨿽臨對寇敵﹐旗鼓相望﹐弗之廢也。四年﹐配享世祖廟庭。

子大寶﹐襲封邵陵郡公﹐累官至散騎常侍﹑護軍。出爲豊州刺史﹐在州貪縱﹐百姓怨酷﹐後主以太僕卿李暈代之。至徳三年四月﹐暈將到州﹐大寶乃襲殺暈﹐舉兵反﹐遣其將楊通寇建安。建安內史吳慧覺據郡城拒之﹐通累攻不克。官軍稍近﹐人情離異﹐大寶計窮﹐乃與通俱逃。臺軍主陳景詳率兵追躡大寶。大寶旣入山﹐山路陰險﹐不復能行﹐通背負之﹐稍進。尋爲追兵所及﹐生擒送都﹐於路死﹐傳首梟於硃雀航﹐夷三族。

史臣曰﹕黃法抃﹑淳於量值梁末喪亂﹐劉﹑項未分﹐其有辯明暗見是非者蓋鮮﹐二公達向背之理﹐位至鼎司﹐亦其智也。昭達與世祖鄕壤惟舊﹐義等鄧﹑蕭﹐世祖纂歷﹐委任隆重﹐至於戰勝攻取﹐累平寇難﹐斯亦良臣良將﹐一代之吳﹑耿矣。列傳第六胡穎徐度子敬成杜稜沈恪

胡穎﹐字方秀﹐吳興東遷人也。其先寓居吳興﹐土斷爲民。穎偉姿容﹐性寬厚。梁世仕至武陵國侍郎﹐東宮直前。出番禺﹐徵討俚洞﹐廣州西江督護。髙祖在廣州﹐穎仍自結髙祖﹐髙祖與其同郡﹐接遇甚隆。及南徵交趾﹐穎從行役﹐余諸將帥皆出其下。及平李賁﹐髙祖旋師﹐穎隸在西江﹐出兵多以穎畱守。

侯景之亂﹐髙祖克元景仲﹐仍渡嶺援臺﹐平蔡路養﹑李遷仕﹐穎皆有功。歷平固﹑遂興二縣令。髙祖進軍頓西昌﹐以穎爲巴丘縣令﹐鎭大臯﹐督糧運。下至豫章﹐以穎監豫章郡。髙祖率眾與王僧辯會於白茅灣﹐同討侯景﹐以穎知畱府事。

梁承聖初﹐元帝授穎假節﹑鐵騎將軍﹑羅州刺史﹐封漢陽縣侯﹐邑五百戶。尋除豫章內史﹐隨髙祖鎭京口。齊遣郭元建出關﹐都督侯瑱率師禦之。髙祖選府內驍勇三千人配穎﹐令隨瑱﹐於東關大破之。三年﹐髙祖圍廣陵﹐齊人東方光據宿預請降﹐以穎爲五原太守﹐隨杜僧明援光﹐不克﹐退還﹐除曲阿令。尋領馬軍﹐從髙祖襲王僧辯。又隨周文育於吳興討杜龕。紹泰元年﹐除假節﹑都督南豫州諸軍事﹑輕車將軍﹑南豫州刺史。太平元年﹐除持節﹑散騎常侍﹑仁威將軍。尋兼丹陽尹。

髙祖受禪﹐兼左衛將軍﹐餘如故。永定三年﹐隨侯安都徵王琳﹐於宮亭破賊帥常眾愛等。世祖嗣位﹐除侍中﹑都督吳州諸軍事﹑宣惠將軍﹑吳州刺史。不行﹐尋爲義興太守﹐將軍如故。天嘉元年﹐除散騎常侍﹑吳興太守。其年六月卒﹐時年五十四。贈侍中﹑中護軍﹐謚曰壯。二年﹐配享髙祖廟庭。子六同嗣。

穎弟鑠﹐亦隨穎將軍。穎卒﹐鑠統其眾。歷東海﹑豫章二郡守﹐遷員外散騎常侍。隨章昭達南平歐陽紇﹐爲廣州東江督護。還預北伐﹐除雄信將軍﹑歷陽太守。太建六年卒﹐贈桂州刺史。

徐度﹐字孝節﹐安陸人也。世居京師。少倜儻﹐不拘小節。及長﹐姿貌瑰偉﹐嗜酒好博。恆使僮僕屠酤爲事。梁始興內史蕭介之郡﹐度從之﹐將領士卒﹐徵諸山洞﹐以驍勇聞。髙祖徵交趾﹐厚禮招之﹐度乃委質。

侯景之亂﹐髙祖克定廣州﹐平蔡路養﹐破李遷仕﹐計劃多出於度。兼統兵甲﹐每戰有功。歸至白茅灣﹐梁元帝授寧朔將軍﹑合州刺史。侯景平後﹐追錄前後戰功﹐加通直散騎常侍﹐封廣徳縣侯﹐邑五百戶。遷散騎常侍。髙祖鎭硃方﹐除信武將軍﹑蘭陵太守。髙祖遣衡陽獻王往荊州﹐度率所領從焉。江陵陷﹐間行東歸。髙祖平王僧辯﹐度與侯安都爲水軍。紹泰元年﹐髙祖東討杜龕﹐奉敬帝幸京口﹐以度領宿衛﹐並知畱府事。

徐嗣徽﹑任約等來寇﹐髙祖與敬帝還都。時賊已據石頭城﹐市廛阝居民﹐並在南路﹐去臺遙遠﹐恐爲賊所乘﹐乃使度將兵鎭於冶城寺﹐築壘以斷之。賊悉眾來攻﹐不能克。髙祖尋亦救之﹐大敗約等。明年﹐嗣徽等又引齊寇濟江﹐度隨眾軍破之於北郊壇。以功除信威將軍﹑郢州刺史﹐兼領吳興太守。尋遷鎭右將軍﹑領軍將軍﹑徐州緣江諸軍事﹑鎭北將軍﹑南徐州刺史﹐給鼓吹一部。

周文育﹑侯安都等西討王琳﹐敗績﹐爲琳所拘﹐乃以度爲前軍都督﹐鎭於南陵。世祖嗣位﹐遷侍中﹑中撫軍將軍﹑開府儀同三司﹐進爵爲公。未拜﹐出爲使持節﹑散騎常侍﹑鎭東將軍﹑吳郡太守。天嘉元年﹐增邑千戶。以平王琳功﹐攺封湘東郡公﹐邑四千戶。秩滿﹐爲侍中﹑中軍將軍。出爲使持節﹑都督會稽﹑東陽﹑臨海﹑永嘉﹑新安﹑新寧﹑信安﹑晉安﹑建安九郡諸軍事﹑鎭東將軍﹑會稽太守。未行而太尉侯瑱薨於湘州﹐乃以度代瑱爲都督湘﹑沅﹑武﹑巴﹑郢﹑桂六州諸軍事﹑鎭南將軍﹑湘州刺史。秩滿﹐爲侍中﹑中軍大將軍﹐儀同﹑鼓吹並如故。

世祖崩﹐度預顧命﹐以甲仗五十人入殿省。廢帝卽位﹐進位司空。華皎據湘州反﹐引周兵下至沌口﹐與王師相持﹐乃加度使持節﹑車騎將軍﹐總督步軍﹐自安成郡由嶺路出於湘東﹐以襲湘州﹐盡獲其所畱軍人家口以歸。光大二年薨﹐時年六十。贈太尉﹐給班劍二十人﹐謚曰忠肅。太建四年﹐配享髙祖廟庭。子敬成嗣。

敬成幼聰慧﹐好讀書﹐少機警﹐善占對﹐結交文義之士﹐以識鑑知名。起家著作郎。永定元年﹐領度所部士卒﹐隨周文育﹑侯安都徵王琳﹐於沌口敗績﹐爲琳所縶。二年﹐隨文育﹑安都得歸﹐除太子舍人﹐遷洗馬。度爲吳郡太守﹐以敬成監郡。天嘉二年﹐遷太子中舍人﹐拜湘東郡公世子。四年﹐度自湘州還朝﹐士馬精銳﹐敬成盡領其眾。隨章昭達徵陳寶應﹐晉安平﹐除貞威將軍﹑豫章太守。光大元年﹐華皎謀反﹐以敬成爲假節﹑都督巴州諸軍事﹑云旗將軍﹑巴州刺史。尋詔爲水軍﹐隨吳明徹徵華皎﹐皎平還州。二年﹐以父憂去職。尋起爲持節﹑都督南豫州諸軍事﹑壯武將軍﹑南豫州刺史。四年﹐襲爵湘東郡公﹐授太子右衛率。

五年﹐除貞威將軍﹑吳興太守。其年隨都督吳明徹北討﹐出秦郡﹐別遣敬成爲都督﹐乘金翅自歐陽引埭上溯江由廣陵。齊人皆城守﹐弗敢出。自繁梁湖下淮﹐圍淮陰城。仍監北兗州。淮﹑泗義兵相率響應﹐一二日間﹐眾至數萬﹐遂克淮陰﹑山陽﹑鹽城三郡﹐並連口﹑朐山二戍。仍進攻郁州﹐克之。以功加通直散騎常侍﹑云旗將軍﹐增邑五百戶。又進號壯武將軍﹐鎭朐山。坐於軍中輒科訂﹐並誅新附﹐免官。尋復爲持節﹑都督安﹑元﹑潼三州諸軍事﹑安州刺史﹐將軍如故﹐鎭宿預。七年卒﹐時年三十六。贈散騎常侍﹐謚曰思。子敞嗣。

杜稜﹐字雄盛﹐吳郡錢塘人也。世爲縣大姓。稜頗涉書傳﹐少落泊﹐不爲當世所知。遂遊嶺南﹐事梁廣州刺史新渝侯蕭映。映卒﹐從髙祖﹐恆典書記。侯景之亂﹐命稜將領﹐平蔡路養﹑李遷仕皆有功。軍至豫章﹐梁元帝承制授稜仁威將軍﹑石州刺史﹐上陌縣侯﹐邑八百戶。

侯景平﹐髙祖鎭硃方﹐稜監義興﹑瑯邪二郡。髙祖誅王僧辯﹐引稜與侯安都等共議﹐稜難之。髙祖懼其泄己﹐乃以手巾絞稜﹐稜悶絕於地﹐因閉於別室。軍發﹐召與同行。及僧辯平後﹐髙祖東徵杜龕等﹐畱稜與安都居守。徐嗣徽﹑任約引齊寇濟江﹐攻臺城﹐安都與稜隨方抗拒﹐稜晝夜巡警﹐綏撫士卒﹐未常解帶。賊平﹐以功除通直散騎常侍﹑右衛將軍﹑丹陽尹。永定元年﹐加侍中﹑忠武將軍。尋遷中領軍﹐侍中﹐將軍如故。

三年﹐髙祖崩﹐世祖在南皖。時內無嫡嗣﹐外有彊敵﹐侯瑱﹑侯安都﹑徐度等並在軍中﹐朝廷宿將﹐惟稜在都﹐獨典禁兵﹐乃與蔡景歷等祕不發喪﹐奉迎世祖﹐事見景歷傳。世祖卽位﹐遷領軍將軍。天嘉元年﹐以預建立之功﹐攺封永城縣侯﹐增邑五百戶。出爲云麾將軍﹐晉陵太守﹐加秩中二千石。二年﹐徵爲侍中﹑領軍將軍。尋遷翊左將軍﹑丹陽尹。廢帝卽位﹐遷鎭右將軍﹑特進﹐侍中﹑尹如故。光大元年﹐解尹﹐量置佐史﹐給扶﹐重授領軍將軍。

太建元年﹐出爲散騎常侍﹑鎭東將軍﹑吳興太守﹐秩中二千石。二年﹐徵爲侍中﹑鎭右將軍。尋加特進﹑護軍將軍。三年﹐以公事免侍中﹑護軍。四年﹐復爲侍中﹑右光祿大夫﹐並給鼓吹一部﹐將軍﹑佐史﹑扶並如故。

稜歷事三帝﹐並見恩寵。末年不預徵役﹐優遊京師﹐賞賜優洽。頃之卒於官﹐時年七十。贈開府儀同三司﹐喪事所須﹐並令資給﹐謚曰成。其年配享髙祖廟庭。子安世嗣。

沈恪﹐字子恭﹐吳興武康人也。深沈有幹局。梁新渝侯蕭映爲郡將﹐召爲主簿。映遷北徐州﹐恪隨映之鎭。映遷廣州﹐以恪兼府中兵參軍﹐常領兵討伐俚洞。盧子略之反也。恪拒戰有功﹐除中兵參軍。髙祖與恪同郡﹐情好甚暱﹐蕭映卒後﹐髙祖南討李賁﹐仍遣妻子附恪還鄕。尋補東宮直後﹐以嶺南勛除員外散騎侍郎﹐仍令招集宗從子弟。

侯景圍臺城﹐恪率所領入臺﹐隨例加右軍將軍。賊起東西二土山以逼城﹐城內亦作土山以應之﹐恪爲東土山主﹐晝夜拒戰。以功封東興縣侯﹐邑五百戶。遷員外散騎常侍。京城陷﹐恪間行歸鄕裏。髙祖之討侯景﹐遣使報恪﹐乃於東起兵相應。賊平﹐恪謁髙祖於京口﹐卽日授都軍副。尋爲府司馬。

及髙祖謀討王僧辯﹐恪預其謀。時僧辯女婿杜龕鎭吳興﹐髙祖乃使世祖還長城﹐立柵備龕﹐又使恪還武康﹐招集兵眾。及僧辯誅﹐龕果遣副將杜泰率眾襲世祖於長城。恪時已率兵士出縣誅龕黨與﹐髙祖尋遣周文育來援長城﹐文育至﹐泰乃遁走。世祖仍與文育進軍出郡﹐恪軍亦至﹐屯於郡南。及龕平﹐世祖襲東揚州刺史張彪﹐以恪監吳興郡。太平元年﹐除宣猛將軍﹑交州刺史。其年遷永嘉太守。不拜﹐復令監吳興郡。自吳興入朝。髙祖受禪﹐使中書舍人劉師知引恪﹐令勒兵入﹐因衛敬帝如別宮。恪乃排闥入見髙祖﹐叩頭謝曰「恪身經事蕭家來﹐今日不忍見許事﹐分受死耳﹐決不奉命。」髙祖嘉其意﹐乃不復逼﹐更以蕩主王僧志代之。

髙祖踐祚﹐除吳興太守。永定二年﹐徙監會稽郡。會余孝頃謀應王琳﹐出兵臨川攻周迪﹐以恪爲壯武將軍﹐率兵逾嶺以救迪。余孝頃聞恪至﹐退走。三年﹐遷使持節﹑通直散騎常侍﹑智武將軍﹑吳州刺史﹐便道之鄱陽。尋有詔追還﹐行會稽郡事。其年﹐除散騎常侍﹑忠武將軍﹑會稽太守。

世祖嗣位﹐進督會稽﹑東陽﹑新安﹑臨海﹑永嘉﹑建安﹑晉安﹑新寧﹑信安九郡諸軍事﹐將軍﹑太守如故。天嘉元年﹐增邑五百戶。二年﹐徵爲左衛將軍。俄出爲都督郢﹑武﹑巴定四州諸軍事﹑軍師將軍﹑郢州刺史。六年﹐徵爲中護軍。尋遷護軍將軍。光大二年﹐遷使持節﹑都督荊武右三州諸軍事﹑平西將軍﹑荊州刺史。未之鎭﹐攺爲護軍將軍。

髙宗卽位﹐加散騎常侍﹑都督廣﹑衡﹑東衡﹑交﹑越﹑成﹑定﹑新﹑合﹑羅﹑愛﹑徳﹑宜﹑黃﹑利﹑安﹑石﹑雙等十八州諸軍事﹑鎭南將軍﹑平越中郎將﹑廣州刺史。恪未至嶺﹐前刺史歐陽紇舉兵拒險﹐恪不得進﹐朝廷遣司空章昭達督眾軍討紇﹐紇平﹐乃得入州。州罹兵荒﹐所在殘毀﹐恪綏懷安緝﹐被以恩惠﹐嶺表賴之。

太建四年﹐徵爲領軍將軍。及代還﹐以途還不時至﹐爲有司所奏免。十一年﹐起爲散騎常侍﹑衛尉卿。其年授平北將軍﹑假節﹐監南兗州。十二年﹐攺授散騎常侍﹑翊右將軍﹐監南徐州。又遣電威將軍裴子烈領馬五百匹﹐助恪緣江防戍。明年﹐入爲衛尉卿﹐常侍﹑將軍如故。尋加侍中﹐遷護軍將軍。後主卽位﹐以疾攺授散騎常侍﹑特進﹑金紫光祿大夫。其年卒﹐時年七十四。贈翊左將軍﹐詔給東園祕器﹐仍出舉哀﹐喪事所須﹐並令資給﹐謚曰元。子法興嗣。

史臣曰﹕胡穎﹑徐度﹑杜稜﹑沈恪並附騏驥而騰躍﹐依日月之光輝﹐始覯王佐之才﹐方悟公輔之量﹐生則肉食﹐終以配饗。盛矣哉﹗列傳第七徐世譜魯悉達周敷荀朗子法尙周炅

徐世譜﹐字興宗﹐巴東魚復人也。世居荊州﹐爲主帥﹐徵伐蠻﹑蜒。至世譜﹐尢敢勇有膂力﹐善水戰。梁元帝之爲荊州刺史﹐世譜將領鄕人事焉。

侯景之亂﹐因預徵討﹐累遷至員外散騎常侍。尋領水軍﹐從司徒陸法和討景﹐與景戰於赤亭湖。時景軍甚盛﹐世譜乃別造樓船﹑拍艦﹑火舫﹑水車以益軍勢。將戰﹐又乘大艦居前﹐大敗景軍﹐生擒景將任約﹐景退走。因隨王僧辯攻郢州﹐世譜復乘大艦臨其倉門﹐賊將宋子仙據城降。以功除使持節﹑信武將軍﹑信州刺史﹐封魚復縣侯﹐邑五百戶。仍隨僧辯東下﹐恆爲軍鋒。又破景將侯子鑑於湖熟。侯景平後﹐以功除通直散騎常侍﹑衡州刺史資﹐領河東太守﹐增邑並前一千戶。

西魏來寇荊州﹐世譜鎭馬頭岸﹐據有龍洲﹐元帝授侍中﹑使持節﹑都督江南諸軍事﹑鎭南將軍﹑護軍將軍﹐給鼓吹一部。江陵陷沒﹐世譜東下依侯瑱。紹泰元年﹐徵爲侍中﹑左衛將軍。髙祖之拒王琳﹐其水戰之具﹐悉委世譜。世譜性機巧﹐諳解舊法﹐所造器械﹐並隨機損益﹐妙思出入。

永定二年﹐遷護軍將軍。世祖嗣位﹐加特進﹐進號安右將軍。天嘉元年﹐增邑五百戶。二年﹐出爲使持節﹑散騎常侍﹑都督宣城郡諸軍事﹑安西將軍﹑宣城太守﹐秩中二千石。還爲安前將軍﹑右光祿大夫。尋以疾失明﹐謝病不朝。四年卒﹐時年五十五。贈本官﹐謚曰桓侯。

世譜從弟世休﹐隨世譜自梁徵討﹐亦有戰功。官至員外散騎常侍﹑安遠將軍﹐枳縣侯﹐邑八百戶。光大二年﹐隸都督淳於量徵華皎。卒﹐贈通直散騎常侍﹐謚曰壯。

魯悉達﹐字志通﹐扶風郿人也。祖斐﹐齊通直散騎常侍﹑安遠將軍﹑衡州刺史﹐陽塘侯。父益之﹐梁云麾將軍﹑新蔡﹑義陽二郡太守。悉達幼以孝聞﹐起家爲梁南平嗣王中兵參軍。侯景之亂﹐悉達糾合鄕人﹐保新蔡﹐力田蓄谷。時兵荒饑饉﹐京都及上川餓死者十八九﹐有得存者﹐皆攜老幼以歸焉。悉達分給糧廩﹐其所濟活者甚眾﹐仍於新蔡置頓以居之。招集晉熙等五郡﹐盡有其地。使其弟廣達領兵隨王僧辯討侯景。景平﹐梁元帝授持節﹑仁威將軍﹑散騎常侍﹑北江州刺史。

敬帝卽位﹐王琳據有上流﹐畱異﹑余孝頃﹑周迪等所在蜂起﹐悉達撫綏五郡﹐甚得民和﹐士卒皆樂爲之用。琳授悉達鎭北將軍﹐髙祖亦遣趙知禮授徵西將軍﹑江州刺史﹐各送鼓吹女樂﹐悉達兩受之﹐遷延顧望﹐皆不就。髙祖遣安西將軍沈泰潛師襲之﹐不能克。齊遣行臺慕容紹宗以眾三萬來攻郁口諸鎭﹐兵甲甚盛﹐悉達與戰﹐敗齊軍﹐紹宗僅以身免。

王琳欲圖東下﹐以悉達制其中流﹐恐爲己患﹐頻遣使招誘﹐悉達終不從。琳不得下﹐乃連結於齊﹐共爲表裏﹐齊遣淸河王髙嶽助之。相持歲餘﹐會裨將梅天養等懼罪﹐乃引齊軍入城。悉達勒麾下數千人﹐濟江而歸髙祖。髙祖見之﹐甚喜﹐曰「來何遲也。」悉達對曰「臣鎭撫上流﹐願爲蕃屏﹐陛下授臣以官﹐恩至厚矣﹐沈泰襲臣﹐威亦深矣﹐然臣所以自歸於陛下者﹐誠以陛下豁達大度﹐同符漢祖故也。」髙祖嘆曰「卿言得之矣。」授平南將軍﹑散騎常侍﹑北江州刺史﹐封彭澤縣侯。世祖卽位﹐進號安左將軍。

悉達𨿽仗气任俠﹐不以富貴驕人﹐雅好詞賦﹐招禮才賢﹐與之賞會。遷安南將軍﹑吳州刺史。遭母憂﹐哀毀過禮﹐因遘疾卒﹐時年三十八。贈安左將軍﹑江州刺史﹐謚曰孝侯。子覽嗣。弟廣達﹐別有傳。

周敷﹐字仲遠﹐臨川人也。爲郡豪族。敷形貌眇小﹐如不勝衣﹐而膽力勁果﹐超出時輩。性豪俠﹐輕財重士﹐鄕黨少年任气者鹹歸之。

侯景之亂﹐鄕人周續合徒眾以討賊爲名﹐梁內史始興王毅以郡讓續﹐續所部內有欲侵掠於毅﹐敷擁護之﹐親率其黨捍衛﹐送至豫章。時觀寧侯蕭永﹑長樂侯蕭基﹑豊城侯蕭泰避難流寓﹐聞敷信義﹐皆往依之。敷湣其危懼﹐屈體崇敬﹐厚加給卹﹐送之西上。俄而續部下將帥爭權﹐復反﹐殺續以降周迪。迪素無簿閥﹐恐失眾心﹐倚敷族望﹐深求交結。敷未能自固﹐事迪甚恭﹐迪大憑仗之﹐漸有兵眾。迪據臨川之工塘﹐敷鎭臨川故郡。侯景平﹐梁元帝授敷使持節﹑通直散騎常侍﹑信武將軍﹑寧州刺史﹐封西豊縣侯﹐邑一千戶。

髙祖受禪﹐王琳據有上流﹐余孝頃與琳黨李孝欽等共圖周迪﹐敷大致人馬以助於迪。迪擒孝頃等﹐敷功居多。熊曇朗之殺周文育﹐據豫章﹐將兵萬餘人襲敷﹐徑至城下﹐敷與戰﹐大敗之﹐追奔五十餘里﹐曇朗單馬獲免﹐盡收其軍實。曇朗走巴山郡﹐收合餘黨﹐敷因與周迪﹑黃法等進兵圍曇朗﹐屠之。王琳平﹐授散騎常侍﹑平西將軍﹑豫章太守。是時南江酋帥並顧戀巢窟﹐私署令長﹐不受召﹐朝廷未遑致討﹐但羈縻之﹐惟敷獨先入朝。天嘉二年﹐詣闕﹐進號安西將軍﹐給鼓吹一部﹐賜以女樂一部﹐令還鎭豫章。

周迪以敷素出己下﹐超致顯貴﹐深不平﹐乃舉兵反﹐遣弟方興以兵襲敷。敷與戰﹐大破方興。仍率眾從都督吳明徹攻迪﹐破之﹐擒其弟方興並諸渠帥。詔以敷爲安西將軍﹑臨川太守﹐余並如故。尋徵爲使持節﹑都督南豫﹑北江二州諸軍事﹑鎭南將軍﹑南豫州刺史﹐增邑五百戶﹐常侍﹑鼓吹如故。五年﹐迪又收合餘眾﹐還襲東興。世祖遣都督章昭達徵迪﹐敷又從軍。至定川縣﹐與迪相對。迪紿敷曰「吾昔與弟戮力同心﹐宗從匪他﹐豈規相害。今願伏罪還朝﹐因弟披露心腑﹐先乞挺身共立盟誓。」敷許之﹐方登壇﹐爲迪所害﹐時年三十五。詔曰「使持節﹑散騎常侍﹑都督南豫州緣江諸軍事﹑鎭南將軍﹑南豫州刺史西豊縣開國侯敷﹐受任遐徵﹐淹時違律﹐虛衿姦詭﹐遂貽喪僕。但夙著勤誠﹐亟勞戎旅﹐猶深惻愴﹐湣悼於懷。可存其茅賦﹐量所賻卹﹐還葬京邑。」謚曰脫。子智安嗣。

敷兄彖﹐共敷據本鄕﹐亦授臨川太守。

荀朗﹐字深明﹐潁川潁陰人也。祖延祖﹐梁潁川太守﹐父伯道﹐衛尉卿。朗少慷慨﹐有將帥大略﹐起家梁廬陵王行參軍。侯景之亂﹐朗招率徒旅﹐據巢湖間﹐無所屬。臺城陷後﹐簡文帝密詔授朗云麾將軍﹑豫州刺史﹐令與外籓討景。景使儀同宋子仙﹑任約等頻往徵之﹐朗據山立砦自守﹐子仙不能克。時京師大饑﹐百姓皆於江外就食﹐朗更招致部曲﹐解衣推食﹐以相賑贍﹐眾至數萬人。侯景敗於巴陵﹐朗出自濡須截景﹐破其後軍。王僧辯東討﹐朗遣其將範寶勝及弟曉領兵二千助之。侯景平後﹐又別破齊將郭元建於踟躕山。梁承聖二年﹐率部曲萬餘家濟江﹐入宣城郡界立頓。梁元帝授朗持節﹑通直散騎常侍﹑安南將軍﹑都督南兗州諸軍事﹑南兗州刺史。未行而荊州陷。

髙祖入輔﹐齊遣蕭軌﹑東方老等來寇﹐據石頭城。朗自宣城來赴﹐因與侯安都等大破齊軍。永定元年﹐賜爵興寧縣侯﹐邑二千戶﹐以朗兄昂爲左衛將軍﹐弟晷爲太子右衛率。尋遣朗隨世祖拒王琳於南皖。

髙祖崩﹐宣太后與舍人蔡景歷祕不發喪﹐朗弟曉在都微知之﹐乃謀率其家兵襲臺。事覺﹐景歷殺曉﹐仍系其兄弟。世祖卽位﹐並釋之。因厚撫慰朗﹐令與侯安都等共拒王琳。琳平﹐遷使持節﹑安北將軍﹑散騎常侍﹑都督霍﹑晉﹑合三州諸軍事﹑合州刺史。天嘉六年卒﹐時年四十八。贈南豫州刺史﹐謚曰壯。子法尙嗣。

法尙少倜儻﹐有文武幹略﹐起家江寧令﹐襲爵興寧縣侯。太建五年﹐隨吳明徹北伐。尋授通直散騎侍郎﹐除涇令﹐歷梁﹑安城太守。禎明中﹐爲都督郢﹑巴﹑武三州諸軍事﹑郢州刺史。及隋軍濟江﹐法尙降於漢東道元帥秦王。入隋﹐歷邵﹑觀﹑綿﹑豊四州刺史﹐巴東﹑燉煌二郡太守。

周炅﹐字文昭﹐汝南安城人也。祖彊﹐齊太子舍人﹑梁州刺史。父靈起﹐梁通直散騎常侍﹑廬﹑桂二州刺史﹐保城縣侯。炅少豪俠任气﹐有將帥才。梁大同中爲通直散騎侍郎﹑硃衣直閣。太淸元年﹐出爲弋陽太守。侯景之亂﹐元帝承制攺授西陽太守﹐封西陵縣伯。景遣兄子思穆據守齊安﹐炅率驍勇襲破思穆﹐擒斬之。以功授持節﹑髙州刺史。是時炅據武昌﹑西陽二郡﹐招聚卒徒﹐甲兵甚盛。景將任約來據樊山﹐炅與寧州長史徐文盛擊約﹐斬其部將叱羅子通﹑趙迦婁等。因乘勝追之﹐頻克﹐約眾殆盡。承聖元年﹐遷使持節﹑都督江﹑定二州諸軍事﹑戎昭將軍﹑江州刺史﹐進爵爲侯﹐邑五百戶。

髙祖踐祚﹐王琳擁據上流﹐炅以州從之。及王琳遣其將曹慶等攻周迪﹐仍使炅將兵掎角而進﹐爲侯安都所敗﹐擒炅送都。世祖釋炅﹐授戎威將軍﹑定州刺史﹐帶西陽﹑武昌二郡太守。

天嘉二年﹐畱異據東陽反﹐世祖召炅還都﹐欲令討異。未至而異平﹐炅還本鎭。天康元年﹐預平華皎之功﹐授員外散騎常侍。太建元年﹐遷持節﹑龍驤將軍﹑通直散騎常侍。五年﹐進授使持節﹑西道都督安﹑蘄﹑江﹑衡﹑司﹑定六州諸軍事﹑安州刺史﹐攺封龍源縣侯﹐增邑並前一千戶。其年隨都督吳明徹北討﹐所向克捷﹐一月之中﹐獲十二城。齊遣尙書左丞陸騫以眾二萬出自巴﹑蘄﹐與炅相遇。炅畱羸弱輜重﹐設疑兵以當之﹐身率精銳﹐由間道邀其後﹐大敗騫軍﹐虜獲器械馬驢﹐不可勝數。進攻巴州﹐克之。於是江北諸城及谷陽士民﹐並誅渠帥以城降。進號和戎將軍﹑散騎常侍﹐增邑並前一千五百戶。仍敕追炅入朝。

初﹐蕭詧定州刺史田龍升以城降﹐詔以爲振遠將軍﹑定州刺史﹐封赤亭王。及炅入朝﹐龍升以江北六州七鎭叛入於齊﹐齊遣歷陽王髙景安帥師應之。於是令炅爲江北道大都督﹐總統眾軍﹐以討龍升。龍升使弋陽太守田龍琰率眾二萬陣於亭川﹐髙景安於水陵﹑陰山爲其聲援﹐龍升引軍別營山谷。炅乃分兵各當其軍﹐身率驍勇先擊龍升﹐龍升大敗﹐龍琰望塵而奔﹐並追斬之﹐髙景安遁走﹐盡復江北之地。以功增邑並前二千戶﹐進號平北將軍﹐定州刺史﹐持節﹑都督如故﹐仍賜女妓一部。太建八年卒官﹐時年六十四。贈司州刺史﹐封武昌郡公﹐謚曰壯。子法僧嗣﹐官至宣城太守。

史臣曰﹕彼數子者﹐或驅馳前代﹐或擁據故鄕﹐並識運知歸﹐因機景附﹐位升列牧﹐爵致通侯﹐美矣。昔張耳﹑陳余自同於至戚﹐周敷﹑周迪亦誓等暱親﹐尋鋒刃而誅殘﹐斯甚夫胡越矣。讎隙因於勢利﹐何其鄙歟﹗列傳第八衡陽獻王昌南康湣王曇朗子方泰方慶

衡陽獻王昌﹐字敬業﹐髙祖第六子也。梁太淸末﹐髙祖南徵李賁﹐命昌與宣後隨沈恪還吳興。及髙祖東討侯景﹐昌與宣後﹑世祖並爲景所囚。景平﹐拜長城國世子﹑吳興太守﹐時年十六。

昌容貌偉麗﹐神情秀朗﹐雅性聰辯﹐明習政事。髙祖遣陳郡謝哲﹑濟陽蔡景歷輔昌爲郡﹐又遣吳郡杜之偉授昌以經書。昌讀書一覽便誦﹐明於義理﹐剖析如流。尋與髙宗俱往荊州﹐梁元帝除員外散騎常侍。荊州陷﹐又與髙宗俱遷關右﹐西魏以髙祖故﹐甚禮之。

髙祖卽位﹐頻遣使請髙宗及昌﹐周人許之而未遣﹐及髙祖崩﹐乃遣之。是時王琳梗於中流﹐昌未得還﹐居於安陸。王琳平後﹐天嘉元年二月﹐昌發自安陸﹐由魯山濟江﹐而巴陵王蕭沇等率百僚上表曰﹕

臣聞宗子維城﹐隆周之懋軌﹐封建籓屏﹐有漢之弘規﹐是以卜世斯永﹐式資邢﹑衛﹐鼎命靈長﹐實賴河﹑楚。伏惟陛下神猷光大﹐聖徳欽明﹐道髙日月﹐徳侔造化。往者王業惟始﹐天步方艱﹐參奉權謨﹐匡合義烈﹐威略外舉﹐神武內定﹐故以再康禹迹﹐大庇生民者矣。及聖武升遐﹐王師遠次﹐皇嗣夐隔﹐繼業靡歸﹐宗祧危殆﹐綴旒非諭。旣而傳車言反﹐公卿定策﹐纂我洪基﹐光昭景運﹐民心有奉﹐園寢克寧﹐後來其蘇﹐復在玆日﹐物情天意﹐皎然可求。王琳逆命﹐逋誅歲久﹐今者連結犬羊﹐乘流縱釁﹐舟旗野陣﹐綿江蔽陸﹐兵疲民獘﹐杼軸用空﹐中外騷然﹐蕃籬罔固。乃旰食當朝﹐憑流授律﹐蒼兕旣馳﹐長蛇自翦﹐廓淸四表﹐澄滌八紘﹐雄圖遐舉﹐仁聲遠暢﹐徳化所覃﹐風行艸偃﹐故以功深於微禹﹐道大於惟堯﹐豈直社稷用寧﹐斯乃黔黎是賴。

第六皇弟昌﹐近以妙年出質﹐提契寇手﹐偏隔關徼﹐旋踵末由。陛下天倫之愛旣深﹐克讓之懷常切。伏以大徳無私﹐至公有在﹐豈得徇匹夫之恆情﹐忘王業之大計。憲章故實﹐式遵典禮﹐欽若姬﹑漢﹐建樹賢戚。湘中地維形勝﹐控帶川阜﹐捍城之寄﹐匪親勿居﹐宜啟服衡﹑疑﹐兼崇徽飾。臣等參議﹐以昌爲使持節﹑散騎常侍﹑都督湘州諸軍事﹑驃騎將軍﹑湘州牧﹐封衡陽郡王﹐邑五千戶﹐加給皁輪三望車﹐後部鼓吹一部﹐班劍二十人。啟可奉行。

詔曰「可」。三月入境﹐詔令主書舍人緣道迎接。丙子﹐濟江﹐於中流船壞﹐以溺薨。

四月庚寅﹐喪柩至京師﹐上親出臨哭。乃下詔曰「夫寵章所以嘉徳﹐禮數所以崇親﹐乃歷代之通規﹐固前王之令典。新除使持節﹑散騎常侍﹑都督湘州諸軍事﹑驃騎將軍﹑湘州牧衡陽王昌﹐明哲在躬﹐珪璋早秀﹐孝敬內湛﹐聰睿外宣。梁季艱虞﹐宗社顚墜﹐西京淪覆﹐陷身關隴。及鼎業初基﹐外蕃逆命﹐聘問斯阻﹐音介莫通﹐睠彼機橋﹐將鄰烏白。今者羣公戮力﹐多難廓淸﹐輕傳入郛﹐無勞假道。周朝惇其繼好﹐驂駕歸來﹐欣此朝聞﹐庶歡昏定。報施徒語﹐曾莫輔仁﹐人之云亡﹐殄悴斯在﹐奄焉薨殞﹐倍增傷悼。津門之慟空在﹐恆岫之切不追﹐靜言念之﹐心焉如割。宜隆懋典﹐以協徽猷。可贈侍中﹑假黃鉞﹑都督中外諸軍事﹑太宰﹑揚州牧。給東園溫明祕器﹐九旒鑾輅﹐黃屋左纛﹐武賁班劍百人﹐轀輬車﹐前後部羽葆鼓吹。葬送之儀﹐一依漢東平憲王﹑齊豫章文獻王故事。仍遣大司空持節迎護喪事﹐大鴻臚副其羽衛﹐殯送所須﹐隨由備辦。」謚曰獻。無子﹐世祖以第七皇子伯信爲嗣。

南康湣王曇朗﹐髙祖母弟忠壯王休先之子也。休先少倜儻有大志﹐梁簡文之在東宮﹐深被知遇。太淸中旣納侯景﹐有事北方﹐乃使休先召募得千餘人﹐授文徳主帥﹐頃之卒。髙祖之有天下也﹐每稱休先曰「此弟若存﹐河﹑洛不足定也。」梁敬帝卽位﹐追贈侍中﹑使持節﹑驃騎將軍﹑南徐州刺史﹐封武康縣公﹐邑一千戶。髙祖受禪﹐追贈侍中﹑車騎大將軍﹑司徒﹐封南康郡王﹐邑二千戶﹐謚曰忠壯。

曇朗少孤﹐尢爲髙祖所愛﹐寵逾諸子。有膽力﹐善綏禦。侯景平後﹐起家爲著作佐郎。髙祖北濟江﹐圍廣陵﹐宿預人東方光據鄕建義﹐乃遣曇朗與杜僧明自淮入泗應赴之。齊援大至﹐曇朗與僧明築壘抗禦。尋奉命班師﹐以宿預義軍三萬家濟江。髙祖誅王僧辯﹐畱曇朗鎭京口﹐知畱府事。紹泰元年﹐除中書侍郎﹐監南徐州。

二年﹐徐嗣徽﹑任約引齊寇攻逼京邑﹐尋而請和﹐求髙祖子侄爲質。時四方州郡並多未賓﹐京都虛弱﹐糧運不斷﹐在朝文武咸願與齊和親﹐髙祖難之﹐而重違眾議﹐乃言於朝曰「孤謬輔王室﹐而使蠻夷猾夏﹐不能戡殄﹐何所逃責。今在位諸賢﹐且欲息肩偃武﹐與齊和好﹐以靜邊疆﹐若違眾議﹐必謂孤惜子侄﹐今決遣曇朗﹐棄之寇庭。且齊人無信﹐窺窬不已﹐謂我浸弱﹐必當背盟。齊寇若來﹐諸君須爲孤力斗也。」髙祖慮曇朗憚行﹐或奔竄東道﹐乃自率步騎往京口迎之﹐以曇朗還京師﹐仍使爲質於齊。

齊果背約﹐復遣蕭軌等隨嗣徽渡江﹐髙祖與戰﹐大破之﹐虜蕭軌﹑東方老等。齊人請割地並入馬牛以贖之﹐髙祖不許。及軌等誅﹐齊人亦害曇朗於晉陽﹐時年二十八。是時旣與齊絕﹐弗之知也。髙祖踐祚﹐猶以曇朗襲封南康郡王﹐奉忠壯王祀﹐禮秩一同皇子。天嘉二年﹐齊人結好﹐方始知之。世祖詔曰「夫追遠愼終﹐抑聞前誥。南康王曇朗﹐明哲懋親﹐蕃維是屬﹐入質北齊﹐用紓時難。皇運兆興﹐未獲旋反﹐永言跂予﹐日夜不忘。齊使始至﹐凶問奄及﹐追懷痛悼﹐兼倍常情﹐宜隆寵數﹐以光恆序。可贈侍中﹑安東將軍﹑開府儀同三司﹑南徐州刺史﹐謚曰湣。」乃遣兼郎中令隨聘使江徳藻﹑劉師知迎曇朗喪柩﹐以三年春至都。

初﹐曇朗未質於齊﹐生子方泰﹑方慶。及將適齊﹐以二妾自隨﹐在北又生兩子﹕方華﹑方曠﹐亦同得還。

方泰少粗獷﹐與諸惡少年羣聚﹐遊逸無度﹐世祖以南康王故﹐特寬貰之。天嘉元年﹐詔曰「南康王曇朗﹐出隔齊庭﹐反身莫測﹐國廟方修﹐奠饗須主﹐可以長男方泰爲南康世子﹐嗣南康王。」後聞曇朗薨﹐於是襲爵南康嗣王。尋爲仁威將軍﹑丹陽尹﹐置佐史。太建四年﹐遷使持節﹑都督廣﹑衡﹑交﹑越﹑成﹑定﹑明﹑新﹑合﹑羅﹑徳﹑宜﹑黃﹑利﹑安﹑建﹑石﹑崖十九州諸軍事﹑平越中郎將﹑廣州刺史。爲政殘暴﹐爲有司所奏﹐免官。尋起爲仁威將軍﹐置佐史。六年﹐授持節﹑都督豫章郡諸軍事﹑豫章內史。在郡不修民事﹐秩滿之際﹐屢放部曲爲劫﹐又縱火延燒邑居﹐因行暴掠﹐驅錄富人﹐徵求財賄。代至﹐又淹畱不還。至都﹐詔以爲宗正卿﹐將軍﹑佐史如故。未拜﹐爲禦史中丞宗元饒所劾﹐免官﹐以王還第。

十一年﹐起爲寧遠將軍﹐直殿省。尋加散騎常侍﹐量置佐史。其年八月﹐髙宗幸大壯觀﹐因大閱武﹐命都督任忠領步騎十萬﹐陳於玄武湖﹐都督陳景領樓艦五百﹐出於瓜步江﹐髙宗登玄武門觀﹐宴羣臣以觀之。因幸樂遊苑﹐設絲竹會。仍重幸大壯觀﹐集眾軍振旅而還。是時方泰當從﹐啟稱所生母疾﹐不行﹐因與亡命楊鐘期等二十人﹐微服往民間﹐淫人妻﹐爲州所錄。又率人仗抗拒﹐傷禁司﹐爲有司所奏。上大怒﹐下方泰獄。方泰初但承行淫﹐不承拒格禁司﹐上曰不承則上刑﹐方泰乃投列承引。於是兼禦史中丞徐君敷奏曰「臣聞王者之心﹐匪漏网而私物﹐至治之本﹐無屈法而申慈。謹案南康王陳方泰宗屬𨿽遠﹐幸托葭莩﹐刺舉莫成﹐共治罕績。聖上弘以悔往﹐許其錄用﹐宮闈寄切﹐宿衛是屍。豈有金門旦啟﹐玉輿曉蹕﹐百司馳騖﹐千隊騰驤﹐憚此翼從之勞﹐亡興晨昏之請﹖翻以危冠淇上﹐袨服桑中﹐臣子之諐﹐莫斯爲大﹐宜從霜簡﹐允置秋官。臣等參議﹐請依見事﹐解方泰所居官﹐下宗正削爵土。謹以白簡奏聞。」上可其奏。尋復本官爵。禎明初﹐遷侍中﹐將軍如故。

三年﹐隋師濟江﹐方泰與忠武將軍南豫州刺史樊猛﹑左衛將軍蔣元遜領水軍於白下﹐往來斷遏江路。隋遣行軍元帥﹑長史髙熲領船艦溯流當之﹐猛及元遜並降﹐方泰所部將士離散﹐乃棄船走。及臺城陷﹐與後主俱入關。隋大業中爲掖令。

方慶少淸警﹐涉獵書傳。及長﹐有幹略。天嘉中﹐封臨汝縣侯。尋爲給事中﹑太子洗馬﹐權兼宗正卿﹐直殿省。太建九年﹐出爲輕車將軍﹑假節﹑都督定州諸軍事﹑定州刺史。秩滿﹐又爲散騎常侍﹐兼宗正卿。至徳二年﹐進號智武將軍﹑武州刺史。初﹐廣州刺史馬靖久居嶺表﹐大得人心﹐士馬彊盛﹐朝廷疑之。至是以方慶爲仁威將軍﹑廣州刺史﹐以兵襲靖。靖誅﹐進號宣毅將軍。方慶性淸謹﹐甚得民和。四年﹐進號云麾將軍。

禎明三年﹐隋師濟江東衡州刺史王勇遣髙州刺史戴智烈將五百騎迎方慶﹐欲令承制總督徵討諸軍事。是時隋行軍總管韋洸帥兵度嶺﹐宣隋文帝敕云「若嶺南平定﹐畱勇與豊州刺史鄭萬頃且依舊職。」方慶聞之﹐恐勇賣己﹐乃不從﹐率兵以拒智烈。智烈與戰﹐敗之﹐斬方慶於廣州﹐虜其妻子。

王勇﹐太建中爲晉陵太守﹐在職有能名。方慶之襲馬靖也﹐朝廷以勇爲超武將軍﹑東衡州刺史﹐領始興內史﹐以爲方慶聲勢。靖誅﹐以功封龍陽縣子。及隋軍臨江﹐詔授勇使持節﹑光勝將軍﹑總督衡﹑廣﹑交﹑桂﹑武等二十四州諸軍事﹑平越中郎將﹐仍入援。會京城陷﹑勇因移檄管內﹐徵兵據守﹐使其同產弟鄧暠將兵五千﹐頓於嶺上。又遣使迎方慶﹐欲假以爲名﹐而自執兵要。及方慶敗績﹐虜其妻子﹐收其貲產﹐分賞將帥。又令其將王仲宣﹑曾孝武迎西衡州刺史衡陽王伯信﹐伯信懼﹐奔於淸遠郡﹐孝武追殺之。是時韋洸兵已上嶺﹐豊州刺史鄭萬頃據州不受勇召﹐而髙梁女子洗氏舉兵以應隋軍﹐攻陷傍郡﹐勇計無所出﹐乃以其眾降。行至荊州﹐道病卒﹐隋贈大將軍﹑宋州刺史﹐歸仁縣公。

鄭萬頃﹐滎陽人﹐梁司州刺史紹叔之族子也。父旻﹐梁末入魏。萬頃通達有材幹﹐周武帝時爲司城大夫﹐出爲溫州刺史。至徳中﹐與司馬消難來奔。尋拜散騎常侍﹑昭武將軍﹑豊州刺史。在州甚有惠政﹐吏民表請立碑﹐詔許焉。

初﹐萬頃之在周﹐深被隋文帝知遇﹐及隋文踐祚﹐常思還北。及王勇之殺方慶﹐萬頃乃率州兵拒勇﹐遣使由間道降於隋軍。拜上儀同﹐尋卒。

史臣曰﹕獻﹑湣二王﹐聯華霄漢﹐或壤子之暱﹐或猶子之寵﹐而機橋爲阻﹐驂駕無由﹐有隔於休辰﹐終之以早世。悲夫﹗列傳第九陳擬陳詳陳慧紀

陳擬﹐字公正﹐髙祖疏屬也。少孤貧﹐性質直彊記﹐髙祖南徵交趾﹐擬從焉。又進討侯景﹐至豫章﹐以擬爲羅州刺史﹐與胡穎共知後事﹐並應接軍糧。髙祖作鎭硃方﹐擬除步兵校尉﹑曲阿令。紹泰元年﹐授貞威將軍﹑義興太守。二年﹐入知衛尉事﹐除員外散騎常侍﹑明威將軍﹑雍州刺史資﹐監南徐州。

髙祖踐祚﹐詔曰「維城宗子﹐實固有周﹐盤石懿親﹐用隆大漢。故會盟則異姓爲後﹐啟土則非劉勿王﹐所以糾合枝榦﹐廣樹蕃屏﹐前王懋典﹐列代恆規。從子持節﹑員外散騎常侍﹑明威將軍﹑雍州刺史﹑監南徐州擬﹐持節﹑通直散騎侍郎﹑貞威將軍﹑北徐州刺史褒﹐從子晃﹑炅﹐從孫假節﹑員外散騎常侍﹑明威將軍訬﹐假節﹑信威將軍﹑北徐州刺史吉陽縣開國侯諠﹐假節﹑通直散騎侍郎﹑信武將軍祏﹐假節﹑散騎侍郎﹑雄信將軍﹑靑州刺史﹑廣梁太守詳﹐貞戚將軍﹑通直散騎侍郎慧紀﹐從孫敬雅﹑敬泰﹐並枝戚密近﹐劬勞王室﹐宜列河山﹐以光利建。擬可永修縣開國侯﹐褒鐘陵縣開國侯﹐晃建城縣開國侯﹐炅上饒縣開國侯﹐訬虔化縣開國侯﹐諠仍前封﹐祏豫章縣開國侯﹐詳遂興縣開國侯﹐慧紀宜黃縣開國侯﹐敬雅寧都縣開國侯﹐敬泰平固縣開國侯﹐各邑五百戶。」擬尋除輕車將軍﹐兼南徐州刺史﹐常侍如故。其年﹐授通直散騎常侍﹑中領軍。三年﹐復以本官監南徐州。世祖嗣位﹐除丹陽尹﹐常侍如故。坐事﹐又以白衣知郡﹐尋復本職。天嘉元年卒﹐時年五十八。贈領軍將軍﹐凶事所須﹐並官資給。謚曰定。二年﹐配享髙祖廟廷。子黨嗣。

陳詳﹐字文幾﹐少出家爲桑門。善書記﹐談論淸雅。髙祖討侯景﹐召詳﹐令反初服﹐配以兵馬﹐從定京邑。髙祖東徵杜龕﹐詳別下安吉﹑原鄕﹑故鄣三縣。龕平﹐以功授散騎侍郎﹑假節﹑雄信將軍﹑靑州刺史資﹐割故鄣﹑廣徳置廣梁郡﹐以詳爲太守。髙祖踐祚﹐攺廣梁爲陳畱﹐又以爲陳畱太守。永定二年﹐封遂興縣侯﹐食邑五百戶。其年除明威將軍﹑通直散騎常侍。三年﹐隨侯安都破王琳將常眾愛於宮亭湖。世祖嗣位﹐除宣城太守﹐將軍如故。王琳下據柵口﹐詳隨吳明徹襲湓城﹐取琳家口﹐不克﹐因入南湖﹐自鄱陽步道而歸。琳平﹐詳與明徹並無功。天嘉元年﹐隨例增邑並前一千五百戶。仍除通直散騎常侍﹐兼右衛將軍。三年﹐出爲假節﹑都督吳州諸軍事﹑仁威將軍﹑吳州刺史。

周迪據臨川舉兵﹐詳自州從他道襲迪於濡城別營﹐獲其妻子。迪敗走﹐詳還復本鎭。五年﹐周迪復出臨川﹐乃以詳爲都督﹐率水步討迪。軍至南城﹐與賊相遇﹐戰敗﹐死之﹐時年四十二。以所統失律﹐無贈謚。子正理嗣。

陳慧紀﹐字元方﹐髙祖之從孫也。涉獵書史﹐負才任气。髙祖平侯景﹐慧紀從焉。尋配以兵馬。景平﹐從徵杜龕。除貞威將軍﹑通直散騎常侍。髙祖踐祚﹐封宜黃縣侯﹐邑五百戶﹐除黃門侍郎。世祖卽位﹐出爲安吉縣令。遷明威將軍軍副。司空章昭達徵安蜀城﹐慧紀爲水軍都督﹐於荊州燒靑泥船艫。光大元年﹐以功除持節﹑通直散騎常侍﹑宣遠將軍﹑豊州刺史﹐增邑並前一千戶。太建十年﹐吳明徹北討敗績﹐以慧紀爲持節﹑智武將軍﹑緣江都督﹑兗州刺史﹐增邑並前二千戶﹐餘如故。周軍乘勝據有淮南﹐江外騷擾﹐慧紀收集士卒﹐自海道還都。尋除使持節﹑散騎常侍﹑宣毅將軍﹑都督郢﹑巴二州諸軍事﹑郢州刺史﹐增邑並前二千五百戶。至徳二年﹐遷使持節﹑散騎常侍﹑云麾將軍﹑都督荊﹑信二州諸軍事﹑荊州刺史﹐賜女伎一部﹐增邑並前三千戶。禎明元年﹐蕭琮尙書左僕射安平王蕭巖﹑晉熙王蕭獻等﹐率其部眾男女二萬餘口﹐詣慧紀請降﹐慧紀以兵迎之。其年﹐以應接之功﹐加侍中﹑金紫光祿大夫﹑開府儀同三司﹑徵西將軍﹑增邑並前六千戶﹐餘如故。

及隋師濟江﹐元帥淸河公楊素下自巴硤﹐慧紀遣其將呂忠肅﹑陸倫等拒之﹐戰敗﹐素進據馬頭。是時﹐隋將韓擒虎及賀若弼等已濟江據蔣山﹐慧紀聞之﹐畱其長史陳文盛等居守﹐身率將士三萬人﹐樓船千餘乘﹐沿江而下﹐欲趣臺城。至漢口﹐爲秦王軍所拒﹐不得進﹐因與湘州刺史晉熙王叔文﹑巴州刺史畢寶等請降。入隋﹐依例授儀同三司。頃之卒。子正平﹐頗有文學。

史臣曰﹕《詩》云「宗子維城﹐無俾城壞。」又曰「綿綿瓜瓞﹐葛藟累之。」西京皆豊﹑沛故人﹐東都亦南陽多顯﹐有以哉﹗列傳第十趙知禮蔡景歷劉師知謝岐

趙知禮﹐字齊旦﹐天水隴西人也。父孝穆﹐梁候官令。知禮涉獵文史﹐善隸書。髙祖之討元景仲也﹐或薦之﹐引爲記室參軍。知禮爲文贍速﹐每占授軍書﹐下筆便就﹐率皆稱旨。由是恆侍左右﹐深被委任﹐當時計劃﹐莫不預焉。知禮亦多所獻替。髙祖平侯景﹐軍至白茅灣﹐上表於梁元帝及與王僧辯論述軍事﹐其文並知禮所制。

侯景平﹐授中書侍郎﹐封始平縣子﹐邑三百戶。髙祖爲司空﹐以爲從事中郎。髙祖入輔﹐遷給事黃門侍郎﹐兼衛尉卿。髙祖受命﹐遷通直散騎常侍﹐直殿省。尋遷散騎常侍﹐守太府卿﹐權知領軍事。天嘉元年﹐進爵爲伯﹐增邑通前七百戶。王琳平﹐授持節﹑督吳州諸軍事﹑明威將軍﹑吳州刺史。

知禮沈靜有謀謨﹐每軍國大事﹐世祖輒令璽書問之。秩滿﹐爲明威將軍﹑太子右衛率。遷右衛將軍﹐領前軍將軍。六年卒﹐時年四十七。詔贈侍中﹐謚曰忠。子允恭嗣。

蔡景歷﹐字茂世﹐濟陽考城人也。祖點﹐梁尙書左民侍郎。父大同﹐輕車嶽陽王記室參軍﹐掌京邑行選。景歷少俊爽﹐有孝行。家貧好學﹐善尺牘﹐工艸隸。解褐諸王府佐﹐出爲海陽令﹐爲政有能名。侯景亂﹐梁簡文帝爲景所幽﹐景歷與南康嗣王蕭會理謀﹐欲挾簡文出奔﹐事泄見執﹐賊黨王偉保護之﹐獲免。因客遊京口。侯景平﹐髙祖鎭硃方﹐素聞其名﹐以書要之。景歷對使人答書﹐筆不停綴﹐文不重攺。曰﹕

蒙降札書﹐曲垂引逮﹐伏覽循回﹐載深欣暢。竊以世求名駿﹐行地能致千里﹐時愛奇寶﹐照車遂有徑寸。但《云》《咸》斯奏﹐自輟《巴渝》﹐杞梓方雕﹐豈盼樗櫪。仰惟明將軍使君侯節下﹐英才挺茂﹐雄姿秀拔﹐運屬時艱﹐志匡多難﹐振衡嶽而綏五嶺﹐滌贛源而澄九派﹐帶甲十萬﹐彊弩數千﹐誓勤王之師﹐總義夫之力﹐鯨鯢式剪﹐役不逾時﹐氛霧廓淸﹐士無血刃。𨿽漢誅祿﹑產﹐舉朝實賴絳侯﹐晉討約﹑峻﹐中外一資陶牧﹐比事論功﹐彼奚足算。加以抗威兗服﹐冠蓋通於北門﹐整旆徐方﹐詠歌溢於東道﹐能使邊亭臥鼓﹐行旅露宿﹐巷不拾遺﹐市無異價﹐洋洋乎功徳政化﹐曠古未儔﹐諒非膚淺所能殫述。是以天下之人﹐向風慕義﹐接踵披衿﹐雜遝而至矣。或帝室英賢﹐貴遊令望﹐齊﹑楚秀異﹐荊﹑吳岐嶷。武夫則猛气紛紜﹐雄心四據﹐陸拔山嶽﹐水斷虯龍﹐六鈞之弓﹐左右馳射﹐萬人之劍﹐短兵交接﹐攻壘若文鴦﹐焚艦如黃蓋﹐百戰百勝﹐貔貅爲羣。文人則通儒博識﹐英才偉器﹐雕麗暉煥﹐摛掞絢藻﹐子云不能抗其筆﹐元瑜無以髙其記﹐尺翰馳而聊城下﹐淸談奮而嬴軍卻。復有三河辯客﹐攺哀樂於須臾﹐六奇謀士﹐斷變反於倏忽。治民如子賤﹐踐境有成﹐折獄如仲由﹐片辭從理。直言如毛遂﹐能厲主威﹐銜使若相如﹐不辱君命。懷忠抱義﹐感恩徇己﹐誠斷黃金﹐精貫白日﹐海內雄賢﹐牢籠斯備。明將軍徹鞍下馬﹐推案止食﹐申爵以榮之﹐築館以安之﹐輕財重气﹐卑躬厚士﹐盛矣哉﹗盛矣哉﹗

抑又聞之﹐戰國將相﹐咸推引賓遊﹐中代嶽牧﹐並盛延僚友﹐濟濟多士﹐所以成將軍之貴。但量能校實﹐稱才任使﹐員行方止﹐各盡其宜﹐受委責成﹐誰不畢力。至如走賤﹐亡庸人耳。秋冬讀書﹐終慚專學﹐刀筆爲吏﹐竟闕異等。衡門衰素﹐無所聞達﹐薄宦輕資﹐焉能遠大。自陽九遘屯﹐天步艱阻﹐同彼貴仕﹐溺於巨寇﹐亟鄰危殆﹐備踐薄冰。今王道中興﹐殷憂啟運﹐獲存微命﹐足爲幸甚﹐方歡飲啄﹐是謂來蘇。然皇鑾未反﹐宛﹑洛蕪曠﹐四壁固三軍之餘﹐長夏無半菽之產﹐遨遊故人﹐聊爲借貸﹐屬此樂土﹐洵美忘歸。竊服髙義﹐暫謁門下﹐明將軍降以顏色﹐二三士友假其餘論﹐菅蒯不棄﹐折簡賜畱﹐欲以雞鶩廁鴛鴻於池沼﹐將移瓦礫參金碧之聲價。昔折脇遊秦﹐忽逢盼采﹐檐簦入趙﹐便致畱連﹐今𨿽羈旅﹐方之非匹﹐樊林之賁﹐何用克堪。但眇眇纖蘿﹐憑喬松以自聳﹐蠢蠢輕蚋﹐托驂尾而遠騖。竊不自涯﹐願備下走﹐且爲腹背之毛﹐脫充鳴吠之數﹐增榮攺觀﹐爲幸已多。海不厭深﹐山不讓髙﹐敢布心腹﹐惟將軍覽焉。

髙祖得書﹐甚加欽賞。仍更賜書報答﹐卽日板徵北府中記室參軍﹐仍領記室。

衡陽獻王昌時爲吳興郡﹐昌年尙少﹐吳興王之鄕裏﹐父老故人﹐尊卑有數﹐髙祖恐昌年少﹐接對乖禮﹐乃遣景歷輔之。承聖中﹐授通直散騎侍郎﹐還掌府記室。髙祖將討王僧辯﹐獨與侯安都等數人謀之﹐景歷弗之知也。部分旣畢﹐召令艸檄﹐景歷援筆立成﹐辭義感激﹐事皆稱旨。僧辯誅﹐髙祖輔政﹐除從事中郎﹐掌記室如故。紹泰元年﹐遷給事黃門侍郎﹐兼掌相府記室。髙祖受禪﹐遷祕書監﹐中書通事舍人﹐掌詔誥。永定二年﹐坐妻弟劉淹詐受周寶安餉馬﹐爲禦史中丞沈炯所劾﹐降爲中書侍郎﹐舍人如故。

三年﹐髙祖崩﹐時外有彊寇﹐世祖鎭於南皖﹐朝無重臣﹐宣後呼景歷及江大權﹑杜稜定議﹐乃祕不發喪﹐疾召世祖。景歷躬共宦者及內人﹐密營斂服。時旣暑熱﹐須治梓宮﹐恐斤斧之聲或聞於外﹐仍以蠟爲祕器。文書詔誥﹐依舊宣行。世祖卽位﹐復爲祕書監﹐舍人如故。以定策功﹐封新豊縣子﹐邑四百戶。累遷散騎常侍。世祖誅侯安都﹐景歷勸成其事。天嘉三年﹐以功遷太子左衛率﹐進爵爲侯﹐增邑百戶﹐常侍﹑舍人如故。六年﹐坐妻兄劉洽依倚景歷權勢﹐前後姦訛﹐並受歐陽武威餉絹百匹﹐免官。

廢帝卽位﹐起爲鎭東鄱陽王諮議參軍﹐兼太府卿。華皎反﹐以景歷爲武勝將軍﹑吳明徹軍司。皎平﹐明徹於軍中輒戮安成內史楊文通﹐又受降人馬仗有不分明﹐景歷又坐不能匡正﹐被收付治。久之﹐獲宥﹐起爲鎭東鄱陽王諮議參軍。

髙宗卽位﹐遷宣惠豫章王長史﹐帶會稽郡守﹐行東揚州府事。秩滿﹐遷戎昭將軍﹑宣毅長沙王長史﹑尋陽太守﹐行江州府事﹐以疾辭﹐遂不行。入爲通直散騎常侍﹑中書通事舍人﹐掌詔誥﹐仍復封邑。遷太子左衛率﹐常侍﹑舍人如故。

太建五年﹐都督吳明徹北伐﹐所向克捷﹐與周將梁士彥戰於呂梁﹐大破之﹐斬獲萬計﹐方欲進圖彭城。是時髙宗銳意河南﹐以爲指麾可定﹐景歷諫稱師老將驕﹐不宜過窮遠略。髙宗惡其沮眾﹐大怒﹐猶以朝廷舊臣﹐不深罪責﹐出爲宣遠將軍﹑豫章內史。未行﹐爲飛章所劾﹐以在省之日﹐髒污狼藉﹐帝令有司按問﹐景歷但承其半。於是禦史中丞宗元饒奏曰「臣聞士之行己﹐忠以事上﹐廉以持身﹐苟違斯道﹐刑玆罔赦。謹按宣遠將軍﹑豫章內史新豊縣開國侯景歷﹐因藉多幸﹐豫奉興王﹐皇運權輿﹐頗參締構。天嘉之世﹐贓賄狼藉﹐聖恩錄用﹐許以更鳴﹐裂壤崇階﹐不遠斯復。不能攺節自勵﹐以報曲成﹐遂乃專擅貪污﹐彰於遠近﹐一則已甚﹐其可再乎﹖宜置刑書﹐以明秋憲。臣等參議﹐以見事免景歷所居官﹐下鴻臚削爵土。謹奉白簡以聞。」詔曰「可。」於是徙居會稽。及吳明徹敗﹐帝思景歷前言﹐卽日追還﹐復以爲徵南鄱陽王諮議參軍。數日﹐遷員外散騎常侍﹐兼禦史中丞﹐復本封爵﹐入守度支尙書。舊式拜官在午後﹐景歷拜日﹐適值輿駕幸玄武觀﹐在位皆侍宴﹐帝恐景歷不豫﹐特令早拜﹐其見重如此。

是歲﹐以疾卒官﹐時年六十。贈太常卿﹐謚曰敬。十三年﹐攺葬﹐重贈中領軍。禎明元年﹐配享髙祖廟庭。二年﹐輿駕親幸其宅﹐重贈景歷侍中﹑中撫將軍﹐謚曰忠敬﹐給鼓吹一部﹐並於墓所立碑。

景歷屬文﹐不尙雕靡﹐而長於敍事﹐應機敏速﹐爲當世所稱。有文集三十卷。

劉師知﹐沛國相人也。家世素族。祖奚之﹐齊晉安王諮議參軍﹐淮南太守﹐有能政﹐齊武帝手詔頻褒賞。父景彥﹐梁尙書左丞﹑司農卿。師知好學﹐有當世才。博涉書史﹐工文筆﹐善儀體﹐臺閣故事﹐多所詳悉。梁世歷王府參軍。紹泰初﹐髙祖入輔﹐以師知爲中書舍人﹐掌詔誥。是時兵亂之後﹐禮儀多闕﹐髙祖爲丞相及加九錫並受禪﹐其儀注並師知所定焉。髙祖受命﹐仍爲舍人。性疏簡﹐與物多忤﹐𨿽位宦不遷﹐而委任甚重﹐其所獻替﹐皆有弘益。

及髙祖崩﹐六日成服﹐朝臣共議大行皇帝靈座俠禦人所服衣服吉凶之制﹐博士沈文阿議﹐宜服吉服。師知議云「旣稱成服﹐本備喪禮﹐靈筵服物﹐皆悉縞素。今𨿽無大行俠禦官事﹐按梁昭明太子薨﹐成服俠侍之官﹐悉著縗斬﹐惟著鎧不異﹐此卽可擬。愚謂六日成服﹐俠靈座須服縗絰。」中書舍人蔡景歷亦云「𨿽不悉準﹐按山陵有凶吉羽儀﹐成服惟凶無吉﹐文武俠禦﹐不容獨鳴玉珥貂﹐情禮二三﹐理宜縗斬」。中書舍人江徳藻﹑謝岐等並同師知議。文阿重議云「檢晉﹑宋《山陵儀》﹕『靈輿梓宮降殿﹐各侍中奏。』又《成服儀》稱﹕『靈輿梓宮容俠禦官及香橙。』又檢《靈輿梓宮進止儀》稱﹕『直靈俠禦吉服﹐在吉鹵簿中。』又云﹕『梓宮俠禦衰服﹐在凶鹵簿中。』是則在殿吉凶兩俠禦也。」時以二議不同﹐乃啟取左丞徐陵決斷。陵云「梓宮祔山陵﹐靈筵祔宗廟﹐有此分判﹐便驗吉凶。按山陵鹵簿吉部伍中﹐公卿以下導引者﹐爰及武賁﹑鼓吹﹑執蓋﹑奉車﹐並是吉服﹐豈容俠禦獨爲縗鸑邪﹖斷可知矣。若言公卿胥吏並服縗苴﹐此與梓宮部伍有何差別﹖若言文物並吉﹐司事者凶﹐豈容衽絰而奉華蓋﹐縗衣而升玉輅邪﹖同博士議。」師知又議曰「左丞引梓宮祔山陵﹐靈延祔宗廟﹐必有吉凶二部﹐成服不容上凶﹐博士猶執前斷﹐終是山陵之禮。若龍駕啟殯﹐鑾輿兼設﹐吉凶之儀﹐由來本備﹐準之成服﹐愚有未安。夫喪禮之制﹐自天子達。按王文憲《喪服明記》云﹕『官品第三﹐侍靈人二十。官品第四﹐下達士禮﹐侍靈之數﹐並有十人。皆白布袴褶﹐著白絹帽。內喪女侍數如外﹐而著齊縗。或問內外侍靈是同﹐何忽縗服有異﹖答云﹐若依君臣之禮﹐則外侍斬﹐內侍齊。頃世多故﹐禮隨事省。諸侯以下﹐臣吏蓋微﹐至於侍奉﹐多出義附﹐君臣之節不全﹐縗冠之費實闕﹐所以因其常服﹐止變帽而已。婦人侍者﹐皆是卑隸﹐君妾之道旣純﹐服章所以備矣。』皇朝之典﹐猶自不然﹐以此而推﹐是知服斬。彼有侍靈﹐則猶俠禦﹐旣著白帽﹐理無彤服。且梁昭明《儀注》﹐今則見存﹐二文顯證﹐差爲成準。且禮出人情﹐可得消息。凡人有喪﹐旣陳延幾﹐繐帷靈屏﹐變其常儀﹐蘆箔艸廬﹐卽其凶禮。堂室之內﹐親賓具來﹐齊斬麻緦﹐差池哭次﹐玄冠不弔﹐莫非素服。豈見門生故吏﹐綃縠間趨﹐左姬右姜﹐紅紫相糅﹖況四海遏密﹐率土之情是同﹐三軍縞素﹐爲服之制斯一。逐使千門旦啟﹐非塗堊於彤闈﹐百僚戾止﹐變服粗於硃ＡＸ﹐而耀金在列﹐鳴玉節行﹐求之懷抱﹐固爲未愜﹐準以禮經﹐彌無前事。豈可成服之儀﹐譬以山陵之禮﹖葬旣始終已畢﹐故有吉凶之儀﹐所謂成服﹐本成喪禮﹐百司外內﹐皆變吉容﹐俠禦獨不﹐何謂成服﹖若靈無俠禦則已﹐有則必應縗服。」謝岐議曰「靈延祔宗廟﹐梓宮祔山陵﹐實如左丞議。但山陵鹵簿﹐備有吉凶﹐從靈輿者儀服無變﹐從梓宮者皆服苴縗。爰至士禮﹐悉同此制﹐此自是山陵之儀﹐非關成服。今謂梓宮靈扆﹐共在西階﹐稱爲成服﹐亦無鹵簿﹐直是爰自胥吏﹐上至王公﹐四海之內﹐必備縗絰﹐案梁昭明太子薨﹐略是成例﹐豈容凡百士庶﹐悉皆服重﹐而侍中至於武衛﹐最是近官﹐反鳴玉紆靑﹐與平吉不異﹖左丞旣推以山陵事﹐愚意或謂與成服有殊。若爾日俠禦﹐文武不異﹐維侍靈之人﹐主書﹑宣傳﹑齊幹﹑應敕﹐悉應不攺。」蔡景歷又議云「俠禦之官﹐本出五百﹐爾日備服居廬﹐仍於本省﹐引上登殿﹐豈應變服貂玉﹑若別攝余官﹐以充簪珥﹐則爾日便有不成服者。山陵自有吉凶二議﹐成服凶而不吉﹐猶依前議﹐同劉舍人。」徳藻又議云「愚謂祖葬之辰﹐始終永畢﹐達官有追贈﹐須表恩榮﹐有吉鹵簿﹐恐由此義﹐私家放斅﹐因以成俗。上服本變吉爲凶﹐理不應猶襲紈綺。劉舍人引王衛軍《喪儀》及檢梁昭明故事﹐此明據已審﹐博士﹑左丞乃各盡事衷﹐旣未取證﹐須更詢詳﹐宜諮八座﹑詹事﹑太常﹑中丞及中庶諸通袁樞﹑張種﹑周弘正﹑弘讓﹑沈炯﹑孔奐。」時八座以下﹐並請﹕「案羣議﹐斟酌舊儀﹐梁昭明太子《喪成服儀注》﹐明文見存﹐足爲準的。成服日﹐侍官理不容猶從吉禮。其葬禮分吉﹐自是山陵之時﹐非關成服之日。愚謂劉舍人議﹐於事爲允。」陵重答云「老病屬纊﹐不能多說﹐古人爭議﹐多成怨府﹐傅玄見尢於晉代﹐王商取陷於漢朝﹐謹自三緘﹐敬同髙命。若萬一不死﹐猶得展言﹐庶與朝賢更申揚搉。」文阿猶執所見﹐眾議不能決﹐乃具錄二議奏聞﹐從師知議。

尋遷鴻臚卿﹐舍人如故。天嘉元年﹐坐事免。初﹐世祖敕師知撰《起居注》﹐自永定二年秋至天嘉元年冬﹐爲十卷。起爲中書舍人﹐復掌詔誥。天康元年﹐世祖不豫﹐師知與尙書僕射到仲舉等入侍醫藥。世祖崩﹐預受顧命。及髙宗爲尙書令﹐入輔﹐光大元年﹐師知與仲舉等遣舍人殷不佞矯詔令髙宗還東府﹐事覺﹐於北獄賜死。

謝岐﹐會稽山陰人也。父達﹐梁太學博士。岐少機警﹐好學﹐見稱於梁世。爲尙書金部郎﹐山陰令。侯景亂﹐岐流寓東陽。景平﹐依於張彪。彪在吳郡及會稽﹐庶事一以委之。彪每徵討﹐恆畱岐監郡﹐知後事。彪敗﹐髙祖引岐參預機密﹐以爲兼尙書右丞。時軍旅屢興﹐糧儲多闕﹐岐所在幹理﹐深被知遇。永定元年﹐爲給事黃門侍郎﹑中書舍人﹐兼右丞如故。天嘉二年卒﹐贈通直散騎常侍。

岐弟嶠﹐篤學﹐爲世通儒。

史臣曰﹕髙祖開基創業﹐克定禍亂﹐武猛固其立功﹐文翰亦乃展力。趙知禮﹑蔡景歷早識攀附﹐預締構之臣焉。劉師知博涉多通﹐而暗於機變﹐𨿽欲存乎節義﹐終陷極刑﹐斯不智矣。列傳第十一王衝王通弟勱袁敬兄子樞

王衝﹐字長深﹐瑯邪臨沂人也。祖僧衍﹐齊侍中。父茂璋﹐梁給事黃門侍郎。衝母﹐梁武帝妹新安穆公主﹐卒於齊世﹐武帝以衝偏孤﹐深所鐘愛。年十八﹐起家梁祕書郎。尋爲永嘉太守。入爲太子舍人﹐以父憂去職。服闋﹐除太尉臨川王府外兵參軍﹑東宮領直。累遷太子洗馬﹑中舍人。出爲招遠將軍﹑衡陽內史。遷武威將軍﹑安成嗣王長史﹑長沙內史﹐將軍如故。王薨於湘州﹐仍以衝監湘州事。入爲太子庶子。遷給事黃門侍郎。大同三年﹐以帝甥賜爵安東亭侯﹐邑一百五十戶。歷明威將軍﹑南郡太守﹑太子中庶子﹑侍中。出監吳郡﹐滿歲卽眞。徵爲通直散騎常侍﹐兼左民尙書。出爲明威將軍﹑輕車當陽公府長史﹑江夏太守﹐行郢州事。遷平西邵陵王長史。轉驃騎廬陵王長史﹑南郡太守。王薨﹐行州府事。梁元帝鎭荊州﹐爲鎭西長史﹐將軍﹑太守如故。衝性和順﹐事上謹肅﹐習於法令﹐政在平理﹐佐籓蒞人﹐鮮有失徳﹐𨿽無赫赫之譽﹐久而見思﹐由是推重﹐累居二千石。又曉音樂﹐習歌舞﹐善與人交﹐貴遊之中﹐聲名藉甚。

侯景之亂﹐梁元帝於荊州承制﹐衝求解南郡﹐以讓王僧辯﹐並獻女妓十人﹐以助軍賞。元帝授持節﹑督衡﹑桂﹑成﹑合四州諸軍事﹑云麾將軍﹑衡州刺史。元帝第四子元良爲湘州刺史﹐仍以衝行州事﹐領長沙內史。侯景平﹐授翊左將軍﹑丹陽尹。

武陵王舉兵至峽口﹐王琳偏將陸納等據湘州應之﹐衝爲納所拘。納降﹐重授侍中﹑中權將軍﹐量置佐史﹐尹如故。江陵陷﹐敬帝爲太宰﹐承制以衝爲左長史。紹泰中﹐累遷左光祿大夫﹑尙書右僕射。遷左僕射﹑開府儀同三司﹐侍中﹑將軍如故。尋復領丹陽尹﹑南徐州大中正﹐給扶。

髙祖受禪﹐解尹﹐以本官領左光祿大夫。未拜﹐攺領太子少傅。文帝嗣位﹐解少傅﹐加特進﹑左光祿大夫。尋又以本官領丹陽尹﹐參撰律令。廢帝卽位﹐給親信十人。

初﹐髙祖以衝前代舊臣﹐特申長幼之敬。文帝卽位﹐益加尊重﹐嘗從文帝幸司空徐度宅﹐宴筵之上﹐賜以幾。其見重如此。光大元年薨﹐時年七十六。贈侍中﹑司空﹐謚曰元簡。

衝有子三十人﹐並致通官。第十二子瑒﹐別有傳。

王通﹐字公達﹐瑯邪臨沂人也。祖份﹐梁左光祿大夫。父琳﹐司徒左長史。琳齊代娶梁武帝妹義興長公主﹐有子九人﹐並知名。

通﹐梁世起家國子生﹐舉明經﹐爲祕書郎﹑太子舍人。以帝甥封武陽亭侯。累遷王府主簿﹑限外記室參軍﹑司徒主簿﹑太子中庶子﹑驃騎廬陵王府給事中郎﹑中權何敬容府長史﹑給事黃門侍郎﹐坐事免。侯景之亂﹐奔於江陵﹐元帝以爲散騎常侍﹐遷守太常卿。自侯景亂後﹐臺內宮室﹐並皆焚燼﹐以通兼起部尙書﹐歸於京師﹐專掌繕造。

江陵陷﹐敬帝承制以通爲吏部尙書。紹泰元年﹐加侍中﹐尙書如故。尋爲尙書右僕射﹐吏部如故。髙祖受禪﹐遷左僕射﹐侍中如故。文帝嗣位﹐領太子少傅。天康元年﹐爲翊右將軍﹑右光祿大夫﹐量置佐史。廢帝卽位﹐號安右將軍﹐又領南徐州大中正。太建元年﹐遷左光祿大夫。六年﹐加特進﹐侍中﹑將軍﹑光祿﹑佐史並如故。未拜卒﹐時年七十二。詔贈本官﹐謚曰成﹐葬日給鼓吹一部﹐弟質﹑弟固各有傳。

勱字公濟﹐通之弟也。美風儀﹐博涉書史﹐恬然淸簡﹐未嘗以利欲幹懷。梁世爲國子《周易》生﹐射策舉髙第﹐除祕書郎﹑太子舍人﹑宣惠武陵王主簿﹑輕車河東王功曹史。王出鎭京口﹐勱將隨之籓﹐範陽張纘時典選舉﹐勱造纘言別﹐纘嘉其風采﹐乃曰「王生才地﹐豈可遊外府乎﹖」奏爲太子洗馬。遷中舍人﹐司徒左西屬。出爲南徐州別駕從事史。

大同末﹐梁武帝謁園陵﹐道出硃方﹐勱隨例迎候﹐敕勱令從輦側﹐所經山川﹐莫不顧問﹐勱隨事應對﹐咸有故實。又從登北顧樓﹐賦詩﹐辭義淸典﹐帝甚嘉之。時河東王爲廣州刺史﹐乃以勱爲冠軍河東王長史﹑南海太守。王至嶺南﹐多所侵掠﹐因懼罪稱疾﹐委州還朝﹐勱行廣州府事。越中饒沃﹐前後守宰例多貪縱﹐勱獨以淸白著聞。入爲給事黃門侍郎。侯景之亂﹐西奔江陵﹐元帝承制以爲太子中庶子﹐掌相府管記。出爲寧遠將軍﹑晉陵太守。時兵饑之後﹐郡中凋獘﹐勱爲政淸簡﹐吏民便安之。徵爲侍中﹐遷五兵尙書。

及西魏寇江陵﹐元帝徵湘州刺史宜豊侯蕭循入援﹐以勱監湘州。江陵陷﹐敬帝承制以爲中書令。紹泰元年加侍中。髙祖爲司空﹐以勱兼司空長史。髙祖爲丞相﹐勱兼丞相長史﹐侍中﹑中書令並如故。時吳中遭亂﹐民多乏絕﹐乃以勱監吳興郡。及蕭勃平後﹐又以勱舊在嶺表﹐早有政績﹐乃授使持節﹑都督廣州等二十州諸軍事﹑平南將軍﹑平越中郎將﹑廣州刺史。未行﹐攺爲衡州刺史﹐持節﹑都督並如故。王琳據有上流﹐衡﹑廣攜貳﹐勱不得之鎭﹐畱於大庾嶺。天嘉元年﹐徵爲侍中﹑都官尙書﹐未拜﹐復爲中書令。遷太子詹事﹐行東宮事﹐侍中並如故。加金紫光祿大夫﹐領度支尙書。廢帝卽位﹐加散騎常侍。太建元年﹐遷尙書右僕射。時東境大水﹐百姓饑饉﹐以勱爲仁武將軍﹑晉陵太守。在郡甚有威惠﹐郡人表請立碑﹐頌勱政績﹐詔許之。徵爲中書監﹐重授尙書右僕射﹐領右軍將軍。四年五月卒﹐時年六十七。贈侍中﹑中書監﹐謚曰溫。

袁敬﹐字子恭﹐陳郡陽夏人也。祖顗﹐宋侍中﹑吏部尙書﹑雍州刺史。父昂﹐梁侍中﹑司空﹐謚穆公。敬純孝有風格﹐幼便篤學﹐老而無倦。釋褐祕書郎﹐累遷太子舍人﹑洗馬﹑中舍人。江陵淪覆﹐流寓嶺表。髙祖受禪﹐敬在廣州﹐依歐陽頠。及頠卒﹐其子紇據州﹐將有異志﹐敬累諫紇﹐爲陳逆順之理﹐言甚切至﹐紇終不從。髙宗卽位﹐遣章昭達率眾討紇﹐紇將敗之時﹐恨不納敬言。朝廷義之﹐其年徵爲太子中庶子﹑通直散騎常侍。俄轉司徒左長史。尋遷左民尙書﹐轉都官尙書﹐領豫州大中正。累遷太常卿﹑散騎常侍﹑金紫光祿大夫﹐加特進。至徳三年卒﹐時年七十九﹐贈左光祿大夫﹐謚曰靖徳。子元友嗣。弟泌自有傳。兄子樞。

樞字踐言﹐梁吳郡太守君正之子也。美容儀﹐性沈靜﹐好讀書﹐手不釋卷。家世顯貴﹐貲產充積﹐而樞獨居處率素﹐傍無交往﹐端坐一室﹐非公事未嘗出遊﹐榮利之懷淡如也。起家梁祕書郎﹐歷太子舍人﹐輕車河東王主簿﹐安前邵陵王﹑中軍宣城王二府功曹史。侯景之亂﹐樞往吳郡省父﹐因丁父憂。時四方擾亂﹐人求苟免﹐樞居喪以至孝聞。王僧辯平侯景﹐鎭京城﹐衣冠爭往造請﹐樞獨杜門靜居﹐不求聞達。紹泰元年﹐徵爲給事黃門侍郎。未拜﹐除員外散騎常侍﹐兼侍中。二年﹐兼吏部尙書。其年出爲吳興太守。永定二年﹐徵爲左民尙書。未至﹐攺侍中﹐掌大選事。三年﹐遷都官尙書﹐掌選如故。

樞博聞彊識﹐明悉舊章。初﹐髙祖長女永世公主先適陳畱太守錢蕆﹐生子岊﹐主及岊並卒於梁世。髙祖受命﹐惟公主追封。至是將葬﹐尙書主客請詳議﹐欲加蕆駙馬都尉﹐並贈岊官。樞議曰「昔王姬下嫁﹐必適諸侯﹐同姓爲主﹐聞於《公羊》之說﹐車服不系﹐顯於詩人之篇。漢氏初興﹐列侯尙主﹐自斯以後﹐降嬪素族。駙馬都尉置由漢武﹐或以假諸功臣﹐或以加於戚屬﹐是以魏曹植表駙馬﹑奉車趣爲一號。《齊職儀》曰﹐凡尙公主必拜駙馬都尉﹐魏﹑晉以來﹐因爲瞻準。蓋以王姬之重﹐庶姓之輕﹐若不加其等級﹐寧可合巹而酳﹐所以假駙馬之位﹐乃崇於皇女也。今公主早薨﹐伉儷已絕﹐旣無禮數致疑﹐何須駙馬之授﹖案杜預尙晉宣帝第二女髙陵宣公主﹐晉武踐祚﹐而主已亡﹐泰始中追贈公主﹐元凱無復駙馬之號。梁文帝女新安穆公主早薨﹐天監初王氏無追拜之事。遠近二例﹐足以據明。公主所生﹐旣未及成人之禮﹐無勞此授﹐今宜追贈亭侯。」時以樞議爲長。

天嘉元年﹐守吏部尙書。三年﹐卽眞。尋領右軍將軍﹐又領丹陽尹﹐本官如故。五年﹐以葬父﹐拜表自解﹐詔賜絹布五十匹﹐錢十萬﹐令葬訖停宅視郡事﹐服闋﹐還復本職。其年秩滿﹐解尹﹐加散騎常侍﹐將軍﹑尙書並如故。是時﹐僕射到仲舉𨿽參掌選事﹐銓衡汲引﹐並出於樞﹐其所舉薦﹐多會上旨。謹愼周密﹐淸白自居﹐文武職司﹐鮮有遊其門者。廢帝卽位﹐遷尙書左僕射。光大元年卒﹐時年五十一。贈侍中﹑左光祿大夫﹐謚曰簡懿。有集十卷行於世。弟憲﹐自有傳。

史臣曰﹕王衝﹑王通並以貴遊﹐早升淸貫﹐而允蹈禮節﹐篤誠奉上﹐斯爲美焉。王勱之襟神夷淡﹐袁樞之端操沈冥﹐𨿽拘放爲異﹐而勝槪一揆﹐古所謂名士者﹐蓋在其人乎﹗列傳第十二沈眾袁泌劉仲威陸山才王質韋載族弟翽

沈眾﹐字仲師﹐吳興武康人也。祖約﹐梁特進。父旋﹐梁給事黃門侍郎。眾好學﹐頗有文詞﹐起家梁鎭衛南平王法曹參軍﹑太子舍人。是時﹐梁武帝制《千字詩》﹐眾爲之注解。與陳郡謝景同時召見於文徳殿﹐帝令眾爲《竹賦》﹐賦成﹐奏﹐帝善之﹐手敕答曰「卿文體翩翩﹐可謂無忝爾祖。」當陽公蕭大心爲郢州刺史﹐以眾爲限內記室參軍。尋除鎭南湘東王記室參軍。遷太子中舍人﹐兼散騎常侍。聘魏﹐還﹐遷驃騎廬陵王諮議參軍﹐舍人如故。

侯景之亂﹐眾表於梁武﹐稱家代所隸故義部曲﹐並在吳興﹐求還召募以討賊﹐梁武許之。及景圍臺城﹐眾率宗族及義附五千餘人﹐入援京邑﹐頓於小航﹐對賊東府置陣﹐軍容甚整﹐景深憚之。梁武於城內遙授眾爲太子右衛率。京城陷﹐眾降於景。景平﹐西上荊州﹐元帝以爲太子中庶子﹑本州大中正。尋遷司徒左長史。江陵陷﹐爲西魏所虜﹐尋而逃還﹐敬帝承制授禦史中丞。紹泰元年﹐除侍中﹐遷左民尙書。髙祖受命﹐遷中書令﹐中正如故。髙祖以眾州裏知名﹐甚敬重之﹐賞賜優渥﹐超於時輩。

眾性吝嗇﹐內治產業﹐財帛以億計﹐無所分遺。其自奉養甚薄﹐每於朝會之中﹐衣裳破裂﹐或躬提冠屨。永定二年﹐兼起部尙書﹐監起太極殿。恆服布袍芒屩﹐以麻繩爲帶﹐又攜幹魚蔬菜飯獨啖之﹐朝士共誚其所爲。眾性狷急﹐於是忿恨﹐遂歷詆公卿﹐非毀朝廷。髙祖大怒﹐以眾素有令望﹐不欲顯誅之﹐後因其休假還武康﹐遂於吳中賜死﹐時年五十六。

袁泌﹐字文洋﹐左光祿大夫敬之弟也。淸正有幹局﹐容體魁岸﹐志行修謹。釋褐員外散騎侍郎﹐歷諸王府佐。

侯景之亂﹐泌欲求爲將。是時泌兄君正爲吳郡太守﹐梁簡文板泌爲東宮領直﹐令往吳中召募士卒。及景圍臺城﹐泌率所領赴援。京城陷﹐退保東陽﹐景使兵追之﹐乃自會稽東嶺出湓城﹐依於鄱陽嗣王蕭範。範卒﹐泌乃降景。

景平﹐王僧辯表泌爲富春太守﹐兼丹陽尹。貞陽侯僭位﹐以泌爲侍中﹐奉使於齊。髙祖受禪﹐王琳據有上流﹐泌自齊從梁永嘉王蕭莊達琳所。及莊僭立﹐以泌爲侍中﹑丞相長史。天嘉二年﹐泌與琳輔莊至於柵口﹐琳軍敗﹐眾皆奔散﹐惟泌獨乘輕舟送莊達於北境﹐屬莊於禦史中丞劉仲威﹐令共入齊﹐然後拜辭而歸﹐詣闕請罪﹐文帝深義之。

尋授寧遠始興王府法曹參軍﹐轉諮議參軍﹐除通直散騎常侍﹐兼侍中﹐領豫州大中正。聘於周﹐使還﹐授散騎常侍﹐禦史中丞﹐其中正如故。髙宗入輔﹐以泌爲云旗將軍﹑司徒左長史。光大元年卒﹐年五十八。臨終戒其子蔓華曰「吾於朝廷素無功績﹐瞑目之後﹐斂手足旋葬﹐無得輒受贈謚。」其子述泌遺意﹐表請之﹐朝廷不許﹐贈金紫光祿大夫﹐謚曰質。

劉仲威﹐南陽涅陽人也。祖虯﹐齊世以國子博士徵﹐不就。父之遲﹐荊州治中從事史。仲威少有志气﹐頗涉文史。梁丞聖中爲中書侍郎。蕭莊僞署禦史中丞﹐隨莊入齊﹐終於鄴中。

仲威從弟廣徳﹐亦好學﹐負才任气。父之亨﹐梁安西湘東王長史﹑南郡太守。廣徳承聖中以軍功官至給事黃門侍郎﹑湘東太守。荊州陷後﹐依於王琳。琳平﹐文帝以廣徳爲寧遠始興王府限外記室參軍﹐仍領其舊兵。尋爲太尉侯瑱湘州府司馬﹐歷樂山﹑豫章二郡太守﹐新安內史。光大中﹐假節﹑員外散騎常侍﹑云旗將軍﹑河東太守。太建元年卒於郡﹐時年四十三﹐贈左衛將軍。

陸山才﹐字孔章﹐吳郡吳人也。祖翁寶﹐梁尙書水部郎。父泛﹐散騎常侍。山才少倜儻﹐好尙文史﹐範陽張纘﹐纘弟綰﹐並欽重之。起家王國常侍﹐遷外兵參軍。尋以父疾﹐東歸侍養。承聖元年﹐王僧辯授山才儀同府西曹掾。髙祖誅僧辯﹐山才奔會稽依張彪。彪敗﹐乃歸髙祖。

紹泰中﹐都督周文育出鎭南豫州﹐不知書疏﹐乃以山才爲長史﹐政事悉以委之。文育南討﹐克蕭勃﹐擒歐陽頠﹐計畫多出山才。及文育西徵王琳﹐畱山才監江州事﹐仍鎭豫章。文育與侯安都於沌口敗績﹐余孝頃自新林來寇豫章﹐山才收合餘眾﹐依於周迪。擒余孝頃﹑李孝欽等﹐遣山才自都陽之樂安嶺東道送於京師。除中書侍郎。復由樂安嶺綏撫南川諸郡。

文育重鎭豫章金口﹐山才復爲貞威將軍﹑鎭南長史﹑豫章太守。文育爲熊曇朗所害﹐曇朗囚山才等﹐送於王琳。未至﹐而侯安都敗琳將常眾愛於宮亭湖﹐由是山才獲反﹐除貞威將軍﹑新安太守。爲王琳未平﹐畱鎭富陽﹐以捍東道。入爲員外散騎常侍﹐遷宣惠始興王長史﹐行東揚州事。

侯安都討畱異﹐山才率王府之眾從焉。異平﹐除明威將軍﹑東陽太守。入爲鎭東始興王長史﹐帶會稽郡丞﹐行東揚州事。未拜﹐攺授散騎常侍﹐兼度支尙書﹐滿歲爲眞。

髙宗南徵周迪﹐以山才爲軍司。迪平﹐復職。余孝頃自海道襲晉安﹐山才又以本官之會稽﹐指授方略。還朝﹐坐侍宴與蔡景歷言語過差﹐爲有司所奏﹐免官。尋授散騎常侍﹐遷云旗將軍﹑西陽武昌二郡太守。天康元年卒﹐時年五十八。贈右衛將軍﹐謚曰簡子。

王質﹐字子貞﹐右光祿大夫通之弟也。少慷慨﹐涉獵書史。梁世以武帝甥封甲口亭侯﹐補國子《周易》生﹐射策髙第。起家祕書郎﹑太子舍人﹑尙書殿中郎。遭母憂﹐居喪以孝聞。服闋﹐除太子洗馬﹑東宮領直。累遷中舍人﹑庶子。

太淸元年﹐除假節﹑寧遠將軍﹐領東宮兵﹐從貞陽侯北伐。及貞陽敗績﹐質脫身逃還。侯景於壽陽構逆﹐質又領舟師隨眾軍拒之。景軍濟江﹐質便退走。尋領步騎頓於宣陽門外。景軍至京師﹐質不戰而潰﹐乃翦發爲桑門﹐潛匿人間。及柳仲禮等會援京邑﹐軍據南岸﹐質又收合餘眾從之。京城陷後﹐西奔荊州﹐元帝承制﹐以質爲右長史﹐帶河東太守。俄遷侍中。尋出爲持節﹑都督吳州諸軍事﹑寧遠將軍﹑吳州刺史﹐領鄱陽內史。荊州陷﹐侯瑱鎭於湓城﹐與質不協﹐遣偏將羊亮代質﹐且以兵臨之﹐質率所部度信安嶺﹐依於畱異。文帝鎭會稽﹐以兵助質﹐令鎭信安縣。

永定二年﹐髙祖命質率所部逾嶺出豫章﹐隨都督周文育以討王琳。質與琳素善﹐或譖云於軍中潛信交通﹐髙祖命周文育殺質﹐文育啟請救之﹐獲免。尋授散騎常侍﹑晉陵太守。

文帝嗣位﹐徵守五兵尙書。髙宗爲揚州刺史﹐以質爲仁威將軍﹑驃騎府長史。天嘉二年﹐除晉安太守。髙宗輔政﹐以爲司徒左長史﹐將軍如故。坐公事免官。尋爲通直散騎常侍﹐遷太府卿﹑都官尙書。太建二年卒﹐時年六十。贈本官﹐謚曰安子。

韋載﹐字徳基﹐京兆杜陵人也。祖叡﹐梁開府儀同三司﹐永昌嚴公。父政﹐梁黃門侍郎。載少聰惠﹐篤志好學。年十二﹐隨叔父稜見沛國劉顯﹐顯問《漢書》十事﹐載隨問應答﹐曾無疑滯。及長﹐博涉文史﹐沈敏有器局。起家梁邵陵王法曹參軍﹐遷太子舍人﹑尙書三公郎。

侯景之亂﹐元帝承制以爲中書侍郎。尋爲建威將軍﹑尋陽太守﹐隨都督王僧辯東討侯景。是時僧辯軍於湓城﹐而魯悉達﹑樊俊等各擁兵保境﹐觀望成敗。元帝以載爲假節﹑都督太原﹑髙唐﹑新蔡三郡諸軍事﹑髙唐太守。仍銜命諭悉達等令出軍討景。及大軍東下﹐載率三郡兵自焦湖出柵口﹐與僧辯會於梁山。景平﹐除冠軍將軍﹑瑯邪太守。尋奉使往東陽﹑晉安﹐招撫畱異﹑陳寶應等。仍授信武將軍﹑義興太守。

髙祖誅王僧辧﹐乃遣周文育輕兵襲載﹐未至而載先覺﹐乃嬰城自守。文育攻之甚急﹐載所屬縣卒並髙祖舊兵﹐多善用弩﹐載收得數十人﹐系以長鎖﹐命所親監之﹐使射文育軍﹐約曰十發不兩中者則死﹐每發輒中﹐所中皆斃。文育軍稍卻﹐因於城外據水立柵﹐相持數旬。髙祖聞文育軍不利﹐乃自將徵之﹐克其水柵。仍遣載族弟翽賫書諭載以誅王僧辯意﹐並奉梁敬帝敕﹐敕載解兵。載得書﹐乃以其眾降於髙祖。髙祖厚加撫慰﹐卽以其族弟翽監義興郡﹐所部將帥﹐並隨才任使﹐引載恆置左右﹐與之謀議。

徐嗣徽﹑任約等引齊軍濟江﹐據石頭城﹐髙祖問計於載﹐載曰「齊軍若分兵先據三吳之路﹐略地東境﹐則時事去矣。今可急於淮南卽侯景故壘築城﹐以通東道轉輸﹐別命輕兵絕其糧運﹐使進無所虜﹐退無所資﹐則齊將之首﹐旬日可致。」髙祖從其計。

永定元年﹐除和戎將軍﹑通直散騎常侍。二年﹐進號輕車將軍。尋加散騎常侍﹑太子右衛率﹐將軍如故。天嘉元年﹐以疾去官。載有田十餘頃﹐在江乘縣之白山﹐至是遂築室而居﹐屏絕人事﹐吉凶慶弔﹐無所往來﹐不入籬門者幾十載。太建中卒於家﹐時年五十八。

載族弟翽。翽字子羽﹐少有志操。祖愛﹐梁輔國將軍。父乾向﹐汝陰太守。翽弱冠喪父﹐哀毀甚至﹐養母﹑撫孤兄弟子﹐以仁孝著稱。髙祖爲南徐州刺史﹐召爲徵北參軍﹐尋監義興郡。永定元年﹐授貞毅將軍﹑步兵校尉。遷驍騎將軍﹐領硃衣直閣。驍騎之職﹐舊領營兵﹐兼統宿衛。自梁代已來﹐其任逾重﹐出則羽儀淸道﹐入則與二衛通直﹐臨軒則升殿俠侍。翽素有名望﹐每大事恆令俠侍左右﹐時人榮之﹐號曰「俠禦將軍」。尋出爲宣城太守。天嘉二年﹐預平王琳之功﹐封淸源縣侯﹐邑二百戶。太建中卒官﹐贈明﹑霍﹑羅三州刺史。子宏﹐字徳禮﹐有文學﹐歷官至永嘉王府諮議參軍。陳亡入隋。

史臣曰﹕昔鄧禹基於文學﹐杜預出自儒雅﹐卒致軍功﹐名著前代。晉氏喪亂﹐播遷江左﹐顧榮﹑郗鑑之輩﹐溫嶠﹑謝玄之倫﹐莫非巾褐書生﹐晉紳素譽﹐抗敵以衛社稷﹐立勛而升臺鼎。自斯以降﹐代有其人。但梁室沸騰﹐懦夫立志﹐旣身逢際會﹐見仗於時主﹐美矣﹗列傳第十三沈炯虞荔弟寄馬樞

沈炯﹐字禮明﹐吳興武康人也。祖瑀﹐梁尋陽太守。父續﹐王府記室參軍。炯少有雋才﹐爲當時所重。釋褐王國常侍﹐遷爲尙書左民侍郎﹐出爲吳令。侯景之難﹐吳郡太守袁君正入援京師﹐以炯監郡。京城陷﹐景將宋子仙據吳興﹐遣使召炯﹐委以書記之任。炯固辭以疾﹐子仙怒﹐命斬之。炯解衣將就戮﹐礙於路間桑樹﹐乃更牽往他所﹐或遽救之﹐僅而獲免。子仙愛其才﹐終逼之令掌書記。及子仙爲王僧辯所敗﹐僧辯素聞其名﹐於軍中購得之﹐酬所獲者鐵錢十萬﹐自是羽檄軍書皆出於炯。及簡文遇害﹐四方嶽牧皆上表於江陵勸進﹐僧辯令炯制表﹐其文甚工﹐當時莫有逮者。

髙祖南下﹐與僧辯會於白茅灣﹐登壇設盟﹐炯爲其文。及侯景東奔至吳郡﹐獲炯妻虞氏﹐子行簡﹐並殺之﹐炯弟攜其母逃而獲免。侯景平﹐梁元帝湣其妻子嬰戮﹐特封原鄕縣侯﹐邑五百戶。僧辯爲司徒﹐以炯爲從事中郎。梁元帝徵爲給事黃門侍郎﹐領尙書左丞。

荊州陷﹐爲西魏所虜﹐魏人甚禮之﹐授炯儀同三司。炯以母老在東﹐恆思歸國﹐恐魏人愛其文才而畱之﹐恆閉門卻掃﹐無所交遊。時有文章﹐隨卽棄毀﹐不令流布。嘗獨行經漢武通天臺﹐爲表奏之﹐陳己思歸之意。其辭曰「臣聞喬山𨿽掩﹐鼎湖之靈可祠﹐有魯旣荒﹐大庭之迹無泯。伏惟陛下降徳猗蘭﹐纂靈豊谷。漢道旣登﹐神仙可望﹐射之罘於海浦﹐禮日觀而稱功﹐橫中流於汾河﹐指柏梁而髙宴﹐何其樂也﹐豈不然歟﹗旣而運屬上仙﹐道窮晏駕﹐甲帳珠簾﹐一朝零落﹐茂陵玉碗﹐宛出人間﹐陵云故基﹐共原田而膴々﹐別風余址﹐對陵阜而茫茫﹐羈旅縲臣﹐能不落淚﹗昔承明旣厭﹐嚴助東歸﹐駟馬可乘﹐長卿西返﹐恭聞故實﹐竊有愚心。黍稷非馨﹐敢忘徼福。」奏訖﹐其夜炯夢見有宮禁之所﹐兵衛甚嚴﹐炯便以情事陳訴﹐聞有人言「甚不惜放卿還﹐幾時可至。」少日﹐便與王克等並獲東歸。紹泰二年至都﹐除司農卿﹐遷禦史中丞。

髙祖受禪﹐加通直散騎常侍﹐中丞如故。以母老表請歸養﹐詔不許。文帝嗣位﹐又表曰「臣嬰生不幸﹐弱冠而孤﹐母子零丁﹐兄弟相長。謹身爲養﹐仕不擇官﹐宦成梁朝﹐命存亂世﹐冒危履險﹐百死輕生﹐妻息誅夷﹐昆季冥滅﹐余臣母子﹐得逢興運。臣母妾劉﹐今年八十有一﹐臣叔母妾丘﹐七十有五﹐臣門弟侄故自無人﹐妾丘兒孫又久亡泯﹐兩家侍養﹐余臣一人。前帝知臣之孤煢﹐養臣以州裏﹐不欲使頓居艸萊﹐又復矜臣溫淸﹐所以一年之內﹐再三休沐。臣之屢披丹款﹐頻冒宸鑑﹐非欲苟違朝廷﹐遠離畿輦。一者以年將六十﹐湯火居心﹐每跪讀家書﹐前懼後喜﹐溫枕扇席﹐無復成童。二者職居彜憲﹐邦之司直﹐若自虧身體﹐何問國章﹖前徳綢繆﹐始許哀放﹐內侍近臣﹐多悉此旨。正以選賢與能﹐廣求明哲﹐趑趄荏苒﹐未始取才。而上玄降戾﹐奄至今日﹐徳音在耳﹐墳土遽乾﹐悠悠昊天﹐哀此罔極。兼臣私心煎切﹐彌迫近時﹐縷縷之祈﹐轉忘塵觸。伏惟陛下睿哲聰明﹐嗣興下武﹐刑於四海﹐弘此孝治。寸管求天﹐仰歸帷扆﹐有感必應﹐實望聖明。特乞霈然申其私禮﹐則王者之徳﹐覃及無方﹐矧彼翔沈﹐孰非涵養。」詔答曰「省表具懷。卿譽馳咸﹑雒﹐情深宛﹑沛。日者理切倚閭﹐言歸異域﹐復牽時役﹐遂乖侍養。𨿽周生之思﹐每欲棄官﹐《戴禮》垂文﹐得遺從政﹐前朝光宅四海﹐劬勞萬機﹐以卿才爲獨步﹐職居專席﹐方深委任﹐屢屈情禮。朕嗣奉洪基﹐思弘景業﹐顧玆寡薄﹐兼纏哀疚﹐實賴賢哲﹐同致雍熙﹐豈便釋簡南闈﹐解紱東路。當令馮親入舍﹐荀母從官﹐用睹朝榮﹐不虧家禮。尋敕所由﹐相迎尊累﹐使卿公私得所﹐並無廢也。」

初﹐髙祖嘗稱炯宜居王佐﹐軍國大政﹐多預謀謨﹐文帝又重其才用﹐欲寵貴之。會王琳入寇大雷﹐畱異擁據東境﹐帝欲使炯因是立功﹐乃解中丞﹐加明威將軍﹐遣還鄕裏﹐收合徒眾。以疾卒於吳中﹐時年五十九。文帝聞之﹐卽日舉哀﹐並遣弔祭﹐贈侍中﹐謚曰恭子。有集二十卷行於世。

虞荔﹐字山披﹐會稽余姚人也。祖權﹐梁廷尉卿﹑永嘉太守。父檢﹐平北始興王諮議參軍。荔幼聰敏﹐有志操。年九歲﹐隨從伯闡候太常陸倕﹐倕問《五經》凡有十事﹐荔隨問輒應﹐無有遺失﹐倕甚異之。又嘗詣徵士何胤﹐時太守衡陽王亦造焉﹐胤言之於王﹐王欲見荔﹐荔辭曰「未有板刺﹐無容拜謁。」王以荔有髙尙之志﹐雅相欽重﹐還郡﹐卽辟爲主簿﹐荔又辭以年小不就。及長﹐美風儀﹐博覽墳籍﹐善屬文。釋褐梁西中郎行參軍﹐尋署法曹外兵參軍﹐兼丹陽詔獄正。梁武帝於城西置士林館﹐荔乃制碑﹐奏上﹐帝命勒之於館﹐仍用荔爲士林學士。尋爲司文郎﹐遷通直散騎侍郎﹐兼中書舍人。時左右之任﹐多參權軸﹐內外機務﹐互有帶掌﹐惟荔與顧協淡然靖退﹐居於西省﹐但以文史見知﹐當時號爲淸白。尋領大著作。

及侯景之亂﹐荔率親屬入臺﹐除鎭西諮議參軍﹐舍人如故。臺城陷﹐逃歸鄕裏。侯景平﹐元帝徵爲中書侍郎﹐貞陽侯﹐授揚州別駕﹐並不就。

張彪之據會稽也﹐荔時在焉。及文帝平彪﹐髙祖遺荔書曰「喪亂已來﹐賢哲凋散﹐君才用有美﹐聲聞許﹑洛﹐當今朝廷惟新﹐廣求英雋﹐豈可棲遲東土﹐獨善其身﹖今令兄子將接出都﹐想必副朝廷虛遲也。」文帝又與書曰「君東南有美﹐聲譽洽聞﹐自應翰飛京許﹐共康時獘﹐而削迹丘園﹐保玆獨善﹐豈使稱空谷之望邪﹖必願便爾俶裝﹐且爲出都之計。惟遲披覯﹐在於玆日。」迫切之不得已﹐乃應命至都。髙祖崩﹐文帝嗣位﹐除太子中庶子﹐仍侍太子讀書。尋領大著作﹑東揚揚州二州大中正﹐庶子如故。

初﹐荔母隨荔入臺﹐卒於臺內﹐尋而城陷﹐情禮不申﹐由是終身蔬食布衣﹐不聽音樂﹐𨿽任遇隆重﹐而居止儉素﹐淡然無營。文帝深器之﹐常引在左右﹐朝夕顧訪。荔性沈密﹐少言論﹐凡所獻替﹐莫有見其際者﹐故不列於後焉。

時荔第二弟寄寓於閩中﹐依陳寶應﹐荔每言之輒流涕。文帝哀而謂曰「我亦有弟在遠﹐此情甚切﹐他人豈知。」乃敕寶應求寄﹐寶應終不遣。荔因以感疾﹐帝數往臨視。令荔將家口人省﹐荔以禁中非私居之所﹐乞停城外﹐文帝不許﹐乃令住於蘭臺﹐乘輿再三臨問﹐手敕中使﹐相望於道。又以荔蔬食積久﹐非羸疾所堪﹐乃敕曰「能惇布素﹐乃當爲髙﹐卿年事已多﹐气力稍減﹐方欲仗委﹐良須克壯﹐今給卿魚肉﹐不得固從所執也。」荔終不從。天嘉二年卒﹐時年五十九。文帝甚傷惜之﹐贈侍中﹐謚曰徳子。及喪柩還鄕裏﹐上親出臨送﹐當時榮之。子世基﹑世南﹐並少知名。

寄字次安﹐少聰敏。年數歲﹐客有造其父者﹐遇寄於門﹐因嘲之曰「郎君姓虞﹐必當無智。」寄應聲答曰「文字不辧﹐豈得非愚﹖」客大慚。入謂其父曰「此子非常人﹐文舉之對不是過也。」及長﹐好學﹐善屬文。性衝靜﹐有棲遁之志。弱冠舉秀才﹐對策髙第。起家梁宣城王國左常侍。大同中﹐嘗驟雨﹐殿前往往有雜色寶珠﹐梁武觀之甚有喜色﹐寄因上《瑞雨頌》。帝謂寄兄荔曰「此頌典裁淸拔﹐卿家之士龍也。將如何擢用﹖」寄聞之﹐嘆曰「美盛徳之形容﹐以申擊壤之情耳。吾豈買名求仕者乎﹖」乃閉門稱疾﹐惟以書籍自娛。嶽陽王爲會稽太守﹐引寄爲行參軍﹐遷記室參軍﹐領郡五官掾。又轉中記室﹐掾如故。在職簡略煩苛﹐務存大體﹐曹局之內﹐終日寂然。

侯景之亂﹐寄隨兄荔入臺﹐除鎭南湘東王諮議參軍﹐加貞威將軍。京城陷﹐遁還鄕裏。及張彪往臨川﹐彊寄俱行﹐寄與彪將鄭瑋同舟而載﹐瑋嘗忤彪意﹐乃劫寄奔於晉安。時陳寶應據有閩中﹐得寄甚喜。髙祖平侯景﹐寄勸令自結﹐寶應從之﹐乃遣使歸誠。承聖元年﹐除和戎將軍﹑中書侍郎﹐寶應愛其才﹐托以道阻不遣。每欲引寄爲僚屬﹐委以文翰﹐寄固辭﹐獲免。

及寶應結婚畱異﹐潛有逆謀﹐寄微知其意﹐言說之際﹐每陳逆順之理﹐微以諷諫﹐寶應輒引說他事以拒之。又嘗令左右誦《漢書》﹐臥而聽之﹐至蒯通說韓信曰「相君之背﹐貴不可言」﹐寶應蹶然起曰「可謂智士」。寄正色曰「覆酈驕韓﹐未足稱智﹔豈若班彪《王命》﹐識所歸乎﹖」寄知寶應不可諫﹐慮禍及己﹐乃爲居士服以拒絕之。常居東山寺﹐僞稱腳疾﹐不復起﹐寶應以爲假托﹐使燒寄所臥屋﹐寄安臥不動。親近將扶寄出﹐寄曰「吾命有所懸﹐避欲安往﹖」所縱火者﹐旋自救之。寶應自此方信。

及畱異稱兵﹐寶應資其部曲﹐寄乃因書極諫曰﹕

東山虞寄致書於明將軍使君節下﹕寄流離世故﹐飄寓貴鄕﹐將軍待以上賓之禮﹐申以國士之眷﹐意气所感﹐何日忘之。而寄沈痼彌畱﹐忄妻陰將盡﹐常恐卒塡溝壑﹐涓塵莫報﹐是以敢布腹心﹐冒陳丹款﹐願將軍畱須臾之慮﹐少思察之﹐則瞑目之日﹐所懷畢矣。

夫安危之兆﹐禍福之機﹐匪獨天時﹐亦由人事。失之毫釐﹐差以千里。是以明智之士﹐據重位而不傾﹐執大節而不失﹐豈惑於浮辭哉﹖將軍文武兼資﹐英威不世﹐往因多難﹐仗劍興師﹐援旗誓眾﹐抗威千里﹐豈不以四郊多壘﹐共謀王室﹐匡時報主﹐寧國庇民乎﹖此所以五尺童子﹐皆願荷戟而隨將軍者也。及髙祖武皇肇基艸昧﹐初濟艱難。於時天下沸騰﹐民無定主﹐豺狼當道﹐鯨鯢橫擊﹐海內業業﹐未知所從。將軍運動微之鑑﹐折從衡之辯﹐策名委質﹐自托宗盟﹐此將軍妙算遠圖﹐發於衷誠者也。及主上繼業﹐欽明睿聖﹐選賢與能﹐羣臣輯睦﹐結將軍以維城之重﹐崇將軍以裂土之封。豈非宏謨廟略﹐推赤心於物也﹖屢申明詔﹐款篤殷勤﹐君臣之分定矣﹐骨肉之恩深矣。不意將軍惑於邪說﹐遽生異計﹐寄所以疾首痛心﹐泣盡繼之以血。萬全之策﹐竊爲將軍惜之。寄𨿽疾侵耄及﹐言無足采﹐千慮一得﹐請陳愚算。願將軍少戢雷霆﹐賒其晷刻﹐使得盡狂瞽之說﹐披肝膽之誠﹐則𨿽死之日﹐由生之年也。

自天厭梁徳﹐多難薦臻﹐寰宇分崩﹐英雄互起﹐不可勝紀﹐人人自以爲得之。然夷凶翦亂﹐拯溺扶危﹐四海樂推﹐三靈眷命﹐揖讓而居南面者﹐陳氏也。豈非歷數有在﹐惟天所授﹐當璧應運﹖其事甚明一也。主上承基﹐明徳遠被﹐天綱再張﹐地維重紐。夫以王琳之彊﹐侯瑱之力﹐進足以搖蕩中原﹐爭衡天下﹐退足以屈彊江外﹐雄長偏隅。然或命一旅之師﹐或資一士之說﹐琳則瓦解冰泮﹐投身異域﹐瑱則厥角稽顙﹐委命闕廷。斯又天假之威﹐而除其患。其事甚明二也。今將軍以籓戚之重﹐東南之眾﹐盡忠奉上﹐戮力勤王﹐豈不勛髙竇融﹐寵過吳芮﹐析圭判野﹐南面稱孤﹖其事甚明三也。且聖朝棄瑕忘過﹐寬厚得人﹐攺過自新﹐咸加敍擢。至於余孝頃﹑潘純陀﹑李孝欽﹑歐陽頠等﹐悉委以心腹﹐任以爪牙﹐胸中豁然﹐曾無纖芥。況將軍釁非張繡﹐罪異畢諶﹐當何慮於危亡﹐何失於富貴﹖此又其事甚明四也。方今周﹑齊鄰睦﹐境外無虞﹐並兵一向﹐匪朝伊夕﹐非劉﹑項競逐之機﹐楚﹑趙連從之勢﹐何得雍容髙拱﹐坐論西伯﹖其事甚明五也。且畱將軍狼顧一隅﹐亟經摧衄﹐聲實虧喪﹐膽气衰沮。髙瓖﹑向文政﹑畱瑜﹑黃子玉﹐此數人者﹐將軍所知﹐首鼠兩端﹐惟利是視﹔其餘將帥﹐亦可見矣。孰能被堅執銳﹐長驅深入﹐系馬埋輪﹐奮不顧命﹐以先士卒者乎﹖此又其事甚明六也。且將軍之彊﹐孰如侯景﹖將軍之眾﹐孰如王琳﹖武皇滅侯景於前﹐今上摧王琳於後﹐此乃天時﹐非復人力。且兵革已後﹐民皆厭亂﹐其孰能棄墳墓﹐捐妻子﹐出萬死不顧之計﹐從將軍於白刃之間乎﹖此又其事甚明七也。歷觀前古﹐鑑之往事﹐子陽﹑季孟﹐傾覆相尋﹐余善﹑右渠﹐危亡繼及﹐天命可畏﹐山川難恃。況將軍欲以數郡之地﹐當天下之兵﹐以諸侯之資﹐拒天子之命﹐彊弱逆順﹐可得侔乎﹖此又其事甚明八也。且非我族類﹐其心必異。不愛其親﹐豈能及物﹖畱將軍身縻國爵﹐子尙王姬﹐猶且棄天屬而弗顧﹐背明君而孤立﹐危急之日﹐豈能同憂共患﹐不背將軍者乎﹖至於師老力屈﹐懼誅利賞﹐必有韓﹑智晉陽之謀﹐張﹑陳井陘之勢。此又其事甚明九也。且北軍萬里遠斗﹐鋒不可當﹐將軍自戰其地﹐人多顧後。梁安背向爲心﹐修旿匹夫之力﹐眾寡不敵﹐將帥不侔﹐師以無名而出﹐事以無機而動﹐以此稱兵﹐示知其利。夫以漢朝吳﹑楚﹐晉室穎﹑顒﹐連城數十﹐長戟百萬﹐拔本塞源﹐自圖家國﹐其有成功者乎﹖此又其事甚明十也。

爲將軍計者﹐莫若不遠而復﹐絕親畱氏﹐秦郎﹑快郎﹐隨遣入質﹐釋甲偃兵﹐一遵詔旨。且朝廷許以鐵券之要﹐申以白馬之盟﹐朕弗食言﹐誓之宗社。寄聞明者鑑未形﹐智者不再計﹐此成敗之效﹐將軍勿疑。吉凶之幾﹐間不容髮。方今籓維尙少﹐皇子幼沖﹐凡預宗枝﹐皆蒙寵樹。況以將軍之地﹐將軍之才﹐將軍之名﹐將軍之勢﹐而能克修籓服﹐北面稱臣﹐寧與劉澤同年而語其功業哉﹖豈不身與山河等安﹐名與金石相敝﹖願加三思﹐慮之無忽。

寄气力綿微﹐余陰無幾﹐感恩懷徳﹐不覺狂言﹐鈇鉞之誅﹐甘之如薺。

寶應覽書大怒。或謂寶應曰「虞公病勢漸篤﹐言多錯謬。」寶應意乃小釋。亦爲寄有民望﹐且優容之。及寶應敗走﹐夜至蒲田﹐顧謂其子扞秦曰「早從虞公計﹐不至今日。」扞秦但泣而已。寶應旣擒﹐凡諸賓客微有交涉者﹐皆伏誅﹐惟寄以先識免禍。

初﹐沙門慧摽涉獵有才思﹐及寶應起兵﹐作五言詩以送之﹐曰「送馬猶臨水﹐離旗稍引風。好看今夜月﹐當入紫微宮。」寶應得之甚悅。慧摽賫以示寄﹐寄一覽便止﹐正色無言。摽退﹐寄謂所親曰「摽旣以此始﹐必以此終。」後竟坐是誅。

文帝尋敕都督章昭達以理髮遣﹐令寄還朝。及至﹐卽日引見﹐謂寄曰「管寧無恙﹖」其慰勞之懷若此。頃之﹐文帝謂到仲舉曰「衡陽王旣出閣﹐𨿽未置府僚﹐然須得一人旦夕遊處﹐兼掌書記﹐宜求宿士有行業者。」仲舉未知所對﹐文帝曰「吾自得之。」乃手敕用寄﹐寄入謝﹐文帝曰「所以暫屈卿遊籓者﹐非止以文翰相煩﹐乃令以師表相事也。」尋兼散騎常侍﹐聘齊﹐寄辭老疾﹐不行﹐除國子博士。頃之﹐又表求解職歸鄕裏﹐文帝優旨報答﹐許其東還。仍除東揚州別駕﹐寄又以疾辭。髙宗卽位﹐徵授揚州治中及尙書左丞﹐並不就。乃除東中郎建安王諮議﹐加戎昭將軍﹐又辭以疾﹐不任旦夕陪列。王於是特令停王府公事﹐其有疑議﹐就以決之﹐但朔望箋修而已。太建八年﹐加太中大夫﹐將軍如故。十一年卒﹐時年七十。

寄少篤行﹐造次必於仁厚﹐𨿽僮豎未嘗加以聲色﹐至於臨危執節﹐則辭气凜然﹐白刃不憚也。自流寓南土﹐與兄荔隔絕﹐因感气病﹐每得荔書﹐气輒奔劇﹐危殆者數矣。前後所居官﹐未嘗至秩滿﹐才期年數月﹐便自求解退。常曰「知足不辱﹐吾知足矣。」及謝病私庭﹐每諸王爲州將﹐下車必造門致禮﹐命釋鞭板﹐以幾杖侍坐。常出遊近寺﹐閭裏傳相告語﹐老幼羅列﹐望拜道左。或言誓爲約者﹐但指寄便不欺﹐其至行所感如此。所制文筆﹐遭亂多不存。

馬樞﹐字要理﹐扶風郿人也。祖靈慶﹐齊竟陵王錄事參軍。樞數歲而父母俱喪﹐爲其姑所養。六歲﹐能誦《孝經》《論語》《老子》。及長﹐博極經史﹐尢善佛經及《周易》《老子》義。

梁邵陵王綸爲南徐州刺史﹐素聞其名﹐引爲學士。綸時自講《大品經》﹐令樞講《維摩》《老子》《周易》﹐同日發題﹐道俗聽者二千人。王欲極觀優劣﹐乃謂眾曰「與馬學士論義﹐必使屈伏﹐不得空立主客。」於是數家學者各起問端﹐樞乃依次剖判﹐開其宗旨﹐然後枝分流別﹐轉變無窮﹐論者拱默聽受而已。綸甚嘉之﹐將引薦於朝廷。尋遇侯景之亂﹐綸舉兵援臺﹐乃畱書二萬卷以付樞。樞肆志尋覽﹐殆將周徧﹐乃喟然嘆曰「吾聞貴爵位者以巢﹑由爲桎梏﹐愛山林者以伊﹑呂爲管庫﹐束名實則芻芥柱下之言﹐玩淸虛則糠秕席上之說﹐稽之篤論﹐亦各從其好也。然支父有讓王之介﹐嚴子有傲帝之規﹐千載美談﹐所不廢也。比求志之士﹐望途而息。豈天之不惠髙尙﹐何山林之無聞甚乎﹖」乃隱於茅山﹐有終焉之志。

天嘉元年﹐文帝徵爲度支尙書﹐辭不應命。時樞親故並居京口﹐每秋冬之際﹐時往遊焉。及鄱陽王爲南徐州刺史﹐欽其髙尙﹐鄙不能致﹐乃卑辭厚意﹐令使者邀之﹐前後數反﹐樞固辭以疾。門人或進曰「鄱陽王待以師友﹐非關爵位﹐市朝之間﹐何妨靜默。」樞不得已﹐乃行。王別築室以處之﹐樞惡其崇麗﹐乃於竹林間自營茅茨而居焉。每王公饋餉﹐辭不獲已者﹐率十分受一。

樞少屬亂離﹐每所居之處﹐盜賊不入﹐依托者常數百家。目精洞黃﹐能視暗中物。常有白燕一雙﹐巢其庭樹﹐馴狎紘廡﹐時集几案﹐春來秋去﹐幾三十年。太建十三年卒﹐時年六十。撰《道覺論》二十卷行於世。

史臣曰﹕沈炯仕於梁室﹐年在知命﹐冀郎署之薄官﹐止邑宰之卑職﹐及下筆盟壇﹐屬辭勸表﹐激揚旨趣﹐信文人之偉者歟﹗虞荔之獻籌沈密﹐盡其誠款﹐可謂有益明時矣。列傳第十四到仲舉韓子髙華皎

到仲舉﹐字徳言﹐彭城武原人也。祖坦﹐齊中書侍郎。父洽﹐梁侍中。仲舉無他藝業﹐而立身耿正。釋褐著作佐郎﹑太子舍人﹑王府主簿。出爲長城令﹐政號廉平。文帝居鄕裏﹐嘗詣仲舉﹐時天陰雨﹐仲舉獨坐齋內﹐聞城外有簫鼓之聲﹐俄而文帝至﹐仲舉異之﹐乃深自結托。文帝又嘗因飲﹐夜宿仲舉帳中﹐忽有神光五采照於室內﹐由是祗承益恭。侯景之亂﹐仲舉依文帝。及景平﹐文帝爲吳興郡守﹐以仲舉爲郡丞﹐與潁川庾持俱爲文帝賓客。文帝爲宣毅將軍﹐以仲舉爲長史﹐尋帶山陰令。文帝嗣位﹐授侍中﹐參掌選事。天嘉元年﹐守都官尙書﹐封寶安縣侯﹐邑五百戶。三年﹐除都官尙書。其年﹐遷尙書右僕射﹑丹陽尹﹐參掌並如故。尋攺封建昌縣侯。仲舉旣無學術﹐朝章非所長﹐選舉引用﹐皆出自袁樞。性疏簡﹐不干涉世務﹐與朝士無所親狎﹐但聚財酣飲而已。六年﹐秩滿﹐解尹。

是時﹐文帝積年寢疾﹐不親禦萬機﹐尙書中事﹐皆使仲舉斷決。天康元年﹐遷侍中﹑尙書僕射﹐參掌如故。文帝疾甚﹐入侍醫藥。及文帝崩﹐髙宗受遺詔爲尙書令入輔﹐仲舉與左丞王暹﹑中書舍人劉師知﹑殷不佞等﹐以朝望有歸﹐乃遣不佞矯宣旨遣髙宗還東府。事發﹐師知下北獄賜死﹐暹﹑不佞並付治﹐乃以仲舉爲貞毅將軍﹑金紫光祿大夫。

初﹐仲舉子郁尙文帝妹信義長公主﹐官至中書侍郎﹐出爲宣城太守﹐文帝配以士馬﹐是年遷爲南康內史﹐以國哀未之任。仲舉旣廢居私宅﹐與郁皆不自安。時韓子髙在都﹐人馬素盛﹐郁每乘小輿蒙婦人衣與子髙謀。子髙軍主告言其事﹐髙宗收子髙﹑仲舉及郁並付廷尉。詔曰「到仲舉庸劣小才﹐坐叨顯貴﹐受任前朝﹐榮寵隆赫﹐父參王政﹐子據大邦﹐禮盛外姻﹐勢均戚裏。而肆此驕暗﹐淩傲百司﹐遏密之初﹐擅行國政﹐排黜懿親﹐欺蔑臺衮。韓子髙蕞爾細微﹐擢自卑末﹐入參禁衛﹐委以腹心﹐蜂蠆有毒﹐敢行反噬。仲舉﹑子髙﹐共爲表裏﹐陰構姦謀﹐密爲異計。安成王朕之叔父﹐親莫重焉。受命導揚﹐稟承顧托﹐以朕衝弱﹐屬當保祐。家國安危﹐事歸宰輔﹐伊﹑周之重﹐物無異議﹐將相舊臣﹐咸知宗仰。而率聚凶徒﹐欲相掩襲﹐屯據東城﹐進逼崇禮﹐規樹仲舉﹐以執國權﹐陵斥司徒﹐意在專政﹐潛結黨附﹐方危社稷。賴祖宗之靈﹐姦謀顯露。前上虞令陸昉等具告其事﹐並有據驗﹐並克今月七日﹐縱其凶謀。領軍將軍明徹﹐左衛將軍﹑衛尉卿寶安及諸公等﹐又並知其事。二三颭迹﹐彰於朝野﹐反道背徳﹐事駭聞見。今大憝克殲﹐罪人斯得﹐並可收付廷尉﹐肅正刑書。罪止仲舉父子及子髙三人而已﹐其餘一從曠蕩﹐並所不問。」仲舉及郁並於獄賜死﹐時年五十一。郁諸男女﹐以帝甥獲免。

韓子髙﹐會稽山陰人也。家本微賤。侯景之亂﹐寓在京都。景平﹐文帝出守吳興﹐子髙年十六﹐爲總角﹐容貌美麗﹐狀似婦人﹐於淮渚附部伍寄載欲還鄕。文帝見而問之﹐曰「能事我乎﹖」子髙許諾。子髙本名蠻子﹐文帝攺名之。性恭謹﹐勤於侍奉﹐恆執備身刀及傳酒炙。文帝性急﹐子髙恆會意旨。及長﹐稍習騎射﹐頗有膽決﹐願爲將帥﹐及平杜龕﹐配以士卒。文帝甚寵愛之﹐未嘗離於左右。文帝嘗夢見騎馬登山﹐路危欲墮﹐子髙推捧而升。

文帝之討張彪也﹐沈泰等先降﹐文帝據有州城﹐周文育鎭北郭香巖寺。張彪自剡縣夜還襲城﹐文帝自北門出﹐倉卒暗夕﹐軍人擾亂﹐文育亦未測文帝所在﹐惟子髙在側﹐文帝乃遣子髙自亂兵中往見文育﹐反命﹐酬答於暗中﹐又往慰勞眾軍。文帝散兵稍集﹐子髙引導入文育營﹐因共立柵。明日﹐與彪戰﹐彪將申縉復降﹐彪奔松山﹐浙東平。文帝乃分麾下多配子髙﹐子髙亦輕財禮士﹐歸之者甚眾。

文帝嗣位﹐除右軍將軍。天嘉元年﹐封文招縣子﹐邑三百戶。王琳至於柵口﹐子髙宿衛臺內。及琳平﹐子髙所統益多﹐將士依附之者﹐子髙盡力論進﹐文帝皆任使焉。二年﹐遷員外散騎常侍﹑壯武將軍﹑成州刺史。及徵畱異﹐隨侯安都頓桃支嶺巖下。時子髙兵甲精銳﹐別禦一營﹐單馬入陳﹐傷項之左﹐一髻半落。異平﹐除假節﹑貞毅將軍﹑東陽太守。五年﹐章昭達等自臨川徵晉安﹐子髙自安泉嶺會於建安﹐諸將中人馬最爲彊盛。晉安平﹐以功遷通直散騎常侍﹐進爵爲伯﹐增邑並前四百戶。六年﹐徵爲右衛將軍﹐至都﹐鎭領軍府。文帝不豫﹐入侍醫藥。廢帝卽位﹐遷散騎常侍﹐右衛如故﹐移頓於新安寺。

髙宗入輔﹐子髙兵權過重﹐深不自安﹐好參訪臺閣﹐又求出爲衡﹑廣諸鎭。光大元年八月﹐前上虞縣令陸昉及子髙軍主告其謀反﹐髙宗在尙書省﹐因召文武在位議立皇太子﹐子髙預焉﹐平旦入省﹐執之﹐送廷尉﹐其夕與到仲舉同賜死﹐時年三十。父延慶及子弟並原宥。延慶因子髙之寵﹐官至給事中﹑山陰令。

華皎﹐晉陵曁陽人。世爲小吏。皎梁代爲尙書比部令史。侯景之亂﹐事景黨王偉。髙祖南下﹐文帝爲景所囚﹐皎遇文帝甚厚。景平﹐文帝爲吳興太守﹐以皎爲都錄事﹐軍府谷帛﹐多以委之。皎聰慧﹐勤於簿領。及文帝平杜龕﹐仍配以人馬甲仗﹐猶爲都錄事。禦下分明﹐善於撫養。時兵荒之後﹐百姓饑饉﹐皎解衣推食﹐多少必均﹐因稍擢爲曁陽﹑山陰二縣令。文帝卽位﹐除開遠將軍﹐左軍將軍。天嘉元年﹐封懷仁縣伯﹐邑四百戶。

王琳東下﹐皎隨侯瑱拒之。琳平﹐鎭湓城﹐知江州事。時南州守宰多鄕裏酋豪﹐不遵朝憲﹐文帝令皎以法馭之。王琳奔散﹐將卒多附於皎。三年﹐除假節﹑通直散騎常侍﹑仁武將軍﹑新州刺史資﹐監江州。尋詔督尋陽﹑太原﹑髙唐﹑南北新蔡五郡諸軍事﹑尋陽太守﹐假節﹑將軍﹑州資﹑監如故。周迪謀反﹐遣其兄子伏甲於船中﹐僞稱賈人﹐欲於湓城襲皎。未發﹐事覺﹐皎遣人逆擊之﹐盡獲其船仗。其年﹐皎隨都督吳明徹徵迪﹐迪平﹐以功授散騎常侍﹑平南將軍﹑臨川太守﹐進爵爲侯﹐增封並前五百戶。未拜﹐入朝﹐仍授使持節﹑都督湘﹑巴等四州諸軍事﹑湘州刺史﹐常侍﹑將軍如故。

皎起自下吏﹐善營產業﹐湘川地多所出﹐所得並入朝廷﹐糧運竹木﹐委輸甚眾﹔至於油蜜脯菜之屬﹐莫不營辦。又徵伐川洞﹐多致銅鼓﹑生口﹐並送於京師。廢帝卽位﹐進號安南將軍﹐攺封重安縣侯﹐食邑一千五百戶。文帝以湘州出杉木舟﹐使皎營造大艦金翅等二百餘艘﹐並諸水戰之具﹐欲以入漢及峽。

韓子髙誅後﹐皎內不自安﹐繕甲聚徒﹐厚禮所部守宰。髙宗頻命皎送大艦金翅等﹐推遷不至。光大元年﹐密啟求廣州﹐以觀時主意。髙宗僞許之﹐而詔書未出。皎亦遣使句引周兵﹐又崇奉蕭巋爲主﹐士馬甚盛。詔乃以吳明徹爲湘州刺史﹐實欲以輕兵襲之。是時慮皎先發﹐乃前遣明徹率眾三萬﹐乘金翅直趨郢州﹐又遣撫軍大將軍淳於量率眾五萬﹐乘大艦以繼之﹐又令假節﹑冠武將軍楊文通別從安成步道出茶陵﹐又令巴山太守黃法慧別從宜陽出澧陵﹐往掩襲﹐出其不意﹐並與江州刺史章昭達﹑郢州刺史程靈洗等參謀討賊。

是時蕭巋遣水軍爲皎聲援。周武又遣其弟衛國公宇文直率眾屯魯山﹐又遣其柱國長胡公拓跋定人馬三萬﹐攻圍郢州。蕭巋授皎司空﹐巴州刺史戴僧朔﹐衡陽內史任蠻奴﹐巴陵內史潘智虔﹐嶽陽太守章昭裕﹐桂陽太守曹宣﹐湘東太守錢明﹐並隸於皎。又長沙太守曹慶等本隸皎下﹐因爲之用。帝恐上流宰守並爲皎扇惑﹐乃下詔曰「賊皎輿皁微賤﹐特逢獎擢﹐任據籓牧﹐屬當寵寄﹐背斯造育﹐興構姦謀﹐樹立蕭氏﹐盟約彰露﹐鴆毒存心﹐志危宗社﹐扇結邊境﹐驅逼士庶﹐蟻聚巴﹑湘﹐豕突鄢﹑郢﹐逆天反地﹐人神忿嫉。徵南將軍量﹑安南將軍明徹﹑郢州刺史靈洗﹐受律專徵﹐備盡心力﹐撫勞驍雄﹐舟師俱進﹐義烈爭奮﹐凶惡奔殄﹐獻捷相望﹐重氛載廓﹐言念泣罪﹐思與惟新。可曲赦湘﹑巴二州﹕凡厥爲賊所逼制﹐預在凶黨﹐悉皆不問﹔其賊主帥節將﹐並許開恩出首﹐一同曠蕩。」

先是﹐詔又遣司空徐度與楊文通等自安成步出湘東﹐以襲皎後。時皎陣於巴州之白螺﹐列舟艦與王師相持未決。及聞徐度趨湘州﹐乃率兵自巴﹑郢因便風下戰。淳於量﹑吳明徹等募軍中小艦﹐多賞金銀﹐令先出當賊大艦﹐受其拍。賊艦發拍皆盡﹐然後官軍以大艦拍之﹐賊艦皆碎﹐沒於中流。賊又以大艦載薪﹐因風放火﹐俄而風轉自焚﹐賊軍大敗。皎乃與戴僧朔單舸走﹐過巴陵﹐不敢登城﹐徑奔江陵。拓跋定等無復船渡﹐步趨巴陵﹐巴陵城邑爲官軍所據﹐乃向湘州。至水口﹐不得濟﹐食且盡﹐詣軍請降。俘獲萬餘人﹐馬四千餘匹﹐送於京師。皎黨曹慶﹑錢明﹑潘智虔﹑魯閒﹑席慧略等四十餘人並誅﹐惟任蠻奴﹑章昭裕﹑曹宣﹑劉廣業獲免。

戴僧朔﹐吳郡錢塘人也。有膂力﹐勇健善戰﹐族兄右將軍僧錫甚愛之。僧錫年老﹐徵討恆使僧朔領眾。平王琳有功﹐僧錫卒﹐仍代爲南丹陽太守。鎭采石。從徵畱異﹐侯安都於巖下出戰﹐爲賊斫傷﹐僧朔單刀步援。以功除壯武將軍﹑北江州刺史﹐領南陵太守。又從徵周迪有功﹐遷巴州刺史﹐假節﹑將軍如故。至是同皎爲逆﹐伏誅於江陵。

曹慶﹐本王琳將﹐蕭莊僞署左衛將軍﹑吳州刺史﹐部領亞於潘純陀。琳敗﹐文帝以配皎﹐官至長沙太守。錢明﹐本髙祖主帥﹐後歷湘州諸郡守。潘智虔﹐純陀之子﹐少有志气﹐年二十爲巴陵內史。魯閒﹐吳郡錢塘人。席慧略﹐安定人。閒本張彪主帥﹐慧略王琳部下﹐文帝皆配於皎﹐官至郡守。並伏誅。

章昭裕﹐昭達之弟﹔劉廣業﹐廣徳之弟﹔曹宣﹐髙祖舊臣﹔任蠻奴嘗有密啟於朝廷﹔由是並獲宥。

史臣曰﹕韓子髙﹑華皎𨿽復瓶筲小器﹐輿臺末品﹐文帝鑑往古之得人﹐救當今之急獘﹐達聰明目之術﹐安黎和眾之宜﹐寄以腹心﹐不論冑閥。皎早參近暱﹐嘗預艱虞﹐知其無隱﹐賞以悉力﹐有見信之誠﹐非可疑之地。皎據有上游﹐忠於文帝。仲舉﹑子髙亦無爽於臣節者矣。列傳第十五謝哲蕭乾謝嘏張種王固孔奐蕭允弟引

謝哲﹐字穎豫﹐陳郡陽夏人也。祖朏﹐梁司徒。父譓﹐梁右光祿大夫。哲美風儀﹐舉止醞藉﹐而襟情豁然﹐爲士君子所重。起家梁祕書郎﹐累遷廣陵太守。侯景之亂﹐以母老因寓居廣陵﹐髙祖自京口渡江應接郭元建﹐哲乃委質﹐深被敬重。髙祖爲南徐州刺史﹐表哲爲長史。荊州陷﹐髙祖使哲奉表於晉安王勸進。敬帝承制徵爲給事黃門侍郎﹐領步兵校尉。貞陽侯僭位﹐以哲爲通直散騎常侍﹐侍東宮。敬帝卽位﹐遷長兼侍中。髙祖受命﹐遷都官尙書﹑豫州大中正﹑吏部尙書。出爲明威將軍﹑晉陵太守﹐入爲中書令。世祖嗣位﹐爲太子詹事。出爲明威將軍﹑衡陽內史﹐秩中二千石。遷長沙太守﹐將軍﹑加秩如故。還除散騎常侍﹑中書令。廢帝卽位﹐以本官領前將軍。髙宗爲錄尙書﹐引爲侍中﹑仁威將軍﹑司徒左長史。未拜﹐光大元年卒﹐時年五十九。贈侍中﹑中書監﹐謚康子。

蕭乾﹐字思惕﹐蘭陵人也。祖嶷﹐齊丞相豫章文獻王。父子範﹐梁祕書監。乾容止雅正﹐性恬簡﹐善隸書﹐得叔父子云之法。年九歲﹐召補國子《周易》生﹐梁司空袁昂時爲祭酒﹐深敬重之。十五﹐舉明經。釋褐東中郎湘東王法曹參軍﹐遷太子舍人。建安侯蕭正立出鎭南豫州﹐又板錄事參軍。累遷中軍宣城王中錄事諮議參軍。侯景平﹐髙祖鎭南徐州﹐引乾爲貞威將軍﹑司空從事中郎。遷中書侍郎﹑太子家令。

永定元年﹐除給事黃門侍郎。是時熊曇朗在豫章﹐周迪在臨川﹐畱異在東陽﹐陳寶應在建﹑晉﹐共相連結﹐閩中豪帥﹐往往立砦以自保﹐髙祖甚患之﹐乃令乾往使﹐諭以逆順﹐並觀虛實。將發﹐髙祖謂乾曰「建﹑晉恃險﹐好爲姦宄﹐方今天下初定﹐難便出兵。昔陸賈南徵﹐趙佗歸順﹐隨何奉使﹐黥布來臣﹐追想淸風﹐仿佛在目。況卿坐鎭雅俗﹐才髙昔賢﹐宜勉建功名﹐不煩更勞師旅。」乾旣至﹐曉以逆順﹐所在渠帥並率部眾開壁款附。其年﹐就除貞威將軍﹑建安太守。

天嘉二年﹐畱異反﹐陳寶應將兵助之﹐又資周迪兵糧﹐出寇臨川﹐因逼建安。乾單使臨郡﹐素無士卒﹐力不能守﹐乃棄郡以避寶應。時閩中守宰﹐並爲寶應迫脇﹐受其署置﹐乾獨不爲屈﹐徙居郊野﹐屏絕人事。及寶應平﹐乃出詣都督章昭達﹐昭達以狀表聞﹐世祖甚嘉之﹐超授五兵尙書。光大元年卒﹐謚曰靜子。

謝嘏﹐字含茂﹐陳郡陽夏人也。祖﹐齊金紫光祿大夫。父舉﹐梁中衛將軍﹑開府儀同三司。嘏風神淸雅﹐頗善屬文。起家梁祕書郎﹐稍遷太子中庶子﹐掌東宮管記﹐出爲建安太守。侯景之亂﹐嘏之廣州依蕭勃﹐承聖中﹐元帝徵爲五兵尙書﹐辭以道阻﹐轉授智武將軍。蕭勃以爲鎭南長史﹑南海太守。勃敗﹐還至臨川﹐爲周迪所畱。久之﹐又度嶺之晉安依陳寶應﹐世祖前後頻召之﹐嘏崎嶇寇虜﹐不能自拔。及寶應平﹐嘏方詣闕﹐爲禦史中丞江徳藻所舉劾﹐世祖不加罪責﹐以爲給事黃門侍郎。尋轉侍中﹐天康元年﹐以公事免﹐尋復本職。光大元年﹐爲信威將軍﹑中衛始興王長史。遷中書令﹑豫州大中正﹑都官尙書﹐領羽林監﹐中正如故。太建元年卒﹐贈侍中﹑中書令﹐謚曰光子。有文集行於世。

二子儼﹑伷。儼官至散騎常侍﹑侍中﹑禦史中丞﹑太常卿﹐出監東揚州。禎明二年卒於會稽﹐贈中護軍。

張種﹐字士苗﹐吳郡人也。祖辯﹐宋司空右長史﹑廣州刺史。父略﹐梁太子中庶子﹑臨海太守。種少恬靜﹐居處雅正﹐不妄交遊﹐傍無造請﹐時人爲之語曰「宋稱敷﹑演﹐梁則捲﹑充。淸虛學尙﹐種有其風。」仕梁王府法曹﹐遷外兵參軍﹐以父憂去職。服闋﹐爲中軍宣城王府主簿。種時年四十餘﹐家貧﹐求爲始豊令﹐入除中衛西昌侯府西曹掾。時武陵王爲益州刺史﹐重選府僚﹐以種爲徵西東曹掾﹐種辭以母老﹐抗表陳請﹐爲有司所奏﹐坐黜免。

侯景之亂﹐種奉其母東奔﹐久之得達鄕裏。俄而母卒﹐種時年五十﹐而毀瘠過甚﹐又迫以凶荒﹐未獲時葬﹐服制𨿽畢﹐而居處飲食﹐恆若在喪。及景平﹐司徒王僧辯以狀奏聞﹐起爲貞威將軍﹑治中從事史﹐並爲具葬禮﹐葬訖﹐種方卽吉。僧辯又以種年老﹐傍無胤嗣﹐賜之以妾﹐及居處之具。

貞陽侯僭位﹐除廷尉卿﹑太子中庶子。敬帝卽位﹐爲散騎常侍﹐遷禦史中丞﹐領前軍將軍。髙祖受禪﹐爲太府卿。天嘉元年﹐除左民尙書。二年﹐權監吳郡﹐尋徵復本職。遷侍中﹐領步兵校尉﹐以公事免﹐白衣兼太常卿﹐俄而卽眞。廢帝卽位﹐加領右軍將軍﹐未拜﹐攺領弘善宮衛尉﹐又領揚﹑東揚二州大中正。髙宗卽位﹐重爲都官尙書﹐領左驍騎將軍﹐遷中書令﹐驍騎﹑中正並如故。以疾授金紫光祿大夫。

種沈深虛靜﹐而識量宏博﹐時人皆以爲宰相之器。僕射徐陵嘗抗表讓位於種曰「臣種器懷沈密﹐文史優裕﹐東南貴秀﹐朝庭親賢﹐克壯其猷﹐宜居左執。」其爲時所推重如此。太建五年卒﹐時年七十﹐贈特進﹐謚曰元子。

種仁恕寡欲﹐𨿽歷居顯位﹐而家產屢空﹐終日晏然﹐不以爲病。太建初﹐女爲始興王妃﹐以居處僻陋﹐特賜宅一區﹐又累賜無錫﹑嘉興縣侯秩。嘗於無錫見有重囚在獄﹐天寒﹐呼出曝日﹐遂失之﹐世祖大笑﹐而不深責。有集十四卷。

種弟稜﹐亦淸靜有識度﹐官至司徒左長史﹐太建十一年卒﹐時年七十﹐贈光祿大夫。

種族子稚才﹐齊護軍衝之孫。少孤介特立﹐仕爲尙書金部郎中。遷右丞﹐建康令﹑太府卿﹑揚州別駕從事史﹐兼散騎常侍。使於周﹐還爲司農﹑廷尉卿。所歷並以淸白稱。

王固﹐字子堅﹐左光祿大夫通之弟也。少淸正﹐頗涉文史﹐以梁武帝甥封莫口亭侯。舉秀才。起家梁祕書郎﹐遷太子洗馬﹐掌東宮管記﹐丁所生母憂去職。服闋﹐除丹陽尹丞。侯景之亂﹐奔於荊州﹐梁元帝承制以爲相國戶曹屬﹐掌管記。尋聘於西魏﹐魏人以其梁氏外戚﹐待之甚厚。承聖元年﹐遷太子中庶子﹐尋爲貞威將軍﹑安南長史﹑尋陽太守。荊州陷﹐固之鄱陽﹐隨兄質度東嶺﹐居信安縣。紹泰元年﹐徵爲侍中﹐不就。永定中﹐移居吳郡。世祖以固淸靜﹐且欲申以婚姻。天嘉二年﹐至都﹐拜國子祭酒。三年﹐遷中書令。四年﹐又爲散騎常侍﹑國子祭酒。其年﹐以固女爲皇太子妃﹐禮遇甚重。

廢帝卽位﹐授侍中﹑金紫光祿大夫。時髙宗輔政﹐固以廢帝外戚﹐你媼恆往來禁中﹐頗宣密旨﹐事泄﹐比將伏誅﹐髙宗以固本無兵權﹐且居處淸潔﹐止免所居官﹐禁錮。

太建二年﹐隨例爲招遠將軍﹑宣惠豫章王諮議參軍。遷太中大夫﹑太常卿﹑南徐州大中正。七年﹐卒官﹐時年六十三。贈金紫光祿大夫。喪事所須﹐隨由資給。至徳二年攺葬﹐謚曰恭子。

固淸虛寡欲﹐居喪以孝聞。又崇信佛法﹐及丁所生母憂﹐遂終身蔬食﹐夜則坐禪﹐晝誦佛經﹐兼習《成實論》義﹐而於玄言非所長。嘗聘於西魏﹐因宴饗之際﹐請停殺一羊﹐羊於固前跪拜。又宴於昆明池﹐魏人以南人嗜魚﹐大設罟网﹐固以佛法咒之﹐遂一鱗不獲。

子寬﹐官至司徒左史﹑侍中。

孔奐﹐字休文﹐會稽山陰人也。曾祖琇之﹐齊左民尙書﹑吳興太守。祖臶﹐太子舍人﹑尙書三公郎。父稚孫﹐梁寧遠枝江公主簿﹑無錫令。奐數歲而孤﹐爲叔父虔孫所養。好學﹐善屬文﹐經史百家﹐莫不通涉。沛國劉顯時稱學府﹐每共奐討論﹐深相嘆服﹐乃執奐手曰「昔伯喈墳素悉與仲宣﹐吾當希彼蔡君﹐足下無愧王氏。」所保書籍﹐尋以相付。

州舉秀才﹐射策髙第。起家揚州主簿﹑宣惠湘東王行參軍﹐並不就。又除鎭西湘東王外兵參軍﹐入爲尙書倉部郎中﹐遷儀曹侍郎。時左民郎沈炯爲飛書所謗﹐將陷重辟﹐事連臺閣﹐人懷憂懼﹐奐廷議理之﹐竟得明白。丹陽尹何敬容以奐剛正﹐請補功曹史。出爲南昌侯相﹐值侯景亂﹐不之官。

京城陷﹐朝士並被拘縶﹐或薦奐於賊帥侯子鑑﹐子鑑命脫桎梏﹐厚遇之﹐令掌書記。時景軍士悉恣其凶威﹐子鑑景之腹心﹐委任又重﹐朝士見者﹐莫不卑俯屈折﹐奐獨敖然自若﹐無所下。或諫奐曰「當今亂世﹐人思苟免﹐獯羯無知﹐豈可抗之以義﹖」奐曰「吾性命有在﹐𨿽未能死﹐豈可取媚凶醜﹐以求全乎﹖」時賊徒剝掠子女﹐拘逼士庶﹐奐每保持之﹐得全濟者甚眾。

尋遭母憂﹐哀毀過禮。時天下喪亂﹐皆不能終三年之喪﹐惟奐及吳國張種﹐在寇亂中守持法度﹐並以孝聞。

及景平﹐司徒王僧辯先下辟書﹐引奐爲左西曹掾﹐又除丹陽尹丞。梁元帝於荊州卽位﹐徵奐及沈炯並令西上﹐僧辯累表請畱之。帝手敕報僧辯曰「孔﹑沈二士﹐今且借公。」其爲朝廷所重如此。仍除太尉從事中郎。僧辯爲揚州刺史﹐又補揚州治中從事史。時侯景新平﹐每事艸創﹐憲章故事﹐無復存者﹐奐博物彊識﹐甄明故實﹐問無不知﹐儀注體式﹐箋表書翰﹐皆出於奐。

髙祖作相﹐除司徒右長史﹐遷給事黃門侍郎。齊遣東方老﹑蕭軌等來寇﹐軍至後湖﹐都邑搔擾﹐又四方壅隔﹐糧運不繼﹐三軍取給﹐惟在京師﹐乃除奐爲貞威將軍﹑建康令。時累歲兵荒﹐戶口流散﹐勍敵忽至﹐徵求無所﹐髙祖克日決戰﹐乃令奐多營麥飯﹐以荷葉裹之﹐一宿之間﹐得數萬裹﹐軍人旦食訖﹐棄其餘﹐因而決戰﹐遂大破賊。

髙祖受禪﹐遷太子中庶子。永定二年﹐除晉陵太守。晉陵自宋﹑齊以來﹐舊爲大郡﹐𨿽經寇擾﹐猶爲全實﹐前後二千石多行侵暴﹐奐淸白自守﹐妻子並不之官﹐惟以單船監郡﹐所得秩俸﹐隨卽分贍孤寡﹐郡中大悅﹐號曰「神君」。曲阿富人殷綺﹐見奐居處素儉﹐乃餉衣一襲﹐氈被一具。奐曰「太守身居美祿﹐何爲不能辦此﹐但民有未周﹐不容獨享溫飽耳。勞卿厚意﹐幸勿爲煩。」

初﹐世祖在吳中﹐聞奐善政﹐及踐祚﹐徵爲禦史中丞﹐領揚州大中正。奐性剛直﹐善持理﹐多所糾劾﹐朝廷甚敬憚之。深達治體﹐每所敷奏﹐上未嘗不稱善﹐百司滯事﹐皆付奐決之。遷散騎常侍﹐領步兵校尉﹐中書舍人﹐掌詔誥﹐揚﹑東揚二州大中正。天嘉四年﹐重除禦史中丞﹐尋爲五兵尙書﹐常侍﹑中正如故。時世祖不豫﹐臺閣眾事﹐並令僕射到仲舉共奐決之。及世祖疾篤﹐奐與髙宗及仲舉並吏部尙書袁樞﹑中書舍人劉師知等入侍醫藥。世祖嘗謂奐等曰「今三方鼎峙﹐生民未乂﹐四海事重﹐宜須長君。朕欲近則晉成﹐遠隆殷法﹐卿等須遵此意。」奐乃流涕歔欷而對曰「陛下禦膳違和﹐痊復非久﹐皇太子春秋鼎盛﹐聖徳日躋﹐安成王介弟之尊﹐足爲周旦﹐阿衡宰輔﹐若有廢立之心﹐臣等愚誠﹐不敢聞詔。」世祖曰「古之遺直﹐復見於卿。」天康元年﹐乃用奐爲太子詹事﹐二州中正如故。

世祖崩﹐廢帝卽位﹐除散騎常侍﹑國子祭酒。光大二年﹐出爲信武將軍﹑南中郎康樂侯長史﹑尋陽太守﹐行江州事。髙宗卽位﹐進號仁威將軍﹑云麾始興王長史﹐余並如故。奐在職淸儉﹐多所規正﹐髙宗嘉之﹐賜米五百斛﹐並累降敕書殷勤勞問。太建三年﹐徵爲度支尙書﹐領右軍將軍。五年﹐攺領太子中庶子﹐與左僕射徐陵參掌尙書五條事。六年﹐遷吏部尙書。七年﹐加散騎常侍。八年﹐攺加侍中。時有事北討﹐克復淮﹑泗﹐徐﹑豫酋長﹐降附相繼﹐封賞選敍﹐紛紜重疊﹐奐應接引進﹐門無停賓。加以鑑識人物﹐詳練百氏﹐凡所甄拔﹐衣冠縉紳﹐莫不悅伏。

性耿介﹐絕請托﹐𨿽儲副之尊﹐公侯之重﹐溺情相及﹐終不爲屈。始興王叔陵之在湘州﹐累諷有司﹐固求臺鉉。奐曰「衮章之職﹐本以徳舉﹐未必皇枝。」因抗言於髙宗。髙宗曰「始興那忽望公﹐且朕兒爲公﹐須在鄱陽王后。」奐曰「臣之所見﹐亦如聖旨。」後主時在東宮﹐欲以江總爲太子詹事﹐令管記陸瑜言之於奐。奐謂瑜曰「江有潘﹑陸之華﹐而無園﹑綺之實﹐輔弼儲宮﹐竊有所難。」瑜具以白後主﹐後主深以爲恨﹐乃自言於髙宗。髙宗將許之﹐奐乃奏曰「江總文華之人﹐今皇太子文華不少﹐豈藉於總﹗如臣愚見﹐願選惇重之才﹐以居輔導。」帝曰「卽如卿言﹐誰當居此﹖」奐曰「都官尙書王廓﹐世有懿徳﹐識性惇敏﹐可以居之。」後主時亦在側﹐乃曰「廓王泰之子﹐不可居太子詹事。」奐又奏曰「宋朝範曄卽範泰之子﹐亦爲太子詹事﹐前代不疑。」後主固爭之﹐帝卒以總爲詹事﹐由是忤旨。其梗正如此。

初﹐後主欲官其私寵﹐以屬奐﹐奐不從。及右僕射陸繕遷職﹐髙宗欲用奐﹐已艸詔訖﹐爲後主所抑﹐遂不行。九年﹐遷侍中﹑中書令﹑領左驍騎將軍﹑揚﹑東揚﹑豊三州大中正。十一年﹐轉太常卿﹐侍中﹑中正並如故。十四年﹐遷散騎常侍﹑金紫光祿大夫﹐領前軍將軍﹐未拜﹐攺領弘範宮衛尉。至徳元年卒﹐時年七十。贈散騎常侍﹐本官如故。有集十五卷﹐彈文四卷。

子紹薪﹑紹忠。紹忠字孝揚﹐亦有才學﹐官至太子洗馬﹑儀同鄱陽王東曹掾。

蕭允﹐字叔佐﹐蘭陵人也。曾祖思話﹐宋徵西將軍﹑開府儀同三司﹑尙書右僕射﹐封陽穆公。祖惠蒨﹐散騎常侍﹑太府卿﹑左民尙書。父介﹐梁侍中﹑都官尙書。允少知名﹐風神凝遠﹐通達有識鑑﹐容止醞藉﹐動合規矩。起家邵陵王法曹參軍﹐轉湘東王主簿﹐遷太子洗馬。侯景攻陷臺城﹐百僚奔散﹐允獨整衣冠坐於宮坊﹐景軍人敬而弗之逼也。尋出居京口。時寇賊縱橫﹐百姓波駭﹐衣冠士族﹐四出奔散﹐允獨不行。人問其故﹐允答曰「夫性命之道﹐自有常分﹐豈可逃而獲免乎﹖但患難之生﹐皆生於利﹐苟不求利﹐禍從何生﹖方今百姓爭欲奮臂而論大功﹐一言而取卿相﹐亦何事於一書生哉﹖莊周所謂畏影避迹﹐吾弗爲也。」乃閉門靜處﹐並日而食﹐卒免於患。

侯景平後﹐髙祖鎭南徐州﹐以書召之﹐允又辭疾。永定中﹐侯安都爲南徐州刺史﹐躬造其廬﹐以申長幼之敬﹐天嘉三年﹐徵爲太子庶子。三年﹐除稜威將軍﹑丹陽尹丞。五年﹐兼侍中﹐聘於周﹐還拜中書侍郎﹑大匠卿。髙宗卽位﹐遷黃門侍郎。五年﹐出爲安前晉安王長史。六年﹐晉安王爲南豫州﹐允復爲王長史。時王尙少﹐未親民務﹐故委允行府州事。入爲光祿卿。允性惇重﹐未嘗以榮利幹懷。及晉安出鎭湘州﹐又苦攜允﹐允少與蔡景歷善﹐景歷子徵修父黨之敬﹐聞允將行﹐乃詣允曰「公年徳並髙。國之元老﹐從容坐鎭﹐旦夕自爲列曹﹐何爲方復辛苦在外﹗」允答曰「已許晉安﹐豈可忘信。」其恬於榮勢如此。

至徳三年﹐除中衛豫章王長史﹐累遷通直散騎常侍﹑光勝將軍﹑司徒左長史﹑安徳宮少府。鎭衛鄱陽王出鎭會稽﹐允又爲長史﹐帶會稽郡丞。行經延陵季子廟﹐設萍藻之薦﹐托爲異代之交﹐爲詩以敍意﹐辭理淸典。後主嘗問蔡徵曰「卿世與蕭允相知﹐此公志操何如﹖」徵曰「其淸虛玄遠﹐殆不可測﹐至於文章﹐可得而言。」因誦允詩以對﹐後主嗟賞久之。其年拜光祿大夫。

及隋師濟江﹐允遷於關右。是時朝士至長安者﹐例並授官﹐惟允與尙書僕射謝伷辭以老疾﹐隋文帝義之﹐並厚賜錢帛。尋以疾卒於長安﹐時年八十四。弟引。

引字叔休。方正有器局﹐望之儼然﹐𨿽造次之間﹐必由法度。性聰敏﹐博學﹐善屬文。釋褐著作佐郎﹐轉西昌侯儀同府主簿。侯景之亂﹐梁元帝爲荊州刺史﹐朝士多往歸之。引曰「諸王力爭﹐禍患方始﹐今日逃難﹐未是擇君之秋。吾家再世爲始興郡﹐遺愛在民﹐正可南行以存家門耳。」於是與弟彤及宗親等百餘人奔嶺表。時始興人歐陽頠爲衡州刺史﹐引往依焉。頠後遷爲廣州﹐病死﹐子紇領其眾。引每疑紇有異﹐因事規正﹐由是情禮漸疏。及紇舉兵反﹐時京都士人岑之敬﹑公孫挺等並皆惶駭﹐惟引恬然﹐謂之敬等曰「管幼安﹑袁曜卿亦但安坐耳。君子正身以明道﹐直己以行義﹐亦復何憂懼乎﹖」及章昭達平番禺﹐引始北還。髙宗召引問嶺表事﹐引具陳始末﹐帝甚悅﹐卽日拜金部侍郎。

引善隸書﹐爲當時所重。髙宗嘗披奏事﹐指引署名曰「此字筆勢翩翩﹐似鳥之欲飛。」引謝曰「此乃陛下假其羽毛耳。」又謂引曰「我每有所忿﹐見卿輒意解﹐何也﹖」引曰「此自陛下不遷怒﹐臣何預此恩。」太建七年﹐加戎昭將軍。九年﹐除中衛始興王咨議參軍﹐兼金部侍郎。

引性抗直﹐不事權貴﹐左右近臣無所造請﹐髙宗每欲遷用﹐輒爲用事者所裁。及呂梁覆師﹐戎儲空匱﹐乃轉引爲庫部侍郎﹐掌知營造弓弩槊箭等事。引在職一年﹐而器械充牣。頻加中書侍郎﹑貞威將軍﹑黃門郎。十二年﹐吏部侍郎缺﹐所司屢舉王寬﹑謝燮等﹐帝並不用﹐乃中詔用引。

時廣州刺史馬靖甚得嶺表人心﹐而兵甲精練﹐每年深入俚洞﹐又數有戰功﹐朝野頗生異議。髙宗以引悉嶺外物情﹐且遣引觀靖﹐審其舉措﹐諷令送質。引奉密旨南行﹐外托收督賧物。旣至番禺﹐靖卽悟旨﹐盡遣兒弟下都爲質。還至贛水﹐而髙宗崩﹐後主卽位﹐轉引爲中庶子﹐以疾去官。明年﹐京師多盜﹐乃復起爲貞威將軍﹑建康令。

時殿內隊主吳璡﹐及宦官李善度﹑蔡脫兒等多所請屬﹐引一皆不許。引族子密時爲黃門郎﹐諫引曰「李﹑蔡之勢﹐在位皆畏憚之﹐亦宜小爲身計。」引曰「吾之立身﹐自有本末﹐亦安能爲李﹑蔡攺行。就令不平﹐不過解職耳。」吳璡竟作飛書﹐李﹑蔡証之﹐坐免官﹐卒於家﹐時年五十八。子徳言﹐最知名。

引宗族子弟﹐多以行義知名。弟彤﹐以恬靜好學﹐官至太子中庶子﹑南康王長史。密字士機﹐幼而聰敏﹐博學有文詞。祖琛﹐梁特進。父遊﹐少府卿。密太建八年﹐兼散騎常侍﹐聘於齊。歷位黃門侍郎﹑太子中庶子﹑散騎常侍。

史臣曰﹕謝﹑王﹑張﹑蕭﹐咸以淸淨爲風﹐文雅流譽﹐𨿽更多難﹐終克成名。奐謇諤在公﹐英飆振俗﹐詳其行事﹐抑古之遺愛矣。固之蔬菲禪悅﹐斯乃出俗者焉﹐猶且致絓於黜免﹐有懼於傾覆。是知上官﹑博陸之權勢﹐閻﹑鄧﹑梁﹑竇之震動﹐吁可畏哉﹗列傳第十六陸子隆錢道戢駱牙

陸子隆﹐字興世﹐吳郡吳人也。祖敞之﹐梁嘉興令。父悛﹐封氏令。子隆少慷慨﹐有志功名。起家東宮直後。侯景之亂﹐於鄕裏聚徒。是時張彪爲吳郡太守﹐引爲將帥。彪徙鎭會稽﹐子隆隨之。及世祖討彪﹐彪將沈泰﹑吳寶眞﹑申縉等皆降﹐而子隆力戰敗績﹐世祖義之﹐復使領其部曲﹐板爲中兵參軍。歷始豊﹑永興二縣令。

世祖嗣位﹐子隆領甲仗宿衛。尋隨侯安都拒王琳於柵口。王琳平﹐授左中郎將。天嘉元年﹐封益陽縣子﹐邑三百戶。出爲髙唐郡太守。二年﹐除明威將軍﹑廬陵太守。時周迪據臨川反﹐東昌縣人修行師應之﹐率兵以攻子隆﹐其鋒甚盛。子隆設伏於外﹐仍閉門偃甲﹐示之以弱。及行師至﹐腹背擊之﹐行師大敗﹐因乞降﹐子隆許之﹐送於京師。

四年﹐周迪引陳寶應復出臨川﹐子隆隨都督章昭達討迪。迪退走﹐因隨昭達逾東興嶺﹐討陳寶應。軍至建安﹐以子隆監郡。寶應據建安之湖際以拒官軍﹐子隆與昭達各據一營﹐昭達先與賊戰﹐不利﹐亡其鼓角﹐子隆聞之﹐率兵來救﹐大破賊徒﹐盡獲昭達所亡羽儀甲仗。晉安平﹐子隆功最﹐遷假節﹑都督武州諸軍事﹐將軍如故。尋攺封朝陽縣伯﹐邑五百戶。廢帝卽位﹐進號智武將軍﹐加員外散騎常侍﹐餘如故。

華皎據湘州反﹐以子隆居其心腹﹐皎深患之﹐頻遣使招誘﹐子隆不從﹐皎因遣兵攻之﹐又不能克。及皎敗於郢州﹐子隆出兵以襲其後﹐因與王師相會。授持節﹑通直散騎常侍﹑都督武州諸軍事﹐進爵爲侯﹐增邑並前七百戶。尋遷都督荊﹑信﹑祐三州諸軍事﹑宣毅將軍﹑荊州刺史﹐持節﹑常侍如故。是時荊州新置﹐治於公安﹐城池未固﹐子隆修建城郭﹐綏集夷夏﹐甚得民和﹐當時號爲稱職。三年﹐吏民詣都上表﹐請立碑頌美功績﹐詔許之。太建元年﹐進號云麾將軍。二年卒﹐時年四十七。贈散騎常侍﹐謚曰威。子之武嗣。

之武年十六﹐領其舊軍﹐隨吳明徹北伐有功﹐官至王府主簿﹑弘農太守﹐仍隸明徹。明徹於呂梁敗績﹐之武逃歸﹐爲人所害﹐時年二十二。

子隆弟子才﹐亦有幹略﹐從子隆徵討有功﹐除南平太守﹐封始興縣子﹐邑三百戶。從吳明徹北伐﹐監安州﹐鎭於宿預。除中衛始興王咨議參軍﹐遷飆猛將軍﹑信州刺史。太建十三年卒﹐時年四十二﹐贈員外散騎常侍。

錢道戢﹐字子韜﹐吳興長城人也。父景深﹐梁漢壽令。道戢少以孝行著聞﹐及長﹐頗有幹略﹐髙祖微時﹐以從妹妻焉。從平盧子略於廣州﹐除濱江令。髙祖輔政﹐遣道戢隨世祖平張彪於會稽﹐以功拜直閣將軍﹐除員外散騎常侍﹑假節﹑東徐州刺史﹐封永安縣侯﹐邑五百戶。仍領甲卒三千﹐隨侯安都鎭防梁山﹐尋領錢塘﹑余杭二縣令。永定三年﹐隨世祖鎭於南皖口。天嘉元年﹐又領剡令﹐鎭於縣之南巖﹐尋爲臨海太守﹐鎭巖如故。

侯安都之討畱異也﹐道戢帥軍出松陽以斷其後。異平﹐以功拜持節﹑通直散騎常侍﹑輕車將軍﹑都督東西二衡州諸軍事﹑衡州刺史﹐領始興內史。光大元年﹐增邑並前七百戶。

髙宗卽位﹐徵歐陽紇入朝﹐紇疑懼﹐乃舉兵來攻衡州﹐道戢與戰﹐卻之。及都督章昭達率兵討紇﹐以道戢爲步軍都督﹐由間道斷紇之後。紇平﹐除左衛將軍。

太建二年﹐又隨昭達徵蕭巋於江陵﹐道戢別督眾軍與陸子隆焚靑泥舟艦﹐仍爲昭達前軍﹐攻安蜀城﹐降之。以功加散騎常侍﹑仁武將軍﹐增邑並前九百戶。其年﹐遷仁威將軍﹑吳興太守。未行﹐攺授使持節﹑都督郢﹑巴﹑武三州諸軍事﹑郢州刺史。王師北討﹐道戢與儀同黃法抃圍歷陽。歷陽城平﹐因以道戢鎭之。以功加云麾將軍﹐增邑並前一千五百戶。其年十一月遘疾卒﹐時年六十三。贈本官﹐謚曰肅。子邈嗣。

駱牙﹐字旗門﹐吳興臨安人也。祖祕道﹐梁安成王田曹參軍。父裕﹐鄱陽嗣王中兵參軍事。牙年十二﹐宗人有善相者﹐云「此郎容貌非常﹐必將遠致。」梁太淸末﹐世祖嘗避地臨安﹐牙母陵﹐睹世祖儀表﹐知非常人﹐賓待甚厚。及世祖爲吳興太守﹐引牙爲將帥﹐因從平杜龕﹑張彪等﹐每戰輒先鋒陷陣﹐勇冠眾軍﹐以功授眞閣將軍。太平二年﹐以母憂去職。世祖鎭會稽﹐起爲山陰令。永定三年﹐除安東府中兵參軍﹐出鎭冶城。尋從世祖拒王琳於南皖。世祖卽位﹐授假節﹑威虜將軍﹑員外散騎常侍﹐封常安縣侯﹐邑五百戶。尋爲臨安令﹐遷越州刺史﹐余並如故。

初﹐牙母之卒也﹐於時饑饉兵荒﹐至是始葬﹐詔贈牙母常安國太夫人﹐謚曰恭。遷牙爲貞威將軍﹑晉陵太守。

三年﹐以平周迪之功﹐遷冠軍將軍﹑臨川內史。太建三年﹐授安遠將軍﹑衡陽內史﹐未拜﹐徙爲桂陽太守。八年﹐還朝﹐遷散騎常侍﹐入直殿省。十年﹐授豊州刺史﹐余並如故。至徳二年卒﹐時年五十七。贈安遠將軍﹑廣州刺史。子義嗣。

史臣曰﹕陸子隆﹑錢道戢﹐或舉門願從﹐或舊齒樹勛﹐有統領之才﹐充師旅之寄。至於受任籓屏﹐功績並著﹐美矣﹗駱牙識眞有奉﹐知世祖天授之徳﹐蓋張良之亞歟﹖牙母智深先覺﹐符柏谷之禮﹐君子知鑑識弘遠﹐其在玆乎﹗列傳第十七沈君理王瑒陸繕

沈君理﹐字仲倫﹐吳興人也。祖僧畟﹐梁左民尙書。父巡﹐素與髙祖相善﹐梁太淸中爲東陽太守。侯景平後﹐元帝徵爲少府卿。荊州陷﹐蕭詧署金紫光祿大夫。

君理美風儀﹐博涉經史﹐有識鑑。起家湘東王法曹參軍。髙祖鎭南徐州﹐巡遣君理自東陽謁於髙祖﹐髙祖器之﹐命尙會稽長公主﹐辟爲府西曹掾﹐稍遷中衛豫章王從事中郎﹐尋加明威將軍﹐兼尙書吏部侍郎。遷給事黃門侍郎﹐監吳郡。髙祖受禪﹐拜駙馬都尉﹐封永安亭侯。出爲吳郡太守。是時兵革未寧﹐百姓荒獘﹐軍國之用﹐咸資東境﹐君理招集士卒﹐修治器械﹐民下悅附﹐深以干理見稱。

世祖嗣位﹐徵爲侍中﹐遷守左民尙書﹐未拜﹐爲明威將軍﹑丹陽尹。天嘉三年﹐重授左民尙書﹐領步兵校尉﹐尋攺前軍將軍。四年﹐侯安都徙鎭江州﹐以本官監南徐州。六年﹐出爲仁威將軍﹑東陽太守。天康元年﹐以父憂去職。君理因自請往荊州迎喪柩﹐朝議以在位重臣﹐難令出境﹐乃遣令長兄君嚴往焉。及還﹐將葬﹐詔贈巡侍中﹑領軍將軍﹐謚曰敬子。其年起君理爲信威將軍﹑左衛將軍。又起爲持節﹑都督東衡﹑衡二州諸軍事﹑仁威將軍﹑東衡州刺史﹐領始興內史。又起爲明威將軍﹑中書令。前後奪情者三﹐並不就。

太建元年﹐服闋﹐除太子詹事﹐行東宮事﹐遷吏部尙書。二年﹐髙宗以君理女爲皇太子妃﹐賜爵望蔡縣侯﹐邑五百戶。四年﹐加侍中。五年﹐遷尙書右僕射﹐領吏部﹐侍中如故。其年有疾﹐輿駕親臨視﹐九月卒﹐時年四十九。詔贈侍中﹑太子少傅。喪事所須﹐隨由資給。重贈翊左將軍﹑開府儀同三司﹐侍中如故。謚曰貞憲。君理子遵儉早卒﹐以弟君髙子遵禮爲嗣。

君理第五叔邁﹐亦方正有幹局﹐仕梁爲尙書金部郎。永定中﹐累遷中書侍郎。天嘉中﹐歷太僕﹑廷尉﹐出爲鎭東始興王長史﹑會稽郡丞﹐行東揚州事。光大元年﹐除尙書吏部郎。太建元年﹐遷爲通直散騎常侍﹐侍東宮。二年卒﹐時年五十二﹐贈散騎常侍。

君理第六弟君髙﹐字季髙﹐少知名﹐性剛直﹐有吏能。以家門外戚﹐早居淸顯﹐歷太子舍人﹑洗馬﹑中舍人﹑髙宗司空府從事中郎﹑廷尉卿。太建元年﹐東境大水﹐百姓饑獘﹐乃以君髙爲貞威將軍﹑吳令。尋除太子中庶子﹑尙書吏部郎﹑衛尉卿。出爲宣遠將軍﹑平南長沙王長史﹑南海太守﹐行廣州事。以女爲王妃﹐固辭不行﹐復爲衛尉卿。八年﹐詔授持節﹑都督廣等十八州諸軍事﹑寧遠將軍﹑平越中郎將﹑廣州刺史。嶺南俚﹑獠世相攻伐﹐君髙本文吏﹐無武幹﹐推心撫禦﹐甚得民和。十年﹐卒於官﹐時年四十七。贈散騎常侍﹐謚曰祁子。

王瑒﹐字子玙﹐司空衝之第十二子也。沈靜有器局﹐美風儀﹐舉止醞藉。梁大同中﹐起家祕書郎﹐遷太子洗馬。元帝承制﹐徵爲中書侍郎﹐直殿省﹐仍掌相府管記。出爲東宮內史﹐遷太子中庶子。丁所生母憂﹐歸於丹陽。江陵陷﹐梁敬帝承制﹐除仁威將軍﹑尙書吏部郎中。貞陽侯僭位﹐以敬帝爲太子﹐授瑒散騎常侍﹐侍東宮。尋遷長史兼侍中。

髙祖入輔﹐以爲司徒左長史。永定元年﹐遷守五兵尙書。世祖嗣位﹐授散騎常侍﹐領太子庶子﹐侍東宮。遷領左驍騎將軍﹑太子中庶子﹐常侍﹑侍中如故。瑒爲侍中六載﹐父衝嘗爲瑒辭領中庶子﹐世祖顧謂衝曰「所以久畱瑒於承華﹐政欲使太子微有瑒風法耳。」廢帝嗣位﹐以侍中領左驍騎將軍。光大元年﹐以父憂去職。

髙宗卽位﹐太建元年﹐復除侍中﹐領左驍騎將軍。遷度支尙書﹐領羽林監。出爲信威將軍﹑云麾始興王長史﹐行州府事。未行﹐遷中書令﹐尋加散騎常侍﹐除吏部尙書﹐常侍如故。瑒性寬和﹐及居選職﹐務在淸靜﹐謹守文案﹐無所抑揚。尋授尙書右僕射﹐未拜﹐加侍中﹐遷左僕射﹐參掌選事﹐侍中如故。瑒兄弟三十餘人﹐居家篤睦﹐每歲時饋遺﹐徧及近親﹐惇誘諸弟﹐並稟其規訓。太建八年卒﹐時年五十四。贈侍中﹑特進﹑護軍將軍。喪事隨所資給。謚曰光子。

瑒第十三弟瑜﹐字子珪﹐亦知名﹐美容儀﹐早歷淸顯﹐年三十﹐官至侍中。永定元年﹐使於齊﹐以陳郡袁憲爲副﹐齊以王琳之故﹐執而囚之。齊文宣帝每行﹐載死囚以從﹐齊人呼曰「供禦囚」﹐每有他怒﹐則召殺之﹐以快其意。瑜及憲並危殆者數矣﹐齊僕射楊遵彥憫其無辜﹐每救護之。天嘉二年還朝﹐詔復侍中﹐頃之卒﹐時年四十。贈本官﹐謚曰貞子。

陸繕﹐字士繻﹐吳郡吳人也。祖惠曉﹐齊太常卿。父任﹐梁禦史中丞。繕幼有志尙﹐以雅正知名。起家梁宣惠武陵王法曹參軍。承聖中﹐授中書侍郎﹐掌東宮管記。江陵陷﹐繕微服遁還京師。紹泰元年﹐除司徒右長史﹐禦史中丞﹐以父任所終﹐固辭不就。髙祖引繕爲司徒司馬﹐遷給事黃門侍郎﹑領步兵校尉﹑通直散騎常侍﹐兼侍中。永定元年﹐遷侍中。時畱異擁割東陽﹐新安人向文政與異連結﹐因據本郡﹐朝廷以繕爲貞威將軍﹑新安太守。

世祖嗣位﹐徵爲太子中庶子﹐領步兵校尉﹐掌東宮管記。繕儀表端麗﹐進退閒雅﹐世祖使太子諸王咸取則焉。其趨步躡履﹐皆令習繕規矩。除尙書吏部郎中﹐步兵如故﹐仍侍東宮。陳寶應平後﹐出爲貞毅將軍﹑建安太守。秩滿﹐爲散騎常侍﹑禦史中丞﹐猶以父之所終﹐固辭﹐不許﹐乃權換廨宇徙居之。

太建初﹐遷度支尙書﹑侍中﹑太子詹事﹐行東宮事﹐領揚州大中正。及太子親蒞庶政﹐解行事﹐加散騎常侍﹐攺加侍中。遷尙書右僕射﹐尋遷左僕射﹐參掌選事﹐侍中如故。更爲尙書僕射﹐領前將軍。重授左僕射﹐領揚州大中正﹐別敕令與徐陵等七人參議政事。十二年卒﹐時年六十三。贈侍中﹑特進﹑金紫光祿大夫﹐謚曰安子。太子以繕東宮舊臣﹐特賜祖奠。

繕子辯惠﹐年數歲﹐詔引入殿內﹐辯惠應對進止有父風﹐髙宗因賜名辯惠﹐字敬仁云。

繕兄子見賢﹐亦方雅﹐髙宗爲揚州牧﹐乃以爲治中從事史﹐深被知遇。歷給事黃門侍郎﹐長沙﹑鄱陽二王長史﹐帶尋陽太守﹐少府卿。太建十年卒﹐時年五十。贈廷尉卿﹐謚曰平子。

史臣曰﹕夫衣冠雅道﹐廊廟嘉猷﹐諒以操履惇修﹐局宇詳正。經曰「容止可觀」﹐《詩》言「其儀罔忒」﹐彼三子者﹐其有斯風焉。列傳第十八周弘正弟弘直弘直子確袁憲

周弘正﹐字思行﹐汝南安城人﹐晉光祿大夫顗之九世孫也。祖顒﹐齊中書侍郎﹐領著作。父寶始﹐梁司徒祭酒。弘正幼孤﹐及弟弘讓﹑弘直﹐俱爲伯父侍中護軍捨所養。年十歲﹐通《老子》《周易》﹐捨每與談論﹐輒異之﹐曰「觀汝神情穎晤﹐淸理警發﹐後世知名﹐當出吾右。」河東裴子野深相賞納﹐請以女妻之。十五﹐召補國子生﹐仍於國學講《周易》﹐諸生傳習其義。以季春入學﹐孟冬應舉﹐學司以其日淺﹐弗之許焉。博士到洽議曰「周郎年未弱冠﹐便自講一經﹐𨿽曰諸生﹐實堪師表﹐無俟策試。」起家梁太學博士。晉安王爲丹陽尹﹐引爲主簿。出爲鄴令﹐丁母憂去職。服闋﹐歷曲阿﹑安吉令。普通中﹐初置司文義郎﹐直壽光省﹐以弘正爲司義侍郎。

中大通三年﹐梁昭明太子薨﹐其嗣華容公不得立﹐乃以晉安王爲皇太子﹐弘正乃奏記曰﹕

竊聞捴謙之象﹐起於羲﹑軒爻畫﹐揖讓之源﹐生於堯﹑舜禪受﹐其來尙矣﹐可得而詳焉。夫以廟堂﹑汾水﹐殊途而同歸﹐稷﹑契﹑巢﹑許﹐異名而一貫﹐出者稱爲元首﹐處者謂之外臣﹐莫不內外相資﹐表裏成治﹐斯蓋萬代同規﹐百王不易者也。曁於三王之世﹐浸以陵夷﹐各親其親﹐各子其子。乃至七國爭雄﹐劉項競逐﹐皇漢扇其俗﹐有晉揚其波﹐謙讓之道廢﹐多歷年所矣。夫文質遞變﹐澆淳相革﹐還朴反古﹐今也其時。

伏惟明大王殿下﹐天挺將聖﹐聰明神武﹐百辟冠冕﹐四海歸仁。是以皇上發徳音﹐下明詔﹐以大王爲國之儲副﹐乃天下之本焉。𨿽復夏啟﹑周誦﹐漢儲﹑魏兩﹐此數君者﹐安足爲大王道哉。意者願聞殿下抗目夷上仁之義﹐執子臧大賢之節﹐逃玉輿而弗乘﹐棄萬乘如脫屣﹐庶攺澆競之俗﹐以大吳國之風。古有其人﹐今聞其語﹐能行之者﹐非殿下而誰﹖能使無爲之化﹐復興於邃古﹐讓王之道﹐不墜於來葉﹐豈不盛歟﹗豈不盛歟﹗

弘正陋學書生﹐義慚稽古﹐家自汝﹑潁﹐世傳忠烈﹐先人決曹掾燕抗辭九諫﹐髙節萬乘﹐正色三府﹐𨿽盛徳之業將絕﹐而狂直之風未墜。是以敢布腹心﹐肆其愚瞽。如使芻言野說﹐少陳於聽覽﹐縱復委身烹鼎之下﹐絕命肺石之上﹐𨿽死之日﹐猶生之年。

其抗直守正﹐皆此類也。

累遷國子博士。時於城西立士林館﹐弘正居以講授﹐聽者傾朝野焉。弘正啟梁武帝《周易》疑義五十條﹐又請釋《乾》《坤》《二系》曰「臣聞《易》稱立以盡意﹐系辭以盡言﹐然後知聖人之情﹐幾可見矣。自非含微體極﹐盡化窮神﹐豈能通誌成務﹐探賾致遠。而宣尼比之桎梏﹐絕韋編於漆字﹐軒轅之所聽瑩﹐遺玄珠於赤水。伏惟陛下一日萬機﹐匪勞神於瞬息﹐凝心妙本﹐常自得於天眞﹐聖智無以隱其幾深﹐明神無以淪其不測。至若爻畫之苞於《六經》﹐文辭之窮於《兩系》﹐名儒劇談以歷載﹐鴻生抵掌以終年﹐莫有試遊其籓﹐未嘗一見其涘。自制旨降談﹐裁成《易》道﹐析至微於秋毫﹐渙曾冰於幽谷。臣親承音旨﹐職司宣授﹐後進詵詵﹐不無傳業。但《乾》《坤》之蘊未剖﹐《系》表之妙莫詮﹐使一經深致﹐尙多所惑。臣不涯庸淺﹐輕率短陋﹐謹與受業諸生淸河張譏等三百一十二人﹐於《乾》《坤》《二系》《象》《爻》未啟﹐伏願聽覽之閒﹐曲垂提訓﹐得使微臣鉆仰﹐成其篤習﹐後昆好事﹐專門有奉。自惟多幸﹐歡沐道於堯年﹐肄業終身﹐不知老之將至。天尊不聞﹐而冒陳請﹐冰谷置懷﹐罔識攸厝。」詔答曰「設《卦》觀象﹐事遠文髙﹐作《系》表言﹐辭深理奧﹐東魯絕編之思﹐西伯幽憂之作﹐事逾三古﹐人更七聖﹐自商瞿稟承﹐子庸傳授﹐篇簡湮沒﹐歲月遼遠。田生表菑川之譽﹐梁丘擅瑯邪之學﹐代郡範生﹐山陽王氏﹐人藏荊山之寶﹐各盡玄言之趣﹐說或去取﹐意有詳略。近搢紳之學﹐咸有稽疑﹐隨答所問﹐已具別解。知與張譏等三百一十二人須釋《乾》《坤》《文言》及《二系》﹐萬機小暇﹐試當討論。」

弘正博物知玄象﹐善占候。大同末﹐嘗謂弟弘讓曰「國家厄運﹐數年當有兵起﹐吾與汝不知何所逃之。」及梁武帝納侯景﹐弘正謂弘讓曰「亂階此矣。」京城陷﹐弘直爲衡陽內史﹐元帝在江陵﹐遺弘直書曰「適有都信﹐賢兄博士平安。但京師搢紳﹐無不附逆﹐王克已爲家臣﹐陸緬身充卒伍﹐惟有周生﹐確乎不拔。言及西軍﹐潺湲掩淚﹐恆思吾至﹐如望歲焉﹐松柏後凋﹐一人而已。」王僧辯之討侯景也﹐弘正與弘讓自拔迎軍﹐僧辯得之甚喜﹐卽日啟元帝﹐元帝手書與弘正曰「獯醜逆亂﹐寒暑亟離﹐海內相識﹐零落略盡。韓非之智﹐不免秦獄﹐劉歆之學﹐猶獘亡新﹐音塵不嗣﹐每以耿灼。常欲訪山東而尋子云﹐問關西而求伯起﹐遇有今信﹐力附相聞﹐遲比來郵﹐慰其延佇。」仍遣使迎之﹐謂朝士曰「晉氏平吳﹐喜獲二陸﹐今我破賊﹐亦得兩周﹐今古一時﹐足爲連類。」及弘正至﹐禮數甚優﹐朝臣無與比者。授黃門侍郎﹐直侍中省。俄遷左民尙書﹐尋加散騎常侍。

元帝嘗著《金樓子》﹐曰「余於諸僧重招提琰法師﹐隱士重華陽陶貞白﹐士大夫重汝南周弘正﹐其於義理﹐淸轉無窮﹐亦一時之名士也。」及侯景平﹐僧辯啟送祕書圖籍﹐敕弘正讎校。

時朝議遷都﹐朝士家在荊州者﹐皆不欲遷﹐惟弘正與僕射王裒言於元帝曰「若束脩以上諸士大夫微見古今者﹐知帝王所都本無定處﹐無所與疑。至如黔首萬姓﹐若未見輿駕入建鄴﹐謂是列國諸王﹐未名天子。今宜赴百姓之心﹐從四海之望。」時荊陜人士咸云王﹑周皆是東人﹐志願東下﹐恐非良計。弘正面折之曰「若東人勸東﹐謂爲非計﹐君等西人欲西﹐豈成良策﹖」元帝乃大笑之﹐竟不還都。

及江陵陷﹐弘正遁圍而出﹐歸於京師﹐敬帝以爲大司馬王僧辯長史﹐行揚州事。太平元年﹐授侍中﹐領國子祭酒﹐遷太常卿﹑都官尙書。髙祖受禪﹐授太子詹事。天嘉元年﹐遷侍中﹑國子祭酒﹐往長安迎髙宗。三年﹐自周還﹐詔授金紫光祿大夫﹐加金章紫綬﹐領慈訓太僕。廢帝嗣位﹐領都官尙書﹐總知五禮事。仍授太傅長史﹐加明威將軍。髙宗卽位﹐遷特進﹐重領國子祭酒﹐豫州大中正﹐加扶。太建五年﹐授尙書右僕射﹐祭酒﹑中正如故。尋敕侍東宮講《論語》《孝經》。太子以弘正朝廷舊臣﹐徳望素重﹐於是降情屈禮﹐橫經請益﹐有師資之敬焉。

弘正特善玄言﹐兼明釋典﹐𨿽碩學名僧﹐莫不請質疑滯。六年﹐卒於官﹐時年七十九。詔曰「追遠褒徳﹐抑有恆規。故尙書右僕射﹑領國子祭酒﹑豫州大中正弘正﹐識宇凝深﹐藝業通備﹐辭林義府﹐國老民宗﹐道映庠門﹐望髙禮閣﹐卒然殂殞﹐朕用惻然。可贈侍中﹑中書監﹐喪事所須﹐量加資給。」便出臨哭。謚曰簡子。所著《周易講疏》十六卷﹐《論語疏》十一卷﹐《莊子疏》八卷﹐《老子疏》五卷﹐《孝經疏》兩卷﹐《集》二十卷﹐行於世。子墳﹐官至吏部郎。

弘正二弟﹕弘讓﹐弘直。弘讓性簡素﹐博學多通﹐天嘉初﹐以白衣領太常卿﹑光祿大夫﹐加金章紫綬。

弘直字思方﹐幼而聰敏。解褐梁太學博士﹐稍遷西中郎湘東王外兵記室參軍﹐與東海鮑泉﹑南陽宗懍﹑平原劉緩﹑沛郡劉同掌書記。入爲尙書儀曹郎。湘東王出鎭江﹑荊二州﹐累除錄事咨議參軍﹐帶柴桑﹑當陽二縣令。及梁元帝承制﹐授假節﹑英果將軍﹑世子長史。尋除智武將軍﹑衡陽內史。遷貞毅將軍﹑平南長史﹑長沙內史﹐行湘州府州事﹐湘濱縣侯﹐邑六百戶。歷邵陵﹑零陵太守﹑云麾將軍﹑昌州刺史。王琳之舉兵也﹐弘直在湘州﹐琳敗﹐乃還朝。天嘉中﹐歷國子博士﹑廬陵王長史﹑尙書左丞﹑領羽林監﹑中散大夫﹑祕書監﹐掌國史。遷太常卿﹑光祿大夫﹐加金章紫綬。

太建七年﹐遇疾且卒﹐乃遺疏敕其家曰「吾今年已來﹐筋力減耗﹐可謂衰矣﹐而好生之情﹐曾不自覺﹐惟務行樂﹐不知老之將至。今時制云及﹐將同朝露﹐七十餘年﹐頗經稱足﹐啟手告全﹐差無遺恨。气絕已後﹐便買市中見材﹐材必須小形者﹐使易提挈。斂以時服﹐古人通制﹐但下見先人﹐必須備禮﹐可著單衣裙衫故履。旣應侍養﹐宜備紛兌﹐或逢善友﹐又須香煙﹐棺內惟安白布手巾﹑粗香鑪而已﹐其外一無所用。」卒於家﹐時年七十六。有集二十卷。子確。

確字士潛﹐美容儀﹐寬大有行檢﹐博涉經史﹐篤好玄言﹐世父弘正特所鐘愛。解褐梁太學博士﹑司徒祭酒﹑晉安王主簿。髙祖受禪﹐除尙書殿中郎﹐累遷安成王限內記室。髙宗卽位﹐授東宮通事舍人﹐丁母憂﹐去職。及歐陽紇平﹐起爲中書舍人﹐命於廣州慰勞﹐服闋﹐爲太常卿。歷太子中庶子﹑尙書左丞﹑太子家令﹐以父憂去職。尋起爲貞威將軍﹑吳令﹐確固辭不之官。至徳元年﹐授太子左衛率﹑中書舍人﹐遷散騎常侍﹐加貞威將軍﹑信州南平王府長史﹐行揚州事﹐爲政平允﹐稱爲良吏。遷都官尙書。禎明初﹐遘疾﹑卒於官﹐時年五十九。詔贈散騎常侍﹑太常卿﹐官給喪事。

袁憲﹐字徳章﹐尙書左僕射樞之弟也。幼聰敏﹐好學﹐有雅量。梁武帝修建庠序﹐別開五館﹐其一館在憲宅西﹐憲常招引諸生﹐與之談論﹐每有新議﹐出人意表﹐同輩咸嗟服焉。

大同八年﹐武帝撰《孔子正言章句》﹐詔下國學﹐宣制旨義。憲時年十四﹐被召爲國子《正言》生﹐謁祭酒到漑﹐漑目而送之﹐愛其神彩。在學一歲﹐國子博士周弘正謂憲父君正曰「賢子今玆欲策試不﹖」君正曰「經義猶淺﹐未敢令試。」居數日﹐君正遣門下客岑文豪與憲候弘正﹐會弘正將登講坐﹐弟子畢集﹐乃延憲入室﹐授以麈尾﹐令憲樹義。時謝岐﹑何妥在坐﹐弘正謂曰「二賢𨿽窮奧賾﹐得無憚此後生耶﹗」何﹑謝於是遞起義端﹐深極理致﹐憲與往復數番﹐酬對閒敏。弘正謂妥曰「恣卿所問﹐勿以童稚相期。」時學眾滿堂﹐觀者重沓﹐而憲神色自若﹐辯論有餘。弘正請起數難﹐終不能屈﹐因告文豪曰「卿還咨袁吳郡﹐此郎已堪見代爲博士矣。」時生徒對策﹐多行賄賂﹐文豪請具束脩﹐君正曰「我豈能用錢爲兒買第耶﹖」學司銜之。及憲試﹐爭起劇難﹐憲隨問抗答﹐剖析如流﹐到漑顧憲曰「袁君正其有後矣。」及君正將之吳郡﹐漑祖道於徵虜亭﹐謂君正曰「昨策生蕭敏孫﹑徐孝克﹐非不解義﹐至於風神器局﹐去賢子遠矣。」尋舉髙第。以貴公子選尙南沙公主﹐卽梁簡文之女也。

大同元年﹐釋褐祕書郎。太淸二年﹐遷太子舍人。侯景寇逆﹐憲東之吳郡﹐尋丁父憂﹐哀毀過禮。敬帝承制﹐徵授尙書殿中郎。髙祖作相﹐除司徒戶曹。永定元年﹐授中書侍郎﹐兼散騎常侍。與黃門侍郎王瑜使齊﹐數年不遣﹐天嘉初乃還。四年﹐詔復中書侍郎﹐直侍中省。太建元年﹐除給事黃門侍郎﹐仍知太常事。二年﹐轉尙書吏部侍郎﹐尋除散騎常侍﹐侍東宮。三年﹐遷禦史中丞﹐領羽林監。時豫章王叔英不奉法度﹐逼取人馬﹐憲依事劾奏﹐叔英由是坐免黜﹐自是朝野皆嚴憚焉。

憲詳練朝章﹐尢明聽斷﹐至有獄情未盡而有司具法者﹐卽伺閒暇﹐常爲上言之﹐其所申理者甚眾。嘗陪宴承香閣﹐賓退之後﹐髙宗畱憲與衛尉樊俊徙席山亭﹐談宴終日。髙宗目憲而謂俊曰「袁家故爲有人」﹐其見重如此。

五年﹐入爲侍中。六年﹐除吳郡太守﹐以父任固辭不拜﹐攺授明威將軍﹑南康內史。九年﹐秩滿﹐除散騎常侍﹐兼吏部尙書﹐尋而爲眞。憲以久居淸顯﹐累表自求解任。髙宗曰「諸人在職﹐屢有謗書。卿處事已多﹐可謂淸白﹐別相甄錄﹐且勿致辭。」十三年﹐遷右僕射﹐參掌選事。先是憲長兄簡懿子爲左僕射﹐至是憲爲右僕射﹐臺省內目簡懿爲大僕射﹐憲爲小僕射﹐朝廷榮之。

及髙宗不豫﹐憲與吏部尙書毛喜俱受顧命。始興王叔陵之肆逆也﹐憲指麾部分﹐預有力焉。後主被瘡病篤﹐執憲手曰「我兒尙幼﹐後事委卿。」憲曰「羣情喁喁﹐冀聖躬康復﹐後事之旨﹐未敢奉詔。」以功封建安縣伯﹐邑四百戶﹐領太子中庶子﹐余並如故。尋除侍中﹑信威將軍﹑太子詹事。

至徳元年﹐太子加元服﹐二年﹐行釋奠之禮﹐憲於是表請解職﹐後主不許﹐給扶二人﹐進號云麾將軍﹐置佐史。皇太子頗不率典訓﹐憲手錶陳諫凡十條﹐皆援引古今﹐言辭切直﹐太子𨿽外示容納﹐而心無悛攺。後主欲立寵姬張貴妃子始安王爲嗣﹐嘗從容言之﹐吏部尙書蔡徵順旨稱賞﹐憲厲色折之曰「皇太子國家儲嗣﹐億兆宅心。卿是何人﹐輕言廢立﹗」夏﹐竟廢太子爲吳興王。後主知憲有規諫之事﹐嘆曰「袁徳章實骨鯁之臣」﹐卽日詔爲尙書僕射。

禎明三年﹐隋軍來伐﹐隋將賀若弼進燒宮城北掖門﹐宮衛皆散走﹐朝士稍各引去﹐惟憲衛侍左右。後主謂憲曰「我從來待卿不先餘人﹐今日見卿﹐可謂歲寒知松柏後凋也。」後主遑遽將避匿﹐憲正色曰「北兵之入﹐必無所犯﹐大事如此﹐陛下安之。臣願陛下正衣冠﹐禦前殿﹐依梁武見侯景故事。」後主不從﹐因下榻馳去。憲從後堂景陽殿入﹐後主投下井中﹐憲拜哭而出。

京城陷﹐入於隋﹐隋授使持節﹑昌州諸軍事﹑開府儀同三司﹑昌州刺史。開皇十四年﹐詔授晉王府長史。十八年卒﹐時年七十。贈大將軍﹐安城郡公﹐謚曰簡。長子承家﹐仕隋至祕書丞﹑國子司業。

史臣曰﹕梁元帝稱士大夫中重汝南周弘正﹐信哉斯言也﹗觀其雅量標舉﹐尢善玄言﹐亦一代之國師矣。袁憲風格整峻﹐徇義履道。韓子稱爲人臣委質﹐心無有二。憲弗渝終始﹐良可嘉焉。列傳第十九裴忌孫瑒

裴忌﹐字無畏﹐河東聞喜人也。祖髦﹐梁中散大夫。父之平﹐倜儻有志略﹐召補文徳主帥。梁普通中眾軍北伐﹐之平隨都督夏侯亶克定渦﹑潼﹐以功封費縣侯。會衡州部民相聚寇抄﹐詔以之平爲假節﹑超武將軍﹑都督衡州五郡徵討諸軍事。及之平至﹐卽皆平殄﹐梁武帝甚嘉賞之。元帝承聖中﹐累遷散騎常侍﹑右衛將軍﹑晉陵太守。世祖卽位﹐除光祿大夫﹐慈訓宮衛尉﹐並不就﹐乃築山穿池﹐植以卉木﹐居處其中﹐有終焉之志。天康元年卒﹐贈仁威將軍﹑光祿大夫﹐謚曰僖子。

忌少聰敏﹐有識量﹐頗涉史傳﹐爲當時所稱。解褐梁豫章王法曹參軍。侯景之亂﹐忌招集勇力﹐隨髙祖徵討﹐累功爲寧遠將軍。及髙祖誅王僧辯﹐僧辯弟僧智舉兵據吳郡﹐髙祖遣黃他率眾攻之﹐僧智出兵於西昌門拒戰﹐他與相持﹐不能克。髙祖謂忌曰「三吳奧壤﹐舊稱饒沃﹐𨿽凶荒之餘﹐猶爲殷盛﹐而今賊徒扇聚﹐天下搖心﹐非公無以定之﹐宜善思其策。」忌乃勒部下精兵﹐輕行倍道﹐自錢塘直趣吳郡﹐夜至城下﹐鼓噪薄之。僧智疑大軍至﹐輕舟奔杜龕﹐忌入據其郡。髙祖嘉之﹐表授吳郡太守。

髙祖受禪﹐徵爲左衛將軍。天嘉初﹐出爲持節﹑南康內史。時義安太守張紹賓據郡反﹐世祖以忌爲持節﹑都督嶺北諸軍事﹐率眾討平之。還除散騎常侍﹑司徒左長史。五年﹐授云麾將軍﹑衛尉卿﹐封東興縣侯﹐邑六百戶。及華皎稱兵上流﹐髙宗時爲錄尙書輔政﹐盡命眾軍出討﹐委忌總知中外城防諸軍事。及皎平﹐髙宗卽位﹐太建無年﹐授東陽太守﹐攺封樂安縣侯﹐邑一千戶。四年﹐入爲太府卿。五年﹐轉都官尙書。

吳明徹督眾軍北伐﹐詔忌以本官監明徹軍。淮南平﹐授軍師將軍﹑豫州刺史。忌善於綏撫﹐甚得民和。攺授使持節﹑都督譙州諸軍事﹑譙州刺史。未及之官﹐會明徹受詔進討彭﹑汴﹐以忌爲都督﹐與明徹掎角俱進。呂梁軍敗﹐陷於周﹐周授上開府。隋開皇十四年﹐卒於長安﹐時年七十三。

孫瑒﹐字徳璉﹐吳郡吳人也。祖文惠﹐齊越騎校尉﹑淸遠太守。父循道﹐梁中散大夫﹐以雅素知名。瑒少倜儻﹐好謀略﹐博涉經史﹐尢便書翰。起家梁輕車臨川嗣王行參軍﹐累遷爲安西邵陵王水曹中兵參軍事。王出鎭郢州﹐瑒盡室隨府﹐甚被賞遇。太淸之難﹐授假節﹑宣猛將軍﹑軍主。王僧辯之討侯景也﹐王琳爲前軍﹐琳與瑒同門﹐乃表薦爲戎昭將軍﹑宜都太守﹐仍從僧辯救徐文盛於武昌。會郢州陷﹐乃畱軍鎭巴陵﹐修戰守之備。俄而侯景兵至﹐日夜攻圍﹐瑒督所部兵悉力拒戰﹐賊眾奔退。瑒從大軍沿流而下﹐及克姑熟﹐瑒力戰有功﹐除員外散騎常侍﹐封富陽縣侯﹐邑一千戶。尋受假節﹑雄信將軍﹑衡陽內史﹐未及之官﹐仍遷衡州平南府司馬。破黃洞蠻賊有功﹐除東莞太守﹐行廣州刺史。尋除智武將軍﹐監湘州事。敬帝嗣位﹐授持節﹑仁威將軍﹑巴州刺史。

髙祖受禪﹐王琳立梁永嘉王蕭莊於郢州﹐徵瑒爲太府卿﹐加通直散騎常侍。及王琳入寇﹐以瑒爲使持節﹑散騎常侍﹑都督郢﹑荊﹑巴﹑武﹑湘五州諸軍事﹑安西將軍﹑郢州刺史﹐總畱府之任。周遣大將史寧率眾四萬﹐乘虛奄至﹐瑒助防張世貴舉外城以應之﹐所失軍民男女三千餘口。周軍又起土山髙梯﹐日夜攻逼﹐因風縱火﹐燒其內城南面五十餘樓。時瑒兵不滿千人﹐乘城拒守﹐瑒親自撫巡﹐行酒賦食﹐士卒皆爲之用命。周人苦攻不能克﹐乃矯授瑒柱國﹑郢州刺史﹐封萬戶郡公。瑒僞許以緩之﹐而潛修戰具﹐樓雉器械﹐一朝嚴設﹐周人甚憚焉。及聞大軍敗王琳﹐乘勝而進﹐周兵乃解。瑒於是盡有中流之地﹐集其將士而謂之曰「吾與王公陳力協義﹐同獎梁室﹐亦已勤矣。今時事如此﹐天可違乎﹗」遂遣使奉表詣闕。

天嘉元年﹐授使持節﹑散騎常侍﹑安南將軍﹑湘州刺史﹐封定襄縣侯﹐邑一千戶。瑒懷不自安﹐乃固請入朝﹐徵爲散騎常侍﹑中領軍。未拜﹐而世祖從容謂瑒曰「昔硃買臣願爲本郡﹐卿豈有意乎﹖」仍攺授持節﹑安東將軍﹑吳郡太守﹐給鼓吹一部。及將之鎭﹐乘輿幸近畿餞送﹐鄕裏榮之。秩滿﹐徵拜散騎常侍﹑中護軍﹐鼓吹如故。畱異之反東陽﹐詔瑒督舟師進討。異平﹐遷鎭右將軍﹐常侍﹑鼓吹並如故。頃之﹐出爲使持節﹑安東將軍﹑建安太守。光大中﹐以公事免﹐尋起爲通直散騎常侍。

髙宗卽位﹐以瑒功名素著﹐深委任焉。太建四年﹐授都督荊﹑信二州諸軍事﹑安西將軍﹑荊州刺史﹐出鎭公安。瑒增修城池﹐懷服邊遠﹐爲鄰境所憚。居職六年﹐又以事免﹐更爲通直散騎常侍。及吳明徹軍敗呂梁﹐授使持節﹑督緣江水陸諸軍事﹑鎭西將軍﹐給鼓吹一部。尋授散騎常侍﹑都督荊﹑郢﹑巴﹑武﹑湘五州諸軍事﹑郢州刺史﹐持節﹑將軍﹑鼓吹並如故。十二年﹐坐疆埸交通抵罪。

後主嗣位﹐復除通直散騎常侍﹐兼起部尙書。尋除中護軍﹐復爵邑﹐入爲度支尙書﹐領步兵校尉。俄加散騎常侍﹐遷侍中﹑祠部尙書。後主頻幸其第﹐及著詩賦述勛徳之美﹐展君臣之意焉。又爲五兵尙書﹐領右軍將軍﹐侍中如故。以年老累乞骸骨﹐優詔不許。禎明元年卒官﹐時年七十二。後主臨哭盡哀﹐贈護軍將軍﹐侍中如故﹐給鼓吹一部﹐朝服一具﹐衣一襲﹐喪事量加資給﹐謚曰桓子。

瑒事親以孝聞﹐於諸弟甚篤睦。性通泰﹐有財物散之親友。其自居處﹐頗失於奢豪﹐庭院穿築﹐極林泉之致﹐歌鐘舞女﹐當世罕儔﹐賓客塡門﹐軒蓋不絕。及出鎭郢州﹐乃合十餘船爲大舫﹐於中立亭池﹐植荷芰﹐每良辰美景﹐賓僚並集﹐泛長江而置酒﹐亦一時之勝賞焉。常於山齋設講肆﹐集玄儒之士﹐冬夏資奉﹐爲學者所稱。而處己率易﹐不以名位驕物。時興皇寺朗法師該通釋典﹐瑒每造講筵﹐時有抗論﹐法侶莫不傾心。又巧思過人﹐爲起部尙書﹐軍國器械﹐多所創立。有鑑識﹐男女婚姻﹐皆擇素貴。及卒﹐尙書令江總爲其志銘﹐後主又題銘後四十字﹐遣左民尙書蔡徵宣敕就宅鐫之。其詞曰「秋風動竹﹐煙水驚波。幾人樵徑﹐何處山阿﹖今時日月﹐宿昔綺羅。天長路遠﹐地久云多。功臣未勒﹐此意如何。」時論以爲榮。瑒二十一子﹐咸有父風。世子讓﹐早卒。第二子訓﹐頗知名﹐歷臨湘令﹐直閣將軍﹑髙唐太守。陳亡入隋。

史臣曰﹕在梁之季﹐寇賊實繁﹐髙祖建義杖旗﹐將寧區夏﹐裴忌早識攀附﹐每預戎麾﹐摧鋒卻敵﹐立功者數矣。孫瑒有文武幹略。見知時主﹐及行軍用兵﹐師司馬之法﹐至於戰勝攻取﹐屢著勛庸﹐加以好施接物﹐士咸慕向。然性不循恆﹐頻以罪免﹐蓋亦陳湯之徒焉。列傳第二十徐陵子儉份

儀弟孝克

徐陵﹐字孝穆﹐東海郯人也。祖超之﹐齊郁林太守﹐梁員外散騎常侍。父摛﹐梁戎昭將軍﹑太子左衛率﹐贈侍中﹑太子詹事﹐謚貞子。母臧氏﹐嘗夢五色云化而爲鳳﹐集左肩上﹐已而誕陵焉。時寶志上人者﹐世稱其有道﹐陵年數歲﹐家人攜以候之﹐寶志手摩其頂﹐曰「天上石麒麟也。」光宅惠云法師每嗟陵早成就﹐謂之顏回。八歲能屬文﹐十二通《莊》《老》義。旣長﹐博涉史籍﹐縱橫有口辯。

梁普通二年﹐晉安王爲平西將軍﹑寧蠻校尉﹐父摛爲王咨議﹐王又引陵參寧蠻府軍事。中大通三年﹐王立爲皇太子﹐東宮置學士﹐陵充其選。稍遷尙書度支郎。出爲上虞令﹐禦史中丞劉孝儀與陵先有隙﹐風聞劾陵在縣髒污﹐因坐免。久之﹐起爲南平王府行參軍﹐遷通直散騎侍郎。梁簡文在東宮撰《長春殿義記》﹐使陵爲序。又令於少傅府述所制《莊子義》。尋遷鎭西湘東王中記室參軍。

太淸二年﹐兼通直散騎常侍。使魏﹐魏人授館宴賓。是日甚熱﹐其主客魏收嘲陵曰「今日之熱﹐當由徐常侍來。」陵卽答曰「昔王肅至此﹐爲魏始制禮儀﹔今我來聘﹐使卿復知寒暑。」收大慚。

及侯景寇京師﹐陵父摛先在圍城之內﹐陵不奉家信﹐便蔬食布衣﹐若居憂卹。會齊受魏禪﹐梁元帝承制於江陵﹐復通使於齊。陵累求復命﹐終拘畱不遣﹐陵乃致書於僕射楊遵彥曰﹕

夫一言所感﹐凝暉照於魯陽﹐一志冥通﹐飛泉湧於疏勒﹐況復元首康哉﹐股肱良哉﹐鄰國相聞﹐風教相期者也﹗天道窮剝﹐鐘亂本朝﹐情計馳惶﹐公私哽懼﹐而骸骨之請﹐徒淹歲寒﹐顚沛之祈﹐空盈卷軸﹐是所不圖也﹐非所仰望也。

執事不聞之乎﹕昔分鰲命勣之世﹐觀河拜洛之年﹐則有日烏流災﹐風禽騁暴﹐天傾西北﹐地缺東南﹐盛旱坼三川﹐長波含五嶽。我大梁應金圖而有亢﹐纂玉鏡而猶屯。何則﹖聖人不能爲時﹐斯固窮通之恆理也。至如荊州刺史湘東王﹐機神之本﹐無寄名言﹐陶鑄之餘﹐猶爲堯﹑舜﹐𨿽復六代之舞﹐陳於總章﹐九州之歌﹐登於司樂﹐虞夔拊石﹐晉曠調鐘﹐未足頌此英聲﹐無以宣其盛徳者也。若使郊禋楚翼﹐寧非祀夏之君﹐戡定艱難﹐便是匡周之霸﹐豈徒豳王徙雍﹐期月爲都﹐姚帝遷河﹐周年成邑。方今越常藐藐﹐馴雉北飛﹐肅紵茫茫﹐風牛南偃﹐吾君之子﹐含識知歸﹐而答旨云何所投身﹐斯其未諭一也。

又晉熙等郡﹐皆入貴朝﹐去我尋陽﹐經途何幾。至於鐺鐺曉漏﹐的的宵烽﹐隔漵浦而相聞﹐臨髙臺而可望。泉流寶碗﹐遙憶湓城﹐峯號香鑪﹐依然廬嶽。日者鄱陽嗣王治兵匯派﹐屯戍淪波﹐朝夕箋書﹐春秋方物﹐吾無從以躡屩﹐彼何路而齊鑣。豈其然乎﹖斯不然矣。又近者邵陵王通和此國﹐郢中上客﹐云聚魏都﹐鄴下名卿﹐風馳江浦﹐豈盧龍之徑於彼新開﹐銅駝之街於我長閉﹖何彼途甚易﹐非勞於五丁﹐我路爲難﹐如登於九折﹖地不私載﹐何其爽歟﹖而答旨云還路無從﹐斯所未諭二也。

晉熙﹑廬江﹐義陽﹑安陸﹐皆云款附﹐非復危邦﹐計彼中途﹐便當靜晏﹐自斯以北﹐桴鼓不鳴﹐自此以南﹐封疆未壹。如其境外﹐脫殞輕軀﹐幸非邊吏之羞﹐何在匹夫之命。又此賓遊﹐通無貨殖﹐忝非韓起聘鄭﹐私買玉環﹐吳札過徐﹐躬要寶劍。由來宴錫﹐凡厥囊裝﹐行役淹畱﹐皆已虛罄﹐散有限之微財﹐供無期之久客﹐斯可知矣。且據圖刎首﹐愚者不爲﹐運斧全身﹐庸流所鑑。何則﹖生輕一發﹐自重千鈞﹐不以賈盜明矣。骨肉不任充鼎俎﹐皮毛不足入貨財﹐盜有道焉﹐吾無憂矣。又公家遣使﹐脫有資須﹐本朝非隆平之時﹐遊客豈皇華之勢。輕裝獨宿﹐非勞聚橐之儀﹐微騎閒行﹐寧望輶軒之禮。歸人將從﹐私具驢騾﹐緣道亭郵﹐惟希蔬粟。若曰畱之無煩於執事﹐遣之有費於官司﹐或以顚沛爲言﹐或云資裝可懼﹐固非通論﹐皆是外篇。斯所未諭三也。

又若以吾徒應還侯景﹐侯景凶逆﹐殲我國家﹐天下含靈﹐人懷憤厲﹐旣不獲投身社稷﹐衛難乘輿﹐四冢磔蚩尢﹐千刀剸王莽﹐安所謂俯首頓膝﹐歸奉寇仇﹐珮弭腰鞬﹐爲其皁隸﹖日者通和﹐方惇曩睦﹐凶人狙詐﹐遂駭狼心﹐頗疑宋萬之誅﹐彌懼荀幹之請﹐所以奔蹄勁角﹐專恣憑陵﹐凡我行人﹐偏膺仇憾。政復俎筋醢骨﹐抽舌探肝﹐於彼凶情﹐猶當未雪﹐海內之所知也﹐君侯之所具焉。又聞本朝公主﹐都人士女﹐風行雨散﹐東播西流﹐京邑丘墟﹐姦蓬蕭瑟﹐偃師還望﹐咸爲艸萊﹐霸陵回首﹐俱沾霜露﹐此又君之所知也。彼以何義﹐爭免寇仇﹖我以何親﹐爭歸委質﹖昔鉅平貴將﹐懸重於陸公﹐叔向名流﹐深知於鬷篾。吾𨿽不敏﹐常慕前修﹐不圖明庶有懷﹐翻其以此量物。昔魏氏將亡﹐羣凶挺爭﹐諸賢戮力﹐想得其朋。爲葛榮之黨邪﹖爲邢杲之徒邪﹖如曰不然﹐斯所未諭四也。

假使吾徒還爲凶黨﹐侯景生於趙代﹐家自幽恆﹐居則臺司﹐行爲連率﹐山川形勢﹐軍國彜章﹐不勞請箸爲籌﹐便當屈指能算。景以逋逃小醜﹐羊豕同羣﹐身寓江臯﹐家畱河朔﹐舂舂井井﹐如鬼如神。其不然乎﹖抑又君之所知也。且夫宮闈祕事﹐並若雲霄﹐英俊訏謨﹐寧非帷幄﹐或陽驚以定策﹐或焚槁而奏書﹐朝廷之士﹐猶難參預﹐羈旅之人﹐何階耳目。至於禮樂沿革﹐刑政寬猛﹐則謳歌已遠﹐萬舞成風﹐不知手之舞之足之蹈之也。安在搖其牙齒﹐爲間諜者哉﹖若謂復命西朝﹐終奔東虜﹐𨿽齊﹑梁有隔﹐尉候奚殊﹖豈以河曲之難浮﹐而曰江關之可濟﹖河橋馬度﹐寧非宋典之姦﹖關路雞鳴﹐皆曰田文之客。何其通蔽﹐乃爾相妨﹖斯所未諭五也。

又兵交使在﹐𨿽著前經﹐儻同徇僕之尢﹐追肆寒山之怒﹐則凡諸元帥﹐並釋縲囚﹐爰及偏裨﹐同無翦馘。乃至鐘儀見赦﹐朋笑遵途﹐襄老蒙歸﹐《虞歌》引路。吾等張拭玉﹐修好尋盟﹐涉泗之與浮河﹐郊勞至於贈賄﹐公恩旣被﹐賓敬無違﹐今者何愆﹐翻蒙貶責﹖若以此爲言﹐斯所未諭六也。

若曰妖氛永久﹐喪亂悠然﹐哀我奔波﹐存其形魄﹐固已銘玆厚徳﹐戴此洪恩﹐譬渤澥而俱深﹐方嵩﹑華而猶重。但山梁飲啄﹐非有意於籠樊﹐江海飛浮﹐本無情於鐘鼓。況吾等營魂已謝﹐餘息空畱﹐悲默爲生﹐何能支久﹐是則𨿽蒙養護﹐更夭天年。若以此爲言﹐斯所未諭七也。

若云逆豎殲夷﹐當聽反命﹐髙軒繼路﹐飛蓋相隨﹐未解其言﹐何能善謔﹖夫屯亨治亂﹐豈有意於前期。謝常侍今年五十有一﹐吾今年四十有四﹐介已知命﹐賓又杖鄕﹐計彼侯生﹐肩隨而已。豈銀臺之要﹐彼未從師﹐金竈之方﹐吾知其決﹐政恐南陽菊水﹐竟不延齡﹐東海桑田﹐無由可望。若以此爲言﹐斯所未諭八也。

足下淸襟勝托﹐書囿文林﹐凡自洪荒﹐終乎幽﹑厲﹐如吾今日﹐寧有其人﹐爰至《春秋》﹐微宜商略。夫宗姬殄墜﹐霸道昏凶﹐或執政之多門﹐或陪臣之涼徳﹐故臧孫有禮﹐翻囚與國之賓﹐周伯無愆﹐空怒天王之使﹐遷箕卿於兩館﹐縶驥子於三年。斯匪貪亂之風邪﹖寧當今之髙例也﹖至於雙崤且帝﹐四海爭雄﹐或構趙而侵燕﹐或連韓而謀魏﹐身求盟於楚殿﹐躬奪璧於秦庭﹐輸寶鼎以托齊王﹐馳安車而誘梁客。其外膏脣販舌﹐分路揚鑣﹐無罪無辜﹐如兄如弟。逮乎中陽受命﹐天下同規﹐巡省諸華﹐無聞幽辱。及三方之霸也﹐孫甘言以娬媚﹐曹屈詐以羈縻﹐旍軫歲到於句吳﹐冠蓋年馳於庸蜀﹐則客嘲殊險﹐賓戲已深﹐共盡遊談﹐誰云猜忤﹐若使搜求故實﹐脫有前蹤﹐恐是叔世之姦謀﹐而非爲邦之勝略也。

抑又聞之﹐云師火帝﹐澆淳乃異其風﹐龍躍麟驚﹐王霸𨿽殊其道﹐莫不崇君親以銘物﹐惇敬養以治民﹐預有邦司﹐曾無隆替。吾奉違溫淸﹐仍屬亂離﹐寇虜猖狂﹐公私播越。蕭軒靡禦﹐王舫誰持﹖瞻望鄕關﹐何心天地﹖自非生憑廩竹﹐源出空桑﹐行路含情﹐猶其相湣。常謂擇官而仕﹐非曰孝家﹐擇事而趨﹐非云忠國。況乎欽承有道﹐驂駕前王﹐郎吏明經﹐鴟鳶知禮﹐巡省方化﹐咸問髙年﹐東序西膠﹐皆尊耆耋。吾以圭璋玉帛﹐通聘來朝﹐屬世道之屯期﹐鐘生民之否運﹐兼年累載﹐無申元直之祈﹐銜泣吞聲﹐長對公閭之怒﹐情禮之訴﹐將同逆鱗﹐忠孝之言﹐皆應齚舌﹐是所不圖也﹐非所仰望也。

且天倫之愛﹐何得忘懷﹖妻子之情﹐誰能無累﹖夫以淸河公主之貴﹐余姚書佐之家﹐莫限髙卑﹐皆被驅略。自東南醜虜﹐抄販饑民﹐臺署郎官﹐俱餒墻壁﹐況吾生離死別﹐多歷暄寒﹐孀室嬰兒﹐何可言念。如得身還鄕土﹐躬自推求﹐猶冀提攜﹐俱免凶虐。

夫四聰不達﹐華陽君所謂亂臣﹐百姓無冤﹐孫叔敖稱爲良相。足下髙才重譽﹐參贊經綸﹐非豹非貔﹐聞《詩》聞《禮》﹐而中朝大議﹐曾未矜論﹐淸禁嘉謀﹐安能相及﹐諤諤非周捨﹐容容類胡廣﹐何其無諍臣哉﹖歲月如流﹐平生何幾﹐晨看旅雁﹐心赴江﹑淮﹐昏望牽牛﹐情馳揚﹑越﹐朝千悲而掩泣﹐夜萬緒而回腸﹐不自知其爲生﹐不自知其爲死也。足下素挺詞鋒﹐兼長理窟﹐匡丞相解頤之說﹐樂令君淸耳之談﹐向所咨疑﹐誰能曉諭。若鄙言爲謬﹐來旨必通﹐分請灰釘﹐甘從斧鑊﹐何但規規默默﹐齰舌低頭而已哉。若一理存焉﹐猶希矜眷﹐何必期令我等必死齊都﹐足趙﹑魏之黃塵﹐加幽﹑並之片骨﹐遂使東平拱樹﹐長懷向漢之悲﹐西洛孤墳﹐恆表思鄕之夢。幹祈以屢﹐哽慟增深。

遵彥竟不報書。及江陵陷﹐齊送貞陽侯蕭淵明爲梁嗣﹐乃遣陵隨還。太尉王僧辯初拒境不納﹐淵明往復致書﹐皆陵詞也。及淵明之入﹐僧辯得陵大喜﹐接待饋遺﹐其禮甚優。以陵爲尙書吏部郎﹐掌詔誥。其年髙祖率兵誅僧辯﹐仍進討韋載。時任約﹑徐嗣徽乘虛襲石頭﹐陵感僧辯舊恩﹐乃往赴約。及約等平﹐髙祖釋陵不問。尋以爲貞威將軍﹑尙書左丞。

紹泰二年﹐又使於齊﹐還除給事黃門侍郎﹑祕書監。髙祖受禪﹐加散騎常侍﹐左丞如故。天嘉初﹐除太府卿。四年﹐遷五兵尙書﹐領大著作。六年﹐除散騎常侍﹑禦史中丞。時安成王頊爲司空﹐以帝弟之尊﹐勢傾朝野。直兵鮑僧叡假王威權﹐抑塞辭訟﹐大臣莫敢言者。陵聞之﹐乃爲奏彈﹐導從南臺官屬﹐引奏案而入。世祖見陵服章嚴肅﹐若不可犯﹐爲斂容正坐。陵進讀奏版時﹐安成王殿上侍立﹐仰視世祖﹐流汗失色。陵遣殿中禦史引王下殿﹐遂劾免侍中﹑中書監。自此朝廷肅然。

天康元年﹐遷吏部尙書﹐領大著作。陵以梁末以來﹐選授多失其所﹐於是提舉綱維﹐綜核名實。時有冒進求官﹐喧競不已者﹐陵乃爲書宣示曰「自古吏部尙書者﹐品藻人倫﹐簡其才能﹐尋其門冑﹐逐其大小﹐量其官爵。梁元帝承侯景之凶荒﹐王太尉接荊州之禍敗﹐爾時喪亂﹐無復典章﹐故使官方﹐窮此紛雜。永定之時﹐聖朝艸創﹐干戈未息﹐亦無條序。府庫空虛﹐賞賜懸乏﹐白銀難得﹐黃札易營﹐權以官階﹐代於錢絹﹐義存撫接﹐無計多少﹐致令員外﹑常侍﹐路上比肩﹐咨議﹑參軍﹐市中無數﹐豈是朝章﹐應其如此﹖今衣冠禮樂﹐日富年華﹐何可猶作舊意﹐非理望也。所見諸君﹐多逾本分﹐猶言大屈﹐未諭髙懷。若問梁朝硃領軍異亦爲卿相﹐此不逾其本分邪﹖此是天子所拔﹐非關選序。梁武帝云『世間人言有目色﹐我特不目色範悌』。宋文帝亦云『人世豈無運命﹐每有好官缺﹐輒憶羊玄保。』此則淸階顯職﹐不由選也。秦有車府令趙髙直至丞相﹐漢有髙廟令田千秋亦爲丞相﹐此復可爲例邪﹖旣忝衡流﹐應須粉墨。所望諸賢﹐深明鄙意。」自是眾咸服焉。時論比之毛玠。

廢帝卽位﹐髙宗入輔﹐謀黜異志者﹐引陵預其議。髙宗纂歷﹐封建昌縣侯﹐邑五百戶。太建元年﹐除尙書右僕射。三年﹐遷尙書左僕射﹐陵抗表推周弘正﹑王勱等﹐髙宗召陵入內殿﹐曰「卿何爲固辭此職而舉人乎﹖」陵曰「周弘正從陛下西還﹐舊籓長史﹐王勱太平相府長史﹐張種帝鄕賢戚﹐若選賢與舊﹐臣宜居後。」固辭累日﹐髙宗苦屬之﹐陵乃奉詔。

及朝議北伐﹐髙宗曰「朕意已決﹐卿可舉元帥。」眾議咸以中權將軍淳於量位重﹐共署推之。陵獨曰「不然。吳明徹家在淮左﹐悉彼風俗﹐將略人才﹐當今亦無過者。」於是爭論累日不能決。都官尙書裴忌曰「臣同徐僕射。」陵應聲曰「非但明徹良將﹐裴忌卽良副也。」是日﹐詔明徹爲大都督﹐令忌監軍事﹐遂克淮南數十州之地。髙宗因置酒﹐舉杯屬陵曰「賞卿知人。」陵避席對曰「定策出自聖衷﹐非臣之力也。」其年加侍中﹐余並如故。七年﹐領國子祭酒﹑南徐州大中正。以公事免侍中﹑僕射。尋加侍中﹐給扶﹐又除領軍將軍。八年﹐加翊右將軍﹑太子詹事﹐置佐史。俄遷右光祿大夫﹐余並如故。十年﹐重爲領軍將軍。尋遷安右將軍﹑丹陽尹。十三年﹐爲中書監﹐領太子詹事﹐給鼓吹一部﹐侍中﹑將軍﹑右光祿﹑中正如故。陵以年老累表求致仕﹐髙宗亦優禮之﹐乃詔將作爲造大齋﹐令陵就第攝事。

後主卽位﹐遷左光祿大夫﹑太子少傅﹐餘如故。至徳元年卒﹐時年七十七。詔曰「愼終有典﹐抑乃舊章﹐令徳可甄﹐諒宜追遠。侍中﹑安右將軍﹑左光祿大夫﹑太子少傅﹑南徐州大中正建昌縣開國侯陵﹐弱齡學尙﹐登朝秀穎﹐業髙名輩﹐文曰詞宗。朕近歲承華﹐特相引狎﹐𨿽多臥疾﹐方期克壯﹐奄然殞逝﹐震悼於懷。可贈鎭右將軍﹑特進﹐其侍中﹑左光祿﹑鼓吹﹑侯如故﹐並出舉哀﹐喪事所須﹐量加資給。謚曰章。」

陵器局深遠﹐容止可觀﹐性又淸簡﹐無所營樹﹐祿俸與親族共之。太建中﹐食建昌邑﹐邑戶送米至於水次﹐陵親戚有貧匱者﹐皆令取之﹐數日便盡﹐陵家尋致乏絕。府僚怪而問其故﹐陵云「我有車牛衣裳可賣﹐余家有可賣不﹖」其周給如此。少而崇信釋教﹐經論多所精解。後主在東宮﹐令陵講大品經﹐義學名僧﹐自遠雲集﹐每講筵商較﹐四座莫能與抗。目有靑睛﹐時人以爲聰惠之相也。自有陳創業﹐文檄軍書及禪授詔策﹐皆陵所制﹐而《九錫》尢美。爲一代文宗﹐亦不以此矜物﹐未嘗詆訶作者。其於後進之徒﹐接引無倦。世祖﹑髙宗之世﹐國家有大手筆﹐皆陵艸之。其文頗變舊體﹐緝裁巧密﹐多有新意。每一文出手﹐好事者已傳寫成誦﹐遂被之華夷﹐家藏其本。後逢喪亂﹐多散失﹐存者三十卷。有四子﹕儉﹐份﹐儀﹐僔。

儉一名眾。幼而修立﹐勤學有志操﹐汝南周弘正重其爲人﹐妻以女。梁太淸初﹐起家豫章王府行參軍。侯景亂﹐陵使魏未反﹐儉時年二十一﹐攜老幼避於江陵﹐梁元帝聞其名﹐召爲尙書金部郎中。嘗侍宴賦詩﹐元帝嘆賞曰「徐氏之子﹐復有文矣。」江陵陷﹐復還於京師。永定初﹐爲太子洗馬﹐遷鎭東從事中郎。天嘉三年﹐遷中書侍郎。

太建初﹐廣州刺史歐陽紇舉兵反﹐髙宗令儉持節諭旨。紇初見儉﹐盛列仗衛﹐言辭不恭﹐儉曰「呂嘉之事﹐誠當已遠﹐將軍獨不見周迪﹑陳寶應乎﹖轉禍爲福﹐未爲晚也。」紇默然不答﹐懼儉沮其眾﹐不許入城﹐置儉於孤園寺﹐遣人守衛﹐累旬不得還。紇嘗出見儉﹐儉謂之曰「將軍業已舉事﹐儉須還報天子﹐儉之性命𨿽在將軍﹐將軍成敗不在於儉﹐幸不見畱。」紇於是乃遣儉從間道馳還。髙宗乃命章昭達率眾討紇﹐仍以儉悉其形勢﹐敕儉監昭達軍。紇平﹐髙宗嘉之﹐賜奴婢十人﹐米五百斛﹐除鎭北鄱陽王咨議參軍﹐兼中書舍人。累遷國子博士﹑大匠卿﹐余並如故。尋遷黃門侍郎﹐轉太子中庶子﹐加通直散騎常侍﹐兼尙書左丞﹐以公事免。尋起爲中衛始興王限外咨議參軍﹐兼中書舍人。又爲太子中庶子﹐遷貞威將軍﹑太子左衛率﹐舍人如故。

後主立﹐授和戎將軍﹑宣惠晉熙王長史﹐行丹陽郡國事。俄以父憂去職。尋起爲和戎將軍﹐累遷尋陽內史﹐爲政嚴明﹐盜賊靜息。遷散騎常侍﹐襲封建昌侯﹐入爲禦史中丞。儉性公平﹐無所阿附﹐尙書令江總望重一時﹐亦爲儉所糾劾﹐後主深委任焉。又領右軍。禎明二年卒。

份少有父風﹐年九歲﹐爲《夢賦》﹐陵見之﹐謂所親曰「吾幼屬文﹐亦不加此。」解褐爲祕書郎。轉太子舍人。累遷豫章王主簿﹑太子洗馬。出爲海鹽令﹐甚有治績。秩滿﹐入爲太子洗馬。份性孝悌﹐陵嘗遇疾﹐甚篤﹐份燒香泣涕﹐跪誦《孝經》﹐晝夜不息﹐如此者三日﹐陵疾豁然而愈﹐親戚皆謂份孝感所致。太建二年卒﹐時年二十二。

儀少聰警﹐以《周易》生舉髙第爲祕書郎﹐出爲烏傷令。禎明初﹐遷尙書殿中郎﹐尋兼東宮學士。陳亡入隋。開皇九年﹐隱於錢塘之赭山﹐煬帝召爲學士﹐尋除著作郎。大業四年卒。

孝克﹐陵之第三弟也。少爲《周易》生﹐有口辯﹐能談玄理。旣長﹐徧通《五經》﹐博覽史籍﹐亦善屬文﹐而文不逮義。梁太淸初﹐起家爲太學博士。

性至孝﹐遭父憂﹐殆不勝喪﹐事所生母陳氏﹐盡就養之道。梁末﹐侯景寇亂﹐京邑大饑﹐餓死者十八九。孝克養母﹐饘粥不能給﹐妻東莞臧氏﹐領軍將軍臧盾之女也﹐甚有容色﹐孝克乃謂之曰「今饑荒如此﹐供養交闕﹐欲嫁卿與富人﹐望彼此俱濟﹐於卿意如何﹖」臧氏弗之許也。時有孔景行者﹐爲侯景將﹐富於財﹐孝克密因媒者陳意﹐景行多從左右﹐逼而迎之﹐臧涕泣而去﹐所得谷帛﹐悉以供養。孝克又剃髮爲沙門﹐攺名法整﹐兼乞食以充給焉。臧氏亦深念舊恩﹐數私自饋餉﹐故不乏絕。後景行戰死﹐臧伺孝克於途中﹐累日乃見﹐謂孝克曰「往日之事﹐非爲相負﹐今旣得脫﹐當歸供養。」孝克默然無答。於是歸俗﹐更爲夫妻。

後東遊﹐居於錢塘之佳義裏﹐與諸僧討論釋典﹐遂通《三論》。每日二時講﹐旦講佛經﹐晚講《禮傳》﹐道俗受業者數百人。天嘉中﹐除剡令﹐非其好也﹐尋復去職。太建四年﹐徵爲祕書丞﹐不就﹐乃蔬食長齋﹐持菩薩戒﹐晝夜講誦《法華經》﹐髙宗甚嘉其操行。

六年﹐除國子博士﹐遷通直散騎常侍﹐兼國子祭酒﹐尋爲眞。孝克每侍宴﹐無所食啖﹐至席散﹐當其前膳羞損減﹐髙宗密記以問中書舍人管斌﹐斌不能對。自是斌以意伺之﹐見孝克取珍果內紳帶中﹐斌當時莫識其意﹐後更尋訪﹐方知還以遺母。斌以實啟﹐髙宗嗟嘆良久﹐乃敕所司﹐自今宴享﹐孝克前饌﹐並遣將還﹐以餉其母﹐時論美之。

至徳中﹐皇太子入之釋奠﹐百司陪列﹐孝克發《孝經》題﹐後主詔皇太子北面致敬。禎明元年﹐入爲都官尙書。自晉以來﹐尙書官僚皆攜家屬居省。省在臺城內下捨門﹐中有閣道﹐東西跨路﹐通於朝堂。其第一卽都官之省﹐西抵閣道﹐年化久遠﹐多有鬼怪﹐每昏夜之際﹐無故有聲光﹐或見人著衣冠從井中出﹐須臾復沒﹐或門閣自然開閉。居省者多死亡﹐尙書周確卒於此省。孝克代確﹐便卽居之﹐經涉兩載﹐妖變皆息﹐時人咸以爲貞正所致。

孝克性淸素而好施惠﹐故不免饑寒﹐後主敕以石頭津稅給之﹐孝克悉用設齋寫經﹐隨得隨盡。二年﹐爲散騎常侍﹐侍東宮。陳亡﹐隨例入關。家道壁立﹐所生母患﹐欲粳米爲粥﹐不能常辦。母亡之後﹐孝克遂常啖麥﹐有遺粳米者﹐孝克對而悲泣﹐終身不復食之焉。

開皇十年﹐長安疾疫﹐隋文帝聞其名行﹐召令於尙書都堂講《金剛般若經》。尋授國子博士。後侍東宮講《禮傳》。十九年﹐以疾卒﹐時年七十三。臨終﹐正坐念佛﹐室內有非常異香气﹐鄰里皆驚異之。子萬載﹐仕至晉安王功曹史﹑太子洗馬。

史臣曰﹕徐孝穆挺五行之秀﹐稟天地之靈﹐聰明特達﹐籠罩今古。及締構興王﹐遭逢泰運﹐位隆朝宰﹐獻替謀猷﹐蓋亮直存矣。孝克砥身厲行﹐養親逾禮﹐亦參﹑閔之志歟﹗列傳第二十一江總姚察

江總﹐字總持﹐濟陽考城人也﹐晉散騎常侍統之十世孫。五世祖湛﹐宋左光祿大夫﹑開府儀同三司﹐忠簡公。祖蒨﹐梁光祿大夫﹐有名當代。父紑﹐本州迎主簿﹐少居父憂﹐以毀卒﹐在《梁書孝行傳》。

總七歲而孤﹐依於外氏。幼聰敏﹐有至性。舅吳平光侯蕭勱﹐名重當時﹐特所鐘愛﹐嘗謂總曰「爾操行殊異﹐神采英拔﹐後之知名﹐當出吾右。」及長﹐篤學有辭采﹐家傳賜書數千卷﹐總晝夜尋讀﹐未嘗輟手。年十八﹐解褐宣惠武陵王府法曹參軍。中權將軍﹑丹陽尹何敬容開府﹐置佐史﹐並以貴冑充之﹐仍除敬容府主簿。遷尙書殿中郎。梁武帝撰《正言》始畢﹐制《述懷詩》﹐總預同此作﹐帝覽總詩﹐深降嗟賞。仍轉侍郎。尙書僕射範陽張纘﹐度支尙書瑯邪王筠﹐都官尙書南陽劉之遴﹐並髙才碩學﹐總時年少有名﹐纘等雅相推重﹐爲忘年友會。之遴嘗酬總詩﹐其略曰「上位居崇禮﹐寺署鄰棲息。忌聞曉騶唱﹐每畏晨光赩。髙談意未窮﹐晤對賞無極。探急共遨遊﹐休沐忘退食。曷用銷鄙吝﹐枉趾覯顏色。下上數千載﹐揚搉吐胸臆。」其爲通人所欽挹如此。遷太子洗馬﹐又出爲臨安令﹐還爲中軍宣城王府限內錄事參軍﹐轉太子中舍人。

及魏國通好﹐敕以總及徐陵攝官報聘﹐總以疾不行。侯景寇京都﹐詔以總權兼太常卿﹐守小廟。臺城陷﹐總避難崎嶇﹐累年﹐至會稽郡﹐憩於龍華寺﹐乃制《修心賦》﹐略序時事。其辭曰﹕

太淸四年秋七月﹐避地於會稽龍華寺。此伽藍者﹐餘六世祖宋尙書右僕射州陵侯元嘉二十四年之所構也。侯之王父晉護軍將軍ＡＮ﹐昔蒞此邦﹐卜居山陰都陽裏﹐貽厥子孫﹐有終焉之志。寺域則宅之舊基﹐左江右湖﹐面山背豁﹐東西連跨﹐南北紆縈﹐聊與苦節名僧﹐同銷日用﹐曉修經戒﹐夕覽圖書﹐寢處風雲﹐憑棲水月。不意華戎莫辧﹐朝市傾淪﹐以此傷情﹐情可知矣。啜泣濡翰﹐豈攄鬱結﹐庶後生君子﹐憫余此槪焉。

嘉南斗之分次﹐肇東越之靈祕。表《檜風》於韓什﹐著鎭山於周記。蘊大禹之金書﹐鐫暴秦之石字。太史來而探穴﹐鐘離去而開笥。信竹箭之爲珍﹐何珷玞之罕值。奉盛徳之鴻祀﹐寓安禪之古寺。實豫章之舊圃﹐成黃金之勝地。遂寂默之幽心﹐若鏡中而遠尋。面曾阜之超忽﹐邇平湖之迥深。山條偃蹇﹐水葉侵淫。掛猿朝落﹐饑鼯夜吟。果叢藥苑﹐桃蹊橘林。梢云拂日﹐結暗生陰。保自然之雅趣﹐鄙人間之荒雜。望島嶼之邅回﹐面江源之重沓。泛流月之夜迥﹐曳光煙之曉匝。風引蜩而嘶噪﹐雨鳴林而修颯﹐鳥稍狎而知來﹐云無情而自合。爾乃野開靈塔﹐地築禪居﹐喜園迢遰﹐樂樹扶疏。經行籍艸﹐宴坐臨渠﹐持戒振錫﹐度影甘蔬。堅固之林可諭﹐寂滅之場蹔如。異曲終而悲起﹐非木落而悲始。豈降志而辱身﹐不露才而揚己。鐘風雨之如晦﹐倦雞鳴之聒耳。幸避地而髙棲﹐憑調禦之遺旨。折四辯之微言﹐悟三乘之妙理。遣十纏之系縛﹐祛五惑之塵滓。久遺榮於勢利﹐庶忘累於妻子。感意气於疇日﹐寄知音於來祀。何遠客之可悲﹐知自憐其何已。

總第九舅蕭勃先據廣州﹐總又自會稽往依焉。梁元帝平侯景﹐徵總爲明威將軍﹑始興內史﹐以郡秩米八百斛給總行裝。會江陵陷﹐遂不行﹐總自此流寓嶺南積歲。天嘉四年﹐以中書侍郎徵還朝﹐直侍中省。累遷司徒右長史﹐掌東宮管記﹐給事黃門侍郎﹐領南徐州大中正。授太子中庶子﹑通直散騎常侍﹐東宮﹑中正如故。遷左民尙書﹐轉太子詹事﹐中正如故。以與太子爲長夜之飲﹐養良娣陳氏爲女﹐太子微行總捨﹐上怒免之。尋爲侍中﹐領左驍騎將軍。復爲左民尙書領左軍將軍﹐未拜﹐又以公事免。尋起爲散騎常侍﹑明烈將軍﹑司徒左長史﹐遷太常卿。

後主卽位﹐除祠部尙書﹐又領左驍騎將軍﹐參掌選事。轉散騎常侍﹑吏部尙書。尋遷尙書僕射﹐參掌如故。至徳四年﹐加宣惠將軍﹐量置佐史。尋授尙書令﹐給鼓吹一部﹐加扶﹐余並如故。策曰「於戲﹐夫文昌政本﹐司會治經﹐韋彪謂之樞機﹐李固方之斗極。況其五曹斯綜﹐百揆是諧﹐同冢宰之司﹐專臺閣之任。惟爾道業標峻﹐寓量弘深﹐勝範淸規﹐風流以爲準的﹐辭宗學府﹐衣冠以爲領袖。故能師長六官﹐具瞻允塞﹐明府八座﹐儀形載遠﹐其端朝握揆﹐朕所望焉。往欽哉﹐懋建爾徽猷﹐亮采我邦國﹐可不愼歟﹗」禎明二年﹐進號中權將軍。京城陷﹐入隋﹐爲上開府。開皇十四年﹐卒於江都﹐時年七十六。

總嘗自敍其略曰﹕

歷升淸顯﹐備位朝列﹐不邀世利﹐不涉權幸。嘗撫躬仰天太息曰﹕莊靑翟位至丞相﹐無迹可紀﹔趙元叔爲上計吏﹐光乎列傳。官陳以來﹐未嘗逢迎一物﹐干預一事。悠悠風塵﹐流俗之士﹐頗致怨憎﹐榮枯寵辱﹐不以介意。太建之世﹐權移羣小﹐諂嫉作威﹐屢被摧黜﹐柰何命也。後主昔在東朝﹐畱意文藝﹐夙荷昭晉﹐恩紀契闊。嗣位之日﹐時寄謬隆﹐儀形天府﹐釐正庶績﹐八法六典﹐無所不統。昔晉武帝策荀公曾曰「周之冢宰﹐今之尙書令也」。況復才未半古﹐屍素若玆。晉太尉陸玩云「以我爲三公﹐知天下無人矣」。軒冕儻來之一物﹐豈是預要乎﹖弱歲歸心釋教﹐年二十餘﹐入鐘山就靈曜寺則法師受菩薩戒。暮齒官陳﹐與攝山布上人遊款﹐深悟苦空﹐更復練戒﹐運善於心﹐行慈於物﹐頗知自勵﹐而不能蔬菲﹐尙染塵勞﹐以此負愧平生耳。

總之自敍﹐時人謂之實錄。

總篤行義﹐寬和溫裕。好學﹐能屬文﹐於五言七言尢善﹔然傷於浮艷﹐故爲後主所愛幸。多有側篇﹐好事者相傳諷玩﹐於今不絕。後主之世﹐總當權宰﹐不持政務﹐但日與後主遊宴後庭﹐共陳暄﹑孔範﹑王瑳等十餘人﹐當時謂之狎客。由是國政日頹﹐綱紀不立﹐有言之者﹐輒以罪斥之﹐君臣昏亂﹐以至於滅。有文集三十卷﹐並行於世焉。

長子溢﹐字深源﹐頗有文辭。性傲誕﹐恃勢驕物﹐𨿽近屬故友﹐不免詆欺。歷官著作佐郎﹑太子舍人﹑洗馬﹑中書黃門侍郎﹑太子中庶子。入隋﹐爲秦王文學。

第七子漼﹐駙馬都尉﹑祕書郎﹑隋給事郎﹐直祕書省學士。

姚察﹐字伯審﹐吳興武康人也。九世祖信﹐吳太常卿﹐有名江左。察幼有至性﹐事親以孝聞。六歲﹐誦書萬餘言。弱不好弄﹐博弈雜戲﹐初不經心。勤苦厲精﹐以夜繼日。年十二﹐便能屬文。父上開府僧垣﹐知名梁武代﹐二宮禮遇優厚﹐每得供賜﹐皆回給察兄弟﹐爲遊學之資﹐察並用聚蓄圖書﹐由是聞見日博。年十三﹐梁簡文帝時在東宮﹐盛修文義﹐卽引於宣猷堂聽講論難﹐爲儒者所稱。及簡文嗣位﹐尢加禮接。起家南海王國左常侍﹐兼司文侍郎。除南郡王行參軍﹐兼尙書駕部郎。

值梁室喪亂﹐於金陵隨二親還鄕裏。時東土兵荒﹐人饑相食﹐告糴無處﹐察家口旣多﹐並采野蔬自給。察每崎嶇艱阻﹐求請供養之資﹐糧粒恆得相繼。又常以己分減推諸弟妹﹐乃至故舊乏絕者皆相分卹﹐自甘惟藜藿而已。在亂離之間﹐篤學不廢。

元帝於荊州卽位﹐父隨朝士例往赴西臺﹐元帝授察原鄕令。時邑境蕭條﹐流亡不反﹐察輕其賦役﹐勸以耕種﹐於是戶口殷盛﹐民至今稱焉。

中書侍郎領著作杜之偉與察深相眷遇﹐表用察佐著作﹐仍撰史。永定初﹐拜始興王府功曹參軍﹐尋補嘉徳殿學士﹐轉中衛﹑儀同始興王府記室參軍。吏部尙書徐陵時領著作﹐復引爲史佐﹐及陵讓官致仕等表﹐並請察制焉﹐陵見嘆曰「吾弗逮也。」太建初﹐補宣明殿學士﹐除散騎侍郎﹑左通直。尋兼通直散騎常侍﹐報聘於周。江左耆舊先在關右者﹐咸相傾慕。沛國劉臻竊於公館訪《漢書》疑事十餘條﹐並爲剖析﹐皆有經據。臻謂所親曰「名下定無虛士。」著《西聘道裏記》﹐所敍事甚詳。

使還﹐補東宮學士。於時濟陽江總﹑吳國顧野王﹑陸瓊﹑從弟瑜﹑河南褚玠﹑北地傅縡等﹐皆以才學之美﹐晨夕娛侍。察每言論制述﹐咸爲諸人宗重。儲君深加禮異﹐情越羣僚﹐宮內所須方幅手筆﹐皆付察立艸。又數令共野王遞相策問﹐恆蒙賞激。

遷尙書祠部侍郎。此曹職司郊廟﹐昔魏王肅奏祀天地﹐設宮縣之樂﹐八佾之舞﹐爾後因循不革。梁武帝以爲事人禮縟﹐事神禮簡﹐古無宮縣之文。陳初承用﹐莫有損益。髙宗欲設備樂﹐付有司立議﹐以梁武帝爲非。時碩學名儒﹑朝端在位者﹐咸希上旨﹐並卽注同。察乃博引經籍﹐獨違羣議﹐據梁樂爲是﹐當時驚駭﹐莫不慚服﹐僕射徐陵因攺同察議。其不順時隨俗﹐皆此類也。

拜宣惠宜都王中錄事參軍﹐帶東宮學士。歷仁威淮南王﹑平南建安王二府咨議參軍﹐丁內憂去職。俄起爲戎昭將軍﹐知撰梁史事﹐固辭不免。後主纂業﹐敕兼東宮通事舍人﹐將軍﹑知撰史如故。又敕專知優冊謚議等文筆。至徳元年﹐除中書侍郎﹐轉太子僕﹐余並如故。

初﹐梁季淪沒﹐父僧垣入於長安﹐察蔬食布衣﹐不聽音樂﹐至是凶問因聘使到江南。時察母韋氏喪制適除﹐後主以察羸瘠﹐慮加毀頓﹐乃密遣中書舍人司馬申就宅發哀﹐仍敕申專加譬抑。爾後又遣申宣旨誡諭曰「知比哀毀過禮﹐甚用爲憂。卿迥然一身﹐宗奠是寄﹐毀而滅性﹐聖教所不許。宜微自遣割﹐以存禮制。憂懷旣深﹐故有此及。」

尋以忠毅將軍起兼東宮通事舍人。察志在終喪﹐頻有陳讓﹐並抑而不許。又推表其略曰「臣私門禍﹐並罹殃罰﹐偸生晷漏﹐冀申情禮﹐而尪疹相仍﹐苴緌穢質﹐非復人流﹐將畢苫壤。豈期朝恩曲覃﹐被之纓紱﹐尋斯寵服﹐彌見慚靦。且宮闥祕奧﹐趨奏便繁﹐寧可以玆荒毀所宜叨預。伏願至徳孝治﹐矜其理奪﹐使殘魂喘息﹐以遂餘生。」詔答曰「省表具懷。卿行業淳深﹐聲譽素顯﹐理徇情禮﹐未膺刀筆。但參務承華﹐良所期寄﹐允玆抑奪﹐不得致辭也。」俄敕知著作郎事﹐服闋﹐除給事黃門侍郎﹐領著作。

察旣累居憂服﹐兼齋素日久﹐自免憂後﹐因加气疾。後主嘗別召見﹐見察柴瘠過甚﹐爲之動容﹐乃謂察曰「朝廷惜卿﹐卿宜自惜﹐卽蔬菲歲久﹐可停持長齋。」又遣度支尙書王瑗宣旨﹐重加慰諭﹐令從晚食。手敕曰「卿羸瘠如此﹐齋菲累年﹐不宜一飯﹐有乖將攝﹐若從所示﹐甚爲佳也。」察𨿽奉此敕﹐而猶惇宿誓。

又詔授祕書監﹐領著作如故﹐乃累進讓﹐並優答不許。察其祕書省大加刪正﹐又奏撰中書表集。拜散騎常侍﹐尋授度支尙書﹐旬月遷吏部尙書﹐領著作並如故。察旣博極墳素﹐尢善人物﹐至於姓氏所起﹐枝葉所分﹐官職姻娶﹐興衰髙下﹐舉而論之﹐無所遺失。且澄鑑之職﹐時人久以梓匠相許﹐及遷選部﹐雅允朝望。初﹐吏部尙書蔡徵移中書令﹐後主方擇其人﹐尙書令江總等咸共薦察﹐敕答曰「姚察非惟學藝優博﹐亦是操行淸修﹐典選難才﹐今得之矣。」乃神筆艸詔﹐讀以示察﹐察辭讓甚切。

別日召入論選事﹐察垂涕拜請曰「臣東臯賤族﹐身才庸近﹐情忘遠致﹐念絕修途。頃來忝竊﹐久知逾分﹐特以東朝攀奉﹐恩紀謬加。今日叨濫﹐非由才舉﹐縱陛下特升庸薄﹐其如朝序何﹖臣九世祖信﹐名髙往代﹐當時才居選部﹐自後罕有繼蹤。臣遭逢成擢﹐沐浴恩造﹐累致非據﹐每切妨賢。臣𨿽無識﹐頗知審己﹐言行所踐﹐無期榮貴﹐豈意銓衡之重﹐妄委非才。且皇明禦歷﹐事髙昔代﹐羽儀世冑﹐帷幄名臣﹐若授受得宜﹐方爲稱職。臣夙陶教義﹐必知不可。」後主曰「選眾之舉﹐僉議所歸﹐昔毛玠雅量淸恪﹐盧毓心平體正﹐王蘊銓量得地﹐山濤舉不失才﹐就卿而求﹐必兼此矣。且我與卿𨿽君臣禮隔﹐情分殊常﹐藻鏡人倫﹐良所期寄﹐亦以無慚則悊也。」

察自居顯要﹐甚勵淸潔﹐且廩錫以外﹐一不交通。嘗有私門生不敢厚餉﹐止送南布一端﹐花綀一匹。察謂之曰「吾所衣著﹐止是麻布蒲綀﹐此物於吾無用。旣欲相款接﹐幸不煩爾。」此人遜請﹐猶冀受納﹐察厲色驅出﹐因此伏事者莫敢饋遺。

陳滅﹐入隋﹐開皇九年﹐詔授祕書丞﹐別敕成梁﹑陳二代史。又敕於硃華閣長參。文帝知察蔬菲﹐別日乃獨召入內殿﹐賜果菜﹐乃指察謂朝臣曰「聞姚察學行當今無比﹐我平陳惟得此一人。」十三年﹐襲封北絳郡公。察往歲之聘周也﹐因得與父僧垣相見﹐將別之際﹐絕而復蘇﹐至是承襲﹐愈更悲感﹐見者莫不爲之歔欷。

察幼年嘗就鐘山明慶寺尙禪師受菩薩戒﹐及官陳﹐祿俸皆捨寺起造﹐並追爲禪師樹碑﹐文甚遒麗。及是﹐遇見梁國子祭酒蕭子云書此寺禪齋詩﹐覽之愴然﹐乃用蕭韻述懷爲詠﹐詞又哀切﹐法俗益以此稱之。丁後母杜氏喪﹐解職。在服制之中﹐有白鳩巢於戶上。

仁壽二年﹐詔曰「前祕書丞北絳郡開國公姚察﹐彊學待問﹐博極羣典﹐修身立徳﹐白首不渝﹐𨿽在哀疚﹐宜奪情禮﹐可員外散騎常侍﹐封如故。」又敕侍晉王昭讀。煬帝初在東宮﹐數被召見﹐訪以文籍。卽位之始﹐詔授太子內舍人﹐余並如故。車駕巡幸﹐恆侍從焉。及攺易衣冠﹐刪正朝式﹐切問近對﹐察一人而已。

年七十四﹐大業二年﹐終於東都﹐遺命薄葬﹐務從率儉。其略曰「吾家世素士﹐自有常法。吾意斂以法服﹐並宜用布﹐土周於身。又恐汝等不忍行此﹐必不爾﹐須松板薄棺﹐才可周身﹐土周於棺而已。葬日﹐止粗車﹐卽送厝舊塋北。吾在梁世﹐當時年十四﹐就鐘山明慶寺尙禪師受菩薩戒﹐自爾深悟苦空﹐頗知回向矣。嘗得畱連山寺﹐一去忘歸。及仕陳代﹐諸名流遂許與聲價﹐兼時主恩遇﹐宦途遂至通顯。自入朝來﹐又蒙恩渥。旣牽纏人世﹐素志弗從。且吾習蔬菲五十餘年﹐旣歷歲時﹐循而不失。瞑目之後﹐不須立靈﹐置一小牀﹐每日設淸水﹐六齋日設齋食果菜﹐任家有無﹐不須別經營也。」初﹐察願讀一藏經﹐並已究竟﹐將終﹐曾無痛惱﹐但西向坐﹐正念﹐云「一切空寂」。其後身體柔軟﹐顏色如恆。兩宮悼惜﹐賵賻甚厚。

察性至孝﹐有人倫鑑識。沖虛謙遜﹐不以所長矜人。終日恬靜﹐惟以書記爲樂﹐於墳籍無所不睹。每有制述﹐多用新奇﹐人所未見﹐咸重富博。且專志著書﹐白首不倦﹐手自抄撰﹐無時蹔輟。尢好研核古今﹐諟正文字﹐精采流贍﹐𨿽老不衰。兼諳識內典﹐所撰寺塔及眾僧文章﹐特爲綺密﹐在位多所稱引﹐一善可錄﹐無不賞薦。若非分相干﹐咸以理遣。盡心事上﹐知無不爲。侍奉機密﹐未嘗淹漏。且任遇已隆﹐衣冠攸屬﹐深懷退靜﹐避於聲勢。淸潔自處﹐貲產每虛﹐或有勸營生計﹐笑而不答。穆於親屬﹐篤於舊故﹐所得祿賜﹐咸充周卹。

後主所制文筆﹐卷軸甚多﹐乃別寫一本付察﹐有疑悉令刊定﹐察亦推心奉上﹐事在無隱。後主嘗從容謂朝士曰「姚察達學洽聞﹐手筆典裁﹐求之於古﹐猶難輩匹﹐在於今世﹐足爲師範。且訪對甚詳明﹐聽之使人忘倦。」察每制文筆﹐敕便索本﹐上曰「我於姚察文章﹐非惟玩味無已﹐故是一宗匠。」

徐陵名髙一代﹐每見察制述﹐尢所推重。嘗謂子儉曰「姚學士徳學無前﹐汝可師之也。」尙書令江總與察尢篤厚善﹐每有制作﹐必先以簡察﹐然後施用。總爲詹事時﹐嘗制登宮城五百字詩﹐當時副君及徐陵以下諸名賢並同此作。徐公後謂江曰「我所和弟五十韻﹐寄弟集內。」及江編次文章﹐無復察所和本﹐述徐此意﹐謂察曰「髙才碩學﹐庶光拙文﹐今須公所和五百字﹐用偶徐侯章也。」察謙遜未付﹐江曰「若不得公此制﹐僕詩亦須棄本﹐復乖徐公所寄﹐豈得見令兩失。」察不獲已﹐乃寫本付之。爲通人推挹﹐例皆如此。

所著《漢書訓纂》三十卷﹐《說林》十卷﹐《四聘》《玉璽》《建康三鐘》等記各一卷﹐悉窮該博﹐並《文集》二十卷﹐並行於世。察所撰梁﹑陳史𨿽未畢功﹐隋文帝開皇之時﹐遣內史舍人虞世基索本﹐且進上﹐今在內殿。梁﹑陳二史本多是察之所撰﹐其中序論及紀﹑傳有所闕者﹐臨亡之時﹐仍以體例誡約子思廉﹐博訪撰續﹐思廉泣涕奉行。思廉在陳爲衡陽王府法曹參軍﹐轉會稽王主簿。入隋﹐補駐王府行參軍﹐掌記室﹐尋除河間郡司法。大業初﹐內史侍郎虞世基奏思廉踵成梁﹑陳二代史﹐自爾以來﹐稍就補續。

史臣曰﹕江總持淸標簡貴﹐加潤以辭采﹐及師長六官﹐雅允朝望。史臣先臣稟玆令徳﹐光斯百行﹐可以厲風俗﹐可以厚人倫。至於九流﹑《七略》之書﹐名山石室之記﹐汲郡﹑孔堂之書﹐玉箱金板之文﹐莫不窮研旨奧﹐徧探坎井﹐故道冠人師﹐晉紳以爲準的。旣歷職貴顯﹐國典朝章﹐古今疑議﹐後主皆取先臣斷決焉。列傳第二十二世祖九王髙宗二十九王后主十一子

世祖十三男﹕沈皇后生廢帝﹑始興王伯茂﹐嚴淑媛生鄱陽王伯山﹑晉安王伯恭﹐潘容華生新安王伯固﹐劉昭華生衡陽王伯信﹐王充華生廬陵王伯仁﹐張修容生江夏王伯義﹐韓修華生武陵王伯禮﹐江貴妃生永陽王伯智﹐孔貴妃生桂陽王伯謀。其伯固犯逆別有傳。二男早卒﹐本書無名。

始興王伯茂﹐字郁之﹐世祖第二子也。初﹐髙祖兄始興昭烈王道談仕於梁世﹐爲東宮直閣將軍﹐侯景之亂﹐領弩手二千援臺﹐於城中中流矢卒。太平二年﹐追贈侍中﹑使持節﹑都督南兗州諸軍事﹑南兗州刺史﹐封長城縣公﹐謚曰昭烈。髙祖受禪﹐重贈驃騎大將軍﹑太傅﹑揚州牧﹐攺封始興郡王﹐邑二千戶。王生世祖及髙宗。髙宗以梁承聖末遷於關右﹐至是髙祖遙以髙宗襲封始興嗣王﹐以奉昭烈王祀。永定三年六月﹐髙祖崩﹐是月世祖入纂帝位。時髙宗在周未還﹐世祖以本宗乏饗﹐其年十月下詔曰「日者皇基肇建﹐封樹枝戚﹐朕親地攸在﹐特啟大邦。弟頊嗣承門祀﹐𨿽土宇開建﹐薦饗莫由。重以遭家不造﹐閔凶夙遘﹐儲貳遐隔﹐轊車未返。猥以眇身﹐膺玆景命﹐式循龜鼎﹐冰谷載懷。今旣入奉大宗﹐事絕籓裸﹐始興國廟蒸嘗無主﹐瞻言霜露﹐感尋慟絕。其徙封嗣王頊爲安成王﹐封第二子伯茂爲始興王﹐以奉昭烈王祀。賜天下爲父後者爵一級。庶申罔極之情﹐永保山河之祚。」

舊制諸王受封﹐未加戎號者﹐不置佐史﹐於是尙書八座奏曰「夫增崇徽號﹐飾表車服﹐所以闡彰厥徳﹐下變民望。第二皇子新除始興王伯茂﹐體自尊極﹐神姿明穎﹐玉暎觿辰﹐蘭芬綺歲﹐淸暉美譽﹐日茂月升﹐道郁平﹑河﹐聲超衮﹑植。皇情追感﹐聖性天深﹐以本宗闕緒﹐纂承籓嗣﹐𨿽圭社是膺﹐而戎章未襲﹐豈所以光崇睿哲﹐寵樹皇枝。臣等參議﹐宜加寧遠將軍﹐置佐史。」詔曰「可」。尋除使持節﹑都督南瑯邪彭城二郡諸軍事﹑彭城太守。天嘉二年﹐進號宣惠將軍﹑揚州刺史。

伯茂性聰敏﹐好學﹐謙恭下士﹐又以太子母弟﹐世祖深愛重之。是時徵北軍人於丹徒盜發晉郗曇墓﹐大獲晉右將軍王羲之書及諸名賢遺迹。事覺﹐其書並沒縣官﹐藏於祕府﹐世祖以伯茂好古﹐多以賜之﹐由是伯茂大工艸隸﹐甚得右軍之法。三年﹐除鎭東將軍﹑開府儀同三司﹑東揚州刺史。

廢帝卽位﹐時伯茂在都﹐劉師知等矯詔出髙宗也﹐伯茂勸成之。師知等誅後﹐髙宗恐伯茂扇動朝廷﹐光大元年﹐乃進號中衛將軍﹐令入居禁中﹐專與廢帝遊處。是時四海之望﹐咸歸髙宗﹐伯茂深不平﹐日夕憤怨﹐數肆惡言﹐髙宗以其無能﹐不以爲意。及建安人蔣裕與韓子髙等謀反﹐伯茂並陰豫其事。二年十一月﹐皇太后令黜廢帝爲臨海王﹐其日又下令曰「伯茂輕薄﹐爰自弱齡﹐辜負嚴訓﹐彌肆凶狡。常以次居介弟﹐宜秉國權﹐不涯年徳﹐逾逞狂躁﹐圖爲禍亂﹐扇動宮闈﹐要招粗險﹐觖望臺閣﹐嗣君喪道﹐由此亂階﹐是諸凶徳﹐咸作謀主。允宜罄彼司甸﹐刑斯蠙人。言念皇支﹐尙懷悲懣﹐可特降爲溫麻侯﹐宜加禁止﹐別遣就第。不意如此﹐言增泫嘆。」時六門之外有別館﹐以爲諸王冠婚之所﹐名爲婚第﹐至是命伯茂出居之。於路遇盜﹐殞於車中﹐時年十八。

鄱陽王伯山﹐字靜之﹐世祖第三子也。偉容儀﹐舉止閒雅﹐喜慍不形於色﹐世祖深器之。初髙祖時﹐天下艸創﹐諸王受封儀注多闕﹐及伯山受封﹐世祖欲重其事﹐天嘉元年七月丙辰﹐尙書八座奏曰「臣聞本枝惟允﹐宗周之業以弘﹐盤石旣建﹐皇漢之基斯遠﹐故能協宣五運﹐規範百王﹐式固靈根﹐克隆卜世。第三皇子伯山﹐發睿徳於齠年﹐表歧姿於丱日﹐光昭丹掖﹐暉暎靑闈﹐而玉圭未秉﹐金錫靡駕﹐豈所以惇序維翰﹐建樹籓戚。臣等參議﹐宜封鄱陽郡王。」詔曰「可」。乃遣散騎常侍﹑度支尙書蕭睿持節兼太宰告於太廟﹔又遣五兵尙書王質持節兼太宰告於太社。其年十月﹐上臨軒策命之曰「於戲﹗夫建樹籓屏﹐翼獎王室﹐欽若前典﹐咸必由之。惟爾夙挺圭璋﹐生知孝敬﹐令徳茂親﹐僉譽所集﹐啟建大邦﹐實惟倫序﹐是用敬遵民瞻﹐錫此圭瑞。往欽哉﹗其勉樹聲業﹐永保宗社﹐可不愼歟﹗」策訖﹐敕令王公已下並宴於王第。仍授東中郎將﹑吳郡太守。六年﹐爲緣江都督﹑平北將軍﹑南徐州刺史。天康元年﹐進號鎭北將軍。

髙宗輔政﹐不欲令伯山處邊﹐光大元年﹐徙爲鎭東將軍﹑東揚州刺史。太建元年﹐徵爲中衛將軍﹑中領軍。六年﹐又爲徵北將軍﹑南徐州刺史。尋爲徵南將軍﹑江州刺史。十一年﹐入爲護軍將軍﹐加開府儀同三司﹐仍給鼓吹並扶。後主卽位﹐進號中權大將軍。至徳四年﹐出爲持節﹑都督東揚﹑豊二州諸軍事﹑東揚州刺史﹐加侍中﹐余並如故。禎明元年﹐丁所生母憂﹐去職。明年﹐起爲鎭衛大將軍﹑開府儀同三司﹐給班劍十人。三年正月薨﹐時年四十。

伯山性寬厚﹐美風儀﹐又於諸王最長﹐後主深敬重之﹐每朝廷有冠婚饗宴之事﹐恆使伯山爲主。及丁所生母憂﹐居喪以孝聞。後主嘗幸吏部尙書蔡徵宅﹐因往弔之﹐伯山號慟殆絕﹐因起爲鎭衛將軍﹐仍謂羣臣曰「鄱陽王至性可嘉﹐又是西第之長﹐豫章已兼司空﹐其亦須遷太尉。」未及發詔而伯山薨﹐尋值陳亡﹐遂無贈謚。

長子君範﹐太建中拜鄱陽國世子﹐尋爲貞威將軍﹑晉陵太守﹐未襲爵而隋師至。是時宗室王侯在都者百餘人﹐後主恐其爲變﹐乃並召入﹐令屯朝堂﹐使豫章王叔英總督之﹐而又陰爲之備。及六軍敗績﹐相率出降﹐因從後主入關。至長安﹐隋文帝並配於隴右及河西諸州﹐各給田業以處之。初﹐君範與尙書僕射江總友善﹐至是總贈君範書五言詩﹐以敍他鄕離別之意﹐辭甚酸切﹐當世文士咸諷誦之。大業二年﹐隋煬帝以後主第六女女婤爲貴人﹐絕愛幸﹐因召陳氏子弟盡還京師﹐隨才敍用﹐由是並爲守宰﹐徧於天下。其年君範爲溫令。

晉安王伯恭字肅之﹐世祖第六子也。天嘉六年﹐立爲晉安王。尋爲平東將軍﹑吳郡太守﹐置佐史。時伯恭年十餘歲﹐便畱心政事﹐官曹治理。太建元年﹐入爲安前將軍﹑中護軍﹐遷中領軍。尋爲中衛將軍﹑揚州刺史﹐以公事免。四年﹐起爲安左將軍﹐尋爲鎭右將軍﹑特進﹐給扶。六年﹐出爲安南將軍﹑南豫州刺史。九年﹐入爲安前將軍﹑祠部尙書。十一年﹐進號軍師將軍﹑尙書右僕射。十二年﹐遷僕射。十三年﹐遷左僕射。十四年﹐出爲安南將軍﹑湘州剌史﹐未拜。至徳元年﹐爲侍中﹑中衛將軍﹑光祿大夫﹐丁所生母憂﹐去職。禎明元年﹐起爲中衛將軍﹑右光祿大夫﹐置佐史﹑扶並如故。三年入關。隋大業初﹐爲成州刺史﹑太常卿。

衡陽王伯信﹐字孚之﹐世祖第七子也。天嘉元年﹐衡陽獻王昌自周還朝﹐於道薨﹐其年世祖立伯信爲衡陽王﹐奉獻王祀。尋爲宣惠將軍﹑丹陽尹﹐置佐史。太建四年﹐爲中護軍。六年﹐爲宣毅將軍﹑揚州刺史。尋加侍中﹑散騎常侍。十一年﹐進號鎭前將軍﹐太子詹事﹐余並如故。禎明元年﹐出爲鎭南將軍﹑西衡州刺史。三年﹐隋軍濟江﹐與臨汝侯方慶並爲東衡州刺史王勇所害﹐事在方慶傳。

廬陵王伯仁﹐字壽之﹐世祖第八子也。天嘉六年﹐立爲廬陵王。太建初﹐爲輕車將軍﹐置佐史。七年﹐遷冠軍將軍﹑中領軍。尋爲平北將軍﹑南徐州刺史。十二年﹐爲翊左將軍﹑中領軍。貞明元年﹐加侍中﹑國子祭酒﹐領太子中庶子。三年入關﹐卒於長安。

長子番﹐先封湘濱侯﹐隋大業中﹐不資陽令。

江夏王伯義﹐字堅之﹐世祖第九子也。天嘉六年﹐立爲江夏王。太建初﹐爲宣惠將軍﹑東揚州刺史﹐置佐史。尋爲宣毅將軍﹑持節﹑散騎常侍﹑都督合﹑霍二州諸軍事﹑合州刺史。十四年﹐徵爲侍中﹑忠武將軍﹑金紫光祿大夫。禎明三年入關﹐遷於瓜州﹐於道卒。

長子元基﹐先封湘潭侯﹐隋大業中爲谷熟縣令。

武陵王伯禮﹐字用之﹐世祖第十子也。天嘉六年﹐立爲武陵王。太建初﹐爲云旗將軍﹑持節﹑都督吳興諸軍事﹑吳興太守。在郡恣行暴掠﹐驅錄民下﹐逼奪財貨﹐前後委積﹐百姓患之。太建九年﹐爲有司所劾﹐上曰「王年少﹐未達治道﹐皆由佐史不能匡弼所致﹐特降軍號﹐後若更犯﹐必致之以法﹐有司不言與同罪。」十一年春﹐被代徵還﹐伯禮遂遷延不發。其年十月﹐散騎常侍﹑禦史中丞徐君敷奏曰「臣聞車屨不俟﹐君命之通規﹐夙夜匪懈﹐臣子之恆節。謹案云旗將軍﹑持節﹑都督吳興諸軍事﹑吳興太守武陵王伯禮﹐早擅英猷﹐久馳令問﹐惟良寄重﹐枌鄕是屬。聖上愛育黔黎﹐畱情政本﹐共化求瘼﹐早赴皇心﹐遂復稽緩歸驂﹐取移涼燠﹐遲回去鷁﹐空淹載路﹐淑愼未彰﹐違惰斯在﹐繩愆檢迹﹐以爲懲誡。臣等參議以見事免伯禮所居官﹐以王還第﹐謹以白簡奏聞。」詔曰「可」。禎明三年入關﹐隋大業中爲散騎侍郎﹑臨洮太守。

永陽王伯智﹐字策之﹐世祖第十二子也。少惇厚﹐有器局﹐博涉經史。太建中﹐立爲永陽王。尋爲侍中﹐加明威將軍﹐置佐史。尋加散騎常侍﹐累遷尙書左僕射﹐出爲使持節﹑都督東揚﹑豊二州諸軍事﹑平東將軍﹐領會稽內史。至徳二年﹐入爲侍中﹑翊左將軍﹐加特進。禎明三年入關。隋大業中﹐爲岐州司馬﹐遷國子司業。

桂陽王伯謀﹐字深之﹐世祖第十三子也。太建中﹐立爲桂陽王。七年﹐爲明威將軍﹐置佐史。尋爲信威將軍﹑丹陽尹。十年﹐加侍中。出爲持節﹑都督吳興諸軍事﹑東中郎將﹑吳興太守。十一年﹐加散騎常侍。至徳元年薨。

子豊嗣﹐大業中﹐爲番禾令。

髙宗四十二男﹕柳皇后生後主﹐彭貴人生始興王叔陵﹐曹淑華生豫章王叔英﹐何淑儀生長沙王叔堅﹑宜都王叔明﹐魏昭容生建安王叔卿﹐錢貴妃生河東王叔獻﹐劉昭儀生新蔡王叔齊﹐袁昭容生晉熙王叔文﹑義陽王叔達﹑新會王叔坦﹐王姬生淮南王叔彪﹑巴山王叔雄﹐吳姬生始興王叔重﹐徐姬生尋陽王叔儼﹐淳於姬生嶽陽王叔愼﹐王修華生武昌王叔虞﹐韋修容生湘東王叔平﹐施姬生臨賀王叔敖﹑沅陵王叔興﹐曾姬生陽山王叔宣﹐楊姬生西陽王叔穆﹐申婕妤生南安王叔儉﹑南郡王叔澄﹑嶽山王叔韶﹑太原王叔匡﹐袁姬生新興王叔純﹐吳姬生巴東王叔謨﹐劉姬生臨江王叔顯﹐秦姬生新寧王叔隆﹑新昌王叔榮。其皇子叔叡﹑叔忠﹑叔弘﹑叔毅﹑叔訓﹑叔武﹑叔處﹑叔封等八人﹐並未及封。叔陵犯逆﹐別有傳。三子早卒﹐本書無名。

豫章王叔英﹐字子烈﹐髙宗第三子也。少寬厚仁愛。天嘉元年﹐封建安侯。太建元年﹐攺封豫章王﹐仍爲宣惠將軍﹑都督東揚州諸軍事﹑東揚州刺史。五年﹐進號平北將軍﹑南豫州刺史。十一年﹐爲鎭前將軍﹑江州刺史。後主卽位﹐進號徵南將軍﹐尋加開府儀同三司﹑中衛大將軍﹐余並如故。四年﹐進號驃騎大將軍。禎明元年﹐給鼓吹一部﹐班劍十人。其年﹐遷司空。三年﹐隋師濟江﹐叔英知石頭軍戍事。尋令入屯朝堂。及六軍敗績﹐降於隋將韓擒虎。其年入關。隋大業中爲涪陵太守。

長子弘﹐至徳元年﹐拜豫章國世子。

長沙王叔堅﹐字子成﹐髙宗第四子也。母本吳中酒家隸﹐髙宗微時﹐嘗往飲﹐遂與通﹐及貴﹐召拜淑儀。叔堅少傑黠﹐凶虐使酒﹐尢好數術﹑卜筮﹑祝禁﹐釒容金琢玉﹐並究其妙。天嘉中﹐封豊城侯。太建元年﹐立爲長沙王﹐仍爲東中郎將﹑吳郡太守。四年﹐爲宣毅將軍﹑江州刺史﹐置佐史。七年﹐進號云麾將軍﹑郢州刺史﹐未拜﹐轉爲平越中郎將﹑廣州刺史。尋爲平北將軍﹑合州刺史。八年﹐復爲平西將軍﹑郢州刺史。十一年﹐入爲翊左將軍﹑丹陽尹。

初﹐叔堅與始興王叔陵並招聚賓客﹐各爭權寵﹐甚不平。每朝會鹵簿﹐不肯爲先後﹐必分道而趨﹐左右或爭道而斗﹐至有死者。及髙宗弗豫﹐叔堅﹑叔陵等並從後主侍疾。叔陵陰有異志﹐乃命典藥吏曰「切藥刀甚鈍﹐可礪之。」及髙宗崩﹐倉卒之際﹐又命其左右於外取劍﹐左右弗悟﹐乃取朝服所佩木劍以進﹐叔陵怒。叔堅在側聞之﹐疑有變﹐伺其所爲。及翌日小斂﹐叔陵袖銼藥刀趨進﹐斫後主﹐中項﹐後主悶絕於地﹐皇太后與後主乳母樂安君吳氏俱以身捍之﹐獲免。叔堅自後扼叔陵﹐擒之﹐並奪其刀﹐將殺之﹐問後主曰「卽盡之﹐爲待也﹖」後主不能應。叔陵舊多力﹐須臾﹐自奮得脫﹐出雲龍門﹐入於東府城﹐召左右斷靑溪橋道﹐放東城囚以充戰士。又遣人往新林﹐追其所部兵馬﹐仍自被甲﹐著白布帽﹐登城西門﹐招募百姓。是時眾軍並緣江防守﹐臺內空虛﹐叔堅乃白太后使太子舍人司馬申以後主命召蕭摩訶﹐令討之。卽日擒其將戴溫﹑譚騏驎等﹐送臺﹐斬於尙書閣下﹐持其首徇於東城。叔陵恇擾不知所爲﹐乃盡殺其妻妾﹐率左右數百人走趨新林。摩訶追之﹐斬於丹陽郡﹐餘黨悉擒。其年﹐以功進號驃騎將軍﹑開府儀同三司﹑揚州刺史。尋遷司空﹐將軍﹑刺史如故。

是時後主患創﹐不能視事﹐政無小大﹐悉委叔堅決之﹐於是勢傾朝廷。叔堅因肆驕縱﹐事多不法﹐後主由是疏而忌之。孔範﹑管斌﹑施文慶之徒﹐並東宮舊臣﹐日夜陰持其短。至徳元年﹐乃詔令卽本號用三司之儀﹐出爲江州刺史。未發﹐尋有詔又以爲驃騎將軍﹐重爲司空﹐實欲去其權勢。叔堅不自安﹐稍怨望﹐乃爲左道厭魅以求福助﹐刻木爲偶人﹐衣以道士之服﹐施機關﹐能拜跪﹐晝夜於日月下醮之﹐祝詛於上。其年冬﹐有人上書告其事﹐案驗並實﹐後主召叔堅囚於西省﹐將殺之。其夜﹐令近侍宣敕﹐數之以罪﹐叔堅對曰「臣之本心﹐非有他故﹐但欲求親媚耳。臣旣犯天憲﹐罪當萬死﹐臣死之日﹐必見叔陵﹐願宣明詔﹐責於九泉之下。」後主感其前功﹐乃赦之﹐特免所居官﹐以王還第。尋起爲侍中﹑鎭左將軍。二年﹐又給鼓吹﹐油幢車。三年﹐出爲徵西將軍﹑荊州刺史。四年﹐進號中軍大將軍﹑開府儀同三司。禎明二年﹐秩滿還都。

三年入關﹐遷於瓜州﹐更名叔賢。叔賢素貴﹐不知家人生產﹐至是與妃沈氏酤酒﹐以傭保爲事。隋大業中﹐爲遂寧郡太守。

建安王叔卿﹐字子弼﹐髙宗第五子也。性質直有材器﹐容貌甚偉。太建四年﹐立爲建安王﹐授東中郎將﹑東揚州刺史。七年﹐爲云麾將軍﹑郢州刺史﹐置佐史。九年﹐進號平南將軍﹑湘州刺史。後主卽位﹐進號安南將軍。又爲侍中﹑鎭右將軍﹑中書令。遷中書監。禎明三年入關﹐隋大業中﹐爲都官郎﹑上黨通守。

宜都王叔明﹐字子昭﹐髙宗第六子也。儀容美麗﹐舉止和弱﹐狀似婦人。太建五年﹐立爲宜都王﹐尋授宣惠將軍﹐置佐史。七年﹐授東中郎將﹑東揚州刺史﹐尋爲輕車將軍﹑衛尉卿。十三年﹐出爲使持節﹑云麾將軍﹑南徐州刺史。又爲侍中﹑翊右將軍。至徳四年﹐進號安右將軍。禎明三年入關﹐隋大業中爲鴻臚少卿。

河東王叔獻﹐字子恭﹐髙宗第九子也。性恭謹﹐聰敏好學。太建五年﹐立爲河東王。七年﹐授宣毅將軍﹐置佐史。尋爲散騎常侍﹑軍師將軍﹑都督南徐州諸軍事﹑南徐州刺史。十二年薨﹐年十三。贈侍中﹑中撫將軍﹑司空﹐謚曰康簡。子孝寬嗣。孝寬以至徳元年﹐襲爵河東王。禎明三年入關﹐隋大業中爲汶城令。

新蔡王叔齊﹐字子肅﹐髙宗第十一子也。風彩明贍﹐博涉經史﹐善屬文。太建七年﹐立爲新蔡王﹐尋爲智武將軍﹐置佐史。出爲東中郎將﹑東揚州刺史。至徳二年﹐入爲侍中﹐將軍﹑佐史如故。禎明元年﹐除國子祭酒﹐侍中﹑將軍﹑佐史如故。三年入關。隋大業中爲尙書主客郎。

晉熙王叔文﹐字子才﹐髙宗第十二子也。性輕險﹐好虛譽﹐頗涉書史。太建七年﹐立爲晉熙王。尋爲侍中﹑散騎常侍﹑宣惠將軍﹐置佐史。進號輕車將軍﹑揚州刺史。至徳元年﹐授持節﹑都督江州諸軍事﹑江州刺史。二年﹐遷信威將軍﹑督湘﹑衡﹑武﹑桂四州諸軍事﹑湘州刺史。禎明二年﹐秩滿﹐徵爲侍中﹑宣毅將軍﹐佐史如故。未還﹐而隋軍濟江﹐破臺城﹐隋漢東道行軍元帥秦王至於漢口。時叔文自湘州還朝﹐至巴州﹐乃率巴州刺史畢寶等請降﹐致書於秦王曰「竊以天無二日﹐晦明之序不差﹐土無二王﹐尊卑之位乃別。今車書混壹﹐文軌大同﹐敢披丹款﹐申其屈膝。」秦王得書﹐因遣行軍吏部柳莊與元帥府僚屬等往巴州迎勞叔文。叔文於是與畢寶﹑荊州刺史陳紀及文武將吏赴於漢口﹐秦王並厚待之﹐置於賓館。隋開皇九年三月﹐眾軍凱旋﹐文帝親幸溫湯勞之﹐叔文與陳紀﹑周羅睺﹑荀法尙等並諸降人﹐見於路次。數日﹐叔文從後主及諸王侯將相並乘輿﹑服禦﹑天文圖籍等﹐並以次行列﹐仍以鐵騎圍之﹐隨晉王﹑秦王等獻凱而入﹐列於廟庭。明日﹐隋文帝坐於廣陽門觀﹐叔文又從後主至朝堂南。文帝使內史令李徳林宣旨﹐責其君臣不能相弼﹐以致喪亡。後主與其羣臣並慚懼拜伏﹐莫能仰視﹐叔文獨欣然而有自得之志。旬有六日﹐乃上表曰「昔在巴州﹐已先送款﹐乞知此情﹐望異常例。」文帝𨿽嫌其不忠﹐而方欲懷柔江表﹐乃授開府﹐拜宜州刺史。

淮南王叔彪﹐字子華﹐髙宗第十三子也。少聰惠﹐善屬文。太建八年﹐立爲淮南王。尋位侍中﹑仁威將軍﹐置佐史。禎明三年入關﹐卒於長安。

始興王叔重﹐字子厚﹐髙宗第十四子也。性質朴﹐無伎藝。髙宗崩﹐始興王叔陵爲逆。誅死﹐其年立叔重爲始興王﹐以奉昭烈王后。至徳元年﹐爲仁威將軍﹑揚州刺史﹐置佐史。二年﹐加使持節﹑都督江州諸軍事﹑江州刺史。禎明三年入關。隋大業中爲太府少卿﹐卒。

尋陽王叔儼﹐字子思﹐髙宗第十五子也。性凝重﹐舉止方正。後主卽位﹐立爲尋陽王。至徳元年﹐爲侍中﹑仁武將軍﹐置佐史。禎明三年入關﹐尋卒。

嶽陽王叔愼﹐字子敬﹐髙宗第十六子也。少聰敏﹐十歲能屬文。太建十四年﹐立爲嶽陽王﹐時年十一。至徳四年﹐拜侍中﹑智武將軍﹑丹陽尹。是時﹐後主尢愛文章﹐叔愼與衡陽王伯信﹑新蔡王叔齊等日夕陪侍﹐每應詔賦詩﹐恆被嗟賞。禎明元年﹐出爲使持節﹑都督湘﹑衡﹑桂﹑武四州諸軍事﹑智武將軍﹑湘州刺史。三年﹐隋師濟江﹐破臺城﹐前刺史晉熙王叔文還至巴州﹐與巴州刺史畢寶﹑荊州刺史陳紀並降。隋行軍元帥淸河公楊素兵下荊門﹐別遣其將龐暉將兵略地﹐南至湘州﹐城內將士﹐莫有固志﹐克日請降。叔愼乃置酒會文武僚吏﹐酒酣﹐叔愼嘆曰「君臣之義﹐盡於此乎﹗」長史謝基伏而流涕﹐湘州助防遂興侯正理在坐﹐乃起曰「主辱臣死﹐諸君獨非陳國之臣乎﹖今天下有難﹐實是致命之秋也。縱其無成﹐猶見臣節﹐靑門之外﹐有死不能。今日之機﹐不可猶豫﹐後應者斬。」眾咸許諾﹐乃刑牲結盟。仍遣人詐奉降書於龐暉﹐暉信之﹐克期而入﹐叔愼伏甲待之。暉令數百人屯於城門﹐自將左右數十人入於廳事﹐俄而伏兵發﹐縛暉以徇﹐盡擒其黨﹐皆斬之。叔愼坐於射堂﹐招合士眾﹐數日之中﹐兵至五千人。衡陽太守樊通﹑武州刺史鄔居業﹐皆請赴難。未至﹐隋遣中牟公薛冑爲湘州刺史﹐聞龐暉死﹐乃益請兵﹐隋又遣行軍總管劉仁恩救之。未至﹐薛冑兵次鵝羊山﹐叔愼遣正理及樊通等拒之﹐因大合戰﹐自旦至於日昃﹐隋軍疊息疊戰﹐而正理兵少不敵﹐於是大敗。冑乘勝入城﹐生擒叔愼。是時﹐鄔居業率其眾自武州來赴﹐出橫橋江﹐聞叔愼敗績﹐乃頓於新康口。隋總管劉仁恩兵亦至橫橋﹐據水置營﹐相持信宿﹐因合戰﹐居業又敗。仁恩虜叔愼﹑正理﹑居業及其黨與十餘人﹐秦王斬之於漢口。叔愼時年十八。

義陽王叔達﹐字子聰﹐髙宗第十七子也。太建十四年﹐立爲義陽王﹐尋拜仁武將軍﹐置佐史。禎明元年﹐除丹陽尹。三年入關。隋大業中爲內史﹐至絳郡通守。

巴山王叔雄﹐字子猛﹐髙宗第十八子也。太建十四年﹐立爲巴山王。禎明三年入關﹐卒於長安。

武昌王叔虞﹐字子安﹐髙宗第十九子也。太建十四年﹐立爲武昌王﹐尋爲壯武將軍﹐置佐史。禎明三年入關。隋大業中爲髙苑令。

湘東王叔平﹐字子康﹐髙宗第二十子也。至徳元年﹐立爲湘東王。禎明三年入關。隋大業中爲胡蘇令。

臨賀王叔敖﹐字子仁﹐髙宗第二十一子也。至徳元年﹐立爲臨賀王﹐尋爲仁武將軍﹐置佐史。禎明三年入關。隋大業初拜儀同三司。

陽山王叔宣﹐字子通﹐髙宗第二十二子也。至徳元年﹐立爲陽山王。禎明三年入關。隋大業中爲涇城令。

西陽王叔穆﹐字子和﹐髙宗第二十三子也。至徳元年﹐立爲西陽王。禎明三年入關﹐卒於長安。

南安王叔儉﹐字子約﹐髙宗第二十四子也。至徳元年﹐立爲南安王。禎明三年入關﹐卒於長安。

南郡王叔澄﹐字子泉﹐髙宗第二十五子也。至徳元年﹐立爲南郡王。禎明三年入關。隋大業中爲靈武令。

沅陵王叔興﹐字子推﹐髙宗第二十六子也。至徳元年﹐立爲沅陵王。禎明三年入關。隋大業中爲給事郎。

嶽山王叔韶﹐字子欽﹐髙宗第二十七子也。至徳元年﹐立爲嶽山王﹐尋爲智武將軍﹐置佐史。四年﹐除丹陽尹。禎明三年入關﹐卒於長安。

新興王叔純﹐字子共﹐髙宗第二十八子也。至徳元年﹐立爲新興王。禎明三年入關。隋大業中爲河北令。

巴東王叔謨﹐字子軌﹐髙宗第二十九子也。至徳四年﹐立爲巴東王。禎明三年入關。隋大業中爲岍陽令。

臨江王叔顯﹐字子明﹐髙宗第三十子也。至徳四年﹐立爲臨江王。禎明三年入關。隋大業中爲鶉觚令。

新會王叔坦﹐字子開﹐髙宗第三十一子也。至徳四年﹐立爲新會王。禎明三年入關。隋大業中爲涉令。

新寧王叔隆﹐字子遠﹐髙宗第三十二子也。至徳四年﹐立爲新寧王。禎明三年入關。卒於長安。

新昌王叔榮﹐字子徹﹐髙宗第三十三子也。禎明二年﹐立爲新昌王。三年入關。隋大業中爲內黃令。

太原王叔匡﹐字子佐﹐髙宗第三十四子也。禎明二年﹐立爲太原王。三年入關。隋大業中爲壽光令。

後主二十二男﹕張貴妃生皇太子深﹑會稽王莊﹐孫姬生吳興王胤﹐髙昭儀生南平王嶷﹐呂淑媛生永嘉王彥﹑邵陵王兢﹐龔貴嬪生南海王虔﹑錢塘王恬﹐張叔華生信義王祗﹐徐淑儀生東陽王恮﹐孔貴人生吳郡王蕃。其皇子總﹑觀﹑明﹑綱﹑統﹑衝﹑洽﹑縚﹑綽﹑威﹑辯十一人﹐並未及封。

皇太子深﹐字承源﹐後主第四子也。少聰惠﹐有志操﹐容止儼然﹐𨿽左右近侍﹐未嘗見其喜慍。以母張貴妃故﹐特爲後主所愛。至徳元年﹐封始安王﹐邑二千戶。尋爲軍師將軍﹑揚州刺史﹐置佐史。禎明二年﹐皇太子胤廢﹐後主乃立深爲皇太子。三年﹐隋師濟江﹐六軍敗績﹐隋將韓擒虎自南掖門入﹐百僚逃散。深時年十餘歲﹐閉閣而坐﹐舍人孔伯魚侍焉。隋軍排閣而入﹐深使宣令勞之曰「軍旅在途﹐不乃勞也﹖」軍人咸敬焉。其年入關。隋大業中爲枹罕太守。

吳興王胤﹐字承業﹐後主長子也。太建五年二月乙丑生於東宮﹐母孫姬因產卒﹐沈皇后哀而養之﹐以爲己子。時後主年長﹐未有胤嗣﹐髙宗因命以爲嫡孫﹐其日下詔曰「皇孫初誕﹐國祚方熙﹐思與羣臣﹐共同斯慶﹐內外文武賜帛各有差﹐爲父後者賜爵一級。」十年﹐封爲永康公。後主卽位﹐立爲皇太子。胤性聰敏﹐好學﹐執經肄業﹐終日不倦﹐博通大義﹐兼善屬文。至徳三年﹐躬出太學講《孝經》﹐講畢﹐又釋奠於先聖先師。其日設金石之樂於太學﹐王公卿士及太學生並預宴。是時張貴妃﹑孔貴嬪並愛幸﹐沈皇后無寵﹐而近侍左右數於東宮往來﹐太子亦數使人至後所﹐後主疑其怨望﹐甚惡之。而張﹑孔二貴妃又日夜構成後及太子之短﹐孔範之徒又於外合成其事﹐禎明二年﹐廢爲吳興王﹐仍加侍中﹑中衛將軍。三年入關﹐卒於長安。

南平王嶷﹐字承嶽﹐後主第二子也。方正有器局﹐年數歲﹐風采舉動﹐有若成人。至徳元年﹐立爲南平王。尋除信武將軍﹑南瑯邪﹑彭城二郡太守﹐置佐史。遷揚州刺史﹐進號鎭南將軍。尋爲使持節﹑都督郢﹑荊﹑湘三州諸軍事﹑徵西將軍﹑郢州刺史。未行而隋軍濟江。禎明三年入關﹐卒於長安。

永嘉王彥﹐字承懿﹐後主第三子也。至徳元年﹐立爲永嘉王。尋爲忠武將軍﹑南徐州刺史﹐進號安南將軍。授散騎常侍﹑使持節﹑都督江﹑巴﹑東衡三州諸軍事﹑平南將軍﹑江州刺史。未行﹐隋師濟江。禎明三年入關。隋大業中爲襄武令。

南海王虔﹐字承恪﹐後主第五子也。至徳元年﹐立爲南海王。尋爲武毅將軍﹐置佐史﹐進號軍師將軍。禎明二年﹐出爲平北將軍﹑南徐州刺史。三年入關。隋大業中爲涿令。

信義王祗﹐字承敬﹐後主第六子也。至徳元年﹐立爲信義王。尋爲壯武將軍﹐置佐史。授使持節﹑都督﹑智武將軍﹑瑯邪﹑彭城二郡太守。禎明三年入關。隋大業中爲通議郎。

邵陵王兢﹐字承檢﹐後主第七子也。禎明元年﹐立爲邵陵王﹐邑一千戶。尋爲仁武將軍﹐置佐史。三年入關。隋大業中爲國子監丞。

會稽王莊﹐字承肅﹐後主第八子也。容貌蕞陋﹐性嚴酷﹐數歲﹐左右有不如意﹐輒剟刺其面﹐或加燒爇。以母張貴妃有寵﹐後主甚愛之。至徳四年﹐立爲會稽王。尋爲翊前將軍﹐置佐史。除使持節﹑都督揚州諸軍事﹑揚州刺史。禎明三年入關。隋大業中爲昌隆令。

東陽王恮﹐字承厚﹐後主第九子也。禎明二年﹐立爲東陽王﹐邑一千戶。未拜﹐三年入關。隋大業中爲通議郎。

吳郡王蕃﹐字承廣﹐後主第十子也。禎明二年﹐封吳郡王。三年入關。隋大業中爲涪城令。

錢塘王恬﹐字承惔﹐後主第十一子也。禎明二年﹐立爲錢塘王﹐邑一千戶。三年入關﹐卒於長安。

江左自西晉相承﹐諸王開國﹐並以戶數相差爲大小三品。大國置上﹑中﹑下三將軍﹐又置司馬一人﹔次國置中﹑下二將軍﹔小國置將軍一人。余官亦準此爲差。髙祖受命﹐自永定訖於禎明﹐惟衡陽王昌特加殊寵﹐至五千戶。自余大國不過二千戶﹐小國卽千戶。而舊史殘缺﹐不能別知其國戶數﹐故綴其遺事附於此。

史臣曰﹕世祖﹑髙宗﹑後主並建籓屏﹐以樹懿親﹐固乃本根﹐隆斯盤石。鄱陽王伯山有風采徳器﹐亦一代令籓矣。嶽陽王叔愼屬社稷傾危﹐情哀家國﹐竭誠赴敵﹐志不圖生。嗚呼﹗古之忠烈致命﹐斯之謂也。列傳第二十三宗元饒司馬申毛喜蔡徵

宗元饒﹐南郡江陵人也。少好學﹐以孝敬聞。仕梁世﹐解褐本州主簿﹐遷徵南府行參軍﹐仍轉外兵參軍。及司徒王僧辯幕府初建﹐元饒與沛國劉師知同爲主簿。髙祖受禪﹐除晉陵令。入爲尙書功論郎。使齊還﹐爲廷尉正。遷太僕卿﹐領本邑大中正﹐中書通事舍人。尋轉廷尉卿﹐加通直散騎常侍﹐兼尙書左丞。時髙宗初卽位﹐軍國務廣﹐事無巨細﹐一以咨之﹐臺省號爲稱職。

遷禦史中丞﹐知五禮事。時合州刺史陳裦髒污狼藉﹐遣使就渚斂魚﹐又於六郡乞米﹐百姓甚苦之。元饒劾奏曰「臣聞建旟求瘼﹐實寄廉平﹐褰帷卹隱﹐本資仁恕。如或貪污是肆﹐徵賦無厭﹐天网𨿽疏﹐玆焉弗漏。謹案鐘陵縣開國侯﹑合州刺史臣褵﹐因藉多幸﹐預逢抽擢﹐爵由恩被﹐官以私加﹐無徳無功﹐坐屍榮貴。譙﹑肥之地﹐久淪非所﹐皇威克復﹐物仰仁風。新邦用輕﹐彌俟寬惠﹐應斯作牧﹐其寄尢重。爰降曲恩﹐祖行宣室﹐親承規誨﹐事等言提。𨿽廉潔之懷﹐誠無素蓄﹐而稟玆嚴訓﹐可以厲精。遂乃擅行賦斂﹐專肆貪取﹐求粟不厭﹐愧王沈之出賑﹐徵魚無限﹐異羊續之懸枯﹐置以嚴科﹐實惟明憲。臣等參議﹐請依旨免褵所應復除官﹐其應禁錮及後選左降本資﹐悉依免官之法。」遂可其奏。吳興太守武陵王伯禮﹐豫章內史南康嗣王方泰﹐並驕蹇放橫﹐元饒案奏之﹐皆見削黜。

元饒性公平﹐善持法﹐諳曉故事﹐明練治體﹐吏有犯法﹑政不便民及於名教不足者﹐隨事糾正﹐多所裨益。遷貞威將軍﹑南康內史﹐以秩米三千餘斛助民租課﹐存問髙年﹐拯救乏絕﹐百姓甚賴焉。以課最入朝﹐詔加散騎常侍﹑荊﹑雍﹑湘﹑巴﹑武五州大中正。尋以本官重領尙書左丞。又爲禦史中丞。歷左民尙書﹑右衛將軍﹑領前將軍﹐遷吏部尙書。太建十三年卒﹐時年六十四。詔贈侍中﹑金紫光祿大夫﹐官給喪事。

司馬申﹐字季和﹐河內溫人也。祖慧遠﹐梁都水使者。父玄通﹐梁尙書左民郎。申早有風槪﹐十四便善弈棋﹐嘗隨父候吏尙書到漑﹐時梁州刺史陰子春﹑領軍硃異在焉。子春素知申﹐卽於坐所呼與爲對﹐申每有妙思﹐異觀而奇之﹐因引申遊處。梁邵陵王爲丹陽尹﹐以申爲主簿。屬太淸之難﹐父母俱沒﹐因此自誓﹐菜食終身。

梁元帝承制﹐起爲開遠將軍﹐遷鎭西外兵記室參軍。及侯景寇郢州﹐申隨都督王僧辯據巴陵﹐每進籌策﹐皆見行用。僧辯嘆曰「此生要鞬汗馬﹐或非所長﹐若使撫眾守城﹐必有奇績。」僧辯之討陸納也﹐申在軍中﹐於時賊眾奄至﹐左右披靡﹐申躬蔽僧辯﹐蒙楯而前﹐會裴之橫救至﹐賊乃退﹐僧辯顧申而笑曰「仁者必有勇﹐豈虛言哉﹗」除散騎侍郎。紹泰初﹐遷儀同侯安都從事中郎。

髙祖受禪﹐除安東臨川王諮議參軍。天嘉三年﹐遷徵北諮議參軍﹐兼廷尉監。五年﹐除鎭東諮議參軍﹐兼起部郎。出爲戎昭將軍﹑江乘令﹐甚有治績。入爲尙書金部郎。遷左民郎﹐以公事免。太建初﹐起爲貞威將軍﹑徵南鄱陽諮議參軍。九年﹐除秣陵令﹐在職以淸能見紀﹐有白雀巢於縣庭。秩滿﹐頃之﹐預東宮賓客﹐尋兼東宮通事舍人。遷員外散騎常侍﹐舍人如故。及叔陵之肆逆也﹐事旣不捷﹐出據東府﹐申馳召右衛蕭摩訶帥兵先至﹐追斬之﹐因入城中﹐收其府庫﹐後主深嘉之。以功除太子左衛率﹐封文招縣伯﹐邑四百戶﹐兼中書通事舍人。尋遷右衛將軍﹐加通直散騎常侍。以疾還第﹐就加散騎常侍﹐右衛﹑舍人如故。

至徳四年卒﹐後主嗟悼久之﹐下詔曰「愼終追遠﹐欽若舊則﹐闔棺定謚﹐抑乃前典。故散騎常侍﹑右衛將軍﹑文招縣開國伯申﹐忠肅在公﹐淸正立己﹐治繁處約﹐投軀殉義。朕任寄情深﹐方康庶績﹐奄然化往﹐傷惻於懷。可贈侍中﹑護軍將軍﹐進爵爲侯﹐增邑爲五百戶﹐謚曰忠。給朝服一具﹐衣一襲﹐克日舉哀﹐喪事所須﹐隨由資給。」及葬﹐後主自制志銘﹐辭情傷切。卒章曰「嗟乎﹗天不與善﹐殲我良臣。」其見幸如此。

申歷事三帝﹐內掌機密﹐至於倉卒之間﹐軍國大事﹐指麾斷決﹐無有滯畱。子琇嗣﹐官至太子舍人。

毛喜﹐字伯武﹐滎陽陽武人也。祖稱﹐梁散騎侍郎。父棲忠﹐梁尙書比部侍郎﹑中權司馬。喜少好學﹐善艸隸。起家梁中衛西昌侯行參軍﹐尋遷記室參軍。髙祖素知於喜﹐及鎭京口﹐命喜與髙宗俱往江陵﹐仍敕髙宗曰「汝至西朝﹐可諮稟毛喜。」喜與髙宗同謁梁元帝﹐卽以髙宗爲領直﹐喜爲尙書功論侍郎。及江陵陷﹐喜及髙宗俱遷關右。世祖卽位﹐喜自周還﹐進和好之策﹐朝廷乃遣周弘正等通聘。及髙宗反國﹐喜於郢州奉迎。又遣喜入關﹐以家屬爲請。周冢宰宇文護執喜手曰「能結二國之好者﹐卿也。」仍迎柳皇后及後主還。天嘉三年至京師﹐髙宗時爲驃騎將軍﹐仍以喜爲府諮議參軍﹐領中記室。府朝文翰﹐皆喜詞也。

世祖嘗謂髙宗曰「我諸子皆以『伯』爲名﹐汝諸兒宜用『叔』爲稱。」髙宗以訪於喜﹐喜卽條牒自古名賢杜叔英﹑虞叔卿等二十餘人以啟世祖﹐世祖稱善。

世祖崩﹐廢帝衝昧﹐髙宗錄尙書輔政﹐僕射到仲舉等知朝望有歸﹐乃矯太后令遣髙宗還東府﹐當時疑懼﹐無敢措言。喜卽馳入﹐謂髙宗曰「陳有天下日淺﹐海內未夷﹐兼國禍並鐘﹐萬邦危懼。皇太后深惟社稷至計﹐令王入省﹐方當共康庶績﹐比徳伊﹑周。今日之言﹐必非太后之意。宗社之重﹐願加三思。以喜之愚﹐須更聞奏﹐無使姦賊得肆其謀。」竟如其策。

右衛將軍韓子髙始與仲舉通謀﹐其事未發﹐喜請髙宗曰「宜簡選人馬﹐配與子髙﹐並賜鐵炭﹐使修器甲。」髙宗驚曰「子髙謀反﹐卽欲收執﹐何爲更如是邪﹖」喜答曰「山陵始畢﹐邊寇尙多﹐而子髙受委前朝﹐名爲杖順﹐然甚輕狷﹐恐不時授首﹐脫其稽誅﹐或愆王度。宜推心安誘﹐使不自疑﹐圖之一壯士之力耳。」髙宗深然之﹐卒行其計。

髙宗卽位﹐除給事黃門侍郎﹐兼中書舍人﹐典軍國機密。髙宗將議北伐﹐敕喜撰軍制﹐凡十三條﹐詔頒天下﹐文多不載。尋遷太子右衛率﹑右衛將軍。以定策功﹐封東昌縣侯﹐邑五百戶。又以本官行江夏﹑武陵﹑桂陽三王府國事。太建三年﹐丁母憂去職﹐詔追贈喜母庾氏東昌國太夫人﹐賜布五百匹﹐錢三十萬﹐官給喪事。又遣員外散騎常侍杜緬圖其墓田﹐髙宗親與緬案圖指畫﹐其見重如此。尋起爲明威將軍﹐右衛﹑舍人如故。攺授宣遠將軍﹑義興太守。尋以本號入爲禦史中丞。服闋﹐加散騎常侍﹑五兵尙書﹐參掌選事。

及眾軍北伐﹐得淮南地﹐喜陳安邊之術﹐髙宗納之﹐卽日施行。又問喜曰「我欲進兵彭﹑汴﹐於卿意如何﹖」喜對曰「臣實才非智者﹐安敢預兆未然。竊以淮左新平﹐邊氓未乂﹐周氏始吞齊國﹐難與爭鋒﹐豈以獘卒疲兵﹐復加深入。且棄舟楫之工﹐踐車騎之地﹐去長就短﹐非吳人所便。臣愚以爲不若安民保境﹐寢兵復約﹐然後廣募英奇﹐順時而動﹐斯久長之術也。」髙宗不從。後吳明徹陷周﹐髙宗謂喜曰「卿之所言﹐驗於今矣。」

十二年﹐加侍中。十三年﹐授散騎常侍﹑丹陽尹。遷吏部尙書﹐常侍如故。及髙宗崩﹐叔陵構逆﹐敕中庶子陸瓊宣旨﹐令南北諸軍﹐皆取喜處分。賊平﹐又加侍中﹐增封並前九百戶。至徳元年﹐授信威將軍﹑永嘉內史﹐加秩中二千石。

初﹐髙宗委政於喜﹐喜亦勤心納忠﹐多所匡益﹐數有諫諍﹐事並見從﹐由是十餘年間﹐江東狹小﹐遂稱全盛。惟略地淮北﹐不納喜謀﹐而吳明徹竟敗﹐髙宗深悔之﹐謂袁憲曰「不用毛喜計﹐遂令至此﹐朕之過也。」喜旣益親﹐乃言無回避﹐而皇太子好酒徳﹐每共幸人爲長夜之宴﹐喜嘗爲言﹐髙宗以誡太子﹐太子陰患之﹐至是稍見疏遠。

初﹐後主爲始興王所傷﹐及瘡愈而自慶﹐置酒於後殿﹐引江總以下﹐展樂賦詩﹐醉而命喜。於時山陵初畢﹐未及逾年﹐喜見之不懌﹐欲諫而後主已醉﹐喜升階﹐佯爲心疾﹐僕於階下﹐移出省中。後主醒﹐乃疑之﹐謂江總曰「我悔召毛喜﹐知其無疾﹐但欲阻我歡宴﹐非我所爲﹐故姦詐耳。」乃與司馬申謀曰「此人負气﹐吾欲將乞鄱陽兄弟聽其報仇﹐可乎﹖」對曰「終不爲官用﹐願如聖旨。」傅縡爭之曰「不然。若許報仇﹐欲置先皇何地﹖」後主曰「當乞一小郡﹐勿令見人事也。」乃以喜爲永嘉內史。

喜至郡﹐不受俸秩﹐政弘淸靜﹐民吏便之。遇豊州刺史章大寶舉兵反﹐郡與豊州相接﹐而素無備禦﹐喜乃修治城隍﹐嚴飾器械。又遣所部松陽令周磻領千兵援建安。賊平﹐授南安內史。禎明元年﹐徵爲光祿大夫﹐領左驍騎將軍。喜在郡有惠政﹐乃徵入朝﹐道路追送者數百里。其年道病卒﹐時年七十二。有集十卷。子處衝嗣﹐官至儀同從事中郎﹑中書侍郎。

蔡徵﹐字希祥﹐侍中﹑中撫軍將軍景歷子也。幼聰敏﹐精識彊記。年六歲﹐詣梁吏部尙書河南褚翔﹐翔字仲舉﹐嗟其穎悟。七歲﹐丁母憂﹐居喪如成人禮。繼母劉氏性悍忌﹐視之不以道﹐徵供侍益謹﹐初無怨色。徵本名覽﹐景歷以爲有王祥之性﹐更名徵﹐字希祥。

梁承聖初﹐髙祖爲南徐州刺史﹐召補迎主簿。尋授太學博士。天嘉初﹐遷始興王府法曹行參軍﹐歷外兵參軍事﹑尙書主客郎﹐所居以干理稱。太建初﹐遷太子少傅丞﹑新安王主簿﹑通直散騎侍郎﹑晉安王功曹史﹑太子中舍人﹐兼東宮領直﹐中舍人如故。丁父憂去職﹐服闋﹐襲封新豊縣侯﹐授戎昭將軍﹑鎭右新安王諮議參軍。

至徳二年﹐遷廷尉卿﹐尋爲吏部郎。遷太子中庶子﹑中書舍人﹐掌詔誥。尋授左民尙書﹐與僕射江總知撰五禮事。尋加寧遠將軍。後主器其材幹﹐任寄日重﹐遷吏部尙書﹑安右將軍﹐每十日一往東宮﹐於太子前論述古今得喪及當時政務。又敕以廷尉寺獄﹐事無大小﹐取徵議決。俄有敕遣徵收募兵士﹐自爲部曲﹐徵善撫卹﹐得物情﹐旬月之間﹐眾近一萬。徵位望旣重﹐兼聲勢燻灼﹐物議咸忌憚之。尋徙爲中書令﹐將軍如故。中令淸簡無事﹐或云徵有怨言﹐事聞後主﹐後主大怒﹐收奪人馬﹐將誅之﹐有固諫者獲免。

禎明三年﹐隋軍濟江﹐後主以徵有幹用﹐權知中領軍。徵日夜勤苦﹐備盡心力﹐後主嘉焉﹐謂曰「事寧有以相報」。及決戰於鐘山南崗﹐敕徵守宮城西北大營﹐尋令督眾軍戰事。城陷﹐隨例入關。

徵美容儀﹐有口辯﹐多所詳究。至於士流官宦﹐皇家戚屬﹐及當朝制度﹐憲章儀軌﹐戶口風俗﹐山川土地﹐問無不對。然性頗便佞進取﹐不能以退素自業。初拜吏部尙書﹐啟後主借鼓吹﹐後主謂所司曰「鼓吹軍樂﹐有功乃授﹐蔡徵不自量揆﹐紊我朝章。然其父景歷旣有締構之功﹐宜且如所啟﹐拜訖卽追還。」徵不修廉隅﹐皆此類也。隋文帝聞其敏贍﹐召見顧問﹐言輒會旨﹐然累年不調﹐久之﹐除太常丞。歷尙書民部儀曹郎﹐轉給事郎﹐卒﹐時年六十七。子翼﹐治《尙書》﹐官至司徒屬﹑徳教學士。入隋﹐爲東宮學士。

史臣曰﹕宗元饒夙夜匪懈﹐濟務益時。司馬申淸恪在朝﹐攻苦立行﹐加之以忠節﹐美矣。毛喜深達事機﹐匡贊時主。蔡徵聰敏才贍﹐而擅權自躓﹐惜哉﹗列傳第二十四蕭濟陸瓊子從典顧野王傅縡章華

蕭濟﹐字孝康﹐東海蘭陵人也。少好學﹐博通經史﹐諮梁武帝《左氏》疑義三十餘條﹐尙書僕射範陽張纘﹑太常卿南陽劉之遴並與濟討論﹐纘等莫能抗對。解褐梁祕書郎﹐遷太子舍人。預平侯景之功﹐封松陽縣侯﹐邑五百戶。

及髙祖作鎭徐方﹐以濟爲明威將軍﹑徵北長史。承聖二年﹐徵爲中書侍郎﹐轉通直散騎常侍。世祖爲會稽太守﹐又以濟爲宣毅府長史﹐遷司徒左長史。世祖卽位﹐授侍中。尋遷太府卿﹐丁所生母憂﹐不拜。濟毘佐二主﹐恩遇甚篤﹐賞賜加於凡等。歷守蘭陵﹑陽羨﹑臨津﹑臨安等郡﹐所在皆著聲績。太建初﹐入爲五兵尙書﹐與左僕射徐陵﹑特進周弘正﹑度支尙書王瑒﹑散騎常侍袁憲俱侍東宮。復爲司徒長史。尋授度支尙書﹐領羽林監。遷國子祭酒﹐領羽林如故。加金紫光祿大夫﹐兼安徳宮衛尉。尋遷仁威將軍﹑揚州長史。髙宗嘗敕取揚州曹事﹐躬自省覽﹐見濟條理詳悉﹐文無滯害﹐乃顧謂左右曰「我本期蕭長史長於經傳﹐不言精練繁劇﹐乃至於此。」遷祠部尙書﹐加給事中﹐復爲金紫光祿大夫。未拜而卒﹐時年六十六。詔贈本官﹐官給喪事。

陸瓊﹐字伯玉﹐吳郡吳人也。祖完﹐梁瑯邪﹑彭城二郡丞。父云公﹐梁給事黃門侍郎﹐掌著作。瓊幼聰惠有思理﹐六歲爲五言詩﹐頗有詞采。大同末﹐云公受梁武帝詔校定《棋品》﹐到漑﹑硃異以下並集。瓊時年八歲﹐於客前覆局﹐由是京師號曰神童。異言之武帝﹐有敕召見﹐瓊風神警亮﹐進退詳審﹐帝甚異之。十一﹐丁父憂﹐毀瘠有至性﹐從祖襄嘆曰「此兒必荷門基﹐所謂一不爲少。」及侯景作逆﹐攜母避地於縣之西鄕﹐勤苦讀書﹐晝夜無怠﹐遂博學﹐善屬文。

永定中﹐州舉秀才。天嘉元年﹐爲寧遠始興王府法曹行參軍。尋以本官兼尙書外兵郎﹐以文學轉兼殿中郎﹐滿歲爲眞。瓊素有令名﹐深爲世祖所賞。及討周迪﹑陳寶應等﹐都官符及諸大手筆﹐並中敕付瓊。遷新安王文學﹐掌東宮管記。及髙宗爲司徒﹐妙簡僚佐﹐吏部尙書徐陵薦瓊於髙宗曰「新安王文學陸瓊﹐見識優敏﹐文史足用﹐進居郎署﹐歲月過淹﹐左西掾缺﹐允膺玆選﹐階次小逾﹐其屈滯已積。」乃除司徒左西掾。尋兼通直散騎常侍﹐聘齊。

太建元年﹐重以本官掌東宮管記。除太子庶子﹐兼通事舍人。轉中書侍郎﹑太子家令。長沙王爲江州刺史﹐不循法度﹐髙宗以王年少﹐授瓊長史﹐行江州府國事﹐帶尋陽太守。瓊以母老﹐不欲遠出﹐太子亦固請畱之﹐遂不行。累遷給事黃門侍郎﹐領羽林監。轉太子中庶子﹐領步兵校尉。又領大著作﹐撰國史。

後主卽位。直中書省﹐掌詔誥。俄授散騎常侍﹐兼度支尙書﹐領揚州大中正。至徳元年﹐除度支尙書﹐參掌詔誥﹐並判廷尉﹑建康二獄事。初﹐瓊父云公奉梁武帝敕撰《嘉瑞記》﹐瓊述其旨而續焉﹐自永定訖於至徳﹐勒成一家之言。遷吏部尙書﹐著作如故。瓊詳練譜諜﹐雅鑑人倫﹐先是﹐吏部尙書宗元饒卒﹐右僕射袁憲舉瓊﹐髙宗未之用也﹐至是居之﹐號爲稱職﹐後主甚委任焉。

瓊性謙儉﹐不自封植﹐𨿽位望日隆﹐而執志愈下。園池室宇﹐無所攺作﹐車馬衣服﹐不尙鮮華﹐四時祿俸﹐皆散之宗族﹐家無餘財。暮年深懷止足﹐思避權要﹐恆謝病不視事。俄丁母憂﹐去職。初﹐瓊之侍東宮也﹐母隨在官舍﹐後主賞賜優厚。及喪柩還鄕﹐詔加賻贈﹐並遣謁者黃長貴持冊奠祭﹐後主又自制志銘﹐朝野榮之。瓊哀慕過毀﹐以至徳四年卒﹐時年五十﹐詔贈領軍將軍﹐官給喪事。有集二十卷行於世。長子從宜﹐仕至武昌王文學。

第三子從典﹐字由儀。幼而聰敏。八歲﹐讀沈約集﹐見回文研銘﹐從典援筆擬之﹐便有佳致。年十三﹐作《柳賦》﹐其詞其美。瓊時爲東宮管記﹐宮僚並一時俊偉﹐瓊示以此賦﹐咸奇其異才。從父瑜特所賞愛﹐及瑜將終﹐家中墳籍皆付從典﹐從典乃集瑜文爲十卷﹐仍制集序﹐其文甚工。

從典篤好學業﹐博涉羣書﹐於《班史》尢所屬意。年十五﹐本州舉秀才。解褐著作佐郎﹐轉太子舍人。時後主賜僕射江總並其父瓊詩﹐總命從典爲謝啟﹐俄頃便就﹐文華理暢﹐總甚異焉。尋授信義王文學﹐轉太子洗馬。又遷司徒左西掾﹐兼東宮學士。丁父憂去職。尋起爲徳教學士﹐固辭不就﹐後主敕畱一員﹐以待從典。俄屬金陵淪沒﹐隨例遷關右。仕隋爲給事郎﹐兼東宮學士。又除著作佐郎。右僕射楊素奏從典續司馬遷《史記》迄於隋﹐其書未就。值隋末喪亂﹐寓居南陽郡﹐以疾卒﹐時年五十七。

顧野王﹐字希馮﹐吳郡吳人也。祖子喬﹐梁東中郎武陵王府參軍事。父亙﹐信威臨賀王記室﹐兼本郡五官掾﹐以儒術知名。野王幼好學。七歲﹐讀《五經》﹐略知大旨。九歲能屬文﹐嘗制《日賦》﹐領軍硃異見而奇之。年十二﹐隨父之建安﹐撰《建安地記》二篇。長而徧觀經史﹐精記嘿識﹐天文地理﹑蓍龜占候﹑虫篆奇字﹐無所不通。梁大同四年﹐除太學博士。遷中領軍臨賀王府記室參軍。宣城王爲揚州刺史﹐野王及瑯邪王褒並爲賓客﹐王甚愛其才。野王又好丹靑﹐善圖寫﹐王於東府起齋﹐乃令野王畫古賢﹐命王褒書贊﹐時人稱爲二絕。

及侯景之亂﹐野王丁父憂﹐歸本郡﹐乃召募鄕黨數百人﹐隨義軍援京邑。野王體素淸羸﹐裁長六尺﹐又居喪過毀﹐殆不勝衣﹐及杖戈被甲﹐陳君臣之義﹐逆順之理﹐抗辭作色﹐見者莫不壯之。京城陷﹐野王逃會稽﹐尋往東陽﹐與劉歸義合軍據城拒賊。侯景平﹐太尉王僧辯深嘉之﹐使監海鹽縣。

髙祖作宰﹐爲金威將軍﹑安東臨川王府記室參軍﹐尋轉府諮議參軍。天嘉元年﹐敕補撰史學士﹐尋加招遠將軍。光大元年﹐除鎭東鄱陽王諮議參軍。太建二年﹐遷國子博士。後主在東宮﹐野王兼東宮管記﹐本官如故。六年﹐除太子率更令﹐尋領大著作﹐掌國史﹐知梁史事﹐兼東宮通事舍人。時宮僚有濟陽江總﹐吳國陸瓊﹐北地傅縡﹐吳興姚察﹐並以才學顯著﹐論者推重焉。遷黃門侍郎﹐光祿卿﹐知五禮事﹐余官並如故。十三年卒﹐時年六十三。詔贈祕書監。至徳二年﹐又贈右衛將軍。

野王少以篤學至性知名﹐在物無過辭失色﹐觀其容貌﹐似不能言﹐及其勵精力行﹐皆人所莫及。第三弟充國早卒﹐野王撫養孤幼﹐恩義甚厚。其所撰著《玉篇》三十卷﹐《輿地誌》三十卷﹐《符瑞圖》十卷﹐《顧氏譜傳》十卷﹐《分野樞要》一卷﹐《續洞冥紀》一卷﹐《玄象表》一卷﹐並行於世。又撰《通史要略》一百卷﹐《國史紀傳》二百卷﹐未就而卒。有文集二十卷。

傅縡﹐字宜事﹐北地靈州人也。父彜﹐梁臨沂令。縡幼聰敏﹐七歲誦古詩賦至十餘萬言。長好學﹐能屬文。梁太淸末﹐攜母南奔避難﹐俄丁母憂﹐在兵亂之中﹐居喪盡禮﹐哀毀骨立﹐士友以此稱之。後依湘州刺史蕭循﹐循頗好士﹐廣集墳籍﹐縡肆志尋閱﹐因博通羣書。王琳聞其名﹐引爲府記室。琳敗﹐隨琳將孫瑒還都。時世祖使顏晃賜瑒雜物﹐瑒托縡啟謝﹐詞理優洽﹐文無加點﹐晃還言之世祖﹐尋召爲撰史學士。除司空府記室參軍﹐遷驃騎安成王中記室﹐撰史如故。

縡篤信佛教﹐從興皇惠朗法師受《三論》﹐盡通其學。時有大心暠法師著《無諍論》以詆之﹐縡乃爲《明道論》﹐用釋其難。其略曰﹕

《無諍論》言﹕比有弘《三論》者﹐雷同訶詆﹐恣言罪狀﹐歷毀諸師﹐非斥眾學﹐論中道而執偏心﹐語忘懷而競獨勝﹐方學數論﹐更爲仇敵﹐仇敵旣構﹐諍斗大生﹐以此之心﹐而成罪業﹐罪業不止﹐豈不重增生死﹐大苦聚集﹖答曰﹕《三論》之興﹐爲日久矣。龍樹創其源﹐除內學之偏見﹐提婆揚其旨﹐蕩外道之邪執。欲使大化流而不擁﹐玄風闡而無墜。其言曠﹐其意遠﹐其道博﹐其流深。斯固龍象之騰驤﹐鯤鵬之摶運。蹇乘決羽﹐豈能觖望其間哉﹖頃代澆薄﹐時無曠士﹐苟習小學﹐以化蒙心﹐漸染成俗﹐遂迷正路﹐惟競穿鑿﹐各肆營造﹐枝葉徒繁﹐本源日翳﹐一師解釋﹐復異一師﹐更攺舊宗﹐各立新意﹐同學之中﹐取寤復別﹐如是展轉﹐添糅倍多。總而用之﹐心無的準﹔擇而行之﹐何者爲正﹖豈不渾沌傷竅﹐嘉樹獘牙﹖𨿽復人說非馬﹐家握靈蛇﹐以無當之卮﹐同畫地之餅矣。其於失道﹐不亦宜乎﹖攝山之學﹐則不如是。守一遵本﹐無攺作之過﹔約文申意﹐杜臆斷之情。言無預說﹐理非宿構。睹緣爾乃應﹐見敵然後動。縱橫絡驛﹐忽恍杳冥。或彌綸而不窮。或消散而無所。煥乎有文章﹐蹤朕不可得﹔深乎不可量﹐卽事而非遠。凡相酬對﹐隨理詳核。有何嫉詐﹐干犯諸師﹖且諸師所說﹐爲是可毀﹖爲不可毀﹖若可毀者﹐毀故爲衰﹔若不可毀﹐毀自不及。法師何獨蔽護不聽毀乎﹖且教有大小﹐備在聖誥﹐大乘之文﹐則指斥小道。今弘大法﹐寧得不言大乘之意耶﹖斯則褒貶之事﹐從弘放學﹔與奪之辭﹐依經議論。何得見佛說而信順﹐在我語而忤逆﹖無諍平等心如是耶﹖且忿恚煩惱﹐凡夫恆性﹐失理之徒﹐率皆有此。豈可以三修未愜﹐六師懷恨﹐而蘊涅槃妙法﹐永不宣揚﹖但冀其忿憤之心旣極﹐恬淡之寤自成耳。人面不同﹐其心亦異﹐或有辭意相反﹐或有心口相符。豈得必謂他人說中道而心偏執﹐己行無諍﹐外不違而內平等﹖仇敵鬥訟﹐豈我事焉﹔罪業聚集﹐斗諍者所畏耳。

《無諍論》言﹕攝山大師誘進化導﹐則不如此﹐卽習行於無諍者也。導悟之徳旣往﹐淳一之風已澆﹐競勝之心﹐阿毀之曲﹐盛於玆矣。吾願息諍以通道﹐讓勝以忘徳。何必排拂異家﹐生其恚怒者乎﹖若以中道之心行於《成實》﹐亦能不諍﹔若以偏著之心說於《中論》﹐亦得有諍。固知諍與不諍﹐偏在一法。答曰﹕攝山大師實無諍矣﹐但法師所賞﹐未衷其節。彼靜守幽谷﹐寂爾無爲﹐凡有訓勉﹐莫匪同志﹐從容語嘿﹐物無間然﹐故其意𨿽深﹐其言甚約。今之敷暢﹐地勢不然。處王城之隅﹐居聚落之內﹐呼吸顧望之客﹐脣吻縱橫之士﹐奮鋒穎﹐勵羽翼﹐明目張膽﹐被堅執銳﹐聘異家﹐衒別解﹐窺伺間隙﹐邀冀長短﹐與相酬對﹐捔其輕重﹐豈得默默無言﹐唯唯應命﹖必須掎摭同異﹐發擿玼瑕﹐忘身而弘道﹐忤俗而通教﹐以此爲病﹐益知未達。若令大師當此之地﹐亦何必默己﹐而爲法師所貴耶﹖法師又言「吾願息諍以通道﹐讓勝以忘徳。」道徳之事﹐不止在諍與不諍﹐讓與不讓也。此語直是人間所重﹐法師慕而言之﹐竟未知勝若爲可讓也。若他人道髙﹐則自勝不勞讓矣﹔他人道劣﹐則𨿽讓而無益矣。欲讓之辭﹐將非虛設﹖中道之心﹐無處不可。《成實三論》﹐何事致乖﹖但須息守株之解﹐除膠柱之意﹐是事皆中也。來旨言「諍與不諍﹐偏在一法」。何爲獨褒無諍耶﹖詎非矛盾﹖

《無諍論》言﹕邪正得失﹐勝負是非﹐必生於心矣﹐非謂所說之法﹐而有定相論勝劣也。若異論是非﹐以偏著爲失言﹐無是無非﹐消彼得失﹐以此論爲勝妙者﹐他論所不及﹐此亦爲失也。何者﹖凡心所破﹐豈無心於能破﹐則勝負之心不忘﹐寧不存勝者乎﹖斯則矜我爲得﹐棄他之失﹐卽有取捨﹐大生是非﹐便是增諍。答曰﹕言爲心使﹐心受言詮﹔和合根塵﹐鼓動風气﹐故成語也。事必由心﹐實如來說。至於心造僞以使口﹐口行詐以應心﹐外和而內險﹐言隨而意逆﹐求利養﹐引聲名﹐入道之人﹐在家之士﹐斯輩非一。聖人所以曲陳教誡﹐深致防杜﹐說見在之殃咎﹐敍將來之患害﹐此文明著﹐甚於日月﹐猶有忘愛軀﹐冒峻制﹐蹈湯炭﹐甘齏粉﹐必行而不顧也。豈能悅無諍之作﹐而回首革音耶﹖若弘道之人﹐宣化之士﹐心知勝也﹐口言勝也﹐心知劣也﹐口言劣也﹐亦無所苞藏﹐亦無所忌禪﹐但直心而行之耳。他道𨿽劣﹐聖人之教也﹔己徳𨿽優﹐亦聖人之教也。我勝則聖人勝﹐他劣則聖人劣。聖人之優劣﹐蓋根緣所宜爾。於彼於此﹐何所厚薄哉﹖𨿽復終日按劍﹐極夜擊柝﹐瞋目以爭得失﹐作气以求勝負﹐在誰處乎﹖有心之與無心﹐徒欲分別虛空耳。何意不許我論說﹐而使我謙退﹖此謂鷦褷已翔於寥廓﹐而虞者猶窺藪澤而求之。嗟乎﹗丈夫當弘斯道矣。

《無諍論》言﹕無諍之道﹐通於內外。子所言須諍者﹐此用末而救本﹐失本而營末者也。今爲子言之。何則﹖若依外典﹐尋書契之前﹐至淳之世﹐朴質其心﹐行不言之教﹐當於此時﹐民至老死不相往來﹐而各得其所﹐復有何諍乎﹖固知本末不諍﹐是物之眞矣。答曰﹕諍與無諍﹐不可偏執。本之與末﹐又安可知﹖由來不諍﹐寧知非末﹖於今而諍﹐何驗非本﹖夫居後而望前﹐則爲前﹔居前而望後﹐則爲後。而前後之事猶如彼此﹐彼呼此爲彼﹐此呼彼爲彼﹐彼此之名﹐的居誰處﹖以此言之﹐萬事可知矣。本末前後﹐是非善惡﹐可恆守邪﹖何得自信聰明﹐廢他耳目﹖夫水泡生滅﹐火輪旋轉﹐入牢阱﹐受羈紲﹐生憂畏﹐起煩惱﹐其失何哉﹖不與道相應﹐而起諸見故也。相應者則不然﹐無爲也﹐無不爲也。善惡不能偕﹐而未曾離善惡﹐生死不能至﹐亦終然在生死﹐故得永離而任放焉。是以聖人念繞桎之不脫﹐湣黏膠之難離﹐故殷勤教示﹐備諸便巧。希向之徒﹐涉求有類﹐𨿽驎角難成﹐象形易失﹐寧得不仿佛遐路﹐勉勵短晨﹖且當念己身之善惡﹐莫揣他物﹐而欲分別﹐而言我聰明﹐我知見﹐我計校﹐我思惟﹐以此而言﹐亦爲疏矣。他人者實難測﹐或可是凡夫眞爾﹐亦可是聖人俯同﹐時俗所宜見﹐果報所應睹。安得肆胸衿﹐盡情性﹐而生譏誚乎﹖正應虛己而遊乎世﹐俯仰於電露之間耳。明月在天﹐眾水咸見﹐淸風至林﹐羣籟畢響。吾豈逆物哉﹖不入鮑魚﹐不甘腐鼠。吾豈同物哉﹖誰能知我﹐共行斯路﹐浩浩乎﹗堂堂乎﹗豈復見有諍爲非﹐無諍爲是﹖此則諍者自諍﹐無諍者自無諍﹐吾俱取而用之。寧勞法師費功夫﹐點筆紙﹐但申於無諍﹔弟子疲脣舌﹐消晷漏﹐惟對於明道﹖戲論哉﹗糟粕哉﹗必欲且考眞僞﹐蹔觀得失﹐無過依賢聖之言﹐檢行藏之理﹐始終研究﹐表裏綜核﹐使浮辭無所用﹐詐道自然消。請待後筵﹐以觀其妙矣。

尋以本官兼通直散騎侍郎使齊﹐還除散騎侍郎﹑鎭南始興王諮議參軍﹐兼東宮管記。歷太子庶子﹑僕﹐兼管記如故。後主卽位﹐遷祕書監﹑右衛將軍﹐兼中書通事舍人﹐掌詔誥。

縡爲文典麗﹐性又敏速﹐𨿽軍國大事﹐下筆輒成﹐未嘗起艸﹐沈思者亦無以加焉﹐甚爲後主所重。然性木彊﹐不持檢操﹐負才使气﹐陵侮人物﹐朝士多銜之。會施文慶﹑沈客卿以便佞親幸﹐專制衡軸﹐而縡益疏。文慶等因共譖縡受髙麗使金﹐後主收縡下獄。縡素剛﹐因憤恚﹐乃於獄中上書曰「夫君人者﹐恭事上帝﹐子愛下民﹐省嗜欲﹐遠諂佞﹐未明求衣﹐日旰忘食﹐是以澤被區宇﹐慶流子孫。陛下頃來酒色過度﹐不虔郊廟之神﹐專媚淫昏之鬼﹔小人在側﹐宦豎弄權﹐惡忠直若仇讎﹐視生民如艸芥﹔後宮曳綺繡﹐廏馬余菽粟﹐百姓流離﹐僵屍蔽野﹔貨賄公行﹐帑藏損耗﹐神怒民怨﹐眾叛親離。恐東南王气﹐自斯而盡。」書奏﹐後主大怒。頃之﹐意稍解﹐遣使謂縡曰「我欲赦卿﹐卿能攺過不﹖」縡對曰「臣心如面﹐臣面可攺﹐則臣心可攺。」後主於是益怒﹐令宦者李善慶窮治其事﹐遂賜死獄中﹐時年五十五。有集十卷行於世。

時有吳興章華﹐字仲宗﹐家世農夫﹐至華獨好學﹐與士君子遊處﹐頗覽經史﹐善屬文。侯景之亂﹐乃遊嶺南﹐居羅浮山寺﹐專精習業。歐陽頠爲廣州刺史﹐署爲南海太守。及歐陽紇敗﹐乃還京師。太建中﹐髙宗使吏部侍郎蕭引諭廣州刺史馬靖﹐令入子爲質﹐引奏華與俱行。使還﹐而髙宗崩。後主卽位﹐朝臣以華素無伐閱﹐競排詆之﹐乃除大市令﹐旣雅非所好﹐乃辭以疾﹐鬱鬱不得志。禎明初﹐上書極諫﹐其大略曰「昔髙祖南平百越﹐北誅逆虜﹔世祖東定吳會﹐西破王琳﹔髙宗克復淮南﹐辟地千里﹕三祖之功﹐亦至勤矣。陛下卽位﹐於今五年﹐不思先帝之艱難﹐不知天命之可畏﹐溺於嬖寵﹐惑於酒色﹐祠七廟而不出﹐拜妃嬪而臨軒﹐老臣宿將﹐棄之艸莽﹐諂佞讒邪﹐升之朝廷。今疆埸日蹙﹐隋軍壓境﹐陛下如不攺弦易張﹐臣見麋鹿復遊於姑蘇臺矣。」書奏﹐後主大怒﹐卽日命斬之。

史臣曰﹕蕭濟﹑陸瓊﹐俱以才學顯著﹐顧野王博極羣典﹐傅縡聰警特達﹐並一代之英靈矣。然縡不能循道進退﹐遂置極网﹐悲夫﹗列傳第二十五蕭摩訶子世廉任忠樊毅弟猛魯廣達

蕭摩訶﹐字元胤﹐蘭陵人也。祖靚﹐梁右將軍。父諒﹐梁始興郡丞。摩訶隨父之郡﹐年數歲而父卒﹐其姑夫蔡路養時在南康﹐乃收養之。稍長﹐果毅有勇力。侯景之亂﹐髙祖赴援京師﹐路養起兵拒髙祖﹐摩訶時年十三﹐單騎出戰﹐軍中莫有當者。及路養敗﹐摩訶歸於侯安都﹐安都遇之甚厚﹐自此常隸安都徵討。及任約﹑徐嗣徽引齊兵爲寇﹐髙祖遣安都北拒齊軍於鐘山龍尾及北郊壇。安都謂摩訶曰「卿驍勇有名﹐千聞不如一見。」摩訶對曰「今日令公見矣。」及戰﹐安都墜馬被圍﹐摩訶獨騎大呼﹐直衝齊軍﹐齊軍披靡﹐因稍解去﹐安都乃免。天嘉初﹐除本縣令﹐以平畱異﹑歐陽紇之功﹐累遷巴山太守。

太建五年﹐眾軍北伐﹐摩訶隨都督吳明徹濟江攻秦郡。時齊遣大將尉破胡等率眾十萬來援﹐其前隊有「蒼頭」﹑「犀角」﹑「大力」之號﹐皆身長八尺﹐膂力絕倫﹐其鋒甚銳。又有西域胡﹐妙於弓矢﹐弦無虛發﹐眾軍尢憚之。及將戰﹐明徹謂摩訶曰「若殪此胡﹐則彼軍奪气﹐君有關﹑張之名﹐可斬顏良矣。」摩訶曰「願示其形狀﹐當爲公取之。」明徹乃召降人有識胡者﹐云胡著絳衣﹐樺皮裝弓﹐兩端骨弭。明徹遣人覘伺﹐知胡在陣﹐乃自酌酒以飲摩訶。摩訶飲訖﹐馳馬衝齊軍﹐胡挺身出陣前十餘步﹐彀弓未發﹐摩訶遙擲銑鋧﹐正中其額﹐應手而僕。齊軍「大力」十餘人出戰﹐摩訶又斬之﹐於是齊軍退走。以功授明毅將軍﹑員外散騎常侍﹐封廉平縣伯﹐邑五百戶。尋進爵爲侯﹐轉太僕卿﹐餘如故。七年﹐又隨明徹進圍宿預﹐擊走齊將王康徳﹐以功除晉熙太守。九年﹐明徹進軍呂梁﹐與齊人大戰﹐摩訶率七騎先入﹐手奪齊軍大旗﹐齊眾大潰。以功授持節﹑武毅將軍﹑譙州刺史。

及周武帝滅齊﹐遣其將宇文忻率眾爭呂梁﹐戰於龍晦。時忻有精騎數千﹐摩訶領十二騎深入周軍﹐縱橫奮擊﹐斬馘甚眾。及周遣大將軍王軌來赴﹐結長圍連鎖於呂梁下流﹐斷大軍還路。摩訶謂明徹曰「聞王軌始鎖下流﹐其兩頭築城﹐今尙未立﹐公若見遣擊之﹐彼必不敢相拒。水路未斷﹐賊勢不堅﹐彼城若立﹐則吾屬且爲虜矣。」明徹乃奮髯曰「搴旗陷陣﹐將軍事也﹔長算遠略﹐老夫事也。」摩訶失色而退。一旬之間﹐周兵益至﹐摩訶又請於明徹曰「今求戰不得﹐進退無路﹐若潛軍突圍﹐未足爲恥。願公率步卒﹐乘馬輿徐行﹐摩訶領鐵騎數千﹐驅馳前後﹐必當使公安達京邑。」明徹曰「弟之此計﹐乃良圖也。然老夫受脤專徵﹐不能戰勝攻取﹐今被圍逼蹙﹐慚置無地。且步軍旣多﹐吾爲總督﹐必須身居其後﹐相率兼行。弟馬軍宜須在前﹐不可遲緩。」摩訶因率馬軍夜發。先是﹐周軍長圍旣合﹐又於要路下伏數重﹐摩訶選精騎八十﹐率先衝突﹐自後眾騎繼焉﹐比旦達淮南。髙宗詔徵還﹐授右衛將軍。十一年﹐周兵寇壽陽﹐摩訶與樊毅等眾軍赴援﹐無功而還。

十四年﹐髙宗崩﹐始興王叔陵於殿內手刃後主﹐傷而不死﹐叔陵奔東府城。時眾心猶預﹐莫有討賊者﹐東宮舍人司馬申啟後主﹐馳召摩訶﹐入見受敕﹐乃率馬步數百﹐先趣東府城西門屯軍。叔陵惶遽﹐自城南門而出﹐摩訶勒兵追斬之。以功授散騎常侍﹑車騎大將軍﹐封綏建郡公﹐邑三千戶﹐叔陵素所蓄聚金帛累巨萬﹐後主悉以賜之。尋攺授侍中﹑驃騎大將軍﹐加左光祿大夫。舊制三公黃閣聽事置鴟尾﹐後主特賜摩訶開黃閣﹐門施行馬﹐聽事寢堂並置鴟尾。仍以其女爲皇太子妃。

會隋總管賀若弼鎭廣陵﹐窺覦江左﹐後主委摩訶備禦之任﹐授南徐州刺史﹐余並如故。禎明三年正月元會﹐徵摩訶還朝﹐賀若弼乘虛濟江﹐襲京口﹐摩訶請兵逆戰﹐後主不許。及弼進軍鐘山﹐摩訶又請曰「賀若弼懸軍深入﹐聲援猶遠﹐且其壘塹未堅﹐人情惶懼﹐出兵掩襲﹐必大克之。」後主又不許。及隋軍大至﹐將出戰﹐後主謂摩訶曰「公可爲我一決。」摩訶曰「從來行陣﹐爲國爲身﹐今日之事﹐兼爲妻子。」後主多出金帛﹐頒賞諸軍﹐令中領軍魯廣達陳兵白土崗﹐居眾軍之南偏﹐鎭東大將軍任忠次之﹐護軍將軍樊毅﹑都官尙書孔範次之﹐摩訶軍最居北﹐眾軍南北亙二十里﹐首尾進退﹐各不相知。賀若弼初謂未戰﹐將輕騎﹐登山觀望形勢﹐及見眾軍﹐因馳下置陣。廣達首率所部進薄﹐弼軍屢卻﹐俄而復振﹐更分軍趣北突諸將﹐孔範出戰﹐兵交而走﹐諸將支離﹐陣猶未合﹐騎卒潰散﹐駐之弗止﹐摩訶無所用力焉﹐爲隋軍所執。

及京城陷﹐賀若弼置後主於徳教殿﹐令兵衛守﹐摩訶請弼曰「今爲囚虜﹐命在斯須﹐願得一見舊主﹐死無所恨。」弼哀而許之。摩訶入見後主﹐俯伏號泣﹐仍於舊廚取食而進之﹐辭訣而出﹐守衛者皆不能仰視。其年入隋﹐授開府儀同三司。尋從漢王諒詣並州﹐同諒作逆﹐伏誅﹐時年七十三。

摩訶訥於語言﹐恂恂長者﹐至於臨戎對寇﹐志气奮發﹐所向無前。年未弱冠﹐隨侯安都在京口﹐性好射獵﹐無日不畋遊。及安都東徵西伐﹐戰勝攻取﹐摩訶功實居多。

子世廉﹐少警俊﹐敢勇有父風。性至孝﹐及摩訶凶終﹐服闋後﹐追慕彌切。其父時賓故脫有所言及﹐世廉對之﹐哀慟不自勝﹐言者爲之歔欷。終身不執刀斧﹐時人嘉焉。

摩訶有騎士陳智深者﹐勇力過人﹐以平叔陵之功﹐爲巴陵內史。摩訶之戮也﹐其妻子先已籍沒﹐智深收摩訶屍﹐手自殯斂﹐哀感行路﹐君子義之。

潁川陳禹﹐亦隨摩訶徵討﹐聰敏有識量﹐涉獵經史﹐解風角﹑兵書﹐頗能屬文﹐便騎射﹐官至王府諮議。

任忠﹐字奉誠﹐小名蠻奴﹐汝陰人也。少孤微﹐不爲鄕黨所齒。及長﹐譎詭多計略﹐膂力過人﹐尢善騎射﹐州裏少年皆附之。梁鄱陽王蕭範爲合州刺史﹐聞其名﹐引置左右。侯景之亂﹐忠率鄕黨數百人﹐隨晉熙太守梅伯龍討景將王貴顯於壽春﹐每戰卻敵。會土人胡通聚眾寇抄﹐範命忠與主帥梅思立並軍討平之。仍隨範世子嗣率眾入援﹐會京城陷﹐旋戍晉熙。侯景平﹐授蕩寇將軍。

王琳立蕭莊﹐署忠爲巴陵太守。琳敗還朝﹐遷明毅將軍﹑安湘太守﹐仍隨侯瑱眞進討巴﹑湘。累遷豫寧太守﹑衡陽內史。華皎之舉兵也﹐忠預其謀。及皎平﹐髙宗以忠先有密啟於朝廷﹐釋而不問。太建初﹐隨章昭達討歐陽紇於廣州﹐以功授直閣將軍。遷武毅將軍﹑廬陵內史﹐秩滿﹐入爲右軍將軍。

五年﹐眾軍北伐﹐忠將兵出西道﹐擊走齊歷陽王髙景安於大峴﹐逐北至東關﹐仍克其東西二城。進軍蘄﹑譙﹐並拔之。徑襲合肥﹐入其郛。進克霍州。以功授員外散騎常侍﹐封安復縣侯﹐邑五百戶。呂梁之喪師也﹐忠全軍而還。尋詔忠都督壽陽﹑新蔡﹑霍州緣淮眾軍﹐進號寧遠將軍﹑霍州刺史。入爲左衛將軍。十一年﹐加北討前軍事﹐進號平北將軍﹐率眾步騎趣秦郡。十二年﹐遷使持節﹑散騎常侍﹑都督南豫州諸軍事﹑平南將軍﹑南豫州刺史﹐增邑並前一千五百戶。仍率步騎趣歷陽。周遣王延貴率眾爲援﹐忠大破之﹐生擒延貴。後主嗣位﹐進號鎭南將軍﹐給鼓吹一部。入爲領軍將軍﹐加侍中﹐攺封梁信郡公﹐邑三千戶。出爲吳興內史﹐加秩中二千石。

及隋兵濟江﹐忠自吳興入赴﹐屯軍硃雀門。後主召蕭摩訶以下於內殿定議﹐忠執議曰「兵家稱客主異勢﹐客貴速戰﹐主貴持重。宜且益兵堅守宮城﹐遣水軍分向南豫州及京口道﹐斷寇糧運。待春水長﹐上江周羅珣等眾軍﹐必沿流赴援﹐此良計矣。」眾議不同﹐因遂出戰。及敗﹐忠馳入臺見後主﹐言敗狀﹐啟云「陛下惟當具舟楫﹐就上流眾軍﹐臣以死奉衛。」後主信之﹐敕忠出部分﹐忠辭云「臣處分訖﹐卽當奉迎。」後主令宮人裝束以待忠﹐久望不至。隋將韓擒虎自新林進軍﹐忠乃率數騎往石子崗降之﹐仍引擒虎軍共入南掖門。臺城陷﹐其年入長安﹐隋授開府儀同三司。卒﹐時年七十七。子幼武﹐官至儀同三司。

時有沈客卿者﹐吳興武康人﹐性便佞忍酷﹐爲中書舍人﹐每立異端﹐惟以刻削百姓爲事﹐由是自進。有施文慶者﹐吳興烏程人﹐起自微賤﹐有吏用﹐後主拔爲主書﹐遷中書舍人﹐俄擢爲湘州刺史。未及之官﹐會隋軍來伐﹐四方州鎭﹐相繼以聞。文慶﹑客卿俱掌機密﹐外有表啟﹐皆由其呈奏。文慶心悅湘州重鎭﹐冀欲早行﹐遂與客卿共爲表裏﹐抑而不言﹐後主弗之知也﹐遂以無備﹐至乎敗國﹐實二人之罪。隋軍旣入﹐並戮之於前闕。

樊毅﹐字智烈﹐南陽湖陽人也。祖方興﹐梁散騎常侍﹑仁威將軍﹑司州刺史﹐魚復縣侯。父文熾﹐梁散騎常侍﹑信武將軍﹑益州刺史﹐新蔡縣侯。毅累葉將門﹐少習武善射。侯景之亂﹐毅率部曲隨叔父文皎援臺。文皎於靑溪戰歿﹐毅將宗族子弟赴江陵﹐仍隸王僧辯﹐討河東王蕭譽﹐以功除假節﹑威戎將軍﹑右中郎將。代兄俊爲梁興太守﹐領三州遊軍﹐隨宜豊侯蕭循討陸納於湘州。軍次巴陵﹐營頓未立﹐納潛軍夜至﹐薄營大噪﹐營中將士皆驚擾﹐毅獨與左右數十人﹐當營門力戰﹐斬十餘級﹐擊鼓申命﹐眾乃定焉。以功授持節﹑通直散騎常侍﹑貞威將軍﹐封夷道縣伯﹐食邑三百戶。尋除天門太守﹐進爵爲侯﹐增邑並前一千戶。及西魏圍江陵﹐毅率兵赴援﹐會江陵陷﹐爲嶽陽王所執﹐久之遁歸。

髙祖受禪﹐毅與弟猛舉兵應王琳﹐琳敗奔齊﹐太尉侯瑱遣使招毅﹐毅率子弟部曲還朝。天嘉二年﹐授通直散騎常侍﹐仍隨侯瑱進討巴﹑湘。累遷武州刺史。太建初﹐轉豊州刺史﹐封髙昌縣侯﹐邑一千戶。入爲左衛將軍。五年﹐眾軍北伐﹐毅率眾攻廣陵楚子城﹐拔之﹐擊走齊軍於潁口﹐齊援滄陵﹐又破之。七年﹐進克潼州﹑下邳﹑髙柵等六城。及呂梁喪師﹐詔以毅爲大都督﹐進號平北將軍﹐率眾渡淮﹐對淸口築城﹐與周人相抗﹐霖雨城壞﹐毅全軍自拔。尋遷中領軍。十一年﹐周將梁士彥將兵圍壽陽﹐詔以毅爲都督北討前軍事﹐率水軍入焦湖。尋授鎭西將軍﹑都督荊﹑郢﹑巴﹑武四州水陸諸軍事。十二年﹐進督沔﹑漢諸軍事﹐以公事免。十三年﹐徵授中護軍。尋遷護軍將軍﹑荊州刺史。

後主卽位﹐進號徵西將軍﹐攺封逍遙郡公﹐邑三千戶﹐余並如故。入爲侍中﹑護軍將軍。及隋兵濟江﹐毅謂僕射袁憲曰「京口﹑采石﹐俱是要所﹐各須銳卒數千﹐金翅二百﹐都下江中﹐上下防捍。如其不然﹐大事去矣。」諸將咸從其議。會施文慶等寢隋兵消息﹐毅計不行。京城陷﹐隨例入關﹐頃之卒。

猛字智武﹐毅之弟也。幼倜儻﹐有幹略。旣壯﹐便弓馬﹐膽气過人。靑溪之戰﹐猛自旦訖暮﹐與虜短兵接﹐殺傷甚眾。臺城陷﹐隨兄毅西上京﹐累戰功爲威戎將軍。梁南安侯蕭方矩爲湘州刺史﹐以猛爲司馬。會武陵王蕭紀舉兵自漢江東下﹐方矩遣猛率湘﹑郢之卒﹐隨都督陸法和進軍以拒之。時紀已下﹐樓船戰艦據巴江﹐爭峽口﹐相持久之﹐不能決。法和揣紀師老卒墮﹐因令猛率驍勇三千﹐輕舸百餘乘﹐衝流直上﹐出其不意﹐鼓噪薄之。紀眾倉卒驚駭﹐不及整列﹐皆棄艦登岸﹐赴水死者以千數。時紀心膂數百人﹐猶在左右﹐猛將部曲三十餘人﹐蒙楯橫戈﹐直登紀舟﹐瞋目大呼﹐紀侍衛皆披靡﹐相枕藉不敢動。猛手擒紀父子三人﹐斬於絺中﹐盡收其船艦器械。以功授遊騎將軍﹐封安山縣伯﹐邑一千戶。仍進軍撫定梁﹑益﹐蜀境悉平。軍還﹐遷持節﹑散騎常侍﹑輕車將軍﹑司州刺史﹐進爵爲侯﹐增邑並前二千戶。

永定元年﹐周文育等敗於沌口﹐爲王琳所獲。琳乘勝將略南中諸郡﹐遣猛與李孝欽等將兵攻豫章﹐進逼周迪﹐軍敗﹐爲迪斬執。尋遁歸王琳。王琳敗﹐還朝。天嘉二年﹐授通直散騎常侍﹑永陽太守。遷安成王府司馬。光大元年﹐授壯武將軍﹑廬陵內史。太建初﹐遷武毅將軍﹑始興平南府長史﹐領長沙內史。尋隸章昭達西討江陵﹐潛軍入峽﹐焚周軍船艦﹐以功封富川縣侯﹐邑五百戶。歷散騎常侍﹐遷使持節﹑都督荊信二州諸軍事﹑宣遠將軍﹑荊州刺史。入爲左衛將軍。

後主卽位﹐增邑並前一千戶﹐余並如故。至徳四年﹐授使持節﹑都督南豫州諸軍事﹑忠武將軍﹑南豫州刺史。隋將韓擒虎之濟江也﹐猛在京師﹐第六子巡攝行州事﹐擒虎進軍攻陷之﹐巡及家口並見執。時猛與左衛將軍蔣元遜領靑龍八十艘爲水軍﹐於白下游弈﹐以禦隋六合兵﹐後主知猛妻子在隋軍﹐懼其有異志﹐欲使任忠代之﹐又重傷其意﹐乃止。禎明三年入於隋。

魯廣達﹐字徧覽﹐吳州刺史悉達之弟也。少慷慨﹐志立功名﹐虛心愛士﹐賓客或自遠而至。時江表將帥﹐各領部曲﹐動以千數﹐而魯氏尢多。釋褐梁邵陵王國右常侍﹐遷平南當陽公府中兵參軍。侯景之亂﹐與兄悉達聚眾保新蔡。梁元帝承制﹐授假節﹑壯武將軍﹑晉州刺史。王僧辯之討侯景也﹐廣達出境候接﹐資奉軍儲﹐僧辯謂沈炯曰「魯晉州亦是王師東道主人。」仍率眾隨僧辯。景平﹐加員外散騎常侍﹐餘如故。

髙祖受禪﹐授徵遠將軍﹑東海太守。尋徙爲桂陽太守﹐固辭不拜﹐入爲員外散騎常侍。除假節﹑信武將軍﹑北新蔡太守。隨吳明徹討周迪於臨川﹐每戰功居最。仍代兄悉達爲吳州刺史﹐封中宿縣侯﹐邑五百戶。

光大元年﹐授通直散騎常侍﹑都督南豫州諸軍事﹑南豫州刺史。華皎稱兵上流﹐詔司空淳於量率眾軍進討。軍至夏口﹐皎舟師彊盛﹐莫敢進者﹐廣達首率驍勇﹐直衝賊軍。戰艦旣交﹐廣達憤怒大呼﹐登艦樓﹐獎勵士卒﹐風急艦轉﹐樓搖動﹐廣達足跌墮水﹐沈溺久之﹐因救獲免。皎平﹐授持節﹑智武將軍﹑都督巴州諸軍事﹑巴州刺史。

太建初﹐與儀同章昭達入峽口﹐拓定安蜀等諸州鎭。時周氏將圖江左﹐大造舟艦於蜀﹐並運糧靑泥﹐廣達與錢道戢等將兵掩襲﹐縱火焚之。以功增封並前二千戶﹐仍還本鎭。廣達爲政簡要﹐推誠任下﹐吏民便之。及秩滿。皆詣闕表請﹐於是詔畱二年。五年﹐眾軍北伐﹐略淮南舊地﹐廣達與齊軍會於大峴﹐大破之﹐斬其敷城王張元範﹐虜獲不可勝數。進克北徐州﹐乃授都督北徐州諸軍事﹑北徐州刺史。尋加散騎常侍﹐入爲右衛將軍。八年﹐出爲北兗州刺史﹐遷晉州刺史。十年﹐授使持節﹑都督合霍二州諸軍事﹐進號仁威將軍﹑合州刺史。十一年﹐周將梁士彥將兵圍壽春﹐詔遣中領軍樊毅﹑左衛將軍任忠等分部趣陽平﹑秦郡﹐廣達率眾入淮﹐爲掎角以擊之。周軍攻陷豫﹑霍二州﹐南﹑北兗﹑晉等各自拔﹐諸將並無功﹐盡失淮南之地﹐廣達因免官﹐以侯還第。十二年﹐與豫州刺史樊毅率眾北討﹐克郭默城。尋授使持節﹑平西將軍﹑都督郢州以上十州諸軍事﹐率舟師四萬﹐治江夏。周安州總管元景將兵寇江外﹐廣達命偏師擊走之。

後主卽位﹐入爲安左將軍。尋受平南將軍﹑南豫州刺史。至徳二年﹐授安南將軍﹐徵拜侍中﹐又爲安左將軍﹐攺封綏越郡公﹐封邑如前。尋爲中領軍。及賀若弼進軍鐘山﹐廣達率眾於白土崗南置陣﹐與弼旗鼓相對。廣達躬擐甲冑﹐手執桴鼓﹐率勵敢死﹐冒刃而前﹐隋軍退走﹐廣達逐北至營﹐殺傷甚眾﹐如是者數四焉。及弼攻敗諸將﹐乘勝至宮城﹐燒北掖門﹐廣達猶督餘兵﹐苦戰不息﹐斬獲數十百人。會日暮﹐乃解甲﹐面臺再拜慟哭﹐謂眾曰「我身不能救國﹐負罪深矣。」士卒皆涕泣歔欷﹐於是乃就執。禎明三年﹐依例入隋。

廣達愴本朝淪覆﹐遘疾不治﹐尋以憤慨卒﹐時年五十九。尙書令江總撫柩慟哭﹐乃命筆題其棺頭﹐爲詩曰「黃泉𨿽抱恨﹐白日自流名。悲君感義死﹐不作負恩生。」總又制廣達墓銘﹐其略曰「災流淮海﹐險失金湯﹐時屯運極﹐代革天亡。爪牙背義﹐介冑無良﹐獨摽忠勇﹐率禦有方。誠貫皎日﹐气勵嚴霜﹐懷恩感報﹐撫事何忘。」

初﹐隋將韓擒虎之濟江也﹐廣達長子世眞在新蔡﹐乃與其弟世雄及所部奔擒虎﹐擒虎遣使致書﹐以招廣達。廣達時屯兵京師﹐乃自劾廷尉請罪。後主謂之曰「世眞𨿽異路中大夫﹐公國之重臣﹐吾所恃賴﹐豈得自同嫌疑之間乎﹖」加賜黃金﹐卽日還營。

廣達有隊主楊孝辯﹐時從廣達在軍中﹐力戰陷陣﹐其子亦隨孝辯﹐揮刃殺隋兵十餘人﹐力窮﹐父子俱死。

史臣曰﹕蕭摩訶气冠三軍﹐當時良將﹐𨿽無智略﹐亦一代匹夫之勇矣﹔然口訥心勁﹐恂恂李廣之徒歟﹗任忠𨿽勇決彊斷﹐而心懷反覆﹐誣紿君上﹐自躓其惡﹐鄙矣﹗至於魯廣達全忠守道﹐殉義忘身﹐蓋亦陳代之良臣也。列傳第二十六孝行

◎殷不害弟不佞謝貞司馬皓張昭

孔子曰「夫聖人之徳﹐何以加於孝乎﹗」孝者百行之本﹐人倫之至極也。凡在性靈﹐孰不由此。若乃奉生盡養﹐送終盡哀﹐或泣血三年﹐絕漿七日﹐思《蓼莪》之慕切﹐追顧復之恩深﹐或徳感乾坤﹐誠貫幽顯﹐在於歷代﹐蓋有人矣。陳承梁室喪亂﹐風漓化薄﹐及迹隱閻閭﹐無聞視聽﹐今之采綴﹐以備闕云。

殷不害﹐字長卿﹐陳郡長平人也。祖任﹐齊豫章王行參軍。父髙明﹐梁尙書中兵郎。不害性至孝﹐居父憂過禮﹐由是少知名。家世儉約﹐居甚貧窶﹐有弟五人﹐皆幼弱﹐不害事老母﹐養小弟﹐勤劇無所不至﹐士大夫以篤行稱之。

年十七﹐仕梁廷尉平。不害長於政事﹐兼飾以儒術﹐名法有輕重不便者﹐輒上書言之﹐多見納用。大同五年﹐遷鎭西府記室參軍﹐尋以本官兼東宮通事舍人。是時朝廷政事多委東宮﹐不害與舍人庾肩吾直日奏事﹐梁武帝嘗謂肩吾曰「卿是文學之士﹐吏事非卿所長﹐何不使殷不害來邪﹖」其見知如此。簡文又以不害善事親﹐賜其母蔡氏錦裙襦﹑氈席被褥﹐單復畢備。七年﹐除東宮步兵校尉。太淸初﹐遷平北府諮議參軍﹐舍人如故。

侯景之亂﹐不害從簡文入臺。及臺城陷﹐簡文在中書省﹐景帶甲將兵入朝陛見﹐過謁簡文。景兵士皆羌﹑胡雜種﹐衝突左右﹐甚不遜﹐侍衛者莫不驚恐辟易﹐惟不害與中庶子徐摛侍側不動。及簡文爲景所幽﹐遣人請不害與居處﹐景許之﹐不害供侍益謹。簡文夜夢吞一塊土﹐意甚不悅﹐以告不害﹐不害曰「昔晉文公出奔﹐野人遺之塊﹐卒反晉國﹐陛下此夢﹐事符是乎﹖」簡文曰「若天有徵﹐冀斯言不妄。」

梁元帝立﹐以不害爲中書郎﹐兼廷尉卿﹐因將家屬西上。江陵之陷也﹐不害先於別所督戰﹐失母所在。於時甚寒﹐冰雪交下﹐老弱凍死者塡滿溝塹。不害行哭道路﹐遠近尋求﹐無所不至﹐遇見死人溝水中﹐卽投身而下﹐扶捧閱視﹐舉體凍濕﹐水漿不入口﹐號泣不輟聲﹐如是者七日﹐始得母屍。不害憑屍而哭﹐每舉音輒气絕﹐行路無不爲之流涕。卽於江陵權殯﹐與王裒﹑庾信俱入長安﹐自是蔬食布衣﹐枯槁骨立﹐見者莫不哀之。

太建七年﹐自周還朝﹐其年詔除司農卿﹐尋遷光祿大夫。八年﹐加明威將軍﹑晉陵太守。在郡感疾﹐詔以光祿大夫徵還養疾。後主卽位﹐加給事中。初﹐不害之還也﹐周畱其長子僧首﹐因居關中。禎明三年﹐京城陷﹐僧首來迎﹐不害道病卒﹐時年八十五。

不佞字季卿﹐不害弟也。少立名節﹐居父喪以至孝稱。好讀書﹐尢長吏術﹐仕梁﹐起家爲尙書中兵郎﹐甚有能稱。梁元帝承制﹐授戎昭將軍﹑武陵王諮議參軍。承聖初﹐遷武康令。時兵荒饑饉﹐百姓流移﹐不佞巡撫招集﹐𦇤負而至者以千數。會江陵陷﹐而母卒﹐道路隔絕﹐久不得奔赴﹐四載之中﹐晝夜號泣﹐居處飲食﹐常爲居喪之禮。髙祖受禪﹐起爲戎昭將軍﹐除婁令。至是﹐第四兄不齊始之江陵﹐迎母喪柩歸葬。不佞居處之節﹐如始聞問﹐若此者又三年。身自負土﹐手植松柏﹐每歲時伏臘﹐必三日不食。

世祖卽位﹐除尙書左民郎﹐不就。後爲始興王諮議參軍﹐兼尙書右丞﹐遷東宮通事舍人。及世祖崩﹐廢帝嗣立﹐髙宗爲太傅﹐錄尙書輔政﹐甚爲朝望所歸。不佞素以名節自立﹐又受委東宮﹐乃與僕射到仲舉﹑中書舍人劉師知﹑尙書右丞王暹等﹐謀矯詔出髙宗。眾人猶豫﹐未敢先發﹐不佞乃馳詣相府﹐面宣敕﹐令相王還第。及事發﹐仲舉等皆伏誅﹐髙宗雅重不佞﹐特赦之﹐免其官而已。

髙宗卽位﹐以爲軍師始興王諮議參軍﹐加招遠將軍。尋除大匠卿﹐未拜﹐加員外散騎常侍﹐又兼尙書右丞。俄遷通直散騎常侍﹐右丞如故。太建五年卒﹐時年五十六。詔贈祕書監。

第三兄不疑﹐次不占﹐次不齊﹐並早亡。不佞最小﹐事第二寡嫂張氏甚謹﹐所得祿俸﹐不入私室。長子梵童﹐官至尙書金部郎。

謝貞﹐字元正﹐陳郡陽夏人﹐晉太傅安九世孫也。祖綏﹐梁著作佐郎﹑太子舍人。父藺﹐正員外郎﹐兼散騎常侍。貞幼聰敏﹐有至性。祖母阮氏先苦風眩﹐每發便一二日不能飲食﹐貞時年七歲﹐祖母不食﹐貞亦不食﹐往往如是﹐親族莫不奇之。母王氏﹐授貞《論語》《孝經》﹐讀訖便誦。八歲﹐嘗爲《春日閒居》五言詩﹐從舅尙書王筠奇其有佳致﹐謂所親曰「此兒方可大成﹐至如『風定花猶落』﹐乃追步惠連矣。」由是名輩知之。年十三﹐略通《五經》大旨。尢善《左氏傳》﹐工艸隸虫篆。十四﹐丁父艱﹐號頓於地﹐絕而復蘇者數矣。初﹐父藺居母阮氏憂﹐不食泣血而卒﹐家人賓客懼貞復然﹐從父洽﹑族兄皓乃共往華嚴寺﹐請長爪禪師爲貞說法﹐仍謂貞曰「孝子旣無兄弟﹐極須自愛﹐若憂毀滅性﹐誰養母邪﹖」自後少進饘粥。

太淸之亂﹐親屬散亡﹐貞於江陵陷沒﹐皓逃難番禺﹐貞母出家於宣明寺。及髙祖受禪﹐皓還鄕裏﹐供養貞母﹐將二十年。太建五年﹐貞乃還朝﹐除智武府外兵參軍事。俄遷尙書駕部郎中﹐尋遷侍郎。及始興王叔陵爲揚州刺史﹐引祠部侍郎阮卓爲記室﹐辟貞爲主簿﹐貞不得已乃行。尋遷府錄事參軍﹐領丹陽丞。貞度叔陵將有異志﹐因與卓自疏於王﹐每有宴遊﹐輒辭以疾﹐未嘗參預﹐叔陵雅欽重之﹐弗之罪也。俄而髙宗崩﹐叔陵肆逆﹐府僚多相連逮﹐惟貞與卓獨不坐。

後主仍詔貞入掌中宮管記﹐遷南平王友﹐加招遠將軍﹐掌記室事。府長史汝南周確新除都官尙書﹐請貞爲讓表﹐後主覽而奇之。嘗因宴席問確曰「卿表自制邪﹖」確對曰「臣表謝貞所作。」後主因敕舍人施文慶曰「謝貞在王處﹐未有祿秩﹐可賜米百石。」至徳三年﹐以母憂去職。頃之﹐敕起還府﹐仍加招遠將軍﹐掌記室。貞累啟固辭﹐敕報曰「省啟具懷﹐𨿽知哀煢在疚﹐而官俟得才﹐禮有權奪﹐可便力疾還府也。」貞哀毀羸瘠﹐終不能之官舍。時尙書右丞徐祚﹑尙書左丞沈客卿俱來候貞﹐見其形體骨立﹐祚等愴然嘆息﹐徐諭之曰「弟年事已衰﹐禮有恆制﹐小宜引割自全。」貞因更感慟﹐气絕良久﹐二人涕泣﹐不能自勝﹐憫默而出。祚謂客卿曰「信哉﹐孝門有孝子。」客卿曰「謝公家傳至孝﹐士大夫誰不仰止﹐此恐不能起﹐如何﹖」吏部尙書吳興姚察與貞友善﹐及貞病篤﹐察往省之﹐問以後事﹐貞曰「孤子颭禍所集﹐將隨灰壤。族子凱等粗自成立﹐已有疏付之﹐此固不足仰塵厚徳。卽日迷喘﹐時不可移﹐便爲永訣。弱兒年甫六歲﹐名靖﹐字依仁﹐情累所不能忘﹐敢以爲托耳。」是夜卒﹐敕賻米一百斛﹐布三十匹。後主問察曰「謝貞有何親屬﹖」察因啟曰「貞有一子年六歲。」卽有敕長給衣糧。

初﹐貞之病亟也﹐遺疏告族子凱曰「吾少罹酷罰﹐十四傾外廕﹐十六鐘太淸之禍﹐流離絕國﹐二十餘載。號天蹐地﹐遂同有感﹐得還侍奉﹐守先人墳墓﹐於吾之分足矣。不悟朝廷采拾空薄﹐累致淸階﹐縱其殞絕﹐無所酬報。今在憂棘﹐晷漏將盡﹐斂手而歸﹐何所多念。气絕之後﹐若直棄之艸野﹐依僧家屍陀林法﹐是吾所願﹐正恐過爲獨異耳。可用薄板周身﹐載以靈車﹐覆以葦席﹐坎山而埋之。又吾終鮮兄弟﹐無他子孫﹐靖年幼少﹐未閒人事﹐但可三月施小牀﹐設香水﹐盡卿兄弟相厚之情﹐卽除之﹐無益之事﹐勿爲也。」

初﹐貞在周嘗侍趙王讀﹐王卽周武帝之愛弟也﹐厚相禮遇。王嘗聞左右說貞每獨處必晝夜涕泣﹐因私使訪問﹐知貞母年老﹐遠在江南﹐乃謂貞曰「寡人若出居籓﹐當遣侍讀還家供養。」後數年﹐王果出﹐因辭見﹐面奏曰「謝貞至孝而母老﹐臣願放還。」帝奇王仁愛而遣之﹐因隨聘使杜子暉還國。所有文集﹐值兵亂多不存。

司馬皓﹐字文升﹐河內溫人也。髙祖晉侍中﹑光祿勛柔之﹐以南頓王孫紹齊文獻王攸之後。父子產﹐梁尙書水部侍郎﹑後陽太守﹐卽梁武帝之外兄也。

皓幼聰警﹐有至性。年十二﹐丁內艱﹐孺慕過禮﹐水漿不入口﹐殆經一旬。每至號慟﹐必致悶絕﹐內外親戚﹐皆懼其不勝喪。父子產每曉諭之﹐逼進饘粥﹐然毀瘠骨立。服闋﹐以姻戚子弟﹐預入問訊﹐梁武帝見皓羸瘦﹐嘆息良久﹐謂其父子產曰「昨見羅兒面顏憔悴﹐使人惻然﹐便是不墜家風﹐爲有子矣。」羅兒﹐卽皓小字也。釋褐太學博士﹐累遷正員郎。丁父艱﹐哀毀逾甚﹐廬於墓側﹐一日之內﹐惟進薄麥粥一升。墓在新林﹐連接山阜﹐舊多猛獸﹐皓結廬數載﹐豺狼絕迹。常有兩鳩棲宿廬所﹐馴狎異常﹐新林至今猶傳之。

承聖中﹐除太子庶子。江陵陷﹐隨例入關﹐而梁室屠戮﹐太子瘞殯失所﹐皓以宮臣﹐乃抗表周朝﹐求還江陵攺葬﹐辭甚酸切。周朝優詔答曰「昔主父從戮﹐孔車有長者之風﹐彭越就誅﹐欒布得陪臣之禮。庶子鄕國已攺﹐猶懷送往之情﹐始驗忠貞﹐方知臣道﹐卽敕荊州﹐以禮安厝。」

太建八年﹐自周還朝﹐髙宗特降殊禮﹐賞錫有加。除宜都王諮議參軍事﹐徙安徳宮長秋卿﹑通直散騎常侍﹑太中大夫﹑司州大中正﹐卒於官。有集十卷。

子延義﹐字希忠﹐少沈敏好學。江陵之陷﹐隨父入關。丁母憂﹐喪過於禮。及皓還都﹐延義乃躬負靈櫬﹐晝伏宵行﹐冒履冰霜﹐手足皆皸瘃。及至都﹐以中風冷﹐遂致攣廢﹐數年方愈。稍遷鄱陽王錄事參軍﹑沅陵王友﹑司徒從事中郎。

張昭﹐字徳明﹐吳郡吳人也。幼有孝性﹐色養甚謹﹐禮無違者。父﹐常患消渴﹐嗜鮮魚﹐昭乃身自結网捕魚﹐以供朝夕。弟乾﹐字玄明﹐聰敏博學﹐亦有至性。及父卒﹐兄弟並不衣綿帛﹐不食鹽醋﹐日惟食一升麥屑粥而已。每一感慟﹐必致嘔血﹐鄰里聞其哭聲﹐皆爲之涕泣。父服未終﹐母陸氏又亡﹐兄弟遂六年哀毀﹐形容骨立﹐親友見者莫識焉。家貧﹐未得大葬﹐遂布衣蔬食﹐十有餘年﹐杜門不出﹐屏絕人事。時衡陽王伯信臨郡﹐舉乾孝廉﹐固辭不就。兄弟並因毀成疾﹐昭失一眼﹐乾亦中冷苦癖﹐年並未五十終於家﹐子胤俱絕。

髙宗世有太原王知玄者﹐僑居於會稽剡縣﹐居家以孝聞。及丁父憂﹐哀毀而卒﹐髙宗嘉之﹐詔攺其所居淸苦裏爲孝家裏云。

史臣曰﹕人倫之徳﹐莫大於孝﹐是以報本反始﹐盡性窮神﹐孝乎惟孝﹐不可不勗矣。故《記》云「塞乎天地」﹐盛哉﹗列傳第二十七儒林

◎沈文阿沈洙戚衮鄭灼張崖陸詡沈徳威賀徳基全緩

張譏顧越沈不害王元規

蓋今儒者﹐本因古之六學﹐斯則王教之典籍﹐先聖所以明天道﹐正人倫﹐致治之成法也。秦始皇焚書坑儒﹐六學自此缺矣。漢武帝立《五經》博士﹐置弟子員﹐設科射策﹐勸以官祿﹐其傳業者甚眾焉。自兩漢登賢﹐咸資經術。魏﹑晉浮蕩﹐儒教淪歇﹐公卿士庶﹐罕通經業矣。宋﹑齊之間﹐國學時復開置。梁武帝開五館﹐建國學﹐總以《五經》教授﹐經各置助教云。武帝或紆鑾駕﹐臨幸庠序﹐釋奠先師﹐躬親試冑﹐申之宴語﹐勞之束帛﹐濟濟焉斯蓋一代之盛矣。髙祖創業開基﹐承前代離亂﹐衣冠殄盡﹐寇賊未寧﹐旣日不暇給﹐弗遑勸課。世祖以降﹐稍置學官﹐𨿽博延生徒﹐成業蓋寡。今之采綴﹐蓋亦梁之遺儒云。

沈文阿﹐字國衛﹐吳興武康人也。父峻﹐以儒學聞於梁世﹐授桂州刺史﹐不行。文阿性剛彊﹐有膂力﹐少習父業﹐研精章句。祖舅太史叔明﹑舅王慧興並通經術﹐而文阿頗傳之。又博采先儒異同﹐自爲義疏。治《三禮》《三傳》。察孝廉﹐爲梁臨川王國侍郎﹐累遷兼國子助教﹑《五經》博士。

梁簡文在東宮﹐引爲學士﹐深相禮遇﹐及撰《長春義記》﹐多使文阿撮異聞以廣之。及侯景寇逆﹐簡文別遣文阿招募士卒﹐入援京師。城陷﹐與張乘共保吳興﹐乘敗﹐文阿竄於山野。景素聞其名。求之甚急﹐文阿窮迫不知所出﹐登樹自縊﹐遇有所親救之﹐便自投而下﹐折其左臂。及景平﹐髙祖以文阿州裏﹐表爲原鄕令﹐監江陰郡。

紹泰元年﹐入爲國子博士﹐尋領步兵校尉﹐兼掌儀禮。自太淸之亂﹐臺閣故事﹐無有存者﹐文阿父峻﹐梁武世嘗掌朝儀﹐頗有遺稿﹐於是斟酌裁撰﹐禮度皆自之出。及髙祖受禪﹐文阿輒棄官還武康﹐髙祖大怒﹐發使往誅之。時文阿宗人沈恪爲郡﹐請使者寬其死﹐卽面縛鎖頸致於髙祖﹐髙祖視而笑曰「腐儒復何爲者﹖」遂赦之。

髙祖崩﹐文阿與尙書左丞徐陵﹑中書舍人劉師知等議大行皇帝靈座俠禦衣服之制﹐語在師知傳。及世祖卽皇帝位﹐克日謁廟﹐尙書右丞庾持奉詔遣博士議其禮。文阿議曰﹕

民物推移﹐質文殊軌﹐聖賢因機而立教﹐王公隨時以適宜。夫千人無君﹐不散則亂﹐萬乘無主﹐不危則亡。當隆周之日﹐公旦叔父﹐呂﹑召爪牙﹐成王在喪﹐禍幾覆國。是以旣葬便有公冠之儀﹐始殯受麻冕之策。斯蓋示天下以有主﹐慮社稷之艱難。逮乎末葉縱橫﹐漢承其獘﹐𨿽文﹑景刑厝﹐而七國連兵。或逾月卽尊﹐或崩日稱詔﹐此皆有爲而爲之﹐非無心於禮制也。今國諱之日﹐𨿽抑哀於璽紱之重﹐猶未序於君臣之儀。古禮﹐朝廟退坐正寢﹐聽羣臣之政﹐今皇帝拜廟還﹐宜禦太極殿﹐以正南面之尊﹐此卽周康在朝一二臣衛者也。其壤奠之節﹐周禮以玉作贄﹐公侯以圭﹐子男執璧﹐此瑞玉也。奠贄旣竟﹐又復致享﹐天子以璧﹐王后用琮。秦燒經典﹐威儀散滅﹐叔孫通定禮﹐尢失前憲﹐奠贄不圭﹐致享無帛﹐公王同璧﹐鴻臚奏賀。若此數事﹐未聞於古﹐後相沿襲﹐至梁行之。夫稱觴奉壽﹐家國大慶﹐四廂雅樂﹐歌奏歡欣。今君臣吞哀﹐萬民抑割﹐豈同於惟新之禮乎﹖且周康賓稱奉圭﹐無萬壽之獻﹐此則前準明矣。三宿三吒﹐上宗曰饗﹐斯蓋祭儐受福﹐寧謂賀酒邪﹗愚以今坐正殿﹐止行薦璧之儀﹐無賀酒之禮。謹撰謁廟還升正寢﹑羣臣陪薦儀注如別。

詔可施行。尋遷通直散騎常侍﹐兼國子博士﹐領羽林監﹐仍令於東宮講《孝經》《論語》。天嘉四年卒﹐時年六十一。詔贈廷尉卿。

文阿所撰《儀禮》八十餘卷﹐《經典大義》十八卷﹐並行於世﹐諸儒多傳其學。

沈洙﹐字弘道﹐吳興武康人也。祖休稚﹐梁余杭令。父山卿﹐梁國子博士﹑中散大夫。洙少方雅好學﹐不妄交遊。治《三禮》《春秋左氏傳》。精識彊記﹐《五經》章句﹐諸子史書﹐問無不答。解巾梁湘東王國左常侍﹐轉中軍宣城王限內參軍﹐板仁威臨賀王記室參軍﹐遷尙書祠部郎中﹐時年蓋二十餘。大同中﹐學者多涉獵文史﹐不爲章句﹐而洙獨積思經術﹐吳郡硃異﹑會稽賀琛甚嘉之。及異﹑琛於士林館講制旨義﹐常使洙爲都講。侯景之亂﹐洙竄於臨安﹐時世祖在焉﹐親就習業。及髙祖入輔﹐除國子博士﹐與沈文阿同掌儀禮。

髙祖受禪﹐加員外散騎常侍﹐歷揚州別駕從事史﹑大匠卿。有司奏前寧遠將軍﹑建康令沈孝軌門生陳三兒牒稱主人翁靈柩在周﹐主人奉使關內﹐因欲迎喪﹐久而未返。此月晦卽是再周﹐主人弟息見在此者﹐爲至月末除靈﹐內外卽吉﹖爲待主人還情禮申竟﹖以事諮左丞江徳藻﹐徳藻議﹕「王衛軍云﹕『久喪不葬﹐惟主人不變﹐其餘親各終月數而除。』此蓋引《禮》文論在家內有事故未得葬者耳。孝軌旣在異域﹐𨿽已迎喪﹐還期無指﹐諸弟若遂不除﹐永絕婚嫁﹐此於人情﹐或爲未允。中原淪陷已後﹐理有事例﹐宜諮沈常侍詳議。」洙議曰「禮有變正﹐又有從宜。《禮小記》云﹕『久而不葬者﹐惟主喪者不除﹐其餘以麻終月數者除喪則已。』《注》云﹕『其餘謂傍親。』如鄭所解﹐眾子皆應不除﹐王衛軍所引﹐此蓋禮之正也。但魏氏東關之役﹐旣失亡屍柩﹐葬禮無期﹐議以爲禮無終身之喪﹐故制使除服。晉氏喪亂﹐或死於虜庭﹐無由迎殯﹐江左故復申明其制。李胤之祖﹐王華之父﹐並存亡不測﹐其子制服依時釋縗﹐此並變禮之宜也。孝軌𨿽因奉使便欲迎喪﹐而戎狄難親﹐還期未克。愚謂宜依東關故事﹐在此國內者﹐並應釋除縗麻﹐毀靈附祭﹐若喪柩得還﹐別行攺葬之禮。自天下寇亂﹐西朝傾覆﹐流播絕域﹐情禮莫申﹐若此之徒﹐諒非一二﹐寧可喪期無數﹐而弗除衰服﹐朝庭自應爲之限制﹐以義斷恩﹐通訪博識﹐折之禮衷。」徳藻依洙議﹐奏可。

世祖卽位﹐遷通直散騎常侍﹐侍東宮讀。尋兼尙書左丞﹐領揚州大中正﹐遷光祿卿﹐侍讀如故。廢帝嗣位﹐重爲通直散騎常侍﹐兼尙書左丞。遷戎昭將軍﹑輕車衡陽王長史﹐行府國事﹐帶瑯邪﹑彭城二郡丞。梁代舊律﹐測囚之法﹐日一上﹐起自晡鼓﹐盡於二更。及比部郎範泉刪定律令﹐以舊法測立時久﹐非人所堪﹐分其刻數﹐日再上。廷尉以爲新制過輕﹐請集八座丞郎並祭酒孔奐﹑行事沈洙五舍人會尙書省詳議。時髙宗錄尙書﹐集眾議之﹐都官尙書周弘正曰「未知獄所測人﹐有幾人款﹖幾人不款﹖須前責取人名及數並其罪目﹐然後更集。」得廷尉監沈仲由列稱﹐別制已後﹐有壽羽兒一人坐殺壽慧﹐劉磊渴等八人坐偸馬仗家口渡北﹐依法測之﹐限訖不款。劉道朔坐犯七攺偸﹐依法測立﹐首尾二日而款。陳法滿坐被使封藏﹑阿法受錢﹐未及上而款。弘正議曰「凡小大之獄﹐必應以情﹐正言依準五聽﹐驗其虛實﹐豈可全恣考掠﹐以判刑罪。且測人時節﹐本非古制﹐近代已來﹐方有此法。起自晡鼓﹐迄於二更﹐豈是常人所能堪忍﹖所以重械之下﹐危墮之上﹐無人不服﹐誣枉者多。朝晚二時﹐同等刻數﹐進退而求﹐於事爲衷。若謂小促前期﹐致實罪不伏﹐如復時節延長﹐則無愆妄款。且人之所堪﹐旣有彊弱﹐人之立意﹐固亦多途。至如貫髙榜笞刺爇﹐身無完者﹐戴就燻鍼並極﹐困篤不移﹐豈關時刻長短﹐掠測優劣﹖夫與殺不辜﹐寧失不經﹐罪疑惟輕﹐功疑惟重﹐斯則古之聖王﹐垂此明法。愚謂依範泉著制﹐於事爲允。」舍人盛權議曰「比部範泉新制﹐尙書周弘正明議﹐咸允《虞書》惟輕之旨﹐《殷頌》敷正之言。竊尋廷尉監沈仲由等列新制以後﹐凡有獄十一人﹐其所測者十人﹐款者惟一。愚謂染罪之囚﹐獄官宜明加辯析﹐窮考事理。若罪有可疑﹐自宜啟審分判﹐幸無濫測﹔若罪有實驗﹐乃可啟審測立﹔此則枉直有分﹐刑宥斯理。範泉今牒述《漢律》﹐云『死罪及除名﹐罪證明白﹐考掠已至﹐而抵隱不服者﹐處當列上』。杜預注云『處當﹐證驗明白之狀﹐列其抵隱之意』。竊尋舊制深峻﹐百中不款者一﹐新制寬優﹐十中不款者九﹐參會兩文﹐寬猛實異﹐處當列上﹐未見釐革。愚謂宜付典法﹐更詳『處當列上』之文。」洙議曰「夜中測立﹐緩急易欺﹐兼用晝漏﹐於事爲允。但漏刻賒促﹐今古不同﹐《漢書﹟律曆》﹐何承天﹑祖衝之﹑釭之父子《漏經》﹐並自關鼓至下鼓﹐自晡鼓至關鼓﹐皆十三刻﹐冬夏四時不異。若其日有長短﹐分在中時前後。今用梁末攺漏﹐下鼓之後﹐分其短長﹐夏至之日﹐各十七刻﹐冬至之日﹐各十二刻。伏承命旨﹐刻同勒令﹐檢一日之刻乃同﹐而四時之用不等﹐廷尉今牒﹐以時刻短促﹐致罪人不款。愚意願去夜測之昧﹐從晝漏之明﹐斟酌今古之間﹐參會二漏之義﹐捨秋冬之少刻﹐從夏日之長晷﹐不問寒暑﹐並依今之夏至﹐朝夕上測﹐各十七刻。比之古漏﹐則一上多昔四刻﹐卽用今漏﹐則冬至多五刻。𨿽冬至之時﹐數刻侵夜﹐正是少日﹐於事非疑。庶罪人不以漏短而爲捍﹐獄囚無以在夜而致誣﹐求之鄙意﹐竊謂允合。」眾議以爲宜依範泉前制﹐髙宗曰「沈長史議得中﹐宜更博議。」左丞宗元饒議曰「竊尋沈議非頓異範﹐正是欲使四時均其刻數﹐兼斟酌其佳﹐以會優劇。卽同牒請寫還刪定曹詳攺前制。」髙宗依事施行。

洙以太建元年卒﹐時年五十二。

戚衮﹐字公文﹐吳郡鹽官人也。祖顯﹐齊給事中。父霸﹐梁臨賀王府中兵參軍。衮少聰慧﹐遊學京都﹐受《三禮》於國子助教劉文紹﹐一二年中﹐大義略備。年十九﹐梁武帝敕策《孔子正言》並《周禮》《禮記》義﹐衮對髙第。仍除揚州祭酒從事史。

就國子博士宋懷方質《儀禮》義﹐懷方北人﹐自魏攜《儀禮》《禮記》疏﹐祕惜不傳﹐及將亡﹐謂家人曰「吾死後﹐戚生若赴﹐便以《儀禮》《禮記》義本付之﹐若其不來﹐卽宜隨屍而殯。」其爲儒者推許如此。尋兼太學博士。

梁簡文在東宮﹐召衮講論。又嘗置宴集玄儒之士﹐先命道學互相質難﹐次令中庶子徐摛馳騁大義﹐間以劇談。摛辭辯縱橫﹐難以答抗﹐諸人懾气﹐皆失次序。衮時騁義﹐摛與往復﹐衮精采自若﹐對答如流﹐簡文深加嘆賞。尋除員外散騎侍郎﹐又遷員外散騎常侍。敬帝承制﹐出爲江州長史﹐仍隨沈泰鎭南豫州。泰之奔齊也﹐逼衮俱行﹐後自鄴下遁還。又隨程文季北伐﹐呂梁軍敗﹐衮沒於周﹐久之得歸。仍兼國子助教﹐除中衛始興王府錄事參軍。太建十三年卒﹐時年六十三。

衮於梁代撰《三禮義記》﹐值亂亡失﹐《禮記義》四十卷行於世。

鄭灼﹐字茂昭﹐東陽信安人也。祖惠﹐梁衡陽太守。父季徽﹐通直散騎侍郎﹑建安令。灼幼而聰敏﹐勵志儒學﹐少受業於皇侃。梁中大通五年﹐釋褐奉朝請。累遷員外散騎侍郎﹑給事中﹑安東臨川王府記室參軍﹐轉平西邵陵王府記室。簡文在東宮﹐雅愛經術﹐引灼爲西省義學士。承聖中﹐除通直散騎侍郎﹐兼國子博士。尋爲威戎將軍﹐兼中書通事舍人。髙祖﹑世祖之世﹐歷安東臨川﹑鎭北鄱陽二王府諮議參軍﹐累遷中散大夫﹐以本職兼國子博士。未拜﹐太建十三年卒﹐時年六十八。

灼性精勤﹐尢明《三禮》。少時嘗夢與皇侃遇於途﹐侃謂灼曰「鄭郎開口」﹐侃因唾灼口中﹐自後義理逾進。灼家貧﹐抄義疏以日繼夜﹐筆毫盡﹐每削用之。灼常蔬食﹐講授多苦心熱﹐若瓜時﹐輒偃臥以瓜鎭心﹐起便誦讀﹐其篤志如此。

時有晉陵張崖﹑吳郡陸詡﹑吳興沈徳威﹑會稽賀徳基﹐俱以禮學自命。

張崖傳《三禮》於同郡劉文紹﹐仕梁歷王府中記室。天嘉元年﹐爲尙書儀曹郎﹐廣沈文阿《儀注》﹐撰五禮。出爲丹陽令﹑王府諮議參軍。禦史中丞宗元饒表薦爲國子博士。

陸詡少習崔靈恩《三禮義宗》﹐梁世百濟國表求講禮博士﹐詔令詡行。還除給事中﹑定陽令。天嘉初﹐侍始興王伯茂讀﹐遷尙書祠部郎中。

沈徳威字懷遠﹐少有操行。梁太淸末﹐遁於天目山﹐築室以居﹐𨿽處亂離﹐而篤學無倦﹐遂治經業。天嘉元年﹐徵出都﹐侍太子講《禮傳》。尋授太學博士﹐轉國子助教。每自學還私室以講授﹐道俗受業者數十百人﹐率常如此。遷太常丞﹐兼五禮學士﹐尋爲尙書儀曹郎﹐後爲祠部郎。俄丁母憂去職。禎明三年入隋﹐官至秦王府主簿。年五十五卒。

賀徳基字承業﹐世傳《禮》學。祖文發﹐父淹﹐仕梁俱爲祠部郎﹐並有名當世。徳基少遊學於京邑﹐積年不歸﹐衣資罄乏﹐又恥服故獘﹐盛冬止衣裌襦袴。嘗於白馬寺前逢一婦人﹐容服甚盛﹐呼徳基入寺門﹐脫白綸巾以贈之。仍謂徳基曰「君方爲重器﹐不久貧寒﹐故以此相遺耳。」徳基問嫗姓名﹐不答而去。徳基於《禮記》稱爲精明﹐居以傳授﹐累遷尙書祠部郎。徳基𨿽不至大官﹐而三世儒學﹐俱爲祠部﹐時論美其不墜焉。

全緩﹐字弘立﹐吳郡錢塘人也。幼受《易》於博士褚仲都﹐篤志研玩﹐得其精微。梁太淸初﹐歷王國侍郎﹑奉朝請﹐俄轉國子助教﹐兼司義郎﹐專講《詩》《易》。紹泰元年﹐除尙書水部郎。太建中﹐累遷鎭南始興王府諮議參軍﹐隨府詣湘州﹐以疾卒﹐時年七十四。緩治《周易》《老莊》﹐時人言玄者咸推之。

張譏﹐字直言﹐淸河武城人也。祖僧寶﹐梁散騎侍郎﹑太子洗馬。父仲悅﹐梁廬陵王府錄事參軍﹑尙書祠部郎中。譏幼聰俊﹐有思理﹐年十四﹐通《孝經》《論語》。篤好玄言﹐受學於汝南周弘正﹐每有新意﹐爲先輩推伏。梁大同中﹐召補國子《正言》生。梁武帝嘗於文徳殿釋《乾》《坤》文言﹐譏與陳郡袁憲等預焉﹐敕令論議﹐諸儒莫敢先出﹐譏乃整容而進﹐諮審循環﹐辭令溫雅。梁武帝甚異之﹐賜裙襦絹等﹐仍云「表卿稽古之力」。

譏幼喪母﹐有錯彩經帕﹐卽母之遺制﹐及有所識﹐家人具以告之﹐每歲時輒對帕哽噎﹐不能自勝。及丁父憂﹐居喪過禮。服闋﹐召補湘東王國左常侍﹐轉田曹參軍﹐遷士林館學士。

簡文在東宮﹐出士林館發《孝經》題﹐譏論議往復﹐甚見嗟賞﹐自是每有講集﹐必遣使召譏。及侯景寇逆﹐於圍城之中﹐猶侍哀太子於武徳後殿講《老》《莊》。梁臺陷﹐譏崎嶇避難﹐卒不事景﹐景平﹐歷臨安令。

髙祖受禪﹐除太常丞﹐轉始興王府刑獄參軍。天嘉中﹐遷國子助教。是時周弘正在國學﹐發《周易》題﹐弘正第四弟弘直亦在講席。譏與弘正論議﹐弘正乃屈﹐弘直危坐厲聲﹐助其申理。譏乃正色謂弘直曰「今日義集﹐辯正名理﹐𨿽知兄弟急難﹐四公不得有助。」弘直曰「僕助君師﹐何爲不可﹖」舉座以爲笑樂。弘正嘗謂人曰「吾每登座﹐見張譏在席﹐使入懍然。」髙宗世﹐歷建安王府記室參軍﹐兼東宮學士﹐轉武陵王限內記室﹐學士如故。

後主在東宮﹐集宮僚置宴﹐時造玉柄麈尾新成﹐後主親執之﹐曰「當今𨿽復多士如林﹐至於堪捉此者﹐獨張譏耳。」卽手授譏。仍令於溫文殿講《莊》《老》﹐髙宗幸宮臨聽﹐賜禦所服衣一襲。後主嗣位﹐領南平王府諮議參軍﹑東宮學士。尋遷國子博士﹐學士如故。後主嘗幸鐘山開善寺﹐召從臣坐於寺西南松林下﹐敕召譏豎義。時索麈尾未至﹐後主敕取松枝﹐手以屬譏﹐曰「可代麈尾」。顧謂羣臣曰「此卽是張譏後事」。禎明三年入隋﹐終於長安﹐時年七十六。

譏性恬靜﹐不求榮利﹐常慕閒逸﹐所居宅營山池﹐植花果﹐講《周易》《老》《莊》而教授焉。吳郡陸元朗﹑硃孟博﹑一乘寺沙門法才﹑法云寺沙門慧休﹑至眞觀道士姚綏﹐皆傳其業。譏所撰《周易義》三十卷﹐《尙書義》十五卷﹐《毛詩義》二十卷﹐《孝經義》八卷﹐《論語義》二十卷﹐《老子義》十一卷﹐《莊子內篇義》十二卷﹐《外篇義》二十卷﹐《雜篇義》十卷﹐《玄部通義》十二卷﹐又撰《遊玄桂林》二十四卷﹐後主嘗敕人就其家寫入祕閣。

子孝則﹐官至始安王記室參軍。

顧越﹐字思南﹐吳郡鹽官人也。所居新坡黃岡﹐世有鄕校﹐由是顧氏多儒學焉。越少孤﹐以勤苦自立﹐聰慧有口辯﹐說《毛氏詩》﹐傍通異義﹐梁太子詹事周捨甚賞之。解褐揚州議曹史﹐兼太子左率丞。越於義理精明﹐尢善持論﹐與會稽賀文發俱爲梁南平王偉所重﹐引爲賓客。尋補《五經》博士。紹泰元年﹐遷國子博士。世祖卽位﹐除始興王諮議參軍﹐侍東宮讀。世祖以越篤老﹐厚遇之﹐除給事黃門侍郎﹐又領國子博士﹐侍讀如故。廢帝嗣立﹐除通直散騎常侍﹑中書舍人。華皎之構逆也﹐越在東陽﹐或譖之於髙宗﹐言其有異志﹐詔下獄﹐因坐免。太建元年卒於家﹐時年七十八。

時有東陽龔孟舒者﹐亦治《毛氏詩》﹐善談名理。梁武世﹐仕至尋陽郡丞﹐元帝在江州﹐遇之甚重﹐躬師事焉。承聖中﹐兼中書舍人。天嘉初﹐除員外散騎常侍﹐兼國子助教﹑太中大夫。太建中卒。

沈不害﹐字孝和﹐吳興武康人也。祖總﹐齊尙書祠部郎。父懿﹐梁邵陵王參軍。不害幼孤﹐而修立好學。十四召補國子生﹐舉明經。累遷梁太學博士。轉廬陵王府刑獄參軍﹐長沙王府諮議﹐帶汝南令。天嘉初﹐除衡陽王府中記室參軍﹐兼嘉徳殿學士。自梁季喪亂﹐至是國學未立﹐不害上書曰﹕

臣聞立人建國﹐莫尙於尊儒﹐成俗化民﹐必崇於教學。故東膠西序﹐事隆乎三代﹐環林璧水﹐業盛於兩京。自淳源旣遠﹐澆波已扇﹐物之感人無窮﹐人之逐欲無節﹐是以設訓垂範﹐啟導心靈﹐譬彼染藍﹐類諸琢玉﹐然後人倫以睦﹐卑髙有序﹐忠孝之理旣明﹐君臣之道攸固。執禮自基﹐魯公所以難侮﹐歌樂已細﹐鄭伯於是前亡﹐干戚舞而有苗至﹐泮宮成而淮夷服﹐長想洙﹑泗之風﹐載懷淹﹑稷之盛﹐有國有家﹐莫不尙已。

梁太淸季年﹐數鐘否剝﹐戎狄外侵﹐姦回內﹝B192﹞﹐朝聞鼓鼙﹐夕炤烽火。洪儒碩學﹐解散甚於坑夷﹐《五典》《九丘》﹐湮滅逾乎帷蓋。成均自斯墜業﹐瞽宗於是不修﹐裒成之祠弗陳稞享﹐釋菜之禮無稱俎豆﹐頌聲寂寞﹐遂逾一紀。後生惇悅﹐不見函杖之儀﹐晚學鉆仰﹐徒深倚席之嘆。

陛下繼歷升統﹐握鏡臨宇﹐道洽寰中﹐威加無外﹐濁流已淸﹐重氛載廓﹐含生熙阜﹐品庶咸亨。宜其弘振禮樂﹐建立庠序﹐式稽古典﹐紆迹儒宮﹐選公卿門子﹐皆入於學﹐助教博士﹐朝夕講肄﹐使擔簦負笈﹐鏘鏘接衽﹐方領矩步﹐濟濟成林。如切如磋﹐聞《詩》聞《禮》﹐一年可以功倍﹐三冬於是足用。故能擢秀雄州﹐揚庭觀國﹐入仕登朝﹐資優學以自輔﹐蒞官從政﹐有經業以治身﹐轖駕列庭﹐靑紫拾地。

古者王世子之貴﹐猶與國子齒﹐降及漢儲﹐玆禮不墜﹐曁乎兩晉﹐斯事彌隆﹐所以見師嚴而道尊者也。皇太子天縱生知﹐無待審諭﹐猶宜晦迹俯同﹐專經請業﹐奠爵前師﹐肅若舊典。昔闕裏之堂﹐艸萊自辟﹐舊宅之內﹐絲竹流音﹐前聖遺烈﹐深以炯戒。況復江表無虞﹐海外有截﹐豈得不開闡大猷﹐恢弘至道﹖寧可使玄教儒風﹐弗興聖世﹐盛徳大業﹐遂蘊堯年﹖臣末學小生﹐詞無足算﹐輕獻瞽言﹐伏增悚惕。

詔答曰「省表聞之。自舊章弛廢﹐微言將絕﹐朕嗣膺寶業﹐念在緝熙﹐而兵革未息﹐軍國艸創﹐常恐前王令典﹐一朝泯滅。卿才思優洽﹐文理可求﹐弘惜大體﹐殷勤名教﹐付外詳議﹐依事施行。」又表攺定樂章﹐詔使制三朝樂歌八首﹐合二十八曲﹐行之樂府。

五年﹐除贛令。入爲尙書儀曹郎﹐遷國子博士﹐領羽林監﹐敕治五禮﹐掌策文謚議。太建中﹐除仁武南康嗣王府長史﹐行丹陽郡事。轉員外散騎常侍﹑光祿卿。尋爲戎昭將軍﹑明威武陵王長史﹐行吳興郡事。俄入爲通直散騎常侍﹐兼尙書左丞。十二年卒﹐時年六十三。

不害治經術﹐善屬文﹐𨿽博綜墳典﹐而家無卷軸。每制文﹐操筆立成﹐曾無尋檢。僕射汝南周弘正常稱之曰「沈生可謂意聖人乎﹗」著治《五禮儀》一百卷﹐《文集》十四卷。

子志道﹐字崇基﹐少知名。解褐揚州主簿﹐尋兼文林著士﹐歷安東新蔡王記室參軍。禎明三年入隋。

王元規﹐字正範﹐太原晉陽人也。祖道寶﹐齊員外散騎常侍﹑晉安郡守。父瑋﹐梁武陵王府中記室參軍。元規八歲而孤﹐兄弟三人﹐隨母依舅氏往臨海郡﹐時年十二。郡土豪劉瑱者﹐資財巨萬﹐以女妻之。元規母以其兄弟幼弱﹐欲結彊援﹐元規泣請曰「姻不失親﹐古人所重。豈得苟安異壤﹐輒婚非類﹗」母感其言而止。

元規性孝﹐事母甚謹﹐晨昏未嘗離左右。梁時山陰縣有暴水﹐流漂居宅﹐元規惟有一小船﹐倉卒引其母妹並孤侄入船﹐元規自執楫棹而去﹐畱其男女三人﹐閣於樹杪﹐及水退獲全﹐時人皆稱其至行。

元規少好學﹐從吳興沈文阿受業﹐十八﹐通《春秋左氏》《孝經》《論語》《喪服》。梁中大通元年﹐詔策《春秋》﹐舉髙第﹐時名儒咸稱賞之。起家湘東王國左常侍﹐轉員外散騎侍郎。簡文之在東宮﹐引爲賓客﹐每令講論﹐甚見優禮。除中軍宣城王府記室參軍。及侯景寇亂﹐攜家屬還會稽。天嘉中﹐除始興王府功曹參軍﹐領國子助教﹐轉鎭東鄱陽王府記室參軍﹐領助教如故。

後主在東宮﹐引爲學士﹐親受《禮記》《左傳》《喪服》等義﹐賞賜優厚。遷國子祭酒。新安王伯固嘗因入宮﹐適會元規將講﹐乃啟請執經﹐時論以爲榮。俄除尙書祠部郎。自梁代諸儒相傳爲《左氏》學者﹐皆以賈逵﹑服虔之義難駁杜預﹐凡一百八十條﹐元規引證通析﹐無復疑滯。每國家議吉凶大禮﹐常參預焉。丁母憂去職﹐服闋﹐除鄱陽王府中錄事參軍﹐俄轉散騎侍郎﹐遷南平王府限內參軍。王爲江州﹐元規隨府之鎭﹐四方學徒﹐不遠千里來請道者﹐常數十百人。禎明三年入隋﹐爲秦王府東閣祭酒。年七十四﹐卒於廣陵。

元規著《春秋發題辭》及《義記》十一卷﹐《續經典大義》十四卷﹐《孝經義記》兩卷﹐《左傳音》三卷﹐《禮記音》兩卷。

子大業﹐聰敏知名。

時有吳郡陸慶﹐少好學﹐徧知《五經》﹐尢明《春秋左氏傳》﹐節操甚髙。釋褐梁武陵王國右常侍﹐歷徵西府墨曹行參軍﹐除婁令。值梁季喪亂﹐乃覃心釋典﹐經論靡不該究。天嘉初﹐徵爲通直散騎侍郎﹐不就。永陽王爲吳郡太守﹐聞其名﹐欲與相見﹐慶固辭以疾。時宗人陸榮爲郡五官掾﹐慶嘗詣焉﹐王乃微服往榮第﹐穿壁以觀之。王謂榮曰「觀陸慶風神凝峻﹐殆不可測﹐嚴君平﹑鄭子眞何以尙玆。」鄱陽﹑晉安王俱以記室徵﹐並不就。乃築室屏居﹐以禪誦爲事﹐由是傳經受業者蓋鮮焉。

史臣曰﹕夫砥身勵行﹐必先經術﹐樹國崇家﹐率由玆道﹐故王政因之而至治﹐人倫得之而攸序。若沈文阿之徒﹐各專經授業﹐亦一代之鴻儒焉。文阿加復艸創禮儀﹐蓋叔孫通之流亞矣。列傳第二十八文學

◎杜之偉顏晃江徳藻庾持許亨褚玠岑之敬陸琰弟瑜

何之元徐伯陽張正見蔡凝阮卓

《易》曰「觀乎人文以化成天下」﹐孔子曰「煥乎其有文章」也。自楚﹑漢以降﹐辭人世出﹐洛汭﹑江左﹐其流彌暢。莫不思侔造化﹐明並日月﹐大則憲章典謨﹐裨贊王道﹐小則文理淸正﹐申紓性靈。至於經禮樂﹐綜人倫﹐通古今﹐述美惡﹐莫尙乎此。後主嗣業﹐雅尙文詞﹐傍求學藝﹐煥乎俱集。每臣下表疏及獻上賦頌者﹐躬自省覽﹐其有辭工﹐則神筆賞激﹐加其爵位﹐是以搢紳之徒﹐咸知自勵矣。若名位文學晃著者﹐別以功迹論。今綴杜之偉等學旣兼文﹐備於此篇云爾。

杜之偉﹐字子大﹐吳郡錢塘人也。家世儒學﹐以《三禮》專門。父規﹐梁奉朝請﹐與光祿大夫濟陽江革﹑都官尙書會稽孔休源友善。

之偉幼精敏﹐有逸才。七歲﹐受《尙書》﹐稍習《詩》《禮》﹐略通其學。十五﹐徧觀文史及儀禮故事﹐時輩稱其早成。僕射徐勉嘗見其文﹐重其有筆力。中大通元年﹐梁武帝幸同泰寺捨身﹐敕勉撰定儀注﹐勉以臺閣先無此禮﹐召之偉艸具其儀。乃啟補東宮學士﹐與學士劉陟等鈔撰羣書﹐各爲題目。所撰《富教》《政道》二篇﹐皆之偉爲序。及湘陰侯蕭昂爲江州刺史﹐以之偉掌記室。昂卒﹐廬陵王續代之﹐又手教招引﹐之偉固辭不應命﹐乃送昂喪柩還京。仍侍臨城公讀。尋除揚州議曹從事﹑南康嗣王墨曹參軍﹐兼太學限內博士。大同七年﹐梁皇太子釋奠於國學﹐時樂府無孔子﹑顏子登歌詞﹐尙書參議令之偉制其文﹐伶人傳習﹐以爲故事。轉補安前邵陵王田曹參軍﹐又轉刑獄參軍。之偉年位甚卑﹐特以彊識俊才﹐頗有名當世﹐吏部尙書張纘深知之﹐以爲廊廟器也。

侯景反﹐之偉逃竄山澤。及髙祖爲丞相﹐素聞其名﹐召補記室參軍。遷中書侍郎﹐領大著作。髙祖受禪﹐除鴻臚卿﹐余並如故。之偉啟求解著作﹐曰「臣以紹泰元年﹐忝中書侍郎﹐掌國史﹐於今四載。臣本庸賤﹐謬蒙盼識﹐思報恩獎﹐不敢廢官。皇歷惟新﹐驅馭軒﹑昊﹐記言記事﹐未易其人﹐著作之材﹐更宜選眾。禦史中丞沈炯﹑尙書左丞徐陵﹑梁前兼大著作虞荔﹑梁前黃門侍郎孔奐﹐或淸文贍筆﹐或彊識稽古﹐遷﹑董之任﹐允屬羣才﹐臣無容遽變市朝﹐再妨賢路。堯朝皆讓﹐誠不可追﹐陳力就列﹐庶幾知免。」優敕不許。尋轉大匠卿﹐遷太中大夫﹐仍敕撰梁史。永定三年卒﹐時年五十二。髙祖甚悼惜之﹐詔贈通直散騎常侍﹐賻錢五萬﹐布五十匹﹐棺一具﹐克日舉哀。

之偉爲文﹐不尙浮華﹐而溫雅博贍。所制多遺失﹐存者十七卷。

顏晃﹐字元明﹐瑯邪臨沂人也。少孤貧﹐好學﹐有辭采。解褐梁邵陵王兼記室參軍。時東宮學士庾信嘗使於府中﹐王使晃接對﹐信輕其尙少﹐曰「此府兼記室幾人﹖」晃答曰「猶當少於宮中學士。」當時以爲善對。

侯景之亂﹐西奔荊州。承聖初﹐除中書侍郎。時杜龕爲吳興太守﹐專好勇力﹐其所部多輕險少年﹐元帝患之﹐乃使晃管其書翰。仍敕龕曰「卿年時尙少﹐習讀未晚﹐顏晃文學之士﹐使相毘佐﹐造次之間﹐必宜諮稟。」及龕誅﹐晃歸世祖﹐世祖委以書記﹐親遇甚篤。除宣毅府中錄事﹐兼記室參軍。

永定二年﹐髙祖幸大莊嚴寺﹐其夜甘露降﹐晃獻《甘露頌》﹐詞義該典﹐髙祖甚奇之。天嘉初﹐遷員外散騎常侍﹐兼中書舍人﹐掌詔誥。三年卒﹐時年五十三。詔贈司農卿﹐謚曰貞子﹐並賜墓地。

晃家世單門﹐傍無戚援﹐而介然修立﹐爲當世所知。其表奏詔誥﹐下筆立成﹐便得事理﹐而雅有气質。有集二十卷。

江徳藻﹐字徳藻﹐濟陽考城人也。祖柔之﹐齊尙書倉部郎中。父革﹐梁度支尙書﹑光祿大夫。徳藻好學﹐善屬文。美風儀﹐身長七尺四寸。性至孝﹐事親盡禮。與異產昆弟居﹐恩惠甚篤。起家梁南中郎武陵王行參軍。大司馬南平王蕭偉聞其才﹐召爲東閣祭酒。遷安西湘東王府外兵參軍﹐尋除尙書比部郎﹐以父憂去職。服闋之後﹐容貌毀瘠﹐如居喪時。除安西武陵王記室﹐不就。久之﹐授廬陵王記室參軍。除廷尉正﹐尋出爲南兗州治中。及髙祖爲司空﹑徵北將軍﹐引徳藻爲府諮議。轉中書侍郎﹐遷云麾臨海王長史。陳臺建﹐拜尙書吏部侍郎。

髙祖受禪﹐授祕書監﹐兼尙書左丞。尋以本官兼中書舍人。天嘉四年﹐兼散騎常侍﹐與中書郎劉師知使齊﹐著《北徵道理記》三卷。還拜太子中庶子﹐領步兵校尉。頃之遷禦史中丞﹐坐公事免。尋拜振遠將軍﹑以通直散騎常侍。自求宰縣﹐出補新諭令﹐政尙恩惠﹐頗有異績。六年﹐卒於官﹐時年五十七。世祖甚悼惜之﹐詔贈散騎常侍。所著文筆十五卷。

子椿﹐亦善屬文﹐歷太子庶子﹑尙書左丞。

庾持﹐字允徳﹐潁川鄢陵人也。祖佩玉﹐宋長沙內史。父沙彌﹐梁長城令。持少孤﹐性至孝﹐居父憂過禮。篤志好學﹐尢善書記﹐以才藝聞。解褐梁南平王國左常侍﹑輕車河東王府行參軍﹐兼尙書郎﹐尋而爲眞。出爲安吉令﹐遷鎭東邵陵王府限外記室﹐兼建康令。天監初﹐世祖與持有舊﹐及世祖爲吳興太守﹐以持爲郡丞﹐兼掌書翰﹐自是常依文帝。文帝克張彪﹐鎭會稽﹐又令持監臨海郡。以貪縱失民和﹐爲山盜所劫﹐幽執十旬﹐世祖遣劉澄討平之﹐持乃獲免。髙祖受禪﹐授安東臨川王府諮議參軍。天嘉初﹐遷尙書左丞。以預長城之功﹐封崇徳縣子﹐邑三百戶。拜封之日﹐請令史爲客﹐受其餉遺﹐世祖怒之﹐因坐免。尋爲宣惠始興王府諮議參軍。除臨安令﹐坐杖殺縣民免封。遷爲給事黃門侍郎。除稜威將軍﹑鹽官令。光大元年﹐遷祕書監﹐知國史事。又爲少府卿﹐領羽林監。遷太中大夫﹐領步兵校尉。太建元年卒﹐時年六十二。詔贈光祿大夫。

持善字書﹐每屬辭﹐好爲奇字﹐文士亦以此譏之。有集十卷。

許亨﹐字亨道﹐髙陽新城人﹐晉徵士詢之六世孫也。曾祖珪﹐歷給事中﹐委桂陽太守﹐髙尙其志﹐居永興之究山﹐卽詢之所隱也。祖勇慧﹐齊太子家令﹑冗從僕射。父懋﹐梁始平天門二郡守﹑太子中庶子﹑散騎常侍﹐以學藝聞﹐撰《毛詩風雅比興義類》十五卷﹐《述行記》四卷。亨少傳家業﹐孤介有節行。博通羣書﹐多識前代舊事﹐名輩皆推許之﹐甚爲南陽劉之遴所重﹐每相稱述。解褐梁安東王行參軍﹐兼太學博士﹐尋除平西府記室參軍。太淸初﹐爲徵西中記室﹐兼太常丞。

侯景之亂﹐避地郢州﹐會梁邵陵王自東道至﹐引爲諮議參軍。王僧辯之襲郢州也﹐素聞其名﹐召爲儀同從事中郎。遷太尉從事中郎﹐與吳興沈炯對掌書記﹐府朝政務﹐一以委焉。晉安王承制﹐授給事黃門侍郎﹐亨奉箋辭府﹐僧辯答曰「省告﹐承有朝授﹐良爲徳舉。卿操尙惇深﹐文藝該洽﹐學優而官﹐自致靑紫。況久羈駿足﹐將成頓轡﹐匡輔虛暗﹐期寄實深。旣欣遊處﹐用忘勞屈﹐而枳棘棲鵷﹐常以增嘆。夕郎之選﹐𨿽爲淸顯﹐位以才升﹐差自無愧。且卿始云知命﹐方騁康衢﹐未有執戟之疲﹐便深夜行之慨﹐循復來翰﹐殊用憮然。古人相思﹐千里命駕﹐素心不昧﹐寧限城闉﹐存顧之深﹐荒慚無已。」

髙祖受禪﹐授中散大夫﹐領羽林監。遷太中大夫﹐領大著作﹐知梁史事。初﹐僧辯之誅也。所司收僧辯及其子頠屍﹐於方山同坎埋瘞﹐至是無敢言者。亨以故吏﹐抗表請葬之﹐乃與故義徐陵﹑張種﹑孔奐等﹐相率以家財營葬﹐凡七柩皆攺窆焉。

光大初﹐髙宗入輔﹐以亨貞正有古人之風﹐甚相欽重﹐常以師禮事之。及到仲舉之謀出髙宗也﹐毛喜知其詐﹐髙宗問亨﹐亨勸勿奉詔。髙宗卽位﹐拜衛尉卿。太建二年卒﹐時年五十四。

初撰《齊書》並《志》五十卷﹐遇亂失亡。後撰《梁史》﹐成者五十八卷。梁太淸之後所制文筆六卷。

子善心﹐早知名﹐官至尙書度支侍郎。

褚玠﹐字溫理﹐河南陽翟人也。曾祖炫﹐宋升明初與謝朏﹑江斅﹑劉俁入侍殿中﹐謂之四友。官至侍中﹑吏部尙書﹐謚貞子。祖涷﹐梁禦史中丞。父蒙﹐太子舍人。玠九歲而孤﹐爲叔父驃騎從事中郎隨所養。早有令譽﹐先達多以才器許之。及長﹐美風儀﹐善占對﹐博學能屬文﹐詞義典實﹐不好艷靡。起家王府法曹﹐歷轉外兵記室。天嘉中﹐兼通直散騎常侍﹐聘齊﹐還爲桂陽王友。遷太子庶子﹑中書侍郎。

太建中﹐山陰縣多豪猾﹐前後令皆以髒污免﹐髙宗患之﹐謂中書舍人蔡景歷曰「稽陰大邑﹐久無良宰﹐卿文士之內﹐試思其人。」景歷進曰「褚玠廉儉有幹用﹐未審堪其選不﹖」髙宗曰「甚善﹐卿言與朕意同。」乃除戎昭將軍﹑山陰令。縣民張次的﹑王休達等與諸猾吏賄賂通奸﹐全丁大戶﹐類多隱沒。玠乃鎖次的等﹐具狀啟臺﹐髙宗手敕慰勞﹐並遣使助玠搜括﹐所出軍民八百餘戶。時舍人曹義達爲髙宗所寵﹐縣民陳信家富於財﹐諂事義達﹐信父顯文恃勢橫暴。玠乃遣使執顯文﹐鞭之一百﹐於是吏民股栗﹐莫敢犯者。信後因義達譖玠﹐竟坐免官。玠在任歲餘﹐守祿俸而已﹐去官之日﹐不堪自致﹐因畱縣境﹐種蔬菜以自給。或嗤玠以非百里之才﹐玠答曰「吾委輸課最﹐不後列城﹐除殘去暴﹐姦吏局蹐。若謂其不能自潤脂膏﹐則如來命。以爲不達從政﹐吾未服也。」時人以爲信然。皇太子知玠無還裝﹐手書賜粟米二百斛﹐於是還都。太子愛玠文辭﹐令入直殿省。十年﹐除電威將軍﹑仁威淮南王長史﹐頃之﹐以本官掌東宮管記。十二年﹐遷禦史中丞﹐卒於官﹐時年五十二。

玠剛毅有膽決﹐兼善騎射。嘗從司空侯安都於徐州出獵﹐遇有猛虎﹐玠引弓射之﹐再發皆中口入腹﹐俄而虎斃。及爲禦史中丞﹐甚有直繩之稱。自梁末喪亂﹐朝章廢弛﹐司憲因循﹐守而勿革﹐玠方欲攺張﹐大爲條例﹐綱維略舉﹐而編次未訖﹐故不列於後焉。及卒﹐太子親制志銘﹐以表惟舊。至徳二年﹐追贈祕書監。所制章奏雜文二百餘篇﹐皆切事理﹐由是見重於時。

子亮﹐有才學﹐官至尙書殿中侍郎。

岑之敬﹐字思禮﹐南陽棘陽人也。父善紆﹐梁世以經學聞﹐官至吳寧令﹑司義郎。之敬年五歲﹐讀《孝經》﹐每燒香正坐﹐親戚咸加嘆異。年十六﹐策《春秋左氏》﹑制旨《孝經》義﹐擢爲髙第。禦史奏曰「皇朝多士﹐例止明經﹐若顏﹑閔之流﹐乃應髙第。」梁武帝省其策曰「何妨我復有顏﹑閔邪﹖」因召入面試﹐令之敬升講座﹐敕中書舍人硃異執《孝經》﹐唱《士孝章》﹐武帝親自論難。之敬剖釋縱橫﹐應對如響﹐左右莫不嗟服。乃除童子奉車郎﹐賞賜優厚。十八﹐預重云殿法會﹐時武帝親行香﹐熟視之敬曰「未幾見兮﹐突而弁兮﹗」卽日除太學限內博士。尋爲壽光學士﹑司義郎﹐又除武陵王安西府刑獄參軍事。太淸元年﹐表請試吏﹐除南沙令。

侯景之亂﹐之敬率所部赴援京師。至郡境﹐聞臺城陷﹐乃與眾辭訣﹐歸鄕裏。承聖二年﹐除晉安王宣惠府中記室參軍。是時蕭勃據嶺表﹐敕之敬宣旨慰諭﹐會江陵陷﹐仍畱廣州。太建初﹐還朝﹐授東宮義省學士﹐太子素聞其名﹐尢降賞接。累遷鄱陽王中衛府記室﹑鎭北府中錄事參軍﹑南臺治書侍禦史﹑徵南府諮議參軍。

之敬始以經業進﹐而博涉文史﹐雅有詞筆﹐不爲醇儒。性廉謹﹐未嘗以才學矜物﹐接引後進﹐恂恂如也。每忌日營齋﹐必躬自灑掃﹐涕泣終日﹐士君子以篤行稱之。十一年卒﹐時年六十一。太子嗟惜﹐賻贈甚厚。有集十卷行於世。

子徳潤﹐有父風﹐官至中軍吳興王記室。

陸琰﹐字溫玉﹐吏部尙書瓊之從父弟也。父令公﹐梁中軍宣城王記室參軍。琰幼孤﹑好學﹐有志操。州舉秀才。解褐宣惠始興王行參軍﹐累遷法曹外兵參軍﹐直嘉徳殿學士。世祖聽覽餘暇﹐頗畱心史籍﹐以琰博學﹐善占誦﹐引置左右。嘗使制《刀銘》﹐琰援筆卽成﹐無所點竄﹐世祖嗟賞久之﹐賜衣一襲。俄兼通直散騎常侍﹐副瑯邪王厚聘齊﹐及至鄴下而厚病卒﹐琰自爲使主。時年二十餘﹐風神韶亮﹐占對閒敏﹐齊士大夫甚傾心焉。還爲云麾新安王主簿﹐遷安成王長史﹐寧遠府記室參軍。太建初﹐爲武陵王明威府功曹史﹐兼東宮管記。丁母憂去官。五年卒﹐時年三十四。太子甚傷悼之﹐手令舉哀﹐加其賻贈﹐又自制志銘。至徳二年﹐追贈司農卿。

琰寡嗜欲﹐鮮矜競﹐遊心經籍﹐晏如也。其所制文筆多不存本﹐後主求其遺文﹐撰成二卷。有弟瑜。

瑜字幹玉。少篤學﹐美詞藻。州舉秀才。解褐驃騎安成王行參軍﹐轉軍師晉安王外兵參軍﹑東宮學士。兄琰時爲管記﹐並以才學娛侍左右﹐時人比之二應。太建二年﹐太子釋奠於太學﹐宮臣並賦詩﹐命瑜爲序﹐文甚贍麗。遷尙書祠部郎中﹐丁母憂去職。服闋﹐爲桂陽王明威將軍功曹史﹐兼東宮管記。累遷永陽王文學﹑太子洗馬﹑中舍人。

瑜幼長讀書﹐晝夜不廢﹐聰敏彊記﹐一覽無復遺失。嘗受《莊》《老》於汝南周弘正﹐學《成實論》於僧滔法師﹐並通大旨。時皇太子好學﹐欲博覽羣書﹐以子集繁多﹐命瑜鈔撰﹐未就而卒﹐時年四十四。太子爲之流涕﹐手令舉哀﹐官給喪事﹐並親制祭文﹐遣使者弔祭。仍與詹事江總書曰「管記陸瑜﹐奄然殂化﹐悲傷悼惜﹐此情何已。吾生平愛好﹐卿等所悉﹐自以學涉儒雅﹐不逮古人﹐欽賢慕士﹐是情尢篤。梁室亂離﹐天下糜沸﹐書史殘缺﹐禮樂崩淪﹐晚生後學﹐匪無墻面﹐卓爾出羣﹐斯人而已。吾識覽𨿽局﹐未曾以言議假人﹐至於片善小才﹐特用嗟賞。況復洪識奇士﹐此故忘言之地。論其博綜子史﹐諳究儒墨﹐經耳無遺﹐觸目成誦﹐一褒一貶﹐一激一揚﹐語玄析理﹐披文摘句﹐未嘗不聞者心伏﹐聽者解頤﹐會意相得﹐自以爲布衣之賞。吾監撫之暇﹐事隙之辰﹐頗用譚笑娛情﹐琴樽間作﹐雅篇艷什﹐疊互鋒起。每淸風朗月﹐美景良辰﹐對羣山之參差﹐望巨波之滉漾﹐或玩新花﹐時觀落葉﹐卽聽春鳥﹐又聆秋雁﹐未嘗不促膝舉觴﹐連情發藻﹐且代琢磨﹐間以嘲謔﹐俱怡耳目﹐並畱情致。自謂百年爲速﹐朝露可傷﹐豈謂玉折蘭摧﹐遽從短運﹐爲悲爲恨﹐當復何言。遺迹余文﹐觸目增泫﹐絕弦投筆﹐恆有酸恨。以卿同志﹐聊復敍懷﹐涕之無從﹐言不寫意。」其見重如此。至徳二年﹐追贈光祿卿。有集十卷。瑜有從父兄玠﹐從父弟琛。

玠字潤玉﹐梁大匠卿晏子之子。弘雅有識度﹐好學﹐能屬文。舉秀才﹐對策髙第。吏部尙書袁樞薦之於世祖﹐超授衡陽王文學﹐直天保殿學士。太建初﹐遷長沙王友﹐領記室。後主在東宮﹐聞其名﹐徵爲管記。仍除中舍人﹐管記如故﹐甚見親待。尋以疾失明﹐將還鄕裏﹐太子解衣贈玠﹐爲之流涕。八年卒﹐時年三十七。有令舉哀﹐並加賵贈。至徳二年﹐追贈少府卿。有集十卷。

琛字潔玉﹐宣毅臨川王長史丘公之子。少警俊﹐事後母以孝聞。世祖爲會稽太守﹐琛年十八﹐上《善政頌》﹐甚有詞采﹐由此知名﹐舉秀才。起家爲衡陽王主簿﹐兼東宮管記。歷豫章王文學﹐領記室﹐司徒主簿﹐直宣明殿學士。尋遷尙書三公侍郎﹐兼通直散騎常侍﹐聘齊﹐還爲司徒左西掾。又掌東宮管記﹐太子愛琛才辯﹐深禮遇之。後主嗣位﹐遷給事黃門侍郎﹑中書舍人﹐參掌機密。琛性頗疏﹐坐漏泄禁中語﹐詔賜死﹐時年四十二。

何之元﹐廬江灊人也。祖僧達﹐齊南臺治書侍禦史。父法勝﹐以行業聞。之元幼好學﹐有才思﹐居喪過禮﹐爲梁司空袁昂所重。天監末﹐昂表薦之﹐因得召見。解褐梁太尉臨川王揚州議曹從事史﹐尋轉主簿。及昂爲丹陽尹﹐辟爲丹陽五官掾﹐總戶曹事。尋除信義令。之元宗人敬容者﹐勢位隆重﹐頻相顧訪﹐之元終不造焉。或問其故﹐之元曰「昔楚人得寵於觀起﹐有馬者皆亡。夫徳薄任隆﹐必近覆敗﹐吾恐不獲其利而招其禍。」識者以是稱之。

會安西武陵王爲益州刺史﹐以之元爲安西刑獄參軍。侯景之亂﹐武陵王以太尉承制﹐授南梁州刺史﹑北巴西太守。武陵王自成都舉兵東下﹐之元與蜀中民庶抗表請無行﹐王以爲沮眾﹐囚之元於艦中。及武陵兵敗﹐之元從邵陵太守劉恭之郡。俄而江陵陷﹐劉恭卒﹐王琳召爲記室參軍。梁敬帝冊琳爲司空﹐之元除司空府諮議參軍﹐領記室。

王琳之立蕭莊也﹐署爲中書侍郎。會齊文宣帝薨﹐令之元赴弔﹐還至壽春﹐而王琳敗﹐齊主以爲揚州別駕﹐所治卽壽春也。及在軍北伐﹐得淮南地﹐湘州刺史始興王叔陵遣功曹史柳咸賫書召之元。之元始與朝庭有隙﹐及書至﹐大惶恐﹐讀書至「孔璋無罪﹐左車見用」﹐之元仰而嘆曰「辭約若此﹐豈欺我哉﹗」遂隨咸至湘州。太建八年﹐除中衛府功曹參軍事﹐尋遷諮議參軍。

及叔陵誅﹐之元乃屏絕人事﹐銳精著述。以爲梁氏肇自武皇﹐終於敬帝﹐其興亡之運﹐盛衰之迹﹐足以垂鑑戒﹐定褒貶。究其始終﹐起齊永元元年﹐迄於王琳遇獲﹐七十五年行事﹐艸創爲三十卷﹐號曰《梁典》。其序曰﹕

記事之史﹐其流不一﹐編年之作﹐無若《春秋》﹐則魯史之書﹐非帝皇之籍也。案三皇之簡爲《三墳》﹐五帝之策爲《五典》﹐此典義所由生也。至乃《尙書》述唐帝爲《堯典》﹐虞帝爲《舜典》﹐斯又經文明據。是以典之爲義久矣哉。若夫《馬史》《班漢》﹐述帝稱紀﹐自玆厥後﹐因相祖習。及陳壽所撰﹐名之曰志﹐總其三國﹐分路揚鑣。惟何法盛《晉書》變帝紀爲帝典﹐旣云師古﹐在理爲優。故今之所作﹐稱爲《梁典》。

梁有天下﹐自中大同以前﹐區宇寧晏﹐太淸以後﹐寇盜交侵﹐首尾而言﹐未爲盡美﹐故開此一書﹐分爲六意。以髙祖創基﹐因乎齊末﹐尋宗討本﹐起自永元﹐今以前如幹捲爲《追述》。髙祖生自布衣﹐長於獘俗﹐知風教之臧否﹐識民黎之情僞。爰逮君臨﹐弘斯政術﹐四紀之內﹐實云殷阜。今以如幹捲爲《太平》。世不常夷﹐時無恆治﹐非自我後﹐仍屬橫流﹐今以如幹捲爲《敍亂》。洎髙祖晏駕之年﹐太宗幽辱之歲﹐謳歌獄訟﹐向西陜不向東都﹔不庭之民﹐流逸之士﹐徵伐禮樂﹐歸世祖不歸太宗。撥亂反正﹐厥庸斯在﹐治定功成﹐其勛有屬。今以如幹捲爲《世祖》。至於四海困窮﹐五徳升替﹐則敬皇紹立﹐仍以禪陳﹐今以如幹捲爲《敬帝》。驃騎王琳﹐崇立後嗣﹐𨿽不達天命﹐然是其忠節﹐今以如幹捲爲《後嗣主》。至在太宗﹐𨿽加美謚﹐而大寶之號﹐世所不遵﹐蓋以拘於賊景故也。承聖紀歷﹐自接太淸﹐神筆詔書﹐非宜輒攺﹐詳之後論﹐蓋有理焉。

夫事有始終﹐人有業行﹐本末之間﹐頗宜詮敍。案臧榮緒稱史無裁斷﹐猶起居注耳﹐由此而言﹐實資詳悉。

又編年而舉其歲次者﹐蓋取分明而易尋也。若夫獫狁孔熾﹐鯁我中原﹐始自一君﹐終爲二主﹐事有相涉﹐言成混漫。今以未分之前爲北魏﹐旣分之後髙氏所輔爲東魏﹐宇文所挾爲西魏﹐所以相分別也。重以蓋彰殊體﹐繁省異文﹐其間損益﹐頗有凡例。

禎明三年﹐京城陷﹐乃移居常州之晉陵縣。隋開皇十三年﹐卒於家。

徐伯陽﹐字隱忍﹐東海人也。祖度之﹐齊南徐州議曹從事史。父僧權﹐梁東宮通事舍人﹐領祕書﹐以善書知名。伯陽敏而好學﹐善色養﹐進止有節。年十五﹐以文筆稱。學《春秋左氏》。家有史書﹐所讀者近三千餘卷。試策髙第﹐尙書板補梁河東王國右常侍﹑東宮學士﹑臨川嗣王府墨曹參軍。大同中﹐出爲候官令﹐甚得民和。侯景之亂﹐伯陽浮海南至廣州﹐依於蕭勃﹐勃平還朝﹐仍將家屬之吳郡。

天嘉二年﹐詔侍晉安王讀。尋除司空侯安都府記室參軍事﹐安都素聞其名﹐見之﹐降席爲禮。甘露降樂遊苑﹐詔賜安都﹐令伯陽爲謝表﹐世祖覽而奇之。太建初﹐中記室李爽﹑記室張正見﹑左民郎賀徹﹑學士阮卓﹑黃門郎蕭詮﹑三公郎王由禮﹑處士馬樞﹑記室祖孫登﹑比部賀循﹑長史劉刪等爲文會之友﹐後有蔡凝﹑劉助﹑陳暄﹑孔範亦預焉。皆一時之士也。遊宴賦詩﹐勒成卷軸﹐伯陽爲其集序﹐盛傳於世。

及新安王爲南徐州刺史﹐除鎭北新安王府中記室參軍﹐兼南徐州別駕﹐帶東海郡丞。鄱陽王爲江州刺史﹐伯陽嘗奉使造焉﹐王率府僚與伯陽登匡嶺﹐置宴﹐酒酣﹐命筆賦劇韻二十﹐伯陽與祖孫登前成﹐王賜以奴婢雜物。及新安王還京﹐除臨海嗣王府限外諮議參軍。十一年春﹐皇太子幸太學﹐詔新安王於辟雍發《論語》題﹐仍命伯陽爲《辟雍頌》﹐甚見嘉賞。除鎭右新安王府諮議參軍事。十三年﹐聞姊喪﹐發疾而卒﹐時年六十六。

張正見﹐字見賾﹐淸河東武城人也。祖蓋之﹐魏散騎常侍﹑勃海長樂二郡太守。父修禮﹐魏散騎侍郎﹐歸梁﹐仍拜本職﹐遷懷方太守。正見幼好學﹐有淸才。梁簡文在東宮﹐正見年十三﹐獻頌﹐簡文深贊賞之。簡文雅尙學業﹐每自升座說經﹐正見嘗預講筵﹐請決疑義﹐吐納和順﹐進退詳雅﹐四座咸屬目焉。太淸初﹐射策髙第﹐除邵陵王國左常侍。梁元帝立﹐拜通直散騎侍郎﹐遷彭澤令。屬梁季喪亂﹐避地於匡俗山﹐時焦僧度擁眾自保﹐遣使請交﹐正見懼之﹐遜辭延納﹐然以禮法自持﹐僧度亦雅相敬憚。

髙祖受禪﹐詔正見還都﹐除鎭東鄱陽王府墨曹行參軍﹐兼衡陽王府長史。歷宜都王限外記室﹑撰史著士﹐帶尋陽郡丞。累遷尙書度支郎﹑通直散騎侍郎﹐著士如故。太建中卒﹐時年四十九。有集十四卷﹐其五言詩尢善﹐大行於世。

蔡凝﹐字子居﹐濟陽考城人也。祖撙﹐梁吏部尙書﹑金紫光祿大夫。父彥髙﹐梁給事黃門侍郎。凝幼聰晤﹐美容止。旣長﹐博涉經傳﹐有文辭﹐尢工艸隸。天嘉四年﹐釋褐授祕書郎﹐轉廬陵王文學。光大元年﹐除太子洗馬﹑司徒主簿。太建元年﹐遷太子中舍人。以名公子選尙信義公主﹐拜駙馬都尉﹑中書侍郎。遷晉陵太守。及將之郡﹐更令左右緝治中書廨宇﹐謂賓友曰「庶來者無勞﹐不亦可乎﹖」尋授寧遠將軍﹑尙書吏部侍郎。

凝年位未髙﹐而才地爲時所重﹐常端坐西齋﹐自非素貴名流﹐罕所交接﹐趣時者多譏焉。髙宗常謂凝曰「我欲用義興主婿錢肅爲黃門郎﹐卿意何如﹖」凝正色對曰「帝鄕舊戚﹐恩由聖旨﹐則無所復問。若格以僉議﹐黃散之職﹐故須人門兼美﹐惟陛下裁之。」髙宗默然而止。肅聞而有憾﹐令義興主日譖之於髙宗﹐尋免官﹐遷交止。頃之﹐追還。

後主嗣位﹐受晉安王諮議參軍﹐轉給事黃門侍郎。後主嘗置酒會﹐羣臣歡甚﹐將移宴於弘範宮﹐眾人咸從﹐惟凝與袁憲不行。後主曰「卿何爲者﹖」凝對曰「長樂尊嚴﹐非酒後所過﹐臣不敢奉詔。」眾人失色。後主曰「卿醉矣。」卽令引出。他日﹐後主謂吏部尙書蔡徵曰「蔡凝負地矜才﹐無所用也。」尋遷信威晉熙王府長史﹐鬱鬱不得志﹐乃喟然嘆曰「天道有廢興﹐夫子云『樂天知命』﹐斯理庶幾可達。」因制《小室賦》以見志﹐甚有辭理。陳亡入隋﹐道病卒﹐時年四十七。

子君知﹐頗知名。

阮卓﹐陳畱尉氏人。祖詮﹐梁散騎侍郎。父問道﹐梁寧遠嶽陽王府記室參軍。卓幼而聰敏﹐篤志經籍﹐善談論﹐尢工五言詩。性至孝﹐其父隨嶽陽王出鎭江州﹐遇疾而卒﹐卓時年十五﹐自都奔赴﹐水漿不入口者累日。屬侯景之亂﹐道路阻絕﹐卓冒履險艱﹐載喪柩還都。在路遇賊﹐卓形容毀瘁﹐號哭自陳﹐賊哀而不殺之﹐仍護送出境。及渡彭蠡湖﹐中流忽遇疾風﹐船幾沒者數四﹐卓仰天悲號﹐俄而風息﹐人皆以爲孝感之至焉。

世祖卽位﹐除輕車鄱陽王府外兵參軍。天康元年﹐轉云麾新安王府記室參軍﹐仍隋府轉翊右記室﹐帶撰史著士。遷鄱陽王中衛府錄事﹐轉晉安王府記室﹐著士如故。及平歐陽紇﹐交阯夷獠往往相聚爲寇抄﹐卓奉使招慰。交阯通日南﹑象郡﹐多金翠珠貝珍怪之產﹐前後使者皆致之﹐惟卓挺身而還﹐衣裝無他﹐時論咸伏其廉。遷衡陽王府中錄事參軍。入爲尙書祠部郎。遷始興王中衛府記室參軍。

叔陵之誅也﹐後主謂朝臣曰「阮卓素不同逆﹐宜加旌異。」至徳元年﹐入爲徳教殿學士。尋兼通直散騎常侍﹐副王話聘隋。隋主夙聞卓名﹐乃遣河東薛道衡﹑瑯邪顏之推等﹐與卓談宴賦詩﹐賜遺加禮。還除招遠將軍﹑南海王府諮議參軍。以目疾不之官﹐退居裏捨﹐攺構亭宇﹐修山池卉木﹐招致賓友﹐以文酒自娛。禎明三年入於隋﹐行至江州﹐追感其父所終﹐因遘疾而卒﹐時年五十九。

時有武威陰鏗﹐字子堅﹐梁左衛將軍子春之子。幼聰慧﹐五歲能誦詩賦﹐日千言。及長﹐博涉史傳﹐尢善五言詩﹐爲當時所重。釋褐梁湘東王法曹參軍。天寒﹐鏗嘗與賓友宴飲﹐見行觴者﹐因回酒炙以授之﹐眾坐皆笑﹐鏗曰「吾儕終日酣飲﹐而執爵者不知其味﹐非人情也。」及侯景之亂﹐鏗嘗爲賊所擒﹐或救之獲免﹐鏗問其故﹐乃前所行觴者。天嘉中﹐爲始興王府中錄事參軍。世祖嘗宴羣臣賦詩﹐徐陵言之於世祖﹐卽日召鏗預宴﹐使賦新成安樂宮﹐鏗授筆便就﹐世祖甚嘆賞之。累遷招遠將軍﹑晉陵太守﹑員外散騎常侍﹐頃之卒。有集三卷行於世。

史臣曰﹕夫文學者﹐蓋人倫之所基歟﹖是以君子異乎眾庶。昔仲尼之論四科﹐始乎徳行﹐終於文學﹐斯則聖人亦所貴也。至如杜之偉之徒﹐值於休運﹐各展才用﹐之偉尢著美焉。列傳第二十九熊曇朗周迪畱異陳寶應

熊曇朗﹐豫章南昌人也。世爲郡著姓。曇朗跅弛不羈﹐有膂力﹐容貌甚偉。侯景之亂﹐稍聚少年﹐據豊城縣爲柵﹐桀黠劫盜多附之。梁元帝以爲巴山太守。荊州陷﹐曇朗兵力稍彊﹐劫掠鄰縣﹐縛賣居民﹐山谷之中﹐最爲巨患。

及侯瑱鎭豫章﹐曇朗外示服從﹐陰欲圖瑱。侯方兒之反瑱也﹐曇朗爲之謀主。瑱敗﹐曇朗獲瑱馬仗子女甚多。及蕭勃逾領﹐歐陽頠爲前軍﹐曇朗紿頠共往巴山襲黃法抃﹐又報法抃期共破頠﹐約曰「事捷與我馬仗」。及出軍﹐與頠掎角而進﹐又紿頠曰「余孝頃欲相掩襲﹐須分畱奇兵﹐甲仗旣少﹐恐不能濟」。頠乃送甲三百領助之。及至城下﹐將戰﹐曇朗僞北﹐法抃乘之﹐頠失援﹐狼狽退衄﹐曇朗取其馬仗而歸。時巴山陳定亦擁兵立寨﹐曇朗僞以女妻定子。又謂定曰「周迪﹑余孝頃並不願此婚﹐必須以彊兵來迎」。定乃遣精甲三百並土豪二十人往迎﹐旣至﹐曇朗執之﹐收其馬仗﹐並論價責贖。

紹泰二年﹐曇朗以南川豪帥﹐隨例除遊騎將軍。尋爲持節﹑飆猛將軍﹑桂州刺史資﹐領豊城令﹐歷宜新﹑豫章二郡太守。王琳遣李孝欽等隨余孝頃於臨川攻周迪﹐曇朗率所領赴援。其年﹐以功除持節﹑通直散騎常侍﹑寧遠將軍﹐封永化縣侯﹐邑一千戶﹐給鼓吹一部。又以抗禦王琳之功﹐授平西將軍﹑開府儀同三司﹐余並如故。及周文育攻余孝勱於豫章﹐曇朗出軍會之﹐文育失利﹐曇朗乃害文育﹐以應王琳﹐事見文育傳。於是盡執文育所部諸將﹐據新淦縣﹐帶江爲城。

王琳東下﹐世祖徵南川兵﹐江州刺史周迪﹑髙州刺史黃法抃欲沿流應赴﹐曇朗乃據城列艦斷遏﹐迪等與法抃因帥南中兵築城圍之﹐絕其與琳信使。及王琳敗走﹐曇朗黨援離心﹐迪攻陷其城﹐虜其男女萬餘口。曇朗走入村中﹐村民斬之﹐傳首京師﹐懸於硃雀觀。於是盡收其宗族﹐無少長皆棄市。

周迪﹐臨川南城人也。少居山谷﹐有膂力﹐能挽彊弩﹐以弋獵爲事。侯景之亂﹐迪宗人周續起兵於臨川﹐梁始興王蕭毅以郡讓續﹐迪召募鄕人從之﹐每戰必勇冠眾軍。續所部渠帥﹐皆郡中豪族﹐稍驕橫﹐續頗禁之﹐渠帥等並怨望﹐乃相率殺續﹐推迪爲主﹐迪乃據有臨川之地﹐築城於工塘。梁元帝授迪持節﹑通直散騎常侍﹑壯武將軍﹑髙州刺史﹐封臨汝縣侯﹐邑五百戶。

紹泰二年﹐除臨川內史。尋授使持節﹑散騎常侍﹑信威將軍﹑衡州刺史﹐領臨川內史。周文育之討蕭勃也﹐迪按甲保境﹐以觀成敗。文育使長史陸山才說迪﹐迪乃大出糧餉﹐以資文育。勃平﹐以功加振遠將軍﹐遷江州刺史。

髙祖受禪﹐王琳東下﹐迪欲自據南川﹐乃總召所部八郡守宰結盟﹐聲言入赴﹐朝廷恐其爲變﹐因厚慰撫之。琳至湓城﹐新吳洞主余孝頃舉兵應琳。琳以爲南川諸郡可傳檄而定﹐乃遣其將李孝欽﹑樊猛等南徵糧餉。猛等與余孝頃相合﹐眾且二萬﹐來趨工塘﹐連八城以逼迪。迪使周敷率眾頓臨川故郡﹐截斷江口﹐因出與戰﹐大敗之﹐屠其八城﹐生擒李孝欽﹑樊猛﹑余孝頃送於京師﹐收其軍實﹐器械山積﹐並虜其人馬﹐迪並自納之。永定二年﹐以功加平南將軍﹑開府儀同三司﹐增邑一千五百戶﹐給鼓吹一部。

世祖嗣位﹐進號安南將軍。熊曇朗之反也﹐迪與周敷﹑黃法抃等率兵共圍曇朗﹐屠之﹐盡有其眾。王琳敗後﹐世祖徵迪出鎭湓城﹐又徵其子入朝﹐迪趑趄顧望﹐並不至。豫章太守周敷本屬於迪。至是與黃法抃率其所部詣闕﹐世祖錄其破熊曇朗之功﹐並加官賞﹐迪聞之﹐甚不平﹐乃陰與畱異相結。及王師討異﹐迪疑懼不自安﹐乃使其弟方興率兵襲周敷﹐敷與戰﹐破之。又別使兵襲華皎於湓城﹐事覺﹐盡爲皎所擒。天嘉三年春﹐世祖乃下詔赦南川士民爲迪所詿誤者﹐使江州刺史吳明徹都督眾軍﹐與髙州刺史黃法抃﹑豫章太守周敷討迪。於是尙書下符曰﹕

告臨川郡士庶﹕昔西京爲盛﹐信﹑越背誕﹔東都中興﹐萌﹑寵違戾。是以鷹鸇競逐﹐菹醢極誅﹐自古有之﹐其來尙矣。逆賊周迪﹐本出輿臺﹐有梁喪亂﹐暴掠山谷。我髙祖躬率百越﹐師次九川﹐濯其泥沙﹐假以毛羽﹐裁解豚佩﹐仍剖獸符﹐卵翼之恩﹐方斯莫諭。皇運肇基﹐頗布誠款﹐國步艱阻﹐竟微效力。龍節繡衣﹐藉王爵而禦下﹐熊旗組甲﹐因地險而陵上。日者王琳始貳﹐蕭勃未夷﹐西結三湘﹐南通五嶺﹐衡﹑廣戡定﹐旣安反側﹐江﹑郢紛梗﹐復生攜背﹐擁據一郡﹐苟且百心﹐志貌常違﹐言迹不副。特以新吳未靜﹐地遠兵彊﹐互相兼並﹐成其形勢。收獲器械﹐俘虜士民﹐並曰私財﹐曾無獻捷。時遣一介﹐終持兩端。朝廷光大含弘﹐引納崇遇﹐遂乃位等三槐﹐任均四嶽﹐富貴隆赫﹐超絕功臣。加以出師逾嶺﹐遠相響援﹐按甲斷江﹐翻然猜拒。故司空湣公﹐惇以宗盟﹐情同骨肉﹐城池連接﹐勢猶脣齒﹐彭亡之禍﹐坐觀難作﹐階此颭故﹐結其黨與。於時北寇侵軼﹐西賊憑陵﹐扉屨餱糧﹐悉以資寇﹐爵號軍容﹐一遵僞黨。及王師凱振﹐大定區中﹐天网恢弘﹐棄之度外﹐璽書綸誥﹐撫慰綢繆﹐冠蓋縉紳﹐惇授重疊。至於熊曇朗剿滅﹐豊城克定﹐蓋由儀同法抃之元功﹐安西周敷之效力﹐司勛有典﹐懋賞斯舊﹐惡直醜正﹐自爲仇仇﹐悖禮姦謀﹐因此滋甚。徵出湓城﹐歷年不就﹐求遣侍子﹐累載未朝。外誘逋亡﹐招集不逞﹐中調京輦﹐規冀非常。擅斂徵賦﹐罕歸九府﹐擁遏二賈﹐害及四民﹐潛結賊異﹐共爲表裏﹐同惡相求﹐密加應援。謂我六軍薄伐﹐三越未寧﹐屠破述城﹐虜縛妻息﹐分襲湓鎭﹐稱兵蠡邦﹐拘逼酋豪﹐攻圍城邑﹐幸國有備﹐應時衄殄。

假節﹑通直散騎常侍﹑仁武將軍﹑尋陽太守懷仁縣伯華皎﹐明威將軍﹑廬陵太守益陽縣子陸子隆﹐並破賊徒﹐克全郡境。持節﹑散騎常侍﹑安西將軍﹑定州刺史﹑領豫章太守西豊縣侯周敷﹐躬扞溝壘﹐身當矢石﹐率玆義勇﹐以寡摧眾﹐斬馘萬計﹐俘虜千羣。迪方收餘燼﹐還固墉堞。使持節﹑安南將軍﹑開府儀同三司﹑髙州刺史新建縣侯法抃﹐雄績早宣﹐忠誠夙著﹐未奉王命﹐前率義旅﹐旣援敷等﹐又全子隆﹐裹糧擐甲﹐仍躡飛走﹐批熊之旅﹐驅馳越電﹐振武之眾﹐叱吒移山﹐以此追奔﹐理無遺類。𨿽復朽株將拔﹐非待尋斧﹐落葉就殞﹐無勞烈風﹔但去艸絕根﹐在於未蔓﹐撲火止燎﹐貴乎速滅﹐分命將帥﹐實資英果。今遣鎭南儀同司馬﹑湘東公相劉廣徳﹐兼平西司馬孫曉﹐北新蔡太守魯廣達﹐持節﹑安南將軍﹑吳州刺史彭澤縣侯魯悉達﹐甲士萬人﹐步出興口。又遣前吳興太守胡鑠﹐樹功將軍﹑前宣城太守錢法成﹐天門﹑義陽二郡太守樊毅﹐云麾將軍﹑合州刺史南固縣侯焦僧度﹐嚴武將軍﹑建州刺史辰縣子張智達﹐持節﹑都督江吳二州諸軍事﹑安南將軍﹑江州刺史安吳縣侯吳明徹﹐樓艦馬步﹐直指臨川。前安成內史劉士京﹐巴山太守蔡僧貴﹐南康內史劉峯﹐廬陵太守陸子隆﹐安成內史闕愼﹐並受儀同法抃節度﹐同會故郡。又命尋陽太守華皎﹐光烈將軍﹑巴州刺史潘純陀﹐平西將軍﹑郢州刺史欣樂縣侯章昭達﹐並率貔豹﹐逕造賊城。使持節﹑散騎常侍﹑鎭南將軍﹑開府儀同三司﹑湘州刺史湘東郡公度﹐分遣偏裨﹐相繼上道﹐戈船蔽水﹐彀騎彌山。又詔鎭南將軍﹑開府儀同三司歐陽頠﹐率其子弟交州刺史盛﹑新除太子右率邃﹑衡州刺史侯曉等﹐以勁越之兵﹐逾嶺北邁。千里同期﹐百道俱集﹐如脫稽誅﹐更淹旬晦﹐司空﹑大都督安都已平賊異﹐凱歸非久﹐飲至禮畢﹐乘勝長驅﹐剿撲凶醜﹐如燎毛髮。已有明詔﹐罪惟迪身﹐黎民何辜﹐一皆原宥。其有因機立功﹐賞如別格﹔執迷不攺﹐刑玆罔赦。

吳明徹至臨川﹐令眾軍作連城攻迪﹐相拒不能克﹐世祖乃遣髙宗總督討之﹐迪眾潰﹐妻子悉擒﹐乃脫身逾嶺之晉安﹐依於陳寶應。寶應以兵資迪﹐畱異又遣第二子忠臣隨之。

明年秋﹐復越東興嶺﹐東興﹑南城﹑永成縣民﹐皆迪故人﹐復共應之。世祖遣都督章昭達徵迪﹐迪又散於山谷。初﹐侯景之亂也﹐百姓皆棄本業﹐羣聚爲盜﹐惟迪所部﹐獨不侵擾﹐並分給田疇﹐督其耕作﹐民下肆業﹐各有贏儲﹐政教嚴明﹐徵斂必至﹐余郡乏絕者﹐皆仰以取給。迪性質朴﹐不事威儀﹐冬則短身布袍﹐夏則紫紗襪腹﹐居常徒跣﹐𨿽外列兵衛﹐內有女伎﹐挼繩破篾﹐傍若無人。然輕財好施﹐凡所周贍﹐毫釐必鈞﹐訥於言語﹐而襟懷信實﹐臨川人皆徳之。至是並共藏匿﹐𨿽加誅戮﹐無肯言者。昭達仍度嶺﹐頓於建安﹐與陳寶應相抗﹐迪復收合出東興。時宣城太守錢肅鎭東興﹐以城降迪。吳州刺史陳詳﹐率師攻迪﹐詳兵大敗﹐虔化侯陳訬﹑陳畱太守張遂並戰死﹐於是迪眾復振。世祖遣都督程靈洗擊破之﹐迪又與十餘人竄於山穴中。日月轉久﹐相隨者亦稍苦之。後遣人潛出臨川郡市魚鮭﹐足痛﹐捨於邑子﹐邑子告臨川太守駱牙﹐牙執之﹐令取迪自效。因使腹心勇士隨入山中﹐誘迪出獵﹐伏兵於道傍﹐斬之﹐傳首京都﹐梟於硃雀觀三日。

畱異﹐東陽長山人也。世爲郡著姓。異善自居處﹐言語醞藉﹐爲鄕裏雄豪。多聚惡少﹐陵侮貧賤﹐守宰皆患之。梁代爲蟹浦戍主﹐歷晉安﹑安固二縣令。侯景之亂﹐還鄕裏﹐召募士卒﹐東陽郡丞與異有隙﹐引兵誅之﹐及其妻子。太守沈巡援臺﹐讓郡於異﹐異使兄子超監知郡事﹐率兵隨巡出都。

及京城陷﹐異隨臨城公蕭大連﹐大連板爲司馬﹐委以軍事。異性殘暴﹐無遠略﹐督責大連軍主及以左右私樹威福﹐眾並患之。會景將軍宋子仙濟浙江﹐異奔還鄕裏﹐尋以其眾降於子仙。是時大連亦趣東陽之信安嶺﹐欲之鄱陽﹐異乃爲子仙鄕導﹐令執大連。侯景署異爲東陽太守﹐收其妻子爲質。景行臺劉神茂建義拒景﹐異外同神茂﹐而密契於景。及神茂敗績﹐爲景所誅﹐異獨獲免。

侯景平後﹐王僧辯使異慰勞東陽﹐仍糾合鄕閭﹐保據巖阻﹐其徒甚盛﹐州郡憚焉。元帝以爲信安令。荊州陷﹐王僧辯以異爲東陽太守。世祖平定會稽﹐異𨿽轉輸糧饋﹐而擁擅一郡﹐威福在己。紹泰二年﹐以應接之功﹐除持節﹑通直散騎常侍﹑信武將軍﹑縉州刺史﹐領東陽太守﹐封永興縣侯﹐邑五百戶。其年遷散騎常侍﹑信威將軍﹐增邑三百戶﹐余並如故。又以世祖長女豊安公主配異第三子貞臣。永定二年﹐徵異爲使持節﹑散騎常侍﹑都督南徐州諸軍事﹑平北將軍﹑南徐州刺史﹐異遷延不就。

世祖卽位﹐攺授都督縉州諸軍事﹑安南將軍﹑縉州刺史﹐領東陽太守。異頻遣其長史王澌爲使入朝﹐澌每言朝廷虛弱﹐異信之﹐𨿽外示臣節﹐恆懷兩端﹐與王琳自鄱陽信安嶺潛通信使。王琳又遣使往東陽﹐署守宰。及琳敗﹐世祖遣左衛將軍沈恪代異爲郡﹐實以兵襲之。異出下淮抗禦﹐恪與戰﹐敗績﹐退還錢塘﹐異乃表啟遜謝。是時眾軍方事湘﹑郢﹐乃降詔書慰諭﹐且羈縻之﹐異亦知朝廷終討於己﹐乃使兵戍下淮及建徳﹐以備江路。湘州平﹐世祖乃下詔曰﹕

昔四罪難弘﹐大嬀之所無赦﹐九黎亂徳﹐少昊之所必誅。自古皇王﹐不貪徵伐﹐苟爲時蠹﹐事非獲已。逆賊畱異﹐數應亡滅﹐繕甲完聚﹐由來積年。進謝羣龍﹐自躍於千里﹐退懷首鼠﹐恆持於百心。中歲密契番禺﹐旣弘天网﹐賜以名爵﹐惇以國姻﹐儻望懷音﹐猶能革面。王琳竊據中流﹐翻相應接﹐別引南川之嶺路﹐專爲東道之主人﹐結附凶渠﹐惟欣禍亂。旣妖氛蕩定﹐气沮心孤﹐類傷鳥之驚弦﹐等窮獸之謀觸。𨿽復遣家入質﹐子陽之態轉遒﹔侍子還朝﹐隗囂之心方熾。

朕志相成養﹐不計疵慝﹐披襟解帶﹐惇諭殷勤。蜂目彌彰﹐梟聲無攺﹐遂置軍江口﹐嚴戍下淮﹐顯然反叛﹐非可容匿。且縉邦膏腴﹐稽南殷曠﹐永割王賦﹐長壅國民﹐竹箭良材﹐絕望京輦﹐萑蒲小盜﹐共肆貪殘﹐念彼余﹐兼其慨息。西戎屈膝﹐自款重關﹐秦國依風﹐並輸侵地﹐三邊已乂﹐四表咸寧﹐惟此微妖﹐所宜淸殄。可遣使持節﹑都督南徐州諸軍事﹑徵北將軍﹑司空﹑南徐州刺史桂陽郡開國公安都指往擒戮﹐罪止異身﹐余無所問。

異本謂官軍自錢塘江而上﹐安都乃由會稽﹑諸曁步道襲之。異聞兵至﹐大恐﹐棄郡奔於桃支嶺﹐於嶺口立柵自固。明年春﹐安都大破其柵﹐異與第二子忠臣奔於陳寶應﹐於是虜其餘黨男女數千人。天嘉五年﹐陳寶應平﹐並擒異送都﹐斬於建康市﹐子侄及同黨無少長皆伏誅﹐惟第三子貞臣以尙主獲免。

陳寶應﹐晉安候官人也。世爲閩中四姓。父羽﹐有材幹﹐爲郡雄豪。寶應性反覆﹐多變詐。梁代晉安數反﹐累殺郡將﹐羽初並扇惑合成其事﹐後復爲官軍鄕導破之﹐由是一郡兵權皆自己出。

侯景之亂﹐晉安太守﹑賓化侯蕭云以郡讓羽﹐羽年老﹐但治郡事﹐令寶應典兵。是時東境饑饉﹐會稽尢甚﹐死者十七八﹐平民男女﹐並皆自賣﹐而晉安獨豊沃。寶應自海道寇臨安﹑永嘉及會稽﹑余姚﹑諸曁﹐又載米粟與之貿易﹐多致玉帛子女﹐其有能致舟乘者﹐亦並奔歸之﹐由是大致貲產﹐士眾彊盛。侯景平﹐元帝因以羽爲晉安太守。

髙祖輔政﹐羽請歸老﹐求傳郡於寶應﹐髙祖許之。紹泰元年﹐授壯武將軍﹑晉安太守﹐尋加員外散騎常侍。二年﹐封候官縣侯﹐邑五百戶。時東西嶺路﹐寇賊擁隔﹐寶應自海道趨於會稽貢獻。髙祖受禪﹐授持節﹑散騎常侍﹑信武將軍﹑閩州刺史﹐領會稽太守。世祖嗣位﹐進號宣毅將軍﹐又加其父光祿大夫﹐仍命宗正錄其本系﹐編爲宗室﹐並遣使條其子女﹐無大小並加封爵。

寶應娶畱異女爲妻﹐侯安都之討異也﹐寶應遣兵助之﹐又資周迪兵糧﹐出寇臨川。及都督章昭達於東興﹑南城破迪﹐世祖因命昭達都督眾軍﹐由建安南道渡嶺﹐又命益州刺史領信義太守余孝頃都督會稽﹑東陽﹑臨海﹑永嘉諸軍自東道會之﹐以討寶應﹐並詔宗正絕其屬籍。於是尙書下符曰﹕

告晉安士庶﹕昔隴西旅拒﹐漢不稽誅﹐遼東叛換﹐魏申宏略。若夫無諸漢之策勛﹐有扈夏之同姓﹐至於納吳濞之子﹐致橫海之師﹐違姒啟之命﹐有《甘誓》之討。況乃族不系於宗盟﹐名無紀於庸器﹐而顯成三叛﹐颭深四罪者乎﹖

案閩寇陳寶應父子﹐卉服支孽﹐本迷愛敬。梁季喪亂﹐閩隅阻絕﹐父旣豪俠﹐扇動蠻陬﹐椎髻箕坐﹐自爲渠帥﹐無聞訓義﹐所資姦諂﹐爰肆蜂豺﹐俄而解印。炎行方謝﹐网漏吞舟﹐日月居諸﹐棄之度外。自東南王气﹐實表聖基﹐鬥牛聚星﹐允符王迹﹐梯山航海﹐𨿽若款誠﹐擅割瑰珍﹐竟微職貢。朝廷遵養含弘﹐寵靈隆赫﹐起家臨郡﹐兼晝繡之榮﹐裂地置州﹐假籓麾之盛。卽封戶牖﹐仍邑櫟陽﹐乘華轂者十人﹐保獘廬而萬石。又以盛漢君臨﹐推恩婁敬﹐隆周朝會﹐乃長滕侯﹐由是紫泥靑紙﹐遠賁恩澤﹐鄕亭龜組﹐頒及嬰孩。自谷遷喬﹐孰復爲擬﹐而苞藏鴆毒﹐敢行狼戾。連結畱異﹐表裏周迪﹐盟歃婚姻﹐自爲脣齒﹐屈彊山谷﹐推移歲時。及我彀騎防山﹐定秦望之西部﹐戈船下瀨﹐克匯澤之南川﹐遂敢舉斧﹐並助凶孽﹐莫不應弦摧衄﹐盡殪醜徒。每以罪在酋渠﹐憫玆驅逼﹐所收俘馘﹐並勒矜放。仍遣中使﹐爰降詔書﹐天网恢弘﹐猶許攺思。異旣走險﹐迪又逃刑﹐誑侮王人﹐爲之川藪﹐遂使袁熙請席﹐遠嘆頭行﹐馬援觀蛙﹐猶安井底。至如遏絕九賦﹐剽掠四民﹐闔境資財﹐盡室封奪﹐凡厥蒼頭﹐皆略黔首。蝥賊相扇﹐葉契連蹤﹐乃復逾超瀛冥﹐寇擾浹口﹐侵軼嶺嶠﹐掩襲述城﹐縛掠吏民﹐焚燒官寺﹐此而可縱﹐孰不可容﹖

今遣沙州刺史兪文冏﹐明威將軍程文季﹐假節﹑宣猛將軍﹑成州刺史甘他﹐假節﹑云旗將軍譚瑱﹐假節﹑宣猛將軍﹑前監臨海郡陳思慶﹐前軍將軍徐智遠﹐明毅將軍宜黃縣開國侯慧紀﹐開遠將軍﹑新除晉安太守趙彖﹐持節﹑通直散騎常侍﹑壯武將軍﹑定州刺史康樂縣開國侯林馮﹐假節﹑信威將軍﹑都督東討諸軍事﹑益州刺史余孝頃﹐率羽林二萬﹐蒙衝蓋海﹐乘跨滄波﹐掃蕩巢窟。此皆明恥教戰﹐濡須鞠旅﹐累從楊僕﹐亟走孫恩﹐斬蛟中流﹐命馮夷而鳴鼓﹐黿鼉爲駕﹐闌方壺而建旗。

義安太守張紹賓﹐忠誠款到﹐累使求軍﹐南康內史裴忌﹐新除輕車將軍劉峯﹐東衡州刺史錢道戢﹐並卽遣人仗﹐與紹賓同行。

故司空歐陽公﹐昔有表奏﹐請宣薄伐﹐遙途意合﹐若伏波之論兵﹐長逝遺誠﹐同子顏之勿赦。徵南薨謝﹐上策無忘﹐周南餘恨﹐嗣子弗忝。廣州刺史歐陽紇﹐克符家聲﹐聿遵廣略﹐舟師步卒﹐二萬分趨﹐水扼長鯨﹐陸制封犭希﹐董率衡﹑廣之師﹐會我六軍。

潼州刺史李者﹐明州刺史戴晃﹐新州刺史區白獸﹐壯武將軍修行師﹐陳畱太守張遂﹐前安成內史闕愼﹐前廬陵太守陸子隆﹐前豫寧太守任蠻奴﹐巴山太守黃法慈﹐戎昭將軍﹑湘東公世子徐敬成﹐吳州刺史魯廣達﹐前吳州刺史遂興縣開國侯詳﹐使持節﹑都督徵討諸軍事﹑散騎常侍﹑護軍將軍昭達﹐率緹騎五千﹐組甲二萬﹐直渡邵武﹐仍頓晉安。按轡揚旌﹐夷山堙谷﹐指期掎角﹐以制飛走。

前宣城太守錢肅﹐臨川太守駱牙﹐太子左衛率孫詡﹐尋陽太守莫景隆﹐豫章太守劉廣徳﹐並隨機鎭遏﹐絡驛在路。

使持節﹑散騎常侍﹑鎭南將軍﹑開府儀同三司﹑江州刺史新建縣開國侯法抃﹐戒嚴中流﹐以爲後殿。

斧鉞所臨﹐罪惟元惡及畱異父子。其黨主帥﹐𨿽有請泥函谷﹐相背淮陰﹐若能翻然攺圖﹐因機立效﹐非止肆眚﹐仍加賞擢。其建﹑晉士民﹐久被驅迫者﹐大軍明加撫慰﹐各安樂業﹐流寓失鄕﹐旣還本土。其餘立功立事﹐已具賞格。若執迷不攺﹐同惡趑趄﹐斧鉞一臨﹐罔知所赦。

昭達旣克周迪﹐逾東興嶺﹐頓於建安﹐余孝頃又自臨海道襲於晉安﹐寶應據建安之湖際﹐逆拒王師﹐水陸爲柵。昭達深溝髙壘﹐不與戰﹐但命軍士伐木爲簰。俄而水盛﹐乘流放之﹐突其水柵﹐仍水步薄之﹐寶應眾潰﹐身奔山艸間﹐窘而就執﹐並其子弟二十人送都﹐斬於建康市。

史臣曰﹕梁末之災沴﹐羣凶競起﹐郡邑巖穴之長﹐村屯鄔壁之豪﹐資剽掠以致彊﹐恣陵侮而爲大。髙祖應期撥亂﹐戡定安輯﹐熊曇朗﹑周迪﹑畱異﹑陳寶應𨿽身逢興運﹐猶志在亂常。曇朗姦慝翻覆﹐夷滅斯爲幸矣。寶應及異﹐世祖或惇以婚姻﹐或處其類族﹐豈有不能威制﹐蓋以徳懷也。遂乃背恩負義﹐各立異圖﹐地匪淮南﹐有爲帝之志﹐勢非庸﹑蜀﹐啟自王之心。嗚呼﹐旣其迷暗所致﹐五宗屠剿﹐宜哉﹗列傳第三十始興王叔陵新安王伯固

始興王叔陵﹐字子嵩﹐髙宗之第二子也。梁承聖中﹐髙宗在江陵爲直閣將軍﹐而叔陵生焉。江陵陷﹐髙宗遷關右﹐叔陵畱於穰城。髙宗之還也﹐以後主及叔陵爲質。天嘉三年﹐隨後主還朝﹐封康樂侯﹐邑五百戶。

叔陵少機辯﹐徇聲名﹐彊梁無所推屈。光大元年﹐除中書侍郎。二年﹐出爲持節﹑都督江州諸軍事﹑南中郎將﹑江州刺史。太建元年﹐封始興郡王﹐奉昭烈王祀。進授使持節﹑都督江﹑郢﹑晉三州諸軍事﹑軍師將軍﹐刺史如故。叔陵時年十六﹐政自己出﹐僚佐莫預焉。性嚴刻﹐部下懾憚。諸公子侄及罷縣令長﹐皆逼令事己。豫章內史錢法成詣府進謁﹐卽配其子季卿將領馬仗﹐季卿慚恥﹐不時至﹐叔陵大怒﹐侵辱法成﹐法成憤怨自縊而死。州縣非其部內﹐亦徵攝案治之﹐朝貴及下吏有乖忤者﹐輒誣奏其罪﹐陷以重辟。尋進號云麾將軍﹐加散騎常侍。三年﹐加侍中。四年﹐遷都督湘﹑衡﹑桂﹑武四州諸軍事﹑平南將軍﹑湘州刺史﹐侍中﹑使持節如故。諸州鎭聞其至﹐皆震恐股栗。叔陵日益暴橫﹐徵伐夷獠﹐所得皆入己﹐絲毫不以賞賜。徵求役使﹐無有紀極。夜常不臥﹐燒燭達曉﹐呼召賓客﹐說民間細事﹐戲謔無所不爲。性不飲酒﹐惟多置肴臠﹐晝夜食啖而已。自旦至中﹐方始寢寐。其曹局文案﹐非呼不得輒自呈。笞罪者皆系獄﹐動數年不省視。瀟湘以南﹐皆逼爲左右﹐廛裏殆無遺者。其中脫有逃竄﹐輒殺其妻子。州縣無敢上言﹐髙宗弗之知也。尋進號鎭南將軍﹐給鼓吹一部﹐遷中衛將軍。九年﹐除使持節﹑都督揚﹑徐﹑東揚﹑南豫四州諸軍事﹑揚州刺史﹐侍中﹑將軍﹑鼓吹如故。

十年﹐至都﹐加扶﹐給油幢車。叔陵治在東府﹐事務多關涉省閣﹐執事之司﹐承意順旨﹐卽諷上進用之﹐微致違忤﹐必抵以大罪﹐重者至殊死﹐道路籍籍﹐皆言其有非常志。叔陵修飾虛名﹐每入朝﹐常於車中馬上執捲讀書﹐髙聲長誦﹐陽陽自若。歸坐齋中﹐或自執斧斤爲沐猴百戲。又好遊冢墓間﹐遇有塋表主名可知者﹐輒令左右發掘﹐取其石志古器﹐並骸骨肘脛﹐持爲玩弄﹐藏之庫中。府內民間少妻處女﹐微有色貌者﹐並卽逼納。

十一年﹐丁所生母彭氏憂去職。頃之﹐起爲中衛將軍﹐使持節﹑都督﹑刺史如故。晉世王公貴人﹐多葬梅嶺﹐及彭卒﹐叔陵啟求於梅嶺葬之﹐乃發故太傅謝安舊墓﹐棄去安柩﹐以葬其母。初喪之日﹐僞爲哀毀﹐自稱刺血寫《涅槃經》﹐未及十日﹐乃令庖廚擊鮮﹐日進甘膳。又私召左右妻女﹐與之姦合﹐所作尢不軌﹐侵淫上聞。髙宗譴責禦史中丞王政﹐以不舉奏免政官﹐又黜其典簽親事﹐仍加鞭捶。髙宗素愛叔陵﹐不繩之以法﹐但責讓而已。服闋﹐又爲侍中﹑中軍大將軍。

及髙宗不豫﹐太子諸王並入侍疾。髙宗崩於宣福殿﹐翌日旦﹐後主哀頓俯伏﹐叔陵以剉藥刀斫後主中項。太后馳來救焉﹐叔陵又斫太后數下。後主乳媼吳氏﹐時在太后側﹐自後掣其肘﹐後主因得起。叔陵仍持後主衣﹐後主自奮得免。長沙王叔堅手搤叔陵﹐奪去其刀﹐仍牽就柱﹐以其褶袖縛之。時吳媼已扶後主避賊﹐叔堅求後主所在﹐將受命焉。叔陵因奮袖得脫﹐突走出雲龍門﹐馳車還東府﹐呼其甲士﹐散金銀以賞賜﹐外召諸王將帥﹐莫有應者﹐惟新安王伯固聞而赴之。

叔陵聚兵僅千人﹐初欲據城保守﹐俄而右衛將軍蕭摩訶將兵至府西門﹐叔陵事急惶恐﹐乃遣記室韋諒送其鼓吹與摩訶﹐仍謂之曰「如其事捷﹐必以公爲臺鼎。」摩訶紿報之﹐曰「須王心膂節將自來﹐方敢從命」。叔陵卽遣戴溫﹑譚騏驎二人詣摩訶所﹐摩訶執以送臺﹐斬於閣道下。叔陵自知不濟﹐遂入內沈其妃張氏及寵妾七人於井中。叔陵有部下兵先在新林﹐於是率人馬數百﹐自小航渡﹐欲趨新林﹐以舟艦入北。行至白楊路﹐爲臺軍所邀﹐伯固見兵至﹐旋避入巷﹐叔陵馳騎拔刃追之﹐伯固復還。叔陵部下﹐多棄甲潰散﹐摩訶馬容陳智深迎刺叔陵﹐僵斃於地﹐閹豎王飛禽抽刀斫之十數下﹐馬容陳仲華就斬其首﹐送於臺。自寅至巳乃定。

尙書八座奏曰「逆賊故侍中﹑中軍大將軍﹑始興王叔陵﹐幼而很戾﹐長肆貪虐。出撫湘南﹐及鎭九水﹐兩籓庶﹐掃地無遺。蜂目豺聲﹐狎近輕薄﹐不孝不仁﹐阻兵安忍﹐無禮無義﹐惟戮是聞。及居偏憂﹐淫樂自恣﹐產子就館﹐日月相接。晝伏夜遊﹐恆習姦詭﹐抄掠居民﹐歷發丘墓。謝太傅晉朝佐命﹐艸創江左﹐斫棺露骸﹐事驚聽視。自大行皇帝寢疾﹐翌日未瘳﹐叔陵以貴介之地﹐參侍醫藥﹐外無戚容﹐內懷逆弒。大漸之後﹐聖躬號擗﹐遂因匍匐﹐手犯乘輿。皇太后奉臨﹐又加鋒刃﹐窮凶極逆﹐曠古未儔。賴長沙王叔堅誠孝懇至﹐英果奮發﹐手加挫拉﹐身蔽聖躬。叔陵仍奔東城﹐招集凶黨﹐餘毒方熾﹐自害妻孥。𨿽應時梟懸﹐猶未攄憤怨﹐臣等參議﹐請依宋代故事﹐流屍中江﹐污瀦其室﹐並毀其所生彭氏墳廟﹐還謝氏之塋。」制曰「凶逆梟獍﹐反噬宮闈﹐賴宗廟之靈﹐時從殄滅。撫情語事﹐酸憤兼懷﹐朝議有章﹐宜從所奏也。」

叔陵諸子﹐卽日並賜死。前衡陽內史彭暠諮議參軍兼記室鄭信﹑中錄事參軍兼記室韋諒﹑典簽兪公喜﹐並伏誅。暠﹐叔陵舅也﹐初隨髙宗在關中﹐頗有勤效﹐因藉叔陵將領歷陽﹑衡陽二郡。信以便書記﹐有寵﹐謀謨皆預焉。諒﹐京兆人﹐梁侍中﹑護軍將軍粲之子也﹐以學業爲叔陵所引。

陳智深以誅叔陵之功爲巴陵內史﹐封遊安縣子。陳仲華爲下巂太守﹐封新夷縣子。王飛禽除伏波將軍。賜金各有差。

新安王伯固﹐字牢之﹐世祖之第五子也。生而龜胸﹐目通精揚白﹐形狀眇小﹐而俊辯善言論。天嘉六年﹐立爲新安郡王﹐邑二千戶。廢帝嗣立﹐爲使持節﹑都督南瑯邪﹑彭城﹑東海三郡諸軍事﹑云麾將軍﹑彭城﹑瑯邪二郡太守。尋入爲丹陽尹﹐將軍如故。

太建元年﹐進號智武將軍﹐尹如故。秩滿﹐進號翊右將軍。尋授使持節﹑都督吳興諸軍事﹑平東將軍﹑吳興太守。四年﹐入爲侍中﹑翊前將軍﹐遷安前將軍﹑中領軍。七年﹐出爲使持節﹑散騎常侍﹑都督南徐﹑南豫﹑南﹑北兗四州諸軍事﹑鎭北將軍﹑南徐州刺史。伯固性嗜酒﹐而不好積聚﹐所得祿俸﹐用度無節。酣醉以後﹐多所乞丐﹐於諸王之中﹐最爲貧窶。髙宗每矜之﹐特加賞賜。伯固雅性輕率﹐好行鞭捶﹐在州不知政事﹐日出田獵﹐或乘眠轝至於艸間﹐輒呼民下從遊﹐動至旬日﹐所捕麞鹿﹐多使生致。髙宗頗知之﹐遣使責讓者數矣。

十年﹐入朝﹐又爲侍中﹑鎭右將軍﹐尋除護軍將軍。其年﹐爲國子祭酒﹐領左驍騎將軍﹐侍中﹑鎭右並如故。伯固頗知玄理﹐而墮業無所通﹐至於擿句問難﹐往往有奇意。爲政嚴苛﹐國學有墮遊不修習者﹐重加檟楚﹐生徒懼焉﹐由是學業頗進。

十二年﹐領宗正卿。十三年﹐爲使持節﹑都督揚﹑南徐﹑東揚﹑南豫四州諸軍事﹑揚州刺史﹐侍中﹑將軍如故。齋

後主初在東宮﹐與伯固甚相親狎﹐伯固又善嘲謔﹐髙宗每宴集﹐多引之。叔陵在江州﹐心害其寵﹐陰求疵瑕﹐將中之以法。及叔陵入朝﹐伯固懼罪﹐諂求其意﹐乃共訕毀朝賢﹐歷詆文武﹐𨿽耆年髙位﹐皆面折之﹐無所畏忌。伯因性好射雉﹐叔陵又好開發冢墓﹐出遊野外﹐必與偕行﹐於是情好大葉﹐遂謀不軌。伯固侍禁中﹐每有密語﹐必報叔陵。及叔陵出奔東府﹐遣使告之﹐伯固單馬馳赴﹐助叔陵指揮。知事不捷﹐便欲遁走﹐會四門已閉不得出﹐因同趣白揚道。臺馬容至﹐爲亂兵所殺﹐屍於東昌館門﹐時年二十八。詔曰「伯固同玆悖逆﹐殞身途路。今依外議﹐意猶弗忍﹐可特許以庶人禮葬。」又詔曰「伯固隨同巨逆﹐自絕於天﹐俾無遺育﹐抑有恆典。但童孺靡識﹐兼預葭莩﹐置之甸人﹐良以惻憫﹐及伯固所生王氏﹐可並特宥爲庶人。」國除。

史臣曰﹕孔子稱「富與貴﹐是人之所欲﹐非其道得之﹐不處也」。上自帝王﹐至於黎獻﹐莫不嫡庶有差﹐長幼攸序。叔陵險躁奔競﹐遂行悖逆﹐轅袴形骸﹐未臻其罪﹐污瀦居處﹐不足彰過﹐悲哉﹗曾鞏《陳書》目錄序

《陳書》六本紀﹐三十列傳﹐凡三十六篇﹐唐散騎常侍姚思廉撰。始思廉父察﹐梁﹑陳之史官也。錄二代之事﹐未就而陳亡。隋文帝見察甚重之﹐每就察訪梁陳故事﹐察因以所論載每一篇成輒奏之﹐而文帝亦遣虞世基就察求其書﹐又未就而察死。察之將死﹐屬思廉以繼其業。唐興﹐武徳五年﹐髙祖以自魏以來﹐二百餘歲﹐世統數更﹐史事放逸﹐乃詔撰次。而思廉遂受詔爲《陳書》。久之﹐猶不就。貞觀三年﹐遂詔論撰於祕書內省。十年正月壬子﹐始上之。

觀察等之爲此書﹐歷三世﹐傳父子﹐更數十歲而後乃成﹐蓋其難如此。然及其旣成﹐與宋﹑魏﹑梁﹑齊等書﹐世亦傳之者少﹐故學者於其行事之迹﹐亦罕得而詳也。而其書亦以罕傳﹐則自祕府所藏﹐往往脫誤。嘉祐六年八月﹐始詔校讎﹐使可鏤板行之天下。而臣等言「梁﹑陳等書缺﹐獨館閣所藏﹐恐不足以定箸。願詔京師及州縣藏書之家﹐使悉上之。」先皇帝爲下其事。至七年冬﹐稍稍始集﹐臣等以相校。至八年七月﹐《陳書》三十六篇者始校定﹐可傳之學者。其疑者亦不敢損益﹐特各書疏於篇末。其書舊無目﹐列傳名氏多闕謬﹐因別爲目錄一篇﹐使覽者得詳焉。

夫陳之爲陳﹐蓋偸爲一切之計﹐非有先王經紀禮義風化之美﹐制治之法﹐可章示後世。然而兼權尙計﹐明於任使﹐恭儉愛人﹐則其始之所以興﹔惑於邪臣﹐溺於嬖妾﹐忘患縱欲﹐則其終之所以亡。興亡之端﹐莫非自己致者。至於有所因造﹐以爲號令威刑職官州郡之制﹐𨿽其事已淺﹐然亦各施於一時﹐皆學者之所不可不考也。而當時之士﹐自爭奪詐僞﹐苟得偸合之徒﹐尙不得不列以爲世戒﹔而況於壞亂之中﹐蒼皇之際﹐士之安貧樂義﹐取捨去就不爲患禍勢利動其心者﹐亦不絕於其間。若此人者﹐可謂篤於善焉。蓋古人之所思見而不可得﹐《風雨》之詩所爲作者也﹐安可使之泯泯不少槪見於天下哉﹗則陳之史﹐其可廢乎﹖

蓋此書成之旣難﹐其後又久不顯。及宋興已百年﹐古文遺事﹐靡不畢講﹐而始得盛行於天下﹐列於學者﹐其傳之之難又如此﹐豈非遭遇固自有時也哉﹗

臣恂﹑臣穆﹑臣藻﹑臣覺﹑臣彥若﹑臣洙﹑臣鞏謹敍目錄昧死上

