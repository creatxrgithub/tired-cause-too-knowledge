四庫全書五代史纂誤

﹝宋﹞吳縝撰

欽定四庫全書

史部一

五代史纂誤

正史類

提要

﹝臣﹞等謹案五代史纂誤宋吳縝撰縝嘗作新唐書糾繆以正宋祁歐陽修等蹖駁抵牾之失已著於錄此則専取修所撰五代史摘其舛颣輯爲一書晁公武讀書志陳振孫書錄解題俱作五卷尢袤遂初堂書目不著卷數宋史藝文志則作三卷南渡後曾與新唐書糾繆合刻於吳興附唐五代二史之末今糾繆尙有明代槧本流傳而纂誤獨久佚不見惟永樂大典各帙中頗載其文采綴裒集猶能得其次序據晁公武志稱所列二百餘事今檢驗僅一百十四事約存原書十之五六然梗槪已略具矣歐陽修五代史文章法度足亞史漢而考證則往往疎舛如司馬光通鑑考異所辧晉王三矢付莊宗等事皆爲訛漏之甚者至徐無黨注不知參核事迹寥寥數語尢屬簡陋無當縝爲抉其缺誤一一臚考而折衷之𨿽其間如周太祖紀甲辰之當作甲申今歐史不誤乃縝所見刋本偶訛而亦執以攻修之短頗不免於吹毛求疵然其校勘實爲精審凡修輕攺舊文首尾失檢之處無不疏通剖析切中癥結故宋代頗推重之章如愚山堂考索亦具列紀傳不同各條以明此書之不可以不作至如所稱唐明宗紀趙鳳罷條徐無黨注中忘其日三字檢今本無之又晉出帝紀射鴈於繁臺句今本亦無鴈字足見後來行世之本其文視昔已復多所脫遺此類尢足以存古本之舊五代向惟歐史孤行學者每病其太簡今薛居正舊史旣已薈稡成編而是書亦得掇拾叢殘復顯於世於以參稽互訂固讀史者所宜取資也謹依宋史目次釐爲三卷其間有與薛史同異者並略加附識於下備考證焉

乾隆四十七年五月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●五代史纂誤目錄

卷上

梁本紀三事唐本紀十六條

晉本紀七條周本紀五條

唐家人傳四條晉家人傳一條

漢家人傳二條周家人傳二條

梁臣傳八條

卷中

唐臣傳九條漢臣傳二條

周臣傳一條死事傳二條

唐六臣傳五條義兒傳四條

雜傳十三條

卷下

雜傳十八條司天考一條

後蜀世家五條南唐世家二條

東漢世家二條

●欽定四庫全書

五代史纂誤卷上

﹝宋﹞吳縝撰

○梁本紀【案章如愚山堂考索云歐陽史前後舛誤如梁太祖紀作朱友謙而列傳作友諒此吳縝纂誤所爲作也則纂誤當有末帝以前事而永樂大典闕之】

末帝三事

帝與趙巖謀討友珪自始謀以至卽位事二百餘字文多不錄

今按此事旣見於此紀而袁象先楊師厚趙巖傳又三見之象先傳亦二百餘字大旨皆與此紀同頗爲重復師厚巖傳比象先傳稍減然亦有繁詞此宜刋定從一或見於此紀或象先傳餘人則取當記之要事約略載之可也如是則省文多矣

貞明二年春二月丙申楊涉罷

今按楊涉之相及罷以本紀及傳考之頗有異同列之如左

太祖紀開平元年歲次丁卯四月皇帝卽位五月以唐相楊涉爲門下侍郎同中書門下平章事【案今史太祖本紀開平元年五月止以涉爲門下侍郎未嘗同中書門下平章事】

二年歲次戊辰四月楊涉罷十一月左僕射楊涉同中書門下平章事

三年歲次已已九月楊涉罷

末帝紀貞明二年歲次丙子二月丙申楊涉罷

涉本傳云唐亡事梁爲門下侍郎同中書門下平章事在位三年俛首無所施爲罷爲左僕射知貢舉後數年卒

以上涉之再入再罷紀傳旣已不同至於貞明二年二月丙申但書涉罷而不見其入之年月此尢爲可疑無乃史遺其入歟或誤書其罷歟注者亦不述其因莫知其說也

貞明四年泰寧軍節度使張守進叛附於晉亳州團練使劉鄩爲兗州安撫制置以討之五年冬十月劉鄩克兗州張守進伏誅

今按劉鄩劉處讓傳皆爲張萬進紀傳不同未知孰是【案薛史梁本紀及張萬進傳俱云葛進降於梁賜名守進歐陽史削去賜名一事故紀傳不同】

○唐本紀

莊宗一事

存勗年十一從克用破王行瑜遣獻捷於京師

今按唐書本紀並王行瑜傳克用以昭宗幹寕二年冬破斬王行瑜是年歲在乙卯若是時莊宗年十一則當以乙巳生然莊宗紀末云同光四年四月莊宗崩其注云年四十三是歲丙戌推其生年則莊宗合以甲辰生此其證一也又唐廢帝紀雲莊宗呼帝小字曰阿三不徒與我同年其敢戰亦類我按廢帝崩時年五十三是歲丙申推其生年亦合是甲辰生此其二證也又按莊宗紀克用破孟方立於邢州還軍上黨置酒三垂岡時莊宗在側方五歲而孟方立傳云文徳元年方立乞兵於王鎔以攻晉乃遣將奚忠信攻晉遼州忠信大敗晉兵乘勝攻之文徳元年歲在戍申時莊宗方五歲推其生年則亦合是甲辰生此其證三也由此言之則莊宗從破王行瑜獻捷時當爲年十二也【案五代會要及薛史俱雲莊宗以乙巳年生年四十二是歐陽史本不誤惟徐無黨注作四十三爲誤耳】

明宗九事

三月壬子嗣源至魏

今按莊宗紀四月丁亥朔莊宗崩則三月內不當有壬子日當爲二月壬子也【案三月壬子嗣源至魏歐陽史本於薛史據薛史莊宗紀同光四年三月丁未朔四月丁丑朔是三月內當有壬子日矣而明宗紀又作四月丁亥朔以正月戊午朔五月丙辰朔推之則莊宗紀之三四兩月朔實誤歐陽史分采兩紀之文未嘗緫核月日遂致前後參差附訂於此】

甲寅軍變嗣源入於魏與在禮合夕出止魏縣

今按霍彥威傳云明宗入城與趙在禮置酒大會而部兵在外者聞明宗反皆潰去獨彥威所將五千人營城西北隅不動居二日明宗復出得彥威兵乃之魏縣今此乃云甲寅軍變與魏叛兵合夕出魏縣二說不同未知孰是

壬寅左驍衛大將軍孔循爲樞密使

今按孔循傳止自左衛大將軍爲樞密使與此不同未知孰是

甲寅端明殿學士尙書兵部侍郎趙鳳爲門下侍郎兼工部尙書同中書門下平章事

今按趙鳳傳鳳以端明殿學士禮部侍郎拜門下侍郎同中書門下平章事無以兵部侍郎拜平章事及工部尙書之事況本傳敍事自宜比帝紀加詳而此乃不然何也

壬寅殺捧聖都軍使李行徳十將張儉滅其族

今按凡紀所書當殺與不當殺者其辭不同如梁開平二年六月已酉殺右金吾衛上將軍王師範滅其族其注曰當殺曰伏誅不當殺者以兩相殺爲文此王師範不當殺者也故其辭如是又開平三年七月襄州軍亂殺其畱後王班九月行營招討使陳暉克襄州執其首惡李洪辛酉李洪伏誅此李洪當殺者也故其辭如此蓋一史之例也今此李行徳張儉二人以安重誨及趙鳳傳考之乃以誣告樞密而被誅是其當殺者也而其辭乃與無罪不當殺者同使後世不知者則反以爲無罪被殺此所未諭者一也又按重誨及鳳傳此一時而族誅者三人謂李行徳張儉邊彥溫也而此紀止書行徳儉不述彥溫此所未諭者二也

長興二年三月趙鳳罷注云忘其日【案今本五代史無此注疑有殘闕】

今按謂之亡或失其日可也忘則未可也

四年春正月庚寅端明殿學士兵部侍郎劉昫爲中書侍郎同中書門下平章事

今按劉昫傳乃是長興三年拜中書侍郎兼刑部尙書同中書門下平章事非四年也而紀又不載兼官未知孰是

壬申幸上和亭得疾十一月壬辰秦王從榮以兵入興聖宮不克伏誅

今按秦王從榮傳云十一月戊子雪明宗幸宮西上和亭得傷寒疾已醜從榮與朱弘昭入問起居帝不能知人從榮等去宮中皆哭至夜半後帝蹶然自興因進粥一器至旦疾小愈此卽庚寅日也而從榮稱疾不朝乃謀以兵入宮使押衙馬處鈞告弘昭弘昭大懼明日從榮遣馬處鈞告馮贇曰吾今日入居興聖宮此卽辛卯日也是日從榮自河南府擁兵千人以出至天津橋陳兵橋北端門已閉見朱弘實率騎兵從北來從榮驚懼後軍來者甚眾從榮乃走歸河南府安從益殺之然則明宗得疾之日紀傳旣已不同而從榮作亂伏誅之日又亦不同今以從榮傳稍詳且因而推之則是戊子雪明宗得疾已醜從榮問疾不應庚寅乃謀入宮辛夘旦引兵向端門而兵潰歸河南府被殺其次序蓋如此而紀傳乃爾交互且又從榮傳云後六日而明宗崩明宗以戊戌崩而傳止據壬辰從榮死故云爾今若據此傳是辛夘死則自辛夘至戊戌乃七日也

其卽位時春秋已髙不邇聲色不樂遊畋在位十年

今按明宗以同光四年丙戌歲四月卽位長興四年癸已歲十一月崩在位止七年七月可彊名八年耳以爲十年則誤也

湣帝一事

湣皇帝明宗第五子從厚也

今按明宗家人傳明宗凡四子而湣帝第三今此乃謂之第五未知其說

廢帝五事

母魏氏少寡明宗爲騎將過平山掠得之魏氏有子阿三已十餘歲明宗養以爲子名曰從珂

今按明宗家人傳云魏氏初適平山民王氏生子十歲矣明宗爲騎將掠平山得其子母以歸又唐太祖案五代會要及薛史俱作第三子紀云景福二年克用出兵井陘擊王鎔急攻其平山景福二年歲在癸丑又廢帝紀載莊宗之言曰阿三不徒與我同年蓋莊宗亦甲辰歲生而又徐氏注廢帝崩時年五十三推其生年亦是甲辰至癸丑正十年明宗掠平山得從珂時年十歲者明矣而紀云十餘歲者誤也

巳巳次陜州康義誠叛於唐來降

今按湣帝紀湣帝以三月戊辰如衛州而此乃書已巳日事訖方書湣帝之出又傳義誠行至新安而降從珂今乃書云降於陜皆誤也

雄武軍節度使張延朗爲中書侍郎同中書門下平章事

今按延朗傳云延朗歷泰寧雄武軍節度使廢帝以爲吏部尙書同中書門下平章事判三司殊不言其爲中書侍郎也

翰林學士禮部侍郎馬胤孫爲中書侍郎同中書門下平章事

今按胤孫傳云廢帝入立以爲戶部郎中翰林學士久之拜中書侍郎同中書門下平章事殊不言其自禮部侍郎拜平章事也

三月河東節度使石敬瑭反夏五月乙夘建雄軍節度使張敬達爲太原四面都招討使

今按晉髙祖紀雲天福元年卽淸泰三年也五月徙鎭天平敬瑭果不受命今此乃書敬瑭反於三月馬胤孫爲平章事之下然後書五月乙夘命張敬達討之此二紀不同必有誤者

○晉本紀

髙祖六事

晉髙祖聖文章武明徳孝皇帝

今按出帝紀止云聖文章武孝皇帝二者不同未知孰是

湣帝卽位加中書令三月徒鎭成徳淸泰元年五月復鎭太原來朝京師潞王從珂反於鳳翔湣帝出奔遇敬瑭於道

今按湣帝紀潞王以湣帝應順元年二月庚寅反於鳳翔三月丁巳以兵東四月壬申入京師其初蓋因是年正月中孟漢瓊自魏請入朝乃議徙成徳範延光代漢瓊而北京畱守【北京卽太原也】石敬瑭代延光鳳翔潞王從珂代敬瑭三人者皆唐大臣以漢瓊故輕易其地又不降制書第遣使者監其上道從珂由此遂反以上見朱弘昭傳然則從珂正與敬瑭同時易地從珂旣以二月反何緣敬瑭卻以三月徙鎭成徳乎此其誤一也且潞王旣以三月丁巳東來而湣帝以是月戊辰出如衛州潞王以四月壬申入京師乙亥卽皇帝位湣帝以戊寅遇弒矣安得有五月復鎭太原來朝京師與湣帝相遇於道之事乎其事皆顚倒交互此其誤二也此徙鎭成徳事當具於正月其次書三月中入朝京師與湣帝相遇事然後書廢帝卽位淸泰元年五月復鎭太原如此方得其序【案薛史作三月移鎭常山及岐陽兵亂閔帝急詔帝赴闕淸泰元年五月復授太原節度使與歐陽史異】

廢帝卽位疑敬瑭必反天福元年五月徙鎭天平敬瑭果不受命

今按劉延朗傳云帝旣入立髙祖不得已來朝而心頗自疑欲求歸鎭且難言之乃陽爲羸疾炙灼滿身冀帝憐而遣之延朗等多言敬瑭可畱京師韓昭胤李専美曰敬瑭與趙延壽皆尙唐公主不可獨畱復授髙祖河東而遣之是時契丹數寇北邊以髙祖爲大同振武威塞彰國等軍蕃漢馬步軍都總管屯於忻州而屯兵忽變擁髙祖呼萬歲髙祖懼斬三十餘人而後止於是帝益疑之罷髙祖總管徙鎭鄆州又張敬達傳云淸泰二年契丹數犯邊廢帝以河東節度使石敬瑭兼大同彰國振武威塞等軍蕃漢馬步軍總管屯於忻州明年夏徙敬瑭鎭天平敬瑭遂反廢帝紀淸泰元年九月契丹寇邊十二月契丹寇云州二年五月契丹寇邊此卽契丹數寇之驗也由此言之則晉髙祖自廢帝卽位之初卽已入朝是年五月復得鎭太原至淸泰二年以契丹數寇邊始兼大同振武等都總管旣而有軍變之事至淸泰三年五月徙鎭天平遂不受命其事之次序當如此而紀傳中皆參錯互見不能明了故次第之

從賓寇河陽殺皇子重乂寇河南殺皇子重信

今按晉家人傳云重信天福二年二月拜河陽三城節度使是歲範延光反詔前靈武節度使張從賓發河陽兵討延光從賓亦反重信見殺又云重乂髙祖幸汴州以爲東都畱守張從賓反攻河南見殺又劉昫傳亦雲從賓殺重乂於洛以此三傳而考於紀則正相違舛疑紀之訛也【案薛史晉髙祖本紀張從賓叛害皇子河陽節度使重信皇子東都畱守重乂與列傳同】

西京畱守楊光逺殺太子太師範延光

今按範延光傳延光時已致仕而紀不書蓋脫漏也【案薛史作太子太師致仕範延光】

山南東道節度使安從進反十一月丁丑西京畱守髙行周爲南面軍前都部署以討之十二月丙戌朔鄭王重貴爲廣晉尹徙封齊王先鋒都指揮使郭海金及安從進戰於唐州敗之

今按安從進傳雲從進反鄭王以空名刺授李建崇郭金海等討之從進引兵攻鄧州不克進至湖陽遇建崇等大駭以爲神速復爲野火所燒遂大敗從進以數十騎奔還襄陽髙祖遣髙行周圍之踰年糧盡從進自焚和凝傳雲從進以髙祖方幸鄴不意晉兵之速也行至花山遇建崇等兵以爲神遂敗走以本紀言之則是從進旣反先命髙行周討之次卽先鋒郭海金與戰於唐州敗之旣而圍襄州至次年八月克之以從進和凝傳言之則是從進反先遇郭金海李建崇於湖戰敗而後遣髙行周圍之踰年而破死事王淸傳亦云踰年二者各有不同且和凝傳又有花山之敗髙行傳傳云爲襄州行營都部署亦與本紀及從進傳不同皆未知孰是其郭海金金海之類覽者自見不復云也【案薛史晉紀襄州安從進舉兵叛以西京畱守髙行周爲南面行營都部署率兵討之以前同州節度使宋彥筠爲副以宣徽南院使張從恩監護焉時郭金海爲從恩先鋒使是從進初叛已命行周進討歐陽史安從進傳未及詳言耳又考薛史從進旣敗以行周權知襄州軍州事故亦稱襄州行營都部署歐陽史不載權知軍州事遂至紀傳敍官互異】

出帝一事

六月丁卯射雁於繁臺

今按前後文皆作射兔此蓋亦兔字也【案今本歐陽史作射於繁臺無雁字】

○周本紀

太祖二事

太祖聖神恭肅文武孝皇帝

今按世宗紀云聖神文武恭肅孝皇帝二者不同未知孰是

甲辰及泰寧軍節度使慕容彥超戰於劉子陂【今按隠帝紀乃是甲申其辰字誤也案今本歐陽史作甲申疑吳氏所見非當時善本也】

世宗三事

顯徳元年三月癸已及劉旻戰於髙原敗之追及於髙平又敗之

今按劉旻世家止云顯徳元年三月親徵甲戌戰於髙平而已

顯徳元年五月丙子代州守將鄭處謙叛於漢來附

今按劉旻世家云旻遣王得中送楊衮歸契丹至代州將桑珪殺防禦使鄭處謙以城降周並送得中於周今本紀止書鄭處謙叛漢而來附二者不同未知孰是

顯徳六年六月封子宗誼燕國公

今按家人傳乃是封宗讓其名誼者𨿽亦世宗子然已先亡矣

○唐家人傳

莊宗劉皇后四事

自下魏博戰河上十餘年獨以劉氏從

今按本紀梁末帝貞明元年【歲次乙亥】魏博諸州入於晉至龍徳三年【歲次癸未】梁亡首尾共九年不得爲十餘年也

同光二年四月已卯皇帝禦文明殿遣使冊劉氏爲皇后

今按莊宗紀乃是同光二年二月癸未立皇后劉氏與此不同未知孰是

明年三月【同光四年】客星犯天庫有星流於天棓占星者言禦前當有急兵宜散積聚以禳之宰相請出庫物以給軍莊宗許之後不肯宰相論於延英惶恐而退及趙在禮作亂出兵討魏始出物以賚軍

今按莊宗紀趙在禮以同光四年二月癸已反於貝州甲午陷鄴都甲辰李嗣源討在禮三月嗣源反然則趙在禮反及嗣源討之皆在一月而星變在三月今此先敍三月星變之事而後乃及趙在禮作亂則顚倒失序矣

莊宗東幸汴州從駕兵二萬五千及至萬勝不得進而還軍士離散所亡大半

今按郭從謙傳云李嗣源兵反向京師莊宗東幸汴州而嗣源先入莊宗至萬勝不進而還軍士離散尙有二萬餘人且古人每謂三分之二爲大半今東幸從兵二萬五千去其大半則有八九千人耳假令尙及萬人而從謙傳乃云尙及二萬餘人則二說自不相合也

○晉家人傳

李太后一事

開運三年十二月耶律徳光犯闕等事數百字文多不錄

今按其事旣見於此傳又見於張彥澤傳及契丹附錄皆數百字其間亦有異同如此傳云四年正月丁亥朔徳光入京師帝與太后肩輿至郊外徳光不見館於封禪寺而附錄亦云出帝與太后出郊奉迎徳光辭不見曰豈有兩天子相見於道路耶四年正月丁亥朔旦晉文武百官班於都城北望帝拜辭素服紗帽以待徳光徳光入自封丘門此則是帝與太后嘗出北郊迎之而不得見也而張彥澤傳云徳光遣彥澤以二千騎先入京師壬申夜五鼓自封丘門斬闗而入明日遷帝於開封府以兵監守內外不通帝與太后所上徳光表章皆先示彥澤乃敢遣徳光渡河帝欲郊迎彥澤不聴遣白徳光徳光報曰天無二日豈有兩天子相見於道路耶乃止則是帝與太后未嘗出郊以迎之也又如出帝與太后奉表謝罪而徳光報使勿憂之語此傳與附錄皆載旣重復而又不同又封出帝爲負義侯遷黃龍府之事亦皆兩載如此之類儻能刋定從一則其繁冗之辭省去多矣非惟簡要且免異同之惑也

○漢家人傳

李皇后二事

周髙祖起兵向京師慕容彥超敗於劉子陂帝欲出自臨兵太后止之曰郭威本吾家人非其危疑何肯至此今若按兵無動以詔諭威威必有說則君臣之際庻幾尙全帝不從以出遂及於難

今按漢隠帝紀幹佑三年十一月壬午郭威犯封丘泰寧軍節度使慕容彥超軍於七里店癸未勞軍於北郊甲申勞軍於劉子陂慕容彥超及郭威戰敗績則是帝先出勞軍而後慕容彥超戰敗之次日帝崩矣今此乃先云彥超敗於劉子陂而帝欲出自臨兵失其序矣況李后所言皆未戰前之意也

周髙祖起兵向京師

今按周本紀郭威廟號太祖今呼髙祖誤

○周家人傳

徳妃一事

太祖卽位詔故第二子靑哥贈太尉賜名侗

今按其後顯徳四年四月詔故皇弟贈太保侗贈太傅則此處似誤矣

世宗子一事

羣臣請封宗室世宗以謂爲國日淺恩信未及於人須功徳大臣慶流於世而後議之可也

今按功徳大臣未曉其語無乃功徳大成之誤耶

○梁臣傳

敬翔二事

太祖取荊襄遂攻淮南翔諫不聴兵出光州攻壽州不克太祖始大悔恨歸而忿躁殺唐大臣幾盡

今按此傳稱殺唐大臣幾盡所殺果何人耶以爲裴樞等耶則殺樞等乃天佑二年六月中而全忠攻淮南日是其年九月後與裴樞等事不相連屬以爲別有大臣耶則歐陽五代史本紀及唐本紀各不略載旣云大臣則名字必有著者無容漫無姓名況其年六月方殺裴樞等而貶死者數百人朝廷爲之一空【見唐六臣傳】豈有九月又以用兵失利歸而忿躁又殺大臣幾至於盡𨿽全忠凶賊悖戾亦當不至於此忿躁殺大臣事無所指歸蓋誤書也

從太祖用兵三十餘年

今按朱全忠以中和三年癸夘歲爲汴州節度使至建國受禪迄於乾化二年壬申歲遇弒正三十年不得云三十餘年也

楊帥厚二事

劉知俊叛晉周徳威攻晉州以應知俊師厚敗之於蒙坑

今按唐本紀莊宗天佑六年劉知俊自梁來乞師王自將至陰地闗遣周徳威攻晉州敗梁軍於蒙坑此一事在梁臣傳則稱敗晉軍在唐紀則稱敗梁軍二者不同未知孰是

晉軍攻燕燕王劉守光求援於梁太祖爲之擊趙以牽晉屯於龍花遣師厚攻棗彊三日不能下太祖怒自往督戰乃破屠之進圍蓨縣晉史建瑭以輕兵夜擊梁軍梁軍大擾太祖與師厚皆棄輜重南走太祖還東都師厚畱屯魏州明年太祖遇弒

今按梁太祖本紀乾化二年三月丙戌屠棗彊【是年壬申卽唐莊宗天佑九年也】六月郢王友珪反太祖崩同是一年之事此傳言明年誤也【案薛史無明年二字】

王景仁三事

梁太祖遣子友寧攻王師範於靑州是時梁太祖方攻鄆州聞子友寧死

今按家人傳友寧乃梁祖兄存之子其後中書上議亦皆謂之皇侄今此以子名之誤也

乾化元年正月庚寅日有食之崇政使敬翔白太祖曰兵可憂矣太祖爲之旰食是日景仁及晉人戰大敗於柏鄕

今按梁太祖紀云乾化元年春正月丁亥王景仁及晉人戰於柏鄕敗績又司天考云乾化元年春正月丙戌朔日有食之然則史之所紀者二事日食與戰敗也今司天考則云正月丙戌朔日食本紀則書正月丁亥戰敗而景仁傳則書正月庚寅日食是日戰敗三者所書皆不同未知何者爲是再其間丙戌唐寅相距五日而皆書日食此爲甚誤也

末帝命景仁伐淮南戰於霍山景仁敗

今按楊隆演世家乃是徐溫與景仁戰於霍丘非霍山也【案薛史及通鑑並作霍丘】

王虔裕一事

太祖遣虔裕以精兵百人疾馳夜破晉圍入邢州

今按孟遷傳云梁太祖遣虔裕將騎兵三百助遷守二者不同未知孰是

五代史纂誤卷上

●欽定四庫全書

五代史纂誤卷中

﹝宋﹞吳縝撰

○唐臣傳

周徳威一事

天佑七年秋梁遣王景仁擊趙

今按天佑七年卽梁開平四年也以梁太祖紀唐莊宗紀王景仁王鎔傳校之皆是開平四年冬十一月獨此傳以爲秋誤也

史建瑭一事

晉王東追黃巢於寃句還過梁軍其城北梁王置酒上源驛

今按本紀李克用追討黃巢於寃句而還是時卽中和四年甲辰歲也至光啟二年丙午歲朱全忠始封沛郡王天復元年辛酉歲始封梁王當中和四年克用追黃巢還過梁時朱全忠未封梁王也

李嚴二事

同光三年使於蜀爲王衍陳唐興復功徳之盛嚴自蜀還具言可取之狀於是決議伐蜀冬魏王繼岌西伐

今按王衍世家云幹徳六年莊宗遣李嚴聘蜀衍與俱朝上淸而蜀都士庻簾帷珠翠夾道不絕嚴見其人物富盛而衍驕淫歸乃獻策伐蜀明年唐魏王繼岌郭崇韜伐蜀是歲衍攺元曰咸康十月幸秦州至綿谷而唐師入其境又十國年譜雲莊宗同光二年甲申歲卽王衍幹徳六年而同光三年乙酉歲卽王衍咸康元年仍注云是歲蜀亡蓋嚴以二年使蜀次年西伐今嚴傳乃云同光三年使蜀是冬魏王西伐顯誤一年矣【案薛史作三年伐蜀】

王衍告曰得李嚴來卽降嚴聞之喜馳騎入益州

今按成都唐初𨿽嘗有益州之名尋卽攺爲蜀郡自後遂升爲府亦嘗建爲南京後復爲府卽不復有益州之稱唐末王建旣行蜀大順二年十月唐以建爲檢校司徒成都尹其後建遂以蜀王僭號開國衍旣破亡而莊宗命孟知祥西來亦爲成都尹劍南西川節度副大使守蜀然則成都自唐末歷五代不復謂之益州況此正古蜀郡成都之地而古益州實不在此今遂呼爲益州恐未可也【案稱成都爲益州歐陽史系仍薛史之誤】

劉延朗三事

初帝與晉髙祖俱事明宗而心不相恱帝旣立髙祖不得已來朝

今按唐湣帝及晉髙祖漢髙祖紀王弘贄朱弘昭傳其髙祖入朝事始因應順元年正月中孟漢瓊自魏來還朝遂徙範延光自徳成鎭魏石敬瑭自河東往成徳而徙潞王從珂自鳳翔往河東二月從珂反三月戊辰湣帝出如衛州遂與敬瑭相遇於衛州之東是時敬瑭已自稱成徳軍節度使則是受命移鎭後入朝邂逅與湣帝相遇也旣而敬瑭盡殺湣帝從者畱之衛州而身自入朝適會廢帝入洛卽位而畱駐耳非爲廢帝旣入立不得已而來朝此甚非其實也

司天趙延義

今按雜傳乃是趙延乂也

敬瑭上書言帝非明宗子而許王從益次當立帝得書大怒手壊而投之召學士馬胤孫爲答詔曰宜以惡語詆之

今按廢帝紀淸泰三年三月丙午翰林學士馬胤孫爲中書侍郎同中書門下平章事河東節度使石敬瑭反夏五月乙夘建雄軍節度使張敬達爲太原四面都招討使晉髙祖紀雲天福元年卽淸泰三年也五月徙鎭天平敬瑭果不受命今若以廢帝紀言之則馬胤孫以三月丙午爲相而敬瑭繼反至五月乃命張敬達討之則敬瑭反後胤孫尙爲學士艸答詔三說參考互不相合是必有誤者矣

趙鳳二事

晉取鄆州莊宗聞鳳名得之喜以爲扈鑾學士莊宗卽位拜鳳中書舍人翰林學士

今按莊宗紀云同光元年四月已巳皇帝卽位閏月壬寅李嗣源取鄆州今鳳傳乃先得鄆州而後卽位誤也

又云任圜爲安重誨所殺而趙鳳哭之次乃述周玄豹事然後述朱守殷反事

今按明宗紀天成二年十月朱守殷反已丑自殺乙未殺太子少保致仕任圜傳云朱守殷反於汴州重誨誣圜與守殷連謀遣人矯制殺之而重誨傳亦同今趙鳳傳乃先述殺圜而後敍守殷反事失先後之序矣【案薛史趙鳳傳先述朱守殷叛後載安重誨殺任圜與歐陽史異】

○漢臣傳

蘇逢吉一事

鳳翔李永吉初朝京師逢吉以永吉故秦王從曮子家世王侯

今按李茂貞𨿽載其嘗封秦王至從曮嗣位則不言其襲封今逢吉傳稱其王爵蓋嘗襲封而本傳闕書也且又本傳止敍至從曮之卒而不及永吉以至於入朝之事皆不載亦闕文也【案從曮襲封秦王見薛史世襲傳】

史弘肇一事

幹佑三年冬十月十三日弘肇與楊邠王章等入朝坐廣政殿東廡甲士數十人自內出擒弘肇邠章斬之並族其三家

今按漢隱帝紀是年冬十一月丙子殺楊邠及侍衛親軍都指揮使史弘肇三司使王章皆滅族周太祖紀云十一月丁丑威遂舉兵渡河然則史弘肇傳以爲十月十三日者誤當爲十一月也【案薛史史弘肇傳作十一月與本紀同】

○周臣傳

王朴一事

治君之用能置賢知於近

今按其上下文意此治君之用當是治國之君傳寫之誤爾

○死事傳

張源徳二事

梁貞明三年魏博節度使楊師厚卒末帝分魏相等六州爲兩鎭

今按梁本紀唐本紀賀徳倫傳其分魏相六州爲兩鎭乃貞明元年事【是歲乙亥卽莊宗天佑十一年也】此傳以爲三年者誤也案通鑑考異辧歐陽史三年之誤與此書同

遣劉鄩將兵萬人屯於魏以虞變

今按賀徳倫傳云六萬未知孰是

○唐六臣傳

楊涉一事

祖收唐懿宗時宰相父嚴

今按唐書楊收傳並宰相世系表叔父遺直生四子名發假收嚴蓋取四時爲義四人所生子其名亦然故發子名皆從木收子名皆從金嚴子名從水惟假之子傳中表中皆不載然亦推而可知【案遊宧紀聞載楊氏家譜云假之子名皆從火】以是言之則收與嚴乃兄弟非父子今書爲涉祖則誤矣

趙光逢一事

事梁爲中書侍郎同中書門下平章事累遷左僕射以太子太保致仕末帝卽位起爲司空同中書門下平章事復以司徒致仕

今按梁本紀開平三年九月太常卿趙光逢爲中書侍郎同中書門下平章事至末帝貞明元年三月丁卯罷二年八月丁酉太子太保致仕趙光逢爲司空兼門下侍郎同中書門下平章事四年四月罷與傳不同未知孰是

蘓循一事

梁兵攻楊行宻大敗於淠河明年梁太祖卽位

按唐以天佑四年丁卯歲四月禪位於梁今此傳云明年梁太祖卽位則梁攻楊行蜜而敗於淠河是天佑三年丙寅歲也徧考唐書紀及行宻傳並歐陽史梁本紀楊行宻世家皆無天佑三年梁兵攻行宻敗於淠河之事且行宻以天佑二年十一月巳卒矣安得有三年敗梁兵之事耶此甚誤矣按梁太祖凡四出兵攻淮南而皆敗其初以大順元年遣龎師古攻孫儒於淮南大敗而還【是歲庚戌】次以干寧四年遣龎師古葛從周往攻楊行宻而大敗於淸口淠河【是歲丁巳】次以天佑元年【甲子】十一月又攻淮南取光州攻壽州不克而旋【此三敗並見梁太祖紀及龎師古葛從周傳】其次以天佑二年【乙丑】九月又出光州攻壽州不克大敗而歸【見梁祖紀及孔循敬翔傳】而歐陽公以天佑二年壽州之敗爲淠河之敗故有是說殊不知淠河之敗去此已九年矣其實天佑二年攻壽州敗歸至天佑四年唐始遜位其所謂明年梁祖卽位者亦誤也

杜曉二事

父讓能爲唐相昭宗時王行瑜李茂貞兵犯京師昭宗殺讓能於臨臯以自解曉以父死無罪居喪哀毀服除布衣幅巾自廢十餘年崔胤判鹽鐵辟巡官除畿縣尉直昭文館皆不起崔逺判戶部又辟巡官

按唐本紀杜讓能以景福二年死是後推曉服除及宰相表崔胤崔逺判鹽鐵戶部年數次序校之各與此傳不相應其杜曉布衣幅巾自廢顯無十餘年蓋此誤記今各依年次編列之庻覽者易悟

癸丑景福二年十月讓能死【九月崔胤自禦史中丞爲戶部侍郎同中書門下平章事】

甲寅幹寧元年【六月崔胤爲中書侍郎】

乙卯二年【三月崔胤檢校左僕射同平章事護國軍節度使七月爲中書侍郎戶部尙書同平章事九月判戶部】

丙辰三年【此年春曉當除服七月崔胤檢校禮部尙書同平章事武安軍節度使九月爲中書侍郎戶部尙書平章事九月崔逺自翰林學士承旨兵部侍郎本官同平章事】

丁已四年【六月崔胤兼戶部尙書三月崔逺判戶部四月爲兵部尙書六月爲中書侍郎】

戊午光化元年【正月崔胤兼吏部尙書崔逺兼工部尙書】

己未二年【正月崔胤罷守吏部尙書】

庚申三年【六月崔胤爲左僕射兼門下侍郎平章事諸道鹽鐵轉運等使四月崔逺兼吏部尙書九月罷爲兵部尙書】

辛酉天復元年【正月崔胤爲司空十一月罷守工部尙書】

壬戌二年【正月崔胤守司空兼門下侍郎平章事判使如故】

癸亥三年【二月丙子崔胤兼侍中庚辰守司空】

甲子天佑元年【正月崔胤罷爲太子少傅分司東都是月爲朱全忠所殺正月崔逺自兵部尙書爲中書侍郎平章事閏四月兼兵部尙書】

乙丑二年【三月崔逺罷爲右僕射六月爲朱全忠所殺】

開平二年拜中書侍郎同中書門下平章事

今按本紀開平三年九月辛亥翰林學士承旨工部侍郎杜曉爲戶部侍郎同中書門下平章事與傳不同未知孰是

○義兒傳

李嗣昭一事

嗣昭初喜嗜酒

今按喜卽嗜也疑剩喜字【案薛史作初嗜酒好樂】

存孝二事

求救於幽州李斥威斥威兵至

今按王鎔傳乃是李匡威作斥則非也

兒蒙主恩位至將相

今按本傳存孝止是爲邢州畱後乂未嘗爲平

何故云位至將相耶意謂傳載其所歷之官必有脫漏者矣【案薛史作位至將帥歐陽史誤作將相非存孝所歷之官有脫漏也】

存賢一事

天佑十八年梁兵攻朱友謙於河中莊宗遣存賢援友謙是時友謙新叛梁歸晉而河中食少人心多貳諜者因謂存賢曰河中人欲殺子以歸梁宜亟去存賢曰死王事吾志也復何恨哉卒擊走梁兵【天佑十八年辛巳卽梁末帝龍徳元年也】

今按梁末帝紀貞明六年夏河中節度使朱友謙襲同州殺其節度使程全暉叛附於晉泰寧軍節度使劉鄩討之【貞明六年庚辰卽天佑十七年也】又唐莊宗紀天佑十七年朱友謙襲同州梁遣劉鄩擊友謙李存審敗梁軍於同州【存審本姓符】梁紀與唐紀皆云十七年而存賢傳以爲十八年者誤也【案薛史作十八年與歐陽史同】又按朱友謙符存審劉鄩傳載鄩討友謙存審救之而鄩敗其事始末甚明卽無存賢擊走梁兵之事況大將自是存審安得隠其姓名而存賢獨有其功乎案【薛史李存賢傳止作汴軍退不言其擊退梁軍】蓋存賢當時止是別將一兵助守河中是以有諜者勸其亟去之事而存賢能與存審協力同破劉鄩史氏欲多存賢之功故於其傳言之如其自能破敵然其實擊走梁兵者乃符存審其功非存賢所得専有也

○雜傳

羅紹威二事

魏博自田承嗣始有牙軍牙軍歲久益驕至紹威時已二百年父子世相婚姻以自固結紹威乃間遣使告梁乞兵欲盡誅牙軍梁太祖許之

今按梁本紀紹威與太祖謀誅牙軍時天佑三年丙寅歲也又按唐本紀代宗廣徳元年史朝義將田承嗣以魏州降自後田氏據有魏博者累世廣徳元年歲在癸卯至天佑三年實一百四十四年爾謂之二百年則誤也

燕王劉守光囚其父仁恭與其弟守文有隙

今按守光傳守文乃其兄也

李茂貞二事

傳中載茂貞犯京師屯於三橋昭宗殺杜讓能茂貞乃罷兵等事且云明年河中節度使王重盈卒其諸子珂珙爭立

今按本紀此茂貞犯京師殺杜讓能乃景福二年癸醜事次年攺幹寧元年甲寅今旣述景福二年事訖便云明年王重盈卒則是幹寧元年重盈卒也然據本史李克用紀云幹寧二年河中王重盈卒其諸子珂珙爭立而又唐昭宗本紀亦云幹寧二年乙卯正月壬申護國軍節度使王重盈卒其子珂自稱畱後正與克用紀相符則茂貞傳所謂明年者誤也當爲幹寧二年

又云昭宗自石門還益募安聖捧宸等軍萬餘人以諸王將之茂貞謂唐將討已遂犯京師昭宗遣覃王拒之覃王至三橋軍潰昭宗出居於華州

今按韓建傳云幹寧三年李茂貞復犯京師昭宗將奔太原次渭北建遣子允請幸華州又唐昭宗本紀云幹寧三年六月庚戌李茂貞犯京師嗣延王戒丕禦之丙寅及茂貞戰於婁館敗績七月癸已行在渭北甲午韓建來朝次華州以是言之則茂貞犯京師而唐使拒之者延王戒丕而其敗在婁館昭宗因而幸華州者也歐陽史謂覃王拒之而潰於三橋者誤也考唐書茂貞凡以兵犯京師來朝及與王師戰前後共五至其初景福二年則嗣覃王嗣周爲招討使戰於興平敗績茂貞遂犯京師一也卽歐陽史所謂戰於盩厔屯於三橋者是也幹寧元年正月以兵來朝二也幹寧二年與王行瑜韓建同犯京師聞李克用起兵乃去三也幹寧三年疑唐募兵討已治兵請覲遂犯京師遣嗣延王戒丕禦之戰於婁館敗績昭宗爲之幸華州四也幹寧四年以茂貞爲西川節度使嗣覃王嗣周爲鳳翔隴右節度使茂貞不受命嗣周及茂貞戰於奉天敗績五也此唐本紀具載甚明而歐陽史茂貞本傳止書其三而其所遣親王及戰之地又皆交錯不明此其誤也

李仁福一事

當僖宗時有拓拔恩恭者爲夏州偏將後以與破黃巢功賜姓李氏拜夏州節度使思恭卒幹寧二年以其弟思諫爲節度使自唐末天下大亂史官實錄多闕朱玫之亂思恭與鄜州李思孝皆以兵屯渭橋其後黃巢陷京師思恭與復京師然皆未嘗有所可稱故思恭之世次功過不顯而無傳梁開平二年思恭卒

今按唐本紀黃巢以廣明元年庚子十一月入京師中和三年癸卯四月復京師四年甲辰七月巢伏誅光啟二年丙午正月朱玫叛幹寧二年乙卯李克用討王行瑜時保大軍節度使李思孝爲北面招討使定難軍節度使李思諫爲東北面招討使二人姓名至此方見於紀其次第如是今此傳所敍如朱玫黃巢之類先後錯亂年時交互殆不可考且又按王建世家天佑中有武信軍節度使洋州拓拔思敬以地降於建建遂有山南道豈亦思恭之族耶而唐書昭宗紀則亦書爲思恭此又何耶豈本是一人而所從書之異耶

朱宣一事

宣瑾旣還乃馳檄兗鄆言宣瑾多誘宣武軍卒亡以東乃發兵收亡卒因攻之

今按梁本紀云朱宣朱瑾兵助汴以破宗權東歸王移檄兗鄆誣其誘汴亡卒以東乃發兵攻之然則宣傳所謂卒亡以東乃誤也當爲亡卒以東

李振一事

振奏事長安捨梁邸宧官劉季述謀廢昭宗因邸吏程巖見振謀之振駭然曰百歲奴事三歲主而敢爾耶今梁王百萬之師方仗大義尊天子君等無爲此不祥也振還季述卒廢昭帝

今按李振乃全忠逆黨全忠之簒與敬翔爲謀主昭宗被弒實振同謀故當時有鴟梟之名蓋其好亂樂禍之心著於世久矣方幸王室之災變得以逞其凶志安有如是之言哉今傳中所載決非振之辭也何哉蓋季述被誅之後全忠方封梁王當其議廢立之際安得先有梁王之稱耶斯言誣妄質此可以具見此蓋振在梁貴顯之日史官畏其權勢及凶險之素爲撰此言欲文掩其惡以佞之而歐陽公亦從而誤載之爾【案歐陽史本於薛史通鑑考異亦疑薛史爲誤】

劉知俊一事

知俊奔蜀王建以爲武信軍節度使返攻茂貞取秦鳳階成四州

今按王建世家云永平五年遣王宗儔攻岐取其秦鳳階成四州至大散闗梁叛將劉知俊在岐於是以其族來由此言之則是王建先巳得秦鳳階成四州而後知俊來奔其說與知俊本傳不同必有誤者也

張全義一事

梁亡莊宗入汴全義自洛來朝泥首待罪莊宗勞之全義因請幸洛陽曰南郊儀物已具莊宗大恱加拜全義太師尙書令明年十一月莊宗幸洛陽南郊而禮物不具因攺用來年十二月然不以前語責全義

今按本紀莊宗以同光元年四月卽皇帝位是歲癸未十月已卯滅梁十一月甲子如洛陽十二月庚午朔至自汴州二年是歲甲申二月已已朔有事南郊由此觀之則莊宗以元年十月滅梁入汴十一月入洛次年二月卽南郊也而全義傳乃雲莊宗入汴全義來朝明年十一月幸洛陽而又攺用來年二月南郊顯差一年蓋傳內剩明年二字致此誤也【案薛史無明年二字】

朱友謙二事

徙鎭河中累遷中書令封冀王太祖遇弒友珪立加友謙侍中

今按友珪傳云旣卽位以河中朱友謙爲中書令友謙不受命卽無加侍中之事友謙本傳則友謙當太祖時先爲中書令矣二說不同未知孰是

莊宗旣殺友謙又殺其子令徳令錫

今按伶官史彥瓊傳則友謙仍有子建徽被殺今傳內止述二子亦闕文也

朱漢賓一事

父元禮爲軍校從梁軍戰歿於淸口梁太祖以其父死戰憐之以爲養子是時梁方東攻兗鄆州朱瑾募其軍中驍勇者黥雙雁於其頰號雁子都太祖聞之乃更選勇士數百人號落雁都以朱漢賓爲指揮使漢賓貴人猶以爲朱落雁

今按梁太祖紀及朱宣朱瑾傳考之則此節盡皆參錯按太祖紀幹寧四年正月克鄆斬朱宣又克兗州朱瑾奔淮南至九月梁兵方敗於淸口蓋楊行宻用朱瑾而敗梁兵也若元禮以此時戰歿則兗鄆先巳破亡久矣與此傳全不相符況兗是朱瑾鄆是朱宣今則云鄆州朱瑾又甚誤矣【案薛史朱漢賓傳本言初梁祖之攻兗鄆也朱瑾募勇士爲雁子都梁祖更選勇士爲落雁都歐陽史攺用是時二字遂有此誤】

周知裕一事

事劉守光兄守文守光攻殺守文

今按守光傳守文因討守光戰而被殺非被攻也

五代史纂誤卷中

●欽定四庫全書

五代史纂誤卷下

﹝宋﹞吳縝撰

○雜傳

王晏球一事

定州王都反以晏球爲招討使討之契丹遣塔納【舊作禿餒今攺正】將萬騎救都

今按契丹附錄云定州王都反唐遣王晏球討之契丹遣塔納等以騎五千救都與晏球傳不同未知孰是

王建立一事

建立右僕射同中書門下平章事判三司事居歲餘自言不識文字願解三司明宗不許久之建立稱疾乃出爲平盧軍節度使

今按明宗本紀天成三年三月癸亥成徳軍節度使王建立爲尙書右僕射同中書門下平章事十一月甲午王建立罷自三月至是止八九月爾而傳中云歲餘誤也

劉處讓二事

延光有降意而遲疑處讓入城譬以禍福延光乃出降

今按延光傳云延光反髙祖決意討之延光初無必反意及孫銳等敗延光遣牙將賫表自歸髙祖不見又附楊光逺請降不報延光遂堅守攻之逾年不克師老糧匱宗正丞石昻上書極諫請赦延光願以單車入說而降之髙祖亦悔悟三年九月使謁者入魏赦延光罪其說與處讓傳不同未知孰是

唐制樞宻使常以宧者爲之自梁用敬翔李振至莊宗始用武臣而權重將相時以宰相桑維翰李崧兼樞宻使處讓與諸宧者心不平之光逺之討延光也以晉重兵在巳掌握舉動多驕恣其所求請髙祖頗裁抑之處讓爲光逺言此非上意皆維翰崧等嫉公耳光逺大怒及兵罷光逺見髙祖訴以維翰等沮已髙祖不得已罷維翰等以處讓爲樞宻使處讓在職凡所陳述多不稱旨處讓丁母憂髙祖遂不復拜樞宻使以其印付中書而廢其職

今按楊光逺傳云範延光反以爲魏府都招討使延光降而光逺自以握重兵在外始爲恣橫髙祖每優容之樞宻使桑維翰惡之數以爲言光逺自魏來朝屢指維翰擅權難制髙祖不得已罷出維翰於相州亦徙光逺西京畱守奪其兵職又桑維翰傳云髙祖卽位以維翰爲翰林學士禮部侍郎知樞密院事遷中書侍郎同中書門下平章事兼樞密使天福四年出爲相州節度使李崧傳云晉髙祖入京師爲戶部侍郎拜中書侍郎同中書門下平章事兼樞密使丁外艱起復出帝卽位以崧兼判三司與馮玉對掌樞密又髙祖紀雲天福元年十一月皇帝卽位掌書記桑維翰爲翰林學士禮部侍郎知樞密使事閏月丙寅爲中書侍郎同中書門下平章事兼樞密使二年正月兵部侍郎李崧爲中書侍郎同中書門下平章事兼樞密使六月天雄軍節度使範延光反楊光逺爲魏府行營都招討使三年九月赦延光是月宣徽南院使劉處讓爲樞密使四年四月廢樞密使閏月壬申桑維翰罷以楊光逺傳及處讓傳考之大意皆同止微有小異然處讓傳云兵罷光逺訴髙祖髙祖罷維翰以處讓爲樞密使而髙祖紀云二年九月赦範延光是月劉處讓爲樞密使四年閏四月桑維翰方罷卽與處讓傳所述不同此其一也處讓傳云維翰李崧兼樞密使處讓爲光逺言皆維翰崧等嫉公耳及兵罷光逺訴維翰等髙祖不得已罷維翰等今以紀傳校之自罷兵之後止有維翰一人罷卽不知所謂罷維翰等復指何人此其二也樞密使之廢處讓傳則在維翰罷之後本紀則在維翰罷之前二說未知孰是其三也

張廷蘊一事

李繼韜叛於潞州莊宗遣明宗爲招討使元行欽爲都部署廷蘊爲馬步軍都指揮使將兵爲前鋒廷蘊至潞日已暮卽率兵百餘踰濠登城守者力不能禦遂破潞州明旦明宗與行欽至明宗心頗慊之

今按梁本紀末帝龍徳三年卽唐莊宗同光元年癸未歲也三月潞州李繼韜叛於晉來附閏四月唐人取鄆州十月梁亡又按唐莊宗紀云同光元年三月李繼韜以潞州叛附於梁四月皇帝卽位閏四月壬寅李嗣源取鄆州十月如鄆州以襲梁己卯滅梁明宗紀云同光元年梁唐相拒於河上李繼韜以潞州叛降梁莊宗有憂色召嗣源帳中謂曰繼韜以上黨降梁而梁方急攻潞州吾出不意攻其鄆州以斷梁右臂可乎嗣源曰夾河之兵久矣茍非出奇則大計不決臣請獨當之乃以步騎五千涉濟至鄆州人無備遂襲破之卽拜天平軍節度使王彥章急攻鄆州莊宗救之嗣源爲前鋒擊敗梁軍追至中都擒彥章自後至有謀自鄆襲汴之事以至梁滅並無爲潞州招討使之行此其一也元行欽傳亦並無此行此其二也繼韜傳云繼韜反遣其弟繼逺入梁末帝卽拜繼韜同中書門下平章事居數月莊宗滅梁繼韜將走契丹會赦至乃已因隨其母朝於京師劉皇后爲言宜蒙恩貸由是莊宗釋繼韜此則繼韜之叛始末甚明並無明宗元行欽張廷蘊攻潞州破城之事此其三也以是觀之則廷蘊傳中所載殆皆虛也【案薛史張廷蘊傳作李繼韜故將楊立叛廷蘊之破潞州系討楊立非討李繼韜也歐陽史刪去故將楊立四字遂有此誤】

馮暉一事

是時隱帝昏亂馮玉李彥韜等用事暉曲意事之

今按五代之君惟漢有隱帝而馮玉李彥韜用事乃在晉出帝之世其出帝在舊史謂之少帝歐陽史攺爲出帝未嘗有隱帝之號況方敍馮暉仕晉世之事則當爲出帝其隱帝字誤也

王峻一事

漢宗室蔡王信在許州澶州軍變太祖入京師峻遣馬鐸率兵之許州伺變遂殺信

今按漢家人傳云信自殺與信傳不同疑家人傳誤也【案通鑑從王峻傳】

劉詞一事

從破張從賓楊光逺以功遷奉國第一軍都虞侯從馬全節破安州以功遷指揮使從杜重威破鎭州以先登功拜沁州刺史晉軍討安從進爲襄州行營都虞侯以功遷沁州團練使

今按張從賓以晉髙祖天福二年六月反是年爲丁酉楊光逺以出帝天福八年十二月反是年爲癸卯去丁酉七年矣馬全節以髙祖天福五年破安州是年爲庚子杜重威以髙祖天福七年正月破鎭州是年爲壬寅安從進以髙祖天福六年十月反是年爲辛丑至出帝天福七年八月死是年爲壬寅以是推考年月前後無復倫次其差誤多矣

王環一事

孟昶遣其秦州節度使髙處儔以兵援環

今按本史世家止有髙彥儔無處儔王環傳數處皆誤也【案薛史及通鑑俱作髙彥儔】

範延光一事

安重誨死復召延光與趙延壽並爲樞密使

按明宗紀長興元年九月甲申成徳軍節度使範延光爲樞密使【是時安重誨尙爲樞密使也】十二月安重誨討董璋二年二月辛丑安重誨罷四月甲辰宣徽北院使趙延壽爲樞密使五月殺安重誨又安重誨傳云重誨因求解職趙鳳以爲大臣不可輕動遂以範延光爲樞密使而重誨居職如故由此言之則召範延光爲樞密使之時安重誨未死今延光本傳以爲重誨死後乃召爲樞密使者誤也

楊光逺一事

召外域爲天下首禍卒滅晉氏瘡痍中國者三十餘年皆光逺爲之也

今按此說不知以召外域首禍自何時爲始若以晉安寨光逺降契丹爲首禍則當日乃石敬瑭召之非因光逺又是年歲在丙申至本朝太祖受禪建隆元年庚申歲止二十五年爾自建隆以後契丹自畏威屏迹無復侵軼可以爲中國瘡痍者非五代之末時有陵犯猾夏之虞也若以光逺在靑州反日召契丹入寇爲首禍則是歲在癸卯至建隆元年止是十八年爾不知定起何時爲三十餘年疑是誤計也其子承祚爲單州刺史淄州刺史今按本紀晉天福八年十一月齊州刺史楊承祚奔靑州紀傳不同未知孰是

李愚二事

任圜罷相乃拜愚中書侍郎同平章事

今按明宗紀天成元年丙戌五月工部尙書任圜爲中書侍郎同中書門下平章事至二年丁亥六月罷十月被殺長興二年辛卯三月太常卿李愚爲中書侍郎同中書門下平章事自任圜罷至此已五年矣竊謂與愚入相年月太相逺按是年三月失其日趙鳳罷相而丁亥愚卽拜命蓋史之所書本謂趙鳳而誤爲任圜也【案薛史李愚傳長興初除太常卿屬趙鳳出鎭邢臺乃拜中書侍郎平章事歐陽史誤】

廢帝入立罷馮道出鎭同州以劉昫爲相

今按明宗紀長興四年正月庚寅端明殿學士兵部侍郎劉昫爲中書侍郎同中書門下平章事十一月明宗崩是時宰相則馮道李愚劉昫也歷湣帝至廢帝淸泰元年五月道罷七月太常卿盧文紀爲中書侍郎同中書門下平章事劉昫傳云馮道與昫同爲相然則馮道相與李愚劉昫同列久矣道旣出而盧文紀入今愚傳謂廢帝罷道出鎭而以昫爲相則誤也【案薛史馮道出鎭同州愚加特進太微宮使弘文館大學士宰相劉昫與馮道爲姻家道旣出鎭兩人在中書或舊事不便要釐革者對論不定與歐陽史異】

劉昫一事

馮道與昫爲姻家而同爲相道罷李愚代之

今按廢帝以淸泰元年四月卽位是時宰相則馮道李愚劉昫也至五月而道罷七月太常卿盧文紀爲相今此傳謂道罷李愚代之則誤也

崔梲二事

晉髙祖時以戶部侍郎爲翰林學士承旨權知天福二年貢舉維翰素貴嚴尊而語簡

今按桑維翰父珙嘗事張全義而感其有恩維翰止以進士及第節度使幕賓偶因晉祖開國爲相天福二年晉祖方卽位之二年而維翰爲相僅一年許爾皆未可云素貴況宰相之重人皆尊之非獨維翰自尊而後尊也何不曰維翰素矜嚴而語簡蓋維翰本傳云維翰素以威嚴自持故也【案薛史崔梲傳作維翰語素簡】

天福八年髙祖詔太常復文武二舞詳定正冬朝會禮及樂章梲等艸定之其年冬至髙祖會朝崇元殿廷設宮縣二年在北登歌在南王公上壽禮畢髙祖大恱賜梲金帛明年正月復奏於廷聞者皆悲憤其年髙祖崩

今按晉本紀天福七年六月髙祖崩安得有八年詔復二舞之事此其一也又按本紀天福五年庚子十一月丙子冬至始用二舞至七年壬寅六月髙祖崩今此傳乃云其年冬至會朝殿廷設宮縣二舞明年髙祖崩其說又與紀不同此其二也此紀傳必有誤者

賈緯一事

宰相王峻言之髙祖貶緯平盧軍行軍司馬

今按王峻爲相正周太祖時今呼爲髙祖者誤也

王松一事

守貞反松以子故上書自陳髙祖憐之但使解職而已今按漢本紀云幹佑元年正月丁丑皇帝崩【髙祖也】二月辛已皇帝卽位【隱帝也】三月李守貞反又李守貞傳云髙祖崩杜重威死守貞懼不自安以謂漢室新造隠帝初立天下易以圖乃決計而反由此言之李守貞反時髙祖已崩王松傳所云誤矣

○司天考一事

三年春正月壬申金火合於奎九月庚辰土木合於箕辛已金火合於軫十二月壬寅朔金木相犯於斗四年二月辛酉月及火土合於斗幹佑三年十月辛酉太白犯木

今按司天考書星皆謂之歲鎭熒惑太白辰星然於其間又復如此類書之豈土木火金水星與歲鎭熒惑太白辰星各異乎其別有意義或史之駁文乎

○後蜀世家

孟知祥四事

先鋒康延孝反攻破漢州

今按延孝乃後殿非先鋒其誤已在唐家人傳第十四解訖

天成二年正月李嚴至成都知祥置酒召嚴執嚴下斬之三年唐徙趙季良爲果州團練使﹝云云﹞是歲唐師伐荊南

今按明宗本紀天成二年二月西川節度使孟知祥殺其兵馬都監李嚴戊戌山南東道節度使劉訓爲南面招討使以伐荊南又西方鄴傳云明宗入洛明年髙季興叛明宗遣襄州節度使劉訓等招討由此言之則明宗以天成二年伐荊南明矣而世家以爲三年則誤也

敬瑭軍旣旋所在守將又棄城走明宗憂之以責安重誨重誨懼自請行

今按安重誨傳云董璋等反遣石敬瑭討之西川路險阻糧運甚艱每費一石而致一斗自闗以西民苦輸送往往亡聚山林爲盜賊明宗謂重誨曰事勢如此吾當自行重誨曰此臣之責也乃請行重誨行至三泉被召還又朱弘昭傳云石敬瑭伐蜀久無功明宗遣安重誨督軍重誨至鳳翔弘昭迎謁禮甚恭弘昭卽奏言重誨怨望又陰遣人馳告敬瑭使拒重誨會敬瑭以糧餉不繼遂燒營返軍重誨亦以被讒召還得罪由是言之則是非敬瑭軍旣旋而後重誨請行也世家之說誤矣遣

工部尙書盧文紀冊封知祥爲蜀王

今按盧文紀傳文紀𨿽嘗爲工部尙書自後左遷當使蜀時乃太常卿耳

孟昶一事

李昊云唐徳宗皇子評生四歲而卒贈揚州大都督封肅王此故事也

今按唐肅王名詳非評字也此蓋李昊以犯知祥嫌名故易之爲評耳今史記不明述其因而注者又不解之讀者何從而知也

○南唐世家

李景二事

楚王馬希廣爲其弟希萼所弒希萼自立

今按馬希廣世家希萼乃希廣之兄也

十年分洪州髙安淸江萬載上髙四縣置筠州

今按職方考中已具言之矣今此又書顯爲重復也

○東漢世家

劉旻二事

旻出陰地攻晉州爲王峻所敗

今按王峻傳旻聞周兵大至卽解去未嘗與峻交鋒安得云爲峻所敗也

旻自敗於髙平已而被圍以憂得疾明年十一月卒

今按本紀周太祖以廣順四年甲寅歲正月丙子朔有事於南郊太赦攺元爲顯徳元年是月壬辰太祖崩丙申世宗卽位二月漢人來討攻自潞州三月乙酉如潞州癸已及劉旻戰於髙平敗之六月乙已班師又按十國年譜甲寅世宗顯徳元年正月卽位卽劉旻之幹佑七年乃注云是歲承鈞立以此推之則是世宗以顯徳元年甲寅歲圍太原至六月班師是歲旻卒承鈞立也今世家乃云明年十一月卒則與本紀年譜不相應蓋世家誤有明年二字也

五代史纂誤卷下

