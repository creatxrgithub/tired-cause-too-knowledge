三楚新錄宋周羽●卷一馬氏﹐諱殷﹐上蔡人也﹐自云伏波之後。唐末濁亂﹐所在豪俠競起。時殷方處卒伍之列﹐隨渠師何氏南侵長沙﹐據之。殷戰頻有功﹐何乃擢爲裨將﹐且命爲邵州刺史。殷寬厚大度﹐能得士之死力。何氏卒﹐諸將在外者﹐皆擁兵歸﹐以爭其位﹐惟殷領士卒如故﹐且素服爲何氏發喪﹐識者謂之知禮。未幾﹐眾軍各殺其帥﹐使人共迎殷爲主。初﹐眾軍之迎殷也﹐值夜﹐殷甚疑懼﹐欲拒而不行。將曉﹐忽睹一人﹐黑色而貌甚雄偉﹐手執大棒﹐鞠躬趨進﹐報曰「軍國內外平安。」俄而不見。由是殷以爲嘉兆﹐其心始安﹐乃謂所親曰「吾之此行﹐未必不爲福。」及至﹐眾果欣躍而奉之。殷立﹐且使人間道上表﹐僖宗在蜀﹐聞之甚悅﹐據其表。遣使朱書禦札﹐許自開國﹐立臺置卿相﹐分天子之半仗焉。楊行密據有淮南﹐聞其建國﹐且遣舟師數萬伐之。比至城下﹐殷登樓指麾﹐一鼓而破其兵﹐伏屍流血﹐湘水爲之丹焉。自是四方懾伏﹐無敢侵之。嶺外廖光圖自韶陽叛﹐舉族來奔﹐其部曲隨而至者數千人。殷以其豪而眾多﹐將拒而不納﹐或有諫者曰「廖者料也﹐馬得必肥﹐是家國彊霸之兆﹐何爲而拒之﹖」遂待之以禮。因命光圖爲永州刺史。光圖具陳南越可取之狀﹐言甚激切。殷亦將開拓疆土﹐聞其所陳甚善﹐使其部將李勛將數萬眾擊南越。未數月﹐拔桂管十八城﹐劉Ζ懼而乞盟。勛卽李老虎也﹐勇壯絕倫﹐每一餐費肉十數斤﹐皆割爲大臠而啖之﹐故時人號曰「老虎」。先是﹐桂管兒童每聚戲﹐呼曰「大虫來﹗」號呼而走。及勛拔桂管﹐論者以爲應。莊宗反正﹐下詔徵諸侯入覲。馬殷以年老不行﹐命長子希範入朝。希範多辧﹐善於應對。及至﹐莊宗謂曰「朕聞卿部內有洞庭湖﹐其波無際﹐有之乎﹖」對曰「有之﹐陛下一旦南巡狩﹐則此湖不足以飲馬耳。」莊宗大悅。旣而曰「比聞馬氏之國﹐必爲髙郁所圖。今有子如此﹐髙郁何能可得邪﹖」髙郁﹐殷之謀臣也﹐莊宗將去其爪牙﹐故以是言離間﹐而希範不察。及歸﹐果使人構其罪﹐郁竟至棄市。自是﹐識者知其不克霸焉。初希範之入覲﹐途經淮上﹐時桑維翰旅遊楚泗間﹐知其來﹐遽謁之﹐且曰「僕聞楚之爲國﹐挾天子而令諸侯﹐其勢不可謂之卑也。加以利盡南海﹐而公室大富。足下之來﹐非傾府庫之半﹐則不足以供芻粟之費。今僕貧者﹐敢以萬金爲請﹐惟足下濟之。」希範輕薄公子﹐睹維翰形短而腰長﹐語魯而且丑﹐不覺絕倒而笑之。旣而贈與數百縑。維翰大怒﹐拂衣不顧而去。及殷薨﹐希範立。時維翰已爲宰相﹐奏削去半仗﹐止稱天策上將軍楚王而已﹐其卿相臺閣皆罷之。然希範性剛愎﹐好以誇大爲事﹐𨿽去半仗﹐而軍國制度皆擬乘輿。乃大興土功﹐建天策府﹐中構九龍殿﹐仍以沈香爲龍﹐其數八﹐各長百尺﹐皆抱柱而相向﹐作趨捧之勢﹐而希範坐於其間﹐自謂一龍也。每淩晨將坐﹐先使人焚香於龍腹中﹐煙气郁然而出﹐若口吐焉。自近古以來﹐諸侯王之奢僭﹐未有如此之盛者也。時處士戴偃﹐賢而有才﹐嫉其過度﹐自稱元黃子﹐作《漁父詩》百篇諷之。希範聞而不說﹐遂禁錮士庶無與之交﹐偃竟至餓死。麾下將丁思覲﹐雄傑之士﹐以希範气度不廣﹐乃上書曰「今四海分裂﹐中原之地﹐才十數州﹐而大王克紹先業﹐爲諸侯之長﹐未聞折一馬爲天子計﹐此愚臣所以爲恥也﹐惟大王思之。」希範覽而怒。未幾﹐削思覲官。希範淫而無禮﹐至於先王妾媵﹐無不通。又使尼潛搜士庶家女有容色者﹐皆彊取之﹐前後約及數百﹐然猶有不足之色﹐乃曰「吾聞軒轅禦五百女以升天﹐吾其庶幾乎﹖」未幾﹐死﹐大爲識者所笑。先是﹐旣殺髙郁﹐數睹形影﹐將死﹐郁又晝見﹐時謂之冥報焉。時異母弟希萼爲永州刺史﹐聞其死﹐自以長而當立﹐具舟楫以歸。及至長沙﹐眾且立嫡弟希廣矣。遽命希萼爲鼎州刺史。初﹐牙將張萬敵建議以希萼居長﹐立之則順﹐而記室李臯爭之曰「吾聞立嗣君以冢嫡﹐希萼乃婢妾所生﹐安可立之乎﹖」萬敵退而嘆曰「惜哉李公﹗禍自此始。」未幾﹐希萼果自鼎州舉兵叛﹐將襲長沙。希廣聞之﹐遽命將許可瓊拒之。旣而可瓊倒戈以降﹐希廣計無所出﹐然素好釋氏﹐乃披緇衣﹐召眾僧念佛﹐以爲禳厭。比及城陷﹐念誦之聲不輟﹐其爲墨昧﹐皆此類也。尋爲希萼縊殺之。且命捕李臯﹐有擒而至者﹐希萼責之曰「吾𨿽生於庶孽﹐然托體於先君﹐汝何見毀而不使吾繼立耶﹖」臯無以對。命壯士臠其肉而殺之。先是﹐臯問術士陳承福曰「吾壽幾何﹖」對曰「九十。」至是﹐議者以爲九十乃倉卒而死焉。旣而希萼淫於酒色﹐多爲不道。小門使謝延澤有美貌﹐希萼逼幸之﹐每引延澤入內閣﹐與妻妾間坐而飲﹐大爲眾心所惡。其弟希崇乘其釁而作亂﹐擒希萼而囚於衡陽。旣而悔焉﹐遽命舟楫追之﹐約於長沙南五十里地號昭澤沈之。路經衡山縣﹐豪族廖光圖子仁勇﹐聞其來﹐與叔凝議曰「希萼長而被廢﹐今又見追﹐此必不免。吾屬受先王重恩﹐而不能爲之除禍亂﹐安社稷﹐豈所謂居水土乎﹖」乃率數百人劫而立之﹐號衡山王﹐以衡山縣爲府。且使人募兵﹐數日之間﹐眾及一萬﹐郡縣多起兵應之。希崇懼﹐求救於吳。時吳命邊鎬將兵來救﹐其實伐也。初童謠云「鞭打馬﹐馬急走。」鎬至﹐希崇知其謀﹐又將拒焉。或以童謠爲諫﹐希崇不得已﹐遂降。及希萼見鎬﹐且請入吳。於是鎬以禮遣希萼及希崇舉族而行。先是﹐吳欲加兵而來﹐以鎬多藝﹐且使詐爲僧﹐以遊長沙﹐旣至﹐且弄鈸行乞。未幾﹐詐亡去。故吳竟以爲將。而鎬非將才﹐每出師皆載佛事而行﹐時自祝以請福﹐由是三軍解體。及武陵酋豪王逵擁兵至﹐竟宵遁焉。先是﹐馬氏之彊聞海內﹐諸院公子長幼各八百餘人﹐皆以侈靡放蕩爲務﹐識者多非之。公子之徒聞而且恐。時有國師張氏紿之曰「彼所以見非者﹐恐祚之不永也。如君昆仲之眾﹐使更而王﹐亦有八百年之家國﹐何憂何懼乎﹖」於是時﹐郊外有鄧翁者聞而嘆曰「文武之道﹐未嘗介意﹐而更納虛誕之說以自安﹐此輩吾見其死於溝壑有日矣﹗」及邊鎬師至﹐果驗﹐然星散寒餒而卒者﹐過半焉。●卷二周氏﹐諱行逢﹐武陵人也﹐世耕鋤爲業﹐嘗犯法。顯徳中﹐馬氏荒亂﹐吳命邊鎬將兵伐之﹐浹旬﹐盡有湘中之地。時鎬𨿽克勝﹐然安撫無策﹐故民多怨叛。武陵酋豪王逵﹑劉咬牙等十數人﹐乘眾心之怨﹐謀舉兵襲之﹐未數日而有八千之眾﹐行逢始預焉。倍道兼行﹐遇夜﹐奄至城下﹐於是鼓噪﹐斬門而入。時鎬軍驟勝﹐士卒解甲﹐不復防禦﹐又當昏黑之際﹐忽聞兵入﹐倉卒驚駭﹐計無所出﹐皆束手就戮。遲明﹐死者十有八九﹐鎬以單騎遁走。於是逵據其地﹐上表於朝廷﹐天子嘉之﹐就除湖南節度兼中書令。逵素雄豪﹐得志之後﹐不拘小禮﹐其車服制度擬於王者。先是﹐吳有術士﹐言南楚之分﹐气色甚盛﹐以目觀之﹐將有王氏起焉。僞主聞而憂之﹐且問曰「今之諸將處於南楚者﹐誰爲王姓﹖」或對曰「有永州刺史王溫耳。」僞主疑其當之﹐謀殺溫。且遣使拜溫爲徵南將軍﹐賜以印綬﹑巾帶﹐密於巾中置毒。及使至﹐溫拜﹐命著巾。俄頃﹐腦裂而死。未幾﹐逵舉兵襲長沙而據之﹐卽其應也。逵好功名﹐嘗秣馬厲兵﹐以俟徵戰。時行逢已爲麾下將﹐眾頗服其才略﹐逵因命爲副貳。行逢𨿽受命﹐然終以逵非君長之才﹐自是密結心腹以圖之。未幾﹐逵自領兵侵南越﹐畱行逢知畱後事。而行逢因忽謂所親曰「王公逵必不返。然以後事付吾者﹐所謂以雲雨資蛟龍也﹗吾何憂乎﹖」及逵方至桂陽﹐果爲越兵所破﹐逵僅以身免﹐旣而死於路。行逢竟代其位。時軍吏多武陵人﹐咸有戀土之心﹐或說行逢曰「夫富貴不還鄕﹐如衣錦夜行。公起於徒步﹐自署爲列侯﹐可謂富且貴矣﹗然而無西還意﹐使鄕人父老﹑平生親知將何以瞻望風采邪﹖」行逢感悟﹐卽日命駕歸武陵﹐以武陵爲西府。且使人迎其妻潘氏。潘貌素陋﹐然爲性剛烈﹐𨿽行逢已爲侯王﹐而待之蔑如也。先是﹐所侍皆勸之﹐使詣行逢﹐笑而對曰「夫人爲心﹐自非聖賢﹐必多變動。以吾旣老且醜﹐𨿽欲往﹐而公豈以曩時之心相向哉﹖惟有死而已。」時聞者未以爲然。及使至﹐果不從命。惟躬率婢僕以耕織自給﹐至於賦稅﹐亦及時輸納﹐未嘗逋欠。行逢止之而不從﹐曰「賦稅者﹐官物也﹐豈以己爲主而自免之哉﹖」行逢聞而有慚色。時兵革之後﹐郡邑官吏以聚斂爲務。行逢患之﹐乃潛使人察其姓名﹐一旦卒然除去。自是﹐管內稍稍淸肅。至於建官設職﹐亦皆愼其選擇。嘗有女婿乞補吏﹐行逢度其非才﹐乃曰「吏﹐所以理民也。今觀汝不堪其事﹐吾當爲汝置鍬犁數具﹐汝能用之鋤種以養老幼﹐亦是美事﹐何祿之求﹖」於是竟不補焉。時一方翕然﹐號爲英主。然多猜忌﹐好發人陰事﹐故麾下將帥恐其不免﹐多有謀叛﹐而行逢亦能預爲之備﹐往往事有未發而誅。於是公府凜然﹐入者若覆冰雪。先是﹐前進士何景山爲王逵記室﹐每輕忽行逢。行逢得志﹐命景山爲益陽令。未幾﹐因事縛景山﹐投之於江﹐謂曰「汝嘗佐王逵﹐今王逵已死﹐且爲吾告龍王。」其殘忍皆此類也。故天策學士徐仲雅有淸才﹐然其性好以滑稽輕薄爲事。國破之後﹐傷於凍餒。行逢素聞其名﹐且以窮困謂必能攺節﹐因使召之﹐命爲節度判官。初﹐王逵之起兵也﹐知設官有輕重﹐權欲其得眾﹐苟能應募﹐皆置司空﹑太保以誘之。自是﹐武陵村落﹑ㄩ市﹐豪橫之輩稱司空﹑太保者無算。及仲雅至﹐行逢問曰「自吾遷鎭西土﹐控雄盛之地﹐四境懼之乎﹖」仲雅對曰「公管內﹐滿天『太保』﹐滿地『司空』﹐何不懼之﹖」行逢不悅。未幾﹐大宴僚吏﹐而仲雅在座。行逢又與之論事。然行逢夷音﹐每呼字﹐音多誤。仲雅因戲之曰「不於五月五日翦卻舌頭﹐使語音乖錯如此。」行逢大怒。然仲雅嘗歷事馬氏﹐諸士民信之久矣﹐故不敢加誅。後仲雅竟以忤旨去職﹐因退居山寺。暇日﹐視羣僧爭剝棕枝﹐乃詠其樹曰「葉似新蒲綠﹐身如亂錦纏。任君千度剝﹐意气自衝天。」蓋怨行逢之斥而謗之也。有鄧洵美者﹐連郡人也。登進士第﹐將歸連﹐上箋行逢﹐署館驛巡官。洵美背傴﹐時謂之「鄧馱」。爲性迂僻﹐皆類其形﹐眾咸不悅之。故𨿽處幕府僚﹐而食貧不暇給。同年王溥爲相﹐聞洵美不得志﹐乃爲詩曰「彩衣我已登黃閣﹐白社君猶困故廬。」自是﹐行逢稍優給之。未幾﹐給事中李至﹐亦洵美同年也﹐相見話舊﹐不覺號慟。古人布衣交不及此也。久而忤行逢。無鑑﹐乃貶爲易俗場官。須臾﹐又使人詐爲山賊﹐突入公署﹐殺之。聞者無不痛惜。後李再奉命祠南嶽﹐知洵美墳在近﹐乃爲詩弔之曰「今日向君墳畔過﹐不勝懷抱暗酸辛。」李觀象爲節度副使﹐以行逢嚴酷﹐恐及禍﹐乃寢紙帳﹐臥紙被。行逢信而用之﹐凡軍府事﹐無輕重﹐皆決於觀象。而觀象性多嫉忌﹐好蔽人之善。零陵儒士蔣密﹐能吟詠﹐頗得風騷之旨﹐嘗題《云桑》﹕「綺羅因片葉﹐桃李謾同時。」大爲作者所許。觀象聞之﹐佯驚曰「此漢詩﹐何蔣密之能爲﹖」士林以此鄙之。及行逢病﹐又托疾﹐復命子保權師尊之﹐且謂保權曰「麾下將校有凶狠難制者﹐除之巳盡﹐惟衡州張文表耳。吾死之後﹐此人必叛﹐萬一不可敵﹐當舉族北歸﹐無使骨肉落虎狼之口。」言訖﹐奄然而逝。未數月﹐張文表果叛於衡州﹐舉舟師順流而下﹐以襲長沙。時行軍司馬廖簡知畱後事﹐方與軍吏聚會﹐有報「文表至」﹐簡素輕文表﹐殊不介意﹐且謂軍吏曰「黃口小兒﹐到而擒之﹐何憂乎﹖」乃伐鼓飲酒如初。於是至晚﹐文表已入城﹐麾軍直至會所。時簡已醉﹐不能發弓矢﹐惟按膝作气而已。文表親以戈戮之﹐在坐間遇害者數十人。時保權年方十三﹐而英爽有膽气﹐聞叛﹐嘆曰「先君可謂知人矣﹗僕𨿽無能﹐安可使軍國落此賊手乎﹖」遽命部將楊師率萬餘眾討之。及師將行﹐又親出餞送﹐仍泣對三軍曰「先君薨背﹐墳土未幹﹐而凶賊悖逆﹐實保權不孝所致也﹗安敢勞於諸君。幸先君之故﹐無忘戮力﹐苟滅此賊﹐安先君於地下﹐足矣﹗各希勉之。」其吐气發言﹐義形於色﹐三軍無不感激。然保權猶慮其敗﹐且馳表而乞師。未逾旬﹐而師已大破文表於平亭津﹐仍梟文表之首於是﹐餘黨皆戮。初﹐文表將叛﹐猶豫未定﹐有從者夜夢文表頷上出一龍﹐及明以告文表﹐而文表大悅﹐曰「此天命我也﹗」於是舉兵。及敗﹐論者以龍神物也﹐而出於頷﹐是禍將作﹐神出焉。保權以文表已滅﹐且命使止師﹐不意王師已破江陵﹐而逼境矣。保權懼﹐召李觀象議之﹐觀象曰「夫請王師者﹐以討賊張文表故也。今文表已破﹐而王師不還﹐豈非朝廷將有事於南地乎﹖然我國之所恃者江陵之在北境耳﹐今江陵已束手不能自救﹐其欲與王師相拒﹐此所謂魚入沸鼎﹐而更鼓腮掉尾﹐其可免乎﹖惟公善自圖之﹐無失子孫萬世之利也。」何權不得已﹐乃出郊迎王師﹐且請入覲。天子聞而悅之﹐命以禮遣。旣至族宗﹐封拜有差。先是﹐行逢頗以淫祀爲患﹐管內祠廟﹐自非前代有功及民者﹐皆令毀拆之﹐約省祭祀之費三分之一。時有識之士忻然﹐以爲明斷。及末年﹐酷信釋氏﹐每一歲之間﹐設大會齋者四﹐無非破耗國用。仍度僧建寺﹐所在不輟。因暇復召羣僧於府中講唱﹐而己自執鑪焚香而聽。凡披緇之士﹐𨿽三尺童子﹐皆搶地伏拜之﹐𨿽梁武篤好﹐未之加也﹐故君子知其不克永世矣。●卷三髙氏﹐諱季興﹐字貽孫﹐峽州峽石人也﹐東魏司徒昂之後﹐幼好武而有膽气。榦符末﹐所在寇賊競起。時梁祖爲元帥﹐專徵伐﹐潛有飛揚跋扈之志﹐思得義勇者與之同力。時季興潛察之﹐乃謁梁祖於郊。梁祖見之﹐悅﹐尋拔爲制勝軍使。其後﹐累從徵討﹐以功授宋州團練使。未幾﹐移授荊南兵馬畱後。及梁祖禪代﹐正拜江陵尹兼管內節度觀察處置等使。季興以江陵古之重地﹐又當天下多事﹐陰有割據之志。乃大興力役﹐重築城壘﹐執畚者逮十數萬人﹐皆將校賓友負土助焉。其郭外五十里墳冢﹐皆令發掘﹐取磚以之。及土功畢﹐陰慘之夜﹐皆聞鬼哭﹐鬼火數起﹐將撲之﹐奄然而滅。如此者﹐累月方定﹐論者以爲發掘墳冢﹐使幽魂不安故也。時諸侯爭霸﹐急於用人。進士梁震登第後﹐薄遊江陵﹐季興請爲掌書記。震性抗直﹐臨事敢言。時莊宗反正﹐下詔徵諸侯王入覲。季興忻然﹐奉詔將行﹐震諫曰「朝廷自反正後﹐有吞並諸侯之心。若我繕甲以自守﹐猶恐不保其地﹐況敢拋棄軍國﹐千里入覲哉﹖且又今之諸侯爲梁朝舊人者惟公耳﹐安知朝廷不以仇敵相待耶﹖幸望圖之﹐無使懷王之患復見於今日也。」季興曰「吾計決矣﹗多言奚爲﹖」及至﹐莊宗果欲畱之。及歸﹐值夜﹐將吏﹑父老出迎於郊外﹐季興乃握震手曰「不聽君言﹐幾葬虎口。」初﹐季興方對﹐莊宗謂之曰「今天下負固不服者﹐惟吳與蜀耳。聯今欲先有事於蜀﹐而蜀地險阻﹐尢難之。江南才隔荊南一水耳﹐朕欲先徵之﹐卿以爲何如﹖」季興對曰「臣聞蜀國地富民饒﹐獲之可建大利﹐江南國貧﹐地狹民少﹐得之恐無益。臣願陛下釋吳先蜀。」時莊宗意欲伐蜀﹐及聞季興之言﹐大悅。未兪年﹐莊宗伐蜀﹐季興私自喜曰「此吾以計紿之﹐彼乃信而用耳。」未幾﹐遣使冊季興爲南平王。秀興謂震曰「此恐吾與蜀連衡故也。」及蜀破﹐書至﹐季興方食﹐落箸而嘆曰「此吾之失計也﹗所謂『倒持太阿﹐授人以柄』。」梁震曰「大王勿憂﹐今蜀𨿽破﹐未必爲福。」未幾﹐莊宗宴駕﹐果再亂﹐一如梁震之言。初﹐季興嘗從梁祖出徵﹐引軍旦發﹐至逆旅﹐未曉﹐有一嫗秉燭開門而迎﹐其禮甚謹。季興頗疑而問之﹐嫗對曰「妾適夢金甲人推門呼曰﹕『宜速起﹐有王者來。』及起開門﹐果有君子至﹐豈非所謂王者邪﹖所以不敢褻慢耳。」季興大悅。後果然。洎季興卒﹐從誨立﹐震獨不悅﹐謂所親曰「先王平生與吾相見﹐兄弟之不若也。今日之下﹐安能屈節北面﹐復事其子邪﹖」於是求解職﹐退處於郊外﹐灌園鬻蔬爲別業﹐稱處士。每從誨以事召至府﹐則倒跨黃牛﹐往往直造廳事前。呼從誨不以官閥﹐止稱「大郎君」而已。從誨以其先王舊人﹐不忍以過殺之。有李載仁者﹐唐室之後也﹐唐末避亂於江陵﹐季興署爲觀察推官。載仁自負文學﹐常感季興見知﹐每從容接侍﹐不爲少禮。然爲性迂緩﹐一日將赴季興召﹐方上馬﹐無何﹐部曲相毆﹐載仁怒﹐且命急於廚中取飯並豬肉﹐令相毆者對餐之。仍令軍將戒之曰「如敢再犯﹐必當於豬肉中加之以酥﹗」聞者無不笑之。及從誨嗣立﹐有孫光憲者﹐本成都人也﹐旅遊江陵﹐方圖進取﹐從誨辟之﹐用爲掌書記。自是﹐凡箋奏收檄﹐皆出其手﹐載仁尸位而巳。由是﹐載仁遂與光憲有隙﹐光憲猶能避之﹐故論者多光憲。光憲每患兵戈之際﹐書籍不備﹐遇發使諸道﹐未嘗不厚賫金帛購求焉。於是三年間收書及數萬卷﹐然自負文學﹐常怏怏如不得志﹐又嘗慕史氏之作﹐自恨諸侯幕府不足展其才力﹐每謂交親曰「安知獲麟之筆﹐反爲倚馬之用﹖」因吟劉禹錫詩曰「一生不得文章力﹐百日空爲飽暖家。」有梁延嗣者﹐復州景陵人﹐唐天成中﹐將兵守復州監利。季興之入覲也﹐莊宗欲殺之﹐旣而逃歸﹐益懷怨憤﹐遂以兵攻取復之監利﹑星沙二縣。延嗣兵敗﹐爲季興所獲。至從誨旣立﹐擢爲大校﹐遂承制﹐授歸州刺史。未幾﹐又遷復州團練使﹐仍掌親軍。延嗣𨿽起非行陣﹐自以累典戎事。才年十九﹐諱健兒士卒之語﹐每聚談﹐或有傷犯之者﹐往往交遊變爲仇讎。光憲與延嗣年甲相亞居﹐常自謂筋力不衰。一旦赴球場﹐上馬左右扶持者甚眾﹐延嗣且在後笑曰「孰謂大卿年老而彌壯﹖觀其上馬輕健﹐良由扶持者眾爾﹗」光憲乃回顧曰「非因眾扶﹐蓋是老健。」延嗣不勝憤怒。論者以此少之。有王惠範者﹐平江軍節度保義之子﹐美風儀﹐好讀書。初﹐保義之奔荊南也﹐季興以爲行軍司馬。未幾﹐生惠範﹐及長﹐以門蔭爲文學﹐累遷觀察推官。從誨立﹐以女妻之﹐且以惠範本家將子﹐欲使自幕府事﹐掌內外軍政。惠範爲人﹐閒談不羈﹐聞之不悅﹐入告從誨﹐且辭之。自是復以從誨爲不知已﹐至軍國之事﹐皆不參預﹐但以金帛購求古書圖畫﹐日以披玩爲志焉。建隆三年﹐武安軍節度使周行逢薨﹐子保權嗣位。衡州刺史張文表不服﹐舉兵反﹐直入長沙﹐殺行軍司馬廖簡。保權懼﹐告急朝廷﹐乞王師爲援。朝廷遣宣徽使李處耘﹐領兵萬餘人救之。李以路由江陵﹐慮繼衝不測﹐先遣使諭之曰「比者王師救應﹐東道之主﹐誠在足下。然利在急速﹐故不淹畱﹐但假一向道﹐使於城外經過﹐幸矣﹗」繼衝將許之﹐猶豫未決。有大校李景威者﹐素勇悍﹐越次白繼衝曰「兵尙權變﹐城外之說實不可信。以臣觀之﹐彼實欲乘釁伐我耳﹗況今精兵數萬﹐自先王已訓練備矣﹐景威𨿽不才﹐願盡以相付﹐不顧性命﹐爲大王拒之﹗」繼衝聞之﹐曰「事未可知﹐爾勿憂也。」及王師至﹐果如景威之言。繼衝大懼﹐乃不得已﹐出郊迎王師。且請李公乞上表入朝﹐李公飛騎以聞﹐天子大悅﹐遣使就除繼衝徐州節度使﹐便道赴任。蓋孫光憲之謀也。景威以其不用己謀﹐遂扼喉而死﹐繼衝聞而傷之。先是﹐荊南尙使瓷器﹐皆髙其足﹐而公私競置用之﹐謂之髙足碗。至大軍一臨﹐舉族東遷﹐髙足之讖﹐一朝應之。蓋由天命﹐信矣哉﹗

