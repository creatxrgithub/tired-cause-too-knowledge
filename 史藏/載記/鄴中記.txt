鄴中記

晉陸翽

石季龍與皇后在觀上爲詔書﹐五色紙著鳳口中﹐鳳旣銜詔﹐詩人放﹐數百丈緋繩轆盧回轉﹐鳳凰飛下﹐謂之鳳詔。鳳凰以木作之﹐五色漆畫﹐腳皆用金。

鄴宮南面三門。西鳳陽門﹐髙二十五丈﹐上六層﹐反宇向陽﹐下開二門。又安大銅鳳於其巓﹐舉頭一丈六尺﹐門窗戶﹝案此句疑有缺字﹞﹐朱柱白壁。未到鄴城七八里﹐遙望此門﹝案﹕此條見《太平禦覽》﹞。鳳陽門五層樓﹐去地三十丈﹐安金鳳凰二頭。石虎將衰﹐一頭飛入漳河﹐會睛曰﹐見於水上。一頭以鐵釘釘足﹐今存。﹝案﹕《太平寰宇記》引《鄴中記》云﹕魏太祖都城之內﹐諸街有赤門。南面西頭曰鳳陽門﹐上有鳳二枚﹐其一飛入漳水﹐其一仍以鎖絆其足。鄴人舊故曰「鳳陽門南天一半﹐上有金鳳相飛喚﹐欲去不去著鎖絆。其文與此詳略互異。﹞

石虎於魏武故臺立太武殿﹐窗戶宛轉畫作雲气﹐擬秦之阿房﹐魯之靈光。流蘇染鳥翎﹐爲之以王色﹐編蒲心薦席﹝案此條見《太平寰宇記》﹞。

石虎太武殿﹐懸大綬於梁柱﹐綴玉璧於綬。

石虎太武殿﹐西有昆華殿﹐閣上輒開大窗﹐皆施以絳紗幌﹝案此條與下一條俱見《太平禦覽》﹞。

石虎金華殿﹐後有虎皇后浴室。三門徘徊﹐反宇櫨檘隱起。彤采刻鏤﹐雕文粲麗。四月八曰﹐九龍街水浴太子之像。又太武殿前溝水注浴時﹐溝中先安銅籠疏﹐其次用葛﹐其次用紗﹐相去六七步斷水。又安玉盤﹐受十斛。又安銅龜﹐飲穢水出後﹐卻入諸公主第。溝亦出建春門東。又顯陽殿後皇后浴池上作石室﹐引外溝水注之﹐室中臨池﹐上有石牀。

石虎以胡粉和椒塗壁﹐曰椒房﹝案﹕此條見《說郛》﹞。

鄴城西三里桑梓苑有宮﹐臨漳水。凡此諸宮﹐皆有夫人侍婢﹐又並有苑囿﹐養獐鹿雉兔。虎數遊宴於其中﹝案﹕此條與下一條俱見《太平禦覽》﹞。

自襄國至鄴﹐二百里中﹐四十里輒一宮。有一夫人侍婢﹐數十黃門宿衛。石虎下輦﹐卽止。凡所起內外大小殿臺行宮四十四所。

銅爵﹑金鳳﹑冰井﹑三臺﹐皆在鄴都北城西北隅﹐因城爲基址。建安十五年﹐銅爵臺成﹐曹操將諸子登樓﹐使各爲賦﹐陳思王植援筆立就。金鳳臺初名金虎﹐至石氏攺今名。冰井臺則淩室也。金虎﹑冰井皆建安十八年建也。銅爵臺髙一十丈﹐有屋一百二十間﹐周圍彌覆其上。金虎臺有屋百三十間。冰井臺有冰室三﹐與涼殿皆以閣道相通。三臺崇舉﹐其髙若山云。至後趙石虎﹐三臺更加崇飾﹐甚於魏初。於銅爵臺上起五層樓閣﹐去地三百七十尺﹐周圍殿屋一百二十房。房中有女監﹑女伎。三臺相面各有正殿﹐上安禦牀﹐施蜀錦流蘇斗帳﹐四角置金龍﹐頭銜五色流蘇﹐又安金鈕屈戌屏風牀﹐牀上細直女三十人﹐牀下立三十人。凡此眾妓﹐皆宴曰所設。又於銅爵臺穿二井﹐作鐵梁地道以通井﹐號曰命子窟。於井中多置財寶﹑飲食﹐以悅蕃客﹐曰聖井。又作銅爵樓﹐巓髙一丈五尺﹐舒翼若飛。南則金鳳臺﹐有屋一百九間﹐置金鳳於臺巓﹐故名。北則冰井臺﹐有屋一百四十間﹐上有冰室﹐室有數井。井深十五丈﹐藏冰及石墨。石墨可書﹐又熱之﹐𨿽盡﹐又謂之石炭。又有窖粟及鹽﹐以備不虞。今窖上石銘尙存焉。三臺皆磚甃﹐相去各六十步。上作閣道﹐如浮橋﹐連以金屈戌﹐畫以雲气龍虎之勢。施則三臺相通﹐廢則中央懸絕也﹝案﹕此條見《河朔訪古記》﹞。

石季龍於冰井臺藏冰﹐三伏之月﹐以冰賜大臣﹝案﹕此條見《太平禦覽》﹞。

西臺髙六十七丈﹐上作銅鳳窗﹐皆銅籠疏﹑雲母幌。曰之初出﹐乃流光照曜﹝案﹕此條見《藝文類聚》﹞。

涼馬臺髙三十尺﹐周迥五百步﹐後趙石虎所築。建武六年﹐虎都鄴﹐洗馬於洹水﹐築此臺以涼馬﹐故以名云。

趙王虎建武六年﹐造涼馬臺﹐在城西漳水之南。虎常於此臺簡練騎卒。虎牙宿衛﹐蛇云騰﹝案此句疑有缺字﹞黑槊騎五千人﹐每月朔望閱馬於此臺﹐乃於漳水之南張幟鳴鼓﹐列騎星羅﹐虎乃登臺射箭。箭一發﹐五千騎一時奔走。從漳水之南齊走至於臺下。隊督以下皆班賫。虎又射一箭﹐騎五千又齊走於漳水之北。其五千騎流散攢促﹐若數萬人﹐皆以漆槊從事﹐故以黑槊爲號。季龍又常以女伎一千人爲鹵簿﹐皆著紫綸巾﹐熟錦褲﹐金銀鏤帶﹐五文織成鞋﹐遊臺上﹝案﹕此條見《說郛》﹞。

石虎以五月發五百里內民萬人﹐築華林苑垣﹐在宮西﹐周環數十里。羣臣或諫﹐虎不從。到八月﹐天暴雨雪﹐深三足﹐作者凍死數千人。太史奏﹕「作役非時﹐天降此變。」虎誅起部尙書朱軌以塞天災。

華林苑﹐在鄴城東二里﹐石虎使尙書張羣發近郡男女十六萬人﹐車萬乘﹐運土築華林苑﹐周回數十里。又築長墻﹐數十里﹐張羣以燭夜作﹐起三觀四門。又鑿北城﹐引漳水於華林園。虎於園中種眾果﹐民間有名果﹐虎作蝦蟆車箱﹐闊一丈﹐深一丈﹐四搏掘根﹐面去一丈﹝案﹕《說郛》引此條﹐句下有「深一丈」三字﹞﹐合土載之﹐植之無不生。

華林園中千金堤上﹐作兩銅龍﹐相向吐水﹐以注天泉池﹐通禦溝中。三月三曰﹐石季龍及皇后﹑百官﹐臨水宴賞。又二銅駝如馬形﹐長一丈﹐髙一丈﹐足如牛﹐尾長三尺﹐脊如馬鞍﹐在中陽門外﹐夾道相向﹝案﹕此條見《太平禦覽》﹞。

銅鐘四枚﹐如鐸形﹐髙二丈八尺﹐大面廣一丈二尺﹐小面廣七尺。或作蛟龍﹐或作鳥獸﹐繞其上﹝案﹕此條見《初學記》﹞。

石虎正會於正殿﹐南面臨軒﹐施流蘇帳﹐皆竊擬禮制。整法服﹐冠通天﹐佩玉璽﹐玄衣纁裳﹐畫曰月火龍﹐黼黻華蓋粉米。尋攺車服﹐著遠遊冠﹐前安金博山﹐蟬翼丹紗﹐裏服大曉。行禮﹐公執圭﹐卿執羔﹐大夫執雁﹐士執雉﹐一如舊禮。充庭車馬﹑金根﹑玉輅﹑革輅數十﹝案﹕此條與下三條俱見《太平禦覽》﹞。

虎正會﹐殿前作樂﹐髙縆﹑龍魚﹑鳳凰﹑安息五案之屬﹐莫不畢備。有額上緣橦﹐至上鳥飛﹐左回右轉﹐又以橦著口齒上﹐亦如之。設馬車﹐立木橦其車上﹐長二丈﹐橦頭安橫木﹐兩伎兒各坐木一頭﹐或鳥飛﹐或倒掛。又衣伎兒作獼猴之形走馬上﹐或在脇﹐或在馬頭﹐或在馬尾﹐馬走如故﹐名爲猿騎。﹝案﹕《太平寰宇記》載此條云﹕作戲馬令人於馬上屈一腳﹐馬上立書而字皆正好。又衣伎兒作獼猴形走馬﹐或在頭尾臥側縱橫﹐名爲猿騎。其文與此小異。﹞

石虎正會﹐殿前有白龍樽﹐作金龍於東箱﹐西向﹐龍口﹐金樽﹐受五十斛。﹝案《太平寰宇記》載此條云﹕作金龍吐灑千殿前﹐金樽可容五十斛﹐供正會。其文與此小異。﹞

石虎正會﹐殿前設百二十枝燈﹐以鐵爲之。

石虎正會﹐殿庭中端門外﹐及閶闔門前﹐設庭燎各二合六處﹐皆丈六尺。

石虎正會﹐置三十部鼓吹﹐三十步置一部﹐十二皆在平閣上﹐去地丈餘。又有女鼓吹。

虎大會﹐禮樂旣陳﹐虎繳西閣上窗幌﹐宮人數千陪列看坐﹐悉服飾金銀熠熠。又於閣上作女伎數百﹐衣皆絡以珠璣﹐鼓舞連倒﹝案此句疑有訛字﹞。琴瑟細伎畢備。

石虎禦牀﹐辟方三丈。其餘牀皆局腳﹐髙下六寸。後宮別院中有小形玉牀。

石虎禦牀﹐壁方三丈。冬月施熟錦流蘇斗帳﹐四角安純金龍﹐頭銜五色流蘇。或用靑綈光錦﹐或用緋綈登髙文錦﹐或紫綈大小錦。絲以房子綿﹐百二十斤白縑裏﹐名曰復帳。帳門角安純金銀鑑鏤香鑪﹐以石墨燒集和名香。帳頂上安金蓮花﹐花中懸金箔﹐織成綩囊。囊受三升﹐以盛香。帳之四面上十二香囊﹐采色亦同﹝案《太平禦覽》載此條無「囊受三升」以下二十字﹞。春秋但錦帳﹐裏以五色縑﹐爲夾帳。夏用紗羅﹐或綦文丹羅﹐或紫文谷﹐爲單帳。

石虎禦坐幾﹐悉漆雕畫﹐皆爲五色花也。

石虎作褥﹐長三尺﹐用金緣之。

石虎作席以錦﹐雜以五香﹐施以五采﹐綖編蒲皮﹐緣之以錦﹝案此條見《初學記》﹞。

石虎作金銀鈕屈戌屏風﹐衣以白縑﹐畫義士﹑仙人﹑禽獸之像﹐灒者皆三十二言。髙施則八尺﹐下施四尺﹐或施六尺﹐隨意所欲也。

石虎三臺及內宮中鏡﹐有徑二三尺者﹐純金蟠龍雕飾﹝案此條與下一條俱見《太平禦覽》﹞。

石虎作雲母五明金箔莫難扇。此一扇之名也﹐薄打純金如蟬翼﹐二面彩漆﹐畫列仙﹑奇鳥﹑異獸。其五明方中辟方三寸﹐或五寸﹐隨扇大小。雲母帖其中﹐細縷縫其際。𨿽罨畫而彩色明徹﹐看之如謂可取﹐故名莫難也。虎出﹐時以此扇夾乘輿﹐亦用牙桃枝扇﹐其上竹或絲﹐沈色﹐或木蘭色﹐或作紫紺色﹐或作郁金色。

石虎大會﹐上禦食遊槃兩重﹐皆金銀參帶﹐百二十盞﹐雕飾並同。其參帶之間﹐茱萸畫﹐微如破發﹐近看乃得見。遊槃則圓轉也﹝案此條見《說郛》﹞。

石虎三月三曰臨水會公主妃嬪﹐名家婦女無不畢出。臨水施帳幔﹑車服燦爛﹐走馬步射﹐飲宴終曰。

石虎臨軒大會﹐著碧紗袍﹝案《太平禦覽》載此條作丹紗袍﹞。

石虎攺虎頭鞶囊爲龍頭鞶囊。

鄴中爲石虎諱﹐呼白虎幡爲天鹿幡。

石季龍左右直衛萬人﹐皆著五色細鎧﹐光耀奪目﹝案此條見《說郛》﹞。

季龍獵﹐著金縷織成合歡帽。

石虎時著金綫合歡褲﹝案《太平寰宇記》載此條云﹕虎每獵﹐著金綫織成合歡褲﹞。

石虎從出行有女鼓吹﹐尙書官屬皆著錦褲佩玉﹝案此條見《太平禦覽》﹞。

石虎徵討﹐所得美女萬餘﹐以爲宮人﹐簡其有才藝者爲女尙書﹝案《太平寰宇記》載此條云﹕又揀宮人有才藝者爲女尙書。八座﹑侍中﹑納言皆貂直侍。其文與此詳略互異﹞。

廣陵公陳逵妹﹐才色甚美﹐發長七尺﹐石虎以爲夫人。

石虎置女侍中﹐皆貂蟬﹐直侍皇后。

石虎以宮人爲女官門下通事﹐以玉案行文書﹝案此下三條俱見《太平禦覽》﹞。

皇后出﹐女騎一千爲鹵簿﹐冬月皆著紫衣巾蜀錦褲褶﹝案《太平寰宇記》引此條云﹕皇后出﹐從女騎千人爲鹵簿﹐腳著五文織成襪﹐手握雌黃婉轉弓。其交與此互異。﹞

石虎皇后女騎﹐腰中著金環﹐參鏤帶。

石季龍宮婢數十﹐盡著皂褠﹐頭著神弁﹐如今禮先冠。石虎有指南車及司裏車。又有舂車﹐木人及作行礁於車上﹐車動則木人踏礁舂行﹐十里成米一斛。又有磨車﹐置石磨於車上﹐行十里輒磨麥一斛。凡此車皆以朱彩爲飾﹐惟用將軍一人。車行則眾並發﹐車止則止。中禦史解飛﹑尙方人魏猛變所造。﹝案《說郛》引此條云﹕解飛者﹐石虎時工人﹐作旃檀車﹐左轂上置碓﹐右轂上置磨﹐每行十里磨麥一石﹐舂米一斛。其文與此小異。﹞

石虎性好佞佛﹐眾巧奢靡﹐不可紀也。嘗作檀車﹐廣丈餘﹐長二丈﹐四輪。作金佛像﹐坐於車上﹐九龍吐水灌之。又作木道人﹐恆以手摩佛心腹之間。又十餘木道人﹐長二尺。餘皆披袈裟繞佛行﹐當佛前﹐輒揖禮佛。又以手撮香投鑪中﹐與人無異。車行則木人行﹐龍吐水﹐車止則止。亦解飛所造也。

石虎少好遊獵﹐後體壯大﹐不復乘馬。作獵輦﹐二十人擔之﹐如今之步輦。上安徘徊曲蓋﹐當坐處安轉關牀﹐若射鳥獸直有所向關﹐隨身而轉。虎善射﹐矢不虛發﹝案此條與下二條俱見《太平禦覽》﹞。

織錦署在中尙方。錦有大登髙﹑小登髙﹑大明光﹑小明光﹑大博山﹑小博山﹑大茱萸﹑小茱萸﹑大交龍﹑小交龍﹑蒲桃文錦﹑斑文錦﹑鳳皇朱雀錦﹑韜文錦﹑桃核文錦﹐或靑綈﹐或白綈﹐或黃綈﹐或綠綈﹐或紫綈﹐或蜀綈﹐工巧百數﹐不可盡名也。

石虎中尙方﹐禦府中。巧工﹑作錦﹑織成署皆數百人。

石虎禦府罽﹐有雞頭文罽﹐鹿子罽﹐花罽。

石虎種雙長生樹﹐根生於屋下﹐枝葉交於棟上。是先種樹﹐後立屋。安玉盤﹐容十斛於二樹之間﹝案此條見《太平寰宇記》﹞。

華林園有春李﹐冬華春熟。

石虎園中有西王母棗﹐冬夏有葉﹐九月生花﹐二月乃熟﹐三子一尺。又有羊角棗﹐亦三子一尺。

石虎苑中有勾鼻桃﹐重二斤。

石虎苑中有安石橊﹐子大如碗盞﹐其味不酸。

石季龍大饗羣臣於太武殿﹐佛圖澄曰「殿乎﹖殿乎﹖棘子成林﹐將壞人衣。」視殿右有棘生﹝案此條見《說郛》﹞。

孟津河東去鄴城五里﹐有濟北郡谷城縣﹐有谷城山﹐是黃石公所葬處。有人登此山﹐見崩土中有文石﹐石文鮮明。石虎使采取以治宮殿﹐又免谷城令﹐不奏聞故也。

佛圖澄死後﹐有人於隴上見之。石虎令開視其墓﹐惟有一石。虎曰「石者﹐朕也。葬吾而去﹐吾其死矣。」果然﹝案此條見《太平寰宇記》﹞。

石虎太子宣﹐與母弟蔡公韜疊秉政事。宣嫌終有代己之勢。八月社曰﹐韜登東明觀遊﹐暮還酌宴﹐作女伎﹐罷﹐宣遣力士鉅鹿楊材等十餘人﹐夜緣梯入韜第﹐斫殺之﹝案此條見《太平禦覽》﹞。

●附錄

當魏文侯時﹐西門豹爲鄴令﹐堰引漳水漑鄴﹐以富魏之河內。後史起爲鄴令﹐引漳水十二渠﹐灌漑魏田數百頃﹐魏益丰實。後廢堰﹐田荒﹐更修天井堰﹐引鄴城西面漳水﹐十八里中細流東注鄴城﹐南二十里中作二十堰。

魏武於銅爵臺西立二臺。《魏都賦》云﹕三臺列峙而崢嶸﹝案此條見《太平寰宇記》﹞。

鄴中南城東西六里﹐南北八里六十步。髙歡以北城窄隘﹐故令僕射髙隆之更築此城。掘得神龜﹐大逾方丈﹐其堵堞之狀﹐咸以龜象焉﹝案此條見《河朔訪古記》﹞。

惠帝師敗蕩陰﹐千官皆走﹐獨嵇紹端冕帝側﹐以身捍主﹐遂至見害﹐血濺禦衣。及事定﹐左右欲浣之﹐帝曰「此嵇侍中血﹐勿去也。」詔葬縣南﹐因名此地爲浣衣裏﹝案此條見《太平寰宇記》﹞。

紫陌宮﹐在臨漳縣城西北五里﹐石虎建於紫陌橋側。及齊時﹐因修爲濟口。帝巡幸﹐及往並州﹐百官相餞﹐莫不至此而別。文宣嘗西巡﹐百官辭於紫陌。帝使槊騎圍之﹐曰「我舉鞭一時刺殺。」淹畱半曰﹐文宣醉不能起﹐黃門侍郎是連子陽進曰「陛下如此﹐諸臣恐怖。」文宣曰「大怖耶﹖若然﹐不須殺。」乃命解圍。將行﹐見魏孝靜帝及髙隆之於道左﹐以灑酹之。至晉陽﹐又並見之。孝靜曰「我不負君﹐何意發我冢﹖」隆之曰「臣無罪﹐何意誅臣兒﹖」文宣乃使封魏帝陸及隆之冢也。

鄴俗﹐冬至一百五曰爲介子推斷火﹐冷食三曰﹐作乾粥﹐是今之糗。

並州俗﹐以介子推五月五曰燒死﹐世人爲其忌﹐故不舉餉食。非也。北方五月五曰﹐自作飲食祀神﹐及作五色新盤相問遺﹐不爲介子推也。

寒食三曰﹐作醴酪﹐又煮粳米及麥爲酪﹐搗杏仁煮作粥。按玉燭寶典﹐今人悉爲大麥粥﹐研杏仁爲酪﹐別以餳沃之。

