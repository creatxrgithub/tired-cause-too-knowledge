《金小史》明楊循吉

●卷一

金起自遼之屬部﹐號女眞﹐又曰女直﹐於夷狄中最微且賤者也。世居東海上﹐而在髙麗之北﹐有七十二部落﹐不相統制。遼興﹐旣吞諸蕃﹐於是﹐女眞之眾﹐有生﹑熟二種。熟女眞在南﹐生女眞在北﹐皆不得相通。而生女眞猶居其故地﹐其山曰長白山﹐江曰混同江﹐地方千里﹐多山林﹐產名馬﹐生金﹑北珠﹐而冬極寒。其俗勇悍耐饑渴﹐乘騎上下崖壁如飛﹐濟江河不用舟楫﹐浮馬而渡。人皆辮髮垂金環﹐嗜酒而好殺。無文字﹐與契丹言語不通。徵斂調發﹐刻箭爲號﹐事急者三刻其間。無大君長﹐皆散居山谷間﹐各推其家以爲主﹐而完顏部最彊。遼道宗時﹐部長楊割始稱雄﹐遼大國舅帳蕭解裏叛奔女眞﹐因命楊割除之。楊割獨斬解裏首以獻﹐而畱其眾不遣。謾云已誅絕﹐兵甲車馬稱已給有功﹐不以歸遼。遼君不得已﹐以爲生女眞部節度使﹐刻印與之。楊割不肯系遼籍﹐乃獨受使﹐辭其印。自是始設官政﹐治其部族﹐而多市鐵爲兵器﹐習戰鬥﹐其國日以彊大﹐陰有叛遼心﹐遼亦知其爲東方患者必此人也。

天祚卽位﹐楊割將死﹐以陰謀屬其子阿骨打﹝稱名﹐蓋用陳壽名孫氏例﹞。阿骨打長八尺﹐方頤隆準﹐沈毅寡言﹐顧視不端﹐而有大志﹐楊割私識焉。楊割死﹐又兄弟六傳﹐乃至阿骨打。阿骨打立﹐事遼益驕﹐遼不能制。遼君好畋獵﹐怠於政事﹐四方奏事﹐往往不見省。而遣銀牌大使﹐責貢諸蕃尢苛。初﹐五國產名鷹﹐海東靑在女眞東北﹐遼每歲命女眞發兵取之﹐必戰鬥而後得﹐女眞厭苦之。至天祚時﹐責貢尢甚﹐歲遣鷹坊子千餘人﹐越長白山捕海東靑﹐女眞不勝其擾﹐而遼之邊吏邀索無厭。於是諸部皆潛附阿骨打﹐欲畔遼。遼君如混同江釣魚﹐諸酋歌舞爲樂﹐阿骨打辭﹐遼君惡而欲誅之﹐其臣蕭奉先以爲無能爲﹐乃止。

初﹐阿骨打之兄烏雅束﹐與其屬部阿疏有怨﹐奪其城﹐阿疏亡歸遼﹐遼納之。烏雅束請阿疏﹐遼不與。至是﹐阿骨打懼誅﹐於是與其下謀起兵﹐而先請阿疏。遼知其意欲以爲釁﹐使其大將蕭撻不也﹐調渚軍備女眞。阿骨打會其下謀曰﹕『遼人集諸路軍備我﹐如此我須先發可也。』乃使其將婆盧火﹐徵兵諸部二千五百人﹐遂叛。初與遼軍戰於界上﹐阿骨打自兔冑斗﹐射殺遼將一人﹐遼軍敗走﹐進軍克寧江州。有榷場﹐女眞與遼人爲市處也。遼人嘗以低價拘奪其貨﹐謂之打女眞﹐至是悉殺之無遺焉。寧江州旣破﹐阿骨打乃退保長白山之阿﹐而遼將蕭撻不也引兵臨混同江﹐正與阿骨打對壘而軍。阿骨打乘遼兵未陣﹐潛渡混同江﹐掩擊遼兵﹐遼兵大潰﹐獲車馬甲兵不可勝數。蕭撻不也奔歸遼﹐遼君自聞數敗﹐以契丹人不知兵﹐於是召其漢人宰相張琳﹑吳庸﹑予兵十萬人﹐使討阿骨打﹐又敗。無幾﹐時遼之東北城邑悉爲女眞攻陷﹐所過千里蕭然﹐丁壯斬戮無遺﹐嬰孺則貫之槊上爲戲﹐所謂遼東熟女眞皆虜之爲用﹐至有鐵騎萬餘。遼人嘗言﹐女眞兵滿萬﹐則不可敵﹐至是始滿萬矣。

阿骨打起八月﹐攻破遼黃龍府。遼君懼﹐下詔親徵﹐自將蕃漢兵十五萬﹐出駝關﹐以大臣貴族子弟爲硬軍﹐車騎一日行一百里﹐鼓角旌旗震輝原野﹐賫數月之糧以行。阿骨打懼﹐乃僞爲降書以示其眾﹐旣則反以求戰書上之。遼君大怒﹐下詔欲必滅女眞。阿骨打會酋豪﹐以刃剺面﹐仰天而哭曰﹕『吾與若輩起兵﹐苦契丹之貪殘﹐欲自立國耳。吾今爲若卑哀請降﹐庶幾紓禍。乃欲盡剪除我﹐爲之柰何﹖不若殺我一族而降。』諸酋皆羅拜﹐願死戰﹐志益固。乃引其兵前行﹐不敢遽進﹐至於乂剌而止。會遼君之將耶律章奴﹐謀廢立事泄﹐懼誅﹐亡去﹐軍亂。遼君於是引其兵西還。阿骨打與諸酋並力追之﹐及於護步答岡。阿骨打曰﹕『我兵寡不可分﹐視其中軍最堅﹐遼主必在焉。』因並力攻其中軍﹐遼師大潰﹐死者相屬百餘里﹐獲輿輦寶貨無算﹐遼君遁去﹐衛兵從之者﹐裁三四百人而已﹐阿骨打於是復軍黃龍府。

是時﹐遼使其將髙永昌備東京。東京﹐渤海故地。遼初﹐力戰三十餘年﹐始得之﹐建爲東京者也。永昌殺其畱守以叛﹐自稱大渤海國皇帝。阿骨打乃斬髙永昌﹐取東京。於是﹐遼之東南鄙﹐悉歸女眞。遼君大懼﹐令內庫裒珠玉珍玩百餘囊﹐擇駿馬二千匹﹐私謂左右曰﹕『若女眞必來﹐我有日行三五百里馬﹐義與南宋兄弟﹑夏國舅甥﹐何懮哉﹖』識者謂遼必亡。自古人君﹐未有棄民謀身﹐而能享國者。阿骨打旣攻陷東京﹑黃龍府及其餘五十餘城﹐於是遼之並邊儲粟﹐無慮三十五萬石﹐𨿽累歲舉兵未嘗用﹐至是悉爲女眞所有。有楊朴者﹐遼進士也﹐勸阿骨打稱帝。於是﹐用其策﹐稱皇帝﹐攺元天輔﹐以王爲姓﹐以旻爲名﹐國號大金﹐以其國產金故也。

天輔元年﹐宋始與金通使。初﹐金兵旣過遼河之西﹐宋登州守臣王師中以聞徽宗﹐用蔡京﹑童貫議﹐欲與女眞結好。乃遣登州防禦使馬政﹐以書聘女眞﹐外托買馬﹐而實求五代所陷地。旻發使者三人﹐賫國書並北珠﹑生金﹑貂革﹑人參﹑松子報宋。宋使蔡京﹑童貫與之議事﹐皆補爲郎。又遣使報聘﹐尋遣回。

天輔四年﹐宋又遣右文殿修撰趙良嗣來約﹐夾攻燕云舊地。是時﹐遼君在中京﹐楊朴旣爲女眞建號﹐因說自古英雄﹐開國須受禪﹐或求大國封冊。旻遂遣人使遼﹐求封冊。其事有十﹕徽號大聖大明﹐一也﹔國號大金﹐二也﹔玉輅﹐三也﹔衮冕﹐四也﹔玉刻禦前之寶﹐五也﹔以弟兄通問﹐六也﹔生辰正旦遣使﹐七也﹔歲輸銀絹二十五萬匹兩﹐分南宋歲幣之半﹐八也﹔割遼東長春路﹐九也﹔送還女眞趙三阿鶻產大王﹐十也。遼君付羣臣議﹐蕭奉先等喜﹐以爲自此無患﹐遂遣使以天子衮冕﹑玉冊﹑金印﹑法駕之屬﹐冊旻爲東懷國皇帝。冊文曰﹕『朕對天地之閎休﹐荷祖宗之丕業﹐九州島四海﹐咸在統臨。一日萬幾﹐敢忘重愼﹐宵衣爲事﹐嗣服宅心。眷惟肅愼之區﹐實介扶余之俗。土濱巨浸﹐財布中嵚﹐雅有山川之名﹐承其父祖之胤。碧雲袤野﹐固須挺於渠材﹔皜雪飛箱﹐疇不雄於絕駕﹔章封屢報﹐誠意交孚載念﹐遙芬宜應多戩。嗚呼﹗義惇友睦﹐地列丰腴﹔惟信可以待人﹐惟寬可以馴物。戒哉敬只﹐式孚於休。』以大聖大明犯其祖稱號﹐攺爲至聖至明。余悉從焉。旻召楊朴等議﹐朴等以儀物不全用天子制。東懷國乃書稱小邦﹐懷其徳之義﹐及無策爲兄之文﹐如『遙芬多戩』等語﹐皆非美意﹐『渠材』二字意有輕侮﹐命使者歸易其文。遼使者云﹕『兄友弟恭﹐出自《周書》﹐言友睦﹐則兄之義見矣。』楊朴等面折以爲非是。旻大怒﹐叱出使副﹐欲腰斬之。粘罕諸酋爲謝﹐人笞百餘﹐乃遣人歸。報云﹕『冊文詈我﹐吾不能曉﹐徽號﹑國號﹑玉輅﹑禦寶我自有之﹐須稱我大金國皇帝。兄卽已能從﹐我今秋至軍前﹔不然﹐我提兵取上京矣。』久之﹐遼報不至。於是﹐旻自提兵趨上京﹐而宋使趙良嗣適至﹐時遼使亦在﹐旻俱令從軍。每行數十里﹐輒鳴角吹笛﹐鞭馬疾馳﹐比明﹐行二百五十里﹐至上京。上京者﹐遼之臨潢府也。引所從二使者觀攻城﹐曰﹕『汝可觀吾用兵﹐以卜去就。』旻乃親督士卒﹐鼓噪而進﹐上京破﹐二使者皆奉觴賀稱萬歲。良嗣遂出禦筆與議﹐大抵以燕﹑云本漢舊地﹐約夾攻取之。旻命譯者曰﹕『契丹無道﹐其土疆皆我有尙何言﹐顧南朝方通歡﹐且燕京皆漢地﹐當持與南朝。』良嗣曰﹕『今日約定﹐不可與契丹復和也。』旻曰﹕『有如契丹復和﹐亦須以燕京與汝家。遂議歲幣﹐良嗣初許三十萬﹐辯論久之﹐卒與契丹舊數。良嗣問曰﹕『比議燕京一帶舊漢地漢州﹐則並西京是也。』旻曰﹕『西京我安用﹖止爲拿阿適﹝阿適﹐天祚小字﹞﹐須一臨事竟﹐亦與汝家。』遂以手札付良嗣等回﹐約以來年女眞兵徑自平地松林趨古北中﹐南朝兵自雄州趨白溝夾攻。又畱良嗣飲食數日﹐及令契丹吳王妃歌舞。旻謂良嗣曰﹕『此契丹兒婦也﹐今作奴婢﹐爲使人歡。』遂遣曷魯同良嗣至宋﹐定歲幣。宋以馬政報聘﹐並以其子擴隨行﹐稱﹕『大宋皇帝謹致書於大金皇帝﹐約以太傅知樞密院事童貫勒兵相應﹐克日夾攻﹐銀絹依與契丹數目。』馬政至金﹐畱月餘﹐論不決。金以宋欲全還山前山後故地﹐故其君臣乃相與議﹐以爲南朝無備﹐止以已與契丹銀絹﹐坐邀漢地。旻遂將馬﹑擴遠行射獵﹐每晨坐一虎皮雪上﹐縱騎打圍﹐常曰﹕『此吾國中最樂事也。』旣還﹐令諸酋以飲食遞邀南使十餘日﹐始艸國書﹐仍遣曷魯回聘。

先是﹐中國與女眞議夾攻﹐童貫悉選宿將會京師﹐欲便應之。會方臘叛﹐貫以其兵討賊﹐未還。曷魯至宋﹐徽宗待之殊無意﹐惟爲書使歸報﹐並如初議及問舉兵至西京的期而已﹐亦未遣使。金人自破遼上京﹐終歲不出師﹐待宋報也。及曷魯白海上歸﹐旻意中國絕之。乃命其弟兀魯並粘罕﹑兀室等悉師渡遼而西﹐用遼降將耶律余睹爲前鋒。余睹者﹐遼之東路都統也﹐本契丹近族﹐將兵在東﹐拒金兵﹐然常數敗不敢戰。其妻遼君文妃妹也。文妃生晉王敖魯斡最賢﹐而遼君有寵於元妃蕭氏﹐生秦王。元妃之兄蕭奉先﹐又持遼政﹐常恐秦王不得立而忌余睹在外﹐於是誣構余睹﹐欲立晉王﹐遼君信之﹐賜文妃死﹐余睹懼誅﹐遂叛歸。金自余睹降﹐益知遼人虛實。至是用爲鄕導﹐先襲中京﹐不測而至。遼君在燕聞之﹐大驚﹐卽日出居庸關﹐至鴛鴦濼。金兵進攻中京﹐遼兵皆不戰而潰﹐遂陷中京。蕭奉先謂遼君曰﹕『余睹遠來﹐不過爲立其甥晉王耳﹐誅之可以獲安。』晉王賢﹐旣死﹐國中悲之﹐由此人心益離。

金人旣陷中京﹐引兵急迫遼君於鴛鴦濼﹐遼君奔雲中﹐所隨三局珍寶及其幼女悉爲金人所掠。旣至雲中不得入﹐見畱守蕭查剌撫之曰『賊至矣﹐善守城。』取馬二千匹遁去。粘罕遂取西京﹐而遼君亡保陰山﹐命令不通。燕王耶律淳﹐遼君之叔父也﹐守燕﹐頗得人心﹐號九大王。因遼君之亡﹐遂自立爲天錫皇帝﹐廢遼君爲湘陰王﹐以左企弓守司徒﹐李處溫守太尉﹐曹勇義知樞密院﹐虞仲文康公弼參知政事﹐張琳守太師。而遼君所有者﹐沙漠以北﹑西北西南兩招討府諸蕃部族而已。淳立﹐告宋﹐宋不受﹐而金將斜也粘罕等軍在雲中。宋初與金共圖燕﹐及淳立欲因自取之﹐乃不約金。而遣童貫勒兵十五萬巡邊﹐而貫不進﹐欲以脇燕。燕不動﹐遂戰﹐宋師敗績﹐乃班師。遼君在夾山﹐傳檄天徳云內等州﹐會諸蕃五萬騎﹐約入燕﹐將復興遼﹐而淳尋死﹐其妻蕭妃稱制。時燕人至宋者﹐皆言契丹無主﹐願歸土宋朝。徽宗用太宰王黼議﹐再將童貫悉諸道兵二十萬會三關以向燕﹐燕人懼﹐稍稍歸宋。而燕將郭藥師以涿州降宋﹐宋因用之﹐得易州。而旻初以宋不遣答使﹐疑宋有謀﹐又自知其發兵趨中京時﹐未嘗先報宋﹐忽聞童貫舉兵趨燕﹐號二百萬﹐旻與其下議﹐恐爽約自我﹐或南朝徑取燕守關﹐則歲賂不可得﹐遂東遣使至宋﹐議夾攻。而自臨斜也粘罕雲中之軍。初斜也粘罕逐遼君﹐旣取中京而無他爲。旻旣至雲中﹐聞遼君在大魚濼﹐自將精兵萬人襲之﹐斡離不太子爲前鋒﹐晝夜兼行﹐及於石輦驛﹝一作鐸﹞﹐遼兵二萬餘圍斡離不數重﹐士皆殊死鬥。遼君謂金兵少﹐必敗﹐遂與嬪禦皆自髙阜下平地觀戰。余睹示諸將曰﹕『此遼主麾蓋也﹐萃而薄之﹐可以得志。』騎兵馳赴之﹐遼君望見大驚﹐卽遁去。旻遂屯奉聖州﹐而宋使趙良嗣報聘至﹐請夾攻如約。旻曰﹕『燕京不論夾攻與否﹐當與南朝駐兵﹐西京欲執遼主平濼營五州欲作歸路﹐不在與數。』初宋與金約﹐乞歸全燕及西京地方與遼之歲幣。至是金中變。童貫攻燕不能下﹐懼無功獲罪﹐密禱金人圖之。金人乃引兵趨燕﹐蕭后乞稱藩請和﹐旻守先約不從﹐蕭妃竟遁去﹐左企弓等遂皆迎降。

●卷二

旻旣得燕京﹐而趙良嗣又以請地至。旻云﹕『數年相約夾攻﹐及寡人到燕京﹐不見有一人一騎﹐何故﹖』遂以國書副本示良嗣﹐讀至『燕京用本朝兵力攻下﹐其州縣租稅令送本朝輸納。』良嗣曰﹕『自古及今﹐豈有與其地而不與其稅者﹖可削去。』粘罕曰﹕『燕自我得之﹐賦當歸我﹐若不見與﹐請遼退涿易之﹐師毋畱吾疆。』金遂使李靖持書至宋﹐議於王黼之第。黼曰﹕『大計定矣﹐忽於元約之外求賦租者何哉﹖』靖對曰『止爲本國得燕﹐所以及此﹖契丹故臣日夜爲皇帝言﹐有國都如此﹐而以與人。用事大臣頗惑其言﹐惟皇帝與粘罕﹑兀室持之甚堅曰「已許南朝﹐不可攺也。」』黼曰﹕『租賦非約也﹐上意以交好之深﹐特相遷就﹐然飛挽如是之遠﹐當以銀絹充之耶。』靖曰﹕『然﹐請問其數。』黼曰﹕『已遣趙龍圖面約多寡矣。』宋乃復使趙良嗣往議於金﹐金兀室出燕京租令舊緡錢四千餘萬﹐新租緡錢六百餘萬。良嗣曰﹕『承平時鬥粟不過百錢﹐今兵火凋殘之餘﹐蓋十倍矣﹐豈可視玆爲率哉﹖』兀室云﹕『姑置之﹐貴朝必有成數﹐幸明言無隱。』良嗣出禦筆十萬之數﹐兀室笑而不答﹔良嗣復出二十萬之數。兀室曰﹕『玆一小縣之數也。』良嗣不得已﹐以禦筆綾二萬許之。兀室云﹕『皇帝已與兩府議﹐不須論租賦多寡﹐止於歲幣外增一百萬緡。』良嗣不擅增﹐乃允良嗣還報。悉斷橋梁焚次捨以待之。左企弓嘗獻詩曰﹕『君王莫聽捐燕議﹐一寸山河一寸金。』故旻特吝與宋而邀厚利﹐徽宗遂果以一百萬緡許金而更求西京。旻大喜﹐使兀室﹑楊朴報云﹕『西京路疆土﹐據諸郎中言﹐初得之時﹐城中再叛﹐攻圍逾四十日方下﹐士卒死傷極眾﹐又非元約當割﹐若我家不取﹐待分與河西。毛揭室家人得厚餉﹐皇帝言﹐趙皇帝大度﹐我增百萬﹐一言不辭﹐今求西京何辭以拒﹖乃我在奉聖州﹐心已許之。』會議議曰﹕『今早方決﹐然其間人民卻待遷去。』良嗣等曰﹕『旣得疆土﹐人民自一﹐若止以空城相付﹐將安用之﹖』兀室笑曰『此無他﹐皇帝意欲南朝爲諸軍犒賞耳。』擴答﹕『貴朝旣許西京﹐朝廷豈無酬酢之禮。』兀室云﹕『此亦再遣使去。』遂以誓艸付良嗣﹐使銀術可至宋﹐乞犒賞金帛之數。徽宗許以二十萬﹐銀術可乞增﹐不許。銀術可退﹐良嗣等前﹐徽宗怪金人誅求不已。良嗣對以女眞貪殘﹐惟利之從﹐其它不卹也。馬擴云﹕『以本朝兵不立威﹐乃至是。』孔武仲云﹕『賴陛下聖徳﹐阿骨打心服。不爾﹐邊患未易量。』徽宗云﹕『女眞貪暴殘民害物﹐𨿽黃巢不如﹐渠能久耶﹖然彼旣入關﹐先據燕京﹐朕恐爲後患﹐不惜百萬以啖之﹐且解目前之紛。』於是﹐依其式爲誓書﹐再差趙良嗣至金。金亦以誓書與宋﹐其詞曰﹕『維天輔七年歲次癸卯四月甲申朔八日辛卯﹐大金皇帝致誓於大宋皇帝闕下。惟信與義﹐取天下之大器也。以通神明之心﹐以除天地之害。以契丹國主失道﹐民墜塗炭﹐肆用興師﹐事在誅弔。貴國遣使航海計議﹐若並有遼國﹐願得幽燕﹐當時已曾依允。乃者親領兵至燕﹐不攻自下﹐尙念方欲好﹐以燕京﹑涿﹑易﹑檀﹑順﹑景﹑薊與之如約。今承來書﹐緣爲遼國已爲大金所有﹐舊與契丹銀二十萬兩﹐絹三十萬匹﹐並燕租六分中﹐止取其一﹐計一百萬緡﹐已載前後往復議定國書﹐並支綠礬二千栲﹐所貴久通歡好﹐庶保萬世。苟違此約﹐天地鑑之﹐社稷傾危﹐子孫不紹。如變渝在彼﹐一準誓約﹐不以所與爲定。』﹝文畢。﹞

宋太師童貫﹑蔡攸入城撫定﹐次日﹐浚濠增壁。金以禦押地圖付宋。班師悉驅燕之金帛子女東徙﹐而以空城與宋。或告燕人曰﹕『汝之東遷﹐非金人意﹐南朝畱常勝軍利與田宅給之耳。』﹝常勝軍﹐郭藥師軍也。﹞燕人皆怨說粘罕﹐不當與宋全燕。粘罕欲止割﹐旻謂粘罕曰﹕『我已與宋有誓﹐不可忘也。我死﹐汝則爲之。』於是粘罕西去﹐而遣左企弓等部定燕京之民東歸當過於州。

初﹐旻下燕時﹐遼將張覺在平州﹐因而撫之﹐以爲畱守﹐而覺心不服。又金每得州縣﹐多徙其民東去﹐於是平州之人﹐皆言金人始則存燕﹐終則俘掠﹐人必不安。及左企弓發粘罕欲以兵送之﹐企弓等辭曰﹕『如此﹐是使之亂也。』至是﹐企弓以燕民東徙過平州﹐燕民不勝其苦﹐乃入言於覺曰﹕『宰相左企弓不謀守燕﹐使吾民流離無所安集﹐公今臨巨鎭﹐握彊兵﹐盡忠於遼﹐必能使我復歸鄕土﹐人心亦惟公是望。』覺召諸將議﹐皆曰『聞天祚兵勢復振﹐出沒漠南﹐公若仗義勤王﹐奉迎天祚﹐以圖中興﹐先責左企弓等致降之罪而誅之﹐盡歸燕民﹐復其業。而以平州歸宋﹐無不納者﹐平州遂爲藩鎭矣。卽後日金人加兵﹐內用平州之軍﹐外得宋爲之援﹐又何懼焉﹖』覺乃遣一將﹐率五百餘騎﹐候左企弓﹑曹勇義﹑虞仲文﹑康公弼至濼河西岸﹐邀之議事﹐遣人往數以十罪﹐皆縊殺之於栗林下。仍稱保大三年﹐畫天祚像朝夕謁﹐事必告而後行﹐稱遼官秩﹐榜諭燕人復業﹐燕民旣得歸﹐大悅。覺使其黨李汝弼﹑髙黨往燕山﹐說宋燕京守臣王安中曰﹕『平州帶甲百萬餘﹐覺有文武材﹐可用爲屏翰﹐不然將爲肘腋之患。』安中深然之﹐送汝弼與黨詣京師。徽宗悅﹐詔安中厚加存撫﹐與免三年常賦﹐以平州爲泰寧軍﹐以覺爲節度使﹐以汝弼黨爲徽猷閣待制﹐令宣撫司出銀絹數萬犒賞﹐覺喜遠迎之。

金將闍母與覺戲於兔耳山﹐闍母大敗。而是時遼將林牙大石以兵壁龍門東﹐金都統完顏斡魯生獲大石﹐以繩系之﹐使爲鄕導﹐追遼主於陰山之間﹐直至其禦營。時遼主已往應州﹐盡得其嬪禦諸女﹐並獲太叔胡盧九妃﹑國王捏裏次妃﹑遼漢夫人並其子秦王﹑許王﹑女骨欲余裏衍﹑大奧野﹑次奧野﹑趙王妃千里衍﹐得車萬餘乘﹐惟寧王雅裏亡去婁室。銀術可獲其左右輿帳﹐進至掃裏門爲書招之。遼主自金城來﹐知其族屬皆見俘﹐率兵五千餘決戰。斡離不擊敗之﹐遼主相去百步遁去﹐獲其子趙王習泥烈及傳國璽。旻得璽置懷中﹐東面謝天而受焉。遼君乃使謀盧將兔鈕金印請降﹐斡離不視之﹐則元帥燕國王之印也﹐不受﹐遼君竟亡去。而旻在軍中病﹐將還上京﹐命粘罕駐兵軍中備遼﹐而召弟吳乞買付以後事﹐至部堵濼死。僭謚曰﹕『武元皇帝』。

旻初起﹐其兵不滿千人﹐然皆沈雄鷙悍﹐無不一當百。蓋女眞諸部之人﹐大抵皆兵也﹐平居無他役﹐悉聽以佃漁爲業﹐有警則遣人詣諸孛堇徵兵﹐凡步騎之仗糗皆取備焉。其部長曰孛堇﹐行兵則稱曰猛安謀克﹐從其多寡以爲號。猛安者幹人長也﹐謀克者百人長也。謀克之副曰蒲裏衍﹐士卒之副曰阿里喜。凡用兵以伐爲前行﹐號曰破軍。人馬皆金甲﹐非在五十步內不射﹐弓不過七斗﹐前鏃至六七寸。其法﹐什﹑五﹑百皆有長﹐伍長執柝﹐什長執旗﹐百長挾鼓﹐千人長則旗幟金鼓悉備。伍長戰死四人皆斬﹐什長戰死伍長皆斬﹐百長戰死什長皆斬。能負同伍戰歿之屍以歸者﹐則得其家貲。凡將自執旗﹐眾視旗所向而趨之﹐自主將至步卒皆自馭﹐無從者。以粟粥燔肉爲食﹐上下無異品。國有大事適野環坐﹐畫灰而議﹐自卑者始。議畢卽漫滅之﹐不聞人聲。軍將行﹐大會而飲﹐使人獻策﹐主帥聽而擇其中者﹐卽爲特將﹐任其事。師還必大會﹐問有功者隨髙下與之金﹐舉以示眾﹐以爲薄復增之。其官皆號勃極烈﹐勃極烈女眞之尊官也﹐有都勃極烈﹝總治官名﹐猶漢官冢宰﹞﹑諳班勃極烈﹝官之尊且貴者﹞﹑國論勃極烈﹝尊禮優崇得自由者﹞﹑胡魯勃極烈﹝統領官之稱﹞﹑移賫勃極烈﹝位第三﹞﹑阿買勃極烈﹝治城邑者﹞﹑乙室勃極烈﹝迎迓之官﹞﹑札室哈勃極烈﹝守官署之稱﹞﹑昃勃極烈﹝陰陽之官﹞﹑疊勃極烈﹝悴貳之號﹞。又有諸乣詳穩﹝邊戍之官﹞﹑諸移裏堇﹝部落墟砦之首領﹞﹑諸禿裏﹝掌部落詞訟﹐察非違者﹞﹑諸烏魯古﹝牧圉之官﹞。凡官府治事之所﹐皆曰斡裏朵。凡宗室皆謂之郎君﹐事無大小必以郎君總之﹐𨿽所謂國相亦拜於馬前﹐郎君不爲禮﹐役使如奴隸焉。其軍中符驗則有金牌﹑銀牌﹑木牌之制。金牌以授萬戶﹐銀牌以授猛安﹐木牌則謀克﹑蒲輦所佩者也﹐謂之曰信牌﹐軍中傳遞以爲信。

旻所用將兵者﹐皆其宗室子弟爲多﹐其最用事者曰骨捨﹐與粘罕至相歡﹐而骨捨文尢髙﹐上令用事未嘗申覆﹐每有所爲皆許自專。旻嘗撫其背曰﹕『兒輩作事﹐必不錯也。』國中事無大小﹐非經此二人不行。至於兵事﹐骨捨又專之﹐粘罕總大綱而已。坐於外則粘罕居上﹐於內則骨捨居上。骨捨年長粘罕﹐粘罕兄事骨捨﹐而與斡離不不相能﹐蓋斡離不以貴粘罕﹐骨捨以大故不能相下。

粘罕﹐旻從兄子也。姿貌雄傑﹐能披甲周貫馬腹﹐驍捷如風﹐輪劍入敵﹐人莫敢當。性特嚴酷殘忍﹐沈鷙多謀。遇戰時﹐號令其下﹐騎者騎﹐步者步﹐回顧者斬﹐所以每戰必勝也。蓋決敵制勝﹐有古名將之風。其它宿將則有撒攺﹑辭不失十人﹐皆爲勃極烈﹐用以居守。撒攺﹐卽粘罕父也。而辭不失﹐亦旻從父。旻有母弟曰斜也﹐每戰則爲都統。又有闍母﹐亦旻母弟﹐有勇﹐每臨陣必冒死先登焉。旻有子曰斡離不﹐軍中號曰二太子﹐性慈仁﹐亦曰菩薩太子﹐而亦善戰。其第四子曰兀術﹐號四太子﹐尢彊悍。其它又有智辯之士三人﹐曰阿離合懣﹑曰謀良虎﹑曰兀室。阿離合懣﹐性善記﹐能知女眞之先世族屬時事。而謀良虎好學嗜書﹐盡通契丹大小字﹐遼國議和書札﹐悉出其手。金人初用契丹字﹐兀室乃用契丹漢人二家字合以國語﹐制女眞字。此三人者皆宗室也﹐亦不出於別部。

旻頗豁達有大度﹐知人善任﹐能與其下同甘苦。初稱帝時﹐國相前跪奏事﹐泣止之曰『今日皆諸君之力﹐吾初貴﹐未易攺舊俗也。』諸酋皆感激再拜。初得燕京時﹐遼宰相張琳上謁還其田宅而封左企弓等官﹐又從宋索趙溫訊則解其縛而用之。初從遼乞阿疏﹐遼不與﹐因以起兵。旣得阿疏﹐不過杖而遣之而已。旻初興﹐無城廓﹐星散而居﹐呼曰皇帝寨﹑國相寨﹑太子莊﹐後升皇帝寨曰會寧府﹐建爲上京。城邑宮室無異於中原﹐州縣廨宇制度極麗﹐居民往來車馬雜沓﹐自前抵後﹐盡爲出入之路﹐略無禁制。每春﹐擊土牛﹐父老士庶無長幼﹐皆聚觀於殿側﹐儀衛護從止類中州守令。在內庭或遇雨雪﹐𨿽后妃亦去襪履而行焉。旻旣沒﹐女眞之俗兄死則傳於弟﹐吳乞買旻母弟也﹐漢名曰晟﹐以次當王。旻在時﹐嘗以爲諳版勃極烈。諳版﹐女眞儲貳之地也。而旻自有子十四人﹐幹本最長。至是﹐幹本率其諸弟共立晟﹐攺元曰天會﹐而以斜也幹入總國政﹐粘罕﹑斡離不治戎事。

時張覺在平州﹐稱兵闍母﹐旣敗﹐晟乃使斡離不提兵襲平州﹐平州破﹐張覺走﹐入宋變姓名隱郭藥師軍中。金人大怒﹐索於宋﹐宋宣撫王安中斬貌類者一人與之。有識之者曰非覺也﹐安中不得已﹐引覺出﹐覺罵﹐宋人不容口﹐遂殺覺﹐函其首與金﹐常勝軍皆泣下。郭藥師自言曰﹕『若求索藥師當柰何﹖』自是降將在宋﹐皆解體矣。初﹐旻割地未畢而死﹐而蔚﹑武﹑朔三州已先歸宋。至是﹐粘罕怒宋納張覺﹐遂復取蔚州﹐及陷飛狐﹑靈邱兩縣﹐絕山後交割之意﹐意欲敗盟﹐童貫遂與郭藥師治兵燕山備金。宋使者請地至金﹐金君晟欲與宋地﹐粘罕不肯﹐遂罷。而諸酋皆言宋敗盟有狀﹐於是﹐晟決意謀南伐。時遼君在陰山﹐率諸軍出漁陽﹐連取數州﹐與兀室戰﹐兵潰卻走﹐謀歸宋。兀室遣婁室孛堇追之﹐及於余都谷獲焉。晟廟告其兄完顏旻﹐封遼主爲海濱王﹐而使使如宋告慶。

粘罕至雲中﹐頗經營南伐。宋使使者馬擴再使粘罕軍﹐粘罕嚴兵以待﹐首議山後事。擴因請問交地之期﹐粘罕笑曰﹕『山後疆土﹐初爲大聖皇帝與趙王跨海交好﹐各立誓書﹐萬世無團支部■﹝睪支﹞。不謂大聖皇帝輿櫬未歸﹐汝家已違誓約﹐陰納張覺﹐收燕京逃走職官戶口﹐本朝累以牒追﹐第用虛文見紿﹐今待與汝家略辧是非一二。』擴視粘罕決意入寇﹐乃言曰﹕『契丹任用小人﹐多行不道﹐人怨天怒﹐所以爲貴朝所擒。本朝亦怨其悖理敗盟﹐助貴朝討滅﹐今國相或未欲交疆土﹐進退惟命﹐獨不宜遽失歡盟。一旦兩國交兵﹐何時而已﹖況本朝亦豈爲此數州縣置赤子鋒鏑間﹖此事所系非細﹐願國相深思之。』粘罕曰﹕『汝意云何﹖』馬擴曰﹕『童大王來時﹐令曰乞國相且交蔚﹑應兩州﹐靈邱﹑飛狐兩縣余悉奉歸﹐右畱聽者幸明示其期。』粘罕笑云﹕『汝尙欲兩州兩縣耶﹖我若與汝﹐則並西京之民不可畱﹐且山前山後我家地﹐尙奚論汝家州縣﹖割數城來﹐罪方可贖也。』次日﹐館中供具良厚。撒盧母笑云﹕『待使人﹐止此回矣。』蓋決示入寇之意﹐宋使歸﹐金遂移兵向宋。

●卷三

時宋太師童貫在太原﹐聞金將入寇﹐大驚。天會三年十月﹐粘罕與兀室余睹引兵自雲中入太原﹐謂之國相軍﹐斡離不與撻懶闍母劉彥宗引兵自平州入燕京﹐謂之太子軍﹐皆不戮一人﹐傳檄而已。金使者賫軍書尙在宋﹐勸童貫速割河東北以大河爲界而和。貫懮懣不知所爲﹐遁歸汴。粘罕發自河陰﹐遂取代﹑忻四州﹐由石嶺關徑至太原。太原堅守不下。乃畱數萬人守太原﹐而以其半趨京師。粘罕遇城必攻﹐故比斡離不行稍緩。至中路聞議和詔﹐遂止而不行。斡離不軍初至薊州﹐知燕山府蔡靖命郭藥師﹑張令徽﹑劉舜仁出戰﹐令徽遁歸﹐宋師敗績﹐藥師遂鎖呂頤浩等決意降金。

先是﹐藥師以降將爲徽宗寵遇﹐錫賚之厚至不可殫言﹐或引之出入宮禁﹐藥師浸驕態﹐識者知其必爲中國懮﹐至是果叛。斡離不至燕郊﹐藥師率軍官迎降。斡離不遂畱蔡靖於燕﹐而使軍官止部呂頤浩等以行。斡離不攻中山府﹐不克﹐遂引兵趨慶源府。金太史占帝星復明﹐怪之。已而聞徽宗內禪﹐軍中大驚﹐欲回。郭藥師曰﹕『南朝皆是書生﹐少帝復無英斷﹐未必有備﹐不如姑行。』宋聞金驚失色﹐使梁方平守浚州﹐何灌守河。斡離不旣陷信徳府﹐畱兵守之﹐而自將諸軍渡河。梁方平燒橋遁﹐何灌亦潰﹐宋師在河南者無一人。金人用小舟濟師﹐舟不過數人﹐五日始畢。旣渡﹐一夕馳至城下﹐屯天駟監﹐獲馬二萬匹。斡離不笑謂宋被虜者曰﹕『汝家可謂無人﹐使三千騎守河﹐吾屬可渡哉﹖』遂移壁萬勝門﹐責問張覺事﹐且求執送童貫。欽宗大懼﹐願爲伯侄國﹐而割太原﹑中山﹑河間三鎭以和﹐兼請以康王構﹑太宰張邦昌爲質。斡離不遂與宋平﹐退軍孟湯。是夜﹐宋將姚平仲劫金營﹐大敗。斡離不復進攻汴城﹐問見襲之故。欽宗謝以不知﹐乃罷去﹐而攺肅王樞爲質﹐遣康王構歸。粘罕﹑斡離不旣以宋許割三鎭﹐皆班師。而宋使以割太原詔書至太原﹐太原人不受。及斡離不兵還河北﹐兩鎭復不下。於是﹐粘罕復畱銀術可圍太原﹐而自還雲中。斡離不亦分兵攻河間﹑中山﹐而自引軍與粘罕會師﹐復謀南伐。會欽宗以書與余睹﹐令叛金興遼﹐金人大怒﹐遂復舉入宋。

天會四年八月﹐粘罕自雲中﹐斡離不自保州﹐兩路復如前以進﹐遂克太原﹑眞定﹐而渡河﹐徑趨汴。二軍皆集城下﹐宋復請畫淮爲界而和﹐金人不聽。十一月丙辰﹐汴京陷﹐金兵入城。粘罕請兩宮幸其營而議和及割地事﹐凡城中圖籍﹑禮器皆捲取之無遺﹐又於坊巷中選十三以下女子一千五百人赴北。粘罕遣人入城云﹕『奉指揮﹐令契丹國海濱侯耶律延禧﹐及西夏侯李智先﹐與南宋皇帝等﹐並大元帥粘罕﹐同上大金皇帝徽號﹐請皇帝詣營署名奏表。』少帝不肯出﹐粘罕乃遣人持表入城下書云﹕『侄﹐南宋皇帝請署禦名。』帝觀之泣下﹐且曰﹕『苟屈已以存生靈﹐朕復何辱﹖』金持筆進﹐書名乃去。繼又傳語上皇曰﹕『皇帝起居南朝皇帝今已結好爲兄弟﹐請一切勿生疑﹐可罷兵。今將眞珠袍一領﹐是國主皇帝朝服﹐今獻上皇帝﹐請收領。』因請進上謝表﹐上皇曰﹕『今兩國通和﹐且可稱書不可稱表。』使者彊之﹐遂從焉。粘罕出榜通衢曰﹕『元帥奉北國皇帝聖旨﹐今者兵馬遠來﹐所議事理今已兩國通和﹐要得金一百二十萬兩﹐銀一百五十萬兩。』於是金人執開封府尹何■﹐分廂搜括民戶金﹑銀﹑釵﹑釧﹑環﹑鈿等星珠無遺。粘罕復請少帝到軍前面議可否﹐曰﹕『奏上賫到北國書曰「今已破汴京﹐二主不可復居﹐宜於族中別立一人爲宋國主﹐仍去皇帝號﹐但稱宋王。」』令二帝於東宮外築室居之。粘罕因固請﹐少帝不出﹐乃使一將引七百騎直至內門﹐厲聲邀請少帝曰『已降指揮﹐今月十一日出城見元師說及。』十一月辛酉﹐少帝出幸金營﹐粘罕下階執帝手呼曰『臣遠國酋長﹐不知中國禮義。』曲折乃揖﹐升階旣坐﹐粘罕以國主所降別立賢君詔書示帝﹐帝視之不語。粘罕使左右白帝﹐帝曰﹕『敢不從命﹖苟利生靈以息兵革﹐顧何事不可﹖』遂畱帝宿於幕次。次日造表﹐令帝同發其詞曰『臣侄南宋國主趙桓﹐今蒙叔北國皇帝聖旨﹐令桓同父退避大位﹐別選宗中賢者﹐立以爲君﹐敢不遵從﹖今同元帥申發前去﹐其次居止及別擇到賢族﹐未敢先次奏聞﹐候允從日﹐別具申請。』署畢﹐帳下馳一騎﹐黃旗素馬前去﹐帝因祈粘罕乞歸。粘罕首肯﹐促左右進酒﹐帳下有伶人作樂。奉粘罕爲太公伊尹﹐粘罕不喜﹐曰『太公伊尹﹐古聖人也﹐吾安可繼其萬一﹖』觀其人而語帝曰『這幾个樂人﹐是大宋人﹐今日煞好公事。』笑而止曰﹕『來日教陛下入京城安撫上皇。五七日間﹐北國皇帝詔到﹐再來請陛下到軍前﹐不可相推。』帝遂入城。

三月﹐粘罕遣二人持書﹐一詣上皇﹐一詣少帝﹐曰﹕『今日北國皇帝已有施行事件﹐請皇帝及上皇並到軍前聽候指揮。』遣使相促不絕﹐又云﹕『若上皇未出城﹐不妨先請皇帝至軍前。』少帝遂復幸金營﹐粘罕坐而言曰﹕『今北國皇帝不從汝請﹐別立異姓爲主。』遂引帝出居一室﹐守以兵刃﹐次日上皇亦至﹐由是皇族﹑后妃﹑諸王累累至軍中﹐日夜不止。上皇與帝各居一室﹐后妃諸王皆不得相見﹐惟鄭後﹑朱后相從﹐其它帝姬﹐各爲金貴人分去。粘罕坐帳中﹐使人掖二帝至階下﹐傳國主言曰﹕『汝等父子﹐天人俱棄﹐不可復君﹐宜擇異姓以代宋後。令元帥責開封府﹐使以下保明策立﹐仍令趙佶父子前來燕京。』帝與太上聞言﹐相對涕泣不能言。侍衛番奴以『南家子』呼帝。粘罕曰﹕『所擇康王今在何處﹖』帝曰﹕『不知也。』粘罕謂左右曰﹕『急持書開封府﹐索康王。』時康王以奉使入北不在﹐得免。粘罕勒令別立異姓甚嚴﹐有一人云張邦昌﹐舊任宰相﹐姑舉之以塞責。粘罕遂回牒云﹐若果舉邦昌﹐仰文武百官﹑僧﹑道﹑軍民各親書押字﹐日下等守以備冊禮。時邦昌見在軍前﹐獨中丞秦檜獨以狀論列﹐謂邦昌輔相無狀﹐不能立人臣之節﹐以釋二國之難﹐不足以代趙氏﹐情願乞押赴軍前﹐而眾人皆署名舉邦昌。初邦昌奉使還闕﹐至城外軍前畱之。及是﹐粘罕送邦昌入城﹐及關而返﹐百官迓於南燻門﹐凡數千人﹐士庶往觀凡數萬人。邦昌入居尙書省﹐以朝臣一員同宿﹐直示不敢專。金帥勸進﹐邦昌臥病不食者四日。謂王時雍等曰﹕『諸公怕死﹐又掇送一邦昌耶﹖𨿽暫假而歸焉﹐可免禍。』次日﹐金國文字來﹐限三日立邦昌﹐不然﹐一城屠戮﹐都人震恐。三日金使來﹐促勸進﹐邦昌誓自死﹐或曰﹕『相公城外不死﹐今欲死﹐塗炭一城耶﹖』遂止。於是擇日卽皇帝位﹐邦昌慟哭﹐望金國拜舞受冊寶。其詞曰﹕『維天會五年歲次丁未二月辛亥朔二十一日辛巳﹐皇帝若曰﹐先皇帝肇造區夏﹐務安元元﹐肆朕纂承﹐不敢荒怠﹐夙夜兢兢﹐思與萬國同格於治。粵惟有宋﹐實乃通鄰﹔貢歲幣以交歡﹐馳星軺而講好﹐期於萬世﹐永保無窮。今乃變誓渝盟﹐以怨報徳﹐構禍怙亂﹐反義爲仇﹐譎詐成俗﹐貪婪不已。加以肆行淫虐﹐不卹黎元﹐號令滋彰﹐紀綱弛紊。況所退者非其罪﹐所進者非其功﹐賄賂公行﹐豺狼塞路﹐天厭其惡﹐民不聊生﹐而又姑務責人﹐罔知省已。父旣無道於前﹐子復無斷於後﹐以故興師命將伐罪弔民。幸賴天髙聽卑﹐神幽燭細﹐旌旗一舉﹐都邑立摧。且天眷攸矚謂之大寶﹐苟歷數攺卜未或偸安﹐故用黜廢以昭玄鑑。今者國旣乏主﹐民宜混同﹐然念厥初誠非貪土﹐遂命帥府與眾推賢。僉曰太宰張邦昌﹐天毓疏通﹐神資叡哲﹐處位箸忠良之譽﹐居家聞孝友之名﹐實天命之有歸﹐乃人情之所徯。擇其賢者非子而誰﹖是用遣使諸官都部署﹑尙書左僕射﹑權僉樞密院事韓昉等持節備禮﹐以璽冊命爾爲皇帝﹐以援斯民﹐國號「大楚」﹐都於金陵。自黃河以外﹐除西夏新界疆場仍舊世輔王室﹐永作藩臣。貢禮時修﹐爾勿疲於述職﹐問音歲致我﹐無緩於忱誠。於戲﹗天生烝民﹐不能自治﹐故立君以臨之。君不能獨理﹐故樹官以教之。乃知民非後不治﹐後非賢不守﹐其於有位可不愼歟﹗予懋乃徳嘉乃丕績﹐日愼一日﹐𨿽休勿休﹐欽哉﹗其聽朕命。』邦昌受冊訖﹐進輦卻弗禦步升殿﹐於禦牀西側別置一椅坐﹐文武立班﹐賀傳指揮云『本爲生靈﹐非敢竊位﹐其勿拜。』王時雍率百官遽拜。

先是﹐金師送邦昌入城時﹐邦昌堅不肯立﹐久之﹐百官有進言於邦昌曰『相公且權﹐他日相公爲伊呂﹐爲王莽﹐皆在相公處之。』邦昌乃勉彊從之﹐曰﹕『邦昌以九族保此一城人。』邦昌旣立﹐二帝在營中聞之曰﹕『邦昌若誓以死節﹐則社稷增重。今屍君之位﹐猶且庶幾﹐但所倚至重﹐旣立異姓﹐則吾事決矣。』因泣下沾襟。明日臣下有進詩者曰﹕『伊尹定歸商社稷﹐霍光終作漢臣鄰。』太上且讀且罵曰『待其歸商興漢﹐則吾已在龍荒之北矣﹐不達世機﹐猶有如此者。』金人旣立張邦昌﹐乃以二帝北行。斡離不同上皇由河北路﹐粘罕同少帝由河東路﹐俱約會於燕京。時同行者有太上皇后鄭氏﹐皇后朱氏﹐皇太子諶﹐及其餘妃嬪子女宗族凡四百七十餘人。當時檢視庫藏所得﹐絹五千四百萬匹﹐大彩段子一千五百萬段﹐金三百萬錠﹐銀八百萬錠。邦昌禦天子法駕﹐縞素出城﹐率百官北望慟哭﹐遙送二帝﹐乃易赭袍張紅蓋﹐餞別斡離不﹑太子粘罕國相二人而返﹐肆赦至蔡州不行乃收之。

初金人括金不已﹐邦昌爲請乃罷。邦昌每日於迎陽門上﹐設常禮畢﹐與執政侍從以上對坐議事﹐語則稱名字﹐遇金人至﹐則遽易服。衛士曰﹕『伶官往日作雜劇﹐每裝假官人﹐今日張太宰作假官家﹐金人貴者。』邦昌向在軍前﹐鞠躬俯伏不暇﹐至是皆列拜階下。邦昌辭讓﹐則曰﹕『陛下不受臣拜﹐見元帥必死。今日陛下乃昔日南朝天子也。』金人旣班師﹐邦昌乃迎元佑皇后垂簾。邦昌僭位﹐首尾三十三日﹐不禦正殿﹐不受常朝﹐不山呼﹐見羣臣稱予不稱朕﹐旨稱面旨﹐由內降只曰中旨﹐宣示四方則曰宣旨﹐手詔則曰手書。至於禁中諸門﹐悉緘鎖﹐題以臣邦昌謹封。會康王入於歸徳﹐邦昌勸進﹐康王在歸徳卽位﹐是爲髙宗。宋國復興﹐而貶邦昌於潭州﹐賜死。

初﹐徽宗與斡離不同行﹐初見席地坐定﹐斡離不遣王訥譯奏帝云﹕『自古聖賢之君﹐無過堯舜﹐猶有揖遜﹐歸於有徳﹐歷代革運底事﹐想上皇心下煞理會得。本國比取契丹﹐所得妃嬪兒女﹐盡配諸軍亢賞。以上皇昔有海上之恩甚厚﹐今盡令兒女依舊相隨﹐服色官職一皆如故。』因勸酒曰﹕『事有遠近﹐但且放心﹐必有快活時。』帝致謝曰﹕『當日爲兄弟﹐今日爲囚虜﹐豈非運數﹖尙賴太子保佑﹐全活千口。近嘗求代嗣子遠朝大國﹐望爲主張。』斡離不曰﹕『上畔未肯。』帝曰﹕『兩朝主盟﹐惟佶獲罪﹐非將相之過﹐故請以一身仰答天譴﹐願不及他人。』斡離不曰﹕『此意甚好。』於是酒五行﹐斡離不面請王婉容位帝姬與粘罕次子作婦﹐許之燕王﹐以乏食死於途﹐殮以馬槽﹐猶露雙足。上皇伏而哭之﹐哀甚。曰『吾行且相及。』時執兵虜人﹐亦皆泣下。帝與斡離不同獵﹐忽有二人前謁。斡離不指曰﹕『此上皇故臣郭藥師﹑張令徽參見。』二人皆再拜﹐令徽卽退﹐藥師獨叩馬跪奏曰﹕『念臣昔與上皇爲君臣﹐向在燕京死戰數回﹐力不能勝﹐遂歸金國﹐有負上皇恩徳。』言訖淚下。又再拜帝曰﹕『天時人事﹐理合如此﹐但當日欠一死耳。』藥師退﹐斡離不曰﹕『藥師煞忠於南朝。』帝曰﹕『藥師豢養過厚而未嘗收功﹐卒貽大禍。』斡離不曰﹕『此人不忠於天祚﹐則必不忠於南朝。』帝曰﹕『是』。是時﹐武臣曹勛侍行﹐帝拆禦衣寫字置領中曰﹕『可便卽眞來救父母。』並押記九字﹐付勛使遁﹐歸遺康王。訓誥丁寧﹐且囑且泣曰﹕『無忘吾北行之苦。』又以拭淚白紗手帕子付勛曰﹕『見時深致我思念﹐淚下之痛﹐父子未期相見﹐惟早淸中原﹐速迎父母。此外吾不能多致語言﹐气已哽吾脰故也。俟到燕山爾乃去。』又曰﹕『如見王﹐但奏﹐有可淸中原之謀﹐悉舉行之﹐無以予爲念。』道過堯山縣﹐有燕人百餘人﹐守上皇所乘車曰﹕『上皇活燕民十餘萬人﹐我輩老幼﹐感恩不已﹐願識天表。』左右以奏﹐上皇爲揭簾見之﹐皆羅拜曰﹕『皇帝活燕人十餘萬﹐陰徳甚多﹐卽見回鑾﹐不須懮抱。』上皇曰﹕『汝等知當時救護之力耶﹖吾獲謗不少﹐今困厄反甚於汝輩無食時﹐豈非天也﹖』燕人各嗟惋而去。至眞定府﹐上皇乘馬﹐與斡離不並騎﹐入門前有引旗﹐寫太上皇帝府中﹐兩街居人見旗皆慟哭。斡離不請看打球﹐侍中劉彥宗具傳斡離不之意﹐跪奏云﹕『久聞上皇聖學甚髙﹐願乞一打球詩。』其請頗恭。上皇曰﹕『自城破以來﹐無復好懷。』遂作一詩﹐寫付彥宗。彥宗捧讀稱嘆﹐卽與斡離不又番語似講解其意﹐斡離不點頭﹐令諷誦數過﹐乃起謝﹐上皇亦謝其恭也。

時金人以長木爲障﹐障外有兵﹐每數一竅﹐容人看外﹐外亦窺內。間語曰﹕『南家有兵到某所矣。』次又曰﹕『主上提兵一萬﹐在河北﹐每金人車馬過河﹐卽奪去﹐大軍所以未敢離此。』語訖﹐卽故視左右﹐如金人傍來之狀﹐若有畏而不敢畱者。眾皆喜﹐以爲不日救至。復有病人臥於墻下云﹕『西南有錢相公﹐兵四五十萬來。』會天大風﹐喬貴妃制絳紅袍備緩急。兵至﹐卽以衣上皇爲出奔之計。每十數日又作他語一新﹐後乃知爲虜計﹐故欲緩上皇之意及愚眾人﹐虜謀多此類。上皇所乘牛車﹐牛五頭﹐兩虜牽駕﹐不通華語﹐次顯肅皇帝後﹐次廚傳及本殿一行內人車﹐計行八百六十餘里。自過浚州﹐卽行生路﹐跋涉荒迥﹐旬月不見屋宇﹐車牛皆壞死﹐壞亦不補﹐至暮卽嚴兵外守。每食﹐上皇及後共破一羊﹑粟一斗﹐諸王帝姬及合分﹐或四位破一羊﹐惟皇太后懿節皇后﹐別有館伴二人﹐早暮必來瞻見聖容。乃退至眞定府﹐方盡換牛乃行。

金天會五年五月﹐二帝至金上京﹐入朝晟於乾元殿﹐封太上皇爲昏徳公﹐少帝爲重昏侯﹐後遂移入五國城。初張邦昌之被殺也﹐晟聞之大怒﹐而髙宗遣使者至金﹐密說契丹漢人令叛金爲內應。晟得其書益怒﹐又令元帥府伐宋﹐髙宗走揚州。是時方遣婁室平陜西﹐諸將欲罷陜西兵﹐並力南伐﹐粘罕不可。於是婁室﹑蒲察帥師﹐繩果﹑婆盧火監戰﹐平陜西﹐銀術可守太原﹐耶律余睹畱西京﹐粘罕會東軍於黎陽津﹐進兵至東平。宋知濟南府劉豫以城降﹐離速烏林答大欲追髙宗於揚州。帝前一夕渡江﹐以書請存趙氏社稷。

先是﹐帝嘗致書元帥府﹐稱大宋皇帝構致書大金元帥帳前﹐至是乃貶去大號﹐自稱宋康王趙構謹致書元帥閣下。是時撻懶﹑兀術﹑拔離速等分道南伐﹐兀術之軍渡江﹐追帝入於杭州﹐官守皆逃去﹐遂取杭州。帝入海﹐金兵自明州行海三百里追之﹐弗及。兀術還自杭州﹐遂取秀州﹑平江趨鎭江遇宋將韓世忠。

●卷四

兀術率兵北還﹐將趨鎭江﹐宋將韓世忠以舟師扼江口﹐邀兀術﹐將戰﹐世忠伏兵金山廟中以俟﹐兀術紅袍玉帶果來覘﹐伏發﹐墜馬﹐幾得之﹐馳而脫去﹐旣而戰數十合﹐兀術大敗﹐獲其婿龍虎大王。兀術不得濟﹐遣使願還所掠假道﹐世忠不從。遂至鎭江溯流西上﹐世忠襲之﹐兀術循南岸﹐世忠循北岸﹐且戰且行﹐世忠大艦數倍兀術軍﹐出兀術軍前後數里﹐擊柝之聲自夜達旦。世忠以輕舟挑戰﹐一日數接﹐將至黃天蕩。兀術乃因老鸛河故道﹐開三十里通秦淮﹐一日一夜乃成﹐兀術乃得至江寧。撻懶使移剌古自天長趨江寧援兀術﹐烏林答大欲亦以兵來會。兀術發江寧將渡江而北﹐兀術軍渡自東﹐移剌古渡自西﹐與世忠戰於江渡。世忠分舟師絕江流上下﹐將左右掩擊之。世忠舟皆張帆﹐兀術選善射者乘輕舟以火箭射﹐世忠舟上帆皆焚﹐煙焰滿江﹐世忠不能軍﹐追比七十里﹐舟軍殲焉﹐世忠僅能自免。兀術渡江北還﹐每遇親識﹐必相持泣下﹐訴以過江艱危﹐幾不免。撻懶時在濰州﹐遣人誚之﹐且約再徵江南。兀術慚﹐躊躇江上﹐未有進退之汁。會聞宋師出陜右﹐遂托言應之而西去。兀術旣敗﹐粘罕遣人詣劉豫問策。豫報曰﹕『韓世忠屯潤州﹐當以輕兵從采石渡江可克也。』粘罕聞之﹐欲再議南伐﹐兀術曰﹕『江南卑濕﹐今士馬困憊﹐糧儲未丰足﹐恐無成功。』粘罕曰﹕『都監務偸安爾。』乃使撻懶率師至瓜州而還﹐攻宋之議遂罷。

是時金兵分三路﹐一路陜西﹐一路山東﹐一路江南。兀術江南軍也﹐撻懶在山東﹐婁室在陜西﹐凡自江以北地皆入金。金旣盡有中原之地﹐於是粘罕建議﹐請立君如張邦昌者﹐以鎭之。初嘗欲舉此未行﹐至是撻懶力舉劉豫。豫﹐宋臣﹐以濟南府降者也。初﹐撻懶久駐濱濰﹐豫事之甚善﹐嘗許立豫。而雲中畱守髙慶裔﹐亦與豫通﹐慶裔﹐粘罕腹心﹐亦首勸粘罕立豫。豫乃以重寶陰賂粘罕﹐粘罕佯使髙慶裔至山東﹐訪求賢人可爲君者﹐民間莫敢言﹐皆曰﹕『願聽所舉﹐不知賢者爲誰。』慶裔露意屬豫﹐乃共舉之。狀上﹐粘罕復令人問豫可否﹐豫詭辭﹐乞立張孝純。孝純﹐宋大元帥也﹐敗降在金。粘罕曰﹕『我當遣孝純輔爾。』於是晟遣使者以璽綬立豫﹐冊文曰﹕『維天會八年﹐歲次庚戌﹐辛丑朔二十七日丁卯﹐皇帝若曰﹐朕聞公於禦物﹐不以天位爲己私﹐志在救民。乃知王者爲通器﹐威罰旣已殄罪﹐位號宜乎授能。乃者有遼﹐屬運顚危數窮否塞﹐獲罪上帝﹐流毒下民。武元皇帝仗黃鉞而拯黔黎﹐舉白旄而誓師眾﹔妖氛旣掃﹐區宇式寧。越有宋人來從海道﹐願輸歲幣﹐祈復漢疆﹐武元皇帝方務善鄰﹐卽從來議。豈期天方肇亂﹐自起釁階﹐陰結叛臣﹐賊虐宰輔﹐鳩集姦慝﹐擾亂邊陲﹐肆朕纂承仰循先矩﹐姑存大體﹐式示涵容。乃復蔽匿逋逃﹐誇大疆域﹐肆其貪很﹐自起紛爭﹐擾吾外屬之藩鄰﹐取其受賜之鄕土﹐因彼告援﹐遂與解和。終無聽從﹐巧爲辭拒﹐爰命將帥惇諭盟言﹐許以自新﹐全然不攺﹐偏師傅汴﹐首罪奔淮﹐嗣子哀鳴﹐請復歡好﹐地畫三鎭﹐誓卜萬年﹐凡有質委﹐悉同父約。旣而官軍未退﹐夜集眾以犯營﹔誓墨未漧﹐密傳檄而堅壁。私結人使﹐陰起事端﹐以故再遣師徒﹐詰玆敗類﹐又起畫河之議﹐復成款戰之謀。旣昧神明﹐乃昭玄鑑﹐京城摧破﹐鼎祚淪亡。無並爾疆﹐以示不貪之徳﹔止遷其主﹐用彰伐罪之心。建楚新封﹐守宋舊服﹐不料懦庸﹐難勝重任﹐身爲退讓﹐反陷誅鋤。禦命出和﹐已作潛身之計﹔提兵入衛﹐反爲護己之資。忍視父兄甘爲俘虜﹐事務𨿽濟人豈無情。方在殷懮樂於僭號﹐心之幸禍於此可知。乃遣重兵連年討捕﹐始聞遠竄越在島夷﹐重念斯民亂而無主﹐久罹塗炭未獲昭蘇﹐不委仁賢孰能保庇。諮爾中奉大夫﹑京東﹑京西﹑淮南等路安撫使﹑兼諸部路馬步軍都總管﹑知東平府﹑節制大名府﹑開徳府﹑濮﹑博﹑濱﹑棣﹑徳﹑滄等州劉豫﹐夙擅敢言之譽﹐素懷濟世之才﹐居於亂邦﹐生不偶世。百里𨿽智﹐亦奚補於虞亡﹔三仁至髙﹐或願從於周仕。當姦賊擾攘之際﹐愚民去就之間﹐舉郡來王﹐奮然獨斷﹐逮乎歷試﹐厥勛克成。委之安撫徳化行任之君牧﹐獄訟理付之總戎﹐盜賊息專之節制﹐郡國淸況有定衰救亂之謀﹐安變持危之策。使民無事﹐則櫜弓力穡﹔有役則釋耒荷戈。罷無名之徵﹐廢不急之務。徵隱逸﹐舉孝廉﹐振綱紀﹐修制度﹐省刑罰而去煩酷﹐發倉廩而息虫螟﹐神人以和﹐上下協應。比下明詔詢考輿情﹐列郡同辭﹐士心仰戴﹐宜卽始歸之地﹐以昭建業之光。是用遣使畱守西京﹐特進檢校太保﹑尙書右僕射﹑大同尹兼山西兵馬都部署﹑上柱國﹑廣陵郡開國公﹑食邑二千戶實封二百戶髙慶裔﹐副使金紫崇祿大夫﹑尙書禮部侍郎﹑知制誥﹑護國﹑南陽縣開國侯﹑食邑一千戶實封一百戶韓昉備禮以璽綬寶冊﹐命爾爲皇帝﹐國號大齊﹐都於大名府。世修子禮﹐永貢虔誠﹐付爾封疆﹐並從楚舊﹐更須安集自適攸居。爾其上體天心﹐下從民欲﹐忠以藩王室﹐信以保邦坼。惟天難諶﹐惟命靡常﹐常厥徳﹐保厥位﹐爾其勉哉﹐勿忽朕命。』豫以藩王禮見使者﹐粘罕等議以爲未稱。吳乞買乃下令曰﹕『今立豫爲子皇帝﹐旣爲鄰國之君﹐又是大朝之子﹐其見大朝使者﹐惟始見躬問起居與面辭﹐有奏則立﹐其餘並行皇帝禮。』

豫都大名﹐仍號北京。置丞相已下官﹐赦境內。復自大名還居東平﹐以東平爲東京﹐汴州爲汴京﹐降宋南京爲歸徳府﹐降淮寧﹑水昌﹑順昌﹑興仁府俱爲州。張孝純等爲宰相﹐妾錢氏爲皇后﹐錢氏宣和內人也﹐以辛酉爲阜昌元年﹐以其子麟爲尙書左丞相﹑諸路兵馬大總管。宋人畏之﹐待以敵國禮﹐國書稱大齊皇帝。豫生景州﹐守濟南﹐節制東平﹐僭位大名﹐遂起四郡彊壯爲雲從子弟﹐應募者六十人。時有百姓醉酒﹐罵曰﹕『你是何人﹖要作官家﹐大宋何負於爾﹖』豫斬之。滄州進士邢希載上言有大利害﹐乞見豫﹐旣召到﹐卽言莫若遣使密通江南﹐不然結好西夏爲援。豫榜於市云﹐上國聞之﹐與生靈爲害不細﹐斬首號令。豫三年四月遷都於汴。及蒲路虎定陜西﹐吳乞買以其地悉賜豫。僞太常博士祝簡進《遷都賦》﹐又進《國馬賦》其大略曰『蠢爾蠻荊﹐弗賓弗降﹔固將突騎長驅﹐不資一葦之航』。豫賜書褒答﹐減二年磨勘﹐有西京兵士﹐賣玉注碗與三路都統。豫疑非民間物﹐勘鞠之知﹖得於山陵中﹐遂設河南淘沙官﹐發山陵。

四年二月﹐葬其母於東平﹐儀仗一如朝廷禮﹐但所標揭皆田家村嫗之衣。學士院馬定國進《君臣名分論》﹐其言指斥南宋尢甚﹐豫批定國轉一官。豫下詔誣污宋朝﹐其略曰﹕『朕膺受天命﹐撫治中原﹐永惟吳越﹑巴蜀﹑江湖﹑嶺海皆定。議一統之地﹐憫其淪陷﹐不忍用兵﹐且冀久自悔艾﹐稍能革其不道﹐故爲之請於大金﹐欲割江表之地而封之。豈圖怙惡不悛﹐蔑棄大徳﹐乃敢僞通使聘﹐密圖吞噬﹐先乘不備之隙攻劫汝﹑潁﹐後舉烏合之眾侵掠鄧﹑襄。妄肆蜂蠆之毒﹐有取燕云之謀﹐若尙加含忍﹐則南北生靈何有休息安泰之期﹖是用提督大軍﹐直搗僭壘﹐播告天下﹐明體至懷。』豫引兵與宋師迎戰﹐豫兵屢敗。繼聞宋帝親徵﹐兀術詭示渡江之形令軍宵遁。

蓋豫立六年而吳乞買死﹐吳乞買初立時﹐凡事皆因女眞舊俗而已﹐及得燕京﹐用左企弓等﹐始學中國﹐置中書省﹑樞密院於廣寧府﹐而國中宰相自用女眞﹐官號所謂勃極烈者是也﹐或三人﹑或四人﹐無定員﹐蓋蕃漢制並用。其後省移平州﹐又並燕京﹐謂之漢宰相﹐專治漢地﹐凡選授調發租稅﹐皆得自決。時則有漢人劉彥宗﹑時立愛知樞密院事﹐彥宗死﹐韓企先代﹐三人皆遼臣也。彥宗有治劇才﹐亦嘗總戎南伐。而企先號通經史﹐吳乞買尢特任之。企先乃爲吳乞買斟酌前代故事﹐立制度﹐而女眞從是有文章﹑禮樂矣。吳乞買之旣執遼君也﹐遂建乾元殿於上京﹐受朝﹐上京卽海古之地﹐金之舊土也。國言金﹐曰按出虎﹐以按出虎水源於此﹐故名金源。建國之號﹐蓋取諸此。初興﹐稱爲內地﹐其山有長白山﹑靑嶺﹑馬紀嶺﹑完都魯山﹐水有按出虎水﹑混同江﹑來流河﹑宋瓦江﹑鴨子河。北爲國本﹐髙麗在其東南﹐凡去髙麗二千三百里。金襲遼制﹐建五京置十四總管府﹐是爲十九路。所謂五京者﹕一曰上京﹐在會寧府﹐今女眞之地﹔二曰東京﹐在遼陽府﹐卽遼故城﹔三日北京﹐在大定府﹐卽古髙麗三韓之地﹔四日西京﹐在大同府﹐卽雲中﹔五曰南京﹐卽燕山。又有得於遼者曰咸平路﹐亦故髙麗銅山﹐而吳乞買南攻宋﹐後得河北東路﹑河北西路﹑山東東路﹑山東西路﹑大名府路﹑河東北路﹑河東南路﹑京兆府路﹑風翔路﹑鄜延路﹑慶原路﹑臨洮路凡十三路。其間惟河北自取﹐餘皆以封楚﹐楚滅封齊﹐而大略皆屬金﹐據金之所得合五京十三路﹐共十九路。蓋上京一路﹐是女眞故地。東京﹑北京﹑西京﹑燕京﹑咸平五路得於遼﹐自汴京以下十三路得於宋﹐此金建國之大略也﹐其餘所統部族尢多。

金之立國﹐東鄰髙麗﹐西鄰西夏而南鄰於宋。吳乞買之時﹐夏與髙麗皆入臣﹐夏王李幹順﹐髙麗王王楷也。初二國在遼時﹐皆爲一國﹐阿骨打初起時﹐皆優容之未得通問﹐至是始皆以事遼之禮事金﹐歲修朝貢﹐因吳乞買以始遂不絕矣。吳乞買死時﹐年六十一歲﹐是爲金太宗也。

初﹐吳乞買與阿骨打及其弟斜也三人皆同出﹐阿骨打起兵﹐吳乞買常居守在內﹐斜也嘗統軍在外﹐俱於國有大功。阿骨打約兄弟相傳﹐各爲國王而遞傳其子孫。吳乞買常欲立斜也﹐故以爲諳班勃極烈。及斜也先死﹐吳乞買有子十四人﹐意欲遂立其子﹐棄先約而未有所定﹐於是諳班久虛不封。而阿骨打有嫡孫曰合剌當立﹐粘罕﹑兀室﹑幹本等皆以爲言﹐吳乞買不能奪﹐遂以諳班封合剌﹐蓋自粘罕發之也﹐國名曰合刺﹐漢名曰亶。及粘罕晚歲專國事﹐驕甚﹐恆有自立心﹐而兵柄皆在粘罕﹐吳乞買不能制﹐拱手聽之。粘罕駐師雲中﹐吳乞買立國廣寧﹐時稱曰東朝廷﹑西朝廷。及吳乞買死﹐近屬爭立﹐而粘罕已解兵柄入朝﹐適用他將代帥。於是合剌得立﹐是爲金熙宗亶﹐亶旣立﹐猶稱天會十三年。

是年四月﹐宋太上皇崩於五國城﹐年五十有四。始攺女眞官皆爲漢宮﹐立三省﹑樞密院﹐餘皆同中國﹐而革去勃極烈不用。亶初忌粘罕﹑兀室二人握兵權重﹐吳乞買有長子曰宗盤﹐阿骨打有庶長子曰幹本﹐皆有欲封諳班心﹐於是皆以爲領三省事﹐以奪其兵權﹐而絕其覬立之心。由是諸人大失望﹐髙慶裔﹑蕭慶皆在軍中﹐俱粘罕腹心也﹐乃悉罷爲三省官﹐而用撻懶﹑兀術爲元帥。

先是劉豫於粘罕﹑髙慶裔每歲訾有厚賂﹐而蔑視其它諸將﹐亶旣立﹐卽詔豫稱臣勿稱子皇帝。初豫之立也﹐金欲因豫以伐宋﹐以豫立﹐嘗爲其子請立太子﹐吳乞買不許﹐曰﹕『若與我伐宋﹐有功則立之。』於是麟連歲帥師南寇﹐皆無功。至亶旣立之二年﹐豫欲攻宋﹐恐金不肯助﹐遂妄言宋將侵淮﹐遣使乞兵於金。金諸將惡豫﹐令自往﹐遣兀術提兵黎陽以觀釁。於是豫發鄕兵三十萬﹐號七十萬﹐分道南向﹐皆僞胡服以詐爲金兵﹐及遇宋將楊沂中戰﹐劉猊先大敗﹐挺身走﹐劉麟亦潰﹐齊兵大恐。初金已厭豫而畏粘罕﹐不敢廢之﹐及粘罕罷兵柄﹐豫又敗﹐亶乃責問豫。

初宋使王倫以通問兩宮﹐至金一畱數年﹐久困不得志﹐乃倡爲和議求歸﹐金亦欲與宋和﹐未有使聞﹐倫言不信。曰﹕『此非江南情實﹐特汝自爲此言耳。』倫曰﹕『使事有指﹐不然何敢﹖』撻懶乃遣倫歸言﹐和議紹興﹐皇帝大喜﹐使倫復至金﹐請上皇之喪。因使說撻懶曰﹕『河南之地﹐上國旣不自有﹐與其封劉豫﹐曷若歸之趙氏﹖而金亦議廢豫矣。』時豫適條具宋欲進取事迹來告﹐亶乃俾以齊兵權聽金國節制﹐悉令調發越陳﹑蔡﹑汝﹑潁之間﹐佯若伐宋﹐而實以圖豫。使撻懶﹑兀術召劉麟單騎河頭議事﹐執之﹐遂執豫﹐以一羸馬載之而去。廢豫詔曰﹕『敕行臺尙書省﹐朕丕席洪休﹐光宅諸夏﹐將俾內外﹐悉登成平。故自蜀河以南﹐割爲鄰壤之界﹐灼見先帝舉合大公﹐罪則遄徵﹐固不貪其土地﹐從而變置﹐庶共撫其生靈。建爾一邦﹐迨今八稔﹐尙勤兵戍﹐安用國爲﹖寧負爾君﹐無滋民患﹐已降帝號﹐列爵王封﹐罪有所歸﹐餘皆罔治。將大革於獘政﹐用一陶於新風。勿謂奪蹊田之牛﹐其罰已甚﹐不能爲托﹐子之友非棄而何﹖凡爾臣民當體至意。』豫旣廢﹐撻懶恐齊亂﹐乃使小番揚言﹐齊王虐民﹐命廢之散鄕軍敲殺貌事人﹐教你百姓快活﹐你舊主人少帝官家在此。民心於是稍安。

豫之廢也﹐有馬四萬二千﹐汴京有錢九千八百七十餘萬緡﹐有絹二百七十萬匹﹐有金一百二十萬兩﹐有銀六千萬兩﹐有糧九十萬石﹐方州不在此數。豫宮嬪百餘人﹐妊身者九﹐其子麟侍婢百二十人﹐父子皆外示節儉﹐而內爲淫佚。多以獻女獻妻得差遣﹐如侯湜爲長葛令﹐有入己贓萬餘緡﹐事發知不免﹐以女進豫﹐豫以爲使功不如使過﹐升湜爲金牌天使﹐宣傳撫問陜西﹐其污淫有至於此。在位八年﹐割剝百姓﹐下至倡優﹐無一日不納官錢者。豫僞後錢氏﹐宣和間出宮﹐後爲賊所掠﹐賣身﹐與豫爲鍼綫婢﹐故宮廷事﹐豫皆取法於錢。

先是﹐邢希載﹑毛澄之徒﹐皆說豫陰通南朝﹐共雪國恥﹐豫斬之。至是廢遷相州﹐畱錢五百萬﹐命道士醮薦之。豫旣受廢﹐卽上表陳謝﹐與麟俱遷臨潢府。豫稱號凡八年﹐豫旣廢﹐於是置行臺尙書省於汴﹐以故齊宰相張孝純權行臺大丞相﹐而撻懶﹑兀術乃在河南。明年﹐攺元天眷元年﹐宋使王倫復至請地﹐撻懶與宗盤﹑宗雋遂合議﹐以齊地與宋。

●卷五

撻懶與宗盤﹑宗雋旣合議以齊地歸宋﹐諸酋不肯。或曰﹕『我以地與宋﹐必徳我。』或曰﹕『我俘宋人父兄﹐怨非一日﹐若資以土地﹐是助仇也﹐何徳之有﹖宜勿與。』然三大酋竟以河南﹑陜西地歸宋﹐以張通古爲使使宋。名曰﹕『詔諭江南使。』宋帝欲南面﹐而使通古北面﹐通古驕甚﹐曰﹕『大國之卿﹐當小國之君。天子以河南﹑陜西賜之宋﹐宋約奉表稱臣﹐使者不可以北面。若欲貶損使者﹐使者不敢傳詔。』遂索馬欲北歸﹐帝乃西面受詔﹐拜起若臣禮焉。通古使還﹐聞宋置戍河南﹐謂宋伴韓肖冑曰﹕『天子裂壤地益南國﹐南國當思圖報大恩﹐今輒置守戍﹐自取嫌疑﹐若興師問罪﹐將何以爲辭﹖江左且不可保﹐況河南乎﹖』肖冑以聞髙宗皇帝﹐遂命罷戍。通古具以白幹本﹐且曰﹕『及其部置未定﹐當議收復。』幹本喜曰﹕『是吾志也。』於是有復取河南之議。

明年﹐宋使王倫來遺金器幹兩﹐銀器萬兩﹐迎道君皇帝梓宮﹐及請韋太后與諸王妃﹑公主南歸﹐而撻懶適以謀反屬吏。金之執事者﹐閱我國書不書其國中年朔及歲幣﹐狀內稱禮物不稱職貢﹐於是金君亶使人責問倫曰﹕『汝但知有元帥﹐豈知有上國耶﹖』遂畱倫不遣。初﹐割地之議﹐實自撻懶始﹐而促成於宗盤﹑宗雋二大酋。地旣歸宋﹐亶恆有悔心﹐及亶旣任兀術﹐兀術乃言撻懶實受宋賂﹐而以河南﹑陜西地與宋﹐願誅撻懶復舊疆。會有王告撻懶者﹐於是以兀術爲太子都元帥﹐往燕京﹐誅撻懶﹐撻懶南走﹐將亡入於宋﹐追而殺之。撻懶臨刑謂兀術曰﹕『我死之後﹐禍又及爾輩。』亶先與兀室謀誅宋王宗盤﹑兗王宗雋﹑虞王宗英﹑滕王宗偉﹐而粘罕亦以罷兵﹐悒悒而死﹐故撻懶有是言也。撻懶旣誅﹐於是兀術大議南伐﹐羣酋皆曰﹕『構蒙再造之恩﹐不思報徳﹐祈求無厭﹐今若不取﹐後恐難圖。』亶曰﹕『彼將謂我不能奄有河南之地乎﹖』遂使兀術復河南﹐乃舉國中之兵﹐集於祁州﹐元帥府分四道南徵。聶黎孛堇出山東﹐撤離曷侵陜右﹐李成侵河南﹐兀術自將精兵十萬餘﹐與孔彥舟﹑酈瓊抵汴。兵至宋東京﹐東京之畱守孟庾不敢戰而出降﹐東京破﹐兀術駐焉。遣其裨將一人﹐攻南京﹐南京之畱守路允迪朝服出城赴會﹐遂被執﹐而金將鼓吹入城﹐南京復破﹐河南遂悉歸金﹐時金之天眷三年也。兀術所與將者﹐李成﹑鄜瓊﹑孔彥舟皆宋之羣盜也﹐以應募積功爲軍官﹐後皆歸劉豫﹐豫滅歸金﹐而兀術用以取河南。撒離曷自河中渡河﹐疾馳至長安﹐長安旣陷﹐陜西州縣所至迎降。旣而﹐撒離曷西至順昌府﹐爲宋劉錆兵所敗。馳詣東京告急於兀術﹐兀術互責諸將用兵之失﹐眾曰﹕『今者南兵非昔之比﹐國王臨陣自可見。』兀術見其城陋﹐謂諸將曰﹕『彼可以靴尖趯倒耳。』及明日戰﹐乃大敗﹐兀術大慚﹐臥軍中兩日不敢出﹐已而﹐鞭其將吏﹐徑引其兵還汴﹐然不久陜西亦復入金。於是亶以撻懶割地之罪﹐徧告河南﹑陜西諸郡曰﹕『非朕一人與奪食言﹐蓋恩威弛張之間﹐有不得已使者﹐所至則以兵隨焉。』

兀術旣復得河南﹑陜西﹐而宋將嶽飛來爭所失地﹐兀術提兵與飛戰﹐連敗於飛﹐飛兵至朱仙鎭﹐距東京才四十五里。而秦檜在宋主和議﹐召飛還﹐並召諸將之與金戰者皆班師。楊沂中還鎭江﹐劉光世還池州﹐劉錡還太平州﹐張浚還建康。罷宣撫司﹐盡收其兵隸禦前﹐遇出師時﹐臨時取旨﹐於是飛所爭州郡復歸金矣。兀術自順昌失利﹐遂保汴京不出﹐簽蕃漢軍十餘萬以謀再舉。

皇統元年﹐兀術請於直﹐乞取江南﹐兀術至淮遇劉錡隔河而陣﹐錡會楊沂中共擊兀術﹐兀術不得前。而宋紹興皇帝與丞相秦檜皆恐﹐不敢與金戰﹐乃簽書乞和。兀術乃以便宜﹐畫淮爲界而和﹐兀術引兵歸。大宋紹興皇帝爲書以盟﹐名曰『誓表』。其詞曰﹕『臣構言﹐今來畫疆﹐合以淮水中流爲界﹐西有唐﹑鄧州割屬上國﹐自鄧州西四十里﹑並南四十里爲界﹐屬鄧州。其四十里外並西南盡屬光化軍﹐爲敝邑。沿邊州城﹐旣蒙恩造許備藩方﹐世世子孫﹐謹守臣節。每年皇帝生辰並正旦﹐遣使稱賀不絕。歲貢銀絹二十五萬兩匹。自壬戌年爲首﹐每春季差人搬送﹐至泗州交納。有渝此盟﹐明神是殛﹐墜命亡氏﹐踣其國家。臣今旣進誓表﹐伏望上國早降誓詔﹐庶使敝邑永有憑焉。』於是﹐金君亶乃以衮冕﹑圭寶﹑佩璲﹑玉冊冊紹興皇帝爲『宋帝』。其冊文曰﹕『皇帝若曰﹐諮爾宋康王趙構不弔﹐天降喪於爾邦﹐亟瀆齊盟﹐自貽顚覆﹐俾爾越在江表﹐用勤我師旅﹐蓋十有八年。於玆朕用震悼斯民其何罪﹖今天其悔禍﹐誕誘爾衷﹐封奏狎至﹐願身列於藩輔。今遣光祿大夫﹑左宣徽使劉等﹐持節冊命爾爲帝﹐國號宋﹐世服臣職﹐永爲屏翰。嗚呼欽哉﹐其恭聽朕命﹗』又歸韋太后及太上皇鄭太后﹑故妃邢氏三喪於宋﹐而以臣宋告其國中。賜兀術人口﹑牛﹑馬各幹﹐駝百﹐羊萬﹐仍定每歲宋歲幣內給銀絹二千兩匹。當是時﹐故遼君耶律延禧﹑齊劉豫與宋少帝皆在金國中﹐獨宋太上皇已崩。於是亶增封遼君爲豫王﹐豫爲曹王﹐而稱太上皇爲天水郡王﹐少帝爲天水郡公。

初﹐兀術再伐江南﹐以酈瓊素知南方山川險易﹐召至軍中﹐與計事。瓊曰﹕『瓊嘗從大軍南伐﹐見元帥國王攻戰矢石之間﹐而南帥當戰﹐必身居數百里外﹐謂之持重﹔或以虛文召軍置將﹐謂之調發。幸一小捷﹐則露布飛馳﹐以爲己功﹐斂怨將士﹐縱或親臨﹐亦必先遁。又國政不綱﹐微功厚賞﹐大罪不誅﹐不亡亦已幸矣。復何振起之有哉﹖』眾以爲確論。元帥指兀術也。及兀術問瓊以江南成敗﹐誰敢相拒者。瓊曰﹕『江南軍勢怯弱﹐皆敗亡之餘﹐又無良將﹐何以禦我﹖頗聞秦檜當國用事﹐檜老儒﹐所謂亡國之大夫﹐兢兢自守﹐惟顚覆是懼﹐吾以大軍臨之﹐彼之君臣方且心破膽裂﹐將哀鳴不暇。』瓊﹐故宋太學生﹐從宗澤爲裨將﹐澤死﹐自將萬餘在淮上﹐宋以爲楚州防禦使﹐叛歸齊﹐齊亡入金。

方兀術之兵至淮上﹐阻於劉錡﹐兀術欲求和罷去﹐宋使洪皜在燕山密奏宋朝言﹐金國已厭兵﹐勢不能久﹐異時以婦隨軍去不敢攘矣。朝廷不知虛實﹐卑詞厚幣﹐未有成約﹐不若乘勝進擊﹐再造猶反掌耳。兀術恐宋敗和議﹐乃以書抵秦檜曰﹕『爾朝夕以和請﹐而嶽飛方爲河北圖﹐必殺嶽飛而後可和。』於是秦檜使張俊構成飛罪﹐下獄賜死。飛志慷慨﹐以必取中原爲念。幼飲酒至數斗﹐紹興皇帝嘗戒之曰﹕『卿異時到河朔﹐乃可飲酒。』遂絕口不飲。帝欲爲飛營第﹐飛辭謝曰﹕『金虜未滅﹐臣何以家爲﹖』洪皜在虜中﹐聞飛死﹐蠟書馳奏﹐以爲虜所大畏服者惟飛﹐至以父呼之。諸酋聞其死﹐至酌酒相慶。皜畱金凡十五年﹐始得歸﹐惟畱王倫﹑宇文虛中不遣。虛中初以吳乞買時奉使﹐吳乞買頗愛虛中有才﹐官虛中﹐乃受之﹐與韓昉輩俱掌詞命。洪皜至金﹐見虛中﹐甚鄙之。虛中於亶時﹐書阿骨打『叡徳神功碑』﹐爲金紫光祿大夫。虛中恃才輕肆﹐好譏訕人﹐凡見女眞人﹐輒以礦鹵目之﹐貴人達官﹐往往積不能平。虛中嘗撰宮殿榜署﹐惡虛中者■﹝扌適﹞其字以爲謗訕﹐後有人告虛中反﹐治無狀﹐乃以虛中家圖書爲反具。虛中曰﹕『死自吾分﹐至於圖籍﹐南來士大夫家家有之。髙士談圖書﹐尢多於我家﹐豈亦反耶﹖』遂並殺士談。而亶亦以王倫爲平州路轉運使﹐倫已受命﹐復辭遜﹐亶曰﹕『此反復之人也』﹐遂殺之。亶亦頗讀《論語》及五代﹑遼史諸書﹐然性嗜酒﹐與近臣飲﹐或繼以夜﹐宰相入諫﹐輒飲以酒﹐曰﹕『知卿等意﹐今旣飲矣﹐明日當戒。』因復飲。直天性好殺﹐末年尢甚。初與兀室謀誅阿骨打﹑吳乞買二人子孫殆盡﹐而兀室終亦不免於誅﹐而岐王亮變作。

初亶無子﹐其妻裴滿氏嘗生子而夭﹐兀術旣沒﹐裴滿氏有寵干政﹐頗掣制﹐宜不得他幸。亶時畜怒﹐縱酒手刃殺人。岐王亮者﹐左丞相也。阿骨打庶長孫﹐本名勃烈漢﹐言其貌類漢人﹐好讀書延接儒生﹐而爲人殘忍任數﹐外寬內深。方亶之疑忌好殺也﹐羣臣莫能自保﹐亮自以其父爲阿骨打長子﹐遂亦欲得立﹐時爲尙書左丞﹐召對語及阿骨打創業艱難﹐因嗚咽流涕﹐亶以爲忠﹐拜右丞相兼都元帥。會裴滿氏遣人禮賜亮生日﹐亶不悅。未幾﹐殺裴滿氏﹐又殺諸妃烏古論氏﹑夾谷氏﹑張氏﹑裴滿氏。羣臣震恐﹐亮因此遂謀弒﹐逆結寢殿小底人﹐共矯詔開門以入﹐弒亶﹐亶死時年三十一。於是羣小共立亮﹐而詐傳亶令﹐召誅大酋之用事者而殺之﹐而降封亶爲東昏王。

亮之初立﹐是爲天徳元年﹐羣臣上尊號曰『法天膺運叡武宣文大明聖孝皇帝』。宋﹑髙麗﹑夏皆相繼來賀。宋使將還﹐亮以玉帶附遺宋帝﹐使謂宋帝曰﹕『此帶卿父所常服﹐今以爲賜﹐使卿如見而父當不忘朕意也。』使退﹐祕書郎張仲軻曰﹕『此希世之寶﹐可惜輕賜。』亮曰﹕『江南之地﹐他日當爲我有﹐此置之外府耳。』亮殺吳乞買子孫七十餘人﹐粘罕子孫三十餘人﹐諸宗室五十餘人﹐而其庶祖母蕭氏﹐及自丞相以下大臣被誅戮者﹐尢不可勝紀。亮爲人善飾詐﹐初爲宰相﹐妾媵不過三數人﹐及踐大位﹐逞欲無厭﹐以徒單氏爲皇后﹐大氏爲第二娘子﹐蕭氏爲第三娘子。蒲蔡氏者﹐宗室之婦也﹐喪夫寡居。亮先欲取之未得﹐及篡位方三日﹐卽納爲妃。蒲察先生一女﹐亮復與亂﹐蒲察怒批女頰罵亮﹐亮殺之。又有唐括氏﹐有容色﹐其夫爲節度使﹐亮舊嘗與通﹐因傳語之曰﹕『自古天子亦有兩後者﹐能殺汝夫﹐以從我乎﹖』唐括曰﹕『少時醜惡事已可恥﹐今兒女已成立﹐豈可爲此﹖』亮聞之﹐使謂唐括﹐汝不忍殺汝夫﹐我將族滅汝家。唐括大恐﹐乃以子爲辭曰﹕『彼常侍其父﹐不得便。』亮卽召其子爲符寶候。唐括不得已﹐乃縊殺其夫﹐亮詐哀之﹐卽納唐括宮中﹐爲娘子﹐大愛幸﹐許以爲後﹐每同輦遊瑤池﹐諸妃步從之。亮嬖寵愈多﹐唐括希得見﹐一日獨居樓上﹐亮與他妃同輦從樓下過﹐唐括望見﹐號呼求去﹐詛罵亮﹐亮陽爲不聞而去。唐括故與家奴通﹐至是復使人調家奴﹐奴識其意﹐笑曰﹕『妃今日富貴忘我耶﹖』唐括乃以褻衣置篋中﹐使於宮門上出入﹐閽者搜之﹐得褻衣。唐括責閽者曰﹕『我天子妃﹐親體之衣﹐爾故玩視何也﹖我且奏之。』閽者自是不敢復搜﹐唐括乃使人以篋盛奴﹐載入宮中﹐使衣婦人衣雜諸宮婢間﹐十餘日遣出﹐事泄﹐亮遂使唐括自盡﹐奴伏誅。又有麗妃石哥者﹐唐括之妹﹐其夫亦爲祕書監。亮私之﹐欲納宮中﹐夫難之。其母曰﹕『豈以一妻殺其身乎﹖』夫不得已﹐與其妻相持慟哭而別。又昭妃阿懶﹐亮叔魯國王宗敏妻也。亮殺宗敏而納之﹐大臣奏﹕『宗敏屬近尊﹐行不可。』乃令出宮。亮殺諸宗室﹐釋其婦女﹐皆欲納之宮中。諷臣下白請行之﹐曰﹕『朕嗣續未廣﹐此黨人婦女﹐有朕中外親納之宮中﹐何如﹖』其下以爲不可亮皆引之與爲淫亂。又﹐壽寧縣主斡離不女也﹐靜樂縣主兀術女也﹐師姑兒宗雋女也﹐皆從姊妹﹐混同郡君太傅宗本女也﹐再從姊妹﹐郕國夫人宗盤女孫﹐再從兄之女。惟壽寧縣主寡﹐餘皆有夫勃烈﹐悉與之私。凡妃主宗婦嘗私之者﹐皆分屬諸妃出入位下。壽寧縣主已色衰﹐亮嘗譏其衰老以爲笑。惟混同郡君及靜樂縣主之妹最寵﹐恃勢笞決其夫﹐亮使其夫皆直宿護。謂混同郡君之夫曰﹕『爾妻年少﹐若爾而直宿﹐不可令宿於家﹐常令宿於妃位。』亮每於臥內徧設地衣﹐裸逐以爲戲﹐凡宮人在外有夫者﹐皆分番出入。亮欲率意幸之﹐盡遣其夫往上京﹐婦人皆不聽出外。常令教坊番直禁中。每幸婦人﹐必使奏樂﹐撤其幃帳﹔或使人說淫穢語於其前﹔或妃嬪列坐﹐輒率意淫亂﹐使共觀﹔或令人效其形狀以爲笑。凡坐中有嬪禦﹐必自擲一物於地﹐使近侍環視之﹐他視者殺。誡宮中給使男子﹐於妃嬪位舉首者﹐刷其目﹐出入不得獨行﹐便旋須四人偕往。所司執刀監護不由路者﹐斬之。日入後﹐下階砌行者死。告者賞錢二百萬。男女倉卒誤相觸﹐先聲言者賞三品官﹐後言者死﹐齊言者皆釋之。亮白其母﹐欲納其姊慶宜公主之女。母曰﹕『是兒始生﹐先帝親抱至吾家養之至於成人﹐帝𨿽舅猶父也﹐不可。』其後卒納之。當時亮所寵狎者﹐有祕書郎張仲軻﹐幼名牛兒﹐市井無賴﹐說傳奇小說以爲業﹐亮引之左右﹐以資戲笑。亮嘗對仲軻與妃嬪褻瀆﹐仲軻但稱死罪﹐不敢仰視。又嘗令仲軻倮形以觀之﹐侍臣往往令裸褫𨿽徒單貞亦不免。王之彰爲祕書郎﹐睪珠偏僻﹐亮親視之不以爲褻。又有李通者﹐便僻側媚﹐得幸於亮﹐嘗勸亮伐宋。

●卷六

亮每有圖宋之意。貞元二年正月﹐宋使朝辭﹐亮使人問之曰﹕『宋國幾科取士。』對曰﹕『詩賦﹑經義﹑策論兼行。』又問『秦檜作何官﹐年今幾何﹖』對曰﹕『檜爲尙書左僕射中書門下平章事﹐年六十五矣。』復謂之曰﹕『我聞秦檜賢﹐故問之。』貞元三年﹐攺元正隆。正隆元年﹐羣臣冊亮爲聖文神武皇帝。

正隆三年﹐亮復使人謂宋使曰﹕『歸白爾帝﹐事我上國﹐多有不誠。今略舉二事﹕爾民有逃入我境者﹐邊吏皆卽發還﹐我民有逃入爾境者﹐有司索之往往托詞不發一也﹔爾於沿邊盜買戰馬二也。且馬待人而後可用﹐如無其人﹐得馬百萬亦奚以爲﹖我亦豈能無備﹖且我不取爾國則已﹐如欲取之﹐固非難事。我聞納亡買馬﹐皆爾國楊太尉所爲﹐常因俘獲問知其人無能爲者也。』又曰﹕『秦檜已死﹐果否﹖』宋使對曰﹕『檜實死矣。陪臣亦檜所薦者。』又曰﹕『爾國比來行事殊不似秦檜時﹐何也﹖』宋使曰﹕『容陪臣回國一一具聞。』亮蓋欲南伐﹐故先設納亡﹑買馬二事﹐而雜以他辭言之。

亮與張仲軻論《漢書》﹐謂仲軻曰﹕『漢之封疆不過七八千里﹐今吾國幅員萬里﹐可謂大矣。』仲軻曰﹕『本朝疆土𨿽大﹐而天下有四主。南有宋﹐東有髙麗﹐西有夏。若能一之﹐乃爲大耳。』亮曰﹕『彼且何罪而伐之。』仲軻曰﹕『臣聞宋人買馬修器械﹐招納山東叛亡﹐豈得爲無罪﹖』亮喜曰﹕『向者梁珫嘗爲朕言﹐宋有劉貴妃者﹐天下之絕色也﹐今一舉而兩得之﹐所謂因行掉手也。江南聞我舉兵﹐必遠竄耳。』校書郎田與信﹑右補闕馬欽俱對曰﹕『海島蠻越﹐臣等皆知道路﹐彼將安往﹖』欽又曰﹕『臣在宋時﹐嘗帥軍徵蠻﹐所以知也。』亮又謂直長習失曰﹕『汝敢戰乎﹖』對曰﹕『受恩日久﹐死亦何避﹖』亮曰﹕『汝料彼敢出兵否﹖彼若出兵﹐汝果能死敵乎﹖』習失良久曰﹕『臣𨿽懦弱﹐亦將與之爲敵矣。』亮曰﹕『彼將出兵何地﹖』曰﹕『不過淮上耳。』亮曰﹕『然則天與我也。』旣而曰﹕『朕舉兵滅宋﹐遠不過二三年﹐然後討平髙麗﹑夏國﹐一統之後﹐論功遷秩﹐分賞將士﹐彼必忘勞矣。』亮又嘗與髙懷貞各言所志。亮曰﹕『吾志有三﹕國家大事皆自我出﹐一也﹔帥師伐國執其君長﹐二也﹔得天下絕色而妻之﹐三也。』由是人知其志﹐爭進諛說。李通揣知亮意﹐遂與張仲軻﹑馬欽輩盛談江南富庶﹐子女玉帛之多動之。亮信其言﹐以爲謀主。

正隆四年﹐亮謂其下曰﹕『宋國𨿽臣服有誓約而無誠﹐實不可不備。』於是大告其國以伐宋事﹐遣使籍諸路猛安部族﹐及州縣渤海丁壯充軍﹐仍括諸道民馬而使﹐使分往上京﹑速頻路﹑胡裏攺路﹑曷蘇館﹑臨潢府﹑西南招討司﹑西北招討司﹑北京河間府﹑眞定府﹑益都府﹑東平府﹑大名府﹑西京路﹐凡年二十以上五十以下者﹐皆籍之。又遣使分詣諸道總管府﹐督造兵器。時方建宮室於汴﹐又燕京與四方所造軍器材用﹐皆賦於民﹐箭翎一尺至千錢﹐村落間往往椎牛以供筋革﹐至於烏鵲狗彘無不被害者。亮意已決欲南﹐有祈宰者故宋之醫官也﹐破汴後歸金﹐以爲太醫使。上疏極諫﹐亮怒殺之於市。亮有嫡母﹐曰徒單氏﹐亦勸亮勿伐宋。亮弒之﹐棄其骨於水。

正隆六年﹐汴京成。亮謂宋使曰﹕『朕昔從梁王﹐嘗居南京﹐樂其風土﹐帝王巡狩﹐自古有之﹐淮右多隙地﹐朕欲校獵其間﹐從兵不逾萬人。況朕祖宗陵廟在此﹐安能久於彼乎﹖歸告汝主﹐使淮南之民無懷疑懼。』是年四月﹐遣使二人使宋﹐亮謂其副王全曰﹕『汝見宋主﹐卽面數其焚南京宮室﹐沿邊買馬﹑招致叛亡之罪﹐當令大臣某某來此﹐朕將親詰問之﹐且索漢淮之地﹐如不從﹐卽厲聲詆責之﹐彼必不敢害汝。』亮蓋使王全激怒中國﹐將以爲南伐之名也。又謂其正使髙景山曰﹕『回日以全所言奏聞。』全至宋如言訶斥。帝曰﹕『公北方名家﹐何乃如是﹖』全復曰﹕『趙桓今已死矣。』帝遽起發哀而罷。聞亮至汴﹐遂遣使賀遷都。亮使人就境上止之曰﹕『朕始至此﹐聞北方小警﹐欲復歸中都﹐無庸來賀。』宋使乃還。於是大括天下﹐羸馬官至七品﹐聽畱一馬﹐六品畱二馬﹐餘如品加畱。並以舊籍民馬﹐其在東者給西軍﹐在西者﹐給東軍。東西交相往來﹐晝夜絡繹不絕﹐死者狼藉於道。其亡失多者﹐官吏懼罪﹐或自殺。所過蹂踐民田﹐調發牽馬夫役多死。先詔河南州縣﹐所在貯粟以備大軍﹐不得他用﹐而羸馬所至﹐當給芻粟﹐無可給﹐有司以爲請。亮曰﹕『此方比歲民間儲蓄尙多﹐今禾稼滿野﹐羸馬可就牧田中。借令再歲不獲﹐亦何傷乎﹖』及徵發諸道工匠至京師﹐疫死者不可勝數﹐天下始騷然矣。亮調諸路馬以戶口爲率﹐富人有至六十匹者﹐凡調馬五十六萬餘匹﹐仍令本家養飼﹐以俟師期。其臣﹐亮自爲將﹐分諸道兵爲三十二軍﹐置都總管﹑副總管各一員﹐分隸左右領軍大都督及都統制。府置諸軍巡察使﹑副各一員﹐以太保奔睹爲左領軍大都督﹐李通爲副大都督。亮以奔睹舊將故使帥諸軍﹐以從人望﹐實便李通專其事。亮召諸將授方略賜宴﹐亮曰﹕『太師連年南伐﹐淹延歲月﹐今舉兵必不如彼﹐遠則百日﹐近止旬月﹐惟爾將士無以徵行爲勞﹐戮力一心以成大功﹐當厚加施賞。其或弛慢﹐刑玆無赦。』亮恐糧運不繼﹐命諸軍渡江﹐無以僮僕從行﹐聞者莫不怨嗟。徒單後與太子光英居守尙書令﹑張浩左丞相﹑蕭玉參知政事﹐亮以伐宋事問諸大臣﹐皆不敢對。尙書令耨碗溫惇思忠者﹐阿骨打時舊臣也。對曰﹕『不可。』亮不悅﹐謂思忠曰﹕『汝勿論可否﹐但云何時克之。』思忠曰﹕『以十年爲期。』亮曰﹕『何久也﹖期月耳。』思忠曰﹕『武元皇帝伐遼﹐猶且數年。今百姓愁怨﹐師出無名﹐江淮間暑熱湫濕不堪久居﹐未能歲月期也。』亮怒﹐欲取刃殺之﹐思忠無少畏恐﹐復曰﹕『老臣歷事四朝﹐位至公相﹐苟有補於國家﹐死亦何憾﹖』有頃﹐亮曰﹕『自古帝王﹐混一天下然後爲正統。爾耄夫固不知此﹐汝子乙疊識書﹐可往問之。』思忠曰﹕『臣見武元皇帝取天下﹐此時豈有文字耶﹖臣年垂七十﹐更事多矣﹐彼乳臭子﹐安足問哉﹖』亮又問丞相張浩﹐浩不敢正諫﹐乃婉詞以對﹐欲以微止亮﹐曰﹕『臣觀天意﹐欲絕趙氏久矣。』亮愕然曰﹕『何以知之﹖』對曰﹕『趙構無子﹐樹立疏屬﹐其勢必生變﹐可不煩用兵而服之。』亮𨿽喜其言而不能從也。及亮至是將行﹐浩復曰﹕『諸將皆新進少年﹐恐誤國事﹐宜求舊人練習兵法者以爲千戶﹑謀克。』而亮部已定﹐惡聞其言﹐乃杖之。當是時﹐祈宰諫而死﹐張浩進言被杖﹐思忠見疏﹐孔彥舟畫策﹐先取兩淮﹐他無及者。

初﹐亮遣施宜生往宋爲賀正使﹐隱畫工於中﹐卽密寫臨安之湖山以歸﹐亮令繪爲軟壁﹐而圖己像策馬於吳山絕頂﹐是時已自有南窺之意。及亮與幸臣梁漢臣遊宮中﹐聞人唱柳耆卿《望海潮》曲﹐皆錢塘景物﹐亮問之曰﹕『適唱何調﹖』答曰﹕『《望海潮》。』梁漢臣曰﹕『此神仙詞也。』時孔彥舟進木樨一株﹐亮喜。梁漢臣曰﹕『此花乃江南植﹐以爲薪』。於是亮問朝中﹐誰曾往江南。梁漢臣曰﹕『有兵部尙書胡鄰曾到。』遂召之首問錢塘﹐鄰曰﹕『鄰使江南﹐揚州瓊花﹑潤州金山﹑平江姑蘇﹑錢塘西湖﹐尢爲天下美﹐觀其它更有多多美景﹐但臣迹不得到﹐只此數景﹐天下已罕﹐況於他乎﹖』亮聞之大喜﹐遂決意南徵。

正隆六年九月甲午﹐亮衣橘紅袍﹐乘金甲馬﹐發自中州門出。明日﹐妃嬪皆侍其後﹐徒單氏與子光英俱送﹐宮中皆慟哭﹐亮亦掩泣。時兵號百萬﹐氈帳相望﹐鉦鼓之聲不絕。正隆六年十月丁未﹐大軍渡淮﹐至中流﹐亮拜而酹之﹐將至廬州﹐獲白兔﹐亮大喜﹐以爲祥。癸亥﹐亮至和州﹐百官表奉起居。亮謂其使曰﹕『汝等欲伺我動靜耶﹖自今勿復來﹐俟平江南始進賀表。』是時﹐梁山濼水涸﹐先造戰船不得進。乃命李通更造戰船﹐督責苛急﹐將士七八日夜不得休息﹐壞城中民居以爲材木﹐煮死人膏爲油用之。遂築臺於江上﹐亮被金甲登臺﹐殺黑馬以祭天﹐以一羊一豕投於江中。召都督完顏昂﹑副都督蒲盧渾謂之曰﹕『舟楫已具﹐可以濟江矣。』蒲盧渾曰﹕『臣觀宋舟甚大﹐我舟小﹐而行遲恐不可濟。』亮怒曰﹕『爾昔從梁王追趙構入海島﹐豈皆大舟耶﹖明日汝與昂先濟。』昂聞令﹐先渡江﹐悲懼欲亡去。至暮﹐亮使謂昂曰﹕『前言一時之怒耳﹐不須先渡江也。』亮又遣人召馬欽﹐戒左右曰﹕『欽若言舟小﹐不可渡江﹐卽殺之。』欽至﹐問曰﹕『此舟可渡江否﹖』欽曰﹕『臣得筏亦可渡也。』明日﹐遣武平都總管阿鄰武捷軍﹑副總管阿撒率舟師先濟﹐亮置黃旗於岸上以號令進止﹐兩舟至南岸先敗被獲﹐亡一猛安軍士百餘人。亮遂還和州﹐於是尙書省遣人來報﹐葛王雍卽位於東京﹐攺元大定。

亮先此嘗疑雍﹐遣人殺之不果﹐遂有是變。亮旣得報﹐拊髀嘆曰﹕『朕本欲平江南﹐攺元大定﹐此豈非天乎﹖』乃出素所書大定攺元事﹐以示羣臣。遂召諸將謀北歸﹐且分兵渡江。議定﹐李通復入奏曰﹕『陛下親師深入異境﹐無功而還﹐若眾散於前﹐敵乘於後﹐非萬全計。若畱兵渡江﹐車駕北還﹐諸將亦將解體。今燕北諸軍近遼陽者﹐恐有異志﹐宜先發兵渡江﹐斂舟焚之﹐絕其歸望﹐然後陛下北還﹐南北皆指日而定矣。』亮以爲然。明日﹐遂趨揚州﹐過烏江﹐觀項羽祠﹐嘆曰﹕『如此英雄﹐不得天下﹐誠可惜也﹗』亮至揚州﹐使符寶郎耶律沒答護神果軍扼淮渡﹐凡自軍中還至淮上無都督府文字皆斬之。乃出內箭飾以金龍﹐題曰『禦箭』﹐系帛書其上﹐使人乘舟射之南岸。其書言宋國遣人焚毀南京宮室﹐招誘軍民﹐今興師問罪﹐義在弔伐﹐大軍所至﹐必無秋毫之犯﹐以此招諭宋人。於是宋將亦縱所獲金軍士二三人﹐賫書數亮罪惡。亮得書﹐卽命焚之。亮怒亟﹐欲渡江。部將有欲亡者﹐亮命眾刃М之。乃下令﹕『軍士亡者﹐殺其蒲裏衍﹔蒲裏衍亡者﹐殺其謀克﹔謀克亡者﹐殺其猛安﹔猛安亡者﹐殺其總管。』由是軍士益危懼。時宋諸援軍皆至﹐亮愈不安﹐乃回揚州﹐召諸將約三日畢濟﹐過期盡殺之。諸將相與謀曰﹕『南軍有備如此﹐進有盡戮之懮﹐柰何﹖』其中一將曰﹕『殺郎主卻與南宋通和﹐歸鄕則生。』眾口一辭曰﹕『然。』亮有細茸等軍﹐不遣臨敵﹐專以自衛﹐諸將𨿽欲殺逆﹐而細軍衛之嚴密﹐不得便益。因謂細軍曰﹕『淮東子女玉帛皆逃在秦州﹐我輩急欲渡江﹐汝等何不白郎主往取之﹖』細軍欣然﹐共請亮從之﹐於是細軍去者過半。亮語統軍者曰﹕『爾所將勝兵﹐我明日自點數﹐少必誅汝。』統軍者自計兵亡已過半﹐亦恐誅﹐遂共謀弒亮。又雍新立﹐軍中多懷去就決計於完顏元宜﹐元宜都統制使督眾渡江者也。眾將曰﹕『前渡淮者皆成擒矣。比聞遼陽新天子卽位﹐不若共成大事﹐然後舉軍北還。』元宜乃約詰旦衛軍番代卽行事。元宜先紿其眾曰﹕『有令爾輩皆去馬﹐詰旦渡江。』眾皆懼﹐乃以舉事告之﹐皆許諾。

正隆六年十月乙未黎明﹐諸將率眾犯禦營﹐亮聞亂﹐以爲宋兵奄至﹐攬衣遽起﹐箭入帳中﹐取視之﹐愕然曰﹕『乃我兵也。』左右曰﹕『事急矣﹐當出避之。』亮曰﹕『走將安往﹖』方取弓﹐已中箭僕地。羣將中一人先刃之手足﹐猶動﹐遂縊殺之。驍騎使大盤整兵來救﹐元宜出謂之曰﹕『無及矣。』乃止。軍士攘取行宮服用皆盡﹐乃取大盤衣巾裹亮屍焚之。遂收尙書右丞相李通﹑浙西路副統制郭安國﹑監軍徒單永年﹑近侍局梁珫﹑副使大慶山皆殺之。元宜行左領軍副大都督事﹐使使者殺亮太子光瑛於南京﹐諸軍北還。

大定元年﹐雍立於東京﹐是爲世宗。十二月至中都。二年﹐宋孝宗皇帝立。雍乃以左副元帥紇石烈志寧經略宋事﹐而詔右丞相僕散忠義居汴節制諸將。雍曰﹕『彼若歸侵疆﹐貢禮如故﹐則可罷兵。』忠義旣至汴﹐乃使志寧以雍意爲書﹐說宋將張浚。浚不肯還地﹐乃復書曰﹕『疆場之一彼一此﹐兵家之或勝或負﹐何常之有﹖當置勿道。』忠義乃休兵汴上不發以俟。

大定三年﹐金人復取宋所得陜西一十六州﹐忠義獨與宋相持。宋人攻破靈壁﹑虹縣﹐遂陷宿州。宿州者﹐金之積糧處也。志寧與宋人戰﹐復得宿州。忠義以書責﹐宋復議和。凡畫定四事﹕一叔侄通書之式﹔二唐﹑鄧﹑淮﹑泗之地﹔三歲幣銀絹之數﹔四叛亡俘虜之人。宋樞密洪遵報書忠義曰﹕『泗州乃正隆渝盟之後﹐本朝未遣使之前得之﹐至恐未能充其數。』宋使辭行﹐宋帝戒勿許四郡。及至金﹐脇以兵刃﹐大懼﹐乃許金。大定三年十一月﹐宋又使人至金﹐言禮物未備﹐請俟十二月行成。忠義以之奏雍﹐請定書式﹐且言宋書如式則許其入界﹐如其不然﹐勢須遣還本國。復稟其主﹐若是往復﹐動經七八十日﹐恐誤軍馬進取。雍答曰﹕『若宋人歸疆納幣如故﹐可免奉表稱臣﹐許世爲侄國。』忠義乃復貽書告宋﹐宋不聽。時宋以湯思退爲丞相﹐思退力主和議﹐陰諭金人以重兵脇和。忠義乃移大軍壓淮境﹐遣志寧率偏師渡淮取四州﹐宋懼。

大定四年正月﹐宋相思退以書遺金﹐願稱侄國﹐不肯加世字。忠義執宋使﹐畱軍中。雍曰﹕『行人何罪﹖』令遣還。八月﹐雍促忠義進師﹐十一月又促之。於是宋稍一二如約﹐和議始定。宋世爲侄國﹐約歲幣爲二十萬兩匹﹐國書仍書名再拜﹐不稱大字。

大定五年正月﹐宋使至金﹐其書曰﹕『侄宋皇帝昚﹐謹再拜致書於叔大金聖明仁孝皇帝闕下﹐修好齊盟。出於初議﹐中因曲見或爲矛盾之言﹐致此數年﹐未講衣裳之會﹐玆聆嘉報﹐不替舊歡﹐仰衛社之大忠﹐感睦鄰之髙誼﹐一遵要束﹐無復異同。』金覆書稱叔大金皇帝﹐不名不書謹再拜﹐但曰致書於侄宋皇帝﹐不用尊號﹐不稱闕下。至是復修好如前矣。

●卷七

宋旣與金和﹐復修舊好。其後海州捕賊八十餘人﹐賊之兄爲宋軍官。雍聞之﹐謂其下曰﹕『宋之和好﹐恐不能久﹐其宿﹑泗間漢軍﹐可以女眞軍代之。』參知政事魏子平曰﹕『誓書稱﹐沿邊州城﹐除自來合設置射糧軍數並巡尉外﹐更不得屯軍守戍。』雍曰﹕『此更代之軍﹐非增戍也。』又﹐宋人於襄陽漢江上﹐造舟爲浮梁者三。雍聞之﹐謂其下曰﹕『卿等度之﹐以爲何如﹖』魏子平曰﹕『臣聞襄陽薪芻﹐皆於江北取之﹐殆爲此也。』久之﹐果無他變。雍乃立令﹕『凡妄說邊關事者﹐徒二年﹔告人得實者﹐賞錢五百貫。』

大定十年﹐宋使範成大至金﹐請山陵兼論受書禮。初﹐自亶講和後﹐所定受書之禮﹐金使捧書升殿北面﹐立榻前跪進﹐大宋皇帝降榻受書﹐以授內侍。雍之初立﹐遣使詣宋報登位﹐伴使取書以進。及後來再和﹐循舊例﹐降榻受書畢﹐始復禦座。至是孝宗欲削此禮﹐而難於遣使﹐遂因所請山陵而令成大口陳之。成大至燕﹐乃夜蔽帷秉燭密艸奏﹐具言他日北使至﹐欲令親王受書隨復。奏曰﹕『兩朝旣爲叔侄國﹐而受書禮未稱﹐昨嘗附完顏仲﹑李若川等口陳﹐久未得報﹐臣有奏札在此。』搢笏而出之﹐雍大駭﹐顧謂其宜徽副使韓鋼曰﹕『有請當語館伴﹐此豈獻書處耶﹖自來使者﹐未嘗敢爾厲聲。』令綽起者再三﹐成大不爲動。再奏曰﹕『奏不達﹐必寧死於此。』雍怒﹐拂袖起﹐左右掖之坐。又厲聲曰﹕『教拜了去。』鋼復以笏抑成大拜﹐成大跪如故。雍曰﹕『何不拜﹖』成大曰﹕『此奏得達﹐當下殿百拜以謝。』乃許﹐令納館伴處。成大不得已﹐始袖以下﹐望殿上臣僚往來紛然﹐歸館乃取奏去。是日﹐鋼押宴﹐謂成大曰﹕『公早來殿上甚忠勤﹐皇帝嘉嘆云﹐可激厲兩朝臣子。』時夏國有任徳敬者﹐乃其主外祖﹐號任令公﹐謀纂事敗而族。蜀宣司故嘗以蠟書通問﹐館伴持蠟書來﹐且指印文以詰成大﹐成大曰﹕『禦寶可僞﹐況印文乎﹖』金直其詞﹐遂不究。成大還﹐金報書曰﹕『和約再成﹐界山河面如舊﹔緘音遽至﹐指鞏雒以爲言。援昔時無用之文﹐瀆今日旣盟之好。旣云廢祀﹐欲伸追遠之懷﹔止可奉遷﹐卽俟刻期之報。至若未歸之旅柩﹐亦當並發於行途。抑聞附請之詞﹐欲廢受書之禮﹔出於率易﹐要以必從。於尊卑之分何如﹐顧信誓之誠安在﹖事當審處﹐邦可孚休。』

明年﹐宋復遣使趙雄至金賀生辰﹐以國書附投曰﹕『比致祈懇旋勤﹐誨緘欲重﹐遣於軺車﹐恐復煩於館捨。惟列聖久安之陵寢﹐旣難一旦而驟遷﹐則靖康未返之衣冠﹐豈敢先期而獨請。再披諒諭之旨﹐詳及受書之儀。蓋今叔侄之情親﹐與昔尊卑之體異。敢因慶禮薦布忱誠﹐尙冀允從式符企望。』雄將還﹐雍使人謂云﹕『跪聽旨﹐歸日傳語宋皇帝﹐向來初講和日﹐宋朝來祈請徽宗靈柩已送還。今再講和﹐宋朝自當來祈請欽宗靈柩﹐父子同葬。去年使來﹐卻妄請鞏雒山陵﹐上國止許奉遷﹐並許一體發還欽宗靈柩﹐已令搬取在此﹐候來報聞。今因聘使來﹐輒附書稱久安陵寢﹐難以輒遷﹐及靖康靈柩亦難獨請。向來已許遷送﹐今反辭以爲難﹐於義安在﹖朕念靖康嘗在宋國作帝﹐尙爾權葬﹐深可矜憫。今汝國旣不欲請﹐上國卻當就鞏雒山陵奉葬。』當是時﹐雍無一語﹐及受書事﹐宋所請皆不行。

又三年﹐爲大定十四年﹐宋書中有寶鄰字﹐諭宋使使歸告皇帝﹐後日國書不得復爾。是歲﹐金使至宋﹐孝宗不肯親接其書﹐使令就館取之。雍怒以中國爲迫奪之無升侄﹝此下有闕文﹞謂爲小寇。僞左丞相完顏宗浩﹑參知政事賈鉉皆曰﹕『狗盜鼠竊﹐非舉兵也。』尙書右丞僕散端曰﹕『小寇當晝伏夜起﹐豈敢白日列陳﹐犯靈壁﹐入夏口﹐攻壽春耶﹖此固多方誤我﹐不早爲之所﹐一旦大舉入寇﹐將墮其計中。』及使宋者還﹐言中國無他志﹐於是璟罷河南宣撫司﹐令僕散揆還國。

泰和六年二月﹐寧宗皇帝內批﹕『北虜世仇﹐久稽報復﹐爰遵先志﹐決策討除﹐宜示海內。』於是﹐發兵陷大散關﹐取泗州﹑虹縣﹑靈壁。璟得報﹐驚曰﹕『南軍敢來﹐可謂我國無人。』四月﹐璟復令僕散揆行省事﹐於汴統制諸軍﹐完顏匡爲右副元帥。於是揆以兵攻宋邊﹐宋兵潰。十一月﹐揆總大軍南伐﹐分爲九路進兵。揆以行省兵三萬﹐出潁﹑壽至淮﹐宋邊數千里皆金兵而同攻宋﹐宋師不敵﹐邊土州縣多入金。時完顏綱之兵﹐在宋蜀邊上﹐宋太尉吳曦蜀之世將也﹐璟以爲可誘致﹐乃鑄金印﹐並與書曰﹕『宋自佶﹑桓失守﹐構竄江表﹑僭稱位號﹐偸生吳會﹐時則乃祖武安公捍禦兩川﹐洎武順王璘﹑嗣有大勛﹐固宜世胙大帥﹐遂荒西土﹐長爲藩輔﹐誓以河山後裔﹐縱有欒黶之汰﹐猶當十世宥之。然威略震主者身危﹐功蓋天下者不賞﹐自古如此﹐非止於今。卿家專制蜀漢﹐積有歲年﹐猜嫌旣萌﹐進退維谷﹐代之而不受﹐召之而不赴﹐君臣之義已同路人﹐譬之破桐之葉﹐不可以復全﹐騎虎之勢不可以中下矣。此事流傳稔於朕聽﹐每一思之﹐未嘗不當饋嘆息﹐而卿猶偃然自安。且卿自視翼贊之功﹐孰與嶽飛﹖飛之威名戰功暴於南北﹐一旦見忌﹐遂被慘夷之誅﹐可不畏哉﹗故智者順時而動﹐明者因機而發。與其負髙世之勛見疑於人﹐惴惴然常懼不得保其首領﹔曷若順時因機﹐轉禍爲福﹐建萬世不朽之業哉﹖今趙擴昏孱﹐受制彊臣﹐比年以來﹐頓違誓約﹐增屯軍馬﹐招納叛亡。朕以生靈之故﹐未欲遽行討伐﹐姑遣有司移文﹐復因來使宣諭﹐而乃不顧道理﹐愈肆淩虐﹐虔劉我邊陲﹐攻剽我城邑﹐是以忠臣扼腕﹐義士痛心﹐家與爲仇﹐人百其勇﹐失道至此﹐𨿽欲不亡得乎﹖朕已分命虎臣﹐臨江問罪﹐長驅並鶩﹐飛渡有期﹐此正豪傑分功之秋也。卿以英偉之姿﹐處危疑之地﹐必能深識天命﹐洞見事機。若按兵閉境﹐不爲異同﹐使我師並力巢穴而無西顧之虞﹐則全蜀之地﹐卿所素有﹐當加封冊﹐一依皇統冊構故事。更能順流東下﹐助爲掎角﹐則旌麾所指﹐盡以相付﹐天日在上﹐朕不食言。今送金寶一鈕﹐至可領也。』曦得書意動﹐盡出告身爲報﹐仍獻階州。金以曦初來附﹐於是圖先取襄陽﹐以爲蜀漢屏蔽﹐乃使完顏匡移兵取襄陽。十二月﹐吳曦遣使奉表及獻《蜀地圖志》《吳氏譜牒》。

太和七年正月﹐吳曦又進《謝恩表》《誓表》《賀全蜀歸附》三表。璟以書答之﹐並賜誓詔。未幾﹐大宋安丙殺吳曦﹐所獻四州復遂歸宋。璟聞曦死﹐責完顏綱曰﹕『曦之降﹐自當進據仙人關﹐以制蜀命﹐且爲曦重。旣不據關﹐復撤兵﹐使丙無所憚﹐是宜有今日也。』於是下令﹐贈吳曦太師﹐招魂葬於永洛縣﹐求曦族爲後。是時﹐僕散揆已病死﹐完顏宗浩代之。宗浩馳至汴﹐大爲進兵之勢﹐且購得侂冑族人元靚﹐使逸走至宋。宋之君臣﹐見兵屢敗以爲懮﹐欲乞盟無使﹐得元靚﹐卽使歸議和。揆曰﹕『稱臣割地﹐獻首禍之臣﹐然後可。』於是﹐宋遣方信孺至金乞和﹐而樞密使張巖﹐自致書於元帥宗浩請平。其詞曰﹕『兵端之開﹐𨿽本朝失於輕信﹐然痛罪姦臣之蔽欺﹐亦不爲不早。自去歲編竄鄧友龍﹐誅蘇師旦﹝是時帥旦實未死﹐特侂冑妄言之﹞。是時﹐大國尙未嘗一出兵也﹐本朝卽捐已得之泗州﹐盡撤屯戍西南﹐悔艾之誠於玆可見。惟是名分之諭﹐今昔事殊﹐本朝皇帝本無進兵之意﹐況關系至重﹐又豈臣子之所敢言﹖江外之地﹐恃爲屏蔽﹐儻如來諭﹐何以爲國﹖大朝所當念察。至於首事人鄧友龍等﹐誤國之罪固無所逃﹐若使執縛以送﹐是本朝不得致罰於臣下。所有歲幣﹐前書已增大定所減之數﹐此在上國初何足以爲重輕﹖特欲藉手以見謝過之實。儻上國諒此至情﹐物之多寡﹐必不深計。矧惟兵興以來﹐連歲創殘﹐賦入屢蠲﹐若又重取於民﹐是基元元無窮之困﹐竊計大朝亦必有所不忍也。於通謝禮幣之外別致徵誡﹐庶幾以此易彼﹐其歸投之人﹐皆雀鼠偸生一時﹐竄匿往往不知存亡。本朝旣無所用﹐豈以去來爲意﹖當隆興時﹐固有大朝名族貴將南來者﹐洎和議之定﹐亦嘗約各不取索﹐況玆瑣瑣﹐誠何足云﹖儻大朝必欲追求﹐尙容拘刷。至如泗州等處驅掠人悉當護送歸業。夫締新好者不念舊惡﹐成大功者不較小利。須望力賜開陳﹐捐棄前過﹐闊略他事﹐玉帛交馳﹐歡好如初﹐海內寧謐﹐長無軍兵之事﹐功垂萬世﹐豈有旣乎﹖重惟大金皇帝誕節將臨﹐禮宜修賀﹐兼之本國多故﹐又言合遣人﹐使接續津發企望取接﹐伏冀鑑其至再至三有加無已之誠﹐亟踐請盟之諾﹐卽底於成﹐感戴恩徳﹐永永無極。』

初﹐信孺至金﹐自以和議遂成﹐稱涵謝使所參議官﹐宗浩怒而囚之﹐璟將畱之。宗浩復曰﹕『信孺自知﹐還必得罪拘之﹐適使他日有以借口﹐不若數其佻易而釋﹐遣之使歸﹐自窮無辭以白其國人﹐則擴﹑侂冑必擇謹厚者來矣。』於是遣信孺歸宋﹐不與之成﹐而復張巖書曰﹕『方信孺重以書來﹐於請和之意𨿽若婉遜﹐而所畫之事猶未悉從﹐惟言當還泗州等驅掠而已。至於責貢幣﹐則欲以舊數爲增。追叛亡﹐則欲以橫恩爲例。而稱臣﹑割地﹑縛送姦臣三事﹐則並飾虛詞﹐弗肯如約。豈以爲朝廷過求有不可從﹖將度徳量力﹐足以與我軍角一日勝負者哉﹖旣不能彊﹐又不能弱﹐不深思熟慮以計將來之利害﹐徒以不情之語﹐形於尺牘而勤郵傳何也﹖兵者凶器﹐佳之不祥﹐然聖人不得已而用之。故三皇五帝所不能免﹐夫豈不以生靈爲念﹖而犯順負義有不可恕者。乃者彼國﹐犯盟侵我疆場﹐帥府奉命徵討﹐𨿽未及出師﹐姑以逐處戍兵隨宜捍禦﹐所向摧破﹐莫之敢當﹐執俘折馘﹐不可勝計。餘眾震懾﹐靡然奔潰﹐是以所侵疆土﹐旋卽底平﹐爰及泗州亦不勞而復。今乃自謂捐其已得﹐斂軍撤戍﹐以爲悔過之效﹐是豈誠實之言﹖據陜西宣撫司申報﹐今夏宋人犯邊者十餘次﹐並爲我軍擊退﹐梟斬捕獲蓋以億計。夫以悔艾罪咎﹐移書往來丐和之間﹐乃暗遣賊徒突我守圍﹐冀乘其不虞以徼幸毫末。然則所爲來請和者﹐理安在哉﹖其言名分之諭﹐今昔事殊者﹐蓋與大定之事固殊矣。本朝之於宋國﹐恩深徳厚﹐莫可殫述﹐皇統謝章可槪見也。至於世宗皇帝﹐俯就和好三十年間﹐恩澤之渥﹐夫豈可忘﹖江表舊臣於我大定之初﹐以失在正隆致南服不定﹐故特施大惠﹐易爲侄國以鎭撫之。今以小犯大﹐曲在於彼﹐旣以絕大定之好﹐則復舊稱臣於理爲宜。若爲非臣子所敢言﹐在皇統時何故敢言而今獨不敢﹖是又誠然乎哉﹖又謂江外之地﹐將爲屏蔽﹐割之則無以爲國。夫藩籬之固﹐當守信義﹐如不務此﹐𨿽長江之險﹐亦不可恃﹐區區兩淮之地﹐何足屏蔽而爲國哉﹖昔江左六朝之時﹐淮南屢嘗屬中國矣﹐至後周顯徳間﹐南唐李景﹐獻廬﹑舒﹑蘄﹑黃﹐畫江爲界﹐是亦皆能爲國。旣有如此故實﹐則割地之事亦奚不可﹖自我師出疆﹐所下州﹑軍﹑縣﹑鎭已爲我有﹐未下者卽當割而獻之。今方信孺賫到誓書乃云﹐疆界並依大國皇統﹐彼之隆興已畫爲定。若是則旣不言割彼之地﹐又翻欲得我之已有者﹐豈理也哉﹖又來書云﹐通謝禮幣之外﹐別備錢一百萬貫﹐折金銀各二萬兩﹐專以塞再增幣之責。又云歲幣添五萬兩匹。其言無可準﹐況和議未定﹐輒前具載約﹐擬爲誓書﹐又直報通謝等三番人﹐使其自專﹐如是豈協禮體此﹖方信孺以求成﹐自任臆度﹐上國謂如此徑往﹐則事必可集﹐輕瀆狂紿﹐理不可容﹐尋具奏聞﹐欽奉聖訓。昔宣靖之際﹐棄信背盟﹐我師問罪﹐嘗割三鎭以乞和。今旣無故興兵﹐蔑棄信誓﹐𨿽盡獻江淮之地﹐猶不足以自贖。況彼國嘗自言叔父侄子與君臣父子略不相遠﹐如能依舊稱臣﹐卽許以江淮之間﹐取中爲界。如欲世爲子國﹐卽當盡割淮南直以大江爲界。陜西邊面﹐並以大軍已占爲定據。元謀姦臣﹐必使縛送﹐緣彼懇欲自致其罰﹐可令函首以獻。外歲幣𨿽添三萬兩匹﹐止是復皇統舊額而已﹐安得爲增﹖可令更添五萬兩匹﹐以表悔謝之實。向汴陽乞和時﹐嘗進賞軍之物﹕金五百萬兩﹐銀五千萬﹐表段裏絹各一百萬﹐牛馬騾各一萬﹐駝一千﹐書五﹐監今卽江表一隅之地﹐與昔不同﹐特加矜憫﹐止令量輸銀一千萬兩以充犒軍之用。方信孺言語反復﹐不足取信﹐如李大性﹑朱致和﹑李璧﹑吳管輩似乎忠實﹐可遣詣軍前稟議。據方信孺詭詐之罪﹐過於胡昉﹐然自古兵交﹐使人容在其間﹐姑放令回報﹐伏遇主上聖徳寬裕光大﹐天覆地容﹐包荒宥罪﹐其可不欽承以仰副仁恩之厚﹖儻猶有所稽違﹐則和好之事勿復冀也﹐夫宋國之安危存亡將系於此。更期審慮﹐無貽後悔。』書發未報﹐而元帥完顏宗浩死於軍﹐於是璟以左副元帥完顏匡﹐代宗浩總諸軍。

●卷八

方信孺歸﹐侂冑大喜過望﹐乃召張巖於建康﹐罷爲福建觀察使﹐歸罪蘇師旦﹐貶之嶺南。是時李璧已爲參政﹐不可遣﹐朱致和﹑吳管已死﹐李大性知福州﹐道遠不能遽至﹐乃遣王楠使金。匡使人責以稱臣等數事﹐楠請依靖康故事﹐世爲伯侄國﹐增歲幣爲三十萬兩匹﹐犒軍錢三百萬貫﹐蘇師旦等侯和議定﹐當函首獻匡。使馳白璟﹐璟乃詔匡移書宋人﹐當函侂冑首贖淮南地﹐攺犒軍錢爲銀三百萬兩而和。侂冑聞之大怒﹐復有用兵意﹐於是宋史彌遠定計殺侂冑﹐彌遠知國政。

時宋必欲得川陜關隘而和﹐金不肯與﹐王楠乃復以參政錢象祖書來。略曰﹕『竊惟昔者修好之初﹐蒙大金先皇帝許以畫淮爲界﹐今大國遵先皇帝聖意﹐自盱眙至唐﹑鄧畫界﹐仍舊是先皇帝惠之於始﹐今皇帝全之於後也。然東南立國﹐吳蜀相依。今川陜關隘﹐大國若有之﹐則是撤蜀之門戶﹐不得保蜀何以固吳﹖已增歲幣至三十萬﹐通謝爲三百萬貫﹐以連歲師旅之餘﹐重以喪禍﹐豈易辦集﹖但邊隙旣開和議﹐區區悔艾之實﹐不得不黽勉遵承。又蒙聖畫攺輸銀三百萬兩﹐在本朝宜不敢固違﹐然傾國資財﹐竭民膏血﹐恐非大金皇帝棄過圖新﹑兼愛南北之意也。主上仁慈寬厚﹐謹守信誓﹐豈有意於用兵﹖止緣侂冑啟釁生事﹐迷國罔上﹐以至於斯。是以奮發英斷﹐大正國典﹐朋附之輩﹐誅斥靡貸。今大國欲使斬送侂冑﹐是未知其已死也。侂冑實本庸愚怙權輕信有誤國事﹐而致侂冑誤國者蘇師旦也。師旦旣貶﹐侂冑尙力庇之。屬方信孺妄言已死﹐近推究其事﹐隨已斬首。儻大國終惠川陜關隘﹐所畫銀兩悉力祗備﹐師旦首函亦當傳送﹐以謝大國。本朝與大國通好以來﹐譬如一家叔侄﹐本自協和﹐不幸奴婢交斗其間﹐遂成嫌隙﹐一旦猶子翻然攺悟﹐斥逐奴隸﹐引咎謝過﹐則前日之嫌﹐便可稍釋﹐奚必較毫末傷骨肉之恩乎﹖惟吳蜀相爲首尾﹐關隘系蜀安危﹐望令還之﹐不勝通國至願。』時王楠狀稟﹐如蒙歸川陜關隘﹐韓侂冑首必當函送﹐璟乃許焉。

金泰和八年四月乙未﹐宋獻韓侂冑﹑蘇師旦二首函至元帥府。金元帥完顏匡遣平南上將軍紇石烈貞以侂冑﹑師旦首函露布以聞﹐璟立黃麾仗受宋馘﹐以二臣之首懸於市﹐並寫二人圖像示其國人﹐使百姓縱觀﹐然後漆其頭藏之軍器庫。於是璟始與宋平﹐是年六月﹐宋以誓書至金﹐璟致誓書於宋﹐金宋復和。是年﹐璟死﹐年四十一﹐國人尊之曰『章宗』。璟多嬖而無子﹐其叔父允濟年已老矣﹐柔弱鮮智能﹐獨不爲璟所忌﹐璟病﹐允濟來朝﹐將辭去﹐璟力疾與之﹐擊球曰﹕『叔王不欲作主人遽去耶﹖』乃立允濟。允濟立﹐攺元大安。

大安元年﹐元兵始起。元之先爲蒙古部﹐本金之屬部也。有曰鐵木眞者﹐在璟時已彊大欲起而有自立之意矣﹐所謂成吉思皇帝者也﹐然猶臣下於金。泰和之末﹐成吉思入貢﹐允濟時被命往接﹐頗不禮成吉思﹐成吉思怒而去。允濟歸﹐勸璟討之﹐璟死﹐遂不果討。及允濟立﹐以詔詔諸部﹐至元﹐成吉思問金使者﹕『新君誰耶﹖』使者曰﹕『衛大王也。』成吉思素輕允濟﹐聞其立﹐遽唾罵曰﹕『我卽謂中原皇帝是天上人做﹐乃此人亦爲之乎﹖』遂上馬去。使者還告﹐允濟曰﹕『待其再至﹐卻執而殺之。』成吉思旣還部﹐遂大發兵攻金﹐金衛王使紇石烈執中將兵迎戰。執中老將也﹐知兵善戰﹐自衛王立﹐心常不服。至是不肯力戰﹐遂大敗﹐執中奔歸﹐元人兵遂至居庸關﹐金守關將皆懼﹐棄關去﹐於是元兵得入關﹐直飛城下﹐急攻金。允濟懼﹐遣東安王出使請和﹐且以公主爲婚許之﹐元人曰﹕『婚待別日﹐只是大軍至此﹐豈得更無犒勞﹖欲得駱駝三萬匹﹐牛羊各五萬匹。』東安王曰﹕『此非使人所得專﹐當奏之皇帝。』允濟恐其得食﹐則畱攻不去﹐於是以繒帛三百囊懸下與之。元軍大怒﹐舉繒帛焚之﹐欲烹東安王﹐攻城轉急。是年爲大安三年﹐明年攺爲重慶元年﹝《大金國誌》作重慶﹐《金史》作崇慶﹞。正月﹐金將在外﹐亦有遣兵入援者﹐金許元人以羊一萬請和﹐元人乞勿納援兵﹐金用事者曰﹕『此不可﹐忠獻王及斡離太子嘗以此術誤南宋矣。我家自嘗爲之﹐豈可復墮其計﹖』會元兵亦自引去。去而遣其使來請婚且欲割地﹐金許婚不許地﹐願納歲幣三十萬。其國相聞之大怒曰﹕『不必得﹐我今引兵俟秋髙時﹐地與公主皆可有。』是年十月﹐元兵復圍金都城﹐兵士插刀緣堞以上﹐金軍斫之飛屍投地﹐是時大雪﹐城中乏薪﹐至拆絳霄殿﹑翠霄殿﹑瓊華閣以爇焉﹐元兵畱兩月餘復去。至寧元年七月﹐元兵復至山後﹐八月以紇石烈執中爲將迎戰﹐執中開紫金關延元兵入而自亡歸﹐允濟欲誅之。於是﹐執中以其兵叛﹐入宮執允濟﹐允濟呼曰﹕『令我何往﹖』曰﹕『歸舊府耳。』遂並其妻弒焉。執中﹐本名胡沙虎﹐烏疏裔孫也。允濟在位八年﹐攺元者八﹐後謚爲衛紹王云。

方紇石烈執中之旣行弒也﹐自稱監國都元帥﹐居大興府﹐陳兵自衛﹐急召都轉運使孫椿年﹐取銀幣頒賞﹐立雍孫珣﹐珣本名吾賭補者也﹐攺元貞佑﹐執中執國事。元兵至﹐破涿﹑易二州﹐左監軍術虎髙琪戰敗懼誅﹐叛斬執中﹐持其首待罪﹐珣特赦之以爲右副元帥。

貞佑二年﹐元兵益至﹐成吉思分其兵爲三路﹕一攻河北﹐一攻河東﹐一攻山東。是時金兵皆在外屯禦﹐無守城者﹐乃悉簽鄕民爲兵﹐上城以守。元人盡驅其家屬至城下﹐父子兄弟往往遙相呼認﹐於是金城多下。元人圍燕﹐燕乏糧﹐人多餓死﹐於是珣置招賢所﹐以納士。王守信者﹐本一村夫﹐敢爲大言﹐以諸葛亮爲不知兵﹐乃以爲行軍都統﹐募市井無賴爲兵﹐夫城進退跳躑﹐大抵以童戲爲其陣法﹐大書『古今相對』四字於旗上﹐作黃布袍緇巾釒鼠牌各三十六事﹐牛頭響環六十四枚﹐欲以怖敵而走之﹐大率皆誕妄﹐因與其眾出城殺百姓之樵采者以爲功。買耐兒者﹐本岐路小說人﹐制運糧車千輛﹐是時材木甚艱﹐所費浩大﹐觀者皆竊嘆之。是時元兵益至﹐邀索甚巨﹐兼乞公主。珣以東海郡侯少女與之﹐又鄕其國遙拜焉﹐元兵乃盡驅山東﹑兩河少壯數千萬而去。珣謀走汴﹐所搬書籍計用三萬車﹐寶玉計用駱駝三千頭。貞佑二年﹐珣至汴﹐汴吏民指車所載嘆曰﹕『恰去九十年﹐誰知又歸在此耶﹖』元人旣歸﹐聞珣遷汴﹐怒之﹐乃復圍燕。

初﹐珣以太子守忠守燕﹐輔以完顏福興﹑抹撚盡忠﹑蒲察七斤三人守。忠畏怯先遁歸﹐七斤出降﹐福興仰藥死﹐盡忠棄城入汴﹐燕遂陷。而元兵之在金境者﹐山東﹑西河南北皆有焉。宋見金日﹝此下有闕文﹞又珣嘗責丞相僕散七斤﹐『近來朝廷紀綱安在﹖』七斤不能對。退謂郎官曰﹕『上問紀綱安在﹐汝等自來何嘗使紀綱見我﹖』﹝此下有闕文﹞不敢入﹐守緒迎而入之﹐旣而囚之﹐七日死。有斜卯愛實者﹐憤所用之非人﹐嘗歷數曰﹕『平章白撒﹐於擊丸外百無一能。丞相賽不菽麥不分﹐𨿽謂乏材亦不至此人爲相參政。赤盞合喜﹐一馬軍之材止矣﹐今乃兼將相之權。右丞顏盞世魯碌碌無補﹐備員而已。患難之際﹐倚注此類﹐欲冀中興難矣。』又有參政完顏合周者﹐汴京所用爲括糧者也。性好作詩﹐詞語鄙俚﹐人采其語以爲戲笑﹐括糧榜文有『雀無翅﹐兒不飛』『蛇無頭﹐兒不行』等語﹐以而作兒﹐京城目之曰雀兒參政。

初守緒之出也﹐以汴城付完顏奴申﹑習捏阿不﹐而元將速不■﹝礙﹐角代石﹞復圖汴。守緒走歸徳﹐而遣使迎其母妻﹐有棄汴意。汴人恐奴申﹑阿不謀立完顏氏一人爲主以守汴﹐方共集民庶雜議。崔立者﹐將陵人也﹐少貧無行爲西面元帥心常思亂﹐遂帥甲士撞省門而入﹐先殺阿不﹐次殺奴申﹐乃立衛紹王太子從恪﹐以阿不﹑奴申所佩虎符送詣速不■﹝礙﹐角代石﹞﹐納款﹐立自稱太師軍馬都元帥尙書令鄭王。速不■﹝礙﹐角代石﹞至﹐自靑城立往見之﹐速不■﹝礙﹐角代石﹞喜﹐飲之酒﹐立以父事之。旣還﹐悉燒京城﹐樓櫓火起﹐速不■﹝礙﹐角代石﹞大喜﹐始信其實降也﹐立托以軍前索隨駕官吏家屬﹐聚之省中人﹐自閱之﹐日隨機數人﹐猶若不是﹐有以一女之故﹐殺數人者。又拘系完顏氏宗族置宮中﹐以兵守之﹐不聽出入。

天興二年二月乙酉﹐以天子衮冕﹑後服進於北國﹐因諷守緒母后﹐作書招守緒﹐使早降元。初守緒在歸徳﹐兵食不足﹐知府石盞女魯歡﹐請盡散諸軍就食他州﹐城中所存惟蒲察﹑官奴軍四百五十人﹐馬用軍七百人而已。官奴與用不協﹐兼惡魯歡﹐乃作亂攻用﹐用敗走﹐而女魯歡被執﹐數之云﹕『郎主至此﹐求好醬亦不得﹐汝罪何辭﹖』乃殺女魯歡﹐遣其黨馬實至守緒所居宮中收直長把奴申。守緒擲劍於地曰﹕『爲我言於元帥﹐我左右止有此人﹐且畱侍我。』實乃退。官奴是日﹐凡殺朝官李蹊已下三百餘人。日暮﹐提兵入見﹐言石盞女魯歡等反臣殺之矣。守緒不得已赦其罪﹐以爲樞密副使﹑權參知政事。

初﹐官奴母沒在元兵中﹐守緒乃謀因之以降﹐忒木■﹝礙﹐角代石﹞信之﹐還其母﹐因定和計。官奴乃日往來講議﹐或乘舟中流歡會。金將有疑官奴劫守緒北降者﹐以兵圍官奴家﹐數之曰﹕『汝欲獻郎主﹐我輩皆北朝不赦者﹐使安歸乎﹖』官奴乃以其母出質云﹕『若以吾母自北中來﹐疑我與北有謀﹐卽殺之﹐我不恨。』圍者曰﹕『果如參政所言﹐今後勿復言講和北使至卽當殺之。』官奴曰﹕『殺亦可﹐不殺亦可﹐奏而殺之亦可。』官奴卽聚軍北艸場﹐自言無反情﹐今勿復相疑﹐已乃引兵夜斫元師守緒禦照碧堂﹐無一人敢奏對者﹐悲泣而已。或言官奴計構國用安脇守緒傳位事不成﹐則獻守緒於宋﹐自贖反復之罪。守緒乃與左右謀﹐召官奴議事﹐因而誅之。伏兵門中﹐約呼參政官奴﹐伏卽出﹐官奴中刺走﹐死。六月﹐守緒入蔡。是時崔立在汴﹐以守緒之母后及妃嬪送於元軍﹐遂北遷。冬﹐元兵圍蔡﹐宋將孟琪以兵來會。

天興二年正月﹐守緒以被圍﹐急傳位於東面元帥承麟﹐承麟固讓﹐守緒曰﹕『朕所以付卿者﹐以肌體肥重﹐不便鞍馬馳突﹐卿平日趫捷有將略﹐萬一得免﹐祚胤不絕﹐此朕志也。』承麟受之﹐卽位﹐百官稱賀方畢﹐而城南面已樹宋幟﹐守者棄門。元兵遂入城﹐守緒自縊於幽蘭軒﹐承麟入哭﹐謚曰『哀宗』。已而﹐承麟亦爲亂兵所殺。領省院事完顏仲徳率兵巷戰﹐聞守緒死﹐謂將士曰﹕『吾君已崩﹐何以戰爲﹖吾赴汝水從吾君矣。』言訖赴水死。將士皆曰﹕『相公能死﹐吾輩獨不能死﹖』於是從之者數人﹐及軍士五百餘人皆從死焉。其後崔立在汴﹐亦以是年之六月﹐爲千戶李伯淵所殺。所謂不肯入援之恆山公武仙兵﹐散走民家﹐被殺。兗王國用安降元﹐後叛入宋﹐投水死﹐地皆入元。

……好繪畫﹐立時年始十一歲。皇太后攝政﹐泣曰﹕『母寡子弱﹐柰何﹖』耶律斜軫﹑韓徳讓進曰﹕『信任臣等﹐何慮之有﹖』於是皇后與此二人參決大政﹐而以南邊事委於越休哥……

