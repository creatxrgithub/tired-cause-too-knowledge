中山傳信錄淸徐葆光撰

●汪序

古者輶軒之使﹐必紀土風﹑志物宜﹐所以重其俗也﹔況於萬里之外﹐蠻夷海島之中乎﹗編修澄齋徐館丈之使琉球也﹐以文章華國﹐以政事經邦﹔而且儀容端偉﹑言辭敏妙﹐眞可謂使於四方﹐不辱君命者矣。歸而作「中山傳信錄」﹐凡若干捲。中列中山王圖﹐紀其宴享﹐以志其崇奉中國之誠﹔又爲之表其世系﹑度其封疆與其官秩之崇卑﹑廩祿之厚薄﹔又爲之定其鍼路「無過用卯鍼」﹐則無流至葉壁山之患﹔終爲之圖寫土產卉木動植之物﹐必肖其狀。而首則著其揚帆奉使爲封舟圖﹐以見聖天子威靈呵護﹑出入於千波萬水之中﹐經涉魚龍窟穴﹐𨿽掀風鼓浪﹐如履平地﹔猗歟壯哉﹗

往者族父舟次先生奉使時﹐排日赴宴﹐宴畢卽上船候風。今徐君公事畢﹐間與其陪臣搜巖剔壑﹐揮筆賦詩﹔非以是侈其遊眺﹐蓋將歸而著述﹐以爲得之傳聞﹐不如目見者之爲眞也。其國官之尊者﹐曰紫金大夫﹔時爲之者﹐卽舟次先生前使時所請陪臣子弟入學讀書者也。其文辭可觀﹐與之言娓娓有致。今之所述﹐皆得之其口與其諸臣所言﹔証之史牒﹐信而有徵。嵇含之「南方艸木狀」﹑範成大之「桂海虞衡志」﹐豈足羨哉﹗賦皇華者﹐所宜人置一編者也。

康熙六十年﹐左春坊左中允南書房舊直汪士鋐序

●自序

琉球見自「隋書」﹐其傳甚略﹔「北史」﹑「唐書」﹑宋﹑元諸史因之。正史而外﹐如「杜氏通典」﹑「集事淵海」﹑「星槎勝覽」﹑「蠃虫錄」等書所載山川風俗物產﹐皆多舛漏。前明洪武五年﹐中山王察度始通中朝﹔而「明一統志」成於天順初﹐百年中爲時未久﹐故所載皆仍昔誤﹐幾無一實焉。嘉靖甲午陳給事侃奉使﹐始有「錄」﹔歸上於朝。其疏云﹕『訪其山川﹑風俗﹑人物之詳﹐且駁羣書之謬﹐以成「紀略」﹑「質異」二卷。末載國語﹑國字』。而今鈔本什存二﹑三矣。萬曆中﹐再遣使﹐蕭崇業﹑夏子陽皆有「錄」﹔而前後相襲。崇禎六年﹐杜三策從客胡靖「記」尢俚誕。本朝康熙二年﹐兵科張學禮「使略」﹑「雜錄」二卷﹐頗詳於昔。二十二年﹐檢討汪楫譔「中山沿革志」二卷﹑「雜錄」五卷﹐典實遠非前比﹔然於山川﹑轄屬仍有闕略﹐風俗﹑制度﹑物產等亦俱未備。蓋使期促迫﹑搜討倉猝﹐語言文字彼此訛謬﹔是以所聞異詞﹐傳焉寡信。

今臣奉命爲檢討臣海寶副以往﹐自己亥六月朔至國﹐候汛踰年﹐至庚子二月十六日始行。計在中山凡八閱月﹐封宴之暇﹐先致語國王﹐求示「中山世監」及山川圖籍﹔又時與其大夫之通文字﹑譯詞者徧遊山海間﹐遠近形勢﹐皆在目中。考其制度禮儀﹐觀風問俗﹔下至一物異狀﹐必詢名以得其實。見聞互證﹐與之往復﹐去疑存信。因並海行鍼道﹑封宴諸儀﹐圖狀並列﹕編爲六卷。𨿽未敢自謂一無舛漏﹐以云「傳信」或庶幾焉。且諸史於外邦載記﹐大率荒略。今琉球𨿽隔大海﹐新測晷景﹐與福州東西相值僅一千七百里﹔世世受封﹑歲歲來貢﹐與內地無異。伏觀禁廷新刊輿圖﹐朝鮮﹑哈密﹑拉藏屬國等圖皆在焉﹔海外藩封﹐例得附於其次。若仍前誕妄﹑不爲釐正﹐亦何以見聖朝風化之遠與外邦內向之久﹐以附職方稱甚盛哉﹗故於載筆時﹐尢兢兢致愼云。

康熙六十年﹝歲在辛丑﹞秋八月﹐翰林院編修臣徐葆光謹序。

●中山傳信錄卷第一

冊封琉球國王副使賜正一品麟蟒服翰林院編修加二級臣徐葆光纂

封舟

渡海兵役

更﹝定更法﹞

鍼路

前海行日記

後海行日記

歷次封舟渡海日期

風信

風暴日期

天妃靈應記﹝封舟救濟靈迹﹞

諭祭海神文

春秋祀典疏

封舟

從前冊封﹐以造舟爲重事。歷考前冊﹐采木各路騷動夫役﹐開廠監造縻費官帑﹐姦吏假手﹐爲獘無窮﹔經時累歲﹐其事始舉。自前明以至本朝冊封之始﹐其煩費遲久﹐前後一轍也。康熙二十一年﹐使臣汪楫﹑林麟焻卽取現有二戰艦充之﹐前獘始絕。至今三十餘年﹐區宇升平﹐海濱利涉﹐沿海縣﹑鎭巨舶多有﹔冊封命下﹐臣等未到閩前﹐督臣滿保移檄各鎭選大船充用﹐豫爲修葺﹐諸具咸備。二船取自浙江寧波府屬﹐皆民間商舶﹔較往時封舟﹐大小相埒而費輕辦速﹐前此未有也﹝按宋徐兢奉使髙麗﹐神舟二——皆敕賜名字﹑客舟六﹐共八舟。明封舟﹐或一﹑或二﹔今二舟﹞。

一號船﹐使臣共居之﹔二號船﹐載兵役。一號船﹐前後四艙。每艙上下三層﹕下一層﹐塡壓載巨石﹑安頓什物。中一層﹐使臣居之﹔兩旁名曰「麻力」﹐截爲兩層﹐左右八間﹐以居從役。艙口梯﹐兩折始下。艙中寬六尺許﹐可橫一牀。髙八﹑九尺﹐上穴艙面爲天窗井﹣﹣方三尺許以通明﹔雨卽掩之﹐晝黑如夜。艙面空其右以行﹐船左邊置鑪竈數具。板閣跨舷外一﹑二尺許﹐前後圈篷﹔作小屋一﹑二所﹐日番居以避艙中暑熱。水艙水櫃﹐設人主之﹔置簽給水﹐人日一甌。船尾虛梢爲將臺﹐立旗纛﹔設藤牌﹑弓箭﹑兵役﹑吹手居其上。將臺下爲神堂﹐供天妃﹑諸水神。下爲柁樓﹐樓前小艙布鍼盤﹐夥長﹑柁工及接封使臣主鍼者居之。船兩旁大小炮門十二﹐分列左右﹔軍器稱是。蓆篷﹑布篷九道﹔艙面橫大木三道﹐設軸轉繚以上下之。船戶以下共二十二人﹐各有專掌。其中最趫捷者名鴉班﹐正﹑副二人﹔登檣了望﹐上下如飛。兵丁皆習行船事﹐每船百人爲之佐﹔一號船千總督之﹐二號船守備督之。

一號船長十丈﹑寬二丈八尺﹑深一丈五尺﹝前明封舟﹐連尾虛梢長十七丈﹑寬三丈一尺六寸﹑深一丈三尺三寸﹔嘉靖中﹐正使陳侃﹑副使髙澄等題請定式。嘉靖三十八年封舟依舊式造﹐長帶虛梢一十五丈﹑寬二丈九尺七寸﹑深一丈四尺。萬曆七年造封舟﹐帶虛梢一十四丈﹑寬二丈九尺﹑深一丈四尺。崇禎六年冊使杜三策從客胡靖「記錄」﹕封舟長二十丈﹑廣六丈。本朝康熙二年張學禮記﹕形如梭子﹐長十八丈﹑寬二丈二尺﹑深二丈三尺。康熙二十二年汪楫記﹕選二鳥船充用﹐船長一十五丈有奇﹑寬二丈六尺。按「海防冊」云﹕『烽火營鳥船一隻﹐長一十二丈三尺﹑寬二丈五尺﹔閩安中營鳥船一隻﹐長一十二丈二尺﹑寬二丈六尺五寸』﹞。前後四艙﹐水艙四﹑水櫃四﹑水桶十二﹐共受水七百石。柁長二丈五尺五寸﹐寬七尺九寸。西洋造法名夾板柁﹐不用勒肚。柁以鐵力木爲之﹐名曰鹽柁﹐漬海水中愈堅﹝前明封舟﹐定制鐵力木柁三門。每門長三丈五尺﹐有大纜系之﹔由船底兜至船頭﹐謂之勒肚﹐以櫆藤爲之。今二封舟﹐皆取商船充用。二號制如鳥船式﹐用勒肚二條﹔一號船系西洋夾板柁﹐不用勒肚﹐又不置副柁。將出海時﹐與閩中有司爭置副柁﹔本船夥長林某云﹕『船柁﹐西洋造法最堅穩﹐可無用副。且柁重萬斤﹐船中亦無處置之』。竟不置副柁﹐與前小異云﹞。大桅長九丈二尺﹐圍九尺﹔頭桅長七丈二尺﹐圍七尺。櫓二﹐長四丈﹐寬二尺三寸。椗大小各二﹐大者長二丈七尺﹐小者長二丈四尺﹔皆寬八寸及七寸。形如「个」字﹕皆以鐵力木爲之。椗上棕索二條﹐長一百托﹐圍一尺五寸﹝按字書﹕『碇﹐錘舟石也﹔與椗同』。無「椗」字。今以木爲之﹐故俗字從木﹞。大桅蓆篷寬五丈二尺﹐長五丈三尺﹔轆轤索三條﹐長三十五托﹐圍一尺二寸。繚母索二條﹐長一十五托﹐圍一尺五寸。頭桅席篷寬二丈二尺﹐長二丈八尺。大桅頂篷名頭巾頂﹐惟官舶始用之﹐商船不得用﹔長五丈四尺﹐寬五丈﹝徐兢錄云﹕『大檣之巓﹐加小帆十幅﹐謂之野狐』﹔殆卽頭巾頂也﹞。大桅下布篷名篷裙﹐長六尺﹐寬一丈五尺。頭桅上布篷名頭襆﹐上尖下方﹐三角形﹔長三丈﹐下闊二丈八尺。插花布篷長四丈八尺﹐寬三丈四尺。插花下布篷名插花褲﹐長六尺﹐寬一丈五尺。頭緝布篷長四丈五尺﹐寬二丈五尺。尾送布篷長四丈﹐寬二丈七尺﹕共篷九道。

二號船長十一丈八尺﹑寬二丈五尺﹑深一丈二尺。前後共二十三艙﹔水艙二﹑水櫃四﹑水桶十二﹐受水六百石。柁長三丈四尺﹐寬七尺。制同鳥船﹐柁用勒肚二條﹐長十五丈﹐從尾左右夾水﹐兜至頭上。大桅長八丈五尺﹐圍八尺五寸﹔頭桅長六丈五尺﹐圍六尺。櫓四﹐長四丈﹐寬二尺二寸。椗﹐大小三具。大桅蓆篷長五丈七尺﹐寬五丈六尺﹔頭桅蓆篷長五丈七尺﹐寬五丈六尺。大桅頭巾頂布篷長五丈﹐寬四丈八尺。大桅下布篷裙長六尺﹐寬一丈六尺。插花布篷長四丈八尺﹐寬三丈二尺。插花褲布篷長五丈﹐寬一丈三尺。頭緝布篷長四丈﹐寬二丈四尺。尾送布篷長三丈六尺﹑寬二丈五尺﹕共篷八道﹝少頭襆布篷一道﹞。

每船﹐船戶以下二十二人﹕正夥長﹐主鍼盤羅經事。副夥長﹐經理鍼房﹔兼主水鋾長綆三條﹐候水淺深。正﹑副舵工二人﹐主柁﹔二號船上﹐兼管勒肚二條。正﹑副椗二人﹐主椗四門﹔行船時﹐主頭緝布篷。正﹑副鴉班二人﹐主頭巾頂帆﹑大桅上一條龍旗及大旗。正﹑副杉板工二人﹐主杉板小船﹔行船時﹐主淸風大旗及頭帆。正﹑副繚手二人﹐主人帆及尾送布帆﹑繚母棕﹑繚木索等物。正﹑副值庫二人﹐主大帆插花﹑天妃大神旗﹐又主裝載。押工一人﹐主修理杠梖及行船時大桅千斤墜一條。香公一人﹐主天妃﹑諸水神座前油燈﹑早晚洋中獻紙及大帆尾繚。頭阡一人﹐主大桅繂索大椗索﹑盤絞索﹑大櫓車繩。二阡二人﹐主大桅繂索副椗索﹑盤絞索﹑大櫓車繩。三阡一人﹐主大桅繂索三椗索﹑盤絞索﹑車子數根。正﹑副總鋪二人﹐主鍋飯﹑柴米事。

封舟圖

﹝圖表﹐故省略﹐詳細內容請參見版面文件。﹞

渡海兵役

正使家人二十名﹑副使家人十五名外﹐海防廳送使副共書辦二名﹑巡捕二名﹑長班四名﹑門子二名﹑皁隸八名﹑健步四名﹑轎傘夫二十名﹑引禮通事二員﹝鄭任譯﹑馮西熊﹞﹑護送守備一員﹝海壇鎭左營守備蔡添略﹞﹑千總一員﹝蔡勇﹞﹑官兵二百名﹝閩安鎭﹑烽火營﹑海壇鎭左右中三營各四十名﹞﹑內科醫生一人﹑外科醫生一人﹑道士三名﹑老排一名﹑吹鼓手八名﹑廚子四名﹑艦匠二名﹑艌匠四名﹑風帆匠二名﹑索匠二名﹑鐵匠二名﹑裁縫二名﹑糊紙匠二名﹑裱褙匠一名﹑糕餅匠一名﹑待詔一名﹝凡兵役隨身行李貨物﹐每人限帶百斤。按歷來封舟過海﹐兵役等皆有壓鈔貨物帶往市易舊例。萬曆七年﹝己卯﹞﹐冊使長樂謝行人傑有「日東交市記」﹐後有「卹役」一條﹐言『自洪武間許過海五百人行李各百斤與琉人貿易﹐著爲條令。甲午之役得萬金﹐五百人各二十金﹔多者三﹑四十金﹐少者亦得十金﹑八金。辛酉之役僅六千金﹐五百人各得十二金﹔多者二十金﹐少者五﹑六金﹐稍失所望。是以己卯招募﹐僅得中材應役﹐不能如前之精工也。所獲僅三千餘金﹐人各八金﹔多者十五﹑六金﹐少者三﹑四金﹐大失所望﹕至捐廩助之﹐始得全禮而歸。蓋甲午之役﹐番舶轉販者無慮十餘國﹔其利旣多﹐故我眾所獲亦丰。辛酉之役﹐番舶轉販者僅三﹑四國﹔其利旣少﹐故我眾所獲亦減。己卯之役﹐通番禁弛﹐番舶不至﹔其利頓絕﹐故我眾所獲至少﹕勢使然也』。今康熙二十二年癸亥之役﹐是時海禁方嚴﹐中國貨物﹐外邦爭欲購致﹔琉球相近諸島﹐如薩摩洲﹑土噶喇﹑七島等處皆聞風來集﹐其貨易售。閩人沿說至今﹐故充役者眾。升平日久﹐琉球歲來貿易﹐中國貨物﹐外邦多有。此番封舟到後﹐土噶喇等番舶無一至者﹔本國素貧乏﹐貨多不售﹐人役並困。法當禁絕商賈利徒之營求充役者﹐損從減裝﹐一可以紓小邦物力之艱﹐一可以絕眾役覬覦之想﹐庶幾兩利俱全矣乎﹞。

更﹝定更法﹞

海中船行里數﹐皆以更計﹔或云百里爲一更﹐或云六十里爲一更﹐或云分晝夜爲十更。今問海舶夥長﹐皆云六十里之說爲近。

「舊錄」云﹕『以木■﹝姊﹐木代女﹞從船頭投海中﹐人疾趨至梢﹕人■﹝姊﹐木代女﹞同至﹐謂之「合更」﹔人行先於■﹝姊﹐木代女﹞﹐爲「不及更」﹔人行後於■﹝姊﹐木代女﹞﹐爲「過更」』。今西洋舶用玻璃漏定更﹐簡而易曉﹕細口大腹玻璃瓶兩枚﹐一枚盛沙滿之﹔兩口上下對合﹐通一綫以過沙。懸鍼盤上﹐沙過盡爲一漏﹐卽倒轉懸之﹔計一晝﹑一夜﹐約二十四漏。每更船六十里﹐約二漏半有零。人行先木■﹝姊﹐木代女﹞爲「不及更」者﹐風慢﹑船行緩﹐𨿽及漏刻﹐尙無六十里﹐爲「不及更」也﹔人行後於■﹝姊﹐木代女﹞爲「過更」者﹐風疾﹑船行速﹐當及漏刻﹐已踰六十里﹐爲「過更」也。

﹝圖表﹐故省略﹐詳細內容請參見版面文件。﹞

鍼路

琉球在海中﹐本與浙﹑閩地勢東西相值﹐但其中平衍無山。船行海中﹐全以山爲準。福州往琉球﹐出五虎門﹐必取雞籠﹑彭家等山﹔諸山皆偏在南﹐故夏至乘西南風﹐參用辰﹑巽等鍼袤繞南行﹐以漸折而正東。琉球歸福州﹐出姑米山﹐必取溫州南杞山﹔山偏在西北﹐故冬至乘東北風﹐參用幹﹑戌等鍼袤繞北行﹐以漸折而正西。𨿽彼此地勢東西相值﹐不能純用卯﹑酉鍼徑直相往來者﹐皆以山爲準﹔且行船必貴占上風故也。

「指南廣義」云﹕『福州往琉球﹐由閩安鎭出五虎門東沙外開洋﹐用單﹝或作乙﹞辰鍼十更﹐取雞籠頭﹝見山﹐卽從山北邊過船。以下諸山皆同﹞﹑花瓶嶼﹑彭家山﹔用乙卯並單卯鍼十更﹐取釣魚臺﹔用單卯鍼四更﹐取黃尾嶼﹔用甲寅﹝或作卯﹞鍼十﹝或作一﹞更﹐取赤尾嶼﹔用乙卯鍼六更﹐取姑米山﹝琉球西南方界上鎭山﹞﹔用單卯鍼取馬齒﹐甲卯及甲寅鍼收入琉球那霸港﹝福州五虎門至琉球姑米山﹐共四十更船﹞。琉球歸福州﹐由那霸港用申鍼放洋﹔辛酉鍼一更半﹐見姑米山並姑巴甚麻山﹔辛酉鍼四更﹑辛戌鍼十二更﹑幹戌鍼四更﹑單申鍼五更﹑辛酉鍼十六更﹐見南杞山﹝屬浙江溫州﹞﹔坤未鍼三更﹐取臺山﹔丁未鍼三更﹐取裏麻山﹝一名霜山﹞﹔單申鍼三更﹐收入福州定海所﹐進閩安鎭﹝琉球姑米山至福州定海所﹐共五十更船﹞』。

﹝圖表﹐故省略﹐詳細內容請參見版面文件。﹞

前海行日記

閩有司旣治封舟畢工﹐泊於太平港羅星塔。五月十日﹝壬午﹞﹐賫詔敕至南臺﹐以小舟至泊船所。十五日﹐祭江取水﹐蠲吉於二十日﹝壬辰﹞奉詔敕升舟。連日夜﹐風皆從東北來﹐是日轉西南﹔遂於未初起椗。至怡山院﹐諭祭於海神。

二十一日﹝癸巳﹞﹐日出﹐西南風。日中﹐至管頭﹐出金牌門。日入﹐未過黃蝦鼻﹐下椗。

二十二日﹝甲午﹞﹐日出﹐丁未風﹐過梅花頭。日中﹐丁風帶午﹐乘潮出五虎門放洋﹐過官塘尾。日入﹐至進士門。夜至九漏﹐轉丁未風﹔接封陪臣正議大夫陳其湘率其國夥長主鍼﹐用乙辰鍼三更半。

二十三日﹝乙未﹞﹐日出﹐見東湧在船後﹐約離一更半許﹔丁未風﹐用乙卯鍼二更﹐約離官塘八更半許。

二十四日﹝丙申﹞﹐日出﹐丁午風﹐仍用乙卯鍼。日未中﹐過米糠洋﹝海水碧徹如靛﹐細黃沙如涎沫﹐連亙水面如米糠﹞﹐見羣魚拜水。日將入﹐有大鳥二﹐來集於檣。是夜﹐風益利﹐用乙卯鍼四更﹔共計十三更半。當見雞籠山﹑花瓶﹑棉花等嶼及彭家山﹐皆不見。夜﹐用乙卯鍼四更半﹐共十七更﹔船東北下一更半許。

二十五日﹝丁酉﹞﹐日出﹐丁未風輕﹐用單乙鍼二更﹑乙卯鍼一更半。夜至四漏﹐轉正南風﹐用單乙鍼一更半﹕共計二十一更。

二十六日﹝戊戌﹞﹐日出﹐正南風。日未中﹐轉丁午﹔逾時﹐丁未風微起﹐用單乙鍼一更。日中﹐風靜﹐縋水無底。晚晡﹐轉丙午風﹐用乙卯鍼﹔風靜船停﹐不上更。日入﹐風微起。至四漏﹐轉丁午風﹐用乙卯一更。至八漏﹐又用單卯二更﹐至天明。

二十七日﹝己亥﹞﹐日出﹐丁午風。日未中﹐風靜船停﹔有大沙魚二﹐見於船左右。日入﹐丁午風起﹔至二漏﹐轉丁風﹐用乙辰鍼二更半。天將明﹐應見釣魚臺﹑黃尾﹑赤尾等嶼﹐皆不見。共用卯鍼二十七更半﹐船東北下六更許。

二十八日﹝庚子﹞﹐不用接封陪臣主張卯鍼﹐本船夥長林某攺用乙辰鍼。日未中﹐丁未風。行二更半﹐鴉班上檣﹐見山一點在乙位﹐約去四更餘﹔水面小黑魚點點。接封陪臣云﹕『此出姑米山﹔所見﹐或是姑米而未能定』。日入﹐風轉丁午﹐用辰巽鍼二更。

二十九日﹝辛丑﹞﹐日出﹐見東北小山六點。陪臣云﹕『此非姑米﹐乃葉壁山也﹔在國西北』。始悟用卯鍼太多﹐船東北下﹔若非西北風﹐不能提舟上行至那霸收港也。日中﹐禱於神﹐忽轉坤申庚風﹔一時﹐又轉子癸。陪臣大喜﹐乃回鍼東南行﹔指一小山云﹕『此名讀榖山。由此迆轉﹐卽入港』。日入﹐轉丑艮風﹐大熾﹔用丙巳鍼﹐又用丙午﹑單卯鍼。先是﹐四﹑五日前未見山﹐舟浮不動﹔水艙將竭﹐眾頗惑。禱於神﹐示曰﹕『二十八日見山﹐初一日到港』。至是六月朔﹝壬寅﹞﹐日未出﹐遂入港﹔行海中凡七晝﹑八夜云﹝二號船先到海口﹐候一號船至﹐相次入港。「鍼簿」別錄﹐亦落北見葉壁山始回也﹞。

臣葆光按﹕琉球鍼路﹐其大夫所主者﹐皆本於「指南廣義」﹔其失在用卯鍼太多﹐每落北之患。前使汪楫記云﹕『封舟多有飄過山北﹐已復引回』。稽諸使錄﹐十人而九﹝明嘉靖一年﹐陳侃記﹕『舟至葉壁山﹐小舟四十牽挽八日﹐始至那霸』。嘉靖三十七年﹐郭汝霖記﹕『已至姑米山﹐頭目云﹕得一日夜之力﹐卽未遽登岸﹐可保不下葉壁山矣。可見下葉壁﹐卽琉人亦以爲戒』。萬曆四年﹐蕭崇業記﹕『六月初一日﹐過葉壁山﹐薄山下。由此﹐陸路至國兩日程﹐挽舟。初五日﹐始泊那霸』。康熙二年﹐張學禮記﹕『舟抵琉球北山﹐與日本交界。北風引舟南行﹐始達那霸』﹞。封舟不至落北者﹐惟前明冊使夏子陽及本朝汪楫二人。考「夏錄」則云﹕『梅花所開洋﹐過白犬嶼﹐又取東沙嶼。丁上風﹐用辰巽鍼八更船﹐取小琉球山。未上風﹐乙卯鍼二更﹐取雞籠。申酉上風﹐用甲卯鍼四更船﹐取彭家山。亥上風﹐用乙卯鍼三更船﹔未上風﹐用乙卯鍼三更船﹕取花瓶嶼。丁未上風﹐用乙卯鍼四更船﹐取釣魚嶼。丙午上風﹐用乙卯鍼四更船﹐取黃尾嶼。丙上風﹐用乙卯鍼七更船﹔丁上風﹐用辰巽鍼一更﹕取姑米山。又辰巽鍼六更船﹐取土那奇﹑翁居裏二山﹝今譯爲度那奇﹑安根呢山二山﹐在馬齒山之西﹞。又辰巽一更﹐取馬齒山﹐到港』。「汪錄」則云﹝本錄不載﹐見「洋舶鍼簿」內﹞﹕『乙辰八更﹐取雞籠頭。用辰多辰巽三更﹐取梅花嶼。單卯十更﹐取釣魚臺﹐北邊過。乙辰四更﹐取黃尾嶼﹝得力在此四更﹔船身提上﹐已見黃尾嶼﹔下用甲卯鍼﹐取姑米﹐定是正西風利故也﹞。甲卯十更﹐取姑米山。乙卯七更﹐取馬齒山。甲寅並甲卯﹐取那霸港』。蓋自雞籠山東行﹐釣魚嶼﹑赤尾嶼以至姑米山諸山皆在南﹐借爲標準﹐俱從山北邊過船。見山﹐則鍼正﹔應見不見﹐則鍼已下漸東北行﹐必至見葉壁山矣。要其病﹐皆由於用卯鍼太多﹐又不能相風用鍼。夫西南風﹐固皆爲順﹔而或自午﹑或自丁﹑或自未與坤者﹐方位又各不同。今「指南廣義」所錄﹐則專言鍼﹑混言風﹐又多用卯鍼﹔故往往落北﹐不見姑米而見葉壁也。後人或不見山﹐不可信接封者主張卯鍼。當深玩夏﹑汪二錄酌風參用辰﹑巽等鍼﹐將船身提上﹐則保不下葉壁矣。

後海行日記

二月十六日﹝癸丑﹞巳刻﹐封舟自琉球那霸開洋。用小船百餘引出港口﹐琉球官民夾岸送者數千人﹐小船豎旗﹐夾船左右送者數百槳。是日晴明﹐南風送颿﹐用幹亥鍼一更半﹑單幹鍼四更﹐過馬齒﹑安根呢﹑度那奇等山﹐海水滄黑色。日入﹐見姑米山二點﹐離二更半許。夜﹐轉丁未西南風﹔十三漏﹐轉坤未風﹕用幹戌三更半。風有力﹐頭巾頂索連斷三次。

十七日﹝甲寅﹞﹐日出﹐龍二見於船左右﹐水沸立二﹑三丈。轉西北風﹐用單子鍼一更。日入﹐至十四漏﹐轉坤未風﹐用幹戌一更。夜見月﹐至明。

十八日﹝乙卯﹞﹐日出﹐用單幹﹑幹戌四更。日入﹐至十四漏﹐西南風有力﹐用幹戌四更半。夜見月﹐至明。

十九日﹝丙辰﹞﹐日出﹐轉辛酉西風﹐帶南風不定﹔用單庚一更。日中﹐轉壬子癸風﹐用單酉鍼。至日入﹐轉子癸﹑又轉丑癸﹐用單戌三更半。夜見月﹐至明。

二十日﹝丁巳﹞﹐日出﹐轉艮寅東北順風。日中﹐轉甲卯﹐用辛戌四更。日入﹐轉乙辰風﹐大雨﹕船共行二十六更半。是日﹐海水見綠色。夜過溝﹐祭海神。轉巽巳風﹐用辛酉三更半﹐至明。

二十一日﹝戊午﹞﹐日出﹐大霧﹔正南風轉西南﹐又轉西北﹐風不定﹔船行緩﹐不上更。縋水﹐四十八托。有鳥﹐來集於檣。轉子癸風﹐至十三漏﹐轉東北大順風﹐用庚申二更﹐至明。

二十二日﹝己未﹞﹐日出﹐東北風﹐晴﹐大寒﹔用庚酉申四更半。日入﹐有燕二﹐來集檣上。至十一漏﹐轉乙卯風。縋水﹐四十托。用庚酉一更。夜雨﹐大霧。

二十三日﹝庚申﹞﹐日出﹐霧大﹔雨﹐無風。縋水﹐三十二托。日晡﹐壬亥風起。日入﹐轉壬子風。夜﹐雨﹐大寒。用庚酉二更。未明﹐見山﹐離一更遠許。

二十四日﹝辛酉﹞﹐日出﹐用單申一更﹐至魚山及鳳尾山﹕二山皆屬臺州。封舟回閩鍼路﹐本取溫州南杞山﹔此二山又在南杞北五百里﹐船身太開北行﹐離南杞八更遠許。日晡﹐轉北風﹐用丁未鍼三更。日入﹐舟至鳳尾山﹔風止﹐下椗。

二十五日﹝壬戌﹞﹐無風﹐舟泊鳳尾山。夜﹐雨﹔有數小船來伺警﹐至明。

二十六日﹝癸亥﹞﹐日出﹐東北風﹐起椗行。大雷雨﹐有旋風轉篷。日晡﹐轉壬亥風﹐用單未﹑坤未三更。日入﹐風微。用單未一更﹐見南杞﹐離一更許。

二十七日﹝甲子﹞﹐日出﹐晴﹔見盤山。至溫州﹐東北順風﹐用坤申庚四更。縋水﹐十四托﹐離北關一更許。日入﹐用坤申庚一更﹐至臺山下椗。夜十八漏﹐又起椗﹔至明﹐見南北關﹣﹣二號船﹐先一日過南關。

二十八日﹝乙丑﹞﹐東北風﹐無力﹐船泊七星山。縋水﹐九托。夜至五漏﹐颶作﹐椗走﹔用乙辰鍼行七漏﹐加副椗泊船。

二十九日﹝丙寅﹞﹐日出﹐至霜山。東北風﹐用申庚酉鍼。日晡﹐與二號齊至定海所。琉球謝恩船先一日到﹐相次泊。

三十日﹝丁卯﹞﹐東北風﹔乘潮﹐三船雁次進五虎門。日中﹐至怡山院﹐諭祭於海神。行海中﹐凡十四晝夜云。

臣葆光按﹕冊封之役有記錄者﹐自前明嘉靖中陳侃始﹑至康熙二十一年汪楫等﹐凡七次﹔封舟回閩﹐折桅漂柁﹐危險備至。披閱之次﹐每爲動心。今奉皇上威靈﹐海神效順。踰年行役﹐幸避冬汛之危﹔半月漂浮﹐絕少過船之浪。桅﹑柁無副﹐竟免摧傷﹔偶有風暴﹐隨禱立止。上下數百人安行而回﹐遠勝疇昔﹔額手慶幸﹐胥戴皇恩。至於顚僕嘔逆﹑小小困頓﹐海舶之常﹐何足云也﹗

歷次封舟渡海日期

嘉靖十三年﹝甲午﹞陳侃「使錄」﹕海行十八日至琉球﹝五月初八日出海﹐二十五日至那霸港﹞﹐七日回福州﹝九月二十日出那霸﹑二十八日至定海所﹞。

嘉靖四十一年﹝壬戌﹞郭汝霖「使錄」﹕海行十一日至琉球﹝五月二十二日出海﹑閏五月初九日至那霸港﹞﹐十一日回福州﹝十月十八日出那霸﹑二十九日至五虎門﹞。

萬曆八年﹝庚辰﹞蕭崇業「使錄」﹕海行十四日至琉球﹝五月二十二日出海﹑六月初五日至那霸﹞﹐九日回福州﹝十月二十四日出海﹑十一月初二日到定海所﹞。

萬曆三十三年﹝乙巳﹞夏子陽「使錄」﹕八日至琉球﹝五月二十四日出海﹑六月初一日至那霸﹞﹐十一日回福州﹝十月二十一日出海﹑十一月初一日到五虎門﹞。

崇禎六年﹝癸酉﹞杜三策從客胡靖「錄」﹕九日至琉球﹝六月初四日出海﹑八日過姑米山﹞﹐十一日回福州﹝十一月初九日出海﹑十九日到五虎們﹞。

康熙二年﹝癸卯﹞張學禮「使錄」﹕十九日至琉球﹝六月初七日出海﹑二十五日到那霸﹞﹐十一日回福州﹝十一月十四出海﹑二十四日至五虎門﹞。

康熙二十二年﹝癸亥﹞汪楫「使錄」﹕三日至琉球﹝六月二十三日出海﹑二十六日到那霸﹞﹐十一日回福州﹝十一月二十四日出海﹑十二月初四日至定海所﹞。

臣葆光按﹕封舟以夏至後乘西南風往琉球﹐以冬至後乘東北風回福州﹔此言其槪也。南風和緩﹐北風凜冽﹔故歸程尢難﹐非但內外水勢有順逆也。嘉﹑萬封舟回閩﹐率先冬至在九﹑十月中﹐朔風猶未勁﹐歸帆最宜。十一月﹑十二月冬至前後﹐則風勢日勁﹐浪必從船上過矣。若正月﹐則風颶最多﹐且應期不爽﹐萬無行舟之理。二月中﹐則多霧﹐龍出海矣。然春風和緩﹐玆役親驗之﹐浪無從船上過者﹐殆遠勝於冬至前後也。海船老夥長言﹕十月二十日後﹐東風送順爲吉。葆光在琉球﹐無日不占風所向。歷考數月內﹐風自東來不間斷者﹐惟十月二十日後﹑十一月初五日前半月中爲然。因考陳侃以來惟蕭崇業之歸閩較爲安吉﹐其出海日期乃十月二十四日爲不誣也。附此﹐以告後來者。

風信

淸明後﹐地气自南而北﹐則南風爲常﹔霜降後﹐地气自北而南﹐則北風爲常。若反其常﹐則臺颶將作。

風大而烈者﹐爲颶﹔又甚者﹐爲臺。颶常驟發﹐臺則有漸﹔颶或瞬發倏止﹐臺則連日夜或數日不止。大約正﹑二﹑三﹑四月爲颶﹐五﹑六﹑七﹑八月爲臺。九月則北風初烈﹐或至連月﹐俗稱九降風﹔間或有臺﹐則驟至如春臺。船在洋中﹐遇颶猶可爲﹐遇臺不可當矣。

十月以後﹐北風常作。然臺颶無定期﹐舟人視風隙以往來。五﹑六﹑七﹑八月應屬南風﹐臺將發﹐則北風先至﹐轉而東南﹐又轉而南﹐又轉而西南。

臺颶始至﹐多帶雨﹔九降風﹐則無雨。

五﹑六﹑七月間﹐風雨俱至。舟人視天色有點黑﹐則收帆嚴舵以待之﹔瞬息間﹐風雨驟至﹐隨刻卽止。若豫備少遲﹐則收帆不及﹐或至傾覆。

天邊有斷虹﹐亦臺將至。云片如帆者﹐曰破帆﹔稍及半天如鱟尾者﹐曰屈鱟。出北方者﹐甚於他方。

海水驟變﹐水面多穢如米糠﹐海蛇浮游水面﹐亦臺將至。

風暴日期

正月初四日﹝接神颶﹞﹑初九日﹝玉皇颶。此日有颶﹐後颶皆驗﹔否則﹐後亦多不驗者﹞﹑十三日﹝關帝颶﹞﹑二十九日﹝烏颶。又龍神會﹞。又正月初三日﹑初八日﹑十一日﹑二十五日﹑月晦日﹐皆龍會日﹔主風。

二月初二日﹝白須颶﹞﹑初七日﹝春明暴﹞﹑二十一日﹝觀音暴﹞﹑二十九日﹝龍神朝上帝﹞。又二月初三日﹑初九日﹑十二日﹐皆龍神朝上帝之日。

三月初三日﹝上帝颶﹐又名眞武暴﹞﹑初七日﹝閻王暴﹞﹑十五日﹝眞人颶﹐又名眞君暴﹞﹑二十三日﹝天妃誕﹐媽祖颶。眞人颶多風﹐媽祖颶多雨﹞﹑二十八日﹝諸神朝上帝﹞。又三月初三日﹑初七日﹑二十七日﹐皆龍神朝星辰之日。

四月初一日﹝白龍暴﹞﹑初八日﹝佛子颶﹐又名太子暴﹞﹑二十三日﹝大保暴﹞二十五日﹝龍神太白暴﹞。又四月初八日﹑十二日﹑十七日﹐皆龍會太白之日。

五月初五日﹝系大颶﹐名屈原颶﹞﹑十三日﹝關帝颶﹞﹑二十一日﹝龍母暴﹞。又五月初五日﹑十一日﹑二十九日﹐皆天帝﹑龍王朝玉皇之日。

六月十二日﹝彭祖颶﹞﹑十八日﹝彭祖婆颶﹞﹑二十四日﹝雷公誕。此暴最準﹐名爲洗炊籠颶。自十二日起﹑至二十四日止﹐皆系大颶之旬﹞。又六月初九日﹑二十七日﹐皆地神﹑龍王朝玉皇之日。

七月初八日﹝神煞交會﹞﹑十五日﹝鬼颶﹞。又七月初七日﹑初九日﹑十五日﹑二十七日﹐皆神煞交會之日。

八月初一日﹝竈君颶﹞﹑初五日﹝系大颶旬﹞﹑十四日﹝伽藍暴﹞﹑十五日﹝魁星颶﹞﹑二十一日﹝龍神大會﹞。又八月初三日﹑初八日﹑二十七日﹐皆龍王大會之日。

九月初九日﹝重陽暴﹞﹑十六日﹝張良颶﹞﹑十九日﹝觀音颶﹞﹑二十七日﹝冷風暴﹞。又九月十一日﹑十五日﹑十九日﹐皆龍神朝玉帝之日。

十月初五日﹝風信暴﹞﹑初十日﹝水仙王颶﹞﹑二十日﹝東嶽朝天﹞﹑二十六日﹝翁爹颶﹞。又十月初八日﹑十五日﹑二十七日﹐皆東府君朝玉皇之日。

十一月十四日﹝水仙暴﹞﹑二十七日﹝普安颶﹞﹑二十九日﹝西嶽朝天﹞。

十二月二十四日﹝送神颶﹐又名掃塵風﹞。

凡遇風暴日期﹐不在本日﹐則在前後三日之中。又箕﹑壁﹑翼﹑軫四宿﹐亦主起風﹔皆當謹避之。

「風信考」以下至此﹐皆「指南廣義」所載。或采禁忌方書﹐或出海師柁工所記﹔其語不盡雅馴﹐而參考多驗。今附此﹐以告後來者。

天妃靈應記

天妃﹐莆田湄洲嶼林氏女也﹝張學禮「記」云﹕『天妃蔡氏﹐猴嶼人』﹔非是﹞。父名願﹝字曰惟愨。母王氏﹐一雲林孚第六女﹞﹔宋初﹐官都巡檢。妃生而神靈﹐少與羣女照井﹐有神捧銅符出以授妃﹔羣女奔駭。自是﹐屢著神異﹐常乘片蓆渡海﹔人咸稱爲「通賢靈女」。一日﹐方織﹐忽據機瞑坐﹐顏色變異。母蹴起問之﹐寤而泣曰﹕『父無恙﹐兄歿矣』﹗有頃信至﹐父與兄渡海舟覆﹐若有挾之者﹐父得不溺﹔兄以柁摧﹐遂墮海死。雍熙四年﹐升化於湄州嶼﹝張學禮「記」云﹕『救父﹐投海身亡』﹔非是。一云妃生於建隆元年庚申三月二十三日﹐一云妃生於哲宗元佑八年﹐一云生於甲申之歲。按妃於宋太宗雍熙四年九月初九日升化﹐室處二十八歲﹐則當以建隆元年一說爲是。生彌月不啼﹐名曰默﹞。時顯靈應﹐或示夢﹑或示神燈﹐海舟獲庇無數﹔土人相率祀之。

宋徽宗宣和五年﹐給事中路允迪使髙麗﹐八舟溺其七﹔獨允迪舟見神朱衣坐桅上﹐遂安。歸聞於朝﹐賜廟額曰「順濟」。髙宗紹興二十六年﹐始封「靈惠夫人」﹐賜廟額曰「靈應」。三十年﹐海寇至江口﹐神見風濤中﹐寇潰就獲泉州。上其事﹐封「靈惠昭應夫人」。孝宗乾道二年﹐興化疫﹐神降於白湖﹐去潮丈許﹔得甘泉﹐飲者立愈。又海寇至﹐霧迷其道﹐至廟前就擒﹔封「靈惠昭應崇福夫人」。淳熙十一年﹐助巡檢姜特立捕溫﹑臺寇﹐封「靈惠昭應崇福善利夫人」﹝「汪錄」作「靈慈昭應崇善福利夫人」﹔靈慈乃廟號﹐凡封皆原「靈惠」始封之號﹐當作靈惠。崇福先封﹐後加善利二字﹐仍言爲善人利之意。以上封夫人﹐凡四封﹞。光宗紹熙三年﹐以救疫旱功﹐特封「靈惠妃」。寧宗慶元四年﹐以救潦﹐封「靈惠助順妃」。嘉定元年﹐平大奚寇﹐以霧助擒賊。金人犯淮甸﹐戰花靨鎭﹐神助戰﹔及戰紫金山﹐又見神像﹐再捷﹔三戰﹐遂解合肥之圍﹕封「靈惠助順顯衛妃」。嘉定十年﹐救旱﹐獲海寇﹔加「靈惠助順顯衛英烈妃」。嘉熙三年﹐錢塘潮決至艮山祠﹐若有限而退﹔封「靈惠助順嘉應英烈妃」。寶佑二年﹐救旱﹔封「助順嘉應英烈協正妃」三年﹐又封「靈惠助順嘉應慈濟妃」。四年﹐封「靈惠協正嘉應慈濟妃」。是歲﹐浙江堤成﹐封「靈惠協正嘉應善慶妃」。五年﹐教授王裏請於朝﹐封妃父「積慶侯」﹑母「顯慶夫人」﹐女兄以及神佐皆有錫命。景定三年﹐反風膠海寇舟﹐就擒﹔封「靈惠顯濟嘉應善慶妃」﹝宋封夫人四﹑加封妃十﹐凡十四封﹞。

元世祖至元十八年﹐以海運得神佑﹐封「護國明著天妃」﹝封天妃之始﹞﹐又進「顯佑」。成宗大徳三年﹐以漕運效靈﹐封「輔聖庇民明著天妃」。仁宗﹐加封「護國庇民廣濟明著天妃」。文宗天歷二年﹐加封「靈感助順福惠徽烈」﹝共二十字﹞﹐廟額「靈慈」﹝元晉封天妃﹐凡五加封﹞﹕皆以海運危險﹐歷見顯應故也。

明太祖﹐封「昭孝純正孚濟感應聖妃」。成祖永樂七年﹐封「護國庇民妙靈昭應弘仁普濟天妃」﹝至今皆仍此封號﹞。自後遣官致祭﹐歲以爲常。莊烈帝﹐封「天仙聖母靑靈普化碧霞元君」﹐已又加「靑賢普化慈應碧霞元君」﹝明封聖妃一﹐仍攺封天妃一﹑攺封元君二﹐凡四封﹞。

本朝﹐仍永樂七年封號。康熙十九年﹐收復臺灣﹐神靈顯應﹔福提萬正色上聞﹐加號致祭。神靈昭著﹐於今轉赫。凡渡海者﹐必載主舟中。往年冊封琉球﹐諭祭兩行﹔夏祈﹑冬報﹐皆預撰文﹐使臣昭告﹕皆獲安全。蓋聖徳所感﹐神應尢顯云。

封舟救濟靈蹟﹝惟洪熙元年救濟柴山靈蹟詳「顯聖錄」﹐以下無考。今斷自陳侃始﹞。

嘉靖十三年﹐冊使陳給事侃﹝陳侃始有記﹐故自侃始﹞﹑髙行人澄舟至姑米山﹐發漏﹔呼禱﹐得塞而濟。歸值颶﹐桅檣俱折﹔忽有紅光燭舟﹐乃請筊起柁。又有蝶﹑雀示象。是夕風虐﹐冠服禱請立碑﹔風乃弛。還﹐請春秋祀典。

嘉靖四十年﹐冊使郭汝霖﹑李際春行至赤嶼﹐無風﹐有大魚蕩舟﹔乃施金光明佛並彩舟舁之﹐遂得南風而濟。及回閩日﹐颶將發﹐豫有二雀集舟之異。須臾﹐颶發失柁﹔郭等爲文以告﹐風乃息﹐更置柁。又有一鳥集桅上不去。

萬曆七年﹐冊使蕭給事崇業﹑謝行人傑鍼路舛錯﹐莫知所之﹔且柁葉失去。虔禱之次﹐俄有一燕﹑一蜻蜒飛繞船左右﹐遂得易柁﹔舟乃平安。

萬曆三十年﹐冊使夏給事子陽﹑王行人士禎舟過花瓶嶼﹐無風而浪﹔禱於神﹐得風順濟。歸舟柁索四斷﹐失柁者三﹐大桅亦折﹔水面忽現神燈﹐異雀來集﹐東風助順。

崇禎元年﹐冊使杜給事三策﹑楊行人掄歸舟颶作﹐折柁牙數次﹐勒索皆斷。舟中三人共購一奇楠﹐髙三尺﹐值千金﹔捐刻聖像。俄有奇鳥集檣端﹐舟行若飛﹐一夜抵閩云。

本朝康熙二年﹐冊使張兵科學禮﹑王行人垓歸舶過姑米﹐颶作暴雨﹐船傾側﹐危甚﹔桅左右欹側﹐龍骨半折。忽有火光熒熒﹐霹靂起﹐風雨中截斷僕桅﹐舵旋不止﹐勒索皆斷。禱神起柁﹐三禱三應﹐易繩下柁。時有一鳥﹐綠觜紅足若雁騖﹐集戰臺﹔舟人曰﹕『天妃遣來引導也』﹗遂達定海。

康熙二十二年﹐冊使汪檢討楫﹑林舍人麟焻歸舟﹐颶風三晝夜﹐舟上下傾仄﹐水滿艙中﹔合舟能起者僅十六人﹐廚竈漂沒﹐人盡餓凍。虔禱天祀﹐許爲請春秋祀典﹔桅篐斷而桅不散﹑頂繩斷而篷不落﹐與波上下﹐竟保無虞。

今封舟開洋﹐風少偏東﹔禱﹐立正。多用卯鍼﹐船身太下﹐幾至落漈﹔遂虔禱﹐得攺用乙辰鍼。又筊許二十八日見山﹐果見葉壁﹔船下六百餘里﹐欲收那霸非西北風不能達﹐禱之立轉﹐一夜抵港。舟回至鳳尾山﹐旋風轉﹐船篷柁俱仄﹔呼神﹐始正。至七星山﹐夾山下椗﹔五更﹐颶作走椗﹐將抵礁。呼神﹐船始少緩﹐始得下椗﹔人皆額手曰﹕『此皆天妃賜也﹗』

﹝圖表﹐故省略﹐詳細內容請參見版面文件。﹞

諭祭海神文﹝祈﹑報二道﹞

維康熙五十八年﹝歲次己亥﹞五月﹐癸酉朔﹔越祭日癸巳﹐皇帝遣冊封琉球國正使翰林院檢討海寶﹑副使翰林院編修徐葆光致祭於神曰﹕惟神顯異風濤﹐效靈瀛海。扶危脫險﹐每著神功﹔扞惡禦災﹐允符祀典。玆因冊封殊域﹐取道重溟。爰命使臣潔將禋祀﹐尙其默佑津途﹐安流利涉﹔克將成命﹐惟神之休。謹告。

維康熙五十九年﹝歲次庚子﹞二月﹐戊戌朔﹔越祭日丁卯﹐皇帝遣冊封琉球國正使翰林院檢討海寶﹑副便翰林院編修徐葆光致祭於海神曰﹕惟神誕昭靈貺﹐陰翊昌圖﹔引使節以遄徵﹐越洪波而利濟。殊邦往復﹐成事無愆﹔克暢國威﹐實惟神佑。聿申昭報﹐重薦苾芬﹔神其監歆﹐永有光烈。謹告。

春秋祀典疏

差回琉球國翰林院檢討臣海寶﹑編修臣徐葆光等謹奏﹕爲奏聞事。

臣等於康熙五十七年六月初一日奉旨冊封琉球國王﹐十四日於熱河面請聖訓﹐出都至閩。於五十八年五月二十日登舟﹐次日至怡山院諭祭天妃。二十二日﹐從五虎門放洋﹐西南順風﹔行八日﹐六月初一日登岸。二十七日﹐行諭祭禮。七月二十六日﹐行冊封禮﹐諸宴禮以次舉行。十二月二十六日﹐登舟侯汛﹔本年二月十六日﹐乘東北順風﹐行半月。三十日﹐始抵福州五虎門。臣等往返海道﹐略無危險﹔皆皇上徳邁千古﹐福與天齊。臣等奉命經行絕遠之處﹐神靈效順﹔臣等闔船官兵以及從役數百人﹐無一虧損﹐皆得安歸。臣等不勝欣幸﹐卽琉球國屬並福省官民人等俱稱奇致頌﹐以爲皆我皇上徳徧海隅之所致也。其中往返之時﹐風少不順﹔臣等祈禱天妃﹐卽獲安吉。自前平定臺灣之時﹐天妃顯靈效順﹐已蒙皇上加封致祭。今默佑封舟﹐種種靈異如此。仰祈特恩許著該地方官春秋致祭﹐以報神庥。伏候聖裁。謹奏聞。

禮部謹題﹕爲奏聞事。

該臣等議得﹕差回琉球國翰林院檢討臣海寶﹑編修臣徐葆光等奏稱﹕『臣等奉旨冊封琉球國王﹐往返海道﹐闔船官兵以及從役數百人無一虧損﹐皆得安歸。其中往返之時﹐風少不順﹔臣等祈禱天妃﹐卽獲安吉。自前平定臺灣之時﹐天妃顯靈效順﹐已蒙皇上加封致祭。今默佑封舟種種靈異﹐仰祈特恩許著地方官春秋致祭﹐以報神庥』等語。欽惟皇上徳周寰宇﹐化洽海隅﹔詔命所經﹐神靈協應。玆以冊封琉球國王﹐特遣使臣舉行典禮﹔往返大海絕險之區﹐官兵從役數百人皆獲安吉﹐固由天妃顯靈﹐實皆我皇上懷柔百神﹐海若效順所致也。查康熙十九年臣部議得將天妃封爲「護國庇民妙靈昭應弘仁普濟天妃」﹐遣官致祭等因具題﹐奉旨「依議」欽遵在案。今天妃默佑封舟種種靈異﹐應令該地方官春秋致祭﹐編入「祀典」。候命下之日﹐行令該督﹑撫遵行可也。臣等未敢擅便﹐謹題請旨等因。

康熙五十九年八月初三日題﹐本月初六日奉旨﹕『依議』。

臣葆光按﹕「元史」「志」云﹕『至元中﹐以護海運有奇應﹐加封天妃神號﹐積至十字﹔廟曰「靈慈」﹐直﹑沽﹑平江﹑周涇﹑泉﹑幅﹑興化等處皆有廟。皇慶以來﹐歲遣使賫香徧祭﹐金幡一合﹑銀一錠付平江官漕司及本府官用柔毛酒醴﹐便服行事。祝文云「維年月日﹐皇帝特遣某官等致祭於護國庇民廣濟福惠明著天妃」』﹔則歲時之祭﹐自元已有之矣。前明嘉靖中﹐冊使陳侃使還﹐乞賜祭以答神貺﹔禮部議﹕令布政司設祭一壇﹐報可。此又特祭一舉行者也。萬曆三年﹐冊使蕭崇業始請秩祀海神﹐合舉祈﹑報二祭。至今封舟出海﹐因之。康熙二十二年﹐冊使臣汪楫還﹐具疏請照嶽﹑瀆諸神﹐著地方官行春秋二祭﹔禮部議﹕未準行。今臣等在海中祈神佑庇﹐竊計封號尊崇已極﹐惟祀典有缺﹔故專舉爲詞﹐神應昭格。今果蒙恩特賜允行﹐典禮烜赫﹐以答神庥﹐超越千古矣。

●中山傳信錄卷第二

冊封琉球國王副使賜正一品麟蟒服翰林院編修加二級臣徐葆光纂

封舟到港

天使館﹝舊使館﹑支應七司﹞

天妃宮行香﹝上天妃宮﹣附下天妃宮﹞

中山先生廟

諭祭儀注

諭祭先王文﹝二道﹞

中山王府

冊封儀注

冊封詔敕﹝二道﹞

中山王肄館儀仗﹝賀封路供﹞

中秋宴

重陽宴﹝拜辭宴﹑餞別宴﹑望舟宴﹞

中山王謝恩表疏﹝貢物﹞

請存舊禮以勞使臣疏﹝禮部議覆疏﹞

封舟到港

封舟六月朔旦至那霸港﹐泊海口﹔迎舟數十﹐獨木船雙使一帆者又數百槳。世曾孫尙敬守次﹐先遣法司以下諸陪臣來迎詔﹔隨來隨遣﹐前後數輩致牲禮迎勞如儀。午潮上﹐島民艤船數百﹐或在船﹑或入水施百綆引舟至迎恩亭下﹝亭建自洪武中武寧王時﹐修葺如新﹞﹕陪臣班列﹐儀仗﹑金鼓皆集亭左右﹐迎請龍亭。未刻﹐以次登岸。眾官前導至館﹐奉安詔敕。行禮訖﹐以次入謁﹕法司王舅﹑紫金大夫﹑紫巾官爲一班﹐三叩頭﹔天使立受﹐揖答之。耳目官﹑正議大夫﹑中議大夫爲一班﹐三叩頭﹔天使立受﹐拱手答之。那霸官﹑長史﹑察侍紀官﹑遏闥理官﹑都通事爲一班﹐三叩頭﹔天使坐受﹐抗手答之。嗣後﹐朔﹑望及逢五﹑十日﹐王遣法司王舅以下至館一起居﹔見天使皆下坐﹐應對皆起立。每月初二日﹑十六日﹐天使亦遣使至王府答問云。

﹝圖表﹐故省略﹐詳細內容請參見版面文件。﹞

天使館

天使館﹐去迎恩亭一里許﹐面南﹔屋宇皆如中國衙署﹐外柵四周。柵內東西門﹐房各四楹﹐竿上施「冊封」黃旗二。八角鼓棚﹐左右二所。大門內﹐東西役房各六楹。儀門上﹐有「天澤門」三字匾﹐前明萬曆中使臣夏子陽題﹔今失去﹐臣等補書其上。大堂前庭方廣數畝﹐陪臣行禮於此。甬道左右﹐臣等植大榕樹四株。堂上前楹﹐前使張學禮﹑王垓題「天威遠布」隸書四字﹐汪楫﹑林麟焻題「敷命堂」三字﹐皆在﹔臣等又書「皇綸三錫」四字﹐懸正梁上。蓋自康熙二年封王尙質﹐今王之髙祖也﹔康熙二十二年封王尙貞﹐今王之曾祖也﹔王之祖尙純未及立﹑王之父尙益未及請封﹐至今國王尙敬已閱五世﹐皆受我皇上璽封。六十年中大典三行﹐澤及五世﹐實爲千古僅事﹔故特書之以示遠人﹐明我皇上與天無極之治﹐海隅日出﹐覆育無窮也。左右楹間特書二牓﹕一載前明冊使姓名﹐一載本朝三遣使臣姓名。

牓記附錄

前明洪武中﹐中山王察度始通於朝。武寧嗣位﹐始來告喪請襲。終明之代﹐傳十六世﹐世世請封。封使三十餘人具列正史﹐而稗載多舛。倘中外異書﹐非一統同文之義。皇淸受命﹐王尙質始來請封。於今五世﹐冊禮三行﹔皆奉我皇上寶璽以來﹐尢爲千古盛事。並書於次﹐所以昭曠典﹑愼使職也。遣使踰年始達﹔嘉靖以後﹐有遲至三﹑四年者。今按史書之﹐一以遣使之年爲定。洪武以來﹐使事不以冊封行者﹐姓名不能備考﹔故不並列云。冊使﹐例以行人充﹔明正統中﹐始用給事中爲之。正﹑副仍之﹐後遂不變。用翰林與中書舍人﹐自前使始。兩使皆史臣﹐惟玆役。

﹝圖表﹐故省略﹐詳細內容請參見版面文件。﹞

本朝順治六年﹐尙賢弟尙質奉表﹔十年﹐來請封。世祖遣使﹐康熙二年行。

﹝圖表﹐故省略﹐詳細內容請參見版面文件。﹞

尙益未請封﹐父尙純未立﹐先卒﹔子尙敬﹐今封。

堂後﹐穿堂六楹﹔內堂三楹﹐左右兩使臣房。後院﹐東西二板閣﹕東曰「長風」﹐前使臣在楫書﹔西曰「停雲」﹐使臣林麟焻書。匾已廢﹐樓亦重葺﹐臣等重題其上。兩行役房各九楹﹐東西相向。東院﹐有水井一。礪石墻四周如城﹐髙一丈三﹑四尺許﹐極堅致。堂屋內﹐地皆用方磚﹔上施■﹝同瓦﹞瓦﹐惟壁皆用夾板。役捨﹐則以蘆箔﹐墁土其上。

附﹕舊使館

使館西南有舊使館﹐址相連。前亦有轅門﹑大門﹐上有小板閣。入門﹐大堂三楹﹔以板鋪地﹐去地三尺許。外有「駐節」二字﹐前使王垓所書﹔又前明崇禎中使臣杜三策書「每懷靡及」四字。西有樓﹐今無存﹝胡靖「記」云﹕『楊行人掄居西偏小樓﹐名曰「聽海」』今新葺板閣。惟東板閣系舊建﹐■﹝木堅﹞木梁柱﹐皆極堅固。前使張學禮「記」云﹕『樓上有杜三策題「梅花詩」百首』﹔今已漫滅無存。測量平﹑丰二臣居之﹐扃前轅門﹔鑿後垣﹐共門出入。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

舊使館﹐向有息思亭。嘉靖三十七年﹐冊使郭汝霖有「息思亭說」云﹕『琉球天使館自門而入﹐正堂三間﹔自正堂﹐引至書房三間。余處於東﹐李君際春處於西。房之後﹐再三間﹔官舍輩處之。兩旁翼以廊房各六間﹐門書輿皁寓焉。暑月蘊隆﹐琉之人爲余卜後垣空地﹐砌土瓦茅﹐豎柱而亭之。余因匾曰「息思」﹔以詠以歌﹔庶忘其身之在異鄕已。

天使館堂﹐舊名「灑露」。萬曆四年﹐冊使蕭崇業有「灑露堂說」云﹕『使館故有匾﹐弗稱。唐人云「海東萬里灑扶桑」﹔意在懷遠也。余以「灑露」名之』。副使謝傑記云﹕『灑露堂者﹐天使館之堂也﹔諫議蕭使公所以名斯堂也』云云。

臣葆光按﹕此二條﹐當在舊使館中。今匾廢亭圯。皆不可考。就郭記云「自門而入﹐正堂三間」﹔今舊院大門內卽大堂﹑無儀門﹐居然可知已。

天使館﹐日有都通事一員﹑紅帕秀才二十人輪番值門﹐聽候指使。

天使館旁﹐支應分設七司﹕一﹑館務司﹐掌館中大小應行事件﹔一﹑承應所﹐掌館中修葺﹑物件﹑家夥等事﹔一﹑掌牲所﹐掌羊﹑豕﹑雞﹑鴨支送等事﹔一﹑供應所﹐掌館中酒﹑米﹑小菜支送等事﹔一﹑理宴司﹐掌七宴事﹔一﹑書簡司﹐掌書帖往來等事﹔

一﹑評價司﹐掌評定物價上下﹐分買支給等事。每司遣大夫一員﹑紅帕三人——余雜差等二十人主一司。其朝夕供應奔走﹐別有庫官等爲之。

國王日以宮前瑞泉供客﹐每日淸晨汲入綠木筩二石餘﹐以鎖鎖之﹔走十里﹐送至館中。紅帕秀才九人﹐分日押送。

每日供應米五升﹐面四斤﹐醬﹑醬油﹑醋﹑鹽﹑菜油各四盞﹐豆腐三斤﹐燒酒一瓶﹐魚﹑肉各三斤﹐羊肉二斤﹐幹魚四斤﹐雞二﹐蛋十枚﹐海蟳二﹐西瓜二﹐冬瓜十斤﹐菜一斤﹐燭四枝﹐炭十斤﹐柴四束。

起居日﹐饋生豬﹑羊各一﹐雞二﹐蛋﹑魚﹑海蛇﹑海蟳﹑石鮔﹑車螯﹑麵條﹑麵粉﹑醬■﹝艸越﹞﹑醋蒜﹑胡椒﹑甘蔗﹑蕉果﹝冬易以橘﹞﹐燒餅﹑佳蘇魚各一盤﹐燒酒一埕﹐炭一包﹐燭一束﹔朔﹑望﹐加吉果﹑米肌﹑銀酒﹑黃酒之饋﹝吉果﹐以米粉爲之﹐形如薄餅﹔米肌﹐如白酒而稍淡﹔銀酒﹐卽燒酒﹔黃酒﹐國中所醞煮﹐酒色黑醲﹐少有油气﹞。

守備﹑千總﹐日米四升﹐醬油﹑醋﹑鹽﹑菜油﹑米醬各一盞﹐豬肉三斤﹐羊肉一斤﹐生魚二斤﹐幹魚三斤﹐雞一﹐蛋十枚﹐蔬菜一斤﹐豆腐一斤﹐燒酒六盞﹐小燭二枝﹐炭五斤﹐柴二束。全廩給﹐日米三升﹐醋﹑鹽﹑菜油﹑豆醬各一盞﹐豬肉二斤﹐生魚二斤﹐幹魚二斤﹐雞一﹐蛋五枚﹐蔬菜一斤﹐豆腐一斤﹐燒酒三盞﹐小燭二枝﹐柴二束。半廩給﹐日米二升﹐醋﹑鹽﹑菜油﹑豆醬各一盞﹐豬肉一斤﹐幹魚一斤﹐雞一﹐蔬菜一斤﹐豆腐一斤﹐燒酒二盞﹐柴二束。月糧﹑日糧﹐日米一升五合﹐醋﹑鹽﹑菜油﹑豆醬各半盞﹐豬肉一斤﹐鹽魚一斤﹐蔬菜一斤﹐豆腐半斤﹐燒酒一盞﹐柴一束。

天妃宮行香

入館後﹐涓吉鼓三十步許樂﹑儀從奉迎船上天妃及挐公﹝挐公﹑水神﹔詳汪「使錄」中﹝諸海神之位供於上天妃「普濟萬宮內﹐朔﹑望日行香。琉球天妃宮有二﹕一在那霸﹐曰「下天妃宮」——天使館之東﹐應普濟神門南向。前廣數十畝﹐有方沼池。宮門前﹐石神二。入門甬道﹐至神堂三十步許。堂內儲於此。有崇禎六年冊使杜三策﹑楊掄「慈航普度」匾﹐順治六年招撫司謝必振「普濟萬靈」匾洪鐘﹐以﹐康熙二年﹝癸卯﹞冊使張學禮﹑王垓「普濟羣生」匾﹔大門上書「靈應普濟神祠」﹐銘。銘曰則萬曆三十四年冊使夏子陽﹑王士禎所立也。兩旁皆民房﹐國中案牘多儲於此。有鐘一君臣道合架﹐刻云﹕『琉球國王大世主庚寅慶生﹐玆現法王身量大慈願海而新鑄洪鐘﹐以寄捨本旦施』。州下天妃宮﹐上祝萬歲之寶位﹑下濟三界之羣生。辱命相國安﹐灊爲其銘。銘曰「華鐘鑄就﹐掛著珠林﹔撞破昏夢﹐誠﹝「汪錄」誤作「正」字﹞禱天心。君臣道合﹐蠻夷上天妃宮不侵。彰鳧氏徳﹐起追蠡吟。萬古皇澤﹐流妙法音」。景泰丁丑年月朔旦施』。

上天妃宮﹐在久米村。夏給諫子陽「使錄」云﹕『此爲嘉靖中冊使郭給事汝霖所建』﹔他無碑記可證。宮在曲巷中﹐門南向﹐神堂東向。門旁﹐亦有石神二。進門﹐上甬道。左右寬數畝﹐繚垣周環。正爲天妃神堂﹐右一楹爲關帝神堂﹑左爲僧寮。階下﹐鐘一所。大門左有神堂﹐上饗供龍神。天妃堂內﹐有崇禎六年冊使杜三策﹑楊掄立「徳配玄穹」﹕康熙三年﹝癸卯﹞冊使張學禮﹑王垓「生天福靈」﹑二十二年冊使汪楫「朝宗永賴」三匾﹔副使林麟焻二十三字長聯﹐後稱「裔侄孫麟焻敬題」。蓋天妃爲莆田林氏﹐閩中林姓多作此稱。梁上有「靈應普濟神祠」之額﹐乃萬曆中冊使夏中陽﹑王士禎所立也。

始至館第二日﹐先詣孔廟行香﹐次至天妃宮。冬至﹐則設萬歲龍亭於廟左明倫堂﹐使臣以次行禮訖﹐亦載謁夫子像﹔朔﹑望則否。天尊廟﹐祀雷聲普化天尊。「汪錄」﹕永樂中﹐貢使自京師塑像歸﹐禱必應。故第二日亦往行香﹐朔﹑望則不再至云。

中山先生廟

自天使館至先王廟﹐二里許。天使館東有天妃宮﹐宮前有方沼池。過池﹐東北沿堤行不半里﹐有泉崎橋。橋旁有孔廟﹐由廟東行數百步﹐北折爲長虹堤。堤長亙二里許﹐下作水門七以通潮﹝堤旁有小石山﹐名七星山﹔七石離立沙田中﹞。堤盡﹐北折爲安裏橋﹝此處地名安裏﹐故名。「汪錄」作「眞玉橋」﹐誤﹔另有眞玉橋﹐在丰見城北玉湖之上﹞。過橋東折﹐卽中山先王廟。廟前﹐松岡數重。左右流澗寬丈許﹐環注安裏橋下入海。廟前石路方廣﹐左右立木坊及「下馬」石碑﹐左右各一。廟垣四周﹐皆礪石磊成。正中作圈門三﹐左右角門二。門內前堂三楹﹐匾「肅容」二字﹔卽祭畢設宴待客之所。更進﹐甬道東西廳各三楹﹐階下兩叢鐵樹攢郁。正廟七楹﹐堂楹之上﹐前使臣張學禮題「河山帶礪」﹑汪楫題「永觀厥成」二匾俱在﹝臣等亦書「世篤忠貞」四字﹐懸其次﹞。堂西﹐神廚二楹﹔東爲佛堂﹐前後六楹——旁三楹﹐爲僧廚。

﹝圖表﹐故省略﹐詳細內容請參見版面文件。﹞

諭祭儀注﹝俱從前使臣汪楫更定﹞

六月二十六日﹝丁卯﹞﹐行諭祭禮。先期﹐灑掃王廟。中堂屏蔽神主﹐以便迎請龍亭。設香案於廟中﹐設司香二人。設開讀臺於滴水西首﹐設開讀位﹐東南向。設中山先王神主位於露臺東首﹐西向。設世曾孫俯伏位於先王神主位之下﹐北向。設世曾孫拜位於露臺中﹐北向。設眾官拜位於世曾孫拜位後﹐左右層列。設奏樂位於眾官拜位之下﹐北向。

祭日黎明﹐法司官率眾官及金鼓﹑儀仗畢集天使館前。天使啟門參謁畢﹐迎請龍亭進公館中堂。捧軸官捧諭祭文二道奉安龍亭內﹐又捧齎賜絹帛二百端﹑白銀二百兩奉安彩亭內。眾官排班﹐行三跪﹑九叩頭禮。畢﹐前導至安裏橋﹐世曾孫皁袍角帶率眾官迎﹐伏於橋頭道左﹔龍亭暫駐﹐世子﹑眾官平身。天使趨前﹐分立龍亭左右﹔通事官唱「排班」﹐世曾孫率眾官行三跪九叩頭禮。畢﹐世曾孫率眾官前導至廟門外。龍亭由中門入﹐至廟內中堂﹔彩亭內銀絹分列於先王位前案上。天使隨入﹐左右立。捧軸官由東角門入﹐至廟東邊門外﹐西向立﹔宣讀官﹑展軸官由西角門入﹐至開讀臺下﹐東向立。司香二人舉香案置龍亭前﹐添香。世曾孫率眾官由東角門入﹐上露臺﹐各就拜位﹐行三跪九叩頭禮。畢﹐退立於先王神位之下﹐西向。捧軸官由廟東邊門入廟中堂﹐天使先取諭祭先王尙貞文授捧軸官髙舉出廟中﹐上開讀臺﹔宣讀官次之﹐展軸官又次之。捧軸官上臺﹐立案右﹐宣讀官就開讓位。展軸官立案左﹐與捧軸官對展。通事官唱「開讀」﹐世曾孫﹑眾官皆俯伏於先王神位之下﹐北向﹔候宣讀官從容讀畢。通事官唱「焚帛」﹐世曾孫率眾官皆平身﹐至焚帛所﹔候焚畢﹐回露臺﹐同眾官謝恩——三跪九叩頭禮。畢﹐退班。世曾孫捧先王尙貞神主由廟東邊門入廟內﹐安於東偏神座。世曾孫又捧先王尙益神主就位﹐天使又取諭祭先王尙益文授捧軸官如前儀。諭祭文二道皆另謄錄焚黃﹐原敕俱請畱供廟中。諭祭禮畢﹐天使易服﹐世曾孫揖至東廳行相見禮﹝世曾孫未受封﹐猶守幕次﹔至此始與使臣相見﹐七宴自此始。張學禮「記」﹕『始至﹐有迎風宴』﹔非也﹞。天使居東﹑世曾孫居西﹐各三拜﹐送坐。奉茶畢﹐請就前堂宴。天使左行﹑世曾孫右行﹐至前堂﹔天使居東﹑世曾孫居西﹐安坐——正使居東﹑副使居西﹐俱南面坐﹔世曾孫面東北坐。不設樂﹐茶﹑酒皆親獻﹐天使辭﹔天使酬獻﹐亦辭。席終﹐請天使輿至滴水前﹔世曾孫下階揖別﹐眾官出門跪送。世曾孫是日不及詣館謝﹐先遣官至館謝勞﹔天使次日亦遣官入王城謝宴——爲第一宴。

諭祭先王文﹝二道﹞

維康熙五十八年﹝歲次己亥﹞六月﹐壬寅朔﹔越祭日丁卯﹐皇帝遣冊封琉球國正使翰林院檢討海寶﹑副使翰林院編修徐葆光諭祭於故琉球國中山王尙貞之靈曰﹕朕撫綏萬邦﹐中外一體﹔越在荒服﹐咸畀湛恩。矧效忠旣篤於生前﹐斯賜卹彌隆於身後﹔眷言鴻伐﹐宜賁龍光。爾琉球國中山王尙貞肅凜朝章﹐丕揚世緒。秉聲靈於天府﹐水靜鯨波﹔奉正朔於大庭﹐風淸島服。靖共匪懈﹐恩早錫於九重﹔貞順彌加﹐時將歷乎三紀。方謂期頤未艾﹐何圖䢐謝遙聞﹗深用愴懷﹐特頒祭卹。嗚呼﹗作屏翰於遐方﹐始終臣節﹔被優崇於幽穸﹐炳煥綸褒。用薦苾芳﹐尙其歆格﹗

維康熙五十八年﹝歲次己亥﹞六月﹐壬寅朔﹔越祭日丁卯﹐皇帝遣冊封琉球國正使翰林院檢討海寶﹑副使翰林院編修徐葆光諭祭於故琉球國王尙益之靈曰﹕朕承天庥﹐撫馭區宇﹔罔有內外﹐並予輯綏。凡所賓貢﹐不忘存卹﹔有庸必報﹐𨿽遠弗遺﹕所以示懷柔﹑昭鉅典也。爾琉球國王嗣尙益承先受祚﹐繼志輸忠﹔世著勳勞﹐奉共球而內向﹔代修朝請﹐航溟渤以歸誠。乃蒞職止於三年﹐嗣封關於再世。眷言藩服﹐方期多福之是膺﹔勉樹嘉猷﹐詎意修齡之難得﹗訃音遠告﹐褒卹特申。𨿽錫命未逮於生前﹐而榮施實隆於身後。爰頒祭醊﹐用遣專官。嗚呼﹗玉冊遙傳﹐庶慰來王之志﹔綸函覃被﹐聿昭撫遠之忱。載設牲犧﹐庶其歆格﹗

中山王府

自天使館至中山王府﹐十里。冊封日﹐自先王廟以東﹐紅帽吏排仗夾道﹐列至王宮。先王廟南折﹐爲八幡橋。更東﹐過岡二里許﹐爲差回橋——亦名茶崎。上岡東行﹐爲萬松嶺。石路修整﹐岡巒起伏﹔松皆數圍﹐夾道森立。更進﹐爲萬歲嶺。更進半里許﹐有坊﹐牓曰「中山」。道南有安國寺﹐寺對街累墻如削﹐爲世子第。夾路皆礪石短墻﹐髙三﹑四尺。中路有鳳蕉一叢﹐累石環之。又進半里許﹐有坊﹐牓曰「守禮之邦」﹔中山王伏迎詔於此。坊下道旁石墻﹐漸髙八﹑九尺。坊外道左﹐有天界寺。寺門北向﹐佛殿西向。寺前西南爲王瑩﹐對街繚垣內爲大美殿。更進半里許﹐爲歡會門——卽中山王府城也﹐在山頂﹔礪石城垣﹐四周三﹑四里。遠望如聚骷髏﹔自古紀之﹐蓋言其形似也。山形殿址﹐本南﹑北向﹔由那霸至中山從西岡上﹐故門皆西向。城外石崖上﹐左刻「龍岡」﹑右刻「虎崒」。城四面﹐各一門﹝前歡會門﹐西向﹔後繼世門﹐東向﹔左水門﹐南向﹔右久慶門﹐北向﹞。更進歡會門至石崖﹐下爲瑞泉。上崖﹐門西北向﹐牓曰「瑞泉」﹝左右皆甬道﹐有左掖﹑右掖二門通入王宮﹞。更進﹐樓牓曰「刻漏」﹐西向。更進﹐爲廣福門﹐西北向。更進﹐爲奉神門﹔左右三門並峙﹐西向。王殿九間﹐皆西向。殿樓上供禦書「中山世土」四字大牓﹐卽王宮也。前殿﹐庭方廣數十畝。左爲南樓﹐北向。右爲北宮﹐南向﹐匾曰「忠順可嘉」。凡宴天使﹐皆於此殿。屋皆固朴﹐多柱礎﹔屋一間﹐施二十柱﹕無華采之飾﹐亦不甚巍峻——以在山頂﹐多海風故也。

﹝圖表﹐故省略﹐詳細內容請參見版面文件。﹞

冊封儀注﹝俱從前使臣汪楫更定﹞

冊封先一日﹐所司張幄結彩於天使館﹔國中經行處所﹐皆結彩。造板閣一楹爲闕庭﹐設於王殿庭中。中置殿陛﹐左右層階。設香案於闕庭前﹐設司香二人於香案左右。設世子受賜予位於香案之前。設宣讀臺於殿前滴水之左。設世子拜位於露臺正中。設眾官拜位於世子後﹐左右層列。世子左右立引禮官二員﹐眾官左右立贊禮官二員。陳儀仗於王殿左右﹐設奏樂位於眾官拜位之後。

七月二十六日﹝丁酉﹞黎明﹐法司官﹑眾官率金鼓﹑儀仗畢集天使公館前。天使啟門參謁畢﹐迎請龍亭入公館中堂。捧詔官﹑捧敕官各捧詔敕奉安龍亭中﹐捧幣官捧緞疋等分置左右彩亭中——王與妃各一亭﹔眾官排班﹐行三跪九叩頭禮。畢﹐前導﹔世子率眾官伏迎於守禮坊外﹐龍亭暫駐﹐世子﹑眾官平身。天使趨前﹐分立龍亭左右。通事官唱「排班」﹐世子﹑眾官行三跪﹑九叩頭接詔禮。畢﹐眾官﹑世子前導﹐立殿下﹔龍亭入至闕庭中﹐彩亭分列左右﹐天使分立龍亭左右﹐捧詔官﹑捧敕官立殿陛下﹐宣讀官立開讀臺下。司香者舉香案於龍亭前﹐添香。奏樂﹐引禮官引世子由東階升﹐詣香案前﹐樂止。引禮官唱「跪」﹐眾官各就拜位皆跪。引禮官唱「上香」﹐案右司香者捧香跪進於世子之左﹔三上香訖﹐俯伏﹑興﹑平身。奏樂﹐引禮官引世子出露臺﹐就拜位﹔率眾官行三跪﹑九叩頭拜詔禮。畢﹐平身﹐樂止。天使詣前﹐正中立。捧詔官﹑捧敕官由東階升﹐天使取詔授捧詔官﹑取敕授捧敕官﹐髙舉下殿陛﹔同宣讀官上開讀臺﹐詔敕並置案上。通事官唱「閱讀」﹐樂止。引禮官唱「跪」﹐世子﹐眾官皆跪﹔捧詔敕官以次對展﹐宣讀官次第讀畢。引禮官唱「平身」﹐世子﹑眾官皆平身。奏樂﹐捧詔敕官各捧詔敕升殿陛﹐天使仍奉安龍亭中﹐捧詔敕官下東階。國王及眾官行三跪九叩頭謝封禮。畢﹐平身﹐樂止。天使宣制曰﹕『皇帝敕使賜爾國王及妃緞疋﹑彩帛』﹗引禮官引國王由東階升﹐法司官隨行。國王至受賜予位﹐跪。奏樂﹐天使取賜王及賜王妃緞疋﹐一一親授國王﹐國王髙舉。法司官跪接﹐傳置案上。畢﹐俯伏﹑興﹑平身。引禮官引國王復位﹐率眾官行三跪九叩頭謝賜禮。畢﹐平身﹐樂止。引禮官引國王升東階﹐至龍亭前跪﹐問『聖躬萬福』﹗天使答曰﹕『聖躬萬福』。國王俯伏﹐興﹑平身。奏樂﹐引禮官引國王復位﹐率眾官行三跪九叩頭問安禮。畢﹐平身﹐樂止。引禮官引國王升東階﹐至香案前﹐跪﹔請畱詔敕爲傳國之寶。法司官捧前代詔敕呈驗﹐天使驗明﹐弁所請﹔捧亭中詔敕親授國王﹐國王平身﹐仍奉安亭中。奏樂﹐引禮官引國王復位﹐率眾官行三跪九叩頭謝恩禮。畢﹐國王請天使更衣﹐俱肄北宮對拜安坐﹐獻茶﹔一如前儀。用樂人聲居上﹐鐘鼓列下陛﹐疊奏——爲第二宴。

冊封詔敕

奉天承運皇帝詔曰﹕朕恭膺天眷﹐統禦萬邦﹔聲教誕敷﹐遐邇率俾。粵在荒服﹐悉溥仁恩﹔奕葉承祧﹐並加寵錫。爾琉球國地居炎徼﹐職列藩封﹔中山王世子曾孫尙敬屢使來朝﹐貢獻不懈。當閩疆反側﹑海寇陸梁之際﹐篤守臣節﹐恭順彌昭﹔克殫忠誠﹐深可嘉尙﹗玆以序當纘服﹐奏請嗣封。朕惟世繼爲家國之常經﹐爵命乃朝廷之鉅典﹔特遣正使翰林院檢討海寶﹑副使翰林院編修徐葆光齎詔往封爲琉球國中山王。爾國臣僚以曁士庶﹐尙其輔乃王愼修徳政﹐益勵悃忱﹔翼戴天家﹐慶延宗祀﹕實惟爾海邦無疆之休﹗故玆詔示﹐咸使聞知。

康熙五十七年八月��日。

皇帝敕諭琉球國中山王世子曾孫尙敬﹕惟爾遠處海隅﹐虔修職貢﹔屬在塚嗣﹐序應承祧。以朝命未膺﹐岡敢專擅﹔恪遵典制﹐奉表請封。朕念爾世守臣節﹐忠誠可嘉﹔特遣正使翰林院檢討海寶﹑副使翰林院編修徐葆光賫敕封爾爲琉球國中山王﹐並賜爾及妃文幣等物。爾只承寵眷﹐懋紹先猷﹔輯和臣民﹐愼固封守﹕用安宗社於苞桑﹐永作天家之屏翰。欽哉﹗毋替朕命。故諭。

頒賜國王﹕蟒緞二疋﹑靑彩緞三疋﹑藍彩緞三疋﹑藍素緞三疋﹑閃緞二疋﹑衣素二疋﹑錦三疋﹑紗四疋﹑羅四疋﹑紬四疋。

頒賜妃﹕靑彩緞二疋﹑藍彩緞二疋﹑妝緞一疋﹑藍素緞二疋﹑閃緞一疋﹑衣素一疋﹑錦二疋﹑紗四疋﹑羅四疋。

康熙五十七年八月��日。

臣葆光按﹕前明賜賚幣物﹐隨時有異﹔附志於後﹐以備參考。「中山世監」載﹕正統十四年﹐賜國王尙思達錦四﹝妝花連球花紅一﹑妝花連勝寶相花紅一﹑十字綾花黃一﹑百花絨錦黃一﹞﹑紵絲六﹝織金胸背麒麟紅一﹑獅子靑一﹑暗八寶天花云紅一﹑云綠一﹑素靑一﹑綠一﹞﹑紗八﹝織金胸背白澤紅一﹑麒麟靑一﹑暗花藍一﹑暗花骨朵雲八寶紅一﹑素紅一﹑靑一﹑綠一﹑藍一﹞﹑羅六﹝織金胸背麒麟紅一﹑靑一﹑素紅一﹑靑一﹑綠一﹑藍一﹞﹔賜王妃錦二﹝妝花云鳳靑一﹑百花絨黃一﹞﹑紵絲四﹝織金胸背白澤紅一﹑暗花骨朵雲靑一﹑暗天花八寶云綠一﹑素靑一﹞﹑紗四﹝織金胸背白澤紅一﹑暗花骨朵雲綠一﹑素紅一﹑靑一﹞﹑羅四﹝織金胸背彪一﹑素靑一﹑綠一﹑藍一﹞。又賜王叔錦一﹝連勝寶相花黃一﹞﹑紵絲四﹝織金白澤大紅一﹑暗花骨朵雲靑一﹑暗八寶天花云綠一﹑素紅一﹞。景泰二年﹐賜國王尙金福及妃錦紵等數同﹐王叔無賜爲異。嘉靖十三年﹐冊使陳侃「錄」﹕賜國王尙淸紗帽一﹝展角全﹞﹑金廂犀束帶一﹑常服羅一﹑大紅織金胸背麒麟圓領一﹑靑■﹝衤答﹞護一﹑綠貼裏一﹑皮弁冠服一副﹑柒旒皁皺紗皮冠一﹝旒珠金事全﹞﹑玉圭一﹝袋全﹞﹑五章絹地紗皮弁服一套﹑大紅素皮弁服一﹑纁色素前後裳一﹑纁色素蔽膝一﹝玉鉤全﹞﹑纁色妝花錦綬一﹝金鉤玉玎璫﹞﹑紅白素大帶二﹑大紅素紵絲與一雙﹝襪全﹞﹑丹礬紅平羅銷金夾包袱四﹑素白中單一﹑紵絲二﹝黑綠花一﹑深靑素一﹞﹑羅二﹝黑綠一﹑靑素一﹞﹑白氁絲布一﹔賜王妃紵絲二﹝黑綠花一﹑深靑素一﹞﹑羅二﹝黑綠一﹑靑素一﹞﹑白氁絲布十。與正統﹑景泰中所賜﹐已各不同。

順治十年﹐國王尙質來繳前朝故印﹐請封重給。康熙元年﹐冊使始至國﹐賜王此印。印文六字「琉球國王之印」﹐左滿﹑右篆﹐不稱「中山」。

琉球國王印

﹝圖表﹐故省略﹐詳細內容請參見版面文件。﹞

臣葆光按﹕康熙元年﹐冊封詔曰遣官捧詔﹑印封爲琉球國中山王﹐則印文似當云「琉球國中山王之印」﹐始與詔文相應。然考前明洪武十六年﹐始賜王察度鍍金銀印﹔十八年﹐又賜山南王﹑山北王駝紐鍍金銀印各一。是時國分爲三﹐察度止有中山﹐則當稱「中山王」。今琉球旣並山南﹑山北爲一已三百餘年矣﹐而本國尙仍「中山」一隅之號﹐蓋承前襲封舊文﹐疑乎自示不廣。以義揆之﹐當如賜印止稱「琉球國王」爲正。

中山王圖年二十歲康熙三十九

年庚辰六月十九日生

﹝圖表﹐故省略﹐詳細內容請參見版面文件。﹞

中山王肄館儀仗

中山王肄館儀仗﹐鐵叉二人﹐曲槍二人﹐畱家住四人﹐狼牙鉤二人﹐長鉤四人﹐鉞斧四人﹐長桿槍三十二人﹐月牙四人﹐雞毛帚十二人﹐馬尾帚二人﹐大刀二人﹐黃繖二人﹐花繖二人﹐引馬二人﹐提鑪二人﹐黃緞團扇二人﹐綠珠團扇二人﹐印箱二人﹐衣箱二人﹐轎前紅桿槍四人﹐紅鞘長腰刀四人﹐黑腰刀二人﹐長砍刀四人﹝蕭崇業「錄」云﹕『有武士﹐戴銅假面﹑衣添甲﹑帶刀者數十輩』。今則以常服執之﹞﹐大掌扇一人﹐紅絡金鑪二人﹐金葫蘆二人﹐珠兜扇二人﹐小鵝毛扇二人﹐蠅拂二人﹝金鑪以下俱小童執。近侍小童﹐各察度奴示﹞﹐黃帽對馬三十人﹝耳目官﹑大夫以下等員﹞﹐紫帽對馬十二人﹝紫巾官﹑紫金大夫等員﹞﹐綠地五花織金帽對馬二人﹝王舅﹑法司等員﹞。

附錄賀封路供

是日﹐國王經行之處﹐道旁皆設各種花供。泉崎橋堤上﹐道旁盆盎中羅花卉數十種﹐排列數層﹐朱欄繞之。中刻木﹐作一獸﹐繪畫如麟狀。後立一木版﹐書云「非龍﹑非彪﹑非熊﹑非羆﹐王者之瑞獸」﹐更無對句﹕此久米人所設。

使館東﹐下天妃宮前沼池內﹐作假山﹐剪紙作白鶴一。池上斧大松一株﹐立地中﹔上亦作一白鶴﹐如飛鳴相向狀。四圍以紙皮作假山﹐羅花艸數十種圍之。中作一老人﹑二鹿﹐如山呼祝壽狀﹕此那霸人所設。

﹝圖表﹐故省略﹐詳細內容請參見版面文件。﹞

中秋宴

王府庭中﹐於北宮滴水前造木臺﹐方五﹑六丈﹐帷幕四周。王延客入席坐定﹐先呈神歌祝頌說帖云﹕『本國混沌之初﹐首出禦世者爲天孫氏﹣﹣如中國羲皇﹐澹泊爲治。嗣後國君登位﹐神每出示靈佑﹐乃制「迎神歌」以歡樂之。迨後神不屢出﹐神歌遺曲﹐至今猶存。每當國王卽位及行慶諸事﹐必皆舉行。從前先王受冊封後宴天使﹐例首演之。作一老人登場﹐不作樂﹐惟唱神歌﹐拜祝皇上萬歲﹑中外升平﹐次頌國王共蒙福祉。今當中秋佳節﹐天使降臨﹐眞神人共喜之日也。謹遵例﹐首唱起神歌﹐黃髮老人百拜稽首﹐恭頌皇上恩徳如天﹑國王帶礪百世。老人歌罷﹐拜退﹔次令戚臣子弟俊秀者數十人衣彩衣﹐隊隊相續﹐歌太平曲﹐以供宴樂云』。

先有樂工六人﹐引聲如梵唄音﹐無樂。次有戴壽星假面一人﹐登場和之。三拜﹐搓手起舞﹔舞畢﹐又三拜﹐止。次有樂工十四人﹐著雜色紅綠衣﹔帽檐六稜﹐低壓頭頂——或戴燕尾綠頭巾﹔持樂器三弦二﹑提琴一﹝卽用三弦﹐著引弓於上﹞——三弦槽柄比中國短半尺許﹑笛一﹑小鑼一﹑鼓二登場﹐前後二行﹐曲跽上向﹐引吭曼聲歌。褰幔處有小童——可十三﹑四歲四人﹐著朱色襪﹑五色長衣——無帶﹐開襟搖曳﹐頭戴黑皮笠﹐朱纓索曼長垂胸前﹔回旋而上﹐時作顧盼﹑坐起之態。登場﹐一行面樂工小坐﹐樂工代爲解笠﹐捲朱纓盤著笠上﹐仍授之﹔小童起立﹐執笠頓足按節而舞﹐樂工曼聲歌與相應﹕爲第一徧笠舞。又有四小童宮妝﹐剪金扇面作花朵﹔朱帕紫額﹐上有金飾﹔五色衣﹐項上帶五色花索一圍長垂膝下。登場﹐樂工歌﹐脫花索﹐交手頓足按節如前﹕爲第二徧花索舞。次有小童三人——可十餘歲﹐戴珠翠花滿頭﹐著宮裙﹑五色錦半臂﹐肩小花籃各一提。登場鼎立﹐樂工歌頓按如前﹕爲第三徧籃舞。次幼童四人﹐短朱綠五色宮衣﹐長裙間彩﹐曳地搖曳。登場﹐向樂工小坐﹔樂工各授小竹拍四片﹐起舞按節﹐手拍應之﹕爲第四徧拍舞。次有武士六人﹐著黑白相間綦紋大袖短衣﹐金篐束額作平頂僧帽式﹔挺白杖﹐交擊應節﹕爲第五徧武舞。又有小童二人﹐五色衣﹐執金球﹣﹣球上四面著小金鈴﹐長朱索曼纓﹐左右舞﹔引二靑獅登場﹐旋撲﹕爲第六徧球舞。席終換席﹐又有小童三人宮妝登場﹐向樂工小坐﹐工授以小花金桿二枝——長不及尺許﹐兩頭著紅花﹐交擊應節﹕爲第七徧桿舞。次有小童四人﹐易宮衣。登場﹐手執花竿長三尺許﹣﹣各一枝﹐舞應節﹕爲第八徧竿舞。時已向昏﹐徹帷幕﹐庭中設姻火數十架﹔又令數人頭戴火笠﹑騎假馬﹐頭尾煙爆齊發﹐奔走庭中﹕以爲戲樂。宴畢出城﹐火炬長二丈許者數千﹐夾道送歸使館——爲第三宴。

中山王府中秋宴圖

﹝圖表﹐故省略﹐詳細內容請參見版面文件。﹞

重陽宴

龍潭﹐在王宮之北﹑圓覺寺西﹐長不半里﹐寬數十畝。水渟瀠﹐與圓覺寺前荷池相通﹔瑞泉下流所匯也。南岸爲神嶽﹐蕉樹攢密﹐不見曦月﹔掩映碧潭﹐岸無餘址。北岸長堤上蠣墻連墉﹐皆巨族居之。跨東西有小橋﹐潛渠入田。東岸突出尖埠﹐跨潭之中﹔花樹森立﹐三面臨水。重陽宴﹐爲龍舟戲﹐設坐於此埠之上。

先設木閣於埠上﹐結彩數重﹐氈席四周。王揖客﹐坐定。龍舟三﹐式與福州所見略同﹕梭長三丈餘﹑槳二十八。人皆一色衣﹐一紅﹑一白﹑一黑。每舟中央設鼓﹐彩衣小童擊以爲節。前後二彩衣童﹐執五色長旗。船首一人擊鑼﹐與鼓相應。齊唱「龍舟太平詞」以歌「聖徳及遠﹐永享治平﹔海國蒙恩﹐竭忠仰報」之意。問其詞﹐大略與前使所錄同。左右旋繞﹐四岸乃士女匝觀者數百人。龍舟戲畢﹐國王先辭客﹐回府第﹔仍開宴於北宮﹐演劇六折。略記如後﹕

第一﹐爲老人祝聖事。老夫婦二人﹐率子孫五﹑六人登場跪﹔國語致詞曰﹕『當今聖天子徳髙堯﹑舜﹐道邁湯﹑文﹔八埏昭日月之輝﹐一統著車書之盛。國王夙沐聖恩﹐新受冊封﹔天使賁臨﹐舉國歡忭﹗小臣老夫婦生長本國﹐年一百二十歲﹐皆康健﹔子孫三百三十餘人﹐多有登仕籍爲官者﹐舉家蒙福』。子孫內有能歌唱﹑彩舞者﹐率領獻壽﹐老夫婦再拜先舞﹔其歌詞曰﹕『王徳如海﹐民之父母﹔受封於天﹐帶礪永固』﹗舞罷﹐羣彩衣童隊隊相續﹕一﹑團扇曲﹝六童舞﹞﹔一﹑掌節曲﹝三童舞﹞﹔一﹑笠舞曲重陽宴圖﹝四童舞﹞﹔一﹑籃花曲﹝三童舞﹞﹕以上皆名「太平歌」。

﹝圖表﹐故省略﹐詳細內容請參見版面文件。﹞

第二﹐爲鶴﹑龜二兒復父仇古事。中城按司毛國鼎﹐忠勇爲國。時勝連按司阿公少爲郡馬﹐驕貴蓄異志﹔忌中城﹐讒之於王﹐誣以反。王令阿公率師族滅之﹐毛公自刺死。二子﹕一名鶴﹐年十三﹔次名龜﹐方十二。旣俊秀﹐父居常以寶劍二﹐教之擊刺事。時隨母在外家山南查國吉所﹐聞變﹐泣請於母﹐欲以間殺阿公﹐復父仇﹔求寶劍﹐各佩之。步肆勝連﹐伺阿公春遊﹐卽懷劍而前。阿公喜且醉﹐解衣帶分賜二童﹐攜一劍並賜鶴﹔鶴乘其醉﹐拔劍刺之﹐大呼曰﹕『我毛公子﹗今殺汝﹐爲我父復仇』﹗阿公驚起﹐頭隨劍落矣。羣從皆醉﹐盡爲二童所殺云。

第三﹐爲鐘魔事。中城縣姑場村農家陶姓﹐有兒名松壽﹔年十五歲﹐自皙端麗。至首裏﹐從師。一日﹐行至浦添山徑中﹐向昏黑﹐持一竹竿點地行﹔見燈求宿﹐乃一獵家。父出夜獵﹐止一女年十六﹐頗妖麗﹔畱宿﹐挑之。松壽坐睡﹐不許﹔彊擁之﹐松壽拂衣起。女羞且怒﹐持獵具欲殺松壽﹔松壽走﹐女逐之。山曲有萬壽寺﹐主持僧普徳頗有行﹔松壽奔入號救﹐四顧無隱處。僧伏之大鐘內﹐令三徒守鐘旁﹔女至﹐三僧戲嬲逐之。女不得松壽﹐仰哭如癲﹐出門去。僧啟鐘有聲﹐女還奔入﹔方欲爲惡﹐忽披髮攺形入鐘內﹐普徳與諸僧繞鐘咒之。女自鐘倒垂首出見﹐鬼面﹐手一叉﹐下擊諸僧﹔僧咒不已。寺外大雷電﹐女化魔走出﹐不知所在。——二事﹐皆百年前國中事。

第四折﹐爲天孫太平歌。共五十餘人﹐先有一披髮頭陀﹐執白木桿﹐引五色衣小童——花抹額﹑各色蕉比甲﹐腰中各插菊花一枝﹑金輪轉竿一枝﹐共十九人﹔上場左旋﹐作一圍立﹕爲第一層。次有各色紅綠雜衣郎二十人﹐上場右旋﹐作第二層立。次有彩衣小童二﹐執小點鼓﹔雜衣郎二人﹐執銅點﹔八人﹐執腰鼓﹕上場左旋﹐作第三層立。次有彩衣小童四人﹐三人執紙帚﹐一行中立﹔每唱﹐此四小童引調唱第一句起﹐下雜衣郎和之。小童後二層立﹐樂工二十人居中。外三層左﹑右交轉﹐外一層小童第一轉﹐五色扇舞爲節﹔第二轉﹐金交桿爲節﹔第三轉﹐舞菊爲節﹔第四轉﹐舞輪竿爲節。畢﹐轉入第二層﹐雜衣郎轉出。外一層手舞頓足﹐回旋爲節﹔四﹑五番以次旋轉而下——爲第四宴。

餞別宴﹐爲第五宴。儀禮如前﹐又增國中故事一﹑二出爲樂。

拜辭宴﹐爲第六宴。儀禮﹑增戲樂如前。宴畢﹐國王送客出府﹐至守禮坊外﹔更設小座於世子第中﹐手奉三爵爲別。

望舟宴﹐爲第七宴。國王至天使館設宴﹐禮如前儀﹐面致金扇一握爲別。

臣等宴禮旣畢﹐涓吉登封舟﹐候風歸朝復命。中山王尙敬遣陪臣﹑法司﹑王舅﹑紫金大夫等齎表謝恩並貢物﹐自附常年貢船一號隨封舟同發。

中山王謝恩表疏

琉球國中山王臣尙敬﹐誠懽誠忭﹑稽首頓首﹐謹奉表上言﹕伏以聖武弘昭﹐特重內屏之在﹔皇文丕振﹐復膺外翰之權。隆體統於藩臣﹐安內而兼攘外﹔煥規模於舊制﹐緯武卽是經文﹕拜命增虔﹐撫躬益勵。恭惟皇帝陛下﹐道隆堯﹑舜﹐徳邁湯﹑文。統六合而垂衣﹐教仁必先教孝﹔開九重以典禮﹐作君又兼作師。臣敬世守藩疆﹐代供貢職﹕荷龍章之遠錫﹐鮫島生輝﹔沐鳳詔之追揚﹐丹楹增色。對天使而九叩﹐望象闕以三呼。謹遣陪臣向龍翼﹑程順則等虔齎土物﹐聊表芹私。伏願干行不息﹐澤沛彌崇﹕統王會以開圖﹐合車書者千八百國﹔占天時而應律﹐驗禎祥於三十六風。將見文麟獻瑞﹐彩鳳來儀矣。臣敬無任瞻天仰聖﹑激切屏營之至。謹奉表稱謝以聞。

康熙五十八年十一月��日﹐琉球國中山王臣尙敬謹上表。

琉球國中山王臣尙敬謹奏﹕爲恭謝天恩事。

臣敬彈丸小國﹐僻處海隅﹔深沐皇恩﹐允臣嗣封。康熙五十八年﹐蒙欽差正使翰林院檢討海寶﹑副使翰林院編修徐葆光等齎捧詔敕﹑幣帛﹐隨帶員役坐駕海船二隻﹐於本年六月初一日按臨敝國。臣依舊例﹐令通國百官臣庶奉迎詔敕﹐安於天使館中。揀吉於六月二十六日﹐先蒙諭祭臣曾祖琉球國中山王尙貞﹐復蒙諭祭臣父琉球國王尙益﹔續於七月二十六日﹐宣讀詔敕﹐封臣敬爲中山王。荷蒙欽賜蟒緞等項﹐並妃彩緞等物。臣敬率領百官拜舞叩頭謝恩外﹐隨請於天使懇畱詔敕爲傳國之寶﹔蒙天使查驗前封卷軸﹐依聽許畱﹐付臣一並珍藏。竊惟聖朝加意撫柔﹐有同覆載﹔臣敬等曷勝感激﹗爲此特遣陪臣法司王舅向龍翼﹑紫金大夫程順則﹑使者楊天祏﹑通事蔡文河﹑副通事鄭元良﹑蔡墉等齎捧表章﹑土儀﹐赴京恭謝天恩。仰冀睿慈俯監下悃﹐臣敬無任激切屏營之至。謹上奏以聞。

貢物

金鶴二﹝銀座全﹞﹑甲一副﹝護手﹑護■﹝月兼﹞全﹞﹑金靶鞘腰刀二﹑銀靶鞘腰刀二﹑黑漆靶鞘鍍金銅結束腰刀二十﹑黑漆靶鞘鍍金銅結束槍十﹑黑漆靶鞘鍍金銅結束衮刀十﹑黑漆灑金馬鞍一﹝轡﹑鐙全﹞﹑金彩畫圍屏四﹑扇五百﹑土綿二百﹑紋蕉布二百﹑土薴布一百﹑白鋼錫五百斤﹑紅銅五百斤。

金鶴以下﹐乃其謝封貢物。舊例﹐有胡椒﹔今缺﹐以白鋼錫代之。其常年貢物﹐止於白錫﹝一千斤﹞﹑紅銅﹝三千斤﹞﹑硫磺﹝一萬二千八百斤﹞。琉磺納藩庫﹐貢使賫銅﹑錫至京。前明於福州特設市舶提舉一員﹐專理琉球貢事﹐以內官領之。本朝省並其事於海防同知﹐今貢使猶稱之曰「提舉」云。

請存舊禮以勞使臣疏

琉球國中山王臣尙敬奏﹕爲頒封事竣﹐懇存舊禮以勞使臣事。

康熙五十八年﹐蒙欽差正使翰林院檢討海寶﹑副使翰林院編修徐葆光恭奉詔敕﹑幣帛﹐於本年六月初一按臨敝國。二十六日﹐先蒙諭祭臣曾祖琉球國中山王尙貞﹐復蒙諭祭臣父琉球國王尙益﹔續於七月二十六日﹐宣讀詔敕﹐封臣敬爲中山王。荷授欽賜蟒緞等項﹐並妃彩緞等物。此誠天朝之殊恩﹐而臣敬永代之榮光也。竊惟皇上覆載無外﹐覃恩於弱小之邦﹔使臣衝風破浪﹐艱險驚虞﹐莫此爲甚﹗使臣入國以來﹐撫綏海邦﹐約束兵役﹔舉國臣民﹐無不感仰。惟臣敬所深愧者﹐臣國邊海荒野﹐無以將敬﹔故於宴款之際﹐代物以金。𨿽自知乎菲薄﹐實是緣以爲例。乃辱使臣屢辭﹐往還再三﹐堅持大義固卻不受﹔在使臣冰兢自矢﹐允矣有恥不辱﹐爲聖朝使節之光矣。但念使臣間關勞瘁﹐遠涉萬里風濤﹐實爲臣躬之故﹔藉物表敬﹐禮不將儀﹐心竊難安。至臨行時﹐復將屢宴前金﹐特差法司﹑大夫﹑長史等官專送懇受﹐使臣復遣送還﹔淸白之操﹐可謂始終靡間。

獨是微臣酬徳報功﹐莫展萬一﹐殊慚舊禮有闕﹑寸志莫伸。謹將送還屢次宴金四封共計一百九十二兩﹐具本附遣陪臣法司王舅向龍翼﹑紫金大夫程順則等齎進﹐懇乞欽賜使臣收受﹐不勝惶恐激切之至。謹上奏以聞。

禮部謹題﹕爲頒封大典已竣﹐懇存舊禮以勞使臣事。

該臣等議得琉球國王尙敬奏稱﹕「欽差正使翰林院檢討海寶﹑副使翰林院編修徐葆光等按臨敝國﹐封臣敬爲王。宴款之際﹐代物以金﹔使臣屢辭﹐往還再三﹐堅持大義﹐固卻不受。但微臣酬徳取功﹐莫展萬一。謹將宴金二封共計一百九十二兩﹐具本附陪臣法司王舅向龍翼等進呈﹐懇乞敕賜收受」等語。查康熙二十三年使臣翰林院檢討汪楫等冊封琉球國王﹐所與宴金伊等未受﹐該國王奏請臣部議覆﹐仍不準其收受具題﹔奉旨﹕『這琉球國所與宴金﹐仍著使臣收受』。欽遵在案。今該國王尙敬𨿽稱謹將宴金具本附陪臣等進呈﹐懇乞敕賜收受等語﹔但海寶﹑徐葆光等仰體皇上特簡至意﹐旣未經收受﹐應將該國王所請收受之處毋庸議。

九月初一日﹐奉旨﹕『宴金仍著使臣照舊例收受』。

臣葆光按﹕前明使臣卻金不受﹐始於陳侃﹔世宗仍命侃等收受。嗣後例辭﹐亦有準辭﹐令貢使帶回者。本朝康熙二年﹝癸卯﹞﹐二十二年﹝癸亥﹞及今三役﹐皆蒙恩仍舊收受﹔所以獎勵使臣者至矣。癸亥之役﹐琉球國王疏引張學禮復還原職舊例﹐爲汪楫﹑林麟焻等題請議敍優升﹔是時海氛𨿽靖﹑海禁猶嚴﹐行役艱險﹐議敍爲宜。今則升平日久﹐中外一家﹔加以海靈效順﹐履險加夷。區區往來﹐臣子常分﹐何勞可言﹗虛詞求敍﹐實不敢踵爲故事也。

●中山傳信錄卷第三

冊封琉球國王副使賜正一品麟蟒服翰林院編修加二級臣徐葆光纂

中山世系﹝封貢事迹附﹞

中山世系

臣按前使汪楫譔「中山沿革志」﹐皆采前明「實錄」。時汪與修「明史」﹐采錄頗稱詳備。然皆就其封貢往來中朝者言之﹐故一一明悉﹔至本國承襲先後之間﹐或多昧焉。時據所稱「世纘圖」所載﹐互訂一二而已。臣今至國徧訪所謂「世纘圖」者﹐不獨民間無其書﹐卽國庫中亦無其圖﹔惟抄撮尙宣威以前事﹐名「中山世監」﹔事與「中山沿革志」所載﹐頗有不合者。後細詢本國﹐此書乃尙質從弟尙象賢﹝字文英﹞者爲之。汪使封尙貞王時﹐此書尙未成也。中山開辟以來﹐至舜天始有國字﹔至尙象賢始窮搜博采﹐集成此書。本國稱其聰明才俊﹐佐其侄尙貞有功於國﹐其書必詳盡事理﹔惜未及見其全書。今但考正其歷代世系﹐而以汪楫所采「明史」﹑「實錄」中封貢往來之事附於其次﹐以備考云。

「中山世監」云﹕琉球始祖爲天孫氏。其初﹐有一男﹑一女生於大荒﹐自成夫婦﹐曰阿摩美久。及後人物漸繁﹐又有君曰天帝子。天帝子生三男﹑二女﹐長男爲天孫氏﹐國主始也﹔二男爲諸侯始﹐三男爲百姓始。長女曰君君﹐二女曰祝祝﹐爲國守護神——一爲天神﹑一爲海神也。天孫氏二十五紀﹐姓氏今不可考﹐故略之。起乙丑﹑終丙午﹐凡一萬七千八百二年。今斷自舜天始。

中山世系圖○舜天—舜馬順熙—義本

﹝圖表﹐故省略﹐詳細內容請參見版面文件。﹞

舜天

宋淳熙十四年﹝丁未﹞﹐舜天卽位。

舜天﹐日本人皇後裔﹐大裏按司朝公男子也。淳熙七年﹝庚子﹞﹐年十五﹔屢有奇徵。長爲浦添按司﹔人奉其政﹐斷獄不違。天孫二十五世政衰﹐逆臣利勇恃寵執權﹐鴆其君而自立。舜天討之﹐利勇死﹔諸按司推奉卽位。賞功罰罪﹐民安國丰。在位五十一年﹐壽七十二﹔嘉熙元年﹝丁酉﹞﹐薨。

舜馬順熙

宋嘉熙二年﹝戊戌﹞﹐舜馬順熙嗣位。

舜馬順熙﹐舜天第一子。淳熙十二年﹝乙巳﹞生﹐五十四歲嗣位。在位十一年﹐壽六十四﹔淳佑八年﹐薨。

義本

宋淳佑九年﹝己酉﹞﹐義本嗣位。

義本﹐舜馬順熙第一子。開禧二年﹝丙寅﹞生﹐四十四歲嗣位。其明年﹐國中大饑﹔次年﹐疾疫﹐人民半失。君嘆息﹐召羣臣曰﹕『饑疫並行﹐不徳誰讓』﹖羣臣舉惠祖世嫡英祖﹐君大悅﹔召試國政﹐舉賢﹑退不肖﹐疾疫止﹐遂攝政。七年﹐義本讓位﹐隱於北山。在位凡十一年﹐壽五十四歲。——舜天至義本凡三傳﹐共七十三年。

英祖

宋景定元年﹝庚申﹞﹐英祖卽位。

英祖﹐天孫氏後裔﹐惠祖世主孫。紹定二年﹝己丑﹞﹐生有瑞徵。十二歲﹐名聞國家。二十﹐通經傳﹔國人思事爲伊祖按司。寶佑元年﹝癸丑﹞﹐攝政。及卽位﹐年三十二。明年﹐巡行國中﹐效周徹法﹐正經界﹑均井地﹔然後榖祿平﹐百度舉矣。景定五年﹐西北諸島始來貢。咸淳二年﹝丙寅﹞﹐北夷大島來朝﹐厚給賜﹐遣歸——是爲大島朝貢之始﹔自後每年入貢。英祖在位四十年﹐壽七十一﹔大徳三年﹐薨。

大成

元大徳四年﹝庚子﹞﹐大成嗣位。

大成﹐英祖世子。宋淳佑七年﹝丁未﹞生﹐五十四歲卽位。以仁義措事﹐以禮讓接物﹔國治民安。在位九年﹐壽六十二﹔至大元年﹐薨。

英慈

元至大二年﹝己酉﹞﹐英慈嗣位。

英慈﹐大成第二子。宋咸淳四年﹝戊辰﹞生﹐四十二歲卽位。在位五年﹐治遵舊章﹐深而有謀﹐疏通知事。壽四十六﹔皇慶二年﹐薨。

玉城

元延佑元年﹝甲寅﹞﹐玉城嗣位。

玉城﹐英慈第四子。元貞二年﹝丙申﹞生﹐十九歲卽位。世衰政廢﹐內爲色荒﹑外爲禽荒﹔諸按司不朝﹐國分爲三﹕中山王﹑山南王﹑山北王。山南王﹐大裏按司也﹔佐敷﹑知念﹑玉城﹑具志頭﹑東風平﹑島尻﹑喜屋武﹑摩文仁﹑眞壁﹑兼城﹑丰見城——以上十一國從山南王。山北王﹐今歸仁按司也﹔羽地﹑名護﹑國頭﹑金武﹑伊江﹑大宜味﹑今歸仁﹑恩納數國從山北王。中山惟有首裏﹑王城﹑那霸﹑泊﹑浦添﹑北溪﹑中城﹑越來﹑讀榖山﹑貝志川﹑勝連﹑首裏三平﹝首裏有西平﹑南平﹑眞地平等﹐謂之三平﹞等數國。中山﹑山南﹑山北時時兵發﹐角戰數十年。玉城在位二十三年﹐壽四十一。

西威

元至元三年﹝丁丑﹞﹐西威嗣位。

西威﹐玉城第一子。至和元年﹝戊辰﹞生﹐十歲卽位﹔政歸母后﹐牝雞亂政。時察度爲浦添按司﹐有徳﹐國人歸服。西威在位十四年﹐壽二十三﹔國人廢世子﹐奉浦添按司察度爲王。﹣﹣英祖至西威凡五傳﹐共九十九年。

察度

元至正十年﹝庚寅﹞﹐察度卽位。

察度﹐浦添間切謝那村奧間大親之子。奧間大親業農﹐質純厚﹔天女來格而生察度。始爲浦添按司﹔西威薨﹐世子五歲﹐母后亂攺﹔國人廢世子﹐奉之卽位。徳厚民歸﹐災變日銷﹐國家丰饒。

「明史」﹑「實錄」﹕洪武五年﹐行人楊載賫詔至國﹐詔曰﹕『昔帝王之治天下﹐凡日月所照﹐無有遠邇﹐一視同仁﹝此句之下﹐「中山世監」有「故中國奠安﹐四夷得所﹐非有意臣服之也」三句﹞。自元政不﹝作失﹞綱﹐天下兵爭者十有七年﹝下有「四方遐裔﹐信姦不通」二句﹞。朕起布衣﹐開基江左。命將四徵不庭﹐西平漢主陳友諒﹐東縛吳王張士誠﹔南平閩越﹐北淸幽燕。朕爲臣民推戴﹐卽皇帝位﹔定有天下之號曰「大明」﹐建元「洪武」﹝以上一段﹐「中山世監」作「朕肇基江左﹐掃羣雄﹑定華夏。臣民推戴﹐已主中國﹐號曰「大明」﹑建元「洪武」﹞。是用遣使外邦﹐播告朕意。使者所至﹐稱臣入貢。惟爾琉球在中國東南﹐遠處海外﹐未及報知。玆特遣使往諭﹐爾其知之』﹝此段「中山世監」作「頃者克平元都﹐疆宇大同﹐已承正統﹔方與遠邇相安於無事﹐以共享太平之福。惟爾四裔君長酋帥等﹐遐邇未聞。故玆詔示﹐想宜知悉」﹞。於是王遣弟泰期奉表﹐貢方物﹝「中山世監」云﹕『其貢物﹐馬﹑刀﹑金銀酒海﹑金銀粉匣﹑瑪瑙﹑象牙﹑螺殼﹑海巴﹑櫂子扇﹑泥金扇﹑生紅銅錫﹑生熟夏布﹑牛皮﹑降香﹑木香﹑速香﹑檀香﹑黃熟香﹑蘇木﹑烏木﹑胡椒﹑硫磺﹑磨刀石』﹞——是爲琉球通中國之始。七年﹐王又遣泰期等入貢﹔並上皇太子箋﹐貢物如之。太祖賜「大統歷」及文綺﹑紗羅﹑賜泰期衣幣﹑靴襪﹐副使惹爬燕之及通事﹑從人皆有賜。泰期復來貢﹐並上皇太子箋﹔命刑部侍郎李浩齎賜文綺﹑陶﹑鐵器﹐且以陶器七萬﹑鐵器千就其國市馬及硫磺。九年夏﹐王遣泰期從浩入貢馬四十匹。浩言其國不貴紈綺﹐惟貴磁器﹑鐵金﹔自是賞賚多用諸物。十年﹐王又遣泰期等表賀元旦﹐貢馬十六匹﹑硫碘千斤。十一年﹑十三年﹐貢方物﹔賜賚悉如例。十五年﹐王又遣泰期及陪臣亞蘭匏等貢馬及硫磺﹔太祖賜幣帛有加﹐命尙佩監奉禦路謙送泰期等返國。十六年﹐王遣亞蘭匏表賀元旦﹐貢方物﹔山南王承察度亦遣其臣師惹等奉表入貢。太祖賜王鍍金銀印及幣帛七十二疋﹔山南王賜幣帛如之。時二王與山北王互相攻伐﹐遣中使梁民敕王曰﹕『王居滄海之中﹐崇山環海爲國﹔事大之禮不行﹐亦何患哉﹗王能體天育民﹐行事大之禮。自朕卽位十有六年﹐歲遣人朝貢﹔朕嘉王至誠﹐命尙佩監路謙報王誠禮。何期復遣使來謝﹗今令內使監丞梁民同前奉禦路謙賫符﹐賜王鍍金銀印一。近使者歸言﹕琉球三王互爭﹐廢農傷民﹐朕甚憫焉﹗詩曰「畏天之威﹐於時保之」。王其罷戰息民﹐務修爾徳﹔則國用永安矣』。諭山南王承察度﹑山北王帕尼芝曰﹕『上帝好生﹐寰宇之內﹐生民眾矣﹔天恐生民互相殘害﹐特生聰明者主之。邇者琉球國王察度堅事大之誠﹐遣使來報﹔而山南承察度亦遣人隨使者入覲﹐監其至誠﹐深可嘉尙﹗近使者自海中歸言﹕琉球三王互爭﹐廢棄農業﹐傷殘人命﹔朕聞之﹐不勝憫憐﹗今遣使諭二王﹕能體朕意﹐息兵養民以綿國祚﹐則天佑之﹔不然﹐悔無及矣』﹗於是王及山南王﹑山北王皆遣使入謝﹔各賜衣幣。十七年﹐王遣阿不耶等入貢﹔賜鈔幣。十八年﹐表賀元旦﹐貢方物﹔太祖賜王海舟一。山南王如之。又補給山南王﹑山北王駝紐鍍金銀印各一。十九年﹐王遣亞蘭匏等貢馬百二十匹﹑疏磺萬二千斤﹔賜宴及鈔。二十年﹐王遣亞蘭匏等貢方物﹔進皇太子箋﹐獻馬。山南王承察度叔汪英紫氏﹑山北王帕尼芝亦各遣使入貢。二十一年﹐王遣使甚模結致等貢馬﹐賀天壽聖節。二十三年﹐表賀元旦﹐貢方物﹔世子武寧亦貢馬五匹﹑硫磺二千斤﹑胡椒二百斤﹑蘇木三百斤。通事屋之結者攜胡椒三百斤﹑乳香十斤爲門者所獲﹐當入官﹔詔還之﹐仍賜屋之結等六十人鈔各十錠﹝「中山世監」云﹕『洪武二十三年﹝庚午﹞﹐南夷宮古島﹑八重山島始來貢﹔其後每年來貢』﹞。二十四年﹐王及世子武寧遣亞蘭匏﹑嵬榖致等貢馬及方物﹐山南王叔汪英紫氏亦遣使表賀天壽聖節。二十五年﹐王及世子武寧各進表箋﹐貢馬﹔並遣從子日孜每闊八馬﹑寨官子仁悅慈入國子監讀書——國人就學自玆始﹔太祖各賜衣巾﹑靴襪並夏衣一襲﹑鈔五錠。秋﹐又賜羅衣各一襲及靴襪﹑衾褥。山南王承察度亦遣從子三五郎尾及寨官子實他盧尾﹑賀段志等入國子監讀書﹔賚如中山例。先是﹐國人才孤那等二十八人采硫磺於阿蘭埠﹐遇風飄惠州海丰﹐爲邏卒所獲﹔語言不通﹐以爲倭人﹐送至京。至是﹐貢使爲白其事﹔太祖皆遣歸﹐賜閩人善操舟者三十六姓﹐以便往來﹝萬曆中﹐副使謝行人傑「記」云﹕『洪﹑永三次各遣十八姓﹐多閩之河口人﹔合之凡三十六姓。今所存者﹐僅七姓』。「中山世監」云﹕今存者﹐僅蔡﹑鄭﹑林﹑梁﹑金五家﹞。二十六年﹐王遣使麻州等貢方物。已又遣使壽禮結致等貢馬﹐偕寨官子段志每入國子監讀書﹔太祖命賜夏衣﹑靴襪。秋﹐又賜羅絹衣各一襲﹐傔從各給布衣。二十七年﹐王遣亞蘭匏等貢方物﹔賜宴於會同館。二十八年﹐王遣王相﹑亞蘭匏貢方物﹐山北王瑉﹑山南王叔汪英紫氏亦各遣使入貢﹔太祖賜鈔有差。二十九年﹐王兩遣使貢方物﹐山北王攀安知﹑山南王承察度﹑山南王叔汪英紫氏亦入貢。詔遣三五郎亹等歸省﹐賜三五郎亹白金七兩﹑彩緞六表裏﹑鈔五十錠﹐寨官子實那盧亹鈔二十錠﹑彩緞一表裏。歸未數月﹐會世子武寧遣使貢﹐偕寨官子麻奢理﹑誠志魯二人入國子監就學﹔三五郎亹復與俱來﹐請卒業。太祖許之﹐仍賜衣冠﹑靴襪。三十年﹐王兩遣使貢馬及硫磺﹐山北王攀安知﹑山南王叔汪英紫氏亦入貢。三十一年﹐王遣亞蘭匏等貢馬及硫磺﹐世子武寧貢如之。女官生姑魯妹偕入謝恩﹐以昔常在京讀書也﹔太祖賜鈔有差。三月﹐太祖命以冠帶賜王。先是﹐王嘗請中國冠帶﹐太祖命禮部圖冠帶之制示之﹔至是﹐匏等復以爲請﹐賜如制﹐並賜臣下冠服。永樂攺元﹐遣使以卽位詔諭王﹔王遣從子三五良亹奉表賀﹐且貢方物。成祖賜鈔﹑幣﹑襲衣﹐宴於會同館﹔遣行人邊信﹑劉亢齎絨綿﹑綺紗羅賜王。

臣按「中山世監」云﹕王在位四十六年﹔洪武二十八年十月五日﹐薨。今「實錄三十九年後向書「王貢如常」﹔豈未訃於朝耶﹗

武寧

明洪武二十九年﹝丙子﹞﹐武寧嗣位。

「中山世監」云﹕武寧﹐察度世子。元至正十六年生﹐四十一歲嗣位。違父遺命﹐荒於禽色﹐日夜逸遊﹔諸侯多背﹐尙巴志討滅之。在位二十六年。

「明史」﹑「實錄」云﹕察度卒﹐子武寧遣三五良亹訃告於朝。永樂二年正月﹐成祖遣行人時中往祭﹐賻以布帛﹔詔武寧襲爵。詔曰﹕『聖王之治﹐協和萬邦﹔繼承之道﹐率由常典。故琉球國中山王察度受命皇考太祖髙皇帝﹐作屏東藩﹐克修臣節﹔曁朕卽位﹐率先歸誠。今旣歿﹐爾武寧乃其世子﹐特封爾爲琉球國中山王﹐以承厥世﹔惟儉以修身﹑敬以養徳﹑忠以事上﹑仁以撫下﹐克循玆道﹐作鎭海邦﹐永延世祚。欽哉』﹗四月﹐山南王弟汪應祖亦受封於朝。應祖﹐故山南王承察度從弟。承察度無子﹐遺命應祖攝國事。元年﹐常遣長史王茂朝貢。會山北王攀安知遣使善住古耶貢方物﹐丐賜冠帶﹑衣服以變國俗﹔成祖許之。至是﹐應祖遣使隗榖結致來朝貢方物﹐且奏乞如山北王例賜冠服。成祖遂遣使齎詔封之﹐賜如所請﹐偕其使俱還。三年﹐行人時中使琉球還﹐王遣三五良亹奉表貢方物﹐謝襲封恩﹔賜衣幣﹐宴於會同館。已﹐又遣養埠結制等賀萬壽聖節。時山北王攀安知﹑山南王汪應祖亦遣貢﹐應祖又遣寨官子李傑赴國子監受學﹔賜衣如例。四年﹐王及山南王﹑山北王皆表賀元旦﹐王遣寨官子石達魯等六人就學﹔賜衣鈔有差。王進閹者數人﹐成祖不受。

臣按前使汪楫「記」云﹕『「世贊圖」云「洪武二十九年﹐王卽位﹔凡在位二十六年。其國繼世嗣位﹐類先自立而後請於朝」﹔故所紀嗣位之年﹐與中朝遣封之時多不合。然明初貢使時通﹐封﹑卒年歲不應參差如是。卽云洪武二十九年嗣位﹐中更靖難﹐赴告踰期﹔顧在位二十六年﹐則永樂之末尙宜無恙。何五年遂有祭賻之典﹖卽按「中山世監」云「武寧在位二十六年﹐卒於永樂十九年﹝辛丑﹞﹔尙巴志於永樂二十年立﹐與「世纘圖」所記同﹐皆非是。徧問國中老成云「武寧﹐永樂四年受封﹔薨於永樂三年﹐在位十年」。尙巴志旣滅山南﹑山北﹐遂並滅中山王﹐合三國爲一﹐而奉其父思紹爲王。「明史實錄」﹕『永樂五年﹐世子思紹告其父武寧之喪﹐來請嗣爵』﹔若合符節爲不謬云。﹣﹣察度至武寧凡二傳﹐共五十六年。

思紹明永樂四年﹝丙戌﹞﹐思紹卽位。

「明史」﹑「實錄」云﹕永樂五年四月﹐世子思紹遣三吾良亹貢馬及方物﹐別遣使以其父武寧訃告﹔成祖命禮部賜祭賻﹐詔思紹嗣王爵﹝按「中山世監」云「宣徳三年﹐封尙巴志爲中山王﹐乃追封其父思紹爲王」﹔非也。追封之王﹐主不入廟﹔今先王廟中有思紹神主﹐其及身爲王﹐明矣。況「實錄」又鑿然可據無疑也﹞。六年﹐王遣使阿勃吾斯奉表貢方物﹐謝襲封恩。時山南王汪應祖亦貢馬。各賜鈔﹑幣。七年﹐王遣使賀萬壽聖節﹐山南王汪應祖亦貢馬﹔各賜衣幣。八年﹐王遣三吾良亹朝貢﹐山南王汪應祖亦遣使賀萬壽聖節﹔皇太子皆賜之鈔﹑幣。王遣官生模都古等三人入國子監受學﹐皇太子各賜巾衣﹑靴絳﹑衾褥帳具。通事林佑本中國人﹐啟請賜冠帶﹔從之。九年﹐王遣三吾良亹賀元旦﹐偕王相之子懷徳﹑寨官之子祖魯古入國子監受學。又遣使坤宜堪彌貢馬及方物﹔疏言﹕『長史王茂輔翼有年﹐請陞茂僞國相兼長史事』。又言﹕『長史程復﹝一作朱復﹞﹐饒州人﹔輔臣祖察度四十餘年﹐勤誠不懈。今年八十有一﹐請命致仕﹐還其鄕』。悉報可。十年﹐王遣使賀元旦。山南王汪應祖亦入貢﹔已又遣使賀萬壽聖節。成祖賜鈔﹑幣﹐又賜琉球生夏布襴衫﹑絳靴。十一年﹐王兩遣使貢馬﹐偕寨官子鄔同志久等三人﹝一作三十人﹞入國子監受學。已又與山南王汪應祖各貢馬﹔賜鈔及永樂錢。十二年﹐王遣使賀元旦﹐遣三吾良亹貢馬及方物﹔賜鈔﹑幣。皇太子賜琉球生益智每等二人羅布衣各一襲及襴衫﹑靴襪﹑衾褥﹑帷帳﹐從人皆有賜。成祖賜鄔同志久等三人衣﹑鈔。十三年﹐成祖遣行人陳季芳﹝一作若﹞等齎詔封山南王汪應祖世子他魯每爲琉球國山南王。時應祖爲其兄達勃期所弒﹐各寨官合兵誅達勃期﹐推他魯每攝國事。他魯每表請襲封﹐故遣使往﹐並賜誥命﹑冠服及鈔萬五千錠。王及山北王攀安知俱各遣使貢方物﹐王世子尙巴志亦遣使宜是結制貢馬及方物﹐賜文綺三十表裏。十四年﹐王遣三吾良亹貢馬及方物﹐已又遣使貢馬。山南王他魯每亦遣使來貢﹐謝襲封恩。十五年﹐王及山南王他魯每俱遣使貢﹐賜賚甚厚。已﹐又與世子尙巴志各遣使貢馬。十六年﹐王兩遣使貢方物﹔成祖賜使者冠帶﹑鈔﹑幣有差。十七年﹐王三遣使貢馬及方物。二十年﹐王遣使賀元旦﹐已又遣貢方物。二十一年﹐世子尙巴志遣使奉表貢方物﹔皇太子命禮部宴勞之。二十二年二月﹐王訃聞於朝﹐命禮部遣官賜祭﹐賻以布帛。九月﹐遣行人周彜齎敕以行﹝一作「仁宗嗣位﹐命行人方彜詔告其國」﹞。

臣按「中山沿革志」云﹕『思紹﹐永樂五年嗣位。二十三年卒﹐在位十八年』﹔非也。王在位十六年﹐永樂十九年薨。今「明史」﹑「實錄」二十年以後﹐尙書「王貢如常」。至二十二年﹐始訃於朝﹔未詳其故。

尙巴志明永樂二十年﹝壬寅﹞﹐尙巴志嗣位。

「中山世監」云﹕尙巴志﹐佐鋪按司思紹嫡子也。洪武五年﹝壬子﹞生﹔洪武二十五年﹝壬申﹞﹐年二十一﹐嗣父思紹爲佐鋪按司。賞罰不違﹐視民饑如己饑﹑民寒如己寒。先﹐起兵攻滅東大裏按司﹐諸按司歸之者甚眾﹔遂進兵攻落中山﹐奉其父思紹爲中山王﹐復滅山北王攀安知。及思詔卒﹐尙巴志嗣位﹔又親率兵攻滅山南王﹝永樂十四年﹝丙申﹞﹐山北亡﹔宣徳四年﹝己酉﹞﹐山南亡﹞。當元延佑中﹐琉球國分爲三﹔其後百有餘年﹐交攻七十餘戰。尙巴志嗣位﹐而後琉球國又合爲一統。永樂二十一年﹝癸卯﹞秋﹐遣使奏曰﹕『我琉球國分爲三者百有餘年﹐戰無止時﹐臣民塗炭。臣巴志不堪悲嘆﹐爲此發兵山南﹑山北﹔今歸太平。伏願陛下聖監﹐不違舊規﹐給臣襲封。謹貢土產馬及方物』。大明皇帝賜詔云﹕『爾琉球國分﹐人民塗炭﹐百有餘年。比爾義兵復致太平﹐是朕素意。自今以後﹐愼終如始﹐永綏海邦﹐子孫保之。欽哉﹗故諭」﹝尙巴志之奏及成祖之諭﹐「明史」﹑「實錄」皆不載﹔姑存以備考﹞。

「明史」﹑「實錄」云﹕洪熙元年﹐仁宗遣中官柴山齎敕至國﹐封世子尙巴志嗣中山王。敕曰「昔我皇考太宗文皇帝躬膺天命﹐統禦萬方﹔恩施均一﹐遠邇歸仁。爾父琉球國中山王思紹﹐聰明賢達﹐茂篤忠誠﹔敬天事大﹐益久弗懈﹔我皇考良用褒嘉﹗今朕纘承大統﹐念爾父沒已久﹐爾其嫡子﹐宜俾承續。特遣內官柴山齎敕﹐命爾嗣琉球國中山王。爾尙立孝立忠﹐恪守藩服﹔修徳務善﹐以福國人。斯爵祿之榮延於無窮﹐尙其祗承﹐無怠無忽』﹗仍賜冠帶﹑襲衣﹑文綺。方仁宗遣山時﹐貢使已兩至﹐表稱世子賀成祖萬壽聖節﹔至是﹐始知攺元。是年﹐凡四遣使貢馬及方物云。宣徳元年﹐王遣使貢方物﹐謝襲封恩。附奏曰﹕『臣祖父昔蒙朝廷大恩﹐封王爵﹐賜皮弁冠服。洪熙元年﹐臣奉詔襲爵﹐而冠服未蒙頒賜』。宣宗命行在禮部稽定制﹐制以賜之。先是﹐仁宗遣封已賜冠帶﹐而王復以爲請﹔故宣宗特賜以皮弁冠服。王遣使鄭義才進香長陵﹐義才言﹕『海風壞舟﹐附內官柴山舟得達。乞賜一舟歸國﹐且便朝貢』。宣宗命行在工部與之。已﹐又兩遣使貢馬及硫磺﹔賜襲衣﹑靴襪有差。二年﹐王兩遣使貢方物﹔時山南王他魯每亦遣使進香長陵。三年﹐王遣使鄭義才貢馬及方物﹐謝賜皮弁﹑海舟。宣宗賜義才等冠帶及金織紵絲襲衣﹐餘皆素紵襲衣。宣宗以朝貢彌謹﹐遣使齎敕勞之﹐並賜王紵絲﹑紗羅﹑錦緞。已﹐又遣內官柴山﹑副使阮漸齎敕賜王金織紵絲﹑紗羅﹑羢錦。四年﹐王遣使表貢﹐賀萬壽聖節﹔已﹐又兩遣使貢馬及方物。山南王他魯每亦兩遣使入貢。俱賜宴及鈔﹑幣﹐又命山南王使齎敕及鈔絹歸賜王﹝汪「記」云﹕『自是﹐山南王不復遣使﹔蓋並於中山矣。永樂十三年以後﹐山北王攀安知不復入貢﹔則山北先山南而亡者十四年矣﹞』。五年﹐王四遣使入貢﹔宴賚如例﹐仍賜王鈔二萬一千七百六十錠。六年﹐王兩遣使入貢﹐又表貢馬及金﹑銀器皿謝賜錦幣。七年﹐宣宗以外國朝貢獨日本未至﹐命內官柴山齎敕至國﹐令王遣人往日本諭之。明年﹐來朝﹔宣宗命行在工部給中山貢使漫泰來結制海舟一﹐以貢使言來舟損壞故。是年﹐王遣使入貢者凡四﹔宴賚如例。八年﹐王遣使入貢者凡二﹔宴賚如例。九年﹐王遣使貢馬及方物﹐已又遣使謝賜衣服﹑海舟﹔宣宗賜幣有差﹐仍命齎敕及幣歸賜王。十年﹐王遣使謝。禮部尙書胡濙奏﹕量遣正﹑副使從人一二十人赴京﹐余悉畱彼處給待﹔從之。正統元年﹐英宗頒賜「大統歷」﹔適王遣貢使伍是堅至﹐令是堅齎回敕諭王及日本國王源義。王再遣使貢馬及方物﹐使者至福建﹐如例止具貢物以聞﹐其自攜螺殼九十﹑海巴五萬八千失於自陳﹐有司以漏報沒入﹔使者吁請給值﹐英宗命行在禮部如例給之。後浙江市舶提舉司王聰復以爲言﹐英宗謂禮部曰﹕『海巴﹑螺殼﹐遠人資以貨殖﹔取之奚用﹗命悉還之﹐仍著爲令』。二年﹐王遣陪臣義魯結制等貢馬及方物﹔奏稱﹕『本國各官冠服﹐皆國初所賜﹐年久朽幣﹔乞更賜』。又言﹕『本國遵奉正朔﹐而海道險阻﹐受歷之使或半載﹑一載方返』。事下禮部﹔覆奏﹐命冠服本國可依原降造用﹐「大統歷」福建布政司給與之。三年﹐遣使義魯結制等貢馬及方物﹔賜幣有差。四年﹐遣使梁求保入貢﹐已又遣阿普禮是等入貢﹔賜宴﹑幣如例。巡按福建監察禦史成規疏言﹕『琉球使臣俱於福建停憩﹐通事林惠﹑鄭長所帶番梢人從二百餘人﹐除日給廩米外﹐其茶﹑鹽﹑醯﹑醬等物勒折銅錢﹐按數取足﹔稍緩﹐輒肆詈毆﹐漸不可長』﹗事下禮部﹐以爲於例止日給廩米﹐一切費宜悉罷之。其通事人員不行禁戢﹐請治罪。英宗以遠人﹐姑示優容﹔令移文戒諭之。五年﹐王遺步馬結制等貢馬及方物﹔宴賚如例。先是﹐朝貢者朝參出入﹐皆給馬﹔至是﹐令止給正﹑副使﹐著爲令。

「中山世監」云﹕賜尙姓﹐自玆始。自是定例﹕二年一貢。巴志在位十八年﹐壽六十八﹔正統四年末﹐薨。

尙忠

明正統五年﹝庚申﹞﹐尙忠嗣位。

尙忠﹐尙巴志第二子。洪武二十四年﹝辛未﹞生﹐五十歲嗣位。正統七年﹐遣長史梁求保入貢﹔以巴志訃告﹐乞嗣位。英宗遣給事中兪忭﹑行人劉遜齎語至國﹐詔曰﹕『昔我祖宗恭天明命﹐君主天下﹔無間遠邇﹐一視同仁。海外諸國﹐咸建君長﹐以統其眾。朕承大寶﹐祗奉成憲﹐用圖永寧。故琉球國中山王尙巴志﹐爰自先朝恭事朝廷﹐勤修職貢﹐始終如一。玆旣云亡﹐其世子尙忠惇厚恭愼﹐克類前人﹔上能事大﹐下能保民。今遣正使給事中兪忭﹑副使行人劉遜齎敕封爲琉球國中山王﹐以主國事。爾大小頭目人等﹐其欽承朕命﹐盡心輔翼﹐惇行善道﹔俾國人咸樂太平﹐副朕仁覆蒼生之意』。並敕王曰﹕『爾遣長史梁求保奏﹐爾父王尙巴志亡歿﹐良深悼念﹗特遣使命爾爲琉球國中山王﹐以主國事。爾宜篤紹爾父之志﹐益堅事上之誠。敬守臣節﹐恭修職貢﹔善撫國人﹐和睦鄰境﹕庶幾永享太平之福。仍賜王及妃皮弁冠服﹑金織襲衣﹑幣布等物』。當忭等未至﹐忠已兩遣使貢馬及賀明年元旦﹐猶稱世子云。九年﹐王遣使入貢者四。使臣梁回奏﹕乞一海船以便歲時朝貢﹔從之。十年﹐王遣使入貢者二﹔宴賚如例。十一年﹐王遣使入貢者二﹔宴賚如例。

臣按「中山世監」云﹕王在位五年﹐壽五十四﹔正統九年﹐薨。而「實錄」十年﹑十一年尙書「王貢」﹐紀年參差有誤。

尙思達

明正統十年﹝乙丑﹞﹐尙思達嗣位。

尙思達﹐尙忠子。永樂六年﹝戊子﹞生﹐三十八歲嗣位。正統十二年﹐遣長史梁求入貢﹔以其父尙忠訃告﹐請襲爵。三月﹐英宗遣給事中陳傅﹑行人萬祥諭祭故王尙忠﹐封世子思達嗣王。敕曰﹕『爾比遣長使梁求等奏﹐爾父王尙忠亡歿﹐良深悼念﹗特封爾爲琉球國中山王﹐繼承爾父﹐主理國事。爾宜篤紹先志﹐敬守臣節﹔恪修職貢﹐簡任賢良﹐善撫國人﹐和睦鄰境﹐以保國土』。仍以皮弁﹑冠服﹑常服及織金紵絲﹑羅緞等物賜王。復詔諭其國臣庶盡心輔翼﹐各循理分﹔毋或僭踰﹐俾凡國人同樂雍熙﹐副朕一視同仁之意。王遣通事蔡讓等貢馬及方物﹔宴賚如例。十三年﹐王遣使入貢。十四年﹐王遣使梁同等貢馬及方物。時福建尢溪﹑沙縣方有寇警﹐所司請緩期三月﹐始達。已﹐又遣使馬權度等入貢﹐王叔尙金福亦貢馬及方物﹔賜衣幣﹑冠帶﹐命權度齎敕並彩幣歸賜王及王妃﹑王叔。景恭元年﹐遣使百佳尼朝貢﹔景帝命齎敕並文綺﹑彩幣歸賜王及妃。通事程鴻言﹕『船壞不能返國﹐願以賜幣造船』。禮部請移文福建三司﹐聽其自造﹐不得擾民﹔從之。已﹐又遣使梁回貢馬及方物﹔宴賚如例。二年﹐王遣使察都等入貢﹐亦以自備工料造船爲請﹔禮部言﹕『今福建地方被賊﹐人民艱窘﹔宜令其候本國進貢通事李敬等回日﹐附載歸國』。從之。已﹐又遣使亞間美等入貢。王在位五年﹐壽四十二﹔正統十四年﹝己巳﹞﹐薨。無子﹐乃立王叔尙金福爲王。

尙金福

明景泰元年﹝庚午﹞﹐尙金福卽位。

尙金福﹐巴志第六子。洪武三十一年生﹐五十三歲卽位。景泰二年﹐景帝遣左給事中喬毅﹝「殊域周咨錄」作陳謨﹞﹑行人童﹝一作董﹞守宏諭祭故王思達﹐封其叔尙金福爲中山王。金福兩遣使入貢﹐猶稱王叔﹔蓋命未達也。四年﹐王四遣使入貢﹔宴賚悉如例。在位四年﹐壽五十六﹔景泰四年﹝癸酉﹞﹐薨。

尙泰久明景泰五年﹝甲戌﹞﹐尙泰久卽位。

「中山世監」云﹕泰久﹐尙金福第一子。永樂十三年﹝乙未﹞生﹐四十歲卽位。

「明史」﹑「實錄」云﹕金福旣卒﹐其弟布裏與其子志魯爭立﹐焚燒府庫﹐兩傷俱絕。所賜鍍金銀印﹐亦熔壞。國人推尙泰久權國事。景泰五年﹐泰久以聞﹐並請鑄印頒賜﹔命所司給之。已﹐又遣使入貢﹐表稱「琉球國掌國事王弟尙泰久」﹔景帝命賫敕及彩幣歸賜王弟。六年﹐王弟兩遣使入貢﹔遣給事中嚴誠﹝「殊域周咨錄」作李秉彜﹞爲正使﹑行人劉儉爲副使﹐齎詔封王弟尙泰久嗣王。詔曰﹕『帝王主宰天下﹐恆一視而同仁﹔藩屏長率國中﹐或同气以相嗣。朕躬膺天命﹐撫馭諸侯。琉球國王尙金福旣薨﹐其弟尙泰久性資英厚﹐國眾歸心﹔玆特遣使齎敕封爲琉球國中山王。凡彼國中遠近臣庶﹐宜悉心輔翼﹐罔或乖違﹔長堅忠順之心﹐永享太平之福。故玆詔示﹐咸使聞知』。又敕王曰﹕『爾自先世恪守藩維﹐傳及爾兄﹐益隆繼述﹔敬天事上﹐久而愈虔。屬玆薨逝﹐軫於朕懷﹗爾乃王弟﹐宜紹國封﹔特遣使齎詔封爾爲琉球國中山王﹐並賜爾及妃冠服﹑彩幣等物。爾尙砥礪臣節﹐懷撫國人。欽哉』﹗七年﹐遣使入貢﹐猶稱「王弟」﹔及冊封後遣使入謝﹐又遣使入貢。天順二年﹐王遣使朝貢者三。三年﹐王遣使李敬貢馬及金銀器皿﹔疏言﹕『本國王府失火﹐延燒倉庫銅錢﹔請照永樂﹑宣徳間例﹐所帶貨物以銅錢給賜』。禮部以銅錢系中國所用﹐難以準給﹔宜將估計鈔貫﹐照舊六分京庫折支生絹﹐其四分移文福建布政司收貯。紵絲﹑紗羅﹑絹布等物﹐依時值關給。從之。王遣使亞羅佳其等入貢﹔宴賚如例。四年﹐王遣使入貢。五年﹐王遣使王察等貢馬及方物。六年﹐王遣使程鵬等貢方物﹔宴賚悉如例。

「中山世監」云﹕諸寺諸山建立大鐘﹐皆王所鑄。在位七年﹐壽四十六﹔天順四年﹝庚辰﹞﹐薨。

臣按思達﹐非金福子也﹔「中山世監」誤。「汪記」引「世纘圖」云「泰久﹐系尙思達之弟」﹔而「實錄」則云「金福之弟」。蓋「實錄」止以請封之疏爲據﹐他無可考也。

尙徳

明天順五年﹝辛巳﹞﹐尙徳嗣位。

尙徳﹐尙泰久第三子。正統六年﹝辛酉﹞生﹐二十一歲嗣位。天順六年﹐遣使入貢﹔以泰久訃告。英宗命吏科右給事中潘榮﹑行人司行人蔡哲充正副使往祭故王泰久﹐封世子尙徳爲王。詔曰﹕『朕紹帝王之統﹑纘祖宗之緒﹐主宰天下﹐一視同仁﹔撫馭華夷﹐靡間遐邇。惟爾琉球國僻居海島﹐密爾閩中﹔慕義來庭﹐受封傳業﹕蓋有年矣。故國王尙泰久克勤篤誠﹐敬天事人﹔甫餘六載﹐倏爾告終。先業攸存﹐可無承繼﹗其世子尙徳性資仁厚﹐國眾歸心﹔玆特遣正使吏科右給事中潘榮﹑副使行人司行人蔡哲齎詔往封爲琉球國中山王﹐仍賜以皮弁﹑冠服等件。凡國中官僚士庶﹐宜同心輔翼﹐作我外藩。嗚呼﹗循理謹度﹐永堅率俾之忠﹔親族睦鄰﹐丕冒咸寧之化。故玆詔示﹐悉使聞知』。七年﹐王遣使崇嘉山等入貢﹔宴賚如例。成化二年﹐王遣使程鵬等貢馬及方物﹔賜宴及衣幣。三年﹐王遣長史蔡璟入貢﹔賜幣。四年﹐王遣使程鵬﹐已又遣使讀詩貢馬及方物﹔俱賜衣幣。五年﹐王遣長史蔡璟入貢﹐又遣使查農是等入貢﹔宴賚如例。

「中山世監」云﹕尙徳君徳不修﹐朝暮漁獵﹐暴虐無道。鬼界島叛﹐不朝貢數年﹔王自將攻伐之﹐歸彌自滿﹐以致敗亡。在位九年﹐年未三十﹔成化五年﹝己丑﹞薨﹐壽二十九歲。世子幼稚﹐國人廢之﹔奉內間裏主禦鎭側﹐是爲中山王尙圓。

﹣﹣思紹尙巴志至尙徳凡七傳﹐共六十四年。

尙圓

明成化六年﹝庚寅﹞﹑尙圓卽位。

「中山世監」云﹕尙圓﹐北夷伊平人﹣﹣卽葉壁山也。永樂十三年﹝乙未﹞生﹐字思徳金。其先不可知﹔或曰義本讓位﹐隱北山﹐疑卽其後也。一云葉壁有古嶽﹐名天孫嶽﹔尙圓卽天孫氏之裔也。父尙稷﹐爲裏主。尙圓生有異瑞﹐年二十四﹐始渡國頭來仕中山。尙金福時﹐始給黃帽。尙泰久時﹐領主內間﹔內間之民皆親愛之。時久旱﹐田苗皆槁﹔獨其田不雨而潤﹐民驚傳爲異。王懼﹐載妻子隱避一十四年﹐徳日懋。尙金福聞其賢﹐召爲黃帽官﹐轉禦鎭側——卽今耳目官也。誾誾侃侃﹐萬事當理﹐徳著民懷。尙徳嗣位﹐多行不義﹔尙圓極諫云﹕『君用財﹐若無窮﹔殺人﹐若不勝』尙徳怒﹐不聽﹔再避隱於內間。尙徳卒﹐世子幼稚﹐羣臣殺之於眞玉城﹔請禦鎭側立爲王﹐以安國家。尙圓固讓﹐不獲﹔乃至首裏﹐卽位。除其虐政﹐順民所喜﹔山林隱逸﹐隨材器使﹕遠近蠻夷皆歸心焉。

「明史」﹑「實錄」云﹕成化七年﹐尙圓遣使蔡璟等入貢﹔以父尙徳薨來赴﹐請襲爵。憲宗遣戶科都給事中丘弘爲正使﹑行人司行人韓文爲副使﹐齎儀物行慶弔禮﹐封世子尙圓爲中山王。弘行至山東﹐病卒﹔攺命兵科給事中官﹝一作管﹞榮偕文往。八年﹐王遣長史梁應貢馬及方物﹔宴賚如例。九年﹐王遣王舅武實入貢﹐謝襲封恩。十年﹐王遣使沈滿志等貢馬及方物﹔宴賚如例﹐仍以鈔﹑絹酬其自貢物值。滿志等乞如舊制折給銅錢﹔不許。十一年﹐王遣使程鵬入貢﹔附奏乞如常例﹐歲一朝貢。憲宗敕王曰﹕『王使朝貢﹐已如例賞賜遣還。近福建鎭守官奏﹕通事蔡璋等還次福州﹐殺人劫財﹐非法殊甚﹗今因使臣還﹐特降敕省諭。敕至﹐王宜問璋等故縱其下之罪﹐追究惡徒﹐依法懲治。自後定例﹕二年一貢﹐止許百人﹐多不過加五人。除正貢外﹐不得私附貨物並途次騷擾﹐有累國王忠順之意。其省之』。十二年﹐王遣使梁應等入謝﹔會憲宗立皇太子﹐應因奏乞如朝鮮﹑安南例﹐賜詔齎回。禮部以琉球﹑日本﹑占城皆海外國﹐例不頒詔﹔憲宗特命降敕﹐並以錦幣歸賜其王及妃。十三年﹐王遣使李榮奉表謝恩。已﹐又遣程鵬貢馬及方物﹐復請歲一遣使朝貢﹔不許﹐命如前敕。王在位七年﹐壽六十二﹔成化十二年﹐薨。

尙宣感

明成化十三年﹝丁酉﹞﹐尙宣威攝位。

「中山世監」云﹕尙宣威﹐尙圓之弟。宣徳五年﹝庚辰﹞生。少育於兄﹔九歲﹐從兄渡國頭﹐至中山爲黃帽官。尙圓卒﹐世子尙眞年十三﹐宣威攝國事﹔六閱月﹐國人樂附。後引尙眞﹐掖就王位﹐己東向立。退隱於越來﹐其年卒﹝「汪錄」﹕「世纘圖」云「丙申八月四日﹐卒」﹞。壽四十八﹐謚「義忠」。今其子孫尙存。

尙眞

明成化十三年﹝丁酉﹞﹐尙眞嗣位。

尙眞﹐尙圓世子。成化元年﹝乙酉﹞生﹐年十三嗣位。成化十四年﹐遣長史梁應等請襲封﹔憲宗命兵科給事中董旻爲正使﹑行人司右司副張祥爲副使﹐賫詔之國﹐封世子尙眞爲中山王﹐賜皮冠服﹑金鑲犀帶﹐並以彩幣賜王及妃。應等具奏﹐仍欲一年一貢﹔不許。十五年﹐王遣使李榮朝貢﹑迎封冊﹔賜宴及衣幣。十六年﹐王遣使馬怡世入謝﹔附奏乞如舊制﹐不許。十八年﹐王遣使貢馬及方物﹐乞以陪臣子蔡賓等五人於南京國子監讀書﹔令有司如舊制﹐歲給衣服﹑廩饌。王又以不時進貢爲請﹐禮部言其意實假進貢以規市販之利﹐宜勿聽。禮部又言﹕『琉球國進貢﹐舊例到京少則四﹑五十人﹐多則六﹑七十人﹔俱給賞有差。邇因各國進貢率多姦獘﹐每國止許五七人﹝﹖﹞﹐不過十五人到京﹐余俱畱邊以俟。今福建以例止容正議大夫梁應等十五人赴京﹐旣已給賞﹔餘六﹑七十人俱畱布政司﹐宜發官帑以次均給﹕庶不減削太甚﹐失柔遠之意』。從之。二十年﹐王遣使程鵬貢馬及方物﹔奏﹕『永樂年間所賜船﹐破壞已盡﹐止存其三﹔乞自備物料﹐於福建補造』。部議許造其一。二十二年﹐王遣使蔡曦貢馬及方物。二十三年﹐遣陪臣馬審禮等貢方物謝恩。至則孝宗嗣位登極﹔四月﹐賜冠帶﹑衣幣﹐仍命頒詔賜王及妃錦幣。弘治元年﹐王遣使皮揚那等從浙江入貢﹔孝宗命卻之﹐以貢道當由福建﹐且貢非其時也。皮揚那等具以國王咨禮部文﹐言『成化二十一年﹐本國正義大夫程鵬等進貢回國﹐報知皇太子冊妃﹐乃遣使表賀並貢方物』。禮部言﹕『琉球入貢﹐𨿽與例限不合﹔然遠人之情可念。況箋文﹑方物已至京﹐難於終卻﹔請暫賜容納。後仍以舊例裁之。或因福建風水不便﹐取路浙江﹔亦令審實奏請﹐方許起送。今次所給正﹑副使彩緞等物﹐宜如舊例﹔番伴﹑從人減半﹐以示裁仰之意。從之。時蔡賓亦隨貢使至﹐言『成化中﹐讀書南京國子監﹐今吏部侍郎劉宣時爲祭酒﹐特加撫卹。乞容執贄於宣所致謝』。許之。三年﹐王遣使馬仁等進香﹔別遣王舅麻勃都入貢﹐奏稱﹕『本國來貢人員﹐近止許二十五人赴京﹔物多人少﹐恐致疏失』。又謂﹕『本國貢船抵岸﹐所在有司止給口糧百五十名﹐其餘多未得給』。孝宗命來京許增五人﹑增口糧二十名。五年﹑七年﹐皆遣正議大夫梁徳入貢﹔賜王錦緞﹑宴賚徳等如例。九年﹑十三年﹐皆遣正議大夫鄭玖入貢﹔賜王錦緞宴賚玖等如例。十五年﹐王遣使入貢﹐請於福建補造海船以便往回﹔從之。十六年﹐王遣使吳詩等往滿剌加國收買貢物﹐遇風舟覆﹐詩等百五十二人漂至海南登岸﹐爲邏卒所獲﹔廣東守臣以聞﹐孝宗命送詩等於福建守臣處給糧贍養﹐候本國貢使歸之。十七年﹐王遣使具言﹕前使遭風未回﹐致失二年一貢之期﹔至是﹐補貢。納之。武宗登極﹐命行人左輔頒詔至國。正徳二年﹐王遣王舅亞嘉尼施等貢馬及方物﹐奏乞每歲一貢。禮部議﹕『琉球在昔﹐朝貢不時﹔至成化十一年﹐因使臣不法﹐敕令二年一貢。今彼因入貢違期﹐故爲此奏以飾非。宜勿聽』。武宗特許之。長史蔡賓奏乞自備工料﹐修造貢船二隻﹔禮部議行鎭﹑巡官驗實量修﹐不必攺造。賓復奏﹐武宗曰﹕『令二船拆卸補造﹐第勿過式』。四年﹐王遣正議大夫程璉入貢。五年﹐請以官生蔡進等五人入國子監讀書﹔許送南監﹐仍給衣廩等物如例。六年﹐王遣正議大夫梁能﹔七年﹐又遣正議大夫梁寬等貢。宴賚如例。十年﹐王遣長史陳義﹔十一年﹐遣正議大夫梁龍貢馬及方物。宴賚如例。十二年﹐王遣正議大夫陳義入貢。十三年﹐遣長史蔡遷﹔十五年﹐遣長史金良貢馬及方物。宴賚悉如例。嘉靖攺元﹐王遣王舅達魯如尼進香﹑貢方物﹐慶賀。詔賜王及妃錦幣﹔敕王仍遵先朝舊例越二年一朝貢﹐每年不過百五十人﹐仍命福建巡按禦史查勘驗放。三年﹐王遣長史金良等二十人入貢。良言﹕其國先有正議大夫鄭繩領謝恩方物渡海﹐風漂未至﹔而表文在此﹐請得先進。許之。明年﹐繩至﹐言方物以舟敗﹔至是﹐復進。福建守臣以聞﹐世宗命就彼中宴賚﹐遣還方物﹐令所司轉運﹔仍令繩賫敕轉諭日本國王﹐令捕系倡亂者以獻。五年﹐官生蔡廷美等請就國子監讀書﹔令禮部照例給廩米﹑薪炭及冬﹑夏衣服。

「中山世監」云﹕王在位五十年﹐天姿明敏﹔又能謙己受益﹐繼述父業﹐治道大明﹐政刑咸備。年六十二歲﹐以嘉靖五年薨。

尙淸

明嘉靖六年﹝丁亥﹞﹐尙淸嗣位。

尙淸﹐尙眞第五子﹝「汪錄」云﹕『天纘王子』﹔非是。中山王無稱天纘王者﹞。弘治十年﹝丁巳﹞生﹐年三十一歲嗣位。嘉靖七年﹐遣正議大夫鄭繩等進貢﹐請襲封﹔繩等回至海中﹐溺死。九年﹐又遣蔡瀚入貢﹐申前請﹔禮部以襲封重典﹐命福建鎭﹑巡官查訪申報。瀚請遣讀書官生蔡廷美等四人還本國婚姻﹔給賞幣布有差。瀚又言﹕『來經日本﹐日本國王源義晴托齎表文﹐乞赦其使臣宋素卿之罪﹔並乞新勘合﹑金印﹐復修常貢』。禮部驗其文俱無印篆﹐言倭情譎詐﹐不可遽信﹔敕琉球國王遣人傳諭日本﹐令擒獻首惡﹑送回擄去指琿﹐奏請裁奪。十一年﹐正議大夫金良賫國中人民結狀﹐請冊封﹔世宗遣吏科左給事中陳侃爲正使﹑行人司行人髙澄爲副使﹐齎詔之國。詔曰﹕『朕恭膺天命﹐爲天下君。凡推行乎庶政﹐必斟酌夫古禮。其於錫爵之典﹐未嘗以海內外而有間焉。爾琉球國遠在海濱﹐久被聲教﹔故國王尙眞夙紹顯封﹐已逾四紀。玆聞薨逝﹐屬國請封﹐世子尙淸徳惟克類﹐眾心所歸﹐宜承國統。朕篤念懷柔之義﹐用嘉敬順之誠﹔特遣使賫詔對爾爲琉球國中山王﹐仍賜以皮弁冠服等物。王宜愼乃初服﹐益篤忠勤﹐有光前烈。國中耆俊臣僚﹐其同寅翼贊﹐協力匡扶。尙殫事上之心﹐恪盡臣藩之節﹔保守海邦﹐永底寧謐』。又敕王曰﹕『惟爾世守海邦﹐繼膺王爵﹔敬順天道﹐世事皇明。爾父尙眞自襲封以來﹐恭勤匪懈﹔比者薨逝﹐良用悼傷﹗爾以塚嗣﹐國人歸心﹐理宜承襲。玆特遣使封爾爲琉球國中山王﹐並賜爾及妃冠服﹑彩幣等物。爾宜祗承君命﹐克紹先業﹔修職承化﹐保境安民﹕以稱朕柔遠之意』。十三年﹐遣正議大夫梁椿入貢﹐表稱「世子」﹔時詔命猶未達也。十四年﹐陳侃等還﹐言海中風濤之險﹐多藉神庥﹐不致顚覆﹔乞賜祭﹐以答神貺。禮部議﹕令布政司設祭一壇﹕報可。王遣王舅毛實等入貢﹑謝恩﹔宴賚如例﹐仍以錦幣﹑雜物賜王。先是﹐王以金四十兩饋侃等﹐不受﹔實等並以金奏進﹐世宗命侃等受之。十七年﹐王遣使陳賦入貢﹔宴賚如例。十九年﹐王遣長史梁梓貢馬及方物﹐奏請補造海船四以便續貢﹔許之﹐禁不得違式。二十年﹐王遣使殷達魯等入貢﹔宴賚如例。二十一年﹐長史蔡廷美招引漳州人陳貴等駕船之國﹐適與潮陽船爭利﹐互相殺傷﹔廷美乃安置貴等於舊王城﹐盡沒其貲。貴等夜奔﹐爲守者所掩捕﹐多見殺﹔於是誣貴等爲賊﹐械系送福建。廷美賫表將赴京陳奏﹐巡按禦史徐宗魯會同三司官譯審別狀以聞﹐畱廷美等待命。得旨﹕『貴等違法通番﹐著遵國典重治。琉球旣屢與交通﹐今乃敢攘奪貨利﹑擅殺我民﹐且誣以賊﹔詭逆不恭﹐莫此爲甚﹗蔡廷美本宜拘畱重處﹐念素系朝貢之國﹐姑且放回﹔後若不悛﹐卽絕其朝貢。令福建守臣備行彼國知之』。二十二年﹐王遣正議大夫陳賦等貢馬及方物﹔宴賚如例﹐並以禮幣報王。王請遣官生梁炫等歸娶——時炫等就學南監已逾七年﹔詔給資糧﹑驛騎﹐遣人護歸。二十四年﹐王遣長史梁顯入貢﹐送還朝鮮漂流人口﹔宴賚如例。二十六年﹐王遣陳賦入貢﹐賦與蔡廷會偕來。廷會祖蔡璟﹐閩人﹔永樂中﹐撥往琉球充水手﹐而產籍在閩。與給事中黃宗槪上世有親﹔至是﹐廷會來﹐宗槪與交通饋謁。事覺﹐逮下詔獄。禮部請並罪賦﹐革其賞﹔世宗曰﹕『陳賦無罪﹐賞如例。蔡廷會交結朝臣﹐法當重治﹔念屬貢使﹐姑革賞示罰。蔡璟旣永樂中撥出﹐何得於中國置產立籍﹖行撫﹑按官勘明處分』。二十八年﹐王遣正議大夫梁顯入貢﹔宴賚如例。二十九年﹐王遣官生蔡朝用等五人詣京﹐請入監讀書﹔許之。三十二年﹐王遣長史梁炫入貢﹔宴賚如例。三十四年﹐王遣正議大夫梁碩入貢﹐具言貢舟至港﹐其勢必壞﹔請令使臣買海上民船駕還。詔福建守臣核狀聽買﹐不得過大。又請放官生蔡朝用等歸國省親﹔許之﹐遣使送歸。

「中山世監」云﹕王聰明智斷﹐剛彊英毅﹐能振其祖尙圓﹑父尙眞遣緒。國中事﹐多所興革﹔至今法守。東北屬國大島﹐嘉靖十六年恃遠絕貢不朝﹔王遣將往徵之﹐復守朝貢如常。王在位二十九年﹐壽五十九歲﹔嘉靖三十四年﹐卒。

尙元

明嘉靖三十五年﹝丙辰﹞﹐尙元嗣位。

尙元﹐尙淸第二子。嘉靖七年﹝戊子﹞生﹐年二十九歲嗣位。嘉靖三十六年﹐尙元遣正議大夫蔡廷會等入貢﹐請襲封。先是﹐三十五年倭寇自浙敗還﹐入海至琉球境﹔中山王世子尙元遣兵邀擊﹐盡殲之﹐得中國被掠人金坤等六名。至是﹐廷會等入貢獻還﹔因言『窮島遠人﹐須乘夏令﹐遇南風汛始得歸國。乞如三十四年例﹐每歲自行修買歸舟﹐不候題請』。世宗嘉其忠順﹐許之﹔仍賜敕獎諭﹐賞銀五十兩﹑彩幣四表裏。有功人馬必度及廷會等﹐俱厚賜。三十七年﹐遣給事中吳時來﹑行人李際春爲正副使——無何﹐時來疏論大學士嚴嵩姦邪狀﹐嵩言其畏航海之役﹐故生事妄言﹔世宗怒﹐杖時來遣戍﹐攺命刑科給事中郭汝霖爲正使﹐偕際春以行。三十九年﹐汝霖等尙未行﹐而正議大夫蔡廷會入貢﹐奉表謝恩﹔稱受其世子命﹐以海中風濤叵測﹑倭人出沒不時﹐恐使者有他虞﹐獲罪上國﹐請如正徳中封占城故事﹐遣人代進表文﹑方物﹐而身同本國長史梁炫等賫回詔冊﹐不煩遣使。巡按禦史樊獻科以聞﹐下禮部議——言﹕『琉球在海中諸國﹐頗稱守禮﹐故累朝以來﹐待之優異﹔每國王嗣立﹐必遣侍從之臣奉命服﹑節冊以往。今使者未至﹐乃欲遙受冊命﹐則是委君貺於艸莽﹕其不可一也。廷會奉表入貢﹐乃求遣官代進﹔昧「以小事大」之禮﹐棄世子專遣之命﹕其不可二也。昔正徳中﹐流賊爲梗﹐使臣至淮安﹐撫按官暫爲畱住﹐候事寧卽遣貢闕下。占城國王爲安南所侵﹐竄居他所﹔故令使者賫回敕命﹐乃一時權宜——且此失國之君也。造無稽之詞以欺天朝﹐援失國之君以擬其主﹕其不可三也。梯船通道﹐柔服之常﹔彼所藉口者﹐特倭人之驚風濤之險耳。不知琛賨之輸納﹑貢使之往來﹐果何由而得無患也﹕其不可四也。當時占城𨿽領回詔敕﹐然其王沙古卜洛猶懇請遣使。爲蠻邦光重。且廷會非世子面命﹐又無印信文移﹔若遽輕信其言﹐萬一世子以遣使爲至榮﹑謂遙拜爲非禮﹐不肯受封﹐復上請使如占城﹐將誰任其咎哉﹗其不可五也。乞令福建守臣以前詔從事便。至於未受封而先謝恩﹐亦非故典﹔宜止許入貢方物﹐候受封後方進謝恩表文』。世宗從之。四十一年﹐汝霖等始奉詔至國。詔曰﹕『朕受天命﹐主宰寰宇﹔凡政令之宣布﹐惟成憲之是循。其於錫對之典﹐遐邇均焉。爾琉球國遠處海陬﹐聲教漸被﹔修職效義﹐閱世已久。故國王尙淸顯荷爵封﹐粵逾二紀。玆者薨逝﹐屬國請封。世子元﹐朕念厥象賢﹐眾心歸附﹔是宜承紹國統。特遣正使刑科右給事中郭汝霖﹑副使行人司行人李際春齎詔往封爲琉球國中山王﹐仍賜以皮弁冠服等物。王宜謹守禮度﹐益篤忠勤。凡國中官僚耆舊﹐尙其同心翼贊以佑王﹐飭躬勵行﹐用保蕃邦。故玆詔示﹐咸俾悉知』。王遣其舅源徳偕汝霖等入謝。初﹐王以金四十兩饋汝霖爲謝﹐卻之﹔至是﹐源徳等齎所饋金請命。世宗謂朝廷命使無受謝之義﹐詔聽汝霖等辭。尋以二臣遠行著勞﹐各賜銀﹑幣。四十二年﹐王遣正議大夫鄭憲入貢﹐送還中國漂流人口﹔世宗降敕褒諭﹐賜鏹幣。憲因奏本國亦有流入中國者﹐乞命守臣卹遣﹔下其疏於瀕海所司。四十四年﹐王遣長史梁灼貢馬及方物﹐送還本國北山守備鄭都所獲中國被掠人口。世宗嘉王忠順﹐再敕獎諭﹐仍賜銀五十兩﹑彩幣四表裏﹔灼﹑都各二十兩﹑一表裏。隆慶攺元﹐王遣使入貢﹔宴賚如例。二年﹐王遣使入賀﹔宴賚如例。三年﹐王遣守備由必都等歸日本掠去人口。守臣以聞﹐穆宗以王屢效忠誠﹐賞銀﹑幣同前﹐仍賜敕獎勵﹔由必都等給銀﹑幣有差。五年﹐王遣正議大夫鄭憲入謝﹐又歸被掠人口﹔再敕獎勵﹑賜銀﹑幣給賞如前。遣南監受學官生梁照等三人歸國﹔從王請也。王在位十七年﹐壽四十五歲﹔隆慶六年﹐薨。

尙永

明萬曆元年﹝癸巳﹞﹐尙永嗣位。

尙永﹐尙元之第二子。嘉靖三十一年生﹐年二十一歲嗣位。萬曆元年﹐遣使入貢﹐請襲封﹔禮部行福建鎭﹑巡官查勘。又送還被掠人民﹔獎賚如例。二年﹐世子遣王舅馬中叟﹑長史鄭佑等十八人入貢﹐賀登極﹔宴賚如例。二年﹐世子兩遣使入貢。四年﹐世子遣正議大夫蔡朝器等貢方物﹔如例給賞外﹐神宗命每五日另給雞﹑鵝﹑米﹑面﹑酒﹑果以示優異。以戶科左給事中蕭崇業爲正使﹑行人謝傑爲副使﹐齎皮弁﹑玉圭往封尙永嗣王。崇業等疏言四事﹕一﹑頒去詔敕如坡國懇畱﹐宜加例俯循其請。一﹑秩祀海神﹐合舉祈﹑報二祭。一﹑造船宜專責府佐﹐副以指揮二員﹐造完一並隨行。一﹑飲食﹑物用﹑弓矢﹑器械以及觀星占風﹑聽水察土﹑醫卜技藝之流畢備﹐許酌量取用。悉如所請。五年﹐正議大夫梁灼入貢﹐表稱「世子」﹔時崇業等尙未行也。八年﹐齎詔至國。詔曰﹕『朕受天明命﹐君臨萬方﹔薄海內外﹐罔不來享。延賞錫慶﹐恩禮攸同。惟爾琉球國遠處海濱﹐恪遵聖教﹔世修職貢﹐足稱守禮之邦。國王尙元紹序膺對。臣節謹。玆焉薨逝﹐悼切朕衷﹗念其侯度有常﹐王封當繼。其世子永﹐徳惟象賢﹐惠能得眾﹔宜承國統﹐永建外藩。特遣正使戶科左給事中蕭崇業﹑副使行人司行人謝傑齎詔往封爲琉球國中山王﹐仍賜以皮弁冠服等物。凡國中官僚耆舊﹐尙其協心翼贊﹐畢力匡扶﹐懋猷勿替﹗於承先執禮﹐益虔於事上﹔綏玆有眾﹐同我太平﹕則亦爾海邦無疆之休』。敕王曰﹕『惟爾先世﹐守此海邦﹔代受王封﹐克承忠順。迨於爾父元﹐畏天事大﹐益用小心﹔誠節懋彰﹐寵恩洊被。遽焉薨逝﹐良用悼傷﹗爾爲塚嗣﹐克修厥美﹔羣情旣附﹐宜紹爵封。玆特遣使封爾爲琉球國中山王﹐並賜爾及妃冠服﹑彩幣等物。爾宜恪守王章﹐遵述先志﹔秉禮守義﹐奠境安民﹕庶幾彰朕無外之仁﹐以永保爾有終之譽』。王遣王舅馬良弼入謝﹐偕陪臣子鄭周等三人就學﹔命送南京國子監﹐如例給衣﹑糧。九年﹐王遣正議大夫梁燦入貢。十一年﹐王遣使梁灼入貢。十五年﹐王遣正議大夫鄭禮謝恩﹐別遣使貢方物﹔宴賞悉如例。明年﹐王卒﹔在位十六年﹐年三十五歲。

尙寧

明萬曆十七年﹝己丑﹞﹐尙寧卽位。

尙寧﹐尙眞王之孫﹑尙懿之子。尙永無世子﹐國人立尙寧﹔年二十六歲﹐卽位。遣使鄭禮入貢﹐言國方多事﹐未暇請封﹝萬曆十四年﹐日本平秀吉僭稱關白﹐威脇琉球等諸國﹐皆使奉貢﹔又慮琉球泄其情﹐使毋入貢﹞。二十七年﹐寧遣使鄭道等請封﹔部議不必遣官﹐但取具該國王舅﹑法司等官印結與世子奏本﹐到卽頒封。神宗曰﹕『今旣請封﹐可著選廉勇武臣一員﹐同往行禮』。二十九年﹐禮部右侍郎署尙書事朱國祚言﹕『琉球國僻處東南﹐世修職員。時當承襲﹐屢遭倭警﹐延逭至今。旣經世子尙寧奏請﹐相應準封。其該用皮弁冠服﹑紵絲等項﹐宜照例應付。遣官已奉明旨﹐但據其陳乞情詞﹐援引「會典」﹐必以文臣爲請﹔惟聖明裁定』﹗乃命兵科給事中洪瞻祖﹑行人王士禎爲正副使往。瞻祖以憂去﹐以兵科右給事中夏子陽代之。三十三年﹐神宗命夏子陽等作速渡海﹐以彰大信﹔仍傳諭彼國﹐以後領封海上者爲定規。先是萬曆二十三年﹐琉球使臣於霸等爲世子尙寧請封﹐撫臣許孚遠以倭氛未息﹐議遣使齎敕至福建﹐聽來使面領﹔或遣慣海武臣﹐同彼國使臣往。得旨﹕『待世子表請﹐然後如議頒封』。迨二十八年請封表至﹐則有用武臣之旨。二十九年﹐世子再疏乞差文臣﹐始攺後命。於時子陽等方齎敕入閩﹐而巡按方元彥以濱海多事﹐偕撫臣徐學聚請仍遣武臣前往。子陽等具言﹕『屬國言不可爽﹐使臣義當有終。乞堅成命﹐以慰遠人』。俱未報。而禮部侍郎李廷機言﹕宜斷行領封初旨﹐並武臣之遣而罷之。於是禦史錢桓﹑給事中蕭道髙各具疏力言其不可﹐且云『此議當在欽命未遣之先﹐不當在冊使旣行之後﹔宜行該撫速造海船﹐勿誤今年渡海之期。候事竣復命﹐然後定爲畫一之規。先之以文告﹐令其領封海上﹐永爲遵守』。從之。於是子陽等齎詔之國。詔曰﹕『朕恭膺天命﹐誕受多方。爰曁海隅﹐罔不率俾﹔聲教所訖﹐慶賚惟同。爾琉球國僻處東南﹐世修職貢。自我皇祖稱爲禮義之邦﹐國王尙永只襲王封﹐恪遵侯度﹔倏焉薨逝﹐良惻朕心﹗其世子寧﹐賢足長人﹐才能馭眾﹔間關請命﹐恭順有加。念其國統攸歸﹐人心胥屬﹔宜膺寵渥﹐固我藩籬。特遣正使兵科右給事中夏子陽﹑副使行人司行人王士禎齎詔封爲琉球國中山王﹐仍賜↑以皮弁冠服等物。凡國中官僚耆舊﹐尙其殫忠輔導﹐協力匡襄﹔堅事上之小心﹐特承先之大業﹕永綏海國﹐共享升平。惟爾君臣﹐亦世世永孚於休』。又敕王曰﹕『惟爾上世以來﹐建邦海外﹐代膺封爵﹐長固藩維。爾父永﹐恪守王章﹐小心祗畏﹔忠誠茂著﹐稱我優嘉。遽至長終﹐良深悼惻﹗爾爲塚嗣﹐無忝象賢﹔旣允羣情﹐宜崇位號。特玆遣正使兵科右給事中夏子陽﹑副使行人司行人王士禎齎敕諭封爾爲琉球國中山王﹐並賜爾及妃冠服﹑彩幣等物。爾宜益虔侯度﹐克紹先猷﹐保乂人民﹐奠安境士﹕庶幾恢朕有截之化﹐抑亦貽爾無疆之休』。三十四年﹐夏子陽等事竣復命﹐王遣王舅毛鳳儀及正議大夫阮國入謝﹐並以二使所卻贐金上於朝﹔神宗命來使齎回。王附奏﹕『洪﹑永間﹐賜閩人三十六姓﹐知書者授大夫﹑長史﹐以爲朝貢之司﹔習海者授通事﹐總爲指南之備。今世久人湮﹐文字音語﹑海路更鍼常至違錯。乞依往例更賜』﹗事下禮部﹐寢之。三十六年﹐王遣使鄭子孝等十三人入貢﹔宴賚如例。三十八年﹐王遣王舅毛鳳儀﹑長史金應魁急報倭警﹐致緩貢期﹔福建巡撫陳子貞以聞。四十年﹐浙江總兵官楊祟業奏報倭情﹐言『探得日本以三千人入琉球﹐執中山王﹐遷其宗器。宜敕海上嚴加訓練』。而兵部疏言﹕『倭入琉球﹐獲中山王﹔則三十七年三月事也』。「世纘圖」云﹕『浦添孫慶長﹐卽察度王之孫﹔興於日本﹐自薩摩洲島舉兵入中山﹐執王及羣臣以歸﹐畱二年。法司鄭迥﹝法司鄭迥﹐字利山﹔嘉靖四十四年﹐入太學。夏子陽「使錄」云﹕『法司不用三十六姓﹔今用之﹐自鄭周始。按周字格橋﹐萬曆七年入太學﹔與迥爲兄弟。但鄭周官至長史﹔爲法司者﹐則迥也。今傳寫作鄭回﹐則尢誤矣。迥乃都通事鄭祿第二子﹐周第三子﹔其長曰達﹐無名回者﹞不屈﹐被殺﹔王危坐﹐不爲動。慶長異之﹐卒放回。王在位三十二年﹐壽五十七歲﹔泰昌元年﹐薨。

尙丰

明天啟元年﹝辛酉﹞﹐尙丰卽位。

尙丰﹐尙永弟﹑尙久之第四子也。尙寧卒﹐無世子﹐國人立尙丰。萬曆十八年生﹔年三十二歲﹐於天啟元年卽位﹝是年攺元﹐頒登極詔﹐福建布政司轉命衛指揮蕭崇基齎詔至國﹞。三年﹐遣使蔡堅等貢硫磺﹑馬匹﹐請襲封。先是﹐定期二年一貢﹔萬曆間﹐國被倭難﹐詔停貢﹣﹣已十年。至是﹐以爲言﹔部議﹕『本國休養未久﹐暫擬五年一貢﹔待冊封後﹐另議』。五年﹐丰遣使入謝﹐並乞封典。六年﹐再遣使入貢﹔七年﹐遣正議大夫蔡延等入貢。宴賚悉如例。祟禎二年﹐丰遣使入貢﹐再申前請。命禮官何如寵復以履險糜費﹐請令陪臣領封﹔帝不從﹐乃命戶科左給事中杜三策爲正使﹑行人司司正楊掄爲副使﹐齎詔及儀物往對尙丰爲琉球國中山王。六年﹐三策等始至國。王遣使入謝﹔九年﹑遣使入貢﹑宴賚悉如例。

「中山世監」云﹕王通諸藝﹐始制陶器以瞻國用。在位二十年﹐壽五十一歲﹔崇禎十三年﹐薨。

尙賢

明崇禎十四年﹝庚辰﹞﹐尙賢嗣位。

尙賢﹐尙丰王第三子。天啟五年生﹐十七歲嗣位。十七年﹐遣使金應元入貢﹐請襲﹔會中朝道阻﹐不得歸。王在位七年﹐壽二十三歲﹔順治四年﹐薨。

尙質

大淸順治五年﹝戊子﹞﹐尙質嗣位。

尙質﹐尙賢之弟。崇禎二年生﹐年二十一歲嗣位。先是﹐尙賢請封未報﹐使者畱閩中。至是﹐與通事謝必振等至江寧投經略臣洪承疇﹐轉送入京。禮部言﹕『前朝敕印未繳﹐未便授封』﹔遣通事諭旨。六年﹐賢弟尙質稱「世子」﹐遣本國通事周國盛賫表歸誠﹔隨通事入朝。七年﹐遣王舅阿榜琨﹑正議大夫蔡錦等奉貢入賀﹐船漂沒未達﹔八年﹐世祖章皇帝令來使周國盛齎敕歸諭世子。十年﹐世子遣王舅馬宗毅﹑正議大夫蔡祚隆等貢方物﹐繳前朝敕印請封——備言其國王歿﹐敕卽隨葬﹔惟尙寧未葬﹐故卽以寧敕齎繳。十一年﹐又遣官進貢﹑請封﹔賜國王蟒緞二﹑彩緞六﹑藍緞二﹑素緞二﹑閃鍛二﹑錦三﹑紬四﹑羅四﹑紗四﹐賜王妃彩緞四﹑閃緞一﹑藍緞二﹑素緞三﹑錦二﹑羅四﹑紗四﹐賞王舅彩緞表裏各四﹐正議大夫彩緞表裏各三﹑藍緞一﹑紬二﹑羅二﹐使者彩緞表裏各二﹑藍緞一﹑紬一﹑羅一﹑紗一﹐通事從人紗緞﹑紬布﹑銀兩各有差。遣兵科愛惜喇庫哈番張學禮爲正使﹑行人司行人王垓爲副使﹐賜詔書一道﹑鍍金銀印一顆﹐令二年一貢﹔進貢人數不得過一百五十人﹐許正副使二員﹑從人十五名入京﹐余俱畱邊聽賞。學禮等疏請十事﹐部議﹕賜一品麟蟒服﹐於欽天監選取天文生一人﹐南方自擇醫生二人﹐賜儀仗給驛護送﹐外給從人口糧。至福建﹐修造渡海船﹐選將弁二﹑兵二百人隨行。因海氛未靖﹐還京待命﹐未行。今上禦極﹐念遠人延佇日久﹐譴責學禮等﹐卒遣行。康熙二年﹐奉詔敕至國﹔詔仍順治十一年所頒﹐敕則康熙元年也。敕曰﹕『皇帝敕諭琉球國世子尙質﹕爾國慕恩向化﹐遣使入貢﹔世祖章皇帝嘉乃抒誠﹐特頒恩賚﹐命使兵科副理官張學禮等齎捧敕印封爾爲琉球國中山王。乃海道未通﹐滯閩多年﹐致爾使人物故甚多。及學禮等奉掣回京﹐又不將前情奏明﹐該地方督﹑撫諸臣亦不行奏請。迨朕屢旨詰問﹐方悉此情。朕念爾國傾心修貢﹐宜加優卹﹔乃使臣及地方各官逗畱遲誤。豈朕柔遠之意﹗今已將正副使﹑督撫等官分別處治﹐特頒恩賚﹔仍遣正使張學禮﹑副使王垓令其自贖前罪﹐暫還原職﹐速送使人歸國。一應敕封事宜﹐仍照世祖章皇帝前旨行。朕恐爾國未悉朕意﹐故再降敕諭﹐俾爾聞知』。詔曰﹕『帝王祗聽應治﹐協於上下﹐靈承於天時﹔則薄海通道﹐罔不率俾爲藩屏臣。朕懋纘鴻緒﹐奄有中夏﹔聲教所綏﹐無間遐邇。𨿽炎方荒略﹐亦不忍遺。故遣使招徠﹐欲俾仁風曁於海澨。爾琉球國粵在南徼﹐乃世子尙質達時識勢﹐祗奉明綸﹐卽令王舅馬宗毅等獻方物﹑稟正朔﹐抒誠進表﹐繳上舊詔敕印﹐朕甚嘉之﹗故特遣正使兵科副理官張學禮﹑副使行人司行人王垓齎捧詔印往封爲琉球國中山王﹐仍賜以文幣等物。爾國官僚及爾氓庶﹐尙其輔乃王飭乃侯度﹑協攄乃藎﹑守乃忠誠﹐愼乂厥職﹐以凝休祉﹐綿於奕世。故玆詔示﹐咸使聞知』。賜王印一﹑緞幣三十﹐妃緞幣二十。三年﹐王遣陪臣吳國用﹑金正春奉表謝恩﹐進貢﹔且疏言﹕『捧讀敕諭﹐因臣使物故甚多﹑滯閩日久﹐將正副使並督撫諸臣處治。但中外均屬臣子﹐臣躬承天庥﹐不能少爲諸臣之報﹐而反重爲諸臣之累﹕臣何人斯﹐豈能宴然淸夜』﹗上命還學禮等原職﹔賜國王蟒緞二﹑彩緞四﹑藍緞二﹑素緞二﹑閃緞二﹑錦二﹑紬二﹑羅二﹑紗二﹐賞王舅彩緞表裏各四﹑羅四﹑靴一雙﹑彩緞三﹐紫金大夫彩緞表裏各四﹑羅三﹑靴一雙﹐使者彩緞表裏各二﹝折鈔﹞﹑布四﹐通事從人緞布有差。四年﹐中山王遣使進香﹐並賀登極﹑進貢﹐其貢物有在梅花港口遭風漂溺者﹔奉旨﹕免其補進。五年﹐補進貢物﹔奉旨發回。又令應進瑪瑙﹑烏木﹑降香﹑木香﹑象牙﹑錫﹑速香﹑丁香﹑檀香﹑黃熟香等十件不系土產﹐免其進貢﹔其硫磺﹐畱福建督﹑撫收貯﹔余所貢方物﹐令督﹑撫差人解送。其來使不必賫送到京﹐卽給賞遣回。六年﹐命貢使仍令賫表入覲。七年﹐王卒﹔在位二十一年﹐壽四十歲。

尙貞

大淸康熙八年﹝己酉﹞﹐尙貞嗣位。

尙貞﹐尙質子。順治二年生﹐年二十五歲嗣位。康熙八年﹐進貢耳目官到京﹐於常貢外﹐加進紅銅及黑漆﹑嵌螺茶碗﹔照例給賜﹣﹣惟正使不系王舅﹐與副使正議大夫賞同。十年﹐進貢﹐於常貢外﹐加進鬃煙﹑番紙﹑蕉布﹔其被風飄失貢物﹐免其查議。十三年﹐進貢﹐於常貢外﹐加進紅銅及火鑪﹑絲煙。十八年﹐補進十七年貢物﹔除赴京﹑存畱官伴外﹐其餘員役令先乘原船歸國。十九年﹐遣使進貢﹔奉諭﹕『琉球國進貢方物﹐以後止令貢硫磺﹑海螺殼﹑紅銅﹐其餘不必進貢』。貢物﹐舊有金銀罐﹑金銀粉匣﹑金銀酒海﹑泥金彩畫屏風﹑泥金扇﹑泥銀扇﹑畫扇﹑蕉布﹑薴布﹑紅花﹑胡椒﹑蘇木﹑腰刀﹑大刀﹑槍﹑盔甲﹑馬鞍﹑絲綿﹑螺盤﹐後俱免進﹔外有加貢物無定額﹐熟硫磺一萬二千六百斤﹑海螺殼三千个﹑紅銅三千斤。二十年﹐遣使入貢。上以貞恪共藩職﹐當耿精忠叛亂之際﹐屢獻方物﹐恭順可嘉﹗賜敕褒諭﹐仍賜錦幣五十﹔又於常貢內﹐免其貢馬﹕著爲例。二十一年﹐世子遣耳目官毛見龍﹑正議大夫梁邦翰上言﹕『先王尙質於康熙七年告薨﹐貞嫡嗣﹐應襲爵﹔具通國結狀﹐請封』。禮部議﹕航海道遠﹐應令貢使領封。見龍等固請﹐部議執不可﹔上特允之﹐命翰林院檢討汪楫爲正使﹑內閣中書舍人林麟焻爲副使。楫等疏陳七事﹕一﹑請頒禦筆﹔一﹑請照例諭祭海神﹔一﹑渡海之期﹐不必專候貢使﹔一﹑請帶修船官一同渡海﹔一﹑請給關防﹔一﹑請增兵護行﹔一﹑請預支俸銀。奏上﹐禦筆大書「中山世土」四字賜王﹐特許帶修船匠役隨行﹐制祭文二道祈﹑報海神﹐並給俸二年以往。二十二年﹐楫等渡海。先行諭祭故王禮﹐諭祭文曰﹕『朕受天景命﹐君臨萬邦﹔殊方海澨﹐罔不賓服。凡有恪共藩職﹑累世輸誠﹐則必生加錫命之榮﹐歿隆賻卹之典。所以旌揚歸附﹑柔懷荒遠﹐垂爲國憲﹐昭示億年。爾琉球國中山王尙質﹐式廓前徽﹐誕膺世祚﹔作藩屏於南海﹐輯圭瑞於中邦。浮航貢賮﹐凜遵王享之規﹔逾險求章﹐虔秉朝宗之志。方謂河山永固﹐帶礪之胙常存﹔何期霜雪遄零﹐松柏之姿忽謝﹗眷言藩服﹐朕實傷焉﹗爰沛褒綸﹐優加祭卹』。賜卹銀一百兩﹑闊絹五十疋。次行冊封禮﹐詔曰﹕『朕躬膺天眷﹐統禦萬邦﹔聲教誕敷﹐遐爾率俾。粵在荒服﹐悉溥仁恩﹔奕葉承祧﹐並加寵錫。爾琉球國地居炎徼﹐職列藩封﹔中山王世子尙貞屢使來朝﹐貢獻不懈。當閩疆反側﹑海寇陸梁之際﹐篤守臣節﹐恭順彌昭﹔克殫忠誠﹐深可嘉尙﹗玆以序當纘服﹐奏請嗣封。朕惟世繼爲家國之常經﹐爵命乃朝廷之鉅典﹔特遣正使翰林院檢討汪楫﹑副使內閣中書舍人中一級林麟焻﹐齎詔往封爲琉球國中山王。爾國臣僚以及士庶﹐尙其輔乃王﹝愼修徳政﹐益勵悃誠﹔翼戴天家﹐慶延宗祀﹕實惟爾海邦無疆之休。故玆詔示﹐咸使聞知』。又敕王曰﹕『惟爾遠處海隅﹐虔修職貢﹔屬在塚嗣﹐序應承祧。以朝命未膺﹐罔敢專擅﹔恪遵典制﹐奉表請封。朕念爾世守臣節﹐忠誠可嘉﹗特遣正使翰林院檢討汪楫﹑副使內閣中書舍人加一級林麟焻齎敕封爾爲琉球國中山王﹐並賜爾及妃文幣等物。爾祗承寵眷﹐懋紹先猷﹔輯和臣民﹐愼固封守﹕用安宗社於苞桑﹐永作天家之翰屏。欽哉﹗毋替朕命』。賜主蟒緞﹑錦幣三十疋﹐妃二十疋。二十二年﹐遣法司王舅毛國珍﹑紫金大夫王明佐等謝封。汪楫等回京﹐復爲題請遠人向化﹐請賜就學﹔奉旨﹕準令就學。二十五年﹐王遣官生梁成楫﹑蔡文溥﹑阮維新﹑鄭秉鈞四人入太學﹐附貢使耳目官魏應伯﹑正議大夫曾夔船﹐桅折傷秉鈞﹐飄至太平山修船。二十七年﹐始到京﹔上令照都通事例﹐三人日廩甚優﹐春秋四季賜袍掛﹑衫褲﹑靴帽﹑被褥俱備﹐從人皆有賜。又月給紙筆墨朱銀一兩五錢﹐特設教習一人﹐又令博士一員督課。三十年﹐貢使耳目官溫允傑﹑正議大夫金元達到京﹐國王請官生歸國﹔賜宴﹐各給賞云緞﹑紬布等﹐乘傳厚給﹐遣歸。三十二年﹐王遣耳目官馬廷器﹑正議大夫王可法等入貢方物﹔宴賚有差。三十四年﹐遣耳目官翁敬徳﹑議正大夫蔡應瑞入貢。三十六年﹐遣耳目官毛天相﹑正議大夫鄭弘良入貢。三十八年﹐遣耳目官毛龍圖﹑正議大夫梁邦基入貢。四十年﹐遣耳目官毛得範﹑正議大夫鄭職良入貢﹔毛得範行至杭州﹐病卒。四十二年﹐遣耳目官毛興龍﹑正議大夫蔡應祥入貢。四十四年﹐遣耳目官溫開榮﹑正議大夫蔡肇功入貢。四十六年﹐遣耳目官馬元勳﹑正議大夫程順則入貢。四十八年﹐國中多災﹐宮殿盡焚﹔臺颶頻作﹐人畜多死﹑艸木皆枯。遣耳目官向英﹑正議大夫毛文哲入貢。是年七月十三日﹐王卒﹔在位四十一年﹐壽六十五歲。

尙益

大淸康熙四十九年﹝庚寅﹞﹐尙益嗣位。

尙益﹐尙貞王世子尙純之子。尙純爲世子﹐時先卒﹔尙益以嫡孫嗣位﹐年三十三歲立。康熙五十年﹐遣耳目官孟命時﹑正議大夫阮維新入貢。五十一年七月十五日﹐王卒﹔立三年﹐未及請封。

尙敬

大淸康熙五十二年﹝癸巳﹞﹐尙敬嗣位。

尙敬﹐尙益第一子。年十四歲﹐康熙五十二年立。是年﹐遣耳目官毛九經﹑正議大夫蔡灼入貢﹔灼至福州﹐卒。五十四年﹐遣耳目官馬獻功﹑正議大夫阮璋入貢。五十六年﹐遣耳目官夏執中﹑正議大夫蔡溫入貢﹐且告曾祖尙貞與其父尙益之喪﹐請襲﹔疏云﹕『琉球國中山王世曾孫尙敬謹奏﹕爲請封襲爵﹐以效愚忠﹐以昭盛典事。臣曾祖尙貞﹐於康熙四十八年七月十三日薨逝。臣祖尙純爲世子﹐時早已棄世﹔臣父尙益未及請封﹐已於康熙五十一年七月十五日薨逝。念臣小子﹐曾孫承祧﹔然侯服有度﹐不敢僭稱。王業永存﹐循例請襲。俾臣拜綸音於海島﹐砥柱中流﹔膺誥命於波區﹐雄藩外甸。謹遣陪臣耳目官夏執中﹑正議大夫蔡溫等虔齎奏請﹐伏望聖恩體循臣曾祖事例﹐乞差天使封襲王爵﹔上光寵渥之盛典﹐下效恭順之微忱﹕庶藩業得以代代相傳﹐預祝皇恩世世不朽矣』。五十七年六月朔﹐遣翰林院檢討海寶﹑編修徐葆光充正副使往封。五十八年﹐又遣耳目官向秉幹﹑正議大夫楊聯桂入貢﹔聯桂行至通州﹐病卒。海寶等於五十八年六月朔至國﹐諭祭﹑冊封﹑諸宴禮皆畢﹔五十九年二月﹐海寶等自琉球還﹐代請官生入太學讀書﹐並請給海神﹑天妃春秋祀典﹐皆蒙準行。王遣王舅向龍翼﹑紫金大夫程順則入貢並謝封﹐貢金鶴﹑盔甲﹑馬鞍等物﹔賜宴賚有差﹝詳載第二卷

內﹞。

●中山傳信錄卷第四

冊封琉球國王副使賜正一品麟蟒服翰林院編修加二級臣徐葆光纂

星野

潮

琉球三十六島

琉球地圖

紀遊

星野

琉球分野﹐與揚州吳越同屬女牛星紀之次﹐但在丑宮。臣海寶﹑臣徐葆光奉冊將行﹐上特遣內廷八品官平安﹑監生丰盛額同往測量。舊測﹐北京北極出地四十度﹐福建北極出地二十六度三分﹔今測﹐琉球北極出地二十六度二分三釐﹐地勢在福州正東偏南三里許。舊測﹐福建偏度去北極中綫偏東四十六度三十分﹔今測﹐琉球偏度去北極中綫偏東五十四度﹐與福州東西相去八度三十分。每度二百里﹐推算徑直海面一千七百里。凡船行六十里爲一更﹐自福州至琉球姑米山四十更﹐計二千四百里﹔自琉球姑米回福州五十更﹐計三千里﹕乃繞南北行﹐里數故少爲紆遠耳。向來紀載﹐動稱數萬里﹔皆屬懸揣。今逢皇上天縱﹐推日晷遠近髙下以定里數﹔輿圖幅員﹐了如指掌。海外彈丸﹐今見準的。智能量海﹐功媲指南矣。

潮

琉球潮候﹐與福建不同﹐率後三辰﹔東西地勢往復﹐自然之理也。各洋潮候﹐海舶柁工言之皆不同。西洋一日一潮﹐率以申漲﹑以寅退﹔是又以一晝夜爲消息矣。潮生﹑潮漲﹑潮退﹐率三辰爲準。今略列表如後﹕

⊙潮生●潮張○潮退

﹝圖表﹐故省略﹐詳細內容請參見版面文件。﹞

琉球星野圖

﹝圖表﹐故省略﹐詳細內容請參見版面文件。﹞

琉球三十六島

琉球屬島三十六﹐水程南北三千里﹐東西六百里﹔遠近環列。各島語言﹐惟姑米﹑葉壁與中山爲近﹐餘皆不相通。擇其島能中山語者﹐給黃帽﹐令爲酋長。又遣黃帽官蒞治之﹐名奉行官﹣﹣亦名監撫使﹐歲易人﹣﹣土人稱之曰親云上。聽其獄訟﹐徵其賦稅。小島各一員﹐馬齒山二員﹐太平山﹑八重山﹑大島各三員﹐惟巴麻﹝中山讀「間」字音同「麻」﹐華言山也。下仿此﹞﹑伊計﹑椅山﹑硫磺山四島不設員。諸島無文字﹐皆奉中山國書。我皇上聲教遠布﹐各島漸通中國字﹑購畜中國書籍﹐有能讀「上諭十六條」及能詩者矣。

東四島

姑達佳﹝譯爲久髙﹞﹐在中山東一百四十五里。產赤粳﹐米﹑黃小米﹑海帶菜﹑龍蝦﹑五色魚﹑佳蘇魚。佳蘇魚﹐本名黑饅魚﹐大者長八﹑九尺﹐圍尺許﹔割其肉爲臘。各島多有﹐產此者良。山多螺石。

津奇奴﹝譯爲津堅﹞﹐在中山東三十五里。

巴麻﹝譯爲濱島﹞﹐南﹑北二島﹔在中山東三十五里。

伊計﹐在中山三十五里。以上三島﹐其所產同姑達佳﹐皆多魚。此四島﹐語言頗相近。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

正西三島

馬齒二山﹐在中山正西一百三十里。東馬齒山﹐大小五島。產牛﹑馬﹑粟﹑布﹑文貝螺﹑怪石。西馬齒山﹐大小四島。有座間﹑味渡﹑嘉敷等間切。西山尢磽瘠﹐罪人多流此。人多黑色﹐善漁﹔能泅水深沒﹐久久乃出。山下海中產海松﹐山人能泅水取之。姑達佳﹑津奇奴亦有海松﹔馬齒產者色久不退﹐爲良產。魚螺山﹐多鹿。近姑米山﹐有姑巴汛麻山﹐亦多鹿﹔無人居。

姑米山﹐在馬齒山西﹐去中山四百八十里。有安河﹑具志川﹑仲裏二間切。由閩中至國﹐必鍼取此山爲準。封舟行海中第七日﹐有小黑魚點點浮水面﹔接封使臣云﹕『此出姑米山下﹐名墨魚』。山形勢雄拔﹐產五穀及土綿﹑繭紬﹑白紙﹑蠟燭﹑螺﹑魚等物﹔山多雞﹑豚﹑牛﹑馬。

西北五島

度那奇山﹝譯曰渡名喜島﹞﹐近姑米山。山多牛。

安根■﹝山尼﹞山﹝譯曰粟國島﹞﹐又爲安護仁﹔與度那奇俱近姑米。語言亦與姑米相類。山產鐵樹﹐比他處生者良。山多豕。

椅山﹐亦曰椅世麻﹑亦曰伊江島﹔中山﹑北山之間一小石山。四圍黃沙﹐潮漲隔半里許﹔水退﹐可徒涉至山上。有稻田﹐產黍﹑稷﹑豆﹑麥﹐民頗富饒。

葉壁山﹐土名伊平屋島﹔在中山西北三百里。產米﹐最佳﹔亦有麥﹑稷﹑粱﹑豆﹑棉花﹑蕉絲﹑海膽﹑毛魚等物。中有一山﹐宛轉如龍﹐尙圓王祖塋所在。

硫黃山﹐又名黑島﹔山多鳥﹐亦名鳥島。在中山西北三百五十里﹐與姑米山南北相峙。山無艸木﹐置采硫磺戶四十餘家﹐歲遺米廩食之。統二酋長﹐泊府官遙領之。其人爲硫磺气薰灼﹐目皆如羊﹐不精明相。近有灰堆山﹑尢家埠﹑移山奧。

東北八島

由論﹐在中山東北五百里。產芭蕉﹐結蕉實﹔多■﹝木堅﹞木。

永良部﹝訛爲伊闌埠﹞﹐在中山東北五百五十里。屬有溫鎭。

度姑﹝譯曰徳島﹞﹐在中山東北六百里。

由呂﹐在度姑東北三十八里。

烏奇奴﹐在度姑東北四十里。

佳寄呂麻﹐在中山東北七百七十一里。

大島﹐土名烏父世麻﹔在度姑東北﹐去中山八百里﹐水行三日可達。其島長一百三十里﹐分七間切﹔有西間切﹑東間切及笠利﹑名瀨﹑屋喜﹑住用﹑古見等間切﹐分屬二百餘村縣。其島無孔廟﹐有「四書」﹑「五經」﹑「唐詩」等書。自稱小琉球﹐大酋長十二員﹑小酋一百六十餘員。產米﹑粟﹑麥﹑豆﹑薯﹑木棉﹑芭蕉﹑紅棕﹑黑棕﹑櫨﹝子可搾油﹞﹑羅漢松﹝卽■﹝木堅﹞木﹞﹑桑﹑竹﹐畜有牛﹑馬﹑羊﹑犬﹑豬﹑雞﹝無鵝﹞。野獸有山豬﹑兔﹐鳥有鴛鴦﹑雁﹑騖﹑鷹﹑野鴨﹑鷺﹑靑鳩﹑雀﹑鴉﹝無鵲﹞﹔海鮮有艸鱣魚﹑海爪﹝蟶類﹞﹐果有櫧子﹔燒酒﹑米肌﹑黑糖﹑蘇鐵等物皆有之。有淸水山﹑菊花山﹑永明山。島北一里許﹐有大石如圓柱﹐廣一里﹐名赤瀨﹔純紫色﹐無人居。

奇界﹐亦名鬼界﹔去中山九百里。爲琉球東北最遠之界。人以手食﹐多黑色。產■﹝木堅﹞木爲良。

﹣﹣以上八島﹐國人稱之皆曰烏父世麻。此外﹐卽爲土噶喇亦作度加喇﹞﹑七島矣﹝七島諸島水程遠近﹐見汪「記錄」﹔以非琉球屬島﹐故不載﹞。

南七島

太平山﹐一名麻姑山﹝始爲宮古﹐後爲迷姑﹔今爲麻姑﹞﹐在中山南二千里。有築山﹐甚髙﹔土名七姑山。上有碧於亭。用艮寅鍼﹐至中山那霸港。福建至太平山﹐自東湧開洋至釣魚臺﹐北風用單卯並乙辰鍼可達。山周圍五﹑六十里﹐頗富饒﹔產畜五穀﹐牛﹑馬甚多。出棉布﹑麻布﹑艸席﹑紅酒﹝名太平酒﹞。每年五月歸﹐貢稅於中山。

伊奇麻﹝譯曰伊喜間﹞﹐在太平山東南。

伊良保﹐在太平山西南。

姑李麻﹝譯曰古裏間﹞﹐在太平山正西。

達喇麻﹐在太平山正西。

面那﹐在太平山西南。

烏噶彌﹐在太平山西北

﹣﹣以上皆屬太平山﹐國人稱之皆曰太平山。

西南九島

八重山﹐一名北木山﹔土名彜師加紀﹐又名爺馬。在太平山西南四十里﹐去中山二千四百里。由福建臺灣彭家山用乙辰鍼﹐至八重山。明洪武中﹐中山王察度始通中朝時﹐二大島來貢於中山﹣﹣卽八重山﹑太平山也。山較太平尢饒給﹐多■﹝木堅﹞木﹑黑木﹑黃木﹑赤木﹑艸席﹔產牛﹑馬﹑螺石﹐出麻布﹑棉布﹑海參﹑紅酒﹝名密林酒﹞﹑五穀﹑■﹝王車﹞■﹝渠﹐王代氵﹞﹑玳瑁﹑珊瑚﹑羊肚﹑松紋﹑海芝﹑海松﹑海柏等石。每年五﹑六月﹐與太平山來貢於中山。

烏巴麻﹝二島﹐譯曰宇波間﹞﹐在八重山西南。

巴度麻﹝譯曰波渡間﹞﹐在八重山西南。

由那姑呢﹐在八重山西南﹝以上四島﹐皆近臺灣﹞。

姑彌﹐在八重山西﹔較他島爲大。

達奇度奴﹝譯爲富武﹞﹐在八重山西﹑姑彌東。

姑呂世麻﹝譯爲久裏島﹞﹐在八重山西少北。

阿喇姑斯古﹝譯曰新城﹞﹐在八重山西。

巴梯呂麻﹝譯曰波照間﹞﹐在八重山極西北

﹣﹣以上八島﹐俱屬八重山﹐國人稱之皆曰八重山﹔此琉球極西南屬界也。

三十六島﹐「前錄」未見﹔惟張學禮「記」云﹕『賜三十六姓﹐教化三十六島』﹔其島名﹑物產﹐則未之及也。今從國王所請示地圖﹐王命紫金太夫程順則爲圖徑丈有奇﹐東西南北方位略定。然但注三十六島土名而已﹔其水程之遠近﹑土產之磽瘠﹑有司受事之定制﹐則俱未詳焉。葆光周諮博采﹐絲聯黍合﹐又與中山人士反覆互定﹔今𨿽略見眉準﹐恐舛漏尙多。加詳審定﹐請俟後之君子﹗

臣葆光按﹕舊傳島嶼誤謬甚多﹐前人使錄巳多辧之。前明「一統志」云﹕黿鼊嶼﹐在國西﹐水行一日﹔髙華﹝一作英﹞嶼﹐在國西﹐水行三日』。今考二嶼﹐則皆無有。又云﹕『彭湖島﹐在國西﹐水行五日』。按彭湖與臺灣﹑泉州相近﹐非琉球屬島也。昆山鄭子若曾所著「琉球圖」﹐一仍其誤﹔且以鍼路所取彭家山﹑釣魚嶼﹑花瓶嶼﹑雞籠﹑小琉球等山去琉球二﹑三千里者﹐俱位置在姑米山那霸港左近﹐舛謬尢甚。太平山﹐遠在國南二千里﹔鄭圖乃移在中山之巓﹑歡會門之前作一小山﹐尢非是。

琉球地圖

琉球始名流虯﹝「中山世監」云﹕『隋使羽騎尉朱寬至國﹐於萬濤間見地形如虯龍浮水中﹐故名﹞﹐「隋書」始見﹐則書「流求」﹔「宋史」因之。「元史」曰「璢求」。明洪武中﹐攺「琉球」。國在閩福州正東一千七百里﹐偏南三里。其地形﹐東西狹﹐寬處數十里﹔南北長﹐四百四十里。自中山首裏南至喜屋武邊海﹐緊行一日半﹔北至國頭邊海﹐緊行三日半。明永樂以前﹐國分爲三﹕曰中山﹑曰山南﹑曰山北。宣徳時並爲一﹐分爲三省﹕中山爲中頭省﹐屬府十四﹔山南爲島窟﹝一作尻﹞省﹐屬府十二﹔山北爲國頭省﹐屬府九。府﹐土名「間切」﹔所屬皆稱「村頭」﹐土名「毋喇」。國中亦有五嶽﹕辧嶽在中山﹐八頭嶽在山南﹐佳楚嶽﹑名護嶽﹑恩納嶽在山北——比他山爲髙。佳楚嶽尢峻﹐爲琉球第一峯云。

首裏﹐王宮所在﹐不稱聞切﹔屬村縣二十一﹕崎山﹝在王宮東南。有崎山﹔山左行﹐爲東苑﹞﹑金城﹝在王宮西南。有金城橋﹑翠巖﹑淩霄亭﹑國丈毛氏家園﹔有泉﹐名奇泉﹞﹑內金城﹑新橋﹝在王宮東北。有升簥山﹑佐敷殿——前王尙益爲世子﹐采地封佐敷﹐故其第稱佐敷殿﹔今爲故宮人所居﹞﹑赤平﹝在王宮北。有石虎山﹞﹑儀保﹝在朱平村北﹞﹑西儀保﹑末吉﹝在王宮北。有社壇﹑有龜山﹑有吉泉﹞﹑山川﹑新川﹑殿川﹑寒川﹑大中﹑鳥崛﹑汀白次﹑赤田﹑姑場川﹑桃原﹝有笠泉﹞﹑當藏﹑眞和地﹑立岸﹝有萬松嶺﹑茶崎橋﹑觀音亭﹣﹣下有慈眼院﹞。

中山省﹕泊﹝在首裏西五里。有泊山﹔有泊橋﹐跨海。亦名髙橋村。前有泊津﹐西流入海﹞﹐屬村縣二﹕東境﹑西境。

那霸﹝在首裏西十里。那霸江港口﹐有南北炮臺並峙海門。旁有巨石當中流﹐名馬加。四圍皆鐵板沙﹐沙堅如鐵﹔其平如板﹐板面嵌空槎牙﹕沿海皆是。潮長沙沒﹐舟誤觸﹐無完者﹕故國人恃爲金湯。南北炮臺﹐皆從江口跨入海中﹐蠣石築成長堤﹐蜿蜒半里許。北炮臺堤﹐中作橋門三﹐以通潮。南炮臺堤﹐中有番字石碑一﹐額題曰「丫攬新森城碑文﹐嘉靖三十三年國王尙淸時立」﹐餘皆番字﹔石頗剝蝕。又有一石﹐上題一「梵」字﹐下小字云書「法華經」﹐一石一字。二炮臺石工甚整﹐皆於康熙五十五年新修。大夫蔡溫有碑文﹐記其修築始末﹔立北堤上。其略云﹕『霸江﹐百川所會﹐與海相通﹔貢船曁西北諸艘往來中山之咽喉也。南距饒波﹐北抵泉崎﹔東達宇平板敷。近人規小利﹐或聚泥土﹐築田陌﹔川苦其狹﹐變爲涸溝。其尢甚者﹐至塞川以爲田﹔爛土泥水流入霸江﹐江將塞矣。明君賢相﹐特命向文思等疏浚斯江﹐或播田地以廣其川﹑或除爛泥以深其水﹐宇平板敷等處復通長川順流。臨海寺西﹐築石橋三座﹔迎恩亭北﹐構石橋一座﹔渡地村臨江築塘﹐架木橋二座﹕計橋五座。垣花村加二橋﹐共木橋三座。泉崎橋攺修﹐牧志南派之水決以西注。自康熙丁酉五月初五日起﹐至明年閏八月二十日告成。或曰「臨海寺南石﹐何爲不除」﹖文思曰「斯石系乎風水﹐且江海颶臺不時﹐若非斯石﹐船隻難泊也」。康熙五十七年﹝戊戌﹞十二日記』。北炮臺堤中﹑臨海寺門外﹐有重修臨海橋舊碑文﹐庚熙三十五年﹝丙子﹞立。大夫程順則撰文﹐言「國王尙貞時補葺舊堤﹐架石爲橋」﹔碑陰又云「原有四橋﹐一在寺西﹑三在寺東。其東西二橋﹐明萬曆間廢塞﹐惟中二橋﹐今修之」。又云﹕康熙四十八年﹝己丑﹞十月﹐大風損堤十餘丈﹔癸巳二月﹐失火燒碑。今國王命官修堤立碑﹐用舊文爲記﹐不敢沒先造也」。並記國相向佑以下姓名及工錢數目﹐末云「俱用鳩字錢。康熙五十二年﹝癸巳﹞五月﹐程順則再識」﹐屬村縣六﹕東縣﹑西縣﹑泉崎﹑若狡町﹑辻山﹑渡地。

久米﹝在那霸﹞﹐有東門村﹑西門村﹑北門村﹑南門村﹝亦名大門村。舊有普門寺﹐故又名普門地。皆洪武中賜閩人三十六姓居之﹐不他徙﹔故名「唐營」﹐亦稱「營中」。後攺爲「唐榮」﹞。

眞和志﹝在首裏西五里﹞﹐屬村縣十二﹕識名﹝山下有神應寺﹞﹑國場﹑牧志﹝有日泉。相傳見紅日墜地﹐生泉。泉上有古松。長虹橋﹑七星山皆屬此﹞﹑天久﹑松川﹑與儀﹑龜田﹑安裏﹝有安裏橋﹑先王廟﹑八幡橋﹑八幡宮﹞﹑湊川﹑古波藏﹝有城嶽﹞﹑仲井間﹑上間。

南風原﹝在首裏南七里﹞﹐屬村縣七﹕宮平﹑津嘉山﹝舊有玉那霸﹐今並入﹞﹑內嶺﹑本部﹑喜屋武﹑神裏﹑平川。

東風平﹝在首裏南二十五里﹐屬中山省﹔地在山南界中﹞﹐屬村縣九﹕東風平﹑富盛﹑志多伯﹑世名城﹑友寄﹑髙良﹑山川﹑宜壽次﹑當銘。

西原﹝在首裏東七里﹞﹐屬村縣十六﹕幸地﹑小橋川﹑安室﹑桃原﹑我謝﹑翁長﹑平郎﹑小那霸﹑棚原﹑末吉﹑石嶺﹑嘉手刈﹑小波津﹑與那城﹑內間﹑吳屋。

浦添﹝在首裏東三十里﹞﹐屬村縣十一﹕浦添﹝在浦添山﹞﹑伊祖﹑牧港﹑安波茶﹑澤岷﹑屋富祖﹑城間﹑西原﹑內間﹝有尙圓王舊宅。王始爲內間裏主﹐後避位居於此﹞﹑勢理客﹑前田。

宜野灣﹝在首裏東三十里﹞﹐屬村縣十二﹕宜野灣﹝沿海皆曬鹽場﹞﹑謝名﹝有金宮崇奉社﹐祭度王母﹣﹣天女也。行其地﹐見石物皆黃金銀﹔父勝連按司遣大夫取此金銀﹐曰﹔「此地靈所也」。作樓閣金宮﹞﹑普天間﹝有寺名普間山神宮寺﹑松壽院﹐皆眞言教﹔有天眞泉﹞﹑新城﹑具志川﹑城田﹑嘉數﹑安仁屋﹑伊佐﹑嘉友名﹑野嵩﹑我如古。

中城﹝在首裏東四十里。有姑場嶽﹐此處人物俊秀﹐能詩善書﹐常爲王孫采地﹞﹐屬村縣十九﹕中城﹝有世子殿﹐國王時往遊﹞﹑姑場﹝在姑場山下﹞﹑熱田﹑當間﹑島袋﹑奧間﹑和宇慶﹑屋宜﹑津灞﹑安榖屋﹑伊集﹑渡口﹑喜捨場﹑添石﹑瑞慶覽﹑新垣﹑安裏﹑中順﹑比嘉。

北榖﹝亦稱北溪﹐在首裏北四十里。此府多稻田﹞﹐屬村縣十二﹕北榖﹝有無漏溪。義本王當宋淳佑中﹐溪中惡蛟興暴﹐風雨爲患﹐募童女爲犧祭之。宜野灣章氏女眞鶴應募﹐捨身養母﹔孝感天神﹐滅蛟除害。王大喜﹐以配王子﹞﹑濱川﹑砂邊﹑野國﹑野裏﹑玉代勢﹑屋良﹑桑江﹑嘉手納﹑平安山﹑伊禮﹑前城。

讀榖山﹝在首裏東六十里﹞﹐屬村縣十二﹕讀榖山﹝亦稱座喜味﹞﹑髙志保﹑喜名﹑宜間﹑渡具知﹑大灣﹑伊良皆﹑渡慶次﹑波平﹑長濱﹑瀨名霸﹑根波。

勝連﹝在首裏東北六十里﹞﹐屬村縣十﹕勝連﹑神榖﹑比嘉﹑平敷屋﹑平安名﹑內間﹑新垣﹑龜島﹑濱村﹑南原。

與那城﹝在首裏東北五十里﹞﹐屬村縣六﹕仲田﹑平安座﹑安勢理﹑上原﹑池宮城﹑伊計。

越來﹝在首裏北五十里﹞屬村縣十﹕越來﹝尙圓王弟宣威采地越來。代尙圓立六月﹐讓位於尙圓子尙眞﹐退老於越來。今其子孫世爲越來領主﹞﹑照屋﹑安慶田﹑湖屋﹑上地﹑諸見裏﹑山內﹑宇慶田﹑大古回﹑中宗根。

美裏﹝在首裏北六十里﹞﹐屬村縣十八﹕嵩原﹑髙原﹑恩納﹝亦稱東恩納﹐以別北山之恩納﹞﹑石川﹑古謝﹑伊波﹑野原﹑松本﹑田裏﹑楚南﹑比屋根﹑與儀﹑宮裏﹑知花﹑池原﹑嘉手茢﹑登川﹑山城。

具志川﹝在首裏東六十里﹞﹐屬村縣十五﹕安裏﹑上江洲﹑宇堅﹑祝嶺﹑中嶺﹑天願﹑髙江洲﹑田場﹑田崎﹑安慶名﹑江洲﹑大田﹑榮野比﹑川崎﹑兼嘉段。

﹣﹣以上中山省間切十四﹝久米在那霸﹐不入間切。自泊以下至具志川﹐爲十四﹞

山南省﹕大裏﹝在首裏南二十里﹞﹐屬村縣十七﹕與那原﹑與古田﹑湧稻國﹑板良敷﹑仲程﹑與那霸﹑稻福﹑上與那原﹑大城﹑宮城﹑古堅﹑目取眞﹑島袋﹑南風原﹑髙宮城﹑眞境名﹑當眞。

玉城﹝在首裏南四十里﹞﹐屬村縣十一﹕玉城﹝此地有云城﹐每歲國王祈雨處。有玉泉﹞﹑中村渠﹑富裏﹑絲數﹑垣花﹑富名腰﹑前川﹑當山﹑和名﹑奧武﹑志堅原。

丰見城﹝在首裏南十五里。山南王弟汪應祖故城。國中祈雨﹐例在丰見城﹞﹐屬村縣十七﹕丰見城﹑饒波﹝有石火山。山下有石火橋﹐水東北流爲饒波﹞﹑長堂﹑翁長﹑眞玉橋﹝橋有水門五﹐下爲玉湖﹞﹑盛島﹑奧平﹑髙嶺﹑儀保﹝亦稱宜保﹞﹑我那霸﹑渡嘉敷﹑髙安﹑伊良波﹑名嘉地﹑田頭﹑保榮茂﹑嘉數。

小祿﹝在首裏南二十里﹞﹐屬村縣十一﹕小祿﹝在小祿山下﹞﹑上原﹑當問﹑■﹝雙上牛下﹞宮城﹑大嶺﹝在海邊。村無他樹﹐皆種呀呾呢成林。村南﹐嶺石佳。有泉﹐南流入海。南去爲砂川﹔有砂嶽﹐在海中一里許。石奇﹐無人居﹞﹑儀間﹝儀間山﹐在那霸迎恩亭對岸天使館正南。山下有垣花村﹐村中多米廩。東有樂平泉﹞﹑湖城﹑具志﹑多加良﹑安次嶺﹑赤嶺。

兼城﹝亦曰金城﹑在首裏西南三十里﹞﹐屬材縣十﹕兼城﹑座波﹑照屋﹑嘉數﹑波平﹑武富﹑安波根﹑絲滿﹝在海邊。村石甚奇﹐有白金嚴﹞﹑潮平﹝在海邊﹞﹑志茂田。

髙嶺﹝土名多嘉嶺。在首裏西南三十里。山南王故城﹐名大裏城。城下有惠泉﹐又有芳泉。有大裏橋﹐舊石橋﹐水門三﹔今架木爲之。山南子孫那姓。髙嶺東北有八頭嶽﹞﹐屬村縣五﹕大城﹑眞榮裏﹑國吉﹝有國吉山﹐在髙嶺東南﹞﹑與座﹑屋姑。

佐敷﹝亦稱佐鋪。在首裏南二十里。有蘇姑那嶽﹞﹐屬村縣八﹕佐敷﹑新裏﹑屋比久﹑手登根﹑外間﹑津波古﹑與那嶺﹑小榖。

知念﹝在首裏南三十里﹞﹐屬村縣十﹕知念﹑敷名﹑久手堅﹑山口﹑缽嶺﹑久髙﹑外間﹑知名﹑安座眞﹑下敷屋。

具志頭﹝在首裏南三十里﹞﹐屬村縣六﹕具志頭﹑波名城﹑中座﹑喜納﹑新城﹑與座。

麻﹝亦作摩﹞文仁﹝在首裏南四十里﹞﹐屬村縣五﹕麻文仁﹝有山﹐名櫻島﹞﹑米次﹑石原﹑松嶺﹑小渡。

眞壁﹝在首裏南四十里﹞﹐屬村縣八﹕眞壁﹑田島﹑眞榮平﹑絲洲﹑宇榮城﹑古波藏﹑新垣﹑名城。

喜屋武﹝在首裏南四十里。爲國中極南沿海邊土﹞﹐屬村縣五﹕喜屋武﹑上裏﹑福地﹑山城﹑束邊名。

﹣﹣以上山南省間切十二。

山北省﹕金武﹝在首裏東北九十里﹞﹐屬村縣五﹕金武﹝在金武山。山上爲金峯﹐山下有洞﹑有千手院﹑有富藏河。二百年前﹐有日秀上人泛海到此﹔時年大丰﹐民謠云﹕『神人來兮﹐富藏水淸﹔神人遊兮﹐白沙化米』。日秀上人住波上三年﹐後回北山﹞﹑宜野座﹑奧松﹑漢那﹑祖慶。

恩納﹝在首裏北一百里﹞﹐屬村縣九﹕恩納﹝在恩納山﹐亦稱佐渡山﹞﹑安富祖﹑名嘉眞﹑山田﹑眞榮田﹑仲泊﹑古良波﹑榖茶﹑富津喜。

名護﹝在首裏北一百五十里﹞﹐屬村縣九﹕名護﹝在名護嶽。山上有萬松院。出蘭﹐葉如桂﹐抽箭如蕙﹑攢花如蘭﹐香更烈﹔稱名護蘭。有諸喜泉﹐懸瀑崖上﹞﹑屋部﹑世富慶﹑安和﹑喜瀨﹑幸喜﹑松堂﹝有轟泉﹞﹑許田﹝有手水﹐旁有手水觀。傳昔有客遇一女求水﹐女手水進客飲之﹔故名。有許田湖﹞﹑宮裏。

久志﹝在首裏東北百五十里﹞﹐屬村縣十一﹕久志﹑松田﹑邊野古﹑嘉陽﹑宜作次﹑瀨嵩﹑汀間﹑松濱﹑田榮良﹑川田﹑宇富良。

羽地﹝在首裏北一百七十里﹞﹐屬村縣六﹕池城﹑屋嘉﹑伊指川﹑眞喜屋﹑源河﹑謝敷。

今歸仁﹝在首裏北二百里。有佳楚山﹐一名宇勝嶽﹔最髙﹐爲中山第一峯。山下有水西南流﹐爲大榮川﹞﹐屬村縣十一﹕今歸仁﹝山北王故城。城內有受劍石。山北王素尊一石爲神﹐戰敗﹐以石不佑己﹐砍分爲四﹐山北王系絕。出山豬﹞﹐親泊﹝有親川泉﹑戲馬臺。村東有獲劍溪。山北王有寶劍﹐名重金丸﹔敗﹐欲自刎﹐劍鈍不入。王擲於志慶眞河﹐百年後流至水漲溪﹐光插天。伊平屋人得之﹐獻中山王﹔今爲王府第一寶劍﹞﹑謝名﹑中城﹑運天﹝亦稱上運天。有山北王墓﹐土人呼爲百按司墓。有運天山﹐在名護山北。山下有運天江﹐名運天津﹔西流。北山舟舶泊此津。山下多稻田﹞﹑崎山﹑玉成﹑平敷﹑仲宗根﹑吳我﹝有我部鹽屋。昔於此地作鹽﹞﹑天底﹝林木最茂﹐不見日月﹞﹑我部。

本部﹝在首裏北三百里﹞﹐屬村縣七﹕伊野波﹑浦崎﹑渡久知﹑崎濱﹑瀨底﹐伊豆味﹑謝花。

大宜味﹝在首裏東北三百里﹞﹐屬村縣五﹕屋嘉比﹑喜如嘉﹑田湊﹑根路銘﹑津波。

國頭﹝在首裏東北三百十里。尙元王病﹐國頭按司馬順徳祈代死﹔果死﹐王疾有瘳。至今﹐其子孫世蔭爲國頭領主﹞﹐屬村縣四﹕國頭﹑邊土名﹑伊地﹑宇郎。

﹣﹣以上山北省間切九。

琉球舊無地圖﹐前「使錄」云﹕『周圍可五﹑六千里﹐東西長﹑南北狹』﹔皆意揣也。葆光咨訪五﹑六月﹐又與大夫蔡溫徧遊中山﹑山南諸勝﹐登髙四眺﹐東西皆見海。本國里數﹐皆以中國十里爲一里。今皆以中國里數定之﹐乃南北長﹐四百四十里﹔東西狹﹐無過數十里而已。再三討論﹐始定此圖﹐備錄三十七間切下諸縣村名如右。或更有誤﹐以俟再考云。

琉球地圖

﹝圖表﹐故省略﹐詳細內容請參見版面文件。﹞

紀遊

中山山嶽﹑寺院及遊者惟首裏﹑那霸數處﹐略記如後。

臨海寺﹐在北炮臺長堤之中﹔爲國王祈報所。門東向﹐佛堂面南﹔三楹﹔面東﹐板閣一間。石垣四周﹐潮至墻下。僧名盛滿。寺舊名定海﹐前使汪有「臨海寺」隸書匾。有鐘﹐天順三年鑄。

奧山﹐龍渡寺﹐在炮臺西水中小土山。潮至﹐彌漫數十里﹔潮退﹐則平沙淺水﹐不勝舟楫。山舊爲蛇窟﹐僧心海始辟之﹐蛇相率渡水避去﹔築堤截潮﹐引泉種松。構屋五﹑六楹﹐前方沼中小亭二所。徧地植佛桑﹑鳳尾蕉等﹐頗可憩玩。山東有小尖阜﹐名鶴頭山。潮至板敷宇平等湖﹐漁舟夕照爲那霸近所第一勝處。

辻山﹐在臨海寺西﹐對港相望。「辻」字一字兩音﹐國人讀爲「失汁山」﹐「汪記」訛爲靑芝山。小石阜沿海﹐下皆塋墓。

波上﹐在辻山東北﹐一名石筍崖。山下海中﹐生石芝。沿海多浮石﹐嵌空玲瓏。白色山頭﹐石垣四周﹔垣後可望海。垣內板閣離立三楹﹐扁鑰﹐無僧﹔下有平堂三楹。波上東北沿海中有山﹐名雪崎﹔下有洞。雪崎東北有小石山空洞﹐名龜山﹝海灘拳石二﹐非末吉之龜山也﹞。

護國寺﹐在波上山坡之中﹐國王祈禱所。僧名賴盛。汪使有匾曰「護國寺」﹔舊名安禪寺﹐亦名海山寺﹐亦名三光院。佛龕中有神﹐手劍而坐﹐名曰「不動」﹔或曰火神也。殿下有鐘﹐景泰七年﹝丙子﹞鑄﹔銘文與天妃宮同。西面庭中﹐蕉石扶疏﹐頗有致天尊廟﹐在護國寺下﹐供玉皇。有鐘﹐爲景泰七年﹝丙子﹞九月二十三日鑄﹔銘文與天妃宮同。

廣嚴寺﹐在天尊廟下。左右皆村居。佛宇數椽﹐庭中剪檜及黃楊爲玩﹔系新建。

西福寺﹐在泉崎橋之東曲徑中。門前黃楊夾路作屏﹐兩行剪剔使平﹐而方數十步許。僧捨一區﹐屋後有松岡甚茂﹔松根出土﹐蜿蜒如龍。相近有東壽寺﹐門前亦以黃楊作屏。

東禪寺﹐在久米東北﹐圓覺寺下院也。相近有淸泰寺﹐皆止三﹑四楹小寺也。那霸惟此二寺及廣嚴寺系禪僧﹐余俱眞言教。

善興寺﹐在使館曲巷中﹐倚山崇基。「汪錄」云﹕『斗室丈階﹐花木頗淸幽』。今已廢﹐有屋一椽而已。宣徳中﹐冊使柴山三到琉球﹐曾建大安禪寺﹑千佛閣﹔明夏子陽「錄」中載其記二篇。今皆莫知其處﹝護國寺﹐舊名安禪寺﹐或卽所建﹔問國人﹐皆不知﹞。

﹣﹣以上在那霸。

天久山﹐在泊村西北沿海﹐與波上雪崎相望。下有聖現寺﹐石墻四圍﹐方十餘畝﹔中屋一區﹐墻外老松十餘株。有天久洞﹐洞前觀音閣一座﹔扃鑰﹐無僧。沿海東行﹐大石離立﹔或方﹑或圓﹐側倚層巖之上下作崖洞﹐頗奇。更里許﹐有水西流入海﹐名泊津。

神徳寺﹐在崇元寺東。由八幡橋石橋西北行﹐有八幡宮﹐南向﹔尙徳王所建﹐供八幡菩薩﹣﹣卽大士也。下爲神徳寺﹐寺門東向﹔中供不動神﹐與護國寺同。

﹣﹣以上在泊村。

城嶽﹐一名靈嶽。汪使「舊錄」云﹕『有板屋一區』﹔今已盡廢。惟叢灌一林﹐密筱攢蕉。以石爲神﹐澆酒祈福﹑渡海報賽處。前古松數百株﹐亭立。前地少窪﹐四山皆松。東三十餘步有泉﹐名「旺泉」﹔從石澑出注潭中﹐涓涓不絕。泉上老松三株﹐偃挺尢奇。東望有壺家山﹐瓦屋數區﹐爲國中陶處。

﹣﹣以上在眞和志。

東苑﹐在崎山。王宮以南一帶石山﹐皆名崎山﹔石狀甚奇。苑門西向﹐入門茵艸徧地。板亭南面﹐二間。更進有屋三間﹐面南。屋上有「潮音應世」匾額﹐爲天啟五年詔使指揮同知蕭崇基所書。亭東土阜一丘﹐形如覆盂﹐頗髙竦﹔「汪錄」云是「雩壇」。更進少屈﹐南下西轉﹐山巖下有石獅﹑石虎尙存。激澑養魚處﹐皆已廢撤。南面﹐皆山南平田。東行﹐登小板閣﹣﹣卽望仙閣也﹔匾已失去﹐葆光爲重書之。閣中有小龕﹐以香木爲柱﹐气如桂﹔皮作薄板﹐刻空作字﹐大小參差。閣後有小佛堂﹐匾名「能仁堂」。南面出佛堂﹐東過小竹橋登阜﹐正東見林木叢茂爲佐敷﹐中隔海港。少西﹐見小山﹐林木郁然﹐卽辧嶽也。南北望﹐皆見海。中山之東屬島姑達佳﹝譯爲久髙﹞﹐前使汪楫爲國王題「東苑」匾﹔今已失去。題東苑八景﹐有「久髙朝旭」﹑「識名積翠」等八景﹔此爲國苑﹐制甚簡朴云。

龜山﹐在末吉村﹔土稱末吉山。山在中山之北﹐重岡環繞。山半有木亭﹐前後二楹。南望見海﹐林木郁然﹐爲第一勝處。山下有萬壽寺﹐寺中有察度王舊影﹔萬曆三十八年毀﹐今再毀。末吉有社壇。

圓覺寺﹐在王宮之北久慶門外﹐國王本宗香火所在。規模宏敞﹐爲諸寺之冠。寺門西向﹐門前方沼數畝﹐四圍林木攢郁。沼中種蓮﹐中有一亭﹔有觀蓮橋﹐供辧才天女﹐名天女堂。池名圓監池﹐亦名辧才天池﹔辧才天女﹐云卽中國斗姥也。架橋通之﹐名天女橋。更西有龍潭橋﹐亦名龍淵橋。入寺﹐佛殿七間﹐極髙麗。殿右廣庭中有古松﹝﹖﹞﹐云已二百餘年﹐髙不四﹑五尺﹐靑蔥正茂﹗名古松嶺﹝﹖﹞﹐亦名神木﹝﹖﹞。香積廚﹝﹖﹞後有井泉﹐名石冷泉。方丈前﹐名蓬萊庭。鐘樓南﹐有雜華園﹐國人稱圓覺寺。中有八景寺﹐系尙眞王時始建。寺前土阜上有碑﹐弘治十一年立﹐三山許天錫撰﹝其文曰﹕『大琉球﹐東南海島之國﹔自昔不通中華。勝國初﹐嘗招諭不至。洪惟我太祖髙皇帝應天啟運﹐混一區宇﹔薄海內外﹐罔不臣服。於時率先入貢﹐顯被優寵﹐別於他邦。永樂初﹐始受冊封王爵﹔百餘年來﹐修貢彌愼。弘治丁巳秋﹐國大夫程璉﹑長史梁能﹑通事陳義奉今尙眞王命﹐朝貢於京師﹔竣事﹐道三山﹐謁翰林庶吉士許天錫曰「球陽有邦﹐歷世遠矣。惟今王大有令徳﹐思輯用光﹐常遵舊典。請以陪臣之子入太學﹐得一聞天朝仁義禮樂之化﹐以壯國體。試言其槪﹐國克擇﹐舊有書﹔王以正朔請尊之﹐因參用「大統歷」法。先世深居固衛﹐以貳其下。王惟推誠��﹐躬巡境內﹔跋履窮僻﹐恆省其稅賦。遭孤寒﹐輒貲出給之﹕民咸戴忭。王寬仁﹐不嗜殺﹔亦未嘗曲法以輕貸人。猶能謹於�士伏創圓覺禪寺﹐規模宏敞﹐儀物備至﹐以爲祝禱之場。王每遊豫﹐必與民同﹐實國之環觀也。玆欲勒石於寺﹐是以彰王徳﹔賜之以言」﹗某曰「如子之說﹐則王之賢﹐誠可謂奮遠特立於百世之上者矣」﹗乃爲之歌辭﹐俾昭示於後裔。詞曰﹕球陽有國﹐系之裨海﹔弗庭於華﹐奚啻千載﹗惟我皇祖﹐仁厚萬方﹔率先慕義﹐來亨來王。聖教漸加﹐十有餘世﹔風淸气回﹐儲祥發祉。崛生賢王﹐適號尙眞﹔離羣絕類﹐捨舊圖新。簡刑省罰﹐卹孤振厄﹔春行秋巡﹐厚下安宅。上熙下怡﹐廿有餘祀﹔崇徳厚澤﹐川流岡峙。有美大人﹐薄言孔昭﹔我作詩章﹐庸代歌謠。大明弘治十一年﹝歲次戊午﹞八月十二日﹐臣程璉﹑鄭玖﹑梁能﹑陳義稽首謹立』﹞。

天王寺﹐在圓覺寺東北。門前臨溪﹐有古松四株。寺東有天王橋。堂上佛龕供佛﹐手持七星輪及刃﹐曰「金剛」也。堂西老松最奇。一鐘爲景泰七年﹝丙子﹞鑄﹐上刻「天龍寺鐘」。寺在浦添﹐寺鐘有二﹐移其一於此。僧名得髓。

天界寺﹐在歡會門外道南。寺門北向。入寺西南石室﹐髙丈許方廣﹐中山王塋也。尙圓以來﹐諸主皆葬於此。寺有鐘﹐成化己丑年鑄﹔考銘文﹐本相國寺鐘也﹝銘曰﹕『琉球國君世髙王﹐乘大願力新鑄巨鐘﹐寄捨相國寺﹐說偈以銘是﹐祝王基之萬歲。安國利民﹐聖天子繼唐﹑虞之化﹔全文偃武﹐賢宰相霈霖雨之秋。玆有巨鐘新鑄就﹐髙樓掛肅萬機心﹔無端扣起羣生夢﹐天上人間妙法音。時成化己丑十月七日﹐住持溪隱﹞。寺西又有安國寺﹐國中案牘皆儲此寺中。

仙江院﹐在天王寺之右。前使「汪錄」云﹕『行荒榛中﹐門戶蕭然。僧宗實能詩﹐頗學元僧白雲集體』。今宗實尙存﹐年六十九﹔攺字際外﹐稱「球陽大和尙」。

萬松院﹐今攺名蓮華院﹔在天王寺之南。剪黃楊作徑﹐兩旁籬屏頗整。寺中方庭中有小土山﹐剪松樹數株﹐蟠屈有致。汪使「舊錄」稱「萬松院僧不羈與天王寺僧瘦梅及宗實相倡和」﹔今瘦梅﹑不羈皆化去。不羈徒二人﹕一曰徳叟﹐今在蓮華院。一曰元仁﹐字東峯﹔別開院於北山名護嶽上﹐仍名萬松院。年五十餘﹐亦能詩。

興禪寺﹐在圓覺寺北小徑中。寺甚小﹐庭中黃楊﹑松﹑桂甚多。僧了道﹐舊時圓覺寺國師喝三之徒﹔能詩。

廣徳寺﹐在蓮華院之南。寺亦甚小﹐花木頗麗。東望山椒林麗﹐郁然加深山。僧名靈源﹐弟子名笑巖。相近有建善寺﹐有僧蘭田﹐能詩。

石虎山天慶院﹐僧梁天﹐名智津﹔亦能詩。山在赤平村。

萬歲嶺﹐在萬松嶺東大道之北。石碑立阜上。其文略曰﹕『玆嶺以「萬歲」爲名﹐蓋取嵩呼之義﹐以作中山都會。尙眞君上命於天﹐俾爲斯記。大明弘治丁已仲秋吉旦﹐奉詔扶桑散人樗不材謹記』。

﹣﹣以上在首裏。

●中山傳信錄卷第五

冊封琉球國王副使賜正一品麟蟒服翰林院編修加二級臣徐葆光纂

官制

冠服

儀從

氏族

取士

采地﹝祿﹞

土田

歷

禮儀

學﹝國學讀書﹞

禪宗

僧綠

官制

官制﹐品級略彷中國﹐分爲正﹑從九等﹔大僚重職﹐亦有加官協理。大小官﹐皆領地方爲采地。王弟﹑王叔﹑國相﹐皆稱某地王子﹔領一府者﹐稱某地按司﹝舊制﹕每府一按司蒞治之﹐權重兵爭。尙眞王攺制﹐令聚居首裏﹐遙領其地。歲遣察侍紀官一員知其府事﹐歲終上其成於按司﹞。王舅﹑法司及紫巾官﹐稱某地親方。三品以下黃帽官﹐皆稱某地親云上﹔未有地方者﹐稱某里之子親云上﹑或稱某築登之親云上。從六品敍徳郎﹑從七品敍功郎﹐皆稱某掟親云上。八品紅帽官﹐稱某里之子﹔領地方者﹐稱某地裏主。九品紅帽官﹐稱築登之。未入流﹐稱某子﹕皆不稱姓名也。具列如左﹕

國相﹐一員﹐正一品﹔王叔有才略者任之。

元侯﹐正一品﹔王子弟膺此封。

郡侯﹑邑侯﹐從一品﹔元侯子孫膺此封。有功者﹐加晉爵元侯﹐品同。

法司﹐三員﹐正二品﹔王舅﹑勳戚任之。天曹﹐司禮﹔地曹﹐司農﹔人曹﹐司�﹕輪值王宮。大事﹐集議上之國相。加銜法司﹐品同。

紫巾官﹐從二品﹔或郡伯﹑或邑伯﹐散秩大臣爲亞卿﹐無定員﹔亦有加法司銜者。

耳目官﹐四員﹐正三品﹔司賓耳目官﹝土名禦鎖側﹞一員﹑典賓耳目官﹝土名禦雙紙庫理﹞一員﹑司刑耳目官﹝土名平等側﹞一員﹑管泊耳目官﹝土名泊地頭﹞一員﹐皆預議政事﹐皆稱謁者﹝土名申口眾﹞。加銜謁者﹝土名申口座﹞從三品﹐無定員﹑職掌。

贊議官﹐正四品﹔佐謁者﹑度支官﹐議諸政事。

那霸官﹐二員﹐從四品。左堂﹐首里人﹔右堂﹐那霸人﹕爲之分掌錢榖。

察侍紀官﹝國人讀爲「座敷」﹔讀「察侍紀」三字音如「座敷」也。下仿此﹞﹐從四品﹐無定員。侍直王宮﹐分理諸職。

遏闥理官﹝國人讀爲「當職」﹞﹐十二員﹔國書院遏闥理官﹐三員﹕皆正五品﹐入直王宮。加街遏闥理官﹐從五品﹐無定員。

承直郎﹑儀衛使﹝土名勢頭﹞九員﹐正六品﹔掌王儀仗及扈從。徒屬﹐又有敍徳郎﹝土名加勢頭﹞﹐從六品﹔吏員授此銜。

承務郎﹐從六品。承事郎﹝土名牌金﹞﹑裏之子親云上﹐正七品。又有從職郎﹐從七品﹔儒士授此銜。

敍功郎﹝土名掟牌金﹞﹐吏員授此銜﹔築登之親云上﹐從七品。

內使郎﹝土名察度奴示﹐譯爲「裏之子」﹞﹐正八品﹐亦稱贊度內使﹔輪班供王宮內役。內使佐郎﹝土名裏之子座﹞﹐從八品。

登仕郎﹝土名築登之﹞﹑點班使九員。掌朝儀行列﹐正九品。登仕佐郎﹝土名築登之座﹞﹐從九品。

首裏﹑泊村﹑那霸三府人出身﹐名築登之﹔如久米之秀才也。其管錢榖﹑米薪﹑雜職之人﹐皆稱庫官。大者察侍紀官﹑下至筆者﹑若筆者﹐俱爲之。

﹣﹣以上﹐皆首裏﹑泊﹑那霸本國之人任其職。

久米協理府官﹐凡六等﹕

紫金大夫一員﹐從二品。加協理法司銜﹐名總理唐榮司﹐轄久米村事﹐爲最尊。主朝貢禮儀﹑往復文移諸事。

正議大夫﹐正三品﹔加謁者﹐亦名申口座﹐從三品。中議大夫﹐正四品﹕皆無定員。長史二員﹐正五品﹝或從四品﹞﹔隨紫金大夫﹐同知諸事。

都通事﹐從四品。加遏闥理副通事﹐從五品。副通事﹐正七品﹕皆無定員。專司朝貢﹔有畱福建福州琉球館者﹐名存畱通事。

﹣﹣以上﹐皆久米府秀才出身者任其職。

官表

﹝圖表﹐故省略﹐詳細內容請參見版面文件。﹞

凡上朝﹐照品立﹐不論職﹔凡在任﹐照職坐﹐不論品。凡職官﹐上下兼攝相通﹐不拘品級﹔如有功績者﹐陞授上銜﹐無一定之格。

﹝圖表﹐故省略﹐詳細內容請參見版面文件。﹞

職官員額

國相府﹕家傳紫中亞卿﹐一員﹝以下稱日攝政下大親官﹞﹔家令察侍紀官﹐三員﹔家贊﹐三員﹔掌翰史﹐一員。

法司﹕三司家贊﹐各三員。

謁者耳目官﹕司賓﹐一員﹔屬官贊司大使﹐一員﹔典寶﹐一員﹔司刑﹐一員﹔管泊﹐一員﹔屬管洎筆帖﹐一員﹔贊議官﹐五員﹔議政堂主稿外史﹐一員﹔掌筆帖﹐六員﹔貼筆帖﹐三員。

度支官﹕度支正紫巾亞卿﹐一員﹔同知度支正﹐二員﹔贊議官﹐三員﹔典簿廳主簿﹐一員﹔核省廳核減﹐二員﹔羨余所大使﹐二員﹔掌筆帖﹐十員。

王法宮﹕侍直紫巾亞卿﹐無定員﹔侍直察侍紀官﹐無定員﹔宣納遏闥理官﹐十二員﹔贊度內使﹐十二員﹔司花內司﹐十二員﹔內使官生﹐十二員。

九引官﹕奉引儀衛使﹐九員﹔奉引點班使﹐九員。

內宮﹕總理宮事法司正卿﹐一員﹔副理宮事紫巾亞卿﹐三員﹔宮尹察侍紀﹐三員。

近習﹕中涓舍人﹐三員﹝不拘品級﹞。

內廚﹕烹調膳夫﹐一員。

國書院﹕供奉紫巾亞卿﹐三員﹔遏闥理官﹐三員﹔遏闥理贊﹐二員﹔主翰侍史﹐一員﹔掌翰侍史﹐三員﹔貼翰侍史﹐三員﹝以上三項侍史﹐土稱右筆﹔有正﹑副﹑貼三項﹞﹔典茗內司﹐三員﹔貼茗內司﹐三員﹔綜器內司﹐二員﹔灑掃內司﹐三員﹔贊度內使﹐十二員﹔司花內司﹐六員﹔內使官生﹐六員。

典膳所﹕和羹令﹐三員﹔和羹丞﹐三員﹔大使﹐二員﹔大筆帖﹐一員﹔小筆帖﹐一員。

調祿所﹕大使﹐二員﹔大筆帖﹐一員﹔小筆帖﹐一員。烹調膳夫﹐三員。

宴器局﹕大使﹐一員﹔掌筆帖﹐一員。

良醫所﹕良醫師﹐六員﹔貼醫師﹐二員。

貯藥局﹕大筆帖﹐二員﹔小筆帖﹐二員。

宗正府﹕總宗正元侯﹐一員﹔左宗正郡侯﹐一員﹔右宗正紫巾亞卿﹐一員﹔經歷﹐三員﹔掌筆帖﹐三員。

賦稅司﹕督正賦稅紫巾亞卿﹐一員﹔同正賦稅勸農使﹐三員﹔大使﹐三員﹔掌筆帖﹐六員。

核實司﹕核實督正紫巾亞卿﹐一員﹔核實同正察侍紀﹐二員﹔大使﹐六員﹔掌筆帖﹐九員。

典樂所﹕典樂正察侍紀﹐一員﹔掌筆帖﹐一員。

造金局﹕督工察侍紀﹐一員﹔掌筆帖﹐一員。

承運左庫﹕大使﹐二員﹔掌筆帖﹐二員﹔驗金法馬使﹐一員。

承運右庫﹕大使﹐二員﹔掌筆帖﹐一員。

廣丰倉﹕大使﹐二員﹔掌筆帖﹐二員。

典廏署﹕圉師﹐一員﹔掌筆帖﹐一員。

大美殿﹕總理殿事法司正卿﹐一員﹔副理殿事紫巾亞卿﹐二員﹔殿尹察侍紀﹐一員。

內懿宮﹕總理宮事法司正卿﹐一員﹔副理宮事紫巾亞卿﹐三員﹔宮尹察侍紀﹐三員。

世子府﹕儲傅法司正卿﹐一員﹝以下稱爲世子下大親官﹞﹔儲傅紫巾亞卿﹐三員﹔端尹察侍紀﹐四員﹔贊善﹐六員﹔掌翰侍史﹐二員﹔贊度內使﹐三員﹔內使官生﹐三員﹔鷹把式﹐一員。

世孫府﹕儲傅法司正卿﹐一員﹔儲傅紫巾亞卿﹐三員﹔端尹察侍紀﹐四員﹔贊善﹐六員﹔掌翰侍史﹐二員﹔贊度內使﹐三員﹔內使官生﹐三員﹔圉師﹐一員。

元侯府﹕家傅紫巾亞卿﹐一員﹔家令察侍紀﹐三員﹔家贊﹐三員﹔掌翰史﹐一員。

進爵元侯府﹕家令察侍紀﹐一員﹔家贊﹐二員。

東苑監﹕監令﹐一員﹔貼監﹐一員。

寅賓館﹕館守﹐一員。

虞衡司﹕總虞衡元侯﹐一員﹔左虞衡郡侯﹐一員﹔右虞衡紫巾亞卿﹐一員﹔副虞衡察侍紀﹐三員﹔掌筆帖﹐三員。

觀察司﹕總觀察郡侯﹐一員﹔副觀察紫巾亞卿﹐一員﹔掌筆帖﹐一員。

首裏三平等各鄕分巡察官﹕眞平等﹐左大尹郡侯﹐一員﹔右大尹紫巾亞卿﹐一員﹔少尹察侍紀﹐四員。南平等﹐左大尹郡侯﹐一員﹔右大尹紫巾亞卿﹐一員﹔少尹察侍紀﹐四員。西平等﹐左大尹郡侯﹐一員﹔右大尹紫巾亞卿﹐一員﹔少尹察侍紀﹐四員。

理梵司﹕理梵正紫巾亞卿﹐一員﹔理梵副察侍紀﹐二員﹔掌筆帖﹐二員。

綜石局﹕督工察侍紀﹐一員﹔掌筆帖﹐一員。

鐵冶局﹕督工察侍紀﹐一員﹔掌筆帖﹐一員。

司窖局﹕督工察侍紀﹐一員﹔掌筆帖﹐三員。

嵌螺局﹕督工察侍紀﹐一員﹔掌筆帖﹐二員。

貯材局﹕督工察侍紀﹐一員﹔掌筆帖﹐二員。

工正所﹕督工察侍紀﹐一員﹔大使﹐一員﹔掌筆帖﹐二員。

審理所﹕大使﹐三員﹔掌筆帖﹐三員。

中山徵課使﹕主事﹐一員﹔掌筆帖﹐五員。山南﹑山北﹑古米山徵課使﹐員同。

協理府﹕紫金大夫﹐一員﹔正議大夫﹑中議大夫﹐皆無定員﹔長史﹐二員﹔屬官大筆帖﹐一員﹔都通事﹑副通事﹐皆無定員﹔司曆通事﹐一員﹔筆帖式﹐一員﹔講解師﹐一員﹔訓詁師﹐一員﹝皆不拘品級﹞﹔通事﹑秀才﹑若秀才等﹐皆無定員。

那霸官﹕左堂贊議官﹐一員﹔右堂察侍紀﹐一員﹔大筆帖﹐一員﹔小筆帖﹐一員﹔理問所理問﹐四員﹔承應所承應﹐一員﹔業轡所業轡﹐一員。

武備司﹕軍器監﹐一員﹔掌筆帖﹐一員。

彌世公館﹕大使﹐三員﹔掌筆帖﹐三員﹔若筆帖﹐六員﹔烹調膳夫﹐一員。

董舟所﹕大使﹐二員﹔大筆帖﹐一員﹔小筆帖﹐一員。

那霸庫﹕大使﹐一貝﹔大筆帖﹐一員﹔小筆帖﹐一員。

麻姑倉﹕大使﹐二員﹔掌筆帖﹐二員。

轉運所﹕大使﹐二員﹔掌筆帖﹐三員。

糠團﹕主事﹐一員﹔大使﹐二員﹔掌筆帖﹐二員。

奉監司﹕麻妨山監撫使﹐一員﹔監撫掌筆帖﹐二員。八重山監撫使﹐一員﹔監撫掌筆帖﹐二員。各府﹑各島監撫﹐不拘品級。

祝長﹕七社神樂祝﹐七員﹔神歌長﹐一員﹔神歌協長﹐三員﹔巫覡長﹐二員。

各郡土官﹕協尹治土泰﹐一員﹔首裏大使﹐一員。

麻姑山土官﹕頭目比郎欏﹐一員﹔芝茂治﹐一員﹔烏路嘉﹐一員﹔首裏大使﹐五員。

八重山土官﹕頭目彜師加紀﹐一員﹔烏巴麻﹐一員﹔椰椰欏﹐一員﹔首裏大使﹐四員。

臣葆光案﹕「舊錄」官制舛略﹐「汪錄」頗正其訛而未備。今從蔡大夫溫得其品秩大槪﹔程大夫順則示以官制﹐其進啟云﹕『中山設官分職﹐已非一日。恭逢聖天子聲教誕敷﹐本國官爵敢不仰遵翻正。因照原銜﹐首定秩﹑勳﹐次列官﹑職。大小官工﹐盡由資格﹔冠簪﹑服色﹐畫一不刊。論名﹐則同而異﹔列品﹐則異而同。總以符舊制﹐諧正音﹔𨿽班爵﹐實尊王也。其書表列條晰﹐彬彬可觀。但立國建官﹐文武並重。今按儀衛使﹑武備司外﹐武職太略﹔軍制﹑兵仗﹐亦未詳載。當俟後續考備列云。

冠服

國王﹐側翅烏紗帽﹐盤金朱纓﹐龍頭金簪﹔蟒袍﹐帶用犀角﹑白玉﹐皆如前明賜衣制。王妃﹔鳳頭金簪。宮人﹐亦分爲五等﹐約百人。命婦﹐頭簪皆視其夫品秩。

正一品以下﹐帽八等﹑簪四等﹑帶四等。具列如左﹕

正﹑從一品﹕金簪﹐彩織緞帽﹐錦帶﹐綠色袍。

正﹑從二品﹕正二品金簪﹑從二品金花銀柱簪﹐紫綾帽﹝有功者﹐賜彩織緞帽﹞﹐龍蟠黃帶﹝有功者﹐賜錦帶﹞﹐深靑色袍﹝下至八﹑九品﹐朝服皆同﹞。

正﹑從三品﹕銀簪﹐黃綾帽﹐龍蟠黃帶。

正﹑從四品﹕簪﹑帽﹑袍同三品﹐龍蟠紅帶。

正﹑從五品﹕簪﹑帽﹑袍同三品﹐雜色花帶。

正﹑從六七品﹕簪﹑袍同三品﹐黃絹帽﹐帶同五品。

正﹑從八九品﹕簪﹑袍同三品﹐大紅縐紗帽﹐帶同五品。

雜職﹕簪﹑袍同三品﹐紅絹帽﹐帶同五品。

裏﹑保長﹕銅簪﹐藍袍﹐紅布帽或綠布帽。

蔭﹑官生﹕簪﹑帽﹑服﹑帶俱同八品。

外有靑布帽﹐百姓頭目戴之。

凡官員外衣﹐長過身﹔大帶束之腰間﹐提起三﹑四寸﹕令寬博﹐以便懷納諸物﹣﹣紙夾﹑煙袋皆自貯胸次﹐以時取用。大僚﹑幼童﹐無不皆爾。賤役執事﹐則反結其袖於脊上。幼童﹐衣袖脇下令穿露三﹑四寸許﹔年長﹐剃頂中發﹐卽縫屬之。僧衣﹐兩脇下皆穿﹔其他皆連衽﹐無隙漏處。首里人衣﹐年小者皆用大紅爲裏﹐外五色紬錦﹔亦反覆兩面著之。官員﹐紬緞作衣﹐諸色不禁。每制一衣﹐須大緞三丈五﹑六尺﹐其費殆倍於中國云。

女人外衣﹐與男無別。襟皆無帶﹐名之曰衾﹔披身上﹐左右手曳襟以行。前「使錄」云﹕『男婦皆無裏衣』。今貴官裏衣﹐亦有如中國者。女衣﹐貴家衣襟上﹐卽本色紬紗作鱗比五層狀。男衣﹐無是。女比甲背後下垂處﹐或作燕尾形。

寢衣﹐比身加長其半﹔有袖及領﹐厚絮擁之。國人呼衣曰衾﹐此則衾又如衣也。

各色錦帽﹑錦帶﹐本國皆無之﹐閩中店戶另織布與之。本國惟蕉布﹐則家家有機﹐無女不能織者﹔出首裏者﹐文采尢佳。自用﹐不以交易也。

國王烏紗帽﹐雙翅側衝﹐上向﹔盤金朱纓﹐結垂領下三﹑四寸許﹕蓋前所賜舊制也。云有皮弁爲朝祭之服﹐而未之見。

帽﹐糊紙爲骨。帕蒙之式﹐如僧毘盧帽﹐中空無頂﹐絹方幅覆髻之半﹐口互交。前檐著額處﹐鱗次七層﹔後檐十二層。彩織帽以下﹐紫最貴﹑黃次之﹑紅又次之﹐中又以花素爲等別﹔靑﹑綠帽爲下。

﹝圖表﹐故省略﹐詳細內容請參見版面文件。﹞

片帽﹐皆以黑色絹爲之。漫頂﹐下檐作六稜﹐寒時家居帽﹔醫官﹑樂工及執王宮茶灌之役﹐剃髮如僧者皆戴之。

﹝圖表﹐故省略﹐詳細內容請參見版面文件。﹞

笠﹐多以麥莖爲之。亦有皮笠﹐外加黑漆而朱其裏。

﹝圖表﹐故省略﹐詳細內容請參見版面文件。﹞

短髻簪﹐長三﹑四寸許﹔已冠﹐去頂中發者簪之。花頭圓柱﹐亦有方柱﹑六稜柱。金最貴﹑金頭銀柱次之﹐銀又次之﹔銅爲下。

﹝圖表﹐故省略﹐詳細內容請參見版面文件。﹞

長簪﹐長尺餘﹔婦人﹑幼童大髻者簪之﹔亦以金銀三品分貴賤。民家女簪皆以玳瑁。

﹝圖表﹐故省略﹐詳細內容請參見版面文件。﹞

衣﹐皆寬博無後﹐交衽。袖大二﹑三尺﹐長不過手指。右襟未作缺勢﹐無衣帶﹔多以蕉布﹑蕉葛爲之﹐綦文間采。男﹑女衣皆同呼之曰衾。

﹝圖表﹐故省略﹐詳細內容請參見版面文件。﹞

大帶﹐長一丈四﹑五尺﹐寬六﹑七寸﹐蟠腰間三﹑四圍。雜花錦地爲貴﹐大花錦帶次之﹐龍蟠黃地﹑紅地者又次之﹔下者皆雜色花帶。

﹝圖表﹐故省略﹐詳細內容請參見版面文件。﹞

襪﹐或布或革﹐短及踝以上﹔向外﹐中綫開口交系之。近足指處﹐別作一竇柄﹐將指以著艸靸中。

﹝圖表﹐故省略﹐詳細內容請參見版面文件。﹞

靸﹐以細席艸編成。前有一繩﹐界大指之間﹐踵曳以行。男女皆著之。

﹝圖表﹐故省略﹐詳細內容請參見版面文件。﹞

儀從

國相﹐開棍二人﹑刀二人﹑槍二人﹑旗二人﹐共五十人。綠紬傘板輿﹐二人肩﹝外用倭緞銅釘﹐內加彩繪。轎式﹐與竹轎皆同﹞。

﹝圖表﹐故省略﹐詳細內容請參見版面文件。﹞

法司王舅﹐紅開棍人二﹑紅板二人﹑眞倭刀二人﹑眞倭槍二人﹝槍上有大紅呢旗﹐長一尺﹑寬二寸許﹞。竹輿﹐二人肩﹝下同﹞。

紫金大夫﹐紅開棍二人﹑紅板二人﹑假長倭槍二人﹑眞倭刀二人。

正議﹑中議大夫﹐紅開棍二人﹑紅板二人﹑假長倭槍二人﹝以木爲之﹐上方下圓﹞。

法司以下﹐平日皆用綠地印花布傘。今見每人皆用有花雨傘各一人﹑前踏鳴金一人。

坐褥

一品﹐紅褐心﹑靑褐邊襯紅氈。

二品﹐靑布心﹑紅布邊襯紅氈。

三品﹐靑布面襯紅氈。

四品﹑五品﹐俱藍布面襯白氈。

六品以下﹐不用坐褥﹐惟用氈條。

氏族

首裏四大姓﹕向﹑翁﹑毛﹑馬。向氏﹐卽國王尙姓之別族少遠﹐則稱「向」以別之﹔故世世不與王家通婚姻。其本國人與王家婚姻者﹐惟翁﹑毛﹑馬三家﹐世爲王舅法司。今現爲法司者三人﹕馬獻圖﹑翁自道﹑向聖■﹝廣外﹝羽上食下﹞內﹞﹔國丈毛邦秀﹝今王尙敬之外祖﹔王妃﹐則馬氏也﹞。世系俱未詳﹐俟續考列譜。

久米三十六姓﹐皆洪﹑永兩朝所賜閩人。至萬曆中﹐存者止蔡﹑鄭﹑梁﹑金﹑林五姓。萬曆三十五年續賜者﹐阮﹑毛兩姓。每姓子孫﹐皆不甚繁衍。余寄籍起家貴顯者多有﹐然非賜姓之舊也。今閱九姓世譜中﹐多讀書國學及充歷年貢使之人﹔故並列其字﹑爵﹐以備考焉。

蔡氏﹐原福建泉州府晉江縣人﹝按「明史」﹑「實錄」﹕成化五年﹐長史蔡璟入貢﹔自言其祖南安縣人﹞﹔宋端明學士襄之後。十二世﹐共八十一人。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

鄭氏﹐原福建福州府長樂縣人。十三世﹐共五十七人。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

梁氏﹐原福建福州府長樂人。十世﹐共六十九人。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

梁氏﹐世系未考者四十五人﹕

通事﹐湘。通事﹐復。

通事﹐報。長史﹐回﹝景泰元年貢使﹞。

通事﹐密祖。長史﹐求保。

通事﹐振。通事﹐徳仲。

通事﹐袖。通事﹐琦。

長史﹐賓。正議大夫﹐應﹝成化十八年貢使﹞

正議大夫﹐徳﹝弘治五年﹑七年貢使﹞。通事﹐信。

通事﹐正。正議大夫﹐能﹝正徳六年貢使﹞。

通事﹐澤順。秀才﹐淵。

正議大夫﹐寬。都通事﹐裕。

秀才﹐珀。通事﹐敏。

秀才﹐洪。通事﹐廣。

通事﹐俊。正議大夫﹐椿﹝嘉靖十三年貢使﹞。

秀才﹐貴。秀才﹐實。

通事﹐瓚。通事﹐瀚。

秀才﹐瑞。通事﹐仕。

秀才﹐敬。長史﹐梓﹝嘉靖二年﹐入太學﹔十九

年貢使﹞。

正議大夫﹐炫﹝嘉靖十五年﹐入太學﹐三十二年貢使﹞。

秀才﹐明。秀才﹐棟。

正議大夫﹐碩﹝嘉靖三十四年貢使﹞。正議大夫﹐灼﹝嘉靖四十四年貢使﹑

萬曆十一年貢使﹞。

官生﹐焌﹝嘉靖四十四年﹐入大學﹞。官生﹐炤﹝嘉靖四十四年﹐入太學﹞。

﹝圖表﹐故省略﹐詳細內容請參見版面文件。﹞

通事﹐壁。通事﹐煥。

正議大夫﹐燦﹝萬曆九年貢使﹞。通事﹐順。

金氏﹐原福建��人。十一世﹐共三十三人。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

林氏﹐原福建福州府閩縣林浦人。十二世﹐共二十一人。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

毛氏﹐原福建漳州府龍溪縣人。五世﹐共十八人。

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

取士

國中人入仕宦者﹐惟首裏﹑泊﹑那霸﹑久米四村之人﹔餘皆村戶。其略識國字者爲酋長﹐曰掟﹝土名山巴歸﹞﹔奉文檄﹐調遣村民任徭役。其次爲保長﹐曰作事者﹝土名山劈姑﹞﹐皆任下役﹔戴靑﹑綠帽﹐終身爲之﹐不升遷也。

﹝圖表﹐故省略﹐詳細內容請參見版面文件。﹞

首裏﹑泊﹑那霸三村﹐民曰「仁也」。仕宦子弟未仕﹐呼爲「子」。子剃頂發﹐陞築登之﹐卽登仕郎﹔次名築登之座﹐爲登仕佐郎。又有名大筆者﹐副筆者﹔大官筆者如中國之筆貼式。又有名若筆者﹐如中國之官生﹐佐理村縣大小諸事﹐未入仕。其入仕者﹐授地爲築登之親云上﹐以漸升遷至察侍紀官﹝此爲平民子弟入仕之始﹞。

世官子弟﹐呼爲裏之子﹐蓋言公子也﹔土名察度奴示﹝土音讀「察度」二字如「裏」字﹑「奴」字如「之」字﹑「示」字如「子」字﹞。年小者爲內使�郎﹐名裏之子�﹔供內役﹐親侍從。年過十五至十八﹐剃頂中發﹐易小髻﹐卽不復入﹔授地﹐爲裏之子親云上﹐以漸升至親方﹝此爲宦家子弟入仕之始﹞。

久米村﹐皆三十六姓閩中賜籍之家。其子弟之秀者年十五﹑六歲﹐取三﹑四人爲秀才﹔其十三﹑四不及選者﹐名若秀才﹐讀書識字。其秀才﹐每年於十二月試之﹔出「四書」題﹐令作詩一首﹐或八句﹑或四句。能者﹐籍名升爲副通事﹔由此漸升至紫金大夫﹝紫金大夫﹐亦稱曰親方。此爲久米子弟入仕之始﹞。

采地﹝祿﹞

王叔﹑王孫﹑勳舊大臣﹐皆授一府或二府爲采地﹔大夫以下有功者﹑三十六姓世襲者﹐皆授一縣爲采地。初賜者﹐世其祿﹐長子承受。其自致爵位所授采地﹐官已卽除。歲收其地所出三分之二﹣﹣如田一頃出米一百石﹐耕夫收五十石﹑祿主收五十石﹔祿主五十石內有公費﹑雜派等一十餘石﹐除此外﹐實收三十餘石﹐約當三分之二也。雞﹑豕﹑薪樵之數﹐以米石多少爲準﹔以時取之。其采地之人來受役者﹐視官秩爲多寡﹕國相﹑法司十六人﹐紫金大夫十一人﹐紫巾官十人﹐黃帽官四人﹐紅帽官二人﹔皆月更。

國相﹐采地一府﹝或二府﹞﹐祿六百石﹔有功者﹐加七﹑八﹑九百至千石止。世襲嗣子及孫賜祿三百石﹐采地一府﹔至曾孫﹐量功爲差。

法司﹐采地一府﹐祿四百石。例﹕世祿嗣子及孫賜祿八十石﹐采地一府﹔至曾孫﹐量功爲差。

國舅﹐采地一府﹝或一縣﹞﹐祿八十石或百石﹑二百石﹐皆量功賜之。世祿﹐視功之大小﹐賜祿﹑采地及子孫。

紫巾官﹐采地一府﹝或一縣﹞﹐祿三十石或四十﹑五十至八十石止﹐皆視功之大小賜之。世祿﹐量功爲差。

司賓﹑耳目官﹐采地亦一府﹐祿八十石﹔典寶﹑司刑﹑管泊耳目官並度支正﹑度支同知﹐皆四十石﹔贊議官﹐皆俸支給一十六石。

那霸官﹐采地一縣﹐祿八十石。

遏闥理官﹐俸支給十石。

﹣﹣以上﹐首裏﹑泊﹑那霸﹐本國職官采地﹑祿俸之數。

紫金大夫﹐采地一邑﹐祿五十石或八十石﹑或百二十石﹐皆視功之大小賜之。世祿﹐賜嗣子采地﹐祿五十石或四十石﹔至孫﹐量功爲差﹝明季有紫金大夫蔡堅者﹐祿三百石﹐賜嗣子一百石。康熙癸卯年以後﹐減爲五十石﹐孫四十石。今曾孫三十石﹞。

正議大夫﹐采地一縣﹐祿二十石或三十石﹐量功爲差。未賜祿者﹐歲俸支給一十二石。

中議大夫﹐采地一縣﹐歲俸支給一十石。

長史﹐采地一縣﹐祿二十石。

都通事﹐俸支給八石﹔或有采地﹑或無采地。

副通事﹐俸支給五石。

通事﹐俸支給四石。

秀才﹐俸支給二石﹝原有三石﹔康熙癸亥年以後﹐裁減爲一石﹞。

若秀才﹐一石﹝原有二石﹔癸亥年以後﹐裁減爲一石。久米子弟自七歲爲若秀才﹐卽有俸﹔首裏﹑那霸子弟仕至庫官﹐始有俸。下此皆無俸也﹞。

﹣﹣以上﹐采久米村唐營職官俸祿之數。

耳目官以下大小官員﹐有功者世祿采地﹔傳及子孫﹐皆量功爲差。

土田

土田﹐皆於九月﹑十月耕種﹐五月收獲畢。各官分賜采地﹐皆親至其地﹐視耕視獲﹔有職官或子弟督之。十月﹑十一月﹐綠秧皆出水﹐科秧分藝﹔大雨時行﹐雷震發生。蚯蚓鳴﹐气候如春﹔北風間作﹐亦不甚凜冽。十一月下旬﹐遣加謁者一員﹑察侍紀官二員分巡各村勸農﹐月餘始歸。六月中﹐大颶屢作﹐海雨橫飛﹐果實皆落﹔歲以爲常。非收獲早畢﹐必多拔禾之患。故其國秋耕﹑冬種﹑春耘﹑夏收者﹐一就雨澤之利﹐一避臺颶之害。經年溫燠﹐理宜兩熟﹔而六月後皆曠田不事者﹐以此。

歷

歷﹐奉正朔。貢使至京﹐必候十月朔頒歷賫回﹔及至國﹐已踰半年。故國人設司曆通事﹣﹣官秩七品﹔豫推算﹐造歷應用。歷面書云﹕『琉球國司曆官謹奉教令﹐卽造選日通書權行國中﹐以候天朝頒賜官歷﹐共得凜遵一王正朔』。是千萬億年「尊王歸化」之義也。

禮儀

冬至﹑元旦﹐國王皮弁執珪﹐先拜歲徳﹝隨歲徳所在之方向拜之﹞﹐乃北向遙賀皇上萬萬歲﹐三跪﹑九叩。禮畢﹐始登殿受百官賀。禮如明制﹕就班﹐一揖﹐跪﹐三拜﹐興﹔一揖﹐跪﹐又三拜﹐興﹔又一揖﹐禮畢﹕皆用樂。明夏子陽「使錄」云﹕『元旦行禮後﹐各官易常服﹐王亦衣寬博錦衣﹑戴五色錦帽﹐坐閣二層﹐眾官跪階下﹐唱「太平曲」。卑者按拍和歌﹐尊者捧觴爲壽。王亦等級賜之酒肴』。每月十五日﹐久米大夫以下朝王﹐賜茶﹑酒﹔本國諸臣﹐則止賜茶。

上元﹐國王登殿受賀﹔禮同元旦。

皇上萬壽聖誕﹐王率陪臣北向﹐祝如元旦禮。

國王誕日﹐登殿受賀﹔禮如上元。各官升遷﹐俱於此日計功定爵。

辧嶽行香﹐國王登位﹑受封﹐皆親祭。每年正月﹑五月﹑九月﹐國王齋戒﹐舉行祭山海及護國神﹔或遣官行禮。辧嶽之神﹐名祝祝﹔乃天孫氏第二女也。神墻四周﹐叢木尢攢密。小門內拒﹐南向。門外﹐木亭二所。左傍有小石塔及石燈案﹐左右各五。入門內﹐石磴北屈而東﹐數十階級。至頂﹐無所有﹐石鑪上炷香數十枝而已﹔此爲祭本山神處。木亭前﹐平地方廣﹐南向見海。東南方有一石鑪﹐炷香﹐爲祭海神處。國中凡叢木蒙密﹑短垣四周﹐有小門內拒者﹐皆名嶽﹣﹣如中國土地之神﹔村村皆有之。

崇元寺﹑先王廟春秋二祭﹐或親祭﹑或遣官﹐三日齋。樂俱用「天孫太平歌」﹐歌祖宗功徳神靈歷世綿遠之意

圓覺寺本宗香火﹐有時祭﹑有月祭﹝名蘭盆祭﹞﹐三日齋。忌辰﹐有特祭。朔﹑望﹐獻茶。天王寺﹑天界寺﹐禮同。

先王廟神主昭穆圖昭﹝十五﹞尙益昭﹝十四﹞尙貞昭﹝十三﹞尙丰昭﹝十二﹞尙永昭﹝十一﹞尙淸昭﹝十﹞宣威昭﹝九﹞尙圓昭﹝八﹞尙泰久昭﹝七﹞尙思達昭﹝六﹞尙巴志昭﹝五﹞武寧昭﹝四﹞西威昭﹝三﹞英慈昭﹝二﹞英祖昭﹝一﹞舜馬順熙○舜天穆﹝一﹞義本穆﹝二﹞大成穆﹝三﹞玉城穆﹝四﹞察度穆﹝五﹞思紹穆﹝六﹞尙忠穆﹝七﹞尙金福穆﹝八﹞尙徳穆﹝九﹞尙眞穆﹝十﹞尙元穆﹝十一﹞尙寧穆﹝十二﹞尙賢穆﹝十三﹞尙質穆﹝十四﹞尙純

﹝圖表﹐故省略﹐詳細內容請參見版面文件。﹞

前使汪楫「中山沿革志」﹐前圖序次少紊﹔今考正之。諸皆稱「神主」﹔惟寧﹑丰﹑賢﹑質四主稱「尊靈」﹐又加稱其字寧曰「康翁」﹑丰曰「宗盛」﹑賢曰「秀英」﹑質曰「直髙」。

圓覺寺右廡神主圖

﹝圖表﹐故省略﹐詳細內容請參見版面文件。﹞

佛殿﹐中一間供佛﹔左﹑右如夾室。藏巳祧先王神主。佛殿前﹐右廡爲神殿﹐並列二堂﹔堂各三間﹐皆南向。上一堂三龕﹐中爲尙圓「龍慶雲君」﹔蓋其謚也﹣﹣是爲國王始祖。左龕尙質﹐今王之髙祖也﹔右龕尙貞﹐今王之曾祖也。下一堂三龕﹐爲尙眞﹔乃尙圓子﹣﹣是爲國王太宗﹐與始祖尙圓皆爲不祧之主﹕故皆居正中一龕。左龕尙益﹐今王之父也﹔右龕尙純﹐今王之祖也。父反居左﹑祖反居右者﹐昭穆位定﹐不嫌同尊也。天王寺內﹐亦有神主。佛殿南向﹐三間﹔中供佛。左一間﹐神主二﹕一書「歸眞尙稷神位」﹐乃始祖尙圓之父也﹔一書「歸眞尙久神位」﹣﹣尙久﹐乃尙丰王之父﹑尙元第三子也。二人皆王父﹐未爲王﹔故另奉於此。旁二主﹐爲王妃﹕右一間四主﹐俱王妃也。天界寺內﹐有尙懿神主﹣﹣乃尙寧王之父。寺中皆女主﹐供王妃及王姊妹﹔出嫁有家祠者﹐亦得祔。世子尙益卒﹐始葬後﹐神主在世子府﹔男女各官孝服﹐每日哭臨。百日後﹐移主天界寺﹐男女亦每日燒香﹑帛。迨除服三年遷祔後﹐內人不得與祭列矣。以前先王﹐禮皆如此。

聖廟﹐春﹑秋二祭。康熙五十八年正月﹐紫金大夫程順則啟請祭孔子﹐用大牢﹔祭啟聖公﹐用少牢。其爵﹑帛﹑粢盛﹑籩豆之數﹐具圖載之。其祭品﹐本國所無者﹐皆以土產代之。祭期前三日﹐與祭者皆齋戒。前一日﹐演禮省牲。丁日﹐王遣紫金大夫丑時祭啟聖祠﹑遣法司官寅時祭聖廟﹐皆行三跪九叩首﹑飲福受胙禮。是年二月﹐始行此禮。自此以前﹐以紫金大夫或長史官爲主祭﹐行八拜禮﹐不行飲福受胙禮﹔惟焚楮﹐不用帛﹐又無齋戒﹑省牲﹕禮似太簡﹐故啟請今禮如儀。

聖廟祭品圖

﹝圖表﹐故省略﹐詳細內容請參見版面文件。﹞

至聖先師位

﹝圖表﹐故省略﹐詳細內容請參見版面文件。﹞

四配每位

﹝圖表﹐故省略﹐詳細內容請參見版面文件。﹞

吞聖祠祭品圖

吞聖公位

﹝圖表﹐故省略﹐詳細內容請參見版面文件。﹞

蠟祭﹐每年五月﹑六月各地方收獲後﹐舉行報賽田神諸禮。「中山世監」云﹕『古初﹐未知稼穡。阿摩美久初﹐分種粟﹑菽於久髙島﹝姑達佳﹞﹑知念﹑大川﹑玉城諸處﹐春稻夏熟。至今在所﹐春﹑夏四度祭神。二月﹐久髙﹔四月﹐知念﹑玉城﹕是爲報本返始之大祭也』。

請雨﹐每於十月墾種後﹐先三日齋﹐各官皆詣龍王殿及天尊廟拜請﹔又請龍王神像升龍舟﹐至丰見城﹐設雨壇拜請。旱甚﹐國王親詣崎山雩壇躬禱﹐或詣雨城﹝在玉城村內﹞躬禱。首裏圓覺寺及波上護國寺﹐皆令僧眾人祈禱。

凡跪拜﹐皆合掌膜拜﹐伏地﹔久之乃起﹐搓手爲敬。婦女拜﹐先雙手左右三拂﹔膜拜﹑叩首﹐與男禮同。見舅姑﹑尊長始行之﹐平行無交拜等禮儀也。

凡拜佛﹐先膜拜﹐一叩頭﹑四拜﹐手九拂﹔再叩一首﹐起立﹐又三十三拂。父兄代病者許願求神者﹐共三百三十三拂。

配饗每位

﹝圖表﹐故省略﹐詳細內容請參見版面文件。﹞

學

聖廟﹐在久米村泉崎橋北門﹐南向。進大門﹐庭方廣十餘畝﹐上設拜臺。正堂三間﹐夫子像前又設木主﹐四配各手一經。正中梁上﹐亦摹禦書「萬世師表」四大字榜書﹔前使汪﹑林各有記書木牌上﹐立左右﹝文多不錄﹞。康熙十三年立廟﹐尙未有學。康熙五十六年﹐紫金大夫程順則因學宮未備﹐取汪﹑林二公廟記之意﹐啟請建明倫堂﹔又於堂中近北壁分小三間﹐奉祀啟聖並四配神主。五十七年秋七月起工﹐冬十月告成。明倫堂左右兩廡﹐蓄經書籍文略備。國王又命紫金大夫程順則刊刻「聖諭十六條」演義數節﹐月吉講之。舊例﹐以紫金大夫一員司教﹐每旬三﹑六﹑九日詣講堂稽察諸生勤惰﹐兼理中國往來貢典並參贊大禮﹔又於久米內大夫﹑都通事﹑秀才諸人中擇文理精通者一人爲講解師﹐又擇句讀詳明者一人爲訓詁師。講解師歲廩十二石﹐設學於啟聖祠內﹐以教通事﹑秀才之成業者﹔訓詁師歲廩八石﹐設學於上天妃宮﹐以教七歲以上之初學者﹝首裏亦有鄕塾三所。其外村小吏﹑百姓之子弟﹐則以僧爲師。皆學國字﹐有艸書﹑無楷字﹞。欞星門內﹐庭中有石碑﹐大夫程順則記。其略曰﹕『琉球遠在海外﹐去中國萬里。自明初﹐通中國﹐膺王爵。洪武二十五年﹝壬子﹞﹐洎陪臣子弟始入大學﹐復遣閩人三十六姓往鐸焉。萬曆間﹐紫金大夫蔡堅始繪聖像﹐率鄕中縉紳祀於家。康熙十一年﹐前紫金大夫金正春啟請立廟﹐王允其議﹔乃卜地久米村﹐令匠氏庀材﹐運以斧斤﹑施以丹雘。迄康熙十三年﹐告竣。越明年﹐塑聖像於廟中﹐左﹑右立四配﹔王命儒臣於春﹑秋二仲上丁日﹐行釋奠禮。旣新輪奐﹐復肅俎豆﹔猗歟﹗稱甚盛焉。臣順則恭奉教令﹐摛筆述興造始末﹔並勒之石﹐以垂不朽云。康熙五十五年﹝丙申﹞立』。程順則又有「廟學紀略」﹐記建廟興學顚末並講解﹑訓詁師姓名甚備。大夫蔡文溥「中山學校序」云﹕『中山自通貢典文教三百餘年﹐今子弟遊觀通經甚少﹐是由父兄之訓不嚴﹐遂至子弟之業不修也。今我嗣君勤修學問﹐自王都以及鄕邑各建學堂﹐選士之通經﹑善行者爲師以教子弟﹔又遣近使巡宣﹐諭勸諸生曰「爾曹潛心肄業﹐孤甚嘉之﹗但學必以不倦爲功﹐積久而後有成﹔不可以旦夕效也。且學﹐不但誦讀章句而已﹔小而灑掃﹑應對﹑進退之節﹐大而修身﹑齊家﹑治國之道﹐以至惇人倫﹑篤家族﹑和鄕黨﹑美風俗﹐無非學也。爲師者當以此教﹐爲弟者當以此習。卽國之取士﹐亦不外此﹔可不勉歟﹗嗚呼﹗吾君之所以振興文教者﹐至矣﹑大矣。由是﹐師之所教﹑弟子之所習﹐皆以實而不以文﹔凡所以致知力行之事﹑致君澤民之道﹐莫不盡心講求以養成徳器﹐躋中山於一道同風之治矣』。又云﹕『方今新嗣君聰明性成﹐爰開講席﹐用進儒臣﹔日講詩﹑書﹐以求治國之道。化及於下﹐首裏﹑那霸皆立學校﹐以教子弟。文風大振﹐豈非盛事歟﹗我唐榮之人﹐自幼而冠﹐賜俸養育﹐立師教子﹐深蒙國恩﹔更當倍蓰其功﹐上不負教養之恩﹐斯無媿矣』。蔡文溥﹐康熙二十五年入太學讀書生之一也﹔故其言有次序如此。

官生入國學讀書

本朝康熙二十三年﹐使臣汪楫﹑林麟焻代題遠人向化﹐求遣子弟入學讀書。二十五年﹐尙貞王遣官生梁成楫﹑蔡文溥﹑阮維新入國學讀書。二十七年九月﹐入監﹔上爲特設教習一人﹣﹣福建鄭某教習一年﹑寧波貢生徐振教習三年﹐徐振議敍以州同卽用。官生三人﹐皆照都通事例﹐日給雞一﹑肉二斤﹑茶五錢﹑腐一斤﹔椒﹑醬﹑油﹑菜等俱備。每年春﹑秋﹐賜綿緞袍掛﹑紡絲紬褲各一﹐涼帽一﹐靴襪各一雙﹔夏﹐賜紗袍掛﹑羅衫褲各一﹔冬﹐緞面羊皮袍掛﹑綿襖褲各一﹐皮帽﹑皮靴﹑絨襪﹑被褥俱備。從人皆有賜。每月紙墨﹑朱筆銀一兩五錢﹕皆鴻臚寺關給。二十九年﹐貢使耳目官溫允傑﹑正議大夫金元達到京﹐國王請遣官生歸國﹔賜宴﹐各給賞云緞﹑紬布等物﹐乘傳遣歸。

代請官生入學讀書疏

差回琉球國翰林院檢討臣海寶﹑編修臣徐葆光等謹奏﹕爲奏請事。

臣等奉旨冊封琉球禮畢宴語﹐王令通事致詞云「本國僻處海外﹐荒陋成風。於康熙二十五年奉旨﹐許遣官生阮維新﹑蔡文溥等三人入學讀書。今得略知文教﹐皆皇上之賜也。自此三十年來﹐無從上請。今幸天遣使臣至國﹐求照前使汪楫代請入學讀書舊例﹐陳明遠人向化之意﹔倘蒙諭允﹐得照前例再遣官生入學讀書﹐則皇上文教益廣矣」。

禮部謹題﹕爲奏聞事。

禮科抄出差回琉球冊封正使翰林院檢討海寶﹑副使翰林院編修徐葆光等奏﹐於康熙五十九年七月十五日到部。該臣等議得﹕冊封琉球國王使臣翰林院檢討海寶﹑編修徐葆光等奏稱﹕「臣等冊對琉球國王禮畢宴語﹐王令通事致詞云﹕本國僻處海外﹐荒陋成風。於康熙二十五年﹐奉旨遣官生阮維新等三人入學讀書﹐今得略知文教。自三十年來﹐無從上請。幸天遣使臣至國﹐求照前使汪楫代請入學讀書舊例﹐陳明遠人向化之意﹔倘蒙再遣官生入學讀書﹐則皇上文教益廣矣」等因﹐具奏到部。查康熙二十三年﹐差往冊封琉球國王使臣翰林院檢討汪楫等將該國王尙貞所請令陪臣子弟赴京入監讀書等語轉奏到部﹐臣部照其所請議覆具題﹔奉旨「依議」﹐欽遵在案。今琉球國王尙敬傾心向化﹐旣稱再請將官生入學讀書﹐則皇上文教益廣等語﹐應如所請﹐準其官生等赴京入監讀書。應行事宜﹐到日再議具題可也』。

於康熙五十九年八月初三日題﹐本月初五日奉旨﹕『依議』。

禪宗

國無道士﹐釋有臨濟宗﹑眞言教二種。臨濟宗﹐爲禪門禮誦外﹐多學爲詩。眞言教﹐爲人祈禱﹐書符咒﹔正﹑五﹑九月尢多祈福﹐俱戒葷酒。居首裏諸寺者﹐皆臨濟宗﹔在那霸者﹐惟東禪寺﹑淸泰寺及廣嚴寺三處爲禪宗﹐余俱眞言教也。

國自唐時有佛智圓融國師渡海參學﹐始有臨濟宗。藏經所有者﹐惟「法華經」﹑「維摩經」﹑「楞嚴經」﹑「法寶檀經」﹑「梁皇懺」﹑「臨濟錄」﹑「中峯錄」﹑「碧嚴錄」等。又有「三籟集」﹐石屋﹑中峯﹑侑堂三僧所著﹣﹣三僧皆元時人。又有髙泉禪師﹐本朝初閩人﹔後居日本黃蘗山﹔著有「洗云詩集」﹑「佛國詩偈」﹑「藏林集」。

其弟天池﹐閩僧﹐能書。

國禁僧不得渡海入中國﹐惟至日本參學者有之。僧衣﹐多用朱黃色等紬絹爲之﹔袈裟外﹐更有一衣如背心狀﹐名「斷俗」。帽多用氈﹐如中國笠帽然。

僧綠

僧披剃後﹐有名著籍上之理梵司﹐皆有廩米。圓覺寺僧﹐爲國王本宗香火所在﹐僧祿特重﹐歲八十石。天王寺﹑天界寺﹑崇元寺﹝卽先王朝﹞﹐歲二十四石。臨海寺﹐亦二十四石﹔護國寺﹐四十石﹕二寺在海濱﹐爲國王許願獻佛之所﹐故祿石次之。其他有萬壽寺﹑神徳寺﹑聖現寺﹑龍福寺﹑安國寺﹐不論僧眾多少﹐每年支米八石﹝一云支口糧四名﹐每名一石三斗五升﹔共五石四斗云﹞。

●中山傳信錄卷第六

冊封疏球國王副使賜正一品麟蟒服翰林院編修加二級臣徐葆光纂

風俗

屋舍

米廩

器皿

女集﹝錢﹑女飾﹞

舟

轎

馬

弓箭

月令

物產

字母

琉球語

風俗

中山風俗﹐已見「前錄」。玆役久淹﹐見聞尢核﹔略爲詮次﹐以備采風。

正月十六日﹐男婦俱拜墓。女子於歲初﹐皆擊球爲戲。又有板舞戲﹐橫巨板於木椿上﹐兩頭下空二﹑三尺許﹐二女對立板上﹐一起一落﹐就勢躍起五﹑六尺許﹐不傾跌欹側也。

二月﹐麥穗祭﹐國中同日祭麥神。此日婦女不作女紅﹐男不事田野﹝麥﹑榖四祭皆同﹞。

二月十二日﹐花朝﹔前二日﹐各家俱浚井﹐女汲取井水洗額﹐云可免疾病。

板舞圖

﹝圖表﹐故省略﹐詳細內容請參見版面文件。﹞

三月三日上巳﹐家作艾糕相餉遺。官民皆海濱禊飲﹐又拜節相往來。此月中﹐同日又祭麥神﹐謂之「大祭」。

五月五日﹐競渡龍舟三﹝泊一﹑那霸一﹑久米一﹞。一日至五日﹐角黍﹑蒲酒同中國﹔亦拜節。此月稻穗祭﹐選吉﹔同日祭稻神。此祭未行﹐稻𨿽登場﹐不敢入家。明夏冊使子陽「使錄」云﹕『國中神有女王者﹐王宗姊妹之屬﹐世由神選以相代。五穀成時﹐女王渡海至姑達佳山﹐探其榖穗成熟者嚼之﹐各處乃敢獲。若未嘗先獲者﹐食之卽斃。故田間絕無盜采者』。

六月﹐稻大祭﹐選吉﹔同日祭稻神。又有六月節﹐國中蒸糯米爲飯﹐家家相餉﹔此日亦不作女紅﹑不事田野﹐同上四祭日。此月有月之夜﹐士民皆拔河爭勝。

七月十五日﹐盆祭祀先。預於十三日夜﹐家家列火炬二於大門外﹐以迎祖神。十五日盆祭後﹐送神。

八月﹐家家拜月。明夏子陽「使錄」云﹕『俗有待月之願。凡月初三﹑十八﹑二十三夜﹐皆修吉果拜待。初三夜﹐焚香對月拜﹔十八夜﹐焚香立待﹐待升明而拜﹐拜畢乃敢坐﹔二十三日﹐焚香坐待﹐待月出則拜﹕謂可益壽延禧。

白露﹐爲八月節。先後三日﹐男女皆閉戶﹐不事事﹔名「守天孫」。此數日內﹐如有角口等諸事故﹐必犯蛇傷。國中蛇﹐九月出﹐傷人立斃。同日﹐蒸糯米﹐交赤小豆爲飯﹐相餉。

十二月﹐逢庚午﹑庚申日﹐通國皆作糯米糕﹐棕葉包裹三﹑四層﹐和葉蒸食相餉﹐名曰「鬼餅」。俗傳古有鬼出﹐作此祭之﹔亦驅儺﹑禳疫之意。二十四日﹐送竈。次年正月初五日﹐始迎竈。

每月朔﹑望﹐家家婦女取瓶罌至炮臺汲新潮水﹐歸獻竈神或獻天妃前石神。

正﹑三﹑五﹑九——此四月國人名爲吉月﹐婦女相率至沿海雪崎洞中拜水神祈福。

官民家有人渡海者﹐斲木爲小舟﹣﹣長尺許﹐檣帆俱備﹔著竿首﹐立庭中﹐候風以卜歸信。歸卽撤之﹝名風旗﹐亦名五兩旗﹞。

凡許願﹐皆以石爲神。凡神嶽﹑叢祠之所﹐皆有巨石數處離立﹐設香鑪﹐炷香燭於前。燒酒﹑設牲果酬願﹐皆就石獻供﹐不設神像也。「舊錄」有女王﹑女君﹑辧才天﹑六臂神之類﹐蓋卽君君﹑祝祝開國諸神﹔傳久異辭﹐不盡核也。女巫爲人祈疾者﹐曼聲唄誦徹夜﹐無鼓樂。

通國平民死﹐葬皆用棺槨﹝土名曰龕﹞。官宦有力之家﹐儀物仿「家禮」﹐有詳略。會葬者﹐皆衣白蕉衫。久米村大夫中﹐近有從「家禮」葬﹐不用浮屠者。

棺制﹐比中國棺略小﹔板厚不過一寸﹐長四尺五寸。

墓﹐皆穴山爲之。旣窆﹐壘以石﹔貴家則磨石方整﹐亦建拜臺。墓門﹐遠望如橋門。更有穴山﹐葬在層崖之上者。女墓前﹐掛棕葉片扇﹑白巾﹔男墓前﹐白布笠﹐立杖﹐艸履﹑木屐。插花筒﹑設香鑪﹐則男女墓皆同。

男女食皆不同器﹐各設具別食﹐食餘棄之。與客會飲﹐不各設具﹔一桮傳飲﹐筋一雙著盎間﹐同用。今其貴宮對客﹐亦效中國同器﹑分筋飲食﹔或其居常尙仍舊俗耳。夏子陽「錄」云﹕『居官言事﹐必具酒二壺﹐至其家跪而酌之﹔酌畢﹐告以所事云』。

剃頂發

前明琉球人﹐皆不剃髮﹐惟不明网巾。萬曆中﹐冊使謝行人傑﹣﹣閩之長樂人﹐母舅某從行﹐攜网巾數百事﹐至無可售﹔謝使遲冊封禮久不行﹐云本國旣服中華冠帶﹐冊封日如陪臣有一不网巾者﹐冊事不舉﹔琉人競市一空。福建至今相謔彊市者﹐則云「琉球人戴网巾也」。至本朝﹐始剃頂發。自國王以下﹐皆遵時制畱外發一圍﹐綰小髻於頂之正中﹔首裏與久米人﹐皆無異。夏子陽「錄」云﹕『首里人髻居偏﹐久米人髻居中』﹔今不然也。剪唇上髭令齊者﹐間有之。

五官正

國中惟三種人﹐皆剃髮如僧。一爲醫官﹐名曰五官正﹔一爲王宮執茶役者﹐名曰宗叟﹐又名禦茶湯﹐六人﹔又有司灌園六人﹕皆全剃髮﹐戴黑色六稜幔頂寬檐帽﹐名曰片帽。衣外多著短掛一領﹐比大衣略短二﹑三尺許﹐黑色。二種人皆趨役﹐無時櫛發﹔恐稽時事﹐故皆使從徑省云。

屋舍

作屋﹐皆不甚髙﹐以避海風﹔去地必三﹑四尺許﹐以避地濕。民間作屋﹐每一間瓦脊四出﹐如亭子樣。瓦如中國■﹝同瓦﹞瓦﹐極堅厚﹔非此不能禦颶故也。

無磚墻﹐每屋四旁皆夾設板爲壁。庭院中圍墻及外圍墻﹐則用蠣石壘成。首裏大家外圍墻﹐磨削一面如切成﹐極堅整。無磚地﹐多用板閣﹐髙三﹑四尺許。

門窗﹐皆無戶樞﹔上下限﹐皆刻雙溝道﹐設門扇其中﹐左右推移以爲啟閉。

室中以席裏艸﹐厚寸許﹐緣以靑布﹔布滿室中。入室﹐必脫三板﹐故名「腳踏綿」。自王宮以至民間﹐皆然。

屋宇﹐在那霸所見者﹐皆村中民居。首裏所見官戚大家﹐墻垣﹑棟宇﹐皆極華整﹔然亦一行作屋分內外﹐無層構復室也。惟官署始連楹八﹑九作大屋﹐每屋一間柱礎多至二十餘所。

屋用■﹝木堅﹞木作梁柱﹐堅潤細理﹐千年不蠹。一名羅漢杉﹐大島﹑奇界所出尢良﹐價亦甚貴﹔作屋一間﹐費至五百金。故久米大夫家從宦有年﹐尙多結茅者。首裏大家皆以此造屋鋪地﹐久之光潤可監。

壁旣用板﹐無粉墁墻﹐多用砑花重粉箋﹐或白色﹑或白地緣花者糊之。

竹簾極粗﹐以細竹全幹編之﹔掛屋檐四周。

屋中畫軸皆短小﹐不過四﹑五尺﹔屋小故也。若首裏貴家﹐長與中國畫軸無異。

屏幅字﹐或用四扇﹔例先書一大字於首﹐如春﹑夏﹑秋﹑冬﹑仁﹑義﹑禮﹑智之類﹔下綴詩語三﹑四行﹐亦不必與大字相應。

屋中開軒﹐多旁向﹐或東﹑或西。庭院中設小山石﹐樹黃楊﹑烏木﹑檜﹑松之類﹔必剪束整齊﹐或方﹑或圓﹐層層有致。茸艸如茵﹐極細軟﹐柔結寸許﹔連土不散﹐布滿山上下。或置小石池﹐畜魚其中﹔中立小石﹐石上植鐵蕉等小木爲玩。

村逕皆極寬潔﹐多編細葉小竹作屏籬﹔剪葉令齊﹐方整縝密﹕村落皆是。寺院前﹐或列植黃楊﹐剪束就方﹐葉密如墻數十步許。又有樹﹐葉如冬靑﹐六﹑七月生小白花﹐香如梔子﹐極芬烈﹐土名十里香﹔亦截作籬屏。將至王宮﹐夾道數里。

屋宇圖

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

米廩

藏米廩﹐亦懸地四﹑五尺﹐遠望如艸亭。下施十六柱﹐柱間空處可通人行﹔上爲板閣。官倉皆如此。村民或數家共爲一亭﹐藏米其中﹐分日守望。

﹝圖表﹐故省略﹐詳細內容請參見版面文件。﹞

器皿

室中皆席地坐﹐無椅桌之用。飲食諸具﹐皆低小﹐以便用。其與中土異制者﹐圖之如左﹕

盤

凡飲食置碗之具﹐如古俎豆盤器﹐或方﹑或圓﹐皆著腳﹐髙五﹑六寸許。食﹐羅數具於前。

﹝圖表﹐故省略﹐詳細內容請參見版面文件。﹞

煙架

煙架一奩中﹐火鑪一﹑唾壺一﹑煙盆一﹔室中置數具﹐人前各置一具。王宮制用﹐甚精飾。

﹝圖表﹐故省略﹐詳細內容請參見版面文件。﹞

棋枰

棋局﹐髙尺許﹐腳二﹑三寸﹐面厚七﹑八寸﹔極堅重﹐使不傾側。黑子﹐磨黧石爲之﹔白子﹐磨螺蛤頂骨爲之。人皆善奕﹐謂之「悟棋」。下時﹐不用四角黑白勢子﹔局終﹐數空眼多少以定虧嬴﹐不數實子也。亦有象棋。

﹝圖表﹐故省略﹐詳細內容請參見版面文件。﹞

榼

士夫家有一榼﹐或朱﹑或黑﹐滲金間采﹐制作甚精。郊飲﹐各攜一具。中四器﹐置食物﹔旁置酒壺一﹑盞一﹑筋二﹐諸具略備。民家食榼﹐或方﹑或圓﹐皆作三﹑四層﹔刳木爲之。

﹝圖表﹐故省略﹐詳細內容請參見版面文件。﹞

罏

水火罏﹐制用輕簡﹐銅面錫裏﹔一置火﹑一置水﹐外作一小木架盛之。下二層﹐黑漆奩三﹑四事﹐中藏茗具。入茶擔中﹐國王令秀才二人值之。客出遊﹐則攜以隨。

﹝圖表﹐故省略﹐詳細內容請參見版面文件。﹞

幾﹝書架﹞

曲隱幾﹐仿古式﹐繞身如扇形﹐髙一尺許﹔加褥其上隱之。

書架﹐如鏡架﹐著小座﹐髙半尺許。席地坐用之。

﹝圖表﹐故省略﹐詳細內容請參見版面文件。﹞

枕

大小套枕﹐中藏數具﹔客至﹐則人授一枕。

﹝圖表﹐故省略﹐詳細內容請參見版面文件。﹞

茶甌﹝茶托﹑茶帚﹞

茶甌﹐色黃﹝無白地者﹞﹐描靑綠花艸﹔云出土噶喇。其質少粗無花﹑但作冰紋者﹐出大島。

﹝圖表﹐故省略﹐詳細內容請參見版面文件。﹞

甌上造一小木蓋﹐朱黑漆之﹔下作空心托子﹕制作頗工。茶甌頗大﹐斟茶止二﹑三分﹐用果一小塊貯匙內﹕此學中國獻茶法也。若國中烹茶法﹐以茶未雜細粉少許入碗﹐沸水半甌﹐用小竹帚攪數十次﹐起沫滿甌面爲度﹔以敬客。

﹝圖表﹐故省略﹐詳細內容請參見版面文件。﹞

燈﹝燭﹞

燭燈﹐木底四方格﹐上寬下窄﹔白紙糊之而空其上。施木柄﹐釘柱上﹔𨿽大風﹐不致滅燭也。王宮內所用皆然。民間燈﹐多不用燭﹔以木作燈﹐四方糊紙髙木座﹐籠油碟其中﹐置地席上。

﹝圖表﹐故省略﹐詳細內容請參見版面文件。﹞

燭﹐如黃蠟而色黑﹔國中有油樹﹐取其子搾油爲之。

﹝圖表﹐故省略﹐詳細內容請參見版面文件。﹞

扇

蕉扇﹐圓者爲日扇﹐男子用之。婦人用者缺其傍﹐如缺月狀﹔名月扇。

﹝圖表﹐故省略﹐詳細內容請參見版面文件。﹞

摺疊扇﹐名櫂子扇﹔卽倭扇也。皆單邊﹐無寬邊者﹔粗細不等﹐有絕佳者。本國官民冬﹑夏用之﹐橫插大帶間以爲飾。又有折腰扇﹐扇骨兩截﹐下合上開﹔僧人所用。

﹝圖表﹐故省略﹐詳細內容請參見版面文件。﹞

團扇﹐以竹爲骨﹐繭紙糊之﹐或靑﹑或白﹔灑金作畫。有泥金五華者﹐名玉團扇﹔惟王宮中有之。

﹝圖表﹐故省略﹐詳細內容請參見版面文件。﹞

命婦或受賜﹐始得用之。

﹝圖表﹐故省略﹐詳細內容請參見版面文件。﹞

匠具

斧﹑鑿﹐皆類中國。惟鋸用純鐵爲之﹔形如刀﹐下著柄﹐列齒口端爲用。﹝圖表﹐故省略﹐詳細內容請參見版面文件。﹞

陶器

瓶﹑罌﹐多類中國。其小異者﹐茶具﹑火罏一二種圖之。

茶具

﹝圖表﹐故省略﹐詳細內容請參見版面文件。﹞

釜

炊爨鍋器﹐皆有鐵者制﹐亦頗與中國異﹐或有柄﹑有提處。夏使「舊錄」云﹕『多用螺殼炊爨』﹔今不爾。間以大螺殼烹茶者有之。

﹝圖表﹐故省略﹐詳細內容請參見版面文件。﹞

筆

筆﹐用鹿毛爲之﹐短管。比中國筆較短﹐僅長四寸餘。竹管似蘆﹐取其輕細﹔管之末有番字小帖﹐筆帽皆有小開處。國人作書﹐皆不倚桌﹐或立﹑或坐﹔倒卷紙尾﹐左手箝頓掌中﹐懸腕書之。以筆蘸墨﹐則橫筆臥捲之。

紙

紙﹐以繭爲之﹔有理堅白者﹐極佳。其黃色質松者﹐名事宜紙﹕皆切方幅爲用﹐與髙麗繭紙正同。其質厚者染紫色﹐可爲衣﹔名內用紙。有印花者如錦﹐極可愛。

耕器

耝﹑犁﹐皆彷中國﹐但減從輕小。髙田惟仰雨澤﹔下田層列﹐引泉下漑。其江湖通潮者﹐皆鹵不可漑﹐故無桔橰﹑戽斗諸具。

織具

機形﹐坐處窄﹐外寬﹐髙一尺五﹑六寸﹐低著腳僅三﹑四寸許。機前立竹竿一﹐下垂﹐引扣下上。梭長四寸餘﹐如皁角形。器用輕小﹐席地爲便﹐家家有之﹔縷蕉絲雜紉織之。

﹝圖表﹐故省略﹐詳細內容請參見版面文件。﹞

漁具

沿海近港﹐所見皆用獨木小舟﹐或釣﹑或施繖网以取小魚。螺﹑蛤﹑蟹﹑石鮔﹑海膽隨潮下上者﹐夜候潮落﹐篝火取之。

樂器

樂器﹐與中國無異﹐箏﹑笛等俱備﹝無笙﹞。三弦﹐柄比中國短三寸餘﹐彈撥惟用食指。笛曲﹐有「靑山曲」﹝卽中國「銀絞絲」﹑「五更轉」也﹞﹑「落雁曲」﹑「樂平曲」。「太平歌」乃神曲﹐每擊小銅點起調﹔一人先唱﹐下乃齊聲和之。

前使張學禮「記」云﹕『國王遣子婿於從客某所學琴』﹔今已失傳。國中無琴﹐但有琴譜﹔國王遣那霸官毛光弼於從客福州陳利州處學琴﹐三﹑四月習數曲﹐並請畱琴一具﹔從之。

女集﹝錢﹑女飾﹞

市易之所﹐「舊錄」云﹕『向在天使館東天妃宮前平地上﹐後徙馬市街』。今市集移在山沿海坡上﹐早晚兩集。市集無男人﹐俱女爲市。所市物﹐惟魚﹑蝦﹑番薯﹑豆腐﹑木器﹑磁碟﹑陶器﹑木梳﹑艸靸等粗下之物。仕宦家﹐多不入市。

市中交易用錢﹐無銀。錢無輪廓——間有舊錢如鵝眼大﹐磨漫處或有「洪武」字﹔已絕少。今用者如細鐵絲圈﹐一貫不及三﹑四寸許﹐重不逾兩許﹔貫口封一紙﹐扣鈐記之﹐散卽不可用。每千﹐值國銀二分二釐﹝明萬曆中﹐蕭崇業﹑夏子陽等「錄」卽云﹕『國中用黑銅錢極輕小﹐千不盈掬﹔凡五貫﹐折銀一錢』。則其來已久﹐本國稱爲「鳩字錢」云﹞。其平日皆行「寬永通寶」錢﹝錢背無字﹐或有一「文」字。按日本寬永元年爲前明天啟二年﹐歲在壬戌﹔此日本舊錢也。錢模大小﹐亦與前明萬曆錢相埒。錢質皆赤銅﹐每百值國銀一錢二分。「國朝典匯」云﹕『琉球市用日本錢﹐以十當一』﹔爲近是﹞﹐臨時易之﹔使還﹐則復其舊。國中舊有「洪武」錢﹐永樂十一年又賜「永樂」錢。天順二年﹐王請照永樂﹑宣徳間例﹐所帶貨物以銅錢給賜﹔禮部寢之。本朝又無賜錢之例﹐故其國少中國錢。

女集圖

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

婦女﹐小民家簪用玳瑁﹐長尺許﹔倒插髻中﹐翹額上。髻甚松﹐前後偏墮﹔疑卽所謂「倭墮髻」也。不穿耳﹐聞國中大家女亦然。無脂粉﹑無首飾﹐珠翠俱廢不用。足無所矯揉﹐或穿半襪﹑或著三板﹑或赤足行沙土中。手背皆有靑點﹐五指脊上黑道直貫至甲邊﹔腕上下或方﹑或圓﹑或鬌﹐爲形不等﹐不盡如梅花也。女子年十五﹐卽鍼刺﹐以墨塗之﹐歲歲增加﹔官戶皆然。聞先國王曾欲變革﹐集眾議﹐以爲古初如此﹐或深意有所禁忌﹔驟攺前制﹐不便。遂至今仍之。過市所見﹐無不盡然。

入市貨物﹐無肩擔者。大小累重﹐皆戴於首﹔卽大甕﹑束薪﹐皆然。登坡﹑下嶺﹐矯首曳袖而行﹐無偏墮者。

土妓行市中﹔暑月衣襟上亦用紅絹緣於領掖間﹐以此識別。「舊錄」云﹕『良家入市﹐手持尺布以自別』﹔今亦間有之。

婦人抱小兒者﹐惟一手操小兒腰臂﹐令騎坐左右腰叉上﹔所見皆然。

舟

貢舶﹐式略如幅州鳥船。船掖施櫓﹐左右各二。船長八丈餘﹐寬二丈五﹑六尺。前明洪﹑永中﹐皆賜海舟﹔後使臣請自備工料﹐於福州攺造。今本國舟工﹐亦能自造如式。其各島往來通載之船﹐大小皆尖底﹐底板鱗次﹔太平山船加飾欄檻爲異﹐故圖之。小船﹐皆刳獨木爲之﹐極輕捷﹔村民﹑漁戶皆用之。一舟不勝載﹐則雙使爲用。

太平山船

﹝圖表﹐故省略﹐詳細內容請參見版面文件。﹞

獨木船

﹝圖表﹐故省略﹐詳細內容請參見版面文件。﹞

轎

通國惟國王肩輿﹐彷中國式﹐或十六人﹑或八人。轎上亭蓋帷幔﹐悉如中國。國相﹑法司以下﹐皆兩人肩輿﹐式皆矮小﹔著扛木於轎頂﹐二人前後舁之。轎髙不踰三尺許﹐席底﹐趺坐﹔遠望如籠榼然。前使「汪錄」云﹕『不知其中有人」﹔信然也。貴族亦有造作精致者﹐用羅漢杉木雕鏤﹐銅飾錦邊﹐繪裏紗縠爲蔽﹔而其髙下﹑大小則一也。

國中無車﹐山榖非所宜也。

﹝圖表﹐故省略﹐詳細內容請參見版面文件。﹞

馬

馬﹐與中國無異﹐髙七﹑八尺者絕少。蹀躞善行﹐山路崎嶔﹐上下沙礫中不見顚蹶﹔此則其所習也。上山﹑涉水﹐則馳。

地旣多暖﹐冬艸不桔﹔馬終歲食靑﹐不識棧豆。故𨿽村戶下貧﹐亦皆畜馬﹔有事則斂用之﹐事過散還。村家﹐亦有以馬耕者。

鞍﹐制同中國﹔黑漆﹑紅漆不同﹐有極精者。鞍前後加紅帕四條分垂左右﹐以爲馬飾。

韀﹐與障泥皆從簡略。仁宦者﹐或用紅氈一條。

勒口索﹐貴家多用五色相間蕉布全幅﹐入手兩盤垂之﹐尙及馬脇也。

鐙﹐以木爲之﹐式如曲杓形﹔一邊著繩系鞍下﹐空其口﹐以便赤足穿踏。或韝皮爲之﹐朱﹑黑漆有極精者。

國人騎馬﹐皆不用鞭。能騎者﹐縱控令速行﹔否則﹐折樹梢用之﹐下馬卽擲去。

宦家女人騎馬﹐擁領蔽面﹐多側坐鞍上﹐兩足共一鐙﹐人控徐行。前使「汪錄」有記﹐今偶見亦有之。

﹝圖表﹐故省略﹐詳細內容請參見版面文件。﹞

弓箭

弓﹐長七尺餘﹐卓地髙齊屋檐。箭﹐比中國箭乃較短一握許﹐射必卓地。執靶時﹐不在正中﹔乃就下窄處扣弦發。矢﹐皆用決拾如古制﹐發不甚遠。「舊錄」云﹕『射二百步外』﹔則未之見。

﹝圖表﹐故省略﹐詳細內容請參見版面文件。﹞

月令

正月﹐桃夭﹝碧桃﹑絳桃﹑櫻桃﹐俱於是月開﹞﹐長春始榮﹝四季開﹐此月尢盛﹞﹐蠶豆食新﹐鶯舌有簧﹐蛇出於穴﹐始電﹐雷乃發聲﹐枇杷熟﹝與中國無異﹐形略長如棗。元旦食新﹐爲百果先﹞。

二月﹐木筆書空﹐海棠紅﹐棠棣華﹐春菊有芳﹝百合﹑麗春花﹐俱於此月開﹞﹐月橘子紅﹝月橘﹐一名十里香﹐花六月開﹔子紅﹐累累﹐至此月滿樹﹞﹐萍始生﹐田豆收﹐蟋蟀鳴﹐蟄龍出於海。

三月﹐粟蘭香﹐石竹花﹝玫瑰﹑薔薇﹑藤蘿﹑罌粟﹐俱於此月開﹞﹐紫蘇生﹐諸豆畢種﹐王瓜登於市﹐麥乃秋﹐虹始見。

四月﹐梯沽紅﹝樹髙十餘丈﹐花如木筆﹐攢生。橊﹑葵﹑萱花﹑金錢花﹑杜若﹑鳳仙﹐皆於此月開﹞﹐鐵錢花開﹐甘露見於蕉﹝芭蕉﹐此月始結實﹐名甘露﹞﹐山丹吐焰﹐蔗田熟﹝楊梅﹐亦於此月熟﹞﹐靑瓜出﹐竹筍抽林﹐螳螂生﹝蜻蜓﹐亦生此月﹞﹐蜩鳴﹐鴉養羞﹐蚯蚓出﹐螻蟈鳴﹐烏鳳來﹝小鳥名。又有鳥名古哈魯﹐亦於此月來﹞。

五月﹐刺牡丹開﹐右納花﹝花與秋葵無異﹐木本﹐髙三﹑四丈﹞﹐月橘花﹝色白如雪﹐香聞十里﹞﹐夏菊開﹝茉莉﹑梔子﹑木蘭﹐俱於此月開﹞﹐蓮有華﹐莧菜秀﹐桃有實﹝橊亦於此月實﹞﹐蕻菜生﹐豇豆出﹐艸不腐爲螢﹐颶母時怒。

六月﹐佛桑燒空﹝三月開至冬﹐此月尢盛﹞﹐掛蘭香﹝蕙﹐亦於此月花﹞﹐桔梗花﹐決明開﹐禾畢登於場﹐綠豆收﹐鹿入水爲魚﹝沙魚躍岸化爲鹿﹔鹿畏熱﹐以舌咂水﹐亦化爲沙魚﹞。

七月﹐木蘭再芳﹝海棠﹑玉簪﹐俱於此月開﹞﹐棉花收﹐龍眼圓﹐玄鳥來﹝燕﹐至此月始來﹞﹐寒蟬鳴﹐刀豆出﹝絲瓜﹐亦於此月出﹞﹐野菊秀﹝如中國靑蘘﹐生滿田中﹞﹐毛魚陣於水﹝此月朔前後五日﹑八月朔前後五日﹐毛魚排隊成陣﹔他月不然﹞。

八月﹐木芙蓉華﹝桂﹐亦於此月花﹞﹐容蕊至﹝鳥名。又有鳥名恨煞﹐亦於此月來﹞﹐赤小豆收。

九月﹐梅始華﹐戊土實﹝果名古把梯斯﹐形如靑果而扁。閩中亦有之﹐名戊土﹞﹐柿紫﹐霜乃降﹐海鷹來﹝國中無鷹﹔此月東北風起﹐自日本飄來﹞﹐大豆收﹐麥種下﹐雷始收聲﹝或至冬不收聲﹐時有之﹞﹐田野畢墾﹐麻石求子來﹝鳥名﹐綠翅白眉﹞﹐蛇爲暴﹝此月蛇出傷人﹐立斃﹞。

十月﹐綠秧出於水﹐橘實﹐田豆下種﹐鐵樹有花﹐蛇乃蟄﹐虹藏不見﹐松露入土化爲菌﹝松下土中﹐此月有土菌形如芋﹔松露滴入土中﹐所化色白。出牛糞中者﹐灰色﹔不可食﹞﹐紙鳶升。石求讀來﹝鳥名。又有鳥名莫讀史與伊石求子﹐皆於此月來﹞。

十一月﹐水仙開﹐寒菊花﹐枸杞紅﹐蚯蚓鳴﹐美人蕉紅﹐野有黃華﹝如中國蒲公英﹐開徧山罅中﹞﹐大雨時行。

十二月﹐佛手指空﹐綠鳩至﹐蟄虫不俯﹐蚊不收聲﹐無冰。

物產

中山气候多暖少寒﹐無冰﹐霜雪希降﹐艸木常靑。土產所有同中國者﹐只標其名。異產則詳其形狀﹐花卉並記其開時如後﹕

榖則六榖咸備﹐米六種﹑麥三種﹐菽有綠豆﹑赤豆﹑黑豆﹑白豆﹑大豆﹑小豆。大豆﹐卽中國黃豆﹐毛莢﹔七﹑八月生田中。所見比中國產者特小﹐僅如細黑豆。異產有番薯﹐在處皆有之﹐犁種沙土中﹐蔓生蔽野﹔人以爲糧﹐功並粒食。家種芭蕉數十本﹐縷絲熾爲蕉布﹔男女冬﹑夏皆衣之﹐利匹蠶桑。明冊使蕭崇業﹑夏子陽「舊錄」云﹕『土不植棉﹐地不宜茶』﹔今亦間有之﹐但不甚繁植云。

蔬有白菜﹑芥菜﹑菠菜﹑蘿卜﹑香菜﹑絲瓜﹑冬瓜﹑茄子﹑刀豆﹑蠶豆﹑芋﹑蔥﹑蒜﹑韭﹑姜﹑胡椒﹑薤﹑芹﹑薺﹑蕨﹑瓠﹑萲﹑荽﹑茴菜﹑茼蒿﹑香菇﹑紫菜﹑菘﹑木耳﹑石花菜。異產有海帶菜﹑女蒡﹑辣蕎﹑茯苓菜﹑罋菜。又有松露﹐土音稱爲蓄蘿﹔九﹑十月中﹐生大松樹下土中。實圓﹐白色菌類﹔味鮮美。產具志頭者﹐尢良。灰色者﹐生牛糞中﹐不可食﹝海菜有海帶﹐一名昆布﹔又有紅菜﹐類石花菜而少扁﹐出海灘中。又有雞腳菜﹑麒麟菜﹞。

木有松﹑柏﹑檜﹑杉﹑榕﹑樟﹑梔﹑柳﹑槐﹑棕櫚﹑黃楊﹔梧桐甚少。異產有■﹝木堅﹞木等。

■﹝木堅﹞木﹐一名羅漢杉﹐葉短厚﹐三稜﹔與中國羅漢松同。木理堅膩﹐國中造屋﹐梁柱皆用之。諸島皆有﹐出奇界者尢良。

福木﹐葉如冬靑﹐特大﹐對節生﹐長二寸許﹐如腰子形﹐厚而光澤﹔一名常盤木。樹直上﹐長丈餘﹐四時不凋﹑葉可染綠色。開小黃花﹐結實如橘﹐可食。又有一木﹐土名呀喇菩﹔葉皆似福木﹐亦對節生。白花似梅﹐十一﹑二月實﹕俱號君子樹﹝葉紋對縷如織﹐中邊映日通明﹐作金黃色。舊傳「斗鏤樹葉如橘」﹐當卽此也﹞。

鐵樹﹐卽鳳尾蕉﹐一名海棕櫚﹔身蕉葉﹐葉勁挺對出﹐■﹝衤離﹞褷如鳳尾。映日﹐中心一綫虛明無影﹔四時不凋﹐處處植之。

烏木﹐葉如桂﹐直上。外與常木不異﹐中心木質黑色﹐然亦有白理者。又有紅木。

油樹﹐葉似橘。實如橘大﹐不可食﹔用以搾油。又有福滿木﹐樹髙數尺﹐葉似木槿差小﹐花如橘﹔子累累紅色﹐可食。又有樹﹐葉似冬靑﹐髙丈餘﹔花如棗﹐子累累生﹐如中國女貞子﹐甘酸可食﹐亦可染物作靑蓮色﹕名山米﹑又名野麻姑——當卽靑精也。

古巴梯斯﹐樹髙二﹑三丈餘﹐葉大如柿葉﹔花五椏﹐八﹑九月實﹐如靑果而少扁﹐味香甘。閩中有之﹐名戊土。

右納﹐樹髙三﹑四丈餘﹐葉似白桐﹔夏季開花﹐如中國秋葵﹐黃瓣檀心。

地分木﹐髙五﹑六丈﹐葉如榖﹔樹小﹐白花叢生﹐冬月開﹐有毒﹐可藥魚。

月橘﹐樹髙丈餘﹐細葉如棗。五﹑六月開小白花﹐甚芬烈﹔名十里香。結實﹐如天竺子稍大﹔二月中﹐紅累累滿樹。

梯姑﹐樹髙七﹑八丈﹐大者合數圍﹔葉大如柿﹐每葉抽作「品」字形﹐對節生。四月初花﹐朱紅色﹐長尺二﹑三寸﹔每幹直抽﹐攢花數十朵﹐花葉如紫木筆吐焰。髙麗種﹐出太平山。

悉達慈姑﹐樹髙丈許﹐葉類桃。子如葡萄﹐穗累累﹐深藍色﹐名慈姑奶﹔不可食。

花有梅﹑桃﹑杏﹑桂﹑木蘭﹑木蓮﹑水芙蓉﹑紅櫻﹑雪球﹑山茶﹑安石橊﹑杜鵑﹝杜鵑﹐十月開花﹐至三月止﹔花絕大﹐四倍於中國所產者﹞﹑佛桑﹝千葉者﹐有大紅及淺紅二色﹔單葉者﹐惟大紅一種。中心蕊髙出花瓣外一寸許﹐如燭承盤狀﹔故一名照殿紅。四時皆花﹐六月爲盛﹞﹑山丹﹝比中國特大﹐有成樹長丈餘者﹔紅花四出﹐數十朵攢生如火。有千葉者﹐重臺甚艷。「五雅統」注云﹕『山丹﹑扶桑﹐同出日本﹐始入中國』﹞﹑蘭﹝四時皆開﹞﹑菊﹑茉莉﹑海棠﹑長春﹑水仙﹝十月花﹞﹑剪秋羅﹑月季﹑薔薇﹑千日紅﹑銀臺金盞﹝卽水仙﹞﹑杜若﹑菖蒲﹑百合﹑葵﹑雞冠﹑萱﹑石竹﹑仙人掌﹑雁來紅藤。異產有名護蘭等。

名護蘭﹐葉短而厚﹐與桂葉同﹐大僅如指。三﹑四月開花﹐與蘭無異﹔一箭八﹑九朵攢開﹐香淸越勝蘭。出名護嶽巖石間﹐不假水土﹔或寄樹椏上﹐或以棕皮裹懸之。又有風蘭﹐葉比蘭較長﹐香如山柰﹑茴香。蔑竹爲盆﹐懸掛風前﹐極易蕃衍。俗皆尙蘭﹐號爲孔子花。

粟蘭﹐一名芷蘭﹔葉如鳳尾﹐花如珍珠蘭。又有松蘭﹑竹蘭﹑棒蘭﹝狀如珊瑚樹﹐綠色﹔無葉﹐花從椏間出﹐似蘭較小﹞。

野牡丹﹐土名■﹝艸什﹞花﹐葉與牡丹無異。二﹑三月﹐花開作叢﹐累累如鈴鐸﹔素瓣紫暈﹐檀心如碗大﹐極芳烈。其葉嚼之﹐以爲口香﹔種出太平山。又有野海棠﹑仙人竿﹑帚桃﹑野蘭﹝卽中國靑蘘﹞。

文萱花﹐一名歡冬花﹔花如萱花﹐特小。葉有靑白相間紋。

山蘇花﹐一名猿莚花﹔無花﹑無干﹐出土長不及尺。葉如蕉而小﹐堅厚有紋。

雷山花﹐土名吉茄﹔葉如鐵梗海棠﹐花如牽牛花差小﹐鴉翠色。四﹑五月開﹐至十一月﹐結子如豆﹔苞如橊房﹐藏子數十粒﹐可種。

吉姑羅﹐一名火鳳﹔人家墻上多植之以辟火。幹似霸王鞭艸﹐葉似愼火艸﹔花似黃菊。亦有紅者﹐名福祿木。

果有藕﹑蔗﹑西瓜﹑靑瓜﹑木瓜﹑橘﹝數品﹞﹑香橙﹑金柑﹑佛手﹑荔枝﹑龍眼﹑葡萄﹑櫻桃﹑楊梅﹑覆盆子﹝形如楊梅﹞﹑栗﹑柿﹑核桃﹑枇杷﹑梅﹝小如龍眼﹞。異產有蕉實等。

蕉實﹐芭蕉所結實﹐名甘露。花紫紅色﹐大如瓢﹐日開一瓣。結實如手﹐五﹑六指並垂﹔采久之﹐膚理似藕之最嫩者﹐可成熟之﹐如薯而甘。

阿呾呢﹐葉長﹐旁有刺﹔久成林連蔓﹐堅利可爲藩墻。葉可造席﹐根可造索。開花者爲男木﹐花白若蓮瓣合尖﹐左右迸疊十餘朵﹐直上五椏﹔蕊露如杖﹐長數寸﹕芳烈如橘花。女木無花﹐結實大如瓜﹐膚紋起釘皆六稜﹐可食。云卽波羅蜜別種﹔粵東亦有之﹐名鳳梨。

櫧子﹐一名芝﹔子如橡栗而小。山中處處有之﹐一名椎子。

竹有苦竹﹑貓竹﹑虎斑竹﹑鳳竹﹑竿竹﹑帚竹﹑烏竹﹑大竿竹﹑矢竹﹑竻竹。異產有觀音竹。

觀音竹﹐著地叢生﹐葉長尺許﹐寬三﹑四寸﹔紫色。

獸有牛﹑馬﹑羊﹑豕﹑犬﹑貓﹑鹿﹑猿﹑山豬﹔無虎﹑兔﹑獐﹝「明一統志」言其土產有熊﹑羆﹑豺﹑狼﹔今考皆無之﹞。

畜有雞﹑鴨﹑鵝。異畜有太和雞﹐比常雞特小﹐短足﹑長尾﹔種出七島。

禽有雀﹑烏﹑鴿﹑鷺﹑鷗﹑鳧﹑鴨﹑班鳩﹑綠鳩﹝十二月來﹞﹑野鳩﹑鶉﹑鴗﹝俗呼神鳥﹞﹑田鳥﹑雉﹑鶺鴒﹑杜鵑﹑鴛鴦﹑燕﹝七月來﹐不巢人屋﹞﹑鷹﹝九月中東北風﹐從外島飄來﹞﹑雁﹝偶有之﹐不恆至﹞﹑鶴﹝或一有﹔亦希見之﹞。異鳥有古哈魯等。

古哈魯﹐金黃毛羽﹐長觜短尾﹔四月鳴。

麻石﹐翅羽綠色﹐白眉﹔九月來。又﹐伊石求子﹐似麻石。

烏鳳﹐一名王母鳥﹔四月來。

恨煞﹐毛羽似鷹而差小﹔八月來。

容蕊﹐翅灰褐色﹐黑頭﹔八月來。

石求讀﹐毛羽似雀﹔十月來﹐春乃鳴。

莫讀史﹐綠毛﹔十月來。

虫有鼠﹑蝙蝠﹑蠍虎﹝能作聲如雀﹔冬﹑夏皆然﹞﹑蜥蜴﹝生水池中﹔紅腹﹐背有金光。又有四腳小靑蛇﹐常見之。國中蛇最毒﹐九月中﹐每出傷人﹔人立斃﹝前「使錄」云﹕『其蛇不傷人』﹔未然﹞﹑蚊﹑蠅﹝皆冬生﹞﹑蟻﹝與中國同﹐但腹亮如晶﹔斃之﹐有點水﹞。

鱗族有鮫﹑鯉﹑鮒﹑鰻﹑鰍﹑蝦﹑金魚﹑銀縷魚。異產有毛魚﹑鍼魚﹑燕魚等。其綠色﹑紅色﹑綠鱗﹑紅章五彩相間﹐或圓﹑或長者﹐不可勝數﹔土人就其色﹑其形呼之﹐皆無名。海魚生切片﹐夜中黑處視之﹐皆明透﹐有綠火光色﹐如熱河夜光木。

毛魚﹐細小﹐外視似腐﹐咀嚼有味﹔閩人皆重之爲珍品。七月朔前後五日﹑八月朔前後五日﹐於海中排陣出﹔他月則否。

鍼魚﹐頭戴鍼形﹐亦名鱵。

靴魚﹐頭長如靴。

燕魚﹐如燕﹐有翼能飛﹔古名鰩﹐俗呼飛魚。

介族有龜﹑黿﹑鰲。異者有玳瑁等。

玳瑁﹐甲如龜﹑鰲﹐首尾形少尖﹐頭帶淡紅色。

海馬﹐馬首﹑魚身﹐無鱗﹐肉如豕﹔頗難得。得者﹐先以進王。

石鮔﹐首圓﹐下生八手﹐無腳﹔土人皆以入饌。

蟳﹐肉最佳味﹔如蟹而大﹐性溫。

蟹﹐大小種族各異。有小蟹﹐五色兩螯﹐左大右小﹔小以取食﹐大以外禦。惟大螯朱紅色﹐名曰照火。小蟹居螺殼中﹐名寄生。

海膽﹐背生刺如蝟﹐蠕蠕能運徐行﹔味如蝦﹑蟳。

螺族尢異﹐五色璀璨﹐形狀詭出。硨螯﹐大如盤﹐國人以爲盎﹐爲戶樞﹑爲釜皆是。異者有壁虎魚等。

壁虎魚﹐螺殼上生五﹑六爪﹐形如壁虎﹔名壁虎魚。

桅螺﹐殼尖出如桅﹐生刺滿之﹔名桅魚。

貝有數種﹐一種外白色﹐內朱紺色﹔一種玳瑁斑﹐內紫白色。

龍頭蝦﹐名鰝﹔大者一﹑二尺﹐形絕似龍﹐時以供饌。蛤﹑蚶之族﹐不可勝紀。

佳蘇魚﹐削黑饅魚肉﹐幹之爲臘﹐長五﹑六寸﹐梭形﹔出久髙者良。食法﹐以溫水洗一過﹐包芭蕉葉中入火略煨﹔再洗淨﹐以利刃切之。三﹑四切皆勿令斷﹐第五﹑六﹑七始斷。每一片形如蘭花﹐漬以淸醬﹐更可口。

海松

海松﹐生海水中﹔大者二﹑三尺﹐根蟠海底石上﹐久之與石爲一矣。國人亦名曰礒松﹐似言松本木類﹐附生石上﹐如義甲﹑義髻之義﹔此字甚切。按字書﹐礒﹐石貌﹔別是一意。其枝葉纖細﹐與側柏無少異﹔鮮焰如火﹐疑以柏枝。葉成朱色﹐有鮏气﹐不可近玩。其根木色﹐輪囷屈曲如老樹﹔根以刀刻之﹐拒不可入﹐儼然石也。生馬齒山者較他處尢良﹐紅色不卽褪落。又有一種﹐無枝葉﹐拳石殷紅﹔上作蜂窠細眼﹐攢蹙徧滿﹐如雞冠花頭﹕皆生海底。惟馬齒山漁人能泅水深沒取之﹔中山漁戶能入水者﹐亦不能及也。

石芝

石芝﹐生沿海海底石罅中。天使館西北海上有小石﹐山名石筍崖﹐土人亦稱爲波上﹔此崖之下﹐石芝所聚。前使「舊錄」云﹕『有根﹑有葉﹐大者如盆﹑小者如盎﹔其他如菌﹑如菊﹑如荷葉者﹐不可勝數。靈壁﹑羊肚﹐俱不足道。亦惟馬齒山人能深沒取之。鹽水久漬而成鮏气﹐尢不可近﹔出水久之﹐鮏气漸退。然脆折亦難致遠﹐故不貴重云』。

凡石大小﹐皆極嵌空﹔大者如樓﹑如屋﹐玲瓏明透﹐古藤縈結蔥鬱。卽拳石﹐亦有奇致。山崖海邊﹐徧地多有。但質甚松利﹐易脆折。惟磨刀石甚堅而膩﹐以爲礪﹐勝中國者﹔故世以充貢。

字母

﹝圖表﹐故省略﹐詳細內容請參見版面文件。﹞

﹝圖表﹐故省略﹐詳細內容請參見版面文件。﹞

琉球字母四十有七﹐名「伊魯花」﹐自舜天爲王時始制。或云﹕卽日本字母﹔或云﹕中國人就省筆易曉者教之爲切音色記﹐本非字也。古今字繁而音簡﹐今中國切音字母舊有三十六﹐後漸簡爲二十八﹔自喉﹑齶﹑齒﹑唇張翕輕重﹑疾徐淸濁之間﹐隨舉一韻﹐皆有二十八母﹕天下古今有字﹑無字之音﹐包括盡矣。今實略彷此意﹐有一字可作二﹑三字讀者﹐有二﹑三字可作一字讀者﹔或借以反切﹐或取以連書。如「春色」二字﹐琉人呼「春」爲「花魯」二音﹐則合書「﹖﹖」二字卽爲「春」字也﹔「色」爲「伊魯」二音﹐則合書「﹖﹖」二字﹐卽爲「色」字也。若有音無字﹐則合書二字反切行之。如村名「泊」與泊舟之「泊」並讀作「土馬伊」﹐則一字三音矣﹔村名喜屋武讀作「腔」字﹐則又三字一音矣。國語多類此。國人語言﹐亦多以五﹑六字讀作一﹑二字者甚多。得中國書﹐多用鉤﹑挑旁記﹐逐句倒讀﹔實字居上﹐虛字倒下逆讀。語言亦然。本國文移中﹐亦參用中國一﹑二字﹐上下皆國字也。四十七字之末﹐有一字作二點﹐音媽﹔此另是一字﹐以聯屬諸音爲記者﹕共四十八字云。

元陶宗儀云﹕『琉球國職貢中華所上表﹐用木爲簡﹐髙八寸許﹑厚三分﹑闊五分﹐飾以髹﹑扣以錫﹑貫以革﹔而橫行刻字於其上﹐其字體科斗書』。又云﹕『日本國中自有國字﹐字母四十有七﹔能通識之﹐便可解其音義。其聯輳成字處﹐仿佛蒙古字法。以彼中字體寫中國詩文𨿽不可讀﹐而筆勢縱橫﹑龍蛇飛動﹐儼有顚﹑素之遺』。今琉球國表疏文﹐皆用中國書﹔陶所云「橫行刻字﹑科斗書」﹐或其未通中國以前字體如此﹐今不可考。但今琉球國字母亦四十有七﹐其以國書寫中國詩文﹐筆勢果與顚﹑素無異。蓋其國僧皆遊學日本﹐歸教其本國子弟習書。「汪錄」所云「皆艸書﹐無隸字」﹐今見果然。其爲日本國書無疑也。

琉球語

臣按前明嘉靖中﹐冊使陳侃記云稱有夷語﹑夷字附錄卷末﹐所傳鈔本闕而未見。萬曆中﹐冊使夏子陽給諫「使錄」刻有琉語﹔本朝張學禮冊使亦略載「雜記」中。今就其本少加訂正﹐對音參差輕重﹑淸濁之間﹐終不能無訛也。

天文

天﹐町。日﹐飛。月﹐子急。星﹐夫矢。風﹐喀買子。雨﹐阿梅。雷﹐喀嗯渺一。云﹐枯木。雪﹐又急。電﹐賀的。霜﹐什嘸。下雨﹐阿梅福的。下雪﹐又急福的。霧﹐气力。露﹐禿有。霞﹐噶喀泥。雹﹐科立。明日﹐阿著。起風﹐喀買福的沽。天陰﹐町奴姑木的。天晴﹐町奴法力的。後日﹐阿煞的。大後日﹐郁加。

地理

地﹐池。土﹐足池。江﹐密乃度。河﹐喀哇。海﹐烏米。山﹐呀麻﹝間字﹐亦讀同麻音﹞。水﹐閔子。冰﹐榖亦裏。路﹐密之。岸﹐倭喀。石﹐一是。井﹐依喀喇。泥﹐巴羅。沙﹐是挪。灰﹐活各力。磚﹐呀及一什。瓦﹐喀哇喇。遠﹐士煞迷。近﹐土古尼迷。長﹐拿夾煞。短﹐陰夾煞。前﹐媽也。後﹐嘸什的。左﹐分搭裏。右﹐名急裏。上﹐威。下﹐昔著。東﹐窟之。西﹐尼失。南﹐灰。北﹐屋金尼失。府﹐間切。村﹐毋喇。

時令

春﹐哈羅。夏﹐約之。秋﹐阿紀。冬﹐灰唷。冷﹐晦煞。熱﹐阿子煞。寒﹐辟角羅煞。暑﹐奴羅煞。陰﹐姑木的。陽﹐法力的。晝﹐皮羅。夜﹐唷羅。朝﹐阿噶子吉。晚﹐有煞嘸的。時﹐吐吉。气﹐亦吉。年﹐多式。節﹐些榖尼卽。正月﹐夏括子。二月﹐膩括子。三月﹐三括子。四月﹐式括子。五月﹐吾括子。六月﹐六姑括子。七月﹐失之括子。八月﹐瞎之括子。九月﹐空括子。十月﹐躅括子。十一月﹐躅一之括子。十二月﹐躅膩括子。初一﹐之搭之。初二﹐福子介。初三﹐之搭之密介。初四﹐之搭之唷介。初五﹐之搭之一子介。初六﹐之搭之美介。初七﹐之搭之挪介。初八﹐之搭之鴉介。初九﹐之搭之哭古魯。初十﹐之搭之土介。十一﹐之一子泥子。十二﹐之泥泥子。十三﹐之三泥子。十四﹐之唷泥子。十五﹐坐古泥子。十六﹐坐六古泥子。十七﹐坐十七泥子。十八﹐坐瞎之泥子。十九﹐坐苦苦泥子。二十﹐瞎子介。二十一﹐瞎子介疽。二十二﹐瞎子介泥泥子。二十三﹐膩䢐三泥子。二十四﹐膩䢐唷介。二十五﹐膩䢐姑泥子。二十六﹐膩䢐六姑泥子。二十七﹐膩䢐失之泥子。二十八﹐膩䢐瞎之泥子。二十九﹐膩䢐苦苦泥子。三十﹐三䢐泥子。

花木

茶﹐札。花﹐豁那。葉﹐豁。枝﹐又打。樹﹐那吉。果﹐吾乜。松﹐貿子。柏﹐貿子那吉。竹﹐托幾。筍﹐打吉。棗﹐那多乜。木﹐雞。艸﹐榖煞。梅花﹐嗯梅。蓮花﹐臨。龍眼﹐客梗。木頭﹐梅嗯梅拿乃。杉木﹐思雞。楡木﹐搯雞。烏木﹐哭羅雞。桃﹐莫莫拿乃。杏﹐色莫莫。柳﹐現其。芭蕉﹐巴拉。石橊花﹐石古魯。藕﹐菱公。扶桑花﹐菩薩豁那。榕﹐茄子埋大。梧桐﹐榖多。桂﹐雞花。雞冠﹐雞朵。茉莉﹐木一乖。鳳尾蕉﹐靴底子。荔枝﹐利市。甘蔗﹐翕吉。胡椒﹐窟受。蘇木﹐司哇。

鳥獸

龍﹐達都。虎﹐土拉。鹿﹐呵嗯失失。馬﹐嘸馬。獅﹐施失。牛﹐兀失。兔﹐兀煞吉。熊﹐榖馬。象﹐喳。雞﹐推。鵝﹐鳥孤欲土。豬﹐呀媽失失﹐狗﹐因。皮﹐喀哇。鼠﹐聶。鶯﹐打答噶。羊﹐皮著。蛇﹐密密。猴﹐煞陸。龜﹐喀乜。雀﹐由門多里。鳳凰﹐呼窩。麒麟﹐其鄰。孔雀﹐枯雀姑。獬豸﹐瞎宅。仙鶴﹐司祿。象牙﹐喳冷其。玳瑁﹐喀也那各。牛角﹐元失左奴。喜鵲﹐孔加喳司。鶴頂﹐拖立奴榖之。

宮室

宮﹐迷耶。屋﹐耶。門﹐濁。戶﹐那獨可之。窗﹐馬都。墻﹐搯幾。垣﹐仝止。亭﹐堤。園﹐膩滑。階﹐乞齋挖書﹐又喀嗯條書。瓦房﹐喀喇亦棄牙。

器用

弓﹐憂米。箭﹐一牙。擔桶﹐嗯格。木杓﹐你波。腳踏棉﹐波著子。棹﹐琫。浴桶﹐克搭裏。椅子﹐倭裏那。風鑪﹐魯。牙刷﹐番嗯腳雞母魯。畚箕﹐失忒。戥子﹐法介依。天平﹐廳馬答白。刀﹐和著。刀鞘﹐絲古禮耶。轎子﹐夾介子。木套﹐阿書著。傘﹐夾煞。竹爿﹐兀執。牀﹐閒札古。燈﹐禿羅。面桶﹐他古又他裏。鍋﹐那脾。鍋蓋﹐福大。瓦礶﹐之嗯。瓢﹐彌嗯。掃帚﹐火气。船﹐胡你。算盤﹐山姆盤。油盞﹐𨿽之旣。木梳﹐沙八已。甕﹐客浼。索﹑爭拿。斧頭﹐霞爽。湯盆﹐他阿喇。竹龍﹐古衣八古。筋﹐賣生﹐又皮爬失。鎭﹐柴心﹐又沙四內古。煙筒﹐啟力。荷包﹐荷作。茶鐘﹐茶碗。飯碗﹐麥介衣。銅礶﹐約慣。爉簽﹐式執直。圍棋﹐古。香鑪﹐科鑪。箱子﹐科阿里阿哥。面盆﹐汗你及裏。盤﹐他喇古。匣﹐哥八。水注﹐閔子磁之。鏡子﹐喀敢泥。酒壺﹐虧奴。燭簽﹐亂思古苔。短簪﹐喀你煞失。長簪﹐彌誇。酒盃﹐失六加泥。象棋﹐衝棋。盔﹐噶塢吐。甲﹐幼羅衣。弦﹐子奴。槍﹐牙立。盆﹐大■﹝艸﹝束刂﹞。瓶﹐匹胡平。船﹐莆泥。桅﹐花時。舵﹐看失。櫓﹐羅。篷﹐賀。帶﹐文筆。書﹐什麼子。畫﹐夷夷喀之。字﹐阿三那。筆﹐夫的。墨﹐細米。紙﹐瞎皮。硯﹐思子裏。扇子﹐丫吉。屏風﹐飄布。花瓶﹐拋拿。香盒﹐福法名。倭扇﹐枉其。玉帶﹐衣石乞各必。金杯﹐孔加泥麻佳裏。

人物

皇帝﹐倭的每。國王﹐哭泥華。王妃﹐倭男禮喇。王子﹐倭奴郁勃人誇。朝廷﹐倭每奴。大夫﹐大福。長史﹐丈史。使者﹐使臣。通事﹐通資。正使﹐申司。副使﹐付司。大老爺﹐阿幾噶那什。老爺﹐安主。大臣﹐沈噶。女婿﹐母姑。祖﹐五虎之。孫子﹐姆馬噶。父﹐會幾噶烏耶。子﹐括。女兒﹐會南姑括。大﹐五晦煞。小﹐枯煞。弟婦﹐唷美。妻﹐拖廚。夫﹐戶多。弟﹐屋多。兄﹐洗之。朋友﹐獨需。你﹐呀。我﹐穵嗯。妓﹐俗裏。母﹐會南姑烏耶。男﹐會幾噶。女﹐會南姑。丫頭﹐土母。僕﹐濃煞。親戚﹐餵街。公子﹐三波提。客人﹐客姑。主人﹐提就。唐人﹐叨濃周。姊﹐洗之烏乃。妹﹐屋多烏乃。貧﹐平素奴周。富﹐餵旣奴周。和尙﹐巴子。醫生﹐一著。伯﹐洗之渾局。叔﹐屋多渾局。姑娘﹐餵媽。爹﹐靴羅買。娘﹐阿姆買。阿侄。威。小孩子﹐歪拉培。丈人﹐色多。師父﹐失農褒。琉球人﹐倭急拿必周。日本人﹐亞馬吐必周。朝貢使臣﹐噶得那使者。琉球國王﹐倭急拿敖那。

人事

作揖﹐禮及。洗浴﹐阿美的。上人洗面﹐烏木的阿采。下人洗面﹐思答阿來來。拳頭打﹐蹄子烘。打﹐烏兄。脫衣﹐輕化子榮。殺﹐枯必起。大醉﹐威帝。睡﹐殷帝。上人喫﹐三衣米小利。疼﹐呀的。痛﹐阿格著。洗東西﹐阿約的。采花﹐擡奴吉之。行路﹐阿之。等待﹐未之。病﹐牙的。生﹐一吉之。死﹐失直。傷風﹐哈那失幾。興﹐屋起堅。走﹐迫姑一甚。行﹐亞立其。好﹐優答煞。不好﹐穵煞。買﹐科的。賣﹐屋的。打更﹐柯北音。言語﹐麼奴喀答裏。上緊走﹐排姑亦急。上禦路﹐惡牙密卽約裏。夢﹐一梅。瘦﹐握的。肥﹐滑的。再叩頭﹐麻達喀籃子其。入朝﹐大立葉密達。鞠躬﹐曲屍麻平的。底頭﹐喀蘭自之。立住﹐答止歪立。叩頭﹐嗑籃自之。謝恩﹐溫卜姑裏。朝貢﹐密加你吸之。平身﹐度漫思吾。慶賀﹐密由烏牙。表章﹐彪烏。賞賜﹐吾加一每奴。起來﹐揭之。進貢﹐喀得那。進表﹐漂那阿傑的。報名﹐包名。辭朝﹐畏之謾歸。回去﹐閟都裏一其。早起﹐速都密的。下程﹐司眉曰屍。筵宴﹐丸半失。敕書﹐倭眉腳都司墨。曉得﹐識達哇。不曉得﹐失籃。聖旨﹐由奴奴失。禦前謝恩﹐惡牙密溫卜姑裏。且慢走﹐慢的。拿來﹐一得姑。放下﹐由六屍。給賞﹐烏鵲沒榖古裏。方物﹐木那哇。多少﹐亦加煞。請來﹐子失之。

身體

發﹐哈那子﹐又喀拉齊。頭﹐他喇子。眉﹐賣由。眼﹐美。耳﹐你米。鼻﹐豁納。舌﹐失著。口﹐闊生。齒﹐誇。須﹐非幾。手﹐蹄。腳﹐爍。身﹐搯韃。心﹐气麼。頭頸﹐科必。胸﹐嗯尼。奶﹐齊。牙﹐諾其。額﹐失腳衣。臍﹐哭素。指頭﹐威彼。臂﹐非之。腿﹐膜膜。

衣服

衣裳﹐衾。帽﹐搯煞。衣服﹐密子滿吉﹐又豈奴。褲子﹐哈加馬。帶﹐烏必。手巾﹐梯煞幾﹐又皮沙之。被﹐烏獨。帳子﹐喀著。氈單﹐木心。枕﹐媽括。褥子﹐福冬。襪﹐搭弼。衫子﹐哈加。笠﹐由沙。纓﹐毛疽。靴﹐呵牙。鞋﹐煞巴。汗衫﹐阿米琴。冬短衣﹐木綿景。夏短衣﹐百索景。紬﹐亦周。緞﹐動子。紗﹐撒。羅﹐羅。絹﹐活見。布﹐奴奴。綿衣﹐奴奴木綿。紗帽﹐紗帽。网巾﹐网巾。圓領﹐員領。裙﹐喀甲眉

飲食

飯﹐嗯班。酒﹐煞幾。煙﹐塔八孤。油﹐阿嗯打。醬﹐彌沙。醬油﹐沙由。米﹐可木。鹽﹐麻蝦。豆腐﹐托福。茶﹐札。肉﹐失失。菜﹐綏。索面﹐錯閔。菜瓜﹐餵。蒜﹐非徒。西瓜﹐烏貽。冬瓜﹐失布衣。生薑﹐那沒燒介。黑豆﹐枯羅馬馬。蕉實﹐巴煞那。番薯﹐番子母。豆牙菜﹐馬米那。餅﹐木之。芋羹﹐坤軋姑。果﹐刻納裏。粉﹐由諾姑。魚﹐一由。蝦﹐一必。蛤蜊﹐克培。螺甸﹐阿古噶。蟹﹐夾煞眉。硨渠﹐阿札噶。海獅﹐子菩拉。

珍寶

金﹐枯軋膩。銀﹐喀膩。錢﹐一層。銅﹐阿里喀膩。鐵﹐窟碌喀膩。錫﹐右碌喀膩。鈔﹐支膩。玉﹐依石。珠﹐撻馬。石﹐一石。瑪瑙﹐吾馬那達馬。珊瑚﹐牙馬那達馬。水晶﹐血子達馬。玉石﹐撻馬一石。琥珀﹐它喇。犀角﹐吾失祖奴。硫黃﹐油哇。

數目

一﹐抵子。二﹐打子。三﹐乜子。四﹐夭子。五﹐一子子。六﹐姆子。七﹐納納子。八﹐呀子。九﹐科過碌子。十﹐拖子。十一﹐拖抵子。二十﹐膩䢐。三十﹐摻䢐。四十﹐細䢐。五十﹐古䢐。六十﹐六古䢐。七十﹐錫汁䢐。八十﹐河汁䢐。九十﹐若䢐。一百﹐夏古。千﹐先。一千﹐一貫。萬﹐漫。兩﹐聊茶切。錢﹐層。分﹐風。一半﹐納加那。一樣﹐一奴摩奴。輕﹐喀羅煞﹐重﹐嗯卜煞。多﹐屋火煞。少﹐一革拉煞﹐又速都。長﹐那夾煞。短﹐陰夾煞。闊﹐非羅煞。狹﹐一伯煞。中﹐屋之。上﹐威。下﹐昔著。滿﹐抵子密之。淺﹐阿煞之。裏﹐利。一錢﹐一止買每。二錢﹐尼買每。三錢﹐山買每。四錢﹐申買每。五錢﹐吾買每。六錢﹐六姑買每。七錢﹐式之買每。八錢﹐法之買每。九錢﹐枯買每。一兩﹐執買每。十兩﹐撒姑每。一百兩﹐撒牙姑。一萬个﹐麻孰吐失。千歲﹐森那。萬萬歲﹐麻由吐失。

通用

甜的﹐阿媽煞。酸的﹐關爽煞。辣的﹐喀喇煞。咸的﹐什布喀煞。淡的﹐阿法煞。黃﹐綺羅。紅﹐阿夾煞。靑﹐啞煞。白﹐稀羅煞。念書﹐西米那那容。看﹐妙母。聽得﹐乞介楞。不聽得﹐乞介藍。有﹐阿美。無﹐你懶。臭﹐哭煞煞。求討﹐答毛裏。說話﹐麼奴喀達裏。知道﹐識之。不知道﹐失藍子。不敢﹐揚密撒。東西﹐加尼尼失。閒﹐謾圖押裏。說謊﹐由沽辣捨。實話。馬訟沽夷。不見﹐迷闌。快活﹐括其。辛苦﹐南及之。笑﹐瓦喇的。啼﹐那其。叫﹐院的。癢﹐課沙。明早起身﹐阿著速圖拖枚榻支。拋球﹐馬一。捉七子﹐一深虐古。下棋﹐古烏韃。唱歌﹐屋韃。

琉球土人居下鄕者﹐不自稱琉球國﹐自呼其地曰「屋其惹」﹔蓋其舊土名也。

●中山贈送詩文

中山王尙敬

只飲山頭一勺泉﹐靈槎攀挽易經年﹔乍瞻玉冊臨荒島﹐又送云檣入遠天。水驛還鄕旌節麗﹐臺階耀色使星連。八分墨彩畱屏幛﹐展對如親絳闕仙﹝太史八分書「孝經」一通作屏幛見贈﹞。

國相尙佑﹝佐庵﹞

君子歸兮﹐其澤維遺﹔其澤維何﹐卹我實多。

艸木無心﹐風來必偃﹔君之髙風﹐如蘭九畹。

海天萬里﹐重晤難求﹔旌麾靡駐﹐恩徳維畱。

元輔儲徳﹐指日以陞﹔海東有眾﹐永歌令名﹗

王弟尙徹

鳳凰於飛越海東﹐翽翽其羽鳴雝雝﹔八月來集佳楚峯﹐去我歸兮乘長風。乘長風兮不可止﹐天隔一方兮從玆始﹔鹿毛筆兮繭紙書﹐我情以贈遠兮聊爾爾。我邦之思君子兮﹐如海之靡底﹔繄予小子之有心兮﹐亦何能以已已﹗

淩霄亭飲別國丈毛邦秀﹝峻山﹞

屋後淩霄亭﹐巖嶢出云表﹔空巖滴松雨﹐仄磴隱叢筱。貴客健登陟﹐來遊破淸曉﹔入門不就坐﹐振衣躡縹緲。螺鐺煮廣側﹐酒瓠掛林抄﹔噀手橘初熟﹐香盤櫧新炒。殊方樂𨿽異﹐絲管亦杳眇﹔願言盡此觴﹐起舞忽忘老﹗

末吉山卽事送別法司向聖賡﹝元公﹞

離筵傾別酒﹐隊舞彩衣童﹔載榼山亭上﹐吹簫松徑中。舉杯邀落日﹐欲別起悲風﹔此後龜山勝﹐登臨孰與同﹗

辧嶽餞別法司翁自道﹝誠齋﹞

追遊辧嶽下﹐陂巘一鳴珂。勝地山當海﹐豪情酒滿螺。深情難盡譯﹐離緒且髙歌。此會人生少﹐臨歧白髮多﹗

紫金大夫程順則﹝寵文﹞

春風回暖送君旋﹐一點雲帆入遠煙。萬里簡書歸闕下﹐半江彩鷁到門前。張騫槎自天邊轉﹐蘇軾文從海外傳。莫道歸裝無長物﹐盡收景物入詩篇。

紫金大夫阮維新﹝天受﹞

病臥經年欲退耕﹐喜逢大典結朝纓﹔風儀方仰天家使﹐姓字偏知太學生。枯樹逢春榮有色﹐徵帆催客去無情。橋門石鼓摩娑徧﹐舊識煩君一致聲。

紫金大夫王可法

前朝巨牓已無存﹐椽筆重書「天澤門」﹔扶杖來觀還舊蹟﹐摩娑老眼見朝暾﹝天使館儀門上﹐前朝萬曆中冊使夏給諫子陽書「天澤門」三字﹐久失去﹔徐太史重書﹐還舊觀﹞。

紫金大夫蔡溫﹝文若﹞

頒對來漢使﹐鮫窟睹天麟﹔陟海魚龍靜﹐乘風羽蓋新。威儀將國典﹐廉節撫夷民。莫謂中山僻﹐歌聲達紫宸。

旌麾辭北闕﹐驛路到江鄕﹔麟服榮家慶﹐龍章冊國王。人門瞻上國﹐風采播殊方。豫算還朝日﹐萱庭花正芳。

紫巾官向嗣保

迎風海浪大於島﹐日送浮槎萬里旋﹔船峭九帆鵬翼展﹐天垂四面笠形圓。壯觀一任仙才賦﹐小國還憑史筆傳﹔傳信至君方有錄﹐好從貢舶惠新編。

耳目官毛弘健﹝元疆﹞

海水東流人不住﹐振玉佩﹐還朝去。鯨波一碧浮槎溯﹐自有水仙神護。倚閭日望臨江樹﹐一隻蘭船輕渡﹔王程兩載從頭數﹐已盡天邊路﹝調寄「望江東」﹞。

察侍紀官向鳳彩﹝瑞庵﹞

太史聲名重帝京﹐一行華彩滿東瀛﹔新詞獨出標天秀﹐異域爭傳學鳳鳴。

呈詩卷就正太史申口官何文聲﹝美庵﹞

詩卷𨿽存天地間﹐不曾一字落塵寰﹔三千餘年法從古﹐八十一家文盡刪。魚目驪珠恐相混﹐班香宋艷誰同攀﹗一緘投寄莫嫌遠﹐使者聲名到北山﹝文聲病退﹐久隱北山﹞。

天使幕從容陳君學琴成聲報謝那霸官毛光弼

古樂入天末﹐七弦轉南薰﹔廣陵遺調在﹐拂軫一思君。

正議大夫蔡文溥﹝天章﹞

聖朝錫節航溟海﹐萬里鮫宮紫气臨﹔五色雲霞天子詔﹐一江秋水使臣心。東藩向化忠忱篤﹐北闕頒封雨露深。共賦「皇華」勳業盛﹐九重復命沐恩霖。

特簡名流使異方﹐銜書丹鳳出仙鄕﹔風雲萬里馳星節﹐龍虎雙符壯海疆。聖代頒封唐典禮﹐鮫人被服漢冠裳﹔殊邦未拜日邊客﹐舉國先傳姓字香。

靈槎向日至扶桑﹐萬里鯨波靜不揚﹔星節已辭丹鳳闕﹐麟袍猶帶禦鑪香。看山好處畱題徧﹐醉月圓時惜夜長﹗當代人文誰第一﹐中山爭說探花郎。

種蕉使院正議大夫陳其湘﹝楚水﹞

種蕉使院偏﹐暑月弄淸快﹔朝樹夕蔭成﹐涼颷倏如灑。赫赫扶桑隅﹐化作淸涼界。

采石芝呈徐太史正議大夫蔡肇功﹝紹齋﹞

碧海靈芝秀﹐粼粼見底淸﹔采爲君子壽﹐光映使星明。

城嶽松下集字﹐卽席賦呈長史阮瓚﹝贊玉﹞

消暑古松下﹐琴書艸際橫﹔奇思編碎錦﹐集字總天成。

燕集金福山下賦送長史梁得宗﹝文在﹞

相從古松下﹐髙髙金福山﹔仰止在咫尺﹐身親霄漢間。淸言見今古﹐勝槪出塵寰﹔使事無淹沒﹐靈查那可攀﹗

使館堂前﹐徐天使植榕四株紀事都通事紅士顯

天家雨露灑扶桑﹐嘉樹移栽敷命堂﹔十畝淸陰勤護惜﹐使臣手植是甘棠。

徐太史見訪報謝四章仙江院衲宗實﹝際外﹞

天落珠璣古院傳﹐聲名藉甚玉堂仙﹔頒封再見中朝使﹐不識春秋復幾年﹝康熙二十二年﹝癸亥﹞﹐天使汪﹑林兩公至國﹐皆有贈句。時僧臘三十有三﹐至今三十六年矣﹞﹗

彩鷁飛來那霸津﹐首蒙垂問媿髙眞﹗新詩莫怪酬君晚﹐病臥山云一老身。

一庭苔蘚滿林榛﹐獨喜蒲團隔世人﹔自古隱棲閒是寶﹐任他門外起車塵。

三生石上覺前因﹐嘗見汪﹑林一笑新﹔今日使星臨海島﹐又開禪戶待仙人。

又送一首前人

遠泛仙槎破浪行﹐地分南北隔鵬程﹔一天不礙華夷月﹐萬里雲中眼共明。

名護嶽萬松院衲元仁﹝東峯﹞

蒙惠山僧金玉篇﹐瑤箋宛若降於天﹔胸羅二酉才偏富﹐筆掃千章語倍鮮。廉節流恩涵海嶽﹐髙文寫物徧山川。焚香捧讀淸人骨﹐好作空門世寶傳。

又送一首前人

銜書彩鳳下天邊﹐翰苑先聲海國傳﹔枉駕空山尋北衲﹐挑燈秋夜話東禪。爭傳史筆推班固﹐競說才名似馬遷。冊禮欣成回絳闕﹐思君幾度對瑤篇﹗

徐太史題拙詩後見贈報謝芝山衲蘭田

衣裏珠光恨未含﹐濫裁員葉滿空龕﹔三千舌底瀾翻偈﹐何似禪心在碧潭﹗

石虎山衲智津﹝梁天﹞

殊方異語盡知君﹐太史聲名獨出羣﹔彩筆如椽搖碧海﹐驅來盡化墨池云。

奧山衲心海

此日無涯喜﹐從天降徳音﹔筆花生覺樹﹐慧業契禪心。松老開山久﹐林幽客坐深﹔平添奧山勝﹐畱供白雲潯。

送菊使院天界寺衲廓潭

島荒秋有色﹐寺冷只黃花﹔莫嘆東籬遠﹐攜來就客槎﹗

與禪寺衲了道

山院淒淸落葉時﹐殷勤話舊及先師﹔百年古寺增光彩﹐永鎭禪林天使詩。

天王寺衲得髓

皇華貴客謫仙才﹐騶從無聲小隊來﹔躑躅空庭無一語﹐瘦梅根畔踏蒼苔﹝天王寺﹐昔有老僧瘦梅﹐能詩﹔天使來訪遺蹟﹐徘徊久之﹞。

徐太史過訪﹐屢問先師不羈詩卷﹐賦謝蓮花院衲徳叟

古衲遺文已莫尋﹐頻煩枉問見情深﹔空庭剩有蒼髯叟﹐偃屈難酬天上吟。

題徐太史「菊影詩卷」後櫻島衲不石

檀槽隔院喧﹐滿地霜華冷﹔仙客獨含毫﹐寒燈對孤影。

●後序

自古聲教四訖﹐未有如我國朝之盛﹔而遠奉簡書﹐采風異域﹐亦未有如徐太史之愼以周者也。余獲附星槎抵中山﹐徧探鮫俗﹐見聞殊異。蓋其國禁素嚴﹐事無鉅細﹐皆噤不語客﹔自有明通貢三百餘年﹐嘉靖以後奉使者人人有錄﹐而皆不免於略且誤者﹐職是故也。副使徐太史奉冊命﹐於康熙己亥六月朔至其國﹔明年二月﹐始還。在彼八閱月﹐使事之暇﹐孜孜采訪。凡其貴官士庶求書﹑問字﹑謁請者﹐槪與延接﹔尋繹舊聞﹐質疑削妄。又致語國王﹐求其山川圖籍﹔於是其屬三十六島之名與其國三省轄屬之制﹐今始大顯﹕置棋聚米﹐繪以爲圖。太史日居小樓﹐手自題署﹔因並海舟﹑鍼路﹑封宴禮儀﹑世系﹑官制﹑冠服﹑風俗﹑物產之詳﹐一一備其形狀。右圖左錄﹐幾二十餘目﹐分爲上下兩冊﹔縹裝錦裹﹐以爲使歸之獻。庚子秋七月十一日﹐至熱河行宮復命﹔旣陳乙覽﹐藏之祕府矣。玆以副墨排纂﹐分爲六卷﹐而少加詳焉﹔命曰「中山傳信錄」。今年秋﹐鋟板始成。余遊京師﹐適與校讎之末﹔獲觀其全。先後銓次﹐不支不漏﹑有典有則﹔以云「傳信」﹐誠哉其無愧斯目已﹗

余隨封逾年﹐太史采風﹐幸附搜討。今三省五嶽﹐太史圖錄已標其大﹔以余所聞﹐又有四森焉。森﹐猶雲府也﹔其地有名山森森然﹐如首裏有辧嶽﹑龜山﹐泊府則有天久﹐久米有云巒﹐那霸有辻山。此四府﹐皆王公冠蓋裏居﹐故得稱爲「森」﹔其他民廬聚落﹐但稱間切而已。「中山世監」﹐世系備矣。竊聞天孫氏開辟此土﹐如中國之盤古氏。二十五傳至舜天﹐當南宋時﹐誅逆臣定國﹔三傳至義本﹐求賢於野而禪以位﹐如中國之堯﹑舜。尙巴志雄武﹐能一其國。尙圓崛起北山﹐臣庶推戴﹐如中國之湯﹑武。尙圓弟宣威旣立六月﹐能掖植幼主﹐而退居臣位﹐謚爲「義忠」﹐如中國之伊﹑周。此國中故老所傳﹐可補史贊。太史載筆謹嚴﹐先其大者﹔余竊掇拾之﹐以附於次。又聞國中有「三國誌」﹐載中山﹑山南﹑山北王時事甚悉﹐而未見其書﹐則闕以俟考﹕皆太史誌也。

至其采訪之勤﹐蒙也不才﹐屢獲遊從。披殘碑於荒艸﹐問故壘於空山﹔涉海探奇﹐停■﹝馬﹝叄﹐水代三﹞吮墨﹕詳愼苦心﹐實所親見。故忘其固陋﹐爲志數言於後﹐以見采風之使﹐誠未有如玆役者。日出海隅﹐彬彬文物﹔昔之稱斯邦者云何﹖今之稱斯邦者云何﹖覽是編者於聖朝風教之遠﹐不已略見其一斑矣乎﹗

康熙六十年﹝辛丑﹞秋八月﹐海槎從客建安翁長祚謹述於京師之梁氏園。

