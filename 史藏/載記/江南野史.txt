《江南野史》﹝宋﹞龍衮

目錄

卷一

卷二

卷三

卷四

卷五

卷六

卷七

卷八

卷九

卷十

逸文

●卷一

○先主

江南先主姓李﹐名昪﹐字正倫。其先唐憲宗之子建王恪之後。祖志授署爲徐州判官﹐卒於任所。父榮有器度﹐不事產業﹐每交結豪傑爲事。屬時離亂﹐羣盜蜂起。朱梁統天下﹐而楊行密專據淮南。榮乃感憤﹐欲圖興復之志。然無少康一旅之眾﹐數區十里之地。聞賊夏韶之眾甚盛﹐欲因之以成大事。旣往而說韻曰「僕大唐之後﹐少失怙恃﹐遭世多難。先祖基業宕然橫流爲人所有。自料以髙祖太宗之遺徳﹐宗祧社稷必未杜絕﹐其間子孫必有興者。吾𨿽不調﹐夙蘊壯志。聞公英雄﹐士卒勇勁。吾欲因公立事﹐共取富貴。苟成霸業﹐古賢魚水未足爲諭。」韻感其言﹐於是從之。遂率眾自海入淮﹐轉掠沿岸郡邑。至濠梁間﹐眾至數千人﹐軍勢頗盛。郡邑與戰﹐多爲所敗。行密聞之﹐因自帥師攻之﹐數敗﹐乃爲所擒。因捕其家﹐盡誅之。

時先主方數歲﹐且異常。見濠上一桑門與行密有故。乞收養﹐以爲徒弟。後行密大將徐溫出師濠上﹐見先主方顙丰頤﹐隆上短下﹐乃攜歸爲己子。先主𨿽少而天性穎悟﹐夙惇子道﹐朝夕起居。溫淸左右承顏侍膳﹐過若成人。及遇溫戚屬皆能俯躬迎奉。溫婦見之而頗鐘愛﹐撫養無異。逮十餘歲﹐溫知其必能幹事。遂試之以家務﹐令主領之。自是溫家生計﹑食邑菜地﹑夏

秋所入及月俸料﹐或頒賜物段﹑出納府廩。𨿽有專吏主職﹐然能於晦朔﹐總其支費存畱﹐自緡匹之數﹐無不知其多少。時伏臘薦祀特腯燕饌肴蒸賓客從吏之費﹐槪量皆中其度﹐逮嬪婢嬖姥寒燠衣禦紈綺幣帛髙下之等﹐皆取其給﹐家人之屬且亡間言。

溫之嫡子皆好聘���﹐主惟習書計﹐暇則隸射所﹐所志必精。

遂用徐姓名知誥。旣長溫爲娶其婦﹐亦能奉蘋藻致柔順之美。

溫嘗臥疾﹐惟先主躬侍左右﹐至於糞溺皆親執器﹐動至連月逾時。扶腑出入﹐或通宵達曙曾不解帶﹔或夜聞謦欬﹐乃率婦往者數四。溫於幃間聞人至則問曰「汝爲誰」對曰「知誥在。」斯又問曰「彼更何人」對曰「知誥之婦。」溫見其篤於孝養而復能幹家﹐知非常品而諸子難及。乃曰「吁﹐汝𨿽異族﹐吾無親疏。」先主聞之愈謹。未幾﹐溫起。先主婦卒。溫知其篤孝﹐爲之感嘆久之。溫指侍右一姬謂先主曰「此必有福。自歸吾家而門戶長益不啻數倍。汝可婦之﹐奉汝箕帚。」

遂生嗣主及諸王后。溫凡出徵討而疑其帳下﹐故先主常得奉侍﹐遂習熟武事﹐因能騎射﹐起家爲偏將。會宣州叛亂。時溫已秉軍政﹐遂命大將柴再用討之﹐以先主監軍事。旣至﹐乃帥部下先擊之﹐賊平﹐先主功居最﹐遷昪州刺吏。時諸郡皆以兵甲爲務﹐而先主專尙文儒﹐延納多士。未幾﹐會親信饒洞天薦南昌人宋齊丘﹐一見與語終日﹐館於門下。諮訪政治﹐齊丘遂說﹐宜頒布六條以率羣吏﹐定民科制﹐勸課農桑﹐薄徵輕賦﹐禁止非徭。在位十餘年﹐民庶丰實﹐郡邑安堵﹐禮律修舉﹐庶位公廉﹐城郭浚固﹐軍器充積﹐兵士輯睦﹐人樂爲用。義父溫聞其完葺﹐乃以嫡子知訓居廣陵輔政﹐來自領之。遂移先主刺守京口﹐未逾期而知訓爲大將朱瑾所殺。初知訓秉政﹐朝廷譽之爲昌華相公﹐因是輕肆驕傲﹐辟命卿將﹐鎭戍藩翰﹐多所不道﹐瑾頗禦之。瑾爲人悍毅勇敢﹐決烈獨任。唐末屬朱梁篡逆﹐瑾

爲郡守﹐拒命不從﹐梁師屢徵不克。會其兄珙以別郡先降。梁祖親討瑾﹐乃遣珙於城下﹐諭令歸順。瑾大怒﹐乃僞開壁﹐請與兄語﹐遂飛刃刺殺珙。梁祖惋歡﹐攻圍愈急﹐遂亡歸淮南。

時人壯之﹐呼其小字爲朱湣哥。瑾旣殺知訓﹐乃持其首詣吳主。

主曰「他有父在﹐非孤敢聞。卿善自爲謀。」瑾乃大呼於市朝﹐因欲作亂﹐時無附之者﹐遂自剄。先主乃率部下渡江以定亂。瑾已死﹐吳主遂委政先主﹐遷在僕射﹐參政握兵權。軍國之事莫不已出。越人寇毗陵﹐先主以府兵拒之。大戰於無錫﹐越人奔潰。鄰境之內惟錢氏爲仇。因是與之和好﹐兵甲遂弭。

乃傾意折節﹐奉上接下﹐禮待將校﹐推其慈惠﹐致之腹心。以寬簡優﹐柔存卹驍勇﹐夙將元寮素所跋扈者無不樂從﹐互與歡飲。士民富實﹐桴鼓不聞﹐朝廷頹綱以禮振舉﹐上下旣入﹐遠邇樂推﹐呼之爲「政事僕射」。大江南北封境之間﹐二十餘年治平如砥。乃治府署之內﹐立亭號之曰「延賓」﹐命宋齊丘爲記﹐以待多士。於是四方豪傑翕然歸之。或因退休沐之暇親與之宴飲﹐諮訪闕失﹐問民疾苦﹐夜央而罷。時中原多故﹐名賢夙徳皆亡身歸順。乃使人於淮上以厚幣資之﹐旣至縻以爵祿。

故北土士人向風而至者迨數十人﹐羽翼大成﹐裨左彌眾。或人讒先主於義父溫曰「軍國大政請以嫡嗣承之﹐不得假於他人。」先主聞之﹐乃表乞罷政務﹐而宋齊丘諫之﹐請緩其事。迨數日會溫發疾卒﹐遂止其議。時義弟知詢代嗣父鎭江陵﹐遙總朝綱﹐每與先主爭衡。因使說之入朝﹐遂吳主之命﹐畱而不遣﹐罷其政權。由是先主始獲專任﹐朝野歸附﹐位望日隆。遷侍中﹑中書令守﹐太尉都諸軍事﹐遂襲溫故事﹐出鎭建康﹐以長子璟參政﹐進封先主爲齊王﹐加禮。建齊國﹐置百官﹐以宋齊丘﹑徐﹗玠爲左右丞相。遂受吳禪﹐奉吳主爲讓皇﹐徙居丹陽宮﹐攺吳年號爲升元元年﹐尊義父溫爲武皇帝﹐義弟知證等請歸姓﹐

先主尢懷徐氏鞠養之惠﹐不忍攺之﹐百官堅請﹐於是復姓李氏。

立大唐宗廟﹐祀髙祖太宗而追尊四世﹐祖恪爲孝靜王﹐奉考榮爲義祖﹐封徐氏二子復爲王﹐諸孫男女各爲郡縣主﹐百官進位有差。乃祀郊圜丘﹐禮畢﹐羣臣皆賀﹐復上尊號﹐遏而不行。

郡邑報符瑞者數十﹐亦止而不書﹐以丞相宋齊丘爲洪州節度使。

將行﹐請使通好契丹﹐遂以宮女繒彩珠璣遣泛海而行。明年蕃使亦至。於是交聘往來者不絕。是時江淮無事﹐累歲丰稔﹐兵食盈積。而梁宋屢亂。羣臣咸言土運中興﹐宜復先代疆宇之請。

其歲吳越災焚﹐其宮室府庫甲兵殆盡。羣議請其獘﹐諸將奮勇者頗庶。先主不納﹐遣使唁之﹐厚饋幣粟以周其乏。殆將假而率之以入中土。未幾﹐會先主疾篤﹐使召宋齊丘受顧命﹐托以後事﹐長子吳王璟嗣位﹐卽日殂於正寢。時昪元七年﹐年五十六﹐謚曰孝髙﹐廟號烈祖。先主身長七尺﹐姿貌瑰特﹐目瞬如電﹐語言厚重。望之懾人﹐與語可愛。少遭迍難﹐長罹兵革。

民間疾苦無細不知。初建康有處士汪臺符﹐上書陳九患利害之說﹐皆親閱覽﹐窮究減否﹐不恥下問﹐稟而行之。自登位之後﹐遣官大定檢校民田﹐髙下肥磽皆獲允當。人絕怨咨﹐輸賦不稽。

然而仁孝之誠頗動天地﹐圜丘之祭﹐天奏月延三刻。是時上旬﹐月當三更而沒。升壇之際﹐皎然如日﹐禮畢而落。時饒州餘千民母因抱攜其孫失手墜地﹐其子怒拔刃斫之。刃且未及﹐自腰而下忽陷於地。先主遂命作闊刃鏟之。又吉州豪民龍氏鬻谷不售。上神崗禱廟求旱﹐爲震暴所殺。迨末年愨惇慈恕﹐山林藪澤禁止以時﹐恩澤渙汗及被吾民。曰「民各生父母﹐安用爭城廣地﹐使之膏血塗於艸野乎」自握王權至禪位﹐凡數十年止一拒越師﹐蓋不得已而爲之。將終乃謂嗣主曰「徳昌宮凡積兵器緡帛七百餘萬﹐吾死之後善和好鄰境﹐以安社稷﹐不可襲煬皇之迹恃食阻兵﹐自取亡覆。苟能守吾言﹐汝爲孝子﹐百姓

謂汝爲賢君矣。」殂落之日﹐四方黔首嘆息涕泣而輟其食。初有禪之意﹐忽夜半寺僧撞鐘﹐滿城皆驚。逮旦召問﹐將斬之。

云「夜來偶得月詩。」先主令曰﹐乃曰「徐徐東海出﹐漸漸入天衢。此夕一輪滿﹐淸光何處無。」先主聞之﹐私喜而釋之。又天祐中諸郡童謠云「東海鯉魚飛上天。」東海﹐徐氏之望﹐鯉﹐姓也。天時人事其符有如此也。

●卷二

○嗣主

嗣主名璟﹐字百玉。先主長子﹐年始十歲出爲郎﹐遷諸衛將軍典領軍事。先主出鎭金陵﹐以國政付之。轉兵部尙書參政事。明年亦赴建康﹐拜司徒平章事知中外諸軍事都統。先主受禪﹐封吳王﹐諸道元帥﹐攺封齊王﹐尋嗣位。乃攺元爲保大﹐尊母宋氏爲皇太后﹐妃﹐鐘氏爲皇后。以太保宋齊丘爲相﹐封三弟景達爲王。未幾﹐告將禪位於東都畱守。景達固讓﹐不許﹔給事蕭儼極諫﹐不聽。封長子冀爲南昌王。是歲虔州妖賊張遇賢作亂﹐皆絳其衣﹐時謂之赤軍子。襲取南康﹐眾至十餘萬。

虔守輕之﹐帥兵屢擊皆失利﹐奄至空山﹐去城十餘里爲營。嗣主遣將討之﹐連破賊眾。遇賢懼﹐棄眾而走。獲其副黃伯雄﹐斬之。是歲下令中外庶政並委齊王﹐景遂參決。惟樞密使魏岑﹑查文徽得入白事﹐余非召對不見。宰相宋齊丘上疏極諫﹐不聽。

其略云「臣事先朝迨三十年﹐每論議之際﹐常恐朝廷百官之中有忠赤苦口之人﹐壅蔽不得達其意懇。今始卽位﹐而不與羣臣明見﹐是陛下偏專獨任自聖恃賢而已。是以古之帝王一人不能獨聞﹐假天下耳以聽﹔一人不能獨明﹐假天下目以視。故無遠邇羣情世態不必親見﹐躬聞而可得知之。蓋能延接疏越異方之人未嘗隔絕也。今深居邃處而欲聞民間疾瘼艱苦﹐猶惡陰而

入於遂道也。然臣老矣﹐墓木亦旣拱矣。桑楡之景而可待以旦乎」於是黜齊丘爲潤州節度使。旣行﹐朝廷有位者咸竊排毀﹐言與親信陳覺等樹朋黨自此始矣。齊丘因乞歸九華舊隱﹐遂封爲九華先生。議徵建州。王延政與福州兄延羲有隙﹐遂各稱帝﹐攺正朔﹐更相爲亂。嗣主使諭以禍福﹐各不從﹐阻兵相殘。復會查文徽素知閩建山路險易﹐遂以邊鎬與文徽帥師討之。復遣祖全恩將兵至建陽。建州兵亦隔水而陣﹐因以建州降將孟堅引師自後攻之。建人大敗﹐退保其城。時福州民李義殺延政之子自稱畱後﹐遣使納款降嗣主﹐使以義爲福州刺史。延政由是師益失援﹐遂平建州﹐執延政以歸。封鄱陽王鎭饒州。自是汀﹑泉﹑漳皆降。是歲攺建州延平津爲劍州﹐以建州裨將陳誨爲劍州刺史﹐遣齊王景達徵九華先生宋齊丘與之俱還﹐崇奉朝請而已。是時福州李義專據其地叛﹐乃詔建州防戍討之。及命信州節度使王建封同圍福州。義初求救於越﹐越以舟師浮海而至﹐馮延魯縱之登岸而不能禦敵。越人乃出李義家族將棄其城﹐會王建封先楊言曰「吾軍敗矣。」燒營而遁﹐諸軍相顧而潰。

嗣主歸罪延魯使鎖至建康﹐遂流於舒州。是時虜主耶律徳光陷梁宋﹐遣二使來告。其價言語通於中國﹐嗣主問其故﹐曰「臣本範陽人﹐歷世冠冕﹐仕郡爲從事﹐昔後唐淸泰主失禦﹐晉髙祖以太原叛﹐與契丹通好﹐結爲父子﹐事之爲君臣。晉祖旣因虜兵入洛陽登極﹐割幽州五城之地入蕃﹐以奉朝貢。故令臣事於虜主﹐守職爲郎焉。」嗣主曰「契丹爲治何如」對曰「蕃不治漢﹐漢不治蕃。蕃漢不同治自古而然。」嗣主曰「朝見何如」對曰「詔則呼漢兒。」「蕃家旣無翰墨何以徵賦」

對曰「蕃地不產谷﹐故無徵賦。然臣事單於迨方數歲﹐亦未嘗睹虜廷之事。或傳徵兵適傳箭爲號﹐每一部落傳箭一隻。」

「何以限多日。」「以皮爲約。」「何謂皮約」曰「築隘巷

以一皮藉之﹐兵騎過而踐焉﹐以麋壞爲度﹐徵多則以駱駝﹐次以羊以兔爲準。」「卿主所以命孤者將奚爲」對曰「晉少主逆命背約﹐旣遣入蕃。虜主欲與君﹐繼先君之好﹐將冊君爲中原之主矣。」嗣主曰「孤守江南社稷﹐系嗣與梁宋阻修。若契丹不忘先好﹐惠錫行人﹐孤受賜多矣。其他不敢拜命之辱。」

蕃使聞之遂行。時中原無主﹐寇盜縱橫。嗣主乃嘆曰「孤不能因其危運﹐命將興師﹐抗衡中國﹐恢復髙大之士宇﹐而乃勞師於海隅。孤實先代之罪人也。」至於悔恨百端不能自弭。時泰州刺史皇甫暉﹑王建及沿淮羣盜皆來降。至明年命兵部尙書賈談入契丹報聘﹐以太傅宋齊丘爲洪州節度使。漢河中節度使守司徒李守貞爲漢師所圍﹐遣從事朱元﹑李平來乞師。初晉少主世虜耶律徳光﹐再寇河北﹐命守貞副杜重威帥眾禦之。至中渡橋爲虜主所圍﹐遂降之。徳光旣入梁園﹐明年歸蕃。漢髙祖自河東入踐阼﹐重威因叛。髙祖徵之﹐出城降。至隱帝卽位﹐恐重威復叛﹐遂誅之。守貞乃重威之黨﹐疑不自安﹐遂據城不順。隱帝命周太祖徵之﹐攻其城且急﹐守貞懼﹐乃竊元等至表略曰「臣之先世乃唐之遠裔﹐祖俟稱將﹐代不絕人﹐茂績殊勛﹐著於簡策。昔日巢寇犯闕﹐僖﹑昭失禦﹐宗社版蕩﹐爲人所有。臣𨿽生於梁末﹐幼失怙恃﹐零丁孤苦﹐遭世多難。迨能執戈捐身事晉﹐徵討攻伐﹐粗立戰功。爲髙祖見擢﹐俾典禁衛﹐頗著勞績。尋屬顧命﹐出守蒲津。洎少主厄運﹐遂歿戎虜。晉陽覆餗﹐天下橫流。彊守無主﹐臣不勝忿惋﹐痛心疾首。欲效愚忠﹐誅鉏蛇豕﹐恢復先業﹐庶安宇內。功未及立﹐凶黨俄臨﹐眾寡不敵﹐遂罹圍迫。臣𨿽躬當矢石以帥羣下﹐悉力固守。冀殄犬羊﹐殞首不顧﹐臣之分也。然預備不虞﹐有備不敗﹐古之善教也。臣遠聞君王霸有江左﹐雄跨淮甸﹐禁暴弭亂﹐推亡固存﹐有王者之風﹐將繼巨唐。有土者非君而誰況臣忝宗盟﹐敢

罄誠款。苟君王察臣忠勇﹐憐顧本枝﹐救患卹鄰﹐遏彊附順。

爰遣偏將出爲東援﹐則君有五霸之風﹐不讓於桓文之主。苟獲全濟﹐實君之惠」云云。嗣主覽表﹐遂遣潤州節度使李金全爲西面行營招討使﹐帥諸軍並進﹐至淮甸聞河中城已陷﹐守貞勢屈﹐遂與妻子酣燕於樓上﹐使下舉火自焚﹐於是班師。而元等畱江南。誅節度王建封。初招討使王崇文圍福州﹐命建封分兵攻守其東﹐城門垂陷。因嗣主失機﹐先詔崇文爲福州節度使。

建封聞之﹐心不平。遂受李義厚賂﹐先燒營而遁﹐國家以前功隱忍﹐未卽加誅﹐例轉同平章事。建封不識大體﹐求綰中書政事。嗣主曰「卿乃一使相耳﹐安可亂常僭於臺輔。汝無惹鬧。」自是人號之爲「王惹鬧」。日恣跋扈﹐累表邀求﹐發言不巽。

嗣主怒發前後罪犯殺之。鼎州節度使馬希萼使奉來乞師。希萼乃楚武穆王之子。其家法兄弟傳國。兄希範違命﹐越次立同母弟希廣。初希萼授桂林節度使﹐自鎭來奔喪﹐未至﹐希廣懼將害已﹐使以舟師自上流迎衛﹐送至鼎州。旣而構隙﹐欲誅殺萼。

故來乞師爲援。其表略曰「昔先主早以勛業﹐基有楚國。不幸卽世顧命之夕﹐顯令兄弟以天倫紹立﹐庶奉宗廟﹐獲享國祚。

無何﹐嗣君不延永命﹐奄棄社稷。訃告至日﹐臣不勝痛切膚骨﹐血泣頤睫。卽時奔走哀庭﹐冀處苫凶﹐用竭臣子之孝。不圖天未殄禍﹐孽豎構隙﹐間離我戚屬﹐汨亂先序﹐潛阻兵戈﹐將謀剿絕。苟不更圖﹐殞在朝夕。故臣敢遠遣行價﹐殫布腹心。惟君存先王之昔好﹐軫大國之武戚。許出兵援以附不腆。庶俾盜黨免弄凶器」云云。嗣主乃遣將何洙應之﹐會希廣攻之不克﹐希萼遂帥州兵及五溪蠻攻殺希廣。遂遣右僕射孫忌持節立希萼爲楚王。旣立﹐荒淫驕恣﹐不卹國政。其將徐威等作亂﹐乃國希萼立其弟希崇。嗣主聞之﹐遣邊鎬討之。希崇出降﹐遂入長沙迎希萼﹐希崇歸以爲王。初南王劉氏之子嗣立﹐聞馬氏兄弟

敗亂﹐徙江南。遂遣將進取桂林﹐侵至桂陽﹐監嗣主遣大將張巒至郴連間﹐復歸。裨將楊勝﹑侯忠帥袁﹑吉二郡鄕師合數千人﹐分道而進至臨賀﹐與廣人戰於城下。廣人敗績。城守使壅上流以誘我。忠等見水淺﹐乘勝被木柵而入﹐因各爭功﹐縱兵亂掠。廣人伏兵拒之﹐忠等失利﹐退遇決水泛溢﹐士卒溺死者大半﹐餘眾宵遁﹐亦未至桂林。聞忠等敗於是﹐亦班師。秋﹐分洪州髙安縣爲筠州﹐以右僕射孫忌爲相。鼎州劉言叛﹐襲長沙﹐邊鎬棄城走。鎬爲人柔懦﹐酷釋氏。凡出徵伐無威武嚴號令﹐苟幸克捷﹐多以生濟爲利。初平建州﹐時人呼爲邊羅漢。

至是政出羣小﹐弱而無斷﹐惟事桑門﹐廣設雜施﹐楚人罹苦﹐謂之邊和尙。乃無守禦﹐脫身夜遁。遂流之於饒州。是歲周太祖登極﹐明年建康災﹐焚廬舍營署逾月乃止。保大十一年﹐境內大旱﹐自六月不雨。至明年三月﹐民大饑﹐疫死大半。下令郡縣煮粥賑之。饑民食者皆死。城內外傍水際積﹐屍臭不堪行。

是歲兗州節度使慕容彥超奉表乞師求援。彥趣乃漢髙祖同母異父弟﹐驕狠無謀。漢祖旣登極﹐遂授以兗。迨周太祖自鄴入京師﹐顏超召帥部下輔隱帝﹐拒戰﹐尋敗。因收集余騎歸兗﹐據城不順。周太祖將親徵之﹐懼而求援。嗣主遣兵數千﹐至淮﹐大爲周師所敗﹐俘其將校﹐遂誅彥超。常以金帛募海上客﹐得五百餘輩﹐皆魁岸膂力勇敢。及周師圍城﹐說彥超曰「今圍急城且將陷﹐請開門爲公以熱血相撥一場﹐決勝敗。安能於危窘之地坐守誅戮」彥超不能從﹐周祖聞而義之﹐城陷﹐命開圍東角縱之。客結圓陣而出。周祖使戒之曰「朕旣赦汝﹐所過城邑無害民人。」對曰「臣皆海曲之民﹐不負節義﹐偶爲彥超所誤﹐不能成功﹐臣之恥也。今陛下旣釋臣等﹐顧歸漁農以奉聖朝﹐敢有他志﹐再取亡歿。」言訖皆山呼而去。太祖旣平彥超﹐乃釋所俘江南將校﹐而諭之曰「卿歸語汝主﹐朕徵有

罪乃爲君之道。何煩遠援以附不庭。朕方和結鄰好﹐休邊境﹐是所顧也。卿可言之。」嗣主聞而悔恨忘食。先是漢末遣使往湘潭市茶﹐會邊鎬平馬氏﹐例俘於江南。嗣主因而引對慰勞﹐遂以上茗萬斤備人舡遣之﹐自夏口轉令入江陵而還。是歲周世宗嗣位。明年夏﹐授天威軍都虞候劉仁瞻爲壽州節度使。冬﹐周師入淮甸。命押衙統軍劉彥貞帥師向壽春以禦之﹐遣江南節度使皇甫暉將兵爲援。時周師棄營退據浮橋以俟我師。彥貞議追之﹐仁瞻以爲周師姦謀﹐恐其設伏。不如養銳以俟其隙。彥貞將家子﹐少長富貴﹐惟貪惏聚斂爲務﹐莫知兵法﹐不經戰鬥﹐多喜虛譽﹐能射帖子。俗謂之「劉一箭。」乃曰「敵知吾至﹐則先遁之。不追何待」裨將臧師朗等恃勇寡謀﹐貪功輕敵﹐不顧兵騎夜發晨食﹐至正陽爭據其橋﹐數戰不利。爲周師所敗﹐諸將皆沒﹐凡喪師計以七萬。時江淮寧久﹐民不知兵﹐大軍旣敗﹐莫不惶怖。諸郡無備﹐皆棄城而北。於是遣宰臣孫忌及鐘謨﹑李徳明相次奉表請稱藩以和。周世宗使徳明復命﹐議盡割淮南之地爲好。徳明旣還﹐盛稱世宗英徳﹐徳明固請割地爲便﹐陳覽尢忌徳明﹐因是固執割地無益﹐且言徳明背國圖利。然徳明素無行義﹐言多過謬﹐舉朝不信。徳明知說不見用﹐乃大呼於眾曰「周師渡江﹐國必亡矣。」嗣主怒﹐乃斬徳明。使齊王景達與陳覺帥師向壽春爲援。先是讓王一族徙居泰州﹐至是命園苑使尹延範迎置京口。時道路已亂﹐延範慮有變﹐執其二弟六十餘人殺之﹐以其婦女渡江。嗣主大怒﹐腰斬延範﹐楊氏遂絕。旣而嗣主泣謂左右曰「延範之死乃成濟之徒與。孤非不知之﹐不得已矣。」初江北諸郡興屯田執事者虐用民力﹐人多怒之。及周師至皆以牛酒迎之。而周師不能安撫﹐皆奴隸俘虜﹐視之如艸芥。民乃不愜﹐相與起義﹐治農器爲兵﹐編紙爲甲冑。處處保聚﹐謂之白甲子。周師討之﹐每爲所禦。劉仁瞻

厲志堅守。遂襲城南大寨﹐俘斬數千級﹐裨將張全約﹑周饒皆決以死誓。時諸路進攻﹐朱元復舒州﹐季平克蘄州﹐唐進克泰州。周師在諸郡者皆退合壽春。元帥景達與陳覺屯濠州﹐聚兵五萬﹐無決戰之計。築甬道欲通壽春。張全約與周饒不和﹐仁瞻乃斬全約﹐而周饒病死﹐仁瞻亦發病。時朱元﹑陳覺有隙﹐將戰﹐遂與部下叛。裨將時廷厚止之﹐元殺之而行。於是諸軍大潰﹐邊鎬等爲之擒景達。陳覺奔還。劉仁瞻疾篤不能視事﹐副使孫羽以城降。惟楚州守將張彥卿不下﹐周師圍之﹐矢石如雨。民𨿽死困﹐守益堅。迨一年食盡方陷。彥卿﹐夙將之後﹐善撫師旅﹐共舀甘苦。城破之日與軍一萬。戰而沒﹐無一生還者﹐遂屠其城。世宗召江南之俘劉承遇諭以通和。嗣主遂遣宰臣馮延已﹑陳覺奉表至州﹐獻舒﹑廬﹑滁﹑和﹑蘄﹑黃之地以和。遂下令去帝號﹐正朔從顯徳。以營屯應援使林仁肇爲潤州節度使﹐贈劉仁瞻太師﹐追封衛王﹐贈孫忌太傅﹐追封魯國公﹔贈張彥卿侍中﹐放太傅宋齊丘於池州九華舊隱。初朱元之叛﹐舉國震懾。時陳覺﹑李徵吉每白嗣主言「國祚將亡﹐宋公本造國手。非此公不可。請舉國授之。國事委行之﹐後以聞。

陛下深居後苑與覺時從容奉談釋老而已。」嗣主乃命中書舍人陳喬具詔﹐將行﹐會喬極諫其議﹐遂止。陳覺自奉使回﹐以世宗之命告嗣主曰「江南連年拒命﹐知是宰相嚴續所爲﹐可殺以謝過。」鐘謨聞之﹐不信。白嗣主。固請北使覆實其事﹐乃遣謨告謝自責﹐言「非續之罪﹐此乃本國之過也。」世宗曰「必使續如是乃忠臣矣。朕爲天下之主肯殺忠臣乎」謨旣反命﹐嗣主乃下命盡發其前後罪惡﹐遣使監守宋齊丘﹐因自縊而死。貶陳覺﹑李徵古﹐皆殺之。初旣使孫忌奉表稱藩﹐而世宗遣李徳明反命議割淮南以和﹐而不聽。徳明見殺﹐復使景達出。

世宗聞之﹐怒江南背約。遂問忌江南可取虛實﹐忌對曰「臣

本國𨿽能甲兵尙三十萬餘﹐未易可圖。」世宗讓忌曰「江南不過十數郡﹐而師旅太多﹐何見欺與」忌曰「精甲利兵𨿽卽十餘萬﹐然長江一條飛湍千里﹐風濤激勇﹐險過湯池﹐所謂天塹也。斯可敵十萬之師。國老宋齊丘智謀宏遠﹐機變如神﹐指授師徒﹐坐制之勇﹐乃王猛﹑謝安之徒。斯亦可敲十萬。」世宗聞而惡之﹐乃載忌使諭劉仁瞻趣降﹐忌乃反其辭。會左右譖忌於世宗云「昔說朱守殷以汴州叛。」尋殺忌﹐後使鐘謨還命曰「朕與江南大義𨿽定﹐然宋齊丘不死﹐殆難保和好。」

尋齊丘之死﹐亦由是焉。時彗孛頻見斗牛之分。議遷都以避之﹐嗣主以「建康與敵隔境﹐江又在下流。敵寇若至﹐則嬰城自固。

苟令外郡守節﹐能救其難﹐乃爲劉裕﹑陳霸先耳。今吾移都豫章﹐據其上流﹐而制其根本﹐此上策也。」羣議未決﹐惟樞密唐鎬贊成其議。乃使修葺洪州爲定都之計﹐封次子從嘉爲吳王﹐居東宮。貶禮部侍郎鐘謨﹐尋殺之。貶天威軍都虞候張巒於宣州﹐殺之。與鐘謨謀逆故也。攺豫章郡爲南都。是歲太祖登極。

建隆二年春﹐嗣主如南都﹐立吳王從嘉爲太子監國。所過郡邑慰勞守宰﹐存問髙年疾苦。次於廬山﹐與從臣遊於山中寺觀﹐徧覽勝景﹐賦詩談宴。旬日而行﹐三月至南都。洪州乃藩鎭之地﹐及爲王都則湫隘尢劇。宮府營署十不容其一二。自公卿下至軍士皂隸皆旦夕思歸﹐嗣主恐生變﹐憂忿煩悸。因此怒唐鎬阿旨﹐欲致極法﹐鎬懼縊死。嗣主方議東還。未幾而疾作﹐六月殂於洪州﹐年四十六。歸葬建康。嗣主音容閒雅﹐眉目若畫﹐趣尙淸潔﹐好學而能詩。然天性儒懦﹐素昧威武。自嗣主以來﹐常欲脫去機務﹐游泳澹寂﹐以保社稷不獲其已。而聰悟迷惑﹐闊於聽斷。故多爲左右所沮﹐東徵西討﹐出不由衷。刑辜戮姦﹐於怨是致。號令無法﹐長惡稔愆。喪師虛國﹐自己而作。及周師俄至﹐頹然無備﹐神情委懾﹐若無所措。先主顧命之詞徒虛

語爾。孝子賢君不亦遠乎於是衄於割地﹐愧作藩臣。情慮荒悸﹐不能自懋。遂議遷都﹐遁彊趣弱﹐亦叔世季年。實可嗟悼。旣至南都﹐常不自安。將宴百寮於殿上﹐忽見故太傅宋齊丘自陛而趨進﹐遂惡之﹐入而得疾﹐數日而殂。識者謂信讒而害於賢良之故矣。初先主旣封齊王﹐將受吳禪﹐有善相者至。先主遂列諸子見之。相者因指齊王景達曰「此𨿽不及於公﹐然善持守者也。」先主復令相嗣主﹐相者曰「只恐不了公家事。」

先主不從。及嗣主繼立﹐常欲禪位景達與宋齊丘﹐旣不獲。後果喪淮甸而國幾亡矣。後景達出鎭臨川﹐開寶中以壽終。

●卷三

○後主宜春王

後主名煜﹐字重光。本名從嘉﹐及嗣立攺焉。嗣主第六子﹐太子冀同母弟。幼封安定郡公﹐周師入淮甸﹐遷神武軍都虞候。

沿江巡撫﹐因獵於野。時周世宗怒不割淮南地﹐帥眾將渡江徵建康。見白气貫空﹐使覘之﹐乃後主與眾獵焉。嘆曰「彼有人焉﹐未可圖也。」遂止。嗣主聞之﹐因立爲後﹐以吳王參政。

嗣主南遷洪州﹐遂立爲太子監國。嗣主殂﹐遂卽僞位﹐尊母鐘氏爲太后﹐立妃周氏爲皇后﹐封諸弟爲王﹐百官偕加職。罷諸郡屯田歸州縣﹐委所屬宰簿與常賦俱徵。隨所租入十分錫一﹐謂之「率分」﹐以爲祿廩﹐諸朱膠牙稅亦然。由是公無遺利﹐而屯田佃民絕公吏之撓刻﹐獲安業焉。乾徳二年始用鐵錢﹐以十當銅之一。初嗣主卽位﹐徵伐頻起。先主徳昌泉布旣竭﹐遂議鑄唐國錢。其眉曰「唐國通寶」﹐約一千重三斤十二兩。至數年而斃。百姓盜鑄幾至一斤余﹐以一文置水上不沈。𨿽嚴禁不止。至是有鐵錢之議。旣行至數年﹐物價漸增。諸郡之民復盜鑄者頗多﹐而輕小﹐環外芒刺不及官場圓淨。國家𨿽以法繩之﹐犯者配遠郡﹐民罹之益眾而不止。又先主世不槪括定民產﹐自正斛上別輸三鬥於官﹐廩受鹽二斤謂之鹽米﹐百姓便之。及世宗克準南﹐鹽貨遂艱﹐官無可支﹐至今輸之猶爲定制。以林

仁肇爲南都畱守守南昌尹。冬﹐建州節度使陳晦卒﹐時後主罔卹政務﹐曉於禁中臥聽內道場童行撞鐘。有節數喜而召之﹐當剃度爲僧。而童子姦猾﹐對曰「不敢獨受恩澤﹐願陛下如佛慈悲廣覃﹐諸郡於是普度焉。」是歲十月二日﹐後主納國。開寶三年冬﹐後主因校獵於靑龍山﹐還大理寺﹐親錄囚系﹐多獲原宥。給事中蕭儼﹑中書侍郎韓熙載等彈奏﹐稱獄訟必申有司﹐囹圄之中非車駕所宜至。請省司罰內帑錢三百萬充軍資庫用。

三年夏太白日見﹐至秋方沒。又二日相觸﹐時人以視見之。是歲韓熙載卒。天王使至﹐諷後主入朝﹐煜不應詔。初流言共謂北使竊伺後主匡餞至船﹐必載之北度。自是後主懼不敢登使者船。秋撫州齊王景達卒。遣弟宜春王從謙入朝京師。冬有商人上密事﹐請竊往江陵焚燒北朝所造樓船戰艦數千艘﹐乞割符驗。

後主懼事泄﹐不敢聽。於是商人遁去。下令貶損制度﹐下書稱教。攺中書省爲左右內司府﹐尙書爲會府﹐禦史臺爲司憲府﹐翰林爲弘文館﹐樞密院爲光政院。降諸王爲郡公。初﹐臺閣殿各有螭吻。自乾徳後天王使至則去之﹐使還復用﹐至是遂除。

四年冬﹐南都畱守南昌尹林仁肇卒﹐遇鴆也。誅內史舍人潘佑﹐戶部侍郎李平以侍衛親軍﹐都虞候申令堅爲吉州刺史。六年﹐遣次弟鄧王從益朝京師﹐尋遣回﹐諭後主入朝。六年冬﹐王師濟江﹐克池州。以天徳軍都虞候杜眞率師禦之。敗績於當塗。

遂戒嚴城守。下令去開寶之號﹐公私牘籍稱甲戍歲﹐募民獻納緡粟以裨國用﹐而署之以爵秩。時獻者頗多﹐袁州萍鄕制置使劉茂忠破潭師於境內。八年春﹐有彗星孛於東方。初﹐亙中天﹐其末曲向北﹐時謂之掃星。迨曉至亭午短如帚焉。城將陷沒﹐越人攻丹徒。命同徳軍都虞候廬絳督舟師出援之。是歲閱民爲司徒。初﹐先主之世旣爲量民田以奠科賦。自二緡以上家出一卒﹐號爲義師。中有別籍分居又出一卒﹐謂之新生擬軍﹐至民

間有新置物產者亦出一卒﹐謂之新擬軍。又於客戶內有三丁者抽一卒﹐謂之國軍﹐後攺爲扳山軍。使物力戶爲之將校董之。

又嗣主之世許諸郡民劃競渡船。每至端午﹐官給彩﹐俾兩兩較其殿最﹐勝者加以銀碗﹐謂之打標﹐皆籍其名。至是盡搜爲卒﹐謂之淩波軍。率民間傭奴贅婿﹐謂之義勇軍。又募豪民皆自備緡帛軍服兵器﹐招集無賴亡命輩﹐謂之自在軍。民應之者益多矣。王師圍急﹐乃竊降蠟書招百姓。自老弱外能被執者謂之排門軍。凡十三等名﹐遣赴邊境及登城把守﹐建康城陷方罷歸農。

其將校起發入京師﹐數年放還鄕裏。夏﹐誅神衛統軍都虞候皇甫繼勛。秋﹐洪州節度使朱令贇自潯陽湖口帥水陸諸軍將校援建康。進次虎鐏洲﹐與王師合戰﹐眾皆潰﹐令贇死之。初﹐後主以大兵圍近﹐歷年百姓疫死﹐士卒乏食﹐俾陳喬作降款﹐與太子出降。使行人與約詰。旦至午未決﹐尋城陷。都招討使曹彬旣入﹐後主出拜於宮門。彬曰「何故負約﹗」後主無辭﹐惟言人心不一故也。遂令左右奉璽緩上彬。彬復命後主作書委諭諸郡令以城歸順。惟江州不從。其裨將胡則殺刺史監軍使﹐遂據城叛。先鋒曾翰帥眾攻之。師老而疲﹐至明年冬﹐食盡方陷﹐遂屠其城。王師旣入建康﹐惟後主官門不入。時升元寺閣數層﹐髙可十餘丈。梁時爲瓦棺閣。豪民富商之家避難於上﹐迨千餘人﹐爲越人所焚﹐一旦而熄。彬乃使監守後主與二弟太子而下登舟赴闕﹐百司官屬僅千艘﹐將發﹐號泣之聲淘於水陸。

旣行﹐後主於舟中泣數行下﹐因命筆自賦詩云「江南江北舊家鄕﹐三十年來夢一場。吳苑宮門今冷落﹐廣陵臺殿已荒涼。

云籠遠岫愁千片﹐雨打孤舟淚萬行。兄弟四人三百口﹐不堪間坐細思量。」旣至汴口﹐欲登禮普光寺。左右諫止﹐後主怒而大罵﹐曰「吾自少被汝輩禁制﹐都不自由。今日家國俱亡尙如此耶」登之拳而禮﹐嘆念久之﹐散施衣物緡帛。至京師乃面

縛禦璧﹐羣臣輿襯﹐以見太祖。太祖以後主拒命勞師﹐然念稱藩入貢二十餘年﹐乃赦之。後主與臣寮素服徒步。太祖禦乾元殿乃告曰「汝爲江南國主已乎。」煜見左右班列儀衛嚴肅﹐股栗久之﹐不能對。尋命赦罪﹐賜冠帶﹐遣就館。封違命侯﹐授左千牛衛上將軍。太宗登極﹐攺封隴西公。太平興國三年秋﹐後主因疾﹐上宣翰林醫視藥﹐中使慰諭者數四﹐翌日而殂。在僞位十五年﹐年四十二﹐贈太師﹐追封吳王﹐給賜含襚彌厚遣中使護喪事。初後主旣違朝旨拒命不行﹐嘗謂人曰「他日王師見討﹐孤當躬擐戎服﹐親篤士卒﹐背城一戰﹐以存社稷。

如其不獲﹐乃聚室自焚﹐終不作他國之鬼。」太祖聞之﹐謂左右曰「此措大見語耳﹐徒有其口﹐必無其志。渠能如是﹐孫皓﹑叔寶不爲降虜矣。」至是果然。後主自少俊邁﹐喜肄儒學﹐工詩﹐能屬文﹐曉悟音律。姿儀風雅﹐舉止儒措﹐宛若士人。

酷信浮圖之法﹐垂死不悟。常於禁中聚僧尼﹐署寺宇於中。常所聚徒數百人。朝退與後頂僧伽帽﹐衣袈裟﹐轉誦佛書﹐手不暫釋﹐拜跪頓首﹐至爲疣贅﹐親爲桑門﹐削作廁簡子試之﹐腮頰有少澀滯者﹐再爲治之。其手常抄﹐乃學佛握印而行。百官士庶則而效之。由是建康城中寺院僧徒迨至萬餘﹐親給廩米﹐帑藏緡帛以供之。常召募有道士爲僧者與之二金。往往有貪苟而爲者。僧犯姦﹐有司具牘還俗。後主乃曰「僧人奸淫﹐本圖還俗。今若從之﹐是縱其欲。勒令禮佛三百拜﹐免其刑。」

北朝聞之陰選少年有經葉口辧者往化之。後主崇奉﹐謂之一佛出世﹐號爲小長老。朝夕與論六根﹑四諦﹑天堂﹑地獄﹑循環﹑果報﹐又說令廣施剎梵﹐營造塔像﹐身被紅羅銷金三事。後主讓其太奢﹐乃曰「陛下不讀《華嚴經》﹐爭知佛富貴」自是襟懷氵敞恍﹐兵機守禦之謀﹐慌然而弛﹐囷廩漸虛﹐財用益竭。

又使後主於牛頭山大起蘭若僅千間﹐聚徒千眾。旦暮設菜食﹐

無非異方珍饌﹐一日食之不盡﹐明旦再具﹐謂之「折倒」﹐時議謂「折倒」爲煜自讖。及大兵至﹐後爲營署。北朝又俾僧於采石磯下艸庵﹐自云「少而艸衣木食」﹐後主使賫供獻﹐佯爲不受﹐乃陰鑿穴及壘石爲塔﹐闊數圍﹐髙迨數丈﹐而夜量水面。

及王師克池州而浮梁﹐遂至﹐系於塔穴且渡﹐南北不差毫釐。

師徒合圍﹐乃召小長老議其拒守﹐對曰「臣僧當搖退之。」

於是登城大呼﹐而周麾兵乃小卻。後主喜﹐令僧俗兵士﹐念誦救苦觀音菩薩﹐滿城沸湧﹐未幾﹐四面矢石雨下﹐士民傷死者眾。後主復使言之﹐托疾不起﹐及誅皇甫繼勛之後﹐方疑無驗﹐乃鴆而殺之。時城中有僧數千表乞披堅執銳出城鬥戰﹐後主不從﹐曰「不可毀他教法。」宰相湯說﹑吏部尙書徐鉉之徒但順非文過﹐屍祿希旨﹐曾不一言諫諍。坐待王師﹐陰伺敗亡﹐隨作系虜。韓熙載諛佞苟容﹐嘗上疏云「諸佛慈悲﹐尙容悔過。」言多此類﹐任成禍胎﹐見危是幸。迨盧絳出水戰﹐生獲裨校及甲士百人﹐其校身狀魁岸﹐容貌甚武﹐將見後主﹐或告之曰「若對官家﹐善爲詞說﹐必免其禍。」校乃抗聲﹕「彼則一國主﹐何官家之有。」旣見喏而不拜﹐後主喜而且懼。因問﹕「北師中似汝輩者幾」對曰「國主若悟﹐誠宜趨降﹐爲一城生民延命﹐苟不如是﹐旦夕之中適爲魚肉。如吾輩者幾萬﹐何足問之」後主默然無斷﹐久之令出﹐爲閽人所刺﹐乃大呼曰「死不得其地矣。」餘甲士皆重傷﹐後主哀之給飲食藥餌治之。迨愈引見﹐各紿曰「官家如佛慈悲﹐好生惡殺﹐臣等無以爲報答。願逾城竊斬北師以謝生成。」乃夜縱之﹐迨旦皆割馘而至。後主喜之﹐賞賜有加。於是再遣之﹐而不復至矣。後主不知賊取城外百姓耳獻焉。故城中虛實之狀皆被測之。諸郡有斷死獄者當先奏牘﹐旣詳覆無疑﹐乃於佛前炷香爇燈以達旦爲驗﹐若火滅則從之﹐如燃則貨死。富商大賈有犯法者乃賂左

右內人﹐竊續之而獲宥者多矣。其爲人朦昧若此﹐不亡何俟。

初北朝兵將興﹐吉州子城上有神現頭如車輪﹐額上有珠光爍如月﹐軍民皆看﹐數日而沒。今俗呼爲天王樓。又建康城外沿江排大樓航皆有將軍之號﹐忽一艘且吼如人﹐聞於十數里。後主乃降杖決之。又見鳧雁自北而飛﹐迨千羣至城側叫嘯悲鳴﹐遺糞於城屋及女墻上﹐皆白而臭月餘乃止。城中士庶衣碧服染﹐時須經宿露則愈鮮﹐時呼之爲「天水碧。」廬陵曾氏將娶婦﹐忽化爲女﹐後嫁之生子焉。又有海鰌形如大堤﹐長數十丈﹐至於潯陽。值冬水涸﹐不能旋﹐每每噞喁﹐水自腦而出﹐或雲海神取其珠矣。迨死﹐人食其肉﹐多者至﹐卒以脇骨爲橋﹐脊骨爲臼。鰌者﹐鯉之類也。旣死則國亡。其怪讖多若是。煜之君臣皆顓蒙不悟其妖。

宜春王從謙﹐嗣主第九子﹐後主之母弟。幼而聰悟﹐好學有文詞﹐未弱冠有能詩之名。嗣主嘗於苑中與宰相奕﹐而從謙侍側﹐嗣主命之賦《觀棋詩》﹐從謙乃命筆立賦曰「竹林二君子﹐盡日意沈吟。相對終無語﹐爭先各有心。恃彊終有失﹐守分固無侵。若算機謀處﹐滄溟想未深。」嗣主覽之驚嘆﹐令頒示百寮以爲規誡。士流爭寫﹐紙價動於建康。及後主嗣﹐立封王。開寶中天王詔後主入朝﹐煜未行乃遣從謙奉朝貢。旣至﹐敷奏無失禮節。太祖優恩﹐封之爲充王﹐賜第宅錫賚頗厚﹐恩及藩戚。未幾侍上﹐上從容謂之曰「卿可貽書與國主﹐令入朝奉﹐朕當大駕抵宋毫而迎﹐封之以大府﹐所謂彼此遭逄﹐自無失時。」從謙對曰「臣兄以庸菲之才嗣守宗廟﹐陛下垂覆載之恩許之入朝﹐寔千載一遇﹐必須奉詔。」太祖因賜酒食緡帛而罷﹐及從謙爲書使至建康諭以上意﹐而後主爲陳喬等所制﹐乃不從。及平建康﹐後主入朝。太宗詰以不從從謙之旨﹐拒命勞師﹐後主懼乃僞對以不聞其命。太宗怒﹐遂降從謙於南班。

旣以家國喪亡﹐爵秩貶損﹐妃禦不存﹐默默不自安﹐遂臥疾而卒。初從謙奉使宮口﹐質而不返其妃每哭詣﹐後主無以計﹐每聞使至﹐必避之而已。兵未起以思慕不已而成疾﹐卒。後主後周氏司徒宗之少女。前後之妹﹐少以姻戚往來宮中。後主見其美姿容乃納之。前後疾將殛﹐忽見後入﹐乃問妹妹幾時至宮來﹐後時年幼不知嫌疑﹐卽以實對曰「旣數日矣。」後怒﹐遂面壁而臥﹐至死不顧。後旣殂﹐常入禁中﹐至納爲後﹐乃成禮而已。將納彩﹐後主令交鵝被以繒彩使禦書﹐極於侈靡。及親迎﹐民庶觀者咸登於屋﹐有墜瓦而死。其夕燕羣臣﹐韓熙載而降皆爲詩以諷焉﹐而後主不之譴。自是士庶婚姻寢成風俗﹐及後主封違命侯﹐後封妃﹐太平興國三年後主殂﹐未幾後亦卒。

●卷四

○宋齊丘

宋齊丘﹐字子嵩。世爲廬陵淦陽皂山人。父誠﹐因巢寇之亂與南昌人鐘傳同起於艸野﹐唐王不能制。時髙駢鎭淮南﹐遂表傳爲洪州節度使﹐尋封南平王﹐以誠爲副使﹐卒於任所。齊丘因是以爲故里焉。齊丘少孤﹐好學爲文﹐其體頗質朴而無師授。遂遊學於諸郡。自以世亂﹐乃篤志於商君長短機變權霸之術。與之談者皆屈﹐莫能救其涯涘。時先主刺昪州﹐其親友饒洞天出守廬陵。齊丘因刺謁之﹐與語終日。延於門下﹐旦夕爲之醮﹐因訪時務。未幾﹐洞天解郡﹐遂命載歸。廣陵未至而洞天疾病且死﹐因遺書薦之於先主。旣至﹐棲遲逆旅﹐裹調罄乏﹐因吁嘆數四。其鄰倡優女魏氏聞之﹐乃竊賂遺數鍰由是獲備管幅﹐遂克投贄一見。先主賓之以國士﹐大獲賂遺﹐尋娶魏氏﹐館而給之。因說先主廣延儒素﹐務農訓兵﹐黜陟妍否﹐進用公廉﹐修學廢墜﹐制禦姦雄。凡數年間﹐府廩盈積﹐城隍完峻﹐士卒驍勇。義父徐溫聞而往自鎭之﹐乃遷先主刺守潤州﹐未幾﹐溫嫡子知訓爲朱瑾所殺﹐齊丘乃勉先主帥兵渡江以平其亂﹐冀衛社稷﹐潛立大勛﹐代秉其政。若握重兵制禦羣下﹐可成洪業。

旣至﹐遂果代之。時吳主旣弱﹐政出多門﹐君臣綱紀弛而不振﹐乃修復政理﹐動據禮法﹐務葺民庶﹐罷其不經﹐總以要務﹐寬

省徵賦﹐農有定制﹐官無虛祿﹐輯睦公族﹐撫存將校﹐優給卒伍﹐爵賞有功﹐刑辟中度﹐斥捕攘寇﹐上下咸乂﹐皆齊丘之謀焉。又說以虛懷待士﹐博訪藝能﹐遂立延賓亭﹐招納賢豪﹐以惇時望。復創一池﹐中立亭宇。每與先主登臨﹐乃屏絕人迹﹐以議家國﹐或至夜艾。池亭今猶存焉。先主欲致之重位﹐然爲溫所忌﹐遂署爲府中從事。溫因擢拜右司員外﹐卽復授諫議大夫。兵部侍郎。居府中日議庶政﹐乃使人於淮上延接北土歸義士。大夫孫忌﹑韓熙載等數十人皆以仁愛惠義致諸腹中。故人莫不樂爲之用﹐齊丘自揆以艸野之人遭會英傑﹐言聽謀從﹐身居顯位﹐儒家之榮﹐於斯爲盛。遂告歸豫章攺葬。旣入九華山下﹐卜居退身﹐表乞致仕﹐吳主累召﹐乃數表堅讓。略曰「昔髙宗之夢傳說﹐西伯之獲非熊。況臣築巖之相﹐釣渭之腎。

祿位彌重﹐宜居山野」云云。時嗣主已爲大將軍﹐先主使賫吳王詔﹐親往慰諭﹐優辭惇勉﹐彌畱旬月﹐然後乃起。方舟並濟﹐好狎如友。旣至先主喜﹐分約父子﹐授中書侍郎﹐遷僕射平章事。先主位望崇重﹐基稱彌隆。因謀爲禪代﹐乃請先主移鎭金陵﹐以基王業﹐交結鄰好﹐綏悅守宰﹐廣覃恩施﹐撫緝遠邇。

�輔元子﹐觀其間隙以待時淸。於是從之。然吳主恭默勞謙﹐人心未殆﹐而宮禁之內嬪禦貴戚謦欬嚏鼽之微﹐齊丘莫不知之以陰聞。建康議以劉穆之之輔宋祖無以過之。吳主忽謂左右曰「孤克已﹐𨿽動爲下所奉﹐然爲徐氏制馭﹐名存實喪。今欲求爲一田舍翁﹐將安所歸乎。」遂泣下數行。齊丘聞之﹐乃還建康議遷都金陵。吳主旣半渡﹐遂引至潤州安置﹐號丹陽宮﹐未幾﹐使諷吳主禪位。先主旣膺禪位﹐齊丘復請歸姓以紹唐統﹐冀徳威四方﹐遂遷左丞相司馬元勛﹐乃就。國步旣安﹐因表罷相﹐庶崇止足﹐以避賢能。遂除洪州節度使。旣至﹐乃召故老親屬與敍情舊﹐飲宴彌厚﹐溥沾饋遺。乃攺其故里爲愛親裏﹐

坊爲衣錦坊。更易獘政﹐補緝羣條。庶民便利﹐莫不榮之。迨先主篤疾﹐詔還受顧命﹐托以後事。嗣主立﹐加太傳以前官相之。嗣主襟量仁懦﹐言幾玩狎﹐恭已無法﹐大失統禦。或深居宮禁﹐全忘宵旰。齊丘每犯顏諫止﹐陳以昧旦之道﹐馭朽之危。

又欲捐社稷﹐傳位於太弟。於是上疏論先主創立之艱﹐憂動之重。狂諫不從。未幾﹐以爲浙西節度使。自是左右侍從皆東宮白面少年﹐儒流雅士韓熙載之徒多肆排毀﹐以先朝老臣終不爲少主所用。嗣主顧盻頗見慢色。齊丘知之﹐求罷其政﹐但奉朝請而已。年旣衰暮﹐自負勛舊﹐不能折節降身﹐隨時容眾﹐爲鐘謨﹑常夢錫﹑江文蔚﹑蕭儼承等非順旨﹐尢生謗瀆。及嘆曰「鳥盡兔死則弓藏犬烹矣。」因表乞歸九華舊居。嗣主與左右皆以爲詐﹐激要君上。乃賜號九華先生﹐封靑陽縣公﹐食一縣之賦。至四年﹐嗣主命齊王景達就詔與俱還建康﹐亦奉朝請而已。至六年﹐又出鎭洪州。九年復詔還﹐拜太師﹐固讓。十一年﹐復往南昌。十三年﹐周師入淮甸﹐詔還謀難。始齊丘賜歸九華﹐朝廷多用文儒以干戈爲戲。屢徵閩建﹐復討湘沅。外乏師旅內竭帑藏。國用軍器宕然虛匱﹐淮甸疆境棄如土芥。養老乞言以爲迂典﹐諮議詢謀恥而不行。周師暴至﹐遂失備禦。

方詔還議軍事。未至﹐以劉彥貞爲都統出援壽春。齊丘聞之﹐曰「斯乃蹴鞠射括之徒﹐焉能總眾以禦勍敵﹐辱國喪師必是行矣。」旣至﹐因表乞急召還﹐彥貞聞之﹐狼愎而行﹐未幾果沒。復以朱元又叛﹐諸郡皆陷。選將閱師﹐稱藩割地﹐皆匪專謀﹐復告老謝疾﹐乞骸骨﹐歸南昌。旣而嗣主自亡淮南﹐神情躁撓﹐荒悖不安。賞曰「孤欲屣脫國務﹐放心云鶴。每思寄托﹐恨未得人。」時陳覺﹑李徵古等常見親密。因順旨而言「齊丘先朝夙老﹐諭家造國四方所知。若委之國事﹐俾繼伊旦﹐陛下暫輟萬幾。髙宴深宮﹐俟睿徳隆寧﹐歸政何晚。」又會鐘

謨北使返﹐謠稱世宗曰「朕與江南分義旣定﹐然宋齊丘不死﹐殆難保其久永。」合朝順非﹐遂成釁隙。因是貶殺覺等。時齊丘不知其旨﹐乃見艫艦舟詔入﹐遣歸九華。旣至﹐遂絕糧七日而卒。劉丘昔常著啟云「至於千懇萬端﹐只爲饑寒兩字。」

人見其死﹐謂之自讖。齊丘所薦進者﹐惟能先萌未兆﹐智策宏遠﹐才堪致化﹐理能易俗﹐與己合志同方者乃授拔擢。凡數十人名皆顯達﹐貴歷朝廷。豈以尋章摘句戕賊經史殘剝古人之詞爲文士者哉。故齊丘之學天才縱逸﹐穎出羣匯﹐混然而得﹐非耗蠹前修而爲之辭。至如《鳳臺山亭詩》《延賓亭記》《九華三表》有古儒之風格﹐《化書》五十餘篇頗幾於道家。凡建碑碣皆齊丘之文﹐命韓熙載八分書之。熙載嘗以紙實其鼻﹐或問之故﹐答曰「其文穢而且臭。」時見謗誹﹐多此之類。

齊丘常與先主議選宮嬪﹐雜以珠貝羅綺﹐使這泛海北通契丹﹐欲圖復中原。而虜主耶律徳光使至﹐厚弔遣還﹐迨至淮北﹐乃使人殺之。復遣沿海賫琛以爲報聘。虜主不知﹐謂北朝殺己之使﹐因漸構隙﹐前後如是者數四。於是徳光大怒﹐數冠邊境。

及晉少主禦極﹐與之抗禮。遂入梁園﹐遣使召江南與之會宴。

嗣主謙抑﹐辭而不行。故周世宗初徵淮南詔書云「結連並寇與我爲仇﹐勾引契丹至今未已。」皆齊丘之始謀也。或云「虜母靑媛乃江南之嬪。」且當嗣主懦躁﹐輕肆失言﹐陳覺之徒諂諛﹐率爾詭對﹐不能愼其樞機﹐禍及正人﹐亦非夙心素志﹐同誠協謀。復會鐘謨籧篨讒慝﹐交亂康君。九華之墳未艸﹐謨亦繼誅。蕭儼以蒙瞽無文戇而愎訐﹔江文蔚辭賦常品﹐學非博通﹔常夢錫以幃箔之內﹐猱雜不修﹔韓熙載淫而無行﹐縱誕不持。豈能知變識幾﹐立功定業。當齊丘秉政蒞任﹐皆斥腐儒﹐「鯫生身誇行穢」﹐故不大用。及位已崇峻﹐由是哆於頰朵﹐背憎面譖﹐羣誣黨議﹐千舌百辟加之。齊丘性度不能洪綽﹐襟

器斗筲。苟不附己﹐莫之容忍。汪臺符譏其名字﹐潛沈深淵。

初鎭南昌日﹐有故識慢言﹐致之大辟乃榜其屍曰「毀辱先皇﹐謗訕今上﹐亂臣賊子﹐宜棄市朝。」斯亦孔子所謂管仲之器小哉。初囚九華﹐乃命筆作《老牛歌》以獻﹐爲忌者所匿。今傳於人口。將死謂人曰「吾昔幽囚楊氏於泰州﹐一無聊生。吾之罪也。然今一死故無所恨。」遂自縊﹐而年七十餘矣。有一子﹐先世而亡。

●卷五

○孫忌劉仁瞻陳海鐘謨朱元

孫忌者本名晟﹐山東齊郡人。少家貧﹐力學能屬文。朱梁主舉進士﹐會莊宗立號河北﹐方召募河南仕人。忌因亡之唐。

署爲著作郎﹑直史館。莊宗滅梁﹐隨落都下。迨明宗嗣位﹐以莊宗番漢馬步使朱守殷出鎭汴州﹐辟忌爲判官﹐遷員外郎﹐守殷猜之﹐不能自安。忌因說之叛﹐明宗使安重誨攻之。城陷﹐守殷伏誅。忌乃窘迫﹐落髮爲桑門。將亡淮南﹐時圖像索之頗急。至正陽﹐未濟﹐追騎適至﹐疑之。忌乃坐岸﹐僞捫虱嚙蟣﹐追者睥睨久之﹐乃去﹐忌方獲渡。至旅邸﹐翹坐。先主常使親信於淮頭竊覘過客﹐見忌姿儀偉重﹐有異常僧。乃走庭下喏之﹐忌端然不答。逆者知之。乃聞先主。使人迎置門下﹐優容禮問。

忌以實對﹐遂令蓄髮冠帶。後從先主渡江﹐署節度巡官。彌見親寵。每至宴談迨旦迄夕。與徐﹗玠同預禪代﹐擢拜翰林學士﹑知制誥。文詞亹順﹐優宛而古。尋遷中書侍郎。才宏口辧﹐詞說泛濫。常爲宋齊丘所忌憚。迨嗣主卽位﹐素所畏重﹐累遷右僕射﹑平章事。與馮延已俱相。頗有志於重熙富庶﹐燮育疲民。

時已下湖南。忌白嗣主﹕「楚國兄弟自取敗亂﹐其民何罪使之困瘁。且欲解桂林益陽之師﹐以節鉞授劉言﹐使自安緝。冀惠有衡潭之地﹐則二藩在吾彀中爾。」延已狠愎不識大體﹐不然

其議。未幾劉言果襲取長沙﹐邊鎬棄城而走。忌鄙延已﹐謂入曰「玉卮象甌盛內狗穢﹐雞樹鳳池棲集鳧翟。」遂求罷相﹐嗣主許之。未幾﹐會周師攻淮甸﹐劉彥貞等全軍陷沒﹐劉仁瞻固守壽春。嗣主懼﹐遺忌與王崇質﹑鐘謨﹑李徳明相次奉表稱藩請和。周世宗畱忌﹐使徳明反命﹐請割淮南十四郡以江爲界。

朝議不從﹐殺徳明。遣齊王景達﹑陳覺﹑朱元等救援壽春﹐與周人屢戰。會朱元叛﹐軍遂遁。仁瞻堅守不下﹐世宗怒江南失約﹐遂引忌責之。及話江南事實。忌對以兵甲尙彊﹐宋齊丘良相也。乃致忌於樓車﹐令呼仁瞻趨降﹐忌知終無生還之理﹐不忍負國家恩顧。至城下﹐乃大呼曰「劉仁瞻汝好固守城池﹐江南救援卽至。我遇彊暴死在旦夕﹐汝可效死立忠﹐無爲降虜﹐使我羞於泉下。」左右交擊其口﹐忌顏色自若﹐世宗怒殺之。

將卽刑﹐整衣冠望南而拜﹐曰「臣不忘主恩﹐謹以死謝。」

遂斬之。忌家先爲明宗所誅。過淮娶嫠婦髙氏﹐及燕公駢之少女。無子﹐有隨婦子李紹慶。嗣主優秩以慰之﹐追封中書令魯國公。

劉仁瞻者﹐濠州刺史金之次子也。少習兵法﹐起家如小將。

性淳謹﹐器度偉重﹐喜怒不形於色。總令兵士嚴而不殘﹐有良將之才。出典郡符﹐鄟治無滯﹐有政績能名﹐軍民樂其仁信。

詔入爲天威軍都虞侯﹐常直宿衛﹐復出鎭江夏。長沙之後﹐安撫郡邑﹐士民服從。入典禁兵甚見親任。保大十三年出鎭壽春。

未數月﹐會前監軍使奏罷。冬月﹐沿淮把淺﹐屯戍饋糧。仁瞻奏以邊禁境備禦廢弛﹐乞分重兵以防不虞。未報周師景至。城中將校軍吏皆撓懼不知所措。仁瞻按行城壘﹐分兵指授﹐守據要衝﹐視如閒隙。眾心遂定。劉彥貞援兵﹐旣至將追周師。仁瞻固止之。曰「北人姦詐﹐恐其設伏。故宜按甲養銳﹐以俟其隙。」彥貞性本佻侮﹐不習兵術。乃曰「賊聞吾至必先遁

走。所謂縱敵恥也﹐不追則貽患。」於是奮行﹐果爲所敗。自是羣下服其料敵﹐各出死力以聽任使之命。周世宗師眾四面攻擊﹐仁瞻支吾拒守﹐經年不能下。遂與裨將破城南大寨﹐斬獲數千級。北人大懾。又表邊鎬代巳守城﹐自帥兵決戰﹐冀定。

得表﹐嗣主畏懦﹐惟加撫諭﹐不從其表。因懼恚而疾﹐其子謀叛﹐遂命立斬﹐監軍使周構哭以救之﹐亦令並誅。及周世宗樓車載孫忌於城下﹐大呼仁瞻﹕「曰汝可固守城隍﹐效死立忠﹐無爲降虜﹐使我羞於地下。」於是士卒聞之﹐心堅鐵石。仁瞻猿臂善射﹐發無不中。一旦世宗親臨城下﹐坐幄中﹐觀戰士攻城。仁瞻自城上射之﹐矢去禦座數尺輒墜。左右驚愕﹐咸諫請少避之。世宗乃曰「一箭射殺一天子﹐天下寧復有天子乎」

遂命左右進牀坐於墜箭之上。矢復至﹐又遠數步而止。仁瞻知之﹐因捐虧投矢﹐謂左右曰「斯乃天也﹐非吾不能中之也。

吾世受國恩﹐兄弟門列棨戟者數人﹐然不能治危捍敵﹐寧靜邊境﹐貽憂君父﹐吾且恥之。今𨿽病猶能奮力執戈﹐與諸君背城血戰﹐死於旗鼓之下。乃吾之分。終不以大丈夫之節屈身以事二姓矣。」久之﹐世宗駕亦起﹐仁瞻疾彌加﹐不能視事。副使孫羽等懼不能謀﹐遂以城降。世宗嘉其忠﹐果使舁至﹐親自慰諭﹐授以節鎭之任。仁瞻不起﹐以手指口而卒。時日陰曀﹐天雨黃沙。士卒聞之﹐人人莫不禦泣而哭曰「上天不仁而使吾父死也。何用生爲」自剄者數十人。初﹐仁瞻歲久不克﹐世宗城淮北爲壽州。迨仁瞻死﹐乃以故城爲壽春縣。君子曰「以周世宗之神武確斷﹐當矢石而不懼。予觀自古帝王之達者一人而已。況太祖太宗躬總元戎而蕞爾﹐彥貞可禦之乎」仁瞻死未逾月而淮上兵起。其能得士卒之心﹐樂爲用命﹐若非良將又焉至之。

陳晦者﹐建陽人。生而期月﹐足勁能履。父母異之﹐小字

阿鐵。爲人勇敢﹐長而任使﹐仕至裨將﹐軍中壯之﹐呼爲陳鐵。

諸軍圍建州﹐晦每出戰﹐前鋒懼之﹐難與爲敵。及城陷﹐爲王建封之眾所獲﹐將釋縛斬之。自踴出於羣眾﹐執者不能制﹐追之不及﹐乃奔查文徽軍中。文徽素知其驍壯﹐遂以爲小將﹐俾領其舊部﹐招集亡叛。復與潘承佑薦於嗣主﹐以爲劍州刺史。

及徵福州﹐李義海爲前鋒﹐大破其將馬先進之眾﹐遂遷建州節度使。委鎭邊境﹐復有吏幹﹐兼治農戰﹐軍民化服。及周師入淮甸晦遣長子徳誠引卒數千赴難於壽春。諸將戰多不利﹐喪失師徒。惟徳誠出入堅敵﹐未嘗少挫鋒銳。班師之日﹐獨賞其軍﹐旌之爲「百勝」﹐授以和州刺史。徳誠自少好學﹐才兼文武﹐有能詩名。後累池﹑虔﹐爲郡有政績。故海之爵位累至同平章事。在鎭十數年﹐多薦儒學﹐甄升將校﹐時議多之。因疾求罷﹐後主召至建康﹐親臨其第視問慰勞﹐卽日而卒。

鐘謨會稽人﹐徙居建安。博學喜爲文章。嗣主愛之﹐遷自末品﹐寵任異常﹐轉至吏部郎中。爲人諂諛佞媚﹐反覆難信﹐復多妒忌。及使爲周世宗所善﹐使歸諭旨。乃擅自益加諸潤色﹐常以籧篨爲陳覺所排。少與李徳明親友﹐頗怒覺等﹐樹黨攻之。固求北使覆驗覺言﹐嚴績之事﹐往來數四。嗣主不能揣悟事理﹐獨任偏辭﹐貶殺覺等。釁加元老﹐自謨之始也。時議以嗣主使鐘謨覆實而殺覺﹐若使覺覆驗必殺鐘謨也。及遷禮部侍郎知當事。主昔之在多換其彀﹐權勢危峻﹐克剝侵官﹐百司之務多出於已。李徳明之死﹐唐鎬預其謀。至是鎬懼不自安﹐會信州刺史張巒入衛。謨素與善。每詣謨第。輒屏左右而語﹐或至夜分。鎬知其陰﹐構之。及太子冀卒﹐子幼從嘉乃冀同母弟﹐當立。謨與第七子紀公從善﹐同使北朝﹐尢胥優狎﹐頗相稱譽。

因白嗣主言「從嘉志徳俱涼﹐非社稷之寄。」盛稱﹕「從善器度崇偉﹐眞神人之主。」嗣主由是積怒不已﹐逐於饒州﹐尋

殺之。謨始殺陳覺﹐迨唐鎬除謨﹐罪亦見誅﹐不亦可乎。

朱元者蒲津人﹐在本府節度使李守貞爲從事﹐周太祖輔少主﹐將禪代。守貞不從﹐太祖帥師圍之急﹐乃使元洎李平奉表來乞師。嗣主以某州節度使李金全爲北面行營招討使﹐與劉彥貞﹑查文徽﹑魏岑等將兵救之。聞其城陷而守貞自焚﹐乃班師。

因是署元以文資與平﹐累遷至尙書郎。及周師伐淮南﹐諸郡守將皆遁。時元帥萬餘眾克平舒州。會元帥齊王景達與監軍陳覺有隙﹐疑其將叛。遂密表請遣元詣濠州議事﹐元聞命﹐恐爲覺所害﹐將叛。其裨將時廷厚不從﹐元殺之。至紫金山將戰﹐遂以所部降於世宗。於是諸軍大潰﹐景達﹑陳覺亦奔還。嗣主怒議斬元妻子﹐妻乃查文徽之女。文徽屢表雪之﹐誠款懇切。嗣主署其表曰「只斬朱元妻﹐不殺查家女。」文徽乃無辭。世宗以所叛之眾別作一營﹐以元爲蔡州刺史。

●卷六

○彭昌尹琳彭玗陳貺沈彬

彭昌者﹐其先隴西人。世習儒學﹐爲鄕裏所推。初﹐唐相牛僧孺其祖遠仕交廣﹐罷秩還至郴衡間﹐爲山賊所摽掠。惟僧孺母子獲存﹐遂亡入江南﹐止於廬陵禾川焉。迨長爲母所訓﹐遂習先業。縣之北有山名絮芋﹐源下有古臺﹐古老傳爲聰明臺﹐其下有湧水曰聰明泉。古今學者多此成業。僧孺乃捨其上而肄業﹐迨十數年﹐博有文學。會母死﹐遂葬於縣之西南才徳鄕大學裏。旣隨計入長安。以文投吏部韓退之﹐與皇甫湜大爲知遇。

使候其出﹐乃往署門以譽之。凡自遣補而下﹐迨百人皆刺謁焉。

由是聲華蔚然﹐擢上第。不十數年累秩相輔。時昌四世祖居於僧孺母墓之側﹐應諸科舉至京師﹐僧孺聞而引與見。問其墳陵﹐彭氏幼而不知﹐默不能對。及歸爲修其塋﹐會僧孺罷相﹐出鎭襄陽﹐未幾暴薨。故其墳未曾封。至今本縣圖經俱載聰明泉側有牛相讀書堂﹐余址尙存。其墓所左右前後峯巒絕秀﹐宛如侍衛﹐曲澗流波迂回而去﹐頗爲人所欽慕﹐而世之子孫或農或儒﹐世不絕人焉。

尹琳者﹐其先名濯者爲晉平南將軍﹐廣州刺史﹐封鄱陽侯。

濯死葬於廬陵永新縣積慶鄕。今墳猶存。而諸尹僅數百家﹐皆其子孫也。唐開元中尹氏女姿容頗麗﹐性識敏慧﹐不因保母而

妙善唱歌。因重陽與羣女戲登南山文峯﹐而同輩命之歌。乃顰眉緩頰﹐怡然一曲﹐聲逗數十里。故俗耆舊云「尹氏之歌聞於長安。」時刺史因行部至邑聞而問之﹐左右或進入宮﹐封爲唱歌供奉﹐日受恩寵。喉音妙絕﹐爲天下第一。於時海內樂人及至王公貴戚共以邑名呼爲尹永新。僉曰「自秦靑娥之後﹐一人而已。」後攺元﹐大會燕於含光殿﹐盡放長安百姓及戎狄之長入觀大內﹐時燕方酣﹐百戲繁劇﹐而羣音囂喧﹐無由遏禦﹐聖情煩撓﹐左右計無所出。髙力士因推永新出﹐才歌一聲﹐羣噪皆默。於是皇襟洞豁﹐至夕而終。今存始歌處﹐後人號爲玉女峯﹐爲立廟祠﹐四時祭祀。或天邑愆亢﹐禱之能雨。及唐末有任翰林火學士者攺其鄕才徳裏爲大學裏﹐琳之子孫乃其後焉。

彭玗者﹐籍爲廬陵人﹐少好學﹐通經傳。唐梁之際﹐天下阻兵。遂以門藉率羣胥。有大志常快快不樂於吏事。每日肆坦不從職務。時曹皆鄙之。一旦﹐吏酋李氏因私命儕屬燕飲﹐而玗不之召。自往赴之﹐見十數輩已會久之﹐李不具饌。玗知其忌已﹐遂去。僞遺其帽於席﹐行數里﹐乃復往﹐見其宴笑飲舀﹐玗乃含笑取帽而去﹐嘆曰「大丈夫當取富貴列鼎俎﹐何必狎此鼠輩而聚飲啜乎」其婦聞之曰「請以箱奩之資易酒饌以致報﹐何嘆恨之有。」玗從之。乃召李氏﹐主客皆至﹐酒酣﹐謂眾客曰「玗不調﹐不能從事於諸君。請自此決退耕於農矣。」旣歸鄕裏﹐有山名王嶺。遂破家鬻產冶鐵爲兵﹐宰牛練楮爲甲冑。與兄弟唱召義師﹐以自衛鄕黨爲名。得勇力無賴五百餘人。玗乃建立偏裨﹐與約號令。聞於郡縣﹐守宰未能禁。未幾﹐會羣盜數千﹐攻剽撫州。𨿽鐘傳都督江西八郡不能制禦。時南城人危全諷兄弟亦起義師﹐結連玗並力攻之。斬其賊帥﹐眾盜奔潰。傳聞其勇敢﹐不獲制之。遂表全諷爲撫州刺史﹐玗爲吉州刺史。玗歸本郡﹐乃廣城池﹐務農訓兵﹐禁人賭博。時有數

卒爲竊﹐玗乃斬之於市而以令眾庶。玗欲報李﹐使人誘之﹐博於其家。李未之知﹐遂圍之﹐盡誅其妻孥數十口。其偏裨將校袁大虫等十數輩因私言曰「使君今已位重﹐皆言吾等力成其功﹐而諸將並無分祿之地。」玗竊聞之﹐因雪寒﹐伏甲於幕下﹐夜會諸將軍﹐宴樂酒醉﹐因盡殺之。及楊行密據有江淮﹐而鐘傳死﹐南昌已歸順。玗彊項不從﹐慮勢孤弱﹐使通好潭州楚穆王馬爲援。因與危全諷及信州危仔昌﹑虔州盧覽子等數州聚兵下攻。方進取江州﹐行密日遣大將周本徵之。玗等逆戰於象牙潭﹐爲本所敗﹐退走。乃使兄弟立寨於新淦二十里風岡拒之。

時寨中得玉笥山道士劉守眞﹐能驅鬼神。每吳兵掠寨﹐劉則噀水調角﹐風雨電雷倏忽而起﹐吳不能攻﹐迨數年。一夕劉死﹐遂戰不利﹐棄寨而還。玗夙將旣先誅戮﹐無以禦敵﹐乃拋郡退保朱川。遂連馬氏﹐因盡掠百姓戶口幾千餘家入彬衡。馬氏以玗爲柳州刺史﹐兄弟皆蒞縣邑﹐迨十年而玗死。因鄕酋龍寶光裂裳爲旗﹐夜呼內外﹐曰「有欲返江南者請從此行。」凡得數百戶迨千餘人以歸。其副使發兵數百遮之﹐寶光乃帥丁壯執大斧長刀臨水拒之﹐相與戰退追兵而還。至今王嶺風岡寨址存焉。及馬氏歸順江南﹐餘民皆至﹐惟玗之子孫恥而不返。初玗旣入湖南﹐行密使掘其墳﹐上墳陵惟見大蛇長二犬許﹐目未開遂殺之﹐玗亦死。

處士陳貺者﹐閩中人﹐少孤貧﹐好學。出遊廬山刻苦修進﹐詩書蓄數千卷﹐有詩名聞於四方。慵於取士﹐宇於山麓。歲時伏臘﹐慶弔人事﹐都未暫往。時輩多師事之。有季父爲桑門﹐每賴其給。有詩數百首﹐骨務彊梗﹐出於常態﹐頗有閩仙之致﹐膾於人口。其中有《景陽臺懷古》云「景陽大廟地﹐運極自依依。一會皆同是﹐到頭誰論非。酒濃沈遠慮﹐花好失前機。

見此興亡事﹐正當家國肥。」嗣主聞之﹐以弔帛徵之。乃袱巾

絳帶﹐布裘鹿鞟﹐引見宴語﹐因授以官。貺不受﹐苦辭。嗣主見其言語朴野﹐翔集疏逸﹐不卻其志﹐因錫以粟帛放還舊居﹐十餘年卒﹐時及七十。貺五十方娶﹐有慶之者曰「處士新郎燕爾安乎」貺答曰「呵呵﹐僕少處山谷﹐莫預世事﹐不知衣裾之下有此珍美。」及更咍及就徵﹐或問﹕「細君置之何所」

對曰「暫寄師叔寺中。」或曰「婦人年少﹐爲徳不一﹐何不防閒。」答曰「鎖之矣。」或曰「其如水火何」貺曰「鑰匙亦付之矣。」淳質如此。名士過其故居多著詠焉。

沈彬者﹐筠陽髙安人。少好學讀書﹐有能詩之譽。屬唐末離亂﹐隨計不捷﹐南遊湘湖﹐隱云陽山十年許。與浮圖輩虛中﹑齊已以詩名互相吹噓﹐爲流輩所慕。尋歸鄕裏﹐訪名山洞府﹐與學神仙﹐慕喬松虛無之道﹐往來多之玉梁閤皂二山﹐入遊息焉。先主移鎭金陵﹐旁羅隱逸名儒宿老﹐命郡縣起之﹐彬赴辟命。彬知其欲取楊氏﹐因獻《觀畫山水圖詩》有云「須知手筆安排定﹐不怕山河整頓難。」先主夙聞其名﹐覽之而喜﹐遂授祕書郎﹐入贊世子。未幾﹐以老乞骸骨歸﹐乃授吏曹郎致仕﹐年將八十﹐修養不怠。嗣主至南昌﹐彬乃撐舟往見。嗣主以疇昔師授﹐令免拜跪嗣主﹐顧問對曰「老臣自處山野﹐不知老之將至﹐世事不與﹐因山妻謂臣曰﹕『汝主人郎君今爲天子﹐何不往拜異免寒饑以畢殘齡。』臣不覺歡悸忘老。」而嗣主甚加哀憫﹐問其子息﹐對曰「臣垂老有子﹐尙幼。」遂署祕書省正字﹐厚賜粟帛鹽貨放還。尋卒。彬生平虛懷好道﹐積有年歲﹐觀其出處未見功效。然彬近居阜上﹐有一大樹可數拱﹐未殂前常指之謂家之曰「吾死可葬於是。」旣葬﹐穴其處﹐乃古冢爾。觀其間儼然且絕朽腐之物﹐復見一石燈﹐臺上有漆﹐一益壙頭獲一銅牌﹐上鐫篆文云「隹城今已開﹐𨿽開不葬埋。

漆燈猶未爇﹐畱待沈彬來。」由是墳之。其子廷瑞亦爲道士﹐

性嗜酒﹐酷於風雅﹐常遊守宰之門。皆貴之﹐呼爲沈道者。然坦率不由刺候﹐每直造階置而坐者數數矣。會宰治訟繁劇﹐廷瑞輒醉至﹐因忌而戲之曰「沈道者何日道成時」廷瑞乃應聲奪筆就幾而書曰「何順問我道成時﹐紫府淸都自有期。手握靈�人不識﹐體含仙骨俗爭知」云云。宰乃慚謝﹐常衣褐單獘稍覆其體﹐𨿽至窮冬凝氵互風雪凜冽﹐不加纊帛﹐而姿顏若故。

或人憐遺之衣服﹐亦多轉施貧寒。或佯遺忘而已。後卒於玉笥山﹐死之日﹐有人見乘舟江上而去。後視其墳﹐陷裂尺餘矣。

●卷七

○陳省躬周彬孫魴鄧洵美李家明

穎川陳省躬者﹐南昌人。少負辭學。與徐鉉兄弟友善。先主輔政﹐射策入仕。累官至廬陵永新令。在任明察體理﹐吏不敢欺。敏於判部﹐部民交訟﹐不下吏議﹐面訊其由。省躬情素﹐立分當否﹐不勞按驗。兩造甘愜﹐其訟自弭。復恃其才幹往往判返郡符。時彬衡之盜入境暴掠﹐民有防戍健卒禦扡﹐多爲所殺﹐省躬遂給府緍﹐市棺殯葬郡下。符讓其專輒俾認愆疑﹐省躬怒﹐遂判符後云「開官庫使官緡買棺木葬官軍何過之有」

於是緘而遣之﹐郡守覽而不能屈。部有教人者引及知見﹐郡吏贄符命之﹐其人竄逐遂。恐迫其婦﹐婦懼乃自經。省躬械系郡吏﹐仍致辭於上曰「一夫抱恨﹐六月降霜。一婦聲冤﹐三年大旱。本爲教人﹐卻致殺人﹐情加明罰」。由是抵罪。然有過設陷刑者﹐理有可憫﹐嘗哀而出之。其佐有蕭某者執法不同﹐捐牘不署﹐蹈禮不迨。而與令爭﹐令欲驅之﹐大罵曰「臭下輩。」簿對曰「啞義手者旣是下輩﹐行拳卻是上輩。」令慚謝。時太守武士也聞之﹐怒其佻慢﹐乃使召之。旣至﹐下吏按驗。省躬乃寫籀文答之。吏稱不辧﹐省躬背曰「何不使倅拭瞎讀之。」吏示倅﹐亦不辯。於是遣還。省躬謂人曰「今朝廷識字惟僕與徐家兄弟爾。余奚足算哉」初﹐南越王劉隱之子

跨據交廣﹐絕朝貢之禮。李太保使諷﹐後主俾以書檄﹐諭以禍福。朝議以省躬才辯遂任爲價。旣逾嶺﹐至韶廣。後主使水道而進。旣登舟﹐遂以重幕冪之。舟中之人略可相視。逾數日﹐又重幕圍之。使登岸﹐屣步才十許裏﹐至館中﹐供帳頗異於常。

主使勞慰燕飲累日﹐忽且舁饋贐之物並報函﹐復圍而遣至水濱﹐登前所冪舟﹐日夕惟聞牽駕之聲﹐然不知其沿沂﹐七八日復至韶而還﹐死於舟中者數人。省躬在治產一子﹐逾月將名之﹐問廳吏蕭徳之曰「汝育幾子」對曰「有男五人」。省躬小名之曰「蕭六」。省躬爲人𨿽醜疾邪惡﹐然利於貨賂。邑豪龍氏誘殺郴衡歸明人戶迨百口﹐取其貨並婦女。事露﹐後主遣尙書郎張佖就按之。私使詢於省躬﹐驗其謬實。龍竊知之﹐饋白金迨千。省躬受而僞諾之﹐乃報佖曰「彼殺之矣」。故時不多其爲人。入中朝位不顯達者良此之由也。故參政彭年乃其子「蕭六」焉。彭年大中祥符初與內翰晁公﹑今相王君四人同知貢舉﹐省榜將出﹐入奏試卷。天下舉人壅衢而觀﹐其出省諸公皆蹙額其容﹐獨彭年揚鞭肆目﹐有驕矜賈炫之色。榜出﹐其甥不在選中﹐遂怒入其第。會彭年未來﹐於幾上得黃敕﹐乃題其背云「彭年頭腦太東烘﹐眼似朱砂鬢似逢﹐紕繆幸叨三字內﹐荒唐仍預四人中。放他權勢欺明主﹐落卻親情賣至公﹐千百孤寒齊灑淚﹐欺言無路達堯聰」。彭年一見﹐怒不獲已。遂抱敕入奏﹐眞宗見而不悅﹐因釋其罪。彭年好勢附寵﹐嘗與丁相樹黨不顧已。因人釋褐﹐復更利場體式﹐妄立法制﹐老覆程試﹐結怨士人。後𨿽數月而卒﹐時人謂之耕田手而非鼎鼐之器也。

周彬世爲廬陵禾川人﹐自少不治產業﹐伏膺儒學﹐刻苦修進﹐俾晝作夜﹐其婦嘗讓之曰「汝徒自如是﹐卒有益乎汝家兄弟皆能力稼穡營己。囊箱丰益。汝之不調而無思﹐悔畢向何如」答曰「卿嘗與吾市油數金﹐是亦力穡營己而已﹐但歲晚

必得力」。及聞先主鎭金陵囊文而往﹐未幾﹐會禪代歸姓﹐制度艸創﹐無取士之科﹐將有事於圓丘﹐募四方英秀﹐各爲祝史之文。彬之所著特加選用﹐遂署諸衛巡官。嗣主與太弟景達貽書交辟﹐置之門下﹐錫賚頗厚﹐得遷省拜。以所賜繒帛金幣陳列於庭﹐謂婦曰「吾昔與卿同營己者﹐今日一成矣。比諸伯叔何个爲勝耶尙能讓於吾乎」妻答曰「斯男子之事﹐非婦人女子所能知」。時邑人有侮慢之色﹐彬數嘆曰「昔魯人俚﹐孔子謂之東家丘者」。果然﹐入金陵待選﹐授大理司考。滿以母憂歸葬。謁禾川令﹐直造其廳﹐署令詰之曰「公𨿽朝省直寮﹐其如桑梓之禮何」彬怒﹐因自誓曰「吾不歸令於玆﹐有如白日」。及復建康數月﹐如前官歸﹐宰本邑令﹐慚謝而去。

鄕裏相慶﹐榮其晝錦﹐然爲政廉平﹐恩仇不錄﹐將解。邑中耆艾緇黃輩數百人詣郡﹐上疏舉畱﹐遂連任七考。有相訟者﹐以理和解之而無適莫﹐旣而復選。嗣主錫以銀章茜綬﹐以本官居職﹐持法平直﹐不阿權要﹐朝廷憚之。累遷尙書郎﹐出授武昌節度掌書記﹐守江夏令﹐未幾而卒。

孫魴世﹐南昌人﹐家貧好學。及長﹐會唐末喪亂﹐都官郎鄭谷亦避亂﹐歸宜春。魴往師之﹐頗爲誘掖﹐後有能詩名。嘗與沈彬及桑門齊已﹑處中之徒爲倡和儔侶。屬吳王行密據有江淮﹐遂歸射策﹐授州郡從事﹐與沈彬嘗遊於李建勛﹐爲詩社。

彬爲人口辯﹐每好較人詩句。時魴有「夜坐」句美於時輩﹐建勛因試之。先匿魴齋中﹐候彬至﹐乃問﹕「魴之爲詩何如」彬答曰「人言魴非有國風雅頌之體﹐實得田舍翁火鑪頭之作。

何足稱哉」。魴聞之怒﹐突然而出﹐乃讓彬曰「公何誹謗之甚而比田舍翁﹐言無乃太過乎」彬答曰「《子夜坐》句云﹕『劃多灰漸冷﹐坐久席成痕。』此非田舍翁鑪上作而何」闔座大笑﹐善彬能近取譬也。及題金山寺云「萬古波心寺﹐金山

名目新。天多剩得月﹐地少不生塵。過櫓妨僧夢﹐驚濤濺佛身。

誰言張處士﹐題後更無人。」有集僅百篇﹐皆此類。先主受禪累遷正郎而卒。

鄧洵美﹐世爲湖彬郡人﹐少有敏才﹐工詩﹐長於賦頌。天祐中與連人孟賓於並爲廉使李侍郎所薦﹐入洛陽。與故李司昉同年﹐擢進士第。以天下喪亂﹐諸道割據﹐遂還鄕裏。爲潭州節度使馬氏所辟﹐署職郡縣。常怏怏不愜心﹐僅十年間﹐昉奉使湖南﹐求訪洵美。旣見﹐權情好洽﹐不替曩昔﹐且惜其才富位卑﹐滯於侯國。昉旣行﹐因請賫致京師。馬氏餞之﹐爲鴆而卒。洵美晚娶﹐無子﹐有三女。貧瘁﹐流落風塵。灃陵人廬氏聞洵美名憐而購之歸﹐以其女妻於儒家。先是太常丞陳度有《薛孤延聞雷賦》頗爲時彥所推尙﹐而洵美集中亦有此作﹐前後語句皆同而首末小異﹐未知誰氏之述也。

李家明﹐世爲廬州西昌人。嗣主時爲樂部頭﹐有學﹐解滑稽﹐善諷諫﹐爲時所推從。嗣主遊後苑﹐登於臺觀﹐盛望鐘山雨曰「其勢卽至矣」。家明對曰「雨𨿽來﹐必不敢入城」。

嗣主怪而問之﹐家明曰「懼陛下重稅」。嗣主曰「不因卿言﹐朕不知之」。遂令擢務降半而徵之。及見牛晚臥樹陰﹐嗣主曰「牛且熱矣」。家明曰「臣不調﹐敢上絕句」。曰「會遭寧戚鞭敲角﹐又被田單火燎身。閒背斜陽嚼枯艸﹐近來問喘更無人」。時左右宰臣皆慚﹐免冠謝罪。宋齊丘只產一子輒死﹐齊丘哭之慟﹐逾月﹐自親王宰寮勉之﹐不止。家明謂嗣主曰「己能止之矣。大王當復厚賜」。嗣主許諾。家明遂作大紙鳶上書云「欲興唐祚革彊吳﹐盡是先生設計謨。一个孩兒扌棄不得﹐讓皇百口合何如」。乘風放之﹐度至齊丘第﹐遂絕其縷﹐令墜。齊丘見之慚感而止。家明遂大獲緡帛。後﹐嗣主於苑中命元寮臨池而釣﹐諸臣皆屢引其鱗﹐惟嗣主無所獲。

家明見其猶豫﹐乃曰「臣昧死敢上《篘蕘》曰「玉甃金鉤興正濃﹐碧池春暖水悠溶。凡鱗不敢吞香餌﹐知道君王合釣龍」。嗣主嘉之﹐喜極歡燕而散。及嗣主加王弟景達等官﹐而恩澤未及臣下﹐因賜享燕﹐家明乃入。末作二翁婦而出列坐﹐令其新婦每進一飲一食皆輒拜獻﹐而禮頗繁劇﹐翁婦怒而責之﹐曰「新婦自家官自家﹐何用煩拜耶」嗣主聞之曰「孤爲一方之主﹐而恩不覃於外﹐孤之過矣。家明之言亦宜乎」。因厚賜之﹐而加百官焉。先是建州王延政與閩州兄延義有隙﹐遂各稱帝。嗣主遣將平之﹐俘延政及百官入建康﹐尋封王﹐遂命王公宰察之屬燕其第﹐時遣家明率樂部往﹐延政嗇於賄賂﹐家明怒其寡而譏之曰「賤工無伎﹐大王優賜﹐不敢奉命。然告大王﹐乞取一物」。延政曰「吾家所有惟汝之命」。家明曰「大王平天冠﹐今且無用﹐家明敢請之」。延政默然慚恨而罷﹐自是怏怏發疾而卒。時家明母死﹐欲歸葬。會嗣主聽政之暇坐於便殿﹐秉筆於琬琰上﹐閒書章字﹐家明因詐曰「臣每竊學人署字﹐與之不疑」。嗣主曰「卿能學孤爲乎」家明曰「臣𨿽愚鹵﹐願效神蹤」。嗣主乃於麻紙上大書押字﹐命試學焉﹐

家明得之輒於艸字上書云「宣州於上供庫錢支二百千付家明

安厝母親」。嗣主見之大笑﹐因而賜焉。從嗣主幸南都時﹐旣劃江舟﹐楫多從南岸。至趙屯﹐因輟樂停觴﹐比望皖公山謂家明曰「好靑峭數峯﹐不如何名耶」家明應聲對曰「龍舟輕颭錦帆風﹐正值宸遊望遠空。回首皖公山色翠﹐影斜不到壽杯中」。嗣主因慚﹐俯首而過。及後主嗣位﹐家明老而無寵焉。

●卷八

○江夢孫陳陶史虛白孟賓於孟貫江違

江夢孫﹐字聿條﹐九江湓城人。祖禰不仕﹐以儒道自髙。

夢孫少傳先業﹐頗蘊藝學﹐旁貫諸書﹐籍籍聲譽﹐遠近崇仰。

諸生弟子不遠數郡而至者百人。春誦夏弦﹐以時講聞﹐鼓篋亟丈﹐庠序常盈。先主輔政﹐欲廣賢良之術。聞其徳業﹐遂以幣帛聘之數四。不得已﹐乃起。旣至﹐爲蕓閣郎﹐甚被親禮﹐委之薦進﹐時爲得人。迨數年忽自陳曰「僕少長白屋﹐頗如民間利病﹐邑宰之政可以存革深斃。願效一縣﹐庶竭愚鄙」。先主不許﹐曰「令長之職徒勞之任﹐與臺閣之資淸要不同」。

夢孫曰「苟獲所請﹐無憚勒匱」。先主見其懇追求且不已﹐遂授近畿天長令。旣至﹐縣吏告﹕「不寢大廳﹐妖怪所憑﹐前政居之不久而死﹐請止便室以避其凶」。夢孫不從﹐謂曰「苟如是﹐吾自當之」。旣夜半果有鬼魅呼嘯而至﹐漸逼近則掀投牀幾﹐復扣門戶召云「令出」。夢孫臥聞﹐答之以「喏」。

乃整朝服﹐秉燭出戶﹐藝鑪奠爵而祝曰「不知何人﹐輒敢召令。吾爲民長﹐必有正廳﹐以衙羣吏。汝或爲神﹐必當受民祭祀﹐合聰明正直﹐與百姓爲福﹐何乃非理與王者之宰爭居其地﹐驚撓正人。況吾以忠事主﹐以信示人﹐所以不貳﹐寧畏於汝。

汝若不悛其過﹐乃更爲厲﹐則日月星辰昭晰於天﹐吾當具奏﹐

請行誅戮。𨿽汝後悔亦不晚乎」由是闃然﹐其怪遂絕。於是召鄕裏髙年存問疾苦﹐蠲其非徵﹐任其便利﹐有干政者必表罷之。

見官槽有馬﹐因問之﹐左右對曰「昔部民競之﹐窮按道理﹐各有所據﹐前政未能區別﹐遂系於官﹐且二年矣」。夢孫曰「今固亦爾﹐吾聞管仲之馬識道﹐王恢之馬知其故第。」命逐二馬至郊外﹐放而視之﹐任其所如。其馬久縻棧皂﹐偶解羈束﹐遂奔數十里﹐果入一主之家﹐其訟遂息。先主聞之﹐彌加惇獎。

未幾稱疾而罷。先主曰「夢孫果賤﹐宰邑之卑﹐不能久居﹐乃命代還。有老幼遮道泣畱迨十數里。至都辭歸鄕裏。先主固畱不止。旣還家﹐門生弟子復至﹐乃率身耕稼﹐躬事繼母。旦則冠帶入門溫淸﹐親饋飲饌﹐退更常服﹐力操耒耜耨耘﹐暮而歸﹐易衣視膳畢﹐然後就庠序集門生弟子說釋經義如故。時有生徒請之曰「吾聞詩者經聖人所刪﹐致遠而泥。然其間何謂「兄弟鬩於墻」﹐如是則聖人使之鬩於內而後禦止於外耶」夢孫徐而答曰「大哉﹐子之問乎。所疑爲「闃」字﹐似非爲「鬩」。當時竹簡訛缺﹐傳之者誤﹐亦猶《春秋》書閏月之義者也」。又拱而立曰「夢孫昧學﹐不敢輕議其旨﹐諸生宜自取其長焉」。其爲人惇讓謙下有如是者﹐時號爲搢紳先生。一門百口﹐惇睦如一。子孫學業﹐各授一經。孝禮兼持﹐江左稱之爲最。卒時八十﹐有五葬之日。自遠方至者幾千人﹐而服縗絰徒跣者百許。嗣主聞之﹐美其才茂徳逸﹐故贈國子司業﹐優賜葬物。其後門人弟子仕途彊半顯達者。太平初﹐夢孫解職而歸﹐有羣盜謂有資鏹﹐遂掠其家﹐夢孫聞其至﹐中帶迎候﹐使烹犬豕﹐爲設飲食於盆盎中﹐疑其懼鴆不食﹐乃對之先飲七甌﹐及舀數臠﹐然後與之食畢。遂罄室所有寒燠﹑衣襦﹑攔袍﹑器皿之類﹐盡置之。旣行﹐見一鼎蓋尙在﹐夢孫曰「彼若遺此﹐乃爲不具之器」。遂遣與之。羣盜皆驚嘆曰「吾輩小人實輕

瀆君子」。是夜還置其所剽之物於門外而去﹐夢孫啟戶見之﹐一無所失焉。

陳陶者﹐世爲嶺表劍浦人。幼業儒素﹐長好遊學﹐善解天文﹐頗長於雅頌。自負臺鉉之器﹐不爲幹托。旣至南昌﹐謀往建康。聞宋齊丘秉政﹐凡所進擢才彥名非顯達﹐自計與齊丘鑿枘﹐終不克納﹐必爲所屈。乃翻然築室居西山以吟詠自資。會齊丘出鎭南昌﹐因有蒲安之覬﹐乃自詠曰「中原莫道無麟鳳﹐自是皇家結网疏」。陶少與水曹任畹相善﹐又寓之詩云「好向明時薦遺逸﹐莫教千古弔靈均。」嗣主知而未及辟之。會彗孛且見﹐陶乃嘆曰「國家其幾亡乎」遂失淮甸﹐嗣主南幸以冀苟逸﹐迨至落星灣﹐諸將欲往問﹐然陶所居不與俗接﹐惟嗜鮓一舀﹐或至千臠。遂使衣商賈之服賫鮓往。旣至﹐陶卽時出﹐乃問﹕「官家龍舟將抵何處」。對曰「已達落星矣」。

因問陶曰「星可避耶」。答曰「落星不還﹐何俟」嗣主躁橈﹐不俟返命﹐已至南都。旣數日﹐詰旦﹐殿庭忽見殘獐一腳﹐視之﹐乃獸食之餘。詢宿衛﹐莫知攸底。遂往詢之。陶曰「昨暮乃狼星所直故爾」。嗣主嘆曰「眞鴻儒矣」。將召見﹐會嗣主殂。後主卽位﹐知其運祚哀替﹐遂絕縉紳之望﹐以修養燒煉還丹爲事。有詩云「乾坤見了文章懶﹐龍虎成來印綬疏」。又云「磻溪老叟無人用﹐閒列查梨教六韜」。又曰「近來世上無徐庶﹐誰向桑麻識臥龍」。陶所遁兩山先產藥物僅數十種﹐開寶中常見一叟角發被褐﹐與一煉師舁藥入城鬻之﹐獲資則市鮓就鑪﹐二人對飲且舀﹐旁若無人。旣醉且舞而歌曰「藍采禾﹐塵世紛紛事更多﹐爭如賣藥沽酒飲﹐歸去深崖拍手歌」。時人見其縱逸﹐資貌非常﹐每飲酒食鮓﹐疑爲陶之夫婦焉。竟不知所終﹐或云得仙矣。

史虛白者﹐山東人。世習儒學﹐長而富文﹐與昌黎韓熙載

友善。唐晉之間﹐中原多事﹐遂相與渡淮。會先主輔政﹐偕諧建康﹐聞宋齊丘總相府事﹐虛白乃放言謂人曰「彼可代而相矣」。齊丘聞而俚之﹐然欲窮其伎。乃命寮屬宴之以倡樂﹐賦之以箋翰﹐使木奴索諷弄﹐多方擾之﹐虛白談笑獻酬﹐已貽他和﹐口手應接﹐魯未暫滯。眾不能屈﹐乃延語政治﹐多引湯武伊呂之說﹐齊丘之志乃霸術﹐以虛白爲迂略機務。乃引見先主﹐說之曰「今君據有江淮﹐摘煮山海﹐人庶丰阜﹐京洛之地。

君家先業。今且亂離﹐人思舊徳。君苟復之﹐易若屈指」。先主𨿽喜其說﹐然以初基方輯睦鄰境﹐未暇他顧﹐與韓熙載並署州郡從事﹐聊以羈縻﹐俟更大用。而虛白意頗不平﹐恥以初言失﹐因褒博衣帶縱楫南遊﹐至廬山與佛老之徒耽玩泉石﹐以詩酒自娛﹐不幹世務。久之﹐嗣主卽位﹐韓熙載薦之﹐詔至金陵﹐命登便殿燕飲﹐與之計事。虛白曰「臣艸野之人﹐漁釣而已。

邦國大計﹐不敢預知」。因醉溺於階側。嗣主曰「眞處士也」。遂賜田五百石還。迨十年﹐嗣主幸南昌﹐旣至星子渚﹐復使召至。問曰「虛士隱居必有所得乎」對曰「近得漁父一聯」。乃命誦之﹐虛白曰「風雨揭卻屋﹐全家醉不知」。嗣主聞之爲之變色﹐賜粟帛遣還﹐未幾而卒。有二子﹐次舉進士﹐長早喪﹐孫溫﹐咸平中擢進士第。

孟賓於﹐湖湘連上人。少修儒學﹐早失其父﹐事母以孝聞。

長好篇詠﹐有能詩名。天祐末﹐工部侍郎李若虛廉察於湘沆﹐賓於以詩數百篇自命爲《金龜集》獻之﹐大爲稱譽。因采擇集中有可舉者十數聯記之於書﹐使賓於馳詣洛陽﹐獻諸朝延。皆爲數之﹐其譽藹然。至明年春﹐與故李司昉同年擢進士第﹐尋屬喪亂﹐遂歸寧親。數歲﹐天策府馬氏辟爲零陵從事﹐及江南攻下湖湘﹐賓於隨馬氏歸朝。嗣主授以丰城簿﹐尋遷淦陽令。

因黷貨以贓罪當死﹐會昉遷翰林學士﹐聞其縲泄﹐以詩寄賓於

云「幼攜書劍別湘潭﹐金榜標名第十三。昔日聲塵喧洛下﹐近年詩價滿江南。長爲邑吏情終屈。縱處曹郎志未甘。莫學馮唐便休去﹐明君晚事未爲慚。」後主見詩貸之。復其官﹐未幾求致隱於玉笥山。自號羣玉峯叟﹐與道家流遊處。迨期年﹐後主以承部員外郎起之。金陵陷﹐賓於遂歸老連上﹐時吉守祕閣郎馬致恭送以詩。其斷句云「今日還家莫惆悵﹐不同初上渡頭舡。」旣而未幾卒﹐八十餘矣。賓於嗜賂﹐出寧縣邑﹐未嘗一處無髒污﹐徒有詩名﹐人不多之。初賓於入江南﹐生子名曰歸唐﹐少亦能﹐請就廬山國學﹐遂得瀑布詩﹕「名練色有窮﹐處寒聲無盡」。時鄰房儒生亦得所聯﹐遂互訟其句﹐助教不能理﹐因送江州。各以全篇意勢定之﹐而歸唐勝。大爲時賢所仰﹐遂蔭祕書省正字﹐出爲吉州民掾﹐歸於京師。遷大理丞﹐因失降袁州司﹐遂致仕。

孟貫世居嶺表﹐爲建陽人。少好學﹐出遊廬山﹐與江洎大諫楊徽之同學友善。故徽之詩集中多與貫爲者。顯徳中﹐周世宗徵淮南﹐幸廣陵。貫潛渡江﹐以所業詩一集於駕前獻之。世宗覽其卷首《貽棲隱洞譚先生詩》至「不伐有巢樹﹐多移無主花」。宣貫曰「聯以元戎問罪伐叛弔民﹐非懼彊淩弱﹐何有巢無主之有然獻朕則可﹐如他人卿應不免矣」。遂釋褐授官﹐後不知其所終焉。

江爲者﹐宋世淹之後。先祖仕於建陽﹐因家焉。世習儒素﹐少遊廬山白鹿洞﹐師事處士陳貺﹐酷於詩句二十餘年﹐有風雅淸麗之能﹐時已誦之。時金陵初擬唐風場屋﹐懸進士科以羅英造。爲遂入求應﹐然燭能篇什辭賦﹐策論一辭不措﹐屢爲有司默。爲因怏怏不能自己﹐乃還鄕裏﹐與同黨數十家連結欲叛入錢塘。會其同謀上告郡縣﹐按捕得其逆狀盡誅之。將死﹐猶能吟詩以貽行辦者。初嗣主南幸落星渚﹐遂遊白鹿國庠。見壁上

題一聯云「吟登蕭寺旃擅閣﹐醉倚王家玳瑁筵」。乃謂左右曰「吟此詩者大是貴族矣」。於是爲集﹐時輩慕重。因玆傲縱﹐謂可俯拾靑紫矣。

﹤／P﹥

●卷九

○汪臺符胡無龜張翊劉洞林仁肇

汪臺符者﹐歙郡人。少好學﹐博貫經籍﹐善爲文章﹐不逐浮末﹐有王佐榷霸之才。見唐末天下苦於兵戰﹐遂居鄕裏﹐執耒力於田穡。先主輔政﹐移鎭金陵﹐遂詣上書陳民間利害之說﹐有《九患書》上﹐爲宋齊丘所詛。每論議私底訾。臺符謂「𨿽有其言﹐必無其行」。先主猶豫未之果信。齊丘始字超亞。臺符貽書訐之曰「聞足下齊先聖﹐以立名超亞聖而稱字」。齊立慚而攺爲子嵩﹐後使人誘其飲酒﹐夜縛其口﹐沈石城下。先主聞而吁嘆久之﹐頗憾焉。洎昪元年中﹐更定民田諸般物產髙下﹐各爲三等私額﹐民獲均輸﹐令爲定制。及使民糴請鹽﹐罷其科徵﹐別借薄徵。商旅貨鬻則收﹐不則聽往。舟無力。郡縣奚胥而有限以致民生。數十年﹐小康者皆出自臺符胡之言焉。

胡元龜﹐世爲廬陵人﹐居永新。少有俊才﹐常候本邑宰﹐宰見其風貌環傑而禮趨生獷﹐欲窮其藝學。因新畫屏爲戲珠龍﹐乃曰「請子詠之」。元龜執簡造次而成﹐因諷宰受貽去﹕「翻身騰白浪﹐探瓜攫明珠」。宰晝爲設飲饌﹐盡歡而罷。後有人爲宰發之﹐宰怒﹐使人追捕﹐欲若之﹐元龜亡入金陵。會吏曹徐郎以賓館之。未幾﹐郎爲子娶親迎之﹐夕畢﹐命寮屬設箋管。徐有同捨郎在坐﹐問曰「今夕詩相爲誰」答曰「有螺

江故造士焉」。卽大咍﹐以題試之。元龜援毫裂箋﹐不刻而成﹐卽覽之﹐頷而已。元龜以回文詩嘲之﹐郎辭以賦題﹐又連飛數章譏切﹐皆以回文體﹐郎一辭不措﹐僞醉而去。由是眾慕之。

徐薦於宋齊丘﹐遂射策入官﹐授文房院副使。迨數年歸寧省。

天威都虞候張巒徵桂林班師﹐與元龜有故。訪其第﹐親拜其母﹐畱數日宴飲而去。入授撫州臨川令﹐頗著政績。時齊王景達出鎭﹐而元龜朔望起居﹐頗有慢色。又嘗淩辱王府公侯﹐嗣主知之﹐將代之。有訟其婦者﹐元龜目之﹐乃曲道兩離之﹐自娶而與去。訟主詣金陵發之。按窮其事﹐免官。徙廣陵數年。會赦﹐求敍理﹐不報。遂著《叛臣怨詞》三十首﹐皆傳俗口。國家聞而鴆之﹐死年方殆彊仕矣。

張翊﹐其先京兆人﹐世綿官緒。唐末授任番禺﹐屬劉隱。

將據交廣﹐棄官北還。至潭衡間﹐馬氏已有潭灃。挈家亡入江南﹐至廬陵禾川﹐見廬陵沃壤﹐乃貨囊探以易產畋而居焉。及翊﹐兄弟長力先業﹐能屬文。入廣陵先主輔政以射策﹐中第授武騎尉。先主移鎭金陵﹐隨渡江。見知宋齊丘﹐署府中從事。

嗣主代立﹐例受慶恩﹐求以寧親﹐授處州觀察判官﹑西昌令。

假道還﹐里人榮之。在任多著政績﹐然性偏躁恃才﹐靡有寬恕﹐好狎侮同寮﹐淩暴左右﹐被鴆而卒。昔往禾山有大舜二妃廟﹐邑中紫陽觀新興佛閣碑志皆翊所撰。其文宛麗﹐今猶存焉。弟惟彬﹐幼以通誦二經中童子﹐迨成人﹐授蘄州黃梅尉﹐周世宗下淮南﹐起爲武昌崇陽簿﹐復入選授廬陵令﹐旣代未行而金陵陷﹐疾作而卒。

劉洞世居建陽﹐少遊學入廬山﹐師事陳貺學詩﹐精究其術。

貺卒﹐而洞猶居二十年。長五言詩。後主立﹐以詩百餘篇﹐因左右獻之。後主素聞其名﹐喜而覽之﹐其首篇乃《石城懷古》詩云「石城古岸頭﹐一望思悠悠。幾許六朝事﹐不禁江水流。

」後主掩卷﹐爲之攺容﹐遂不復讀其餘者。洞羈旅二年﹐俟召對﹐不報﹐遂南還廬陵。與同門夏寶松相善。爲唱和儔侶。然洞之詩格淸而意古﹐語新而理粹。常自謂得閬仙之遺態﹐但恨不與同時言詩也。或曰「先生道旣如是﹐仍爲善於寶松乎」

答曰「吾爲汨汨揚波而已。」爲處州節度使陳徳誠知重。及金陵將危﹐洞乃爲七言詩﹐大榜路旁﹐云「千里長江皆渡馬﹐十年養士得何人」又云「翻憶潘卿章奏內﹐陰陰日暮好沾巾。」蓋潘估表有云「家國陰陰如日﹐將暮也。」開寶中卒於吉陽山﹐其遺集行於世。

林仁肇世爲建陽人﹐仕郡爲禪將。兄仁翰爲福州王延羲內兒﹐謂之南廊承旨。先福州連重遇殺延羲立朱文進爲主﹐以拒建州。王延政時仁翰殺重遇與文進以城降。仁肇少勇顏﹐膂力絕人﹐與陳鐵齊名。身長六尺餘﹐姿貌壯偉。在建州立戰功。

陷﹐歸金陵。嗣主見而奇之﹐署爲將。周師攻淮甸﹐仁肇出援壽春﹐與劉仁贍相應攻襲大寨﹐斬俘甚眾。及復濠州水寨﹐累有戰功﹐授淮南營屯應援使。周師於正陽且浮橋而渡﹐仁肇率勇敢之士﹐載�葶乘風潛至﹐將燒絕橋道﹐爲返風所拒﹐火不及發﹐合戰退﹐惟仁肇乘單騎而殿。周駙馬都尉張永徳猿臂善射﹐癸無不斃﹐人皆神之。自岸見而射之。其所親乃喝曰「這漢中口矣。」仁肇格去之。永徳曰「不知何良將也﹐未易可圖。」及割地﹐以前官鎭潤州﹐頗有功能﹐善撫養士卒。復鎭武昌。迨周世宗朝﹐李重進據揚州不順﹐太祖徵平之。旣而淮南無屯戍﹐諸郡所守不過千人。仁肇密說後主曰「今宋朝前年徵蜀﹐今取交廣﹐還往數千里﹐師必罷斃。請假以兵數萬北渡﹐直抵壽春﹐分據正陽。因其思舊之民﹐累年之粟取復淮甸﹐勢如轉九。縱彼求救﹐亦一二矣。臣當據淮對壘而禦之。

復請臣起兵之日﹐聞於北朝﹐言臣據兵竊叛。苟事成功﹐濟國

家受利﹔不利則請族臣家﹐以明陛下之不二。」後主懼其無功﹐徒勞社稷。乃不從。開寶中以仁肇爲南都畱守南昌尹。太祖欲平江南患仁肇勇略﹐私於仁肇左右﹐竊取其存神。俟江南朝貢至以示其使曰「汝以斯圖何如」對曰「此似神﹐本國林仁肇。」因曰「仁肇且將至矣。」又使微指其空館曰「斯仁肇之第也。」後主聞之﹐不知其榷。遽使鴆殺之。不二年﹐王師渡江。仁肇少有風疾﹐其息气頗穢﹐時謂之肺掩不正。及遇鴆﹐而家人疑其不穢﹐尋病而卒。

●卷十

○盧絳朱令斌申屠令堅劉茂忠

盧絳﹐字晉卿﹐世爲宜春人。其父唐末任南平王鐘傅﹐署館驛巡官。有子七人﹐絳乃其仲也。少好學﹐無不研精﹐頗通大義。不能治產業﹐每縱俠與博徒遊。初﹐西京作坊副使尹承諤﹐少於後主﹐世獻利便。歸吉州﹐興回運務以資國用。路過南昌。絳能書計﹐辟爲本務史數年。暇則從屠奕角抵輩飲食。

無何﹐貧困。乃欺竊官緡﹐罪當棄市。承諤且發﹐絳懼﹐易儒服逃於塗陽土豪陳氏家。尋會赦獲免。旦夕與陳氏諸子乃雜錄六韜之屬。陳知其識度狀貌非儒家流﹐乃謂絳曰「吾竊知子頗有謀略﹐今國家方急賢豪﹐非子窮委之時也。」遂厚貲賚而遣之。絳不獲已而行﹐至丰城爲曩昔交遊無賴輩相率飲博。數日之間﹐果囊皆罄﹐遂無聊。入南昌兄及母弟皆嗤鄙不錄。遂慚憤﹐入廬山白鹿洞國學﹐與諸葛濤﹑蒯鰲等善。不聽讀﹐惟以屠沽販鬻爲事。同捨諸生中有篋笥稍丰而吝者則彊取之﹐弱者侮之。及山下尋師有嗇於賓道者﹐乃陰持禁物誣之﹐俾出緡帛。洞中流輩號爲「三害。」及朱弼新除國子助教﹐欲疏理其罪﹐絳遂亡入金陵。旣至﹐塊然旅邸﹐素無知舊。裂裳旣匱﹐遂薄遊京口。往來壁澗﹐寒雪﹐薪炭若桂。少有膂力﹐乃踴折檐桷而燒。時有守囷吏見面壯之﹐延歸。旣久﹐遭歲饑﹐吏無

以給。因俾絳夜躍囷檐﹐自气樓間入竊官粟﹐數十往。一夕﹐入見長人先立囷中﹐絳於是奮搏而吏之﹐乃爲一柱﹐冷若水鐵﹐頃之失所據﹐乃懼而出。遂中痁疾。逾月﹐旣乏資給﹐疲瘵且極。忽夢一白衣婦人頗有姿色﹐謂之曰「子之疾當食蔗卽愈。」旣詰﹐朝見鬻蔗者﹐絳揣囊半晌﹐乏一鏹﹐惟有唐韻一冊。

遂指易之。其人曰「吾罪乃小販鬻﹐將此安用哀君欲之志切﹐遂貽數挺。」絳喜而食之﹐至旦疾捐。資用窘躓﹐常默默不自持。迨數夕﹐又夢前白衣婦人謂絳曰「妾乃玉眞也。太尉富貴時至。可詣郡城。妾有一詩一緡以助行旅。十年之後於孟家陂上必當奉見。其詞曰﹕『淸風良月夜深時﹐箕帚盧郎恨尙遲。

他日孟家陂上約﹐再來相見是佳期。』」言訖而去。絳驚覺﹐因思其語﹐「呼予爲太尉。」乃惘然﹐又不測孟家陂之說﹐展轉臥傍﹐果獲其緡。由是自負﹐襟懷豁然。入金陵畫策﹐詣後主上疏﹐乃陳京口至壁澗數要衝之地﹐宜立柵屯戍﹐廣設備禦利害數十事。絳素有口辧敏捷。數日未報﹐復爲書詣光政﹐陳喬見之﹐與語數﹐遂大奇之。因表署爲本院丞旨﹐使篤百卒任。

所陳利便﹐經營制置﹐頗見幹績。尋就轉沿江諸屯兵馬監押兼巡檢。於是召募無賴少年便於舟楫狎習水道者。得馬雄﹑王川軍﹑張三十四等數十人﹐立爲偏裨將校﹐俾督卒伍﹐號令日嚴。

操習水戰﹐節以金鼓﹐使知前﹐卻示以旌旗﹐指揮行列﹐部分次序﹐進退遲速有法﹐轉運如飛。時有一艘應命稍稽﹐遂斬其長。復試之﹐可使蹈巨浪。累於海門遮獲越人船舫百餘艘﹐監數萬石。獻之後主。賞其功﹐遂封爵柱國。及王師渡江﹐克池州。急召還﹐授淩波軍都虞侯。城外沿江都部署。王師屢攻秦淮口水柵﹐絳率舟師援之。前後與都統軍皇甫繼勛與鄭彥華等忌絳功名出已。上說後主﹐遣之出援丹陽。絳因率大部舟百艘爲八字列陣而行﹐曹彬等識絳所部﹐開圍出之。旣至京口﹐捨

舟登岸﹐與之三戰﹐越人三北﹐其圍遂解。乃以爲潤州節度使守太師。自絳出建康﹐水陸之攻愈急。後主數詔遣還﹐爲左右所沮。未幾﹐宣州叛。乃授絳節度使討之﹐遂平其城。金陵陷﹐諸城皆下﹐惟絳等不順﹐謀割據嶺表﹐使建州刺史陳徳誠等往諭之﹐過歙州龔愼儀閉門不納﹐絳恕曰「愼儀乃吾故人﹐何故見拒」使馬雄攻之﹐城陷﹐愼儀朝服而出﹐爲雄所殺。旣而絳弟奔﹐太宗詔旨委諭罷兵入朝。絳遂聚將校議之﹐王川軍之徒皆厲聲拒命不從。絳欲殺弟而行﹐弟乃私謂之曰「兄今不順詔命﹐乃獨善一身﹐其如老母一族三百口何」絳乃猶豫。會先鋒曹翰使賫鐵券至絳﹐乃與馬雄張三十四等數人脫身夜亡﹐餘眾亦潰。曹翰使衛送京師﹐旣見上﹐問絳曰「卿何不早歸朝廷﹐勞朕詔命」對曰「臣受李煜厚祿﹐只知事李煜﹐未知事陛下。」上曰「李煜已臣妾於朕﹐卿於艸野何俟」曰「臣聞李煜歸命未受王爵﹐故臣未歸。」上聞其言頗忠赤﹐宥之。

授冀州團練使。旣數日入授命﹐曹翰亦入﹐馬雄方俟恩於外﹐時龔愼儀猶子穎見絳﹑雄等﹐以手版擊之﹐遂闖入殿門。穎因稱﹕「臣叔爲絳及馬雄冤殺。」上怒﹐方詰絳等﹐曹翰先鋒被宣歙二郡﹐絳未有金帛以賂之。因入奏曰「盧絳乃一姦賊﹐陛下存之爲國家日後之患矣。況冀州乃邊境之郡﹐而使有重榷不可。」上命皆斬之﹐絳呼曰「陛下以鐵券詔臣﹐恕之以不死。今以微罪一旦見殺﹐千古之下且彰陛下之無信。」上曰「朕爲龔愼儀殺賊而已﹐何負於卿。」旣出﹐乃呼延替當視行事。將出梁門﹐絳遂顧見擁一白衣婦人來﹐宛同昔日夢中。因嗟曰「玉眞矣﹐何至於此乎。」替問其故﹐絳乃白其夢。將斬之﹐絳曰「萬乘帝王斬一僞署節度使﹐可無氈褥乎」替使馳奏﹐上遂賜之。絳復問孟家陂﹐持刀者曰「斯場是矣。」

因數指迨今十年。歡曰「昔之夢今果驗矣。死復何恨」玉眞

姓耿氏﹐其夫死﹐與前婦之子通﹐當極法。與絳同場斬焉。絳孫器﹐有文學﹐今登進士第矣。

朱令斌﹐不知其先何許人﹐乃大將朱業之從子。少隨業徵討。初署爲小校﹐拳捷善射﹐深目。軍中號爲「朱深眼」﹐後以軍功累爲神衛軍都虞侯。開寶中﹐林仁肇鎭南昌數年﹐卒。

遂以令斌領其郡。王師徵金陵﹐令斌於潯陽湖口縛大筏﹐萬里載糧軍器幾數千萬﹐戰艘上具鑪炭﹐將斷采石磯浮梁以援金陵。

旣成或說之﹕「可乘盛夏江流泛溢﹐時便風﹐其勢迅急﹐可以成之。」令斌不從﹐至冬﹐遂帥水陸數萬進﹐行數日﹐至虎蹲洲﹐與王師遇。令斌不曉兵機﹐將戰﹐獨乘大航﹐髙數十重危詹﹐與親信千人共載。上建大將旗幡﹐指麾而進。王師見之﹐聚眾舟並兵攻之﹐令斌勢蹙。遂使火油磯以禦之﹐屬北風勢緊回﹐焰迸星條﹐忽自焚燎及大筏﹐於是水陸諸軍不戰自潰。令斌力窮投火而死。旬日煙焰不絕﹐獨其子脫身奔南昌﹐爲節度使柴再所用。闕自是建康失援而陷矣。初﹐軍至石牌﹐營子所爲﹐晝霧昏濛﹐又不見掌外。人望其气如虹﹐上亙於天﹐眾皆驚爲不祥之兆也。因殺數十人﹐不數日遂敗。

申屠令堅﹐山東人自少無賴﹐好博﹐膂力絕人。晉漢之間﹐爲盜犯法﹐州郡繁械入京師。將至﹐遂賂守吏曰「吾今若不死﹐則爲一健卒。君等皆吾州卿之人﹐吾與別可飲數甌以爲永訣。」時守者皆醉﹐在夜亡歸。會賊帥咸師朗等驚淮北﹐眾至千餘人。令堅因往﹐與官軍轉戰﹐殺傷頗眾﹐羣賊勇之。後帥師朗出援壽春﹐爲林仁肇應援劉仁瞻﹐同破城南大寨。及復濠州大柵時勇冠軍中﹐左右奮擊﹐前無勁敵。因是錄功授神衛軍都虞侯。後主立﹐益見親任﹐常居侍從。開寶五年﹐除吉州刺史﹐委以邊務。旣至緝理軍事﹐完治城池﹐鎭遏邊鄙﹐頗有節制。及建康陷﹐後主委諭至﹐命以順命。令堅私約袁州刺吏劉

茂忠反。殺監軍侍其稹﹐割據不降﹐未發而卒。令堅未死二年間﹐夜不安寢﹐目或瞑﹐夢與人鬥戰﹐往往踴而叫呼。所畜歌妓十數人﹐常分爲二﹐至昏而代﹐自夕迨旦﹐令聲樂歌舞﹐宴飲以﹝原空十二格﹞獲﹐假寐而已。及死之夕﹐若中風﹐狂於室內﹐如與人搏擊﹐逾時而絕。

劉茂忠﹐其先彭城人。後世徙居廬陵安城﹐因家焉。氏族寔繁。江南自嗣主委政之後﹐法令彌弛﹐預原闕境。兩地之民互相侵掠﹐不能禁止。茂忠自小略通書史﹐不事產業﹐以豪縱自居。乃逐其首帥日息夕恣﹐掠剽卿裏﹐利其資貨﹐頗爲人害。

爲郡邑所捕﹐屢抵大罪﹐會赦貸死。與其徒黨各被繁械於金陵﹐籍爲官卒。時上江羣盜趙晟﹑蕭榮﹑彭先等數部聚其徒至數百﹐深潛巖穴﹐出恣暴惡﹐郡邑患之。官健不習險阻﹐收捕累年不獲。茂忠乃上言乞就擒以自贖﹐因許之歸。遂入晟黨﹐爲先唱掠﹐分財帛多推與之﹐及得術士孤虛壬《遁星禽占候風角》之書﹐遂伏而試習之﹐皆驗﹐眾愈信之。因熟往還其間﹐約吏爲內應﹐一旦掩擊﹐殆盡榮等﹐屢戰平之。

時廬陵鷓鴣洞盜有吳先者﹐乃故具胥。獨姦猾﹐凡計誘皆莫之信﹐捕之不獲。茂忠遂鞭所親信二人﹐詐得罪奔先﹐示以創﹐先果信而勿疑﹐未逾月斬先首﹐其徒遂潰﹐州裏慶之。呼﹕「劉小僕射﹐」郡錄功復入金陵﹐後主署吉州在城兵馬都押衛﹐錫賫優厚。復遣還﹐與郡守同修營版築﹐眾迨方數﹐皆悅從之﹐後未期而就。復召入﹐授袁州萍鄕制置使﹐委以捍湘潭之境。旣至撫緝士庶﹐明法令﹐步騎精練若指其掌。王師初圍金陵﹐茂忠撫巡界上﹐因興兵縱獵﹐無何﹐逐獸出界。而潭人拒之﹐茂忠怒乘勝掠至灃陵而還。時潭衡巡檢使祖淚﹑其副梁謀欲執仇議取。會冬至日茂忠必宴會﹐乃率步騎及率白而潭民迨數千而至﹐緣邊營柵﹐皆遁望樓﹐烽煙驟起﹐報騎亦至。茂

忠乃會羣吏議﹐眾洶洶不能謀﹐惟茂忠顏色自若﹐因命酒﹐旣數行﹐報騎又至﹐眾請行﹐茂忠笑謂之曰「今日將旰﹐如出師則主將不利。」遂使間道往設伏兵﹐焚絕橋渡﹐然後躬擐甲冑帶鞬伏釒屈。亭午﹐而行十許裏﹐與潭師遇﹐遂合戰。迨晡勝負之勢未決﹐茂忠乃捨騎自步奔釒屈﹐親入敵陣。少卻﹐因乘勝急擊﹐眾大奔潰退﹐遇伏兵﹐橋道旣絕赴水溺者幾盡。茂忠先購軍中獲酋長者﹐生致之。時祖獲逸有持梁而至者﹐茂忠令釋縛以軍禮相見。然後館之如賓﹐及生得潭人﹐乃指梁曰「此國家小嘍羅也。」迨旬餘﹐使轉賫於金陵﹐至南昌爲羣節所害。後主加茂忠功績遷袁州刺史﹐其餘軍佐僚屬進職有差。

尋以建康不守﹐後主爲虜。時吉州刺史申屠令堅結之以抗不順﹐屬令堅死而事寢﹐因釋甲將去袁入朝﹐應郡府公籍二除賦外﹐其餘科率軍旅版牘並命焚之。冀期更甚﹐袁入賴焉。行舟次淮汴﹐修謁稱「袁州刺史詣主口岸者﹐」朱供奉見乃擲刺於地大罵曰「亡國之俘﹐仍刺史爲」令具榜帖乃贊見。將階其廳﹐署吏復叱之﹐令闋衣執杖庭參。旣至京師﹐上曰「江南被陷﹐國已亡矣。」何仍掠朕邊邑而殘賊士卒」茂忠對曰「臣受李氏國恩﹐惟忠勇是奮。𨿽陛下親徵﹐亦當殞身不顧。」太祖見其誠愨﹐待之頗厚﹐乃授登州刺史之任。旣至未幾﹐會前主歲朱供奉抵罪﹐貶爲郡將。公見其來亦不之憾。令就職﹐日兩衛俾立墀下﹐供奉逾月慚死。在郡廉幹﹐頗有政理。迨太宗嗣位﹐枉賭博事露﹐左遷﹐分司西京。未幾會赦﹐復資任關。昔茂忠微時﹐常所持釒屈﹐將有鬥戰必宿而鳴﹐卽至殺戮。乃與潭師戰﹐親持奮擊﹐前無堅敵﹐左右中者皆洞胸脇﹐迨百餘輩。因敗其賻﹐時遇陰霾卽加痛楚。至是疾作﹐臂不舉﹐病數日卒。

追贈某官。茂忠本名徹﹐後主以犯漢武諱﹐爲攺焉。在江南日﹐𨿽軍務煩劇﹐處置無滯然。延樓下士不憚儒術﹐皆揖讓周眄﹐

詢訪時務﹐無不盡禮﹐門館常盈。或時飲宴﹐武僚相侔。刺袁郡日﹐君生一女﹐居金陵。城陷﹐爲兵人所掠。茂忠使女僕入諸營部﹐托鬻衣而竊求之。遂表聞取還之。旣至﹐皆喜。因暑夕﹐與庭下墩坐。茂忠據拐﹐忽見一人自外躍劍刺之。茂忠以拐自捍﹐連舉數四﹐拐殆絕﹐刃不能中﹐會左右執之﹐送軍巡司﹐按訊斬之﹐乃昔掠女兵人也。初潭師興﹐其間有貪佞好勇者皆先投祖梁﹐署以萍令薄之秩﹐及敗溺﹐不還。至今孤幼猶哭且怨茂忠焉。

●逸文

陳度兩策科名﹐皆非正榜。嘗曰「吾必使子孫雪之耳。」

及其子九思舉進士﹐亦以老榜。君子曰「大器不可以力致﹐盛名不可以彊取。

韓熙載﹐髙密人﹐顯仕江南。初知貢舉﹐人皆以爲巨題。

熙載自賦詩五首﹐旦示諸生﹐皆有可觀。及著《格言》五十餘篇﹐時輩罕及。誘掖後進﹐號韓夫子。性好謔浪﹐有投贄荒惡者﹐使妓炷艾燻之。俟來﹐嗔曰「子之卷軸﹐何多艾气也﹗」

晚年奉貢入梁京﹐都絕知舊﹐乃題於館壁云「未到故鄕時﹐將謂故鄕好。及至親得歸﹐爭如身不到。目前相識無一人﹐出入空傷我懷抱。風雨蕭蕭旅館秋﹐歸來窗下和衣倒。夢中忽到江南路﹐尋得京中舊居處。桃臉蛾眉笑出門﹐爭向門前擁將去。

又云「僕本江南人﹐今作江南客。再去江北遊﹐舉目無相識﹐金風吹我寒﹐秋月爲誰白不如歸去來﹐江南有人憶。」或問﹕「江南何不食剝皮羊」熙載曰「江南地產羅綺故耳。」時皆不諭。熙載去﹐乃悟﹐追之不及。

韓熙載後遷中書侍郎。赴宴﹐見園子果紅抹額﹐引數十宮奴﹐皆名色﹐乃嘆曰「此職也﹐好以中書侍郎兼之。」熙載少嘗服術﹐忌桃李。後主內宴﹐俱賜侍臣﹐熙載不得巳﹐遂食數顆﹐至是夕﹐泄出十數術人長寸餘而卒。

韓熙載自髙密奔江淮﹐先主大加進擢。後主卽位﹐頗疑北

人﹐往往賜死。熙載懼禍﹐肆情坦率﹐破財貨售樂妓以百數﹐月俸至散與妓女﹐一無所有。旣而不能給﹐遂衣敝縷﹐作瞽者﹐持獨弦琴﹐俾門生舒雅執板﹐隨房歌舞求焉﹐以足日膳。旦暮不禁其出入﹐竊與諸生謠雜。熙載過之﹐笑曰「不敢阻興而巳。」及夜奔客寢﹐其客有詩云「最是五更畱不住﹐向人頭畔著衣裳。」時謂北齊徐之才無以過之。月入不供﹐遂表後主曰「家無盈日之儲﹐野乏百金之產。仲尼蔬食﹐平仲肫肩﹐亦未之如也。今商飈巳至﹐寒色漸加﹐挾纊授衣﹐未知何以。」

後主批云「熙載咄咄﹐意要出錢﹐支分破除﹐廣引妓路﹐如雲臨川一使﹐巾帛輕怯﹐措大無失也。且日俸五十餘千﹐謂之不足﹐則竭國家之產﹐不過養得百十个措大爾。」乃賜內庫綿絹充時服。自是多不赴朝﹐爲左右所彈﹐分司南都。上表乞住曰「諸佛慈悲﹐常容悔過﹐宣尼聖哲﹐亦許自新。臣無橫艸之功﹐有滔天之罪﹐贏形𨿽在﹐壯節全消。滿船稚子嬰兒﹐盡室行蹄坐哭。勁風孤獨﹐病身那得長存萬水千山﹐回首不堪永訣。」後主又批云「旣無遷善之心﹐遂掇自貽之咎。表陳悔過﹐覽之愴然。可得許本職在闕下。」

歐陽觀﹐本廬陵人。家世冠冕﹐一祖兄弟﹐自江南至今﹐凡擢進士第者六七人。觀少有辭學﹐應數舉﹐屢階魁薦。咸平三年登第﹐授道州軍州推官。考滿﹐以前官遷於泗州。當淮﹑汴之口﹐天下舟航漕運鱗萃之所。因運使至﹐觀傲睨不卽見﹐郡守設食﹐召之不赴﹐因爲所彈奏殆於職務﹐遂移西渠州﹐迨成資而卒於任所。觀有目疾﹐不能遠視﹐苟矚讀行句﹐去牘不遠寸。其爲人義行頗腆。先出其婦﹐有子隨母所育。及登科﹐其子詣之﹐待以庶人﹐常致之於外﹐寒燠之服﹐每苦於單獘﹐而親信僕隸﹐至死曾不得侍宴語。然其骨殖﹐卒賴其子而收葬焉。

夏寶松﹐廬陵人。與劉洞唱和﹐爲節度使陳徳誠所知。徳誠贈詩曰「建水舊傳劉夜坐。」劉洞有《夜坐詩》。螺川新有夏江城。寶松有《江城詩》曰「雁飛南浦鐘初動﹐月滿西樓酒半醒。」又云「曉來羸駟依前去﹐雨後遙山數點靑。」

皆佳句。

唐仁傑﹐全州人。苦吟。陳徳誠出守池陽﹐仁傑以詩貽之云「紅旆渡江霞蘸水﹐靑蛇出匣雪侵衣。」徳誠善之﹐勉之入金陵。會休沐﹐朝達集於升元寺﹐召之坐。酒行﹐請仁傑賦《登閣詩》立談而成。其中有句云「雲散便宜千里望﹐日長斜占半城陰。其餘亦可觀。《贈嘉禾峯僧》云「只住此山能有意﹐向來求佛本無心。」時論與之。

顏詡謝﹐魯公之後。所居有泉石松竹﹐創亭延客。孟賓於畱題詩曰「園林瀟灑聞來人﹐欲往因循二十秋。今日開襟吟不盡﹐碧山重疊水長流。」

陳穎﹐南昌人。業進士。《題漢祖廟》曰「項羽英雄猶不懼﹐可憐容得辟陽侯。」得狂病而卒。

邵拙﹐字拙之﹐雁門人。好學﹐博通經史。水曹郎趙慶有詩贈之曰「邁古文章金鸑鷟﹐出羣行止玉麒麟。」仕宦不達而卒。有詩傳於時。其間有云「萬國不得兩﹐孤云猶在山。」

此其應歟。

毛柄聚生徒於廬山白鹿洞﹐與諸生講論﹐所獲資鏹﹐皆以市酒。洞有辧者﹐嘲云「彭生作賦茶三片﹐毛氏傳詩酒半升。」嘗自題於齋壁云「先生不在此﹐千載只空山。」因大醉一夕而逝。」

劉炎少負詞學﹐晚爲永新尉﹐拙於政治﹐遂有貪名。太守行邑﹐覬覦之意﹐而炎不悟﹐旣行﹐詩諷炎云「未到桃源時﹐長憶出家景。及到桃源了﹐還似鑑中影。」炎及和而復之﹐後

因民訴賄﹐遂按以法。炎復有詩云「早知太守如狼虎﹐獵取膏粱以啗之。」

潘閬自號逍遙子﹐作《苦吟詩》曰「發任莖莖白﹐詩須字字淸。」

劉素﹐字仲華。好學﹐不事科舉﹐頗通遷﹑固﹑壽﹑曄之書。嘗有人貽之詩曰「不甘五等諸侯薦﹐直肯九重天子知。」

然卒不不及仕。

曾氏有諱崇範者﹐廬陵人。獻書李唐﹐遂家金陵。李氏歸朝﹐而其子乃以喪歸。

丘旭﹐字孟陽﹐宣城人。南唐狀元及第。自江寧尉調邑簿。

呂聖功判銓曰「吾以爲古人﹐今乃見之。」薦試學士院﹐不中。久之﹐爲茶陵縣﹐秩滿至仕。

丁咸序未第時﹐夢乘龍而起﹐回顧又有駱駝在後。二十年方捷。殿榜出﹐亞其名乃龍起﹐次駱起﹐因悟夢。

應用善寫細字﹐微如毛髮。嘗於一錢上寫《心經》﹐又於粒麻上寫「國泰民安」四字。

唐尹氏善歌。因重陽﹐與羣女戲登南山文峯﹐而同輩命之歌。乃顰眉緩頰﹐怡然一曲﹐聲達數十里﹐故俗耆舊云「尹氏之歌﹐聞於長安。」【完】

