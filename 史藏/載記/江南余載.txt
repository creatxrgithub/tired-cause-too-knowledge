江南余載南唐佚名

●卷上

升元初﹐烈祖南郊。是日司天奏日延三刻。﹝按江南野史作月延三刻此作日未識孰是﹞

《天官書》「太乙紫宮尙紫」。故南郊壇墠皆取其色。江南用五色﹐此五帝壇耳﹐禮官失之。

江南文臣﹐烈祖時惟稱楊彥伯﹑髙弼﹑孫晟﹑李匡明﹑龔凜﹑蕭儼﹑成幼文﹑賈澤﹝澤及事玄宗﹞。玄宗時江文蔚﹑王仲連﹑李貽業﹑遊簡言﹑湯悅﹑髙越﹝越及事後主﹞﹑張義方﹑張緯﹑鐘謨﹑李克明﹑張易﹑趙宣輔﹝宣輔及事後主﹞﹑陳繼善。後主時徐鉉﹑徐鍇﹑韓熙載﹑王克貞﹑張洎﹑張穎﹑張佖﹑楊澤﹑朱銑﹑喬舜﹑潘文佑﹑湯澥﹑楊滂﹑郭昭度﹑孫舉﹑伍喬﹑孟拱辰﹑馮溢﹑李平﹑張紹﹑賈球﹑顧彜。烈祖夜坐南燻閣﹐召見道士王棲霞問﹕「何術可致太平﹖」棲霞對曰「治身治心乃治家國之本。今陛下饑嗔飽喜尙不能節﹐何以福及蒼生﹖」是時玄宗母宋後在簾中﹐聽之嘆爲至語﹐賜以金帛﹐棲霞皆不受。所居玄眞觀西北陂澤中有髙樹﹐棲霞嘗於其上焚拜奏章。烈祖欲爲之建壇﹐棲霞曰「建國之初﹐經用不足﹐不宜營此間務。」

烈祖嘗以中秋夜玩月延賓亭﹐宋齊丘等皆會。時禦史大夫李主明面東而坐﹐烈祖戲之曰「偏照隴西。」主明應聲對曰「出自東海。」皆以帝之姓爲諷也。

烈祖爲政事僕射時﹐遣人聘越﹐問﹕「識羅給事否。」曰「不識﹐亦未聞名。」越人曰「四海知有羅江東爾﹐獨拙於用乎﹖」對曰「金榜上無名﹐所以不知也。」

王愼辭北使時﹐烈祖授以論答事語百餘條﹐皆機務之要。嚴可求覽之﹐請益一事﹐曰「若問黑雲長劍多少﹐卽對以來時五十指揮皆在都下﹐柴再用不得赴鎭也。」愼辭至汴京果首問。是時方議南徵﹐聞愼辭所對﹐遂罷兵。

玄宗初﹐馮延魯自水部員外郎爲中書舍人。李建勛嘆曰「爵祿所以馭士﹐今四郊未靖﹐而延魯以一言稱旨﹐輒驟遷之。若後有立大功者﹐當以何官賞之。﹝按陸遊《南唐書》延魯本傳亦載此﹐乃江州觀察使杜昌業之言。此作李建勛﹐疑誤。﹞

玄宗嘗語散騎常侍王仲連云「自古江北文士不及江南眾多。」仲連對曰「老子出亳州眞源﹐仲尼出兗州曲阜。然則亦不少矣。」上有愧色。

後主末年﹐洪州有婦人萬氏善言禍福﹐遠近謂之萬仙童。江正臣謂時人曰「此所謂國將亡﹐聽於神者也。」未幾而曹彬渡江。

張憲爲監察禦史﹐後主旣納周後頗畱心於聲樂。憲上疏言「聞有詔以戶部侍郎孟拱宸宅與教坊使袁承進居止。昔髙祖欲以舞人爲散騎常侍﹐舉朝非笑﹐今承進教坊使耳﹐以侍郎宅居之亦近之矣。」後主批答﹕「賜帛三十段以旌敢言。」

開寶中﹐鄂國公從謙使梁﹐以水部員外郎查元方副之。旣至﹐而盧多遜爲館伴使﹐與元方對弈﹐忽謂元方曰「江南畢竟如何﹖」元方襝衽對曰「江南事天朝二十餘年﹐君臣禮分極矣﹐復以如何爲問耶﹖」多遜爲之愧﹐謝因曰「勿謂江南無人。」

曹翰屠江州﹐噍類無所縱。而義門陳氏昆弟七人散處城中﹐事定皆還﹐無所損。人以爲孝義之感。

建州旣平﹐俘虜人口稍多。宰相李建勛請官出錢贖之﹐還本土。東閩賴之。

徐鉉在徐州﹐治官舍得宿藏錢數百千。鉉恥而不取﹐乃復瘞之。後鉉家老奴潛往發之﹐闃無所睹。

保大中﹐太平府聶氏女年十三歲﹐母爲虎攫去。女持刀跳登虎背﹐連斫其頸。虎奮跳不脫﹐遂斫虎死。乃還家葬母屍。

嚴續在江州﹐有奴忤意﹐續策逐之。州有柏林多虎﹐奴請殺之。輒持梃往擊虎母並數子皆殲焉。或言潭有蛟﹐奴解衣下浴﹐蛟來繞之﹐乃急拽登岸。烹而食之﹐謂人曰「吾勇無敵﹐恨不見用於時耳。」

徐鉉言﹕銅陵縣尉某懦不能事﹐嗜酒善狂嘗。與同官會飲江上。忽見賊艘鳴鼓弄兵沿流而下﹐尉乘醉仗劍驅市人而襲之。賊皆就縛焉。事聞後主﹐嘉之﹐賜以章服﹐除本縣令﹐此因酒而幸成也。

錢氏科斂苛慘﹐民欠升斗必至徒刑。湯悅﹑徐鉉嘗使焉﹐云「夜半聞聲若獐麂號叫﹐及曉問之﹐乃縣司催科耳。其民多裸行﹐或以篾竹系腰。

徐知訓在宣州聚斂苛暴﹐百姓苦之。入覲侍宴﹐伶人戲作綠衣。大面若鬼神者。傍一人問﹕「誰何﹖」對曰「我宣州土地神也﹐吾主入覲﹐和地皮掘來﹐故得至此。」

張崇帥﹐廬州人苦其不法﹐因其入覲﹐相謂曰「渠伊必不復來矣。」崇聞之﹐計口徵「渠伊錢」。明年又入覲﹐州人不敢交語﹐惟道路相目﹐捋須爲慶而已。崇歸又徵捋須錢。其在建康﹐伶人戲爲死獲譴者云「當作水族去陰司。」遂判曰「焦湖百里一任作獺。」

姚鳳爲內轄使﹐奢僭。嘗因病思鹿血羹﹐輒殺北苑長生鹿食之。

宋齊丘好交術士﹐得罪之日﹐出入其門者蓋八百人。

翰林學士江文蔚侍宴﹐醉而無禮。明日拜表謝罪﹐上命賜衣一襲以慰之。

玄宗宴於別殿﹐宋齊丘已下皆會。酒酣出內宮聲樂以佐歡。齊丘醉狂手撫內人於上前﹐眾爲之悚栗﹐而上殊不介意﹐盡興而罷。明日上於臥帷中索紙筆賜慰﹐齊丘乃自安。

遊簡言爲中書侍郎兼領銓選﹐差擇淸峭。有邵唐者試判不入等﹐上疏言﹕簡言父恭嘗爲鄂帥杜洪記室﹐洪與朱梁結連﹐恭預其謀﹐簡言乃逆臣之子﹐不宜列於淸近。上怒其誹謗﹐詔決杖配流饒州。

馮延己自元帥府掌書記爲中書侍郎登相位。時論少之。延魯之敗﹐禦史中丞江文蔚上疏請黜延己﹐上曰「相從二十年賓客故寮﹐獨此人在中書﹐亦何足怪。雲龍風虎自古有之﹐且厚於舊人﹐則於斯人亦不得薄矣。」

楊守忠授武昌節度使﹐宣麻日有禿當正衙立﹐班退乃去﹐未幾而守忠卒。

開寶中﹐嘗一夕有禿自西北來﹐成羣翳天﹐自初更至中夜方盡。

趙宣輔者﹐中原人。仕於江南﹐官省郎﹐頗有時名﹐重陽日與兩浙諸公登髙於北山﹐誦杜甫詩以勸酒﹐至「明年此會知誰健﹐醉把茱萸仔細看」﹐潸然淚下﹐坐客異之。未幾宣輔卒。

劉奐自言生時五星𨿽在吉地﹐然俱隱不見﹐吾必不得爲權勢官矣。後奐官終起居舍人。

姚端年十八狀元及第﹐宰相遊簡言以女妻之﹐未幾疾終﹐時人謂之女殺狀元。

髙越爲書生﹐遊河朔。有牧伯欲妻之﹐爲《鷂子詩》而去。詩曰「毛骨英靈志性奇﹐摩云專待整毛衣。虞人莫便張羅网﹐未肯平原淺艸飛。」越後爲查氏婿。

江夢孫夜夢直木生於庭﹐詰朝。其妻產男﹐遂名直木。幼聰睿﹐後官至刑部員外郎。

張洎云﹕嘗至信州龍虎山﹐值鄕民產子者手執金如意一枚而生﹐此子後爲道士﹐不知所之。

張洎與錢若水夜直﹐太宗開滋福殿召二人艸制﹐詞加李昉左僕射班。洎輒前數唐以來十餘名相皆有徳望﹐鎭服天下。故自右加左﹐今以此待昉﹐非公議。所允若水欲進解之﹐洎當帝前以笏排若水。曰「陛下熟知矣。」明日﹐洎進制艸有云「黃樞重地難委於具臣﹐蒼昊景靈懼罹於大譴。」太宗竟從洎意﹐防止右僕射歸班。﹝按此條載李昉加左僕射﹐系宋太宗太平興國時事﹐與江南無涉。或因張洎而及之。洎仕南唐爲淸輝殿學士﹐江南平﹐歸宋拜太子中允﹞保大末﹐太弟懇乞就藩﹐燕王宏冀爲皇太子﹐以令旨榜子逼逐昭慶宮僚﹐太弟始自鎭國門上馬就道﹐論者知太子之不永焉﹝按玄宗十六年三月攺元交泰﹐立宏冀爲太子。是年五月﹐卽奉周顯徳﹐年號﹐明年九月太子宏冀卒﹞。

徐鍇以屯田郎中知制誥﹐久次當遷中書舍人﹐而宰相遊簡言每抑之。鍇遂詣簡言。簡言從容曰「以君子才地何止舍人﹐但兄弟並居淸要物忌太甚。請少緩之。使眾稱淹卹﹐進固未晚。」鍇頗怏怏﹐簡言徐出妓佐酒﹐疊唱歌辭皆鍇所制鍇﹐乃大喜起謝﹐歸以告兄鉉。鉉曰「汝乃爲數闋歌換中書舍人耶﹖」

趙叟者﹐自保大之初至於開寶之季﹐嘗爲貢院門子﹐每歲發榜之後﹐或去或畱率慶慰之﹐若出於叟手。然進士何蒙贈叟詩曰「桂枝輸卻正淒然﹐又被鶯聲聒晝眠。惟有趙翁知仔細﹐相傳好語待來年。」

開寶初﹐舉子齊愈及第﹐綴行至白門﹐忽於馬上大笑不已﹐遂墜。馭者扶策良久乃蘇﹐蓋其喜成名如此。

趙綺困於場屋﹐將自三山北渡以歸梁京﹐爲邏者所得﹐遂下廷尉﹐從獄中上書曰「初至江幹覺天网之難漏﹐及歸棘寺知獄吏之可尊。」後主覽之﹐批其末曰「陵𨿽孤恩﹐漢亦負徳。」乃釋其罪﹐明年綺狀元及第。

賈覃自言應舉時從禽於鄠杜﹐忽於村店遇大僚避雨者﹐竊訪之﹐乃主司楊侍郎涉。當時匆遽﹐不暇脫韋袴衣襕﹐褎捲投贄﹐楊公稱嘆再三﹐覃自以爲必入等矣﹐及榜出則無名。有私於楊公者﹐公曰「覃好事業﹐但不脫衣袴﹐故爲累耳。」

國中有稱冤者多立於禦橋下﹐謂之拜橋﹐甚者操長釘攜鉅斧而釘腳。又有闌入於殿庭者謂之拜殿。後主時﹐進士曾顗﹑謝泌皆南省下第﹐而顗釘腳泌拜殿以稱冤﹐士風於此掃地。

陳致堯雍熟於開元禮﹐官太常博士。國之大禮皆折衷焉。與韓熙載最善。家無擔石之儲﹐然妾妓至數百。暇奏霓裳羽衣之聲﹐頗以帷簿取譏於時。二人左降者數矣。熙載詩「陳郎不著世儒衫﹐也好嬉遊日笑談﹐幸有葛巾與藜杖﹐從呼宮觀老都監。」其廳中置大鈴﹐大署其旁曰「無錢雇僕﹐客至請挽之。」

髙鎬有通天犀帶﹐業毅有歌人﹐皆當時無比者。嘗請博戲之﹐滿座屏气﹐鎬擲大勝。鎬命歌人引滿一曲以辭舊主﹐歌罷遂攜以歸。

柴再用按家樂於後園﹐有從人竊窺於門隙者﹐再用遇之﹐召至園中﹐使觀焉。曰「恐隙風傷爾眸子。」

孫晟初事秦王從榮﹐從榮敗﹐晟漁服﹐亡命至貞陽。未及渡﹐追騎奄至﹐晟不顧﹐坐淮岸捫敝衣嚙虱﹐追者捨去﹐乃渡淮。至壽春﹐節度使劉金延與語﹐晟陽喑不對﹐授館累日。忽謁漢淮南王廟。金先使人伏神座下伺之﹐悉聞其所禱﹐乃送詣金陵。時烈祖輔吳﹐喜其文辭﹐遂與禪代祕計。

●卷下

徳明宮本南唐烈祖之舊宅﹐在後苑之北﹐卽景陽臺之故址。有太湖石特奇異﹐非數十人不能運致﹐卽陳後主之假山遺址。其下有井﹐石欄有銘﹐字迹隱隱猶在。

後苑有宮髻石﹐世傳張佑舊物﹐上有「杜紫微杭州刻字柏寄」之迹﹐佑以其形若宮髻﹐故名之云。佑平生癖好太湖石﹐故三吳牧伯多以爲贈焉。

玄宗罷朝﹐多禦延英殿聽公卿奏事。因卽其處爲閣甚壯﹐有司請置額名﹐上以生月在孟春禦﹐題爲千春閣。

朝元門三橋龍躍﹐鎭國﹑天津﹑二曲尺﹑跨水覆屋﹐舊制文武大臣帶平章事者﹐許乘馬行過鎭國﹑天津二橋﹐百官皆就二曲尺下馬。

玄宗遷都洪州﹐過蕪湖江口水壽禪院﹐親射偃蓋松東南枝﹐遂枯死。至今禦箭仍在。

讓皇在泰州賦詩曰「江南江北舊家鄕﹐二十年前夢一場。吳苑宮闈今冷落﹐廣陵臺榭亦荒涼。煙凝遠岫愁千疊﹐雨滴孤舟淚萬行。兄弟四人三百口﹐不堪回首細思量。」

烈祖爲尙書左僕射﹐年甫三十。自以居揖讓之際﹐非老舊無以臨眾﹐乃服白髮藥﹐一夕皓然。

讓皇在泰州數年﹐每有嗣息及五歲﹐必有中使至﹐賜品官章服﹐然卽日告卒。

蘇洪規築揚州城﹐古冢中得石銘﹐其文曰「日爲箭兮月爲弓﹐射四時兮何曾窮。但見天將明月在﹐不覺人隨流水空。南山石兮髙穹窿﹐夫人墓兮在其中。猿啼鳥叫煙﹐千年萬年松柏風。」

進士舒雅嘗從鄭元素學﹐元素爲雅言﹕溫韜亂時﹐元素隨之﹐多發關中陵墓﹐嘗入昭陵﹐見太宗散發以玉架衛之﹐兩廂皆置石榻﹐有金匣五﹐藏鐘王墨迹﹐蘭亭亦在其中。嗣是散落人間﹐不知歸於何所。

宋齊丘出鎭洪州﹐詔賜錦袍﹐烈祖親爲衣之。李建勛贈詩﹐有「一人看上馬﹐雙節引還鄕」之句﹐時論榮之。馮延己﹑李建勛拜相﹐張義方獻詩曰「兩處沙堤同日築﹐其如啟沃藉良謀。民間有病誰開口﹐府下無人只點頭。」

莊布訪皮日休﹐不遇﹐因以書疏其短失﹐世頗傳其文。日休子光鄴嘗爲吳越王使﹐江南輒問江表何人近文最髙﹐或對曰「近世無聞﹐惟莊布贈皮日休書家藏一本。」光鄴大慚。

保大五年元日﹐大雪。詔太弟以下會宴登樓賦詩。遣中使就李建勛第示之﹐建勛與中書舍人徐鉉﹑勤政殿學士張義方皆和進呈﹐復召建勛﹑義方﹑鉉入﹐夜艾乃散。鉉爲之敍﹐太弟使名士畫爲圖障。﹝按玄宗《元日大雪登樓詩》云「珠簾髙捲莫輕遮﹐往往相逢隔歲華。春气昨宵飄律管﹐東風今日放梅花。素姿好把芳姿掩﹐落勢還同舞勢斜。坐有賓朋尊有酒﹐可憐淸味屬儂家。」﹞

李夷鄴者﹐前唐諸孫。嗜酒不羈。保大初﹐以宗室賢才拜正卿﹐累經左降﹐逾年輒復舊官。玄宗上巳開宴﹐夷鄴不在召中﹐乃獻詩曰「偶憶昔年逢上巳﹐輕舟柳岸宴羣臣。人間蹇薄時時嘆﹐天上風光日日新。玉帛已來諸國瑞﹐瑤池固有萬年春。賦詩飲酒平生事﹐腸斷金門願再親。」上賜禦札曰「我家有此狂宗正快哉。」

徐鉉爲人忠厚﹐不以位貌驕人。在海州時﹐蒯亮爲錄事參軍﹐鉉與往還如僚友。亮授代鉉﹐以詩送之曰「昔時聞有蒯先生﹐二十年來道不行。抵掌曾談天下事﹐折腰猶忤俗人情。老還上國風光少﹐貧裹歸裝結束輕。遷客臨流倍惆悵﹐晚風黃葉滿孤城。」有印粲者獻詩曰「不將才業暫時誇﹐人仰聲名徧海涯。月滿朝衣聽禁漏﹐更闌分直掃宮花。諫書未上先焚稿﹐禦筆曾傳立艸麻。見說下朝無一事﹐小池栽葦學僧家。」

徐鍇撰《義門陳氏書堂記》有「男女長幼以屬會」之辭﹐旣已授之﹐又密令寫碑人自於末添一「食」字﹐或問其故﹐鍇曰「非食無以義聚﹐欲以此一字爲陳氏子孫之誡耳。」

李建勛致仕﹐自稱「鐘山公」﹐詔授司徒不起。學士湯悅致狀賀之﹐建勛以詩答曰「司空猶不作﹐那敢作司徒。幸有山公號﹐如何不見呼。」

李建勛罷相﹐玄宗於西苑天全閣別置廳院待之﹐命右僕射孫晟同寓直焉。建勛進詩曰「禦苑賜房令待詔﹐此身殊勝到蓬瀛。禁中仙樂無時過﹐階下常人不敢行。疊穎弄芳秋气落﹐叢柯聳翠露華淸。天廚送食何功享﹐空詠康哉贊盛明。」

張洎﹑潘佑俱爲忘形之交。其後俱爲中書舍人﹐乃相持﹐佑之死也﹐洎蓋有力。

韓熙載南遷上表略曰「無橫艸之功可補於國﹐有滔天之過自累其身。老妻伏枕以呻吟﹐稚子環牀而坐泣。三千里路送孤客以何之﹐一葉扁舟乘病身而前去。」上憫之﹐遂畱不遣。

開寶中﹐張昭通判建州﹐奉敕至武夷山﹐淸秋雨歇﹐聞雲中仙樂自辰及酉不絕﹐大抵多竹聲。昭故曉音律﹐審其曲有人間迎仙客云。

開寶末﹐長老法倫夢金陵兵火四起﹐有書生朗吟曰「東上波流西上船﹐桃源未必有眞仙。干戈滿目家何在﹐寂寞空山聞杜鵑。」

祕書郎刁侃文安郡公﹝按文安郡公徐遊﹐知誨子也。初名景遊﹐避玄宗諱去景字﹞之愛婿姻連戚裏﹐第宅蕭灑。一日﹐侃弟妹於庭下忽見兩人沿古槐而上﹐以瓦擊中之﹐應手墮地﹐四肢𨿽具﹐長才二寸許﹐狀如世所畫夜叉﹐然瘞之。是夕侃家堂室之間鬼怪無數﹐或見大手﹐或呈巨顙﹐如是者三夕余。設醮謝之猶不已也。是時周維簡講易於侃別院﹐獨無變怪。於是盡徙焉。維簡方說泰卦﹐倦而假寐﹐恍惚中見冠裳者數百人前揖﹐自言「昔自南嶽來﹐寄居古槐﹐歲月已久。今刁侃弟妹皆無道橫害二子﹐悲嘆不堪﹐適當索償。旣匿先生之舍﹐且先生方講聖經﹐非某措手之時﹐願聞談義容解脫之矣。」維簡驚覺﹐爲之齋沐﹐旬日終篇﹐鬼怪乃絕。安陸人毛生善食毒蛇﹐以酒吞之。嘗至洪州以弄蛇取食﹐積十餘年。有賣薪者自鄱陽來﹐夜夢老父云「爲我寄一蛇與毛生可乎﹖」賣薪者許之﹐至洪州運薪將盡﹐有蛇蟠船中﹐棖觸不動。因悟前夢﹐攜以訪毛生﹐毛生撥之﹐忽嚙其乳﹐大叫僕地﹐食頃已爛﹐亦不知蛇所在。

金毅爲禦史判官﹐逮禦史臺主簿判覆刑司。歲餘染疫﹐言見三囚荷校自陳罪不至死﹐而君誤置於法。今得請於上帝﹐君本猶有三十餘年在世﹐三人各折君十年﹐宜知之。明日毅卒。

祕書監歐陽遇判大理寺日﹐奏當潭陽縣令余紹卿死罪﹐時論冤之。旣而紹卿常見形相隨﹐遇惡之﹐乃請告至廬山九天使者廟﹐下設黃篆齋醮﹐以淨陰冥然。紹卿亦至席間﹐其夕遇爲鬼神推擲殿下而斃。

宋齊丘至靑陽﹐初命穴墻給食﹐俄又絕之﹐餒者數日。中使謂齊丘曰「俟令公捐館方供食耳。」以絮塞其口﹐遂卒。卒時有黑气起﹐直貫九華山。玄宗暮年禁中往往見齊丘﹑陳覺﹑李徵古如生時﹐禳之不去﹐甚惡之。因議南幸﹐太子宏冀病﹐亦數見太弟爲祟云。

楊懷義爲侍衛時﹐方在圍中﹐鐺鼎忽自廚中成行而出﹐列於庭下。又半夜戈戟忽有聲﹐火出炎炎者數夕。俄而敗下獄。

賈詰善望气。罷節鎭歸闕時﹐艤舟江上忽見晚天气如鸞鳳﹐須臾羽翼零落﹐色變爲蒼。詰嘆曰「此爲我耳。」自是慘然不樂﹐及召對﹐果以忤旨謫授諸衛將軍。

殷文圭爲舉子時﹐嘗經大澤中﹐遇大雨震電﹐僕乘皆踣﹐文圭安詳如不聞。及至逆旅﹐從者怪之。試視文圭兩耳皆有泥封塞云﹐後爲翰林學士。

魏羽肄業於白鹿洞﹐臨赴舉大醉臥百花峯下。稍醒﹐忽有鬼物十數輩環侍其側﹐羽驚問之﹐對曰「以公貴人﹐故奉守耳。」其後羽以昭文館校書起家﹐過江至三司使工部侍郎。

開寶中﹐吉州城頭有人面方三尺許﹐睆目多須﹐自旦至酉乃沒。

開寶中﹐宋師至金陵﹐詔鄭彥華以水軍迎戰於慈湖峽。是日重霧不解﹐八月十一日白虹貫日﹐咫尺不分。

範陽盧文進自云「嘗偕契丹入絕塞﹐射獵以給軍食。一日晝晦﹐星象燦然﹐眾皆懼﹐捕得番人。曰「吾國以爲常也。」頃之﹐景復開朗。

江州有田婦采拾於野﹐忽爲虎攫而踞之﹐婦向天大呼。虎舉其掌﹐婦視其中有刺﹐因爲拔之﹐虎乃捨婦而去。

玄宗時﹐海國進象數頭皆能拜舞山呼。

靈芝圖言千歲蝙蝠色如雪﹐目如朱﹐集則倒懸。以其腦重故也。服此可以長生﹐後主時﹐有人獲之﹐進上。上方事佛﹐禁殺戮。而不用﹐後不知所之。

唐末有禦廚庖人隨中使至江表﹐聞崔胤誅北司﹐遂漂浮不歸。畱事吳﹐至烈祖受禪﹐禦膳宴飲皆賴之。有中朝之遺風。其食味有鷺鷥餅﹑天喜餅﹑駝蹄餤﹑雲霧餅﹝按陸遊《南唐書﹖雜藝列傳》所載﹐尙有春分餤﹑蜜云餅﹑鐺糟炙﹑瓏璁餤﹑紅頭簽﹑五色餛飩﹑子母饅頭﹐而無雲霧餅﹐附載於此﹞。後主篤信佛法﹐於宮中建永慕宮﹐又於苑中建靜徳僧寺﹐鐘山亦建精舍﹐禦筆題爲報慈道場。日供千僧﹐所費皆二宮玩用。

鄭元素者溫韜之甥﹐隱居廬山靑牛谷﹐不交人事。玄宗召至都下﹐館於徐鉉家。及卒﹐鉉令元素鄕人龍敏瘞其屍於石子崗﹐臨穴之際有七鶴盤旋空中﹐敏輒禱之一一下拂棺蓋。

許堅往來句曲廬阜之間﹐艸裝布囊﹐或臥於野﹐或和衣浴澗中﹐蕭然不接人事﹐獨笑獨吟而已。其詩有云「只應天上路﹐不爲下方開。道旣學不得﹐仙從何處來。」又題簡寂觀云「常恨眞風千載隱﹐洞天還得恣遊遨。松楸古迹一壇靜﹐鸞鶴不來靑漢髙。茅氏井寒丹亦化﹐玄宗碑斷夢曾勞。分明有个長生路﹐不向紅塵白二毛。」堅詩頗多﹐其語意類此。景徳中無疾卒於金陵。歲餘忽於洪州謁見兵部員外郎陳靖。靖至建康言之王化基﹐發其墓﹐已尸解去。

魏進忠不知何許人﹐徐稱其有飛煉之術。上聞於烈祖﹐俄擢爲延英殿使﹐寵錫甚厚。詔以延英殿爲飛煉所。進忠造宅於皇城之東﹐廣致妓樂﹐托結貴近﹐出入導從擬於王者﹐或贈人金帛動盈千百﹐士人多附之。經數年竟無狀﹐遂配東海縣。

周繼諸者﹐鄱陽人。詣闕上書﹐累官至郎省﹐告免歸鄕﹐與名僧道士爲雲泉之交。玄宗召之﹐授以美官﹐堅辭不就。上嘉之﹐賜粟帛﹐又賜金鉏一柄﹐敕曰「是朕苑中自種藥者﹐今以賜卿﹐表卿髙尙之節。」

蜀人陳曙者﹐王氏末年避地淮南﹐隱於蘄州山中。鄕人祀神﹐曙不召亦必至。醉飽而後去﹐𨿽百神祠﹐曙能徧往也。其所居屋一間道書數卷而已。與蛇虎雜處而泰然無所忌。玄宗遣中書舍人髙越賫束帛徵之﹐三往不應。後移居鄂州﹐不知所終。越贈曙以詩﹐曙次韻答之云「罷修儒業學修眞﹐養拙藏愚四十春。到老不疏林裏鹿﹐平生未識日邊人。澗花發處千堆錦﹐巖雪鋪時萬樹銀。多謝朝賢遠相問﹐未聞雞得鳳爲鄰。」

僧謙明﹐嗜酒﹐好爲詩。獨居一室﹐每日鐺中煮肉數斤﹐醇酒一壺﹐不俟爛熟﹐旋割旋飲﹐以此爲常。嘗中秋詠月云「迢迢東海出﹐漸漸入云衢。此夜一輪滿﹐淸光何處無。」乘興遂子夜鳴鐘﹐烈祖聞之不罪也。召問其所求﹐對曰「惟願鵝生四腳鱉著兩裙。」

