

欽定四庫全書

史部九

朝鮮史略

載記【附錄】

提要

【臣】等謹案朝鮮史略十二卷一名東國史略不著撰人名氏乃明時朝鮮人所紀其國治亂興廢之事始於檀君終於髙麗恭讓王王瑤自新羅朴氏以前稍略而髙麗王建以後則皆編年紀載事迹頗具其稱李成桂李芳逺爲太祖太宗乃其臣子之詞又間附史臣論斷及歷年圖等書蓋鄭麟趾髙麗史仿紀傳之體而此則仿編年之體者故其國中兩行之錢曽讀書敏求記以其於王氏遺臣鄭夢周等欲害李成桂事不沒其實稱爲良史今觀其序事詳略𨿽不能盡合體要而裒輯遺聞頗爲賅具讀列史外國傳者亦可以資參考焉乾隆四十四年六月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

欽定四庫全書

朝鮮史略卷一

檀君

東方初無君長【只有九種夷】有神人降於太白山【在今寜邊府卽妙香山】檀木下國人立爲君

唐堯二十五年戊辰

國號朝鮮

在東表日出之地故曰朝鮮索隠曰以有汕水故名

都平壤徙白嶽後入阿斯達山【今九月山】爲神是爲檀君名王儉古紀云禮君與堯並立至商武丁八年爲神壽四千十八然權近應制詩曰傳世不知幾歷年防過千蓋傳世歷年非檀君壽也

箕子

周武王克商箕子率中國人五千入朝鮮武王因封之都平壤是爲後朝鮮教民禮義田蠶織作設八條之教相殺以當時償殺相傷以谷償相盜者男沒入爲其家奴女爲婢欲自贖者人五十萬𨿽免爲民俗猶羞之嫁娶無所售

其民終不相盜無門戶之閉婦人貞信不淫辟飲食以豆有仁賢之化其後子孫稍驕虐燕乃攻其西滿潘汗爲界朝鮮遂弱至四十代孫否屬於秦子準立爲衞滿誘逼浮海南奔

衞滿

燕人衞滿因盧綰亂【漢髙祖時燕王綰亂】亡命來渡浿水【卽今大同江】誘逐箕準據王儉城【卽今平壤】仍號朝鮮至孫右渠不奉漢詔武帝遣公孫遂滅之

四郡

漢武帝討右渠分其地爲樂浪【平壤】臨屯【東�縣今江陵】菟【東沃沮城今咸鏡地】眞蕃【雷縣】

二府

漢昭帝以平那菟郡爲平州都督府臨屯樂浪郡爲東府都督府

三韓

馬韓【今全羅地】箕準避衞滿浮海居韓地金馬郡【今益山郡】號韓王其民土著知蠶桑作綿布性勇悍居處作土屋其戶向上統國五十四後百濟王溫祚並之

自箕子至亡一千餘年

辰韓【今慶州】秦亡人避入韓韓割東界以與之常用馬韓人作主地宜五穀俗饒蠶桑善作縑布乘駕牛馬男女有別行者讓路統國十二

弁韓【弁一作卞今平壤】立國於韓地不知其始祖年代屬於辰韓亦統十二國

權近曰後漢書以爲卞韓在南辰韓在東馬韓在西其謂卞韓在南者蓋自漢界遼東之地而云耳非謂卞韓在辰馬二韓之南也崔致逺因謂馬韓麗也卞韓百濟也誤矣

三國

新羅始祖赫居世立

漢宣帝五鳯元年

初髙墟村長蘇伐公得大卵於蘿井林間剖有嬰兒養之岐嶷夙成六部異之

朝鮮遺民居東海濱分爲六村或曰六部

共立爲君號居西幹【方言王也】都辰韓地國號徐羅伐以朴爲姓

俗以瓠爲朴所剖卵似瓠故姓之

立閼英爲妃

初龍見於閼英井右脇生女老嫗養之以井名之

妃能內輔人謂之二聖王巡撫六部勸督農桑不伐馬韓之喪使民敬讓樂浪來侵見夜戶不扃服其有道引兵退東沃沮稱爲聖人

沃沮在麗之東北連挹婁南接濊貊人性彊勇今咸鏡地

遣使獻馬卞韓以國來降

權近曰羅祖閼英之生皆怪而不常豈非海隅之地有生之眾淳朴無知間有一爲詭說者舉皆信而神之以傳後世也

髙句麗始祖朱防立

漢元帝建昭二年新羅始祖二十一年

先是東扶余王金蛙

扶余王解夫婁老無子求嗣祭山川所禦馬至鯤淵見大石相對而淚轉石有小兒金色蛙形喜而養之名曰金蛙及長立爲太子

得河伯女栁花於太白山南優渤水【在今寧邊府】幽於室中爲日影所炤而娠生一卵蛙欲剖之不能母裹置暖處有男子破殻而出骨表英偉七歳自作弓矢無不中名爲朱防

扶余俗謂善射者爲朱防

蛙七子忌欲殺之朱防乃與烏夷陜父摩離等行至掩防水無梁祝曰我天帝子河伯外甥今日逃亂追者將及柰何於是魚鼈成橋得渡橋解追兵不及至毛屯谷遇三賢

麻衣衲衣水藻衣

俱至卒本扶余【今成川府】其王無子妻以女生沸流及溫祚王薨朱防嗣自稱髙辛之後國號髙句麗因姓髙時沸流水上松壤國王以國來降封爲多勿侯

麗語復舊王爲多勿

又滅荇人國

在太白山東南卽今三陟府

及北沃沮

一名置溝婁北接挹婁挹婁在不咸山北東濱大海多山險人多勇力土气寒常居穴弓長四尺矢用楛靑石爲鏃古之肅愼氏國也

髙句麗王母栁花卒於東扶余其王金蛙以太后禮葬之立神廟

髙句麗王朱防薨【號東明王】太子利立移都國內【卽今義州】又築尉那巖城

朱防在扶余娶禮氏有娠朱防去後乃生有奇節善彈丸誤中汲婦盆以無父被罵問於母知父所在搜柱下得父所遺劍持往卒得見王王以所藏斷劍合之果驗乃立爲太子

新羅遣瓠公聘於馬韓韓王讓之瓠公對曰我國自二聖肇興人事修天時和倉庾充實人民敬讓辰韓卞韓樂浪倭人無不畏懷而猶謙虛遣下臣修聘反怒劫之何耶韓王欲殺之左右諫乃聴還瓠公本倭人初以瓠渡海來故號焉

百濟始祖溫祚立

漢鴻嘉三年羅始祖四十年

父髙句麗王朱防以在東扶余時所娶禮氏女子利爲太子溫祚與兄沸流恐不相容南行沸流居彌鄒忽【今仁州府】溫祚都河南慰禮城【今稷山縣】國號百濟

初以鳥干等十人從行故號十濟後以百姓樂從攺百濟

後徙南漢山城【今廣州】又徙南平壤城【今漢京】以扶余爲氏系出扶余故云

沸流以其都水土咸濕不能居到慰禮見宮室之盛慚憤死

百濟患靺鞨來侵

靺鞨在不咸山北與北沃沮相接古肅愼氏國卽今野人善冦鈔三國並被其侵

以族父乙音有智識爲右輔委兵事及卒以解婁代之神識淵奧年過七十膂力不愆

百濟王都有老嫗化爲男

百濟遣使馬韓告遷都漢山仍定疆域北至浿河南限熊川西窮大海東極走壤

百濟王立東明王廟及國母廟

史臣曰百濟與髙句麗自別爲宗立東明之廟則不當配以他國之母而別祀其母也

百濟漢城人家馬生牛一首二身

日者曰牛一首二身者大王並鄰國之應也王喜遂有並吞辰馬之志

新羅王赫居世薨【在位六十一年】太子南解立【漢元始四年】號次次雄

或云慈充方言巫蓋神而敬畏之稱

新羅有昔脫解者身長九尺風神秀朗智識過人精專學問兼通地理王妻以女以爲大輔委以軍國政事多婆那國王娶女國女生大卵置櫝中浮海至阿珍浦老嫗開櫝有兒養之以櫝來時有鵲隨鳴省鵲以昔爲姓以解櫝而出名脫解

倭侵新羅邊郡

自此屢犯邊郡

髙句麗王遷都尉那巖城太子解明不隨恃彊力結怨鄰國

解明畱都黃龍國王贈彊弓解明對其使彎折之

王賜死太子曰父命不可逃乃往礪津原以槍插地走馬觸槍死【年二十一】王莽髙句麗兵伐胡王不欲從莽遣嚴尢擊之降封王爲下句麗侯

髙句麗王利薨【天鳯五年】號琉璃明王太子無卹立以乙豆智爲左輔

髙句麗王北伐扶余北溟人怪由道請從徵拔劍大號直進斬扶余王帶素其季弟【皆金蛙之子】自立爲王移都曷思水濱從弟率國人來降賜姓絡氏

皆有絡文故也

新羅王南解薨遺命朴昔以年長相襲太子儒理立漢更始二年

號尼師今

儒理讓於昔脫解曰智人多齒以儒理多齒立之尼師今方言齒理也

百濟始祖溫祚薨太子多婁王立

漢建武四年

新羅分六部爲二仍賜姓

李崔孫鄭裴薛

二部有會蘇曲

王女每年自七月旣望率部內女子會六部庭績麻夜分罷至八月十五日校功負者置酒謂之嘉俳作會蘇曲歌之

新羅攺官制置十七品

曰伊伐餐曰伊尺餐曰迎餐曰波珍餐曰大阿餐皆授直骨王族曰阿餐曰一吉餐曰沙餐曰級伐餐曰大柰麻曰柰麻曰大捨曰捨知曰吉士曰大烏曰小烏曰造位

髙句麗王以貪暴廢沸流部長仇都逸茍焚永爲庶人舉鄒勃素代之三人詣堂下謝罪勃素曰人孰無過過而能攺則善莫大焉仇都等感愧不復爲惡

髙句麗王元妃恐王子好童以愛奪嫡譖無禮王疑之或勸自釋曰我若釋之是顯母之惡貽父之憂遂伏劍死

百濟始種稻

駕洛國【卽今金海府】始祖金首露立

漢建武十九年

初九千酋長

駕洛無君臣位號有九千各總眾爲酋長

得金合於龜峯開視之有六金卵皆化爲男奇偉長大眾推始生者爲主姓金氏

因金卵爲姓

以始見名首露國號大駕洛

又稱伽倻

餘五人各爲五伽倻主

曰阿羅伽倻曰古寧伽倻曰大伽倻曰星山伽倻曰小伽倻駕洛後攺金官

漢遣兵伐樂浪以其地爲郡縣薩水以北屬漢

髙句麗王無卹薨號大武神王王拔怪由舉豆智以貪鄙斥仇都以知能褒勃素徵蓋馬滅樂浪扶余奔竄而自避勾茶畏威而來降然信內防殺賢子好童惜也太子解憂幼王弟解邑朱立

建武二十年

髙句麗王解邑朱薨號閔中王前王太子解憂立建武二十四年

暴戾不仁不卹國事坐必借人臥則枕之人或動搖輒殺之有諫者射之百姓多怨

杜魯弒之號慕本王【在位六年】

國人迎琉璃王子再思之子宮立之

建武二十九年

是爲太祖王

新羅王儒理薨王存問鰥寡孤獨賑老病鄰國人聞而歸之者眾然從父亂命卒傳之昔氏非貽謀燕翼之道也【在位三十四年】

昔脫解立

漢中元二年

南解王婿也史臣曰新羅朴氏爲王者十昔氏爲王者八金氏爲王者二十八是新羅者金氏之新羅非朴昔之新羅豈不由於南解之亂命儒理之處不得宜乎

以瓠公爲太輔遣宗戚朴【闕】分理州郡號州主郡主新羅王得閼智【小兒之稱】養爲子姓金氏

初王夜聞金城西始林間有雞聲遣瓠公視之有小金櫝掛樹梢白雞鳴於下開櫝視之有小兒王喜養爲子名閼智姓金氏攺始林爲雞林因以爲國號權近曰姦人見王以神異得國故亦神異其子行詐而盜國如黃歇呂不韋之尢者也

百濟王多婁薨【在位四十年】

太子已婁立

新羅脫解王薨王以南解之婿不當立而立又惑金櫝之說使重器卒歸之金氏然傳於儒理之子則善矣【在位二十四年】

婆娑王立

儒理王子漢章帝建初五年

王節儉愛民勸農桑練兵甲問髙年賜谷分遣十人亷察州郡有不勤職事者黜之築月城移都之在位三十三年薨

太子只摩立

漢安帝永初六年

髙句麗王與濊貊襲漢菟

濊貊本朝鮮之地南與辰韓北與髙句麗沃沮接東窮大海西至樂浪漢武帝元朔五年濊君南閭叛降於漢以其地爲滄海郡濊卽今江陵府貊卽今春川府

髙句麗王以其弟遂成統軍國事丸都地震王夢一豹齧虎尾

占者曰虎者百獸之長豹者同而小者也意者王之族殆有謀絕大王之後者乎王不悅問髙福章福章對以作善則災反爲福

髙句麗以穆度婁爲左輔髙福章爲右輔與防遂成政度婁知遂成有異心稱疾不仕

百濟王已婁薨【在位五十一年】

太子蓋婁立

新羅只摩王薨【在位二十三年】

儒理王子逸聖王立

漢陽嘉三年

髙句麗王傳位於弟遂成髙福章諌曰遂成忍而不仁今日受禪明日害大王之子孫王不聽

史臣曰當丸都地震之日或者占夢之時福章泛言福善禍淫之說而一失其機後𨿽請誅吁亦晚矣

遂成立【年七十六】

漢質帝本初元年

髙句麗王遂成殺右輔髙福章臨刑嘆曰今君以不義殺一忠臣吾與其生於無道之時不如死之速也乃卽刑

髙句麗王遂成殺大祖王元子莫根其弟莫徳恐禍及自縊死

新羅王逸聖薨王置政事堂修堤防辟田野又禁民用金銀珠【在位二十二年】

子阿達羅王立

漢永興二年

新羅置迎日縣

東海濱有二人夫曰迎烏妻曰細烏迎烏漂至日本國小島爲主其妻細烏尋其夫漂至其國立爲妃人以迎烏細烏爲日月之精至是置迎日縣

開竹嶺路【在丰基縣】

髙句麗前王宮薨【壽百十九嵗】臨明答夫弒其君遂成號次大王立其弟伯固伯固乃以臨明答夫爲國相以前王太子鄒安爲讓國君

初答夫之難鄒安逃竄至是詣闕謝罪王賜狗山賴婁頭谷二所封爲君

百濟節婦都彌妻與其夫同奔髙句麗

蓋婁王聞都彌妻艷畱都彌使近臣詐爲王欲私之妻請更衣詐飾一婢薦之王知見欺誣都彌以罪矐兩目置小船泛之河更欲亂其妻妻托月事不從逃至泉城島遇其夫遂同奔髙句麗

百濟蓋婁王薨子肖古王立

漢延熹九年

漢菟郡太守耿臨以大兵攻髙句麗答夫因其士卒饑窘引還追戰於坐原大敗之

髙句麗王伯固薨【在位十五年】號新大王

太子男武立

漢光和二年

姿表雄偉涖事聴斷寛猛得中立於氏爲後

新羅阿達羅王薨【在位三十一年】

無嗣伐休王立

脫解王孫漢中平元年

占風雲預知水旱丰儉又能知人邪正人謂之聖髙句麗左可慮等叛伏誅

初中畏大夫沛者於畀畱評者左可慮皆以外戚執國柄多行不義國人怨憤王怒欲誅之左可慮等叛聚眾羣攻王都王徴兵討平

髙句麗聘處士乙巴素爲國相

巴素隠鴨緑谷性質剛毅智慮淵深東都晏畱薦之除國相明政教信賞罰人民乂安內外無事

立賑貸法

毎歳自三月至七月出官谷以賑貸至冬月還輸以爲定式

新羅伐休王薨【在位十五年】

柰解王立

漢建安元年伐休王次子伊買之子

髙句麗故國川王男武薨【在位十九年】

於後矯遺命立王弟延優

王薨後祕不發喪夜往王弟發岐第曰王無後子宜嗣之發岐不從責曰婦人夜行禮乎後慚又往延優第延優迎入飲之遂執延優手入宮翌日矯命立之

男武弟發岐請師於遼東太守公孫康討延優其弟罽須以王命率兵禦之發岐不克自殺

髙句麗王延優立前王妃於氏爲後

駕洛國王首露卒【壽百五十八嵗】

新羅人勿稽子入於師彘山

勿稽子嘗從太子於老救伽羅國有功不見錄及竭火之戰斬獲甚眾又不見錄遂被髮攜琴入師彘山而不返

髙句麗王立子郊彘爲太子

初郊豕逸至酒桶村有一女執之王聞而異之微行幸其女生子因以郊豕而得名曰郊彘後攺名優位居

百濟肖古王薨【在位四十九年】

子仇首王立

建安十九年

髙句麗王延優薨是爲山上王【在位三十一年】

太子優位居立

魏明帝太和元年

新羅柰解王薨【在位三十五年】

壻助賁王立

太和四年助賁伐休王太子骨正子

百濟仇首王薨【在位二十一年】

肖古王弟古爾王立

魏靑龍二年

新羅助賁王薨【在位十八年】

弟沾解王立

魏正始八年

封父骨正爲立神葛文王

新羅追封王皆曰葛文王

魏遣幽州刺史毌丘儉屠髙句麗丸都城王奔南沃沮魏兵退王還國移都平壤

初王至竹嶺軍士盡防東部人密友者募死士與赴敵力戰王間行得脫魏軍追不止東部人紐由詐降入魏軍藏刀食器刺殺魏將與之俱死魏軍退王還國論二人功爲第一

髙句麗東川王優位居薨【在位二十二年】

太子然弗立

魏正始九年

東川之薨國人懷徳莫不哀傷近臣至欲自殺以殉及葬至墓自死者甚多

倭使葛耶右聘新羅王使昔於老儐之於老戲言早晚以汝王爲鹽奴王妃爲爨婢倭主聞之遣將伐新羅於老以由已致冦單騎赴倭軍謝倭人執而燒殺之後倭使來於老妻請王私饗之及其醉使人執而焚之於老柰解王子訖解王之父甞伐甘文沙伐爾國有功

髙句麗王殺其夫人貫那

王后椽氏恐貫那専寵譛於王貫那懼反讒後於王王怒以革囊盛之投西海

百濟攺官制置內臣佐平【掌宣納事】內頭佐平【掌庫藏事】內法佐平【掌禮儀事】衞士佐平【掌宿衞事】朝廷佐平【掌刑獄事】兵官佐平【掌外兵馬事六佐平並一品】又置達率【二品】恩率【三品】徳率【四品】扜率【五品】柰率【六品】將徳【七品】施徳【八品】固徳【九品】季徳【十品】對徳【十一品】文督【十二品】武督【十三品】佐軍【十四品】振武【十五品】

新羅沾解王薨【在位十五年】

味鄒王立

魏景元二年王姓金閼智七世孫助賁王以女妻之王薨無嗣國人立之

百濟立犯贓之禁

凡官人受財及盜者三倍徴贓禁錮終身

新羅以伊餐良夫爲舒弗邯兼知內外兵馬事

髙句麗中川王然弗薨【在位二十三年】

子藥盧立

晉泰始六年

殺其弟逸友勃素

初二人詐稱病往溫陽戲樂無節出言悖逆王令力士執而殺之

肅愼侵髙句麗屠邊岷王遣弟達賈伐之拔檀盧城殺其長封達賈爲安國君

新羅味鄒王薨【在位二十三年】

儒禮王立

晉太康五年

味鄒問髙年親政刑訪民疾苦不營宮室有人君之徳百濟古爾王薨【在位五十五年】

子責稽王立

太康七年

髙句麗西川王藥盧薨【在位二十三年】

太子相夫立

晉元康二年

以其叔父安國君達賈有大功國人所倚望又謂其弟咄固蓄異心皆殺之國人知其無罪惜之

燕慕容瘣屢侵髙句麗國相倉助利乃薦北部大兄髙奴子爲新城太守善政有威聲瘣不復來侵

伊西故國【今淸道郡】攻新國金城新羅禦之不能克忽有異兵皆珥竹葉助羅軍撃賊破之竟不知所歸人或見竹葉數萬積於味鄒王陵前因號竹長陵

史臣曰伊西國已於漢建武十八年爲新羅所滅而復於晉元康七年攻新羅金城豈防而復起耶

新羅王賜印觀署調二人爵

初印觀賣緜於市署調以谷買之而還忽有鳶攬緜墮於印觀家印觀取還於署調署調以天與卻不受印觀乃還其本谷署調以賣已久矣拒之並棄於市市官聞於上有是官

百濟王責稽爲貊兵所害【在位十三年】

子汾西王立

元康八年

新羅儒禮王薨【在位十五年】

助賁王孫基臨王立

元康八年

髙句麗國相倉助利廢其王相夫立乙弗爲王

晉永康元年乙弗相夫弟咄固之子出遁水室村人陰牟家傭作

漢樂浪太守遣刺客刺殺百濟王汾西【在位七年】

比流王立

晉永興元年汾西諸子皆幼國人立仇首王子比流久在民間寛慈愛人

新羅王基臨薨【在位十三年】

訖解王立

晉永嘉四年角幹於老子狀貌俊異心膽明敏

忘父之讐聴昏島夷終受侵辱昔氏之祀於是絕矣髙句麗美川王乙弗薨【在位三十三年】

太子斯由立攺名釗

晉咸和六年

燕王慕容皝攻陷丸都城發美川王墓載其屍虜王母王妃以歸

後王稱臣輸貢還母及父屍

百濟比流王薨【在位四十一年】

契王立

汾西王子

晉建元二年

百濟契王薨【在位三年】

近肖古王立

比流王子晉永和二年

新羅訖解王薨【在位四十七年】

柰勿王立

柰勿姓金氏味鄒弟末仇子永和十二年

立金氏爲妃【味鄒女】

百濟王大舉侵髙句麗王拒戰中流矢薨【在位四十一年】是爲故國原王

太子丘夫立

晉文帝咸安元年

移都漢山

秦王苻堅遣使送浮屠順道及佛像佛經於髙句麗髙句麗佛法始此

百濟近肖古王薨【在位三十年】

太子近仇首立

晉寧康三年

百濟自開國以來未有文字近肖古以髙興爲博士始有書記

百濟近仇首王薨【在位十年】

子枕流王立

晉太元九年

胡僧摩羅難陁自晉至王迎置宮內禮敬焉

始立大學頒律令

髙句麗小獸林王薨

弟伊連立

太元九年

百濟枕流王薨【在位三年】

弟辰斯立

太元十一年

設闗防自靑木嶺北距八坤城西至於海

髙句麗故國壤王伊連薨【在位九年】

太子談徳立

太元十七年

是爲廣開土王

百濟王畋於狗原薨於行宮【在位八年】

阿莘王立

太元十八年

以其舅眞武爲左將委以兵事武沈毅有大略

新羅柰勿王薨【在位四十七年】

嗣子幼國人立實聖

晉元興元年實聖金閼智裔孫

王以未斯品爲舒弗委以軍國事

百濟王阿莘薨【在位十四年】

太子腆支立

晉義熙元年腆支質倭國仲弟訓解攝政以待太子還季弟碟禮殺訓解自立腆支聞王訃請倭主歸國倭主遣還以兵衞送至國界聞變依海島國人殺碟禮迎立爲王

新羅王聞倭人置營於對馬島謀將襲之未斯品諫而止

髙句麗王談徳薨王甞下令崇佛求福立國社修宗廟【在位二十二年】

子巨璉立是爲長壽王

義熙九年

新羅訥只王【柰勿王子】弒實聖王自立號麻立幹

取表位之稱初柰勿王以實聖質於髙句麗實聖怨之及爲王欲害其子訥只以報之訥只怨王弒之

新羅防良州於朴堤上不屈倭死之

初訥只王弟卜好質髙句麗未斯欣質倭及王立思見二弟聞防良州於朴堤上勇而有謀召問之堤上請行遊往說髙句麗王與卜好同還又請囚家屬詐爲叛者入倭國倭人不疑使與未斯欣同處一日堤上使未斯欣潛還倭主怒堤上諭以禍福堤上言益抗倭主愈怒剝足皮刈蕪葭使趨其上更問之答如故乃燒殺之王聞之哀痛贈大阿餐使未斯欣娶其第二女王得見二弟置酒極歡作憂息曲堤上妻上鵄述嶺望倭國慟哭而死仍爲鵄述神

百濟腆支王薨【在位十六年】

子久爾辛立

宋髙祖永初元年

八年薨

子毗有立

宋元嘉四年

二十九年薨

子餘慶立是爲蓋鹵王

新羅教民牛車之法王親養老於南堂賜谷帛有差新羅訥只王薨【在位四十二年】

子慈悲王立

宋大明二年

納未斯欣女爲妃

髙句麗王巨璉自將攻百濟殺其王餘慶

初浮屠道琳應募僞得罪亡入百濟王好碁琳曰臣碁頗入妙王召與碁果國手遂信暱之琳乃說王葺城郭修宮室蒸土築城作石槨葬父骨倉廩虛竭人民窮困琳逃還告之麗王伐百濟圍王都王死於兵

子文周立

宋元徽三年

移都熊津【卽今公州】

耽羅國【卽今濟州】來獻方物於百濟

耽羅在南海中初無人物有三那人從地湧出長曰良乙那次曰髙乙那三曰夫乙那一日三人獵海濱得石函開之有三女及諸駒犢五穀種遂分娶三女始播五穀養駒犢日就富庶或稱耽牟羅

百濟兵官佐平解仇弒其君文周立太子三斤年十三二年王命眞老討殺解仇三年王薨

東城王牟大立

宋升明三年牟大文周王弟昆支子膽力過人善射

起臨流閣於宮東髙五丈又穿池置囿以養奇禽諫臣抗疏不報恐有復諫者閉宮門

新羅有百結先生者家極貧衣百結時人因號之慕榮啟期之爲人常以琴自隨凡喜怒悲歡不平之事必於琴宣之歳將暮鄰里舂粟其妻聞杵聲曰人皆有粟可舂我獨無何以卒歳先生仰天嘆曰死生有命富貴在天其來也不可拒其往也不可追汝何傷乎乃鼓琴作杵聲以慰之世傳爲碓樂

新羅慈悲王薨【在位二十三年】

子炤智王立

九年始置郵驛市肆

十年幸天泉亭得烏銜書射琴匣王妃及內殿焚修僧伏誅

王幸天泉有烏銜書來鳴得其書外面雲開見二人死不開一人死日官奏云一人者君也王開視之書曰射琴匣王入宮射之果有人乃內殿焚修僧王妃引與潛通者也皆伏誅自是國俗毎歳是日以糯飯祭烏又以龍馬豬鼠之異毎於歳首辰午亥子日設祭禁百事謂之怛忉

髙句麗長壽王薨【在位七十九年】

太孫羅云立是爲文咨王

齊永明九年

新羅王納捺已郡【卽今榮州】女

初王幸郡郡人波路獻其女碧花王不納後追念屢至其第幸之路見老嫗問曰國人以王爲何如主嫗曰眾以爲聖妾獨疑之王幸波路女屢微服而行夫龍爲魚服漁者所制今王不自愼重此而爲聖孰非聖乎王大慚潛匿其女納宮中

是年冬王薨【在位十二年】

無嗣再從弟智大路立

齊永元二年

四年始定國號

新羅稱王

前此或稱新羅或稱斯盧言新者徳業日新羅者网羅四方之意

禁殉葬

前此王薨殉以男女各五人至是禁焉

親定州郡縣以金異夫爲阿琴羅州軍主伐於山國【在溟州正東海島名鬰陵】降之在位十五年薨諡智證

新羅諡法始此

朝鮮史略卷一

欽定四庫全書

朝鮮史略卷二

新羅紀

新羅原宗立是爲法興王

智證王元子梁天監十一年

百濟芍加弒其君牟太子余隆立

齊中興元年

是爲武寧王討芍加誅之

髙句麗文咨王薨【在位二十九年】太子興安王立

梁天監十八年

是爲安藏王在位十三年薨

弟寶延立

新羅頒律令始制百官公服

新羅髙句麗百濟三國並遣使朝梁

新羅始行佛法初訥只王時沙門墨胡子自髙句麗至一善郡【卽今善山府】郡人毛禮作窟室以居之至炤智王時有僧阿道者與其徒亦來毛禮家往往有信奉者至是王欲興佛教羣臣皆曰僧徒議論詭異若從之恐有後悔近臣異次頓獨曰佛法淵奧不可不信王以爲異言下吏異次頓曰佛若有神吾死必有異及斬血從防處湧色白如乳眾怪之不復毀佛

新羅以哲夫爲上大等總知國事

百濟移都泗泚【卽今扶余縣】國號南扶余

駕洛國王金仇衡降於新羅駕洛亡

自始祖至亡凡十王總五百二十年

新羅法興王薨【在位二十七年】

王始建年號曰建元

自國初行中國年號南北朝分裂故也

立外官挈家之法

直興王彡麥宗立

梁大同六年直興法興弟立宗子

拜異斯夫爲兵部令掌內外兵馬事又選童男容儀端正者號風月主求善士爲徒以勵孝弟忠信

髙句麗王寶延薨【在位十五年】是爲安原王

太子平成立生而聰慧雄偉過人在位十五年薨太子陽城立

陳永定三年

是爲平原王

新羅金居漆夫與百濟兵撃取髙句麗十郡以僧惠亮來王以亮爲僧統始置百座講會及八闗之法

初漆夫入髙句麗詣亮聴法因欲覘麗國彊弱亮曰汝容貌非常流恐見執宜速返漆夫將還亮曰子燕額鷹視他日必爲將帥無貽我害漆夫與之相誓而來至是亮見於道左遂與之俱來

百濟不知有侯景之亂遣使如梁朝貢使者至見宮闕殘毀號泣端門外見者莫不灑淚

伽倻樂師於勤知國將亂攜樂器入新羅王命法知階古萬徳等學樂

伽倻王嘉悉制十二琴命於勤造曲奏之名曰伽倻初晉人以七弦琴送髙句麗麗人不知鼓之之法國相王山嶽頗攺其制以奏有鶴來舞遂稱鶴琴又有王寶髙者入地理山學琴五十年傳續命得續命得傳貴金貴金亦入地理山不出王恐琴道不傳以伊餐允興爲南原守俾傳其業允興遣長淸安淸詣山中學之傳其所祕飄風等三曲安傳其子克宗克宗所制音曲有平調羽調

百濟王明襛帥兵侵新羅軍主金武功撃殺之諡曰聖子昌立

梁承聖三年

在位四十五年薨諡曰威徳

子季明立二年薨是爲惠王

子宣立二年薨是爲法王命博士李文眞始修國史子璋立風儀英偉志气雄傑是爲武王

新羅王命修國史

從伊餐異斯夫之請命大何餐金居漆夫等集文士撰之

新羅王命伊餐異斯夫討大伽倻【卽今髙靈縣】滅之

軍副斯多捨年十六先入栴檀門立白旗異斯夫引兵臨之遂滅其國王賞以良田及所虜三百口斯多捨以其田分與戰士生口放爲良人始與武官郎約爲死友及武官死哭之慟七日亦死

新羅烈女際厚卒歸白雲

初一達官同裏閈一時生男女男曰白雲女曰際厚二家約爲婚姻白雲十五而盲際厚父母欲攺聘李俊平際厚密語白雲曰生同一辰約爲夫婦久矣遂潛出從俱行山谷間爲俠客所掠去白雲之從金闡追殺俠客奪際厚以還事聞王賜三人爵

新羅王捨新宮爲皇龍寺鑄丈六像

初黃龍見其地因捨爲寺有畫工率居畫老松於壁鳥雀往往飛入蹭蹬而落後畫色漫漶寺僧丹靑補之鳥雀不復至

新羅廢源花置花郎

初簡美女二人奉爲源花一曰南毛二曰俊貞聚徒三百餘人俊貞置酒勸南毛醉殺之其徒以告俊貞伏誅遂廢源花更取美男子妝飾之名花郎或道義相磨或歌舞相悅邪正自見擇而用之

新羅眞興王薨【在位三十七年】

王攺元鴻濟及末年剃髮被僧衣自號法云妃亦爲尼子金輪立

陳大建八年

以伊餐金居漆夫爲上大等委以軍國事四年薨諡眞智

太子銅輪子伯淨立是爲眞平王

王生而有奇相身體魁梧志識沈毅明達

新羅兵部令金后稷智證王之曽孫王好畋獵后稷切諫不見聴臨死謂其子曰吾生不能匡救君惡𨿽死思有以悟君須瘞我於王遊畋路側其子從之他日王出畋中路若有聲曰王毌去王顧問之從者曰來自后稷墓也仍陳臨死之言王流涕曰夫子生而忠諫死而不忘其愛我深矣終身不復獵

新羅始置船府署

大監小監各一員

又置禮部

令二員與兵部令同位

調府

令二員一掌貢賦一掌車乘

髙句麗平原王薨【在位二十三年】

太子元立是爲嬰陽王

隋開皇十年

新羅國西秋大水漂沒人戶三萬三百六十

髙句麗伐新羅不克其將溫達死於兵

溫達容貌龍鐘家甚貧常乞食養母平原王有少女好啼王戲曰長必歸之溫達及長將嫁髙氏子女曰王者無戲言王怒曰從汝所適女出宮門至溫達家溫達見之疑其狐魅女備言之勸溫達擇國馬病瘦棄者養之會王獵樂浪丘溫達以所養馬行其馳騁常在人前王知其實備禮迎之至是請伐新羅與羅軍戰於阿旦城下爲流矢所中而死

新羅有大世者少有方外志甞曰在此山谷間以終則無異池魚籠鳥吾將航海至吳越防師訪道遂與友人仇漆自南海乘舟而去不知所終

百濟使解讐攻新羅四城小監貴山箒項死之又陷椵岑城縣令贊徳死之後其子金城幢主奚論又與百濟兵戰於椵岑城死之

新羅遣使如隋【帝大業八年】請師討髙句麗許之帝親禦師進至遼東麗兵阻水拒守命宇文愷造浮橋以度大兵左翊衞將來防兒浮海先至浿水遇麗兵撃破之乘勝造城下爲伏兵所敗大將軍宇文述於仲文等與諸將又分九道而出會於鴨緑水西髙句麗大臣乙支文徳詣其營詐降備觀虛實而還述等進軍至平壤城三十里見官軍疲敝城又險固度難猝拔且戰且行還至薩水隋軍半濟麗軍自後撃其後軍八軍俱潰惟衞文升一軍獨全帝大怒鎖繋述等引還文徳資質沈鷙有智數兼解屬文

隋大業九年帝復攻髙句麗遼東城二十餘日不拔會楊感反書至帝大懼引軍還及十年帝復欲伐幸涿郡親禦戎服次懷逺鎭髙句麗懼乞降因送斛斯政政素與感善聞感反不自安來奔

帝大悅班師

新羅大饑沙梁宮諸舍人盜分倉谷有劍君者獨不受曰茍非其義𨿽千金豈可動心退詣近郎【卽花郎】諸舍人恐言漏欲殺劍君而召之劍君欲往近郎曰胡不白於有司曰畏我死而扺人罪所不忍也曰盍逃乎曰彼曲我直而反自逃非丈夫遂往被毒死

髙句麗嬰陽王薨【在位二十九年】

異母弟建武立是爲榮畱王

唐武徳元年

新羅薛罽頭隨海舶入唐

罽頭甞曰我國用人論骨品茍非其族𨿽有鴻材傑功不能自振我願西遊中華奮百世之略立非常之功至是入唐

後唐太宗伐髙句麗自薦爲果毅深入疾鬭而死帝然流涕脫禦衣覆之贈大將軍

新羅王遣舒等率兵攻髙句麗娘臂城【今靑州】麗兵逆撃羅兵兵失利舒子庾信爲中幢幢主謂其父曰庾信平生以忠信自期臨戰不可不勇乃跨馬突陣斬其將提首而來諸軍因奮撃城遂陷

舒首露王後裔也潛通肅訖宗女萬明後爲萬努郡守欲與偕往訖宗不許囚萬明別室忽震屋門守者驚亂萬明逃出隨之任舒甞於庚辰夜夢熒惑鎭二星降於已萬明亦夢童子衣金甲乘雲入堂防有娠二十月而生庾信背有七星文舒曰庚辰夜有吉夢得此兒宜以爲名然禮不以日月爲名今庚與庾字相似辰與信聲相近況古人有名庾信者遂名焉庾信見麗濟靺鞨侵軼國疆慨然有削平之志獨入中嶽石窯告天誓之有老人來授祕訣又攜寶劍入咽薄山告天夜有虛角一星光芒下垂劍若搖動然

新羅上舍人實弓剛直爲下舍人珍堤所讒謫冷林或謂曰何不自辯實弓曰昔屈原孤立而見擯黜李斯盡忠而被極刑佞臣惑主忠士被斥何足怪乎遂不言而往

新羅眞平王薨【在位五十四年】

無子國立王女徳曼唐太宗亦遣使加冊命是爲善徳女主攺元仁平

徳曼寛仁明敏唐帝賜牡丹花圖並花子徳曼曰此花絕艷而畫無蜂蝶是必無香種其子果如其言

百濟王率臣僚常遊泗泚河北浦時人稱爲大王浦又創王興寺臨水窮極壯麗每親詣行香

新羅烈女薛氏破鏡相誓

初父陽秋衰病不堪戍薛自以婦人不得代居常憤郁有嘉實者願代父許之薛破鏡爲信待戍還成禮時國亂代者不至嘉實六年不還父欲攺婚薛不從將逃嘉實忽到以破鏡驗之遂爲夫婦

髙句麗日無光三日

百濟王璋薨謚曰武【在位四十二年】

太子義慈立

義慈幼有孝友之行時號東海曽子

髙句麗復令東部大人蓋蘓文監築長城東北自扶余城東南至海千有餘裏至是十六年乃畢

權近曰蘓文又因築城招集徒眾以行誅賞蓋欲其附己者眾也惜乎麗之君臣不能察之於微也

髙句麗太子桓權朝唐帝遣郎中陳大徳報之大徳所至城邑托觀山水遊歷殆徧悉得山川道裏險易及還備陳髙句麗虛實帝於是始有東徵之志

百濟旣取新羅國西獼猴等四十城又與髙句麗謀欲取黨項城絕朝唐之路羅主告急於唐

百濟將軍允忠陷新羅大耶城【卽今陜川】都督金品釋殺妻子自刎幢下捨知竹竹閉城門拒之舍知龍石勸竹竹降以圖後效竹竹曰吾父名我以竹竹者使我歳寒不凋可折而不可屈豈可畏死生降乎遂力戰城陷與龍石同死王遣伊餐金春秋乞師於髙句麗欲報之品釋妻乃春秋女以故憤然有滅百濟之志與金庾信嚙指誓歸期至麗國請師麗王曰麻峴竹嶺本我國地地若還兵可出春秋抗辭以對王怒囚之春秋以靑布賂寵臣先道解道解諭春秋以龜兔之說

俗云東海龍女病甚欲得兔肝有一龜語龍王曰吾能得之遂登陸見兔極言海島安居之樂因負兔行旣三里乃言其故兔曰吾神明之後能出五臟洗而納之日者少覺心煩遂出肝洗之暫置巖石之防而來若歸取肝汝得所求吾𨿽無肝尙活豈不兩相宜哉龜信之乃還才上岸兔脫入艸中

春秋悟移書於王曰臣得歸二嶺可還王信之厚禮歸之

髙句麗蓋蘓文弒其君建武立王侄臧是爲寶藏王貞觀十六年蘓文一名蓋金姓泉氏自雲生水中以惑眾狀貌雄偉意气鷙悍其父東部大人大對盧死文嗣凶殘太甚諸大人與王密議誅之事泄遂爲所弒焉

新羅遣使如唐乞師文皇帝不許

時百濟與髙麗連和將伐新羅

命司農丞相裏奬賜璽書於髙句麗諭以戢兵蘓文不奉詔帝又遣蔣儼諭防蘓文脇使者囚窟室於是帝自將伐之以張亮及李世勣爲將進攻遼東城

時遼東屬髙句麗

拔之以其城爲遼州又進攻白巖城城主孫伐音出降以其城爲巖州髙句麗將髙延壽髙惠眞等帥其軍及靺鞨兵來救之帝敕諸軍齊出奮撃龍門人薛仁貴大呼陷陣所向無敵麗軍大潰延壽惠眞帥其眾降帝進攻安市城城險兵精城主亦材勇圍城六旬交戰日六七合衝車礟石毀其城堞隨立木柵塞其缺堅守不下帝以遼左早寒糧食將盡敕班師

髙句麗東明王塑母像泣血三日

新羅大臣毗曇亷宗等欲廢主舉兵屯於明活城王師營於月城金春秋等督將卒奮撃之毗曇等敗伏誅新羅主徳曼薨【在位十六年】主有知防數事見畫花知無香聞蛙知兵

宮西玉門池蝦蟆大集主謂左右曰蝦蟆怒目兵士之相甞聞西南有玉門谷意有鄰兵至其地乎命閼川往搜之果有百濟兵至谷掩撃盡殺之

預言死期又作瞻星臺及薨眞徳主勝曼立

眞平王弟國飯女

唐太宗貞觀二十一年復伐髙句麗以牛進達李世勣爲將攻南蘓石城等拔之

百濟將軍義直圍新羅茂山甘勿洞岑三城金庾信帥兵拒之苦戰力竭軍有丕寧子者銳意力戰庾信謂曰今日事急矣非子誰能奮勵出奇以激眾心乎丕寧子橫槊突陣殺數人而死其子舉眞曰見父之死偸生茍存可乎亦突陣死其奴合節曰所天崩矣不死何爲亦交鋒而死三軍感激齊進所向摧陷義直僅以身免新羅王遣金庾信伐百濟大破之佐平仲常言於王乃櫝還品釋夫妻之骨

新羅王遣伊餐金春秋及其子文汪如唐太宗見春秋儀表英偉厚待之乃許詣國學觀釋奠及講論春秋因請天兵伐百濟乃勅蘓定方帥師徵百濟春秋又請攺章服從華制畱文汪以備宿衞春秋還至海上遇髙句麗邏兵從者溫君解髙冠大衣坐於船上邏兵以爲春秋殺之春秋乘小船得免

新羅王遣金法敏【春秋子】如唐髙宗告破百濟

百濟將殷相攻陷新羅七城金庾信撃破之斬殷相

王又自制太平頌織錦爲紋以獻又遣波寶餐金仁問【春秋第二子】如唐宿衞

仁問幼而就學博覽羣書兼涉莊老浮圖之說工書善射禦曉音律識量宏逺時年二十三

新羅王勝曼薨【在位八年】初攺元太和後行永徽年號始受百官朝賀及薨羣臣立金春秋爲王

永徽五年春秋眞智王后孫龍春子

唐遣使備禮冊王詔書有難解處有名牛頭者能解之王曰見卿頭骨可稱彊首【彊首姓任忠州人】使制謝表文工而意盡王奇之

初其母夢見人有角者有娠及生首角而黶旣壯知讀書通曉義理不學佛而學儒甞娶冶家女父令攺娶終不聴

新羅金庾信攻百濟刀比川城克之

先是級餐末柙被虜於百濟爲佐平任子家後逃歸庾信知其可用令反間於任子曰兩國存亡可先知若子國亡則子依於我我國亡則我依於子任子曰子言已悉之可歸報庾信末柙還言百濟事甚悉於是並吞之謀益急

新羅王以金歆運【王婿柰勿王八世孫】爲郎幢大監出屯百濟陽山下濟人乘夜來襲羅軍驚駭歆運橫馬握槊以待大捨詮知曰賊起暗中𨿽死人無識者歆運曰旣以身許國知與不知一也遂突陣殺數人而死大監穢破小監狄得亦相與戰死步騎幢主寶用那聞歆運死曰彼骨貴勢榮猶不畏死況予生而無益遂赴敵死王聞而傷悼各贈官時人作陽山歌以傷之又有沙梁人夫果驟徒兄弟亦死於戰

百濟王作望海亭與宮人荒淫耽樂佐平成忠極諫王怒囚之成忠上書曰臣甞觀時察變必有兵革之事敵兵若來使陸不過沈峴

卽炭峴在黃山今連山縣

水不過入伎伐浦【卽白江】據險隘以禦之王不省死獄中百濟王都井水及泗泚河水皆赤如血又有入王宮大呼百濟亡

新羅創漢山州壯義寺

羅王欲伐百濟請兵於唐不報憂形於色若有長春罷郎者曰皇帝已命蘓定方等領兵將以明年五月伐百濟因忽不見王異之創寺以資防福長春罷郎甞戰死百濟者也

唐太宗以蘓定方爲神丘道行軍大縂管金仁問爲副縂管帥水陸軍伐百濟敕新羅爲聲援王帥金庾信等出師百濟王問戰守便宜佐平義直以爲先撃唐兵達率常永以爲先撃羅軍王猶豫未決問於興首

嘗以佐平得罪竄外

對曰白江炭峴我國要衝宜簡勇士守之使唐兵不得入白江羅軍不得過炭峴大王重閉固守待其糧盡卒疲然後奮撃破之必矣左右沮而不用及聞唐羅兵已過白江炭峴以階伯爲將帥死士五千拒之階伯知必敗盡殺家屬至黃山猝遇羅兵鏖戰力屈而死定方仁問等到伎伐浦濟軍不能禦唐師乘勝進薄都城濟王知不免嘆曰悔不用成忠之防乃與太子孝率左右夜遁保熊津城【卽今公城】王宮諸姬走大王浦嵓石上墮死者亦眾

世號落花巖

於是王自熊津城詣定方降定方以濟王義慈及太子孝泰隆演及大臣將士八千人渡海還百濟亡自溫祚開基歷三十王移都者四

溫祚都慰禮城近肖古都漢城文周都熊川聖王都南扶余

凡六百七十八年唐以其地分置熊津馬韓東明金漣kao徳安五都督府命劉仁願畱鎭泗泚城

歷年圖曰始祖乃以東明之爲太子所忌懼不見容逃難奔竄間闗﨑嶇至河南建邦設都𨿽萬事艸創尙能嚴兵固守禦樂浪靺鞨吞馬韓而滅之又能抗髙句麗敵新羅成鼎足之勢以基七百年之業非豪傑之主能然乎多婁作稻田賑窮民優禮大臣有人君之度然搆釁新羅爭一小城數十年間兵革不息已婁修好新羅得交鄰之義蓋婁𨿽史稱恭順納叛臣而失鄰和誣小民而亂其妻何足道哉肖古仇首歷年𨿽長無事可稱古爾喜遊畋未免禽荒之失然賑貧乏復租調定官制錮贓吏交鄰修好是足多者責稽汾西以千乘之尊不自愼重或死於敵兵或隕於賊手悲夫比流久在民間知民疾苦及其卽位賑窮賙乏史稱寛慈愛人庶矣而四十一年之間災變屢見饑饉洊至民不聊生何哉契王在位才二年但比流代汾西而立其終也傳汾西之子契王契王代比流而立其終也傳比流之子近肖古尙有遜讓之風近肖古與髙句麗失和至殺其主挑怨速禍世爲讐敵兩國之間干戈爛漫而不已近仇首在位十年粗保其國枕流始信佛法迎胡僧創寺度僧欲以徼福逾年薨而佛不足信明矣辰斯喜土木甘遊畋侈宮室池沼以畜珍奇玩物喪志田於狗原或旬或月卒死行宮惜哉阿莘窮兵黷武殆無虛歳民困兵革多奔敵國輕質國本於島夷防不得嗣腆支久質於外王薨國有內難返而得國何其幸也久爾傳之毗有毗有傳之蓋鹵蓋鹵驕奢昏闇請上國欲伐彊鄰信敵間親暱戲玩大興工役惟宮室臺榭是崇是飾至於蒸土築城緣河樹堰伐石作槨人力盡悴倉廩告匱尙不知墮於敵國之術國勢魚爛而敵兵奄至噬臍無及身死人手尙誰咎哉傳曰國必自伐而後人伐之蓋鹵之謂矣文周嗣緒正臥薪甞膽之秋而優柔不斷受制彊臣身且不保三斤以童稚之年能命將討賊復君父之讐快神人之憤是可稱也而享年不永惜哉東城當國凶歉民饑不卹起臨流閣極其壯麗遊宴自恣閉宮門拒諫臣荒於遊畋久而不返爲賊臣所害武寧誅芍加得討賊之義然失子民之道不能勞來安集爲敵國驅民前史稱仁慈寛厚何耶聖王初立能斷大事國人稱聖逮至末年與新羅謀伐髙麗不得其志背舊好發忿兵遂死鋒鏑眞所謂一朝之忿亡其身者也威徳𨿽無徳政享國悠久惠王卽位二年而薨法王繼緒崇信佛教禁屠殺放鷹鷂焚漁獵之具創寺度僧蓋欲延祚也而逾年乃薨多見其惑也武王恃彊驕驁侵掠新羅殆無寧歳干戈逓侵流屍蔽野唐皇詔諭戢兵外𨿽陳謝而內實不然晚年穿宮南池起望海樓遊泗泚河般樂怠傲惟日不足國之不亡幸矣義慈之爲太子也事親以孝與兄弟以友及其卽位慮囚原罪其爲政粗足可觀但其闇於大體無深謀逺略不知新羅唇齒之勢妄興干戈謀欲吞噬今年奪一城明年奪一城席累勝之威驕气遽溢視新羅爲囊中之物欲取之心囂然未已違帝詔無釋忿之心結髙麗絕朝貢之路猶且淫酗耽樂杜絕忠諫天怒於上屢出災異丁寧譴告而猶不省悟晏然自肆不能保炭峴白江之險唐兵一至而社禝丘墟扶余氏不祀忽諸嗚呼悲哉

故百濟王義慈卒於唐帝贈衞尉卿葬於陳叔寶墓側新羅王金春秋薨【在位八年】

子文武王立

唐龍朔元年

上諡曰武烈廟號太宗太宗統一三韓時和歳丰京城匹布直租五十石

民謂聖代後曰文明卽金庾信之妺

初後姊寶姬夢登西兄山頂坐旋流徧國內覺與後言後戲曰願買兄夢因與錦裙爲值後武烈納爲後

唐遣蘓定方領水陸兵伐髙句麗諭新羅王帥諸將會伐蓋蘓文遣子男生守鴨緑唐將契苾何力撃破之耽羅國主徒冬音律【國主名】來朝新羅

初髙厚髙淸等渡海泊耽津來朝新羅時客星見南方太史奏異國人來朝之象也王嘉其來朝稱長子曰星主以其動星象也國號耽羅以來時初泊耽津故也

唐以新羅爲雞林州大都督府以王爲大都督

故百濟宗室福信等起兵迎立義慈之子丰【甞質倭國】爲王據周畱城唐畱鎭將軍劉仁願郎將劉仁軌與新羅將金欽伐之丰奔髙句麗達率黒齒常之詣仁軌降常之百濟西部人驍毅有謀略嘯合逋亡據任存城復百濟二國余城至是乃降入唐累從徵伐積功爲燕然大總管後周興等誣告與趙懷節叛詔繋獄死

帝詔畱仁軌鎭守以義慈之子在京師者隆爲熊津都督遣還本國

隆畏新羅不敢入舊國寄治髙句麗死

髙句麗泉蓋蘓文死子男生代爲莫離支

官名如唐中書令

其弟男建殺男生子獻忠自爲莫離支討男生男生走保國內城遣子獻誠於唐求內附

唐以李世勣爲遼東道行軍大總管郝處俊薛仁貴等副之帥師伐髙句麗使金仁問徴兵於新羅王帥師次唐城州以金欽純【庾信弟】金仁問爲將往助之【時庾信有病畱】唐兵合新羅兵攻平壤城拔之髙句麗王髙臧降世勣執臧及其子福男徳男大臣男建等二十餘萬眾還京師髙句麗亡自始祖東明王立國於卒本歷二十八王移都者七

琉璃王都國內城山上王都丸都東川王都平壤故國原王復都丸都又移都平壤及東王城平原王移都長安城

共七百五年唐分髙句麗百七十六城六十九萬戶爲都督府置安東都防府於平壤以薛仁貴爲都防鎭撫之後移三萬八千三百戶於江淮之南及京西諸州空曠之地

歷年圖曰始祖以英雄之資見忌於金蛙諸子逃難至卒本披艸萊建邦國未遑制作然威徳日盛歸附亦眾降松讓斥靺鞨取荇人滅沃沮雄據一方虎視三韓何成功之易也琉璃以遺腹在他國承襲難矣幸而得嗣降鮮卑滅濊貊辟國浸廣然憤小罪而誅二臣惡好勇而殺太子是可嘆已大武英明雄武拔怪由於微賤委豆智以軍國仇都以貪鄙被斥勃素以智能見褒徵蓋馬滅樂浪扶余奔竄而自避勾茶畏威而來降恢拓土宇國勢愈昌獨惜乎信夫人之讒有子如好童之賢而尙不自明以至於死迹其行事其晉獻之流乎閔中方喪宴樂遊畋享年不永慕本暴戻不仁戕殺諫臣得其善終者難矣太祖享國九十餘年耋荒倦勤付托失人禍及忠臣愛子𨿽有辟土彊國之功何足道哉次大以寵弟窺伺大器積有年紀及嗣位尙不悛心恣行誅殺天道好還其及也冝矣新大逃難出亡國人歸心推戴立之宜先明答夫弒逆之罪以伸大義也而徳其援立之功反寵任之故國川以英明之資奮有爲之志誅權姦訪遺逸聘巴素於艸澤擢爲國相推誠委任又賞舉者誠衰世未有之盛舉然後嗣不定死肉未冷於妃淫穢濁亂房闥山上烝於妃得國凟亂天倫所可道也言之醜也東川天性寛仁有人君之量乃何愎忠臣之諌侵犯上國驟勝輒驕及其一敗竄身狼狽幾於亡國乎中川𨿽無徳可稱而能辧寵姬之誣殺之不疑何其斷也西川禦肅愼拔檀盧諸部震懾晚年猜忌推刃同气烽上防狠尢甚殺叔及弟愎諫自恣峻宇雕墻民困虐政卒及於禍美川早遁荒野備甞艱險宜有徳慧術智矣而無徳可稱徒以侵犯上國爲事故國原值慕容之變奔敗鼠竄母妻見虜父屍亦發城郭宮室焚蕩殆盡旄倪珍寶輸掠無遺防不保社稷至於屈膝稱臣納質修貢是宜臥薪甞膽之時也顧乃忘仇讐噬我唇齒搆釁百濟血染敵鋒惜哉小獸林立大學教子弟似可與有爲而惑於異端邪說邀秦僧創佛寺奉之彌謹爲東韓佞佛之始主故國壤侵彊鄰擾中國干戈糜爛猶且事佛求福福未獲而遽夭惑哉廣開土雄偉有奇才能戰勝攻取長壽享年愈長國富兵彊文咨安藏安原皆中材庸主陽原武略不競國步日蹙平原遇旱而懼停無用之費捐不急之務勸農桑賑貧乏有足多者嬰陽初卽位有志安民然不知畏天事大之義黨靺鞨侵上國隋文命將來討舉國震恐宜效順悔罪之不暇方且伐新羅侵百濟喜兵樂禍復致煬帝討罪之舉百萬之眾渡遼碣涉薩水搗巢覆穴不朝則夕不有文徳之應變感之內叛則國之存亡未可知也榮畱昏愚暗弱賊臣蘓文有無將之心而不能辧之於早馴致堅冰之禍欲以弱制彊防有不密禍不旋踵寶藏爲蘓文所立權移於下政不已出國皆蘓文之國民皆蘓文之民專擅自恣窮凶極惡違帝詔囚王人罪逆貫盈唐太宗赫怒親將六師討之𨿽駐蹕之役不得志而還髙麗國勢亦岌岌乎是𨿽蘓文之罪惡而亦寶藏不君之爲也厥後太宗之憾不釋頻年命將出討將欲再舉此正君臣協力圖存之時也而主昏於上臣虐於下奢侈無度國事日非蘓文諸子自相魚肉至於訴中國爲鄕導𨿽以髙宗中材之主遣一老將一舉滅之如摧枯拉朽髙氏七百年之宗社一朝丘墟悲夫

朝鮮史略卷二﹤史部﹐載記類﹐朝鮮史略﹥

欽定四庫全書

朝鮮史略卷三

新羅紀

文武王

諱法敏大宗武烈王長子母文明王后庾信之妹

故髙句麗大兄劍牟岑收合殘民迎致前王臧之庶子安勝於漢城爲王請附王遣冊爲髙句麗王后封報徳王妻以外妺

麗記曰王之庶子又曰外孫冊命之辭稱王之正嗣未可諱也

倭國更號日本【以近日所出爲名】

彗星七出北方

唐緫管薛仁貴遣僧琳潤致書於王責其異圗王報書歷陳唐時忠勤明其不反唐兵不信進攻平壤我軍大敗大監阿珍含死之王遣級餐原川等上表乞罪置大舒發翰

古無是官王以庾信功大特設是官

金庾信卒年七十九王震悼贈甚厚命有司立碑紀功初庾信疾革王親臨存問王泣曰脫有不諱柰人民社稷何對曰今者三韓爲一家百姓無二心可謂小康然自古繼體之君鮮克有終甚可懼也願親君子逺小人使朝廷和於上民物安於下則臣死且無憾矣妻金氏大宗王女有子五人次子元述嘗獲罪出亡

平壤之戰元述軍敗欲死其僕淡陵止之乃不死庾信以負家訓白王欲斬元述元述慚懼遁於野聞庾信卒求見母母曰爾旣不得爲子於先君吾焉得爲爾母乎遂不見元述嘆曰爲淡陵所誤乃至於此遂入太白山後唐兵來攻買蘇州城元述欲雪前恥赴敵力戰有功以不容於父母不仕終其身後庾信妻金氏爲尼聖徳王封爲夫人賜租一千石

攺用新曆

柰麻徳福入唐學曆術而還用其法

唐削王爵遣劉仁軌來討

王納髙句麗叛眾又據百濟故地帝大怒削王爵以王弟仁問爲雞林州大都督發兵討之

王遣使謝罪獻方物帝赦之復王官爵

仁問至中道還入唐

阿餐薛秀眞獻六陣兵法

頒百司及州郡銅印

靺鞨冦阿逹城城主素那死之

素那白城郡蛇山人其父沈那膂力過人百濟人指爲飛將素那雄豪有父風王遣素那於阿逹城俾禦北鄙靺鞨猝入城素那奮刃大呼突擊矢集其身如蝟遂死人有弔者妻哭曰亡人常曰大丈夫固當死於王事今死其志也王聞之流涕

王以僧信惠義安爲政官大書省又命僧義相創浮石寺於太白山【寺在榮州】

王薨【在位二十年統一三韓十一年】諡曰文武太子政明立王姿表英特聰明多智略始一三韓克成前志然納髙麗叛眾據百濟故地得罪於唐防不自保又從西教遺詔燒葬神文王

諱政明字日炤文武王長子母慈義後

立國學

髙句麗王臧卒於唐卭州

唐以臧爲遼東都督朝鮮王遣歸移東都防府於新城以統之臧至遼東謀叛帝召臧還卭州

髙氏遂絕

王納金歆運女爲妃

報徳王安勝族子大文據金馬渚謀復故國王遣將討平之以其地爲金馬郡是戰也柰麻驟福之子弟監逼實將行語其妻曰二兄夫果驟徒旣死王事吾何獨畏死茍存及戰獨出奮撃數十人而死又級餐盤屈之子步騎監令嘗以名節自許及至椵岑城賊將結陣待之諸將皆引退令獨曰臨陣無勇禮經所誡遂赴敵力鬭死

史臣曰羅俗以進死爲榮退死爲辱死於王事者曰貴山曰箒項曰贊徳父子曰奚論曰訥催曰東所曰竹竹曰丕寧子父子曰金歆運曰穢破曰狄得曰寶用那曰盤屈曰官昌曰匹夫曰阿珍含曰素那曰金令曰逼實曰驟徒曰夫果曰脫起曰仙白曰悉毛此其章章者也百濟之亡只有階伯髙麗之亡無一死節者安能敵新羅哉至於新羅之亡效節不屈者王子一人而已誰曰國家之興喪不系於忠節之有無乎

置州郡於百濟舊地

賜文武官僚田有差

王置燕居引薛聰曰子有異聞爲我陳之聰乃設花王薔薇白頭翁之說以諷之

其略曰昔花王之始來也有一佳人名曰薔薇朱顏玉齒鮮妝靚服願薦枕於香帷又有一丈夫名曰白頭翁布衣革帶戴白持杖傴僂而來曰不識王有意乎王曰丈夫之言亦有道理而佳人難得如之何丈夫曰凡爲君者莫不親近老成而興暱比妖艷而亡然而妖艷易合老成難親是以夏姬亡陳西施滅吳孟軻不遇以終身馮唐郎潛而皓首自古如此吾其柰何王謝曰吾過矣

王曰請書之以爲誡

聰字聰智父元曉爲沙門淹該佛書旣而反本自號小生居士娶瑤石宮寡夫人生聰聰生而明鋭旣長博學能以方言解九經義訓導後生又善屬文

沙餐任彊首卒彊首始以文辭顯用請唐兵平麗濟之時其往復文辭皆出其手文武王以其功特授沙餐及卒其妻乏食欲還鄕裏王賜租辭曰夫在之時受國恩多矣今縦未亡豈敢再辱厚賜不受而去

王薨【在位十一年】太子理洪立

孝昭王

諱理洪神文王子母神穆王后金氏唐嗣聖九年

金仁問卒於唐

仁問七入唐宿衛凡二十二年

王薨【在位十年】王無嗣立王弟隆基

聖徳王

諱隆基後攺諱興光嗣聖十九年

王親制百官箴示羣臣

唐以大祚榮爲渤海郡王及卒私諡曰髙王子武藝立渤海本栗末靺鞨祚榮父乞乞仲像保大白山東祚榮嗣驍勇善騎射髙句麗餘燼稍稍歸之乃建國號震國地方千里勝兵數萬頗知書契盡得扶余沃沮卞韓朝鮮之地至後孫仁秀開大境宇有五京十二府六十二州遂爲海東盛國至景哀王時契丹攻滅之以爲東丹國其世子及大臣等皆降於髙麗

攺詳文司爲通文博士掌詞命又始造刻漏置刻漏典博士又置典祀典屬禮部

太監守忠回自唐上文宣王十哲七十弟子畫像置太學

王薨【在位三十五年】王教百官進言屢遣使如唐輸欵巡問髙年給租賑民諡曰聖徳太子承慶立

孝成王

諱承慶聖徳王第二子母炤徳王后唐開元一十六年

唐宗遣贊善大夫邢璹弔祭前王初帝謂璹曰新羅號爲君子國頗知書記宜演經義使知大國儒教之盛又以國人善碁詔以參軍楊季鷹爲副璹到國獻道徳經

王以伊餐信忠爲中侍

初王在潛邸嘗與信忠圍碁於栢下謂不相負有如此栢未防卽位錄功臣而遺信忠信忠作歌貼栢栢忽枯王怪使審之得歌大驚召賜爵栢乃蘇

六年王薨無嗣弟憲英立以遺命燒柩於法流寺散骨東海

景徳王

諱憲英唐天寶二年

以伊餐金思仁爲上大等思仁以災異屢見上疏極論時政得失

旌孝子向徳門號其地孝家裏

向徳父母饑病濱死刲髀肉食之又母發癰吮之

攺新執事省中侍爲侍中又置國學諸業博士助教幸太學命博士講尙書

遣使朝帝於蜀

時宗避祿山亂幸蜀

使溯江至成都帝親制十韻詩手札賜王

置九州分統郡縣

前此分十道

攺郡縣名

以沙伐州爲尙州防良州爲良州菁州爲康州漢山州爲漢州首若州爲朔州西州爲溟州熊川州爲熊州完山州爲全州武珍州爲武州

又攺官號

始置貞察一員紏正百官

大雷電震佛寺十六所又震眞平王陵

大柰麻李純棄官爲僧累徴不至創斷俗寺居之聞王好樂詣宮門極諫王爲之停樂引至正室論說數日二十三年王薨王存問鰥寡孤獨賜谷老疾納忠諌定州號太子幹運立

惠恭王

諱幹運母滿月夫人金氏唐代宗永泰元年

兩日並出又三星隕宮庭相擊其光如火

遣金巖聘日本

巖庾信後裔也性聰敏少入唐宿衛間就師學陰陽家術而還嘗守良康漢三州所至盡心撫字至是聘日本其王欲畱之防唐使髙鶴林來相見懽甚以爲大國所知遣還

金庾信墓前風忽起至始祖陵塵霧暗防不辧人物若有哭泣悲嘆之聲王懼致祭謝過

始立五廟

味鄒王大宗王文武王並祖稱爲五廟一年六祭以味鄒王爲金氏始祖大宗王文武王平麗濟有大功徳爲不遷之主

王幼沖嗣位母后臨朝及壯淫於聲色巡逰無度綱紀紊亂災異屢見伊餐志貞因聚眾作亂上大等金良相與伊餐敬信舉兵討志貞王與后妃爲亂兵所害良相自立爲王

宣徳王

諱良相柰勿王十世孫

五年王薨國人立敬信爲王

元聖王

諱敬信柰勿王十二世孫唐徳宗貞元二年

大舎武鳥獻兵法十五卷花鈴圗二卷

始定讀書出身科

前次但以射選人至是攺之

十三年王薨遺命燒柩太子俊邕立

昭聖王

諱俊邕元聖王孫貞元十五年

時有金生者父母防不知世系自幼能書平生不攻他藝好佛隱居不仕年逾八十猶操筆不休行艸皆入神

髙麗洪灌入宋以金生行艸示翰林楊球李革二人曰天下除右軍焉有妙筆如此哉趙孟頫防金生昌林寺碑曰字畫深有典刑𨿽唐人名刻未能逺過之

梁悅入唐宿衛徳宗幸奉天従難有功帝授贊善大夫及還王擢用爲豆小守

二年王薨太子淸明立【年十三叔父彥升攝政】

哀莊王

諱淸明攺重熈貞元十六年

以兵部令彥升爲上大等

創伽倻山海印寺

攺五廟之制

始祖大王髙祖明徳王曾祖元聖王皇祖惠忠王皇考昭聖王爲五廟別立太宗王文武王爲二廟

帝遣使冊王封太后叔氏爲太妃

妃柰勿王后孫金胡叔女嫌於同姓以父名爲氏

十年兵部令彥升弒王自立

憲徳王

諱彥升昭聖王弟唐憲宗元和六年

王命順天將軍金雄元率甲兵二萬應帝徴兵助討唐叛臣李師道

上大等忠恭坐政事堂注擬請托坌至忠恭莫能舉措感疾而退醫診云病在心須服龍齒湯遂杜門不接賔客侍郎祿眞往見曰今公私愛憎不得其正取舎是非亂其心志豈獨害於國事爲之者亦病矣若當官淸白蒞事恪恭貨賄請托不得行黜渉予奪必以公則國家和平𨿽談自樂可也又何區區於服餌徒自費日廢事爲哉忠恭謝醫朝王曰臣聞祿眞之言同於藥石豈止飲龍齒湯而已哉王悅使告太子太子入賀

命牛岑太守白永發漢山北諸州郡人一萬築浿江長城三百里

熊川州【卽今公州】都督憲昌以父周元不得立

宣徳無嗣羣臣欲立周元因水漲不及渡乃立敬信周元退居溟州

舉兵叛王遣一吉餐張雄等討之憲昌自殺子梵文與髙逹山賊壽神攻北漢山州都督聰明擒誅之

十八年王薨太子秀宗立

興徳王

諱秀宗攺景徽憲徳弟王無嗣以爲太子唐文宗太和元年

大亷自唐還得茶種來命植智異山

以張保臯爲淸海鎭大使保臯小字弓福入唐爲徐州小將後歸國請鎭淸海以禦中國冦鈔人王與卒萬人鎭之

賜孝子孫順家一區給米五十碩

順牟梁人父沒家貧傭作以養母有小兒嘗奪母食掘醉山北郊欲埋兒得石鐘驚怪將兒與鐘還懸而撞之聲聞王宮有是命

以金陽爲固城郡太守尋拜中原大尹武州都督其祖宗基父貞茹皆爲將相

十一年王薨無嗣其堂弟均貞及堂弟之子悌隆爭立金陽與均貞子祐徴等奉均貞爲王入積板宮以族兵宿衛悌隆黨金明等來圍陽突圍潛出均貞遇害明等立悌隆

僖康王

諱悌隆元聖王孫唐文宗開成元年

三年金明【忠恭子】弒王自立

金陽奉祐徴祐徴懼禍往依張保臯起兵淸海鎭討金明張保臯以兵五千授其友鄭年年能行水底五十里不噎與保臯角勇臯差不及俱入唐爲小將保臯還國鎭淸海年失職饑寒往依保臯往助之陽等晝夜兼行至逹伐丘明遣兵拒之戰大敗奔入月逰宅兵士追斬之諡閔哀立祐徴

權近曰金明初輔不正立以爲君又従而弒之必討之罪也若祐徴金陽則初能輔正終能討賊不君悌隆況君金明乎能討君父之賊以明臣子之義亦足嘉矣

神武王

諱祐徴元聖王孫均貞之子開成四年

元年王薨太子慶膺立

文聖王

諱慶膺開成五年

三日並出

殺淸海鎭大使張保臯先是王聞保臯怨王不納女神武王以保臯女配子至是王欲納之羣臣以海島人女不宜納王從之據鎭叛王遣刺客閻長殺之罷鎭徙其人於碧骨郡

侍中金陽卒

史臣曰新羅人物英雄豪傑莫如金庾信明白正大莫如金陽

十八年王薨弟誼靖立

憲安王

諱誼靖唐宣宗大中十一年

四年王薨無嗣壻膺亷立

王嘗宴羣臣臨海殿膺亷以王族與宴王欲試其志問曰汝見異人乎曰嘗見三人一勲閥子弟而不先人一家富而被服不侈一勢榮而驕气不形王遂以長女妻之是爲寧花大人

景文王

諱膺亷僖康王孫唐懿宗咸通三年

十四年王薨太子晸立

朝鮮史略卷三

欽定四庫全書

朝鮮史略卷四

新羅紀

憲康王

諱晸唐僖宗乾符三年

王出遊鶴城【卽今符山郡】還至海浦忽雲霧晦防迷失道路禱於海神開霧因名開云浦有異人處容者奇形詭服詣王前歌舞從王入京又有四人詣駕前歌舞其歌有智理多都都破等語

謂以智理國者多逃而都邑將破故歌以警之時人不知反以爲瑞

王燕羣臣於臨海殿酒酣鼓琴左右各進歌詞

崔致逺奉帝詔還自唐

致逺沙梁部人年十二隨海舶入唐尋師力學至十八登第調溧水縣尉遷侍禦史內供奉髙駢討黃巢辟爲従事其表狀書啟多出其手黃巢見檄書不覺下牀由是名振及東還王畱爲侍讀致逺欲展所蘊而被疑忌不能容出爲太山富城等郡太守眞聖女主時疏陳時務主嘉納之以爲阿餐致逺東還值世亂無復仕進意自放山水間慶州南山剛州冰山陜州淸源寺智異山雙溪寺合浦縣月影臺皆其逰玩之所挈家隱伽倻山與母兄浮圖賢俊及定師結爲道友以終老

十二年王薨王性聰敏看書一覽輙誦弟晃立

定康王

諱晃唐僖宗光啟元年

四年王薨無嗣女弟曼立

眞聖女主

諱曼定康王之女弟唐僖宗文徳元年

主素與魏通死潛引年少美丈夫私之授以要職由是佞幸肆志紀綱壊弛時有人譏謗時政榜於路主疑隱者王巨仁所爲命下獄將誅之巨仁憤怨作詩書獄壁

詩曰於公慟哭三年旱鄒衍含愁五月霜今我幽愁還似古皇天無語但蒼蒼

是夕忽震雷雨雹主懼釋之

弓裔叛於北原【卽今原州】弓裔憲安王之庶子也以重午日生於外家生而有齒且其生日光焰異常日官勸王殺之使者取於𦇤褓中投樓下乳母竊捧之誤以手觸之眇一目抱而逃及長祝髮爲僧號善宗不拘檢僧律軒輊有膽气往見北原賊梁吉吉分兵使東略地累戰輙勝聚眾漸多都松嶽郡復移鐵圓國號泰封

弓裔自號彌勒佛常怨宗國見前王畫像抜劍撃之又妻康氏嘗力諫其非裔怒以烈火燒鐵杵撞其陰殺之

甄萱叛據完山州【卽今全州】自稱後百濟

萱尙州加恩縣人本姓李父阿慈介以農自活萱生父耕野母餉之置於林下虎來乳之及壯自稱甄萱

萱體貎雄奇志气倜儻多智略入王京爲裨將時女主淫昏紀綱紊弛萱嘯聚亡命所至響應遂襲武珍州【卽今光州】自爲王

弓裔以王建爲鐵圓郡太守

建松嶽郡人父隆築室嶽南僧道詵來相之曰此地當出聖人仍授一封書曰明年公必得貴子旣長與之書祕世莫知也及期果生建神光紫气繞室充庭及年十七詵復來見建告以出師置陣地利天時之法望秩山川感通保祐之理

建龍顏日角方頥廣顙器度雄深寛厚有濟世之量至是投弓裔建父隆亦以松嶽郡【時隆爲郡沙餐】歸裔

十一年主薨太子峣立

孝恭王

諱峣憲康王庶子眞聖封爲太子唐昭宗光化元年

弓裔遣其將王建伐廣州忠州唐城【卽今南陽府】靑州槐壤【卽今槐山郡】皆降之又敗甄萱於錦城【卽今羅州】建自以功髙且見弓裔驕虐𨿽居髙位【時爲侍中】常不樂復求閫外出鎭錦城一日裔召建曰卿聚眾謀反何耶建曰烏有是哉裔曰我能觀心掌奉崔凝佯墜筆下庭防語建不服則危建乃悟曰臣實謀反裔笑曰卿可謂直也以金銀妝鞍賜之建位冠百僚然非素志且畏防不樂居位毎出入公門平章國計惟抑情謹愼務得人心

王嬖賤妾不卹政事大臣殷影諫不従影執其妾殺之十六年王薨無嗣國人立朴景暉

神徳王

諱景暉姓朴氏阿逹羅王逺孫後梁太祖乾化三年

六年王薨太子升英立

景明王

諱升英後梁末帝貞明三年甄萱二十七年弓裔十八年髙麗太祖元年

泰封諸立王建爲王國號髙麗初建有異夢

夢登海中九層金塔

又得張昌瑾鏡文之符

市有異人賣古鏡唐商客張昌瑾買之有文略曰三水中四維下上帝降子於辰馬先操雞後摶鴨已年中二龍見一則藏身靑木中一則見形黑金東文人宋含等解之曰三水中四維下上帝降子於辰馬者辰韓馬韓也已年中二龍見一則藏身靑木中一則見形黑金東靑木松也謂松嶽郡人以龍爲名者之子孫可爲君王也黑金鐵也指鐵圓謂今王初盛於此殆終滅於此乎先操雞後摶鴨者王侍中得國後先得雞林後收鴨緑之意也弓裔令物色求異人東州勃颯寺有鎭星塑像如其狀

人心響附將軍洪儒斐慶申崇謙卜智謙等夜詣建第宻謀推戴建堅拒夫人栁氏提甲以被之諸將扶擁而出遂卽位於布政殿建元天授弓裔聞變驚駭遁於巖谷爲斧壤【卽今平康縣】民所害

隱士朴儒見髙麗王

儒仕弓裔見政亂隱於山谷

髙麗王創法王王輪等十寺於都內又設八關防毎仲冬於闕庭置輪燈一座列香燈四旁又結兩防棚呈百戲歌舞於前皆新羅故事八關之戒曰不殺生曰不偸盜曰不淫佚曰不妄語曰不飲酒曰不坐髙大牀曰不著奢華曰不自樂觀聴關者閉也謂禁閉八罪不犯也

髙麗王移都松嶽攺鐵圓爲東州【卽今鐵原府】

八年王薨弟魏膺立

髙麗王始定官制

景哀王

諱魏膺後唐同光二年甄萱三十四年髙麗太祖八年

甄萱襲髙郁府【今蔚山郡】猝入王都時王出逰鮑石亭忽聞兵至倉卒不知所爲與夫人走匿城南離宮侍從僚宮人伶官皆被陷沒萱索王弒之彊辱王妃乃立王族弟金傅爲王麗王親率精五千邀擊萱於公山桐藪敗績大將申崇謙金樂皆死於兵後萱因吳越王貽書請和髙麗王爲書報之

髙麗王殺蘇判宗偘及將軍狄鈇

二人俱以姦佞得幸弓裔譖害良善麗王卽位首誅之

敬順王

諱傅姓金氏文聖王之裔後唐天成二年甄萱三十七年髙麗太祖十一年

甄萱圍古昌郡麗王従庾黔弼計進軍於瓶山【在郡北十里】與萱戰萱敗走獲侍郎金渥以古城主全宣平爲大匡權幸【本姓金賜姓權】張吉爲大相陞郡爲安東府

王遣太守謙用於髙麗請相見麗王往防於國都肅隊而行秋毫不犯都人相慶曰昔甄氏之來也如逢豺虎今王公之來也如見父母

髙麗西京民家雌雞化爲雄又大風屋瓦皆飛麗王曰昔有邪臣潛蓄異謀其家雌雞化爲雄不悛其惡卒致誅滅吳王劉濞之時大風毀門抜木濞不知戒亦以覆亡且祥瑞志云行役不平貢賦煩重下民怨上有此之應今四方勞役不息供費旣多貢賦未省竊恐緣此以致天譴尙慮羣臣不行公道使民怨咨或懷非分之心致變至此宜各悛心毋及於禍

髙麗崔凝卒【諡熈愷】凝黃州土山人仕弓裔入髙麗官至內奉卿通五經善屬文兼識治體然恆齋素不食肉又制進其主願疏

麗王嘗謂凝曰昔新羅造九層塔遂成一統今欲於開京造七層塔西京造九層塔冀借功合三韓爲一家卿爲我作發願疏凝制進

甄萱子神劍與國相能奐謀幽其父於金山佛宇殺其弟金剛自立

萱第四子金剛身長多智萱愛之欲傳位其兄神劍良劍龍劍等憂憫二兄出鎭外神劍獨在內作亂移萱於金山佛宇令壯士守之

萱飲醉守卒與季男能乂等奔髙麗麗王待以厚禮號爲尙父

王與羣臣謀降髙麗王子曰國之存亡必有天命當與忠臣義士合民心以死自守豈宜以一千年社稷輕與人乎王不聴使金封休賫書請降於髙麗王子哭泣以辭徑入皆骨山【卽金剛山在襄陽】倚巖爲屋麻衣艸食終其身

麗王受王降書遣使往報王率百僚發王都香車寶馬連亙三十餘里入開京麗王館於栁花宮妻以長女樂浪公主行庭見之禮封爲樂浪王國除爲慶州

麗王納伯父億亷女生子郁是爲顯宗之考安宗

新羅亡朴氏十王昔氏八王金氏三十七王合五十五王共九百九十二年

歷年圗曰始祖之生異於常人是盡天命匪人爲也當此時蕞爾三韓各保一隅徒事干戈互相侵伐無君臣名位之分始祖年方幼沖爲國人推戴其寛厚足以有容其雄偉足以濟民建邦設都築城郭營宮室勸督農桑不伐鄰喪使民敬讓至於夜戶不扃倭人感徳而不犯卞韓舉國而來降樂浪服其有道沃沮稱爲聖人享國六十年之間家給人足民不見兵以基一千年之業其殆天授乎南解遺命朴昔二姓以年長而立新羅氏三姓相實兆於此儒理從父亂命卒傳之昔氏非貽謀燕翼之道也脫解以南解之壻不當立而立又惑雞林金櫃之說養閼智爲子使新羅重器卒歸之金氏惜也然其終也不傳於子而傳於儒理之子視後世貪天之位欲傳己子而推刃同气者何其賢也婆娑節儉愛民勸農桑問髙年亷察州郡屏黜屍素謹天災卹民隱年谷屢丰可謂守成之良主也秖摩逸聖守而不失阿逹羅粗保厥位及薨無子國人又立昔氏之後伐休能占天時又知人邪正柰解睦鄰卹民助賁臨事明斷沾觧不能彊國怯於海寇使大臣見殺辱國甚矣味鄒金閼智之裔繼朴昔之後得有大寶新羅易姓今已三矣其授受𨿽未盡得宜然王能畱意政刑訪民疾苦務農桑省經費有人君之徳金氏之興其肇於此乎儒禮基臨皆昔氏之後儒禮之委任重臣基臨之威信鄰敵猶足可稱訖解忘父之讐聴婚島夷終受侵辱昔氏之祀於是絕矣柰勿亦金氏也能以武略自守實聖嘗質髙句麗挾憾於前王欲殺其子而後快於心其及也宜矣訥只篡立新羅氏三姓相讓之風至是掃地慈悲救患禦冦炤智謙恭自守然而晚年魚服得免豫且之禍幸矣智證鋭意圖理定國號王洗累朝因循之陋頒喪制禁殉葬有足多者法興始崇佛教信之旣篤奉之愈謹倡爲裔戎之邪說聾瞽斯民爲新羅基禍之主又不知春秋大一統之義偕行年號越禮犯分甚矣直興佞佛尢甚創興輪皇龍二寺鑄成丈六金身朘民膏血且屈千乘之尊爲桑門之行方袍圓頂以終其身遂使佛剎半於閭閻齊民盡爲緇褐流禍無窮眞智享年不永眞平享國𨿽長而繼嗣不定卒以神器付之女兒之手善徳眞徳皆以陰居尊牝雞司晨邦家杌天厭穢徳太宗挺生以不世出之資奮大有爲之志任良佐言聴計従至誠事大衣冠文物並從唐制崇奨節義激勵將士仗天朝之威雪百濟世讐雄視髙句麗如囊中之物將取而有之享年不永功業不究惜哉文武以英明之資承先人之烈請唐兵滅髙麗始一三韓克成前志何功烈之盛也何乃納髙麗叛眾據百濟故地得罪於唐防不自保乎神文孝昭聖徳僅能守成孝成惑佛滋甚景徳納忠諫定州號優於孝成惠恭荒於聲色身且不保宣徳躬行不道元聖與聞其故昭聖短祚哀荘昏弱憲徳簒弒禍亂相仍興徳不惑左道遇災知懼猶可稱者僖康得不以正竟爲金明所害蓋自神文以降朴散淳離亂賊接踵其禍蔓延至是極矣神武能知討賊復讐之義義旗一揮而元惡授首撥亂反正人心痛快羅之國勢防防而復振文聖憲安景文憲康之時中外寧謐民物阜成盛極而衰理固然也定康昏闇復以大器付之女弟其家法所由來逺矣眞聖淫恣浮於唐曌斵喪邦基新羅氏之亡於玆決矣自是羣盜蝟起弓裔叛北原甄萱據完山生民塗炭疆宇日蹙孝恭昏弱特生之君耳神徳景明景哀又以朴氏之逺裔當叔季之衰僅能相繼國事已非謂之何哉況當景哀之時甄賊跋扈侵逼郊畿猶且荒淫逰佚晏然自肆鮑石之樂方酣而萱兵奄至君臣被戮宮闈見辱言之可爲於邑敬順亦以金氏之後爲萱所立天命已去人心已離以區區一州之地生聚圖存固亦難矣然不能效死一朝甘爲降虜宗社丘虛嗚呼惜哉

朝鮮史略卷四﹤史部﹐載記類﹐朝鮮史略﹥

欽定四庫全書

朝鮮史略卷五

髙麗紀

太祖神聖王

十九年【後晉髙祖天福元年】甄萱請討賊子神劍王與萱親率三軍趨天安進次一善神劍率文武官僚出降得逆臣能奐數罪誅之以神劍爲人所脇且歸命乞罪特原之萱憂懣發疽死於黃山佛舎王入後百濟都城流良劍龍劍於眞州尋殺之授萱壻朴英規爵佐丞

英規嘗與其妻議請降兼慰萱

王自制政誡及誡百僚書頒中外以勵臣子節義二十年西天竺僧來王備兩街威儀法駕迎之

始行後晉年號

耽羅國太子末老來朝賜星主王子爵

二十二年佐丞龔直卒直燕山昧谷人有勇略新羅末爲本邑將軍見時方亂投後百濟甄萱以其二子直逹金舒及一女爲質直知萱無道必亡就與其子直逹諭以歸附髙麗之意直逹喜而勉之直遂與其子英舒來朝王拜大相萱怒收直逹及弟妹烙斷股筋直逹死及百濟滅金舒得還至是直卒諡奉義

二十三年初定役分田

自朝臣至軍士勿論官階視人性行善惡功勞大小給之有差

攺諸州郡號以慶州爲大都督府

大匡庾黔弼卒黔弼平州人以將略仕太祖凡出徵受命卽行不宿於家嘗被防流鵠島後上書召還運州之役甄萱詐要和親黔弼獨以爲不可不戰乃以勁數千突撃之熊津以北望風自降又爲徵南將軍遇神劍於槎灘百濟軍不戰自潰及卒諡忠節

二十四年契丹遣使來歸槖駞五十匹王以契丹嘗與渤海連和一朝殄滅此爲無道之國流其使於海島繋槖馳萬夫橋下皆餓死

史臣曰契丹之失信於渤海何與於我而爲渤海報復自是邊釁日深貽謀之失可勝嘆哉

二十六年王制訓要十條以訓後嗣

史臣曰麗祖始一三韓創業垂統宜往求古先哲王貽謀燕翼之道埀憲萬世可也今作訓要其條凡十而一則曰奉佛二則曰創寺丁寧反復乎燃燈八關山水地理之說従諫逺防輕徭薄賦儆戒無虞故居其末欲以此而訓後世其可乎

王薨

壽六十七葬顯陵

太子卽位遺命喪葬悉從儉約以神惠王后栁氏祔葬史臣曰太祖禦下以寛待人以誠甄萱父子相夷則伐而取之金傅君臣來附則禮以待之契丹侵滅與國則絕之渤海失地無歸則撫之屢幸西京以爲根本之地親巡北郡以鎭獷悍之俗艸創更始𨿽未遑於禮樂其規模逺略深仁厚澤固已培養五百年之國脈矣

惠宗義恭王

諱武字承幹母吳氏

元年【後晉出帝開運元年】平章事崔彥防卒彥防新羅人自少能文十八入唐登第四十二還國拜瑞書院學士新羅歸附太祖命爲太子師委以文翰之任諡文英其子光以賔貢進士入晉遊學

流星犯紫防

大匡王規謀立廣州院君

太祖納規女生院君

將行大逆崔知夢奏將有變宜移禦王潛徙重光殿得免亦不罪規

史臣曰太祖不知規之匪人付托孤之任惠宗拱手謹避不加之罪何也君弱臣彊之端已兆於此若康兆資謙仲夫義方之徒接迹於世而忠獻一家四世専擅仁俊林衍日新相繼跋扈由其不能謹之於始也

王以長公主妻弟昭公主従母姓稱皇甫氏

史臣曰娶妻不娶同姓禮也況至親乎

二年王薨於重光殿弟堯卽位誅逆臣王規及其黨三百餘人王器度恢従徵百濟有功然自經王規之亂多所疑忌喜怒無常內外嗟怨

定宗文明王

諱堯字義天太祖第二子母神明王后劉氏

元年【開運三年】王奉佛舎利步至開國寺安焉

二年始置光軍司

初崔彥防之子光以賔貢入晉爲契丹所虜以才見用知契丹將侵我爲書報之故選軍三十萬號光軍

始行後漢年號

四年大臣王式亷卒式亷太祖從弟也以勤恪久鎭西京定王規之亂及卒諡威靜

王薨弟昭受禪立王信圗防將移都西京大營宮室怨讟胥興

光宗大成王

諱昭字日華

元年【後周太祖廣順元年】大風抜木王問禳災之術司天奏曰莫如修徳自是常讀貞觀政要

史臣曰光宗之治止於光宗而已者豈不由於法唐宗不法帝王而然歟

二年始行後周年號命翰林學士雙冀

冀周人隨冊命使薛文遇而來病畱上表請爲僚屬遂擢用其父哲聞冀有寵亦來

知貢舉試以詩賦頌及時務防自此文風乃興然冀倡以浮華之文貽獘後世

命有司按檢奴婢推辧是非奴多背主陵上

十一年【宋太祖建隆元年】定百官公服

元尹以上紫衫中壇卿以上丹衫都�卿以上緋衫小主簿以上緑衫

評農書史權信譖大相俊佐丞王同等貶之自是奴訴其主子防父母囹圄常溢別置假獄人人畏懼莫敢偶語

十四年【宋幹徳元年】始行宋年號

內議令徐弼卒弼利川人性通敏始以吏事進王嘗賜金酒器弼不受曰服用明等衰奢儉關理亂臣用金器君將何用時王禮重投化唐人擇臣僚第宅與之弼奏曰臣居第稍寛願獻焉王問其故對曰今投化唐人擇屋而處世臣故家反多失所臣愚誠爲子孫計及臣之存請取之庶無後悔王感悟不復奪臣僚第宅又內廐馬死王欲罪主者弼引孔子不問馬之說以爭主者得免其謇諤此諡貞敏

二十六年王薨王聰明聴斷始可與有爲而猜愎日深邪佞得志誅夷骨肉屠害將相眾心離解斵喪邦本𨿽有文雅之美不足稱也太子卽位還流竄減租調毀假獄焚防書中外大悅

景宗獻和王

諱伷字長民

元年【宋太平興國元年】禁擅殺復讐

先朝被防人子孫復讐擅殺故禁之

始定職散官各品田柴科

客星犯帝座

內議令崔知夢奏願戒宿衛

王承等謀逆伏誅

六年王稱疾畱內禪於堂弟開寧君治薨於正寢王初鑑前王之失焚防書雪寃獄遽厭萬防沈溺聲色暱近小人疎逺君子政教衰替

成宗文懿王

諱治字溫古太祖孫

元年【太平興國七年】攺官號

內議省爲內史門下廣評省爲禦事都省

令京官五品以上各上封事論時政得失上柱國崔承老上書論列祖宗行事之美惡以及時君治政之得失皆指斥無隱承老蓋見王可與有爲故進此書未防拜門下侍郎平章事

二年春正月王祈谷於圜丘

祈谷籍田始此

始置十二牧

始定三省六曹七寺

始臨軒覆試進士

新定五服給假式

斬衰齊衰三年給百日齊衰期年給三十日大功九月給二十日小功五月給十五日緦麻三月給七日

六年內史令崔知夢卒知夢幼名聰進性淸儉慈和聰敏博渉經史尢精於天文卜筮太祖聞其名召使占夢得吉兆曰必統禦三韓太祖喜攺名知夢及卽位入侍禁中惠宗授司天職定宗賴先機奏變誅王規嘗従光宗幸寺被酒失禮貶隈傑縣令景宗召還授內議令王卽位加左執政守內史令年八十二卒諡敏休

置十二牧經學醫學博士各一員

宋遣禮部侍郎呂端來冊王爵

始定五廟

守侍中崔承老卒承老慶州人性聰敏好學善屬文年十二太祖召見使讀論語嘉之自是委以文柄盡忠累代拜侍中封淸河侯年六十三卒諡文貞

置修書院於西京令諸生抄書史籍藏之

始立社稷

教略曰社土地之主也地廣不可盡敬故封土爲社以報功也稷五穀之長也谷多不可徧祭故立稷神以祭之自聖祖至累朝未置夏松之祀尙虧周栗之禋其令羣工擇地置壇

流郁於泗水縣

郁太祖第八子烝景宗妃皇甫氏王知之乃流於外妃生一子而卒初妃夢登鵠嶺旋流溢國中盡成銀海卜之曰生子則王有一國至是夢果驗其子卽詢也是爲顯宗

十二年置常平倉於兩京及十二牧

契丹遣蕭遜寧侵西鄙攻蓬山郡至安戎鎭王幸西京次安北府不得進中軍使內史侍郎徐熈請行奉國書如丹營遜寧欲令拜於庭熈據禮往復不屈乃升堂行禮東西對坐遜寧語熈曰汝國興新羅地髙句麗之地我所有也而汝侵蝕之又與我連壤而越海事宋是以來討熈曰我國卽髙句麗之舊也故號髙麗若論地界上國之東京皆在我境何得謂之侵蝕乎鴨緑江內外亦我境內今女眞盜據其間朝聘之不通女眞之故也辭气慷慨遜寧知不可彊遂具以聞丹帝許和勅罷兵史臣曰方遜寧之入冦也大振聲勢恐喝脇降羣臣獻議或乞降或割地徐熈獨力陳不可欲與一戰卽冦凖親徵之防也卽使契丹抗禮不屈彊敵懾服終講和親其奉使得體又豈下於富弼乎

始行契丹年號

始置鴨緑渡勾當以李承幹爲使尋遣河拱辰代之定十道曰中原道曰關內道曰河南道曰江南道曰嶺南道曰嶺東道曰山南道曰海陽道曰朔方道曰浿西道

平章事崔亮卒亮慶州人性寛厚能屬文王在潛邸引爲師友及卽位累遷至內史侍郎諡匡彬

十六年王疾大漸召侄開寧君誦傳位平章事王瀜請赦王曰死生在天何至釋有罪枉求延命乎遂薨誦卽位王天資嚴正器宇寛洪立宗社崇節義求賢防民以移風易俗爲務政治有可觀者然以光宗之子徳院君之妻爲妃其失大矣

穆宗宣讓王

諱誦字孝伸景宗長子母皇甫氏

元年【宋咸平元年】太保內史令徐熈卒熈弼之子十八擢科甲成宗幸西京欲防行永平寺熈上疏諫乃止又従成宗於海州王幸熈幕欲入熈曰臣之幕非君所臨也命進酒曰臣之酒不敢獻也癸巳之役至丹營抗禮不屈鄭又以越職論時政忤防當誅熈曰古者諫無官越職何罪又論事甚合時病成宗感悟擢又禦史熈年五十七卒諡彰威

六年千秋太后皇甫氏與外族金致陽通生一子謀爲王后忌大良君詢逼令爲僧出居三角山神穴寺中詢出家初寓崇教寺有僧夢見大星隕庭變爲龍俄變爲人卽詢也

七年門下侍郎韓彥恭卒彥恭嘗従王幸平州日暮寒甚王駐輦道傍酣飲不行彥恭進曰臣等醉飽柰軍士何王促駕入行宮其遇事直言多此諡曰貞信九年六月震天成殿防吻又彗星見

十年有山湧於耽羅海中

十二年王不豫恐有內變召給事中蔡忠順宻語曰太祖之孫惟大良君在卿與崔沆素懷忠義宜盡心匡扶使社稷不屬異姓忠順出語沆沆亦以爲然忠順入內遂艸王與大良君書授皇甫兪義迎詢於神穴寺王仍徴西北面巡檢使康兆入衛

大良君詢卽位康兆廢王爲讓國公初被黜人魏従政崔昌等欲構難謁兆於洞州龍泉驛紿之曰王疾篤太后與致陽謀奪社稷恐公握兵不從矯命徴之兆懼還營與季云等領兵至廢王爲讓國公誅致陽父子流其黨及太后親屬於外大良君自神穴寺來卽位康兆弒前王於積城太后遜於黃州

李齊賢曰齊桓屍姜始皇轘毐何救萬世之恥哉穆宗不戒覆車之轍防閒於初子母俱罹其殃社稷防至於亡惜哉

顯宗元文王

諱詢字安世安宗郁之子母孝肅王后

元年

宋祥符三年契丹統和二十八年

復燃燈

國俗正月望燃燈二夜成宗廢之

及八關防

丹主先遣使來問前王之故自將步四十萬渡鴨緑江至通州執康兆誅之乘勝長驅攻西京

通州之役丹兵破三水砦兆驚起恍惚若見穆宗立於其後叱之曰天伐詎可逃耶兆卽脫鍪長跪曰死罪死罪言未訖丹兵已兆以去丹主斬之

王南幸

智蔡文奔還奏西京軍敗狀羣臣議降姜邯贊獨曰今日之事罪在康兆但當避其鋒耳遂勸南行蔡文亦請従王嘉之乃與后妃及蔡忠順等禁軍五十餘人出京城南奔

二年丹主陷京城

河拱辰至丹營乞班師主畱之

丹兵退興化鎭巡檢使楊規邀擊前鋒於艾田斬一千餘級俄而大軍奄至規與龜州別將金叔興力戰矢窮俱陷陣死之鎭使鄭成追丹兵於鴨緑江擊之溺死者甚眾

王發自羅州還京都

賜智蔡文田贈楊規工部尙書金叔興將軍廩粟母妻並錄其子

刑部奏趙容謙栁僧防李載崔檝崔成義林卓於南幸之時驚動行宮請除名支配従之又流康兆之黨卓思政朴升崔昌魏從政康隠於海島

丹主殺河拱辰

拱辰被畱內圗還國外示忠勤人有知其謀告之丹主鞫之拱辰對以實且曰臣於本國不敢有二心不願生事大朝辭益厲遂見害

五年

宋祥符七年丹開泰三年

遣內史舎人尹防古如宋請歸附如舊帝詔登州置館以待之

上將軍金訓崔質等以奪軍田充祿俸激眾怒率諸衛作亂流中樞院使張延祐日直皇甫兪義王罷禦史臺置金吾臺罷三司置都正署令武官常參以上皆兼文官

史臣曰人徒知武夫之勦殺文臣自領其職在於毅宗之朝而不知已基禍於顯宗易置官府之時也

王僞逰西京誅逆臣金訓崔質及其黨是時武臣用事布列臺閣朝綱紊亂和州防禦使李子琳與日直金猛恊防諭王以漢髙云夢之逰遂幸西京宴羣臣於長樂宮乘訓等醉襲殺之

史臣曰特出於一時之幸耳非人君奉天討罪誅亂禁暴之義也

丹遣使又索興化通州龍州鐵州郭州龜州等六城前此再遣使索之

以徐訥爲中丞

初憲臺栢樹枯死至是復生

復行宋年號

髙句麗新羅百濟王陵墓並令所在州縣修治禁樵采過者下馬

以姜邯贊爲西京畱守內史侍郎平章事

王手書告身後曰庚戌年中有戰塵干戈深入漢江濱當時不用姜公防舉國皆爲左袵人

蔡忠順爲吏部尙書參知政事

丹蕭遜寧率兵來侵姜邯贊姜民瞻等前後戰於興化鎭及龜州大敗之以姜邯贊檢挍太尉門下侍郎天水縣開國男

十一年以安西道屯田施納化寺三省論駁不従贈崔致逺文昌侯

初太祖在潛邸致逺貽書有雞林黃葉鵠嶺靑松之句故謂有宻贊乃加是命

薛聰儒侯並崇祀先聖廟庭

知中樞府事姜民瞻卒民瞻晉州人起自書生射禦非其所長然志气剛果屢著戰功

十五年

宋仁宗天聖二年丹大平四年

禮部尙書周佇卒佇宋溫州人穆宗朝隨商舶來蔡忠順知其才奏畱之遂掌制誥兩朝交聘辭命多出其手門下侍郎平章事崔沆卒沆彥防之孫性聰悟沈訥寡言善斷淸儉持家一介不取於人計月請俸無甔石之儲但酷信浮圗請復八關修皇龍寺塔又捨私第爲佛宇諡節義

右僕射智蔡文卒

史臣曰契丹擁重兵壓境三軍敗衂思政紿道秀而夜遁朴防挈妻子而南奔李元崔昌金應仁國近之徒亦皆接踵亡匿蔡文自西京奔還與邯贊共贊南幸之計卒能保防三宮旋軫京師不失舊物壯矣哉其臣若背君天必誅之言旣足以激一國忠義之气其動由仁義以收人心之語又足以爲扶植綱常之本其他如昌化丹之變出萬死之力捍衛艱難斯皆扈従諸臣所不能者

二十年千秋太后卒

史臣曰穆宗之遇害乘輿之播遷契丹之侵軼皆千秋淫穢不禮之所使也特書於防者深著大惡不道之罪也

築開京羅城

姜邯贊請築之

侍中姜邯贊卒邯贊衿州人性淸儉不營產業少好學多奇略體貎矮陋衣裳垢敝正色立朝臨大事決大疑屹然爲邦家柱石年七十賜幾杖辭職歸城南別墅諡仁憲年八十四

世傳有使臣夜入始興郡見大星隕於人家遣吏往視之適其家婦生男使臣心異之取歸以養是爲邯贊後宋使見之不覺下拜曰文曲星不見久矣今在此

二十二年王薨王性聰悟敏於學工詞翰太子欽卽位史臣曰顯王以姨母貽孽戎臣搆逆彊鄰伺釁京闕俱燼乘輿播遷艱否極矣反正之後和親結好偃武修文薄賦輕徭登崇俊良修政公平內外底寧農桑屢稔可謂中興

徳宗敬康王

諱欽字元良母元成後金氏

元年

宋明道元年契丹重熈元年

以王可道監修國史李端爲平章事黃周亮皇甫兪義爲參知政事

舊制宣麻於家至是集百官宣於幹徳殿

命平章事栁韶創置北境關防

自國內城界鴨緑江入海處東洿朔州等十四城只和州等三城延袤千餘里以石爲城

三年

宋景祐元年

納顯宗女爲後

以崔衝爲刑部尙書

王寢疾位於弟平壤君亨薨平壤君卽位王性剛斷有執居喪能盡子之孝爲政不攺父之道任用舊臣徐訥王可道崔衝黃周亮朝廷無欺蔽而民安其生李齊賢曰慶陵朝頭陁山人李承休進帝王韻記有曰徳何止四年鳳鳥來呈瑞考之實錄未見惟俚語相言鳳鳥來儀於威鳳門羣烏隨而噪之鳳乃飛去國人憎烏少長持弓彈射徳宗一代京城無烏夫鳳羽族之長也爲羣烏所逐豈曰鳳哉蓋韻記之無稽耳

靖宗容惠王

諱亨字申炤徳宗母弟

元年

宋景祐二年

凡教令稱制

至肅宗始稱詔

築長城於西北路松嶺東以扼邊寇之衝

二年祔徳宗於大廟

初王問昭穆之制於輔臣徐訥黃周亮等言惠定光戴同班爲昭景成爲穆穆宗爲昭而顯宗爲穆則昭二穆二與太祖爲五廟今祔徳宗數過五廟請遷惠定光三宗藏於太祖廟西壁戴追王之主遷祭於其陵可也劉徴弼言太祖在曾祖行親未盡故惠定光三宗不必遷惟遷戴宗於陵而祔徳宗於此室可矣周亮等言前典云親過髙祖則毀其廟由是觀之自禰祖曾髙而上論親盡未盡非以旁親論也惠定光在従祖行不可比於親祖三宗宜遷毀王謂一時而遷四神主意所未安乃從徴弼議

三年以劉徴弼黃周亮同平章崔齊顏崔衝參知政事四年門下省乞放東池白鶴山羊等王従之

五年

宋寶元二年丹重熈八年

立賤者從母法

六年以楊帶春爲安北大都防府副使

帶春立志峻抜多智略習兵事故崔衝奏若有邊虞非此人無可遣者不宜出外不允

判禦史臺事李周佐卒

周佐東京人登第歷臺省立朝四十餘年倜儻偉時稱得大臣體

內史令徐訥卒諡元肅訥熈之子弼之孫三世爲宰相初弼祖神逸郊居有鹿奔投神逸抜其箭而豢之夢有人謝曰鹿吾子也賴君不死當令公之子孫世爲卿相云

十二年王薨弟樂浪君卽位有司奉遺命山陵制度悉從儉約

文宗仁孝王

諱徽字燭幽顯宗子母元惠太后金氏

元年

宋慶曆七年

以崔衝爲侍中金令器金元衝爲平章事朴有仁李子淵爲參知政事

三年饗國老庶老及義夫節婦孝子順孫下至鰥寡孤獨廢疾無養者賜物有差

八年定田制

凡田品不易之地爲上一易之地爲中再易之地爲下其不易山田一結凖平田一結一易田凖二結再易田凖三結

十年

宋嘉祐元年丹淸寧二年

創興王寺於徳水縣移其縣於楊川知中樞院事崔惟善諫曰唐太宗不許創立寺觀我太祖訓要亦曰嗣王及公侯臣僚毋得爭修願剎柰何竭民財力以危邦本耶王優答之異日入侍王曰諫諍是忠従好佞惟善對曰創垂猶易守成難又禦史盧成且忤防王怒命解冠幱將之惟善諫曰朝官有罪當行有司王怒霽只罷其職

分遣撫問使兼侍禦史李攸績金若珍崔尙安民甫閔昌壽於十三道按驗諸州郡守令勤慢淸濁

作長源亭於西江餅嶽南

道詵明堂記曰西江邊有君子禦馬明堂之地自太祖統一丙申至百二十年就此創構國業延長至是構亭

十一年隕石於黃州州人上其石禮司以爲自古有之此常事不關災祥王可其奏還其石

始行封�之法

時署科甚濫中書舎人鄭惟產請之

二十年丹攺國號曰大遼

二十二年守太師中書令崔衝卒諡文憲

衝海州大寧郡人丰姿瑰偉性操堅貞少好學善屬文穆宗朝擢甲科第一歷仕四朝資兼文武出入將相年至七旬乞退然軍國大事悉就咨焉自顯宗中興干戈才息未遑文教衝收召先進教誨不倦諸生塡溢門巷遂分九齊謂之侍中崔公徒凡應舉者必先徒中學焉自後舉子亦皆名九齊籍中謂之文憲公徒又有儒臣立徒者十一衝徒爲最盛東方學校之興蓋由衝始時謂海東孔子

王出子煦及窺爲僧

史臣曰文宗號稱賢主而溺於異教使二子出家要福田利益其源一開子孫視爲家法祝髮爲僧者實繁一時名門大族爭慕效之立嫡立嗣顧爲末事其禍權輿於煦窺至衝曦極矣

二十六年

宋熈寧五年遼咸雍八年

校尉臣身謀廢王立王弟平壤君基事覺伏誅

二十八年錄文昌侯崔致逺五代孫善之爲都染署史二十九年

遼大康元年

門下侍中崔惟善卒諡文和

惟善衝之子惟善爲中書令弟惟吉攝尙書令父衝年髙尙無恙王賜國老宴惟善惟吉扶以入赴時稱盛事翰林學士金行瓊作詩賀曰尙書令侍中書令乙狀元扶甲狀元

三十一年創安興寺以待宋使

大府少卿李唐鑑奏中朝使命往來髙巒島亭稍隔水路請於貞海縣地創亭爲迎送之所從之

東蕃作亂以中書侍郎平章事文正及同知中樞院崔奭等將兵三萬出屯定州大破之

三十七年王薨王性聰哲好學善射誌略宏逺寛仁容眾上事遼宋下交鄰國民賴以寧時號治平獨其佛宇塔廟之盛爲盛徳累太子卽位少有疾哀毀疾篤薨於喪次弟國原公運卽位

李資仁如遼告喪帝詰問二君連逝必有他故資仁對辧切直帝引見慰諭

宣宗思孝王

諱運字繼天順宗母弟

二年

宋元丰八年遼大康十一年

禦宣政殿聽斷死囚停音樂進素膳

王妺積慶公主適王弟扶余侯�

四年以崔奭守太尉判吏部事監修國史崔思齊參知政事朴寅亮同知中樞院事

八年門下侍郎平章事栁洪卒

洪武人精於春秋左氏傳及兵家祕訣每國家有虞疑寤寐精思引古決防多有中者時議重之

九年參知政事崔思諒卒

思諒儀表端雅沈靜寡言秉國鈞主文柄名重一時

十一年王薨元子昱卽位王聰慧恭儉博覽經史然逰幸無度多創寺塔天怒民怨災異興矣

朝鮮史略卷五

欽定四庫全書

朝鮮史略卷六

髙麗紀

獻宗恭殤王

諱昱宣宗子母思肅太后李氏

元年

宋紹聖二年遼壽元年

正月日有暈兩傍有彗

太史奏日有彗近臣亂諸侯欲有反者王幼不知修省

李資義謀反伏誅

初宣宗於思肅太后生王又納侍中李頲之女元信公主生漢山侯昀資義公主兄也以王幼弱不能聽決萬幾謀欲立昀至是聚兵將舉事邵臺輔使王國髦率兵入衛令壯士髙義和斬資義及其黨崔忠伯等

以王國髦權尙書兵部事時王室防弱而權歸武將識者嘆之

王禪位於叔父雞林公熈熈卽位

李齊賢曰顯之三子兄弟相傳以及於順順以居喪過哀夭折無嗣而傳於宣宣薨而太子嗣是爲獻宗國人熟習見聞乃謂宣有五弟而立孺子以是歸罪何不思之甚也惟不得周公於親博陸於臣委任而輔政其危且亂可翹足而待也後世有不幸而遺大投艱於𦇤褓之中者可以此爲誡哉

肅宗明孝王

諱顯字天常初諱熈宣宗母弟

元年前王出居興盛宮

金謂防上書請遷都南京

其書略曰道詵記云髙麗有三京松嶽爲中京木覓壤爲南京平壤爲西京四時各宜所住開國後百六十餘年都木覓壤今時正當巡駐新京之期伏望於三角山南木覓北平建立都城王置南京開創都監遣崔思諏尹瓘防相之思諏等奏云臣等就慮原驛視山水不合建都惟三角山南山形水勢符合古文請隨形建都王從之

右僕射知政事朴寅亮卒諡文烈寅亮文詞雅麗宋熈寧中與金覲使宋其所著述宋人稱之至刋二公詩文號小華集

遼甞欲過鴨緑江爲界寅亮修表曰普天之下旣莫非王土王臣尺地之餘何必曰我疆我理又曰歸汶陽之舊田撫綏敝境回長沙之拙袖抃舞昌辰帝覧之寢其議

二年前王薨於興盛宮

東女眞寇鎭溟縣東北面兵馬使金漢中遣判官康拯與戰克之斬首四十級

始設鑄錢官使錢

使猶行也

三年民貧不能興用命州縣出米谷許民貿易使知錢利

始用銀瓶爲貨其制以銀一斤爲之像本國地形俗號濶口

七年

宋崇寧元年天祚帝幹統二年

宰相邵臺輔等奏國學養士麋費不貲實爲民獘中國之法難以行於我國請罷之不報

史臣曰臺輔罷學之請𨿽窮巷庸夫所不敢出諸口者肅宗乃擢置於論道經邦之位及其三表請老盛稱儒雅不允其請何也肅宗非不知其爲人特以其溺於立已之私恩而昧於擇相之公義也時稱肅宗好文其好文也豈亦玩心於章句之末而與羣臣賦詩唱和而已耶

置京城左右酒務又於街衢兩傍勿論尊卑各置店鋪以興使錢之利

禮部奏我國教化禮義自箕子始而廟貌猶闕不在祀典乞使求其墳塋立祠以祭從之

遼遣中書舍人孟初來賀生辰兵部貟外郎金緣爲館伴初見其年少頗易之一日並轡出郊雪始霽初唱云馬蹄踏雪乾雷動緣卽對曰旗尾翻風烈火飛初愕然曰眞天才也由是情好日篤相唱和及別觧金帶贈之八年東女眞太師英格遣使來朝

有本國醫自完顏部來言女眞居黑水者部落日彊兵益精悍王遣使相通卽金之先也

以崔思諏爲門下侍中林幹爲門下侍郎平章事李防爲中書侍郎平章事栁伸爲僕射政堂文學崔嗣爲樞宻院使尹瓘知樞宻院事

命林幹伐東女眞

女眞本靺鞨苗裔散居山澤未有統一及英格烏雅舒爲部長頗得眾心界上有連山險絕人馬不能渡間有一徑俗謂瓶項若塞其徑則女眞路絕故邀功者獻議請出師平之

幹與女眞戰於定州城外敗績

初內侍林彥主出兵之議直史館李永曰兵凶戰危不可妄動彥當無事時欲用兵生釁不可也王不聽幹又邀功引不教之兵遽出與戰敗績

復以尹瓘爲東北面行營兵馬都統與女眞戰斬三十餘級我軍死傷陷沒者過半軍勢不振遂卑辭請和結盟而還

政堂文學栁伸卒

伸狀貌不逾中人而有膽量少擢髙第以淸謹名嘗牧淸州民敬之如神國家欲移都南京伸獨言其不可凡論國家事悉主忠義

十年王還自西京不豫至長平門外薨於輦中太子俁卽位王幼而聰慧及長孝敬勤儉雄毅果斷五經子史無不該覧然遊樂頗數屢幸寺院多致民敝

李齊賢曰以漢髙知人之明欲易太子而不知代王之終爲太平天子封之邊郡唐太宗之賢而不克定嗣卒用昬童乃使凶牝啄其孫殆盡然兩漢四百年臨天下者皆孝文之裔也唐三百年自中睿迄昭哀亦文帝之後也我文考十九子而以再興宗國期肅宗而肅宗由藩侯紹大統有子若孫繼繼繩繩以至於今四百餘年斯豈非天乎

睿宗文孝王

諱俁字世民母明懿太后栁氏

元年

宋崇寧五年遼幹統六年

政堂文學鄭文卒

文恭儉朴訥不事生產居室卑陋僅庇風雨蒞官謹愼典刑曹十餘年未嘗出入人罪奉使入宋受賜金帛分與從人將其餘買書以歸他無所求取宋人多之

侍中魏繼廷三上表請老王手詔不允繼廷稱疾不起王遣使惇諭乃入省視事禦史以累旬稱病奏覈之卽上表乞退許之

金富佾曰繼廷以文章名世淸白謇直輔佐累朝宣宗燈夕置酒王酒酣命繼廷舞繼廷辭曰有伶人何用臣舞王不之彊宣宗寵姬萬春起第壯麗繼廷奏曰萬春誑惑上意勞役百姓大起私第請毀之書上不報宣宗遣李資義使宋繼廷爲副資義多市珍貨繼廷一無所求舉世皆好佛繼廷獨不然是故國人想望大用見其施設及爲相循黙無所建明蓋知其勢之不可爲又以老病耳至是乞退上惜其去再降手詔以寵畱之又遣中使而惇諭之故入朝數日復告而歸焉禦史不原情而劾之豈不謬哉

二年以僧曇眞爲王師初欲封眞爲王師以諫議金緣爲封崇使緣辭曰臣職在諫院已言封王師之不可未防兪允又從而行之則是欺殿下也王彊之再三固辭不就

平章事林槪卒

槪淸直有大臣風

平章事崔嗣等奏太史言自禦松都今二百餘年欲延基業宜卜西京龍偃舊墟別創新闕移禦受朝吳延寵言其三不可

一文宗作西京卒無應二近者創南京無吉應三今新搆闕毀撤屋廬騷動人民

王從嗣議

以思肅王后李氏配宣宗廟

初宣宗爲國原公納李預女爲妃未幾而卒是爲貞信賢妃又納李碩女生獻宗封王后及獻宗卽位尊爲太后薨謚思肅至是議宣廟之配王欲以貞信配諫官奏云貞信爲國原公妃年月甚淺思肅自嬪公府以至踐位內助居多及太子繼統臨朝稱制者三年獻宗遜位於肅宗退居舊宮永無失徳以思肅配便制曰嫡庶之分不可不別更詳禮典以聞諫官復奏云春秋之義國君卽位未逾年者不合列序昭穆國君如此況后妃乎請以思肅升配從之

王欲成肅宗遺志

時咸州以北屬於女眞肅宗有恢復之志

將伐女眞發兵十七萬以尹瓘爲元帥吳延寵副之瓘與中軍兵馬使金漢忠左軍兵馬使文冠右軍兵馬使金徳珍各統兵由定州分道而進梁惟善鄭崇甫甄應陶等領兵舩出鱗道浦防之擊破女眞一百三十五村【村猶屯也】斬四千九百四十級虜一千三十人乃相地築英州雄州福州吉州咸州宜州及泰通平戎公崄鎭等九城使林彥作記勒功於英州防壁又立碑於公崄鎭以爲界

以先春嶺爲界

凱旋王賜功臣號迎勞之

是戰也柘俊京有摧陷之功庾翼宋忠朴懷節皆死之

四年還女眞九城

初朴景緯及金漢忠皆以更深入敵境多置城鎭爲難守禦尹瓘不聽卒如其言出師亦未免敗軍之責

時羣臣議多不同王猶豫未決諫議金緣曰人主之取土地本欲育民也今爭城而殺人莫如還其地而息民王然之盡以九城還之女貞來謝獻馬及金

史臣曰自顯徳靖文以來升平日久女眞最號雄彊而亦自歸附何負於我哉當時武臣之邀功嗜利如李日肅林彥之徒建議侵伐李永極陳不可肅宗不聽再興師旅林幹旣敗於前尹瓘又敗於後卑辭請和忿猶未怠睿宗嗣位銳意䢐徵命尹瓘吳延寵將兵搗巢覆穴得九城而恢拓之足以殺先朝之恥矣然搆釁益深邊患日滋尹瓘吳延寵出師無功復還九城自古人主忽近圗而勤逺略者靡有不快於始而忽於後肅睿之謂矣

取大學崔敏庸等七十人武學韓子純等八人分處七齋

周易曰利澤尙書曰待聘毛詩曰經徳周禮曰求仁戴禮曰服膺春秋曰養正武學曰講藝

六年

宋靖和元年遼天慶元年

以胡宗旦權知直翰林院

宗旦宋福州人嘗爲太學生聰敏博學能文遊兩浙仍寄商船而來王寵顧優厚驟登淸要然頗進壓勝之術王不能無惑焉

七年知政事文冠卒謚章敬

冠性淸直寛厚不事生產當官執節不撓嘗爲西北面兵馬使與女眞屢戰有功

門下侍中尹瓘卒謚文肅

瓘坡平縣人少登科好學手不釋卷𨿽在軍中常以五經自隨好賢樂善冠於一時

流僧統�於巨濟縣

�文宗子住俗離寺財累鉅萬厚施於人人多歸附或告交通外人圖不軌故及未幾死坐流者右丞金仁碩等八九人

召前員外郎郭輿輿以烏巾鶴氅常侍禁中從容談論唱和時人謂之金門羽客王復微行至所居置酒論文史臣曰輿盜竊官妓詐稱仙去則姦盜之雄也以婢爲伉儷不娶無後則亦不孝之大者也

九年參知政事庾祿崇卒

祿崇以儒術進性正直在官以公忠自許未嘗屈已從人𨿽爲宰相衣服第宅如布衣時

王詣國學爵獻先聖先師命翰林學士朴升中講書說命百官及生員七百餘人立庭聽講各進歌頌王制詩宣示左右令和進

十年生女眞完顏阿固達稱皇帝國號金紀元收國其俗如匃奴無城郭無文字能控其地西直契丹南直我境故嘗服事契丹及我朝其先平州人今俊或曰平州人今幸之子克守入女眞娶其女生太師彀英彀英生太師和鑾和鑾多子長曰和哩布季曰英格英格死和哩布長子烏雅舒嗣位烏雅舒卒弟阿固達立

中書令崔思諏卒

思諏衝之孫力學擢科所至有聲績爲相論議務存大體不敢輕攺舊章門人子弟有來謁者常訓以事君之道言不及私𨿽謝事家居憂國之心終始不替

左遷知制誥崔瀹爲春州府使

王幸西京置酒大同江與侍臣唱和瀹上書諫曰昔唐文宗欲置詩學士宰相奏曰詩人多輕薄恐撓聖聰文宗乃止帝王當好經術安事雕虫有一詞臣乘隙訴之曰瀹短於詩故有此言王怒黜之

平章事吳延寵卒謚文襄

延寵海州人家世寒素少貧賤力學善屬文早擢科第飭躬勤行恂恂然以忠儉自許當官持論務袪時獘未嘗以私害公

十一年作淸防閣於禁中選置學士直學士直閣金緣作記洪灌書之

朝夕講論經籍後以淸防閣在禁中學士直宿出入爲難又置寶文閣移淸防閣學士充之加置待制

王命金緣朴景仁【舊名景緯】及寶文閣學士注觧貞觀政要以進

十二年攺抱州爲義州防禦使以鴨緑江爲界置闗防金兵攻遼耶律寧興常孝孫等移牒我寧徳城以來逺抱州二城歸之遂泛海而遁我兵入其城收兵仗錢谷甚多

簽書樞宻院使金黃元卒

黃元自幼好學登科文詞推爲海東第一性淸勁不附勢與李載同在翰林齊名時契丹使至黃元伴內宴口號有鳳含綸綍從天降鰲駕蓬萊渡海來之句使驚嘆然二人皆學古文不隨時態宰相李子成惡之謂必詿誤後生斥爲京山府使有吏捕殺人彊盜以至熟視之以爲非賊趣令放之僚佐力爭不聽後獲他盜果向之殺人者也嘗奉使於遼道見北鄙人大饑人相食請發粟廩賑之及還百姓見之曰此活我相公也後女眞侵遼來逺抱二州城食盡以財減價貿谷於我邊吏禁民貿易黃元上疏曰幸災不仁怒鄰不義請糶二城兼許貿易不報及卒金富軾請謚當途有不悅者沮之

李資諒使宋至汴京帝親賜宴內殿制詩示之命和進資諒卽應制帝大加稱賞及還宻諭曰聞汝國與女眞接壤後嵗來朝招引數人來資諒奏曰女眞外域中最爲彊勁不可通有幸臣聞之言於帝曰女眞珍奇雜出髙麗交通貿易不欲分利他國故沮之遂遣使交通致靖康之禍

入宋進士權適趙奭金端中親試隨李資諒還帝賜禦制手札褒送其同時赴學康就正甄惟底死於宋召淸平居士李資赴行在

時王幸南京

資中書令子淵孫容貌魁偉性聰敏登第忽棄官入春州淸平山葺文殊院居之嗜禪悅道逍遙自樂王累徵堅不就其上表有以鳥養鳥庻無鐘鼓之憂觀魚知魚俾遂江湖之性之辭王知不可致特幸南京遣其弟資徳往諭乃赴召仍命畱三角山及再見王問養生之要對曰莫善於寡欲王待遇特厚固請還山賜茶香法服以寵之

十三年

宋重和元年金天輔二年

以李資謙判吏部事

王妃李氏薨

資謙女

諡順徳王后王屢舉哭臨及葬親祖送於神鳳門之外十四年始於國學立養賢庫以養士

國初肇立文宣廟於國子監建官置師至宣宗時欲教育而未遑王鋭意儒術廣設學捨置儒學六十人武學十七人選名儒爲學官博士講論經義以教導之文風稍振

增築長城三尺金邊吏發兵止之不從金主勅邊吏毋得侵軼生事

十五年王命黜赴制科國生髙孝衝下獄

時妓玲瓘遏云等以善歌屢承恩賚孝衝作感二女詩以諷之舍人鄭克永言於王王不悅故黜之下獄胡宗旦上書營救乃釋之

迎入佛骨於禁中

初王字之使宋還帝以金函盛佛牙頭骨以賜

知政事林景仁卒

景仁三爲諫官言論鯁直無所依違

十七年

宋宣和四年遼保大二年

禦紗樓召文臣等刻燭賦牡丹詩安寶麟爲第一時康日用以能詩名王竚觀其作才得一聨曰頭白老翁看殿後眼眀儒者倚闌邊袖槁伏禦溝中王取見之曰所謂白頭花鈿滿面不如西施半妝

門下侍郎平章事崔嗣卒

嗣起自寒防以文行聞性貞介寡欲朝無黨與居家不言公事妻子未嘗見其戲笑人有餽遺𨿽蔬果不受然務苛察見人小過輒不防

十七年王薨太子幼李資謙【順徳王后父】奉太子卽位史臣曰睿宗志存拓境僥幸邊功歆慕華風信用胡宗旦頗惑其言然知用兵之難棄怨修好使鄰境感慕來服卹鰥寡養耆老開設學校教養生員置淸防寶文兩閣日與文臣講論六經偃武修文欲以禮樂成俗云

仁宗恭孝王

諱楷字仁表睿宗子母順徳王后李氏

元年

金太宗天防元年

詔曰李資謙於朕爲外祖其班次禮數不可與百官同令大臣侍從防議學士鄭克永等議當上書表不稱臣及大宴防不與庭賀徑詣幕次拜上答拜而後坐殿眾議雷同獨金富軾上議非之王遣近臣康侯顯問資謙資謙奏曰臣𨿽無識今觀富軾之議實天下之公論也微斯人羣公幾陷老臣於不義願從之詔可

富軾議略曰漢髙祖初定天下五日一朝太公家令說太公曰皇帝𨿽子人主也太公𨿽父人臣也柰何令人主拜人臣髙祖善家令言上尊太公曰太上皇以此論之𨿽天子之父若無尊號不可令人主拜故後漢獻帝皇后父不其侯伏完鄭議曰在京師禮事出入宜從臣禮若後息離宮及歸寧父母則從子禮故伏完朝賀公庭如眾臣及皇后在宮後拜如子又東晉穆帝母禇太后見父之禮博士徐禪依鄭議曰王庭正君臣之禮私覿全父子之親是大順之道也又魏帝父燕王宇上表稱臣𨿽父子至親禮數尙如此況外祖乎云云

以金緣判祕書省事監修國史

緣有文名淸節睿宗深器之擢置宰輔恩禮優重及王幼沖嗣位外戚用事緣恐及害懇辭乞退不許至是將赴衙聞街上童謡因墜馬歸臥求免愈篤故有是命

漢陽公李資謙殺中書侍郎韓安仁

流甘勿島殺之安仁力學善屬文以侍學舊恩宻近用事遽乘勢謀軋資謙以至於敗

流禦史臺事李永於珍島

永安城郡吏仲宣子幼勤學登第歷臺諫史館以安仁妺壻被流聞其母將沒爲婢嘆曰吾內省不疚故忍死待時老母以予故沒爲賤吾何茍生乃飲酒一斗憤懣死資謙遣衛士瘞道傍牛馬不敢踐或病瘧者就禱則愈後資謙敗其子請攺葬掘之屍不變贈簽書樞宻院事永天資方直不爲權貴所撓

以崔宰爲門下侍郎平章事拓俊京爲吏部尙書知政事

二年李資謙母金氏死

金氏以女故封三韓國太夫性貪防抑買市人財物或全不與直又縱奴橫暴及死市人相賀

李資謙流崔宰於升州褥地島

宰善射禦資謙畏圗已流之

李資謙釋防服上官坐中書省宰樞文武諸僚綴行陳賀天乃大雨雷電市道水深一丈震迎恩館

資謙以母喪去位王遣使冊功進爵朝鮮國公仍加諸子之美之彥之甫之允之元及僧義荘爵追封祖考朴升中媚資謙議曰告墳日當賜樂金富軾以爲丘墟之地素服從事豈可用樂升中又欲號資謙生日爲仁壽節富軾以爲生日稱節自古所無唐宗始稱節千秋未聞人臣有節稱者

李資謙納第三女於王天乃驟雨大風拔木

三年李資謙又納第四女於王天乃大風雨

史臣曰資謙去年納第三女今年納第四女昔魏公操窺伺漢鼎納三女於帝爲貴人宮中動靜無不先知今資謙之計卽操之計資謙曽信圗防李氏得國之語蓄無君之心非一朝夕

淸平山人李資卒

資生長富貴夤緣戚裏乃厭紛華愛閒適棄官入山以終其身然性慳多蓄財貨舉物積谷頗爲一方農民所苦

四年內侍祗金粲錄事安甫鱗等與同知樞宻院事智祿延【蔡文曽孫】謀誅李資謙拓俊京

資謙子之元妻父與其弟俊臣用事

率軍入宮先誅拓俊臣等資謙俊京聞變舉兵犯闕朴升中子深造自宮混中出徑至資謙第告宮中事狀

焚燒宮禁殺甫鱗祿延及僕射洪灌樞宻院事金縝赴火死

侍禦臣僚皆被殺流粲於逺地遷王於重興宅西院史臣曰資謙之惡極矣其亡可立而待祿延等欲除君側之惡而智小謀淺卒至殺身亂國昔唐李訓鄭注欲鋤剪宦官而不能克禍及國家其事略同

李資謙謀反王崔思全拓俊京討之流資謙及妻子支黨【朴升中朴彪爲之冠】於外

資謙欲圖不軌進毒餅中妃宻白王王以餅投烏烏斃又送毒藥妃奉椀陽蹶而覆之妃卽資謙第四女也俊京與資謙搆隙思全又乘間說之俊京乃決筞王手書小紙宻遣宦者趙毅以示之俊京卽以示尙書金珦珦泣曰有旨如此義當死事俊京與珦率將挍僚吏僕入宮奉王以出禦軍器監嚴兵衛召資謙流之斬其將軍康好髙珍守皆資謙所指使者也分遣人逮捕支黨子侄流之

召還金粲【後攺名安】爲殿中內給事賜洪灌金縝智祿延子壻爵一級

王廢二妃李氏納任元凱女爲妃

妃誕夕其外舅李瑋夢黃大旗竪於其第旗尾飄縈於宣慶殿鴟尾及笄婚夕妃暴疾謝遣其人卜者占病曰必爲國母李資謙惡之斥元凱爲開城府使其倅夢府使防棟梁折作大竇黃龍從竇而出又王夢得荏子五升黃葵三升拓俊京觧之曰荏者納任姓后妃之兆也其數五者誕五子之瑞也黃者皇也葵者揆也皇王執道揆禦邦家之瑞也其數三者五子之中三子禦國之兆也果驗

五年

宋建炎元年

拓俊京恃功跋扈王忌之左正言鄭知常上疏略曰五月之事一時之功也二月之事萬世之罪也於是流俊京於嵒墮島

文公美韓安中文公裕皆召還復職

資謙所流者也

門下侍中金仁存卒諡文成

初名緣上琦之子性明銳少登科老不釋卷一時詞命多出其手有文名淸節

六年宋髙宗遣刑部尙書楊應誠等來諭假道仰問二帝於五國城王答應誠書曰若使節假道入境金必猜疑生事不敢奉命且附表以謝應誠等不受而去王幸西京

時妖僧妙淸日者白壽翰以不經之說惑眾人鄭知常深信之以爲上京基業已衰宜移禦西京金安洪彛敍李仲孚文公仁林景淸從而和之

移林原驛作新宮

妙淸言林原乃大花勢若立宮闕禦之可並天下故有是役

迎佛骨置仁徳宮

忠州人劉挺弒其父中書門下奏請降州爲郡王問左右對曰禮云邾婁定公時有弒父者殺其人毀其室洿其宮而止耳降州爲郡非古法也允之

八年左遷侍禦史髙唐愈爲工部貟外郎初資謙之亂朝臣皆脇從失節其支黨夤緣茍免至宰輔者多唐愈屢上書斥之曰𨿽聖王寛大掩其疵疾何面目立朝廷見日月乎王𨿽是其言不忍盡棄大臣左遷奪臺職唐愈攺名兆基

禁諸生治荘老

十年

宋紹興二年

守太尉金富佾卒

其先新羅公族

富佾入侍寶文閣討論經史雄辧折衷人莫之敵文亦華瞻睿宗以富佾富軾富轍皆爲文翰侍從封其母太夫人嵗賜廩粟母以爲旣得諸子祿養何敢加辱厚賜遂不受富佾爲人寛厚儉約不事產業

任元凱上書請誅妙淸等以絕禍萌不報

初王之幸西京也妙淸等宻作大餅空其中穿一孔盛熱油沈於大洞江油浮出水面望若五色妙淸等以爲神龍吐涎時有業油韂者告曰熟油泛水則有異色於是使泅者索得乃知其詐

左遷平章事崔宰爲守司空右僕射

宰納貨賣官諫官崔惟淸等上疏斥之

十二年六月震西京大花闕幹龍殿

史臣曰仁宗身經李拓之亂而復爲妙淸嬰弄何哉天之警告未嘗不惓惓懇至

十三年妙淸栁旵【醜減切】與西京分司侍郎趙匡等矯制囚畱守員僚凡上京人在西都者無貴賤皆拘之遣兵斷岊嶺道刼發諸城兵反國號大爲攺元天開自號天遣忠義軍王命平章事金富軾等討之富軾臨發議於諸將曰鄭知常金安白壽翰實與謀不去是人西都不可得平使勇士曵出三人於宮門外斬之乃奏

人言富軾素與知常齊名於文字間積不平至是托以內應殺之

至金郊驛諸將佐皆欲倍道疾馳掩賊不備富軾以爲賊矯制徵兵列城狐疑莫辧眞僞不若引軍間道繞出賊背告諭順逆徐以大兵臨之萬全計也遂引中軍由平州趣管山驛左右軍皆相次而行於是逆賊趙匡斬妙淸栁旵以降使分司官尹贍等請罪兩府及臺諫俱請梟三人首於市下贍等獄匡等聞之復反富軾欲起土山以臨賊城而攻之佐尹彥頥曰曠日持久事變難料不如潛師突撃可以成功於是富軾勑諸軍逾城進攻賊兵大潰趙匡自焚死誅賊魁崔永及其黨分司官不附賊者並原之西京平

平章事金珦卒

珦起自胥吏𨿽無學識淸愼有幹能其女嫁李資謙子之甫不以姻婭附資謙及與拓俊京謀執資謙而不伐其功

詔曰廐焚孔子曰傷人乎不問馬此聖人貴人賤畜之義也今法官論殺牛準殺人之罪鈒面配島此非律文本意自今以本罪罪之

貶尹彥頥爲梁州防禦使

彥頥父瓘奉詔撰大覺國師碑文不工王令富軾攺撰時瓘在相府富軾不讓遂撰彥頥心嗛之後王幸國子監命富軾講易令彥頥問難彥頥精於易問難縱橫富軾難於應答汗流被面至是彥頥爲幕下富軾奏貶之

知樞宻院使金富儀卒

卽富轍也以文學特被眷倚擢授翰林學士王嘗問以邊事富儀引文彥博之言曰須先自治不可略近勤逺妙淸請營新宮又上疏極言其不可性坦蕩未嘗幹勢利詩文豪逸

以金若溫爲侍中

若溫性恭儉亷正力學歷任中外人皆便之與李資謙爲表兄弟亦不相比位𨿽華顯未嘗以富貴驕人

樞宻院知奏事鄭沆卒

沆性頴悟好學中第久爲內侍掌奏出納惟允且不附李資謙甞勸王讀書及卒家無甔石之儲謚文安

十七年

金天眷二年

門下侍郎崔思全卒

思全初以醫術進諭拓俊京去李資謙以功驟登宰司思全有二子曰弁曰烈思全賜金罍各一及沒妾竊其一弁怒欲鞭之烈曰此先君所愛當傾家產而卹之況此物乎遂以所得罍遺弁王聞而嘉之禦書賜名曰仁孝

二十二年

金皇統四年

賜金惇中等二十六人及第惇中富軾之子初擬第二王欲慰其父升爲第一惇中年少气鋭後因宮庭除夕儺禮以燭燃牽龍鄭仲夫髯仲夫手搏辱之富軾怒白王栲仲夫逃免遂嗛惇中

史臣曰惇中燭仲夫髯以啟武臣叛亂之心韓賴批紹膺頬促成武夫簒弒之禍小人之能亡國敗家如是何可不逺慮哉

二十三年政堂文學李之氐卒謚文正

之氐公壽之子擢第拜正言持論公正與李資謙爲族亦不相比風標英雅秉心寛厚文章政事爲一時之傑然吝嗇財賄父沒不分弟妹家奴肆橫不能禁制

二十四年王疾大漸傳位於太子晛薨太子卽位史臣曰仁宗幼沖卽位使姦防扈毒流三韓又深信浮屠貽害生民惑於妙淸等陰陽之說卒致西都之反逆蓋以天性一於慈愛優防不斷故耳然其不喜逰宴減省宦竪恭儉以飭身誠信以交鄰𨿽古帝王何以加焉

朝鮮史略卷六﹤史部﹐載記類﹐朝鮮史略﹥

欽定四庫全書

朝鮮史略卷七

髙麗紀

毅宗莊孝王

諱晛字日升仁宗子母恭睿太后任氏

元年

宋紹興十七年金皇統七年

八月夜虎入大明宮

王禦西樓觀擊毬

或自擊日以爲常

禁親族相婚

三年

金海陵王天徳元年

政堂文學尹彥頥卒

彥頤少登科工文章甞作易觧傳於世晚年酷嗜佛法請老退居坡平自號金剛居士甞與僧貫乘爲空門友

中軍兵馬使奏古制天子六軍大國三軍次國二軍小國一軍請攺五軍爲三軍從之

四年平章事髙兆基左遷爲左僕射

金存中用事兆基屈已偸合爲諫官所劾左遷

五年侍中致仕金富軾卒謚文烈富軾丰貌碩體面黑目露以文章名世再掌禮闈以得士稱

宋使徐兢來富軾爲接伴兢見富軾善屬文通古今乃著圖經載富軾世家又圖形歸奏天子鏤板以傳名振天下

樞宻院知奏事鄭襲明卒

襲明迎日縣人倜儻奇偉力學能文以鄕貢擢第王爲太子仁宗欲廢之而立次子襲明爲東宮侍讀盡力調護故得不廢久居諫職有諍臣風仁宗臨薨謂太子曰治國須聽襲明之言及王卽位自以先朝顧托知無不言王憚之金存中等日夜短之襲明揣知王意仰藥而死

宰相崔惟淸文公元庾弼等率諫官王軾等伏閣請曰郎中鄭敍交結大寧侯【王弟暻也】邀致宴樂宦者鄭諴以私怨謀陷臺諫

初於內宴諴帶犀臺官使吏取之諴怨之誘閔壽開誣告臺省怨王謀推大寧侯

乃罷諴杖流敍於東萊敍將行王謂曰今日迫於朝議行當召還旣流召命久不至乃撫琴作歌詞極淒惋自號亭後人名其曲曰鄭亭

後移配巨濟鄭仲夫用事召還

敍性輕薄有才藝其妻任氏乃任太后族也

八年

金貞元二年

更定科舉法

初塲疊試論筞中塲試經義終塲試詩賦又國學生考以六行積十四分以上者許且赴終塲不拘其額又除三塲連捲法

水原吏崔婁伯者年十五父尙翥爲虎所食卽何斧斫之刳其腹取父骸肉以葬盛肉於甕埋川中廬墓服闋盡食之後登第仕至起居舍人

十年

金正隆元年

少保金存中卒

存中性聰慧有詩名與鄭諴相結用事大張威福財累鉅萬

安定公任元厚卒

初名元凱器宇宏深風采嚴重博通經史爲宰相勤儉淸白判吏部銓注甚公不信托請人服其明

十一年幸國淸敬天兩寺有司以行在所狹隘請去史官王曰史官記予言動不可暫離也

史臣曰毅宗之爲君失徳滋甚假使懼直筆而欲去史官爲左右者當援古證今力陳其不可今乃先意導之欲去史官何也欲逃姦諛之誅得乎

遷太后任氏於普濟寺流弟大寕侯暻於天安府貶崔惟淸爲忠州牧史

王素信圗防不友諸弟宻諭臺諫劾大寕侯恐太后先遷之

以宦者鄭諴權知閤事祗候知禦史臺事李公升等不署告身王怒皆貶黜

史臣曰宦寺與於搢紳之列古無其制王以乳媼之故溺於私愛旣授朝官又督告身何也由是閹人日盛若王光就白子端輩相繼用事蔽塞聰明宰相臺諫畏威脇勢緘黙不言終致普賢之變

築東離宮城

以故大臣第宅爲宮又毀民家五十餘區多作亭榭

遣金柔立往審羽陵島

柔立回奏云島中有大山下有村落基址七所有石佛鐵鐘石塔多生柴胡石橘然土多巖石民不可居寢其議

禦史中丞吳中正死

中正起自胥吏嚴烈詭隨要結貴近能爲禍福時崔褒偁亦彊狠疾不附已知中正依阿報恩讐故薦爲是職未幾死

十二年門下侍郎平章事致仕梁元俊卒

元俊出自胥吏甞與諫官論鄭諴堅執不變時議重之性淸儉純直終始一節不事產業不通餽謝門巷蕭然初守光州妻事姑不謹黜之妻子號哭乞哀終不許至使其妻獨還人或譏其不仁

右僕射申淑棄官歸田裏

淑髙靈縣人博學經書以淸儉忠正著名

十七年

宋隆興元年金大定三年

左正言文克謙上疏言宦者白善淵專擅威福與宮人無比爲醜行

無比得幸於王生三女九男

術人榮儀左道取媚於上常侍崔褒偁職掌權要勢傾中外貪墨無厭請斬善淵無比黜榮儀罷褒偁以謝一國疏中又及宮禁帷薄之事王怒焚其疏貶克謙爲晉州判官

初無比壻崔光鉤爲錄事諫官不署告身王召諫議李知深尹麟瞻等督署之皆唯唯而退有人嘲之曰莫說爲司諫無言是正言口喫爲諫議悠悠何所論至是克謙作疏知深等又不連署克謙貶後視事自若又有人誦宋人並遊英俊顏何厚之句議之

十八年冬十一月陰霧四塞行者失路太史奏五行志曰霧者眾邪之气連日不觧其國昏亂又曰霧起十步外不見人是謂晝昏占曰破國王者出入起居不可無常今陛下處非其位任非其人明堂久曠而不居天災可懼而不省移徙無常號令不時故有此異王竟不悟十九年幸觀瀾亭

初吏部侍郎韓靖別創佛宇於仁濟院中內侍侍郎金惇中待制金惇時重創觀瀾寺內宦鄭諴創奉靈寺並爲王祝釐之所王屢幸靖等爭相務侈觀玩以悅之城東沙川龍淵寺南有石壁數仭峭立臨川曰虎巖流水停滀樹木蓊蔚命構亭其側名延福奇花異木列植四隅與宰侍屢宴於此

二十一年殺大寧侯暻家僮羅彥有成黃益

王以燃燈如奉恩寺夜還至觀風樓承宣金惇中馬素不調聞鉦鼓聲益驚觸一騎士矢房矢躍出落輦傍惇中不自首王驚愕以爲流矢疾馳還宮於是逮捕絡繹疑有成等所爲鞫問深刻有成等誣服斬之及有成妻百官稱賀

幸眾美亭

亭在淸寕齋南麓初是亭之役也有一卒貧甚不能自給役徒共分飯一匙食之一日其妻具食來餉且曰宜召所親共之卒曰家貧何以備辦將私於人而得之乎豈竊人所有乎妻曰貌醜誰與私性拙安能盜但剪髮買來耳因示其首卒嗚咽不能食聞者悲之

王馳馬至獺嶺茶院從臣皆莫及王獨倚院柱謂侍者曰鄭襲明若在吾豈得至此

史臣曰毅宗輕佻無人君之度卽阼二十餘年荒滛怠忽不仁不義習與性成不可救藥幸而天誘其衷追念襲明悔心萌而善端已露茍有一二忠正之臣因其牖而開導之不至於終迷不復矣

二十二年

宋乾道四年

耽羅賊良守等謀反安撫使趙冬曦討平之

二十四年春正月朔禦大觀殿受賀王自制臣僚賀表史臣曰世之稱人主華藻浮靡者必以陳後主隋煬帝爲首然不過與臣下賦詩爭能而已至於自撰表贊徳則𨿽二主亦未嘗然爲之毅宗之失於玆甚矣

以內侍黃文荘爲國子博士直翰林院

王幸延福亭時羣臣皆占所見之物爲嘉瑞蓬艾三莖生於庭以爲瑞華文莊見水鳥指爲鶴作詩贊之王稱嘆欲拜正言以年少攺拜是職

庚寅八月王幸普賢院武臣鄭仲夫李義方李髙等反大殺扈從文官宦寺等遣兵盡殺畱都文官以王還宮王荒滛不卹政事承宣林宗植起居注韓賴怙寵傲物蔑視武士仲夫等憤激因王自興王寺幸普賢院矯旨聚軍殺宗植等金惇中在途聞亂佯醉墮馬而逃賴匿禦牀下髙等脇出殺之承宣李世通等凡扈從文官及大小臣僚宦寺皆遇害惟承宣盧永醇以兵家子免仲夫等選驍勇人往殺畱都宰臣崔褒偁許洪材金惇時李知深等五十餘人惇中匿紺嶽山仲夫挾宿怨搆之急其奴重賞來告之按捕殺之惇中臨死嘆曰流矢之變禍及無辜今日之及宜矣

迎王弟翼陽公皓卽位

初崔汝諧夢太祖授笏於皓至是果驗

放王於巨濟縣太子於珍島縣殺太孫釋文克謙爲承宣

普賢之亂克謙聞亂逃匿追迹獲之諸將素聞其名不殺囚之

文臣李公升等多賴以免武臣亦倚之多咨訪故事毅宗性輕佻喜文藻好擊毬多作池臺亭榭與文臣許洪材金惇中惇時李復基韓賴輩比狎遊幸沈滛詩酒日以繼夜侍衛武士饑困痛切骨髓卒及於亂

明宗光孝王

諱皓字之旦毅宗母弟

元年

宋乾道七年金大定十一年

李髙與僧修惠等謀反伏誅

髙有非望之志及元子冠將宴於麗正宮髙招致惡少斬馬饗之將作亂金大用之子爲髙驅使者聞其謀以告義方素惡髙逼已卽以鐵椎擊殺之

遣工部郎中庾應圭如金借作前王使上表告以讓位金主曰廢兄篡位造飾虛辭欺防上國合行天罰應圭辧對不屈不食五日立庭待命金主嘉其忠誠乃授回詔厚慰而送之仍遣完顏靖詢問前王傳位事故王稱前王已避位出居他所病篤不能就位拜命路又險逺非使者所宜往以故不得見前王王乃具前王表以附靖行

平章事徐恭卒

恭有膽略善騎射爲宰相益謙遜深疾文吏驕傲禮遇武人故不及庚寅之禍

宮闕災

鄭仲夫等恐有變閉紫城門不納救火人殿宇悉焚王出山呼亭痛哭庾應圭詣景靈殿出五室祖眞又出中省國印

三年癸巳八月東北面兵馬使金甫當起兵與韓彥國李敬直等討鄭仲夫李義方等謀復前王不克死之仲夫義方等復大殺文臣

史臣曰甫當起兵於東南慷慨發憤以討亂逆救君父爲己任其用心不可謂之不正矣其與敬直純錫寅俊諸輩同奉前王以倡大義可謂名正言順而事亦出於是者不幸而敗至於殺身良可惜也

李義旼弒前王於慶州初金甫當起兵於東界與李敬直張純錫栁寅俊裴允材韓彥國等合謀奉前王出居慶州仲夫等聞之遣李義旼等領兵趨慶州州人內應囚前王於館義旼出之至坤元寺北淵拉脊骨裹以褥合兩釜投淵中旋風卒起塵沙飛揚

寺僧有善泅者取釜棄屍屍出水涘有日烏鳶不食州戶長弼仁等宻具棺奉瘞水濵初金使來相金惇中甚不差毅宗異之亦使人問曰寡人壽幾何金使曰滿朝老少之臣盡逝然後有臨川之患及庚癸之亂老少文臣皆被害而王亦遇淵上之變其言果驗

四年

宋淳熙元年

西京畱守趙位寵起兵討鄭仲夫李義方檄召兩界諸城岊嶺以北皆應之平章事尹鱗瞻率三軍至岊嶺與戰敗績西兵陷和州

卽今永興府

西北郡縣皆陷後三年鱗瞻與將軍杜景升徳秀等攻拔西城斬位寵

史臣曰位寵爲君父討賊可謂義舉也但不於金甫當舉義之時而逗𨖻失機其計誤矣

中書侍郎平章事崔惟淸卒

惟淸昌原郡人平章事奭之子少孤嗜學經史子集靡不該通中第不求仕宦有薦舉者卽曰學未就固辭久之被薦直翰林院官至平章事庚癸之亂文臣皆被害而諸將素服徳望戒軍士勿入其第期功之親俱免嘗撰李翰林集注及栁文事實鏤板以傳但好佛日誦經

李義方伏誅義方自納女東宮益擅威福眾心憤怨時尹鱗瞻治兵西郊僧徒亦從軍義方偶出宣義門外鄭筠【仲夫子】宻誘僧宗旵等伺隙斬之分捕俊儀兄弟及其黨皆殺之奏黜義方女

俊儀嘗罵義方汝有三大惡放君而弒之取其第宅姬妾一也脇姦太后女弟二也專擅國政三也義方大怒欲殺之文克謙止之曰以弟殺兄惡莫大焉義方不果

五年工部侍郎庾應圭卒

應圭平章事弼之子性頴悟美丰儀時人謂之玉人善屬文再舉不第入補內侍操行貞固持議端方斷事若夙成然出倅南京政尙淸介一介不取於人其妻因免乳得疾但菜羮而已有衙吏宻饋只雉妻曰良人平生未嘗受人饋遺豈宜以我口腹累良人淸徳耶吏慙而退南人頌之甞告奏於金金人髙其使節每於使介往來必問安否卒年四十五

發前王防攺葬陵曰禧廟號毅宗百官冠素服三日趙位寵起兵故也初將軍朴存威甞使於雲中道每誇納釜之事至是云州人應位寵斬之

六年三月東海水變爲血色

中書侍郎平章事尹鱗瞻卒

鱗瞻彥頤之子性聰悟過人𨿽千百人一問姓名輒記不忘庚寅之後武臣用事鱗瞻每被掣肘脂韋自保而已及平西賞罰不中措置失宜致使西北降附之民屢叛物議少之

九年同知樞宻院事於學儒卒

學儒倜儻有气槪久宿衛忠謹無他季髙義方等作亂議主兵者皆曰在今捨於公復何人哉遂詣其家謀之學儒曰公之志大矣然吾父嘗戒曰武官見屈於文官久矣能無憤乎去之易如拉朽然文官見害禍及吾輩亦不旋踵汝宜愼之父𨿽沒言猶在耳死且不從及二李得志謀害之學儒懼求娶義方姊得免

參知政事陳俊卒

俊性質直有勇力庚癸之亂文臣之家賴俊全活者甚多時人謂有陰徳後必昌其孫次華溫皆登第有文名華善爲詩詞與李奎報齊名時號李正言陳翰林

鄭仲夫宋有仁伏誅

將軍慶大升甞憤仲夫跋扈謀欲討之會其子筠潛圗尙公主王患之又其壻有仁斥文克謙韓文俊大失人心朝臣皆側目大升乃與勇士許升決防殺筠於直所發禁軍分捕仲夫及有仁父子悉斬之梟首於市朝士詣闕賀大升曰弒君者尙在焉賀爲李義旼聞之大懼

十年內嬖明春死王失聲號哭太后寛譬之曰此𨿽鐘情然不可使聞於重房

鄭仲夫等置重房於內常自防直國家大事無不決後亦仍之

王猶嗚咽不能止

冡宰閔令謨性訥怯少虧操履判兵部李光挺頑貪無識奔競賄賂無復亷恥郎捨奏舊制文吏散官補外者皆有年限今或一二年而超受或三十年而不調政濫人怨請依年限制韓文俊等力排其議

史臣曰庚癸以來政歸武夫𨿽有一二文臣之執國政者復有貪鄙無節操不能奉公守正政以賄成則又安得鎭武夫不遜之心乎如令謨之爲冡宰光挺之主銓選不滿公議而爲郎捨論駁者蓋以此也當時選舉之法濫毀非獨武臣之罪亦文臣執政之過也

罷管城富城二縣

管城縣令洪彥荒滛虐民吏民執彥幽之富城令亦與縣尉不相能害及於民民殺尉有司奏罷之

十三年將軍慶大升卒

大升淸州人膂力絕人早有大志不事家產父珍貪鄙多奪人田及卒大升以其田案悉納選軍一無所取人服其淸常憤武人不法慨然有復古之志文官倚以爲重及誅鄭宋人多趨附然非有學識勇略者輒拒之武臣畏憚不敢縱肆卒年三十

王聽譛捕都房

大升去仲夫恐有害已者招死士百餘養門下號曰都房

並流逺島

金子格誣告都房恃勢作亂王命捕流之

十四年召還李義旼初義旼畏慶大升歸其鄕慶州屢召不至及大升卒猶不至王懼其爲亂遣中使惇諭乃至

史臣曰義旼躬行大事亂賊之魁而獨漏天誅王宜明正典刑雪天地神人之憤顧爲積威所怯屢下詔諭待遇之恩比舊愈隆曽未數年身都相手握重兵亂臣賊子將何所懲艾乎

以鄭邦祐知禦史臺事鄭允當爲吏部貟外郎李居正爲左正言

邦祐起自胥吏特授臺諫不滿人意允當年少無知其父世裕出爲兵馬使斂民財貨連獻內府故有是升居正無他材能王欲除正言林民庇與居正有舊因薦曰居正性和平且訥黙非耿介者也乃授之王凡用人惟與嬖臣宦竪議親署官以上封其艸直付政曺名曰下批

兵部尙書朴純弼大營私第於東宮旁太子請上禁之王曰朴尙書必不聽我言聞者莫不憤嘆

十五年命文臣制瀟湘八景詩仿其詩意摹寫爲圗王精於圗畫與畫工李光弼等繪畫物像終日忘倦光弼父寕亦以畫知名甞入宋徽宗以一奇畫誇之寕曰臣筆也帝不信寕拆妝背果有其姓名

散員同正盧克淸家貧將賣宅未售因事之外郡其妻受郎中徳秀白銀十二斤賣之及克淸還詣徳秀曰予甞買此只給九斤耳居數年無所加飾而贏得三斤豈理也請還之徳秀曰爾能守義而予獨未耶遂不受克淸曰予平生不爲非義豈可賤買貴賣以黷於貨子若不從卽當悉還其直復吾家也徳秀不得已受之因謂曰予豈不逮克淸者乎遂施銀佛寺聞者嘆息侍禦史二人與宦官防廣眞寺爲流頭飲國俗以六月十五日沐髮於東流水祓除不祥因防飲號流頭飲史臣曰商鞅因景監見趙良寒心趙談驂乘爰絲變色是故有志之士羞托宦防況處臺閣任風憲者而與宦防防飲乎

工部尙書咸有一卒

有一起於胥吏夙夜刻苦家貧衣敝履穿力排巫覡焚毀滛祀平生不事生業其妻請爲子孫立產業曰予早孤無援淸苦守節以立門戶兒輩但當正直節儉以俟命耳何戚戚於貧窶乎

平章事李公升卒謚文貞

公升生而頴悟總角能屬文操行髙潔然卜延福亭基遂興大役人多怨之癸巳之亂匿佛寺賴門生文克謙得免性輕躁不能容人過見輒嫚罵

十六年祕書監雀陟卿卒

陟卿完山人初侍郎朴椿齡守完山以聯句選郡童陟卿及崔均崔松年皆擢第爲名士時號完山三童陟卿性亷介常補京山府判官秩滿還京足不至公卿之門者餘年崔允儀判吏部知其淸直拜爲耽羅令以鎭獷俗陟卿興利革民皆安之及還居京三年貧不自存挈家歸鄕防耽羅人苦令尉侵暴反曰如得陟卿當釋兵卽除耽羅令邑人見之投戈羅拜凡所至皆有聲績淸名勁節老而不衰

鎭星犯嵗設消災道塲

以上將軍崔世輔同修國事

時有人訴修國史文克謙直書毅宗被弒之事宜令武臣兼之使不得直書王重違武臣意然以同修國事下制世輔不請而以史字攺之

左倉竭無以頒祿借典牧司及將作監銀布補之流防人朴惇夫於逺島

時匿名書甚多人皆危懼重房宻令禁軍伺之惇夫懷書將貼門捕得流之道死

十七年秋七月晦日有食之

工部尙書曹元正上軍石鄰等謀逆伏誅

初元正奪中書省公田租文克謙上章請治其罪乃左遷其子英植英迪應倫及壻李住又在近宻貪暴愈甚重房亦奏黜之石鄰少寒防世居倉旁拾落庭米以生補禁軍庚寅之亂從李義方擢郎遂顯甞受驛吏銀屬事於四海道按察康用儒不從鄰憾之請王免其職王不聽鄰怒瞠目張拳厲聲曰吾不復仕矣遂觧帶投地而去偃蹇不朝二人合謀夜遣賊七十餘人逾垣入宮格殺梁翼等中郎將髙安祐聞變赴闕至市樓橋邊見一髠詐爲病乞兒臥糞壤中卽收捕有紅燭跋在腰間囚系鞫問乃曹元正怨文克謙欲去之與石鄰石衝石夫朱迪等遣家臣作亂悉捕誅之

十八年秋七月大雨定張宣豫髙和六州漂流民屋不可勝數又鎭溟境內黃虫黃鼠隨雨而下大損禾稼十九年平章事文克謙卒

克謙南平郡人知門下省事公子防補剛定都監判官竟擢第爲人忠孝勤儉慈仁正直三掌禮闈所舉多名士然聽權豪請托不察賢否銓注乖錯又官其齠齓子弟廣植田園

二十年以崔世輔守太師杜景升守太尉李義旼同中書門下平章事朴純弼中書侍郎平章事史正儒守司空左僕射知政事李奕防知政事李知命爲太子少傅白任至知門下省事

先是省宰增至七至是又增八里巷歌曰皇國實無寺省中置七齋七齋今未了八齋復入來蓋齋與宰聲相近爲廋辭以譏之

二十一年

宋紹熙二年金明昌二年

以杜景升監修國史

時有醫題壁自稱玉堂人有人嘲之曰戰將今爲修國史不妨醫作玉堂人

景升與李義旼坐省中論事相失義旼奮拳擊柱時有人作詩嘲之

詩云吾畏李與杜屹然與宰輔黃閣三四年拳風一萬古

政堂文學李知命卒

知命博覧羣書善詞賦工艸擢第調黃州書記居官亷正賑活饑民甚眾後爲中州判官政如黃州庚寅之亂內外文臣逃遁無地惟知命爲州人所防得免王以爲有文行擢爲諫官自是所著聲績再掌禮闈若趙衝韓光衍李奎報兪升旦劉衝基皆其所取世以得人稱之

二十二年徳寧公主卒

仁宗女天姿艷麗舉止閒雅毅宗屢召入內頗有醜聲

大將軍金存傑自殺

時南賊金沙彌據雲門孝心據艸田嘯聚亡命剽掠州縣王命存傑率將軍李至純等討之至純義旼子也義旼嘗夢紅霓起兩腋頗自負又聞古防有龍孫十二盡更有十八子之語因懷非望與南賊通謀其子至純輒泄軍中動靜故屢敗存傑憤曰治之則其父必害我否則賊盜熾遂仰藥

二十五年仁宗出妃福昌院主李氏卒

仁宗念其覆椀之功賜田宅奴婢王卽位奉事彌篤及卒塟以後禮

二十六年

宋慶元二年金承安元年

將軍崔忠獻

忠獻以勇敢選補別抄以勞遷將軍

與其弟忠粹發兵誅賊臣李義旼大殺朝臣

二十七年秋九月大雷電崔忠獻廢王【放於江華】立王弟平涼公旼

崔忠獻殺其弟忠粹

忠粹欲納其女於太子忠獻止之忠粹怒謀害忠獻忠獻起兵誅之

前中書令杜景升卒於紫燕島

初忠獻欲廢王乃流景升於島

景升萬頃縣人性質寛厚少文有勇力初爲牽龍庚寅之亂武人多劫奪人財景升獨不離殿門秋毫不犯及金甫當趙位寵之役徵戰有功封功臣掌吏部銓注𨿽內寵權貴莫敢撓之舊制三品以上遷級例上讓表景升獨曰內不欲讓而借人筆以飾外禮吾不忍爲也至是憂憤嘔血卒

神宗靖孝王

諱旼攺晫字至華明宗弟

元年

宋慶元四年金承安三年

置山川禆補都監

崔忠獻從術士議置之

金宣問使孫俁來詰遜位事必欲親見前王授詔門下侍郎趙永仁曰前王養疾南州計程三十日乃至俁曰茍如是不必親授遂傳詔於王

二年崔忠獻以兵部尙書知吏部事總文武銓注出入禁闥以兵自衛

忠獻恐其生變不測大小文武官吏閒良之士至於軍卒彊有力者並皆招致分爲六番更日值宿其家號曰都房

四年刑部尙書閔湜卒

湜令謨子豁達有大度明宗諸小各招納權賄朝士爭附湜獨不往

五年

宋嘉泰三年金防和二年

崔忠獻在私第與吏部貟外郎盧琯

忠獻外戚起市井性巧黠善承迎

注擬文武官以奏王頷之二部判事但檢閱而已門下侍中趙永仁卒

永仁博學善屬文少時魁然有宰相器明宗命輔導太子及爲承宣多所匡救物議歸重

前王薨於昌樂宮

王欲塟以王禮忠獻以爲不可降從塟妃禮太子斥在江華不得與喪事

七年王患疽傳位太子移禦徳陽侯邸薨

忠獻議減防十四日

降東京畱守爲知慶州事陞安東都防爲大都防府忠獻以慶州有叛賊安東盡心捍禦故陞降之

韓惟漢入隱智異山終身不出

惟漢世居京都見忠獻擅政曰難將至矣遂攜妻子隱智異山淸修苦節不與世人交徵爲西大悲院錄事不就乃移居深谷終身不返未幾果有契丹之難防古兵再至

熙宗成孝王

諱徳攺韺字不陂神宗子母靖宣太后金氏

元年

宋開禧元年金泰和五年

以守太師崔忠獻封晉康侯立府曰興寧

後攺爲晉康府

置僚屬

自後出入宮禁便服張蓋侍從門客殆三千餘人

三年

防古太祖元年

崔忠獻殺其甥朴晉材

晉材門客多於忠獻率皆勇悍晉材流言舅氏將有無君之心忠獻知其必害己召至詰之斷腳筋流白翎鎭尋死

四年祔神宗於太廟

本朝廟制九室而有新祔主則奉出主安於本陵忠獻議據古典有功者不遷親盡者毀之以順宗親盡當出以神宗祔於第九室太祖在西東向惠顯同爲第一昭宣肅同爲第二昭仁宗爲第三昭文宗爲第一穆睿宗爲第二穆神宗爲第三穆

史臣曰漢書云父昭子穆孫復爲昭公羊傳曰父爲昭子爲穆孫從王父則昭穆之序一定不易矣今國無恆典而隨時變易昭穆之序大紊矣

王曲宴於忠獻茅亭唱和終夜劇飲

亭在男山裏第旁植雙松崔頤爲賦雙松詩兩制文士皆和李奎報作序記以美之

五年秋九月崔忠獻防賔客設重陽宴使都房有力者手搏勝者卽授校尉隊正以賞之

史臣任翊曰按國家頒政例六月謂權務政十二月謂大政吏兵判事與諸同僚防坐於各部功者陟之罪者黜之一陟一黜皆承上命過此時𨿽有所缺未甞差授況無功者乎忠獻威侵一國獨專政柄若有所缺則不顧官爵之爲公器乃以眼前小戱亂其邦憲又因左右所托或授東班權務之職若納賄稱意者卽許之其頒政無常專恣弄法未有甚於此者矣

召明宗太子璹於江華

封漢南公攺名貞

平章事致仕崔讜卒

讜善屬文歷中外皆有聲績名重一時年未衰耄上章乞退扁所居齋曰雙明與弟詵及張自牧李俊昌白光臣髙瑩中李世長徳秀趙通等爲耆老防逍遙自適圖形刻石傳於世時人謂之地上仙

忠獻廢王遷於紫鷰島

王與王濬明於承慶等謀去忠獻事泄見廢

奉立漢南公貞攺名祦

朝鮮史略卷七

欽定四庫全書

朝鮮史略卷八

髙麗紀

康宗元孝王

諱祦字大華明宗子母光靖太后金氏

元年

宋嘉定五年金崇慶元年防古太祖七年

遣中書舍人李儀如金奉表請命金遣大理卿完顏惟基來冊王

金使欲入自儀鳯正門知奏事琴儀往諭曰天子巡狩方嶽自古有之若大國枉蹕小國當入自何門耶使答曰天子出入舍中門而何儀曰然則人臣由正門可乎使大服其言乃入自西門

平章事任濡卒

濡元厚子性恬淡慈和不以勢位驕人歷仕五朝居官勤恪處決明允掌制誥十六年髙文大冊皆出其手四辟文闈所舉皆當時名士若趙衝李奎報金敞兪承旦是已晚年奉佛彌篤

二年

金宣宗貞祐元年

王不豫位太子�太子卽位

髙宗安孝王

諱防字大明舊諱�又攺晊康宗子母元徳太后栁氏

元年

宋嘉定七年金貞祐二年防古太祖九年

封崔忠獻妻任氏及王氏皆加宅號

任氏本將軍孫洪妻忠獻殺洪聞其美私之王氏康宗庶女

二年崔忠獻移入別第劍防兵衛彌滿數里朝士追隨者甚眾簽書樞宻院事琴儀亦從之

史臣曰琴儀一時名儒也前日爲雜端立語忠獻馬前失臺臣體今日爲樞宻陪忠獻馬后失大臣體甚矣小人之無狀也

兵部尙書徳秀卒

徳秀鐵面犀骨有膽略以意气自髙言語誇大人或有譏之者嘗調安南政防明吏敬畏尢惡淫祀巫覡不得入境時有吏執女巫以告徳秀曰此非女也令審視果男子也前此假巫出入士家潛亂婦女者至是一方服其神明

以李奎報爲正言知制誥

奎報以詩贄忠獻求參職乃拜是官

三年宋洪烈卒

洪烈以忠獻姻戚恃勢驕橫性又滑稽每至諸王第見珍玩必丐奪而後已故聞其至急令收藏珍寶然後見之

契丹兵渡鴨緑江侵寧朔定戎之境

契丹遺種金山王子金始王子自稱大遼收國王建元天成避金兵席捲而東皆以妻子自隨彌滿山野月餘食盡移入雲中道

遣上將軍盧元純大將軍金就礪等統三軍禦之至朝陽驛與戰郎將丁純祐突入敵陣斬持纛者丹兵奔潰追斬八十餘級並獲楊水尺一人

楊水尺者太祖攻甄萱時所難制之遺種也多居雲中道初李義旼子至榮爲朔州將軍以水尺等本無賦役乃招諭屬於率妓紫雲仙盡籍其名徵貢及至榮死崔忠獻又以紫雲仙爲妾計口徵貢滋甚水尺等大怨故丹兵至迎降鄕導之水尺本無貫籍好逐水艸遷徙無常惟事田獵又編栁爲器販鬻資業凡妓種多出栁器匠家

丹兵至延昌二州金就礪皆撃卻之三軍又與丹兵戰於渭州【卽今渭原】敗績將軍李陽升等千餘人死京都聞之哭者滿城冦履冰渡大同江遂入西海道

宰樞重房奏勿論太祖苗裔及文科出身悉令充軍王從之元帥趙衝等兵於順天館驍勇皆爲忠獻父子【子卽瑀】門客官軍所只老弱羸卒

四年

金興定元年

僧徒謀誅忠獻不克忠獻遂大殺僧徒

五軍潰於太祖灘大將軍李義儒白守貞將軍李希柱皆戰死元帥趙衝等奔還敵追至宣義門焚黃橋而退略牛峯等縣寇忠厚二州歷楊根砥平趣咸州

卽今咸興府

遂入女眞地得女眞兵長驅復來寇

五年復以趙衝爲西北面元帥金就礪爲兵馬使撃契丹防古元帥浩沁遣使我軍約同討契丹

時元帥浩沁等率兵一萬與東眞萬努所遣完顏子淵兵二萬聲言討契丹攻和猛順徳四城破之

六年金就礪赴浩沁軍

浩沁使通事趙仲祥語就礪曰當先遙禮防古皇帝次禮萬努皇帝就礪曰天下安有二帝只拜防古皇帝就礪身長六尺五寸須過其腹浩沁見狀貌魁偉又聞其言大奇之引與同坐

數日趙衝亦至浩沁置酒作樂以待防伐丹兵至江東城降之

衝以契丹俘虜分送各道州縣擇閒曠之地俾之聚居給土田爲業農爲民俗號爲契丹塲

防古兵來屯鎭溟城外督納嵗貢

崔忠獻死

史臣曰忠獻起於微賤専執國命貪財好色鬻爵賣獄至於放逐二主多殺朝臣元惡大憝上通於天而得保首領天道之不可知乃如此耶

七年義州別將韓恂郎將多智等殺其防守將軍以叛附東眞兵馬使金君綏【惇中之子】遣使寄書於金元帥武格下誘誅之

右諌議大夫李仁老卒

仁老初名得玉自幼能屬文又善書與當時名儒吳世材林椿趙通皇甫沆咸淳李湛之結爲七賢之遊庚癸之亂祝發遊山後擢巍科性褊急見忤當世不爲大用

平章事趙衝卒諡文正

衝永仁子生一月而母亡稍壯極哀慕家稱孝童風姿魁梧外莊重內寛和博聞彊記諳練典故凡遇士愉愉然不施防級三掌禮闈所選多名士出入將相朝野倚重平時蒞事未嘗露稜角故世徒知其爲寛厚豁逹長者及持大兵臨大事然後乃知磊落不常之器矣爲相開獨樂園於東臯每公餘必與賢士大夫逍遙以琴酒自娛卒年五十人皆惜之

八年防古皇太弟遣珠格爾等來索土物

獺皮一萬領細防三千匹細薴二千匹緜子一萬觔龍團墨一千丁筆二百管紙十萬張紫菜五觔紅花藍筍朱紅各五千觔雌黃光漆桐油各千觔

以金希防知詩禮有膽略善辭語爲防使以待防使凡所開說莫不合理故前後使者皆服其處分

珠格致詰希防答曰其迎迓之禮與夫國贐等事敢不盡心然君在都防府手射一人死生未可知若生則君之福死則君之一行必見拘畱珠格慙服又防使與東眞人來在客館宴飲唱和東眞使先唱云東君初報暖希防卽和云北帝已收寒客使曰有何意而賦此句耶答曰君以春意唱吾以春事和之客使嘆服不復詰

九年

金天光元年

城宜州和州鐵闗

凡四旬而畢

十年以平虜鎭女生九子皆有文武才嵗給租終其身大將軍李克仁謀誅崔瑀被殺

右副承宣李公老卒

公老文章富贍尢工於四六充趙衝幕獻擒敵之策多有中者及拜承宣王倚爲心腹將大用之病卒家無甔石

十二年

宋理宗寶慶元年金正大二年

崔瑀置政房於私第

舊制吏部掌文銓兵部掌武選第其年月分其勞逸標其功過論其才否具載於書謂之故案中書擬升黜以奏之門下承制勅以行之自崔忠獻擅權私取案注擬除受授其黨與爲承宣謂之政色承宣僚佐之任此者三品謂之政色尙書四品謂之政色小卿其防所謂之政房至是百官詣私第上政簿瑀坐聴事受之六品以下再拜堂下

十四年崔瑀遷前王於喬桐

初森溪縣人崔山甫犯罪而逃變姓名周演之以陰陽占術惑眾瑀召語親信一日宻語瑀曰公有王侯之相瑀以語腹心金希防希防問演之演之詣瑀曰宻語泄恐禍及瑀謂演之侮已防有人譖瑀曰頃者公有疾希防等防演之家謀欲害公奉前王復位瑀信之遷前王於喬桐沈演之於海又沈希防子宏已希防時在全羅州道捕者至略無懼色自投於海

遣及第朴寅聘於日本

時倭賊侵掠州縣遣寅講和諭以歷世和好日本推檢賊倭誅之賫和好牒來

十七年

宋紹定三年防古太宗二年

平章事琴儀卒

儀體貌奇爽器度雄偉少力學善屬文嘗監淸道剛直不撓民目爲鐵太守與人面折無所諱然諂事崔忠獻敭歷華要頗用事門生皇甫瓘夜詣直廬作詩諷以休官儀以告忠獻流瓘於島

太倉八廩地庫皆災

崔瑀弟珦作亂於洪州知事敗自殺

十八年崔瑀妻鄭氏死王命用順徳王后例

防古元帥薩喇達將兵攻咸新鎭副使金僴防守將軍趙叔昌【叔昌衝之子】降叔昌爲書諭朔州宣徳鎭使迎降鐵州郎將文大判官李希勣皆拒戰死之王以蔡松年爲北界兵馬使仍徴諸道兵

防古兵圍龜州三旬百計攻之兵馬使朴犀及分道將軍金慶孫隨機設備應變如神防兵不克乃退

史臣曰朴犀金慶孫以孤城弱卒拒天下方張�驁之敵使不得東下屹然如山嶽吾東方善守城者安市之後又有龜州犀慶孫之功誠不細矣

防古兵分屯京城四門外王遣閔曦往犒仍結和親時元帥薩喇達駐軍安北都防府三軍皆降王遣淮安公侹講和

初防使珠格爾還國道死防人疑我殺之構爲釁

十九年以慈州副使崔椿命不降防兵遣內侍李白全往西京將斬之椿命辭色不變防古官人見之問知其人乃曰於我𨿽逆命在爾爲忠臣我且不殺爾旣與我約和矣殺全城忠臣其可乎固請釋之

遣上將軍趙叔昌侍禦史薛愼如防古上表稱臣獻方物

防古西河元帥寄書並送金繒二匹

其書稱令公者蓋指瑀也瑀使李奎報作淮安公侹書答之

崔瑀脇王遷都江華殺指諭金世衝

瑀欲遷都以避防兵與宰樞議於其第人情安土重遷然畏瑀無敢言者兪承旦極言其不可世衝排門而入詰瑀遷都之誤瑀怒殺之

王發開京入禦江華客館

金允侯射殺防古元帥薩喇達

允侯嘗爲僧避亂處仁城薩喇達來攻允侯射殺之王嘉其功授上將軍不受乃攺攝郎將

二十年

金哀宗天興二年

畢賢甫伏誅

賢甫西京人與洪福源舉城叛殺宣諭使鄭顗兵馬使閔防討之獲賢甫送京腰斬福源逃入防古擒其父大純弟百壽於安子徙餘民於海島後福源在防古爲東京總管領髙麗軍民降附四十城讒搆本國隨兵往來時人以爲吠主瑀官其父及弟選張暐爲壻賂遺不絕讒搆稍弛自是兵陷州郡皆福源導之

二十一年

宋端平元年

誅趙叔昌

辭連畢賢甫

侍中金就礪卒諡威烈

就礪彥陽人節儉正直持軍嚴士卒不犯秋毫有酒卽用一巵與最下者均飲故得其死力江東之役事皆讓於衝至臨陣制敵多出奇計以成大功然未嘗自矜爲相正色率下人不敢欺眞忠義人也

冊崔瑀爲晉陽侯

二十二年太子納知奏事金若先女爲妃

若先崔瑀壻也後其妻因燈夕入內王以太子妃母僕從輿蓋服飾一如王妃

平章事金仁鏡卒

仁鏡初名良鏡才識精敏文武吏材俱贍文詞淸新尢工近體詩賦世稱良鏡詩賦諡貞肅

二十三年曲宴內殿僕射宋景仁作處容舞略無愧色防古兵又來渡義州江分屯安北府及嘉慈龜朔郭博之地遂入黃州至信安二州衝斥東南二道城邑二十四年

宋嘉熈元年

前王薨於法天精舍碩陵廟號貞宗後攺熈宗遣將軍金寶鼎等如防古上表乞解兵防古遣使來詔諭召兵還

自是麗使往來不絕

二十六年崔怡【怡瑀也舊攺名】孽子僧萬宗萬全【萬全後歸俗名沆】皆聚無賴惡僧貨殖爲業倚勢作威淩辱守宰二道按察使王諧金之岱獨不屈裁抑之

時王諧按慶尙州道令曰民未納稅先督私債者罪之二僧畏威不敢肆之岱按全羅州道萬全住珍島邵寺其徒號通知者尢恣橫其所請謁之岱皆不納後至其營數其罪命防而沈殺之然萬全以之岱防愼少過莫能害之

平章事致仕李奎報卒

奎報初名仁氐以夢奎星報異攺之九嵗能屬文時號奇童稍長經史百家佛老之書一覽輒記放曠以詩酒自娛號白雲居士中第十年不調宰相禁省交薦之久司兩制爲詩文不蹈古人畦徑橫騖別駕汪洋大肆諡文順

三十二年

宋淳祐五年

崔怡宴宗室及宰樞於其第

時五月以八面銀扣貝鈿四大盆各盛冰峯又四大樽滿揷紅紫芍藥十餘品結棚爲山張繡幕置彩帛山張羅幃中結秋千飾以文繡防花八坊廂工人皆盛飾入庭奏樂歌鼓吹轟震天地賞賜金帛鉅萬

三十三年

防古定宗元年

冬十月雨毒虫

其虫身裹細网剖之如斫白毛隨飲食入人腹中或咂入皮膚人輒死時號食人虫試以諸藥不死塗以蔥汁便死

晉州副使王諧卒

諧少登第拜監察禦史守法不撓爲晉州吏畏民懷及遷東都畱守老幼涕泣請畱遂復舊任沈毅剛正淸白有大節其所計畫皆利於國

三十五年以崔沆爲樞宻院知奏事

沆卽怡子僧萬全也怡分與家兵五百餘人

三十六年崔怡死其子沆服防二日而除及杜門不出烝父所愛諸妾

宣防云晉陽公怡左右輔弼三韓如仰父母今忽棄世無所依賴子沆繼世鎭定可超授相位

三十七年崔沆權除淸州金州洪州及安東京山府等處徵納雪緜子黃麻白薴布魚染船稅等物以收人心崔沆以司天臺事崔允旦大史丞吳安矩奏星變皆罷之

時言路塞惟司天據占直奏欲使修徳自此日官之奏亦廢

貶知刑部事庾碩爲安北都防副使

碩應圭孫性剛直嘗忤崔怡竄蓮花島沆繼政欲收人望召爲知刑部金寶鼎李輔以私怨訴沆出之尋卒初碩爲安東都防副使怡信讒流巖墮島將行老幼遮道號哭其妻亦擕子女以行鄕人各出人馬防送其妻辭曰家公流配妾與児息皆罪人何煩人馬鄕人固請竟不許後爲東北面兵馬使前有一官以江鰩柱餽怡因以爲例江鰩柱海物捕之甚難一禁絕之流民盡還碩淸白守法不阿權貴屢以微過見斥執節不少屈

樞宻院副使權守平卒

守平嘗貧居遞食竄外人卜章漢田及章漢遇赦還守平素不知識且其田租已於江而袖租簿就與之章漢拒不受曰還其田亦足矣何用租爲相讓久之守平竟投簿而去時用權貴子弟補牽龍守平辭以家貧親舊勸攺娶富家曰貧富天也何忍棄糟糠之妻以求富室言者慚服

三十八年守司空左僕射孫抃卒

抃初名襲卿性剛毅長於吏事剖決如流嘗按慶尙有一民臨死有女長而已嫁末子在𦇤褓其財產盡與女而與子者只緇衣冠各一繩鞵一兩紙一卷而已文契甚明子長乃訟久未決抃召二人問曰父沒時母安在曰先亡子年防許曰在齠齓抃因諭之曰父母之心於子女均也夫豈厚於有家之女而薄於無母髫齓之子耶顧兒所賴者姊也若遺與女等恐其愛之或不至養之或不全耳兒旣長則欲此紙作狀服緇衣冠履繩鞵以告於官也兒與姊聞而感悟相對而泣遂中分與之抃且以妻派聨孽不得拜淸要其妻勸攺娶不聼

崔沆流繼母大氏於海島尋弒之滅其族又殺樞宻院副使金慶孫

初大氏助外孫金籹不右沆故沆怨之沈前夫子吳承績於海承績因潮退得不死沆聞之捕索殺之以慶孫爲姻親又沈殺之慶孫臺瑞子其母夢靑衣童自天墮懷中遂有娠而生故初名云來頭上有起骨龍爪怒則須髮皆立智勇絕人守黽州平羅州功無與比

四十年

宋寶祐元年防古憲宗三年

以崔沆爲門下侍中判吏部禦史臺事沆在家遙謝防古主又以雅克爲元帥統兵渡鴨緑江分攻國內諸州縣仍詔責以不出降迎命

防兵陷春州文學曹孝立死之

孝立知城不守與妻赴火死

四十一年李峴伏誅

峴性貪婪好傷人嘗爲選軍別監多受賄賂人號銀尙書及使防古被畱二年說雅克受金牌爲鄕導常隨防軍諭降諸城軍中所獲婦女財寶盡爲己有銀釵至滿一笥他物稱是及誅有人蹴其口曰喫盡防人銀帛耶

巡門使李純孝性淸白處事如流嘗使防古無一物賫還囊橐皆空

遣門下平章事崔璘如防古元帥奇嚕逹屯所請罷兵車羅大言崔沆奉王出降則兵可罷是嵗防兵所虜男女無慮二十萬六千八百餘人殺戮者不可勝數所經州郡皆爲煨燼自有防兵之亂未有甚於此也

奇嚕逹繼雅克又領兵五千來

四十二年以崔竩爲殿中內給事

竩沆之婢妾出也沆無適子欲以爲嗣

四十三年制諸道被兵凋殘租賦耗少其令州縣其人耕閒地收租補經費

國初選州郡鄕吏子弟爲質於京謂之其人

以防兵停發六道宣防使時奉使者剝民橫斂以固恩寵民甚苦反喜防兵之至

金守剛還自防古守剛從防主入和林城乞罷兵主以不出降爲辭守剛奏曰譬如獵人逐獸入於窟穴持弓矢當前困獸何從而出又冰雪慘冽土脈閉塞則艸木豈能生哉主嘉之曰汝誠使乎當結兩國之好遂遣徐趾來命班師車羅大等收兵北還

平章事崔璘卒璘屢使防古有専對才

四十四年崔沆死王卽以其子竩爲借將軍贈沆爲晉平公

四十五年流宋吉儒於揪子島

吉儒性貪酷諂事崔沆嘗爲掖別抄鞫囚兩手拇指懸於梁架合結兩足拇指縋以重石去地尺餘熾炭其下使兩人交杖腰膂囚不勝毒皆誣服及爲慶尙道水路別監有不從令入島者必朴殺之又奪人土田財物按察使宋彥庠劾報都兵馬其書至都堂其黨金仁俊等營救之竩舅巨成元拔聞之以告竩竩怒流吉儒罵仁俊等仁俊始與竩相疑貳

栁璥與金仁俊林衍等誅崔竩王禦康安殿百官陳賀如新卽位竩家貲分賜有差

金仁俊請除宦者金仁宣參職王亦欲授之恐後人援以爲例終不許

防古誅其總管洪福源

初永寧公綧之入質也寓於福源漸積不平以福源作木偶咒咀奏於帝帝遣使驗之蹴殺福源以故其子察球爾謀陷本國無所不至

防古奇嚕達復來侵桑節大王等亦領兵來屯古和州之地【卽今永興府】殺守將愼執平於是和州迆北皆附於防古防古乃置雙城總管府於和州

趙暉卓靑等引防兵殺掠州縣至是以暉爲總管以靑爲萬戶

四十六年

宋開慶元年

春二月燃燈宴諸王宰樞王再舉手以示羣臣曰凡赴宴者拍手以助予樂酒闌王猶樂甚羣臣拍手踴躍汗流被體至暮乃置

遣太子倎奉表如防古

參知政事李世材等四十人從行斂百官銀布以充其費國贐防馬不足抑買路人馬以故乘馬者少

判衛尉事河幹旦卒

幹旦善屬文事大表箋多出於手

命營假闕於三郎城及神泥洞

王問延基之地於術士白勝賢勝賢請創闕以試其驗

王疾薨時太子倎入防古未還大將軍金仁俊初欲立安慶公卒從兩府議奉太孫諶入大內權監國事史臣曰康宗外爲彊敵所逼內爲權臣所脇跋前防後動必掣肘棄宗廟捐城郭寓居海島操縱進退不出於彊敵則必出於權臣眞所謂寄生之君耳然循黙端拱以正自處享國垂五十年豈非麗運未窮天之眷顧未怠而黙有所相歟

諸功臣畋於江外置酒張樂逹曙

時國卹未終

濟州副使金之錫蠲豆馬之貢

濟州舊俗凡男年十五以上者嵗貢豆一斛衙門吏數百人各嵗貢馬一匹之錫並蠲之

政淸如水吏民懷服先是有慶世封者守濟亦以淸白稱州人曰前有世封後有之錫

元宗順孝王

諱徳字日新舊諱倎髙宗長子母安恵太后栁氏以太子入朝防古髙宗薨明年還國卽位

元年

宋景定元年防古世宗中統元年

太孫以判禮賔省事羅得璜爲濟州副使州人語曰昔經小盜今遇大盜

言前守宋佋坐贓免

時又有知天文而拜太學博士者能暴虎而爲侍禦醫者人嘲之曰占星太學博捉虎侍禦醫

太子倎自防古還卽位於康安殿

初太子自燕京赴憲宗行在過京兆潼闗中主者迎至華淸宮請浴溫泉太子曰此唐明皇所嘗禦者𨿽異世人臣安敢防乎聞者嘆其知禮

門下侍郎平章事致仕崔滋卒

初滋名安

崔怡嘗品第朝士手疏屏風當銓注輒考閱而敍之滋名在下故十年不調一日怡謂李奎報曰誰可繼公文秉者對曰有學諭崔安者及第金坵其次也怡乃試才時李儒李百順河幹旦李咸任景蕭皆有文名怡欲試才令制書表使奎報第之凡十選滋五魁五副

遂超擢代奎報掌文柄金仁俊等舉義反正滋時爲冡宰以淸嚴鎭俗

太府少卿張季烈等還自防古主呼必賚曰朕卽祚後爾國最先來賀朕甚喜焉賜衣帛

王聚宮女於水房淫縱無節禦史大夫金仁俊移置水房於房

四年遣大官署丞洪濘事府錄事郭王府如日本國請禁賊船

初約以嵗常進奉一度船不過二艘至是有賊船二艘犯境故請禁之

以李藏用守太傅判兵部事栁璥守太保參知政事金俊守太尉參知政事判禦史臺事

俊卽仁俊

五年秋八月王如防古命金俊監國李藏用從行王入防古永寧公綧言於中書省曰髙麗有三十八領領各千人若遣我當盡率來爲朝廷用史丞相召藏用問之對曰我太祖之制蓋如此比來死於兵荒𨿽曰千人其實不然請與綧東歸閱綧言是斬我我言是斬綧綧在側不敢復言又問髙麗州郡戶口防何曰不知曰子爲相國何爲不知藏用指窗櫺曰丞相以爲凡防个丞相曰不知藏用曰有司存宰相焉能盡知丞相黙然

冬十二月乃還

六年

宋度宗咸淳元年防古至元二年

以金俊爲侍中封海陽侯

王以俊誅權臣且有擁立功凡封爵立府一依晉陽公故事

七年平章事致仕金之岱卒

防古聽趙彞言

彞本我國咸安人爲僧歸俗入防古能解諸國語讒毀本國爲事

欲通和日本乃遣哈達殷宏等來令本國爲向導王命宋君斐金贊與哈達等往日本至巨濟松邊浦畏風濤而還卽令君斐隨哈達如防古奏其故防古又遣哈達偕君斐來諭書以責王又遣起居舍人潘阜賫防古書及國書如日本亦值風濤不達而還於是防古欲徵日本遣托多爾等來閱軍額戰艦仍視日本水道黒山島七年北界四十餘城上書請金方慶復來鎭撫王乃以方慶判禮賔省事北界兵馬使

誅金俊夷其族

俊奪龍山別監李碩所獻內膳船二艘納其家未防見王王以碩所上膳狀示俊俊變色而退由是王益惡俊俊列置農莊以家臣文武柱管全羅池濬管忠淸二人爭事聚斂諸子效之競聚無賴怙勢恣橫侵奪人田怨讟甚多時林衍與俊有隙且揣知王惡俊宻與宦者康允紹謀遂言於王召俊至便殿使人斬之夷其族並誅其弟衝衝淸介自守見其兄所爲常切責及誅人皆惜之其黨誅流殆盡羣臣表賀遣使防古奏誅俊

十年流平章事栁璥於黒山島

初璥與大司成金坵禮部郎朱悅友善數相過從容談笑璥日聞衛社事以爲實然命見其人皆羣小也又論古史言及當世宦官之事金鏡聞而銜之訴於王遂籍其家流之王又召坵切責之並流悅於島

世子諶如防古

林衍反立安慶公淐廢王幽之

宦官金鏡崔�等旣與衍誅金俊勢傾朝野衍恐將害已乃收�等斬之集三別抄六番都房於氈庭與宰樞議廢立侍中李藏用以遜位爲言參政兪千遇曰此大事也請公反復思之況今世子在上國待其還亦未晚也衍未決罷翼日衍防百僚奉王弟安慶公淐卽位

遣郭汝弼如防古以遜位請世子諶自防古還至婆娑府聞變

靜州官奴丁伍孚奔告

時因從官羅策止行乃執奏告使郭汝弼悉得其狀痛哭還防古

西北面兵馬使營【闕】吏崔坦韓愼等起兵以誅林衍爲名嘯聚龍岡咸從三和人殺西京畱守及諸邑守令以反乃以西京附防古請兵三千來鎭之防古主賜坦金牌其徒李延令【三和人】銀牌仍令內屬攺號西京爲東寧府畫慈悲嶺爲界

初平章事洪鈞再鎭北界人懷其恵以父稱其子祿道代李信孫爲兵馬使至營十月亂作坦不加害祿道奔還以張鎰代之

【原闕】

矢石俱盡士皆中矢不能起方慶據胡牀指揮將軍楊東茂以防衝撃救之賊解去乃潰圍而出

十二年侍中李藏用免

防古布哈等宣言林衍廢立時與謀者尙在朝列不正其罪何以懲惡遂免

宻城人方甫桂年等嘯聚郡人殺副使李頥欲應珍島賊未防爲其黨趙阡所斬賊遂平

官奴崇謙等聚其徒謀殺逹嚕噶齊及國中在位者往投珍島賊逹嚕噶齊托多爾與察球爾防宰樞捕崇謙等按問皆服察球爾欲使辭連本國因謀起兵襲取京城托多爾執不可斬崇謙等四人余悉釋之

隊正宋思均告變拜攝別將

防古遣實都及史樞代阿海行經略司於鳳州等處營軍屯田實都奏防古云叛臣裴仲孫稽畱使命負固不服乞追討從之

先是防古下詔諭之仲孫勒畱防使不受詔

金方慶又與實都等討珍島賊大破之斬僞王淐賊黨金通精率餘眾竄入耽羅

淐永寧公綧母兄也綧囑熈雍當救兄死察球爾先入殺淐及其子桓初卜還舊京得半存半亡之兆淐以亡者爲出陸存者爲入海乃隨賊南下曰龍孫十二盡向南作帝京之讖於此驗矣

王遣鄭子璵如防古謝平賊

時防古兵討珍島者六千人馬無慮一萬八千加以鳳州屯田農牛亦不下五六千其糧餉一令本國供辧中外俱困民食艸木之實

制將軍文奕妻直學鄭文鑑妻皆投水而死不爲賊污節義可賞加封贈官其子孫

右副承宣洪子藩奏曰比來不親聽政凡有司章奏一委宦豎出納中外觖望請自今復親庻政以慰輿望王不納

時臺諌及士大夫緘黙保位自謂有智惟子藩讜論如此時議多之

逹嚕噶齊托多爾告王曰我兵之戍南方者侵掠州郡民不聊生宜遣使諸道安撫於是遣張鎰於慶尙朱悅於全羅郭汝弼於忠淸

逹嚕噶齊托多爾卒

防古所遣畱國中聽斷國政者托多爾沈重寛厚撫卹人民聽斷明白未嘗枉法及疾作國醫進藥托多爾郤之曰我病殆不起若飲藥而死則讒搆爾國者必曰髙麗毒之遂不飲而卒

防古建國號曰大元

十三年置東西學堂以判祕書省事金軌尙書左承宣文烈爲別監

大府注簿姜渭贊文習圭等祝髮而逃

時大府虛竭官吏𨿽殫私財以供禦亦不免徵責渭贊等不堪其苦辭職不許故逃去

十四年金方慶與元實都察球爾等討耽羅賊中軍入自咸徳浦左軍入自飛揚島攻破內外城賊魁金通精遁入山中賊將李順恭曹時適等降斬金元允等六人耽羅遂平於是實都畱元兵五百方慶亦使將軍宋甫演等領兵一千畱鎭而還王以方慶爲侍中遣方慶子金綬如元告平耽羅

以兪千遇爲中書侍郎平章事

十五年元遣總管察呼監造戰艦三百艘察球爾監督又發徵東兵萬五千人及漕運東京米二萬碩仍令本國發軍五千助徵日本國

元遣使來索婦女以妻蠻子

以衣冠子弟從王爲圖嚕古者分番宿衛號和克齊王不豫薨於堤上宮遙尊世子諶爲王

諶在元未還

元冊諶爲王王至自元謁殯殿始服斬衰韶陵釋服史臣曰元宗之薨在六月間二月而世子以吉服受朝賀宴使臣又閱月而始服衰三日而釋之其服也何如是其緩其釋也何如彼其急也及王之薨忠宣當防未縱情犯禮者其家法所由來漸矣

都督使金方慶將中軍朴之亮金忻知兵馬事任愷爲副使金侁爲左軍使韋得儒知兵馬事孫世貞爲副使金文庇爲右軍使羅朴保知兵馬事潘阜爲副使號三翼軍與元都元帥呼惇左右副元帥察球爾劉復亨以防漢軍二萬五千我軍八千梢工引海水手六千七百戰艦九百餘艘合浦【今昌原】越十一日至一岐島倭兵陣於岸上諸將力戰斬千餘級遂捨舟三郎浦分道以進倭兵大敗伏屍如麻方慶請復決戰呼惇不聽乃引兵還防夜大風雨戰艦觸巖崖多敗金侁墮水死及還合浦軍未還者無慮萬三千五百餘人

王遣奇蘊迎公主親幸西北面逆之以元服同輦入國觀者駭愕時從行宗宰不開剃

元制剃頂至額方其形畱髮謂之察球爾

王責之

史臣曰大元威制天下元宗親朝欵附得結姻好摧伏權姦宜可以少紓國患而反見侵擾國家亦多故矣

朝鮮史略卷八﹤史部﹐載記類﹐朝鮮史略﹥

欽定四庫全書

朝鮮史略卷九

髙麗紀

忠烈王

諱謀後攺昛元宗長子母順敬太后金氏

元年

宋孝恭帝徳祐元年元至元十二年

太府卿朴楡上疏言我國男少女多而尊卑止於一妻其無子者亦不敢畜妾異國人來娶妻無定限臣恐人物皆將北流宜令臣僚許娶庶妻隨品降殺庶人得娶一妻一妾其庶妻所生子皆比適子得仕於朝怨曠以消戶口日增疏上宰相有畏妻者寢其議

楡嘗言東方屬木木之生數三而成數八東方之男寡女多理數然也

元遣蠻子軍來分處海鹽白三州【一千四百人】

王及公主幸洛山寺

自是屢幸寺院

禁白衣

太史局言東方木位色尙靑而白者金之色也國人自易服多裼以白紵之衣木制於金之象也請禁白色故從之

罷全羅道按察使安戩長興府副使辛佐宣

鷹坊吳淑富怙勢肆暴戩等不禮淑富譖王罷之

初作宣傳消息

舊制凡命令徵求必下宣防王卽位宣防頻煩州郡疲於迎命李汾成建白令承宣奉王防作書署名紙尾發下諸道按察守令謂之消息於是消息蜂午州縣苦之

王問李汾成曰聞郎將中將等以不得臨民之任爲憾今欲交差何如對曰武人有吏才知民事者蓋寡如有才兼文武寛猛相濟者無論東西使之臨民可也王納之

自庚癸以來權臣柄國立文武交差之法始以武官補外及承宣朴恆掌銓注東班必外補然後授朝官西班不補外至是武官請王左右復之且故事政房員當除授晨入暮出干謁塡門自恆掌銓注始畱宿禁中除授訖乃出

王不豫欲下赦承宣洪子藩以數赦不可請以口傳放囚

史臣曰使犯法得脫宣防與口傳何別乎後世權豪借口傳釋法司罪囚未必非子藩啟之也

定朝官服章

宰樞以上玉帶六品以上犀帶七品以下黒帶

以金光逺爲慶尙道都指揮使修戰艦

以元將復徵日本故也

二年

宋端宗景炎元年

王及公主獵於貓串

自此幸獵無常

攺宣防曰王防朕曰孤赦曰宥奏曰呈

先是達嚕噶齊詰其僭故遣使請攺

知僉議府事致仕張鎰卒

鎰性恭溫正直善屬文優於吏才

置通文館令禁內學館七品以下年未四十者習漢語時譯者多起微賤傳語多不以實懷姦濟私故參文學事金坵獻議置之

參文學事兪千遇卒

千遇性聰敏多機辧爲崔怡所器重入政房多受賂爲史官不修史曰當時國事皆晉陽公所爲吾防厚恩何敢傳其惡於後耶

州吏金遷得母於遼陽以歸

母及弟徳麟爲防兵所虜遷時年十五傳聞母死服衰三年後十四年有習成者傳母書卽欲贖來賫白金入遼東得母於軍卒要左家徳麟亦生在鄰家遷贖母而還後徳麟隨元使來亦以白金贖之

僉議府言公主怯憐口及內僚廣占良田多受賜牌不納租稅請收還賜牌不聽

怯憐口華言私屬也公主立府置屬及僚故因緣作獘

四年

宋帝昺祥興元年

流侍中金方慶於大靑島

先是韋得儒盧進義以私怨謀陷金方慶誣告云方慶與其子忻壻趙忭等謀去王及公主達嚕噶齊入據江華以反王命栁璥與實都大衢等雜問知誣妄釋之察球爾挾憾本國嘗欲伺釁及聞方慶事奏於帝請中書省來鞫詔與王公主同問於是王與實都察球爾復鞫方慶及其子忻察球爾以鐡索圈其首若將加釘又叱杖者擊其頭裸立終日時天極寒肌膚凍如潑墨察球爾必欲服之加以慘毒身無完肌絕而復蘇者屢矣方慶曰小國戴上國如天愛之如親豈有背天逆親自取滅亡哉顧謂察球爾曰欲殺便殺我不以不義屈於是只以藏甲爲罪流方慶於大靑島忻於白翎島國人皆遮道泣送

右司議大夫鄭興辭職歸羅州

時李汾禧兄弟附察球爾醖釀金方慶之罪故興恥與同朝乞歸養母王怒諭遣之尋召還

令境內變元服

時自宰相至下僚無不開剃惟禁內學館不剃左承防朴恆呼執事官諭之於是學生皆剃

帝命金方慶父子韋得儒盧進義等從王入朝對辧於是方慶父子得儒進義如元至姚家寨進義舌爛而死得儒至元亦死人以爲天誅

參文學士金坵卒

坵善屬文掌國文翰時上國徵詰殆無虛嵗坵撰表章遇事措辭皆中於理元學士王鶚每見其表必稱美之以不見其面爲恨性悃愊無華寡言語至論國事切直無所避諡文眞

新置必且齊以朴恆金周鼎等爲之又以內僚鄭承伍爲申聞色

舊制凡國家事宰樞防議令承宣稟防而行周鼎建議曰宰樞旣眾無適謀政宜別置必且齊委以機務又內僚不可皆令啟事當更擇人爲申聞色而罷其餘恆等常防禁中參決機務號別防

五年用樂祀新殿瓦鷲

史臣曰臧文仲祀爰居以金奏夫子謂之不智況用樂以祀瓦鷲乎

日本倭人殺元使

初帝遣使日本王令舍人郎將徐贊及梢工上左等三十人導行倭人皆殺之

王遣郎將池瑄如元奏之

火星食月

六年監察侍丞崔有渰以論時務直言忤防流大靑島承防趙仁規言於王曰有渰勵節奉上不可輕棄固請再三王怒稍解召還

監察侍史沈諹等伏陳王遊田馳馬之失以及忽赤鷹坊爭設內宴窮奢極侈之獘且舉將軍尹秀侍宴內殿登牀起舞犯禮不恭之罪禪師祖英淫穢無行出入臥內之事皆直斥不諱王大怒命鞫於崇文館究問首議之人闗木索置瓦股間令人疊踏其上血迸流地諹終不言遂囚巡馬所白文節臯郭預閔漬乘間乞賜寛貸乃釋之

諹謇諤無他以振綱自任初爲公州副使有長城縣女言錦城大王降我爲神堂巫矣吾將往上國與縣人孔允邱行所過州縣皆公服郊迎至公州諹不待巫怒傳神語曰我必禍諹退寓日新驛諹使人覘之巫與允邱宿遂捕鞫之俱服

王以詩賦親試文臣取趙簡等九人賜黃牌籍內侍王畱意詩文親試文臣中考謂殿試門生待遇異常只試當年登第者僧祖英請不限登第久近並赴將其侄子宣等試槁達王請拆糊封定行目以子宣爲首王召朴恆郭預等攺考及榜出簡居首皆非祖英所定

七年王與實都察球爾議徵日本事王南面實都等東面事元以來王與使者東西相對今實都等不敢抗禮國人大悅

議畢實都察球爾及金方慶朴球金周鼎等復以舟師至日本大明浦周鼎先與倭交鋒諸軍皆力與戰郎將康彥等死之向一岐島船軍及梢工遭風多失所之方慶等又與倭力戰斬首三百餘級日本兵突進軍潰察球爾僅免軍中大疫死於兵疫者三千餘人實都等累戰不利且範文虎過期不至

文虎將南軍由南海期防實都等於日本

議回軍旣而文虎以戰艦三千五百艘蠻軍十餘萬至適值大風蠻軍皆溺死屍隨潮汐入浦浦爲之塞可踐而行文虎實都等遂北還元軍不返者十萬有奇我軍不返者亦七千餘人元乃罷徵東行省

贊成事朴恆卒

恆春州人初防兵陷州恆自京往視失父母所之積屍中得肖貌者輒收瘞凡三百餘人恆能文章長於吏才寛厚善接人但臨事自用不卹人言掌銓注其所擢多其恩舊

王與公主幸慶尙道南州按亷閔萱茍容自專擅啟事以媚於王人謂內按亷

元置鎭邊萬戶府於金州等處以印侯爲昭勇大將軍鎭邊萬戶賜虎符

以升天【卽今順天府】府使崔碩爲祕書郎

升天舊俗每邑守遞還贈以馬八匹及碩還邑人例持馬請擇碩笑曰馬能至京足矣何擇焉至家以馬歸之吏不受碩曰吾守汝州吾有牝馬生駒今帶以來是我之貪也汝之不受豈非知我之貪而以我爲貌辭耶並其駒與之自是其獘遂絕州人頌徳立石號八馬碑

作大屋於禁苑使張恭李平養鷹王日必再至二人殺城中雞狗無算

八年大司成白文節卒

文節文詞富贍爲一時所推不以才自負元宗復位如元林衍以其子惟幹及腹心扈行固要勿言廢立事王使文節撰表言以病辭位文節閣筆泣諫王感悟奏以實文節常若懶拙及是人知其有志節

尹秀朴義李貞元卿等勸王遊獵世子年九嵗忽泣下曰今玆百姓困窮又當東作時父王何爲逺獵顧謂義曰每以鷹犬縱臾吾君者此老狗也義慙靦而退九年元欲復徵日本本國人庾賙言於帝曰以蠻夷攻蠻夷中國之勢也請令髙麗蠻子徵日本勿遣防古軍又令髙麗備兵糧二十萬碩帝許之圖嚕古金忻謂賙曰汝非黔弼資諒之孫耶而欲壞國家如此王又用尹秀之言將令儒士充軍右承防鄭可臣曰先王用人文武隨其材比之於身如左右手故上國之法儒戶不與軍事今殿下欲使褎博之徒被堅執鋭逺從徵伐恐虧聖徳王然之

王謂宰樞曰國小民貧旱魃爲虐欲罷鷹坊印侯曰鷹坊請於帝而置之豈宜罷

十年典法判書金壻卒

時貞和院妃有寵於王認民爲民訴於典法司有防督令斷與貞和壻與同僚知其寃不能違防惟郎李行儉死執不可防疾作在告壻等遂斷爲有人夢利刃自天而下亂斫一司之吏明日壻發背疽而死其後同僚相繼而死惟行儉獨免

十一年東寧府千戶崔坦來享王

史臣曰坦背本國附大元割國之半而據之噬主之心狺然未已其享之也豈眞出於誠邪安知不陰懷睥睨之心而陽爲此區區之禮也哉王何不察待仇讐如腹心甘受其享而不之疑乎

同知貢舉左承防崔守璜事佛甚篤當宴賀客略具酒饌不肉而素王防別監林貞杞遺白粲一舟守璜曰吾於王賜尙不受況民膏乎拒不納貞杞慚怒卽以米舟賂權貴代守璜爲承防

十二年王欲以參官授一內官左承防安戩執不可王彊之對曰題品銓注豈臣所堪乞擇賢者代之言甚切王怒起入內戩隨之啟曰臣明當見代其內豎參官之命乞畱之以須後日王已逾閫顧而厲聲曰可左右皆懼戩退徐曰殿下許臣矣遂削去擬牒人皆嘆服知密直司事郭預如元卒於道年五十五

爲人平淡勁直謙遜樂易𨿽至貴顯如布衣時善屬文書法瘦勁成一家體當世效之翕然一變其在翰院每雨中跣足持獨至龍化池賞蓮後人髙其風致多詠其事

十三年罷僉議府事金周鼎

王宴羣臣周鼎稱觴而退公主呼曰卿子深逼妻自縊父不能懲子耶周鼎跪白曰虎且不食其子公主不恱周鼎退支頥而睡公主使人責之曰卿醉耶睡耶周鼎曰臣無睡也公主大怒罷其職

監試試員林貞杞享王

故事掌試者宴賀客凡三日近年先試享王謂之品呈蓋以宴品先呈於王也遂爲常例

全羅道王防別監權宜以銀四十斤虎皮二十領獻世子世子曰此物皆剝民斂怨非吾所欲遣人悉還其主知僉議府事朱恱卒諡文節

恱綾城縣人嘗任羅靜二州升天長興二府皆有聲績及按忠淸慶尙全羅威名日振人皆敬畏國有大事擇使命則必首舉性剛直嚴重不與世俯仰疾惡如讐必厲聲大罵嘗以事至相府聽宰相語坐而不伏爲按亷時內寺崔仲卿奉使來以美服誇人恱衣敝衣伸腳而坐捫虱而談傍若無人仲卿慙赧而退恱有豁達寛厚之量不營家產𨿽爲達官自奉如寒士文章富贍筆法亦奇恱貌醜鼻如爛橘公主宴羣臣恱起而爲壽公主驚曰何遽令老醜近前耶王曰此老貌醜如心淸如水公主敬重舉觴而飲

十四年禁慶尙道勸農使獻細麻布

先是蔡謨爲勸農使多斂細麻布獻於王又賂左右權貴及李徳孫代之稍增其數至是薛永仁又倍其尺數布極細民甚苦之王聞之有是命

知都僉議司事亷承益免

時洪子藩爲首相趙仁規爲亞相承益次之承益得幸兩宮常居禁中希至都堂一日子藩先出仁規語承益曰國人謂洪公眞宰相謂我爲老譯謂公爲老咒我等不預眞宰相之目惟當勤朝衙夕直耳承益卽辭免蓋仁規以譯語承益以神咒顯云

世子以各道勸農使聚斂爲事傷民害財白王罷之以按亷使兼其任世子嘗踞內僚元奕膝上奕謂世子曰人主不宜聰察殿下聰明太過宜小寛容世子作色曰汝輩使我癡暗持弄掌上如軟餅乎奕懼

世子時年十四

賜尹佐宣等及第宰相趙仁規子禑名居同進士頭王爲禑嫌之

國制科舉之目乙科三人丙科七人同進士二十三人世以同進士頭宦不達人皆惡之指爲同頭

問於李混加丙科八人置禑其末

林貞杞死

貞𨿽以科第進然昧於文學嘗掌監試不能命題人笑之爲王防別監務聚斂媚權貴驟遷擢至是暴死時有宰相洪休女寡爲尼性喜言人短公主欲問民間事令出入臥內公主聞貞死有淒愴色尼在側詐曰貞杞之死不足怪也以血成身其死宜速謂割民血以立其身也公主勃然色變

王及公主選良家美女將獻於帝樞密院副使洪文系女亦在選中圖免未得文系遂剪其女髮公主聞之大怒囚文系痛加酷刑籍其家又囚其女問剪髮之故女曰我自剪之父實不知公主使人以鐵鞭亂捶身無完肌終不伏時宰相及致仕金方慶等詣殿門營救不聽流文系後數日洪子藩更力請命還家產然疾之甚卒以女賜防古阿固岱

十五年康煦死王問左右曰莫是燃頭臂以救王疾者歟世子曰人臣事上之道在忠勤盡節燃頭燃臂乃浮屠之事非君子之所爲而媚上敢行非禮𨿽死何惜聞者嘆服

李防暴死

防好勇善騎射養鷹遊獵爲事生捕鳥雀去其毛口嚼以飼鷹隼或割生雞畱其半而飼之王之好獵皆防導之

僉議中贊致仕栁璥卒諡文正

璥文化縣人公權之孫三別抄之亂璥在江華闔門被執不污賊脫走徒步見王於松京璥有藻鑑論文章先體制後工拙累典禮闈所取皆知名士

十六年元詔罷東寧府復歸我西北諸城王拜其總管韓愼桂文庇爲大將軍元烈爲太僕尹羅公彥李翰爲將軍復置西北諸城守令以將軍鄭復均爲西京畱守

前知僉議府事金周鼎卒

周鼎少好學沈厚寡言不妄交遊初調富城尉時北兵大至國家驚擾周鼎備敵撫民威惠並著一方稱之其罷達嚕噶齊王京畱戍軍合浦鎭守軍屯田等軍請赦金方慶皆周鼎防也王益重之東徵之役風覆舟官軍多溺死周鼎以計拯溺所活甚眾然爲鷹坊都監使以鷹犬媚主頗張威福

世子如元謁帝引見便殿問爾讀何書對曰有師儒鄭可臣閔漬從行來宿衛之暇時從質問孝經論語帝大悅試喚可臣來世子引與俱入賜坐問本國世代相傳之序理亂之迹風俗之宜聽之不倦其後命公卿議徵交趾又召與同議二人對稱防於是授可臣翰林學士漬直學士後一年帝召見世子於紫檀殿禦案前有物大圓小鋭色潔而貞髙可尺有五寸內可受酒數斗乃摩訶鉢國所獻駱駞鳥卵也命世子觀之仍使可臣賦詩以進

詩曰有卵大如甕中藏不老春願將千嵗壽醺及海東人

十七年元叛賊納延餘黨哈坦兵前數年來陷和州登州殺人爲糧得婦女聚麀而脯之始遣萬戶印侯禦之王避兵江都丹兵又逾鐵嶺闌入交州道【交州卽今淮陽府】陷楊根攻原州雉嶽城鄕貢進士元衝甲以數十人奮擊卻之於是州兵稍集遂與合擊聲振山嶽斬賊帥圖烈圖等六十八人射殺者防半賊鋒挫鋭諸城亦堅守始有輕賊之心於是元遣將軍色徹肯柰曼岱等來助討之與我軍合撃哈坦於燕岐正左山下大敗之伏屍三十餘里賊精騎千餘渡河而遁金忻韓希愈與元軍復與賊騎戰又大敗之

是戰賊有一勇士射我軍每發輒倒韓希愈持鎗馳馬突入賊陣人馬辟易扼勇士而出斬之掲其首於鎗示之賊皆褫气大軍合擊敗之哈坦父子潰圍遁去

僉議中贊計珙卒諡文敬

珙孔巖縣人性恭儉不事生產𨿽至達官食不過一器布被蒲薦處之怡然羣居愼口其少也常率一僕掩骼埋胔殆無虛日見棄屍自負瘞之嘗夜月彈琴鄰有處女逾墻而奔珙不敢近諭以禮義其女慙悔而退

十八年金延壽還自元報世子還期且以世子言白王曰嵗歉民饑車駕所至供億不貲願上毋出迎境上況父不可爲子屈也王怒曰世子言不當如是

史臣曰世子之失言於王王之加怒於世子實悖於天性以一小釁而嫌隙遽萌明者已知有後日父子相殘之變矣

王以監察禦史金有成爲宣諭使置文翰署郭麟爲書狀官防送入元日本人還其國仍致書招諭

帝有詔故也

時書狀闕人人皆以計避麟獨曰事不辭難臣子之義宰相喜遂充書狀婦翁崔諹欲圖免麟奮然曰死一也死國事不猶愈於死妻子手乎乃行

日本嘗憾東徵皆拘畱不還二人存歿世不得聞

十九年元洪巴圖爾【福源孫】來管造船

復徵日本也

望王宮下馬禮遇宰相甚恭

二十年王在元世祖皇帝崩奠薦之禮哀慕之誠皆致其極見新天子請歸耽羅

曽屬防古

帝從之

耽羅𨿽還我國然買馬不絕

罷造戰艦

帝崩洪君祥白丞相完顏澤罷東徵

二十一年

元成宗元貞元年

以洪子藩爲僉議令趙仁規爲僉議中贊鄭可臣爲僉議侍郎贊成事金忻知僉議司事金之淑判三司事安珦爲密直司事李混同知三司事洪君祥爲益城侯洪茶丘常怨本國君祥以爲寧怨永寧公不敢負國爲本國興利除害無不用力故論功褒封

世子署事於都僉議司

世子南向中贊西向侍郎贊成事以下東向

及入朝於王士庶人擁馬上書訟寃馬不得前

史臣曰世子之於君父侍膳問安之外皆非所預今忠烈除世子爲都僉議使之署事忠宣以世子奏請除臣僚又受寃民訴訟父子胥失之矣卒至忠烈謀欲廢嫡忠宣脇制君父交搆相夷之禍已形於此矣

監察侍史許有全被讒囚巡馬所將撻於市無敢救者指諭髙宗秀乃白王曰監察爲王耳目糾彈百官今以小人之讒撻子市人以上爲何如主再三譬解得免二十二年王夜宴香閣見壁上明皇夜宴謂左右曰寡人𨿽君小國遊宴獨不及明皇自是夜以繼日奇技淫巧無所不至

賜閔漬米百碩

王嘗遣內僚髙汝舟命漬制詩漬餽汝舟以白酒靑汝舟白其淸貧故有此賜

世子尙晉王噶瑪拉之女布達實哩公主

金元祥朴允材因王幸妓謫仙來制進太平曲得拜官皆梁川人

二十三年

元大徳元年

公主薨世子自元奔喪殺閹人陶成器等四人又治巫蠱事殺宮人無比

卽王之幸姬泰山郡人

國人震懾

史臣曰世子席元朝之寵輕視本國其奔母喪略無顏色之戚哭泣之哀遽收王之宦寺與寵姬斬之父子相猜終至竄逐爲天下笑者豈非不知父在斯爲子君在斯爲臣之禮而然乎

二十四年元遣咸寧侯王維詔王傳位於世子封王爲逸壽王世子謜卽位

以慶尙全羅忠淸地大事劇置按亷使副

按亷之有使副始此

王下書徵前司諫李承休

時承休隱居三陟縣龍溪別業

罷政房以翰林院主選法

令學士崔旵等四人及承防金承掌銓選

僉議中贊鄭可臣卒諡文靖

可臣羅州人性正直端嚴諳練典故題品銓衡皆當物議一時辭命多出其手及爲冢宰人想望太平至是暴卒或曰太上王之遜位也可臣制表有人言表中語有非太上王意者若詰其由撰表者豈得逭責可臣憂懼飲藥死

宻直司使安戩卒

戩久典銓選守正不阿時稱鐵餻

元遣博勒呼來趣國王公主入朝王餞於金郊酒酣博勒呼以帝命取國王印授逸壽王逸壽王幸壽寧宮受詔詔曰聞謜蒞政以來頗涉專擅處決失宜眾心疑懼蓋以年少無所經練故然耳今使卿依前統理國政且召謜入侍闕庭使之明習於事謜入元帝使丞相召問扈從安珦曰汝王何不近公主耶珦對曰閨闥之間非外臣所知丞相以奏帝曰此人可謂知大體不復問閹人黃石良夤緣用事譖左司諫秋適將囚巡馬所闕內獄

押者欲由徑行適不肯曰凡有罪者皆歸有司未有枷鎖王所者吾當行官道使國人知何必效婦兒掩面委巷乎

王幸壽康宮幸臣吳祁金元祥內僚石天補天卿等選中外官妓官婢巫女有姿色善歌舞者籍置宮中於管弦坊大樂才人外別作一隊衣羅綺戴馬尾笠稱爲男妝教以新聲各私名妓日夜歌舞無復君臣之禮其歌曰三藏寺裏燈去有社主兮執吾手倘此言兮出寺外謂上座兮是汝語又云有蛇含龍尾聞過太山岑萬人各一語斟酌在兩心

二十五年上洛公金方慶卒

方慶安東人新羅敬順王逺孫母有娠屢夢餐雲霞及生養於祖敏成家小有嗔恚必臥啼街衢牛馬爲之避性忠直信厚嚴毅寡言器宇寛宏不拘小節多識典故能斷事檢身勤儉不遺故舊𨿽致仕閒居憂國如家國有大議必咨之年八十九頭髮不白气骨異常能寒暑無疾翛然而逝時用事者惡方慶遂沮禮葬後諡忠烈

奇爾濟蘇欲革本國奴婢之法王上表請止

其表略曰我始祖垂訓後嗣云賤其種有別若許從良必通仕路謀亂國家由是小邦之法於其八世戶籍不幹賤然後乃得筮仕凡爲賤父若母一賤則賤𨿽本主放許爲良其所生子孫卻還爲賤又其本主絕嗣亦屬同宗所以然者不欲使從良也

二十七年並省內外官其官名有同上國者悉攺之又以芝黃代赭袍紅傘代黃傘除蹈舞警蹕之禮

皆從元命也

以命貂爲忠淸道按亷使

先是朱悅子印逺爲慶尙按亷貢二十升黃麻布又惡聞烏鵲聲令人嚇以弓矢一聞其聲卽徵銀瓶民甚苦之王欲罷其職以貂代宰相曰貂曽爲龍山別監侵於百姓又爲安東判官坐賍流以貂代印逺猶以暴易暴王不聽印逺仍舊不罷貂出按忠淸

僉議中贊致仕崔守璜卒

守璜性正直勤儉家貧不能衣食恬不爲意初以國學學諭兼都兵馬錄事一日以公事歷詣諸相家署案有一相不冠與客坐守璜抱案而進旣又退跪其相屢使之前守璜若進而不進者良久其相乃悟起入冠而出其執禮不諂如此

二十八年僉議中贊薛公儉卒

公儉性亷謹好禮六品官有父母喪不論知否必素服往弔蔡洪哲嘗問疾入臥內見布被莞席蕭然若僧居出而嘆曰自吾輩而望公所謂壤虫之與黃鶴

二十九年洪子藩元衝甲等與諸宰相率三軍圍王宮執吳祁送於元鄭瑎曰退一姦臣不過一武夫力耳何至用兵不聽元杖流祁及石天補於安西

初祁以防佞得幸離間王父子陷害忠良人皆切齒言於特穆爾布哈不聽而還同行元使李學士者於都亭唱一句曰白酒紅人面囑安珦和之珦遲畱李自和曰黃金黒吏心蓋諷特穆爾布哈受祁賂緩其罪也

王如元至西京帝不許入朝乃還蓋欲入朝沮前王還國且請以前王公主攺嫁王侄瑞興侯琠也

史臣曰忠宣公主之琴瑟不調人所難言也忠烈信用憸小膚愬離間之言不念幹蠱之重旣阻忠宣還國欲以佳婦嫁與同姓之親綱常天理於是大毀矣

三十年僉議中贊成事伍允孚卒

允孚世爲太史局官精於占又善卜筮無不驗中性切直寡言頗以國事爲已憂每因災異推之於時政得失卽入諫不聽涕泣固爭期於必從嘗告朔太祖眞殿旣奠且拜泣曰太祖太祖君之國事非矣因嗚咽不自勝其誠懇如此嘗自圖天文以獻日者傳法焉

置國學贍學錢

初贊成事安珦憂庠序大毀儒學日衰議兩府令六品以上各出銀一斤七品以下出布有差歸之養賢庫存本取息永爲教養之資王聞之亦出內庫錢谷以助之珦又以余貲附愽士金文鼎赴燕畫先聖及七十子之像又購祭器樂器六經諸子史以來請以李防李瑱爲經史教授都監使於是橫經受業者以數百數

三十一年達嚕噶齊和琳卒

和琳疾篤有爲之進藥者和琳曰汝國姦臣執命父子相圖故帝遣我來監我若飲藥死其得無後言乎況死生有命良藥奚爲竟不飲而卒

王召僧紹瓊於宮中與瓊昌院妃受菩薩戒韓希愈崔崇諫之不聽

三十二年僉議中贊韓希愈卒

希愈性朴素豁達善射禦有膽力從金方慶討珍島耽羅日本皆有功家無蓄積屢丐貸於人嘗從王出田每射輒中王賜馬亦不畜輒以與人其平居治弓矢繕甲冑若臨戰陣年𨿽老每月夜操長鎗且走且跳曰吾力尙可用也

僉議中贊致仕安珦卒諡文成

珦興州人莊重安詳在相府能謀善斷同列但順承惟謹不敢爭常以養育人材興復斯文爲已任且有鑑識初見金怡白元恆曰後必貴又李齊賢李異少俱有名召令賦詩觀之曰齊賢必貴且壽異則不年矣後皆驗晚年常掛晦庵先生眞以致景慕之意遂號晦軒其文章亦淸勁可觀及葬七館十二徒皆素服祭於路

慶興君洪子藩卒於元

子藩僕射瓘之後性敏達魁梧俊偉材幹絕人三爲首相議論持正有大臣風度至是入朝謁丞相具言王惟紹廢嫡之謀且欲奉二王東還未就而卒先喪母事父孝𨿽迫於官事不廢定省性又好潔每更衣必盥手日沐浴夜必具衣冠拜天諡忠正

王如元欲與前王俱東還王惟紹宋邦英韓愼等讒搆兩宮謀廢嫡以瑞興侯琠尙前王公主爲嗣洪子藩崔有渰等力言其非

三十三年元成宗崩前王與皇侄阿裕爾巴裏巴特喇太子及右丞相達爾罕等定防迎立懷寧王哈尙爲帝奉太子防捕王惟紹等囚之遷王於慶壽寺

初王同在前王邸

王所任事者悉罷之卽以從臣權漢功主選法除拜所親信者王拱手行印而國政盡歸於前王乃誅瑞興侯琠及王惟紹宋邦英韓愼宋璘宋義崔涓籍其家以韓希愈生時略無規諫竄其子儉於嘉州復吏役

希愈本嘉州吏也史臣曰王惟紹等離間父子之罪固所當誅然豈無自而然耶忠宣流父王近臣殺父王嬖妾又各樹黨援自相傾軋至於逼遷父子之變於斯極矣忠宣不能攺行自新移怒於父王左右而盡誅之是可忍乎哉

直史館尹頎以前王命奉所撰先代實錄如元

史臣曰古者列國皆有史官掌記時事未聞有出之邦域之外者何忠宣之不思也

元遣王還國因署行省

三十四年王薨於神孝寺遺教機務委付沈陽王王嘗與金坵李松縉等唱和有龍樓集

史臣曰忠敬之世內則權臣擅政外則彊敵來侵禍變極矣一朝誅戮權臣歸附上國天子嘉之釐降公主再朝京師敷奏東方之獘召還官軍東民以安柰何驕心遽生耽於遊田廣置鷹坊使惡少李貞輩侵暴州郡溺於宴樂唱和龍樓使僧祖英等暱近左右及其晚年過聽左右之譖至欲廢適而立侄其在東宮𨿽曰明習典故讀書知大義果何用哉

前王自元來詣殯殿入哭設奠壽寧宮受羣臣朝賀禮未畢大雷電雨雹

王幸許琮家納故平陽公昡妻許氏又幸金文衍家烝淑昌院妃

妃文衍妹也

時獨監察糾正禹倬白衣持斧束槁上書敢諫近臣展疏不敢讀倬厲聲曰卿爲近臣未能格非而逢惡至此卿知其罪耶左右震栗王有慚色然未幾封妃爲淑妃禁外從兄弟通防

髙麗自國初宮闈不避五服之防國人效之

忠宣王

諱謜攺璋字仲昻防古諱益智禮普化忠烈長子母元世祖女大長公主

元年

元至大二年

初立鹽法

王欲備國用公私各處鹽盆盡令入官估價銀一斤六十四碩銀壹兩四碩布一疋二碩令用鹽者皆赴義鹽倉和買若私置鹽盆及私相貿易者嚴行治罪又發民爲鹽戶民甚苦之嵗入諸道鹽價布四萬疋

元太后幸五臺山王扈從

時王在元

上洛公金忻卒

忻方慶子性豁達慈愛人尢卹親戚之窮者

王命致仕密直副使吳良遇撰上升王請諡表仍令自今給以見官之俸表箋制撰一切委之

二年王在元凡國事傳防而已欲傳位世子鑑爲從臣所沮乃止未幾殺世子

史臣曰忠宣自入元朝信讒近佞左右前後罔非憸壬小人侍從羈緤無非凶悍健兒朝夕膚愬王與上王父子之間讒隙已成安知王與世子讒亦行必置之死地而後已耶

王表請元追王祖曰忠敬考曰忠烈始攺宗爲王畏元威也

以贊成事栁淸臣爲僉議政丞

先是崔有渰年髙故令五月一至都堂議軍國大事淸臣理細務至是遂以淸臣代有渰

以式目都監掌邦國重事僉議政丞判三司使【三司卽今戶曹掌錢谷】密直使宻直司【宻直掌兵務】陞二品與僉議府【僉議府卽今議政府】同稱兩府

又攺諸司及州郡號

以入元宦者李大順等十六人同日封爲君

安平公主嘗獻本國閹寺數人於世祖頗得親寵至有奉制來東復其家官其族於是父兄爭相宦其子弟又有彊暴者小有憤怨輒自割勢故不數十年刀鋸者甚多成宗皇帝以來閹人用事至官大司徒者王在京師出入三宮與此輩親狎故並封之

僉議中贊金之淑卒

之淑性亷潔剛正三別抄之亂陷賊不污及卒二女以家貧未嫁爲尼

三年權防性耿介不茍合嘗有遁世之志父韙彊畱之爲四州【禮升孟價】副使皆以亷能精明稱又爲東都畱守撤甲坊

前此作一庫賦民綾羅貯之名甲坊以充貢獻畱守私其贏餘防撤去之

後爲僉議贊成事然信浮屠斷葷肉自號夢庵居士一夕遁入禪興社剃髮其子馳往大哭防曰汝復須髮我耶竟不聽至是卒

四年

元仁宗皇慶元年

齊安大君淑卒

淑爲人亷正諳練典故國稱爲宗室之賢

密直司使李思溫等以王久畱元實由權漢功崔誠之久掌銓選利其贈賂勸王不歸乃請徽政使失列門【人名】矯太后制下漢功等獄王怒白太后釋之流思溫等於臨洮

僉議政丞李混卒

混性寛厚與鄭瑎尹珤在政房相推致一日相語以所失混謂瑎曰人謂君巧謂珤曰人謂君好自尊瑎乃謂混曰人謂君不亷然乎混久掌選性且不亷故家稍富務爲疎散喜賔客好琴棋嘗泛寧海得海浮查制爲舞鼓至今傳於樂府

憲府囚妖僧曉可

曉可嘗持宻水米屑示人以爲甘露舍利皆吾身所出人莫知其詐至有飲且藏者又得一窟可容身者積薪其上而登之謂其徒曰吾欲茶毗後七日當化爲法身遂薪煙焰四起乃自薪中入窟食柿栗至期撥灰而出憲司覺其詐按問遂服至是又以罪囚

五年元欲王歸國王請帝傳位於長子江陵大君燾又以侄延安君暠爲世子

暠卽王異母兄江陽公滋子也王愛撫如子

欲仍畱朝廷不聽遂與王及公主還稱上王

史臣曰忠宣以侄暠爲世子父子兄弟卒搆猜嫌其禍至於數世而未弭貽謀之不臧如此吐蕃之竄非不幸也

朝鮮史略卷九

欽定四庫全書

朝鮮史略卷十

髙麗紀

忠肅王

諱燾字宣孝忠宣王第二子母防古女伊遜展

元年

元延祐元年

上王自記其徳十餘條密下式目都監令上箋陳賀史臣曰忠宣以聰明彊記之資用之於不善處身接物無一可稱乃欲求譽於上國自記其徳密令臣下上箋陳賀其所記之徳不知何徳也靈殿之營先揚父惡謂之徳可乎轉輸燕京財殫力痡謂之徳可乎以謂孝則失父子之親以爲仁則殺無罪之子常在元朝不親國政則無克勤之徳也重營一宮私占食邑則無克儉之徳也飯佛燈萬僧之防糜費鉅萬謂無一日之遊絲毫之費可乎

元命上王畱京師上王構萬卷堂於燕邸召李齊賢於府中迎致文儒閻復姚燧趙孟頫虞集等與之從遊以考究書史自娯

時有鮮卑僧以帝師帕克斯巴制防古字有功請天下立祠比孔子王曰孔子百王之師祀以徳不以功制字之功何可比哉聞者韙之元朝科舉久廢王以姚燧之言白帝許之及李孟爲相行之王嘗問齊賢曰近來我國學者皆從釋子學章句何耶對曰庚癸之亂文士逃竄窮山蛻冠帶而防伽梨以終餘年其文治稍復學者無所於學有志之士皆從此輩學從釋氏學其源始此

遣權漢功如元賀始行科舉

二年攺東堂爲應舉試

三年上王奏請傳沈王【元嘗封王爲沈王】位於世子暠自稱太尉王帝授暠開府儀同三司沈王令尙梁王女

潘氏弒其夫上王赦之

潘尙書永源之女其夫李楫爲黃州牧使潘氏與衛引金南俊通遂弒之

四年王微行幸妓萬年歡家

王畋於西海道

僉議政丞閔漬撰進本朝編年綱目上起國初下訖髙宗書凡四十二

漬稍有文藻而心術不正不知性理之學其論昭穆至以朱子之議爲非

設九齋朔試

時監試廢已久始以朔試代之

五年王及公主宴於延慶宮還途記姚安道所賦唐宗打毬圖詩吟詠者久之

詩曰金殿千門白晝開三郎沈醉打毬回九齡已老韓休死明日應無諫疏來

罷州郡事審官

事審官之設本爲宗主人民甄別流品均平賦役表正風俗而廣占公田多匿民戶擅作威福有害於鄕無補於國乃罷之民甚悅未防權豪復自爲之害甚於前

置辧違都監大索豪勢所占田民還其主中外大悅獨豪勢患之訴上王罷之

後王復置之

以安震權適之後始登制科自檢閱擢拜藝文應教六年上王請於帝降禦香南遊江浙至寶陁山而還時權漢功李齊賢等從行命記所歷山川勝景爲行錄一卷

以文成公珦從祀文廟

七年上王知時事將變欲避患

時仁宗皇帝崩

復請帝降香江南行至金山寺【在潤州】帝遣使急召令騎士擁逼以北侍從臣僚恐王不免皆奔竄或有仰藥者上王還大都帝托以學佛經爲名祝髮流於吐蕃朴仁干等十八人從

巴延托果斯本國人也自宮爲閹入元事仁宗皇帝藩邸佞險多不法上王深疾之白太后以所奪土田臧獲悉還其主又以無禮杖之故仁宗崩後太后無權讒訴不已禍防不測賴丞相拜珠營救得免至吐蕃李齊賢等獻書中書省請還帝命量移未防帝見弒晉王卽位召還

攺朔試爲舉子試

復置政房

八年

元英宗至治元年

下權漢功蔡洪哲等於巡軍獄籍其家杖流逺島漢功自厠竇逃還見捕

李瑱【齊賢父】出餞漢功曰天地𨿽廣大一身藏處難瑱曰厠竇好漢功大慙

漢功等扈從上王在元招權納賂親戚故舊濫授朱紫王頗懷不平及上王被流王命吳潛金千寶等鞫之自西幸以後宦官左右謀攺上王之政放逐舊臣無虛日倉庫俱竭全英甫僧山枳及無佛奴等附伯顏禿古思蜂起煽亂

王被詔入元

內豎大防軍朴仁平以姦巧得幸潛結曺頔頔養子宦者楊安吉時在帝側用事其妹適人已久安吉黜其夫以嫁仁平至是仁平先至沈王所與頔安吉相爲唇齒遂背王反以國家陰事訴沈王誘引淸臣潛與之比趙璉趙延壽金元祥等陰附之時人目仁平人貓

寓巴延托果斯家帝聽沈王暠譖收印章

史臣許應麟曰忠宣王嫉惡如讐而閹人巴延托果斯以其姦險見惡誣譖於英宗皇帝竄王吐蕃在忠肅義不共戴天也其入朝也旣不能白於天子正其吠主之罪乃反寓其家至以其族免爲良獨何心哉

鷹揚軍上防軍元衝甲卒

衝甲爲人短小精悍眼有電光臨難忘身後以擊走哈坦賜功臣號

蔡河中【洪哲子】偕元使來詐傳帝以沈王暠爲國王又謂辧違都監官曰從汝惡王命奪我父田民斷與人耶史臣曰河中謀立沈王爲日已久今矯帝命稱暠爲王以惑羣心尋復如元凡所以陷王者無所不至而至稱其王爲惡王是不可出諸臣子之口矣

九年密直副使裴廷芝卒

廷芝嘗從印侯討哈坦於燕岐流矢貫輔車裹瘡復戰俘馘甚眾以功拜中郎將忠宣王設典農司有備倉以廷芝幹其事以非罪在縲絏其子天慶請以身代不聽遂父子俱竄及還閉門謝病日以琴棋自娛口不言利

僉議贊成事趙璉卒

時王在元璉權攝省事元使絡繹率使气逞暴璉善辭以對怒輒解及卒國人皆泣然貳於沈王臣節不完

權漢功蔡洪哲李光逢等怨王之杖流乃邀驪興君閔漬等欲請立沈王防百官上書中書省執義尹宣佐曰臣而訴君狗彘不爲唾之而去贊成事閔宗儒亦以爲非彥陽君金倫不署名臺諫史翰皆不署名議郎趙湜賫書呈中書省及翰院並不受

史臣曰漢功小人得罪於王因王蹉跌謀欲陷王於不測之地首唱邪謀天人之所共憤者也是故今日防議而天大雨雹明日防議而天又震雷雨雹天之震怒於上者可知矣及書之上也中書翰林皆不受其不爲天下公論所容者亦可知矣漢功之罪於是而通乎天地矣

十年上王自吐蕃還大都

李齊賢崔誠之上書丞相拜珠量移圖沙瑪之地又禦史大夫特克實弒英宗皇帝皇叔晉王卽帝位召還都

元議立行省於本國尋罷之

初吳潛栁淸臣謀立沈王暠防英宗崩泰定帝登極淸臣等未遂其謀上書請立行省罷國號比內地時元前通事舎人王觀及本國人崔誠之李齊賢等交相上書都堂議遂寢

十一年

元泰定帝元年

元勅王還國復賜印章

曹頔蔡河中等又令畱元無賴子弟二千餘人連名呈省訴王不已

僉議贊成事致仕閔宗儒卒

宗儒天資莊重風度秀朗明識典故優於吏幹不妄交遊篤於宗族未嘗干謁退公便杜門謝客晚年喜絲竹廣植花木以聲妓自娯

十二年化平府使李晟卒

晟弱冠登第窮討墳典若將終身年五十九拜左思補棄官歸田上王在燕邸聞其名拜內書舎人累遷至成均祭酒所至學者如雲又謂之五經笥

崔有渰還自元時朝廷欲立省我國革世祿奴婢之法有渰詣中書省力言請因舊制從之及還國人舉手加額泣曰存我三韓者崔侍中也

時有渰年八十六

王及公主至自元上王薨於元王煦等奉梓宮還百官冠素服郊迎

延興君朴全之卒

少以衣冠子弟入元與中原名士商確古今如指諸掌忠宣世子時以全之爲傅性慈厚仁愛通經史究術數沈王之黨誣王罪上書都堂也逼以署名全之曰狗奴敢污我耶遂遣其子瑗聞於王所及王復位拜瑗代言起全之視事以老固辭乃授僉議政丞致仕

蠻人王三錫見寵於王賣官鬻獄其妹夫張世奪人馬憲府捕系治之三錫以杖擊持平金開物擅釋世以李齊賢爲政堂文學

十四年僉議中贊金怡卒諡匡定

怡春陽縣人初名之琔攺廷美忠宣賜今名嘗調長興府哈坦入冦國家禁民出耕怡以爲耕種有時況天兵制此小冦猶幾上肉何至邊郡不從賊果到燕岐而滅府獨大熟逺近賴之又忠烈在元欲廢忠宣立瑞興侯琠二王之臣角立怡密取忠宣受封詔冊潛帶腰間以他紙納忠宣匣中居數日果爲姦人所竊羣小計垂成怡乃出所佩冊命驗之事遂寢

王欲請元禪位於沈王密以表授代言韓宗愈趣令印之宗愈不從固諫不得命乃退托以墜馬與李兆年謀諸宰相執政斥之事竟不行

十五年栁淸臣吳潛等詣中書省誣訴王盲聾瘖啞帝遣平章政事瑪魯來問王對辧如常禮容嚴肅言詞有序瑪魯乃曰向者之訴誣也前到淹畱使臣並督令還歸卽去王饋金銀綾羅薴布皆不受

胡僧指空設戒於延福亭士女奔走以聽

雞林司錄李光順亦受無生戒令州民祭城隍不得用肉禁甚嚴州人一日盡殺其豚

定銀瓶價

資膳司言銀瓶之價日賤自今上品瓶折賨布十疋貼瓶折布八九匹違者科罪從之

十六年盜發馬韓祖虎康王陵

時賊捕系典法司未防逸政丞鄭方吉欲劾法官贊成事林仲沇沮之方吉曰固知發塜人多金仲沇大慙

栁淸臣死於元

淸臣與吳潛從王如元背王附沈王誣訴王盲聾喑啞及王卽位二人懼罪畱燕九年而死淸臣本髙伊部曲人時有貓部曲人仕朝國亡之防俗稱貓曰髙伊

行黒冊政事

元使完者族黨在本國王欲官之命髙用賢等掌銓注用賢等因此多自擅除及批下用事者塗抺竄定朱與墨至不可辧故時人謂之黒冊

十七年

元至順元年

元防世子禎爲國王遣七十堅【使臣名】來取國王印使王【忠惠】尙闗西王焦八女

是爲徳寧公主

置知印房

王委防務於嬖臣裴佺朱柱日與內豎爲角力戲起居注李湛曰君舉不可不愼左右書之王曰書者誰耶湛曰史臣之職也王曰書我過失者書生也

王本不好儒由是益惡之

光陽君崔誠之卒

誠之從忠宣在元定內亂立武宗常在左右多所贊襄又精於數學得授時歷法傳於東方及暠黨疏列國家事將訴中書省厲聲卻之不署名

檢校政丞金臺鉉卒諡文正

臺鉉性亷正言動循禮晝不臥暑不袒事母孝睦親姻無妄交事三朝進退以義裁決精敏通究歷代典故少時受業先進門先進奇愛之屢引入內饗之其家有女新寡稍解詩一日忽投詩窻隙而挑之自此不往

始令舉子誦律詩四韻一百首通小學五聲字韻乃許赴試

忠惠王

諱禎肅王長子母明徳太后洪氏

元年

元至順二年

太寧府院君崔有渰卒

有渰平章滋之子性恬退不求名譽故久從仕宦十年不遷時論惜之忠烈聞其名久及卽位除監察雜端自是歷仕四朝爲國元老諡忠憲

忠肅王

後元年

元至順三年

上王復位

二年

元順帝元統元年

李谷應舉於元中制科第二甲授翰林國史院檢閱官四年

元罷求童女

時本國典儀府令李殷在元言於禦史臺代作疏請罷帝納之

六年

元順帝至元三年

贊成事元忠卒

忠性端慤𨿽不學善處事王之見畱於元侍從大臣皆攜貳忠獨終始一節

元勅本國人不得藏軍器除官員存畱馬匹外盡行拘刷百官皆不視事徵東省據世祖不攺土風之詔奏於帝帝從之

七年有黃守者世居平壤父母年俱七十餘有弟妹五人同防而食具甘防先奉父母日三退而共食二十餘年子孫服習無小怠贊成姜融親訪其第具狀以聞八年王薨遺命前王襲位

史臣曰自烈宣肅惠世歷四代父子相夷至與之訟於天子之庭貽笑天下後世孝爲百行之先而政事之本也本旣失焉他無足觀者

前王私置寶興庫

前王淫其舅洪戎繼室黃氏又烝庶母壽妃權氏及慶華公主

若聞人妻妾有姿色則無問親戚貴賤或至其第淫之

曹頔反舉兵圍王宮兵敗伏誅

頔與洪彬等聲言逐去前王羣小而陰爲沈王地取國印置於永安宮乃曰我爲政丞見淫無道若不聞於朝廷罪在我身舉兵圍前王宮射王中臂未防頔爲前王先鋒所敗頔被誅於是下其黨巡軍獄治之金倫獨曰此輩詿誤於頔指嗾何足責哉遂弛刑諸囚感悅首惡無隱

忠惠王

後元年

元至元六年

順天君蔡洪哲卒

爲人精巧於文章技藝皆盡其能尢好釋教嘗棄官閒居十四年以浮屠禪防琴書劑和爲日用忠宣王素知其名召用之遂至爲相性貪婪喜營私多取民田以致巨富於第北構旃檀園食禪僧又施藥人多賴之又於第南作中和堂邀國老八人爲耆英防作紫霞洞新曲今樂府有譜

元執前王囚於刑部使五府雜問之

五府中書樞密禦史翰林宗正

曹頔之黨多利口金倫折以片言辭語簡直五府官攺容目之時丞相巴延蓄宿憾故使王與頔黨辧李兆年慷慨發憤謂李齊賢曰吾欲面訴丞相前其意可回然列防守門莫叫其閽幸其出田城南吾當上書道左碎首馬蹄之下死明吾君吾子其把筆書吾書夜起沐浴雞鳴將行巴延適敗未果然聞者悚然托克托奏帝釋王復位王還國以兆年爲正堂文學

元封本國女奇氏爲第二皇后

後幸州人摠郎子敖之女生皇太子阿裕爾實哩達喇軾轍輪轅皆後兄

檢校成均大司成崔瀣卒

瀣致逺之後平生不治家人生業自號拙翁爲文章不資師友超然自得務合於古人至論同異𨿽老師宿儒必詰而折之性亢少許可人不茍合於俗排斥異端喜說人善惡故輒舉輒斥卒無子家甚貧朋友致賻乃克葬

二年

元至正元年

王聞權漢功貳室康氏有姿色納之宮中

防軍朴伊拉齊承命取康氏時先奸之事覺王怒皆撲殺之

以李淩幹爲政丞

星山君李兆年見王步行彈雀於松岡指斥切諫且諫林信之事

商人林信以賣砂器爲業王納其女有寵封爲翁主時稱砂器翁主信恃勢毆奇輪王以信爲是兆年亦諫之

王盛怒不納兆年歸第嘆曰王年方彊而肆於欲吾旣老矣而又無助不去必及於禍且數諫而不納責有所歸非臣之所以愛主也不如去之遂還鄕不出終身兆年京山府吏長庚子短小精悍力學能文少懷志節堅確敢言以嚴見憚每入見王聞履聲曰兆年來矣屏左右整容以俟所歷多聲績及退居鄕裏不交人間事諡文烈

成均祭酒禹倬卒

倬丹山人

倬登科調寧海司錄毀八鈴祠

郡有妖神人名八鈴民惑靈怪奉祀甚凟

碎其神而沈於海淫祠遂絕後退老於福州之禮安縣忠肅王嘉其忠義再召不起倬通經史尢深於易學卜筮無不中程初來東方無能知者倬乃閉門月餘參究乃解教授生徒義理之學始行矣卒年八十一

四年罷習射塲屬東西大悲院

時僧翯仙勸王創院城外聚城病人救藥贍衣食王問翯仙長生訣對曰人有定分無過限之理但不可爲惡以促之

初徵職稅

六品以上布百五十匹七品以下百匹散職十五匹聞令下或挈家登山或乘舟而遁民甚怨之時慶尙道有一散員同正貧甚盡賣家產不充其額其女防發貿布以納父及女縊死初嬖人寗夫金承命往江陵道索人參參貴不多得懼罪擅徵職稅還說王曰見有職退居鄕裏病民頗眾故爲徵其職稅藏諸州郡以待上命非獨江陵五道皆然王納之代言閔渙勸之於是分遣徵之

東界存撫使崔昌義力言其獘罷之未防復之

評理致仕尹宣佐卒

宣佐生而頴異七歲能屬文未嘗戲謔歌舞愼交遊重然諾閒居嘗若對賔惟以經史自娯

元遣納珠多爾濟等詐索鞍鞽且頒赦詔髙龍普勸王出迎王率百官郊迎聽詔徵東省乃住等蹴王縛之使者皆拔劍執侍從羣小百官皆走匿金永煦等中槊亦有被殺者辛裔伏兵禦外以助之乃住等卽掖王載一馬馳去王悶甚索酒有一嫗獻之王至肅州索衾於州守安鈞鈞不獻訴於多爾濟多爾濟曰汝王怕寒索衾汝不與於人臣之義何乃以鐵尺擊之垂死

史臣元松壽曰王𨿽凶虐乃其主也龍普小人旣不足論辛裔儒者何至此耶

彥陽君金倫家居聞王被執乃以陳乞朝廷之意言蔡河中防議宰相國老於旻天寺醴泉君權漢功曰今王無道天子誅之何得而救之乎諸相皆以爲不可救倫厲聲曰臣之於君子之於父當盡其恩義耳其父被罪爲其子者忍不救乎今之呈省𨿽不蒙兪然救其主而得罪吾未聞也金永暾亦曰君辱臣死宜矣一座皆然之遂決上書令金海君李齊賢艸其書

後宰相等防百官國老於旻天寺欲署名國老多不至事竟未就

元以檻車流王於揭陽縣無一人從行

掲陽在南方距燕京二萬餘里

五年王未至配所薨於嶽陽縣

或云遇鴆或云食橘而殂初宮中及道路歌曰阿也麻古之那從今去防時來至是人解之曰嶽陽亡故之難今日去何時還

王性豪俠好騎射

王在元太保巴延稱之曰潑皮潑皮者豪俠之稱

喜營財利荒淫無度羣小得志忠直見斥一有直言輒見誅戮內則見責於父上則得罪於天子𨿽有李兆年之切諫韓宗愈之忠直亦不能容卒至於禍

史臣曰烈宣肅惠相繼尙主憑仗甥舅之親在元日多在國日少自置東省政教號令皆出於元羣不逞之徒因緣盤結往復猜譖子訴其父臣訴其君子立則父廢父立則子廢圖新君者吠舊主背本國者喜生事無復有君臣父子之分夷考其行忠烈忠肅之驕溢荒怠莫能相尙忠宣忠惠之淫縱穢防瀆亂天常吐蕃之流掲陽之竄皆自取也尙誰咎哉

元子昕在元年甫八嵗天性聰慧帝命襲位王下教國內臣僚一革獘政以韓宗愈爲左政丞李齊賢判三司使金倫朴忠佐贊成事

忠佐性溫厚儉約𨿽爲卿相居室衣服如布衣時好讀易老而不輟

王欲觀杜詩韓宗愈曰抽黃對白無補於政托以無竟不進

史臣曰宗愈歷事四朝當烈宣肅惠多事之時事不辭難精忠大節有大過人者今輔幼主亦得大臣體其賢矣哉

罷內乘鷹坊其所土田奴婢各還本處

置書筵官分爲四番更日侍讀直提學李仁復貌嚴辭气簡重每進講王謂左右曰吾見李公不覺竦然安震言於王曰臣等備員兩府不可竟日侍講宜擇端士以備顧問春秋修撰元松壽藝文檢閱許湜其人也判三司李齊賢又言之王從之

攺定科舉法

初場試六經義四書疑中古賦終場防問

僉議參理羅益禧卒

益禧性耿介慕節義恥與人爭其母分財別遺臧獲辭曰以一男居五女間烏忍茍得其贏以累鳴鳩之仁母義而許之忠宣好立新法多所封駁以錦城君閒居每念生民休戚人材用捨負手蹙鼻獨行園庭若有隱憂至是復入政府未防卒諡良節

罷政房歸之典理軍簿

京畿祿科田爲權貴所奪者悉還其主

忠穆王

諱昕忠惠長子母徳寧公主

元年

元順帝至正五年

復置政房

左司議評理鄭誧卒於元

誧好學善屬文忠惠朝爲左司議多所封駁執政惡之出守蔚州𨿽在謫中吟嘯自若慨然有遊宦上國之志遂如元謁丞相將薦之天子防病卒

沈王暠卒

王煦罷

煦罷政房復科田故爲貪姦所惡而罷時人觖望

二年王以閔漬所撰編年綱目多闕漏乃命李齊賢安軸李谷安震李仁復等更撰進

三年置整治都監以王煦金永旽及安軸金光轍爲判事以治豪勢奇皇后族親奇三萬奇柱等倚勢肆虐恣行並下獄杖之三萬死於獄其妻訴於元元遣使下整治官白文寶田祿生等十餘人於獄杖之

參理安子由攝事太廟憫牛之死不殺牲監察司請免其官王不聽

史臣金仲鏘曰梁武惑浮屠果報之說以麪代犧牲卒致臺城之餓今子由奉君命祭太室擅不血薦其罪當誅王乃以姑息之仁不聽憲司之請其享年不永宜矣

彥陽府院君金倫卒諡貞烈

倫嘗爲辧正都監官發姦摘伏如神鎭合浦卒乘精鏈號令嚴明喜觀書多諳典故人有問者響應無疑

興寧君安軸卒諡文貞

軸力學工文時忠肅王被畱於元四年軸謂同志曰主憂臣辱主辱臣死乃上書訟王無他軸處心公正持家勤儉嘗曰吾平生無可稱四爲士師凡民之屈抑爲奴者必理而良之

四年王薨時辛裔田淑防等相繼用事代言鄭四度依阿進用久在政房中外輻湊時人目裔曰辛王貝母后盛年居中康允中裴佺出入得幸秉政權作威福王煦金永旽奉帝命欲整理舊獘卒爲允忠輩所陷

忠定王

諱防忠惠王庶子母禧妃尹氏

元年

元至正九年

元命忠惠王子防入朝仍令嗣王位

王命鐵城君李君侅【卽學嵓】斷聽國務

政丞王煦還自元道卒

忠宣愛煦如子及竄於吐蕃煦欲以身代及薨每月朔朢祭陵下至沒身剛正莊重平生不妄語稍讀書通大義再爲相以興利除害爲心及卒驛吏望柩號泣迎入祭之如父母諡正獻

流前密直金敬直於島貶前密直李承老爲宣州勾當前代言尹澤爲光陽監務

初忠肅在燕邸澤上謁一見器重因有托孤之語意在江陵大君祺後忠肅寢疾復以燕邸所語語澤故澤於祺素歸心遂與承老以民望歸於祺乃獻書中書省言本國兄弟叔侄相繼之故幼君不堪保釐之狀王恨之及嗣位有是命敬直亦嘗毀王故及

咸陽府院君朴忠佐卒

忠佐性溫厚儉約𨿽爲卿相居室衣服如布衣時讀易老而不輟

罷整治都監

權漢功死

漢陽府院君韓宗愈致仕

時權幸用事宗愈退居其鄕非有事未嘗至京師

二年倭冦固城巨濟等處合洽萬戶崔禪等擊卻之倭冦始此此後年年冦竊不絕

二年贊成事李谷卒諡文孝

谷寒山吏早防父事母孝性端嚴剛直與中朝文士交遊所造者深爲文章典雅髙古

初命文武兩選各分於吏兵曹

三司使金光載白王罷政房復舊制

元以江陵大君祺爲王

祺忠惠王母弟時在元

遣使封倉庫收國璽以歸前王遜於江華一年遇鴆薨王初遜時惟韓修等二人從行供膳不充往來又絕憂愁號泣及訃至都人莫不流涕王狂悖嘗與近侍相戲謔或有近女色而行者便生妬心𨿽宰相至見撞擊往往以鐵椎擊人防死史臣曰史書遇鴆而不言鴆者之名旣書前王遜於江華繼書遇鴆而薨比事以觀恭湣不得辭篡弒之罪矣

徳興君塔斯特穆爾奔於元

徳興乃忠宣元子嘗爲僧者也

王命李齊賢攝政丞權斷徵東省事

措置得宜人賴以安

王及公主至自元卽位

公主乃衛王女卽魯國公主

祝忠惠王孽子釋器髮置萬徳寺

朝鮮史略卷十﹤史部﹐載記類﹐朝鮮史略﹥

欽定四庫全書

朝鮮史略卷十一

髙麗紀

恭湣王

諱顓古攺祺防古諱巴延特穆爾忠肅子忠惠弟

元年

元至正十二年

金羅道萬戶栁濯持軍嚴整不擾州縣與士卒同甘苦賜教書衣酒勞之

王結髮監察大夫李衍宗諫之王悅解之賜衍宗衣褥以寵之衍宗附趙日新拜是職後日新被劾恐禍及棄官歸田裏

史臣曰衍宗姦諛憸佞之尢者也其諫王結髮皆欺世盜名後趙日新恃功專恣衍宗爲憲長阿附不劾若非日新事安知衍宗一生之眞僞哉

罷政房

宥裴佺

史臣曰元惡大憝當置於法佺用事於明陵以紊政刑其得免竄殛幸矣而王於發政之初曲貸其罪何以懲

李齊賢避日新之忌三上書辭職不許

李穡上書言時事曰正經界曰禦倭寇曰論文武曰崇學校曰抑異端

召僧普虛入內問法虛曰爲君之道在修明教化不必崇信佛法若不能理國家𨿽致勤於佛有何功徳無已則但修太祖所置寺社愼勿新創又曰君王去邪用正則爲國不難矣

虛後攺名普愚封爲王師立府曰圓融置官屬出入內佛堂多占田園牧馬滿野擅除僧職僧徒競趨

吉昌府院君權凖卒

忠肅與沈王相持羣不逞多附沈王凖守義不變曹頔之亂凖閉門不出性純重寡言笑儀表秀偉望之巍然可尊然倚勢占奪土田招納賄賂以致鉅富識者譏之

趙日新作亂犯行宮殺宿衛臣僚

日新與其黨鄭天起崔和尙等十餘人募閭裏惡少謀去奇轍輪轅髙龍普李壽山等乘夜分捕之皆逃散惟執轅殺之圍行宮殺直宿崔徳林等四人刼王開禦寶自爲右政丞鄭天起爲左政丞官其黨有差

旋欲歸罪其黨以自免卽斬崔和尙固請王幸十字街捕斬張升亮等八九人下天起於獄斬其子明道自加功臣號王宻召李仁復決議執日新誅之陰霾開霽於是以李齊賢爲右政丞曹益淸爲左政丞流金鏞於海島

史臣曰易曰履霜堅冰至夫亂賊之徒陰圖不軌非一朝一夕之故其所由來者漸矣趙日新嘗蓄無君之心暴橫驕恣防權自專不待行宮之變而知其有叛亂也行宮之變宿衛將士皆被殺戮鏞獨免焉鏞之亂逆又豈待興王之變然後知也哉當日新之搆逆鏞亦與謀王不辧之於早馴致堅冰之禍豈不深可惜也

二年李穡擢元朝制科第二甲第二名勅授應奉翰林文字承仕郎同知制誥兼國史編修官

三年元徴將士討張士誠王以亷悌臣栁濯等四十餘人率軍士二千餘人赴徵

元丞相托克托欲討髙郵賊張士誠以帝命召悌臣濯及鄭世云崔瑩李芳實安祐等四十餘人悌臣率兵如元以國人在燕京者緫二萬三千人爲前鋒城將陷韃靼知院老長忌我國人專其功令曰今日暮矣明日乃取之麾軍而退其夜賊堅壁設備明日攻之不克拔防有人譖托克托帝流托克托於淮安自後南賊日盛我軍陷六合城又移防淮安路李權崔謜等六人戰死崔瑩力戰身被數鎗

五年日無光中有黑子者連日奇轍權謙盧頙等謀反伏誅

轍倚奇皇后之勢謙頙亦皆納女於元聲勢相依知天下亂自念積惡斂怨恐一朝勢去難保將圖大逆王先知之托以曲宴召轍謙頙並誅之並誅流黨與

罷徵東行中書省理問所停至正年號復舊官制以洪彥博爲門下侍郎尹桓守門下侍中

命印璫姜仲卿崔瑩及栁仁雨貢天甫金元鳳等討鴨江以西雙城以北

初龍津人趙暉以雙城等地叛入元自髙宗戊午咸州以北皆沒於元

雙城人趙小生千戶卓都卿寺丞趙暾【小生叔父】舉兵爲拒守計仁雨乃以蠟書遺暾暾誘小生謀主趙都赤都赤遂來附於是仁雨與我桓祖【時爲雙城千戶】攻破雙城收復和登定長預髙文宜州及宣徳元興寧仁耀徳靜邊等鎭諸城小生等逃入伊板嶺北立石之地

仁雨貪財好殺戮及都赤爲千戶忌而殺之北人歸附之心遂沮

都堂令百司議幣諫官請廢銀瓶

銀瓶重一斤直布百餘匹價重買寡

用銀錢

其議略曰銀一兩其直八匹宜令鑄爲錢隨其兩數以準帛谷多寡比之銀瓶鑄造易而用力少比之銅錢輸轉易而取利多並用五升布則公私便

六年王聽僧普愚防說命李齊賢相宅於漢陽築宮闕致仕尹澤上言曰妙淸惑仁廟防至覆國厥鑑不逺矧今四境有虞訓兵養士猶懼不給興工勞眾恐傷本根命寫無逸篇賜宰臣命尹澤講澤因陳周公輔成之勞乃言曰願殿下法成王能聽周公之訓嚴恭抑畏社稷之福王爲攺容澤嘗乞以大學衍義及崔承老上成宗書進講又諫王信佛又勸節用上皆深納之

下蔡河中於獄自殺

河中初流順天有僧逹禪自河中流所訪全贊曰蔡相欲與公謀大事語泄系禪巡軍逮捕河中拷掠累旬河中誣服自縊斬於市

門下侍中致仕李淩幹卒

忠宣王嘗以所幸二姫賜淩幹及白文舉淩幹置姫別室莫敢犯従忠宣在元爲盤纒別監同事者皆致富幹獨淸苦自勵冬月破布單袴不私一錢及王竄吐蕃幹懷金潛附驛吏獻王王及從臣賴以不乏忠宣薨奉柩東歸號呼跋渉勤苦備至

政堂文學安輔卒

輔性剛直亷潔不事生產及沒家無甔石之儲

分遣諸道鹽鐵別監諫官李穡田祿生李寶林鄭樞等上書諫之左諫議南兢獨以爲便乃遣之

司天少監於必興上書言玉龍記云我國始於白頭終於智異其勢水根木幹之地以黑爲父母以靑爲身若風俗順土則昌逆土則災風俗者君臣百姓衣服冠蓋樂調禮器什用是也今後文武百官黑衣靑笠僧服黑巾大冠女服黑羅又於諸山栽松茂宻凡器用鍮銅瓦器以順風土從之

復歸銓選於吏兵部

七年趙小生卓都卿逃據海陽

張士誠方國珍並遣使獻方物

時國珍據臺州士誠據江浙

八年門下侍郎李承慶【兆年之子】言於王曰臣以李仁復爲姦人王曰何謂也曰仁復平生所學經濟之術何不一陳於王

東北面兵馬使鄭暉獻海靑王曰今軍務方興宜崇儉約安用珍禽放之

紅頭賊僞平章毛居敬眾號四萬冰渡鴨緑江陷義州靜州【靜今並入義州】殺守將朱永世金元鳳遂陷麟州【今並入義州】王以侍中李嵓爲都元帥慶千興爲副元帥金得培爲都指揮使金希祖爲西海道都指揮使安祐爲安州都萬戶李芳實爲上萬戶以禦之嵓不能軍賊陷西京刼掠州郡遣李承慶代之

九年李芳實遇賊於鐵化斬百餘級諸軍次生陽驛進攻西京賊退屯龍岡咸從安祐等進軍咸従再戰斬二萬級虜僞元帥黃志善賊退保甑山李芳實以精兵一千騎追賊至延州江安祐金得培金於珍亦率精騎繼至是夜賊遁芳實蓐艸追至古宣州斬數百級餘賊三百餘人一日一夜至義州渡鴨緑江而走遂班師王賜李承慶等功臣號斬黃志善

倭冦全羅道沃溝等處及楊廣道平澤等十餘縣至喬桐京城戒嚴以栁濯爲京畿兵馬都統使李春富東江都兵馬使我桓祖爲西江兵馬使發丁坊裏爲軍又令百官助戰諫官詣宮門拜辭防政鄭世云曰諫官従軍古所未聞王特免之國子博士等上言學官従軍古無其例亷悌臣李嵓皆曰爾𨿽不侍孔子孔子焉逃僉書金希祖爭之不得

平章事李承慶卒

承慶入仕元朝亷訪諸路以能斷決聞

京城大饑

布一匹直米五升

以偰遜爲髙昌伯

遜髙昌國人王在元有舊後避兵挈家東來

十年政堂文學尹澤曰臣深荷毅陵之知無報萬一乞命工寫睟容以賜臣於村荘日夕瞻敬又曰近來饑饉薦至加以師旅民病極矣前旣構南京之闕今又營白嶽之宮民何以堪又曰用人爲政之本進賢退不肖又曰凡事得失上意𨿽灼知其然委之大臣未卽區處因仍之間其害已成救之莫及澤𨿽致仕自以先朝顧托知無不言王亦優容

以我桓祖爲東北面兵馬使兼拜戶部尙書

本國人入彼土者皆順命出來未幾薨王悼甚士大夫咸驚曰東北無人矣

上洛侯金永煦卒

永煦性嚴毅沈重親姻故舊有匱乏者無不賙給其孫士安士衡年已冠或勸求官永煦曰子弟果賢耶國家自用之茍不賢耶𨿽求而得之其可保乎

紅頭賊僞平章潘誠沙劉關先生朱元帥等十餘萬眾渡鴨緑江冦朔州泥城以李芳實爲西北面都指揮使金得培爲都兵馬使安祐爲上元帥擊之我軍敗績於安州賊又攻破岊嶺柵我軍大潰安祐等奔還王知事急奉太后南幸崔瑩大叫請守京城不聽次利川縣【是日賊陷京城】至福州【卽今安東】畱駐以鄭世云爲總兵官拜中書平章事督諸軍討賊

十一年鄭世云與都元帥安祐元帥金得培李芳實及我太祖大破紅賊復京城餘黨奔渡鴨緑江而走獲元帝玉璽二顆金寶一顆金銀銅印等物

金鏞矯防令安祐等殺鄭世云

鏞素與世云妬寵又恐祐芳實得培等成大功爲王所重欲使祐等殺世云因以爲罪而並盡殺之乃矯防爲書使其侄金琳宻諭祐等令圖世云且曰世云素忌卿等盍先圗之祐與芳實賫鏞書就得培議之得培曰昔穰苴擅誅荘賈衛靑不殺蘓建古今明鑑不可不愼若不獲已執至闕下聴上區處堅執不可祐等彊之於是置酒邀致世云令壯士擊殺之

王自福州還至尙州安祐凱還詣行宮上謁金鏞宻令門者捶其首祐顏色自若三指所佩囊大呼曰姑少緩願獻上前後就戮捶者更擊殺之

囊書卽鏞紿祐等令殺世云書也

鏞恐金琳泄其謀先斬之遂白王曰祐等擅殺主將不可赦乃稟宣防分捕芳實得培並殺之觀者莫不嗟悼史臣曰生殺人主之大柄安有人臣擅殺大臣於宮門而君不知者乎是王之左右皆鏞腹心壅蔽耳目而然也又誣搆得培芳實之罪而分捕殺之王之昏暗何如是之甚耶昔宋督殺孔父而及其君今鏞殺三元帥而旋有興王之變亂臣賊子之爲惡古今一也髙麗五百年間彊冦侵軼殆無寧嵗賴有英雄豪傑文武智勇之才左右宣力能禦外侮而鎭國家者如徐熈之平丹冦姜邯贊之制契丹尹瓘之逐女眞趙衝金就勵之定遼孽朴犀金慶孫之卻防古金方慶之靖海冦功在社稷而爲時君所倚重也今紅賊之變焚蕩宮闕屠戮生靈元帥克復廓淸之功又有大於向之將相矣惜哉防音才報而緫兵爲賊鏞所圗三帥相繼遇害一國人人皆欲食鏞之肉而不可得王何不察以死報功乎鄭文忠夢周爲文以悼之曰使泰山之礪轉爲鋒刃之血蓋未嘗不痛恨於恭湣也

陞福州牧爲安東大都防府安城縣爲郡降水原府爲郡

王之駐福也福人盡心供頓卒徴兵諸道收復京都紅賊之招降楊廣也水原最先下州郡莫敢挫其鋒安城獨以小邑設計殱賊賊不敢南下故割水原四部曲以之

趙小生誘引納克楚

時元亂納克楚據有沈陽之地稱行省丞相

入冦薩克繖等地

薩克繖卽北靑

以我太祖爲東北面兵馬使以禦之太祖遇於徳山洞擊走之又戰於韃靼洞大敗之

是戰納克楚妻謂其夫曰公周行天下復有如此將軍乎宜遜而歸其妹亦曰斯人也天下無雙

納克楚敗歸後遣人獻馬於王且及太祖蓋心服之也置祿轉色

自播遷來祿轉出納不任倉官別立一所謂之祿田色又增斂民米豆名曰無端米民甚苦之

冬十月地震監察大夫金續命等上書論臣道淆亂以致地震王召臺諫詰之臺諫面爭益切王怒甚栁淑進曰旣求直言而怒言者可乎王怒小觧

濟川請於元元以副樞阿勒坦布哈爲耽羅萬戶十二年二月王發淸州地震及駐駕都城南興王寺金鏞反遣其黨犯行宮宦者安都赤右政丞洪彥博死之是夜賊金守等五十餘人突至興王寺斬門者直入詐稱奉帝防宿衛奔散宦者李剛達負王走詣大妃宻室防毯而匿盜入王寢殿安都赤貎王欲以代王遂臥於寢內賊認爲王而殺之至右政丞洪彥博所令曰出之帝命彥博正衣冠出見曰爾乃賊也何稱命防賊殺之又分遣其黨殺畱都宰相防左政丞栁濯因朔例祝釐在妙蓮寺聞變將集兵討賊由間道至巡軍鏞獨不赴妙蓮先至巡軍揚言討賊令諸宰先詣行在與其門客華之元相目凡賊被執來者不訊輙殺滅口

遂轘鏞於雞林府

自宻城移囚於此

傳首京城籍其家流斬其黨三十餘人王尙未忘鏞爲之泣下

遣贊成事李公遂如元進陳情表初諸奇敗皇后挾憾防崔濡在元諂事丞相搠思監及本國宦者朴不花又以金鏞爲內應因說後謀搆王廢之而立徳興君忠宣孽子爲僧時在元

公遂奇後外従兄也至是入元奇後厚待公遂歷言王實無罪只以諸奇盛滿不知足所致耳後怒猶未己令公遂奉徳興君東歸公遂托疾請畱崔濡亦囑徳興須率公遂東歸公遂聞之謂書狀官林朴曰吾旣無父母又無後位已極矣豈復有顧借意耶當祝髮入山不從彼也二人入奏帝不允

太子【奇後出】以帝命召公遂上廣寒殿指殿額及金玉柱【皆在萬壽山】問之公遂皆對以諷語太子以公遂言奏帝曰朕固知此老賢汝外家惟此一人耳

三司右使金光載卒諡文簡

鉉臺子事忠定甚見委任及王卽位杜門不出事母盡孝母沒廬墓終制每時祭涕泣不止王命旌表所居曰靈昌孝子裏家居不治生產左右書琴湛如也

亷悌臣罷以栁濯爲右政丞遙授李公遂爲左政丞紅賊之亂悌臣防妻帑財賄車馬甚盛棄母而去母沒不斂而防以金鏞姻好罷相

元以徳興君爲國王遣使收王印章王不出令百官陳兵衛以迎之使還百官耆老上書中書省請執送徳興君及崔濡

十三年崔濡奉徳興君以元兵一萬渡鴨緑江圍義州弓庫門安遇慶七戰卻之濡入據宣州候騎至定州遇慶又擊敗之虜其將宋臣吉刳以徇軍運慶爲左翼我太祖爲右翼崔瑩爲中軍大敗賊兵於隨州之獺川奔還燕京者才十七騎於是帝遣翰林學士承防奇田龍【本國伊川縣人】詔王復位執送崔濡王誅之

以李公遂領都僉議洪淳李子松金庾等並除右職初徳興之來國人在元者皆從之惟公遂等不従故有是命

十四年公主以難產薨葬正陵王手寫眞日夜對食悲泣三年不禦肉膳

以妖僧徧照爲師傅賜號淸閒居士咨訪國政封眞平侯

照靈山縣玉川寺奴也爲僧目不知書王夢人抜劍刺已有僧救之得免防金亢命以照見其貎惟肖王大異之與語聰慧辯給王素信佛又惑夢屢宻召入內與之談空李承慶見之曰亂國家者必此髠也鄭世云以爲妖僧欲殺之王宻令避之承慶世云死髠而爲頭陀復來見王始入內用事士大夫妻以爲神僧聴法求福而來照輙私焉

宻直金蘭引照主其家以其二處女與之崔瑩責之照譖瑩出爲雞林尹照以其愛憎卽譖於王陞黜百官或至誅流人皆趨附

瑞興君栁淑初見徧照出入禁闥稍抑之及其進用中傷大臣虐焰可畏每被招不往照深銜之且惡忠直防毀百端王稍信之乃召淑執手嘆曰何其衰耗乃爾淑乞歸田裏遂許之

任君輔𨿽因徧照復相內懷慚愧嘗白王曰崔瑩李壽皆興王功臣何罪貶黜且師傅本僧也𨿽國朝乏人豈可使賤僧爲政取笑天下王不聴君輔退謂人曰以累葉衣冠幸防上恩承乏政府使無識僧得肆其姦後世其謂我何金普亦屢言於王徧照防普罷相欲並斥君輔王以不可一時俱黜只罷普君輔自是不復預聞國事

王復以徧照爲領都僉議使司事封鷲城君始稱姓辛攺名盹王請屈行以救世盹陽不應以堅王意曰恐王信防王乃手書盟辭以誓之盹於是與議國政用事三旬罷逐親勲名望冡宰臺諫皆出其口始出禁中寓奇顯家以爲僧時素通顯後妻主中饋貪淫日甚賂貨輻湊百官詣門議事飲酒啗肉恣意聲色謁王則淸談齕菜菓茗飲宻直提學李逹衷嘗於廣坐謂盹曰人謂公酒色過度盹不悅卽罷之

十五年前刑部尙書鄭云敬卒

云敬剛直善治民嘗以書狀如元奇後方寵中貴多東人來饋頗倨傲云敬正色曰今日之饋爲舊主也中貴愕然曰秀才教我矣後任全州有元使盧某暴橫所至辱守令疾馳入州欲罪以不及郊迎云敬引禮不屈卽日棄去父老呼哭盧亦愧服畱之不得其剛直此

王觀呼旗

國俗四月八日爲佛生日家家燃燈羣童剪紙注竿爲旗周呼城中街裏施米布爲其費謂之呼旗

左司議鄭樞右正言李存吾上疏極論盹王大怒召樞等面責時盹與王並據胡牀存吾叱之曰老僧何得無禮如此盹惶駭不覺下牀王愈怒下樞等於巡軍獄命李春富李穡鞫之必欲殺之春富問樞等曰誘爾上疏者誰歟皆不服抗對激烈穡謂春富曰自我太祖以來五百年間未嘗殺一諫官今因令公殺諫官恐惡聲逺播春富等然之得免死貶樞爲東萊縣令存吾爲長沙監務自是盹之桀驁尢甚宰相臺諫附盹而言路塞矣初王在位日久宰相多不稱意嘗謂世臣大族親黨根連互相掩蔽艸野新進矯情飾行儒生懶而少剛黨比徇情三者皆不足用也思欲得離世獨立之人以革其獘及見盹以其出於賤防無所顧借故抜於髠緇授以國政而不疑也

置田民推刷都監以辛盹爲判事李仁任李春富爲參佐

婦人訟者有姿色盹外示哀矜誘致其家輙淫焉由是女謁盛行

大起魯國公主影殿

前政堂文學元松壽卒

松壽參銓注八年愼重名器不少私王敬重見松壽至必起待之及盹用事以憂卒年四十三有宰相器國人惜之

侍中栁濯享王王安兩妃在東辛盹在西盹戲王曰二妃年少聖體不已勞乎

史臣曰龍樓建章之嚴尊卑所以定位桂掖椒房之邃內外所以別嫌也而恭湣之於盹寵眤亦甚內外無禁當享徳寧也與盹入見驚母后心其選二妃也與盹共觀今濯之享也盹及王妃坐分東西使淫之賊防近宮闕𨿽戲侮不遜亦莫之卹是何心哉平居不嚴宮闈內外之別長姦宄肆伴奐無涯之心則將何以禁其未然乎

十六年有民兄弟偕行弟得黃金二錠以其一與兄至陽川江同舟而濟弟忽投金於水兄怪而問之答曰吾平日愛兄甚篤今而分金忽萌忌兄之心此乃不祥之物也不若投諸江而忘之兄曰汝言誠是亦投金於水時同舟者皆愚民故無有問其姓名邑裏云

以判開城府事李穡兼大司成增置生員又選經術之士金九容鄭夢周朴尙裏朴宜中李崇仁等皆兼學官初館生不過數十穡更定學式每日坐明倫堂分經授業講畢論難忘倦於是學者坌集程朱性理之學始興時經書至東方只朱子集注耳夢周講說越出人意聞者頗疑及得胡炳文四書通無不脗合穡曰夢周論理橫說竪說無非當理推爲東方理學之祖

以僧千禧爲國師禪顯爲王師

二僧皆盹所善者王九拜禪顯立受百官朝服就班盹獨戎服立殿上顧謂史官尹紹宗曰毋妄書國事吾將取觀之

知都僉議吳仁澤與前侍中慶千興等八九人宻議曰辛盹邪佞陰狡好防毀人斥逐勲舊殺戮無辜黨與日盛道詵記有非僧非俗亂政亡國之語必是此人宜白王早除之判書辛貴聞之以告盹盹入告於王捕系仁澤等並杖流南裔

雞林府院君李齊賢卒諡文忠

齊賢頊之子自幼嶷然如成人忠宣畱元構萬卷堂姚燧閻復元明善趙孟頫等諸學士咸逰王門齊賢周旋其間學益進天資厚重加以文學發於議論措諸事業俱有可觀平生未嘗疾言遽色自號益齋人無貴戚皆稱益齋然不樂性理之學無定力嘗權行省陞陛上拜表儀衛與王無異人譏之

林朴好詭異又喜立名嘗自言但知奉公未嘗千謁然每夜敝衣徒行出入盹家爲盹畫計蹤迹詭祕且譽盹盛徳盹悅之譖罷札子房知印成石璘以朴代之自是朴善伺候王意又揣盹好惡惟務迎合見遇日宻史臣曰朴名士也當紅冦之防運籌戎幕當徳興之變誓死不從出使耽羅秋毫不犯屢抗疏定科舉之法陳時政之獘當時物論孰不以朴爲賢爲能也哉使朴死於徳興之變而不至於今日則一生終始千載之下孰得而知者哉

十七年

元至正二十八年大明太祖洪武元年

罷國子監試

都僉議侍中栁濯與鄭思道上書極諫影殿之役自上輪寺移營於馬巖

王怒下濯等於巡軍欲殺之命李穡制教諭眾穡請罪名而不奉教王大怒並下穡於獄使李仁任鞫之穡曰今濯在獄穡爲問事官而敢盡言者欲王動心省悟也因泣下仁任具以聞王感悟命釋濯等

風人郭儀每遇名日往靈山奠盹父墳令直墳者具辭逹盹盹喜召之拜正言後除按亷使

辛盹殺栁淑

初淑之退歸也於餞席作詩末云不是忠衰誠意薄大名之下久居難盹陰求淑罪有人爲盹誦此詩盹譖於王曰淑以句踐比上範蠡自比罪莫大焉王乃命杖之除名籍沒旽遣人縊殺之初家人送龍腦又謂不如走乃送良馬淑曰君父天也天可逃乎死生有命亡將何之遂就死顏色如平時人皆爲之流涕其子實與厚皆流竄及盹誅王始知其然悼甚雪其寃諡文僖

金文譖辛旽弒其父逹祥及其兄君鼎

初文夜入其兄君鼎妾房見捕其父欲黜之故譖於旽

遣禮儀判書張子溫聘於吳王王禮接甚厚使六部禦史臺宴會至臺宴日張樂大夫謂子溫曰憲司之防未曾用樂今日之樂爲使臣耳子溫曰樂以和爲主諸公旣以和气相接何必用樂夫子曰禮云禮云玉帛云乎哉樂云樂云鐘鼓云乎哉大夫曰尙書旣知禮樂之本不必用樂乃止吳王聞之加厚禮以遣

史臣曰子溫市井之人也尙以一言見重於他國以盜一時之譽則其使於四方者選用士大夫有學問者遣之可也

十八年用循資格

大明太祖髙皇帝遣符寶郎偰斯賜王璽書以諭之於是停元至正年號行洪武年號

七月爲始

王遣洪尙戴如大明賀登極

王謁太后語及旱甚太后曰王知天之所以旱歟柰何委政臣下多殺有功無罪之人大興土木致傷和气耶因泣下沾襟王有不豫色曰母后何彰子之過若是其甚耶自是孝衰蓋因盹譖也

二十年前長沙監務李存吾卒

存吾慶州人早力學慷慨有志節簡重寡言年十餘賦江漲詩云大野皆爲沒山獨不降識者異之及疏逆旽貶黜退居公州之石灘旽勢益熾憂憤成疾疾革令左右扶起曰旽尙熾乎曰然還臥曰旽亡吾乃亡返席未安而逝後王思其忠贈成均大司成其子來時年十嵗王手書諫臣存吾之子安國下政房授直長安國來小字

辛盹謀反伏誅王嘆曰益齋嘗言旽骨相似古人必貽後患先見之明不可及已

盹初以僧行見信於王旣納金蘭女又蓄妾無算卿大夫妻貎美者必宻招私之凡在朝者希恩畏威爭獻臧獲寶器王猶以不受祿不近色不置田園信重之盹恣行威福恩讐必報世家大族誅殺殆盡出則【原缺】

相之職舉而庶司百寮各供其職及其獘也省宰增至七八人事元以來事多倉猝僉議宻直每於都評議使司防議而商議之名又起與國政者至六七十人於是六部徒爲虛設百司渙散無統而政事不復修舉國隨以亡嗚呼悲哉

置子弟衛選年少貎美者屬焉以代言金興慶緫之洪倫韓安權縉洪寛盧瑄等在選中以淫得幸王慮無嗣使倫安輩彊辱諸妃冀其生男以爲已子定惠愼三妃死拒不從王性不喜色又不能禦故公主生時禦幸甚希及薨𨿽納諸妃置諸別宮不敢近日夜悲思公主遂成心疾嘗納年少之婢於房中召倫輩亂之王旁穴壁視之及心歆動引倫等入臥內使爲其狀

倭船二十七艘入揚州畱三日諸將領兵出戰大敗王以各司成眾愛馬及五部坊里人分五軍親率出升平遂次龍泉寺以閱兵

先是倭冦時時竊發於慶尙全羅等道邊境而已至是倭勢大熾西北東南諸道畿甸郡縣無處不發國之兵備疎虞又不習水戰兵出輙敗

中郎將李禧鄭準提等上平冦防王大悅以禧爲楊廣道安撫使準提爲全羅道安撫使

準提與禧上疏凡數十條其略以爲深陸之民不嫻舟楫難以禦倭但簽生長海島及自請水戰者令臣等將之期以五年可淸海道都巡問使則徒費軍餉擾民生乞罷之準提攺名地

二十二年左正宮尹紹宗以金興慶等羣小在王側亂政宦者金師幸迎合王意大興影殿之役艸疏欲請去興慶斬師幸罷影殿役獻納金允升諫議禹寶等托以紹宗在告曠職劾去之

王朝太后太后曰影殿壯麗天下罕比勞民傷財莫甚焉水旱災害靡不由此請罷其役又人臣出從王事入治家產而金興慶等諸子弟日夜在宮不得歸家豈不怨王王嘗偏信賊盹不聴予言防至誤國今又若爾何耶宜令子弟輪番宿衛且萬防至繁宵旰勤政猶懼不給今王日中而起軍國之務豈無稽滯王宜夙興夜寐親聴國政以孝老母王不悅欲辭出後三復言之乃對曰謹従命太后又問曰何不禦妃嬪王曰無如公主者因泣下太后笑曰死理之常王亦終不免矣何慟之甚恐爲人笑愼勿復然

遣贊成事崔瑩討濟州平之

韓邦彥受命往徴進獻馬於濟州州酋等曰何敢以元世祖蓄放之馬獻大明只送三百匹明使林宻等大怒於是遣瑩討平之

作花園八角殿於泥峴

周植花木以備宴逰

二十三年興安府院君李仁復卒諡文忠

仁復爲人正大謹厚以禮自守力學善屬文國家辭命多出其手王方寵辛旽仁復宻啟旽非端人他日必爲變請逺之不聴及旽誅王嘆其先見之明至是患疽垂歿弟仁任勸念佛對曰吾平生素不佞佛今豈可自欺

攺牟尼奴名曰禑封江寧府院大君追封故宮人韓氏祖考以禑冒稱韓氏出也

宦者崔萬生幸臣洪倫等弒王

前一日萬生侍王如厠宻啟曰益妃與洪倫合有身已五月矣王曰明日謁昌陵將殺倫以滅口汝知此謀亦不免萬生懼是夜與倫瑨寛安瑄等謀乘王醉手刃之呼曰賊自外至也黎明李仁任入見屏障及萬生衣上有渫血痕下萬生獄鞫之得其狀遂系倫等

百官防於市轘萬生倫斬韓安權瑄洪寛盧瑨及其諸子並流父兄親黨

金興慶伏誅

初吾獻聞洪倫等謀以告興慶以倫等有寵恐王不信反爲所害猶豫未敢聞及亂作獻具告崔瑩瑩遣獻與興慶貶所對辧興慶顧獻曰汝尙乳臭吾薦汝先王汝反欲噬我耶獻曰吾以倫等逆謀告公乃所以報公徳也興慶無以對

稷山君白文寶卒

文寶善屬文性質直不惑異端

金義殺大明使蔡斌奔於北元

仁任爲宰相恐有問罪之師宻遣安師琦囑義殺斌以滅口仍欲與北元和親

辛禑

小字牟尼奴辛盹娶私婢般若生禑恭湣稱爲已子辛禑元年大明洪武八年

遣崔源如京師告喪請諡及承襲

陵被弒金義殺使國人以通使爲疑鄭夢周朴尙衷建議請遣

北元以陵無嗣封沈王暠孫托克托布哈爲國王納克楚遣使來告

擢安東府使李寶林爲大司憲後寶林阿仁任意劾林朴爲世所少

寶林嘗宰京山府道聞婦人哭聲若有喜者執訊之果與奸夫謀殺夫者有人訟鄰人割我牛舌鄰人不服寶林渴其牛防里人各將水次第飲牛里人如令至所割人則牛駭走訊之果服云食我禾故斷其舌又人馬逸食人麥苗殆盡麥主將訴之馬主曰我有麥田稔與汝請勿訴麥主許之及夏麥再苗猶可取馬主曰汝麥亦稔不與麥主訴寶林命馬主坐麥主立曰俱走不及者罸馬主不及詰之曰彼立我坐其能及乎寶林曰麥亦然牧而後苗其及稔乎汝逸馬食麥罪一也乞令不告罪二也違約不與罪三也亂法之民不可不懲遂杖之以麥與告者爲政嚴明此至是以治最擢拜是職

羅興儒上書請行成日本乃以興儒爲通信使遣之興儒初至日本國人以爲諜者囚之我國良柔在其國請釋之其國僧周佐寄書云西海亂臣割據西邊觀釁出冦非我所爲當克復後誓天指日禁約海冦

北元遣使來李仁任池淵等欲迎之金九容李崇仁鄭道傅權近等上書都堂曰若迎北使舉國之人皆防亂賊之罪仁任與慶復興不受其書令道傅迎元使道傅詣復興第曰我當斬使首而來不爾則送於明辭頗不遜復興仁任怒乃流道傅於防津大司成鄭夢周等亦上書言迎元使之不可判典校寺事朴尙衷再上疏極論迎北使棄順從逆背彊向弱之非計辭意俱切獻納李詹正言全伯英亦上疏糾舉仁任池淵唇齒煽變將然之禍不可測請誅之禹仁烈韓理阿仁任意上書以爲諫官論宰相非細故也於是下詹伯英於獄使崔瑩淵鞫之辭連尙衷及田祿生瑩酷加刑訊並杖流之祿生尙衷皆道死又以鄭夢周金九容李崇仁林孝先亷廷秀亷興邦朴形鄭思道李成林尹虎崔乙義趙文信等謀害已並流之

尙衷慷慨有大志博學善屬文兼通星命其行已蒞官必以其道不義而富且貴視之蔑如也

史臣曰瑩以正直自許而反助黨嚴加酷刑賊害忠良觀後日攻遼之計則瑩之心自見矣

攺定都城五部戶數凡屋間架二十以上爲一戶出軍一丁間架小則或並四五家爲一戶

史臣曰太祖始置六衛衛有三十八領領各千人上下體統相爲維持有唐府衛之遺意肅宗志吞女眞日事鏈兵置別班吏胥商賈僕髠緇亦皆焉𨿽得一時之少效已不合於古制矣毅明已後軍政一歸於權姦國無一旅一伍之卒將皆私家之將兵皆私家之兵及至封疆多事倉皇調發括中外文武散職白丁雜色賤家僮無問賢愚皆編行伍或以屋架多少出丁有差軍政之不修一至於此𨿽欲禦外侮保邦家得乎

下金義母妻於巡軍獄將殺之憲府言義𨿽叛逆婦女何知請勿殺乃沒爲尙州官婢

以河允源爲大司憲允源嘗書知非誤斷皇天降罸八字牌於柱每赴臺必掛後視事

辛禑二年洪武九年

卒盹妾般若夜潛入太后宮呼曰我實生主上何母韓氏耶仁任下般若獄兩府臺諫及耆老防興國寺議辧般若事竟投般若於臨津

般若臨鞫呼曰天若知吾寃此門必頽司議許時才入門門自頽人頗疑之

放僧懶翁於宻城郡

時懶翁於揚州檜巖寺設文殊防寺外士女無貴賤爭賫布帛果餅施與猶恐不及寺門塡咽故放之行至驪興神勒寺死懶翁惠勤號也

知貢舉政堂文學洪仲宣復以詩賦取士罷鄕試殿試議者非之

以栁濴爲全羅道元帥河乙沚聞濴代已來輙歸晉州農荘倭乘隙而至無敢禦者杖流乙沚配河東

乙沚無才行且有簠簋之誚賂權貴得任閫寄

倭冦扶余至公州元帥朴仁桂戰死崔瑩請自往擊之乃與楊廣道元帥崔公哲等擊倭於鴻山賊隠林中射瑩中口血流離神色自若射其賊應而倒戰益力遂大敗之俘斬殆盡凱還論功以瑩爲鐵原府院君禑始習馳馬放鷹

禑初稍志於學李仁任池淵林堅味等不喜儒竟以珍玩導之

葬順敬王后韓氏於懿陵

時韓略自言我韓氏宗人也初韓氏卒我與韓氏族僧能祐火其屍收骨厝於奉恩寺松林乃於寺之北岡燒骨一缸備儀物移葬顯陵之西轜車至十川橋祖奠將徹燒魂帛延及柩幄並爇儀物惟柩賴救得免時人怪之或雲天火

辛禑三年大明洪武十年

始行北元宣光年號

池淵欲娶故大司憲王重貴妻至其第重貴妻捽其胡批其頰曰寧死従汝乎遂奔告崔瑩曰淵以妾有華屋故欲有之暴辱於妾公以淸白聞故來告耳淵後與仁任有隙相積不平防淵門客結朋黨自謂池門四傑金允升華之元李悅金承徳

且議仁任厚接北使停洪武年號之非仁任聞之以爲誹謗朝政鞫流悅之元承徳於淸州又嗾臺諫劾允升朋黨於是允升陰與淵謀去仁任仁任知其狀與慶復興白禑誅淵及允升益謙【益謙淵子】遣人斬之元悅承徳等於配所

遣前大司成鄭夢周於日本

時朝廷忌夢周故遣之

始置火焰都監

從判事崔茂宣之言也時元焰焇匠李元與茂宣同裏閈茂宣竊問其術使家僮數人私習試之建白於朝

慶尙道倭冦大熾守將不能禦乃遣我太祖與金得齋等往擊之太祖並日而行與賊戰於智異山相距二百許步有一賊背立俯身手扣其臀示無畏心辱之太祖用片箭射之一矢而倒賊驚懼气奪卽大破之餘賊狼狽登山臨絕崖露刃垂槊如蝟毛官軍不得上太祖令軍中曰我馬先登則汝登當隨之遂觀地勢抜劍用刃背打馬一躍而上軍士或推或攀而隨之賊墜崖死者大半遂奮擊殱之後又擊倭於海州大破之

辛禑四年大明洪武十一年

鄭夢周至自日本

復行洪武年號

辛禑五年洪武十二年

殺贊成事楊伯淵洪仲宣於流所

又殺前提學金濤等七人杖流成石燐栁曼殊等四人仲宣與李仁任林堅味等同在政房有隙罷歸宜寧田裏伯淵恃戰功頗自驕矜仁任堅味等嗾憲府劾伯淵通弟妻又姦李仁壽成大庸妾削職流於陜州崔瑩白禑曰伯淵謀害兩侍中欲自爲相請按治其黨禑命瑩治之辭連仲宣臨死仰天誓曰予若無罪

【闕】

威及死天果大雷電以風又殺【闕】

濤臨死對獄官曰我死不足惜【闕】

其殃獄官皆惕然知其寃濤門生【闕】

隨至門外防屍有李悰者抱屍入川洗血【闕】衣之裹以簟网其頭而懸之再拜而去瑩之斷此獄刑戮過重國人寃之

辛禑六年洪武十三年

明徳太后洪氏薨

恭湣王母臨薨謂禑曰我國傳世將五百年人君多不聴臣僚所言願王稽大義決大事必咨慶復興李仁任崔瑩及諸相愼勿觸情直行又君舉必書不可數出郊野以事逰觀

禑出逰里巷射狗

自是射殺雞犬日以爲常城中雞犬防盡

李仁任林堅味忌侍中慶復興淸直托以嗜酒不治事白禑流淸州又杖流復興所善評理薛徳等於外以尹桓爲侍中

以崔瑩兼海道都統使以我太祖爲楊廣全羅慶尙道都巡察使邊安烈等爲副皆受其節制

倭自鎭浦之敗攻陷郡縣奮志殺掠三道沿海之地蕭然一空自有倭患未有如此之比故有是命

元帥裴克亷鄭地等擊倭於沙斤乃驛敗績倭焚雲峯縣屯引月驛聲言將牧馬於光之金城北上中外大震太祖與安烈等引兵至南原克亷等來謁歡悅咸曰賊在險不若俟其屈與戰太祖慨然曰興師敵愾猶恐不見賊今遇賊不擊可乎遂部署諸將入險與戰大敗之太祖入險賊奇鋭果突出太祖以大羽箭栁葉箭疊射七十餘發皆中其面應而斃凡三遇鏖戰殱之後又接戰有賊將引槊向太祖甚急偏將李豆蘭射殪之太祖馬中矢而僕易乘又中僕又易乘飛矢中太祖左腳抽矢气益壯賊有一將年才十五六骨貎端麗驍勇無比乘白馬舞槊馳突所向披靡稱阿只抜都太祖欲射之以其人面上皆被堅甲無隙可射太祖謂豆蘭曰我射兜牟頂子落汝便射之遂躍馬射之正中頂子兜牟絕纓而側其人急整之太祖卽射之又中頂子兜牟遂落豆蘭便射殺之於是賊挫气太祖挺身奮擊遂大破之川流盡赤獲馬一千六百餘匹餘賊七十餘人奔智異山

辛禑七年洪武十四年

禑乘醉馳馬於龍首山墜馬輿還崔瑩泣諫曰忠惠王好色然必以夜不使人見忠肅王好逰然必以時不使民怨今殿下逰戲無度以致墜馬傷體臣等備位宰相不能匡相何面目見人禑曰自今攺之

辛禑八年洪武十五年

政堂文學鄭公權卒

公權性恭儉謹厚居官以正家廟制廢公權以祭器藏於別室堂祭之日必手自滌之奠物務極蠲潔疾權姦用事常懷憤惋遂患背疽而卒

禑嘗馳騁閭裏而尙畏懼臺諫宦豎進說曰臺諫皆上所除如有忤防替之何難自是禑益輕臺諫無復忌憚遊戲畋獵無虛日權近屢上疏又與同僚極諫禑醉甚欲射之

胡抜都嘗虜掠東北面至是來冦端州我太祖以都指揮使赴東北面時李豆蘭以母喪在靑州【卽今北靑】太祖使人彊起之豆蘭乃脫衰服拜哭告天佩弓箭従行爲前鋒先與戰大敗而還太祖尋至胡抜都著厚鎧三重襲紅褐衣乘黑牝馬橫陣待之意輕太祖獨抜劍挺身馳出太祖亦單騎抜劍馳進揮劍相擊交相閃過不能中胡抜都未及勒馬太祖急廻騎射其背鎧厚箭未深入復射其馬馬倒而墮太祖又欲射之其麾下大至共救胡抜都僅以身遁去

辛禑九年大明洪武十六年

遣政堂文學鄭夢周如京師賀聖節且請諡承襲時本國與朝廷多釁帝怒將加兵於我增定嵗貢乃以五嵗貢不如約杖流使臣洪尙載金寶生李子庸等於逺地至是當遣使賀聖節人皆憚行規避最後乃擬遣宻直副使陳平仲平仲以臧獲賂林堅味遂辭疾堅味卽舉夢周禑召面諭對曰君父之命水火尙不避況朝天乎然我國去南京凡八千里除風渤海實九十日程今去聖節才六旬脫風浹旬則餘日僅五十日此臣恨也禑曰何日就道對曰安敢畱宿遂行

辛禑十一年大明洪武十八年

代言尹就掌成均試皆取勢家乳臭之童時人譏之以爲粉紅榜

兒童好著粉紅衣故云

鄭夢周與金庾洪尙載周謙等還自京師

初夢周倍道及節日進表帝嘉之特賜慰撫優禮以送前此賀聖節使金庾及賀正使洪尙載周謙賀千秋使李子庸以海道阻險皆不及期故帝詰其受命稽緩且鞫弒君殺使之故竄於大理至是皆放還且許通朝聘

地震聲如陣馬之奔墻屋頽圯人皆出避松嶽西嶺石崩禑曰此地震無乃天欲陷遼東耶

命贊成事沈徳符檢進獻物於平壤府禁私挾金銀者押物魏堅犯令斬以徇

雞林君李逹衷卒

逹衷剛直不撓有識鑑嘗爲東北面都巡問使及還我桓祖餞於野行酒逹衷立飲太祖行酒跪飲桓祖怪問之曰此子誠異人非公所及公之家業必此子大之因以子孫屬之恭湣朝擢爲宻直提學忤旽罷所著詩文大爲李齊賢所稱賞

帝遣張段祐等來賜詔周倬雒英等來冊禑爲王又賜敬孝王諡恭湣於是禑焚黃於太廟致膰於及倬躬迎以受倬方食賫膰者不告置廚而去倬大怒責以三大不敬

慢天子之命一也忽國王之教二也輕祖宗之賜三也

倬等又求見我國祀典乃書社稷籍田風雲儀目以示之倬仍加忠臣烈士孝子順孫義夫節婦使並祀之及還禑贐以白金薴布衣服鞍馬不受曰今身不受寒且不徒行受將焉用但受朝臣贈行詩覽而嘆曰東方有人矣禑遣曹敏修河侖禹寶等如京師謝恩

禑調馬於花園謂左右曰將水靑木公文來予將制此馬

時李仁任林堅味亷興邦縦其家人有良田率以水靑木杖而奪之其主𨿽有公家文劵莫敢與辧時人謂之水靑木公文禑聞而惡之故每言之

辛禑十二年洪武十九年

禑在李仁任第仁任妻進大爵禑盡爵戲曰吾一則爲孫一則爲婢婿今而對飲無乃失禮耶乃冒處容假面作戲以悅之

韓山府院君李穡掌貢舉以舊例享禑於花園禑以穡爲師傅敬重之親執手入欲對榻坐穡固辭禑親牽內廐鞍馬賜之

漆原府院君尹桓卒

桓家鉅富嘗乞告歸漆原嵗大饑人相食乃散家財以賑之又取貧民稱貸契劵悉燒之時方久旱忽水湧桓田浸及人田大熟慶尙之民稱之不已

又遣鄭夢周如京師請蠲減嵗貢夢周奏對詳明得除五年未納者及增定嵗貢常數禑喜甚賜衣帶鞍馬辛禑十三年洪武二十年

定百官冠服

一品至九品皆服紗帽圓領其品帶有差主是議者鄭夢周河侖亷廷秀姜淮伯李崇仁也百官皆服之禑與宦者及幸臣獨不服

禑徴六道倡優陳百戲於東江必竭帑藏以供雜戲宰執臺諫不能諫至有作奇技以逢迎者一日禑裸水中以交羣妓天大雷電以雨

張萬平李玖李種徳朝京師至遼東帝以本國執政之臣輕薄譎詐難以信憑勅遼東都司不許入聘乃還倭冦光州執前政金彥卿妻金氏欲污之金罵賊大叫賊殺之井邑縣景徳妻安氏李得仁妻李氏亦不污於賊皆死之

辛禑十四年洪武二十一年

誅亷興邦林堅味都吉敷李成林王福海並其族黨先是前宻直副使趙胖以奪田淩辱之故斬興邦奴李光於白州興邦聞之大怒誣胖謀叛收其妻及母仍逮捕胖禑命巡軍官及臺諫典法雜訊胖曰六七貪婪宰相縦奴四方奪人田民戕害百姓是大賊也今斬李光者爲國家除民賊耳何云謀叛拷掠竟日不服時興邦爲巡軍上萬戶必欲誣服治極慘酷胖罵辱不小屈興邦使人亂擊其口左司議金若采以爲不可而止之後數日禑如崔瑩第議胖獄命釋胖及母妻賜醫藥遂誅興邦等諸族黨其子孫在𦇤褓者皆投之江於是置田民辧正都監考覈林亷等奪占民田又遣使各道捕其家臣惡奴誅之獨赦李仁任安置京山府

初仁任謀竊國柄援立禑一國威福在其掌握支黨根據殺害忠良時又比之李貓堅味爲其腹心放黜文臣請與興邦爲婚三姦爲一權姦親黨布列兩府中外要職無非私人奪人土田籠山絡野奪人奴婢千百爲羣州縣津驛陵寢宮庫之田皆被攘取背主逃賊之人歸之如市亷使守令莫敢徴發瑩與太祖同心協力導禑除之瑩獨以仁任右已白禑不誅只安置流其孽子瓛及其弟仁敏仁敏子稷於玊州國人恨其网漏李仁復嘗惡二弟所爲曰敗國亡家者必二弟也至是其孫存性果連坐見斬其黨何籥李存仁亦杖流

以崔瑩爲門下侍中我太祖守侍中李穡判三司事禑納崔瑩女爲寧妃

禑欲納瑩女瑩不可曰臣女鄙陋不可配至尊必欲納之臣當披剃入山泣且固拒後爲鄭承可等所誤竟納之

自李謹妃而下【謹妃卽仁任族琳之女】九妃及三翁主【皆倡妓】供上煩夥倉庫俱竭預徴三年貢又加橫斂其獘極矣帝以鐵嶺迆北本屬於元並令歸之遼東命立鐵嶺衛遣遼東百戶來告禑稱疾不出迎

崔瑩勸禑攻遼東李子松力言不可瑩托以堅味黨而殺之

子松淸亷國人注意復相聞其死莫不悲嘆

遂徴八道兵禑與瑩如西海道

名爲獵海州白沙事

至鳳州【今鳳山郡】召太祖始言攻遼之意太祖條陳四不可以小逆大一不可夏月興師二不可舉國逺徵倭乘其虛三不可暑雨弓膠觧疾疫起四不可

禑不納次平壤以瑩爲八道都統使曹敏修爲左軍都統使我太祖爲右軍都統使分諸將屬左右

共三萬八千八百三十號十萬

督令發行

停洪武年號令國人復元服

左右軍渡鴨緑江屯威化島都統使等再請班師禑與瑩皆不聴我太祖乃諭諸將以逆順利害遂回軍還渡鴨緑江禑聞變與瑩馳還京都諸軍來屯近郊爲書請去瑩禑不従欲拒戰太祖領右軍由崇仁門入城與左軍犄角而進瑩知勢窮奔還花園不勝憤怒以槊洞刺門者乃入與禑在八角殿諸軍毀垣闌入郭忠輔等索瑩禑執瑩手泣別太祖謂瑩曰國家未寧人民勞困故不得已焉相對而泣遂流瑩於髙峯縣諸將更防議移配瑩於合浦

後移於忠州

放禑於江華百官奉傳國寶獻於定妃

恭湣王妃

立禑子昌

年九嵗我太祖欲立王氏曹敏修念仁任薦抜之恩謀立李謹妃子昌恐諸將違已以李穡爲時名儒欲借其言宻問於穡穡曰當立前王之子遂以定妃教立昌

朴宜中還自京師帝引見待有加遂寢鐵嶺立衛之議宜中之行裝無一物遼東防送鎭撫徐顯索布宜中傾囊示之觧所衣薴衣與之顯嘆其淸亷以告禮部帝特厚待顯出曰偰宰相而下吾見麗使多矣未有若朴宰相者

倭冦光州判典校寺事康好文妻文氏被虜不污賊文氏擕二兒將走匿忽被虜行至夢佛山極樂庵有石崖髙可千餘尺文氏謂同被虜鄰女曰污賊求生不如潔身就死奮身而墜賊殺兒而去崖下有蘿蔓蒲艸布宻得不死折右臂久而復蘓居三日聞賊退乃還鄕裏莫不驚嘆

遣政堂文學偰長壽以禑遜位表如京師

流曹敏修於昌寧

敏修當林亷之誅恐禍及已凡攘奪民田悉還其主旣得志稍稍還奪復肆貪婪沮革私田大司憲趙浚劾而逐之

以李穡爲門下侍中我太祖守侍中

始復銓選法舊制吏兵部分掌文武銓注

大司憲趙浚上書請正田制

初麗祖旣一三韓首正田制分給臣民百官則視其品而給之身歿則收之府兵二十而受六十而還士人夫受田者有罪則收之國有定制臣民安業光宗定貢賦景宗立田柴科及成憲經界愈詳文宗恭儉節用家給人足中葉以降權姦蠧國逮事前元朝覲饋遺國贐等事殆無虛日省官逹魯花赤疊相往來誅求無厭徴督無藝遂至叔季世族巨室占奪民田所在連阡陌絡山野一嵗徴租或再或三猶以爲不足革田柴爲私有版籍不明民胥咨怨

以洪永通領門下府事國人皆曰以彼貪婪得免正月之誅今值更化之初尙不見斥又位上相眞福人也攺諸道按亷使爲都觀察黜陟使賜教書鈇皆用臺諫薦復以士人爲縣令監務

鄭地擊倭兵於南原大敗之

時倭冦慶尙全羅楊廣自秋及夏屠燒州郡地時爲三道都指揮使擊倭大防人謂非此戰三道民防盡矣朴葳亦爲元帥擊倭頗有功

西海道觀察使趙雲仡將行上書其略云國界自西海歷楊廣全羅至於慶尙海道防二千餘里有水中可居之洲曰大靑小靑喬洞江華珍島絕影南海巨濟等二十小島不可勝數皆有沃壤魚鹽之利乞於五軍將帥八道軍官各給虎符金牌至於千戶百戶授以牌面仍以大小海島爲其食邑諸子孫則不惟將帥一身之富貴亦且子孫萬世衣食有餘人人各自爲戰戰艦自備兵糧自賫而爲防兵無時擊之則賊不敢窺覦民得以富庶民獲魚鹽之利國無漕轉之虞祖宗土地復全於今日矣

云仡農壤縣人金得培壻立志奇古跌宕瑰偉徑情直行不肯隨時俯仰恭湣時登第退居尙州露陰山下辛禑朝起授諫議大夫又退居廣州古垣江村重營板橋沙平兩院自稱院主人本朝授江陵府使尋以病辭歸廣陵別墅將終自述墓志

遷禑於驪興

攺政房爲尙瑞司以我太祖及李穡文逹漢安宗源兼判尙瑞寺事

遣侍中李穡簽書宻直司事李崇仁如京師賀正請王官監國自陵薨帝每徴執政大臣入朝皆畏懼不行穡爲相自請行以我太祖威徳日盛中外歸心恐其未還有變請一子従行太祖以太宗爲書狀官従行及還穡曰皇帝中無所主之主也

典法及郎舎上疏曰瑩事陵定亂興王驅僧北鄙卻倭冦蕩羣以濟生民誠社稷臣也然闇於大體決防攻遼獲罪天子願斷以大義昌從焉命斬之

瑩鐵原人惟淸五世孫風姿魁偉膂力過人剛直忠淸年十六父元直臨終戒之曰見金如石瑩佩服遺訓不事生業居第湫隘服食儉素其視乘肥衣輕者如犬豕然每臨陣對敵神气安閒矢石交於前略無懼色戰士卻一步者悉斬故大小百戰未嘗一敗𨿽爲將相握重兵關節不行世服其淸務持大體終身掌重兵麾下軍士所識面者不過數十人每赴都堂正色直言不少隱左右無應者獨自歔欷而已然性少戇不學無術凡事斷以已意喜殺立威及其衰耗妄興攻遼之師尹紹宗論曰功蓋一國罪滿天下世以爲名言臨刑辭色自若死日都人罷市逺近聞者至於街童巷婦皆爲之流涕死在道傍行者下馬

朝鮮史略卷十一

欽定四庫全書

朝鮮史略卷十二

髙麗紀

恭讓王

神宗七代孫初封定昌府院君我太祖與沈徳符鄭夢周定防立之在位四年

元年

大明洪武二十二年

慶尙道元帥朴葳以兵船一百艘擊對馬島燒倭船三百艘廬舎殆盡元帥金宗衍崔七夕朴子安繼至搜被虜民百餘以還昌賜葳衣服鞍馬銀錠奨諭之

禮儀司請每月用六衙日朝參

諫官吳思忠等劾李崇仁流京山府權近上書論救亦被流牛峯徙寧海府李穡亦不自安乞觧職歸長湍別業

尹紹宗嫉崇仁才髙又憾穡譽崇仁而不譽已防毀多方

放昌於江華

立宗室定昌府院君瑤爲王

初崔瑩甥金佇潛往黃驪謁禑禑授一劍使遺所善郭忠輔圖復位忠輔陽諾奔告我太祖太祖囚佇巡軍鞫之辭連邊安烈李琳禹寶禹仁烈王安徳禹洪壽於是遷禑於江陵廢爲庶人太祖與沈徳符等議奉瑤立之

李穡自長湍詣闕賀王召入內下牀而待乃曰平生閒逰不意今日得此也願卿輔之

誅辛禑辛昌臺諫交章司宰輔令尹防宗亦上疏請罪故也

禑妻崔氏大哭曰妾之至此吾父之過也不食十餘日晝夜哭泣得粒輙精舂供奠時人憐之

二年郎舎尹紹宗李詹上疏以邊安烈欲迎立辛禑流漢陽

立積慶園置祠官祀四代

禮官奏漢光武繼漢舊統別立四親廟於洛陽祀南頓君以上至舂陵節侯宋英宗以仁宗從兄濮王之子入繼大統司馬光議爲人後者爲之子宜尊以髙官大爵稱皇伯而不名程子曰爲人後者謂其所後者爲父母謂其所生者爲伯叔父母然所生之義至大不可盡絕於私恩今當依漢宋故事西原君以下四代尊以髙官大爵立園置祠官別子奉祀而子孫襲爵在禮當然王従之

始置經筵官

前此只稱書筵至是始攺而於世於稱書筵

鄭夢周進言曰儒者之道皆日用平常之事飲食男女人所同也至理存焉堯舜之道亦不外此佛氏之教則不然辭親戚絕男女獨坐巖穴艸衣木食觀空寂滅爲宗豈是平常之道

時王欲迎僧粲英爲師故夢周語及此

以我太祖領八道軍馬置軍營分番更宿廩以軍資時有彊盜刼人於城門外大司憲成石璘左常侍尹紹宗援引吳元濟遣人殺武元衡之事以爲刼盜之發實由邊安烈輩上疏請罪遣金伯興就貶所誅之

王禦經筵謂侍講官曰予年齒已暮𨿽讀聖經恐無益也朴宜中引師曠秉燭之諭反復陳勸王嘉納

晉平公謂師曠曰吾年七十七欲學恐年老矣對曰何不秉燭乎公以爲戲已怒之對曰盲者安敢戲君少而學之如初出之陽壯而好學如日中之光老而好學如秉燭之明孰與昧行公然之

置宮城宿衛府始立提調提舉

王欲罷僞朝添設職鄭道請依宋大丹館福源宮提舉提調之置別置宮城宿衛而秩髙者授提調秩卑者授提舉則政得其宜體統嚴矣王従之

臺諫上疏請治李穡曹敏修議立辛昌又欲迎還辛禑之罪王遣人鞫穡於長湍穡曰回軍議立之際敏修問宗親與子昌孰當時敏修以主將領兵且與昌之外祖李琳聨族同心穡不敢違以禑立已久當立子昌爲對無首勸擅立之語去年朝京師禮部尙書李原明曰汝家逐父立子天下安有是理王與崔瑩皆被拘囚是何義耶予曰崔瑩教王謀犯遼陽將軍曹敏修與李【太祖舊諱】以爲不可到義州不敢發瑩數促之不獲已回兵系瑩於獄於是王怒欲害諸將故太后廢王置於江華去開京二十餘里舊都勝地怡養情性無如此地且宰相侍衛儀仗器物朝夕膳奉皆如平日何放之有及還謂李侍中曰原明之言耳可得聞口不可道驪興地逺迎置近地可免放君之名如何但此語而已固無迎立之議穡嘗與人曰晉元帝入繼大統致堂胡氏論曰元帝姓牛而冒續晉宗東晉君臣何以安之而不革也必以胡羯交侵江左防弱若不憑依舊業安能系屬人心舎而創初難易絕矣此亦乘勢就事不得已而爲之者也今穡於立辛氏不敢有異議者亦此意也

王欲迎僧粲英爲師臺諫伏閣力爭不果

金星貫月王謂鄭道曰將有何災道曰咎在上國不關我朝時議非之

王昉趙胖等還自京師啟曰禮部召臣等曰爾國人有坡平君尹彞

尹彞有麟從弟嘗爲僧犯贓亡入上國攺名彞

中郎將李初者來訴於帝言髙麗李侍中立其姻親瑤爲王謀動兵馬將犯上國宰相李穡等以爲不可卽將李穡等十人殺害

十人穡及曹敏修李琳邊安烈權仲和張夏李崇仁權近李種學李貴生

將禹等九人逺流

九人寶及禹仁烈鄭地金宗衍尹有麟洪仁桂陳乙瑞慶補李仁

其在貶宰相潛遣我來告天子仍請親王動兵來討乃出彞初所記穡等姓名示之於是臺諫請鞫彞初之黨遂下寶等於巡軍

有麟仁桂死獄中

逮系穡等於淸州獄

穡及琳仁烈仁敏地崇仁種學貴生

時評理尹虎同觀察使栁玽方鞫穡等於淸州忽雷雨大作前川暴漲毀城南直衝北門城中水深丈餘漂沒官舎民居殆盡獄官蒼黃攀樹木以免事聞遣判書趙溫放諸囚安置臺諫復論執不已鄭夢周因邀崇之慶請王大霈鴻恩王命宥穡等任使居住

後鄭道還自京師帝言朕旣不信彞初之誣已斷罪流溧水縣汝國復何憂疑

禮成江水赤沸三日王有憂色牢元弼曰安知其不爲祥也人譏其諂

焚公私田籍於市街火數日不滅

遷都漢陽判書安瑗力言術士之妄乞還都王従之三年省五軍爲三軍都總制府以我太祖爲都總制使鄭道爲右軍總制使

王欲禦經筵宦者金師幸止之曰日月多矣一月不講無害於政王従之

置各道牧府儒學教授官

中郎將房士良上時務十一事一曰崇儉素二曰貴賤服飾有等三曰婚姻家勿用綾錦褥衾四曰稅行商以抑末五曰禁鍮銅器専用瓷木六曰禁麄布行用錢楮爲貨七曰西北萬戶千戶用兩府六曹臺諫之薦八曰禁潛賣牛馬於他境九曰罷其人之役十曰都城外凡墳冢所在禁樵采十一曰往時勲烈之臣枉被刑戮如金得培安祐李芳實朴尙忠等追加褒贈王深納拜士良刑曹正郎

帝遣宦者韓龍黃禿蠻來求馬一萬匹宦者二百人定喪服制一依大明服制

惟外祖父母妻父母服與親伯叔同無後人以三嵗前遺棄兒冒姓附籍者卽同已子其同宗之子以親近繼後者許行其職惟軍官只許行百日喪三年內不許娶婦及宴飲

前典醫副正金琠前戶曹判書鄭士倜俱上書請重營佛寺加給田丁以興釋教於是成均生員朴礎等上疏極斥佛法以詆崇奉之非且論金琠佞佛媚王之罪請轘諸都市以示萬世王大怒

礎等將上疏生員徐復禮不署名博士金貂等鳴鼓而黜之司藝栁伯淳止礎等不得言於知申事成石容曰礎等疏請勿納礎等議將不受業大司成金子粹等惡其無禮且怒貂等不告擅黜生徒囚貂等家奴召復禮還入學及子粹赴衙貂等不庭迎子粹上箋辭不允下貂等於巡軍將欲殺之而不得罪名左代言李詹啟曰我朝自太祖以來崇信佛法今貂斥之是破毀先王成典以此罪之不患無辭王然之兵曹左郎鄭擢上疏論救得免只笞四十

鄭道上書都堂請誅李穡禹寶臺諫亦交章請治穡寶種學等罪乃流穡於咸昌寶於鐵原種學於逺地時司藝栁伯淳與順寧君相語曰今儒者鄭道謀弄國柄儻有毅宗朝廷之亂吾等恐陷其禍臺諫刑曹聞之執伯淳等訊之流於外

三道水軍都體察使王康請開蒓堤渠以通運調發楊廣道下夫浚之不克

都評議使司上書以爲銀銅本非國產錢【闕】之貨卒難復行宜令有司參酌古今仿會子寶鈔之法置髙麗通行楮貨印造流布與五綜布相兼行以資國用事竟不行

省憲刑曹上疏曰道濫居功臣之列內懷姦惡外施忠直染污國政請加其罪王放歸其鄕奉化縣

省憲刑曹論列立子昌迎辛禑及宗衍

先是西京千戶尹龜澤來告我太祖曰金宗衍趙裕等與沈徳符等十二人謀作亂欲害侍中於是獄大起絞裕捕宗衍斬之流餘人於外

彞初益富之黨以聞王召鄭夢周等議夢周曰敏修昌之近親欲立昌者敏修之志當是之時穡𨿽欲立宗室敏修之志其可奪乎則穡之罪應末減矣王然之命籍敏修安烈家李乙珍按律斷罪池湧奇朴可興仍舊付處禹仁烈王安徳朴葳外方従便餘皆京外従便夢周啟王著令曰今後復有論劾者以誣告論

判開城府事鄭地卒諡景烈

地少有大志姿魁偉性寛厚爲將好讀書通大義凡出入常以書籍自隨彞初之獄逮系淸州不服言必誓天辭防慷慨竟以水災免退居光川至是被召未赴而卒

召還李穡李崇仁

四年憲府劾栁曼殊不侍母奉養奪諸弟田民請治其罪不聴再論之只削上防軍職

世子奭還自京師太祖迎於黃州遂畋於海州墜馬病篤王連遣中使問候獨鄭夢周聞之有喜色

諫官金震陽李擴李來【來存吾子】李敢權等上疏曰道起身賤地竊位堂司欲掩賤根謀去本主織成萋斐之罪連坐眾多之人

初禹寶族人金戩嘗爲僧私其奴樹伊妻生一女宻加愛防以嫁士人禹延生女適鄭云敬生道

三卿相間偶起嫌讐與道同心賣弄權勢誘脇諸人誾在等爲扇亂之羽翼紹宗璞等爲造言之喉舌唱和而起廣張罪网施刑於不可刑之人求罪於本無罪之地眾心危懼咸怨咨嗟請令有司收浚等職牒功劵而明正其刑亦於道貶所置典刑以令後疏畱中不下於是震陽等伏閣更請王召鄭夢周等議乃流浚誾紹宗在於逺地震陽等使人執道於奉化囚浦州【卽今眞寶縣】憲府又論吳思忠罪與紹宗同請並流之

鄭夢周忌我太祖威徳日盛中外歸心知道浚誾等有推戴之心欲乘墜馬病篤圖之令臺諫劾道浚誾及素所歸心者五六人將殺之以及太祖太宗與李濟等議於麾下士乃謀去夢周卞仲良【太祖兄元桂壻也】泄謀於夢周夢周詣太祖邸欲觀變及還太宗遣英珪等要於路擊殺之籍其家

夢周迎日縣人爲人豪邁絕倫有忠孝節少好學不倦精研性理之學有所得謀說發越超出人意大爲我太祖所器重屢加薦引同升爲相時國家多故機務浩繁夢周處大事決大疑不動聲色而左酬右答咸適其當多所張設時謂王佐之才時俗不行三年喪夢周獨廬墓三年始令士庶仿朱子家禮立家廟奉先祀又內建五部李堂外設鄕校以具學術如立義倉設水站皆其畫也所著詩文豪放峻潔

流震陽李擴李來李敢權鄭熈金畆徐甄李作李申於逺地放穡於韓州

今韓山穡貫鄕也

王使謂穡曰兩江之外惟卿所適穡憮然曰臣顧無田宅果安歸乎遂貶矜州尋徙驪興

穡天資明敏博覽羣書爲詩文操紙立就略無疑滯勉進後學以興起斯文爲已任學者皆仰慕掌文翰數十年屢見稱中國平生無疾遽色不露圭角不治生產𨿽至屢空不以爲意與鄭夢周同心終始不變臣節

又廢崇仁趙瑚種學種善【二人皆穡子】震陽擴爲庶人崇仁天資英鋭文辭典雅穡每嘆賞曰此子文章求之中國不多得也帝每覽所撰表曰表辭誠切中原士大夫觀其著述莫不嘆服

司憲府又上疏論贊趙浚忠功極陳夢周之罪請流餘黨偰長壽李茂李彬金履安魯生崔關金贍於逺地後臺諫又極論震陽罪杖流逺方尋卒

震陽慶州人淸直慷慨常居艸屋號艸屋子

沈徳符裴克亷等請罷諸道觀察使復按亷使罷節制使經歷都事復掌務錄事且罷新定監務諸驛丞儒學教授官資贍諸貨庫人物推刷都監東西遞運所水站及戶口成籍牛馬烙印州郡鄕社里長等法又令各司凡受稟事皆令直報都堂勿六曹

召還趙浚鄭道南誾

都評議使司執宗親南平君和等六人及禹寶五父子安翊金南得崔乙義王承貴都興安瑗栁廷顯許應朴興澤安俊申元弼崔咸流於逺地使經歷張志和啟王曰寶等屢幹罪犯更欲謀亂禍機甚廹未及啟聞已將分配於外以趙浚爲京畿左右道節制使南誾爲慶尙道節制使各道皆如之使掌其道戎馬且以浚判三司事鄭道爲奉化郡忠義君趙胖知宻直司事我恭靖王爲三司右使南誾同知宻直司事權仲和商議贊成事尹虎成石璘爲贊成事李仁敏判開城府事慶儀鄭熈啟爲門下評理金士衡爲三司左使尹師徳判宻直事金用超金乙貴李薿金祵並爲宻直副使李行爲藝文館提學

王召我太宗及司藝趙庸曰予將與李侍中同盟卿聴侍中言艸盟書來豈無故事庸言列國同盟則古有之矣君與臣盟則無經籍可據王曰第艸之庸言於我太祖退艸以進王遜於原州尋移扞城郡降封恭讓君後三年甲戌薨於三陟府追封恭讓王髙麗亡歷數歸於眞主【壬申年卽位】

右髙麗太祖以後梁末帝貞明四年戊寅卽位【都松嶽郡】至恭讓王四年壬申大明太祖髙皇帝洪武二十五年而亡合三十二王共四百七十五年

朝鮮史略卷十二

