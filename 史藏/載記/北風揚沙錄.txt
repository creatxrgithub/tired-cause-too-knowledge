北風揚沙錄元﹟陳準

金國本名朱裏眞﹐番語舌音訛爲女眞﹐或曰慮眞。避契丹興宗宗眞名﹐又曰女直。肅愼氏之遺種﹐西海之別族也。或曰三韓辰韓之後﹐姓拿氏﹐於夷狄中最微且賤。唐貞觀中﹐靺鞨來中國﹐始聞女眞之名。世居混同江水東長白山﹐鴨綠水之源﹐南鄰髙麗﹐北接室韋﹐西界渤海鐵離﹐東瀕海。《三國誌》所謂「挹婁」﹐元魏所謂「勿吉」﹐唐所謂「黑水靺鞨」者﹐今其地也。

有七十二部落﹐不相統制。契丹阿保機乘唐衰﹐興北方﹐吞諸番三十六﹐女眞在其中。阿保機恐女眞爲患﹐誘豪左數幹家﹐遷之遼陽之南而著籍焉﹐使不得與本國通﹐謂之合蘇隸。自咸州東北分界入宮口﹐至束沫江﹐中間所居之女眞﹐隸契丹咸州兵馬司﹐與其國往來無禁﹐謂之回霸。合蘇隸者﹐熟女眞也。回霸者﹐非熟女眞﹐亦非生女眞也。自東江之北﹐寧江之東﹐地方千餘里﹐戶十餘萬﹐無大君長﹐亦無國名。散居山谷間﹐自推豪俠爲酋長﹐小者千戶﹐大者數千﹐則謂之生女眞﹐七十二部落之一也。

僻處契丹東北隅地﹐多山林﹐屋無瓦﹐覆以板或樺皮﹐墻壁亦木爲之。產名馬﹑生金﹑大珠﹐頗事耕藝而不蠶桑﹐人多衣布。冬極寒﹐盛夏如中國十月時。屋絕髙數丈﹐獨開東南一扉﹐扉掩復以艸綢繆之。環屋爲上牀﹐熾火其下﹐而寢食起居其上。衣厚毛爲衣﹐非入屋不撤。衣屨稍薄﹐則墮指裂膚。

臣屬契丹二百餘年﹐世襲節度使封號﹐兄弟相傳﹐周而復始﹐間歲以北珠﹑貂樺﹑名馬﹑良犬爲貢﹐亦服叛不常。契丹謂之女眞﹐通羈縻而已。

俗勇悍﹐耐饑渴辛苦﹐騎上下崖如飛﹐濟江河不用舟楫﹐浮馬而渡。人皆辮髮﹐與契丹異。耳垂金環﹐畱臚後發﹐以色絲系之。富人用珠金爲飾﹐男子亦衣紅黃﹐與婦人無別。嗜酒而好殺﹐無常居﹐善爲鹿鳴﹐呼鹿而射之﹐生啖其肉。醉則縛之而俟其醒﹐不爾殺人﹐𨿽父母不辧也。與契丹言語不通而無文字﹐賦斂調發刻箭爲號﹐事急者三刻之。謂好爲臧﹐謂不好爲剌撒﹐謂酒爲勃蘇﹐謂誤殺爲蒙山不屈花不剌。官之尊者以九曜﹑二十八宿爲號職﹐皆曰勃極列﹐猶中國總管﹐蓋糾官也。自五戶勃極列推而上之﹐至萬戶﹐皆自統兵﹐緩則射獵﹐急則出戰。宗室皆謂之郎君﹐無大小必以郎君總之﹐𨿽卿相亦拜馬前﹐而郎君不爲禮﹐役使之如奴隸。

凡用兵﹐戈爲前行﹐號曰硬軍。人馬皆金甲刀棓﹐自副弓矢在後﹐設而不發﹐非五十步不射﹐弓力不過也。箭鏃至六七寸﹐形如鑿﹐入不可出﹐人攜不滿百枝。其法十五百皆有長﹐五長擊柝﹐行長執旗﹐百長挾鼓﹐千人將則旗幟﹑金鼓悉備。五長戰死﹐四人皆斬。行長戰死﹐伍長皆斬。百長戰死﹐行長皆斬。能負同伍戰沒之屍以歸﹐卽得其家資。凡將皆執旗﹐人視其所向而趨﹐自主將至卒﹐皆自馭無從者﹐以粟粥燔肉爲食﹐上下無異品。國有大事﹐適野環坐﹐畫灰而議﹐自卑者始﹐議畢卽漫滅之﹐不聞人聲﹐其密如此。軍將行﹐大會而飲﹐使人獻策主帥﹐聽而擇焉。其合者卽爲將﹐任其事。師還有大會﹐問有功者﹐隨功髙下與之金﹐舉以示眾﹐眾以爲薄﹐復增之。

法令嚴﹐殺死人者仍沒其家人爲奴婢﹐親戚欲得則輸牛馬贖之。盜一責十﹐以六歸主而四輸官。其他罪無輕重悉笞背。守一州則一州之官許專決﹐守一縣則一縣之官許專決﹐取民財者無罪。凡在官者將罪﹐坐之廊﹐賜以酒﹐官尊者杖於堂上﹐已下復視事如故。

宋朝建隆二年始遣使來朝﹐貢方物﹑名馬﹑貂皮。

