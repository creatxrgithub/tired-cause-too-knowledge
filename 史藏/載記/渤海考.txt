渤海考

柳得恭

余嘗西踰鴨綠道陽至遼陽其間五六百里大抵皆大山深谷出狼子山始見平原無際混混茫茫日月飛鳥升沈於野气之中而回視東北諸山環天塞地若畵一向所稱大山深谷皆遼東千里之外障也乃然而嘆曰此天限也夫遼東天下之一隅也然而英雄帝王之興莫盛於此蓋其地接燕齊易中國之勢故渤海大氏以區區散亡之餘劃山外而棄之猶足以雄視一方抗衝天下髙麗王氏統合三韓終其世不敢出鴨綠一步則山川割據得失之迹槪可以見矣夫婦人之見不逾屋脊孩提之遊僅及門則固不足語垣墻之外矣士生新羅九州島之內錮其目而廢其耳且不知漢唐宋明興亡戰亡之事而於渤海之故哉吾友柳君惠風博學工詩於掌故旣撰二十一都詩注以詳域內之觀又推之爲渤海考一卷人物郡縣世次沿革組縷纖悉錯綜可喜而其言也嘆王氏之不能復句驪舊疆也王氏之不復舊疆而雞林樂浪之墟遂貿貿焉自絕於天下矣吾於是有以知前見之相符而嘆柳君之才能審天下之勢王覇之略又豈特備一國之文獻與胡恢馬令之書契其長短而已哉故序而論之如此

上之九年秋

髙麗不修渤海史知髙麗之不振也昔者髙氏居於北曰髙句麗扶余氏居於西南曰百濟朴昔金氏居於東南曰新羅是爲三國宜其有三國史而髙麗修之是矣及扶余氏亡髙氏亡金氏有其南大氏有其北曰渤海是謂南北國宜其有南北國史而髙麗不修之非矣夫大氏者何人也乃髙句麗之人也其所有之地何地也乃髙句麗之地也而斥其東斥其西斥其北而大之耳及夫金氏亡大氏亡王氏統而有之曰髙麗其南有金氏之地則全而其北有大氏之地則不全或入於女眞或入於契丹當是時爲髙麗計者宜急修渤海史執而責諸女眞曰何不歸我渤海之地渤海之地乃髙句麗之地也使一將軍往收之土門以北可有執而責諸契丹曰何不歸我渤海之地渤海之地乃髙句麗之地也使一將軍往收之鴨綠以西可有也竟不修渤海史使土門以北鴨綠以西不知爲誰氏之地欲責女眞而無其辭欲責契丹而無其辭髙麗遂爲弱國者未得渤海之地故也可勝嘆哉或曰渤海爲遼所滅髙麗何從而修其史乎此有不然者渤海憲象中國必立史官其忽汗城之破也世子以下奔髙麗者十餘萬人無其官則必有其書矣無其官無其書而問於世子則其世可知也問於隱繼宗則其禮可知也問於十餘萬人則無不可知也張建章唐人也尙著渤海國記以髙麗之人而獨不可修渤海之史乎鳴呼文獻散亡幾百年之後𨿽欲修之不可得矣余以內閣屬官頗讀祕書撰次渤海事爲君臣地理職官儀章物產國語國書屬國九考不曰世家傳志而曰考者未成史也亦不敢以史自居云甲辰閏三月二十五日

目錄

君考

臣考

地理考

職官考

儀章考

物產考

國書考

國語考

屬國考

引用書目

舊唐書劉煦新唐書宋祁

五代史歐陽修宋史脫脫

遼史脫脫資治通鑑司馬光

三國史金富軾髙麗史鄭麟趾

東國通鑑徐居正續日本紀管野朝臣眞道

日本逸史通典杜佑

通誌鄭樵文獻通考馬端臨

文獻備考大明一統志

淸一統志盛京通誌

萬姓統譜淩迪知永順太氏族譜

輿地勝覽全唐詩

君考

震國公

震國公姓大氏名乞乞仲像粟末靺鞨人也粟末靺鞨者臣於髙句麗者也或言大氏出自大庭氏東夷之有大氏自大連始也唐髙宗總章元年髙句麗滅仲象與子祚榮率家屬徙居營州稱舍利舍利者契丹語帳官也武后萬歲通天二年契丹松漠都督李盡忠歸誠州刺史孫萬榮叛唐陷營州殺都督趙文仲象懼與靺鞨酋乞四比羽及髙句麗破部東走度遼水保太白山之東北阻奧婁河樹壁自固武后封仲象爲震國公比羽爲許國公比羽不受命武后詔玉鈐衛大將軍李楷固中郞將索仇擊斬比羽是時仲象已卒

髙王

髙王諱祚榮震國公子也嘗爲髙句麗將驍勇善騎射及震國公卒乞四比羽敗死祚榮遁李楷固窮度天門嶺祚榮引髙句麗靺鞨兵大破之楷固僅以身免祚榮卽幷比羽之眾據婁之東牟山靺鞨及髙句麗舊人悉歸之遂遣使交突厥略有扶余沃沮朝鮮弁韓海北十餘國東窮海西契丹南接新羅以泥河爲界地方五千里戶十餘萬勝兵數萬學習書契俗與髙句麗契丹略同聖歷中國號震新唐書作振文獻備考曰震朝自立爲震國王築忽汗城以居直營州東二千里時奚契丹皆叛唐道路阻絕武后不能致討焉中宗卽位遣侍禦史張行慰撫之王亦遣子入侍玄宗先天二年遣郎將崔冊王左驍衛大將軍渤海郡王以所統爲忽汗州領忽汗州都督始去靺鞨號專稱渤海自是以後世朝獻唐余幽州節度府相聘問屯勁兵於扶余府以備契丹玄宗開元七年王薨三月丙辰赴唐

武王

武王諱武藝髙王子也初封桂婁郡王開元七年六月丁卯唐以左監門率吳思謙攝鴻卿充使弔祭冊王左驍衛大將軍忽汗州都督渤海郡王王遂攺元仁安開斥土宇因其俗不立館驛處處置村落以靺鞨爲民大村置都督次曰制史其下曰首領東北諸夷皆畏而臣之開元十年黑水靺鞨使者入朝唐玄宗以其地建黑水州置長史臨總王召羣臣謀曰黑水始假道於我與唐通異時請吐屯於突厥皆先告我與我使偕行今請唐官不吾告是必與唐謀腹背攻我也乃遣弟門藝及舅雅雅相發兵擊黑水門藝諫不從奔唐由是貳於唐開元二十年遣大將張文休率海賊越海攻登州殺刺史韋俊謂之雪先王之其實恨門藝事也玄宗大怒命右領軍將軍葛福順發兵討之二十一年又遣門藝發幽州兵擊之又遣內史髙品何行成太僕員外郞金思蘭使新羅授新羅王金興光開府儀同三司持節充寧海軍使雞林州大都督諭曰渤海外稱藩翰內懷狡猾今欲出兵問罪卿亦發兵擊其南鄙又勅新羅名將金庾信孫允中爲將賜金帛新羅王遣允中等四將率兵會唐師來伐會大雪丈餘山路阻隘士卒凍死過半皆罷歸明年新羅人金忠信上書於唐請奉旨歸國討渤海玄宗許之竟無功而黑水之地皆服於渤海矣王遣使聘日本日本使朝臣虫麻呂來開元二十六年舊唐書二十五年王薨八月辛巳赴唐

文王

文王諱欽茂武王子也攺元大興開元二十六年唐遣內侍段守簡冊王左驍衛大將軍忽汗州都督渤海郡王王承詔赦境內遣使隨守簡入朝玄宗授王左金吾大將軍天寶中累加特進太子詹事賓客天寶末徙上京訖玄宗之世凡二十九朝唐肅宗至徳元載平盧畱後徐歸道遣果毅都尉行柳城縣四府經略判官張元澗來聘曰今載十月當擊安祿山王須髮兵四萬來援平賊王疑其有異畱之十二月丙午歸道果劉正臣於北平潛與祿山幽州節度使史思明通謀擊唐安東都護王志玄知其謀率精兵六千餘人攻破柳城斬歸道自稱平盧節度進屯北平四載四月志玄遣將軍王進義來聘曰天子已歸西京迎太上皇於蜀居別宮滅賊徒故遣下臣來告王爲其事難信畱進義別遣使詳問肅宗賜王勅書一卷寶應元年詔以渤海爲國進封渤海國王授檢校太尉代宗大歷二年至十年或間歲或歲內二三遣使朝唐十二年正月王獻日本舞女十一人及方物於唐四月十二月又遣使朝唐累加司空太尉徳宗建中三年五月貞元七年正月八月十年正月皆遣使朝唐貞元中復徙東京王十遣使聘日本日本使朝臣殿繼來忌村全成來陽侯史玲來連益麻呂來武生鳥守來朝臣殿繼來大興五十七年三月四日王薨卽貞元十年

廢王

廢王諱元義文王族弟也文王子宏臨早卒元義立一歲猜虐國人弒之

成王

成王諱華玙宏臨子也國人弒元義推立王攺元中興還上京

康王

康王諱嵩璘文王少子也攺元正歷貞元十一年二月乙巳唐遣內常侍殷志贍冊王右驍衛大將軍忽汗州都督渤海郡王十四年王遣使以父王故事理唐加王銀靑光祿大夫檢校司空進封國王二十一年遣使朝唐貞元中凡四朝唐順宗加王金紫光祿大夫憲宗元和元年十月加王檢校太尉十二月遣使朝唐王二遣使聘日本日本使眞人廣嶽來宿彌賀茂來宿彌船白來元和四年王薨正月赴唐

定王

定王諱元瑜康王子也攺元永徳元和四年唐冊王銀靑光祿大夫檢校祕書監忽汗州都督渤海國王五年二遣使朝唐七年

僖王

僖王諱言義定王弟也攺元朱雀定王卒王權知國務元和八年正月庚子唐遣內侍李重旻冊王銀靑光祿大夫檢校祕書監忽汗州都督渤海國王

簡王

簡王諱明忠僖王弟也攺元太始立一歲薨

宣王

宣王諱仁秀簡王從父髙王弟野勃四世孫也攺元建興簡王薨王權知國務元和十三年正月乙巳遣使告喪於唐五月唐冊王銀靑光祿大夫檢校祕書監忽汗州都督渤海國王王南徵新羅北略諸部開大境宇十五年閏正月遣使朝唐唐加王金紫光祿大夫檢校司空十二月又遣使朝唐元和中凡十六朝唐穆宗長慶二年正月四年二月皆遣使朝唐長慶中凡四朝唐敬宗寶歷中二朝唐文宗太和元年遣使朝唐四年又遣使朝唐是年舊唐書五年王薨

王彛震

宣孫王也父新徳卒王立攺元咸和大和五年唐冊王銀靑光祿大夫檢校祕書監忽汗州都督渤海國王六年遣使朝唐七年正月二月皆遣使朝唐訖文宗之世凡十二朝唐武宗會昌中四朝唐宣宗太中十二年王薨二月赴唐

王虔晃

彛震弟也太中十二年二月癸未唐詔襲王

王玄錫

虔晃子也懿宗咸通中三遣使朝唐

王

史失系梁太祖朱全忠開平元年王遣王子朝梁獻方物二年三年及幹和二年又遣使朝梁后唐莊宗同光二年遣王子朝唐又遣王侄明宗天成元年遣使朝唐進兒口女口渤海自唐世數遣諸生詣京師太學習識古今制度稱爲海東盛國及至朱梁后唐三十年間貢士登科者十數人學士彬彬焉遼太祖耶律阿保機神冊二年王遣使聘遼四年遼修遼陽故城掠渤海戶實之天贊三年王遣兵攻遼殺遼州刺史張秀實掠其民而歸四年十二月乙亥遼主詔其國中曰所謂二事一事已畢惟渤海世未雪豈宜安住遂舉兵來寇皇后及太子培大元帥堯骨從閏十二月壬辰遼主祠木葉山壬寅以靑牛白馬祭天地己酉次撤葛山射鬼箭丁巳次髙嶺是夜遼兵圍扶余府天顯元年正月己未白气貫日庚申扶余城陷守將死之遼又別攻東平府破之丙寅老相兵敗是夜遼太子培大元帥堯骨南部宰相蘇北院夷菫斜涅赤南院夷菫疊裏等圍忽汗城己巳王請降庚午遼主駐軍忽汗城南辛未王素服槁索牽羊率臣僚三百餘人出降遼主禮以遣之丙子遼主使其近侍康末等十三人入請罪馬前遼主以兵衛王及王族以出二月丙午遼攺渤海國爲東丹忽汗城爲天福封其太子倍爲人皇王以主之乙酉遼主以王及王族歸築城於臨潢之西使王居之賜王名曰烏魯古王后名曰阿里只烏魯古阿里只者遼主及皇后受王降時所乘二馬名也因以其馬賜王及後

興遼王

名延琳髙王七代孫也仕遼爲東京舍利軍詳穩初東遼之地自神丹中附遼末有沽鹽曲之法關市之徵亦寬弛及馮延休韓紹勛等相繼爲戶部使以燕山平地之法繩之民不堪命燕又仍歲大饑副使王嘉獻計造船使其民海事者漕粟以賑燕水路艱險多覆沒𨿽言不信鞭楚榜掠民怨思亂遼聖宗大平九年八月丁丑延琳殺紹勛及嘉以快其眾復殺四捷軍都指揮使蕭頗得囚畱守駙馬都尉蕭孝先國號興遼舉位號攺元天慶髙麗史曰天興選智勇之士置左右於是諸部響應南北女眞皆附而髙麗與遼絕先是延琳與副畱守王道平謀舉事又召黃翩於黃龍府道平夜踰城走與黃翩俱上變遼主徵諸道兵攻之渤海太保夏行美渤海人也時主兵戌保州延琳馳書使圖統帥耶律蒲古行美以實告蒲古殺渤海兵八百人而斷其東路黃龍保州旣皆不附國舅詳穩蕭匹敵又率兵斷西路延琳遂分兵攻瀋州節度副使張傑聲言欲降故不急攻知其詐而已有備攻之不克而還遼兵大集十月遼以南京畱守燕王蕭孝穆爲都統蕭匹敵爲副部署六部大王蕭蒲奴爲都監與戰蒲水中遼兵匹敵蒲奴張左右翼擊之延琳兵潰又戰於手山敗走入城固守孝穆築重城起樓櫓內外不相通城中撤屋以蒲奴先據髙麗女眞要衝故無救兵十年八月丙午延琳將楊詳世密送款於遼夜開門納遼師延琳被執是時諸部豪傑吼山等兵蜂起尋皆敗滅獨南海城守堅守經年始降

烏捨城浮府琰府王

史失名宋太宗太平興國六年賜王詔曰朕簒紹丕基奄有四海普天之下罔有率

太原封域國之保障頃因竊據遂相承襲倚遼爲援歷世逋誅朕前歲親提銳旅盡護諸將拔門之孤壘斷凶奴之右臂眷言弔伐以蘇黔黎蠢玆北戎非理怨輒肆食犯我封界日昨出師逆擊斬獲甚眾今欲鼓行深入席捲長驅焚其龍庭大殲醜類素聞爾國密邇寇迫於吞幷力不能制因而服屬困於率割當靈旗破賊之際是鄰邦雪憤之日所宜盡出族帳佐予兵鋒俟其剪滅沛然封賞幽土宇復歸中朝朔漠之外悉以相與乃協乃朕不食言是時宋欲大舉伐遼故有是詔

按忽汗城之破在遼太祖天顯元年後唐明宗天成元年人謂是時渤海已亡然而遼史稱太祖有君人之徳以其不滅渤海族帳也聖宗統和十四年蕭韓家奴奏曰渤海髙麗女眞合從連衡二十一年渤海來貢開泰中南部宰相大康乂言蒲蘆毛朶界多渤海人乞取之詔從之領兵至大石河馳準城掠數百戶而歸又親徵渤海黃皮室軍五代史云訖周世宗顯徳渤海使常來宋史宋琪傳琪論邊事曰渤海兵馬土地盛於奚帳𨿽勉事契丹俱懷殺主破國之怨文獻通考云阿保機攻扶余城下之爲東丹府阿保機死

命其弟率兵攻扶余城不克而還天成四年長興二年三年四年淸泰二年三年俱遣使貢方物宋太宗淳化二年冬以渤海不通朝貢詔女眞攻之胡三省云渤海更五代至於宋耶律數數加兵不能服也以此觀之渤海未嘗亡也其浮府琰府王𨿽不言姓名見太宗詔可知其爲大氏之裔也然渤海之亡在何時未可考

臣考

大門藝大壹夏馬文軌蔥勿雅

門藝武王弟也武王使門藝擊黑水靺鞨門藝嘗質於唐智利害謂王曰黑水請吏而我擊之是背唐也唐大國兵萬倍我與之產怨我且亡昔髙句麗盛時士三十萬抗唐爲敵可謂雄彊唐兵一臨掃地盡矣今我眾比髙句麗三之一王將違之不可王不從彊遣之兵至黑水境又以固謙王怒遣從兄壹夏代將召門藝將殺之門藝懼棄其眾路奔唐玄宗拜爲右驍衛將軍王遣馬文軌蔥勿雅上書極言門藝罪狀請殺之唐處門藝安西好報曰門藝窮來歸我誼不可殺已投之嶺南矣幷畱文軌物雅別遣鴻少卿李道邃源復諭旨王知之上書言大國示人以信豈有欺之理今聞門藝不向嶺南伏請依前殺卻玄宗怒道邃復不能督察官屬致有漏泄左除道邃曹州刺史復同州刺史暫遣門藝詣嶺南以報之王望門藝不已密遣使入東都募客刺門藝於天津橋南門藝格之得不死玄宗勅河南捕刺客悉殺之

大野勃大宏臨大新徳

野勃髙王弟也宏臨文王世子也新徳宣王世子也

任雅相張文休

雅相武王舅也文休武王大將也

大常淸大貞翰大淸允

貞元七年正月文王使常淸朝唐授衛尉卿同正還國貞翰淸允皆文王時王子也貞翰貞元七年八月朝唐請備宿衛淸允貞元十年正月朝唐唐授右衛將軍同正其下三十餘人拜官有差

大能信茹富仇

能信康王侄也富仇官虞侯婁番長都督貞元十四年康王遣使朝唐是年十一月唐授能信左驍衛中郞將授富仇右武衛將軍放還國

大叡

長慶四年二月宣王遣叡等五人朝唐請備宿衛

大明俊髙寶英大先晟

明俊彛震時王子也大和六年王遣明俊等朝唐寶英官同中書右平章事大和七年正月王遣朝唐謝冊命因遣學生三人請赴上都學問先遣學生三人事業稍成請歸本國唐許之先晟亦彛震時王子也是年二月王遣先晟等六人朝唐唐詩人溫庭筠送渤海王子歸本國詩曰疆理𨿽重海車書本一家盛勛歸舊國佳句在中華定界分秋漲開帆到曙霞九門風月好回首是天涯

髙元固

元固訪唐進士徐寅於中爲道本國人以金書寅斬蛇劍禦溝水人生幾何三賦列爲屛障寅喜而贈詩稱爲渤海賓貢髙元固先輩其詩曰折桂何年下月中山來問我雕虫宜銷金翠書屛上誰把

過日東剡子昔時遭孔聖由余往代諷秦宮嗟嗟大國金門土幾个人能振素風其曰先輩曰折桂已成進士之稱也徐寅中幹寧進士時依王審知元固當

詩人

大元兼

侄也官學堂親衛后唐同光二年王遣朝唐試國子監丞

髙仁義徳周捨那婁髙齋徳

仁義官寧遠將軍郎將徳周遊將軍果毅都尉捨那婁別將齋徳首領武王時同使日本著蝦夷境仁義以下十六人被殺害齋徳與八人走出羽國僅免致國書與其使朝臣虫麻呂俱來獻彩帛一十疋綾一十疋二十疋絲一百鉤綿一百屯

胥婁徳已珍蒙已閼棄蒙

婁徳官若忽州都督忠武大將軍珍蒙云麾將軍棄蒙首領文王時同使日本婁徳船覆與棄蒙等四十人俱死倭皇禦太極殿觀珍蒙射又禦中宮使珍蒙奏本國樂聽之附獻美濃三十疋絹十疋絲一百五十鉤調綿二百屯初日本人朝臣廣成等朝唐回從蘇州入海漂著侖國多被殺執廣成與八人僅免復歸唐從登州入海到渤海界王令隨婁徳等歸國

慕施蒙

官輔國大將軍文王時率七十五人使日本以王旨問十餘年無使之故倭皇答書援髙句麗舊記責國書違例

楊承慶楊泰師馮方禮

承慶官輔國將軍泰師歸徳將軍方禮判官文王時同使日本初日本使朝臣田受等來問大唐消息歸言於倭皇曰天寶十四載歲次乙未十一月九日禦史大夫兼範陽節度使安祿山舉兵作亂自稱大燕聖武皇帝攺範陽爲靈武郡其宅爲潛龍宮年號聖武畱其子安卿緖知範陽郡事自將精騎二十餘萬南下直入洛陽署置百官天子遣安西節度使哥舒翰將三十萬眾守潼津關使大將封常淸將十五萬眾別圍洛陽天寶十五載祿山遣將軍孫孝哲等率二萬騎攻潼津關哥舒翰壞潼津岸墜黃河絕其通路而歸孝哲鑿山開路引兵入至新六月六日天子遊於劍南七月甲子皇太子玙卽皇帝位於靈武都督府攺元至徳矣言安東都護王志玄聘渤海天子賜渤海勅勅書事倭皇下令於太宰府曰安祿山者是狂胡狡豎也違天起逆事必不利疑其不能西必還掠海東大貳吉備朝臣眞備俱是碩學委以重任宜知此狀預設奇謀縱使不來儲備無悔其所謀上策及應備事一一俱錄報來至是承慶等至日本倭皇授承慶正三位泰師從三位方禮從五位下賜錄事以下十九人仍使忌村全成隨承慶來欲自渤海迎其入唐大使朝臣河淸獻絹三十疋美濃三十疋絲二百鉤綿三百屯錦四疋兩面二疋羅四疋白羅十疋彩百三十疋白錦一百帖

髙南甲髙興福李能本安貴寶

南甲官輔國大將軍兼將軍玄州刺史兼押衛官開國公興福副使能本判官貴寶解臂文王時同使日本以中臺牒報曰迎藤原河淸使總九十九人大唐祿山思明前後作亂內外騷荒恐被害殘只遣頭首髙元度等十一人往迎河淸卽差此使同爲發遣南甲等與其使陽侯史玲俱來獻三十疋美濃三十疋絲一百鉤綿三百屯能本後爲王新福副再使日本

楊方慶

文王時以賀正使朝唐日本迎河淸使髙元度隨往

王新福楊懷珍達能信

新福官紫綬大夫行政堂左允開國男懷珍判官能信品官著緋文王時率二十三人同使日本新福爲倭皇言唐事曰李家太上少帝幷崩廣平王攝政年谷不登人民相食史家朝議稱聖武皇帝性有仁恕人物多附兵鋒甚彊無敢當者鄧州襄陽已屬史家李家獨有蘇州朝參之路固未易通是行也李能本爲副

壹萬福慕昌拜

萬福官靑綬大夫昌拜副使文王時率三百二十五人駕船七十隻同史日本著出羽國倭皇以國書違例幷信物不受萬福再拜據地而泣曰君者彼此一也臣等貴國必當有罪遂攺修國書代王申謝倭皇授萬福從三位與王書曰今者來書頓攺文道日下不注官品姓名書尾虛陳天孫僭號且髙氏之世兵亂無休爲假朝威彼稱兄弟今王曾無事故而稱甥於禮失矣後歲之使不可更然獻美濃三十疋絹三十疋絲一百鉤調綿二百屯昌拜卒於日本萬福與其使武生鳥守俱來遭風漂著能登國客主僅免日本遣渤海船名能登以禱於船神有驗授其船從五位下賜錦冠其冠錦表裏紫組纓

烏須弗

文王時使日本著能登國國司問故受拂以書報曰渤海日本久未好鄰往來朝聘如兄如弟近年日本內雄等住渤海國學問音聲卻返本國今經十年未報安否由是差大使壹萬福等遣向日本國擬於朝參稍經四年未返本國更差大使烏須弗等四十人面奉詔旨更無餘事所附進物及來書在船內大政官以表函違例不受又曰渤海使取此道而來前有禁斷自今以後宜依舊例從築紫道來

史都蒙髙祿思髙郁琳髙淑源史道仙髙珪宣

都蒙官獻可大夫司賓少令開國男祿思大判官郁琳少判官淑源判官導綫大錄事珪宣少錄事文王時率一百八十七人同使日本赴王妃喪兼賀倭皇卽位遭風漂沒僅存四十六人淑源及少錄事一人亦死日本人問烏須弗歸時大政官處分渤海使宜依舊例向太宰府不得取此路而來今違約束其事如何都蒙等對曰實承此旨故都蒙等發自邑南府吐號浦西指對馬島竹實之律疑卽津而海中遭風著此禁境失約之罪更無所避日本又欲以十六人別畱海岸都蒙曰此猶割一身而分背失四體而蒲伏日本乃聽同入倭皇禦重閣觀騎射都蒙與焉與其使朝臣殿繼俱來獻絹五十疋絲二百鉤綿三百屯都蒙請加附又獻黃金小一百兩水銀大一百兩金漆一缶漆一缶海石橊油一缶水精念珠四貫檳櫛扇十枚賻王后絹二十疋二百疋綿二百屯

張仙壽

官獻可大夫司賓少令文王時使日本以王旨言朝臣殿繼等失路漂著遠夷之境船破爲造船二領歸倭皇內射先壽與焉

髙伴粥髙說昌

伴粥押領說昌通使文王時同使日本以國書違例不受又責不由築紫道利官人爭坐說昌之上大政官爲異其班位伴粥船破日本給船九隻以歸

呂定琳

官庭諫大夫工部郎中康王時率六十人使日本漂著夷地誌理波村被掠人多散亡出羽國言狀倭皇置越後國供給定琳置在堂學問日本僧永忠書於倭皇倭皇附答書

大昌泰

官慰疑卽衛軍大將軍左熊衛都將上柱國開國子康王時使日本倭皇禦太極殿引見爲四拜爲二拜不拍手又構彩殿以享之渤海使舶多著能登國倭修飾其停宿之處

髙南容髙多佛此下七人不知何王時

南容再使日本其國或宴於鴻館或宴於朝集院與其使宿彌東人俱來東人以國書不據棄之而去多不以酋領隨南容脫畱越前國倭置之越中國給食使習語生等學渤海語

王孝廉髙景秀髙莫善王升基

孝廉大使景秀副使莫善升基判官同使日本倭皇授孝廉從三位景秀正四位下莫善升基正五位下又賜錄事以下祿唐越州人周光翰言升則等自日本隨使者來

王文矩

使日本倭皇於樂殿宴五位以上文矩爲擊球倭皇賜綿二百屯

衛鈞

官州刺史遼天顯元年正月忽汗城破七月鈞城守遼大元帥堯骨帥師來攻乙丑城陷

大素賢

官司徒忽汗城破素賢降遼遼拜爲東丹國次相太宗會同三年東京宰相耶律羽之言其貪墨見黜

髙模翰

一名松有力善騎射好讀兵忽汗城破避地髙麗髙麗王妻以女因罪亡歸遼屢立戰功官至中臺省左相封郡開國公遼史自有傳

諸臣史失名者

遼天顯元年正月庚申扶余城陷守將死之

遼天顯元年正月丙寅王使老相統兵三萬禦遼遼先鋒隱安端北部宰相蕭阿古只將萬騎至老相戰敗降於遼遼拜爲東丹國右大相

遼天顯元年二月庚寅安邊

南海定理四府節度使皆降於遼

遼天顯元年三月安邊

定理三府復城守遼穩安端帥師來攻丁丑三府皆敗壬午安邊將二人死之

遼天顯元年五月南海定理二府復城守遼大元帥堯骨帥師來攻六月丁酉二府皆敗

長嶺府自忽汗城始破時城守不下遼天顯元年三月戊午遼夷畢康默記左僕射韓延徽帥師來攻至七月辛巳遼主述律後決軍國事八月辛卯城陷

忽汗城破後已降郡縣復城守諸部蜂起遼阿古只與康默記討之有遊騎七千自鴨綠府來勢張甚阿古只一戰克之斬二千餘級進軍破回跋城

申徳

官將軍髙麗太祖八年九月丙申與其屬五百人奔髙麗是歲遼攻渤海明年忽汗城破

大和鈞大均老大元鈞大福謨大審理

和鈞均老官禮部卿元均官司政福謨官工部卿審理官左右衛將軍髙麗太祖八年九月庚子率民一百戶奔麗

冒豆幹朴漁

冒豆幹官左首衛小將漁官檢校開國男髙麗太祖八年十二月戊子率民百戶奔髙麗

吳興僧載雄

興官工部卿髙麗太祖十年三月甲寅與其屬五千人奔髙麗載雄亦與其徒六十人隨興奔髙麗

金神

髙麗太祖十日年三月戊申率六千戶奔髙麗

大儒範

髙麗太祖十一年七月辛亥率民奔髙麗

隱繼宗

髙麗太祖十一年九月丁酉與其屬奔髙麗太祖引見於天徳殿繼宗等三拜人謂失禮太相含弘曰失土人三拜古之禮也

洪見

髙麗太祖十二年六月庚申以船二十載人物奔髙麗

大光顯光顯子道秀顯宗時爲大將後孫金就髙宗時爲大將伐蒙古有功封永順君遂爲永順太氏其以大爲太未知在何時

世子也髙麗太祖十七年七月率眾數萬奔髙麗太祖賜姓名王繼附之宗籍特授元甫守白州以奉其祀賜僚佐爵軍士田宅有差其後遼遣使遣髙麗太祖駱駝五十匹太祖以契丹與渤海嘗連和忽生疑貳不顧舊盟一朝殄滅此爲無道之甚不足遠結爲鄰絕其交聘流其使三十人於海島繁駱駝萬夫橋下皆餓死

陳林

髙麗太祖十七年十二月與其其屬一百六十人奔髙麗

朴升

髙麗太祖二十一年率三千餘戶奔髙麗

崔烏斯文獻通考曰烏斯羅

周世宗顯徳初烏斯與其屬三十人歸周蓋其酋豪也

大鸞河李勛

宋太祖太平興國四年平晉陽移兵幽州鸞河率小校李勛等十六人部族三百騎投降太宗以爲渤海都指揮使九年春太宗宴大明殿召鸞河慰撫久之謂殿前都校劉延翰曰鸞河渤海豪帥束身歸我嘉其忠順夫夷落之俗以馳聘爲樂俟髙秋戒侯當與駿馬數十疋令出郊遊獵以遂其性因以緡錢十萬酒賜之

地理考

五京

上京龍泉府

中京顯徳府

東京龍原府

南京南海府

西京鴨綠府

十五府

龍泉府肅愼古地

顯徳府肅愼古地在龍泉府南

龍原府濊貊古地亦曰柵城府爲日本道

南海府沃沮古地爲新羅道

鴨綠府髙句麗古地爲朝貢道

長嶺府髙句麗古地爲營州道

扶余府扶余古地爲契丹府

府扶余古地

定理府婁古地

安邊府婁古地

率賓府率賓古地

東平府拂涅古地

利府利古地

懷遠府越喜古地

安遠府越喜古地

六十二州

龍泉府三州

龍州湖州渤州

顯徳府六州

盧州顯州州湯州榮州興州

龍原府四州

慶州鹽州穆州賀州

南海府三州

沃州晴州椒州

鴨綠府四州

神州桓州州正州

長嶺府二州

瑕州河州

夫余府二州

扶州仙州

府二州

州髙州

定理府二州

定州瀋州

安邊府二州

安州州

率賓府三州

華州蓋州建州

東平府五州

伊州蒙州州黑州比州

利府六州

廣州汾州蒲州海州義州歸州

懷遠府九州島

達州越州懷州紀州富州美州福州邪州芝州

安遠府四州

寧州州慕州常州

三獨奏州

州銅州涑州

右見新唐書稱六十二州而只列六十州淸一統志有郭州而今不載知唐書之有遺也其五京之制上京龍泉府者今之寧古塔也中京顯徳府者今之吉林也東京龍原府者今之鳳凰城也南京南海府者今之海城縣也西京鴨府者今未可考而當在鴨綠江近處然則以龍原爲東京以鴨綠爲西京者可疑豈鳳凰城以西復有一鴨綠江如遼陽之浿水歟置朝貢道於鴨綠者以海路通唐也考諸日本逸史鄧州襄陽爲朝之路良然南海府之爲新羅道亦以海路通新羅也文獻通考及淸一統志以鴨綠爲朝鮮道是時無朝鮮當從新唐書

顯徳府本朝鮮之地卽平壤城周武王以封箕子漢末爲公孫度所據晉時陷於髙句麗唐置安東都護爲大氏所有中宗時賜名忽汗州

龍原府東南濱海髙句麗慶州疊石爲城周圍二十里唐薛仁貴伐髙句麗擒善射於石城卽此

鴨綠府髙句麗故國城髙三丈廣輪二十里

東平府唐李世績徵髙句麗拔遼城程明振蘇正方大破髙句麗兵於新城皆此地有遼河羊腸河錐子河蛇山狼山黑山巾子山

州漢安市縣髙句麗安市城唐太宗攻之不下薛仁貴白衣登城卽此

湯州漢襄平縣

興州漢海平縣

慶州太保山黑河之地

桓州髙句麗中都城創立宮闕謂之新國王釗爲慕容所敗宮室焚蕩卽此

蓋州後攺辰州以辰韓得名井邑騈列最爲衝會卽髙句麗蓋牟城唐太宗會李世績攻破之是也

涑州有涑沫江卽曰涑沫水涑沫靺鞨所據

顯徳府郡一

杉盧或稱縣隸盧州

龍原府郡三

龍河或稱縣隸鹽州會農或稱縣隸穆州吉理或稱縣隸賀州

鴨綠府郡二

盤安隸州沸流隸正州沸流王古地有沸流水爲公孫康小

利府郡一

利隸州未詳漢襄平地髙句麗當山縣

府州未詳郡三

安定銅山髙句麗東山縣在龍泉府南漢侯城縣北多山險安寧槁離國古地

龍泉府縣五

富利長平幷隸龍州貢珍隸渤州肅愼佐慕幷隸州未詳

顯徳府縣二十六

山陽漢陽白巖霜巖古離郡地漢屬險瀆縣幷隸盧州永隸顯州神仙傳仙人白仲理能煉神丹點黃金以救百姓卽此地漢遼隊縣位城河瑞蒼山龍珍幷隸州靈巖常白石均谷嘉利幷隸湯州盛吉蒜山山幷隸興州長寧金徳或稱常樂漢浿水縣髙句麗縣雞山漢居就縣昔丁令威家此去家千年化鶴來歸集於華表柱以畵表云有鳥有鳥丁令威去家千年今來歸城郭𨿽是人民非何不學仙冢累累花山漢望平縣紫蒙漢鏤芳縣拂涅國置東平府於此崇山水綠城奉集幷隸州未詳

龍原府縣十五

龍原永安烏山壁谷熊山薛仁貴徵髙句麗與其將溫沙﹖戰熊山卽此白陽幷隸慶州海陽接海格川幷隸鹽州水順化美縣幷隸穆州洪賀送誠石山幷隸賀州

南海府縣十六

天晴神陽蓮池狼山仙巖幷隸晴州椒山貂嶺泉尖山巖淵幷隸椒州東界新羅西北故平壤城東北至海州一百二十里沃沮鷲嶺龍山濱海升平靈泉幷隸州未詳

鴨綠府縣十

桓都神鄕浿水幷隸桓州神鹿神化劍門安渤恪壤

石幷隸州未詳

夫余府縣十一

布多扶余顯義鵲川彊師新安漁谷永寧水扶羅永平幷隸州未詳

懷遠府縣九

富壽優富幷隸富州山河黑川麓川幷隸美州越喜懷福豹山乳水幷隸州未詳

安遠府縣二

慕化崇平幷隸慕州

府州未詳縣九

長泰永熊山靈峯麓郡麓波云川安夷萬安

右見遼史太祖東幷渤海得城邑之居百有三云而郡縣名可考者今爲百十三可疑

五京十五府六十二州多在今吉林烏喇寧古塔及朝鮮界其遼東古地𨿽入渤海建置無聞地理誌賈耽所記可考遼時東京州縣多襲其名號非復古地遼史謂皆渤海之舊其實未盡然也

龍泉府漢三國晉時婁國地後魏齊周時勿吉國地隋時靺鞨國地唐時入渤海爲龍泉府金時上京會寧府地元時合蘭府水達達等路明時建州毛鄰衛等地今寧古塔

顯徳府今在吉林烏喇城東南地理誌自鴨綠江口舟行百餘里乃小舫溯流東北三十里至泊口得渤海之境又溯流五百里至九都縣城故髙麗王都又東北溯流二百里至神州又陸行四百里至顯州爲寶中王所都按顯州卽顯徳府唐先天二年賜名忽汗州是也遼史謂卽平壤城又以遼所置東京之顯州爲本顯徳府地皆誤也

龍原府漢時玄郡地晉時屬平州隋時髙句麗慶州地唐時屬安東都護府入渤海爲龍原府遼時開州鎭國軍金時石城縣元時屬東寧路鳳凰城金鳳凰城

南海府漢時玄郡地後屬樂浪都尉東漢時封沃沮三國時平州地晉以後髙句麗沙卑城唐置蓋州入渤海爲南海府遼時海州南海軍金時澄州南海郡元時省入遼陽路明時海州衛今海城縣也

夫余府漢時扶余國地唐置黑水都督府入渤海爲扶余府又爲龍泉府遼隸東京金時會寧府升上上京元時開元路明時三萬衛今開元縣

瀋州漢時婁扶余沃沮朝鮮等地三國晉時平州地後魏時營州地齊周時髙句麗地隋時營州地唐時入渤海爲沈陽屬定理府遼時瀋州昭徳軍金時瀋州顯徳軍元時沈陽路明時沈陽中衛今奉天府通誌云有奧婁河注曰奧婁卽婁

蓋州漢時西蓋馬縣三國時平州地晉以後髙句麗地唐時髙句麗蓋牟城太宗取其地置蓋州入渤海仍置蓋州後攺辰州遼時辰州奉國軍金時蓋州奉國軍元時蓋州明時蓋州衛今革平縣

富州漢時婁國地隋時越喜國地唐時入渤海爲富州屬懷遠府遼時銀州富國軍金時新興縣元時省明時嶺衛今嶺縣

杉盧郡漢時玄郡地晉以後髙句麗地唐時置金州入渤海爲杉盧郡遼時化成縣金時蘇州安復郡元時屬蓋州路明時金州衛今寧海縣

忽汗河今名虎爾哈河源出吉林烏喇界東北流經古會寧城北又九十餘里繞寧古塔城南復折而北流七百餘里入混同江唐時謂之忽汗河大氏置忽汗州新唐志云渤海王城臨忽汗海金時名金水俗謂金爲按出亦稱按出虎水是爲金源明一統志忽兒海河北流入松花江是也

上京城在今寧古塔城西南唐書曰天寶末大武藝徙上京直舊國三百里忽汗河之東賈耽曰自安東都護府東北經古蓋牟新城又經渤海之長嶺府千五百里至渤海王城以此考之當在寧古塔西南境與上京相近明一統志今滅遼設都於渤海上京是也

平壤漢樂浪郡後爲髙句麗王所都亦曰長安城一名王儉城唐平髙句麗置安東都護府於此後沒於渤海在今朝鮮界內

郭州唐置郭州渤海因之後屬於遼載記遼以鴨綠江北與髙麗髙麗築興通龍龜郭六城今在朝鮮界內

慕州城本渤海安遠府在州西二百里州卽鴨綠府在今朝鮮界內

右見淸一統志得渤海之地於我國境內者三曰平壤曰郭州曰慕州而謂郭州在鴨綠之北慕州在鴨綠之西則亦可疑也按新羅統合後東北以泉井郡爲界今徳源郡也西北以唐嶽縣爲界今中和府也自中和以東祥原遂安谷山以抵於徳源皆其邊塞也以外咸鏡平安二道之地皆爲渤海有矣及新羅之衰弓裔始定浿西十三鎭平壤城主黔及甑城赤衣黃衣賊明貴等皆降是時渤海與契丹未及交兵而已失其南鄙於弓裔也及契丹破渤海所經理者只鴨綠以北故鴨綠以南渤海郡縣沿革遼史闕焉無以考也唐書云渤海南接新羅以泥河爲界文獻備考曰泥河當在徳源界內者非也以遼史考之浿水一名泥河生芋艸故亦稱芋

水此指遼東京之水也遼東京者卽今遼陽縣也遼史以東京謂卽渤海中京顯徳府本箕子所封平壤城也淸一統志辧定甚詳蓋遼史以東京爲平壤故又載浿水焉其所謂一名泥河之浿水乃我國平壤之浿水今大同江也新羅渤海分界處正在大同一帶耳

職官考

文職

宣詔省左相左平章事侍中左常侍諫議中臺省右相右平章事內史詔誥舍人政臺省內閣相居左右相上左司政右司政比僕射居左右平章事之下左允右允比二丞

忠部卿居司政下

仁部卿

義部卿忠仁義部謂之左六司

爵倉郎中員外

膳部郎中員外幷左史之支司

智部卿

禮部卿

信部卿智禮信部謂之右六司

戒部郎中員外

水部郎中員外幷右司之支司

中正臺大中正比禦史大夫居司政下小正

殿中寺大令

宗屬寺大令

文籍院監少監令

大常寺卿

司賓寺卿

大農寺卿

司藏寺令丞

司膳寺令丞

冑子監監長

巷伯局侍

武職

左猛賁衛大將軍將軍

右猛賁衛大將軍將軍

左熊衛大將軍將軍

右熊衛大將軍將軍

左衛大將軍將軍

右衛大將軍將軍

南左衛大將軍將軍

南右衛大將軍將軍

北左衛大將軍將軍

北右衛大將軍將軍

按寧遠將軍忠武將軍云麾將軍輔國將軍歸徳將軍紫綬大夫靑綬大夫獻可大夫庭諫大夫上柱國開國公開國子開國男之稱見於續日本紀日本逸史髙麗史諸史而其制幷未可考

儀章考

三秩以上紫衣牙笏金魚

五秩以上緋衣牙笏銀魚

六秩以上淺緋衣木笏

八秩綠衣木笏

遼天顯四年太宗幸遼陽使人皇王備乘輿羽衛以迎幹享五年聖宗巡東京畱守具儀衛迎車駕蓋故渤海儀衛云

按宋史太祖問趙普拜禮何以男子以婦人不普問禮官不能對王溥孫貽孫以練達稱曰自唐太后朝婦人始拜而不大和中幽州從事張建章著渤海國記備言其事普大稱之意其書多載渤海儀文而東國不傳唐藝文志張建章渤海國記三卷

物產考

太白山南海昆布柵城鼓扶余鹿

豕率賓馬顯州布沃州綿龍州紬位城盧城稻湄湖

九都李樂遊梨富州銀

國語考

王曰可毒夫曰聖王曰基下命曰敎王之父老王母曰太妃妻曰貴妃長子曰父王諸子曰王子官品曰疊

國書考

武王與日本國聖武天皇書

武王啟山河異域國土不同延聽風猷但增頃仰伏惟大王天朝受命日本開基奕葉重光本支百世武藝當列國濫總諸藩復髙麗之舊居有扶余之遺俗但以天涯路阻海漢悠悠音耗未通吉凶絕聞親仁結援庶前經通使聘鄰始乎今日謹遣寧遠將軍郎將髙仁義遊將軍果毅都尉徳周別將捨那婁二十四人狀幷附貂皮三百張奉送土宜𨿽賤用表獻芹之誠皮幣非珍環掩口之主理有限披膳未期時嗣音徵永惇鄰好

文王與日本國聖武天皇書

欽茂啟山河杳絕國土遠仰望風猷惟增傾仰伏惟天皇聖殿至徳遐暢奕葉重光澤流萬姓欽茂系朝業濫總如始義洽淸深每修隣好今彼國使朝臣廣業等風潮失便漂落投此每加優賞欲待來春放回使等貪前苦請乃年歸去祈辭至重隣義非輕因備行資卽爲發遣仍差若忽州都督胥要徳等充使領廣業等今送彼國幷附大虫皮皮各七張貂皮六張人蔘三十斤蜜三斛進上至彼請檢領

康王與日本國桓武天皇書

哀緖已具別啟伏惟天皇陛下動止萬福寢膳勝常崇璘視息苟延奄及喪制官僚感義奪志抑情起續洪基統先烈朝維依舊封域如初顧自思惟實荷殊眷而滄溟括地浪浪湧天奉膳無由徒增傾仰謹差庭諫大夫工部郞中呂定琳等濟海起居兼修舊好其少土物具在別狀荒迷不次

上天降禍祖大行大王以大興五十七年三月四日薨背善鄰之義必聞吉凶限以滄溟所以緩告崇璘無狀招禍不自滅亡不孝罪苦酷罰罪苦謹狀力奉啟荒迷不次孤孫大崇璘頓首

二

崇璘啟差使奔波貴申情禮佇承殊眷瞻望徒勞天皇頓降惇私之使命佳問盈耳珍奇溢目俯仰自欣伏增慰悅其定琳等不料邊虞被陷賊場俯垂卹存生還本國奉惟大造去畱同賴崇璘猥以冥徳幸屬時來官承先爵土統舊封制命策書冬中錫及金印紫緩遼外光耀思欲修禮勝邦結交貴國歲時朝覲﹖帆相望而去木材土之難長小船泛海不波則危或引海不謹遭罹利害𨿽慕盛化如艱阻何長尋舊好幸許來往則送使𨿽不過二年以玆爲限式作永規其來年多少任廳被裁裁定之使望於來秋許以往期則徳鄰常在事與望則異足表不依其所寄絹二十疋二十疋絲二百鉤綿二百屯依數領足今廣嶽等使事略畢情求時便欲差人送使奉諭新命之恩使等辭以未奉本朝之旨故致淹滯隨意依心謹因回次奉附土物具在別狀自知鄙薄不勝羞愧

三

崇璘啟使賀萬卽賀茂也等至所之書及信物絹各三十疋絲二百鉤綿三百屯依數領足慰悅實深𨿽復巨海漫天滄浪浴日路無倪限望斷雲霞而巽气送帆指期舊浦軋涯斥候無闕糧豈非彼此契齊暗符人道南北義感特天心者哉崇璘有舊封纘承先業遠蒙善奬聿修如常天皇遙降徳音重使命恩從懷抱慰諭殷勤復俯記片書眷依前請不遺信物許以年期書疏之間喜免瑕類庇之顧識異他時而一葦難航奉知實諭六年爲限憚其遲請更嘉圖幷回通鑑從其期限傍合素懷然則向風之趣自不倦於寡情慕化之勤可尋於髙氏又書中所許𨿽不限多少聊依使者之情省給行人之數謹差衛軍大將軍左熊衛都將上柱國開國子大昌泰

充使送國兼封附信物如別狀土無奇異自知差惡

四

嵩璘啟使船白等至枉辱休問兼信物絹各三十疋絲二百鉤綿三百屯缺數領足懷愧實深嘉厚情伏知稠疊前年附啟請許裁量往還去歲承書遂以半紀爲限崇璘情勤馳系求縮程期天皇捨己從人便依所請筐攸行𨿽無珍奇特見允依荷欣何極比者天書降漁當作海制使朝嘉命優加寵章總萃班沾燮理列等端揆惟念寡菲殊蒙庇其使昌泰等﹖專封將命非能而承優容倍增嘉慰而今秋暉將暮序惟風遠客思歸指勞望日崇時節無滯回航旣許隨心正宜相送未及馹限不敢同行謹自回使奉附輕具如別狀

屬國考

定安國本馬韓之種爲契丹所破保其西鄙宋太祖開寶三年其王烈萬華因女眞使上表獻太宗太平興國六年又因女眞使上表云定安國王臣烏玄明言伏遇聖主洽天地之恩撫夷貊之俗臣玄明誠喜誠頓首頓首臣本以髙句麗舊壤渤海遺黎保據方隅涉歷星紀仰覆露鴻鈞之徳被侵漬無外之澤各得其所以遂本性而頃歲契丹恃其彊暴入寇境上攻破城砦略人民臣祖考守節不降與眾避地僅存生聚以於今而又扶余府昨背契丹幷歸本國災禍將至無大於此所宜受天朝之密書率勝兵而助討必欲報敵不敢違命臣玄明誠懇誠願頓首頓首元興六年十月日定安國王臣玄明表上聖皇帝前太宗優詔答之是時宋欲討契丹故也端拱二年其王子因女眞使獻馬雕羽鳴鏑淳化二年其王子太元因女眞使上表其後不至髙麗顯宗九年定安國人骨須來奔

渤海考終

