

欽定四庫全書

史部九

錦裏耆舊傳

載記類

提要

臣等謹案錦裏耆舊傳四卷一名成都理亂記宋勾延慶撰延慶字昌裔自題稱前榮州應靈縣令其書乃紀王氏據蜀時事宋史藝文志文獻通考皆作八卷陳振孫書錄解題稱開寶三年祕書丞劉蔚知榮州得此傳請延慶修之起咸通九載迄幹徳乙丑云云按今本止四卷起僖宗中和五年無懿宗咸通間事振孫又稱自平蜀後迄祥符己酉朝廷命令政事因革以至李順等作亂之迹皆略載之張約爲之序延慶在開寶時去祥符尙逺似不能續記至此而平蜀後事及張約序此本亦無之疑振孫所見八卷者乃別一本爲後人所增益而此本四卷或猶延慶之舊也書𨿽以耆舊傳爲名而不以人系事其體實近編年所錄兩蜀興廢之迹亦頗簡略惟於詔勅章表書檄之文載之獨詳中間如前蜀咸康元年唐兵至成都王宗弼刼遷王衍於西宮通鑑在十一月甲辰而此書作乙巳又宋太祖賜後蜀主孟昶詔一首其文多與宋史不同如此類皆可以備參考又陳振孫稱爲平陽勾延慶按書中於後蜀主多所稱美疑出蜀人之詞考孟昶時有校書郎華陽勾中正者後入宋爲屯田郎中延慶或卽其族則當爲華陽人矣

乾隆四十一年十月恭校上

總纂官﹝臣﹞紀昀﹝臣﹞陸錫熊﹝臣﹞孫士毅

總校官﹝臣﹞陸費墀

●欽定四庫全書

錦裏耆舊傳卷一【起中和五年正月至蜀武成元年】

﹝宋﹞勾延慶撰

正月地動一月十餘度以七曜占之多兵饑饉三月攺光啟元年夏四月維州山崩石墜飛塵滿空五月除授顧彥朗東川節度使

二年東川遣鄭君雄率眾侵略至徳陽縣殺破斬鄭君雄又常厚自峽中率兵據左綿僖宗皇帝到京後天下十道共修京闕之次胡魯子反燒悉盡駕幸寶雞又幸山南干戈復起四海不寧

三年冬十月十軍軍容使田令孜除授西軍監軍使十一月到府

昭宗皇帝卽位攺元文徳元年秋八月除授韋太尉昭度劍南西川節度使陳太師知之乃治兵講武更置黃頭軍三都監軍使以書召閬州王司徒建計其過綿水卽出兵拒之將激其怒必攻諸州所在發兵交戰冀韋太尉來以兵隔之則誣以王司徒起兵侵境九月王司徒大軍至閉城門不納冬十月丁卯川軍與王司徒戰川軍敗退入城是日天色陰慘先主廟上黒霧起至暮王司徒抽軍回七里亭丙子王司徒引軍入漢州界攻剽四面州縣東西兩川皆懼之

龍紀元年春二月庚午陳太尉發軍與王司徒大戰於三郊川軍敗績於是劉修濠寨點丁牢城夏四月軍容招前定戎軍節度楊晟建節於彭州與陳敬瑄爲裏也五月三都軍敗退歸府城王司徒據漢州城出軍把斵北路又彌牟鎭下先鋒寨新都縣下中軍寨秋七月節度使韋太尉到川用王司徒爲衙內都指揮使奏割卭蜀黎雅四州充永平軍節度使川莊陳太師牢城韋太尉具旌節於城下以示城內百姓軍人告之曰新使在此何閉城門陳太師令左右詬罵城下云有鐵劵見在豈可違先帝命乎王司徒扵東北面下寨韋太尉城西北下寨未經旬日嘉眉州降

大順元年春正月分兵擊卭州都知兵馬使任可知殺刺史毛湘以城降又東川助兵三千人城外置牢行府徵科諸州稅賦嘉眉州運糧供軍內饑乏死者不可勝數父母委棄雛稚不相保養居人多以藜藿充濟皆有菜色殍僕者甚眾軍人多偸刈新麥每一斗直二千餘金亦潛於韋太尉寨市易鹽相次人數稍多遂成隊有聞於太尉太尉曰一城饑餓忍不救之並不要問城內亦有聞於陳太師太師云吾尙恨無計救卹一任逐便以此稍布市井夏五月城內乏食民俗惶惶逓相欺淩無有怕懼所在斬殺處處暴屍其有軍都處則稍鬧別街巷則寂靜是月資雅黎三州相次歸降時以攻圍日久其城未拔王司徒白韋太尉曰今領數萬之眾勞師以事蠻夷近聞洛陽以來藩鎭相噬朝廷姑息不暇主上憂勞不如以兵威靜中原是國之本相公盍歸覲面奏此事韋公然之翌日又諷三軍於行府門告糧闕乃執韋公親吏駱別鶴臠而食之韋公益懼因召王司徒謂曰某年衰風恙恐不任持已具奏聞卽便離任今表申奏署授司徒節度畱後行營招討使候至闕庭奏聞請降西川旌節在後更保功業以慰民望乃以牌印授之六月己卯進發王司徒祖餞送至新都韋公請回無更逺離帳幄韋太尉發後王司徒移居中軍寨城內百姓往來交易販米入城以竹筒量賣截筒深一寸闊一寸二百文須三五人共賣一人接錢兩人把手定則以米寫衣袖中將歸研之煮湯共喫老弱者難買或聚或散固無行鋪【街巷饑人死者無數或遇一夜風雨來日便成白骨】冬十月發兵圍彭州

大順二年秋城內糧盡八月庚寅陳敬瑄田令孜開城門攜牌印出降王司徒與之並轡入城安撫軍人百姓放陳太師歸花林坊本宅田令孜歸碧雞坊宅時克定州府之後以萬民久罹塗炭初見廓淸行滌蕩之恩布寛仁之令

景福元年春有詔貶田令孜授湖南監軍陳敬瑄於雅州安置王司徒慮其生變縊令孜於府城斬敬瑄於新津具表疏其惡也

三年夏彭城內窘蹙初年米每斗五千第二年十千三年糧盡百姓逓相啖食五月庚申楊晟自刎城門開自景福元年五月二十日圍城至三年五月二十三日首尾三年蓋楊晟不識天時致害民庶秋七月與東川顧相公修好結秦晉之姻是歲攺爲幹寧元年

二年春三月創徵雜稅綾一疋一百文絹一疋七十文布一疋四十文豬每頭一百文時修寶歷寺有僧智廣俗姓崔氏善救病以竹片爲杖拍其痛處決之無不立愈瘸者便伸跛者能行其餘疾苦應手痊損川主司徒崇重之請於寶歷寺爲人療病所得錢物回用修造遂於寺內五丈天王閣下居止於是病者載來皆得痊愈日獲三五千告諸貧者不用施錢時號聖僧【師本在雅州開元寺掲席神堂內居】

三年起軍收東川

四年秋九月平定東川

五年秋九月攺元光化元年江瀆池魚無數皆死浮出水面長尺餘以車般之送於城外

二年秋八月差發決云軍使田師偘統押兵士三指揮收獲閬州次克己蓬壁三州

三年春三月田師偘移軍收渝州

四年攺元天復元年封蜀王

五年春三月發舟師一萬五千人鎖峽是歲大水嘉州漂蕩尢甚時有咒土僧念尊勝修淨眾寺

三年山川晏寧五稼丰稔梁漢夔峽東西五千餘里山河肅靜

六年昭宗皇帝遇害少帝禪位梁時三軍縞素舉哀

七年秋九月文武勸進羣議云云蜀主卽皇帝位攺唐天復七年爲武成元年郊祀天地大赦境內赦文曰圓蓋方輿萬彚共資其覆載春生夏長四時不息於推遷所以茂成歲功寧遂物性帝王取象文質逓興遵革故之令猷敷鼎新之至理朕上膺睠命俯狥樂推宗廟告虔孝思旣展郊丘備禮嚴配式遵欽承享國之符允葉奉天之道祀羣咸秩有感必通雲龍方覩於在天雷雨須聞於作解且湯開三面延景祚六百餘年漢革五刑繼丕圖二十四世皆以卹辜宥罪勸善興仁特行滌蕩之恩用致洽平之化自唐朝運攺土徳數終初乃召冦以纒兵竟至遷都而滅國賢良塗炭朝市丘墟生人旣失其所天大事須歸於有土遂至蠻夷瀝欵士庶傾心謂蜀都同章武之時兼漢嗣絕山陽之號共陳天命屬在朕躬一從踐位以來倍軫臨深之懼每念生民塗炭刑政猶繁因告類於穹旻合流恩於屬縣紀年定歷旣正鴻名布澤行春式和均气可大赦天下攺唐天復八年爲大蜀武成元年正月十日昧爽已前大辟罪已下罪無輕重已發覺未發覺已結正未結正見系囚徒常赦不原者咸赦除之惟十惡五逆屠牛鑄錢故意殺人捏窠造印結聚徒黨逃走背軍合和毒藥私鹽茶麫持仗行刼宮典犯枉法贓兼渝濫身名冒授官爵囹圄之內官吏用情致令寃濫不問有贓不在赦限左降官不問罪輕重並與量移其有情無狡蠱事不邪者委中書門下酌量矜貸使與牽復授官州縣典吏及諸色人配流在逺已經懲斷者並宜釋罪放歸兼有軍人百姓先有公事關連逃避諸州縣鎭不敢歸還者亦任卻歸本貫所在不得勘問擾攪朕自援旗誓眾仗鉞平戎廓定封疆安保生聚克成帝業實用武功每思將師之勞宜奬初終之效其在城及東川山南武定武信武泰等道並兩路前軍諸鎭都頭節級將士等一時卽位日𨿽已各有頒賜旣經大禮更示殊恩應都兵知馬使已下至節級官健今有優給各有等第處分稼穡𨿽登黎元未泰每於旦夕常所焦勞將漸致於昭蘇已累行其矜放但念方屯師旅難闕賦徵緣同切於乂安宜共資其瞻給自去年八月已後十月已前繼有指揮並蠲逋欠非無惠澤下及烝人尙慮疲羸未息艱苦畿內諸州及諸州府應徵今年夏稅每貫量放二百文今年正月九日已前應在府及州縣鎭軍人百姓先因侵欠官中錢物或保累塡陪官中收沒屋舍莊田除已有指揮及有人經管收買外余無人射買者有本主及妻兒見在無處營生者並宜給還卻據元額輸納本戶稅賦冬選之人例聞覊旅常思任用以救棲遲兼勸進官僚人數不少朕昨才登寶位更布■﹝亻聶﹞恩或擢在班行或委之州縣凡選用略盡搜羅其間或有謬結前銜妄稱入仕旣未辧其眞僞又可哀其困窮是用銓衡冀分玉石切在精研選士摭實推公自執規繩勿隨請托但曽經赴任委不敗官不犯刑章人無髒污告勅圓備考課分明便仰依資注官銓司不得稽滯如有失墜告勅無以自眀但有失墜時公慿及於本任官處取得文解者並準例參選然則是唐朝兵革之後渝濫尢多附勢力者未必有材抱孤直者或聞無位自今已後委有司博求幹濟愼擇端良諳熟吏途詳明法律先能潔已方可理人就中令錄之尢難切在銓衡之精選或有節度刺史上表論薦皆須審諸行事顯著才能保無苛虐之心方允奏陳之命如聞失舉必罪所知諸州府或有賢良方正能直言極諌者達於教化明於吏才政術精詳軍謀宏逺韜光待用藏器俟時或智辧過人或詞華出格或隱山林之迹或聞鄕裏之稱仰所在州府奏聞當與量材敍用自唐室傾淪梁圍簒奪上國俄成於茂艸中原莫有其遺民三百年之文物一空數千里之生靈無主星辰旣紊運祚俄遷捐王气之東沈聴頌聲之西起率土之黔黎老幼竟獻臣心滿朝之文武忠賢皆陳天意克隆基業合重奬酬應內外文武官等或賜功臣名號或與一子出身兼勸進官資以旌勲業並當續有處分朕頃事唐臣嘗居親衛受藩鎭封崇之貴著冊書鍾鼎之勲至於朝右公卿方面侯伯皆契忘家之誓俱同許國之誠其歿身王事之中遇禍賊庭之內言念及此痛憤良深應自僖宗朝凡在有功文武大臣顯忠孝者並委中書門下追贈仍搜訪骨肉量材錄用又在閬州起義之日應有隨駕大將效命功臣或遘疾以淪亡或當鋒而夭枉皆是捐軀爲主臨難喪生殊功無日而暫忘遺烈千年而不冺並委中書門下抄錄次第各與追贈有子孫者特授官榮所冀澤被幽明仁沾存沒又自朕剖符之始分閫已來副予委用之心匡贊勲庸之士同甘共苦竭節輸誠推公不避於流言臨事惟思於盡瘁則有故武信軍節度使張琳操持勁直才術縱橫成今日之鴻基自斯人之懿績不享朝天之祿遽興失手之悲言念前功常思厚報宜追贈太尉以報幽寃其嗣子更加正官仍賜章綬故山南節度使王宗滌早膺任用累著勲勤徵行不憚於風塵陳敵常先於士卒論其實效可謂勞臣無何以富貴生驕災殃自掇不守初終之節遽萌悖慢之心驗人情而共憤滿盈定國法而難私斷割遂行典憲深用矜傷當景運之初興在故臣之可念宜加洗雪用慰幽冥宗滌並卻還在身官爵故茂州刺史張造故蜀州刺史李師泰故卭州刺史李簡故眉州刺史張勍故漢州刺史宗裕都知兵馬使劉璋奉禮蓋獲張全眞張行立韓在田威等並宜追贈朕自臨蜀國實庇齊民皆資先哲之威靈獲王故都之城邑方慿幽贊以永天休上答玄功宜尊舊號先主昭主昭烈皇帝宜委中書門下追崇尊號﹝闕﹞備冊儀忠武侯諸葛亮別加美謚追贈王爵應有名山大川靈祠聖迹皆丰凶所系水旱是司並宜追贈公侯用酬玄貺朕爰自統臨八國同心諸藩部落首領已下宜差使臣各賜詔勅分物宣諭其見在鴻臚禮院入朝藩客等各賜分物續有勑旨處分刺史縣令身皆受職寵在分憂非惟效答於恩榮亦在保全於終始將申報國只計安人其有徭役不均刑法不中鄕縣凋獘稅賦逋懸必當分命使臣大明黜陟若淸亷可奬課績有聞或就轉官資或超加任用並舉勸懲之命以彰悔過之名太倉及諸州縣受納斛斗並仰太府寺準舊例授勘逐年給付所司余本分﹝闕﹞剩外不得加一升一合致百姓積累逋懸如有故違必行朝典其有外州逺縣官吏等輒徵估價並許百姓詣闕論訴不計官職髙卑並正刑名處分在京百司禁囚徒推效業咸皆招本罪本官詳斷只據所申倘﹝闕﹞深文便行極法或恐推司人吏抑遏代書旣不生其本情實慮遭其枉法自今後委禦史臺常加覺察若有寃濫便具奏聞必當別遣推窮重行懲斵致理之源無先養老化民之本尢重卹孤或矜黃髮之年或念白華之節衰老者宜加矜卹孤惸者亦在撫安應國內有耆老年八十已上賜米二石九十已上賜米三石百歲已上賜米五石兼綿絹酒肉有差並仰所在長吏切加安存其有不幸者量與津置殯送仍撫其孤弱義夫節婦孝子順孫並加旌表門閭終身優假國之教化庠序爲先民之威儀禮樂爲本廢之則道替崇之則化行其國子監直令有司約故事速具修之兼諸州應有舊文宣王廟各仰崇飾以時釋奠應是前朝舊制或有開國新規制勅之所未該教化之所未備或刑法不中或倫序有乖則諌臣不可不言宰執不可不奏且謗木之設本俟諍臣匭函所收先覽寃狀所以凡聞利病悉要聞知自今已後或事有便宜理非允當並湏旋具論奏共議攺更必當畱折檻以旌賢無或懼觸鱗而避事應南郊行事亞獻終獻攝事行禮官吏等攺轉優賜並候續勅處分應飛龍閒廐內作器仗諸雜工巧黃衣三衛四色細仗掌肩黃鍾典彭等亦各委所司分析姓名申奏當議優賞駙馬都尉普息之後仍各賜一子八品正員官赦內有未該恩例及合條疏事件各仰所司起請施行開國之初旣勤行於徳惠攺元之後尢企望於樂推惟是革獘從新去華務實有利於民者不得不用有害於政者不得不除公平必致於民安富庶自成於國覇恩𨿽不恡法且無私赦宥者各仰自新釐革者皆宜共守俾從滌蕩永致淸平敢以赦前該恩事相告者以其罪罪之挾藏軍器亡命山澤百日不前復罪如初赦書日行五百里仍付所司牒至準勅故牒

錦裏耆舊傳卷一

●欽定四庫全書

錦裏耆舊傳卷二【起武成三年盡同光四年春】

﹝宋﹞勾延慶撰

三年大梁遣使通聘書曰夫唐虞致治遵禪讓之明文湯武開基允神人之至願必有神器是膺皇圖況古今疊代之期英豪興隆之數莫不上開天命下順人心啟王覇之宏機爲子孫之大計咸遵軌轍並載簡編且念與皇帝八兄頃在前朝各封異姓土茅分裂皆起將相之尊魚雁往來久約弟兄之契歡盟甚固功業相推俄阻絕於音塵正因緣於間諜以致時衰土徳運應金行𨿽手足胼胝粗平多難而星辰符瑞謬付朕躬當百辟之羣情極四方之積惡爰都河洛用答乾坤尋聞皇帝八兄奄有西陲盡朝三蜀別尊位號復統髙深一時皆賀於推崇兩國願通於情好徵曹劉之往制各有君臣追漢楚之前蹤常分疆宇所冀同淸夷夏俱活生靈載籍具存恢張無爽去歲密聞風旨遐想寤思憤岐隴之猖狂逼褒斜之封徼欲資牽制用速掃除遂委永平軍節度使劉鄩特遣行人先導深意旋已徑差精甲將擊妖巢念數鎭之驍雄鼓六師之威勢尋聞退遁殆至滅亡允懷犄角之謀尢得輔車之利近並覽同華之奏報皆進呈褒祥書題具悉事機良多啟沃今専馳卿列備達衷懷重論金石之交別卜塤篪之分山河共永日月長懸瞻竚好音言不盡意今遣光祿卿盧玭合門副使少府少監李元聊馳書幣専戒道途兼有微禮具在別幅謹白

馬一十匹紅纓子鞍轡各一事

紅耳叱驋馬一匹金玉鬧裝四垂鞍轡一副

紫叱驋馬一匹白玉裝鞍轡一副

白驄馬一匹金鍍鬧裝鞍轡一副

烏叱驋馬一匹金鍍龍鳯五垂銀鞍轡一副

烏叱驋馬一匹金鍍銀鬧裝鞍轡一副

白驄馬一匹金鍍銀鬧裝鞍轡一副

靑叱驋馬一匹裏花五垂銀鞍轡一副

靑叱驋馬一匹陷金玉五垂鞍轡一副

驑叱驋馬一匹金鍍鬧裝五垂銀鞍轡一副

紅耳叱驋馬一匹金鍍五垂鬧裝銀鞍轡一副

玉犀腰帶二條並雜物等

黃排方■﹝王弗﹞琳腰帶一條頭尾順鉠十二事

通牡丹犀排方腰帶一條頭尾順鉠十二事

金香一十斤麝香五十劑

犀一十株琥珀二十斤

玳瑁二百斤金稜琉璃碗十隻

銀稜祕色鈔鑼二面金花銀裝廚子一對

金花渾銀裹龍鳯儀注槍四條

金花銀裹龍鳯儀注槍四十條綾袋盛

金銅甲二副並副膊兜鍪全

藥物一十三味

茯苓一十斤茯神一十斤

酸棗仁五十斤玉鹽五斤

新羅人參一十斤牛膝一十斤

枳殻一十斤五味子五斤

赤箭一十斤鹿茸一十對

顆棗一千枚羚羊角五對

牛黃一百株

右件藥物等或來從燕市或貢自炎方或馨香能助於燻鑪或華妙可資於寶玩至於劍涵星斗藥有君臣願伸兩國之情重固千年之約愧非縟禮粗逹深衷特希檢畱幸甚謹白

答書

大蜀皇帝謹致書於大梁皇帝合下竊念早歲與皇帝共逢昌運同事前朝俱榮倚注之恩並受安危之寄豈期王室如毀大事莫追橫流泛灔於八方衰釁淩夷於九廟此際與皇帝同分茅土共統邦家扶危者力旣不宣握兵者計無所出某忝列同盟之分幸居平蜀之功所宜治兵甲以固封疆聚徵賦以修進貢望星使而經年不至指云卿而就日無期逺聞皇帝應天順人開基立極拯生靈於塗炭示恩信於豚魚東南之王气鹹歸河洛之殊祥畢至四門盡辟百度惟貞﹝闕﹞無競於興邦正施仁而濟眾以此內量分限不在經綸七十州自可指揮八千里半因開拓遂至萬民葉議八國言朝爰徵史冊之文亦有變通之說且東漢亂離之後三國齊興西周微弱之時六雄競起俱非恃彊逼禪皆以行道濟時雍容於揖讓之前輕重於英雄之內況西蜀開山立國燒棧爲謀稱雄𨿽處於一隅避狄曽安於二帝鼎峙之規模尙在山呼之气象猶存永言梁蜀之歡合認弟兄之國今蒙皇帝逺尋舊好專降嘉音俱無間諜之嫌再敍始終之約疑慮則春冰共泮開通則東海可歸光榮遽被於子孫暢遂咸敷於朝野今則盡焦勞而﹝闕﹞已用儉勤以歸資嘗瞻偃艸之風以繼用天之道又蒙厚加賜貺別降珍奇十驥連鑣六龍並騖稱徳曽參於萬乘呈才皆過於千金載觀戀主之心並勵懷恩之志寶帶撤異方之貢名香加逺國之珍奇鋒利過於雪霜雅器價齊於金玉入用多慚於未識捧持方喜於初觀望恩而一日三秋仰徳而跬步千里自此榮遵天路繼道星槎緘章不俟於飛鳶裂帛豈勞於系鴈欣榮慰喜並集於此時敬以專使盧卿等回略陳所志幸望開覽謹白

謝信物等

右件鞍馬及腰帶甲冑槍劍麝臍琥珀玳瑁金稜碗越甆器並諸色藥物等皆大梁皇帝降使賜貺雕鞍撼玉堅甲爍金十圍希世之珎六轡絕塵之用槍森虵檊劍耀龍鋒金稜含寶椀之光祕色抱靑甆之響上藥非蜀都所紀名香從外國稱奇逺有珍華並由恵好顧酬謝而增愧仰渥澤以難勝捧閱品名實慚祗受

二年春冊皇太子

永平元年秋九月築栁堤

二年秋七月皇太子元膺作亂樞密使唐道襲等率兵敗之至翌日擒獲戮之於摩訶池畔初五月二十三日丑時天上忽震一聲有電光飛數丈或明或潛滅皆雲天狗也占其下殺萬人至是剿戮之數也斯驗矣

三年冬十二月雲南蠻冦邊大渡河至沈黎

四年春正月夔王將兵討之殺退溺河者不知其數歸降者三千餘人斬獲坦綽布燮淸平官等收奪器甲馬牛軍資財用八千餘事凱歌而還是月荊南髙令公發兵攻峽路嘉王率眾具戰艦沿流下峽未至夔州刺史王先成已殺退嘉王以王先成伐功侮慢斬而後奏帝甚怒之

天漢元年戎州界獠胡連等反七州捕盜使王球領兵討平之

光天元年春三月西域胡僧滿多三藏來遊峨嵋山卻歸西國夏六月帝崩太子衍卽皇帝位攺元幹徳秋八月葬先皇永陵

二年春正月有事於南郊大赦國內二月雲南遣使朝貢夏六月雙虹頭入福感寺後堂內光輝照溢廊宇良久而沒

三年春三月築子城西北夾寨堤引水入大內禦溝水出東流仁政樓

五年春二月丙午日有食之

六年春雲南進江豬夏四月於大內造村坊立市肆令宮嬪著靑布衫裠開酒肆食店雜男女之飾貨柴麫一如民間叫噪爭打男女混雜交易而退帝與諸后妃以爲笑樂咸

康元年夏六月續添閏十二月歷日一紙印造施行春初頒歷只以十二月曁夏方知唐朝歷日閏添之也是歲遣翰林學士歐陽彬通聘洛京回莊宗皇帝遣客省使李嚴來修好嚴朝見笏記曰伏自朱溫肆逆運屬昭宗三年痛別於西秦一旦逼遷於東洛誅殘南地焚爇宮闈𨿽列藩悉是於唐臣無一處不從其僞命由是大唐中興皇帝念髙祖太宗之業倐爾隳張憤朱溫崔胤之徒同謀簒弒遂乃神機回發心鼎獨燃渇滄溟而誓戮鯨鯢炎林莽而決除虎兕十年對壘萬陣交鋒而久困於生靈而再逃其死士才過汾水縛王鐵槍於馬前旋及夷門斬朱友貞於樓下劍霜未匣槍雪猶輝叚凝統八萬雄師倒戈伏死趙巖知一人應運引頸待誅遂使賊將寒心謀夫拱手取乾坤只勞於八日救塗炭遂定於四方備振皇威咸遵帝力今則秦庭貢表兩浙稱臣淮南陳負拜之儀回紇備朝天之禮才安宇宙便息干戈未盡梟夷方議除剪豈謂大蜀皇帝柔懷逺邇居安慮危喜我帝祚中興羣妖悉滅特遣蘇張之士來追唐蜀之歡吾皇回感於蜀皇復禮逺酬於厚禮臣則叨承玄造獲奉皇華載馳得面於天顏戰汗不任於局地臣無任感恩荷聖踴躍屏營之至冬十月庚申朔甲子帝幸天雄軍【秦川卽天雄軍】文武臣僚諌諍不允駕至利州唐國發大軍已過金牛帝大驚扈從百官旋各分散輦轂窘迫奔馳歸國十一月庚寅朔丙申帝歸入內京城沸撓至壬寅唐國使李嚴走馬入城宣唐勅命安撫三軍萬姓又云六軍使齊王宗弼先已有狀歸降興聖太子令見引領大軍相次卽到帝與太后一時號泣左右悲哀帝遂召歐陽彬修降表曰臣聞滄海澄波納百谷朝宗之水皇風扇物來萬方向化之人蓋由負罪不誅衘寃獲免鄭伯沐焚棺之惠許男荷解縛之仁得不頂戴穹旻仰祈渥澤恭惟皇帝陛下承乾啟運握鏡開圖發檄而上應天心卹物而下民從欲繼十八祚崇隆之徳髙步泰階應一千年挺特之風廣施王道混車書於天下走聲教於域中而臣僻在遐方逺居蜀郡承先父經營之業爲巴人主者之司但荒聾瞽之迷罔顧危亡之患玉帛旣乖於正朔苞茅是闕於薦差殊不知唐徳維新玄功再造致王師之逺辱勞雄武以遐臨太陽照而冰雪自消睿澤敷而黔黎盡泰而臣自知罪舋不敢逭逃命戎士以倒戈挈壺漿而塞路遂卽舁棺麾下束手馬前向丹闕以馳魂掩黃沙而聴命豈謂魏王布惠眞宰垂仁入臣境無犯纎毫問臣罪不加一二傳陛下好生之旨闡堯天﹝闕﹞惡之文釋殘生於撲蛾之燈全必死於戲魚之鼎使肌骨重生於聖日焦枯再沐於天波然則盡節輸誠安足以贖臣之罪塗肝碎膽不足以報君之恩幸得捧日傾心歸明向化積懼而鋒鋩聚背推忠而丹赤貫心今則已逺龜城將趨鳯闕𨿽亡家國喜歸有道之朝縱別鄕園幸在太平之化臣以正月二日與母親並姨舅兄弟骨肉等發離當道奔赴京師攀望聖慈無任瞻天仰徳惶懼戰越死罪之至發表後魏王車駕至漢州乙巳王宗弼領兵先入城是夜王宗弼遷帝於西宮至丙午自稱兵馬畱後散差人收內庫金銀寶玩並諸王節相宅內財物戊申勅牓曰朕以蜀部封疆本是我唐境土爰從兵革逺阻江山當僞梁簒弒之時致宗廟陵夷之難遂玆割據蓋逐便安𨿽行建號之謀乃是從權之道況復蜀主先父素是本朝舊臣常懷忠孝之心每俟興隆之運惟期恢復卻效傾輸朕以初殄冦讎重興社稷撫諭之恩旣廣優勤之意常深須務綏和貴諧混一遂令元子兼命宰臣逺安徯後之心旣葉來王之願遐想王師行李已及彼地城池逺降詔書明行示諭料其素志必契夙心當符魚水之歡永保山河之誓一應僞蜀文武官僚等或本朝舊族或本朝舊賢或抱節於軍戎或著名於鄕曲久從暌隔常軫情懷宜知乃睠之恩各勵歸誠之欵今以降勅命誡約諸道兵帥如西川果決歸明到城內不得驚擾但思效順勿致懷疑己酉齊王宗弼斬東院開府宋光嗣西院開府景潤澄北院開府歐陽晃成都尹韓昭等出牓示奉魏王教令宋光嗣等久居內庭恣行權柄幻惑少主減削三軍仰處斬訖奏甲寅蜀主與宰臣王楷文武百官素服衘壁牽羊輿櫬出城降魏王太子於是焚櫬釋罪望北拜恩卻歸入城魏王遣李嚴於三市慰諭軍人百姓丁巳魏王興聖太子入城閏十二月己丑朔斬僞齊王宗弼並男駙馬都尉承班等牓曰竊以前件人等擅廢本主專殺內臣潛取資財將爲己物爰自收降城邑又無犒賞三軍俱是元凶須加顯戮初齊王宗弼多收內庫並諸節將宅寶貨於城外獻魏王及招討■﹝亠昌﹞阝﹞令公魏王曰蜀之山河皆我家之有方欲普施惠化何用寶貨而爲遂不受至是誅之又斬秦州節度使王宗休以其修行宮迎蜀主又引軍收蜀竊以王宗休食人之祿於國不忠貴擁節旄位居屏翰飾宮室以誤主引師旅而收城悖逆之深莫甚於此豈可君遷臣在國攺家存顯示梟夷神人歡快

同光四年春正月戊午朔前戎州刺史蕭懷武眉州刺史鮮於臯作亂擒獲與從皆伏誅庚申蜀主及太后嬪妃宰臣王鍇庾傳素張格許寂等進發入洛歸朝甲子走馬使到宣勅斬招討使郭崇韜父子四人爲到蜀取豪富家金錢駄載歸京闕戊申奏遂降勅誅之甲戌北都畱守孟知祥除授同中書門下平章事充劍南西川節度使到府戊寅魏王以孟公至大慈寺拜僖宗禦容又至延祥院見僞蜀少主眞容並令掃抺塑北方天王一身至今存焉庚寅魏王發離成都歸京至綿州康延孝以殿後軍作亂回趨成都屯廣漢川王頗有憂色護軍焦彥賓指畫討伐與東川節度使董瑋會軍擒康延孝送至利州魏王斬之於是兩川平定夏四月丁亥朔己丑蜀主與母徐氏太后諸王公主嬪妃至雍州時莊宗出徵王皇后矯詔就秦川驛害之至明宗朝追封順正公塟於京兆府三趙村是月明宗卽帝位攺元

天成元年甲午魏王平蜀回至渭南諸軍潰散爲帳下親軍所縊

錦裏耆舊傳卷二

●欽定四庫全書

錦裏耆舊傳卷三【起天成二年至廣政二十五年】

﹝宋﹞勾延慶撰

二年春二月壬午朔己亥川主斬兩川監軍使李嚴時明宗簒位川主以前朝懿戚心不自安至是內客省李嚴承樞密使安重誨密旨貯圖謀之意添鄰部网羅於兩川乃斬之聞奏自是方思割據厲兵秣馬與東川董相公璋論秦晉之親結唇齒之約

三年冬築羊馬城

四年春饑荒采■﹝豆斗﹞四百文長興元年秋兩川起兵討遂府利閬並黔南夔萬等州牓示曰蓋聞王皇禦下恩信乖而叛離臣子事君猜忌生而權變固不可刮席而忍恥膠柱﹝闕﹞移音開戶牖以啟戎長根芽而稔患以至舉戈問罪誓眾言徵旁庇齊民式求多福某國朝懿戚受命莊宗自節制於西川遇鼎移於東洛且以時變則變喪君有君因盡節而傾誠遂梯航而入貢五年之內發運無虛積數五十萬緡粗給中朝之費此則勵勤盡於天子欲表率於諸侯宇內皆知人誰不見至於屢加官秩亦荷寵光不幸間諜潛興窺覦顯露於閬中而立節就列鎭以益兵揺動我軍民控扼我噍軰頻將異議累具上聞冀粗軫之懷柔希稍安於方面而朝廷不以爲徳轉深其疑竟乖魚水之歡自絕雲龍之契某與東川相公已聯姻好況密封圻朝聞雞犬之聲暮接笳鼙之響地裏𨿽分於兩鎭人心何異於一家勢比同舟事資共濟今與東川點檢馬步軍十五萬人騎分路往武信利閬路黔夔等州問逐制置之由屯集之眾其行師法令別載條章務﹝闕﹞晏寧必無侵虐況王氏開國久覇成都東則鐵鎖於瞿塘北則泥封於大散自是子孫失守將相離心全在蜀之烝人固未忘於覇主其因眾多之感舊奮武旅以開疆佇遣四民各安其業然後花林步月錦水行春繁華何讓於往年爵祿重新於此日凡百士庶宜體端倪秋九月辛酉朔丙辰收下閬州牓曰昨者兩川以朝廷自生疑貳不體忠良信讒賊之間言致諸侯之離徳始則閬州節度使李仁矩兩來奉使頻此覘窺謂於果閬之間便是控臨之地妄興謀畫濫置節旄及姦計之遂心猶陰邪而未巳數聞奏報皆請兵師欲結禍階自爲戎首所以東川相公慮其稔惡須議推凶連興貔虎之師共破豺狼之窟自今月二十九日酉時得東川相公來書云二十五日夜三更三點親領兩川大軍四面圍褁攻打閬州城池至其日平明打破斫到李仁矩首級並捉到都指揮使姚洪馬軍指揮使王景步軍指揮使費暉等訖余城下見機來投指揮使都頭已下便與賞給安存兼本城軍人百姓並不傷動外余拒敵黨類殺戮無餘此則天贊兵威人葉勇力遂至元凶斬首同惡就擒我師四合以環圍逆壘一攻而瓦解捷書雷迅喜气山橫想與士民同多慶快見便乘勝前進政收利州只期反掌之間便俟克敵之捷冬十月辛卯朔辛亥右廂馬步都指揮使張業收下夔州並黔州牓示曰今月二十一日據峽路行討伐招收使狀報黔南節度使去今月二十七日將手下元戎兵士拋本州島島下水奔竄尋差衙隊指揮使朱偓部領左右飛棹並諸指揮兵士乘戰船十五隻往黔南安慰至今月二日午時回其黔南節度使今見在梁溪團點元隨兵士及旋添水軍卻有五百餘人排比小戰船候寧江接應兵士到卻欲歸復本州島島其朱偓當日辰時步領戰船往渠溪襲逐至午時與賊軍相見交戰趁下水約百餘里至酆都壩頭殺獲賊軍一百餘人斬黔南內外都指揮使郭太尉吳近思張瓊等三十餘人侵得器械衣甲不少收獲牌印四副其黔南節度使則攜餘黨來小舟沿流直下忠州者竊以大舉舟師逺徵峽路旗鼔才聞其下瀨云檣尋指於上游連降郡城繼收營監勢且捷於破竹聲有類於爇蓬今則更閱捷書屢聞勝策況寧江軍以黔南爲肘臂之地以渝合爲饋運之衢我已斷之彼何望矣節師棄城而竄遁禆將兼隊而追擒數俘馘以旣多收鎧甲而亦眾指期蕩定以固封隅凡曰軍民攸同快慰十一月左廂馬步都指揮使趙廷隱收下利州十二月左右廂馬步都指揮使李仁罕打破遂州殺節度使夏魯奇於是朝廷夷東川董相公一族

二年天子歸罪安重誨後川主卻修職貢

三年夏四月辛巳東川董相公擁兵來襲我至漢州昭武軍節度使趙廷隱討平之牓示曰蓋聞皇天無親惟徳是輔明神不昧稔惡則亡逆賊東川節度使董璋包藏禍心良背盟約暴興士馬急冦封圻迎鋒而尋滅全軍單馬而竄歸本府昭武司徒統領大眾追襲余妖則有前陵州刺史王暉覩其將亡因圖轉禍梟斬董璋父子雙獻其元﹝闕﹞保軍城持余旌斾念其智勇足可嘉稱且謀不自於眾人罪止歸於元惡旣除心腹之患永固邦國之基某見親往東川慰諭君民六月軍府將吏等詣衙陳狀請川主令公通押兩川公事

四年春觀察判官元溥上疏請行墨制曰伏以我蜀被山帶江足食足兵實天下之彊國也我公本仁祖義允文允武乃天下之賢主也以我公之賢拓土開封取威定覇固得其宜矣而況內則有紅蓮上客參帷幄之謀外則仗細栁將軍專斧鉞之任率土之內足可保盤石之固泰山之安顧惟冗賤何補髙明但念智者百慮必有一失愚者百慮必有一得狂夫之言聖人擇之樵童之歌哲王聴之敢罄蒭詞誠慚管見仰幹朗鑑伏切怔忪竊以惟賞與刑國之利器懲惡勸善君之要權不可偏行尢須具舉歷觀往典備考前規或王命而不通或宮室以多難列國率聞於專制諸侯或可以從權茍有利於生靈又何辭於通變昔來歙鄧禹擅命於徵伐之間蜀主岐王承制於隔絕之際俱非得已實欲安人昨鄰近諸藩間諜上國有虎視狼貪之意阻君臣魚水之歡添益兵師動揺生聚況我公恆修貢職不虧楚子之茅遽構讒邪竟擲魯參之杼以至兩川歃血合縱連衡列較齊心奉辭伐罪今則旋平狖穴漸拓鴻基立功者悉望升榮向化者皆思敍進方屬途路有阻恩信未通二星不見於雲霄三蜀久愆於雨雪將期勸善切在報功疇庸合議於策勲列爵宜遵於故事自今以後若且行墨制以布鴻恩式副羣情無虧大體先宜曉諭後可施行所冀設爵待功免授踰時之賞允宜稱覇之宜秋七月唐國進封蜀王冊曰朕祗受天睠虔荷帝圖敷大信而仰泣昊穹秉至公而俯臨億兆彰善殫惡必分涇渭之流崇徳報功敢忘山河之誓其有榮聯戚裏任重侯藩佐白水而中興爲皇家而盡節𨿽旁緣詿誤而竟保忠貞疏鑿未通潮海之波瀾蹔阻氛霾旣定拱辰之光耀如初表章皆驗於推誠琛贐逺修於述職得不顯其忠赤■﹝樊﹐心代大﹞以旌酬益惇魚水之歡永契君臣之道爰求吉日乃降徽章具官孟某五緯佐天三山鎭地七年乃辧眞爲梁棟之材十徳俱全信是琮璜之器先皇帝經綸八極濟活兆人李通首述其緯書鄧禹常參於覇業同心同徳竟挾歸馬之朝不伐不矜罔恃濯龍之寵洎朕纂承鳳紀繄爾鎭守龍城鐵石彌堅菁茅不匱山川險絕每虔向日之心玉帛駿奔來助郊天之禮有臣若此當代何加董璋久作厲階終萌逆節旣辜恩於覆載欲嫁禍於勲賢疊以封章疏其鄰道虔劉我生聚離間我忠良爾外示葉同潛懷憤激衷罄言而誘諭彼旣不回伺良便以鋤誅乃期自雪以致敢驅叛黨徑逼仁封吹虺毒以傷神奮豺牙而暴物爾則妙施成算徑出全師鼙鼓才鳴旋聞落爪窠巢自潰以致噬臍梓州之妖气風驅涪水之狂波鏡淨解吾宵旰萊爾韜鈐固當銘在景鐘豈止光於信史況復備輸懇欵益驗傾虔敍魯館之夤緣述沛中之事舊深心可見亮節期彰不有疾風焉知勁艸倘無異數曷報崇庸由是並築將壇顯升王爵兼兩藩之奧壤啟一字之眞封仍循益地之通規別攺旌功之懿號賜之旌鉞冊以輅車𨿽加等之寵光爾皆不沗在睦親之義分予亦無慚於戲天鑑甚明爲善者降之福祉君恩不黨立勲者厚以奬酬惟敬愼始終可延長於富貴勉承兌澤來鎭坤維可授依前檢校太尉兼中書令行成都尹劍南東川兩節度使管內營田觀察處置統押近界諸蠻兼西山八國雲南安撫制置等使仍封蜀王加食邑一千五百戶實封二百戶攺賜忠貞匡國保大功臣散官勲如故仍令所司擇日備禮冊命主者施行秋八月下教曰取威定霸乃公侯權變之方捨爵策勲乃皇王敍酬之典其或兵屯萬旅地廣山川周環列國之山河奄有全蜀之封部倘不從權而狥眾則稽錄效以報功今稟命於中朝得專制而行賞但念承世家之餘慶受旌節之殊榮窮奢極侈固斵意而不爲講武教民在安邊而有作往歲方勤述職務保永圖不幸諸藩構成深隙此際主兵將帥爭陳排難之功運策賓僚咸展出奇之略因興武旅分蕩渠魁累破竹以焚枯連開疆而拓土其次諸司奉職庶吏推誠咸著勲勞豈忘奬答一昨聖上以顯分忠佞遂降冊封礪嶽帶河銘大君之異寵輅車珠冕表列國之殊榮仍示優崇俾行墨制上自藩方之任下及州縣之官凡陟幽明許先而後奏自可保不僭不濫之典賞立功立事之人必無患於不均庶有觀於允當布告遐邇咸使聞之

長興五年夏四月文武勸進卽皇帝位大赦國內攺唐長興五年爲明徳元年以副使趙季良爲相掌書記母昭裔爲禦史中丞掌書記李昊觀察判官徐光溥翰林學士左右馬步軍都指揮使李仁罕趙廷隱張業侯洪實分掌軍權夏四月庚午朔地震興元節度使張虔劉武定節度使孫漢韶率部來歸由是盡得山南土宇兵甲秋七月己亥朔甲子帝寢疾而崩塟和陵廟號髙祖遺制冊元子昶於柩前卽皇帝位年十四翌日殺李仁罕並其左右佞者宋讓等數人初仁罕入蜀後充馬步軍都指揮使恣爲奢豪前蜀主元妃有國色欲娶之又懼髙祖至是乃有跋扈之意樞密使王處回左廂馬步都指揮使趙廷隱慮其難作遂請殺之

三年春三月地震

四年晉髙祖發兵侵昭武至劍門保寧軍節度使趙廷隱領兵拒退之是歲攺爲廣政元年秋八月大水

二年三年邊陲無擾百姓丰肥以輔相得人也

四年夏四月蝗

五年春閏三月甲申西域胡僧來朝

六年至九年大有

十年秋七月殺宰臣張業以其判度支虐徵商稅於是籍沒其家樞密使侍中王處回免官致仕上以翰林學士李昊徐元溥爲相伊審徵爲通奏使知樞密院事上始親臨庶政是月秦川節度使何重建鳳州節度使石奉頵率所部來歸

十一十二年時平俗阜

十三年春始置貢舉

十五年夏六月大水入京城漂蕩五門以其城內溺死者眾於是大赦境內秋九月東川兵馬都監王承丕反殺知府刑部侍郎郭延鈞並家族於是都指使孫欽率手下兵士斬王承丕首級奏送宣差客省使趙李托往梓州安慰夷王承丕家族

十八年冬上國舉兵攻秦州蜀失之

十九年戎瀘州獠賊羅駐雍及左街都巡檢使趙季文討降之

二十一年昌州獠反殺巡檢使趙漢瓊等於是左界巡檢使申彥塘討平之

二十四年冊皇太子

二十五年行用鐵錢

錦裏耆舊傳卷三

●欽定四庫全書

錦裏耆舊傳卷四【起僞廣政二十八年冬至幹徳四年春】

﹝宋﹞勾延慶撰

國朝收蜀十二月癸亥僞蜀太子秦王玄哲統領兵士至劍門時招武諸路兵馬並已奔退遂回入城

正月癸酉前軍都陪署王太傅全斌統領大軍至漢州界蜀主差僞通奏使伊審徵走馬送降欵十七日前軍都署尋請先鋒都監康延澤入城安撫十九日大軍至升僊蜀主具禮降二月四日南路戰棹都步署劉太傅光乂収峽路至府是歲大宋幹徳三年也十七日蜀主與僞太后妃嬪發離成都水路下峽朝天先差弟僞雅王仁贄北路表馬奉表曰臣聞三皇禦宇萬邦歸有道之君五帝垂衣六合順無爲之化其或未知歷數猶昧存亡致興天討之師實懼霆臨之罪敢祈英睿俯聴哀鳴臣誠驚誠懼頓首頓首伏念生自並門長於蜀地幸以先君之基構得從幼歲以纂承只知四序以推遷不識三靈之攺卜伏自皇帝陛下大明出震盛徳居幹聲教被於遐荒慶澤流於中夏當凝旒玉殿之始闕小以事大之儀洎告類圓丘已來稽執玉持帛之敬蓋蜀地途遐僻阻隔徽猷已慚先見之明因有後時之責今則皇威赫怒聖略風行干戈所指而無前鼙鼓才施而自駭山河郡縣半入於華封將率倉儲幸歸於文籍但念臣中外二百餘口慈母七十餘年日承訓撫之恩粗效孝慈之道實願克終甘旨冀保衰年其次則子孫之團圓守血食之祭祀伏乞皇帝陛下容之若地蓋之如天特軫仁慈以寛危辱臣輒敢徵其故實上瀆宸聰竊念劉禪有安樂之封叔寶有長城之號背恩歸欵得獲生全願眇昧之餘魂得保全而爲幸庶使先君寢廟不爲樵采之場老母庭除且有問安之便見今保全府庫巡遏軍城不使毀傷終期臨照車書混其文軌正朔奉於靈臺敢布腹心恭聴赦宥臣謹率文武見任職員望闕拜首上表歸命披瀝肺肝以聞又上宰臣樞密使狀竊念頃自北京卽隨先父洎臨西蜀嗣守余基自量小國之封疆常阻大朝之旦朔伏自皇帝登位宸極禮盛郊禋今預梯航願同臨照而以阻遙障險稍易歲時今則逺勞王師恭行天討有徵無戰詎可抗威棄甲倒戈尋皆效順具陳降欵上達冕旒所希者存濟活於蒼生報劬勞於老母忠惟奉主孝則養親固於生平無所覬望許男衘壁已蒙解釋之儀虞舜垂衣佇保安全之望丹誠備冩雪涕難勝伏惟某官葉贊萬機懷柔八表迥敷恩信並及幽遐願垂前席之言特加敷奏冀遂保家之墾終養晨昏烏反哺以知恩竊將比諭雀衘環而報徳以荷生成倚賴感銘陳詞罔盡遐瞻徳宇但瀝虔誠今專遣親弟仁贄詣闕上表待罪勅蜀主省上表率文武見任官等望闕瀝懇歸命事具悉朕自皇天睠命率土樂推將期徳報萬方不恃威加四海乃睠益部僻處一隅茍黎庶之獲安非經營之在意一昨災纒蜀地舋自並門旣興王者之師遂授將軍之鉞事非獲已須用至兵我具直詞彼眾自敗下劍門而賈勇指井絡以長驅中宵火燃兆庶何罪徑馳驛騎嚴戒前鋒廣宣來者之懷徧諭弔伐之意果能率官屬而效順拜表疏以祈恩托我慈親述乃寢廟封府庫而待罪保生聚以輸誠朕方示信懷來不逼人險保無他慮當體優隆國有舊章不違來請所宜悉也春寒想比淸休書旨不多及四月一日殺西川兵士三萬人初前軍都部署瑯琊公受降入城後應是西川歸降兵士並皆安撫相以點齪要起發赴京眾軍動揺將謀作亂乃引就夾城內點■﹝扌東﹞俾其不意遂盡殺之參政呂侍郎餘慶知成都府軍府事僞蜀指揮使全師雄反自稱王據漢州金堂縣三學山聚徒數萬人攻成都並諸縣與官軍格鬭又陵州賊袁廷裕反資州黃承浦普州劉澤時人號之劉硬弓昌州趙令等反各據本州島島與全師雄應接所在州郡道路不通又嘉州馬承逸反屯犍爲山進攻州城前軍戰棹副部署武懷節擊破之盡戮徒黨夏五月十六日蜀主到京朝見皇帝卯時禦大明殿蜀主見左右金吾六軍儀仗殿中省法物並於殿前卓立三軍於明徳門外著隊排立蜀主並弟仁贄男玄哲等宰臣李昊已下三十二人五更三點自玉津園乘馬到明徳門西廊幕次下馬至寅時著白衫小帽子勒帛詣明徳門立班合門使李廷憲至蜀主遣官屬一員持表待罪將入大內奉傳宣旨釋放勅示諭並俯伏於地令通事舍人持起有勅取法上天廣覆下土旣葉混同之慶永乘臨照之光方喜來朝何勞俟罪體玆睠待無至兢憂蜀主已下謝恩訖奉宣賜衣服襆頭靴笏等謝恩卻歸幕次換衣服冠帶各乘馬入厚載門右銀臺門下馬合門使李廷憲引蜀主入明徳殿外幕次祗候見蜀主進

金器八百兩玉鞍帶二條

銀鋌一萬兩

集賢相公參知政事侍郎及文武官已下江南兩浙進奉使並立班陪位稱賀宣徽使承旨奉禮畢索肩下簾皇帝歸內皇帝自大內乘逍遙子上明徳樓宣詔蜀王已下上樓立班奉宣慰諭諸軍於樓前逐隊安歸營後卻乘逍遙子赴大明殿宴奉宣宰臣蜀主已下並赴宴動教坊樂蜀主進

金酒器一副重一百六十兩

通龍鳳犀腰帶一條

宰臣節相已下進賀

蜀主朝見宣賜蜀主

衣一副六件玉腰帶一條

金鞍轡馬一匹散馬五匹

絹五千疋

錦綺綾羅紗縠衣著一千疋

錢三千貫文金鍍銀稜瓷器四百事

銀漆稜器千六百素漆器五百事

錦繡被氈褥二副宅一院四百八十間

鋪陳售用什物全

又賜國母李氏

衣一對金器三百兩

絹一千疋售用銀器一千兩

錦被氈褥鋪陳全

蜀主弟仁贄仁裕仁撡男玄哲玄玨各賜

衣一襲襆頭靴笏等

玉腰帶銀器各七百五十兩

衣著各五百疋絹各一百疋

散馬各一匹金鍍銀鞍馬各一匹

錦被氈褥鋪陳全

雅王孟仁贄別宣賜

交椅水罐銀大燎鑪並銀器二百五十兩

尋有除目

李昊工部尙書歐陽烱左散騎常侍

張元仿工部郎中母守素工部侍郎

胡韞司天少監郭徵膳部郎中

韓保升殿中監髙諷太府卿

尹文舉駕部郎中範禹偁鴻臚卿

劉暠少府少監韓嶼庫部郎中

鮮於撡祠部員外郎趙元拱虞部員外郎

丘世隆比部員外郎孟仁贄右神武軍統軍

孟仁撡左監門衛上將軍

孟仁裕右監門衛上將軍

孟玄玨左千牛衛上將軍

王昭逺右千牛衛上將軍

李進右千牛衛大將軍

景處塘左羽林衛大將軍

袁可鈞左屯衛大將軍

髙延昭左驍鋭大將軍

蘇廷超淸道率府率李

遵皓左監門率府率

授蜀王秦國公制

門下伯禹導川黒水本梁州之域河圖括象岷山眞井絡之墟考職方之地圖比劍南之徼道屬中原多事逺服未賓山河旣限於侯封車服遂踰於王制朕削平屬縣重正皇綱復周漢之舊疆寵綏羣後采唐虞之大訓協和萬邦六載於玆百揆時敍禮樂徵伐之柄出自朕躬蠻夷戎狄之鄕咸修職貢一昨順先庚而受律法時雨以興師舜幹暫舞於兩階湯网豁開於三面弔民之罪朕無愧焉咨爾僞蜀王孟昶挺生公族稟慶侯門值唐朝將季之辰襲蜀土已成之業撫彼郡邑久歷歲華而能察天地之惡盈知神人之助順盡率羣吏來降大君望北闕以拜章指南陔而請命得不開懷禮遇撫弱流恩官班特越於彛章保護彌光於大信豈比夫魏封劉禪才升驃騎之班隋待蕭琮惟列莒公之號今玆示寵以欲從人命作帝師俾容開府帶漢相專車之貴列秦川萬戶之封並而授之斯爲異數仍加祿俸用表優隆爾宜思前代之命官體我朝之加等勉荷非常之澤無忘匪懈之心服佩恩光往踐厥位可封秦國公

授孟元哲兗州節度使制

門下朕聞魏將降蜀君臣俱列於散官隋帝平陳子弟不聞於封爵皇家順景風而行賞同時雨以濟師當敵境未賓霆下戒嚴之令曁危邦請命云垂利得之恩矧復降婁古封掌武崇秩曲阜是伯禽之國太尉乃周勃之官山河距九州島島之雄紱冕冠王公之貴舉爲賞典斯實異恩魏國長子孟玄哲禮法矜莊神彩英秀駛修途於早歲播令聞於蜀川正朔未同乎列國而人稱世子車書旣混於大朝而自是良臣以爾昔在三川常居二職贊厥父之效順保祖母之髙年予嘉乃心豈限彛制是命陟將壇於東夏整武事於南宮憲秩封侯用光殊渥將表臨戎之寄更增光祿之勲爾其分天子之憂勤出將軍之號令與其攺弦易調不若從俗以安民布政頒條予誠有望榮家奉國爾其勉之

夏六月蜀主薨遺表曰

臣聞大數有限萬化無窮歷觀今古以攸同在賢愚而不免將啟手而歸土再瀝懇而聞天臣誠悲誠戀頓首頓首伏念臣謬承父業竊據坤維數千里之山河四十年之統攝𨿽有臨深之懼且無事大之規是以逺勞王師恭行天討上思老母下念生民潛收拒轍之心旋露授戈之請伏惟皇帝陛下納污道廣來逺恩寛遐頒彩鳳之書遽釋牽羊之罪伏自逺辭錦裏獲覩瑤墀帝澤天恩曽無虛日皇華驛騎長是盈門仍賜官勲方圖朝謝不謂偶縈疾疹遽覺沈微伏蒙皇帝陛下軫睿念以殊深降國醫而薦至比冀稍聞瘳損何期漸見彌畱將別聖朝卽歸幽壤絕拜章於雙闕一息𨿽存命易簀於病躬五神已耗伏惟皇帝陛下長新鳳歷永覇鴻圖鎭居四海之尊永作兆民之慶臣之老母臣之遺孤仰荷聖恩夫復何憂臣無任瞻天戀聖涕泗激切屏營之至夏六月十九日榮州賊楊徳暉等反陵州袁廷裕助五千餘人圍逼州城是月二十六日南路都部署彭城公討平陵州賊袁廷裕二十九日楊徳暉潰散所在縣鎭遮截梟﹝闕﹞略盡秋九月嘉州指揮使呂翰反殺前軍戰棹副部署武懷節據州城自稱相府是月漢州山菁賊全師雄死徒黨潰散冬十一月彭城公擊呂翰破之收下嘉州

四年春三月資州賊黃承浦榮州賊楊徳暉等歸投起遣上京自楊徳暉趙令等脇從夷獠依附山林擁眾叛離不順朝化南路都部署彭城公命偏將討平之今則污萊之囚盡辟雈苻之盜漸除萬民知歸兩蜀寧靜覩堯湯之代歡億兆之心矣

錦裏耆舊傳卷四

