江南別錄﹝宋﹞陳彭年

義祖徐氏諱溫﹐烈祖之養父也。剛毅寡言﹐罕與人交﹐眾中凜然可畏﹐目爲徐嗔。吳武王時﹐淮南勁兵數萬﹐號黑雲長劍。義祖爲其裨將﹐累以功遷右職﹐與張顥同爲衙內列校。吳武王疾亟﹐召左右謀後事。判官周隱曰「王之子未必能控禦諸將﹐劉威長者﹐必不負人﹐可授以軍政﹐使待諸子長也。」吳武王不答。顥與義祖曰「王親犯矢石而創基業﹐安可使外人爲王﹗儻楊氏無兒﹐有女亦可﹐況未至此。」吳武王曰「爾能如是﹐吾死且瞑目矣。」

武王卒﹐子渥嗣立﹐是爲景王。景王所爲不道﹐居父喪中﹐掘地爲室﹐以作音樂﹐夜然燭擊球﹐燭大者十圍﹐一燭之費數萬。或單馬出遊﹐從者不知所詣﹐奔走道路。義祖與顥承間泣諫﹐景王怒曰「爾謂我不中﹐何不殺我自爲﹖」顥對曰「某曾受先王恩﹐安敢興此心。」又景王親吏﹐皆恃勢淩顥等﹐顥不平﹐遂有爲亂之意。景王晨興視事﹐顥擁百餘人﹐持長刀直進。景王驚曰「爾等果殺我耶﹖」顥曰「非敢殺王﹐殺王之左右不忠良者。」殺數十人而止。諸將非其黨者﹐相次被誅。月餘﹐殺景王﹐聲言暴卒﹐立其母弟隆演﹐是爲宣王。初﹐顥與義祖約弒渥﹐而以其地臣於梁﹐至是顥欲背約自立﹐嚴可求沮之﹐乃止。顥旣得志﹐又欲害義祖。義祖用嚴可求﹑鍾泰章謀﹐誅顥﹐自爲淮南行軍司馬﹐專軍政。時藩郡守將﹐皆武王勛舊﹐謂爲所制﹐心不能服。宣州李遇謂人曰「吾始不記有此人﹐今日何忽乃爾﹗」遇不自安﹐遂反。及敗﹐良賤百口皆死﹐自是諸將屏气矣。李徳誠爲潤州﹐秉燭夜出揚州﹐遙見﹐謂有變﹐立命親兵千餘人渡江。比明﹐徳誠方盥漱﹐兵已入城。除徳誠爲江州﹐徳誠惶怖卽路﹐帷幙皆不及取。至江州﹐懼禍未已﹐令子繼勛來謁。義祖見之﹐嘆曰「有子如此﹐非爲惡人也。」以女妻繼勛﹐移徳誠於信州。後數歲﹐義祖出鎭建康﹐以親子知訓代知淮南軍政。知訓驕暴不奉法﹐與宣王泛舟濁河。酒酣﹐宣王先起﹐隨以彈丸擊之。李徳誠有女樂數十人﹐遣使求之。徳誠報曰「此等皆有所主﹐又且年長﹐不足以接貴人﹐俟求少妙者進之。」知訓對徳誠使者曰「吾殺徳誠﹐並其妻取之﹐亦易耳。」初學兵於朱瑾﹐瑾悉心教之﹐後與瑾有隙﹐夜遣壯士殺瑾﹐瑾手刃數人﹐埋於捨後。瑾出鎭泗州﹐往辭知訓﹐知訓約至瑾家爲別。及至﹐瑾令妻出見﹐知訓方拜﹐瑾以笏擊踣﹐斬其首﹐入謁宣王曰「爲國去賊﹐爲民去害﹐在今日矣。」時彊兵皆在建鄴﹐宣王恐事不濟﹐以衣障面曰「此事阿舅自爲﹐勿累於我。」退走入內。宣王出於朱氏﹐故舅呼瑾。瑾怒曰「妾子不足與語﹐誤我大事。」遂自殺。烈祖自京口入﹐代知訓掌政﹐自是中外寧謐﹐紀綱振舉矣。時楊氏猶以東南道都統吳王承制行事﹐義祖權柄𨿽重﹐而名數猶卑﹐遂請建國攺號﹐自爲都統﹐封齊王。未幾﹐隆演卒﹐弟溥立﹐是爲讓皇。三年﹐莊宗克梁﹐遣使來告。義祖曰「沙陀自稱中興﹐來者必詔命。」逆告之曰「若敵國之書乃可﹐余則不奉命。」時果賫詔來﹐使者盤桓果具驛書上聞。莊宗初平大敵﹐意務懷柔﹐遂用敵國之禮書曰「唐皇帝謹命書與吳國主。」吳遣司農卿盧蘋北聘。李徳誠自信州來朝﹐賜宴﹐至夕而罷。是夜﹐宣王殂宮中﹐以徳誠進毒﹐幽於殿內。徳誠親吏走告﹐義祖以朝使不至﹐慮有他變﹐引親吏百餘人夜渡江﹐斬關而入。明日﹐釋徳誠﹐立讓皇溥﹐宣王之弟也。義祖𨿽總大兵﹐而身在外﹐朝政皆遙稟﹐烈祖居中任事。徐玠數勸義祖除烈祖﹐以次子知詢代之。義祖亦知烈祖終爲己害﹐而烈祖勤於侍養﹐又自幼畜之﹐故不忍。陳夫人於烈祖鐘愛尢切﹐常曰「我家貧賤養此兒﹐今日富貴負之﹐非人理也。」知訓又死﹐知詢尙少﹐因以大政委焉。及聞玠之謀﹐深以爲不宜。烈祖亦不自安﹐求爲江西﹐義祖令知詢入覲。明日詔下﹐以知詢爲相。其夕﹐宋齊丘與術士劉通微同宿﹐聞鼓聲。通微曰「事必中變﹐且有大喪。」書至﹐而義祖殂。義祖晚有气疾﹐歲中數發﹐發則困躓﹐將殂之夕﹐气暴作﹐醫者進藥無效而絕。知詢自淮南奔喪﹐翌日﹐起爲副都統﹐威權同義祖。而知詢暗懦﹐待諸弟不厚。徐玠知其終敗﹐輸誠於烈祖。知詢內爲諸弟所構﹐外爲徐玠所賣﹐而不知也﹐意以己控彊兵﹐居重地﹐烈祖𨿽管大政而無兵士﹐制之甚易。義祖喪將終﹐遣使請烈祖至金陵。烈祖上十餘表﹐而讓皇不允。頃之﹐知詢入朝﹐烈祖疏其罪﹐以讓皇之命﹐黜爲左都統軍﹐盡奪其兵。知詢面數烈祖曰「先王之喪﹐兄爲人子而不親臨喪﹐反罪我邪﹖」烈祖曰「聞爾懸劍待我﹐我亦不憚﹐獨迫於君命﹐不得往耳。爾爲人臣而畜乘輿物﹐非反而何﹖」知誨者﹐知詢之弟﹐娶吳功臣呂師造之女﹐非正嫡所出﹐知誨常切齒﹐因醉刺殺。後頻見呂氏爲祟﹐請僧誦經﹐亦見之。僧爲陳因果﹐呂曰「吾不解此﹐志在報寃。」知詢之敗﹐知誨有力焉﹐烈祖徳之﹐以爲江西。至鎭歲餘﹐不見呂氏﹐心中甚喜。有家人自淮南歸﹐於江心遇彩舟﹐有婦人﹐乃呂氏也﹐招家人曰「爲我謝相公﹐善自愛﹐我今他適矣。」又以繡履授之曰「恐相公不信﹐謂爾詐﹐此殯時物﹐用以爲信。」家人至江西﹐以履進﹐知誨熟視之未畢﹐呂氏已在側曰「爾謂我的不來也﹗」少時﹐知誨卒。知詢代之﹐遇其喪於中途﹐撫棺而哭曰「弟用心如此﹐吾亦不怨﹐但何以見先王於地下﹖」聞者傷之。烈祖受吳禪﹐追上義祖尊號﹐徐氏諸子封拜與李氏同。而知誨之後特盛﹐子景遼﹑景遊﹐皆出入宮禁﹐預樞密﹐專掌浮屠修造之任。當時言蠹政者﹐以二人爲首。

烈祖諱升﹐唐之宗室也。舊名知誥。少孤﹐爲義祖所養。有相者謂義祖曰「君相至貴﹐且有貴子﹐然非君家所生。」又夢爲人引臨大水中﹐黃龍數十﹐令義祖捉之﹐義祖獲一龍而寤。明旦﹐乃得烈祖。烈祖奉義祖以孝聞。嘗從義祖徵伐﹐有不如意﹐杖而逐之。及歸﹐拜迎門外。義祖驚曰「爾在此邪﹖」烈祖泣曰「爲人子者﹐捨父母何適。父怒而歸母﹐子之常也。」義祖由是益憐惜。長善書計﹐性嚴明﹐不可以非理犯。累爲樓船指揮使。宋齊丘者﹐父爲江西鍾傳副使。父卒﹐羈旅淮南﹐欲上書干謁而無紙墨。行嘆道中。有倡婦遇之﹐問曰「少年子何不樂如此﹖」齊丘以情告。召歸置食﹐贈錢數千﹐因曰「郎時至此﹐不遣郎有所闕也。」齊丘感之。及貴﹐納爲正室。騎將姚洞天薦於烈祖﹐烈祖奇其才﹐與爲布衣交﹐動靜皆與之謀。後烈祖除升州刺史﹐辟齊丘爲判官。義祖出鎭建鄴﹐攺烈祖爲潤州。烈祖意求宣州﹐聞命不樂。宋齊丘曰「今三郎政亂﹐敗在朝夕。京口去淮南隔一水﹐若有變必先知之﹐是天贊我也。」三郎﹐知訓也。未幾﹐果有朱瑾之事。烈祖輕舟渡江﹐鎭定內外﹐以待義祖之至。義祖以己子旣弗克負荷﹐用烈祖﹐猶愈於他人﹐因畱輔政。先是﹐知訓待烈祖甚悖﹐每呼爲乞子。與諸弟夜飲﹐遣召烈祖。烈祖不至﹐知訓怒曰「不喫酒﹐喫劍乎﹖」餘皆類此。及敗﹐知訓宅上有土室封固甚固。烈祖請義祖開視﹐其中絹圖義祖之形﹐而身荷五木﹐烈祖及諸弟執縛如就刑之狀﹐己被衮冕南面視朝。義祖唾曰「狗死遲矣。」烈祖因疏其罪惡事﹐怒遂少解﹐死者猶數家。烈祖得政﹐以愛民節用爲本﹐甚得當時之譽。吳宣王卽尊位﹐烈祖當相﹐而勛舊有未登三事者﹐烈祖不欲自尊大﹐乃以左僕射參政事。時諸國交兵﹐江淮爲彊盛。烈祖增修法度﹐人獲乂安﹐識者歸心焉。義祖殂﹐知詢以罪廢﹐大政由己矣。數歲﹐出鎭建鄴﹐封齊王﹐制度如義祖。以長子景通居中輔政﹐宋齊丘﹑王謨皆爲相。孫晟自中原來奔﹐與語﹐大奇之﹐引居門下。徐知詢卒﹐李建勛來歸幕府﹐遂與大將周宗等進禪代之議。受禪之日﹐白雀見於庭﹐江西楊化爲李﹐信州李生連理。詔還李姓﹐國號唐﹐立髙祖已下七廟﹐尊吳主爲讓皇。信州李徳誠﹑廬州周本﹐皆楊氏舊老﹐上言「吳王已遜位﹐宜依晉﹑魏故事﹐降封王公﹐出居別邸。」烈祖曰「曹﹑馬之事﹐非朕志也。」固請不已﹐乃徙讓皇於丹徒﹐遷諸楊於泰州。初﹐吳武王諱行密﹐謂杏爲甜梅﹐及是復呼爲杏﹐故老有泣下者。烈祖日於勤政殿視政﹐有言事者﹐𨿽徒隸必引見﹐善揣物情﹐人不能隱﹐千里之外﹐如在目前。詔立齊王景通爲皇太子﹐王表願寢此禮﹐三表許之﹐以大元帥總百揆。信王景逿先娶徳誠之女﹐中興後﹐有司以同宗姓請離之。制曰「南平王國之元子﹐婚不可離﹐信王妃可以南平爲氏。」南平﹐徳誠所封也。景逿母種氏﹐晚歲尢承恩寵﹐宋後罕得接見。烈祖幸齊王宮﹐遇其親理樂器﹐大怒切責。數日﹐種氏承間言「景逿之才﹐可代爲嗣。」烈祖作色曰「國家大計﹐女子何預﹖」立嫁之。烈祖殂﹐宋後欲甘心數四﹐賴元宗保全之。烈祖服大丹藥而殂﹐大漸﹐囓元宗指見血曰「北方有事﹐不可忽也。」中書侍郎孫晟艸遺詔﹐以宋後監國。翰林學士李夷鄴曰「此非先旨﹐必姦人所爲。大行常云﹕『婦人預政﹐亂之本也。』安肯自作禍階﹖且嗣君明徳聞於天下﹐汝曹何遽爲亡國之計﹖若遂宣行﹐吾對百僚裂之必矣。」遂寢。元宗卽位﹐謂夷鄴曰「疾風勁艸﹐卿之謂也。」

元宗諱璟﹐烈祖長子也。初名景通﹐幼爲義祖所器﹐常曰「諸孫中﹐此子特貴。」虔州刺史鍾章恃功放恣﹐烈祖欲繩其罪。義祖曰「昔無章﹐吾已死於顥手﹐汝曹安所托乎﹖今日富貴﹐章之力也﹐背之豈人理﹖」乃令以章女配元宗。義祖初見﹐嘆曰「非此兒不敵此女。」卽光穆皇后也。元宗起家尙書郎﹐吳讓皇稱之曰「朕諸子皆不及也。」烈祖出鎭建鄴﹐以元宗居中輔政﹐甚得時譽。烈祖卽位﹐爲大元帥﹐總百揆。烈祖殂﹐遜於諸弟﹐詞旨堅固。中書令徐玠以衮冕衣之曰「大行陛下以神器之重畀陛下﹐陛下固守小節﹐非所以尊先旨﹑承孝道也。」乃嗣位﹐攺元保大。太常博士韓熙載上疏曰「逾年攺元﹐古之制也。事不師古﹐何以訓人﹖」時制書已行﹐遂不攺。詔立皇弟景遂爲皇太弟。馮延巳自元帥掌書記爲翰林學士承旨﹐延魯自水部員外郎爲中書舍人。延魯急於趨進﹐欲以功名圖重位﹐乃興建州之役。延巳曰「士以文行飾身﹐忠信事上﹐何用行險以要祿﹖」延魯曰「兄自能如此﹐弟不能愔愔待循資宰相也。」始王氏政亂﹐閩人聞我師之至﹐皆伐木開道﹐壺漿奉迎。旣下建州﹐軍無節制﹐大掠數日﹐民不堪其苦﹐思效順者解體矣。陳覺爲招討使﹐矯制進圍福州﹐表言朝夕可克。元宗以爲實﹐令王崇文爲統帥﹐馮延魯亦往。諸將爭功﹐自相違貳﹐崇文不能制。會錢唐以兵數千來救﹐我師不戰而潰。詔鎖覺及延魯赴建鄴。旣至﹐尋赦其罪。始馬殷據湖南﹐並桂管之地。馬希範卒﹐弟希廣立﹐庶兄希萼自永州赴喪。判官李恆臯知欲爲變﹐未至﹐以爲朗州節度。歲餘﹐舉兵殺希廣﹐代其位。少弟希崇又廢希萼自立﹐幽希萼送衡州﹐將殺之。大姓廖偃與叔匡凝以部曲數百人﹐劫希萼於道﹐奉爲衡山王﹐以伐希崇。數日﹐有眾萬人。希崇遣使求救於我。元宗命袁州刺史邊鎬督兵赴援﹐其實襲之也。時長沙童謠曰「鞭打馬﹐馬須走。」兵至﹐希崇﹑希萼皆降﹐余郡相次歸附﹐乘亂取廣南﹑桂管之地。朗州劉言亦自爲刺史。命將軍李建期屯益陽﹐以圖朗州﹐將軍張巒屯零陵﹐以圖桂州。鎬以偏兵不百日而下一國﹐四方聞之﹐以爲神。鎬性輕信﹐自朗州至者﹐皆陳言之忠順﹐鎬不爲備。歲餘﹐朗州土豪王逵襲殺建期﹐進逼長沙﹐奉言爲主﹐言不能制。鎬棄城遁歸﹐諸郡皆沒﹐惟巒全軍而回。周師南伐﹐進逼壽州﹐劉彥貞督兵北徵﹐戰敗於正陽﹐死於陣。淮上方用兵﹐錢唐乘虛圍我常州。命將軍柴克宏往救常州。有隋將陳仁杲祠﹐克宏將戰﹐夜夢仁杲曰「吾遣陰兵助爾。」及戰有黑牛二頭﹐衝錢唐之陣﹐我師繼之﹐乃大破之﹐斬首萬餘﹐遂解常州之圍。以克宏爲江州節度使。冊仁杲帝號﹐謚武烈。右僕射孫晟使周﹐給事中王崇質爲介﹐晟至汴京﹐謂崇質曰「吾觀事勢﹐不生還矣﹐君家百口﹐當別爲謀。」乃白世宗﹐遣崇質歸計事。會鍾謨﹑李徳明亦至﹐世宗又遣徳明至建鄴﹐盛陳世宗威徳﹐請割地求和。宋齊丘深惡徳明﹐使崇質異其言﹐乃以賣國誅徳明。世宗召晟責之﹐因曰「諸將圍壽州﹐久未克﹐汝能降之﹐朕赦汝罪。」晟至城下﹐見劉仁贍﹐遙呼曰「君受國家旌旄﹐臣節不可隳也﹐且援兵至。」世宗大怒﹐囚至汴京斬之。晟臨刑﹐神色不變﹐南望再拜曰「死不負陛下矣。」旣而泗州降北﹐諸軍繼敗﹐乃遣陳覺奉表割江北之地求成﹐世宗許之。遂去尊號﹐稱國主﹐用周正朔。太弟景遂固請歸藩﹐立長子冀爲太子。時丹徒得古銘曰「天子冀州人。」眾以冀應之。未幾冀卒﹐識者謂冀州趙地也。陳覺乘間言「社稷禍在朝暮﹐請陛下晏居宮中﹐國政盡付宋齊丘﹐以紓喪亂。」元宗以戎事未寧﹐隱忍不發。鍾謨自汴京歸﹐理徳明之怨﹐乃言「人臣窺國﹐理不可容。」遂誅覺﹐幽齊丘於靑陽。尋亦卒﹐謚醜謬。謨使回﹐爲禮部侍郎任用﹐權傾中外﹐與信州刺史張巒有舊。巒入爲天徳軍使﹐每詣謨第﹐常屏人獨語﹐中夜乃止。給事中唐鎬密言「恐有他變﹐宜先圖之。」會太子冀葬﹐謨固請敕巒以所部兵馬爲京城巡徼。元宗乃下詔﹐數謨侵官之罪﹐貶於饒州﹐縊死﹐巒亦黜爲宣州副使。元宗殂於南都。南都﹐豫章也。太子卽位於建鄴。梓宮至日﹐南都羣臣表請殯於別宮。後主下詔不許﹐哭甚哀切﹐乃殯於萬壽殿。元宗神彩精粹﹐辭旨淸暢。湖南使至﹐歸與親友言曰「爾不識東朝官家﹐南嶽眞君不如也。」

後主諱煜﹐字重光﹐元宗第五子也。幼而好古﹐爲文有漢魏風。母兄冀爲太子﹐性嚴忌。後主獨以典籍自娛﹐未嘗干預時政。冀卒﹐立爲太子。元宗幸南都﹐後主監國於建鄴﹐臨事明允﹐甚得時譽。元宗崩﹐哀毀過禮。卽位﹐立妃周氏爲後。句容尉張佖上書﹐言爲政之要﹐詞甚激切。後主手詔慰諭﹐徵爲監察禦史。周後疾﹐後主朝夕臨視﹐藥非親嘗不進﹐衣不解帶者逾月。及殂﹐哀毀骨立﹐杖然後起﹐立後妹爲後。王者婚禮﹐歷代少有﹐詔中書舍人徐鉉﹑知制誥潘佑與禮官參議﹐互有矛楯﹐議久不決。後主令文安郡公徐遊評其是非。時佑方寵用﹐遊希旨奏佑爲長。月餘﹐遊病疽﹐鉉戲謂人曰「周孔亦能爲祟乎﹖」佑旣居親密﹐欲盡去舊人﹐獨當國政﹐後主亦惡之﹐俄以本官專知國史。佑彌不樂﹐乃非詆公卿﹐與戶部侍郎李平親狎﹐上表言「左右皆姦邪﹐不誅﹐爲亂在卽。」後主手書惇諭﹐七表不止﹐因請休官遠去。李平初與朱元自北來﹐元已叛去﹐平深厚難測。後主慮其同構大姦﹐乃暴其罪而誅之。後主謂左右曰「吾誅佑﹑平﹐逾月不決﹐蓋不獲已也。」烈祖初立﹐庶事艸創﹐未有貢舉﹐至元宗始議興置﹐時韓熙載﹑徐鉉兄弟爲當代文宗﹐繼以潘佑﹑張洎以才名顯﹐後主尢好儒學﹐故江左三十年文物﹐有貞元﹑元和之風。元宗稱臣於周﹐惟去尊號﹐用周正朔﹐其諸制度猶未全攺。後主卽位﹐始制紫袍。廣揚旣下﹐王師屯漢陽﹐鄂州楊守中以聞﹐人心大恟﹐乃下制貶損﹐臺省名號﹐並皆攺易﹐王皆降封公。遣長弟從善入貢﹐因畱質。後主天性友愛﹐自從善不還﹐歲時宴會皆罷﹐惟作《登髙賦》以見意曰「原有鴒兮相從飛﹐嗟我季兮不來歸。」天朝使中書舍人盧多遜來聘﹐南伐之謀﹐兆於此矣。後主微知之﹐遣使願受封策﹐太祖不許。甲戌歲夏﹐梁迥來聘﹐從容謂後主曰「今冬有柴燎之禮﹐國主當來助祭。」後主唯唯不答。秋初﹐中書舍人李穆賫詔來曰「朕以仲冬有事於圜丘﹐思與卿同閱犧牲。」後主辭以疾。時大兵已在荊湖﹐惟候穆之反命。後主旣不赴召﹐遂決進取。九月﹐舟師自大江直趨池州﹐中外奪气。樊若水父保大末爲漢陽縣令﹐父卒﹐家池州﹐累舉進士不第﹐至汴京上書﹐太祖謂之有才術﹐累遷資善大夫。平南之策﹐多所參預。時𨿽得池州及姑熟﹐余郡皆未奉命﹐糧道艱阻。若水請於釆石系橋﹐以利輸挽。每歲大江春夏暴漲﹐謂之黃花水。及天兵至﹐水皆退小﹐識者知天命焉。錢唐悉兵來圍常州﹐主將禹萬誠固守﹐大將金成禮劫萬誠以降。而天兵已屯於建鄴城南十餘里﹐錢唐又進圍潤州。兵初興﹐議者以京口要害﹐當得良將侍衛。廂虞候劉澄舊事藩邸﹐後主尢親任之﹐乃擢爲潤州畱後。臨行﹐謂曰「卿本未合離孤﹐孤亦難與卿別﹐但此非卿不可﹐勉副孤心。」澄泣涕奉別﹐歸家盡輦金玉以往﹐謂人曰「此皆前後所賜﹐今國家有難﹐當散此以圖勛業。」後主聞之益喜。及錢唐兵初至﹐營構未成﹐左右請出兵掩之。時澄已懷向背﹐堅曰「兵出勝則可﹐不勝則立爲虜矣﹐救至然後圖戰。」後主又命盧絳爲援。絳至﹐錢唐兵少退。絳方入城﹐圍又合矣。固守累月﹐自相猜忌。初﹐絳怒一裨將﹐將議殺之﹐未決。澄私謂曰「盧公怒爾﹐爾不生矣。」裨將泣涕請命。澄因曰「吾有一言告爾﹐非徒免死﹐且富貴。」因諭以降事﹐令先出導意。裨將曰「柰緣某家在都城何﹖」澄曰「事急矣﹐當且爲身謀﹐我家百口亦不暇顧矣。」是夜裨將赴城而出。明日﹐澄徧召將卒﹐告曰「澄守數旬﹐志不負國﹐事勢如此﹐須爲生計﹐諸君以爲何如﹖」將卒皆發聲大哭。澄懼有變﹐亦泣曰「澄受恩固深於諸君﹐且有父母在都城﹐寧不知忠孝乎﹖但力不能抗耳。」於是率將吏開門請降。建鄴初圍﹐後主遣使徵上江兵入援﹐以建昌軍制置使朱令贇爲統將。時勝兵數萬﹐屯於湖口不進。後主累促之﹐至皖口方交戰船﹐爲天兵所圍﹐贇自救之被執﹐餘兵皆潰。建鄴受圍經歲﹐城中斗米十千﹐死者相籍﹐惟恃此救。自潤州降後﹐不聞外信﹐出降者相繼。或云贇已敗死﹐後主猶謂不實。城陷﹐後主欲自殺﹐左右泣涕固諫得止。元宗﹑後主皆妙於筆札﹐好求古迹﹐宮中圖籍萬卷﹐鍾﹑王墨迹尢多。城將陷﹐謂所幸寶儀黃氏曰「此皆吾寶惜﹐城若不守﹐爾可焚之﹐無使散逸。」及城陷﹐黃氏皆焚﹐時乙亥歲十一月也。後主至汴京﹐二歲殂﹐南人聞之﹐巷哭設齋。後主初卽位﹐中使趙希操自建鄴奉使江西﹐夜宿姑熟﹐中宵忽聞二人相語曰「君自金陵來﹐新王何以爲理﹖」一曰「吾聞新王以仁孝爲理。」又曰「如是則明王也。」久之﹐又聞一人曰「然則水木之歲﹐當至汴梁。」希操心喜﹐以後主終得中原﹐果以乙亥歲國除入天朝。後主妙於音律﹐樂曲有《念家山》﹐親演其聲爲《念家山破》﹐識者知其不祥。至甲戌歲﹐有衛兵秦福自毀其鞋﹐跣足升正殿禦座﹐論者以鞋者履也﹐履與李同﹐言李氏將敗﹐此殿爲秦人所得也﹐秦﹑趙古同姓焉。後主酷好著述﹐有《雜說》百篇行於代﹐時人以爲可繼《典論》。江南大臣至中朝﹐名最顯著者徐鉉﹐字鼎臣﹐與弟鍇同有大名於江左﹐方之士衡﹑士龍焉。鍇字楚金﹐先城陷而卒﹐著書甚多﹐謚爲文。後主文集﹐鍇爲之序﹐《新說》又鉉爲序。鉉著《質論》十餘篇﹐後主宸筆冠篇﹐儒者榮之。

佚文

韓熙載居戚家﹐常有蒼頭挈龍水圖貨於韓第﹐卽吳淮王筆迹也。韓愛而不受﹐爲鄰家所得。翌日﹐將練爲服。忽見釜中浪湧云蒸﹐有二事物若獺狀﹐穿屋而去。里人咸集﹐謂之起火﹐相將撲滅。及視之﹐惟煙霧而已。韓甚追惜﹐復異其事。

《霓裳羽衣曲》﹐自兵興之後絕無傳者。江南周後按譜尋之﹐盡得其聲。

彭李者﹐世爲義門陳氏之傭夫﹐喪明已久。有子一人﹐常聞陳之子弟言﹐舜王孝而父瞽叟﹐舐目而致明﹐乃歸仿之。不旬日﹐父目忽然明朗。

﹝以上《說郛》卷三﹞

