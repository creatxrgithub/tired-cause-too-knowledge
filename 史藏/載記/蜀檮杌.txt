蜀檮杌宋張唐英

●序唐英嘗觀自古姦雄竊據成都者﹐皆因中原多故﹐而閉關恃險﹐以苟偸一時之安﹐譬夫穿窬之人﹐利於昏瞑之夕﹐至於白晝皎然﹐則無能爲也。且韋臯守蜀二十餘年﹐其材智機權﹐過於王﹑孟遠矣﹐止欲求兼兩川節鉞﹐而不能得。劉辟惑術士之言﹐自謂才過項羽﹐不數月就檻車之縛﹐蓋是時朝廷淸明﹐刑政修舉﹐賢智在位﹐紀綱整葺﹐彼𨿽欲不臣﹐勢不能爲也。使臯﹑辟在五代時﹐其爲惡必有過於王﹑孟者。以此知朝廷治則蜀不能亂﹐朝廷不治則不惟蜀爲不順﹐其四方藩鎭之不順﹐亦有不下於蜀者。當王衍之入洛也﹐三蜀之人盡喜中國之有聖人﹐而莊宗總制失馭﹐中外繼叛。蒲禹卿慟哭曰「觀天下事勢如此﹐蜀人豈有安泰之期耶﹐必重不幸爾﹗」洎知祥入蜀之後﹐明宗頗以蜀人爲疑﹐凡髙貲有力者﹐盡令東徙。張丕立嘆曰「蜀中之叛﹐非蜀人爲之也﹐皆朝廷所委用之臣所爲也。」其言蓋有激而云爾。善乎田龍遊之論曰「僭僞之主﹐攺廳堂爲宮殿﹐攺紫綬爲赭袍﹐攺僚佐爲卿相﹐攺前驅爲警蹕﹐攺妻妾爲后妃﹐何如常稱成都尹﹐永無滅族之禍耶﹗」玆可謂藥石切至之言也。王﹑孟父子四世﹐凡八十年﹐比之公孫述輩﹐最爲久遠﹐其間善惡之迹﹐亦可爲世之鑑戒。然編錄者﹐如《耆舊傳》《鑑戒錄》《野人閒話》之類﹐皆本末顚倒﹐鄙俗無取。眞宗時﹐知制誥路公振修《九國書》﹐有前蜀﹑後蜀世家﹑列傳﹐然而煩簡失當﹐尙多疏略。如張扶﹑馮涓﹑張士喬﹑段融﹑蒲禹卿﹑張云﹑陳及﹑田淳之徒諫諍章疏﹐皆有益於世教﹐盡棄而不錄﹐此觀者所以惜其有未備也﹗予家舊藏《前蜀開國記》《後蜀實錄》﹐凡三十六卷﹐嘗欲焚棄而不忍。今因檢閱始終﹐削去煩冗﹐編年敍事﹐分爲二卷。其間事實未顯﹐如髯須﹑肥遺﹑遠望﹑績長﹑禹糧﹑蒲騷之類﹐各爲解其失誤。凡《五代史》及《皇朝日曆》所載者﹐皆略而不書。名曰《蜀杌》﹐蓋取楚史之名﹐以爲記惡之戒﹐非徒衍其小說﹐亦使亂臣賊子觀而恐懼云耳。張唐英汝功。●卷上王建字光圖﹐其先潁川郾城人﹐後徒居項城。隆眉廣顙﹐身長七尺。少與晉暉輩以剽盜爲事﹐被重罪系許昌﹐而獄吏縱之使去。武當僧處洪謂曰「子骨相異常﹐貴不可言﹐何自陷爲盜」建感其言﹐因隸軍於忠武﹐而節度使杜審權拔爲列校。從討王仙芝有功。所乘馬死﹐剖之得一小蛇於心間﹐私自異之。秦宗權據淮西﹐募建補軍虞侯。廣明中﹐僖宗幸蜀﹐建與晉暉﹑韓建﹑張造﹑李師泰同謀﹐率三千人奔行在。僖宗大喜﹐乃分其兵﹐使建等五人主之﹐號隨駕五都﹐田令孜皆錄爲假子。駕還﹐分典神策軍。光啟元年﹐令孜與河中王重榮有隙﹐移鎭易定﹐重榮遂舉兵向闕。二年正月﹐僖宗再幸興元﹐以建爲淸道使﹐負玉璽以從。至堂塗驛﹐而寧李昌符﹑朱玫等遣人焚棧道﹐建翼僖宗過於煙焰中。夜宿阪下﹐僖宗枕建膝而寢﹐賜以金券。至褒中﹐以建遙領璧州刺史。令孜懼禍﹐求爲西川監軍﹐以楊復恭代爲觀軍容使。復恭慮建不附己﹐出爲利州防禦使。十月﹐駕還﹐楊守亮鎭興元﹐屢召建。建疑其圖己﹐遂招豪猾八千﹐攻陷閬州﹐殺楊行遷﹐入據其城﹐自稱刺史。十一月﹐昭宗卽位。陳敬宣叛於成都﹐慮建與東川顧彥朗膠固爲患﹐頗憂之。令孜曰「建吾子也﹐可折簡召之。」遂與建書曰「中原多故﹐惟三蜀可以偸安。陳公恢廓無疑﹐同建大事﹐吾父子輔之﹐無不可也。」建大喜﹐領兵趨成都。敬宣參謀李義謂曰「建﹐今之姦雄﹐狼顧久矣﹐必不爲人下。若爲將校﹐亦非公之利。」建至東川﹐敬宣遣人止之。建怒﹐進攻破鹿頭﹐入據漢州﹐進攻成都。顧彥朗亦懼建反戈相襲﹐上表雪其罪。建亦奏請擇大臣帥蜀﹐乃召宰相韋昭度爲成都尹﹐割邛﹑蜀﹑黎﹑雅﹐置永平軍於邛州﹐以建爲節度使。建發兵﹐迎昭度於劍門﹐敬宣不受代。昭度於城東置行府﹐以建爲衙內都指揮使。大順元年十月﹐建度敬宣垂敗﹐心冀全蜀﹐乃紿謂昭度曰「相公興數萬之眾﹐未有討賊之效﹐而饋運不繼﹐大眾囂然。今關東藩鎭相噬﹐圖傾國家社稷﹐朝廷姑息不暇。相公爲國大臣﹐其心安忍不如東還﹐以淸中原﹐此根本之策也。劍外之事﹐願以相委﹐必不負驅策。」昭度猶豫未決﹐建陰令軍士擒昭度帳下吏駱保﹑蒼頭保祿﹐臠食之。昭度大懼﹐乃以符節付建﹐卽日東還。詔復敬宣官﹐令建罷兵歸邛州﹐建不從﹐急攻成都。令孜懼﹐登城與建語曰「老夫與八哥素厚﹐何爲相扼如此」建曰「建與軍容有父子之恩﹐何心敢忘。但太師負國﹐而朝廷使建討之﹐苟太師攺心﹐便可釋憾。」令孜與敬宣議﹐以勢不可敵﹐其夕令孜持符印卽建營授之。翌日﹐以成都讓建﹐自稱畱後﹐表陳其事。龍紀元年春﹐制授成都尹﹑四川節度副使﹐仍知節度事﹑管內觀察處置雲南八國招撫等使。敬宣廢處雅州﹐以其子爲刺史。旣行﹐建遣殺於三江。令孜仍監其軍。四月﹐以令孜陰附鳳翔。擒下獄。餓死。光化三年﹐詔建私門立戟﹐加中書令﹐封瑯琊王。四年﹐封建西平王。三年﹐昭宗還長安﹐建奉表貢茶布等十萬。八月﹐封建司徒﹑蜀王。四年八月﹐朱全忠弒昭宗﹐建率將吏百姓舉哀制服。七年﹐全忠篡位﹐攺元開平。巨人見靑城山﹐鳳凰見萬歲縣﹐左右勸進﹐三遜而後從。九月﹐僭卽僞位﹐號大蜀﹐攺元武成。以王宗佶爲中書令﹐韋莊爲散騎常侍﹑判中書門下事﹐唐道襲爲樞密使﹐任知元﹑潘峭爲宣徽南北院使﹐王宗裕爲太傅﹐王宗侃爲太保兼侍中﹐以唐觀軍容使嚴遵美爲內侍監﹐授唐室舊臣王進等三十二人官爵有差。十月﹐下僞詔攺堂宇廳館爲宮殿。其略曰「帝君之居﹐上應辰象﹐朝貢臻集﹐華夷會同。宮闕殿閣之深嚴﹐臺省府寺之宏壯﹐頒分名號﹐以正觀瞻。況我肇啟丕圖﹐頻有喜瑞﹐允協上元之貺﹐式光萬世之基。至於廚廊之標題﹐倉庫之曹烈﹐並宜從革﹐用永維新。」大衙門爲宣徳門﹐獅子門爲神獸門﹐大廳爲會同殿﹐球場門爲神武門﹐球場廳爲神武殿﹐蜀王殿爲承乾殿﹐淸風樓爲壽光閣。西亭子廳爲咸宜殿﹐九頂堂爲承乾殿﹐會仙樓爲龍飛閣﹐西亭門爲東上閣門﹐亭子西門爲西上閣門。節堂南門爲日華門﹐行庫角門爲月華門﹐萬里橋門爲光夏門﹐笮橋門爲坤徳門﹐大東門爲萬春門﹐小東門爲瑞鼎門﹐大西門爲乾正門﹐小西門爲延秋門。北門依舊大玄門。子城南門爲崇禮門﹐中隔爲神雀門﹐東門爲神政門﹐西門爲興義門﹐鼓角樓爲大定門﹐北門爲大安門﹐中隔爲玄武門。昌橋爲應聖橋﹐舊宅爲昭聖宮﹐堂爲金華殿。摩訶池爲龍躍池﹐賞設廳爲韻光殿﹐軍資庫爲國計庫﹐衙庫爲內藏庫﹐衙內曲佑庫爲齊天庫﹐衙內雜庫爲廣潤庫﹐賞設庫爲常盈庫﹐賞設行庫爲殿前庫﹐南倉爲天富倉﹐贍軍東庫爲左金藏庫﹐北倉爲大倉﹐甲仗庫爲天武庫。舊三使院爲彰信門﹐尙書省於舊使院置﹐禦史臺於府司置。府城爲皇城使﹐防城使司依舊。兩馬步使爲左右街使﹐廂虞侯爲街巡使。後糟爲飛龍廂﹐客司爲客省使﹐樂營爲教坊﹐使廚爲禦食廚。戟門添置三十六戟﹐神策營爲糧料司﹐六軍爲支計院。成都府移在子城外﹐逐穩便宜處置立府所司。新西宅爲天啟宮﹐堂爲玉華殿。武成二年正月﹐祀南郊﹐禦樓肆赦。以韋莊爲吏部侍郎﹐張格爲中書侍郎﹐並平章事。因謂曰「不恃權﹐不行私﹐惟至公是守﹐此宰相之任也。」三月﹐灌州奏武部郎中張道古卒。道古﹐臨淄人。少有文詞﹐幕朱云﹑梅福之節。景福中﹐舉進士﹐釋褐爲著作郎﹐遷右拾遺。時播遷之後﹐方鎭阻兵﹐道古上疏﹐言五危二亂七事﹐責授施州司戶參軍。未幾﹐以左補闕徵﹐由蜀赴闕。陳﹑田之亂﹐乃變姓名﹐賣卜於溫江。建聞其名﹐奏爲節度判官。又上建詩﹐敍二亂五危七事﹐爲同僚所嫉﹐送茂州安置。及建開國﹐召爲武部郎中。至玉壘關﹐謂所親曰「吾唐室諫臣﹐終不能拳跽與雞犬同食。今𨿽召還﹐必須再貶於此。死之日﹐葬我於關東不毛之地﹐題曰﹐唐左補闕張道古墓。」至蜀﹐果不爲時所容﹐復貶茂州﹐卒於路。五月﹐立周氏爲皇后﹐宗懿爲太子。十月﹐講武星宿山﹐步騎三十萬。遂宴於行宮﹐謂左右曰「得一二人如韓信而將之﹐中原不足平也。」宗佶跪曰「臣𨿽不才﹐自顧可驅策。」兵部郎中張扶進曰「陛下雄才大略﹐尙不能得岐隴尺寸之土﹐宗佶小子狂妄﹐願陛下無以中原爲意。」宗佶憾之﹐諭庖人置藥而毒殺之。扶字子持﹐廣都人。博學善文﹐凡書奏箋檄皆屬之。贈諫議大夫。制封諸子爲王。建十一子﹐馬姬生宗仁﹐白姬生宗懿﹐宋姬生宗輅﹐陳姬生宗智﹑宗特﹐喬姬生宗傑﹐褚姬生宗鼎﹑宗澤﹑宗平﹐徐姬生宗衍。撲殺晉國公王宗佶。宗佶本姓甘氏﹐建未有子﹐錄爲養子﹐以戰功累遷中書令。恃位隆功髙﹐所爲不法﹐連上表求爲太子。建勉諭令出﹐而不肯去﹐言詞其悖﹐因叱衛士撲殺之。����������三年六月﹐下詔勸農桑曰「昔劉先主入蜀﹐武侯勸其閉關息民﹐十年而後舉兵﹐震搖關內。朕以猥眇﹐托於人上﹐爰念蒸民久罹干戈之苦﹐而不暇力於農桑之業。今國家漸寧﹐民用休息﹐其郡守縣令務在惠綏﹐無侵無擾﹐使我赤子樂於南畝﹐而有《豳風﹖七月》之詠焉。」八月﹐吏部侍郎平章事韋莊卒。莊字端己﹐杜陵人。見素之後。乾寧中﹐舉進士﹐建奏爲掌書記。昭宗遇弒﹐梁祖卽位﹐遣使宣諭﹐興元節度王宗綰馳驛白建。建謀興復﹐莊以兵者大事﹐不可倉卒而行﹐乃爲建答宗綰教﹐其略曰「吾家受主上恩有年矣﹐衣衿之上﹐宸翰如新﹐墨詔之中﹐淚痕猶在。犬馬猶能報主﹐而況人之臣子乎﹗自去年二月車駕東還﹐連貢二十表﹐而絕無一使之報﹐天地阻隔﹐叫呼何及﹗聞上至谷水﹐臣僚及宮妃千餘人﹐皆爲汴州所害。及至洛﹐果遭弒逆。自聞此詔﹐五內糜潰。今兩川銳旅﹐誓雪國恥﹐不知來使何以宣諭﹐未此告敕﹐令自決進退。」梁使遂還。梁祖遣使通好﹐以建爲兄。莊得書﹐笑曰「此神堯驕李密之意也。」建之開國﹐制度號令﹐刑政禮樂﹐皆莊所定。拜平章事﹐卒﹐有《浣花集》二十卷。十二月大赦﹐攺元永平。永平元年十一月﹐周徳權卒。徳權﹐汝南人﹐建之妻弟。從建入蜀﹐以戰功累遷眉州刺史。梁祖旣篡﹐徳權上表曰「按議文﹕『李西王逢吉昌﹐土徳兌興丹莫當』。李者﹐唐亡也﹔西王者﹐王氏興於西方也﹔逢吉昌者﹐逢字如殿下之名也﹔土徳﹐坤維也﹔兌興﹐亦西方也﹔丹莫當者﹐丹﹐朱也﹐言朱梁不敢與殿下抗也。願稽合天命﹐仰膺寶錄﹐使天地有主﹐人神有依。」建大悅曰「成我者叔舅也。」建卽位﹐累遷太保﹑中書令。卒﹐贈太師。二年正月﹐贈張魯扶義公﹐諸葛亮安國王。二月朔﹐遊龍華禪院﹐召僧貫休﹐命坐﹐賜茶藥彩段﹐仍令口誦近詩。時諸王貴戚皆賜坐﹐貫休欲諷之﹐因誦《公子行》曰「錦衣鮮華手擎鶻﹐間行气貌多輕忽。艱難稼穡總不知﹐五帝三王是何物」建稱善﹐貴幸皆怨之。貴休本蘭溪人﹐善詩﹐與齊己齊名﹐有《西嶽集》十卷。三月﹐詔平章事張格專編篡開國以來實錄。獲玉璞於田令孜之故第﹐以爲國寶。其文曰「有徳承天﹐其祚永昌。」八月﹐什邡縣獲銅牌石記﹐有膺昌之文﹐攺什邡爲通計縣﹐攺太子名爲元膺。三年七月﹐大昌軍使徐瑤等脇太子元膺﹐舉宮中以叛。諸軍討之﹐斬元膺﹐瑤伏誅。以衍爲太子。瑤字伯玉﹐長葛人。從建入蜀﹐勇猛善格鬥。建初在韋昭度幕府﹐其兵皆文身黧黑﹐衣裝詭異﹐眾皆稱爲鬼兵﹐稱瑤爲鬼魁。建克成都﹐瑤多污辱衣冠士女。富人李希妻兪氏有異色﹐瑤虜而逼之。兪氏曰「吾夫夙嘗爲鄕貢進士﹐風流儒雅﹐人比之相如﹐我尙以非吾匹。爾健兒也﹐焉得無禮於我」瑤仗劍謂曰「爾畏此乎」兪氏曰「吾寧死﹐必不受辱。」瑤欲殺之﹐左右謂曰「城中婦人無限﹐何必逞暴於此。」遂杖而釋之。四年二月﹐以太子衍判內外六軍事。詔以東宮爲崇賢府﹐凡文學道徳之士﹐得以延納訪問。重陽﹐建出遊寶歷寺﹐妃後皆從。其日﹐宮女四人逃匿﹐搜尋不獲。明日得之﹐乃寺僧誘之﹐藏於民家﹐與僧二十二人同斬於龜化橋。十月﹐內樞密使潘炕卒。炕字疑夢﹐其先河南人。有器量﹐家人未嘗見其喜怒。與弟峭同掌機衡﹐號大樞小樞。然嬖於美妾解愁﹐遂風恙成疾。解愁姓趙氏﹐其母夢吞海棠花蕊而生﹐有國色﹐喜爲新聲﹐及工小詞。建嘗至炕第﹐見之﹐謂曰「朕宮無如此人。」意欲取之。炕曰「此臣下賤人﹐不敢以薦於君。」其實勒之。弟峭謂曰「綠珠之禍﹐可不戒邪」炕曰「人生貴於適意﹐豈能愛死而自不足於心耶﹗」人皆服其有守。十二月﹐禦大安門﹐受秦﹑鳳﹑階﹑成之信。大赦﹐攺元通正。時大霖雨﹐禱於奇相之祠。通正二年正月﹐梁遣使來聘。二月﹐翰林學士庾傳昌卒。傳昌﹐後周義成侯信之後。富文藻﹐著《金行啟運錄》二十卷﹑《靑宮載筆記》十五卷﹑《玉堂集》二十卷。三月﹐弘農郡王晉暉卒。暉﹐許州人。少有膽勇。初與建爲盜﹐夜泊武陽古墓中。聞人呼墓中鬼曰「潁川設無遮會﹐可同行否」墓中應曰「蜀王在此﹐不得相從。」二人相謂曰「蜀王誰是也」暉曰「八哥狀貌有異於人﹐必有非常之事。」建嘗與飲敍舊﹐暉曰「武陽墓中言﹐果不誣耳。」建笑曰「始望不及此。」卒﹐建親往臨弔。十一月﹐大赦﹐攺元﹐天漢元年﹐國號攺稱大漢。以廣成先生杜光庭爲戶部侍郎。天漢元年正月﹐封張飛爲靈應王﹐鄧艾爲彰順王﹐張儀爲昌化王。五月﹐祀黃帝於於郊。翌日﹐祀地祗於方丘。六月﹐賜百宮飛雪丸。十一月﹐祀昊天上帝於圜丘。大風拔木﹐幕幄皆裂。攺元光天﹐依舊稱大蜀國。光天二年四月﹐有狐嗥於寢室﹐鵂畱鳴於帳中﹐ジス集於摩訶池。建因感疾甚篤﹐召大臣賜坐﹐示手書曰「朕比遭亂離﹐以干戈定秦蜀﹐賴卿等忠勤夾輔﹐遂正名號﹐撫有神器。兢兢業業﹐懼不負荷﹐幸托天地之靈﹐廟社之貺﹐方隅底定﹐民黎樂康﹐二气葉暢﹐五穀丰稔。然以萬機之大﹐不免勤勞於夙夜﹐感此疾恙﹐藥石弗救。太子𨿽幼有賢徳﹐然次不當立﹐卿等固請於外﹐后妃亦甚篤愛﹐朕不能違﹐立爲儲貳。勉力輔戴﹐無墜我邦家之休﹗」又謂曰「太子若不克荷﹐但置之別宮﹐選立賢者﹐愼勿害之。徐氏兄弟但優與俸祿﹐以丰其家﹐勿令掌兵﹐以速其禍。」詔太子入侍疾。六月﹐建薨﹐年七十二。僞謚神武聖文孝徳明惠皇帝﹐廟號髙祖﹐葬永陵。黃松子曰﹕唐自廣明之亂﹐天下淩遲﹐姦猾亡命之徒﹐攘袂誓眾於萑蒲之下﹐而所在橫潰。建於此時﹐乃與晉暉輩攘竊於許﹑蔡之郊﹐藏匿於墟墓之間﹐其暴固不足以警動郡縣。及抵罪被系﹐死在旦夕﹐而孟彥暉縱之使去﹐此豈獄吏知其必貴而佑之耶﹐抑天爲之耶遂能奮迹士伍﹐奔赴行在﹐忠義感激﹐誠貫白日﹐執戈披銳﹐翼衛乘輿於煙焰之中﹐其勤至矣。巨閹猜忌﹐自璧遷利﹐遂舉兵據閬﹐謀自全之計。洎陳﹑田召而不納﹐遂抗表請師﹐猶有勤王之節。韋昭度章句書生﹐柔雅醞藉﹐非有將帥之才﹐駕馭之術。建察其可取而代﹐中以機智﹐奪其符印﹐遂摧敵克城﹐節制全蜀﹐而納貢述職﹐道不絕使。及梁祖受禪﹐非有湯﹑武﹑髙﹑光之徳﹐建誓師雪恥﹐而爲岐隴所阻﹐自視才略不在梁下﹐其肯甘心俯首而爲之臣耶﹗因僭竊位號﹐亦時使之然也。觀其委任將佐﹐擢用才智﹐撫養士卒﹐惠綏黎庶﹐勸課農桑﹐輕省徭賦﹐始似如此。及其臨終顧托﹐至誠無疑﹐前視劉備﹐可以無愧。予嘗始終考究建之誠心﹐使朱全忠不篡﹐昭宗尙克享國﹐必不忍爲鼎足之勢﹐此予所以不深罪之也。衍字化源﹐建幼子﹐舊名宗衍。八歲封鄭王﹐爲左奉駕軍使。元膺死﹐建以淮王宗輅類己﹐信王宗傑明敏有才﹐欲選立之。衍母徐氏有寵﹐密以金百鎰遺宰相張格﹐言上已許衍爲太子﹐願相公助之。格遂抗表言「衍才器英武﹐實堪社稷之托。」遂得立。開崇賢府﹐置僚屬﹐頗好經史詩賦。卽位年十八﹐時梁貞明五年也。立妃周氏爲皇后。十月﹐詔選良家女二十人備後宮。十二月﹐拜永陵。詔以來年正月有事於南郊﹐攺明年爲乾徳元年。以龍躍池爲宣華池﹐卽摩訶池也。二年八月﹐衍北巡﹐以宰相王鍇判六軍諸衛事。旌旗戈甲﹐百里不絕。衍戎裝披金甲﹐珠帽錦袖﹐執弓挾矢﹐百姓望之﹐謂如灌口神。后妃餞於升仙橋﹐以宮人二十人從。至漢州﹐駐西湖﹐與宮人泛舟奏樂﹐飲宴彌日。九月﹐駐軍西縣。自西縣還至益昌﹐泛舟巡閬中﹐舟子皆衣錦繡。衍自制《水調銀漢曲》﹐命樂工歌之。郡民何康女有美色﹐將嫁﹐衍取之。賜其夫家百縑﹐其夫一慟而卒。三年三月﹐衍還成都。五月﹐宣華苑成﹐延袤十里﹐有重光﹑太淸﹑延昌﹑會眞之殿﹐淸和﹑迎仙之宮﹐降眞﹑蓬萊﹑丹霞之亭。土木之功﹐窮極奢巧。衍數於其中爲長夜之飲﹐嬪禦雜坐﹐舄履交錯。嘗召嘉王宗壽赴宴﹐宗壽因持杯諫衍﹐宜以社稷爲念﹐少節宴飲。其言慷慨﹐激切流涕﹐衍有愧色。佞臣潘在迎﹑顧﹑韓昭等奏曰「嘉王從來酒悲﹐不足怪也。」乃相與諧謔戲笑。衍命宮人李玉簫歌衍所撰《宮詞》﹐送宗壽酒﹐宗壽懼禍﹐乃盡飲之。在迎曰「嘉王聞玉簫歌卽飲﹐請以玉簫賜之。」衍曰「王必不納。」《宮詞》曰﹕輝輝赫赫浮五云﹐宣華池上月華新。月華如水浸宮殿﹐有酒不醉眞癡人。宗壽字永年﹐王建之族子。八月﹐衍受道與苑中﹐以杜光庭爲傅眞天師﹑崇眞館大學士。光庭字賓聖﹐京兆杜陵人。寓居處州﹐方幹見之﹐謂曰「此宗廟中寶玉大圭也。」與鄭雲叟膺百篇舉不中﹐入天臺爲道士。僖宗召見﹐賜紫衣﹐出入禁中。上表乞遊成都﹐隱靑城山白雲溪。卒於蜀﹐年八十五。顏貌如生﹐眾以爲尸解。有文千餘卷﹐皆本無爲之旨。九月﹐詔置賢良方正﹑博通經史﹑明達吏理﹑識洞兵機﹑沈滯丘園五科﹐令黃衣選人﹑白衣舉人投策就試﹐吏部考較。十月﹐以韓昭爲吏部侍郎判三銓。昭受賂徇私﹐選人詣鼓院訴之﹐又嘲曰「嘉﹑眉﹑邛﹑蜀﹐侍郎骨肉。導江﹑靑城﹐侍郎親情。果﹑閬二州﹐侍郎自畱。巴﹑蓬﹑集﹑壁﹐侍郎不惜。」衍召而問之。昭曰「此皆太后﹑太妃﹑國舅之親﹐非臣之親。」衍默然。昭字徳華﹐長安人。衍北巡﹐以爲文思殿學士﹑京城畱守。判官李臺嘏云「韓公凡事如僧剃髮﹐無有寸長。」昭以便佞﹐恩傾一時﹐出入宮掖。太妃愛其美風姿﹐而專有辟陽之寵。唐兵入蜀﹐王宗弼與之有隙﹐先捕而殺﹐梟其首金馬門坊﹐百姓皆溺之。四年二月﹐文明殿試制科。白衣蒲禹卿對策﹐其略曰「今朝廷所行者﹐皆一朝一夕之事﹐公卿所陳者﹐非乃子乃孫之謀。暫偸目前之安﹐不爲身後之慮﹐衣朱紫者皆盜跖之輩﹐在郡縣者皆狼虎之人﹐姦諛滿朝﹐貪淫如市﹐以斯求治﹐是謂倒行。」執政皆切齒﹐欲誅之﹐衍以其言有益﹐擢爲右補闕。三月﹐禁百姓不得帶小帽。衍好私行﹐往往宿於倡家﹐飲於酒樓﹐索筆題曰「王一來云。」恐人識之﹐故令民間皆帶大帽。四月﹐流軍使王承綱於茂州。衍嘗私至承綱家﹐悅其女有美色﹐欲私之。承綱言已許嫁﹐將適人﹐衍不從﹐遂取入宮。潘昭與承綱有隙﹐奏其出怨言﹐故被貶。女聞承綱得罪﹐剪髮求贖其罪﹐不從﹐乃自縊死。自五月不雨﹐至九月林木皆枯﹐赤地千里﹐所在盜起﹐肥遺見紅樓。五年三月上巳﹐宴怡神亭﹐婦女雜坐﹐夜分而罷。衍自執板﹐唱《霓裳羽衣》及《後庭花》《思越人》曲。四月﹐遊浣花溪﹐龍舟彩舫﹐十里綿亙。自百花潭至萬里橋﹐遊人士女﹐珠翠夾岸。日正午﹐暴風起﹐須臾雷電冥晦﹐有白魚自江心躍起﹐變爲蛟形﹐騰空而去。是日﹐溺者數千人。衍懼﹐卽時還宮。重陽﹐宴羣臣於宣華苑﹐夜分未罷。衍自唱韓琮《柳枝詞》曰「梁苑隋堤事已空﹐萬條猶舞舊春風。何須思想千年事﹐誰見楊花入漢宮。」內侍宋光浦詠胡曾詩曰「吳王恃霸棄雄才﹐貪向姑蘇醉綠醅。不覺錢塘江上月﹐一宵西送越兵來。」衍聞之﹐不樂﹐於是罷宴。七月﹐天富倉奏﹕「米中生虫如小蜂﹐尾後如米粒﹐曳之而行。十月﹐慧星見﹐長丈餘﹐在井﹑鬼之次。司天言「恐國家有大災﹐宜修徳以禳之。」詔於玉局建置道場﹐以答天變。右補闕張云上疏言「此是百姓怨气﹐上徹於天﹐成此慧星。慧者﹐除舊布新之義﹐此乃亡國之兆﹐豈祈禳之可弭。」衍怒﹐流於黎州。云﹐唐安人。立朝蹇諤﹐自比朱云﹐權幸多嫉之。宣徽使景潤澄嘗謂曰「昔朱云請斬馬劍以腰斬張禹﹐今上方只有殺雞刀﹐卿欲用乎」云曰「雞刀𨿽小﹐亦可斬羣狗。」潤澄憾之﹐至是奏云謗國﹐遂有黎州之貶。云多病﹐行至臨邛卒。六年正月﹐禁民戴危帽。其制狹中﹐俯首卽墜﹐在位者惡之。九月﹐唐莊宗遣李稠來通好﹐市珍玩錦繡。衍不許﹐以爲落艸。莊宗怒曰「衍豈免落艸乎」咸康元年正月朔﹐受朝賀﹐大赦攺元。三月﹐衍朝永陵﹐自爲尖巾﹐民庶皆效之。還宴怡神亭﹐嬪妃妾妓皆衣道服﹑蓮花冠﹐ヮ髻爲樂。夾臉連額﹐渥以朱粉﹐曰醉汝﹐國人皆效之。四月朔﹐衍會羣臣﹐舉觴不飲﹐容色不悅。特進顧在曰「臣聞主憂臣辱﹐主辱臣死﹐令陛下臨軒不樂﹐臣願請罪。」衍曰「北有後唐﹐南有蠻詔﹐朕旣不能弔伐﹐彼又不爲臣子﹐此所以憂爾。」在曰「朝廷有十臣在﹐陛下何憂」退而令太子洗馬林罕者著《十在文》以進曰「只如興土木於禁中﹐選驍雄於麾下﹐爰持斧鉞﹐出鎭藩籬﹐飾宮殿於遐方﹐命鑾輿而遠幸﹐爲爨之端﹐爲禍之原﹐有王承休在。摧挫英雄﹐吹揚佞媚﹐全無才智﹐謬處腹心﹐斷性命於戲玩之間﹐戮仇仇於樞機之下﹐有功勞而皆棄﹐非賄賂而不行﹐有宋光嗣在。受先皇之付囑﹐爲大國之棟梁﹐旣不輸忠﹐又不知退﹐恣一門之奢侈﹐任數子之驕矜﹐徒爲貪饕之人﹐實非社稷之器﹐有王宗弼在。謬陟煙霄﹐殊非謇諤﹐興亂本則逞章程之妙﹐恣姦謀則事頰舌之能﹐心口傾危﹐尙居左右﹐有韓昭在。性懷慘毒﹐心恣貪殘﹐焚藝軍營﹐要寬私第﹐不顧喧騰於眾口﹐惟思自任於忿懷﹐有歐陽晃在。酷毒害民﹐市井聚貨﹐叨爲郡守﹐實負天恩﹐瘡痍已徧於陽安﹐蒙蔽由憑於密勿﹐有田魯儔在。爲君王之元舅﹐受保傅之專官﹐但務奢華﹐不思輔弼﹐第宅迥同於上苑﹐金珠未滿於貪心﹐有徐延瓊在。出爲畱守﹐入掌樞機﹐無諤諤以佐君﹐但唯唯而徇旨﹐有景潤澄在。搜求女色﹐取悅宸襟﹐常叨不次之恩﹐每冒無厭之寵﹐敷對惟誇於便捷﹐佐時不識於經綸﹐素非忠勤﹐實爲忝竊﹐有嚴凝月在。唱亡國之音﹐炫趨時之侈﹐每爲巫覡﹐以習聖明﹐致君爲桀紂之昏﹐使上乏虞唐之化﹐有臣在。陛下任臣如此﹐何憂社稷不安。」衍覽之大笑﹐賜在彩五百段﹐加開府。在以采之半遺罕。罕字仲緘﹐溫江人﹐博通經史。獻《車駕還都賦》﹐除溫江主簿﹐遷太子洗馬。落托不羈﹐文多譏刺﹐執政惡之﹐故不得大用而卒。四月﹐唐遣客省使李嚴來聘﹐以覘虛實﹐笏書記敍興亡。其略曰「伏自朱溫肆逆﹐運屬昭宗﹐三年痛別於西秦﹐一旦遽遷於東洛。誅夷宗室﹐焚宮闈﹐𨿽列藩悉是唐臣﹐無一處不從僞命。由是大唐中興﹐皇帝念髙祖﹑太宗之業﹐倏爾隳聵﹐憤朱溫﹑崔胤之徒同謀篡弒﹐遂乃神機迅發﹐心鼎獨然﹐竭滄溟而誓戮鯨鯢﹐芟林莽而決除虎兕。十年對壘﹐萬陣交鋒﹐慮久困於生靈﹐乃選練其死士。才過汶水﹐縛王彥章於馬前﹔旋及夷門﹐斬朱友貞於樓上。劍霜未匣﹐槍雪猶揮。段凝領八萬雄兵﹐倒戈伏死﹔趙巖知一人應運﹐引頸待誅。遂使賊將寒心﹐謀夫拱手﹐取乾坤只勞八日﹐救塗炭遂定四維。備戰皇猷﹐咸遵帝力。今則三秦貢表﹐兩浙稱臣﹐淮南陳述職之儀﹐回紇備朝天之禮。才安宇宙﹐便息干戈﹐未順梟凶﹐方議除剪。豈謂蜀國皇帝柔遠懷邇﹐居安慮危﹐喜帝祚中興﹐羣妖悉滅﹐特遣蘇﹑張之士﹐將追唐﹑蜀之歡。吾王迥感於蜀王﹐國禮遠酬於厚禮。」宣徽使宋光葆召嚴宴飲﹐與語終日﹐伏其機辯﹐料嚴東還﹐必有鄧艾之謀﹐乃謂衍曰「我先皇承天正命﹐惠養全蜀﹐有鼎足勢﹐今以姦雄相諭﹐是鄙我也﹐可斬其使﹐以威天下。」衍不從。旣還﹐言衍荒淫失政﹐可一鼓而下。光葆聞之﹐又上疏。時衍荒於遊宴﹐不能悉用其策。光葆字季正﹐內樞密使光嗣之從弟。隨光嗣爲閹﹐給事黃門﹐累遷東川節度使。及衍敗﹐托疾畱閬中﹐爲刺史安重霸所殺。七月丙午﹐衍應聖節﹐列山棚於得賢門。是日﹐有暴風摧之。翌日﹐雷震應聖堂﹐摧兩柱。太常少卿楊玢上言﹐其略曰「陛下誕聖之日﹐而山摧者﹐非不騫不崩之義也。在於得賢門者﹐示陛下所用不得賢也﹔應聖堂柱震摧者﹐示陛下柱石非材也。」衍不以爲意。九月﹐衍與母同禱靑城山﹐宮人畢從﹐皆衣雲霞之衣。衍自制《甘州詞》﹐令宮人歌之。其詞哀怨﹐聞者淒愴。衍至靑城﹐住旬日﹐設醮祈福。太妃﹑太后謁建鑄像﹐及丈人觀﹑玄都觀﹑金華宮﹑丹景山﹑至徳寺﹐各有唱和﹐詩刻於石。次至彭州﹐幸陽平化﹐漢州三學山﹐夜看聖燈﹐亦各賦詩。回至天回驛﹐各又賦詩。太后詩曰「周遊靈境散幽情﹐千里江山喜得行。所恨風光看未足﹐卻驅金翠入龜城。」太妃詩曰「翠驛江亭近蜀京﹐夢魂猶是在靑城。此來出看江山景﹐卻被江山看出行。」徐氏父名耕﹐成都人。生二女﹐皆有國色﹐耕教爲詩﹐有藻思。耕家甚貧﹐有相者謂之曰「公不久當大富貴。」耕因使相其二女﹐相者曰「靑城山有王气每夜徹天者﹐一紀矣。不十年後﹐有眞人乘運﹐此二子當作妃後。君之貴﹐由二女致也。」及建入城﹐聞有姿色﹐納於後房。姊生彭王﹐妹生衍。建卽位﹐姊爲淑妃﹐妹爲貴妃﹐耕爲驃騎大將軍。衍卽位﹐冊貴妃爲順聖太后﹐淑妃爲翊聖太妃。兄延瓊﹐弟延圭﹐皆致位太師﹑侍中。衍旣荒於酒色﹐而徐氏姊妹亦各有幸臣﹐不能相規正﹐至於失國﹐皆其致也。十月﹐衍還成都。是月﹐莊宗遣興慶宮使魏王繼岌﹑樞密使郭崇韜來伐﹐中外惶駭。衍有所私秦州節度使王承休妻嚴氏﹐至是自統精兵入秦州﹐以巡邊爲名。左右切諫﹐皆不聽。補闕蒲禹卿上疏﹐衍不納。禹卿﹐成都人。從衍入洛。及衍被誅﹐乃慟哭曰「蜀人自此重不幸也。」乃題詩於驛門而逃﹐不知所終。衍離成都日﹐天地冥晦﹐兵不成列﹐有羣鴉泊於旗桿上﹐其鳴甚哀。次梓潼﹐大風暴起﹐發屋拔木。知星者趙廷言曰「此貪狼風﹐千里外必有破軍殺將之凶。」衍親禱張惡子廟﹐抽簽得「逆天者殃」四字﹐不悅。次綿谷﹐唐將李紹琛等圍鳳州﹐刺史王承扌建以城降。衍乃以王宗勛﹑宗昱﹑宗儼爲三招討以禦之。唐師至三泉﹐諸將皆棄城寨遁還。衍令斷桔津柏梁﹐自綿谷還。畱王宗弼以兵固守﹐仍令斬宗勛等三將。俄而宗弼亦棄綿谷﹐奔白蘇﹐與三將同謀﹐納款於魏王。十一月﹐衍至成都﹐宮人及百官迎謁於七里亭。衍入於妓妾中﹐作《回紇隊》﹐以趨城中。知唐師已逼﹐但掩袂泣下。旣而宗弼擁兵還成都﹐遂劫衍及母妻諸子﹐遷於天啟宮﹐收其璽綬金寶。後魏王至徳陽﹐衍報曰「比與將校謀歸朝廷﹐爲樞密使宋光嗣﹑景潤澄﹑宣徽使周輅﹑歐陽晃等異謀熒惑﹐各已處斬﹐謹函首以獻。」又邀李嚴相見﹐以母妻爲托。因上表曰「臣先人受鉞坤維﹐作藩唐室﹐一開土宇﹐垂四十年。屬梁室延災﹐皇綱解紐﹐不能助逆﹐遂至從權﹐勉徇輿情﹐止王三蜀。逮臣篡紹﹐罔敢怠遑﹐自保土疆﹐以安生聚。皇帝陛下嗣唐虞之業﹐興湯武之師﹐廓定中區﹐奄徵下國﹐梯航畢集﹐文軌大同。臣方議攺圖﹐便期納款﹐遽聞致討﹐實抱驚危。今則委千里封疆﹐盡爲王土﹐翼萬家臣妾﹐皆沐皇恩﹐輿襯有歸﹐負荊俟罪。望回日月之照﹐特寬斧鉞之誅﹐禺佇徳音﹐以安反側。謹奉表歸命。」翌日﹐魏王至七里亭﹐衍備亡國禮以降。魏王入居東內﹐崇韜止天府。十二月﹐魏王斬宗弼﹑宗勛﹑宗儼於東內﹐夷其族。宗弼姓魏﹐名洪夫﹐隸忠武軍﹐隨建有功﹐賜姓名。莊宗下詔慰勞衍曰「固當裂土而封﹐必不薄人於險﹐三辰在上﹐一言不欺。」衍捧詔忻然曰「不失爲安樂公。」乃率其宗屬﹐及僞宰相王鍇等﹐及將佐家族﹐上下數千人﹐東赴洛陽。四年三月。至鳳翔。是時關東危急﹐蜀中未寧﹐莊宗令宦者向延嗣往中路誅之。四月﹐衍至長安﹐延嗣至﹐與畱守張筠誅衍於秦川驛﹐夷其族﹐時年二十八。母徐氏臨刑﹐呼曰「冤哉﹗吾兒以一國迎降﹐反以爲戮﹐信義俱棄﹐吾知爾禍不旋踵矣。」建自唐光啟三年冬入蜀﹐父子相承﹐凡四十年而亡。天成三年﹐衍舊臣王宗壽上表﹐乞攺葬。明宗下詔﹐追封爲順正公﹐以諸侯禮葬於長安南三趙屯。黃松子曰「衍幼無英特之質﹐長於綺紈富貴之中﹐及元膺被誅﹐次當以輅﹑傑爲嗣﹐而衍母專寵﹐大臣表裏協謀﹐遂得嗣立。襲位之後﹐不能委任忠賢﹐躬決刑政﹐惟宮苑是務﹐惟宴遊是好﹐惟險巧是近﹐惟聲色是尙。閹官執政於外﹐母后司晨於內﹐張士喬輩以諫諍而得罪﹐王宗壽輩以鯁忠而見侮。旣不卑詞厚禮以睦鄰﹐又不選將練武而守國﹐唐師壓境﹐尙謀宣淫於藩臣之家﹐而不采光葆之議﹐其滅亡也﹐宜哉﹗然予觀莊宗之才﹐非司馬文王之比﹐崇韜﹑繼岌庸兒繆將﹐非鍾會﹑鄧艾之比﹐是時天下郡國﹐十未得五六﹐藩鎭跋扈﹐經略未暇﹐𨿽意在伐蜀﹐亦未有必然之計﹐止於求金帛錦繡﹐以自足其所欲。衍誠能啖之以利﹐結之以好﹐勤勞霸政﹐勇於爲治﹐尙可延數十年。俟眞主應運﹐納土歸命﹐不失爲竇融。而以鄙吝召禍﹐不免面縛﹐及拜裂土之詔﹐忻然自得﹐以不失爲劉禪。屬天未厭亂﹐中外有變﹐非辜殞命﹐可哀也哉﹗●卷下孟知祥字保胤﹐邢州龍崗人。爲郡衙史。以咸通十五年甲午歲四月二十一日生﹐有火光照室﹐鄰里皆異之。有僧見而撫曰「此五臺山靈也。」弱冠﹐補太原衙內都指揮使。李克用鎭太原﹐妻以其弟克讓之女﹐累遷親衛軍使。天五年﹐莊宗嗣晉王位﹐攺馬步軍教練使﹐出知嵐州﹐召爲中門使。莊宗與梁祖夾河頓兵﹐知祥參謀應變﹐事無畱滯。中官屢以罪被誅﹐知祥懼禍﹐乃薦郭崇韜爲副﹐而辭疾補馬步軍都虞侯。莊宗卽位於鄴﹐除太原尹﹐知畱守事。同光三年十二月﹐魏王繼岌與崇韜伐蜀。崇韜素徳於知祥﹐臨行奏曰「西川平﹐陛下擇帥﹐無如知祥。」因以知祥爲成都尹﹑劍南西川節度使大使。朝於洛陽﹐有司出內府幄莫珍玩﹐館於宮中。莊宗旣疑崇韜有異志﹐戒知祥誅之。知祥曰「崇韜國之勛舊﹐必無二心。俟臣至蜀觀之﹐如無他志﹐卽遣歸闕。」知祥之石壕﹐中使馬彥圭至﹐言往誅崇韜。知祥自洛至蜀﹐凡十七日﹐時天成元年正月。至則崇韜已被誅﹐諸將忄匈忄匈﹐知祥承制宣慰﹐人心稍定。初﹐蜀人擊拂﹐以初入爲孟入﹐又王氏宮殿﹐皆題匠人孟得姓名。及知祥至﹐人以爲先兆。時魏王尙駐於府捨﹐知祥乃館於徐延瓊之第。延瓊卽衍之舅﹐衍嘗幸其第﹐悅其華麗﹐於壁上書孟字以戲之﹐蓋蜀中以孟﹑夢同音故也。延瓊以紅紗籠之﹐知祥見而笑曰「疏狂霸豎﹐亦預知與我代﹐知吾居此耶」四月﹐明宗卽位。十月﹐加知祥檢校太傅兼侍中。長興元年二月﹐南郊﹐知祥加中書令﹐攺封其妻瓊華公主爲福慶長公主。三年﹐長公主夢﹐朝廷遣使來歸賻冊﹐贈晉國雍順長公主。六月﹐進封蜀王。承制行賞﹐諸將進秩有差。九月﹐葬長公主於星宿山。四年二月﹐命修王建墓﹐禁樵采。三月﹐宴府僚於王氏宣華苑﹐因謂左右曰「使衍不荒於政﹐有賢臣輔之﹐繼岌小子﹐豈能遽取耶」趙季良曰「亦天時也﹐不有所廢﹐君何以興」知祥大喜。九月﹐立三廟。十一月﹐明宗崩﹐制服大臨。五年正月﹐黃龍見犍爲﹐白鵲集玉局苑﹐白龜遊宣華苑。季良上表陳符瑞﹐率百官勸進。知祥曰「徳薄不足辱天命﹐以蜀王而老於是﹐孤足矣。」季良曰「將士大夫盡節效忠於殿下﹐止望攀鱗附翼﹐今不正大統﹐無以足軍民推戴之心。」閏正月二十八日﹐遂僭卽位。其日﹐大風晝暝。以季良守司空﹑平章事﹐李仁罕爲衛聖諸軍馬步軍指揮使﹐趙廷隱﹑張業爲左右匡聖步軍都指揮使。三月﹐追尊曾祖佚爲孝元皇帝﹐廟號太祖﹔祖察爲孝景皇帝﹐廟號世祖﹔考爲孝武皇帝﹐廟號顯宗。遣宗使持書至洛﹐稱大蜀皇帝。四月﹐受玉寶﹑玉冊﹐追冊長公主爲皇后﹐冊夫人李氏爲貴妃。禦得賢門﹐大赦﹐攺元明徳。六月﹐往大慈寺避暑﹐觀明皇﹑僖宗禦容﹐宴羣臣於華嚴閣下。七夕﹐與宮人乞巧於丹霞樓。是月寢疾﹐命子昶監國。季良召衛士周仲明﹐問知祥壽。仲明曰「上合爲眞王﹐食蜀中二十年祿﹐旣登九五﹐於壽無益。」季良曰「可爲金滕乎」曰「此天數也﹐非人力可爲。」季良又問﹕「子孫壽何如」曰「二紀外有眞人出﹐天下一統爾。」季良默然。二十六日薨﹐年六十一。僞謚文武聖徳英烈明孝皇帝﹐廟號髙祖﹐葬和陵。初﹐有丐者自號醋頭﹐手攜一燈檠﹐所至處卓之﹐呼曰「不得燈﹐燈便倒。」至是人以爲應。知祥好學問﹐性寬厚﹐撫民以仁惠﹐馭卒以恩威﹐接士大夫以禮。薨之日﹐蜀人甚哀之。昶字保元﹐知祥第三子。母李氏﹐雍順公主之媵﹐生昶於太原。天成初﹐知祥迎入蜀﹐累遷西川衙內馬步軍都指揮使。明徳元年七月﹐知祥寢疾﹐以昶監國。翌日﹐冊爲太子。知祥薨﹐於柩前卽位。加季良司徒﹐仁罕兼中書令﹑判六軍事﹐廷隱兼侍中﹑六軍副使﹐張業檢校太尉﹐李肇兼侍中。十月﹐仁罕伏誅。仁罕字徳美﹐陳畱人。十一月﹐李肇以太子太傅致仕。肇﹐汝陰人。二年二月﹐尊母李氏爲皇太后。李氏﹐長公主之媵﹐嘗夢大星自天墜落其懷﹐以告公主。公主曰「此婢有福相﹐當生貴子。」乃令知祥幸之﹐遂生昶。六月﹐江原縣民張元母死﹐負土成墳﹐有白兔馴繞其廬﹐羣鳥銜土置於墳上。賜帛三十段及米酒﹐仍付史館編錄。七月﹐閬州大雨﹐雹如雞子﹐鳥雀皆死﹐暴風飄船上民屋。女巫云「灌口神與閬州神交戰之所致。」三年四月﹐吳越遣使來聘。十月﹐遣使報聘。十二月﹐晉髙祖卽位﹐攺元天福。四年三月﹐晉髙祖遣使來聘﹐敍姻親之舊。其書略曰「大晉皇帝奉書大蜀皇帝﹐伏自中原多故﹐大憝繼興﹐朱氏不道而皇天不親﹐沙陀背義而蒼生失望。不期景運﹐猥屬眇躬。方鼎足以分疆﹐宜鄰好之講睦﹐況有姻親之舊﹐敢交玉帛之觀。機務方殷﹐保攝是望。」十月﹐百姓譙本罵母﹐忽然化成虎上城﹐趙廷隱射殺之。因見昶﹐言曰「虎﹐山林之獸﹐而人化之﹐入於城市﹐疑虎旅中有不軌之士。」其夜﹐張洪謀叛。翌日﹐爲其黨所告﹐伏誅。洪﹐太原人﹐剛勇猛厲﹐軍中號爲張大虫。至是有虎上城被誅﹐卽其驗也。十二月﹐昶耀兵大玄門。翌日﹐大赦﹐攺元廣政。廣政元年上巳﹐遊大慈寺﹐宴從官於玉溪院﹐賦詩。俳優以王衍爲戲﹐命斬之。二月﹐民訛言後宮產蛇﹐取人心肝食﹐百姓驚恐﹐逾月方止。十月﹐地震﹐屋柱皆搖﹐三日而後止。二年六月﹐地震﹐凶凶有聲。三年正月上元﹐觀燈露臺﹐舞倡李艷娘有姿色﹐召入宮﹐賜其家錢十萬。五月﹐地震。昶問大臣﹕「頃年地頻震﹐此何祥也」對曰「地道靜而屢動﹐此必彊臣陰謀之事﹐願以爲慮。」六月﹐教坊部頭孫延應﹑王彥洪等謀爲逆。延應﹐趙廷隱之優人﹐以能選入教坊。有尼謂曰「君貴不可言。」至是﹐謂其徒胡圭曰「今苦竹開花﹐侯侍中家馬作人言﹐銀槍營中井水湧出﹐地又數震﹐此叛亂之兆也。」構得十二人﹐期以宴日﹐因持仗爲俳優﹐盡殺諸將﹐而奪其兵。爲其黨趙廷規所告﹐盡擒而誅之。九月﹐眉州刺史申貴責授維州司戶。貴﹐潞州人﹐殘虐聚斂﹐諭獄吏令賊徒引富民爲黨﹐以納其賂。常指獄間曰「此吾家錢壚。」被訴下獄﹐責於維州﹐至犀浦賜死﹐民家相賀。十月﹐地震從西北來﹐聲如暴風急雨之狀。四年五月﹐昶著《官箴》﹐頒於郡國曰「朕念赤子﹐旰食宵衣。托之令長﹐撫養安綏。政在三異﹐道在七絲。驅雞爲理﹐畱犢爲規。寬猛得所﹐風俗可移。無令侵削﹐毋使瘡痍。下民易虐﹐上天難欺。賦輿是切﹐軍國是資。朕之爵賞﹐固不逾時﹐爾俸爾祿﹐民膏民脂。爲人父母﹐罔不仁慈。特爲爾戒﹐體朕深思。」昶好學﹐凡爲文皆本於理。常謂李昊﹑徐光溥曰「王衍浮薄而好輕艷之辭﹐朕不爲也。」五年正月﹐地震。二月﹐湖南遣使來聘。三月﹐宴後苑﹐賞瑞牡丹。其花雙開者十﹐黃者三﹐白者三﹐紅白相間者四﹐從官皆賦詩。十月﹐地震﹐摧民居者百數。六年春﹐大選良家子﹐以備後宮﹐限年十五歲以上﹐二十以下﹐州縣騷然。新津縣令陳及之疏諫﹐昶嘉其言﹐賜白金百兩﹐然采擇不止。於是後宮位號有十四品。昭儀﹑昭容﹑昭華﹑保芳﹑保香﹑保衣﹑安宸﹑安蹕﹑安情﹑修容﹑修媛﹑修涓等﹐秩比公卿大夫士。八年九月﹐寧江軍節度使張公鐸卒。鐸﹐太原平樂人。涉獵文史﹐爲政淸嚴﹐民受其賜。及卒﹐昶哭曰「嚴而不猛﹐淸而不虐﹐張公而已。」九年八月﹐司徒趙季良卒。季良字徳彰﹐濟陰人。謚文肅。十年八月﹐諸王宮侍讀劉保卒。﹐靑州人。治《尙書》《左氏》。性嚴急﹐日施賈楚於諸王及昶諸子。乳媼密令諭之﹐保關曰「膏梁之性﹐不撻之﹐則他日爲豚犬耳。」八月﹐漢州奏﹕西水縣令範義死﹐其子文通居喪以孝聞。有盜發義冢﹐羣虎逐之。文通廬於墓側﹐虎見之﹐弭耳而去。賜羊酒束帛以旌之。是歲﹐漢髙祖卽位﹐攺元天福。十一年十二月﹐宋王趙廷隱卒。廷隱開封人。十二年八月﹐昶遊浣花。是時蜀中百姓富庶﹐夾江皆創亭榭遊賞之處﹐都人士女傾城遊玩﹐珠翠綺羅﹐名花異香﹐馥鬱森列。昶禦龍舟﹐觀水嬉﹐上下十里﹐人望之如神仙之境。昶曰「曲江金殿鎖千門﹐殆未及此。」兵部尙書王廷圭賦曰「十里水中分島嶼﹐數重花外風樓臺。」昶稱善久之。十月﹐召百官宴芳林園﹐賞紅梔花。此花靑城山中進三粒子種之而成﹐其花六出而紅﹐淸香如梅﹐當時最重之。十一月﹐漢兵陷鳳翔﹐王景崇自焚死。十三年五月﹐昶第三子元寶卒﹐年七歲。昶因此乃封弟仁殷爲夔王﹑仁資爲雅王﹑仁裕爲彭王﹑仁操爲嘉王﹔子元爲秦王﹐判六軍諸衛事﹔元王爲褒王。元寶幼而奇異﹐旣齔﹐誦詩書萬言。昶悲悼不己﹐乃下詔封爲遂王﹐贈靑城大都督。九月﹐令城上植芙蓉﹐盡以幄莫遮護。是時蜀中久安﹐賦役俱省﹐斗米三錢。城中之人子弟﹐不識稻麥之苗﹐以筍﹑芋俱生於林木之上﹐蓋未嘗出至郊外也。屯落閭巷之間﹐弦管歌誦﹐合筵社會﹐晝夜相接。府庫之積﹐無一絲一粒入於中原﹐所以財幣充實。城上盡種芙蓉﹐九月間盛開﹐望之皆如錦銹。昶謂左右曰「自古以蜀爲錦城﹐今日觀之﹐眞錦城也。」十一月﹐左丞歐陽彬卒。彬字齊美﹐衡上人。博學能文﹐昶以爲嘉州刺史﹐喜曰「靑山綠水中爲二千石﹐作詩飲酒﹐爲風月主人﹐豈不嘉哉﹗」十四年春﹐周髙祖卽位﹐攺元廣順。三月﹐宴後苑﹐放士庶入觀。時俳優有唱《康老子》者﹐昶問李昊等其曲所出﹐昊不能對。徐光溥曰「康老而無子﹐故制此曲。」四月﹐太子太傅致仕王處回卒。處回字亞賢﹐彭城人。初有道士朱桃椎謁之於階前﹐以劍撥土﹐取花子三粒種之。須臾成花三朵﹐謂處回曰「此仙人旌節花﹐公富貴之兆。」處回後歷三鎭﹐果如其言。性寬厚﹐愛養士﹐家資巨萬。幼時﹐相者周玄豹見之曰「此寶精也﹐當大富。」故處回積鏹比內藏三之二。十五年正月﹐下詔觀農。三月﹐以趙廷隱別墅爲崇勛園﹐幅員十餘里﹐臺檄亭沼﹐窮極奢侈。六月朔宴﹐教坊俳優作《灌口神隊》﹐二龍戰鬥之象﹐須臾天地昏暗﹐大雨雹。明日﹐灌口奏﹕「岷江大漲﹐鎖塞龍處﹐鐵柱頻撼。」其夕﹐大水漂城﹐壞延秋門﹐深丈餘﹐溺數千家﹐摧司天監及太廟。令宰相範仁恕禱靑羊觀﹐又遣使往灌州﹐下詔罪己。十一月﹐地震。十二月﹐天雨毛。十六年三月﹐地震。五月﹐端午﹐昶侍其母遊淩波殿競渡。八月﹐以翰林學士範禹兼簡州刺史。﹐九隴人。父虔﹐爲衙吏。禹少落拓﹐鬥鷄走狗﹐隨母攺適張氏﹐因冒姓張。有道士謂曰「子骨法異常﹐若讀書﹐他日必大貴。」遂入丹景山﹐從師苦學。天成中﹐登第﹐始復姓。上郡守啟曰「昔年上第﹐誤標張祿之名﹔今日故園﹐復作範睢之裔。」知祥以爲蒙陽令﹐召入侍太子。昶嗣立﹐累遷翰林學士。性吝墻﹐好聚財﹐求守外郡。昶不欲其出﹐令兼簡州刺史﹐乃召陽安白直至成都﹐歲令輸錢數千緡。三掌貢舉﹐賄厚者登髙科﹐面評其直﹐無有愧色。馮贊堯爲布衣交﹐家貧無資﹐終不放登第。後從昶歸朝﹐爲鴻臚卿。有門生自陽城至﹐相見甚歡﹐延話終日﹐乃曰「吾近鑿一井﹐水甚甘。」乃各飲一杯﹐竟不設席﹐其鄙嗇如此。九月﹐有ジス集瑞鼎門﹐觀者以爲不祥。十七年﹐周世宗卽位﹐攺元顯徳。十九年正月﹐大赦﹐賜民今年夏租﹐以周師出境也。二十年六月﹐周世宗歸我秦鳳之俘﹐昶遣使致書謝﹐稱大蜀皇帝﹐世宗不答。昶曰「朕郊祀天地﹐稱天子時﹐爾方鼠竊作賊﹐何得相薄耶」十二月﹐旌表蓬州縣學孝子程崇雅門﹐以割股父﹐及泣竹林而得冬筍﹐以療母疾也。二十一年二月﹐天雨血。二十三年正月人日﹐昶謁和陵。正月﹐龍見玉壘關。時藝祖皇帝建隆元年也。十一月﹐宰相李昊請對﹐言曰「臣觀大宋啟運﹐不類漢﹑周。天厭亂久矣﹐一統天下﹐其在此乎﹗若通職貢﹐亦保安三蜀之長策也。」昶曰「卿且去﹐朕徐自圖之。」昊字穹佐﹐唐相紳後。王師來伐﹐昊勸封府庫以降。太祖知其始有歸國之謀﹐拜工部尙書﹐賜宅一區。其妻劉氏至夷陵卒﹐昊追感亦卒﹐年七十二﹐贈左僕射。昊事前後蜀五十年﹐資貨巨萬﹐奢侈逾度﹐妓妾數百。嘗讀王愷﹑石崇傅﹐笑曰「窮儉乞兒﹐以此爲富﹐可笑可笑。」王衍及昶降表皆昊爲之﹐蜀人鄙其所爲﹐夜書其門曰「世修降表李家。」十二月﹐太后夢靑衣神﹐言是宮中衛聖龍神﹐乞出居於外。乃於昭覺寺廡下建堂﹐自內引出﹐置於寺中﹐識者以爲不祥。二十四年十月﹐漢州什邡縣井中﹐有火龍騰空而去。昶書「兆民賴之」四字﹐誤以兆爲趙。十一月﹐民訛言國家東遷於天水﹐皆不祥也。二十五年正月﹐以元吉爲太子。元吉字遵聖﹐昶長子。歸朝受泰寧節度﹑知貝州﹐封滕國公﹐知滑州﹑滁州﹐卒年二十九。弟元王﹐入朝爲統軍卒。二月﹐壁州白石縣巨蛇見﹐長百餘丈﹐徑八九尺。三月﹐王師平荊湘。昶懼﹐將發使朝貢﹐樞密使王昭遠固止之。二十六年四月﹐遂州方義縣雨雹﹐大如斗﹐五十里內飛鳥六畜皆死。二十七年春﹐昶遣使賫帛書通好於太原﹐尊劉承鈞爲天子。至境上﹐爲疆吏所獲。太祖怒﹐命王全斌﹑顧彥進等六將由鳳州路﹐劉光關等二將由夔州路﹐領兵來討。遣王昭遠﹑趙崇韜﹑韓保正﹑李圭率兵拒戰。昶謂昭遠曰「今日之師﹐皆卿所召﹐勉力爲朕立功。」命宰相李昊等餞於城外﹐昭遠酒酣﹐攘臂言曰「此行非止克敵﹐當領此雕面惡少數萬人﹐取中原如反掌。」及行﹐執鐵如意﹐指揮諸將﹐自比孔明﹐人竊笑之。十二月﹐王師至興州﹐所在不戰而下﹐遂拔利州。崇韜布陣將戰﹐昭遠據胡牀不能起﹐免冑而逃﹐爲追騎所獲。昶大懼﹐出金帛募兵﹐令元統之守劍門。成都震恐﹐皆怨昭遠召禍﹐而恨誅之不速也。昭遠﹐成都人。依東郭院僧爲小沙彌。知祥飯僧﹐見其慧黠﹐畱給侍昶左右。累遷捲簾使﹑通奏使﹐知樞密院﹐未幾節制山南。巡邊至汶州﹐見古冢有屍如生﹐志云「大中年汶州步軍都虞候文和之墓。」命判官文谷作文重葬之。夢文和謂曰「我已爲太乙眞人侍者﹐子當有兵刀之厄。旣能葬吾﹐可以免禍。」至是爲王師所獲﹐至闕下﹐太祖詰曰「汝何誘昶而結劉承鈞」昭遠曰「臣愚無知﹐但忠於本國耳。」太祖釋之﹐以爲領軍大將軍。開寶中卒。二十八年正月﹐王師陷夔州﹐節度使髙彥儔自焚死。彥儔﹐太原人。是月﹐劍門不守﹐元奔還。問計於左右﹐老將石斌曰「北軍遠來﹐勢不能久﹐可堅壁以老之。」昶沈吟久之﹐乃彈指嘆曰「吾父子以丰衣美食﹐養兵四十年﹐無一人爲我東向發一箭。今若閉壘﹐誰有效命」乃遣通奏使伊審微賫表﹐詣魏城乞降。其表略曰「臣生自並州﹐長於蜀上﹐幸以先人之基構﹐得從幼歲以篡承﹐只知四序之推移﹐不識三靈之攺卜。伏自皇帝陛下大明出震﹐聖徳居尊﹐聲教被於遐荒﹐慶澤流於中夏。當凝旒正殿﹐虧以小事大之儀﹔及告類園丘﹐曠執贄奉琛之禮。蓋蜀地居遐僻﹐路阻闕庭﹐已漸先見之明﹐因有後時之責。今則皇威電赫﹐聖略風馳﹐干戈所指而無前﹐鼙鼓才臨而自潰。山河郡縣﹐半入於提封﹔將卒倉儲﹐盡歸於圖籍。但念臣中外骨肉二百餘人﹐髙堂有親﹐七十非遠弱齡侍奉只在庭闈﹐日承訓撫之恩﹐粗勤孝養之道。實願克終甘旨﹐保此衰年﹐其次得子孫之團圓﹐守血食之祭祀。伏乞皇帝陛下容之如地﹐蓋之如天﹐特軫仁慈﹐以寬危辱。臣敢輒徵故事﹐上瀆嚴聰。竊念劉禪有安樂之封﹐叔保有長城之號﹐皆因歸款﹐盡獲全生。顧眇昧之餘魂﹐得保家而爲幸。庶使先人寢廟﹐不爲樵采之場﹔老母庭除﹐尙有問安之所。見今保全庫府﹐巡遏軍城﹐不使毀傷﹐將期臨照。臣昶謹率文武見任官望闕上表歸命。」全斌至升仙橋﹐昶備亡國之禮﹐見於軍門﹐全斌承制釋罪。翌日﹐舉族並其官屬詣闕﹐自眉陽乘舟﹐至荊州﹐出安陵。太祖遣使迎勞﹐並遺其母湯藥。五月﹐至京﹐素服待罪﹐赦之﹐封秦國公﹐時乾徳三年也。錄其子弟舊臣﹐僅百人﹐頒《皇朝日曆》。是歲卒﹐年四十七。追封楚王﹐謚恭惠﹐葬洛陽。昶幼聰悟才辧﹐自襲位頗勤於政﹐邊境不縱﹐國內阜安。其後用王昭遠﹑韓保正掌軍國事﹐其母謂曰「如昭遠者﹐始以微賤事汝左右﹐保正世祿﹐素不知兵﹐一旦邊境有急﹐此輩制敵﹐必先敗衄。惟髙彥儔是汝父故人﹐可以委任。」昶不能用。及卒﹐其母不哭﹐以酒酹地曰「汝不用吾言﹐不死社稷﹐貪生以至今日﹐吾所以不死者﹐以汝在﹐汝旣死﹐吾何用生爲」因不食亦卒。先是﹐蜀人質錢取息者﹐將徙居﹐必書其門曰「召主收贖。」周世宗先欲平蜀而不果﹐至太祖始克之。蜀未亡前一年歲除日﹐昶令學士辛寅遜題桃符板於寢門﹐以其詞工。昶命筆自題云「新年納餘慶﹐嘉節賀長春。」蜀平﹐朝廷以呂餘慶知成都﹐長春乃太祖誕聖節名也﹐其符合如此。昶之行﹐萬民擁道﹐哭聲動地﹐昶以袂掩面而哭。自二江至眉州﹐沿路百姓慟絕者數百人﹐蓋與王衍不同耳。黃松子曰﹕知祥以戚裏之親﹐領三蜀之寄﹐館畱宮中﹐日宴臥內﹐其恩可謂隆矣。及明宗卽位﹐重誨專政﹐始構疑貳﹐遂變誠節。擅誅李嚴﹐專畱季良﹐遂結董璋﹐攻遂﹑閬﹐其跋扈之心著矣。議者以王﹑孟僭竊﹐其惡均一。予以建之不臣﹐猶有可恕﹐嘗論之於前矣。知祥始末臣於後唐﹐托葭莩之援﹐階將相之貴﹐故當勤王戮力﹐爲國藩輔﹐而乃亻間然自帝﹐不復顧忌﹐迹其素心﹐其亂臣賊子也。昶戒王衍荒淫驕佚之失﹐孜孜求治﹐與民休息﹐𨿽刑罰稍峻﹐而不至酷虐﹐人頗安之。然不識天時﹐用庸臣之謀﹐結並州之援﹐此至愚極昏者之所不爲﹐而昶爲之﹐固宜誅之無赦。及王師弔伐﹐能翻然束手歸命﹐生享大國之封﹐死有眞王之贈﹐子孫俱享厚祿﹐太祖皇帝眞有恩於降虜哉﹗●逸文○神箭蜀王建之子元膺嘗射中錢的﹐翰林學士毛文錫作賦美之。元膺曰「窮措大畏此神箭否」○小民得利便喜王宗釒術爲普州刺史。有海客鬻龍腦﹐邀價倍常。宗釒術令持錦被﹐送與客觀之﹐因目從者挈其龍腦瓶去。又令牙僧市二妓﹐年各十六﹐其直三十二糸昏﹐宗釒術納之。呼一老婢謂僧﹐曰「此年巳五十﹐直五十千﹐賞二妓外﹐尙餘十八千。買布被褥一幅﹐重十斤﹐令於酒房取舊麻繩十五斤賞之﹐百姓相視而笑。宗釒術曰「小民得五斤利便喜。」吏民列訴﹐謫維州司戶。○囹圄冤气同州掘地得一物﹐重八十餘斤。劉源曰「此囹圄之地﹐冤气所結。」○古鏡宗壽﹐建之族子。得一古鐵鏡﹐下有篆文十二字。忽照見一靑衣小兒坐酒樓上﹐令人訪之。靑衣隨至﹐曰「吾失此百年矣﹐此神物也﹐終當化去﹐不若還我。」宗壽出而與之。」靑衣剖腹﹐納鏡而去。小兒傳辟穀吐納之術。○不幸生三子張云性多大言。常曰「吾不幸生三子﹐一學孫吳用兵﹐一學韓愈爲小文﹐一學杜甫吟小詩﹐誠家門不幸所致。」○睡相徐光溥爲相﹐喜論事﹐大爲李昊等所嫉。光溥後不言﹐每聚議﹐但假寐而已﹐時號睡相。○鄭奕歌曰「莫傳讀得五車書﹐莫言文似馬相如。不如家有一鎰金﹐一囊珠﹐可以賂相公之子弟﹐結相公之僮奴﹐便可朝爲屠沽﹐夕乘軒車。」詞多不備載。○學沈謝嘲風詠月鄭奕嘗以《文選》教其子。其兄曰「何不教他讀《孝經》《論語》﹐免他學沈謝嘲風詠月﹐污人行止。」○一部肉鼓吹李匡遠性苛急﹐一日不斷刑﹐則慘然不樂。嘗聞箠楚之聲﹐曰「此吾一部肉鼓吹。」臨死曰「吾平生殺盡僧道﹐以此享壽八十二。」及葬﹐盜發其墓﹐斷其四支﹐乃殘刑之報也。○夢立北斗下袁廓初應舉﹐夢立北斗下﹐果第七人及第。○記前生事文澹生四歲﹐謂母曰「我有銀胡蘆添球子五色香囊﹐在杏林上。」往取﹐果得之﹐乃澹生五歲﹐失足落井水﹐今再生也。○玉壘集詩僧可朋﹐有詩號《玉壘集》。《題洞庭》詩曰「水涵天影潤﹐山拔地形髙。」又《舊居》詩曰「傷心盡日有啼鳥﹐獨步殘春空落花。」自號醉髡。○蟠桃核杯中書舍人劉光祚進蟠桃核酒杯﹐云得於華山陳摶。○冷語冰人潘在迎﹐孟蜀時以財結權要。或戒之﹐乃曰「非是求願﹐不欲以冷語冰人耳。」○周博雅周博雅說建曰「利州四會五達﹐閬中地險民豪。」○王宗侃王建召山南節度使王宗侃責之曰「汝今又狂率﹐豈不畏赫雷乎」赫雷劍﹐刀名也。○李景王建僭蜀﹐以上封事李景爲眉山主簿。其制略曰「旌其忠藎之心﹐委以髯須之職。」○星宿山講武王建武成二年﹐講武於星宿山﹐步騎二十萬﹐官馬八千﹐私馬四千。○王宗播永平元年﹐王宗播敗岐軍於明珠曲。○張琳張琳﹐許昌人。五代前蜀時﹐爲眉州刺史。修章仇通濟堰﹐漑彭山﹑通義﹑靑神田萬五千頃﹐民被其惠﹐歌曰「前有章仇後張公﹐疏決水利粳稻丰﹐南陽杜詩不可同﹐何不用之代天工。」○張詩張詩云「墻頭細雨垂纖艸﹐水面回風聚落花。」○張立詩魏王伐蜀之後﹐朝廷頗疑蜀人﹐凡有勢力貲產之族﹐悉令遣入洛。隱士張立爲詩以諷曰「朝廷不用憂巴俗﹐稱伯何曾是蜀人」○侯宏實蜀節度侯宏實﹐河中人。幼嘗寢於屋下﹐天大雨﹐有虹自河飲水﹐貫口中。覺而母問之﹐乃曰「適夢泛黃河﹐飲水甚快。有僧見之﹐謂曰「此蛟螭精也﹐他日大貴。」以戰功累遷眉州刺史﹐歷夔﹑黔節鎭。○何重建漢秦州節度使何重建以秦州降。昶遣李廷攻鳳州﹐下之。遣何重建攻成州﹐克之。○周攻秦州廣政十七年﹐周世宗卽位﹐攺元顯徳。周師至仇池﹐攻秦州韓繼勛﹐鳳翔王萬迪請益師。昶遣雄武監軍使趙季札率師赴之﹐季札怯懦不進﹐乘驛而還﹐成都震恐﹐昶怒﹐斬於市。○周克秦風十八年五月﹐李廷﹑髙彥儔﹑呂彥珂總眾以禦周師。九月﹐戰於唐倉﹐監軍王巒被殺﹐我師敗績﹐廷圭退保靑泥。閏月﹐周師克秦﹑階﹑成等州﹐雄武節度韓保正棄城遁。十一月﹐又克鳳州﹐執節度使王環﹑監軍趙崇溥。○刑南致書二十一年﹐荊南遣使來致書言﹐周世宗已定淮南﹐請通職貢﹐昶不許。○燒棧道蜀人𨿽燒棧道﹐而江水淺涸﹐岸路平闊﹐王師皆徒步而進。

