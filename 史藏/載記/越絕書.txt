越絕書﹝漢﹞袁康吳平

第一卷

越絕外傳本事第一越絕荊平王內傳第二第二卷

越絕外傳記吳地傳第三第三卷

越絕吳內傳第四第四卷

越絕計倪內經第五第五卷

越絕請糴內傳第六第六卷

越絕外傳紀策考第七第七卷

越絕外傳記範伯第八越絕內傳陳成恆第九第八卷

越絕外傳記地傳第十第九卷

越絕外傳計倪第十一第十卷

越絕外傳記吳王占夢第十二第十一卷

越絕外傳記寶劍第十三第十二卷

越絕內經九術第十四越絕外傳記軍气第十五第十三卷

越絕外傳枕中第十六第十四卷

越絕外傳春申君第十七越絕徳序外傳記第十八第十五卷

越絕篇敍外傳記第十九

越絕書越絕卷第一

越絕外傳本事第一

問曰「何謂越絕﹖」「越者﹐國之氏也。」「何以言之﹖」「按春秋序齊魯﹐皆以國爲氏姓﹐是以明之。絕者﹐絕也。謂句踐時也。當是之時﹐齊將伐魯﹐孔子恥之﹐故子貢說齊以安魯。子貢一出﹐亂齊﹐破吳﹐興晉﹐疆越。其後賢者辯士﹐見夫子作春秋而略吳越﹐又見子貢與聖人相去不遠﹐唇之與齒﹐表之與裏﹐蓋要其意﹐覽史記而述其事也。」

問曰「何不稱越經書記﹐而言絕乎﹖」曰「不也。絕者﹐絕也。句踐之時﹐天子微弱﹐諸侯皆叛。於是句踐抑疆扶弱﹐絕惡反之於善﹐取捨以道﹐沛歸於宋﹐浮陵以付楚﹐臨沂﹑開陽﹐復之於魯。中國侵伐﹐因斯衰止。以其誠在於內﹐威發於外﹐越專其功﹐故曰越絕。故作此者﹐貴其內能自約﹐外能絕人也。賢者所述﹐不可斷絕﹐故不爲記明矣。」

問曰「桓公九合諸侯﹐一匡天下﹐任用賢者﹐誅服疆楚﹐何不言齊絕乎﹖」曰「桓公﹐中國。兵疆霸世之後﹐威淩諸侯﹐服疆楚﹐此正宜耳。夫越王句踐﹐東垂海濱﹐夷狄文身﹐躬而自苦﹐任用賢臣﹐轉死爲生﹐以敗爲成。越伐疆吳﹐尊事周室﹐行霸瑯邪﹐躬自省約﹐率道諸侯﹐貴其始微﹐終能以霸﹐故與越專其功而有之也。」

問曰「然越專其功而有之﹐何不第一﹐而卒本吳太伯爲﹖」曰「小越而大吳。」「小越大吳柰何﹖」曰「吳有子胥之教﹐霸世甚久。北陵齊﹑楚﹐諸侯莫敢叛者﹐乘﹐薛﹑許﹑邾﹑婁﹑莒旁轂趨走﹐越王句踐屬芻莝養馬﹐諸侯從之﹐若果中之李。反邦七年﹐焦思苦身﹐克己自責﹐任用賢人。越伐疆吳﹐行霸諸侯﹐故不使越第一者﹐欲以貶大吳﹐顯弱越之功也。」

問曰「吳亡而越興﹐在天與﹖在人乎﹖」「皆人也。夫差失道﹐越亦賢矣。濕易雨﹐饑易助。」曰「何以知獨在人乎﹖」「子貢與夫子坐﹐告夫子曰﹕『太宰死。』夫子曰﹕『不死也。』如是者再。子貢再拜而問﹕『何以知之﹖』夫子曰﹕『天生宰嚭者﹐欲以亡吳。吳今未亡﹐宰何病乎﹖』後人來言不死。聖人不妄言﹐是以明知越霸矣。」「何以言之﹖」曰「種見蠡之時﹐相與謀道﹕『東南有霸兆﹐不如往仕。』相要東遊﹐入越而止。賢者不妄言﹐以是知之焉。」

問曰「越絕誰所作﹖」「吳越賢者所作也。當此之時﹐見夫子刪書作春秋﹐定王制﹐賢者嗟嘆﹐決意覽史記﹐成就其事。」

問曰「作事欲以自著﹐今但言賢者﹐不言姓字何﹖」曰「是人有大雅之才﹐直道一國之事﹐不見姓名﹐小之辭也。或以爲子貢所作﹐當挾四方﹐不當獨在吳越。其在吳越﹐亦有因矣。此時子貢爲魯使﹐或至齊﹐或至吳。其後道事以吳越爲諭﹐國人承述﹐故直在吳越也。當是之時﹐有聖人教授六藝﹐刪定五經﹐七十二子﹐養徒三千﹐講習學問魯之闕門。越絕﹐小藝之文﹐固不能布於四方﹐焉有誦述先聖賢者﹐所作未足自稱﹐載列姓名﹐直斥以身者也﹖一說蓋是子胥所作也。夫人情﹐泰而不作﹐窮則怨恨﹐怨恨則作﹐猶詩人失職怨恨﹐憂嗟作詩也。子胥懷忠﹐不忍君沈惑於讒﹐社稷之傾。絕命危邦﹐不顧長生﹐切切爭諫﹐終不見聽。憂至患致﹐怨恨作文。不侵不差﹐抽引本末。明己無過﹐終不遺力。誠能極智﹐不足以身當之﹐嫌於求譽﹐是以不著姓名﹐直斥以身者也。後人述而說之﹐仍稍成中外篇焉。」

問曰「或經或傳﹐或內或外﹐何謂﹖」曰「經者﹐論其事﹐傳者﹐道其意﹐外者﹐非一人所作﹐頗相覆載。或非其事﹐引類以託意。說之者見夫子刪詩﹑書﹐就經易﹐亦知小藝之復重。又各辯士所述﹐不可斷絕。小道不通﹐偏有所期。明說者不專﹐故刪定復重﹐以爲中外篇。」

越絕荊平王內傳第二

昔者﹐荊平王有臣伍子奢。奢得罪於王﹐且殺之﹐其二子出走﹐伍子尙奔吳﹐伍子胥奔鄭。王召奢而問之﹐曰「若召子﹐孰來也﹖」子奢對曰「王問臣﹐對而畏死﹐不對不知子之心者。尙爲人也﹐仁且智﹐來之必入﹐胥爲人也﹐勇且智﹐來必不入。胥且奔吳邦﹐君王必早閉而晏開﹐胥將使邊境有大憂。」

於是王卽使使者召子尙於吳﹐曰「子父有罪﹐子入﹐則免之﹐不入﹐則殺之。」子胥聞之﹐使人告子尙於吳﹕「吾聞荊平王召子﹐子必毋入。胥聞之﹐入者窮﹐出者報仇。入者皆死﹐是不智也。死而不報父之仇﹐是非勇也。」子尙對曰「入則免父之死﹐不入則不仁。愛身之死﹐絕父之望﹐賢士不爲也。意不同﹐謀不合﹐子其居﹐尙請入。」

荊平王復使使者召子胥於鄭﹐曰「子入﹐則免父死﹐不入﹐則殺之。」子胥介冑彀弓﹐出見使者﹐謝曰「介冑之士﹐固不拜矣。請有道於使者﹕王以奢爲無罪﹐赦而蓄之﹐其子又何適乎﹖」使者還報荊平王﹐王知子胥不入也﹐殺子奢而並殺子尙。

子胥聞之﹐卽從橫嶺上大山﹐北望齊晉﹐謂其舍人曰「去﹐此邦堂堂﹐被山帶河﹐其民重移。」於是乃南奔吳。至江上﹐見漁者﹐曰「來﹐渡我。」漁者知其非常人也﹐欲往渡之﹐恐人知之﹐歌而往過之﹐曰「日昭昭﹐侵以施﹐與子期甫蘆之碕。」子胥卽從漁者之蘆碕。日入﹐漁者復歌往﹐曰「心中目施﹐子可渡河﹐何爲不出﹖」船到卽載﹐入船而伏。半江﹐而仰謂漁者曰「子之姓爲誰﹖還﹐得報子之厚徳。」漁者曰「縱荊邦之賊者﹐我也﹐報荊邦之仇者﹐子也。兩而不仁﹐何相問姓名爲﹖」子胥卽解其劍﹐以與漁者﹐曰「吾先人之劍﹐直百金﹐請以與子也。」漁者曰「吾聞荊平王有令曰﹕『得伍子胥者﹐購之千金。』今吾不欲得荊平王之千金﹐何以百金之劍爲﹖」漁者渡於於斧之津﹐乃發其簞飯﹐淸其壺漿而食﹐曰「亟食而去﹐毋令追者及子也。」子胥曰「諾。」子胥食已而去﹐顧謂漁者曰「掩爾壺漿﹐無令之露。」漁者曰「諾。」子胥行﹐卽覆船﹐挾匕首自刎而死江水之中﹐明無泄也。

子胥遂行。至溧陽界中﹐見一女子擊絮於瀨水之中﹐子胥曰「豈可得託食乎﹖」女子曰「諾。」卽發簞飯﹐淸其壺漿而食之。子胥食已而去﹐謂女子曰「掩爾壺漿﹐毋令之露。」女子曰「諾。」子胥行五步﹐還顧女子﹐自縱於瀨水之中而死。

子胥遂行。至吳。徒跣被髮﹐乞於吳市。三日﹐市正疑之﹐而道於闔廬曰「市中有非常人﹐徒跣被髮﹐乞於吳市三日矣。」闔廬曰「吾聞荊平王殺其臣伍子奢而非其罪﹐其子子胥勇且智﹐彼必經諸侯之邦可以報其父仇者。」王者使召子胥。入﹐吳王下階迎而唁﹐數之曰「吾知子非恆人也﹐何素窮如此﹖」子胥跪而垂泣曰「胥父無罪而平王殺之﹐而並其子尙。子胥遁逃出走﹐惟大王可以歸骸骨者﹐惟大王哀之。」吳王曰「諾。」上殿與語﹐三日三夜﹐語無復者。王乃號令邦中﹕「無貴賤長少﹐有不聽子胥之教者﹐猶不聽寡人也﹐罪至死﹐不赦。」

子胥居吳三年﹐大得吳眾。闔廬將爲之報仇﹐子胥曰「不可。臣聞諸侯不爲匹夫興師。」於是止。其後荊將伐蔡﹐子胥言之闔廬﹐卽使子胥救蔡而伐荊。十五戰﹐十五勝。荊平王已死﹐子胥將卒六千﹐操鞭捶笞平王之墓而數之曰「昔者吾先人無罪而子殺之﹐今此報子也。」

後﹐子昭王﹑臣司馬子期﹑令尹子西歸﹐相與計謀﹕「子胥不死﹐又不入荊﹐邦猶未得安﹐爲之柰何﹖莫若求之而與之同邦乎﹖」昭王乃使使者報子胥於吳﹐曰「昔者吾先人殺子之父﹐而非其罪也。寡人尙少﹐未有所識也。今子大夫報寡人也特甚﹐然寡人亦不敢怨子。今子大夫何不來歸子故墳墓丘冢爲﹖我邦𨿽小﹐與子同有之﹐民𨿽少﹐與子同使之。」子胥曰「以此爲名﹐名卽章﹐以此爲利﹐利卽重矣。前爲父報仇﹐後求其利﹐賢者不爲也。父已死﹐子食其祿﹐非父之義也。」使者遂還﹐乃報荊昭王曰「子胥不入荊邦﹐明矣。」

越絕卷第二

越絕外傳記吳地傳第三

昔者﹐吳之先君太伯﹐周之世﹐武王封太伯於吳﹐到夫差﹐計二十六世﹐且千歲。闔廬之時﹐大霸﹐築吳越城。城中有小城二。徙治胥山。後二世而至夫差﹐立二十三年﹐越王句踐滅之。

闔廬宮﹐在髙平裏。

射臺二﹐一在華池昌裏﹐一在安陽裏。

南城宮﹐在長樂裏﹐東到春申君府。

秋冬治城中﹐春夏治姑胥之臺。旦食於紐山﹐晝遊於胥母﹐射於鷗陂﹐馳於遊臺﹐興樂石城﹐走犬長洲。

吳王大霸﹐楚昭王﹑孔子時也。

吳大城﹐周四十七里二百一十步二尺。陸門八﹐其二有樓。水門八。南面十里四十二步五尺﹐西面七里百一十二步三尺﹐北面八里二百二十六步三尺﹐東面十一里七十九步一尺。闔廬所造也。吳郭周六十八里六十步。

吳小城﹐周十二里。其下廣二丈七尺﹐髙四丈七尺。門三﹐皆有樓﹐其二增水門二﹐其一有樓﹐一增柴路。

東宮周一里二百七十步。路西宮在長秋﹐周一里二十六步。秦始皇帝十一年﹐守宮者照燕失火﹐燒之。

伍子胥城﹐周九里二百七十步。

小城東西從武裏﹐面從小城北。

邑中徑從閶門到婁門﹐九里七十二步﹐陸道廣二十三步﹐平門到蛇門﹐十里七十五步﹐陸道廣三十三步。水道廣二十八步。

吳古故陸道﹐出胥門﹐奏出土山﹐度灌邑﹐奏髙頸﹐過猶山﹐奏太湖﹐隨北顧以西﹐度陽下溪﹐過歷山陽﹑龍尾西大決﹐通安湖。

吳古故水道﹐出平門﹐上郭池﹐入瀆﹐出巢湖﹐上歷地﹐過梅亭﹐入楊湖﹐出漁浦﹐入大江﹐奏廣陵。

吳古故從由拳辟塞﹐度會夷﹐奏山陰。辟塞者﹐吳備候塞也。

居東城者﹐闔廬所遊城也﹐去縣二十里。

柴辟亭到語兒就李﹐吳侵以爲戰地。

百尺瀆﹐奏江﹐吳以達糧。

千里廬虛者﹐闔廬以鑄幹將劍。歐冶僮女三百人。去縣二里﹐南達江。

閶門外髙頸山東桓石人﹐古者名「石公」﹐去縣二十里。

閶門外郭中冢者﹐闔廬冰室也。

闔廬冢﹐在閶門外﹐名虎丘。下池廣六十步﹐水深丈五尺。銅槨三重。澒池六尺。玉鳧之流﹐扁諸之劍三千﹐方圓之口三千。時耗﹑魚腸之劍在焉。十萬人築治之。取土臨湖口。葬三日而白虎居上﹐故號爲虎丘。

虎丘北莫格冢﹐古賢者避世冢﹐去縣二十里。

被奏冢﹐鄧大冢是也﹐去縣四十里。

闔廬子女冢﹐在閶門外道北。下方池廣四十八步﹐水深二丈五尺。池廣六十步﹐水深丈五寸。隧出廟路以南﹐通姑胥門。並周六里。舞鶴吳市﹐殺生以送死。

余杭城者﹐襄王時神女所葬也。神多靈。

巫門外麋湖西城﹐越宋王城也。時與搖城王周宋君戰於語招﹐殺周宋君。毋頭騎歸﹐至武裏死亡﹐葬武裏南城。午日死也。

巫門外冢者﹐闔廬冰室也。

巫門外大冢﹐吳王客齊孫武冢也﹐去縣十里。善爲兵法。

蛇門外塘波洋中世子塘者﹐故曰王世子造以爲田。塘去縣二十五里。

洋中塘﹐去縣二十六里。

蛇門外大丘﹐吳王不審名冢也﹐去縣十五里。

築塘北山者﹐吳王不審名冢也﹐去縣二十里。

巫門外欐溪櫝中連鄕大丘者﹐吳故神巫所葬也﹐去縣十五里。

婁門外馬亭溪上復城者﹐故越王余復君所治也﹐去縣八十里。是時烈王歸於越﹐所載襄王之後﹐不可繼述。其事書之馬亭溪。

婁門外鴻城者﹐故越王城也﹐去縣百五十里。

婁門外雞陂墟﹐故吳王所畜雞處﹐使李保養之﹐去縣二十里。

胥門外有九曲路﹐闔廬造以遊姑胥之臺﹐以望太湖中﹐窺百姓。去縣三十里。

齊門﹐闔廬伐齊﹐大克﹐取齊王女爲質子﹐爲造齊門﹐置於水海虛。其臺在車道左﹑水海右。去縣七十里。齊女思其國死﹐葬虞西山。

吳北野禺櫟東所捨大�者﹐吳王田也﹐去縣八十里。

吳西野鹿陂者﹐吳王田也。今分爲耦瀆﹐胥卑虛﹐去縣二十里。

吳北野胥主�者﹐吳王女胥主田也﹐去縣八十里。

麋湖城者﹐闔廬所置麋也﹐去縣五十里。

欐溪城者﹐闔廬所置船宮也。闔廬所造。

婁門外力士者﹐闔廬所造﹐以備外越。

巫欐城者﹐闔廬所置諸侯遠客離城也﹐去縣十五里。

由鐘窮隆山者﹐古赤松子所取赤石脂也﹐去縣二十里。子胥死﹐民思祭之。

莋碓山﹐故爲鶴阜山﹐禹遊天下﹐引湖中柯山置之鶴阜﹐更名莋碓。

放山者﹐在莋碓山南。以取長之莋碓山下﹐故有鄕名莋邑。吳王惡其名﹐內郭中﹐名通陵鄕。

莋碓山南有大石﹐古者名爲「墜星」﹐去縣二十里。

撫侯山者﹐故闔廬治以諸侯冢次﹐去縣二十里。

吳東徐亭東西南北通溪者﹐越荊王所置﹐與麋湖相通也。

馬安溪上干城者﹐越幹王之城也﹐去縣七十里。

巫門外冤山大冢﹐故越王王史冢也﹐去縣二十里。

搖城者﹐吳王子居焉﹐後越搖王居之。稻田三百頃﹐在邑東南﹐肥饒﹐水絕。去縣五十里。

胥女大冢﹐吳王不審名冢也﹐去縣四十五里。

蒲姑大冢﹐吳王不審名冢也﹐去縣三十里。

石城者﹐吳王闔廬所置美人離城也﹐去縣七十里。

通江南陵﹐搖越所鑿﹐以伐上捨君。去縣五十里。

婁東十里坑者﹐古名長人坑﹐從海上來。去縣十里。

海鹽縣﹐始爲武原鄕。

婁北武城﹐闔廬所以候外越也﹐去縣三十里。今爲鄕也。

宿甲者﹐吳宿兵候外越也﹐去縣百里﹐其東大冢﹐搖王冢也。

烏程﹑余杭﹑黝﹑歙﹑無湖﹑石城縣以南﹐皆故大越徙民也。秦始皇帝刻石徙之。

烏傷縣常山﹐古人所采藥也﹐髙且神。

齊鄕﹐周十里二百一十步﹐其城六里三十步﹐墻髙丈二尺﹐百七十步﹐竹格門三﹐其二有屋。

虞山者﹐巫咸所出也。虞故神出奇怪。去縣百五里。

母陵道﹐陽朔三年太守周君造陵道語昭。郭周十里百一十步﹐墻髙丈二尺。陵門四﹐皆有屋。水門二。

無錫城﹐周二里十九步﹐髙二丈七尺﹐門一樓四。其郭周十一里百二十八步﹐墻一丈七尺﹐門皆有屋。

無錫歷山﹐春申君時盛祠以牛﹐立無錫塘。去吳百二十里。

無錫湖者﹐春申君治以爲陂﹐鑿語昭瀆以東到大田。田名胥卑。鑿胥卑下以南注大湖﹐以寫西野。去縣三十五里。

無錫西龍尾陵道者﹐春申君初封吳所造也。屬於無錫縣。以奏吳北野胥主�。

曲阿﹐故爲云陽縣。

毗陵﹐故爲延陵﹐吳季子所居。

毗陵縣南城﹐故古淹君地也。東南大冢﹐淹君子女冢也。去縣十八里。吳所葬。

毗陵上湖中冢者﹐延陵季子冢也﹐去縣七十里。上湖通上洲。季子冢古名延陵墟。

蒸山南面夏駕大冢者﹐越王不審名冢﹐去縣三十五里。

秦餘杭山者﹐越王棲吳夫差山也﹐去縣五十里。山有湖水﹐近太湖。

夫差冢﹐在猶亭西卑猶位。越王候干戈人一累土以葬之。近太湖七里。

三臺者﹐太宰嚭﹑逢同妻子死所在也﹐去縣十七里。

太湖﹐周三萬六千頃。其千頃﹐烏程也。去縣五十里。

無錫湖﹐周萬五千頃。其一千三頃﹐毗陵上湖也。去縣五十里。一名射貴湖。

屍湖﹐周二千二百頃﹐去縣百七十里。

小湖﹐周千三百二十頃﹐去縣百里。

耆湖﹐周六萬五千頃﹐去縣百二十里。

乘湖﹐周五百頃﹐去縣五里。

猶湖﹐周三百二十頃﹐去縣十七里。

語昭湖﹐周二百八十頃﹐去縣五十里。

作湖﹐周百八十頃﹐聚魚多物﹐去縣五十五里。

昆湖﹐周七十六頃一畝﹐去縣一百七十五里。一名隱湖。

湖王湖﹐當問之。

丹湖﹐當問之。

吳古故祠江漢於棠浦東﹐江南爲方墻﹐以利朝夕水。古太伯君吳﹐到闔廬時絕。

胥女南小蜀山﹐春申君客衛公子冢也﹐去縣三十五里。

白石山﹐故爲胥女山﹐春申君初封吳﹐過﹐更名爲白石。去縣四十里。

今太守舍者﹐春申君所造﹐後殿屋以爲桃夏宮。

今宮者﹐春申君子假君宮也。前殿屋蓋地東西十七丈五尺﹐南北十五丈七尺。堂髙四丈﹐十霤髙丈八尺。殿屋蓋地東西十五丈﹐南北十丈二尺七寸。戶霤髙丈二尺。庫東鄕屋南北四十丈八尺﹐上下戶各二。南鄕屋東西六十四丈四尺﹐上戶四﹐下戶三。西鄕屋南北四十二丈九尺﹐上戶三﹐下戶二。凡百四十九丈一尺。檐髙五丈二尺。霤髙二丈九尺。周一里二百四十一步。春申君所造。

吳兩倉﹐春申君所造。西倉名曰均輸﹐東倉周一里八步。後燒。更始五年﹐太守李君治東倉爲屬縣屋﹐不成。

吳市者﹐春申君所造﹐闕兩城以爲市。在湖裏。

吳諸裏大閈﹐春申君所造。

吳獄庭﹐周三里﹐春申君時造。

土山者﹐春申君時治以爲貴人冢次﹐去縣十六里。

楚門﹐春申君所造。楚人從之﹐故爲楚門。

路丘大冢﹐春申君客冢。不立﹐以道終之。去縣十里。

春申君﹐楚考烈王相也。烈王死﹐幽王立﹐封春申君於吳。三年﹐幽王徵春申爲楚令尹﹐春申君自使其子爲假君治吳。十一年﹐幽王徵假君與春申君﹐並殺之。二君治吳凡十四年。後十六年﹐秦始皇並楚﹐百越叛去﹐更名大越爲山陰也。春申君姓黃﹐名歇。

巫門外罘罳者﹐春申君去吳﹐假君所思處也。去縣二十三里。

壽春東鳧陵亢者﹐古諸侯王所葬也。楚威王與越王無疆並。威王后烈王﹐子幽王﹐後懷王也。懷王子頃襄王也﹐秦始皇滅之。秦始皇造道陵南﹐可通陵道﹐到由拳塞﹐同起馬塘﹐湛以爲陂﹐治陵水道到錢唐﹐越地﹐通浙江。秦始皇發會稽適戍卒﹐治通陵髙以南陵道﹐縣相屬。

秦始皇帝三十七年﹐壞諸侯郡縣城。

太守府大殿者﹐秦始皇刻石所起也。到更始元年﹐太守許時燒。六年十二月乙卯鑿官池﹐東西十五丈七尺﹐南北三十丈。

漢髙帝封有功﹐劉賈爲荊王﹐並有吳。賈築吳市西城﹐名曰定錯城﹐屬小城﹐北到平門﹐丁將軍築治之。十一年﹐淮南王反﹐殺劉賈。後十年﹐髙皇帝更封兄子濞爲吳王﹐治廣陵﹐並有吳。立二十一年﹐東渡之吳﹐十日還去。立四十二年﹐反。西到陳畱縣﹐還奔丹陽﹐從東歐。越王弟夷烏將軍殺濞。東歐王爲彭澤王﹐夷烏將軍今爲平都王。濞父字爲仲。

匠門外信士裏東廣平地者﹐吳王濞時宗廟也。太公﹑髙祖在西﹐孝文在東。去縣五里。永光四年﹐孝元帝時﹐貢大夫請罷之。

桑裏東今捨西者﹐故吳所畜牛﹑羊﹑豕﹑雞也﹐名爲牛宮。今以爲園。

漢文帝前九年﹐會稽並故鄣郡。太守治故鄣﹐都尉治山陰。前十六年﹐太守治吳郡﹐都尉治錢唐。

漢孝景帝五年五月﹐會稽屬漢。屬漢者﹐始並事也。漢孝武帝元封元年﹐陽都侯歸義﹐置由鐘。由鐘初立﹐去縣五十里。

漢孝武元封二年﹐故鄣以爲丹陽郡。

天漢五年四月﹐錢唐浙江岑石不見﹐到七年﹐岑石復見。

越王句踐徙瑯邪﹐凡二百四十年﹐楚考烈王並越於瑯邪。後四十餘年﹐秦並楚。復四十年﹐漢並秦。到今二百四十二年。句踐徙瑯邪到建武二十八年﹐凡五百六十七年。

越絕卷第三

越絕吳內傳第四

吳何以稱人乎﹖夷狄之也。憂中邦柰何乎﹖伍子胥父誅於楚﹐子胥挾弓﹐身幹闔廬。闔廬曰「士之甚﹐勇之甚。」將爲之報仇。子胥曰「不可﹐諸侯不爲匹夫報仇。臣聞事君猶事父也﹐虧君之行﹐報父之仇﹐不可。」於是止。

蔡昭公南朝楚﹐被羔裘﹐囊瓦求之﹐昭公不與。卽拘昭公南郢﹐三年然後歸之。昭公去﹐至河﹐用事曰「天下誰能伐楚乎﹖寡人願爲前列﹗」楚聞之﹐使囊瓦興師伐蔡。昭公聞子胥在吳﹐請救蔡。子胥於是報闔廬曰「蔡公南朝﹐被羔裘﹐囊瓦求之﹐蔡公不與﹐拘蔡公三年﹐然後歸之。蔡公至河﹐曰﹕『天下誰能伐楚者乎﹖寡人願爲前列。』楚聞之﹐使囊瓦興師伐蔡。蔡非有罪﹐楚爲無道。君若有憂中國之事意者﹐時可矣。」闔廬於是使子胥興師﹐救蔡而伐楚。楚王已死﹐子胥將卒六千人﹐操鞭笞平王之墳﹐曰「昔者吾先君無罪﹐而子殺之﹐今此以報子也﹗」君捨君室﹐大夫捨大夫室﹐蓋有妻楚王母者。

囊瓦者何﹖楚之相也。郢者何﹖楚王治處也。吳師何以稱人﹖吳者﹐夷狄也﹐而救中邦﹐稱人﹐賤之也。

越王句踐欲伐吳王闔廬﹐範蠡諫曰「不可。臣聞之﹐天貴持盈﹐持盈者﹐言不失陰陽﹑日月﹑星辰之綱紀。地貴定傾﹐定傾者﹐言地之長生﹐丘陵平均﹐無不得宜。故曰地貴定傾。人貴節事﹐節事者﹐言王者已下﹐公卿大夫﹐當調陰陽﹐和順天下。事來應之﹐物來知之﹐天下莫不盡其忠信﹐從其政教﹐謂之節事。節事者﹐至事之要也。天道盈而不溢﹐盛而不驕者﹐言天生萬物﹐以養天下。蠉飛蠕動﹐各得其性。春生夏長﹐秋收冬藏﹐不失其常。故曰天道盈而不溢﹐盛而不驕者也。地道施而不徳﹐勞而不矜其功者也﹐言地生長五穀﹐持養萬物﹐功盈徳博﹐是所施而不徳﹐勞而不矜其功者矣。言天地之施﹐大而不有功者也。人道不逆四時者﹐言王者以下﹐至於庶人﹐皆當和陰陽四時之變﹐順之者有福﹐逆之者有殃。故曰人道不逆四時之謂也。因惛視動者﹐言存亡吉凶之應﹐善惡之敍﹐必有漸也。天道未作﹐不先爲客者。」

範蠡值吳伍子胥教化﹐天下從之﹐未有死亡之失﹐故以天道未作﹐不先爲客。言客者﹐去其國﹐入人國。地兆未發﹐不先動眾﹐言王者以下﹐至於庶人﹐非暮春中夏之時﹐不可以種五穀﹑興土利﹐國家不見死亡之失﹐不可伐也。故地兆未發﹐不先動眾﹐此之謂也。

吳人敗於就李﹐吳之戰地。敗者﹐言越之伐吳﹐未戰﹐吳闔廬卒﹐敗而去也。卒者﹐闔廬死也。天子稱崩﹐諸侯稱薨﹐大夫稱卒﹐士稱不祿。闔廬﹐諸侯也﹐不稱薨而稱卒者﹐何也﹖當此之時﹐上無明天子﹐下無賢方伯﹐諸侯力政﹐疆者爲君。南夷與北狄交爭﹐中國不絕如綫矣。臣弒君﹐子弒父﹐天下莫能禁止。於是孔子作春秋﹐方據魯以王。故諸侯死皆稱卒﹐不稱薨﹐避魯之謚也。

晉公子重耳之時﹐天子微弱﹐諸侯力政﹐疆者爲君。文公爲所侵暴﹐失邦﹐奔於翟。三月得反國政﹐敬賢明法﹐率諸侯朝天子﹐於是諸侯皆從﹐天子乃尊。此所謂晉公子重耳反國定天下。

齊公子小白﹐亦反齊國而匡天下者。齊大夫無知﹐弒其君諸兒。其子二人出奔。公子糾奔魯。魯者﹐公子糾母之邦。小白奔莒﹐莒者﹐小白母之邦也。齊大臣鮑叔牙爲報仇﹐殺無知﹐故興師之魯﹐聘公子糾以爲君。魯莊公不與。莊公﹐魯君也﹐曰「使齊以國事魯﹐我與汝君。不以國事魯﹐我不與汝君。」於是鮑叔牙還師之莒﹐取小白﹐立爲齊君。小白反國﹐用管仲﹐九合諸侯﹐一匡天下﹐故爲桓公。此之謂也。

堯有不慈之名。堯太子丹朱倨驕﹐懷禽獸之心﹐堯知不可用﹐退丹朱而以天下傳舜。此之謂堯有不慈之名。

舜有不孝之行。舜親父假母﹐母常殺舜。舜去﹐耕歷山。三年大熟﹐身自外養﹐父母皆饑。舜父頑﹐母嚚﹐兄狂﹐弟敖。舜求爲變心易志。舜爲瞽瞍子也﹐瞽瞍欲殺舜﹐未嘗可得。呼而使之﹐未嘗不在側。此舜有不孝之行。舜用其仇而王天下者﹐言舜父瞽瞍﹐用其後妻﹐常欲殺舜﹐舜不爲失孝行﹐天下稱之。堯聞其賢﹐遂以天下傳之。此爲王天下。仇者﹐舜後母也。

桓公召其賊而霸諸侯者﹐管仲臣於桓公兄公子糾﹐糾與桓爭國﹐管仲張弓射桓公﹐中其帶鉤﹐桓公受之﹐赦其大罪﹐立爲齊相。天下莫不向服慕義。是謂召其賊霸諸侯也。

夏啟獻犧於益。啟者﹐禹之子。益與禹臣於舜﹐舜傳之禹﹐薦益而封之百里。禹崩﹐啟立﹐曉知王事﹐達於君臣之義。益死之後﹐啟歲善犧牲以祠之。經曰「夏啟善犧於益。」此之謂也。

湯獻牛荊之伯。之伯者﹐荊州之君也。湯行仁義﹐敬鬼神﹐天下皆一心歸之。當是時﹐荊伯未從也﹐湯於是乃飾犧牛以事。荊伯乃媿然曰「失事聖人禮。」乃委其誠心。此謂湯獻牛荊之伯也。

越王句踐反國六年﹐皆得士民之眾﹐而欲伐吳。於是乃使之維甲。維甲者﹐治甲系斷。修內矛赤雞稽繇者也﹐越人謂「人鎩」也。方舟航買儀塵者﹐越人往如江也。治須慮者﹐越人謂船爲「須慮」。亟怒紛紛者﹐怒貌也﹐怒至。士擊髙文者﹐躍勇士也。習之於夷。夷﹐海也。宿之於萊。萊﹐野也。致之於單。單者﹐堵也。

舜之時﹐鯀不從令。堯遭帝嚳之後亂﹐洪水滔天﹐堯使鯀治之﹐九年弗能治。堯七十年而得舜﹐舜明知人情﹐審於地形﹐知鯀不能治﹐數諫不去﹐堯殛之羽山。此之謂舜之時﹐鯀不從令也。

殷湯遭夏桀無道﹐殘賊天下﹐於是湯用伊尹﹐行至聖之心。見桀無道虐行﹐故伐夏放桀﹐而王道興躍。革亂補獘﹐移風易俗﹐攺制作新﹐海內畢貢﹐天下承風。湯以文聖﹐此之謂也。

文王以務爭者﹐紂爲天下﹐殘賊奢佚﹐不顧邦政。文王百里﹐見紂無道﹐誅殺無刑﹐賞賜不當﹐文王以聖事紂﹐天下皆盡誠知其賢聖﹐從之。此謂文王以務爭也。紂以惡刑爭﹐文王行至聖﹐以仁義爭﹐此之謂也。

武王以禮信。文王死九年﹐天下八百諸侯﹐皆一旦會於孟津之上。不言同辭﹐不呼自來﹐盡知武王忠信﹐欲從武王﹐與之伐紂。當是時﹐比干﹑箕子﹑微子尙在﹐武王賢之﹐未敢伐也﹐還諸侯。歸二年﹐紂賊比干﹐囚箕子﹐微子去之。刳妊婦﹐殘朝涉。武王見賢臣已亡﹐乃朝天下﹐興師伐紂﹐殺之。武王未下車﹐封比干之墓﹐發太倉之粟﹐以贍天下﹐封微子於宋。此武王以禮信也。

周公以盛徳。武王封周公﹐使傅相成王。成王少﹐周公臣事之。當是之時﹐賞賜不加於無功﹐刑罰不加於無罪。天下家給人足﹐禾麥茂美。使人以時﹐說之以禮。上順天地﹐澤及夷狄。於是管叔﹑蔡叔不知周公而讒之成王。周公乃辭位﹐出﹐巡狩於邊一年。天暴風雨﹐日夜不休﹐五穀不生﹐樹木盡偃。成王大恐﹐乃發金縢之櫃﹐察周公之冊﹐知周公有盛徳。王乃夜迎周公﹐流涕而行。周公反國﹐天應之福。五穀皆生﹐樹木皆起﹐天下皆實。此周公之盛徳也。

越絕卷第四

越絕計倪內經第五

昔者﹐越王句踐旣得反國﹐欲陰謀吳。乃召計倪而問焉﹐曰「吾欲伐吳﹐恐弗能取。山林幽冥﹐不知利害所在。西則迫江﹐東則薄海﹐水屬蒼天﹐下不知所止。交錯相過﹐波濤浚流﹐沈而復起﹐因復相還。浩浩之水﹐朝夕旣有時﹐動作若驚駭﹐聲音若雷霆。波濤援而起﹐船失不能救﹐未知命之所維。念樓船之苦﹐涕泣不可止。非不欲爲也﹐時返不知所在﹐謀不成而息﹐恐爲天下咎。以敵攻敵﹐未知誰負。大邦旣已備﹐小邑旣已保﹐五穀旣已收。野無積庾﹐廩糧則不屬﹐無所安取﹖恐津梁之不通﹐勞軍紆吾糧道。吾聞先生明於時交﹐察於道理﹐恐動而無功﹐故問其道。」計倪對曰「是固不可。興師者必先蓄積食﹑錢﹑布﹑帛。不先蓄積﹐士卒數饑。饑則易傷﹐重遲不可戰。戰則耳目不聰明﹐耳不能聽﹐視不能見﹐什部之不能使﹐退之不能解﹐進之不能行。饑饉不可以動﹐神气去而萬里。伏弩而乳﹐郅頭而皇皇。疆弩不彀﹐發不能當。旁軍見弱﹐走之如犬逐羊。靡從部分﹐伏地而死﹐前頓後僵。與人同時而戰﹐獨受天之殃。未必天之罪也﹐亦在其將。王興師以年數﹐恐一旦而亡。失邦無明﹐筋骨爲野。」越王曰「善。請問其方。吾聞先生明於治歲﹐萬物盡長。欲聞其治術﹐可以爲教常。子明以告我﹐寡人弗敢忘。」

計倪對曰「人之生無幾﹐必先憂積蓄﹐以備妖祥。凡人生或老或弱﹐或疆或怯﹐不早備生﹐不能相葬。王其審之。必先省賦斂﹐勸農桑。饑饉在問﹐或水或塘。因熟積以備四方。師出無時﹐未知所當。應變而動﹐隨物常羊。卒然有師﹐彼日以弱﹐我日以疆。得世之和﹐擅世之陽﹐王無忽忘。愼無如會稽之饑﹐不可再更。王其審之。嘗言息貨﹐王不聽﹐臣故退而不言﹐處於吳﹑楚﹑越之間﹐以魚三邦之利﹐乃知天下之易反也。臣聞君自耕﹐夫人自織﹐此竭於庸力﹐而不斷時與智也。時斷則循﹐智斷則備。知此二者﹐形於體萬物之情﹐短長逆順﹐可觀而已。臣聞炎帝有天下﹐以傳黃帝。黃帝於是上事天﹐下治地。故少昊治西方﹐蚩尢佐之﹐使主金。玄冥治北方﹐白辧佐之﹐使主水。太皞治東方﹐袁何佐之﹐使主木。祝融治南方﹐僕程佐之﹐使主火。后土治中央﹐后稷佐之﹐使主土。並有五方﹐以爲綱紀。是以易地而輔﹐萬物之常。王審用臣之議﹐大則可以王﹐小則可以霸﹐於何有哉﹖」

越王曰「請問其要。」計倪對曰「太陰三歲處金則穣﹐三歲處水則毀﹐三歲處木則康﹐三歲處火則旱。故散有時積﹐糴有時領﹐則決萬物不過三歲而發矣。以智論之﹐以決斷之﹐以道佐之。斷長續短﹐一歲再倍﹐其次一倍﹐其次而反。水則資車﹐旱則資舟﹐物之理也。天下六歲一穣﹐六歲一康﹐凡十二歲一饑﹐是以民相離也。故聖人早知天地之反﹐爲之預備。故湯之時﹐比七年旱而民不饑﹐禹之時﹐比九年水而民不流。其主能通習源流﹐以任賢使能﹐則轉轂乎千里外﹐貨可來也。不習﹐則百里之內﹐不可致也。人主所求﹐其價十倍﹐其所擇者﹐則無價矣。夫人主利源流﹐非必身爲之也。視民所不足﹐及其有餘﹐爲之命以利之﹐而來諸侯。守法度﹐任賢使能﹐償其成事﹐傳其驗而已。如此﹐則邦富兵彊而不衰矣。羣臣無空恭之禮﹑淫佚之行﹐務有於道術。不習源流﹐又不任賢使能﹐諫者則誅﹐則邦貧兵弱。刑繁﹐則羣臣多空恭之禮﹑淫佚之行矣。夫諛者反有徳﹐忠者反有刑﹐去刑就徳﹐人之情也﹐邦貧兵弱致亂﹐𨿽有聖臣﹐亦不諫也﹐務在諛主而已矣。今夫萬民有明父母﹐亦如邦有明主。父母利源流﹐明其法術﹐以任賢子﹐徼成其事而已﹐則家富而不衰矣。不能利源流﹐又不任賢子﹐賢子有諫者憎之﹐如此者﹐不習於道術也。愈信其意而行其言﹐後𨿽有敗﹐不自過也。夫父子之爲親也﹐非得不諫。諫而不聽﹐家貧致亂﹐𨿽有聖子﹐亦不治也﹐務在於諛之而已。父子不和﹐兄弟不調﹐𨿽欲富也﹐必貧而日衰。」

越王曰「善。子何年少﹐於物之長也﹖」計倪對曰「人固不同。慧種生聖﹐癡種生狂。桂實生桂﹐桐實生桐。先生者未必能知﹐後生者未必不能明。是故聖主置臣不以少長﹐有道者進﹐無道者退。愚者日以退﹐聖者日以長﹐人主無私﹐賞者有功。」

越王曰「善。論事若是﹐其審也。物有妖祥乎﹖」計倪對曰「有。陰陽萬物﹐各有紀綱。日月﹑星辰﹑刑徳﹐變爲吉凶﹐金木水火土更勝﹐月朔更建﹐莫主其常。順之有徳﹐逆之有殃。是故聖人能明其刑而處其鄕﹐從其徳而避其衡。凡舉百事﹐必順天地四時﹐參以陰陽。用之不審﹐舉事有殃。人生不如臥之頃也﹐欲變天地之常﹐數發無道﹐故貧而命不長。是聖人並苞而陰行之﹐以感愚夫。眾人容容﹐盡欲富貴﹐莫知其鄕。」越王曰「善﹐請問其方。」計倪對曰「從寅至未﹐陽也。太陰在陽﹐歲徳在陰﹐歲美在是。聖人動而應之﹐制其收發。常以太陰在陰而發﹐陰且盡之歲﹐亟賣六畜貨財﹐以益收五穀﹐以應陽之至也。陽且盡之歲﹐亟發糴﹐以收田宅﹑牛馬﹑積斂貨財﹐聚棺木﹐以應陰之至也。此皆十倍者也。其次五倍。天有時而散﹐是故聖人反其刑﹐順其衡﹐收聚而不散。」

越王曰「善。今歲比熟﹐尙有貧乞者﹐何也﹖」計倪對曰「是故不等﹐猶同母之人﹐異父之子﹐動作不同術﹐貧富故不等。如此者﹐積負於人﹐不能救其前後。志意侵下﹐作務日給﹐非有道術﹐又無上賜﹐貧乏故長久。」越王曰「善。大夫佚同﹑若成﹐嘗與孤議於會稽石室﹐孤非其言也。今大夫言獨與孤比﹐請遂受教焉。」計倪曰「糴石二十則傷農﹐九十則病末。農傷則艸木不辟﹐末病則貨不出。故糴髙不過八十﹐下不過三十﹐農末俱利矣。故古之治邦者本之﹐貨物官市開而至。」越王曰「善。」計倪乃傳其教而圖之﹐曰「審金木水火﹐別陰陽之明﹐用此不患無功。」越王曰「善。從今以來﹐傳之後世以爲教。」

乃著其法﹐治牧江南﹐七年而禽吳也。甲貨之戶曰粢﹐爲上物﹐賈七十。乙貨之戶曰黍﹐爲中物﹐石六十。丙貨之戶曰赤豆﹐爲下物﹐石五十。丁貨之戶曰稻粟﹐令爲上種﹐石四十。成貨之戶曰麥﹐爲中物﹐石三十。己貨之戶曰大豆﹐爲下物﹐石二十。庚貨之戶曰穬﹐比疏食﹐故無賈。辛貨之戶曰�﹐比疏食﹐無賈。壬癸無貨。

越絕卷第五

越絕請糴內傳第六

昔者﹐越王句踐與吳王夫差戰﹐大敗﹐保棲於會稽山上﹐乃使大夫種求行成於吳。吳許之。越王去會稽﹐入官於吳。三年﹐吳王歸之。大夫種始謀曰「昔者吳夫差不顧義而媿吾王。種觀夫吳甚富而財有餘﹐其刑繁法逆﹐民習於戰守﹐莫不知也。其大臣好相傷﹐莫能信也。其徳衰而民好負善。且夫吳王又喜安佚而不聽諫﹐細誣而寡智﹐信讒諛而遠士﹐數傷人而亟亡之﹐少明而不信人﹐希須臾之名而不顧後患。君王盍少求卜焉﹖」越王曰「善。卜之道何若﹖」大夫種對曰「君王卑身重禮﹐以素忠爲信﹐以請糴於吳﹐天若棄之﹐吳必許諾。」

於是乃卑身重禮﹐以素忠爲信﹐以請於吳。將與﹐申胥進諫曰「不可。夫王與越也﹐接地鄰境﹐道徑通達﹐仇讎敵戰之邦﹐三江環之﹐其民無所移﹐非吳有越﹐越必有吳。且夫君王兼利而弗取﹐輸之粟與財﹐財去而凶來﹐凶來而民怨其上﹐是養寇而貧邦家也。與之不爲徳﹐不若止。且越王有智臣曰範蠡﹐勇而善謀﹐將修士卒﹐飾戰具﹐以伺吾間也。胥聞之﹐夫越王之謀﹐非有忠素。請糴也﹐將以此試我﹐以此卜要君王﹐以求益親﹐安君王之志。我君王不知省也而救之﹐是越之福也。」吳王曰「我卑服越﹐有其社稷。句踐旣服爲臣﹐爲我駕捨﹐卻行馬前﹐諸侯莫不聞知。今以越之饑﹐吾與之食﹐我知句踐必不敢。」申胥曰「越無罪﹐吾君王急之﹐不遂絕其命﹐又聽其言﹐此天之所反也。忠諫者逆﹐而諛諫者反親。今狐雉之戲也﹐狐體卑而雉懼之。夫獸虫尙以詐相就﹐而況於人乎﹖」吳王曰「越王句踐有急﹐而寡人與之﹐其徳章而未靡﹐句踐其敢與諸侯反我乎﹖」申胥曰「臣聞聖人有急﹐則不羞爲人臣僕﹐而志气見人。今越王爲吾浦伏約辭﹐服爲臣下﹐其執禮過﹐吾君不知省也而已﹐故勝威之。臣聞狼子野心﹐仇讎之人﹐不可親也。夫鼠忘壁﹐壁不忘鼠﹐今越人不忘吳矣﹗胥聞之﹐拂勝﹐則社稷固﹐諛勝﹐則社稷危。胥﹐先王之老臣﹐不忠不信﹐則不得爲先王之老臣。君王胡不覽觀夫武王之伐紂也﹖今不出數年﹐鹿豕遊於姑胥之臺矣。」

太宰嚭從旁對曰「武王非紂臣耶﹖率諸侯以殺其君﹐𨿽勝﹐可謂義乎﹖」申胥曰「武王則已成名矣。」太宰嚭曰「親僇主成名﹐弗忍行。」申胥曰「美惡相入﹐或甚美以亡﹐或甚惡以昌﹐故在前世矣。嚭何惑吾君王也﹖」太宰嚭曰「申胥爲人臣也﹐辧其君何必翽翽乎﹖」申胥曰「太宰嚭面諛以求親﹐乘吾君王﹐幣帛以求﹐威諸侯以成富焉。今我以忠辧吾君王。譬浴嬰兒﹐𨿽啼勿聽﹐彼將有厚利。嚭無乃諛吾君王之欲﹐而不顧後患乎﹖」吳王曰「嚭止。子無乃向寡人之欲乎﹖此非忠臣之道。」大宰嚭曰「臣聞春日將至﹐百艸從時。君王動大事﹐羣臣竭力以佐謀。」

因遜遁之舍﹐使人微告申胥於吳王曰「申胥進諫﹐外貌類親﹐中情甚疏﹐類有外心。君王常親睹其言也﹐胥則無父子之親﹑君臣之施矣。」吳王曰「夫申胥﹐先王之忠臣﹐天下之健士也。胥殆不然乎哉﹗子毋以事相差﹐毋以私相傷﹐以動寡人﹐此非子所能行也。」太宰嚭對曰「臣聞父子之親﹐張戶別居﹐贈臣妾﹑馬牛﹐其志加親﹐若不與一錢﹐其志斯疏。父子之親猶然﹐而況於士乎﹖且有知不竭﹐是不忠﹐竭而顧難﹐是不勇﹐下而令上﹐是無法。」

吳王乃聽太宰嚭之言﹐果與粟。申胥遜遁之舍﹐嘆曰「於乎嗟﹗君王不圖社稷之危﹐而聽一日之說。弗對﹐以斥傷大臣﹐而王用之。不聽輔弼之臣﹐而信讒諛容身之徒﹐是命短矣﹗以爲不信。胥願廓目於邦門﹐以觀吳邦之大敗也。越人之入﹐我王親爲禽哉﹗」

太宰嚭之交逢同﹐謂太宰嚭曰「子難人申胥﹐請爲卜焉。」因往見申胥﹐胥方與被離坐。申胥謂逢同曰「子事太宰嚭﹐又不圖邦權而惑吾君王﹐君王之不省也﹐而聽眾彘之言。君王忘邦﹐嚭之罪也。亡日不久也。」逢同出﹐造太宰嚭曰「今日爲子卜於申胥﹐胥誹謗其君不用胥﹐則無後。而君王覺而遇矣。」謂太宰嚭曰「子勉事後矣。吳王之情在子乎﹖」太宰嚭曰「智之所生﹐不在貴賤長少﹐此相與之道。」

逢同出見吳王﹐慚然有憂色。逢同垂泣不對。吳王曰「夫嚭﹐我之忠臣﹐子爲寡人遊目長耳﹐將誰怨乎﹖」逢同對曰「臣有患也。臣言而君行之﹐則無後憂。若君王弗行﹐臣言而死矣﹗」王曰「子言﹐寡人聽之。」逢同曰「今日往見申胥﹐申胥與被離坐﹐其謀慚然﹐類欲有害我君王。今申胥進諫類忠﹐然中情至惡﹐內其身而心野狼。君王親之不親﹖逐之不逐﹖親之乎﹖彼聖人也﹐將更然有怨心不已。逐之乎﹖彼賢人也﹐知能害我君王。殺之爲乎﹖可殺之﹐亦必有以也。」吳王曰「今圖申胥﹐將何以﹖」逢同對曰「君王興兵伐齊﹐申胥必諫曰不可﹐王無聽而伐齊﹐必大克﹐乃可圖之。」

於是吳王欲伐齊。召申胥﹐對曰「臣老矣﹐耳無聞﹐目無見﹐不可與謀。」吳王召太宰嚭而謀﹐嚭曰「善哉﹐王興師伐齊也。越在我猶疥癬﹐是無能爲也。」吳王復召申胥而謀﹐申胥曰「臣老矣﹐不可與謀。」吳王請申胥謀者三﹐對曰「臣聞愚夫之言﹐聖主擇焉。胥聞越王句踐罷吳之年﹐宮有五竈﹐食不重味﹐省妻妾﹐不別所愛﹐妻操斗﹐身操槪﹐自量而食﹐適饑不費﹐是人不死﹐必爲國害﹗越王句踐食不殺而饜﹐衣服純素﹐不袀不玄﹐帶劍以布﹐是人不死﹐必爲大故。越王句踐寢不安席﹐食不求飽﹐而善貴有道﹐是人不死﹐必爲邦寶。越王句踐衣獘而不衣新﹐行慶賞﹐不刑戮﹐是人不死﹐必成其名。越在我﹐猶心腹有積聚﹐不發則無傷﹐動作者有死亡。欲釋齊﹐以越爲憂。」吳王不聽﹐果興師伐齊﹐大克。還﹐以申胥爲不忠﹐賜劍殺申胥﹐髡被離。

申胥且死﹐曰「昔者桀殺關龍逢﹐紂殺王子比干。今吳殺臣﹐參桀紂而顯吳邦之亡也。」王孫駱聞之﹐旦卽不朝。王召駱而問之﹕「子何非寡人而旦不朝﹖」王孫駱對曰「臣不敢有非﹐臣恐矣。」吳王曰「子何恐﹖以吾殺胥爲重乎﹖」王孫駱對曰「君王气髙﹐胥之下位而殺之﹐不與羣臣謀之﹐臣是以恐矣。」王曰「我非聽子而殺胥﹐胥乃圖謀寡人。」王孫駱曰「臣聞君人者﹐必有敢言之臣﹐在上位者﹐必有敢言之士。如是﹐卽慮日益進而智益生矣。胥﹐先王之老臣﹐不忠不信﹐不得爲先王臣矣。」王意欲殺太宰嚭﹐王孫駱對曰「不可。王若殺之﹐是殺二胥矣。」吳王近駱如故。

太宰嚭又曰「圖越﹐𨿽以我邦爲事﹐王無憂。」王曰「寡人屬子邦﹐請早暮無時。」太宰嚭對曰「臣聞駟馬方馳﹐驚前者斬﹐其數必正。若是﹐越難成矣。」王曰「子制之﹐斷之。」

居三年﹐越興師伐吳﹐至五湖。太宰嚭率徒謂之曰。謝戰者五父。越王不忍﹐而欲許之。範蠡曰「君王圖之廊廟﹐失之中野﹐可乎﹖謀之七年﹐須臾棄之。王勿許﹐吳易兼也。」越王曰「諾。」居軍三月﹐吳自罷。太宰嚭遂亡﹐吳王率其有祿與賢良遁而去。越追之﹐至余杭山﹐禽夫差﹐殺太宰嚭。越王謂範蠡﹕「殺吳王。」蠡曰「臣不敢殺主。」王曰「刑之。」範蠡曰「臣不敢刑主。」越王親謂吳王曰「昔者上蒼以越賜吳﹐吳不受也。夫申胥無罪﹐殺之。進讒諛容身之徒﹐殺忠信之士。大過者三﹐以至滅亡﹐子知之乎﹖」吳王曰「知之。」越王與之劍﹐使自圖之。吳王乃旬日而自殺也。越王葬於卑猶之山﹐殺太宰嚭﹑逢同與其妻子。

越絕卷第六

越絕外傳紀策考第七

昔者﹐吳王闔廬始得子胥之時﹐甘心以賢之﹐以爲上客﹐曰「聖人前知乎千歲﹐後睹萬世。深問其國﹐世何昧昧﹐得無衰極﹖子其精焉﹐寡人垂意﹐聽子之言。」子胥唯唯﹐不對。王曰「子其明之。」子胥曰「對而不明﹐恐獲其咎。」王曰「願一言之﹐以試直士。夫仁者樂﹐知者好。誠。秉禮者探幽索隱。明告寡人。」子胥曰「難乎言哉﹗邦其不長﹐王其圖之。存無忘傾﹐安無忘亡。臣始入邦﹐伏見衰亡之證﹐當霸吳厄會之際﹐後王復空。」王曰「何以言之﹖」子胥曰「後必將失道。王食禽肉﹐坐而待死。佞諂之臣﹐將至不久。安危之兆﹐各有明紀。虹蜺牽牛﹐其異女﹐黃气在上﹐靑黑於下。太歲八會﹐壬子數九。王相之气﹐自十一倍。死由無气﹐如法而止。太子無气﹐其異三世。日月光明﹐歷南斗。吳越爲鄰﹐同俗並土﹐西州大江﹐東絕大海﹐兩邦同城﹐相亞門戶﹐憂在於斯﹐必將爲咎。越有神山﹐難與爲鄰。願王定之﹐毋泄臣言。」

吳使子胥救蔡﹐誅疆楚﹐笞平王墓﹐久而不去﹐意欲報楚。楚乃購之千金﹐眾人莫能止之。有野人謂子胥曰「止﹗吾是於斧掩壺漿之子﹐發簞飯於船中者。」子胥乃知是漁者也﹐引兵而還。故無往不復﹐何徳不報。漁者一言﹐千金歸焉﹐因是還去。

範蠡興師戰於就李﹐闔廬見中於飛矢﹐子胥還師﹐中媿於吳﹐被秦號年。至夫差復霸諸侯﹐興師伐越﹐任用子胥。𨿽夫差驕奢﹐釋越之圍。子胥諫而誅。宰嚭諛心﹐卒以亡吳。夫差窮困﹐請爲匹夫。範蠡不許﹐滅於五湖。子胥策於吳﹐可謂明乎﹗

昔者﹐吳王夫差興師伐越﹐敗兵就李。大風發狂﹐日夜不止。車敗馬失﹐騎士墮死。大船陵居﹐小船沒水。吳王曰「寡人晝臥﹐夢見井嬴溢大﹐與越爭彗﹐越將掃我﹐軍其凶乎﹖孰與師還﹖」此時越軍大號﹐夫差恐越軍入﹐驚駭。子胥曰「王其勉之哉﹐越師敗矣﹗臣聞井者﹐人所飲﹐溢者﹐食有餘。越在南﹐火﹐吳在北﹐水。水制火﹐王何疑乎﹖風北來﹐助吳也。昔者武王伐紂時﹐彗星出而興周。武王問﹐太公曰﹕『臣聞以彗斗﹐倒之則勝。』胥聞災異或吉或凶﹐物有相勝﹐此乃其證。願大王急行﹐是越將凶﹐吳將昌也。」

子胥至直﹐不同邪曲。捐軀切諫﹐虧命爲邦。愛君如軀﹐憂邦如家。是非不諱﹐直言不休。庶幾正君﹐反以見疏。讒人間之﹐身且以誅。範蠡聞之﹐以爲不通﹕「知數不用﹐知懼不去﹐豈謂智與﹖」胥聞﹐嘆曰「吾背楚荊﹐挾弓以去﹐義不止窮。吾前獲功﹐後遇戮﹐非吾智衰﹐先遇闔廬﹐後遭夫差也。胥聞事君猶事父也﹐愛同也﹐嚴等也。太古以來﹐未嘗見人君虧恩﹐爲臣報仇也。臣獲大譽﹐功名顯著﹐胥知分數﹐終於不去。先君之功﹐且猶難忘﹐吾願腐發獘齒﹐何去之有﹖蠡見其外﹐不知吾內。今𨿽屈冤﹐猶止死焉﹗」子貢曰「胥執忠信﹐死貴於生﹐蠡審凶吉﹐去而有名﹐種畱封侯﹐不知令終。二賢比徳﹐種獨不榮。」範蠡智能同均﹐於是之謂也。

伍子胥父子奢﹐爲楚王大臣。爲世子聘秦女﹐夫有色﹐王私悅之﹐欲自禦焉。奢盡忠入諫﹐守朝不休﹐欲匡正之。而王拒之諫﹐策而問之﹐以奢乃害於君﹐絕世之臣。聽讒邪之辭﹐系而囚之﹐待二子而死。尙孝而入﹐子胥勇而難欺。累世忠信﹐不遇其時﹐奢諫於楚﹐胥死於吳。詩云「讒人罔極﹐交亂四國。」是之謂也。

太宰者﹐官號﹐嚭者﹐名也﹐伯州之孫。伯州爲楚臣﹐以過誅﹐嚭以困奔於吳。是時吳王闔廬伐楚﹐悉召楚仇而近之。嚭爲人覽聞辯見﹐目達耳通﹐諸事無所不知。因其時自納於吳﹐言伐楚之利。闔廬用之伐楚﹐令子胥﹑孫武與嚭將師入郢﹐有大功。還﹐吳王以嚭爲太宰﹐位髙權盛﹐專邦之枋。未久﹐闔廬卒﹐嚭見夫差內無柱石之堅﹐外無斷割之勢﹐諛心自納﹐操獨斷之利﹐夫差終以從焉。而忠臣籥口﹐不得一言。嚭知往而不知來﹐夫差至死﹐悔不早誅。傳曰「見淸知濁﹐見曲知直﹐人君選士﹐各象其徳。」夫差淺短﹐以是與嚭專權﹐伍胥爲之惑﹐是之謂也。

範蠡其始居楚也﹐生於宛橐﹐或伍戶之虛。其爲結僮之時﹐一癡一醒﹐時人盡以爲狂。然獨有聖賢之明﹐人莫可與語﹐以內視若盲﹐反聽若聾。大夫種入其縣﹐知有賢者﹐未睹所在﹐求邑中﹐不得其邑人﹐以爲狂夫多賢士﹐眾賤有君子﹐泛求之焉。得蠡而悅﹐乃從官屬﹐問治之術。蠡修衣冠﹐有頃而出。進退揖讓﹐君子之容。終日而語﹐疾陳霸王之道。志合意同﹐胡越相從。俱見霸兆出於東南﹐捐其官位﹐相要而往臣。小有所虧﹐大有所成。捐止於吳。或任子胥﹐二人以爲胥在﹐無所關其辭。種曰「今將安之﹖」蠡曰「彼爲我﹐何邦不可乎﹖」去吳之越﹐句踐賢之。種躬正內﹐蠡治出外﹐內濁不煩﹐外無不得。臣主同心﹐遂霸越邦。種善圖始﹐蠡能慮終。越承二賢﹐邦以安寧。始有災變﹐蠡專其明﹐可謂賢焉﹐能屈能申。

越絕卷第七

越絕外傳記範伯第八

昔者﹐範蠡其始居楚﹐曰範伯。自謂衰賤﹐未嘗世祿﹐故自菲薄。飲食則甘天下之無味﹐居則安天下之賤位。復被髮佯狂﹐不與於世。謂大夫種曰「三王則三皇之苖裔也﹐五伯乃五帝之末世也。天運歷紀﹐千歲一至。黃帝之元﹐執辰破巳。霸王之气﹐見於地戶。子胥以是挾弓幹吳王。」於是要大夫種入吳。

此時馮同相與共戒之﹐伍子胥在﹐自與不能關其辭。蠡曰「吳越二邦﹐同气共俗﹐地戶之位﹐非吳則越。」乃入越。越王常與言盡日。大夫石買﹐居國有權﹐辯口﹐進曰「炫女不貞﹐炫士不信。客歷諸侯﹐渡河津﹐無因自致﹐殆非眞賢。夫和氏之璧﹐求者不爭賈﹐騏驥之才﹐不難阻險之路。����之邦﹐歷諸侯無所售﹐道聽之徒﹐惟大王察之。」於是範蠡退而不言﹐遊於楚越之間。大夫種進曰「昔者市偸自炫於晉﹐晉用之而勝楚﹐伊尹負鼎入殷﹐遂佐湯取天下。有智之士﹐不在遠近取也﹐謂之帝王求備者亡。易曰﹕『有髙世之材﹐必有負俗之累﹐有至智之明者﹐必破庶眾之議。』成大功者不拘於俗﹐論大道者不合於眾。惟大王察之。」

於是石買益疏。其後使將兵於外﹐遂爲軍士所殺。是時句踐失眾﹐棲於會稽之山﹐更用種﹑蠡之策﹐得以存。故虞舜曰「以學乃時而行﹐此猶良藥也。」王曰「石買知往而不知來﹐其使寡人棄賢。」後遂師二人﹐竟以禽吳。

子貢曰「薦一言﹐得及身﹐任一賢﹐得顯名。」傷賢喪邦﹐蔽能有殃。負徳忘恩﹐其反形傷。壞人之善毋後世﹐敗人之成天誅行。故冤子胥僇死﹐由重譖子胥於吳﹐吳虛重之﹐無罪而誅。傳曰「寧失千金﹐毋失一人之心。」是之謂也。

越絕內傳陳成恆第九

昔者﹐陳成恆相齊簡公﹐欲爲亂﹐憚齊邦鮑﹑晏﹐故徙其兵而伐魯。魯君憂也。孔子患之﹐乃召門人弟子而謂之曰「諸侯有相伐者﹐尙恥之。今魯﹐父母之邦也﹐丘墓存焉﹐今齊將伐之﹐可無一出乎﹖」顏淵辭出﹐孔子止之﹐子路辭出﹐孔子止之﹐子貢辭出﹐孔子遣之。

子貢行之齊﹐見陳成恆曰「夫魯﹐難伐之邦﹐而伐之﹐過矣。」陳成恆曰「魯之難伐﹐何也﹖」子貢曰「其城薄以卑﹐池狹而淺﹐其君愚而不仁﹐其大臣僞而無用﹐其士民有惡聞甲兵之心﹐此不可與戰。君不如伐吳。吳城髙以厚﹐池廣以深﹐甲堅以新﹐士選以飽﹐重器精弩在其中﹐又使明大夫守﹐此邦易也。君不如伐吳。」成恆忿然作色曰「子之所難﹐人之所易也﹐子之所易﹐人之所難也。而以教恆﹐何也﹖」子貢對曰「臣聞憂在內者攻疆﹐憂在外者攻弱。今君憂內。臣聞君三封而三不成者﹐大臣有不聽者也。今君破魯以廣齊﹐墮魯以尊臣﹐而君之功不與焉。是君上驕主心﹐下恣羣臣﹐而求成大事﹐難矣。且夫上驕則犯﹐臣驕則爭﹐是君上於主有卻﹐下與大臣交爭也。如此﹐則君立於齊﹐危於重卵矣。臣故曰不如伐吳。且夫吳明猛以毅而行其令﹐百姓習於戰守﹐將明於法﹐齊之愚﹐爲禽必矣。今君悉擇四疆之中﹐出大臣以環之﹐黔首外死﹐大臣內空﹐是君上無疆臣之敵﹐下無黔首之士﹐孤立制齊者﹐君也。」陳恆曰「善。𨿽然﹐吾兵已在魯之城下﹐若去而之吳﹐大臣將有疑我之心﹐爲之柰何﹖」子貢曰「君按兵無伐﹐臣請見吳王﹐使之救魯而伐齊﹐君因以兵迎之。」陳成恆許諾﹐乃行。

子貢南見吳王﹐謂吳王曰「臣聞之﹐王者不絕世﹐而霸者不疆敵﹐千鈞之重﹐加銖而移。今萬乘之齊﹐私千乘之魯﹐而與吳爭疆﹐臣切爲君恐﹐且夫救魯﹐顯名也﹐而伐齊﹐大利也。義在存亡魯﹐勇在害疆齊而威申晉邦者﹐則王者不疑也。」吳王曰「𨿽然﹐我常與越戰﹐棲之會稽。夫越君﹐賢主也。苦身勞力﹐以夜接日﹐內飾其政﹐外事諸侯﹐必將有報我之心。子待吾伐越而還。」子貢曰「不可。夫越之疆不下魯﹐而吳之疆不過齊﹐君以伐越而還﹐卽齊也亦私魯矣。且夫伐小越而畏疆齊者不勇﹐見小利而忘大害者不智﹐兩者臣無爲君取焉。且臣聞之﹐仁人不困厄﹐以廣其徳﹐智者不棄時﹐以舉其功﹐王者不絕世﹐以立其義。今君存越勿毀﹐親四鄰以仁﹐救暴困齊﹐威申晉邦以武﹐救魯﹐毋絕周室﹐明諸侯以義。如此﹐則臣之所見﹐溢乎負海﹐必率九夷而朝﹐卽王業成矣。且大吳畏小越如此﹐臣請東見越王﹐使之出銳師以從下吏﹐是君實空越﹐而名從諸侯以伐也。」吳王大悅﹐乃行子貢。

子貢東見越王﹐越王聞之﹐除道郊迎至縣﹐身禦子貢至捨而問曰「此乃僻陋之邦﹐蠻夷之民也。大夫何索﹐居然而辱﹐乃至於此﹖」子貢曰「弔君﹐故來。」越王句踐稽首再拜﹐曰「孤聞之﹐禍與福爲鄰﹐今大夫弔孤﹐孤之福也﹐敢遂聞其說。」子貢曰「臣今見吳王﹐告以救魯而伐齊。其心申﹐其志畏越﹐曰﹕『嘗與越戰﹐棲於會稽山上。夫越君﹐賢主也。苦身勞力﹐以夜接日﹐內飾其政﹐外事諸侯﹐必將有報我之心。子待我伐越而聽子。』且夫無報人之心而使人疑之者﹐拙也﹐有報人之心而使人知之者﹐殆也﹐事未發而聞者﹐危也。三者﹐舉事之大忌。」越王句踐稽首再拜﹐曰「昔者﹐孤不幸少失先人﹐內不自量﹐與吳人戰﹐軍敗身辱﹐遺先人恥。遁逃出走﹐上棲會稽山﹐下守溟海﹐惟魚鱉是見。今大夫不辱而身見之﹐又出玉聲以教孤﹐孤賴先人之賜﹐敢不奉教乎﹖」子貢曰「臣聞之﹐明主任人不失其能﹐直士舉賢不容於世。故臨財分利則使仁﹐涉危拒難則使勇﹐用眾治民則使賢﹐正天下﹑定諸侯則使聖人。臣竊練下吏之心﹐兵疆而不並弱﹐勢在其上位而行惡令其下者﹐其君幾乎﹖臣竊自練可以成功至王者﹐其惟臣幾乎﹖今夫吳王有伐齊之志﹐君無惜重器﹐以喜其心﹐毋惡卑辭﹐以尊其禮﹐則伐齊必矣。彼戰而不勝﹐則君之福也。彼戰而勝﹐必以其餘兵臨晉。臣請北見晉君﹐令共攻之﹐弱吳必矣。其騎士﹑銳兵獘乎齊﹐重器﹑羽旄盡乎晉﹐則君制其敝﹐此滅吳必矣。」越王句踐稽首再拜曰「昔者吳王分其人民之眾﹐以殘伐吾邦﹐殺敗吾民﹐屠吾百姓﹐夷吾宗廟﹐邦爲空棘﹐身爲魚鱉餌。今孤之怨吳王﹐深於骨髓。而孤之事吳王﹐如子之畏父﹐弟之敬兄﹐蹋孤之外言也。大夫有賜﹐故孤敢以疑﹖」請遂言之﹕「孤身不安牀席﹐口不甘厚味﹐目不視好色﹐耳不聽鐘鼓者﹐已三年矣。焦唇幹嗌﹐苦心勞力﹐上事羣臣﹐下養百姓。願一與吳交天下之兵於中原之野﹐與吳王整襟交臂而奮﹐吳越之士﹐繼迹連死﹐士民流離﹐肝腦塗地﹐此孤之大願也。如此不可得也。今內自量吾國不足以傷吳﹐外事諸侯不能也。孤欲空邦家﹐措策力﹐變容貌﹐易名姓﹐執箕�﹐養牛馬﹐以臣事之。孤𨿽要領不屬﹐手足異處﹐四支布陳﹐爲鄕邑笑﹐孤之意出焉。大夫有賜﹐是存亡邦而興死人也﹐孤賴先人之賜﹐敢不待命乎﹖」子貢曰「夫吳王之爲人也﹐貪功名而不知利害。」越王慥然避位曰「在子。」子貢曰「賜爲君觀夫吳王之爲人﹐賢疆以恣下﹐下不能逆﹐數戰伐﹐士卒不能忍。太宰嚭爲人﹐智而愚﹐疆而弱﹐巧言利辭以內其身﹐善爲僞詐以事其君﹐知前而不知後﹐順君之過以安其私﹐是殘國之吏﹐滅君之臣也。」越王大悅。

子貢去而行﹐越王送之金百鎰﹑寶劍一﹑良馬二﹐子貢不受﹐遂行。

至吳﹐報吳王曰「敬以下吏之言告越王﹐越王大恐﹐乃懼曰﹕『昔孤不幸﹐少失先人。內不自量﹐抵罪於縣。軍敗身辱﹐遁逃出走﹐棲於會稽﹐邦爲空棘﹐身爲魚鱉餌。賴大王之賜﹐使得奉俎豆而修祭祀。大王之賜﹐死且不忘﹐何謀敢慮﹖』其志甚恐﹐似將使使者來。」

子貢至五日﹐越使果至﹐曰「東海役臣孤句踐使使臣種﹐敢修下吏問於左右﹕昔孤不幸﹐少失先人﹐內不自量﹐抵罪於縣。軍敗身辱﹐遁逃出走﹐棲於會稽。邦爲空棘﹐身爲魚鱉餌。賴大王之賜﹐使得奉俎豆而修祭祀。大王之賜﹐死且不忘。今竊聞大王將興大義﹐誅疆救弱﹐困暴齊而撫周室﹐故使越賤臣種以先人之藏器﹐甲二十領﹑屈盧之矛﹑步光之劍﹐以賀軍吏。大王將遂大義﹐則獘邑𨿽小﹐悉擇四疆之中﹐出卒三千﹐以從下吏﹐孤請自被堅執銳﹐以受矢石。」吳王大悅﹐乃召子貢而告之曰「越使果來﹐請出卒三千﹐其君又從之﹐與寡人伐齊﹐可乎﹖」子貢曰「不可。夫空人之邦﹐悉人之眾﹐又從其君﹐不仁也。君受其幣﹐許其師﹐而辭其君。」吳王許諾。

子貢去之晉﹐謂晉君曰「臣聞之﹐慮不先定不可以應卒﹐兵不先辧不可以勝敵。今齊吳將戰﹐勝則必以其兵臨晉。」晉君大恐﹐曰「爲之柰何﹖」子貢曰「修兵休卒以待吳﹐彼戰而不勝﹐越亂之必矣。」晉君許諾。子貢去而之魯。

吳王果興九郡之兵﹐而與齊大戰於艾陵﹐大敗齊師﹐獲七將﹐陳兵不歸。果與晉人相遇黃池之上。吳晉爭疆﹐晉人擊之﹐大敗吳師。越王聞之﹐涉江襲吳﹐去邦七里而軍陣。吳王聞之﹐去晉從越。越王迎之﹐戰於五湖。三戰不勝﹐城門不守﹐遂圍王宮﹐殺夫差而僇其相。伐吳三年﹐東鄕而霸。故曰子貢一出﹐存魯﹐亂齊﹐破吳﹐疆晉﹐霸越﹐是也。

越絕卷第八

越絕外傳記地傳第十

昔者﹐越之先君無餘﹐乃禹之世﹐別封於越﹐以守禹冢。問天地之道﹐萬物之紀﹐莫失其本。神農嘗百艸﹑水土甘苦﹐黃帝造衣裳﹐后稷產穡﹐制器械﹐人事備矣。疇糞桑麻﹐播種五穀﹐必以手足。大越海濱之民﹐獨以鳥田﹐小大有差﹐進退有行﹐莫將自使﹐其故何也﹖曰﹕禹始也﹐憂民救水﹐到大越﹐上茅山﹐大會計﹐爵有徳﹐封有功﹐更名茅山曰會稽。及其王也﹐巡狩大越﹐見耆老﹐納詩書﹐審銓衡﹐平斗斛。因病亡死﹐葬會稽。葦槨桐棺﹐穿壙七尺﹐上無漏泄﹐下無卽水。壇髙三尺﹐土階三等﹐延袤一畝。尙以爲居之者樂﹐爲之者苦﹐無以報民功﹐教民鳥田﹐一盛一衰。當禹之時﹐舜死蒼梧﹐象爲民田也。禹至此者﹐亦有因矣﹐亦覆釜也。覆釜者﹐州土也﹐塡徳也。禹美而告至焉。禹知時晏歲暮﹐年加申酉﹐求書其下﹐祠白馬。禹井﹐井者法也。以爲禹葬以法度﹐不煩人眾。

無餘初封大越﹐都秦餘望南﹐千有餘歲而至句踐。句踐徙治山北﹐引屬東海﹐內﹑外越別封削焉。句踐伐吳﹐霸關東﹐徙瑯玡﹐起觀臺﹐臺周七里﹐以望東海。死士八千人﹐戈船三百艘。居無幾﹐躬求賢聖。孔子從弟子七十人﹐奉先王雅琴﹐治禮往奏。句踐乃身被賜夷之甲﹐帶步光之劍﹐杖物盧之矛﹐出死士三百人﹐爲陣關下。孔子有頃姚稽到越。越王曰「唯唯。夫子何以教之﹖」孔子對曰「丘能述五帝三王之道﹐故奉雅琴至大王所。」句踐喟然嘆曰「夫越性脆而愚﹐水行而山處﹐以船爲車﹐以楫爲馬﹐往若飄風﹐去則難從﹐銳兵任死﹐越之常性也。夫子異則不可。」於是孔子辭﹐弟子莫能從乎。

越王夫鐔以上至無餘﹐久遠﹐世不可紀也。夫鐔子允常。允常子句踐﹐大霸稱王﹐徙瑯玡﹐都也。句踐子與夷﹐時霸。與夷子子翁﹐時霸。子翁子不揚﹐時霸。不揚子無疆﹐時霸﹐伐楚﹐威王滅無疆。無疆子之侯﹐竊自立爲君長。之侯子尊﹐時君長。尊子親﹐失眾﹐楚伐之﹐走南山。親以上至句踐﹐凡八君﹐都瑯玡二百二十四歲。無疆以上﹐霸﹐稱王。之侯以下微弱﹐稱君長。

句踐小城﹐山陰城也。周二里二百二十三步﹐陸門四﹐水門一。今倉庫是其宮臺處也。周六百二十步﹐柱長三丈五尺三寸﹐霤髙丈六尺。宮有百戶﹐髙丈二尺五寸。大城周二十里七十二步﹐不築北面。而滅吳﹐徙治姑胥臺。

山陰大城者﹐範蠡所築治也﹐今傳謂之蠡城。陸門三﹐水門三﹐決西北﹐亦有事。到始建國時﹐蠡城盡。

稷山者﹐句踐齋戒臺也。

龜山者﹐句踐起怪遊臺也。東南司馬門﹐因以照龜。又仰望天气﹐觀天怪也。髙四十六丈五尺二寸﹐周五百三十二步﹐今東武裏。一曰怪山。怪山者﹐往古一夜自來﹐民怪之﹐故謂怪山。

駕臺﹐周六百步﹐今安城裏。

離臺﹐周五百六十步﹐今淮陽裏丘。

美人宮﹐周五百九十步﹐陸門二﹐水門一﹐今北壇利裏丘土城﹐句踐所習教美女西施﹑鄭旦宮臺也。女出於薴蘿山﹐欲獻於吳﹐自謂東垂僻陋﹐恐女朴鄙﹐故近大道居。去縣五里。

樂野者﹐越之弋獵處﹐大樂﹐故謂樂野。其山上石室﹐句踐所休謀也。去縣七里。

中宿臺馬丘﹐周六百步﹐今髙平裏丘。

東郭外南小城者﹐句踐冰室﹐去縣三里。

句踐之出入也﹐齊於稷山﹐往從田裏﹐去從北郭門。照龜龜山﹐更駕臺﹐馳於離丘﹐遊於美人宮﹐興樂中宿﹐過歷馬丘。射於樂野之衢﹐走犬若耶﹐休謀石室﹐食於冰廚。領功銓土﹐已作昌土臺。藏其形﹐隱其情。一曰﹕冰室者﹐所以備膳羞也。

浦陽者﹐句踐軍敗失眾﹐懣於此。去縣五十里。

夫山者﹐句踐絕糧﹐困也。其山上大冢﹐句踐庶子冢也。去縣十五里。

句踐與吳戰於浙江之上﹐石買爲將。耆老﹑壯長進諫曰「夫石買﹐人與爲怨﹐家與爲仇﹐貪而好利﹐細人也﹐無長策。王而用之﹐國必不遂。」王不聽﹐遂遣之。石買發﹐行至浙江上﹐斬殺無罪﹐欲專威服軍中﹐動搖將率﹐獨專其權。士眾恐懼﹐人不自聊。兵法曰「視民如嬰兒﹐故可與赴深溪。」士眾魚爛而買不知﹐尙猶峻法隆刑。子胥獨見可奪之證﹐變爲奇謀﹐或北或南﹐夜舉火擊鼓﹐畫陳詐兵﹐越師潰墜﹐政令不行﹐背叛乖離。還報其王﹐王殺買﹐謝其師﹐號聲聞吳。吳王恐懼﹐子胥私喜﹕「越軍敗矣。胥聞之﹐狐之將殺﹐噆唇吸齒。今越句踐其已敗矣﹐君王安意﹐越易兼也。」使人入問之﹐越師請降﹐子胥不聽。越棲於會稽之山﹐吳退而圍之。句踐喟然用種﹑蠡計﹐轉死爲霸。一人之身﹐吉凶更至。盛衰存亡﹐在於用臣。治道萬端﹐要在得賢。越棲於會稽日﹐行成於吳﹐吳引兵而去。句踐將降﹐西至浙江﹐待詔入吳﹐故有雞鳴墟。其入辭曰「亡臣孤句踐﹐故將士眾﹐入爲臣虜。民可得使﹐地可得有。」吳王許之。子胥大怒﹐目若夜光﹐聲若哮虎﹕「此越未戰而服﹐天以賜吳﹐其逆天乎﹖臣惟君王急剬之。」吳王不聽﹐遂許之浙江是也。

陽城裏者﹐範蠡城也。西至水路﹐水門一﹐陸門二。

北陽裏城﹐大夫種城也﹐取土西山以濟之。徑百九十四步。或爲南安。

富陽裏者﹐外越賜義也。處裏門﹐美以練塘田。

安城裏髙庫者﹐句踐伐吳﹐禽夫差﹐以爲勝兵﹐築庫髙閣之。周二百三十步﹐今安城裏。

故禹宗廟﹐在小城南門外大城內。禹稷在廟西﹐今南裏。

獨山大冢者﹐句踐自治以爲冢。徙瑯玡﹐冢不成。去縣九里。

麻林山﹐一名多山。句踐欲伐吳﹐種麻以爲弓弦﹐使齊人守之﹐越謂齊人「多」﹐故曰麻林多﹐以防吳。以山下田封功臣。去縣一十二里。

會稽山上城者﹐句踐與吳戰﹐大敗﹐棲其中。因以下爲目魚池﹐其利不租。

會稽山北城者﹐子胥浮兵以守城是也。

若耶大冢者﹐句踐所徙葬先君夫鐔冢也﹐去縣二十五里。

葛山者﹐句踐罷吳﹐種葛﹐使越女織治葛布﹐獻於吳王夫差。去縣七里。

姑中山者﹐越銅官之山也﹐越人謂之銅姑瀆。長二百五十步﹐去縣二十五里。

富中大塘者﹐句踐治以爲義田﹐爲肥饒﹐謂之富中。去縣二十里二十二步。

犬山者﹐句踐罷吳﹐畜犬獵南山白鹿﹐欲得獻吳﹐神不可得﹐故曰犬山。其髙爲犬亭。去縣二十五里。

白鹿山﹐在犬山之南﹐去縣二十九里。

雞山﹑豕山者﹐句踐以畜雞豕﹐將伐吳﹐以食士也。雞山在錫山南﹐去縣五十里。豕山在民山西﹐去縣六十三里。洹江以來屬越。疑豕山在余曁界中。

練塘者﹐句踐時采鍚山爲炭﹐稱「炭聚」﹐載從炭瀆至練塘﹐各因事名之。去縣五十里。

木客大冢者﹐句踐父允常冢也。初徙瑯玡﹐使樓船卒二千八百人伐松柏以爲桴﹐故曰木客。去縣十五里。一曰句踐伐善材﹐文刻獻於吳﹐故曰木客。

官瀆者﹐句踐工官也。去縣十四里。

苦竹城者﹐句踐伐吳還﹐封範蠡子也。其僻居﹐徑六十步。因爲民治田﹐塘長千五百三十三步。其冢名土山。範蠡苦勤功篤﹐故封其子於是﹐去縣十八里。

北郭外路南溪北城者﹐句踐築鼓鐘宮也﹐去縣七里。其邑爲龔錢。

舟室者﹐句踐船宮也﹐去縣五十里。

民西大冢者﹐句踐客秦伊善照龜者冢也﹐因名冢爲秦伊山。

射浦者﹐句踐教習兵處也。今射浦去縣五里。射卒陳音死﹐葬民西﹐故曰陳音山。

種山者﹐句踐所葬大夫種也。樓船卒二千人﹐鈞足羨﹐葬之三蓬下。種將死﹐自策﹕「後有賢者﹐百年而至﹐置我三蓬﹐自章後世。」句踐葬之﹐食傳三賢。

巫裏﹐句踐所徙巫爲一里﹐去縣二十五里。其亭祠今爲和公羣社稷墟。

巫山者﹐越●﹐神巫之官也﹐死葬其上﹐去縣十三里許。

六山者﹐句踐鑄銅﹐鑄銅不爍﹐埋之東阪﹐其上馬箠。句踐遣使者取於南社﹐徙種六山﹐飾治爲馬箠﹐獻之吳。去縣三十五里。

江東中巫葬者﹐越神巫無杜子孫也。死﹐句踐於中江而葬之。巫神﹐欲使覆禍吳人船。去縣三十里。

石塘者﹐越所害軍船也。塘廣六十五步﹐長三百五十三步。去縣四十里。

防塢者﹐越所以遏吳軍也。去縣四十里。

杭塢者﹐句踐杭也。二百石長買卒七士人﹐度之會夷。去縣四十里。

塗山者﹐禹所取妻之山也﹐去縣五十里。

朱餘者﹐越鹽官也。越人謂鹽曰「余」。去縣三十五里。

句踐已滅吳﹐使吳人築吳塘﹐東西千步﹐名辟首。後因以爲名曰塘。

獨婦山者﹐句踐將伐吳﹐徙寡婦致獨山上﹐以爲死士示﹐得專一也。去縣四十里。後說之者﹐蓋句踐所以遊軍士也。

馬嗥者﹐吳伐越﹐道逢大風﹐車敗馬失﹐騎士墮死﹐疋馬啼嗥﹐事見吳史。

浙江南路西城者﹐範蠡惇兵城也。其陵固可守﹐故謂之固陵。所以然者﹐以其大船軍所置也。

山陰古故陸道﹐出東郭﹐隨直瀆陽春亭。山陰故水道﹐出東郭﹐從郡陽春亭。去縣五十里。

語兒鄕﹐故越界﹐名曰就李。吳疆越地以爲戰地﹐至於柴辟亭。

女陽亭者﹐句踐入官於吳﹐夫人從﹐道產女此亭﹐養於李鄕﹐句踐勝吳﹐更名女陽﹐更就李爲語兒鄕。

吳王夫差伐越﹐有其邦﹐句踐服爲臣。三年﹐吳王復還封句踐於越﹐東西百里﹐北鄕臣事吳﹐東爲右﹐西爲左。大越故界﹐浙江至就李﹐南姑末﹑寫幹。

覲鄕北有武原。武原﹐今海鹽。姑末﹐今大末。寫幹﹐今屬豫章。

自無餘初封於越以來﹐傳聞越王子孫﹐在丹陽臯鄕﹐更姓梅﹐梅裏是也。

自秦以來﹐至秦元王不絕年。元王立二十年﹐平王立二十三年﹐惠文王立二十七年﹐武王立四年﹐昭襄王亦立五十六年﹐而滅周赧王﹐周絕於此。孝文王立一年﹐莊襄王更號太上皇帝﹐立三年﹐秦始皇帝立三十七年﹐號曰趙政﹐政﹐趙外孫﹐胡亥立二年﹐子嬰立六月。秦元王至子嬰﹐凡十王﹐百七十歲。漢髙帝滅之﹐治咸陽﹐壹天下。

政使將魏捨﹑內史教攻韓﹐得韓王安。政使將王賁攻魏﹐得魏王歇。政使將王涉攻趙﹐得趙王尙。政使將王賁攻楚﹐得楚王成。政使將史敖攻燕﹐得燕王喜。政使將王涉攻齊﹐得齊王建。政更號爲秦始皇帝﹐以其三十七年﹐東遊之會稽﹐道度牛渚﹐奏東安﹐東安﹐今富春。丹陽﹐溧陽﹐鄣故﹐余杭軻亭南。東奏槿頭﹐道度諸曁﹑大越。以正月甲戌到大越﹐畱捨都亭。取錢塘浙江「岑石」。石長丈四尺﹐南北面廣六尺﹐東面廣四尺﹐西面廣尺六寸﹐刻文立於越棟山上﹐其道九曲﹐去縣二十一里。是時﹐徙大越民置余杭伊攻�故鄣。因徙天下有罪適吏民﹐置海南故大越處﹐以備東海外越。乃更名大越曰山陰。已去﹐奏諸曁﹑錢塘﹐因奏吳。上姑蘇臺﹐則治射防於宅亭﹑賈亭北。年至靈﹐不射﹐去﹐奏曲阿﹑句容﹐度牛渚﹐西到咸陽﹐崩。

越絕卷第九

越絕外傳計倪第十一

昔者﹐越王句踐近侵於疆吳﹐遠媿於諸侯﹐兵革散空﹐國且滅亡﹐乃脇諸臣而與之盟﹕「吾欲伐吳﹐柰何有功﹖」羣臣默然而無對。王曰「夫主憂臣辱﹐主辱臣死﹐何大夫易見而難使也﹖」計倪官卑年少﹐其居在後﹐舉首而起﹐曰「殆哉﹗非大夫易見難使﹐是大王不能使臣也。」王曰「何謂也﹖」計倪對曰「夫官位財幣﹐王之所輕﹐死者﹐是士之所重也。王愛所輕﹐責士所重﹐豈不艱哉﹖」王自揖﹐進計倪而問焉。

計倪對曰「夫仁義者﹐治之門﹐士民者﹐君之根本也。闓門固根﹐莫如正身。正身之道﹐謹選左右。左右選﹐則孔主日益上﹐不選﹐則孔主日益下。二者貴質浸之漸也。願君王公選於眾﹐精煉左右﹐非君子至誠之士﹐無與居家。使邪僻之气無漸以生﹐仁義之行有階﹐人知其能﹐官知其治。爵賞刑罰﹐一由君出﹐則臣下不敢毀譽以言﹐無功者不敢幹治。故明主用人﹐不由所從﹐不問其先﹐說取一焉。是故周文﹑齊桓﹐躬於任賢﹐太公﹑管仲﹐明於知人。今則不然﹐臣故曰殆哉。」越王勃然曰「孤聞齊威淫泆﹐九合諸侯﹐一匡天下﹐蓋管仲之力也。寡人𨿽愚﹐惟在大夫。」計倪對曰「齊威除管仲罪﹐大責任之﹐至易。此故南陽蒼句。太公九十而不伐﹐磻溪之餓人也。聖主不計其辱﹐以爲賢者。一乎仲﹐二乎仲﹐斯可致王﹐但霸何足道。桓稱仲父﹐文稱太公﹐計此二人﹐曾無跬步之勞﹑大呼之功﹐乃忘弓矢之怨﹐授以上卿。傳曰﹕直能三公。今置臣而不尊﹐使賢而不用﹐譬如門戶像設﹐倚而相欺﹐蓋智士所恥﹐賢者所羞。君王察之。」越王曰「誠者不能匿其辭﹐大夫旣在﹐何須言哉﹗」計倪對曰「臣聞智者不妄言﹐以成其勞﹐賢者始於難動﹐終於有成。傳曰﹕『易之謙遜對過問﹐抑威權勢﹐利器不可示人。』言賞罰由君﹐此之謂也。故賢君用臣﹐略責於絕﹐施之職而成其功﹐遠使﹐以效其誠。內告以匿﹐以知其信。與之講事﹐以觀其智。飲之以酒﹐以觀其態。選士以備﹐不肖者無所置。」

越王大媿﹐乃壞池塡塹﹐開倉谷﹐貸貧乏﹐乃使羣臣身問疾病﹐躬視死喪﹐不厄窮僻﹐尊有徳﹔與民同苦樂﹐激河泉井﹐示不獨食。行之六年﹐士民一心﹐不謀同辭﹐不呼自來﹐皆欲伐吳。遂有大功而霸諸侯。孔子曰「寬則得眾。」此之謂也。

夫有勇見於外﹐必有仁於內。子胥戰於就李﹐闔廬傷焉﹐軍敗而還。是時死傷者不可稱數﹐所以然者﹐罷頓不得已。子胥內憂﹕「爲人臣﹐上不能令主﹐下令百姓被兵刃之咎。」自責內傷﹐莫能知者。故身操死持傷及被兵者﹐莫不悉於子胥之手﹐垂涕啼哭﹐欲伐而死。三年自咎﹐不親妻子﹐饑不飽食﹐寒不重彩﹐結心於越﹐欲復其仇。師事越公﹐錄其述。印天之兆﹐牽牛南斗。赫赫斯怒﹐與天俱起。發令告民﹐歸如父母。當胥之言﹐惟恐爲後。師眾同心﹐得天之中。

越乃興師﹐與戰西江。二國爭疆﹐未知存亡。子胥知時變﹐爲詐兵﹐爲兩翼﹐夜火相應。句踐大恐﹐振旅服降。進兵圍越會稽塡山。子胥微策可謂神﹐守戰數年﹐句踐行成。子胥爭諫﹐以是不容。宰嚭許之﹐引兵而還。夫差聽嚭﹐不殺仇人。興師十萬﹐與不敵同。聖人譏之﹐是以春秋不差其文。故傳曰「子胥賢者﹐尙有就李之恥。」此之謂也。

哀哉﹗夫差不信伍子胥﹐而任太宰嚭﹐乃此禍晉之驪姬﹑亡周之褒姒﹐盡妖妍於圖畫﹐極凶悖於人理。傾城傾國﹐思昭示於後王﹐麗質冶容﹐宜求監於前史。古人云「苦藥利病﹐苦言利行。」伏念居安思危﹐日謹一日。易曰「知進而不知退﹐知存而不知亡﹐知得而不知喪。」又曰「進退存亡不失其正者﹐惟聖人乎﹗」由此而言﹐進有退之義﹐存有亡之幾﹐得有喪之理。愛之如父母﹐仰之如日月﹐敬之如神明﹐畏之如雷霆﹐此其可以卜祚遐長﹐而禍亂不作也。

越絕卷第十

越絕外傳記吳王占夢第十二

昔者﹐吳王夫差之時﹐其民殷眾﹐禾稼登熟﹐兵革堅利﹐其民習於鬥戰﹐闔廬�剬子胥之教﹐行有日﹐發有時。道於姑胥之門﹐晝臥姑胥之臺。覺寤而起﹐其心惆悵﹐如有所悔。卽召太宰而占之﹐曰「向者晝臥﹐夢入章明之宮。入門﹐見兩�炊而不蒸﹔見兩黑犬嗥以北﹐嗥以南﹔見兩鏵倚吾宮堂﹔見流水湯湯﹐越吾宮墻﹔見前園橫索生樹桐﹔見後房鍛者扶挾鼓小震。子爲寡人精占之﹐吉則言吉﹐凶則言凶﹐無諛寡人之心所從。」太宰嚭對曰「善哉﹗大王興師伐齊。夫章明者﹐伐齊克﹐天下顯明也。見兩�炊而不蒸者﹐大王聖气有餘也。見兩黑犬嗥以北﹐嗥以南﹐四夷已服﹐朝諸侯也。兩鏵倚吾宮堂﹐夾田夫也。見流水湯湯﹐越吾宮墻﹐獻物已至﹐財有餘也。見前園橫索生樹桐﹐樂府吹巧也。見後房鍛者扶挾鼓小震者﹐宮女鼓樂也。」吳王大悅﹐而賜太宰嚭雜繒四十疋。

王心不已﹐召王孫駱而告之。對曰「臣智淺能薄﹐無方術之事﹐不能占大王夢。臣知有東掖門亭長越公弟子公孫聖﹐爲人幼而好學﹐長而�遊﹐博聞疆識﹐通於方來之事﹐可占大王所夢。臣請召之。」吳王曰「諾。」王孫駱移記﹐曰「今日壬午﹐左校司馬王孫駱﹐受教告東掖門亭長公孫聖﹕吳王晝臥﹐覺寤而心中惆悵也﹐如有悔。記到﹐車馳詣姑胥之臺。」

聖得記﹐發而讀之﹐伏地而泣﹐有頃不起。其妻大君從旁接而起之﹐曰「何若子性之大也﹗希見人主﹐卒得急記﹐流涕不止。」公孫聖仰天嘆曰「嗚呼﹐悲哉﹗此固非子之所能知也。今日壬午﹐時加南方﹐命屬蒼天﹐不可逃亡。伏地而泣者﹐不能自惜﹐但吳王。諛心而言﹐師道不明﹔正言直諫﹐身死無功。」大君曰「汝疆食自愛﹐愼勿相忘。」伏地而書﹐旣成篇﹐卽與妻把臂而決﹐涕泣如雨。上車不顧﹐遂至姑胥之臺﹐謁見吳王。

吳王勞曰「越公弟子公孫聖也﹐寡人晝臥姑胥之臺﹐夢入章明之宮。入門﹐見兩�炊而不蒸﹔見兩黑犬嗥以北﹐嗥以南﹔見兩鏵倚吾宮堂﹔見流水湯湯﹐越吾宮墻﹔見前園橫索生樹桐﹔見後房鍛者扶挾鼓小震。子爲寡人精占之﹐吉則言吉﹐凶則言凶﹐無諛寡人心所從。」公孫聖伏地﹐有頃而起﹐仰天嘆曰「悲哉﹗夫好船者溺﹐好騎者墮﹐君子各以所好爲禍。諛讒申者﹐師道不明。正言切諫﹐身死無功。伏地而泣者﹐非自惜﹐因悲大王。夫章者﹐戰不勝﹐走傽傽﹔明者﹐去昭昭﹐就冥冥。見兩�炊而不蒸者﹐王且不得火食。見兩黑犬嗥以北﹐嗥以南者﹐大王身死﹐魂魄惑也。見兩鏵倚吾宮堂者﹐越人入吳邦﹐伐宗廟﹐掘社稷也。見流水湯湯﹐越吾宮墻者﹐大王宮堂虛也。前園橫索生樹桐者﹐桐不爲器用﹐但爲甬﹐當與人俱葬。後房鍛者鼓小震者﹐大息也。王毋自行﹐使臣下可矣。」太宰嚭﹑王孫駱惶怖﹐解冠幘﹐肉袒而謝。吳王忿聖言不祥﹐乃使其身自受其殃。王乃使力士石番﹐以鐵杖擊聖﹐中斷之爲兩頭。聖仰天嘆曰「蒼天知冤乎﹗直言正諫﹐身死無功。令吾家無葬我﹐提我山中﹐後世爲聲響。」吳王使人提於秦餘杭之山﹕「虎狼食其肉﹐野火燒其骨﹐東風至﹐飛揚汝灰﹐汝更能爲聲哉﹗」太宰嚭前再拜﹐曰「逆言已滅﹐讒諛已亡﹐因酌行觴﹐時可以行矣。」吳王曰「諾。」

王孫駱爲左校司馬﹐太宰嚭爲右校司馬﹐王從騎三千﹐旌旗羽蓋﹐自處中軍。伐齊大克。師兵三月不去﹐過伐晉。晉知其兵革之罷倦﹐糧食盡索﹐興師擊之﹐大敗吳師。涉江﹐流血浮屍者﹐不可勝數。吳王不忍﹐率其餘兵﹐相將至秦餘杭之山。饑餓﹐足行乏糧﹐視瞻不明。據地飲水﹐持籠稻而餐之。顧謂左右曰「此何名﹖」羣臣對曰「是籠稻也。」吳王曰「悲哉﹗此公孫聖所言﹐王且不得火食。」太宰嚭曰「秦餘杭山西阪閒燕﹐可以休息﹐大王亟餐而去﹐尙有十數里耳。」吳王曰「吾嘗戮公孫聖於斯山﹐子試爲寡人前呼之﹐卽尙在耶﹐當有聲響。」太宰嚭卽上山三呼﹐聖三應。吳王大怖﹐足行屬腐﹐面如死灰色﹐曰「公孫聖令寡人得邦﹐誠世世相事。」言未畢﹐越王追至。兵三圍吳﹐大夫種處中。範蠡數吳王曰「王有過者五﹐寧知之乎﹖殺忠臣伍子胥﹑公孫聖。胥爲人先知﹑忠信﹐中斷之入江﹔聖正言直諫﹐身死無功。此非大過者二乎﹖夫齊無罪﹐空復伐之﹐使鬼神不血食﹐社稷廢蕪﹐父子離散﹐兄弟異居。此非大過者三乎﹖夫越王句踐﹐𨿽東僻﹐亦得系於天皇之位﹐無罪﹐而王恆使其芻莖秩馬﹐比於奴虜。此非大過者四乎﹖太宰嚭讒諛佞諂﹐斷絕王世﹐聽而用之。此非大過者五乎﹖」吳王曰「今日聞命矣。」

越王撫步光之劍﹐杖屈盧之矛﹐瞠目謂範蠡曰「子何不早圖之乎﹖」範蠡曰「臣不敢殺主。臣存主若亡﹐今日遜敬﹐天報微功。」越王謂吳王曰「世無千歲之人﹐死一耳。」範蠡左手持鼓﹐右手操枹而鼓之﹐曰「上天蒼蒼﹐若存若亡。何須軍士﹐斷子之頸﹐挫子之骸﹐不亦繆乎﹖」吳王曰「聞命矣。以三寸之帛﹐幎吾兩目﹐使死者有知﹐吾慚見伍子胥﹑公孫聖﹐以爲無知﹐吾恥生。」越王則解綬以幎其目﹐遂伏劍而死。越王殺太宰嚭﹐戮其妻子﹐以其不忠信。斷絕吳之世。

越絕卷第十一

越絕外傳記寶劍第十三

昔者﹐越王句踐有寶劍五﹐聞於天下。客有能相劍者﹐名薛燭。王召而問之﹐曰「吾有寶劍五﹐請以示之。」薛燭對曰「愚理不足以言﹐大王請﹐不得已。」乃召掌者﹐王使取毫曹。薛燭對曰「毫曹﹐非寶劍也。夫寶劍﹐五色並見﹐莫能相勝。毫曹已擅名矣﹐非寶劍也。」王曰「取巨闕。」薛燭曰「非寶劍也。寶劍者﹐金錫和銅而不離。今巨闕已離矣﹐非寶劍也。」王曰「然巨闕初成之時﹐吾坐於露壇之上﹐宮人有四駕白鹿而過者﹐車奔鹿驚﹐吾引劍而指之﹐四駕上飛揚﹐不知其絕也。穿銅釜﹐絕鐵�﹐胥中決如粢米﹐故曰巨闕。」王取純鈞﹐薛燭聞之﹐忽如敗。有頃﹐懼如悟。下階而深惟﹐簡衣而坐望之。手振拂揚﹐其華捽如芙蓉始出。觀其釽﹐爛如列星之行﹔觀其光﹐渾渾如水之溢於塘﹔觀其斷﹐巖巖如瑣石﹔觀其才﹐煥煥如冰釋。「此所謂純鈞耶﹖」王曰「是也。客有直之者﹐有市之鄕二﹐駿馬千疋﹐千戶之都二﹐可乎﹖」薛燭對曰「不可。當造此劍之時﹐赤堇之山﹐破而出錫﹔若耶之溪﹐涸而出銅﹔雨師掃灑﹐雷公擊橐﹔蛟龍捧鑪﹐天帝裝炭﹔太一下觀﹐天精下之。歐冶乃因天之精神﹐悉其伎巧﹐造爲大刑三﹑小刑二﹕一曰湛盧﹐二曰純鈞﹐三曰勝邪﹐四曰魚腸﹐五曰巨闕。吳王闔廬之時﹐得其勝邪﹑魚腸﹑湛盧。闔廬無道﹐子女死﹐殺生以送之。湛盧之劍﹐去之如水﹐行秦過楚﹐楚王臥而寤﹐得吳王湛盧之劍﹐將首魁漂而存焉。秦王聞而求之﹐不得﹐興師擊楚﹐曰﹕『與我湛盧之劍﹐還師去汝。』楚王不與。時闔廬又以魚腸之劍刺吳王僚﹐使披腸夷之甲三事。闔廬使專諸爲奏炙魚者﹐引劍而刺之﹐遂弒王僚。此其小試於敵邦﹐未見其大用於天下也。今赤堇之山已合﹐若耶溪深而不測。羣神不下﹐歐冶子卽死。𨿽復傾城量金﹐珠玉竭河﹐猶不能得此一物﹐有市之鄕二﹑駿馬千疋﹑千戶之都二﹐何足言哉﹗」

楚王召風胡子而問之曰「寡人聞吳有幹將﹐越有歐冶子﹐此二人甲世而生﹐天下未嘗有。精誠上通天﹐下爲烈士。寡人願齎邦之重寶﹐皆以奉子﹐因吳王請此二人作鐵劍﹐可乎﹖」風胡子曰「善。」於是乃令風胡子之吳﹐見歐冶子﹑幹將﹐使之作鐵劍。歐冶子﹑幹將鑿茨山﹐泄其溪﹐取鐵英﹐作爲鐵劍三枚﹕一曰龍淵﹐二曰泰阿﹐三曰工布。畢成﹐風胡子奏之楚王。楚王見此三劍之精神﹐大悅風胡子﹐問之曰「此三劍何物所象﹖其名爲何﹖」風胡子對曰「一曰龍淵﹐二曰泰阿﹐三曰工布。」楚王曰「何謂龍淵﹑泰阿﹑工布﹖」風胡子對曰「欲知龍淵﹐觀其狀﹐如登髙山﹐臨深淵﹔欲知泰阿﹐觀其釽﹐巍巍翼翼﹐如流水之波﹔欲知工布﹐釽從文起﹐至脊而止﹐如珠不可衽﹐文若流水不絕。」

晉鄭王聞而求之﹐不得﹐興師圍楚之城﹐三年不解。倉谷粟索﹐庫無兵革。左右羣臣﹑賢士﹐莫能禁止。於是楚王聞之﹐引泰阿之劍﹐登城而麾之。三軍破敗﹐士卒迷惑﹐流血千里﹐猛獸歐瞻﹐江水折揚﹐晉鄭之頭畢白。楚王於是大悅﹐曰「此劍威耶﹖寡人力耶﹖」風胡子對曰「劍之威也﹐因大王之神。」楚王曰「夫劍﹐鐵耳﹐固能有精神若此乎﹖」風胡子對曰「時各有使然。軒轅﹑神農﹑赫胥之時﹐以石爲兵﹐斷樹木爲宮室﹐死而龍臧。夫神聖主使然。至黃帝之時﹐以玉爲兵﹐以伐樹木爲宮室﹐鑿地。夫玉﹐亦神物也﹐又遇聖主使然﹐死而龍臧。禹穴之時﹐以銅爲兵﹐以鑿伊闕﹐通龍門﹐決江導河﹐東注於東海。天下通平﹐治爲宮室﹐豈非聖主之力哉﹖當此之時﹐作鐵兵﹐威服三軍。天下聞之﹐莫敢不服。此亦鐵兵之神﹐大王有聖徳。」楚王曰「寡人聞命矣。」

越絕卷第十二

越絕內經九術第十四

昔者﹐越王句踐問大夫種曰「吾欲伐吳﹐柰何能有功乎﹖」大夫種對曰「伐吳有九術。」王曰「何謂九術﹖」對曰「一曰尊天地﹐事鬼神﹔二曰重財幣﹐以遺其君﹔三曰貴糴粟槁﹐以空其邦﹔四曰遺之好美﹐以爲勞其志﹔五曰遺之巧匠﹐使起宮室髙臺﹐盡其財﹐疲其力﹔六曰遺其諛臣﹐使之易伐﹔七曰疆其諫臣﹐使之自殺﹔八曰邦家富而備器﹔九曰堅厲甲兵﹐以承其獘。故曰九者勿患﹐戒口勿傳﹐以取天下不難﹐況於吳乎﹖」越王曰「善。」

於是作爲策楯﹐嬰以白璧﹐鏤以黃金﹐類龍蛇而行者。乃使大夫種獻之於吳﹐曰「東海役臣孤句踐﹐使者臣種﹐敢修下吏﹐問於左右。賴有天下之力﹐竊爲小殿﹐有餘財﹐再拜獻之大王。」吳王大悅。申胥諫曰「不可。王勿受。昔桀起靈門﹐紂起鹿臺﹐陰陽不和﹐五穀不時﹐天與之災﹐邦國空虛﹐遂以之亡。大王受之﹐是後必有災。」吳王不聽﹐遂受之而起姑胥臺。三年聚材﹐五年乃成。髙見二百里。行路之人﹐道死屍哭。

越乃飾美女西施﹑鄭旦﹐使大夫種獻之於吳王﹐曰「昔者﹐越王句踐竊有天之遺西施﹑鄭旦﹐越邦洿下貧窮﹐不敢當﹐使下臣種再拜獻之大王。」吳王大悅。申胥諫曰「不可。王勿受。臣聞五色令人目不明﹐五音令人耳不聰。桀易湯而滅﹐紂易周文而亡。大王受之﹐後必有殃。胥聞越王句踐晝書不倦﹐晦誦竟旦﹐聚死臣數萬﹐是人不死﹐必得其願。胥聞越王句踐服誠行仁﹐聽諫﹐進賢士﹐是人不死﹐必得其名。胥聞越王句踐冬披毛裘﹐夏披絺綌﹐是人不死﹐必爲利害。胥聞賢士﹐邦之寶也﹔美女﹐邦之咎也。夏亡於末喜﹐殷亡於妲己﹐周亡於褒姒。」吳王不聽﹐遂受其女﹐以申胥爲不忠而殺之。

越乃興師伐吳﹐大敗之於秦餘杭山﹐滅吳﹐禽夫差﹐而戮太宰嚭與其妻子。

越絕外傳記軍气第十五

夫聖人行兵﹐上與天合徳﹐下與地合明﹐中與人合心。義合乃動﹐見可乃取。小人則不然﹐以疆厭弱﹐取利於危﹐不知逆順﹐快心於非。故聖人獨知气變之情﹐以明勝負之道。凡气有五色﹕靑﹑黃﹑赤﹑白﹑黑。色因有五變。人气變﹐軍上有气﹐五色相連﹐與天相抵。此天應﹐不可攻﹐攻之無後。其气盛者﹐攻之不勝。

軍上有赤色气者﹐徑抵天﹐軍有應於天﹐攻者其誅乃身。軍上有靑气盛明﹐從�﹐其本廣末銳而來者﹐此逆兵气也﹐爲未可攻﹐衰去乃可攻。靑气在上﹐其謀未定﹔靑气在右﹐將弱兵多﹔靑气在後﹐將勇谷少﹐先大後小﹔靑气在左﹐將少卒多﹐兵少軍罷﹔靑气在前﹐將暴﹐其軍必來。赤气在軍上﹐將謀未定。其气本廣末銳而來者﹐爲逆兵气﹐衰去乃可攻。赤气在右﹐將軍勇而兵少﹐卒疆﹐必以殺降﹔赤气在後﹐將弱﹐卒疆﹐敵少﹐攻之殺將﹐其軍可降﹔赤气在右﹐將勇﹐敵多﹐兵卒疆﹔赤气在前﹐將勇兵少﹐谷多卒少﹐謀不來。黃气在軍上﹐將謀未定。其本廣末銳而來者﹐爲逆兵气﹐衰去乃可攻。黃气在右﹐將智而明﹐兵多卒疆﹐谷足而不可降﹔黃气在後﹐將智而勇﹐卒疆兵少﹐谷少﹔黃气在左﹐將弱卒少﹐兵少谷亡﹐攻之必傷﹔黃气在前﹐將勇智﹐卒多疆﹐谷足而有多爲﹐不可攻也。白气在軍上﹐將賢智而明﹐卒威勇而疆。其气本廣末銳而來者﹐爲逆兵气﹐衰去乃可攻。白气在右﹐將勇而卒疆﹐兵多谷亡﹔白气在後﹐將仁而明﹐卒少兵多﹐谷少軍傷﹔白气在左﹐將勇而疆﹐卒多谷少﹐可降﹔白气在前﹐將弱卒亡﹐谷少﹐攻之可降。黑气在軍上﹐將謀未定。其气本廣末銳而來者﹐爲逆兵﹐去乃可攻。黑气在右﹐將弱卒少﹐兵亡﹐谷盡軍傷﹐可不攻自降﹔黑气在後﹐將勇卒疆﹐兵少谷亡﹐攻之殺將﹐軍亡﹔黑气在左﹐將智而勇﹐卒少兵少﹐攻之殺將﹐其軍自降﹔黑气在前﹐將智而明﹐卒少谷盡﹐可不攻自降。

故明將知气變之形﹐气在軍上﹐其謀未定﹔其在右而低者﹐欲爲右伏兵之謀﹔其气在前而低者﹐欲爲前伏陣也﹔其气在後而低者﹐欲爲走兵陣也﹔其气陽者﹐欲爲去兵﹔其气在左而低者﹐欲爲左陣﹔其气間其軍﹐欲有入邑。

右子胥相气取敵大數﹐其法如是。軍無气﹐算於廟堂﹐以知疆弱。一﹑五﹑九﹐西向吉﹐東向敗亡﹐無東﹔二﹑六﹑十﹐南向吉﹐北向敗亡﹐無北﹔三﹑七﹑十一﹐東向吉﹐西向敗亡﹐無西﹔四﹑八﹑十二﹐北向吉﹐南向敗亡﹐無南。此其用兵月日數﹐吉凶所避也。舉兵無擊太歲上物﹐卯也。始出各利﹐以其四時制日﹐是之謂也。

韓故治﹐今京兆郡﹐角﹑亢也。

鄭故治﹐角﹑亢也。

燕故治﹐今上漁陽﹑右北平﹑遼東﹑莫郡﹐尾﹑箕也。

越故治﹐今大越山陰﹐南斗也。

吳故治西江﹐都牛﹑須女也。

齊故治臨災﹐今濟北﹑平原﹑北海郡﹑災川﹑遼東﹑城陽﹐虛﹑危也。

衛故治濮陽﹐今廣陽﹑韓郡﹐營室﹑壁也。

魯故治太山﹑東溫﹑周固水﹐今魏東﹐奎﹑婁也。

梁故治﹐今濟陰﹑山陽﹑濟北﹑東郡﹐畢也。

晉故治﹐今代郡﹑常山﹑中山﹑河間﹑廣平郡﹐觜也。

秦故治雍﹐今內史也﹐巴郡﹑漢中﹑隴西﹑定襄﹑太原﹑安邑﹐東井也。

周故治雒﹐今河南郡﹐柳﹑七星﹑張也。

楚故治郢﹐今南郡﹑南陽﹑汝南﹑淮陽﹑六安﹑九江﹑廬江﹑豫章﹑長沙﹐翼﹑軫也。

趙故治邯鄲﹐今遼東﹑隴西﹑北地﹑上郡﹑雁門﹑北郡﹑淸河﹐參也。

越絕卷第十三

越絕外傳枕中第十六

昔者﹐越王句踐問範子曰「古之賢主﹑聖王之治﹐何左何右﹖何去何取﹖」範子對曰「臣聞聖主之治﹐左道右術﹐去末取實。」越王曰「何謂道﹖何謂術﹖何謂末﹖何謂實﹖」範子對曰「道者﹐天地先生﹐不知老﹔曲成萬物﹐不名巧。故謂之道。道生气﹐气生陰﹐陰生陽﹐陽生天地。天地立﹐然後有寒暑﹑燥濕﹑日月﹑星辰﹑四時﹐而萬物備。術者﹐天意也。盛夏之時﹐萬物遂長。聖人緣天心﹐助天喜﹐樂萬物之長。故舜彈五弦之琴﹐歌南風之詩﹐而天下治。言其樂與天下同也。當是之時﹐頌聲作。所謂末者﹐名也。故名過實﹐則百姓不附親﹐賢士不爲用。而外�諸侯﹐聖主不爲也。所謂實者﹐谷�也﹐得人心﹐任賢士也。凡此四者﹐邦之寶也。」

越王曰「寡人躬行節儉﹐下士求賢﹐不使名過實﹐此寡人所能行也。多貯谷﹐富百姓﹐此乃天時水旱﹐寧在一人耶﹖何以備之﹖」範子曰「百里之神﹐千里之君。湯執其中和﹐舉伊尹﹐收天下雄雋之士﹐練卒兵﹐率諸侯兵伐桀﹐爲天下除殘去賊﹐萬民皆歌而歸之。是所謂執其中和者。」越王曰「善哉﹐中和所致也﹗寡人𨿽不及賢主﹑聖王﹐欲執其中和而行之。今諸侯之地﹐或多或少﹐疆弱不相當。兵革暴起﹐何以應之﹖」範子曰「知保人之身者﹐可以王天下﹔不知保人之身﹐失天下者也。」越王曰「何謂保人之身﹖」範子曰「天生萬物而教之而生。人得谷卽不死﹐谷能生人﹐能殺人。故謂人身。」

越王曰「善哉。今寡人欲保谷﹐爲之柰何﹖」範子曰「欲保﹐必親於野﹐睹諸所多少爲備。」越王曰「所少﹐可得爲因其貴賤﹐亦有應乎﹖」範子曰「夫八谷貴賤之法﹐必察天之三表﹐卽決矣。」越王曰「請問三表。」範子曰「水之勢勝金﹐陰气蓄積大盛﹐水據金而死﹐故金中有水。如此者﹐歲大敗﹐八谷皆貴。金之勢勝木﹐陽气蓄積大盛﹐金據木而死﹐故木中有火。如此者﹐歲大美﹐八谷皆賤。金﹑木﹑水﹑火更相勝﹐此天之三表者也﹐不可不察。能知三表﹐可爲邦寶。不知三表之君﹐千里之神﹐萬里之君。故天下之君﹐發號施令﹐必順於四時。四時不正﹐則陰陽不調﹐寒暑失常。如此﹐則歲惡﹐五穀不登。聖主施令﹐必審於四時﹐此至禁也。」越王曰「此寡人所能行也。願欲知圖谷上下貴賤﹐欲與他貨之內以自實﹐爲之柰何﹖」範子曰「夫八谷之賤也﹐如宿谷之登﹐其明也。諦審察陰陽消息﹐觀市之反覆﹐雌雄之相逐﹐天道乃畢。」

越王問範子曰「何執而昌﹖何行而亡﹖」範子曰「執其中則昌﹐行奢侈則亡。」越王曰「寡人欲聞其說。」範子曰「臣聞古之賢主﹑聖君﹐執中和而原其終始﹐卽位安而萬物定矣﹔不執其中和﹐不原其終始﹐卽尊位傾﹐萬物散。文武之業﹐桀紂之迹﹐可知矣。古者天子及至諸侯﹐自滅至亡﹐漸漬乎滋味之費﹐沒溺於聲色之類﹐牽孿於珍怪貴重之器﹐故其邦空虛。困其士民﹐以爲須臾之樂﹐百姓皆有悲心﹐瓦解而倍畔者﹐桀紂是也。身死邦亡﹐爲天下笑。此謂行奢侈而亡也。湯有七十里地。務執三表﹐可謂邦寶﹔不知三表﹐身死棄道。」

越王問範子曰「春肅﹐夏寒﹐秋榮﹐冬泄﹐人治使然乎﹖將道也﹖」範子曰「天道三千五百歲﹐一治一亂﹐終而復始﹐如環之無端﹐此天之常道也。四時易次﹐寒暑失常﹐治民然也。故天生萬物之時﹐聖人命之曰春。春不生遂者﹐故天不重爲春。春者﹐夏之父也。故春生之﹐夏長之﹐秋成而殺之﹐冬受而藏之。春肅而不生者﹐王徳不究也﹔夏寒而不長者﹐臣下不奉主命也﹔秋順而復榮者﹐百官刑不斷也﹔冬溫而泄者﹐發府庫賞無功也。此所謂四時者﹐邦之禁也。」越王曰「寒暑不時﹐治在於人﹐可知也。願聞歲之美惡﹐谷之貴賤﹐何以紀之﹖」範子曰「夫陰陽錯繆﹐卽爲惡歲﹔人生失治﹐卽爲亂世。夫一亂一治﹐天道自然。八谷亦一賤一貴﹐極而復反。言亂三千歲﹐必有聖王也。八谷貴賤更相勝。故死淩生者﹐逆﹐大貴﹔生淩死者﹐順﹐大賤。」越王曰「善。」

越王問於範子曰「寡人聞人失其魂魄者﹐死﹔得其魂魄者﹐生。物皆有之﹐將人也﹖」範子曰「人有之﹐萬物亦然。天地之間﹐人最爲貴。物之生﹐谷爲貴﹐以生人﹐與魂魄無異﹐可得豫知也。」越王曰「其善惡可得聞乎﹖」範子曰「欲知八谷之貴賤﹑上下﹑衰極﹐必察其魂魄﹐視其動靜﹐觀其所捨﹐萬不失一。」問曰「何謂魂魄﹖」對曰「魂者﹐橐也﹔魄者﹐生气之源也。故神生者﹐出入無門﹐上下無根﹐見所而功自存﹐故名之曰神。神主生气之精﹐魂主死气之舍也。魄者主賤﹐魂者主貴﹐故當安靜而不動。魂者﹐方盛夏而行﹐故萬物得以自昌。神者﹐主气之精﹐主貴而云行﹐故方盛夏之時不行﹐卽神气槁而不成物矣。故死淩生者﹐歲大敗﹔生淩死者﹐歲大美。故觀其魂魄﹐卽知歲之善惡矣。」

越王問於範子曰「寡人聞陰陽之治﹐不同力而功成﹐不同气而物生﹐可得而知乎﹖願聞其說。」範子曰「臣聞陰陽气不同處﹐萬物生焉。冬三月之時﹐艸木旣死﹐萬物各異藏﹐故陽气避之下藏﹐伏壯於內﹐使陰陽得成功於外。夏三月盛暑之時﹐萬物遂長﹐陰气避之下藏﹐伏壯於內﹐然而萬物親而信之﹐是所謂也。陽者主生﹐萬物方夏三月之時﹐大熱不至﹐則萬物不能成。陰气主殺﹐方冬三月之時﹐地不內藏﹐則根荄不成﹐卽春無生。故一時失度﹐卽四序爲不行。」

越王曰「善。寡人已聞陰陽之事﹐谷之貴賤﹐可得而知乎﹖」範子曰「陽者主貴﹐陰者主賤。故當寒而不寒者﹐谷爲之暴貴﹔當溫而不溫者﹐谷爲之暴賤。譬猶形影﹑聲響相聞﹐豈得不復哉﹗故曰秋冬貴陽气施於陰﹐陰極而復貴﹔春夏賤陰气施於陽﹐陽極而不復。」越王曰「善哉﹗」以丹書帛﹐置之枕中﹐以爲國寶。

越五日﹐困於吳﹐請於範子曰「寡人守國無術﹐負於萬物﹐幾亡邦危社稷﹐爲旁邦所議﹐無定足而立。欲捐軀出死﹐以報吳仇﹐爲之柰何﹖」範子曰「臣聞聖主爲不可爲之行﹐不惡人之謗己﹔爲足舉之徳﹐不徳人之稱己。舜循之歷山﹐而天下從風。使舜釋其所循﹐而求天下之利﹐則恐不全其身。昔者神農之治天下﹐務利之而已矣﹐不望其報。不貪天下之財﹐而天下共富之。所以其智能自貴於人﹐而天下共尊之。故曰富貴者﹐天下所置﹐不可奪也。今王利地貪財﹐接兵血刃﹐僵屍流血﹐欲以顯於世﹐不亦謬乎﹖」

越王曰「上不逮於神農﹐下不及於堯舜﹐今子以至聖之道以說寡人﹐誠非吾所及也。且吾聞之也﹐父辱則子死﹐君辱則臣死。今寡人親已辱於吳矣。欲行一切之變﹐以復吳仇﹐願子更爲寡人圖之。」範子曰「君辱則死﹐固其義也。立死。下士人而求成邦者﹐上聖之計也。且夫廣天下﹐尊萬乘之主﹐使百姓安其居﹑樂其業者﹐惟兵。兵之要在於人﹐人之要在於谷。故民眾則主安﹐谷多則兵疆。王而備此二者﹐然後可以圖之也。」越王曰「吾欲富邦疆兵﹐地狹民少﹐柰何爲之﹖」範子曰「夫陽動於上﹐以成天文﹐陰動於下﹐以成地理。審察開置之要﹐可以爲富。凡欲先知天門開及地戶閉﹐其術﹕天髙五寸﹐減天寸六分以成地。謹司八谷﹐初見出於天者﹐是謂天門開﹐地戶閉﹐陽气不得下入地戶。故气轉動而上下﹑陰陽俱絕﹐八谷不成﹐大貴必應其歲而起﹐此天變見符也。謹司八谷﹐初見入於地者﹐是謂地戶閉。陰陽俱會﹐八谷大成﹐其歲大賤﹐來年大饑﹐此地變見瑞也。謹司八谷﹐初見半於人者﹐糴平﹐熟﹐無災害。故天倡而見符﹐地應而見瑞。聖人上知天﹐下知地﹐中知人﹐此之謂天平地平﹐以此爲天圖。」

越王旣已勝吳三日﹐反邦未至﹐息﹐自雄﹐問大夫種曰「夫聖人之術﹐何以加於此乎﹖」大夫種曰「不然。王徳範子之所言﹐故天地之符應邦﹐以藏聖人之心矣。然而範子豫見之策﹐未肯爲王言者也。」越王愀然而恐﹐面有憂色。請於範子﹐稱曰「寡人用夫子之計﹐幸得勝吳﹐盡夫子之力也。寡人聞夫子明於陰陽進退﹐豫知未形﹐推往引前﹐後知千歲﹐可得聞乎﹖寡人虛心垂意﹐聽於下風。」範子曰「夫陰陽進退﹐前後幽冥。未見未形﹐此持殺生之柄﹐而王制於四海﹐此邦之重寶也。王而毋泄此事﹐臣請爲王言之。」越王曰「夫子幸教寡人﹐願與之自藏﹐至死不敢忘。」範子曰「陰陽進退者﹐固天道自然﹐不足怪也。夫陰入淺者卽歲善﹐陽入深者則歲惡。幽幽冥冥﹐豫知未形。故聖人見物不疑﹐是謂知時﹐固聖人所不傳也。夫堯舜禹湯﹐皆有豫見之勞﹐𨿽有凶年而民不窮。」越王曰「善。」以丹書帛﹐置之枕中﹐以爲邦寶。

範子已告越王﹐立志入海﹐此謂天地之圖也。

越絕卷第十四

越絕外傳春申君第十七

昔者﹐楚考烈王相春申君吏李園。園女弟女環謂園曰「我聞王老無嗣﹐可見我於春申君。我欲假於春申君。我得見於春申君﹐徑得見於王矣。」園曰「春申君﹐貴人也﹐千里之佐﹐吾何託敢言﹖」女環曰「卽不見我﹐汝求謁於春申君﹕『才人告﹐遠道客﹐請歸待之。』彼必問汝﹕『汝家何等遠道客者﹖』因對曰﹕『園有女弟﹐魯相聞之﹐使使者來求之園﹐才人使告園者。』彼必有問﹕『汝女弟何能﹖』對曰﹕『能鼓音。讀書通一經。』故彼必見我。」園曰「諾。」

明日﹐辭春申君﹕「才人有遠道客﹐請歸待之。」春申君果問﹕「汝家何等遠道客﹖」對曰「園有女弟﹐魯相聞之﹐使使求之。」春申君曰「何能﹖」對曰「能鼓音﹐讀書通一經。」春申君曰「可得見乎﹖明日﹐使待於離亭。」園曰「諾。」旣歸﹐告女環曰「吾辭於春申君﹐許我明日夕待於離亭。」女環曰「園宜先供待之。」

春申君到﹐園馳人呼女環到﹐黃昏﹐女環至﹐大縱酒。女環鼓琴﹐曲未終﹐春申君大悅。畱宿。明日﹐女環謂春申君曰「妾聞王老無嗣﹐屬邦於君。君外淫﹐不顧政事﹐使王聞之﹐君上負於王﹐使妾兄下負於夫人﹐爲之柰何﹖無泄此口﹐君召而戒之。」春申君以告官屬﹕「莫有聞淫女也。」皆曰「諾。」

與女環通﹐未終月﹐女環謂春申君曰「妾聞王老無嗣﹐今懷君子一月矣﹐可見妾於王﹐幸產子男﹐君卽王公也﹐而何爲佐乎﹖君戒念之。」春申君曰「諾。」

五日而道之﹕「邦中有好女﹐中相﹐可屬嗣者。」烈王曰「諾。」卽召之。烈王悅﹐取之。十月產子男。

十年﹐烈王死﹐幽王嗣立。女環使園相春申君。相之三年﹐然後告園﹕「以吳封春申君﹐使備東邊。」園曰「諾。」卽封春申君於吳。幽王后懷王﹐使張儀詐殺之。懷王子頃襄王﹐秦始皇帝使王翦滅之。

越絕徳序外傳記第十八

昔者﹐越王句踐困於會稽﹐嘆曰「我其不伯乎﹗」欲殺妻子﹐角戰以死。蠡對曰「殆哉﹗王失計也﹐愛其所惡。且吳王賢不離﹐不肖不去﹐若卑辭以地讓之﹐天若棄彼﹐彼必許。」句踐曉焉﹐曰「豈然哉﹗」遂聽能以勝。越王句踐卽得平吳﹐春祭三江﹐秋祭五湖。因以其時﹐爲之立祠﹐垂之來世﹐傳之萬載。鄰邦樂徳﹐以來取足。範蠡內視若盲﹐反聽若聾﹐度天關﹐涉天機﹐後衽天人﹐前帶神光。當是時言之者﹐�其去甚微甚密﹐王已失之矣﹐然終難復見得。於是度兵徐州﹐致貢周室﹐元王以之中興﹐號爲州伯﹐以爲專句踐之功﹐非王室之力。是時越行伯道﹐沛歸於宋﹔浮陵以付楚﹔臨沂﹑開陽﹐復之於魯。中邦侵伐﹐因斯衰止。以其誠行於內﹐威發於外﹐越專其功﹐故曰越絕是也。故傳曰「桓公迫於外子﹐能以覺悟。句踐執於會稽﹐能因以伯。」堯舜𨿽聖﹐不能任狼致治。管仲能知人﹐桓公能任賢﹐蠡善慮患﹐句踐能行焉。臣主若斯﹐其不伯﹐得乎﹖易曰「君臣同心﹐其利斷金。」此之謂也。

吳越之事煩而文不諭﹐聖人略焉。賢者垂意﹐深省厥辭﹐觀斯智愚。夫差狂惑﹐賊殺子胥﹐句踐至賢﹐種曷爲誅﹖範蠡恐懼﹐逃於五湖﹐蓋有說乎﹖夫吳知子胥賢﹐猶昏然誅之。傳曰「人之將死﹐惡聞酒肉之味﹐邦之將亡﹐惡聞忠臣之气。」身死不爲醫﹐邦亡不爲謀﹐還自遺災﹐蓋木土水火﹐不同气居﹐此之謂也。

種立休功﹐其後厥過自伐。句踐知其仁也﹐不知其信。見種爲吳通越﹐稱﹕「君子不危窮﹐不滅服。」以忠告﹐句踐非之﹐見乎顏色。範蠡因心知意﹐策問其事﹐卜省其辭﹐吉耶凶耶﹖兆言其災。夫子見利與害﹐去於五湖。蓋謂知其道﹐貴微而賤獲。易曰「知幾其神乎﹖道以不害爲左。」傳曰「知始無終﹐厥道必窮。」此之謂也。

子胥賜劍將自殺﹐嘆曰「嗟乎﹗眾曲矯直﹐一人固不能獨立。吾挾弓矢以逸鄭楚之間﹐自以爲可復吾見淩之仇﹐乃先王之功﹐想得報焉﹐自致於此。吾先得榮﹐後僇者﹐非智衰也﹐先遇明﹐後遭險﹐君之易移也已矣。坐不遇時﹐復何言哉。此吾命也﹐亡將安之﹖莫如早死﹐從吾先王於地下﹐蓋吾之志也。」吳王將殺子胥﹐使馮同徵之。胥見馮同﹐知爲吳王來也。泄言曰「王不親輔弼之臣而親眾豕之言﹐是吾命短也。髙置吾頭﹐必見越人入吳也﹐我王親爲禽哉﹗捐我深江﹐則亦已矣﹗」胥死之後﹐吳王聞﹐以爲妖言﹐甚咎子胥。王使人捐於大江口。勇士執之﹐乃有遺響﹐發憤馳騰﹐气若奔馬。威淩萬物﹐歸神大海。仿佛之間﹐音兆常在。後世稱述﹐蓋子胥﹐水仙也。

子胥挾弓去楚﹐惟夫子獨知其道。事�世�有退﹐至今實之﹐實祕文之事。深述厥兆﹐徵爲其戒。齊人歸女﹐其後亦重。各受一篇﹐文辭不旣﹐經傳外章﹐輔發其類。故聖人見微知著﹐睹始知終。由此觀之﹐夫子不王可知也。恭承嘉惠﹐述暢往事。夫子作經﹐攬史記﹐憤懣不泄﹐兼道事後﹐覽承傳說。厥意以爲周道不敝﹐春秋不作。蓋夫子作春秋﹐記元於魯。大義立﹐微言屬﹐五經六藝﹐爲之檢式。垂意於越﹐以觀枉直。陳其本末﹐抽其統紀﹐章決句斷﹐各有終始。吳越之際﹐夫差獘矣﹐是之謂也。故觀乎太伯﹐能知聖賢之分﹔觀乎荊平﹐能知信勇之變﹔觀乎吳越﹐能知陰謀之慮﹔觀乎計倪﹐能知陰陽消息之度﹔觀乎請糴﹐能知�人之使敵邦賢不肖﹔觀乎九術﹐能知取人之眞﹐轉禍之福﹔觀乎兵法﹐能知卻敵之路﹔觀乎陳恆﹐能知古今相取之術﹔觀乎徳敍﹐能知忠直所死﹐狂●通拙。經百八章﹐上下相明。齊桓興盛﹐執操以同。管仲達於霸紀﹐範蠡審乎吉凶終始。夫差不能�邦之治。察乎馮同﹑宰嚭﹐能知諂臣之所移﹐哀彼離徳信不用。內痛子胥忠諫邪君﹐反受其咎。夫差誅子胥﹐自此始亡之謂也。

越絕卷第十五

越絕篇敍外傳記第十九

維先古九頭之世﹐蒙水之際﹐興敗有數﹐承三繼五。故曰眾者傳目﹐多者信徳。自此之時﹐天下大服。三皇以後﹐以一治人。至於三王﹐爭心生﹐兵革越﹐作肉刑。五胥因悉挾方气﹐歷天漢。孔子感精﹐知後有疆秦喪其世﹐而漢興也。賜權齊﹑晉﹑越﹐入吳。孔子推類﹐知後有蘇秦也。權衡相動﹐衡五相發。道獲麟﹐周盡證也﹐故作春秋以繼周也。此時天地暴淸﹐日月一明﹐弟子欣然﹐相與太平。孔子懷聖承獘﹐無尺土所有﹐一民所子﹐睹麟垂涕﹐傷民不得其所﹐非聖人孰能痛世若此。萬代不滅﹐無能復述。故聖人沒而微言絕。賜見春秋攺文尙質﹐譏二名﹐興素王﹐亦發憤記吳越﹐章句其篇﹐以諭後賢。賜之說也﹐魯安﹐吳敗﹐晉疆﹐越霸﹐世春秋二百餘年﹐垂象後王。賜傳吳越﹐�指於秦。聖人發一隅﹐辯士宣其辭﹐聖文絕於彼﹐辯士絕於此。故題其文﹐謂之越絕。

問曰「越絕始於太伯﹐終於陳恆﹐何﹖」「論語曰﹕『𨿽小道﹐必有可觀者焉。』乃太伯審於始﹐知去上賢。太伯特不恨﹐讓之至也。始於太伯﹐仁賢﹐明大吳也。仁能生勇﹐故次以荊平也﹐勇子胥忠﹑正﹑信﹑智以明也。智能生詐﹐故次以吳人也﹐善其務救蔡﹐勇其伐荊。其範蠡行爲﹐持危救傾也﹐莫如循道順天﹐富邦安民﹐故次計倪。富邦安民﹐故於自守﹐易以取﹐故次請糴也。一其愚﹐故乖其政也。請粟者求其福祿﹐必可獲﹐故次以九術。順天心﹐終和親﹐卽知其情。策於廊廟﹐以知疆弱。時至﹐伐必可克﹐故次兵法。兵﹐凶器也。動作不當﹐天與其殃。知此上事﹐乃可用兵。易之卜將﹐春秋無將﹐子謀父﹐臣殺主﹐天地所不容載。惡之甚深﹐故終於陳恆也。」

問曰「易之卜將﹐春秋無將。今荊平何善乎﹖君無道﹐臣仇主﹐以次太伯﹐何﹖」曰「非善荊平也﹐乃勇子胥也﹐臣不討賊﹐子不復仇﹐非臣子也。故賢其冤於無道之楚﹐困不死也﹔善其以匹夫得一邦之眾﹐並義復仇﹐傾諸侯也﹔非義不爲﹐非義不死也。」

問曰「子胥妻楚王母﹐無罪而死於吳。其行如是﹐何義乎﹖」曰「孔子固貶之矣。賢其復仇﹐惡其妻楚王母也。然春秋之義﹐量功掩過也。賢之﹐親親也。」「子胥與吳何親乎﹖」曰「子胥以困幹闔廬﹐闔廬勇之甚﹐將爲復仇﹐名譽甚著。詩云﹕『投我以桃﹐報之以李。』夫差下愚不移﹐終不可柰何。言不用﹐策不從﹐昭然知吳將亡也。受闔廬厚恩﹐不忍去而自存﹐欲著其諫之功也。故先吳敗而殺也。死人且不負﹐而況面在乎﹖昔者管仲生﹐伯業興。子胥死﹐伯名成。周公貴一槪﹐不求備於一人。及外篇各有差敍﹐師不說。」

問曰「子胥未賢耳。賢者所過化﹐子胥賜劍﹐欲無死﹐得乎﹖」「盲者不可示以文繡﹐聾者不可語以調聲。瞽瞍不移﹐商均不化。湯系夏臺﹐文王拘於殷。時人謂舜不孝﹐堯不慈﹐聖人不悅下愚﹐而況乎子胥﹖當困於楚﹐劇於吳﹐信不去耳﹐何拘之有﹖孔子貶之柰何﹖其報楚也﹐稱子胥妻楚王母﹐及乎夷狄。貶之﹐言吳人也。」

問曰「句踐何徳也﹖」曰「伯徳﹐賢君也。」「傳曰﹕『危人自安﹐君子弗爲﹔奪人自與﹐伯夷不多。』行僞以勝﹐滅人以伯﹐其賢柰何﹖」曰「是固伯道也。祺道厭駁﹐一善一惡。當時無天子﹐疆者爲右﹐使句踐無權﹐滅邦久矣。子胥信而得眾道﹐範蠡善僞以勝。當明王天下太平﹐諸侯和親﹐四夷樂徳﹐款塞貢珍﹐屈膝請臣﹐子胥何由乃困於楚﹖範蠡不久乃爲狂者﹖句踐何當屬莝養馬﹖遭逢變亂﹐權以自存﹐不亦賢乎﹖行伯非賢﹐晉文之能因時順宜﹐隨而可之。故空社易爲福﹐危民易爲徳﹐是之謂也。」

問曰「子胥﹑範蠡何人也﹖」「子胥勇而智﹐正而信。範蠡智而明﹐皆賢人。」問曰「子胥死﹐範蠡去﹐二人行違﹐皆稱賢﹐何﹖」「論語曰﹕『陳力就列﹐不能者止。』事君以道言耳。範蠡單身入越﹐主於伯﹐有所不合﹐故去也。」問曰「不合何不死﹖」曰「去止﹐事君之義也。義無死﹐胥死者﹐受恩深也。今蠡猶重也﹐不明甚矣。」問曰「受恩死﹐死之善也。臣事君﹐猶妻事夫﹐何以去﹖」「論語曰﹕『三日不朝﹐孔子行。』行者﹐去也。傳曰﹕『孔子去魯﹐燔俎無肉﹔曾子去妻﹐藜蒸不熟。』微子去﹐比干死﹐孔子並稱仁。行𨿽有異﹐其義同。」「死與生﹐敗與成﹐其同柰何﹖」「論語曰﹕『有殺身以成仁。』子胥重其信﹐範蠡貴其義。信從中出﹐義從外出。微子去者﹐痛殷道也。比干死者﹐忠於紂也。箕子亡者﹐正其紀也。皆忠信之至﹐相爲表裏耳。」問曰「二子孰愈乎﹖」曰「以爲同耳。然子胥無爲能自免於無道之楚﹐不忘舊功﹐滅身爲主。合﹐卽能以霸﹔不合﹐可去則去﹐可死則死。範蠡遭世不明﹐被髮佯狂﹐無正不行﹐無主不止。色斯而舉﹐不害於道。億則屢中﹐貨財殖聚。作詐成伯﹐不合乃去。三遷避位﹐名聞海內。去越入齊﹐老身西陶。仲子由楚﹐傷中而死。二子行有始終。子胥可謂兼人乎﹖」

問曰「子胥伐楚宮﹐射其子﹐不殺﹐何也﹖」「弗及耳。楚世子奔逃云夢之山。子胥兵笞平王之墓﹐昭王遣大夫申包胥入秦請救。於斧漁子進諫子胥﹐子胥適會秦救至﹐因引兵還。越見其榮於無道之楚﹐興兵伐吳。子胥以不得已﹐迎之就李。」問曰「笞墓何名乎﹖」「子之復仇﹐臣之討賊﹐至誠感天﹐矯枉過直。乳狗哺虎﹐不計禍福。大道不誅﹐誅首惡。子胥笞墓不究也。」

維子胥之述吳越也﹐因事類﹐以曉後世。著善爲誠﹐譏惡爲誠。句踐以來﹐至乎更始之元﹐五百餘年﹐吳越相復見於今。百歲一賢﹐猶爲比肩。記陳厥說﹐略其有人。以去爲姓﹐得衣乃成。厥名有米﹐覆之以庚。禹來東徵﹐死葬其疆。不直自斥﹐託類自明。寫精露愚﹐略以事類﹐俟告後人。文屬辭定﹐自於邦賢。邦賢以�爲姓﹐丞之以天。楚相屈原﹐與之同名。明於古今﹐徳配顏淵。時莫能與﹐伏竄自容。年加申酉﹐懷道而終。友臣不施﹐猶夫子得麟。覽睹厥意﹐嗟嘆其文﹐於乎哀哉﹗溫故知新﹐述暢子胥﹐以諭來今。經世歷覽﹐論者不得﹐莫能達焉。猶春秋銳精堯舜﹐垂意周文。配之天地﹐著於五經。齊徳日月﹐比智陰陽。詩之伐柯﹐以己諭人。後生可畏﹐蓋不在年。以�爲姓﹐萬事道也。丞之以天﹐徳髙明也。屈原同名﹐意相應也。百歲一賢﹐賢復生也。明於古今﹐知識宏也。徳比顏淵﹐不可量也。時莫能用﹐籥�鍵精﹐深自誠也。猶子得麟﹐丘道窮也。姓有去﹐不能容也。得衣乃成﹐賢人衣之能章也。名有米﹐八政寶也。覆以庚﹐兵絕之也。於乎哀哉﹐莫肯與也。屈原隔界﹐放於南楚﹐自沈湘水﹐蠡所有也。

