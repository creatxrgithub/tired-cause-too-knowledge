《蒙韃備錄》﹝南宋﹞孟珙著

立國﹕韃靼始起﹐地處契丹之西北﹐族出於沙陀別種﹐故於歷代無聞焉。其種有三﹕曰黑﹑曰白﹑曰生。所謂白韃靼者﹐顏貌稍細﹐爲人恭謹而孝﹐遇父母之喪﹐則嫠其面而哭。嘗與之聯轡﹐每見貌不醜惡﹐其腮有刀痕者﹐問曰﹕白韃靼否﹖曰﹕然。凡掠中國子女﹐教成卻歸之﹐與人交言有情。今彼部族之後﹐其國乃韃主成吉思之公主必姬權管國事。近者入聘於我宋副使速不罕者﹐乃白韃靼也。每聯轡間﹐速不罕未嘗不以好語相陪奉慰勞﹐且曰﹕辛苦無管待﹐千萬勿怪」。所謂生韃靼者﹐甚貧且拙﹐且無能爲﹐但知乘馬隨眾而已。今成吉思皇帝及將相大臣﹐皆黑韃靼也。大抵韃人身不甚長﹐最長者不過五尺二三。亦無肥厚者。其面橫闊﹐而上下有顴骨﹐眼無上紋﹐髮須絕少﹐行狀頗醜。惟今韃主忒沒眞者﹐其身魁偉而廣顙長髯﹐人物雄壯﹐所以異也。成吉思乃舊牌子頭結婁之子﹐牌子頭者﹐乃彼國﹝1—2571下﹞千人之長也﹐今爲創國之主﹐譯曰﹕成吉思皇帝東徵西討﹐其國彊大。

韃主始起﹕今成吉思皇帝者﹐甲戌生。彼俗初無庚甲﹐今考據其言而書之﹐易以見彼齒歲也。其俗每以艸靑爲一歲﹐人有問其歲﹐則曰幾艸矣。亦嘗問彼月﹑日﹐笑而答曰﹕初不知之﹐亦不能記其春與秋也。每見月圓而爲一月﹐每見艸靑遲遲﹐方知是年有閏月也。成吉思少被金人虜爲奴婢者﹐十餘年方逃歸﹐所以盡知金國事宜。其人英勇果決﹐有度量﹐能容眾﹐敬天地﹐重信義。所傳忒沒眞者﹐乃小名爾﹐初無姓氏﹐亦無名諱。今年以來﹐有女眞叛亡之臣爲用﹐所以譯曰成吉思皇帝﹐或曰成吉思者﹐乃譯語天賜兩字也。

國號﹑年號﹕韃國所鄰﹐前有乣族﹐左右乃沙陀等諸部。舊有蒙古斯國﹐在金人僞天會間﹐亦嘗擾金虜爲患﹐金虜嘗與之戰﹐後乃多與金帛和之。按李諒徵蒙記曰﹕蒙人嘗攺元天興﹐自稱太祖元明皇帝。今韃人甚朴野﹐略無﹝2—2572上﹞制度。珙嘗討究於彼﹐聞蒙已殘滅久矣。蓋北方之國﹐或方千里﹐或方百里﹐興衰起滅無常。今韃之始起﹐並無文書﹐凡發命令﹐遣使往來﹐止是刻指以記之。爲使者﹐𨿽一字不敢增損﹐彼國俗也。其俗旣朴﹐則有回鶻爲鄰﹐每於西河博易販賣於其國﹐迄今文書中自用於他國者﹐皆用回鶻字﹐如中國笛譜字也。今二年以來﹐因金國叛亡降附之臣﹐無地容身﹐願爲彼國用﹐始教之以文書﹐於金國往來﹐卻用漢字。去年春﹐珙每見其所行文字﹐猶曰大朝﹐又稱年號曰兔兒年﹑龍兒年。自去年方攺曰庚辰年﹐今曰辛巳年是也。又慕蒙爲雄國﹐故以國號曰大蒙古國﹐亦女眞亡臣教之也。珙親見其權皇帝摩睺國王﹐每自稱曰我韃靼人﹐凡彼大臣﹑元帥﹐皆自稱曰我﹑彼﹐亦不知其爲蒙是何等名字﹐何爲國號﹐何爲年號。今所行文書﹐皆亡臣識字者彊解事以教之耳。南遷錄載韃有詔與金國﹐稱龍虎九年﹐非也。以愚觀之﹐更遲年歲﹐則金虜叛亡之臣﹐必教之撰其誕日以爲節﹐又必教之攺年立號也矣。﹝3—2572下

太子諸王﹕成吉思皇帝兄弟凡四人﹕成吉思居長﹔大皇弟久已陣亡﹔二皇弟名便古得那﹐見在國中﹔三皇弟名忒沒葛貞﹐所統多系自己人馬﹐善戰有功。成吉思有子甚多﹕長子比因﹐破金國﹐攻打西京雲中時陣亡﹔今第二子卻爲大太子﹐名約直﹔三太子名阿戴﹔四太子名天婁﹔五太子名龍孫﹔皆正後所生。其下又有十數人﹐乃庶生也。女七人﹕長公主曰阿其鱉拽﹐今嫁豹突駙馬﹔二公主曰阿里黑百﹐因俗曰必姬夫人﹐曾嫁金國亡臣白四部﹐死﹐寡居﹐今領白韃靼國事﹐日逐看經﹐有婦女數千人事之﹐凡徵伐斬殺﹐皆自己出﹔三公主曰阿五﹐嫁尙書令﹑國舅之子﹔余未知。孫男甚眾。

諸將功臣﹕元勛乃彼太師國王沒黑助者﹐小名也﹐中國人呼曰摩睺羅﹐彼詔誥則謀合理﹐南北之音﹐輕重所訛也。見封天下兵馬大元帥﹑行省﹑太師﹑國王﹐乃黑韃靼人﹐十年以來﹐東徵西討﹐威震夷夏﹐徵伐大事﹐皆決於己﹐故曰權皇帝﹐衣服制度﹐全用天子禮。有兄曰計裏歌那﹐自有千騎﹐不任事。弟二人﹕長曰抹歌﹐見在成吉思﹝3—2573上﹞處爲護衛。次曰帶孫﹐歸王﹐每隨侍焉。國王每戒所部將士如己兄弟﹐只以小名稱之﹐不許呼他國王。止有一子﹐名袍阿﹐美容儀﹐不肯剃婆焦﹐只裹巾帽﹐著窄服﹐能諸國語。其次曰兔花兒太傅﹑國公﹐聲名亞於摩睺羅。又有鷓博者﹐官亦穹﹐見隨成吉思掌重兵。又其次曰按赤那邪﹐見封尙書令﹐成吉思正後之弟﹐部下亦有騎軍十餘萬﹐所統之人頗循法。韃人自言﹐隨國王者皆惡﹐隨尙書令者皆善也。其次曰劉伯林者﹐乃燕地云內州人﹐先爲金人統兵頭目﹐奔降韃主﹐有子甚勇﹐而韃主忒沒眞長子戰死﹐遂將長子妃嫁伯林之子﹐同韃人破燕京等處﹐甚有功。伯林昨已封王﹐近退間於家﹐其子見爲西京畱守。又其次曰大葛相公﹐乃紀家人﹐見畱守燕京。次曰箚八者﹐乃回鶻人﹐已老﹐亦在燕京。同任事燕京等處﹐有紙蟬兒元帥﹑史元帥﹑劉元帥等甚眾﹐各有軍馬﹐皆聽摩睺羅國王命令。

任相﹕首相脫合太師者﹐乃兔花太傅之兄。原女眞人﹐極狡猾﹐兄弟皆歸韃主﹐爲將相。其次韃人宰相﹐乃卒埒奪﹝5—2573下﹞合。又有女眞人七金宰相。餘者未知名﹐率皆女眞亡臣。向所傳有白儉﹑李藻者爲相﹐今止見一處有所題曰白倫提兵至此﹐今亦不知存亡。燕京見有移剌晉卿者﹐契丹人﹐登第﹐見爲內翰掌文書。又有楊彪者﹐爲吏部尙書。楊藻者﹐爲彼北京畱守。珙所見國王之前﹐有左右司二郎中﹐使人到﹐則二人通譯其言語﹐乃金人舊太守﹐女眞人也。

軍政﹕韃人生長於鞍馬間﹐人自習戰。自春䢐東﹐旦旦逐獵﹐乃其生涯。故無步卒﹐悉是騎軍。起兵數十萬﹐略無文書﹐自元帥至千戶﹑百戶﹑牌子頭﹐傳令而行﹐凡攻大城﹐先擊小郡﹐掠其人民以供驅使。乃下令曰﹕每一騎兵﹐必欲掠十人。人足備﹐則每名需艸或柴薪﹑或土石若干﹐書夜迫逐﹐緩者殺之﹐迫逐塡塞其壕塹立平﹐或供鵝洞炮座等用﹐不惜數萬人﹐以此攻城壁﹐無不破者。城破﹐不問老幼妍醜﹑貧富逆順﹐皆誅之﹐略不少恕。凡諸臨敵不用命者﹐𨿽貴必誅。凡破城守有所得﹐則以分數均之﹐自上及下﹐𨿽多寡﹐每畱一分﹐爲成吉思皇帝獻﹐﹝6—2574﹞餘物則敷俵有差﹐宰相等在於沙漠不臨戎者﹐亦有其數焉。凡有徵伐謀議﹐先定於三四月間﹐行於諸國﹐又於重五宴會共議今秋所向﹐各歸其國避暑牧養﹐至八月﹐咸集於燕都﹐而後啟行。

馬政﹕韃國地丰水艸﹐宜羊﹑馬。其馬初生一二年﹐卽於艸地苦騎而教之﹐卻養三年﹐而後再乘騎﹐故教其初是以不蹄嚙也。千百爲羣﹐寂無嘶鳴﹐下馬不用控系﹐亦不走逸﹐性甚良善。日間未嘗芻秣﹐惟至夜﹐方始牧放之。隨其艸之靑枯﹐野牧之。至曉﹐搭鞍乘騎﹐並未始與豆粟之類。凡出師﹐人有數馬﹐日輪一騎乘之﹐故馬不困獘。

糧食﹕韃人地饒水艸﹐宜羊﹑馬。其爲生涯﹐止是飲馬乳以塞饑﹑渴。凡一牝馬之乳﹐可飽三人﹐出入止飲馬乳﹐或宰羊爲糧。故彼國中有一馬者﹐必有六七羊﹐謂如有百馬者﹐必有六七百羊羣也。如出徵於中國﹐食羊盡﹐則射兔﹑鹿﹑野豕爲食。故屯數十萬之師﹐不舉煙火。近年﹝7—2574下﹞以來﹐掠中國之人爲奴婢﹐必米食而後飽。故乃掠米麥而於箚寨處﹐亦煮粥而食﹐彼國亦有一二處出黑黍米﹐彼亦解煮爲粥。

徵伐﹕韃人在本國時﹐金虜大定間﹐燕京及契丹地有謠言云﹕韃靼來﹐韃靼去﹐趕得官家沒去處。葛酋雍宛轉聞之﹐驚曰﹕必是韃人﹐爲我國患。乃下令極於窮荒﹐出兵剿之﹐每三歲遣兵向北剿殺﹐謂之滅丁。迄今中原人盡能記之﹐曰﹕二十年前﹐山東﹑河北﹐誰家不賣韃人爲小奴婢﹐皆諸軍掠來者。今韃人大臣﹐當時多有虜掠住於金國者﹐且其國每歲朝貢﹐則於塞外受其禮幣而遣之﹐亦不令入境。韃人逃遁沙漠﹐怨入骨髓。至僞章宗立﹐明昌年間﹐不令殺戮﹐以是韃人稍稍還本國﹐添丁長育。章宗又以爲患﹐乃築新長城﹐在靜州之北。以唐古乣人戍之。酋首因唐古乣叛﹐結卽剌都乣﹑木典乣﹑眻乣﹑役典乣等俱叛﹐金人發兵平之﹐乣人散走﹐投於韃人。且回鶻有田姓者﹐饒於財﹐商販巨萬﹐往來於山東﹑河北﹐具言民物繁庶﹐與乣同說韃人治兵入寇﹐忒沒﹝8—2575上﹞眞忿其欺淩﹐以此犯邊﹐邊州悉敗死﹐長驅犯燕。虜謂韃人曰﹕我國如海﹐汝國如一掬沙﹐豈能動搖﹖韃人至今老幼皆能記此語。虜軍臣因其陷西京﹐始大驚恐﹐乃竭國中精銳﹐以忽殺虎元帥統馬﹑步五十萬迎擊之﹐虜大敗。又再刷山東﹑河北等處及隨駕護衛等人馬三十萬﹐令髙琪爲大元帥﹐再敗。是以韃人迫於燕京城下。是戰也﹐罄金虜百年兵力﹐消折潰散殆盡﹐其國遂衰。後來凡圍河北﹑山東北諸州等處﹐虜皆不敢攖其鋒。

官制﹕韃人襲金虜之俗﹐亦置領錄尙書令﹑左右相﹑左右平章等官﹐亦置大元帥等職。所佩金牌﹐第一等貴臣﹐帶兩虎相向﹐曰虎頭金牌﹐用漢字曰﹕天賜成吉思皇帝聖旨﹐當便宜行事。其次素金牌﹐曰﹕天賜成吉思皇帝聖旨疾。又其次乃銀牌﹐文與前同。如成吉思亦行詔敕等書﹐皆金虜叛臣教之﹐遣發臨民者四﹐曰宣差。逐州守臣﹐皆曰節使。今在於左右﹐帶弓矢﹑執侍驍勇者﹐曰護衛。

風俗﹕韃人賤老而喜壯﹐其俗無私鬭爭。正月一日﹐必拜天﹐重午亦然﹐此亦久住燕地﹐襲金人遺制﹐飲宴爲樂也。摩睺國王每徵伐來歸﹐諸夫人連日各爲主禮﹐具酒饌飲燕﹐在下者亦然。其俗多不洗手﹐而每拿攫魚肉﹐手有脂膩﹐則拭於衣袍上。其衣至損不解浣濯﹐婦人往往以黃粉塗額﹐亦漢舊妝﹐傳襲迄今不攺也。上至成吉思﹐下及國人﹐皆剃婆焦﹐如中國小兒﹐畱三搭頭在顖門者﹐稍長則剪之﹐在兩下者﹐總小角垂於肩上。

軍裝器械﹕成吉思之儀衛﹐建大純白旗﹐以爲識認﹐外此並無他。旌幢惟傘﹐亦用紅﹑黃爲之。所坐乃金裹龍頭胡牀﹐國王者間有有銀處﹐以此爲別。其鞍馬帶上﹐亦以黃金盤龍爲飾﹐國王亦然。今國王止建一白旗﹐九尾﹐中有一黑月﹐出師則張云。其下必元帥方有一旗﹐國王止有一鼓﹐臨陣則用之。鞍轎以木爲之﹐極輕巧。一石以上箭﹐用沙柳爲笴。手刀甚輕薄而�。﹝10—2576上﹞

奉侍﹕彼奉使曰宣差﹐自皇帝或國王處來者﹐所過州﹑縣及管兵頭目處﹐悉來尊敬﹐不問官之髙卑﹐皆分庭抗禮﹐穿戟門﹐坐於州郡設廳之上﹐太守親跪以效勤﹐宿於黃堂廳事之內﹐鼓吹旗幟﹐妓樂郊外送迎之。凡見馬﹐則換易﹐並一行人從悉可換馬﹐謂之乘鋪馬﹐亦古乘傳之意。近使臣到彼國王處﹐凡相見禮文甚簡﹐言辭甚直﹐且曰﹕你大宋好皇帝﹑好宰相。大抵其性淳朴﹐有太古風﹐可恨金虜叛亡之臣教之﹐今乃鑿混沌破彼天眞﹐教以姦計﹐爲可惡也。

祭祀﹕凡占卜吉凶﹐進退殺伐﹐每用羊骨扇﹐以鐵椎火椎之﹐著其兆坼﹐以決大事﹐類龜卜也。凡飲酒﹐先酬之﹐其俗最敬天地﹐每事必稱天。聞雷聲﹐則恐懼不敢行師﹐曰天叫也。

婦人﹕其俗出師﹐不以貴賤﹐多帶妻孥而行﹐自云用以管行李衣服﹑錢物之類。其婦人專管張立氈帳﹑收卸鞍馬﹑輜重﹑車馱等物事﹐極能走馬。所衣如中國道服之類﹐﹝11—2576下﹞凡諸酋之妻﹐則有顧姑冠﹐用鐵絲結成﹐形如竹夫人﹐長三尺許﹐用紅靑錦繡或珠金飾之其上。又有杖一枝﹐用紅靑絨飾之。又有文袖衣﹐如中國鶴氅﹐寬長曳地﹐行則兩女奴拽之。男女雜坐﹐更相酬勸不禁。使人於彼國王者相見了﹐卽命之以酒﹐同彼妻賴蠻公主及諸侍姬稱夫人者八人皆共坐。凡諸飲宴﹐無不同席。所謂諸姬﹐皆燦白美色﹐四人乃金虜貴嬪之類﹐餘四人乃韃人。內四夫人者甚姝麗﹐最有寵﹐皆胡服胡帽而已。

燕聚舞樂﹕國王出師﹐亦以女樂隨行﹐率十七八美女﹐極慧黠﹐多以十四弦等彈大官樂等曲﹐拍手爲節﹐甚低﹐其舞甚異。韃人之俗﹐主人執盤盞以勸客﹐客飲﹐若少畱涓滴﹐則主人者更不接盞﹐見人飲盡﹐乃喜。如彼擊鞠﹐止是二十來騎﹐不﹝肯﹞多用馬者﹐﹛爾﹜﹝亦﹞惡其哄鬧也。擊罷﹐遣介來請我使人至彼﹐乃曰﹕今日打球﹐如何不來﹖答曰﹕不聞鈞旨相請﹐故不敢來。國王乃曰﹕你來我國中﹐便是一家人。凡有宴聚打球﹐或打圍出獵﹐你便來同戲﹐如何﹖﹝12—2577上﹞又要有人來請喚﹗因大笑而罰六杯﹐終日必大醉而罷。且每飲酒﹐其俗﹐鄰坐更相嘗換﹐若以一手執杯﹐是令我嘗一口﹐彼方敢飲﹔若以兩手執杯﹐乃彼與我換杯﹐我當盡飲彼酒﹐卻酌酒以酬之﹐以此易醉。凡見外客醉中喧哄失禮﹐或吐或臥﹐則大喜曰﹕客醉﹐則與我一心無異也。我使人相辭之日﹐國王戒伴使曰﹕凡我好城子多住幾日﹐有好酒與喫﹐好茶飯與喫﹐好笛兒﹑鼓兒吹著打著。所說好城子﹐乃好州﹑縣也。﹝13—2577下﹞

