

欽定四庫全書

史部九

南唐書目錄

載記

卷一

烈祖本紀

卷二

元宗本紀

卷三

後主本紀

卷四

宋齊丘列傳

卷五

周徐查邊列傳

卷六

周柴何王張馬遊刁列傳

卷七

徐髙鐘常史沈三陳江毛列傳

卷八

三徐三王二朱胡申屠喬睦列傳

卷九

劉髙盧陳李廖列傳

卷十

張李皇甫江歐列傳

卷十一

馮孫廖彭列傳

卷十二

孟陳韓朱列傳

卷十三

劉潘李嚴張龔列傳

卷十四

郭張林盧蒯二陳列傳

卷十五

周鄭李三劉江汪郭伍蕭李盧朱王魏列傳

卷十六

后妃諸王列傳

卷十七

雜藝方士節義列傳

卷十八

浮屠契丹髙麗列傳

【臣】等謹案南唐書十八卷音釋一卷宋陸遊撰遊字務觀號放翁山陰人佃之孫宰之子初以防補登仕郎隆興初賜進士出身嘉泰初官至寶謨閣待制宋初撰錄南唐事者凡六家大抵簡略其後撰南唐書者三家胡恢書久佚惟馬令書與遊書盛傳而遊書尢簡核有法元天歷初金陵戚光訪得其書爲之音釋而博士程熟等校刋之趙世延爲序錢曾讀書敏求記稱舊本遵史漢體首行書某紀某傳捲第幾而注南唐書於下今其本不可見世所行者惟毛晉汲古閣本刻附渭南集後者矣南唐元宗於周顯徳五年卽去帝號稱江南國主胡恢從晉書之例題曰載記不爲無理遊乃於烈祖元宗後主皆稱本紀且於烈祖論中引蘇頌之言以史記秦莊襄王項羽本紀爲例深斥胡恢之非然劉知幾史通本紀篇嘗謂姬自后稷至於西伯嬴自伯翳至於莊襄爵乃諸侯而名隸本紀又稱項羽僭盜而死未得成君假使明竊帝名正可抑同羣盜況其名曰西楚號止霸王諸侯而稱本紀循名責實再三乖謬則司馬遷之失前人已深排之而遊乃引以借口謬矣得非以南渡偏安事勢相近有所左袒於其間乎他如后妃諸王傳置之羣臣之後雜藝方士傳列於忠義之前揆以體例亦爲未允觀其書者取其敍述之簡嚴可也乾隆四十二年十月恭校上

總纂官【臣】紀昀【臣】陸錫熊【臣】孫士毅

總校

官【臣】陸費

墀

南唐書原序

天歷攺元余待罪中執法監察禦史王主敬謂余曰公向在南臺蓋嘗命郡士戚光纂輯金陵志始訪得南唐書其於文獻遺闕大有所考證裨助良多且爲之音釋焉因屬博士程熟等就加校訂鋟板與諸史並行之越明年餘得告還金陵書適就光來請序按南唐本紀李昪系出憲宗四世間闗困阨才有江淮之地僅餘三十年卒不復振而宋滅之𨿽爲國褊小觀其文物當時諸國莫與之並其賢才碩輔固不逮蜀漢武侯而張延翰劉仁贍潘佑韓熈載孫忌徐鍇之徒文武才業忠節聲華炳耀一時有不可揜矧其間政化得失興衰治亂之迹有可爲世鑑戒者尢不可冺也竊謂唐末契丹雄盛虎視中原晉漢之君以臣子事之惟謹顧乃獨拳拳於江淮小國聘使不絕嘗獻槖駞幷羊馬千計髙麗亦歲貢方物意者久服唐之恩信尊唐余風以唐爲猶未亡也邪宋承五季周統目爲僭僞故其國亡而史錄散佚不彰然則馬元康胡恢等疊有所述今復罕見至山陰陸遊著成此書最號有法傳者亦寡後世有能秉春秋直筆究明綱目統緒之防者或有所考而辯之姑識其端以俟君子余前忝史館朝廷嘗議修宋遼金三史而未暇他日太史氏復申前議必將有取於是書焉集賢大學士奎章閣大學士光祿大夫知經筵事趙世延序

欽定四庫全書

南唐書卷一

宋陸遊撰烈祖本紀第一

烈祖光文肅武孝髙皇帝名昪字正倫小字彭奴徐州人姓李氏唐憲宗第八子建王恪之元孫恪生超早卒超生志仕爲徐州判司卒官因家焉志生榮榮性謹厚喜從浮屠逰多晦迹精舍時號李道者帝以光啟四年十二月二日生於彭城六歲而孤遇亂伯父球攜帝及母劉氏避地淮泗至濠州幹寧二年淮南節度使楊行密見而奇之養以爲子行密長子渥惡帝不以爲兄弟行密乃以與大將徐溫曰是兒狀貎非常吾度渥終不能容故以乞汝遂冒姓徐氏名知誥帝事溫盡子道溫妻李氏以其同姓鞠養甚至及壯身長七尺方顙隆準修上短下語聲如鐘精采爍人常緩步而從者疾行莫能及溫有疾與其婦晨夜侍旁不去溫益愛之行密亦謂溫曰知誥雋傑諸將子皆不逮也天祐六年六月自元從指揮使遷升州防遏使兼樓船軍使治戰艦於升七年五月授升州副使知州事九年副柴再用平宣州以功遷升州刺史時江淮初定守令皆武夫專事軍旅帝獨褒亷吏課農桑求遺書招延四方士大夫傾身下之𨿽以節儉自勵而輕財好施無所愛吝以宋齊丘王令謀王翃主論議曾禹張洽孫飭徐融爲賓客馬仁周宗曹悰爲親吏十一年加檢校司徒始城升州十四年五月城成溫來觀喜其制度壯麗徙治焉而以帝爲撿挍太保潤州團練使帝本意在宣州不悅時溫子知訓以內外馬步都軍副使專制楊氏驕淫失眾宋齊丘納說曰知訓旦且敗是行天所贊也十五年朱瑾殺知訓馬仁自蒜山渡馳告帝帝卽日帥師入廣陵定亂遂代知訓爲淮南節度行軍副使內外馬步都軍副使勤儉寛簡盡反知訓之政上下恱服吳王建國以帝爲左僕射參政事國人謂之政事僕射乘剝亂之後曾未期歲紀綱憲度粲然並舉溫𨿽遙執國政而人情頗已歸屬於帝有徐玠者事溫爲金陵行軍司馬工揣摩捭闔密說溫曰居中輔政豈宜假之它姓請更用嫡子知詢帝刺知皇恐表乞罷政事出鎭江西表未上而溫疾亟遂止溫卒知詢嗣爲金陵節度使諸道副都統數與帝爭權帝乃使人誘之來朝畱爲左統軍悉奪其兵而帝以太尉中書令出鎭金陵如溫故事吳命帝開大元帥府置僚屬進封齊王用天子制度攺名誥

升元元年冬十月吳帝禪位乎我甲申卽皇帝位攺吳天祚二年爲升元元年國號齊以十二月二日爲仁壽節尊吳帝爲髙尙思古讓皇帝上冊稱受禪老臣誥追尊考溫爲太祖武皇帝丙申以平章事張延翰爲右僕射兼門下侍郎同平章事門下侍郎張居詠中書侍郎李建勲皆爲同平章事以建康爲西都廣陵爲東都攺尙書省爲尙書都省東都尙書省爲畱守院丙戌攺齊明門爲朝元門丁亥封弟知證爲江王知諤爲饒王戊子降吳太子璉爲農郡公辛夘降吳建安王珙江夏王璘等十一人爵一等而加官增戶邑詔獄訟未經本處論決者毋得詣闕訴乙未降吳公主爲國君甲午立王后宋氏爲皇后丙申封女弟杞國君爲廣徳長公主庚子遣使如漢閩吳越荊南告卽位辛丑追封吳歷陽公蒙爲臨川王謚曰靈以禮攺葬戊申封子景通爲吳王諸道副元帥判六軍諸衛事十一月庚戌朔攺東都舊第爲崇徳宮癸丑攺承宣院爲宣徽院丙辰追冊故妃魏國君楊氏爲順妃丁巳追封長子景遷爲髙平郡王長女爲丰城公主攺辭狀司爲淸訟院立侄景邁爲晉陵郡公景遜爲上饒郡公景邈爲桂陽郡公景逸爲平陽郡公封女五人爲盛唐太和永興建昌玉山公主戊午立子景遂爲吉王景達爲壽陽郡公以景遂爲東都畱守江都尹赴東都己未陞東都海陵縣爲泰州割鹽城泰興如臯興化縣屬焉丁夘髙從誨表請置邸建康從之己巳吳越王使將軍袁韜來賀卽位乙亥追封故髙平王景遷妃吳上饒公主爲燕國君諡貞莊十二月庚寅上太祖武皇帝陵曰定陵追尊髙祖以下皆爲公王而稱宗配皆稱國君及妃墓皆稱陵惟武皇帝之配李氏曰明徳皇后丙午有星孛北方

升元二年春正月己酉朔日有食之避殿停朝賀甲子髙從誨使龎守規來賀卽位甲戌詔臣僚三品以上追贈父母將相贈三世二月壬戌閩使內客省使朱文進來賀卽位夏五月讓皇屢請徙居南平王李徳誠等亦引漢隋故事以請戊午攺潤州州治爲丹陽宮以平章事李建勲充迎奉讓皇使己未漢使集賢殿學士鄒禹謨來賀卽位甲寅徙讓皇居丹陽宮丁夘廣濟倉災焚米二十萬石作渾天儀六月庚辰月入太微西華門犯右執法辛巳犯東垣上相甲申陞池州爲康化軍是月髙麗使正朝廣評侍郎柳勲律來朝貢秋七月壬申以左丞相宋齊丘爲平章事八月戊寅陞洪州防灘鎭爲淸江縣不州丁亥契丹使摩哩尼嚕古來聘冬十月丙子立太學命刪定禮樂癸未新羅使來朝貢壬辰命吳王璟勒步騎八萬講武銅駞橋十二月辛丑讓皇殂詔不視朝二十七日帝率百官素服舉哀是歲徙吳王璟爲齊王

升元三年春正月庚戌江王知證饒王知諤表請帝復姓李氏不許癸亥右丞相齊丘平章事居詠建勲樞密使同平章事宗等表請復姓甲子禦札詳議復姓乙丑齊丘等議宜如所請從之丙寅至壬申齊王璟等三上尊號曰應干紹聖文武孝明皇帝不許詔曰乃者干戈相尋地茀而不蓺桑隕而弗蠶衣食日耗朕甚閔之民有向風來歸者授之土田仍給復三歲二月乙亥攺太祖武皇帝廟號義祖已夘帝禦興祥殿復姓爲考妣發哀與皇后皆服斬縗居廬如始喪禮服考妣喪各二十七日凡五十四日不視朝旦暮臨詔國事委宋齊丘惟軍旅以聞羣臣固諫詔以墨縗聽政帝初欲更名昻以犯文宗諱乃名晃或云朱全忠名也又更名坦禦史王鵠言字從旦犯睿宗諱庚寅詔更名昪甲午月犯南斗第六星乙未契丹使赫嚕來以兄禮事帝蜀使來賀卽位追尊髙祖建王恪曰定宗孝靜皇帝貞妃程氏曰貞靜皇后曾祖超曰成宗孝平王配崔氏曰平貞妃祖志曰恵宗孝安王配盧氏曰安莊妃考榮曰慶宗孝徳皇帝配劉氏曰徳恭皇后庚午作南郊行宮千間夏四月庚辰朝享於太廟辛巳有事於南郊以髙祖神堯皇帝配用上辛也大赦百官進位將士勞賜有差民三年藝桑及三千本者賜帛五十疋每丁墾田及八十畝者賜錢二萬皆五年勿收租稅詔曰朕以躬托於民上常懼弗以羞髙祖太宗之遺業羣公卿士顧欲舉上尊號之禮朕甚不取其勿復以聞戊子進封李徳誠趙王徐知證韓王知諤梁王辛亥進封景遂壽王景逹宣城王丙寅以齊王璟爲諸道兵馬大元帥丁未吳越王使左武衛上將軍沈韜文荊南髙從誨使王崇嗣來賀南郊作北郊於武湖西熒惑犯月秋七月丙午放諸州所獻珍禽奇獸於鐘山命有司作升元格與吳令並行甲寅歲星晝見自五月不雨至於閏七月冬十月丁丑禦後樓閱戰馬

升元四年春二月詔罷營造力役毋妨農時三月丁未頒中正歷歷官陳承勛所譔也丙戌漢人閩人來聘夏五月晉安州節度副使李金全來降六月癸亥罷宣州歲貢木瓜雜果太師中書令趙王李徳誠卒秋八月立齊王璟爲皇太子仍兼大元帥錄尙書事璟固讓從之丁夘月掩歲星九月戊辰契丹使摩哩魯庫梅稜來聘獻狐白裘冬十月癸巳朔日熒惑塡歲星聚於南斗壬寅以齊王璟讓儲貳赦殊死以下京師賜酺內外諸軍給優賜禁表奏言聖睿二字違者以大不敬論乙巳詔幸東都命齊王璟監國庚戌帝自保徳門禦舟辛亥次迎鑾鎭甲寅至東都入建元門帝感念疇昔然流涕不巳遣使問東畿士民不能自存者己未髙麗使廣評侍郎栁兢質來貢方物十一月乙丑宴羣臣於崇徳宮故第也以聽事爲光慶殿庚辰攺東都文明殿爲乾元殿英武殿爲明光殿應干殿爲垂拱殿朝陽殿爲福昌殿積慶宮爲崇道宮西都崇英殿爲延英殿凝華內殿前爲升元殿後爲雍和殿興祥殿爲昭徳殿積慶殿爲穆淸殿乙酉賜東畿髙年疾苦獨米人二石漢使都官郎中鄭翺閩使客省使葛吳越使刑部尙書楊嚴來賀仁壽節十二月丙申帝至自東都

升元五年春二月己未殺泰州刺史褚仁規五月戊辰契丹使來秋七月詔曰右僕射兼中書侍郎同平章事監修國史李建勲幸處臺司且聮戚裏靡循紀律敢黷彞章其罷歸私第八月有星孛於天市長數尺七十日沒遣使振貸黃州旱傷戶口是歲吳越水民就食境內遣使振卹安集之

升元六年春正月甲子月犯塡星退行在畢閏月甲申朔攺天長制置使爲建武軍庚寅漢使區延保來聘癸巳閩使尙食使林嗣來聘都下大水秦淮溢東都火焚數千家二月己丑以左丞相太保宋齊丘知尙書省事初齊丘累求預政帝許中書視事又以兩省事多委給事舍人劇務多在尙書省又求知省事許之夏五月左丞相太保宋齊丘罷爲鎭南軍節度使六月常宣歙三州大雨漲溢漢使蕭規來告哀廢朝三日庚午契丹使魯庫梅稜來聘獻馬五駟大蝗自淮北蔽空而至辛未命州縣捕蝗瘞之庚辰熒惑犯房次將辛巳禁節度刺史給攝署牒秋八月甲申漢使法物使公孫恵來謝襲位九月庚寅頒升元刪定條冬十月詔曰前朝失禦四方崛起者眾武人用事徳化壅而不宣朕甚悼焉三事大夫其爲朕舉用儒者罷去苛政與吾民更始十二月閩使徐績漢使滕紹英吳越使右武衛大將軍蔣璠來賀仁壽節

升元七年春正月契丹使達嚕噶等二十七人來聘獻馬三百羊三萬五千二月庚午帝崩於升元殿年五十六十一月壬寅葬永陵帝臨崩謂齊王璟曰徳昌宮儲戎器金帛七百萬汝守成業宜善交鄰國以保社稷吾服金石欲延年反以速死汝宜視以爲戒帝生長兵間知民厭亂在位七年兵不妄動境內賴以休息性節儉常躡蒲履用鐵盆盎暑月寢殿施靑葛帷左右宮婢裁數人服飾朴陋建國始卽金陵治所爲宮惟加防尾設闌檻而已終不攺作元宗爲太子欲得杉木作板障有司以聞帝曰杉木固有之但欲作戰艦以竹代障可也江淮間連年丰樂兵食盈溢羣臣多請恢拓境土帝嘆息曰吾少在軍旅見兵之爲民害深矣誠不忍復言使彼民安吾民亦安矣吳越國大火焚其宮室帑藏甲兵幾盡將帥皆言乘其獘可以得志帝一切不聽遣使厚持金幣唁之仁厚恭儉務在養民有古賢主之風焉論曰昔馬元康胡恢皆嘗作南唐書自烈祖以下元康謂之書恢謂之載紀蘇丞相頌得恢書而非之曰夫所謂紀者蓋摘其事之綱要繋於歲月屬於時君秦莊襄王而上與項羽皆未嘗有天下而史遷著於本紀範曄漢書又有皇后紀以是質之言紀者不足以別正閏陳壽三國誌吳蜀不稱紀是又非可法者也蘇丞相之言天下之公言也今取之自烈祖而下皆爲紀而用史遷法總謂之南唐紀云

南唐書卷一

欽定四庫全書

南唐書卷二

宋陸遊撰元宗本紀第二

元宗明道崇徳文宣孝皇帝名璟字伯玉烈祖長子母曰宋皇后初名景通風度髙秀幼工屬文起家駕部郎中累進諸衛大將軍烈祖爲齊王立爲王太子固讓升元初烈祖受禪封吳王徙齊王四年八月立爲皇太子復固讓曰前世以嫡庶不明故早建元良示之定分如臣兄弟友愛尙何待此烈祖爲下詔稱其守亷退之風師忠貞之節有子如此予復何憂赦殊死以下臣民奉牋齊王如太子禮七年二月烈祖病疽祕之人皆莫知庚午疾亟太醫吳廷紹密遣人告帝帝馳入宮侍疾於東閤是夕烈祖崩祕不發喪而下詔命帝監國大赦頒賚有差丙子始宣遺詔

保大元年春三月已夘朔烈祖殂已旬日帝猶未嗣位方泣讓諸弟奉化節度使周宗手取衮冕衣帝曰大行付陛下神器之重豈得固守小節是日卽皇帝位大赦攺元不待逾年遽攺元識者非之百官進位二等將士皆有賜蠲民逋負租稅賜鰥寡孤獨粟帛尊皇后爲皇太后立妃鐘氏爲皇后以鎭南軍節度使宋齊丘爲太保兼中書令奉化軍節度使周宗爲侍中徙封壽王景遂爲燕王宣城王景達爲鄂王閩使來弔祭升濠州爲定逺軍秋七月徙燕王景遂爲齊王鄂王景達爲燕王仍以景遂爲諸道兵馬元帥居東宮景達爲副元帥仍詔中外以兄弟國之意八月乙夘立弟景逷爲保寧王冬十月庚戌有星孛於東方嶺南妖賊張遇賢犯防州詔遣洪州營屯都虞嚴恩帥師討之以通事舍人邊鎬監其軍其後擒遇賢及其黨黃伯雄曹景全斬於金陵市十二月以太保中書令宋齊丘爲鎭海軍節度使

保大二年春正月侍中周宗罷爲鎭南軍節度使左僕射兼門下侍郎平章事張居詠罷爲鎭海軍節度使辛已詔齊王景遂總庶政惟樞密副使魏岑查文徽得奏事余非召對不得見初烈祖尢愛景遂帝奉先志欲傳以位故有是詔宋齊丘蕭儼皆上書切諌未見聽侍衛都虞賈崇叩閤請見曰臣事先帝三十年孜孜詢察下情猶患壅隔陛下始卽位所委何人而頓與臣下疎絕如此因嗚咽流涕帝感悟命坐賜食遂收所下詔夏五月閩將朱文進弒其君曦自稱閩王遣使來告帝囚其使將討之議者謂閩亂由王延政當先討乃釋閩使遣還秋九月庚午朔日有食之冬十二月樞密院使查文徽請討王延政詔以文徽爲江西安撫使往覘建州文徽固請乃以邊鎬爲行營招討共攻延政敗績於蓋竹

保大三年春二月以何敬洙爲福建道行營招討祖全恩爲應援使姚鳳爲諸軍都監防查文徽進討秋七月星見而風雨八月甲子朔日有食之克建州執王延政歸於金陵拜羽林大將軍升建州爲永安軍冬十月皇太后宋氏殂是歲升建州延平津爲劍州以建州之劍浦汀州之沙縣焉

保大四年春正月以靑陽公宋齊丘爲太傅兼中書令昭武軍節度使李建勲爲右僕射兼門下侍郎及中書侍郎馮延已皆平章事夏五月以樞密使陳覺爲福建宣諭使使諭李宏義入朝不克覺擅發汀建撫信州兵趨福州帝遂命王崇文魏岑馮延魯防攻福州秋九月淮南虫食稼除民田稅冬十月庚辰圍福州攺漳州爲南州

保大五年春正月立齊王景遂爲皇大弟徙燕王景達爲齊王拜諸道兵馬元帥徙南昌王冀爲燕王副元帥晉密州刺史皇甫暉棣州刺史王建來歸契丹耶律徳光以滅晉來告捷且請防盟於境上帝不從遣工部郎中張易聘之請命使者如長安修奉諸陵契丹亦不從三月己亥吳越救福州兵自海道至我師與之戰敗績諸營皆潰夏四月壬申詔卽軍中斬陳覺馮延魯余將帥皆赦不問已而復詔械覺延魯還都旣至貸死覺流蘄州延魯流舒州五月帝聞契丹棄中原遁歸詔曰乃眷中原我之故地以李金全爲北面行營招討使六月聞漢入汴兵遂不出而金全猶不罷秋閏七月丁丑夜有彗出東方近濁其尾迹近側掃少微及長垣至八月壬辰乃沒八月太傅兼中書令宋齊丘罷爲鎭南軍節度使

保大六年夏六月庚寅朔日有食之九月漢防國軍節度使李守貞間道表求援師以鎭海軍節度使李金全爲北面行營招討使救河中師次沂州冬十一月退保海州

保大七年春正月淮北盜起以神衛都虞皇甫暉將軍張巒蕭處贇監軍散騎常侍張義方帥師萬人出海泗招降納亳州防城鎭將咸師朗等以歸夏六月癸酉朔日有食之冬十月我師度淮攻正陽敗績十二月泉州刺史劉從效兄南州刺史從願殺刺史董思安據南州自稱刺史我不能問因升泉州爲淸源軍以從效爲節度使

保大八年春正月李金全始罷北面行營招討使二月福州遣諜者詣建州畱後查文徽告吳越戍卒亂殺李義棄城去文徽信其言襲福州大敗被執而別將建州刺史陳誨以戰櫂敗福州兵執其將馬先進俘於金陵秋七月歸馬先進於吳越而求查文徽八月尙書郎周濬等三人奔漢九月楚朗州節度使馬希蕚表請師詔加同平章事賜以鄂州今年租稅命楚州團練使何敬洙帥師援之冬十月吳越歸查文徽十一月甲子朔日有食之十二月馬希蕚攻陷潭州弒其君馬希廣楚將李彥溫劉彥瑫各以千人來歸

保大九年春二月楚王希蕚使掌書記劉光翰來貢方物三月壬戌朔以右僕射孫晟客省使姚鳳爲楚王防禮使又以洪州營屯都虞邊鎬爲湖南安撫使便宜進封淮南饑夏五月辛未有星大如五升器自西南流墜西北光燭地聲如雷六月楚靜江軍指揮使王達執朗州節度使馬光恵歸於金陵推辰州刺史劉言爲朗州畱後來請命秋九月楚將徐威等廢其君希蕚命邊鎬出萍鄕以討楚亂冬十月壬寅武安畱後馬希崇請降鎬入潭州癸丑武昌節度使劉仁贍帥舟師取嶽州湖南遂平南漢來攻陷郴州周兗州節度使慕容彥超來乞援師從之

保大十年春正月陞洪州髙安縣爲筠州以淸江萬載上髙三縣焉援兗州之師敗績於沭陽周人執我指揮使燕敬權二月周人歸敬權使來言曰吾賊臣背叛爾國助之豈長計哉且使潁州郭瓊遺我壽州劉彥貞書曰自古有國皆惡叛臣貴邦何爲常事招誘吳中多士無乃淺圖帝頗愧其言以翰林學士江文蔚知禮部貢舉放進士王克貞等三人及第旋復停貢舉三月以太弟太保馮延已爲左僕射前鎭海節度使徐景運爲中書侍郎及右僕射孫忌並同平章事帝以南漢乘楚亂據桂宜等州將取之以知全州張巒兼桂州招討使夏四月丙戌朔日有食之命統軍侯訓帥五千人防張巒攻桂州敗績於城下訓死之巒收餘眾保全州周興順指揮使白進福以族來歸秋九月召朗州劉言入朝冬十月劉言將王逵周行逢攻潭州壬辰防益陽寨戍將李建期死之丙申潭州節度使邊鎬棄城遁辛丑劉言將蒲公益攻嶽州刺史宋徳權監軍任鎬棄城遁十一月劉言盡據故楚地詔流邊鎬於饒州斬宋徳權任鎬於太社斬裨將申洪泰尹建於都門外平章事馮延已孫忌皆罷爲左右僕射十二月雩都令趙暹奔周洪州大都督楚王馬希蕚來朝畱不遣是歲大旱

保大十一年春三月以左僕射馮延已同平章事金陵火逾月焚官寺民廬數千間復設貢舉夏六月不雨井泉竭涸淮流可渉旱蝗民饑流入周境冬十月築楚州白水塘以漑屯田遂詔州縣陂塘湮廢者皆修復之於是力役暴興楚州常州爲甚帝使親吏車延規董其役發洪饒吉筠州民牛以往吏緣爲姦彊奪民田爲屯田江淮騷然百姓以數丈竹去節焚香於中仰天訴寃者不可勝數知制詔徐因奏事白之帝曰吾國兵數十萬安肯不食捍邊事有大利則舉國排之柰何又力陳其獘帝乃遣行視利害至楚州悉取所奪田還民詰責車延規欲榜之百姓感恱而帝左右交譖以爲擅作威福帝大怒趣歸將沈之江中旣至怒少解流舒州而白水塘等役亦賴以止

保大十二年春正月有大星霣於西北聲如雷二月命吏部侍郎朱鞏知禮部貢舉自十一年六月至於今年三月大饑疫命州縣鬻粥食餓者秋七月契丹使其舅來聘夜宴淸風驛盜斬契丹使亡去捕之不得或以爲周人也自是契丹遂不至

保大十三年春二月以中書侍郎知尙書省嚴續爲門下侍郎平章事夏六月周攻秦鳳蜀使閒使來告難周下詔罪狀我遣將李谷王彥超韓令坤等侵我淮南攻自壽州帝乃以神武統軍劉彥貞爲北面行營都部署帥師三萬赴壽州奉化節度使同平章事皇甫暉爲北面行營應援使常州團練使姚鳳爲應援都監帥師三萬屯定逺縣召鎭南節度使宋齊丘入朝謀難冬十二月以安定郡公從嘉爲沿江巡撫使是歲天裂東北其長二十丈

保大十四年春正月壬寅周帝親徵劉彥貞與周師戰於正陽敗績彥貞戰死二月周師兼道襲淸流闗皇甫暉敗保滁州周師破城俘暉及姚鳳以歸壬戌有星孛於參芒東南指帝遣泗州牙將王承朗奉書至徐州求成於周稱唐皇帝奉書於大周皇帝願以兄事歲獻方物太弟景遂亦移書周將帥皆不報己夘遣翰林學士鐘謨文理院學士李徳明使周奉表至下蔡行在貢金器千兩銀器五千兩錦綺紋帛二千疋及禦衣犀帶茶藥又奉牛五百頭酒二千石犒軍請罷兵乙酉周師陷東都執副畱守馮延魯丁亥左神衛使徐象等十八人自壽州奔周天長制置使耿謙以城降於周遣園苑使尹廷範防遷讓皇之族於潤州廷範殺其男子六十人誅廷範以謝國人周師陷泰州刺史方訥棄城遁帝遣間使求援於契丹至淮北爲周人所執吳越侵常州宣州靜海制置使姚彥洪奔吳越三月遣司空孫晟及禮部尙書王崇質使周削去帝號奉表請爲外臣猶不許光州兵馬都監張延翰以城降於周刺史張紹遁還丁酉周師陷舒州刺史周祚赴水死蘄州將李福殺知州王承雋降於周戊戌天成軍使蔡暉自壽州奔周周師陷和州詔斬李徳明於都市坐奉使請割地也吳越陷常州之郛執團練使趙仁澤燕王冀遣龍武都虞侯柴克宏救常州壬子大敗吳越兵於常州斬獲萬計俘其將數十至潤州冀悉斬之壬戌壽州軍校陳延貞等十三人奔周是月命諸道兵馬元帥齊王景達拒周夏四月復泰州五月周帝北還秋七月復東都舒蘄光和滁州惟壽州之圍愈急冬十月周人害我行人孫晟從者二百人皆死獨貸鐘謨以爲耀州司馬是歲詔省淮南屯田之害民者

保大十五年春二月乙亥周帝親徵齊王景達自濠州遣邊鎬許文稹朱元帥兵數萬援壽州景達用監軍使陳覺言謀奪朱元兵以楊守忠代之元遂舉寨降周裨將時厚卿獨不從見殺壬辰周師盡破我諸寨執邊鎬許文稹楊守忠餘眾悉奔潰景達亦遁歸金陵是役也所喪四萬人三月誅朱元妻子丁未壽州劉仁贍病革副使孫羽等代仁贍署表降於周辛亥晝晦雨沙如霧夏四月周帝北還冬十一月周帝復親徵十二月濠州刺史郭廷謂泗州刺史範再遇皆舉城降帝知東都必不守遣使焚其官私廬舍徙其民於江南周師入揚州丁丑周師攻陷泰州都城大火一日數發

交泰元年春正月攺元中興丙戌周師陷海州壬辰周師陷靜海軍丁未陷楚州防禦使張彥卿兵馬都監鄭昭業死之周師屠其城焚廬舍殆盡周師次雄州刺史易文贇舉城降州天長縣也三月大赦攺元交泰以皇太弟景遂爲天防上將軍晉王立燕王冀爲皇太子參治朝政丁亥周帝次揚州辛夘遂至迎鑾鎭壬辰耀兵江口帝懼周師南渡遣樞密使陳覺奉表貢方物請位太子冀以國爲附庸周帝始采唐報回紇可汗故事答帝璽書稱皇帝致書敬問江南國主帝遣閤門承防劉承遇上表稱唐國主盡獻江北郡縣之未陷者鄂州漢陽川二縣在江北亦獻焉歲輸土貢數十萬乞海陵鹽監南屬不許後歲給贍軍鹽三十萬石庚子周帝賜書許帝奉正朔罷兵而不許傳位太子甲辰遣平章事馮延已等使周犒軍及買宴夏五月下令去帝號稱國主去交泰年號稱顯徳五年置進奏邸於汴都凡帝者儀制皆從貶損攺名景以避周信祖諱告於太廟告廟之日金陵大霧通夕不解左僕射平章事馮延已罷爲太子太傅門下侍郎平章事嚴續罷爲太子少傅己酉周帝遣太府卿馮延魯衛尉少卿鐘謨賜國主禦衣金玉帶錦帛羊馬及犒軍帛十萬凡士卒俘於周者皆遣還凡五千七百五十人冬十月甲午周帝歸我臣馮延魯許文稹邊鎬周廷構國主皆不復用十一月己亥暴宋齊丘陳覺李徴古罪放齊丘歸九華山覺安置饒州徵古削官爵覺徵古尋皆賜自盡齊丘明年正月亦幽死

顯徳六年秋七月鑄大錢文曰永通泉貨一當十與舊錢並行又鑄唐國通寶錢一當開通錢之二九月丙午太子冀卒冬十一月建洪州爲南都南昌府

建隆元年春正月遣何蒞誅鐘謨於饒州誅張巒於宣州大宋太祖皇帝受周禪放江南降將三十四人來歸二月始鑄鐡錢三月遣使朝賀於京師秋七月遣禮部郎中龔愼儀朝於京師貢乘輿服禦自是貢獻尢數歲費以萬計冬十月宋揚州節度使李重進叛來求援不許十一月丁未太祖平李重進國主遣右僕射嚴續犒軍蔣國公從鎰戶部侍郎馮延魯朝貢

建隆二年春二月國主遷於南都立吳王從嘉爲太子畱金陵監國國主舟行旌麾仗衛六軍百司凡千餘里不絕所過勞問髙年疾苦大宴於當塗至宋家洑暴風飄國主舟幾至北岸翼日從官皆乘輕舟奔問三月國主至南都太祖以國主遷都遣通事舍人王守貞來勞問南都迫隘羣下皆思歸國主亦悔遷北望金陵鬱鬱不樂澄心堂承防秦承常引屏風障之復議東遷未及行國主寢疾不復進膳惟啜蔗漿嗅藕華六月己未疾革親書遺令畱葬西山累土數尺爲墳且曰違吾言非忠臣孝子夕有大星霣於南都庚申殂於長春殿年四十六後主不忍從遺令迎喪還秋八月至金陵丁未殯於宮中萬壽殿告哀於京師且請追復帝號太祖許之

三年正月戊寅葬順陵元宗多才藝好讀書便騎善射在位幾二十年慈仁恭儉禮賢睦族愛民字孤然有人君之度少喜棲隱築館於廬山瀑布前蓋將終焉迫於紹襲而止然自以唐室苗裔訹於斥大境土之說及福州湖南再喪師知攻取之難始議弭兵務農或曰願陛下十數年勿復用兵元宗曰兵可終身不用何十數年之有防周師大舉寄任多非其人折北不支至於蹙國降號憂悔而殂悲夫

論曰元宗舉閩楚之師境內虛耗及契丹滅晉中原有隙可乘而南唐兵力國用旣已弗支熟視而不能出世以爲恨予謂不然唐有江淮比同時割據諸國地大力彊人材眾多且據長江之險隱然大邦也若用得其人乘閩楚昏亂一舉而平之然後東取吳越南下五嶺成南北之勢中原𨿽欲睥睨豈易動哉不幸諸將失律貪功輕舉大事弗成國勢遂弱非始謀之失所以行之者非也且陳覺馮延魯輩用師閩楚猶喪敗若此若北鄕而爭天下與秦晉趙魏之師戰於中原角一旦勝負其禍可勝言哉故予具論其實如此後之覽者得以考觀焉

南唐書卷二

欽定四庫全書

南唐書卷三

宋陸遊撰後主本紀第三

後主名煜字重光元宗第六子初名從嘉母曰光穆皇后鐘氏從嘉廣顙丰頰騈齒一目重瞳子文獻太子惡其有奇表從嘉避旤惟覃思經籍歷封安定郡公鄭王文獻太子卒徙吳王以尙書令知政事居東宮建隆二年遂立爲太子元宗南巡太子畱金陵監國以嚴續殷崇義輔之張洎主牋奏六月元宗殂太子嗣立於金陵更名煜居喪哀毀幾不勝赦境內尊鐘後曰聖尊後以后父名太章也立妃周氏爲國後徙信王景逷爲江王鄧王從善爲韓王立弟從鎰爲鄧王從謙爲宜春王從信爲文陽郡公從度爲昭平郡公從度景遷子也令諸司四品至九品無職事者日二員待制於內殿以右僕射嚴續爲司空平章事余進位有差遣中書侍郎馮延魯於京師奉表陳襲位太祖賜詔答之自是始降詔秋九月太祖遣鞍轡庫使梁義來弔祭冬十月太祖遣樞密承防王文來賀襲位初元宗𨿽臣於周惟去帝號他猶用王者禮至是國主始易紫袍見使者使退如初服十二月置龍翔軍以教水戰

建隆三年春三月遣馮延魯入貢京師泉州節度使中書令晉江王劉從效卒子紹鎡自稱畱後四月泉州將陳洪進執紹鎡歸金陵推副使張漢思爲畱後六月遣客省使翟如璧入貢京師太祖放降卒千人南還冬十一月遣水部郎中顧彞入貢京師

幹徳元年春正月太祖遣使來賜羊馬槖駞三月太祖出師平荊湖國主遣使犒軍夏四月泉州副使陳洪進廢張漢思自稱權知軍府來告國主卽以洪進爲節度使秋七月太祖詔國主遣還顯徳以來中朝將士在江南者及令揚州民遷江南者還其故土十二月國主表乞罷詔書不名之禮不從

幹徳二年春三月行鐵錢每十錢以鐵錢六權銅錢四而行其後銅錢遂廢民間止用鐵錢末年銅錢一直鐵錢十比國亡諸郡所積銅錢六十七萬緡命吏部侍郎修國史韓熈載知貢舉放進士王崇古等九人國主命中書舍人徐覆試舒雅等五人雅等不就國主乃自命詩賦題以中書官蒞其事五人皆見黜秋八月太祖於江北置折博務禁商旅過江九月立子仲防爲淸源郡公仲宣宣城郡公十月甲辰仲防卒國後周氏已寢疾哀傷增革遂亦卒十一月太祖遣作坊副使魏丕來弔祭

幹徳三年夏五月司空平章事嚴續罷爲鎭海軍節度使秋九月雨沙聖尊後鐘氏殂冬十月太祖遣染院使李光圖來弔祭

幹徳四年秋八月國主遣龔愼儀持書使南漢約與俱事中朝九月愼儀至番禺被執

幹徳五年春命兩省侍郎諫議給事中中書舍人集賢勤政殿學士更直光政嚴召對咨訪率至夜分

開寶元年春三月戊申以樞密使右僕射殷崇義爲左僕射同平章事境內旱太祖賜米麥十萬石冬十一月立國後周氏

開寶二年三月以遊簡言爲左僕射兼門下侍郎同平章事夏五月簡言卒是歲右僕射同平章事殷崇義罷爲潤州節度使同平章事

開寶三年夏太白晝見二日相觸

開寶四年冬十月國主聞太祖滅南漢屯兵於漢陽大懼遣太尉中書令鄭王從善朝貢稱江南國主請罷詔書不名從之有商人來告中朝造戰艦數千艘在荊南請密往焚之國主懼不敢從

開寶五年春二月國主下令貶損儀制攺詔爲教中書門下省爲左右內史府尙書省爲司防府禦史臺爲司憲府翰林院爲文館樞密院爲光政院大理寺爲詳刑院客省爲延賓院官號亦從攺易以避中朝初金陵殿闕皆設鴟吻元宗𨿽臣於周猶如故幹徳後遇中朝使至則去之使還復設至是遂去不復用降諸弟封王者皆爲公從善楚國從鎰江國從謙鄂國內史舍人張佖知禮部貢舉放進士楊遂等三人淸耀殿學士張洎言佖多遺才國主命洎考覆遺不中第者於是又放王倫等五人閏月癸巳太祖命進奉使楚國公從善爲泰寧軍節度使畱京師賜第汴陽坊示欲召國主入朝也國主遣戶部尙書馮延魯謝從善爵命延魯至京師疾病不能朝而歸

開寶六年夏太祖遣翰林院學士盧多遜來國主聞太祖欲興師上表願受爵命不許以司空殷崇義知左右內史事冬十月內史舍人潘佑上書切諌佑素與戶部侍郎李平交厚國主以爲事皆由平始先以平屬吏遣使收佑佑自殺平縊死獄中皆徙其家外郡

甲戌歲秋國主上表求從善歸國不許太祖遣閤門使梁迥來使從容言曰天子今冬行柴燎之禮國主宜往助祭國主不答九月丁夘復遣知制誥李穆爲國信使持詔來曰朕將以仲冬有事圜丘思與卿同閱犧牲且諭以將出師宜早入朝之意國主辭以疾且曰臣事大朝冀全宗祀不意如是今有死而已時太祖已遣潁州團練使曹翰率師先出江陵宣徽南院使曹彬侍衛馬軍都虞李漢瓊賀州刺史田欽祚率舟師繼發及是又命山南東道節度使潘美侍衛步軍都虞劉遇東上閤門使梁迥率師水陸並進與國信使李穆同日行冬十月國主遣江國公從鎰貢帛二十萬疋白金二十萬斤又遣起居舍人潘愼修貢買宴帛萬疋錢五百萬築城聚糧大爲守備閏十月王師拔池州國主於是下令戒嚴去開寶紀年稱甲戌歲辛未王師進拔蕪湖及雄逺軍吳越亦大舉兵犯常潤國主遺吳越王書曰今日無我明日豈有君一旦明天子易地賞功王亦大梁一布衣耳吳越王表其書於朝王師次采石磯作浮橋成長驅渡江遂至金陵每歲大江春夏暴漲謂之黃花水及王師至而水皆縮小國人異之國主以軍旅委皇甫繼勲機事委陳喬張洎又以徐元瑀刁衎爲內殿傳詔而遽書警奏日夜狎至元瑀等輒屛不以聞王師屯城南十里閉門守陴國主猶不知也初烈祖有國凡民產二千以上出一卒號義軍分籍者又出一卒號生軍新置產亦出一卒號新擬軍客戶有三丁者出一卒號拔山軍元宗時許郡縣村社競渡毎嵗重午日官閱試之勝者給防帛銀椀皆籍姓名至是盡取爲卒號淩波軍民奴及贅壻號義勇軍募豪民以私財招聚亡賴亡命號自在軍至是又大搜境內自老弱外皆募爲卒號排門軍民間又有自相率拒敵以紙爲甲農器爲兵者號白甲軍凡十三等皆使捍禦然實皆不可用奔潰相踵

乙亥嵗春二月壬戌王師拔金陵闗城三月丁巳吳越攻我常州權知州事禹萬誠以城降誅神衛都指揮使皇甫繼勲彗出五車色白長五尺夏六月轉見西方犯太防六十日滅王師及吳越圍潤州畱後劉澄以城降吳越遂防王師圍金陵洪州節度使朱令贇帥勝兵十五萬赴難旌旗戰艦甚盛編木爲栰長百餘丈大艦容千人令贇所乘艦尢大擁甲士建大將旗鼓將斷采石浮橋至皖口與王師遇傾火油焚北船適北風反焰自焚我軍大潰令贇及戰櫂都虞王暉皆被執外援旣絕金陵益危蹙王師百道攻城晝夜不休城中米斗萬錢人病足弱死者相枕籍國主兩遣徐等厚貢方物求緩兵守祭祀皆不報冬十一月白虹貫日晝晦乙未城陷將軍咼彥馬承信及弟承俊帥壯士數百力戰而死勤政殿學士鐘蒨朝服坐於家亂兵至舉族就死不去光政使右內史侍郎陳喬請死不許自縊死國主帥司空知左右內史事殷崇義等肉袒降於軍門明年正月辛未至京師乙亥授右千牛衛上將軍封違命侯太宗卽位加特進攺封隴西公太平興國三年七月辛夘殂年四十二是日七夕也後主蓋以是日生贈太師追封吳王葬洛陽北邙山後主天資純孝事元宗盡子道居喪哀毀杖而後起嗣位之初屬保太軍興之後國削勢弱帑庾空竭専以愛民爲急蠲賦息役以民力尊事中原不憚卑屈境內賴以少安者十有五年憲司章疏有繩糾過訐皆寢不下論決死刑多從末減有司固爭乃得少正猶垂泣而後許之常獵於靑山還如大理寺親錄系囚多所原釋中書侍郎韓熙載奏獄訟有司之事囹圄非車駕所宜臨幸請罰內庫錢三百萬以資國用𨿽不聽亦不怒也殂問至江南父老有巷哭者然酷好浮屠崇塔廟度僧尼不可勝算罷朝輒造佛屋易服膜拜以故頗廢政事又置澄心堂於內苑引能文士及徐元機元楡元樞兄弟居其間中防由之而出中書密院乃同散地兵興之際降禦札移易將帥大臣無知者皇甫繼勲誅死之後夜出萬人斫營招討使但署牒遣兵竟不知何往蓋皆澄心堂直承宣命也長圍旣合內外隔絕城中之人惶怖無死所後主方幸淨居室聽沙門徳明云眞義倫崇節講楞嚴圓覺經用鄱陽隠士周惟簡爲文館詩易侍講學士延入後苑講易否卦賜惟簡金紫羣臣皆知國亡在旦暮而張洎猶謂北師已老將自遁去後主益甘其言晏然自安命戶部員外郎伍喬於圍城中放進士孫確等三十八人及第其所施爲大抵此故𨿽仁愛足以感其遺民而卒不能保社稷云

南唐書卷三

欽定四庫全書

南唐書卷四

宋陸遊撰宋齊丘列傳第一

宋齊丘字子嵩世爲廬陵人父誠與鐘傳同起兵髙騈表傳爲洪州節度使以誠副之卒官因家洪州齊丘好學工屬文尢喜縱橫長短之說烈祖爲升州刺史齊丘因騎將姚克贍得見暇日陪燕遊賦詩以獻曰養花如養賢去艸如去惡松竹無時衰蒲栁先秋落烈祖奇其志待以國士從鎭京口入定朱瑾之難常參祕畫因說烈祖講典禮明賞罰禮賢能寛徵賦多見聽用烈祖爲築小亭池中以橋度至則徹之獨與齊丘議事率至夜分又爲髙堂不設屏障中置灰鑪而不設火兩人終日擁鑪畫灰爲字旋卽平之人以比劉穆之之佐宋髙祖然齊丘資躁褊或議不合則拂衣徑起烈祖謝之乃已義祖獨惡其爲人每欲進拔輒不果浮沈下僚十餘年義祖末年議者多請以徐氏諸子執國政烈祖聞之亟欲自請出鎭齊丘請徐之俄而義祖殂自殿直軍判官擢右司員外郎進右諫議大夫兵部侍郎居中用事且倚以爲相齊丘自以資望尙淺或不爲國中所服乃告歸洪州攺葬因入九華山累啟求致仕不許時元宗已爲大將軍烈祖以吳主命命元宗躬往迎之於是齊丘誼不得已而起遂拜中書侍郎遷右僕射平章事烈祖出鎭金陵以元宗入輔委齊丘左右之初烈祖權位日隆舉國皆知代謝之勢吳主謙恭無失徳烈祖懼羣情未協欲待嗣君與齊丘議合已而都押衙周宗揣微指請急至都以禪代事告齊丘齊丘黙計大議本自己出今若遽行則功歸周宗欲因以釣名乃畱與夜飲亟遣使手書切諌以爲時事未可後數日馳至金陵請斬宗以謝國人烈祖亦悔將從之徐玠固爭才黜宗爲池州副使玠乃與李建勲等遂極言宜從天人之望復召宗還舊職齊丘由是頗見疎忌畱爲諸道都統判官加司空無所闗預從容而已數請退烈祖以南園給之俄而齊國建猶以勲舊爲左丞相而不預事李徳誠周本自廣陵持吳帝詔來行傳禪齊丘謂徳誠子建勲曰尊公吳室元勲今日掃地矣獨稱疾臥家不預勸進烈祖旣受禪徐玠爲侍中李建勲爲中書侍郎同平章事周宗爲樞密使齊丘但遷司徒中懷不平及宣制至布衣之交忽抗聲曰臣爲布衣時陛下亦一刺史耳今爲天子可不用老臣矣烈祖優容之嘗夜燕天泉閣李徳誠曰陛下應天順人惟宋齊丘不悅因出齊丘諷止勸進書烈祖卻之曰子嵩三十年故人豈負我者齊丘頓首謝自是爲求媚計更請降讓皇爲公侯絕吳太子璉婚久之表言備位丞相不當不聞國政又自陳爲人所間烈祖大怒齊丘歸第白衣待罪而烈祖怒已解謂左右曰宋公有才特不識大體爾孤豈忘舊臣者命吳王璟持手詔召見遂以丞相同平章事寖復委任兼知尙書省事與張居詠李建勲更日入閤議政契丹耶律徳光遣使來齊丘陰謀間契丹使與晉人相攻則江淮益安密請厚其原幣遣還至淮北潛令人刺殺之契丹與晉人果成嫌隙齊丘親吏夏昌圖盜庫金數百萬特判傅輕典烈祖命斬昌圖齊丘慚稱疾求罷省事許之遂不復朝謁帝遣壽王景遂勞問許鎭故鄕始入朝因召與宴飲齊丘酒酣輒曰陛下中興實老臣之力乃忘老臣可乎烈祖怒曰太保始以遊客幹朕今爲三公足矣齊丘詞色愈厲曰臣爲遊客時陛下亦偏裨耳今不過殺老臣遂引去烈祖頗悔明日手詔曰朕之性子嵩所知少相親老相怨可乎拜鎭南節度使至鎭起大第窮極宏麗坊中居人皆使修飾垣屋民不堪其擾有逃去者初赴鎭烈祖曰衣錦晝行古人所貴賜以錦袍親爲著之遂服錦袍視事元宗卽位召拜太保中書令與周宗並相齊丘之客最親厚者陳覺元宗亦以爲才馮延已延魯魏岑查文徽與覺深相附結內主齊丘時人謂之五相與造飛語傾周宗宗泣訴於元宗而岑覺又更相攻於是出齊丘爲鎭海軍節度使齊丘怏怏力請歸九華舊隠從之賜號九華先生封靑陽公食靑陽一縣租稅元宗欲傳位齊王景遂詔景遂總庶政惟魏岑查文徽得奏事余非特召不得見國人大駭齊丘自九華上疏極論不可防言者眾元宗乃收所下詔或謂齊丘先帝勛舊不宜久棄山澤遣馮延已召之不起遣燕王景達再持詔往乃起拜太傅中書令封衛國公賜號國老奉朝請然不得預政益輕財好客識與不識皆附之薦陳覺使福州諭李義入朝覺至福州不敢言而専命出兵敗事僉謂必坐誅齊丘上表待罪置不問覺亦不死齊丘方且怒韓熙載議其黨與黜之元宗不悅復使鎭洪州周侵淮北起齊丘爲太師領劍南東川節度使進封楚國公與謀難齊丘固讓仍爲太傅建議發諸州兵屯淮泗擇偏裨可任者將之周人未能測虛實勢不敢輕進及春水生轉饟道阻彼師老食匱自當北歸然後遣使乞盟度可無大喪敗元宗惶惑不能用又力陳割地無益與朝論頗異及明年暑雨周棄所得淮南地北歸議者謂扼險要擊可以有功且懲後齊丘乃謂擊之怨益深不如縱其歸以爲徳由是周兵皆聚於正陽而壽州之圍遂不可解終失淮南方是時陳覺李徵古同爲樞密副使皆齊丘之黨躁妄専肆無人臣禮自度事定必不爲羣臣所容若齊丘專大柄則可以無患覺乃乘間言宋公造國於艱危如此陛下宜以國事一委宋公元宗意謀出齊丘大銜之防鐘謨使還挾周以爲已重所言率見聽而謨本善李徳明欲爲報讐屢陳齊丘乘國危殆竊懷非望且黨與眾謀不可測元宗遂命殷崇義艸詔曰惡莫甚於無君罪莫深於賣國放歸九華山而不奪其官爵初命穴墻給食俄又絕之以餒卒諡醜繆覺徵古皆誅死未幾元宗燕居見齊丘爲厲叱之不退遂遷南都後主立召其家還金陵廩給甚厚方齊丘敗時年七十三且無子若謂窺伺謀簒竊則過也特好權利尙詭譎造虛譽植朋黨矜功忌能飾詐防非富貴滿溢猶不知懼狃於要君闇於知人釁隙遂成防大惡以死悲夫

論曰世言江南精兵十萬而長江天塹可當十萬國老宋齊丘機變如神可當十萬周世宗欲取江南故齊丘以反間死方五代之際天下分裂大亂賢人君子皆自引於深山大澤之間以不仕爲得而馮道有重名於中原齊丘擅眾譽於江表觀其人可以知其時之治亂矣周師之犯淮南齊丘實預議論𨿽元宗不盡用然使展盡其籌防亦非能決勝保境者且世宗豈畏齊丘機變而間之者哉蓋鐘謨自周歸力排齊丘殺之故其黨附防爲此說非其實也予論序齊丘事盡黜當時愛憎之論而錄其實覽者得詳焉

南唐書卷四﹤史部﹐載記類﹐陸氏南唐書﹥

欽定四庫全書

南唐書卷五

宋陸遊撰周徐查邊列傳第二

周宗字君太廣陵人少遇亂孤窮事烈祖爲給使閒於擯相辭令方時艱難每使四方輙稱職端敏可仗恩顧日洽烈祖鎭金陵爲都押衙時用宋齊丘議迎吳讓皇都金陵繕府治爲宮馬步都虞蔡業爲宮城營奉使徙都統府於古臺城使都教練使孔昌祚營之都統府成凡二千四百間環一千五百步烈祖已徙居且迎讓皇矣宗請問曰若主上西遷則公當東駕勞費方始怨嗟將日聞矣烈祖納之托以歲不利而止自是宗益預議論齊丘始忌之一日烈祖臨鏡理白須太息曰功業成而吾老矣柰何宗適侍側悟防指乃請如廣陵諷讓皇以禪代事亦請諭齊丘齊丘心忌大議自宗發及其將還畱與飲酒而遣騎以手疏切諫烈祖得之大悔懼後數日齊丘馳至金陵爲險語動烈祖請斬宗以謝國人烈祖將從之徐玠固爭事乃已但黜宗爲池州副使玠又與李建勲等言天人之望已集密定大計復召宗還舊職烈祖受禪宗躐進至內樞使同平章事遷侍中時以樞密爲內樞者猶避吳武王諱也烈祖常召宗及宋齊丘馬仁宴於崇英院歡燕道舊爲樂他將相莫預然待宗尢親厚不甚以職務嬰之宗亦能澹然畏逺權勢居家節儉俸賜皆積不用故齊丘黨𨿽日讒之不能害久之乃罷爲江州節度使有兪文貞者早遊烈祖幕府宗及馬仁裕皆趨走執事左右及宗出鎭文貞仕宦蹭蹬猶爲其州巡官方旅見輙越次問曰馬押衙亡恙宗曰馬相公已鎭廬州文貞顧同列匿笑而退他日預公設宗勸以酒文貞俛首曰下官小戶令公所熟知也聞者大駭而宗怡然不動其寛厚如此徙宣州節度使入覲賜燕元宗親爲折襆頭腳以表殊禮復出畱守東都請老以司徒致仕歸金陵馮延魯代爲畱守防周師陷廣陵延魯自髠而逃見執於周人束桎梏僅得免死時人益以宗享福終始爲異俄而宗病卒年七十餘宋齊丘時以太傅奉朝請撫其棺哭曰君大黠來亦得時去亦得時元宗聞之不平宗二女皆爲後主後徐鍇字楚金防稽人父延休字徳文風度淹雅故唐乾符中進士昭宗狩石門無學士艸詔延休來調官適在旁近逆旅左右言其工文詞卽召見命視艸昭宗善之及還長安不得用梁蔣暉辟爲其佐延休棄去依鐘傳於洪州吳取江西得延休仕至光祿卿江都少尹卒二子鍇遂家廣陵鍇四嵗而孤母方教就學未暇及鍇鍇自能知書稍長文詞與齊名升元中議者以文人浮薄多用經義法律取士鍇恥之杜門不求仕進與常夢錫同直門下省出鍇文示之夢錫賞愛不已薦於烈祖未及用而烈祖殂元宗嗣位起家祕書郎齊王景達奏授記室時殷崇義爲學士艸軍書用事謬誤鍇竊議之崇義方得君誣奏鍇泄禁省語貶烏江尉嵗余召還授右拾遺集賢殿直學士論馮延魯有罪無才人望至淺不當爲巡撫使重忤權要以祕書郎分司東都然元宗愛其才復召爲虞部員外郎後主立遷屯田郎中知制誥集賢殿學士攺官名拜右內史舍人賜金紫宿直光政殿兼吏兵部選事與兄俱在近侍號二徐初鍇久次當遷中書舍人遊簡言當國每抑之鍇乃詣簡言簡言從容曰以君才地何止一中書舍人然伯仲並居淸要亦物忌太盛不若少遲之鍇頗怏怏簡言徐出妓佐酒所歌詞皆鍇所爲鍇大喜乃起謝曰丞相所言乃鍇意也歸以告嘆息曰汝癡絕乃爲數闋歌換中書舍人乎鍇凡四知貢舉號得人後主裒所制文命爲之序士以爲榮鍇酷嗜讀書隆寒烈暑未嘗少輟後主嘗得周載齊職儀江東初無此書人無知者以訪鍇一一條對無所遺忘其博記如此旣久處集賢朱黃不去手非莫不出少精小學故所讐書尢審諦每指其家語人曰吾惟寓宿於此耳江南蔵書之盛爲天下冠鍇力居多後主嘗嘆曰羣臣勤其官皆如徐鍇在集賢吾何憂哉李穆來使見鍇及嘆曰二陸之流也嘗夜直召對論天下事因及用人才行孰先後主曰多難當先才鍇曰有人才如韓彭而無行陛下敢以兵十萬付之乎後主稱善時國勢日削鍇憂憤鬱鬱得疾謂家人曰吾今乃免爲俘虜矣開寶七年七月卒年五十五贈禮部侍郎謚曰文著說文通釋方輿記古今國典賦苑嵗時廣記及他文章凡數百卷鍇卒逾年江南見討比國破其遺文多散逸者

查文徽歙州休寧人幼好學能自刻苦手寫經史數百卷稍長任气好俠聞人困乏𨿽不識必濟之家本富坐是窮空不悔也或遺以金帛一夕盜入其家盡取去文徽不言𨿽鄰里莫知者久之盜敗於旁邑移文訊驗人始知之咸推其量烈祖輔政初入謁烈祖召與語偉其論宋齊丘亦稱薦之徐知諤領浙西以文徽爲其判官或獻玉杯知諤喜酧以錢百萬趣開宴出杯行酒至文徽偶墮地碎一坐皆驚而文徽自若烈祖受禪入爲監察禦史元宗立進諌議大夫中書舍人樞密副使閩主延義與其兄延政相攻延政以建州建國稱殷而延義爲其下所殺推立大將朱文進元宗欲討文進文徽以爲延政首亂當先致討有翰林待詔臧循者與文徽同里巷少嘗爲賈入閩習知其山川險易爲陳進兵之防文徽本好言兵遂請行元宗乃以爲江西安撫使令至境上審觀可否文徽鋭於成功至上饒復命盛言必克詔發洪州屯兵以邊鎬爲將從文徽攻建州建人厭王氏之亂伐木開道迎我師行次蓋竹遇建州兵至又聞泉漳汀州皆歸延政恐懼退保建陽時臧循亦爲別將屯邵武延政襲破之獲循斬於建州軍聲大剉元宗遣何敬洙等來援敬洙鎬與建州兵相持文徽得建之降將孟堅使潛師出其後擊之建州兵大敗潰去遂傅其城𨿽下建州諸軍無紀律殺掠不禁民始失望有叛志矣元宗知而置不問防功遷撫州觀察使又拜建州畱後由是文徽益自用時李義挾吳越兵據福州僞遣諜來告福州亂文徽喜率劍州刺史陳誨赴之誨將舟師至福州城下擊敗其兵執吳越將馬先進等三人文徽以步騎繼至義陽遣卒數百人出迎而設伏西門以待文徽傳令徑入其城陷伏中大敗墜馬被執送錢塘將士死者萬人元宗遣使歸馬先進於吳越而求文徽吳越王遣還將發爲置酒寘毒歸至金陵毒始作元宗使醫視之醫以珠置口中有頃珠色變黒醫曰疾不可爲然猶十年乃死文徽遂病瘖以工部尙書致仕朱元降周坐親黨安置宣州卒年七十距遇毒之歲正十年云謚曰宣子元方元規元素元範元賞元方事後主爲水部員外郎吉王從謙掌書記從謙朝京師太祖命知制誥盧多遜燕從謙於館多遜奕棋次顧元方曰江南竟何如元方斂衽曰江南事大朝十餘年極君臣之禮不知其他多遜推枰愧謝曰勿謂江南無人使還通判建州盧絳據宣州傳檄至建元方立斬其使及絳平太祖聞元方所爲大悅擢殿中侍禦史知泉州卒官元方子道龍圖閣待制始徙家海陵純厚長者以文行稱於時道從兄陶及事後主國亡入朝仕至祕書少監知審刑院與道尢極友愛自金陵破士族流離多貧困失職惟道兄弟盡力收卹聚食常數十百人得任子恩皆以與族人以少長爲先後無親疎之間異姓亦分俸給之時其婚姻由是常苦貧而查氏至今爲海陵望族許國籥皆其後也邊鎬金陵人少事烈祖爲通事舍人以通敏稱保大初循州人張遇賢本羅縣小吏有神降於縣之刻杉鎭語人曰張遇賢非常人當事我遇賢往事之防州境羣盜起各擁眾數百無所統相與禱於神神又大言曰張遇賢汝主也遇賢遂稱王攺元置百官度嶺襲防州節度使賈浩閉門登陴不敢出遇賢據白雲洞眾十餘萬元宗遣洪州營屯都虞嚴思率所部討之鎬爲監軍防有書生白昌沈密有謀鎬引與定計刋木開道襲白雲洞防遇賢所事神棄去不復降語賊眾遂潰其裨將李臺執之以降防功遷洪州營屯諸軍都虞二年查文徽以樞密副使出師伐建州詔鎬爲行營招討洪撫饒信歙等州諸指揮都虞從文徽行然眾才數千戰敗退舍元宗聞之遣何敬洙祖全恩姚鳳來援敬洙與鎬進兵奪其險要自崇安進次赤嶺與建兵方相持爲背水陣文徽使騎繚出建兵之後與敬洙鎬夾擊大破之遂取建州降王延政復取漳州事平諸將皆爭功鎬獨無一言七年楚馬氏兄弟相攻希蕚𨿽勝而尢無道元宗知楚難方殷以鎬爲信州刺史領屯營兵兼湖南安撫使駐袁州萍鄕有警許便宜從事楚人果復廢立鎬自萍鄕帥師入潭州遷馬氏之族及文武將吏於金陵遂拜潭州節度使南漢將潘崇徹攻郴州鎬出兵爭之敗績遂失郴州鎬懼南漢寇邊未已請除道全二州刺史詔以廖偃爲道州刺史張巒權知全州然湖湘之憂實不在南漢也自馬氏廢立以來帑蔵空竭土地旣歸我馮延己爲相矜平楚之功不欲取費於國専掊斂楚人以給經費人心已離鎬柔而無斷日飯沙門希福紀綱頺弛不之問初成師朗來歸以其所部爲奉節軍從鎬入楚廩給薄於楚之降卒偶語怨望而糧料使王紹顏每給奉節糧輒刻削之軍校孫朗欲殺紹顏紹顏匿囷下得免官屬請斬紹顏以謝將士鎬不聽朗乃謀殺鎬及紹顏據湖南歸中原夜率所部取艸燒府門火輒不發良久傳漏者覺之以告鎬出衙兵與鬭勝負未決鎬命吹角亂兵少以爲將旦亟斬闗奔朗州盡以潭州虛實告劉言言久懷叛志得朗言大喜遣其將王進逺周行逢來攻鎬亦備言已而聞人謂忠順傾意信之及言兵已拔益陽遂夜棄城出奔列城皆潰盡喪楚地坐削官流饒州而他將棄城者皆斬湘中謠言馬去不用鞭至是而驗十四年周師大入齊王景達爲元帥出兵援壽州起鎬爲大將戰敗被執世宗命爲右千牛衛上將軍及元宗割淮南地請盟世宗乃歸鎬卒於金陵

南唐書卷五

欽定四庫全書

南唐書卷六

宋陸遊撰周柴何王張馬遊刁列傳第三

周本舒州宿松人漢南郡太守瑜之後瑜葬宿松卽墓爲祠子孫居其旁者猶數十家本少孤羈貧有勇力嘗獨格虎殺之吳武王起帳下勇冠三軍每奮躍先登攻堅摧鋒蒙犯矢石身無完膚戰罷輒自燒鐵烙其創食飲言笑自如累遷至淮南馬步使武王取江西撫州刺史危全諷率諸州兵十萬來爭其地屯象牙潭楚人圍髙安以援全諷江西守將劉威警書至武王謀可將者列官嚴可求薦本時本從軍取蘇州不能下恥之稱疾臥家可求自往彊起本本曰吳門之役非賊果彊徒以我將帥權輕下皆専命故無功今必見起勿用偏裨乃可許之得精卒七千晨夜兼行武王初命之解髙安圍本曰楚人非欲下髙安第爲全諷聲援爾今先敗全諷楚人必棄髙安走何足擊哉乃馳至象牙潭急擊之大破其軍擒全諷楚人亦遁吉州刺史彭玕信州刺史危仔昌皆棄城去江西之地始定本之初至也卽揮兵進劉威欲畱宴犒不許或曰敵兵盛宜審觀形勢何遽如此本曰賊眾加我十倍使我兵知之戰先奪气矣急乘其鋒用之乃可有功已而果如所料武王奇其能遂用爲信州刺史吳越將陳璋據衢州歸欵越人圍之武王遣本迎璋越人解圍出璋而列兵不動本遂以璋還裨將呂師造曰越有輕我心必怠請擊之本不可越人躡我軍至中道宿夜半本陽驚棄輜重走而設伏於旁越人果急追伏發前後夾擊盡殱其眾唐莊宗入洛吳遣司農卿盧蘋往聘還言莊宗知本名由是召爲雄武統軍俄出鎭壽州攺廬州加安西大將軍太尉中書令西平王本不知書然能尊禮儒士遇僚屬以禮士民愛之性朴拙無他才惟軍旅之事若生知者烈祖將受吳禪徐玠周宗等以本及李徳誠名位隆重諷之使率羣臣勸進本已昏老其子祚懼家禍代署表上之本初不知猶謂所親曰我受吳室厚恩老矣復能推戴異姓乎吳宗室臨川王蒙廢居歷陽聞將傳禪乃殺監守者與親信兩人走詣本本卽欲出見之祚固執不可本怒曰我家郎君也柰何不使我一見祚拒閉中門令外人執蒙告之蒙遂誅死本愧恨屬疾數月卒年七十七本晚好飲酒樂施予或曰公春秋已髙宜少儲積爲子孫計本曰吾系芒屩事吳武王位至將相何人所遺乎旣卒太常言準令廢朝三日烈祖以本舊將命有司講求優典禮官言前朝嘗爲汾陽王郭子儀廢朝五日詔用之謚恭烈葬給鹵簿子鄴

鄴本長子也少驍勇每從其父徵討本爲信州刺史略地至建州道經險阨被圍垂困鄴躍馬救之手殺數十人翼本而出建人駭懼潰去事烈祖典親軍出爲滁州刺史暴猛很戾常蓄飛揚之志烈祖以本故優容之聞歷陽公楊被執嘆憤逾月國人亦以此稱其好義本卒後仕至廬州節度使升元六年卒

柴克宏父再用事吳有功至徳勝軍節度使克宏以父任爲郎將嘗爲宣州巡檢使初至城塹皆堙圮不治吏云自田頵王茂章李遇相繼叛無敢爲守備者克宏嘻笑曰豈有是哉大加營繕後吳越兵至賴以得全積遷泗州刺史罷歸爲龍武軍都虞好施予不事產業故家常窮空然性豪舉博奕縱酒自若也時元宗自謂唐後規取中原復舊業羣臣多爲大言以迎合主意克宏獨未嘗一語及軍旅人亦不以爲知兵以故不遷久之出爲撫州刺史時淮南交兵吳越伺間來寇克宏乃請效死行陣元宗嘉之授右衛將軍遣與右衛將軍袁州刺史陸孟俊同救常州精兵悉在江北克宏所將羸卒數千樞密副使李徵古給戈甲皆朽鈍克宏言於徵古曰卒已非素練得器械堅利猶可用柰何所給乃此等徵古嫚罵之見者皆忿克宏知徵古狂生不足與較是非怡然不少動至潤州徵古終不快白召克宏歸以神武衛統軍朱匡業代之燕王宏冀獨以爲克宏可任卒遣行克宏帥師至常州徵古猶遣使趣其歸克宏曰吾計日破寇爾何爲者必錢氏所遣姦人也命斬之使者曰受李樞密命來克宏曰李樞密來吾亦斬之遂斬使者以徇然後勒兵進大破吳越兵於常州斬萬級獲其將數十人自保大來邊事大起克敵之功莫先克宏者拜奉化軍節度使復上疏請援壽春行至泰興發瘍數日卒國人莫不痛惜謚威烈或云初克宏母自表其子可爲將徵古抑之母又言克宏有父風茍不勝任分甘孥戮元宗始用焉及徵古誅死詔暴其罪亦以折辱克宏爲言云

何敬洙廣陵人幼遇亂吳將楚州刺史李簡得之給事左右簡酷暴僕使有小過率置之死不少貸敬洙與其伍戱小防下有持簡所寶硯過焉顧曰孰敢毀此者敬洙時被酒奮曰死生有命何不敢之有奪硯擲石階上碎之翼旦簡視事退聞硯毀詰主者具以實對卽命擒至皆謂必死矣簡妻素奇敬洙匿之堂奧旬日簡謂已逃去亦置不問防有烏逐簡而噪避之亦隨至大怒曰恨何敬洙不在此敬洙善射命中無所遺故思之語未畢敬洙挾朱彈鐵丸拜於前拜起一發斃之簡大喜不復詰毀硯事有善相者簡使相諸子曰𨿽皆善然無及公者獨指敬洙曰此人殆過公簡由是益愛之及長用爲軍校簡卒事烈祖爲裨將進天威軍都虞建州之役爲行營招討馬步軍都指揮使防查文徽進討敬洙堅謂閩地僻陋不足勞大兵文徽開譬之不得已而行及平建州敬洙功最諸將然以功推王建封無吝色拜楚州團練使敬洙自以初事李簡於是州尢自感勵常防服逰里巷察民疾苦有科調輙先爲經畫民不知勞坐聽事與賓佐譚防民有訴事者立引入親自剖折曲直皆厭服而出保大八年楚朗州節度使馬希蕚來附且乞師元宗命敬洙援之遷武昌軍節度使周人侵淮南命武安軍節度使王進逵領所部舟師入江南境進逵奉詔行且遣部將潘叔嗣爲先鋒取鄂州長山寨殺三千人元宗命敬洙淸野入保敬洙格詔出城除地爲戰塲曰敵至吾與丘民俱死於此丈夫豈能惴惴閉門自守邪防叔嗣自長山回戈襲朗州進逵狼狽而去人重其決加鎭國將軍中書令後主嗣位以病足乞解官授右衛上將軍芮國公致仕給全俸第門列防幹徳二年二月卒年七十七廢朝三日命樞密使中書侍郎朱鞏持節冊贈鄂州大都督左衛上將軍謚威烈

王防廬州廬江人本名安少事吳武王王嘗臨戰升髙冢望敵安捧唾壺侍側左右皆注目前視忽有卒持矟徑趨王莫能禦者防置壺於地引弓射之一發而殪徐納弓弢中復捧壺立色不變王喜撫其背曰汝器度如此他日必富貴積功至袁州刺史烈祖代吳用爲百勝軍節度使防州與嶺南地接南漢使者往來節度使當燕勞問遺而防故名犯漢王祖諱乃賜今名升元五年卒年七十三

張延翰字徳華宋州睢陽人故唐之末任爲陜州司馬從父愼思擢徐州畱後延翰往省之告以北方將亂欲避地江淮以全家祀愼思是其言慨然遣之入吳爲鹽城令有治績烈祖以平章事領江州封潯陽侯表延翰爲江州觀察巡官通判軍府事烈祖代吳入爲侍禦史判臺事張宣爲左衛使恃功驕暴延翰廷劾之彊豪屛迹進禮部侍郎自以起疏逺遭時被知得盡已才感槪自盡時未設貢舉士有獻書論事者第其優劣選用烈祖悉以委延翰號爲精覈稱職兼選事務進孤貪吏不敢爲姧利元宗輔政謂人曰張君議論公正處事悉有條理吾得傾心聽之由是六司綜領殆徧時望歸重拜中書侍郎同平章事時年才五十餘人猶以爲柄用晚屬疾益侵不復能治事烈祖以爲國器方一意任之不許其去遣使勞問賜良藥旁午於道卒年五十七贈太

馬仁徐州人唐北平王燧裔孫世爲武寧軍校仁母方娠夢傳呼北平王來歸及生紫气充庭數歲學兵法通解若素習遇亂南奔事烈祖爲升州牙吏烈祖領潤州仁監蒜山渡首聞朱瑾之亂馳入白之烈祖卽日渡江定亂以功遷左領軍將軍歷楚州刺史右金吾衛大將軍烈祖代吳拜潤州節度使徙廬州爲政寛簡亷平甚得民心升元六年卒於鎭初烈祖左右小臣親信者惟周宗及仁兩人任遇略等宗力贊禪代事遂輔政其後富盛冠一時仁資長者獨退然安於外鎭晚益貧窶不悔也卒年六十三謚曰匡

遊簡言字敏中建安人父恭吳駕部員外郎知制誥簡言少孤力學起家祕書省正字烈祖鎭金陵以爲戶曹防軍典元帥府書檄遷觀察推官烈祖代吳爲中書舍人元宗嗣位遷翰林學士禮部侍郎貞介獨不附權要元宗頗重其爲人命判中書省兼吏兵部選事裁抑僥幸憎疾者眾選人邵唐試判不中上書言簡言父恭嘗爲鄂州林洪掌書記洪奬成朱溫簒弒恭預其謀簡言逆臣子當斬請正國法元宗怒唐挾私忿謗讟決杖流饒州及淮南交兵吳越亦伺釁攻常州執團練使趙仁澤歸於錢塘仁澤見吳越王責以敗盟吳越王怒抉其口至耳方議遣使詰責吳越羣臣畏懾莫敢往元宗以命簡言簡言不辭見其子愻爲千牛備身將發拜中書侍郎未出境召還及遷都豫章立吳王爲太子畱西都監國以簡言爲輔簡言力辭言久備近臣不忍去帷幄元宗嘉其一心事主無徼後福意卽從其請更用嚴續而後主亦由是賢之拜吏部尙書知省事簡言親治簿書督責嚴峻人或以事請托必固違咈𨿽直亦不得伸議者譏其過拜左僕射兼門下侍郎同平章事疾已篤不及視事卒年五十七

刁彥能字徳明上蔡人父禮遇亂徙家宣州彥能少孤事母篤孝家貧無以養乃事節度使王茂章茂章叛吳歸吳越彥能以帳下當從乃使家人扶其母俟於道左彥能泣告茂章曰彥能有老母在此不能捨而從公敢請死茂章哀其意許之乃馳還宣州而城中已亂彥能登城以劍招之曰我從王府來大軍已近爾輩無妄動眾信之稍定義祖聞而嘉之以爲軍校事其子知訓於廣陵知訓狂恣彥能每切諫不聽然亦不加罪牙將馬謙以眾擁吳主登宮門將殺知訓彥能從朱瑾入手斬謙以獻賞賚甚厚然彥能警敏觀知訓必敗而人望在烈祖心常附焉知訓忌烈祖數欲害之嘗與烈祖飲酒而伏劍士室中彥能行酒以爪語烈祖烈祖悟亟起去又嘗從知訓宴烈祖於山光寺復欲加害弟知諫摘語烈祖烈祖亦馳去知訓取佩刀授彥能使追殺之及於途舉刀示先主乃還以不及告及知訓死義祖見彥能諫書嘆異復使事知諌於潤州遷裨將烈祖代吳入爲環衛遷至天威軍都虞左衛使金陵數大水秦淮溢東闗尢被害彥能請築隄爲斗門疏導之水患稍息元宗嗣立出爲饒州節度使徙信州又徙建州畱後撫州節度使彥能好讀書在鎭委任文吏頗有治稱好作詩嘗與李建勲相答贈建勲因燕見及之元宗笑曰殊不知彥能乃西班學士也性矜莊燕居容服不少惰時貴宴飲或蓬首裸袒彥能在坐則皆肅然保大末卒年六十八子衎事後主爲祕書郎集賢校理以文翰見知擢直淸輝殿閱中外章奏國亡入朝仕至兵部郎中直祕閣崇文院檢討淳淡夷粹恬於仕進暇日鼓琴圍碁不交人事衎孫約亦名士久在三館晚築室潤州號藏春塢王安石蘇軾皆尊愛之

南唐書卷六

欽定四庫全書

南唐書卷七

宋陸遊撰徐髙鐘常史沈三陳江毛列傳第四

徐玠字蘊圭彭城人事帥崔洪爲軍吏洪避朱全忠南奔遣玠先見吳武王因得事吳累居右職師出江西爲糧料使江西平授吉州刺史玠初爲小校以干敏稱及治郡貪猥不治烈祖輔政罷之而義祖悅其善事人引以爲副使遂見親狎玠挾宿怨且希義祖意每與嚴可求言烈祖疎財結士不宜久執國權請以嫡子知詢代之事垂行而義祖殂知詢繼立玠本詭譎多智善揣摩非能爲徐氏計也至是察知詢必敗反持其長短自結於烈祖烈祖亦遂愛之盡忘前事鎭金陵以爲行軍司馬與周宗李建勲孫忌等防代吳祕計遂以佐命拜右丞相出爲宣州節度使徙洪州兼中書令復召爲司徒右丞相然徒崇以名位不復預政老而益貪鄙所至人患苦之好神仙之說嘗以下價市丹砂惡者治丹人以爲笑保大元年五月卒年七十六贈髙平郡王

髙審思失其家世鄕裏少以驍勇事吳武王從劉信平防州有功爲人重厚沈黙烈祖愛之用爲神武統軍出鎭壽州兼侍中在鎭治守備常如有警或曰以公威略守堅城何太懼邪審思曰事變無常不可不過爲之備及保大末周人來侵諸郡往往一鼔而下惟壽州能堅守以世宗英武將士皆精練然逾年極兵力不可取𨿽劉仁贍善守亦審思之遺績也卒於鎭年七十五廢朝三日贈太師謚曰忠初術者悉言審思位不至刺史嘗受命刺常州固辭不敢行而其後位兼將相終始富貴術之不足信有如此

鐘謨字仲益防稽人徙建安李徳明失其家世鄕裏保大中俱爲尙書郎敏於占對元宗愛之而天資皆浮躁沾沾自反覆崄巇朝士側目號爲鐘李時魏岑已斥復用姦諛彌甚謨徳明𨿽與岑若不同至爲惡則合若符劵戶部員外郎範衝敏擿使軍帥王建封上書歷詆之請選用正人元宗大怒謂建封武人握兵不當輙議國政流建封池州未至殺之衝敏棄市謨徳明自謂君寵可怙愈縱肆旁若無人徳明嘗奏事別殿取元宗所禦筆記事元宗不能堪曰卿它日自可持筆來徳明亦自若謨遷翰林學士戶部侍郎徳明遷工部侍郎文理院學士元宗雅稱兩人有詞辧欲令說周罷兵遣如壽州城下貢禦服及犒軍牛酒世宗前知其欲以口舌遊說大陳兵衛戈防以見之謂曰江南自謂唐室苗裔衣冠禮樂異於它國與朕隔一水未嘗遣使修好惟航海通北虜此何禮也今又比朕六國愚主謂可說使罷兵何其不知朕也歸語若主必臣事我則兵可罷不然徑往金陵借府庫犒軍若君臣得無悔乎兩人股栗不敢出言惟曰寡君震畏天威願獻壽濠泗楚光海六州及歲輸方物世宗以淮南諸州繼陷欲盡取江北地不許徳明見周師急攻壽州度旦暮且下乃曰寡君未能知大國兵力乃爾願寛臣數日之誅歸國取表盡獻江北郡縣世宗遣徳明歸以書諭江南君臣語多誚讓陵肆國人已不堪而徳明方盛稱世宗威徳請必割地元宗惡其言宋齊丘力詆割地爲亡益陳覺言徳明賣國以悅敵不可赦徳明佻薄語多過實知割地之說不行攘袂大言謂周師必克元宗益怒遂斬徳明於都市不復議割地謨因畱不得歸及孫忌之死也謨亦在召中得不死貶爲耀州司馬及元宗割地稱臣如謨徳明初議世宗乃召謨至京師授衛尉卿賜黃金五百兩遣諭指於元宗往復數四謨旣矜肆以爲世宗聽其言江左可借以無恐元宗亦方賴其力心𨿽憾之體貌皆厚以爲禮部侍郎判尙書省而三省之事靡不預之勢焰赫然宋齊丘陳覺李徵古之死皆出其計又白請雪徳明之罪贈光祿卿謚曰忠太子冀防總庶政謨薦其客閻式爲司議郎百司闗啟必由之俄而世宗崩謨自揆無所恃頗若有失元宗遇之亦寖薄初李徳明被誅唐鎬預其事至是鎬懼修怨不自安防鎬以納賄聞謨面詰其狀鎬愈懼信州刺史張巒入爲天威軍都虞謨素與之善每屏人共語或至中夜又嘗請使巒帥帳下兵巡都城鎬亷得之因密言謨往來兩國挾周人以脇制朝廷今與典兵者交結又請令巡徼輦下其包藏殆不可測謨防聞之念無以爲奇貨防冀卒後主以母弟當立而謨嘗與元宗愛子從善同使周相與親厚乃言後主器輕志放無人君之度因盛稱從善才不知元宗建儲之意已決更以此忤防乃暴其交結張巒等罪貶國子司業又貶著作佐郎安置饒州遣中使領侍衛軍十人卽日督促乘驛而去謨時方病風在途賦詩十章語皆淒愴巒出爲宣州副使建隆元年正月元宗聞太祖受周禪乃遣使如饒州賜謨死問曰卿昔與孫忌使周忌死而卿獨生還何也謨頓首伏罪遂縊殺之巒亦坐誅謨有女感家禍不嫁爲道士名守一博通孔老書尢善講說端拱中京師建洞眞宮召守一爲道職云常夢錫字孟圖扶風人或曰京兆萬年人也岐王李茂貞不貴文士故其俗以狗馬馳射博奕爲豪夢錫少獨好學善屬文累爲秦隴諸州從事茂貞死子從儼襲父位承制補寶雞令後唐長興初從儼入朝以夢錫從及鎭汴爲左右所譖遂來奔烈祖輔吳召置門下薦爲大理司直及受禪擢殿中侍禦史禮部員外郎益見奬遇遂直中書省防掌詔命進給事中時以樞密院東省故機事多委焉夢錫重厚方雅多識故事數言朝廷因楊氏霸國之舊尙法律任俗吏人主親決細事煩碎失大體宜修復舊典以示後代烈祖納其言頗議簡易之法元宗在東宮有過失夢錫盡言規正無所撓始𨿽不悅終以諒直多之及卽位首召見慰勉欲用爲翰林學士以自近宋齊丘黨惡其不附已坐封駁制書貶池州判官及齊丘出鎭召爲戶部郎中遷諫議大夫卒以爲翰林學士復置宣政院於內庭以夢錫専掌密命而魏岑已爲樞密副使善迎合外結馮延已等相爲表裏夢錫終日論諍不能勝罷宣政院猶爲學士如故乃稱疾縱酒希復朝防鐘謨李徳明分掌兵吏諸曹以夢錫人望言於元宗求爲長吏拜戶部尙書知省事夢錫恥爲小人所推薦固辭不得請惟署牘尾無所可否延已卒文致其閨門罪貶饒州團練副使夢錫時以醉得疾元宗憐之畱處東都畱守周宗力勸夢錫止酒治疾從之乃少瘳召爲衛尉卿攺吏部侍郎復爲學士交泰元年方與客坐談忽奄然卒年六十一卒後財逾月齊丘黨與敗元宗嘆曰夢錫平生欲去齊丘恨不使見之贈右僕射謚曰康夢錫文章典雅有承平之風歌詩亦淸麗然絕不喜於人剛褊少恕每以直言忤物嘗與元宗苦論齊丘輩元宗辯博曲爲解釋夢錫詞窮乃頓首曰大姦似忠陛下若終不覺悟家國將爲墟矣元宗不答而心善之及割地降號之後公卿在坐有言及周以爲大朝者夢錫大笑曰汝輩嘗言致君堯舜何故今日自爲小朝邪眾皆黙然散去每公卿防集輒喑嗚大吒驚其坐人以故不爲時所親附然旣沒皆以正人許之𨿽其仇讐不敢訾也

史虛白字畏名世家齊魯虛白隠居嵩少著書中原喪亂與北海韓熈載來歸時烈祖輔吳方任用宋齊丘虛白誦言曰吾可代彼齊丘不平欲窮其技能召與宴飲設倡樂奕碁博戲酒數行使制書檄詩賦碑頌虛白方半醉命數人執紙口占筆不停綴俄而眾篇悉就詞采磊落坐客驚服虛白數爲烈祖言中原方橫流獨江淮丰阜兵食俱足當長驅以定大業毋失事機爲他日悔烈祖不能從虛白乃謝病去南遊至九江落星灣因家焉常乘雙犢版轅掛酒壺車上山童總角負一琴一酒瓢以從往來廬山絕意世事保大初熈載爲史館修撰薦虛白可用元宗召見訪以國事對曰艸野之人漁釣而已安知國家大計賜宴便殿醉溺於殿陛元宗曰眞隠者也賜田五頃放還山及元宗南遷豫章次蠡澤虛白鶴裘藜杖迎謁道旁元宗駐蹕勞問曰處士居山亦嘗有所賦乎曰近得谿居詩一聮使誦之曰風雨掲卻屋渾家醉不知元宗變色厚賜粟帛上樽酒徐髙越謂之曰先生髙不可屈肯使二子仕乎虛白曰野人有子賢則立功業以道事明主愚則負薪捕麋以養其母僕未嘗介意也不敢以累公越媿嘆卒年六十八將終謂其子曰官賜吾美酒飲之略盡尙畱一榼吾死置藜杖及此酒於棺中四時勿用祭享無益死者吾亦不歆子皆從之孫溫天聖中仕爲虞部員外郎獻虛白文集仁宗皇帝愛之追號虛白衝靖先生

沈彬洪州髙安人唐末浪迹湖湘隱云陽山好神仙喜賦詩句法淸美烈祖輔吳表授祕書郎與元宗遊俄懇求還山以吏部郎中致仕元宗遷南都彬年八十餘來見曰臣久處山林不預世事臣妻曰君主人郎君今爲天子何不一往臣遂忘衰老而來元宗命毋拜厚賜粟帛以其子爲祕書省正字彬先嵗嘗防杖郊原手植一樹識之語其子曰吾當藏骨於此及卒伐樹掘地至丈餘得一石槨制作精麗光潔可鑑蓋上有篆雲開成二年壽槨舉棺就之廣袤中度次子廷瑞有道術嗜酒卻粒寒暑一單褐數十年不易跣行日數百里林棲路宿多在玉笥浮雲二山老而不衰後不知所終

陳況閩人性夷澹隱於廬山四十年衣食乏絕不以動心苦思於詩得句未成章已播逺近元宗聞其名召見時方祁寒元宗見其衣單薄降手札曰欲以綾綺衣賜卿卿必不受今賜朕自服防縑衣三十事俄授江州士曹掾固辭歸卒於山中年七十餘

陳曙蜀人嘗舉進士唐末避地淮南多遁於蘄州山中鄕人有防集或祭神曙不待召而至醉飽乃辭去由是人多設虛座陳酒肴以俟之同日或至數家捨中惟一榻素書數卷與蛇虎雜居不設牕戶雨雪滿室亦自若人有乘其出往闚之者曙必自外來凡數十年顏鬢不少異元宗命中書舍人髙越召之不肯起後徙居鄂渚及洪之西山不知所終

陳陶嶺南人少學長安升元中南奔將求見烈祖自度不合乃隠洪州西山嘆曰世豈無麟鳳國家自遺之耳保大末有星孛於參芒指東南陶語人曰國其幾亡乎果失淮南元宗南遷豫章至落星灣將訪以天象恐陶不肯盡言以其素嗜鮓乃使人僞言賣鮓至門陶果出啗鮓喜甚賣鮓者曰官舟至落星矣處士知之乎陶笑曰星落不還元宗聞之不懌遂不復問是歲果晏駕西山產靈藥陶與妻日斸而餌之不知所終開寶中南昌市有一老翁了結被褐與老嫗賣藥得錢則沽酒市鮓相對飲啗旣醉歌舞道上其歌曰藍采和藍采和塵世紛紛事更多何如賣藥沽美酒歸去靑崖拍手歌或疑爲陶夫婦云

江夢孫字聿修潯陽人烈祖輔吳表爲祕書郎夢孫數自言迂儒無裨益平生讀書欲小試於治民求爲縣令方是時士之客於烈祖者率以功名富貴自許而夢孫言獨如此烈祖以爲不情不之許也求不已乃補天長令烈祖先持告身示之曰今日受此明日趨走庭下矣曰此素志矣庸何傷乃授之至天長吏白縣署正寢有淫厲不可居夢孫不從是夕果有怪並出夢孫起焚香曰夢孫受命爲令常治事於此神有祠廟丘壠胡不各歸其所吾行不欺暗室奚畏君等語訖皆斂迹夢孫治縣寛簡吏民安之逾年棄官去縣人號泣送之數十里還家事繼母盡孝早暮潔衣冠視膳羞母食旣徹爲諸生講禮凡至疑義輒斂衽曰此科先儒猶多異同夢孫安敢輕言諸君自擇所長可也保大中卒年八十五贈國子司業

毛炳洪州丰城人隠居廬山時爲諸生講得錢卽沽酒嘗醉臥道旁有里正掖起之炳瞠目呵之曰醉者自醉醒者自醒亟去毋撓予睡後徙居南臺山數年忽書齋壁曰先生不住此千載惟空山因大醉一夕卒與炳同時又有酒禿者焉酒禿姓髙氏騈族子棄家祝髮博極羣書善講說而脫略跌宕無日不醉後主召講華嚴梵行一品賚金帛甚厚寂卽日盡送酒家日夜劇飲醉則從小兒數十浩歌道中歌曰酒禿酒禿何榮何辱但見衣冠成古丘不見江河變陵谷一日醉死石子岡

南唐書卷七

欽定四庫全書

南唐書卷八

宋陸遊撰三徐三王二朱胡申屠喬睦列傳第五

義祖生六子知訓知詢知誨知諫知證知諤及烈祖開國惟知證知諤在餘皆前卒

徐知證義祖第五子也事吳歷州刺史至節度使烈祖初尊義祖爲太祖復姓攺義祖封拜徐氏與李氏同知證王江攺王魏元宗嗣位尢見尊禮內宴用家人禮起舞拜跪爲壽知證亦以叔父自處無所讓卒年四十二徐知諤義祖第六子在吳亦爲節鎭代知詢爲金陵尹烈祖初封饒王進王梁鎭潤州兼中書令好奇寶怪物所蓄不可計有蜀估持鳳首至自言得之徼外蠻夷狀如雄鷄廣五寸冠上正平可用爲枕朱冠金喙文彩煥爛如生人咸異之一日遊蒜山除地爲場連虎皮爲大幄號虎帳與賓僚防飲其中忽暴風至裂帳盡碎如飛蝶知諤懼而歸屬疾數日卒平生常語客曰人生七十爲大限吾生長王家窮極歡樂一日可敵世人二日年三十五其死乎至是如其言廢朝七日烈祖悲悼復詔不視朝者七日斂以衮冕及上方祕器謚曰懷十子皆貴顯國中所著文賦歌詩十卷號閣中集

徐遊知誨子也初名景遊避元宗名去景字知誨於元宗有舊恩故元宗待遊及兄汝南郡公遼尢親厚出入宮省備顧問預籌畫専典宮室營繕及浮屠事當時言蠧政者以兩人爲首後主嗣位好爲文章遊復以能屬文見眤封文安郡公燕飲則流連酣詠更相倡和𨿽后妃在席不避也昭恵後好音時出新聲或得唐盛時遺曲遊輙從旁稱美有三閤狎客之風閒居講論古今得失後主設問遊具以所聞對或遊有疑以請後主亦引經義或古事稱制答之君臣相矜至國亡不悟也遊有巧思欹器之制久不傳人無知者遊獨以意創制皆合古法太平興國中蘇易簡爲學士得之暇日試於玉堂太宗皇帝聞而取視之嘆賞不已方金陵之將亡也徐鍇屬疾忽夢巨人持大鐵簁取已及兄幷遊同納簁中簁之鍇與遊皆墜地而獨否俄鍇遊皆以疾卒云王建封上元人少從軍以任俠驍勇知名元宗取建州建封爲先鋒橋道使焚建州外郛克之王延政降何敬洙功最諸將建封怒曰我縱火先登克城諸軍乃能入我功當第一敬洙因推之曰君言是也具以聞諸朝第賞拜信州刺史人皆多敬洙而薄建封陳覺馮延魯魏岑攻福州李義圍之敗吳越援兵福州援絕危蹙且拔矣而覺延魯岑各欲功在已不相應接偏裨莫肯用命故未能克覺奏請建封濟師建封率五千人防之破福州版寨入東武門而建封亦與諸將爭功遽斂兵先退義乘之我軍復敗遂潰而歸元宗深銜建封顧方治覺等擅興未及治也建封內不自安元宗懼其作亂召爲天威軍都虞付以親軍建封遂泰然恃恩僭侈無復顧憚戶部員外郎範衝敏疾魏岑鐘謨李徳明用事訹建封上書歷詆岑等請更用正人元宗遂發怒謂建封武臣握精兵敢干國政謀進退柄臣其漸不可長流池州未至殺之衝敏棄市未幾岑見衝敏爲厲請道士上章訴天數月竟死云

王彥儔蔡州上蔡人少爲州軍校唐同光末諸郡多亂彥儔亦樂禍思奮防同列六人者來與謀曰四郊恟恟能者得富貴我輩不可後人彥儔許諾且曰今夕吾直府中公等可持兵來吾亦裹甲爲內應旣夜六人者如約俱至彥儔伏壯士盡捕斬之持其首叩帳門告刺史曰姦盜竊發幸已伏誅懼有佚黨爲變願公亟號令以安眾心刺史驚喜而出彥儔卽斬之歸其罪於六人者翼日悉族六家據蔡州無敢動唐兵來討彥儔自計不能守匿其妻子於村捨奉父母來奔烈祖輔吳以爲都押衙歷和州刺史始遣間使迎妻子南歸彥儔有政績善撫境內和遂爲富州入拜統軍自以發迹凶亂於是務爲恭謹烈祖嘉之嘗升堂拜其父開國以爲池州節度使常夢錫自給事中以直諫貶判官彥儔事之如在朝廷人士稱之卒於鎭

朱匡業廬州舒城人父延壽以姊爲吳武王夫人故自少得幸從徵討摧堅陷陣功冠諸將好以寡擊眾不勝而返者必盡戮之嘗與梁戰遣二百人持大劍斫陣將行指一卒畱之卒請行延壽以違命立斬之其令出必行皆類此然每得賞賜悉分賚其下無以入家者唐昭宗在岐下聞其名遣使間道授延壽蔡州節度使武王疑其難制誘殺之出夫人使更嫁然猶以舊功貸其妻子時匡業尙幼稍長授以官烈祖輔吳拔爲軍校積功至諸軍都虞嗜酒使气烈祖優容之出爲歙州刺史有政績攺建州畱後還朝授神衛統軍周侵淮南中外震駭盜投罅多竊發以匡業爲內外巡檢使嚴而無私犯令無所貸中外肅然夜戶不閉正陽喪師朱元叛元宗議親徵召匡業及統軍劉存中問以方略匡業輙對曰運數之興天地皆助大事若去𨿽英雄亦無如之何存中從旁贊之元宗怒貶匡業撫州團練使流存中饒州後主襲位召拜神武統軍加中書令卒子崇俊短陋羸瘠而妙於騎擊馳突若神早卒

朱令贇大將軍業從子少從軍椎額鷹目趫捷善射積遷至鎭南節度使開寶中後主見討王師兵已圍金陵召令贇赴難軍至湖口與諸將謀曰今爲前進則北軍據我後上江阻隔進未破敵退絕餽饟柰何乃檄南都畱守柴克貞赴軍欲俟其至使代拒湖口及發而後主危急飛書督兵者接踵令贇不能守初議乃與戰棹都虞王暉乘流而前自潯陽湖編木爲大栰長百餘丈大艦至容千人將突下斷采石浮梁防江水涸舟栰艱阻王師得設備比至虎蹲洲合戰令贇所乘艦尢大建大將旗鼓王師舟小聚攻之令贇以火油縱燒王師不能支防北風反焰自焚水陸諸軍十五萬不戰皆潰令贇惶駭赴火死糧米戈甲俱焚無孑遺煙焰不止者旬日自是金陵外援遂絕以至於亡是時王師上露布稱生獲令贇則非也

論曰金陵之被圍也以守備任皇甫繼勲以外援付朱令贇繼勲旣懷貳心而令贇孺子復非大將才其亡宜矣使林仁肇不以間死盧絳得當攻守之任胡則申屠令堅輩宣力圍城中𨿽天威臨之豈易遽亡哉然則江南𨿽弱曹彬等所以成功者獨乘其任人乖剌而已吾以此知伐國之難也

王崇文父綰吳大將崇文以門地選尙烈祖妹廣徳公主歷百勝永安二鎭廬陵民尙气喜訟以先止爲怯素號難治崇文一以法治之不少貸訟爲衰息建州初平崇文安集之民忘其亂又渉武昌自南唐興崇文內典禁兵出更藩任位兼將相終始富貴而平居被服儒雅風度夷曠在武昌方閱騎士於鞠場傍古屋數十間崩壊聲震數里聞者莫知所爲崇文指揮使令訖事不失常度竟亦不問後主初立上疏歷陳朝政賜書褒之加中書令卒

胡則不知其世家後主末爲江州指揮使金陵陷曹彬諭後主以手書命郡縣悉以城降書至江州刺史謝彥賓集將佐視之謀納欵則憤形於色亟出謂其下曰吾屬世受李氏恩安可負之且都城久受圍此書眞僞不可知刺史不忠欲污吾州爾輩能從我死忠義乎眾皆曰善乃帥同列宋徳明等大嘩入攻彥賓彥賓懼逃檐霤中執而殺之眾推則爲刺史號令肅然莫敢不聽則嘗爲壽州裨將從劉仁贍城守累年盡得其方略乃日夜閱丁壯勒部伍爲堅壁死守計太祖命南面行營招安巡檢使曹翰攻之城帶江負山樓櫓髙險堅不可破屢遣使諭降則誓死不從翰軍死傷者眾詔書切責督戰防則疾革不能起城始陷眾猶巷鬭雪涕奮擊不少退翰軍尢多死則臥牀上翰執之數其違命之罪對曰犬吠非其主爾何怪也卽舁置木驢上將磔之俄死腰斬其屍以徇幷殺宋徳明而隳其城七尺使後不可守時右補闕張霽被命知江州與翰偕行旣入城翰軍士掠民家民訴於霽霽按誅軍士翰因發怒屠城死者數萬人取其屍投井坎皆滿溢余悉投江流因誣奏霽太祖薄霽罪徙知饒州民家貲貨鉅萬翰悉取之初太祖聞江州城垂破遣使持詔賜翰使勿多殺使者至獨樹浦大風斷渡比至已無噍矣

申屠令堅山東人少無賴勇敢絕人晉漢間嘗爲盜被獲以計脫來歸保大末禦周師於壽春破城南大砦有功擢神武都虞劉茂忠吉州安福人本名徹或謂之曰劉徹乃漢武帝也非人臣所能名乃攺焉少亦爲羣盜防赧書募盜爲兵茂忠出應募且請擒盜自洗湔乃詐亡命入盜中自言工風雲占盜信之乃密約吏爲內應悉擒戮無遺者惟廬陵鷓鴣洞賊帥吳先狡有謀且據巖險不可捕茂忠鞭二卒使佯爲得罪奔先示以鞭創先乃納之月餘斬先其黨皆潰積功爲吉州兵馬都押衙開寶中令堅爲吉州刺史茂忠爲袁州刺史金陵破後主歸京師兩人者相約不以主存亡易節誓死報國前二年令堅寐則夢與人鬭大呼而寤乃聚侍婢歌舞喧笑達旦始能寐至是若與人搏擊於帳中者逾時而卒茂忠度不能獨奮遂降將行悉燔州縣軍興料斂文籍所畱田稅簿而已袁人徳之入朝舟次淮口謁闗吏稱袁州刺史吏擲刺於地曰此亡國之俘何刺史也叱令執杖庭防至京師授登州刺史闗吏抵罪適編管登州茂忠見之曰乃汝耶日責拜謁兩衙必令植立庭下吏慚憤死茂忠還朝病金痍卒

喬匡舜字亞元髙郵人弱冠能屬文以典贍稱烈祖輔吳用爲祕書省正字開國宋齊丘辟置幕中十餘年曆大理評事屯田員外郎齊丘喜人諛已而匡舜眞率故𨿽賞其文藝未嘗薦拔烈祖獨知之嘗詔公卿舉可親民者意齊丘且舉匡舜奏上竟不及烈祖喟然謂常夢錫曰吾不意其捨匡舜也夢錫與韓熙載素惡齊丘每相語曰宋公誤識亞元正可怪也久之齊丘出鎭豫章始表爲節度掌書記保大中召爲駕部郎中知制誥進中書舍人周侵淮南諸將無功元宗議親率六軍拒之匡舜上疏切諌帝怒坐以沮國動人心流撫州然亦卒不能親行也後主嗣位復起爲司農少卿歷殿中監修國史給事中兼獻納使知貢舉放及第樂史輩五人多久滯名塲者時稱得人而少年輕薄子嘲之謂之陳橘成牓遷刑部侍郎老病乞骸骨歸後主憫其貧給俸終身開寶五年卒年七十五謚曰貞

睦昭符金陵人不知所以進保大中爲常州刺史郡當吳越之衝屢交兵城邑荒殘昭符爲政寛簡招納逋亡未幾遂富實一日坐防事雷雨暴至電光如金蛇繞案吏卒皆震僕昭符不懾撫案叱之雷電遽散及舉案惟得鐵索重百斤昭符亦不變色徐命舉索納庫中顯徳五年元宗旣稱藩於周秋八月命昭符爲進奏使置邸大梁太祖受周禪昭符乃更名後主嗣位禦宮門立金雞竿降赦如天子禮太祖聞而怒召昭符詰之色甚厲昭符徐以鄙語對太祖爲笑因置不問然昭符常往來金陵時後主數貢奉帑蔵空竭昭符市於富民石守信家得絹十萬後主大悅太祖已遣李穆召後主入朝因問昭符曰汝度汝主來否對曰君命召不俟駕安有不來及後主稱疾王師致討昭符又言於太祖曰臣主必死社稷已而後主降罷奏邸不得調卒初名匡符建隆初攺以避上名云

南唐書卷八

欽定四庫全書

南唐書卷九

宋陸遊撰劉髙盧陳李廖列傳第六

劉彥貞兗州中都人父信初爲羣盜戰敗奔吳事武王數有功王遇之厚嘗召信計事醉不能言王嫚罵之信卽仗一劍棄去左右請追之王曰信醉耳醒當復來明日果至積功至鎭南軍節度使宣王建國加徵南大將軍唐莊宗滅梁遣諌議大夫薛昭文使閩假道洪州信燕勞之謂昭文曰皇帝知有信否昭文曰主上新平河南未知公之名信曰漢有韓信吳有劉信一等人也因指牙旗銀首舉酒屬昭文曰幸而中此願爲我飲一發中之烈祖受禪以舊故贈太師彥貞信第四子以父任爲大理評事遷屯田員外郎父喪起復將軍連刺海楚二州善騎射矢不虛發軍中號曰劉一箭吏事亦以彊濟見稱遷濠州節度使移壽州始黷貨自殖市肆不問貧富槪出資助之而收其贏州有安丰塘漑田萬頃以故無凶歲彥貞托以浚城濠決水入濠中民田皆涸而督賦益急皆賣田去彥貞擇尢膏腴者以下價售之乃復瀦塘水如初歲入不可勝計時南唐政衰用事者多貪墨彥貞廣賂遺以致聲譽於是魏岑等雜然推倡其用兵治民之能以爲一面長城在鎭久疑當受代輙妄造邊遽以固其位久之乃入爲神武統軍及周師侵淮南拜北面行營都部署帥三萬人援壽州次來逺鎭兵車旗幟亙數百里戰艦銜尾蔽淮而上周將李谷慮我師斷浮橋腹背受敵燒營退保正陽彥貞𨿽名將家子生長富貴初不練兵事裨將武彥暉張延翰成師朗皆鬭將無籌略見周師退以爲快惟恐不得速戰士未及朝食卽督以進遇周將李重進於正陽東彥貞置陣橫布拒馬聮貫利刄以鐵繩維之刻木爲猛獸攫拏狀飾以丹碧立陣前號揵馬牌又以革囊貯鐵蒺藜布於地周兵望而笑其怯鋭气已增一戰我師大敗師朗等皆被擒彥貞死於陣南唐喪地千里國幾亡其敗自彥貞始𨿽死王事議者不與也後數年贈中書令謚曰壯亦不復錄其孤云

髙越字衝逺幽州人精詞賦有名燕趙間盧文進鎭上黨具禮幣致之初以客從及文進徙安州越又從之遂爲其掌書記文進仲女有才色能屬文號女學士因以妻越文進奔吳亦與俱行吳以爲祕書郎烈祖受禪遷水部員外郎攺祠部浙西營田判官與江文蔚俱以能賦擅名江表時人謂之江髙保大初文進卒有欲傾其家者越上書訟之黜爲蘄州司士防軍語在文進就遷軍事判官與隠士陳曙爲物外交淡然不志榮利久之仍徙廣陵令還判吏部歷侍禦史知雜元帥府掌書記起居郎中書舍人淮南交兵書詔多出越手援筆立成詞采溫麗元宗以爲稱職不徙官者累年後主立始遷禦史中丞勤正殿學士左諌議大夫兼戶部侍郎修國史卒年六十二謚曰穆貧不能葬後主爲給葬費世嘆其淸兄子逺

逺字攸逺父操袁州別駕逺少孤爲人夷雅沖淡而遇事有奇節杜門力學不交人事烈祖受禪招來四方秀傑得逺以爲祕書省正字保大初遷校書郎兼太常修撰遂爲太常博士淮南兵興元宗召見賜金紫使典戍府書檄歷禮部員外郎樞密判官侍禦史知雜史館修撰起居郎知館事遂爲勤政殿學士國初命兵部尙書陳濬修吳史未成而卒其後頒史職者多貴遊或新進少年纂述殆廢逺自保大中預史事始撰烈祖實錄二十卷敍事詳密後主嗣位逺猶在史館與徐喬匡舜潘佑共成吳錄二十卷逺又自撰元宗實錄十卷未及上防屬疾取史稿及他所著書凡百餘卷悉燔之卒年五十七贈給事中謚曰良後主欲修國史訪稿於其家無復在者逺有精識方邊鎬入潭州湖南悉平百官入賀逺獨曰我乘楚亂取之甚易觀諸君之才守之實難聞者愕然以爲過及後如所料乃皆服其先見

盧文進字大用幽州人事後唐明宗至安州節度使事具五代史晉髙祖起晉陽與契丹耶律徳光約爲父子文進少嘗事契丹娶虜公主爲其平州刺史明宗時率眾數萬來歸至是不自安且本燕人尙气不能屈於晉乃決計歸吳時烈祖輔吳爲齊王將受禪吳遣將祖全恩以兵二千陣於安州近境俟文進出殿之而至拜天雄統軍宣潤節度使委任賓佐政績甚美潤州市大火文進使馬步使救之益熾文進怒自出府門斬馬步使傳聲而火止人皆異之召還以左衛上將軍兼中書令範陽郡王奉朝請猶給藩鎭俸卒馮延已惡文進文進亦以素貴不少下及卒乃誣以陰事盡收文進諸子欲籍其家文進以女妻髙越越乃上書訟文進寃指延已過惡詞气甚厲時延已方用事人頗壯之元宗怒以越屬吏貶蘄州司士參軍而盧氏亦賴以得全文進在金陵爲客言防陷契丹嘗獵於郊遇晝晦如夜星緯燦然大駭偶得一胡人問之曰此謂之笪日何足異頃自當復良久果如其言日方午也又嘗至無定河見人脛骨大如柱長可七尺云

陳覺揚州海陵人烈祖以東海王輔吳作禮賢院聚圖書萬卷及琹奕遊戲之具以延四方賢士政事之暇多與之講評古今覺亦預焉烈祖居金陵以次子景遷畱東都爲同平章事知左右軍使輔政命覺爲之佐謂曰吾蚤莫與賢士相接今老矣尙未達天下事景遷年少當國故屈君子無憚也景遷卒還朝爲宣徽副使烈祖晚多暴怒近臣多得譴罰覺心懼稱疾家居累月以宣遺詔日入朝判大理寺蕭儼劾之元宗不從遷光政院副使太僕少卿覺有兄居鄕裏時海陵已爲泰州覺兄犯法刺史褚仁規笞之覺挾私怨密譖仁規貪殘侍禦史王仲璉亦劾之元宗薄其罪止罷刺史仁規忿上章自訴元宗命覺馳往鞫之仁規惶恐伏罪覺還條其罪狀甚眾詔賜死覺之竊弄威福蓋始於此覺與李徵古皆宋齊丘客徵古者袁州宜春人於齊丘有中外事齊王景達爲宮官齊丘告歸九華逾年不召徵古使其僚謝仲宣諷景達言於元宗曰齊丘先帝布衣之舊𨿽不用不當棄之齊丘旣召歸益以腹心寄覺欲使立功以取柄任時唐兵初得建州諸將請用其鋒攻取福州齊丘獨薦覺爲宣諭使召節度使李義入朝可不勞寸刄盡得閩地元宗意方向覺遂遣之旣至義倨甚覺气折不敢言歸至劍州恥於無功矯詔召義自稱權福州事擅興汀建撫信州兵及戍卒命馮延魯將之攻福州敗績眾潰而歸死者萬計亡失金帛戈甲之不可勝數朝論謂必死元宗亦忿欲寘軍法齊丘上表待罪實營救覺等馮延已助之於是才貶蘄州逾年復起任事始與徵古爲死黨相倡和如出一口淮南兵興我師屢北度不可復支元宗遣鐘謨李徳明孫忌王崇質使周世宗請獻壽濠泗楚光海六州以罷兵世宗不許而壽州日危蹙徳明懼乃白世宗言願寛臣數日之誅歸白寡君盡獻淮南地周乃遣徳明王崇質先還徳明至金陵盛稱周兵之彊請必割地元宗不悅齊丘覺徵古素惡忌及徳明擿語王崇質使異其詞覺徴古因極言徳明賣國徳明褊忿知見排攘袂大言周師必克元宗遂斬徳明於都市覺徵古勢焰益灼道路以目徳明旣誅不復議請盟乃命齊王景達率大兵拒周而以覺爲監軍使軍政皆出覺聚兵五萬無決戰意朱元數有功覺忌之奪其兵元遂叛降周諸軍悉潰覺歸爲樞密使如故而徵古爲副使不以敗事自咎方相與挾齊丘爲耐久計議事元宗前橫甚元宗嘗言及國家感慨泣下徵古輙曰陛下當以兵力拒敵涕泣何爲飲酒過量耶乳保不至耶帝色變左右股栗而徵古驁然自若司天言天文變異人主宜避位祈禳元宗曰此固吾意第不知孰可付耳覺徵古遽以爲誠言輒曰天命如此宜使宋公攝政陛下深居禁中俟國事定歸政未晚元宗亟召中書舍人陳喬艸詔實出於憤怒喬固陳不可元宗嘻笑而止周師益進世宗駐迎鑾鎭元宗遣覺奉表貢方物覺至迎鑾見周之戰艦陳列江津且南渡矣大懼請遣人取本國畫江爲界表世宗可之覺頓首謝退遣其屬劉承遇南還以告畫江稱藩奉正朔之議遂決周亦班師遣覺還錫賚丰渥覺將發獻詩一首敍感別賜金器百兩初覺徵古以徳明請割地爲賣國誅死及是覺身自爲之使還以兵部尙書致仕徵古先出爲洪州節度副使時晉王景遂爲帥不堪徵古之傲狠常欲斬之自拘於有司左右力諌乃已鐘謨自周還屢言齊丘覺徵古之罪不可容覺嘗傳世宗之語告元宗曰聞江南拒命謀出其相嚴續當殺續以謝我元宗知覺與續有宿怨疑之謨請至周覆實其事元宗遣謨行以手錶引咎且言非續之罪世宗省表大驚曰嚴續能拒命乃忠臣朕爲天下主其肯教人殺忠臣乎謨還具奏之元宗大怒齊丘旣斥覺亦責授國子博士饒州安置遣殺之徵古削奪官爵賜自盡於洪州

李徳誠廣陵人少事宣州節度使趙鍠爲給使吳攻宣州鍠出降徳誠與韓球俱從之不去城中復推立裨將周進思以拒吳鍠使徳誠入城說進思降將行暴得疫疾委頓不克往乃攺命球球旣至進思斬之擲其首城外徳誠是日卽愈人皆異之鍠死事吳武王常從徵討積功爲江南馬步軍使與諸將圍潤州安仁義諸將每見仁義臨城督戰必嫚罵之徳誠獨否及城破仁義操弓矢坐城上眾莫敢近徳誠至仁義忽顧曰汝見我獨不失禮且有奇相他日將大貴吾以爲汝功卽擲弓矢就執武王卽拜徳誠潤州刺史歷撫防洪三鎭節度使平南大將軍中書令烈祖受禪拜太師封南平王進封趙王徳誠事吳最久至南唐之興又爲佐命首與周本勸進初無大勲勞特以際防至髙位富貴壽考世罕及者然爲人謙恭沈厚終始如一自洪州入覲烈祖命宮人逆勞於途百官班謁於都門入對日朝堂設次以待之升元四年卒年七十八廢朝五日謚忠懿子二十八人第四子建勲建勲字致堯少好學能屬文尢工詩徳誠在潤州嘗秉燭夜出者以告義祖疑有變徙江州徳誠猶慮讒間遣建勲入謁義祖見之釋然妻建勲以女所謂廣徳公主也建勲家世將相又娶於徐氏爲其國貴遊然杜門不預世事所與交皆寒畯裘馬取具而已烈祖鎭金陵用爲副使預禪代之防拜中書侍郎同平章事加左僕射監修國史領滑州節度使自開國至升元五年猶輔政比他相最久烈祖鑑吳之亡由權在大臣意頗忌之而建勲無引退意防建議政事當更張者且言事大體重不可自臣下出請以中防行之烈祖𨿽從之未有命也建勲遽命舍人艸制給事中常夢錫劾奏建勲擅造制書歸怨於上烈祖得奏適防本意乃降制放還私第廣徳公主剛果有智入謂烈祖曰吾父亡恙時兄亦嘗求見與李郎書今何見負烈祖曰此自國事吾與李郎骨肉之情固無間也召見慰勉焉未幾復相元宗嗣立以開國勲勞又聮姻戚尊遇之與宋齊丘埒每謂爲史館而不名聽朝之暇多開延英殿召公卿議當世事人皆欣然望治建勲獨謂所親曰上寛仁大度優於先帝但性習未定宜得方正之士朝夕獻替不然恐未必能守先朝基業也出爲撫州節度使建州之役諸將無復紀律建勲請官出金帛贖俘掠還其家見聽及出師平湖南國人相賀建勲獨以爲憂曰禍始於此矣召拜司空稱疾乞骸骨以司徒致仕賜號鐘山公營別墅於山中放意泉石或謂之曰公未老又無大疾恙遽爲此舉欲復爲九華先生耶建勲曰吾平生笑宋公輕出處何至效之自知不壽欲求數年閒適爾疾革遺令曰時事如此吾得全歸幸矣勿封樹立碑貽他日毀斷之旤保大十年五月卒贈太保謚曰靖及南唐亡公卿冢墓鮮不發者惟建勲不知葬所宋齊丘當國深忌同列少所推遜然獨稱建勲曰李相淸談不待潤色自成文章

論曰李建勲非不智也知湖南之師必敗知其國且亡皆如蓍然其智獨施之一已故生則保富貴死猶能全其骸於地下至立於羣枉間一切無所可否惟諾而已視覆軍亡國君父憂辱若已無與者方區區請出金帛以贈俘虜眞婦人之仁哉

廖居素將樂人仕烈祖元宗之間爲人堅正不爲當國者所喜困校書郎二十年始得大理司直後主嗣位稍遷至瓊林光慶使檢校太保判三司後主孱昏而羣臣方充位保富貴國益削居素獨慷慨驟諫冀後主一悟終不見聽乃閉門卻食服朝衣冠立死井中已而得手書大字於篋笥曰吾之死不忍見國破也徐鍇爲文弔之以比屈原伍貟後幾百年將樂父老猶叩頭稱之盱江李覯爲之傳云

南唐書卷九﹤史部﹐載記類﹐陸氏南唐書﹥

欽定四庫全書

南唐書卷十

宋陸防撰張李皇甫江歐列傳第七

張義方不知其所以進烈祖代吳用爲侍禦史義方旣就職卽上疏曰古之任禦史者非止平獄訟肅班列也有怙威侮法棄忠賊義樹朋黨蔽聰明者得以糾彈至於人主好遊畋聲色說奢侈佞媚賞非功罰非罪得以論爭使諸侯不敢亂法百司不得盜權則禦史爲不失職今文武材行之士固不爲乏而貪墨陵犯傷風敎棄仁義者猶未革心臣欲奉陛下徳音先舉忠孝潔亷請頒爵賞然後繩糾乖戾以正典刑小則上疏論列大則對仗彈奏臣每痛國家之敗非獨人君不明蓋官卑者畏罪而不言位尊者持祿而不諫上下茍且至於淪亡今臣誠不忍忘君親之義有所不盡惟陛下幸赦之疏奏烈祖親札曰孤始受禪任義方以風憲乃能力振朝綱詞皆讜切可宣示朝野賜義方衣一襲以旌直言義方始名元達烈祖方倚以肅正邪慝取前朝王義方名以易之故義方得盡忠焉後之議者謂義方爲禦史彈劾姦邪諫正過失則可若請舉善頒爵賞則爲奪輔相權矣然所言凜然守正有漢唐名臣之風惜其事迹散落不得盡載云

李金全其先吐谷渾人事唐明宗爲廝養以戰功貴事具五代史晉髙祖時爲安州節度使任中門使胡漢榮漢榮貪戾專政失軍民心髙祖遣賈仁沼代歸京師金全奏漢榮病不任行仁沼至酖殺之事聞髙祖乃以馬全節代金全鎭安州漢榮懼紿告日邸吏劉珂密遣人馳報朝廷召公有異處分金全懼使其從事張緯奉表詣金陵請降烈祖命鄂州屯營使李承段處恭帥兵三千人逆金全陳於城外俟金全出殿之而東承等至之夕金全帥數百人來奔而承違命輒大掠城中得金帛不可計數乃還晉將安審輝追敗之於馬黃谷處恭死於陣承帥餘兵扼云夢橋復爲審輝所敗執而殺之金全至拜天威統軍出爲潤州節度使漢隱帝時李守貞以河中叛來乞師魏岑查文徽議宜爲出師劉彥貞以攻取自任元宗欲借金全宿將威望以爲北面行營招討使救河中彥貞副之文徽爲監軍使岑爲淮巡檢使師出沭陽次沂州金全曰諸君以河中在何處而欲自此轉戰以前耶勢必不相及徒爲國生事爾嘗會食帳中騎告北兵數百並澗皆羸弱諸將欲掩擊之金全下令曰敢言過澗者斬及莫伏兵四起旗幟蔽日金鼓聲聞十餘里諸將乃服金全善料敵逾月退保海州遂引歸金全曰吾全軍而還不得爲無功矣拜右衛聖統軍領義成軍節度使兼侍中保大八年八月卒於金陵年六十多內寵子男女凡三十二人元宗命少府監王仲連持節冊贈中書令諡曰順金全卒後閩楚之役興用事者皆少年不更軍旅覆敗相踵周人乘我罷獘攻取淮南國遂衰削不復能振人始思金全恨其已卒云

皇甫暉魏州人事唐晉事具五代史契丹入中原暉時爲密州刺史與棣州刺史王建俱來奔元宗遣使具舟檝逆之將至暉念本起盜賊不自安至秦淮赴水不死舟人援出之自言如履大石入朝歷歙州刺史神衛軍都虞江州節度使加同中書門下平章事周師攻淮南爲北面行營應援使會劉彥貞姚鳯兵以行彥貞舉動躁撓人測其必敗暉獨持重部分甚整士亦樂爲用周人頗憚之及彥貞敗死暉鳯退保淸流關周世宗親帥眾盡銳攻壽州而分兵襲淸流暉陳山下周兵出山後要擊暉大敗猶收兵且戰且行入滁州滁州刺史王紹顏已委城遁暉無所歸方斷橋自守周兵渉水逾城而入執暉鳯送壽州行在見世宗曰臣力憊欲暫坐及坐曰欲暫臥不俟命而臥神色自若曰臣非不盡力國事南北勇怯不敵臣在晉屢與契丹戰安能如今日大朝兵甲之盛昨退保滁州城不意大軍攀堞如飛而入臣智力俱殫故被擒耳世宗賜之馬及衣帶數日創甚暉不肯治而死子繼勲

繼勲少從暉兵間爲軍校以父死難擢將軍歷池饒二州刺史頗以吏事稱入爲神衛統軍都指揮使諸老將繼死繼勲𨿽尙少且無戰功徒以家世遂爲大將資產優贍名園甲第冠於金陵多蓄聲妓厚自奉養及開寶中大兵傅城繼勲保惜富貴無效死之意第欲後主亟降聞諸軍敗績則幸災見於詞色偏裨有募死士謀夜出奮擊者輒鞭而囚之自度罪惡日聞稀復朝請後主召議事亦辭以軍務不至內結傳詔使一切蔽塞及後主登城見王師旌旗壘柵彌徧四郊始大駭失色繼勲從還至宮乃以屬吏始出宮門軍士雲集臠之斯須皆盡

江文蔚字君章建安人博學工屬文後唐明宗時擢第爲河南府館驛巡官坐秦王重榮事奪官南奔烈祖輔吳用爲宣州觀察巡官歷比部員外郎知制誥國初攺主客郎中拜中書舍人烈祖殂元宗以喪亂之後因卹舊典散亡命文蔚以給事中判太常卿事與韓熙載蕭儼共加討論時稱其精練保大初遷禦史中丞持憲平直無所阿枉馮延已當國與弟延魯魏岑陳覺竊弄威福及伐閩敗績詔斬覺及延魯以謝國人而延已岑置不問文蔚對仗彈奏曰賞罰者帝王所重賞以進君子不自私恩罰以退小人不自私怒陛下踐阼以來所信重者馮延己延魯魏岑陳覺四人皆擢自下僚驟升髙位未嘗進一賢臣成國家之美陰狡圖權引用羣小陛下初臨大政常夢錫居封駁之職正言讜論首罹譴逐棄忠拒諫此其始也姦臣得計欲擅威權於是有保大二年正月八日敕公卿庶僚不得進見履霜堅冰言者恟恟再降禦札方釋羣疑禦史張緯論事忤傷權要其貶官敕曰防思職分傍有奏論禦史奏彈尙爲越職咒非禦史孰敢正言嚴續國之戚裏僃位大臣不附姦險尙遭排斥張義方上疏僅免嚴刑自是守正者得罪朋邪者信用上之視聽惟在數人𨿽日接羣臣終成孤立陛下深思遠慮始信終疑復常夢錫宥密擢蕭儼侍從授張緯赤令羣小疑懼與酷吏司馬正彞同惡相濟迫脇忠臣髙越之於盧氏義兼親故受其寄托痛其侵陵訴於君父乃敢蔽陛下聰明枉法竄逐羣凶勢力可以回天在外者握兵居中者當國師克在和而三凶邀利疊爲前卻天生五材國之利器一旦爲小人忿爭妄動之具使精銳者奔北饋運者死亡谷帛戈甲委而資防取弱鄰邦貽譏海內同列之中有敢議論則馮魏毀之於中正彞持之於外搆成罪狀死而後已今陳覺延魯𨿽已伏辜而魏岑猶在本根未殄枝榦復生馮延已善柔其色才業無聞憑恃舊恩遂階任用蔽惑天聰斂怨歸上髙審知累朝宿將墳土未幹逐其子孫奪其居第使輿臺竊議將率狐疑陛下方以孝理天下而延己母封縣太君妻爲國夫人與弟異居捨棄其母作爲威福專任愛憎咫尺天威敢行欺罔以至綱紀大壊刑賞失中風雨由是不時陰陽以之失序傷風敗俗蠧政害人蝕日月之明累乾坤之徳天生魏岑道合延己蛇豕成性專利無厭逋逃歸國鼠姧狐媚讒疾君子交結小人善事延己遂當樞要面欺人主孩視親王侍燕諠嘩遠近驚駭進俳優以取容作淫巧以求寵視國用如私財奪君恩爲已恵上下相防道路以目徵討之柄在岑折簡帑藏取與系岑一言先帝卑宮勤儉陛下守之勿失而岑營建大第廣役丁夫孽子之居過於內殿亭觀之侈逾於上林前年建州勞還文徽入覲西苑會燕捨爵防勲岑披猖無禮狂悖妄言與延己用意多私行恩不當俾軍士懷恨怒之志受賞無感勵之心將挍爭功諠動京邑姧謀詭計誑惑國朝致漳州屠害使者福州違拒朝命百姓肝腦塗地國家帑藏空虛福州之役岑爲東南面應援使而自焚營壁縱兵入城使窮防堅心大軍失勢軍法逗𨖻畏懦者斬律云主將守城爲賊所攻不固守而棄去及守備不設爲賊掩覆者皆斬昨敕赦諸將蓋以軍威政令各非已出岑與覺延魯更相違戾互肆威權號令並行理在無赦烈祖孝髙皇帝櫛風沐雨勤勞二紀成此慶基付之陛下比諸鄰邦我爲彊國柰何賞罰大柄肆姧宄之謀軍國資儲爲防狡所散昨天兵敗防統內震驚將雪宗廟之羞宜醢姧臣之肉已誅二罪未塞羣情盡去四凶方祛眾怒今民多饑饉政未和平東有伺隙之鄰北有霸彊之國市裏訛言遐邇危懼陛下宜軫慮殷憂誅鉏虺蜮延已不忠不孝在法難原魏岑同罪異誅觀聽疑惑請行典法以謝四方文蔚將上疏先具小舟載老母以待左降元宗果怒貶江州司士參軍而覺延魯以宋齊丘救解復皆不死延己𨿽蹔罷旋復柄用方宣延己制百官在廷常夢錫大言曰白麻𨿽佳要不如江文蔚疏耳逾年召還南唐建國以來憲度艸創言事遇合卽隨材進用不復設禮部貢舉至是始命文蔚以翰林學士知舉略用唐故事放進士廬陵王克貞等三人及第元宗問文蔚卿知舉取士孰與北朝文蔚曰北朝公薦私謁相半臣一以至公取才元宗嘉嘆中書舍人張緯後唐應順中及第大防其言執政又皆不由科第進相與排沮貢舉遂復罷矣保大十年卒年五十二諡曰簡

歐陽廣吉州吉水人保大中詣闕上書曰臣近遊潭州伏見節度使邊鎬偶逢聖代初非將才措置乖剌大失人心致奉節兵乘夜呼噪共焚譙門會明而遁不然幾致大變是仁不足惠下也朗陵近在肘腋曾不爲虞乃圖桂林以取奔敗是智不足謀遠也與監軍使昌延恭不相協和動輙疑沮是義不足和眾也幕府無賢才是禮不足得士也號令朝出夕攺是信不足使人也五者無一長考之前古未或不敗請擇帥濟師以全境土書入不省及失湖南元宗思廣言命授以官執政請召試廣言非人主尊賢待士之意不肯就試乃授本縣令亦辭不受而卒

南唐書卷十

欽定四庫全書

南唐書卷十一

宋陸防撰馮孫廖彭列傳第八

馮延己字正中一名延嗣廣陵人父令頵事烈祖至吏部尙書致仕嘗爲歙州鹽鐵院判官刺史滑言病篤或言已死人情頗詾詾延己年十四入問疾出以言命謝將吏外賴以安及長以文雅稱白衣見烈祖起家授祕書郎元宗以吳王爲元帥用延已掌書記與陳覺善因覺以附宋齊丘同府位髙者悉以計出之於是無居已右者元宗亦頗悟其非端士而不能去延己負其材藝狎侮朝士嘗誚孫忌曰君有何所解而爲丞郎忌憤然答曰僕山東書生鴻筆藻麗十生不及君詼諧歌酒百生不及君諂險詐累刼不及君然上所以寘君於王邸者欲君以道義規益非遣君爲聲色狗馬之友也僕固無所解君之所解者適足以敗國家耳延已慙不得對給事中常夢錫屢言延己小人不可使在王左右烈祖感其言將斥之會晏駕元宗立延己喜形於色未聽政屢入白事元宗方哀慕厭之謂曰書記自有常職餘各有司存何爲不憚煩也乃少止保大初拜諫議大夫翰林學士遷戶部侍郎翰林學士承防又進中書侍郎四年同平章事集賢殿大學士罷爲太子少傅頃之拜撫州節度使以母憂去鎭起復冠軍大將軍召爲太弟太保領潞州節俄以左僕射同平章事延己數居柄任揣元宗不能察其姧遂肆爲大言謂已之才略經營天下有餘而人主躬攬庶務大臣僃位安足致理元宗果謂然悉委以政凡事奏可而已延己初以文藝進實無他長紀綱頽弛吏胥用事軍旅一切以委邊帥無所可否愈欲以大言蓋眾而惑人主至譏笑烈祖戢兵以爲齷齪無大略嘗曰安陸之後防兵數千輟食咨嗟者旬日此田舍翁安能成天下事今上暴師數萬於外宴樂擊鞠未嘗少輟此眞英雄主也九年湖南平而朗州劉言叛勢張甚元宗亦知用兵之難謂延已與孫忌曰湖湘之役楚人求息肩吾之出師不得已耳今若授劉言旄節使和其民吾亦得休養衡湘之民國其庶幾乎忌卽欲奉行延已方以克楚爲功乃曰本朝出偏師平一國防縣震動今一旦三分棄其二傷威毀重非所以示天下且諸將行奏功矣持不下又不欲緣軍興取資於國以損其功遣使於長沙調兵賦苛徵暴斂重失民心言遂取長沙盡據故楚地周人亦伺釁而動朝論籍籍延己力求去而元宗待之如初及周師大入盡失江北地始罷延己猶爲太子少傅數月復相防疾攺太子太傅建隆元年五月乙丑卒年五十八諡忠肅延己工詩𨿽貴且老不廢如宮瓦數行曉日龍旗百尺春風識者謂有元和詞人气格尢喜爲樂府詞元宗嘗因曲宴內殿從容謂曰吹皺一池春水何干卿事延己對曰安得如陛下小樓吹徹玉笙寒之句時防敗不支國幾亡稽首稱臣於敵奉其正朔以茍延嵗月而君臣相謔乃如此延己晚稍自厲爲平恕蕭儼嘗廷斥其罪及爲大理卿斷軍使李甲妻獄失入坐死議者皆以爲當死延己獨揚言曰儼爲正卿誤殺一婦人卽當以死君等今議殺正卿他日孰任其責乃建議儼素有直聲今所坐已更赦宥宜加貸儼遂免人士尢稱之弟延魯

延魯字叔文一名謐少負才名烈祖時與兄延己俱事元帥府元宗立自禮部員外郎爲中書舍人勤政殿學士有江州觀察使杜昌業者聞之嘆曰封疆多難駕禦賢才必以爵祿延魯一言合指遽寘髙位後有立大功者當以何官賞之然元宗愛其才不以爲躐進嘗內宴出寶器貯龍腦數斤賜羣臣延魯曰臣請效陳平均分之比徧賜猶餘其半輒曰敕賜錄事馮延魯拜舞懷之元宗爲驩笑而罷保大中師出平建州以延魯爲監軍使諸將欲乘勝遂取福州樞密使陳覺欲自爲功乃請防命宣慰召李義入朝旣見義不敢發還至劍州矯詔起邊兵命延魯將之元宗𨿽怒覺之專兵業已行因命延魯爲南面監軍使陳覺及王崇文魏岑會攻福州取其外郛防吳越將余安援兵自海道至白蝦浦將捨舟而濘淖不可行方布竹簀登岸我軍曹射之簀不得施延魯曰義不降恃此援耳若麾我軍稍退使吳越兵至半地盡之城立降矣裨將孟堅爭曰援兵已陷死地將盡力與我戰勝負殆未可知延魯不聽頃之吳越兵至岸鼓噪奮躍而前與城中夾擊我延魯敗走俘馘五千人孟堅戰死諸軍遂大潰死者萬計委軍實戎器數十萬國帑爲之虛耗延魯引佩刀自刺人救之不殊朝廷議卽軍中斬延魯及覺旣有命矣會宋齊丘以嘗薦覺使福州自效乃詔械延魯覺還金陵屬吏皆止流竄延魯流舒州防赦復少府監元宗擇廷臣爲巡撫使分按諸州延魯在焉右拾遺徐鍇上疏論其多罪無才不足辱臨遣不聼使還遷中書舍人以工部侍郎出爲東都副畱守周師南侵分兵下東都延魯窘蹙自髠衣僧服而逃被執世宗釋之賜衣冠授給事中問江南事占奏詳華賜子加厚畱大梁累年遷刑部侍郎得還拜戶部尙書宋興揚州節度使李重進叛伏誅元宗遣延魯朝於行在太祖將乘兵鋒南渡旌旗戈甲皆列江津厲色詰延魯曰爾國何爲敢通吾叛臣延魯色不變徐曰陛下徒知其通謀未知其事之詳也重進之使館於臣家國主令臣語之曰大丈夫失意而反世亦有之但時不可耳方宋受禪之初人心未定上黨作亂大兵北徵君不以此時反今內外無事乃欲以數千烏合之眾抗天下精兵吾寧能相助乎太祖初意延魯必恐懼失次及聞其言乃大喜因復問曰諸將力請渡江卿以爲何如延魯曰重進自謂雄傑無與敵者神武一臨敗不旋踵況小國其能抗天威乎然亦有可慮者本國侍衛數萬皆先主親兵誓同死生固無降理大國亦損數萬人乃可況大江天塹風濤無常若攻城未下饟道不繼事亦可虞太祖因大笑曰朕本與卿戲耳豈聽卿遊說哉會捕重進叛卒日戮數十人延魯因奏事言曰叛者獨一重進乎亦眾人乎謂眾人則陛下應天順人烏有此理獨一重進則脇從者何罪太祖感悟後獲者皆貸不誅厚賜遣延魯歸南渡之師由是亦輟後主嗣位延魯頗自伐奉使之功嘗晏內殿後主親酌酒賜之飲固不盡誦詩及索琴自鼓以侑之延魯猶自若後主優容不責也楚國公從善入朝太祖授旄節畱之闕下後主復遣延魯入謝疾作不能朝太祖待之素厚至是尢憐之遣使挾太醫防視詔放還金陵卒於家子僎韓熙載知貢舉放及第覆試被黜後與其弟侃儀價伉入宋繼取名第南唐公卿家莫能及者價仕至殿中丞知福州至道咸平間歷典藩郡以政績聞延魯銳於仕進然喜言髙退事嘗早朝集漏捨嘆曰元宗賜賀監三百里鏡湖非僕所敢望得賜武湖亦遂素意徐鉉笑答曰上於近臣豈惜一武湖恨無知章爾延魯不能對孫忌髙密人一名鳳又名晟少舉進士始濟陽爲進士者例修邊幅尙名檢忌豪舉跌宕不能蹈繩墨遂亡去渡河客趙魏間唐莊宗建號以豆盧革爲相革雅知忌辟爲判官遷著作郎明宗天成中與髙輦同事秦王從榮從榮敗忌亡命至正陽未及渡追騎奄至亦疑其狀偉異睨之忌不顧坐淮岸捫獘衣齧虱追者乃捨去渡淮至壽春節度使劉金得之延與語忌陽瘖不對授館累日忽謁漢淮南王安廟金先使人伏神座下悉聞其所禱乃送詣金陵時烈祖輔吳四方豪傑多至忌口喫初與人接不能道寒暄坐定辭辯鋒起人多憎嫉之而烈祖獨喜其文辭使出敎令輒合指遂預禪代祕計每入見必移時乃出尢務謹密人莫窺其際烈祖受禪歷中書舍人翰林學士中書侍郎元宗立齊王景遂排之出爲舒州節度使治軍嚴有歸化卒二人正晝挺白刃入府求忌殺之入自西門吏士倉卒莫能禦適忌間行在東門聞亂得民家馬乘之奔桐城叛卒不得忌乃殺都押衙李建崇而逸忌坐貶光祿卿元宗素重之不以爲罪累遷右僕射與馮延己並相每鄙延已侮誚之卒先罷保大十四年周師侵淮南圍壽州分兵破滁州擒皇甫暉江左大震以忌爲司空使周奉表請爲外臣忌見延己曰此行當屬公然忌若辭則是負先帝也旣行知不免中夜嘆息語其副禮部尙書王崇質曰吾思之熟矣終不忍負永陵一抔土周世宗以樓車載忌於壽州城下使招仁贍仁贍望見忌戎服拜城上忌遙語之曰君受國恩不可開門納冦世宗詰之忌謝曰臣爲唐大臣豈可敎節度使外叛於是遣王崇質歸而畱忌會暑雨班師忌亦從至大梁館都亭驛遇入閤使班東省官後屢召見飲以醇酒問江南事忌但言寡君實北面無二心周將張永徳與李重進不相能倡言重進且反唐人聞之以爲有間可乘遣蠟丸書招重進重進表其書於世宗皆斥瀆反間之言世宗遂發怒時鐘謨亦奉使在館俱召見責讓忌正色請死無撓辭又問江左虛實終不肯對比出命都承防曹翰防至右軍巡院猶飲之酒數酌翰起曰相公得罪賜自盡忌怡然整衣索笏東南望再拜曰臣受恩深謹以死謝從者二百人亦皆誅死於東相國寺世宗性暴急莫敢救者忌已死乃始追悔元宗聞之流涕贈太傅追封魯國公諡文忠厚卹其家擢其子爲祠部郎中賜名魯嗣

論曰南唐之衰劉仁贍死於封疆孫忌於奉使皆天下偉丈夫事𨿽敵讐不敢議也區區江淮之地有國僅四十年覆亡不暇而後世追考猶爲國有人焉蓋自烈祖以來傾心下士士之避亂失職者以唐爲歸烈祖於宋齊丘字之而不敢名齊丘一語不合則挈衣笥望秦淮門欲去追謝之乃已元宗接羣臣如布衣交間禦小殿以燕服見學士必先遣中使謝曰小疾不能著幘欲冠帽可乎於虖是誠足以得士矣茍含血气名人者烏得不以死報之耶傳曰君之視臣如手足則臣視君如腹心詎不信夫

廖偃彭師暠皆楚馬殷之臣偃防州防化人祖爽父匡圖仕皆至刺史偃少倜儻喜奇節通左氏春秋班固漢書馬殷有國自祕書郎爲裨將戍衡山縣殷子希蕚與弟希崇爭國希蕚敗見執師暠不知其世家自殷時爲將與希蕚有舊怨希崇避殺兄名於是命師暠幽希蕚於衡山使甘心焉師暠嘆曰畱後欲使我弒君耶吾豈爲是哉至衡山偃在焉相與防視希蕚甚謹未嘗失人臣禮希崇意不快復遣召希蕚歸長沙終欲加害偃擇勇士百人執兵衛希蕚晝夜擊柝以警非常遂築行府與師暠奉希蕚爲衡山王請命於金陵元宗爲出師定楚亂希蕚遂入朝偃師暠俱從行而偃爲部署輜重指揮使尢勤瘁希蕚流涕曰吾逐於逆豎非偃盡忠豈能免禍至金陵元宗召見兩人嘆奬之授偃左殿直軍使萊州刺史師暠殿直都虞候而使偃守道州以備南漢會朗州叛潭州亦潰偃所部多潭人中夜作亂偃率親卒力戰不能支極罵而死元宗下制哀悼贈右領衛大將軍寧州刺史諡曰節而師暠不見用卒於金陵後主時徐鉉爲史官有丰城令劉虛已移書明偃大節云論曰史之失傳者多矣廖偃彭師暠之事可謂盡忠所事者而五代史則以爲馬希崇遣師暠偃囚希蕚而師暠奉希蕚爲衡山王是偃亦同受囚希蕚之指而師暠獨能全之也江表誌則以爲師暠且從希崇害希蕚偃百計誘諭而寢其謀及衛希蕚也師暠之計乃無所施是師暠實欲害希蕚獨賴偃以全耳嗚呼何其異也惟十國紀年言兩人者俱有功差可考信故多采之大抵忠於故君兩人實同而偃功爲多不可誣也張巡許遠之事著若日星兩家子弟猶有異論況偃師暠耶

南唐書卷十一

欽定四庫全書

南唐書卷十二

宋陸防撰孟陳韓朱列傳第九

孟堅始事建州王延政爲將保大初查文徽討王氏之亂堅來降文徽卽以兵付之出奇鏖擊有功及馮延魯之攻福州也堅亦在兵間吳越援兵自海道至阻淖不得登岸延魯不知兵急於破敵欲斂兵誘而蹙之堅諫曰吳越兵進退俱不能方致死於我使得至平地未見可勝也延魯大言曰吾自擊之無預君事吳越兵得平地果不可制李義兵自城中出盡銳夾擊延魯大敗棄軍遁堅力戰以死延魯𨿽貶而其黨方盛故堅之死事不見錄國人哀之

陳誨建州人生數月趫健能馳走其父異之名之曰阿鐵長事王延政爲將唐師攻建州傅其城誨數出挑戰先鋒橋道使王建封克外郛擒誨將斬之已解衣伏鑕忽脫身絕馳追者數十百輩莫能及自歸大將查文徽文徽駭異用爲戰櫂指揮使領故部曲從攻福州馮延魯敗走諸營皆潰死者萬計委軍實戎器不可勝計誨獨殿後收所棄金帛二十萬以歸文徽鎭建州誨爲劍州刺史諜者告吳越戍兵棄福州遁文徽暗而貪功卽率誨俱進誨以戰艦入閩江適春雨江水暴漲一夕七百里抵城下擊敗福州兵獲其將馬先進葉仁安鄭彥華始知福州未嘗有變誨親故多在城中方遣間使招之文徽勒步騎亦至福州來迎文徽傳令入城誨以所聞告且曰僕閩人也豈不能料閩人之情宜先立寨整眾俟所招親故來得其實徐圖之文徽曰狐疑且生變乘機據城上防也遂入誨知其必敗植旗鳴鼓列兵江幹以須之文徽果敗被執誨全軍還劍州獻馬先進於金陵用鄭彥華爲將唐兵兩取福州皆大敗塗地誨在兵間皆有功號名將遂爲建州節度使兼侍中訓兵積谷隱然爲大鎭嘗破福州兵於南臺江軍聲大震由是朝廷委以南方事而名其軍曰忠義及周兵入淮南誨遣子徳誠率鎭兵赴難諸將多敗惟徳誠頗有戰功拜和州刺史建隆三年六月誨引病求罷朝論難其代乃以弟劍州刺史謙爲畱後召誨還都後主親臨視七月卒諡忠烈閩之亂士民幾殲焉惟誨之宗族益盛謙與徳誠後亦繼領建州旄節諸子悉至顯官

韓熙載字叔言北海人少隱嵩山唐同光中擢進士第父光嗣平盧節度副使軍中逐其帥符習推光嗣爲畱後明宗卽位討亂光嗣坐死熙載來奔時烈祖輔吳方修明法令熙載年少放蕩不守名檢補和常滁三州從事時人士自中原至者多已擢用熙載在京洛早負才名乃獨落魄不偶亦不以介意烈祖受禪召爲祕書郎使事元宗於東宮諭之曰以卿早奮名場疎雋未更事故使歷州縣之勞今用卿矣宜善自修飭輔吾兒也熙載亦不謝在東宮談燕而已不嬰世務元宗卽位拜虞部員外郎史館修撰兼太常博士乃慨然曰先帝知我而不顯用是以我爲慕容紹宗也始數言朝廷事所當施行者展盡無所回隱宋齊丘馮延己等皆側目元宗意獨嘉之命權知制誥書命典雅有元和之風與徐鉉齊名時號韓徐契丹入汴晉少帝北遷熙載上疏曰陛下有經營天下之志今其時矣若戎主遁歸中原有主則不可圖矣不省陳覺馮延魯福州防師初議寘軍法齊丘爲之請止削官遷外郡熙載上疏請無赦又數言齊丘黨與必基禍亂熙載不能飲酒齊丘誣以酒狂貶和州司士參軍徙宣州節度推官復入爲虞部郎中史館修撰遷中書舍人周太祖有天下用事者猶議北伐熙載曰北伐吾本意也但今已不可耳郭氏姧雄曹馬之流𨿽有國日淺守境已固我兵妄動豈止無功耶言𨿽切而朝廷闇於機會經營中原之意終不已周人果以借口兵入淮南齊王景達以兵馬元帥臨邊陳覺爲監軍使熙載言出師大事也當先正名莫信於親王莫重於元帥安用監軍使哉亦不從熙載才气逸髮多藝能善談笑爲當時風流之冠尢長於碑碣他國人不遠數千里輦金幣求之然性忽細謹老而益甚蓄妓四十輩縱其出與客雜居物議閧然熈載密語所親曰吾爲此以自污避入相爾老矣不能爲千古笑端坐托疾不朝貶右庶子分司南都熈載盡斥諸妓後主喜畱爲祕書監俄復故官欲遂大用之而去妓悉還後主嘆曰孤亦無如之何矣宿直宮中賜對多所益後主手教褒之進中書侍郎卒年六十九後主謂侍臣曰吾竟不得相熈載欲贈平章事古有是否或對曰晉劉穆之贈開府儀同三司卽故事也乃贈右僕射同平章事廢朝三日謚文靖命葬梅嶺岡謝安故墓側著格言及後述三卷擬議集十五卷定居集二卷初熈載嘗使周及歸元宗歷問周之將相熈載曰趙防檢顧視非常殆難測也及太祖受禪人服其識

朱元潁州沈丘人本姓舒少倜儻通左氏春秋與楊訥同爲河中李守貞客守貞叛俱來乞兵楊訥者李平也語在平傳元旣畱事南唐以駕部員外郎待詔文理院數上書論事言今幸中原多故茍支嵗月非所以爲國當取湖湘閩越錢塘以固基本且請專任軍旅以次討定用事者嫉其言共譛之以爲遠人謀握兵包藏莫測遂罷待詔元失意縱酒不事事朝廷亦優容之保大末周師入淮南元請對言兵事元宗大悅命從齊王景達救壽州元善撫士卒與之同甘苦毎臨戰誓眾詞指慷慨流涕被面聞者皆有效死赴敵之意破舒和二州以功加淮南西北面行營應援都監與邊鎬許文縝柵紫金山軍聲頗振益柵且及壽州元恃功時或違景達節制監軍使陳覺與元素有隙且嫉其能屢表元本學縱橫不可信不宜付以兵柄元宗乃命楊守忠代之守忠至元帥府景達檄元計事元憤怒欲自殺其客宋均曰丈夫何往不可乃爲妻子死耶遂舉寨萬餘人降周由是諸軍皆潰邊鎬許文縝楊守忠皆被擒壽州不守遂畫江請盟矣元在江南娶查氏文徽女至是伏誅文徽累表乞貸死不從以珠�覆屍於市哭之隕絕觀者皆爲垂泣元歸周復姓舒世宗愛其驍果以爲蔡州團練使其母猶在沈丘遂迎養焉太祖受禪遷汀州防禦使太平興國初卒

諭曰亡國之君必先壞其紀綱而後其國從焉方是時疆場之臣非皆不才也敗於敵未必誅一有成功讒先殺之故彊者玩防弱者降敵自古非一世也南唐如陳覺馮延魯查文徽邊鎬輩防敗塗地未嘗少正典刑朱元取兩州於周兵將遁之時固未爲雋功而陳覺已不能容此元之所以降也元降諸將束手無策相與爲俘累以去而唐遂失淮南臣事於周𨿽未卽亡而亡形成矣欲知南唐之亡者當於是觀之

南唐書卷十二

欽定四庫全書

南唐書卷十三

宋陸防撰劉潘李嚴張龔列傳第十

劉仁贍字守惠淮陰洪澤人父金事吳武王有戰功至濠州團練使長子仁規娶武王女貴於其國嘗爲淸淮軍節度使仁贍略通儒術好兵書有名於國中事烈祖歷黃袁二州刺史入爲龍衛軍都虞候拜鄂州節度使元宗伐楚仁贍帥舟師克巴陵撫納降附甚得人心保大中湖湘戍兵潰歸復失故楚地上書者多謂周人有南侵之謀淮上石偶人言元宗聞而惡之斷其首自六月至冬不雨長淮可渉民流入周邊城遮殺之不能禁唐亦興屯田修邊僃以壽州最爲要地十三年徙仁贍爲淸淮軍節度使自楊氏有吳嵗暮淮涸輒增戍以備侵軼謂之把淺監軍吳廷紹以爲無事徒費糧糗罷之仁贍表陳不可罷未及行周已遣將李谷王彥超韓令坤等帥師大入詔書暴我納李金全援李守貞慕容彥超結契丹太原之罪報至上下失色仁贍獨部分號令宴勞吏士閒暇如平時十一月出兵破城南大柵殺周兵數千人元宗遣神武統軍劉彥貞將三萬人救壽州十四年正月彥貞至來遠鎭距壽州二百里軍容甚盛李谷燒營夜遁保正陽彥貞率戰艦數百艘溯淮而上仁贍曰敵已畏君矣當持重養盛以俟閒若遽求戰而不能勝則大事去矣彥貞不從仁贍曰周人遁必設伏遇之將敗績乃率勵其下益兵固守彥貞果大敗沒於陣伏屍三十餘里亡戈甲三十萬周世宗自將攻城屯於城西北淝水之陽徵宋亳陳潁許秦徐宿州丁夫數十萬僃攻城云梯洞屋下臨城中數道同時進攻塡塹陷壁晝夜不少休如是者累月每鼓角四發聲震墻壁皆動我援兵在外者見利輒進常陷伏中以故屢敗而終不悟仁贍𨿽知外援之敗意气益壯覘世宗在城下據胡牀督攻城仁贍素善射自引弓射之箭去胡牀數步輒墮世宗命進胡牀於箭墮處後箭復遠數步而墮仁贍知之投弓於地曰若天果不佑唐耶吾有死於城下耳終不失節於是世宗遣中使來諭曰知卿忠義然士民何罪又親駕臨城招之皆不從自正月至四月不可下世宗還京師揚防滁和舒蘄諸州皆復爲唐守渦口定遠周兵戍守者亦皆爲我師襲破江左幾復振而壽州之圍獨不解元宗遣元帥齊王景達以兵數萬來援分重兵據紫金山列寨十餘處與城中傳烽相應築甬道抵城通餽餉六月仁贍出兵殺周兵數百焚攻城洞屋甚眾周將李重進等兵力頗屈仁贍因請乘世宗之歸以邊鎬守城自出決戰景達畏懦又方任陳覺固不許仁贍憤郁得疾少子崇諫夜泛小舟渡淮謀紓家禍爲軍校所執仁贍命腰斬之監軍使文徳殿使周廷搆哭於中門又求救於仁贍妻薛氏薛氏曰崇諫幼子固所不忍然貸其死則劉氏爲不忠之門促命斬之然後成防聞者皆爲出涕十五年二月世宗復親徵屢戰皆克唐軍被俘馘者四萬人餘眾不能復整朱元朱仁孫璘皆降周仁贍聞之扼吭憤嘆世宗知壽州且下心獨嘉仁贍之忠恐城破殺之乃下詔諭使自擇禍福三月甲辰又耀兵城北而仁贍已困篤不知人監軍周廷搆營田副使孫羽等爲仁贍表請降戊申世宗次城北受之舁仁贍至幄前撫勞嘉嘆拜天平軍節度使兼中書令命還城養疾辛亥晝晦雨黃沙如霧世宗在下蔡疑有變馳騎覘之乃仁贍卒年五十八州人皆哭偏裨及士卒自剄以狥者數十人世宗遣使弔祭追封彭城郡王錄其子崇讚爲懷州刺史賜莊宅各一區元宗聞仁贍死哭之慟贈太師中書令諡忠肅嘆曰仁贍有知其肻捨我而受周命耶是夕夢仁贍若拜謝庭中加封衛王后主立進封越王開寶中仁贍子崇諒爲進奉使太祖嘉其忠臣之後特命爲都官郎中仁贍至今廟食壽春不絕

論曰政和中先君防稽公爲淮西常平使者實請於朝列仁贍於典祀且名其廟曰忠顯後又嘗寓家壽春方世宗攻下壽州廢爲壽春縣而徙壽州於下蔡故壽春父老喜言仁贍死時事言其夫人不食五日而卒今傳記所不載廟在邑中歳時奉祀甚盛乾道淳熙之間予遊蜀在成都見梓潼令金君所藏周世宗除仁贍天平軍節度使告身白紙書墨色印文皆如新金君言仁贍獨一裔孫賣藥新安市客死無後故得之其詞與王溥所修周世宗實錄皆合若歐陽氏五代史所稱盡忠所事抗節無虧前代名臣幾人可比予之南伐得汝爲多蓋摘取制中語載之本不相聮屬又頗有潤色也以仁贍之忠天報之宜如何而其後於今遂絕天理之難知如此可悲也夫

潘佑幽州人祖貴事劉仁恭爲將守光殺之父處常脫身南奔事烈祖爲散騎常侍佑生而狷潔閉門苦學不交人事文章議論見推流輩陳喬輩薦於元宗起家祕書省正字後主在東宮開崇文館以招賢佑預其間及嗣位遷虞部員外郎史館修撰議納後禮援據精博遷知制誥召艸勸南漢書文不加防遷中書舍人後主以潘卿稱之酷喜老莊之言嘗作文曰莊周有言得者時也失者順也安時處順則哀樂不能入也僕佩斯言久矣夫得者如人之有生自一歳至百嵗自少得壯自壯得老嵗運之來不可郤也此所謂得之者時也失之者亦如一歳至百嵗暮則失早今則失昔壯則失少老則失壯行年之去不可畱也此所謂失之者順也凡天下之事皆然也達者知我無柰物何物亦無柰我何也其視天下之事如奔車之歷蟻垤也値之非得也去之非失也燕之南越之北日月所生是爲中國其間含齒戴髮食粟衣帛者是爲人剛柔動植林林而無窮者是爲物以聲相命是爲名倍物相聚是爲利彚首而蕓蕓是爲事事往而記於心爲喜爲悲爲怨爲恩其名𨿽眾實一心之變也始則無物終復何有而於是彊分彼我彼謂我爲彼我亦謂彼爲彼彼自謂爲我我亦自謂爲我終不知孰爲彼耶孰爲我耶而世方狥欲嗜利系心於物局促若轅下駒安得如列禦冦莊周者焚天下之轅釋天下之駒浩浩乎復歸於無物歟此吾平昔所言也足下之行書以贈別開寶五年更官名攺內史舍人初與張洎親厚及俱在西省所趨旣異情好頓衰每嘆曰堂堂乎張也難與並爲仁矣時南唐日衰削用事者充位無所爲佑憤切上疏極論時政歷詆大臣將相詞甚激訐後主𨿽數賜手札嘉嘆終無所施用佑七疏不止且請歸田廬乃命佑專修國史悉罷他職而佑復上疏曰三軍可奪帥也匹夫不可奪志也臣乃者繼上表章凡數萬言詞竆理盡忠邪洞分陛下力蔽姦邪曲容諂僞遂使家國愔愔如日將暮古有桀紂孫皓者破國亡家自己而作尙爲千古所笑今陛下取則姦回敗亂國家不及桀紂孫皓遠矣臣終不能與姦臣雜處事亡國之主陛下必以臣爲罪則請賜誅戮以謝中外詞旣過切張洎從而擠之後主遂發怒以潘佑素與李平善意佑之狂直多平激之而平又以建白造民籍爲所排乃先收平屬吏並使收佑佑聞命自剄年三十六徙其家饒州處士劉洞賦詩弔之國中人人傳誦爲泣下及王師南徵下詔數後主殺忠臣蓋謂佑也子華仕宋至屯田員外郎以疾致仕景徳中眞宗皇帝憐佑之忠起華於家授故官

論曰佑學老莊齊死生輕富貴故其上疏縱言詆訐若惟恐不得死者𨿽激於一時忠憤亦少過矣後主非彊愎雄猜之君而陷之於殺諫臣使佑學聖人之道知事君之義豈至是哉不幸旣死同時諸臣已黙黙爲降虜矣猶醜正嫉言視之如仇誣以狂愚惑溺淫祀左道之罪至斥爲人妖𨿽後之良史有不能盡察其說者於戲悲夫

李平本姓名曰楊訥少爲嵩山道士與汝陰布衣舒元共學數年業成同遊蒲中客於節度使李守貞守貞叛漢使兩人懷表間行乞師於金陵元宗爲出師數萬爲之聲援甫出境而守貞叛兩人無所復命且唐遇之厚因畱事唐而訥始自稱李平元亦易姓朱元宗皆以爲尙書郎吳越侵常州欲以平爲將固辭遷衛尉少卿周兵取蘄州不能有復棄而歸乃以平爲刺史朱元叛元宗以平本與元同歸唐慮其不自安召還金陵使者失指械平以歸元宗大驚慰勉之拜建州節度使召爲衛尉卿潘佑好老莊平少爲道士習其說因相與遊平請復井田法造民籍復造牛籍課民種桑後主本好古務農甚悅其言使判司農寺平急於成功施設無漸人不以爲便後主亦中悔罷之而佑歷詆一時公卿獨稱薦平請以判司會府羣議益不平會佑以直諫得罪因坐以與平淫祀神事系平大理獄縊死獄中

嚴續字興宗馮翊人祖實仕故唐爲江淮水陸轉運判官徙家廣陵父可求爲吳武王謀臣及景王宣王嗣立又皆有功宣王建國可求爲尙書左僕射同平章事太和二年卒續十餘嵗以父防補千牛僃身遷祕書郎尙烈祖女生長富貴而性恭謹歷兵部侍郎尙書左丞元宗卽位進禮部尙書中書侍郎出牧池州復拜中書侍郎兼三司使又出爲江州節度使數年復入知尙書省遂爲門下侍郎同平章事初續之未出池州也宋齊丘專國公卿多附之惟續持正不爲屈翰林學士常夢錫嘗指言齊丘過咎元宗語之曰大臣惟嚴續能自立然才短恐不能勝其黨卿宜助之夢錫退諭指於續續因與夢錫親厚然不能盡用其言也卒爲黨人所排與夢錫俱補外及爲相𨿽自以肺腑盡忠不貳然寡學識聽用多非其人不能稱職或作螃蟹賦以譏切之是時以軍興百司政事往往歸樞密院續言多不見用求罷拜鎭海軍節度使屬疾還都已革猶不亂與客言論如平時後主使內夫人問之歷陳羣臣邪正某當進某當退辭气慷慨不及其私翼日卒年五十七諡曰懿初續以不學見輕同列遂力敎子弟諸子及孫舉進士者十餘人

張易字簡能魏州元城人髙祖萬福故唐金吾將軍後徙萊州掖縣易性豪舉尙气少讀書於長白山又徙王屋及嵩山苦學自勵食無鹽酪者五嵗齊有髙士王達靈居海上博學精識少許可易從之遊數年入洛舉進士不中以升元二年南歸授校書郎大理評事時方重赤縣拜上元令元宗立以水部員外郎通判歙州刺史朱匡業平居甚謹然醉則使酒陵人果於誅殺無敢犯者易至赴其宴先已飲醉就席酒甫一再行擲杯推案攘袂大呼詬責鋒起匡業尙醒愕然不敢對惟曰通判醉甚不可當也易巍峩喑嗚自若俄引去匡業使吏掖就馬自是見易加敬不敢復使酒郡事亦賴以濟太弟景遂初立髙選宮僚召爲贊善大夫景遂召飲以玉杯行酒因與坐客傳玩至易忽大言曰殿下有重寶輕士之意何耶抵於柱礎碎之坐皆失色其他規正皆此景遂不爲忤待易益厚遷刑部郎中判大理寺周人南侵時江淮久安人不知戰我師屢北上下震恐易獨揚言朝路曰國家被山帶海守奕世之業昔者夫差以無道之兵威陵齊晉孫權以艸創之國勢遏曹劉今若上下並力敵何足畏哉元宗聞而異之召使宿直禁中議事然亦不能用也陳覺李徵古方用事朝野側目易一日朝退嘆曰吾忝廷尉職誅邪孽當手斃二豎以謝曠官俄以吳越犯邊出爲宣歙招諭使判宣州前刺史方築州城役徒數萬一切罷遣之曰自守者弱遠圖者彊何以城爲吳越聞之懾服不敢復犯後主封吳王召易爲吳王司馬東宮建又爲左庶子後主卽位遷右諫議大夫復判大理寺尋乞解大理攺勤政殿學士判禦史臺采武徳至寶歷君臣問對及臣下論奏骨鯁者七十事爲七卷曰諫奏集上之注太未成卒年六十一龔愼儀後主時爲給事中開寶三年髙祖欲封南漢未決詔後主諭劉鋹令奉正朔後主乃遣愼儀持書使南漢書曰僕與足下叨累世之盟𨿽疆畿阻闊休戚實同敢奉尺書敬布腹心昨大朝伐楚足下疆吏弗靖遂成釁隙初爲足下危之今敝邑使臣入貢皇帝幸以此宣示曰彼若能幡然攺圖單車之使造廷則百萬之師不復出矣不然將有不得已者僕料大朝之心非貪土地也怒人不賔而已且古之用武不計彊弱小大而必戰者有四父母宗廟之讐一也彼此烏合民無定心二也敵人進不捨我退無守路戰亦亡退亦亡三也彼有敗亡之勢我乘進取之機四也今足下與大朝無是四者而坐受天下之兵決一旦之命有國家利社稷者固如是乎夫彊則南面而王弱則玉帛事大屈伸在我何常之有違天不祥好戰危事天方相楚尙未可爭而況今日之事耶地莫險於劍閣而蜀亡矣兵莫彊於上黨而李筠失守矣竊意足下國中必有矜智好謀之臣獻尊主彊國之策以謂五嶺之險非可遽前堅壁淸野絕其饟道依山阻水射以彊弩彼𨿽百萬之兵安能成功不幸而敗則輕舟浮海猶足自全豈能以萬乘之主而屈於人哉此說士之常談可言而不可用異時王師南伐水陸並舉百道俱進豈暇俱絕其饟道盡保其壁壘或用吳越舟師自泉州航海不數日至足下國都矣人情恟恟則舟中皆爲敵國忠義效死之士未易可見𨿽有巨海孰與足下俱行乎敢布腹心惟與大臣熟計之史館修撰潘佑之辭也鋹得書怒囚愼儀不遣後主表聞太祖遂決興師南漢平乃得歸後主之亡也愼儀爲徽州刺史防昭武畱後盧絳聞國破提兵自宣州欲入福建過歙愼儀閉城拒守絳怒曰愼儀吾故人何爲見拒遣裨將馬雄攻之愼儀朝服而出爲雄所害

南唐書卷十三

欽定四庫全書

南唐書卷十四

宋陸防撰郭張林盧蒯二陳列傳第十一

郭廷謂字信臣彭城人父全義仕爲濠州觀察使廷謂幼好學善書札騎射補殿前承防出爲濠州中門使全義卒擢莊宅使卽爲州監軍周侵淮南廷謂與州將黃仁謹約以死守籍州民不逞者聚於僧寺嚴兵守之日給食隨所能使造守具故周師終不知城中虛實久不可下元宗嘆其忠因大發戰櫂命與林仁肇援壽州周世宗聞之徙下蔡浮橋於渦口築壘夾淮東西以防橋扼濠壽之衝暑雨淮漲廷謂掩不僃輕舟溯流急趨渦口將麾兵斷笮周人覘知設伏待之廷謂將至揣得其情駐軍不進襲敗周將武行徳周務勍於定遠斬首數百行徳挺身遁卒焚浮橋周兵死者不可計遂盡焚軍資取良馬數百進武功殿使就遷州刺史猶以爲賞薄又遷團練使兼上淮水陸應援使及紫金山戰唐將帥多降於周廷謂獨還軍守濠州治壁壘繕戈甲爲守僃世宗復南徵廷謂表金陵請援且言周師日張願卑辭請和以俟機會夜出敢死士千餘襲破周營焚云梯洞屋周人大驚相蹂踐死者甚眾然援師不至世宗親攻城焚戰艦數百艘殺二千人進攻羊馬城又殺數百人遣諜持詔諭降廷謂廷謂度不能支奉表於周懇言世受本國爵命家在江南欲遣使稟命國主世宗許之爲緩攻及廷謂使還知金陵卒不能救集將士於壘門南向慟哭再拜乃降世宗見廷謂賜宴勞之曰兵興以來江南敗亡相踵惟卿能犯渦口浮橋破定遠寨足報國矣濠州小城使汝主自守豈能固哉賜襲衣金帶良馬及器皿萬餘拜亳州防禦使以其弟廷贊爲和州刺史因命帥濠州兵東攻天長下之遷樓櫓戰櫂左右廂都監入朝官至靜江軍節度觀察畱後知梓州代歸賜第東都卒年五十四廷謂事母孝朝夕束帶立侍寒暑不變爲政亦有惠愛方廷謂降周時令其錄事參軍鄱陽李延鄒艸降表延鄒責以忠義不爲具艸廷謂愧其言然業已降必欲得表以兵脇之延鄒投筆曰大丈夫終不負國爲叛臣作降表遂遇害元宗聞之召見延鄒子命以官

張彥卿史失其鄕裏世家保大末周世宗南侵彥卿爲楚州防禦使周師銳甚旬日間海防州靜海軍皆破元宗亦命焚東都官寺民廬徙其民渡江世宗親禦旗鼓攻楚州自城以外皆已下發州民濬老鸛河遣齊云戰艦數百自淮入江勢如震霆烈焰彥卿獨不爲動及梯衝臨城鑿城爲窟室實薪而焚之城皆摧圮遂陷彥卿猶列陣城內誓死奮擊謂之巷鬭日暮轉至州廨長短兵皆盡彥卿取繩牀搏戰及兵馬都監鄭昭業等千餘人皆死之無一人生降者周兵死傷亦甚眾世宗怒盡屠城中諸民焚其室廬然得彥卿子光祐不殺也元宗下詔贈彥卿侍中天長縣時陞爲雄州刺史建武軍使易文贇亦固守聞楚州陷遂降彥卿馬元康書以爲彥能亦莫知孰是也

論曰彥卿守楚州孤壘無援當百倍之師身可碎志不可渝𨿽劉仁贍殆不能過而史家傳載獨略至其名亦或不同於虖何其重不幸也

林仁肇建陽人事閩爲裨將沈毅果敢文身爲虎軍中謂之林虎子閩亡久不見用防周侵淮南元宗遣使至福建募勇士得仁肇及陳徳誠鄭元華皆防爲將仁肇率偏師援壽州攻城南大寨有功又破濠州水柵推淮南屯營應援使時周人正陽浮橋初成扼援師道路仁肇率敢死士千人以舟實薪芻乘風舉火焚橋周將張永徳來爭會風回火不得施我兵少卻永徳鼓噪乘之遂敗仁肇獨騎一馬爲殿永徳引弓射之屢將中仁肇輒格去永徳驚曰此壯士不可逼也遂捨之而還及割地元宗以爲潤州節度使徙鄂州又徙南都畱守開寶中密言於後主曰宋淮南諸州戍守單弱而連年出兵滅蜀平荊湖今又取嶺表往返數千里師旅罷獘此在兵家爲有可乘之勢請假臣兵數萬出壽春渡淮據正陽因思舊之民以復故境彼縱來援吾形勢已固必不得志兵起之日請以臣舉兵外叛聞事成國家饗其利不成族臣家明陛下不預謀後主懼不敢從時皇甫繼勲朱全贇掌兵柄忌仁肇雄略謀有以中之會朝貢使自京師回擿使言仁肇密通中朝見其畵像於禁中且已爲築大第以待其至後主方任繼勲等惑其言使人持酖往毒之仁肇少病風口气常臭醫云肺掩不正及遇酖家人怪其不臭俄卒初仁肇尢爲陳喬所知至是喬嘆曰國勢如此而殺忠臣吾不知所稅駕也然不能白其誣仁肇卒逾年後主遂見討又逾年國爲墟矣盧絳字晉卿宜春人自言唐中書舍人歙州刺史肇之後初名兗慕晉魏絳更焉讀書略通大指喜論當世利病然脫略繩檢每以博奕角觝爲事舉進士不中爲吉州回運務計吏盜庫金事覺當伏危法乃更儒服亡去至新淦客於土豪陳氏與其子弟共學絳好縱橫兵書日夜讀之陳氏察其非士流謂曰朝廷方求賢豪吾子其可久畱此乎因厚具裝遣行絳將還宜春中途飲博盡費其裝比至家母及兄弟皆鄙誚之絳乃入廬山白鹿洞書院猶亡賴以屠販爲事多脇取同捨生金又持防貨誣山中浮屠以邀賄謝人皆患苦之與諸葛濤蒯鼇號廬山三害朱弼爲國子助敎將捕治其罪復亡去往來金陵丹陽間遇大寒平地躍起折檐桷爲薪以自濟守倉吏召歸使躍倉檐自气樓入倉中盜米一夕往返數十久之乃上書論事未報詣樞密使陳喬口陳所上書詞辧從橫喬聳然異之用爲本院承防授防江巡檢募亡命習水戰使馬雄王川軍等分將之要吳越兵於海門屢獲舟艦以善戰聞開寶中密說後主曰吳越仇讐腹心之疾也他日必爲北兵鄕導以攻我臣屢與之角知其易與不如先事出不意滅之後主曰然則大朝且見討柰何絳曰臣請詐以宣歙叛陛下聲言伐叛且賂吳越乞兵吳越之兵勢不得不出俟其來拒擊之而臣躡其後國可覆也滅吳越則國威大振北兵不敢動矣後主不聽及王師來討以絳爲淩波都虞候沿江都部署守秦淮水柵戰屢勝諸將忌其能共說後主遣絳出援潤州乃授昭武軍節度畱後帥八千人陣於潤州城下北軍不敢逼入城拒守而節度使劉澄謀因計事斬絳以城降絳覺之澄乃謂絳曰都城危甚萬一不守守此何爲絳曰君爲守不可棄城宜赴難者絳也是夕澄遣裨將出送降欵絳帥部下馳出欲冒圍入金陵圍堅不可入乃走保宣州金陵城陷諸郡皆下絳獨不降謀南據閩中過歙州怒刺史龔愼儀不出迎殺之而行太祖使絳弟襲招絳絳初欲殺襲以明不屈已而卒降至京師授冀州團練使遇龔愼儀兄子贊善大夫潁於朝詬絳曰是殺我叔父者執至殿陛訴寃詔屬吏樞密使曹彬言其才略可用願宥其死使自效太祖曰是貌侯霸榮何可畱也斬於西市絳臨刑大呼曰陛下不記以鐵劵誓書招臣乎霸榮河東將嘗來降已而復叛歸弒其主劉繼恩者故太祖深惡之

蒯鼇宣城人善屬文南唐承唐末文體纎麗之獘士率不能自振鼇獨不事華藻以理趣爲本有承平余風然居鄕飲博無行不爲人士所容廼去入廬山國學亡賴尢甚晚乃勵風操尙信義一言之出必復而後已嘗蓄龍尾硯友人欲之而不言鼇亦心許之未及予也一日友人不告而歸鼇悔恨徒步數百里追及授硯而還猶以素行爲有司所擯終國亡不仕久之遊京師擢進士第仕至殿中丞樊若水欲薦於朝鼇恥之亟致仕歸隱廬山數年卒陳喬字子喬廬陵玉笥人父濬事吳爲翰林學士烈祖時以兵部尙書卒喬防敏悟文辭淸麗事親以孝聞濬死撫卹族黨均財給之親疎無間起家爲太常寺奉禮郎歷屯田員外郎中書舍人淮南兵興元宗憂蹙不知所爲陳覺李徴古請以宋齊丘攝政元宗怒度羣臣必持不可乃促召喬艸詔如覺徴古言喬請對未報排宮門入頓首曰陛下旣署此則百官朝請皆歸齊丘尺地一民非陛下有陛下縱脫屣萬乘獨不念先帝中興大業之艱難乎讓皇幽囚丹陽宮陛下所親見也他日垂涕求爲田舍翁不可得矣元宗笑而止引喬入見後及諸子曰此忠臣也及齊丘黨與皆斥喬與齊丘尢親厚獨得不坐遷都豫章以喬輔太子畱金陵後主嗣位歷吏部侍郎翰林學士承防樞密副使遂以門下侍郎兼樞密使貶制度攺右內史侍郎兼光政院使輔政喬風度淹雅小心守法度然短於才略吏胥多交通權幸侮文法不能察也太祖遣使召後主入朝後主欲往以喬爲介喬曰往必見畱如社稷何后主懼見討喬曰陛下不得已當以臣爲解及兵圍金陵太祖又遣進奉使江國公從鎰諭指欲後主自歸且命曹彬緩攻以俟之而喬堅持不可劉澄以潤州降後主方惶惑欲置其家不問喬憤切曰人臣受重寄一旦開門迎敵此豈可容悉取其父母妻子斬之於是人皆知喬必死國事矣及城將陷後主自爲降欵命喬與淸源郡公仲防詣曹彬喬持欵歸府投承霤中復入見云自古無不亡之國降亦無由得全徒取辱耳請背城一戰而死後主握喬手涕泣不能從喬曰如此則不如誅臣歸臣以拒命之罪後主又不從乃掣手而去至政事堂召二親吏解所服金帶與之曰善藏吾骨遂自縊二吏徹榻瘞之金陵平家人謀攺葬求屍不獲或見一丈夫衣黃半臂舉手障面及發瘞如所見云

陳起蘄州人性剛硬尢惡妖異升元中以進士起家爲黃梅令時縣境獨木村有妖人諸佑挾左道自言數世不食肉能使富者貧貧者富俚民稍稍從之初有徒數十人積數年從者至數百男女無別號曰忍辱夜行晝伏取資於盜相與倡言佑有神術能升虛空入水火州縣亦憚之不敢問起到官邑人畢賀佑獨偃蹇不至起乃按戶籍取佑爲里正不服嫚言曰吾且斷令頭起告巡檢使周鄴出兵捕佑等獲之不能神皆就執縛搜其家得乘輿服器遂斬之鄴欲宥其婦女童稚起曰此皆瀆亂人倫不可使有遺育乃並斬之起由是知名官至監察禦史卒

南唐書卷十四﹤史部﹐載記類﹐陸氏南唐書﹥

欽定四庫全書

南唐書卷十五

宋陸防撰周鄭李三劉江汪郭伍蕭李盧朱王魏列傳第十二

周惟簡鄱陽人隱居明易後主聞其名召至金陵起布衣爲集賢殿侍講以虞部郎中致仕還山金陵受圍間道召還入後苑講否卦後主思得奇士能使兵間者張洎薦惟簡可以譚笑和解乃授給事中副徐鉉使京師後主手疏言惟簡托志妙門存心道典伴臣修養不預公途蓋爲之聲價冀動朝聽比至太祖召見詰責鉉猶懇奏不已惟簡惶恐反言曰臣本野人未嘗仕宦李煜彊遣來未嘗預聞使指伏聞終南山多靈藥願得棲隱太祖許之金陵平命爲國子周易博士判監事或謂曰終南之言不詶且得罪惟簡不得已上表求解官以遂初志攺虞部郎中致仕授其子繕京兆鄠縣主簿使就養太平興國中復表求仕授太常博士遷水部員外郎卒繕後舉進士中第仕亦至尙書郎

鄭彥華福閩人祖父世爲福建諸州刺史彥華少節度使李義帳下常射殺乳虎以勇聞元宗出師攻福州大將王崇文遣卒李興登樓車罵義義不勝憤募生得興者彥華請行夜縋出城外伏壕傍興猶嫚罵不已彥華操長鉤鉤得興挾以登城城上皆鼓噪義得興而甘心焉崇文不能下城遁去嵗餘劍州刺史陳誨以水軍來攻彥華適出屯侯官以所部降誨誨與語奇之署軍校南唐與周師相拒淮南彥華大小百餘戰身被五十餘創累遷至鎭海軍節度使加同平章事後主見討王師自采石作浮梁度江後主命彥華督舟師萬人又遣別將杜貞率步兵萬人同逆戰後主親遣行戒之曰水陸兩軍相表裏則吾事濟矣比與王師遇貞以所部力戰彥華擁兵不救貞敗而潰金陵聞之防气遂閉壘自守以至國破亦不能正彥華之罪矣彥華從後主入朝爲右千牛衛將軍太宗徵太原及幽州用彥華爲將無功猶歷諸衛將軍至左千牛衛大將軍卒年七十三子文寶初仕後主以文學選爲淸源公仲防掌書記遷校書郎歸朝南唐故臣皆許錄用文寶獨不自言後主以環衛奉朝請不納客謁文寶乃被簑荷笠作漁者以見寛譬久之後主嘆其忠後中進士第仕至兵部員外郎國史有傳

李貽業故唐時平章事蔚從曾孫父戴唐末第進士奔吳爲起居郎貽業事烈祖至翰林學士烈祖晏駕大臣欲奉宋後臨朝命中書侍郎孫忌艸遺制貽業獨奮曰此姦人所爲也大行常謂婦人預政亂之本也安肯自爲此若果宣行貽業當對百官裂之會宋後亦不許於是臨朝之議遂寢元宗語貽業曰疾風知勁艸於卿見之保大中以兵部侍郎卒諡曰簡初戴爲人簡率無威儀貽業又甚於父平居頺然不言是非國有大議必首斷之尢好飲酒常折簡招親友曰今夕佳月能相過乎比客集貽業已大醉指酒壺曰本用相待酒興忽來自倒之矣其疎豁大抵如此

劉崇俊字徳修楚州山陽人祖全以功臣爲濠州刺史有威名全卒子仁規繼其任爲政苛虐及卒崇俊繼之盡反仁規之政人懷其惠數年漸專恣不法多畜不逞使過淮剽掠獲美女良馬以自奉元宗陞濠州爲定遠軍因拜崇俊節度使以其子節尙太寧公主然元宗亦惡其爲人會壽州姚景卒崇俊厚賂權貴求兼領壽州元宗乃陽若不解其意命移鎭壽州而遣楚州刺史劉彥貞馳入濠州代之崇俊自悼失計頗革心循法度未幾得疾卒年四十贈太尉諡曰威

劉洞廬陵人隱居廬山二十年能詩長於五字唐律自言得賈島法後主嗣位尢屬意詩人或以洞言者洞遂獻詩百篇卷首石城篇其詞石城古渡頭一望思悠悠幾許六朝事不禁江水流後主讀之感愴不怡者久之因棄不復觀洞亦不復見省金陵受圍洞猶在城中國亡洞過故宮闕徘徊賦詩多感慨悲傷不以不遇故有怨懟語未幾卒與洞同時有夏寶松者亦隱廬山相與爲詩友洞有夜坐詩寶松有宿江城詩皆見稱一時號劉夜坐夏江城云

江爲宋人避亂徙閩元宗初設貢舉爲屢爲有司所黜嘗有題白鹿寺詩元宗南遷過而愛之爲由是愈自負傲睨一時卒無薦引者居懷憤憤束書欲東走吳越爲同謀者所發按得其狀伏誅

汪召符歙人能屬文烈祖初嘗上書論事合指宋齊丘頗抑之召符貽齊丘書誚其疾已才齊丘大怒密使人誘召符乘舟痛飲至石頭蚵蚾磯下沈殺之

郭昭慶廬陵人博學能自力嘗著唐春秋三十卷保大中獻所著治書補揚子尉辭不受後主時復獻經國治民論擢著作郎時方奉中朝凡歳慶賀貢方物牋表及廷勞宴餞之辭率命昭慶爲之一日方晨起造朝暴卒伍喬廬江人居廬山國學數年力於學詩調寒苦每有瘦童羸馬之嘆山中浮屠夢仰視見一大星芒色甚異旁有人指之曰此伍喬星也旣覺訪得喬乃傾資奉之使入金陵舉進士及試畫八卦賦霽後望鐘山詩故事中選者主司必延之陞堂置酒時有宋貞觀者首就坐張洎續至主司覽其文揖貞觀南坐引洎坐於西酒至數行喬始上卷主司嘆其傑作乃徙貞觀處席北洎處席南以喬居賔席及覆考牓出喬果爲首洎貞觀次之時稱主司精於衡鑑元宗亦大愛喬程文命勒石以爲永式仕至考功員外卒

蕭儼廬陵人幼舉童子中其科稍長命爲祕書省正字烈祖初歷大理司自刑部郎中以平恕稱烈祖晚服金石藥多暴怒近臣數被譴罰宣徽副使陳覺不自安稱疾在告者數月及聞遺詔卽以其日造朝儼劾奏覺傾耳私室以幸禍變宜重置於法不報烈祖輔吳設法禁以良人爲賤至是馮延己延魯欲廣置妓妾輒矯遺制托稱民貧許賣子女儼駁曰昔延魯爲東都判官已有此請大行以訪臣臣對曰陛下納麓之初出庫金贖民孰不歸心今寶運中興人仰徳澤柰何欲使鬻子資豪家役使乎大行以臣言爲然將罪延魯臣曰此但智識淺陋耳非有他也罪之且塞言路大行乃斜封其奏抹三筆持入宮願求之宮中旣而果得畱中章奏千餘皆斜封有一抹至三抹者遂得延魯奏然大臣亦方以豪侈相髙利於廣聲色因共謂遺制已宣行不當追攺遂已元宗初以國讓景遂羣下持不可乃以景遂爲諸道兵馬元帥景達副之宣告國中以兄弟相傳之意儼極諫謂夏殷以來天下爲家父子相傳不易之典也景遂景達亦固讓不敢當然元宗意愈確不之聽江文蔚韓熙載典太常禮儀議烈祖稱宗儼獨建言帝王已失之已得之謂之反正非已失之自己復之謂之中興中興之君廟宜稱祖先帝興已墜之業不應屈而稱宗文蔚亦以儼議爲當遂用之保大二年元宗終欲傳位景遂下詔命總庶政惟樞密使魏岑查文徽許奏事余非特召不得對儼上疏力爭會宋齊丘賈崇皆以爲不可遂收所下詔其後元宗於宮中作大樓召近臣入觀皆嘆其宏麗儼獨曰比景陽但少一井耳元宗怒貶舒州副使孫忌爲觀察使遣州兵給儼實防衛之儼謂忌曰僕以言獲罪耳顧命之日君持異議幾危社稷君之罪豈不重於僕乎反見防何也忌慚卽撤去俄召還後主初嗣位數與嬖幸奕棋儼入見作色投局於地後主大駭詰之曰汝欲效魏徵耶儼曰臣非魏徵則陛下亦非太宗矣後主爲罷奕南唐亡儼以老病歸鄕裏杜門數年卒年七十餘

劉承勲失其鄕裏以善心計事烈祖爲糧料判官遷徳昌宮使徳昌宮者蓋南唐內帑別藏也自吳建國有江淮之地比他國最爲富饒山澤之利嵗入不貲烈祖勵以節儉一金不妄用其積如山太子嘗欲一杉木作版障有司以聞烈祖書奏後曰杉木不乏但欲作戰艦以竹代之可也然徳昌宮簿煩委無由勾校承勲獨任其事盜用無算保大後貢奉事興倉猝取辦愈得以爲姦利畜妓樂數十百人每置一妓價數十萬敎以藝又費數十萬而服飾珠犀金翠稱之又厚以寶貨賂遺權要故終無發其罪者太祖平荊湖詔江南具舟漕其米入京師承勲狡黠計後主終不能有其國欲預自結中朝爲異時計乃請行督巨艦自長沙抵迎鑾千柁相衘太祖覺其意而惡之及國亡承勲歸京師首自陳漕米事太祖曰此汝主勤王耳汝安得有勞叱出特命勿敍用久客無資裸袒乞食不勝凍餒而死

李元淸濠州人徙金陵趫健善走能及奔馬常步入梁宋刺事開寶中後主以吉州永新與湖南鄰命元淸爲永新制置使每數月一托疾不坐衙輒微服入湖南境人無知者以故敵人動息皆知之累年邊障晏然國亡歸京師元淸心不欲仕二國僞稱失明召驗之揮刃將及頸而目不瞬乃放歸濠州卒

盧郢金陵人工屬文有勇力好吹鐵笛幹徳中後主命韓徳霸爲都城烽火使警察非常怙權暴橫國人望其前驅莫不奔避郢嘗遇之調笛自若徳霸叱左右捕執郢奮臂擊十餘人皆顚躓乃直前捽徳霸墜馬敺之敗而傷目徳霸入訴後主叱之出顧近侍笑曰武帥遇一措大不能自全面目尙敢訴耶遂罷其職後郢舉進士試王度如金玉賦擢第一徐鉉娶郢姊嘗受後主命撰文累日未就郢曰當試爲君杼思適庭下有石千夫不得舉郢戲取弄之有頃索酒頓飲數升復弄如初忽顧筆吏口占使書不竄易一字鉉伏其工後主亦以爲遒俊可愛國亡歸朝知金州卒

朱弼字君佐建州人舉明經第一授國子助敎知廬山國學盧絳蒯鼇諸葛濤飲博不逞患苦諸生學官依違無敢問者及弼至一切繩以禮法每升堂講說座下肅然絳等亦愧服引去徒自四方來者數倍平時國亡補衡山縣主簿秩滿求爲南嶽廟令卒

王輿合淝人少與兄綰俱事吳武王輿初爲小校從周本攻危全諷臨戰本視賊水柵部分諸將指旁山頭一小營謂輿曰爾往爲我取彼輿唯唯而色不欲行本曰爾憚往耶輿曰公必不以輿爲不武請得此柵破之舍而趨彼何爲本大喜曰爾亦知此爲必爭之地耶吾本自行今爲爾功勞而遣之輿乘輕舟襲破其前鋒遂排柵入諸軍繼進賊大潰積功遷至諸軍都虞烈祖輔吳以腹心所寄進控鶴都虞持重有謀甚見倚任久乃出爲光州刺史初輿兄子爲海州刺史叛附梁聞輿在光山遣間使通問輿執以歸金陵因求罷郡入爲左宣威統軍歷鎭海節度畱後金吾衛大將軍武昌節度使與監軍甄廷堅不相得防廷堅被誣告有貳志烈祖遣使械廷堅屬吏未至輿刺知之密告廷堅因爲謀曰今獨可卽日乘輕舟歸闕待罪毋與中使遇廷堅恐懼不暇爲他謀卽從其計至金陵遇赦且以其先自歸得免人推其長者元宗嗣位加同平章事保大二年卒年七十四輿少從軍攻潤州爲巨弩所射中右耳矢自左耳出又中旁一人猶立死輿扶歸營臥百餘日復起耳至老不瞶亦無瘢痍攻頴州倚營門仗劍驅士卒登城城上機石發中營門及鎧之半皆糜碎而輿不傷莫不異之兄綰亦至防州節度使

魏岑字景山鄆州須城人善諂防學揣摩尢爲宋齊丘所知薦授校書郎保大中驟進至諫議大夫元宗自以唐子孫慨然有定中原復舊都之意有司請行南郊禮元宗曰俟天下爲一然後告謝天地岑遂與陳覺馮延己延魯更相倡和爲拓境事嘗侍燕自言臣少遊元城樂其風土陛下還長安日乞爲魏博節度使元宗欣然許之岑趨下殿再拜謝侍衛皆竊笑覺延魯攻福州岑爲監軍應援使三人者暗懦專恣如一軍敗元宗初欲按軍法誅覺延魯而貸岑禦史中丞江文蔚對仗彈奏請並岑誅之於是貶太子洗馬俄復還故官李守貞叛漢來乞師岑乃力請出兵赴救於是元宗從之因以岑爲防淮巡撿使無功而還岑自復進姦諂彌甚鐘謨李徳明亦用事其趨向與岑𨿽異而迷國則均戶部員外郎範衝敏懷不平怵大將王建封上疏請盡逐之更用正人元宗怒並置衝敏建封於死岑自謂得主眷愈無所憚壽州節度使劉彥貞以厚賂結岑爲奧援岑所得不可數知遂肆言稱彥貞爲將如韓白治民如龔黃其敢爲誕欺如此元宗方倚以柄任防見衝敏爲厲召道士上章訴天未幾卒

南唐書卷十五

欽定四庫全書

南唐書卷十六

宋陸防撰后妃諸王列傳第十三

烈祖元敬皇后宋氏小名福金父韞江夏人後幼流離亂兵中升州刺史王戎得後烈祖娶戎女後爲媵得幸生元宗王氏早卒義祖命烈祖以爲繼室封廣平郡君晉國君治內有法不妄言笑義祖殂於金陵烈祖在東都將奔防後密以大計諫止焉烈祖爲齊王封正妃及受禪立爲後從容裨贊多所益烈祖嘗曰吾思有未達後已悟矣升元末烈祖服金石藥多暴怒賴後以免譴者甚眾及殂中書侍郎孫忌懼魏岑馮延己延魯以東宮舊僚用事欲稱遺詔奉後臨朝聽政後不許曰此武后故事吾豈爲之元宗卽位尊後爲皇太后保大三年十月卒袝葬永陵

烈祖後宮種氏名時光性警惠年十六入宮列樂部中俄得幸生景逷烈祖以受禪後所得子甚愛之種氏寵日盛烈祖性嚴整嘗大怒聲如乳虎殿門環爲震動左右皆防魂魄種氏左手持食右手進七從容如平時烈祖怒亦頓解他日烈祖幸齊王宮遇王親理樂器大怒數日未解種氏負寵輒乘間言景逷才過齊王烈祖正色曰子有過父敎之常禮也若何敢爾叱下殿去簮珥幽於別宮數月命度爲尼景逷愛亦弛終烈祖世獨不加封爵元宗卽位始封景逷保寧王許種氏就養於景逷宮中封王太妃宋後挾舊怨屢欲加害元宗力解之乃止

元宗光穆皇后鐘氏父太章事吳爲義祖裨將義祖謀誅張灝令嚴可求諭太章伏死士二十輩斬灝於府太章許諾義祖疑其怯夜半往止之曰僕母老懼事不成欲徐圖之如何太章勃然曰言已出口豈有可已之理明日遂誅灝後頗恃功頡頏烈祖疑其難制義祖曰昔者吾赤族之禍間不容髮使無太章豈有今日富貴耶柰何以薄物細故疑之乃命以太章次女配元宗卽後也升元中封齊王妃元宗卽位立爲皇后後主卽位爲太后以父名攺稱聖尊後後寢疾後主朝夕侍側衣不解帶藥必親嘗乃進幹徳三年十月卒是日雨沙於金陵後主毀瘠骨立杖而後能起哀動左右葬順陵後主昭惠國後周氏小名娥皇司徒宗之女十九歳來歸通書史善歌舞尢工琵琶嘗爲壽元宗前元宗嘆其工以燒槽琵琶賜之至於采戲奕棋靡不妙絕後主嗣位立爲後寵嬖專房創爲髙髻纖裳及首翹鬢朶之妝人皆效之嘗雪夜酣燕舉杯請後主起舞後主曰汝能創爲新聲則可矣後卽命牋綴譜喉無滯音筆無停思俄頃譜成所謂邀醉舞破也又有恨來遲破亦後所制故唐盛時霓裳羽衣最爲大曲亂離之後絕不復傳後得殘譜以琵琶奏之於是開元天寶之遺音復傳於世內史舍人徐鉉聞之於國工曹生鉉亦知音問曰法曲終則緩此聲乃反急何也曹生曰舊譜實緩宮中有人易之非吉徵也後主以後好音律因亦耽嗜廢政事監察禦史張憲切諫賜帛三十疋以旌敢言然不爲輟也未幾後臥疾已革猶不亂親取元宗所賜燒槽琵琶及平時約臂玉環爲後主別乃沐浴妝澤自內含玉卒於瑤光殿年二十九葬懿陵後主哀甚自制誅刻之石與後所愛金屑檀槽琵琶同葬又作書燔之與訣自稱鰥夫煜其辭數千言皆極酸楚或謂後寢疾小周後已入宮中後偶褰幔見之驚曰汝何日來小周後尙幼未知嫌疑對曰旣數日矣後恚怒至死面不外向故後主過哀以揜其迹云

後主國後周氏昭惠後妹也昭惠卒未幾後主居聖尊後防故中宮久虛開寶元年始議立後爲繼室命太常博士陳致雍攷古今沿革艸具婚禮又命學士徐鉉史官潘佑參定文安郡公徐遊評其異同遊多是佑議遂施用之逾月遊病疽鉉懟其不主已議戲語人曰周孔亦能爲厲乎後少以戚裏間入宮掖聖尊後甚愛之故立焉被寵過於昭惠時後主於羣花間作亭雕鏤華麗而極迫小僅容二人每與後酣飲其中國亡從後主北遷封鄭國夫人太平興國二年後主殂後悲哀不自勝亦卒

後主保儀黃氏江夏人父守忠事湖南馬氏爲偏裨邊鎬入長沙得黃氏納後宮後主見其美選爲保儀以工書札使專掌宮中書籍二周後相繼專房燕暱故保儀𨿽見賞識終不得數禦幸也元宗後主俱善書法元宗學羊欣後主學柳公權皆得十九購藏鐘王以來墨帖至多保儀實掌之城將陷後主謂之曰此皆先帝所寶城若不守汝卽焚之無爲他人得及城陷悉焚無遺者保儀亦從北遷卒於大梁又有宮人流珠者性通慧工琵琶後主演念家山破及昭惠後所作邀醉舞恨來遲二破久而忘之後主追念昭惠問左右無知者流珠獨能追憶無所忘失後主大喜後不知所終

烈祖五子宋皇后生元宗楚王景遷晉王景遂齊王景達種氏生江王景逿

景遷字子通幼警敏讀書一覽輒不忘烈祖輔吳景遷尙吳公主爲駙馬都尉歷衙內馬步軍都指揮使海州團練使左右軍都軍使遂以左僕射參政事畱東都輔政時甫成童尋加同平章事知左右軍使寢疾罷歸金陵爲諸道副都統以景遂代輔政景遷病逾年竟卒年十九諡曰定無子初術士皆謂景遷貴不可言故烈祖在諸子中尢愛之及是始悟術士之妄

景遂仕吳爲門下侍郎烈祖受禪封壽王純厚夷淡有士君子之操讓皇之防景遂受命往護防事望柩哀慟觀者聳嘆烈祖殂元宗以位讓景遂大臣固持之而止明年又命景遂總庶政已降詔僉謂不可乃收所下詔久之又以爲太弟凡太子官屬皆攺爲太弟官屬景遂固辭𨿽不得命終恐懼不敢安處乃取老子功成名遂身退之意自爲字曰退身以見志平居好客善屬文燕集無虛日贊善大夫張易峭直喜盡言景遂嘗賦詩頗纖麗易面規之景遂敬納又嘗怒碎玉杯於坐景遂亟推謝無迕色及易出使契丹景遂上言力諫以爲易國士也宜夙夜納誨今使航不測之淵報聘遠夷非國之利元宗報之曰易固奇士海神當畏之竟遣行景遂在東宮十三年屢乞歸藩交泰元年三月始攺授天防上將軍江南西道兵馬元帥洪州大都督太尉尙書令晉王以樞密副使李徵古爲鎭南節度副使佐之徵古習驕嫚至鎭專恣尢甚景遂積久不能堪欲斬之而自拘有司左右諫止初景遂之出鎭也冀爲太子冀嘗被譴於元宗有復立景遂之意景遂在鎭亦頗忽忽多忿噪嘗以忤意殺都押衙袁從範之子冀刺知之乃使親吏持酖遺從範使毒景遂景遂擊鞠而渴索漿從範毒漿以進之暴卒年三十九未斂體已潰元宗素友愛聞訃悲悼左右欲少慰釋之因妄曰太弟初得疾忽語人曰上帝命我代許旌陽元宗始少解故被酖之事竟不之知廢朝七日贈太弟諡文成

景達生於吳順義四年是嵗大旱烈祖方輔政極於焦勞七月旣望雩而得雨景達以是日生烈祖喜故小名雨師稍長神觀爽邁異於他兒烈祖深器之受禪封信王烈祖欲以爲嗣難於越次故不果烈祖殂景遷已前死元宗稱疾固讓景遂欲以次及景達承先帝遺意旣迫於羣下之議不得行乃立景遂爲太弟景達自燕王徙封齊王爲諸道兵馬元帥中書令景達孝友純至嘗從遊後苑泛舟池中元宗舟覆景達在他舟初不善泅遽躍入水中負元宗出人以爲精誠所感性剛正疾惡朝廷嚴憚之帝每召宗室近臣曲宴馮延己延魯魏岑陳覺輩憑寵笑呼旁若無人景達屢訶詰之復極諫元宗他日宴於東宮延己愧二弟之命不出於已欲以虛辭爲徳陽醉撫景達背曰爾勿忘我景達不勝其忿拂衣入奏請斬延己元宗諭解久之乃已張易語景達曰殿下力未能去羣小而數面折之使之懼而自謀豈易測哉景達悟自是畏禍遇曲燕輒以疾辭保大末淮南交兵景達以元帥督師陳覺爲監軍使軍政皆決於覺景達署牘尾而已朱元叛壽州陷皆覺爲之景達亦不能詰初出師五萬而俘死亡叛者四萬景達及覺引殘兵歸金陵上還印綬元宗恐其無功自愧乃拜天防上將軍浙西節度使景達不敢當要鎭力辭攺撫州大都督臨川牧在鎭十餘年後主嗣位加太師尙書令甚尊禮之卒於鎭年四十八在烈祖諸子中最爲壽矣贈太弟諡昭孝遺命畱葬江州廬山初景達好神仙道家之說記室徐鉉獻述仙賦以諷行於世

景逷字宣遠烈祖初受禪以十二月二日爲仁壽節景逷以是日生故小名仁壽烈祖甚愛之母種氏得譴宋皇后鞠養景逷如已出元宗嗣位封保寧王徙封信王出爲防州節度使簡易節儉防人安其政贑令卒尉邵繼良攝令以令成防日張樂宴飲景逷立奏黜之毎有小過掌書記孫峴苦言規正之景逷大重之峴卒言及必流涕厚防其孤後主立進封江王加兼中書令元宗後主皆酷好浮屠羣臣化之政事日弛景逷獨尊六經名敎棑斥浮屠不少撓在鎭十一年卒年三十一贈中書令諡昭順

元宗十子冀茂後主從善從鎰從謙從慶從信凡八人可見而從慶從信失其官封又二人並逸其名鐘皇后生冀後主從善從謙自茂以下皆不知其母冀元宗長子故唐之末民間相傳讖曰東海鯉魚飛上天而烈祖果育於徐氏因信符讖又有讖曰有一眞人在冀川開口張弓向左邊元宗欲其子應之乃名之曰冀初封東平公徙王南昌元宗嗣位以弟景遂爲兵馬元帥景達爲副元帥誓於烈祖梓宮前約兄弟相傳而出冀畱守東都及景遂爲太弟又徙鎭潤州封燕王冀爲人沈厚寡言周師陷廣陵吳越亦攻我常州元宗念冀尙少不習軍旅事遣使召還都部將趙鐸曰王𨿽富於春秋然元帥之重眾心所恃忽棄其師而歸則部下必亂歸欲何之冀善其言聞於元宗卽日大爲戰守之僃部分諸將皆愜服士心元宗使龍武都虞柴克宏右衛將軍陸孟俊救常州至潤州樞密副使李徵古白以神衛統軍朱匡業代克宏歸冀察克宏有才略謂曰君第前戰吾當拒守表言克宏決可破賊常州危在旦暮臨敵易將兵家所忌臣請以身保其功克宏亦感激思奮馳至常州果大破吳越兵斬首萬級獲其將佐數十人俘於潤州冀以時方艱危悉驅出轅門斬之人壯其決然元宗以其專誅殺不悅者久之及太弟景遂力請歸藩而景達爲元帥奔潰南歸獨冀有功遂立爲太子參決政事元宗仁厚羣下多縱弛至是冀以剛斷濟之紀綱頗振起而元宗復怒其不遵法度一日怒甚以打毬杖笞之曰吾行召景遂矣冀大懼故景遂遇酖語在其傳元宗旣請盟於周以在位久恥於降屈屢遣使請於世宗欲傳位冀使爲大國附庸世宗賜書力止之其詞曰皇帝致書敬問江南國主玆睹來章僃形縟防敍此日傳讓之意述向來髙尙之心仍以數載以來交兵不息僃陳追悔之事無非克責之辭𨿽古者省咎責躬因災致懼亦無以過也況君血气方剛春秋鼎盛爲一方之英主得百姓之驩心豈可髙謝君臨輕辭世務與其慕希夷之道孰若懷康濟之誠且天災流行國家代有昔之聖哲所不能逃茍盛徳之日新斯景福之彌遠諒惟英敏必照誠懷書詞溫潤略似敵國元宗乃已世宗遣使至亦別賜冀國信以爲常顯徳六年七月冀屬疾數見景遂爲厲九月丙午卒有司諡曰宣武句容尉張洎上書謂世子之徳在侍饍問安今標顯武功垂示後世非所以防防杜漸也洎知元宗猶衘冀專殺事其說蓋出於揣摩元宗果大以爲然攺謚曰文獻而洎由此進用茂字子松元宗第二子幼頴異善歌許格調淸古年十四爲侍衛諸軍都虞候封樂安公騎射擊刺皆精習又領兵職然不喜戎事每與賔客朝士燕遊惟以賦詩爲樂初冀剛嚴人多憚之故時望歸茂保大九年七月卒追封慶王茂之幼有異僧言人壽夭禍福多驗元宗使視茂僧書九十一字以獻及卒年一十九從善字子師元宗第七子器度凝遠封紀國公使周會帝卽位厚其禮遣翰林學士王著送之初從善與鐘謨相附結謨輒請以從善爲嗣元宗𨿽不從然意亦自愛從善其遷南都也使主扈從諸軍元宗殂未禦梓宮從善輒從徐遊求遺詔遊厲色拒之至金陵具以事聞後主素友愛略不以介意愈加輯睦進封韓王及貶制度降南楚國公開寶四年遣朝京師太祖已有意召後主歸闕卽拜從善泰寜軍節度使畱京師賜甲第汴陽坊封其母淩氏吳國太夫人後主聞命手疏求從善歸國太祖不許以疏示從善加恩慰撫幙府將吏皆授常參官以寵之而後主愈悲思每憑髙北望泣下霑襟左右不敢仰視由是嵗時遊燕多罷不講常制卻登髙文曰玉斚澄醪金盤繡餻茱房气烈菊蕋香豪左右進而言曰惟芳時之令月可借野以登髙矧上林之伺幸而秋光之待褒乎子告之曰昔子之壯也意如馬心如猱情槃樂恣驩賞忘勞悁心志於金石泥花月於詩騷輕五陵之得侶陋三秦之選曹量珠聘妓紉防維艘被墻宇以耗帛論丘山而委糟年年不負登臨節嵗嵗何曾捨逸遨小作花枝金剪菊長裁羅被翠爲袍豈知雈葦乎性忘長夜之靡靡宴安其毒累大徳於滔滔今予之齒老矣心淒焉而忉忉愴家艱之如燬縈離緒之郁陶陟彼岡兮跂予足望復關兮睇予目原有鴒兮相從飛嗟予李兮不來歸空蒼蒼兮風淒淒心躑躅兮淚連洏無一驩之可作有萬緒以纒悲於戲噫嘻爾之告我曽非所宜從善妃屢詣後主號泣後主聞其至輒避去妃憂憤而卒國人哀憐之國亡攺授右神武大將軍太平興國初攺右千牛衛上將軍雍熈四年卒年四十八從鎰元宗第八子初封舒國公攺封蔣太祖親徵揚州李重進遣從鎰朝行在進封鄧王出鎭宣州後主宴餞綺霞閣與近臣俱賦詩而後主自爲序及貶制度降江國公太祖以不朝來討後主遣從鎰貢帛二十萬疋白金二十萬斤大兵悉已南渡從鎰畱京師館懷信驛捷奏至百僚稱賀閣門趣隨班入邸吏亦謂當有貢獻其介潘愼修以爲國被討瀕亡而使者旅賀非禮但奉方物以待罪太祖嘉其知禮爲易供帳加賜牲餼上樽命知制誥李穆送從鎰歸國諭指令後主亟自歸仍命曹彬等緩攻以俟之而後主卒不行以至城陷從鎰從後主北歸攺名從浦卒

從謙元宗第九子數嵗爲奕棋詩有思致後主賞嘆之歷封鄂國公宜春王進吉王及貶制度降鄂國公歸朝爲右神武大將軍淳化五年九月以本官出爲安遠行軍司馬后不知其所終

從慶失其官封

從信逸其行實

後主二子仲防仲宣皆昭惠周後所生

仲防字叔章初封淸源郡公國亡北遷宋授右千牛衛大將軍居後主防哀毀逾制太宗臨之遣使勞問終防賜積珍坊第一區久之自言族大家貧求治郡拜郢州刺史在郡以寛簡爲治吏民安之淳化五年八月卒年三十七子正言好學亦早卒於是後主之後遂絕初江南聞後主防問父老皆巷哭及是其嗣續殄絕遺民猶爲之興悼云

仲宣小字瑞保與仲防同日受封仲宣封宣城公三嵗誦孝經不遺一字宮中燕侍合禮如在朝廷昭惠後尢愛之宋幹徳二年仲宣才四嵗一日戲佛像前有大琉璃燈爲貓觸墮地劃然作聲仲宣因驚癇得疾竟卒追封岐王諡懷獻時昭惠後已疾甚聞仲宣夭悲哀更劇數日而絕

南唐書卷十六

欽定四庫全書

南唐書卷十七

宋陸防撰雜藝方士節義列傳第十四

吳廷紹爲太醫令烈祖因食飴喉中噎國醫皆莫能愈廷紹尙未知名獨謂當進楮實湯一服疾失去馮延己苦腦中痛累日不減廷紹密詰廚人曰相公平日嗜何等對曰多食山雞鷓鴣廷紹曰吾得之矣投以甘豆湯亦愈羣醫默識之他日取用皆不驗或扣之答曰噎因甘起故以楮實湯治之山雞鷓鴣皆食烏頭半夏故以甘豆湯解其毒耳聞者大服

潘扆往來江淮間自稱野客嘗依海州刺史鄭匡國不甚見禮館之馬廐旁一日從匡國獵近郊匡國妻行至廐中因視扆所居四壁蕭然葦席竹笥而已發笥覩二錫丸亦頗怪之扆歸大驚曰何物婦人觸吾劍賴吾攝其光芒不然身首殊矣或以告匡國匡國竦然曰殆劍客也求學其術扆曰姑一試之乃俱至靜院探懷出二錫丸置掌中俄而气出指端如二白虹旋繞匡國頸有聲錚然匡國汗下如雨曰先生之術神矣觀止矣扆笑引手收之復爲錫丸匡國表薦於烈祖召居紫極宮數年卒

李冠善吹洞簫悲壯入云元宗將召之會軍旅事興不暇司徒李建勲亦知音絕嘆賞之冠竟不遇周顯徳中北遊梁宋每醉輒登市樓長嘯後不知所終

某禦廚者失其姓名唐長安舊人也從中使至江表未還聞崔誅北司遂亡命而某畱事吳及烈祖受禪禦膳宴設賴之略有中朝承平遺風其食味有鷺鷥餅天喜餅駞蹄餤春分餤密雲餅鐺糟炙瓏璁餤紅頭簽五色餛飩子母饅頭舊法具存

申漸髙優人升元中爲敎坊部長時闗徵苛急屬畿內旱一日宴北苑烈祖顧侍臣曰近郊頗得雨獨都城未雨何也得非刑獄有寃乎漸髙遽進曰大家何怪此乃雨畏抽稅故不敢入京爾烈祖大笑明日下詔弛稅額信宿大雨霑洽周本自吳時有威望烈祖慮其難制因內宴引鴆酒賜本本覺之輙取禦杯均酒之半以進曰願以此上千萬壽庶明君臣一心烈祖失色左右莫知所爲漸髙托徘戲舞袂升殿曰勑賜臣漸髙並飲之納杯懷中而出烈祖密遣中人持藥解之不及腦裂而卒至元宗時又有李家明亦優人宋齊丘止一子輒悲哭逾月齊王景達勉之不從家明曰是易諭爾作紙鳶大書其上曰一子不能捨如讓皇百口何縱之墜其第中齊丘取觀爲抆淚而止元宗失江北遷豫章龍舟至趙屯舉酒望皖公山曰好靑峭數峯不知何名家明對曰此舒州皖公山也因獻詩曰皖公山縱好不落禦觴中元宗太息罷酒去

譚紫霄泉州人幼爲道士初有陳守元者亦道士劚地得木札數十貯銅盎中皆漢張道陵符篆朱墨如新藏去而不能用以授紫霄紫霄盡能通之遂自言得道陵天心正法劾鬼魅治疾病多效閩王王昶尊事之號金門羽客正一先生閩亡遁居廬山棲隱洞學者百餘人武昌節度使何敬洙嘗殺女奴投屍井中人無知者遇疾召紫霄中夜被髮仗劍考治見女厲自訴詰旦屏人以語敬洙乃丹篆符遣之疾卽愈廬山僧辟路有大石堅不可鑱紫霄往視曰此固易爾索杯水噀之命工施鑱應手如粉後主聞其名召見賜官階辭不受俄無疾卒年百餘嵗今言天心法者祖紫霄

史守衝潘扆皆不知何許人烈祖嘗夢得神丹旣覺語左右欲物色訪求而守衝適詣宮門獻丹方扆亦以方繼進烈祖皆神之以爲僊人使鏈金石爲丹服之多暴怒羣臣奏事往往厲聲色詰讓嘗以其藥賜李建勲建勲乘間言曰臣服甫數日已覺炎躁此豈可常進哉烈祖笑曰孤服之已久寧有是事諫者皆不從俄而疽發遂至大漸臨終謂元宗曰吾服金石求長年今反若此汝宜以爲戒也

耿先生者父云軍大校耿少爲女道士玉貌鳥爪常著碧霞帔自稱比丘先生始因宋齊丘進嘗見宮婢持糞埽謂元宗曰此物可惜勿令棄之取置鐺中烹煉良久皆成白金嘗遇雪擁鑪索金盆貯雪令宮人握雪成錠投火中徐舉出之皆成白金指痕猶在又能煼麥粒成圓珠光彩粲然奪眞大食國進龍腦油元宗祕愛耿視之曰此未爲佳者以夾縑囊貯白龍腦數斤懸之有頃液如注香味逾於所進遂得幸於元宗有娠將產之夕雷雨震電及霽娠已失矣久之宮中忽失元敬宋太后所在耿亦隱去幾月餘中外大駭有告者云在都城外二十里方山寶華宮元宗亟命齊王景遂往迎太后見與數道士方酣飲乃迎還宮道士皆誅死耿亦不復得入宮中然猶往來江淮後不知所終金陵好事家至今猶有耿先生寫眞云

古史官書忠義孝行列女各爲傳南唐偏方短世又史牒放逸不能盡見摭其僅可書者合爲節義傳

叚處常失其鄕裏家世保大中爲兵部郎中周侵淮南元宗命處常浮海使契丹乞援處常爲契丹陳利害甚辧契丹本通南唐徒持虛辭利南方茶藥珠貝而已至是了無出師意而畱處常不遣處常怨其無信誓死國事數面誚虜主虜主亦媿其言優容之以病卒於虜趙仁澤失其鄕裏家世保大中爲常州團練使周人來侵吳越乘間出兵攻常州仁澤戰敗被執歸之錢唐仁澤見吳越王不拜責之曰我烈祖皇帝中興首與先王結好質諸天地王今見利忘義將何面目入先王廟乎吳越王怒以刀抉其口至耳丞相元徳昭嘉仁澤之忠以良藥傅瘡獲愈後不知所終

張雄失其鄕裏家世周人來侵淮南民自相結爲部伍以拒周師謂之義軍而雄所將最有功元宗命爲義軍首領及割地徙之江南歷袁汀州刺史後主見討保大中舊將無在者乃擢雄統軍使雄謂諸子曰吾必國難爾輩不從吾非忠孝也諸子泣受命與田欽祚戰於溧水敗績他將皆遁士卒者萬餘人雄與其子力戰俱不同行者亦於它陳父子八人無生存者時金陵已危蹙不復議贈防國人哀之

陳褒江州徳安縣人唐元和中給事中京之後十世同居長幼七百人不置奴婢日會食堂上男女異席未冠笄者別又爲一席畜犬百餘共以一船貯食飼之一犬不至則羣犬皆不食築書樓延四方學者鄕鄰化其徳獄訟爲之衰息升元初州以聞詔復徭役表門閭同時見旌者尙數家皆五世同居云

永興公主烈祖女也嫁吳睿帝太子璉及禪代宋齊丘請離婚烈祖不聽公主自以爲吳室冡婦而國亡中懷憤悒聞人呼之爲公主輒悲傷流涕烈祖愧之乃以璉爲中書令池州節度使璉卒公主哭之過哀亦感疾卒余洪妻鄭氏洪爲閩將唐師下建州裨將王建封得鄭氏以其有色而自持堅貞不撓不敢犯獻之大將查文徽文徽欲納之鄭大罵曰王師弔伐當褒錄節義以表勵風節建封出行伍尙知見憚君元帥也乃欲爲禍首耶文徽大慚亟訪其夫歸之

吳媛浚儀人唐史官兢之後父志野義不仕梁南遊吳遂家廬陵媛適叚甲生子未晬叚卒父母以媛少議嫁之媛面自誓事舅姑極僃敬謹敎所生子爲善士韓熙載使江南表其節云

南唐書卷十七

欽定四庫全書

南唐書卷十八

宋陸防撰浮屠契丹髙麗列傳第十五

嗚呼南唐偏國短世無大淫虐徒以寖衰而亡要其最可爲後世監者酷好浮屠也初烈祖輔吳吳都廣陵而烈祖居建業大築其居窮極土木之工旣成用浮屠說作無遮大齋七會爲工匠役夫者薦福俄有胡僧自身毒中印土來以貝葉旁行及所謂舎利者爲贄烈祖召豫章龍興寺僧智譯其防行之書又命文房書華嚴論四十部奩帙副焉並圖寫制論李長者像班之境內此事佛之權輿也然烈祖未甚惑後胡僧爲姦利逐出之國人則寖已成俗矣及其末年溧水大興寺桑生木人長六寸如僧狀右袒而左跪衣裓皆僃其色如純漆可鑑謂之須菩提縣提置龕中以仁壽節日來獻烈祖始大驚異迎置宮中奉事甚謹其徒因誇以爲感應而識者按譙氏五行書知且有大防不三月烈祖殂及元宗後主之世好之遂篤幸臣徐遊專主齋祠事羣臣和附惟恐居後宮中造佛寺十餘出金錢募民及道士爲僧都城至萬僧悉取給縣官後主退朝與後頂僧伽防服袈裟課誦佛經胡跪稽顙至爲癅贅手常屈指作佛印僧尼犯奸淫獄成後主每曰此等毀戒本圖婚嫁若冠笄之是中其所欲命禮佛百而捨之奏刑日適遇其齋則於宮中佛前然燈以達旦爲驗謂之命燈未旦而滅則論如律不然率貸冨人賂宦官竊續膏油往往獲免上下狂惑不卹政事有諫者輒被罪歙州進士汪渙上封事言梁武惑浮屠而亡陛下所知也柰何效之後主𨿽擢渙爲挍書郎終不能用其言開寶初有北僧號小長老自言募化而至多持珍寶怪物賂貴要爲奧助朝夕入論天宮地獄果報之說後主大悅謂之一佛出世服飾皆縷金絳羅後主疑其非法答曰陛下不讀華嚴經安知佛富貴因說後主多造塔像以耗其帑庾又請於牛頭山造寺千餘間聚徒千人日給盛饌有食不能盡者明旦再具謂之折倒蓋故造不祥語以揺人心及王師渡江卽其寺爲營又有北僧立石塔於采石磯艸衣藿食後主及國人施遺之皆拒不取及王師下池州系浮橋於石塔然後知其爲間也金陵受圍後主召小長老求助對曰北兵𨿽彊豈能當我佛力登城一麾圍城之師爲小卻後主眞以爲佛力合掌嘆異厚賜之下令軍民皆誦救苦菩薩聲如江濤未幾梯衝環城矢石亂下如雨倉皇復召小長老稱疾不至始悟其奸殺之羣僧懼並坐誅乃共乞授甲出鬭死國難後主曰敎法其可毀乎弗許及國亡後主入朝過臨淮往禮普光王塔施金帛猶以千計其後弟從鎰之子祝發爲僧名惟淨景徳祥符中天下治安西域獻佛書甚眾惟淨博聞通梵學繙譯精審莫能及者積官試光祿卿譯經三藏亦南唐之餘習云

契丹事見唐書本傳及五代史四夷附錄今取其事之系南唐者爲傳

烈祖升元二年契丹主耶律徳光及其弟東丹王各遣使以羊馬入貢別持羊三萬口馬二百匹來鬻以其價市羅紈茶藥烈祖從之於是翰林院進二丹入貢圖詔中書舍人江文蔚作贊其詞曰皇帝建西都之嵗神功邁於三古皇風格於四裔華夷咸若駿奔結軌粵六月契丹使摩哩尼嚕古東丹使兵器寺少令髙徒煥奉書致貢咸集都邑公卿庶尹拜手稽首稱賀以爲文徳所服受命之符也若廼鴻荒以降驟步相侔耀武以信威有所不及任算以禦物有所不從詩頌太原之師則用伐矣漢開朔方之地則崇力矣若我宣猷大麓儷徳無私刑於朝廷以及於荒服旃裘左袵捧日分光殊方異產充庭納賮曰垂衣裳而天下治斯之謂矣有司紀美烈於繢事傳曰主上明聖而徳不聞有司之過也臣職在翰墨親覩隆平敢獻贊曰赫矣聖武纂堯之緒要荒之長駿奔臣附伏波之柱單於之臺遺鏃徒費獻琛靡來我後穆穆我网恢恢重譯日貢皇哉唐哉四年徳光遣使獻馬百匹於是烈祖遣通事舍人副四方館事歐陽遇借鴻臚少卿使契丹假道於晉髙祖不可遇及境而復元宗嗣位遣使者公乘鎔航海繼好旣至而契丹主烏被殺弟舒嚕遺元宗書曰大契丹天順皇帝謹致書大唐皇帝闕下貴朝使公乘鎔等自去秋以達東京海岸適遭國禍今年二月二十六日部署一行並諸儀物兵鎧已至燕京玆防惇念先朝踐修舊好旣增摧痛又切感銘貴國長直官王朗陳篆取間道先回用附咨報公乘鎔等已遣伴送使陳植等同回止俟便風卽令引道而公乘鎔亦以蠟封帛書其詞曰臣鎔自去年六月離罌油七月至鎭東關遣王朗奉表契丹九月乃有番官伊勒希巴部牛車百餘乘及鞍馬治路置頓十月至東京畱三日契丹主遣閒廐使王廷秀稱詔勞問兼述泰寧王燕王九月同行大事烏卽世母妻並命又遼東以西水潦壞道數百里車馬不通今年正月方至幽州館於湣忠寺先迎禦容入宮言先欲識唐皇帝面乃引見如舊儀問國書中機事臣卽述奕世歡好當謀分裂之事契丹主喜問復有何事臣云軍機別有密書契丹主接置袖間乃云吾與唐皇帝一如先朝往來因置酒合樂又諭臣曰使人遠泛巨海而至不期骨肉間倐起此事道路所聞必亦憂恐手斟一玉鐘酒先自啜乃以勸臣令飲釂自旦至日晡始罷自是數遣使宣勞三日一賜食謹遣王朗賫骰號子歸聞奏骰號子不知何等語也初宋齊丘謀間晉會契丹使燕人髙霸來聘歸至淮北唐陰遣人刺殺之霸有子幹從行匿之濠州於是契丹頗信以爲霸之出於晉人保大十二年舒嚕遣其舅來夜宴淸風驛起更衣忽僕於地視之失其首矣厚賞捕賊不得久乃知周大將荊罕懦知契丹使至思遣客刺之以間唐乃下令能得吾枕者賞三百緡俄有劍客田英得之卽給賞如約仍屏人語之曰能得江南畨使頭賞三千緡英果得之自是唐與契丹遂絕及世宗兵出淮南勑暴我罪曰蠢爾淮甸敢拒大邦跋扈飛揚垂六十載幸累朝多事與北虜交通厚起戎心誘爲邊患所罪狀我𨿽非一然首以通契丹爲興師之名方石晉以父事契丹而契丹每以兄事南唐蓋戎狄習見唐之威靈故聞後裔在江南猶尊之不敢與他國齒南唐亦頗恃以自驕其實相結約撓中原皆虛辭非能爲南唐助也

髙麗事具唐書及五代史四夷附錄今書南唐所載異聞及髙麗通南唐之見於傳記者

髙麗至五代初國名曰大封其王髙氏名躬乂躬乂晚年果於誅殺吳順義二年當梁之龍徳二年爲海軍統帥王建所殺建自立去大封之名復稱髙麗以開州爲東京平壤爲西京吳天祚二年當晉之天福元年敗新羅百濟於是倭耽浮驩於羅鐵勒東夷諸國皆附之有二京六府九節度百二十郡內列十省四部官朝服紫丹緋緑靑碧靑碧以年序遷緑以上選才能賜之俸祿賦以田租尙冠禮略如古制婚姻男女執手自相媒許俗重匾頭生男旦且按壓其首惟恐不匾也升元二年遣使來貢方物所上書稱牋大略云今年六月內當國中原府入吳越國使張訓等回伏聞大吳皇帝已行禪禮中外推戴卽登大寶者伏惟皇帝陛下道契三無恩涵九有堯知天命已去卽禪瑤圖舜念歷數在躬遂傳玉璽建夙惟庸陋獲托生成所恨沃日波遙浮天浪闊幸遇龍飛之旦阻申燕賀之儀無任歸仁戴聖鼓舞激切之至儀式如表而不稱臣烈祖禦武功殿設細仗見其使自言代主朝覲拜舞甚恭宴於崇英殿出玆樂作畨戲召學士承防孫忌侍宴三年又遣其廣評侍郎柳勲律來貢方物其後史冊殘缺來與否不可攷矣

南唐書卷十八

欽定四庫全書

南唐書音釋

習氏明晉紹漢比宋論乃章漢事失於陳志唐尙有是書戚光旣校之並音釋

本紀一之三

南唐書一之三烈祖【第一】升【音弁曰光貌明也又喜樂貌或作忭】憲宗第八子【憲宗凡二十子見唐書宗室世系表】城升州【古金陵唐稱升州城始東南跨淮水卽今城也又見後周宗傳】蒜山【在鎭江城西三里】捭闔【捭通作擺開也鬼穀子有捭闔篇蘇秦學捭闔揣摩】銅駞橋【卽今金陵城東十里銅橋據五代史及金陵志駞衍文】茀【音弗艸多也詩茀厥丰艸】南郊【牛頭山有廢宮址相傳爲是山見浮屠傳】太廟【金陵志今幹明尼寺是其址】武湖【見馮延已傳】鐘山【在城東北十五里卽蔣山東南之鎭名山也】迎鑾鎭【見揚州】馬元康胡恢【宋陽羨馬令祖太學博士元康世家金陵多記唐事書未成而卒令於崇寜間繼成南唐書三十卷恢金陵人宋華州推官嘗篆太學石經博物彊記臧否人物能詩○案南唐諸書有烈祖開基志十卷唐滁州刺史王顏撰起天祐乙丑止升元癸卯烈祖實錄十三卷內闕二卷吳錄二十卷並髙遠撰逺傳書未成卒焚其艸故多遺落江南錄十卷宋太宗以徐湯悅皆唐舊臣命撰之晁無咎曰王安石言書至亡國之際不言其君之過但以歷數存亡論之於春秋箕子之義爲得也然潘佑以直見殺而鉉書佑死以妄豈惟厚誣忠臣其欺君亦甚世多以此言爲然獨劉道原得佑子華所上父事迹略與江南錄同乃知等非欺誣也悅卽殷崇義避宋諱攺姓因並易名江南別錄四卷宋陳彭年撰吳唐四主傳也南唐近事二卷江表傳三卷並鄭文寶撰江南野史二十卷宋龍衮撰凡八十四傳江南館載二卷其序言等奉詔爲江南錄後王舉路振陳彭年楊億皆有書大槪皆不足以史稱而衮尢甚熙寧八年得鄭君所遺於楚州其事有六家所遺或小異者刪落是正以相從云鄭君序者皆不著名已上並馬胡二家凡十一書惟陸遊徧取折成此書也遊亦不著名以他書考而知豈時以私著避也】

元宗【第二】璟【俱永切不音景】逷【字通作逖】近濁【唐天文志流星尾長丈餘出紫防入濁大星自東濁際西流有聲如雷竇蘋音訓曰天與地際處曰濁案宋天文志有星出濁有星出東壁東北速行至濁沒六月朔日食五分至酉六刻帶二分入濁不見七月月食丑五刻虧見東北方食及二分半入濁不見食甚及復五分月食戌一刻虧見東南方出濁未貟六分在東井度中至五刻復以日月食朔望出沒之際觀竇說盆明矣又凡此書星變五代史通鑑皆不載蓋其史失之】少微長垣【各四星在南方張度】贇【於倫切美好也】瑫【他勞切玉名】郴【慶林切琛】暹【纖】榜【音彭笞擊也漢書榜笞又篣格彭考字通用一作榜】霣【通作隕】淸流關【在滁州西南二十里周之防時宋太祖爲將】孫晟【卽孫忌】信祖【郭威卽帝位稱周追尊髙祖璟廟號信祖】訹【雪律切音戌說文誘也或作怵漢書怵於邪說如淳曰見誘怵也今俗猶云相謏怵謏音小】

後主【第三】煜【音燿耀也】殷崇義【見烈祖紀馬元康下】暴張【張通作漲漲亦通平聲江淹詩雲霞肅川漲】皖【合版切山在舒州】咼彥【咼字書口戾也俗作防不言是姓姓書無咼姓但有過渦二姓並音戈過風俗通夏諸侯國氏焉漢有兗州刺史詡急就章有過說春秋寒浞處其子澆於過謂之過澆少康滅之以封諸侯其地漢東萊掖縣北過鄕是也宋季有尙書郎朂望出髙平渦楚大夫封渦因氏焉三輔決錄有扶風太守尙或以咼卽渦非也宋季猶有過勗或曰卽過後世去辵如隨爲隋爾亦非也鄭樵氏族略以古帝名爲氏者女媧之後有媧氏媧與咼音同而字近咼當是媧而去女文爾案秋浦志載池牧守自唐康震蕭復至南唐鄭彥華咼彥凡九十五人惜彥事績莫考也】鐘蒨【字徳林案徐王夫人墓志王太原人家豫章蒨父司徒纉戎是邦因娶焉二子長懷建繇校書郎歷東府掾以羣從百口家豫章辭祿公朝因除洪州都督府司馬次蒨也以屬詞惇行從事戚藩累登臺郎爲集賢殿學士會中令齊王避親讓寵授鉞臨川朝廷憤選英僚以光幕府除撫州觀察判官檢校屯田郎中旣拜而夫人疾亟以交泰元年卒於京師嘉瑞坊官舍又有保大九年送徳林貟外赴東府亞尹詩序等餞於石頭城分題爲詩蒨有賦山別諸知己詩雲暮景江亭上雲山日望多隻愁辭輦轂長恨隔嵯峨有意圖功業無心憶薜蘿親朋將逺別且共醉笙歌又克復揚州後以蒨軗侍從攝尹正東府等分韻賦詩弟鍇亦與有序蒨有得新鴻別諸同志詩云隨陽來萬里防防度遙空影落長江水聲悲半夜風殘秋辭絕漢無定似驚蓬我有離羣恨飄飄此鴻蒨之才譽亦可見矣但馬承信兄弟事未詳舊嘉瑞坊在今城內東南隅蒨倉甸切】靑山【案郡誌後主獵靑龍山一牝狙觸网淚下稽顙屢顧其腹後主命虞人守之其夕生二子還幸大理寺親錄囚一大辟婦以孕在獄適產二子因得減死山在城東三十五里然城南四十里亦有靑山但郡誌所傳若頗悉爾】膜拜【長跪拜也暯音謨】

唐年世總釋【凡七十二年】

唐天祐元年【甲子昭宗天復四年攺元朱溫弒帝立哀帝蜀仍稱天復】二年【乙丑蜀天復五年】三年【丙寅蜀天復六年】四年【丁卯蜀天復七年○朱溫簒位稱梁開平元年】五年【戊辰晉岐淮南○蜀武成元年】六年【己巳晉岐淮南】七年【庚午晉岐吳岐王承制加淮南楊隆演嗣吳王】八年【辛未晉岐吳○蜀永平元年梁乾化元年】九年【壬申晉岐吳】十年【癸酉晉岐吳】十一年【甲戌晉岐吳】十二年【乙亥晉岐吳○梁貞明元年】十三年【丙子晉岐吳○蜀通正元年】十四年【丁丑晉岐吳○蜀天漢元年漢幹亨元年】十五年【戊寅晉岐吳○蜀光天元年】十六年【己卯晉岐○吳武義元年蜀幹徳元年】十七年【庚辰晉岐】十八年【辛巳晉岐○吳順義元年梁龍徳元年】十九年【壬午晉岐】同光元年【癸未晉莊宗復唐攺元岐尋內屬】二年【甲申】三年【乙酉】天成元年【丙戌明宗立攺元○吳越寶正元年】二年【丁亥○吳幹貞元年】三年【戊子○漢大有元年】四年【己丑○吳太和元年】長興元年【庚寅】二年【辛卯】三年【壬辰】四年【癸巳】應順元年【甲午閔帝立遇弒末帝立攺元淸泰】淸泰二年【乙未○吳天祚元年蜀明徳元年】三年【丙申○石敬瑭因契丹立號晉天福元年○自天祐至是三十三年】升元元年【丁酉烈祖卽位○古今之亂唐末極矣然淸泰方絕升元已建天命人心無絕也孰謂五季無君哉】二年【戊戌○蜀廣政元年】三年【己亥○閩永隆元年】四年【庚子】五年【辛丑】六年【壬寅○漢光天元年】七年【癸卯元宗立攺元保大○殷天徳元年漢幹和元年】保大二年【甲辰○晉開運元年】三年【乙巳】四年【丙午】五年【丁未○晉亡】六年【戊申○漢幹祐元年】七年【己酉】八年【庚戌○漢亡】九年【辛亥○周廣順元年】十年【壬子】十一年【癸丑】十二年【甲寅○周顯徳元年】十三年【乙卯】十四年【丙辰】十五年【丁巳○北漢天會元年】中興元年【戊午初攺交泰元宗十六年始奉周顯徳年去帝號○自升元至是二十二年天祐至是則五十五年自武徳至是三百四十二年矣使元宗能安天命事大國以存宗祀周能世惇王道以賔之則三代之意也】○周顯徳六年【元宗十七年己未天子命城金陵】七年【元宗十八年庚申○宋建隆元年】○宋建隆二年【元宗十九年辛酉元宗殂後主卽位仍奉其正朔宋又始稱詔於唐】三年【後主二年壬戌】幹徳元年【後主三年癸亥】二年【後主四年甲子】三年【後主五年乙丑】四年【後主六年丙寅】五年【後主七年丁卯】開寶元年【後主八年戊辰】二年【後主九年己巳】三年【後主十年庚午】四年【後主十一年辛未】五年【後主十二年壬申】六年【後主十三年癸酉】○甲戌嵗【後主十四年○宋開寶七年】乙亥嵗【後主十五年○宋開寶八年後主城陷被執唐亡○自烈祖至是三主凡三十九年自髙祖至是凡三百五十九年殷周革命而杞宋國隋之世梁猶祀焉宋之君度不逮世宗矣】

州軍總音釋【凡州軍三十八】

升【都金陵府以宣之當塗廣信並置蕪湖銅陵繁昌來屬及當塗爲雄遠軍復以池之靑陽來屬與舊領上元江寜句容溧水溧陽爲十縣也】揚【東都江都府攺江陽爲廣陵以海陵興化屬奉以天長置軍尋攺曰建武軍攺楊子曰永貞以其白沙鎭爲迎鑾鎭】雄【割揚之六合天長置】楚【以鹽城屬泰吳順化軍宋淮安】泗滁【攺永陽曰來安】和光

黃舒

蘄廬【昭順軍】壽【淸順軍】海泰【以揚之海陵置領揚之興化楚之鹽城置泰興如臯】濠【定逺軍】通【靜海軍】雄遠【軍見升州】潤【鎭海軍】常宣【見升州】歙【攝】池【康化軍置銅陵吳攺至徳爲建徳】饒【永平軍置徳興】信【置鉛山】江【奉化軍置徳安瑞昌湖口東流東流尋屬池攺潯陽曰徳化】洪【南都南昌府闕置淸江攺新吳爲奉新置靖安】鄂【武昌軍】筠【割洪之髙安置上髙萬載淸江筠音勻以南城置建武軍州以出竹名宋瑞州闕軍吳招武軍】袁【置萬載】吉【置龍泉】防【昭信軍置瑞金龍南石城上猶宋攺贑州】建【永安軍攺忠義軍置歸化建寜】汀劍【割建汀置】南【漳州攺名以泉州之長泰屬】泉【淸源軍】

列傳一之十五

南唐書四之十八宋齊丘【第一】詩【凡三十四韻有曰山蹙龍虎健水黒螭蜃作日晚嚴城鼓風來蕭寺鐸金桃帶葉摘緑李和衣嚼塵飛景陽井艸合臨春閣一日賢太守與我觀槖籥乃陪烈祖登金陵城中鳯凰臺作今石刻王紹顏奉勅書貞竹無盛衰媚栁先揺落一聮小異升元中敕立】

周宗【第二】臺城【六朝宮也在都城內北烈祖因築府就爲宮宋爲府治後爲行宮在今郡城內北志謂之舊子城郡城亦烈祖築子城郡城比古城皆近南爾】折襆頭角【見李建勲等畵影皆輭裏公服一如盛唐也】

徐鍇【鍇音楷又音皆九江謂鐡爲鍇】諦【音帝審也】

邊鎬【鎬音好郴見元宗紀】

柴克宏【第三】頵【防又音贇頭大也】

王會弢【音叨弓衣也】

遊簡言讟【音讀怨謗也】

刁彥能舉刀示先主【先主蓋舊書文當云烈祖也】

鐘謨【第四】沾沾自【沾音曕輕薄也漢魏其傳沾沾自喜音縣說文自矜也】

朱匡業【第五】朱元叛元宗議親徵【元本作烈祖今按其事正之】

朱令贇贇【見元宗紀】

江文蔚【第七】捨爵防勲【出左氏捨去聲】

馮延己【第八】頵【見上柴克宏傳】延魯武湖【在金陵城北南唐近事湖周廻十數里幕府雞籠蔣山環聳左右名園勝境掩映如畵六朝舊迹多出其間每栽菱藕罟网之利不下數千云案湖宋王安石言開爲田今成平陸矣】

孫忌豆盧【姓出北地】

彭師暠【暠字通作皓皜】

韓熙載【第九】梅嶺岡【在城南郡誌謝公墓上有無字碑今皆失其處】慕容紹宗【案北史紹宗初事爾朱歸髙歡歡命其子澄用之故曰神武遺言實表知人之鑑】

劉仁贍【第十】壽州【本漢壽春周世宗得壽州徙其軍淮北下蔡攺名忠正軍以旌仁贍之節復以壽州故治立壽春縣忠正軍宋置安丰軍於壽春縣今安丰路也】

潘佑【見上馬元康下】

嚴續肺附【見漢書劉向衛靑傳肝肺相附著也附通作腑音副】

張易嵬峩【卽巍峩嵬巍古通】喑惡【史記韓信傳喑惡叱吒索隠曰喑於鴆切惡烏路切懷怒气也漢書作音烏猝嗟晉灼曰音烏恚怒聲也】

郭廷謂【第十一】笮【通作筰音昨以竹索爲橋也字又音窄而義異】

林仁肇擿【音剔挑也發也漢趙廣漢傳發姦擿伏揚子擿埴索塗字又通作摘擲而音義異】盧絳新淦【漢縣隋以屬吉州宋以屬臨江軍淦水出焉淦從水金聲古暗切】

陳喬脫屣【屣音徙孟子猶棄敝蹤也又通作躧履不躡根也屣所寄切】

李元淸【第十二】趫【音驕善走也捷也】

魏岑怵【見上元宗紀作訹】

元宗子從善【第十三】悁【縈緣切詩憂心悁悁蓋兼絹絓委之義】

雜藝方士吳廷紹【第十四】飴【音怡餳也】

潘扆紫極宮【南唐近事扆後欲傳其法於人夢其師怒擅泄靈術傳非其人陰奪其法寤不復能劍云尋病終紫極宮臨終上言乞桐棺葬近地後當尸解上從之使中貴人護葬金波圏保大中元宗命親信發冢觀之骸骨尙在迄無異焉】

耿先生煼【火幹也亦作炒防】方山【在城東南三十里外吳葛仙翁所居有丹井一名天印山有寶華宮碑宮基經火正當井處故老云當時卽焚之也】

節義史諜【諜通作牒札也漢志披圖諜】

吳媛【媛音援女賢也字又通作姢】晬【祖對切子生一嵗也】

浮屠【第十五】身毒【身音捐又音幹毒音篤國在大夏東南今呼天竺蓋身毒聲轉爲天篤篤省作竺又轉爲竹音也】衣裓【語出佛書裓音刻字書衣裾也】牛頭山【在城南三十里卽晉王導指爲天闕者】

契丹旃【俗作氊】賮【徐刃切會禮之財也通作贐漢書唐書作進】

髙麗倭【窩】玆【音丘慈○已上音釋姑據所知亦有特略之者加詳者幸觀者審焉】

南唐書音釋

