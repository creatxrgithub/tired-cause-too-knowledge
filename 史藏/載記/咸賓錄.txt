《咸賓錄》東夷志卷二朝鮮朝鮮東夷大國也昔堯命羲仲宅嵎夷曰暘谷孔子欲居九夷夏后相時於夷來實少康時方夷來賓及周公所滅淮夷大抵皆東夷種也武王伐紂釋箕子囚箕子旣陳洪範義不臣周而武王亦不欲臣之也故封之於朝鮮其初國俗未聞及箕子教以禮義田蠶又制八條之約故其風淳厚與三方異至有邑無淫盜門不夜扃者傳四十餘世至朝鮮侯準稱王漢初大亂燕人衛滿避地朝鮮遂擊破準而自稱朝鮮王會孝惠髙後時遼東太守奏約滿爲外臣保塞外蠻夷許之滿遂得以兵威財物侵旁小邑凡穢貊髙句驪沃沮眞番辰國皆服屬焉傳子至孫右渠負固不服又雍閼他國來朝者元封初襲殺漢使涉何漢於是遣楊僕荀彘誅右渠以兩將不相能故久無功頃之尼溪相參乃使人殺右渠來降先是穢君南閭等二十八萬口降置蒼海郡及定朝鮮復置爲眞番臨屯樂浪玄菟四郡而以髙句驪沃沮爲縣至昭帝時罷臨屯眞番二郡而並於樂浪玄菟焉髙句驪者其先夫余種也夫余嘗得河伯女因閒於室爲日影所照遂孕生一卵大如五升破而得一男焉及長字之曰朱蒙其俚言朱蒙者善射也王令養馬蒙私以馬駿者減食令瘦駑者善養令肥王以肥者自乘瘦者給朱蒙王狩給朱蒙一矢殪獸甚多夫余王謀殺之朱蒙遂棄其母與馬達等二人東遇河難濟追者又迫朱蒙曰我日之子河伯外孫也今柰何俄而魚鱉成橋朱蒙得渡魚鱉乃解朱蒙遂至普述水遇見三人一著麻衣一著衲衣一著水藻與朱蒙至訖升骨城遂居焉號曰髙句驪因以髙爲氏朱蒙死子如栗立如栗死子莫來立其人性凶急習戰鬥好寇鈔沃沮東濊皆屬焉武昭𨿽置爲縣後稍驕不服王莽初發句驪兵伐胡不行郡縣彊迫之遂亡出塞莽令嚴尢誘句驪侯騶斬之傳首長安於是寇邊愈甚及光武興罷兩郡都尉官仍以穢及沃沮地封其渠帥爲侯而遼東太守祭肜威信素著於是髙句驪濊貊倭韓夫余諸國來獻倭卽日本詳見日本志中韓有三種曰馬韓國五十四曰辰韓國十二曰弁辰國亦十二合方四千餘里皆古之辰國也馬韓最大其諸國王盡馬韓種人俱服屬焉昔朝鮮王準爲衛滿所破遂將餘眾千人攻入馬韓爲王準後卒韓人復自立辰韓耆老自言秦之亡人避苦役適韓相呼有似秦語風俗尙禮勝於馬韓弁辰國近倭故頗有文身者三韓自漢晉以來朝貢不絕後爲新羅百濟所並夫余東明之裔也其事與朱蒙同漢晉以來朝貢及阿保機滅夫余攺東丹府遂絕後髙句驪王宮勇壯數犯邊境元興初寇遼東耿夔擊破之元初建光時輒與濊貊馬韓鮮卑人入寇圍玄菟城殺掠吏人時遼東太守蔡諷戰沒官屬並軍卒死者數千人夫余王乃遣子尉仇臺將兵來援與州郡並力討破之是歲宮死子遂成立詣玄菟降遂成死子伯固立其後濊貊率服東垂稍安及桓靈失政復入寇掠玄菟太守耿臨討之伯固降乞屬玄菟云伯固卒子伊夷模立建安中公孫度擊破之有其國伊夷模更作新國於丸都山下居焉伊夷模死子位宮立﹝一名宮慕祖風烈故襲其名﹞有勇力便鞍馬善獵射從晉擊公孫氏有功勢遂滋盛魏正始初寇遼西安平幽州刺史毋丘儉往擊之位宮敗走儉使王頎追之絕沃沮千餘里到肅愼南刻石紀功而還是時頎問其耆老海東復有人不耆老言國人嘗乘船捕魚遭風至一島語言不相曉俗常以七月取童女沈海又一國在海中純女無男撒地而孕胸前無乳項後生毛中有汁乳子百日能行三四年則成人矣又海岸邊有兩面人項中復有面生得之與語不通不食而死又得一布衣從海中而出身如中國人衣其兩袖長三丈蓋沃沮東界之極也晉時立宮五葉孫釗爲王慕容皝擊破之掠萬餘口焚其宮毀九都城而釗亦尋爲百濟所殺於是遂徙都平壤平壤卽樂浪也﹝元東寧路今仍屬朝鮮﹞及慕容寶以句麗王安爲平州牧封遼東帶方二國遂略有遼東郡勢復振立至晉安時安孫髙璉獻赭白馬晉封爲髙麗王樂浪郡公璉壽百有餘歲而死凡四傳而湯立自東晉宋至於齊梁后魏後周其主皆受南北兩朝封爵分遣貢使隋時其國漸大及隋平陳湯懼陳兵積谷爲守拒之策髙祖曉諭之遂上表謝罪湯卒子元立元率靺鞨兵寇遼西旣而煬帝徵元入朝元不至煬帝大怒遂親徵之髙麗嬰城固守隋食盡師老轉輸不給諸軍多敗績乃班師還頃之髙麗亦困獘遣使乞降隋末天下喪亂仍徵元入朝元竟不至也元死子建武嗣唐髙祖初兩遣使入朝唐拜建武爲上柱國封髙麗王頃之新羅百濟上書言建武閉道使不得朝且數侵入詔使朱子奢持節諭和是時太宗已擒頡利建武懼請與二國平且賀滅突厥並上封域圖久之復遣太子桓權入朝獻方物帝厚賜賚詔使者陳大徳持節答勞且觀釁大徳入其國厚餉官守悉得其纖曲大徳還報太宗大喜於是遂有徵服髙麗志矣髙麗有蓋蘇文者姓泉氏自雲生水中以惑眾性忍暴嗣父爲東部大人殘凶不道諸大臣與建武議誅之蓋蘇文覺悉召諸部詒云大閱兵列饌具請大臣臨視賓至盡殺之凡百餘人馳入宮殺建武殘其屍投諸溝更立建武弟之子藏爲王自爲莫離支專國柄猶唐兵部尙書中書令職云太宗聞建武爲下所殺遣使弔祭不欲因喪伐罪乃拜藏爲髙麗王會新羅遣使者上書言髙麗百濟來攻請天子哀憐太宗以書讓髙麗且使止勿攻使未至而蓋蘇文已取新羅二城矣會李勣﹝此字簡體非「績」﹐而是「責力」﹐下同﹞勸上討之帝意遂決乃遣將張亮李﹝責力﹞李道宗契苾何力等二十人往徵之又發契丹奚新羅百濟諸君長兵悉來會上次定州坐城門過兵人人慰撫疾病者親視之敕州縣治療士卒大悅人人願爭先赴敵矣於是﹝責力﹞攻牟城拔之以其地爲蓋州孫伐音攻白崖城拔之以其地爲巖州﹝責力﹞遂圍遼東城帝至城見士卒塡塹分負之重者馬上持之羣臣震懼爭挾磈以進帝與﹝責力﹞會甲光炫日會南風急士縱火焚西南熛延城中屋幾盡人死於燎者萬餘眾登陴虜蒙盾以拒士卒長矛舂之藺石如雨城遂潰以其地爲遼州遂引軍次安市城進兵攻之會髙麗南北部傉薩髙延壽髙惠眞率靺鞨之眾十五萬來援於安市城東南八里依山爲陣上令所司張受降幕於朝堂之側夜召文武躬自指麾是夜有流星墜賊營中明日及戰大破之延壽惠眞降上悉以其酋長授以戎秩命還以平壤靺鞨三千人並坑之所獲無算因名所幸山爲駐蹕山命許敬宗爲文勒石紀功焉太宗崩髙宗立藏遣使者奉慰後新羅訴髙麗靺鞨奪三十六城詔程名振等率師計擊勝之無何蓋蘇文死子男生代爲莫離支與弟男建男產相怨男生入朝求援而蓋蘇文弟淨土亦請割地降乃詔遣將契苾何力薛仁貴龐同等討之皆受李﹝責力﹞節度會侍禦史賈言忠計事還帝問軍中云何言忠對曰必克髙麗祕記曰不及九百年當有八十大將滅之髙氏自漢有國今九百年﹝責力﹞年八十矣虜仍薦饑人相掠賣地震裂狼狐入城蚡穴於門人心危駭是行不再舉矣未幾﹝責力﹞圍平壤藏遣男產率首領百人樹素幡降且請入朝﹝責力﹞以禮見而男建猶固守出戰數北大將浮屠信誠遣諜約內應遂入火其門執藏男建等收凡五部百七十六城戶六十九萬詔﹝責力﹞便道獻俘昭陵凱而還﹝責力﹞等數俘於庭髙宗赦之各授以職諸將加爵有差剖其地爲都督府九州四十二縣百復置安東都護府擢酋豪有功者爲都督刺史而以薛仁貴爲都督總兵鎭之藏以永淳初死葬頡利墓左由是髙氏絕王矣至垂拱中以藏孫寶元爲朝鮮郡王唐末中原多事遂自立爲君長而其名號史失不紀矣至後唐明宗時權知國事王建承髙氏之位並有新羅百濟以平壤爲西京遣使朝貢封爲髙麗國王建卒子武立武卒子昭立王氏三世終五代常來朝貢其立也必請命中國中國常優答之周世宗時王昭進別敍孝經一卷越王新義八卷皇靈孝經一卷孝經雌圖一卷別敍者敍孔子所生及弟子從學之事新義者以越王爲問目皇靈述延年辟穀雌圖載日食星變皆不經之說宋太祖建隆初昭遣使朝貢昭卒子伷立伷卒弟治立先髙麗遣國人金行成崔罕王彬等詣業國學後俱登第於是朝貢不絕請命受封如常無何遣使言契丹寇境宋以夷狄相攻固其常不可輕動干戈爲國生事使還自是受制於契丹朝獻中絕矣治卒弟誦立誦卒弟詢立會契丹攻陷髙麗六城詢徙居避之尋結女眞設奇邀擊殺戮契丹殆盡勢稍得振於是復入貢焉因言爲契丹羈制之狀宋厚答之詔登州置館於海次以待使者詢卒其後不通中國者四十餘年至詢孫徽立輒遣使入貢表求醫藥畫愬之工詔募願行者往髙麗俗病不服藥惟咒咀厭勝故不知醫自徽來請醫後始有通其術者宋以其國尙文每賜書詔必選詞臣著撰所遣使者必召赴中書試以文乃往而髙麗之待中國使者亦甚恭謹云徽在位三十八年而卒治尙仁恕稱爲東夷良主然猶循其俗王女不下嫁臣庶必歸之兄弟宗族貴臣亦然次子運諫以爲旣通上國宜革故習不從及運嗣遂稍稍變其夷風矣運仁賢好文每賈客市書至則潔服焚香對之貢使至輒市太平禦覽文苑英華並諸書甚眾運卒凡四傳而楷立貢使接踵賞賜不貲而郡縣供頓擾民殊甚蘇軾謂髙麗入貢無絲毫利而有五害旨哉言也髙麗自王徽以降𨿽累年通使於宋然受契丹封冊奉其正朔上朝廷及它文書蓋有稱甲子者歲貢契丹至於六而誅求不已常云髙麗乃我奴耳南朝何以厚待之使至其國尢倨暴館伴及公卿小失意輒行捽箠我使至必假他事來覘分取賜物云初女直奴事髙麗及其彊也髙麗反臣事之髙宗卽位初卽遣胡蠡等往使髙麗宋蓋恐其通金人而金亦以是時遣王樞持冊往髙麗則亦憂其爲我用也蠡回復募能使絕域者而楊應忱奉詔請行上言由髙麗至女眞路甚徑請身使三韓結雞林以圖迎二聖詔可遂由杭州浮海行三月抵髙麗諭其王楷以往女眞意楷有難色遣其臣具言金人見造舟將往二浙若引使者至其國異時欲假道至浙何以答之髙麗之辭果如宋臣翟汝文所料者應忱畱兩月餘楷終不奉詔不得已受其拜表而回自三韓發舟凡六日至明州蓋遇順飈故歷險如夷云後髙麗亦輒遣使入貢然勢逼於金其奉中國不及元丰以前時矣及元初契丹人六哥等領眾九萬餘竄入其國元太祖遣哈只吉札剌等領兵徵之髙麗王﹝缺名﹞奉牛酒出迎且遣其將趙忡共討滅六哥札剌與忡結爲兄弟忡請歲輸貢賦自是後元每遣使趣其入貢而後進方物焉元太宗時徵髙麗復遣阿兒禿與髙麗降人洪福源招其主王遣其弟王侹請和許之置京府縣以達魯花赤七十二人監之遂班師頃之盡殺元所置達魯花赤七十二人以叛尋率眾竄居海島元遣將命福源領其眾復攻之福源遂遷居東京而元賜佩金符命同將唐古攻於是畏威獻琛矣至乎憲定之間歲貢不入元凡四命將徵之遣世子禃入朝卒元命禃歸國嗣王兵衛送之禃以元冊封故故終世祖之三十一年其國入貢者凡三十有六焉是時元欲通日本以髙麗與日本鄰可爲鄕導乃遣兵侍黑的等使日本先至髙麗諭旨禃遣使導往日本不至而還元與髙麗從此隙矣而其歲貢如故也後禃世子愖入朝奏言本國邪臣林衍廢禃立淐之事元大怒發兵徵之而復王禃故位詔西京內屬攺爲東寧府禃死子愖立後更名昛以尙元公主故賜以駙馬髙麗王印而加號特進上柱國開府儀同三司徵東行中省左丞相駙馬髙麗王云成宗時哈散使髙麗還言昛不能服其眾宜遣官其理之遂復立徵東行省命闊裏吉思爲髙麗行省平章政事未幾復罷而奉命滋謹矣昛卒凡三傳而王暠嗣王氏自建立國至暠凡二十八王歷四百餘年云我朝洪武二年王王顓表賀卽位遣符寶郎偰斯賜金印誥命大統歷金綺封爲髙麗國王並賜王母妃相國諸陪臣文幣有差仍以祝文牲帛祭髙麗境內山川云未幾復遣陪臣金柱來朝柱頗知書出淸宴閣燕記自言其八世祖金緣所作乃宋徽宗燕蔡京事不知蔡京爲中國所鄙云五年王顓遣其禮尙吳季南等貢方物表言暹羅國恃其險遠不奉朝貢蒙古人畱居其國宜徙之蘭秀山逋逃所聚亦恐爲寇患乞發兵討之上賜璽書言暹羅隸爾國蒙古亦人類蘭秀山逋寇示以朕詔一呼可至勿用兵便十年以髙麗貢使煩數遣故元樞密使延安答裏諭意顓遣使姜仁裕表謝貢方物十七年上因髙麗使來不遵臣禮以賄結逆臣胡惟庸事覺遣其使還以敕諭遼東守將唐勝宗葉升令絕髙麗未幾髙麗果遣使至勝宗升以聞上復以敕褒獎之二十年遼東守將濮眞以髙麗叛服不常引兵攻之兵敗被執自刺死顓懼上表請罪歸眞喪顓卒封禑爲髙麗王非顓親子國人所共立也二十二年指揮髙家奴等市馬髙麗還言髙麗王禑表請不受馬直上令擇可用者以直償之餘駑弱者量減其直仍敕髙麗還遼陽沈城民昔避亂於其國者禑遂遣使以遼沈流民柰朵裏不歹等戶四十五口三百五十人來歸頃之國相李仁人廢禑而立王冒仁人子成桂復廢昌而立王瑤久之竟廢瑤而自立也王氏自五代至今數百傳而始絕成桂遣人請命上以其遠夷故置不問成桂更名旦徙居漢城遣使請更國號詔更號朝鮮旦遣使請印誥上覽表怪旦不遜詰使者使者言表鄭集撰上盡卻方物索集旦懼送集至京安置雲南自是遂令遼東絕髙麗矣永樂初旦請老子芳遠嗣聞朝廷欲廣屯田於遼東遣使貢牛萬頭於遼東命戶部每牛一頭酬絹一匹布四匹賜其王文綺表裏各百匹仍敕以其牛分給屯田芳遠卒子祹嗣遣使貢海東靑詔諭祹珍禽異獸非朕欲也其勿獻以後聖旦元旦及請封慶弔使來無常期而朝廷有大政頒詔其國及王嗣封亦皆遣使焉至嘉靖中王李峘疏乞攺大明會典中所載成桂篡逆事從之其地東西相距二千里南北四千里分八道統府州郡縣俗崇釋尙鬼惡殺戴折風巾服大袖衫男女相悅爲婚死三年始葬親不視殮病不服藥好祀鬼神修宮室飲食用俎豆官吏閒威儀以田制俸以秔醞酒法無苛條刑不慘毒其譯語天爲哈嫩二地爲大日爲害月爲得其山川古迹則九都山﹝伊夷模建都於此﹞神嵩山﹝王建都於此﹞北嶽山﹝李旦依此山爲都﹞蓋馬大山﹝卽古東沃沮國地﹞鴨綠江﹝源出靺鞨之長白山色如鴨頭綠故名闊三百步﹞大通江﹝卽﹝氵具﹞水也﹞爲大其產則白硾紙狼尾筆海豹皮稍魚昆布蒲花席﹝艸性柔折屈不損﹞折扇﹝以竹多爲貴﹞黃漆﹝漆物如金﹞果下馬﹝髙三尺﹞長尾雞﹝尾長三尺﹞薴布﹝黑白二色﹞石燈盞﹝紅白二色﹞俱他國所無者論曰朝鮮肇自箕子故稱東方君子之國及衛滿篡入風稍變矣句驪並之遂益淩夷然性柔謹好文字至今猶然豈非箕子之遺化耶若漢之右渠晉之髙宮隋之髙元唐之蓋蘇文代爲作逆𨿽窮兵討之猶未帖然宋名通貢而實奴事契丹元以兵威劫之納獻請封非其意也至我聖祖登極未幾王顓奉表稱臣累葉朝請遂爲定典回視前代不大相徑廷耶

《咸賓錄》東夷志卷二日本日本古倭奴國在大海中於閩浙爲東北隅漢滅朝鮮通使稱王者三十餘國初王都築紫日向宮名禦天中主次曰天材云尊其後王遂皆以尊稱傳二十三世彥瀲尊少子神武天皇遷都太和州疆原宮其後王遂以天皇稱建武初倭奴國奉貢朝賀光武賜以印綬至桓靈間倭國大亂歷年無主有一女子名曰卑彌呼年長不嫁能以妖術惑眾於是共立爲王法甚嚴峻侍婢千人少有見者惟一男子傳令而已曹魏時旣平公孫氏倭女王遣大夫難升米等來貢獻魏以金印紫綬封卑彌呼爲親魏倭王難升米等並拜中郎校尉自是貢使往來相尋矣女王死更立男王國人不服相攻擊不休復立卑彌呼宗女壹嗣爲王亂遂定壹立朝獻如初後復立男王並受中國爵命歷晉宋齊梁朝聘不絕晉宋時倭王名贊贊後有名珍名濟名興名武者其世次皆有可考至隋開皇中倭王姓阿每字多利思比孤遣使詣闕上令所司訪其風俗使者言倭王以天爲兄以日爲弟天明時出聽政跏趺坐日出便停理務云委我弟文皇曰此大無義於是訓令攺之大業初復遣使朝貢使者曰聞海西菩薩天子重興佛法故遣朝拜兼沙門數十人來學佛法其國書曰日出處天子致書日沒處天子無恙云云帝覽不悅謂鴻臚卿曰夷書有無禮者無復以聞明年遣裴世淸使倭度百濟所歷有秦王等十餘國惟秦王國其人同於華夏云先秦時遣方士徐福將童男女數千人入海求蓬萊仙不得懼誅止夷澶二州號秦王國世屬倭奴世淸至倭王遣使數百人設儀仗鳴鼓角來迎旣入其都國王多利思比孤與世淸相見大悅曰我聞海西有大隋禮義之國故遣朝貢今淸道飾館以待大使冀聞大國維新之化世淸曰皇帝徳並二儀澤流四海故遣行人來此宣諭世淸居倭未幾王命使隨淸入貢唐貞觀中遣使朝貢唐亦遣新州刺史髙仁表往諭之與王爭禮不平不肯宣天子命而還久之其王孝徳卽位﹝自孝徳上至多利思唐書具載有姓名﹞獻琥珀大如斗瑪瑙若五升器時新羅爲髙麗百濟所暴髙宗賜璽書令日本出兵援新羅孝徳死二傳而天智立遣使者與蝦夷人偕朝蝦夷人亦居海島中其使者須長四尺其發上指善弓矢珥箭於首令人戴瓠立數百步射無不中者天智死子天父立死子總符立咸亨初遣使賀平髙麗後稍習夏音惡倭名更號日本使者自言國近日所出以爲名或云日本小國也倭並之故冒其號雲長安初遣朝臣眞人粟田貢方物朝臣眞人者猶唐尙書也冠進賢冠頂有華蘤四被紫袍帛帶其國初無冠於隋得所賜冠始制焉亦無文字刻木結繩於百濟國得佛書始制焉粟田好學能屬文進止有容武后授以司膳卿官還之開元初粟田復朝請從諸儒授經詔四門助教趙玄默卽鴻臚寺爲師後悉所賞物貨書以歸其副朝臣仲滿慕華不肯去易姓名曰朝衡授以官職久之多所該識乃還後復入朝擢官如故建元初遣眞人興能來貢善書其紙似繭而澤人莫能識也時王名白璧自總符後女王二男王五至此凡八傳矣貞元末王柏武遣使入朝其冑子橘免勢願畱肄業歷二十餘年使者來請免勢等還詔然之大中中日本王子來朝獻寶器音樂王子善圍棋出楸玉局冷暖玉棋子楸玉文如楸木琢之爲局光潔可愛其玉棋子不由制度黑白自然冬溫夏暖故名至宋雍熙初日本僧奝然與其徒五人浮海而至獻銅器十餘事並本國職員今年代紀各一卷奝然善隸書而不通華語問其風土但書以對書言國王世以王爲姓文武官僚亦然所載世次名號甚詳第王世姓王氏與本史阿每氏者不同奝然之來也帶有孝經一卷越王孝經新義各一卷皆金縷紅羅褾水晶爲軸孝經卽鄭氏注者越王乃唐太宗子越王貞新義者記室參軍希古等撰也奝然求印本大藏經詔給之後隨臺州商人船還其國數年遣弟子奉表來謝表辭頗工大略云傷鱗入夢不忘漢主之恩枯骨合歡猶亢魏氏之敵奝然誠惶﹝云云﹞望落日而西行十萬里之波濤難盡顧信風而東別數千里之山嶽易過得觀宇內之瑰奇敢辭荒外之跋涉遂使蓮華回文神章出於北闕之北貝葉印字佛詔傳於東海之東伏惟陛下惠溢四溟恩髙五嶽世超黃軒之古人直金輪之新在彼在斯只仰皇猷之盛越山越海敢忘帝徳之深奝然縱粉百年之身何報一日之惠染筆拭淚伸紙搖魂上奏賜物遣歸咸乎初建州海賈周世昌遭風飄至日本凡七年得還與其國使至世昌以其國人倡和詩來上其詞雕刻膚淺無足取也景徳初僧寂照至熙寧間僧誠尋至宋待之加厚賜紫方袍自是連貢方物而來者皆僧也淳熙以後明州秀州泰州等地往往有日本海船爲風泊而至者其人眾無口食或行丐於途中上聞詔勿取其貨仍給常平米贍卹之候便風遣歸國宋亡終元之世不肯奉命元遣使黑的趙良弼等並髙麗使往諭之不至遂遣將忻都範文虎及髙麗將洪茶丘等往徵之至五龍山暴風破舟全軍皆沒而日本竟不至也及國初髙皇帝卽位方國珍張士誠旣滅諸豪悉航海糾島賊入寇以故洪武時數寇山東浙福蘇松旁海諸郡遣行人楊載招諭之其使未至於是復遣萊州同知趙秩賜璽書諭其王良懷秩至宣言中國威徳責其入貢良懷以元嘗使趙姓者往欲襲之今秩復趙姓意將襲己以謾語答之命左右刃秩秩不爲動徐曰聖天子生華帝華非蒙古比爾殺我禍不旋踵我朝之兵天兵也無不一當百其戰艦蒙古之戈船百不當一況天命所在人孰能違良懷聞之气沮股栗禮秩有加尋遣僧祖義隨秩奉表稱臣入貢來朝然其剽掠如故也十五年明州備倭指揮林賢交通樞密使胡惟庸謀叛令日本使僧如瑤詐稱朝貢獻巨燭內藏火藥兵器伏精兵貢艘中計以表裏挾上卽不遂掠庫物乘風而遁會事露悉誅而發僧使於陜西四川各寺中著訓示後世絕不與日本通於是遣信國公湯和江夏侯周徳興等沿海規畫自南直隸山東浙江福建廣東西咸置行都司以備倭爲名犬羊盤鐕矣永樂初太監鄭和等賫賞下西洋諭諸海國日本首先歸附遣人來貢並擒獻犯邊賊二十餘人卽付使人治之縛至甑中烝死詔厚賚之封其鎭山曰壽安鎭國山上爲文勒石賜勘合百道與之期期十年一貢無何三千人犯遼東爲總兵劉榮所破殺無噍類榮封廣寧伯自是斂迹不敢大爲寇而小小抄盜亦不絕出沒海中得間則張其戎器而肆侵陵不得間則陳其方物而稱朝貢菌載而歸以爲常矣至正統中乃入桃渚犯大嵩劫倉庾燔室廬賊殺百姓積骸流血如陵谷縛嬰兒於柱沃之沸揚視其啼號以爲笑樂捕得孕婦則計其孕之男女剔視以睹酒荒淫慘毒不可勝言嘉靖初其主源義植幼沖不能制羣臣右京兆大夫髙貴使宋素卿貢亡何左京兆大夫內藝興遣宗設貢咸彊請勘合後先至寧波爭長不相下宗設眾盛於宋素卿遂攻敗之追北至紹興躪諸郡縣殺掠以千計都指揮劉錦及千百戶等官遇之皆死後有詔旨諭且下宋素卿獄始肯聽徐徐解自是倭奴嘯聚益繁桀驁孔熾而閩浙無賴之民爲之向導覘我虛實以故敢於深入而中國亡命者若王直徐海毛海峯之徒跳海聚眾變服稱王糾合倭舶往來行賈而姦商猾民﹝門見﹞其利厚私與互市違禁器物咸托官豪庇引黠者又多取其奇貨匿去莫酬舶人怒輕肆殺害公行剽掠於是吳粵之民食不暇炊臥不安枕農夫釋來紅女寢機甚則族類離散逃竄別邑或父子老弱系虜相隨於路其死傷者首身分離暴骨艸澤頭顱僵僕相望於境沿海郡縣幾爲丘墟其禍慘於正統時矣事聞朝廷慮之乃特設閩浙巡撫開軍門聽以軍法從事而所用撫臣朱紈素潔廉勇於任事往則日夜練兵甲嚴糾察上章暴二三勢豪通番狀竟爲勢豪詆劾以擅殺逮紈紈恚自殺其所置副使柯喬都指揮兪鏜諸能任事有功者皆論死系獄乃罷巡撫不復設而舶主土豪益自喜爲姦浸甚官司視以目莫之禁矣頃之賊犯臺州破黃巖象山諸邑議復設提督都禦史用王忬爲之忬經略稍有斬獲賊於是移舟而南犯蘇松二郡無何忬攺大同乃以李天寵代忬而兵尙張經督其事時中外忻忻謂賊旦夕可平會工侍趙文華以海道猖獗請禱海神遂遣文華往禱公私勞費不貲皆歸囊槖而文華素忌經經亦以材望自負文華恚則疏連劾經謂其才足辦也特家閩避賊仇故嚄唶縱賊爾上怒甚趣使捕徵經經時已大破賊於嘉興斬首三千級流水死者稱是兵科言宜畱經以賊平自效不聽並巡撫李天寵皆論死文華旣已攘其功卽奏超巡按禦史胡宗憲代天寵督臣亦有更置由是中外文武皆束手斂迹惴惴重足立憂不在倭矣文華俄還朝進太子太保工部尙書而宗憲亦遂以兵部侍郎總督無何徐海入寇圍巡撫阮鶚躪浙地告急疏上趙文華請出督許之乃與宗憲誘徐海降而合兵掩捕乎之徐海死進文華少保宗憲亦遷右都禦史又明年獲王直王直者故徽人也以事走海上後爲舶主頗尙信有盜道𨿽夷主亦愛服之有徽人羅隆文者豪俠士也故與直相識宗憲乃馳書命隆文往說之隆文至直所適直船中有二女見隆文泣數行下卽之則隆文故妓爲寇所虜也隆文密使二妓先諭意明日謁直直大喜相敍歡若生平隆文曰朝廷不以足下作逆之故壞汝廬墓戮汝親戚徳意良厚今總督胡公吾黨人也倘能效順投款盡殲夷醜以安百萬生靈足下之功良厚胡公必奏授足下官職髙爵厚祿榮歸故鄕不猶愈於寄身海島朝不謀夕使萬世而下有逆賊之名乎直聞之神搖色動猶未決會二妓耳語反復勸之甚亟直瞿然曰願以死贖罪遂從隆文詣督府宗憲大悅優禮之卽具狀聞廷議以直元凶不可赦棄市而餘黨數萬復寇淮陽遂越如臯趨泰州勢甚熾時淮陽巡撫李遂多智略度賊無深謀若以計詒之東至廟灣可以決勝乃命防海副使劉景韶參將丘升守黃橋諸路而身當泰州之衝露宿野次激勵諸將士期以死戰士皆踴躍奮呼數合賊退卻果從富安沿海堤掠而東遂喜曰賊在吾彀中矣復命景韶升誘賊致廟灣縱兵擊之賊大敗無何賊自三沙至景韶升與戰升中鋒死景韶乃並升眾遂又飭諸路兵擊之賊復大敗賊間道走劉莊禆將劉顯聞賊據劉莊乃奮勇躍馬而前而景韶鼓其後遂搗劉莊賊潰追及白駒場賊無一人得免者捷聞進遂南京兵侍景韶浙江按察使自宗憲遂屢捷之後於是浙西江東稍得安然而溫臺閩廣如故也至四十年賊破興化等郡縣巡撫譚綸總兵戚繼光募浙兵大剿平之自是弦轍一新武衛稍振而旁海諸郡始免倭患云其地去閩浙近去遼東遠故今入貢者不從遼路國內有五畿三島七道六十五州六百餘郡屬國百餘總以倭名曰拘邪韓﹝方五百里在新羅百濟東﹞曰對海﹝方四百里多深林禽鹿成羣戶無良田食海物自活﹞曰瀚海﹝方三百里多竹木差有田地食亦不給市糴他國﹞曰末盧﹝戶四千餘艸木茂盛行不見前人好食魚鰒數十丈之下亦沒取之﹞曰尹都曰不彌﹝戶俱千餘﹞曰奴國曰投馬﹝戶俱三五餘﹞曰邪摩維﹝卽今倭王所都﹞曰秦王﹝見前﹞其餘諸國小者百里大者四五百里﹝俱有名不盡錄﹞各自專擅不相統攝其來寇者不知爲何國也土气溫煗宜禾稻麻桑無牛馬虎豹羊鵲兵有矛楯木弓竹矢或以骨爲鏃人性嗜酒多壽考其至百餘歲者爲常男女相悅爲婚人皆多妻不淫不妒又俗不竊盜少爭訟犯法者沒其妻子大者滅其門戶其死喪無異中國灼骨以卜吉凶用中國古錢千文價銀四兩惟不用開元永樂二種來寇多在淸明重陽之後時多東北風久而不變故防寇者以三四五月爲大汛九十月爲小汛過此則不利於行矣若渡海時令一人不櫛沐不食肉不近婦人名曰持衰若在途吉利則予以財物如疾病遭害以爲持衰不謹便共殺之男子魁頭斷髮黥面文身婦人披髮跣足間用屨信巫好戲重儒敬佛其接見以蹲踞爲恭以搓掌爲悅飲食籍以檞葉手﹝飠甫﹞之或間用籩豆坐臥無几案牀帳編艸爲薦文皮爲表席地坐臥其喜盜輕生好殺天性然也其譯語天爲唆喇地爲只日爲非祿月爲讀急﹝與日本考略譯語不同﹞其山川壽安鎭國山﹝永樂初禦制賜刻碑﹞阿蘇山﹝山石無故火起接天云其上有夜光珠﹞其產如意寶珠﹝靑色大如雞子夜有光云魚目精也﹞靑玉硯扇細絹漆器﹝俱極精巧﹞金桃﹝實重一斤﹞爲奇論曰日本東海中大國也自後漢以來世世朝獻乃至元時獨絕蓋亦恥爲虜下意云及元攻之不克志亦寢驕國初招之業已奉貢稱藩矣而寇掠如故太祖慮之乃絕其內款禁其互市瀕洋環島羅衛布堠而嚴爲之防逖哉聖謨貽謀深矣然久之安而忘危玩以生寇亭障弛而不設舳艫敝而不修倭奴乃乘間竊發始則歲旱薦饑奮臂掠食救死扶傷而已迨後覘我阨塞諳我虛實遂至隳城衄邑斬將殺吏積屍成林蕭條千里顧不痛哉皇上震怒委任重臣疇咨良將恩甚渥也然倭以瓦合之眾航海而來勇略旣疏貲糧亦乏而我以百萬熊虎之士坐而制之是彼爲肉我爲斧謂宜詘指當以吉語聞也柰何騷然荼毒連年不解者其故何哉蓋立功顯名相成者什一而相傾者什九也昔當皇上之特設督撫也首用朱紈事未竣而爲勢豪抵於法次用張經李天寵事未竣而爲貴臣抵於法自是朝臣結舌邊將斂手而倭奴益得志矣人徒知倭寇之來胡惟庸爲亂首而豈知彼嫉賢誤國者罪亦不下胡惟庸也卽有微功安足贖其罪哉曩非李遂譚綸戚繼光等前後剿平之事猶未可知矣

《咸賓錄》東夷志卷二琉球琉球東南海中大國也漢魏至唐宋不通中國隋煬帝令朱寬入海求訪異俗得河蠻言知有琉球遂與河蠻俱往其國言語不通掠一人而返明年令寬往撫之不從取其布甲而歸於是遣將陳稜等討之至其都焚其宮室虜其男女千餘人並雜物產得金荊橊木數十斤色如眞金甚香遂班師歸是時其王姓歡斯氏名渴剌兜不知其由來有國世次也自陳稜攻破之後絕無聞琉球旁有毗捨那者小夷也鳥語裸形殆非人類宋淳熙間其國之酋豪嘗率數百輩猝至泉之水澳圍頭等村肆行殺掠性喜鐵器及匙筯人閉戶則不入但刓其門環而去擲以匙筯則俯拾之可緩數步見鐵騎則爭刓其甲遂駢首就戮而不知悔臨敵用鏢槍系繩十餘丈爲操縱蓋愛其鐵不忍棄之不駕舟楫惟縛竹爲筏可折疊如屏風急則羣舁之浮水而逃此夷之最小而險者也元至元中海船副萬戶楊祥請以六千軍往降琉球不聽命則遂伐之元主從其請繼有書生吳志斗者上言生長福建熟知海道利病若欲收附且就彭胡發船往諭相水勢地利然後興兵未晚也元遂命楊祥吳志斗阮鑑等並給金銀符往使琉球竟不能得其要領而還及元貞初遣鎭撫張浩等討之禽生口百餘竟不服也我朝洪武初遣行人楊載招諭日本還復遣往琉球琉球遣使者隨載入朝貢獻詔所貢方物俱於福建行省驗入頃之其國分中山山南山北稱三王各遣使請命詔賜中山王察度山南王承宗山北王怕死芝印幣永樂中中山王思紹遣使入貢表言長史王茂中國饒州人也輔臣祖察度四十餘年不懈於職今年已八十請命還鄕從之中山王遣子侄及其陪臣子弟入國學上喜禮遇獨優賜閩人三十六姓善操舟者令往來朝貢三王嗣封皆請於朝以爲常至景泰時山南山北爲中山王尙思達所並遣使朝貢嘉靖初國王尙眞卒世子尙淸上表請封我遣給事中陳侃行人髙澄往弔尙眞並封尙淸中山王至閩尙淸遣長史蔡承美等來迎以五月朔日祭海登舟自是風濤浩蕩幾汨舟者數矣越十八日至熱壁山山去琉球三百里夷人曰至此始可免憂遂泊焉頃之尙淸遣法司官具羊酒菜果等物來迎言天使遠臨世子不勝忻痛聞風伯爲從者驚敬遣小臣奉迓侃等以其詞雅受之踰旬日方抵其國先頒祭禮畢至七月二日乃頒冊封詔敕尙淸冠服之飾跪拜之儀悉如中國蓋其先期習之熟也其宴使者禮甚恭仍用金鼓笙簫樂凡烹調之味皆假使者庖人惟奉餞則出自宮嬪親制以表獻芹之意者精潔芳旨但不過數十品而已侃等以九月十三日回舟王及陪臣送至江滸無不相泣重別者行數日颶風驟作桅折舵壞舟人失色但呼天妃求救頃之有紅光燭天舟人曰天妃至矣舟果得安至二十六日忽一蝶飛繞舟中復有一黃雀立於桅上時舟人有識者曰蝶雀神類天妃遣來告我風也宜善自防是夕果大風作浪濤驚天舟漏齊呼天妃尋有蝶數萬銜泥塞舟舟復得安次日遇順飈舟行如飛又次日遂行至定海泊焉﹝出使外國者惟琉球最險而其神亦最靈故詳錄之﹞未幾尙淸上表貢獻言大明一統志中所載琉球有落漈及聚髑髏事皆非實杜氏通典集事淵海臝虫錄星槎勝覽所述亦傳者之妄乞下史館從之落漈者琉球水也其水最險舟到彭湖遇颶風作漂至落漈回者百無一二聚髑髏者言其國王所居壁下多聚死人枯骨以爲佳而民間門戶上亦安獸頭骨角此言出自寰宇記諸書而隋史北史亦載之故其國欲攺去云其地居海島中多山洞國有四五帥統諸洞洞有小王往往有村村有鳥了帥並以善戰者爲之各理一村之事其初國俗以盈虛爲晦朔以艸木爲冬夏人皆去髭黥手羽冠毛衣無禮節好剽掠自相攻擊鬥死者收取聚食之仍以髑髏獻至王所王則賜之以冠便爲隊帥犯罪者輕則用杖重則繩縛以大鐵錐鉆頂而殺之人死气將絕時舉至庭浴其屍纏以布帛裹以葦艸襯土而殯其南境有人死邑裏共食之者男女相悅爲婚婦人產子必食子衣年老者發多不白事山海之神祭以酒肴鬥戰殺人卽以其人祭神此皆其未通中國時俗也迨今遣人入國學夷習稍變有華風焉凡司刑法錢谷等官皆土人爲武職其大夫長史通事官司朝貢爲文職皆三十六姓人及學於國學者爲之信鬼神女巫最尊女巫之魁曰女君白日呼嘯聚輒數百人攜枝戴艸騎步縱橫時入王宮褻遊狎戲一唱百和音聲淒慘倏忽往來矯誣禍福王及世子陪臣皆頓首拜跪云國人不軌神卽夜以告王昔倭奴有欲謀害中山王者神卽禁錮其舟水變爲鹽米變爲沙寇尋就戮惟其守護斯土故國中敬且憚之第未嘗殺人而祭之也王居山巓宮殿朴素亦未聞聚髏事富貴家稍有瓦屋餘皆茅茨地不產鐵故以螺殼爨炊無釡耕無鋤人皆耐饑渴勞苦寒暑不能侵亦無殘疾疲癃者不知醫藥而亦不夭札不生疾疫蓋其薄滋味寡嗜欲之驗也男子結髻用五色布纏頭以辧貴賤女人上衣外更加幅布如帷見人則取以蔽面下用細褶長裙以覆其足無去毛衣羽冠之飾亦無產子必食子衣之事也賦法略如井田王及臣民各分土爲祿食無徵稅國有事然後取之此皆近日風俗得王化之漸陶者第刑嚴峻盜竊卽剕劓人皆驍健便走善射鄰國視爲勍敵然好爭狠鬥輒刃殺人度不能脫卽剖腹自斃其譯語天爲甸尼地爲只尼日爲非祿月爲都及其山川黿鼉嶼古米山﹝最險損舟﹞彭胡島﹝近福泉漳興四郡界天晴望之若煙霧中﹞其國旁有沙華公國肆行劫掠商舶漂至則擒人燒食之又有小琉球亦近泉州霽日登鼓山可望而見其人粗俗少入中國其產無牛羊驢馬惟斗鏤樹﹝以橘條細可織﹞木皮布﹝緝木皮爲布闊三尺餘﹞金荊橊﹝可爲幾枕勝於沈香﹞𨿽入貢時或有諸物皆自他國貿易來者非本國所產也論曰琉球僻居海島雄視東南自以爲鳩巢之固也用是歷代以來不褻朝貢隋元臨之以兵卒不奉命至我國家向化獻琛冑子就學其殆可以徳綏未可以威劫者耶俗本夷也今變華風其漸染深矣語云夷進中國則中國之餘謂琉球有焉

《咸賓錄》西夷志卷三天竺天竺一名身毒大國也地方三萬餘里分中東南西北五天竺國卽所謂五印度也國各有王地各數千里東印度與扶南占城鄰但隔小海爾南印度際大海西印度與罽賓波斯接北距雪山四面皆山惟南通一谷爲國門其中印度則據四印度之中有別城數十皆置長別國數十置王曰捨衛曰伽屍卽波羅柰也曰伽毗黎曰蘇摩黎曰斤施利曰摩伽陁曰婆羅門曰婆黎等國皆屬中天竺者而四天竺亦各有屬國數十難以盡紀矣自漢張騫見蜀布邛竹杖身毒之名始通中國遂獻白玉連環羈馬腦石爲勒白光琉璃爲鞍鞍在暗室中常照一十餘丈如晝日自是長安盛飾鞍轡競加雕鏤由身毒之獻始也後爲大月氏貴霜王所滅遂屬月氏焉至和桓時復遣使貢獻世傳明帝夢見金人遣使天竺求佛於是佛教遂傳中國圖畫形像焉楚王英始信其術而桓帝好神數祀浮屠老子百姓稍有奉者後遂轉盛魏晉絕不復通惟吳時扶南王範旃遣使蘇勿至其國天竺王驚曰海濱極遠猶有使者來乎卽遣使陳宋等以月氏馬四匹報旃勿往四年方得還國是時吳遣中郎康泰使扶南及見陳宋等具問天竺土俗言其國人淳龐土沃饒王號茂論習尙靡麗大有華風宋文帝元嘉時天竺屬國伽毗黎國王月愛遣使奉表獻金剛指環摩勒金環寶物赤白鸚鵡各一明帝時復遣使至以其使爲建威將軍以後蘇摩黎國斤陁利國婆黎國俱入貢矣梁武天監初天竺王屈多遣長史竺羅達奉表獻琉璃唾壺雜香吉貝等物魏宣武時南天竺遣使獻駿馬云其國出獅子貂豹﹝豸軍﹞槖駝犀象有火齊如雲母而紫色列之則薄如蟬翼積之則如紗縠之重沓有金剛似紫石英百練不消可以切玉余玳瑁瑯玕諸香器物不可勝紀多與大秦安息扶南交趾貿易往來蓋西番之一大都會也隋煬帝遣使裴矩通西域諸國惟天竺佛菻不至爲恨唐武徳中中國大亂天竺王尸羅逸多勒兵戰象不馳鞍士不釋甲因破四天竺皆北面臣之會唐浮屠玄裝至其國尸羅逸多召見曰而國有聖人出作秦王破陣樂試爲我言其爲人玄裝粗言大宗神武四夷賓服狀王喜曰我當東面朝之貞觀中遣使上書帝命騎尉梁懷璥持節慰撫戶羅逸多驚問國人自古亦有摩訶震旦使者至吾國乎皆曰無有摩訶震旦者華言中國也王出迎膜拜受詔書戴之頂復遣使者隨入朝獻火珠郁金菩提樹頃之唐遣長史王言策使其國會尸羅逸多死國人亂其臣阿羅那順自立發兵拒言策時從騎才數十戰敗皆沒言策挺身奔吐蕃西鄙檄召諸鄰國兵吐蕃以兵千人來泥婆羅以七千騎來言策部分進戰於荼鏄和羅城﹝中天竺城也濱恆河﹞三日破之斬獲無算遂擒阿羅那順俘送闕下唐擢言策朝散大夫得方士那羅邇婆娑寐自言壽二百歲有不死術帝攺館使治丹遣使者馳采怪藥異石後術不驗竟死長安是時摩伽陁國獻波羅樹那揭國獻方物烏荼國獻龍腦香天竺屬國多入貢矣烏荼國者地方五千餘里人工禁術其國有神化爲土蟒以濟饑渴又與孔雀啄滄泉以愈眾疾蓋神異之國也髙宗時盧伽逸多者烏荼人亦以術進拜懷化大將軍自後天竺來使皆曰蕃夷以袍帶爲寵唐輒以金帶錦袍賜焉榦元末河隴陷沒遂不至矣至周廣順初僧薩滿多復入貢名馬宋乾徳後來獻不絕矣天竺之法國王死太子襲位餘子皆出家爲僧不復居本國有曼殊室利者乃其王子隨中國僧至焉太祖令館於相國寺善持律都人傾向之財施盈溢眾頗疾焉以其不解唐言卽僞爲詔求還本國詔下曼殊室利不得已附南海賈人而歸後不知所終太平興國間益州僧光遠至天竺以其王沒徙曩表來上表稱唐天子爲支那皇帝云自是後僧密怛羅僧法吉祥僧善稱等凡四來朝獻或貢梵書或貢佛骨銅牙菩薩像宋皆賜以束帶紫方袍焉元太祖西徵滅回回國其王走死遂進次西印度國遇大獸髙數十丈角如犀牛作人語曰此非帝世界宜速還耶律﹝楚材﹞曰此名角端旄星之精靈異不可犯也遂班師還我朝有詔納朴兒亦印度之一也永樂中遣太監侯顯等賫詔往諭之至其境國王一不剌金玉遣金銀柱杖各二人奉迎引導柱杖者其國大臣名也至則其王拜詔叩謝甚恭及畢鋪絨毯於殿地待我天使宴我天兵燔炙牛羊禁不飲酒恐亂其性惟以薔薇露和香蜜水飲之宴畢復贈正使副使及諸官兵金銀盔甲瓶盆盞蓋等物有差尋置金筒銀葉表文遣使隨顯等貢獻方物又有榜葛蘭卽西天東印度也永樂六年國王靄牙思丁遣人朝貢十二年王蹇弗丁遣使貢麒麟禮部請上表賀上曰卿等但當竭心輔治以惠天下天下旣安𨿽無麒麟不害爲治其免賀以後二國久不通貢其地土廣人稠財物丰衍市用銀錢海﹝貝八﹞民好耕植一歲二收王居極侈禮法森嚴男女皆黑男剃髮白布纏之身服從頭套下下圍以帨女短衫下圍色布絲綿不施脂粉惟嬌艷者生而白色耳垂寶鈿項掛瓔珞腕金鐲手足戒指甚可觀也傳言先時人性獷悍以戰死爲吉利以善終爲不祥至周老聃惡其彊暴出關化之作浮屠法令其內外剪除不傷形體後卒托生爲佛仍修老子之道以故至今俗甚淳美不相殺伐亦有文字交易𨿽萬金亦價定量平略無怨悔賦有十二刑有笞杖流徒陰陽醫卜藝校大類中國有一種人不食肉味夫死妻不再嫁夫不再娶若孤寡無倚一村之家輪養之不容別村求食其義气如此亦有女人稱衏衏者妝服華麗人家飲宴亦來侑觴口唱番曲對舞又有人曰根肖速嚕柰者蓋優人也能作百戲並伏虎日往人家索錢其山川古迹則聖水﹝能止風濤番人以琉璃乘之遇風灑之卽止﹞其產細布﹝有五六樣貴賤不同﹞兜羅錦﹝闊四五尺厚五分背面毳絨番名驀黑驀勒﹞白樹皮紙﹝滑澤光潤如鹿皮然﹞波羅密﹝大如斗味佳﹞奄摩勒﹝香酸甚佳﹞稍割牛﹝角長四尺十日一割不割則死人飲其血壽五百歲牛壽如之﹞龍腦香﹝狀類雲母色如冰雪﹞絲綿鑌鐵槍剪﹝極巧且利﹞漆器磁器﹝黑極精巧﹞爲奇

《咸賓錄》西夷志卷三婆羅門婆羅門卽古師子國東晉時通焉天竺屬國也其地西海之中延袤二千餘里多出奇寶四時和適無夏冬之異五穀隨人所種不須時節其國舊無人止有鬼神有龍居之諸國商賈來共市易不見其形但珍寶明其所堪價商人依價取之諸國人聞其土樂因此競至或有停住者遂成大國晉安帝義熙初遣使獻玉佛像髙四尺二寸五色潔潤形制殊特殆非人工歷晉宋代在建康瓦官寺其後宋元嘉梁大通唐總章天寶間朝貢不絕獻有大珠鈿金寶纓等物宋淳化中闍婆國使來言其鄰國有婆羅門者其人善法察人情人欲相危害者皆先知之至大觀中婆羅門遣使來貢詔禮之如交趾及今我朝永樂中遣使貢眞珠玳瑁瑪瑙車渠等物賜王及妃文綺其地負山面海念佛素食風俗土產大略與天竺同論曰昔列子言西方有聖人由餘言化人石佛霍去病得祭天金人漢哀時博士景慮口傳月氏人浮屠經佛之興其來久矣張騫西通身毒第言其地多暑濕乘象而戰略未及奉浮屠事豈其未之察耶夫怕星不見咎徵也而或以周莊之十年恆星不見爲佛生之始謬矣彼道家流乃謂周莊十年老子遣尹眞人喜乘月精白象下天竺於淨飯夫人口中托生爲佛蓋詆釋也釋氏亦謂摩訶迦葉下生世間號曰老子蓋詆道也而釋氏甚且詆聖言寶歷菩薩生爲伏羲吉祥菩薩生爲女媧淨光童子生爲仲尼月明童子生爲顏淵玆愈不經之說矣大抵三代以前已有佛法故關市譏而不徵特其名自漢明時始著其教自達摩西來始盛爾余因志天竺諸國事故敍及之以俟博識者考正焉

《咸賓錄》西夷志卷三佛菻佛菻唐書云卽漢大秦國也一名犁軒武帝遣使至安息安息獻人二皆戚眉峭鼻亂髮拳鬢長四尺五寸是其國人也元封初大秦貢花蹄牛髙六尺尾環繞其身角端有肉蹄如蓮花善走多力帝使輦銅石以起望仙宮足迹皆如花形自後遂絕其國在海西之西又名海西從條支西度海曲萬里去長安蓋四萬餘里地方萬里城四百勝兵百萬小國役屬者數十十里一亭三十里一堠路無盜賊但有猛虎獅子爲害行者非羣則不得過其國其王都城廣八十里門髙二十丈扣以黃金宮殿以瑟瑟爲柱水精琉璃爲棁異寶飾門香木梁黃金爲地無陶瓦白石塈屋堅潤如玉盛暑引水上流气爲風有貴臣十二共治國事國有大災異輒廢王更立賢者亦無怨言其人長大幹正頗類中國故謂之大秦或曰本中國人也有幻人能額上爲炎燼手中作江湖舉足而珠玉自墮開口則幡眊亂出有善醫能開腦取虫以愈目眚其王輒欲通漢而安息欲以漢繒帛與之交市故遮閡不得自達昔班超遣掾甘英使大秦臨大海欲度而安息西界船人謂英曰海水廣大入海人往來皆賚三歲糧海中善使人思土戀慕數有死亡者英乃止及桓帝延嘉初大秦王安惇遣使自日南徼外來獻象牙犀角玳瑁始乃一通焉其所表貢並無珍異疑傳者隱之也至晉太康時復遣使貢獻唐貞觀中佛菻王波多力遣使獻赤玻璃綠金精下詔答賚時大食稍彊遣大將軍摩拽伐之佛菻約和遂臣屬焉乾封以後凡再來朝獻開元中因吐火羅大酋獻獅子羚羊五代時無聞宋元丰時國王滅力伊靈攺撒始遣其首領來獻鞍馬刀劍眞珠言其地甚寒土屋無瓦礫有箜篌壺琴小篳篥偏鼓皆國中樂也王衣紅黃衣以金綫織絲布或五色布纏頭貴臣冠服亦如之每歲三月則詣佛寺坐紅牀使人舁之元時其國人多居中國者我朝洪武初遣其國故民捏古倫賫詔諭之尋遣使朝貢其俗不尙戰鬥鄰國小有爭但以文字相問大則加兵賦稅但以治事小大爲差刑罰輕者杖數十重者至二百大罪則乘以布囊而投諸江其候時日懸大金秤以十二金丸系之每至一時金丸輒落毫髮無差鑄金銀錢無孔面鑿彌勒佛背爲王名禁民私造其產五色玉﹝靑黃赤黑白俱有﹞夜光璧木難珠﹝碧色木難鳥口中結沫所成﹞降眞香﹝燒之引鶴﹞駭雞犀﹝通天犀也以盛米雞喙之至輒驚去﹞賨【頁306下左列2】﹝似狗獷惡多力﹞卻火雀﹝似燕置火中火滅其雀無傷云因浴沙水受卵故然﹞西錦柰只花﹝取油塗身可以去風﹞千年棗阿勃參﹝油宜塗癬疥大效價極貴﹞肉汁酒﹝地有蠟虫剖其肉重疊以石壓之瀝汁取外國艸子釀於肉汁中經數日成酒飲之味佳﹞龍種羊﹝以羊臍種土中漑以水聞雷而生臍屬地中刀割必死俗擊鼓驚之臍斷便行嚙艸至秋可食臍內復有種﹞爲奇論曰大秦西域之沃土也唐書以爲佛菻似矣顧其國自漢歷唐貢獻不絕而宋史以爲自古不通中國考之國朝佛菻風俗土產皆類宋史而與漢唐二書所載者大相懸絕何謬盭之甚耶或者唐之佛菻卽古大秦而宋與國朝之佛菻與之名同而實異爾

《咸賓錄》西夷志卷三蘇門答剌蘇門答剌漢之條支唐之波斯大食皆其地也昔張騫通西域還爲武帝言條支在安息西海暑濕耕田田稻有鳥卵大如甕人眾甚多往往有小君長而安息役屬之以爲外國國人善眩安息長老傳聞條支有弱水西王母止日所入而未嘗見云以後漢使往來路至烏弋而止莫有至條支者章帝時國人來進異瑞有鳥名鳷鵲形髙七尺解人言和帝時班超遣掾甘英使大秦抵條支臨大海欲渡不果乃還其後條支故地爲波斯所據波斯者其波斯匿王乃大月氏別裔子孫以王父爲氏遂世爲國號前此未通至元魏神龜中其國遣使上書貢物云大國天子天之所生願日出處常爲漢中天子波斯國王居和多千萬敬拜朝廷嘉納之自此至梁隋俱遣使貢而隋亦遣使李昱至其國隋末西突厥葉護可汗討殘其國而不能有唐貞觀中獻水珠行軍乏水置土中水自出又獻活褥蛇狀類鼠色正靑長八九寸能入穴取鼠是時條支遺種亦來朝貢獻金麥銀米各數十斛後波斯王爲大酋所逐大食復攻之遣使告難髙宗以遠不可出師龍朔初又訴爲大食所侵時天子遣使到西域分置州縣以疾陵城爲波斯都督府拜其王爲都督俄爲大食所滅𨿽咸亨天寶乾元間遣使入貢然其地盡入大食不過臣屬大食而已大食王者其先亦波斯人也當隋大業中波斯國人牧於俱紛摩地那山有獸言曰山西三穴有利兵黑石而白文得之者王其人往果得石以爲瑞乃糾合其眾剽略貲貨聚徒浸盛遂自立爲王據有波斯國之西境地多砂石不堪耕種無五穀惟食駝象等肉後破波斯佛菻及南侵婆羅門諸國始有粟麥倉庾於是遂彊地廣萬里勝兵至四十萬康安等四五十國皆往臣之其王嘗遣人乘船賫糧入海經涉八年未極西岸於海中見一方石石上有樹枝赤葉靑樹上總生小兒長六七寸見人不語而笑手足皆動摘取入手卽幹黑其使度糧乏難極西界遂還持一枝見王此亦奇事也唐永徽初大食王豃密莫末膩復遣使者朝貢自言王姓大食氏波斯國人得國凡三十四年傳二世矣開元初復遣使獻馬鈿帶謁見不拜曰國人止拜天無拜王也其俗日五拜天故云有司切責之乃拜初大食族中有摩訶來者勇而智眾立爲王辟地三千里號白衣大食傳十四世至末換殺兄伊疾而自立羣下怨其忍也將討之徇眾曰助我者皆黑衣俄而眾數萬卽殺末換求故王孫阿蒲羅拔爲主更號黑衣大食遣使朝貢代宗取其兵平兩京者是也宋乾徳初僧行勤遊西域因賜其王書以招懷之自是後終宋之世朝貢不絕貢物有揀香白龍腦白沙糖白越諾薔薇水琉璃瓶象牙賓鐵紅絲古貝五色雜花番錦乳香無名異膃肭臍龍鹽千年棗偏桃五味子駝毛褥錦襈番花簟金飾壽帶連環臂鉤等物宋帝賞賚輒準其所貢之直初入貢路由沙州涉夏國抵秦州後輒爲西人鈔掠乃詔自今取海路由廣州至京師政和中橫州士曹蔡蒙休押伴其使入都沿道故滯畱彊市其香藥不償直事聞下詔獄治詔自今蕃夷入貢並選承務郎以上淸彊官押伴按程而行無故不得過一日乞取賈市者以自盜論云我朝洪武初國王遣使貢馬及方物永樂初國王宰奴裏阿必丁遣使朝貢封爲蘇門答剌王賜印誥金幣旣而國王與鄰國花面王戰敗死子幼有一漁翁奮志領兵攻殺花面王遂妻故王妻自稱老王而得其國遣使來貢無何故王之子長大陰與部目謀殺漁翁復其故位而漁翁之嫡子蘇幹剌者逃居鄰谷自立爲王率眾復父之仇會太監鄭和至其國發兵擒獲蘇幹赴京伏誅王子感上徳意貢方物甚夥至今不絕其地大抵從泉州西北舟行順風大約百日可抵其國田磽谷少男白布纏頭腰圍折布女椎髻腰圍色布手巾其酋長人修一日之間必三變色或黑或赤或黃每歲必殺十餘人取血浴身云四時不生疾疹故民皆畏服焉王居以瑪瑙爲柱綠甘爲壁水晶爲瓦碌石爲磚活石爲灰帷幕之屬悉百花錦官有丞相太尉馬髙七尺士卒驍勇民居與中土同技藝咸精番商往來其鄰有故臨國人黑如漆好爲寇盜中國人往大食者必自故臨易小舟而去有默伽國其先荒野大食有祖師蒲羅哞徙居其地取妻生子曰司麻煙生時以足蹙地淸泉湧出頃之遂成大井後泛海遇風波者以此水灑之無不頓止﹝與天竺天方井同﹞有那孤兒國卽花面王國也國小僅比大村猱頭祼體如獸類然人皆犛面故名其屬國有勿斯裏﹝經八九十年始一見雨每二三年間必有老人自江中出國人拜問吉凶笑則丰稔愁則饑疫良久復入水中其塔頂有神鏡若他國兵至則先照見﹞勿斯離﹝有天生樹其果名曰蒲蘆可並食之次年復生名麻茶澤三年再生名沒石子﹞吉慈尼﹝地極寒春雪不消產雪鉏縱如瓠瓜食之味美大治內熱﹞麻離拔﹝貴人以金綫桃花帛纏頭市用金銀錢﹞黎伐﹝國民僅二三千家語言動用與蘇門答剌同亦附蘇門答剌進貢﹞白達﹝地多珍寶人食酥酪餅肉白布纏頭兵彊他國不敢侵犯﹞其產美菜﹝長六七尺﹞偏桃﹝其形偏肉苦難食惟子味佳﹞尋枝瓜﹝極大十人方可共啖一枚﹞石橊﹝重五六斤﹞臭果﹝長八九寸開之甚臭內有大酥白肉十四五片甜美可食﹞酸子﹝如梨其味香冽﹞蒲桃﹝大如雞子﹞竹雞﹝略煮便熟味美勝各處者﹞鷲鳥﹝髙四尺足似駱駝卵大如二升啖羊﹞名馬﹝馬與龍交所產﹞胡羊﹝尾大如扇春剖腹取其膏數十斤以藥綫縫合之羊如故不割則死﹞螺子黛﹝寶也每顆價直千金﹞龍涎香﹝龍鬥則涎出國人以計取之和香極奇﹞薔薇水﹝灑衣經歲香气不散﹞爲奇論曰蘇門答剌王日變三色取血浴身此島夷志所載也自條支旣通波斯大食世貢中國前史未嘗紀有詼奇詭譎之事面色數更豈人類耶況俗奉浮屠謹持五誡殺人取血冥業安在第自古著禆史者非假怪異不能膾炙人口惟是博覽之士無爲耳食則可矣

《咸賓錄》西夷志卷四默徳那默徳那卽回回祖國也宣徳中遣人隨天方來貢初國王謨罕驀徳生而神靈臣服西域諸國尊爲別諳援爾華言天聖也國中有佛經三十藏書兼篆艸楷隋開皇中國人撒哈八撒阿的漧葛始傳其教入中國其地接天方城池宮室田園市肆大類江淮間寒暑應候地宜五穀亦有陰陽星歷醫藥音樂諸技藝人不食豕肉諸非同類殺不食織文雕鏤器皿極精巧土產貓睛祖母綠獅子梭甫撒哈剌西洋布押不廬﹝藥名人少飲卽死刀斧不入至三日投以別藥卽活﹞火失剌把都﹝藥也形如木鱉子而小可治一百二十種疾﹞爲奇

《咸賓錄》西夷志卷四天方天方古筠衝地一名天堂宣徳五年太監鄭和等往各番國到古裏差使諭天方國王王卽遣使來貢方物並畫天堂圖以獻其地風景融四時皆春田沃稻饒居民安業人以馬乳拌飯故多肥美俗好善無科擾於民故無貧難無盜賊故自然淳化乃極樂之界也因內有禮拜寺寺分爲四方方各九十間皆白玉爲柱黃玉爲地地中有黑石一片方丈餘云漢初天降也徧寺墻壁皆薔薇露龍涎香和水爲之馨香不絕上用皂紵絲爲蓋罩之畜二黑獅子守其中門每歲十二月十日各番回回人𨿽萬里之外亦來禮拜皆將所罩紵絲割取一方爲記而去割盡復換年年不絕貨物甚多日中不市至日落之後方爲夜市蓋其日色極熱故也其山川古迹驀底城﹝內有前國王墓墓頂日夜放光侵云而起墓後一井名阿必糝水可止風與聖水同﹞其產珍寶獅豹名馬﹝髙八尺許﹞駝雞羚羊艸上飛﹝俱詳見後﹞纏花樹﹝其花一年二開長生不枯﹞爲奇

《咸賓錄》西夷志卷四祖法兒祖法兒漢之大夏隋唐之吐火羅是也昔漢張騫至大夏言其俗土著無大君長兵弱畏戰善賈市其都曰藍市城及匈奴擊破大月氏王以王頭爲飲器其種人遂收餘眾過宛西擊大夏而臣之大夏遂臣屬月氏矣至隋唐時名吐火羅世次難考與咽噠雜居勝兵十萬咽噠者大月氏之遺種也大業中遣使朝貢唐初屬西突厥然武徳貞觀中俱入獻也髙宗時獻大鳥髙七尺色黑足類駱駝人可乘鼓翅而行三百里能啖鐵俗謂駝鳥顯慶中以其阿緩城爲月氏都督府析小城爲二十四州授王阿史那爲都督未幾遣子入朝畱宿衛俄又貢瑪瑙鐙樹髙三尺開元天寶間數獻馬﹝馬婁﹞異藥幹阿陀婆羅二百品紅碧玻璃乃冊其君骨咄祿頓達度爲吐火羅葉挹怛王其後鄰胡羯師謀引吐蕃攻吐火羅於是葉護失裏忙伽羅丏安西兵助討帝爲出師破之乾元初與西域九國發兵爲天子討賊肅宗詔隸朔方行營宋時未通我朝永樂宣徳中王亞裏俱遣使朝貢國無城郭俗朴實尙回回教王以白細番布纏頭身穿靑花細絹或金錦衣袍出入乘轎跨馬前後陳列象駝鼓吹气候常熱市用金銀錢文如人形男拳發穿長衫女則以布兜頭面出見人亦不出露男多女少故兄弟通室婦人五夫則首戴五角十夫戴十角無兄弟者與他人結爲昆季然後得妻生子屬其長兄其民如遇禮拜寺日必先沐浴用薔薇露或沈香油塗其面更以新衣復以沈檀俺八兒香燻其衣體始往禮拜是日經過街市香气旬日不散其山川則頗黎山﹝有穴產神駒皆汗血﹞其產福鹿﹝周身俱白中有細靑花如畫者﹞駝雞﹝卽駝鳥也中有肉鞍可乘夷人殺之以賣其肉﹞名馬﹝穴中產神馬﹞爲奇

《咸賓錄》西夷志卷四古裏﹝以下俱西域小國無世系事迹可考第以其朝貢中國故詳錄之﹞古裏乃西洋諸番之會去中國十萬里永樂元年王沙米的遣人朝貢五年遣太監鄭和賜王誥幣封爲國王升賞其將領有差王好浮屠族類分五種鍛牛糞爲囊佩之或塗肢體其穢俗也尙信義行者讓路道不拾遺其美俗也海濱爲市通諸番國事皆決於二將領國人亦有南昆回回哲地革全木瓜五等與三佛齊同南昆爲王不食牛回回爲將領不食豬各從其俗其國王死不傳子而傳甥無甥則傳弟其辧盜眞僞辧訟曲直亦以手置沸油中試之算法以手足二十指會計毫髮無差其產小瓜﹝大如小指長二寸味佳﹞蝙蝠﹝其大如鷹常於木鱉子樹上倒掛而歇﹞黃牛﹝人不食其肉死則埋之重三四百斤﹞爲奇

《咸賓錄》西夷志卷四澑山澑山一名牒幹小國也洪武初國王遣人朝貢其地無城郭倚山聚居風俗淳美尙佛業漁男女體貌微黑男子白布纏頭下圍以帨婦人上穿短衣以帨圍頭上露其面以銀爲錢或用海﹝貝八﹞其西有天生石門如城闕然中有八澑各有所主廣三千里云所謂弱水三千是也其人巢居穴處不識谷帛但食魚蝦以樹葉遮其前後爲衣商船倘遇逆風舟師不謹落入其澑其水漸無力而沈不復反矣澑山物產甚多惟龍涎香﹝見前﹞鮫魚﹝一名澑魚切塊淡幹賣與他國﹞絲嵌手巾﹝細密絕勝他處﹞織金手帕﹝絕精富家男子以之纏頭每幅價可值銀五兩﹞爲奇

《咸賓錄》西夷志卷四阿丹阿丹小國也永樂九年遣太監鄭和諭之賜命互市其王拜詔待使禮俱甚恭隨遣使進金廂寶帶金冠鴉鶻諸寶石蛇角等物地近古裏其俗國王金冠黃袍腰系寶帶至禮佛則易細番布纏頭上加錦頂身服白袍其頭目冠服各有差男女服飾悉如澑山屋皆石壘交易有赤金錢紅銅錢以十二月爲一歲歲亦無閏每夜見新月卽一月也其四時惟以花木榮謝定之自有推算毫髮無差國有馬步兵七八千鄰國畏之其產珊瑚樹薔薇露萬年棗大尾羊獅子麒麟福鹿駝雞白雉寶石﹝以上物產俱各見前﹞爲奇

《咸賓錄》西夷志卷四南巫裏南巫裏小國也洪武初遣使貢降眞香等物其地自蘇門答剌西風一日夜可至國民千餘家皆回回人王服飾略同阿丹宮室用大木髙三四丈如樓樓上甚潔聽政寢食皆在其中下則畜牛羊等物矣民俗與蘇門答剌略同其山川帽山﹝山下二三十餘各自稱王屬南巫裏﹞其產降眞香﹝惟此國者爲佳﹞黑珊瑚﹝大如拇指其色如墨其潤如玉有椏枝婆娑可愛﹞爲奇

《咸賓錄》西夷志卷四白松虎兒白松虎兒舊名速麻裏兒先時有白虎出松林中遇獸不食遇人不傷旬月餘不見父老云此西方白虎降精故更今名永樂中遣使十六人來貢山川古迹物產無奇

《咸賓錄》西夷志卷四阿速阿速西海中爲稍大國也永樂中遣使百十二人朝貢其地多撒馬兒罕天方諸國人俗敬佛惡鬥涼暄適節人無饑寒夜無寇盜物產無奇

《咸賓錄》西夷志卷四乞力麻兒乞力麻兒永樂中遣使十二人朝貢其國山卑水淺西南傍海東北林莽深密多猛獸毒虫民不事耕稼喜射獵物產無奇

《咸賓錄》西夷志卷四牒幹牒幹在西海中永樂中國王亦速福遣使朝貢其地居皆回回人俗淳厚气候常熱市用銀錢產龍涎香鮫魚織絲織金帨甚精

《咸賓錄》西夷志卷四黑葛達黑葛達小國也宣徳中遣人朝貢其地土瘠民貧尙佛畏刑山川物產無奇

《咸賓錄》西夷志卷四黑婁黑婁小國也宣徳七年朝貢其地近土魯番世相結好山川禽獸皆黑男女亦然故名

《咸賓錄》西夷志卷四哈失哈力哈失哈力一名阿力馬力宣徳中來貢

《咸賓錄》西夷志卷四呵哇呵哇永樂中王昌吉剌遣使朝貢

《咸賓錄》西夷志卷四麻林麻林未詳其國所在永樂十三年王遣使貢麒麟厚賜之

《咸賓錄》西夷志卷四加異勒加異勒小國也永樂宣徳間俱遣使朝貢其地民貧常傭鄰國物產無奇

《咸賓錄》西夷志卷四敏眞誠敏眞誠國稍大永樂中遣四十人朝貢俗日中爲市其產異香等物

《咸賓錄》西夷志卷四八答黑商八答黑商永樂間遣四十人貢織皮絨罽香木其國山川明秀俗尙佛西洋西域皆商販於此產無甚奇

《咸賓錄》西夷志卷四火剌札火剌札國弱產微四圍皆山山少艸木水無魚蝦俗尙佛永樂中遣使朝貢

《咸賓錄》西夷志卷四蘇文達那蘇文達那洪武十四年國王殊旦麻勒兀達肦遣使來貢或云卽蘇門答剌非也

《咸賓錄》西夷志卷四失剌思失剌思永樂間來貢時遣內外官以綺幣磁器市馬於撒馬兒罕失剌思諸國宣徳中復朝貢

《咸賓錄》西夷志卷四納失者罕納失者罕永樂中遣使朝貢其地去失剌思數日程皆舟行海中國饒水艸故產馬多俗敬僧喜斗物產無奇

《咸賓錄》西夷志卷四瑣裏瑣裏小國也洪武五年國王卜納的遣馬牙茶嘉兒幹的亦剌丹八兒奉金字表來朝貢方物並上其土地山川圖詔優禮之賜大統歷金幣等物永樂元年復遣使朝貢俗同西域其地近西洋瑣裏勢力微弱西洋瑣裏輒侵辱之物產甚微惟有撒哈剌諸布其貢物𨿽有珍異然皆自鄰國貿易來者非本國所產也

《咸賓錄》西夷志卷四西洋瑣裏西洋瑣裏比瑣裏爲差大洪武三年遣使以金葉表朝貢賜遇甚厚永樂元年來貢上令勿徵其番貨二十九年西洋十六國遣使一千二百人貢方物至京師西洋瑣裏貢獨丰美其產惟布爲佳

論曰西夷諸國或在嘉峪關外或居西海島中限以沙礫阻以風濤殆天所以隔絕華夷也乃有漢武隋煬好大之主張騫裴矩喜事之臣一言相契如水投石遂致越海扳山遣使絕域來則賄結逆則兵臨於是流沙以西弱水以東莫不獻奇納質凡珠玉錦罽珍果異香之屬充於後宮獅象駝駿猛獒火雞之羣實於外囿貢琛之盛古罕聞焉然而賂遺師旅供億莫貲一人未享其奉萬姓先罹其毒用是漢遂虛耗而隋祚亦斬焉豈非作無益以害有益之明監乎唐太宗英武蓋世威服諸夷卒之吐蕃作逆四鎭失守西夷亦自此輕唐矣宋朝微弱封域以內且不能保卽遠人有貪賄而來者曷足爲宋重也元𨿽列置郡縣徒虛名爾惟我皇朝文命誕敷西戎卽序日月所入罔不率俾朝貢之國無慮百餘旣無設官立鎭之勞又無興師遣使之費如祖法兒以下諸夷多有自古未通者試與前代較徳量力豈可同日語耶書曰無有遠邇畢獻方物又曰不寶異物則遠人格其殆今日之謂矣

《咸賓錄》南夷志卷六安南安南堯典所謂申命羲叔居南交是也秦並六國略定楊越置桂林南海象郡以適徙民與越雜處迨乎秦滅南海龍川令趙佗卽擊並桂林象郡自稱南越武王象郡卽今安南地也漢髙立遣使陸賈封佗爲南越王使和輯百越毋爲邊害及呂后禁越關市鐵器於是佗乃自尊號南武帝發兵攻長沙邊敗數縣復以兵威財物賂遺閩越西甌落役屬焉東西萬餘里乃乘黃屋左纛稱制與中國侔文帝卽位復遣陸賈往諭之南越王恐乃頓首謝去帝制黃屋左纛因爲書稱蠻夷大長老夫臣佗陸賈還報文帝大悅然其居國竊如故號至武帝初佗薨孫胡嗣王胡薨子嬰齊嗣王嬰齊薨子興嗣王初嬰齊入長安宿衛取邯鄲摎氏女卽興母也舊與霸陵人安國少季通及嬰齊薨漢使少季往諭王及太後來朝復與私通國人以是多不附太后太后恐亂起亦欲倚漢立威因使者上書請比內諸侯三年一朝除邊關武帝許之而其丞相呂嘉獨不欲內屬遂發兵反攻殺太后王及漢使者終軍等而立嬰齊子建徳爲王漢大怒遣路博徳楊僕等四道出兵擊擒之南越平遂以其地爲儋耳珠崖南海蒼梧郁林合浦交趾九眞日南九郡而儋耳珠崖二郡在海中焉武帝末中國貪其珍賂漸相侵侮故率數歲一反至元帝時納賈捐之議罷二郡諸郡𨿽屬中國而言語各異重譯乃通習俗頗惡男女同川而浴後徙中國罪人使雜居其間乃稍知言語漸見禮化光武中興錫光任交趾任延守九眞教民耕種嫁娶制爲冠履建立學校於是嶺南有華風焉其徼外蠻夷亦數貢獻建武中交趾女子徵側徵貳反甚雄勇九眞合浦日南九郡諸蠻皆應之凡略六十五城自立爲王光武遣馬援破之斬徵側徵貳餘皆降散至建安初交趾刺史張津上表請攺交趾爲交州詔從之遂拜津爲交州牧加以九錫彤弓彤矢禮樂徵伐與中州方伯侔自錫始也桓靈以後蠻獠又據象郡象林縣遂爲林邑國矣魏晉宋齊爲州陳攺爲郡隋廢郡置州煬帝復廢州置郡唐攺交州總管府俄復攺安南都護府自漢以來列置郡縣獠俗難理率數歲一反至五代時土豪曲承美據之已而並於劉隱劉隱者唐末爲封州刺史數有功於嶺南朱梁封爲南海王隱卒弟龑立多勇略是時曲顥劉士政等分據嶺南諸州而龑出兵悉平之惟交州未克明年龑遂卽皇帝位國號漢好奢侈悉聚南海珍寶以爲玉堂珠殿久之遣將梁克貞等攻交州擒曲承美至南海龑曰公常以我爲僞廷今反面縛何也承美頓首伏罪乃赦之承美者曲顥子也無何愛州吳權攻交州自立龑封子洪操爲交王出兵攻之敗歿龑收其餘眾而還龑卒子玢立玢卒弟晟立十二年吳權子昌浚稱臣求節鉞晟遣使慰諭之晟卒子鋹立交州大亂﹝馬雚﹞州丁璉舉兵擊破之鋹授璉交州刺史號曰大勝王宋太祖興諭使鋹稱臣不從遂擊平之鋹素衣白馬以降封恩赦侯頃之而丁璉亦內附宋封爲交趾郡王自是後交趾代稱王矣璉死弟璇嗣年尙幼而大將黎桓擅權劫遷璇於別第舉族禁錮代總其眾太宗聞之怒遣將孫全興等從水陸兩路討之稍失利桓志愈驕負阻山河屢爲寇害漸失藩臣之禮矣宋帝志在撫寧不欲問罪而桓亦時遣使入貢宋遂封爲交趾郡王桓死子龍挺殺兄龍鉞而自立苛虐不法國人不附李公蘊遂殺龍挺自稱畱後遣使奉貢李公蘊者龍挺所親信臣也宋以黎桓不義而得公蘊尢而效之甚可惡也然以蠻俗不足責遂封公蘊王號如故公蘊卒子徳政立卒子日尊立卒子乾徳立會知封州劉彜聽偏校言以爲安南可取大治戈船交人來互市者率皆遏絕表疏上訴亦不得通於是大舉入寇連陷欽連邕三州屠其民五萬餘口神宗怒遣將郭逵趙卨等討之大破交兵乾徳懼遂奉表乞再修職貢遷所奪州縣尋約歸三州官吏千人久之方送民二百二十一口男子皆刺額年十五以上刺曰天子兵二十以上曰投南朝婦人刺左手曰官客悉載以舟而泥其戶牖中設燈燭日行三十里則止而僞作更鼓以報凡數月乃至蓋以紿示海道之遠也自是朝貢不絕矣乾徳卒凡五傳而昊旵立昊旵卒無子以女昭聖主國事尋遂爲其壻陳日煚所有云自公蘊傳凡九世而亡其名曰日曰乾曰陽曰天曰龍皆有僭上之意而宋朝以其僻在海隅不復與較也元時遣將兀良合臺攻諸夷之未附者先遣使二人往諭交趾陳日煚縛二使者以破竹束體入膚禁諸獄中元大怒遣將徹徹都等分道進兵討之破其國而日煚走海濱弱不能支久之歸附元封其子光昺爲交趾郡王光昺死子日恆立卒子日燇立自日煚後𨿽累世入朝而元責其貢物太重故多有時入寇掠者然終不能爲元敵也我朝洪武元年遣漢陽知府易濟頒詔安南其王陳日煃遣陪臣同時敏段悌黎世安等朝貢請封上卽遣學士張以寧典簿牛諒往封日煃爲安南王以寧等十月至安南界聞日煃已先殂侄日熞嗣立以寧護詔印洱江上使牛諒入其國先諭旨安南遣陪臣阮汝亮來迎請卽授詔印日熞以寧不許曰奉詔封爾先君耳非世子名爾國當遣使上請必得旨然後敢授於是日熞遣陪臣杜舜卿等告哀請命於朝以寧畱安南候命因教安南人行三年喪及稽顙頓首拜謁諸禮儀其後上聞之大喜賜以寧詩獎諭之明年舜卿以日煃訃音來告且爲日熞請封上乃自制祭文以翰林院編修王濂吏部主事林唐臣賫詔往封日熞嗣王並取以寧所護印詔賜物畀之使至日熞率其臣郊迎及俯伏聽詔北面跪受稽顙如藩臣禮日熞遣使隨王濂等還朝入貢謝張以寧亦還卒於途未幾安南陪臣陳叔明以兵收其王左右殺之使人弒王日熞遣使來貢表署叔明名主客部已受表尋取閱副封見其名異曰此必有變亟白尙書詰之使者不敢諱直言日熞爲叔明所逼而死遂篡位禮部以聞上曰島夷何敢狡詐如此卻其貢不受久之叔明復爲宗人陳煓篡立遣使貢方物甚丰上置之不問第敕諭其貢物過丰而已後煓攻占城病死海濱使來告哀上遣使往祭之是時日焜嗣王日焜者叔明之子也踰年日焜爲其國相黎季犛所弒季犛攺國曰大虞自稱太上皇使其子胡﹝頁331上右列8﹞爲國主詐稱陳氏絕而其甥也求權署國事朝廷從之未幾老撾宣慰使刁緣遣使護送日焜孫添平走京愬其實季犛懼上表請添平歸還以國詔遣廣西都督黃中呂毅前大理卿薛巖等護送添平還及入境季犛遣陪臣黃晦卿等迎候禮甚恭具牛酒犒師中等遣騎覘之壺漿屬路無他也遂進渡雞陵關山路險峻林莽蒙密軍行不得成列會天雨季犛乃伏兵山谷中眾數萬鼓噪出斷橋後騎不得前遂劫添平擒殺之巖亦死中等引還事聞文皇怒四年以新城侯輔西平侯晟等二十五將軍率各省兵從廣西雲南兩道出討安南而以尙書劉俊黃福參贊軍務上幸龍江誓師送之輔等至安南先傳檄數季犛罪二十諭其境內以立陳氏後意然後帥兵進之是時安南恃宣洮富良諸江爲固聞王師至遂緣北岸樹柵更築土城城柵相連亙九百餘里江南岸列置樁內諸江口俱下捍木以逆舟楫其土城髙峻城外設重濠濠內密置竹簽外坎地以陷人馬輔下令軍中曰彼所恃此城吾輩報國立功在此一舉先登者賞不次於是將士踴躍期夜襲城以舉火鳴角爲號四鼓都督黃中等銜枚舁攻具越重濠薄城下以云梯附城都指揮蔡福先登諸將士繼之火舉角鳴安南兵倉皇矢石不得發皆散走師悉入城復巷戰列象爲陣輔等以畫獅蒙馬神銃翼而前象皆股栗多中銃箭傷遂退走交軍眾潰亂殺其帥梁民獻祭伯樂等追至傘圓山死者不可勝計頃之遂克東西二都凡宣江洮江等州縣皆降自是季犛將士气沮輒戰輒敗前後斬首四萬餘級溺水者不可勝計大獲其戰艦兵仗諸郡邑相繼來降季犛遁去我軍遂窮追季犛父子於奇羅海口悉獲之詔求陳氏後已絕乃郡縣其地置交趾布按都使司府十七州四十七縣一百五十七敕尙書黃福兼布按二司事敕輔晟求交趾有行能學藝者送京師擢用九月輔遣柳升露布獻俘季犛蒼及僞將相下獄餘皆赦之進封輔英國公晟黔國公封柳升安遠伯餘各升賞有差時永樂六年七月也八月交人簡定鄧悉反晟討之失利七年敕輔討之擒簡定磔於京踰年而陳季擴復叛自稱大越皇帝季擴者卽簡定之從子也稱陳氏後以惑眾其勢重於定輔復率眾往討轉戰連年始獲之自輔之下交南凡三獲僞王威震西南夷中頃之召還而中貴人馬騏者貪而殘苛失眾心黎利遂乘之反捕之不勝赦之不服宣徳元年遣王通柳升等帥兵由廣西雲南兩道出討之升等師至交趾隘畱關黎利及諸大小頭目具書遣人詣軍門乞罷兵息民立陳氏後主其地升等受書不啟封遣人奏聞時利於官軍所經處悉列柵拒守官軍連破之直抵鎭夷關如入無人之境升勇而寡謀不嚴戒備前至倒馬坡獨與百數十騎先馳渡橋旣渡而橋遽壞後隊阻不得進交人伏兵四起升中鏢死從升者皆陷沒副總兵梁銘參贊尙書李慶郎中史安主事陳鏞李宗昉等皆死惟主事潘原大脫歸通聞升死懼不敢出乃與利約和利遂上書謝罪且乞封時宣宗厭兵意欲棄交趾未決乃集諸大臣議張輔等言不可而內閣士奇榮力勸棄之遂然其言乃遣兵侍羅汝敬等赦利求陳氏後立之又敕通等班師內外鎭守三司衛所各府州縣文武吏士攜家來歸通至京羣臣劾通及馬麒論死系詔獄而利上表言陳氏已絕於是遣禮侍章敞通政徐琦冊利權署安南國事然利已竊攺元帝其國中矣利卒凡六傳而琱立鄭惟鏟與陳眞等共殺之而立僞沱陽王譓是時僞武川伯莫登庸典兵柄久之逐譓而自立國號大越無何傳位於其子方瀛而登庸自稱太上皇譓恐遇害避居淸華府登庸復出兵攻之譓走老撾國以嘉靖九年九月憤悒死而譓故臣共立其子寧居於淸化府之木州漆馬江與老撾隔界登庸屢遣兵攻之而老撾時爲援不能克無何寧來請兵乃下兵部議以咸寧侯仇鸞尙書毛伯溫等往討之會兩廣撫守臣厭兵而莫氏先已上表言黎譓無子垂死時與羣臣議登庸父子有功於國召登庸子方瀛入付以印章令嗣主國事黎寧乃亂臣阮淦之子冒稱黎姓者也其所自列如此然大抵皆誣罔辭也伯溫等至交趾與諸將經畫旣定兵眾漸集馳檄諭其臣以朝廷興滅繼絕之義討罪止於登庸父子有能舉郡縣降者卽以郡縣授之擒斬莫登庸父子來降者賞二萬金官顯秩又諭令莫登庸父子果能束身歸罪盡籍土地人民納款聽命亦待以不死於是伯溫等駐師安南境登庸懼遣使詣軍門乞降躬聽處分詞頗卑切伯溫等承制許之約以十九年十一月初三日來降守臣於鎭南關近地修設幕府將臺以待時登庸子方瀛已死乃畱孫福海於其國至日登庸與侄莫文明並酋目阮如桂等四十餘人入關各尺組系頸詣所設闕庭徒跣匍伏稽首跪上降表復詣軍門匍伏再拜盡籍國中土地軍民職官悉皆處分所侵四峒境土願以內屬仍請每領正朔遵奉舊賜印章謹護守以候更定於是伯溫等宣諭朝廷威徳暫令歸國候命伯溫等疏上詔從之乃降安南國爲安南都統使司以登庸爲都統使從二品子孫世襲別給銀印舊所僭擬制度削去令三歲一貢黎寧仍令守臣勘訪果系黎氏之後授與所據四府境土以承宗祀否則已制下莫登庸已死伯溫等復上疏請以制命授其孫福海從之遂班師伯溫等進秩賞賚有差未幾福海復爲黎寧所逐黎氏仍據國莫氏竄居南海島朝廷置不問而黎氏朝貢至今不絕其俗夷獠雜居粗知禮義獷悍喜斗重富輕貧一年三稻一歲八蠶地多魚鹽之利惟交愛人倜儻好謀歡演人淳秀好學其譯呼天爲雷地爲得日爲靄月爲蕩其山川佛迹山﹝景物淸麗爲一方勝槪﹞安鑊山﹝出美石漢豫章太守範寧嘗遣吏於此采石爲磬﹞艾山﹝人迹罕至上有仙艾春開花漂落至水魚吞之至龍門江化爲龍﹞龍門江﹝其傍有穴出鸚鵡魚色綠口曲而紅此魚能化爲龍﹞龍溪﹝昔陳氏夜過江不能渡忽得一橋渡之回顧不見及有國攺名龍溪﹞富良江其產有蘇合油其樹生膏爲油或云合諸香汁爲之﹞雞舌香﹝可以口含不入衣服其木辛厲禽獸亦不能至花熟隨水出香乃釀花而成者﹞都梁香﹝似藿香﹞浮沈藤蕳子藤﹝實皆赤色可食﹞人子藤﹝其子如人狀燒之集象彼處極難得﹞千歲子﹝有藤蔓出土上子在根下﹞庵羅﹝果中極品俗名香蓋﹞石栗﹝生山石罅中花開三年方結實土人珍之﹞九層皮﹝脫至九層方見肉熟而食之其味類栗﹞訶羅勒﹝皮肉相著交愛州者爲佳﹞楓樹子﹝大如雞子燒之甚香﹞古度樹﹝一名柁不花而實實從木皮中出如綴珠然黃時卽食時久則其中化爲紋蛾飛出﹞木綿樹﹝實如酒杯皮薄中有如絲綿者色正白破一實得四五斤﹞欀木樹﹝皮中有屑如白米可作餅食﹞莎樹﹝亦有米可食﹞由梧竹﹝長三四丈圍三尺可作梁柱﹞如何﹝九百年一實形如棗長五尺﹞赤絮﹝漆也有土赤如膠以木枝入其中則蟻出緣而生漆赤色堅明﹞蟻子鹽醢﹝溪洞人收蟻卵鹽爲醬甚珍貴之﹞象牙簟﹝抽牙絲織成者﹞猩猩﹝人面豕身能言嗜酒﹞白鹿白雉﹝俱純白色﹞狒狒﹝長臂黑身披髮見人則笑﹞大蜈蚣﹝皮可鞔鼓肉白如瓠暴爲脯味佳﹞紅飛鼠﹝茸毛肉翼每雌雄伏花蕉間得其一則其一不去南中婦人采之以爲媚男之藥﹞辟寒犀﹝色黃如金以金盤置於殿中暖气襲人唐開元中交南獻此物﹞辟珠﹝大者如指辟銅鐵者銅鐵不能損辟竹木者竹不能損犯以他物則毀矣常附胎於椰子檳榔諸果上謂之聖銕﹞爲奇論曰安南東至海西抵老撾南接占城北連思明殆雄視南方之國也自漢武滅平南越之後列爲郡縣叛服無常中國未嘗一世忘兵革矣後乘五代之弱乃自稱王宋卒不能收復故境遂益恣睢偃然自據及聞我聖祖龍興貢使相尋稱臣請封始未嘗不效順而後稍驕桀殺我使臣也文皇剿平而郡縣之豈非王法宜爾哉蓋炎荒萬里之遠縱之則虎踞其外守之則蠧耗其內余固謂文皇之討天威也宣宗之棄遠慮也二帝之識同一揆矣厥後王師甫至莫登庸系頸徒跣匐伏納款貽謀之善此足徵焉

《咸賓錄》南夷志卷六占城占城古越裳氏漢象林後爲林邑國唐環王國宋名占城元與國朝因之周成王時越裳氏重九譯而獻白雉以後罕通及漢定南越之後爲象林縣屬交趾者數百年漢末大亂縣功曹子有區連者殺縣令自稱林邑王子孫相承吳時通使其後王無嗣外孫範雄代立雄死子逸嗣逸死奴文篡立文者曰南夷帥範幼家奴也嘗牧牛於山澗得鱧魚二化爲鐵因以鑄刀刀成文向石咒曰若斫石破者當王此國因斫石如斷芻稿文私心異之範幼嘗使之商賈至林邑因教林邑王作宮室及兵車器械王寵任之後乃讒言諸子各奔他國及王死無嗣文僞於鄰國迓王子置毒於漿中殺之遂脇國人自立後稍攻破旁國並有眾四五萬又陷日南襲九眞勢遂滋大文死子佛立晉日南太守灌邃帥兵討之追至林邑佛請降自佛五傳而至文敵爲扶南王子當根純所殺大臣諸農平其亂自立爲王諸農死子陽邁立陽邁初在孕其母夢生兒有人以金席藉之其色光麗夷人謂金之精者爲陽邁若中國云紫磨者因以爲名宋初遣使貢獻以陽邁爲林邑王陽邁死子咄立每獻使貢獻獻亦陋薄而寇盜不已文帝忿其違慠遣檀和之宗愨蕭景憲伐之景憲爲先鋒攻城克之乘勝卽克林邑咄父子並挺身逃奔獲其珍異皆是未名之寶又銷其金人得黃金數十萬斤其後歷宋齊梁陳朝貢不絕矣隋文帝旣平陳天下無事羣臣言林邑多奇寶者於是隋帝遣將劉方等擊之其王梵志率其徒乘巨象而戰方軍不利乃多掘小坑艸覆其上因以兵挑之方與戰僞北梵志逐之其象陷軍遂亂方大破之遂棄城走入其郡獲其廟主十八枚皆鑄金爲之蓋其有國十八葉矣方班師故地遂空梵志收合遺人別建國邑更名環王唐貞觀初王頭黎獻馴象鏐鎖五色帶朝霞大火珠其言不恭赦不問又獻五色鸚鵡詔還之頭黎死子鎭龍立獻通天犀後鎭龍爲其臣下所殺大臣共立頭黎女爲王諸葛地頭黎之姑子也父得罪奔眞臘女王不能定國大臣復共迎諸葛地爲王妻以女天寶中獻火環大如雞子狀如水晶日正午時以艾藉珠輒火出云得之羅剎國自後罕通周顯徳中占城遣使來獻有通犀帶菩薩石又有薔微水灑衣經歲香不歇猛火油得水愈熾國人用以水戰宋時四百餘年朝貢不絕貢物有琉璃犀角象牙孔雀龍腦香大食瓶馴象獅子紅白鸚鵡紫礦沈檀諸香等物地與交鄰數爲交趾所侵故入貢時輒以討交趾爲請宋以交趾通不絕勿許也淳熙間占城以舟師襲破眞臘慶元以來眞臘大舉入占城復仇俘其主戮其臣僕剿殺幾無噍類更立眞臘人爲王元至元中遣右丞唆都往諭占城王明年其王遂表貢方物稱臣內屬元命唆都卽其地立省以撫安之旣而王太子補的專國元使往暹國及馬八兒國經占城者皆被執於是占城行省遣將陳仲達劉金等率兵四面攻之占城大敗國王孛由補剌者吾棄行宮燒倉廩與其臣逃入大州西北鴉候山元兵攻大州王遣其舅寶脫禿花等詣行省來降獻雜布二百匹大銀三錠小銀五十七錠碎銀一甕來歸款又獻金葉九節標槍言國王中創病太子補的被傷已死俟王病少愈詣闕進見也行省尋遣人覘之語皆僞情王實聚兵三萬餘於鴉候山遣使交趾眞臘闍婆等國借兵期與元兵交戰於是行省遣萬戶張顒等往攻王所棲之境其地山林阻隘不能進占城人旁出截歸路軍皆死戰得解還營頃之江淮省遣萬戶忽都虎等至占城助唆都軍見已班師遂令百戶陳奎招其國王來降王遂奉表歸款元自是不復加兵矣我朝洪武二年遣吳用顏宗魯楊載等使占城爪哇日本等國賜玉璽書是年遣使朝貢我遣使封阿答阿者爲占城國王未幾上聞安南占城相攻占城遣使來告乃命編修羅復仁主事張福以詔諭之令宜畏天守分各罷兵歸國如互執兵端禍不能逃詔至二國各聽命四年占城復遣使奉金葉朝貢言安南數侵境乞賜兵器樂人俾安南知我乃聲教所被輸貢之地不敢欺淩上憐之命中書省咨言卽諭安南罷兵兵器不爾吝但以安南故賜爾是助爾構兵也樂器有聲律華夷方言本異中國人不可遣遣爾國人能習華音者來習樂十六年遣子賀聖節賜勘合文冊二十四年使至以臣弒君故絕之永樂四年敕王占巴的賴得黎賊父子及其黨惡卽械送京尙書陳洽在南交軍中馳奏占城國王占巴的賴奉命出兵討安南陰懷二心愆期不進及進至化州輒肆虜掠又以金帛戰象資季擴季擴亦以黎蒼女遺之復約季擴舅陳翁挺等三萬餘人侵升華府隸四州十一縣地驅掠人民罪下季擴一等耳請發兵討之上以交趾初平不欲窮兵遠夷遣使諭王歸我侵地命三年一貢正統六年國人請封其嗣王成化中遣使冊封正使卒海上副使論罪戍邊弘治中復遣使告安南侵據狀乞命官往正其罪上欲從之徐溥等上言春秋王者不治夷狄今若遣使往至安南彼小必掩過飾非大必執迷抗命置之損威擊之貽患尢大宜勿聽乃止其國南距眞臘西距交趾東北際海自閩長樂五虎門西南行順風可十日至其地自廣州發舟順風八日可至俗獷悍果於戰鬥商船至卽差官監盤十取其二外聽交易尙釋教王冠三山金花玲瓏冠衣白跣足乘象或黃牯車每視朝有美女三十人侍從官屬皆膜拜臣茭葉冠男蓬頭女後椎結所居茅茨不得踰三尺民衣紫衣衣玄黃罪死出入乘象馬粒食亦鮮食殺牛祭鬼驅象逐邪市用金銀焚衣祭天地性好潔日三五浴以腦麝塗體以諸香燻衣地不產茶惟以檳榔止渴釀酒甕中俟熟賓主繞甕坐筒而咂且咂且注水味盡而止文書用羊皮及黑木皮無閏月晝夜各分五十刻其刑罪輕者以四人拽伏於地藤杖鞭之罪當死者以繩系於樹用梭槍齊喉而殊其首若故殺劫殺令象踏之或以鼻捲撲於地犯姦者男女各入一牛以贖罪負國王物者以繩拘於荒塘物充而後出之王當賀日沐人膽汁將領獻人膽爲賀第不用中國人膽傳云往年有用華人一膽者是日一甕之膽盡皆朽腐王卽病死故戒之王在位三十年卽入山茹素受戒令子侄攝國居一歲吁天誓曰我不道當充虎狼食或病死期年無恙復入爲王若民入山爲虎所噬或舟行被鱷魚之厄其家訴於王王命國師作法誦咒書符投名死所虎魚卽自投赴請命殺之若訟曲直難辧者令過鱷魚潭曲者魚出食之直者𨿽過其前鱷魚自避﹝此與梁書所載扶南事同﹞國中人非日午不起非夜半不眠有婦人號屍致魚者目無瞳夜飛頭入人家食小兒穢气頭返合體如故失其體不得合則死矣昔漢武時因墀國使者雲南方有解形之民能使頭飛南海左右手飛東西海至莫頭還肩上兩手遇疾風飄於海外卽此是也其譯語呼天爲剌儀地爲打納日爲仰胡銳月爲仰不藍其山川金山﹝山石皆赤其中產金夜則出飛狀如螢火﹞不勞山﹝犯罪則送此山令自死﹞爲大其產大火珠﹝與唐時所獻火環同﹞菩薩石薔薇水猛火油﹝見前﹞奇南香﹝惟產此國﹞生金﹝卽金山所產者﹞吉貝﹝樹名也其華成時如鵝毳抽其緒紡爲布亦染五色﹞野牛﹝性甚狠見人身穿靑者必逐扺觸而死﹞海棗﹝樹如栟櫚實大如瓜五年一實味甚甘﹞觀音竹﹝如藤長二丈節長二三寸色黑如鐵﹞千步艸﹝佩之香聞千步南海皆有之﹞婦人魚﹝狀如婦人形發皆具出沒波中東海亦有之﹞海鏡﹝如蚌﹝頁337上左列3﹞中有紅蟹子小如海鏡饑則蟹出拾食蟹飽歸腹則海鏡亦飽也﹞寶母﹝狀如美石每月望夜以置海邊可集諸寶世不一見﹞澄水珠﹝投濁水中則其水瑩然澄徹可愛﹞爲奇論曰林邑占城故越裳氏諸史載之第考越裳氏之事則有大謬不然者蓋當周成王時越裳貢雉使者曰吾受命國之黃耉天無烈風淫雨海不揚波三年矣意者中國有聖人乎故越萬里來獻周公歸之王薦於宗廟久之使者欲歸迷路公錫以駢車五乘皆爲指南之制使者載之由扶南林邑海際期年而至國焉今占城之地路從閩廣順飈不踰旬日可至奚待期年且又云由林邑海際而行何也在秦漢旣名林邑乃後漢及王莽時有書越裳貢白雉者此又曷以稱焉余本志中但列越裳之名而略其事蓋疑之也第以勢力孱弱之國地鄰安南輒受侵辱故入貢時輒以討安南爲請夫夷狄相攻中國之利也帝王馭夷如馴鳥然寧饑勿飽飽則搏風而逝矣儻助之兵而令占城得志安能必其後之向化如今日哉聖祖知之故詔諭安南罷兵勿從其請一以外杜夷姦一以內恬民事其神謨遠略代罕儔焉彼區區越裳之獻又未足爲今日重也

《咸賓錄》南夷志卷六眞臘眞臘本扶南屬國漢成帝時獻萬年蛤夜光珠帝以蛤賜趙后以珠賜婕妤後久未通至隋復通中國唐初其王質多斯那並扶南其勢遂盛扶南者其先有女人爲王號曰柳葉年少壯健祼體披髮不制衣裳其南有徼國事鬼神者字混塡夢神賜之弓乘賈人船入海混塡晨起卽詣廟於神樹下得弓便依夢乘船入海至扶南外邑柳葉人眾見船至欲取之混塡卽張弓射其舶穿度一面矢及侍者柳葉大懼舉眾降混塡混塡乃教柳葉穿布貫頭形不復露遂治其國納柳葉爲妻生子分王七邑其後王混盤況以詐力間諸邑令相疑阻因舉兵攻並之乃遣子孫眾分治諸邑號曰小王盤況年九十餘死立中子盤盤以國事委其大將範蔓盤盤立三年死國人共舉蔓爲王蔓勇健有權略復以兵威攻伐旁國咸服屬之自號扶南大王乃治作大船窮漲海攻滅旁十餘國開地五六千里後爲其娣子旃篡立蔓死時有乳下兒名長在民間至年二十乃結國中壯士襲殺旃旃大將範尋又殺長而自立吳時遣中郎康泰宣化從事朱應出使其國國人猶祼惟婦人著貫頭泰應謂曰國中實佳但人褻露可怪耳尋始令國內男子著橫幅大家截錦爲之貧者用布晉武帝穆帝時俱遣使來貢其後王陳如本天竺婆羅門也有神語曰應王扶南陳如心悅南至盤盤扶南久聞之舉國欣戴迎而立焉復攺制度用天竺法陳如死其後王梁書具載有世次名號歷宋齊梁朝貢不絕梁大同初遣使獻生犀又言其國有佛發長一丈二尺詔遣沙門釋云寶隨使往迎之其發靑紺色以手伸之隨手長短放之則旋屈爲蠡形案僧伽經云佛發靑而細猶如藕莖絲佛三昧經云我昔在宮沐頭以尺量發長一丈二尺放已右旋還成蠡文則是眞爲佛發也頃之其國有人持一碧玻璃鏡來貿易者鏡廣一尺五寸重四十斤內外皎潔置五色物於其上向明視之不見其質問其價約錢百萬貫舉國不識莫有酬其價者以示傑公傑公曰是上界之寶也當爲國王及大臣所藏爾胡客何由得之必竊盜至此者胡人逡巡不能對俄而其國遣使追訪果如所言隋時其王姓古龍遣使貢獻唐貞觀中貢白頭國二人素首白身如凝脂然未幾眞臘滅之據有其地扶南遂亡眞臘自武徳至聖歷間凡四來朝至神龍中分爲水陸眞臘二國大歷中其副王婆彌及妻來朝獻馴象十一擢婆彌試殿中監賜名賓漢是時徳宗初卽位珍禽奇獸悉縱之蠻夷所獻馴象畜苑中元會充庭者凡三十二悉放荊山之陽元和中水眞臘亦遣使貢獻言屬國有道明國無衣服見衣服者共笑之蓋幾與禽獸爲羣矣宋政和至紹興間朝貢不絕朝廷封其王與占城等焉淳熙間占城襲破其國眞臘人養精蓄銳十有餘年大舉入占城更立眞臘人爲王於是占城遂爲眞臘屬國矣我朝洪武六年國王忽兒那遣使表獻方物賜大統歷文綺自是朝貢不絕昔元時周達觀出使其國著有眞臘風土記載其事甚詳其最異者言國主每夜臥一金塔上有九頭蛇精系女身來與國主同寢交搆二鼓方出可與妻妾同睡若此精一夜不見則王死期至矣若王一夜不往亦必獲災禍亦有儒釋道三種呼儒爲班詰於頂上以白綫掛之別其爲儒也呼道爲八思其國中道教少亦不甚尊呼僧爲薴姑其教最盛王公庶人皆敬畏之如神明然民家養女至八九歲必命僧去其童身名曰陣毯蓋官司於中國四月內頒命陣毯之家先行申報然後行其事祕不令唐人見之陣毯後必用金銀布帛等物與僧贖身否則此女終爲僧有矣前此父母必與女同寢以後斥於房外任其所之刑無絞斬重罪則坑之次則斷手足耳鼻次則罰金而已其土地靈人多術法如辧盜眞僞置其手油鍋中眞爲盜者手卽腐爛否則皮肉如故又辧訟曲直令兩家各坐一小石塔三四日其理曲者必獲證候或身生各病理直者略無纖事謂之天獄婦多淫國多兩形人每日十數成羣行於墟場間常有招來唐人之意反有厚饋人死則擲野曠中俟有鷹犬類來食頃刻而盡則謂父母有福否則謂之惡報今亦漸有焚者男女椎髻以去發爲服制國王仍用塔葬交易皆婦人唐商人到彼必先納一婦爲便其見唐人亦頗加敬畏呼之曰佛云余觀通典通考各代史異域志諸書所載俱未有如此之異者但言其國地無霜雪自四月至九月日夕皆雨水髙十丈巨樹盡沒民移入山居至十月絕無雨水民復還耕種王三日一聽朝坐五香七寶牀上施寶帳以文木爲竿象牙金鈿爲壁其冠屢服制大都盡華飾也民俗亦侈靡以錦圍身故諺云富貴眞臘官名與占城同輒與參半朱江二國和親數與林邑陁柏二國戰爭其人行止皆持甲杖王初立日其至戚兄弟並刑殘之令別處供給不得仕進法無牢獄有罪者先齋戒三日乃燒斧極赤令之捧行七步蕃殺漢人卽償其死漢殺蕃人罰金而已人死以五香木燒屍收灰以金銀盆盛之貯之水中貧者或用瓦亦有不焚送屍山中任野獸食者其鄰有西棚國天隅有一竅極明土人稱爲天門云女媧氏之所不至也其譯語父爲巴駞母爲米姑兄爲邦弟爲補溫其山川則陵伽缽羅山﹝上有神祠神名婆多利祭用人肉每以兵二十人守衛之王及國人甚加敬畏﹞其產嘉果建同﹝魚也鼻如象吸水上噴髙五六十尺四足﹞浮胡﹝魚也嘴如鸚鵡八足﹞大魚﹝望之如山每五六月中毒气流行卽以白豬白羊祭之不然其歲荒災﹞風母﹝似猿打死得風卽活惟以菖蒲塞其鼻則死不復生矣交趾亦有之﹞卻塵獸﹝其皮不沾塵故名元載寵姬薛瑤英曾以爲褥髙麗亦有之﹞金顏香﹝香乃樹脂有黃白黑三色白者爲佳能聚眾香番人以之塗身﹞毗野﹝實似楮﹞婆田羅﹝實似棗﹞歌畢佗﹝實似李﹞鱷魚﹝大者如船四足類龍特無角耳肚甚脆美﹞美人酒﹝美人口中含而造之一宿而成﹞爲奇論曰眞臘自古通貢俗同諸夷而周達觀所紀獨異羣書至辧盜辧訟事西南諸國多有此俗非特眞臘然此何故也蓋地邇印度奉佛甚謹善惡報驗佛法固然嘗讀內典見有阿闍王令醉象蹋佛佛以慈善根力舒五指成五獅子以布醉象事又有西土龍樹與善咒婆羅門角力婆羅門化大池蓮坐其上龍樹化白象入池鼻舉蓮花髙擲婆羅門事此惡驗也又有毗奢利國有人如馬祼露見王號呼王運神力分身爲蠶頃乃得衣事又有波斯匿王收五百賊剜其兩目棄入坑中爾時羣賊苦痛念南無佛達摩以慈善根力吹藥令入賊目悉平事此善應也諸如此類不可勝述余恐士人以眞臘事爲誣故偶敍之末云

《咸賓錄》南夷志卷六爪哇爪哇漢晉以前未聞唐爲訶陵宋爲闍婆元爲爪哇國朝因之唐貞觀中訶陵王遣使者貢金花等物至上元間國人推女子爲王號悉莫威令整肅道不舉遺大食君聞之賫金一囊置其郊行者輒避如是三年太子過以足躪金悉莫怒將斬之羣臣因請悉莫曰而罪實本於足可斷趾羣臣復爲請乃斬指以徇大食聞而畏之不敢加兵大歷中訶陵使者三至元和中獻五色鸚鵡頻伽鳥咸通中獻女樂又獻金花帳溫涼牀龍鱗席鳳毛褥玉髓香瓊膏乳宣宗陳之以迎佛骨自後罕通宋元嘉中奉表入貢淳化初國王穆茶羅遣使貢方物甚夥使者言其國與三佛齊有仇怨互相攻戰山多猴不畏人呼以霄霄之聲卽出或投以果實則有大猴二先至土人謂之猴王猴夫人食畢羣猴食其餘其鄰國名婆羅門有法善察人情人欲相危害者皆先知之詔賜金幣甚厚賜良馬戎具以從其請大觀後朝貢不絕尋以南郊事授中國官職封爲闍婆國王食邑二千餘戶自是宋每遇大禮加闍婆王官邑以爲常矣元至元中詔史弼髙興等徵爪哇水陸並進軍會船中無水海水咸不可食士饑渴欲死史髙拜天祝之尋以槍插海灘中淸泉湧出因名聖水士卒得天賜遂大奮擊殺傷甚眾尋撫諭降之至我朝其國分東西二王洪武時凡兩遣使來貢已而我使至三佛齊爪哇要而殺之置不問至永樂三年東王孛人之達哈遣使請印與之五年西王都馬板滅東王時我使過東王城西王殺我百七十人後懼遣使謝罪敕令償死者黃金六萬兩而爪哇遣使貢萬兩上蠲其金曰朕利金耶令遠人知畏爾十六年獻白鸚鵡令三年一貢其國天無霜雪四時常熱王居不甚麗民皆茅茨其國有四處王無常居往來四處之間一曰杜板民千餘家二人爲長聖水在焉一曰新村原系沙灘之地因中國人來此居遂成村落民甚殷富各國番船到此貨賣一曰滿者伯夷民二三百家頭目七八人以輔其主曰蘇魯馬益民千餘家亦有村主有大洲聚猴數萬惟一老雄猴爲主一老番婦人侍立其傍俗婦人求嗣者備酒肉餅果等物禱於老猴老猴喜則先食其物眾猴隨分食之尋有雌雄二猴前來交感爲驗此婦歸家便卽有孕否則無孕且又能作禍故人家多備食物祭之傳言唐時其家人有五百口男婦凶惡忽一日有僧至其家取水噀之五百人俱化爲猴惟一老嫗未化今舊宅猶存此亦大奇事也其四處人亦有西番胡人唐人土人三種胡人久居服食雅潔唐人持齋受戒土人有名無姓猱頭赤腳無椅榻匙筯啖食蛇蟻虫蚓與犬豕同寢食不爲穢也男必佩刀刀極精巧不設刑禁輕者許以物贖重者藤系殺之其民不爲盜道不拾遺諺云太平闍婆是也書同瑣裏無紙筆惟以尖刀刻於菱蔁葉上亦有字法市用中國古錢病不服藥但禱神求佛其人死屍不朽喪有水葬火葬犬葬惟死者所欲女人有毒中國人與之交接則苦瘡或致死若涎液露著艸木卽枯其國俗四季每月望夜前後番婦數十人聚眾成隊一婦爲首眾婦隨行月下首婦唱則眾婦皆和至親友富貴家則贈以鈔帛等物每十月有竹槍會其國王及妃各乘一車至會所令男子二人爲偶各執竹槍妻各執短木列其旁及交敵三合妻各以短木隔之曰那剌那剌則退設中槍死王令勝者與死者金錢一个死者妻卽隨勝者而去舊傳鬼子魔於此地與一罔象相合生子百餘啖人血肉人被啖盡一日雷震石裂中坐一人眾異之奉爲國主卽領兵驅逐罔象而不爲害相傳至今其國之移文後書一千三百七十六年考之乃肇啟漢初時也旁有蘇吉丹國祼體跣足俗甚醜惡其東則女人國﹝見朝鮮志﹞愈東則尾閭之所泄非人世矣亦有飛頭食人者眾共祠之名曰虫落因號落民地凡自泉州發舟一月可至其山川鸚鵡山﹝出鸚鵡﹞八節澗﹝元史弼髙興會兵於此﹞其產有彩鳩綠鳩紅白鸚鵡倒掛白鹿白猿白猴﹝俱純白色唐宣宗時南海蠻獻白猿脂數甕﹞榔極﹝如枇杷內有白肉二塊味佳﹞蠶吉杮﹝如石橊﹞蝦蝚丹﹝樹也其中出酒又有桄榔柳花酒﹞鹽﹝從山穴中湧出國人食之﹞爲奇論曰昔郅支樓蘭漢諸夷中大國也邀殺漢使陳湯傅介子猶擊斬之今爪哇蕞爾小蠻橫行猖獗其罪過於郅支樓蘭遠矣倘興師伐罪勢如破竹第帝王一怒必伏屍流血故聖祖重行之詔罰以金尋又卻之曰令遠人知畏爾君子謂是舉也徳莫厚焉威莫加焉俾四夷聞之爭向化矣

《咸賓錄》南夷志卷六三佛齊三佛齊卽舊港國又名浡淋東南海中大國也唐天祐初遣使貢方物宋自建隆以至淳熙朝貢不絕貢物則有水晶火油象牙乳香薔薇水萬年棗偏桃白沙糖水晶指環琉璃瓶珊瑚樹昆侖奴昆侖奴者能踏曲爲樂者也我朝洪武時國王怛麻沙那凡三遣使朝貢賜大統歷文幣頃之其使從我招諭拂菻時其王怛麻沙那死賜王子麻那者巫裏三佛齊國王印有廣東人陳祖義者脫罪避居其國久之得爲將領暴掠番商永樂中太監鄭和至三佛齊祖義鄕人名施進者訴於和和擒祖義獻俘闕下以進代之進沒女二姐嗣其地自廣州發舟正南行半月可至自泉州行月餘可至番舶輻湊多廣東漳泉人土沃宜稼穡諺云一季種谷三季生金言米谷盛而爲金也習水戰服藥刀不能傷遇敵敢死鄰國畏之水多土少惟將領陸居民率架筏水中架梁柱不輸租賦有事隨時調發語言如爪哇市用錢布並燒煉五色珠字用梵書以其王指環爲印王出入乘船身纏花布衛以金鏢俗稱其王爲龍精不火食食則大荒不水浴浴則大潦惟食沙糊浴薔薇露而已前後國王各先用金鑄其形質代代勿毀舊傳其國地面忽然穴出生牛數萬人取食之後用竹木窒其穴乃絕其產物亦多有火雞﹝頂有軟紅冠如紅絹二片渾身如羊毛靑色其爪甚利傷人致死好食火炭故名用棍朴擊不能死與滿剌加出者不同﹞神鹿﹝髙三尺大如巨豕﹞鶴頂﹝海鶴頂也爲帶甚佳﹞血結﹝治傷妙藥﹞薔薇水金銀香﹝色白如銀﹞膃肭臍﹝形如狐走如飛取其腎以漬油名膃肭臍﹞爲奇論曰海濱諸國兩粵亡命多遁歸之大都能導夷人作逆如日本事可槪見也第三佛齊勢孱弱爾陳祖義施進俱系叛賊謂宜先誅祖義旋及施進卽不然檻進抵京以杜後來可也曷爲官之同罪異罰鄭和失之矣

《咸賓錄》南夷志卷六暹羅暹羅本暹與羅斛二國暹國漢赤眉之遺種也土瘠不宜耕種羅斛土腴衍多獲暹人歲仰給焉自古不通中國元至正間暹人降於羅斛合爲一國進金字表欲元遣使至其國比至元已先遣使彼蓋未之知也賜來使素金符佩之使急追詔使同往大徳初暹國主上言其父在位時朝廷嘗賜鞍轡白馬金縷衣乞循舊例以賜元賜以金縷衣不賜以馬我朝洪武初遣大理聞良輔往諭之國王參烈昭昆牙遣使朝貢並獻其國地圖上遣人賜以印誥永樂初乞量衡爲國中式詔給之頃之其國使與琉球修好爲風漂舟至福建省布政司籍記船物請命上曰番邦修好美事也豈可利其物而籍之其令布政司舟壞者修理乏食者給粟俟有便風仍導之去使歸暹人戴之自是朝貢不絕而我亦輒遣使封其嗣王成化間其貢使有美亞者乃本朝汀州士人謝文彬也昔因販鹽下海爲風飄入暹羅遂仕其國嘗至南京爲其從子瓚偶遇識之爲織殊色錦綺貿易番貨事覺下吏始吐實焉嘉靖中國王遣使貢白象及方物白象已斃遺象牙一枝長八尺牙首鑲金石橊子十顆中鑲珍珠十顆寶石四顆尾置金剛錐一根又金盒內貯白象尾爲證隆慶時爲東牛國所攻欽賜印信被兵焚無存奏請另給禮部議往彼國取印篆字樣並精通番字人員赴京教習後使來遂賜冠服畱教習其國由廣東香山縣登舟順風計約四十日可至遇東風飄舟西行卽舟壞猶可登山東有山名萬里石塘者起自琉球國潮至則沒潮退方見若東風飄舟至此十無一存者故彼來貢必五六月南風此去則用十一二月北風過此則不敢行矣王宮殿壯麗民樓居上聯檳榔片或陶瓦覆之坐臥卽於樓上籍以氈及藤席無牀幾之制惟王以受封天朝故畱髮臣及庶民俱剪髮婦人畱髮妝髻於後無姓有名爲官者稱偓某爲民上者稱柰某最下稱隘某葬有鳥葬火葬水葬王死水銀灌腹以帛纏之同片腦納棺中停置一年仍用火化拾骨葬於塔下貴人亦然小罪枷桎遊市中大罪殺之河邊浮屍水上好誦佛經字皆橫書橫誦俗頗趍利敬富笑貧言語多類廣東婚姻俗浮澆習水戰好鬥喜寇掠市物少則用海﹝貝八﹞多則用銀銀必經王鐵印印過每百兩入稅六錢方可通行無印紋卽私銀也三犯者死婦人多智凡事夫決於妻妻與中國人交恬不爲恥反以交多者爲榮男陽嵌鑱鈴或一或三富者金銀貧者以銅行則有聲婚姻用僧取女紅帖男額上气候常熱無霜雪其譯語天爲普剌地爲佃因日爲脈月爲晚物產最饒小民多載舟往他國商販有金鋼錐薔薇露羅斛香﹝味極淸遠﹞奇木﹝其花須類黑漆匙筯以之飲食油膩不能污偶以染茶隨手而消﹞白鼠﹝毛白如雪﹞奇龜﹝六足﹞酒﹝四夷中酒以暹羅爲第一﹞爲異

《咸賓錄》南夷志卷六柯枝柯枝古盤盤國也東連大山西南北皆海漢晉未通宋梁時俱三遣使入貢隋大業中亦復遣使後絕獻物有佛畫塔圖菩提樹葉舍利子我朝洪武中來貢至永樂二年王可亦裏遣使朝貢十年復遣使請封其國大山詔從之是時太監鄭和使至其國國王瑣里人也首纏黃白布上不衣下縈絲帨束彩壓腰綴椰木葉苫屋國人五種曰南昆與王同類祝發以綿懸脛爲貴族次回回人次富有財者曰哲地次牙繪曰革全又次卑賤者曰木爪木爪濱海穴居捕漁爲業屋檐不得過三尺上衣不過膝途遇南昆哲地卽伏候過乃行王尙浮屠敬象牛建寺範金爲佛佛座四旁砌成溝渠中穿一井每旦鳴錘鼓汲井泉以灌佛頂數回已乃禮之有曰濁肌者蓋道士流也不剃胎發發縷縷垂後牛糞灰塗體亦取與女行吹大螺妻隨之乞錢气候常熱多雨五六月間大雨街市成河至八月乃盡市用銀錢十五當金錢其山川鎭國山﹝永樂二年封上賜碑文﹞產蓬蓬柰﹝肉紅味甘夷人幹以附遠﹞珠寶香布等物俱佳

《咸賓錄》南夷志卷六討來思討來思卽古赤土國也隋時通焉煬帝嗣位募能通絕域者大業三年屯田主事常駿虞部主事王君政等請使赤土帝大悅遣賫物五千段以賜赤土王駿等至於赤土之界其王遣婆羅門鳩摩羅以舶三十艘來迎吹蠡擊鼓爲樂更進金鏁以纜船月鑷金合二枚貯香油金瓶八枚貯香水白疊布四條以擬供使者盥洗其日未時那邪迦又將象二頭持孔雀蓋以迎使者並致金盤金花以藉詔函男女百人奏蠡鼓婆羅門二人導路至王宮駿等奉詔書上閣王以下皆坐宣詔訖引駿等坐奏天竺樂事畢駿等遣婆羅門就館送食以艸葉爲盤具大方丈因謂駿曰今是大國臣非復赤土國矣後數日請駿等入宴儀衛導從如初見之禮王前設兩牀牀上並設艸葉盤方一丈五尺上有黃白紫赤四色之餅牛羊魚鱉豬蝳蝐之肉百餘品延駿升牀從者於地席各以金鐘置酒女樂疊奏禮遺甚厚遣那邪迦隨貢方物並獻金芙蓉冠龍腦香以鑄金爲多羅葉隱起成文以爲表金函封之令婆羅門以香花奏蠡鼓而送之駿以明年春與那邪迦於弘農謁帝帝大悅授駿等執戟都尉那邪迦等官賞各有差以後不通中國我朝名討來思宣徳六年遣人朝貢其國近山山下有水赤色望之如火杜氏通典載其王姓瞿曇氏名利富多塞不知有國遠近稱其父釋王位出家爲道傳位於利富多塞在位十六年矣其俗皆穿耳剪髮無跪拜之禮以香油塗身尙釋敬佛教重婆羅門婦人作髻於頂後男女通以朝霞朝云雜色布爲衣豪富之室恣意華美惟金鏁非王賜不得服用每婚姻擇吉日女家先期五日作樂飲酒父執女手以授壻七日乃配旣娶卽分財別居惟幼子與父同居父母兄弟死則剔發素服就水上構竹木爲棚棚內積薪以屍置上燒香建幡吹蠡擊鼓以送火焚薪遂落於水貴賤皆同惟國王燒訖收夾貯以金瓶藏於廟屋冬夏常濕雨多霽少其產甘蔗酒﹝雜以紫瓜根味絕美﹞龍腦香爲奇

《咸賓錄》南夷志卷六沙哈魯沙哈魯古投和國也隋時聞焉唐貞觀中遣使奉表以金函盛之又獻金榼金鎭寶帶犀象海物等數十品自後未通我朝名沙哈魯永樂間七十七人來貢其地民淳恥斗物產丰饒覆屋以瓦並爲閣而居屋壁皆以彩畫之城內皆王宮室城外人居可萬餘家王宿衛之士百餘人每臨朝則衣朝霞冠金冠耳掛金環頸掛金涎衣足履寶裝皮履官屬有將軍功曹參軍州郡縣等官號刑法盜賊多者死輕者穿耳及鼻並鉆鬢私鑄銀錢者截腕國無賦稅俱隨意貢奉無多少之限以農商爲業國人乘象及馬一國之中馬不過千匹又無鞍轡惟以繩穿頰爲節制音樂則吹蠡擊鼓死喪則祠祀哭泣又焚屍以罌盛之沈於水中若父母之喪則截髮爲孝其國市物並貿易皆用銀錢小如楡莢有佛道有學校文字與中夏不同物產甚多交易海中諸國西域賈胡輒以廉價得奇貨去沙哈魯人不識也

《咸賓錄》南夷志卷六百花百花古注輦國也自古未通中國宋祥符中國主茶羅遣進奉使侍郎娑裏三文等奉表來貢三文等以盤捧眞珠碧玻璃升殿布於禦坐前降殿再拜譯者導其言云十年來海無波濤故老相傳中國有聖人故來入貢其國主表辭亦雅馴大略云伏惟皇帝陛下功超邃古位建大中衣裳垂而保合乾坤劍戟鑄而範圍區宇神武不殺人文化成廓明明之徳以臨禦下民懷翼翼之心以昭事上帝至仁不傷於行葦大信爰及於淵魚故得天鑑孔彰帝臨有赫顯今古未聞之事保邦家大定之基竊念臣微類酰雞賤如芻狗世居夷落地遠華風虛荷燭幽曾無執贄今者竊聽歌頌普及遐陬限年屬於桑楡阻躬陳於玉帛矧滄溟之曠絕在跋涉以稍難是敢傾倒赤心遙瞻丹闕任土作貢同螻蟻之慕膻委質事君比葵藿之向日謹遣使三文等五十二人奉土物朝貢﹝云云﹞其使離本國凡千一百五十日至廣州焉自是數來朝貢其使自言願將上等珠就龍牀腳撒殿頂戴瞻禮以申向慕之誠乃奉銀盤升殿跪散珠於禦榻下而退謂之撒殿以後來貢者遂以貢物撒殿爲常矣元時未聞我朝謂之百花國多奇花故名洪武十一年國王剌丁剌者望沙遣使朝貢其俗尙佛富饒民有罪卽命侍郎一員處治之輕者縶於木格笞五七十至一百重者則斬或以象踐殺之其宴則國主與四侍郎膜拜於階遂共坐作樂歌舞不飲酒而食肉俗衣布亦有餅餌嘗饌執事有婦人其兵陣用象居前小牌次之梭槍次之長刀又次之弓矢在後四侍郎分領其眾國東南約二千五百里有悉蘭池國時相侵伐其產眞珠象牙珊瑚玻璃龜筒檳榔豆蔻吉貝布獸有山羊黃牛白鹿紅猴禽有山雞鸚鵡倒掛鳥果有餘甘﹝山谷自生實如橄欖始嚼味酸飲水乃佳﹞藤蘿千年棗椰子甘羅昆侖梅婆羅密﹝實生幹上形似冬瓜皮若栗多棘刺內肉層疊味佳子亦可炒食﹞花有白散絲蛇臍佛桑麗秋靑黃碧婆羅瑤蓮蟬紫水蕉爲奇

《咸賓錄》南夷志卷六答兒密答兒密古丹眉流國也自古不通宋咸平初國主多須機遣使九人來貢木香十斤鍮鑞各百斤胡黃連三十五斤紫﹝釒丱﹞百斤紅氈一合花布四匹蘇木萬斤象牙六十一株召見崇徳殿賜以冠帶服物及還又賜多須機詔書以惇獎之我朝永樂中遣使十八人來朝貢方物詔優禮之其俗以板爲屋跣足衣布無紳帶以白紵纏其首貿易以金銀其主所居廣袤五里無城郭出則乘象刑專用箠朴其產犀象石紫﹝釒丱﹞蘇木等物

《咸賓錄》南夷志卷六淡巴淡巴古狼牙修國也梁時聞焉天監中遣使阿撒多奉表辭皆佛語其使言立國以來四百餘年後嗣衰弱族有賢者國人歸向之王聞乃囚執之其鎖無故自斷王以爲神不敢害逐之奔天竺天竺妻以女俄而狼牙王死大臣迎還爲王今上表者乃其子婆伽達多也自後不通中國我朝名淡巴洪武十年國王佛喝思囉遣使朝貢其國風景秀瞻地廣產多石城瓦屋王出入乘輿跨馬頗有威儀男女咸務耕織常業市有交易國無寇盜稱樂土矣物產大略與眞臘同

《咸賓錄》南夷志卷六錫蘭山﹝以下俱東南西南海國其世次名號前代難考第以其通貢中國故備列之﹞錫蘭山在大海中永樂七年遣太監鄭和賫詔並賜物諭之其國王亞烈若柰兒瑣里人也負固不恭謀害舟師和暗設兵器令眾夜半銜枚殺之入其宮生擒國王至九年獻俘闕下朝廷赦之還國封國人所推耶巴乃那者爲王正統天順間輒遣使來貢其俗尙釋重象牛鍛牛糞塗體飲牛乳不食其肉殺牛者死王宮民居旦必調牛糞塗室而後禮佛兩手直舒於前兩腿直伸於後胸腹皆著地而拜國富饒地廣人稠亞於爪哇人死用火化婚姻則親鄰婦人皆兩手齊拍胸乳而叫號哭泣爲賀男去須毫畱髮女椎髻皆以布纏之土宜稻市用金錢所經海中有赤卯塢塢人穴居男女祼若野獸然食魚蝦及芭蕉子傳云若有寸布在身卽生爛瘡昔釋迦佛過海於此地入水澡浴塢人盜其衣被釋迦咒誓以故至今人莫能衣其山川古迹則翠藍山﹝產諸寶石頂有巨足迹云是盤古足迹也彼國人言寶石乃盤古淚液結成故有五色光彩﹞浮沙﹝中有螺蚌國王令人网取傾入珠池內作爛陶珠爲用而貨也﹞石迹﹝海邊山有一盤石印足迹甚長四時有水不干云釋迦足迹也山下有寺乃釋迦涅盤處眞身尙在寺中﹞其產靑米藍石黃鴉鶻石靑紅寶石﹝每遇大雨衝流山下沙中拾取之﹞龍涎香﹝見前﹞爲奇

《咸賓錄》南夷志卷六滿刺加滿剌加永樂三年王西利八兒速剌遣人朝貢七年我遣太監鄭和賜印誥封爲王九年嗣王拜裏迷蘇剌率其妃子及陪臣五百四十人來朝上禦奉天門宴王賜王並王妃及子侄賞各有差十二年國王子母幹撒於的兒沙來朝告父卒詔命嗣封以後宣徳天順成化時輒遣使來貢成化末給事中林榮行人黃乾亨奉使冊封其王溺海死各蔭一子入監讀書其地瘠鹵舊名五峃﹝頁348上右6列﹞隸暹羅未稱國旣奉我正朔遂不入暹羅貢俗淳朴尙回回教王白布纏頭身穿細花番布如袍出入乘轎男方帕包頭女人撮髻腦後俱上穿色布短衫下圍白布各色手巾身膚黑如漆間有白者唐人種也民捨如暹羅婚喪大類爪哇地瘠少收人多泛海取魚蚌爲業國有一山泉流溪下民以溪中淘沙取錫煎銷成塊及織茭蔁簟以通市有龜龍四足長牙嚙人又有黑虎能變人形入市其譯語呼天爲安剌地爲布迷日爲哈利月爲補藍其山鎭國西山﹝永樂中賜禦制碑文﹞其產火雞﹝紫赤其子殼厚踰重錢或斑或白島夷采之以爲飲盞能食火吐气故名與出三佛齊者不同﹞黑熊黑猿曰麂波羅密﹝見前﹞做打麻﹝樹脂結成者夜點有光塗舟水不入﹞茭蔁簟﹝其葉織成簟子如荔枝釀爲酒﹞靉叇﹝觀書可助目明﹞沙孤樹﹝取其皮搗作粉謂之沙孤米﹞爲奇

《咸賓錄》南夷志卷六忽魯謨斯忽魯謨斯永樂三年太監鄭和至其國國王遣人貢獅子麒麟馬匹珍寶等物其地土沃民富人貌偉顧喜佛惡殺壘石爲城酋長深居練兵畜馬民亦壘石爲屋有三五層者其廚廁臥室待客之所俱在上也男拳發長衫善騎射女編髮四垂帛繚其項耳掛瓔珞腕腿俱金銀鐲以靑石磨水妝點目唇花紋爲美此富家之飾也婚姻用媒妁如中國禮市用銀錢國法禁酒有造酒者棄市文武醫卜技藝之人絕勝他國國中有大山山四面出四種物一面出鹽如紅礬塊有重三四百斤者可碎之而食亦可刻爲器皿一面出紅土色如銀朱一面出白土若石灰可以粉墻一面出黃土色如姜黃王差人守管各處自有人來收買爲用其產松子﹝長二寸許﹞葡萄幹﹝有三四樣一樣紫色如棗一樣雪白色如蓮子無核一樣如白豆紫白色﹞把晡果﹝似核桃﹞萬年棗﹝結霜如糖味太甜難食﹞大尾羊﹝重者七八十斤尾闊尺餘重有二十餘斤行則以車載尾﹞鬥羊﹝前半纖毛拖地後半如剪淨者角上帶牌人家畜之以斗﹞艸上飛﹝見前﹞福鹿﹝似驢而花紋可愛﹞馬哈獸﹝角長過身﹞駝雞﹝見前﹞各色寶石各色美玉器皿各色水晶器皿花毯番絲手巾爲奇

《咸賓錄》南夷志卷六啞魯啞魯小國也洪武初詔諭海南其國來貢俗淳朴言語婚姻等事皆與爪哇相同產飛虎﹝大如貓徧身灰色有肉翅如蝙蝠能飛不遠﹞金銀香﹝見前﹞爲奇

《咸賓錄》南夷志卷六大喃大喃小國也洪武初國王遣使入貢風俗醇朴男女俱纏頭長衫產靑白磁器爲佳

《咸賓錄》南夷志卷六小喃小喃小國也永樂七年太監鄭和至其國國王遣使來貢其地田瘠而谷少歲籍榜葛剌米糧來食男少女多使用金錢其產惟麝香胡椒波羅密等物

《咸賓錄》南夷志卷六亦思把罕亦思把罕在西南海中永樂中遣四十四人朝貢地廣千里四面皆海國有城堅壯王居侈麗產厚俗朴尙佛好施亦有中國人寄寓者

《咸賓錄》南夷志卷六甘把裏甘把裏小國也永樂間遣六人朝貢產薄民淳奉佛不事積聚故𨿽貧無乞丐者

《咸賓錄》南夷志卷六小葛蘭小葛蘭小國也永樂中太監鄭和至其國王遣人朝貢俗尙佛教尊敬象牛婚喪等事大類錫蘭山地亦相近其產靑羊﹝靑毛足髙三尺﹞黃牛﹝重四五百斤﹞爲奇

《咸賓錄》南夷志卷六古裏班卒古裏班卒小國也永樂三年國王遣使朝貢其地土瘠產薄气候不齊夏則多雨多寒俗質朴男女披短髮假錦纏頭紅布系身物產無奇

《咸賓錄》南夷志卷六呂宋呂宋小國也其地產黃金以故人亦富厚俗朴恥訟洪武永樂初俱遣使朝貢萬曆四年助討逋賊有功來貢貢道由福建入於正賞外加賜如朝鮮國

《咸賓錄》南夷志卷六合貓裏合貓裏小國也永樂三年國王遣使朝貢土瘠其地多山山外大海饒魚虫民知耕稼物產無奇

《咸賓錄》南夷志卷六碟裏碟裏小國也永樂三年國王遣使朝貢其地人淳產薄尙佛恥訟

《咸賓錄》南夷志卷六打回打回小國也永樂三年來貢其國數爲鄰國所侵乃治兵器與鄰國戰稍得自立風俗略與上諸國同物產無奇

《咸賓錄》南夷志卷六日羅夏治日羅夏治小國也永樂三年遣人朝貢其地人頗知種藝崇佛少盜產惟蘇木胡椒與打回同

《咸賓錄》南夷志卷六賓童龍賓童龍小國也款占城永樂中鄭和至其國其地風土人物艸木物候與占城略同惟喪禮之事能持孝服設佛事而度死擇僻地而葬之此爲佳也其王乃占城選人爲之王出入乘象馬張紅傘從者百人服飾亦與占城同歲貢方物與占城佛書言王捨城是也今有目蓮基址存焉亦有屍致魚其爲害比之占城更慘民多置廟牲血祭之其產惟奇南香各色花布爲奇

《咸賓錄》南夷志卷六交攔山交攔山小國也元時髙興史弼徵闍婆國遭風至其山下有病卒百餘畱居其地生育至今皆其裔也我朝永樂中鄭和至其地米谷稀少射獵爲業男女椎髻短衫其產惟豹熊五色絹銅器靑碗等物

《咸賓錄》南夷志卷六剌撒剌撒小國也永樂中鄭和至其國其地倚海而居壘石以爲城屋不生艸木田瘠少收惟麥略有歷年無雨鑿井絞車以羊皮袋水男女拳發長衫婦人妝點兜頭略與魯忽漠斯同其產惟龍涎乳香駱駝磁器等物

《咸賓錄》南夷志卷六彭亨彭亨在海島中洪武永樂間其王麻哈剌惹答饒俱遣使朝貢獻番奴及方物地多平原禽獸稀少艸茂土沃物產無奇

論曰開辟之主貴在宣威承平之君戒於好大二者殊科要皆所以馭遠方而厚中國也昔漢武帝唐太宗俱值治安之世卽垂裳而蒞亦可以攝服諸夷顧乃越海泛槎搜奇索異一切方物珍而藏之以爲世寶此非徒好大也且以玩物矣用是後世有遺譏焉若我國家則不然蓋當胡孽不造我太祖驅椎結而冠裳之自非來王來享則威不旁暢而朝廷不尊於是卽位未幾詔諭海南遣使絕域而暹羅柯枝以下諸國甫聞聖帝龍興貢琛恐後梯航繼踵球珙盈廷所由殆與漢唐二帝異矣厥在今日乂安旣久惟漢唐之轍是監毋騁虛名毋寶異物何遠之難格也昔益之戒禹曰毋怠毋荒四夷來王有味乎其言之矣

《咸賓錄》南夷志卷六渤泥渤泥本闍婆屬國在西南大海中前代未通宋太平興國中國王向打始遣使貢大片龍腦粟米龍腦蒼龍腦玳瑁檀香象牙其表以數重小囊緘封之非中國紙類木皮瑩滑色微綠而長數尺闊寸餘橫捲之僅可盈握其字小橫讀之詔優禮焉元至元中王錫理麻喏復遣使貢方物其使乞從泉州乘海船歸國從之我朝洪武四年王馬合謨沙遣使朝貢永樂三年遣使封其國主麻邪惹加那乃爲王六年王率其妃子及陪臣來朝是年至福建命中官往宴勞之令所過諸郡設宴至京王奉金字表獻方物妃箋獻中宮東宮上禦奉天門賜王宴王卒於會同館賜謚恭順葬南京城外石子岡樹碑立祠有司春秋致祭以西南夷人隸籍中國者守之封其子遐旺嗣護送歸國後十二年洪熙元年皆來朝貢俗以板爲城以銅鑄甲狀若大筒室宇弘敞原田丰瞻習尙奢侈敬愛華人君臣士民之服頗效中國其山川長寧鎭國山﹝禦制碑文賜封﹞其產有藥樹﹝取其根煎爲膏服之及塗其體兵刃所傷皆不能死﹞片腦﹝樹如杉檜取之者必齊沐而往其片似梅花者爲上﹞貝多葉﹝國人以貝多葉與竹編爲食器食訖棄之王居亦以覆屋﹞吉貝﹝樹也以其花織爲布﹞加蒙樹﹝心可爲酒﹞爲奇

《咸賓錄》南夷志卷六蘇祿蘇祿其國王有三曰東王西王峒王惟東王爲尊永樂十五年三王各率其妻子頭目朝貢後東王歸次徳州卒命有司營葬爲文立碑墓道畱其妃從十餘人守墓畢三人還國十九年嗣王都麻含來朝獻巨珠一顆重七兩五錢前古所罕見也其俗民食沙糊魚蝦螺蛤短髮纏皂縵煮海爲鹽釀柘爲酒其山川石崎山﹝國以此爲保障﹞其產靑珠﹝有至徑寸者形圓﹞竹布﹝小竹織成者﹞爲奇

《咸賓錄》南夷志卷六古麻剌古麻剌永樂時國王哇來頓本率妻子及陪臣來朝行至福州卒賜謚康靖敕有司葬歲祀之其國有百餘州有城四重國人不葷食有佛宇四千區四萬餘妓每日歌舞以獻佛飯王出入乘象戴金冠從者騎馬持劍隨之

論曰渤泥至宋始通蘇祿麻剌前史未載大抵皆慕華之國也我朝廷未煩一使而其王挈妻子臣屬越海獻琛隕身萬里略無怨悔非甚盛徳曷能俾之向化若此哉然賜謚立碑春秋享祀其憑籍中國寵靈亦足以誇示諸夷矣余嘉其事故合三國爲一論

《咸賓錄》南夷志卷八黎人﹝以下諸蠻無國號姓氏故無朝貢事迹可述第以其雜處中國境內故錄及之﹞黎今儋崖瓊萬州塢上蠻也塢之中有黎母山諸蠻環居四旁號黎人內爲生黎外爲熟黎山極髙嘗在霧靄中久晴海氛淸廓黎人時見翠尖如浮空中然其山水分流四州熟黎分隸諸州耕作省地供稅役生黎所居絕遠外人不能迹不供稅役至於黎母之巓則𨿽生黎亦不能至相傳其上有人壽考逸樂不與世接虎豹爲之守險無路可攀但覺水泉香美絕異云以前未聞在唐爲瓊管之地宋至和初有黎人符護者邊吏嘗獲其奴婢十人還之符護亦嘗犯邊執瓊崖州巡檢慕容允則及軍士至是以軍士五十六人與允則來歸允則道病死詔軍士至貸其罪至紹興中黎州王文滿結連西峒王承聞等攻破定南砦復犯省地廣西發兵官燒毀巢穴生擒黎賊王用賓等亂遂定乾道二年廣西經略轉運司言當說諭黎人示以朝廷徳意威命使之自新退復省地能說諭收復者量功立賞內有侵犯省地或逃失省民亦重責罰其先省民逃居黎峒之人守臣招誘還鄕蠲其逋稅詔從之六年黎人王用休犯邊萬安權守巡檢孫浩等招諭之九年樂昌縣黎賊劫省民焚官舍黎人王用存王承福陳顏等招降復砦有功宋授以官職俾之控制黎人有黃二娘者瓊州熟黎酋之妻家饒財善用眾羣黎畏之宋淳熙初封爲宜人二娘死無男有一女欲依例承襲詔從之頃之生黎峒首王仲期率諸洞丁口一千八百餘歸化仲期與諸峒首王仲文等八十一人詣瓊管司司受之令歃血約誓不復鈔掠詔各賜賚有差生黎質直獷悍不服王化亦不出爲人患熟黎貪狡兩廣福建之姦人亡命逃居其間省界諸州至有爲黎人據其廳事治所州吏遣人致謝始得還者我朝廖永忠旣平廣東海南儋萬黎夷洞主未附其後耿天壁擊破之其地遂平頃之廣東巡按汪俊民上言黎性頑狠未易信從又山水峻惡風气亦異中國之人罹其瘴毒鮮能全活臣訪得宜倫縣熟黎峒首王賢祐舊嘗奉命招諭黎民言從歸化者多況其服習水土不畏瘴厲臣請仍詔賢祐至京量授以官俾招諭未服黎人戒約諸峒無納逋逃其熟黎則令隨產納稅一切差徭悉與蠲免生黎歸化者免其產稅三年峒首則量所招名數多寡授以職事如此庶幾黎民順服從之其俗稚髻跣足弓矢刀劍跬步不離熟黎能漢語變服入州縣墟市日晚鳴角結隊以歸多符王二姓者男女生周歲卽文其身周身畫成諸花及八寶式尋用細鍼挑刺出血塗以靑靛候三四日滌去則花紋宛然大家以此相尙云不然則上世祖宗不目爲子孫也貿易會集場皆婦女負貨出門男子不與故人皆多畜妻女工紡織得中國彩帛拆取色絲和吉貝織花所謂黎錦被服及鞍飾之類精粗有差親死不哭不粥飯惟食生牛肉以爲哀痛之至葬則舁襯而行令一人前行以雞子擲地雞子不破處卽爲吉穴客來未相識主人先於隙間窺之客儼然矜莊始遣奴布席於地客卽坐又移時主人乃出時坐不交一談少焉置酒先以惡臭穢味嘗客客食不疑則喜卽設佳殽更相親狎否則遣去不復與交會飲時未嘗捨刀稍酣各請弛備𨿽解器械猶置身傍一語不合則起而相戕性喜仇殺謂之捉拗𨿽積世之仇必報祖父鬥敗幾則克箭幾射於梁上以爲識每會客飲顧梁上弓矢則奮報仇之志醉卽羣作狗號自云狗種欲使先祖知而庇之也男仇只結於男若婦人仇則其婦家亦助之報怨矣中鋒鏑死密埋不悲泣恐敵人知其爲不武也居處架木兩重上鋪以艸如樓呼曰欄房上以自居下以畜牧甚污穢也遇晚村中幼男女盡驅而上聽其自相偕偶至於婚姻仍用講求又一種自婺嶺以北曰遐黎閒習弓矢居常以椰瓢蔽體凡父母過五十則烹而食之云葬於腹中以爲得所此其俗之最惡者也其山川黎母山﹝見前﹞其產潮雞﹝潮至則鳴音如吹角﹞黃丈鬼﹝出則爲祟著黃衣至人家張口而笑必得疫疾﹞橊花酒﹝橊花釀成之味佳﹞人面魚﹝其味在目其毒在身先朝有人出使海南其國奉以進使者啖其雙目卽令撒去夷人服其博﹞文鰩魚﹝白首赤喙趐與尾齊羣飛海上則有風西山經云其音如鸞見則大穰﹞海鯊﹝虎頭魚體黑文鱉足巨者重二百斤嘗以春晦入山化而爲虎凡虎紋直而長者皆鯊化也﹞海味﹝名多難紀﹞雞翅木﹝作刀靶最妙﹞鯢魚﹝四足長尾能上樹天旱含水上山以葉覆身鳥來飲水因而取之聲如小兒啼故名取膏燃燈不滅﹞龍涎香﹝龍鬥則涎出以計取之和香最妙﹞爲奇

《咸賓錄》南夷志卷八蜑人蜑人儋崖海上水居蠻也以舟楫爲家或編蓬水滸謂之水欄亦有三種入海取魚者名曰魚蜑取蠔者名曰蠔蜑取材者名曰木蜑其人皆目睛靑碧卉衣血食各相統率魚蜑蠔蜑能入水伏二三日旁人以繩系其腰繩動則引而上或爲海怪所害岸人見有血一縷浮水上則蜑死矣一謂之龍戶一謂之昆侖奴產與黎同

《咸賓錄》南夷志卷八馬人馬人其先中國士卒隨馬援南徵羈畱未歸散處南海遂成部落其人深目猳喙以采藤捕蠣爲業產與黎同昔韓退之詩云衙時龍戶至上日馬人來人皆不識多彊解之由今而觀殆卽此馬人蜑人之謂也

《咸賓錄》南夷志卷八狑人狑人生廣西幽厓奧谷中雕題髙結狀若猩狒散育莽中不室而處饑則拾橡薯射狐鼠雜蜂蠆虫蟻血食卉衣言語侏﹝亻離﹞𨿽附近猺人亦莫能重譯也

《咸賓錄》南夷志卷八獠人獠俗謂之山子依山而居無酋長姓名惟事有力者曰火郎父死子繼余稱提陀提陀者華言百姓也舊傳其類有飛頭鑿齒鼻飲赤禈之屬殆百餘種嘗見續博物志云嶺南溪洞中往往有飛頭者一日頭頸有痕匝如紅縷及夜則飛去曉卽還家卽獠種也此與前所謂屍致魚及虫落者皆同但各異種類俗婦人孕七月卽生臨產生兒便置水中浮則養之沈則棄之然千百多浮夫妻異宿惟於晴晝牽臂入深山爲樂旣入則於路口插松竹以斷來者謂之插靑見者卽返或誤入則加以刀斧性好殺報仇相擊必食其肉而臥其皮所殺之人美須髯者刓其面而籠之竹中鼓噪而祭之以邀福利眞蠻俗也

《咸賓錄》南夷志卷八犺人犺人生崛巄中短小精悍深目黃晴不識金帛木食形如猿猱語咿嚶不可辧性極忠愨夷獠常馴擾之役以采片腦鶴頂犀角象齒皆有法能致之得則負以輸主遇他姓奪死亦弗與稍近煙火則淚目至死眞臘風土記云有二種野人一等巡行山谷頭戴一瓦盆而走遇野獸則槍標射殺烹之性甚狠無家可居一等通往來話言之野人乃賣與人間爲奴者或卽犺人之類獠犺諸種凡川廣雲貴洞溪中皆有之故山川古迹物產不可盡述云

《咸賓錄》南夷志卷八獞人獞人五嶺以南皆有之與猺雜處卉衣血食居以欄房善爲毒矢射人及物中者焦沸若炙肌骨立盡𨿽猺人亦畏憚之又善爲蠱毒五月五日取百虫於一器令自啖食存者畱之持以中人無不死者又爲飛蠱一名挑生一名金蠶皆鬼屬事之可以驟富害人者內之飲食中令人心腹絞痛面目靑黃吐水而脈沈治之以歸魂散雄珠丸在胸膈則服升麻吐之在腹則服郁金下之或云蠱神熠耀若日以昏暮飛入人家爲祟事之作蠱害人卽有利益不則反被其害有不用其術者以釵釧錦段等物置之道旁俾他人得焉名嫁金蠶畏蝟取蝟入其家則蠱神就擒矣凡川湖閩粵皆有此事不特猺獞爲然也聚而成村曰峒峒各有長婚姻先結艸屋外居謂之入寮自入寮後多設媵婢則妻黨畏之不爾謂之懦怯半年而後女歸夫家其人遠出而歸者止於三十里外遣巫提竹籃迓脫歸人貼身衣貯之籃中以爲前導云爲行人收魂歸也余俗與五溪三江諸猺相同

論曰古者洪蒙之世睢睢旴旴萬民猖狂不知東西禽鹿之與遊而猿狖之與居迨五帝三王陶鎔以禮樂束縛以政令然後中土之民始知廬處粒食冠裳文物矣至於吳粵文身滇僰椎髻𨿽太伯端委以治漢武帝開西南夷郡縣而置之且不能革其故習蓋累世難之也洎乎今日吳粵人材甲於海內而滇南之地綽有華風於都哉固皇家之福祐使然毋亦風气漸開故人文漸著有以超軼萬古耶維時黎獠諸蠻生而未嘗接縉紳識禮義亦猶洪蒙之民曷怪其俗之鄙俚也顧气運昌熾浸浸乎自北而南矣倘得一二良吏綏以恩惠匡以教化辟其荒蕪而郡縣之俾之制農桑通文字識君巨上下威儀之節則安知黎獠諸蠻不如今日之吳粵滇南乎余備列之蓋有厚望意云

