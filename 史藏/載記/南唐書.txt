《南唐書》

卷一烈祖本紀

卷二元宗本紀

卷三後主本紀

卷四宋齊丘列傳

卷五周徐查邊列傳

卷六周柴何王張馬遊刁列傳

卷七徐髙鐘常史沈三陳江毛列傳

卷八三徐三五二朱胡申屠喬睦列傳

卷九劉髙盧陳李廖列傳

卷十張李皇甫江歐列傳

卷十一馮孫廖彭列傳

卷十二孟陳韓朱列傳

卷十三劉潘李嚴張龔列傳

卷十四郭張林盧蒯二陳列傳

卷十五周鄭李三劉江汪郭伍蕭李虞朱王魏列傳

卷十六后妃諸王列傳

卷十七雜藝方士節義列傳

卷十八浮屠契丹髙麗列傳

卷一烈祖本紀第一

李俊風整理校對

烈祖光文肅武孝髙皇帝名昪﹐字正倫。小字彭奴。徐州人。姓李氏。唐憲宗第八子建王恪之玄孫。恪生超﹐早卒。超生志。仕爲徐州判司。卒官。因家焉。志生榮。榮性謹厚。喜從浮屠遊。多晦迹精舍。時號李道者。帝以光啟四年十二月二日生於彭城。六歲而孤。遇亂。伯父球攜帝及母劉氏。避地淮泗﹐至濠州。乾寧二年﹐淮南節度使楊行密見而奇之﹐養以爲子。行密長子渥惡帝。不以爲兄弟。行密乃與大將軍徐溫曰﹕是兒狀貌非常。吾度渥終不能容。故以乞汝。遂冒姓徐氏。名知誥。帝事溫盡子道﹐溫妻李氏﹐以其同姓。鞠養甚至。及長﹐身七尺﹐方顙隆準。修上短下。語聲如鐘。精彩鑠人﹐常緩步。而從者疾﹐行莫能及﹐溫有疾﹐與其婦晨夜侍旁不去。溫益愛之﹐行密亦謂溫曰﹕知誥俊傑。諸將子皆不逮也。天祐六年六月。自元從指揮使遷昇州防遏使。兼樓船軍使。治戰艦於昇。七年五月﹐授昇州副使。知州事。九年﹐副柴再用平宣州﹐以功遷昇州刺史。時江淮初定﹐守令皆武夫。專事軍旅﹐帝獨褒廉吏﹐誤農桑﹐求遺書﹐招延四方士大夫。傾身下之﹐𨿽以節儉自勵﹐而輕財好施﹐無所愛吝。以宋齊丘﹐王令謀﹐王翊主論議﹐曾禹﹐張洽﹐孫飭﹐徐融爲賓客。馬仁裕﹐周宗﹐曹倧爲親吏﹐十一年﹐加檢校司徒。始城昇州。十四年五月﹐城成﹐溫來觀﹐喜其制度壯麗。徙治焉﹐而以帝爲檢校太保。潤州團練使。帝本意在宣州﹐不悅﹐時溫子知訓以內外馬步都軍副使。專制楊氏。驕淫失眾﹐宋齊丘納說曰﹕知訓旦暮且敗﹐是行天所贊也﹐十五年﹐朱瑾殺知訓﹐馬仁裕自蒜山渡﹐馳告帝﹐帝卽日帥師入廣陵定亂﹐遂代知訓爲淮南節度行軍副使。勤儉寬簡﹐盡反知訓之政﹐上下悅服﹐吳王建國﹐以帝爲左僕射﹐參政事﹐國人謂之政事僕射。乘剝亂之後﹐曾未期歲。紀綱憲度﹐粲然並舉﹐溫𨿽遙執國政﹐而人情頗已歸屬於帝﹐有徐玠者﹐事溫﹐爲金陵行軍司馬﹐工揣摩捭闔﹐密說溫曰﹕居中輔政﹐豈宜假之它姓﹐請更用嫡子知詢﹐帝刺知﹐惶恐﹐表乞罷政事﹐出鎭江西﹐表未上而溫疾亟。遂止﹐溫卒﹐知詢爲金陵節度使﹐諸道副都統﹐數與帝爭權﹐帝乃使人誘之來朝。畱爲左統軍。悉奪其兵﹐而帝以太尉中書令出鎭金陵﹐如溫故事﹐吳命帝開大元帥府﹐置僚屬。進封齊王﹐永天子制度﹐攺名誥。

昇元元年冬十月﹐吳帝禪位於我﹐甲申﹐卽皇帝位﹐攺吳天祚二年爲昇元元年﹐國號齊﹐十二月二日爲仁壽節﹐尊吳帝爲髙尙思玄弘古讓皇帝﹐上冊稱受禪老臣誥﹐追尊考溫爲太祖武皇帝﹐丙申﹐以平章事張延翰爲右僕射兼門下侍郎﹐同平章事﹐門下侍郎張居詠。中書侍郎李建勛﹐皆爲同平章事。以建康爲西都﹐廣陵爲東都﹐攺尙書省爲尙書都省﹐東都尙書省爲畱守院﹐丙戌﹐攺齊明門爲朝元門﹐丁亥﹐封弟知證爲江王﹐知諤爲饒王﹐戊子﹐降吳太子璉爲弘農郡公﹐辛卯﹐降吳建安王珙﹐江夏王璘等十一人爵一等。而加官增戶邑﹐詔獄訟未經本處論決者毋得詣闕訴﹐乙未﹐降吳公主爲國君﹐甲午﹐立王后宋氏爲皇后﹐丙申﹐封女弟祀國君爲廣徳長公主﹐庚子﹐遣使如漢閩吳越荊南告卽位﹐辛丑﹐追封吳歷陽公﹝氵蒙﹞爲臨川王﹐謚曰靈﹐以禮攺葬﹐戊申﹐封子景通爲吳王諸道副元帥。判六軍諸衛事。十一月庚戌朔﹐攺東都舊第爲崇徳宮﹐癸丑﹐攺承宣院爲宣徽院﹐丙辰追冊故妃魏國君楊氏爲順妃﹐丁巳﹐追封長子景遷爲髙平郡王﹐長女爲丰城公主﹐攺辭狀司爲淸訟院﹐立侄景邁爲晉陵郡公﹐景遜爲上饒郡公﹐景邈爲桂陽郡公﹐景逸爲平陽郡公﹐封女五人爲盛唐﹐太和﹐永興﹐建昌﹐玉山公主。戊午﹐立子景遂爲吉王﹐景達爲壽陽郡公﹐以景遂爲東都畱守﹐江都尹﹐赴東都﹐已未﹐升東都海陵縣爲泰州﹐割監城﹑泰興﹑如臯﹑興化縣屬焉﹐丁卯﹐髙從誨表請置邸建康﹐從之﹐已巳﹐吳越王使將軍袁韜來賀卽位。乙亥﹐追封故髙平王景遷妃吳上饒公主爲燕國君﹐謚貞莊。十二月庚寅﹐上太祖武皇帝陵曰定陵。追尊髙祖以下皆爲公王。而稱宗﹐配皆稱國君及妃。墓皆稱陵﹐惟武皇帝之配李氏曰明徳皇后。丙午﹐有星孛北方。

昇元二年﹐春正月已酉朔﹐日有食之﹐避殿﹐停朝賀﹐甲子﹐髙從誨使龐守規來賀卽位﹐甲戌﹐詔臣僚三品以上追贈父母。將相贈三世。二月壬戌﹐閩使內客省使朱文進來賀卽位﹐夏五月﹐讓皇屢請徙居。南平王李徳誠等亦引漢隋故事。有請﹐戊午﹐攺潤州州治爲丹陽宮﹐以平章事李建勛充迎奉讓皇使﹐已未﹐漢使集賢殿學士鄒禹來賀卽位﹐甲寅﹐徙讓皇居丹陽宮。丁卯。廣濟倉災﹐焚米二十萬﹐作渾天儀﹐六月庚辰﹐月入太微西華門﹐犯右執法。辛巳﹐犯東垣上相﹐甲申﹐升池州爲康化軍﹐是月﹐髙麗使正朝廣評侍郎柳勛律來朝貢﹐秋七月壬申﹐以左丞相宋齊丘爲平章事﹐八月戊寅﹐升洪州瀟灘鎭爲淸江縣﹐不隸州。丁亥﹐契丹使梅裏●盧古來聘﹐冬十月丙子。立太學﹐命刪定禮樂。癸未﹐新羅使來朝貢﹐壬辰﹐命吳王璟勒步騎八萬﹐講武銅●橋。十二月辛丑﹐讓皇殂﹐詔不視朝二十七日﹐帝率百官素服舉哀﹐是歲﹐徙吳王璟爲齊王。

昇元三年。春正月庚戌﹐江王知證﹐饒王知諤﹐表請帝復姓李氏﹐不許﹐癸亥﹐右丞相齊丘﹐平章事居詠﹐建勛﹐樞密使同平章事宗等。表請復姓﹐甲子﹐禦札詳議復姓﹐乙丑﹐齊丘等議﹐宜如所請從之﹐丙寅至壬申﹐齊王璟等三上尊號曰應干紹聖文武孝明皇帝。不許﹐詔曰﹕昔者干戈相尋﹐地茀而不蓺﹐桑殞而弗蠽﹐衣食日耗﹐朕甚閔之。民有鄕風來歸者。授之土田﹐仍給復三歲﹐二月乙亥﹐攺太祖武皇帝廟號義祖﹐已卯﹐帝禦興祥殿﹐復姓﹐爲考妣發哀﹐與皇后皆服斬縗﹐居廬﹐如始喪禮﹐服考妣喪各二十七日凡五十四日不視朝﹐旦暮臨﹐詔國事委宋齊丘﹐惟軍旅以聞﹐羣臣固諫。詔以墨縗聽政﹐帝初欲更名昂﹐以犯文宗諱﹐乃名晃﹐或云朱全忠名也﹐又更名坦﹐禦史王鵠言字從旦﹐犯睿宗諱﹐庚寅﹐詔更名昪﹐甲午﹐月犯南斗第六星﹐乙未﹐契丹使曷魯來﹐以兄禮事帝﹐蜀使來賀卽位﹐追尊髙祖建王恪曰定宗孝靜皇帝﹐貞妃程氏曰貞靜皇后。曾祖超曰成宗孝平王。配崔氏曰平貞妃。祖志曰惠宗孝安王。配虞氏曰安莊妃。考榮曰慶宗孝徳皇帝。配劉氏曰徳恭皇后﹐庚午作南郊行宮千間﹐夏四月庚辰﹐朝享於太廟﹐辛巳﹐有事於南郊。以髙祖神堯皇帝配。用上辛也﹐大赦。百官進位﹐將士勞賜有差。民三年藝桑及三千本書﹐賜帛五十匹。每丁墾田及八十畝者﹐賜錢二萬﹐皆五年勿收租稅。詔曰﹕朕以眇躬﹐托於民上﹐常懼弗類﹐以羞髙祖太宗之遺業﹐羣公卿士﹐顧欲舉上尊號之禮。朕甚不取。其勿復以聞﹐戊子﹐進封李徳誠趙王﹐徐知證韓王﹐知諤梁王。辛亥﹐進封景遂壽王﹐景達宣城王﹐丙寅﹐以齊王璟爲諸道兵馬大元帥﹐丁未﹐吳越王使左武衛上將軍沈韜文。荊南髙從誨使王崇嗣來賀南郊。作北郊於玄武湖西。熒惑犯月。秋七月丙午﹐放諸州所獻珍禽奇獸於鐘山﹐命有司作昇元格﹐與吳令並行。甲寅﹐歲星晝見﹐自五月不雨﹐至於閏七月。冬十月丁丑﹐禦後樓﹐閱戰馬。

昇元四年春二月。詔罷營造力役﹐毋妨農時﹐三月丁未﹐頒中正歷﹐歷官陳承勛所撰也。丙戌﹐漢人閩人來聘﹐夏五月﹐晉按州節度副使李金全來降﹐六月癸亥。罷宣州歲貢木瓜雜果﹐太師中書令趙王李徳誠卒﹐秋八月﹐立齊王璟爲皇太子﹐仍兼大元帥﹐錄尙書事﹐璟固讓﹐從之﹐丁卯﹐月掩歲星﹐九月戊辰﹐契丹使梅裏掠姑米裏來聘﹐獻狐白裘。冬十月癸巳朔日。熒惑塡歲星。聚於南斗﹐壬寅﹐以齊王璟讓儲貳﹐赦殊死以下﹐京師賜酺﹐內外諸軍給優賜﹐禁表奏言聖睿二字﹐違者以大不敬論﹐乙丑﹐詔幸東都﹐命齊王璟監國。庚戌﹐帝自保徳門禦舟﹐辛亥﹐次迎鑾鎭﹐甲寅﹐至東都﹐入建元門﹐帝感念疇昔﹐炫染流涕不已﹐遣使問東畿士民不能自存者﹐已未﹐髙麗廣評侍郎柳荊質來貢方物﹐十一月乙丑﹐宴羣臣於崇徳宮﹐故第也。以聽事爲光慶殿﹐庚辰﹐攺東都文明殿爲乾元殿英武殿爲明光殿﹐應干殿爲垂拱殿﹐朝陽殿爲福昌殿﹐積慶宮爲崇道宮﹐西都崇英殿爲延英殿﹐凝華內殿前爲昇元殿﹐後爲雍和殿﹐興祥殿爲昭徳殿。積慶殿爲穆淸殿﹐乙酉﹐賜東畿髙年疾苦煢獨米﹐人二石﹐漢使都官郎中鄭翔﹐閩使客省使葛裕﹐吳越使刑部尙書楊嚴﹐來賀仁壽節﹐十二月丙申﹐帝至自東都。

昇元五年春二月已未﹐殺秦州刺史褚仁規﹐五月戊辰﹐契丹使來﹐秋七月﹐詔曰﹕右僕射兼中書侍郎同平章事監修國史李建勛﹐幸處臺司﹐且聯戚裏﹐廉循紀律﹐敢黷彜章。其罷歸私第﹐八月﹐有星孛於天市﹐數尺。七十日沒。遣使振貸黃州旱傷戶口。是歲﹐吳越水民就食境內。遣使振卹安集之。

昇元六年。春正月甲子﹐月犯塡星﹐退行在畢。閏月甲申朔﹐攺天長制置使爲建武軍。庚寅﹐漢使區延保來聘﹐癸巳﹐閩使尙食使林弘嗣來聘。都下大水﹐秦淮溢﹐東都火﹐焚數千家﹐二月已未﹐以左丞相太保宋齊丘知尙書省事。初﹐齊丘雷求預政﹐帝許中書視事﹐又以兩省事多委給事舍人﹐劇務多在尙書省﹐又求知省事﹐許之﹐夏五月。左丞相太保宋齊丘罷爲鎭南軍節度使﹐六月﹐常﹐宜﹐歙三州大雨﹐漲溢﹐漢使蕭規來告哀﹐廢朝三日﹐庚午﹐契丹使掠姑米裏來聘﹐獻馬五駟。大蟥自淮北蔽空而至。辛未﹐命州縣捕蟥﹐瘞之。庚辰﹐熒惑犯房次將﹐辛巳﹐禁節度刺史給攝署牒。秋八月甲申﹐漢使法物使公孫惠來謝襲禮。九月庚寅﹐頒昇元刪定條﹐冬十月﹐詔曰﹕前朝失禦﹐四方崛起者眾﹐武人用事﹐徳化壅而不宣﹐朕甚悼焉。三事大夫。其爲朕舉用儒者。罷去苛政﹐與吾民更始。十二月﹐閩使徐弘續﹐漢使滕紹英。吳越使右武衛大將軍蔣璠。來賀仁壽節。

昇元七年﹐春正月﹐契丹使達羅千等二十七人來聘﹐獻馬三百。牟三萬五千。二月庚午。帝崩於昇元殿。年五十六。十一月壬寅。葬永陵。帝臨崩﹐謂齊王璟曰﹕徳昌宮儲戎器金帛七百萬﹐汝守成業﹐宜善交鄰國以保社稷﹐吾服金石欲延年﹐反以速死﹐汝宜視以爲戒。帝生長兵間﹐知民厭亂。在位七年。兵不妄動﹐境內賴以休息﹐性節儉﹐常躡蒲履。用鐵盆盎。暑月﹐寢殿施靑葛帷﹐左右宮婢裁數人﹐服飾朴陋。建國始。卽金陵怡所爲宮。惟加鴟尾。設闌檻而已。終不攺作。元宗爲太子﹐欲得杉木作板障﹐有司以聞﹐帝曰﹕杉木固有之﹐但欲作戰艦﹐以竹作障可也。江淮間連年丰樂﹐兵食盈溢﹐羣臣多請恢拓境土﹐帝嘆息曰﹕吾少在軍旅﹐見兵之爲民害深矣。誠不忍復言。使彼民安﹐吾民亦安矣。吳越國大火﹐焚其宮室帑藏兵甲幾盡。將帥皆言乘其獘可以得志。帝一切不聽。遣使厚持金幣唁之。仁厚恭儉﹐務在養民﹐有古賢主之風焉。

論曰﹕昔馬元康﹑胡恢﹐皆當作南唐書﹐自烈祖以下﹐元康謂之書﹐恢謂之載記﹐蘇丞相頌得恢書而非之曰﹕夫所謂紀者。蓋摘其事之綱要﹐系於歲月﹐屬於時君﹐秦莊襄王而上。與項羽﹐皆未嘗有天下﹐而史遷著於本紀﹐範曄漢書﹐又有皇后紀﹐以是質之﹐吉級者不足以別正閏。陳壽三國誌﹐吳蜀不稱紀。是又非可法者也。蘇丞相之言。天下之公言也。今取之。自烈祖而下皆爲紀。而用史遷法。總謂之南唐紀云。

卷二元宗本紀第二

李俊風整理校對

元宗明道崇徳文宣孝皇帝名璟﹐字伯玉﹐烈祖長子﹐母曰宋皇后。初名景通﹐風度髙秀﹐幼工屬文。起家駕部郎中。累進諸衛大將軍。烈祖爲齊王。立爲王太子。固讓﹐昇元初﹐烈祖受禪﹐封吳王﹐徙齊王。四年八月。立爲皇太子。復國讓曰﹕前世以嫡庶不明﹐故早建元良﹐示之定分。如臣兄弟友愛﹐尙何待此﹐烈祖爲下詔稱其守廉退之風。師忠貞之節﹐有子如此﹐予復何憂﹐赦殊死以下﹐臣民奉箋齊王﹐如太子禮。七年二月。烈祖病疽。祕之。人皆莫知。庚午。疾亟。大醫吳廷昭密遣人告帝。帝馳入宮﹐侍疾於東閣。是夕﹐烈祖崩﹐祕不發喪。而下詔命帝監國﹐大赦﹐頒賫有差﹐丙子﹐始宜遺詔。

保大元年﹐春三月已卯朔。烈祖殂已旬日。帝猶未嗣位﹐方泣讓諸弟﹐奉化節度使周宗。手取衮冕衣。帝曰﹕大行付陛下神器之重。豈得固守小節。是日卽皇帝位。大赦攺元﹐不待逾年。遽攺元。識者非之。百官進位二等。將士皆有賜。蠲民逋負租稅。賜鰥寡孤獨粟帛。尊皇后爲皇太后。立妃鐘氏爲皇后。以鎭南軍節度使宋齊丘爲太保兼中書令。奉化軍節度使周宗爲侍中。徙封壽王景遂爲燕王。宣城王景達爲鄂王。閩使來弔祭。升濠州爲定遠軍。秋七月﹐徙燕王景遂爲齊王。鄂王景達爲燕王﹐仍以景遂爲諸道兵馬元帥﹐居東宮。景達爲副元帥﹐仍詔中外以兄弟傳國之意。八月乙卯。立弟景逷爲保寧王。冬十月庚戌。有星孛於東方﹐嶺南妖賊張遇賢犯虔州。詔遣洪州營屯都虞侯嚴恩帥師討之。以通事舍人邊鎬監其軍。其後擒遇賢。及其黨黃伯雄曹景全斬於金陵市。十二月﹐以太保中書令宋齊丘爲鎭海軍節度使。

保大二年春正月。侍中周宗。罷爲鎭南軍節度使。左僕射兼門下侍郎平章事張居詠罷爲鎭海軍節度使。辛巳。詔齊王景遂總庶政。惟樞密副使魏岑查文徽得奏事。余非召對不得見。初﹐烈祖尢愛景遂。帝奉先志。欲傳以位。古有是詔。宋齊丘蕭儼皆上書切諫。未見聽。侍衛都虞侯賈崇叩閣請見曰﹕臣事先帝三十年。孜孜詢察。下情猶患壅隔。陛下始卽位。所委何人。而頓與臣下疏絕如此。因嗚咽流涕﹐帝感悟。命坐賜食。遂收所上詔。夏五月。閩將朱文進弒其君曦。自稱閩王﹐遣使來告﹐帝囚其使﹐將討之。議者謂閩亂由王延政。當先討。乃釋閩使遣還。秋九月。庚午朔﹐日有食之﹐冬十二月。樞密院使查文徽請討王延政。詔以文徽爲江西安撫使。往覘建州。文徽固請。乃以邊鎬爲行營招討。共攻延政﹐敗績於蓋竹。

保大三年﹐春二月﹐以何敬洙爲福建道行營招討﹐祖全恩爲應援使。姚鳳爲諸軍都監。會查文微進討。秋七月。星見而風雨。八月甲子朔﹐日有食之。克建州﹐執王延政歸於金陵﹐拜羽林大將軍。升建州爲永安軍。冬十月。皇太后宋氏殂。是歲升建州延平津爲劍州。以建州之劍浦﹑汀州之沙縣隸焉。

保大四年﹐春正月﹐以靑陽公宋齊丘爲太傅兼中書令。昭武軍節度使李建勛爲右僕射兼門下侍郎。及中書侍郎馮延巳皆平章事。夏五月。以樞密使陳覺福建宜輸使。使諭李弘義入朝。不克﹐覺擅發汀建撫信州兵趨福州。帝遂命王崇文﹐魏岑﹐馮延魯會攻福州。秋九月﹐淮南虫食稼。除民田稅。冬十月庚辰﹐圍福州。攺漳州爲南州。

保大五年。春正月﹐立齊王景遂爲皇太弟。徙燕王景達爲齊王。拜諸道兵馬元帥﹐徙南昌王弘冀爲燕王﹐副元帥。晉密州刺史皇甫暉﹑棣州刺史王建來歸。契丹耶律徳光以滅晉來告捷﹐且請會盟於境上。帝不從﹐遣工部郎中張易聘之﹐請命使者如長安修奉諸陵。契丹亦不從。三月已亥﹐吳越救福州。兵自海道至。我師與之戰。敗績。諸營皆潰。夏四月壬申﹐詔卽軍中斬陳覺。馮延魯﹐余將帥皆赦不問。已而復詔械覺延魯還都。旣至﹐貸死﹐覺流蘄州。延魯流舒州。五月﹐帝聞契丹棄中原遁歸。詔曰﹕乃眷中原。我之故地﹐以李金全爲北面行營招討使。六月﹐聞漢入汴﹐兵遂不出。而金全猶不罷。秋閏七月丁丑。夜有慧出東方。近濁。其尾近側﹐掃少微及長垣。至八月壬辰乃沒。八月﹐太傅兼中書令宋齊丘罷爲鎭南節度使。

保大六年﹐夏六月庚寅朔。日有食之﹐九月﹐漢護國軍節度使李守貞。間道表求援師。以鎭海軍節度使李金全爲北面行營招討使。救河中。師次沂州。冬十一月。退保海州。

保大七年。春正月。淮北盜起﹐以神衛都虞侯皇甫暉﹑將軍張巒﹐蕭處贇﹑監軍散騎常侍張義方。帥師萬人﹐出海泗招降﹐納亳州蒙城鎭﹐將咸師朗等以歸。夏六月癸酉朔。日有食之。冬十月﹐我師度淮。攻正陽﹐敗績﹐十二月﹐泉州刺史劉從效兄南州刺史從願。殺刺史董思安。據南州。自稱刺史﹐我不能問﹐因升泉州爲淸源軍。以從效爲節度使。

保大八年。春正月﹐李金全始罷北面行營招討使。二月﹐福州遣諜者詣建州畱後查文徽。告吳越戍卒亂﹐殺李弘義。棄城去。文徽信其言。襲福州。大敗﹐被執而別將建州刺史陳誨。以戰棹敗福州兵﹐執其將馬先進。俘於金陵。秋七月。歸馬先進於吳越。而求查文徽﹐八月﹐尙書周浚等三人奔漢。九月﹐楚朗州節度使馬希萼表請師。詔加同平章事。賜以鄂州金年租稅。命楚州團練使何敬洙帥師援之。冬十月。越歸查文徽﹐十一月甲子朔﹐日有食之﹐十二月﹐馬希萼攻陷潭州﹐弒其君馬希廣。楚將李彥溫。劉彥瑫各以千人來歸。

保大九年﹐春二月﹐楚王希萼使掌書記劉光翰來貢方物。三月壬戌朔。以右僕射孫晟﹐客省使姚鳳。爲楚王策禮。使又以洪州營屯都虞侯邊鎬爲湖南安撫使。便宜進封。淮南饑。夏五月辛未﹐有星大如五升器﹐自西北流墮西南﹐光燭地。聲如雷。六月﹐楚江軍指揮使王達。執朗州節度使馬光惠。歸於金陵﹐推辰州刺史劉言爲朗州畱後。來請命。秋九月﹐楚將徐威等﹐廢其君希萼。命邊鎬出萍鄕以討楚亂。冬十月壬寅。武安畱後馬希崇請降。鎬入潭州。癸丑。武昌節度使劉仁贍。帥舟師取嶽州。湖南遂平。南漢來攻。陷郴州。周兗州節度使慕容彥超來乞援師﹐從之。

保大十年。春正月。升洪州髙安縣爲筠州。以淸江﹐萬載﹐上髙三縣隸焉。援兗州之師﹐敗績於沐陽。周人執我指揮使燕敬權。二月﹐周人歸敬權。使來言曰﹕吾賊臣背叛﹐爾國助之。豈長計哉。且使穎州郭璞遣我壽守劉彥貞書曰﹕自古有國﹐皆惡叛臣﹐貴邦何爲﹐常事招誘﹐吳中多士﹐無乃淺圈﹐帝頗愧其言﹐以翰林學士江文蔚知禮部貢舉。放進士王克貞等三人及第。旋復停貢舉﹐三月﹐以太弟太保馮延巳爲左僕射。前鎭海節度使徐景運爲中書侍郎。及右僕射孫忌﹐並同平章事﹐帝以南漢乘楚亂據桂宜等州。將取之﹐以知全州張巒兼桂州招討使。夏四月丙戌朔。日有食之。命統軍侯訓師五千人。會張巒攻桂州。敗績於城下。訓死之﹐巒收餘眾保全。周興順指揮使白進福以族來歸。秋九月﹐召朗州劉言入朝。冬十月。劉言將王達周行達攻潭州﹐壬辰﹐拔益陽寨﹐戍將李建期死之。丙申。潭州節度使邊鎬棄城遁。辛丑。劉言將蒲公益攻嶽州。刺史宋徳權﹐監軍任鎬。棄城遁。十一月﹐劉言盡據故楚地。詔流邊鎬於饒州。斬宋徳權。任鎬於太社。斬裨將申洪泰。尹建於都門外﹐平章事馮延巳﹐孫忌皆罷爲左右僕射﹐十二月。雩都令趙暹奔周。洪州大都督楚王馬希萼來朝﹐畱不遣﹐是歲大旱。

保大十一年。春三月﹐以左僕射馮延巳同平章事﹐金陵火逾月﹐焚官寺民廬數千間。復社貢舉﹐夏六月不雨﹐井泉竭涸。淮流可涉。旱蝗民饑流入周境。冬十月。築楚州白水塘。以漑屯田。遂詔州縣陂塘湮廢者﹐皆修復之﹐於是力役暴興﹐楚州常州爲甚。帝使親吏車延規董其役。發洪饒吉筠州民牛以往。吏緣爲姦。彊奪民田爲屯田。江淮騷然。百姓以數丈竹去節焚鄕於中。仰天訴冤者。不可勝數。知制詔徐鉉。因奏事白之。帝曰「吾國兵數十萬。安肯不食捍邊。事有大利。則舉國排之。柰何。」鉉又力陳其獘﹐帝乃遣鉉行視厲害﹐鉉至楚州﹐悉取所奪田還民﹐詰賣車延規。欲榜之﹐百姓感悅﹐而帝左右交譖﹐以爲擅作威福﹐帝大怒﹐趣歸。將沈之江中﹐旣至﹐怒少解﹐流舒州﹐而白水塘等役亦賴以止。

保大十二年﹐春正月﹐有大星●於西北。聲如雷﹐二月﹐命吏部侍郎朱鞏知禮部貢舉。自十一年六月﹐至於今年三月。大饑疫。命州縣鬻粥食餓者。秋七月﹐契丹使其舅來聘﹐夜宴淸風驛。盜斬契丹使﹐亡去。捕之不得。或以爲周人也。自是契丹遂不至。

保大十三年﹐春二月﹐以中書侍郎知尙書省。嚴續爲門下侍郎平章事﹐夏六月﹐周攻秦鳳﹐蜀使間使來告難﹐周下詔罪狀我。遣將李谷﹐王彥超﹐韓令坤等侵我淮南﹐攻自壽州﹐帝乃以神武統軍劉彥貞爲北面行營都部署﹐帥師三萬赴壽州。奉化節度使同平章事皇甫暉爲北面行營應援使。常州團練使姚鳳爲應援都監﹐帥師三萬﹐屯定遠縣﹐召鎭南節度使宋齊丘入朝謀難。冬十二月﹐以安定郡公從嘉爲沿江巡撫使。是歲天裂東北﹐其長二十丈。

保大十四年﹐春正月壬寅﹐周帝親徵﹐劉彥貞於周師戰於正陽﹐敗績﹐彥貞戰死﹐二月﹐周師兼道襲淸流關﹐皇甫暉敗保滁州。周師坡城﹐俘暉及姚鳳以歸。壬戌﹐有星孛於參芒。東南指。帝遣泗州牙將王承朗奉書至徐州。求成於周。稱唐皇帝奉書於大周皇帝﹐願以兄事。歲獻方物﹐太弟景遂亦移書周將帥。皆不報﹐已卯﹐遣翰林學士鐘謨文﹐理院學士李徳明使周奉表。至下蔡行在。貢金器五千兩。錦綺紋帛兩千匹。及禦衣犀帶茶藥。又奉牛五百頭。酒二千石。犒軍。請罷兵。乙酉﹐周師陷東都﹐執副畱守馮延魯。丁亥。左神衛使徐象等十八人。自壽州奔周﹐天長制置使耿謙。以城降於周。遣園苑使尹延範﹑護遷讓皇之族於潤州。延範殺其男子六十人。誅延範以謝國人。周師陷泰州。刺史方訥棄城遁。帝遣間使求援於契丹﹐至淮北爲周人所執﹐吳越侵常州宣州。靜海制置使姚彥洪奔吳越。三月﹐遣司空孫晟﹐及禮部尙書王崇質使周。削去帝號﹐奉表請爲外臣﹐猶不許。光州兵馬都監張延翰﹐以城降於周。刺史張紹遁還。丁酉。周師陷舒州。刺史周弘祚赴水死﹐蘄州將李福殺知州王承雋。降於周。戊戌。天成軍使蔡暉﹐自壽州奔周。周師陷和州。詔斬李徳明於都市。坐奉使請割地也。吳越陷常州之郛。執團練使趙仁澤。燕王弘冀遣龍武都虞侯柴克宏救常州。壬子。大敗吳越兵於常州。斬獲萬計。俘其將數十。至潤州。弘冀悉斬之。壬戌﹐壽州軍校陳延貞等十三人奔周。是月﹐命諸到兵馬元帥齊王景達拒周。夏四月﹐復泰州﹐五月。周帝北還。秋七月﹐復東都舒蘄廣和滁州。惟壽州之圍愈急。冬十月﹐周人害我行人孫晟﹐從者二百人皆死。獨貸鐘謨。以爲耀州司馬。是歲詔省淮南屯田之害民者。

保大十五年﹐春二月乙亥﹐周帝親徵。齊王景達自濠州遣邊鎬。許文稹﹑朱元帥兵數萬援壽州。景達用監軍使陳覺言。謀奪朱元兵。以楊守忠代之。元遂舉寨降周﹐裨將時厚卿獨不從﹐見殺。壬辰﹐周師盡坡我諸寨。執邊鎬﹑許文稹﹑楊守忠﹐餘眾悉奔潰。景達亦遁歸金陵﹐是役也﹐所喪四萬人。三月﹐誅朱元妻子。丁未﹐壽州劉仁贍病革。副使孫羽等。代仁贍署表降於周﹐辛亥。書晦。雨沙如霧。夏四月。周帝北還。冬十一月﹐周帝復親徵。十二月﹐濠州刺史郭廷謂﹐泗州刺史範再遇﹐皆舉城降﹐帝知東都必不守。遣使焚其官私廬舍。徙其民於江南。周師如揚州。丁丑。周師攻陷泰州﹐都城大火﹐一日數發。

交泰元年﹐春正月﹐攺元中興﹐丙戌﹐周師陷海州﹐壬辰﹐周師陷靜海軍。丁未﹐陷楚州﹐防禦使張彥卿﹐兵馬都監鄭昭業死之。周師屠其城﹐焚廬舍殆盡。周師次雄州﹐刺史易文贇舉城降﹐州﹐天長縣也﹐三月﹐大赦﹐攺元交泰﹐以皇太弟景遂爲天策上將軍﹐晉王。立燕王弘冀爲皇太子﹐參治朝政﹐丁亥﹐周帝次揚州﹐辛卯﹐遂至迎鑾鎭﹐壬辰﹐耀兵江口﹐帝懼。周師南渡﹐遣樞密使陳覺奉表貢方物﹐請傳位太子弘冀﹐以國爲附庸。周帝始采唐報回紇可汗故事。答帝璽書﹐稱皇帝致書敬間江南國主。帝遣閣門承旨劉承遇上表﹐稱唐國主﹐盡獻江北郡縣之未陷者。鄂州漢陽漢川二縣在江北﹐亦獻焉。歲輸土貢數十萬。乞海陵監南屬。不許﹐後歲給贍軍監三十萬石。庚子﹐周帝賜書﹐許帝奉正朔罷兵。而不許傳位於太子﹐甲辰。遣平章事馮延巳等使周犒軍。及買宴。夏五月﹐下令去帝號﹐稱國主﹐去交泰年好﹐稱顯徳五年。置進奏邸於汴都﹐凡帝者儀制。皆從貶損。攺名景。以避周信祖諱。告於太廟﹐告廟之日﹐金陵大霧﹐通夕不解。左僕射平章事馮延巳。罷爲太子太傅。門下侍郎平章事嚴續罷爲太子少傅﹐已酉﹐周帝遣太府卿馮延魯﹐衛尉少卿鐘謨﹐賜國主禦衣金玉帶錦帛羊馬。及犒軍帛十萬。凡士卒俘於周者皆遣還。凡五千七百五十人。冬十月甲午﹐周帝歸我臣馮延魯﹐許文稹。邊鎬。周廷構。國主皆不復用。十一月已亥﹐暴宋齊丘﹐陳覺﹑李徵古罪。放齊丘歸九華山﹐覺安置饒州﹐徵古削官爵。覺徵古尋皆賜自盡﹐齊丘明年正月﹐亦幽死。

顯徳六年﹐秋七月。鑄大錢。文曰永通泉貨。一當十﹐與舊錢並行﹐又鑄唐國通寶錢﹐二當開通錢之二﹐九月丙午﹐太子弘冀卒﹐冬十一月﹐建洪州爲南都南昌府。

建隆元年。春正月﹐遣何蒞誅鐘謨於饒州﹐誅張巒於宣州﹐大宋太祖皇帝受周禪。放江南降將三十四人來歸。二月﹐始鑄鐵錢﹐三月﹐遣使朝賀於京師。秋七月﹐遣禮部郎中龔愼儀朝於京師﹐貢乘輿服禦﹐自是貢獻尢數。歲費以萬計。冬十月。宋揚州節度使李重進叛﹐來求援﹐不許﹐十一月丁未﹐太祖平李重進。國主遣右僕射嚴續犒軍。蔣國公從縊﹐戶部侍郎馮延魯朝賀。

建隆二年﹐春二月﹐國主遷於南都﹐立吳王從嘉爲太子﹐金陵監國﹐國主舟行﹐旌麾仗衛﹐六軍百司﹐凡千餘里不絕﹐所過勞問髙年疾苦。大宴於當塗。至宋家洑﹐暴風飄國主舟﹐幾至北岸﹐翼日﹐從官皆乘輕舟奔間。三月﹐國主至南都﹐太祖以國主遷都﹐遣通事舍人王守貞來勞問。南都迫隘﹐羣下皆思歸﹐國主亦悔。遷北望金陵。鬱鬱不樂。澄心堂承旨秦承裕常引屏風障之。復議東遷﹐未及行﹐國主寢疾。不復進膳。惟啖蔗漿。嗅藕華。六月已未﹐疾革﹐親書遺令。畱葬西山。累土數尺爲墳。且曰﹕違吾言非忠臣孝子。夕有大星●於南都。庚申。殂於長春殿。年四十六﹐後主不忍從遺令﹐迎喪還。秋八月﹐至金陵﹐丁未﹐殯於宮中萬壽殿﹐告哀京師﹐且請追復帝號﹐太祖許之。

三年正月戊寅﹐葬順陵﹐元宗多才藝﹐好讀書。便騎善射﹐在位二十年﹐慈仁恭儉﹐禮賢睦族﹐愛民字孤﹐裕然有人之度。少喜棲隱﹐築館於廬山瀑布前﹐蓋將終焉﹐迫於紹襲而止。然自唐室苗裔。訹於斥大境土之說。及福州湖南再喪師﹐知攻取之難﹐始議弭兵務農。或曰﹕願陛下十數年勿復用兵。元宗曰﹕兵可終身不用﹐何十數年之有﹐會周師大舉﹐寄任多非其人。折北不支﹐至於蹙國降號﹐憂悔而殂。悲夫。

論曰﹕元宗舉閩楚之師﹐境內虛耗﹐及契丹滅晉﹐中原有隙可乘。而南唐兵力。國用旣巳弗支。熟視而能出。世以爲恨﹐予謂不然﹐唐有江淮﹐比同時割據諸國﹐地大力彊﹐人材眾多﹐且據長江之險。隱然大邦也。若用得其人﹐乘間楚昏亂﹐一舉而平之﹐然後東取吳越﹐南下五嶺﹐成南北之勢﹐中原𨿽欲睥睨。豈易動哉﹐不幸諸將失律。貪功輕舉。大事弗成。國勢遂弱﹐非始謀之失。所以行之者非也。且陳覺馮延魯輩用師閩楚。猶喪敗若此﹐若北鄕而爭天下﹐於秦晉趙魏之師戰於中原﹐角一旦勝負。其禍可勝言哉。故予具論其實如此﹐後之覽者﹐得以考觀焉。

後主本紀第三

李俊風整理校對

後主名煜﹐字重光﹐元宗第六子﹐初名從嘉。母曰光穆皇后鍾氏。從嘉廣顙丰頰駢齒﹐一目重瞳子。文獻太子惡其有奇表﹐從嘉避禍﹐惟覃思經籍。歷封安定郡王﹑鄭王。文獻太子卒﹐徙吳王﹐以尙書令知政事﹐居東宮。建隆二年﹐遂立爲太子。元宗南巡﹐太子畱金陵監國﹐以嚴續﹑殷崇義輔之﹐張洎主箋奏。六月﹐元宗殂﹐太子嗣立於金陵﹐更名煜。居喪哀毀﹐幾不勝﹐赦境內。尊鍾後曰聖尊後﹐以后父名太章也。立妃周氏爲國後。徙信王景逷爲江王﹐鄧王從善爲韓王﹐立弟從鎰爲鄧王﹐從謙爲宜春王﹐從信爲文陽郡公﹐從度爲昭平郡公。從度﹐景遷子也。令諸司四品至九品無職事者﹐日二員待制於內殿。以右僕射嚴續爲司空平章事﹐余進位有差。遣中書侍郎馮延魯於京師﹐奉表陳襲位。太祖賜詔答之﹐自是始降詔。秋九月﹐太祖遣鞍轡庫使梁義來弔祭。冬十月﹐太祖遣樞密承旨王文來賀襲位。初﹐元宗𨿽臣於周﹐惟去帝號﹐他猶用王者禮。至是﹐國主始易紫袍﹐見使者作﹐退如初服。十二月﹐置龍翔軍﹐以教水戰。

建隆三年春三月﹐遣馮延魯入貢京師。泉州節度使﹑中書令﹑晉江王劉從效卒﹐子紹鎡自稱畱後。夏四月﹐泉州將陳洪進執紹鎡歸金陵﹐副使張漢思爲畱後。六月﹐遣客省使翟如璧入貢京師﹐太祖放降卒千人南還。冬十一月﹐遣水部郎中顧彜入貢京師。

乾徳元年春正月﹐太祖遣使來賜羊馬橐駞。三月﹐太祖出師平荊湖﹐國主遣使犒軍。夏四月﹐泉州副使陳洪進廢張漢思﹐自稱權知軍府來告﹐國主卽以洪進爲節度使。秋七月﹐太祖詔國主﹐遣還。顯徳以來﹐中朝將士在江南者﹐及令楊州民遷江南者﹐還其故土。十二月﹐國主表乞罷詔書不名之禮﹐不從。

乾徳二年春三月﹐行鐵錢﹐每十錢以鐵錢六﹐權銅錢四而行﹐其後銅錢遂廢﹐民間止用鐵錢。末年﹐銅錢一直鐵錢十。比國亡﹐諸郡所積銅錢六十七萬緡。命吏部侍郎修國史韓熙載知貢舉﹐放進士王崇古等九人。國主命中書舍人徐鉉復試舒稱等五人﹐稱等不就。國主乃自命詩賦題﹐以中書官蒞其事﹐五人皆見黜。秋八月﹐太祖於江北置折博務﹐禁商旅過江。九月﹐立字仲寓爲淸源郡公﹑仲宣宣城郡公。十月甲辰﹐仲寓卒。國後周氏已寢疾﹐哀傷增革﹐遂亦卒。十一月﹐太祖遣作坊副使魏丕來弔祭。

乾徳三年夏五月﹐司空平章事嚴續罷爲鎭海軍節度使。秋九月﹐雨沙﹐聖尊後鍾氏殂。冬十月﹐太祖遣染院使李光圖來弔祭。

乾徳四年秋八月﹐國主遣龔愼儀持書使南漢﹐約與俱事中朝。九月﹐愼儀至番禺﹐被執。

乾徳五年春﹐命兩省侍郎﹑諫議﹑給事中﹑中書舍人﹑集賢勤政殿學士﹐更直光政殿﹐詔對咨訪﹐率至夜分。

開寶元年春三月戊申﹐以樞密使﹑右僕射殷宗義爲左僕射﹑同平章事。境內旱﹐太祖賜米麥十萬石。冬十一月﹐立國後周氏。

開寶二年三月﹐以遊簡言爲左僕射﹐兼門下侍郎﹑同平章事。夏五月﹐簡言卒。是歲﹐右僕射﹑同平章事殷從崇義罷爲潤州節度使﹑同平章事。

開寶三年夏﹐太白晝見﹐二日相觸。

開寶四年冬十月﹐國主聞太祖滅南漢﹐屯兵於漢陽﹐大懼。遣太尉﹑中書令鄭王從善朝貢﹐稱江南國主﹐請罷詔書不名﹐從之。有商人來告﹐中朝造戰艦千艘﹐在荊南﹐請密往焚之。國主懼﹐不敢從。

開寶五年春正月﹐國主下令貶損儀制﹐攺詔爲教﹐中書門下爲左右內史府﹐尙書省爲司會府﹐禦史臺爲司憲府﹐翰林院爲文館﹐樞密院爲光政院﹐大理寺爲詳刑院﹐客省爲延賓院﹐官號亦從攺易﹐以避中朝。初﹐金陵臺殿皆設鴟吻﹐元宗𨿽臣於周﹐猶如故。乾徳後﹐遇中朝使至﹐則去之﹐使還復設。至是﹐遂去不復用。降諸弟封王者皆爲公﹐從善楚國﹐從鎰江國﹐從遣鄂國。內史舍人張佖知禮部貢舉﹐放進士楊遂等三人﹐淸耀殿學士張洎言佖多遺才﹐國主命洎考覆遺不中第者﹐於是又放王倫等五人。閏月癸巳﹐太祖命進奉使楚國公從善爲泰寧軍節度使﹐畱京師﹐賜第汴陽坊﹐示欲召國主入朝也。國主遣戶部尙書馮延魯謝從善爵命﹐延魯至京師﹐疾病不能朝而歸。

開寶六年夏﹐太祖遣翰林院學士盧多遜來﹐國主聞太祖欲興師﹐上表願受爵命﹐不許。以司空殷崇義知左右內史事。冬十月﹐內史舍人潘佑上書切諫。佑素典﹝疑當作「與」﹞戶部侍郎李平交厚﹐國主以爲事皆由平始﹐先以平屬吏﹐遣使收佑﹐佑自殺﹐平縊死獄中﹐皆徙其家外郡。

甲戌歲秋﹐國主上表求從善歸國﹐不許。太祖遣閣門使梁迥來﹐使從客言曰「天子今冬行柴燎之禮﹐國主宜往助祭。」國主不答。九月丁卯﹐復遣知制誥李穆爲國信使﹐持詔來曰「朕將以仲冬有事圜丘﹐思與卿同閱犧牲。」且諭以將出師﹐宜早入朝之意。國主辭以疾﹐且曰「臣事大朝﹐冀全宗祀。不意如是﹐今有死而已。」時太祖已遣穎州團練使曹翰率師先出江陵﹐宣徽南院使曹彬﹑侍衛馬軍都虞候李漢瓊﹑賀州刺史田欽祚率舟師繼發。及是﹐又命山南東道節度使潘美﹑侍衛步軍都虞候劉遇東﹑上閣門使梁迥率師﹐水陸並進﹐與國信使李穆同日行。冬十月﹐國主遣江國公從鎰﹐貢帛二十萬疋﹑白金二十萬斤﹐又遣起居舍人潘愼修貢買宴帛萬疋﹑錢五百萬。築城聚糧﹐大爲守備。閏十月。王師拔池州。國主於是下令戒嚴﹐去開寶紀年稱。甲戌歲辛未﹐王師進拔蕪湖及雄遠軍﹐吳越亦大舉兵犯常潤。國主遣吳越王書曰「今日無我﹐明日豈有君﹖一旦明天子易地賞功﹐王亦大梁一布衣耳。」吳越王表其書於朝。王師次采石磯﹐作浮橋成﹐長驅渡江﹐遂至金陵。每歲大江春夏暴漲﹐謂之黃花水。及王師至而水皆縮小﹐國人異之。國主以軍旅委皇甫繼勛﹐二事委陳喬﹑張洎﹐又以徐元瑀﹑刁衎爲內殿傳詔。而遽書驚奏﹐日夜狎至﹐元瑀等輒屏不以聞。王師屯城南十里﹐閉門守陴﹐國主猶不知也。初﹐烈祖有國﹐凡民產二千以上出一卒﹐號義軍﹔分一者又出一卒﹐號生軍﹔新置產亦出一卒﹐號新擬軍。客戶有三丁者﹐出一卒﹐號拔山軍。元宗時許郡縣村社競渡﹐每歲重午日﹐官閱試之﹐勝者給綵帛銀椀﹐皆籍姓名。至是﹐盡取爲卒﹐號淩波軍﹐民奴及贅婿號義勇軍﹐募豪民以私財招聚亡賴亡命﹐號自在軍。至是﹐又大蒐境內﹐老弱外皆募爲卒﹐號都門軍。民間又有自相率拒敵﹑以紙爲甲農器爲兵者﹐號白甲軍。凡十三等﹐皆使捍禦﹐然實皆不可用﹐奔潰相踵。

乙亥歲春二月壬戌﹐王師拔金陵關城。三月丁巳﹐吳越攻我常州﹐權知州事禹萬誠以城降﹐誅神衛都指揮使皇甫繼勛。彗出五車﹐色白﹐長五尺。夏六月﹐轉見西方﹐犯太微﹐六十日滅。王師及吳越圍潤州﹐畱後劉澄以城降。吳越遂會王師﹐圍金陵。洪州節度使朱令贇帥勝兵十五萬赴難﹐旌旗戰艦甚盛﹐編木爲栰﹐長百餘丈﹐大艦容千人﹐令贇所乘艦尢大﹐擁甲士﹐建大將旗鼓﹐將斷采石浮橋。至皖口﹐與王師遇﹐傾火油焚北船﹐適北風反焰自焚﹐我軍大潰﹐令贇及戰櫂都虞候王暉皆被執。外援旣絕﹐金陵益危蹙。王師百道攻城﹐晝夜不休﹐城中米斗萬錢﹐人病足弱﹐死者相枕籍。國主兩遣徐鉉等厚貢方物﹐求緩兵守祭祀﹐皆不報。冬十一月﹐白虹貫天﹐晝晦。乙丑﹐城陷﹐將軍咼彥﹑馬承信﹐及弟承俊帥壯士數百﹐力戰而死。勤政殿學士鍾蒨朝服坐於家﹐亂兵至﹐舉族就死不去。光政使﹑右內史侍郎陳喬請死不許﹐自縊死。國主帥司空﹑知左右內史事殷崇義等肉袒降於軍門。明年正月辛未﹐至京師。乙亥﹐授右千牛衛上將軍﹐封違命侯。太宗卽位﹐加特進﹐攺封隴西公。太平興國三年六月辛卯殂﹐年四十二。是日﹐七夕也﹐後主蓋以是日生。贈太師﹐追封吳王﹐葬洛陽北邙山。

後主天資純孝﹐事元宗盡子道﹐居喪哀毀﹐杖而後起。嗣位之初﹐屬保大軍興之後﹐國削勢弱﹐帑庾空竭﹐專以愛民爲急﹐蠲賦息役﹐以裕民力。尊事中原﹐不憚卑屈﹐境內賴以少安者十有五年。憲司章疏有繩糾過訐﹐皆寢不下。論決死刑﹐多從末減﹐有司固爭﹐乃得少正﹐猶垂泣而後許之。常獵於靑山﹐還如大理寺親錄系囚﹐多所原釋。中書侍郎韓熙載奏﹐獄訟有司之事﹐囚圄非車駕所宜臨幸﹐請罰內庫錢三百萬以資國用。𨿽不聽﹐亦不怒也。殂問至江南﹐父老有巷哭者。然酷好浮屠﹐崇塔廟﹐度僧尼不可勝算。罷朝輒造佛屋﹐易服膜拜﹐以故頗廢政事。又置澄心堂於內苑﹐引能文士﹐及徐元機﹑元楡﹑元樞兄弟居其間﹐中旨由之而出中書密院乃同散地。兵興之際﹐降禦札移易將帥﹐大臣無知者。皇甫繼勛誅死之後﹐夜出萬人﹐斫營招討使但署牒遣兵﹐竟不知何往。蓋皆澄心堂直承宣命也。長圍旣合﹐內外隔絕﹐城中之人惶怖無死所﹐後主方幸淨居室聽沙門徳明﹑云眞﹑義倫﹑崇節請楞嚴圓覺經。用鄱陽隱士周惟簡爲文館詩易侍讀學士﹐延入後苑講易否卦﹐賜維簡金紫。羣臣皆知國忘在旦﹐慕﹐而張洎右謂北師已老﹐將自遁去。後主益甘其言﹐晏然自安﹐命戶部員外郎伍喬於圍城中放進士孫確等三十人及第。其所施爲﹐大抵類此﹐故𨿽仁愛足以感其遺民﹐而卒不能保社稷云。

卷四宋齊丘列傳第一

李俊風整理校對

宋齊丘﹐字子嵩﹐世爲廬陵人﹐父誠﹐與鐘傳同起兵。髙駢表請爲洪州節度使。以誠副之。卒官﹐因家洪州。齊丘好學。工屬文。尢喜縱橫長短之說﹐烈祖爲昇州刺史﹐齊丘因騎將姚克贍得見。暇日陪燕遊。賦詩以獻曰﹕養花如養賢﹐去艸如去惡。松竹無時衰﹐蒲柳先秋落。烈祖奇其志﹐待以國士。從鎭京口﹐入定朱瑾之難。常參祕書。因說烈祖講典禮。明賞罰﹐禮賢能。寬徵賦。多見聽用。烈祖爲築小亭池中。以橋度。至則撤之。獨與齊丘議事。率至夜分。又爲髙堂。不設屏障。中置灰鑪。而不設火。兩人終日擁鑪。書灰爲字。旋卽平之﹐人以此劉穆之之佐宋髙祖。然齊丘資躁褊。或議不合﹐則拂衣徑起。烈祖謝之﹐乃已。義祖獨惡其人。每欲進拔﹐輒不果﹐浮沈下僚十餘年。義祖末年。議者多請以徐氏諸子執國政。烈祖聞之﹐欲自請出鎭﹐齊丘請徐之。俄而義祖殂。自殿直軍判官。擢右司員外郎。進右諫議大夫兵部侍郎。居中用事。且倚爲相。齊丘自資望尙淺。或不爲國中所服。乃告歸洪州攺葬。因入九華山。累啟求致仕。不許。元宗已爲大將軍。烈祖以吳主命。命元宗躬往迎之。於是齊丘托不得已而起。遂拜中書侍郎。遷右僕射平章事。烈祖出鎭金陵。以元宗入輔。委齊丘左右之﹐初烈祖權位日隆。舉國皆知代謝之勢。吳主謙恭無失徳。烈祖懼羣情未協。欲待嗣君。與齊丘議合。已而都押衙周宗。揣微指。請急至都。以禪代事告齊丘。齊丘默計。大議本自己出。今若遽行。則功歸周宗﹐欲因爲釣名。乃畱與夜飲。亟遣使手書切諫以爲時事未可。後數日。馳至金陵。請斬宗以謝國人。烈祖亦悔。將從之。徐玠固爭。才黜宗爲池州副使。玠乃與李建勛等。遂極言宜從天人之望。復召宗還舊職。齊丘由是頗見疏忌。畱爲諸道都統判官。加司空。無所關預。從容而已。數請退。烈祖以南國給之。俄而齊國建﹐猶以勛舊爲左丞相。而不預事。李徳誠周本自廣陵持吳帝詔來。行傳禪。齊丘謂徳誠。子建勛曰﹕尊公吳室元勛。今日掃地矣。獨稱疾臥家。不預勸進旣受禪。徐玠爲侍中。李建勛爲中書侍郎同平章事。周宗爲樞密使。齊丘但遷司徒。中懷不平。及宣制至布衣之交。忽抗聲曰﹕臣爲布衣時﹐陛下亦一刺史耳。今爲天子。可不用老臣矣。烈祖優容之。嘗夜燕天泉閣。李徳誠曰﹕陛下應天順人。惟宋齊丘不悅。因出齊丘諷止勸進書。烈祖卻之曰﹕子嵩三十年故人。豈負我者﹐齊丘頓首謝。自是爲求媚計。更請降讓皇爲公侯。絕吳太子璉婚。久之。表言備位丞相。不當不聞國政。又自陳爲人所聞。烈祖大怒﹐齊丘歸第白衣待罪。而烈祖怒已解。謂左右曰﹕宋公有才。特不識大體爾。孤豈往舊臣者。命吳王璟持手詔見。遂以丞相同平章事。後復委任兼知尙書省事﹐與張居詠李建勛﹐更日如閣議政。契丹耶律徳光遣使來。齊丘陰謀間契丹。使與晉人相攻。則江淮益安。密請厚其原幣遣還。至淮北。譖令人刺殺之。契丹與晉人果成嫌隙。齊丘親吏夏昌圖盜庫金數百萬。特判傳輕典。烈祖命斬昌圖。齊丘慚。稱疾。求罷省事。許之。遂不復朝謁。帝遣壽王景遂勞問。許鎭故鄕。始如朝﹐因召與宴飲。齊丘酒酣。輒曰﹕陛下中興。實老臣之力﹐乃忘老臣可乎。烈祖怒曰﹕太保始以遊客幹朕。今爲三公。足矣。齊丘詞色愈厲曰﹕臣爲遊客時﹐陛下亦偏裨耳。今不過殺老臣。遂引去。烈祖悔。明日手詔曰﹕朕之性﹐子嵩所知。少相親﹐老相怨可乎。拜斟南節度使﹐至鎭。起大第。窮極宏麗。坊中居人。皆使修飾垣屋。民不堪其擾。有逃去者。初赴鎭。烈祖曰﹕衣錦書行﹐古人所貴﹐賜以錦袍﹐親爲著之。遂服錦袍視事。元宗卽位。召拜太保中書令。與周宗並相。齊丘之客﹐最親厚者陳覺。元宗亦以爲才。馮延巳﹑馮延魯﹐魏岑﹐查文徽﹐與覺深相附結。內主齊丘﹐時人謂之五鬼。相與造飛語。傾周宗﹐宗泣訴於元宗﹐而岑。覺又更相攻。於是出齊丘爲鎭海軍節度使。齊丘怏怏。力請歸九華舊隱。從之。賜號九華先生。封靑陽公。食靑陽一縣租稅。元宗欲傳位齊王景遂﹐詔景遂總庶政。惟魏岑﹐查文徽得奏事。余非特召不得見。國人大駭﹐齊丘自九華上疏﹐極論不可﹐會言者眾﹐元宗乃收所下詔。或謂齊丘先帝勛舊不宜久棄山澤﹐遣馮延巳召之﹐不起﹐遣燕王景達再持詔往﹐乃起﹐拜太傅中書令﹐封衛國公﹐賜號國老﹐奉朝請﹐然不得預政益輕財好客。識與不識皆附之。薦陳覺使福州。諭李弘義入朝﹐覺至福州﹐不敢言﹐而專命出兵敗事﹐眾謂必坐誅。齊丘上表待罪。置不問。覺亦不死﹐齊丘方且怒韓熙載議其黨與。黜之﹐元宗不悅﹐復使鎭洪州﹐周侵淮北﹐起齊丘爲太師﹐領劍南東川節度使﹐進封楚國公。與謀難﹐齊丘固讓﹐仍爲太傅。建議發諸州兵。屯淮泗。擇偏裨可任者將之。周人未能測虛實﹐勢不敢輕進﹐及春水生﹐轉餉道阻﹐彼師老食匱。自當北歸。然後遣使乞盟﹐度可無大喪敗﹐元宗惶惑不能用。又力陳割地無益。與朝論頗異。及明年暑雨。周棄所得淮南地北歸。議者謂扼險要擊。可以有功﹐且懲後。齊丘乃謂擊之怨益深。不如縱其歸以爲徳﹐由是周兵皆聚於正陽﹐而壽州之圍﹐遂不可解。終失淮南﹐方是時﹐陳覺李徵古同爲樞密副使。皆齊丘之黨。躁妄專肆。無人臣禮。自度必不爲羣臣所容﹐若齊丘專大柄﹐則可以無患﹐覺乃乘間言﹕宋公造國於艱危如此﹐陛下宜以國事一委宋公。元宗意謀出齊丘﹐大銜之﹐會鐘謨使還。挾周以爲已中。所言率見聽。而謨本善李徳明。欲爲報仇。屢陳齊丘乘國危殆﹐竊懷非望﹐且黨與眾﹐謀不可測﹐元宗遂命殷崇義艸詔曰﹕惡莫甚於無軍﹐罪莫深於賣國﹐放歸九華山﹐而不奪其官爵﹐初命穴墻給食﹐又絕之﹐以餒卒。謚醜繆﹐覺徵古皆誅死﹐未幾﹐元宗燕居﹐見齊丘爲厲﹐叱之不退﹐遷南都﹐後主立﹐召其家還金陵﹐廩給甚厚﹐方齊丘敗時﹐年七十三﹐且無子﹐若謂窺伺謀篡竊﹐則過也特好權利﹐尙詭譎。造虛譽﹐植朋黨﹐矜功忌能﹐飾詐護前﹐富貴滿溢﹐猶不知懼﹐狃於要軍﹐暗於知人﹐釁隙遂成﹐蒙大惡以死﹐悲夫。

論曰﹕世言江南精兵十萬﹐而長江天塹﹐可當十萬國﹐老宋齊丘﹐機變如神﹐可當十萬﹐周世宗欲取江南﹐故齊丘以反間死﹐方五代之際﹐天下分裂大亂﹐賢人君子﹐皆自引於深山大澤之間﹐以不仕爲得﹐而馮道有重名於中原﹐齊丘擅眾譽於江表﹐觀其人﹐可以知其時之治亂矣﹐周師之犯淮南﹐齊丘實預議論﹐𨿽元宗不盡用﹐然使展盡其籌策﹐亦非能決勝保境者。且世宗豈畏齊丘之機變而間之者哉﹐蓋鐘鏌自周歸﹐力排齊丘﹐殺之﹐故其當附會爲此說﹐非其實也﹐論序齊丘事﹐盡黜當時愛憎之論﹐而錄其實﹐覽者得詳焉。

卷五周徐查邊列傳

李俊風整理校對

周宗字君太﹐廣陵人﹐少遇亂﹐孤窮﹐烈祖爲給使﹐閒於擯相辭令﹐方時艱難﹐每使四方﹐輒稱職﹐端敏可仗﹐恩顧日洽。烈祖鎭金陵﹐爲都押衙。時用宋齊丘議﹐迎吳讓皇。都金陵﹐繕府治爲宮﹐馬步都虞侯蔡弘業爲宮城營奉使徙都統府於古臺城﹐使都教練使孔昌祚營之﹐都統府成﹐凡二千四百間﹐環一千五百步。烈祖已徙居﹐且迎讓皇矣。宗請問曰﹕若主上西遷﹐則公當東架﹐勞費方始﹐怨嗟將日聞矣﹐烈祖納之﹐托以歲不利而止﹐自是宗益預議論。齊丘始忌之﹐一日﹐烈祖臨鏡理白髮﹐太息曰﹕功業成而吾老矣﹐柰何﹐宗適侍側﹐梧微指﹐乃請如廣陵﹐諷讓皇以禪代事﹐亦請論齊丘﹐齊丘心忌大議自宗發﹐及其將還﹐畱與飲酒﹐而遣騎以手疏切諫。烈祖得之﹐大悔懼﹐後數日﹐齊丘馳至金陵。爲險語動烈祖﹐請斬宗以謝國人﹐烈祖將從之﹐徐玠固爭﹐事乃已﹐但黜宗爲池州副使﹐玠又與李建勛等言天人之望己集﹐密定大計﹐復召宗還舊職﹐烈祖受禪。宗﹖進至內樞使同平章事﹐遷侍中﹐時以樞密爲內樞者﹐猶避吳武王諱也﹐烈祖常召宗﹐及宋齊丘﹐馬仁裕﹐宴於崇英院﹐歡燕道舊爲樂﹐他將相莫預﹐然待宗尢親厚﹐不甚以職務●之﹐宗亦能澹然﹐畏遠權勢﹐居家節儉﹐俸賜皆積不用。故齊丘𨿽日讒之不能害﹐久之﹐乃罷爲江州節度使﹐有兪文貞者﹐早遊烈祖幕府﹐宗及馬仁裕皆趨走執事左右﹐及宗出鎭﹐文貞仕宦蹭蹬﹐猶爲其州巡官。方旅見﹐輒越次問曰「馬押衙忘恙﹖」宗曰「馬相公已鎭廬州。」文貞顧同列﹐匿笑而退﹐他日﹐預公設﹐宗勸以酒﹐文貞俯首曰﹕下官小戶﹐今公所熟知也﹐聞者大駭﹐而宗怡然不動﹐其寬厚如此。徙宣州節度使。入觀﹐賜宴。元宗親爲摺袱頭腳。以表殊禮。復出畱守東都﹐請老﹐以司徒致仕歸金陵﹐馮延魯代爲畱守﹐會周師陷廣陵﹐延魯自髡而逃。見執於周人﹐束縛桎梏。僅得免死。時人益以宗享福終始爲異﹐俄而宗病卒﹐年七十餘﹐宋齊丘以太傅奉朝請﹐撫其棺哭曰﹕君大黠﹐來亦得時﹐去亦得時﹐元宗聞之不平﹐宗二女﹐皆爲後主後。

徐鍇字楚金﹐會稽人﹐父延休﹐字徳文﹐風度淹雅﹐古唐乾符中進士。昭宗狩石門﹐無學士艸詔﹐延休來調●。適在旁近逆旅﹐左右言其工文詞﹐卽召見﹐命視艸。昭宗善之﹐及還長安﹐不得用。梁蔣玄暉辟爲其佐。延修棄去。依鐘傅於洪州。吳取江西。得延休﹐仕至光祿卿。江都少尹﹐卒﹐二子。鉉鍇遂家廣陵﹐鍇四歲而孤﹐母方教鉉就學﹐未暇及鍇。鍇自能知書。稍長﹐文詞與鉉齊名。升元中﹐議者以文人浮薄﹐多用經義法律取士。鍇恥之﹐杜門不求仕進。鉉與常夢錫同直門下省。出鍇文示之。夢錫賞愛不已﹐薦於烈祖﹐未及用﹐而烈祖殂。元宗嗣位﹐起家祕書郎﹐齊王景達奏授記室。時殷崇義爲學士。艸軍書﹐用事謬誤﹐鍇竊議之﹐崇義方得君。誣奏鍇泄禁省語。貶烏江尉﹐歲餘召還﹐授右拾遺﹐集賢殿直學士﹐論馮延魯有罪爲才﹐人望至淺﹐不當爲巡撫使﹐重忤權要﹐以祕書郎分司東都﹐然元宗愛其才。復召爲虞部員外郎。後主立﹐遷屯田郎中﹐知制誥。集賢殿學士﹐攺官名。拜右內史舍人﹐賜金紫。宿直光政殿﹐兼兵吏部選事。與兄鉉俱在近侍。號二徐。初鍇久次當遷中書舍人。遊簡言當國﹐每抑之﹐鍇乃詣簡言。簡言從容曰﹕以君才地。何止一中書舍人﹐然伯仲並居淸要。亦物忌太盛。不若少遲之。鍇頗怏怏﹐簡言徐出妓佐酒。所歌詞皆鍇所爲﹐鍇大喜﹐乃起謝曰﹕丞相所言﹐乃鍇意也﹐歸以告鉉﹐鉉嘆息曰﹕汝癡絕﹐乃爲數闋歌﹐換中書舍人乎。鍇凡四知貢舉﹐號得人﹐後主●所制文﹐命爲之序﹐士以爲榮﹐鍇酷嗜讀書﹐隆寒烈暑﹐未嘗少輟﹐後主嘗得周載齊職儀﹐江東初無此書﹐人無知者﹐以訪鍇﹐一一條對﹐無所遺忘﹐其博記如此﹐旣久處集賢﹐朱黃不去手。非暮不出。少精小學﹐故所讎書尢審諦。每指之家語人曰﹕吾惟寓宿於此耳﹐江南藏書之盛﹐爲天下冠﹐鍇力居多﹐後主嘗嘆曰﹕羣臣勸其官﹐皆如徐鍇在集賢﹐吾何憂哉。李穆來使﹐見鍇及鉉嘆曰﹕二陸之流也﹐嘗夜直﹐召對﹐論天下事﹐因及用人﹐才行孰先﹐後主曰﹕多難當先才﹐鍇曰﹕有人才如韓彭而無行﹐陛下敢以兵十萬付之乎﹐後主稱善。時國勢日削﹐鍇優憤鬱鬱﹐得疾﹐謂家人曰﹕吾今乃免爲俘虜矣﹐開寶七年七月卒。年五十五﹐贈禮部侍郎。謚曰文﹐著說文通釋﹐方與記﹐古今國典。賦苑﹐歲時廣記﹐及他文章﹐凡數百卷﹐鍇卒逾年﹐江南見討﹐比國破﹐其遺文多散逸者。

查文徽﹐歙州休寧人﹐幼好學﹐能自刻苦。手寫經史書百卷。稍長﹐任气好俠﹐聞人困乏﹐𨿽不識﹐必濟之﹐家本富﹐坐是窮空。不悔也。或遺以金帛。一夕﹐盜入其家﹐盡取去﹐文徽不言﹐𨿽鄰里莫知者﹐久之﹐盜敗於旁邑﹐移文訊驗﹐人始知之。咸推其量﹐烈祖輔政﹐初入謁。烈祖召於語。偉其論﹐宋齊丘亦稱薦之﹐徐知諤領浙西﹐以文徽爲其判官。或獻玉杯。知諤喜。酬以錢百萬﹐趣開宴﹐出杯行酒。至文徽﹐偶墮地碎﹐一坐皆驚﹐而文徽自若﹐烈祖受禪﹐入爲監察禦史﹐元宗立﹐進諫議大夫﹐中書舍人﹐樞密副使﹐閩主延義﹐與其兄延政相攻。延政以建州建國稱殷﹐而延義爲其下所殺﹐擁立大將朱文進﹐元宗欲討文進﹐文徽以爲延政首亂﹐當先致討﹐有翰林待詔臧循者﹐與文徽同里巷﹐少嘗爲賈入閩﹐習知其山川險易﹐爲陳進兵之策﹐文徽本好言兵﹐遂請行。元宗乃以爲江西安撫使﹐令至境上。審觀可否。文徽銳於成功。至上饒﹐復命﹐盛言必克﹐詔發洪州屯兵以邊鎬爲將﹐從文徽攻建州﹐建人厭王氏之亂﹐伐木開道迎我師﹐行次蓋竹。遇建州兵至﹐又聞泉漳汀州皆歸。延政恐懼﹐退保建陽﹐時臧循亦爲別將﹐屯邵武。延政襲破之﹐獲循。斬於建州﹐軍聲大挫。元宗遣何敬洙等來援。敬洙鎬與建州兵相持﹐文徽得建之降將孟堅。使潛師出其後擊之﹐建州兵大敗潰去。遂傅其城。𨿽下建州。諸軍無紀律﹐殺掠不禁﹐民始失望。有叛志矣﹐元宗知而置不問﹐策功﹐遷撫州觀察使﹐又拜建州畱後﹐由是文徽益自用﹐時李弘義挾吳越兵據福州。僞遣諜來告福州亂﹐文徽喜﹐率劍州刺史陳悔赴之﹐悔將舟師至福州城下﹐擊敗豈兵﹐執吳越將馬先進等三人。文徽以步騎繼至。弘義陽遣卒數百人出迎﹐而設伏西門以待。文徽傳令徑入其城。陷伏中。大敗﹐墮馬被執﹐送錢塘。將士死者萬人。元宗遣使歸馬先進於吳越﹐而求文徽﹐吳越王遣還﹐將發﹐爲置酒﹐寘毒﹐歸至金陵﹐毒始作﹐元宗使醫視之﹐醫以珠置口中﹐有頃﹐珠色變黑。醫曰﹕疾不可爲。然猶十年乃死﹐文徽遂病瘖。朱元降周。坐親黨安置宣州﹐卒﹐年七十﹐距遇毒之歲。正十年云﹐謚曰宣。子元方﹐元規﹑元素﹑元範﹑元賞。元方事後主爲水部員外郎﹐吉王從謙掌書記﹐從謙朝京師﹐太祖命知制誥﹐廬多﹖燕從謙於館﹐多遜弈棋次﹐●元方曰﹕江南竟何如。元方斂衽曰﹕江南事大朝十餘年﹐極君臣之禮﹐不知其他﹐多遜推枰愧謝曰﹕勿謂江南無人﹐使還﹐通判建州﹐盧緯據歙州﹐傅檄至建元方立斬其使﹐及絳平。太祖聞元方所爲﹐大悅﹐擢殿中侍禦史﹐知泉州﹐卒官﹐元方子道。龍圖閣待制﹐始徙家海陵。純厚長者﹐以文行稱於時﹐道從兄陶﹐及事後主﹐國亡入朝。仕至祕書少監﹐知審刑院﹐與道尢極友愛﹐自金陵坡﹐士祖流離﹐多貧困失職﹐惟道兄弟盡力收卹﹐聚食常數十百人﹐得任予恩﹐皆以與族人﹐以少長爲先後﹐無親疏之間﹐異姓亦分俸給之﹐時其婚姻﹐由是常苦貧。而查氏至今爲海陵望族﹐許國●皆其後也。

邊鎬﹐金陵人﹐少事烈祖爲通事舍人﹐以通敏稱。保大初﹐循州人張遇賢﹐本羅縣小吏﹐有神降於縣之刻杉鎭﹐語人曰﹕張遇賢非常人﹐當事我﹐遇賢往事之﹐會州境羣盜起﹐各擁眾數百﹐無所統﹐相與禱於神﹐神又大言曰﹕張遇賢﹐汝主也﹐遇賢遂稱王﹐攺元﹐置百官﹐度嶺虔州﹐節度使賈浩閉門登陴﹐不敢出﹐遇賢據白雲洞﹐眾使餘萬﹐元宗遣洪州營屯都虞侯嚴思﹐率所部討之﹐鎬爲監軍﹐虔有書生白昌裕﹐沈密有謀﹐鎬引與定計﹐刋木開道﹐襲白雲洞﹐會遇賢所事神棄去。不復降語﹐賊眾遂潰﹐其裨將李臺職以降﹐策功﹐遷洪州營屯諸軍都虞侯﹐二年﹐查文徽以樞密副使出師伐建州﹐詔鎬爲行營招討。洪撫饒信歙等州諸指揮都虞侯﹐從文徽行﹐然眾才數千﹐戰敗退舍﹐元宗聞之﹐遣何敬洙﹑祖全恩﹑姚鳳來援﹐敬洙與鎬進兵﹐奪其險要﹐自崇安進次赤嶺﹐與建兵方相持﹐爲背水陣﹐文徽使騎繚出建兵之後﹐與敬洙﹑鎬夾擊﹐大破之﹐遂取建州﹐降王延政﹐復取漳州﹐事平﹐諸將皆爭功﹐鎬獨無一言﹐七年。楚馬氏兄弟相攻﹐希萼𨿽勝﹐而尢無道﹐元宗知楚難方殷﹐以鎬爲信州刺史﹐領屯營兵﹐兼湖南安撫使﹐駐靑州﹑萍鄕有警﹐許便宜從事﹐楚人果復廢立﹐鎬自萍鄕帥師入潭州﹐遷馬氏之族﹐及文武將吏於金陵﹐遂拜潭州節度使﹐南漢將潘崇徹攻郴州﹐鎬出兵爭之﹐敗績﹐遂失郴州﹐鎬懼南漢寇邊未已。請除道聖二州刺史﹐詔以廖偃爲道州刺史。張巒權知全州﹐然湖湘之憂﹐實不在南漢也﹐自馬氏廢立以來﹐帑藏空竭﹐土地旣歸我﹐馮延巳爲相﹐矜平楚之功﹐不欲取費於國﹐專掊斂楚人以給經費﹐人心已離﹐鎬柔而無斷。日飯沙門希福。紀綱頹弛﹐不之問﹐初﹐成師朗來歸﹐以其所部爲奉節軍﹐從鎬入楚﹐廩給薄於楚之降卒﹐偶語怨望﹐而糧料使王紹顏﹐每給奉節糧。輒刻削之﹐軍校孫朗欲殺紹顏﹐紹顏匿囷下得免。官屬請斬紹顏以謝將士﹐鎬不聽﹐朗乃謀殺鎬﹐及紹顏﹐據湖南﹐歸中原﹐夜率所部﹐取艸燒府門﹐火輒不發﹐良久﹐傳漏者覺之﹐以告鎬﹐出衙兵與鬥﹐勝負未決﹐鎬命吹角﹐亂兵少﹐以爲將旦﹐亟斬關奔朗州﹐盡以潭州虛實告劉吉﹐言久懷叛志﹐得朗吉﹐大喜﹐遣其將王進遠﹑周行逢來攻﹐鎬亦備言﹐已而聞人謂忠順﹐傾意信之﹐及言兵已拔益陽﹐遂夜棄城出奔﹐列城皆潰﹐盡喪楚地﹐坐削官﹐流饒州﹐而他將棄城者皆斬﹐湘中謠言馬去不用鞭﹐至是而驗﹐十四年﹐周師大入﹐齊王景達爲元帥﹐出兵援壽州﹐起鎬爲大將﹐戰敗被執﹐世宗命爲右千牛衛上將軍﹐及元宗割淮南地請盟﹐世宗乃歸鎬﹐卒於金陵。

卷六

周柴何王張馬遊刁列傳

周本﹐舒州宿松人﹐漢南郡太守瑜之後﹐瑜葬宿松﹐卽墓爲祠﹐子孫居其旁者﹐猶數十家﹐本少孤﹐羈貧﹐有勇力﹐嘗獨格虎殺之﹐吳武王起隸帳下﹐勇冠三軍﹐每奮躍先登﹐攻堅摧鋒﹐蒙犯矢石﹐身無完膚。戰罷﹐輒自燒鐵烙其創﹐食飲言笑自如﹐雷遷至淮南馬步使﹐武王取江西﹐撫州刺史危全諷﹐率諸州兵十萬。來爭其地﹐屯象牙潭﹐楚人圍髙﹐安以援全諷﹐江西守將劉威警書至﹐武王謀可將者﹐列官嚴可求薦本﹐時本從軍區蘇州﹐不能下恥之﹐稱疾臥家﹐可求自往彊起本﹐本曰﹕吳門之役﹐非賊果彊﹐徒以我將帥權輕﹐下皆專命﹐故無功﹐今必見起﹐勿用偏裨乃可﹐許之﹐得精卒七千﹐晨夜兼行﹐武王初命之解髙安圍﹐本曰﹕楚人非欲下告安﹐第爲全諷聲援爾﹐今先敗全諷﹐楚人必棄髙安走﹐何足擊哉﹐乃馳至象牙潭急擊之﹐大破其軍﹐擒全諷﹐楚人亦遁。吉州刺史彭玕﹐信州刺史危仔昌﹐皆棄城去﹐江西之地始定本之初至也﹐卽揮兵進劉威欲畱宴犒﹐不許﹐或曰「敵兵盛﹐宜審觀形勢﹐何遽如此﹖」本曰「賊眾加我十倍﹐使我兵知之﹐戰﹐先奪气矣﹐急乘其鋒用之﹐乃可有功。」已而果如所料﹐武王奇其能﹐遂用爲信州刺史﹐吳越將陳璋﹐據衢州歸款﹐越人圍之﹐武王遣本迎璋﹐越人解圍出璋﹐而列並不動﹐本遂以璋還﹐裨將呂師造曰﹕越有輕我心﹐必怠﹐請擊之﹐本不可﹐越人躡我軍至中道宿﹐夜半﹐本陽驚﹐棄輜重走﹐而設伏於旁﹐越人果急追﹐伏發﹐前後夾擊﹐盡殲其眾。唐莊宗入洛﹐吳遣司弄卿盧蘋往聘﹐還言﹐莊宗知本名﹐由是召爲雄武統軍﹐俄出鎭壽州﹐攺廬州﹐加安西大將軍﹐太尉中書令﹐西平王﹐本不知書﹐然能尊禮儒士﹐遇僚屬以禮﹐士民愛之﹐性朴拙﹐無他才﹐惟軍旅之事﹐若生知者﹐烈祖將受吳禪﹐徐玠周宗等﹐以本及李徳誠名位隆重﹐諷之使率羣臣勸進﹐本已昏老﹐其子祚懼家禍﹐代署表上之﹐本初不知﹐猶謂所親曰﹕我受吳室厚恩﹐老矣﹐復能推戴異姓乎﹖吳室臨川王﹝氵蒙﹞﹐廢居歷陽﹐聞將傳禪﹐乃殺監守者﹐與親信兩个﹐走詣本﹐本卽欲出見之﹐祚固執不可﹐本怒曰﹕我家郎君﹐柰何不使我一見﹐祚拒閉中門﹐令外人執﹝氵蒙﹞告之﹐﹝氵蒙﹞遂誅死﹐本愧恨﹐屬疾數月卒﹐初七十七﹐本晚好飲酒﹐樂施予﹐或曰﹕公春秋已髙﹐宜少儲積﹐爲子孫計﹐本曰﹕吾系芒屬事吳武王﹐位至將相﹐何人所遺乎﹐旣卒﹐太常言凖令廢朝三日﹐烈祖以本舊將﹐命有司講求優典﹐禮官言﹐前朝嘗爲汾陽王郭子儀廢朝五日﹐詔用之﹐謚恭烈﹐葬給鹵簿﹐子鄴。

鄴﹐本長子也﹐少驍勇﹐每從其父徵討﹐本爲信州刺史﹐略地至建州道經險﹖﹐被圍垂困﹐鄴躍馬救之﹐手殺救十人﹐翼本而出﹐建人駭懼潰去﹐事烈祖﹐典親軍﹐出爲滁州刺史﹐暴猛很戾﹐常蓄飛揚之志﹐烈祖以本故優容之﹐聞歷陽公楊﹝氵蒙﹞被執﹐嘆憤逾月﹐國人亦以此稱好義。本卒﹐後仕至廬州節度使﹐昇元六年卒。

柴克宏﹐父再用﹐事吳有功﹐至徳勝軍節度使﹐克宏以父仕爲郎將﹐嘗爲宣州巡檢使﹐初至﹐城塹皆堙圮不洽﹐吏云﹕自田顯王茂章李遇相繼叛﹐無敢爲守備者﹐克宏嘻笑曰﹕豈有是哉﹐大加營繕﹐後吳越兵至﹐賴以得全﹐積遷泗州刺史﹐罷歸爲龍武軍都虞侯﹐好施予﹐不事產業﹐故家常窮空﹐然性豪舉﹐博弈縱酒自若也。時元宗自謂唐後規取中原﹐復舊業﹐羣臣多爲大言﹐以迎合主意﹐克弘獨未嘗一語及軍旅﹐人亦不以爲知兵。以故不遷﹐久之﹐出爲撫州刺史﹐時淮南交兵﹐吳越伺間來寇﹐克宏乃請效死行陣﹐元宗嘉之﹐授右衛將軍﹐遣輿右衛將軍﹐袁州刺史陸孟俊﹐同救常州﹐精兵悉在江北﹐克宏所將﹐財羸卒數千﹐樞密副使李徵古﹐給戈甲皆朽鈍﹐克宏言於徵古曰﹕卒已非素練﹐得器械堅利猶可用﹐柰何所給乃此等﹐徵古謾罵之﹐見者皆忿﹐克宏知徵古狂生﹐不足與較是非﹐怡然不少動﹐至潤州﹐徵古終不快﹐白召克宏歸﹐以神武衛統軍朱匡業代之﹐燕王弘冀獨以爲克弘可任﹐卒遣行﹐克宏帥師至常州﹐徵古猶遣使趣其歸﹐克宏曰﹕吾計日破寇﹐爾何爲者﹐必錢氏所遣姦人也﹐命斬之﹐使者曰﹕受李樞密命來。克宏曰﹕李樞密來﹐吾亦斬之﹐遂斬使者以徇﹐然後勒兵進﹐大破吳越兵於常州﹐斬萬級﹐獲其將數十人﹐自保大來邊事大起﹐克敵之功﹐莫先克宏者﹐拜奉化軍節度使。復上疏請援壽春。行至泰興﹐發瘍﹐數日卒﹐國人莫不痛惜﹐謚威烈﹐或云﹐初﹐克宏母自表其子可爲將﹐徵古抑之﹐母又言克宏有父風﹐苟不勝任﹐分甘﹖戮﹐元宗始用焉﹐及徵古誅死﹐詔暴其罪﹐亦以折辱克宏焉言云。

何敬洙﹐廣陵人﹐幼遇亂﹐吳將楚州刺史李簡得之﹐給事左右。簡酷暴﹐僕使有小過﹐率置之死﹐不少貸﹐敬洙與其伍戲小庭下﹐有持簡所實硯過焉﹐顧曰﹕孰敢毀此者﹐敬洙時被酒﹐奮曰﹕死生有命﹐何不敢之有﹐奪硯擲石階上碎之﹐翼旦﹐簡視事退﹐聞硯毀﹐詰主者﹐具以實對﹐卽命擒至﹐皆謂必死矣﹐簡妻素奇敬洙﹐匿之堂奧﹐旬日﹐簡謂已逃去﹐亦置不問﹐會有鳥逐簡而噪﹐避之﹐亦隨至﹐大怒曰﹕恨何敬洙不在此。敬洙善射﹐命中無所遺﹐故思之﹐語未畢﹐敬洙挾朱彈鐵丸拜於前﹐拜起﹐一發斃之。簡大喜不復詰硯事﹐有善相者﹐簡使相諸子﹐曰﹕𨿽皆善﹐然未及公者﹐獨指敬洙曰﹕此人殆過公﹐簡由是益愛之﹐及長﹐用爲軍校﹐簡卒﹐事烈祖爲裨將﹐進天威軍都虞侯﹐﹐建州之役﹐爲行營招討﹐長步軍都指揮使﹐會查文徽進討﹐敬洙堅謂閩地僻陋﹐不足勞大兵﹐文徽開譬之﹐不得已而行﹐及乎建州。敬洙功最諸將﹐然以功推王建封﹐無吝色﹐拜楚州團練使﹐敬洙自以初事李簡於是州﹐尢自感勵﹐常微服遊里巷﹐察民疾苦﹐有科調輒先爲經書﹐民不知勞﹐坐聽事與實佐譚議﹐民有訴事者﹐立引入﹐親自剖折曲直﹐皆厭服而出﹐保大八年﹐楚朗州節度使馬希萼來附﹐且乞師﹐元宗命敬洙援之﹐遷武昌節度使﹐周人侵淮南﹐命武安軍節度使王進逵﹐領所部州師﹐入江南境﹐進逵奉詔行﹐且遣部將潘叔保﹐敬洙格詔出城﹐除地爲戰場﹐曰﹕敵至吾與丘民俱死於此﹐丈夫豈能惴惴閉門自守邪﹖會叔嗣自長山回戈襲朗州﹐進逵狼狽而去﹐人重其決﹐加鎭國將軍中書令。後主嗣位﹐以病足乞解官﹐授右衛上將軍芮國公﹐致仕﹐給全俸﹐第門列戟﹐乾徳二年﹐二月卒﹐年七十七。廢朝三日﹐命樞密使中書侍郎朱鞏持節﹐冊贈鄂州大都督左衛上將軍﹐謚威烈。

王會﹐廬州廬江人﹐本名安﹐少事吳武王﹐王嘗臨戰﹐升髙冢望敵﹐安捧唾壺侍側﹐左右皆注目前視﹐忽有卒持矟徑趨王﹐莫能禦者﹐會置壺於地﹐引弓射之﹐一發而殪﹐徐納弓﹖中。復捧壺立﹐色不變﹐王喜﹐撫其背曰﹕汝器度如此﹐他日必富貴﹐積功至袁州刺史﹐烈祖代吳﹐用爲百勝軍節度使﹐虔州與嶺南地接﹐南漢使者往來。節度使當燕勞問遺﹐而會故名﹐犯漢王祖諱﹐乃賜今名﹐昇元五年卒﹐年七十三。

張延翰﹐字徳華﹐宋州睢陽人﹐故唐之末﹐任爲陜州司馬﹐從父愼思﹐擢徐州畱後﹐延翰往省之﹐告以北方將亂﹐欲避地江淮﹐以全家祀﹐愼思是其言﹐慨然遣之﹐入吳爲監城令﹐有治續﹐烈祖以平章事領江州﹐封潯陽侯﹐表延翰爲江州觀察巡官通判軍府事。烈祖代吳﹐入爲侍禦史﹐判臺事﹐張宜爲左衛使﹐恃功驕暴﹐延翰廷劾之﹐彊豪屏迹﹐進禮部侍郎。自以起疏遠﹐遭時被知﹐得盡已才﹐感槪自盡。時未貢舉士﹐有獻書論事者﹐第其優劣選用﹐烈祖悉以委延翰﹐號爲精覈稱職﹐兼選事﹐務進孤貧﹐吏不敢爲姦利﹐。元宗輔政﹐謂人曰﹕張君議論公正﹐處事悉有條理﹐吾得傾心聽之﹐由是六司綜領殆徧﹐時望歸重﹐拜中書侍郎同平章事。時年才五十餘﹐人猶以爲柄用晚﹐屬疾益侵﹐不復能治事﹐烈祖以爲國器﹐方一意任之﹐不許其去﹐遣使勞問﹐賜良藥﹐旁午於道卒﹐年五十七﹐贈太傅。

馬仁裕﹐徐州人﹐唐北平王燧裔孫﹐世爲武寧軍校﹐仁裕母方娠﹐夢傳呼北平王來歸﹐及生﹐紫气充庭﹐數歲﹐學兵法﹐通解若素習﹐遇亂南奔﹐事烈祖爲昇州牙吏﹐烈祖領潤州﹐仁裕監蒜山渡﹐首聞朱瑾之亂。馳入白之烈祖﹐卽日渡江定亂﹐以功遷左領軍將軍﹐歷楚州刺史﹐右金吾衛大將軍﹐烈祖代吳﹐拜潤州節度使﹐徙廬州﹐爲政寬簡廉乎﹐甚得民心﹐昇元六年。卒於鎭﹐初烈祖左右小臣親信者﹐惟周宗及仁裕兩人﹐仁遇略等﹐宗力贊禪代事﹐遂輔政﹐其後富盛冠一時﹐仁裕資長者﹐獨退然安於外鎭﹐晚益貧窶。不悔也﹐卒﹐年六十三﹐謚曰匡。

遊簡言﹐字敏中﹐建安人﹐父恭﹐吳駕部員外郎﹐知制誥﹐簡言少孤力學﹐起家祕書省正字﹐烈祖鎭金陵﹐以爲戶曹參軍﹐典元帥府書檄﹐遷觀察推官﹐烈祖代吳爲中書舍人﹐元宗嗣位﹐遷翰林學士﹐禮部侍郎﹐貞介﹐獨不附權要﹐元宗頗重其爲人﹐命判中書省﹐兼吏兵部選事﹐裁抑僥倖﹐憎疾者眾﹐選人邵唐試判不中﹐上書言簡言父恭﹐嘗爲鄂州林洪掌書記﹐洪獎成朱溫篡弒﹐恭預期謀﹐簡言逆臣子﹐當斬﹐請正國法。元宗怒唐挾私忿謗議﹐決杖流饒州﹐及淮南交兵﹐吳越亦伺●攻常州﹐執團練使趙仁澤﹐歸於錢塘。仁澤見吳越王﹐責以敗盟﹐吳越王怒﹐抉其口至耳﹐方議遣使詰責吳越﹐羣臣畏懾﹐莫敢往。元宗以命簡言﹐簡言不辭﹐見其子愻爲千牛備身﹐將發﹐拜中書侍郎﹐未出境﹐召還﹐及遷都豫章﹐立吳王爲太子﹐畱西都監國。以簡言爲輔﹐簡言力辭﹐言久備近臣﹐不忍去帷幄﹐元宗嘉其一心事主﹐無徼後福意﹐卽從其請﹐更用嚴續﹐而後主亦由是賢之﹐拜吏部尙書﹐知省事。簡言親治簿書﹐督責嚴峻﹐人或以事請托﹐必固違咈。𨿽直亦不得伸﹐議者議其過﹐拜左僕射兼門下侍郎同平章事﹐疾已篤。不及視事﹐卒年五十七。

刁彥能﹐字徳明﹐上蔡人。父禮﹐遇亂徙家宣州﹐彥能少孤﹐事母篤孝﹐家貧無以養﹐乃是節度使王茂章。茂章叛吳歸吳越﹐彥能以帳下當從﹐乃使家人扶其母俟於道左﹐彥能泣告茂章曰「彥能有老母在此﹐不能捨而從公﹐敢請死。」茂章哀其意﹐許之﹐乃弛還宣州﹐而城中已亂﹐彥能登城﹐以劍招之曰「我從王府來﹐大軍已近﹐爾輩無亡動。」眾信之﹐稍定。義祖聞而嘉之﹐以爲軍校﹐事其子知訓於廣陵。知訓狂恣﹐彥能每切諫﹐不聽﹐然亦不加罪。牙將馬謙﹐以眾擁吳主登宮門﹐將殺知訓﹐彥能從朱瑾入﹐手斬謙以獻。賞賫甚厚﹐然彥能警敏﹐觀知訓必敗﹐而人望在烈祖﹐心常附焉。知訓忌烈祖﹐數欲害之﹐賞與烈祖飲酒﹐而伏劍士室中﹐彥能行酒﹐以爪語烈祖﹐烈祖悟﹐亟起去。又嘗從知訓宴烈祖於山光寺﹐復欲加害﹐弟知諫摘語烈祖﹐烈祖亦馳去﹐知訓取佩刀授彥能﹐使追殺之﹐及於途﹐舉刀示先主﹐乃還。以不及告﹐及知訓死﹐義祖見彥能諫書嘆異﹐復使事知諫於潤州﹐烈祖代吳﹐入爲環衛﹐遷至天威軍都虞侯左衛使﹐金陵數大水﹐秦淮溢﹐東關尢被害﹐彥能請築堤爲斗門﹐疏導之﹐水患稍息。元宗嗣立﹐出爲饒州節度使﹐徙信州﹐又徙建州畱後﹐撫州節度使﹐彥能好讀書﹐在鎭爲人文吏﹐頗有治稱﹐好作詩﹐嘗與李建勛相答贈﹐建勛因燕見及之﹐元宗笑曰「殊不知彥能乃西班學士也。」性矜莊﹐燕居容服不少惰﹐時貴宴飲﹐或蓬首裸袒﹐彥能在坐﹐則皆肅然﹐保大末年卒﹐年六十八。子衍﹐事後主爲祕書郎﹐集賢校理﹐以文翰見知﹐擢直淸輝殿﹐閱中外章奏﹐國亡入朝﹐仕至兵部尙書郎中祕閣崇文院檢討﹐淳淡夷粹﹐恬於仕進﹐暇日﹐鼓琴圍●﹐不交人事﹐●孫約﹐亦名士﹐久在三館。晚築室潤州﹐號藏春塢﹐王安石蘇軾皆尊愛之。

卷七徐髙鐘常史沈三陳江毛列傳第四

李俊風整理校對

徐玠﹐字蘊圭﹐彭城人。事帥崔洪爲軍吏﹐洪避朱全忠南奔﹐遣玠先見吳武王﹐因得事吳﹐累居右職﹐師出江西爲糧料使﹐江西平﹐授吉州刺史﹐玠初爲小校﹐以干敏稱﹐及給郡﹐貪猥不給﹐烈祖輔政罷之﹐而義祖悅其善事人﹐引以爲副使﹐遂見親狎﹐玠挾宿怨﹐且希義祖意﹐每與嚴可求言烈祖疏財結士﹐不宜久執國權﹐請以嫡子知詢代之﹐事垂行而義祖殂。知詢繼立﹐玠本詭譎多智﹐善揣摩﹐非能爲徐氏計也﹐至是察知詢必敗﹐反持其長短﹐自結於烈祖﹐烈祖亦遂愛之﹐盡忘前事﹐鎭金陵﹐以爲行軍司馬﹐與周宗﹐李建勛﹑孫忌等﹐參吳祕計﹐遂以佐命拜右丞相﹐出爲宜州節度使﹐徙洪州﹐兼中書令﹐復召爲司徒右丞相﹐然徒崇以名位﹐不復預政﹐老而益貪鄙﹐所至人患苦之﹐好神仙之說﹐嘗以下價市丹砂惡者治丹﹐人以爲笑﹐保大元年五月卒﹐年七十六﹐贈髙平郡王。

髙審思﹐失其家世鄕裏﹐少以驍勇事吳武王﹐從劉信平虔州有功﹐爲人重厚沈沒﹐烈祖愛之﹐用爲神武統軍﹐出鎭壽州﹐兼侍中﹐在鎭治守備﹐常如有警﹐或曰﹕以公威略﹐守堅城﹐何大懼邪﹐審思曰﹕事變無常﹐不可不過爲之卑﹐及保大末﹐周人來侵﹐諸郡往往一鼓而下﹐惟壽州能堅守﹐以世宗英武﹐將士皆精練﹐然逾年極兵力﹐不可取﹐𨿽劉仁贍善守﹐亦審思之遺續也。卒於鎭﹐年七十五﹐廢朝三日﹐贈太師﹐謚曰忠﹐初術者悉言審思位不至刺史﹐嘗受命刺常州﹐固辭不敢行﹐而其後位兼將相﹐終始富貴﹐術之不足信有如此。

鐘謨﹐字仲益﹐會稽人﹐徙建安﹐李徳明﹐失其家世鄕裏﹐保大中﹐俱爲尙書郎﹐敏於占對﹐元宗愛之﹐而天資皆浮躁﹐沾沾自●。反覆險●。朝士側目﹐號爲鐘李﹐時魏岑已斥復用﹐姦諛彌甚﹐謨徳明𨿽與岑若不同﹐至爲惡則合若符券。戶部員外郎範仲敏﹐擿使軍帥王建封﹐上書歷詆之﹐請選用正人﹐元宗大怒﹐謂建封武人握兵﹐不當輒議國政﹐流建封池州﹐未至﹐殺之﹐衝敏棄市﹐謨徳明自謂君寵可估﹐愈縱肆﹐旁若無人﹐徳明嘗奏事別殿﹐取元宗所禦筆記事﹐元宗不能堪﹐曰「卿他日可持筆來。」徳明亦自若﹐謨遷翰林學士戶部侍郎﹐文理院學士﹐元宗雅稱兩人有詞辯﹐欲令說周罷兵﹐遣如壽州城下﹐貢禦服及犒牛酒﹐世宗知其欲以口舌遊說﹐大陳兵衛戈戟以見之﹐謂曰﹕江南自謂唐室苗裔﹐衣冠樂禮﹐異於它國﹐與朕隔一水﹐未嘗遣使修好﹐惟航海通北虜﹐此何禮也﹖今又比朕六國愚主﹐謂可說使罷兵﹐何其不知朕也﹐歸語若主﹐必臣事我﹐則兵可罷﹐不然﹐徑往金陵﹐借府庫犒軍。若君臣得無悔乎﹐兩人股栗﹐不敢出言﹐惟曰﹕寡君震畏天威﹐願獻壽濠泗楚光海六州﹐及歲輸方物﹐世宗以淮南諸州繼陷﹐欲盡取江北地﹐不許﹐徳明見周師急攻壽州﹐度旦暮且下。乃曰﹕寡君未能知大國兵力乃爾﹐願寬臣數日之誅﹐歸國取表﹐盡獻江北郡綫﹐世宗遣徳明歸﹐以書論江南君臣﹐語多誚譞陵肆﹐國人已不堪﹐而徳明方盛稱世宗威徳﹐請必割地﹐元宗惡其言﹐宋齊丘力詆割地爲亡益﹐陳覺言徳明賣國以悅敵﹐不可赦﹐徳明佻薄﹐語多過實﹐知割地之說不行﹐攘袂大言﹐謂周師必克﹐元宗益怒﹐遂斬徳明於都市﹐不復議割地。謨因畱不得歸﹐及孫忌之死也﹐謨亦在召中﹐得不死﹐貶爲耀州司馬﹐及元宗割地稱臣﹐如謨徳明初議﹐世宗乃召謨至京師﹐授衛尉卿﹐賜黃金五百兩。遣翰指於元宗﹐往復數四﹐謨旣矜肆﹐以爲世宗聽其言﹐江左可籍以無恐﹐元宗亦方賴其力﹐心𨿽憾之﹐體貌皆厚﹐以爲禮部侍郎﹐判尙書省﹐而三省之事﹐靡不預之﹐勢焰赫然﹐宋齊丘﹐陳覺﹐李徵古之死﹐皆出其計﹐又白請雪徳明之罪﹐贈光祿卿﹐謚曰忠﹐太子弘冀參總庶政﹐謨薦其客閻式爲司議郎﹐百司關啟必由之﹐俄而世宗崩。謨自揆無所恃﹐頗若有失﹐元宗遇之亦●薄﹐初李徳明被誅﹐唐鎬預其事﹐至是鎬懼修怨﹐不自安﹐會鎬以納賄聞﹐謨面詰其狀﹐鎬愈懼﹐信州刺史張巒。入爲天威軍都虞侯﹐謨素於之善﹐每屏人共語﹐或至中夜又嘗請使巒帥帳下兵巡都城﹐鎬廉得之﹐因密言謨往來兩國﹐挾周人以脇制朝廷﹐今與典兵者交結﹐又請令巡徼輦下﹐其包藏殆不測﹐謨微聞之﹐念無以爲奇貨﹐會弘冀卒﹐後主以母弟當立﹐而謨與元宗愛子從善同使周﹐相與親厚﹐乃言後主器輕志放﹐無人君之度﹐因盛稱從善才﹐不知元宗建儲之意已決﹐更以此忤旨﹐乃暴其交結張巒等罪﹐貶國子司業﹐又貶著作佐郎﹐安置饒州﹐遣中使令侍衛軍十人﹐卽日督促乘驛而去﹐謨時方病風眩﹐在途賦詩十章﹐語皆淒滄﹐巒出爲宣州副使﹐建隆元年正月﹐元宗聞太祖受周禪﹐乃遣使如饒州﹐賜謨死﹐問曰﹕卿昔與孫忌使周﹐忌死而卿獨生還何也﹐謨頓首伏罪﹐遂謚殺之﹐巒亦坐誅﹐謨有女﹐感家禍﹐不嫁﹐爲道士﹐名守一﹐博通孔老書﹐尢善講說﹐端拱中﹐京師建洞眞宮﹐召守一爲道職云。

常夢錫﹐字孟圖。扶風人﹐或曰京兆萬年人也﹐岐王李茂貞不貴文士﹐故其俗以狗馬馳射博弈爲豪﹐夢錫少獨好學﹐善屬文﹐累爲秦隴諸州從事﹐茂貞死﹐子從儼襲父位﹐承制補寶雞令﹐後唐長興初﹐從儼入朝﹐以夢錫從及鎭汴﹐爲左右所譖﹐遂來奔﹐烈祖輔吳﹐召置門下﹐薦爲大理司直﹐及受禪﹐擢殿中侍禦史﹐禮部員外郎﹐益見獎遇﹐遂直中書省﹐參掌詔命﹐進給事中﹐時以樞密院隸東省﹐故機事多委焉﹐夢錫重厚方雅﹐多識故事﹐數言朝廷因楊氏霸國之舊﹐尙法律﹐任俗吏﹐人主親決細事﹐煩碎失大體﹐宜修復舊典﹐以示後代﹐烈祖納其言﹐頗議簡易之法﹐元宗在東宮有過失﹐夢錫盡言規正﹐無所撓﹐始𨿽不悅﹐終以諫直多之﹐及卽位﹐首召見慰勉﹐欲用爲翰林學士以自近﹐宋齊丘黨﹐惡其不附已。坐封駁制書﹐貶池州判官﹐及齊丘出鎭﹐召爲戶部郎中﹐遷諫議大夫﹐卒以爲翰林學士﹐復置宣政院於內庭﹐以夢錫專掌密命﹐而魏岑已爲樞密副使﹐善迎合﹐外結馮延巳等相爲表裹﹐夢錫終日論諍﹐不能勝﹐罷宣政院﹐猶爲學士如故﹐乃稱疾縱酒﹐希復朝﹐會鐘謨李徳明分掌兵吏諸曹﹐以夢錫人望言於元宗﹐求爲長史﹐拜戶部尙書知省事﹐夢錫恥爲小人所推薦﹐固辭不得請﹐惟署牘尾﹐無所可否﹐延巳卒文致其●門罪﹐貶饒州團練副使﹐夢錫時以醉得疾﹐元宗憐之﹐畱處東都畱守﹐周宗力勸夢錫止酒治疾﹐從之﹐乃少瘳﹐召爲衛尉卿﹐攺吏部侍郎﹐復爲學士﹐交泰元年﹐方與客坐談﹐忽奄然卒﹐年六十一﹐卒後財逾月﹐齊丘黨與敗﹐元宗嘆曰﹕夢錫平生欲去齊丘﹐恨不使見之﹐贈右僕射。謚曰康﹐夢錫文章典雅﹐有承平之風﹐歌詩亦淸麗﹐然絕不喜傳於人﹐剛褊少恕﹐每以直言忤物﹐嘗與元宗苦論齊丘輩﹐元宗辯博﹐曲爲解釋﹐夢錫詞窮﹐乃頓首曰﹕大姦似忠﹐陛下若終不覺悟﹐家國將爲墟矣﹐元宗不答﹐而心善之﹐及割地降號之後﹐公卿會集﹐有言及周以爲大朝者﹐夢錫大笑曰﹕汝輩嘗言致君堯舜﹐何古今日自爲小朝邪﹐眾皆默然散去﹐每公卿會集﹐輒喑嗚大吒﹐驚其坐人﹐以故不爲時所親附﹐然旣沒﹐皆以正人許之﹐𨿽其仇讎﹐不敢訾也。

史虛白﹐字畏名﹐世家齊魯﹐虛白隱居嵩﹐少者書﹐中原喪亂﹐與北海韓熙載來歸﹐時烈祖輔吳﹐方任用宋齊丘﹐虛白誦言曰﹕吾可代彼﹐齊丘不平﹐欲窮其技能﹐召與宴飲﹐設倡樂亦綦博戲﹐酒數行﹐使制書檄詩賦碑頌﹐虛白方半醉﹐命數人執紙﹐口占﹐筆不停綴﹐俄而眾篇悉就﹐詞采磊落﹐坐客驚服﹐虛白數爲烈祖言﹐中原方橫流﹐獨江淮阜。兵食俱足﹐當長驅以定大業﹐毋失事機﹐爲他日悔﹐烈祖不能從﹐虛白乃謝病去﹐南遊至九江落星灣﹐因家焉﹐常乘雙犢版轅﹐掛酒壺車上﹐山童總角﹐負一琴一酒瓢以從﹐往來廬山﹐絕意世事﹐保大初﹐熙載爲史館修撰﹐薦虛白可用﹐元宗召見﹐訪以國事﹐對曰﹕艸野之人﹐漁釣而已﹐安知國家大計﹐賜宴便殿﹐醉溺於殿陛﹐元宗曰﹕眞隱者也﹐賜田五傾﹐放還山﹐及元宗南遷豫章﹐次蠡澤﹐虛白鶴裘藜杖﹐迎謁道旁﹐元宗駐蹕勞問曰﹕處士居山﹐亦嘗有所賦乎﹐曰﹕近得雞居詩一聯﹐使誦之﹐曰﹕風雨揭卻屋﹐渾家醉不知﹐元宗變色﹐厚賜粟帛﹐上樽酒。徐鉉髙越謂之曰﹕先生髙不可屈。肯使二子仕乎。虛白曰﹕野人有子﹐賢則立功業﹐以道事明主﹐愚則負薪捕麋﹐以養其母﹐僕未嘗介意也﹐不敢以累公﹐鉉越媿嘆﹐年六十八﹐將終﹐謂其子曰﹕宮賜吾美酒﹐飲之略盡﹐尙畱一榼。吾死﹐置藜杖及此酒於棺中。四時勿用祭享﹐無益死者﹐吾亦不歆﹐子皆從之﹐孫溫﹐天聖中仕爲虞部員外郎﹐獻虛白文集﹐仁宗皇帝愛之﹐號虛白衝靖先生。

沈彬﹐洪州髙安人﹐唐末﹐浪迹湖湘﹐隱云陽山﹐好神仙﹐喜賦詩﹐句法淸美﹐烈祖輔吳﹐表授祕書郎﹐與元宗遊﹐俄懇求還山﹐以吏部郎中致仕﹐元宗遷南都﹐彬年八十餘﹐來見﹐曰﹕臣久處山林﹐不預世事﹐臣妻曰﹕君主人郎君﹐今爲天子﹐何不一往﹐臣遂忘衰老而來﹐元宗命毋拜﹐厚賜粟帛﹐以其子爲祕書正字﹐彬先歲嘗策杖郊原﹐手植一樹識之﹐語其子曰﹕吾當藏骨於此﹐及卒﹐伐樹掘地﹐至丈餘﹐得一石槨﹐制作精麗﹐光潔可鑑。蓋上有纂云﹐開成二年壽槨﹐舉棺就之﹐廣袤中度﹐次子延瑞﹐有道術﹐嗜酒卻粒﹐寒暑一單褐﹐數十年不易﹐跣行﹐日數百里﹐林樓路宿﹐多在玉笥浮雲二山﹐老而不衰﹐後不知所終。

陳況﹐閩人﹐性夷澹﹐隱於廬山四十年﹐衣食乏絕﹐不以動心﹐苦思於詩﹐得句未成章﹐已播遠近﹐元宗聞其名﹐召見﹐時方祁塞﹐元宗見其衣單薄﹐降手札曰﹕欲以綾綺衣賜卿﹐卿必不受﹐今賜朕自服紬縑衣三十事﹐俄授江州士曹掾﹐固辭歸﹐卒於山中﹐年七十餘。

陳曙﹐蜀人﹐嘗舉進士﹐唐末﹐避地淮南﹐多遁於蘄州山中﹐鄕人有會集﹐或祭神﹐曙不待召而至﹐醉飽﹐乃辭去﹐由是人多設虛坐﹐陳酒肴以俟之﹐同日或至書家﹐捨中惟一榻。速書數卷﹐與蛇虎親居﹐不設牖戶﹐雨雪滿至﹐亦自若﹐人有乘其出往窺之者﹐曙必自外來﹐凡數十年﹐顏發不少異﹐元宗命中書舍人髙越召之﹐不肯起﹐後徙居鄂渚﹐及洪之西山﹐不知所終。

陳陶﹐嶺南人﹐少學長安﹐升元中南奔﹐將求見烈祖﹐自度不合﹐乃隱洪州西山﹐嘆曰﹕世豈無麟鳳﹐國家自遺之耳﹐保大末﹐有星孛於參芒﹐指東南﹐陶語人曰﹕國其幾亡乎﹖果失淮南﹐元宗南遷豫章﹐至落星灣﹐將訪以天象﹐恐陶不肯盡言﹐以其素嗜鮓。乃使人僞言賣鮓。至門﹐陶果出﹐咯鮓。喜甚﹐賣鮓者曰﹕官舟至落星矣﹐處士知之乎﹖陶笑曰﹕星落不還﹐元宗聞之不懌﹐遂不復間﹐是歲果晏駕。西山產靈藥﹐陶與妻日斸二餌之﹐不知所終﹐開寶中﹐南昌市有一老翁﹐丫結被褐﹐與老嫗賣藥﹐得錢則沽酒市鮓。相對飲啗。旣醉﹐歌舞道上﹐其歌曰﹕藍采和﹐處世紛紛事更多﹐何如賣藥沽美酒﹐歸去靑崖拍手歌﹐或疑爲陶夫婦云。

江夢孫﹐字修﹐潯陽人﹐烈祖輔吳﹐表爲祕書郎﹐夢孫數自言﹐迂儒無裨益﹐平生讀書﹐欲小試於治民﹐求爲總令﹐方是時﹐士之客於烈祖者。率以功名富貴自許﹐而夢孫言獨如此﹐烈祖以爲不情﹐不之許也﹐求不已﹐而補天長令﹐烈祖先持告身示之曰﹕今日受此﹐明日趨走庭下矣﹐此素志矣﹐庸何傷﹐乃授之﹐至天長﹐吏白縣署正寢有淫厲﹐不可居﹐夢孫不從﹐是夕﹐果有怪並出﹐夢孫起焚香曰﹕夢孫受命爲令﹐常治事於此﹐鬼神有祠廟丘壠﹐胡不各歸其所﹐吾行不欺暗室﹐奚畏君等﹐語訖﹐皆斂迹﹐夢孫治綫寬簡﹐吏民安之﹐逾年﹐棄官去﹐縣人號泣﹐送之數十里﹐還家﹐事繼母盡孝﹐早暮潔衣冠﹐視膳羞﹐母食徹﹐爲諸生講禮﹐凡至疑義﹐輒斂衽曰﹕此科先儒猶多異同﹐夢孫安敢輕言﹐諸君自擇所長可也。保大中卒﹐年八十五﹐贈國子司業。

毛炳﹐洪州丰城人﹐隱居廬山﹐時爲諸生江﹐得錢卽沽酒﹐嘗醉臥道旁﹐有里正掖起之﹐炳瞋目呵之曰﹕醉者自醉﹐醒者自醒﹐亟去﹐毋擾予睡﹐後徙居南臺山﹐書年﹐忽書齊壁曰﹕先生不住此﹐千載惟空山﹐因大醉﹐一夕卒﹐與炳同時﹐又有酒禿者焉﹐酒禿姓髙氏﹐駢族子﹐棄家祝發﹐博極羣書﹐善講說﹐而脫略跌宕﹐無日不醉﹐後主召講華嚴﹐梵行一品。賚金帛甚厚﹐玄寂﹐卽日盡送酒家﹐日夜劇飲﹐醉則從小兒數十﹐浩歌道中﹐歌曰﹕酒禿酒禿﹐何榮何辱﹐但見衣冠成古丘﹐不見江河變陵谷﹐一日﹐醉死石子岡。

卷八三徐三王二朱胡申屠喬睦列傳第五

李俊風整理校對

義祖生六子﹐知訓﹑知詢﹑知誨﹑知諫﹑知證﹑知諤。及烈祖開國﹐惟知證﹑知諤在﹐餘者皆前卒。

徐知證﹐義祖第五子也﹐事吳﹐歷州刺史﹐至節度使﹐烈祖初尊義祖爲太祖﹐復姓﹐攺義祖封﹐拜徐氏於李氏同﹐知證王江﹐攺王魏﹐元宗嗣位﹐尢見尊禮﹐內宴用家人禮﹐起舞拜跪爲壽﹐知證亦以叔父自處﹐無所讓﹐卒年四十二。

徐知諤﹐義祖第六子﹐在吳亦爲節鎭﹐代知詢爲金陵尹。烈祖初﹐封饒王﹐進王梁﹐鎭潤州﹐兼中書令﹐好奇寶怪物﹐所蓄不可計﹐有蜀估持鳳首至﹐自言得之徼外蠻夷﹐狀如雄鷄﹐廣五寸﹐冠上正平﹐可用爲枕﹐朱冠金喙﹐文彩煥爛如生﹐人咸異之﹐一日遊蒜山。除地爲場﹐連虎皮爲大幄﹐號虎帳﹐與賓僚會飲其中﹐忽暴風至﹐烈帳﹐盡碎如飛蝶﹐知諤懼而歸﹐屬疾數日卒﹐平生常語客曰﹕人生七十爲大限﹐吾生長王家﹐窮極歡樂﹐一日可敵世人二日﹐年三十五﹐其死乎﹐至是如其言﹐廢朝七日﹐烈祖悲悼﹐復詔不視朝者七日﹐斂以衮冕及上方祕器﹐謚曰懷﹐十子皆貴顯國中﹐所著文賦歌詩十卷﹐號閣中集。

徐遊﹐知誨子也﹐初名景遊﹐避元宗名﹐去景字﹐知誨於元宗有舊恩﹐故元宗待遊及兄汝南郡公遼尢親厚﹐出入宮省﹐備顧問﹐預籌畫﹐專典宮室營繕及浮屠事﹐當時言﹖政者以兩人爲首﹐後主嗣位﹐好爲文章﹐遊復以能著文見暱。封文安郡公﹐燕飲則流連酣詠﹐更相倡和﹐𨿽后妃在席﹐不避也﹐昭惠後好音﹐時出新聲﹐或得唐盛時遺曲﹐遊輒從旁稱美﹐有三閤狎客之風。閒居講論古今得失﹐後主設問﹐遊具以所聞對﹐或遊有疑以請﹐後主亦引經義或古事﹐稱制答之﹐君臣相矜﹐至國亡不悟也﹐遊有巧思﹐●器之制久不傳﹐人無知者﹐遊獨以意創制﹐皆合古法﹐太平興國中﹐蘇易簡爲學士﹐得之暇日﹐試於玉堂﹐太宗皇帝聞而取視之﹐嘆賞不已﹐方金陵之將亡也﹐徐鍇屬疾﹐忽夢巨人持大鐵簁。取已及兄鉉。並遊﹐同納簁中。簁之﹐鍇於遊皆墮地﹐而鉉獨否﹐俄鍇遊皆以疾卒云。

王建封﹐上元人﹐從軍以任俠驍勇知名﹐元宗取建州﹐建封爲先鋒橋道使﹐焚建州外郛﹐克之﹐王延政降﹐何敬洙功最諸將﹐建封忿曰﹕我縱火先登克城﹐諸軍乃能入﹐我功當第一﹐敬洙因推之曰﹕君言是也﹐具以聞諸朝。第賞拜信州刺史﹐人皆多敬洙而薄建封﹐陳覺﹑馮延魯﹐魏岑攻福州。李弘義圍之﹐敗吳越援兵﹐福州援絕﹐危蹙﹐且拔矣﹐而覺﹑延魯﹑岑各欲功在已。不相應接﹐偏裨莫肯用命﹐故未能克。覺奏請建封濟師﹐建封率五千人會之﹐破福州版寨﹐入東武門﹐而建封亦與諸將爭功﹐遽斂兵先退。弘義乘之﹐我軍復敗﹐遂潰而歸﹐元宗深銜建封﹐顧方治覺等擅興﹐未及治也﹐建封內不自安﹐元宗懼其作亂﹐召爲天威軍都虞侯﹐付以親軍。建封遂泰然﹐恃恩僭侈。無復顧憚﹐戶部員外郎範衝敏﹐疾魏岑﹐鐘謨﹐李徳明用事﹐訹建封上書。歷詆岑等﹐請更用正人﹐元宗遂發怒﹐謂建封武臣握精兵﹐敢於國政﹐謀進退柄臣﹐其漸不可長﹐流池州﹐未至﹐殺之﹐衝敏棄市﹐岑見衝敏爲厲﹐謂道士上章訴天﹐數月竟死云。

王彥儔﹐蔡州上蔡人﹐少爲州軍校﹐唐同光末﹐諸郡多亂﹐彥儔亦樂禍思奮﹐會同列六人者﹐來於謀曰﹕四郊洶洶﹐能者得富貴﹐我輩不可後人﹐彥儔許諾﹐且曰﹕今夕吾直府中﹐公等可持兵來﹐吾亦裹甲爲內應﹐旣夜﹐六人者如約俱至。彥儔伏壯士盡捕斬之﹐持其首叩帳門﹐告刺史曰﹕姦盜竊發﹐幸已伏誅﹐懼有佚黨爲變﹐願公亟號令以安眾心﹐刺史驚喜而出﹐彥儔卽斬之﹐歸其罪於六人者﹐翼日﹐悉族六家﹐據蔡州﹐無敢動﹐唐兵來討﹐彥儔自計不能守﹐匿其妻子於村捨﹐奉父母來奔﹐烈祖輔吳﹐以爲都押衙﹐歷和州刺史。始遣間使迎妻子南歸﹐彥儔有政績﹐善撫境內﹐和遂爲富州﹐入拜統軍。自以發亦凶亂﹐於是務爲恭謹﹐烈祖嘉之﹐嘗升堂拜其父﹐開國﹐以爲池州節度使。常夢錫自給事中以直諫貶判官﹐彥儔事之如在朝廷﹐人士稱之﹐卒於鎭。

朱匡業﹐廬州舒城人﹐父延壽﹐以﹝女市﹞爲吳武王夫人。故自少得幸﹐從徵討﹐摧堅陷陣﹐功冠諸將﹐好以寡擊眾﹐不勝而返者必盡戮之﹐嘗與梁戰﹐遣二百人持大劍斫陣﹐將行﹐指一卒畱之﹐卒請行﹐延壽以違命﹐立斬之﹐其令出必行﹐皆類此﹐然每得賞賜﹐悉分賫其下。無以入家者。唐昭宗在岐下聞其名﹐遣使間道授延壽蔡州節度使﹐武王疑其難制﹐誘殺之﹐出夫人﹐使更嫁﹐然猶以舊功貸其妻子﹐時匡業尙幼﹐稍長﹐授以官﹐烈祖輔吳﹐拔爲軍校﹐積功至諸軍都虞侯﹐嗜酒使气﹐烈祖優容之﹐出爲歙州刺史﹐有政績﹐攺建州畱後﹐還朝﹐授神衛統軍﹐周侵淮南﹐中外震駭﹐盜投罅多竊發。以匡業爲內外巡檢使﹐嚴而無私﹐犯令無所貸。中外肅然﹐夜戶不閉﹐正陽喪師﹐朱元叛﹐元宗議親徵。召匡業及統軍劉存中﹐問以方略﹐匡業輒對曰﹕運數之興﹐天地皆助﹐大事若去﹐𨿽英雄亦無如之何。存中從旁贊之﹐元宗怒﹐貶匡業撫州團練使﹐存中饒州﹐後主襲位﹐召拜神武統軍﹐加中書令﹐卒﹐子崇俊﹐短陋羸瘠﹐而妙於騎擊﹐馳突若神﹐早卒。

朱令贇﹐大將軍業從子﹐少從軍﹐椎額鷹目﹐趨捷善射﹐積遷至鎭南節度使﹐開寶中﹐後主見討王師﹐兵以圍金陵﹐召令贇赴難﹐軍至湖口﹐與諸將謀曰﹕今爲前進﹐則北軍據我後﹐上江阻隔﹐進未破敵﹐退絕餽饢。柰何﹐乃檄南都畱守。柴克貞赴軍﹐欲俟其至﹐使代據湖口﹐及發﹐而後主危急﹐飛書督兵者接踵﹐令贇不能守初議﹐乃與戰棹都虞侯王渾乘流而前﹐自潯陽湖編木爲大筏﹐長百餘丈﹐大艦至容千人。將突下斷采石浮梁﹐會江水涸﹐舟筏艱阻﹐王師得設備﹐比至虎蹲洲﹐合戰﹐令贇所乘艦尢大﹐建大將旗鼓﹐王師舟小﹐聚攻之﹐令贇以火油縱燒﹐王師不能支﹐會北風﹐反焰自焚﹐水陸諸軍十五萬﹐不戰皆潰﹐令贇惶駭﹐赴火死。糧米戈甲俱焚﹐無孑遺﹐煙焰不止者旬日﹐自是金陵外援遂絕。以至於亡﹐是時王師上露布稱生獲令贇。則非也。

論曰﹕金陵之被圍也﹐以守備任皇甫繼勛﹐以外援付朱令贇﹐繼勛旣懷貳心﹐而令贇孺子。復非大將才﹐其亡宜矣﹐使林仁肇不以間死﹐盧絳得當攻守之任﹐胡則﹑申屠令堅輩﹐宣力圍城中﹐𨿽天威臨之﹐豈易遽亡哉﹐然則江南𨿽弱﹐曹彬等所以成功者﹐獨其任人乖刺而已。吾以此知伐國之難也。

王崇文﹐父琯﹐吳大將﹐崇文以門地選尙烈祖妹廣徳公主﹐歷百勝永安二鎭﹐廬陵民尙气喜訟﹐以先止爲怯﹐素號難治﹐崇文一以法治之﹐不少貸﹐訟爲廢息﹐建州初平﹐崇文安集之﹐民忘其亂﹐又涉武昌﹐自南唐興﹐崇文內典禁兵。出更藩任﹐位兼將相﹐終始富貴﹐而平居被服儒雅﹐風度夷曠﹐在武昌方閱騎士鞠場﹐傍古屋數十間崩壞﹐聲震數里﹐聞者莫知所爲﹐崇文指揮使令﹐訖事不失常度﹐竟亦不問﹐後主初立﹐上疏歷陳朝政﹐賜書褒之﹐加中書令﹐卒。

胡則﹐不知其世家﹐後主末﹐爲江州指揮使﹐金陵陷﹐曹彬諭後主以手書命郡縣悉以誠降﹐書至江州﹐刺史謝彥寶集將佐視之﹐謀納款﹐則憤形於色﹐亟蔣出謂其下曰﹕吾歷世受李氏恩﹐安可負之﹐且都城久受圍﹐此書眞僞不可知﹐刺史不忠﹐欲污吾州﹐爾輩能從我死忠義乎﹐眾皆曰善﹐乃帥同列宋徳明等大嘩﹐入攻彥寶﹐彥寶懼﹐逃檐●中﹐執而殺之﹐眾推則爲刺史﹐號令肅然﹐莫敢不聽﹐則嘗爲壽州裨將﹐從劉仁贍城守累年﹐盡得其方略﹐乃日夜閱丁壯勒部伍﹐爲堅壁死守計﹐太祖命南面行營招安巡檢使曹翰攻之﹐城帶江負山﹐樓櫓髙險﹐堅不可破﹐屢遣使論降﹐則誓死不從﹐翰軍死傷者眾﹐詔書切責督戰﹐會則疾革不能起﹐城始陷﹐眾猶巷斗﹐●涕奮擊﹐不少退﹐翰軍尢多死﹐則臥牀上﹐翰執之﹐數其違命之罪﹐對曰﹕犬吠非其主﹐爾何怪也﹐置木驢上﹐將磔之﹐俄死﹐腰斬其屍以狥。並殺宋徳明﹐而墮其城七尺﹐使後不可守﹐時右補闕張霽﹐被命知江州﹐與翰偕行﹐旣入城﹐翰軍士掠民家﹐民訴苦於霽﹐霽按誅軍士。翰因發怒屠城﹐死者數萬人﹐取其屍投井﹐坎皆滿溢﹐余悉投江流﹐因誣奏霽﹐太祖薄霽罪﹐徙知饒州﹐民家貲貨鉅萬﹐翰悉取之﹐初﹐太祖聞江州城垂破﹐遣使持詔賜翰﹐使勿多殺﹐使者至獨樹浦﹐大風斷渡﹐比至﹐已無噍類矣。

申屠令堅﹐山東人﹐少無賴﹐勇敢絕人﹐晉漢間﹐嘗爲盜﹐被獲﹐以計脫來歸﹐保大末﹐禦周師於壽春﹐破城南大砦有功﹐擢神武都虞侯﹐劉茂忠﹐吉州安福人﹐本名徹。或謂之曰﹕劉徹乃漢武帝也﹐非人臣所能名﹐乃攺焉﹐少亦爲羣盜﹐會赦書募盜爲兵﹐茂忠出應募﹐且應擒盜自洗﹝氵前﹞﹐乃詐亡命入盜中﹐自言工風雲占﹐盜信之﹐乃密約吏爲內應﹐悉擒。戮無遺者﹐惟廬陵鷓鴣洞賊帥吳先﹐狡有謀﹐且據嚴險。不可捕﹐茂忠鞭二卒﹐使佯爲得罪﹐奔先﹐示以鞭創﹐先乃納之﹐月餘﹐斬先﹐其黨皆潰﹐積功爲吉州兵馬都押衙。開寶中﹐令堅爲吉州刺史﹐茂忠爲袁州刺史﹐金陵破﹐後主歸京師﹐兩人者相約﹐一以主存亡易節﹐誓死報國﹐前二年﹐令堅寐﹐則夢人鬥﹐大呼二寤﹐乃聚侍婢歌舞﹐喧笑達旦﹐始能寐﹐至是若與人搏擊於帳中者﹐逾時而卒﹐茂忠度不能獨奮﹐遂降﹐將行﹐悉燔州縣軍興科斂文籍﹐所畱田稅簿而已﹐袁人徳之﹐入朝﹐舟次淮口﹐謁關吏﹐稱袁州刺史﹐吏擲刺於地曰﹕此亡國之俘﹐何刺史也﹐叱令執杖庭參﹐至京師﹐授登州刺史。關吏抵罪﹐適編管登州﹐茂忠見之曰﹕乃汝耶﹐日責拜謁兩衙﹐必令植立庭下﹐吏慚憤死﹐茂忠還朝﹐病金痍卒。

喬匡舜﹐字亞元。髙郵人。弱冠能屬文﹐以典贍稱﹐烈祖輔吳﹐用爲祕書正字﹐開國﹐宋齊丘辟置幕中﹐十餘年﹐歷大理評事﹐屯田員外郎﹐齊丘喜人諛已﹐而匡舜眞率﹐故𨿽賞其文藝﹐未嘗薦拔﹐烈祖獨知之﹐賞詔公卿舉可親民者。意齊丘且舉匡舜﹐奏上﹐不及﹐烈祖謂然﹐謂常夢錫曰﹕吾不意其捨匡舜也﹐夢錫與韓熙載素惡齊丘﹐每相語曰﹕宋公誤識亞元﹐正可怪也﹐久之﹐齊丘出鎭豫章﹐始表爲節度掌書記﹐保大中﹐召爲駕部郎中知制誥﹐進中書舍人﹐周侵淮南﹐諸將無功﹐元宗議親率六軍拒之﹐匡舜上疏切諫﹐帝怒﹐坐以沮國動人心﹐流撫州﹐然亦卒不能親行也。後主嗣位﹐復起爲司農少卿﹐歷殿中監修國史給事中﹐兼獻納使。知貢舉﹐放及第樂史輩五人﹐多久滯名場者﹐時稱得人﹐而少年輕薄子嘲之﹐謂之陳橋成﹝片旁﹞。遷刑部侍郎。老病。乞骸骨歸﹐後主憫其貧﹐給俸終身。開寶五年卒。年七十五﹐謚曰貞。

睦昭符﹐金陵人﹐不知所以進﹐保大中﹐爲常州縣刺史﹐當吳越之衝﹐屢交兵﹐城邑荒殘﹐昭符爲政寬簡﹐招納逋亡﹐未幾遂富寶﹐一日坐廳事﹐雷雨暴至﹐電光如金蛇﹐繞案﹐吏卒皆震僕。昭符不懾﹐撫案叱之﹐雷電遽散﹐及舉案﹐惟得鐵索重百斤﹐昭符亦不變色﹐徐命舉納庫中﹐顯徳五年。元宗旣稱藩於周﹐秋八月。命昭符爲進奏使﹐置邸大梁﹐太祖受周禪﹐昭符乃更名﹐後主嗣位﹐禦宮門﹐立金雞竿﹐降赦﹐如天子禮﹐太祖聞而怒﹐召昭符詰之﹐色甚厲﹐昭符徐以鄙語對﹐太祖爲笑﹐因置不問﹐然昭符常往來金陵﹐時後主數貢奉﹐帑藏空竭﹐昭符市於富民石守信家﹐得絹十萬﹐後主大悅﹐太祖已遣李穆召後主入朝﹐因問昭符曰﹕汝度汝主來否﹐對曰﹕君命召﹐不俟駕﹐安有不來﹐及後主稱疾﹐王師致討﹐昭符又言於太祖曰﹕臣主必死社稷﹐已而後主降﹐罷奏邸﹐不得調﹐初名匡符﹐建隆初攺﹐以避上名云。

卷九劉髙盧陳李廖列傳第六

李俊風整理校對

劉彥貞﹐兗州中都人﹐父信﹐初爲羣盜﹐戰敗奔吳﹐事武王數有功﹐王遇之厚﹐嘗召信計﹐醉不能言﹐王嫚罵之﹐信卽仗一劍棄去﹐左右請追之﹐王曰﹕信醉耳﹐醒當復來﹐明日果至﹐積功至鎭南軍節度使﹐宜王建國﹐加徵南大將軍﹐唐莊宗滅梁﹐遣諫議大夫薛昭文使閩﹐假道洪州﹐信燕勞之﹐謂昭文曰﹕皇帝知有信否﹐昭文曰﹕主上新平河南﹐未知公之名﹐信曰﹕漢有韓信﹐吳有劉信﹐一等人也﹐因指牙旗銀首﹐舉酒屬昭文曰﹕幸而中此﹐願爲我飲﹐一發中之。烈祖受禪﹐以舊故贈太師﹐彥貞﹐信第四子﹐以父任爲大理評事。遷屯田員外郎﹐父喪﹐起復將軍﹐刺海楚二州﹐善騎射﹐矢而收其嬴﹐州有安丰塘﹐漑田萬頃﹐以故無凶歲﹐彥貞托以浚城濠﹐決水入濠中﹐民田皆涸﹐而督賦益急﹐皆賣田去﹐彥貞擇尢膏腴者﹐以下價售之﹐乃復瀦塘水如初﹐歲入不可勝計﹐時南唐政衰。用事者多貪墨。彥貞廣賂遺以致聲譽﹐於是魏岑等親然推倡其用兵治民之能﹐以爲一面長城﹐在鎭久﹐疑當受代﹐輒妄造邊遽以固其位﹐久之﹐乃入爲神武統軍﹐及周師侵淮南﹐拜北面行營都部署﹐帥三萬人援壽州﹐次來遠鎭﹐兵車旗幟亙數百里。戰艦銜尾﹐蔽淮而上﹐周將李谷﹐慮我師斷浮橋﹐腹背受敵﹐燒營退保正陽﹐彥貞𨿽名將家子﹐生長富貴﹐初不練兵事﹐裨將武彥暉張延翰成師朗皆●將﹐無籌略﹐見周師退以爲快﹐惟恐不得速戰﹐士未及朝食﹐卽督以進﹐遇周將李重進於正陽東﹐彥貞置陣﹐橫布拒馬﹐聯貫利刃﹐以鐵繩維之﹐刻木爲猛獸攫弩狀。飾以丹碧﹐立陣前﹐號揵馬脾﹐又以革囊貯鐵蒺藜布於地﹐周兵望而笑其怯﹐銳气以增﹐一戰﹐我師大敗﹐師朗等皆被擒﹐彥貞死於陣﹐南唐喪地千里﹐國幾亡﹐其敗自彥貞始﹐𨿽死王事﹐議者不與也﹐後數年﹐贈中書令﹐謚曰壯﹐亦不復錄其孤云。

髙越﹐字仲遠﹐幽州人﹐精詞賦﹐有名燕趙間﹐盧文進鎭上黨﹐具禮幣致之﹐初以客從﹐及文律徙安州﹐越又從之﹐遂爲其掌書記﹐文進仲女有才色﹐能屬文﹐號女學士﹐因以妻越﹐文進奔吳﹐亦與俱行﹐吳以爲祕書郎﹐烈祖受禪﹐遷水部員外郎﹐攺祠部﹐浙西營田判官﹐於江文蔚俱以能賦擅名江表﹐時人謂之江髙﹐保大初﹐文進卒﹐有欲傾其家者﹐越上書訟之﹐黜爲蘄州司士參軍﹐語在文進傳﹐就遷軍事判官﹐與隱士陳曙爲物外交﹐談然不志榮利﹐久之﹐乃徙廣陵令﹐還判吏部﹐歷事禦史﹐知雜。元帥府掌書記﹐起居郎。中書舍人﹐淮南交兵﹐書詔多出越手﹐援筆立成﹐詞采溫麗。元宗以稱職﹐不徙官者累年﹐後主立﹐始遷禦史中丞勤正殿學士左諫議大夫﹐兼戶部侍郎修國史﹐卒年六十二﹐謚曰穆﹐貧不能葬﹐後主爲給葬。後主爲始葬費﹐世嘆其淸﹐兄子遠。

遠字攸遠﹐父操﹐袁州別駕﹐遠少孤﹐爲人夷雅沖淡﹐而遇事有奇節﹐杜門力學﹐不交人事﹐烈祖受禪﹐招來四方秀傑。得遠﹐以爲木薯省正字﹐保大初﹐遷校書郎﹐兼太常修撰﹐遂爲太常博士﹐淮南兵興﹐元宗召見﹐賜金紫﹐使典戍府書檄﹐歷禮部員外郎﹐樞密判官﹐侍禦史知雜。史館修撰﹐起居郎知館事﹐遂爲勤政殿學士﹐國初﹐命兵部尙書陳濬修吳史﹐未成而卒﹐其後頒史館﹐與徐鉉喬匡舜潘佑。共成吳錄二十卷。遠又自撰元宗實錄十卷﹐未及上﹐會屬疾﹐取史稿及他所著書凡百餘卷悉燔之﹐卒年五十七。贈給事中﹐謚曰良﹐後主欲修國史﹐訪稿於其家﹐無復在者﹐遠有精識﹐方邊鎬入潭州﹐湖南悉平﹐百官入賀﹐遠獨曰﹕我乘楚亂﹐取之甚易﹐觀諸君只才﹐守之實難﹐聞者愕然﹐以爲過。及後如所料﹐乃皆服其先見。

盧文進﹐字大用﹐幽州人﹐事後唐明宗﹐至安州節度使。事具五代史﹐晉髙祖起晉陽﹐與契丹耶律徳光約爲父子。文進少嘗事契丹﹐娶虜公主﹐爲其平州刺史﹐明宗時﹐率眾數萬來歸﹐至是不自安﹐且本燕人﹐尙气﹐不能屈於晉﹐乃決計歸吳﹐時烈祖輔吳爲齊王﹐將受禪﹐吳遣將祖全恩以兵二千陣於安州邊境﹐俟文進出﹐殿之而至﹐拜天雄統軍﹐宣潤節度使﹐委任賓佐﹐政績甚美。潤州市大火﹐文進使馬步使救之﹐益熾﹐文進怒﹐自出府門﹐斬馬步使。傳聲而火止﹐人皆異之﹐召還﹐以左衛上將軍兼中書令範陽郡王奉朝請﹐猶給藩鎭俸﹐卒﹐馮延巳惡文進﹐文進亦以素貴﹐不少下。及卒﹐乃誣以陰事﹐盡收文進諸子﹐欲籍其家。文進以女妻髙越﹐越乃上書訟文進冤﹐指延巳過惡﹐詞气甚厲﹐時延巳方用事﹐人頗壯之﹐元宗怒﹐以越屬吏﹐貶蘄州司士參軍﹐而盧氏亦賴以得全﹐文進在金陵問客言﹐昔陷契丹﹐嘗獵於郊﹐遇書晦﹐如夜﹐星緯粲然﹐大駭﹐偶得一胡人問之﹐曰此謂之笪日﹐何足異﹐頃自當復﹐良久﹐果如其言。日方午也。又嘗至無定河﹐見人脛骨大如柱﹐長可七尺云。

陳覺﹐揚州海陵人﹐烈祖以東海王輔吳﹐作禮賢院﹐聚圖書萬卷﹐及琴奕戲之具﹐以延四方賢士﹐政事之暇﹐多與之將評古今﹐覺亦預焉。烈祖居金陵﹐以次子景遷畱東都﹐爲同平章事﹐知左右軍。使輔政﹐命覺爲之佐﹐謂曰﹕吾蚤莫賢士相接﹐今老矣﹐尙未達天下事﹐景遷年少當國﹐故屈君子﹐無憚也。景遷卒﹐還朝爲宣徽副使﹐烈祖晚多暴怒﹐近臣多得譴罰﹐覺心懼﹐稱疾﹐家居累月﹐以宣遣詔日入朝﹐判大理寺蕭儼劾之﹐元宗不從﹐遷光政院副使太僕少卿﹐覺有兄﹐居鄕裏﹐時海陵已爲泰州﹐覺兄犯法﹐刺史褚仁規笞之﹐覺挾私怨譖仁軌貪殘。侍禦史王仲璉亦劾之﹐元宗薄其罪﹐止罷刺史﹐仁軌忿﹐上章自訴﹐元宗命覺馳往鞠之﹐仁規惶恐伏罪﹐覺還﹐●其罪狀甚眾﹐詔賜死。覺之竊弄威福蓋始於此﹐覺與李徵古﹐皆宋齊丘客﹐徵古者﹐袁州宜春人﹐於齊丘有中外﹐事齊王景達爲宮官﹐齊丘告歸九華﹐逾年不召﹐徵古使其僚謝仲宣諷景達言於元宗曰﹕齊丘先帝布衣之舊﹐𨿽不用﹐不當棄之﹐齊丘旣召歸﹐益以服心寄覺﹐欲使立功以取柄任﹐時唐兵初得建州﹐諸將用其鋒﹐攻取福州﹐齊丘獨薦覺爲宜諭使﹐召節度使李弘義入朝﹐可不勞寸刃﹐盡得閩地﹐元宗意方向覺﹐遂遣之﹐旣至﹐弘義倨甚﹐覺气折﹐不敢言﹐歸至劍州﹐恥於無功﹐矯詔召弘義﹐自稱權福州事﹐擅於汀建撫信州兵及戍卒﹐命馮延魯將之﹐攻福州﹐敗績﹐眾潰而歸﹐死者萬計﹐亡失金帛戈甲之類﹐不可勝數﹐朝論謂必死﹐元宗亦怒。欲置軍法。齊丘上表待罪﹐●營救覺等。馮延巳助之﹐於是財貶蘄州﹐逾年﹐復起任事﹐始與徵古爲死黨。相倡和﹐如出一口﹐淮南兵興﹐我師屢北﹐度不可復支。元宗遣鐘謨。

李徳明﹐孫忌﹑王崇質使周世宗﹐請獻壽濠泗楚光海六州以罷兵﹐世宗不許﹐而壽州日危蹙﹐徳明懼﹐乃白世宗﹐言願寬臣數日之誅﹐歸白寡君﹐盡獻淮南地﹐周乃遣徳明﹐王崇質先還﹐徳明至金陵﹐盛稱周兵之彊﹐請必割地﹐元宗不悅﹐齊丘﹑覺﹑徵古素惡忌及徳明﹐擿語王崇質﹐使異其詞。覺﹑徵古極言徳明賣國﹐徳明褊忿﹐知見排﹐攘袂大言周師必克﹐元宗遂斬徳明於都市﹐覺﹑徵古勢焰益燻灼。道路以目﹐徳明旣誅﹐不復議請盟﹐乃命齊王景達率大兵拒周﹐而以覺爲監軍使﹐軍政皆出覺﹐聚兵五萬﹐無決戰意﹐朱元數有功﹐覺忌之﹐奪其兵﹐元遂叛降周﹐諸軍悉潰﹐覺歸爲樞密使如故。而徵古爲副使﹐不以敗事自咎。方相與挾齊丘爲耐久計﹐議事元宗前﹐橫甚。元宗嘗言及家國。感慨泣下﹐徵古輒曰「陛下當以兵力拒敵。涕泣何爲。飲酒過量耶﹖乳保不至耶﹖」帝色變﹐左右股栗﹐而徵古驚然自若。司田言天文變異。人生宜避位祈禳。元宗曰「此固吾意﹐第不知孰可付耳﹖」覺﹑徵古遽以爲誠言﹐輒曰「天命如此﹐宜使宋公攝政﹐陛下深居禁中﹐俟國事定﹐歸政未晚。元宗亟召中書舍人陳喬艸詔﹐實出於憤怒﹐喬固陳不可﹐元宗嘻笑而止﹐周師益進﹐世宗駐迎鑾鎭。元宗遣覺奉表貢方物﹐覺至迎鑾﹐見周之戰艦﹐陳列江津﹐且南渡矣﹐大懼。請遣人取本國畫江爲界表﹐世宗可之﹐覺頓首謝退﹐遣其屬劉承遇南還以告﹐畫江稱藩奉正朔之議決﹐周亦班師。遣覺還﹐錫賫丰渥﹐覺將發﹐獻詩一首﹐敍感別﹐賜金器百兩﹐初覺﹑徵古以徳明請割地爲賣國誅死﹐乃是覺身自爲之﹐使還﹐以兵部尙書致仕﹐徵古先出爲洪州節度副使﹐時晉王景遂爲帥﹐不堪徵古之傲狠﹐常欲斬之﹐自拘於有司﹐左右力諫﹐乃已﹐鐘謨自周還﹐屢言齊丘覺﹑徵古之罪不可容﹐覺嘗傳世宗之語告元宗曰﹕聞江南拒命。謀出其相嚴續﹐當殺續以謝我﹐元宗知覺與續有宿怨﹐疑之﹐謨請至周覆實其事﹐元宗遣謨行﹐以手錶引咎﹐且言非續之罪﹐世宗省表大驚曰﹕嚴續能拒命內忠臣。朕爲天下主﹐其肯教人殺忠臣乎。謨還﹐具奏之﹐元宗大怒﹐齊丘旣斥﹐覺亦責授國子博士﹐饒州安置﹐遣殺之﹐徵古削奪官爵﹐賜自盡於洪州。

李徳誠﹐廣陵人﹐少事宣州節度使趙鍠爲給使﹐吳攻宣州。鍠出降﹐徳誠與韓球俱從之不去。城中復推裨將周進思以拒吳﹐鍠使徳誠入城﹐說進思降﹐將行。暴得疫疾。委頓不克往。乃攺命球。球旣至﹐進思斬之﹐擲其首城外。徳誠是日旣愈﹐人皆異之﹐鍠死﹐事吳武王﹐常衝徵討﹐積功爲江南馬步軍使﹐與諸將圍潤州安仁義﹐諸將每見仁義臨城督城。必嫚罵之﹐徳誠獨否﹐及城破﹐仁義操弓失坐城上﹐眾莫敢近﹐徳誠至﹐仁義忽顧曰﹕汝見我獨不失禮﹐且有奇相﹐他日將大貴﹐吾以爲汝功﹐卽擲弓矢就執﹐武王卽拜徳誠潤州刺史。歷撫虔三鎭節度使。平南大將軍﹐中書令﹐烈祖受禪﹐拜太師﹐封南平王﹐進封趙王﹐徳誠事吳最久。至南唐之興﹐又爲佐命﹐首與周本勸進﹐初無大勛勞﹐特以待之。升元四年卒﹐年七十八。廢朝五日﹐謚忠懿﹐子二十八人。第四子建勛。

建勛﹐字致堯﹐少好學﹐能屬文﹐尢工詩﹐徳誠在潤州﹐嘗秉燭夜出﹐侯者以告﹐義祖疑有變﹐徙江州﹐徳誠猶慮讒閒遣建勛入謁﹐義祖見之釋然﹐妻建勛以女﹐所謂廣徳公主也﹐建勛家世將相﹐又娶於徐氏﹐爲其國貴遊﹐然杜門不預世事。所與交皆寒畯。裘馬取具而已。烈祖鎭金陵﹐用爲副使﹐禪代之策。拜中書侍郎同平章事加左僕射﹐監修國史﹐領滑州節度使。自開國至升元五年﹐猶輔政﹐比他相最久﹐烈祖鑑吳之亡﹐由權在大臣。意頗忌之﹐而建勛無引退意﹐會建議政事當更張者﹐且言事大體重﹐不可自臣下出﹐請以中旨行之。烈祖𨿽從之﹐未有命也﹐建勛遽命舍人艸制﹐給事中常夢錫劾奏建勛擅造制書﹐歸怨於上﹐烈祖得奏﹐適會本意﹐乃降制放還私第﹐廣徳宮主剛東有智﹐入謂烈祖曰﹕吾父亡恙時﹐兄亦嘗求見與李郎書﹐今何見負。烈祖曰﹕此自國事﹐吾與李郎骨肉之情﹐固無間也。召見慰勉延英殿﹐召公卿議當世事﹐人皆欣然望治﹐建勛謂所親曰﹕上寬仁大度﹐優於先帝﹐但性習未定﹐宜得方正之士﹐朝夕獻香﹐不然﹐恐未必能守先朝基業也。出爲撫州節度使﹐建州之役﹐諸將無復紀律﹐建勛請官出金帛﹐贖俘掠﹐還其家﹐見聽﹐及出師平湖南。國人相賀。建勛獨以爲憂曰﹕禍始於此矣﹐召拜司空﹐稱疾﹐乞骸骨﹐以司徒致仕﹐賜號鐘山公。營別墅於山。放意泉石﹐或謂之曰﹕公未老﹐又無大疾恙﹐遽爲此舉﹐余復爲九華先生耶﹐建勛曰﹕吾平生笑宋公輕出處﹐何至效之﹐自知不壽﹐欲求數年閒適爾﹐疾革﹐遺令曰﹕時事如此﹐吾得全歸幸矣﹐勿封樹立碑﹐貽他日毀斷之禍﹐保大十年五月卒﹐贈太保﹐謚曰靖﹐及南唐亡﹐公卿冢墓﹐鮮不發者﹐惟建勛不知葬所﹐宋齊丘當國﹐深忌同列﹐少所推遜﹐獨稱建勛曰﹕李相淸談﹐不待潤色﹐自成文章。

論曰﹕李建勛非不智也﹐知湖南之師必敗﹐知其國且亡﹐皆如蕃●。然其智獨施之一已。故生則保富貴。死猶能全其骸於地下﹐至立於●枉問﹐一切無所可否﹐惟諾而已﹐視覆軍亡國﹐君父憂辱﹐若已無與者。方區區請出金帛以贈俘虜﹐眞婦人之仁哉。

廖居素﹐將樂人﹐仕烈祖元宗之間﹐爲人堅正﹐不爲當國者所喜﹐困校書郎二十年﹐始得大理司直﹐後主嗣位﹐稍遷至●林光慶使﹐檢校太保判三司。後主孱昏﹐而羣臣方充位保富貴。國益削﹐居素獨慷慨驟諫。冀後主一悟﹐終不見聽﹐乃閉門卻食﹐服朝衣冠立死井中﹐已而得手書大字於筐笥中﹐吾之死﹐不忍見國破也﹐徐鍇爲文弔之。以比屈原伍員﹐後幾百年。將樂父老猶叩頭稱之﹐盱江李覯爲之傳云。

卷十張李皇甫江歐列傳第七

張義方﹐不知其所以進﹐烈祖代吳﹐用爲侍禦史﹐義方旣就職﹐卽上疏曰﹕古之任禦史者﹐非止平獄訟﹐肅班列也﹐有怙威侮法棄忠賊義﹐樹朋黨﹐蔽聰明者﹐得以糾彈﹐至於人主好遊畋聲色﹐說奢侈佞媚﹐賞非功﹐罰非罪﹐得以論爭。使諸侯不敢亂法﹐百司不得盜權。則禦史爲不失職。今文武材行之士﹐固不爲乏﹐而貪墨陵犯﹐傷風教﹐棄仁義者。猶未革心﹐臣欲奉陛下徳者﹐先舉忠孝潔廉﹐請頒爵賞﹐然後繩糾乖戾﹐以正典刑﹐小則上疏論列﹐大則對仗彈奏。臣每痛國家之敗﹐非獨人君不明﹐蓋官卑者畏罪而不言﹐位尊者持祿而不諫﹐上下苟且﹐至於淪亡﹐今臣誠不忍忘君親之義﹐有所不盡﹐惟陛下幸赦之﹐疏奏﹐烈祖親札曰﹕孤始受禪﹐仁義方以風憲。乃能力振朝綱。詞皆讜切。可宜示朝野。賜義方衣一襲﹐以旌直言﹐義方始名元達﹐烈祖方倚以肅正邪●。取前朝王義方名以易之﹐故義方得盡忠焉﹐後之議者﹐謂義方爲禦史﹐彈劾姦邪﹐諫正過失則可﹐若請舉善﹐頒爵賞﹐則爲奪輔﹐相權矣﹐然所言凜然守正﹐有漢唐名臣之風﹐惜其事迹散落﹐不得盡載云。

李金全﹐其先吐谷渾人﹐事唐明宗爲廝養﹐以戰功貴﹐事具五代史﹐晉髙祖時﹐爲安州節度使﹐任中門使胡漢榮﹐漢榮貪戾專政﹐失軍民心﹐髙祖遣賈仁沼代﹐歸京師﹐金全奏漢榮病不任行﹐仁沼至﹐鴆殺之﹐事聞﹐髙祖乃以馬全節代金全鎭安州﹐漢榮懼﹐給告日邸吏劉珂﹐密遣人馳報﹐朝廷召公有異處分﹐金全懼﹐使其從事張緯奉表詣金陵請降﹐烈祖命鄂州屯營使李承裕段處恭﹐帥兵三千人﹐逆金全﹐陳於城外﹐俟金全出﹐殿之而東﹐承裕等至之夕﹐金全帥數百人來奔﹐而承裕違命﹐輒大掠城中﹐得金帛不可計數﹐乃還﹐晉將安審輝追敗於馬黃谷﹐處恭死於陣。承裕帥餘兵扼云蒙橋﹐復爲審輝所敗﹐執而殺之﹐金全至﹐拜天威統軍﹐出爲潤州節度使﹐漢隱帝時﹐李守貞以河中叛﹐來乞師﹐魏岑查文徽議。宜爲出師﹐劉彥貞以攻取自任﹐元宗欲籍金全宿將威望﹐以爲北面行營招討使﹐救河中﹐彥貞副之﹐文徽爲監軍使﹐岑爲沿淮巡檢使﹐師出沐陽﹐次沂州﹐金全曰﹕諸軍以河中在何處﹐而欲自此轉戰以前耶﹐勢必不相及﹐徒爲國生事爾﹐嘗會食帳中﹐候騎告北兵數百並澗﹐皆羸弱﹐諸將欲掩擊之﹐金全下令曰﹕敢言過澗者斬﹐及暮﹐伏兵四起﹐旗幟蔽日﹐金鼓聲聞數十餘里。諸將乃服金全善料敵﹐逾月﹐退保海州﹐遂引歸﹐金全曰﹕吾全軍而還﹐不得爲無功矣﹐拜右衛聖統軍﹐領義成軍節度使﹐兼侍中﹐保大八年八月﹐卒於金陵﹐年六十﹐多內寵﹐子男女凡三十二人﹐元宗命少府監王仲連持節冊贈中書令﹐謚曰順﹐金全卒後﹐閩楚之役興﹐用事者皆少年﹐不更軍旅﹐覆敗相踵﹐周人乘我罷獘﹐攻取淮南﹐國遂衰削﹐不復能振﹐人始思金全﹐恨其已卒云。

皇甫暉﹐魏州人﹐事唐晉﹐事具五代史﹐契丹人入中原﹐暉時爲密州刺史﹐與棣州刺史王建俱來奔﹐元宗遣使具舟楫逆之﹐將至﹐暉念本起盜賊﹐不自安﹐至秦淮﹐赴水﹐不死﹐舟人援出之﹐自言如履大石﹐入朝﹐歷歙州刺史﹐神衛軍都虞侯﹐江州節度使﹐加同中書門下平章事﹐周師攻淮南﹐爲北面行營應援使﹐會劉彥貞﹐姚鳳兵以行。彥貞舉動躁撓﹐人測其必敗﹐暉獨持重﹐部分甚整﹐士亦樂爲用。周人頗憚之﹐及彥貞敗死﹐暉﹑鳳退保濟流關。周世宗親帥眾精銳攻壽州﹐而分兵襲濟流﹐暉陳山下﹐周兵出山後要擊﹐暉大敗﹐猶收兵且行﹐入滁州﹐滁州刺史王紹顏已委城遁﹐暉無所歸﹐方斷橋自守﹐周兵涉水窬城而入﹐執暉鳳送壽州行在﹐見世宗曰﹕臣力憊﹐欲暫坐﹐及坐﹐曰﹕欲暫臥﹐不俟命而臥﹐神色自若﹐曰﹕臣非不盡力國事﹐南北勇怯不敵﹐臣在晉屢與契丹戰﹐安能如今日大朝兵甲之盛﹐昨退保滁州城﹐不意大軍攀堞﹐如飛而入﹐臣智力俱殫﹐故被擒耳。世宗賜之馬及衣帶﹐數日創甚﹐暉不肯治而死﹐子繼勛。

繼勛﹐少從暉兵間﹐爲軍校﹐以父死難﹐擢將軍﹐歷池饒二府刺史﹐頗以吏事稱﹐入爲神衛統軍都指揮使﹐諸老將繼死﹐繼勛𨿽尙少﹐且無戰功﹐徒以家世﹐遂爲大將。資產優贍﹐名園甲第﹐冠於金陵﹐多蓄聲妓﹐厚自奉養。及開寶中﹐大兵傳城﹐繼勛保惜富貴﹐無效死之意﹐第欲後主亟降﹐聞諸軍敗績﹐則幸災見於詞色﹐偏裨有募死士﹐謀夜出奮擊者﹐輒鞭而囚之﹐自度罪惡日聞﹐稀復朝請﹐後主召議事亦辭以軍務不至﹐內結傳詔使﹐一切蔽塞﹐及後主登城﹐見王師旌旗壘柵﹐彌徧四郊﹐始大駭失色﹐繼勛從還至宮﹐乃以屬吏始出宮門﹐軍士雲集臠之﹐斯須皆盡。

江文蔚﹐字君章﹐建安人﹐博學﹐工屬文﹐後唐明宗時擢第﹐爲河南府館驛巡官﹐坐秦王重榮事﹐奪官南奔﹐烈祖輔吳﹐用爲宣州觀察巡官﹐歷比部員外郎知制詔﹐國初﹐攺主客郎中﹐拜中書舍人﹐烈祖殂﹐元宗以喪亂之後﹐因卹舊典﹐散亡命。文蔚以給事中判太常卿事﹐與韓熙戰蕭儼共加討論。時稱其精練﹐保大初﹐遷禦史中丞﹐持憲平直。無所阿枉﹐馮延巳當國﹐與弟延魯﹑魏岑﹐陳覺竊弄威福﹐及伐閩敗績﹐詔斬覺及延魯以謝國人﹐而延巳岑置不問。文蔚對仗彈奏曰「賞罰者﹐帝王所重﹐賞以進君子﹐不自私恩﹐罰以退小人﹐不自私怒﹐陛下踐阼以來﹐所信重者﹐馮延巳﹐延魯﹑魏岑﹑陳覺四人﹐皆擢自下僚。驟升髙位﹐未嘗進一賢臣﹐成國家之美﹐陰狡圖權﹐引用羣小﹐陛下初臨大政﹐常夢錫居封駁之職正言議論首罹譴逐﹐棄忠拒諫﹐此其始也﹐姦臣得計﹐欲擅威權﹐禦史有保大二年正月八日敕﹐公卿庶僚﹐不得進見﹐履霜堅冰。言者洶洶。再降禦札﹐方釋羣疑﹐禦史張緯論事﹐忤傷權要﹐其貶官敕曰﹕思職分﹐傍有奏論﹐禦史奏彈﹐尙爲越職﹐況非禦史﹐孰敢正言﹐嚴續國之戚裏備位大臣﹐不附姦險﹐尙遭排斥﹐張義方上疏﹐僅免嚴刑﹐自是守正者得罪﹐朋邪者信用﹐上之視聽﹐惟在數人﹐𨿽日接全臣﹐終成孤立﹐陛下深思遠慮﹐始信終疑。復常夢錫宥密﹐擢蕭儼侍從﹐授張緯赤令﹐羣小疑懼。與酷吏司馬正彜﹐同惡相濟﹐迫脇忠臣﹐髙越之於盧氏﹐義兼親故﹐受其寄托。痛其侵陵﹐訴於君父﹐乃敢蔽陛下聰明﹐枉法鼠逐﹐羣凶勢力﹐可以回天﹐在外者握兵﹐居中者當國。師克在和﹐而三凶邀利﹐疊爲前卻﹐天生五材﹐國之利器﹐一旦爲小人忿爭妄動之具﹐使精銳者奔北﹐饋運者死亡。谷帛戈甲﹐委而資寇﹐取弱鄰邦﹐貽譏海內﹐同列之中﹐有敢議論﹐則馮魏之於中﹐正彜持之於外﹐構成罪狀﹐死而後已﹐今陳覺延魯𨿽已伏辜﹐而魏岑猶在﹐本根未殄。枝榦復生﹐馮延巳善柔其色﹐才業無聞﹐憑恃舊恩﹐遂階任用。蔽惑天聽﹐斂怨歸上﹐髙審知累朝宿將﹐境土未幹﹐逐其子孫﹐奪其居第﹐使興臺竊議﹐將卒狐疑﹐陛下方以孝理天下﹐而延巳母封縣太君﹐妻爲國夫人﹐與弟異居﹐捨棄其母﹐作爲威福﹐專任愛憎﹐咫尺天威﹐敢行欺罔﹐以至綱紀大壞﹐刑賞失中﹐風雨由是不時。陰陽以之失序﹐傷風敗俗﹐蠹政害人﹐蝕日月之明﹐累乾坤之徳﹐天生魏岑﹐道合延巳﹐蛇豕成性﹐專利無厭﹐逾逃歸國﹐鼠姦狐媚﹐議疾君子﹐交結小人﹐善事延巳﹐遂當樞要﹐面欺人主﹐孩視親王﹐侍燕喧嘩﹐遠近驚駭﹐進俳優以取容﹐作淫巧以求寵﹐視國用爲私財﹐奪君恩爲己惠。道路以目﹐徵討之柄﹐在岑折簡﹐帑藏取與﹐系岑一言。先帝卑宮勤儉﹐陛下守之勿失﹐而岑營建大第﹐廣役丁夫﹐孽子止居﹐過於內殿﹐亭觀之侈﹐逾於上林﹐前年建州勞還﹐文徽入覲﹐西苑會燕。捨爵策勛﹐岑披猖無禮﹐狂悖妄言﹐於延巳用意多私﹐行恩不當﹐俾軍士懷恨怒之志﹐受賞無感勵之心﹐將校爭功﹐喧動京邑﹐姦謀詭計﹐誑惑國朝﹐致漳州屠害使者﹐福州違拒朝命﹐百姓肝腦塗地﹐國家帑藏空虛﹐福州之役﹐岑爲東南面應援使﹐而自焚營壁﹐縱兵入城﹐使窮寇堅心﹐大軍失勢﹐軍法逗畱畏懦者斬﹐律云﹕主將守城﹐爲賊所攻﹐不固守而棄去﹐及守備不設﹐爲賊掩覆者皆斬﹐敕赦諸將﹐蓋以軍威政令﹐各非己出﹐岑與覺延魯更相連戾﹐互肆威權﹐號令並行﹐理在無赦﹐烈祖孝髙皇帝﹐櫛風沐雨﹐勤勞二紀﹐成此慶基﹐付之陛下﹐比諸鄰邦﹐我爲彊國﹐柰何賞罰大柄﹐肆姦宄之謀﹐軍國資儲﹐爲凶狡所散﹐昨天兵敗衂。統內震驚﹐將雪宗廟之羞﹐宜醢姦臣之肉﹐已誅二罪﹐未塞羣情﹐盡去四凶﹐方祛眾怒﹐今民多饑饉﹐政未和平﹐東有伺隙之鄰﹐北有霸彊之國﹐市裏訛言﹐遐邇危懼﹐陛下宜軫慮殷憂﹐諸鉏虺蜮。延巳不忠不孝﹐在法難原﹐魏岑同罪異誅。觀聽疑惑﹐請行典法﹐以謝四方。」文蔚將上疏﹐先具小舟﹐載老母以待左降﹐元宗果怒﹐貶江州司士參軍﹐而覺﹑延魯以宋齊丘救解﹐復皆不死﹐延巳𨿽暫罷﹐旋復柄用。方宣延巳制﹐百官在廷﹐常夢錫大言曰「白麻𨿽佳﹐要不如江文蔚疏耳。」逾年召還﹐南唐建國以來。憲度艸創﹐言事遇合﹐卽隨材進用﹐不復設禮部貢舉﹐至是始命文蔚以翰林學士知舉﹐略用唐故事﹐放進士廬陵王克貞等三人及第﹐元宗問文蔚﹐卿知舉取士﹐孰於北朝﹐文蔚曰﹕北朝公薦私謁相半﹐臣一以至公取才﹐元宗嘉嘆﹐中書舍人張緯﹐後唐應順中及第﹐大銜其言﹐執政又皆不由科第進﹐相與排沮﹐貢舉遂復罷矣﹐保大十年卒﹐年五十二﹐謚曰簡。

歐陽廣﹐吉州吉水人﹐保大中﹐詣闕上書曰「臣近遊潭州﹐伏見節度使邊鎬﹐偶逢聖代﹐初非將才﹐措置乖刺﹐大失人心﹐致奉節兵乘夜呼躁﹐共焚譙門﹐會明而遁﹐不然﹐幾至大變﹐是仁不足惠下也﹐朗陵近在肘腋﹐會不爲虞﹐乃圖桂林﹐以取奔敗﹐是知不足謀遠也。與監軍使昌延不相協和﹐動輒疑阻﹐是義不足和眾也﹐幕府無賢才﹐是禮不足得士也。號令朝出夕攺﹐是信不足使人也﹐五者無一長﹐考之前古﹐未或不敗﹐請擇帥濟師﹐以全境土﹐書入﹐不省﹐及失湖南﹐元宗思廣言﹐命授以官﹐執政請召試﹐廣言非人尊賢待士之意﹐不肯就試﹐乃授本縣令﹐辭不受而卒。

卷十一馮孫廖彭列傳第八

馮延巳﹐字正中﹐一名延嗣﹐廣陵人﹐父令●﹐事烈祖﹐至吏部上述致仕﹐嘗爲歙州監鐵院判官﹐刺史滑言病篤﹐或言已死﹐人情頗詢詢。延巳年十四﹐入問疾﹐出以言命謝將吏﹐外頗以安﹐及長﹐以文雅稱﹐白衣見烈祖﹐起家授祕書郎。元宗以吳王爲元帥﹐用延巳掌書記。與陳覺善﹐因覺以附宋齊丘。同府位髙者﹐悉以計出之﹐於是無居已右者。元宗亦頗悟其非端士﹐而不能去﹐延巳負其材藝﹐狎侮朝士﹐嘗誚孫忌曰「君有何解而爲丞郎﹖」忌憤然答曰「僕山東書生﹐鴻筆藻麗﹐十生不及君﹐詼諧歌酒﹐百生不及君﹐諂媚險詐﹐累劫不及君﹐然上所以賓君於王邸者﹐欲君以道義規益﹐非遣君爲聲色狗馬之友也。僕固無所解﹐君之所解者﹐適足以敗國家耳。延巳慚不得對﹐給事中常夢錫屢言延巳小人﹐不可使在王左右﹐烈祖感其言﹐將斥之﹐會晏駕﹐元宗立﹐延巳喜形於色﹐未聽政﹐屢入白事﹐元宗方哀慕﹐厭之﹐謂曰﹕書記自有常職﹐各有司存﹐何爲不憚煩也。乃少止﹐保大初﹐拜諫議大夫翰林學士﹐遷戶部侍郎﹐翰林學士承旨﹐又進中書侍郎﹐四年﹐同平章事﹐集賢殿大學士﹐罷爲太子少傅﹐頃之﹐敗撫州節度使﹐以母憂去鎭﹐起復﹐冠軍大將軍﹐召爲太弟太保。領潞州節﹐俄以左僕射同平章事﹐延巳居柄仁﹐揣元宗不能察其姦﹐遂肆爲大言﹐謂己之才略﹐經營天下有餘﹐而人主躬覽庶務﹐大臣備位﹐安足致理﹐元宗果謂然﹐悉委以政﹐凡是奏可而已。延巳初以文藝進﹐實無他長﹐紀綱頹弛﹐吏胥用事﹐軍旅一切﹐以委邊帥﹐無所可否﹐愈欲以大言蓋眾﹐而惑人主﹐至譏笑烈祖戢兵﹐以爲齷齪無大略﹐嘗曰﹕安陸之後﹐喪兵數千﹐輟食咨嗟者旬日﹐此田舍翁﹐安能成天下事。今上暴師數萬於外﹐宴樂擊鞠﹐未嘗少輟﹐此眞英雄主也﹐九年﹐湖南平﹐而朗州劉言叛﹐勢張甚﹐元宗亦知用兵之難﹐謂延巳與孫忌曰﹕湖湘之役﹐楚人求息肩﹐吾之出師﹐不得已耳﹐今若授劉言旄節﹐使和其民﹐亦得休養衡湘之民。國其庶幾乎﹐忌卽欲奉行﹐延巳方以克楚爲功﹐乃曰「本朝出偏師﹐平一國﹐宇縣震動﹐今一旦三分棄其二﹐傷威毀重﹐非所以示天下﹐且諸將行奏功矣﹐持不下﹐又不欲緣軍於取資於國﹐以損其功﹐遣使於長沙﹐調兵賦﹐苛徵暴斂。重失民心﹐言遂取長沙﹐盡據故楚地﹐周人亦伺釁而動。朝論籍籍﹐延巳力求去﹐而元宗待之如初﹐及周師大入﹐盡失江北地﹐始罷延巳。猶爲太子少傅﹐數月﹐復相會疾﹐攺太子太保﹐建隆元年﹐五月乙丑卒﹐年五十八。謚忠肅﹐延巳工詩﹐𨿽貴且老﹐不廢如宮瓦數行曉日﹐龍旗百尺春風﹐識者謂有元和詞人气格。尢喜爲樂府詞﹐元宗嘗因曲宴內殿﹐從容謂曰「吹皺一池春水。何干卿事﹖」延已對曰「安得如陛下小樓吹徹玉笙寒之句。」時喪敗不支﹐國幾忘﹐稽首稱臣於敵﹐奉其正朔﹐以苟歲月﹐而君臣相謔乃如此。延巳晚稍自厲爲平恕。蕭儼嘗廷斥其罪﹐及爲大理卿﹐斷軍使李甲妻獄。失入坐死﹐議者皆以爲當死﹐延巳獨揚言曰﹕儼爲正卿﹐誤殺一婦人﹐卽當以死﹐君等今議殺正卿﹐他日孰任其責﹐乃建議﹐儼素有直聲﹐今所坐已更赦宥﹐宜加弘貸﹐儼遂免﹐人士尢稱之。弟延魯。

延魯﹐字叔文﹐一名謐﹐少負才名﹐烈祖時﹐與兄延巳俱事元帥府﹐元宗立﹐自禮部員外郎爲中書舍人。勤政殿學士﹐有江州觀察使杜昌業者﹐聞之嘆曰﹕封疆多難﹐駕禦賢才﹐必以爵祿﹐延魯一言合指﹐遽賓髙位﹐後有立大功者﹐當以何官賞之﹐然元宗愛其才﹐不以爲躐進。嘗內宴﹐出賓器﹐貯龍腦數斤﹐賜羣臣﹐延魯曰「臣請效陳平均分之。」比徧賜﹐猶餘其半﹐輒曰﹕敕賜錄事馮延魯﹐拜舞懷之。元宗爲歡笑而罷﹐保大中﹐師出平福州﹐以延魯爲監軍使﹐諸將欲乘勝遂取福州﹐樞密使陳覺欲自爲功﹐乃請銜命宣慰﹐召李弘義入朝﹐旣見弘義﹐不敢發﹐還至劍州﹐矯詔起邊兵﹐命延魯將之﹐元宗𨿽怒覺之專﹐兵業以行﹐因命延魯爲南面監軍使﹐陳覺及王崇文魏岑會攻福州﹐取其外郛。會吳越將余安援兵﹐自海道至白﹝虫遐﹞浦﹐將捨舟﹐而濘淖不可行﹐方布竹篳登岸﹐我軍曹射之﹐篳不得施。延魯曰「弘義不降﹐恃此援耳﹐若麾我軍稍退﹐使吳越兵至半地﹐盡剿之﹐城立降矣﹐裨將孟堅爭曰﹕援兵已陷死地﹐將盡力與我戰﹐勝負殆未可知﹐延魯不聽﹐頃之﹐吳越兵至岸﹐鼓噪奮躍而前﹐與城中夾擊我﹐延魯敗走﹐俘馘五千人﹐孟堅戰死﹐諸軍遂大潰﹐死者萬計﹐委軍實戎器數十萬。國帑爲之虛耗。延魯引佩刀自刺﹐人救之﹐不殊﹐朝廷議卽軍中斬延魯及覺﹐旣有命矣﹐會宋齊丘以嘗薦覺使福州自效﹐乃詔械延魯還金陵﹐屬吏皆止流竄。延魯流舒州。會赦﹐復少府監。元宗擇延臣爲巡撫使。分按諸州﹐延魯在焉﹐右拾遺徐鍇上疏﹐論其多罪無才﹐不足辱臨遣。不聽﹐使還﹐遷中書舍人﹐以工部侍郎出爲東都副畱守﹐周師南侵﹐分兵下東都。延魯窘蹙自髡﹐衣僧服而逃。被執﹐世宗釋之﹐賜衣冠﹐授給事中﹐問江南事﹐占奏詳華﹐賜予加厚﹐畱大梁累年。遷刑部侍郎﹐得還﹐拜戶部尙書﹐宋興﹐揚州節度使李重進叛﹐伏誅﹐元宗遣延魯朝於行在﹐太祖將乘兵鋒南渡﹐旌旗戈甲﹐皆列江津﹐厲色詰延魯曰「爾國何爲敢通吾叛臣。」延魯色不變﹐徐曰「陛下徙知其通謀。未知其事之詳也﹐重進之使。館於臣家﹐國主令臣語之曰﹕大丈夫意而反﹐世亦有之﹐但時不可耳﹐方宋受禪之初﹐人心未定﹐上黨作亂﹐大兵北徵﹐君不以此時反﹐今內外無事﹐乃欲以數千烏合之眾﹐抗天下精兵﹐吾寧能相助乎﹐太祖初意延魯必恐懼失次﹐及聞其言﹐乃大喜﹐因復問曰﹕諸將力請渡江。卿以爲何如﹐延魯曰「重進自謂雄傑無與敵者﹐神武一臨﹐敢不旋踵﹐況小國﹐其能抗天威乎﹖然亦有可慮者﹐本國侍衛數萬﹐皆先主親兵﹐誓同死生﹐固無降理﹐大國亦損數萬人乃可﹐況大江天塹﹐風濤無常﹐若攻城未下﹐餉道不繼﹐事亦可虞。太祖因大笑曰﹕朕本與卿戲耳﹐豈聽卿遊說哉﹐會捕重進叛卒﹐日戮數十人﹐延魯因奏事言曰﹕叛者獨一重進乎﹐亦眾人乎﹐謂眾人﹐則陛下應天順人﹐烏有此理﹐獨一重進﹐則脇從者何罪﹐太祖感悟﹐後獲者皆貸不誅。厚賜遣延魯歸﹐南渡之師﹐由是亦輟﹐後主嗣位﹐延魯頗自伐奉使之功﹐嘗宴內殿﹐後主親酌酒賜之﹐飲固不盡﹐誦詩及索琴自鼓以侑之﹐延魯猶自若﹐後主優容不責也。楚國公從善入朝﹐太祖授旄節。畱之闕下﹐後主復遣延魯入謝﹐疾作﹐不能朝﹐太祖待之素厚﹐至是尢憐之﹐遣使挾太醫護視。詔放還金陵﹐卒於家﹐子僎。韓熙載知貢舉﹐放及第﹐覆試被黜﹐後與其弟侃﹑儀﹑價﹑伉入宋。繼取名第﹐南唐公卿家莫能及者。價仕至殿中丞﹐知福州﹐至道咸平間﹐歷典藩郡﹐以政績聞﹐延魯銳於仕進﹐然喜言髙退事﹐嘗早朝集漏捨﹐嘆曰﹕元宗賜賀監三百里鏡湖﹐非僕所敢望。得賜玄武湖﹐亦遂素意﹐徐鉉笑答曰﹕上於近臣﹐豈惜一玄武湖﹐恨無知章爾﹐延魯不能對。

孫忌﹐髙密人﹐一名鳳﹐又名晟﹐少舉進士。始濟陽爲進士者。例修邊幅﹐尙名檢﹐忌豪舉跌宕﹐不能蹈繩墨﹐遂亡去﹐渡河﹐客趙魏間﹐唐莊宗建號﹐以豆盧革爲相﹐革雅知忌﹐辟爲判官﹐遷著作郎﹐明宗天成中﹐與髙輦同事秦王從榮﹐從榮敗﹐忌亡命至正陽﹐未及渡﹐追騎奄至﹐亦疑其狀偉異﹐睨之﹐忌不顧﹐坐淮岸﹐捫獘衣齒虱。追者乃捨去﹐渡淮﹐至壽春﹐節度使劉金得之﹐延與語﹐忌陽喑不對﹐授館累日﹐忽謁漢淮南王安廟。金先使人伏神座下﹐悉聞其所禱﹐乃送詣金陵﹐時烈祖輔吳﹐四方豪傑多至﹐忌口喫﹐初與人接。不能道寒暄﹐坐定﹐辭辯鋒起﹐人多憎疾之﹐而烈祖獨喜其文辭﹐使出教令﹐輒合指﹐遂預禪代密計﹐每入見﹐必移時乃出﹐尢務謹密﹐人莫窺其際﹐烈祖受禪﹐歷中書舍人﹐翰林學士﹐中書侍郎。元宗立﹐齊王景遂排之出﹐爲舒州節度使﹐治軍嚴﹐有歸化卒二人﹐正書挺白刃入府﹐求忌殺之﹐入自西門﹐吏士倉卒莫能禦﹐適忌間行在東門﹐聞亂﹐得民家馬乘之﹐奔桐城﹐叛卒不得忌﹐乃殺都押衙李建崇而逸。忌坐貶光祿卿﹐元宗素重之﹐不以爲罪﹐累遷右僕射﹐與馮延巳並相﹐每鄙延巳﹐侮誚之﹐卒先罷﹐保大十四年﹐周師侵淮南﹐圍壽州﹐分兵破滁州﹐擒皇甫暉﹐江左大震﹐以忌爲司空﹐使周奉表﹐請爲外臣﹐忌見延巳曰﹕此行當屬公﹐然忌若辭﹐則是負先帝也﹐旣行﹐知不免﹐中夜嘆息﹐語其副禮部尙書王崇質曰﹕吾思之熟矣﹐終不忍負永陵一抔土。周世宗以樓車載忌於壽州城下﹐使招仁贍﹐仁贍望見忌﹐戎服拜城下﹐忌遙語之曰﹕君受國恩﹐不可開門納寇﹐世宗詰之﹐忌謝曰﹕臣爲唐大臣﹐豈可教節度使外叛﹐於是遣王崇質歸﹐而畱忌﹐會暑雨班師﹐忌亦從至大梁﹐館都亭驛。遇入閣﹐使班東省宮後﹐履召見﹐飲以醇酒。問江南事。忌但言寡君實北面無二心﹐周將張永徳。與李重進不相能。倡言重進且反。唐人聞之﹐以爲有間可乘﹐遣蠟丸書招重進﹐重進表其書於世宗﹐皆斥瀆反間之言。世宗遂發怒﹐時鐘謨亦奉使在館﹐俱召見責讓﹐忌正色請死﹐無撓辭。又問江左虛實﹐終不肯對﹐比出﹐命都承旨曹翰護至右軍巡院。猶飲之酒﹐數酌﹐翰起曰﹕相公得罪﹐賜自盡﹐忌怡然﹐整衣索笏﹐東南望﹐再拜曰﹕臣受恩深﹐謹以死謝﹐從者二百人﹐皆誅死於東相國寺。世宗性暴急﹐莫敢救者﹐忌已死﹐乃始追悔﹐元宗聞之流涕﹐贈太傅。追封魯國公﹐謚文忠。厚卹其家﹐擢其子爲祠部郎中﹐賜名魯嗣。

論曰﹕南唐之衰﹐劉仁贍死於封疆﹐孫忌死於奉使﹐皆天下偉丈夫事﹐𨿽敵讎不敢議也﹐區區江淮之地﹐有國僅四十年﹐覆亡不暇﹐而後世追考﹐猶爲國有人焉﹐蓋自烈祖以來﹐傾心下士﹐士之避亂失職者﹐以唐爲歸﹐烈祖於宋齊丘﹐字之而不敢名﹐齊丘一語不合﹐則挈衣笥﹐望秦淮門欲去﹐追謝之乃已﹐元宗接羣臣如布衣交﹐間禦小殿﹐以燕服見學士﹐必先遣中使謝曰﹕小疾不能著幘﹐欲冠帽﹐可乎﹐於虖。是誠足以得士矣﹐苟含血气名人類者﹐烏得不以死報之耶。傳曰﹕君之視臣如手足﹐則臣視君如腹心詎不信夫。

廖偃﹐彭師暠﹐皆楚馬殷之臣﹐偃﹐虔化人﹐祖爽﹐父匡圓﹐仕皆至刺史﹐偃少倜儻﹐喜奇節﹐通左氏春秋﹐班固漢書﹐馬殷有國﹐自祕書郎爲裨將﹐戍衡山縣﹐殷子希萼﹐與弟希崇爭國。希萼敗見執﹐師暠不知其世家﹐自殷時爲將﹐與希萼有舊怨。希崇避殺兄名。於是命師暠幽希萼於衡山﹐使甘心焉﹐師暠嘆曰﹕畱後欲使我弒君耶﹐豈爲是哉﹐至恆山﹐偃在焉﹐相與護視希萼甚謹﹐未嘗失人臣禮﹐希崇意不快﹐復遣召希萼歸長沙﹐終欲加害。偃擇勇士百人﹐執兵衙希萼﹐盡夜擊柝。以警非常﹐遂築行府。與師暠奉希萼爲衡山王﹐請命於金陵﹐元宗爲出師定楚亂﹐希萼遂入朝。偃師暠俱從行﹐而偃爲部署輜重指揮使﹐尢勤瘁。希萼流涕曰﹕吾逐於逆豎。非偃盡忠。豈能免禍﹐至金陵。元宗召見兩人﹐嘆獎之﹐授偃左殿直軍使﹐萊州刺史﹐師暠殿直都虞侯﹐而使偃守道州﹐以備南漢﹐會朗州叛﹐潭州亦潰﹐偃所部多潭人﹐中夜作亂﹐偃率親卒力戰。不能支﹐極罵而死。元宗下制哀悼﹐贈右領衛大將軍﹐寧州刺史﹐謚曰節﹐而師暠不見用﹐卒於金陵﹐後主時徐鉉爲史官﹐有丰城令劉虛已﹐移書明偃大節云。

論曰﹕史之失傳者多矣﹐廖偃師暠之事﹐可謂盡忠所事者﹐而五代史以爲馬希崇遣師暠偃囚希萼﹐而師暠奉希萼爲衡山王﹐是偃亦同受囚希萼之指﹐而師暠獨能全之也。江表誌﹐則以爲師暠且從希崇害希萼﹐偃百計誘諭而寢其謀﹐及衛希萼也。師暠之計乃無所施﹐是師暠實欲害希萼。獨賴偃以全耳。嗚呼﹐何其異也。惟十國紀年言兩人者俱有功﹐差可考信﹐故多采之﹐大抵忠於故君﹐兩人實同﹐而偃功爲多﹐不可誣也。張巡許遠之事﹐著若日星﹐兩家子弟﹐猶有異論﹐況偃師暠耶。

卷十二孟陳韓朱列傳第九

孟堅始事建州王延政爲將。保大初﹐查文徽討王氏之亂﹐堅來降﹐文徽卽以兵付之﹐出奇鏖擊有功﹐及馮延魯之攻福州也﹐堅亦在兵間﹐吳越援兵自海道至﹐阻淖不得登岸﹐延魯不知兵﹐急於破敵﹐欲斂兵誘而蹙之﹐堅諫曰﹕吳越兵進退俱不能﹐方致死於我﹐得至平地﹐未見可勝也﹐延魯大言曰﹕吾自擊之﹐無預君事﹐吳越兵得平地﹐果不可制﹐李弘義自城中出﹐盡銳夾擊﹐延魯大敗﹐棄軍遁﹐堅力戰以死﹐延魯𨿽貶﹐而其黨方盛﹐故堅之死事不見錄﹐國人哀之。

陳誨﹐建州人﹐生數月﹐驕健能馳走﹐其父異之﹐名之曰阿鐵長﹐事王延政爲將﹐唐師攻建州﹐傅其城﹐誨數出挑戰。先鋒橋道使王建封克外郛﹐擒誨﹐將斬之﹐已解衣伏頭﹐忽脫身絕馳﹐追者數十百輩莫能及﹐自歸大將查文徽﹐文徽駭異﹐用爲戰棹指揮使﹐令故部曲﹐從攻福州﹐馮延魯敗走﹐諸營皆潰﹐死者萬計﹐委軍實戎器不可計﹐誨獨殿後﹐收所棄金帛二十萬以歸﹐文徽鎭建州﹐誨爲劍州刺史。諜者告吳越戍兵棄福州遁﹐文徽暗而貪功﹐卽率誨俱進。誨以戰艦入閩江﹐適春兩江水暴漲﹐一夕七百里﹐抵城下﹐擊敗福州兵﹐獲其將馬先進﹑葉仁安﹐鄭彥華。始知福州未嘗有變﹐誨親故多在城中﹐方遣間使招之﹐文徽勒步騎亦至﹐福州來迎﹐文徽傳令入城﹐誨以所聞告﹐且曰﹕僕閩人也﹐豈不能料閩人之情﹐宜先立寨整眾﹐俟所招親故來得其實﹐徐圖之﹐文徽曰﹕狐疑且生變﹐乘機據城﹐上策也﹐遂入﹐誨知其必敗。植旗鳴鼓。列兵江幹以須之﹐文徽果敗﹐被執﹐誨全軍還劍州﹐獻馬先進於金陵﹐用鄭彥華爲將。唐兵兩取福州﹐皆大敗塗地。誨在兵間皆有功﹐號名將﹐遂爲建州節度使﹐兼侍中﹐訓兵積轂﹐隱然爲大鎭﹐嘗破福州兵於南臺江。軍聲大震﹐由是朝廷委以南方事﹐而名其軍曰忠義﹐及周兵入淮南﹐誨遣子徳誠率鎭兵赴難﹐諸將多敗﹐惟徳誠頗有戰功﹐拜和刺史﹐建隆三年﹐六月﹐誨引病求罷﹐朝論難其代﹐乃以弟劍州刺史謙爲畱後。召誨還都﹐後主親臨視﹐七月卒﹐謚忠烈﹐閩之亂﹐士民幾殲焉﹐惟誨之宗族益盛﹐謙與徳誠﹐後亦繼領建州旄節﹐諸子悉至顯官。

韓熙載﹐字叔言﹐北海人﹐少隱嵩山﹐唐同光中﹐擢進士第﹐父光嗣﹐平盧節度副使﹐軍中逐其帥符習﹐推光嗣爲畱後﹐明宗卽位﹐討亂﹐光嗣坐死﹐熙載來奔﹐時烈祖輔吳﹐方修明法令﹐熙載年少放蕩﹐不守名檢﹐補和常滁三州從事。時人士自中原至者﹐多已擢用﹐熙載在京洛﹐早負才名﹐乃獨落魄不偶﹐亦不以介意。烈祖受禪﹐召爲祕書郎﹐使事元宗於東宮﹐諭之曰﹕以卿早奮名場。●●未更事﹐故使歷州縣之勞﹐今用卿矣﹐宜善自修飭。輔吾兒也。熙載亦不謝。在東宮﹐談燕而已。不●世務。元宗卽位﹐拜虞部員外郎﹐史館修撰。兼太常博士。乃慨然曰﹕先帝知我而不顯用﹐是以我爲慕容紹宗也﹐始數言朝廷事所當施行者﹐盡無所回隱。宋齊丘﹑馮延巳等皆側目﹐元宗意獨嘉之﹐命權知制誥﹐書命典雅﹐有元和之風﹐與徐鉉齊名﹐時號韓徐﹐契丹入汴﹐晉少帝北遷﹐熙載上疏曰﹕陛下有經營天下之志﹐今其時矣﹐若戎主遁歸﹐中原有主﹐則不可圖矣﹐不省﹐陳覺﹑馮延魯福州喪師﹐初議置軍法。齊丘爲之請﹐止削官﹐遷外郡﹐熙載上疏請無赦﹐又數言齊丘黨與﹐必基禍亂。熙載不能飲酒﹐齊丘誣以酒狂﹐貶和州司士參軍。徙宣州節度推官﹐復入爲虞部郎中﹐史館修撰﹐遷中書舍人﹐周太祖有天下﹐用事者猶議北伐﹐熙載曰﹕北伐﹐吾本意也﹐但今已不可耳﹐郭氏姦雄﹐曹馬之流﹐𨿽有國日淺﹐守境已固﹐我兵妄動﹐豈止無功耶﹐言𨿽切﹐而朝廷暗於機會﹐經營中原之意終不已﹐周人果以籍口﹐兵入淮南﹐齊王景達以兵馬元帥臨邊。陳覺爲監軍使﹐熙載言﹐出師﹐大事也。當先正名。莫信於親王﹐莫重於元帥﹐安用監軍使哉﹐亦不從。熙載才气逸髮﹐多藝能﹐善談笑﹐爲當時風流之冠﹐尢長於碑碣。他國人不遠數千里﹐輦金幣求之﹐然性忽細謹﹐老而益甚﹐蓄妓四十輩﹐縱其出﹐與客雜居。物議哄然﹐熙載密語所親曰﹕吾爲此以自污﹐避入相爾﹐老矣﹐不能爲千古笑。端坐托疾不朝﹐貶右庶子﹐分司南都﹐熙載斥諸妓。後主喜﹐畱爲祕書監。俄復故官。欲遂大用之﹐而去妓悉還﹐後主嘆曰﹕孤亦無如之何矣﹐宿直宮中﹐賜對多所弘益﹐後主手教褒之﹐進中書侍郎﹐卒年六十九﹐後主謂侍臣曰﹕吾竟不得相熙載﹐欲贈平章事﹐故有是否﹐或對曰﹕晉劉穆之贈開府儀同三司﹐卽故事也。乃贈右僕射同平章事。廢朝三日﹐謚文靖﹐命葬梅嶺岡謝安故墓側。著格言。及後述三卷。擬議集十五卷﹐定居集二卷﹐初熙載嘗使周﹐及歸﹐元宗歷問周之將相﹐熙載曰﹕趙點檢顧視非常﹐殆難側也。及太祖受禪﹐人服其識。

朱元﹐穎州沈丘人﹐本姓舒﹐少倜儻﹐通左氏春秋﹐與楊訥同爲河中李守貞客﹐守貞叛﹐俱來乞兵﹐楊訥者。李平也。語在平傳。元旣畱事南唐﹐以駕部員外郎待詔文理院﹐數上書論事﹐言今幸中原多故﹐苟支歲月。非所以爲國﹐當取湖湘閩越錢塘﹐以固基本﹐且請專任軍旅。以次討定﹐用事者嫉其言。共譖之。以爲遠人謀握兵﹐包藏莫測。遂罷待詔﹐元失意。縱酒不事事。朝廷亦優容之﹐保大末。周師入淮南﹐元請對言兵事﹐元宗大悅﹐命從齊王景達救壽州。元善撫士卒。與之同甘苦。每臨戰誓眾﹐詞指慷慨。流涕被面。聞者皆有效死赴敵之意﹐破舒和二州。以功加淮南西北面行營應援都監。與邊鎬許文縝柵紫金山﹐軍聲頗振。益柵且及壽州﹐元恃功﹐時或違景達節制﹐監軍使陳覺﹐與元素有隙﹐且嫉其能﹐屢表元本學縱橫﹐不可信﹐不宜付以兵柄。元宗乃命楊守忠代之﹐守忠至元帥府。景達檄元計事。元憤怒欲自殺。其客宋均曰﹕丈夫何往不可﹐乃爲妻子死耶﹐遂舉寨萬餘降周。由是諸軍皆潰。邊鎬﹑許文縝﹑楊守忠皆被擒﹐壽州不守﹐遂畫江請盟矣。元在江南﹐娶查氏文徽女。至是伏誅。文徽累表乞貸死﹐不從﹐以珠相覆屍於市哭之。隕絕。觀者皆爲垂泣。元歸周﹐復姓舒。世宗愛其驍果﹐以爲蔡州團練使。其母猶在沈丘。遂迎養焉。太祖受禪﹐遷汀州防禦使。太平興國初﹐卒。

論曰﹕亡國之君﹐必先壞其紀綱。而後其國從焉。方是時。疆場之臣﹐非皆不才也。敗於敵未必誅。一有成功﹐讒先殺之﹐故彊者玩寇﹐弱者降敵。自故非一世也。南唐如陳覺﹑馮延魯﹑查文徽﹑邊鎬輩﹐喪敗塗地﹐未嘗少正典刑﹑朱元取兩州於周兵將遁之時﹐固未爲﹖功﹐而陳覺已不能容。此元之所以降也。元降。諸將束手無策﹐相與爲俘虜以去。而唐遂失淮南。臣事於周﹐𨿽未卽亡﹐而亡形成矣。欲知南唐之亡者﹐當於是觀之。

卷十三劉潘李嚴張龔列傳第十

劉仁贍﹐字守惠﹐淮陰洪澤人﹐父金。事吳武王﹐有戰功﹐至濠州團練使。長子仁規﹐娶武王女﹐貴於其國﹐嘗爲淸淮軍節度使﹐任贍略通儒術。好兵書。有名於國中﹐事烈祖﹐歷黃袁二州刺史﹐入爲龍衛軍都虞侯。拜鄂州節度使﹐元宗伐楚。仁贍帥州師克巴陵。撫納降附。甚得人心。保大中﹐湖湘戍兵潰歸﹐復失故楚地﹐上書者多謂周人有南侵之謀﹐淮上石偶人言﹐元宗聞而惡之﹐斷其首﹐自六月至冬不雨。長淮可涉。民流入周邊城。遮殺之。不能禁。唐亦興屯田﹐修邊備﹐以壽州最爲要地﹐十三年。徙仁贍爲淸淮軍節度使﹐自楊氏有吳﹐歲暮淮涸。輒增戍以備侵軼。惟之把綫。監軍吳延紹。以爲無事﹐徙費糧糗罷之。仁贍表陳不可罷﹐未及行﹐周已遣將李轂﹐王彥超﹐韓令坤等﹐帥師大入。詔書暴我納李金全﹐援李守貞﹐慕容彥超﹐結契丹太原之罪﹐報至﹐上下失色。仁贍獨部分號令。宴勞吏士。間瑕如平時﹐十一月。出兵破城南大柵。殺周兵數千人。元宗遣神武統軍劉彥貞將三萬人救壽州。十四年正月﹐彥貞至來遠鎭﹐距壽州二百里。軍容甚盛﹐李轂燒營夜遁﹐保正陽。彥貞率戰艦數百艘﹐溯淮而上﹐仁贍曰﹕敵已畏君矣﹐當持重養盛以俟間。若遽求戰而不能勝﹐則大事去矣﹐彥貞不從﹐仁贍曰﹕周人遁﹐必設伏﹐遇之﹐將敗績﹐乃率勵其下。益兵固守。彥貞果大敗﹐沒於陣﹐伏屍三十餘里﹐亡戈甲三十萬﹐周世宗自將攻城﹐屯於城西北淝水之陽。徵宋亳陳穎許秦徐宿州丁夫數十萬。備攻城云梯洞屋。下臨城中﹐數道同時進攻﹐塡塹陷壁。晝夜不少休。如是者累月。每鼓角四發﹐聲震墻壁皆動﹐我援兵在外者﹐見利輒進。常陷伏中﹐以故屢敗而終不悟。仁贍𨿽知外援之敗﹐意气益壯﹐覘世宗在城下據胡牀督攻城﹐仁贍素善射﹐自引弓射之﹐箭去胡牀數步墮﹐世宗命進胡牀於簡墮處﹐後箭復遠數步而墮。仁贍知之﹐投弓於地曰「若天果不佑唐耶﹖吾有死於城下耳﹐終不失節。」於是世宗遣中使來諭曰「知卿忠義﹐然士民何罪﹖」又親駕臨城招之﹐皆不從。自正月至四月不可下﹐世宗還京師﹐楊﹑泰﹑滁﹑和﹑舒﹑蘄諸州﹐皆復爲唐守﹐渦口定遠周兵戍守者﹐亦皆爲我師襲破﹐江左幾復振﹐而壽州之圍獨不解﹐元宗遣元帥齊王景達﹐以兵數萬來援。分重兵據紫金山。列寨十餘處﹐與城中傳烽相應。築甬道抵城﹐通糧餉﹐六月﹐仁贍出兵﹐殺周兵數百焚攻城洞屋甚眾﹐周將李重進等兵力頗屈﹐仁贍因請乘世宗之歸﹐以邊鎬守城﹐自出決戰﹐景達畏懦﹐又方任陳覺﹐固不許。仁贍憤郁得疾﹐少子崇諫﹐夜泛小舟渡淮﹐謀紓家禍。爲軍校所執。仁贍命腰斬之﹐監軍使文徳殿使周廷構哭於中門﹐又求救於仁贍妻薛氏﹐薛氏曰﹕崇諫幼子﹐固所不忍﹐然貸其死﹐則劉氏爲不忠之門﹐促命斬之﹐然後成喪﹐聞者皆爲出涕﹐十五年二月﹐世宗復親徵﹐屢戰皆克﹐唐軍被俘馘者四萬人﹐餘眾不能復整。朱元﹐朱仁裕﹑孫lin皆降周﹐仁贍聞之﹐扼吭憤嘆﹐世宗知壽州且下﹐心獨嘉仁贍之忠﹐恐城破殺之﹐乃下詔諭使自擇禍福﹐三月甲辰。又耀兵城北﹐而仁贍已困篤﹐不知人﹐監軍周廷構﹑營田副使孫羽等﹐爲仁贍表請降﹐戊申﹐世宗次城北受之﹐舁仁贍至幄前﹐撫勞嘉嘆﹐拜天平軍節度使﹐兼中書令﹐命還城養疾﹐辛亥﹐晝晦﹐兩●沙如●﹐世宗在下蔡﹐疑有變﹐馳騎覘之﹐乃仁贍卒﹐年五十八﹐州人皆哭﹐偏裨及士卒﹐自盡以殉者數十人﹐世宗遣使弔祭﹐追封彭城郡王﹐錄其子崇﹝言贊﹞爲懷州刺史﹐賜莊宅各一區﹐元宗聞仁贍死﹐哭之痛﹐贈太師中書令﹐謚忠肅﹐嘆曰﹕仁贍有知﹐其肯捨我而受周耶﹐是夕﹐夢仁贍若拜謝庭中﹐加封衛王﹐後主立﹐進封越王﹐開寶中﹐仁贍子崇諒爲進奉使﹐太祖嘉其忠臣之後﹐特命爲都官郎中﹐仁贍至今廟食壽春不絕。

論曰﹕政和中﹐先君會稽公爲淮西常平使者﹐實請於朝﹐例仁贍於典祀﹐且名其廟曰忠顯﹐後又嘗寓家壽春﹐方世宗攻下壽州﹐廢爲壽春縣﹐而徙壽州於下蔡﹐故壽春父老﹐喜言仁贍死時事。言其夫人不食五日而卒﹐今傳記所不載。廟在邑中﹐歲時奉祀甚盛﹐乾道淳熙之間﹐予遊蜀﹐在成都見梓潼令金軍所藏周世宗除仁贍天平軍節度使告身﹐白紙書﹐墨色印文皆如新﹐金君言﹕仁贍獨一裔孫﹐賣藥新安市﹐客死無後﹐故得之﹐其詞與王溥所修周世宗實錄皆合﹐若歐陽五代史所稱﹐﹐盡忠所事﹐抗節無虧﹐前代各臣。幾人可比。予之南伐﹐得汝爲多﹐蓋摘取制中語載之﹐本不相聯屬﹐又頗有潤色也。以仁贍之忠﹐天報之宜如何﹐而其後於今遂絕﹐天理之難知如此﹐可悲也夫。

潘佑﹐幽州人﹐祖貴﹐事劉仁恭爲將﹐守光殺之﹐父處常﹐脫身南奔﹐烈祖爲散騎常侍﹐佑生而狷潔﹐閉門苦學﹐不交人事﹐文章議論﹐見推流輩﹐陳喬輩薦於元宗﹐起家祕書省正字﹐後主在東宮﹐開崇文館以招賢﹐佑預其間。及嗣位﹐遷虞部員外郎﹐史館修撰﹐議納後禮﹐援據精博﹐遷知制誥﹐召艸勸南漢書﹐文不加點﹐遷中書舍人﹐後主以潘卿稱之﹐酷喜老莊之言﹐嘗作文曰﹕莊周有言﹐得者時也﹐失者順也﹐安時處順﹐則哀樂不能入也﹐僕佩斯言久矣﹐夫得者﹐如人之有生﹐自一歲至百歲﹐自少得壯﹐自壯得老﹐歲運之來﹐不可卻也﹐此所謂得之者時也﹐失之者亦如一歲至百歲﹐暮則失早﹐今則失昔﹐壯則失少﹐老則失壯﹐行年之去﹐不可畱也﹐此所謂失之者順也。凡天下之事﹐皆然也﹐達者知我無柰物何。物亦無柰我何也﹐其視天下之事﹐如奔車之歷蟻蛭也。值之非得也﹐去之非失也﹐燕之南﹐越之北﹐日月所生﹐是爲中國﹐其間含齒戴發﹐食粟衣帛者﹐是爲人。剛柔動植﹐林林而無窮者﹐是爲物﹐以聲相命是爲名﹐倍物相聚是爲利﹐●首而蕓蕓是爲事﹐事往而記於心。爲喜爲悲爲怨爲恩。其名𨿽眾﹐實一心之變也。始則無物。終復何有﹐而於是彊分彼我。彼謂我爲彼﹐我亦謂彼爲彼。彼自謂爲我﹐我亦自謂爲我﹐終不知孰爲彼耶﹐孰爲我耶。而世方徇欲嗜利﹐系心於物。局促若轅下駒﹐安得如列禦寇莊周者﹐焚天下之轅﹐釋天下之駒﹐浩浩乎復歸於無物嘆。此吾平昔所言也。足下之行﹐書以贈別﹐開寶五年﹐更官名﹐攺內史舍人﹐初與張洎親厚﹐及俱在西省﹐所趨旣異﹐情好頓衰﹐每嘆曰﹕堂堂乎張也﹐難與並爲仁矣﹐時南唐日衰削﹐用事者充位無所爲﹐佑憤切上疏﹐極論時政。歷詆大臣將相﹐詞甚激訐﹐後主𨿽數賜手札嘉嘆﹐終無所施用。佑七疏不止﹐且請歸田廬﹐乃命佑專修國史﹐悉罷他職﹐而佑復上疏曰﹕三軍可奪帥也。匹夫不可奪志也。臣乃者繼上表章﹐凡數萬言﹐詞窮理盡﹐忠邪洞分﹐陛下力蔽姦邪﹐曲容諂僞﹐遂使家國﹝yinyin﹞﹐如日將暮﹐古有桀紂孫皓者﹐破國亡家﹐自己而作﹐尙爲千古所笑﹐今陛下取則姦回﹐敗亂國家﹐不及桀紂孫皓遠矣﹐臣終不能與姦臣雜處﹐事亡國之主﹐陛下必以臣爲罪﹐則請賜誅戮以謝中外。詞旣過切﹐張洎從而擠之﹐後主遂發怒﹐以潘佑素與李平善﹐意佑之狂直﹐多平激之﹐而平又以建白造民籍爲所排。乃先手平屬吏﹐並使收佑﹐佑聞命自剄﹐年三十六﹐徙其家饒州﹐處士劉洞賦詩弔之﹐國中人人傳誦﹐爲泣下﹐及王師南徵﹐下詔數後主殺忠臣﹐蓋謂佑也。子華﹐仕宋﹐至屯田員外郎﹐以疾致仕﹐景徳中﹐眞宗憐佑之忠﹐起華於家﹐授故官。

論曰﹕佑學老莊﹐齊死生﹐輕富貴﹐故其上疏﹐縱言詆訐﹐若惟恐不得死者﹐𨿽激於一時忠憤﹐亦少過矣﹐後主非彊愎雄猜之君﹐而陷之於殺諫臣﹐使佑學聖人之道﹐知事君之義﹐豈至是哉﹐不幸旣死﹐同時諸臣﹐默默爲降虜矣﹐猶醜正嫉言﹐視之如仇﹐誣以狂愚惑溺淫祀左道之罪﹐至斥爲人妖﹐𨿽後之良吏﹐有不能盡察其說者﹐於戲悲夫。

李平﹐本姓名曰楊訥﹐少爲嵩山道士﹐與汝陰布衣舒元共學﹐數年業成。同遊蒲中﹐客於節度使李守貞﹐守貞叛漢﹐使兩人懷表間行﹐乞師於金陵﹐元宗爲出師數萬﹐爲之聲援﹐甫出境而守貞叛﹐兩人無所復命﹐且唐遇之厚﹐因畱事唐﹐而訥始自稱李平﹐元亦賜姓朱。元宗皆以爲尙書郎﹐吳越侵常州﹐欲以平爲將﹐固辭﹐遷衛尉少卿﹐周兵取蘄州﹐不能有﹐復棄而歸﹐乃以平爲刺史﹐朱元叛﹐元宗以平本與元同歸唐﹐慮其不自安。召還金陵﹐使者失指﹐械平以歸﹐元宗大驚﹐慰勉之﹐拜建州節度使﹐召爲衛尉卿﹐潘佑好老莊﹐平少爲道士﹐習其說﹐因相與遊﹐平請復井田法﹐造民籍﹐復造牛籍﹐課民種桑﹐後主本好古務農﹐甚悅其言﹐使判司農寺﹐平急於成功﹐施設無漸﹐人不以爲便﹐後主亦中悔﹐罷之﹐而佑歷詆一時公卿﹐獨稱薦平﹐請以判司會府﹐羣議益不平﹐會佑以直諫得罪﹐因坐以與平淫祀鬼神事﹐系乎大理獄﹐縊死獄中。

嚴續﹐子興宗﹐馮翊人﹐祖寶﹐仕故唐爲江淮水陸轉運判官﹐徙家廣陵﹐父可求﹐爲吳武王謀臣﹐及景王宣王嗣立﹐又皆有功﹐宣王建國﹐可求爲尙書左僕射同平章事﹐大和二年﹐續十餘歲﹐以父蔭補千牛備身﹐遷祕書郎﹐尙烈祖女﹐生長富貴﹐而性恭謹﹐歷兵部侍郎尙書左丞。元宗卽位﹐進禮部尙書中書侍郎﹐出牧池州。復拜中書侍郎﹐兼三司使﹐又出爲江州節度使﹐數年﹐復入知尙書省﹐遂爲門下侍郎同平章事﹐初續之未出池州也﹐宋齊丘專國﹐公卿多附之﹐惟續持正不爲屈﹐翰林學士常夢錫﹐嘗指言齊丘過咎﹐元宗語之曰﹕大臣惟嚴續能自立﹐然才短恐不能勝其黨﹐卿宜助之﹐夢錫退﹐諭指於續﹐續因與夢錫親厚﹐然不能盡用其言也﹐卒爲黨人所排﹐與夢錫俱補外﹐及焉相﹐𨿽自以肺附盡忠不貳﹐然寡學識﹐聽用多非其人﹐不能稱職﹐或作螃蟹賦以迹切之﹐是時以軍興﹐百司政事﹐往往歸樞密院﹐續言多不見用﹐求罷﹐拜鎭海軍節度使﹐屬疾還都﹐已革猶不亂﹐與客言論如平時﹐後主使內夫人問之﹐歷陳羣臣邪正﹐某當進﹐某當退﹐辭气慷慨﹐不及其私。翼日卒﹐年五十七﹐謚曰懿﹐初續以不學見輕同列﹐遂力教子弟﹐諸子及孫。舉進士者十餘人。

張易﹐字簡能﹐魏州元城人﹐髙祖萬福﹐故唐金吾將軍﹐後徙萊州掖縣﹐易性豪華尙气﹐少讀書於長白山﹐又徙王屋及嵩山。苦學自勵﹐食無監酪者無歲﹐齊有髙士王達靈﹐居海上﹐博學精識﹐少許可。易從之遊﹐數年入洛﹐舉進士﹐不中﹐以昇元二年南歸﹐授校書郎大理評事﹐時方重赤縣﹐拜上元令﹐元宗立﹐以水部員外郎通判歙州﹐刺史朱匡業平居甚謹﹐然醉則使酒陵人﹐果於誅殺﹐無敢犯者﹐易至﹐赴其宴﹐先已飲醉﹐就席﹐酒甫一再行﹐擲杯推案﹐攘袂大呼﹐詬責鋒起﹐匡業尙醒﹐愕然不敢對﹐惟曰﹕通叛醉甚﹐不可當也。易巍峨喑嗚自若﹐俄引去﹐匡業使吏掖就馬﹐自是見易加敬﹐不敢使酒﹐郡事亦賴以濟﹐太弟景遂初立﹐髙選官僚﹐召爲贊善大夫﹐景遂召飲﹐玉杯行酒﹐因與坐客傳玩﹐至易﹐忽大言曰﹕殿下有重寶輕士之意何耶﹐抵於柱礎碎之﹐坐皆失色﹐其他規正皆類此﹐景遂不爲忤﹐待易益厚﹐遷刑部郎中﹐判大理寺﹐周人南侵﹐時江淮久安﹐人不知戰﹐我師屢北﹐上下震恐﹐易獨言朝路曰﹕國家被山帶海﹐守弈世之業﹐昔者夫差以無道之兵﹐威陵齊晉﹐孫權以艸創之國﹐勢過曹劉﹐今若上下並力﹐敵何足畏哉﹐元宗聞而異之﹐召使宿直禁中議事﹐然亦不能用也﹐陳覺李徵古方用事﹐朝野側目﹐易一日朝退﹐吾忝廷尉﹐職誅邪孽﹐當手獘二豎以謝曠官﹐俄以吳越犯邊﹐出爲宜歙招諭使﹐判宣州﹐前刺史方築州﹐城役徒數萬﹐一切罷遣之曰「自守者者弱﹐遠圖者彊﹐何以城爲﹖」吳越聞之懾服﹐不敢復犯﹐後主封吳王﹐召易爲吳王司馬﹐東宮建﹐又爲左庶子﹐後主卽位﹐遷右諫議大夫﹐復判大理寺﹐尋乞解大理﹐攺勤政殿學士﹐判禦史臺﹐采武徳至寶歷君臣問對﹐及臣下論奏骨鯁者七十事﹐爲七卷﹐曰諫奏集﹐上之﹐注太玄﹐未成﹐卒﹐年六十一。

龔愼儀﹐後主時爲給事中﹐開寶三年﹐髙祖欲封南漢﹐未決﹐詔後主諭劉﹝金長﹞。令奉正朔﹐後主乃遣愼儀持書使南漢。書曰﹕僕與足下﹐叨累世之盟﹐𨿽疆畿阻隔﹐休戚實同﹐敢奉尺書﹐敬布腹心﹐昨大朝伐楚﹐足下疆吏弗靖﹐遂成●隰﹐初爲足下危之﹐今敝邑使臣入貢﹐皇帝幸以此宣示曰﹕彼若能幡然攺圖﹐單車之使造廷﹐則百萬之師不復出矣。不然﹐將有不得已者﹐僕料大朝之心﹐非貪土地之﹐怒人不賓而已。且古之用武。不計彊弱小大﹐而必戰者有四﹐父母宗廟之讎﹐一也﹐彼此烏合﹐民無定心﹐二也﹐敵人進不捨我﹐退無守路﹐戰亦亡﹐三也﹐彼有敗亡之勢﹐我乘進取之機﹐四也﹐今足下與大朝﹐無是四者﹐而坐受天下之兵﹐決一旦之命﹐有國家利社稷者﹐固如是乎﹐夫彊則南面而王﹐弱則玉帛事大﹐屈伸在我﹐何常之有﹐違天不祥﹐好戰危事﹐天方相楚﹐尙未可爭﹐而況今日之事耶﹐地莫險於劍閣﹐而蜀亡矣﹐兵莫彊於上黨﹐而李筠失守矣﹐●意足下國中﹐必有矜智好謀之臣﹐獻尊主彊國之策﹐以謂五嶺之險﹐非可遽前﹐堅壁淸野﹐絕其餉道﹐依山阻水﹐射以彊弩﹐彼𨿽百萬之兵﹐安能成功﹐不幸而敗﹐則輕舟浮海﹐猶足自全﹐豈能以萬乘之主﹐而屈於人哉﹐此說士之常談﹐可言而不可用﹐異時王師南伐﹐水陸並舉﹐百道俱進﹐豈暇俱絕其餉道﹐盡保其壁壘﹐或用吳越舟師﹐自泉州航海﹐不數日﹐至足下國都矣﹐人情洶洶﹐則舟中皆爲敵國﹐忠義效死之士﹐未易可見﹐𨿽有巨海﹐孰與足下俱行乎﹐敢布腹心﹐惟與大臣熟計之﹐史館修撰潘佑之辭也﹐﹝金長﹞得書怒﹐囚愼儀不遣﹐後主表聞﹐太祖遂決興師﹐南漢平﹐乃得歸﹐後主之亡也﹐愼儀爲徽州刺史﹐會昭武畱後盧絳聞國破﹐提兵自宣州欲入福建﹐過歙﹐愼儀閉城拒守﹐絳怒曰﹕愼儀吾故人。何爲見拒﹐遣裨將馬雄攻之﹐愼儀朝服而出﹐爲雄所害。

卷十四郭張林盧蒯二陳列傳第十一

郭廷謂﹐字信臣﹐彭城人﹐父全義﹐仕爲濠州觀察使﹐廷謂幼好學﹐善書札騎射﹐補殿前承聖旨﹐出爲濠州中門使﹐全義卒﹐擢莊宅使﹐卽爲州監軍﹐周侵淮南﹐廷謂與州將黃仁謹約以死守﹐籍州民不逞者﹐聚於僧寺﹐嚴兵守之﹐日給食﹐隨所能﹐使造守具﹐故周師終不知城中虛實﹐久不可下﹐元宗嘆其忠﹐不發戰棹。命與林仁肇援壽州﹐周世宗聞之﹐徙下蔡浮橋於渦口﹐築壘﹐夾淮東西以護橋﹐扼濠壽之衝﹐淮漲﹐廷謂不備﹐輕舟溯流﹐急趨渦口﹐將麾兵斷笮。周人覘知﹐設伏待之﹐廷謂將至。揣得其情﹐駐軍不進﹐襲敗周將武行徳周務敕於定遠﹐斬首數百。行徳挺身遁﹐卒焚浮橋﹐周兵死者不可計﹐遂盡焚軍資﹐取良馬數百﹐進武功殿使就遷州刺史﹐猶以爲賞薄﹐又遷團練使﹐兼上淮水陸應援使﹐及紫金山戰﹐唐將帥多降於周。廷謂獨還軍守濠州。治壁壘﹐繕戈甲﹐爲守備﹐世宗復南徵﹐廷謂表金陵請援﹐且言周師日張﹐願卑辭請和﹐以俟機會﹐夜出敢死士千餘﹐襲破周營﹐焚云梯洞屋﹐周人大驚﹐相蹂踐死者甚眾﹐然援師不至﹐世宗親攻城﹐焚戰艦數百艘。殺二千人﹐進攻牛馬城。又殺數百人﹐遣諜持詔諭降廷謂﹐廷謂度不能支﹐奉表於周﹐言世受本國爵命。家在江南﹐欲遣使稟命國主﹐世宗許之﹐爲緩攻﹐及廷謂使還﹐知金陵卒不能救﹐集將士於壘門﹐南向慟哭再拜﹐乃降﹐世宗見廷謂﹐賜宴勞之曰﹕兵興以來﹐江南敗亡相踵﹐惟卿能犯渦口浮橋。破定遠寨﹐足報國矣﹐濠州小城﹐使汝主自守﹐豈能固哉﹐賜襲衣金帶良馬﹐及器皿萬餘﹐拜亳州防禦使﹐以其弟廷﹝言贊﹞爲和州刺史﹐因命帥濠州兵東攻天長﹐下之﹐遷樓櫓戰棹左右廂都監﹐入朝﹐官至靜江軍節度﹐觀察畱後﹐知梓州﹐代歸﹐此第東都﹐卒年五十四﹐廷謂事母孝﹐朝夕束帶立侍﹐寒暑不變﹐爲政亦有惠愛﹐方廷謂降周時﹐令其錄事參軍鄱陽李延鄒艸降表﹐延鄒責以忠義﹐不爲具艸﹐廷謂愧其言﹐然業已降﹐必欲得表﹐以兵脇之﹐延鄒投筆曰﹕大丈夫終不負國﹐爲叛臣作降表﹐遂遇害﹐元宗聞之﹐召見延鄒子﹐命以官。

張彥卿﹐史失其鄕裏世家﹐保大末﹐周世宗南侵﹐彥卿爲楚州防禦使﹐周師銳甚﹐旬日間﹐海泰州靜海軍皆破﹐元宗亦命焚東都官寺民廬﹐徙其民渡江﹐世宗親禦旗鼓攻楚州﹐自城外皆已下﹐發州民濬老鸛河。遣齊云戰艦數百。自淮入江﹐勢如震霆烈焰﹐彥卿獨不爲動。及梯衝臨城﹐鑿城爲窟室﹐實薪而焚之﹐城皆摧圮。遂陷﹐彥卿猶列陣城內﹐誓死奮擊。謂之巷斗。日暮﹐轉至州廨。長短兵皆盡﹐彥卿取繩牀搏戰﹐及兵馬都監鄭昭業等千餘人皆死之。無一人生降者﹐周兵死傷亦甚眾﹐世宗怒。盡屠城中諸民﹐焚其室廬﹐然得彥卿子光祐﹐不殺也﹐元宗下詔﹐贈彥卿侍中﹐天長縣時升爲雄州刺史建武軍使易文贇亦固守﹐聞楚州陷﹐遂降﹐彥卿﹐馬元康書以彥能﹐亦莫知孰是也。

論曰﹕彥卿守楚州﹐孤壘無援﹐當百倍之師﹐身可碎﹐志不可窬﹐𨿽劉仁贍殆不能竭﹐而史家傳裁獨略。至其名亦或不同﹐於乎。何其重不幸也。

林仁肇﹐建陽仁﹐事閩味裨將﹐沈毅果敢﹐文身爲虎﹐軍中惟之林虎子﹐閩亡﹐久不見用。會州侵淮南﹐元宗遣使至福建募勇士﹐得仁肇﹐及陳徳誠﹐鄭元華﹐皆拔爲將﹐仁肇率偏師援壽州﹐攻城南大寨有功﹐又破濠州水柵。推淮南屯營應援使﹐時周人正陽浮橋初城﹐扼援師道路﹐仁肇率敢死士千人﹐以舟實薪●﹐乘風舉火焚橋﹐周將張永徳來爭﹐會風回﹐火不得施﹐我兵少卻﹐永徳鼓噪乘之﹐遂敗﹐仁肇獨騎一馬爲殿﹐永徳引弓射之﹐屢將中﹐仁肇輒格去﹐永徳驚曰「此壯士﹐不可逼也。」遂捨之而還﹐及割地﹐元宗以爲潤州節度使﹐徙鄂州﹐又徙南都畱守﹐開寶中﹐密言於後主曰「宋淮南諸州﹐戍守單弱﹐而連年出兵﹐滅蜀﹐平荊湖﹐今又取嶺表﹐往返數千里﹐師旅罷獘﹐此在兵家爲有可乘之勢﹐請假臣兵數萬﹐出壽春﹐渡淮﹐據正陽﹐因思舊之民以復故境﹐彼縱來援﹐吾形勢已固﹐必不得志﹐兵起之日﹐請以臣舉兵外叛聞﹐事成﹐國家釁其利﹐不成﹐族臣家﹐明陛下不預謀﹐後主懼不敢從﹐時皇甫繼勛朱全贇掌兵柄﹐忌仁肇雄略﹐謀有以中之﹐會朝貢使自京師回﹐●使言仁肇密通中朝﹐見其畫像於禁中﹐且已爲築大第﹐以待其至。後主方任繼勛燈惑其言使仁持鴆。往毒之﹐仁肇少病風﹐口气常臭﹐醫運肺掩不正﹐及遇鴆﹐家人怪其不臭﹐俄卒。初﹐仁肇尢味陳喬所知﹐至時﹐喬嘆曰﹕國勢如此﹐而殺忠臣﹐吾不知所稅駕也﹐然不能白其誣﹐仁肇卒﹐逾年﹐後主遂見討﹐又逾年﹐國爲墟矣。

盧絳﹐字晉卿﹐宜春人﹐自言唐中書舍人﹑歙州刺史肇之後﹐初名兗﹐慕晉魏絳﹐更焉﹐讀淑略通大指﹐喜論當世利病﹐然脫略●檢﹐每以博弈角抵爲事﹐舉進士﹐不中﹐爲吉州回運務計吏﹐盜庫金﹐事覺﹐當伏危法﹐乃更儒服亡去﹐至新淦﹐客於土豪陳氏﹐與其子弟共學﹐絳好縱橫兵書﹐日夜讀之﹐陳氏察其非士流﹐謂曰﹕朝廷方求賢豪﹐吾子其可久畱此乎﹐因厚具裝遣行﹐絳將還宜春﹐中途飲博﹐盡費其裝﹐比至家﹐母及兄弟皆鄙誚之﹐絳乃入廬山白鹿洞書院。猶亡賴﹐以屠販爲事﹐多脇取同捨生金﹐又持摧貨誣山中浮屠﹐以邀賄謝﹐人皆患苦之。與諸葛濤﹐蒯鰲﹐號廬山三害﹐朱弼爲國子助教﹐將捕治其罪﹐復亡去﹐往來金陵丹陽間﹐遇大寒﹐平地躍起﹐折檐桷味薪以自濟﹐守倉吏召歸﹐使躍倉檐﹐自气樓入倉中盜米﹐一夕往返數十﹐久之﹐乃上書論事﹐未報﹐詣樞密使陳喬﹐口陳所上書﹐詞辯縱橫﹐喬悚然異之﹐用爲本院承旨﹐授訟江巡檢﹐募亡命習水戰﹐使馬雄王川軍等分將之﹐要吳越兵於海門﹐屢獲舟艦﹐以善戰聞﹐開寶中﹐密說後主曰﹕吳越仇讎﹐腹心之疾也﹐他日必爲北兵向導以攻我﹐臣屢與之角﹐知其易與﹐不如先事不不意滅之﹐後主曰﹐然則大朝且見討柰何。絳曰﹕臣請詐以宣歙叛﹐陛下聲言伐叛﹐且賂吳越乞兵﹐吳越之兵﹐勢不得不出﹐俟其來﹐拒擊之﹐而臣躡其後﹐國可覆也。滅吳越﹐則國威大振﹐北兵不敢動矣﹐後主不聽﹐及王師來討﹐以絳爲淩波都虞侯訟江都郡署﹐守秦淮水柵﹐戰屢勝﹐諸將忌其能﹐共說後主﹐遣絳出援潤州﹐乃授昭武軍節度畱後﹐帥八千仁陣於潤州城下﹐北軍不敢逼﹐入城拒守﹐而節度使劉澄﹐謀因計事斬絳﹐以城降﹐絳覺之﹐澄乃謂絳曰﹕都城危甚﹐萬一不守﹐此何爲﹐絳曰﹕君爲守不可棄城﹐宜赴難者絳也﹐是夕﹐澄遣裨將出送降款﹐絳帥部下馳出﹐欲冒圍入金陵﹐圍堅不可入﹐乃走保宣州﹐金陵城陷﹐諸郡皆霞﹐絳獨不降﹐謀南據閩中﹐過歙州﹐怒刺史龔愼儀不出迎﹐殺之而行﹐太祖使絳弟襲招絳﹐初欲殺襲﹐以明不屈﹐已而卒降﹐至京師﹐授冀州團練使﹐遇龔愼儀兄子贊善大夫穎於朝﹐詬絳曰﹕時殺我叔父者﹐執至殿陛訴冤﹐詔屬吏﹐樞密使曹彬言其才略可用﹐願宥其死﹐使自效。太祖曰﹕是貌類侯霸榮﹐何客畱也﹐斬於西市﹐絳臨刑大呼曰「陛下不記以鐵券誓書招臣乎﹗」霸榮河東將﹐嘗來降﹐已而復叛歸﹐弒其主劉繼恩者﹐故太祖深惡之。

蒯鰲﹐宣城人﹐善屬文﹐南唐承唐末﹐文體織麗之獘。士率不能自振。鰲獨不事華藻﹐以理趣爲本﹐有承平余風。然居鄕飲博無行﹐不爲人士所容﹐乃去。入廬山國學﹐亡賴尢甚﹐晚乃勵風操﹐尙信義﹐一言之出﹐必復而後已﹐嘗蓄龍尾硯﹐友人欲之而不言﹐鰲亦心許之﹐未及予也﹐一日友人不告而歸﹐鰲悔恨﹐徒步數百里追之﹐授硯而還﹐猶以素行爲有司所擯。終國亡不仕﹐久之﹐遊京師﹐擢進士第﹐仕至殿中丞﹐樊若水欲薦於朝﹐鰲恥之﹐亟致仕﹐歸隱廬山﹐數年卒。

陳喬﹐字子喬﹐廬陵玉笥人﹐父濬﹐事吳爲翰林學士﹐烈祖時﹐以兵部尙書卒﹐喬幼敏悟﹐文辭淸麗﹐事親以孝﹐聞濬死﹐撫卹族黨﹐均財給之﹐親疏無間﹐起家爲太常寺奉禮郎。歷屯田員外郎﹐中書舍人﹐淮南兵興﹐元宗憂蹙﹐不知所爲﹐陳覺李徵古請以宋齊丘攝政﹐元宗怒﹐度羣臣必持不可﹐乃促召喬艸詔﹐如覺徵古言﹐喬請對﹐未報﹐排宮門入﹐頓首曰﹕陛下旣署此﹐則百官請朝﹐皆歸齊丘﹐尺地一民﹐非陛下有﹐陛下縱脫履萬乘﹐獨不念先帝中興大業之艱難乎﹐讓皇幽囚丹陽宮﹐陛下所親見也﹐他日垂涕求爲田舍翁不可得矣﹐元宗笑而止﹐引喬入見後及諸子曰「此忠臣也﹐及齊丘黨與皆斥﹐喬與齊丘尢親厚﹐獨得不坐﹐遷都豫章﹐以喬輔太子畱金陵﹐後主嗣位﹐歷吏部侍郎﹑翰林學士承旨﹐樞密副使﹐遂以門下侍郎兼樞密使﹐貶制度攺右內史侍郎﹐兼光政院使輔政﹐喬風度淹雅﹐小心守法度﹐然短於才略﹐吏胥多交通權幸﹐侮文法﹐不能察也﹐太祖遣使召後主入朝﹐後主欲往﹐以喬爲介﹐喬曰﹕往必見畱﹐知社稷何﹐後主懼見討﹐喬曰﹕陛下不得已﹐當以臣爲解﹐及兵圍金陵﹐太祖又遣進奉使江國公從鎰論指﹐欲後主自歸﹐且命曹彬緩攻以俟之﹐而喬堅持不可﹐劉澄以潤州降﹐後主方惶惑﹐欲置其家不問﹐喬憤切曰﹕人臣受重寄﹐一旦開門迎敵﹐此豈客容﹐悉取其父母妻子斬之﹐於是人皆知喬必死國事矣﹐及城將陷﹐後主自爲降款﹐命喬與淸源郡公仲寓詣曹彬﹐喬持款歸府﹐投承●中﹐復入見云﹐自古無不亡之國﹐降亦無由得全﹐徒取辱耳。請背城一戰而死﹐後主握喬手涕泣﹐不能從﹐喬曰﹕如此則不如誅臣﹐歸臣以拒命之罪﹐後主又不從﹐乃掣手而去﹐至政事堂﹐召二親吏﹐解所服金帶與之曰﹕善藏吾骨﹐遂自縊﹐二吏徹榻瘞之﹐金陵平﹐家人謀攺葬﹐求屍不獲﹐或見一丈夫衣黃半臂﹐舉手障面﹐及發瘞﹐如所見云

陳起﹐蘄州人﹐性剛硬﹐尢惡妖異﹐升元中﹐以進士起家爲黃梅令﹐時縣境獨木村有妖仁諸佑﹐挾左道﹐自言數世不食肉能使富者貧﹐貧者富﹐俚民稍從之﹐初有徒數十人﹐積數年﹐從者至數百﹐男女無別﹐號曰忍辱。夜行盡伏﹐取資於盜﹐相與倡言佑有神術﹐能升虛空﹐入水火﹐州縣亦憚之不敢問﹐起到官﹐邑人舉賀﹐佑獨延蹇不至﹐起乃按戶籍﹐取佑爲里正﹐不服﹐嫚言曰﹕吾且斷令頭﹐起告巡檢使州鄴﹐出兵捕佑等﹐獲之﹐不能神﹐皆就執縛﹐搜其家﹐得乘興服器﹐遂斬之﹐鄴欲宥其婦女童稚﹐起曰﹕此皆瀆亂人倫﹐不可使有遺育﹐並斬之﹐由是知名﹐官至監察禦史﹐卒。

卷十五周鄭李三劉江汪郭伍蕭李盧朱王魏列傳第十二

周惟簡﹐鄱陽仁﹐隱居明易﹐後主聞其名﹐召至金陵﹐起布衣爲集賢殿侍講﹐以虞部郎中致仕﹐還山﹐金陵受圍﹐間道召還﹐入後苑講否卦﹐後主思得奇士能使兵間者﹐張洎薦惟簡可以譚笑何解﹐乃授給事中﹐副使徐鉉使京師﹐後主手疏言惟簡托志妙門﹐存心道典﹐伴臣修養。不預公途﹐蓋爲之聲價﹐冀動朝聽﹐比至﹐太祖召見詰責﹐鉉懇奏不已﹐惟簡惶恐﹐反言曰﹕臣本野人﹐未嘗仕宦﹐李煜彊遣來﹐未嘗預聞使指﹐伏聞終南山多靈藥﹐願得樓隱﹐太祖許之﹐金陵平﹐命爲國子周易博士﹐判監事﹐或謂曰「終南之言不﹝言州﹞。且得罪﹐惟簡不得已上表求解官﹐以遂初志﹐攺虞部郎中致仕﹐授其子繕京兆﹝hu﹞縣主簿﹐使就養﹐太平興國中﹐復表求仕﹐授太常博士﹐遷水部員外郎﹐卒﹐繕後舉進士中第﹐仕亦至尙書郎

鄭彥華﹐福閩仁﹐祖父世爲福建諸州刺史﹐彥華少隸節度使李弘義帳下﹐常射殺乳虎﹐以勇聞﹐元宗出師攻福州﹐大將王崇文遣卒李興﹐登樓車罵弘義﹐弘義不勝憤﹐募生得興者﹐彥華請行﹐夜縋出城外﹐伏濠傍﹐興猶嫚罵不已﹐彥華操長鉤鉤得興﹐挾以登城﹐城上皆鼓噪﹐弘義得興而甘心焉﹐崇文不能下城﹐遁去﹐歲餘﹐劍州刺史陳誨﹐以水軍來攻﹐彥華適出屯候官。以所部降誨﹐誨與語﹐奇之﹐署軍校﹐南唐與周師相拒淮南﹐彥華大小百餘戰﹐身被五十餘創﹐累遷至鎭海軍節度使﹐加同平章事﹐後主見討﹐王師自采石作浮梁渡江﹐後主命彥華督舟師萬人﹐又遣別將杜貞率步兵萬人﹐同逆戰﹐後主親遣行﹐戒之曰﹕水陸兩軍相表裹﹐則吾事濟矣﹐比與王師遇﹐貞以所部力戰﹐彥華擁兵不救﹐貞敗而潰﹐金陵聞之喪气﹐遂閉壘自守﹐以至國破﹐亦不能正彥華之罪矣﹐彥華從後主入朝﹐爲右千牛衛將軍﹐太宗徵太原及幽州﹐用彥華爲將﹐無功﹐猶歷諸衛將軍﹐至左千牛衛大將軍﹐卒年七十三﹐子文寶﹐初仕後主﹐以文學選爲淸源公仲寓掌書記﹐遷校書郎﹐歸朝﹐南唐故臣皆許錄用﹐文寶獨不自言﹐後主以環衛奉朝請﹐不納客謁﹐文寶乃被蓑荷笠﹐作漁者以見﹐寬譬久之。後主嘆其忠﹐後中進士第﹐仕至兵部員外郎﹐國史有傳。

李貽業﹐故唐時同平章時蔚從曾孫﹐父戴﹐唐末第進士﹐奔吳爲起居郎﹐貽業事烈祖﹐至翰林學士﹐烈祖晏駕﹐大臣欲奉宋後臨朝﹐命中書侍郎孫忌艸遺制﹐貽業獨奮曰﹕此姦人所爲也﹐大行常謂婦人預政﹐亂之本也﹐安肯自爲此﹐若果宣行﹐貽業當對百官裂止﹐會宋後亦不許﹐於是臨朝之議遂寢。元宗語貽業曰﹕疾風知勁艸﹐於卿見之﹐保大中﹐以兵部侍郎卒﹐謚曰簡﹐初戴爲人簡率﹐無威儀﹐貽業又甚於父﹐平居頹然﹐不言是非﹐國有大議﹐必首斷之﹐尢好飲酒﹐常折簡招親友曰﹕今夕佳月﹐能相過乎﹐比客集﹐貽業已大醉﹐指酒壺曰﹕本用相待﹐酒興忽來﹐自倒之矣﹐其疏豁大抵如此。

劉崇俊﹐字徳修﹐楚州山陽人﹐祖全﹐以功臣爲濠州刺史﹐有威名﹐全卒﹐子仁規繼其任﹐爲政苛虐﹐及卒﹐崇俊繼之﹐盡反仁規之政﹐人懷其惠﹐數年﹐漸專恣不法﹐多畜不暹﹐使過淮剽掠﹐獲美女良馬以自奉﹐元宗升濠州爲定遠軍﹐因拜崇俊節度使﹐以其子節尙太寧公主﹐然元宗亦惡其爲人﹐會壽州姚景卒﹐崇俊厚賂權貴﹐求兼領壽州﹐元宗乃陽若不解其意﹐命移鎭壽州﹐而遣楚州刺史劉彥貞馳入濠州代之﹐崇俊自悼失計﹐頗革心循法度﹐未幾得疾﹐卒年四十﹐贈太尉﹐謚曰威。

劉洞﹐廬陵人﹐隱居廬山二十年﹐能詩﹐長於五字唐律﹐自言得賈島法﹐後主嗣位﹐尢屬意詩人﹐或以洞言者﹐洞遂獻詩百篇﹐卷首石城篇﹐其詞﹐石城古渡頭﹐一望思悠悠﹐幾許六朝事﹐不禁江水流。後主讀之。感愴不怡者久之﹐因棄不復觀﹐洞亦不復見省﹐金陵受圍﹐洞猶在城中﹐國亡﹐洞過故宮闕﹐徘徊賦詩﹐多感慨悲傷﹐不以不遇故有怨懟語。未幾卒﹐與洞同時有夏寶松者﹐亦隱廬山﹐相與爲詩友﹐洞有夜坐詩﹐寶松有宿江詩﹐皆見稱一時﹐號劉夜坐夏江城云。

江爲﹐宋人﹐避亂徙閩﹐元宗初設貢舉﹐爲屢爲有司所黜﹐有題白鹿寺詩﹐元宗南遷﹐過而愛之﹐爲由是愈自負﹐傲睨一時﹐卒無薦引者﹐居懷憂憤﹐束書欲東走吳越﹐爲同謀者所發﹐按得其狀﹐伏誅。

汪召符﹐歙人﹐能屬文﹐烈祖初﹐嘗上書論事合指﹐宋齊丘頗抑之﹐召符貽齊丘書﹐誚其疾己才﹐齊丘大怒﹐密使人誘召符乘舟痛飲﹐至石頭﹝虫可﹞﹝虫皮﹞磯下﹐沈殺之。

郭昭慶﹐廬陵人﹐博學能自力﹐嘗著唐春秋三十卷﹐保大中﹐獻所著治書﹐補揚子尉﹐辭不受﹐後主時﹐復獻經國治民論﹐擅著作郎﹐時方奉中朝﹐凡歲慶賀貢方物箋表﹐及廷勞宴餞之辭。率命昭慶爲之﹐一日方晨起造朝﹐暴卒。

伍喬。廬江人﹐居廬山國學數年﹐力於學﹐詩調寒苦﹐每有瘦童羸馬之嘆。山中浮屠﹐夢仰視見一大星﹐芒色甚異﹐旁有人指之曰﹕此伍喬星也﹐旣覺﹐訪得喬﹐乃傾資奉之﹐使入金陵﹐舉進士﹐及試八卦齊後望鐘山詩﹐故事﹐中選者﹐主司必延之升堂﹐置酒。時有宋貞觀者。首就坐。張洎績至。主司覽其文﹐揖貞觀南坐﹐引洎坐於西﹐酒至數行﹐喬始上卷﹐主司嘆其傑作﹐乃徙貞觀處席北﹐洎處席南﹐以喬居賓席﹐又覆考榜出﹐喬果爲首﹐洎貞觀次之﹐時稱主司精於衡鑑。元宗亦大愛喬程文﹐命勒石以爲永式﹐仕至考功員外卒。

蕭儼﹐廬陵人﹐幼舉童子﹐中其科﹐稍長﹐爲祕書省正字﹐烈祖初﹐歷大理司﹐自刑部郎中﹐以乎怒稱﹐烈祖晚服金石藥﹐多暴怒﹐近臣數被譴罰﹐宣徽副使陳覺不自安﹐稱疾在告者數月﹐及聞遺詔﹐卽以其日造朝﹐儼劾奏覺傾耳私室﹐以幸禍變﹐宜重置於法﹐不報﹐烈祖輔吳﹐設法﹐禁以良人爲賤﹐至是馮延巳﹑延魯欲廣置姬妾﹐輒矯遺制﹐托稱民貧許賣子女﹐儼駁曰﹕昔延魯爲東都判官﹐已有此請﹐大行以訪臣﹐臣對曰﹕陛下納麗之初﹐出庫金贖民﹐孰不歸心﹐今寶運中興﹐人仰徳澤﹐柰何欲使鬻子﹐資豪家役使乎﹐大行以訪臣言爲然﹐將罪延魯。臣曰﹕此但智識淺陋耳﹐非有他也﹐罪之且塞言路。大行乃斜對其奏﹐抹三筆﹐持入宮﹐願求之宮中﹐旣而果得畱中章奏千餘﹐皆斜對﹐有一抹至三抹者﹐遂得延魯奏﹐然大臣亦方以豪侈相髙﹐利於廣聲色﹐因共謂遺制已宣行﹐不當追攺﹐遂已﹐元宗初以國餉景遂﹐羣下持不可﹐乃以景遂爲諸道兵馬元帥﹐景達副之﹐宣告國中﹐以兄弟相傳之意﹐儼極諫﹐謂夏殷以來﹐天下爲家﹐父子相傳﹐不易之典也﹐景遂景達亦固讓不敢當﹐然元宗意愈確﹐不之聽﹐江文蔚韓熙載典太常禮儀。議烈祖稱宗﹐儼獨建言﹐帝王已失之﹐已得之﹐謂之反正﹐非已失之﹐自己復之﹐謂之中興﹐中興之君﹐廟宜稱祖﹐先帝興己墮之業﹐不應曲而稱宗﹐文蔚以儼議爲當﹐遂用之﹐保大二年﹐元宗終欲傳位景遂﹐下詔命總庶政﹐惟樞密使魏岑﹑查文徽許奏事﹐余非特召不得對﹐儼上疏力爭﹐會宋齊丘賈崇皆以爲不可﹐遂收所下詔﹐其後元宗於宮中作大樓﹐召近臣入觀﹐皆嘆其宏麗﹐儼獨曰﹕比景陽但少一井耳﹐元宗怒﹐貶舒州副使﹐孫忌爲觀察使﹐遣州兵給儼﹐實防衛之﹐儼謂忌曰﹕僕以言獲罪耳﹐顧命之日﹐君持異議﹐幾危社稷﹐君之罪﹐豈不重於僕乎﹐反見防何也﹐忌慚﹐卽撤去﹐俄召還﹐後主初嗣位﹐數與嬖幸弈棋﹐儼入見﹐作色﹐投局於地﹐後主大駭﹐詰之曰﹕汝欲效魏徵耶﹖儼曰﹕臣非魏徵﹐則陛下亦非太宗矣﹐後主爲罷弈﹐南唐亡﹐儼以老病歸鄕裏﹐杜門數年﹐卒七十餘。

劉承勛﹐失其鄕裏﹐以善心計﹐事烈祖爲糧料判官﹐遷徳昌宮使﹐徳昌宮者﹐蓋南唐內帑別藏也﹐自吳建國﹐有江淮之地﹐比他國最爲富饒﹐山澤之利﹐歲入不貲﹐烈祖勵以節儉﹐一金不妄用﹐其積如山﹐太子嘗欲一杉木作版障﹐有司以聞﹐烈祖書奏後曰﹕杉木不乏﹐但欲作戰艦﹐以竹代之可也﹐然徳昌宮簿﹐煩委無由勾校﹐承勛獨任其事﹐盜用無算﹐保大後﹐貢奉事興﹐倉猝取辯﹐愈得以爲姦利﹐畜妓樂數十百人﹐每置一妓﹐價數十萬﹐教以藝﹐又費數十萬﹐而服飾珠犀金翠稱之﹐又厚以寶貨賂權要﹐故終無發其罪之﹐太祖平荊湖﹐詔江南具舟﹐漕其米入京師﹐承勛狡黠﹐計後主終不能有其國﹐欲自結中朝﹐爲異時計﹐乃請行﹐督巨艦﹐自長沙抵迎鑾﹐千柁相銜﹐太祖覺其意而惡之﹐及國亡﹐承勛歸京師﹐首自陳漕米事﹐太祖曰﹕此汝主勤王耳﹐汝安得有勞﹐叱出﹐特命勿敍用﹐久客無資﹐裸袒乞食﹐不勝凍餒而死。

李元淸﹐濠州人﹐徙金陵﹐趨健善走﹐能及奔馬﹐常步入梁宋刺事。開寶中﹐後主以吉州﹐永新與湖南臨﹐命元淸爲永新制置使﹐每數月﹐一托疾﹐不坐衙﹐輒微服入湖南境﹐人無知者﹐以故敵人動息﹐皆知之﹐累年﹐邊障晏然﹐國亡﹐歸京師﹐元淸心不欲仕二國﹐僞稱失明﹐召驗之﹐揮刃將及頸﹐而目不瞬﹐乃放歸濠州﹐卒。

盧郢﹐金陵人﹐工屬文﹐有勇力﹐好吹鐵笛﹐乾徳中﹐後主命韓徳霸爲都城烽火使﹐警察非常﹐怙權暴橫﹐國人望其前驅﹐莫不奔避﹐郢嘗遇之﹐調笛自若﹐徳霸叱左右捕執﹐郢奮臂擊﹐十餘人皆顚跌﹐乃直前捽徳霸墮馬毆之﹐敗而傷目﹐徳霸入訴﹐後主叱之出﹐顧近侍笑曰﹕我帥遇一措大﹐不能自全面目﹐尙敢訴耶﹐遂罷其職﹐從郢舉進士﹐試王度如金玉賦﹐擢第一﹐徐鉉娶郢姊﹐嘗受後主命撰文﹐累日未就﹐郢曰﹕嘗試爲君杼思﹐適庭下有石﹐千夫不得舉﹐郢戲取弄之﹐有頃﹐索酒﹐頓飲數升﹐復弄如初﹐忽顧筆吏﹐口占使書﹐不●易一字﹐鉉伏其工﹐後主亦以爲●俊可愛﹐國亡﹐歸朝﹐知金州﹐卒。

朱弼﹐字君佐﹐建州人﹐舉明經第一﹐授國子助教﹐知廬山國學﹐盧絳蒯鰲諸葛濤﹐飲博不逞﹐患苦諸生﹐學官依違﹐無收問者﹐及弼至﹐一切繩以禮法﹐每升堂講說﹐座下肅然﹐絳等亦愧服引去﹐徒自四方來者﹐數倍平時﹐國亡﹐補衡山縣主簿﹐秩滿﹐求爲南獄廟令﹐卒。

王興﹐合肥人﹐少與兄綰﹐俱事吳武王﹐興初爲小校﹐從周本攻危全諷﹐臨戰﹐本視賊水柵部分諸將﹐指旁山頭一小營謂興曰﹕爾往爲我取彼﹐興唯唯﹐爾色不欲行﹐本曰﹕爾憚往耶﹖興曰﹕公必不以興爲不武﹐請得此柵破之﹐捨而趨彼何爲﹐本大喜曰﹕爾亦如此爲必爭之地耶﹖吾本自行﹐今爲爾功﹐勞而遣之﹐興乘輕舟襲破其前鋒﹐遂排柵入﹐諸軍繼進﹐賊大潰﹐積功遷至諸軍都虞侯﹐烈祖輔吳﹐以腹心所寄﹐進控鶴都虞侯﹐持重有謀﹐甚見倚任﹐久乃見出爲光州刺史﹐初興兄子爲海州刺史﹐叛附梁﹐聞興在光山﹐遣間使通問﹐興執以歸金陵﹐因求罷郡﹐入爲左宣威統軍﹐歷鎭海節度畱後﹐金吾衛大竟軍﹐武昌節度使﹐與監軍甄廷堅不相得﹐會廷堅被誣告有貳志﹐烈祖遣使械廷堅﹐屬吏未至﹐興刺知之﹐密告廷監﹐因爲謀曰﹕今獨可卽日乘輕舟歸闕待罪﹐毋與中使遇﹐廷堅恐懼﹐不暇爲他謀﹐卽從其計﹐至金陵﹐遇赦﹐且以其先自歸﹐得免﹐人推其長者﹐元宗嗣位﹐加同平章事﹐保大二年卒﹐年七十四﹐與少從軍攻潤州﹐爲巨弩所射﹐中右耳﹐矢自左耳出﹐又中旁一人猶立死﹐興扶歸營﹐臥百餘日復起﹐耳至老不聵﹐亦無瘢痍﹐攻穎州﹐倚營門﹐仗劍驅士卒登城。城上機石發﹐中營門及鎧之半﹐皆糜碎﹐而興不傷﹐莫不異之﹐兄綰﹐亦至虔州節度使。

魏岑﹐字景山﹐鄆州須城人﹐善諂諛﹐學揣摩﹐尢爲宋齊丘所知﹐薦授校書郎﹐保大中﹐驟進至諫議大夫﹐元宗以以爲唐子孫﹐慨然有定中原﹐復舊都之意﹐有司請行南郊禮﹐元宗曰﹕俟天下爲一﹐然後告謝田地﹐岑遂於陳覺﹑馮延巳﹑延魯﹑更相倡和﹐爲拓境事﹐嘗侍燕﹐自言臣少遊元城﹐樂其風土﹐陛下還長安日﹐乞爲魏博節度使﹐元宗欣然許之﹐岑趨下殿再拜謝﹐侍衛皆竊笑﹐覺﹑延魯攻福州﹐岑爲監軍應援使。三人者﹐暗儒專恣如一﹐軍敗﹐元宗初欲按軍法﹐誅覺﹑延魯﹐而貸岑﹐禦史中丞江文蔚﹐對仗彈奏﹐請並岑誅之﹐於是貶太子冼馬﹐俄復還故宮﹐李守貞叛漢﹐來乞師﹐岑乃力請出兵赴救﹐於是元宗從之﹐因以岑爲訟淮巡檢使﹐無功而還﹐岑自復進﹐姦諂彌甚﹐鐘謨﹑李徳明亦用事﹐其趨向與岑𨿽異﹐而迷國則均﹐戶部員外郎範衝敏懷不平﹐怵大將王建封上疏﹐請盡逐之。更用正人﹐元宗怒﹐並置衝敏建封於死﹐岑自謂得主眷﹐愈無所憚﹐壽州節度使劉彥貞﹐以厚賂結岑爲奧援﹐岑所得不可數和﹐遂肆言稱彥貞爲將如韓白﹐治民如龔黃﹐其敢爲誕欺如此。元宗方倚以柄任﹐會見衝敏爲厲﹐召道士上章訴天﹐未幾﹐卒。

卷十六后妃諸王列傳第十三

烈祖元敬皇后﹐宋氏﹐小名福金﹐父韞﹐江夏人﹐後幼流離亂兵中﹐昇州刺史王戎得後﹐烈祖取戎女﹐後爲滕﹐得幸﹐生元宗﹐王氏早卒﹐義祖命烈祖以爲繼室﹐封廣平郡君﹐晉國君。治內有法﹐不妄言笑﹐義祖殂於金陵﹐烈祖在東都﹐將奔喪﹐後密以大計諫止焉。烈祖爲齊王﹐封正妃﹐及受禪﹐立爲後﹐從容裨贊。多所弘益﹐烈祖嘗曰﹕吾思有未達﹐後已悟矣﹐昇元末﹐烈祖服金石藥﹐多暴怒﹐賴後以免譴者甚眾﹐及殂﹐中書侍郎孫忌﹐懼魏岑﹐馮延巳﹑延魯﹐以東宮舊僚用事﹐欲稱遺詔奉後臨朝聽政﹐後不許曰﹕此武后故事﹐吾豈爲之﹐元宗卽位﹐尊後爲皇太后﹐保大三年﹐十月卒﹐附葬永陵。

烈祖後宮種氏﹐名時光﹐性警惠﹐年十六﹐入宮。列樂部中﹐俄得幸﹐生景邁﹐烈祖以受禪後所得子﹐甚愛之﹐種氏寵日盛﹐烈祖性嚴整﹐嘗大怒﹐聲如乳虎﹐殿門環爲震動﹐左右皆喪魂魄﹐種氏左手持食﹐右手進匕﹐從容如平時﹐烈祖怒亦頓解﹐他日﹐烈祖幸齊王宮﹐遇王親理樂器﹐大怒﹐數日未解﹐種氏負寵﹐輒乘間言景邁才過齊王﹐烈祖正色曰﹕子有過﹐父教之﹐常禮也﹐若何敢爾。叱下殿﹐去簪珥﹐幽於別宮﹐數月﹐命度爲尼﹐景邁愛亦弛﹐終烈祖世﹐獨不加封爵﹐元宗卽位﹐始封景邁保寧王﹐許種氏就養於景邁宮中。封王太妃﹐宋後挾舊怨﹐屢欲加害﹐元宗力解之﹐乃止。

元宗光穆皇后鐘氏﹐父太章﹐事吳爲義祖裨將﹐義祖謀誅張灝﹐令嚴可求諭太章﹐伏死士二十輩﹐斬灝於府﹐太章許諾﹐義祖疑其怯﹐夜半往止之曰﹕僕母老﹐懼事不成﹐欲徐圖之﹐如何﹖太章勃然曰﹕言已出口﹐豈有可已之理﹐明日﹐誅灝﹐後頗恃功頡頏﹐烈祖疑其難制﹐義祖曰﹕昔者吾赤族之禍﹐間不容髮﹐使無太章﹐豈有今日富貴耶﹖柰何以薄物細故疑之﹐乃命以太章次女妻配元宗﹐卽後也﹐昇元中﹐封齊王妃﹐元宗卽位﹐立爲皇后﹐後主卽位﹐爲太后﹐以父名該稱聖尊後﹐後寢疾﹐後主朝夕侍側﹐衣不解帶﹐藥必親嘗乃進﹐乾徳三年﹐十月卒﹐是日兩沙於金陵﹐後主毀瘠骨立﹐杖而後能起﹐哀動左右﹐葬順陵。

後主昭惠國後周氏﹐小名娥皇﹐司徒宗之女﹐十九歳來歸。通書史﹐善歌舞﹐尢工琵琶。嘗爲壽元宗前﹐元宗嘆其工﹐以燒槽琵琶賜之。至於采戲奕棋﹐靡不妙絕﹐後主嗣位﹐立爲後﹐寵嬖專房﹐創爲髙髻纖裳及首翹鬢朶之妝﹐人皆效之。嘗雪夜酣燕﹐舉杯請後主起舞﹐後主曰「汝能創爲新聲則可矣。」後卽命箋綴譜﹐喉無滯音﹐筆無停思﹐俄頃譜成﹐所謂邀醉舞破也﹐又有恨來遲破﹐亦後所制。故唐盛時霓裳羽衣﹐最爲大曲﹐亂離之後﹐絕不復傳﹐後得殘譜以琵琶奏之﹐於是開元天寶之遺音復傳於世。內史舍人徐鉉聞之於國工曹生﹐鉉亦知音﹐問曰「法曲終則緩﹐此聲乃反急﹐何也﹖」曹生曰「舊譜實緩﹐宮中有人易之﹐非吉徵也。」後主以後好音律﹐因亦耽嗜﹐廢政事。監察禦史張憲切諫﹐賜帛三十疋﹐以旌敢言﹐然不爲輟也。未幾﹐後臥疾﹐已革﹐猶不亂﹐親取元宗所賜燒槽琵琶﹐及平時約臂玉環﹐爲後主別。乃沐浴妝澤﹐自內含玉﹐卒於瑤光殿﹐年二十九﹐葬懿陵。後主哀甚﹐自制誅刻之石﹐與後所愛金屑檀槽琵琶同葬﹐又作書燔之與訣﹐自稱鰥夫煜﹐其辭數千言﹐皆極酸楚。或謂後寢疾﹐小周後已入宮中﹐後偶褰幔見之﹐驚曰「汝何日來﹖」小周後尙幼﹐未知嫌疑﹐對曰「旣數日矣。」後恚怒﹐至死面不外向﹐故後主過哀﹐以揜其迹云。

後主國後周氏﹐昭惠後妹也﹐昭惠卒﹐未幾﹐後主居聖尊後喪﹐故中宮久虛﹐開寶元年﹐始議立後爲繼室﹐命太常博士陳致雍﹐考古今沿革﹐艸具婚禮﹐又命學士徐鉉﹐史官潘佑參定﹐文安郡公徐遊評其異同﹐遊多是佑議﹐遂施用之﹐逾月﹐遊病疽﹐鉉懟其不主已議﹐戲語人曰﹕周孔亦能爲厲乎﹐後少以戚裏﹐間入宮掖﹐聖尊後甚愛之﹐故立焉﹐被寵過於昭惠﹐時後主於羣花間作亭﹐雕鏤華麗﹐而極迫小﹐僅容二人﹐每與後酣飲其中﹐國亡﹐從後主北遷﹐封鄭國夫人﹐太平興國二年﹐後主殂﹐後悲哀不自勝﹐亦卒。

後主保儀黃氏﹐江夏人﹐父守忠﹐事湖南馬氏爲偏裨﹐邊鎬入長沙﹐得黃氏﹐納後宮﹐後主見其美﹐選爲保儀﹐以工書札﹐使專掌宮中書籍﹐而周後相繼專房燕●﹐故保儀𨿽見賞識﹐終不得數禦幸也﹐元宗後主俱善書法﹐元宗學羊欣﹐後主學柳公權﹐皆得十九﹐購藏鐘王以來墨貼至多﹐保儀實掌之﹐城將陷﹐後主謂之曰﹕此皆先帝所●﹐城若不破守﹐汝卽焚之﹐無爲他人得﹐及城陷﹐悉焚無遺者﹐保儀亦從北遷﹐卒於大梁﹐又有宮人流珠者。性通慧﹐工琵琶﹐後主演念山破﹐及昭惠後所作邀醉舞恨來遲二破﹐久而忘之﹐後主追念昭惠﹐問左右無知者﹐流珠獨能追憶﹐無所忘失﹐後主大喜﹐後不知所終。

烈祖五子﹐宋皇后生元宗﹐楚王景遷﹐晉王景遂﹐齊王景達﹐種氏生江王景邁。

景遷﹐字子通﹐幼敬敏﹐讀書一覽輒不忘﹐烈祖輔吳﹐景遷尙吳公主爲駙馬都尉﹐歷衙內馬步軍都指揮使﹐海州團練使﹐左右軍都軍使﹐遂以左僕射參政事﹐畱東都輔政﹐時甫成童。尋加同平章事﹐知左右軍使﹐寢疾﹐罷歸金陵﹐爲諸道副都統﹐以景遂代輔政﹐景遷病逾年﹐竟卒﹐年十九﹐謚曰定﹐無子﹐初﹐術士皆謂景遷貴不可言﹐故烈祖在諸子中尢愛之﹐及是始悟術士之妄。

景遂仕吳爲門下侍郎﹐烈祖受禪﹐封壽王﹐純厚夷淡﹐有士君子之操﹐讓皇之喪﹐景遂受命往護喪事﹐望柩哀慟﹐觀者聳嘆﹐烈祖殂﹐元宗以位讓景遂﹐大臣固持之而止﹐明年﹐又命景遂總庶政﹐已降詔﹐僉謂不可﹐乃收所下詔﹐久之﹐又以爲太弟﹐凡太子官屬﹐皆攺爲太弟官屬﹐景遂固辭﹐𨿽不得命﹐終恐懼不敢安處﹐乃取老子功成名遂身退之意﹐自爲字曰退身﹐以見志﹐平居好客﹐善屬文﹐燕集無虛日﹐贊善大夫張易﹐峭直喜盡言﹐景遂嘗賦詩﹐頗纖麗﹐易面規之﹐景遂敬納﹐又嘗怒碎玉杯於坐﹐景遂亟推謝﹐無迕色﹐及易出使契丹﹐景遂上言力諫﹐以爲易國士也﹐宜夙夜納誨﹐今使航不測之淵﹐報聘遠夷﹐非國之利﹐元宗報之曰﹕易固奇士﹐海神當畏之﹐竟遣行﹐景遂在東宮十三年﹐屢乞歸藩﹐交泰元年﹐三月﹐始攺授天策上將軍﹐江南西道兵馬元帥﹐洪州大都督﹐太尉﹐尙書令﹑晉王﹑以樞密副使李徵古爲鎭南節度副使佐之﹐徵古習驕嫚﹐至鎭﹐專恣尢甚﹐景遂積不能堪﹐欲斬之﹐而自拘有司﹐左右諫止﹐初﹐景遂之出鎭也﹐弘冀爲太子﹐弘冀嘗被譴於元宗﹐有復立景遂之意﹐景遂在鎭﹐亦頗忽忽﹐多忿躁﹐嘗以忤意殺都押衙袁從範之子﹐弘冀刺知之﹐乃使親吏持鴆遺從範。使毒景遂﹐景遂擊鞫而渴﹐索漿﹐從範以進之﹐暴卒﹐年三十九﹐未斂﹐體已潰﹐元宗素友愛﹐聞訃悲悼﹐左右欲少慰釋之﹐因妄曰﹕太弟初得疾﹐忽語人曰﹕上帝命我代許旌陽。元宗始少解﹐故被鴆之事﹐竟不之知﹐廢朝七日﹐贈太弟﹐謚文成。

景達生於吳順義四年﹐是歲大旱﹐烈祖方輔政﹐極於焦勞﹐七月旣望﹐雩而得雨﹐景達以是日生﹐烈祖喜﹐故小名雨師﹐稍長﹐神觀爽邁﹐異於他兒﹐烈祖深器之﹐受禪封信王﹐烈祖欲以爲嗣﹐難於越次﹐故不果﹐景遷以前死﹐元宗稱疾﹐固讓景遂﹐欲以次及景達﹐承先帝遺意﹐旣迫於羣下之議﹐不得行﹐乃立景遂爲太弟﹐景達自燕王徙封齊王﹐爲諸道兵馬元帥中書令﹐景達孝友純至﹐嘗從遊後苑﹐泛舟池中﹐元宗舟覆﹐景達在他舟﹐初不善泅﹐遽躍入水中﹐負元宗出﹐人以爲精誠所感﹐性剛正疾惡﹐朝廷憚之﹐帝每召宗室近臣曲宴﹐馮延巳﹐延魯﹑魏岑﹑陳覺輩﹐憑寵笑呼﹐旁若無人﹐景達屢訶詰之﹐復極諫元宗﹐他日宴於東宮﹐延巳愧二弟之命不出己﹐欲以虛辭爲徳。陽醉﹐撫景達背曰﹕爾勿忘我﹐景達不勝其忿﹐拂衣入﹐奏請斬延巳﹐元宗諭解久之﹐乃已﹐張易語景達曰﹕殿下力未能去羣小﹐而數面折之﹐使之懼而自謀﹐豈易測哉﹐景達悟﹐自是畏禍﹐遇曲燕﹐輒以疾辭﹐保大末﹐淮南交兵﹐景達以元帥督師﹐陳覺爲監軍使﹐軍政皆決於覺﹐景達暑牘尾而已﹐朱元叛﹐壽州陷﹐皆覺爲之﹐景達亦不能詰﹐初出師五萬﹐而俘死亡叛者四萬﹐景達及覺引殘兵歸金陵﹐上還印綬﹐元宗恐其無功自愧﹐乃拜天策上將軍﹐浙西節度使﹐景達不敢當要鎭﹐力辭﹐攺撫州大都督臨川牧﹐在鎭十餘年﹐後主嗣位﹐加太師尙書令﹐甚尊禮之﹐卒於鎭﹐年四十八﹐在烈祖諸子中﹐最爲壽矣﹐贈太弟﹐謚昭孝﹐遺命畱葬江州廬山﹐初﹐景達好神仙道家之說﹐記室徐鉉獻述仙賦以諷﹐行於世。

景逷﹐子宣遠﹐烈祖初受禪﹐以十二月二日爲仁壽節﹐景逷是日生﹐故小名仁壽﹐烈祖甚愛之﹐母種氏得譴﹐宋皇后鞫養景逷如己出﹐元宗嗣位﹐封保寧王﹐徙封信王﹐出爲虔州節度使﹐簡易節儉﹐虔人安其政﹐贛令卒﹐尉邵繼良攝令﹐以令城喪日張樂宴飲﹐景逷立奏黜之﹐每有小過﹐掌書記孫峴苦言規正之﹐景逷大重之﹐峴卒﹐言及必流涕。厚卹其孤﹐後主立﹐進封江王﹐加兼中書令﹐元宗後主皆酷好浮屠﹐羣臣化之﹐政事日弛﹐景逷獨尊六經名教﹐排斥浮屠﹐不少撓﹐在鎭十一年﹐卒﹐年三十一﹐贈中書令﹐謚昭順。

元宗十子。弘冀﹑弘茂﹑後主﹑從善﹑從鎰﹑從謙﹑從慶﹑從信﹑凡八人可見﹐而從慶﹑從信失其言封。又二人並逸其名。鐘皇后聲弘冀﹑後主﹑從善﹑從謙﹑自弘茂以下﹐皆不知其母。

弘冀﹑元宗長子﹐故唐之末﹐民間相傳讖曰﹕東海鯉魚飛上天﹐而烈祖果育於徐氏﹐因信符讖﹐又有讖曰﹕有一眞人在冀州﹐開口張弓向左邊﹐元宗欲其子應之﹐乃名之曰弘冀﹐初封東平公﹐徙王南昌﹐元宗嗣位﹐以弟景遂爲兵馬元帥﹐景達爲副元帥﹐誓於烈祖梓宮前﹐約兄弟相傳﹐而出弘冀畱守東都﹐及景遂爲太弟﹐又徙鎭潤州﹐封燕王﹐弘冀爲人沈厚寡言﹐周師陷廣陵﹐吳越亦攻我常州﹐元宗念弘冀尙少﹐不習軍旅事﹐遣使召還都﹐部將趙鐸曰﹕王𨿽富於春秋﹐然元帥之重﹐眾心所恃﹐忽棄其師而歸﹐則部下必亂﹐歸欲何之﹐弘冀善其言﹐聞於元宗﹐卽日大爲戰守之備﹐部分諸將﹐皆愜服士心﹐元宗使龍武都虞侯柴克宏﹐右衛將軍陸孟俊﹐救常州﹐至潤州﹐樞密使副使李徵古﹐白以神衛統軍朱匡業代克宏歸﹐弘冀察克洪有才略﹐謂曰﹕君第前戰﹐吾當拒守﹐表言克宏決可破賊﹐常州危在旦暮﹐臨敵易將﹐兵家所忌﹐臣請以身保其功。克宏亦感激思奮﹐馳至常州﹐果大破吳越兵﹐斬首萬級﹐獲其將佐數十人﹐俘於潤州﹐弘冀以時方艱危﹐悉驅出轅門斬之﹐人壯其決﹐然元宗以其專誅殺﹐不悅者久之﹐及太弟景遂力請歸藩﹐而景達爲元帥﹐奔潰南歸﹐獨弘冀有功﹐遂立爲太子﹐參決政事﹐元宗仁厚﹐羣下多縱馳﹐至是弘冀以剛斷濟之﹐紀綱頗振起﹐而元宗復怒其不遵法度﹐一日﹐怒甚﹐以打毬杖笞之曰﹕吾行召景遂矣﹐弘冀大懼﹐故景遂遇鴆﹐語在其傳。元宗旣請盟於周﹐以在位久﹐恥於降屈﹐屢遣使於世宗﹐欲傳位弘冀﹐使爲大國附庸﹐世宗賜書力止之﹐其詞曰﹕皇帝至書敬問江南國主﹐玆睹來章﹐備形縟旨﹐敍此日傳讓之意﹐述向來髙尙之心﹐仍以數載以來﹐交兵不息﹐備陳追悔之事﹐無非克責之辭﹐𨿽古者省咎責躬因災致懼﹐亦無以過也﹐況君血气方剛﹐春秋鼎盛﹐爲一方之英主﹐得百姓之歡心﹐豈可髙謝君臨﹐輕辭世務﹐於其慕希夷之道﹐孰皆懷康濟之誠﹐且天災流行﹐國家代有﹐昔之聖哲﹐所不能逃﹐苟盛徳之日新﹐斯景福之彌遠。諒惟英敏﹐必照誠懷﹐書詞溫潤﹐略似敵國﹐元宗乃已﹐世宗遣使致﹐亦別賜弘冀國信以爲常﹐顯徳六年﹐七月﹐弘冀屬冀﹐數見景遂爲厲﹐九月丙午﹐卒﹐有司謚曰宣武﹐句容尉張洎上書﹐謂世子之徳﹐在侍膳問安﹐今標顯武功﹐垂示後世﹐非所以防微杜漸也﹐洎知元宗猶銜弘冀專殺事﹐其說蓋處於揣摩﹐元宗果大以爲然﹐攺謚曰文獻﹐而洎由此進用。

弘茂﹐字子松﹐元宗第二子﹐幼穎異﹐善歌詩﹐格調淸古﹐年十四﹐爲侍衛諸軍都虞侯﹐封樂安公﹐騎射擊刺皆精習﹐又領兵職﹐然不喜戎事﹐每與賓客朝士燕遊﹐惟以賦詩爲樂﹐初﹐弘冀剛嚴﹐人多憚之﹐故時望歸弘茂﹐保大九年﹐七月﹐卒。追封慶王﹐弘茂之幼﹐有異僧言人壽夭禍福多驗﹐元宗使視弘茂﹐僧書九十一字以獻﹐及卒﹐年一十九。

從善﹐字子師﹐元宗第七子﹐器度凝遠﹐封紀國公﹐使周﹐會帝卽位﹐厚其禮﹐遣翰林學士王著送之﹐初﹐從善與鐘謨相附結﹐謨輒請以從善爲嗣﹐元宗𨿽不從﹐然意亦自愛從善﹐其遷南都也﹐使主扈從諸軍﹐元宗殂﹐未禦梓宮﹐從善輒從徐遊求遺詔﹐遊厲色拒之﹐至金陵﹐具以事聞﹐後主素友愛﹐略不以介意。愈加輯睦﹐進封韓王﹐及貶制度﹐降南楚國公﹐開寶四年﹐遣朝京師﹐太祖已有意召後主歸闕﹐卽拜從善泰寧軍節度使﹐畱京師﹐賜甲第汴陽坊﹐封其母淩氏吳國太夫人﹐後主聞命﹐手疏求從善歸國﹐太祖不許﹐以疏示從善﹐加思慰撫﹐幕府將吏﹐皆授常參官以寵之﹐而後主愈悲思﹐每憑髙北望而泣下沾襟﹐左右不敢仰視﹐由是歲時遊燕﹐多罷不講﹐常制卻登髙文曰﹕玉﹝jia﹞澄醪﹐金盤繡糕﹐茱房气烈﹐菊蕊香豪﹐左右進而言曰﹕惟芳時之令月﹐可籍野以登髙。﹝矢引﹞上林之同幸﹐而秋光之待褒乎﹐予告之曰﹕昔予之壯也﹐意如馬﹐心如猱﹐情●樂恣﹐歡賞忘勞﹐●心志於金石﹐泥花月於詩騷﹐輕五陵之得侶﹐陋二秦之選曹﹐量珠聘妓﹐紉●維艘﹐被墻宇以耗帛﹐論丘山而委糟﹐年年不負登臨節﹐歲歲何曾捨逸遨﹐小作花枝金翦菊﹐長裁羅被翠爲袍﹐豈知萑華乎性﹐忘長夜之靡靡﹐宴安其壽﹐累大徳於滔滔﹐今予之齒老矣﹐心淒焉而忉忉﹐愴家艱之如毀﹐熒緒之郁﹐陟彼罔兮﹝qi﹞予足﹐望復●兮睇予目﹐原有鴒兮相從飛﹐嗟予季兮不來歸﹐空蒼蒼兮風淒淒﹐心躑躅兮淚漣湎﹐無一歡之可作﹐有萬緒以纏悲﹐於戲噫嘻﹐爾之告我﹐曾非所宜﹐從善妃屢詣後主號泣﹐後主聞其至﹐輒避去﹐妃憂鬱而卒﹐國人哀憐之﹐國亡﹐攺授右神武大將軍﹐太平興國初﹐攺右千牛衛上將軍﹐雍熙四年卒﹐年四十八。

從鎰﹐元宗第八子﹐初封舒國公﹐攺封蔣﹐太祖親徵揚州李重進﹐遣從鎰朝行在﹐進封鄧王﹐出鎭宜州﹐後主宴餞綺霞閣﹐與近臣俱賦詩﹐而後主自爲序﹐及貶制度﹐降江國公﹐太祖以不朝來討﹐後主遣從鎰貢帛二十萬匹﹐白金二十萬斤﹐大兵悉以南渡﹐從鎰畱京師﹐館懷信驛﹐捷奏至﹐百僚稱賀﹐閣門趣隨班入﹐邸吏亦謂當有貢獻﹐其介潘愼修以爲國被封﹐瀕亡﹐而使者旅賀﹐非禮﹐伹奉方物以待罪﹐太祖嘉其禮﹐爲易供帳﹐加賜牲餼上樽﹐命知制誥李穆送從鎰歸國諭指﹐令後主亟自歸﹐仍命曹彬等驅攻以俟之﹐而後主卒不行﹐以至城陷﹐從鎰從後主北歸﹐攺名從浦﹐卒。

從謙﹐元宗第九子﹐數歲﹐爲弈棋詩﹐有思致﹐後主賞嘆之﹐歷封鄂國公﹐宜春王﹐進封吉王﹐及貶制度﹐降鄂國公﹐歸朝﹐爲右神武大將軍﹐淳化五年﹐九月﹐以本官出爲安遠行軍司馬﹐後不知其所終。

從慶﹐失其官封

從信﹐逸其行實

後主二子﹐仲寓﹑仲宣﹐皆昭惠周後所生

仲寓﹐字叔章﹐初封淸源郡公﹐國亡北遷﹐宋授右千牛衛大將軍﹐居後主喪﹐哀毀逾制﹐太宗臨朝﹐遣使勞問﹐終喪﹐賜積珍坊第一區﹐久之﹐自言族大家貧﹐求治郡﹐拜郢州刺史﹐在郡以寬簡爲治﹐吏民安之﹐淳化五年﹐八月﹐卒﹐年三十七﹐子正言好學﹐早卒﹐於是後主之後遂絕﹐初﹐江南聞後主凶問﹐父老皆巷哭﹐及是﹐其嗣續殄絕﹐遺民猶爲之興悼云。

仲宣﹐小字瑞保﹐與仲寓同日受封﹐仲宣封宣城公﹐三歲﹐誦孝經不遺一字﹐宮中燕侍合禮﹐如在朝廷﹐昭惠後尢愛之﹐宋乾徳二年﹐仲宣才四歲﹐一日戲佛像前﹐有大琉璃燈爲貓觸墮地﹐嘩然作聲﹐仲宣因驚●得疾﹐竟卒﹐追封岐王。謚懷獻﹐時昭惠已疾甚﹐聞仲宣夭﹐悲哀更遽﹐數日而絕。

卷十七雜藝方士節義列傳第十四

吳廷紹爲太醫令﹐烈祖因食飴﹐喉中噎﹐國醫皆莫能愈﹐廷紹尙未知名﹐獨謂當進楮實湯﹐一服﹐疾失去﹐馮延巳苦腦中痛﹐累日不減﹐廷紹密詰廚人曰「相公平日嗜何等﹖」對曰「多食山雞鷓鴣。」廷紹曰﹕吾得之矣﹐投以甘豆湯﹐亦愈。羣醫默識之﹐他日取用﹐皆不驗﹐或扣之﹐答曰﹕噎因甘起﹐故以楮實湯治之﹐山雞鷓鴣﹐皆食烏頭半夏﹐故以甘都湯解其毒耳﹐聞者大服。

潘辰﹐往來江淮間﹐自稱野客﹐嘗依海州刺史鄭匡國﹐不甚見禮﹐館之馬廏旁﹐一日﹐從匡國獵近郊﹐匡國妻行至廏﹐因視辰所居﹐四壁蕭然﹐艸席竹笥而已﹐發笥﹐睹二錫丸﹐亦頗怪之﹐辰歸大驚曰﹕何物婦人﹐觸吾劍﹐賴吾攝其光芒﹐不然身首殊矣﹐或以告匡國﹐匡國竦然曰﹕殆劍客也﹐求學其術﹐辰曰﹕姑一試之﹐乃俱至靜院﹐探懷出二錫丸置掌中﹐俄而气出指端﹐如二白虹﹐旋饒匡國頸﹐有聲錚然﹐匡國汗下如雨﹐曰﹕先生之術神矣﹐觀止矣﹐辰笑引手收之。復爲錫丸﹐匡國表薦於烈祖﹐召居紫極宮﹐數年卒。

李冠﹐善吹洞簫﹐悲壯入云﹐元宗將召之﹐會軍旅事興﹐不暇﹐司徒李建勛亦知音﹐絕嘆賞之﹐冠輒不遇﹐周顯徳中﹐北遊梁宋﹐每醉﹐輒登市樓長嘯﹐後不知所終。

某禦廚者﹐失其姓名﹐唐長安舊人也﹐從中師至江表﹐未還﹐聞崔胤誅北司﹐遂亡命﹐而某畱事吳﹐及烈祖受禪﹐禦膳宴設賴之﹐略有中朝承平遺風﹐其食味有鷺鶯餅﹐天書餅﹐●啼●﹐春分●﹐密雲餅﹐鐺糟炙﹐瓏璁●﹐紅頭簽﹐五色混沌﹐子母饅頭﹐舊法俱存。

申漸髙﹐優人﹐昇元中﹐爲教坊部長﹐時關徵苛急﹐屬畿內旱﹐一日﹐宴北苑﹐烈祖顧侍臣曰﹕近郊皆得雨﹐獨都城未雨﹐何也﹖得非刑獄有冤乎﹐漸髙遽進曰﹕大家何怪﹐此乃雨畏抽稅﹐故不敢入京爾。烈祖大笑﹐明日﹐下詔弛稅額。信宿大雨霑洽﹐周本自吳時有威望﹐烈祖慮其難制﹐因內宴﹐引鴆酒賜本﹐本覺之﹐輒取禦杯均酒之半以進曰﹕願以此上千萬壽﹐庶明君臣一心﹐烈祖失色﹐左右莫知所爲﹐漸髙托俳戲﹐舞袂升殿曰﹕敕賜臣﹐漸髙並飲之﹐納杯懷中而出﹐烈祖密遣中人持藥解之﹐不及﹐腦裂而卒﹐至元宗時﹐又有李家明﹐亦優人﹐宋齊丘止一子﹐輒死﹐悲哭躍月﹐齊王景達勉之﹐不從﹐家明曰﹕是易諭爾﹐作紙鳶﹐大書其上曰﹕一子不能捨﹐如讓皇百口何﹐縱之﹐墮其第中﹐齊丘取觀﹐爲抆淚而止﹐

元宗失江北﹐遷豫章﹐龍舟至趙屯﹐舉酒望皖公山曰﹕好靑峭數峯﹐不知何名﹐家明對曰﹕此舒州皖公山也﹐因獻詩曰﹕皖公山縱好﹐不落禦觴中﹐元宗太息﹐罷酒去。

譚紫●﹐泉州人﹐幼爲道士﹐初﹐有陳守元者﹐亦道士﹐●地得木札數十。貯銅盎中﹐皆汗張道陵符篆﹐朱墨如新﹐藏去而不能用﹐以授紫霄﹐紫霄盡能通之﹐遂自言得道陵天心正法﹐劾鬼魅﹐治疾病﹐多效﹐閩王王昶尊事之﹐號金門羽客﹐正一先生﹐閩亡﹐遁居廬山樓隱洞﹐學者百餘人﹐武昌節度使何敬洙嘗殺女奴﹐投屍井中﹐人無知者﹐遇疾﹐召紫●。中夜披髮仗劍考治﹐見女厲自訴﹐屏人以語敬洙﹐乃丹篆符遣之﹐疾卽愈﹐廬山僧關路﹐有大石﹐堅不可鑱﹐紫●往視曰﹕此固易爾﹐索杯水●之﹐命工施●﹐應手如粉﹐後主聞其名﹐召見﹐賜官階﹐辭不受﹐俄無疾卒﹐年百餘歲﹐今言天心法者祖紫●。

史守衝﹐潘●﹐皆不知何許人﹐烈祖嘗夢得神丹﹐旣覺﹐語左右﹐欲物色訪求﹐而守衝適詣宮門獻丹方﹐●亦以方繼進﹐烈祖皆神之﹐以爲仙人﹐使煉金石爲丹﹐服之﹐多暴怒﹐羣臣奏事﹐往往厲聲色詰讓﹐嘗以其藥賜李建勛﹐建勛乘間言曰﹕臣服甫數日﹐已覺炎躁﹐豈可常進哉﹐烈祖笑曰﹕孤服之已久﹐寧有是事﹖諫者皆不從﹐俄而疽發﹐遂至大漸﹐臨終﹐謂元宗曰﹕吾服金石求長年﹐今反若此﹐汝宜以爲戒也。

耿先生者﹐父云﹐軍大校﹐耿少爲道士﹐玉貌馬爪﹐常著碧霞帔﹐自稱比丘先生﹐始因宋齊丘進﹐嘗見宮婢持冀掃﹐謂元宗曰﹕此物可惜﹐勿令棄之﹐取置鐺中﹐烹煉長久﹐皆成白金﹐嘗遇學擁●。索金盆貯雪﹐令宮人握雪成錠﹐投火中﹐徐舉出之﹐皆成白金﹐指痕猶在﹐又能●麥粒成圓珠﹐光彩粲然奪眞﹐大食國進龍腦油﹐元宗祕愛﹐耿視之曰﹕此未爲佳者﹐以夾謙囊貯白龍腦數斤﹐懸之﹐有頃﹐瀝液如注﹐香味逾於所進﹐遂得幸於元宗﹐有娠﹐將產之夕﹐雷雨震電﹐及●。娠已失矣﹐久之﹐宮中忽失元敬宋太后所在﹐耿亦隱去﹐幾月餘﹐中外大駭﹐有告者云﹐在都城外二十里方山寶華宮﹐元宗亟命齊王景遂往迎太后﹐見與數道士方酣飲﹐乃迎還宮﹐道士皆誅死﹐耿亦不復得入宮中﹐猶然往來江淮﹐後不知所終﹐金陵好事家﹐至金猶有耿先生寫眞云。

古史官書忠義孝行列女各爲傳﹐南唐偏方短世﹐又史牒放逸﹐不能盡見﹐●其僅可書者﹐合爲節義傳。

段處常﹐失其鄕裏家世﹐保大中﹐爲兵部郎中﹐周侵淮南﹐元宗命處常浮海使契丹乞陳利害﹐甚辯。契丹本通南唐﹐徒持虛辭﹐利南方茶藥珠貝而已﹐至是﹐無出師意﹐而畱處常不遣﹐處常怨其無信﹐誓死國事﹐數面﹝言肖﹞虜主﹐虜主亦愧其言﹐優容之﹐以病卒於虜。

趙仁澤﹐失其鄕裏家世﹐保大中﹐爲常州團練使﹐周人來侵﹐吳越乘間出兵攻常州﹐仁澤戰敗﹐被執﹐歸之錢唐。仁澤見吳越王不拜﹐責之曰﹐我烈祖皇帝中興﹐首與先王結好﹐質諸天地﹐王今見利忘義﹐將何面目入先王廟乎﹐吳越王怒﹐以刀抉其口至耳﹐丞相元徳昭嘉仁澤之忠﹐以良藥敷瘡﹐獲愈﹐後不知所終。

張雄﹐失其鄕裏家世﹐周人來侵淮南﹐民自相結爲部伍以拒周師﹐謂之義軍。而雄所將最有功﹐元宗命爲義軍首領﹐及割地﹐徙之江南﹐歷袁汀州刺史﹐後主見討﹐保大中書將無在者﹐乃擢雄統軍使。雄謂諸子曰﹕吾必死國難﹐爾輩不從吾死﹐非忠孝也﹐諸子泣受命﹐與田欽祚戰於溧水﹐敗績﹐他將皆遁﹐士卒死者萬餘人﹐雄與其子力戰﹐俱死。不同行者﹐亦死於他陳。父子八人﹐無生存者。時金陵已危蹙﹐不復議贈卹﹐國人哀之。

陳褒﹐江州徳安人﹐唐元和中給事中京之後﹐十世同居﹐長幼七百人﹐不置奴婢﹐日會食堂上﹐男女異席﹐未冠笄者。別又爲一席﹐畜犬百餘﹐共以一船貯食飼之﹐一犬不至﹐則羣犬皆不食﹐築書樓﹐延四方學者﹐鄕鄰化其徳﹐獄訟爲之哀息﹐昇元初﹐州以聞﹐詔復徭役﹐表門閭﹐同時見旌者尙數家﹐皆五世同居云。

永興公主﹐烈祖女也﹐嫁吳睿帝太子璉﹐及禪代﹐宋齊丘請離婚﹐烈祖不聽﹐公主以爲吳室冢婦﹐而國亡﹐中懷憤悒﹐聞之呼之爲公主﹐輒悲傷流涕﹐烈祖愧之﹐乃以璉爲中書令﹐池州節度使﹐璉卒﹐公主哭之過哀﹐亦感疾卒。

余洪妻鄭氏﹐洪爲閩將﹐唐師下建州﹐裨將王建封得鄭氏﹐以其有色﹐而自持堅貞不撓﹐不敢犯﹐獻之大將查文徽﹐文徽欲納之﹐鄭大罵曰﹕王師弔伐﹐當褒錄節義﹐以表勵風節﹐建封出行伍﹐尙知見憚﹐君﹐元帥也﹐乃欲爲禍首耶﹖文徽大慚﹐亟訪其夫歸之。

吳媛﹐浚儀人﹐唐史官兢之後﹐父志野﹐義不仕梁﹐南遊吳﹐遂家廬陵。媛適段甲﹐生子未●。段卒﹐父母以媛少﹐議嫁之﹐媛●面自誓﹐事舅姑極備瑾﹐教所生子爲善士﹐韓熙載使江南﹐表其節云。

卷十八浮屠契丹髙麗列傳第十五

嗚呼﹐南唐偏國短世﹐無大淫虐﹐徒以寢衰而亡﹐要其最可爲後世鑑者﹐酷好浮屠也﹐初﹐烈祖輔吳﹐吳都廣陵﹐而烈祖居建業﹐大築其居﹐窮極土木之工﹐旣成﹐用浮屠說﹐作無遮大齊七會﹐爲工匠役夫死者薦福﹐俄有胡僧﹐自身毒中印土來﹐以貝葉旁行及所謂舍利者爲贄﹐烈祖召豫章龍興寺僧智玄﹐譯其旁行之書﹐又命文房書華嚴論四事部﹐奩帙副焉﹐並圖寫制論李長者像﹐班之境內﹐此事佛之權興也﹐然烈祖未甚惑﹐後胡僧爲姦利﹐逐出之﹐國人則寢已成俗矣﹐及其末年﹐溧水大興寺桑生木人﹐長六寸﹐如僧狀﹐右袒而左跪﹐衣械皆備﹐其色如純漆﹐可﹝釒監﹞。謂之須菩提置龕中﹐以仁壽節日來獻﹐烈祖始不驚異﹐迎置宮中﹐奉事甚謹﹐其徒因誇以爲感應﹐而識者按譙氏五行書﹐知且有大喪﹐不三月﹐烈祖殂﹐及元宗後主之世﹐好之遂篤﹐幸臣徐遊﹐專主齊祠事﹐羣臣和附﹐惟恐居後﹐宮中進佛寺十餘。出金錢募民及道士爲僧﹐都城至萬僧﹐悉取給縣官﹐後主退朝﹐與後頂僧伽帽。服袈裟﹐課誦佛經﹐胡跪稽顙。至爲癅贅﹐手常屈指作佛印﹐僧尼犯奸淫﹐獄成﹐後主每曰﹕此等毀戒﹐本圖婚嫁﹐若冠笄之﹐是中其所欲﹐命禮佛百而捨之﹐奏死刑日﹐適遇其齊﹐則於宮中佛前燃燈﹐以達旦爲驗﹐謂之命燈﹐未旦而滅﹐則論如律﹐不然﹐率貸死﹐富人賂宦官竊續膏油﹐往往獲免﹐上下狂惑﹐不卹政事﹐有諫者輒被罪。歙州進士汪渙﹐上封事﹐言梁武惑浮屠而亡﹐陛下所知也﹐柰何效之﹐後主𨿽擢渙爲校書郎﹐終不能用其言﹐開寶初﹐有北僧號小長老﹐自言募化而至﹐多持珍寶怪物﹐賂貴要爲奧助﹐朝夕入論天宮地獄果報之說﹐後主大悅﹐謂之一佛出世﹐服飾皆鏤金絳羅﹐後主疑其非法﹐答曰﹕陛下不讀華嚴經﹐安知佛富貴﹐因說後主多造塔像﹐以耗其帑庾﹐又請於牛頭山造寺千餘間﹐聚徒千人﹐日給盛饌。有食不能盡者﹐明旦再具﹐謂之折倒﹐蓋故進不祥語﹐以搖人心﹐及王師渡江﹐卽其寺爲營﹐又有北僧立石塔於采石磯﹐艸衣藿食﹐後主及國人施遺之﹐皆拒不取。及王師下池州﹐系浮橋於石塔﹐然後知其爲間也﹐金陵受圍﹐後主召小長老求助﹐對曰﹕北兵𨿽彊﹐豈能當我佛力。登城一麾﹐圍城之師爲小卻﹐後主眞以爲佛力。合掌嘆異﹐厚賜之﹐下令軍民﹐皆誦救苦菩薩﹐聲如江濤﹐未機﹐梯衝環城﹐矢石亂下如雨﹐倉皇復召小長老﹐稱疾不至﹐始悟其姦﹐殺之﹐羣僧懼﹐並坐誅。乃共乞授甲出斗。死國難﹐後主曰﹕教法其可毀乎﹖弗許﹐及國亡﹐後主入朝﹐過臨淮﹐往禮普光王塔﹐施金帛猶以千計﹐其後弟從鎰之子祝發爲﹐名惟淨﹐景徳祥符中﹐天下治安﹐西域獻佛書甚眾﹐惟淨博聞通梵學﹐翻譯精審﹐莫能及者﹐積官試光祿卿﹐譯經三藏﹐亦南唐之餘習云。

契丹事見唐書本傳及五代史四夷附錄﹐今取其事之系南唐者爲傳。

烈祖昇元二年﹐契丹主耶律徳光﹐及其弟東丹王﹐各遣使以羊馬入貢﹐別持羊三萬口﹐馬二百匹來鬻﹐以其價市羅紈差藥﹐烈祖從之﹐於是翰林院進二丹入貢國﹐詔中書舍人江文蔚作贊。其詞曰﹕皇帝建西都之歲﹐神功邁於三古﹐皇風格於四裔﹐華夷咸若﹐駿奔結軌。粵六月﹐契丹使梅裏●盧古。東丹使兵器寺少令髙徒煥﹐奉書致貢﹐咸集都邑﹐公卿庶尹﹐拜手稽首稱賀﹐以爲文徳所服﹐受命之符也。若迺洪荒以降﹐驟步相伴﹐耀武以信威﹐有所不及。任算以禦物﹐有所不從﹐詩頸太原之師﹐則用伐吳﹐漢開朔方之地﹐則崇力矣﹐若我宜猷大麓﹐儷徳無私﹐刑於朝廷﹐以及荒服﹐旃裘左衽捧日分光﹐殊方異產﹐充庭納賫。曰垂衣裳而天下治﹐斯之謂也﹐有司紀美烈於續事﹐傳曰﹕主上明聖而徳不聞。有司之過也。臣職在翰墨﹐親睹隆平﹐敢獻贊曰﹕赫矣聖武﹐纂堯之緒﹐要荒之長﹐駿奔臣附﹐伏波之柱﹐單於之臺﹐遺族徒費﹐獻琛靡來﹐我後穆穆﹐我綱恢恢﹐重譯日貢﹐皇哉唐哉。四年﹐遣使獻馬百匹﹐於是烈祖遣通事舍人副四方館事歐陽遇﹐借鴻臚少卿使契丹﹐假道於晉﹐髙祖不可﹐遇及境而復﹐元宗嗣位﹐遣使者公乘鎔航海繼好﹐旣至而契丹主兀欲被殺﹐弟術津遺元宗書曰「大契丹天順皇帝﹐謹致書大唐皇帝闕下﹐貴朝使公乘鎔等﹐自去秋以達東京海岸﹐適遭國禍﹐今年二月二十六日﹐部署一行﹐並諸儀物兵鎧﹐已至燕京﹐玆蒙惇念先朝﹐踐修舊好﹐旣增摧痛﹐又切感銘﹐貴國長直官王朗陳篆﹐取間道先回﹐用附咨報﹐公乘鎔等已遣伴送使陳植等同回﹐止俟便風﹐卽令引道。」而公乘鎔亦以蠟封帛書﹐其詞曰「臣鎔自去年六月離罌油﹐七月至鎭東關﹐遣王朗奉表契丹﹐九月﹐乃有番官夷●●牛車百餘乘﹐及鞍馬治路置頓﹐十月﹐至東京﹐畱三日﹐契丹主遣閒﹖使王廷秀稱詔勞問兼述泰寧王燕王九月同行大事﹐兀欲卽世﹐母妻並命﹐又遼東以西﹐水潦壞道﹐數百里車馬不通﹐今年正月﹐方至幽州﹐館於湣忠寺﹐先迎禦容入宮﹐言元欲識皇帝面﹐乃引見如舊儀﹐問國書中機事﹐臣卽述奕世歡好﹐當謀分裂之事﹐契丹主喜﹐問復有何事﹐臣云軍機別有密書﹐契丹主接置袖間﹐乃云﹐吾與唐皇帝一如先朝往來﹐因置酒合樂﹐又諭臣曰﹕使人遠泛巨海而至﹐不期骨肉間倏起此事﹐道路所聞﹐必亦憂恐﹐手斟一玉鐘酒﹐先自啜﹐乃以勸臣令飲釂﹐自旦至日哺始罷﹐自是數遣使宣勞﹐三日一賜食﹐謹遣王朗齏骰號子歸聞奏﹐骰號子不知何等語也。初﹐宋齊丘謀間晉﹐會契丹使燕人髙霸來聘﹐歸至淮北﹐唐陰追人刺殺之﹐霸有子乾從行﹐匿之濠州﹐於是契丹頗信以爲霸之死﹐出於晉人﹐保大十二年﹐述律遣其舅來﹐夜宴淸風驛﹐起更衣﹐忽僕於地﹐視之﹐失其首矣﹐厚賞捕賊不得﹐久乃知周大將荊罕儒﹐知契丹使至﹐思遣客刺之以間唐﹐乃下令能得吾枕者﹐賞三百緡﹐俄有劍客田英得之﹐卽給賞如約。屏人語之曰﹕能得江南番使頭﹐賞三千緡﹐英果得之﹐自是唐與契丹遂絕﹐及世宗兵出淮南﹐敕我罪曰﹕蠢爾淮甸﹐敢拒大幫﹐跋扈飛揚﹐垂六十載﹐幸累朝多事﹐與北虜交通﹐厚起戎心﹐誘爲邊患﹐所罪狀我𨿽非一﹐然首以通契丹爲興師之名﹐方石晉以父事契丹﹐而契丹每以兄事南唐﹐蓋戎狄習見唐之威靈﹐故聞後裔在江南﹐猶尊之不敢與他國齒﹐南唐亦頗恃以自驕﹐其實相結約撓中原﹐皆虛辭﹐非能爲南唐助也。

髙麗事﹐具唐書及五代史四夷附錄﹐今書南唐所載異聞﹐及髙麗通南唐之見於傳記者。

髙麗至五代初﹐國名曰大封﹐其王髙氏﹐名躬乂﹐躬乂晚年﹐果於誅殺﹐吳順義二年﹐當梁之龍徳二年﹐爲海軍統帥王建所殺﹐建自立﹐去大封之名﹐復稱髙麗﹐以開州爲東京﹐平壤爲西京﹐吳天祚二年﹐當晉之天福元年敗新羅百濟﹐於是倭耽浮歡於羅鐵勒東夷諸國皆附之﹐有二京六府九節度使百二十郡﹐內列十省四部官﹐朝服紫丹緋綠靑碧﹐靑碧以年序遷﹐綠以上﹐選才能﹐賜之俸祿﹐賦以田租﹐尙冠禮﹐略如故制﹐婚姻﹐男女執手﹐自相謀許﹐俗重扁頭﹐生男﹐旦旦按壓其首﹐惟恐不扁也﹐昇元二年﹐遣使來貢方物﹐所上書﹐稱箋﹐大略云﹐今年六月內﹐當國中原府入吳越國使張訓等回﹐伏聞大吳皇帝﹐已行禪禮﹐中外推戴﹐卽登大寶者﹐伏皇帝陛下﹐道契三無﹐思涵九有﹐堯知天命已去﹐卽禪瑤圓﹐舜年曆數在躬﹐遂傳玉璽﹐逮夙惟庸陋﹐獲托生成﹐所恨沃日波遙﹐浮天浪關﹐幸遇龍飛之旦﹐阻申燕賀之儀﹐無任歸仁戴聖﹐鼓舞激切之至﹐儀式如表而不稱臣﹐烈祖禦武功殿﹐設細仗﹐見其使﹐自言代主朝覲﹐拜舞甚恭﹐宴於崇英殿出龜玆樂作番戲﹐召學士承旨孫忌侍宴﹐三年﹐又遣其廣評侍郎柳勛律來貢方物﹐其後史冊殘缺﹐來與否不可考矣。

是書凡馬今胡恢陸遊三本﹐先輩云﹕馬胡詮次﹐識力相似﹐而陸獨遒邁﹐得史遷家法﹐今馬本盛行﹐胡本不傳﹐放翁書一十八卷﹐僅見於監官胡孝轅祕冊函中﹐又半燼於武林之火﹐庚午夏仲﹐購其焚余板一百有奇﹐斷蝕不能讀。因簡家藏抄本訂正﹐附梓於全集逸稿之末﹐至若與馬玄康異同繁簡﹐已詳見胡沈兩公跋語云。

湖南毛晉識

