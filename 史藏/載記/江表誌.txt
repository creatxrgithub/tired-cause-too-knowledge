江表誌北宋鄭文寶

●卷上

南唐髙祖姓李﹐諱知誥。生於徐州。有唐鄭王疏屬之枝泒。父志祖榮俱不仕。帝少孤﹐有姊出家爲尼﹐出入徐溫家﹐帝亦隨姊往來。溫妻李氏以其同姓憐其明慧﹐收爲養子﹐居諸子之上﹐名曰「知誥」﹐累典郡符。溫爲丞相﹐封齊王﹐出鎭金陵。畱帝在都﹐執楊氏政事。帝沈機遠略﹐莫知其際﹐折節謙下﹐中外所瞻。才及弱冠卽秉大權。楊都浩繁之地﹐海內所聞﹐率由儉素﹐無所耽溺。內輔幼主﹐外弼義父﹐延楊祚十餘年﹐帝之力也。幼主卽帝位﹐而丞相溫總其兵。嘗以讖詞「有東海鯉魚飛上天」之語﹐由是懷逼主禪位之心矣。帝加九錫封齊王。丙申年﹐執政者欲以楊氏一朝然後受禪。烈祖不可﹐遂以國稱唐﹐攺元元。始更李氏名﹐升追尊丞相溫爲義祖﹐皇帝吳帝爲讓皇帝﹐在位七年﹐年五十六﹐廟號烈祖﹐謚曰孝髙﹐陵曰永陵。元恭皇后宋氏焉﹐子璟立﹐卽玄宗也。

○皇子

玄宗。晉王景遂﹝攺封燕王贈太子﹞。齊王景達﹝攺封鄂王贈太子﹞。江王景逖﹝贈中書令﹐俱玄宗弟﹞。

○宰相

宋齊丘﹑王令謀﹑張延翰﹑李建勛﹑周宗﹑嚴球﹑張居詠﹑孫晟。

○使相

李徳誠﹝趙王﹞﹑張崇﹑張宣﹑周本﹑李簡﹑王輿﹑劉威﹑劉信﹑王綰﹑柴再用﹑劉金﹑徐價﹑馬仁裕。

○樞密使

杜光鄴﹑陳褒。

○將帥

崔太初﹑王輿﹑姚景﹑祖重恩﹑李■﹝飠番﹞。

○文臣

楊彥伯﹑髙弼﹑孫晟﹑李正明﹑龔凜﹑蕭儼﹑成幼文﹑賈潭。

嚴球爲相﹐是年王愼辭奉使北朝﹐球在病﹐請告烈祖﹐授以論﹐答凡百事皆中機務。球欲一見﹐就宅訪之。球覽畢尢所深美﹐請更添一二事﹕「北朝若問黑雲長劍多少﹐及五十指揮皆在部下﹐柴再用不曾赴任﹐將何以對﹖」愼辭旣到北朝﹐一無所問﹐首問黑雲長劍並柴再用所之﹐愼辭依前致對。梁太祖銳意南徵﹐卽時罷兵。愼辭還朝﹐夜宿金山﹐嘗有詩云「淮船分蟻點﹐江市聚蠅聲。」烈祖性多猜忌﹐聞之。宋齊丘因而興譖收愼辭﹐以竹籠盛之﹐沈於江口。

魏王知訓﹐徐溫之子也。烈祖曲宴引金觴賜酒曰「願我弟百年長壽。」魏王意烈祖毒﹐引他器均之﹐曰「願與陛下各享五百歲。」烈祖不飲﹐申漸髙乘談諧並而飲之﹐納金鐘於懷袖﹐丞趨而去﹐到家腦潰而終。

宋齊丘鎭鐘陵﹐有布衣李匡堯累贅謁於宋。宋知其忤物﹐托以他故終不與之見。一曰宋公喪子﹐匡堯隨弔客造謁﹐賓司復之﹐乃就賓次﹐大署二十八字﹕「安排唐祚挫彊吳﹐盡是先生說廟謨。今曰喪雛猶自哭﹐讓王宮眷合何如﹖」

讓皇遷於泰州永寧宮﹐數年未卒﹐每有枯楊生枝葉延及五歲﹐卽有中使賜袍笏加冠﹐卽曰而終。

讓皇居泰州永寧宮﹐嘗賦詩云「江南江北舊家鄕﹐三十年來夢一場。吳苑宮門今冷落﹐廣陵臺殿已荒涼。云籠遠岫愁千片﹐雨滴孤舟淚萬行。兄弟四人三百口﹐不堪回首細思量。」

申漸﹑髙嘗因曲宴天久無雨﹐烈祖曰「四郊之外皆言雨足﹐惟都城百里之地亢旱何也﹖」漸髙雲「雨怕抽稅﹐不敢入京。」翌曰﹐市徵之令得蠲除。

種氏者﹐樂部中之官妓也。有寵於永陵﹐生江王景逖。烈祖矜嚴峻整﹐有難犯之色。嘗作怒數聲﹐金鋪振動﹐種夫人左手擎飯﹐右手捧匙﹐安詳而進之﹐雷電爲少霽﹐後封越國太妃。

柴再用按家樂於後園﹐有左右人竊於其門隙觀之﹐柴知乃召至後園使觀﹐按習曰「隙風恐傷爾眸子。」

●卷中

玄宗名璟﹐父烈祖﹐母曰「宋太后」。璟謙和明睿﹐奢儉得中﹐搜訪賢良﹐訓齊師旅﹐政無大小﹐咸必躬親。又善曉音律﹐不至耽溺﹐知理體﹐洞明物理﹐盛徳聞於鄰國矣。在吳朝爲太子諭徳﹐後累居丞相。嘗於廬山構書堂﹐有物外之意。烈祖卽位爲皇太子。烈祖崩﹐於柩前卽位。年四十六﹐在位十九年﹐崩。廟號玄宗﹐謚曰明道崇徳文宣孝皇帝﹐陵曰順陵﹐後光穆鐘氏號二保大交泰。

○皇子

太子冀﹝少亡﹞﹐陳王﹝少亡﹞﹐保寧王﹝少亡﹞﹐慶王宏茂﹝少亡﹞﹐後主從儒﹐韓王從善﹝攺封楚國公﹞﹐鄧王從益﹝攺封江國公﹞﹐吉王從謙﹝降封鄂國公﹞﹐邵平郡公從度﹐文陽郡公從信。

○宰相

宋齊丘﹑李建勛﹑馮延己﹑徐遊﹑孫晟﹑嚴績﹑陶潛。

○使相

李徳成﹑王崇文﹑郭宗﹑柴克寵﹑謝匡﹑朱業﹑孫漢威﹑皇甫暉﹑劉彥眞﹑劉仁贍。

○樞密使

嚴績﹑湯悅﹑李徵古﹑陳覺﹑唐鎬﹑陳處堯﹑魏岑。

○僞主

楚王馬希萼﹑閩王王延政。

○將帥

馬先進﹑陳誨﹑魏韶﹑何洙﹑林仁肇﹑張漢卿﹑郭彥華﹑兵仁詡﹑陸孟俊﹑王建封﹑祖重恩﹑馬存貴﹑鄭再誠﹑張彥卿﹑劉崇進﹑張金約﹑時厚﹑武彥暉﹑成師朝﹑查文徽﹑許文綦﹑邊鎬﹑陳承昭﹑髙弼。

○文臣

江文蔚﹑王仲連﹑李夷業﹑遊簡言﹑湯悅﹑常夢錫﹑朱鞏﹑陳元藻﹑馮延魯﹑潘承祐﹑髙遠﹑張義方﹑田霖﹑髙越﹑賈潭﹑張緯﹑鐘謨﹑李正明﹑張易﹑趙宣﹑陳繼善。

玄宗爲太子曰﹐嘗問安寢門﹐會烈祖酣寢未解﹐夢便殿有龍據闌檻﹐蜿蜒可懼。烈祖旣寢﹐命左右觀之﹐卽太子也。

蘇洪至揚州版築﹐發一冢﹐不題姓名﹐刊石爲銘曰「曰爲箭兮月爲弓﹐射四方兮無終窮。但見天將明月在﹐不覺人隨流水空。南山石兮髙穹隆﹐夫人墓兮在其中﹐猿啼馬叫煙濛濛﹐千年萬歲松柏風。」

右散騎常侍王仲連北土人﹐事玄宗。玄宗嘗謂曰「自古及今江北文人不及江南才子之多。」仲連對曰「誠如聖旨﹐陛下聖祖元武皇帝降爲毫州眞源縣﹐文宣王出於兗州曲阜縣﹐亦不爲少矣。」嗣主有愧色。

兩浙錢氏偏霸一方﹐苛慘急徵科賦﹐凡欠一斗者多至徒罪。徐易嘗使越﹐云「三更已聞獐鹿號﹐達曙問於驛吏﹐曰『乃縣司徵科也。』鄕民多赤體﹐有被葛者多用竹蔑系腰間﹐執事者非利不行﹐貧者亦累千家。

玄宗割江南之後﹐金陵對岸卽爲敵境﹐因遷都豫章﹐舟車之盛﹐旌旗絡繹﹐凡數千里。百司儀衛禁校帑藏不絕者。僅一載﹐上海北顧忽忽不樂。澄心堂承旨﹐秦裕藏多引屏風障之吟﹐禦制詩曰「靈槎思浩渺﹐老鶴憶崆峒。」

元宗友愛之分﹐備極天倫。登位之初﹐太弟景遂﹐江王景逖﹐齊王景達出處遊宴未嘗相捨﹐軍國之政同爲參決。保大五年元曰﹐天忽大雪。上召太弟以下登樓展宴﹐咸命賦詩。令中使第賜進士李建勛。建勛方會中書徐鉉勤政殿學士張義方於溪亭﹐卽時和進﹐元宗乃召建勛﹑鉉﹑義方同入﹐夜分方散。侍臣皆有興詠﹐徐鉉爲前後序﹐太弟合爲一圖﹐集名公圖繪﹐曲盡一時之妙。禦容髙衝古主﹐太弟以下侍臣﹔法部絲竹﹐周文矩主之﹔樓閣宮殿﹐朱澄主之﹔雪竹寒林﹐董元主之﹔池沼禽魚﹐徐崇嗣主之。圖成﹐無非絕筆。侍宴詩才記數篇而已。禦制詩云「珠簾髙捲莫輕遮﹐往往相逢隔崴華。春气昨宵飄律管﹐東風今曰放梅花。素姿好把芳姿掩﹐落勢還同舞勢斜。坐有賓朋樽有酒﹐可憐淸味屬儂家。」建勛詩云「紛紛忽降當元會﹐著物輕明似月華。狂灑玉墀初散絮﹐密粘宮樹未妨花。回封雙闕千尋峭﹐冷壓南山萬仞斜。寧意�來中使出﹐禦題先賜老臣家。」鉉詩云「一宿東林正气遮﹐便隨仙仗放春華。散飄白絮惟分影﹐輕綴靑旗始見花。落砌更依宮舞轉﹐入樓偏向禦衣斜。嚴徐更待金門詔﹐願布堯言賀萬家。」義方詩云「恰當歲曰紛紛落﹐天寶瑤花助物華。自古最先標瑞牒﹐有誰輕擬比楊花。密飄粉署光同冷﹐靜壓靑松勢欲斜。豈但小臣添興詠﹐狂歌醉舞一家家。」

陳覺﹑李徵古少曰依托鎭南楚公﹐宋齊丘援引至樞密使。保大之末﹐王室多故﹐覺及徵古屢諫上變﹐言天命已攺﹐請玄宗深居後苑﹐委國老攝國事﹐令陳喬艸敕。喬袖敕上前曰「陛下旣署此﹐敕臣不復見陛下矣。」玄宗使鐘謨言於周世宗曰「罪大臣﹐理合奏啟。」世宗曰「自國家事﹐我國何預﹖」元宗乃命湯悅艸制曰「忠莫大於事君﹐罪莫重於賣國。宋齊丘本一布衣﹐遭遇先帝﹐不二十年窮極富貴﹐陳覺﹑李徵古言齊丘是造國之手﹐理當居攝云云。」卽曰徙齊丘靑陽安置﹐覺﹑徵古各賜自盡。齊丘至靑陽﹐絕食數曰。後命至﹐家人亦皆菜色。中使云「令公捐館﹐方始共食。」家人以絮掩口而卒﹐有黑色一道舟中起至貫九華。

朱尊度本靑州書生﹐好藏書﹐髙尙其事。間居金陵﹐著《鴻漸學記》一千卷﹑《羣書麗藻》一千卷﹑《漆書》數卷﹐皆行於世。大平縣聶氏女方十三﹐隨母采薪。母爲暴虎搏去﹐蹲之將食。女持刀自後跳上虎背﹐用手交運割其頸。虎奮擲不脫﹐遂自困死。女捨之﹐歸告鄕人﹐共收母屍。

玄宗嗣位﹐李建勛出師。臨川謂所親曰「今主上寬大之度比於先帝遠矣。但性習未定﹐左右獻納須得方正之士。若目前所睹終恐不守舊業。」及馮延魯﹑陳覺出討閩中﹐徵督軍糧急於星火。建勛以詩寄延魯曰「粟多未覺爲全計﹐師老須防有援兵。」旣而﹐福州之軍果爲越人所敗。歸並司空累表致政﹐自稱爲鐘山公。詔授司徒不起。時學士湯悅致狀賀之﹐建勛以詩答曰「司空猶不受﹐那敢作司徒。幸有山公號﹐如何不見呼。」先是宋齊丘自京口求退歸於靑陽﹐號九華先生。未周歲﹐一徵而起﹐時論薄之。建勛年徳未衰﹐時望方重﹐或有以宋公比之。因爲之詩云「桃花流水須相信﹐不學劉郎去又來。」捐館之夕告門人曰「時事如此﹐吾得保全爲幸已甚。吾死不須封樹立碑﹐冢土任民耕鑿﹐無延他曰毀斷之獘。」其後甲戌之歲﹐公卿塋域爲兵發殆徧﹐獨建勛葬所訖不及禍。

魏王知訓爲宣州帥﹐苛暴斂下﹐百姓苦之。因入覲侍宴﹐伶人戲作綠衣大面胡人若鬼神狀。旁一人問曰「何綠衣。」對曰「吾宣州土地神﹐今入覲和土皮掠來因至於此。」張崇帥廬江﹐好爲不法﹐士庶苦之。嘗入覲江都﹐廬人辛其攺任﹐皆相謂曰「渠伊必不復來矣。」崇歸聞之﹐計口徵「渠伊錢」。每年再入覲﹐盛有罷府之耗。人不敢指實﹐皆道路相目捋須相慶。崇歸又徵「捋須錢」。嘗爲伶人所戲﹐使一伶假爲人死有譴當作水族者﹐陰府判曰「焦湖百里一任作獺。」崇亦不慚。

馮謐朝堂待漏﹐因話及「明皇賜賀監三百里鏡湖。今不敢過望﹐但得恩賜玄武湖三十里亦足當矣。」徐鉉曰「國家不惜玄武湖﹐所乏者賀知章耳。」

徐公撰《江南錄》﹐議者謂之不直﹐蓋不罪宋國老故也。國老當淮甸失律之後﹐援引門人陳覺﹑李徵古掌樞密之任﹐且授其意曰「天命已著﹐玄宗當深居後苑﹐國老監國。」玄宗詔將行﹐陳喬艸詔爭之舉皆聞﹐爲臣之道餘可知矣。

文憲太子冀莢積儲闈﹐頗專國﹐而又率多不法。玄宗一曰甚怒撻之以球杖﹐且曰「當命太弟景遂代之。」冀有慚色。他曰密使人持鴆付昭慶宮使元從範。從範從太弟在金陵。未幾﹐承範子從乾爲景遂嬖臣﹐宋何九讒構﹐遂寘之法。從範懼而且怨﹐會景遂擊鞠暑渴﹐從範進漿﹐遇鴆卽曰薨﹐未殯而體已潰矣。

玄宗誅戮大臣之後﹐暮年於禁中往往見宋齊丘﹑陳覺﹑李徵古如生﹐叱之不去﹐甚惡之。因而南幸。太子冀旣病﹐數見太弟景﹐遂爲祟於昭慶宮中。

前進士韓熙載行止狀云「熙載本貫齊州﹐隱居嵩嶽。𨿽叨科第﹐且晦姓名。今則慕義來朝﹐假身爲價。旣及疆境﹐合貢行藏集。聞釣巨鰲者不投取魚之餌﹐斷長鯨者非用殺雞之刀。是故有經邦治亂之才﹐可以踐股肱輔弼之位﹐得之則佐時。成績救萬姓之焦熬﹐失之則遁世藏名﹐臥一山之蒼翠。某妄思幼稚便異諸童﹐竹馬蓬弧固罔親於好弄﹔杏壇槐裏寧不倦於修身﹐但勵志以爲文﹔每棲心而學武﹐得麟經於泗水﹐寧怯義圖﹔受豹略於邳圯﹐方酣勇戰。占惟奇骨﹐夢以生松﹐敢期隆印之文﹐緬愧擔簦之路。於是攖龍頷虎須﹐繕獻捷之師徒﹐築受降之城壘爭。雄筆陣﹐決勝詞鋒﹐運陳平之六奇﹐飛魯連之一箭。場中就敵﹐不攻而自立﹔降旗天下﹐鴻儒遙望而進。摧堅壘橫行四海﹐髙步出羣﹐姓名遂列於煙霄﹐行止遂離於塵俗。且口有舌而手有指﹐腰有劍而袖有錘。時方亂離﹐迹猶飄泛。徒以術探韜略气激云霓﹐瞋目張而閃電搖﹐怒吻發而驚雷動。神區鬼甸﹐天蓋地車﹐斗霹靂於山中﹐未爲蹺捷﹔唱樗蒲於筵上﹐不是酋豪。蘊機謀而自有英雄﹐伏勁節而豈甘貧賤。但攘袂叱吒﹐拔劍長嗟。不偶良時﹐孰能言志。旣逢昭代﹐合展壯圖。伏聞大興隆基﹐聿齊文教﹐聯顯異於中土﹐走明思於外夷。萬邦咸貞﹐四海如砥﹐燮和天地。巖廊有禹﹑稷﹑臯陶﹑灑掃煙塵﹔藩漢有韓﹑彭﹑衛﹑霍﹐豈獨漢稱三傑﹐周舉十人﹐凝王气於神都﹐吐祥雲於丹闕。急賢共理﹐侔漢氏之懸科。待旦旁求﹐類周人之設「學而」。又鄰邦作畛﹐敵境連封。一條之雞犬相聞﹐兩岸之馬牛相望。彼則恃之以力﹐數言而頓見傾亡。此則理之以賢﹐一坐而更無騷動。由是興衰之勢﹐審吉凶之機得﹐上順天心﹐次量人事。且向明背暗﹐捨短從長﹐聖賢所圖﹐古今一致。然而出靑山而裹足﹐渡長淮而棄繻。泒遙終赴於天池﹐星遠須還於帝座。是攜長策來詣大朝。伏惟司空楚劍倚天﹐秦松發地。言雄武則平寬絳﹑灌﹐語兵機則髙掩孫﹑吳。經授素王﹐書傳元女。莫不鞭撻宇宙﹐驅役風霆﹐牢愁積而髀肉消﹐順气激而腕臂扼。一怒而豺狼竄匿﹐再呼而神鬼愁驚。撻蠻鼓而簸朱旗。雷奔電走﹐掉燕錘而揮白刃﹔月落星飛﹐命將拉龍使兵擒虎。可以力平鯨海﹐可以拳擊鰲山。破堅每事於先登﹐敵無不克。策馬常居於後﹐殿功乃非矜。國家付以肺肝﹐用爲保障﹐勛藏盟府﹐名鏤景鐘。今則政舉六條﹐地方千里﹐示之以寬猛﹐化之以溫恭。繕甲兵而耀武威﹐綏戶口而卹農事。謾灑隨車之雨﹐沾沃良田﹔輕搖逐扇之風﹐吹消沴气。可謂仁而有斷﹐謙而愈光。賢豪向義以歸心﹐姦宄望風而屏迹。行見秉旄仗鉞列土分茅﹐修職貢以勤王﹔控臨四海﹐率諸侯而定霸。彈壓八方﹐遐邇具瞻﹐威名洽著。況復﹐臨廣庭以待士﹐開上宮以禮賢。前席請論其韜鈐﹐危坐願聞於典故。古今英傑孰可比論。某方越通津﹐已觀至化﹐及來上謁﹐罔棄諛才。是敢輒迹行藏﹐盡鋪毫幅。況聞鳥有鳳﹐魚有龍﹐艸有芝﹐泉有醴﹐斯皆佳瑞出應﹐昌期集辛。處士謬知人理﹐足以副明君之獎善﹐恢聖代之樂賢。昔婁敬布衣﹐上言於漢祖﹔曹劌艸澤﹐陳謀於魯公﹔失範增而項氏不興﹔得呂望而周朝遂霸。使遠人之來格﹐實正徳之克昭。謹具行止如前﹐請準式。順義六年七月歸朝進士韓熙載狀。」

●卷下

後主諱煜﹐字重光﹐母曰鐘太后。太子冀薨﹐後主當立﹐鐘謨以其徳輕志放請立其弟從謙。玄宗不可﹐遂立煜爲太子以總百揆。玄宗初幸洪都﹐畱後主居守金陵。數月﹐玄宗殂。遺詔煜就金陵卽位﹐稱北朝正朔建隆壬戌歲也。後主天性純孝﹐孜孜儒學﹐虛懷接下﹐賓對大臣﹐傾奉中國﹐惟恐不及。但以著述勤於政事﹐至於書畫皆盡精妙。然頗耽竺乾之教﹐果於自信﹐所以姦邪得計。排斥忠讜﹐土地曰削﹐貢舉不充。越人肆謀﹐遂爲敵國。又求援於北虜行人設謀﹐兵遂不解矣。二十六卽位十四年巳亥國亡﹐封隴西公贈吳王﹐葬北邙。鄭國夫人周氏。起建隆二年﹐終開寶八年。

○皇子

淸源郡公仲禹﹑岐王仲宣﹝少亡﹞。

○宰相

嚴績﹑徐遊﹑遊簡言﹑湯悅。

○使相

林仁肇﹑王崇文﹑何洙﹑湯悅﹑朱業﹑景誨﹑黃廷謙﹑嚴績﹑柴克貞﹑皇甫繼貞﹑鄭彥華。

○將帥

陳謙﹑陳徳誠﹑孫彥祥﹑李彥蛇﹑沙萬金﹑劉存忠﹑胡則﹑宋克明﹑咼彥﹑林益﹑張粲﹑張遇﹑馬信仁﹑蔡振﹑穆堅﹑譚宗﹑張進﹑張仁照﹑李雄﹑吳翰﹑龔愼儀﹑羅延原﹑馬承俊﹑謝彥質﹑謝文節。

○樞密使

嚴績﹑朱鞏﹑陳喬。

○文臣

徐鉉﹑徐鍇﹑韓熙載﹑王見貞﹑張洎﹑龔隸﹑張密﹑湯靜﹑朱鐃﹑喬舜﹑潘祐﹑湯滂﹑湯滂﹑郭昭慶﹑孫舉﹑伍喬﹑孟拱臣﹑髙遠﹑髙越﹑馮謐﹑李平﹑張紹﹑賈彬﹑田霖﹑顧彜﹑趙宣輔。

後主嗣位之初夜夢有羊升徳殿禦榻而坐﹐甚惡之。洎乙亥冬﹐太祖弔伐之初﹐首命吏部郎中楊克讓知府事﹐故以陰數定也。

柳宣爲監察禦史﹐居韓熙載門下。韓以帷簿不修﹐責授太子右庶子分司南都。議者疑柳宣上言﹐宣爲自明乃上章雪熙載事。後主叱曰「爾不是魏徵﹐頗好直言。」宣曰「臣非魏徵﹐陛下亦非太宗。」韓熙載上表﹐其略云「無漢章之功可裨於國﹐有滔天之罪自累其身。又老妻伏枕以呻吟﹐稚子環牀而號泣﹐三千里外送孤客以何之﹐一葉舟中泛病身而前去。」遂免南行。後臥疾﹐終於城南戚家山南。後主賜衾被以殮﹐賜同平章事。所司以爲無贈宰相之故事﹐後主曰「當自我始。」徐鉉祭文所謂「黔婁之衾賜從禦府﹐季子之印佩入泉扃。」

後主奉竺乾之教﹐多不茹暈﹐常買禽魚爲放生。

北苑水心西有淸輝殿﹐署學士事。太子少傅徐邈﹑太子太保文安郡公徐遊別置一院於後﹐謂之澄心堂﹐以皇侄元禹﹑元機﹑元楡﹑元樞爲員外郎及祕書郎﹐皆在其內。出入內庭﹐密畫中旨多出其間﹐中書密院皆同散地。用兵之際﹐降禦札移易兵士﹐密院不知。皇甫繼勛伏誅之後﹐夜出萬人斫寨招討﹐分兵署字不知何往﹐皆出澄心堂直承宣命者﹐謂之澄心堂旨﹐政出多門皆仿此也。

宋齊丘爲儒曰﹐修啟投姚洞。其大略云「城上之嗚嗚曉角吹入愁腸﹐樹頭之颯颯秋風結成離恨。」又曰「其如幹懇萬端﹐無柰饑寒兩字。」識者云「當須殍死。」果如其言。

胡則守江﹐州堅壁不下。曹翰攻之危急﹐忽有旋風吹文字一紙墜於地中。其詞曰「由來秉節世無雙﹐獨守孤城死不降。何似知機蚤回顧﹐免教流血滿長江。」翰攻陷江州﹐殺戮殆盡﹐謂之洗城焉。

開寶中﹐將興兵革。吉州城頭有一人大面睨目多發﹐狀如方相。自旦至申酉時﹐郡人觀之﹐眾所驚異﹐明年國亡之應也。

霓裳羽衣曲﹐自兵興之後絕無傳者。周後按譜尋之﹐盡得其聲。

二朝父子爲相者嚴何爲﹑嚴績父子﹔爲將者﹐劉信﹑劉彥直﹑王綰﹑王崇文﹑周本﹑周業﹑陳誨﹑陳徳誠﹑皇甫暉﹑皇甫繼勛﹐弟兄興﹑彥貞﹐侄存忠亦爲將。兄弟承恩遇者﹐馮延己﹑延魯﹔兄弟有大名者﹐徐鉉﹑徐鍇﹐二人連呼文章則韓熙載﹑伍喬﹐正直則蕭儼﹑常夢錫﹐權勢則鐘謨﹑李徳明。

建康受圍二歲﹐斗米數千。死者相籍﹐死無叛心。後主殂於大梁﹐江左聞之﹐皆巷哭爲齋。

國中至冤者﹐多立於禦橋之下﹐謂之並橋。甚有操長釘攜斧而釘腳者﹐又有進立於廟﹐殿庭之下拜者爲拜殿。進士曹覬南省下第﹐其實釘足﹔謝泌不第﹐立殿稱冤﹐舉人之風掃地矣。

後主卽位之初﹐張泌上言「建隆二年七月二十八曰將仕郎守江寧句容縣尉張某言頓首頓首﹐死罪死罪﹐謹上書陛下。行潦之水﹐言徒善而不廣﹔斗筲之器國虛受而無補。𨿽欲彊其不能﹐亦不自知其量也。玆當陛下纘服丕圖﹐光臨寶位。百姓凝視﹐仰徽猷而注目﹔四方傾聽﹐望徳音而疏耳。是陛下虛心側席﹐克己納諫﹐將敬迓天恩以布新命﹐慰凡聽民■﹝馬禺﹞■﹝馬禺﹞之曰﹐非有朴直之士不能貢千慮一得之言於視徳也。我國家積徳﹐累世重華承聖。𨿽疆宇褊小而基構宏大﹐矧賢智前後左右﹐比肩繼踵﹐以導揚休命﹐致康哉之化﹐猶反掌耳。又何以規規然如晉公之聽重人﹐齊侯之用老馬。豈重人逾百宗之善﹐老馬過管仲之智﹐蓋尺有所短寸有所長。此之謂也。臣是以待旦不寐﹐齋戒佇思﹐以聞庶裨陛下惟新之政萬分之一也。伏惟我唐之有天下也﹐造功自髙。祖重熙於太宗﹐聖子神孫﹐歷載三百。丕祚中否﹐烈祖紹復﹐大勛未集肆﹐我大行嗣之。治教休明﹐降年丕永﹐焦勞臞瘠﹐奄棄萬民。戶旣歸仁﹐天亦輔徳﹐襲唐祚者非陛下而誰﹖陛下居吳邸﹐庶事康而宗乘睦﹐升儲位總百揆而黎民變﹐當大行齊巡狩之禮﹐陛下膺監國之任﹐兢兢業業﹐神人咸和。令若秋霜﹐澤如時雨﹐洎宅夏深室而民無異望。臣聞漢文帝承髙祖之後﹐天下一家﹐僅三十年徳教被於物也﹐久矣。而又封建子弟﹐委用將相。其朱虛東牟之力﹐陳平周勃之謀﹐宋昌之忠﹐諸侯之助﹐由長子而立﹐可謂宜矣。及卽位﹐戒愼謙讓﹐服勤政事﹐躬行節約﹐思治舉賢良﹐賑鰥寡﹐除收妻孥相坐之法﹐去誹謗妖言之令﹐不貴難得之貨﹐不作無益之費﹐其屈己愛人也如此。然而晁錯﹑賈誼﹑賈山﹑馮唐之徒上書進諫必激切﹐至痛哭流涕之詞者﹐蓋懼靡不有初鮮克有終也。而文帝優容不咈﹐聖徳允塞﹐幾致刑措。王業巍巍﹐千載之下﹐風聲不泯﹐皆勤勉彊而臻於此也。今陛下當數歲大兵之後﹐鄰封襲利之曰﹐國困民匱﹐力竭疲勞﹐而內無劉章興居之親﹔朝無絳侯曲逆之佐﹐可謂危矣。非陛下聰明睿智﹐視險若夷﹐豈能如是乎。設使漢文帝之才﹐處今曰之勢﹐何止於寒心消志而已。陛下以天未厭徳﹐民方戴舊則可矣。若欲駭遠近之聽﹐慰億兆之思﹐臣敢冒死言之。夫人君卽位之初必在於發號施令﹐行人之所難行者﹐非率漢文帝之心以布政﹐則臣不知其可也。臣以國家今曰之急務略陳其綱要﹐伏惟陛下畱聽幸甚。一曰舉簡大以行君道。二曰略繁小以責臣職。三曰明賞罰以彰勸善懲惡。四曰愼名器以杜作威擅權。五曰詢言行以擇忠良。六曰均賦役以綏黎庶。七曰納諫諍以容正直。八曰究廢舉以遠讒佞。九曰節用以行克儉。十曰屈己以固舊好。亦在審先代之治亂﹐考前載之褒貶。纖芥之惡必去﹐毫釐之善必爲。審取與之機﹐濟寬猛之政﹐進經學之士﹐退掊克之吏。察邇言以廣視聽﹐好不問以開蔽塞。斥無用之物﹐罷不急之務。此而不治﹐臣不信矣。臣又聞之詩曰﹕『敬之敬之﹐天惟顯思』。書曰﹕『儆戒無虞﹐罔失法度』。易曰﹕『其亡其亡﹐系於苞桑』。言君人者必懼天之明威﹐遵古之令典﹐作事謀始﹐居安慮危也。臣旋觀今曰下民期陛下之致治﹐𨿽百谷之仰膏雨﹐不足以諭焉。願陛下勉彊行之﹐無俾文帝專美西漢。臣幸承勛績﹐忝逢昭代。書賢能於鄕老﹐第甲乙於宗伯。由文章而進位﹐待詔命於金門﹐比八年於玆矣。沐大行育材之化﹐聖監不遺。當陛下禦極之辰﹐王猷未洽﹐若爲優遊義府﹐默然無詞﹐則赧然羞而有腆面目矣。塵瀆宸聽﹐伏切兢憂。臣某誠惶誠恐﹐死罪謹言。」禦批云「讀書不祗謂詞賦口舌也﹐委質事人忠言無隱﹐斯可謂不辱士君子之風矣。況朕纂承之始﹐正徳未敷﹐哀毀之中﹐智慮荒散。深虞布政設教有不足禦嗣先皇﹐下副民望﹐卿居下位而首進讜謀﹐觀詞气激揚﹐快於披覽﹐十事煥矣﹐可舉而行。朕必善始而思終﹐卿無今直而後佞。其中事件亦有已於赦書處分者二十八批。」

