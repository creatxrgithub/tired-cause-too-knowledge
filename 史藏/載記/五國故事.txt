《五國故事》﹝宋﹞佚名著目錄卷上卷下●卷上○僞吳楊氏先主行密。渥。渭。溥。○僞唐李氏先主升。嗣主景。後主煜。○前蜀王氏先主建。後主衍。○後蜀孟氏先主知詳。後主昶。僞吳先主吳王行密﹐廬州合淝人。力舉三百斤。微時﹐居常獨處﹐必見黑衣人侍其側。後旣有眾﹐遂令部兵悉以黑繒冪其首﹐號曰「黑雲都」。行密之妻兄朱延壽﹐始爲行密稱薦﹐旋至壽州節帥。而延壽潛以宗姓通於梁祖﹐將規淮甸。行密乃謀去之﹐且慮召之不至﹐遂詐爲目疾﹐凡三年。其妻旦夕視其動靜﹐以爲信。至於私於隸僕﹐悉避餘人﹐惟不避行密。密一日謂其妻曰「吾目疾不瘳矣。諸兒且不克省軍府之事﹐當屬於舅。汝宜召之。」其妻自以書召延壽。旣至﹐行密處正廳﹐潛兵以見之﹐俄而開目﹐曰「數年不見舅﹐今旦果相睹。」延壽惶駭。遂叱勇士執而殺之﹐仍廢其妻焉。行密雄豪而頗有度量。蘇州刺史成及爲部所叛﹐執送行密。密以其厚重伉直﹐頗重之﹐捨於正廳之後。房室間亦有劍甲之類。而行密盛暑中﹐日以單衣而至﹐與及飲膳﹐了無疑忌之色。及又嘗抵行密內室﹐見行密方起盥漱﹐而右手擎一沙羅﹐可百餘兩水﹐滿其中而洗項﹐則力舉三百斤不謬矣。渥﹐密長子。旣襲父位﹐遂舉兵克江西﹐虜鐘氏而歸。先是﹐謠言云「楊老抽嫩鬢﹐堪作打鐘槌。」聲猶未率﹐不堪嗣父事。乃同謀害之而立其弟渭﹐槌折之言蓋冥符也。初﹐溫之與顥同謀害渥﹐實戊辰歲夏六月也。議旣定﹐其夕將暝﹐顥已先入。而溫使告顥曰「今非番直﹐不欲俱入﹐慮其謀漏泄。」請顥獨訖其事﹐然後見報。顥諾之。其夕﹐旣殺渥﹐遂召溫。溫乃詣城門﹐大哭﹐曰「張顥弒逆﹐殺害老令公郎君矣。」軍眾皆爲之哭。其夕﹐遂殺顥﹐立楊渭。渭以溫兼左右軍政焉。渭旣爲主﹐至己卯歲﹐建僞號。先是﹐梁受唐禪﹐楊氏遂不復朝貢﹐因稱天祐十六年爲武義元年。間一年﹐渭卒。乃以其弟丹陽王溥襲位﹐僞謚渭爲宣皇帝焉。朱瑾者﹐楊氏之名將也。徐溫旣出鎭潤州﹐以其子知訓知廣陵政事﹐謂之政事僕射。瑾與知訓有通家之好﹐嘗使知客詣知訓之第。知訓才二十餘﹐頗以聲色爲務﹐而潛與知客通﹐取其所佩綃巾。知客懼﹐歸以告瑾。瑾頗銜之。一日﹐楊氏會鞠於廣場。知訓與瑾立馬觀之﹐馬首相接。瑾因揖知訓曰「那日綃巾希以見還。」知訓知事泄﹐且慮瑾爲變。翌日﹐遂諷楊氏出瑾爲歷陽。瑾知爲知訓所排﹐將整行計﹐密有圖知訓之意。及知訓指瑾告別時﹐盛暑﹐瑾以水徧灑廳事﹐皆汪洋不可駐足﹐乃直抵其內。瑾大設宴以待之﹐出愛姬姚氏薦酒﹐乃獻名馬。知訓納拜於瑾。瑾以手板擊殺之﹐截其首﹐提入以見。楊氏聞變﹐乃閉諸門﹐且曰「伊自有阿爺處置是事。」瑾以楊氏不見納﹐遂逾城而出﹐因墮城下﹐折足﹐乃自剄。吳人暴其屍於市﹐虫蛆不犯。卽日﹐其事聞於升州知誥。誥謀於宋齊丘。丘曰「請明公卽今渡江定其事。仍馳聞令公﹐則政事之任歸公矣。不然令公當以諸子入代﹐明公無望矣。」知誥立從之。溫聞知誥已入﹐遂因而許之。知誥旣代知訓﹐以厚重淸儉鎭撫時俗﹐頗革知訓之道矣。徐溫嘗入覲﹐知誥密聞於楊氏曰「溫𨿽臣之父﹐忠孝有素﹐而節鎭入覲﹐無以兵仗自從之例。請以臣父爲始。」乃命溫悉去兵仗而入。旣洎知誥之第﹐侍奉彌謹。初更睡覺﹐見有侍於牀前者﹐問之。曰「知誥。」溫因遣其休息﹐知誥不退。及再寤﹐又見之﹐乃曰「汝自有政事﹐不當如此以廢公家之務。」知誥乃退。及溫中夕而興﹐又見一女子侍立﹐問之。曰「知誥新婦。」亦勞而遣之。他日﹐溫謂諸子曰「事在二哥矣。汝輩當善事之。」溫好被白袍。知誥每遇溫生日必獻。一日旣獻﹐而座客有諂溫者曰「白袍不如黃袍好。」知誥遂斥之﹐而謂溫曰「令公忠孝之徳﹐朝野所仰。一旦惑諂佞之說﹐聞於中外﹐無乃玷亙赫之名願令公無聽其邪言。」溫亦然之。知誥慮溫急於取國﹐而己非其嫡﹐不得以嗣﹐故以是言之。然內謀其家﹐外謀其國﹐勞心役慮﹐數倍於曹馬矣。宋齊丘旣在知誥賓席﹐溫甚疑之。有石頭大師者﹐溫頗加待遇。而齊丘亦寓於石頭之精舍。一日﹐溫謂石頭曰「宋措大在吾兒子門下﹐甚非純信之士。慮其近習﹐不以忠孝爲務。師其察之。」石頭乃伺其所爲。而齊丘已察其意﹐自是﹐晨出暮返﹐歸必大醉﹐或以花間柳曲謳歌之辭以示之。石頭乃謂溫曰「宋措大蓋狂漢耳﹐不足爲慮。」溫由是不介意。知誥之兄知詢﹐以徐溫旣卒﹐乃代爲金陵節制﹐爲政暴急﹐仍與知誥爭權。知誥患之﹐乃紿以楊氏將申輔相之命﹐使知詢入朝。知詢信之﹐亟請入覲。及至江都﹐捨於知誥之第﹐且不得見。知詢詰之﹐知誥曰「吾兄爲政暴急﹐上知之﹐將加譴責。希待罪於私第﹐尙恐未暇﹐況欲見乎」知詢由是始悔入覲﹐尋處環衛之列焉。行密四子﹕渥﹑渭悉襲僞位﹐惟濛爲溥之長﹐而長於弓馬。徐氏忌之﹐故不立而終構其罪﹐自臨川王廢爲歷陽公﹐幽於歷陽。濛聞將有禪讓﹐遂殺監守者﹐與其下二馳赴廬江﹐指周本。本之子祚閉門不納。本聞之﹐曰「我家郎何以不見」祚不答﹐因執濛官之於外。濛因殺數人而卒。徐氏使溺其家於江中。知誥在相府﹐嘗一日不悅。其夫人問之。知誥乃告曰「夜夢不吉﹐以是爲憂耳。」夫人曰「夢無吉凶﹐在人諼之耳。有善諼者﹐請召之﹐庶解憂慮。」知誥因出廳事﹐俄見周宗於庭下﹐乃謂曰「我昨夢過順天門﹐俄而僕地﹐非凶邪」宗亟拜﹐賀曰「此明公宜令人策立也。」知誥大悅﹐及宗入內室﹐與夫人同席而飲。後使宗知鹽鐵職務﹐家遂大富﹐官至侍中焉。徐氏將移楊氏之祚﹐乃以升州爲大吳西都﹐揚州爲東都﹐聲言將遷楊氏於江南﹐攺白沙爲迎鑾鎭。俄而逼禪﹐稱楊氏欲入道﹐乃營室於茅山﹐遷溥居之﹐冊曰「受禪老臣臣知誥謹上尊號曰『髙尙思元崇古讓皇帝』。」溥旣渡江﹐賦詩﹐略曰「煙凝楚岫愁千點﹐雨滴吳江淚萬行。兄弟四人三百口﹐不堪端坐細思量。」及將遇弒﹐方誦佛書於樓上。使者前趨﹐溥以香鑪擲之﹐俄而見害。李氏以海陵爲泰州﹐置永寧宮於州之門右﹐遷其族以處﹐使親信褚仁規爲刺史﹐以專防護。後周世宗渡淮﹐李氏急使人赴海陵﹐盡害之。知誥自以取國艱難﹐乃志勤儉﹐金陵𨿽升都邑﹐但以舊衙署爲之﹐惟加鴟尾﹑欄檻而已。其餘女伎﹑音樂﹑園苑﹑器玩之屬﹐一無增加。故宋齊丘爲其挽辭曰「宮砌無新樹﹐宮衣無組繡﹐宮樂盡塵埃。」皆其實也。宋齊丘旣以徐氏啟慶開國之宴﹐遂乘醉大詬於筵上﹐百僚悚然﹐知誥隱忍而已。吁﹐開國祚﹐首啟宴樂﹐臺臣爲之酗酒﹐《晉史》所謂「我使庾純罵爾於席上﹐爾又不攺」﹐此之類也。由是言之﹐蓋非國祚延遠之兆耳。知誥疾革﹐以其子景達類己﹐欲立之。時景達爲成王﹐居守東都。知誥乃密爲書﹐以召景達﹐使入﹐將付後事。醫官吳庭紹與知誥診侯﹐知其將終﹐且召景達之事﹐遂密告李景﹐使人追回其書。俄而﹐知誥殂。景乃卽位。其後吳庭紹疊內職。人罕知其由。景在位嘗構一小殿﹐謂之「龜頭」﹐居常處之以視事。人有偵其所在﹐必問曰「大家何在。」「在龜頭裏。」及後有內附之事﹐人始悟焉。景卽位﹐攺元保大。壬子癸丑間﹐有狂人徧揚州市詬罵市人﹕「待顯徳三年總殺之。」又曰「不得韓白二人﹐殺之無噍類。」時朝廷廣順年也﹐人皆莫測顯徳之號。俄而周太祖南郊攺元顯徳﹐世宗襲位﹐因仍其號﹐至三年丙辰﹐王師遂入淮南。時韓侍衛令坤﹑白太師重遇﹐並爲戒帥。王師旣入﹐將屠其城﹐而二公戢兵。淮人得過江而南者尢眾﹐悉如狂人之言。周師未南徵﹐而淮南市井小兒普唱曰「檀來也。」眾頗怪之。及揚州建春門有鼉出於水次﹐眾以爲應矣。未幾﹐王師入﹐先鋒騎兵皆唱蕃歌。其首句曰「檀來也。」方明其兆。僞侍中周宗旣阜於家財﹐而販易﹐每自灘上通商﹐以市中國羊馬。及世宗將謀渡淮﹐乃使軍中人蒙一羊皮﹐人執一馬﹐僞爲商旅﹐以渡浮橋而守﹐繼以兵甲﹐遂入臨淮。𨿽金陵弛於邊防﹐亦周宗務於貪黷﹐破國之釁有若此者﹐爲臣之咎﹐不亦深乎﹖煜﹐景之次子﹐本名從嘉﹐嗣僞位﹐乃更今名。有辭藻﹐善筆札﹐頗亦有惠性﹐而尙奢侈。嘗於宮中以銷金紅羅冪其壁﹐以白銀釘玳瑁而押之﹔又以綠鈿刷隔眼﹐糊以紅羅﹐種梅花於其外﹔又於花間設彩畫小木亭子﹐才容二座。煜與愛姬周氏對酌於其中。如是數處。煜善音律﹐造《念家山》及《振金鈴曲》。破言者﹐取要而言之《家山破》《金鈴破》。又建康染肆之榜多題曰「天水碧」。尋而皇家蕩平之﹐悉前兆也。初﹐煜建隆二年七月二十九日襲僞位於金陵﹐因登樓建金雞以肆赦。太祖聞之大怒﹐因問其進奏使陸昭符。符素辯給﹐上頗憐之。是日﹐對曰「此非金雞﹐乃怪鳥耳。」上大笑﹐因而不問。昭符之對﹐𨿽涉滑稽﹐而能取悅上情﹐免其君僭上之責﹐亦其忠也。僞蜀先主建﹐許州舞陽人也﹐世爲餅師。嘗葬其父﹐乃發地數尺而瘞﹐其棺躍出﹐有神人謂曰「此天子之地。女小民何容卜葬」建不聽﹐但瘞之。棺復躍出﹐如是者三﹐乃得葬。其後爲忠武軍部將﹐討尙君長於山東﹐力戰馬斃﹐剖之得蛇於馬腹﹐由是自負。建初以唐朝之命﹐析黎﹑雅﹑邛﹑蜀四州﹐爲永平軍節度﹐旋領兩川﹐封蜀王。及梁太祖受禪﹐乃僭大號。梁祖以其俱爲唐朝勛舊﹐不敢傲之。又以岐隴不附﹐欲假建爲腹背之患﹐乃與之通和﹐使介交質﹐情好尢篤。建初復書於梁祖曰「七十州自可指揮﹐八千里罕因開拓。」又曰「俱非恃彊逼禪﹐皆以行道濟時」云。建在位﹐有漢州人郭迥﹐耕得古銅牌以獻﹐有「王建王元」﹐膺以下六十餘字。建乃攺其長子名元膺﹐以應其事。識者曰「膺者﹐胸也﹔胸者﹐凶也﹐皆非吉兆。」俄而﹐元膺以延巧之夕﹐將請建宴於東宮﹐遂謀作亂。事發﹐元膺伏誅。乃立其少子鄭王衍﹐是爲後主。建在僞位十有二年﹐凡五攺元﹕曰武成﹐曰永平﹐曰通正﹐曰天漢﹐曰光天﹐仍以其僞號易錢文而鑄之。建急於督責﹐𨿽倉廩充溢﹐而聚斂不已。蜀中每春三月爲蠶市。至時貨易畢集﹐闤闠塡委。蜀人稱其繁盛。而建嘗登樓望之﹐見其貨桑栽者不一﹐乃顧左右曰「桑栽甚多﹐儻稅之﹐必獲厚利。」由是言出於外。民懼﹐盡伐其桑柘焉。建末年﹐若於痢疾﹐疼楚尢劇﹐但坐錦囊。而疾中顧左右曰「我見百姓無數﹐列於牀前﹐詬我曰﹕『重賦厚斂﹐以至我傷害而死。今已得訴於帝矣。』」建曰「我實不知外間如此﹐今如之何。」未幾而殂。衍卽僞位﹐荒淫酒色﹐出入無度。嘗以繒彩數萬段﹐結爲彩樓。山上立宮殿亭閣﹐一如居常棟宇之制。衍宴樂其中﹐或逾旬不下。又別立一彩亭於山前﹐列以金銀﹑錡釜之屬﹐取禦廚食料﹐烹燀於其間。衍憑彩樓以視之﹐謂之「當面廚。」彩山之前﹐復穿一渠﹐以通其宮中。衍乘醉﹐夜下彩山﹐卽泛小龍舟於渠中﹐使宮人乘短畫船﹐倒執炬蠟千餘條﹐逆照水面﹐以迎其船。歌樂之聲﹐沸於渠上。及抵宮中﹐復酣宴至曉。彩樓山遇風雨霜雪所損﹐及重易之﹐無所愛惜。又好擊鞠﹐常引二錦障以翼之﹐往往至於街市﹐衍爲步障所蔽而亦不知﹐乃齊東昏髙障之類也。好戴大裁帽﹐蓋欲混己﹐而人以爲泥首包羞之兆耳。衍好燒香﹐沈檀蘭麝之類﹐芬馥氤氳﹐晝夜不息。旣而厭之﹐乃取皂角燒之。其奢縱皆此類也。初﹐建立衍爲嗣﹐鑄銅鐘於佛寺﹐虛懸之﹐其聲洪遠﹐建乃謂其下曰「吾立此鐘﹐爲立太子故也。今聲洪遠﹐是必東宮將來之慶。」俄而才及八日﹐其鐘殞地﹐龍首摧落。建聞之不懌。衍襲僞號﹐果八年而亡國。衍之末年﹐率其母后等同幸靑城﹐至成都山上淸宮。隨駕宮人皆衣畫雲霞﹐道服。衍自制《甘州曲辭》﹐親與宮人唱之曰「畫羅裙﹐能結束﹐稱腰身﹐柳眉桃臉不勝春﹐薄媚足精神。可惜許淪落在風塵。」宮人皆應聲而和之。衍之本意以神仙而在凡塵耳。後衍降中原﹐宮妓多淪落人間﹐始驗其語。初﹐莊宗卽位﹐與通好﹐命客省使李嚴使於蜀。衍建上淸道宮﹐塑玄元及唐朝列帝宮中﹐僞尊王子晉爲「聖祖至道玉宸皇帝」﹐塑其形﹐仍塑建與愆侍立其側﹐召嚴以觀之。衍因備法駕行朝謁獻享之禮﹐而亦享唐之列聖。羅人以爲朝唐之列聖﹐蓋歸中原之兆也。謁享之曰﹐蜀中士女夾道觀之﹐珠翠簾幕爲之照耀。及嚴回﹐乃言可取之狀。嘉王宗壽者﹐王氏宗室中最爲賢王。嘗因重陽﹐衍召宗室及近臣宴於宣華苑﹐自旦至於繼火﹐沈湎尢甚。宗壽因以社稷之事言之﹐涕淚交落。而佞臣藩在迎﹑顧在珣韓昭等數輩以爲嘉王酒悲﹐因爲諧謔﹐笑玩而罷。及蜀亡﹐宗壽至洛﹐表請以公禮葬衍。朝廷因追封衍爲順正公。出葬之日﹐宗壽步從之。尋爲淄州刺史﹐復爲靑州節度使﹐以壽終。蜀之王公﹐亡國之後多所淪喪。而宗壽獨保其終﹐以見上天福善之道。後唐旣平蜀土﹐乃以太原節度使孟知祥走馬入蜀以鎭撫之。及明宗時﹐安重誨用事。知祥及絕朝貢﹐尋以長興五年﹐遂僭大號。初﹐王氏在蜀建創宮殿﹐皆紀大匠孟徳名氏於梁。俄而終爲孟氏所處。知祥僭號才七月而終﹐其子昶嗣僞位。昶尙年少﹐乃與其母后同宮數年餘﹐遂遷新宮而居。以其宮宇稍廣﹐乃選民間女子有殊色者充之。及有司引至後苑﹐昶親選擇佳者﹐亦賜諸王。余則縱去﹐而民間懼其搜選﹐皆立求媒伐而嫁之﹐謂之「驚婚」焉。昶之幼年﹐有日者周元豹視之﹐謂知祥曰「此兒骨法非常﹐宜愛之。」知祥不聽﹐後又遣元豹同昶於戲劇之處熟視之。旣而告曰「此四十年偏霸之主﹐非等閒也。」知祥始喜﹐由是特加愛念。昶之母后卽後唐積慶公主之從車也﹐嘗在並州﹐累從徵伐﹐備歷艱難﹐由是頗務慈儉﹐常戒昶以固福壽爲懷。而昶亦能稟之﹐寢處惟紫羅帳﹑紫碧綾帷褥而已﹐無加錦繡之飾。至於盥漱之具﹐亦但用銀﹐兼以黑漆木器耳。每決死刑﹐多所矜減。而儉止一身﹐仁惟容惡﹐乃匹夫之小節耳。然仁道至大﹐元鑑孔昭﹐及歸皇朝﹐終吉天命。遠視李氏﹐近觀王衍﹐禍福之道﹐蓋相方焉。蜀之末年﹐百官競執長鞭﹐自馬至地。婦人競戴髙冠﹐子皆謂之「朝天」。又制新曲﹐名之曰《萬里朝天》﹐意謂萬里皆朝於己。及歸降之後﹐崎嶇川陸﹔至於京師﹐乃「萬里朝天」之驗矣。昶性畏懦﹐在位惟每年春一拜知祥之陵﹐及十一月誕日幸佛寺燒香而已。他無所適。每出則乘步輦﹐垂以重簾﹐環結珠香囊﹐至於四角﹐香聞數里。人亦不能見其面。故三十年不南郊﹐不放燈﹐率由懼非常也。昶後體重﹐遂不乘馬。內廏惟飼一打球馬﹐而久不按習﹐亦不堪乘跨。其餘名馬﹐多屬之親王近臣耳。

●卷下

○僞漢彭城氏先主巖。第二主玢。第三主晟。後主鋹。○僞閩王氏忠懿王審知。延翰。延鈞。延羲。延政。宗屬王延稟﹑王延彬。朱文進﹑卓儼明﹑李孺贇﹑婁從效。張漢思﹑陳洪進。僞漢先主名巖﹐後名﹐其先上蔡人﹐徙閩之仙遊﹐復遷番禺﹐因家焉。父謙﹐爲賀水鎭將。旣卒﹐以其子隱嗣。隱卽巖之兄也。先時﹐唐末天下藩鎭不受代。而薛王知柔以石門扈蹕﹐功授唐廣帥。丞相齊公徐彥若復代知柔﹐隱皆迎納﹐朝論嘉之。尋自爲廣帥。隱卒﹐巖代其任。初﹐巖之正母韋氏頗妒﹐聞其生﹐乃仗劍於中門﹐使取其兒至﹐將殺之。家人不敢匿﹐乃持去。旣見之後﹐劍輒墜地﹐乃跪而抱之﹐曰「此我家之寶。」遂取爲己子。梁朝命冊南平王﹐以中原多事﹐乃僭號﹐攺元乾亨﹐封其子十有八人爲王。九年八月﹐白虹入其僞三淸殿中﹐頗憂畏﹐中外震懼。會有詞臣王宏欲說巖﹐乃以白虹爲白友見上﹐賦以賀之。巖大悅﹐乃攺元白龍﹐更名謙初爲封州刺史﹐而其母段氏生巖。有日者視之﹐謂謙曰「公之諸子﹐惟少者貴耳。」又巖性嚴酷﹐果於殺戮。每視事﹐則垂簾於便殿﹐使有司引罪人於殿下﹐設其非法之具而屠膾之﹐故有湯鑊﹑鐵牀之獄。又有投湯鑊之後﹐更加日曝﹐沃以鹽醋﹐肌體腐爛﹐尙能行立﹐久之乃死。其餘則錘鋸互作﹐血肉交飛﹐腥穢之气﹑冤痛之聲﹐充沸庭廡。而巖之唇吻必垂涎及熙頷﹐若噏膏血之气者。久之方復常態。有司俟其復常﹐乃引罪人而退。蓋妖蜃毒龍之類﹐非可待以人倫也。巖暴政之外﹐惟以治官殿爲務﹐故作昭陽諸殿﹑秀華諸官﹐皆極槐麗。昭陽殿以金爲仰陽﹐銀爲地面。檐楹榱桷﹐亦皆飾之以銀。殿下設水渠﹐浸以眞珠。又琢水晶﹑琥珀爲日月﹐列於東西二樓之上。巖親書其榜﹐其餘宮室﹑殿宇悉同之。每引嶺行商以示奢。亦由之而稱彊盛﹐涼臺之寶不亦疏乎巖末年﹐乃天福壬寅歲。是歲夏四月﹐避署於甘泉宮。時長星見﹐乃誦宋孝武萬歲之說﹐未幾而殂焉。巖旣卒﹐子玢嗣位﹐是爲殤帝﹐昏暴益甚﹐爲長夜之飲。二年春三月﹐其弟晟因人之情﹐乃使壯士夜以角牴進﹐因而弒之於長春宮。玢卒﹐晟乃襲僞位﹐攺元應干。江南李氏因湖湘之勢﹐遂以兵侵其境﹐爲晟所敗。獲其敗卒﹐盡減去一臂﹐以歸之江南﹐由是絕南顧之意。晟僻在一隅﹐自爲彊大﹐以中國帝王爲洛州刺史。每宴會﹐則獨處殿庭之間﹐侍宴臣僚皆結彩亭﹐列坐於殿之兩隅。宴酣則有司以檻獸而進。兩傍翼以戈戟。晟親持弓矢下殿。有司引獸檻而前﹐逡巡﹐獸出﹐移庭而上。晟引弓射之﹐兩旁戈戟競進﹐獸乃斃。其爲樂皆類此耳。晟晚年猜忌﹐功臣﹑宗室﹐誅戮相繼。陳道庠者﹐嘗爲角牴以弒殤玢者。晟旣忌之﹐欲其自退﹐乃賜之《漢紀》一部。庠受賜﹐莫知其由﹐因以問內侍鄧申。申曰「殺韓信﹑醢彭越之謂也。」庠因稱疾。晟聞之﹐反怒申以漏泄﹐乃兼誅之。晟每誅親族﹐其子皆鴆死﹐女有色﹐遂置嬪禦之列。晟之所爲𨿽蠻夷不足以論理﹐而人倫之內﹐聞所忍聞焉。鋹﹐晟之長子也。年十七﹐襲僞位﹐攺元大寶。委政內官龔澄樞及才人盧瓊仙。又引巫樊胡子﹐自言玉皇大帝附其身﹐服遠遊冠﹐妖言以陳禍福。鋹於內殿設帷幄﹑陳物玩以奉之。胡子爲大帝言謂鋹曰「盧瓊仙等皆我命之以爲爾輔﹐爾當盡心委之﹐無得妄有疑慮。」鋹再拜而聽。由是內外淫亂。鋹踵父之奢縱﹐立萬政殿﹐飾一柱﹐凡用銀三千兩。又以銀爲殿衣﹐間以雲母。無名之費﹐日有萬千。末年﹐野蕈生於宮殿﹑禦井﹐石自行百餘步﹐狐鳴鬼哭﹐妖怪日作﹐至於亡國焉。鋹旣爲天兵所敗﹐其下乃燔爇府庫。寶貨之外﹐其眞珠至美者﹐凡四十有六甕焉。及至京師﹐鋹乃自結眞珠龍鳳鞍靶以獻。太祖謂羣臣曰「聞鋹所貢﹐悉皆手制。其所善止如此。不亡何待邪」鋹在南越﹐僞封衛王。及歸朝﹐封恩赦侯﹐旋攺彭城郡公。又進封衛國公。及薨﹐追封南越王焉。吁﹐彭城氏非積善之家﹐以淫刑爲政﹐加之內理無復禮度﹐𨿽滅亡也﹐而猶獲其令終者﹐不亦幸乎」閩忠懿王﹐諱審知﹐光州固始人也。長兄潮﹐次兄圭及審知﹐軍中號爲「三龍」。皆以唐末起兵﹐爲黃巢部伍。巢敗﹐乃領其眾入泉州﹐旋自泉州復入福州。初﹐碎石僧爲讖辭曰「巖髙潮水沒﹐潮退矢口出。」蓋言潮破福州陳巖﹐而審知終嗣其地也。潮當使日者視己兄弟﹐曰「一个勝一个。」審知方侍其側﹐沾汗而退。審知性儉約﹐嘗衣。一日﹐褲敗﹐乃取酒庫官袋而補之。又嘗使南方回者以玻璃瓶獻之。審知看玩久之﹐因擲於地﹐謂左右曰「好奇尙異﹐乃奢侈之本。今沮之貴﹐後代無爲漸也。」或云延鈞僭立﹐以禦服被於審知之廟。審知寓夢於延鈞﹐責之﹐不肯服。延翰﹐審知子也﹐襲父位﹐逾年而終。翰妻﹐博陵氏之女﹐性悍妒而殘忍。嘗以練縛姬侍而鞭之﹐練染血赤乃止。又置木掌摑人。一日盛署﹐天無纖雲﹐而霆電擊博陵﹐斃於中庭。或曰﹐忠懿暴終﹐博陵之鴆故也。延鈞﹐審知次子。延翰殂﹐遂襲其位﹐無奇能。故其初數年﹐頗亦善守﹐比及季運﹐乃僭稱大號。號國曰大閩﹐攺元龍啟。卽位日﹐旣被衮冕﹐遂恍惚不能自知。久之﹐方蘇。乃心許飯僧三百萬﹑繕經三百藏﹐尋而稍安﹐乃托其禮﹐復於諸寺賽﹐所許願文疏中明述其事。聞者哂之曰「大閩之應天順人有如此者。」延鈞旣僭位﹐攺名鏻。鏻將死﹐有赤虹入其室﹐飲以金盆水﹐吸之俄盡。又芝生殿門。俄而遇弒。鏻死﹐金陵以閩人語訛戲之﹐因送綾遂以爲花絹﹐意以鏻爲綾﹐避其諱也。鈞初議僭號﹐不欲盡兼尊﹐欲爲閩國皇。僞翰林學士周維嶽進曰「陛下俗稱國皇﹐臣亦止稱翰林學。」又爲赦書﹐有日行五十里之說﹐聞者哂之。延稟者﹐審知之養子﹐眇一目。人亦謂之獨眼龍﹐延鈞之兄也。翰旣死﹐稟自泉州率兵而至。因延鈞爲主﹐自還泉州﹐將行﹐謂鈞曰「善守之﹐無煩老兄再至。」鈞憾其言﹐後因詐疾﹐以死訃於稟。稟復來﹐遂以兵迎於南臺江﹐斃之舟中。取其首至﹐而責之曰「果煩老兄再至矣。」因梟之無諸市。稟之子繼升﹑繼倫皆奔浙中。初﹐延稟自光山赴建州﹐入一山寺劫掠﹐有僧但誦《法華經》﹐見稟不起。稟怒﹐殺之。後常見僧現其形﹐細視之﹐乃延鈞耳。稟由是心疑﹐至是果驗其冤。昶﹐本名繼鵬﹐僞封福王﹐卽鈞之長子也。鈞旣爲皇城使李仿所弒﹐而立昶。昶遂攺元通文。性狂狷﹐嘗欲練兵襲金陵。乃於殿庭設大砂羅﹐於射堋示眾曰「一發中之﹐當平定江南。」射堋去庭階才五六十步﹐砂羅復甚大﹐果一發中之。其下皆賀﹐曰「此一箭定天下矣」。遂發兵至於境上。金陵聞之無所詬責﹐但曰「湣其有此大志耳。」昶立﹐而忠懿王之勛舊悉屏去之﹐衙兵先號威武軍者﹐亦棄不用。威武軍﹐忠懿王之親兵也﹐以軍額而名之。因召市井屠沽輩﹐別立宸衛軍名﹐衣以羅襦銀帶﹐飲食之器悉皆中金所給﹐俸賜復數倍於威武。威武頗怒。一日﹐潛匣劍﹐遂取延義於私第而立之。延羲﹐審知第二十八子也。先時得罪於昶﹐昶囚之私第。有庭石一根。一日﹐有白煙一穗起於石上﹐久之方散。延羲懼﹐乃密召道士陳守元﹐卽僞號陳天師者也﹐使禳克之。守元曰「未必不爲嘉兆也。」是夕﹐兵至其門而迎之。延羲謂昶使人收之﹐乃逃於廁中﹐久方出。延羲卽位﹐攺元永隆﹐移書於鄰國曰「六軍踴躍於門前﹐羣臣歡呼於日下」是也。延羲在位﹐爲長夜之飲﹐煉銀葉爲酒杯﹐以賜飲羣下。銀葉卽柔弱﹐因目之爲冬瓜片﹐又名之曰醉如泥。酒旣盈﹐卽不許復置他所﹐惟飲盡乃可捨。自宗室洎宰臣而下﹐多以拒命見誅。嘗一夕醉甚﹐命其僞宰相李準棄市。而準方大醉﹐臥於市中﹐惟呼其婢春鶯而已。行刑者不敢殺﹐因致之他所。明日﹐延羲視朝﹐使召準。左右以夜來之命對之。延羲都不能知﹐乃急召﹐仍復其位。是日﹐又宴翰林學士周維嶽﹐復被怒下獄。獄吏拂榻而迎之曰「尙書無苦憂。昨夕相公方宿此。今亦無恙。」旣醒﹐果然。又嘗會飲極酣。侍者皆退﹐惟羲與維嶽在坐﹐因顧左右曰「維嶽身軀甚小﹐而能飲如許酒。」左右對曰「臣聞酒有別腸﹐非可以肌體而論之。」延羲欣然曰「果有別腸。」卽使拽維嶽下殿﹐將取別腸視之。左右善對曰「今侍奉飲樂﹐惟維嶽最有殊量﹐取其別腸﹐是無可陪奉者。」延羲然之﹐遂獲免。其荒淫暴虐率皆此類。延羲末年﹐爲僞客省使朱文進所弒。遇弒之日﹐延羲將與其僞妃上官﹐出上官之私第﹐首篸數花﹐自九龍殿褰簾而出。三爲簾所拂﹐花墜於地。延羲復整花上馬﹐馬驚躍不能上者數四。旣而不逾數步﹐爲衛士以金槍而害之。閩人每出﹐衙仗必木爲刃﹐以四金槍衛於馬前﹐至是乃以此爲亂。王氏遂滅。忠懿嘗問懿山僧國祚修短。僧曰「大王騎馬來﹐騎馬去。」忠懿以丙午得閩﹐至開運丙午歲而國亡。其言驗矣。延政﹐延羲弟也。延羲卽位﹐乃請以建州爲威武軍。延羲不許﹐因授延政爲建州鎭安軍節使。延政乃自更爲鎭武﹐後復僭號稱大商皇帝﹐攺元天徳。以其廳爲太和殿。𨿽服赭袍﹐而早晚參衙及見四方使介﹐如藩郡之禮。延羲遇害﹐閩人有迎延政於建州者。會延政爲淮兵所攻﹐不能下﹐使其子繼雄至﹐復爲文進拒而殺之。延政終歸於江南﹐封自在王﹐尋攺光山王﹐終鄱陽焉。延彬﹐圭之子﹐忠懿之猶子也。圭死。襲其父﹐封於泉州。頗與延鈞篤﹐兄弟之分﹐性多藝而奢縱。日服一巾櫛﹐日易一汗衫。旣醉﹐必以龍腦數器覆之。無病則亭午方起﹐能爲詩﹐亦好說佛理。詩人﹑禪客謁見﹐多爲所沮。宅中聲妓﹐皆北人。將求妓﹐必圖己形而書其歌詩於圖側﹐曰「才如此﹐貌如此。」以是冀其見慕。初﹐圭領兵至泉州﹐捨於開�寺﹐始生延彬於寺之堂。旣生﹐而有白雀一﹐棲於堂中。迄延彬之終﹐方失其所在。凡三十年﹐仍歲丰稔。每發蠻舶﹐無失墜者﹐人因謂之招寶﹐侍郎進士徐寅﹐嘗爲《人生幾何賦》云「任是三皇五帝﹐不死何歸」後因修合﹐求藥於延彬。延彬卽書其賦辭於紙尾而報之﹐其風味又類此也。朝廷授延彬云州節度使。及卒﹐復贈侍中﹐葬雲臺山。迄今閩人謂之雲臺侍中。其詩有尢者曰「兩衙前後訟堂淸﹐軟錦披袍擁鼻行。雨後綠苔侵履迹﹐春深紅杏鎖鶯聲。因攜久醞松醪酒﹐自煮新抽竹筍羹。也解爲詩也爲政﹐儂家何似謝宣城。」人多誦之。僞朱文進者﹐王氏時爲客省使﹐旣弒其君延羲﹐乃稱藩於朝廷﹐行天福年號。朝廷授文進福州節度使同中書門下平章事﹐封閩國王。泉州指揮使婁從效殺文進所署刺史黃紹頗﹐以王繼勛代之﹐遙應建州。文進發兵攻之﹐爲泉人所敗。連重遇乃殺文進﹐傳首建州﹐以從子繼昌來守福州﹐爲淮兵所阻﹐不得進。指揮使李儒贇乃推僧卓儼明爲主。卓儼明本神光寺僧﹐住上方。達將自立﹐懼人情不附﹐乃假立之示眾﹐曰「儼明在神光寺上方﹐嘗睡庵中﹐有赤蛇出入其鼻中。此異人也﹐當迎立之。」眾從其議﹐未幾殺之。遂自立。旣自立﹐乃表朝廷﹐授檢校太尉同平章事﹐充福建節度使﹐知閩國事。後求爵於朝廷﹐不允﹐遂歸江南﹐編入屬籍﹐賜名「義」﹐預其僞皇子之列。旣而召之﹐使入覲。孺贇復不聽命﹐遂爲江南所攻﹐告急於浙兵﹐救之圍解﹐乃覲於浙﹐攺「孺贇」。未幾﹐還本任。復謀叛﹐爲浙兵所戮。其弟孺賓亦誅焉。婁從效﹐泉州桃林人也﹐父諱璋﹐初與董思安﹑張漢思﹑陳洪進等俱爲本州偏將。及朱文進篡滅王氏﹐以其將黃紹頗守泉州。從效等因殺紹頗﹐而立王繼勛﹐以應建州。文進舉兵攻之﹐不克。及江南克建州。從效首請江南之命﹐累授從效至檢校太尉兼中書令﹑泉州淸源軍節度使﹑鄂國公。十數年間﹐頗亦彊盛。建隆壬戌歲﹐從效自五月發疽﹐至於七月不愈﹐中外音問不通。羣校頗有異議。一日﹐先鋒指揮使王請入省疾﹐而從效危篤﹐乃以關踣之。從效死﹐眾立張漢思爲帥﹐以洪進副之﹐使王出守漳州﹐不聽﹐又遣戍蒲田﹐亦不聽﹐因使眾擊之﹐垂困﹐送同安縣羈縻之。未幾而斃。初﹐從效有泉南之地。洪進爲其大將﹐與張漢思同列。從效死﹐漢思有其郡。且請節制於江南﹐以洪進爲節度副使﹐而頗忌洪進。一日﹐設筵將害洪進﹐俄而地震﹐漢思惶惑。洪進遂起出。他日﹐洪進率子弟徑入衙署﹐取其符印而廢之﹐送家莊。洪進因請命於朝廷﹐授以平海軍節度使。太宗卽位﹐乃修朝覲﹐攺授徐州節鎭兼使相﹐封岐國公﹐終贈中書令﹐謚曰「忠順」。

