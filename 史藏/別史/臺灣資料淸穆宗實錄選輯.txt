

淸穆宗實錄選輯

●咸豐十一年﹝一八六一﹑辛酉﹞秋七月十七日﹝癸卯﹞﹐文宗顯皇帝賓天。

三十日﹝丙辰﹞﹐諭軍機大臣等﹕『瑞昌﹑王有齡奏﹕「江西股匪闌八浙境﹐衢防喫緊﹐請飭慶端駐紮衢州督剿」﹔並據王履謙奏﹕「賊擾義烏﹐將犯紹興﹐請飭慶端自行統兵或派員督隊以救浙省」各等語。江西股匪闌入徳興﹑婺源﹐又有另股已至鉛山河口地方﹐均將犯浙﹔衢州﹑常山﹑開化同時喫緊。該省蘭溪尙未克復﹐衢防隔絕﹐勢旣難爲援應﹔且洞庭東山賊船百號窺伺大錢口一帶﹐石門之賊復竄新市﹐湖州勢尢岌岌﹐浙省兵勇更難分撥。又金華賊匪﹐並合永康之賊竄陷義烏﹑處州﹑遂昌等府縣城﹔𨿽經陸續收復﹐而金華﹑蘭溪踞賊狓猖﹐仍恐四出蹂躪。浙省各軍本屬不敷調遣﹐其得力兵勇尢屬無多﹐自系實在情形。福建汀州賊匪業已肅淸﹐慶端前派張啟煊統帶臺﹑泉壯勇援浙﹔現在江西之賊紛竄﹐衢防益形喫緊﹐必須該督親帶勁旅馳往督剿﹐以全大局。慶端統轄浙省﹐責無旁貸﹔羌卽速提得勝之師赴浙督辦防剿﹐務將金華﹑蘭溪賊匪迅圖掃蕩﹐保全寧﹑紹完善地方。衢州與閩省毗連﹐該督到浙﹐自應酌量擇要駐紮﹐力籌保障﹔卽閩省與江﹑浙交界之建寧﹑邵武等處防務﹐亦可就近兼顧。署寧紹臺道張景渠﹐前經王履謙奏參有「因勸捐滋擾」各情﹔當經學政張錫庚遵查覆奏﹐並無實據。玆復據王有齡奏稱﹕「張景渠系該撫派委之員﹐請派大員秉公查辦」等語。王履謙因勸捐一事﹐與王有齡互相齟齬﹔張景渠是否辦理不善﹖著慶端於到浙後秉公確查﹐據實具奏。原折﹑片均著鈔給閱看。將此由六百里諭令知之』。

﹣﹣以上見「大淸穆宗毅皇帝實錄」卷一。

八月初三日﹝己未﹞﹐命宗人府府丞厲恩官提督福建學政。

﹣﹣見「大淸穆宗毅皇帝實錄」卷二。

十七日﹝癸酉﹞﹐諭﹝內閣﹞﹕『戶部奏「請飭催廣東省采買洋米連京」一折﹐上年經戶部奏請由福建﹑廣東二省采買臺米﹑洋米﹐由海運津﹔旋因廣東省尙未覆奏﹐復奉朱批「嚴催」。迄今半年之久﹐仍未據該督等覆奏﹔以倉儲重務﹐輒敢任催罔應﹐實屬有心玩誤。兩廣總督勞崇光﹑廣東巡撫耆齡均著先行交部議處﹔仍責令查照該部前奏設法采買﹐並現辦情形卽行覆奏。如再稽延﹐卽著該部從嚴參處。其福建省捐購米石﹐除第一次業經起運外﹐現又收采若干﹖並羌該督﹑撫隨時奏報﹐接續起運﹐以濟京倉』。

二十五日﹝辛巳﹞﹐諭﹝內閣﹞﹕『前據曾國藩奏﹕克復安慶省城﹔當經諭令官文等將詳細情形查明具奏。本日據官文﹑曾國藩等奏攻剿詳細情形﹐並將勞績最著各員開單呈覽。…………福建水師提督楊載福﹑福州副都統多隆阿疊著戰功﹐均著加恩賞給云騎尉世職』。

﹣﹣以上見「大淸穆宗毅皇帝實錄」卷三。

冬十月初七日﹝壬戌﹞﹐以福州副都統多隆阿爲正紅旗蒙古都統。初八日﹝癸亥﹞﹐以齊齊哈爾協領色爾固善爲福州副都統。

初九日﹝甲子﹞﹐上卽皇帝位於太和殿。

﹣﹣以上見「大淸穆宗毅皇帝實錄」卷六。

十八日﹝癸酉﹞﹐諭﹝議政王軍機大臣等﹞﹕『前因浙江軍務喫緊﹐疊經諭令慶端撥兵援救﹐並令該督親往督剿。嗣據慶端等奏稱﹕「援浙諸軍除道員張啟煊﹑馮席珍等業已抵浙外﹐現復派員雇募臺灣壯勇二﹑三千名候調﹔仍恐緩不濟急﹐復派都司許忠標等挑募詔安等壯勇一千名﹐克日馳赴金華」。至該督能否赴浙﹐尙未據覆奏。現據瑞昌等馳奏﹕「嚴州﹑浦江﹑義烏﹑東陽等府縣城池相繼失守﹐情形危急」﹔自須速籌緩應。著慶端等卽飭都司許忠標等星馳前進﹐並將臺灣壯勇速行調募﹐毋再遲緩。張玉良等屢戰屢潰﹐萬無足恃﹐尢須得力大員前往統率。總兵曾玉明﹑林文察二員﹐前據該督等奏稱「因順昌沙縣土匪復熾﹐未能赴浙」﹔如現在情形較松﹐卽著於該二員中派一員星馳前往浙江﹐以資剿辦。慶端兼轄浙省﹐責無旁貸﹔能否親往督剿﹐並著斟酌辦理。浙省面面皆賊﹐各省協餉無路得達﹐惟閩﹑粵兩省尙有海道可通。著文淸﹑慶端﹑瑞璸將閩海關欠解餉銀八萬兩﹐勞崇光﹑耆齡將粵海關撥解銀兩﹐均卽如數籌撥﹐克日派委妥員由海道解赴浙江應用﹔毋得稍涉遲延﹐致滋貽誤。將此由六百里各諭令知之』。

﹣﹣見「大淸穆宗毅皇帝實錄」卷七。

二十三日﹝戊寅﹞﹐諭﹝議政王軍機大臣等﹞﹕『慶端奏﹕「道員張啟煊進援浦江潰退﹐常山﹑江山等縣失守﹐衢州被圍﹔擬卽整軍入浙」等語。賊匪攻陷嚴州等城﹐直逼杭州。僞忠逆等復竄陷常山﹑江山﹐進圍衢州﹕浙江情形﹐業已全體糜爛。亟應保全省城﹐尙可將各郡徐圖恢復。慶端已派總兵林文察統帶臺勇赴援﹐著卽飭該總兵星馳前進﹐與道員馮席珍等軍聯絡聲勢﹐分投攻剿﹔尢宜間道馳抵杭州﹐先顧根本。其左宗棠一軍﹐本日亦催令趕緊趕浙矣。慶端兼轄浙省﹐責無旁貸﹔惟江西賊匪意圖紛竄﹐閩省亦應嚴防。著該督斟酌情形﹐如左宗棠果能赴浙﹐卽著將續調之臺灣﹑漳州等兵勇六千名交總兵曾玉明等統帶前進﹐會合林文察等軍悉歸左宗棠節制﹐實力攻剿。該督卽可暫緩入浙﹐駐紮閩﹑浙交界籌辦防務﹐相機進剿。至杭州已無十日之糧﹐危急萬狀﹐前諭將閩海關應解餉銀解往接濟﹔並著慶端﹑瑞璸將此項餉銀速行催提﹐派委妥員由海道迅速解赴杭州﹐毋許遲誤。應解左宗棠月餉﹐並著該督等按月如數籌解。將此由六百里諭令知之』。

二十五日﹝庚辰﹞﹐諭﹝議政王軍機大臣等﹞﹕『有人奏參「監司大員品行卑污﹐聲名狼藉」一折﹐據稱「福建藩司裕鐸前在臺灣道府任內﹐本有貪濁之名﹔自內調以來﹐日事荒燕﹐無所不爲。撫臣瑞璸老病聾聵﹐不能治事﹐屬員視同木偶﹐無所畏憚﹔督臣慶端遣人詢問﹐意存遷就」各等語。撫﹑藩大吏責任綦重﹐似此劣迹昭著﹐旣不足資表率﹐且無以厭民望而儆官邪。著慶端將所參各節嚴密查明﹐據實具奏。慶端前已遣鹽法道崇福向瑞璸詢問﹐何以意存消弭﹐竟不據實參劾﹖此次若再徇隱姑容﹐稍有不實不盡﹐經朕查出﹐定將該督一並嚴懲不貸。原折著鈔給閱看。將此諭令知之』。

﹣﹣以上見「大淸穆宗毅皇帝實錄」卷八。

十二月初五日﹝戊午﹞﹐諭﹝議政王軍機大臣等﹞﹕『前因浙江軍務緊急﹐疊諭慶端速行出省督剿並調兵由海赴援﹐並諭令毓科調派劉於潯等兵勇入浙救援。玆據薛煥奏稱﹕「浙省自紹興失守﹐賊眾數十萬圍攻杭城﹐張玉良中炮殞命﹐現惟記名總兵況文榜一軍尙駐鳳山門外﹔並探聞紹興府屬各縣悉行失陷﹐寧波府失守」各等語。浙省賊勢狓猖﹐復由紹郡致陷寧波﹐省城愈形危急﹔且該匪於寧波擄掠釣船﹐爲縱橫海上之計﹐恐愈不可收拾。慶端接奉疊次寄諭﹐諒已卽行出省﹐馳赴閩﹑浙交界督辦防剿。惟此時浙省全體糜爛﹐但能保守省城﹐庶各屬尙可徐圖恢復。閩省派往官軍﹐須由南路進剿﹐固足以分賊勢﹔而於杭州省城﹐尙恐緩不濟急。著慶端卽於臺灣﹑漳﹑泉等水師內挑選精銳數千名﹐配齊船炮﹑糧餉﹐克日海道駛赴浙江﹔探明快捷方式﹐迅速援救杭州。其溫州﹑黃巖等處水師﹐如有可調派﹐則去杭較近﹔並著慶端一並派撥﹐由海援杭。其前調陸路援軍﹐仍著催令分路進攻﹔如事機緊急﹐慶端卽親督各軍出省赴援。浙省系該督兼轄省分﹐何路可以進兵﹐卽由何路援剿﹐一切不爲遙制。前諭毓科調撥援浙兵勇﹐未據覆奏﹔現在浙江待援急追﹐著督催道員劉於潯等星速統兵前赴浙江﹐相機進剿。此外如尙有可撥之兵﹐並著添撥﹐設法繞道前進﹔毋許稍存畛域之見﹐致有貽誤。將此由六百里加緊諭令知之』。

初八日﹝辛酉﹞﹐諭﹝議政王軍機大臣等﹞﹕『昨因薛煥奏賊匪擄掠釣船爲縱橫海上之計﹐吳淞口爲上海門戶﹐亟應嚴密防堵﹔當經諭令都興阿﹑黃彬派撥戰船前赴吳淞口設防﹐並諭慶端速調水師由海援浙﹑薛煥雇募水勇由鱉子亹入江救援杭州矣。惟該逆擄掠艇船意圖遊駛﹐則各直省沿海地方均屬可慮﹐上海尢爲密邇逆氛﹔此時若僅於隘口設防﹐而不圖克復寧波﹑鎭海﹐恐有防不勝防之患。慶端接奉疊次寄諭﹐是否已將水師調派﹖著卽於臺灣﹑漳﹑泉等營及浙省之溫州﹑黃巖等水師內挑選精銳數千名﹐配齊船炮﹑糧餉﹐派委得力大員統帶﹐駛赴寧波將招寶山等處海口占住﹔卽會合陸軍﹐迅速攻克寧波﹑鎭海兩城。其援杭各軍﹐仍催令飛速前進。廣東水師素稱得力﹐著勞崇光﹑耆齡酌量調派數千名派員統帶﹐駛赴寧波會剿。薛煥於雇募水勇援救杭州外﹐並著會同曾國藩悉行籌劃﹔如有可調水師﹐卽著一面奏聞﹑一面調赴寧波﹐會合閩﹑廣兩省派出官兵進剿﹐以期得力。此系爲海防正本淸源之計﹐慶端等務須實力辦理﹐毋得推諉貽誤。洋人與該匪情形﹐據薛煥奏稱似有往還﹔其火輪船可否雇爲我兵乘坐﹖著該撫妥爲籌辦。至奉天﹑直隸﹑山東﹑福建﹑廣東等海口﹐並著玉明﹑文煜﹑崇厚﹑譚廷襄﹑慶端﹑勞祟光﹑耆齡於各該省應防海口﹐籌酌章程嚴密設防。各省商船往來南北各口﹐深恐良莠不齊﹐或爲匪徒勾結﹑或該匪冒作商船﹐藉以竄擾﹔並著玉明等將各該省海口商船編列字號﹐實力稽查﹐以杜該匪影射。將此由六百里各諭令知之』。

﹣﹣以上見「大淸穆宗毅皇帝實錄」卷十二。

十四日﹝丁卯﹞﹐諭﹝議政王軍機大臣等﹞﹕『慶端奏「浙省賊氛徧地﹐杭垣被圍﹐請飭催鮑起援浙」一折﹐前因浙省危急﹐疊經諭令慶端馳赴浙﹑閩交界地方相機督剿﹐以爲援應﹔該督自九月間已有統兵入浙之請﹐至今已逾兩月﹐尙未離開一步﹐且未知寧波失守之信﹗本日據薛煥馳奏待援情形﹐幾至目不忍睹﹔該督尙以「防務緊要」等詞粉飾延宕﹗當此軍務喫緊﹐該督有兼轄浙省之責﹐如此恇怯無能﹐豈能勝兼圻之任﹖著傳旨嚴行申飭。所有臺灣等處兵勇﹐是否已飭令由海道援浙﹖所稱添調兵勇由廈門﹑福州航海馳援﹐是否已飭前往﹖該督接奉前次諭旨﹐已否起程馳赴閩﹑浙交界﹖將來左宗棠抵浙得勝﹐賊恐由金﹑衢上竄﹔閩省門戶﹐必應嚴防。該督馳赴閩﹑浙交界﹐援浙卽以防閩。其福鼎城池失陷﹐卽飭秦如虎等迅圖克復﹐毋致顧此失彼。該督辦理軍務﹐總當以實心辦事。如仍蹈從前虛假惡習﹐遷延不肯出省﹔設杭城再有疏虞﹐朕惟該督是問﹐決不寬貸。將此由六百里諭令知之』。

十八日﹝辛未﹞﹐諭﹝議政王軍機大臣等﹞﹕『慶端奏「統兵出省﹐暫駐建寧府城﹐並福鼎縣城克復」各折片﹐慶端自九月間已有援浙之請﹐迨浙報日警﹐該督借口北路喫緊﹐至今已趷踰月﹐輒思駐紮建寧﹐顯系心存畏葸﹐豈勝兼圻之任﹗曾元福所募臺勇﹐早據該督奏報﹔何以不催令內渡﹖顏靑雲由海道援浙之師﹐聞寧波有警﹐正當星馳往援﹔乃該督信其飾詞﹐任令俟曾玉明募勇到後再行前往﹐曠日持久﹐亦安用此援兵爲耶﹗著慶端仍遵前旨﹐馳趕閩﹑浙交界地方駐紮﹔並迅催曾元福等分募臺勇卽日內渡﹑顏靑雲卽飭由海道援浙﹐毋再遷延幹咎。閩省巡防事宜﹐卽由瑞璸會同文淸派撥旗﹑綠各營官兵﹐添募壯勇﹐妥爲布置。福鼎縣城是否克復﹖在鄕匪徒﹐卽飭迅速剿捕﹐毋令蔓延﹗前任江西吉南贛寧道沈葆楨﹐朕久聞其徳望冠時﹐才堪應變﹐本日降旨超擢江西巡撫。該撫𨿽系回籍養親之員﹐第賊匪一日未平﹐則臣子之心一日不得自安﹔況移孝作忠﹐古有明訓。朕以該撫家有老親﹐因擇江西毗鄰省分授以疆寄﹐風土不殊﹐迎養亦近﹔且系該撫曾經仕宦之區﹐將來懋建殊勛﹐尢足光榮門戶﹐以承親歡。該撫讀書明理﹐經朕如此體卹﹐如此破格委任﹐倘仍以養親等事希冀辭讓﹐朕亦不能允準也。將此由六百里各諭令知之』ｏ

以兵丁技藝生疏﹐摘福建總兵官顏靑雲﹑遊擊劉有功﹑何海淸頂帶﹔革守備王廷勛﹑王欽恬職﹐仍畱任。

﹣﹣以上見「大淸穆宗毅皇帝實錄」卷十三。

二十五日﹝戊寅﹞﹐諭﹝內閣﹞﹕『薛煥奏「據報浙江省城失守﹐代遞瑞昌﹑王有齡奏折」等語﹐浙江省城被圍已逾兩月﹐卒以糧盡援絕﹐被匪攻陷﹔覽奏曷勝憤懣﹗閩浙總督慶端身任兼圻﹐遷延不進﹐以致杭城失陷﹐實屬救援不力﹗慶端著卽革職﹐暫畱本任﹔仍責令帶兵迅圖克復浙江失陷各城﹐以贖前愆。兩江總督曾國藩有節制浙江全省之責﹐咎亦難辭﹔著交部議處。杭州將軍瑞昌﹑浙江巡撫王有齡殉難情形及在城文武下落﹐著曾國藩﹑慶端﹑左宗棠查明具奏﹐再降諭旨。補用總兵況文榜﹑記名總兵羅大春﹑吳再升﹑副將貴廷芳﹑陳步髙等將弁先後潰退﹐並著曾國藩﹑慶端查明﹐如有先期潰散情事﹐著卽嚴參治罪』。尋吏部議﹕『曾國藩應比照城池失陷例﹐降二級畱任』。從之。

諭﹝議政王軍機大臣等﹞﹕『慶端屢請援浙﹐迨聞浙報日警﹐猶復借口北路喫緊﹐日事遷延﹐實屬心存畏葸。現在浙省卒以待援不到﹐力竭城陷。著慶端迅卽馳赴閩﹑浙交界地方駐紮﹐並迅催曾元福所募臺勇卽日內渡﹐並飭顏靑雲由海道趕援﹔乘該逆布置未定之時﹐迅圖攻復省城及失陷各郡縣以贖前愆。倘敢仍前退縮﹐致誤事機﹐朕必重治其罪﹐決不寬貸。左宗棠已授浙江巡撫﹐責無旁貸﹔刻下計已抵浙﹐著卽會合閩師分道進攻﹐毋令該逆久踞。曾國藩飭令鮑超進攻寧國﹐以便進規浙省﹐爲左宗棠後路聲援。此時賊中悍匪麇聚杭城﹐蘇﹑常守禦必懈﹔若能分兵直搗蘇﹑常﹐可由嘉﹑湖以扼杭城之背﹐使該匪應接不暇﹐未始非出奇制敵之策。著曾國藩﹑薛煥酌量情形﹐妥籌辦理。至賊匪攻陷杭城後﹐凶焰愈張﹐勢將窺伺松滬﹐並攔截吳淞口﹐以斷上海商民出入之路﹔逆情實爲叵測﹐不可不防。著薛煥卽飭曾秉忠等緩攻靑浦﹐先固內防﹔滕嗣林所募楚勇已經抵滬﹐卽著妥爲布置﹐以保完善之區。曾國荃募勇曾否回營﹖並著曾國藩催令統帶老勇八千人赴滬助剿﹐旣可防守上海﹑兼可乘虛襲攻靑浦等處﹐爲規復蘇﹑常之計﹐毋失事機﹗浙江潰軍航海退至吳淞口﹐著薛煥飭令防堵吳淞口參將張鳳翔將潰軍船隻截畱海口之外﹐查明妥爲安插﹐毋使姦匪混迹。將此由六百里加緊各諭令知之』。

二十九日﹝壬午﹞﹐諭﹝議政王軍機大臣等﹞﹕『據慶端奏「馳抵建寧府城布置情形﹐探聞杭州解圍」並瑞璸奏「收復福鼎縣城」各折片﹐浙省於十一月二十八日失守﹐該督十二月初七日奏報出省情形尙未略知消息﹔反據探稟﹐以杭城解圍﹑紹興收復等情﹐謂浙省軍務漸有轉機。以統轄兼圻之員﹐且駐紮地方去浙境甚近﹐何以形同聾聵﹐至於此極﹗且安知勇丁楊姓﹐非卽賊中姦細﹐造作虛語﹐懈我軍心﹗慶端援浙之師﹐遷延兩月﹐方始馳駐建寧﹐以致猾賊作此等伎倆﹐情同玩弄﹔若復以待兵待餉觀望不前﹐必又株守建寧﹐任令浙省爲賊久踞﹐勢將不可收拾﹐厥咎益重。著慶端振刷精神﹐卽飭道員李元度﹑總兵林文察各軍分道馳赴杭州﹐並迅催曾元福募勇內渡及顏靑雲由海來援﹐乘逆匪布置未定之時﹐迅圖攻復各城﹔並確切偵探浙省情形應由何路進兵﹐卽日統兵前進﹐毋得再有貽誤﹐致幹重咎。其溫州﹑平陽等縣會匪滋事﹐𨿽經兵勇擊退﹐瑞安縣城解圍﹔著仍飭署總兵葉炳忠﹑已革道員張啟煊等妥爲剿辦。其福鼎縣城及分水關內賊匪業經剿辦肅淸﹔所有關外一帶匪徒﹐著瑞璸卽飭總兵秦如虎等力加掃蕩。所有省城巡防﹑分守及各海口稽查防範事宜﹐卽責成瑞璸妥爲布置﹐毋許疏懈。將此由六百里加緊各諭令知之』。

﹣﹣以上見「大淸穆宗毅皇帝實錄」卷十四。

●同治元年﹝一八六二﹑壬戌﹞春正月初四日﹝丁亥﹞﹐諭﹝議政王軍機大臣等﹞﹕『據曾國藩奏稱﹔「浙省賊勢鴟張﹐若由遂安﹑龍泉而竄江西之鉛山﹑福建之光澤﹐則浦城當其衝﹔請飭慶端嚴扼浦城」等語。浙省自杭垣失守﹐徧地賊氛﹐駸駸有分犯江西等處之意。前諭慶端駐紮閩﹑浙交界地方﹐並催曾元福等兵勇赴浙﹐原冀與左宗棠援師會合進剿﹔現在軍情變遷﹐左宗棠擬駐衢州再圖進取﹐則曾元福﹑顏靑雲等軍﹐自未便孤單深入。著慶端督帶各軍迅速進紮浦城﹐以杜逆賊旁竄廣信﹑鉛山﹐繞出左宗棠後路。該督兼轄浙省﹐此次救援屢因延緩貽誤﹐本有應得之罪﹔若再不能力扼浦城﹐則其罪愈不可逭﹐斷難再邀恩宥。左宗棠駐軍衢州﹐務當聲息相通﹔如有調遣之處﹐不得稍有掣肘﹐致幹重咎。再曾國藩奏﹕「左宗棠軍餉﹐請飭閩海關按月協撥銀三萬兩」等語﹔卽著慶端﹑瑞璸轉咨文淸按月迅速解交﹐以濟要需。將此由六百里加緊各諭令知之』。

﹣﹣見「大淸穆宗毅皇帝實錄」卷十五。

十四日﹝丁酉﹞﹐諭﹝議政王軍機大臣等﹞﹕『據毓科奏「籌辦救浙﹐請飭慶端進駐衢州」﹔並據慶端奏「通籌浙省情形﹐擬分兵三路進攻」各等語。浙省徧地賊氛﹐必應厚集精銳﹐分投進剿。慶端現議分兵三路﹕一由溫﹑臺直搗寧﹑紹﹐一由處州直搗金﹑蘭﹐一由衢州直搗嚴﹑杭﹔但能攻拔一城﹐則全局自振。所籌尙合機宜﹐著卽飭李元度﹑林文察﹑秦如虎等各統兵勇﹐實力進剿。左宗棠應已由廣信進駐衢州﹔慶端由建寧進紮浦城﹐地處建瓴﹐且可與左宗棠互相援應﹐於閩省亦尙可兼顧﹐似亦妥協。其隱否入浙駐紮衢州﹖著卽會同左宗棠和衷商辦﹐毋失機宜。湖郡賊氛環偪﹐慶端﹑左宗棠必須酌量先分一旅之師﹐與趙景賢聯絡聲勢﹐方不至孤城坐困。匪首王瑞攺名汪瑞﹐投入粵逆﹐糾集匪艇犯閩﹐無非爲牽掣閩兵赴浙之計。慶端已派總兵曾玉明赴五虎口扼堵﹐並令署按察使劉翊宸等會商布置﹔其福寧等處海口﹐亦已派令道員曾憲徳等籌辦防堵。著卽知照瑞璸就近調度﹐毋涉松懈。該督仍當以浙事爲重﹐與左宗棠迅速規復各城﹔不得以該匪聲稱犯閩﹐爲所牽掣。至副將吳鴻源據稱現駐五虎海口﹔此時上海情形危急﹐非得水師援救﹐深恐有失。該督旣飭曾玉明回閩﹐所有吳鴻源一軍可否抽調援滬﹐抑或另調得力師船駛赴吳淞救援松滬﹖卽著慶端斟酌辦理毋得稍存畛域之見。將此由六百里加緊各諭令知之』。

十八日﹝辛丑﹞﹐諭﹝議政王軍機大臣等﹞﹕『前因有人奏﹕「福建藩司裕鐸日事荒燕﹐與在籍直隸州知州姚鏡圖往來狎密﹐因而招搖射利。撫臣瑞璸老病聾聵﹐不能治事﹔督臣慶端意存遷就」等語。當諭慶端查奏。玆復有人奏﹕「慶端顢頇廢弛﹐日事荒樂﹔倚候補知府劉翊宸爲心腹﹐納賄營私﹐專務搜括。知府胡斌派辦南臺釐局﹐勾串軍犯陳昂﹝卽陳先﹞加耗浮收﹐捏造鈐記﹑私設局卡﹔慶端派劉翊宸查究﹐僅以蒙覆了事。該員等朋分洋藥稅贏餘﹐並挽慶端幕友陳耀庭引綫﹐以供饋獻。建寧府知府張文斌冒銷釐金﹐勒派捐項。知縣張其曜於蠲免丁糧﹐追呼鼎沸﹔辦理崇邑團練﹐侵蝕勇糧﹔賊氛逼關﹐席捲先遁。現聞捐升道﹑府﹐在閩候補。江西已革道員馮席珍帶勇援浙﹐道過崇安﹐知縣戴昌文導令淫掠﹐復勒派銀米﹐幾至激變﹐紳民呈控﹔慶端知其荒謬﹐並不嚴辦。該督職任兼圻﹐坐視浙江之危﹐漠不援救﹔以瑞璸之昏憒﹐益以慶端之顢頇﹐閩且可憂﹐於浙何濟」等語。浙江全省被賊竄擾﹐慶端疊奉諭旨援應﹐始赴建寧﹔復諭令前往浦城﹐尙未據該督覆奏。現已明降諭旨﹐令耆齡馳赴福建﹐辦理援浙軍務﹔耆齡於奉到諭旨後﹐著卽行起程馳赴建寧﹐卽統慶端所部兵勇﹐接辦援浙軍務。一面將慶端撤任﹐聽候耆齡查辦。如浦城實較建寧扼要﹐卽著耆齡由建寧馳往浦城﹐會商左宗棠妥爲籌辦。前據慶端奏匪首汪瑞糾集艇匪犯閩﹐已派總兵曾玉明統帶師船扼紮五虎海口﹔是否辦理得宜﹖並著耆齡酌度情形﹐妥籌防剿。該撫如有久練之兵﹐於沿途不至擾累﹐卽著酌量帶閩調遣﹐以資得力。廣東省北江軍務尙未蕆事﹐著卽會商勞崇光於司道大員中﹐揀派能得軍心﹑曉暢戎事之員接辦﹐以便該撫迅卽起程﹔閩﹑浙軍情至緊﹐萬不可緩。至慶端﹑瑞璸及裕鐸等被參各款﹐耆齡於抵閩後務須逐款訪查﹐秉公參辦﹔毋稍徇庇﹐以儆官邪。原奏二件﹐均著鈔給閱看。將此由六百里諭令知之』。

命廣東巡撫耆齡馳往福建﹐辦理援浙軍務。

十九日﹝壬寅﹞﹐諭﹝內閣﹞﹕『慶端﹑瑞璸奏﹕「請將橫行閭裏﹑糾眾焚搶之紳士革職審辦」等語。福建臺灣淡水廳紳士鹽運使銜候選郎中林國芳﹐因與泉州人民挾嫌﹐輒將泉人耕種該紳士之田恃彊起換﹐另招漳州人民耕種﹐致激漳﹑泉民人互相鬥殺。該員復敢招募壯勇四出焚搶﹐幾至激變﹔實屬爲富不仁﹐目無法紀。林國芳著卽行革職﹐交慶端等派員提省﹐嚴行審辦﹔並勒令兩造交出凶要各犯﹐一並解省徹底根究﹐毋稍疏縱』。

﹣﹣以上見「大淸穆宗毅皇帝實錄」卷十六。

二十三日﹝丙午﹞﹐諭﹝議政王軍機大臣等﹞﹕『本日因京察屆期﹐福建巡撫瑞璸老病昏庸﹐難令休致﹔已降旨徐宗幹補授福建巡撫﹐飭令迅赴新任﹐毋庸來京請訓。現在福建逼近賊氛﹐關系緊要﹔若由部行文﹐爲日較遲。著寄諭徐宗幹卽行迅速起程﹐馳赴閩省﹐接印任事。倘因道路梗阻﹐或由海道馳往更爲迅捷﹐毋得稍涉遲緩。將此由五百里諭令知之』。

以前任浙江布政使徐宗幹爲福建巡撫﹔未到任前﹐以學政厲恩官暫署。

﹣﹣以上見「大淸穆宗毅皇帝實錄」卷十七。

二月初四日﹝丁巳﹞﹐諭內閣﹕『慶端奏「請將應付船隻遲誤各員﹐分別摘頂」一折﹐前署福建臺灣總兵曾元福雇募臺灣壯勇備調﹐延不到營。署鹿港同知恩煜並不雇備船隻﹐以致停軍待渡﹔臺灣道﹑府均不就近督催﹐實屬不知緩急。前署臺灣鎭總兵曾元福﹑同知恩煜均著摘去頂帶﹐恩煜並卽撤任。其曾元福所募兵勇未渡以前給過勇糧﹐著責令臺灣道孔昭慈﹑升授湖北漢黃徳道臺灣府知府洪毓琛全數分配﹐以示懲敬。仍著飭令曾元福等趕緊督勇內渡﹐以資剿辦。倘再延誤﹐卽著嚴參治罪』。

初十日﹝癸亥﹞﹐諭﹝議政王軍機大臣等﹞﹕『慶端奏「遵旨會商進剿情形」一折﹐據該督奏稱「建寧北可顧衢﹐東可兼顧處﹑溫兩路﹐催兵籌餉﹐調度較靈﹔因仍暫時駐紮。第扼賊入竄﹐似以浦城爲切近」。該督仍應迅速詳定駐紮之所﹐總以勢扼建瓴﹐力圖克取爲要。總兵林文察一軍﹐前據該督奏稱擬令進攻處州﹔何以此次又令進攻遂昌﹖該處距龍泉不遠﹐林文明所募臺勇已到﹐自應飭令就近進攻。其林文察一軍﹐由松陽進攻處郡。如此兩路前進﹐則逆匪不暇分援﹐或可克日攻克﹔著慶端咨商左宗棠斟酌辦理。秦如虎一軍﹐卽飭進紮溫州。曾元福所募臺勇﹐著卽令星夜趲行﹐進紮衢州﹐由左宗棠就近調遣。副將吳鴻源水勇﹐前諭駛赴上海﹔倘滬防已足敷布置﹐迅速飭令將寧波所置輪船赴閩配用﹐交吳鴻源統帶﹐會同顏靑雲援浙水師進攻寧郡。曾玉明卽督帶續到臺勇繼進﹐不可延誤。該督數月以來﹐並未見克復一城﹐辦理亦無定見。現在賊氛徧地﹐固當步步爲營﹐不可輕進僨事﹔亦宜力求實際﹐以剿爲防。該督以獲咎人員﹐若再粉飾誤事﹐自問應得何罪﹖本日該督以布置空言﹐由六百里加緊馳奏﹐徒駭聞聽﹐甚屬不合。嗣後務與左宗棠會商﹐非有緊要軍情﹐不得率行由六百里加緊馳奏。將此由六百里諭令知之』。

﹣﹣以上見「大淸穆宗毅皇帝實錄」卷十八。

二十七日﹝庚辰﹞﹐諭﹝議政王軍機大臣等﹞﹕『慶端奏「龍遊等處賊匪分路上竄﹐衢州及閩省邊防同時喫緊﹐分別布置剿防」一折﹐龍遊﹑壽昌之賊分爲三路進圍衢州﹐遂昌之賊竄犯江山縣境﹐意圖阻絕餉道﹔經藩司李元度擊退﹐尙屯踞大源口帶﹐並添調老賊二﹑三萬﹐欲由龍泉抄出松溪﹐竄犯閩境。處州﹑松陽踞匪復紛紛上竄﹐以爲遂賊應援。此時浦城一路情形固屬緊要﹐而龍泉﹑松溪﹑政和三路兵力尙形單薄。松﹑政兩縣與建寧等處毗連﹐亦須力籌防堵。該督現擬將龍泉﹑松﹑政各防趕爲布置﹐卽統師馳赴浦城一帶﹔著卽相度各路情形﹐何路緊要﹐卽督兵馳赴何路防剿。不得株守一隅﹐以致顧此失彼。總兵曾元福所募臺勇﹐現已內渡﹔著迅催赴營﹐以備援應。藩司李元度一軍本系進攻龍遊之師﹐經該督檄令移攻壽昌﹔昨據左宗棠奏稱﹐該督復令李元度一軍回駐衢州。李定太一軍﹐前據該督奏稱飭令派隊分堵龍遊﹑壽昌﹐並令林文察一軍進攻遂昌。此次賊卽由龍遊等處上竄﹐該總兵何以不能堵禦﹖其攻剿接仗情形﹐亦未據該督奏報﹔著查明詳細具奏。現在賊勢上趨﹐總由官軍節節撤退所致﹔該督務宜嚴飭各軍奮力進攻﹐不得退守觀望﹐致成坐困之勢。左宗棠一軍現已進駐開化﹐距衢城不還﹔並著該督飭令李定太等軍聯絡聲勢﹐力圖進取。至寧波一帶大股賊匪﹐風聞業已他竄﹐僅畱土匪踞守郡城﹔正可乘機進取。該督現派顏靑雲會同副將吳鴻源統帶師船﹐由海道進攻寧波﹔著卽飛飭前進﹐迅圖克復﹐毋誤事機。將此由六百里諭令知之』。

﹣﹣見「大淸穆宗毅皇帝實錄」卷二十。

三月二十七日﹝己酉﹞﹐緩徵福建澎湖廳風災區地種﹑船﹑网﹑滬﹑繒銀。

二十九日﹝辛亥﹞﹐諭﹝議政王軍機大臣等﹞﹕『耆齡奏「交卸撫篆﹐調練籌餉﹐遵旨赴閩援浙」一折﹐據稱「慶端所統兵勇﹐勁旅不過數千﹔擬由粵酌調飛氛勇「石」字營及何勇等營並添募千餘名﹐共成五千餘名﹐一並赴閩﹐以壯聲勢。惟驛路崎嶇淺窄﹐擬攺由韶州入大庾﹑出鉛山﹐直達建寧﹐冀可迅速到防。至軍行糧餉﹐已委運司王增謙等在廣東省城設局抽釐﹐與韶州釐捐一並按月盡數解閩」各等語。所籌尙屬周妥。惟廣勇𨿽能打仗﹐其性情驕恣﹐最易滋事﹔前江蘇省城潮勇勾合發逆屢肆荼毒﹐前車可鑑。現在慶端業經進紮浦城﹐其添募臺灣等處之勇不日卽可成軍。耆齡抵閩後止須汰其老弱﹐加以簡練﹐自可壁壘一新﹔正不必多帶客兵﹐致滯師行也。所有該撫此次酌帶兵丁﹐務宜遴選精壯﹐嚴明約束﹔總使帶一人有一人之益﹐不至貽有後患﹐方有妥善。至抽收釐金用佐軍餉﹐所請抽釐濟餉之處﹐自應淮其試辦。惟同一江浙軍餉﹑同一廣東釐捐﹐而耆齡辦之於始﹑晏端書籌之於後﹔一事兩歧﹐恐有事權不一之患。著晏端書恪遵前旨﹐迅由海道馳赴廣東﹔與勞崇光將一切釐金事宜﹐妥商籌辦。其江﹑浙﹑皖省之餉與耆齡援浙所需應如何分別籌解及歸並報銷之處﹖並著曾國藩﹑耆齡函商妥議具奏。將此由六百里各諭令知之』。

﹣﹣以上見「大淸穆宗毅皇帝實錄」卷二十三。

夏四月癸丑朔﹐諭﹝議政王軍機大臣等﹞﹕『瑞璸奏「福寧防務喫緊﹐請派調勁旅赴北路防剿」一折﹐據稱「福寧府爲省垣北路門戶﹐前溫州平陽會匪闌入福鼎縣﹐幾至蔓延。現在秦如虎所統兵勇業已進紮溫郡﹐驟難兼顧閩境。設被該逆乘虛窺竄福州﹐省城有坐因之勢﹔卽慶端軍營﹐亦增後路之憂」等語。慶端現紮浦城規復浙江﹐兼以保衛閩境﹔設後路稍有疏失﹐必有腹背受敵之患。曾元福所部臺勇三千名已赴慶端軍營﹐其續雇第三幫臺勇三千名著淮其飭赴福寧交總兵曾玉明統領﹐會商候補道曾憲徳扼要駐紮。耆齡已經起程﹐日內可抵閩。所有布置一切及嚴防後路事宜﹐著卽會同慶端妥籌調度。徐宗幹計已抵任﹐所有防剿福寧及省城防守機宜﹐責無旁貸﹔均著妥籌兼顧﹐毋令賊蹤闌入閩境。副將吳鴻源師船已駛赴溫州﹐秦如虎陸路兵勇亦進紮該郡﹔其近日溫﹑衢一帶援剿情形﹐並著慶端﹑耆齡隨時馳奏﹐以慰廑念。將此由六百里各諭令知之』。

﹣﹣見「大淸穆宗毅皇帝實錄」卷二十四。

二十四日﹝丙子﹞﹐諭﹝議政王軍機大臣等﹞﹕『慶端奏「衢﹑處兩路官軍連日攻剿均獲全勝﹐江山一律肅淸」一折﹐著慶端卽飭帶兵各員乘勝進攻﹐節節掃蕩﹔將臺﹑處等處失守郡縣次第規復﹐毋稍延玩。左宗棠連日追剿﹐應已將竄匪悉數殲除﹔旬日以來﹐未據續報情形﹐實深廑念。該撫接奉此旨﹐卽將近日閩﹑浙軍情詳細奏聞。正在寄諭間﹐復據慶端奏﹕「臺灣彰化縣會匪滋事﹐臺灣道孔昭慈督兵剿捕﹐勇丁內變﹐官兵被害﹐彰化縣失守﹐該道尙無下落﹔已派曾玉明等督勇往剿﹐請畱漢黃徳道洪毓琛暫行在臺會辦」等語。臺灣孤懸海外﹐人心浮動﹔辦理稍失機宜﹐必至全臺震動。曾玉明旣爲臺人所信服﹐著卽飛飭該總兵統帶兵勇﹐克日馳赴彰化剿辦﹔並飭總兵林向榮實力進剿。該匪有分竄嘉義﹑鹿港之謠﹐務須嚴飭所屬﹐妥爲防範﹐毋任闌入。紳士林鳳成所募之勇因何內變﹖其啟釁根由並孔昭慈實在下落及副將夏汝賢等殉難情形﹐一並查明具奏。升任湖北漢黃徳道洪毓琛尙未起程﹐淮其暫畱臺灣﹐會同曾玉明等籌辦防剿﹔俟情形稍松﹐再赴新任。張啟煊接統曾玉明所部臺勇﹐能否得力﹖溫州一帶軍情緊要﹐著嚴飭該革道認眞攻剿﹐毋許粉飾遷延。徐宗幹由海道赴閩﹐爲日已久﹐何以尙未到任﹖該督卽咨催趕緊赴任。該撫久任臺灣﹐情形最爲熟悉﹔著在省就近調度。總期迅速蕆事﹐毋任日久蔓延。耆齡奉命援浙﹐著卽督帶粵兵克日赴閩﹐與慶端﹑左宗棠籌商會辦﹐以厚兵力而牽賊勢﹐毋得稍事逗𨖻。雇募潮勇一節﹐仍遵前旨愼重選擇﹐毋貽後患。將此由六百里各諭令知之』。

﹣﹣見「大淸穆宗毅皇帝實錄」卷二十六。

五月初四日﹝乙酉﹞﹐諭﹝議政王軍機大臣等﹞﹕『徐宗幹奏「臺灣匪徒滋事﹐現籌剿辦情形」一折﹐臺灣彰化縣匪徒戴萬生等聚眾滋事﹐前經變端馳奏﹐當卽寄諭該督﹑撫等督飭文武實力進剿。玆據徐宗幹奏﹐與前情大略相同。所稱「總兵胡向榮到臺未久﹐恐難得力﹔曾玉明在臺屢立戰功﹑熟悉情形﹐應令酌帶弁兵飛渡﹐前往督辦。升任湖北漢黃徳道洪毓琛爲臺民攀畱﹐飛檄權署道篆﹐以資熟手」等語。所籌與前寄諭一切均相符合﹐卽照所擬辦理。臺地遠隔重洋﹐民情素來浮動。現在彰化失守後﹐各處匪徒乘機竊發﹐風謠四起﹔自應乘其起事之初﹐殲渠戮醜﹐解散脇從。徐宗幹前在臺灣道任內剿辦各匪﹐於該處地方情形熟悉﹔慶端旣不在省﹐該撫身任疆圻﹐責無旁貸。著卽趕緊督飭曾玉明﹑洪毓琛等文武兵勇﹐實力辦理﹔務令克日蕆事﹐毋致蔓延。護提督石棟所請調回赴浙師船由鹿港登岸﹐堵截匪眾下竄﹔並該撫所籌將雇募臺勇所餘經費盡數畱臺支應餉需及由省局籌備接濟﹕均著照議迅速妥辦。閩省官方吏治﹐獘壞已極。徐宗幹經朝廷特簡﹐倚畀方殷﹔於一切安民察吏﹐務當掃除積習﹐次第認眞整飭﹐以副委任。將此由五百里諭令知之』。

初七日﹝戊子﹞﹐諭﹝議政王軍機大臣等﹞﹕『慶端奏「遂昌全境肅淸﹐賊勢趨重溫州﹐抽隊援剿」一折﹐松陽﹑龍遊﹑江山各路逆匪復竄遂昌縣治﹐經總兵林文察﹑參將林文明等分兩路直抵遂昌縣治﹐破柵而入﹔並分攻王村口踞賊﹐殲斃甚多﹐復將遁回松陽股匪撲滅﹐遂昌全境肅淸。惟溫郡賊眾兵單﹐防剿甚形喫重﹔慶端現將遊擊李朝安所募臺勇調赴瑞安。並由營抽調兵勇疾趨福寧﹐兼由閩安抽派師船赴溫會剿。著卽迅飭前往﹐尹稍遲誤。﹐此時賊勢趨重溫郡﹐閩省東北防務緊要。該督身任兼圻﹐責無旁貸﹐務將溫郡及福寧一帶嚴密布置。倘遷延觀望﹐致令賊蹤竄入閩疆﹐惟該督是問﹗松陽﹑龍遊均有巨股逆匪﹐左宗棠正宜乘此機會﹐痛加剿洗﹐爲牽制溫匪竄閩之計。林文察﹑秦如虎皆勇敢善戰﹐並著慶端妥爲調遣﹐加以激勵﹔飭令會兵夾攻﹐以期一鼓殲除。………將此由六百里諭令知之』。

初九日﹝辛卯﹞﹐諭﹝議政王軍機大臣等﹞﹕『耆齡奏「拔營赴閩﹐並籌雇紅單船協防福州海口」一折﹐據稱「酌調飛虎等營並添募香山等縣老勇共五千名﹐籌備餉銀二十萬兩﹐現已措齊﹔於本月十五日次第拔營前進。該撫俟各隊拔齊﹐亦卽起程﹔並因五虎門海口防兵無多﹐雇募紅單船十隻﹐飭赴五虎海口」等語。福建爲江﹑浙上游﹐逆賊時圖竄犯﹔現在趨重溫郡﹐閩省北路藩籬頗形喫緊。耆齡所擬由建昌以至邵武﹐距賊尙遠。總須進至閩﹑浙交界﹐扼要駐紮﹔旣可顧閩﹐兼可援浙。現在壽昌﹑龍遊之賊上竄衢郡﹐左宗棠督軍由常山進剿。惟望該撫及早趕到﹐與左宗棠之軍互爲聲援﹔斷不可避賊而行﹐意存畏葸。粵勇𨿽打仗勇往﹐而屢次滋事﹔本日據禦史華祝三奏請飭募閩省土兵﹐復諭該撫等斟酌辦理。倘能經理得宜﹐合以慶端所募臺勇﹐兵力已不爲單。所有該撫此次所帶粵勇五千名﹐或可量減﹑或於抵閩後分別遣散﹐以杜後患﹔卽著據實具奏。經過地方﹐尢當加意約束﹐毋任滋擾﹔如訪有擾累地方情事﹐必將該撫從嚴懲處。該撫於接奉諭旨後﹐遷延至今﹐尙無起程定期﹐實屬遲誤可恨﹔著傳旨嚴行申飭﹐並著星夜兼程前進﹐毋得再有借口﹐任意延緩。至閩省與江﹑浙毗連﹐唇齒相依﹔必須通籌兼顧﹐方能扼賊南竄。沈葆楨籍隸福建﹐於地勢﹑軍情自能深悉﹔曾國藩前在江﹑閩交界辦理防剿﹐左宗棠相距不遠﹐該撫務當虛衷咨商﹐不分畛域﹐聯略一气﹐庶賊分我合﹐無隙可乘。倘江﹑浙肅淸﹐該撫亦必一體施恩﹔若任逆匪闌入閩境﹐則軍律具在﹐不能寬宥也。懍之愼之﹗將此由六百里諭令知之』。

﹣﹣以上見「大淸穆宗毅皇帝實錄」卷二十七。

十一日﹝壬辰﹞﹐諭﹝議政王軍機大臣等﹞﹕『慶端奏「大股逆匪竄撲溫郡瑞安﹐迫近閩疆」﹑徐宗幹奏「溫屬軍情喫緊」各一折﹐浙江靑田等處逆匪由甌江過渡﹐竄撲溫郡﹔復糾集臺﹑衢各路逆黨分路抄襲﹐並圖擾瑞安﹑平陽二縣﹐溫州﹑瑞安均已被圍。遊擊李朝安續募臺勇到省﹐業經徐宗幹派赴福寧﹐相機前進﹔並催令副將吳鴻源督全幫師船﹐由瑞﹑平駛赴溫州策應。著慶端趕緊催提﹐以資戰守﹔仍飭溫州﹑瑞安城內文武固守待援﹐毋稍疏懈。曾玉明前經飭赴臺灣﹐剿辦彰化賊匪。玆據慶端奏﹕「賴得福陣亡﹐其部勇非曾玉明不能整集﹔卽李朝安等之勇﹐亦須該員統率﹐方能得力」。著卽飭帶兵馳援溫州﹐俟該郡情形稍松﹐再令赴臺。洪毓琛於臺灣地勢民情均稱熟悉﹐本日已降旨將該員調補臺灣道﹔徐宗幹卽責成該道實力剿辦。曾玉明旣未能赴臺﹐應如何添兵策應﹖並著妥籌辦理。福寧距省不遠﹐設有疏虞﹐系系閩省全局﹔慶端已飭福寧鎭抽調兵丁馳赴福鼎﹐聽候道員曾憲徳調遣。著徐宗幹就近調度﹐以顧根本。耆齡由粵赴閩﹐刻下應已趕到﹔昨諭於閩﹑浙交界駐紮。著俟抵浦城後﹐與慶端籌商﹐或分軍兼顧溫﹑處﹐總須視賊所向﹐力遏凶鋒﹔不可稍存畏葸﹐致滋貽誤。昨據左宗棠奏﹕壽昌﹑龍遊之賊﹐復竄衢郡﹔該撫擬親往督剿﹐自爲力固江﹑閩門戶起見。惟溫州十分喫重﹐該撫亦應妥籌兼顧﹔著卽與慶端等會商調度﹐毋使稍有疏失。其蔣益澧﹑劉培元所部已抵何處﹖仍卽飛催前進﹐以厚兵力而資調遣。將此由六百里加緊各諭令知之』。

福建巡撫徐宗幹奏﹕『軍務未平﹐請將本年恩科鄕試﹐展至十月舉行』。從之。

予福建彰化傷亡道員孔昭慈祭葬﹑世職加等。

十七日﹝戊戌﹞﹐以福建水師出洋捕盜出力﹐予副將吳鴻源優敍﹐賞把總林天從藍翎﹔余加銜﹑升敍有差。

﹣﹣以上見「大淸穆宗毅皇帝實錄」卷二十八。

二十七日﹝庚戌﹞﹐諭﹝內閣﹞﹕『徐宗幹奏﹕「請將被參之司道各員﹐分別解任﹑革職訊辦」等語。福建布政使裕鐸﹑署按察使劉翊宸﹐均著解任﹐聽候查辦。道員章琮﹑知府胡斌﹐均著先行革職﹔提同各局員及書吏人等﹐嚴訊究辦。原任江西知府﹑升授四川成綿龍茂道鍾峻﹐著江西﹑四川等省各督撫飭令該員迅速前赴福建﹐歸案查辦。在籍知州姚鏡圖﹐著革職嚴行審訊。務期水落石出﹐毋任狡展』。

諭﹝議政王軍機大臣等﹞﹕『徐宗幹奏「妥籌防務及粵省劃兌援浙餉銀﹐已經塡給執照﹐仍暫借洋商銀兩﹔臺灣匪徒仍令曾玉明前往剿辦」各折片﹐浙省各路防剿及收復各府縣情形﹐前經慶端奏報﹐業經諭令該督嚴飭秦如虎﹑林文察等軍分路進剿﹐並於閩﹑浙交界實力嚴防。現據奏溫郡擊賊獲勝﹐各軍合攻處州﹑靑田等處﹐當可得手﹔著嚴飭曾憲徳等聯絡民團﹐妥籌守禦。至臺灣匪徒尙踞彰化﹐商艘不能通行﹔各營臺勇聞變﹐不無內顧﹐誠恐別生事端。卽著徐宗幹飛飭曾玉明仍赴泉州﹐統兵前往剿辦﹔務期恩威並用﹐將該匪迅速平定﹐以淸臺境。其粵省應解援浙餉銀由商人劃兌一節﹐粵省本有應協浙省之餉﹑亦有欠解閩省之餉﹐且各該商人於各口均有應納稅項﹔若槪行匯借﹐將來各省效尢﹐難保不致發生轇轕。所稱洋商向義湊借之語﹐洋人視利最重﹐亦難保不致糾纏。該撫所奏議定利息﹐分期歸還﹔其利息作如何計算﹖其歸還時如何辦理﹖著詳細具奏。嗣後於餉需一切﹐務當妥爲通籌﹐期於無獘﹔不得僅顧目前﹐率行匯借﹐致啟獘混之漸。將此由五百里諭令知之』。尋奏﹕『匯借洋商銀兩﹐議由閩﹑粵兩海關稅項內分月扣還﹐息銀在通省捐廉項下提補』。下部知之。

﹣﹣以上見「大淸穆宗毅皇帝實錄」卷二十九。

六月初四日﹝乙卯﹞﹐諭議政王軍機大臣等﹕『慶端奏「溫州﹑松陽剿賊獲勝」及「查明臺灣會匪滋事情形」各折片﹐據稱「竄擾瑞安之賊分踞桐嶺等處﹐經官運連日剿擊﹐斃匪多名」等語。該匪歸並靑田﹐計圖窺犯閩疆﹔著慶端督飭秦如虎等迅速進剿﹐毋令闌入。其松陽踞逆負嵎抗拒﹐經林文察等督軍屢搗賊壘﹐正在得手﹔卽著催令該總兵等迅圖攻克﹐毋任久踞。臺灣會匪占踞縣城﹐分股肆擾﹔前據徐宗幹奏﹐該匪尙踞彰化﹐業經諭令飛飭曾玉明仍赴泉州統兵前往剿辦。玆據奏稱﹕林向榮等聯絡泉莊﹐軍威已振﹔著慶端卽咨商徐宗幹調度策應﹐迅殄羣醜﹐規復縣城﹐以淸海疆。本日慶端奏參挑派兵丁不愼之副將石棟等﹐業經照所請明降諭旨﹐分別摘頂﹑革職示懲。惟此項提標兵一千名﹐何以秦如虎統領剿辦平陽賊匪﹐卽所向有功﹔迨經張啟煊調派﹐則紛紛潰散﹖慶端但歸咎於石棟等挑派不愼﹐並未將張啟煊劾參﹔是但治其未而不能治其本﹐恐無以服將士之心。仍著慶端將此次弁兵潰散﹐是否由於張啟煊不善調遣之故﹖查明一並參辦﹐毋稍姑容。將此由五百里諭令知之』。尋奏﹕『瑞安兵潰﹐實由石棟挑派不愼﹐兵弁違令誤機﹔並非張啟煊不善調遣』。報聞。

以出洋獲盜﹐予福建副將吳鴻源以總兵官升用。

以派兵不愼曁聞警潰退﹐摘福建護提督副將石棟頂帶﹐革遊擊吳鎭江等職﹔外委莊元升等革職訊辦。

﹣﹣以上見「大淸穆宗毅皇帝實錄」卷三十。

秋七月初五日﹝丙戌﹞﹐以候補副將林文察爲四川建昌鎭總兵官。

初十日﹝辛卯﹞﹐諭﹝議政王軍機大臣等﹞﹕『徐宗幹奏「籌辦臺匪情形」並「遵查被參各員劣迹」各一折﹐彰化匪徒分犯嘉義﹑鹿港等處﹐𨿽經官軍擊退﹐究未痛加剿洗﹔逆首戴萬生踞守縣城﹐匪眾尙多。曾玉明等已由鹿港登岸﹐並有軍功施九挺等募勇協剿﹔卽著徐宗幹激勵將士﹐迅將彰化克復﹐以傾賊巢。倘臺匪肅淸﹐在事官紳必當破格獎勵﹔若日久無功﹐亦必從嚴懲處。著該撫傳知在營官紳克期剿滅﹐毋稍遷延。其所需軍餉﹐並著由省籌解。參將林文明激於義憤﹐願赴臺助剿﹐頗堪嘉尙﹔卽著該撫咨調臺勇一千名交其統帶﹐迅速前往。林文察在浙剿賊﹐朝廷察其奮勇﹐昨已特簡四川建昌鎭總兵﹔並著徐宗幹傳諭林文明﹐使知朝廷衡功示賞﹐不遺在遠。若該員奮勉圖功﹐必能仰邀殊恩﹐以副期望。知府李鼐等已照議革職﹐歸案審訊。該員等劣迹昭著﹐若不嚴行懲辦﹐則官方吏治何由整肅。著徐宗幹懍遵前旨﹐將該員等劣迹迅速查辦﹐從嚴懲治﹔不必候耆齡到閩﹐致涉遷延彌縫。該撫以降調之員﹐特旨起用封圻﹐受朝廷特達之知﹔但當實心任事﹐不必有所瞻顧﹐致負委任。閩省吏治廢弛已久﹐此次查辦各員牽涉甚多﹐恐一時委用乏人﹔著該撫於通省各屬員中畱心訪察﹐如有才徳出眾及潔己愛民之員﹐無論候補﹑實缺﹐出具切實考語密行陳奏﹐以備簡用。將此由六百里諭令知之』。

﹣﹣以上見「大淸穆宗毅皇帝實錄」卷三十三。

二十三日﹝甲辰﹞﹐諭﹝議政王軍機大臣等﹞﹕『耆齡奏﹕「行抵浦城防所﹐業經慶端將閩省援浙各軍移交接統。總兵秦如虎等節次由靑田等處剿賊獲勝﹐溫郡肅淸﹔收復松陽﹑宣平﹐賊竄金華。現在處州賊勢已衰﹐大股悉聚金華境內﹐亟應乘機進剿」等語。耆齡由廣赴閩﹐沿途遲滯至數月之久。現在馳抵浦城﹐接統慶端所部各軍﹔本日復經簡放閩浙總督。膺玆重任﹐應如何矢發天良﹐力圖報稱﹗著卽督飭秦如虎﹑吳鴻源﹑林文察等軍及所帶粵勇規復處州郡城﹐直逼金華﹐大張撻伐﹔聯絡衢郡楚軍聲勢﹐與左宗棠會合分路夾擊﹐以爲恢復全浙之計。遂昌收復之後﹐湯溪﹑龍遊兩縣尙有巨股逆匪屯聚﹔迅卽催督林文察與已革道員廖士彥等軍奮力進攻﹐一經得手﹐卽與衢州聲息相通。縉雲甫經收復﹐又爲另股逆匪竄入﹔亦卽飭令道員蘇鏡蓉激勵民團﹐迅圖掃蕩。溫﹑處剿賊﹐尙爲得手﹔各屬民團﹐義旗競舉。耆齡等務當迎機鼓舞﹐毋得稍有遏抑﹐以順人心而作眾志。閩省邊境如福鼎等處與浙江邊界毗連﹐仍須防賊突竄﹐以固疆圍。慶端現放杭州將軍﹐一時不能到任﹔著卽暫畱閩省防所﹐幫同耆齡籌辦防剿。臺灣彰化匪徒未平﹐總兵曾玉明等帶兵已抵鹿港﹐設法進效﹔並著飭令該總兵等迅圖蕆事。耆齡另片奏﹕「軍務布置稍定﹐卽行晉省」等語。浙省軍務正當喫緊﹐該督甫經到防﹐正當策勵諸軍﹐迅籌進剿﹐豈可稍涉松勁﹗所有交查各件旣經派員赴省訪查﹐盡可與徐宗幹往返咨商﹐迅速查明﹐確實具奏。該督卽毋庸回省﹐一意剿賊﹐以副委任。將此由六百里各諭令知之』。

以閩浙總督慶端爲杭州將軍﹑廣東巡撫耆齡爲閩浙總督。

二十四日﹝乙巳﹞﹐兩江總督曾國藩等奏﹕福建水師提督楊載福請更名嶽斌。報聞。

二十七日﹝戊申﹞﹐諭﹝議政王軍機大臣等﹞﹕『徐宗幹奏「省北解嚴﹐酌撤兵勇並籌議備禦事宜」各一折及慶端片奏「請撤紅單船」等語。浙江溫﹑臺兩郡業已肅淸﹐閩省邊界及溫﹑臺等處鄕團頗稱得力﹐足資防守。閩省西北兩路水陸兵勇三萬餘名𨿽經撤退四千餘名﹐而秦如虎新募楚勇二千復經到防﹑耆齡所派艇船十號及隨帶陸兵四﹑五千名先復抵閩﹐餉需勢難爲繼﹔自應裁汰冗兵﹐以節餉源。著耆齡﹑慶端卽飭閩軍水陸各營將領將所部兵勇認眞簡閱﹐再加裁減﹐務令盡去冗兵﹐悉成勁旅﹔庶一兵得一兵之用﹐於餉需亦可節省。至該撫所籌備禦事宜﹐如陸路兵團扼守隘口﹐及沿海紳民辦理保甲團練﹐並挑選精兵練習火器﹐及查獎出力練民﹐不必另籌餉項別爲一軍等情﹐辦理均屬周妥。該督﹑撫務宜派委公正紳耆督帶鄕團﹐一切調度賞罰﹐悉令地方官主持﹔庶不至約束難周﹐事後亦易遣散。耆齡所派紅單船十隻現已駛赴五虎海口﹐惟該處已有副將顏靑雲統帶閩省師船駐守﹐且寧波已經克復﹐閩海防務亦較前稍松﹐自可酌撤以節糜費。紅單船廣勇與閩安戰船之泉勇素不相洽﹐恐因聚處互鬥﹐別釀事端﹔且紅單船勇嗜利輕義﹐往往與賊匪勾結﹐約束非易。著耆齡察度情形﹐酌量裁撤。如果有別須調遣﹑應行畱用之處﹐務應申明紀律﹐嚴加約束﹔毋令別滋事端﹐致生枝節。徐宗幹另片奏查辦交審參案情形﹐其已經到案審訊各員﹐卽著嚴切確究﹐隨時奏結﹐與耆齡函商定擬速奏。慶端等所奏「臺灣道﹑府借用洋商銀兩﹐請抵閩海關稅」一折﹐洋商銀兩本不應借用抵稅﹐且閩海關稅銀﹐有提解京餉要款﹔該道﹑府等何得輒行擅借洋商銀兩﹐將此項關稅扣抵﹗嗣後該督﹑撫等務宜嚴飭各沿海地方官﹐毋許再行提借﹐致誤要需。將此由五百里各諭令知之』。

二十八日﹝己酉﹞﹐以福建官軍克復浙江松陽﹑宣平兩縣城﹐賞總兵官林文察提督銜。

﹣﹣以上見「大淸穆宗毅皇帝實錄」卷三十五。

八月初三日﹝癸丑﹞﹐以國子監祭酒衍秀爲福建鄕試正考官﹑司業馬壽金爲副考官。

﹣﹣見「大淸穆宗毅皇帝實錄」卷三十六。

二十八日﹝戊寅﹞﹐諭﹝議政王軍機大臣等﹞﹕『前據慶端奏﹕「耆齡行抵浦城﹐將閩省援浙各軍移交接統」。玆據耆齡奏﹕「疊次婉商撥勇會剿﹐慶端堅執不允﹐總兵秦如虎等並不遵調前赴湯溪﹔號令紛岐﹐鎭將無所適從﹐恐滋貽誤」等語。慶端於耆齡到浦後﹐卽有將援浙兵勇移交接統之奏﹔何以耆齡與該將軍籌商進剿﹐慶端未能和衷﹐殊不可解﹗耆齡身任兼圻﹐責無旁貸﹔著檄飭閩省援浙各路兵勇統歸該督調度﹐以一事權。惟慶端自出省防剿以來﹐克復郡縣不少﹔此次又克處州﹐並能固守閩疆﹐不被該匪竄擾﹐不得謂其所辦盡屬非是。今耆齡旣稱意見不符﹐所有援浙軍務卽專責耆齡督辦﹐毋庸慶端襄贊調度。如耆齡久而無功﹐較之慶端尙有不逮﹐必當重治耆齡之罪﹐勿謂寬典可幸邀也﹖至耆齡奏軍營積獘﹐亟宜力圖整頓。革員廖士彥等所帶練勇旣查有虛名冒餉情獘﹐著卽徹底根究﹐從嚴參辦。閩省兵勇援浙﹐屢克城池﹐奮勇善戰者諒亦不少﹐如林文察﹑秦如虎等尢爲慶端部下得力之將﹔該督將廖士彥﹑秦如虎﹑張銓慶等所帶練勇槪行遣散﹐慶端本日亦經陳奏。第閩省兵勇裁汰過甚﹐該督所恃以衝鋒殺賊者勢不能全仗廣勇。康國器亦非超羣出眾之材﹐廣勇多彊悍不法﹐且往往有通賊情事﹔耆齡膺玆重任﹐務當籌劃萬全﹐毋得豫存成見﹐謂閩勇盡不可用﹐任令廣勇恣意橫行﹐轉至不可收拾。臺州等郡甫經克復﹐亦須加意守禦﹔紳士蘇鏡蓉等亦必須設法籠絡﹐俾士民鼓舞﹐樂爲我用。左宗棠巡撫全浙﹐耆齡督軍前來專爲援浙﹔溫處等郡軍情﹐左宗棠仍應主持其事。如有與耆齡會剿之處﹐務當隨時商榷﹐以期互相策應。並著將閩省援浙軍情﹐據實陳奏。其處州﹑余姚克復詳細情形﹐著耆齡﹑左宗棠迅速查明具奏。據慶端奏﹕「洋盜顏馬登等投誠﹐充爲水勇﹐扒獲盜匪多名﹔懇請免其沿罪」。並著耆齡﹑左宗棠查明﹐如果眞心悔悟﹐立功自贖﹐卽著飭令支方廉妥爲安插﹐毋令滋生事端。臺灣彰化縣會匪以縣城爲巢穴﹐分股圍撲嘉義縣城﹔官軍分路攻剿﹐城圍立解﹐並攻復大甲土城。曾玉明督同官兵義勇進軍彰化﹐接仗數十次﹐疊獲全勝。著耆齡﹑徐宗幹嚴飭各路帶兵將領﹐迅解鬥六之圍﹐克日攻取彰化城﹔務將此股匪徒悉數殲除﹐毋畱餘孽。總兵林向榮遷延不進﹐坐耗餉需﹔亦經降旨暫行革職﹐仍責令會合嘉﹑彰兩縣士民聯莊堵剿﹐以觀後效。延屬地方﹐每值采茶之際﹐棚民麇集﹐最易滋事﹔此次順昌境內民人械鬥戾釁﹐著徐宗幹妥爲查辦﹐毋任釀成巨案。九龍山匪首李阿四等竄踞沙縣﹑順昌兩縣交界之八字橋一帶﹐經通判饒步程等迎擊﹐斃匪多名﹔李阿四受傷脫逃﹐匪徒尙潛匿山谷。並著耆齡﹑徐宗幹責令帶兵文武跟蹤搜捕﹐以期扒渠搗穴﹐悉拔根株。將此由六百里各諭令知之』。

二十九日﹝己卯﹞﹐以齊齊哈爾協領蘇克金爲福州副都統。

﹣﹣以上見「大淸穆宗毅皇帝實錄」卷三十八。

閏八月初二日﹝壬午﹞﹐諭﹝議政王軍機大臣等﹞﹕『本日據耆齡﹑慶端奏「克復處州及縉雲縣詳細情形」。處城旣拔﹐閩省兵勇應會合浙師迅攻湯溪﹐力圖進取。耆齡已派康國器督率廣勇相機前進﹐而屢商助剿﹐慶端堅執不允﹔慶端欲畱林文察等臺勇防守臺﹑處兩郡﹐耆齡則謂『與其停兵一處﹐不如分路進攻』。該督等意見不合﹐已有明徵。號令紛岐﹐最爲行軍所忌﹔是以責成耆齡專辦﹐以一事權。惟慶端自督兵援浙以來﹐閩防尙未被賊闌入﹐且收復浙省郡縣不少﹐不得謂所帶兵勇全屬無益。乃耆齡到浦接防﹐卽將閩勇裁撤大半﹔是該督所恃以衝鋒殺賊者﹐全仗廣勇。廣勇向多不法﹐且恐遷地弗良﹔閩勇散無所歸﹐必至聚而生事。左宗棠近在衢州﹐見聞較確﹔著將耆齡近日辦理軍務是否確有把握﹖抑系豫存成見﹖所撤之閩勇是否實系可裁﹖林文察﹑秦如虎系慶端部下得力之將﹐耆齡能否駕馭﹐俾能照常出力﹖一並詳細具奏。前據曾國藩奏﹕「左宗棠進兵尙未得手﹐劉培元攻搗龍遊未下」﹔復據耆齡奏﹕「左宗棠督隊進圖蘭溪﹐與僞侍逆相持正急」各等語。迄今未據該撫將近日軍情馳報﹐懸系實深。嗣後務須隨時具奏﹐以慰廑念。將此由六百里諭令知之』。

﹣﹣見「大淸穆宗毅皇帝實錄」卷三十九。

九月庚戌朔﹐諭內閣﹕『徐宗幹奏「軍營撤散兵勇在途生事﹐嚴拏懲辦」一折﹐福建遣散臺勇﹐於省城地方因索詐不遂﹐輒敢聚眾搶貨﹑槍斃鋪民﹐遣回雲霄營兵丁蔡振汶等亦有沿途搶劫﹑拒傷事主之案﹔業經徐宗幹飭屬獲犯懲辦﹐並將蔡振汶等犯按照軍法處斬梟示。近來軍營撤退兵勇﹐管帶官兵往往不甚鈐束﹐以致沿途滋事。該管文武各官但求其出境﹐不復深究﹐鄕民更隱忍而不敢言﹐實爲地方之害。嗣後各省統兵大員於撤回兵勇啟行時﹐著另派隨營委員協同總帶官弁管領官兵到營﹑民勇到籍﹔如系外省兵勇﹐並著於送出本境後﹐由上下站派員接遞﹐以資約束而防擾害。如有逗𨖻滋事﹐搶擄民物﹑不服管束者﹐卽著各該地方官按照軍法立卽斬梟﹐並將帶兵各員一並嚴行稟請參處﹐毋稍寬縱。將此通諭各路軍營知之』。

以散勇滋事﹐革福建都司莊篤成等職。

予福建彰化殉難同知秋曰覲﹑副將林得成﹑遊擊遊紹芳等祭葬﹑世職。

初三日﹝壬子﹞﹐諭﹝內閣﹞﹕『前因徐宗幹奏﹕「請以候補知府陳懋烈補授臺灣府知府」﹔當經降旨允淮。玆據吏部奏稱﹕「臺灣府員缺﹐應由該部於實缺人員內請旨簡用。該撫以候補人員請補﹐於例未符﹔請旨遵行」等語。自系查照定章辦理。惟念海疆要缺﹐簡調無人﹔旣據該撫奏稱人地相需﹐所有臺灣知府員缺﹐著仍淮其以陳懋烈補授。此系特旨簡用之員﹐嗣後不得援以爲例』。

﹣﹣以上見「大淸穆宗毅皇帝實錄」卷四十二。

十四日﹝癸亥﹞﹐諭﹝議政王軍機大臣等﹞﹕『耆齡奏「籌調官軍防守溫﹑處﹐進攻金華情形」各折片﹐處郡收復後﹐敗匪回竄縉雲﹑永康連界﹐時至縣治遊弋﹐意在綴我進攻金華官軍之後﹔著耆齡嚴飭林文察整軍前進﹐由縉雲﹑武義一帶節節剿洗﹐期與康國器之師合力夾擊﹐迅拔湯溪縣城﹐以期會合左宗棠之軍夾攻金華﹔毋得再事遷延﹐致該匪四出紛擾﹐疲我兵力。慶端所部兵勇﹐其冗濫者自應裁汰﹐其奮勉出力者仍當善爲驅策。秦如虎受傷調理﹐近日曾否痊愈﹖林文察打仗﹐頗能奮勇﹔慶端固守閩疆﹐廓淸溫﹑處﹐秦如虎﹑林文察之力居多。耆齡務當恪遵前旨﹐妥爲駕馭﹐加意拊循﹐斷不可豫存成見﹐謂閩軍皆不足恃﹐致令得力將士向偶﹔亦不可謂廣勇盡皆可恃﹐任令桀騖難馴﹐爲地方之害。總須因地制宜﹑因材器使﹐保全閩境﹑收復浙江各城﹐明效昭然可睹﹐不事空言﹐方爲不負委任。寧波官兵民團不甚得力﹐自華爾陣亡後﹐該郡岌岌可危。耆齡擬由上虞一帶督飭文武員弁步步進剿﹐以分賊勢﹔卽著照所擬妥籌辦理。彰化縣匪徒尙未撲滅﹐耆齡業經添調金﹑廈﹑興化等營弁兵渡臺助剿﹐兵力不爲不厚﹔著卽速飭曾玉明等軍實力攻剿﹐以期迅卽蕩平﹐廓淸海澨。蘇鏡蓉與管繼湧爭鬥一案﹐耆齡當飭派往之葉炳忠妥爲勸導﹐並將出力紳民核實保獎﹐以安眾心而泯嫌隙。將此由六百里諭令知之』。

﹣﹣見「大淸穆宗毅皇帝實錄」卷四十三。

冬十月二十一日﹝庚子﹞﹐諭﹝議政王軍機大臣等﹞﹕『徐宗幹奏「剿辦臺灣及延屬匪徒情形」一折﹐臺灣彰化匪徒頻犯鹿港軍營﹐署總兵曾玉明等屢次敗賊於大腳佃莊等處並將潮洋厝等處匪巢攻毀﹐各屬官民同心防禦﹐不至滋蔓﹐大局尙稱安定。惟此股匪徒滋事日久﹐尙未殲盡﹔徐宗幹務當飭令在事文武聯絡紳勇﹐速行剿除。延順匪首李阿四等匪黨﹐𨿽經委員沈振等搜捕多名﹐而匪首尙未就獲﹔著卽嚴飭該地方官認眞查緝﹐以淨根株。另片奏﹕請簡放福建督糧道員缺等語﹔趙景賢是否殉難﹐尙未經左宗棠查明確實具奏﹐未便遽行開缺。著徐宗幹於前保閩省賢員及畱閩差委各員內﹐揀員奏委署理﹔俟趙景賢下落查奏到時﹐卽行簡放。將此由五百里諭令知之』。

﹣﹣見「大淸穆宗毅皇帝實錄」卷四十七。

十一月初四日﹝壬子﹞﹐諭﹝議政王軍機大臣等﹞﹕『徐宗幹奏「臺屬軍情復緊﹐亟籌添兵濟餉前往援應」一折﹐據稱「官軍正在圍偪彰化縣城﹐另股匪黨竄陷斗六﹐嘉義可危﹑郡城亦將震動」等語。前據該撫奏稱﹕「林向榮攻毀潮洋厝等處匪巢﹐前赴斗六一帶協剿。全臺大局﹐尙爲安定﹔各屬官民同心防禦﹐不至滋蔓爲害」。是該撫剿辦臺屬賊匪﹐業已確有把握﹔何以此次又稱另股匪黨由間道南竄﹐斗六失陷﹗可見匪勢仍不少衰﹐我軍守禦並未得力。該撫疊次所奏軍情﹐諒僅聽臺屬官員稟報之詞﹔此次斗六失陷﹐臺郡情形岌岌﹐亟應妥籌布置。著耆齡﹑徐宗幹迅卽振刷精神﹐嚴飭派出各軍將彰化﹑斗六等處匪徒迅速殄除﹐不得徒事粉飾﹐日久無功﹐致幹重咎。至臺灣北路竄匪𨿽已搜剿淨盡﹐仍著飭令道員區天民激勵勇丁嚴密防堵﹐以杜蔓延。林向榮及斗六軍營文武各官下落﹐並著查明﹐據實參奏。將此由六百里各諭令知之』。

﹣﹣見「大淸穆宗毅皇帝實錄」卷四十八。

十四日﹝壬戌﹞﹐諭﹝議政王軍機大臣等﹞﹕『耆齡奏「圍攻湯溪﹐蹋毀賊壘﹐進取武義﹐並撥兵援剿臺灣逆匪」各折片﹐湯溪爲金華門戶﹐現經閩﹑浙各軍痛加剿洗﹐賊勢已蹙﹐諒可不日得手。卽著耆齡飭令康國器等隨同蔣益澧迅拔堅城﹐以期進攻金華﹔林文察已抵李村﹐逼攻武義﹐並著催令迅速攻克﹐得以並力南下。該逆勢不能支﹐圖竄遂昌﹑松陽以爲牽掣我軍之計﹐實在意中。著該督嚴飭曾元福分投防範﹐毋稍松懈。斗六失陷情形﹐前據徐宗幹奏報﹐已嚴諭設法進剿﹔可見在事將弁﹐前報賊黨窮蹙各情﹐全不足信。現經耆齡派令關鎭國等管帶師船並添派陸兵三百名前往﹐是否足敷剿辦﹖斗六地處緊要﹐密邇臺郡﹐斷不可任其日久遷延。曾元福現𨿽未能抽調﹐仍著該督察看軍情﹐妥爲調度﹐並嚴飭在臺各將弁迅圖肅淸﹔如有不得力者﹐從嚴參辦。恐該郡孤懸海外﹐該將弁等恃督﹑撫不能覺察﹐肆意欺飾﹔耆齡務當畱心察訪﹐會同徐宗幹隨時整飭﹐以期克日蕩平。署金門左營守備黃炳南﹐派令管帶師船﹐中途折回﹐實屬不知緩急﹔且難保無畏葸不前﹐藉詞逗𨖻情事。著先行革職﹐解省交耆齡﹑徐宗幹嚴行審訊﹔如有捏詞延玩等情﹐卽行從嚴參辦。秦如虎現未銷假﹐惟寧波防務緊要﹐著卽催令克期就道﹐馳赴寧郡接署提督印務﹔毋得稍涉遷延﹐致幹咎戾。將此由六百里諭令知之』。

﹣﹣見「大淸穆宗毅皇帝實錄」卷四十九。

二十五日﹝癸酉﹞﹐諭議政王軍機大臣等﹕『順天府府尹林壽圖奏「請釐剔閩省積獘」一折﹐據稱「閩省州縣交代未淸者數百案﹐無案不與軍需轇轕。各州縣或因募勇過兵﹐設法籌墊﹔不肖者或以例得請銷﹐有心浮報。事平造冊﹐而上司準駁之權操之幕友﹑委員﹑書吏﹐藩司之外另立軍需局﹐往返稽延﹐以便髙下其手﹔尙有不淮不駁﹐久爲寢閣﹐以俟其浼托關通者。州縣照原報抵交﹐後任以未奉批準﹐不肯接收﹐交案因而日積﹔須遴派賢員悉心考核﹐照過兵數目﹑駐兵日期﹑募勇原案﹑勇餉章程﹐分別應淮應駁﹐不使刀筆之吏便其私圖﹕此報銷之亟宜查辦也。閩省前因錢法疲敝﹐奏停永丰官局。嗣因兵餉不敷﹐復出淮銀司票﹐標寫淮納稅課錢糧﹐實止茶葉﹑洋藥二項釐稅可以搭交﹔入少出多﹐遞有減折﹐徒使牟利商民坐享其利﹐於國計民生毫無裨益。且恐商人與外洋交易﹐賤收司票﹐假手支銀。宜將已發司票﹐定章收繳﹐永不再出﹕此司票之急宜停止也。全閩土產﹐以洋藥﹑茶葉爲大宗。自添設釐金以來﹐微至手挈肩挑﹐亦皆層層抽稅﹐商民交困。釐局有總督衙門承辦書吏分設局所飯食等費﹐名目滋繁﹐與小民爭利﹔一以官勢行之﹐往往激而生變。如福州﹑興化﹑泉州各局﹐皆有闖關毀卡之事﹐官亦無如之何﹕此雜項抽釐之亟宜裁革也。至茶葉﹑洋藥兩項﹐當於本行戶中酌舉數人﹐輪流承辦﹐不必多派委員」等語。福建積獘已深﹐亟宜力加整頓﹔著耆齡﹑徐宗幹按照所奏各條逐一訪查﹐務使無獘不剔﹑有犯必懲﹐以肅官常而蘇民困。原折著鈔給閱看。耆齡現在浦城﹐恐其未能兼顧地方公事﹔徐宗幹務當不避嫌怨﹐實力辦理。耆齡前奏圍攻湯溪﹐進取武義﹐並撥兵援剿臺灣﹔當經諭令該督督飭康國器等隨同蔣益澧迅拔堅城﹐並催林文察攻克武義。現在軍情未知若何﹖著卽相機督剿﹐以期漸次肅淸。臺灣地方緊要﹔該督﹑撫務須會商添派兵勇﹐迅速蕆事﹐毋令日久生懈。各路近日軍情﹐仍著隨時具奏。前有旨令秦如虎署理浙江提督﹐該員是否銷假﹖著耆齡再行嚴催赴任﹐毋任再延。徐宗幹交查事件﹐日久尙未奏結﹔著卽認眞查辦﹐迅速覆奏﹐毋許稽延。將此各諭令知之』。尋耆齡奏﹕『閩省各屬報銷﹐業經派員經理﹐嚴催造報。司票易滋流獘﹐現擬妥定收繳章程﹔釐金向來不徵小販﹐惟設卡過多﹐現籌歸並。臺灣嘉義﹑鳳山一帶復有匪徒竊發﹐現已擊散﹐嘉義縣城解圍。彰化逆匪疊次撲營﹐均經擊退﹔近復圖犯大甲汛城﹐現已調兵防守。浙江提督秦如虎﹐已報卽赴署任』。報聞。

二十七日﹝乙亥﹞﹐諭﹝議政王軍機大臣等﹞﹕『徐宗幹奏「調集內地官兵渡臺分剿﹐並臺灣道洪毓琛歷陳彰化逆匪情形」一折﹐逆首戴萬生自攻陷斗六斗後﹐進逼嘉義﹐臺灣郡城亦岌岌可危。曾玉明現顧北路﹑保守鹿港﹐未能分軍援嘉。該撫現委吳鴻源暫署水師提督﹐藉壯聲威﹔著卽飭該署提督督率各軍奮力兜剿﹐先將嘉義近城﹐賊寨掃蕩﹐克復斗六﹑進規彰化﹐以期與曾玉明合力會剿﹐肅淸臺境。耆齡遠在浦城﹐鞭長莫及。該撫責無旁貸﹐務當振刷精神﹐嚴飭派出各軍實力剿辦﹐並督飭洪毓琛就近激勵將士﹐迅掃妖氛﹔不得貽誤﹐致幹咎戾。林向榮及斗六軍營文武下落﹐迅速查明具奏。將此由六百里諭知徐宗幹﹐並傳諭洪毓琛知之』。

﹣﹣以上見「大淸穆宗毅皇帝實錄」卷五十。

十二月二十一日﹝戊戍﹞﹐諭﹝議政王軍機大臣等﹞﹕『洪毓琛奏「斗六失陷﹑嘉義喫緊﹐現辦情形」一折﹐斗六爲嘉﹑彰聯界之所﹐旣已失陷﹐非力固嘉義﹐則郡城岌岌可危﹐所關非輕。前據徐宗幹奏﹕「已飭吳鴻源統帶各軍渡臺﹐援剿嘉義﹔曾玉明一軍保守鹿港﹐專顧北路」。惟此時嘉義尢形喫緊﹐且郡城精銳兵勇悉皆調歸林向榮部下﹐自敗挫後兵勇散亡﹔刻下援嘉之師﹐非厚集兵力﹐不足掃蕩逆氛。曾玉明素習戰陣﹐著卽迅飭該總兵督率所部﹐節節進剿﹔並迅催吳鴻源統帶諸軍前進﹐會合夾擊﹐保全嘉義﹑進攻彰化﹐肅淸臺境﹐毋致稽延時日。逆黨林晟踞守彰城﹐欲牽制曾玉明兵勇﹐則鹿港亦須兼顧﹔並著飭令該總兵等分撥兵勇﹐嚴爲扼剿。該督等務當振刷精神﹐嚴飭各軍速殲逆氛﹐不得稍有貽誤﹔致令匪勢蔓延﹐自幹咎戾。洪毓琛近在郡城﹐一切守禦事宜及各營派兵籌餉﹐尢宜悉心籌辦。此時斗六旣陷﹑彰化未復﹐道路恐致中阻﹔所需糧餉﹑軍火﹐仍著設法由海道運往接濟。將此由六百里諭知耆齡﹑徐宗幹﹐並傳諭洪毓琛知之』。

調福建福寧鎭總兵官曾玉明爲臺灣總兵官﹑四川建昌鎭總兵官林文察爲福建福寧鎭總兵官。

復福建臺灣陣亡已革總兵官林向榮原官曁副將王國忠﹑遊擊顏常春﹑同知寧長敬均予祭葬﹑世職。

三十日﹝丁未﹞﹐諭﹝議政王軍機大臣等﹞﹕『耆齡奏﹕「賊援湯溪﹐迎剿獲勝﹐及催調水陸援師進攻臺灣」各折片﹐湯溪逆匪久已窮蹙﹐知府康國器率部攻剿﹐𨿽因援賊眾多﹐而曠日持久﹐蕞爾小城尙未攻拔﹔其剿辦未能得力﹐已可槪見﹐且聞有縱勇滋擾各情。現在該督添募南康勇三千名前往助剿﹐卽著嚴飭在事員弁迅速攻拔﹐毋再遷延。臺灣軍情﹐自斗六失陷﹐賊勢愈熾﹔在事將弁﹐甚可痛恨﹗金﹑廈﹑銅山徵兵旣已抵臺﹐吳鴻源等所部豈可任意逗𨖻﹗著耆齡﹑徐宗幹嚴催該副將等卽日渡臺﹐將斗六先圖克復﹐以解郡城之急﹐再行節節進剿﹔毋得徒托空言。日久無成﹐必將在事員弁托嚴懲辦﹐恐該督﹑撫亦不能當此重咎也。將此由六百里諭令知之』。

﹣﹣以上見「大淸穆宗毅皇帝實錄」卷五十三。

●同治二年﹝一八六三﹑癸亥﹞春正月初七日﹝甲寅﹞﹐諭﹝議政王軍機大臣等﹞﹕『洪毓琛奏「郡城防守觕定﹐現擬先靖近城各路﹑再剿彰逆」一折﹐臺灣匪徒猖獗﹐彰城尙被匪踞﹐嘉義及郡城時形喫緊﹔必須添兵濟餉﹐方足以資攻剿。前已諭令耆齡﹑徐宗幹迅飭曾玉明﹑吳鴻源諸軍厚集兵力﹐進攻彰化﹐保全嘉義﹐肅淸臺境。著該督速飭該總兵等督率兵勇會合前進﹐力圖掃蕩﹔如兵力不敷﹐卽添撥內地官軍迅速渡臺﹐以資剿辦。至臺灣餉需﹐並著該督等趕緊設法籌濟。洪毓琛現在郡城﹐一切籌防及餉項事宜﹐仍著悉心籌辦﹔就現有兵力分投攻剿﹐不得專待援師﹐致匪勢日形猖獗。將此由五百里諭知耆齡﹑徐宗幹﹐並傳諭洪毓琛知之』。

擢記名道張銓慶爲福建布政使。

初九日﹝丙辰﹞﹐命福建學政厲恩官來京﹐以翰林院修撰章鋆提督福建學政。

﹣﹣以上見「大淸穆宗毅皇帝實錄」卷五十四。

二月十一日﹝丁亥﹞﹐諭﹝議政王軍機大臣等﹞﹕『耆齡奏「援師克復永康﹑武義兩縣詳細情形﹐並東陽﹑義烏﹑浦江等縣踞賊逃遁」一折﹐逆匪盤踞浙東各城﹐並分股屯聚永康﹑武義牽制我軍﹐自攻克湯溪﹑龍遊各城後﹐復經林文察等將永康等城克復﹐義烏﹑浦江之賊俱渡江竄往杭州﹔是浙東賊勢日漸窮蹙。現在耆齡已飭林文察﹑康國器等率臺﹑廣﹑南康各勇由義烏﹑東陽分路前進﹐會合浙師掃蕩浙東﹔卽著飭令派出各軍會同左宗棠所部將弁﹐乘此聲威迅克紹郡﹐進規杭﹑嘉﹑湖三府以靖全浙。至賊匪時思旁竄﹐其界連江西﹑福建各隘口﹐該督仍應處處兼顧。前諭該督居中策應﹐以仍駐浦城爲宜﹔卽當遵旨酌量情形辦理﹐毋稍疏虞。將此由五百里諭令知之』。

十九日﹝乙未﹞﹐諭﹝議政王軍機大臣等﹞﹕『徐宗幹奏「臺灣各路官軍疊獲勝仗﹐並內地援師抵郡會剿」一折﹐臺匪久踞彰城﹐攻陷斗六﹐分撲嘉城﹔臺灣道洪毓琛等派撥義首李成龍等由鹽水港進剿北路﹐其另股分撲嘉城之賊亦經參將湯得升等先後擊退﹐保全嘉城﹕是臺境軍情已有轉機﹐彰城踞匪無多。吳鴻源現已統領全軍抵臺﹐軍威益振﹔卽著耆齡﹑徐宗幹督飭該署提督等會合曾玉明﹑洪毓琛水陸各軍聯絡一气﹐迅將彰城﹑斗六攻克﹐肅淸臺境。逆首戴萬生遁入番社﹐賊黨難保不思他竄﹔並著迅速拏獲﹐以淸後患。本日據左宗棠奏﹕「紹興克復﹐浙東已就肅淸﹐閩防稍松」。如臺境兵力不敷﹐卽著耆齡等酌撥兵勇前往﹐以便及早廓淸臺境。刻下各路援師赴臺﹐一切軍火﹑糧餉﹐卽著洪毓琛悉心妥籌解濟﹐毋稍貽誤。將此由六百里諭知耆齡﹑徐宗幹﹐並傳諭洪毓琛知之』。

﹣﹣以上見「大淸穆宗毅皇帝實錄」卷五十八。

三月十六日﹝壬戌﹞﹐諭﹝議政王軍機大臣等﹞﹕『本日洪毓琛奏「派隊進攻鹽水港賊匪獲勝﹐臺灣郡城防守已固﹐署提督吳鴻源援師進發」一折﹐與上月徐宗幹奏到各情形大略相同。惟據徐宗幹奏稱逆首戴萬生遁入番社﹔而此次洪毓琛所奏﹐則戴逆仍踞守彰化縣城。現在賊勢窮蹙﹐西螺義民請給札諭淸莊練勇﹔卽著寬其旣往﹐飭令迅將戴﹑林二逆捦獲﹐毋得徒托空言。倘能迅速蕆事﹐卽準破格保槳﹐俾知感奮。吳鴻源已由鹽水港進發﹐諒近日嘉義城外匪黨早可肅淸﹔卽著耆齡﹑徐宗幹轉飭該署提督等仍遵前旨﹐克期將彰化﹑斗六克復﹐毋得稍涉稽延﹐至有竄逸之虞。其鹿港營盤﹐並著轉飭曾玉明嚴密防守﹐毋稍疏懈。再﹐四川成綿龍茂道鍾峻﹐前因該省淸查捐募案內有該員經手事件﹐聽候查辦。現在員缺久懸﹐如該員應查事件業已完結﹐卽飭迅赴新任﹔倘一時不克赴任﹐卽著奏聞﹐毋稍遷就。將此由四百里諭知耆齡﹑徐宗幹﹐並傳諭洪毓琛知之』。

予福建彰化陣亡守備劉國標等祭葬﹑世職加等。

十八日﹝甲子﹞﹐諭﹝議政王軍機大臣等﹞﹕『本日明降諭旨﹕將耆齡補授福州將軍﹑左宗棠補授閩浙總督兼署浙江巡撫﹐並諭令耆齡卽將所辦閩﹑浙兩省防剿事宜及所部各軍移交左宗棠接辦。左宗棠接辦後﹐耆齡卽赴福州將軍之任。左宗棠現駐浙省﹐軍務正當緊要﹔其浦城防所卽遴委大員前往抑當如何接辦之處﹖卽由左宗棠酌度奏明辦理。閩﹑浙兩省軍務﹐兵勇均歸左宗棠節制。耆齡所部廣勇﹐並著左宗棠於閩﹑浙軍營選擇善於駕馭之員﹐派令統帶﹔如廣勇實系不能得力﹑有害無利﹐卽著左宗棠酌量撤遣。浙省系左宗棠兼轄省分﹐旣兼署巡撫﹐尢責無旁貸﹔曾國荃仍統前敵之軍駐紮雨花臺﹐一意相機進取以圖金陵﹐無庸以浙事爲念。此時曾國藩巡江﹐諒已旋至安慶﹔仍著隨時與曾國荃熟籌戰守機宜。東南軍務﹐惟在該督﹑撫等戮力同心﹐通籌全局﹐共圖挽救。國家異數酬庸﹐尢爲地方擇人起見﹐該督﹑撫等諒能益矢公忠以副委任也。福建省地方一切應辦事宜﹐卽著徐宗幹認眞整頓﹐妥爲經理﹕左宗棠身任兼圻﹐遇有地方公事應行兼顧者﹐與徐宗幹隨時咨會辦理。將此由五百里各諭令知之』。

命福州將軍文淸來京﹐以閩浙總督耆齡爲福州將軍。

以浙江巡撫左宗棠爲閩浙總督﹐江蘇布政使曾國荃爲浙江巡撫﹔未到任以前﹐以左宗棠兼署。

﹣﹣以上見「大淸穆宗毅皇帝實錄」卷六十一。

二十八日﹝甲戌﹞﹐諭﹝議政王軍機大臣等﹞﹕『耆齡奏「臺灣官軍剿匪情形﹐添派曾元福馳往夾剿﹔及嘉義解圍﹐並將閩省援師分駐金﹑處各屬情形」各折片。臺灣逆匪本系烏合之眾﹐乃剿辦幾及一年﹐兵勇愈多而未能得手﹐卽此次嘉義解圍﹐亦屬笨港紳民之力居多﹔是否吳鴻源等不能得力﹐仰系事無專責﹑各相觀望﹖該郡爲閩省屏蔽﹐豈可任令肆擾﹗現在義勇等得有勝仗﹐軍聲漸振﹔左宗棠𨿽駐紮嚴州﹐相距較遠﹐第身膺兼圻﹐責無旁貸。該督曉暢戎機﹐卽著統籌全局﹐嚴飭各將士迅將斗六﹑彰化克復﹐及早蕆事。並著徐宗幹﹑洪毓琛就近商辦﹐毋任稽延。耆齡援浙各軍﹐前諭統歸左宗棠調度﹔現在分紮東陽等處﹐尙足爲後路聲援。惟據該將軍奏稱﹕「經費支絀﹐量爲裁減」。左宗棠所統兵勇﹐是否足敷布置﹖倘閩軍尙可裁減﹐自應酌量裁汰﹐以節餉需﹔並著該督妥籌辦理﹐以副委任。將此由六百里諭知左宗棠﹑徐宗幹﹐並傳諭洪毓琛知之』。

﹣﹣見「大淸穆宗毅皇帝實錄」卷六十二。

夏四月二十二日﹝戊戌﹞﹐諭﹝議政王軍機大臣等﹞﹕『徐宗幹奏「臺灣官軍獲勝﹐抽調官兵援剿﹐並防捕汀州府屬遊匪」各折片﹐吳鴻源一軍自嘉義解圍後﹐掃蕩附近逆莊﹐疊有斬捦﹔斗六賊多敗遁﹐官兵追至彰轄西螺﹑二重溪等處。曾玉明已由鹿港逼近彰城﹐首逆戴萬生已竄回四張犁本莊﹐余逆仍扼踞死守。曾元福已出洋﹐卽著督飭該鎭星速前進﹐與曾玉明﹑吳鴻源等軍合力進擊。通判張世英調集番丁﹑督率義勇﹐直攻四張犁﹐將戴逆巢穴焚毀﹐是該處丁壯尙爲可用﹔著徐宗幹﹑洪毓琛檄令張世英等激勵團丁乘勝搜捕﹐務將戴逆捦獲﹐毋任漏网。南路旣無匪徒蠢動﹐可無牽掣之慮。現在大軍雲集﹐兵力已厚﹔著卽督飭各軍奮力合擊﹐將彰化﹑鬥六次第克復﹐毋稍延緩。汀州府屬﹐江﹑廣遊勇匪黨擾及歸化﹑順昌等縣地方﹐𨿽經鄕團擊敗﹐仍恐各處遊匪乘機竊發﹐更難保非在逃之李阿四勾結滋擾﹔自應乘其初起﹐及早撲滅。卽著檄飭參將吳運升挑帶壯勇﹐會同該地方官弁﹑民團合力防捕﹐迅圖殲除﹔並將在逃之李阿四訪拏務獲﹐以淨根株。將此由四百里諭知徐宗幹﹐並傳諭洪毓琛知之』。

﹣﹣見「大淸穆宗毅皇帝實錄」卷六十五。

五月初六日﹝辛亥﹞﹐諭﹝議政王軍機大臣等﹞﹕『耆齡奏「交卸督篆日期﹐並將所辦防剿事宜及所部兵勇移交左宗棠接辦」一折﹐湘師現以全力進致富陽﹐閩省援軍自以嚴防賊由江西抄越後路爲急。耆齡業飭飛虎等營移紮廣丰﹐並令畱紮蘭溪之南康各營相機策應﹐卽著左宗棠督飭在防將士實力扼守﹔其分防義橋﹑聞家堰及駐守處郡各軍﹐並著左宗棠隨時調遣﹐毋失事機。順﹑永匪勢蔓延﹐兵勇屢挫﹔亟應迅速撲滅﹐免致燎原。著徐宗幹督飭趙均等各營合力進剿﹐迅將各股匪徒悉數殲除﹐毋畱後患。臺灣各軍自嘉義解圍後﹐連破賊營五十餘座﹐並有擊斃逆首林晟之事﹐是該處軍威已振﹔徐宗幹務當督飭吳鴻源等軍乘勝進剿﹐掃穴捦渠。副將曾元福一軍已由泉州酌渡﹐行抵鹿港﹔卽令會同總兵曾玉明迅速進圖彰化縣城﹐庶分路環攻﹐可望克期蕆事。耆齡交卸事竣﹐卽著馳抵福州將軍新任﹐以重職守。將此由五百里各諭令知之』。

﹣﹣見「大淸穆宗毅皇帝實錄」卷六十六。

十八日﹝癸亥﹞﹐諭﹝議政王軍機大臣等﹞﹕『左宗棠奏「官軍截剿富陽﹑新城援賊﹐大勝小挫﹔並遵籌裁汰閩軍﹐及臺灣等處軍情」各折片﹐此次賊匪徑犯新城﹐思襲富陽後路﹐𨿽經官軍擊退﹐而劉典﹑王文瑞兩軍尙須駐皖﹐蔣益澧全軍力攻富陽﹐其餘各營分撥上下各遊防剿﹐兵力實不爲厚﹔是克復杭州﹐尙難克期而待。左宗棠現擬將新隸閩軍力圖整飭﹐相機進剿﹐亦是因時制宜之法。卽著將閩省營兵分別去畱﹐認眞訓練﹐俾成勁旅。仍一面於閩﹑粵營官中愼選統領之員﹐派令分營管帶﹔庶將識士心﹑士識將意﹐可收餉節兵精之效。至浦城地勢﹐旣無須重兵屯駐﹐卽由左宗棠酌派一軍駐之﹐以護轉輸運道。臺灣小醜﹐剿辦幾及一年﹐總無起色﹔吳鴻源﹑曾玉明旣均不能得力﹐卽著與徐宗幹妥愼籌辦﹐申明軍令﹐激勵兵心﹐以期早日蕆事。沙縣等處土匪狓猖﹐在事員弁辦理情形﹐極爲怠玩﹔若不從嚴參辦﹐必致軍心益懈﹑賊勢益張﹐於閩省地方大有關系。卽著左宗棠迅速查明﹐嚴參懲處﹐毋稍徇縱。至閩省吏治﹑軍務積習已深﹐惟在該督實力整頓﹐力挽頹風﹐以副委任。將此由六百里諭令知之』。

﹣﹣見「大淸穆宗毅皇帝實錄」卷六十七。

秋七月十二日﹝丙辰﹞﹐諭議政王軍機大臣等﹕『徐宗幹奏「臺灣軍務情形」一折﹐副將曾元福自進紮白沙坑後﹐設計攻破大岸頭各莊竹圍﹐並將大埔﹑八卦山等處賊巢盡行焚毀﹐正可乘勝進取﹔惟吳鴻源以冒暑督戰染疫﹐暫回嘉城。徐宗幹因統率乏人﹐檄令曾元福由間道直趨嘉義接署水師提督﹔著卽飭令曾元福與委署北路協副將湯得升合力致剿﹐先通南北兩路﹐仍令曾玉明激勵官兵﹑聯絡義勇﹐迅克彰城﹐毋稍遲延。臺灣道洪毓琛所出之缺﹐徐宗幹現委知府陳懋烈暫署。惟提督﹑道員均系署任﹐現當防剿喫緊之時﹐驟易統率之人﹐一切攻取機宜﹐尢應加意愼重﹔徐宗幹務當實力嚴催﹐責令認眞剿洗﹐迅掃賊氛﹐毋稍松勁。並著左宗棠隨時督催﹐一切軍情咨會徐宗幹妥籌辦理。將此由六百里各諭令知之』。

予福建軍營病故道員洪毓琛祭葬﹑卹蔭加等。

﹣﹣以上見「大淸穆宗毅皇帝實錄」卷七十三。

八月初三日﹝己丑﹞﹐諭議政王軍機大臣等﹕『左宗棠奏「浙師援江獲勝﹐江西肅淸﹐籌辦石太股匪﹐並臺灣﹑粵勇潰散﹐請飭林文察辦理該處軍務﹐及現辦延平﹑順昌土匪」各折片﹐臺灣匪徒滋事日久﹐吳鴻源所統兵勇數已不少﹐不能於嘉義解圍以後迅圖攻剿﹐輒於南靖莊等頓兵數月﹐致該匪得豫爲準備﹔迨賊守禦旣堅﹐又不分兵別覓間道相機雕剿﹐以至師老財匱﹑勇丁嘩潰﹐賊氛益肆猖獗﹐實屬調度乖方。業經明降諭旨﹐將該員革職拏問﹔仍著左宗棠﹑徐宗幹確切查明﹐如有別項貽誤情形﹐仍據實奏明參辦﹐毋稍徇隱。林文察卽籍隸臺灣﹐熟悉情形﹔卽著該署提督揀調得力將士渡臺﹐聯絡紳團﹐速將該處匪徒殄滅。應需餉項﹐卽飭福建藩司於援浙餉內酌量撥給。延平﹑順昌土匪僅數百人﹐剿捕兵勇不下數千﹐該統兵官任其回竄星橋老巢﹐蔓延永安﹑連城﹑邵武﹑歸化等處﹐一味遷延﹐不遵調遣﹔業經左宗棠將吳連升等分別咨參懲辦。守備張連飛﹐著於提省後嚴行訊辦﹐按律定擬。並責成曾憲徳督率各軍﹐將延﹑汀等處土匪克期殲除﹐不準再事稽延﹐致幹重咎。江西全境肅淸﹐已據沈葆楨﹑曾國藩先後奏報。此股賊匪非復竄江西﹐卽回趨廣徳﹔此時江忠義等諸軍定可追賊入皖﹔著左宗棠仍遵前旨辦理﹐務令徵郡各營與江忠義諸軍聯絡聲勢﹐前截後追﹐將池﹑太股匪就地殲除﹐毋任蔓延旁竄。滬軍現已攻克江陰﹐蘇州﹑嘉興等城攻剿正在喫緊﹐賊勢漸蹙﹔左宗棠檄令蔣益澧等軍攻賊要害﹐使賊兼顧不遑﹐當更有一﹑二處可以得手。將此由六百里各諭令知之』。

以調度乖方﹐福建護水師提督吳鴻源革職逮問。

﹣﹣以上見「大淸穆宗毅皇帝實錄」卷七十六。

二十五日﹝己亥﹞﹐諭議政王軍機大臣等﹕『前據左宗棠奏臺灣﹑粵勇潰散情形﹐當經降旨將署提督吳鴻源革職拏問﹐所有福建水師提督卽命林文察署理﹔責令迅速起程渡臺剿匪。本日接據原任臺灣道洪毓琛六月初三日折報所陳軍務遷延﹑兵餉匱絀情形﹐並請特派大員來臺督師﹐勒限滅賊各等語﹔𨿽未將吳鴻源等貽誤實情據實參劾﹐而軍事之掣肘﹑呼應之不靈﹐實已意在言外。該故員於病勢危殆之際﹐猶能念切時艱﹐殫心籌劃﹐實屬可憫﹗現在林文察一軍是否渡臺﹖卽著左宗棠﹑徐宗幹飭令該署提督懍遵前旨﹐趕緊前赴臺郡督率諸軍﹐力圖掃蕩﹔並著左宗棠等酌度賊勢軍情﹐勒限蕆事。倘再逾限無功﹐吳鴻源覆轍具在﹐斷不能爲林文察寬宥也。丁曰健受朝廷厚恩﹐膺斯重任﹐當與林文察等妥籌防剿﹔毋得稍有疏懈﹐致幹咎戾。將此由五百里諭知左宗棠﹑徐宗幹﹐並傳諭丁曰健知之』。

閩浙總督左宗棠奏﹕『廣東紅單師船剿匪得力﹐請畱閩省水師調遣﹐並將管帶船勇各將弁歸閩補用』。允之。

以福建嘉義縣城解圍﹐賞在籍同知王朝輔等花翎﹑都司銜蔡騰飛等藍翎﹐余加銜﹑升敍有差。

﹣﹣以上見「大淸穆宗毅皇帝實錄」卷七十七。

冬十月初九日﹝壬午﹞﹐諭議政王軍機大臣等﹕『徐宗幹奏「臺灣軍官剿平南路逆壘﹐現飭迅赴彰城﹐並請將吳鴻源暫緩拏問」一折﹐臺灣軍務正在喫緊﹐旣據徐宗幹奏稱吳鴻源尙知奮勉﹐卽著暫緩拏問﹐畱營效力自贖。倘仍前貽誤﹐卽著仍遵前旨拏問治罪。丁曰健業經放洋對渡淡水﹐卽著飭令該員登岸後調齊北路各軍﹑號召舊部得力丁練﹐會同曾玉明各軍收復彰城﹐再將嘉義餘孽搜捕淨盡﹐以絕根株。林文察已抵虹江口﹐配船候渡。彰邑湖仔等莊經曾玉明等會同文武各員剿撫兼施﹐悉臻安定﹐彰城賊勢已孤﹔著左宗棠﹑徐宗幹嚴催林文察﹑曾玉明等督飭南北各軍合隊進兵﹐攻拔堅城﹑捦斬首惡﹐力圖廓淸。不得以剿辦漸次得手﹐稍形疏懈。至汀﹑延土匪﹐經文武員弁節節追剿﹐斬馘無算﹔零匪百餘人翻山竄入粵省界內﹐而首逆李阿四攺裝商賈由僻路逃回廣東嘉應州原籍。渠魁未獲﹐終貽後患。著毛鴻賓﹑晏端書﹑郭嵩燾嚴飭所屬一體會拏﹐務將首犯李阿四捦獲﹐逃入粵界之零匪捕拏淨盡﹐毋任漏网。並著左宗棠﹑徐宗幹飭令汀﹑延等屬文武各官設法購緝﹐一面搜拿延﹑順等處逸匪﹐務期悉數弋獲﹐以靖地方。將此由五百里各諭令知之』。

﹣﹣見「大淸穆宗毅皇帝實錄」卷八十一。

十八日﹝辛卯﹞﹐諭﹝議政王軍機大臣等﹞﹕『徐宗幹奏「署陸路提督林文察現在署理水師提督﹐應否飭令兼署﹖請旨遵行」一折﹐據稱「閩省水﹑陸兩提督未便並駐海外﹐林文察前經奏署陸路提督﹐據報帶印東渡﹔曾元福病已痊愈﹐業赴嘉義接印。可否攺派曾元福接護陸路提督﹐或仍令護理水師提篆」等語。林文察旣已攜帶陸路提督印信赴臺﹐卽著毋庸兼署水師提督﹔臺灣軍務如林文察一人可以辦竣﹐而曾元福才具尙堪勝任﹐所有水師提督一缺﹐卽著左宗棠等飭令曾元福內渡﹐奏請接護。倘曾元福必須畱臺助剿﹐卽著將水師提督印信送回內地﹐由左宗棠等遴派妥員﹐奏請接署﹐以免偏重之虞。徐宗幹另折奏﹐查訊革員石棟大略供情﹔並據片稱﹕「知府黃貽檀﹐訊無與石棟朋比勒索情事」各等語。石棟以提鎭大員開設行店﹐與民爭利﹐其貪鄙已可槪見﹔且其納賄營求一節﹐已由鈔出信札查有確據。而該革員所供仍復不實不盡﹐實屬狡猾。著徐宗幹催提已革遊擊石渠並嚴飭拏緝兪淸音﹑李松三到案﹐嚴行審訊﹐務令水落石出﹔從重懲辦﹐以儆官邪。至黃貽檀一員﹐如果實有情獘﹐豈能以捐輸軍餉稍從寬貸﹖此時案證未齊﹐卽官紳等代爲剖析﹐並無與石棟朋比勒索情事﹐亦難遽信﹔著於全案奏結時﹐再行請旨辦理。將此由四百里各諭令知之』。

﹣﹣見「大淸穆宗毅皇帝實錄」卷八十二。

二十八日﹝辛丑﹞﹐以山西巡撫英桂爲福州將軍。

予故福州將軍耆齡祭葬﹐謚「恪愼」。

﹣﹣以上見「大淸穆宗毅皇帝實錄」卷八十三。

十一月初五日﹝戊申﹞﹐諭﹝內閣﹞﹕『曾國藩奏﹕「提督丁憂﹐懇請開缺回籍奔喪」等語。福建陸路提督王明山現丁母憂﹐例應回籍守制。該員在曾國藩軍營帶兵打仗﹐向稱得力﹔王明山著準其開缺﹐回籍奔喪﹐以遂孝思。仍著於百日後卽回安慶軍營﹐帶兵剿賊』。

以河南歸徳鎭總兵官蕭孚泗爲福建陸路提督。

﹣﹣以上見「大淸穆宗毅皇帝實錄」卷八十四。

十九日﹝壬戌﹞﹐諭﹝內閣﹞﹕『曾國藩奏「提督呈請開缺﹑回籍養親﹐據情代奏」一折﹐福建水師提督楊嶽斌因父母年逾七十﹑母病現又增劇﹐懇請開缺回籍養親﹐具見孝思。惟楊嶽斌督率水師剿賊十年﹐戰功懋著﹔此時金陵合圍﹐正賴該提督等和衷努力﹐共奏膚公﹔未便於軍務喫緊時﹐遽易生手。楊嶽斌省親一事﹐著俟克復金陵後再行請旨﹐此時毋庸開缺回籍。惟念楊嶽斌軍旅羈身﹐伊父母年邁多病﹐未能歸省﹔著加恩賞給人參四兩﹐藉資調攝﹐以示錫類推恩至意』。

﹣﹣見「大淸穆宗毅皇帝實錄」卷八十五。

二十二日﹝乙丑﹞﹐諭﹝議政王軍機大臣等﹞﹕『丁曰健奏「出師放洋﹐由省對渡淡水滬尾口﹐現擬添勇籌剿」一折﹐臺灣匪徒滋事日久﹐亟應速爲剿除﹔徐宗幹現挑省兵四百名﹐派參將田如松統帶赴臺﹐丁曰健亦自省徑渡淡水之滬尾口登岸﹐馳至艋舺左宗棠﹑徐宗幹卽飭吳鴻源﹑曾元福﹑曾玉明各軍分路並進﹐丁曰健卽由淡水﹑大甲而南﹐會齊諸軍進克彰化﹑斗六﹐以期漸次肅淸。該道現因兵力尙單﹐擬令軍功範義庭等招募勇丁﹐前赴竹塹城聽候調用﹔著卽愼加挑選﹐毋令姦細混迹﹐致與賊匪勾合。丁曰健擬令彰﹑嘉各營及湯得升所帶兵勇由西螺﹑虎尾溪一帶進發﹐連絡彰化令淩定國所率義民克期會剿﹔參將關鎭國率駕紅單炮船赴梧棲港口﹐會同同知王楨勇丁合攻葭投莊等處﹐疏通鹿港後路﹔並派兵與通判張世英之師直搗賊巢﹐該道卽由牛馬頭直剿竹坑﹐攻復大肚溪﹐先克彰城﹑次取斗六﹕所籌尙合機宜﹐卽著照所擬辦理。前據徐宗幹奏稱﹕林文察已抵蚶江口配船候渡﹔現在已否抵臺﹖著左宗棠﹑徐宗幹迅飭該署提督速行渡臺督兵會剿﹐毋稍遲緩。正在寄諭間﹐據丁曰健續奏「直抵彰化逆巢﹐連獲大捷﹐並請將出力官紳﹑兵勇等擇保」各折片。此次丁曰健由淡水進至大甲﹐將匪首劉阿妹掩捕正法﹔派勇馳往內山分剿犁期店一帶賊巢﹐牽制內山逆匪不令出援葭投﹔而親至梧棲港派撥勇練﹐分路進攻彰化境內賊巢﹐連日陸續攻破田中央﹑海玻厝﹑水裏港﹑福州厝各賊莊﹐並將蘊仔底等十餘莊及無名小莊十餘所同時平毀﹐復將葭投尾莊外賊營三座及八張犁﹑何厝莊賊營七座焚毀﹐斷賊糧道﹔其淩定國一軍﹐亦先後攻破竹仔腳等大小賊莊二十餘處﹐並將海峯侖陳啞狗老巢焚毀﹐生捦逆首林振等十三名﹐被脇各莊﹐望風歸順。現在鹿港至北斗大路業已疏通﹐辦理甚爲得手。丁曰健熟悉臺灣情形﹐且素能與該處紳勇聯絡﹔此次抵臺後﹐調集鄕團分路剿賊﹐所向有功。該義勇等隨同出力﹐亦屬可嘉。著丁曰健卽激勵各義勇等乘勢攻拔葭投﹐以次進取彰化﹔並飭淩定國等迅拔斗六﹐殲捦戴逆﹔一面催督曾元福等會合夾擊﹐毋任延宕。所有此次水陸兩軍出力之員弁﹑兵勇﹑紳民人等﹐著丁曰健暫行存記﹔俟彰化﹑斗六攻克後﹐匯案奏請獎勵。將此由五百里諭知左宗棠﹑徐宗斗﹐並傳諭丁曰健知之』。

二十七日﹝庚午﹞﹐調福州副都統色爾固善爲寧古塔副都統。

﹣﹣以上見「大淸穆宗毅皇帝實錄」卷八十六。

十二月初六日﹝戊寅﹞﹐諭議政王軍機大臣等﹕『丁曰健奏「剿破葭投老巢﹐撲滅逆匪巨股」一折﹐臺灣官軍自攻克水裏港﹑福州厝等數十匪莊﹐北路逆匪漸就窮蹙﹔逆首陳鮄等率黨竄守葭投老巢﹐經丁曰健派令文武員弁移營近逼﹐由水師寮等處奮力進攻﹐搶入葭投莊內﹐生捦僞先鋒等多名﹐全股匪徒殲斃殆盡﹔立將葭投克復﹐自彰化鰲頭地方至大肚溪以北匪莊四十餘里﹐一律肅淸。著丁曰健乘勝進攻彰城﹐迅圖克復。現在林文察已飭林文明募勇馳赴嘉義縣城﹐著左宗棠﹑塗宗幹飛飭林文明趕緊招募﹐齊集起程﹐會合曾元福各軍進攻斗六﹔丁曰健亦卽乘此聲勢﹐會合各軍分路進取﹐迅克彰城﹐掃淸羣孽﹐毋稍延緩。將此由五百里諭知左宗棠﹑徐宗幹﹐並傳諭丁曰健知之』。

﹣﹣見「大淸穆宗毅皇帝實錄」卷八十七。

二十四日﹝丙申﹞﹐諭﹝議政王軍機大臣等﹞﹕『塗宗幹奏「克復彰化縣城」﹐曾玉明﹑丁曰健奏「會師克復彰化並攻克要隘情形」各一折﹐臺灣逆匪日入蔓延﹐從未大受懲創﹔經丁曰健攻拔葭投﹐與曾玉明會師進攻彰化﹐並將鹿港至寶斗一帶道路疏通﹐其南路匪莊亦經吳鴻源﹑曾元福先後攻克多處。林文察現已放洋﹐收泊臺灣﹔著左宗棠﹑徐宗幹卽知照該署提督迅卽馳赴嘉義﹐會同曾元福相機進攻﹐速淸餘孽。斗六逆巢﹐已經官軍圍困﹔著曾玉明﹑丁曰健激勵諸軍﹐迅將賊首戴萬生斬捦﹐毋令兔脫。內山貓霧巡檢地方業經攻克﹐著卽飭令林文明等軍合剿四塊厝林逆老巢﹐以期山內地方一律肅淸。將此由六百里諭知左宗棠﹑徐宗幹﹐並傳諭曾玉明﹑丁曰健知之』。

以克復福建彰化縣城﹐賞守備鄭榮等花翎﹑舉人蔡鴻猷等五品銜藍翎﹐余加銜﹑升敍有差。

二十九日﹝辛丑﹞﹐諭議政王軍機大臣等﹕『林文察奏「克復斗六土城﹐嘉義肅淸﹐移兵彰化」一折﹐官軍攻克彰化後﹐林文察會同總兵曾元福進攻斗六逆巢﹐並將附近逆黨巢穴數十莊悉數攻毀﹔復誘令斗六賊匪出巢﹐設伏擊敗悍賊﹐乘勢攻拔斗六土城﹐陣斬甚多﹐捦獲僞軍師﹑元帥等﹐剿辦尙屬認眞。惟首匪戴萬生現在逃往彰化﹐洪逆所在之北勢湳莊與林逆所踞之四塊厝地方﹐皆爲該逆老巢﹐族類甚繁﹔且恐勾結內山番族﹐復致滋蔓﹐著徐宗幹卽飛速行知林文察並飭曾元福﹑丁曰健合力進攻﹐務期破毀老巢﹐將戴萬生﹑洪欉﹑林晟三逆悉數捦斬﹐其首匪陳啞狗所踞之大突等莊﹐亦著速行攻克﹐將該匪首一並殲捦﹐毋任再行竄逸。林文察等務當乘此軍威﹐力加掃蕩﹐並與曾玉明﹑丁曰健和哀商辦﹐迅奏膚公﹐毋得稍分畛域。將此由五百里諭知徐宗幹﹐並傳諭林文察﹑曾玉明﹑丁曰健知之』。

以福建攻克斗六賊巢﹑嘉義肅淸﹐賞知府曾登洲﹑都司陳兆熊等花翎﹐都司蕭瑞芳等藍翎﹔余加銜﹑升敍﹑開復有差。

﹣﹣以上見「大淸穆宗毅皇帝實錄」卷八十九。

●同治三年﹝一八六四﹑甲子﹞春正月二十七日﹝己巳﹞﹐諭﹝議政王軍機大臣等﹞﹕『曾元福﹑丁曰健奏「生捦首逆﹐剿滅巨股會匪」並林文察奏「圍攻林﹑洪各逆老巢﹐疊獲勝仗」各一折﹐首逆戴萬生於官軍攻破斗六後﹐逃至張厝莊﹐經曾元福帶兵將該莊附近西南一帶之目宜山﹑紅毛社﹑丙郎莊﹑社頭﹑侖仔等處逆莊四十餘處分路剿毀﹐復與丁曰健所派勇丁合破張厝莊﹐該逆首遁至芋寮仔莊﹐復經曾元福﹑丁曰健親督兵勇將該莊攻破﹐生捦首逆戴萬生並逆犯董九仙﹑戴印等正法﹐彰化縣屬西南大路俱已肅淸﹐辦理尙屬得手。此股會匪﹐黨與眾多﹐尙須力行搜捕﹔尢防其竄入內山番地﹐復行嘯聚。曾元福﹑丁曰健務當分派兵勇﹐嚴扼入山要隘﹐以杜餘匪竄山之路﹔一面搜捕淨盡﹐以絕根株﹐尹貽後患。曾元福現督兵進攻小埔心陳啞狗巢穴﹐諒可迅速攻拔。該署提督擬俟事竣後內渡﹐著左宗棠﹑幹宗幹屆時酌量情形﹐將曾元福及其所部兵勇撤歸內地﹐以節餉需。至內山北投﹑四塊厝爲林晟﹑洪欉等逆另股盤踞﹐卽責成林文察等速行攻克﹔將首逆林晟捦斬﹐毋任漏网。仍著丁曰健分派勇丁扼要堵禦﹐毋令該逆紛竄。臺灣各路漸次肅淸﹐林文察現稱擬畱兵勇五千名﹐足資防剿﹔此外兵勇及曾元福所部﹐已咨請左宗棠﹑徐宗幹分別撤回。著卽照所擬辦理。將此由六百里諭知左宗棠﹑徐宗幹﹐並傳諭林文察﹑曾元福﹑丁曰健知之』。

以福建臺灣生捦首逆戴萬生﹐賞守備徐榮生等花翎﹑縣丞費藎臣等藍翎﹐余加銜﹑升敍﹑開復有差。

予福建臺灣四塊厝陣亡五品軍功林赤賞卹加等。

﹣﹣以上見「大淸穆宗毅皇帝實錄」卷九十二。

二月十七日﹝壬子﹞﹐補鑄福建臺灣道關防﹔從巡撫徐宗干請也。

﹣﹣見「大淸穆宗毅皇帝實錄」卷九十四。

二十三日﹝甲午﹞﹐諭議政王軍機大臣等﹕『沈葆楨奏「發逆闌入腹地﹐自請嚴議﹐並各軍截剿獲勝﹐續籌辦理情形」一折﹐前據曾國藩奏﹕「逆匪已繞至廣丰﹐又繞至鉛山湖坊﹐竄窺伺撫﹑建」﹔玆據沈葆楨奏﹕「該匪合股竄至弋陽﹑貴溪之南鄕﹐經官軍在錦雞嶺﹑黃茅嶺等處扼截獲勝﹐而逆之頭隊已至金雞之蕭公廟﹐並擄至東鄕界上」。該撫現派劉於潯等軍到撫﹐楊錦斌率衛民軍赴建郡協守﹔撫﹑建兩郡﹐諒可無虞。惟該匪已深入腹地﹐狼奔豕突﹐蹂躪實多﹔著沈葆楨卽飭派出各軍實力剿辦﹐務期就地殲除﹐毋任蔓延爲患。劉典曾否由湘起程﹖著惲世臨催令迅將勇丁募齊﹐由江西赴浙﹐一路察探賊蹤﹐迎頭截擊。左宗棠仍遵前旨﹐飛飭該臬司趕緊赴援﹐以資得力。道員王文瑞請假回籍已經數月﹐現在江﹑浙軍務均屬喫緊﹐著左宗棠﹑沈葆楨檄調回營﹐並著惲世臨催令迅速前進﹐毋任逗𨖻。後股賊匪﹐經黃少春﹑王開琳兩軍扼之於淳﹑遂之交﹐累戰皆勝﹐賊不得渡﹔左宗棠仍當激勵各將弁認眞截擊﹐不得任令上竄﹐與前股合夥﹐致辦理又形棘手。竄江逆股﹐知大兵緊躡其後﹐已由瀘溪小路翻山潛入閩地﹐光澤﹑邵武俱形喫重。頃據徐宗幹奏﹕「臺灣南北兩路肅淸﹐各軍搜剿餘孽將次竣事」﹔著左宗棠﹑徐宗幹卽將臺灣撤回得勝兵勇﹐派赴邵武一帶扼要設防﹔如有匪蹤闌入﹐卽行擊剿。並飛飭該府﹑縣文武員弁晝夜嚴防﹐不得有疏失。臺屬匪首林晟等現尙在逃﹐並著該撫飭令在事文武嚴密搜捕﹐毋任漏网。此股逆匪﹐希圖牽掣蘇﹑浙官軍後路﹐奔竄靡定﹔恐其被剿窮蹙﹐或南竄粵東﹑西擾湘南。毛鴻賓﹑惲世臨並當豫爲防範﹐以保完善。唐義訓現守徽郡﹑毛有銘亦抵休寧﹐著曾國藩飭令該員等嚴扼要隘﹐毋令續來匪股﹐得以肆行擾竄。江忠義舊部﹐現紮何處﹖未據沈葆楨奏及﹔楊嶽斌能否統帶水師前赴江境﹐並令兼帶忠義所部勇丁以資督率之處﹖著曾國藩迅速籌商﹐並隨時與沈葆楨會商辦理﹐以保東南大局。沈葆楨自請交部嚴議之處﹐著加恩寬免。將此由六百里各諭令知之』。

以福建臺灣南北兩路肅淸﹐賞護提督副將曾元福巴圖魯名號﹑道員丁曰健二品頂帶。

﹣﹣以上見「大淸穆宗毅皇帝實錄」卷九十五。

三月初五日﹝乙巳﹞﹐諭議政王軍機大臣等﹕『前據沈葆楨奏「僞王宗一股將越新城而西﹐逼近閩疆」﹔諭令左宗棠﹑徐宗幹派兵嚴密堵剿。玆據徐宗幹奏﹕「建寧府屬接壤江西﹑浙江﹐逆匪意圖竄越﹐閩疆防務喫緊﹔現飭署總兵袁艮帶兵四百名馳赴浦城﹐調金門鎭標等營兵五百名俟蔡潤澤回省督帶繼進﹐派知府張文斌募勇數百並交袁艮調遣﹔並以閩﹑浙交界關隘甚多﹐委候補道張啟煊馳往建寧會剿」等語。賊匪因江﹑浙兩省不得逞志﹐圖竄閩境﹐以遂其遠遁之謀。且此股竄賊人數甚眾﹐閩省與浙江﹑江西毗連處所甚多﹐徐宗幹派出之兵﹐恐兵力尙形單弱﹔張文斌所募壯事倉卒湊集﹐未必卽能得力。著左宗棠﹑徐宗幹懍遵疊次寄諭﹐於浙江﹑江西接壤福建地方﹐嚴密堵禦﹔如兵力尙屬不敷﹐應如何添派勁旅擇要扼守以期穩固之處﹖並著妥籌辦理。前諭左宗棠等將曾元福所部兵勇由臺灣撤回﹐派赴邵武一帶﹔著卽飛檄曾元福飭令星速前進﹐擇要駐紮﹐以厚兵力。該督﹑撫務當愼益加愼﹐布置周密﹔毋令該逆闌入閩疆﹐致全局又形掣動。張運蘭一軍當已在途﹐著左宗棠﹑徐宗幹飛催該臬司趕緊趲行﹐迅回閩省﹐以資攻剿。丁曰健已赴臺灣道本任﹐現在內山四塊厝﹑北投﹑海口﹑小埔心林晟﹑洪欉﹑陳啞狗等匪巢未破﹐曾元福一軍如尙未起程﹐卽著催令迅速內渡﹔丁曰健卽與林文察﹑曾玉明等會商﹐分督兵勇前往搜捕﹐毋畱餘孽。丁曰健現回府城﹐如有應須親出彈壓督剿之處仍著隨時親往﹔毋得安居府城﹐致令首惡稽誅﹐復行滋蔓。該道所籌善後各事宜﹐務當認眞辦理﹐不得有名無實。將此由六百里諭知左宗棠﹑徐宗幹﹐並傳諭丁曰健知之』。

初八日﹝戊申﹞﹐諭﹝議政王軍機大臣等﹞﹕『曾元福奏「肅淸嘉義﹐克復斗六」﹐林文察奏「捦獲首逆﹐內山肅淸」各一折﹐嘉義縣境各逆莊經曾元福督兵攻破﹐並將附近斗六各逆莊及斗六土城陸續攻拔﹐其內山四塊厝林逆老巢亦經林文察督軍攻克﹐生捦首逆林晟正法﹔臺灣軍務﹐漸次肅淸。嗣後於出力人員請獎之件﹐著丁曰健查明﹐歸左宗棠﹑徐宗幹匯核具奏﹐以免互相岐誤。曾玉明攻破北勢湳賊巢﹐首逆洪欉逃往埔里社一帶﹐陳啞狗堅踞小埔心﹐著丁曰健卽會同林文察﹑曾玉明迅拔賊巢﹐將首逆斬捦﹔並將在逃餘匪搜捕淨盡﹐毋畱餘孽。本日林文察報內﹐於林文明一員系林文察胞弟﹐未經請獎﹔該員應得獎敍﹐著左宗棠﹑徐宗幹查明具奏。臺事悉平之後﹐所有督剿之林文察等應如何獎敍之處及攻剿情形﹐並著左宗棠﹑徐宗幹查明匯奏。現在發逆由江西分竄閩疆﹐防堵正形喫緊﹔曾元福一軍﹐仍著左宗棠﹑徐宗幹遵旨迅速檄飭內渡﹐以資防剿﹐毋稍稽延。將此由六百里諭知左宗棠﹑徐宗幹﹐並傳諭丁曰健知之』。

以福建臺灣攻克四塊厝賊巢﹐擢生員蔡懷斌以同知用﹐賞遊擊王世淸等花翎﹑守備林廷棟等藍翎﹐余升敍﹑開復有差。

﹣﹣以上見「大淸穆宗毅皇帝實錄」卷九十六。

二十三日﹝癸亥﹞﹐以福建臺灣攻克四塊厝賊巢出力﹐予參將林文明以副將用。

二十八日﹝戊辰﹞﹐諭﹝議政王軍機大臣等﹞﹕『毛鴻賓奏「官軍追剿客匪情形及畱張運蘭一軍駐粵﹐密陳添募楚勇緣由」各折片﹐卓興之軍追剿陽江等屬分竄客匪﹐疊有殲馘﹐首將匪首曾白面豬捦獲﹐而餘匪尙復分竄信宜﹑東安所屬各地﹔信宜久爲賊擾之區﹐甫經蕆事﹐斷不可令賊再行煽亂。東安富霖洞﹑新寧天堂墟地勢如何﹖粵地率多山險﹐尢不準任賊久踞﹐又成負嵎﹐致滋棘手。卽著毛鴻賓﹑郭嵩壽督飭卓興及侯勉忠等各軍實力進剿﹐痛殲醜類。客匪與逆匪究屬不同﹐其應如何剿撫兼施﹑妥爲安插﹖總期畏威懷徳﹐得以一勞永逸﹐彌其釁隙﹐免滋事端﹐方爲妥善。其由皖南竄越江西逆黨﹐早有新城等處圖越閩境光﹑邵一帶者﹔並有欲回竄粵東之說﹐不可不豫爲之防。前據左宗棠奏﹕請飭令福建臬司張運蘭一軍前赴本任﹐以資防剿﹔節經諭令毛鴻賓等遵照辦理。玆據奏稱張運蘭一軍此時不可輕離粵境﹐並據陳現令知府劉徳謙添募楚勇各情﹐朝廷不爲遙制﹔第張運蘭旣不能卽赴任﹐而閩省防剿亟須豫爲籌布﹐著左宗棠﹑徐宗幹催督曾元福內渡之軍﹐迅移得勝勁旅﹐回顧腹區﹐以資調遣。由江竄閩賊勢如何﹖並著隨時馳奏。張運蘭之軍馳往英徳﹐於該處零星股匪自當迅速掃蕩。劉徳謙楚勇﹐卽準其添募﹐與爲犄角﹔速將各處伏匪剪除﹐嚴布粵東毗連江﹑閩邊境﹐以防逆匪回竄。其南﹑韶與嘉﹑潮兩路均屬不可大意﹐而嘉﹑潮民俗尢悍﹐逆匪由閩之邵﹑汀一路奔趨﹐路尢徑捷﹔且恐其黨與散歸者﹐於該處爲多。張運蘭如移紮此路﹐相機堵剿﹐於閩省較爲聲息易通﹔卽以劉徳謙新募楚勇專防南﹑韶﹐亦覺便捷。應卽如何辦理之處﹖著毛鴻賓等妥籌辦理。該督旣稱潮勇多不可靠﹔其將方耀所部駐紮鎭平﹐以顧嘉應一路﹐是否合宜﹖並著毛鴻賓妥籌調度﹐毋稍疏虞。將此由六百里各諭令知之』。

﹣﹣以上見「大淸穆宗毅皇帝實錄」卷九十八。

夏四月初二日﹝壬申﹞﹐諭議政王軍機大臣等﹕『曾國藩奏「官軍攻克句容及陳近日軍情﹐因病請假」各折片﹑沈葆楨奏「攻克新城﹐並合圍南丰」一折﹐沈葆楨折內於記名提督黃仁遺﹑徐生徳二員系請旨獎勵﹐前經諭令軍機處知會各路軍營﹐遇有奏請特旨獎勵之員﹐須將該員履歷及歷次所得獎敍隨折開送﹐以備稽查﹔今黃仁遺﹑徐生徳二員履歷未據開送﹐已於明降諭旨內將該二員先行交部優敍。仍著沈葆楨將該員等履歷查取開送﹐俟南丰攻拔﹐再行候旨加恩。曾國藩所陳「賊酋陳炳汶﹑汪海洋等分道犯徽﹐其氛甚惡。𨿽圍攻郡城﹐力戰郤之﹔而侍逆大隊﹐復由昌化踵至﹐徽州嶺內徧地賊氛﹐徽﹑休﹑祁﹑黟四城危急」等情﹐江﹑浙軍務正當得手﹐賊之分竄皖南﹑江西前後踵接﹐甚爲可慮。曾國藩現已飭令鮑超全軍回援江西﹐調石埭二營﹑靑陽四營之兵入嶺援徽﹔著卽嚴飭各員﹐趕緊分投援剿。鮑超援江﹐路途太遠﹐恐落後著﹐勢未必能繞越賊前﹔沈葆楨所奏新城克復﹐南丰一城尙未攻克﹐卽著沈葆楨督飭席寶田﹑韓進春等乘此各軍雲集之時﹐速將南丰縣城攻克﹐以絕後股竄匪希圖入江合並之意。劉典已酌帶所部起程赴浙﹐是否已入江西界內﹖著沈葆楨飛催前進﹔江西得此一軍﹐剿賊必更得力。黃仁遺等所帶系江忠義舊部﹐此次獨力克拔新城﹐甚爲得力﹔並著沈葆楨相機調遣﹐迎探後股竄賊﹐攔頭截擊。新城餘匪與南丰分竄之賊﹐均已由江竄走閩境建寧地方﹔前諭左宗棠﹑徐宗幹催調曾元福內渡之軍﹐以資防剿。此軍何日內渡﹖該督﹑撫等作何調度﹖隨時奏聞。仍恐由江竄閩之賊﹐其勢過重﹐則曾元福一軍力尙薄弱。前以張運蘭之軍辦剿逆匪﹐向稱得力﹔諭毛鴻賓等卽飭該員酌帶所部﹐速回福建臬司本任﹐以備閩防。嗣因毛鴻賓奏畱此軍﹐未可驟離粵境﹔復經諭令酌量調赴粵﹑閩毗連境地駐紮﹐俾與閩省聲息相通﹐相機防剿。現在由江竄閩之賊日多﹐如由邵武﹑汀州一路奔趨閩省﹐官軍恐難堵截﹔著毛鴻賓飭令張運蘭仍卽速回本任﹐帶領所部迎頭堵剿﹐使賊之竄閩者不得肆行奔突﹐卽所以保全粵境。並著將知府劉徳謙添募楚勇﹐酌定如何調撥﹐豫防賊由江境竄粵之路﹔粵東剿除各處餘匪﹐兵力如有不敷﹐須行另募。道員唐啟蔭現在何處﹖該員是否得力﹖能否籌給勇貲﹐飭令添募西勇及楚邊各勇以資調遣之處﹖著毛鴻賓﹑郭嵩燾酌量辦理。曾國藩本日奏片內﹐有「湖州克復﹐賊悉由徽竄江﹐金壇﹑丹陽業經鮑超會同鎭﹑揚兩軍克復﹐常州亦有克復之信一等語。湖﹑常兩郡克復﹐左宗棠﹑李鴻章想各奏報在途。此時全局通籌﹐李鴻章克常州後﹐卽可移軍攻金陵﹐以圖速拔﹔毋令大股再得竄逸﹐擾及他處﹐自是第一要著。如兵力有餘﹐尙可分撥由宜溧東壩入皖助剿﹐兼防本省邊境要隘。其皖南賊勢已眾﹐惟左宗棠克湖州後﹐將蔣益澧等各軍由浙派赴徽境所屬﹐會同曾國藩調往之靑陽﹑石埭各營並力截剿﹐尙爲捷近﹔著該督等妥速籌辦。並著催令劉典之軍迅卽取道江西﹐與江省各軍覘賊所向﹐以爲迎擊之師﹐暫歸沈葆楨調遣。曾國藩患病﹐自屬實情﹔當此事機緊切之際﹐全在該大臣運籌決策﹐以竟成功。著賞假一个月﹐安心在營調理﹔其於軍務要件﹐仍可照常督辦。金陵圍師﹐卽責成曾國荃一手經理﹔務令拊循士眾﹐奮勉圖功。如果克復﹐準其先由曾國荃﹑彭玉麟﹑楊嶽斌會銜馳奏。襄﹑樊賊勢亦眾﹐官文等前奏鄂省剿辦﹐未卽大挫其鋒﹔賊本有於該處聚齊回救金陵之說﹐亦屬不可不防。曾國藩所慮賊由豫﹑皖陸路至鳳﹑潁﹑廬﹑巢一帶擄船南渡之處﹐本日已寄諭僧格林沁檄令陳國瑞之軍﹐遇有逆撚等股竄皖﹐卽自徐﹑宿一帶移軍援剿﹐以備不虞。楊嶽斌﹑彭玉麟水師江面布置﹐仍著曾國藩隨時籌商辦理。兵部侍郎崇厚奏「江﹑浙新復郡縣﹐請飭籌辦賑濟」一折﹐其中所奏是否可行﹖著曾國藩﹑左宗棠﹑李鴻章查核辦理。崇厚原折﹐均著鈔給閱看。將此由六百里各諭令知之』。

初六日﹝丙子﹞﹐諭議政王軍機大臣等﹕『前因閩省防務契緊並江西賊匪闌入閩省光澤等處﹐疊經諭令左宗棠﹑徐宗幹催令總兵曾元福由臺灣內渡。玆據左宗棠等奏稱﹕「臺屬彰化﹑斗六等處搜捕善後事宜均須籌辦﹐曾元福在臺年久﹐爲紳民素所信望﹐應畱臺郡﹔並委總兵曾玉明署理水師提督」一折﹐福建水師提督﹐卽著曾玉明署理﹔所遺臺灣鎭總兵﹐著曾元福署理。現在新城克復﹑南丰疊獲勝仗﹐該二處竄匪陸續竄越閩省之建寧一帶地方﹐黨與眾多﹔必須厚集兵力﹐方足以資堵剿。曾元福旣畱臺郡﹐著左宗棠﹑徐宗幹卽速催令曾玉明督率所部將士趕緊內渡﹐馳赴建寧一帶相機進剿。昨據曾國藩奏稱﹕「僞侍逆大隊由昌化竄擾徽郡」﹐並有「湖州克復後﹐侍﹑堵﹑輔三逆悉數由徽竄江」等語。湖州郡城於何日克復﹖左宗棠此時諒已奏報在途。現在浙境是否一律肅淸﹖著卽迅速奏聞。唐義訓﹑毛有銘兩軍在徽郡剿賊竟至大挫﹐徽﹑休﹑祁﹑夥四城岌岌難保﹐前經諭令左宗棠於湖州克後﹐將蔣益澧各軍由浙派赴徽境﹔惟此時皖南賊蹤徧地﹐非厚集兵力不足以殄寇氛。該督前奏有「逆眾他竄﹐當督飭各軍出境追剿﹐務將此股肅淸」之語﹔著卽調集各路兵勇馳往徽郡﹐會合曾國藩現調之靑陽﹑石埭等營聯絡夾攻﹐務將該逆就地殲除﹐不可再任分竄他處。左宗棠旣以追剿湖郡竄賊自任﹐自當不分畛域﹐與皖南各軍並力齊心﹐同殲醜類﹐毋稍遲延。所有浙界防務﹐仍著左宗棠飭令王開琳﹑劉淸亮等軍嚴密堵遏﹐毋令賊蹤再行入浙﹑繞竄江西﹐是爲至要。將此由六百里各諭令知之』。

初七日﹝丁丑﹞﹐諭議政王軍機大臣等﹕『沈葆楨奏「發逆傾巢西竄﹑續入江境辦理情形」一折﹐江西官軍自克復新城後﹐南丰一城尙復堅持未下﹐而廣﹑饒警報接踵而來﹐陳炳汶﹑汪海洋等逆已竄至徳興之海口﹐李侍賢﹑黃汶金等逆已及休寧之巖巖﹐賊氛過重﹐岌岌可危。沈葆楨現以「韓」字等營畱圍南丰﹐而檄精毅﹑精捷﹑繼果三營東馳探賊所向﹐穩紮穩擊﹔卽著嚴飭各軍迅速拔營﹐前赴徳興一帶攔頭截剿﹐仍一面飭「韓」字等軍迅拔南丰﹐以免後股跟蹤踵至﹐致前股賊勢復張﹐益形棘手。此次賊以大股並犯江西﹐其氛甚惡。曾國藩前奏賊犯徽城﹐而唐義訓﹑毛有銘兩軍竟至大挫。以徽﹑浙之軍層層布置﹐尙不能力遏奔突﹔此時賊已入江﹐而侍逆等復陸續上犯﹐江右兵力單微﹐復須剿除腹地賊氛﹐豈能當此巨寇﹗曾國藩前於句容克復後﹐飭鮑超全軍回援江西﹔此軍是否業已拔營﹖著曾國藩檄令迅赴事機﹐與江西官軍前後夾擊﹔並飭皖南防軍將竄至休寧之李侍賢等逆攔腰截擊﹐以免其接踵上竄。左宗棠前於桐﹑巖一帶﹐已調劉淸亮等軍馳往扼守﹔而賊之由昌化入徽者絡繹而來﹐在防各軍曾否扼剿﹖湖州克復之信﹐亦尙未據左宗棠奏報。現在湖賊悉數由徽竄江﹐是湖城自已攻克﹔其蔣益澧等各軍能否卽令馳赴徽境﹐與皖南之軍將後股竄賊聯絡堵擊﹖卽著該督速籌辦理。劉典已酌帶所部起程﹐王文瑞新募之勇亦由湖南籌給行貲﹐催令趕緊料理﹔何以至今均無入江消息﹖著左宗棠﹑惲世臨檄飭飛速兼程前進﹔並由沈葆楨一面迎催﹐飭令視賊趨重何路﹐卽由何路截剿。江忠朝已報起程﹐因舊傷觸發中止﹔著惲世臨催令該總兵趕緊醫調稍痊﹐卽行迅速赴江﹐接統江忠義舊部以資得力。沈葆楨折內﹕新城克復﹐僞王宗一股蔓延於福建之建寧﹑泰寧兩縣地面﹔徐宗幹前派閩邊防軍爲數畸零﹐深恐堵剿不能得力。曾元福現已畱臺﹐其曾玉明內渡之軍﹐徐宗幹迅卽催令督率所部馳赴建寧一帶﹐痛加剿洗﹔如曾玉明年老不能得力﹐卽著左宗棠﹑徐宗幹另選將才派往。張連蘭前爲毛鴻賓奏畱粵省﹐嗣經寄諭﹐仍飭赴閩。現在閩邊喫重﹐著毛鴻賓仍飭張運蘭速回本任﹐迅統所部卽赴建寧﹐與曾玉明妥籌會擊﹔不準堅畱瀆請﹐展轉耽延﹐貽誤大局。其粵東毗連江﹑閩各邊﹐並著毛鴻賓﹑郭嵩燾嚴密布置﹐豫籌分扼﹐以杜窺伺之路。正在寄諭間﹐據李鴻章奏「溧陽官軍截剿金壇竄逆﹐殲滅大股﹐並常州﹑湖州軍情」各折片﹐金壇敗賊與常州西路余逆將竄赴廣徳﹐圖合侍逆之黨﹔於道經南渡﹐爲駐防溧陽之吳毓芬等截剿﹐全股殄除﹐剿辦甚爲得手。各路官軍﹐若於敗賊紛竄均能如此剿除﹐不令善脫﹐則賊數日減﹐何至殘寇復張﹗嗣後遇有此等竄賊﹐著李鴻章卽飭各軍攔截聚殲﹐毋任竄逸。常州圍攻甚緊﹐轟坍城垣數處﹐皆爲僞護﹑僞志等逆糾眾堵護﹔丹陽未克﹑湖州踞賊未除﹐曾國藩前奏「丹陽﹑湖州收復﹐常州亦有收復之信」﹐自系傳聞之誤。現在常賊米糧𨿽可支數月﹐而油鹽﹑子藥久將缺乏﹐已成坐困。李鴻章籌備攻具﹐克期再舉﹔卽著督飭諸軍穩愼轟擊﹐期拔堅城﹐仍當嚴斷竄路以免旁逸。湖州旣未克復﹐而賊之大股已陸續上竄﹐湖賊勢難堅守﹔浙軍剿辦情形﹐現在究竟若何﹖著左宗棠速催蔣益澧等軍乘賊勢瓦解﹐並力攻擊﹐以圖克復。徽﹑浙之交﹐一面催令防軍嚴密堵遏﹐以防敗賊踵竄﹔如兵力不敷﹐抑或添派數營前往與皖軍聯絡扼截之處﹐卽著左宗棠不分畛域﹐妥速調派。李朝斌太湖水師﹐疊破湖州濱湖之錢溇﹑楊溇等處賊壘﹔仍著李鴻章督令相機進取﹐並於濱湖地方嚴密梭巡﹐防其內犯。蘇﹑浙軍情﹐左宗棠﹑李鴻章務須隨時咨會曾國藩﹐與皖軍聲息聯絡﹐通籌大局﹐援剿兼施﹐是爲至要。將此由六百里各諭令知之』。

﹣﹣以上見「大淸穆宗毅皇帝實錄」卷九十九。

二十三日﹝癸巳﹞﹐諭議政王軍機大臣等﹕『左宗棠奏「官軍進規湖郡﹐並截剿上游竄賊獲勝﹔及大股逆賊分竄江西﹐情形緊急﹔並延平等處告警﹐調派得力員弁防剿」各折片﹐發逆羣竄江西﹐𨿽經江﹑浙兩省官軍會合防剿﹐惟南丰踞賊負隅如故﹐上饒﹑玉山一帶亦未肅淸﹐而李侍賢一大股已由歙﹑休地界竄入江西。其由常州﹑丹陽竄出之林彩新﹑矮崽陳等股如蟻如蠅﹐亦將由長興﹑四安一帶取道績﹑歙﹐圖竄江西。若不迅圖掃蕩﹐該逆竄聚一方﹐裹脇日眾﹐必仍狡焉思啟﹐圖救金陵﹐於全局關系甚巨。此時江省援兵日集﹐江忠朝﹑王文瑞等軍均已入境﹐浙軍劉明珍等已抵廣信﹐曾國藩所派之周寬世﹑金琛等營﹑左宗棠此次攺派之劉淸亮一軍亦已先後赴江﹔惟該將領等才智不相上下﹑彼此位望相等﹐非有威望素著之大員統率調度﹐恐難迅奏膚功。本日已命楊嶽斌督辦江西﹑皖南軍務﹐並令劉典幫辦軍務矣﹔曾國藩接奉此旨﹐卽行咨商楊嶽斌﹐令其迅赴江西。現在彭玉麟赴九江扼要布置﹐爲發﹑撚東竄之備。若楊嶽斌卽日赴江﹐則下游水師統帶乏人﹐著曾國藩﹑李鴻章酌量情形﹐於黃翼升﹑李朝斌二員內揀派一人﹐統帶楊嶽斌水師﹐以資得力。楊嶽斌馳赴江省後﹐卽於江﹑皖交界扼要地方駐紮﹐督率諸軍實力剿洗﹔一切軍情有應由楊嶽斌專折具奏者﹐有應與曾國藩﹑沈葆楨會銜具奏者﹐均著隨時酌度緩急﹐分別辦理。沈葆楨於各該營應用餉需﹐務當力籌接濟。曾國藩﹑楊嶽斌﹑沈葆楨均受朝廷倚畀﹐想能和衷商辦﹐共濟時艱也。劉典回湘募勇六營﹐前據惲世臨奏﹕「四月中可以入江」。此時該臬司行抵何處﹖並著楊嶽斌﹑沈葆楨飛速催提前進﹐以厚兵力。曾國藩前因責任太重﹐屢請派員分任仔肩。此時江﹑皖軍務旣派楊嶽斌前往督辦﹐爲該大臣分任其勞﹔惟一切應剿機宜﹐曾國藩仍須隨時與楊嶽斌籌商﹐通籌兼顧。金陵官軍攻破月圍之後﹐賊勢已蹙﹔著督飭曾國荃迅速進攻﹐仍當於勇猛之中寓以愼重。李鴻章恪遵前旨﹐分軍嚴扼要隘﹐毋令金陵潰賊外竄。江﹑浙敗賊悉萃湖州﹐意在以一隅牽掣浙師﹐而以全股竄徽﹑歙擾及江西﹐其謀甚狡。此時進規湖州各軍﹐業於菁山下施村等處獲勝﹔若左宗棠督飭髙連升迅速合圍﹐力拔堅城﹐庶上竄之賊退無所踞﹐掃蕩自易爲力。王開琳一軍旣經畱駐華埠﹐著左宗棠迅飭劉淸亮等於馳抵玉山沙溪後﹐會合該處防兵相機堵剿﹐遏賊續竄江西之路。泰寧縣被賊竄陷﹐旋卽收復﹔賊蹤擾及將樂縣境﹐延平軍務萬分喫緊。左宗棠擬調林文察內渡剿賊﹐並令康國器率師入閩與張運蘭由粵赴閩之師會合夾擊﹐所籌甚屬周密﹔卽著左宗棠﹑徐宗幹妥速商辦﹐飭催林文察迅速由臺內渡﹐趕赴延﹑邵等處迎頭截擊。康國器現已取道嚴﹑衢入浦城達閩﹐卽著催令確探賊蹤﹐迎頭痛剿﹐毋令蔓延腹地。將此由六百里各諭令知之』。

命福建水師提督楊嶽斌督辦江西﹑皖南軍務﹐浙江按察使劉典幫辦軍務。

﹣﹣以上見「大淸穆宗毅皇帝實錄」卷一百一。

五月庚子朔﹐諭﹝議政王軍機大臣等﹞﹕『徐宗幹奏「發逆竄入閩省﹐建寧縣城被陷旋復﹐現派司道大員出省督剿」一折﹔另片奏﹕「林文察卽日內渡﹐並催曾玉明回省」各等語。此次發逆由江西竄入建寧縣境﹐署都司佟慶帶兵堵截﹐力戰陣亡﹔而該縣文武員弁乃以分駐關隘爲辭﹐置城守於不顧﹐以致賊氛一至﹐城卽被陷。賊去之後﹐又捏報克復﹐以爲請獎地步﹕種種畏葸粉飾﹐甚屬可惡﹗乃徐宗幹並不實力查辦﹐輒據屬員稟報之詞含混入奏﹔封疆大吏﹐辦事如此顢頇﹐安望其整飭戎行﹐綏靖疆圉耶﹗著傳旨嚴行申飭。所請將已革參將吳連升開復原官並克復縣城出力文武存記匯獎之處﹐著不準行。其失守地方之文武員弁﹐並著徐宗幹查明有無聞警逃避情形﹐從嚴參辦。至各該員等分駐關隘一節﹐何以先期並不稟報﹖迨至縣城失守﹐始借口於此﹐希圖卸罪﹗徐宗幹務當認眞查出﹐按律懲辦。並著左宗棠查明﹐如有前項情節﹐卽將各該員弁嚴行參辦。該逆旣有分股由汀回粵之說﹐寧化﹑歸化一帶防務喫重﹔該撫當嚴飭在防員弁實力防剿﹐不可再有貽誤﹐自幹重咎。此次所派之道員張啟煊﹐從前帶兵甚不得力﹔徐曉峯在皖營時﹐疊次被人參奏。徐宗幹於該二員何以如此信任﹖仍著隨時察看﹔如始終不知奮勉﹐卽著另遴妥員接統其軍﹐毋令僨事。左宗棠前奏請飭林文察內渡剿賊﹐令康國器由浙入閩會合張運蘭粵師夾擊﹔曾諭令該督等照辦。現在賊氛正熾﹐左宗棠務當妥籌兼顧。倘張啟煊﹑徐曉峯等不甚可靠﹐著左宗棠另行選擇知兵之員﹐酌量攺派。徐宗幹當恪遵前旨﹐迅速催提林文察﹑康國器兩軍克日馳赴延﹑邵一帶迎頭痛剿﹐毋令蔓延腹地﹐不可收拾。將此由六百里各諭令知之』。

初六日﹝乙巳﹞﹐諭﹝議政王軍機大臣等﹞﹕『徐宗幹奏「逆匪竄陷寧化﹐旋卽克復﹐並分路追剿布置情形」一折﹐江西竄匪闌入閩疆﹐分股竄陷寧化縣城﹐經官軍會合鄕團壯勇馳往攻剿﹐卽將縣城收復﹐餘匪分擾將樂﹑歸化﹑建寧縣境﹔其皖﹑浙逆匪李侍賢等股分由徽州﹑開化竄至上饒﹑鉛山﹑廣丰等境內﹐逼近崇安﹑浦城等縣﹐現經徐宗幹飭令署臬司徐曉峯等駐紮延平﹑建陽策應北路﹐道員張啟煊駐紮泰寧援應中路﹐道員陳維漢駐紮將樂並飛催署總兵祿魁等援應淸流﹑長汀以顧南路。卽著督飭徐曉峯等軍嚴密布置﹐相機策應。惟賊蹤飄忽靡常﹐此次竄陷寧化之匪𨿽經諸軍擊退﹐並未大受懲創﹔此後恐尙有另股逆匪陸續竄入閩境。徐曉峯﹑張啟煊等軍是否得力﹖能否遏截凶鋒﹖著左宗棠﹑徐宗幹仍遵前旨﹐隨時察看。倘始終未能奮勉﹐卽另選妥員接統其軍﹐毋得稍有瞻徇﹐致滋貽誤。左宗棠前派援閩之康國器一軍﹐計已起程﹔林文察一軍﹐前據徐宗幹奏稱卽日由臺內渡。卽著左宗棠﹑徐宗幹迅速催提﹐克日馳往延﹑邵一帶迎頭截擊﹔並飛提張運蘭所部卽日由粵入閩﹐會同康國器等軍盡力兜剿﹐毋任逆蹤紛竄腹地。江西賊勢蔓延﹐曾國藩所派之周寬世﹑金國琛等軍﹐前據奏稱畱紮祁門漁亭等處﹐未卽入江﹔卽著飛催鮑超迅率所部克日馳援江西﹐毋再延緩。楊嶽斌前經諭令馳赴江﹑皖交界駐紮﹐督辦江西﹑皖南軍務。本日據熙麟奏﹕「衰病難支﹐陳請開缺」﹔當經降旨允準﹐並將楊嶽斌補授陜甘總督。甘省回氛甚熾﹐亟需大員前往剿辦﹔惟現在江﹑皖軍務正形喫緊﹐著楊嶽斌仍遵前旨﹐迅赴該二省適中之地擇要扼紮﹐督率各軍會同劉典所統之師力圖掃蕩﹔俟江﹑皖毗境肅淸﹐卽行奏請馳赴新任。其江西與閩省界連各境﹐著沈葆楨嚴飭在防各單與閩軍實力防剿﹐不得稍分畛域﹔並迅飭席寶田等將南丰攻拔﹐盡殲醜類﹐毋任擾及他境。徐宗幹奏稱﹕「建寧﹑寧化相繼失守﹐𨿽旋卽克復﹐究屬防堵不力﹐自請議處」等語﹔徐宗幹著交部議處。該二縣失守地方文武各員﹐並著左宗棠﹑徐宗幹查明參辦﹐毋稍寬縱。將此由六百里各諭令知之』。尋吏部議﹕『徐宗幹照例降二級﹐畱任﹔案關軍務﹐無庸查級紀議抵』。從之。

陜甘總督熙麟因病解職﹐以福建水師提督楊嶽斌爲陜甘總督﹔未到任前﹐以西安將軍都興阿署理。都興阿未到任前﹐仍以布政使恩麟暫行護理。

初七日﹝丙午﹞﹐以浙江溫州鎭總兵官吳全美爲福建水師提督。

﹣﹣以上見「大淸穆宗毅皇帝實錄」卷一百二。

十一日﹝庚戌﹞﹐諭﹝議政王軍機大臣等﹞﹕『林文察奏「官軍捦斬首逆﹐彰化解圍」﹑丁曰健奏「擊敗彰化餘匪曁攻毀曾厝侖一帶賊莊」各折片﹐前因發逆竄入閩疆﹐疊經諭令林文察率眾內渡﹔嗣因徐宗干請催曾玉明回省﹐亦經照該撫所請﹐令該署提督回省﹐督辦內地防剿事宜。玆據林文察奏﹕「逆匪陳在﹑楊金環等襲陷犁頭店﹑員林街各汛地﹐攻撲彰化縣城﹔𨿽經兵圍擊退﹑首逆就捦﹐而張三灦﹑陳弄等逆尙各糾黨嘯聚﹐洪逆亦未弋獲」。丁曰健奏稱﹕「內山招撫太濫﹐賴﹑林各逆復勾結洪欉並各招撫股首分撲彰化縣城。內山東﹑貓霧﹑犁頭店仍多賊蹤﹔曾厝侖﹑竹圍等賊莊平毀後﹐彰化撲城各匪復思遁往內山」。是臺灣逸匪﹐尙須趕緊搜捕﹔惟江﹑浙發逆擾及建寧﹑寧化等處﹐閩省西路之防尢爲喫重。著左宗棠﹑徐宗幹仍遵前旨﹐催令林文察﹑曾玉明統率所部迅速內渡﹐以資攻剿。其臺灣剿匪善後事宜﹐卽責成曾元福﹑丁曰健督飭兵勇﹐會同地方文武聯絡鄕團實力辦理。曾元福﹑丁曰健系鎭﹑道大員﹐均屬責無旁貸﹔倘日久因循﹐不能竣事﹐以致死灰復燃﹐再煩兵力﹐必惟該鎭﹑道等是問。將此由五百里諭知左宗棠﹑徐宗幹﹐並傳諭林文察﹑曾玉明﹑曾元福﹑丁曰健知之』。

以福建彰化縣城解圍﹐予參將湯得升等升敍有差。

﹣﹣以上見「大淸穆宗毅皇帝實錄」卷一百三。

二十四日﹝癸亥﹞﹐諭﹝議政王軍機大臣等﹞﹕『徐宗幹奏「發逆復陷建寧﹑寧化縣城﹐旋卽擊退﹐現飭各軍妥籌防守」一折﹐建寧﹑寧化兩城甫經收復﹐何以賊匪回竄﹐又復失陷﹖徐宗幹於軍務重事毫無布置﹐派出各員又復不能得力﹐致賊氛一至﹐城卽被陷。以萬餘兵勇各路分防﹐而任賊往來自如﹐曾不能一爲堵截﹔乃以「被賊襲入﹑隨卽擊退」爲詞﹐請將該文武等免議。如此辦事顢頇﹐安能整頓戎行﹐保守疆圉﹗徐宗幹著傳旨申飭。所請將文武各員免其置議之處﹐著不準行。仍著該撫查明失事各員﹐嚴參懲辦﹔不得再有粉飾﹐自取罪戾。此股賊匪向江西新城﹑石城竄去﹐難保不去而復來﹔徐宗幹當嚴飭徐曉峯﹑張啟煊等實力堵禦。如再被賊闌入﹑蹂躪地方﹐該撫等恐不能當此重咎也。浦城﹑汀州等處關隘甚多﹐兵以分防見單﹐前經諭令該撫檄調曾玉明﹑林文察等帶兵內渡﹐並力剿賊﹔卽著催令該員等會同江省兵勇合力兜剿﹐不得再有遲滯。康國器一軍計日可到﹐仍著飛催前進。現在閩省防剿正當喫緊之時﹐毛鴻賓﹑郭嵩燾當懍遵疊次諭旨﹐迅飭張運蘭督帶所部克日赴閩﹐毋許逗𨖻。徐宗幹當會商左宗棠﹐就現有兵力嚴密防堵或分兵出境會剿﹐均當認眞籌辦﹐毋行再誤事機。將此由六百里各諭令知之』。

以福建臺灣防剿出力﹐賞道員史翼久按察使銜。

以福建臺灣疊克賊巢﹐免已革副將吳鴻源罪。

﹣﹣以上見「大淸穆宗毅皇帝實錄」卷一百四。

六月庚午朔﹐諭議政王軍機大臣等﹕『沈葆楨奏「老湘等營疊獲勝仗曁金溪等處接仗情形」各折片﹐江﹑陳兩逆由陳坊﹑湖坊竄向上淸宮﹐經王徳榜﹑王開琳等分路猛擊﹐殲斃悍逆多名﹔其分踞櫃子峯﹑盛源洞者竄距貴溪城十餘里南鄕﹐經孫昌國等疊次擊敗﹐而賊尙未退。著沈葆楨飭在防諸軍極力掃蕩﹐毋令盤踞要隘﹐日肆蔓延。現在侍逆大股仍踞崇仁﹐康聽等逆則在貴溪之南﹑金瀘之北﹔亟宜及早殄滅。楊嶽斌日內諒已交卸水師﹐起程赴江﹐著卽星夜前進﹐會同沈葆楨督飭江忠朝﹑席寶田等迅赴崇仁﹐毋令逆匪久踞﹔並檄王徳榜﹑王開琳會合江軍將康聽各逆速圖剿滅。王文瑞分紮永丰﹑樂安﹐西路𨿽可無虞﹔而南丰一城日久尙未攻拔﹐其剿辦情形亦未據沈葆楨陳奏﹐殊深馳系﹗南丰與廣昌﹑宜﹑崇均相毗連﹐若不迅下南丰﹐恐賊氛聯成一片﹐紛竄旁趨﹐愈難收拾﹔著沈葆楨督飭在事文武奮力會攻﹐毋再遲延幹咎。林正陽一股由寧化福村回竄石城之丰山﹐仍敗踞福村﹔僞王宗一股分黨由寧化之安遠司竄近廣昌﹐復退池源山背村中﹐負嵎不出﹕是福建邊防愈形喫緊。著左宗棠等督飭康國器一軍確探賊蹤﹐迎頭截擊。徐宗幹懍遵疊次諭旨﹐迅催林文察等飛速內渡﹐合兵會剿﹔並飭在防諸軍嚴扼要隘。其不能得力員弁﹐隨時甄汰﹐以肅戎行。寧化﹑石城一帶逼近汀州﹐廣東邊防不可不先事防維﹐著毛鴻賓﹑郭嵩燾趕緊籌劃﹐豫爲布置。張運蘭一軍﹐仍遵前旨﹐催令迅速入閩﹐毋再遲延。鮑超﹑周寬世等軍﹐據沈葆楨奏﹕「雨多路阻﹐月底方能抵江」﹔昨據曾國藩奏﹕「鮑超已至九江」。著該大臣嚴催鮑超及周寬世全軍迅速援江﹐不得再行遲滯。將此由六百里各諭令知之』。

初三日﹝壬申﹞﹐以福建彰化縣城解圍﹐賞同知曾云書﹑守備練鋒等花翎﹐守備顏逢春等藍翎﹔余升敍有差。

﹣﹣以上見「大淸穆宗毅皇帝實錄」卷一百五。

秋七月初五日﹝癸卯﹞﹐以內閣學士殷兆鏞爲福建鄕試正考官﹑宗人府理事官阿克丹爲副考官。

﹣﹣見「大淸穆宗毅皇帝實錄」卷一百八。

十八日﹝丙辰﹞﹐諭﹝議政王軍機大臣等﹞﹕『徐宗幹奏﹕「臺灣官軍攻克彰化小埔心賊壘﹐生捦渠逆﹐平毀匪莊」﹐曾元福﹑丁曰健各奏「生捦陳啞狗並獲僞太子戴能﹑戴如川及股首張三灦等多名﹐沿海賊莊俱已肅淸」等折﹐曾元福剿除小埔心賊壘﹐將陳啞狗等殄除﹐尙爲迅速﹔惟洪欉等皆系著名巨匪﹐現在逃往何處﹖裹脇人眾當亦不少﹐各折均未言其下落。著左宗棠﹑徐宗幹嚴飭曾元福﹑丁曰健等上緊緝拏務獲﹐免致再行勾結生事。彰化餘匪﹐仍著曾元福認眞搜捕﹔各屬招集流亡﹑安撫良善﹐著該鎭﹑道會同妥辦。林天河在籍逞彊﹐橫行無忌﹔丁曰健有地方之責﹐應行隨事裁抑﹐不得任其魚肉鄕裏﹐大爲閭閻之害。徐宗幹另折奏﹕「浙省平陽會匪潛赴福寧﹐窺伺圖擾﹔經署福寧鎭鍾寶三等拏獲多名﹐審明正法。並據報溫處道周開錫已由郡帶兵勇前赴平陽﹑泰順一路搜捕﹐並經平陽縣余麗元等獲犯多名﹔而股首尙有未獲﹐余犯亦未盡殲除。著左宗棠﹑徐宗幹嚴飭周開錫﹑鍾寶三等督同府﹑縣﹑紳董嚴密查拏﹐務將股首趙辛﹝卽趙阿虎﹞及在逃之陳田壁等犯按名弋獲﹐不準任其漏网﹐致貽後患。將此由六百里各諭令知之』。

又諭﹕『丁曰健奏﹕「署陸路提督林文察於破林巢後﹐安住家園五十餘日﹐頓兵不出﹔兼有胞叔林天河倚勢作威﹐眾議沸騰。又協剿陳逆﹐未能攻克﹔在彰逗𨖻月餘﹐剿匪事宜竟置不問。又與署水師提督曾玉明紮營彰城﹐兵勇騷擾﹐紳民怨恨離心」等語。林文察等以專閫大員﹐當此軍務喫緊之時﹐宜如何振刷精神﹐激勵將士﹔若如該道所奏﹐節次頓兵逗𨖻﹑縱勇滋擾﹐實屬大負委任﹗著左宗棠﹑徐宗幹確切查明﹔如實有前項情事﹐卽著嚴行參辦﹐毋稍徇隱。原折著摘錄鈔給閱看。將此各諭令知之』。

以福建攻克小埔心賊巢﹑生捦首逆﹐賞同知淩定國﹑都司林文光花翎﹐團首張淸華等藍翎﹔余升敍有差。予陣亡團首羅冠英建立專坊。

﹣﹣以上見「大淸穆宗毅皇帝實錄」卷一百九。

二十六日﹝甲子﹞﹐福建將軍英桂奏﹕遵旨於到任後會同撫臣徐宗幹籌辦防堵。得旨﹕『南丰未克﹐賊氛終恐延及閩省﹔該將軍當會商徐宗幹飛催張運蘭﹑曾玉明﹑林文察等到防﹐與江西水陸各軍約期會剿﹐毋令闌入閩境』。

二十七日﹝乙丑﹞﹐以火器營總倭和爲福州副都統。

準丁憂福建陸路提督蕭孚泗回籍守制﹐以江南福山鎭總兵官郭松林爲福建陸路提督。

﹣﹣以上見「大淸穆宗毅皇帝實錄」卷一百十。

八月己巳朔﹐命福建學政章鋆畱任。

﹣﹣見「大淸穆宗毅皇帝實錄」卷一百十一。

十五日﹝癸未﹞﹐諭﹝議政王軍機大臣等﹞﹕『左宗棠奏「克復湖州﹑安吉兩城﹐並追剿竄賊﹐大獲勝仗﹐及督飭官軍搜捕劃船土匪」各折片﹐所奏克復湖州情形﹐與李鴻章前奏大略相同。至安吉一城與湖郡有犄角之勢﹐經楊昌浚及周廷瑞等軍分路進攻﹐迅將堅城攻拔﹔並追剿竄賊﹐大獲勝仗﹐殺斃溺斃及逃散就撫者約計不下十數萬人﹐剿辦甚爲出力。所有在事文武﹐數月以來疊次苦戰﹐尙屬著有勞績﹔著俟此股竄賊剿除﹐卽由左宗棠分別保獎﹐候旨施恩。湖州﹑安吉已克﹐浙鏡肅淸﹔惟堵逆黃汶金挾幼逆洪幅瑱由昌化﹑績溪一路逃竄﹐值逆黃汶英與忠逆之子向涇縣﹑祁門一路竄去﹐漏网余氛分路上竄﹐必將假道徽﹑池以擾江西﹐而爲入粵之計。若不迅速兜剿﹐深恐匪黨聯絡勾結﹐其勢復張﹔左宗棠已飭提督髙連陛等躡蹤緊追﹐並飭黃少春﹑王徳榜等軍從徽﹑嚴一帶繞出賊前﹐相機截擊。卽著嚴飭諸軍盡力截剿﹐無論竄江﹑竄皖﹐總期悉數殲除。李鴻章恪遵前旨﹐飛調得勝兵勇會合浙師出境追剿﹐竟此一簣之功。楊嶽斌﹑沈葆楨督飭饒﹑景等處在防將士實力扼堵﹐毋令一賊入境﹔庶不至與前股竄匪聯成一气﹐又成不了之局。江右敗賊竄至贛﹑寧﹐南﹑贛防務喫緊﹔此次湖州等處竄賊﹐又有由江入粵之意。毛鴻賓﹑郭嵩燾務當懍遵疊次諭旨﹐先事圖維﹐派兵出境防堵。張運蘭已取道嘉應赴閩﹐卽著徐宗幹催令迅速前進﹐擇要駐紮﹐以固閩省邊防。皖南防兵單薄﹐曾國藩當迅撥陸師前往助剿﹐毋稍疏虞。湖州﹑蘇州土匪乘坐小劃肆行劫掠﹐人數多至數萬﹑劃船多至數千﹔恃其港﹫紛岐﹑船炮利便﹐導賊抗軍﹐習爲故智﹐實蘇﹑浙兩省心腹之憂。著左宗棠督飭水陸各軍及地方守令乘此兵威﹐密速妥辦﹐盡絕根株﹐毋畱後患。左宗棠﹑徐宗幹奏「臺灣文武藉詞諉過﹐派委胡肇智前往查辦」一折﹐此案前因丁曰健奏稱﹕「林文察頓兵逗𨖻﹐並其叔林天河依勢作威」等語﹔曾經諭令左宗棠等查參。玆覽左宗棠所奏﹕林文察以餘匪復熾﹐諉過於地方官﹔是該處文武意見不合﹐互相攻訐﹐殊屬不成事體﹗著左宗棠﹑徐宗幹督飭胡肇智將實在情形確切查明﹐分別嚴參懲辦﹐以肅官常。另片奏﹕「林文察等日久尙未赴調」等語﹔已明降諭旨﹐將該總兵交部議處矣。

仍著左宗棠飭調該總兵等迅速內渡﹐毋再延緩。喬松年奏﹕「皖省軍務日繁﹐軍餉已竭﹔請將江蘇停撥月餉﹐照舊撥解」等語。著李鴻章將江海關每月舊撥皖餉二萬兩﹐仍飭該司道照舊按月協撥﹐解赴喬松年軍營﹐毋稍延誤。將此由六百里各諭令知之』。

以防剿遷延﹐福建署提督林文察﹑曾玉明下部議處。

﹣﹣以上見「大淸穆宗毅皇帝實錄」卷一百十二。

二十一日﹝己丑﹞﹐命翰林院編修曹秉浚提督福建學政。

二十四日﹝壬辰﹞﹐諭議政王軍機大臣等﹕『左宗棠奏「截剿竄賊大勝﹐堵逆黃汶金等就戮」一折﹔徐宗幹奏「張運蘭到閩接任﹐卽赴防所剿辦﹐並康熊飛克復新城情形」﹑林文察奏「臺灣大局底定﹐撤隊內渡」各折片﹐堵逆黃汶金由廣徳繞過寧國﹐分竄昌化﹑淳安等處﹔疊經官軍擊敗﹐並殲斃黃汶金﹑黃汶英等逆黨甚多﹐剿辦甚屬得手。惟洪幼逆及僞祜﹫李遠繼等尙在稽誅﹐人數不下四﹑五萬﹔著左宗棠督飭諸軍盡力搜剿﹐毋畱餘孽以竟全功﹐同膺懋賞。黃汶英旣與洪幅瑱同逃﹐洪幼逆必在淳安一路﹔據獲賊所供﹐僞幼逆逃去時將頭髮熨鬈﹑裝扮洋人﹐希圖混竄。左宗棠已令全軍物色﹐卽著密飭購捕﹐務在必獲。並傳諭各營將弁﹕如獲得洪幼逆﹐必仍破格重賞﹔斷不可任令兔脫﹐致貽後患。輔逆楊輔靑已由湖州薙發﹐潛入上海﹐著李鴻章派委妥員密速獲。此種匪類若投入洋人處所﹐恐遂爲逋逃之藪﹐將來又費唇舌﹔該撫當愼以圖之。黃汶金逆屍﹐是否瘞於白牛橋側﹖著於掘驗後﹐由左宗棠隨報附奏。浙江余逆﹐恐勾結前竄江西各逆﹐聯爲一气﹔曾國藩﹑沈葆楨當遵照歷次諭旨﹐飭諸軍截剿﹐不可稍涉大意。張運蘭業經接印任事﹐其所部勇丁已可行抵汀境。著左宗棠﹑徐宗幹卽催該臬司幹日出省﹐前赴邵武防所迎提全隊﹐擇要駐紮﹐與康國器會商出關兜剿﹔仍令查明建寧﹑汀州各屬要隘及江西各路軍情﹐多設偵探﹐嚴密堵禦﹐毋致稍有疏失。曾玉明﹑林文察二員早已有旨令其內渡﹐本日適據林文察奏到擬卽配船內渡﹔仍著該督﹑撫委員迎提。如仍無內渡信息﹐卽行從重參處。新城之役﹐前據江西奏到情形甚略﹐亦未提及閩軍出力各情﹔徐宗幹轉據康國器稟稱﹕「康熊飛率勇將黃沙渡等處賊壘十二處﹐次第剿平﹐賊退入城。康熊飛會同林本熊直抵城下﹐斬關直入﹔鮑超部下馬隊亦到。該逆驚惶失措﹐越城由石溪頭向南丰大路南去」。其情形是否確實﹖仍著沈葆楨﹑徐宗幹會同查明具奏﹔並查明此股逆眾竄向何處﹖責成各路防軍會合痛剿﹐未可蹈「勝不相讓﹑敗不相救」之習﹐致滋蔓延。陳啞狗一犯﹐前據徐宗幹﹑曾元福奏報﹐均稱於五月二十三日生捦正法﹔本日據林文察奏﹕「該逆受傷﹐泅水逃遁。該逆之族垓坮﹑大突等莊﹐跟蹤圍捕﹐於二十四日該莊頭等將陳逆獻出」。情形旣有互異﹐則下手出力卽迥不相同﹔著左宗棠﹑徐宗幹切實查明具奏﹐俾將來列保各員﹐不至有遺漏冒濫之獘。臺郡大局已定﹐彰屬餘匪﹐林文察已交林文明分別搜捕﹔該提督卽撤隊內渡﹐商辦閩省邊防事宜﹐毋再遲誤幹咎。臺灣餘匪﹐著左宗棠﹑徐宗幹責令曾元福﹑丁曰健實力辦理﹔洪欉一犯﹐必須捦獲正法﹐以淨根株﹐毋任漏网。將此由六百里諭知曾國藩﹑左宗棠﹑李鴻章﹑沈葆楨﹑徐宗幹﹐並傳諭林文察﹑曾玉明﹑曾元福﹑丁曰健知之』。

﹣﹣以上見「大淸穆宗毅皇帝實錄」卷一百十三。

九月初八日﹝丙午﹞﹐福建巡撫徐宗幹奏﹕汀州官軍截剿江西瑞金竄匪獲勝。得旨﹕『瑞金竄匪𨿽已擊退﹐飭應嚴防回竄﹔竄近廣昌之賊股﹐卽飭張運蘭馳往確探﹐會合江西官軍迎剿﹐以期一鼓殲除。林文察已抵泉州﹐卽派令酌帶隊伍﹐確探賊蹤所在﹐痛加剿洗﹔毋令闌入閩境』。

﹣﹣見「大淸穆宗毅皇帝實錄」卷一百十四。

冬十月戊辰朔﹐福建巡撫徐宗幹奏﹕汀軍出境剿賊獲勝﹐並請免林文察處分。得旨﹕『著卽飭令張運蘭等軍分道嚴密遏剿﹐務將股賊盡殲﹐毋令擾及完善。林文察被參赴調延緩處分﹐著加恩寬免』。

初五日﹝壬申﹞﹐諭議政王軍機大臣等﹕『丁曰健奏「前往彰化督剿﹐並辦理善後事宜」一折﹐北路股首洪欉與番界接壤﹐往來莫定﹐負嵎抗拒﹔馬粦潭匪首陳鮄等亦恃竹圍堅厚﹐暗結黨與﹐狡焉思逞。若不速加殲滅﹐恐日久死灰復燃﹐勢將仍肆蔓延﹐致剿辦又形棘手。丁曰健現於九月初十日帶領兵勇前往北路彰化一帶督剿﹐著左宗棠﹑徐宗幹督飭丁曰健統率所部認眞搜捕﹐務將洪欉等逆首悉數弋獲﹐並將餘匪剿除淨盡﹐以竟全功而淸疆圉。其一切善後事宜﹐卽著丁曰健妥爲經理。副將林文明以本地之人辦本地之賊﹐自不免致招嫌隙﹔所有內山搜捕事宜﹐卽著責成該鎭﹑道接辦﹐毋庸林文明前往。署總兵曾元福現在回臺淸理積欠口糧﹐並裁撤疲病各勇﹔卽著照丁曰健所擬暫畱郡垣﹐另行察看情形辦理。丁曰健現赴彰化剿匪﹐所需兵勇口糧亟應寬爲籌備。著左宗棠﹑徐宗幹飭令臺灣府知府陳懋烈於萬難設法之中﹐竭力籌措﹔並著丁曰健自行湊借﹐俾供支放﹐毋令缺乏。將此由五百里諭知左宗棠﹑徐宗幹﹐並傳諭曾元福﹑丁曰健知之』。

﹣﹣以上見「大淸穆宗毅皇帝實錄」卷一百十七。

十一日﹝戊寅﹞﹐以福建軍務未竣﹐復展鄕試﹐命正考官殷兆鏞﹑副考官阿克丹回京。

﹣﹣見「大淸穆宗毅皇帝實錄」卷一百十八。

二十三日﹝庚寅﹞﹐諭﹝議政王軍機大臣等﹞﹕『左宗棠奏「臬司查無下落﹐遴員接署臬篆﹐請將協濟楊嶽斌行貲抵解甘餉﹑存庫養廉銀兩作爲京餉﹐匯兌解京﹔及劉典﹑李榕均請開缺另簡」各折片﹐張運蘭馳援武平縣城﹐孤軍挫陷﹐身受重傷﹐至今尙無下落﹔所有福建按察使印信現存汀郡﹐刻下該處軍情緊急﹐自應遴選知兵大員前往接署。著照左宗棠所請﹐福建按察使卽著王徳榜署理﹔並飭令速帶所部由江西瑞金入汀﹐會合各軍實力攻剿﹐毋稍遲誤。其張運蘭實在下落﹐並著左宗棠﹑徐宗幹查明具奏。劉典現由左宗棠檄赴汀州剿賊﹐軍務喫緊之時﹐未能遽準終養﹔其浙江臬司本任﹐卽無庸先行開缺。現署臬篆之林聰彜﹐如果閱歷尙淺﹑於此缺不甚相宜﹐卽著左宗棠另派賢員接署﹔或於鄰近省分另有所知人才﹐亦可酌保數員﹐候旨簡用。李榕現在皖北帶兵﹐一時未能履任﹐業幹其開缺﹔浙江運司已簡放楊昌浚﹐所遺浙江糧道一缺並令周開錫補授矣。馬新貽已屢經寄諭﹐催令赴任﹔著左宗棠再行咨催﹐毋令延緩。左宗棠所陳浙江籌餉維艱﹑甘餉無可措撥﹐請籌銀四萬兩解交楊嶽斌應用﹐抵作甘餉等語﹔自系實在情形。第楊嶽斌募勇赴甘﹐非集成巨款﹐難以成行﹔入甘以後﹐協餉尢關緊要。仍著左宗棠於無可籌劃之中﹐極力設法﹔將欠解之四萬兩陸續解赴湖南﹐以符前撥八萬原額。其甘省協餉﹐並著源源籌解﹐以維大局﹔毋許藉詞推諉。京餉關系緊要﹐仍著英桂﹑徐宗幹遵照戶部原奏﹐於閩海關及茶稅欠解項內迅籌解納。至養廉系左宗棠應得辦公之項﹐該督懇將養廉一萬兩抵餉解京之處﹐礙難準其所請﹔如業已匯兌來京﹐卽著英桂於關稅項下如數撥還也。將此由五百里各諭令知之』。

二十四日﹝辛卯﹞﹐諭議政王軍機大臣等﹕『徐宗幹奏「汀﹑漳等處賊氛肆擾﹐派兵防剿」一折﹐據稱「龍巖州踞賊日眾﹑漳郡城賊未退﹐焚殺慘虐﹐並南靖﹑和平相繼失守﹐現在檄飭丁翼帶勇五百赴大田交界地方防堵﹔委趙均帶勇千餘赴寧洋﹑催林文察由同安一路進兵﹐並撥隊前赴寧洋扼紮。惟盼浙軍及援江各軍早抵閩境」等語。前據左宗棠奏稱﹕「閩省軍情緊急﹐業經派令黃少春﹑劉明珍赴邵武﹐劉典赴汀州﹐髙連升赴福州」﹔現在汀﹑漳賊勢狓猖﹐著左宗棠分檄派出各員﹐迅帶所部克期入閩。該督抵衢後﹐仍著體察情形﹐入閩督剿﹐迅掃逆氛。前因鮑超請假﹐諭令左宗棠等著卽飭宋國永﹑婁云慶分帶鮑起所部赴閩剿賊﹔著曾國藩再行檄催該員等迅速前進﹐歸左宗棠調遣﹐毋失機宜。江省兵勇可以抽撥入閩者﹐沈葆楨此時當已酌量派往﹔卽著迅催起程﹐毋稍延緩。左宗棠前派援閩之兵已有一萬八千﹐而由江援閩者尙有宋國永數起﹐兵力已厚﹔徐宗幹當飭閩省兵勇並力協剿﹐務將此股賊匪聚而殲旃。省城防守事宜﹐隨時與英桂妥籌布置﹐毋稍大意。漳郡紳民皆欲齊心殺賊﹐義勇可嘉﹔徐宗幹須乘機鼓勵﹐以輔兵力。曾玉明內渡已抵廈門﹐卽著催令統領水師會同現派之陸軍相機兜剿﹐毋得專待援軍﹐致賊延蔓。廣東自平遠失守後﹐近日軍情未據毛鴻賓﹑郭嵩燾馳奏﹔現在該縣是否克復﹖李福泰出省已抵何處﹖賊勢如何﹖均著毛鴻賓等詳細具奏。前據沈葆楨奏﹕廣東嘉應﹑大埔均已失守﹔毛鴻賓等何以並未奏報﹖卽著將各該州﹑縣失守情形確實查奏﹐毋稍粉飾。此股賊匪𨿽已趨重閩疆﹐而粵省邊隘多與閩省毗連﹐隨處皆可回竄﹔毛鴻賓等尢當力籌防剿﹐不可稍有疏虞。其王文瑞﹑趙煥聯兩軍﹐著毛鴻賓等分咨江西﹑湖南催令迅速赴粵援剿。劉連捷一軍﹐昨據官文奏﹕「該員坐守皖境﹐並未入楚」等語。此時鄂﹑皖賊勢已蹙﹐亟須一鼓作气﹐迅速殲除。著曾國藩迅催劉連捷等軍克日拔隊前進﹐會合楚師前後夾擊﹔或僧格林沁﹑或官文調遣﹐均須飭令遵調﹐不得專候曾國藩到楚始行前進﹐致誤事機。徐宗幹折內稱「由六百里馳遞」﹐而發報時又用「六里百加緊」﹐殊屬不合﹔嗣後務歸畫一﹐以符體制。將此由六百里各諭令知之』。

﹣﹣以上見「大淸穆宗毅皇帝實錄」卷一百十九。

十一月十三日﹝庚戌﹞﹐署福建臺灣鎭總兵官曾元福奏﹕續獲匪首廖談等﹔規定期馳赴漳屬搜捕餘匪﹐並順道巡閱營伍。得旨﹕『著卽會同丁曰健設法將洪欉﹑陳鮄等首從各匪迅速捕斬淨盡﹐毋令稽誅。全臺營務廢弛﹐並著該署鎭認眞校閱﹐實力整飭。鎭﹑道均經出省﹐當嚴飭陳懋烈於郡城防守彈壓事宜妥當辦理﹐不可稍涉大意』。

﹣﹣見「大淸穆宗毅皇帝實錄」卷一百二十一。

十二月戊辰朔﹐諭議政王軍機大臣等﹕『左宗棠奏「督師入閩﹐行抵浦城﹐現籌剿辦情形」一折﹐閩省漳州各城均爲賊踞﹐署提督林文察倉卒進剿﹐致後路被賊抄襲﹐兵勇敗潰﹐林文察中槍陣亡﹔賊氛狓猖﹐泉﹑廈危急。髙連升一軍已抵泉州﹐著左宗棠﹑徐宗幹飛檄該署提督迅率所部急趨同安﹐務期到在賊前﹐扼要防剿﹐以保泉﹑廈門戶﹔並飭調赴長泰之黃少春等軍合力兜剿﹐穩愼進攻﹐毋令賊蹤再行滋蔓。劉典前隊已抵寧化﹔王徳榜一軍由江西取道入閩﹐計已馳抵汀界。著卽照左宗棠所籌﹐飛飭劉典所部先將汀州﹑連城﹑寧洋一帶踞匪肅淸﹐進攻龍巖之北﹔王徳榜所部由汀州南趨上杭﹐進攻龍巖之西﹕總期聯絡遏截﹐妥籌分布﹐將龍巖踞逆悉數聚殲﹐以免復行旁竄。左宗棠因中路空虛﹐先撥隨行四營馴赴延平﹐卽率親兵續進﹔著俟抵延平後﹐居中策應﹐分籌遏剿。卽將辦理情形﹐迅速奏聞。漳﹑龍一帶賊勢鴟張﹐各軍分路環攻﹐能將該踞逆在閩境就地聚殲﹐自屬上策﹔惟恐該匪被剿窮蹙﹐鋌而走險﹐則回竄江西﹑旁窺粵境或潛蹤入海﹐以致滋蔓難圖﹐均在意計之中。毛鴻賓﹑郭嵩燾所派粵軍前已越境收復武平等城﹐著仍懍遵前旨﹐迅飭方耀等軍跟蹤追剿﹐會合江西﹑閩﹑浙之軍進規漳郡﹐殄除竄匪。其閩﹑粵濱海地方﹐並著左宗棠﹑徐宗幹﹑毛鴻賓﹑郭嵩燾撥兵嚴防﹔倘任令匪蹤入海剽掠﹐必惟該督等是問。江西緩閩之婁云慶等軍現在行抵何處﹖著沈葆楨迅催前進﹐並由左宗棠﹑徐宗幹探明催提﹐以厚兵力。沈葆楨務當嚴飭江防諸軍嚴扼要隘﹐以杜匪蹤回竄﹐毋稍疏忽。本日已降旨將劉典開缺﹐仍以二品頂帶幫辦福建軍務。閩﹑浙剿匪事宜﹐卽著左宗棠隨時與劉典籌商辦理﹐迅將逆氛掃蕩﹐疆圉肅淸﹐以副委任。將此由六百里各諭令知之』。

初五日﹝壬申﹞﹐諭﹝內閣﹞﹕『宗幹奏﹕「閩省軍務繁興﹐請飭提﹑鎭實缺各員赴任」等語。福建水師提督吳全美統帶江南撤勇回粵﹐陸路提督郭松林現在江蘇軍營﹐汀州鎭總兵沈俊徳前在湖北軍營﹐業經官文飭令帶兵赴閩﹔著毛鴻賓﹑李鴻章﹑官文分飭各該員等迅速赴任。其漳州鎭總兵李成謀﹑金門鎭總兵王東華﹑建寧鎭總兵張得勝亦均在軍營帶兵﹐著各該督﹑撫一體飭令卽速赴閩﹐以專責成﹐毋再延緩』。

諭﹝議政王軍機大臣等﹞﹕『徐宗幹奏「漳州踞賊僕營﹐官兵失利﹔並髙連升等軍陸續前進﹐賊匪各懷猜忌」各折片﹐漳州踞賊出城﹐由好景山等處包抄萬松關瑞香亭官軍營盤﹐林文察中傷陣歿﹔曾玉明現飭該署提督部將許忠標等管帶兵勇一千三百餘名扼守江東橋要隘﹐曾玉明仍在三■﹝氵義﹞河駐守。現在髙連升已由同安前赴漳境﹐黃少春亦由泉州進紮漳城外之萬松關等處﹔著左宗棠﹑徐宗幹嚴檄派山各軍協力掃蕩﹐迅殄逆氛﹐廓淸疆圉。福建陸路提督﹐卽著黃少春暫行署理﹐以資統率。賊黨各懷猜忌﹐城內連日互鬥﹐自相殘殺﹐當此有機可乘﹐如能迅速進兵﹐尢爲事半功倍﹐卽著該督﹑撫相機辦理。汀州﹑龍巖各路﹐康國器一軍駐紮離龍巖州城四十里之雁石地方﹐張恆祥移紮長汀河田﹐關鎭國扼守上杭﹑連城﹐劉典前隊已入汀境。昨據左宗棠奏﹕「擬令劉典攻龍巖之北﹑王徳榜攻龍巖之西﹔並以中路空虛﹐先撥隨行四營馳赴延平」。此時劉典等計皆次第到防﹐著左宗棠﹑徐宗幹督飭閩﹑浙官軍妥籌剿辦﹐將失陷各城力圖規復﹐務將此股逆匪就地殄除﹔毋令再行回竄江西﹑廣東或潛蹤入海﹐復肆蔓延﹐又成不了之局。將此由六百里各諭令知之』。

予福建漳州陣亡署提督林文察祭葬﹑世職加等﹐謚「剛湣」﹔遊擊李世進﹑同知平懋儒等祭葬﹑世職。

﹣﹣以上見「大淸穆宗毅皇帝實錄」卷一百二十三。

二十七日﹝甲午﹞﹐福建臺灣道丁曰健奏﹕『探聞內地漳郡不守﹐移商鎭臣迅速折回﹐妥籌防範』。得旨﹕『著卽飭在事文武將洪欉﹑陳鮄等逆巢穴迅速攻拔﹐殲除羣醜。仍嚴防漳郡逆匪﹐毋令偸渡勾結﹔並移知曾元福暫行折回﹐妥籌防範﹐毋稍疏懈』。

﹣﹣見「大淸穆宗毅皇帝實錄」卷一百二十五。

●同治四年﹝乙丑﹑一八六五﹞春正月十五日﹝辛亥﹞﹐諭議政王軍機大臣等﹕『曾元福奏「巨逆洪欉被炮震斃﹐全臺肅淸」一折﹐洪欉稔惡倡亂歷有年所﹐現旣被炮震斃﹐則其餘漏网之徒不難殲滅淨盡﹔著曾元福﹑丁曰健督飭在事員弁實力搜捕﹐務絕根株﹐毋畱餘孽。臺灣地方𨿽經肅淸﹐而漳州一帶賊氛尙熾﹐難保不勾結臺屬匪類乘機煽惑。曾元福現已將搶斗各犯拿獲懲辦﹐以定人心﹔仍著會同丁曰健實力巡查﹐妥籌防範﹐毋令漳郡逆匪偸渡勾結。左宗棠﹑徐宗幹務當督飭將弁兵勇迅將漳﹑龍等處踞逆迅速掃蕩﹐俾免日久蔓延。臺灣善後事宜﹐並著督率曾元福﹑丁曰健次第籌辦﹔務令事事悉合機宜﹐以期一勞永逸。將此由五百里諭知左宗棠﹑徐宗幹﹐並傳諭曾元福﹑丁曰健知之』。

署福建臺灣鎭總兵官曾元福奏﹕舟師出洋巡緝﹐殲捦盜匪多名。得旨﹕『著仍飭派出之遊紹芳等統帶師船認眞巡緝﹐務期搜捕淨盡﹐毋令漳﹑臺逸匪偸竄』。

以福建臺灣府境肅淸﹐予知縣白鸞卿以同知直隸州知州用﹐與都司傅廷玉等均賞花翎﹐從九品李守諧藍翎﹔余加銜﹑升敍有差。

﹣﹣以上見「大淸穆宗毅皇帝實錄」卷一百二十七。

二月十四日﹝庚辰﹞﹐補鑄福建臺灣鎭總兵官印信﹔從總兵官曾元福請也。

﹣﹣見「大淸穆宗毅皇帝實錄」卷一百三十。

二十三日﹝己丑﹞﹐以記名按察使王徳榜爲福建按察使。

二十九日﹝乙未﹞﹐諭﹝議政王軍機大臣等﹞﹕『丁曰健奏「官軍剿滅全股踞逆﹐並搜捕餘匪妥辦善後」一折﹐前據曾元福奏﹕「巨逆洪欉轟斃﹐全臺肅淸」﹔當經諭令曾元福﹑丁曰健督兵搜捕餘匪﹐務絕根株。現在洪璠又被捦獲﹐匪黨洪戇古等均就殲戮﹐是臺灣地萬業已安定﹔著曾元福﹑丁曰健將善後一切事宜妥爲籌辦﹐並將逃散零匪悉數搜捦﹐以期除惡務盡﹐永奠民生。漳州賊氛𨿽挫﹐尙未就殲﹐深恐偸渡來臺﹐勾結爲患﹔著曾元福﹑丁曰健懍遵前旨﹐實力巡查﹐妥籌防範﹐毋稍疏虞。左宗棠﹑徐宗幹務當督飭將弁乘屢勝之威﹐迅速攻復漳郡﹐剿滅匪眾﹐俾免日久蔓延。將此由五百里諭知左宗棠﹑徐宗幹﹐並傳諭曾元福﹑丁曰健知之』。

以福建剿滅彰化內山踞逆﹐賞守備鄭榮巴圖魯名號﹐知府葉宗元﹑都司張顯貴等花翎﹐通判王修業等藍翎﹔余升敍﹑開復有差。

﹣﹣以上見「大淸穆宗毅皇帝實錄」卷一百三十一。

夏四月十一日﹝乙亥﹞﹐諭﹝議政王軍機大臣等﹞﹕『傳諭署福建臺灣鎭總兵官曾元福﹑臺灣道丁曰健﹕丁曰健奏「督軍搜拏巨匪﹐並查辦善後﹑妥籌防海及捦獲嘉義逆首等犯正法」各折片﹐臺灣彰化內山匪黨﹐前經丁曰健督軍剿辦﹐將洪欉等股踞逆悉數殲除﹐臺灣一律安定﹔現復嚴督各軍分路搜剿﹐將著名股首莊明得﹑廖阿螺及洪欉之胞兄洪狗等捦獲﹐其潛匿坪林山頂之悍賊洪花亦經官軍用槍刺斃﹐其妻李氏身受銃傷﹐均梟取首級示眾﹔復將艸田莊等賊巢攻破﹐獲匪多名﹐並捦獲羅務等匪黨﹐均先後訊明正法﹔嘉義匪首嚴辦亦經曾元福派隊殲斃﹐獲黨多名﹕剿辦尙屬認眞。著曾元福﹑丁曰健查明所獲要犯洪狗﹑洪花等是否的系正身﹖不得稍涉含混﹐致令漏网潛逃﹐復生他變。其在逃之要犯陳鮄及零散餘匪﹐並著督飭地方文武員弁﹑團勇分路搜拏﹐以期盡絕根株﹐永弭後患。一切善後事宜﹐著一並妥爲籌辦。據丁曰健奏稱「賊黨四處逃匿﹐未便屯兵糜餉」﹔自應量爲裁撤。卽著斟酌情形﹐隨時遣撤﹔仍酌畱兵勇﹐將潛匿之匪實力搜捕﹐以期淨盡。漳州賊匪未平﹐深恐勾結渡臺爲入海之計﹔著曾元福﹑丁曰健仍遵前旨﹐於海口要隘妥籌防範﹐毋令闌入臺地。所有斬獲嘉義股首嚴辦等出力人員﹐著曾元福等查明保奏﹐毋許冒濫』。

以福建臺灣全境肅淸﹐賞道員丁曰健布政使銜﹑總兵官曾元福提督銜。

﹣﹣以上見「大淸穆宗毅皇帝實錄」卷一百三十六。

五月十二日﹝丙午﹞﹐以江蘇候補副將富勒渾泰爲福州副都統。

十八日﹝壬子﹞﹐以福建臺灣剿匪出力﹐賞道員曾雲峯﹑都司李準芳等花翎﹐千總徐毓恩等藍翎﹔余加銜﹑升敍﹑開復有差。

予福建臺灣陣亡遊擊葉得茂等三十一員祭葬﹑世職﹐紳民兵勇一千三百十九名賞卹如例﹐一並附祁道員孔昭慈專祠。

﹣﹣以上見「大淸穆宗毅皇帝實錄」卷一百三十九。

六月初十日﹝癸卯﹞﹐以太僕寺少卿丁紹周爲福建鄕試正考官﹑國子監祭酒丁培鎰爲副考官。

﹣﹣見「大淸穆宗毅皇帝實錄」卷一百四十四。

秋七月初三日﹝乙丑﹞﹐暫署兩江總督李鴻章奏﹕「丁憂署福建陸路提督郭松林呈請開缺﹐回籍終制』。得旨﹕『郭松林帶兵素能得力﹐在江﹑浙等省屢著戰功。著毋庸開缺﹐賞假四个月回籍﹔一俟假滿﹐卽前赴江蘇軍營聽候調遣』。

﹣﹣見「大淸穆宗毅皇帝實錄」卷一百四十七。

二十二日﹝甲申﹞﹐諭內閣﹕『左宗棠奏「特參年力就衰之司道﹐請旨革職」一折﹐福建布政使張銓慶年邁健忘﹐左宗棠派令周開錫﹑吳大廷會辦通省釐稅局務﹐該藩司於各務一意推諉﹐於軍餉緩急從不過問﹔錢糧爲藩司衙門專責﹐並不設法催徵﹐較上屆更短解四分之三。團總誣甌寧縣民葉尾婢爲土匪﹐前署甌寧縣知縣趙人同未經訊供﹐卽批飭正法﹔趙人同於署延平府任內經左宗棠撤任查辦﹐案尙未結﹐而張銓慶復委該員代理建寧府事。該藩司於閏五月因病稟請開缺﹐用八百里排遞﹔左宗棠以其不知緩急﹐未卽批示。旋於六月具稟起病﹐實屬昏憒胡塗﹐意存戀棧。督糧道周揆源﹐年已七十有餘﹐衰庸充位﹐於時事漫不經心﹔擅那前任興泉永道任內釐項劃抵南米﹐與張銓慶互相辯駁﹐尢屬卑鄙。張銓慶﹑周揆源均著卽行革職﹐以肅官常。張銓慶尙有經手未完事件﹐著左宗棠飭令趕緊淸釐﹐再行回籍』。

閩浙總督左宗棠奏﹕『遵查臺灣逆匪陳啞狗﹐實由總兵曾元福生捦正法﹔前署提督林文察相距較遠﹐以致奏報歧異』﹐報聞。又奏﹕『獵射凹營盤失陷﹐實因子藥﹑磚石俱盡﹐營官熊常富不能設法堵禦﹐致勇丁死亡過半﹔應請革職拏問』。從之。

以福建按察使王徳榜爲布政使﹑興泉永道鄧柚爲按察使。

﹣﹣以上見「大淸穆宗毅皇帝實錄」卷一百四十九。

九月初八日﹝庚午﹞﹐修福建臺灣戰船﹔從巡撫徐宗幹之請也。

﹣﹣見「大淸穆宗毅皇帝實錄」卷一百五十三。

冬十一月十一日﹝壬申﹞﹐予福建洋面陣亡遊擊陳韶舞祭葬﹑世職。

﹣﹣見「大淸穆宗毅皇帝實錄」卷一百六十。

十二月初九日﹝庚子﹞﹐諭內閱﹕『前因左宗棠奏﹕「閩省鹺綱疲壞﹐請試行票運一年」﹔當交戶部議奏。嗣經該部以閩鹽攺行票運﹐全議更張﹐恐虧課病民﹔咨令該督妥籌﹐期於毫無窒礙。玆據奏稱﹕「自本年閏五月起﹐試行票運﹔甫及半年﹐所收實解之款已抵前次一年半之數。向之疲滯口岸﹐自試行新章以來﹐漸有商販認辦﹔各衙門一切陋規﹐所裁不下七﹑八萬兩﹐羣情翕然。且釐隨課出﹐皆取之買票商販﹐並未沿海散抽。數月以來﹐亦無私梟拒捕之案。從前縣澳官幫坐收課費﹐以充私橐﹔今則挈向時官吏私攫之款﹐涓滴歸公。至閩鹽積欠數百萬兩﹐現𨿽專顧課釐﹐而舊欠仍未嘗不按期催繳。請仍飭部將試攺票運行止﹐速行議覆」等語。覽其所奏﹐於閩省鹽綱之積獘及現辦票運之可行﹐實爲洞悉原委。總之﹐鹽務爲國課大宗﹐亦爲姦胥利藪﹔惟在得人而理﹐斯能力挽頹綱。票運之行﹐𨿽不能保其必無流獘﹔倘承辦之員均能潔己奉公﹐不爲私計﹐自足以除從前積重難返之獘﹐而與爲更始。該督旣稱商情旣便﹑市價無增﹐無加額之名而有裕課之實﹐卽著照所請﹐先行試辦一年。俟有成效﹐卽行奏明著爲定章﹐以肅鹺政而裕課餉』。

﹣﹣見「大淸穆宗毅皇帝實錄」卷一百六十二。

●同治五年﹝一八六六﹑丙寅﹞春正月初二日﹝壬戌﹞﹐以福建籌備兵糈﹐予將軍英桂﹑總督左宗棠﹑巡撫徐宗干等議敍有差。

﹣﹣見「大淸穆宗毅皇帝實錄」卷一百六十五。

三十日﹝庚寅﹞﹐補鑄福建彰化縣知縣印信﹔從巡撫徐宗干請也。

﹣﹣見「大淸穆宗毅皇帝實錄」卷一百六十七。

二月二十九日﹝己未﹞﹐諭內閣﹕『前因左宗棠奏參福建布政使張銓慶昏憒胡塗﹐意存戀棧﹔曾降旨將該員卽行革職。玆據徐宗幹奏﹕「張銓慶在閩﹑浙軍營二十餘年﹐辦理文案尙爲通達﹔在藩司任內勤儉著稱﹐𨿽器識稍近褊狹﹐而誠實廉謹﹐尙可降格量用」等語。張銓慶著吏部調取引見』。

﹣﹣見「大淸穆宗毅皇帝實錄」卷一百七十。

二十八日﹝丁亥﹞﹐以剿匪出力﹐復福建已革副將吳鴻源職。

﹣﹣見「大淸穆宗毅皇帝實錄」卷一百七十三。

夏四月二十八日﹝丙辰﹞﹐以福建臺灣搜捕逆匪出力﹐賞副將湯得升巴圖魯名號﹑在籍員外郎黃景琦等花翎﹑通判蕭澈等藍翎﹐知府陳懋烈等加銜﹑升敍有差。

﹣﹣見「大淸穆宗毅皇帝實錄」卷一百七十五。

五月初八日﹝丙寅﹞﹐福建水師提督吳全美因病解職﹐以漳州鎭總兵官李成謀爲水師提督﹑記名總兵官孫開華爲福建漳州鎭總兵官。

初九日﹝丁卯﹞﹐諭內閣﹕『福建海壇鎭總兵黃進平﹑臺灣鎭總兵曾玉明﹑閩粵南澳鎭總兵顏靑雲﹑福建臺灣道丁曰健﹑臺灣府知府陳懋烈均著開缺來京﹐交該部帶領引見』。

十一日﹝己巳﹞﹐諭﹝內閣﹞﹕『徐宗幹奏「武職大員子弟鄕試獲中﹐訪有情獘﹐請斥革究辦」一折﹐福建臺灣鎭總兵曾玉明之子曾云登﹑曾云書於上年福建甲子科鄕試中式舉人﹐經該撫及提調﹑監試司道各員訪查曾云登等素不能文﹐恐有情獘﹐傳提來省訊究﹔乃該鎭托詞業已內渡﹐延不到案﹐顯有徇庇情事。前任臺灣鎭總兵曾玉明著暫行革職﹐勒令將伊子曾云登﹑曾云書交出解省究問。曾云登﹑曾云書均著革去舉人﹐交左宗棠拘拿到案﹐嚴訊確情﹐按律定擬具奏。曾玉明有無主使作獘別情及徐宗干等失察處分﹐著俟定案時聲明請旨』。尋奏﹕『遵訊曾云登﹑曾云書因弟兄號捨相聯﹐商默舊文獲中﹐尙無槍替懷挾等獘﹔應照士子越號換寫文字例﹐減一等科罪。曾玉明有心徇庇﹐業經革職﹐應無庸議﹔監臨﹑提調等均無失察之咎﹐請免議處』。下部議﹔從之。

﹣﹣以上見「大淸穆宗毅皇帝實錄」卷一百七十六。

六月初三日﹝庚寅﹞﹐諭﹝軍機大臣等﹞﹕『左宗棠奏「現擬試造輪船並剿撚利用車戰」各折片﹐中國自彊之道﹐全在振奮精神﹐破除耳目近習﹐請求利用實務﹔該督現擬於閩省擇地設廠﹑購買機器﹐募雇洋匠試造火輪船隻﹐實系當今應辦急務。所需經費﹐卽著在閩海關稅內酌量提用。至海關結款𨿽完﹐而庫儲支絀﹔仍須將此項扣款按年解赴部庫﹐閩省不得輒行畱用。如有不敷﹐準由該督提取本省釐稅應用。左宗棠務當揀派妥員認眞請求﹐必盡悉洋人制造駕駛之法﹐方不至虛糜帑項。所陳各條﹐均著照議辦理。…………。將此由五百里諭令知之』。

﹣﹣見「大淸穆宗毅皇帝實錄」卷一百七十八。

二十一日﹝戊申﹞﹐補鑄福建臺灣北路協副將關防﹔從總督左宗棠﹑巡撫徐宗干請也。

﹣﹣見「大淸穆宗毅皇帝實錄」卷一百七十九。

秋七月初三日﹝己未﹞﹐諭內閣﹕『左宗棠﹑徐宗幹奏「臺灣軍功人員褒獎過優﹐請旨撤銷」一折﹐福建候補縣丞畬辰隨同署總兵曾元福在臺灣軍營辦理文案﹐業經該署總兵等會保﹐請免補縣丞﹑以知縣畱於福建卽補﹐復經層遞保獎翎支升階﹐至知府遇缺卽補並加道銜﹔經吏部行文核駁。該員不候本省督﹑撫查辦﹐輒自行遣丁赴部具呈﹐請將原保各案核準﹔吏部復經據呈準行﹐悉照原保辦理。現經左宗棠等查明該員遞保各案多系冒濫﹐所有畬辰原保免補同知﹑直隸州知州﹑知府﹑道銜並請戴花翎之處﹐均著撤銷﹔仍著以知縣歸部選用﹐毋庸畱於福建候補。署臺灣鎭總兵副將曾元福保舉人員未能核實﹐著交部議處。至吏部畬余辰遞保各案旣經行文查駁﹐何以輒憑畬辰遣抱呈詞﹐率行議準﹖其中顯有情獘。著吏部堂官確切查明﹐據實具奏﹐毋稍回護』。

初八日﹝甲子﹞﹐諭﹝軍機大臣等﹞﹕『………前據左宗棠奏﹕「擬於閩省擇地設廠﹑購買機器﹐募雇洋匠試造火輪船隻」﹔當諭令該督照議辦理。玆據蔣益澧奏﹕「擬於沿海省分建設鐵廠﹐制造輪船﹐或在福建設廠﹑或在廣東設廠」等語﹔著瑞麟﹑蔣益澧咨商左宗棠會籌妥辦。將此由五百里各諭令知之』。

﹣﹣以上見「大淸穆宗毅皇帝實錄」卷一百八十。

八月十七日﹝癸卯﹞﹐陜甘總督楊嶽斌因病解職﹐調閩浙總督左宗棠爲陜甘總督。以漕運總督吳棠爲閩浙總督﹔未到任前﹐以福州將軍英桂兼署。

﹣﹣見「大淸穆宗毅皇帝實錄」卷一百八十三。

九月丁巳朔﹐以福建巡洋出力﹐予千總劉廷華等升敍﹑開復有差。

追予福建臺灣殉難道員孔昭慈建立專祠﹐謚「剛介」。

初七日﹝癸亥﹞﹐福建布政使王徳榜乞假養親﹐以按察使鄧廷楠爲布政使﹑延邵道康國器爲按察使。

﹣﹣以上見「大淸穆宗毅皇帝實錄」卷一百八十四。

二十八日﹝癸未﹞﹐諭軍機大臣等﹕『左宗棠奏「籌議變通閩﹑浙兵制」一折﹐閩省綠營兵制額冗餉薄﹐素不訓練﹐臨事不能收一戰之功﹐並不能爲一日之守﹔據左宗棠所陳積獘情形﹐實屬洞中窽要。該督現擬將無用之兵汰除四成﹐卽以裁兵之餉加給在營之兵﹐並營抽練﹔所籌甚爲切當。著卽照所議辦理﹐並著督飭水陸各營認眞訓練﹐務當切實請求﹐不可有名無實。左宗棠起程在卽﹐所有未盡事宜﹐並著英桂﹑吳棠﹑徐宗幹悉心籌劃﹐俾臻妥善﹔總期兵歸實用﹑餉不虛糜﹐毋蹈仍前積習。浙省兵丁議復常制﹐止須少募新兵﹐精練汰存舊兵﹔卽著左宗棠﹑英桂﹑吳棠與馬新貽﹑黃少春將一切事宜妥爲籌議﹐責成楊昌浚專主其事﹐實力辦理。水師船炮﹐尢宜講求堅利﹔閩省購造粵東拖罾船隻﹐亦當力求堅固﹐不可以敝窳充數。左宗棠前奏閩省設廠制造輪船﹐尢爲水營要務﹔卽著吳棠接辦﹐不可日久廢弛。將此由五百里各諭令知之』。

﹣﹣見「大淸穆宗毅皇帝實錄」卷一百八十五。

冬十一月十一日﹝丙申﹞﹐諭軍機大臣等﹕『英桂﹑徐宗幹奏「閩省紳民懇畱督臣暫緩西行」一折﹐據該紳民等呈稱﹕「聞左宗棠調補甘肅之命﹐惶然如失所恃。並以創造輪船一事機不可失﹐如使總督暫駐閩中﹐豫將赴甘之師先行部署﹐俟外國工匠畢集﹐創造一有端緒﹐卽移節西徵﹔旣省待兵待餉之期﹐又無顧此失彼之慮」等語。所陳不爲無見﹔朝廷亦知輪船事屬創始﹐有治法必有治人﹐方臻周妥。無如關隴數千里之地賊眾兵疲﹐民生日蹙﹔若不亟籌得力大員統師前往﹐誠恐蔓延腹地﹐爲患益深。是以令左宗棠移節西陲﹐爲地擇人﹐實非得已。今據沈葆楨等所呈各節﹐亦屬切要之圖。英桂現尙未接印﹐著左宗棠暫緩交卸督篆﹐克日催督工匠上緊制造﹐妥定章程﹐與英桂﹑沈葆楨會商辦理﹔並將西徵兵將﹐豫爲部署。該省協餉原皆有著之款﹐惟增兵仍須增餉﹐該督如有所見﹐不妨據實敷陳﹐以備采擇。前已有旨授劉典甘肅臬司﹐爲期與該督相習﹐可收指臂之助﹔著該督卽行檄催劉典先行赴任﹐並將兵將酌撥數營交劉典管帶﹐令其迅速入甘。該督俟吳棠到任後﹐再行交卸來京﹔輪船有端倪﹐卽交英桂﹑吳棠﹑沈葆楨認眞經理。沈葆楨現旣在籍﹐於此等緊要事件未可視同膜外﹔卽著幫同該省督﹑撫等悉心區畫﹐以期周密。將此由五百里各諭令知之』。

十三日﹝戊戌﹞﹐諭軍機大臣等﹕『前因閩省設廠制造輪船﹐事關緊要﹐特經諭令吳棠接辦﹔復經諭令左宗棠將輪船事務辦有端倪﹐交英桂﹑吳棠﹑沈葆楨等經理。玆據左宗棠奏「請派重臣經理船政﹐接管局務」一折﹐該督以輪船事在必行﹐不以去閩在邇﹐遽行閣置﹔實屬沈毅有爲﹐能見其大。著遵奉前旨﹐將設局造船事宜辦有眉目﹐再行交卸起程。沈葆楨辦事素來認眞﹐人亦公正廉明﹔現𨿽守制家居﹐惟事關船政大局﹐必須經理得人。該前撫務當遵奉前旨﹐出而任事﹐不可稍行諉卸。所有船政事務﹐卽著該前撫總司其事﹔並準其專折奏事﹐先刻木質關防印用﹐以昭信守。一俟局務辦成﹐再行奏請部頒關防。一切應辦事宜並需用經費﹐均著英桂﹑吳棠﹑徐宗幹妥爲經理﹔仍隨時與沈葆楨會商﹐不可稍有延誤。道員胡光墉﹐卽著交沈葆楨差遣。左宗棠另奏請令劉典幫辦甘肅軍務﹐本日已明降諭旨﹐照所請行。前因劉典系丁憂人員﹐是以降旨令該員署理甘肅按察使﹔現在該員是否服闋﹖並著左宗棠查明具奏。將此由六百里各諭令知之』。

﹣﹣以上見「大淸穆宗毅皇帝實錄」卷一百八十六。

二十四日﹝己酉﹞﹕諭內閣﹔『左宗棠﹑徐宗幹奏「軍需攤捐銀兩﹐懇恩免捐」一折﹐福建省捐攤各案﹐疊經該提督等奏請裁革﹐均已降旨允行﹐原以養民生而卹廉吏。玆據左宗棠等奏稱﹕「該省官吏應攤剿辦臺匪張丙軍需等款﹐自道光年間起分年核扣﹐至同治五年止﹐計共未補銀一百二十八萬四千兩零。各州﹑縣負此巨逋﹐或以後數十任代前人賠償﹑或以虧累大重而營求調劑﹑或以那掩勒交而被參致屈﹐虧累太多﹐勵廉無術﹔援案懇予免捐﹐俾淸積累」。自系實在情形。所有前項兩案軍需攤捐銀兩﹐著加恩免捐﹐以示體卹。嗣後該省州﹑縣各官旣無攤捐之累﹐辦公應稍從容﹔其各倍懍官方﹐馴致廉潔。該督﹑撫等乃嚴飭所屬實力整頓﹐不得另立名目﹐使各官吏有所借口﹐以副朝廷興廉卹吏之意』。

諭軍機大臣等﹕『左宗棠奏「籌辦臺灣吏事兵事﹐請責成該鎭道等經理」一折﹐臺灣一郡遠隔大洋﹐番民雜處﹐易啟釁端﹔現生齒日繁﹐洋舶來往﹐尢宜加意整頓﹐以奠巖疆。該督以去閩在卽﹐一切規畫未暇致詳﹐請飭該鎭﹑道等妥辦﹐具見實心。所陳臺灣積獘﹐兵制則班戍之期已廢﹐有冊無兵﹔戰船無一存者﹐而修費不減﹔吏事則官索陋規以取盈﹑民好械鬥以爭勝﹐錮習相沿﹐殊堪痛恨。該督擬復班兵舊章﹐三年更戍﹔復設道標﹐以重事權﹔申明鎭兵歸道察看之例﹐以互相維制﹔移修船之費﹐以制船巡洋﹑募練水兵﹑裁革陋規﹐別籌津貼以資辦公各條﹕均屬因時制宜之策。總兵劉明燈﹑道員吳大廷旣據該督遴選派辦﹐必須實力籌辦﹐以免頹風﹔不得以該督遠行﹐玩忽於繼。並著吳棠﹑徐宗幹隨時督飭該鎭﹑道等認眞釐剔﹐所有一切情形或詳由督撫奏聞﹑或由該鎭道會銜陳奏﹐均著斟酌事之輕重緩急辦理。生番旣以不得內附爲憾﹐自宜相機駕馭﹐羈糜弗絕。其社倉儲積等事﹐亦應綢繆未雨﹐及早興辦。吳棠未到任之先﹐英桂﹑徐宗幹責無旁貸﹐必當善成該督之志也。左宗棠另折奏﹕「釐定閩省各屬進出款項﹐請將各廳縣應徵地丁﹑糧米等款數目出示勒石﹐以杜浮取﹔提款籌補流攤﹐以祛官累﹔酌提稅余﹐以充公費」。所籌於吏治民生均屬有益﹐卽著照所請行。其餘一切未盡事宜﹐該督未起程以前﹐仍當隨事規畫﹐以臻周密。將此由五百里諭知英桂﹑左宗棠﹑吳棠﹑徐宗幹﹐並傳諭劉明燈﹑吳大廷知之』。

調福建福寧鎭總兵官劉明燈爲臺灣鎭總兵官﹐擢湖南撫標中軍參將羅大春爲福建福寧鎭總兵官。

二十七日﹝壬子﹞﹐諭軍機大臣等﹕『前因閩省設廠制造輪船﹐諭令沈葆楨幫同該省督﹑撫等悉心區畫。嗣據左宗棠奏﹕請派重臣總理船政﹔復諭令沈葆楨總司其事﹐與英桂﹑吳棠﹑徐宗幹會商辦理。玆據左宗棠奏﹕「該撫兩次呈稱﹐以丁憂人員不應與聞政事﹐如奉旨飭辦﹐亦必俟明年六月服闋後﹐始敢任事﹔其未釋服以前﹐遇有咨奏事件﹐請由督﹑撫臣代爲咨奏」等語。制造輪船一節﹐關系中外﹐事更重於金革﹔豈得以引避爲辭﹗沈葆楨辦事認眞﹐著仍遵前旨﹐總司其事。一切應辦事宜﹐均著英桂﹑左宗棠﹑吳棠﹑徐宗幹與沈葆楨隨時會商辦理。署藩司周開錫﹐卽著與道員胡光墉一並交沈葆楨差遣。惟旣據該前撫呈稱現未服闋﹐未敢公然任事﹔卽著俯順所請﹐未釋服以前遇有應行陳奏事件﹐由沈葆楨知會該督﹑撫代爲具奏。一俟服闋﹐仍著會同該省督﹑撫聯銜奏事﹐以重事權。其購買機器等項共需銀十三萬三千八百餘兩﹐著照左宗棠所籌﹐先行動款應付﹐以便興辦。將此由五百里各諭令知之』。

﹣﹣以上見「大淸穆宗毅皇帝實錄」卷一百八十七。

十一月丙辰朔﹐命福建布政使鄧廷柚來京﹐以延建邵道周開錫署布政使。

﹣﹣見「大淸穆宗毅皇帝實錄」卷一百八十八。

十一日﹝丙寅﹞﹐以廣東布政使李福泰爲福建巡撫﹔未到任前﹐以署布政使道員周開錫護理。

予故福建巡撫徐宗幹祭葬﹐謚「淸惠」﹔入祀名宦祠﹐並入「國史」循良傳。

﹣﹣以上見「大淸穆宗毅皇帝實錄」卷一百八十九。

二十四日﹝己卯﹞﹐諭軍機大臣等﹕『左宗棠奏「詳議船政章程並藝局章程各開單呈覽及曉諭日意格等」各折片﹐此次創立船政﹐實爲自彊之計﹔若爲浮言謠惑﹐則事何由成﹖自當堅定辦理﹐方能有效。左宗棠所見遠大﹐大臣謀國﹐理當如此。其所議優待局員﹑酌定程限﹐甚爲周妥﹔均著照所請行。若五年限滿﹐洋員教有成效﹐卽著照所議加賞﹐以示獎勵。其日意格﹑徳克碑勤勞旣著﹐忠順可嘉﹐尢當優加賞賚﹔並著英桂等存記﹐俟五年後中國工匠如能按圖監造﹑自行駕駛﹐卽著奏聞﹐候旨破格於原定賞銀之外再給優賞。屆時甘肅必早底定﹐朝廷不難令左宗棠赴閩﹐共觀厥成。該督等可傳諭日意格﹑徳克碑其專心教習﹐毋稍疑惑。其餘所議各條﹐亦屬妥協﹔並著照所議辦理。左宗棠𨿽赴甘省﹐而船局乃系該督創立﹐一切仍當預聞。沈葆楨總理船政﹐其未服闋以前遇有船局事宜﹐由英桂等陳奏﹔服闋以後﹐由沈葆楨會同該督﹑撫陳奏﹕均著仍列左宗棠之名﹐以期終始其事。另片奏﹕「船局經費不敷銀兩﹐請於續撥銀兩內動用」等語。著照所請﹐所有前項不敷銀七萬兩﹐卽於續撥閩海關每月五萬兩內支用﹔著英桂如數籌撥﹐毋許遲誤。道具胡光墉旣據左宗棠歷試可以相信﹐卽著交沈葆楨差遣。其補用道葉文瀾﹑同知黃維煊﹐著準其畱閩﹔並候補經歷徐文淵﹐均交沈葆楨差遣。軍功貝錦泉熟悉洋務﹐堪作船主﹐自應破格錄用﹔卽著以都司畱於福建水師浕先卽補﹐並賞加遊擊銜。此後如能奮勉立功﹐並著沈葆楨等再請優獎﹐用資鼓舞。其餘如有可用之才﹐卽由沈葆楨酌委﹔務當虛心訪求﹐以期集事。劉典業經服闋﹐本日已明降諭旨實授甘肅按察使﹔該員舊部三千名﹐卽著催令前進。左宗棠業經起程﹐船局事務﹐沈葆楨自當專心經理﹔英桂﹑吳棠﹑周開錫亦當和衷商酌﹐於日意格等加意籠絡﹐毋稍膜視。………將此由五百里諭知英桂﹑左宗棠﹑吳棠﹑沈葆楨﹐並傳諭周開錫知之』。

﹣﹣見「大淸穆宗毅皇帝實錄」卷一百九十。

十二月二十五日﹝庚戌﹞﹐予故福建臺灣道洪毓琛入祀名宦祠﹔從巡撫徐宗干請也。

﹣﹣見「大淸穆宗毅皇帝實錄」卷一百九三。

●同治六年﹝一八六七﹑丁卯﹞春二月初六日﹝庚寅﹞﹐諭軍機大臣等﹕『英桂奏「道員丁傑交出竹枝詞﹐牽涉督﹑撫﹑司﹑道大員﹐鈔錄呈覽」一折﹐據稱護巡撫周開錫咨稱﹕「署藩司夏獻綸持有刊本竹枝詞﹐系鹽法道海鍾所交﹔詢之海鍾﹐則稱得自道員丁傑﹔及傳丁傑面詢﹐前後供詞兩岐」等語。匿名揭帖﹐例應銷毀﹐立案不行。惟出自丁傑之手﹐親供又復支離﹐不無疑竇﹐且皆關系地方公事﹔著英桂面傳丁傑切實研詰﹐究系何人所編﹖吳棠初抵閩省﹐無所用其回護﹔並著會同英桂認眞查究﹐如有挾嫌污蔑情事﹐必應從嚴懲辦﹐以杜刁風。詞內所指各節﹐亦當悉心察訪﹐兀核辦理﹐毋稍容隱。將此各諭令知之』。

十一日﹝乙未﹞﹐福建臺灣道吳大廷奏陳臺灣吏事﹑兵事﹐在換班兵﹑重海防﹑裁陋規﹑禁土豪﹑端士習以及馭生番﹑查洋船﹑興社倉﹑立義學諸務﹔均擬次第籌辦。得旨﹕『著卽將應辦事宜實力整頓﹐以期日有起色﹔不可始勤終懈﹐勉之愼之』﹗

﹣﹣以上見「大淸穆宗毅皇帝實錄」卷一百九十六。

三月初六日﹝庚申﹞﹐福建臺灣鎭總兵官劉明燈等奏﹕臺境土匪斂戢﹐現擬籌辦海防。得旨﹕『著將應辦事宜認眞請求﹐務期除暴安良﹐不得始勤終怠』。

﹣﹣見「大淸穆宗毅皇帝實錄」卷一百九十八。

夏四月二十二日﹝乙巳﹞﹐免故兼署福州將軍﹑福建巡撫徐宗幹應賠短徵關稅銀。

﹣﹣見「大淸穆宗毅皇帝實錄」卷二百一。

五月十二日﹝甲子﹞﹐以大理寺少卿王維珍爲福建鄕試正考官﹑翰林院侍讀學士鄂芳爲副考官。

﹣﹣見「大淸穆宗毅皇帝實錄」卷二百二。

六月十二日﹝甲午﹞﹐諭內閣﹕『前因英桂奏﹕道員丁傑交出竹枝詞﹐牽涉督﹑撫﹑司﹑道大員﹔當經諭令英桂會同吳棠查明編造之人懲辦﹐並將詞內所指各節悉心查訪。玆據英桂﹑吳棠查明實在情形覆奏﹐據稱「詞內所指抽收釐稅﹑創造輪船﹑調員來閩差委等事及道員曾憲徳考語前後歧異﹐並收復漳州﹑剿辦永春州上場堡土匪﹑崇安齊匪各情形﹐均經左宗棠奏明有案。其調閩及派委釐差各員亦多籍隸各省﹐並非盡屬楚人。所指左宗棠去閩時紳士攀畱一節﹐前經英桂等據稟陳明﹕左宗棠以輪船局務俱有眉目﹐卽行料理起程﹔覆奏後﹐經紳士再三稟畱﹐均未允行﹐並無商令紳士挽畱之事。所指以釐金充修脯一節﹐閩省鰲峯書院舊藏正誼堂書板無存﹐左宗棠設局重刊﹐考取舉貢籌給膏火﹐分司校理﹐系爲教養士林起見。周開錫所買師姓之婢﹐並非知府李慶霖所送﹔同知沈應奎﹐並未爲周開錫安頓已出之妾。英桂因兼署督篆﹐不能再兼巡撫﹐奏請以周開錫接護撫篆﹐並非李慶霖等代爲懇求。朱明亮署汀漳龍道印務﹐距杜義山開缺之期相隔月餘﹐並非當時索印。左宗棠並無以紅頂二人扶轎﹐周開錫﹑夏獻綸現無親兵隨從。惟吳大廷赴任臺灣帶勇五百前往﹐並此外委員緝捕護餉﹐間亦撥勇隨行﹔並非爲護衛本員而設﹐周開錫等亦無遮護楚人」等情。均著無庸置議。按察使銜候選道丁傑所呈竹枝詞﹐查系不知姓名人投入轎中﹔惟於例應銷毀之件不行毀棄﹐輒復送入官司﹐實屬不合。養交部照例議處﹐飭令回籍聽候部議。左宗棠前在閩省辦理軍需﹑釐捐等事﹐均系地方要務﹔豈可任令無知之人信口雌黃﹗所有編造竹枝詞之人﹐仍著英桂等嚴拏究辦﹐以儆刁頑。另片奏「請將不知遠嫌之同知議處」等語﹐知府銜福建盡先補用同知沈應奎充當釐局委員﹐輒攜眷居住藩署﹐實屬不能遠嫌﹔著交部議處』。

諭軍機大臣等﹕『傳諭福建臺灣鎭總兵官劉明燈﹑臺灣道吳大廷﹕劉明燈﹑吳大廷奏「捦獲戴逆案內要犯並捕斬會首及積年著匪多名」一折﹐臺灣地方遼闊﹐人情獷悍﹔自戴萬生等倡亂以來﹐𨿽經官軍撲滅﹐餘匪究未淨盡。經劉明燈﹑吳大廷多方緝捕﹐前後疊獲匪犯多名﹐自臺灣北至竹塹人心安帖﹔辦理尙屬妥協。該處喜亂好動﹐習爲故常﹔必須設法鎭撫﹐方可日久相安。著該鎭﹑道嚴飭地方文武各官畱心訪緝﹐有犯必懲﹔毋令餘匪藏匿﹐致釀亂階。其安分良民﹐兵燹餘生﹐流離可憫﹔尢須加意撫綏﹐培養元气。並著該鎭﹑道酌斛情形﹐妥籌辦理』。

福建臺灣道吳大廷奏﹕整頓海防﹐添制龍艚等船。得旨﹕『卽著會同劉明燈隨時整頓﹐並嚴飭各船員弁實力梭巡﹐以淸積獘』。

﹣﹣以上見「大淸穆宗毅皇帝實錄」卷二百五。

秋七月初九日﹝庚申﹞﹐命閩浙總督吳棠馳赴廣東查辦事件﹐以福州將軍英桂兼署閩浙總督。

初十日﹝辛酉﹞﹐諭軍機大臣等﹕『前因左宗棠奉命西徵﹐特令沈葆楨總理船政。玆據沈葆楨奏報任事日期並瀝陳各情﹐覽奏具見誠悃。船政事宜﹐本非旦夕所能奏效﹔左宗棠以事當創始﹐專折請派﹐其知該前撫者實深。該前撫淸愼之懷﹐中外共見﹔朝廷因事擇人﹐亦期任事者以朝廷之心爲心﹐並非浮言可奪。該前撫現已任事﹐惟當勉爲其難。卽著督飭周開錫等實力講求﹐並將日意格等加意籠絡﹐庶觀成有日﹐用以自彊﹔毋得瞻前顧後﹐有誤巨工。沈葆楨以本地紳士督辦船政﹐必須地方大吏聯爲一气﹐呼應始靈﹔英桂﹑吳棠﹑李福泰務當和衷商辦﹐俾該前撫永無掣肘之虞。其應需經費﹐並著英桂等隨時經理﹐以竟全功。將此由五百里各諭令知之』。

﹣﹣以上見「大淸穆宗毅皇帝實錄」卷二百七。

八月辛巳朔﹐命國子監祭酒邵亨豫提督福建學政。

﹣﹣見「大淸穆宗毅皇帝實錄」卷二百九。

三十日﹝庚戌﹞﹐船政大臣﹑前署江西巡撫沈葆楨奏﹕查看福州海口創修船塢工程﹐並豫行練習水勇。得旨﹕『事屬創造﹐該大臣卽當力任其難﹐妥籌辦理﹐以杜流獘而收實效』。

﹣﹣見「大淸穆宗毅皇帝實錄」卷二百十。

冬十月十七日﹝丙申﹞﹐諭軍機大臣等﹕『沈葆楨奏「洋將購器募工﹐均已就緒﹐並請令周開錫始終其事﹑畱李慶霖差遣」各折片﹐洋將日意格回國采辦器具俱已齊備﹐並雇覓工匠人等﹐十月後可陸續到閩﹔卽著沈葆楨會同英桂﹑李福泰督飭局員及該洋將等應辦工程妥速布置﹐一面趕造船身﹐輪機到時卽可配制。前署藩司周開錫﹑道員胡光墉﹐前經左宗棠等奏派充局員﹐並據左宗棠奏稱「但願謹守條約﹐可望有成」﹔是左宗棠於船政一事﹐責成該員等確有把握。著沈葆楨傳知周開錫專意從公﹐毋得畏難退阻﹔並著馬新貽迅催胡光墉克期赴閩﹐以資差委。道員葉文瀾現在已否到局﹖該員前有被控之案﹐著英桂﹑李福泰速爲秉公斷結。知府李慶霖前經吳棠奏參革職﹐勒令回籍。玆據沈葆楨奏稱該員在局襄辦有年﹐尙無劣迹﹔著橍式準畱船政局差遣。倘復始勤終怠﹐卽著沈葆楨據實參撤﹐毋稍回護。所有船政一切事宜﹐著英桂等俟吳棠旋任後﹐詳細商榷﹐和衷辦理。將此由五百里各諭令知之』。

﹣﹣見「大淸穆宗毅皇帝實錄」卷二百十四。

十一月二十五日﹝甲戌﹞﹐兼署閩浙總督英桂奏﹕「提臣李成謀巡閱臺灣﹐回省尙需時日﹔本年軍政未能依限辦理」。下部知之。

二十六日﹝乙亥﹞﹐調福建巡撫李福泰爲廣東巡撫﹐以河南布政使卞寶第爲福建巡撫。

二十九日﹝戊寅﹞﹐予福建巡洋陣亡守備布義等祭葬﹑世職。

﹣﹣以上見「大淸穆宗毅皇帝實錄」卷二百十七。

十二月十八日﹝丁酉﹞﹐調閩浙總督吳棠爲四川總督。………以浙江巡撫馬新貽爲閩浙總督﹔未到任前﹐以福州將軍英桂兼署。

﹣﹣見「大淸穆宗毅皇帝實錄」卷二百十九。

●同治七年﹝一八六八﹑戊辰﹞春正月初十日﹝己未﹞﹐以巡洋獲盜﹐予福建守備蘇桂森等加銜﹑升敍有差。

﹣﹣見「大淸穆宗毅皇帝實錄」卷二百二十一。

二月初二日﹝庚辰﹞﹐諭﹝軍機大臣等﹞﹕『沈葆楨奏報「造船開工日期並陳明船廠情形」一折﹐據稱「開造輪船鐵廠﹐關系最重。上年十二月間船臺造成一座﹐所運鐵器木料亦已附舶而來﹐當親率在事官紳﹑工匠前赴船塢開工﹐相機酌辦。惟需石﹑需木﹑需土﹑需匠﹐四者頗難」。所奏均中窽要。輪船一事﹐所難在於經始﹔現在鳩庀已有可觀﹐尢當矢以實心實力﹐期於必成。卽著沈葆楨督飭周開錫等及日意格各員盡心經理﹐毋以畏難自阻﹔庶日新月異﹐共觀厥成。其巡察布置一切﹐均著照該前撫所議辦理。沈葆楨以本地紳士督辦船政﹐事非易爲﹔英桂﹑馬新貽﹑李福泰﹑卞寶第務當遇事籌商﹐並將經費隨時撥給﹐俾得一無牽掣﹐克蕆要工。將此由四百里各諭令知之』。

以福建開辦船廠出力﹐賞洋將日意格等花翎﹑職銜有差。

﹣﹣以上見「大淸穆宗毅皇帝實錄」卷二百二十四。

三月二十六日﹝甲戌﹞﹐禮部以會試中額請﹔得旨﹕『滿洲取中七名﹑蒙古取中二名﹑漢軍取中五名﹑直隸取中二十名﹑奉天取中三名﹑山東取中十六名﹑山西取中七名﹑河南取中十七名﹑陜甘取中五名﹑江蘇取中二十四名﹑安徽取中十五名﹑浙江取中二十五名﹑江西取中二十二名﹑湖北取中十一名﹑湖南取中十四名﹑福建取中二十名﹑臺灣取中二名﹑廣東取中十五名﹑廣西取中十二名﹑四川取中十六名﹑雲南取中四名﹑貴州取中十名』。

﹣﹣見「大淸穆宗毅皇帝實錄」卷二百二十七。

夏四月己卯朔﹐諭軍機大臣等﹕『英桂等奏「籌米運津」一折﹐英桂等以畿輔大兵雲集﹐需糧孔亟﹐擬撥款購米十萬石﹐由輪船運赴天津﹐聽候提撥﹔實能力顧大局。卽著飭令周開錫等趕緊采辦﹑陸續運律﹐並著崇厚督飭天津道﹑府先期雇備剝船﹐俟此項米石到津﹐卽飭天津道會同道員夏獻綸驗收﹐並由崇厚妥速運赴京倉。所有前項米船經過地方﹐著官文﹑曾國藩﹑郭柏蔭﹑丁日昌﹑何璟飭令各關口槪免徵收釐稅﹐卽予查驗放行。將此由五百里諭知官文﹑曾國藩﹑英桂﹑郭柏蔭﹑丁日昌﹑李福泰﹑崇厚﹑沈葆楨﹐並傳諭何璟知之』。

初三日﹝辛巳﹞﹐三口通商大臣﹑兵部左侍郎崇厚奏﹕『福建籌濟兵米﹐現由輪船起運到津﹐擬飭天津道會同該省委員先行驗收屯棧』。報聞。

﹣﹣以上見「大淸穆宗毅皇帝實錄」卷二百二十八。

十七日﹝乙未﹞﹐以福建臺灣疊次緝匪出力﹐賞同知吳本烈﹑都司李忠元等花翎﹐知縣朱必昌等藍翎﹔余加銜﹑升敍有差。

﹣﹣見「大淸穆宗毅皇帝實錄」卷二百二十九。

五月初七日﹝癸未﹞﹐補鑄福建臺灣水師副將﹑左營遊擊﹑中軍守備各關防﹑條記﹔從署總督英桂請也。

﹣﹣見「大淸穆宗毅皇帝實錄」卷二百三十三。

十八日﹝甲午﹞﹐諭﹝軍機大臣等﹞﹕『沈葆楨奏「江岸坍塌逼近船臺﹐現籌堵禦」一折﹐船臺前江岸於閏月十九日夜間被風浪衝嚙﹐塌入水中﹔所有岸旁堆積羣材𨿽經拖運中間﹐臺前亦添釘巨椿三層﹐暫資堵禦﹐惟岸址未堅﹐風濤不時衝激﹐其勢斷不能久。該大臣現擬疏泄積水﹑攺築石堤﹐將環塢長濠一律塡塞﹐俾土性幹凝﹑岸旁地基鞏固﹔所籌尙屬妥協﹐著卽照所擬辦理。船塢廠基關系綦重﹐該大臣務當趕緊庀材集夫﹐督率興修﹐以防橫決。此次江岸坍塌﹐該大臣未能先事豫防﹐所請嚴議之處﹐姑從寬加恩﹐攺爲交部議處。嗣後惟當審愼督修﹐毋稍疏忽﹐以期無負委任。將此由四百里諭令知之」。尋吏部議﹕『沈葆楨照防範不嚴例﹐降一級畱任』。得旨﹕『準其抵銷』。

﹣﹣見「大淸穆宗毅皇帝實錄」卷二百三十四。

秋七月二十日﹝乙未﹞﹐調兩江總督曾國藩爲直隸總督﹑閩浙總督馬新貽爲兩江總督﹐以福州將軍英桂爲閩浙總督﹑正藍旗漢軍都統文煜爲福州將軍。

﹣﹣見「大淸穆宗毅皇帝實錄」卷二百三十八。

八月乙巳朔﹐諭軍機大臣等﹕『臺灣地方關系最爲緊要﹐道員吳大廷前因患病內渡﹐經沈葆楨畱於船政局差委﹔卽著英桂等飭令迅回本任﹐以重職守。總兵劉明燈能否勝任﹖並著英桂﹑卞寶第畱心察訪﹔如不稱職﹐卽行據實參奏﹐毋得稍涉瞻徇﹐致滋貽誤。將此由五百里各諭令知之』。

復以鄧廷柚爲福建布政使。

﹣﹣以上見「大淸穆宗毅皇帝實錄」卷二百四十。

九月二十四日﹝戊戌﹞﹐諭﹝軍機大臣等﹞﹕『總理各國事務衙門奏﹕「豫﹑蘇﹑閩等省現辦傳教各案﹐中外未能相安」一折﹐據稱「河南省南陽教堂一案﹐民人傳帖聚眾﹐其勢洶洶﹔江蘇揚州聚眾毆辱教士﹐曾國藩咨報訊辦﹐粗有頭緒。臺灣壯勇殺死教民﹐英桂尙未將辦理情形咨報﹐而該國使臣屢請拏辦正凶﹐情詞迫切」等詞。傳教一事已載在條約﹐勢難顯爲禁止﹔惟在自端趨向﹐崇正黜邪。現在辦理各件﹐務須妥愼籌維﹐當行者就案完結﹑當拒者按約辧明﹔不至日久遷延﹐橫生枝節﹐方爲妥善。著曾國藩﹑英桂﹑馬新貽﹑丁日昌﹑卞寶第﹑李鶴年各將現辦未結之教案﹐迅速設法了結﹔毋稍偏徇﹐致辦理不得其平﹐轉滋流獘。原折著各鈔給閱看。將此由五百里各諭令知之』。

又諭﹕『本日據總理各國事務衙門奏「現辦傳教各案﹐中外未能相安﹐請飭迅速完案﹐並通飭各省按約辦理」一折﹐已諭令江蘇﹑福建﹑河南各督﹑撫迅速辦理矣。惟思傳教一案載在條約﹐自難顯爲禁止﹔惟在修明正學﹑自端趨向﹐乃能崇正黜邪﹐潛消隱患。遇有交涉事件﹐尢當持平辦理﹐當行者就案完結﹑當拒者按約辧明﹐庶可關其口而奪之气。嗣後各該地方﹐如有傳教之洋人﹐務令士民各守本業﹐不得聽信浮言﹐無端尋隙。倘有不安本分教士滋優地方﹐卽知會領事官按約懲辦﹔必使民教相安﹐不至釀成巨案。著各直省將軍﹑督﹑撫等通飭各該地方官妥愼辦理﹐毋稍偏徇﹐致滋流獘。原折著各鈔給閱看。將此各諭令知之』。

﹣﹣以上見「大淸穆宗毅皇帝實錄」卷二百四十三。

冬十月甲辰朔﹐諭內閣﹕『前因福建臺灣鎭總兵員缺緊要﹐當經諭令英桂等察看劉明燈能否勝任。玆據奏稱﹕該總兵於臺灣重鎭不甚稱職﹔劉明燈著卽開缺﹐交英桂﹑卞寶第再行詳加察看。臺灣鎭總兵員缺﹐著該督﹑撫等於通省總兵內揀員調補﹔所遺員缺﹐著朱徳明補授。

﹣﹣見「大淸穆宗毅皇帝實錄」卷二百四十四。

十一月二十八日﹝辛丑﹞﹐諭﹝軍機大臣等﹞﹕『英桂﹑卞寶第奏「臺灣領事官縱令洋將違約妄爲﹐請飭總理衙門辦理」一折﹐臺灣領事官吉必勛於議給之案忽然翻約﹐縱令﹫當開炮擄船﹐占踞營署﹐偪死副將大員﹑殺傷兵勇﹑焚燒軍火局庫﹑索取兵費種種違約﹐實屬有心構釁﹐豈能稍事姑容﹔已諭令總理各國事務衙門知會英國公使辦理矣。臺灣物阜而民雜﹐近年各國通商﹐易於起釁﹔英桂﹑卞寶第務擇爲守兼優﹑通達事體之鎭﹑道大員前往﹐遇事剛柔互用﹐按約辦理。並整頓營制﹑吏治﹐以肅官方﹐不可稍涉大意。未結各案﹐卽著飭令曾憲徳等迅速辦結。將此由五百里各諭令知之』。

予福建臺灣傷亡副將江國珍祭葬﹑世職。

﹣﹣以上見「大淸穆宗毅皇帝實錄」卷二百四十七。

十二月初六日﹝己酉﹞﹐予福建彰化被戕巡檢曹本祭葬﹑世職。

初七日﹝庚戌﹞﹐諭﹝軍機大臣等﹞﹕『前據英桂等奏「臺灣洋人違約妄爲」等情﹐當經諭令總理各國事務衙門知會英國使臣辦理。玆據奏稱﹕「臺灣樟腦一案﹐疊經咨行該督﹑撫早爲辦結﹐免致藉端生釁﹔乃遷延日久﹐致有開炮擄船﹑殺傷兵勇之事。現經該衙門將領事等逞凶違約情形﹐照會該國使臣﹐令其從嚴懲辦﹐尙未接有照覆。惟該督﹑撫前奏臺灣焚燒教堂並華洋交毆﹑謀死教徒各案﹐已結五起﹑未結二起﹐及吉必勛覆文一切情形﹐未據咨報﹔總理衙門無憑辦理」。中外交涉事件﹐必須彼此隨時知照﹐方免舛誤﹐豈可稍涉遲延﹗著英桂﹑卞寶第卽將辦理已﹑未結教案啟釁情由及與該領事面議各節並來往文件﹐趕緊詳細咨報該衙門核辦﹔並將此案始末情形據實咨報﹐不得稍有回護粉飾﹐致滋口實。將此由五百里各諭令知之』。

初九日﹝壬子﹞﹐追予福建臺灣陣亡總兵官林向榮建立專祠﹐弟向臯﹑子張成曁弁兵等一並附祀。

﹣﹣以上見「大淸穆宗毅皇帝實錄」卷二百四十八。

二十三日﹝丙寅﹞﹐諭﹝軍機大臣等﹞﹕『總理各國事務衙門奏「接據英國照會﹐據實奏聞」一折﹐洋弁在臺灣違約妄爲﹐前經總理衙門照會英國使臣辦理。現據該國使臣阿禮國照覆﹐以一切情形未據臺灣領事詳報﹐若確情果與所奏相同﹐必將該領事曁洋將責處﹔其索去之洋銀﹐亦爲辦理退還。並稱吉領事已解任兩月﹐現咨請本國水師提督派員總管兵船﹐前赴臺灣會同郇領事與地方官妥速辦結﹕是該使臣亦屬自知無理。惟以英民在臺久受冤抑﹐地方官不早爲申理﹐致釀巨案﹐其意直以辦理失宜﹐歸咎於地方官自占地步。設將來該領事所報與英桂等前奏不府﹐該使臣必將藉端抵賴﹔著英桂﹑卞寶第懍遵前旨﹐迅將此案始末情形確切查明﹐咨報該衙行核辦。至洋人在臺有無冤抑之處﹖一並據實陳明。均不得回護粉飾﹐俾該使借口狡展﹐庶辦理方有把握。原折著鈔給閱看。將此由五百里各諭令知之』。尋奏﹕『遵查洋案一律辦結﹐業將全案始末咨報總理各國事務衙門。至洋人久受冤抑﹐乃吉必勛詭飾之詞﹐實無其事』。下所司知之。

﹣﹣以上見「大淸穆宗毅皇帝實錄」卷二百四十九。

●同治八年﹝一八六九﹑己巳﹞春正月二十八日﹝庚子﹞﹐福建巡撫卞寶第因病乞假﹐以閩浙總督英桂兼署巡撫。

﹣﹣見「大淸穆宗毅皇帝實錄」卷二百五十一。

三月十一日﹝癸未﹞﹐攺福建臺灣鎭標右營﹑臺灣協中營﹑澎湖協左右二營都司﹑臺灣鎭標右營守備爲千總﹐噶瑪蘭守備爲把總﹔裁臺灣協中右二營﹑澎湖協左右二營守備各一缺﹐臺灣鎭中左二營﹑臺灣城守右軍﹑北路協中營﹑臺灣協中左右三營﹑澎湖協左右二營﹑噶瑪蘭營﹑滬尾營﹑南路營﹑嘉義營﹑北路協右營千總十四缺﹐臺灣鎭標中營﹑南路下淡水營﹑北路協中營右營﹑臺灣協中左右營﹑滬尾營﹑澎湖協右營把總十七缺﹑外委四十六缺﹐馬兵五十名﹑戰兵三千七百四十七名﹑守兵三千一百五十六名﹔攺臺灣鎭標右營爲道標﹐專隸臺灣道管轄﹕從閩浙總督英桂請也。

﹣﹣見「大淸穆宗毅皇帝實錄」卷二百五十四。

夏四月十八日﹝庚申﹞﹐調福建陸路提督郭松林爲湖北提督﹑湖北提督江長貴爲福建陸路提督。

二十四日﹝丙寅﹞﹐諭軍機大臣等﹕『沈葆楨等奏﹕「前任臺灣道吳大廷因病開缺﹐回籍調理﹔現在船政需員﹐請飭仍赴閩」等語。吳大廷告假回籍調治﹐業經半載﹐計早痊愈﹔著劉﹫迅卽飭令該員趕緊赴閩﹐襄理船政﹐不得遲延。將此諭令知之』。

﹣﹣以上見「大淸穆宗毅皇帝實錄」卷二百五十七。

五月十六日﹝丁亥﹞﹐以福建按察使康國器爲廣西布政使﹑山東鹽運使潘霨爲福建按察使。

﹣﹣見「大淸穆宗毅皇帝實錄」卷二百五十九。

秋七月辛未朔﹐諭軍機大臣等﹕『總理各國事務衙門奏「洋人在臺灣違禁滋事﹐現籌辦理情形」一折﹐洋人美利士等在臺灣大南澳地方伐木墾荒﹑私販軍火﹑交通生番﹐實屬違禁妄爲﹔業經該衙門照會英﹑布兩國使臣由中國自行拏辦﹐並知照該督﹑撫酌核辦理。此事英國使臣自知理屈﹐已據照覆﹐飭將英人名康撤回﹔而布國使臣則請將美利士暫行停辦﹐顯有袒護之意。此時該洋人等會否撤回﹐抑仍在該處招募工作﹖如果不遵條約﹐任性妄爲﹐自應由該督﹑撫查拏懲辦。惟事關中外交涉﹐必須有明幹大員隨時斟酌辦理﹐方臻妥協。臺灣道一缺關系緊要﹐未便久懸﹔著英桂﹑卞寶第迅速揀員奏補或先擇人署理﹐責成將洋人交涉事件察看情形﹐妥愼籌辦。總期不激不隨﹐毋稍偏倚。原折著鈔給閱看。將此由四百里各諭令知之』。

初二日﹝壬申﹞﹐諭軍機大臣等﹕『英桂﹑卞寶第奏「請簡臺灣道員缺﹐並請以楊在元試署臺灣鎭總兵」各折片﹐本日已降旨令黎兆棠署臺灣道員缺﹐並批令楊在元試署臺灣鎭矣。臺灣孤懸海外﹐五方雜處﹐人心浮動﹔當此多事之秋﹐必其人才識足以獨當一面而又能實心整頓者﹐方能有益地方。著英桂﹑卞寶第於該鎭﹑道到任後﹐畱心察看﹕如措置未能合宜﹐卽行奏明撤回﹐斷不可因保奏在前﹐稍涉回護。倘該督等有心徇隱﹐致誤地方﹐必惟英桂等是問。將此由四百里各諭令知之』。

﹣﹣以上見「大淸穆宗毅皇帝實錄」卷二百六十二。

九月二十日﹝戊子﹞﹐移福建鳳山縣興隆裏巡檢於枋寮﹐並撥臺灣道標千總一員﹑兵一百名同往駐紮﹔從閩浙總督英桂請也。

二十七日﹝乙未﹞﹐諭軍機大臣等﹕『沈葆楨奏「新造輪船赴津﹐請派大員勘驗」一折﹐福建新造第一號輪船﹐沈葆楨現派道員吳大廷監駛赴津﹔著派崇厚前往驗收。所有船身﹑機器﹑滊鑪一切是否悉臻完善﹖並著詳細斟明﹐據實覆奏。至此號輪船﹐卽著照沈葆楨前擬﹐名爲「萬年淸」。沈葆楨所繪輪船總圖﹐業由軍機處呈進﹐畱中備覽。沈葆楨原折著鈔給崇厚閱看』。尋崇厚奏﹕『遵驗新造輪船﹐實系工料堅固﹑輪機靈捷﹐教習駕駛亦頗嫻熟』。報聞。

﹣﹣以上見「大淸穆宗毅皇帝實錄」卷二百六十七。

冬十月初九日﹝丁未﹞﹐以福建臺灣水師協副將吳鴻源爲浙江處州鎭總兵官。

十一日﹝己酉﹞﹐諭內閣﹕『英桂﹑卞寶第奏「請將庸劣不職之廳﹑縣分別革職降補」一折﹐福建海澄縣知縣朱心培性情貪鄙﹑辦事顢頇﹐延平府上洋通判姚榮紀嗜好太重﹑聲名平常﹐署彰化縣知縣通判盧灥操守不謹﹑嗜好甚深﹐均著卽行革職﹔準補平和縣知縣署羅源縣知縣陸如琨公事廢弛﹑難期振作﹐著以縣丞降補﹐歸部銓選﹐以肅官常』。

﹣﹣以上見「大淸穆宗毅皇帝實錄」卷二百六十八。

十二月二十四日﹝辛酉﹞﹐福州副都統富勒渾泰因病解職﹐以吉林協領全福爲福州副都統。

﹣﹣見「大淸穆宗毅皇帝實錄」卷二百七十三。

●同治九年﹝一八七○﹑庚午﹞春二月初二日﹝戊戌﹞﹐諭內閣﹕『卞寶第奏「請開缺回籍終養」一折﹐覽奏情詞懇摯﹐本宜俯如所請﹔惟念卞寶第自簡任福建巡撫以來﹐辦理一切俱臻妥協﹐未便遽易生手。卞寶第著無庸開缺﹐賞假三个月﹐回籍迎接伊母赴署。該撫於視事之餘﹐晨昏侍奉﹔卽無負朝廷委任之意﹐兼可慰該撫孝養之思﹐毋再固請。卞寶第起程後﹐福建巡撫著英桂兼署』。

初五日﹝辛丑﹞﹐諭﹝軍機大臣等﹞﹕『英桂﹑卞寶第奏「查明臺灣洋案﹐請將主謀構釁之蕭瑞芳等懲辦」一折﹐據稱「英國領事吉必勛﹑洋弁茄當前在臺灣安平地方違約滋事各案﹐經該署道黎兆棠查系廩生許建勛﹑副將蕭瑞芳爲之主謀﹐以致洋人藉端生釁。現在許建勛冒開洋行﹐私販樟腦﹐日引洋人深入內山﹔蕭瑞芳私造戰船﹐希圖出海﹕請卽拘案懲辦」等語。臺灣爲商賈輻湊之地﹐人情浮動﹐今許建勛懷挾私嫌﹐膽敢重賂洋人﹐從中構煽﹔蕭瑞芳身任武職大員﹐竟至偸見茄當﹐煽其開炮占署﹐釀成巨案﹐實屬目無法紀。若不從嚴懲辦﹐何以禁遏內姦﹗蕭瑞芳﹑許建勛均著先行斥革﹐英桂等卽密飭黎兆棠迅將該二犯一並嚴拿正法﹐以絕後患。惟該犯等與洋人聲息相通﹐而必麒麟因扣畱樟腦一案屢唆住京英使向總理各國事務衙門嘵瀆﹔此事辦理之後﹐該洋人能否不至另生枝節﹐滋擾地方﹖該督等惟當責成黎兆棠妥爲辦理。將此由五百里各密諭知之』。

十一日﹝戊申﹞﹐諭內閣﹕『吏部奏「調補知府與例不符﹐請旨辦理」一折﹐浙江溫州府知府陳思燏旣據英桂等奏稱於福建情形甚爲熟悉﹐著卽準其調補福建臺灣府知府﹔嗣後不得援以爲例。所有該督﹑撫應得處分﹐著加恩寬免』。

十三日﹝己酉﹞﹐諭內閣﹕『昨據吏部奏稱﹕「福建臺灣府知府梁元桂撤回另補﹐遺缺未奉特旨揀調﹐英桂等遽請以陳思燏調補﹐與例不符﹔請將該督﹑撫照例議處」。當經降旨﹐仍準以陳思燏調補﹐並將該督﹑撫處分加恩寬免。因思臺灣地方緊要﹑事務紛繁﹐歷經降旨令該督﹑撫於閩﹑浙兩省知府內揀調﹔英桂等因員缺要緊﹐未候諭旨遽請調補﹐自與舊章不符。嗣後遇有臺灣府缺出﹐卽著該督﹑撫奏明請旨﹐於閩﹑浙兩省知府內揀員調補﹔倘一時不得其人﹐並準於應升人員內擇其人地相宜者﹐奏明題補﹐以重要缺』。

﹣﹣以上見「大淸穆宗毅皇帝實錄」卷二百七十六。

二十日﹝丙辰﹞﹐諭﹝軍機大臣等﹞﹕『總理各國事務衙門奏「法國使臣藉兵要挾﹐漸不可長﹐請飭各省遇有外國案件持平速結﹐並請飭地方官於傳教事件先事防維﹐列入考成」及「請飭江蘇﹑福建迅辦英國未結各案」各折片﹐上年法國使臣羅淑亞因四川等省教案未結﹐自行出京﹐攜帶兵船赴安徽﹑江西等省﹐不過數月﹐各案俱結﹔該使臣現在回京頗鳴得意﹐是其輕視中國官吏已可槪見。傳教各案牽涉民人﹐卽系地方官分內應辦之事﹔乃積習相沿﹐因循推諉﹐日久不結﹐致令該國使臣藉兵要挾﹐此風何可漸長﹗倘各國聞而效尢﹐後患伊於何底。且恐姦民乘機簸弄﹐更形掣肘﹔而中國官吏辦事泄沓之風﹐亦足貽誚外洋。著各該將軍﹑督﹑撫﹑通商大臣等嚴飭所屬﹐遇有中外交涉事件﹐卽認眞查辦﹐持平迅結﹔毋得仍前延宕﹐致外人得以借口。況現在英國使臣威妥瑪鈔錄上海新聞紙﹐以羅淑亞催辦各省積案有效爲詞﹔則該國未結各案﹐豈可聽其遷延﹗著文煜﹑英桂﹑卞寶第﹑馬新貽﹑丁日昌將臺灣販運樟腦等案克日辦結﹐毋貽該國使臣口實。嗣後各該省遇有交涉案件﹐並著各該將軍﹑督﹑撫飭屬勒限完結﹐以弭後患。至傳教一事﹐流獘固多﹔而地方有司如能先事圖維﹐經權互用﹐未嘗不可杜其干預。著各該將軍﹑督﹑撫﹑大臣等密飭地方官遵照前次總理衙門通行成案悉心體察﹐豫爲經理。倘能辦理妥協﹐卽準其與催科撫字一例考成﹐以冀挽回積習﹐用弭釁端。原折片單共四件﹐均著鈔給閱看。將此由六百里各諭令知之』。

二十一日﹝丁巳﹞﹐諭軍機大臣等﹕『文煜等奏「籌辦運濟京倉米石﹐請援照成案辦理」一折﹐本年閩省籌款購米運赴京倉﹐據文煜等奏稱﹕「一面派員仍赴上海﹑臺灣等處﹐一面招商采購﹐共辦粳米﹑秈米十萬石運津交收﹔請在閩海關四成洋稅項下撥銀采辦﹐並請援案免釐及派員赴津會收」等語。所辦均與成案相符。此次該省赴上海采辦之米石﹐卽著丁日昌轉飭蘇松太道遵照同治七年成案﹐給照免徵釐稅﹐查驗放行。其采辦銀兩﹐著準於閩海關四成洋稅項下動撥銀十五萬兩﹐以供采辦。至運通剝價等項﹐卽由文煜等籌交道員吳大廷轉解。該省米船不日卽可抵津﹐著曾國藩﹑英元﹑畢道遠﹑崇厚札飭天津道先期豫備﹔一俟船隻進口﹐卽會同閩省委員隨驗隨運﹐不準稍涉延誤。將此各諭令知之』。

﹣﹣以上見「大淸穆宗毅皇帝實錄」卷二百七十七。

三月二十八日﹝甲午﹞﹐諭軍機大臣等﹕『英桂﹑卞寶第奏「擬派員募勇馳赴陜甘助剿」一折﹐英桂等因聞甘省回匪分股繞竄陜境﹐軍情喫緊﹐擬派總兵劉明燈﹑楊芳桂馳赴鄂省各募楚勇兩營前往陜西﹐聽候左宗棠調遣﹐以資攻剿﹐所籌固爲力顧大局起見﹔惟疊據左宗棠奏稱「西徵軍餉頗形支絀﹐若遽令劉明燈等募勇入陜﹐恐有兵多餉缺之累」。劉明燈等向來帶兵旣尙得力﹐著英桂等卽飭令馳赴甘肅軍營﹐聽候左宗棠差遣。其應否派令添募勇丁或酌撥隊伍令其統帶剿賊之處﹖均著左宗棠酌度辦理。將此由四百里各諭令知之』。

﹣﹣見「大淸穆宗毅皇帝實錄」卷二百七十九。

夏五月初六日﹝辛未﹞﹐諭內閣﹕『英桂奏「遵查副將恃彊霸產﹑結黨滋事各節﹐分別辦理」一折﹐福建在籍副將林文明彊占民人林應源等田產並占收入官叛產租榖﹐經英桂查明﹐飭令歸還賠繳﹔該副將膽敢抗不遵依﹐聲稱欲與原告林應時對質﹐率黨直入彰化縣署刃傷勇丁﹐形同叛逆。英桂已派員將該犯拿獲正法﹐足昭炯戒。其脇從人眾﹐卽著英桂飭令臺灣鎭﹑道妥爲安插﹐予以自新﹐母令再生事端』。

十一日﹝丙子﹞﹐以國子監祭酒寶森爲福建鄕試正考官﹑翰林院編修劉曾爲副考官。

﹣﹣以上見「大淸穆宗毅皇帝實錄」卷二百八十二。

二十日﹝乙酉﹞﹐諭軍機大臣等﹕『英桂奏「拿獲勾煽洋人構釁之要犯﹐遵旨正法」一折﹐已革副將蕭瑞芳﹝卽蘇阿成﹞先在廣東原籍煽惑洋人構禍﹐繼在臺灣偸見洋弁﹐唆其開炮占署﹐釀成巨案﹔實屬罪大惡極﹗經黎兆棠將該革員拿獲﹐遵旨卽行正法﹐辦理深合機宜。其未獲之許建勛﹐仍著英桂密飭黎兆棠不動聲色﹐務將該犯迅速拿獲﹐立正典刑﹔毋令潛逃出洋﹐勾煽滋事。將此由五百里密諭知之』。

﹣﹣見「大淸穆宗毅皇帝實錄」卷二百八十三。

秋七月初六日﹝庚午﹞﹐福建巡撫卞寶第開缺養親﹐以山西布政使何璟爲福建巡撫。

十三日﹝丁丑﹞﹐諭軍機大臣等﹕『前因天津民教啟釁﹐諭令沿江﹑沿海各督﹑撫等於各口岸嚴密設防﹐諒該督﹑撫等已遵旨籌辦。津事尙無頭緒﹐羅淑亞多方要求﹐𨿽據曾國藩等據理駁斥﹐該使臣桀驚性成﹐未能就我範圍﹔現又由津至京﹐能否不至決裂﹐未可豫定。此時惟有先籌防守﹐以杜洋人窺伺之心﹔著馬新貽﹑英桂﹑瑞麟﹑李瀚章﹑丁日昌﹑英翰﹑劉坤一﹑丁寶楨﹑郭柏蔭﹑劉昆﹑李福泰﹑黃翼升﹑張兆棟﹑楊昌浚於各該省通商口岸迅速籌防。萬一洋人兵船駛至﹐務須設法堵禦﹔毋任其乘虛肆擾﹐或至占踞口岸。如有疏虞﹐惟該督﹑撫等是問。所有沿江﹑沿海水陸官兵﹐仍當懍遵前諭力加整頓﹔並著將現辦情形﹐詳晰具奏。將此由六百里密諭馬新貽﹑英桂﹑瑞麟﹑李瀚章﹑丁日昌﹑英翰﹑劉坤一﹑丁寶楨﹑郭柏蔭﹑劉昆﹑李福泰﹑黃翼升﹐並傳諭張兆棟﹑楊昌浚知之』。

﹣﹣以上見「大淸穆宗毅皇帝實錄」卷二百八十六。

二十二日﹝丙戌﹞﹐調福建巡撫何璟爲山西巡撫﹐以廣東布政使王凱泰爲福建巡撫。

二十三日﹝丁亥﹞﹐調福建布政使鄧廷楠爲廣東布政使﹐以福建按察使潘霨爲布政使﹐調貴州按察使葆亨爲福建按察使。

﹣﹣以上見「大淸穆宗毅皇帝實錄」卷二百八十七。

八月乙未朔﹐命翰林院侍講黃體芳提督福建學政。

初五日﹝己亥﹞﹐諭﹝軍機大臣等﹞﹕『英桂奏「遵籌防範海口情形﹐請飭李鴻章馳赴近畿」各折片﹐據稱「福州﹑廈門﹑臺灣三口各國教士﹑洋商因聞天津之事﹐不免陰懷疑慮﹔卽督密飭沿海道員各於保護之中兼寓防範之法﹐所籌尙妥。刻下天津之事辦理尙無眉目﹐能否不至啟釁﹐殊難豫料。近畿地方現已密爲布置﹐外省沿江﹑沿海口岸均應先事綢繆﹐未可稍涉大意。近據李瀚章﹑丁寶楨﹑馬新貽﹑英翰等先後覆奏﹐均已密籌戒備﹔英桂現擬令羅大春赴省統率標兵認眞訓練﹐卽著督飭該提督實力整頓﹐務使一律精壯﹐足備禦侮折衝之用。應否另行募勇調兵﹖並著酌度情形﹐妥籌辦理。其廈門師船﹐著咨會李成謀加意操練﹐藉資調遣。臺灣地方﹐責成該鎭﹑道一體籌防﹐以期有備無患。此時洋人並未開釁﹐該督務當不動聲色﹐督飭所屬愼密籌辦﹐不可過事張惶。將此由四百里密諭知之』。

﹣﹣以上見「大淸穆宗毅皇帝實錄」卷二百八十八。

二十五月﹝己未﹞﹐諭﹝軍機大臣等﹞﹕『沈葆楨奏「請簡派輪船統領」一折﹐據奏「新設輪船約束操演以及稽查聯絡﹐其難較戰船數倍﹐亟需知兵大員統率﹐藉資訓練」。福建水師提督李成謀前隸楊嶽斌外江水師﹐疊著戰功﹐著作爲輪船統領﹐英桂﹑沈葆楨卽傳諭該提督﹐務當申明紀律﹐嚴加約束﹐以肅營規。兵船恃槍炮爲聲威﹐若技藝生疏﹐非特不能制勝﹐且臨敵蒼黃﹐將有自焚之患。近日輪船所用槍炮多於後膛安放子藥﹐非海外絕島試之﹐則恐傷人﹔英桂等卽責成李成謀隨時駕駛出洋﹐周曆海島﹐勤加操演。俾該員弁等熟習風濤﹐悉成勁旅﹔不得性耽安逸﹐致令訓練皆屬具文﹐有名無實。輪船號數漸多﹐不能不分布各口﹔若彼此各不相習﹐勢必心志不齊﹐難期用命。李成謀身爲統領﹐尢當將各船聯絡一气﹐以壯聲援。將此各諭令知之』。

﹣﹣見「大淸穆宗毅皇帝實錄」卷二百八十九。

九月二十五日﹝戊子﹞﹐諭軍機大臣等﹕『前因英桂奏請飭催巡撫赴任﹐當經降旨令王凱泰卽赴福建新任﹐毋庸來京請訓。玆據瑞麟等奏﹕「廣東奏銷緊要﹐請暫畱王凱泰經理並請飭新任藩司赴粵」等語﹔卽著英桂飭令鄧廷楠兼程馳赴廣東接受藩篆﹐毋庸來京請訓。鄧廷楠到後﹐卽由瑞麟等知照王凱泰迅赴新任﹐以重職守。將此各諭令知之』。

二十七日﹝庚寅﹞﹐諭﹝軍機大臣等﹞﹕『英桂﹑沈葆楨奏「酌保水師人才﹐開單呈覽」一折﹐輪船旣次第告成﹐必須有長於海戰﹑熟於駕駛及諳習沙綫風雲﹑通曉輪機之人﹐方足以資得力﹔玆據英桂等酌保總兵黃聯開等七員及遊擊貝錦泉一員以備擢用﹐並將把總吳錫章一員及都司吳世忠等十六員分別請獎﹐均著照所請給予獎勵。該員等尙未著有勞績﹐此次破格給獎﹐藉資觀感。英桂﹑沈葆楨務當督飭各該員等實力請求﹐以資驅策。國家不惜數百萬帑金創制輪船﹐原以籌備海防﹐期於緩急足恃。現在已成之船﹐必須責成李成謀督率各員弁駕駛出洋﹐認眞操練﹔技藝愈精﹐膽气愈壯﹐方足備禦侮折衝之用。至所稱揀調弁兵﹑分配輪船常川訓練之處﹐卽著會議章程﹐迅速具奏。需用槍炮等件﹐亦當悉心講究﹐認眞制造備用。英桂另片奏保總兵張其光等二員﹐已交軍機處與黃聯開等一並存記矣。將此各諭令知之』。

﹣﹣以上見「大淸穆宗毅皇帝實錄」卷二百九十一。

冬十月初三日﹝乙未﹞﹐諭﹝軍機大臣等﹞﹕『文煜等奏「船政大臣現丁父憂﹐請飭守制百日後仍出任事」一折﹐前江西巡撫沈葆楨自同治六年接辦船政以來﹐不辭勞瘁﹐綱舉目張﹐辦理已著成效﹔該前撫現在丁憂﹐懇請簡員接辦﹐本應俯如所請﹐以慰孝思。惟船政緊要﹐未便遽易生手﹐且非有地方之責﹔沈葆楨守制在籍﹐亦非出官外省可比。卽著文煜﹑英桂傳知沈葆楨於守制百日後﹐仍將船政事務照常經理﹐毋得固辭﹔該前撫平日辦事實心﹐想能仰體朝廷倚畀之重﹐移孝作忠也。沈葆楨守制百日內應行奏咨事件﹐並著文煜﹑英桂飭令夏獻綸等隨時稟知該將軍﹑督﹑撫等代爲咨奏﹐以符體制。沈葆楨百日後﹐遇有應奏事件﹐仍著照常奏事。將此各諭令知之』。

﹣﹣見「大淸穆宗毅皇帝實錄」卷二百九十二。

閏十月初三日﹝乙丑﹞﹐以福建采辦京倉米石運兌完竣﹐賞道員夏獻綸布政使銜﹑予道員吳大廷優敍。

﹣﹣見「大淸穆宗毅皇帝實錄」卷二百九十四。

二十一日﹝癸未﹞﹐諭內閣﹕『英桂奏「甄別庸劣各員﹐請旨革職」一折﹐福建候補同知王修業嗜好甚重﹐遇事招搖﹔候補知縣韓慶麟操守不謹﹑專事鉆營﹐前署彰化縣任內措置乖謬﹑聲名狼藉。該二員均著革職﹐永不敍用﹔王修業並卽勒令回籍﹐不準在閩逗𨖻。嘉義縣知縣章覲文玩視公事﹑聲名平常﹐著卽行革職﹐以肅吏治』。

諭軍機大臣等﹕『前因船政緊要﹐諭令沈葆楨守制百日後照常經理﹔玆據文煜﹑英桂奏稱﹕「沈葆楨具呈固辭﹐謂前丁母憂時﹐奉署理江西巡撫及總司船政之命﹐吁懇終制﹐皆邀允準﹔並引李鴻藻從前丁憂之事﹐仍請終制」等語。該前撫恪守禮經﹐陳情終制﹐原屬出於至誠﹔惟在籍辦理船政﹐仍可素服從事﹐非奪情釋服者比。李鴻藻侍從禁廷﹐亦與沈葆楨情形不同。該前撫丁母憂時﹐船政尙未動工﹐辦理本可從緩﹐故卽允其所請。此時船政正在緊要﹐沈葆楨經理有年﹐辦有成效﹔若半塗而廢﹐設有參差貽誤﹐關系非輕。是總理船政﹐事尢重於墨絰從戎。著文煜﹑英桂傳知沈葆楨仍遵前旨﹐於百日後將船政事務照常經理。事非有悖禮經﹐毋再拘泥固辭﹔朝廷因船政牽涉洋務﹐未便明降諭旨宣布﹐諒沈葆楨必能領會也。將此各諭令知之』。

﹣﹣以上見「大淸穆宗毅皇帝實錄」卷二百九十五。

十一月二十四日﹝乙卯﹞﹐命翰林院侍講學士孫毓汶提督福建學政。

﹣﹣見「大淸穆宗毅皇帝實錄」卷二百九十八。

●同治十年﹝一八七一﹑辛未﹞春正月十七日﹝丁未﹞﹐諭軍機大臣等﹕『文煜等奏「船政大臣因病未能赴工﹐請派員接辦」一折﹐前因船政緊要﹐疊經諭令沈葆楨於百日孝滿後將船政事務照常經理﹔玆據文煜等奏稱﹕「沈葆楨百日孝滿後﹐以患病未能赴工﹐呈請代奏」等語。沈葆楨管理船政﹐已著成效﹔現當工程喫緊之時﹐豈可因病諉卸﹐致誤要工。卽著文煜﹑英桂﹑王凱泰傳知沈葆楨趕緊調理﹔其船政事宜﹐仍督飭夏獻綸等認眞妥辦﹐並令隨時稟商沈葆楨﹐以昭愼重。該前撫一俟病痊﹐卽當迅速赴工﹐照常督率經理﹐用副委任。將此各諭令知之』。

二十五日﹝乙卯﹞﹐閩浙總督英桂陛見﹐以福州將軍文煜兼署總督。

﹣﹣以上見「大淸穆宗毅皇帝實錄」卷三百三。

二月二十一日﹝辛巳﹞﹐閩浙總督英桂奏﹕『遵議輪船訓練章程十二條﹕一﹑統領外應派分統﹐以專責成﹔一﹑挑選水師弁兵﹐在船練習﹔一﹑弁兵人等技藝精通者﹐分別給予職銜﹔一﹑分泊各口輪船﹐按季互相更調﹐以期聯絡﹔一﹑每年春﹑冬定期操閱﹐以憑陟黜﹔一﹑水手﹑炮手彼此兼練﹐以求精熟﹔一﹑管駕官﹐每旬合操一次﹔一﹑廣搜輿圖﹐以資考證﹔一﹑頒定一色旗號﹐以分中外﹔一﹑口糧造冊請領﹐據實報銷﹔一﹑稽核煤斤﹐以省浮費﹔一﹑篷索﹑輪機雜件隨時修配﹐船身損壞應候勘驗修理』。下所司知之。

﹣﹣見「大淸穆宗毅皇帝實錄」卷三百六。

三月二十四日﹝甲寅﹞﹐禮部以會試中額請﹔得旨﹕『滿洲取中八名﹑蒙古取中二名﹑漢軍取中五名﹑直隸取中二十四名﹑奉天取中三名﹑山東取中二十二名﹑山西取中十一名﹑河南取中十九名﹑陜甘取中二十四名﹑江蘇取中二十六名﹑安徽取中十八名﹑浙江取中二十五名﹑江西取中二十三名﹑湖北取中十四名﹑湖南取中十四名﹑福建取中二十名﹑臺灣取中二名﹑廣東取中十六名﹑廣西取中十三名﹑四川取中十五名﹑雲南取中十一名﹑貴州取中十一名』。

﹣﹣見「大淸穆宗毅皇帝實錄」卷三百七。

夏四月庚申朔﹐諭軍機大臣等﹕『文煜等奏「第六號輪船開工﹑第七號攺造兵船情形」一折﹔另片奏﹕「船政大臣因病不能赴工﹐請旨遵行」等語。閩省第六號輪船現已購齊木料﹐克日開工﹔卽著照文煜等所擬﹐命名「鎭海」。至輪船之設須炮位多而馬力大﹐方能利涉波濤﹐制勝較有把握﹔文煜等擬將第七號攺造兵船﹐不爲無見。著卽督飭在事人員與日意格悉心講求﹐功歸實際﹐不得曠日持久﹐虛糜帑金。沈葆楨辦理船政﹐成效彰彰﹔現𨿽病未就痊﹐仍未可置身事外。著文煜等督飭夏獻綸等認眞妥辦﹐並令該道等隨時稟商沈葆楨以昭愼重。沈葆楨著俟服闋後再行赴工﹐督率經理。此系朝廷曲體孝思﹐俯允所請﹔該前撫毋再因病固辭﹐以副委任。將此各諭令知之』。

初十日﹝己巳﹞﹐諭軍機大臣等﹕『英桂﹑王凱泰奏「察看道員人地不宜﹐遵旨撤回」一折﹐據稱「署臺灣道黎兆棠到任已閱年餘﹐治理地方意見偏執﹐袒庇同鄕﹐不洽輿評」等語。黎兆棠業經該督等撤回﹔該道本系江西補用人員﹐卽著文煜等飭令交代淸楚﹐仍回江省﹐毋庸畱閩。該員回江西後﹐並著劉坤一畱心察看﹐據實具奏。另片奏﹕「委定保接署臺灣道員缺」等語。臺灣孤懸海外﹐兼有交涉事件﹐非爲守兼優之員不克勝任﹔定保於署理是缺﹐人地是否相宜﹖仍著文煜等隨時察看﹐以重地方。將此各諭令知之』。

﹣﹣以上見「大淸穆宗毅皇帝實錄」卷三百八。

五月初三日﹝壬辰﹞﹐諭軍機大臣等﹕『福建按察使葆亨現已來京陛見﹐察其才具似近平庸﹐奏對亦不甚明晰﹔該臬司到任後﹐著文煜﹑王凱泰悉心察看﹐能否勝任﹖據實奏聞﹐毋稍遷就。將此各諭令知之』。尋文煜等奏﹕『遵查按察使葆亨到任後﹐勤懇吏治﹐辦事實心。其言語𨿽近口喫﹐若從容論事﹐條理尙屬分明﹔似堪勝任』。報聞。

﹣﹣見「大淸穆宗毅皇帝實錄」卷三百十。

秋七月初九日﹝丁酉﹞﹐諭軍機大臣等﹕『李鴻章奏﹕「日本議約漸有端倪﹐並將往返信函鈔錄呈覽」一折﹐日本與中土最近﹐又自托於同文之國﹔現在議立修好條規﹑通商章程﹐自不必沿襲泰西各國舊套。該督督飭應寶時﹑陳欽與該使臣反復辯論﹐大致均已允服遵照。惟章程內請添「凡兩國準予別國優恩及有裁革事件﹐無不酌照施準」一條﹐仍是「一體均沾」之意﹔亟宜相機開導﹐使之就我範圍。應寶時等覆該使臣信函﹐頗足折服其心﹔卽著李鴻章飭令應寶時等力持定見﹐悉心開導。總期妥爲酌定﹐以示區別而杜獘端﹔並將辦理情形﹐隨時具奏。將此諭令知之』。

﹣﹣見「大淸穆宗毅皇帝實錄」卷三百十五。

九月初七日﹝甲午﹞﹐命閩浙總督英桂畱京當差﹐以江蘇巡撫張之萬爲閩浙總督。

初九日﹝丙申﹞﹐諭內閣﹕『都察院奏﹕「福建職婦林戴氏以伊子林文明被林應時等挾嫌捏控﹐委員淩定國索銀未遂﹐與臺灣道黎兆棠潛謀陷害各節﹐遣抱向該衙門呈訴」等語。此案於上年五月間﹐經英桂奏稱﹕「查明福建在籍副將林文明恃彊霸產﹑結黨滋事等情﹐當將該副將拿獲正法﹐脇從人眾分別辦理」﹔何以該職婦復以挾嫌陷殺赴京呈控﹖是否林文明被殺冤枉﹐抑或該職婦砌詞捏控﹖亟應徹底查明。著閩浙總督﹑福建巡撫確切詳查﹐奏明辦理』。

﹣﹣以上見「大淸穆宗毅皇帝實錄」卷三百十九。

冬十月十六日﹝癸酉﹞﹐諭軍機大臣等﹕『文煜﹑王凱泰奏「閩省前辦洋務密折現有泄漏﹐徹查嚴辦」一折﹐上年七月間英桂覆奏防範海口密折﹐曾經咨行沿海文武各員愼密籌辦﹔在事人員自應鄭重其事﹐不得稍有漏泄。何以漫不經心﹐致令美國領事李讓禮鈔錄﹐實屬不成事體﹗是否沿途驛站偸拆﹖抑系該省文武各衙門收藏不愼﹐以致泄露﹖著文煜﹑王凱泰徹底根查﹐嚴參懲辦﹐不準含糊了事。粵省匪徒散放藥粉一案﹐業經瑞麟奏結﹔閩省洋人﹐自不至再生疑懼。仍著文煜等隨時隨事按約妥辦﹐毋令滋生釁端。將此各諭令知之』。

二十四日﹝辛巳﹞﹐閩浙總督張之萬開缺養親﹐仍以福州將軍文煜兼署總督。

﹣﹣以上見「大淸穆宗毅皇帝實錄」卷三百二十二。

十一月初三日﹝己丑﹞﹐以河南巡撫李鶴年爲閩浙總督。

﹣﹣見「大淸穆宗毅皇帝實錄」卷三百二十三。

二十三日﹝己酉﹞﹐諭﹝軍機大臣等﹞﹕『李鴻章奏「請飭閩省采購米石解津﹐接濟春賑」一折﹐直隸被水災區較廣﹐疊經籌款撫卹﹔刻下天津河間低窪之處積水未涸﹐二麥已補種不及﹐來春靑黃不接﹐窮民生計維艱﹐且前次截畱采辦米石所餘無多﹐自應先事豫籌。著文煜﹑王凱泰迅速采購閩米四萬石﹐或由閩廠官置輪船﹑或酌量添雇商船分批趕運﹐務於來春開河時解赴天津﹐俾資接濟﹐毋稍遲誤。將此各諭令知之』。

﹣﹣見「大淸穆宗毅皇帝實錄」卷三百二十四。

十二月十四日﹝己巳﹞﹐諭軍機大臣等﹕『宋晉奏﹕「閩省制造輪船經費已撥用至四﹑五百萬﹐名爲遠謀﹐實同虛耗﹐且聞采買雜料委員四出﹐𨿽官爲給價﹐民間不無擾動﹔江蘇上海制造輪船情形亦同。請飭暫行停止﹐其每年額撥之款卽以轉解戶部﹔已經造成船隻撥給殷商駕駛﹐收其租價以爲修理之費」等語。制造輪船﹐原爲綢繆未雨﹐力圖自彊之策﹔如果制造合宜﹐可以禦侮﹐自不應惜小費而墮遠謀。若如宋晉所奏﹐是徒費帑金﹐未操勝算﹔卽應迅籌變通。著文煜﹑王凱泰通盤籌劃﹐應否將輪船局暫行停止之處﹖斟酌情形﹐奏明辦理。其上海輪船應否一律停造﹖並著曾國藩﹑張之萬﹑何璟妥籌熟計﹐據實奏聞。原折均著鈔給閱看。將此各諭令知之』。

﹣﹣見「大淸穆宗毅皇帝實錄」卷三百二十五。

●同治十一年﹝一八七二﹑壬申﹞春正月十六日﹝辛丑﹞﹐諭軍機大臣等﹕『文煜﹑王凱泰奏「采購米石運京濟賑」一折﹐直隸春賑需用米石﹐文煜等現已派員分赴臺灣﹑上海買足米四萬石﹐於今春開河時用官置輪船分批運津﹐並擬添雇商船配運以資周轉﹔此項米石克日抵津﹐著李鴻章將收米事宜早爲豫備﹐遴派幹員經理﹐飭令隨到隨收﹐不得勒索稽延﹐致滋流獘。其米船經過各省﹐並著曾國藩﹑文煜﹑何璟﹑楊昌浚﹑丁寶楨﹑王凱泰﹑海緒分飭各該地方官於此項米船過境﹐槪免釐稅﹐查驗放行。文煜等此次購米動用款項﹐著準其查照上屆成案辦理。將此由四百里諭知曾國藩﹑李鴻章﹑文煜﹑何璟﹑楊昌浚﹑丁寶楨﹑王凱泰﹐並傳諭海緒知之』。

﹣﹣見「大淸穆宗毅皇帝實錄」卷三百二十七。

二月三十日﹝甲申﹞﹐諭軍機大臣等﹕「前因內閣學士宋晉奏﹕「制造輪船糜費太重﹐請暫行停止」﹔當諭文煜﹑王凱泰斟酌情形﹐奏明辦理。玆據奏﹕「閩省制造輪船﹐原議制造十六號﹔定以鐵廠開工之日起﹐立限五年﹐經費不逾三百萬兩。現計先後造成下水者六號﹐具報開工者三號﹔其撥解經費截止上年十二月止﹐已撥過正款銀三百十五萬兩﹑另解過養船經費銀二十五萬兩﹐用款已較原估有增。造成各號輪船𨿽均靈捷﹐較之外洋兵船尙多不及﹔其第七﹑八號船隻計本年夏間方克蕆工﹐第九號出洋尙無準期。應否卽將輪船局暫行停止﹖請旨遵行」等語。左宗棠前議創造輪船﹐用意深遠。惟造未及半﹐用數已過原估﹐且禦侮仍無把握﹔其未成之船三號﹐續需經費尙多。當此用款支絀之時﹐暫行停止﹐固節省帑金之一道﹔惟天下事創始甚艱﹐卽裁撤亦不可艸率從事。且當時設局﹐意主自彊﹔此時所造輪船﹐卽據奏稱較之外洋兵船尙多不及﹐自應力求制勝之法。若遽從節用起見﹐恐失當日經營締造之苦心。著李鴻章﹑左宗棠﹑沈葆楨通盤籌劃﹐現在究竟應否裁撤﹖或不能實時裁撤﹐並將局內浮費如何減省以節經費﹖輪船如何制造﹐方可以禦外侮各節﹐悉心酌議具奏。如船局暫可停止﹔左宗棠原議五年限內應給洋員﹑洋匠辛工並回國盤費加獎銀兩及定買外洋物料勢難退回應給價值者﹐卽著會商文煜﹑王凱泰酌量籌撥。該局除造輪船外﹐洋槍﹑洋炮﹑火藥等件是否尙須制造﹖及船廠裁撤後﹐局中機器物料應如何安置存儲之處﹖並著妥籌辦理。已經造成船隻﹐文煜等以超給殷商駕駛殊爲可惜﹐擬將洋藥票稅一款仍作爲養船經費﹐酌畱兩號出洋訓練﹔卽著照所議辦理。其餘各船俟各省咨調時﹐分別派往。將此由五百里各密諭知之』。

又諭﹕『文煜﹑王凱泰奏﹕「臺灣道員缺調補無員﹐請旨簡放」一折﹐福建遇缺提奏道夏獻綸旣據該署督等奏稱熟悉該處情形﹐可期勝任﹐所有臺灣道員缺﹐卽著夏獻綸先行署理。該處地方緊要﹐且時有交涉外國事件﹔非體用兼優之員﹐辦理易滋貽誤。夏獻綸到任後﹐仍著文煜等隨時察看。如不能勝任﹐或於辦理交涉事務未能剛柔合宜﹐卽著據實奏聞﹔不得以保奏在前﹐稍存回護。將此各諭令知之』。

﹣﹣以上見「大淸穆宗毅皇帝實錄」卷三百二十九。

夏四月二十日﹝癸酉﹞﹐諭﹝軍機大臣等﹞﹕『前因文煜等奏﹕「閩省制造輪船﹐未能克期蕆工﹐應否暫行停止」﹖當經諭令李鴻章等妥籌具奏。玆據沈葆楨縷陳船政情形﹐不可遽行停辦等語﹔著俟李鴻章奏到﹐再降諭旨。文煜﹑王凱泰﹑沈葆楨仍將該廠未成船隻﹐督飭委員照常辦理﹐毋稍玩忽。沈葆楨所請籌撥訓練經費﹐卽著文煜﹑王凱泰按月籌給銀五百兩﹐作爲李成謀出洋操費﹔卽飭該統領認眞訓練﹐無論畱閩及分撥外省輪船﹐均應隨時校閱﹐俾臻嫻熟。且駛用日久﹐船隻易生損壞﹔應如何分年點驗﹑修理之處﹖並著文煜﹑王凱泰﹑沈葆楨斟酌會商﹐奏明辦理。另片奏﹕「船政委員未便驟易生手﹐請飭夏獻綸暫緩交卸」等語。船政經理需員﹐而臺灣道員缺亦關緊要﹐夏獻綸應否暫緩赴任或另行遴員署理﹖著文煜等會商具奏。將此由五百里各諭令知之』。尋奏﹕『夏獻綸應俟沈葆楨服闋到工﹐再飭赴任。臺灣道員缺﹐查有署興泉永道潘駿章明白諳練﹐堪以調署』。報聞。

﹣﹣見「大淸穆宗毅皇帝實錄」卷三百三十二。

五月甲申朔﹐諭﹝內閣﹞﹕『文煜﹑王凱泰奏「查明告病副將侵吞營餉各情﹐請飭調赴福建追辦」一折﹐告病閩浙督標中軍副將楊在元﹐前署臺灣鎭總兵任內侵吞營餉三千六百餘兩﹐且有濫委營缺﹑私收練兵貼費各情﹐亟應勒追查辦﹐以儆貪婪。著王文韶飭令楊在元迅赴福建﹐聽候勒追查辦。如取飾詞違抗﹐卽著嚴參押解﹐毋許逗𨖻』。

﹣﹣見「大淸穆宗毅皇帝實錄」卷三百三十三。

六月二十八日﹝辛巳﹞﹐總理各國事務衙門奏﹕『遵議船廠事宜﹐未可惑於浮言﹐淺嘗輒止﹔應如李鴻章﹑左宗棠﹑沈葆楨所議辦理』。從之。

﹣﹣見「大淸穆宗毅皇帝實錄」卷三百三十五。

秋七月二十二日﹝甲辰﹞﹐福州將軍文煜陛見﹐以閩浙總督李鶴年兼署將軍。

二十七日﹝己酉﹞﹐攺福建淡水廳儒學訓導爲教諭﹐定學額八名﹑永廣二名﹔增設噶瑪蘭廳儒學訓導一缺﹐定學額五名﹑永廣一名﹕從兼署總督文煜等請也。

﹣﹣以上見「大淸穆宗毅皇帝實錄」卷三百三十七。

八月初十日﹝壬戌﹞﹐諭﹝內閣﹞﹕『江長貴奏「校閱臺﹑澎營伍﹐請將庸劣各弁分別懲處」一折﹐福建署艋舺營陸路守備﹑畱閩補用守備陳世恩居心貪詐﹐聲名平常﹔著卽行革職。臺灣城守右軍裁缺外委劉光升弓馬生疏﹐北路中營額外陳登輝﹑北路右營額外黃遇云弓馬平庸﹔均著斥革。臺灣水師協標中營把總林勝標步射無準﹐著開缺候補。噶瑪蘭營外委吳得全馬射不穩﹐著降爲額外』。

諭軍機大臣等﹕『本日據江長貴奏「校閱臺﹑澎營伍情形」折內聲稱﹕「各營將備交代﹐歷任不淸﹔北路塘汛並不照章派令實缺人員駐防﹐率以軍功虛銜捐職之弁派委﹐【第142頁﹕版面影像】

營伍未諳﹐恐誤地方」等語。臺灣孤懸海外﹐民情浮動﹔彈壓巡防﹐在在均關緊要。若如所奏﹐各營塘汛率派不諳營伍之員代防﹐斷難得力﹐殊於營政大有關系。著文煜﹑李鶴年飭令署臺灣鎭總兵林宜華﹐於各該塘汛務須按照定章派令實缺人員前往駐防﹔隨時認眞巡緝﹐以靖地方。其將備歷任交代﹐並著通飭迅速淸查﹐毋任延宕。此外﹐閩省各鎭營伍如有前項情獘﹐著一並飭查整頓﹐毋稍遷就。將此各諭令知之』。

﹣﹣以上見「大淸穆宗毅皇帝實錄」卷三百三十八。

十九日﹝辛未﹞﹐調福建水師提督李成謀爲長江水師提督﹐以直隸大名鎭總兵官彭楚漢爲福建水師提督。

﹣﹣見「大淸穆宗毅皇帝實錄」卷三百三十九。

●同治十二年﹝一八七三﹑癸酉﹞春正月十八日﹝戊戌﹞﹐諭軍機大臣等﹕『總理各國事務衙門奏「請派員辦理日本國換約事宜」一折﹐日本國通商條約﹐上年經李鴻章與該國使臣會同議定﹔玆該國派使臣來津換約﹐著派李鴻章將上年所立條約妥爲互換。其條規二本﹐卽由總理各國事務衙門發交李鴻章祗領照辦。其覲奉國書一節﹐著李鴻章於換約時體察情形﹐妥愼酌辦。將此諭令知之』。

二十五日﹝庚子﹞﹐諭軍機大臣等﹕『李鶴年﹑王凱泰奏「請飭署任提督統領輪船」等語﹐提督李成謀現在調補長江水師提督﹐輪船事務勢難兼顧﹐李鶴年等以署提督羅大春在閩年久﹐熟悉情形﹐擬令該員接統﹔著卽照所請﹐所有輪船統領應辦事宜﹐卽責成該署提督經理﹐務令隨時校閱﹐俾臻嫻熟。沈葆楨現已到工任事﹐亦當隨時查察﹐督飭認眞妥辦﹐毋稍懈弛。將此各諭令知之』。

﹣﹣以上見「大淸穆宗毅皇帝實錄」卷三百四十八。

三月初四日﹝壬午﹞﹐福建臺灣鎭總兵官林宜華撤任﹐調浙江定海鎭總兵官張其光爲福建臺灣鎭總兵官。

﹣﹣見「大淸穆宗毅皇帝實錄」卷三百五十。

夏五月十六日﹝癸巳﹞﹐以侵吞餉項﹐革前署福建臺灣鎭總兵官楊在元職。

﹣﹣見「大淸穆宗毅皇帝實錄」卷三百五十二。

六月十二日﹝己未﹞﹐以內閣學士馬恩溥爲福建鄕試正考官﹑翰林院編修張英麟爲副考官。

十九日﹝丙寅﹞﹐命陜西按察使英奎來京﹐以福建鹽法道裕寬爲陜西按察使。

﹣﹣以上見「大淸穆宗毅皇帝實錄」卷三百五十三。

秋七月初十日﹝丙辰﹞﹐福建陸路提督江長貴年老解職﹐以福寧鎭總兵官羅大春爲陸路提督。

﹣﹣見「大淸穆宗毅皇帝實錄」卷三百五十五。

八月丁丑朔﹐命詹事府少詹事馮譽驥提督福建學政。

﹣﹣見「大淸穆宗毅皇帝實錄」卷三百五十六。

冬十二月十六日﹝庚寅﹞﹐福建巡撫王凱泰陛見﹐以閩浙總督李鶴年兼署福建巡撫。

﹣﹣見「大淸穆宗毅皇帝實錄」卷三百六十一。

●同治十三年﹝一八七四﹑甲戌﹞春三月二十六日﹝戊辰﹞﹐禮部以會試中額請﹔得旨﹕『滿洲取中九名﹑蒙古取中三名﹑漢軍取中六名﹑直隸取中二十五名﹑奉天取中四名﹑山東取中二十三名﹑山西取中十二名﹑河南取中十九名﹑陜甘取中二十四名﹑江蘇取中二十七名﹑安徽取中十九名﹑浙江取中二十六名﹑江西取中二十三名﹑湖北取中十五名﹑湖南取中十五名﹑四川取中十五名﹑福建取中二十名﹐臺灣取中三名﹑廣東取中十七名﹑廣西取中十四名﹑雲南取中十三名﹑貴州取中十三名』。

二十九日﹝辛未﹞﹐諭﹝軍機大臣等﹞﹕『總理各國事務衙門奏「日本兵船現泊廈門﹐請派大員查看」一折﹐日本使臣上年在京換約時並未議及派員前赴臺灣生番地方之事﹐今忽興兵到閩﹐聲稱借地操兵﹐心懷叵測。據英國使臣函報﹐日本系系事生番﹔並據南﹑北洋通商大臣咨覆﹐情形相同。事關中外交涉﹐亟應先事防範﹐以杜釁端。李鶴年於此等重大事件﹐至今未見奏報﹐殊堪詫異﹗生番地方本系中國轄境﹐豈容日本窺伺﹗該處情形如何﹖必須詳細查看﹐妥籌布置﹐以期有備無患。李鶴年公事較繁﹐不能遽離省城﹔著派沈葆楨帶領輪船兵弁﹐以巡閱爲名﹐前往臺灣生番一帶察看﹐不動聲色﹐相機籌辦。應如何調撥兵弁之處﹖著會商文煜﹑李鶴年及提督羅大春等酌量調撥。至生番如可開禁﹐卽設法撫綏駕馭﹐俾爲我用﹐藉衛地方﹐以免外國侵越。並著沈葆楨酌度情形﹐與文煜﹑李鶴年等悉心會商﹐請旨辦理。日本兵船到閩後作何動靜﹖著文煜﹑李鶴年﹑沈葆楨據實具奏。南﹑北洋如探有確耗﹐並著李鴻章﹑李宗羲隨時咨明總理各國事務衙門核辦。原折均著鈔給閱看。將此由六百里各密諭知之』。

﹣﹣以上見「大淸穆宗毅皇帝實錄」卷三百六十四。

夏四月初六日﹝戊寅﹞﹐諭軍機大臣等﹕「前據總理各國事務衙門奏﹕「日本兵船現泊廈門﹐聲稱借地操兵」﹐並據英國使臣及南﹑北洋大臣咨報﹐該國有事臺灣生番地方﹔當派沈葆楨帶領輪船兵弁﹐以巡閱爲名﹐前往臺灣一帶密爲籌辦。福建布政使潘霨早經陛辭出京﹐卽著馳赴臺灣﹐幫同沈葆楨將一切事宜妥爲籌劃﹐會商文煜﹑李鶴年及提督羅大春等酌量情形﹐相機辦理。潘霨現在行抵何處﹖並著張樹驟查明﹐催令迅速赴閩﹐兼程前往﹐不得稍涉遲延。將此由五百里密諭沈葆楨﹑文煜﹑李鶴年﹑張樹聲﹐並傳諭潘霨知之』。

十四日﹝丙戌﹞﹐諭軍機大臣等﹕『總理各國事務衙門奏「日本國兵船已赴臺灣﹐各國船隻亦有駛往福建洋面情事﹐請旨責成前派大員妥速籌策」一折﹐據稱「接李宗羲咨函內稱﹕日本國兵船於三月下旬﹐有駛進廈門海口者﹐有前往臺灣者﹔由瑯嶠地方登岸者﹐無阻問之人。英國水師提督﹐亦選兵船往臺灣迆南巡查。並聞日本購買輪船﹐裝載軍裝﹑糧餉﹔法國及日本兵船﹐均已抵廈。日本兵共八營﹐俱在臺灣東海旁起岸﹐欲攻生番。本月初間﹐始準李鶴年函稱﹕臺灣道稟報﹐二月間日本水師官同夥一人抵瑯嶠紫城一帶﹐查看牡丹社等處形勢繪圖﹔並聲稱牡丹社系屬番界﹐彼自尋釁﹐在我勢難禁止」等語。生番地方久隸中國版圖﹐與臺灣唇齒相依﹐各國覬覦已久﹔日本相距尢近﹐難保不意圖侵占。且各國俱有兵船駛往﹐以巡查爲名﹐因利乘便﹐心存叵測。臺灣道視爲番界尋釁﹐勢難禁止﹐實屬不知緩急﹗現在日本兵船已赴臺灣﹐且有登岸情事﹔急應迅籌辦法﹐使彼族無隙可乘。沈葆楨著授爲欽差辦理臺灣等處海防兼理各國事務大臣﹐以重事權。所有福建鎭﹑道等官均歸節制﹐江蘇﹑廣東沿海各口輪船準其調遣﹐俾得與日本及各國按約辯論﹔而於徵調兵弁﹑船隻事宜﹐亦臻便捷。該大臣接奉前旨﹐計已馳赴臺灣一帶。著卽體察情形﹐或諭以情理﹑或示以兵威﹐悉心酌度﹐妥速辦理﹔並與潘霨隨時愼密籌辦。一面會商文煜﹑李鶴年等督飭鎭﹑道妥爲布置﹐期於消息方萌﹐不得稍涉大意﹔一面將現在辦法及臺灣如何情形﹐迅速奏聞﹐以慰廑系。除江蘇﹑廣東沿河各口輪船用款各由各該省撥給外﹐所有該大臣需用餉銀﹐著文煜﹑李鶴年籌款源源接濟﹐毋任缺乏。應調官兵﹐並著李鶴年迅速派撥﹐毋誤事機。將此由六百里密諭沈葆楨﹑瑞麟﹑李鴻章﹑文煜﹑李宗羲﹑李鶴年﹑張樹聲﹑張兆東﹐並傳諭潘霨知之』。

十六日﹝戊子﹞﹐諭軍機大臣等﹕『李鶴年奏「日本師船擬攻臺灣番境﹐相機妥籌」一折﹐據稱「日本以土番劫殺該國遭風難民﹐率領兵船擬攻臺灣番境﹔現已照覆該國將官令其早日回兵﹐並飭臺灣鎭﹑道按約理論」等語。日本違約興兵﹐心懷叵測﹔前據總理各國事務衙門具奏﹐已派令沈葆楨﹑潘霨前往臺灣生番一帶察看﹐與文煜﹑李鶴年等會商辦理﹐嗣復授沈葆楨爲欽差辦理臺灣等處海防兼理各國事務大臣。現在日本兵船已有登岸情事﹐各國船隻復駛往福建洋面﹐較李鶴年所奏情形尢爲喫緊﹔著沈葆楨懍遵前日諭旨﹐與潘霨愼密籌劃﹐隨時會商文煜﹑李鶴年等悉心布置﹐毋令日本侵越並豫杜各國覬覦﹐方爲妥善。並著文煜﹑李鶴年將撥餉﹑撥兵事宜﹐遵旨妥速籌辦﹐毋誤事機。日本是否回兵﹐臺灣鎭﹑道如何與之理論﹖卽著據實奏聞。將此由五百里密諭沈葆楨﹑文煜﹑李鶴年﹐並傳諭潘霨知之』。

二十一日﹝癸巳﹞﹐諭軍機大臣等﹕『李鶴年奏「日本兵船已抵臺灣番境﹐密籌防範﹐並詳陳臺灣地利﹑日本詭謀」各折片﹐日本兵船不候照覆﹐卽行駛赴臺灣﹐登岸紮營﹐顯系心懷叵測﹔李鶴年已派水陸各營分往鳳山﹑澎湖等處屯紮﹐並調集莊團﹑水師防範臺境﹐藉壯聲威﹐以期有備無患。番地𨿽居荒服﹐究隸中國版圖﹔其戕殺日本難民﹐當聽中國持平辦理﹐日本何得遽爾興兵﹑侵軼入境﹗若謂該國僅與生番尋仇﹑未擾腹地﹐遂聽其蠻觸相爭﹐必爲外國所輕視﹐更生覬覦。釁端固不可開﹐體制更不可失﹔該督惟當按約理論﹐阻令回兵﹐以惇和好。不得以番地異於腹地﹐遂聽其肆意妄爲也。派往瑯嶠之員與日本如何辯論﹖能否就我範圍﹖著該督據實奏聞﹔仍隨時會同文煜悉心布置﹐務臻周密。沈葆楨計當起程﹐著懍遵疊次諭旨﹐與潘霨愼密籌劃﹐會商文煜﹑李鶴年妥爲辦理﹐毋稍大意。近日臺灣番境情形若何﹖著隨時詳細具奏。另片奏稱查辦彰化匪徒各情﹐匪黨𨿽就殄除﹐恐有餘孽潛藏﹐根株未盡﹔匪首廖有富亦未就捦。著李鶴年檄令臺灣鎭﹑道飭屬一體查拿﹐務將廖有富等按名弋獲﹐盡法懲治﹔毋令死灰復燃﹐致與外國人勾結﹐滋生事端。將此由五百里密諭沈葆楨﹑文煜﹑李鶴年﹐並傳諭潘霨知之』。

二十五日﹝丁酉﹞﹐諭軍機大臣等﹕『李鶴年奏「日本師船已與生番接仗﹐現籌防範」一折﹐日本並不遵約回兵﹐已與生番接仗﹐並擬卽日移營進剿﹔其蓄謀尋隙﹐意圖占踞﹐已可槪見。該國現到輪船七隻﹐尙有鐵甲船及堅固兵船未到﹔此時釁端已開﹐自應先事布置﹐嚴密設防﹐以期有備無患。江蘇﹑廣東沿海各口輪船﹐前已有旨準歸沈葆楨調遣﹐李鶴年亦擬添調直隸﹑江蘇輪船赴閩防範﹔應需輪船若干只﹖卽著李鴻章﹑李宗羲﹑張樹聲﹑瑞麟﹑張兆棟如數撥往﹐以壯聲勢。日本被傷者是否止系數人﹖至生番有無被殺被傷之人﹖未據該督奏及。生番旣居中國土地﹐卽當一視同仁﹐不得謂爲化外遊民﹐恝置不顧﹐任其慘遭荼毒﹔事關海疆安危大計﹐未可稍涉疏虞﹐致生後患。著沈葆楨懍遵疊次諭旨﹐隨時與潘霨籌劃﹐會商文煜﹑李鶴年辦理﹔總當消弭邊釁﹐豫遏詭謀﹐方爲不負委任。李鶴年所籌自彊之策有無把握﹖是否辦有端倪﹖不得以空言塞責﹐致誤事機。將此由六百里密諭沈葆楨﹑瑞麟﹑李鴻章﹑文煜﹑李宗羲﹑李鶴年﹑張樹聲﹑張兆棟﹐並傳諭潘霨知之』。

又諭﹕『李鶴年奏﹕「閩省兵餉向賴各省協濟﹐現計江西省共欠解銀一百十九萬八千餘兩﹑浙江省共欠解銀七十三萬七千餘兩﹑廣東省共欠解銀二十四萬八千餘兩﹐請飭籌解」等語。閩省庫儲支絀﹐需餉孔殷﹔各該省自應迅籌接濟。著瑞麟﹑劉坤一﹑楊昌浚﹑張兆棟﹑文銛將欠解閩省兵餉﹑軍餉迅速籌撥﹐源源報解﹐毋再遲延。將此由四百里諭知瑞麟﹑劉坤一﹑楊昌浚﹑張兆棟﹐並傳諭文銛知之』。

﹣﹣以上見「大淸穆宗毅皇帝實錄」卷三百六十五。

五月壬寅朔﹐諭軍機大臣等﹕『文煜﹑李鶴年﹑沈葆楨奏「遵旨會籌臺灣防務大槪情形」一折﹐覽奏均屬妥協。日本上年遭風難民﹐經臺灣商民與熟番救出交回﹔該國轉藉他國積年舊案﹐越境稱兵﹐其爲妄生覬覦﹐自不待問。該國此舉﹐爲中外之所共惡﹔沈葆楨等擬將疊次洋船遭風各案摘要照會各國領事﹐其不候照覆卽舉兵入境與生番開仗各情形亦分次照會﹐令其公評曲直﹐並擬購買鐵甲船﹑水雷及各項軍火器械﹐均著照所議行。並準其將閩省存款移緩就急﹐酌量動用﹔如有不敷﹐卽照所請暫借洋款﹐以應急需。調赴浙江之「伏波」等輪船﹐著沈葆楨迅速調回﹔直隸﹑江蘇﹑廣東沿海各口輪船應如何調撥之處﹖著沈葆楨等與李鴻章﹑李宗羲﹑張樹聲﹑瑞麟﹑張兆棟咨商妥辦。前署臺灣道黎兆棠﹐據沈葆楨奏稱該員洞悉洋情﹔著瑞麟﹑張兆棟飭令卽行起程赴閩﹐以資得力。所請設電綫以通消息﹐亦著沈葆楨等迅速辦理。該大臣此時計已起程前赴臺灣﹐著卽察看情形﹐妥速籌辦﹔一面詳悉具奏﹐用慰廑系。羅大春﹑潘霨到臺灣後﹐沈葆楨卽與該員等隨時會商辦理。該省防務﹐沈葆楨﹑文煜﹑李鶴年當統籌全局﹐妥爲布置。另片奏「請派員稽查船政」等語﹔沈葆楨現在赴臺﹐著文煜等傳諭前陜西布政使林壽圖前往船廠認眞稽查﹐隨時察看海口情形。如有緊要事宜﹐與文煜﹑李鶴年妥爲備禦﹐並著會銜具奏。將此由六百里密諭沈葆楨﹑瑞麟﹑李鴻章﹑文煜﹑李宗羲﹑李鶴年﹑張樹聲﹑張兆棟﹐並傳諭潘霨知之』。

十一日﹝壬子﹞﹐諭軍機大臣等﹕『沈葆楨等奏「據報臺灣近日情形」一折﹐日本已分三路進攻番社﹐生番逃散﹐遂將牡丹社等處焚燒﹐並欲攻龜仔角社﹔是其乘隙尋仇﹐意圖深入﹐已可槪見。若再不亟籌辦法﹐則生番更遭荼毒﹐該國必愈肆欺陵。沈葆楨已與潘霨起程赴臺﹐邀集各國領事﹐公評曲直﹕日本興兵顯背條約﹐固屬理曲辭窮﹔若能就我範圍﹐斂兵回國﹐自可消弭釁端。倘仍肆意妄爲﹐悍然不顧﹐卽當聲罪致討﹔不得遷就因循﹐轉誤事機﹐致將來辦理愈形棘手。沈葆楨與潘霨當相度機宜﹐悉心籌辦。應如何調撥官兵前往﹐藉壯聲勢之處﹖著會商文煜﹑李鶴年妥速布置﹐以維大局。本日有旨諭令王凱泰卽行起程回任﹐毋庸來京陛見﹔該撫回任後﹐著李鶴年隨時和衷商辦﹐以期共濟時艱。將此由六百里密諭沈葆楨﹑文煜﹑李鶴年﹐並傳諭潘霨知之』。

又諭﹕『李鶴年奏「閩省海防緊要﹐請飭撫臣迅回本任」一折﹐福建巡撫王凱泰前經行抵蘇州﹐因病奏請開缺﹐當經降旨賞假兩个月﹐無庸開缺﹔現在閩省自日本違約興師﹑占踞臺灣牡丹社一帶﹐該省海防關系緊要﹐著李宗羲﹑張樹聲卽行傳知該撫速行回任﹐以重地方。王凱泰於接奉此旨後﹐卽日起程赴閩﹐毋庸來京陛見﹔不得俟假期屆滿﹐致有遲誤。將此由五百里各諭令知之』。

二十五日﹝丙寅﹞﹐諭軍機大臣等﹕『沈葆楨等奏「到臺日期﹑籌辦大槪情形﹐並番目吁乞歸化﹐臺﹑澎防兵擬另招精壯充補﹐請臺灣課稅等銀撥充經費」各折片﹐沈葆楨﹑潘霨先後行抵臺灣察看該處情形﹐沈葆楨給與日本西鄕從道照會詞義頗爲嚴正﹔潘霨於本月初八日親赴瑯嶠﹐面加詰問﹐彼族狡詐性成﹐中藏叵測﹐設防之事自屬萬不容緩。沈葆楨等擬於海口建築炮臺﹑安放巨炮﹐使不得停泊兵船﹔北路淡水等處派兵駐紮﹐由提督羅大春督率巡防﹐並另招勁勇﹑多備軍火等事﹕所籌均是﹐卽著該大臣等分別妥速辦理。日本借口他國積年舊案違約稱兵﹐曲直是非﹐中外共見。沈葆楨等務當與之極力理論﹐斷不可任其妄爲﹔倘該國悍然不顧﹐亦當示以兵威﹐不得稍涉遷就﹐致誤事機。該國如何照覆﹐潘霨到瑯嶠後如何辯論情形﹖著隨時詳細奏聞﹐以慰廑系。生番本隸中國版圖﹐朝廷一視同仁﹔疊諭該大臣等設法撫綏﹐不得視同化外﹐任其慘罹荼毒。現據各社番目吁乞歸化﹐卽著該大臣等酌度機宜﹐妥爲收撫﹐聯絡聲勢﹐以固其心﹐俾不至爲彼族所誘。臺灣向用內地班兵﹐率皆疲弱﹔現在因時制宜﹐自不妨變通辦理。沈葆楨等擬將班兵疲弱者撤令歸伍﹐另招本地精壯充補﹐事平之後﹐察看情形再行酌辦﹔卽著照所議行。臺灣鹽課﹑關稅﹑釐金等款﹐準其盡數截畱﹐撥充海防經費﹐歸臺灣道衙門支銷﹔不敷之款﹐著文煜﹑李鵬年籌撥接濟﹐毋令缺乏。將此由六百里密諭沈葆楨﹑文煜﹑李鶴年﹐並傳諭潘霨知之』。

二十六日﹝丁卯﹞﹐諭內閣﹕『………署福建鹽法道陸心源﹐前在廣東髙廉道任內﹐本系開缺送部引見之員﹐著卽開署缺﹐仍遵前旨送部引見』。

二十七日﹝戊辰﹞﹐諭軍機大臣等﹕『文煜﹑李鶴年奏「籌辦沿海各口防務」一折﹐馬祖澳及白犬洋面已有日本鐵甲船﹑木輪舟在彼遊弋﹐並有孟春兵船自廈門測水直至中岐﹐意存恫喝﹔此時防務萬難稍緩﹐自應嚴密布置﹐以備不虞。覽文煜﹑李鶴年所奏籌防情形﹐半屬空言﹐並無切實辦法﹔當此事機緊要之際﹐若再掉以輕心﹐必致臨時張惶﹐貽誤大局。究竟福﹑廈各口何處最爲扼要﹖現應如何設防﹖福寧﹑連江沿海一帶作何準備﹖是否已臻周密﹖著文煜﹑李鶴年悉心籌劃﹐立見施行﹔不得以含混一奏﹐遂爲了事。沈葆楨現於淡水等處派兵駐紮﹐由羅大春督率巡防﹐責任綦重﹔仍當遵奉前旨﹐檄令卽日赴臺﹐以資得力。著文煜﹑李鶴年另派得力之員統兵駐紮廈門﹐並會商李新燕妥爲籌布。近省情形﹐當隨時知照沈葆楨﹑潘霨﹐以期聲息互通。將此由六百里密諭沈葆楨﹑文煜﹑李鶴年﹐並傳諭潘霨知之』。

三十日﹝辛未﹞﹐諭軍機大臣等﹕『總理各國事務衙門奏「日本兵紮番社﹐濱海防務請飭先事籌辦」一折﹐日本有事生番﹐占踞臺灣牡丹社一帶﹐前據沈葆楨等奏擬於海口及北路淡水等處嚴密設防﹐當諭該大臣等妥速辦理。又據文煜等奏﹕馬祖澳等處已有日本兵船遊弋﹔復諭該將軍等於沿海各口妥爲籌布。刻下辦理情形若何及該國近日作何動靜﹖著沈葆楨﹑文煜﹑李鶴年﹑潘霨詳細奏聞﹐以慰廑系。各省沿海口岸甚多﹐亟應一體設防﹐爲未雨綢繆之計﹔並當聯絡聲勢﹐藉壯兵威﹐以期有備無患。著瑞麟﹑李鴻章﹑都興阿﹑志和﹑恭鏜﹑李宗羲﹑文彬﹑張樹聲﹑楊昌浚﹑張兆棟統籌全局﹐於各該省沿海地方形勢詳細體察﹐何處最爲扼要﹖何處必當設防﹖並如何聯爲一气得操勝算之處﹐務當悉心會商﹐妥籌布置﹐奏明辦理。原折均著鈔給閱看。將此由六百里密諭沈葆楨﹑瑞麟﹑李鴻章﹑都興阿﹑志和﹑恭鏜﹑文煜﹑李宗羲﹑李鶴年﹑文彬﹑張樹聲﹑楊昌浚﹑張兆棟﹐並傳諭潘霨知之』。

﹣﹣以上見「大淸穆宗毅皇帝實錄」卷三百六十六。

六月初五日﹝丙子﹞﹐諭軍機大臣等﹕『文煜﹑李鶴年奏「布置海防﹑籌撥臺防餉銀軍火並探報日本船隻在五虎口外遊弋情形﹐請飭宋慶統兵赴閩」各折片﹐日本違約稱兵﹐昨據沈葆楨奏報到臺後﹐業經給與照會向其理諭﹐並經潘霨親赴瑯嶠面加詰問﹔是否斂兵回國﹐尙未續有奏報。現據文煜等奏﹕福州五虎口百餘里外已有該國鐵甲等船在彼遊弋﹔是福州﹑廈門等處海防甚爲喫緊。文煜等現擬擇要堅築炮臺﹐並飭副將楊廷輝將附近漁人招募成軍﹐免資寇兵﹔卽著迅速妥爲布置﹐並飭總兵孫開華等認眞辦理﹐以期有備無患。所需水雷及轉輪炮臺等﹐卽著咨商沈葆楨妥爲籌辦﹐以資要需。此外﹐沿江﹑沿海如尙有扼要之處﹐亦當預爲防範﹐毋稍疏懈。臺灣近日情形﹐自沈葆楨給與照會之後﹐日本官如何照覆﹖能否就我範圍﹖著沈葆楨等相機妥辦﹐仍隨時奏聞﹐以慰廑系。至提督宋慶一軍﹐現在整理出關﹐𨿽尙未成行﹔而閩省海防緊要﹐該軍遠在寧夏﹐焉能濟急。閩﹑浙兩省皆李鶴年管轄﹐何至乏員調撥﹖如防軍需人統帶﹐卽著另行揀派﹐以資得力。所請飭令宋慶帶兵赴閩之處﹐著毋庸議。將此由六百里密諭沈葆楨﹑文煜﹑李鶴年﹐並傳諭潘霨知之』。

初八日﹝己卯﹞﹐諭軍機大臣等﹕『沈葆楨等奏「理諭日人稍有端倪﹐仍遵旨加緊籌防並請飭彭楚漢帶隊赴臺」各折片﹐潘霨偕道員夏獻綸等於五月初八日馳抵瑯嶠﹐與日本中將西鄕從道反復辯論﹐逐條窮詰﹔西鄕從道理屈詞窮﹐旋以「所用兵費無著」爲言﹐復經潘霨據理駁斥﹐彼請一面致書柳原前光﹑一面寄信該國暫不添兵前來。惟彼族貪鷙性成﹐未必遽能就我範圍。沈葆楨等所奏「非益嚴警備﹐難望轉圜。倘恃其款詞﹐日延一日﹐姦民乘隙構煽﹐必至事敗垂成」等語﹐深合機宜。著照所請﹐由北洋大臣調撥久練洋槍隊三千人﹑南洋大臣調撥久練洋槍隊二千人﹐均乘坐輪船赴臺。該郡現有兵勇不甚得力﹐李鴻章﹑李宗羲務當迅速調派﹐令其克日起程前往﹐以壯聲勢。南﹑北洋防務緊要﹐俟日本兵退後﹐沈葆楨卽令此項隊伍各歸防所。前據文煜等奏﹐擬畱羅大春駐紮廈門﹔當經降旨﹐仍令迅卽渡臺辦理淡水一帶防務﹐並諭李鴻章檄飭彭楚漢迅赴本任。沈葆楨等此時計可接奉前旨﹐所陳臺灣南﹑北路布置情形及令曾元福提倡鄕團各事宜﹐卽著督飭該員等悉心籌辦﹐務臻周妥﹔並偵探日本情形﹐隨時詳悉具奏。潘霨在瑯■﹝王喬﹞時傳各社生番頭目﹐至者百數十人﹐皆稱日本欺陵﹐懇求保護﹐並願設官經理﹐永隸編氓﹔仍著沈葆楨等遵奉疊次諭旨﹐妥爲收撫﹐以固其心。所有奏調之前南澳鎭總兵吳光亮﹑浙江候補道劉璈﹐著瑞麟﹑楊昌浚派令迅往臺郡﹐用資任使。閩省輪船不敷調撥﹐江蘇﹑廣東沿海各口輪船前有旨準歸沈葆楨調遣﹐卽著於滬局添調數號由吳大廷督帶駛往。前諭李鴻章飭彭楚漢赴閩﹐如該提督尙未起程﹐此次調撥之北洋洋槍隊三千人﹐著卽令其統帶﹐迅由輪船駛赴臺灣﹐毋稍遲緩。該提督抵臺後﹐應否畱於該郡督隊辦防之處﹐著該大臣等與文煜﹑李鶴年會商辦理。將此由六百里密諭沈葆楨﹑瑞麟﹑李鴻章﹑文煜﹑李宗羲﹑李鶴年﹑楊昌浚﹐並傳諭潘霨知之』。

十二日﹝癸未﹞﹐諭軍機大臣等﹕『本日文祥奏「病仍未痊﹐懇請開缺」一折﹐已明降諭旨再賞假兩个月﹐俾得安心調理矣。數月以來﹐該大臣病體仍未就痊﹐甚深廑系。惟各國交涉事件甚繁﹐刻下日本與生番尋釁﹐辦理亦無頭緒﹐亟須該大臣前赴總理各國事務衙門會同籌劃﹔著文祥不必拘定假期﹐隨時前往該衙門悉心會商妥辦﹐共濟時艱。將此諭令知之』。

又諭﹕『李鴻章奏「遵旨籌派洋槍隊航海馳赴臺防﹐並請調駐陜銘軍東來﹐以備南﹑北海口策應」一折﹐前據沈葆楨等奏﹐請由北洋撥久練洋槍隊三千人﹑南洋二千人馳赴臺灣﹐當經諭令李鴻章﹑李宗羲迅速調派。玆據李鴻章奏稱﹕「直隸防軍拱衛畿輔﹐必須畱備緩急﹐礙難分調﹔南洋洋槍隊無多﹐亦難酌撥。且於兩處抽撥﹐恐兵將素不相習﹐轉致貽誤。查有提督唐定奎所統現駐徐州之武毅「銘」字一軍﹐素習西洋槍炮﹐訓練有年﹐堪以派往」等語。著照所請﹐卽飭唐定奎統帶所部步隊六千五百人由徐拔赴瓜洲口分起航海赴臺﹐聽候沈葆楨調遣。由李宗羲﹑張樹聲飭調滬局輪船曁雇用招商局輪船駛赴瓜洲﹐以備該軍東渡﹔並著沈葆楨酌派閩廠兵船入江接載﹐俾期迅速。該軍所需月餉﹑軍裝﹑子藥等項﹐仍著源源籌撥﹐毋任稍有缺乏。提督彭楚漢﹐著李鴻章飭令星速赴任﹐籌辦防務。日本違約稱兵﹐心存叵測﹔所有南﹑北洋沿海各口均須嚴密設防﹐自應添調勁兵屯紮適中之地﹐以壯聲援。現在陜西防務已松﹐著邵亨豫迅飭臬司劉盛藻統率陜防武毅銘軍馬步二十二營星夜兼程拔赴山東濟寧及江南徐州一帶擇要扼紮﹐以備南﹑北海口策應。該軍到防後﹐著李鴻章﹑李宗羲隨時會商﹐相機調派。南﹑北洋防務緊要﹐並著該督等悉心妥籌﹐詳細具奏。福州一帶沿海地方﹐文煜﹑李鶴年﹑王凱泰當實力籌防﹐務臻周密﹔不得稍存大意﹐致誤事機。日本近日情形若何﹖著沈葆楨等隨時確探﹔並將應行豫備事宜﹐妥爲區畫﹐卽行奏聞。另片奏﹕「輪船遲速無常﹐嗣後寄諭沈葆楨等夾板等件﹐除發交賫折原輪船遞回﹑可期迅速外﹐其餘應仍由驛遞徑發閩省」等語。覽奏已悉﹐嗣後發交該督飭令遞回之件﹐卽著隨時交原輪船飛速賫遞。將此由六百里密諭沈葆楨﹑李鴻章﹑文煜﹑李宗羲﹑李鶴年﹑王凱泰﹑張樹聲﹑邵亨豫﹐並傳諭潘霨知之』。

十三日﹝甲申﹞﹐諭軍機大臣等﹕『傳諭福建陸路提督羅大春﹕羅大春奏「日本漸肆狂悖﹐密陳籌備事宜」一折﹐所奏閩省海防及各省海口應行籌辦各節﹐不爲無見。所有臺灣曁福州﹑廈門等處﹐前經諭令沈葆楨﹑文煜﹑李鶴年妥籌辦理﹐並諭沿海各督﹑撫﹑將軍預爲布置矣。該提督前經沈葆楨奏調赴臺﹐並據文煜等奏「已催令該提督東渡﹐其廈門一帶防務﹐攺派孫開華接辦」﹔著羅大春刻卽馳赴臺灣﹐會同沈葆楨﹑潘霨督率淡水等處防兵妥籌布置﹐以資得力』。

十四日﹝己酉﹞﹐諭軍機大臣等﹕『文祥奏「海防緊要﹐請飭寬籌餉需」一折﹐現在日本藉端啟釁﹑違約稱兵﹐𨿽經沈葆楨等據理辯論﹐仍應整頓海防﹐以爲自彊之計。所有各省沿海地方﹐前經諭令該將軍﹑督﹑撫妥籌辦理﹔惟布置設防用款甚巨﹐著戶部通盤籌劃﹐凡一切不急之需竭力撙節﹐將海防經費先事預籌﹐庶各海疆大吏不至以餉項支絀致誤事機。將此諭令知之』。

二十日﹝辛卯﹞﹐諭﹝軍機大臣等﹞﹕沈葆楨等奏「外情叵測﹐續籌防務情形」一折﹐日本復到輪船一隻裝兵二百餘人帶有鐵鏈﹑農器等件﹐又有輪船駛往後山一帶﹐其爲意存覬覦﹐悍不旋師﹐自不待問﹔亟應厚集兵力﹐益嚴儆備﹐庶有以杜其詭謀。提督唐定奎一軍﹐著李鴻章檄令星速拔隊﹑兼程前進﹐不得稍涉延緩﹐致誤事機﹔並著沈葆楨﹑李宗羲﹑張樹聲遵奉前旨﹐分別飭調船隻﹐妥爲預備﹐俾得迅到防所﹐以壯軍威。臺灣南﹑北路防守事宜﹐均甚緊要﹔澎湖守備空虛﹐現添募勇丁一營﹐是否足資捍禦﹖沈葆楨等務當督飭張其光﹑夏獻綸等妥籌布置﹐嚴密防守。北路淡水等處﹐前諭羅大春前往督防﹔該提督此時當已渡臺﹐並著該大臣等與之會商﹐相機籌辦。日本遣人往勾卑南社番目﹐經沈葆楨等將該番目陳安生等招致來郡﹔潘霨現擬駐營鳳山﹐就近相度形勢﹐次第撫綏。惟日本狡詐多端﹐旣約牡丹社生番議和﹐並以「王」字社生番不肯議和﹐有進兵往攻之說﹔沈葆楨等應如何聯絡番眾﹐俾不至爲彼族煽惑之處﹖務宜設法妥辦。福州﹑廈門一帶﹐文煜﹑李鶴年﹑王凱泰現在如何籌防﹖著卽區畫周密﹐詳悉奏聞。另片奏﹕「近閱香港新聞紙﹐將該大臣等四月十九日奏片刊刻」等語﹔此等緊要事宜﹐豈容稍有泄漏﹗前經疊降諭旨﹐嚴行訓誡該大臣﹑將軍﹑督﹑撫等應如何加意愼重﹐此次究由何處泄露﹖卽著該大臣﹑將軍﹑督﹑撫等確切查明﹐據實具奏。嗣後遇有中外交涉事件﹐務當益加愼密﹔不得稍涉疏虞﹐致幹咎戾。並著照該大臣所請﹐嗣後奉到諭旨及陳奏折片﹐除鈔寄總理各國事務衙門及應行函寄各處外﹐其餘均不必鈔咨﹐以昭嚴密。將此由六百里密諭沈葆楨﹑李鴻章﹑文煜﹑李宗羲﹑李鶴年﹑張樹聲﹑王凱泰﹐並傳諭潘霨知之』。

二十二日﹝癸巳﹞﹐諭軍機大臣等﹕『李鶴年奏「提督不遵節制﹐請旨嚴議」一折﹐提督羅大春經李鶴年催令迅速東渡﹐仍未起程﹐實屬延玩。羅大春著革職畱任﹐仍著文煜﹑李鶴年﹑王凱泰飭令該提督迅赴臺灣﹑駐紮蘇澳一帶﹐隨時與沈葆楨﹑潘霨籌辦防務。倘敢抗違或到臺後不能得力﹐卽著沈葆楨﹑李鶴年據實嚴參治罪。將此由六百里諭知沈葆楨﹑文煜﹑李鶴年﹑王凱泰﹐並傳諭潘霨知之』。

【第160頁﹕版面影像】

﹣﹣以上見「大淸穆宗毅皇帝實錄」卷三百六十七。

秋七月初五日﹝己巳﹞﹐諭軍機大臣等﹕『沈葆楨等奏「臺灣南﹑北路防守情形﹐請飭淮軍迅速來臺」一折﹐日本兵營麇聚龜山﹑風港等處不時遊戈各莊﹐且有脇逼大鳥萬﹑幹仔帛二社到營說和及在茄鹿塘哨探情事﹐沈葆楨現飭王開俊由東港進紮枋寮﹑戴徳祥由鳳山塡紮東港﹐潘霨與曾元福等馳赴鳳山招募土勇﹑激勵鄕團﹐並於海口要隘催建兵棚以備淮軍分紮﹐臺北諸路以夏獻綸所部一營駐紮蘇澳﹐擬就淡﹑蘭添募土勇兩營以厚兵力﹐並開通山路﹐卽可分移岐萊各處墾荒﹔布置尙屬周妥。卽著沈葆楨飭令派出各軍認眞防守﹐毋稍疏虞﹔並令潘霨等將生番各社設法招徠﹐俾爲我用。日人雇墨西國船隻被傷一案﹐並著沈葆楨﹑文煜﹑李鶴年﹑王凱泰飭令夏獻綸速行辦結﹔仍一面招撫岐萊各處生番﹐剴切曉諭﹐毋爲日人利誘﹐墮其術中。省城各路海防﹐文煜等務當嚴密布置。現在「濟安」等輪船次第駛回﹐臺灣南﹑北防務略有端倪﹔沈葆楨等惟當愼密防維﹐固不可掉以輕心﹐亦不宜冒昧從事。總期審度機宜﹐悉心籌劃﹐以副委任。唐定奎所帶徐州洋槍隊十三營﹐現在曾否起程﹖著李鴻章﹑李宗羲﹑張樹聲飭令該提督迅速赴臺﹐以資得力。將此由六百里密諭沈葆楨﹑李鴻章﹑文煜﹑李宗羲﹑李鶴年﹑張樹聲﹑王凱泰﹐並傳諭潘霨知之』。

又諭﹕『文彬奏「籌議海防事宜」一折﹐所陳選將才﹑制軍器﹑愼防守﹑審地勢各條本系自彊要務﹔惟須實事求是﹐立見施行﹐方能確有把握﹐不至徒托空言﹔事前固不可張惶﹐而未雨綢繆﹐布置必期周密。該署撫於訓練﹑設防諸事𨿽已奏及﹐尙未將實在辦法確切指陳。究應如何豫籌經費﹑愼選人才﹐諒文彬必有籌策﹔卽著直抒所見﹑詳細奏聞﹐請旨辦理﹐毋再含混。另片奏﹕「遇有洋務﹐當與李鴻章密商妥籌」等語。直東壤地相接﹐海道毗連﹐自應聲息互通﹐彼此聯爲一气。嗣後遇有洋務應與李鴻章商辦者﹐著該署撫隨時知照﹐和衷共濟﹐毋失機宜。將此由四百里密諭知之』。

十五日﹝乙卯﹞﹐諭軍機大臣等﹕『英翰奏﹕「布置江防﹐請調卓勝一軍回皖」等語。日本在臺灣地方違約稱兵﹐沿江防務緊要﹐皖省亟需勁旅設防﹔金運昌所統卓勝一軍現紮黃甫川﹑包頭等處﹐此軍能否實時調回﹖有無別軍可以塡紮﹖著定安通盤籌劃。如該處防務漸松﹐可以飭令金運昌回皖﹔卽著將此軍酌量撤回安徽﹐以固江防。將此由四百里各諭令知之』。

﹣﹣以上見「大淸穆宗毅皇帝實錄」卷三百六十八。

十六日﹝丙辰﹞﹐諭軍機大臣等﹕『沈葆楨等奏「續陳防務曁撫番﹑開路情形並查辦日人失銀案」各折片﹐日本兵船仍在龜山等處﹐相持日久﹐尙未退兵﹔現在羅大春﹑黎兆棠均已到臺﹐沈葆楨已飭張其光等開通山路﹐潘霨亦前往鳳山督練新軍﹑催集民團﹑綏撫番社並飭地方官豫籌客兵薪米﹐各省輪船陸續駛回﹐唐定奎一軍不日亦可趕到。刻下臺臺時作﹐瑯嶠難泊輪船﹑龜山日營又當風衝﹐彼族正在進退維谷之際﹐著沈葆楨﹑文煜﹑李鶴年﹑王凱泰﹑潘霨酌度情形﹑審愼籌劃﹐能使日船迅離臺境﹐則諸務皆易爲力。柳原前光在都﹐經總理各國事務衙門王大臣與之剴切辯論﹐該使臣語意枝梧﹐尙未就緒﹔沈葆楨等務宜乘此兵釁未開﹐速爲布置﹐一面撫馭番眾﹑一面厚集兵力﹐俾壯聲威。所有商購船械等事是否已有端緒﹖著卽迅速籌辦﹐毋失機宜。日人劉穆齋失銀一案﹐並著飭令夏獻綸迅行辦結﹔毋令彼族狡展﹐借故耽延。將此由六百里密諭沈葆楨﹑文煜﹑李鶴年﹑王凱泰﹐並傳諭潘霨知之』。

二十二日﹝壬戌﹞﹐諭軍機大臣等﹕『文彬奏「遵旨覆陳籌防事宜」一折﹐覽奏均悉。卽著文彬體察情形﹐認眞籌劃﹐以期有備無患﹔並著隨時詳悉具奏﹐毋得徒托空言。另片奏﹕「購買軍械﹐解赴登州備用」等語﹔東省沿海各口岸防務關系緊要﹐文彬當督飭總兵陳擇輔等嚴密布置﹐並將應築土城﹑營塞﹑炮臺等事妥爲籌辦。將此密諭知之』。

二十三日﹝癸亥﹞﹐諭﹝軍機大臣等﹞﹕『李鴻意奏「辦理海防﹐請飭催川餉」一折﹐日本與生番構兵﹐沿海防務緊要﹔畿輔重地﹐尢須嚴密籌防。刻下李鴻章添購軍火﹑修築炮臺﹐需款甚急。四川應解該軍月餉﹐截至本年四月止所解不及一半﹔著吳棠查明欠解該軍月餉﹐無論何款﹐先行提解二十萬兩以濟眉急。嗣後仍著按月如數解足﹐毋稍延欠。將此由四百里各諭令知之』。

二十五日﹝乙丑﹞﹐諭軍機大臣等﹕『總理各國事務衙門奏﹕「上海新聞紙刊刻密寄諭旨﹐請飭查究系等語。軍機處封發寄信諭旨﹐各省奉到後﹐自應加意愼密﹔況系中外交涉事件﹐豈容稍有漏泄﹗乃本年三月二十九日密寄沈葆楨等諭旨﹐上海新聞紙內竟行刊刻﹐究系何人泄漏﹖著李宗羲嚴密確查﹐據實覆奏﹐毋得稍涉含混。嗣後各將軍﹑督﹑撫等奉到寄諭﹐務當格外嚴密﹐以昭愼重﹔倘有仍前漏泄﹐致誤機宜﹐惟該將軍﹑督﹑撫等是問。將此由六百里密諭沈葆楨﹑瑞麟﹑李鴻章﹑都興阿﹑志和﹑恭鏜﹑文煜﹑李宗羲﹑李鶴年﹑文彬﹑王凱泰﹑張樹聲﹑楊昌溶﹑張兆棟﹐並傳諭潘霨知之』。

﹣﹣以上見「大淸穆宗毅皇帝實錄」卷三百六十九。

八月辛未朔﹐諭軍機大臣等﹕『有人奏「臚陳時務利獘六條」一折﹐所陳考核官吏﹑保全民命﹑甄別酷吏﹑振興學校﹑整飭營伍各條﹐卽著各直省督﹑撫酌度情形﹐實力籌辦﹐毋得視爲具文。至海疆備禦事宜﹐疊經諭令該督﹑撫妥爲布置﹐並著隨時區畫﹐嚴密設防﹐以期有備無患。至折內所稱「現任臺灣道﹑府﹑縣等官資淺望輕﹐難資治理﹔並臺灣道委員當堂擊殺在籍副將林文明一事﹐請飭秉公訊奏」等語。著閩浙總督﹑福建巡撫分別查明﹐據實具奏。原折均著鈔給閱看。將此各諭令知之』。

初二日﹝壬申﹞﹐諭軍機大臣等﹕『沈葆楨等奏「臺灣近日情形﹑力籌防務﹐並北路日案辦結﹑屯番槍傷生番現飭嚴辦﹐及閩廠輪船懇準續造」各折片﹐日本兵船在後灣楓港一帶﹐日以蓋兵房﹑掘濠溝﹑豎竹圍爲事﹐意圖招誘番眾﹑恫喝村民﹔日久相持﹐情形漸怯。現在淮軍業經到臺﹐羅大春已抵蘇澳﹐夏獻綸招募楚勇亦已成軍﹐澎湖地方現借海關淩風輪船駐彼教習﹐閩廠六船隨同操練﹐防務漸臻嚴密﹐彼族自無隙可乘。惟中路水沙連﹑秀姑巒一帶爲全臺適中之區﹐地方最爲緊要﹔刻下該處社寮竟有教堂數處並有逃匪逋匿其間﹐難保日人不暗爲勾通﹐肆其煽惑。沈葆楨等現擬募兵前往﹐卽著與文煜﹑李鶴年﹑王凱泰﹑潘霨迅速籌商﹑妥爲調派﹐一面撫綏番眾﹑搜捕匪徒﹐一面開路設防﹐力求固守﹔毋使彼族得售其姦﹐斷我南北之路。安平炮臺﹐並著沈葆楨等設法興築。臺城倒塌千有餘丈﹐現經發款分修﹔著卽飭令周懋琦等認眞經理﹐務期修築鞏固﹐不準艸率從事。電綫𨿽可緩圖﹐鐵甲船必不可少﹔卽使議購有成﹐將來仍應鳩工自造﹐目前尢須講求駕駛之法。沈葆楨等惟當切實籌辦﹐力圖自彊。閩廠輪船﹐卽照所請﹐準其續行興造得力兵船﹐以資利用。北路日案已經辦結﹐沈葆楨等請將稅務司好博遜酌給獎勵之處﹐著該衙門議奏。屯番槍傷生番﹐亟宜速爲查辦。張其光正在下淡水一帶辦理招撫事宜﹐何以聞信不卽行馳往拿辦﹖迨回郡城後﹐復不與沈葆楨言及﹖實屬不知緩急﹗此案關系撫番全局﹐豈容置若罔聞。著沈葆楨等嚴飭張其光將屯番拿獲懲辦﹐以安人心。倘該總兵再復辦理顢頇﹐卽著沈葆楨等據實奏明﹐從嚴參處。將此由六百里密諭沈葆楨﹑文煜﹑李鶴年﹑王凱泰﹐並傳諭潘霨知之』。

十三日﹝癸未﹞﹐諭軍機大臣等﹕『有人奏「福建臺灣府屬民間置買田房稅契並不照章徵收﹐惟以契價銀數多寡爲斷﹐於定例之外浮收至三四倍﹑七八倍不等﹔至典當田產﹐亦勒令照契納稅」等語。田產稅契﹐自有定章﹔若如所奏﹐任意浮收﹐殊屬不成事體。著李鶴年﹑王凱泰確切查明﹐卽行從嚴禁止﹔務令照章辦理﹐以杜獘端。原片均著鈔給閱看。將此各諭令知之』。

十九日﹝己丑﹞﹐諭軍機大臣等﹕『沈葆楨等奏「續陳日營動靜並籌防開路情形」﹑劉坤一奏「請飭道員黎兆棠俟臺灣事竣卽行來江」各折片﹐日本兵船久駐龜山﹐𨿽死亡相繼﹐仍時有船接濟炮械﹑軍糧﹔𨿽未遽啟兵端﹐然日久相持﹐終非了局。現在淮軍頭起陸續盤抵鳳山﹐羅大春所調泉勇一營業抵蘇澳﹑滬尾﹑雞籠等口﹐亦擬調募兵勇阨紮﹐布置漸臻周密﹔自當隨時聯絡﹐以壯聲威。刺桐腳莊民有勾引日兵往攻龜紋社之謠﹐亟應早爲解散。沈葆楨等𨿽照會日將西鄕﹐令其阻止﹔惟彼族正在招誘村民藉端生事﹐未必理諭可行。沈葆楨等惟當飭令王開俊迅卽傳集該處民番﹐令其解仇息事﹐毋任別滋事端。鐵甲船購買未成﹐仍著沈葆楨等妥速籌辦﹐以資得力。修築炮臺勢不容緩﹐著沈葆楨等迅速辦理﹐毋失機宜。羅大春現招泉屬壯丁千人﹐漸次開通番社﹔該處事務愈繁需餉愈巨﹐著文煜﹑李鶴年﹑王凱泰設法籌措﹐源源接濟﹐庶於招撫及辦防兩事不至掣肘。道員黎兆棠業已到臺﹐該員應否畱於福建差委之處﹖著文煜﹑李鶴年﹑王凱泰與沈葆楨等酌度具奏。將此由六百里密諭沈葆楨﹑文煜﹑李鶴年﹑王凱泰﹐並傳諭潘霨知之』。

﹣﹣以上見「大淸穆宗毅皇帝實錄」卷三百七十。

九月初八日﹝丁未﹞﹐廣東巡撫張兆棟奏﹕密陳籌辦海防﹐先將大黃潛中流砥柱兩炮臺興修﹐並親詣虎門蹋勘炮臺形勢曁飭汕頭﹑南澳各炮臺一律修築。得旨﹕『已有旨令該撫兼署兩廣總督篆務﹐著卽將海口防務及練兵﹑籌餉一切事宜妥爲籌理﹐毋稍疏虞』。

十九日﹝戊午﹞﹐諭軍機大臣等﹕『沈葆楨等奏「淮﹑粵兩軍到臺及南北開路情形」一折﹐日人勾致近番並蓋兵房﹑練槍炮﹐中𨿽怯弱﹐外仍示彊﹔沈葆楨等惟當愼密防範﹐申嚴警備﹐不得稍涉疏虞。現在淮﹑粵兩軍陸續到臺﹐卽著分別布置﹐擇要扼守﹐以壯聲威。臺南生番尙易招致﹐北路各社率多頑梗之徒﹐大南澳平埔等處有凶番糾集丁壯數千﹐意在抗違。沈葆楨等務宜悉心籌度﹑恩威並用﹐會同羅大春加意招徠﹐妥愼辦理﹔不可輕易進紮﹐致爲番族所乘﹐轉礙撫番大局。臺郡城垣關系緊要﹐著督飭該地方官速行修葺﹐務期鞏固。沈葆楨另片奏﹕『「大雅」﹑「安瀾」輪船遭風損壞﹐自請議處』等語。此次損壞船隻﹐卽著分別設法修理﹔沈葆楨未能先事預防﹐殊屬疏忽﹐著交部議處。制造輪船工巨費繁﹐嗣後務當飭令該管駕等隨時加愼。又片奏「訊結屯番槍傷生番一案」﹐卽著照所議辦理。將此由六百里密諭沈葆楨﹑文煜﹑李鶴年﹑王凱泰﹐並傳諭潘霨知之』。尋吏部議﹕『沈葆楨降一級畱任』。得旨﹕『準共抵銷』。

二十日﹝己未﹞﹐諭﹝軍機大臣等﹞﹕『前據總理各國事務衙門奏﹕「上海新聞紙刊刻本年三月二十九日密寄沈葆楨等諭旨﹐請飭查究」﹔當諭李宗羲嚴密確查。玆據該督奏稱﹕「查核上海林華書院新報﹑上海匯報﹐均系照鈔香港華字日報。至香港華字日報內有臺灣消息一條﹐已載明由福州寄來字樣」等語。此次密寄諭旨﹐究由何人泄漏﹖著文煜等嚴行查究﹔卽將泄漏根由確切查明﹐據實具奏﹐不準稍涉含混。將此由四百里各密諭知之』。

二十七日﹝丙寅﹞﹐諭軍機大臣等﹕『總理各國事務衙門奏「海防亟宜切籌﹐將緊要應辦事宜撮麼數條﹐請飭詳議」一折﹐據奏「庚申之釁﹐創巨痛深﹔當時姑事羈縻﹐原期力圖自彊﹐以爲禦侮之計。乃至今並無自彊之實﹗本年日本兵踞臺灣番社﹐𨿽疊經飭令各疆臣嚴密籌防﹐自問殊無把握﹔若再不切實籌備﹐後患不堪設想」等語。沿江﹑沿海各省防務﹐經總理各國事務王大臣並各該省將軍﹑督﹑撫等隨時籌劃﹐而備禦究未可恃﹔亟應實力請求﹐同心籌辦﹐堅苦貞定﹐歷久不懈﹐以紓目前當務之急﹑以裕國家久遠之圖。該王大臣所陳練兵簡器﹑造船籌餉﹑用人持久各條﹐均系緊要機宜﹔著李鴻【第168頁﹕版面影像】

意﹑李宗羲﹑沈葆楨﹑都興阿﹑李鶴年﹑李瀚章﹑英翰﹑張兆棟﹑文彬﹑吳元炳﹑裕祿﹑楊昌浚﹑劉坤一﹑王凱泰﹑王文韶詳細籌議﹐將逐條切實辦法限於一月內覆奏。此外別有要計﹐亦卽一並奏陳。總期廣益集思﹐務臻有濟﹔不得以空言塞責。原折單均著鈔給閱看。將此由六百里各密諭知之』。

﹣﹣以上見「大淸穆宗毅皇帝實錄」卷三百七十一。

冬十月初三日﹝壬申﹞﹐閩浙總督李鶴年奏報行底泉﹑廈日期﹐並查勘海日情形。得旨﹕『著卽馳回省城﹐與文煜﹑王凱泰將應辦事宜妥爲經理』。

十九日﹝戊子﹞﹐諭軍機大臣等﹕『本日李鶴年奏「參藩司不能稱職」一折﹐據稱「福建布政使潘霨由捐納佐雜出身﹐心術陰柔﹑人品卑琑﹐差委員缺多系捐班人員﹐以致物議沸騰﹐編造歌謠黏貼街市﹔且有袒護同鄕﹐結爲朋黨及與將軍拜認師生各情。近日辦理日本事宜﹐卑詞下气﹐求悅外人﹐大失國體」等語。該藩司現在臺灣﹐其辦理一切事宜以及平日居官行事﹐沈葆楨知之必稔﹔卽著按照李鶴年所參各節﹐秉公詳悉查明﹐迅速據實具奏﹐毋稍徇隱。原折著鈔給閱看。將此由四百里密諭知之』。

二十三日﹝壬辰﹞﹐諭軍機大臣等﹕『沈葆楨等奏「臺灣近日情形並淮軍到臺」一折﹐日本兵船尙未退出臺灣﹐刻下退兵章程業經定議﹐惟此後海防各事宜亟須認眞講求﹐以期有備無患。現在淮軍三起均抵澎湖﹐應如何分紮要隘之處﹖仍著沈葆楨等酌度情形﹐妥爲布置。其南北開路以及郡城修築炮壘各事﹐並著該大臣等悉心經理﹐毋得以日本事已辦結﹐稍形松勁。刺桐腳莊民已與龜紋社釋嫌尋好﹐瑯嶠諸社均受約束﹐其餘亟須次第淸查﹔惟入山愈深﹐番社愈雜﹐北路復有生番撲犯碉樓﹑傷斃兵丁之事﹐亟應妥爲籌辦﹐俾番眾悉爲我用﹐藉可自固藩籬。著沈葆楨﹑文煜﹑李鶴年﹑王凱泰﹑潘霨飭令派出各員設法招徠﹐隨時撫卹。招墾事宜﹐仍須商同羅大春認眞籌劃。臺郡城工業已過半﹐安平炮臺現擬設於三鯤身地方﹔一切工程﹐沈葆楨等務當悉心經畫﹐毋得畏難思阻。將此由五百里密諭沈葆楨﹑文煜﹑李鶴年﹑王凱泰﹐並傳諭潘霨知之』。

兵部議覆﹕『閩浙總督李鶴年奏﹕「請於福建陸路各營內挑練精兵五千四百四十八名﹐分爲十二營﹔以各本提鎭爲統領﹐各鎭仍歸提督節制。以督標中軍副將爲營務處﹐飭令擇要駐紮﹐練習行陣﹐以申戒備」。應如所奏辦理』。從之。

二十八日﹝丁酉﹞﹐諭軍機大臣等﹕『大學士文祥奏「敬陳管見」一折﹐臺灣之事現𨿽權宜辦結﹐而後患在在堪虞﹔日本與閩﹑浙一葦可杭﹐日人習慣食言﹐難保不再生枝節。前因議買鐵甲船及水炮臺各節﹐倉卒莫辦﹑措手無從﹐不得不爲暫緩目前之計﹔刻下事機已緩﹐亟宜趕緊籌劃﹐以期未雨綢繆﹐豈可仍蹈因循故習。著沈葆楨﹑文煜﹑李鶴年﹑王凱泰﹑潘霨悉心籌商﹕所有在臺兵勇應如何酌畱﹖淮軍素稱得力﹐現在業已到臺﹐應如何分紮防堵﹖全臺事宜﹐應如何布置﹖該大臣等務當妥爲經畫﹐以善將來。並著李鴻章﹑李宗羲將前議購買未成之鐵甲船﹑水炮臺及應用軍械等件﹐迅速籌款購辦﹔無論如何爲難﹐務須妥爲設法﹐庶幾兵械精良﹐有備無患。原折均著鈔給閱看。將此由六百里密諭李鴻章﹑李宗羲﹑沈葆楨﹑文煜﹑李鶴年﹑王凱泰﹐並傳諭潘霨知之』。

﹣﹣以上見「大淸穆宗毅皇帝實錄」卷三百七十二。

十一月十三日﹝壬子﹞﹐諭軍機大臣等﹕『沈葆楨等奏「日本遵約退兵﹐收回艸房營地」一折﹐日本兵船盡數退出臺灣﹐其遺下營房艸房板片﹐均經點收完竣﹐該處已派官軍塡紮﹔惟瑯嶠一帶善後機宜﹐亟須悉心籌劃﹑妥善經營。所有折撫生番及修城開路各事宜﹐仍當妥籌辦理﹔毋得以日兵已退﹐卽形松懈。著沈葆楨﹑文煜﹑李鶴年﹑王凱泰﹑潘霨懍遵十月二十八日諭旨﹐妥爲布置﹐毋稍因循。日人詭譎性成﹐此次退兵﹐原不可恃﹔沈葆楨等惟當於此時力圖自彊之策﹐以期未雨綢繆﹐庶幾有備無患。另片奏﹕「道員黎兆棠因病回籍」等語﹐該員現經簡放津海關道﹐卽著沈葆楨傳知黎兆棠病痊後迅速赴任﹐以重職守。將此由五百里密諭沈葆楨﹑文煜﹑李鶴年﹑王凱泰﹐並傳諭潘霨知之』。

二十日﹝己未﹞﹐諭﹝軍機大臣等﹞﹕『文煜奏「臺防要需及撥給日本國費項﹐那動四成洋稅」一折﹐臺防關系緊要﹐文煜因無款可籌﹐先後那移四成銀二十八萬兩﹐出於萬不得已﹐亦系實在情形﹔系將軍自請交部議處之處﹐著加恩寬免。此系解部要款﹐嗣後不得擅自通那﹐以重庫儲。至六成洋稅入不敷出﹐文煜所陳雷正綰月餉及船政經費均無款可撥﹐應如何籌劃之處﹖著戶部議奏。將此諭知戶部﹐並諭令文煜知之』。

﹣﹣以上見「大淸穆宗毅皇帝實錄」卷三百七十三。

十二月初五日﹝甲戌﹞﹐諭軍機大臣等﹕『文煜等奏「查明新聞紙刊刻密件之陳言已往香港﹐請飭查拿」一折﹐陳言卽陳靄亭﹐系廣東新會縣人﹔經文煜等查明﹐於八月間由臺灣內渡﹐已回香港。事關漏泄機密要件﹐亟應查訊明確﹐以期水落石出﹔著張兆棟密飭所屬﹐將陳言﹝卽陳藹亭﹞設法查拿解訊﹐從嚴懲辦。原折著鈔給張兆棟閱看。將此由四百里各密諭知之』。

上疾大漸﹔酉刻﹐崩於養心殿東暖閣。

﹣﹣以上見「大淸穆宗毅皇帝實錄」卷三百七十四。

