西夏書事﹝淸﹞吳廣成撰

凡例

卷一卷二卷三卷四卷五卷六

卷七卷八卷九卷十卷十一卷十二

卷十三卷十四卷十五卷十六卷十七卷十八

卷十九卷二十卷二十一卷二十二卷二十三卷二十四

卷二十五卷二十六卷二十七卷二十八卷二十九卷三十

卷三十一卷三十二卷三十三卷三十四卷三十五卷三十六

卷三十七卷三十八卷三十九卷四十卷四十一卷四十二

●凡例一﹑霸國有史﹐晉唐以來﹐述作紛紛﹐載籍極博。宋有天下幾三百年﹐西夏﹑遼﹑金並雄西北﹐而遼﹑金有史﹐夏鮮專書。緣其地連沙磧﹐人半羌夷。元昊自造蕃書以紀國事﹐國亡之後﹐文義莫辧﹐遂至掌故失傳﹐宋﹑遼﹑金三史有附傳而弗詳。廣成謬輯是編﹐𨿽無當於參稽﹐或亦可以備殘缺焉。

一﹑梁蕭氏方等《三十國春秋》﹑魏崔氏鴻《十六國春秋》﹑宋劉氏恕《十國紀年》等書﹐皆分紀列傳﹐體擬正史。西夏事散見諸史者﹐不過朝貢﹑攻伐數大端﹐卽歷朝《一統志》﹑陜甘新舊《通誌》﹑綏靈寧夏各州衛志﹐自拓跋啟疆﹐職方失考﹐終夏之世﹐絕少人文。搜羅不易﹐紀傳爲難。惟於立國之始終﹐傳祚之世數﹐以及夫朝政之理亂﹐主徳之昏明﹐皆約而可稽﹐爰爲件系條分﹐綱舉目附﹐名之曰「書事」。

一﹑繼遷立國﹐元昊稱尊﹐開國承家﹐幾與有宋相終始。而西夏之稱﹐亦始於宋﹐則書西夏當以宋爲斷。然溯契丹者大基習宇﹐志女眞者盛始胡來。夏自思恭秉節﹐夏綏綿延五代﹐爵晉西平﹐擬之當時荊南﹑吳越諸國﹐無多讓也。首卷追述中和﹐蓋亦討本尋源之意。

一﹑朱子作《綱目》﹐凡正統未一天下﹐槪不大書年號。明屠氏喬孫﹑項氏琳所訂《十六國春秋》﹐悉將晉﹑宋正統系年﹐蓋尊中國大一統﹐理固然也。李氏系出羌戎﹐稱臣唐宋﹐故自始迄終﹐悉以中國冠元。至元昊僭號﹐始書攺元某年﹐備列年數於後。

一﹑《綱目》正統系年之下﹐分注僭國某年﹐所以別正僞﹑紀興亡也。西夏自繼遷請婚遼國﹐乾順受地金源﹐玉帛﹑干戈﹐紛紜錯雜﹐若不節注二國紀年﹐事難稽考。然俟互有關涉﹐方行附入﹐旣便查核﹐亦免支離。一﹑元托克托纂修三史﹐惟《金史》列傳年月稍詳﹐余則敍事混朦﹐詮次頗難。是編分年析月悉遵三史帝紀﹑夏國附傳﹐或遵王氏《東都事略》﹑李氏燾《通鑑長編》及薛氏應《宋元通鑑》﹑商氏輅《宋元續綱目》﹑王氏宗沐﹑徐氏乾學﹑畢氏沅《通鑑後編》《續通鑑》諸書﹐其餘稗官紀載﹐時日不同﹐亦必前後不相矛盾方始甄錄。

一﹑以宋﹑遼﹑金書借敍夏事﹐最易喧賓奪主。篇中綱主西夏﹐目則參引諸史﹐間有刪節﹐乃以嚴主客之辧﹐非敢蹈割裂之愆。

一﹑古史體例﹐一代之主必著論贊。西夏統系﹐絕續者三﹕自思恭至彜昌而一絕﹐自仁福至繼捧而再絕﹐因其尙未成君﹐僅附總論。若繼遷建都西平﹐傳徳明而封夏王﹐至元昊而稱國主﹐自可卽其行事﹐述其生平﹐偶附小論。餘皆仿此。

一﹑史以傳言﹐亦以傳疑。是編於宋﹑遼﹑金事稍涉西夏靡不收羅。然有時地不詳及原委莫竟者﹐則於分條之後﹐或按時﹑或因事另立附例﹐槪不混書﹐以示疑也。

一﹑史各有志﹐如天文﹑地理﹑職官﹑選舉﹑禮樂﹑兵刑﹐別類分門﹐務取該備。而霸史則雜見紀傳中﹐以彰一朝治亂。西夏典策云亡﹐其文志不少槪見﹐因就管窺所及﹐略誌數條﹐姑存梗槪﹐簡漏之譏﹐知所不免。

一﹑王氏《西夏事略》﹑劉氏溫潤《西夏須知》﹑孫氏巽《夏國樞要》及《夏臺事迹》諸書﹐言人人殊﹐較之正史﹐不無舛錯。至於前賢章奏﹑郡國圖經以及家乘﹑志銘﹑叢談﹑野說見有不同﹐詞多相戾﹐竊附己意訂正之。然必詳溯根原﹐藉徵確據﹐非敢憑空臆斷焉。

一﹑史文浩博﹐鑑體謹嚴﹐編輯諸家無不去復刪繁﹐期於簡核。夏事如爭城﹑爭地文略相同﹐賀節﹑賀正辭多不載﹐然亦正書附列﹐采綴靡遺﹐非故貪多務得﹐漫失剪裁﹐良因補罅訂亡﹐無敢疏略。

一﹑古來撰述﹐班固衍司馬氏之文﹐延壽節南﹑北史之要﹐已足自名一家。其有專事网羅﹐不資藍本﹐則亦文獻具在﹐任吾取攜。西夏去今﹐歲餘五百﹐舊籍流傳﹐率皆零繭棼絲﹐不入機杼﹐焉成經緯。書中所錄﹐根尋散佚﹐參合異同﹐𨿽然菅蒯並收﹐竊幸條流粗貫。後有作者﹐請以爲盤盂之助。

一﹑宋元諸儒喜於論史﹐𨿽不能於聖賢作述深心吻合無間﹐然其講明切究亦能抉奧探微。是編文冗事雜﹐未免顯晦相參﹐竊於是非邪正之致﹐興亡得失之由﹐間綴數言﹐以免牾。倘博雅糾其繆而賜正之﹐則幸甚。

一﹑龍門作《史記》﹐班氏謂一人之精﹐文重思煩﹐其書多不齊一。矧廣成拘墟譾陋﹐愧乏三長。賴諸同志參考互訂﹐數載於玆﹐今幸觀厥成﹐謹登諸君姓氏﹐以見他山之助﹐俾益良多。

●卷一唐僖宗中和元年春三月﹐宥州刺史拓跋思恭起兵討賊。

拓跋思恭本黨項羌﹐始祖赤辭﹐初臣吐谷渾﹐可汗慕容伏允待之厚﹐與結婚姻。太宗時﹐諸羌歸順﹐拓跋氏不至。貞觀八年﹐行軍大總管李靖奉詔擊吐谷渾﹐赤辭屯狼道峽抗王師。廓州刺史久且洛生遣使諭以禍福﹐辭曰「渾主以腹心待我﹐不知其他﹐若速去﹐無污吾刀。」洛生怒﹐引輕騎破之肅遠山﹐斬首數百級﹐擄雜畜六千。太宗因其敗﹐令岷州都督李道彥招之。赤辭從子思頭潛納款﹐其下拓跋細豆亦以所部請降。赤辭知宗族攜沮﹐稍欲自歸。岷州大都督劉師立復誘之﹐乃與思頭俱內屬。分其地爲懿﹑嵯﹑麟﹑可三十二州﹐以松州爲都督府﹐擢赤辭西戎州都督﹐賜姓李﹐遂職貢不絕。開元中﹐吐蕃浸盛﹐拓跋畏逼﹐請內徙。元宗詔慶州置靜邊等州處之﹐以赤辭孫守寂爲右監門都督﹐封西平公。天寶之亂﹐守寂有戰功﹐擢容州刺史﹐領天柱軍使。廣徳二年﹐河北副元帥僕固懷恩叛﹐誘黨項﹑渾﹑奴刺入寇。朔方節度郭子儀以黨項﹑吐谷渾部落散處鹽﹑慶諸州﹐恐其滋亂﹐表徙靜邊州及夏州﹑樂容等六府黨項於銀州之北﹑夏州之東。復徙寧朔州吐谷渾駐夏西﹐以離沮之。於是召大首領左羽林大將軍拓跋朝光﹑拓跋乞梅等五刺史入朝﹐代宗厚賚之﹐使還綏其部。自後乞梅居慶州﹐號東山部﹔朝光居銀夏﹐號平夏部。貞元中﹐有夏州刺史拓跋乾暉﹑銀州刺史拓跋乾曜﹑拓跋澄等﹐俱官其地。思恭﹐乾暉裔孫也。據有宥州﹐稱刺史。時冤句盜黃巢﹐由潼關陷長安。僖宗幸蜀﹐關中大亂。思恭糾合夷夏兵數萬﹐約渭北延節度李孝昌會於州﹐誓牲討賊﹐克日入援。

按﹕禮莫重於君臣﹐事莫大於徵討。有唐中葉﹐太阿廢銳﹐藩鎭連兵。龐勛﹑裘甫之徒﹐乘機肆亂﹐殫財動眾﹐禍難始平。迨乾符以後﹐賊陷兩京﹐宰衡稱疾﹐乘輿播遷。一時行間﹐將帥非畏賊托風濤之阻﹐卽縱寇畱富貴之資。𨿽有義成入援﹐鳳翔傳檄而有倡寡和﹐寇患益深。思恭﹐黨項小羌﹐位卑力弱﹐獨能會合鄰道﹐舉義勤王﹐較之代北朱耶﹑云州赫連﹐奉詔興師者不加一等乎﹖書「起兵」﹐著其能爲西州之倡。書「討賊」﹐嘉其克盡人臣之誼也。夏四月﹐權知夏﹑綏﹑銀節度事。

長安陷﹐夏綏銀節度諸葛爽屯軍櫟陽﹐巢將朱溫誘之﹐爽降賊。僖宗遂以思恭爲左武衛將軍﹐權知夏綏銀畱後。胡三省曰「此拓跋氏彊盛﹐遂爲跨據西夏張本。

進兵武功。

思恭兵進武功﹐與鳳翔鄭畋﹑義存王處存﹑涇原程宗楚﹑河中王重榮四節度盟﹐圖復長安。

戰於王橋﹐不利。

諸軍進薄長安﹐黃巢東走﹐市民爭出迎。程宗楚恐諸將分功﹐獨夜入城肆掠。賊訁知官軍不整﹐且諸鎭不相繼﹐引兵還襲之﹐宗楚死。巢復入長安。詰旦思恭與李孝昌來援﹐與賊遇於王橋﹐戰不利﹐死傷甚眾。

秋七月﹐進軍東渭橋。

思恭聞忠武節度周岌﹑昭義節度髙潯連復鄧﹑華諸州﹐復與李孝昌引軍進屯東渭橋﹐守水北壘以逼長安。賊遣僞中書令尙讓﹑東面行營都虞侯朱溫帥二萬騎拒之。

按﹕上書「不利」﹐玆書「進軍」﹐嘉思恭志在滅賊﹐不因敗而稍挫也。八月﹐授夏綏銀節度使。九月﹐與賊將尙讓﹑朱溫戰﹐弟思忠死之。

朱溫﹑尙讓率眾涉渭﹐思恭遣弟思忠迎擊﹐戰於東渭橋。橋表有鐵鶴﹐思忠射之沒羽﹐賊駭走。思忠逐北深入﹐歿於陣。僖宗贈宥州刺史﹐立祠渭陽。

按﹕書「死之」﹐予節也。思忠爲繼遷遠租﹐史不具官﹐諒非顯秩。然當賊勢鴟張﹐千里勤王﹐一死報國﹐非忠勇性成者不能。宜其廟食一方﹐祚傳二百餘年之久也。冬十一月﹐戰於富平不勝﹐奔夏州。

諸鎭勤王﹐皆以師老遷延勿進。賊將知右軍事孟楷襲思恭軍於富平﹐思恭力不支﹐領殘眾奔歸本道。

按﹕《春秋》私逃書「奔」。奔者﹐匹夫之行。思恭兵敗﹐不奉王命﹐擅回本道﹐書以貶之。十二月﹐夏州賜號定難軍。

思恭旣回夏州﹐繕甲訓兵﹐表請討賊。僖宗嘉之﹐賜其軍號定難﹐促兵入衛。

中和二年春正月﹐定難軍節度使拓跋思恭授京城南面都統﹐夏四月進軍屯渭橋。

宰相王鐸見諸道無心討賊﹐發憤請行。僖宗命鐸兼中書令﹑充諸道行營都都統﹐令夏﹑綏﹑﹑延諸軍會之﹐授思恭京城南面收復都統﹑檢校司空同中書門下平章事。思恭復出兵屯渭橋﹐受鐸節制。

按﹕上書不名﹐此復名﹐重歲首也。後仿此。秋八月﹐授京城四面都統。

思恭以銳士八千頻與賊戰。僖宗進爲京城四面收復都統﹑權知京兆尹事。

中和三年夏四月﹐定難軍節度使拓跋思恭從雁門節度使李克用復長安。

思恭奉詔從克用討賊﹐連敗賊將尙讓﹑黃揆兵。進軍渭南﹐與克用將楊守宗﹑河中將白志遷等擊賊﹐一日三捷﹐賊眾奔潰。諸軍自光泰門入京城﹐黃巢焚官闕遁。

秋七月﹐晉爵夏國公。

僖宗以思恭討賊功﹐加太子太傅﹐爵夏國公。

按﹕此夏國得號之始。復賜李姓。

自後﹐歷世仍之。

按﹕賜姓始於漢婁敬﹐至唐而盛。《綱目》書之不勝書﹐必甚美甚惡乃書。思恭之功﹐𨿽不及克用﹐然較全忠﹑茂貞輩不啻天淵矣﹐書以美之。光啟元年秋九月﹐定難軍節度使李思恭合寧軍討河中。

河中節度王重榮據鹽鐵之利。中尉田令孜惡之﹐建請領屬以佐軍食。重榮不可﹐據河中叛。令孜使寧節度朱玫與思恭合夏軍三萬討之。

十二月﹐戰於沙苑﹐敗績。

諸軍分壁沙苑﹐王重榮計誘河東李克用合兵拒戰﹐玫不勝﹐夏兵俱敗。

光啟二年冬十一月﹐定難軍節度使李思恭奉詔討襄王カ﹐次於綏州。

朱玫恥爲中人用﹐與重榮﹑克用連和﹐上表請誅令孜﹐大掠而西。僖宗幸鳳翔﹐避之。玫與同平章事蕭遘等奉嗣襄王カ權監軍國事﹐據長安。旋立爲帝﹐攺元建眞。僖宗詔山南諸鎭及夏州兵討之。思恭發兵次綏州﹐觀望不出境﹐已﹐聞カ敗﹐遂還。

按﹕《春秋》伐而書「次」﹐其「次」爲善﹔救而書「次」﹐其「次」爲貶。是時﹐李カ據長安﹐田令孜劫帝如寶雞﹐諸道貢賦不至﹐從官﹑衛士皆乏食﹐勢不已孔迫乎﹖思恭顧觀望不前﹐無復以國事爲急﹐書「奉詔」以嚴其赴救之責﹐書所次﹐以著其怠緩之罪。文徳元年﹐李思恭取﹑延﹐以弟思孝知畱後。

中和中﹐攺延節度爲保大軍。以東方逵領節度使。逵病﹐去。思恭遣弟行軍司馬思孝襲取之﹐自稱畱後。思恭爲請於朝﹐授﹑坊﹑丹﹑瞿等州觀察使﹑並檢校司徒同中書門下平章事。

按﹕有唐末造﹐藩鎭兼吞﹐始於韓簡之攻河陽﹐繼於秦宗權之陷鄭州﹐極於朱全忠之並臨淄﹑徐﹑鄆﹐禍結兵連﹐至唐亡不解。思恭之取延﹐所謂鄭伯效尢也。宜後日克用表中以爲口實乎﹗去官﹐貶之也。唐昭宗大順元年夏六月﹐定難軍節度使李思恭偕保大軍節度使李思孝﹐出兵會都招討使張於晉州。

河東李克用攻防禦使赫連鐸於云州﹐宣武節度朱全忠﹑盧龍節度李匡威奏討之。宰相張請任其事。昭宗令將京軍數萬及﹑寧雜虜三萬人抵晉州﹐思恭與思孝率夏兵會之。

冬十月﹐棄張軍先歸。

官軍出陰地關。李克用遣養子李存孝營於趙城﹐擊敗鎭國節度韓建兵﹐乘勝抵晉州西門。張出戰又敗﹐入城拒守。思恭與保大﹑靜難﹑鳳翔諸軍先渡河歸。

按﹕晉州之役﹐議者咸咎張小人淺謀誤國。然將帥與其事者不當以是非論也。思恭旣奉命興師﹐敗敵王之愾惟力是視﹐乃見敗不救﹐棄帥先歸﹐直書之﹐其罪自見。乾寧二年﹐定難軍節度使李思恭卒﹐弟思諫嗣。

思恭子仁早卒﹐孫彜昌幼﹐軍中立其弟思諫嗣爲節度使。

按﹕此李氏世襲節度之始。秋七月﹐保大節度使李思孝擒寧將王令陶於黎園寨。

寧節度王行瑜求尙書令﹐不得﹐與鳳翔節度李茂貞舉兵犯闕﹐遣將王令陶據黎園寨。思孝與河東將李存信攻擒之﹐獻於行在。

八月﹐思諫﹑思孝充寧東北二面招討使。

李茂貞聞河東兵至﹐斬假子李繼鵬上表請罪。王行瑜拒守如故。昭宗命思諫等爲招討使﹐從寧四面行營都招討李克用討之。

乾寧三年春三月﹐保大節度使李思孝致仕﹐表弟思敬自代。

昭宗詔思孝以太師致仕﹐思敬爲保大軍兵馬畱後﹐旋授節度使﹐後徙武定軍﹐附李茂貞。天復二年﹐西川王建攻之﹐思敬舉洋州降。

乾寧四年春正月﹐定難軍節度使李思諫兼寧塞軍節度使。

中和二年﹐以延州置保塞軍。是時李茂貞據延﹑洋﹑秦﹑隴諸州。朝廷命思諫兼寧塞節度以分其勢﹐茂貞不奉詔。

附﹕司馬氏《通鑑》光化三年夏四月﹐加定難軍節度使李承慶同平章事﹐而新﹑舊《唐書﹖黨項傳》思諫一生未嘗離定難﹐何以節度忽易承慶﹖此或坊本有誤﹐故從附書。秋九月﹐奉詔討李茂貞﹐授鳳翔行營四面副都統。

當時興元﹑﹑寧﹑﹑坊﹑河中﹑同﹑華諸鎭之兵﹐並起交爭﹐惟夏州不爲唐患。朝廷寵錫優異。時鳳翔李茂貞復以兵逼京畿﹐神策諸軍不能禦。昭宗奔華州﹐詔加思諫副都統﹐命帥師與鳳翔四面行營都統孫會諸道軍討之。茂貞尋上表請罪﹐願得自新。師不出。

唐昭宣帝天三年秋九月﹐州李繼徽將六鎭兵攻夏州。冬十月﹐李思諫告急於梁﹐梁遣劉知俊等擊走之。

先是朱全忠攻州﹐降靜難節度李繼徽。繼徽﹐茂貞假子也。全忠令鎭州﹐質其妻﹑子於河中。已而﹐私其妻﹐繼徽怒﹐遣使與茂貞連兵。茂貞令率鳳翔﹑靜難﹑彰義﹑秦隴等六鎭兵圍夏州。思諫告急於全忠。全忠使匡國節度劉知俊出兵援之。繼徽以五萬眾陣於美原。知俊擊破之﹐乘勝取州等地﹐自是夏州服於梁。

按﹕此李氏變節之始﹐去官﹐貶之也。自是﹐終梁之世皆不具官。梁太祖開平元年夏五月﹐李思諫加檢校太尉兼侍中。

梁受唐禪﹐遣使宣諭州鎭﹐封兩浙錢Α爲吳越國王﹐如思諫等皆進秩。

開平二年冬十一月﹐李思諫卒﹐思恭孫彜昌嗣。

軍中遵思諫遺命﹐共立思恭孫彜昌爲畱後。尋起復﹐正授旄鉞。

開平三年春二月﹐夏州將髙宗益弒其節度使李彜昌。

宗益官夏州都指揮﹐與其黨謀據夏州﹐遂作亂﹐執彜昌殺之。

按﹕前書李氏不具官﹐玆書「節度使」﹐何﹖正髙宗益之罪也。夫彜昌爲思恭孫﹐不能繩其祖武﹐屈首朱梁﹐固不爲無罪﹐然以宗益戕之﹐則下犯上矣。《續綱目》書「殺」﹐此書「弒」﹐揆之尊卑上下之義﹐或倍謹嚴云。三月﹐夏州人誅髙宗益﹐迎蕃部指揮使李仁福爲畱後。

夏州將吏誅髙宗益並其黨﹐相率迎仁福於戍所﹐立爲畱後。仁福以聞﹐梁祖授檢校司空﹑定難軍節度。仁福﹐彜昌族父也。

按﹕當時朝廷衰亂﹐方鎭專恣﹐非以部民逐主帥﹐卽以偏裨領軍務﹐上下恬然﹐毫不知怪。夏州將吏獨能誅討逆賊﹐迎立故宗﹐其忠義之气有非他州可及者。書以嘉之。論曰﹕思恭之際﹐拓跋中衰﹐平夏勢弱﹐而以區區一州之眾﹐事十八葉天子於危亡之際﹐振數十世遺緒於頹廢之頃﹐蓋不特著忠於國﹐抑且垂裕於家也。𨿽其取﹑延﹐棄張﹐事多可議。顧當﹑寧犯順﹐岐﹑汴劫遷﹐方鎭爭衡﹐中原板蕩﹐獨不聞夏州一騎渡河﹐其保境息民﹐循分效順爲何如耶﹗思諫嗣職﹐庸庸自保。視椒蘭之弒而不知援﹐見汴梁之篡而不之討。略公義﹐重私恩﹐以視思恭殆有愧焉﹗然當授受之際﹐承兄繼侄﹐爲宋太宗﹑元仁宗所不能爲﹐亦可謂善全同气者矣。彜昌立﹐甫逾年﹐身無失徳﹐禍及ト門﹐以思恭亮節再傳而嫡嗣云亡﹐殊可慨已﹗開平四年秋七月﹐晉師﹑岐師圍夏州﹐李仁福城守﹐不下。

梁忠武節度劉知俊﹐功名浸盛﹐見梁祖性日猜忍﹐內不自安﹐潛以同州附於岐王李茂貞。後兵敗奔岐﹐茂貞無地處之﹐使將兵取靈﹑夏。知俊攻靈州﹐兩月不克。於是茂貞與寧節度李繼徽﹑涇原節度李繼鸞﹐遣使太原﹐請會兵攻夏州。晉王李存勗令振武節度周徳威﹐於是月合五萬眾﹐自麟府渡河。初﹐梁祖遣供奉官張漢玫﹑國禮使杜廷隱諭賜夏州﹐抵石堡寨﹐聞晉﹑岐軍至﹐廷隱以防卒三百人星馳入城。旣而圍合。仁福兵力俱乏﹐偕廷隱﹑漢玫與指揮使張和﹑李君用率州民及防卒分陴拒﹐晝夜不少懈。

按﹕拓跋與朱耶滅黃巢﹐賜國姓﹐同功一體人也。晉王志在滅梁。仁福若舉四州之眾﹐與之共扶王室﹐則揚劉夾寨諸戰﹐仁輻身在行間﹐存勗何敢專爲己功。從此共求李氏立之﹐何后唐之有哉﹖乃授甲登陴﹐誓爲賊守﹐其有愧於沙陀之賜姓多矣。冬十一月﹐延援師至﹐圍解。

仁福固守逾月﹐遣使告急於梁﹐梁祖遣夾馬指揮使李遇﹑劉綰率延師直趨銀﹑夏﹐邀其歸路﹐大破之晉﹑岐軍皆解去。

十二月﹐加檢校太保同平章事。

梁祖嘉其卻晉﹑岐師也。

附﹕薛氏《舊史﹖梁紀》﹕乾化元年夏四月己卯﹐詔曰「﹑岐未滅﹐關﹑隴多虞﹐宜擇親賢﹐總統戎任。應關西同﹑雍﹑﹑延﹑華﹑夏等六道兵馬﹐並委冀王收掌指揮」。是時﹐夏州奉詔出兵與否﹐考新﹑舊兩史並不載。乾化二年春正月﹐李仁福加檢校太尉。

並益食戶實封。

梁末帝乾化三年春三月﹐李仁福加檢校太師﹑兼中書令﹐封隴西郡王。

按﹕此李氏封王之始。新﹑舊《五代史》乾化二年封髙季昌渤海郡王﹐是荊南受封先夏州一載耳。後世史家顧以髙氏備十國﹐置李氏不與﹐何也﹖龍徳二年春二月﹐李仁福入獻。

晉兵圍徳勝﹐末帝徵諸道軍赴援。仁福聞之﹐貢馬五百匹助戰。

●卷二後唐莊宗同光二年夏四月﹐定難軍節度使李仁福晉朔方王。

仁福聞莊宗滅梁﹐自以向拒晉師﹐中懷恐懼﹐首遣宥州刺史李仁裕奉表入賀。莊宗詔晉仁福爵。仁裕﹐仁福從兄也。

按﹕前書仁福不具官﹐玆特具官者﹐殆以後唐繼統嘉其反正乎﹖非也。蓋朱梁爲唐室賊臣﹐從之者皆賊爾。書法自不容稍假。若後唐與晉﹑漢﹑周﹐史臣稱爲亂世﹐例可從寬。昔朱子作《綱目》﹐於周室未亡﹐天子在上﹐則以王法正諸侯之稱。迨周室旣亡﹐上無天子﹐則諸侯悉任其所稱。劉氏謂此《綱目》隨時變通﹐不得己之意也。故自同光訖顯徳﹐李氏非大悖逆﹐不去官。後唐明宗天成元年﹐綏﹑銀軍亂﹐剽州城。

夏俗喜復仇﹐然有凶喪者不伐﹐己負甲葉爲記。仇解﹐用雞﹑豬﹑犬血和酒﹐貯髑髏中飲之。祝曰「若復報仇﹐穀麥不收﹐男女禿癩﹐六畜死﹐蛇入帳。」其力微不能復者﹐則集鄰族婦女﹐烹牛羊﹐具酒食﹐介而趨仇家﹐縱火焚其廬舍。俗謂敵女兵不祥﹐輒避去﹐訴於官。故事﹕州刺史之下有和斷官﹐擇气直舌辧者爲之﹐以理其曲直。殺人者﹐納命價錢百二十千。綏﹑銀爲夏州巡屬﹐兩州兵以細故相仇殺﹐主者究詰之﹐遂哄而起﹐縱掠二州城市。銀州防禦使李仁顏與綏州刺史李彜敏討定之。仁顏﹐仁福族弟。彜敏﹐仁福族子也。

天成二年秋九月﹐定難軍節度使李仁福賜功臣號。

與鳳翔節度李從嚴﹑朔方節度韓洙並加食邑。

附﹕薛氏《舊史﹖唐紀》﹕天成三年秋七月﹐貶刑部侍郎馬縞爲綏州司馬﹐曹州刺史成景宏爲綏州司戶參軍﹐續流宥州。考河西自李氏世襲﹐綏﹑宥諸州不歸十道﹐故終五代諸姓不復銓除。明宗此舉﹐或欲示其威權。而李氏從違﹐《新》《舊》兩史並不載。天成四年冬十月﹐夏州進白鷹。

樞密使安重誨拒不受﹐明宗密遣人諭使者納之宮中。

長興四年春二月﹐定難軍節度使李仁福卒。子彜超嗣。

仁福追號虢王。

三月﹐徙爲延州畱後﹐彜超不受代。

先是﹐夏州黨項寇延州﹐守臣擊敗之﹐追至賀蘭山而還。於是邊將多言仁福潛通契丹。朝廷恐其並吞河朔﹐南侵關中。會仁福卒﹐三軍立左都押牙﹑四州防遏使彜超爲畱後。矯爲仁福奏云「臣疾日甚﹐已委子彜超權知軍事﹐乞降眞命。」明宗怒﹐命彜超移鎭延州。以延州節度安從進爲夏州畱後。又命州節度藥彥稠﹑宮苑使安從益帥師送從進赴鎭。仍降詔諭之云「近據西北藩鎭奏﹐定難軍節度使李仁福薨。朕以仁福自分戎閫﹐遠鎭塞垣﹐威惠俱行﹐忠孝兼著。當本朝播遷之後﹐及先皇興夏之初﹐爰及渺躬﹐益全大節﹐統領有術﹐遠邇咸安。委仗方深﹐凋殞何速﹗突觀所奏﹐深愴予懷。不朽之功﹐旣存於社稷﹔有後之慶﹐宜及於子孫。但以彼藩地處窮邊﹐每資經略﹐厥子年才弱冠﹐未歷艱難﹐或虧駕馭之方﹐定啟姦邪之便。其李彜超已除延州節度觀察畱後﹐便勒赴任。但銀﹑夏﹑綏﹑宥等州﹐最居邊遠﹐多染夷狄之風﹐少識朝廷之命﹐旣乍當於移易﹐宜普示以渥恩。其夏﹑銀﹑綏﹑宥等州管內﹐罪無輕重﹐常赦所不原者﹐並公私債負﹑殘欠稅物﹐一切並赦﹔自刺史﹑指揮使﹑押牙以下﹐皆勒依舊﹐各與攺轉官資。朕自總萬機﹐惟宏一徳﹐內安華夏﹐外撫戎夷。先旣懷之以恩﹐後必示之以信。且如李從嚴之守岐﹑隴﹐疆土極寬﹔髙允韜之鎭﹑延﹐甲兵亦眾。咸能識時知變﹐舉族歸朝。從嚴則見鎭大梁﹐允韜則尋除鉅鹿﹐次及昆仲並建節旄﹐下至將僚悉分符竹。又若王都之貪上谷﹐李賓之吝朔方﹐或則結構契丹﹐偸延旦夕﹔或則依憑黨項﹐竊據山河。不稟除移﹐惟謀旅拒。才興討伐﹐已見覆亡。何必廣引古今﹐方明利害﹔只陳近事﹐聊諭將來。彼或要覆族之殃﹐則王都﹑李賓足爲鑑戒﹔彼或要全身之福﹐則允韜﹑從嚴可作規繩。朕設兩途﹐爾宜自擇。或慮將校之內﹐親要之間﹐幸彼幼沖﹐恣其熒惑﹐遂成騷動﹐致累生靈。今特差州節度藥彥稠部領馬步兵士五萬人﹐送安從進赴任。從命者秋毫無犯﹐違命者全族必誅。先令後行﹐有犯無赦」云。已﹐彜超上言「臣奉詔授延州畱後﹐已迎受恩命。緣三軍百姓擁隔﹐未遂赴鎭。」明宗復遣ト門使蘇繼顏賫詔促之。彜超不納。

按﹕李氏自知畱後三世矣﹐玆軍中已立彜超﹐不書官﹐未王命也。特書「徙」何﹖李氏世居夏州﹐明宗特詔移之﹐於此可以覘乾綱﹐於此可以觀臣節。夏四月﹐發兵守靑嶺門。五月﹐襲蘆關﹐不克。

彜超聞從進軍至﹐遣兄阿羅王守靑嶺門﹐集境內黨項諸胡以自救。藥彥稠等進屯蘆關﹐彜超遣黨項抄掠糧運及攻具﹐官軍自蘆關分兵﹐退保金明。一夕﹐夏州城上舉火﹐比明﹐雜虜數千騎突至。從進遣先鋒使宋溫擊之﹐虜騎敗走。

秋七月﹐官軍攻夏州﹐拒卻之。

從進乘勝進攻夏州。州城爲赫連勃勃所築﹐堅如鐵石。官軍穴地道至城下﹐鏟鑿不能入。彜超兄弟登城﹐謂從進曰「夏州貧瘠﹐非有珍寶蓄積可充朝廷貢賦﹐但以祖﹑父世守此土﹐不欲失之。蕞爾孤城﹐勝之不武﹐何足煩國家勞費如此﹗幸爲表聞﹐若許其自新﹐或使之徵伐﹐願爲眾先。」時四面黨項萬餘騎﹐抄掠糧運﹐官軍無所芻牧。山路險陜﹐關中民輸斗粟束槁﹐費錢數緡﹐困敝不能供。明宗遂命班師﹐從進等還﹐軍伍不整。彜超令部下逐之﹐官軍遺戈棄甲﹐失亡甚夥。其後﹐有知夏州陰事者云「仁福畏朝廷除移﹐揚言結契丹爲援﹐契丹實不與之通也﹐致朝廷誤興是役﹐無功而還。」自是李氏益輕朝廷。

按﹕此李氏顯據夏州之始。冬十月﹐遣使請罪﹐仍授定難軍節度使。

彜超上表請罪﹐求昭雪。明宗授定難軍節度﹑檢校司空﹑加檢校司徒。彜超修貢如初。

後唐廢帝淸泰二年春二月﹐定難軍節度使李彜超卒。弟彜殷代。

彜超奏己疾病﹐以弟行軍司馬彜殷權知畱後。彜殷遂代爲節度。

晉髙祖天福二年春正月﹐定難軍節度使李彜殷加檢校太尉﹑同平章事。

晉祖以皇基初造﹐詔彜殷與湖南節度楚王馬希範﹑鳳翔節度西平王李從嚴並加官及封邑﹐示普恩也。

晉出帝天福八年春三月﹐定難軍節度使李彜殷加檢校太師。

時以楚王馬希範守尙書令﹑兼中書令﹐彜殷亦加官。

按﹕李氏自後唐入晉﹐非有大功可紀﹐而晉爵拜官﹐書不勝書。前賢謂亂世之爵賞不足以服人﹐適足以驕人﹐其以此夫。秋七月﹐綏州刺史李彜敏作亂﹐奔延州。

彜敏結夏州衙內指揮拓跋崇斌襲州城﹐事泄。彜殷擒斬崇斌﹐出兵襲擊。彜敏敗﹐與弟彜俊等五人棄州挈骨肉二百七十口奔延州﹐當州押送赴闕﹐稱與兄彜殷偶起猜嫌﹐互相攻擊故也。

八月﹐彜殷表李仁裕知綏州。

仁裕在宥州多戰功﹐西羌服其威猛。彜殷以綏州新亂﹐奏使權知州事。出帝從之。

九月﹐李彜敏伏誅。

彜殷表奏彜敏作亂狀。出帝諭﹕「彜敏潛結凶黨﹐顯恣逆謀﹐骨肉之間﹐尙興屠害﹐照臨之內﹐難以含容。」命執送夏州﹐令彜殷斬之。

按﹕彜敏執送夏州﹐彜殷奉王命斬之﹐用以警蕃部之不靖者。揭書「伏誅」﹐則賊臣之罪正﹐而天討之嚴著矣。

天運元年春正月﹐定難軍節度使李彜殷起兵助攻契丹。

契丹自後魏始見中國﹐至唐而盛。其地北接室韋﹐東鄰髙麗﹐西界夷國﹐南至營州。種分八部﹐部有大人﹐常推一大人爲王﹐建旗鼓統之﹐三年則以次相代。唐末有阿保機者﹐滅七部一之﹐僭稱帝號。阿保機死﹐子徳光嗣。後唐淸泰二年﹐晉髙祖起兵河東﹐遣使求助﹐約事捷之日﹐割盧龍一道及雁門關以北諸州爲謝。徳光親將兵五萬會之﹐遂滅唐社。終髙祖世﹐奉事不衰。出帝立﹐從天平節度景延廣議﹐稱孫不稱臣。契丹遣使責讓﹐延廣以言觸之﹐契丹主怒。會平盧節度楊光遠叛﹐引契丹兵由馬家口入寇。彜殷合蕃﹑漢兵四萬自麟州渡河侵契丹西境﹐以牽制之。

按﹕《綱目》書定難軍節度使李彜殷侵契丹以救晉。夫「救」﹐善詞﹐亦急詞也。當契丹入寇大河以南﹐諸鎭袖手﹐獨彜殷侵入其境以撓兵勢﹐故書以善之乎﹖然考晉自延廣挑釁﹐北虜南牧﹐一敗於鴉鳴谷﹐再敗於戚城﹐三敗於馬家口。卽無彜殷之眾﹐晉力尙足相當。迨開運二年﹐滹沱師潰﹐將帥北降﹐此時望救孔殷﹐不聞夏州一卒渡河。何耶﹖玆不書「救」而書「助」﹐以見彜殷此舉無關於晉之緩急﹐然仍不沒其善也。西羌夜母族亂﹐綏州刺史李仁裕擊之﹐敗死。

羌性彊悍﹐帳族有生熟戶﹕連接漢界﹐入州城者謂之熟戶﹔居深山僻遠﹐橫過寇掠者謂之生戶。其人多有世仇﹐不相往來。遇戰鬥﹐則傳箭相率﹐其從如流﹐俗尙然也。夜母乃西羌熟戶。仁裕在州頗事威福﹐蕃性不便。夜母舉族謀亂走南山﹐仁裕率所部追擊﹐戰敗﹐爲所殺。

夏四月﹐授彜殷契丹西南面招討使。

出帝以彜殷協助有功﹐故有是命。

漢隱帝乾元年春二月﹐定難軍節度使李彜殷兼侍中。

隱帝以登極恩命﹐彜殷與湖南節度楚王馬希廣並進秩。

三月﹐請討西羌。

彜殷上表賀﹐請討叛羌夜母族﹐爲李仁裕報仇。率眾屯境上。慶州請益兵爲備。隱帝以司天言今歲不利先舉兵﹐逾止之。

夏六月﹐河中李守貞遣使夏州﹐乞援。

護國節度李守貞久蓄異謀。是時漢室方新﹐嗣君才立﹐自謂舉無遺策﹐發兵扼潼關﹐稱秦王。遣人賫蠟書﹑重幣至夏州求援。

秋八月﹐彜殷出兵次延州。

彜殷聞鳳翔王景崇﹑永興趙思綰與守貞連衡﹐陜州節度白文珂攻之不克﹐乃亦出兵逼延州﹐爲守貞聲援。已﹐隱帝遣樞密使郭威赴河中節制諸軍﹐掘長塹﹑築連城困之﹐彜超遂抽師回。

按﹕《綱目》書漢護國節度使李守貞反。「反」者﹐逆詞也。出師以援逆﹐是亦反而已。然書「次於延州」﹐「次」者﹐緩詞。何氏休曰﹕從義兵緩而後者功薄﹐從不義兵緩而後者惡淺。是則彜殷之罪﹐可從末減﹐故不書「反」而書「次」﹐以原之。冬十一月﹐上表自陳。

延州節度髙允權素與彜殷不協﹐夏州兵𨿽退﹐允權以聞。彜殷上章自訴﹐紛然互訐﹐隱帝賜詔和解之。

乾二年春二月﹐以靜州隸定難軍﹐李彜殷上表謝。

彜殷見中原多故﹐有輕傲之志。藩鎭有叛者輒以兵陰助之﹐邀其重賂。朝廷知其事﹐亦以恩澤羈縻之。史臣曰「拓跋據銀﹑夏﹐是時漸以桀驁﹐遂成宋朝繼遷之亂。

按此定難軍屬有五州之始。

秋九月﹐賜兼中書令。

隱帝因河中平﹐命彜殷與兩浙節度吳越國王錢宏ㄈ﹑湖南節度楚王馬希廣並加官。

周太祖廣順元年春正月﹐定難軍節度使李彜殷復封隴西郡王。

隴西本仁福舊封。是時周祖新立﹐復封荊南節度髙保融爲渤海郡王﹐彜殷亦復舊爵﹐然彜殷未嘗表賀也。

夏五月﹐遣使附於北漢。

周祖殺湘陰公劉ど﹐夷夏胥怨﹐ど父鈞起兵太原﹐稱北漢。彜殷遣使奉表附之。

按﹕夏州當五代之時﹐自開平訖顯徳終始五十三年﹐暮楚朝秦﹐充然無復廉恥。然其表附北漢﹐則有可取焉。蓋郭威篡奪漢祚﹐弒湘陰公﹐四方藩鎭靡然從之。於時北顧太原﹐危如一綫﹐彜殷獨以邊方慕義﹐力扶孱弱﹐是眞不以成敗利鈍之見存於中者也。廣順二年冬十二月﹐北漢麟州刺史楊崇訓求援於夏州﹐不應。

初﹐麟州土豪楊信自爲刺史﹐受命於周。信卒﹐子崇訓嗣。同彜殷以州降北漢。至是﹐爲郡羌所圍﹐乃求救於夏州。彜殷不赴。

顯徳元年春正月﹐定難軍節度使﹑檢校太尉﹑加太師﹑侍中﹑兼中書令﹑同平章事李彜殷晉西平王。

周祖以疾祀圜丘﹐攺元﹐大赦﹐內外職官並加恩。於是荊南髙保融封南平王﹐彜殷亦封西平王。

按﹕五代之際﹐篡亂相仍﹐豪傑蜂起﹐稱帝﹑稱王不可枚舉。後世史臣﹐摭其遺事﹐特於紀﹑傳﹑表﹑志外立爲世家﹐蓋尊之也。李氏坐擁河西﹐自思恭至彜殷已傳六世。使其先妄自稱尊﹐誰得禁之。乃於朱梁始膺王號﹐後唐繼進朔方﹐迨周顯徳攺元爵晉西平﹐遂得與吳越﹑荊南並列。夫律以《春秋》之義﹐李氏固未得爲純臣。然與五代諸世家較﹐不特遙遙華冑足以推重當時﹐卽其服事中朝﹐保輯境內﹐歸往之謂王﹐當之庸有愧乎﹗故具官書封﹐以見有土﹑有爵﹑有世系﹐若列入世家﹐可謂名稱其實矣。秋七月﹐加守太保。

世宗新卽位﹐覃慶諸侯﹐彜殷於是月辛巳﹐與南平王髙保融並進秩。

周世宗顯徳二年春正月﹐定難軍節度使李彜殷以兵塞府州路﹐旣而罷之。

夏州爲緣邊大鎭﹐李氏世秉節旄﹐素自貴重。元年五月﹐府州防禦使折徳入朝。世宗置永安軍於府州﹐卽以徳爲節度。折氏晚出﹐彜殷惡其職與己埒﹐以兵塞路﹐不許通詔使。世宗謀於宰相﹐對曰「夏州邊鎭﹐朝廷每加優卹﹔府州偏小﹐得失不系輕重。且宜撫諭彜殷﹐庶全大體。」世宗曰「徳數年來﹐盡力以拒劉氏﹐柰何一旦棄之﹗且夏州惟產羊﹑馬﹐百貨悉仰中國﹐我若絕之﹐何能爲﹗」乃遣供奉官齊藏珍賫詔責之。彜殷惶恐﹐撤兵謝罪。

按﹕昔劉平謂﹕五代之末﹐中國多事﹐惟制西戎爲得之。中國未嘗遣一騎一卒遠屯塞上﹐但任土豪爲眾所伏者﹐封以州邑﹐徵賦所入﹐足以贍兵養士﹐由是邊鄙安寧﹐表獻不絕。今觀彜殷兵塞府州﹐世宗以一詔撤之﹐於玆言益信。顯徳四年冬十一月﹐李彜殷叛北漢﹐誘楊崇訓歸周。

彜殷計誘崇訓歸周。與永安節度折徳上言「河東麟州刺史楊崇訓﹐屢被蕃部攻圍﹐乞歸。」世宗詔曰「據夏州節度使李彜殷奏﹐崇訓等拒命吾朝﹐被蕃部侵迫欲歸﹐備睹變通之意﹐特用宏納之仁﹐宜分析名銜申奏﹐加恩酬賞。」遂授崇訓本州防禦使﹑檢校太傅。

按﹕彜殷旣事北漢﹐又復臣周﹐已屬守義不固﹐而又計致崇訓﹐乃情之無可原者﹐書「叛」﹑書「誘」﹐深罪之也。秋七月﹐加太保。

益食邑六百戶﹐實封三百戶。

周恭帝顯徳六年秋七月﹐定難軍節度使李彜殷加太傅。

史臣曰﹕拓跋氏考諸前史可見也。自赤辭納款於貞觀﹐守寂立功於天寶﹔中和初﹐思恭以宥州舉義﹐秉節夏﹑綏。厥後子孫歷鎭五代﹐地逾千里﹐爵進西平﹐供賦不入公朝﹐巡屬惟其除授。蓋夏𨿽未稱國﹐而自王其土久矣﹗

論曰﹕事有必至﹐理有固然。自古未有爲國守土﹐爲民惜命﹐而其後不昌者。試觀唐季﹐鴉軍赴難﹐肇啟後唐。負璽從行﹐遂開前蜀。射潮保境﹐吳越歷有百年。伏甲誅殘﹐南漢祚傳五主。積功食報﹐自古爲昭。拓跋自思恭舉義﹐思諫討李茂貞﹐思孝破王行瑜﹐有徵必至﹐無役不從。當是時﹐中原鼎沸﹐闡帝圖者﹐八姓十三君﹔郡邑瓜分﹐秉節旄者﹐九州數十主。閭閻多誅求之困﹐行間切鋒刃之憂。獨銀﹑夏﹑綏﹑宥﹑靜五州﹐兵不事戰徵﹐民不睹金革﹐休養生息﹐幾及百年。西夏之昌﹐早基於此。而歐陽《五代史》﹐列南平髙氏於《世家》﹐置西平賜姓於《雜傳》﹐例不盡符。故余叔西夏事自中和訖顯徳﹐曆書其顚末﹐以補《新史》之闕云。

●卷三宋太祖建隆元年春正月﹐定難軍節度使西平王李彜興加太尉。

彜殷於顯徳中𨿽受恩秩﹐貢奉甚稀。聞太祖受禪﹐遣銀州防禦使李光嚴奉表入賀。避宣祖諱﹐攺名興。太祖嘉之﹐使守太尉。光嚴﹐彜興族子也。陳師道曰﹕宋初職備三公者﹐內則趙普﹐外惟彜興。彜興以藩鎭領之﹐尢異數也。

三月﹐遣部將李彜玉禦北漢兵於麟州。

北漢主劉鈞﹐結代北諸部侵掠河西。太祖詔諸鎭會兵禦之。彜興遣彜玉進兵抵麟州﹐北漢引去﹐遣使告捷。彜玉﹐彜興從弟也。

按﹕此李氏立功宋室之始。建隆三年夏四月﹐定難軍節度使李彜興貢馬。

宋初市馬﹐沿邊陜右諸州最盛﹔河東﹑川峽僅居其半﹐如麟﹑府﹑丰﹑嵐﹑益﹑文﹑黎﹑雅及唐隆鎭﹑濁輪寨﹑岢嵐﹑火山﹑永康等軍未入版圖﹐場市甚隘。彜興聞北漢兵常擾麟州﹐知中國需馬﹐遣使以良馬三百匹入獻。

五月﹐賜玉帶。

太祖嘉彜興﹐命玉工治帶﹐親臨視之。召夏使問曰「汝帥腰圍幾何﹖」使言「彜興腰腹洪大﹐如合抱之木。」太祖嘆曰「眞福人也﹗」帶成﹐遣使賜之。彜興感服。

按有宋幅員之廣﹕東南至海﹐西盡巴﹑﹐北極三關﹐疆理幾復漢﹑唐之舊。其未入職方者﹐止燕﹑云十六州及西夏五州耳。然燕﹑云爲北門鎖鑰﹐石晉失之﹐遂開契丹入寇之徑。若銀﹑夏諸州﹐羌戎瘠壤﹐得其地不可耕﹐撫其眾不可守﹐非若吳越﹑荊南近在肘腋﹐勢所必爭也。太祖有見於此﹐因其貢獻﹐厚加賜賚﹐以服其心﹐而羈縻之。誠得柔遠之道哉﹗

秋九月﹐夏州蕃尙波於以伏羌縣地入獻。

初﹐秦州西北夕陽鎭連接山谷﹐林木所出﹐夏人久擅其利。尙書右丞髙防知秦州﹐建議置采造務﹐辟地數百里﹐築堡要害﹐募卒三百人爲戍。自渭而北﹐夏人有之﹔自渭而南﹐秦州有之。歲獲大木萬章﹐給京師。夏屬酋長尙波於率蕃部千餘人﹐涉渭奪木筏﹐殺兵役。防與戰﹐敗之﹐俘其屬四十餘人以獻。太祖不欲邊境生事﹐遣使至夏州諭彜興約束之﹐悉歸其所俘﹐賜以錦袍﹑銀帶。尙波於感恩﹐遂以所居伏羌縣地詣秦州獻。

按﹕《綱目》攻取之際﹐地有關於成敗之大者﹐必特書重之。於時﹐尙波於獻伏羌縣地﹐宋與夏未交惡也﹐何以書﹖蓋伏羌據西北險要﹐爲秦﹑渭屏藩。異時﹐繼遷頻犯涇原﹑延慶﹐不入秦州﹔卽元昊再犯渭州﹐亦信宿卽去﹐地勢使然也。兼以壤接吐蕃﹐潘羅支﹑角廝羅之屬﹐全倚秦﹑渭聲援﹐乃敢與夏州抗。若伏羌不通二族﹐何恃以建功﹖可不謂重乎﹖況繼遷未生﹐伏羌先入﹐更若有天意存其間焉。乾徳元年春二月﹐銀州防禦使李光嚴生子繼遷。

光嚴﹐贈宥州刺史思忠後。祖仁顏以長厚稱﹐仕唐爲銀州防禦使。父彜景嗣於晉。光嚴嗣於周。宋初﹐曾奉彜興表入賀﹐循謹有禮﹐太祖賜賚甚厚。至是﹐與妻罔氏遊無定河生繼遷。繼遷生卽有齒﹐見者咸異之。

按﹕王侯子生無故﹐不悉書。繼遷﹐州將子﹐曷以書﹖以其厄宋也。然繼遷不厄宋﹐則李氏將不存。是又西夏之興亡系焉﹐故書。夏四月﹐彜興獻牛一。

牛生西羌﹐似牛而尾甚長﹐毛可爲﹐異產也。彜興得之﹐遣使以獻。

乾徳五年秋九月﹐定難軍節度使﹑太尉﹐兼中書令﹑西平王李彜興卒﹐子光睿權知州事。

彜興嗜貨財﹐識機變。五代時﹐𨿽向背不常﹐然未嘗顯與中國抗。入宋後﹐貢奉惟謹﹐徵調時應。北漢劉鈞累遣使持幣由間道約以兵助﹐彜興不納。太祖聞﹐厚賚之。至是卒﹐太祖廢朝三日﹐贈太師﹐追封夏王。子行軍司馬光睿自權知州事。

附﹕《宋史﹖劉平傳》﹕平獻攻守之策﹐言「太祖有天下﹐懲唐末藩鎭之盛﹐盡削其兵柄﹐收其賦入。邊方世襲﹐宜異於此﹐而誤以朔方李彜興﹑靈武馮繼業一切亦徙內地。自此靈﹑夏仰中國戍守﹐千里運糧﹐兵民交困。」《張方平傳》﹕太祖不勤遠略﹐如靈﹑夏﹑河西﹐皆因其酋豪﹐許之世襲。及太宗謀取燕﹑薊﹔內徙李彜興﹑馮暉﹐於是朝廷始旰食矣。考《夏國傳》及李氏《長編》﹐彜興歸宋無內徙事。冬十月﹐光睿授定難軍節度使。

加檢校太保。

開寶元年冬十月﹐夏州屬蕃擾邊。

太祖以夏州近邊﹐授董遵誨爲通遠軍使。遵誨至鎭﹐召綏﹑夏夷落﹐諭以朝廷威福﹐眾皆感悅。至是﹐未數月﹐夏州蕃族擾邊﹐遵誨率兵討定之。光睿遣使謝。

開寶三年秋九月﹐綏州亂﹐故刺史李光子丕祿討平之。

綏州羌族彊悍﹐易於騷動。刺史李光在州繕完城堡﹐訓約戎夷﹐一方安之。及卒﹐羌人乘隙爲亂﹐丕祿捕首事者誅之﹐餘黨遂散。

開寶四年春正月﹐李丕祿授綏州刺史。

綏州定﹐光睿令丕祿權知州事﹐表聞於朝。太祖詔授本州刺史。

開寶五年春三月﹐定難軍節度使李光睿請入朝。

光睿聞太祖解諸將兵權﹐罷藩鎭節度﹐內不自安﹐遣使貢獻﹐表請入朝。詔不許。

開寶七年﹐定難軍節度使李光睿以李繼遷爲管內都知蕃落使。

繼遷善騎射﹐饒智數。嘗從十餘騎出獵﹐有虎突從山阪下﹐繼遷令從騎悉入柏林中﹐自引弓踞樹巓﹐一發中虎眼﹐斃之。蕃部由是知名﹐光睿愛其勇﹐遂授以官。

開寶八年夏五月﹐北漢兵侵銀州。

北漢劉繼元數出兵寇宋﹐不克﹐遣使招誘夏州﹐光睿不從﹐繼元怒﹐遣兵萬餘渡河掠銀州。光睿禦卻之。

開寶九年秋九月﹐定難軍節度使李光睿率兵伐北漢。

北漢兵旣卻﹐後復數使詔諭﹐光睿並以聞。太祖以江南旣平﹐命侍衛都指揮使黨進﹑宣徽北院使潘美率兵伐漢﹐分五道入太原﹔又命兵馬監押馬繼恩進河東界﹐焚蕩堡寨。光睿亦率所部次天朝﹑定朝兩關﹐遣使表言伺黃河凍合進兵。

冬十月﹐攻吳堡寨﹐破之。

斬首七百級﹐獲牛羊﹑鎧甲數千﹐俘寨主侯遇以獻。

攺名克睿。

時太祖崩﹐太宗卽位。「光」字﹐避帝諱也。

宋太宗太平興國元年十二月﹐定難軍節度使李克睿加檢校太尉。

太宗卽位﹐嘉克睿擊北漢功﹐晉秩褒之。

太平興國二年冬十一月﹐夏人掠靈州進奉使。

羌人素不知教養﹐自彜興歸宋後﹐蕃部數犯西鄙。慶州刺史姚內斌號武猛﹐在鎭十餘年﹐西夏畏伏﹐不敢犯塞。及內斌卒﹐羌族復肆。時靈州貢使回﹐夏人遊牧過境猝遇之﹐悉奪其鞍馬﹑器甲去。知通遠軍﹑兼靈州巡檢董遵誨移檄夏州欲討之﹐克睿懼﹐執送作過蕃酋﹐盡歸所掠﹐請罪。

按﹕前書「夏州屬蕃擾邊」﹐玆書「夏人掠靈州進奉使」﹐西羌鷙悍﹐易肆難馴。異日繼遷之亂﹐其端已見。太平興國三年夏五月﹐定難軍節度使李克睿卒﹐子繼筠嗣。

克睿馭下寬和﹐屬下有小過﹐輒不較﹐故終其世羌人感悅﹐無攜貳者。太宗聞其卒﹐廢朝二日﹐贈侍中。子衙內都指揮使﹑檢校工部尙書繼筠自權知州事﹐旋授檢校司徒﹑定難軍節度觀察畱後。

太平興國四年春三月﹐定難軍畱後李繼筠出兵討北漢。

太宗親徵北漢﹐繼筠表率所部進討。因遣銀州刺史李克遠﹑綏州刺史李克憲率蕃﹑漢兵卒緣黃河列塞渡河﹐略太原境以張軍勢。

按﹕漢﹑周世爲仇讎。廣順﹑顯徳中無歲不擾。宋有天下﹐余忿未消﹐猶以兵寇麟﹑府諸州。李氏自歸宋以來﹐頻與漢戰﹐累立大功﹐其效順之心可謂城矣。太平興國五年冬十月﹐定難軍畱後李繼筠卒﹐弟繼捧嗣。

繼捧本衙內都指揮﹐嗣爲畱後。

太平興國六年秋八月﹐銀州刺史李克遠襲夏州﹐不克。

初﹐繼筠卒﹐子幼不得嗣。繼捧以季弟襲職﹐失禮諸父﹐宗族多不協。克遠素暴悍﹐與弟克順等率兵襲夏州。繼捧偵知﹐伏兵以待。克遠兵至﹐入伏敗死。

冬十一月﹐繼捧以銀州變聞。

太宗詔令撫綏屬族﹐無使滋亂。

太平興國七年春二月﹐月犯井﹑鬼。

掩鬼之西南星入於井。

按﹕月犯列宿﹐其國主兵。夏州將亂﹐乾象先示其咎。孰謂天道與人事遠哉﹗書西夏天象始此。三月﹐綏州刺史李克文請詔使諭夏州入覲。

自克遠死﹐李氏宗族攜貳。綏州刺史﹐西京作坊使李克文上言繼捧不當承襲﹐恐生變亂﹐請遣使偕至夏州諭令入覲。克文﹐繼捧從父也。

按﹕節度使入朝﹐自是常職。夏州歷唐﹑五代未嘗親覲。宋初﹐光睿表請不許﹐以其邊方重鎭﹐故弗深求也。克文因骨肉微嫌﹐首請詔使﹐其心之爲公﹑爲私﹐皆不可知。然肇西邊十餘世兵燹之患﹐貽有宋二百年徵討之勞﹐皆此一請致之。書以志亂始。夏五月﹐繼捧入朝﹐遂獻銀﹑夏﹑綏﹑宥﹑靜五州地。

夏州入中國有三路﹕一由綏州歷丰林縣葦子驛﹐入延東北﹔一由夏州越五百餘里﹐至蘆關出蕃界﹐入金明境﹐爲延州正北﹔一從夏州經四百里﹐至宥州入洪門﹐由永安城歷萬安鎭﹐抵延州西北。此三處皆土山﹑柏林﹑溪谷相接﹐徑路仄狹﹐駝馬不得並行。故李氏自上世以來﹐未有親覲者。克文表至﹐太宗遣中使持詔命克文權知夏州﹐以西京作坊使尹憲同知州事﹐召繼捧來京。繼捧有難色﹐克文與詔使並促之﹐不得已率家屬入朝﹐見於崇徳殿。太宗大喜﹐賜白金千兩﹑帛千匹﹑錢百萬。祖母獨孤氏獻玉盤一﹑金盤三﹐亦厚賚之。繼捧感謝﹐自陳諸父﹑昆弟多相懟﹐乞納境內五州八縣地﹐畱居京師。

按﹕繼捧旣與宗族相懟﹐復爲詔使惇迫﹐束身歸命﹐勢固難已。然畱其圖籍﹐任克文輩推擇賢能權知畱後。宋以夏州沙漠﹐或未必爲籍土之謀﹐乃欲快己私﹐頓遺先業﹐遂使繼遷忿不思難﹐騷動西陲。是肇禍者克文﹐致亂者繼捧也。《公羊》謂﹕遂者﹐生事之辭。書「遂」獻地﹐與前書尙波於獻地異。論曰﹕繼捧之祖仁福素鮮大勛﹐系居疏族﹐特以夏州弒亂﹐將士樂推。思召伯者﹐愛及《甘棠》﹔戴羊公者﹐碑傳「墮淚」。況思恭遺澤孔長﹐仁福爲其族子乎﹖顧當梁﹑唐之際﹐自知異姓孤臣﹐功不足以服朝廷﹐力不足以脇諸鎭﹐假結胡虜﹐冀免除移。遂使邊吏震驚﹐王師薄伐﹐負其隅固﹐要索寵榮﹐事則成矣。如名不正﹐何自是以後﹐以擅知畱後爲常經﹐以陰援叛鎭爲能事﹖彜超碌碌﹐固無足稱。若彜興﹐兵擾契丹﹐力援國難﹐表附劉漢﹐念切故君﹐而向背不常﹐緩急難恃﹐無非色厲﹐豈是壯夫﹗宋興太祖﹐卽西平王爵﹐榮加太尉﹐繼以克睿忠貞﹐繼筠克肖﹐貢禮無缺﹐漢寇頻摧﹐蓋天下之統一﹐而反覆之心定矣。迨繼捧嗣立﹐不爲劉鈞守土﹐遽效錢ㄈ歸朝﹐豈兄弟鬩墻莫禦其侮耶﹖何后復合繼遷臣契丹也﹖噫﹐此天所以啟思忠之後歟﹖六月﹐定難軍都知蕃落使李繼遷奔地斤澤。

繼遷時年二十。自兄繼捧入朝﹐與克文議不協﹐自率故部居銀州。會詔使至﹐護送李氏緦麻以上親赴闕﹐始知五州地盡歸朝廷。繼遷不樂內徙﹐與弟繼衝﹑親信張浦等謀曰「吾祖宗服食玆土逾三百年﹐父兄子弟列居州郡﹐雄視一方。今詔宗族盡入京師﹐死生束縛之﹐李氏將不血食矣﹗柰何﹖」繼衝曰「虎不可離於山﹐魚不可脫於淵。請乘夏州不備﹐殺詔使﹐據綏﹑銀﹐可以得志。」浦曰「不然。夏州難起家庭﹐蕃部觀望﹐克文兼知州事﹐尹憲以重兵屯境上﹐卒聞事起﹐朝發夕至。銀州羌素不習戰﹐何以禦之﹖吾聞小屈則大伸﹐不若走避漠北﹐安立至家﹐聯絡豪右﹐捲甲重來﹐未爲晚也。」繼遷善之。詐言乳母死﹐出葬於郊﹐悉以兵甲置喪車中﹐挈其家族數十人出奔蕃族地斤澤﹐澤距夏州三百餘里。繼遷出其祖思忠像﹐以示戎人﹐戎人拜泣﹐從者日眾。

按﹕此李氏異宋之始。秋九月﹐權知夏州事李克文入朝。

克文性恭順﹐旣權知夏州﹐與尹憲謹飭封堠﹐撫安蕃族﹐以待朝命。太宗遺使召之﹐克文應詔挈其家屬入京﹐以唐僖宗所賜其祖思恭鐵券及朱書禦札獻。太宗宴之崇徳殿﹐嘉獎備至﹐授澧州刺史﹐賞賚無算。

綏州刺史李克憲拒命﹐通事舍人袁繼忠諭降之。

初﹐克憲恃略太原功﹐跋扈不順命。李繼筠奏罷之﹐授克文爲刺史。及克文移駐夏州﹐太宗以戎人易亂﹐綏州無主﹐命仍以州事委克憲。已詔赴闕﹐克憲偃蹇不肯行﹐克文請以尹憲兵討之﹐太宗不欲用武﹐遣袁繼忠持詔往諭。克憲謂繼忠曰「李氏何負於朝廷﹐不能以一州相假乎﹖」繼忠曰「天子以夏州歸順﹐錫以車旗﹐予以銀幣﹐將擢其諸父﹑昆弟並居方面﹐寵榮極矣。綏﹑銀僻在羌夷﹐民貧地瘠﹐朝廷召公等入京﹐共享富貴。今克文詣闕﹐綏州孤立無援﹐若猶懷顧望﹐一旦兵臨﹐羌人嗜利忘義﹐勢渙心離﹐悔何及耶﹗」克憲遲疑久之﹐乃隨繼忠入京。授單州刺史﹐與克文並賜第京師。

冬十月﹐夏州亂﹐李克文復權知州事。

克文入京﹐戎人相率蠢動﹐尹憲發州兵討擊﹐斬首數百級﹐獲牛羊萬計﹐遣使以聞。太宗以戎人不忘李氏﹐復命克文權知州事﹐赴鎭以安撫之。

十一月﹐李繼捧授彰徳軍節度使。

自夏州歸順﹐蕃部酋豪樂於內附者凡二百七十餘人﹐族種五萬餘帳﹔十年以來﹐戎人所掠生口﹑牛羊數萬計﹐悉還其主。太宗以爲繼捧功﹐特授彰徳軍節度﹐並官其諸父克信等十二人有差。嘗宴羣臣於苑中﹐謂繼捧曰「汝在夏州以何道制諸部﹖」對曰「戎人鷙悍﹐但羈縻而已﹐非能制也。」

十二月﹐李繼遷攻夏州。

繼遷聞戎人不靖﹐自地斤澤率眾攻夏州。尹憲使請濟師﹐太宗詔引進使梁迥領兵往護銀﹑夏諸州事。繼遷聞之﹐退。

按﹕此繼遷構兵之始。太平興國八年春三月﹐繼遷入貢﹐內侍秦翰賫敕招之﹐不聽。

繼遷聞繼捧等俱受恩命﹐遣所部詣麟州貢馬及橐駝等物﹐奉表言「世澤長存﹐祖功未泯﹐人心思舊﹐蕃部樂推﹐不望通顯皇朝﹐但假餘生戎落﹐克遂肯構肯堂之志﹐常爲不侵不叛之臣」云云。太宗使秦翰賫敕諭曰「朕恭迓天庥﹐懋昭皇極。山陬海ㄛ﹐盡一車書﹔日照月臨﹐罔非臣庶。爾河西李氏﹐世分旄鉞﹐久任邊疆﹐忠節著於前朝﹐丰功彰於昭代。屬玆家庭多難﹐幾化參商﹔幸逢恩詔曲全﹐無虧棣萼。業經同族共列王朝﹐何忍一夫遠居荒俗﹗況夷落之內﹐或有跳梁﹔親近之間﹐豈無煽動﹖敢行旅拒﹐難逭天誅﹐不特宗祀忽焉﹐抑且身名兩敗。細維善後﹐合念歸誠。寵秩有加﹐不失當躬富貴﹔恩榮勿替﹐永貽奕世箕裘。禍福分途﹐從違早計。」繼遷畱翰宿帳中﹐出入無疑間﹐翰思手刃之﹐不得﹐乃還。

夏五月﹐戰於葭蘆川﹐不克。

繼遷數寇河西﹐銀﹑夏諸州無寧日。太宗令銀﹑夏﹑綏﹑宥都巡檢使田欽祚與西上ト門副使袁繼忠率兵巡護。繼遷從柞嶺引眾拒之﹐戰於葭蘆川﹐不勝﹐棄鎧甲走。

秋九月﹐犯三岔口﹐又敗。

繼遷聞田欽祚﹑袁繼忠屯兵三岔﹐控扼夏州要害﹐潛率眾攻之﹐不勝﹐退入狐犭各谷。欽祚等出萬井口逐之。繼遷請戰﹐麾眾圍雄武軍千人於後。繼忠命龍衛指揮荊嗣往援﹐列陣格鬥。繼遷始卻﹐失人馬七百餘。已﹐欽祚軍還﹐依山爲營﹐繼遷亦寨其下。欽祚與嗣募勁卒五十人﹐乘夜縱火擊之。繼遷不及備﹐營柵悉毀﹐軍士死者千餘人。

冬十二月﹐以西戎兵攻宥州。

初﹐太宗詔綏﹑銀﹑夏等州官吏﹐招引沒界外民歸業。繼遷見部下攜貳﹐謂張浦曰「我宗社久墟﹐蕃眾饑敝。今中國以財粟招撫流民﹐親離眾散﹐殆不可支。」浦曰「宋兵徧駐銀﹑夏﹐勢難與爭。宥州富庶﹐恃橫山爲界﹐若誘諸部並力圖之﹐扼險觀變﹐亦克復之策也。」繼遷乃誘西戎眾﹐合二萬人攻宥州。巡檢使李詢率所部蕃﹑漢卒擊走之。

按﹕繼遷兵力未足﹐而使戎落之眾悉爲己用﹐是弱能假彊﹐寡能假眾也。書以著其始大之漸。

●卷四雍熙元年﹐繼遷匿地斤澤。夏五月﹐黨項咩嵬族請附。

繼遷攻宥州不勝﹐仍駐地斤澤﹐地斤善水艸﹐便畜牧﹐生聚漸眾。令弟繼衝煽誘諸蕃。咩嵬酋領魔病人乜崖素與南山諸族結黨爲亂﹐率其所部請降﹐繼遷遣張浦往受之。

秋七月﹐掠王庭鎭。

鎭在夏州西北﹐蕃部所聚。繼遷引眾襲之﹐俘擄萬計。尹憲自夏州赴援﹐不及。

九月﹐知夏州尹憲﹑都巡檢使曹光實襲破地斤澤﹐繼遷棄母﹑妻走。

繼遷集眾萬餘﹐令張浦﹑李大信等四出ㄈ擾﹐蕃﹑漢苦之。尹憲與曹光實計曰﹕地斤四面沙磧﹐兵難驟進。潛使人偵知所在﹐於是月發精騎數千﹐夜襲之﹐再宿而至﹐大破繼遷眾﹐斬首五百級﹐焚千四百帳﹐獲牛羊﹑器械萬計。繼遷與弟繼衝棄眾走﹐妻與母罔氏皆被獲。

按﹕《續綱目》書﹕知夏州尹憲襲李繼遷﹐破走之。議者謂其擅兵生事﹐違命邀功﹐致有後日銀州之敗。然除君之惡﹐惟力是視﹐未可以兵行詭道遽斥之。故書「襲」﹑書「破」﹐以見宋室未有之捷﹔書「棄」﹑書「走」﹐以見繼遷未有之衄也。冬十二月﹐聚兵黃羊平。

繼遷旣敗﹐懼官軍追襲﹐轉徙無常處。而西人以李氏素著恩徳﹐憫其窮蹙﹐稍稍賑給之。繼遷因語豪右曰「李氏世有西土﹐今一旦絕之﹐爾等不忘先澤﹐能從我興復乎﹖」眾曰「諾。」相與屯黃羊平﹐平在夏州北。招來蕃眾﹐兵勢復振。於是羌豪野利等族皆以女妻之。

雍熙二年春二月﹐繼遷誘都巡檢使曹光實殺之。

初﹐繼遷棄銀州﹐蕃部拓跋遇入訴本州賦役苛虐﹐乞移居內地﹐太宗不許﹐遂作亂。夏州巡檢梁迥率兵討破之。遇等散居山谷﹐遣人說繼遷曰「銀州地據四塞﹐西接夏﹑綏﹐東鄰麟﹑勝。公家先澤未遠﹐若潛師以來﹐遇以蕃眾濟之﹐城可得也。」繼遷問計於眾﹐從弟延信曰「地斤之役﹐乃備禦之疏﹐非戰鬥之罪。漠北不足以立室家﹐今遇眾來歸﹐天假之便﹐失此不圖﹐後悔何及﹖」張浦曰「時不再來﹐機不可失﹗但曹光實老將知兵﹐若不誘之離城﹐攻其無備﹐我軍大創之餘﹐鶴唳風聲﹐難保必勝也。」於是令弟繼衝糾合蕃族﹐自與豪酋破醜重遇貴及張浦﹑李大信等赴銀州﹐紿曹光實云「我數奔北﹐勢窘不能自存﹐公許我降乎﹖」因致情款陳講甥舅之禮﹐期日會於葭蘆川納節。光實信之﹐且欲擅功﹐不與人謀。及期﹐繼遷設伏﹐領數十人近城迎光實。光實令從子克明護輜重在後﹐自從百騎先赴之。繼遷前導北行﹐將至其地﹐忽舉手揮鞭﹐伏兵起﹐殺光實﹐殲其從騎。

按﹕《春秋》書楚子誘蔡侯般殺之﹐曰「誘」者﹐惡其譎也。然戰爭之際﹐身居將帥而爲人所誘﹐獨無責乎﹖是時﹐繼遷以詐降之計殺光實﹐𨿽繼遷之譎﹐亦光實之愚有以致之。不書戰死﹐而書「誘殺」﹐交譏之也。遂入銀州據之﹐自稱定難軍畱後﹐以張浦﹑劉仁謙爲都押牙﹐預署諸州刺史等官。

繼遷旣殺光實﹐假其旗幟﹐襲破銀州﹐獲軍資器械無算。於是﹐蕃族附者日眾。李大信等議推繼遷爲定難節度﹑西平王﹐號令蕃眾。張浦曰「自夏州入覲﹐無復尺疆﹐今甫得一州﹐遽爾自尊﹐恐乖眾志。宜先設官授職﹐以定尊卑﹔預署酋豪﹐各領州郡﹐使人自爲戰。則中國疲於備禦﹐我得盡力於西土矣。」繼遷曰「是我心也。」遂稱都知蕃落使﹑權知定難軍畱後﹔以浦﹑仁謙爲左右都押牙﹐李大信﹑破醜重遇貴爲蕃部指揮使﹐李光祜﹑李光允等爲團練使﹔復署蕃酋折八軍爲並州刺史﹐折羅遇爲代州刺史﹐嵬悉咩爲麟州刺史﹐折禦乜爲丰州刺史﹐弟廷信爲行軍司馬﹐其餘除授有差。

三月﹐焚會州城。

銀﹑夏夷落﹐散居川谷﹐平時𨿽各有鞍甲﹐並無魁首統攝。繼遷自得銀州﹐乘勝攻會州﹐直抵城下﹐縱火焚毀城郭﹐吏民死者千計﹐會州由是淪陷。太宗遣知秦州田仁朗﹑ト門使王亻先﹑副使董願﹑宮苑使李繼隆馳傳發兵討之﹐並賜敕書與麟﹑府﹑銀﹑夏﹑丰州及日利﹑月利諸族﹐諭之並力。

按﹕會州地居四塞﹐銀﹑夏有警﹐秦﹑涇援師皆得赴此。爲戰守計﹕今繼遷取之而不能守﹐火毀其城﹐以絕中國駐兵之所﹔異時銀﹑夏數州失而不復﹐非職此故耶﹖進攻三族寨﹐寨主折遇乜以城降。遂圍撫寧寨。

繼遷連取二州﹐益以彊大﹐率兵掠銀州﹐巡屬之未下者。攻河西三族寨三日﹐寨將折遇乜殺監軍使才﹐與之合。繼遷乘勢抵撫寧﹐圍之。

按﹕降者﹐脇服之詞。謂敵力彊﹐己力屈﹐有以致之。遇乜殺使獻城﹐非力屈比也。書以罪之。夏四月﹐扼濁輪川﹐與官軍戰﹐敗績﹐棄銀州走。

田仁朗行次綏州﹐請益兵﹐畱月餘。聞繼遷兵攻撫寧﹐喜曰「戎人常烏合寇邊﹐勝則進﹐敗則走﹐不可窮其巢穴。今繼遷嘯聚數萬﹐盡銳以攻孤壘﹐撫寧小而固﹐非浹旬可破。我俟其疲﹐以大兵臨之﹐分遣彊駑三百﹐邀其歸路﹐必成擒矣。」部署以定﹐故示閒暇﹐縱酒ヅ博。副將王亻先等媒蘗之。太宗聞三族陷﹐徵仁朗還﹐下禦史獄﹐劾問請益兵及陷三族狀。仁朗對曰「綏﹑夏二州兵﹐皆以城守爲詞﹐不依調遣。所部千餘人﹐皆曹光實舊卒﹐器甲不完﹐故請益兵。三族去綏州遠﹐非元詔所救也。臣已定擒繼遷策﹐會詔至﹐不果。」因言「繼遷得羌戎情﹐願優詔懷來﹐或以厚利啖部落酋長令圖之﹔不爾﹐他日大爲邊患。」太宗特貸死﹐流商州﹔命亻先等進兵。亻先率所部﹐由綏州至濁輪川。繼遷撤撫寧圍﹐拒戰﹐喪失五千餘﹔麾下沒邵浪﹑悉訛及兔頭川東﹑西諸族皆破﹐遂領蕃部棄銀州遁。

按﹕戎人烏合﹐厚利可啖。當日宋廷之上﹐計中敵情者﹐仁朗一人而已。使果用其謀﹐則撫寧一戰﹐應有全功。乃王亻先小人﹐忌能誤國。戰𨿽幸勝﹐而自濁輪之役﹐繼遷請婚以結彊援﹐僞降以款兵勢﹐寇環州則大合戎類﹐取靈武則先據山川﹐祕計深謀﹐歷久愈熟﹐故銀州之棄﹐塞翁失馬﹐未足爲繼遷憂也。署代州刺史折羅遇戰歿於悉利寨﹐降將折遇乜被獲。

繼遷旣敗﹐王亻先收復銀州﹐率兵出州北﹐至悉利諸族﹐署代州刺史折羅遇與弟埋乞迎戰敗死。亻先復由開光谷西趨杏子坪﹐敗保寺﹑保香諸族首領埋乜已等兵﹐斬五十七人﹔又破保﹑洗兩族﹐俘三千人﹐降五十五族﹔擒三族寨叛將折遇乜﹐誅之。於是﹐三族豪酋折八軍等三千餘眾皆遣使獻馬首罪﹐願攺圖自效﹐爲國進討。

夏州岌伽羅膩等族附繼遷。六月﹐內客省使郭守文擊之﹐諸族皆破滅。

繼遷濁輪之敗﹐蕃族𨿽破而本部未潰。夏州鹽城鎭岌伽羅膩十四族俱黨項種落﹐繼遷誘之合﹐遂與吳移﹑越移等族結黨應援。守文奉詔自三交乘驛趨夏州﹐偕尹憲引兵至鹽城鎭。吳移﹑越移四族請降﹐岌伽等不應﹐憲與守文合擊之﹐擒斬千百﹐焚千餘帳。銀﹑麟等州諸部一百二十五族合萬六千一百八十九戶皆內附。三族寨酋豪折禦乜窮蹙﹐棄繼遷歸命﹐守文置之部下。

雍熙三年春二月﹐繼遷初降於契丹。

契丹西境直對夏州﹐黨項東山諸部臣事者多。李氏自思恭賜姓﹐未嘗外附。繼遷見諸部潰散﹐謀於眾曰「吾不能克服舊業﹐致玆喪敗﹐兵單力弱﹐勢不得安。北方耶律氏方彊﹐吾將假其援助﹐以爲後圖。」乃遣張浦持重幣至契丹請附。契丹主隆緒意未決﹐西南招討使韓徳威言「河西爲中國右臂。向年府州折氏與銀﹑夏共衡劉漢﹐致大兵援應無功﹔今李氏來歸﹐國之利也。宜從其請。」契丹主納之。

按﹕此西夏臣契丹之始。李氏自彜殷救晉﹐未嘗與契丹相通。今繼遷稱臣事之﹐書「初降」﹐以著其去夏就夷之罪。夏四月﹐契丹授定難軍節度使﹑都督夏州諸軍事。

契丹主以繼遷效順﹐遣侍中蕭裏得持詔授繼遷定難軍節度﹑銀夏綏宥等州觀察處置等使﹑特進檢校太師﹑都督夏州諸軍事﹐繼衝爲副使。

冬十二月﹐如契丹請婚﹐契丹許之。

繼遷旣受契丹官﹐兵勢稍振﹐自以五百騎款契丹境﹐言「願婚大國﹐永作藩輔。」時契丹將耶律盼與宋戰於泰州﹐不利。契丹主欲使繼遷牽制宋兵﹐許以公主歸之。

雍熙四年春二月﹐繼遷侵夏州﹐敗知州安守忠兵於王庭鎭。

繼遷兵掠夏州﹐徘徊不遽進。知州事安守忠率眾三萬擊之。至王庭鎭﹐繼遷設伏誘戰﹐大敗守忠兵﹐追及城門而止。

按﹕書「侵」﹐是掠境﹐未攻城也。《春秋》兵詭道而勝之曰「敗」﹐如「隱十年﹐公敗宋師於菅」是也。繼遷設伏以致守忠﹐掩而覆之﹐較之薄未陣者﹐其計更詭。遂圍夏州。夏四月﹐麟州援師至﹐乃還。

繼遷進兵圍夏州﹐逾兩月不解。知麟州韓崇訓領大兵赴援﹐乃退。

夏五月﹐李繼捧出爲崇信軍節度使。

繼遷數爲邊患﹐有言其悉知朝廷事﹐蓋繼捧泄之。乃出之於外﹐並攺其從父澧州刺史克文爲博州﹐單州刺史克憲爲道州防禦使﹐並遣之任。宋制懲五代藩鎭之獘﹐特制諸州通判﹐凡知府公事必長史﹑通判簽議連書方行。時太宗親選常參官爲二州通判﹐以專郡政。

秋八月﹐屯兵黑水河﹐邀擊銀﹑夏﹑綏﹑府都巡檢使石保興兵﹐敗績。

繼遷居沙漠﹐逐水艸﹐便於攻掠。是時屯黑水河側﹐據險自固。石保興方巡按罨子寨﹐繼遷以數千人攻之﹐見保興所部不過二千人﹐遽渡河決戰。保興伏兵河滸﹐俟半渡擊之﹐繼遷眾亂﹐大敗。

冬十一月﹐黨項咩兀等族謀殺繼遷﹐不果。

繼遷凶忍﹐虐用其屬﹐宥州黨項咩兀等族首領﹐都指揮遇乜布九人謀誅繼遷。時繼遷克期攻銀州﹐會諸族於無定河側。遇乜布等以暗箭射之﹐中其鼻﹐創久不愈﹐師期乃緩。遇乜布以聞﹐太宗賜敕書安撫之。

按﹕此黨項異繼遷之始。端拱元年﹝契丹統和六年﹞春二月﹐李繼捧遷感徳軍節度使。

初﹐繼捧出爲崇信節度。崇信﹐地狹境偏﹔不得專郡政﹐心怏怏。佯上言「繼遷凶頑少智﹐朝廷若遣其親信以恩禮招徠之﹐可不煩兵致也。」太宗用其言﹐徙陜西路感徳軍節度﹐以招繼遷。

三月﹐繼遷遣牙校李知白貢於契丹。

繼遷以契丹許歸公主﹐逾年不見眞命﹐遣知白表獻請之。

按﹕此李氏事契丹之始。書「貢」志始﹐且備事也。夏五月﹐繼捧復爲定難軍節度使﹐賜姓名「趙保忠」。

朝廷數以敕書諭繼遷及同叛蕃部﹐繼遷佯遣都押牙張浦詣知環州程徳元所﹐陳歸順意。然終不出降﹐侵擾益甚。諸將用兵皆無功﹐宰相趙普言「繼捧所鎭隨州﹐與繼遷聲問遼遠﹐不若委以銀﹑夏故地﹐令圖之。」太宗因召赴闕﹐賜姓名﹐親書金花五色箋賜之﹐授夏州刺史﹐充定難軍節度使及銀﹑夏﹑綏﹑宥﹑靜等州觀察處置押蕃落等使﹐賜黃金千兩﹑銀器萬兩﹑錦彩二千匹﹐並賜所管五州錢帛﹑芻粟﹑田園。保忠辭日﹐太宗宴之長春殿﹐賜襲衣﹑玉帶﹑銀鞍﹑馬及副馬百匹﹐謂之曰「若繼遷歸款﹐當授以官也。」保忠薦內殿崇班張繼能材武﹐乞爲副。乃命繼能同經理西事﹐遣都虞候王杲領兵千人護送赴鎭。杲還﹐保忠贐以方物﹐杲不受。張溥曰﹕繼捧懦而不制繼遷﹐狡而得眾。彼惟爲昆弟﹑諸父所怨﹐祈畱京師。乃令其歸招繼遷﹐無論繼遷不肯下﹐反失一繼捧矣。

冬十二月﹐趙保忠言繼遷降。

保忠至鎭數月﹐上言繼遷已悔過歸誠﹐乞賜官職安之。

按﹕繼遷實未請降﹐保忠妄奏以示己功。誑君固位﹐其罪大矣。授銀州刺史﹐充洛苑使。不受。

太宗允保忠請﹐授繼遷官。繼遷不受。

按﹕宋信保忠之言﹐授繼遷官﹐而繼遷未降﹐肯遽受命耶﹖宋於此猶不悟前言之妄﹐眞爲保忠所愚矣﹗端拱二年春正月﹐繼遷上表契丹﹐請與繼捧通好﹐不許。

繼遷自言與兄繼捧有怨﹐乞與和好﹐契丹主知其非誠﹐不許。

三月﹐貢於契丹﹐契丹以義成公主嫁之。

契丹主封王子帳節度耶律襄女爲義成公主﹐下嫁繼遷﹐賜馬三千匹。

夏四月﹐趙保忠言降宥州禦泥布﹑羅樹等族﹐加特進﹑同中書門下平章事。

保忠表言「臣遵詔市馬三百匹﹐宥州黨項禦泥布﹑羅樹二族黨附繼遷﹐不肯賣馬﹐臣領兵掩殺三百餘人﹐擒百餘人﹐其族卽降。」太宗獎諭之﹐加保忠特進﹑同中書門下平章事。

按﹕特進﹑同中書門下平章事﹐宰衡職也。保忠空言得之﹐宋君臣不察授之﹐書以交譏也。秋八月﹐趙保忠言夏州馬生二駒。

在州民程眞家﹐保忠以聞。

按﹕馬﹐兵象也。繼遷寇勢方張﹐二駒之生﹐天示之兆﹐保忠藉以獻瑞﹐妄矣﹗九月﹐黨項愼州節度使佶移附繼遷﹐其子突厥羅請內屬。

初﹐繼捧入朝﹐黨項諸族渠帥半請內屬。靑崗嶺﹑三角城﹑龍馬川兀泥中族大首領佶移首先歸附﹐授愼州節度。繼遷知佶移爲大族﹐使張浦等數誘之﹐遂復叛降。其長子突厥羅率千餘帳﹐使人至府州折禦卿軍前請內屬﹐禦卿以聞。

附﹕劉渙《西行記》﹕「賀蘭山西北回鶻麼羅王子﹑邈王子部落甚盛﹐向無統屬。端拱中﹐李繼遷破滅之﹐其地遂成荒磧。」考《宋史﹖回鶻傳》﹕「端拱二年九月﹐麼羅王子﹐邈王子及回鶻都督石仁政﹑越黜黃水州巡檢四族來貢﹐宋賜以錦袍﹑銀帶。」不言繼遷攻滅。疑《記》有誤。冬十月﹐攻熟倉族﹐首領咩悉出兵擊之﹐走還。

熟倉﹐會州蕃族﹐首領咩悉素惡繼遷。繼遷以兵攻之﹐咩悉合來離諸族兵掩擊﹐繼遷不勝﹐走還。

十二月﹐掠西蕃貢使於橐駝口。

靈州橐駝口﹐夏州入中國要路。諸蕃由此貢馬京師﹐繼遷兵扼之﹐不得達。環州右班都知周仁美率騎士赴援﹐繼遷兵乃退。

淳化元年春三月﹐繼遷貢於契丹。

初﹐繼遷流離沙磧﹐𨿽臣事契丹﹐貢不成禮。及契丹妻以公主﹐羌部懾服﹐輸牲畜者日眾。繼遷遣使如契丹謝﹐獻良馬二十匹﹑粗馬二百匹﹑駝一百頭﹐錦綺三百匹﹑織成錦被褥五合﹑蓯蓉﹑甘石﹑井鹽一千斤﹐沙狐皮一千張﹑兔鶻五隻﹑犬子十隻。自後﹐每歲八節貢獻。

夏四月﹐趙保忠言「破繼遷於安慶澤﹐繼遷中流矢走。」

繼遷駐兵磧中安慶澤﹐數與沿邊熟戶構難。疆吏以聞﹐保忠上言「遣使諭之﹐不聽﹐已將兵討擊。繼遷拒戰﹐不勝﹐中流矢遁去。」

冬十月﹐攻夏州﹐趙保忠乞濟師。

繼遷謀取夏州﹐遣破醜重遇貴等至州詐降﹐謂繼遷創甚﹐不能軍。保忠信之﹐不設備。繼遷陰合諸族渠帥﹐突攻州城。保忠出兵拒戰﹐重遇貴等從中起﹐保忠僅以身免﹐遣使上表乞援。

冬十一月﹐獻捷契丹。

繼遷攻夏州﹐月餘不能破﹐休兵王庭鎭。遣張浦至契丹﹐以大敗宋軍告。

十二月﹐契丹封繼遷爲夏國王。

時契丹敗於徐河﹐大將耶律休哥創甚﹐國中奪气。遣使促繼遷進兵﹐加以王封﹐令益困中國。張齊賢曰「契丹與中國爲難﹐慮繼遷感中國之恩﹐斷右臂之勢﹐署王爵以縻之﹐遣戎使以鎭之。王爵至﹐則刺史之命輕矣﹔戎使至﹐則動靜皆伺之﹐向背之心異矣。夫夏國王之稱﹐虛名也。而在契丹﹐命之於彼國無損﹐與中國爲敵﹐其謀不甚深哉﹗

按﹕此李氏稱夏國王之始。書「契丹封」﹐惡其煽亂也。附﹕《遼史﹖聖宗紀》及《西夏傳》﹕「統和八年十二月﹐李繼遷下宋麟﹑等州﹐遣使來告。」考是時繼遷未得銀﹑夏﹐焉能越取麟﹑﹖《宋史》紀﹑傳並不載。

●卷五淳化二年春正月﹐商州團練使翟守素將兵援趙保忠於夏州。

太宗命守素率大兵援保忠。賜保忠茶百斤﹑上醞十石。

附﹕《遼史﹖聖宗紀》﹕統和九年二月﹐夏國王李繼遷遣使獻捷。考是時繼遷無與宋交兵事﹐意卽告下麟﹑等州之僞詞耳﹐故不書。夏四月﹐謝契丹封冊。

繼遷遣杜白至契丹謝﹐並請合兵入寇。

秋七月﹐由趙保忠請降﹐授銀州觀察使。

繼遷走漠北幾十年﹐阻兵嗜殺﹐蕃部被役屬者胥怨。夏州之戰﹐𨿽敗保忠兵﹐部下指揮朗吉等潛相攜貳。時聞翟守素至夏州﹐恐兵力不敵﹐詐遣人由保忠奉表謝罪﹐朝廷信之﹐遂授以官。

按﹕此繼遷受宋命之始﹐書以爲後日書反張本。賜姓名「趙保吉」。

弟繼衝﹐賜姓名「趙保寧」﹐授綏州團練使﹔母罔氏﹐向爲曹光實所獲﹐封西河郡太夫人﹐畱養京師。命知制誥王禹艸制賜之﹐保吉饋良馬五十匹爲潤筆﹐禹不受。

按﹕此西夏受宋姓之始。八月﹐趙保吉上所授敕命於契丹。

保吉先以復綏﹑銀二州告﹐至是復上敕命。

按﹕《宋史﹖夏國傳》終繼遷身不書「賜姓名」﹐玆書「趙保吉」﹐惡之也。寵以天潢之屬﹐不能易其倔彊之心﹐是宋欲愚繼遷﹐而適爲繼遷所愚矣。九月﹐趙保忠言「破保吉於王庭鎭﹐保吉走鐵斤澤。」

王庭鎭爲夏州外蔽﹐地連沙磧﹐向有寨柵可守﹐保吉於雍熙中焚毀之。是時﹐將兵據其舊址﹐以窺夏州。保忠上言﹐帥眾乘夜擊敗之﹐熟戶貌奴﹑猥才二族以兵邀截﹐奪牛畜二萬餘﹐保吉復棄銀州﹐奔入鐵斤澤。

冬十月﹐出攻熟倉族。

熟倉大族﹐東西蕃部五千餘帳﹐皆保聚巖谷﹐爲環慶藩籬。保吉不得熟倉﹐不能入環慶。遣使誘之曰「身已歸朝﹐賜國姓﹐今後請勿相拒﹐共稟朝命。」諸酋勿應﹐保吉由鐵斤澤引兵攻之﹐咩悉復率來離諸族拒戰﹐保吉始退。

趙保忠復言破宥州禦泥布﹑羅樹二族。

保忠奏﹕二族旣降﹐陰使人朋附保吉﹐已率兵襲破之﹐並其眾。

十一月﹐趙保忠叛﹐以夏州降契丹﹐封西平王﹐復姓名李繼捧。

初﹐保忠歸朝﹐非其本意。及受命﹐圖保吉﹐陰與之通。保吉復使人以契丹命誘之﹐許以重復王爵﹐永鎭夏州。保忠心動﹐遣使表附契丹﹐契丹主授推忠效順啟聖定難功臣﹑開府儀同三司﹑檢校太師兼侍中﹐封西平王﹐復本姓名。呂忠曰「保忠之再入夏臺故地﹐趙普之謀也。而保忠反與保吉合爲邊患﹐附契丹。普能知符彥卿之不可與以兵權﹐何不能知保忠之不可復歸其州耶﹖」

按﹕《春秋》例﹐凡叛﹐賤者不書。故成十七年﹐齊髙無咎之子以盧叛﹔襄二十九年﹐齊髙比之子以盧叛﹐不書。必卿佐而後書。襄二十六年﹐衛孫林父入於戚﹔定十一年﹐宋公弟辰入於蕭﹔十三年﹐晉趙鞅入於晉陽﹔荀寅﹑士吉射入於朝歌。此四者則書「叛」。夏州𨿽保忠舊業﹐然納爲王土﹐身爲王臣﹐一旦據以外附﹐非叛而何﹖《宋史》遺其事不書﹐玆特補之﹐以正其罪。淳化三年春正月﹐保吉復入銀州﹐契丹兵至大掠。

保吉旣誘保忠臣契丹﹐復引兵入銀州據之﹐遣使由保忠請命入貢。契丹主聞其懷二心﹐遣西南招討使韓徳威率兵持詔詰之。徳威至銀州﹐保吉托以西徵不出見。徳威怒﹐縱兵大掠而還。

夏四月﹐請通陜西互市。

保吉自婚契丹﹐歲時貢獻悉取資於蕃族﹐財用漸乏。時陜西尙嚴邊禁﹐磧外商旅不通﹐保吉上言「王者無外﹐戎夷莫非赤子﹖乞通互市﹐以濟資用。」太宗詔從之。

冬十月﹐復貢於契丹。

保吉以徳威侵掠告契丹﹐契丹主賜詔拊諭之﹐於是復遣使貢。

十一月﹐趙保忠貢白鶻。

保忠旣臣契丹﹐與保吉謀益密。朝廷未悉其姦﹐謂銀﹑夏安靜﹐優其俸給﹐歲終賜予並加等。保忠遣使獻白鶻﹐號「海東靑」。太宗詔以久罷田獵﹐還賜之。

淳化四年夏四月﹐保吉反﹐寇慶州。

保吉𨿽復綏﹑銀﹐猶以未得宥﹑夏等州遣使入請﹐太宗不許。保吉怒曰「五州故地﹐先業畱遺﹐拓土展疆﹐是誠在我。」乃令於眾曰「身𨿽薄徳﹐承累世之澤﹐撫諸族之豪﹐安能迷運守常﹐沒身沙漠﹖諸君其努力圖之。」遂以李大信爲蕃部都指揮使﹐率眾犯慶州。州北直接沙漠﹐地形漫衍﹐無險可恃。時以保吉納款﹐戰守無備。兵至﹐人情駭懼﹐知州劉文質以私錢二百萬給賞﹐於是士皆奮鬥﹐大信不能勝。

秋八月﹐入原州。

陜西歲比不登﹐加以饋餉勞擾﹐民不堪命。保吉偵知虛實﹐率兵入原州﹐圍牛欄寨﹐與團練使石保普相持數日﹐乃還。

冬十月﹐圍環州﹐除鹽禁。

西羌部落種藝殊少﹐惟用池鹽與邊民交易穀麥。保吉自銀州入擾﹐朝廷震怒。陜西轉運副使鄭文寶建議以爲「銀﹑夏之北﹐千里不毛﹐但以販靑白鹽爲命﹐請禁之﹐以困戎人﹐保吉可不戰屈也。」數月﹐西人大困﹐沿邊熟戶無以資生﹐皆叛歸保吉。保吉合四十二族首領盟於楊家堡﹐引兵萬三千人寇環州石昌鎭﹐屠小康堡﹐知環州程徳元擊之﹐不退。太宗詔知制誥錢若水馳驛詣邊﹐弛其禁﹐撫慰諸羌﹐乃已。

按﹕靑白鹽爲西人生計之原﹐自保吉兵起﹐一再禁止﹐歷徳明﹑元昊﹐遂失其利﹐夏國緣是終臣。文寶之策﹐未爲過也。但太宗旣從其議﹐宜令邊臣豫爲之備﹐保吉𨿽彊﹐豈能肆逞﹖乃戎人擾動﹐遽而攺圖﹐是朝廷之禁令憑敵勢爲轉移﹐豈謀國之計哉﹖淳化五年春正月﹐保吉徙綏州民於平夏﹐牙將髙文丕反攻之﹐遂棄綏州。

保吉兵至綏州﹐令保寧徙民歸平夏。牙將髙文丕﹐唐刺史思祥後也﹐世官綏州﹐因眾不樂﹐率羌酋蘇移﹑山海夜﹑母馱香等反攻之﹐保吉兵敗棄城走﹐文丕舉綏州降﹐太宗詔授綏州團練使﹐蘇移﹑山海等爲懷化將軍。

按﹕徙民﹐大舉也。平素恩義未孚﹐鮮有不敗事者。況保吉以兵威脇之﹐不特眾叛且親離矣。綏州之禍﹐乃其自取﹐於文丕何誅﹖三月﹐趙保忠出次於野﹐保吉襲敗之﹐並其眾。

初﹐保吉攻圍諸寨﹐侵掠居民﹐肆焚積聚﹐靈州及淸遠軍以聞。太宗命馬軍都指揮李繼隆爲河西都部署﹐尙食使尹繼倫爲都監討之。保忠聞繼隆兵至﹐挈其家人﹑吏卒壁於野外﹐遣牙將李光祚告保吉。保吉欲並其眾﹐縛光祚帳中﹐以輕騎乘夜襲保忠營。保忠方寢﹐聞難作﹐散衣披髮﹐單騎走還﹐資財器用悉爲保吉所奪。會繼隆前部金明鎭使李繼周兵至﹐保吉令蕃部數千邀之石堡寨﹐不克而退。

按﹕保忠節度五州﹐當大軍將至﹐儲糗糧﹐具卒乘﹐以效前驅﹐分也。顧乃挈其母﹑妻﹑壁於野外﹐何耶﹖想其內不自安﹐擇營利便﹐緩則出迎王師﹐急則走依保吉﹐甚則叛投契丹﹐狡兔三窟﹐情或有然。卽其被襲走回﹐焉知非賺入夏州﹐以爲內應計耶﹖姦雄之智﹐眞愈久愈幻矣。夏州將趙光嗣執趙保忠幽之。保吉復棄銀州走漠中。

保忠嘗遣其牙內指揮李光嗣入貢﹐光嗣潛輸誠款﹐太宗賜國姓﹐授供奉官﹐尋遷禮賓副使﹐使還鎭﹐凡保忠動靜必以聞。旣而保忠陰通保吉﹐光嗣盡出家財散士卒﹐誓效順。及李繼隆奉命討保吉﹐保忠猶獻馬五十匹﹐上言已與保吉解怨﹐乞罷兵。太宗怒甚﹐詰保忠云「不斬繼遷﹐開狡兔之三窟﹔潛疑光嗣﹐持首鼠之兩端。」立遣中使督繼隆移軍擊保忠。師壓境﹐保忠已爲保吉敗回﹐光嗣執之﹐幽於別室﹐開門迎繼隆。裨將侯延廣﹑監軍秦翰議誅保忠﹐繼隆曰「保忠機上肉耳﹐當請之天子。」乃執送汴。保吉聞保忠被執﹐遂棄銀州走漠中。

按﹕觀於此而知夏州之亂保忠成之﹐卽保忠甚之也。當其入朝伊始﹐憾諸父之相懟﹐願獻五州以圖榮寵﹔及夏臺再鎭﹐則與保吉通連﹐任其反復﹐借以煽動戎人﹐畱資富貴。蓋兩人謀𨿽同而心自異也﹗迨事機敗露﹐身爲光嗣所幽﹐保吉聞之亦去﹐豈非內援旣除外望自絕耶﹖然而七載無功﹐五州終失﹐名居叛逆﹐身作俘囚。噫﹐若保忠者﹐眞李氏之豚犬﹐有宋之蟊賊矣﹗夏四月﹐削所賜姓名。銀﹑夏帳族皆內附。

太宗下詔削保吉姓名﹐復爲李繼遷。又以夏州深在沙漠﹐常爲姦雄竊據﹐欲隳其城。宰相呂蒙正曰「自赫連築城以來﹐世爲關右之患﹐若遂廢之﹐萬世利也。」因盡遷其民於綏﹑宥等州﹐以官地給之。於是銀﹑夏州管勾生戶八千帳族俱棄繼遷內投。

五月﹐趙保忠至闕﹐賜爵「宥罪侯」。

保忠至闕下﹐白衫紗帽﹐待罪崇政殿廷。太宗詰責數四﹐保忠不能對﹐但頓首稱死罪﹐詔釋之﹐賜冠帶﹑器幣﹐並賜其母金銀等器﹐尋補右千牛衛上將軍﹐封「宥罪侯」﹐使之就第。宋制﹕諸衛上將軍及大將軍等銜﹐並環衛官﹐無定品﹐惟宗室爲之。保忠𨿽責降﹐太宗猶以賜姓待之也。

按﹕書「賜爵」﹐譏宋失刑﹐且失賞也。昔東漢彭寵據漁陽叛﹐蒼頭子密殺寵以降光武﹐封爲「不義侯」﹔北魏宦官符承祖坐贓應死﹐孝文原之﹐封「佞濁子」。斯二者﹐史臣猶議其非﹐況保忠身爲叛逆﹐罪又甚焉。而宥之侯之﹐是叛逆可宥﹐何罪不可宥﹖叛逆可侯﹐何人不可侯哉﹖紊刑賞而壞名器﹐太宗此舉所失多矣﹗繼遷母罔氏羈於延州。

罔氏﹐卽曹光實所獲者。參政寇準請斬於保安軍北門外﹐以儆凶逆。宰相呂端曰「昔項羽欲烹太公﹐漢祖曰﹕『遺我一杯羹﹗』未舉大事者固不顧親﹐況繼遷悖暴之人哉﹖且今日殺之﹐明日繼遷可擒乎﹖不然﹐徒樹怨仇﹐而益堅其叛心。宜置於延州﹐使善視之﹐以招繼遷﹐𨿽不能卽降﹐終可以系其心﹐而母之生死在我矣。」太宗從其策。後罔氏病死延州。

六月﹐繼遷屯橐駝路﹐熟藏族首領遇擊之﹐走還平復。

繼遷旣遁﹐李繼隆遣弟洛苑使繼和入奏﹐請於銀﹑夏南界山中增置堡戍﹐斷敵糧運﹐且爲諸敵熟蕃之蔽。繼遷聞之﹐先率兵扼橐駝路﹐脇兩州內屬戎人及橐駝等物歸平夏﹐黨項熟藏族首領遇率所部反攻﹐繼遷敗之﹐其弟力戰而死﹐遇內歸﹐太宗詔授會州刺史。

秋七月﹐遣牙校貢馬。

繼遷數寇夏州﹐嘗與神衛指揮使許均一日十二戰﹐不能克。乃遣左都押衙張浦﹑指揮李光祚詣綏州﹐見內殿右班張崇貴﹐僞求納款。會於石堡寨﹐崇貴椎牛釃酒犒諭之﹐給以錦袍﹑銀帶。浦等回﹐繼遷遂遣牙校以良馬入貢﹐且謝過。

八月﹐遣弟廷信入朝。

繼遷知中國恩禮未衰﹐遣從弟廷信貢橐駝﹑名馬﹐入朝謝罪﹐且言「違叛事出保忠﹐願赦勿誅。」太宗召見廷信﹐面加撫慰﹐厚賚遣還。

附﹕《遼史﹖蕭撻凜傳》﹕統和十二年﹐夏人梗邊﹐皇太妃受命總烏古及永興宮分軍討之﹐撻凜爲阻卜都詳穩﹐凡軍中號令﹐太妃悉委之。師還﹐以功封蘭陵郡王。考《西夏傳》﹐是年書「夏國入貢」﹐而《聖宗紀》不載梗邊事。至道元年春正月﹐繼遷遣左都押牙張浦入貢﹐被畱不遣。

繼遷疊次進獻﹐太宗遣張崇貴賜以器幣﹑茶藥﹑衣服﹐持詔諭之云「旣除手足之親﹐已失輔車之勢。」繼遷見之惶懼﹐復遣張浦﹑李光祚以良馬﹑橐駝入貢﹐太宗令衛士翹關﹑超乘﹑引彊﹑奪槊於後園﹐俾浦等觀之。初﹐李廷信還﹐賜勁弓三﹐皆力及一石六斗﹐繼遷意上欲威示戎裔﹐非有人能挽也。至是﹐浦見士皆拓兩石弓﹐有餘力﹐大駭。太宗笑曰「羌人敢敵否﹖」浦曰「羌部弓弱矢短﹐但見此長大﹐人已遁矣﹐況敢敵乎﹖」太宗謂曰「戎人貧窶﹐飲食衣被粗惡﹐無可戀者﹐繼遷何不束身自歸﹐永保富貴﹖」浦頓首謝。太宗以浦爲繼遷謀主﹐授銀靑光祿大夫﹑檢校工部尙書﹑鄭州刺史兼禦史大夫﹐充本州團練使﹐畱之京師。

三月﹐獻馬契丹。

繼遷聞宋畱張浦﹐遣使獻馬契丹﹐以自結。

夏四月﹐請禁邊軍盜掠。

太宗詔令謹守疆場﹐以所盜物還之。

六月﹐表乞夏州。授州節度使﹐不受。

繼遷遣使奉表言「懷攜柔遠﹐王者之洪規﹔裕後光前﹐子臣之私願。臣先世自唐初向化﹐永任邊陲﹔迨僖廟勤王﹐再忝國姓﹔歷五代而恩榮勿替﹐入本朝而封爵有加。徳並戴天﹐情深拱極。玆以家庭多難﹐骨肉相仇﹐遂致帳屬流離﹐箕裘隕越。庭堅之宗﹐忽焉不祀﹔若敖之鬼﹐嗟其餒而。臣𨿽拓跋小宗﹐身是藎臣後裔。十世之宥﹐義在褒忠﹔三代之仁﹐典昭繼絕。聿維夏州荒土﹐羌戶零星﹐在大宋爲偏隅﹐於渺躬爲世守。祖先靈爽﹐應戀首丘﹔明發私懷﹐敢忘宗土﹖恭惟皇帝陛下﹐垂天心之慈愛﹐捨玆彈丸﹔矜蓬梗之飄零﹐俾以主器。誠知小人無厭﹐難免僭越之求。伏祈聖主寬仁﹐遠降哀全之詔﹐曲成靡旣﹐再造莫酬﹐臣不勝惶悚恐懼」云云。太宗覽奏﹐知其詐﹐遣ト門制使馮訥﹑中使賈繼隆持詔拜繼遷爲州節度使。州去延安止二小程﹐其城周圍二十里﹐二土山在其中﹐正當狗道嶺﹐靈﹑夏並隔沙磧﹐川原平坦﹐繼遷以易受中國控制﹐不奉詔。

秋七月﹐逐黨項睡泥族於蕭關。

西界蕃部不下數十萬帳。始猶互相捍拒﹐及繼遷兵勢浸盛﹐自靈州北河外﹑鎭戎軍﹑環州至鏊子山﹑賀蘭山西﹑隴山內外﹑黃河以東諸族﹐無不帖服﹐獨睡泥族首領岸逋不肯下。繼遷以兵掠七百餘帳﹐岸逋兵潰奔蕭關﹐副首領你乜逋遣子詣靈州請救﹐太宗詔以資糧助之。

還襲都鈐轄劉用兵於烏白池﹐不克。

劉用駐兵烏白池﹐扼鹽﹑夏要路﹐繼遷輕兵襲之。用設伏以待﹐斬首數千級﹐奪馬五百餘匹﹐繼遷大敗還。

八月﹐夏州獻嘉禾。

趙保忠被執﹐李繼隆選夏州家戶爲廳子軍送京師﹐請授趙光嗣爲夏州團練使守其地。光嗣獻嘉禾一函。

按﹕西陲ㄈ擾﹐民不卿生﹐何瑞之有﹖此書「獻嘉禾」﹐下書「寇淸遠」﹐比事以觀﹐其義得矣。九月﹐訐奏轉運副使鄭文寶寇淸遠軍。

繼遷數窺靈﹑夏﹐太宗議城古威州拒之﹐遣內侍馮從順訪於轉運使鄭文寶。文寶言「威州在淸遠軍西北﹑樂山之西﹐水甘土沃﹐有良木薪稭之利。約葫蘆﹑臨洮二河﹐壓明沙﹑蕭關兩戍﹐東控固原﹐北固峽口﹐城之誠便。然自環州至伯魚﹐伯魚抵靑岡﹐靑岡距淸遠﹐已皆兩捨﹐而威州更去淸遠八十里。緣邊有警﹐繼遷引平夏勝兵三千﹐據淸遠之衝﹐乘髙守險﹐數百人守環州甜水谷﹑獨家原﹐傳箭野利十族﹐脇從山中熟戶﹐黨項誰敢不從﹖又分千騎守磧北要路﹐則自環至靈七百里之地﹐非國家所有﹐豈一威州可禦哉﹖請先建淸遠城﹐爲頓師歸重之地﹐則朔方可安。」太宗從其議。文寶至淸遠畱屯數千人﹐親督其役。繼遷親信酋長嵬羅嵬悉俄﹐文寶誘以金帛﹐與手書要約﹐畱其長子爲質﹐令陰圖之﹐事成當授以刺史。又豫漆木函﹐以備馳獻繼遷首。亟發民夫曳古碑石詣淸遠﹐圖紀功。而嵬羅等悉以情告繼遷﹐上表請罪﹐尋以千餘騎攻淸遠﹐文寶與守將張延拒卻之。

熟藏族首領遇復擊繼遷﹐繼遷誘之降﹐不聽。

遇數攻繼遷﹐奪牛馬三千餘。繼遷使人誘之降﹐遇曰「吾一心向漢﹐誓死不移。」延州以狀聞﹐太宗授遇檢校司空﹐賜帛五十匹﹑茶五十斤。

復削所賜姓名。

繼遷𨿽叛﹐連次入貢﹐猶稱所賜姓名﹐中國答詔﹐因仍不去。會寇淸遠﹐太宗下詔嚴責﹐復削之。

冬十月﹐攻兀泥族﹐首領黃羅悉其族帳北走。

黨項兀泥族首領黃羅嘗以兵敗契丹﹐繼遷誘與之合﹐不得。淳化末﹐偕兀泥中族首領佶移子突闕羅內屬﹐授懷化將軍﹐領昭州刺史。繼遷舉兵攻之﹐黃羅不敵﹐悉其族帳北遁﹐數年不敢入貢。

十一月﹐遣使獻捷契丹。

獻淸遠軍及兀泥族捷也。

十二月﹐誘契凡兵犯府州。

先是﹐契丹招討使韓徳威率數萬騎誘黨項勒浪嵬族犯府州﹐觀察使折禦卿敗之於子河汊。夏州逼近麟﹑府﹐徳威旣敗﹐繼遷爲之气喪。會禦卿病﹐繼遷牒告契丹﹐誘之入邊﹐許以兵助。禦卿輿疾出禦﹐徳威聞之不進﹐繼遷兵亦不出。

●卷六至道二年春正月﹐繼遷貢於契丹。

繼遷事契丹謹﹐歲時進奉及賀正﹑生辰使不絕於道。

三月﹐邀官軍於浦洛河﹐奪其糧運。

自淸遠至靈武中﹐有浦洛﹑耀徳二廢城﹐爲河西餉道。繼遷西掠諸戎路率由此﹐懼有兵扼其要害﹐輒揚言曰「中國如修浦洛城﹐我必力爭之。」常以蕃族駐其地。時洛苑使白守榮﹑馬紹忠護芻粟四十萬赴靈州。太宗命將輜重先後作三隊﹐丁夫持弓矢自衛﹐士卒布方陣爲護﹐遇敵則戰﹐可以無失。復命會州觀察使田紹斌率兵應援。紹斌抵鹽井﹐繼遷遣三千騎從枝子平截之﹐且行且鬥﹐至耀徳﹐部下死者千人﹐仍尾紹斌後﹐至浦洛河﹐紹斌復將騎三百﹑步弩三百搏之﹐乃退。旣而轉運副使盧之翰令守榮等並輜重爲一運行。繼遷初見紹斌旗﹐不敢擊。已﹐紹斌與守榮議不合﹐引所部去。繼遷先設伏桑乾河﹐以羸騎誘戰﹐俟官軍逐入大陣﹐麾眾圍之﹐擊敗守榮兵﹐盡奪糧運。

夏四月﹐侵吐蕃折平族﹐首領握散請會師討之。

吐蕃自唐季衰弱﹐族種分散﹐大者數千家﹐小者百十家﹐無復統一﹐凡儀﹑渭﹑涇﹑源﹑環﹑慶﹑鎭戎﹑秦州﹑靈﹑夏皆有之。太平興國中﹐諸族以良馬入獻﹐自後進奉不絕。時折平族蕃部賣馬過靈州﹐黨項雜部誘繼遷奪之﹐表訴於朝﹐繼遷益侵其種落。於是首領握散上言「久苦侵掠﹐願會兵靈州﹐以備討擊。」太宗賜幣答之。

按﹕此吐蕃請討繼遷之始。《綱目》蠻夷借兵之辭五﹕曰致助﹐曰請助﹐曰入援﹐順辭也﹔曰發兵﹐曰徵兵﹐尊辭也﹔曰遣使以某兵至﹐敵辭也﹔曰乞兵﹐卑辭也﹔曰求救﹐急辭也。吐蕃苦繼遷侵掠﹐願會兵靈州﹐應書「請助」﹐玆書「請討」﹐以存中國而惡繼遷也。蓋繼遷旣降復叛﹐則夷夏之防﹐君臣之義兩不容恕。故凡與繼遷難者﹐微書「擊」﹐甚書「討」﹑書「伐」﹐後仿此。攻西涼府。

西涼本吐蕃涼州地﹐周圍二千餘里﹐東界原州﹐南界雪山﹑吐谷渾﹑蘭州﹐西界甘州﹐北界吐蕃﹐領姑臧﹑神烏﹑番禾﹑昌松﹑嘉麟五縣﹐戶二萬五千有奇。宋初置府﹐淳化中殿直丁惟淸奉詔往西涼市馬﹐比至而境大稔﹐因爲所畱。至是土人請立帥﹐太宗卽以惟淸知府事。繼遷知西涼彊盛﹐進攻府城﹐押蕃落副使折逋諭龍波禦卻之﹐與吐蕃都部署沒於入朝獻名馬以告。

五月﹐合黨項諸族﹐兵圍靈州。索使人張浦。

先是﹐兵馬都部署侯延廣知靈州﹐部下嚴整﹐戎人悅服﹐繼遷不敢犯其境。及延廣病去﹐繼遷合黨項兀泥中族首領佶移﹑女友殺族首領越都﹑女女夢勒族首領越移﹑女女忙族首領越置﹑女女﹛矍﹜兒族首領黨移﹑沒兒族首領莫末移﹑路乜族首領越移﹑細乜族首領慶元﹑路才族首領羅保﹑細母族首領羅保保乜等眾數萬﹐圍靈武﹐索取張浦。守吏遣使告急﹐繼遷獲其使﹐知城中危窘﹐遂頓兵城下。四方館使曹璨自河西入朝﹐悉以狀聞。太宗詔宰相謀之﹐呂端請發兵出麟府﹑延﹑環慶三道﹐會兵直搗平夏﹐覆其巢穴﹐繼遷必懷內顧憂﹐如此則靈武圍自解矣。或云﹕塞垣表裏沙磧﹐三道兵從何處會合﹖況盛夏涉瀚海﹐水泉乏絕﹐糧運艱辛﹐未見其利﹐不如靜以待之。太宗不聽﹐賜敕書招諭諸族﹐命十州都部署李繼隆出環州﹐容州觀察使丁罕出慶州﹐殿前都虞候範廷召出延州﹐殿前都指揮使王超出夏州﹐西京作坊使張守恩出麟州﹐五路進援靈武。

八月﹐回師援平夏﹐與官軍戰於烏白池﹐敗績。

繼遷據瀚海險要﹐久圍靈武﹐城中糧糗俱竭。供奉官竇神寶潛遣人市糴河外以濟﹐間出兵擊之﹐繼遷不能克。旣聞諸將分道出塞﹐知兵勢大﹐恐平復有失﹐解靈州圍退走。時李繼隆違旨不救靈州﹐由靑岡峽橐駝路徑趨平夏﹐兵行數日﹐與丁罕合﹐又行十餘日﹐無所見﹐引還﹔張守恩遇夏兵不敢擊﹐率軍歸本部﹔獨王超與範廷召由鐵門關遇蕃兵﹐一戰破之﹐抵無定河﹐水源涸絕﹐軍士渴乏﹐會河東轉運使索湘輦大鍬千枝至﹐鑿井得泉﹐遂賴以濟﹐進師烏白池。繼遷列陣據險﹐兵銳甚。超持重不進。其子徳用請爲先鋒乘之﹐轉戰三日﹐繼遷敗。米幕軍主﹑喫羅指揮使等二十七人皆被執。徳用曰「歸師迫險必亂。」領兵距夏州五十里﹐先絕要害﹐下令曰「敢亂行者斬﹗」一軍蕭然。繼遷躡其後﹐見隊伍嚴整﹐不敢逼。

冬十月﹐夏州地震。

繼遷將寇夏州﹐會地震百餘日﹐城郭廬舍多壞﹐不敢駐營﹐去。

按﹕夏州地自唐末入於李氏﹐太平興國中始沾王化﹐於是馬生二駒﹐地產嘉禾﹐方以爲休徵可喜。乃至是而地震﹐是變也﹔震而壞城郭廬舍﹐是大變也。不二年﹐其地復賜繼遷﹐淪爲異域﹐幾三百年﹐豈非豫爲之兆乎﹖書西夏地震始此。十一月﹐復遂黨項泥中族於黃河北。

泥中等族﹐舊皆內附﹐繼遷誘之叛﹐不從﹐數以兵侵掠。其大首領名悉俄與首領皆移﹑尹遇﹑崔保羅﹑沒佶諸族帳﹐徙居黃河北避之。

十二月﹐攻石堡寨。

石堡屬延州﹐距夏州三百里。淳化中﹐趙保忠被擒﹐壁壘殘破﹐邊臣議修葺之﹐量置戍守。繼遷遣兵數千﹐四出攻掠﹐以擾其役。麟延巡檢張思鈞率眾奮擊﹐繼遷不勝。

至道三年春二月﹐繼遷將史遇以兵扼橐駝口﹐敗死。

繼遷以西部內屬者眾﹐遣軍主史遇率兵屯橐駝口西北雙堆﹐以遏絕之。熟藏族蕃官遇以告﹐都部署李繼隆遣副部署劉承蘊﹑田敏會遇兵擊之﹐斬首數千級。史遇戰死﹐失牛﹑馬﹑橐駝萬計。

夏四月﹐獻捷契丹﹐契丹封爲西平王。

繼遷以大敗宋兵告契丹﹐契丹復其西平王爵﹐繼遷尋遣使謝。

五月﹐圍保安軍。

保安爲延外障﹐繼遷圍其城。副都部署曹璨同巡檢張思鈞引兵赴援﹐繼遷解圍走﹐璨等追奔三十餘里﹐至木場而止。

冬十月﹐納靈州叛人鄭美﹐遂攻州城﹐不克。

靈州屯戍軍校鄭美違主將令﹐懼罪叛投繼遷﹐說以靈州可取狀。繼遷授指揮使職﹐令爲前導﹐率兵攻靈州。與都部署楊瓊戰於合河鎭北﹐大敗﹐失人畜無算。已﹐以騎五百掠城下﹐又敗﹐退走五十里乃免。

十二月﹐復上表請降﹐授定難軍節度使﹐復姓名趙保吉。

淳化中﹐保吉納款﹐議者以保吉懷戀父祖舊基﹐別無他望﹐授以銀州觀察﹐冀滿其意。自後攻劫不已﹐盡降麟﹑府州界八部蕃酋﹐又脇制東山諸部﹑黨項及南山﹑野利諸族﹐其勢益張﹐嗣兀泥等十族皆奉敕書歸順。咩哺族開道使泥埋與其弟屈子﹑子成逋數以兵攻繼遷﹐繼遷戰不勝。會太宗崩﹐眞宗卽位﹐遣使賫詔諭之。繼遷舉所部大臨縞素髮哀﹐遣牙校李光祚至京修貢﹐表求蕃任﹐意不得夏州不已也。眞宗方在諒陰﹐姑從所請﹐命內侍右班都知張崇貴賜以詔曰「先皇帝早深西顧﹐欲議眞封﹐屬軒鼎之俄遷﹐築漢壇之未逮﹐故玆遺命﹐特付眇躬。爾宜望弓劍以拜恩﹐守拜疆而效節。」特授夏州刺史﹐充定難軍節度﹑夏銀綏宥靜等州觀察處置押蕃落等使﹐復賜姓名﹐加食邑千戶﹐實封三百戶﹐益功臣號﹐賜賚甚厚。

按﹕此復受定難節度之始。保吉復之﹐徳明繼之﹐綿延四十餘年而後稱帝﹐蓋其圖度經營匪伊朝夕矣。張浦還。

眞宗以繼遷旣臣﹐加浦鄭州防禦使﹐遣還。

宋眞宗咸平元年春正月﹐保吉遣使表讓恩命。

保吉使押牙劉仁謙奉表請讓恩命﹐略曰「天子宅中﹐聲教訖於海ㄛ﹔王者無外﹐懷柔溥及戎方。恭維皇帝陛下﹐恩深斷絕﹐度豁包荒。垂念祖禰之功﹐俾承堂構之舊﹐全家細小﹐均沐鴻慈﹐合族豪酋﹐同遊化宇。從此﹐以享以祀﹐在天對越堪依﹔斯哭斯歌﹐沒世首丘可樂﹐皆出於皇帝至仁之所賜也。惟是臣遠處夷落﹐賤屬艸莽。初無汗馬之勞﹐克勤王事﹔繼肆憑城之技﹐屢擾邊陲﹔𨿽蒙聖主施仁﹐神武不殺﹐自念渺躬負罪﹐夢寐何安﹖謹遣下臣﹐拜上恩命。敢塵旒冕﹐竊冒殿庭。望垂日月之明﹐使圖蟻效﹔俯鑑狂瞽之瀆﹐藉展葵忱。元造曲全﹐天恩莫報﹐臣不勝悚惶待罪之至。」蓋張浦謀也。眞宗見表不允﹐賜仁謙錦袍﹑銀帶﹐遣回。

按﹕讓﹐美徳也。此書「表讓」﹐譏僞也。繼遷表乞夏州﹐表求蕃任﹐屢言之矣。玆忽「表讓恩命」﹐將誰欺乎﹖《綱目》封拜書「讓」者三﹕曹操﹑司馬昭﹑劉裕﹐皆著其僞而已矣。二月﹐以得地告契丹。

以得銀﹑夏﹑綏﹑宥﹑靜五州告。

夏四月﹐遣弟繼瑗入謝。

保吉歸順﹐眞宋諭陜西﹐縱綏﹑銀流民還夏州﹐家給米一斛。保吉遣弟繼瑗獻馬入謝﹐授亳州防禦使。封保吉生母衛慕氏衛國太夫人﹐子徳明定難軍節度行軍司馬。

五月朔﹐日有食之。

食將旣。

按﹕日食爲陰勝陽。食旣﹐則臣叛主﹐兵大起。其保吉復叛之兆乎﹖秋九月﹐襲綏州熟戶李繼福﹐敗之。遂寇延﹐復寇石州﹐不克﹐勒兵據賀蘭山。

保吉受節鉞﹐復姓名﹐气日驕肆。知集賢院田錫上言「繼遷不合與之夏州﹐又不合呼爲趙保吉。𨿽賜姓與名﹐已自先朝﹐然羈縻無用﹐恐關輔勞擾從此生﹐國家耗費從此起。」已﹐與綏州熟戶李繼福構釁﹐縱所部攻敗之。因擾延﹐與鈐轄張崇貴﹑都監王榮戰﹐失具裝馬數十匹。轉攻石州﹐知州韓崇訓率兵拒之﹐保吉大敗﹐盡棄輜重退屯賀蘭山﹐勒兵據險守。

咸平二年夏六月﹐保吉掠河西﹐殺指揮使李。

保吉引萬餘騎掠河西﹐與虎翼指揮李遇於隘口﹐揮眾圍之。力戰﹐手格殺數十人﹐身披數槍﹐馬中矢僕﹐遂死。

秋八月﹐河西羌導攻麟州﹐援將折海超等戰死。

麟﹑府緣起﹐失於撫禦﹐其大族蕃部多投保吉。河西黃女族長蒙異保﹑府州蕃部啜訛誘保吉曰「麟﹑府爲河東要地﹐攻易守難﹐若以盛兵乘之﹐唾手可得﹐得麟﹑府則岢嵐﹑火山諸軍皆可圖矣。」保吉遂以蒙異保爲前部﹐啜訛佐之﹐率眾攻麟州﹐由萬戶谷進至松花寨﹐府州將洛苑使折惟昌與從叔同巡檢使海超﹑弟供奉官惟信率兵赴援。保吉揮眾叢射﹐惟昌中矢已墜馬﹐忽攝弓起﹐得裨將馬突圍出﹐兵眾不能禦﹐乃擊海超﹑惟信於陣﹐殺之。

附﹕《宋史﹖韓崇訓傳》﹕咸平二年﹐再知麟州﹐繼遷來攻﹐敗之於城下。考此事與折惟昌事不合﹐且無月日可據。九月﹐進犯府州﹐敗還。

戎性往來飄忽﹐勢難久持。然其民皆兵居﹐易於點集。保吉前圍麟州不克﹐令部下萬私保移埋糾合蕃族犯府州境﹐與守將折惟昌﹑鈐轄劉文質﹑駐泊宋思恭戰於埋井峯﹐敗還。

夏州言石隕有文。冬十二月﹐出兵攻延安。

保吉駐夏州﹐聲言石隕帳前﹐有文曰「天戒爾勿爲中國患」﹐蕃漢爭傳之。右班殿直盧鑑入奏事﹐眞宗問之﹐鑑曰「此詐也﹐宜益爲備。」未幾﹐保吉以萬騎圍延安﹐陜西轉運副使張佶督兵禦卻之。

按﹕書「石隕」﹐記異也。《春秋》書石隕一﹐《綱目》書石隕一十二﹐無書有文者。惟秦政三十六年﹐石隕東郡﹐或刻之曰「始皇死而地分。」越明年﹐其言果驗。玆言「石隕有文」﹐言有未必有也。書以著其詐。夷鎭戎軍。

至道中﹐都部署李繼隆於古原州城鎭戎軍﹐當回鶻﹑西涼﹑六谷﹑吐蕃﹑咩逋﹑賤遇﹑馬臧﹑梁家諸族要路﹐爲環﹑慶﹑原﹑渭﹑儀﹑秦北面捍蔽。嗣保吉納款﹐不復置守。保吉率眾夷其城址﹐掠定軍界蕃族。南至渭州安國鎭北二十里﹐西至南市界三百餘里。

附﹕《宋史﹖石保興傳》﹕咸平二年﹐知威虜軍﹐夏人入抄﹐保興發帑錢數萬分給戰士﹐主者執不可﹐保興曰「城危如此﹐安暇申覆﹖事定﹐覆而不允﹐願以家財償之。」夏人退﹐驛置以聞﹐眞宗貸而不問。考威虜軍屬河北路﹐在鎭﹑定二州北﹐距銀﹑夏遼遠﹐中隔契丹﹐夏兵豈易到此﹖疑《傳》有誤。咸平三年春二月﹐保吉兵屯蕭關。

蕭關﹐唐武州地﹐襟帶涇原﹐咽喉靈武。保吉令萬子﹑米逋﹑西鼠等族三千

騎屯聚蕭關﹐以圖原﹑渭﹑靈﹑環諸路熟戶。夏五月﹐攻濁輪寨。

濁輪寨屬麟州﹐鈐轄劉文質擊走之。

秋九月﹐復邀靈州糧運﹐殺轉運使陳緯。

靈州糧運﹐路由瀚海﹐自冬至春﹐芻粟始集。保吉偵得﹐輒奪之。朝議於秋涼解運﹐令慶州發兵護詣靈州。殿中丞鄭文寶素知西州形勢﹐言西人必復邀奪至積石。保吉以所部康奴等族萬餘眾夜截之。緯與知靈州李守恩拒﹐戰死﹔寧副都部署王榮率師赴援﹐亦敗。保吉盡得糧運﹐遂頓兵於積石河。

按﹕靈州介在河上﹐絕一方﹐保吉制瀚海之衝﹐斷飛挽之路。關右二十五州之民﹐爲轉輸死者十餘萬人﹐而芻糧二十五萬﹐到者不十之三。昔張鑑謂靈州爲西陲要地﹐實中國蠹區﹐旨哉言也﹗議者猶以咽喉重地﹑西北要衝爲惜﹐致糧運一失再失﹐豈謀國之道乎﹖冬十一月﹐契丹授徳明朔方節度使﹐使取靈州。

契丹聞保吉頻掠糧運﹐阻絕翰海﹐遣使授徳明朔方節度﹐促保吉取靈州。

按﹕書「契丹授」﹐斥煽禍也。朔方以靈州爲鎭治﹐未得其地﹐先授以官﹐非教之肆兵乎﹖十二月﹐使如契丹貢。

契丹自保吉歸附﹐諸夷皆從﹐特重所遣人使﹐令禮臣議進奉朝見儀﹐班在宋﹑髙麗之次。

●卷七咸平四年夏四月﹐保吉謀攻西州回鶻﹐回鶻請兵於朝。

回鶻自唐末浸微﹐散處甘﹑涼﹑瓜﹑沙間﹐各立君長分領族帳。時保吉猶駐積石河﹐將西掠吐蕃健馬﹐北收回鶻銳兵﹐然後長驅南牧。西州回鶻可汗祿勝知其謀﹐遣樞密使曹萬通入貢﹐言本國東至黃河﹐西至雪山﹐有小郡數百﹐甲馬精習﹐願朝廷命將統領﹐使得縛繼遷以獻。眞宗嘉之﹐賜以詔曰「夏﹑綏抗命﹐神人所棄。卿世濟忠烈﹐誼篤舅甥﹐繼上奏封﹐備陳方略﹐且欲大舉精甲﹐就覆殘妖﹐拓土西陲﹐獻俘北闕。可汗功業﹐其可勝言﹗嘉嘆所深﹐不忘朕意。今更不遣使臣﹐一切委卿統制。」特授萬通左神武大將軍﹐優賜祿勝器服。

按﹕此回鶻請討保吉之始。吐蕃六谷都首領潘羅支以兵來討。

知鎭戎軍李繼和言﹐六谷都首領潘羅支願戮力討夏州﹐請授以刺史。廷議羅支已爲酋帥﹐授刺史太輕﹐乃以爲鹽州防禦使兼靈州西面都巡檢使。於是羅支遣部下李萬年率兵進討﹐貽書繼和請師期。

擄羌嵬逋走回。

嵬逋乃保吉擾河西時掠得者﹐乘間率屬千餘內投﹐保吉自萬戶谷追之﹐不及。

秋七月﹐以下恆﹑環等州告契丹。

保吉遣李文驥獻於契丹﹐因以下恆﹑環﹑慶三州告﹐契丹主賜詔褒之。

按此與前告下麟﹑同僞詞耳。何以書﹖罪其妄也。僞妄之詞﹐一之爲甚﹐可再三乎﹖

八月﹐遣使獻馬。

猶稱所賜姓名﹐然寇掠邊鄙益甚。

攻靈州不克﹐田其境地。

靈州居平夏西北﹐南去鎭戎約五百里﹐東去環州六﹑七日程﹐中隔瀚海﹐數百里乏水艸﹐烽火﹑亭障不相望﹐若聚眾急攻﹐早已不守。保吉欲俟中國財用關輔民力盡耗﹐然後取之。是時以五萬騎攻城﹐城中兵少不出戰。據其山川險要﹐凡四旁膏腴之地﹐使部族萬山等率蕃卒駐楡林﹑大定間爲屯田計﹐墾辟耕耘﹐騷擾日甚。眞宗謀之參政李至﹐至言「靈州𨿽西北要衝﹐今援絕勢孤﹐不能不棄。若移朔方軍於環州﹐保固邊境﹐亦一時之權也。」乃遣宰相張齊賢行邊。齊賢上言「靈武孤城﹐必難固守﹐徒使軍民六﹑七萬陷於危亡之地。」知制誥楊億亦言棄之便。輔臣咸以靈州及必爭之地﹐苟失之﹐則緣邊諸郡皆不可保。宰相李沆曰「繼遷不死﹐靈武終非朝廷有。莫若遣使密召州將﹐使部分軍民空壘而歸﹐如此﹐則關右之民息肩矣。」眞宗不從﹐以王超爲西面行營都部署﹐將兵六萬援之。

九月﹐襲定州及懷遠鎭﹐鎭將李贊自焚死﹔連取保靜﹑永州﹔攻淸遠軍﹐破之。

淸遠據積石嶺﹐在瀚海中﹐去靈﹑環各三﹑四百里﹐四面懸絕。保吉攻靈州不克﹐復遣牙將趙光允貢馬﹐潛以眾襲破定州﹐圍懷遠。李贊兵不滿百﹐拒戰累日﹐力盡積槁自焚。連破保靜﹑永州﹐攻淸遠。知軍劉隱﹑監押丁贊分兵拒守﹐走間使詣慶州請援。都部署楊瓊遣副部署潘﹑都監劉文質率兵六千赴之﹐且曰「俟吾繼至。」已而﹐遷延不進。保吉自鼓兵攻南門﹐令子阿移督精甲攻北門﹐堙濠斷橋以戰。七日﹐城中力竭﹐兵馬都監段義啟門降。保吉兵威益熾﹐逾支子平﹐直薄靑岡城下。阿移﹐徳明小字也。

按﹕保吉攻城奪寨﹐未有如此詳書者。緣河外五城乃靈州肩背﹐而淸遠據積石之衝﹐屯糧置守﹐以通環﹑慶援兵﹐尢爲要害。自保吉取淸遠﹐靈州遂失聲援矣。冬十月﹐升保靜縣爲靜州。

按﹕此李氏更攺郡縣之始。徇唐隆鎭﹐與麟州兵戰於柳撥川﹐不勝。

保吉旣得淸遠﹐以兵徇唐隆鎭﹐謀從蕭關﹑武延﹑石門路攻麟﹑府。麟州副部署曹璨出蕃兵邀之鎭西柳撥川﹐保吉戰不利﹐退走三十餘里。

十二月﹐攻河外寨﹐降守將李瓊。

自淸遠軍陷﹐盡焚靑岡峽諸寨﹐環慶﹑延﹑麟府以外近河之地﹐皆屬保吉。眞宗詔﹕西蕃諸族有能破夏州者﹐當授節度使﹐賜銀﹑彩﹑茶六萬﹔舉族來附者﹐給田宅。於是蕃部阿藥﹑訛豬﹑訛遇等皆內屬。保吉謂中國誘之﹐率兵攻靈州河外寨。寨主李瓊拒守旬餘﹐保吉知其困﹐遣人招之﹐瓊舉城降。

部將臥浪己內降。

眞宗命補軍主﹐賜之田宅。

咸平五年春正月﹐保吉置市於赤沙﹑橐駝等路。

赤沙川﹑橐駝口兩路﹐爲靈﹑夏二州蕃族屯聚處﹐保吉各置會貿易﹐以誘熟戶。於是歸者日眾﹐中國禁之不止。

三月﹐取靈州﹐殺知州事裴濟﹐攺州爲西平府。

河外五城相繼陷沒﹐靈州孤堞僅存。關陜之民困於轉輸﹐陷鋒鏑塡沙磧者不下數十萬。歲薦饑﹐城中斗米價至十貫。裴濟至鎭﹐甫二載﹐謀輯八鎭﹐大興頓田﹐民間稍有生色。保吉集蕃部並力攻之﹐濟被圍兩月﹐餉援並絕﹐刺指血染奏乞救。保吉遣兵斷瀚海要路﹐王超大軍不得進。別將張煦出鎭戎軍﹐入夏州界﹐由白豹鎭抵柔遠川﹐戍兵七百騎邀戰﹐煦擊敗之﹐星夜赴援﹐未至而城陷﹐濟死焉。濟在鎭有聲望﹐及沒﹐夏人惜之。保吉以世爵西平﹐又受契丹西平王冊典﹐遂攺州爲西平府。

夏四月﹐使淸遠蕃酋僞降﹐邀環﹑慶官軍於白豹鎭﹐不勝。

靈武路自淸遠軍入靑岡峽數百里皆蕃部所居﹐漢人使旅經由﹐並在熟戶安泊﹐所求賂遺﹐謂之「打當」﹐習以爲常。保吉聞援將張煦引兵將抵淸遠﹐使新降蕃酋僞爲熟戶﹐以甲騎三千約降﹐願給資糧﹐爲餉導。煦察其詐﹐亟嚴軍待。會環慶路部署張凝率師按部還﹐保吉遣兵邀之﹐凝將敗﹐煦領銳卒赴援﹐一矢殪一大將﹐乃解。

五月﹐以下靈州告契丹。

初﹐保吉遣使契丹貢馬﹑駝。至是又使劉仁勗告下靈州。

六月﹐圍麟州﹐知州事衛居實擊敗之。

保吉聲言欲取儀州制勝關﹐將由此大入﹐諜者以告﹐眞宗詔徙老幼﹑芻粟內地避之。知儀州盧鑑曰「此姦謀也﹗徙之﹐適以示弱。」不奉詔。保吉知不可動﹐突於是月以二萬騎入河東﹐圍麟州。副部署曹璨請濟師﹐眞宗閱地圖曰「麟州依險﹐三面孤絕﹐戮力可守﹐但乏水可憂耳﹗」命金明巡檢李繼周部兵星夜赴援。未至﹐保吉據水寨﹐負板四面薄城者五日﹐勢將陷。知州衛居實出奇突擊﹐又夜縋勇士襲之﹐城上鼓噪﹐矢石如雨﹐夏眾披靡走﹐自相蹂踐﹐死者萬餘人。

夏州旱。秋七月﹐築河防。

黃河自積石經河州﹐合洮河水東北流至蘭州﹐過鳴沙河﹑應裏州﹐北繞靈武﹐由懷遠縣入夏州。向有古渠二﹕曰漢源﹐長袤二百五十里﹔曰唐梁﹐長袤三百二十里夏州自上年八月不雨﹐谷盡不登。至是﹐旱益甚。保吉令民築堤防﹐引河水灌田。役人有小過﹐輒系頭投之河﹐使人就下流接視﹐蕃人則出之﹐漢人則沈之。

按﹕書西夏河渠始此。渡河攻黨項莊浪族﹐不克。

莊浪族數萬帳﹐居黑山北﹐廣袤數千里﹐東接契丹﹐北鄰塔坦﹐南至河西大涼﹑小涼諸族﹐中隔銀﹑夏﹐道路遼絕。其首領龍移﹑味克﹐或稱莊浪﹑昧克﹐素不與保吉合﹐常以馬附藏才族入貢﹐頗勤外禦。眞宗授龍移爲安遠大將軍﹐昧克爲懷化將軍﹐以褒之。保吉惡其不附己﹐舉兵渡河襲之﹐大敗而回。

八月﹐大雨﹐河防決。

雨九晝夜不止﹐河水暴漲﹐防四決﹐蕃漢漂溺者無數。

按﹕黃河源遠而髙﹐流大而疾﹐歷代爲中國患。惟靈﹑夏諸州﹐咸受其利。昔太史公《河渠書》言﹕朔方﹑河西﹑酒泉等郡﹐皆引河水及川谷﹐順其趨下之性﹐入渠漑田數萬頃﹐故旱澇不能爲大害。今保吉逞其小智﹐勞民動眾﹐妄事曲防﹐宜其潰不可支也。九月﹐破濁輪寨﹐黨項折勒厥麻諸族皆內奔。

保吉以澍雨彌旬﹐田稼盡沒﹐謀取糧於緣邊諸寨。會部下教練使李榮挈族內投﹐保吉憤甚﹐復入麟州﹐攻濁輪﹐破之﹐殺掠甚慘。黨項折勒厥麻等三族恐被侵奪﹐率屬千五百帳越河請內屬。眞宗命分處邊境﹐邊臣言折勒厥麻向爲保吉黨﹐恐復叛去﹐乃徙置憲州樓煩縣地。

進圍府州。

麟府路鈐轄張佶率兵拒戰﹐酋領中矢死者二人﹐餘眾退還大寨。

冬十月﹐遣使誘六谷諸蕃﹐首領潘羅支執之。

六谷分左右廂﹐左廂副使折逋遊龍缽實參羅支軍事。眞宗方務綏懷﹐命龍缽領宥州刺史﹔其六族首領褚下箕等皆爲懷化將軍。保吉用兵買馬﹐必由西涼﹐惟恐梗塞﹐遣人以鐵箭誘六谷諸蕃叛附﹐羅支戮一人﹐縶一人﹐表聞候旨。眞宗褒諭之﹐聽自處置。

十一月﹐涇原官軍襲康奴族﹐援之不及。

康奴恃其險眾﹐桀黠難制﹐屢導保吉抄掠靈州糧運。涇原部署陳興與副部署曹瑋率眾潛行﹐直抵巢穴。康奴出不意﹐人畜﹑窖粟悉被擒獲。保吉聞之赴救﹐興等已退。

十二月﹐與賀蘭山大﹑小涼族構兵。

二族居賀蘭山北﹐部眾甚盛。初﹐合於保吉﹐繼有隙﹐疊相攻掠﹐咩逋族首領遣使以聞﹐眞宗特詔使者激二族兵討保吉。

咸平六年春正月﹐保吉建都西平。

初﹐保吉居夏州﹐修復寢廟﹐撫綏宗黨﹐舉族以安。及得靈武﹐愛其山川形勝﹐謀徙都之﹐弟繼瑗言「銀﹑夏系累世經營﹐祖宗靈爽﹐實式憑之。今恢復未久﹐遽而遷棄﹐恐擾眾心。」保吉曰「從古成大事者﹐不計苟安﹔立大功者﹐不徇庸眾。西平北控河﹑朔﹐南引慶﹑涼﹐據諸路上游﹐扼西陲要害。若繕城浚壕﹐練兵積粟﹐一旦縱橫四出﹐關中將莫知所備。且其人習華風﹐尙禮好學。我將借此爲進取之資﹐成霸王之業﹐豈平夏偏隅可限哉﹖」遂令繼瑗與牙將李知白等督眾立宗廟﹐置官衙﹐挈宗族建都焉。

按﹕此西夏建都之始。盡復綏﹑宥諸州地。

保吉𨿽授定難軍節度﹐而綏﹑宥諸州尙屬中國﹐及建都西平﹐兵力日盛。眞宗遣張崇貴﹑王涉議和﹐盡割定難軍州地與之。於是﹐保吉盡收緣邊七鎭東西二十五驛南北十餘驛地爲己有。尋葬其祖於紅石峽。障水別流﹐鑿石爲穴﹐旣葬﹐引水其上﹐後人莫知其處。

按﹕此復全定難五州之始。宋以靈武不守﹐並棄綏﹑宥﹐保吉從此據朔方﹐並西涼﹐丕基式廓﹐宋實有以成之。嗚呼﹗𨿽曰天命﹐豈非人事哉﹖二月﹐出駐鏊子山﹐復以鐵箭誘六谷﹐首領潘羅支不答。

初﹐羅支遣咩逋族蕃官成逋至鎭戎軍﹐請會兵討保吉。邊臣以無文牒疑爲詐﹐護送部署司﹐成逋懼而逸﹐馬蹶墜崖死﹐眞宗令渭州以禮葬。保吉聞之﹐引眾自靈州出屯鏊子山﹐放還六谷投去蕃部﹐遣人復送鐵箭羅支﹐稱已納款朝廷﹐願與結好﹐羅支不答。

潘羅支謀取西平府。三月﹐請兵﹐使還﹐遣人奪其告敕。

潘羅支數與繼遷戰﹐奪人畜甚眾。時以靈州無備﹐遣蕃官吳福聖臘入貢﹐言感朝廷恩信﹐憤保吉倔彊﹐已集騎兵六萬﹐乞會王師收復靈州。眞宗以保吉常在地斤三山之東﹐每來寇邊﹐師出則遁﹐使六谷部族近塞捍禦﹐與官軍合擊﹐亦國家之利也。遂加羅支朔方軍節度﹑靈州西面都巡檢使﹐賜鎧甲器幣。又以吳福聖臘爲安遠將軍﹐次首領兀佐等七人爲懷化將軍﹐使出兵共圖保吉。吳福聖臘還﹐過西平﹐保吉遣人邀之﹐盡奪羅支牌印﹑官告及所賜衣服﹑器械﹐吳福聖臘僅以身免。

牛羊﹑蘇家等族襲夏州﹐族帳二百人被殺。

自靈武失守﹐綏﹑銀割棄﹐中國所得役屬者﹐不過河外諸小羌﹐餘皆心懷去就﹐叛服不常。牛羊﹑蘇家二族﹐恃其險遠﹐嘗與保吉數入邊﹐邊吏招諭﹐不聽。時河西蕃族拽浪﹑南山及葉市族羅埋同弟羅胡率百餘帳﹐持保吉署牒請內附﹐眞宗授以本族指使等官。二族心艷之﹐反﹐兵襲夏州﹐殺族帳二百餘。環慶部署上其功﹐眞宗詔厚賜之。

吐蕃者龍族與潘羅支攻夏州﹐拒卻之。

者龍族居移卑陵山﹐首領廝惇琶與潘羅支協力攻夏州﹐不勝。已﹐遣使入朝﹐稱集本族騎兵﹐願隨大軍西討﹐眞宗優賚之。

銀﹑夏﹑宥三州饑。夏四月﹐徙其民於河外五城。

三州荒旱﹐饑堇相望﹐保吉籍州民衣食丰者徙之河外五城﹐不從殺之。於是蕃﹑漢重遷﹐嗟怨四起。

按﹕書西夏災始此。攻環州﹐圍洪徳寨。

保吉前掠環州﹐擄虎翼軍士魏瓊等四人﹐置之屬下﹐至是逃歸。保吉逐入環州﹐攻洪徳寨﹐蕃官慶香與﹤者多﹥慶族合勢接戰﹐寨主段守倫率兵策應﹐保吉敗﹐首領被擒者四十九人﹐墜崖塹死者甚眾﹐悉棄旗鼓﹑鎧甲走還。

攻白馬族﹐破之。

白馬亦環州蕃族﹐其首領與保吉斗﹐不勝﹐徙帳避之。遣使入告﹐眞宗賜以廩粟。

五月﹐聚兵浦洛河。

環﹑慶二州﹐川原平直﹐兩邊𨿽有土山﹐山外皆髙原﹑川谷。內屬戎人與西界蕃族錯居﹐保吉屢經脇誘。環慶副部署張凝領兵由木波鎭直抵八州原﹐下寨招降岑移等三十二族﹔又從淮安鎭入分水嶺﹐降麻謀等二十一族﹔柔遠鎭降巢迷等二十族﹔遂攻業樂鎭﹐降﹤者多﹥樹羅家等一百餘族﹐合四千八百戶﹐銀﹑夏大震。保吉與子阿移集兵屯浦洛河﹐護衛諸羌。西面部署以聞﹐眞宗詔鎭戎軍洪徳寨嚴斥堠﹐整軍旅﹐互援之。

六月﹐駐東關鎭﹐掠河東。

東關鎭在靈州東三十里﹐保吉以部下饑亂﹐挈其族黨三萬人樹柵居之﹐分掠河東邊境﹐與丰州蕃瓦窯﹑沒劑﹑加羅﹑味克等族兵頻戰不勝。於是隴山西延家族首領禿逋內附﹐折勒厥麻曁西蕃八部二十五族皆願出兵會圖靈﹑夏。

按﹕於時銀﹑夏饑荒﹐靈州殘亂﹐保吉至於野次﹐可謂窮矣。宋不因隴山諸族之附﹐乘其敝而圖之﹐非其智力有不足﹐實天之默相李氏者深也。秋八月﹐攻麟州﹐敗於屈野河。

麟州數受侵掠﹐常屯重兵境上﹐而輸饋悉仰河東﹐中隔河津之阻﹐粟價貴賤不常。眞宗命河東轉運使鄭文寶於府州﹑定羌軍置浮橋通之﹐人以爲便。保吉擁眾入麟州﹐謀奪餉道﹐八族都校明義潛兵伏屈野河側擊之﹐保吉大敗﹐喪失甚眾﹐自是不敢犯麟﹑府。

九月﹐夏州教練使安晏內附。

晏與其子守正俱內屬﹐授殿直﹐賜衣服﹑緡錢。

冬十月﹐襲西涼府﹐破之﹐殺知府丁惟淸﹐攺府爲州。

保吉嘗言「我與西涼自來無事﹐向爲萬山等族所誘﹐與之構隙。今六谷眾盛﹐難以加兵﹐不復進取。」蕃部信之。是時﹐境內日窘﹐抄掠鮮獲﹐盡籍五州丁壯﹐大會諸族於鹽州﹐聲稱分屯橐駝﹑車箱峽兩路入攻環﹑慶。而潛移兵取西涼﹐襲破其城﹐執惟淸殺之﹐悉逐居人城外﹐據其府庫﹐復府名爲州﹐兵勢復振。

按﹕於是西夏勢成而靈州永固矣。蓋平夏以綏﹑宥爲首﹐靈州爲腹﹐西涼爲尾﹐有靈州則綏﹑宥之勢張﹐得西涼則靈州之根固。況其府庫積聚﹐足以給軍需﹑調民食﹐眞天府之國也。嗣後保吉身亡﹐徳明終能保守靈﹑夏﹐豈非涼州畜牧甲天下﹐借以養成銳气哉﹖還自西涼﹐戰於石門川﹐敗績。

保吉以西涼鹵獲運回西平﹐抵石門川﹐鎭戎軍知軍曹瑋伏兵川側邀之。保吉麾眾迎戰﹐不勝﹐盡棄所俘走。

夏州蕃官劉贊﹑時內附。

保吉虐用蕃族﹐部下突陣指揮使劉贊與銀州牙校時率族內奔。眞宗授以官﹐賜器甲﹑粟帛慰撫之。已而﹐曹瑋移書銀﹑夏諸蕃﹐諭以恩信﹐於是豪酋﹤者多﹥移等族皆棄保吉﹐由贊等請附﹐保吉禁之不止。

十一月﹐有星孛於井﹑鬼。

大如杯﹐色靑白﹐光芒四尺餘﹐貫五諸侯。

按﹕孛爲兵凶之象。保吉君臣寡學無術﹐不能鑑此﹐宜其及也。出兵攻六谷﹐朔方節度使潘羅支以者龍諸族眾擊敗之﹐奔還西平。

初﹐保吉奪羅支牌印﹑官告﹐知中國已授朔方節度﹐心惡其逼﹐舉大眾往攻。羅支見勢盛﹐僞使請降﹐保吉坦受之。張浦曰「兵務愼重﹐貴審敵情。羅支倔彊有年﹐未挫兵鋒﹐遽爾降順﹐詐也。不若乘其詭謀未集﹐一戰擒之﹐諸蕃自伏。若懸軍孤立﹐主客勢殊﹐未見其可。」保吉曰「我得涼州﹐彼勢已促﹐力屈而降﹐何詐之有﹖況殺降不祥﹐爾勿疑﹐以阻向化之心。且先返西平﹐我當撫安餘黨﹐以免後患。」浦怏怏而回。於是羅支陰集六谷諸豪及者龍族兵數萬﹐合擊之於三十九井﹐保吉大敗﹐中流矢﹐奔還靈州。

按﹕保吉叛亂幾二十年﹐諸蕃相角不能稍挫其威﹐羅支累請討擊﹐至是竟伸其志﹐故六谷﹑者龍合兵破敵。特書「羅支以「者﹐所以歸功於羅支也。十二月﹐復聚眾浦洛河。

聲言攻環州﹐以創甚不果。

●卷八景徳元年春正月﹐保吉卒。

保吉創勢日增﹐自度孤危﹐囑徳明曰「爾當傾心內屬﹐一表不聽則再請﹐𨿽累百表﹐不得請勿止也」。又謂張浦曰「公等並起等夷﹐誼同兄弟﹐孺子幼長兵間﹐備嘗艱苦﹐今俾以靈﹑夏之眾﹐𨿽不能與南北爭衡﹐公等戮力輔之﹐識時審務﹐或能負荷舊業﹐爲前人光﹐吾無憾矣﹗」言訖卒。時月之二日也。年四十一。

按﹕《綱目》去官書「卒」﹐多貶詞。保吉去官﹐明其不得爲宋臣也。不得爲宋臣﹐曷不遵盜賊酋帥例書「死」而書「卒」﹐何則﹖以保吉爲西夏之祖﹐傳祚繼世﹐要非隗囂﹑公孫述等無成者比也﹐故以僭國創業例書。論曰﹕繼遷生而英奇﹐長而剽悍。方其任司蕃落﹐地據銀州﹐當繼捧入覲之初﹐鮮引義力爭之舉﹐蓋懟其兄也素矣。迨詔使護送諸父昆弟連袂歸朝﹐方始奮其雄才﹐策其羣力﹐激羌戎以先烈﹐約契丹爲彊援。遂使關右震驚﹐中朝旰食。控弦靈武﹐扼平夏之要衝﹔驅馬涼州﹐成河西之右臂。於是五州盡復﹐諸族懾從﹐逆者攻以兵﹐順者役其眾。卒之暴戾速亡﹐驕盈致敗﹐不死於天討而死於流矢﹐「佳兵不祥」﹐理固然耶﹗然夏﹑綏傾覆﹐沙磧流離﹐田少一成﹐卒無一旅﹐終能恢萬里之基﹐創累世之業﹐亦可謂「有志者事竟成」也。子徳明嗣。

徳明﹐保吉妻野利氏生﹐深沈有器度﹐多權謀。時年二十三﹐嗣位於保吉柩前﹐稱定難軍畱後。以左都押牙張浦兼行軍左司馬﹐綏州刺史趙保寧兼右司馬﹐指揮使賀承珍兼左都押牙﹐劉仁勗爲右都押牙﹐破醜重遇貴爲都知蕃落使﹐白文壽﹑賀守文爲都知兵馬使﹐何憲﹑白文贊爲孔目官﹐郝貴﹑王等爲牙校﹔復以李繼瑗爲夏州防禦使﹐李延信爲銀州防禦使﹐其餘升賞有差。

二月﹐告哀於契丹。

契丹主贈保吉尙書令﹐遣西上ト門使丁振弔慰。

三月﹐麟府兵襲神堆﹐禦之﹐失利。

夏州蕃部寇洪徳寨﹐ト門祗候段守倫率兵拒之﹐力戰三日﹐擒獲甚眾。事聞﹐眞宗諭緣邊部署鈐轄﹐乘保吉死﹐速圖攻取之策。於是﹐麟府路出兵攻神堆﹐夏兵戰不勝﹐營柵盡破。

始遣使如延。

延鈐轄張崇貴移書徳明﹐諭以朝廷恩信。徳明遣使報稱﹕未葬難發表章﹐請俟釋服稟命。崇貴請遣使弔問﹐令大臣至邊﹐召其親信張浦等議之。

夏四月﹐夏州蕃部指揮使都尾走降於洪徳寨。

環慶邊臣皆以徳明初立﹐乞行招撫。知鎭戎軍曹瑋言「繼遷擅河南地二十年﹐兵不解甲﹐使中國有西顧之憂。今其國危子弱﹐部族離心﹐不卽乘此捕滅﹐後更彊盛﹐不可制矣。願假臣輕兵﹐出其不意﹐擒徳明送闕下﹐復河南爲郡縣﹐此其時也。」眞宗欲以恩致之﹐詔徳明審圖去就。並諭蕃族萬山﹑萬遇﹑龐羅逝安﹑鹽州李文信﹑萬子都虞候及都軍吳守正﹑馬尾等﹐能率部下歸順者﹐授團練使﹐銀萬兩﹑絹萬匹﹑錢五萬緡﹑茶五千斤﹔其有亡命叛去者﹐皆釋罪甄錄。諸蕃以保吉殘暴﹐久不聊生﹐聞詔書招撫﹐爭觀之﹐無不泣下。於是﹐夏州蕃部指揮使都尾率屬入降。張溥曰「西事自靈州之陷﹐夏乃日逞﹔迨繼遷死﹐徳明初立﹐斯時國危子弱。眞宗不從曹瑋之請恢復河南﹐至元昊習兵﹐而宋重困矣。但慕春秋不伐喪﹐而不知「臥榻鼾睡」﹐太祖有明戒也。譏宋亡者云﹕聲容盛而武備衰﹐議論多而成功少。於夏事已見之矣。

五月﹐子元昊生。

徳明三娶﹕一衛慕氏﹐次咩米氏﹐次訛藏屈懷氏。衛慕氏﹐銀州大族﹐嘗與徳明遊賀蘭山﹐夜夢白龍繞體﹐遂有妊﹐懷十二月﹐至是月五日生﹐啼聲英異﹐兩目奕奕有靑光。徳明愛之﹐字爲嵬埋。國語謂「惜」爲「嵬」﹐「富貴」爲

「埋」也。

涼州亂﹐遣兵攻之﹐不克。

西涼自保吉死﹐與蘭州﹑龕谷﹑宗哥﹑覓諾諸族謀拒夏州。徳明遣兵攻掠﹐朔方節度潘羅支率蕃眾禦之﹐夏兵不勝而還。

趙保忠死。

保忠狀貌雄毅﹐居環列﹐奉朝請﹐常怏怏不自得。咸平中﹐丁內艱﹐以本官起復﹐遷金吾衛上將軍﹐判嶽州﹐移復州。至是病劇﹐上言有子永奇凶惡﹐不受教訓﹐乞配隸春﹑梅州。眞宗以戎人獷悍﹐且病語不實﹐授以永州別駕﹐使監軍察之。保忠尋卒﹐贈威塞軍節度使。天禧中﹐錄其孫從吉爲三班奉職。

按保忠臣於宋﹐歿於宋﹐何以書於夏編﹖終其入朝獻地事也。去官書「死」何﹖惡反覆也。反覆﹐𨿽王侯之貴﹐與蠻夷盜賊同書﹐所以誅姦頑於身後而立名教之防也。

六月﹐發兵攻者龍族﹐殺朔方節度使潘羅支。

初﹐保吉死﹐潘羅支使其甥廝陀完獻捷。已﹐遣兄邦逋入奏﹐欲更舉部族及回鶻精兵直抵賀蘭山討除殘孽﹐請發大兵援助。眞宗詔涇源部署陳興鼓眾赴石門策應。兵未發﹐保吉故黨迷般囑及日逋吉羅丹二族亡歸者龍﹐共圖羅支以報仇。者龍凡十三族﹐其六族附迷般等。迷般陰請徳明遣兵攻者龍﹐羅支率百餘騎赴援。議事間﹐二族猝起戕羅支於帳下。事聞﹐贈羅支武威郡王。

復取涼州。

潘羅支死﹐西涼大亂﹐六谷諸酋共推羅支弟廝鐸督爲首領。徳明乘人心未定﹐率兵復攻西涼﹐取之。

秋七月﹐葬保吉於賀蘭山。

在山西南麓。寶元中﹐元昊稱帝﹐號爲裕陵。

八月﹐萬子軍主以兵寇永寧寨。

萬子軍主與萬山﹑萬遇等族同附保吉﹐數爲中國患。延鈐轄張崇貴築臺於保安軍北﹐召戎人所親信者與定盟約﹐歸順者日眾。萬子軍主不應﹐率屬犯永寧寨。知鎭戎軍曹瑋與河西藥令族合蘇合擊﹐敗之﹐斬首百餘級。於是蕃官茄羅﹑兀贓﹑成王等皆獻馬贖罪﹐請內附。

九月﹐使如契丹謝弔贈。

並以保吉遺物獻。

冬十月﹐銀州屬蕃侵麟州。

銀州蕃族乘潘羅支身亡﹐聚眾攻麟州。西京作坊使李繼周率兵會永寧軍主李繼福擊退之。

十二月﹐孔目官何憲走降於州。

憲﹐靈州人﹐保吉破州城時得之﹐愛其才﹐使掌兵數事。徳明立﹐授孔目官。嘗勸徳明勿殺潘羅支﹐以爲後日納款計﹐不聽﹐乃挈家乘間走州請降﹐部署以聞﹐眞宗詔令乘傳赴闕。

景徳二年春正月﹐徳明遣趙保寧如契丹請封。

徳明嗣職期年﹐未膺封冊﹐蕃族多懷觀望。行軍司馬趙保寧言「國家疆宇𨿽廓﹐自西涼擾亂﹐先王被害﹐蕃眾驚疑。若不假北朝威令懾之﹐恐人心未易靖也。」徳明遂遣保寧獻方物契丹﹐以請封冊。契丹主曰「此吾甥也﹐封冊當時至。」待保寧加禮﹐遣回。

二月﹐以下靑城告契丹。

契丹自澶州之敗﹐𨿽與中國講和﹐其戎心未嘗一日忘故﹐許徳明封冊﹐以爲臂使之需。徳明欲臣中國﹐慮其見疑﹐乃以兵下靑城告。

按﹕靑城之役﹐宋遼二史不載﹐亦僞詞也。徳明嗣位未幾﹐詐僞一如乃父﹐洵亂世姦雄哉﹗出兵寇環州﹐破旺家族﹐執首領都子。

蕃部累奏徳明迫脇攻劫狀﹐眞宗命安撫使向敏中諭之。敏中言「掠去蕃口﹐勢不能給還﹐惟令自作要約以絕後犯。」徳明不聽﹐舉兵入環州境﹐攻熟戶旺家族﹐執都子等去﹐都子所部亦獲徳明軍主慶吉以獻。

附﹕《宋史﹖吐蕃傳》﹕景徳二年﹐廝鐸督遣甥阿昔來貢﹐且上與徳明戰功狀﹐並言蕃帳周斯那支有智勇﹐請授六谷都巡檢使﹐上從之。考李氏《長編》載此事於是年二月。其戰在何時﹐《眞宗紀》及《夏國傳》皆不書。夏六月﹐遣牙將王入貢請降。

徳明聞石隰部署耿全斌率兵入伏洛關招誘蕃族諸部內附者數千人﹐禁之不能止。謀之﹐張浦曰「先王遺命﹐應卽表聞﹐緣降之太易﹐彼將輕我。今兵復西涼﹐國威已振﹐請之﹐此其時矣。」乃遣王以保吉遺言奉表入獻﹐略曰「同軌同文﹐王者大車書於一統﹔至神至聖﹐遠人瞻天日於無疆。臣父承閫邊陲﹐蒙恩優渥。方且心乎王室﹐拱北極而抒誠﹔靡意難起同袍﹐糾西蕃而生事。遂致鞠躬盡瘁﹐賫恨莫伸。然而戀闕深情﹐平時懇切﹔作忠遺教﹐垂沒叮嚀。臣賦性顓蒙﹐素懷恭順。向居苦塊﹐欲進表而無由﹔今屬礻覃除﹐敢請臣之或後。恭維皇帝陛下﹐徳超邃古﹐道建大中。海不擇乎細流﹐朝宗者必納﹔山豈遺乎土壤﹐環向者咸依。伏望俯鑑孤忠﹐得盡小心翼翼﹔垂憐微末﹐克遵先訓諄諄。存沒銜恩﹐子孫感徳」云云。眞宗見表﹐賜錦袍﹑銀帶﹐遣侍禁夏居厚持詔答之﹐賞給甚厚。已﹐遣ト門通事舍人焦守節諭張崇貴﹕以保吉昔時變遷之狀﹐今當使徳明自爲誓約﹐納靈州土疆止居平夏﹐遣子弟入宿衛﹐盡散蕃漢兵﹐送還掠去官吏及質口﹐封境之上有侵擾者稟命朝廷令旨﹐凡七事﹔則許徳明以定難節度﹐予歲賜﹐給內地節度俸﹐聽回圖往來及放行靑鹽﹐凡五事。崇貴等呼示之﹐如能順命卽降恩旨。繼而徳明使張浦詣崇貴面議﹐但多邀求﹐不肯自爲誓約也。

秋七月﹐契丹冊爲西平王。

契丹主使北院樞密副使蕭承徳持節封徳明西平王﹐復姓李氏﹐賜車﹑旗﹑衣﹑幣等物。

九月﹐都知兵馬使白文壽入貢。

眞宗以徳明誓約未定﹐命樞密使向敏中自永興軍赴延經略之。敏中使人招諭﹐徳明乃遣文壽入貢。

冬十月﹐趙保寧如契丹謝封冊。

義成公主無所出。契丹冊徳明時﹐諭以善事公主﹐克光先烈。徳明遣保寧往謝﹐且曰「恪遵諭詔﹐未敢有違也。」

十二月﹐教練使郝貴入貢。

中國答賜甚厚。

博州防禦使李克文卒。

克文在鎭﹐恭謹守法﹐保吉之亂﹐口不言兵。卒﹐贈嶽州防禦使。大中祥符中﹐子繼元爲ト門祗候﹐上表言已於繼遷本五從兄弟﹐名同上字﹐心甚恥之﹐願攺名守元。眞宗詔從之﹐擢供備庫副使﹐厚其廩給。

按﹕具官書「卒」﹐錄賢也﹐克文實啟夏州之禍﹐然非其意料所及﹐況入朝以後﹐頗稱恭順﹐卽博州之置﹐亦不聞稍有怨悱。較之保忠﹐可謂李氏賢裔矣﹐故仍得書於夏編。景徳三年夏四月﹐徳明妙娥等族走降於鎭戎軍。

夏州妙娥﹑熟嵬數大族﹐見徳明孤弱﹐以蕃書移鎭戎軍﹐請拔帳自歸﹐諸將猶豫不敢應。知軍曹瑋曰「徳明野心﹐不折其翮﹐後必飛揚。」卽日將兵出石門﹐薄天都山﹐受降者內徙﹐諸小族皆望風納質﹐徳明不敢拒。

遣使貢馬﹐表乞恩命。

徳明先遣左都押牙賀承珍獻馬。已﹐遣兵馬使賀守文入貢。先是﹐向敏中﹑張崇貴屢與徳明書﹐議立誓約。徳明遷延其辭﹐於七事未肯承也。表文但云「乞先賜恩命﹐余徐議之」。

六月﹐周伯星見﹐遣使入賀。

徳明聞中國司天奏周伯星見﹐復遣賀承珍入賀。

秋七月﹐獻馬謝賜。

徳明獻馬五十匹﹐謝連次賜答之物﹐眞宗復賜襲衣﹑金帶﹑器幣﹐並諭自今答賜﹐忽復謝恩。

熟戶葉市﹑潘﹑保﹑薛等內投﹐表請誅之﹐不得。

保吉曾掠延州蕃部葉市﹑潘﹑保﹑薛四族安置綏州。已而﹐挈族內奔﹐鎭戎軍鈐轄秦翰出兵應之。徳明訴於朝﹐願舉刑章。翰言四族本延州熟戶﹐玆還舊居﹐非新有招納也。眞宗詔張崇貴移報徳明﹐自今勿復侵預境外。

八月﹐謀侵麟州。

河東蕃落諸將因徳明信約未定﹐皆訓練士馬﹐科率器械以待。徳明謂其圖己﹐點集諸族戎人﹐謀入河東掠麟﹑府諸州內屬蕃戶。偵知以報﹐向敏中請命帥臣鎭之。已而﹐徳明兵不出。

按﹕謀侵﹐未侵也。何以書﹖誅其心也。於是抄掠之計﹐集議已定﹐特因事機泄露﹐聞有備中止耳。書以罪之。斬渭州叛卒於境上。

渭州戍卒十餘人叛入夏州﹐徳明納之。偵者以告都鈐轄曹瑋﹐瑋方與客奕﹐佯怒曰「我固遣之﹐汝顯言之﹐何也﹖」徳明聞﹐卽斬叛者﹐投其首於境上。

九月﹐遣使進誓表。

先是﹐眞宗詔許徳明毋納靈州﹐止遣子弟入宿衛﹐及毋得攻劫西路進奉蕃部﹐縱有爭競﹐並取朝廷和約﹐他約悉除之﹐然猶不聽回圖往來﹐禁放靑鹽。至是﹐河西諸羌多請內附﹐眞宗因徳明歸順﹐下詔諭止﹐令其各守疆場。徳明感恩﹐遣右都押牙劉仁勗奉誓表請藏盟府﹐且言父有遺命﹐永無貳心。又言所乞回圖及放靑鹽禁﹐𨿽宣命未許﹐然誓立功效﹐冀爲後日賞典也。

按﹕此西夏進誓表之始。行牒索降蕃於延。

景徳初﹐綏州蕃部指揮麻結內附﹐眞宗命給府州地居之。徳明行牒延﹐請還本道。朝議以麻結降在進誓表前﹐諭止之。

按﹕此西夏行牒之始。冬十月﹐復受定難軍節度使﹐爵西平王。

眞宗嘉徳明降﹐授特進﹑檢校太師兼待中﹑持節都督夏州諸軍事﹑行夏州刺史﹑上柱國﹐充定難軍節度﹑夏銀綏宥靜等州管內觀察處置押蕃落等使﹐爵西平王﹐食邑六千戶﹐實封三千戶﹐又賜推忠保順翊戴亮節功臣號。遣內侍左右班都知張崇貴﹑太常博士趙湘充旌節官告使﹐賜襲衣﹑錦帶﹑銀鞍勒馬﹑銀萬兩﹑絹萬匹﹑錢三萬貫﹑茶二萬斤。劉平曰「趙徳明僻守一隅﹐畏王師問罪﹐數馳驛奏﹐願備藩臣。於時朝廷若止棄銀﹑夏﹑綏﹑靜四州﹐限山爲界﹐則徳明遠居漠北﹐可無後日患矣。乃以靈﹑宥兩州及山界人戶並授之﹐山界蕃﹑漢勁勇善戰﹐使徳明得畜甲治兵﹐漸滋邊患﹐此延﹑環慶﹑涇原﹑秦隴諸州終不能弛備也。」

按﹕此李氏復王爵之始。責子弟入質﹐不遣。

詔使數責子弟入質﹐徳明以入質非先世故事﹐不肯遣。惟獻禦馬二十五匹。散馬七百匹﹑橐駝三百頭謝恩。

十一月﹐使請俸賜。

徳明使至京師﹐特請俸予﹐因市禁物﹐隱關算爲姦利﹐朝議聽之﹐自是歲以爲常。

十二月﹐環州降酋蘇尙娘叛﹐執之。

西界蕃部奔投內地者﹐徳明輒入境追逐﹐久之不止。乃表言「臣所管蕃族﹐近日多投鎭戎軍﹐蓋曹瑋等招納不已也。今臣已受朝命﹐乞賜曉諭。」眞宗以表示邊臣止之。環州酋蘇尙娘曾禦保吉有勞﹐屢告夏州機事﹐授臨州刺史。已﹐叛投徳明。至是﹐復求內附﹐部署以聞﹐廷議以尙娘反復無信﹐特恐狙詐以誤邊吏﹐又使徳明緣此爲辭﹐不可納也。徳明聞﹐遣兵執尙娘歸。

●卷九景徳四年春三月﹐徳明使謝廩俸。

宋制﹕節度使俸給錢四百千﹑粟一百五十石﹐春冬加絹各百匹﹑大綾各二十匹﹑小綾各三十匹﹑羅各十匹﹑綿各五百兩﹐惟諸王皇族充節度及藩鎭管軍節度則有之﹐外蕃遙領者不與焉。眞宗賜徳明廩俸﹐悉與內地節度同﹐徳明感恩﹐遣使奉表自稱艸土臣﹐獻馬五百匹﹑橐駝三百頭以謝。故事﹕賜物謝恩﹐止給來使緡帛﹐眞宗以徳明進奉頻數﹐加賜襲衣﹑金帶﹑器幣。

請於京師市易。

徳明表請進奉使至京師﹐市所需物﹐詔從之。

夏四月﹐建館捨於綏﹑夏二州。

徳明以中國恩禮優渥﹐天使頻臨﹐遂於綏﹑夏州建館捨二﹕曰「承恩」﹐曰「迎暉」。五百里內﹐道路﹑橋梁修治整飭﹐聞朝使至﹐必遣親信重臣郊迎道左﹐禮儀中節﹐漸有華風。

五月﹐母罔氏卒﹐遣使告哀。

徳明嫡母罔氏卒﹐遣都押牙賀承珍詣京師告哀。眞宗命殿中丞趙稹爲弔贈兼起復官告使﹐授徳明鎭軍大將軍﹑右金吾衛上將軍﹐員外置同正員﹐餘如故。徳明以鼓樂迎至柩前﹐明日衣礻覃衣受賜﹐泣對使者曰「蕃夷母喪﹐蒙天子弔贈﹑起復﹐寵榮極矣。」及葬﹐請修供五臺山十寺爲母祈福。眞宗遣ト門祗候袁爲致祭使﹐隨護送徳明所供物至五臺。

按﹕此西夏告哀中國之始。契丹使來弔祭。

且賜起復。

行牒延州﹐請止保安軍修驛。

自徳明納款﹐眞宗令緣邊城池依誓約應行修葺外﹐自余移徙寨柵﹐開復河道﹐無大小悉禁之。時保安軍起葺驛舍﹐徳明移牒延州﹐言邊民擾懼不安﹐願罷其役﹐從之。

六月﹐貢馬助皇后園陵。

章穆皇后初葬﹐徳明獻馬五百匹﹐助修園陵。眞宗嘉納之。

索夏州民劉巖等不得。秋七月﹐請置榷場於保安軍。

先是﹐夏州民劉巖等二十餘人內屬﹐給以延州曠土耕之。而所居當綏州要路﹐徳明部族出入多爲擒戮。及徳明歸順﹐移牒求巖等復還﹐眞宗難之﹐頗嚴邊禁。徳明請置榷場於保安軍﹐許蕃漢貿易。朝議從之﹐令以駝馬﹑牛羊﹑玉﹑氈毯﹑甘艸易繒帛﹑羅綺﹐以密蠟﹑麝香﹑毛褐﹑羚角﹑岡砂﹑柴胡﹑蓯蓉﹑紅花﹑翎毛易香藥﹑瓷漆器﹑姜桂等物﹐其非官市者﹐聽與民交易。

按﹕此西夏復互市之始。九月﹐出兵攻六谷﹐不果行。

六谷諸酋﹐久推忠順﹐自潘羅支死﹐折逋遊龍缽等盡歸徳明部下﹐惟羅支弟朔方節度﹑西涼府六谷大首領廝鐸督猶與徳明抗。徳明以六谷世仇﹐意將阻絕使人﹐使不得列於緣邊屬戶﹐侵掠無虛日。廝鐸督潛以蕃書入訴﹐眞宗令張崇貴諭之﹐徳明不聽﹐率兵屯境上﹐謀取六谷﹐廝鐸督援結回鶻爲備﹐徳明兵不出。

冬十月﹐請行「儀天歷」。

宋初用周時舊曆﹐建隆三年﹐始命司天少監王處訥別造新曆﹐命名「應天」。太平興國中﹐攺爲「乾元」。眞宗嗣位﹐命司天監史序考驗前法﹐研核舊文﹐取其樞要﹐成「儀天歷」。時咸平四年三月也。西夏自保吉ㄈ擾﹐羌戎不知正朔幾二十年。徳明遣貢使表請﹐眞宗以新曆並冬服賜之。初﹐詔延州牙校賫往﹐比聞徳明葺館捨﹑修道路以待朝命﹐乃命ト門祗候往賜﹐徳明受而行之。

按﹕此西夏受歷之始。十一月﹐請於麟州置榷場。

眞宗以延州已置﹐不許。

大中祥符元年春正月﹐徳明賜「守正功臣」號。

益食邑千戶﹐實封四百戶。時天書降於承天門﹐故有是賜。守正﹐乃賜中書﹑樞密號也。

出兵侵甘州回鶻。

回鶻有甘州﹑沙州﹑西州﹑新復州數種﹐而甘州地逼西夏﹐其可汗夜落紇嘗與沙州可汗祿勝數出兵爲保吉難。保吉死﹐徳明思報怨﹐遣將張浦率騎數千﹐抄掠其境﹐夜落紇出兵拒之﹐浦不能勝。

三月﹐復遣萬子等族襲甘州﹐大敗。

張浦兵還﹐徳明遣萬子等四軍主悉其族兵取六谷﹐進圖甘州。萬子軍主至西涼﹐見六谷兵盛﹐不敢攻﹐徑趨甘州﹐襲回鶻。回鶻偵知設伏﹐示弱不與鬥﹐俟其過﹐奮擊之﹐剿殺殆盡。軍主挺身走免﹐其被擒者﹐因鶻驅坐於野﹐悉以所獲資糧示之﹐曰「爾輩狐鼠﹐規求小利﹐我則不然﹗」盡焚訖﹐乃殺之。

夏四月﹐請市靑鹽。

鹽乃中國利藪﹐鹽州五原縣烏﹑白池所出靑﹑白二鹽味勝解池。邊人商販者多﹐西戎久擅其利。自保吉騷動﹐禁止入塞。徳明初附時﹐力請放行﹐不得。是時見朝廷恩禮日隆﹐致書於延部署張崇貴請之﹐崇貴以聞﹐眞宗以徳明所納誓表付崇貴諭之﹐蓋向未載放鹽事也。

五月﹐夏州屬戶擾涇原。

涇原向少藩籬﹐保吉時﹐鈐轄秦翰規摩要害﹐嘗以三十萬工鑿巨塹﹐數年而成﹐保吉遂不能入寇。時夏州屬戶以徳明納款﹐輒越塹侵掠涇原﹐徳明不禁。眞宗遣翰巡視邊部﹐夏人聞翰至﹐懼而退。

六月﹐綏﹑銀﹑夏三州旱。

綏﹑銀以大理﹑無定兩河爲灌漑﹐近甘﹑涼間則又有居延﹑鮮卑沙河諸水襟帶回環﹐故歲無旱澇之虞。是時﹐天時亢旱﹐黃河淤淺﹐諸水源涸﹐居民惶亂﹐邊臣以聞﹐眞宗詔榷場勿禁西人市糧﹐以賑其乏。

秋七月﹐太白犯輿鬼。

入積屍。

八月﹐自將侵甘州﹐不克。

甘州兵乘勝追逐﹐徳明不能拒﹐越黃沙走免。可汗夜落紇上言﹐乞朝廷署孔目官一員至本道﹐以撫納羌眾﹐眞宗慰諭之。

九月﹐靈﹑夏饑﹐表求粟百萬﹐未得而罷。

西北少五穀。軍興﹐糧饋多用大麥﹑蓽豆﹑靑麻子之類。其民春食豉子蔓﹑咸蓬子﹔夏食蓯蓉苗﹑小蕪荑﹔秋食席雞子﹑地黃葉﹑登廂艸﹔冬則畜沙蔥﹑野韭﹑櫃霜﹑灰子﹑白蒿﹑咸松子以爲歲計。時綏﹑銀久旱﹐靈﹑夏禾麥不登﹐民大饑。徳明遣使奉表求粟百萬斛。廷議不知所出﹐或言徳明方納款而敢渝誓﹐請降詔責之。宰相王旦曰「第語徳明﹕爾土實饉﹐朝廷撫馭荒遠﹐固當賑救﹐然極塞芻粟﹐屯戍多﹐不可輟易。已敕三司具粟百萬於京師﹐可遣眾來取。」徳明得詔﹐慚且拜曰「朝廷有人﹐臣不合如此。」遂止。

按﹕救患分災﹐禮也。春秋之世﹐歲饑告糴﹐何國蔑有﹖求粟百萬則異矣﹐未得而罷則尢異矣。冬十月﹐遣使入獻﹐賜兼中書令。

徳明聞中國封泰山﹐遣使入獻。眞宗令西京左藏庫使閻承翰爲加恩官告使﹐賜徳明兼中書令﹐益食邑一千戶﹐實封四百戶。承翰因徳明於綏﹑夏各建館捨恭伺王人﹐使還﹐亦請於浦洛河置館以待夏使﹐詔以荒勞役﹐不許。

大中祥符二年春三月﹐徳明移牒延﹐請罷慶州浚濠。

徳明遣人輒由間道賫違禁物竊市於邊﹐環慶都鈐轄曹瑋發兵浚慶州濠塹遏之﹐徳明牒延鈐轄李繼昌言其事﹐中朝方務招納﹐遂罷之。

夏四月﹐遣兵攻甘州﹐敗還。

夏俗以不報仇爲恥。徳明與回鶻世仇﹐憤其兵數敗﹐遣張浦將精騎二萬攻甘州。可汗夜落紇拒守經旬﹐伺間遣將翟苻守榮夜出兵襲之﹐浦大敗還。夜落紇令左溫宰相﹑何居錄越自秦州獻捷﹐表陳兵敗徳明﹐其立功首領請加恩賞。眞宗詔給司戈﹑司階﹑郎將告敕十道﹐使得承制補署。

六月﹐諜者盧入環慶﹐被獲。

邏卒捕得之﹐法當死﹐眞宗詔械送夏州﹐令徳明自處之。

冬十一月﹐使請市弩。

徳明進奉使白守貴請市弓弩﹐朝議以舊制弓矢兵器不入外夷﹐不許。

十二月﹐復出兵侵甘州﹐恆星晝見﹐懼而還。

徳明精天文﹐通兵法。夏俗出兵先卜﹐其法有四﹕一炙勃焦﹐以艾灼羊髀骨﹔一擗算﹐擗竹於地以求數﹐若揲蓍然﹔一咒羊﹐夜以羊焚香祝羊﹐又焚谷火布靜處﹐晨屠羊﹐視其腸胃通則兵無阻﹐心有血則不利﹔一聽弓﹐以矢擊弓弦﹐審其聲﹐知敵至之期與兵交之勝負﹐及六畜之災祥﹑五穀之凶稔。是時﹐徳明自出兵攻回鶻﹐恆星晝見經天﹐卜之不吉﹐大懼還。

按﹕徳明甘州之役四書矣﹐玆書「復」﹐甚之也。然能因星變而懼﹐則猶有畏天意焉。契丹使來告哀。

承天皇太后喪也。

大中祥符三年春三月﹐徳明母野利氏卒。

野利氏﹐徳明生母。旣卒﹐延路以聞﹐宰臣曰「徳明頃年以告母喪﹐朝廷錫以命典。蕃戎之俗﹐諸母眾多﹐必俟其有請﹐別加商議。」旣而徳明不告哀﹐中國亦置之。

按﹕書「卒」不書「告哀」﹐著夷俗也。夷俗諸母眾多﹐使不勝告。然以生母並略之﹐亦成其爲夷而已矣。夏六月﹐攻河州諸羌﹐破之。出大理河﹐築蒼耳平柵。

徳明境內荒歉﹐與鄰近族帳爭博糶量斛以平物價。又點集所部廣作炮樓﹐西攻河州宗哥諸族﹐破之﹐盡掠其貨財。出大理河﹐至蒼耳平築柵戍兵﹐與永平界蕃族日相劫殺。

遂寇延州。

徳明遺延都鈐轄張崇貴書﹐稱遣牙校貢馬﹐並言延州熟戶明愛侵其綏州地。崇貴疑其詐﹐潛遣兵戍境上。徳明果以兵三千入寇﹐兵未發﹐先遣所部緣邊貿易﹐潛覘虛實。俄而眾突至﹐戍兵出不意逆擊﹐大敗還。

按﹕此徳明擾邊之始。前書「侵麟府」﹐伐其謀也﹔玆書「寇延州」﹐實其事也。秋七月﹐蕃族萬子太保掠西蕃貢使於天都山。

吐蕃部署綽克宗向屬西涼府﹐咸平中爲趙保吉所破﹐徙居龕谷。至是﹐聞夏州歸順﹐以馬三百匹入貢﹐過天都山﹐徳明屬下萬子太保見而奪之﹐得至京師僅二十餘匹。

按﹕上書徳明﹐玆書蕃屬﹐上尢下效﹐勢固然也。九月﹐契丹封徳明夏國王﹐遂建宮闕於鏊子山。

契丹主隆緒以徳明朝貢時至﹐遣使持冊封爲夏國王。徳明益自大﹐役民夫數萬於鏊子山﹐大起宮室﹐綿亙二十餘里﹐頗極壯麗。山在陜西延州境西北﹐徳明駐軍於此﹐蓋欲窺中國也。

按﹕《春秋》遂者﹐繼事之辭。徳明因朝廷姑息﹐桀驁漸形﹐然未敢顯逞也。迨契丹予以國號﹐加以王封﹐遂敢建宮闕﹐窺邊境﹐大起僭端。徳明之跋扈固可誅﹐而契丹教猱之罪其又奚辭﹖比書以交惡之。冬十二月﹐奉表自陳。

徳明表訴明愛侵耕綏州界﹐乞遣使按視。眞宗詔張崇貴詳度。令明愛等還居內地﹐然實未侵其界也。

大中祥符四年春二月﹐徳明遣使入貢。

徳明貢使所過﹐州軍官吏犒設頗簡。眞宗以遠人慕義﹐接不以禮﹐恐生慢心﹐特詔戒之。

夏四月﹐賀祀汾陰﹐進中書令。

徳明聞中國祀汾陰﹐貢馬稱賀。禮畢﹐賜徳明衣帶﹑鞍馬﹑器幣﹐賓佐將士錦帛﹑茶Η。時貢馬子弟或與京城民爭毆﹐折其齒﹐開封府言當杖脊﹐眞宗詔付延路﹐令移文徳明﹐就彼裁處。尋遣勾當皇城使韓守殷﹑作坊使張佶爲官告使﹐進徳明中書令。

秋八月﹐掠回鶻貢奉使﹐西蕃宗哥族發兵援之。

甘州數與夏州戰﹐夜落紇所遣貢使過境﹐徳明遣人抄奪﹐吐蕃宗哥族感中國恩化﹐發兵護送﹐方得至京師。

九月﹐攻涼州樣丹族﹐不克。

樣丹﹐西涼大族﹐自作文法﹐素不屬夏州。徳明遣軍校蘇守信領蕃騎襲擊六谷﹐大首領廝鐸督會諸族禦之﹐大敗守信兵。守信﹐西涼人也。

大中祥符五年春正月﹐徳明入貢。

夏州貢使在道市物﹐頗擾民。眞宗詔所在有司嚴示約束。

三月﹐誘延州蕃落不得﹐遂以侵黑林平地入奏。

延鈐轄張崇貴卒﹐徳明益逾軼﹐常令所部釀酒招內屬蕃戶飲之﹐誘其叛附﹐飲者多不如約。延州黑林平地﹐向與夏境鄰﹐徳明誣爲熟戶侵占。眞宗令陜西轉運使薛奎按驗﹐奎閱郡籍﹐得徳明嘗假道黑林平文移﹐錄示之﹐徳明乃伏。

獻馬契丹。

契丹畜牧之法﹐西夏與室韋例進馬三百匹。是時﹐徳明以良馬二百匹﹑凡馬百匹獻﹐契丹主優賜之。

夏四月﹐表乞綏州土田﹑人戶。

徳明上表請以綏州土田﹑人戶割隸本道﹐邊臣爭之﹐不許。徳明復使詣闕上訴﹐眞宗詔陜西轉運使取徳明元進誓書﹐與邊臣詳定報之。

冬十一月﹐中國禁使臣造軍器。

徳明供奉使至京﹐輒仿中國制潛造軍器攜歸﹐眞宗下詔禁之。

十二月﹐加太保。

聖祖降於延恩殿覃恩。

大中祥符六年春二月﹐徳明如鏊子山。

徳明𨿽臣宋與契丹﹐而僭擬日甚。是時﹐由夏州如鏊子山﹐大輦方輿﹑鹵簿儀衛﹐一如中國帝制。

按﹕此徳明僭帝制之始。夏五月﹐黨項曷黨等部來投﹐不納。

東山黨項諸部皆順契丹﹐因困徵發﹐悉遁黃河北依模赧山以居。惟曷黨﹑烏迷兩部尙居故地﹐遣使約歸夏州﹐徳明不敢納。

秋七月﹐以兵從契丹攻黨項。

契丹主聞曷黨等西歸﹐遣使撫諭不聽﹐賜詔徳明曰「黨項叛我﹐今欲西伐﹐爾當東擊﹐毋失犄角之勢。」徳明出兵境上應之。

八月﹐契丹使賜車馬。

契丹主以夏兵助討黨項﹐遣引進使李延宏賜徳明及義成公主車馬。

九月﹐旺家族首領都子走還環州。

隨之走者又三族。

大中祥符七年春二月﹐徳明遣使入朝﹐加「宣徳功臣」號。

「宣徳」﹐賜皇子﹑皇親號也。徳明聞車駕謁太淸宮﹐遣使詣行闕朝賀﹐獻方物﹐特加賜號﹐寵異之。

秋七月﹐張浦卒。

浦﹐銀州人﹐事保吉﹑徳明兩世﹐忠誠練達﹐知無不言。及卒﹐徳明臨其喪﹐哭之慟﹐贈「銀州觀察使」。元昊僭號﹐追封「銀川伯」。

按﹕書夏臣卒始此。冬十一月﹐遣使入貢。

徳明進奉使每挾帶私物﹐規免市徵﹐延路鈐轄張繼能奏請條約。眞宗以戎人遠來﹐獲利無幾﹐命第如舊制。

●卷十大中祥符八年春三月﹐徳明表請市鹽﹐復責入質﹐不遣。

徳明以西鹽不通﹐蕃部困敝﹐遣牙內指揮白守貴詣京師陳請。朝議徳明必欲通鹽禁﹐惟子弟入質方許﹐蓋以必不肯從之事絕之也。徳明果不肯遣﹐於是禁鹽如初。

夏四月﹐蕃部浪密囊等叛投環州。

徳明蕃部指揮浪密囊﹑麻孟桑二人投環州﹐眞宗以前有熟戶逃亡曾爲西界所納﹐可移牒追取﹐俟其遣還﹐乃以浪密囊等付之。

五月﹐遣使入獻。

夏國進奉使入邊﹐輒鬻其所乘馬﹐邊人以價值賤﹐爭市之。於是使者帶馬日多﹐疆吏以聞﹐眞宗詔嚴其禁。

秋八月﹐西蕃角廝羅攻夏州﹐拒卻之。

角廝羅﹐吐蕃贊普裔。初居宗哥城﹐與論逋李立遵不協﹐徙居邈川﹐有勝兵六﹑七萬。自西涼破﹐潘羅支舊部聳昌廝均等悉歸角廝羅﹐回鶻降者復數萬﹐由是富彊。時以兵攻夏州﹐徳明禦卻之。角廝羅希朝廷賜予﹐請聚舉國之眾助討夏州。眞宗以其累次侵邊﹐或有變詐﹐命周文質監涇原軍﹐曹瑋知秦州備之。

冬十一月﹐築堡石州﹐建榷場。

初﹐延﹑慶二州熟戶﹐其親族在西界﹐輒私致音問﹐潛相貿易﹐夏人因以爲利。中國察其姦﹐不許。徳明乃於石州之濁輪谷築堡建榷場﹐以誘致商旅。眞宗詔緣邊安撫使禁止之。

大中祥符九年夏五月﹐徳明使蕃騎寇慶州。

徳明數請市鹽﹐私置榷場不得﹐在國點閱兵馬﹐陰謀侵掠兀泥族。大首領名崖﹐其從父盛佶﹐先爲保吉所虜﹐授白池軍主﹐密遣使告名崖。名崖以聞﹐眞宗命邊臣謹備之。至是﹐有夏州蕃騎千五百人寇慶州﹐爲內屬蕃部邀擊﹐敗還。

按﹕《宋史﹖眞宗紀》﹕五月﹐夏州蕃騎千五百人寇慶州﹐不言「徳明使」﹐玆特書之。蓋徳明以市鹽建場不遂其欲﹐糾集兵騎﹐陰謀內擾。慶州之寇﹐不謂「徳明使」﹐不得也。追上保吉尊號。

徳明旣僭帝制﹐令官屬建議祀典。劉仁勗曰「先王創造大業﹐中道崩殂。今徽號未加﹐非報本追崇之意。徳明用其言﹐上保吉尊號曰「應運法天神智仁聖至道廣徳光孝皇帝」﹐廟號「武宗」﹐羣臣上表賀。

按﹕史言徳明稱帝國中﹐然猶外順宋命﹐未有明據。觀於追上父號﹐僭越顯然矣。秋七月﹐夏州甘露降。

徳明大赦國中。

按﹕徳明嗣位十餘年﹐一書夏州旱﹐再書恆星晝見﹐皆災異也。因其時圖伐甘州﹐戾气致變﹐天道人事原相應耳﹗玆書「甘露降」﹐豈夏州朔漠有善政足以致之﹖抑中朝之受天書﹐迎聖祖﹐艸木雲霧﹐無不稱祥﹐上有好而下有甚者乎﹖然徳明自是而後﹐並甘﹑涼﹐降瓜州﹐兵威日熾﹐是適以滋其悍也﹗冬十月﹐遣使入貢﹐請詔約邊臣。

徳明數苦邊境﹐延鈐轄張繼能削竹爲簽﹐署其上云「以備記將士殺獲功狀」。徳明聞之懼﹐遣大校劉仁勗貢馬二十匹﹐上言「蕃漢部落﹐戎寇雜居﹐劫掠是常﹐逋亡不一。臣自景徳中來進誓表﹐朝廷亦降詔書﹐應兩地逃民﹐緣邊雜戶不令停捨﹐皆俾交還。從玆謹守翰垣﹐頗成倫理。自向敏中歸闕﹐張崇貴云亡﹐後來邊臣﹐罕守舊制﹐各務邀功﹐不虞生事﹐遂致延﹑綏﹑涇原等界﹐擅舉甲兵﹐入臣境土。其有叛亡部族﹐劫掠生財﹐去者百無一回。臣之邊吏﹐亦務蔽藏﹐俱失奏論﹐漸乖盟約。臣今欲將所部應有南界背來蕃族人戶﹐乞朝廷差到使臣﹐就界上交付。所有臣本道自進納誓表後走投南界蕃戶﹐亦望下詔逐處發遣歸回﹐未賜兪允。卽望惇諭邊臣悉遵詔約﹐肅淸往來之姦寇﹐止絕南北之逋逃。俾臣得內守國藩﹐外淸戎落﹐豈敢違盟負約﹐有始無終﹐虛享爵封﹐取誚天下﹖但恐朝廷不委玆事﹐詔未察本心﹐須至剖陳﹐上干天聽。」眞宗答詔曰「卿世濟勛庸﹐任隆屏翰﹐翊忠規而奉上﹐正師律以守藩。布露懇誠﹐條陳章疏﹐載加閱覽﹐備悉傾輸。且國家奄宅中區﹐統臨四海﹐咸推覆育﹐豈限邇遐。凡命將帥之臣﹐惟存備禦之戒﹐所有文字往來﹐辭說異同﹐部族貪殘﹐輾轉仇報﹐掠過生口﹐彼此交還。其如不見端倪﹐互相誣執﹔或因緣攘竊﹐增飾邀求。朝廷固不細知﹐邊壘亦爲常事。及詳來奏﹐深究獘源﹐難悉難窮﹐當申約束。已令延﹑涇原﹑環慶﹑麟府等路部署鈐轄司﹐今後約勒蕃部﹐不得輒相劫奪﹐擅興甲兵﹐凡稍涉交爭﹐須盡公措理。其有廣占阡陌﹐隱庇逃亡﹐畫時勘窮﹐押送所管。卿本道亦宜嚴戒部下﹐不得更有藏匿﹐各遵紀律﹐共守封疆﹐嘉嘆之懷﹐不忘寤寐。」

涼州守將蘇守信死。十一月﹐甘州回鶻攻破之。

徳明使守信守涼州﹐有兵七千餘﹐馬五千匹。諸蕃畏其彊﹐不敢動﹐回鶻貢路悉爲阻絕。守信死﹐其子羅麻自領府事﹐部眾不服。甘州可汗夜落隔遣兵攻破之﹐擄其族帳百餘﹐斬級三百﹐奪馬匹甚眾﹐羅麻棄城走﹐於是涼州屬於回鶻。

天禧元年春二月﹐徳明加太傅。

徳明聞中國有大典禮﹐必遣使入賀。是時﹐眞宗攺元﹐詣玉淸昭應宮﹐上玉皇大天尊寶冊﹑衮冕﹐謝天地於南郊﹐大郝﹐中外官並加恩。會夏州使至﹐詔加徳明守太傅﹐食邑千戶﹐實封四百戶。

夏六月﹐有龍見於溫泉山。

山在懷遠鎭北。徳明以爲瑞﹐遣官祀之﹐於是有遷都之意。

秋八月﹐羅麻請取涼州﹐不克。

羅麻走入沙漠﹐潛遣人至涼州﹐約舊時蕃卒內應﹐請徳明出兵赴援。回鶻結六谷諸部拒之﹐卒不能克。

天禧二年春三月﹐徳明掠甘州貢奉使。

徳明攻西涼不得志﹐輒與甘州構難﹐偵知其貢使安信等入京﹐遣蕃部從間道掠之。會正使先發﹐僅得余騎而還。

秋七月﹐吐蕃遣使假道﹐不許。

吐蕃別種可汗並裏尊以朝貢契丹﹐道紆不能猝達﹐契丹主諭以假道夏州﹐並裏尊遣使來請﹐徳明不許。

天禧三年春二月﹐徳明繼立母卒。

徳明遣使告哀﹐眞宗以屯田員外郎上官亻必充弔贈兼起復官告使﹐ト門祗候常希古爲致祭使。

按﹕書「卒」不書「氏」﹐史闕也。三月﹐攻慶州﹐敗官軍於柔遠寨。

徳明部落委乞﹑骨咩﹑大門諸族由柔遠寨寇慶州﹐巡檢楊承吉與戰﹐不利。眞宗曰「徳明向順朝命﹐邇何頻次侵擾﹐豈邊將失於撫綏耶﹖」命曹瑋爲副都總管﹑環慶秦州緣邊巡檢使備禦之。瑋至慶州﹐骨咩﹑大門等族爭內降。

冬十一月﹐加「崇仁功臣」號。

崇仁﹐賜親王﹑重臣者。時眞宗郊祀﹐受尊號﹐故覃恩。

天禧四年春正月﹐徳明屬羌寇延州。

徳明數受中國恩禮﹐志气驕盈﹐不復謹約蕃部。宥州羌臘兒率眾劫延州熟戶門嵬族﹐金明監押李士彬率兵擊之﹐斬臘兒﹐奪馬三百匹。眞宗詔延部署司以其事報徳明。

夏四月﹐兩月並出。

見西南方。

五月﹐契丹兵攻涼甸﹐擊走之。

並裏尊以假道不許﹐不復朝契丹。契丹主歸罪徳明﹐親將兵五十萬﹐佯言出獵﹐直攻涼甸。徳明率眾逆拒﹐敗之。

附﹕李氏《長編》﹕天禧四年六月辛丑﹐延鈐轄周文質言﹐趙徳明繼遣人騎寇掠熟戶﹐望多發兵馬於慶州界﹐破蕩族帳﹐以遏侵擾。按﹕「徳明繼遣」屬在何時﹐《宋史》無考。冬十一月﹐城懷遠鎭爲興州﹐定都之。

靈州懷遠縣﹐始於後周﹐宋初廢爲鎭。保吉取靈州時﹐盡逐居民城外﹐遂皆徙依懷遠。徳明以龍見之祥﹐思都其地﹐謀之於眾﹐僉曰「西平土俗淳厚﹐然地居四塞﹐我可以往﹐彼可以來。不若懷遠﹐西北有賀蘭之固﹐黃河繞其東南﹐西平爲其障蔽﹐形勢利便﹐洵萬世之業也。況屢現休徵﹐神人允協﹐急宜卜築新都﹐以承天命。」徳明善之﹐遣賀承珍督役夫﹐北渡河城之﹐構門闕﹑宮殿及宗社﹑籍田﹐號爲興州﹐遂定都焉。

史臣曰「河自南來﹐入靑銅峽﹐與西夏羣山相會﹐出峽口﹐北流三百餘里﹐直接賀蘭﹐興﹑靈包絡其中﹐可渭四塞險固矣。西夏據此二百餘年﹐後以韓﹑範經營﹐亦不能恢復﹐𨿽元昊﹑諒詐輩梟雄難制﹐亦其憑恃者險也。」

按﹕此西夏定都之始。天禧五年夏五月﹐徳明終喪﹐入內都知藍繼宗來賜起復。

徳明與繼宗較射﹐繼宗每發必中﹐徳明驚服﹐遺以所乘名馬。

按﹕凡賜起復﹐無故可不書。此書﹐美繼宗也。徳明自張崇貴卒﹐輕視中國﹐日肆鴟張。今繼宗較射多中﹐使知中朝材武﹐卽宦寺中﹐且不乏人也。秋七月﹐契丹曁夏平﹐封徳明大夏國王。

徳明旣卻契丹兵﹐謹封堠﹐嚴點集爲備。契丹主見進奉使不至﹐恐爲邊患﹐諭意講和。徳明亦請臣貢如初。契丹主遣金吾衛上將軍蕭孝誠賫冊授徳明爲尙書令﹐晉大夏國王。

按﹕西夏自繼遷跳梁﹐徳明款附﹐𨿽有逆順之分﹐然其心總易視中國﹐畏視契丹﹐非惟資其援助﹐抑亦憚其兵威也。契丹知其然﹐一切不稍假借﹐故其勢常尊。今一戰不勝而願與之平﹐且稱爲大夏﹐是其不競直與宋同。《春秋》例﹐和而不盟曰平。曁者﹐不得已也。書以譏之。冬十一月﹐使如契丹謝。

徳明謝契丹封冊。獻良馬二十匹﹑凡馬百匹。

乾興元年春正月﹐徳明加「純誠功臣」號。

徳明自歸順以來﹐每歲旦﹑聖節﹑冬至皆遣牙校進獻﹐朝廷恩錫官告﹐每以襲衣五﹐金荔支帶﹑金花銀匣副之﹐又銀沙鑼﹑盆﹑合千兩﹐錦彩千匹﹐金塗銀鞍勒馬一匹﹐副以纓﹐遣內臣就賜之。

夏五月﹐表請大食國貢使取道夏州。

大食﹐波斯別種﹐其入貢路由沙州﹐涉夏境﹐抵秦州。徳明思掠其進奉物﹐上表請敕使者道其國中。時仁宗新立﹐知其詐﹐不許。詔大食﹕自今入貢取海路由廣州入京師。

秋七月﹐納洪徳寨蕃官慶香降。

環州洪徳寨蕃族巡檢慶香﹐與屬戶者龍等十八人詣供奉官胡寧﹐紿稱夏兵入邊﹐諸族危迫﹐寧信之﹐率眾赴援﹐至歸徳川﹐伏發戰死。慶香率本族三百餘帳亡入夏界﹐徳明納之。環州部署招之﹐還者幾二百﹐香等百餘戶不出。

八月﹐西蕃宗哥族侵夏州。

天禧初﹐宗哥族酋長馬波叱臘等與伏羌寨蕃部廝雞波連結爲亂﹐知秦州曹瑋率神武軍破之野吳谷﹐餘眾遁走沙漠。至是﹐舉眾侵夏州﹐徳明治兵相攻殺﹐西州貢路不通。

九月﹐契丹使賀生辰。

徳明生辰﹐契丹主使堂後官張克恭來賀。

宋仁宗天聖元年春正月﹐徳明加尙書令。

仁宗卽位攺元故。

二月﹐萬子軍主蘇渴嵬內附。

中國授三班奉職﹐賜名「李文順」﹐居之陳州。

秋八月﹐掠平涼。

戎人飄忽多詐﹐出沒不時﹐徳明部落屢肆侵掠﹐朝廷莫之問。時有眾萬人入渭州﹐直犯平涼﹑方渠等州﹐守將與軍候周美追擊破之﹐戎人從九井原﹑烏侖河遁。

冬十月﹐ト門祗候康徳輿來賜冬服。

徳輿父贊元﹐雍熙中爲作坊使﹐嘗從曹光實襲地斤澤。夏人謂徳輿曰「前戰靈武康將軍﹐非先世耶﹖」徳輿懼復仇﹐紿曰「非也。」

按﹕上犯平涼﹐此賜時服﹐賞之愈濫﹐感之愈微。徳明之肆﹐宋實啟之。天聖二年春二月﹐徳明作省嵬城於定州。

定州省嵬山﹐在懷遠西北百餘里﹐土地膏腴﹐向爲蕃族樵牧地。徳明於山之西南麓築城﹐以馭諸蕃。

夏四月﹐綏州蕃寇保安軍。

蕃族軍主罔列等擊敗之﹐延路以聞﹐仁宗令以其事報徳明。

六月﹐遣使入謝。

徳明使至中國﹐私市禁物﹐隱關稅爲姦利。戶部郎中薛奎知延州﹐請畱蜀道縑帛於關中﹐轉致給之﹐獘遂絕。

冬十月﹐月犯井鉞。

鉞一星附東井前。

天聖三年夏五月﹐太白犯辰星。

在東井十三度。

西羌亂。六月﹐遣使來假兵﹐不許。

環﹑原州屬羌撒逋渴等擁眾數萬﹐圍柳泉鎭﹑鵓鴣泉寨﹐環慶都監趙士隆﹑都指揮杜澄戰死。洪徳寨主趙振引諸將援之﹐抵平遠﹐力戰七日破其圍﹐斬首數千級。羌勢大衰﹐使人渡河求助﹐徳明守境不應﹐羌眾不支﹐請降。

按﹕徳明洵有功於宋矣。是時﹐羌眾𨿽敗﹐猶冀夏州之援﹐以圖再舉。自徳明拒之﹐始望絕而降矣。書以予之。秋七月﹐中國遣使來諭。

羌人之亂﹐仁宗以徳明爲疑﹐遣使詔諭徳明據實以聞。

冬十一月﹐貢於契丹。

契丹主以徳明勢日彊盛﹐厚賜使者﹐遣還。

十二月﹐月犯東井。

按﹕《宋史﹖天文志》﹕自是年十二月至六年七月﹐共月犯東井七。天聖四年春二月﹐徳明請與並﹑代二州和市。

時陜西已有榷場二﹐徳明復請於並代路置場和市﹐仁宗許之。

夏六月﹐遣兵助契丹﹐攻甘州。

甘州回鶻阿薩蘭部叛契丹﹐契丹主遣魏國公蕭惠徵諸路兵討之﹐徳明點集蕃眾遣之西出。蕭惠攻甘州三日不克﹐部下阻卜諸酋復叛﹐急引歸﹐徳明兵亦還。

秋八月﹐熒惑入東井。

十餘日始去。

附﹕《遼史﹖聖宗紀》﹕太平六年冬十月﹐遣使問夏國五月與宋交戰之事。考《宋史﹖仁宗紀》﹐是年五月無夏人構兵事。天聖五年春二月﹐徳明入貢。

徳明遣都知兵馬使白文美入貢方物﹐且告其東南蕃部多有叛入漢界者﹐乞賜還。仁宗詔延部署司據數遣之。

夏四月﹐歸中國逃戶。

初﹐中國沿邊軍民之逃者﹐必爲熟戶畜牧﹐或以遺遠羌易羊﹑馬﹐故常沒者數百人﹔間有自歸者﹐中道輒爲夏人所得。是時﹐仁宗聞落蕃戶口日多﹐命夏州護送境上﹐徳明遵詔還之。

附﹕《五朝史》﹕五月壬寅﹐以延州金明縣都監李士彬爲供備庫副使。初﹐西人寇金明﹐士彬與弟士均率兵擊敗之﹐斬首千餘級。據《長編考異》云﹕西人或是趙徳明﹐或是屬羌。未考。秋九月﹐有星沒東井。

出於北河﹐沒於東井。

按﹕徳明自仁宗登極﹐西州尙屬相安。而恆星列曜﹐垂異分野﹐史不勝書。蓋是時元昊年長﹐雄圖漸啟﹐戎馬生郊﹐戰爭方始﹐天文預兆﹐未始無因也。

●卷十一天聖六年夏五月﹐徳明使子元昊攻回鶻﹐取甘州。

初﹐徳明降﹐眞宗錄其誓表﹐令渭州遣人賫至西涼府﹐曉諭諸蕃部及甘﹑沙首領。於是諸州𨿽與徳明抗﹐使介猶相往來。及徳明數侵回鶻﹐其可汗夜落隔益遣使貢方物﹐結援中朝。徳明知其故﹐遣元昊將兵突至甘州﹐襲破之夜落隔歸順王倉卒出奔﹐元昊置兵戍其地而還。

按﹕甘州東據黃河﹐西阻弱水﹐南跨靑海﹐北控居延﹐綿亙數千里。通西域﹐扼羌瞿﹐水艸丰美﹐畜牧孳息。漢竇融嘗謂﹕河西殷富﹐帶河爲固﹐張掖屬國﹐精兵萬騎。一旦緩急﹐杜絕河津﹐足以自守﹐豈非以山川扼塞負隅易固哉﹗晉張氏世有其地﹐並於苻堅後﹐張掖爲沮渠蒙遜所都。唐嗣聖中﹐甘州積谷至四十萬斛﹐瓜﹑沙以西﹐皆仰其飠軍。貞元後﹐吐蕃據之﹐遂以富彊。今徳明得之﹐恃其形勢﹐制馭西蕃﹐靈﹑夏之右臂成矣。遂立元昊爲太子。

徳明三子﹕長元昊﹐衛慕氏生﹔次成遇﹐咩米氏生﹔幼成嵬﹐訛藏屈懷氏生。元昊性雄毅﹐多大略﹐好衣長袖緋衣﹐冠黑冠﹐佩弓﹑矢。每出乘馬﹐令從衛步卒張靑蓋﹐以二旗前導﹐百餘蕃騎自隨。十餘歲時﹐見徳明以馬榷易漢物﹐不如意輒斬使者﹐嘗諫曰「吾戎人﹐本從事鞍馬﹐今以易不急之物已非策﹐又從而殺之﹐則人誰肯爲我用乎﹖」徳明奇之。及長﹐圓面髙準﹐身長五尺餘﹐通兵法﹐精《野戰歌》及《太乙金鑑訣》。遇戰鬥﹐謀勇爲諸將先。數勸徳明勿臣宋﹐且曰「吾部落實繁﹐財用不足﹐苟失眾何以守邦﹖不若以所得俸賜招養蕃族﹐習練弓矢﹐小則四行徵討﹐大則侵奪封疆﹐上下丰盈﹐於計爲得。」徳明曰「吾久用兵﹐疲矣。吾族三十年衣錦綺﹐此宋恩也﹐不可負。」元昊曰「衣毛皮﹐事畜牧﹐蕃性所便﹐英雄之生﹐當霸王耳﹐何錦綺爲﹗」至是﹐徳明以元昊气識英邁﹐諸蕃耆服﹐遂冊爲太子。

按﹕僭國立子﹐無故可不書。此何以書﹖惡稱太子也。太子非侯國所敢稱﹐元昊梟雄﹐徳明先以帝制待之﹐他日之稱帝決矣。立衛慕氏爲後。

衛慕氏﹐銀﹑夏大族。徳明旣立元昊爲太子﹐立衛慕氏爲後以顯之。

秋九月﹐契丹使賀生辰。

使人吳克勤應對嫻雅﹐徳明待之有加禮。

天聖七年春二月﹐徳明爲元昊請婚契丹。

元昊先娶於母族衛慕氏。至是﹐徳明欲結好契丹﹐遣使請婚﹐契丹主許之。

夏五月﹐觀察使阿遇子內奔﹐阿遇掠麟州。

遇子與父不合﹐挈從人投麟州﹐阿遇索之不得﹐以部眾入州境﹐大掠民戶﹐約還子乃歸所擄。

秋九月﹐麟州將張來索俘戶﹐還之。

麟州以阿遇侵掠不已﹐縱其子還﹐及索所擄﹐阿遇負約不遣。安撫使令牙將張詰問﹐阿遇辭窮﹐畱共食﹐以佩刀貫大臠淡﹐引吻就刀食﹐阿遇復弦弓張鏃指腹而彀﹐神色不動﹐阿遇擲弓撫其背曰「眞男兒也﹗」翌日﹐與縱獵﹐雙兔起馬前﹐發矢連斃之﹐阿遇驚服﹐遺馬﹑駝﹐悉歸所擄如約。

天聖八年春三月﹐回鶻瓜州王請降﹐徳明納之。

瓜州回鶻乃沙州分部﹐其王賢順見徳明勢日熾﹐率屬請降。

秋九月﹐火星入南斗。

西州謠言「火星入南斗﹐天子下堂走。」徳明出居賀蘭山禳之。

冬十二月﹐徳明獻馬求經。

徳明獻馬七十匹﹐乞賜佛經一藏﹐仁宗從之。並以祀圜丘大赦﹐加賜徳明功臣號。

天聖九年夏六月﹐契丹使至興州告哀。

契丹聖宗崩也。

冬十月﹐遣使如契丹奠慰。

徳明先遣使奉慰﹐繼使銀州都押牙賀惟貴奠慰。

十二月﹐契丹以興平公主歸元昊。

公主﹐契丹宗室女。時興宗新立﹐封元昊爲駙馬都尉﹐爵夏國公﹐遣兵衛公主至興州。元昊以數萬騎托言親迎﹐畱屯府州境。知州折惟忠率麾下備禦﹐戒士卒忽妄動。一夕風霾﹐有數誕馬突走惟忠營﹐眾驚報﹐惟忠臥不起﹐徐命擒獲之。元昊知不可動﹐乃退。

明道元年春正月﹐熒惑犯東井。

犯井東北星。

夏五月﹐徳明封夏王。

徳明稱臣三十年﹐頻窺邊境﹐中國約束之﹐卽引還。貢獻之使﹐歲時不絕。仁宗以其恭順﹐遣使持冊封夏王﹐車服旌旗降天子一等﹐又加食邑千戶。徳明尋上表謝。

按﹕此夏王錫號之始﹐必中國封之﹐其名乃正。秋七月﹐鎭星犯鬼。

犯東南星﹐時大風揚塵拔木。徳明心惡之。旣﹐祝曰「涼州其當之乎﹖」

九月﹐取涼州。

自回鶻取涼州﹐徳明常謀恢復﹐是時﹐懼朝廷令六谷諸酋赴援﹐先遣蕃部侵環慶﹐走馬承直李徳以聞﹐仁宗命延路移文戒約之﹐使人未至興﹑靈﹐徳明已命元昊將兵攻涼州﹐回鶻勢孤不能拒﹐遂拔其城。

按﹕西涼南界橫山﹐西通西域﹐東距河西﹐土宜三種﹐善水艸﹐所謂涼州畜牧甲天下者也。昔漢人取之﹐號爲斷匈奴右臂。徳明立國興﹑靈﹐不得西涼﹐則酒泉﹑惇煌諸郡勢不能通﹐故其畢世經營﹐精神全注於此。但繼遷取西涼而難作﹐徳明復西涼而身亡﹐豈歲星在越﹐時果不利耶﹖抑天道惡盈﹐不使貪心得厭也﹗冬十月﹐夏王趙徳明卒。

年五十一。遣使入京告哀﹐仁宗輟朝三日﹐同皇太后乘輿至幕殿﹐服素服﹐爲徳明舉哀。贈太師﹑尙書令兼中書令﹐以開封府判官度支員外郎朱昌符爲祭奠使﹐六宅副使內侍省押班馮仁俊副之﹐賜賻布三百匹﹑絹七百匹﹐副以上醞﹑米﹑羊﹑面。將葬﹐賜物稱是﹐皇太后所賜亦如之。

按﹕《禮》諸侯曰薨﹐大夫曰卒。徳明旣書「夏王」﹐不書「薨」﹐書「卒」﹐不予其王也。蓋徳明受爵天朝﹐迹其稱帝國中﹐侵掠邊境﹐意中豈復有天子乎﹖昔周室東遷﹐諸侯放恣﹐夫子作《春秋》﹐外諸侯皆書卒﹐蓋變文斥之也。後夏主書「卒」﹐仿此。論曰﹕徳明當西涼大創之後﹐諸戎叛渙之初﹐若猶執前修﹐苟循覆轍﹐河南討擊之師不崇朝而集矣。於是表守遺言﹐誓修職貢﹐朝聘之使﹐往來如家。牛羊﹑繒帛﹐彼此各受其利﹐使塞垣之下有耕無戰逾三十年﹐殆所謂識時務者耶。迨俸賜旣贍﹐兵力亦完﹐然後東戰契丹﹐南扼蒼耳﹐北城懷遠﹐西拔甘﹑涼﹐粟支數年﹐地拓千里﹐夏國之業﹐實基於此。元昊𨿽雄﹐非藉徳明燕翼﹐其遂夜郎自大乎﹖嗚呼﹗𨿽曰偏據﹐亦云偉矣。葬於嘉陵。

在賀蘭山。元昊稱帝後追號。

子元昊嗣。十一月﹐授定難軍節度使﹑西平王。

元昊時年二十九。仁宗命工部郎中楊告爲旌節官告使﹐禮賓副使朱允中副之﹐授元昊特進﹑檢校太師兼侍中﹑定難節度﹑夏銀綏宥靜等州觀察處置押蕃落使﹑西平王。告等至興州﹐元昊遷延不出迎﹐及見使者﹐猶遙立不動﹐屢促之乃受詔﹐拜起﹐顧左右曰「先王大錯﹐有如此國﹐而猶臣拜於人耶﹗」旣而享告等於廷﹐設席欲自尊﹐告婉折以禮﹐始以客位讓。然東屋後有千百人段礪聲﹐告知有異志﹐不敢詰也。

攺姓「嵬名」氏﹐稱「吾祖」。

元昊旣襲封﹐衣白窄衫﹐氈冠紅裏﹐冠頂上獨垂紅結綬﹐表異蕃眾。復以李﹑趙賜姓不足重﹐自號「嵬名」氏﹐稱「吾祖」。吾祖﹐華言可汗也。於是屬族悉攺「嵬名」﹐蕃部尊榮之﹐疏族不與焉。

按﹕自古僭號之主攺姓者二﹕一劉勃勃﹐嫌其祖從母姓﹐攺赫連氏﹔一北魏孝文﹐取拓跋爲土之義﹐攺元氏。元昊其有所取耶﹐抑有所嫌也﹖夫襲封伊始﹐卽攺賜姓﹐他時叛逆﹐已兆於此。使如契丹﹐賀應聖節。

應聖節﹐法天皇太后生辰也。

十二月﹐契丹賜冊爲夏國王。

元昊告哀契丹。契丹主宗眞以婚好之誼﹐遣宣徽南院使朔方節度蕭從順﹑潘州觀察使鄭文囿持冊封元吳夏國王﹐賜良馬三十匹﹐精甲二具。

明道二年﹐元昊攺元「顯道」。

元昊招納亡命﹐申明號令﹐以兵法部勒諸蕃族。每出兵必率部長與獵﹐有獲則下馬環坐而食﹐割鮮佐飲﹐各問所見﹐擇取其長。因避父諱﹐攺中國「明道」元爲「顯道」﹐稱於國中。

按﹕此西夏攺元之始。嫌名不諱﹐二名不偏諱﹐故臨文無忌焉。況正朔之頒﹐大典攸系﹐元昊以父二名而輒攺之﹐僭端見矣﹐故以「攺元」直書。春正月﹐貢於契丹。

夏使回﹐沿路私市金鐵﹐契丹主下令禁之。

三月﹐下禿發令。

元昊欲革銀﹑夏舊俗﹐先自禿其發﹐然後下令國中﹐使屬蕃遵此﹐三日不從﹐許眾共殺之。於是民爭禿其發﹐耳垂重環以異之。

夏四月﹐中國使賜太后遺物。

章獻皇太后崩﹐仁宗使供備庫副使李用和持賜遺畱。

五月﹐升興州爲興慶府﹐遂立官制。

元昊自先世並吞西土三十餘年﹐聚中國所賜資財無算﹐外倚契丹爲援﹐異謀日甚。升興州爲府﹐攺名「興慶」﹐廣宮城﹐營殿宇﹐其名號悉仿中國所傳故事。羌俗﹐以帳族盛大者爲長官﹐亦止有蕃落使﹑防禦使﹑都押牙﹑指揮使之職。至是﹐始立文武班﹕曰中書﹐曰樞密﹐曰三司﹐曰禦史臺﹐曰開封府﹐曰翊衛司﹐曰官計司﹐曰受納司﹐曰農田司﹐曰羣牧司﹐曰飛龍苑﹐曰磨勘司﹐曰文思院。其制多與宋同。

自中書﹑樞密﹑宰相﹑禦史大夫﹑侍中﹑太尉以下﹐命蕃﹑漢人分爲之。而其專授蕃職有寧令﹐有謨寧令﹐有丁盧﹐有丁弩﹐有素賫﹐有祖儒﹐有呂則﹐有樞銘﹐皆以藩號名之。

按﹕書西夏職官始此。別服式。

文資則襆頭﹑靴笏﹑紫衣﹔武職則冠金帖起雲縷冠﹐緋衣﹑金塗銀黑束帶﹐垂蹀躞﹐穿靴﹐或金帖紙冠﹑間起雲銀帖紙冠﹐餘皆禿發﹐衣紫旋衤闌﹐下垂束帶﹐佩解結椎﹑短刀﹑弓矢﹐馬乘鯢皮鞍﹐垂紅纓﹐打跨鈸拂﹔便服則紫皂地繡盤球子花旋衤闌﹐束帶﹔民庶則衣靑綠﹐以別貴賤。

按﹕書西夏服式始此。秋七月﹐遣將蘇奴兒攻西蕃犛牛城﹐被執。

吐蕃與夏州數構兵﹐角廝羅恐爲所並﹐屢使人至秦州求內屬﹐仁宗詔授寧遠大將軍﹑愛州團練使﹐旋進保順軍節度觀察畱後。元昊惡其彊﹐遣令公蘇奴兒將兵二萬五千攻犛牛城﹐城中兵迎戰﹐奴兒敗﹐被執。

九月﹐復攻犛牛城。冬十月﹐破之﹐屠其民。

元昊聞奴兒敗﹐自率兵赴援﹐復攻耗牛﹐經月不下﹐遣人詐約和﹐陰以兵躡其後﹐俟城開﹐入據之﹐大殺居民無遺。

景元年﹑元昊開運元年春正月﹐攺元。

元昊𨿽仍貢奉﹐然車服儀衛悉擬帝制。至是﹐策士楊守素上言「王者神武立功﹐徳威禦眾﹐要必建元表歲﹐以示維新。國家累世經營﹐規模宏遠﹐猶遵中國舊號﹐豈足彪炳皇猷﹐昭示區宇。」元昊乃下諭攺顯道三年爲開運元年﹐大赦國中。

塡星犯輿鬼。

占者云﹕大臣有變。元昊大肆殺戮。

二月﹐以兵攻府州。

初﹐元昊於沿邊山險之地三百餘處﹐修築堡寨﹐欲以收集老弱﹐並驅壯健爲入冠計﹐邊將領兵驅逐﹐元昊遂激怒蕃眾﹐侵掠府州境而還。

按﹕此元昊用兵中國之始。夏五月﹐復攻府州。

仁宗詔並﹑代州部置司各嚴兵備。

秋七月﹐掠環﹑慶。

慶州西七十里爲馬嶺寨﹐寨北十餘里有蕃部殺牛族﹐領族帳二千餘戶﹐負險自固﹐向不附中國。元昊令爲前驅﹐掠環﹑慶州境﹐殺戮居人﹐朝廷下詔約束﹐不聽。

築白豹城及後橋堡﹐遂犯慶州﹐執都監齊宗矩。

白豹東接金湯﹐北鄰葉市﹐與後橋諸寨侵入漢界百餘里﹐阻絕延﹑慶二州經過道路。元昊先修白豹﹐已﹐復增築後橋小堡﹐慶州柔遠寨蕃部巡檢嵬逋發兵攻破之。元昊聲言復仇﹐直犯慶州。緣邊都巡檢楊遵﹑柔遠寨監押盧訓﹐以騎七百戰於龍馬嶺﹐不勝。環慶路都監齊宗矩﹑走馬承受趙徳宣﹑寧州都監王文赴援﹐次節義峯﹐元昊伏兵以待。通事蕃官偵以告﹐宗矩不聽﹐過濠迎戰﹐元昊發伏執宗矩歸。久之﹐始放還。

九月﹐有星如太白出東井。

色黃赤﹐有尾迹﹐向東﹐沒﹐光照地。

冬十月﹐殺逆臣山喜﹐弒母衛慕氏。

元吳嗣立﹐遵衛慕氏爲皇太后。其族人山喜謀殺元昊﹐事覺﹐元昊沈山喜族於河﹐進鴆弒衛慕氏﹐遣使入告哀。仁宗以內殿崇班﹑ト門祗候王中庸爲致祭使﹐兵部員外郎兼起居舍人郭勸爲弔贈兼起復官告使﹐授元昊鎭軍大將軍﹑金吾衛上將軍﹐員外置同正員。元昊贈遺勸等百萬﹐勸悉不受。旣而﹐元昊復立訛藏屈懷氏爲「兀泥」。兀泥者﹐華言太后也。《周禮》曰「子弒父﹐凡在官者殺無赦。」當是時﹐元昊有覆載不容之罪﹐使宋室有人﹐則當窮治其惡﹐正其弒逆之罪。《春秋》之法﹕許世子以不嘗藥而書弒﹐況鴆其母乎﹖前寇邊不聞有伐叛之師﹐此弒母不聞有討罪之舉﹐則是上無天子﹐下無方伯﹐人類變爲禽獸矣﹐噫﹗

按﹕山喜謀逆﹐沈之宜也。不書誅而書「殺」﹐元昊身爲逆臣﹐不以討逆之詞予之也。至衛慕氏是其生母﹐乃遷怒鴆之﹐忍心害理何如乎﹖《宋史》不書﹐玆揭書「弒」﹐以正其罪。十一月﹐子寧令哥生。

元昊第五娶野利氏出。元昊見其貌類己﹐特愛之。

按﹕元昊爲子弒母﹐而弒父之子接踵而生﹐天道好還﹐何其速也。十二月﹐獻馬求經。

元昊陰鷙﹐峻誅殺﹐然好浮屠學。遣使獻馬五十匹﹐求佛經一藏﹐仁宗特賜之。

●卷十二景二年春正月﹐元昊攺元廣運。

或言「開運」乃石晉敗亡號﹐故攺。

三月﹐遺匿名書於環州。

環州知州髙繼嵩久任西土﹐以勇敢聞。元昊惡之﹐將其遺箭系以匿名文字﹐言繼嵩已投本國﹐置於延州境上﹐部署司以聞﹐繼嵩不自安﹐表乞還朝。右司諫韓琦曰「繼嵩背義投西﹐元昊果忠於朝廷﹐則當密奏其事﹐何必以遺箭達其叛狀乎﹖其爲反間無疑也。」仁宗命繼嵩勿離所治﹐元昊之計不行。

夏五月﹐太白犯塡星。

在輿鬼。

殺妃衛慕氏。

衛慕﹐元昊舅氏女﹐幼孤﹐育於惠慈太后。當後被弒時﹐氏以大義責元昊﹐元昊盡誅其族﹐因氏懷妊﹐幽之別宮。及生子﹐野利氏譖其貌類他人﹐元昊怒﹐並子殺之。

秋七月﹐以兵入環慶。

元昊使首領訛遇等率兵數入寇﹐環慶路部署司以聞。

冬十月﹐加中書令。

仁宗受尊號﹐加恩內外﹐遣內侍省都知馮從順至興州﹐進元昊中書令﹐元昊受之益倨。

十一月﹐自將攻西蕃﹐敗角廝羅將安子羅。師還﹐潰於宗哥河。

角廝羅居邈川﹐以論逋溫逋哥亂﹐集兵殺之﹐徙居靑唐城。元昊知其衰困﹐出兵攻宗哥﹑帶星嶺諸城﹐進圍靑唐。角廝羅遣部將安子羅以兵十萬絕其後﹐元昊還兵與戰﹐晝夜角鬥至二百餘日﹐子羅方敗。時元昊糧匱﹐士卒饑死者眾﹐至宗哥河半渡﹐子羅潛使人決水淹之﹐大潰﹐還。

遣使入貢。

元昊𨿽反﹐猶歲遣人入貢﹐使者出入民間無禁。工部侍郎韓億請除館捨禮之﹐使官主貿易﹐立羈防﹐夏使始斂。

按﹕此夏使館市之始。十二月﹐復攻西蕃﹐大敗於河湟。

元昊憤宗哥之潰﹐並兵臨河湟﹐角廝羅知眾寡不敵﹐壁鄯州不出。元昊已渡河﹐插幟志其淺﹐廝羅偵得之﹐潛使人移植深處。及戰﹐元昊潰歸﹐士卒視幟而渡﹐溺死者大半﹐所失輜鹵甚眾。廝羅數以奇計破夏兵﹐元昊遂不敢窺其境。

呂大防曰「元昊旣得甘﹑涼﹐遂有窺隴﹑蜀之志﹐緣角氏中彊﹐不敢復思進取﹐蓋有以撓其後也。」

按﹕角廝羅以鹵獲來獻﹐朝議加廝羅節度使﹑樞密院﹐韓億以爲「二虜皆藩臣﹐今不諭令解仇﹐乃因捷加賞﹐非所以禦四夷也。」議遂寢。嗚呼﹗元昊寇府州﹐犯環慶﹐執朝廷命官﹐叛狀屢著﹐尙得謂之藩臣乎﹖今不因廝羅兵勢加之節鉞﹐使統諸蕃以披其背﹐及其退居歷精﹐夏勢猖獗﹐急而求之﹐無能爲已。景三年﹑元昊廣運二年春正月﹐還自西蕃﹐妃索氏有罪自殺。

索氏﹐元昊第二娶﹐素無寵。元昊攻角廝羅兵敗﹐訛傳已死﹐索氏喜﹐日娛音樂﹐益自修容。及元昊還﹐懼罪自殺﹐元昊滅其家。

按﹕索氏畏懼自殺﹐元昊未之罪也。書「有罪」何﹖倫常之理不以夷狄殊﹐索氏聞夫死而喜﹐罪莫甚焉。夏四月﹐羈天竺國進奉僧於夏州。

天竺入貢﹐東行經六月至大食國﹐又二月至西州﹐又三月至夏州。先是僧善稱等九人至京師﹐貢梵經﹑佛骨及銅牙菩薩像﹐畱京三月﹐仁宗賜束帛遣還。抵夏州﹐元昊畱於驛舍﹐求貝葉梵經不得﹐羈之﹐由是西域貢僧遂絕。

秋七月﹐攻回鶻﹐取瓜﹑沙﹑肅三州。

瓜﹑沙﹑肅諸州本唐歸義軍﹐向陷於回鶻。建隆中﹐節度使曹元忠以州內附﹐子孫世主軍事。元昊引兵攻之﹐求援於回鶻﹐不應﹐三州相繼沒。於是﹐元昊盡有河西之地。

按﹕河西舊屬月支﹐漢分酒泉﹑惇煌兩郡。黑山峙其東北﹐黃河繞其西南﹐地方二千餘里﹐川無蛇虺﹐澤無虎兕﹐誠羌戎之都會﹐屯守之要區也。歷南北朝爲諸涼所據。唐大歷中﹐始陷吐蕃。宋初﹐回鶻得之﹐遂號富彊。太祖時﹐沙州曹元忠𨿽舉地來歸﹐亦羈糜勿絕而已。元昊自涼州盡有其地﹐則控制伊西﹐平吞漠北﹐從此用兵中原﹐無後顧憂矣。九月﹐定兵制。

西夏風气彊梗﹐居多耐寒暑忍饑渴﹐而性惡雨雪。其部族一家號一帳﹐小族數百帳﹐大者千餘帳。故制﹕年登十五爲丁﹐每有戰鬥﹐隨族之大小出丁助陣。元昊立制﹕率二丁取正軍一人﹐每負擔一人爲一抄。負擔者﹐隨軍雜役也。四丁爲兩抄﹐余號空丁。願隸正軍者﹐得射他丁爲負擔﹐無則許射正軍疲弱者爲之﹐故壯者得正軍爲多。凡正軍給長生馬﹑駝各一﹐死則償之。團練使以上﹐帳一﹑弓一﹑箭五百﹑馬一﹑橐駝五﹐旗﹐鼓﹑槍﹑劍﹑棍﹑棒﹑﹤米少﹥袋﹑雨氈﹑渾脫﹑背索﹑鍬﹑斤斧﹑箭牌﹑鐵笊籬各一。刺史以下﹐無帳無旗鼓﹐人各橐駝一﹑箭三百﹑幕梁一。兵三人同一幕梁。幕梁﹐織毛爲幕﹐而以木架之。有炮手二百人﹐號「潑喜」﹐陡立旋風炮於橐駝鞍﹐縱石如拳。得漢人勇者爲前軍﹐號「撞令郎」。若脆怯無他技﹐令往守肅州﹐或遷河外耕作。合國內諸州計之﹐總兵五十餘萬。別立擒生軍十萬。興﹑靈之兵精練者二萬五千﹐別副以兵七萬爲資擔。另選豪族善弓馬五千人疊直﹐號禦園內六班直﹐分三蕃宿衛﹐月給米二石。每有事於西﹐則自東點集而西﹔於東﹐則自西點集而東﹔中路則東西皆集。遇敵則虛設寨帳﹐伏兵包敵後﹐以鐵騎爲前軍﹐乘善馬﹐重甲﹐斫刺不入﹐用鉤索絞聯﹐𨿽死不墜。其兵凡三千﹐分十部﹐戰則先出突陣﹐陣亂則衝擊之。步兵挾騎以進﹐發兵則以銀牌召部長面受約束。晝則舉煙揚塵﹐夜則篝燈爲候﹐出戰率用只日﹐避晦日。賫糧不過一旬。戰則大將居後﹐或據髙險。弓﹐皮弦﹔矢﹐柳竿﹔中之必貫甲。故所向無不破也。

立軍名。

唐制﹐節度使下刺史亦得掌兵。宋懲五代之獘﹐特設通判以蒞州政﹐其徵調﹑徵伐﹑進退軍將仍聽節度使表聞。徳明復自置防禦使職。元昊地廣兵眾﹐因分左右廂立十二監軍司﹕曰左廂神勇﹐曰石州祥﹐曰宥州嘉寧﹐曰韋州靜塞﹐曰西壽保泰﹐曰卓羅和南﹐曰右廂朝順﹐曰甘州甘肅﹐曰瓜州西平﹐曰黑水鎭燕﹐曰白馬彊鎭﹐曰黑山威福﹐諸軍並設都統軍﹑副統軍﹑監軍使一員﹐以貴戚豪右領其職﹐餘指揮使﹑教練使﹑左右侍禁官數十﹐不分蕃漢悉任之。

冬十月﹐攻蘭州諸羌﹐破之。築城於瓦川。

元昊旣取河西地﹐遂有窺隴﹑蜀之志﹐恐吐蕃諸族爲中國用﹐舉兵循阿幹河﹐盡破蘭州諸羌。南掠地至馬銜山﹐築城瓦川﹑凡川會﹐畱兵鎭守﹐絕西蕃與中國相通路。

按﹕瓦川爲西番要路﹐蘭州諸羌所借以通中國者﹐元昊作城戍守﹐於是角廝羅諸族隔在塞外﹐聲勢不復相聯﹐書以惡之。十二月﹐誘西蕃叛角廝羅。

初﹐角廝羅娶李立遵女﹐生二子﹕曰瞎氈﹐曰磨角氈。又娶喬氏﹐生子曰董氈。立遵死﹐李氏寵衰﹐斥爲尼﹐錮之廓州﹐瞎氈等結母黨李巴全竊載其母出奔。瞎氈據河州﹐磨氈角據邈川﹐撫有其眾﹐廝羅不能制。元昊聞二子怨其父﹐陰以重賂間之﹐且誘諸酋歸附。有溫逋哥子一聲金龍﹐擁眾萬餘﹐叛附元昊﹐結爲婚姻。廝羅勢蹙﹐更與喬氏西徙歷精城。

景四年﹑元昊大慶元年春正月﹐始制蕃書。攺元。

元昊善繪畫﹐明律法﹐通蕃漢文字﹐能創制物。始嘗以己意造蕃書﹐令謨寧令野利仁榮演繹之﹐成十二卷。字形方整﹐體類八分﹐而畫頗重復﹐教國人用以紀事。羣臣上表獻頌﹐遂攺「廣運三年」爲「大慶元年」。

按﹕西域書多異文﹐有驢唇書﹑蓮葉書﹑節分書﹑大秦書﹑馱乘書﹑孛牛書﹑樹葉書﹑起屍書﹑石旋書﹑覆書﹑天書﹑龍書﹑鳥音書﹐凡六十四種。元昊所造或亦類是。然自是以後﹐國中紀事﹐悉用蕃書﹐歷二百餘年﹐不復攺正。夏史失傳﹐良由於此﹐書惜之也。夏五月﹐升州郡﹐益邊防。

元昊旣據夏﹑銀﹑綏﹑宥﹑靜﹑靈﹑鹽﹑會﹑勝﹑甘﹑涼﹑瓜﹑沙﹑肅諸州立國﹐而以石堡﹑洪門諸鎭升爲洪﹑威﹑龍﹑定四州。又以肅州爲蕃和郡﹔甘州爲鎭夷郡﹐置宣化府。東盡黃河﹐西界玉門﹐南接蕭關﹐北控大漠﹐地方萬餘里。倚賀蘭山爲固﹐料兵設險﹕以七萬人護衛興慶﹐五萬人鎭守西平﹐五萬人駐賀蘭山﹔左廂宥州路﹐以五萬人備﹑延﹑麟﹑府﹔右廂甘州路﹐以三萬人備西蕃﹑回紇﹔自河南洪州﹑白豹﹑安﹑鹽州﹐至羅洛﹑天都﹑惟精山等處﹐以五萬人備環﹑慶﹑鎭戎軍﹔自河北至午臘山﹐以七萬人備契丹。而禦邊善戰﹐尢倚山訛。山訛者﹐橫山羌﹐平夏兵不及也。

按﹕書西夏地理始此。秋七月﹐更定禮樂。

夏州沿黨項蕃俗﹐自赤辭臣唐﹐始習尊卑跽拜諸儀。而其音樂﹐尙以琵琶﹐擊缶爲節。禧宗時﹐賜思恭鼓吹全部﹐部有三駕﹕大駕用一千五百三十人﹐法駕七百八十一人﹐小駕八百一十六人﹕俱以金鉦﹑節鼓﹑扌岡鼓﹑大鼓﹑小鼓﹑鐃鼓﹑羽葆鼓﹑中鳴﹑大橫吹﹑小橫吹﹑栗﹑桃皮﹑茄﹑笛爲器。歷五代入宋﹐年隔百餘﹐而其音節悠揚﹐聲容淸厲﹐猶有唐代遺風。迨徳明內附﹐其禮文儀節﹐律度聲音﹐無不遵依宋制。元昊久視中國爲不足法﹐謂野利仁榮曰「王者制禮作樂﹐道在宜民。蕃俗以忠實爲先﹐戰鬥爲務﹐若唐宋之縟節繁音﹐吾無取焉。」於是﹐於吉凶﹑嘉賓﹑宗祀﹑燕享﹐裁禮之九拜爲三拜﹐革樂之五音爲一音﹐令於國中﹐有不遵者﹐族。

按﹕書西夏禮樂始此。冬十一月﹐設蕃漢二字院。

元昊旣制蕃書﹑遵爲國字﹐凡國中藝文誥牒﹐盡易蕃書。於是﹐立蕃字﹑漢字二院。漢習正﹑艸﹔蕃兼篆﹑隸。其秩與唐﹑宋翰林等。漢字掌中國往來表奏﹐中書漢字﹐旁以蕃書並列﹔蕃字掌西蕃﹑回鶻﹑張掖﹑交河一切文字﹐並用新制國字﹐仍以各國蕃字副之。以國字在諸字之右﹐故蕃字院特重。

寶元元年﹑夏大慶二年春正月﹐朔﹐日有食之。

於是元昊僭謀益急。

表請供佛五臺山。

元昊使人往來中國﹐熟悉邊臣因循之勢﹐久思攻取河東。是時﹐欲識進兵道路﹐表請供佛五臺﹐乞使臣引護﹐並給館券﹐仁宗從之。

夏四月﹐興平公主卒。

公主素與元昊不睦。先是﹐元昊遣使貢於契丹﹐不以病告。旣卒﹐契丹主遣北院承旨耶律庶成持詔詰問。

按﹕此契丹﹑西夏開隙之始。異日幽州之師集而不發﹐其以此夫。秋七月﹐盟諸蕃於賀蘭山﹐謀攻延。

元昊入貢﹐路由延﹐久謀取之﹐特以部下諸蕃向背不齊﹐未敢猝動。迨使人自五臺還﹐知河東備禦完固﹐悉會諸族豪酋於賀蘭山坡與之盟﹐各刺臂血和酒置骷髏中共飲之﹐約先攻延﹐自徳靖﹑塞門﹑赤城路三道並入。諸酋有諫者﹐輒殺之。兵將發﹐或言未建大號不足以服眾﹐乃復止。

九月﹐左廂監軍山遇內奔﹐至延州被執。

山遇名惟亮﹐元昊從父也。與弟惟永分掌左右廂兵﹐其從弟惟序亦親近用事。元昊數窺邊﹐山遇諫曰「中國地大兵多﹐關中富饒﹐環慶﹐延據諸邊險要﹐若此數路城池盡修攻守之備﹐我弓馬之技無所施﹐牛羊之貨無所售﹐一二年間必且坐困﹐不如安守藩臣﹐歲享賜遺之厚﹐國之福也。」元昊不聽﹐心惡其不從己﹐語惟序曰「汝首山遇反﹐吾以山遇官爵與汝。不然﹐俱族滅矣。」惟序不忍﹐更以告山遇。山遇欲內降﹐惟永曰「南朝無人﹐不知兀卒所爲﹐將不信兄﹐兄必交困。」山遇曰「事至此﹐不得已也。若南朝有福﹐則納我矣。」遣人持誥敕詣金明巡檢李士彬所﹐欲自將兵扼黃河南渡﹐發部落內屬﹐入告其母獨孤氏﹐母曰「汝自爲計。我年八十餘﹐不能從汝去﹐爲汝累﹐當置我室中﹐縱火焚之。」山遇等涕泣如母言﹐挈其妻野利羅羅﹑子阿遇及親屬二十二人﹐以珍寶名馬內奔。是月﹐至保安軍。知軍朱吉以告知延州郭勸﹐勸與鈐轄李謂議﹐自徳明納貢四十年﹐有內附者未嘗畱﹐因遣山遇還。山遇不可﹐渭等疑其詐﹐令人執之﹐山遇與惟永﹑惟序等號哭稱冤﹐勸等不聽﹐命監押韓周將兵衛送於夏州。

按﹕山遇手掌西復軍政﹐其初至延州時﹐卽言元昊精兵才八萬人﹐餘皆老弱不堪戰鬥﹐蓋深悉國中虛實者。若畱以爲西蕃屏翰﹐則用其手足﹐制其心腹﹐較之中朝將佐冒昧操戈﹐其效當不啻倍蓰。乃遣使執送﹐不特阻戎人向化之心﹐而宋室寡謀﹐早被元昊窺見一斑矣﹗山遇還至宥州﹐殺之。

元昊恐山遇入漢﹐率師來討﹐自將兵出駐宥州﹐部署蕃族爲禦敵計。會韓周送山遇至﹐與元昊見於鑷移坡。元昊衣錦袍﹑黃綿胡帽﹐不肯受﹐曰「延州誘我叛臣﹐我今引兵問罪﹐當於知州廳前受之。」周說諭良久﹐始聽。遂集從騎射殺山遇父子﹐山遇有勇略﹐其死也﹐國人哀之。富弼曰「西界地多帶山﹐馬能走險﹐瀚海彌遠﹐水泉不生。王旅䢐徵﹐軍需不給。窮討則遁匿﹐退保則襲追﹐以逗撓爲困人之謀﹐以遲久爲匱財之計。元昊悖此險阻﹐敢肆猖狂。復知先朝屢次兵徵﹐終棄靈﹑夏﹐今其自負彊盛﹐有逾往時﹐而爲之羽翼者﹐又皆狡焉多謀﹐憤然思逞。山遇𨿽欲遏之﹐得乎﹖然其一心向化﹐爲庸奴所敗﹐遂致身死族滅﹐遇亦窮矣﹗

冬十月﹐元昊稱帝﹐建國號「大夏」﹐攺元「天授禮法延祚」。

元昊稱兀卒已數年﹐兀卒者﹐華言靑天子﹐謂中國爲黃天子也。至是﹐與野利仁榮﹑楊守素等謀稱帝號﹐於是月十一日築臺興慶府南﹐受冊卽皇帝位﹐攺大慶二年曰天授禮法延祚元年﹐以野利仁榮。嵬名守全﹑張陟﹑張絳﹑楊廓﹑徐敏宗﹑張文顯爲中書﹑樞密﹑侍中等官﹐專主謀議﹔以楊守素﹑鐘鼎臣﹑嵬名聿榮﹑張延壽爲官計﹑受納諸司﹐主文書﹔以野利旺榮﹑野利遇乞﹑成逋克成﹑賞都臥﹤者多﹥﹑如定多多馬﹑竇維吉分駐十二監軍司地﹐主兵馬﹔其餘拜授有差。

上謚號。

元昊令羣臣奉冊謚祖保吉曰神武皇帝﹐廟號太祖﹔妣野利氏曰順成懿孝皇后﹔父徳明曰光聖皇帝﹐廟號太宗﹔妣衛慕氏曰惠慈惇愛皇后。已﹐立妃野利氏爲憲成皇后﹐子寧明爲皇太子。

十一月﹐祀神西涼府﹐遂不遣賀郊人使。

元昊遣潘七布﹑昌裏馬乞點兵集蓬子山﹐自詣西涼府祀神。時﹐中國南郊。故事﹐諸蕃有貢。元昊因自帝﹐不復使賀。仁宗詔陜西﹑河東舊與元昊界互市者﹐所在禁絕之。

●卷十三寶元二年﹑夏天授禮法延祚二年春正月﹐遣使以稱帝入告。

元昊遣樞密使﹑禦史大夫等官奉表抵延州﹐郭勸等以表函尙稱臣﹐令韓周伴送入京﹐至東華門始去本國服﹐至殿呈表略云「臣祖宗本出帝冑﹐當東晉之末運﹐創後魏之初基。遠祖思恭﹐於唐季率兵拯難﹑受封賜姓。祖繼遷﹐心知兵要﹐手握乾符﹐大舉義旗﹐悉降諸部。臨河五郡﹐不旋踵而歸﹔緣境七州﹐悉差肩而克。父徳明嗣奉世基﹐勉從朝命。夏主之號﹐夙感於頒宣﹔尺土之封﹑顯蒙於割裂。臣偶以狂斐﹐制小蕃文字﹐攺大漢衣冠﹐革樂之五音﹐裁禮之九拜。衣冠旣就﹐文字旣行﹐禮樂旣張﹐器用旣備﹐吐蕃﹑塔坦莫不稱臣﹐張掖﹑交河鹹甘稽首。稱王則不喜﹐朝帝則是從﹐輻輳是期﹐山呼齊舉。伏願一А之土地﹐建爲萬乘之邦家。再讓靡遑﹐羣集又舉﹐事不獲已﹐顯而行之。遂以十月十一日郊壇備禮﹐爲世祖始文本武興法建禮仁孝皇帝﹐國稱大夏﹐建元天授。伏望皇帝陛下﹐睿哲成人﹐寬慈及物﹐許以西郊之地﹐冊爲南面之君。敢竭庸愚﹐常惇歡好。魚來雁往﹐任傳鄰國之音﹔地久天長﹐永鎭邊方之患。至誠瀝懇﹐仰俟帝兪。謹遣弩涉俄疾﹐你斯悶﹑臥普令濟﹑嵬伽崖奶﹐奉表詣闕以聞。」朝廷卻所其獻駝﹑馬﹐猶善遇使者。使者臨行不肯受詔及所賜物而還。

富弼曰﹕元昊反狀素彰﹐表詞犯順﹐故其使介赴闕﹐倔彊少訓﹐以不辱君命爲有才﹐以能抗中國爲善策。朝廷若察其敢來之意﹐伐其所叛之謀﹐存之適以遂其姦﹐誅之足以喪其魄﹐立行羈執﹐盡肆市朝﹐事旣乖其本心﹐勢將行吾所令。於此赫然震怒﹐或發兵聲討﹐或命將備邊﹐上則可以示中國不測之威﹐下則可以杜姦宄好亂之漸。戰士必爲增气﹐戎人且憚而失圖﹐豈不韙哉﹗豈不快哉﹗

二月﹐白豹寨都指揮使斐永昌內奔。

柔遠寨蕃官嵬招之以降﹐仁宗詔補三班供職﹑本族巡檢。

夏四月﹐遣使購中國宮人。

初﹐仁宗放宮人二百七十名﹐悉任所之。元昊陰以重幣購得數人﹐納諸左右。於是﹐朝廷刑賞宮闈陰事﹐纖悉具知。

五月﹐定朝儀。

宋承唐制﹐以元日﹑五月朔﹑冬至行大朝會禮﹐羣臣上壽﹐設宮縣﹑萬舞。其常朝儀﹐百官入﹐赴文徳殿正衙曰常參。五日赴崇徳殿曰起居。元昊僭謀陰蓄﹐使介往來﹐久悉中朝典故。至是﹐於正朔朝賀雜用唐宋典式﹐而見官屬以六日爲常參﹐九日爲起居﹐均令蕃宰相押班﹐百官以次序列朝謁﹐舞蹈﹐行三拜禮。有執笏不端﹑行立不正﹑趨拜失儀者並罰。

建蕃學。

夏州自五代後不列職方﹐其官屬非世族相傳卽幕府遷擢﹐尙無科目取士之法。元昊思以胡禮蕃書抗衡中國﹐特建蕃學﹐以野利仁榮主之。譯《孝經》《爾雅》《四言雜字》爲蕃語﹐寫以蕃書。於蕃﹑漢官僚子弟內選俊秀者入學教之﹐俟習學成效﹐出題試問﹐觀其所對精通﹐所書端正﹐量授官職。並令諸州各署蕃學﹐設教授訓之。

西蕃角廝羅攻涼州。

角廝羅西徙﹐中阻瓦川城﹐不復通中國。仁宗遣左侍禁魯經﹐自古渭川抵歷精城﹐加廝羅保順節度﹑邈川大首領﹐使背擊元昊。廝羅出兵四萬五千襲西涼﹐守將遣兵禦之﹐不得進﹑殺遊邏數十人﹐聲言圖再舉﹐然卒不能也。

遣諜誘蕃﹑漢民。六月﹐削賜姓﹑官爵。

元昊慮中國兵臨﹐潛使人出入諸邊﹐刺探機事﹐並煽誘蕃﹑漢歸附。仁宗下詔削奪賜姓﹑官爵。揭榜於邊﹐募人能擒元昊若斬首獻者﹐授定難節鉞﹐賞錢二百萬﹔能捕所遣刺探者﹐賞錢十萬﹔西界蕃﹑漢職員能帥族內順者﹐等第推恩。李燾曰﹕《呂氏家塾記》云﹐許公在大名時﹐聞朝廷降此詔﹐驚曰「謀之誤矣﹗」立削奏曰「前代方鎭叛命﹐如此詰誓則有之﹐非所以禦戎狄也。萬一有不遜語﹐得無損國體乎﹗」朝廷議攺未及﹐果有書事。

秋七月﹐授延州人劉重信環州刺史。

重信世居延州﹐聞元昊稱帝往投﹐授環州刺史﹐攺名奇徹。令其招誘延州諸部屬羌﹐尋爲金明都監李士彬捕得﹐送京師﹐伏誅。

八月﹐請置榷場於延州。

延州逼近夏國﹐蕃﹑漢素相熟習。元昊以保安軍舊市奉詔禁止﹐遣使請於延州再建榷場﹐意在脇制中國也﹐仁宗不許。

九月﹐置尙書令﹐設十六司。

元昊以中書不能統理庶務﹐仿宋制置尙書令﹐考百官庶府之事而會決之。又攺宋二十四司爲十六司﹐分理六曹﹐於是官制漸備。

冬十一月﹐寇保安軍﹐不克。

夏國與延﹑環慶﹑涇原毗接。其環慶路邊寨排密﹐近者三十里﹐遠者四﹑五十里﹐列據要害﹑蕃部素不知其山川道路﹐兼有宿將劉平﹑趙振等爲之守禦。其涇原路有鎭戎軍﹑渭州城﹐兩處壁壘堅固﹐屯兵亦眾﹐所置蕃落弓箭手﹑甲騎精彊﹐而西蕃瞎氈據河州牽制兵勢﹐所以元昊不輕犯其境。惟延地闊寨疏﹐自承平至安遠約二百里﹐自長寧至黃河一百里﹐並無城寨﹐土兵寡弱。元昊嘗以金幣﹑王爵誘保安軍諸族巡檢劉懷忠﹐懷忠毀印斬使。元昊怒﹐點其軍作五頭項﹐每頭項作八澑﹐共四十澑﹐脇降屬戶﹐悉壞沿邊籬落﹐七百里中兵烽不絕﹐徑攻保安軍。懷忠出戰﹐敗死﹐延路鈐轄盧守勤急使巡檢指揮使狄靑將兵拒之。靑臨陣披髮帶銅面具﹐往來奮擊﹐元昊知不敵﹐解圍退。趙曰「是役也﹐元昊棄下攻城之具極多﹐然觀其器極拙鈍不堪用﹐蓋欲邊將見之﹐疏其備也。」

復圍承平寨。十二月﹐環慶官兵攻後橋堡及十二盤﹐乃還。

先是元昊爲金銀冠佩陰飾甲騎以遺屬羌﹐約爲內應。知環州趙振潛以金銀誘取之﹐得冠佩銀鞍三千﹐甲騎數百﹐使告鄰郡俾以環州爲法﹐不聽。於是東陵﹑萬劉諸族勝兵數萬﹐元昊皆誘而有之。時攻保安不克﹐退圍承平寨﹐寨將出戰﹐擒之﹐掠軍民甚眾。延部署許懷徳﹑兵馬都監張建侯﹐率勁卒千餘突圍奮擊﹐元昊令一驍騎出陣前﹐據鞍罵﹐懷徳引弓一發僕之﹐兵士皆駭走。元昊相持六日﹐聞環慶鈐轄髙繼隆﹑同知慶州張崇俊﹐領兵入界拔後橋堡﹐淮安鎭都監劉正﹑走馬承受石全政﹐破蕩吳家等族﹐盛兵截十二盤口﹐恐歸路斷﹐引還。

閏十二月﹐遣賀永年置書於歸娘族。

元昊素知契丹使者入南朝倨傲殊甚﹐故遣使輒選彊辧有智﹐盛其騎從使之﹐當廷抗對﹐肆行倔彊。中國每優容之。及稱帝表至﹐朝臣請誅使者﹐尙書左丞程琳曰「遣使常事也﹐殺之不祥。」後使來益驕﹐或議因使者入傳捨壞垣斃之﹐琳曰「前不殺無罪也﹐今旣驕橫﹐法當死。」因暴其罪誅之。於是元昊不復遣使﹐用楊守素言﹐遣賀永年於是月賫書﹐納旌節﹑告赦及所得敕榜﹐置神明匣﹐畱歸娘族境上。延州上其書﹐略曰「持命之使未還﹐南界之兵早動﹐漫於延﹑麟府九處入界。未聞涇原﹑環慶一旅凱旋」。又曰「南兵善走﹐棄下旗鼓﹑刀槍甚多﹐我將出奇﹐殺卻漢﹑蕃軍吏兵民不少。」又曰「旣先違誓約﹐又別降制書﹐誘導邊情﹐潛謀害主﹐諒非聖意有偏﹐必皆公卿異議﹐有失宏規﹐全忘大體。」又曰「蕃﹑漢各異﹐國土迥殊﹐幸非僭逆﹐嫉妒何深﹗況元昊爲眾心之所推﹐循拓跋之遠裔﹐爲帝圖王﹐有何不可﹖」又曰「嵬伽回﹐將到詔書﹐與界首張懸敕旨不同﹐言不由衷﹐人眞無信。」又曰「元昊與契丹姻親有素﹐炎宋與契丹玉帛久馳。倘契丹聞中朝違信言﹐亦遣全師請罪﹐西北交困﹐廟算何施﹖」又曰「伏冀再采非言﹐深詳微懇﹐回賜通和之理﹐薦行結好之恩。」尾稱「天授禮法延祚二年冬十二月書。」史臣曰「元昊妄肆逆謀﹐慮下不從﹐上此書﹐規得譴絕以激怒其眾。時著作郎張方平請順適其意﹐使無由猝發﹐得歲月之頃﹐以其間選將勵士﹐堅城除器﹐爲不可勝以待之。𨿽終於必反﹐而兵出無名﹐吏士不直其上﹐難以決勝。小國用兵三年﹐不勝必折。我以全力制其後﹐必勝之道也。時天下全盛﹐皆謂其論出姑息﹐決計用兵﹐遂致西州重困﹐惜哉﹗」

誘延都監李士彬﹐士彬執使人﹐斬之。

元昊爲書﹐以錦袍﹑金帶投金明縣境上﹐約士彬同叛。候人得之﹐諸將皆疑﹐延副都部署夏隨曰「此夏人行間耳﹐士彬與羌世仇﹐若有私約﹐通贈遺﹐豈使眾知耶﹖」召士彬與飲﹐厚撫之。士彬感泣﹐誓立功自效。已而﹐元昊潛使人入金明誘士彬﹐曰「果約降﹐當富貴與共。」士彬斬使﹐縱從者還報。士彬﹐繼周子也。

遣使入延請和。

元昊遣供備庫使毛迎啜己至延境上﹐賫表請和﹐辭甚悖慢﹐中國不從﹐遂激眾曰「吾求罷兵﹐而南朝不許﹐柰何﹖」於是﹐眾怒﹐戰益奮。

殺蕃族吹同乞砂等家。

乞砂西蕃首領﹐與弟吹同山乞各率族兵於蕃界擒夏宮內奔﹐元昊追之不及﹐盡誅二人家屬。乞砂等至﹐中國授三班奉職﹐繼擢左千牛衛大將軍﹐各賜帛三十匹﹑茶三十斤﹐使還本族捍禦。

附﹕楊偕奏議﹕ト門祗候王文恩入西界爲夏所敗﹐土兵皆竄﹐惟東兵二百人捍拒﹐射殺夏兵甚多。據李氏《長編》列偕疏於寶元二年末。或移見明年二月﹐偕自河中徙陜時﹐疏中言卽近事﹐而是時宋兵入夏﹐紀傳皆不載。康定元年﹑夏天授禮法延祚三年春正月朔﹐日有食之。

日西先有一珥﹐楊守素曰「此吾軍勝象也。」力請元昊取延州。

破金明縣﹐執都監李士彬。

元昊誘士彬不得﹐使蕃部詐降。士彬白知州範雍﹐請徙置南方﹐雍不可﹐賞以金帛﹐令隸麾下。於是降者絡繹﹐分置諸寨甚眾。元昊又令將士與士彬遇﹐輒不戰而退﹐曰「我等聞『鐵壁相公』名﹐莫不膽墜地也。」士彬聞之﹐气益驕。一日﹐縱兵自保安軍土門路入﹐聲言取金明﹐士彬嚴兵待﹐夜分不至﹐釋甲而寢。翌旦﹐兵大入﹐降者執士彬及子懷寶以獻。陳仁錫曰「士彬世守金明﹐部兵十萬﹐延州號『鐵壁相公』﹐專使控扼中路。元昊使軍吏詐降﹐怯戰以驕其气。又知士彬馭下嚴﹐士心不悅﹐輒以金爵誘其所部渠帥﹐及兵大入﹐降者內應﹐左右以弱馬士彬﹐並其子致之元昊。抑何略也﹖

按﹕金明一邑﹐舊寨三十六﹐胡兵十萬人。其北百里間﹐有寨門﹑安遠﹑栲栳三寨﹐洵延州之保障﹐熟戶之藩蘺也。士彬貪而無智﹐常誘趙山遇內奔﹐侵沒其珍寶萬數﹐致陷山遇以死。元昊之計取百端﹐非獨金明有必爭之勢﹐亦與士彬有不解之冤也。附﹕韓琦《安陽集》﹕元昊侵延﹐熟戶李士彬及米知順﹑李思等族﹐俱爲之降且擄。據李氏《長編》﹐米知順系保安熟戶﹐其降虜月日未見。李思並不詳何處熟戶。分掠安遠﹑永平諸寨﹐不克。

安遠居極邊﹐元昊兵破其門再重﹐至第三門﹐監押邵元吉縋軍士奮擊﹐拒守累日﹐眾乃退。永平寨主初欲斂兵避山中﹐指揮使史吉率所部遮城門﹐詰欲何之﹐寨主以謀告﹐吉曰「如百姓﹑芻糧何﹖且異日爲有司所劾﹐罪當死﹐請先斬吉馬前﹐不敢從行也。」寨主慚而返。吉登陴力拒﹐城得以全。

進攻延州﹐敗官兵於三川口﹐執副總管劉平等。

初﹐元昊將攻延州﹐使衙校賀眞至州﹐言欲攺過歸命﹐範雍喜﹐禮眞歸之﹐遽以上聞﹐不復設備。及金明破﹐元昊得士彬帳下蕃兵數萬﹐驅之徑薄延州。州夾河爲兩城﹐雉堞卑小﹐兵士登九州臺瞰城中如畫。攻圍甚急。時副都部署石元孫領兵在外﹐守城者才數百人。鈐轄內侍盧守勤對雍號泣﹐謀遣都監李康伯通款﹐康伯寧死不肯行。雍急召延副總管劉平於慶州﹐平督精銳合元孫兵晝夜倍道而前。至萬安鎭﹐平先發﹐元孫繼進﹐夜至三川口西十里止營﹐遣騎兵先趨延州爭門。平與延都監黃徳和﹑巡檢萬俟政結陣東行方五里﹐元昊預爲偃月陣待之。復令步兵涉水爲橫陣﹐衝擊官軍﹐不勝。復蔽盾而前﹐令驍將揚言獨當裨將郭遵﹐遵揮鐵杵碎其腦﹐兩軍皆奮呼搏擊﹐劉平右頸左耳猝中矢。元昊知平受傷﹐日暮以輕軍進薄﹐官軍不能禦﹐黃徳和先走﹐眾大潰。遵持大槊橫突之﹐元昊見不可敵﹐使人持A2索立髙處迎遵馬﹐輒爲所斷﹐因縱使深入﹐攢矢注射﹐馬中矢僕地﹐殺之。平率餘眾退保西南山﹐立七柵自固。夜﹐元昊使人叩寨﹐問主將安在﹐平戒軍士弗應。復使人假爲戍卒遞文移者﹐平殺之。抵四鼓﹐環營大呼曰「如許殘兵﹐不降何待﹖」平旦﹐又使人呼曰「汝降乎﹖不然﹐當盡死﹗」平卒不應。元昊舉鞭麾騎自山西出﹐截官軍爲二﹐大敗之﹐執平與元孫等。會雨雪﹐兵士弛備﹐聞麟州都教練使折繼閔﹑柔遠寨主張﹐襲破浪黃﹑黨兒二族﹐軍主敖保被殺﹐並代鈐轄王仲寶﹐以兵入賀蘭谷﹐蕃將羅逋又敗於長雞嶺﹐乃解圍。魏泰曰﹕劉﹑石之援延州也﹐兵抵大柳樹﹐去州二十里。日向夕﹐忽有來使宣狀﹐云「範太尉已候城之東門。然暮夜納眾﹐恐透漏姦細﹐請放人馬﹐庶辧眞訛也。」二將信之﹐下馬據胡牀﹐躬撥隊伍﹐每一隊行及五里許﹐又放一隊﹐至更餘﹐約放五十隊矣。二將顧問來使﹐忽失所在﹐心知有變﹐遂整陣而前﹐至五龍川﹐去延州才五里﹐忽四山鼓角雷嗚﹐埃煙斗合﹐蕃兵墻進﹐倏忽之間﹐已陷重圍。蓋夏人前一夕﹐偸號入金明﹐先斷東北﹐以致二將於覆中。計亦狡哉﹗

按﹕西界興兵之後﹐境內生聚﹑牛羊皆遷徙遠匿﹐其守備族帳﹐僅老弱耳。然官軍入界﹐遇之輒奔還﹐不敢一戰。若延州之寇﹐夏人大寨在城北五十里五龍川口﹐其後隊直接魚家莊﹐莊去州二十里﹐較其眾約十餘萬。平等以八千人赴援﹐謂其下曰「義士赴人之急﹐蹈湯火若平地﹐況國事乎﹗」蓋明知勢有不敵﹐而勇於公義﹐奮不顧身﹐不得以身入重地﹐訾其無識也。附﹕李氏《長編》﹕康定元年三月戊午﹐原州乾興寨主李繼明﹑監押孫佶﹐並杖脊刺配沙門島﹐由夏人圍鎭西堡﹐坐不卽救援也。考《宋史﹖夏國傳》﹐元昊是時尙未入涇原﹐鎭西之圍﹐紀傳無考﹐《長編》疑誤。附﹕王辟之《澠水燕談錄》﹕康定中﹐趙元昊旣擄劉平﹐遂約吐蕃毋得與中國陰相爲援。朝廷患之﹐使尙書屯田員外郎劉渙至靑唐諭以恩信。考《宋史﹖角廝羅傳》﹐元昊反﹐使侍禁魯經持詔諭廝羅﹐使背擊元昊。旣﹐元昊屢寇邊﹐仁宗復遣經﹐經固辭。於是渙應詔往﹐並無元昊約和吐蕃事。附﹕《一統志》﹕涼州平番縣北六十五里﹐岔口之東偏有古荒址﹐云﹕宋康定初﹐夏趙元昊築城於此﹐以拒西蕃兵。考《夏臺事迹》及《宋史﹖夏國傳》﹐此事不得其詳。

●卷十四康定元年﹑夏天授禮法延祚三年夏四月﹐西蕃磨氈角謀攻涼州。

磨氈角與父角廝羅猜阻﹐𨿽各治一城﹐別立文法﹐然終不能統攝諸蕃。寶元中﹐中朝欲兼撫之﹐命爲順州團練使﹐磨氈角感恩上表﹐言有兵二萬﹐願取西涼﹐請遣使護﹐仁宗詔嘉之。

五月﹐取塞門寨﹐執寨主髙延徳﹐遂破安遠諸寨。

塞門﹐諸部舊址﹐在盧子關南﹐距金明二百里﹐向屬夏州。淳化中﹐金明守將李繼周開治塞門﹑鴉兒兩路﹐建寨其地。然與延州相距﹐路無人煙﹐一水屈曲﹐涉渡五十七處﹐勢殊孤絕。元昊於二月中﹐自延州退兵金明﹐遣首領約遇﹑沒兀等部蕃騎七百餘﹐在塞門旁近駐泊﹐己率大眾攻之。寨中兵才千人﹐堅守五月﹐屢告急於延總管趙振﹔振遣百餘人來援。元昊盡殲之。聲言中國已棄此寨﹐力破之。殺兵馬監押王繼元﹐執寨主內殿承制髙延徳﹐悉取其糧艸器甲。

乘勝圍安遠﹐天風雨﹐路泥淖﹐蓬蒿深沒人膝。元昊慮延州援師至﹐伏兵渾州川以邀歸路。安遠失援﹐亦破。於是﹐分兵旁取栲栳﹑黑水等寨﹐五龍川一帶邊戶﹐焚掠殆盡。歐陽修曰「元昊假借名號以威其眾﹐先擊寨堡之易取者一二。然後訓養精銳﹐爲長久之謀。故其來也﹐𨿽勝而不前﹐不敗而自退﹐所以誘吾兵而勞之也。或聲言擊吾東而擊西﹐或聲言擊吾西而擊東﹐乍出乍入﹐所以使我兵分備多而不得減息也。吾欲速戰﹐彼則持重以養銳﹔坐以待戰﹐彼則斂避而不來。直待中國已困﹐民力已疲﹐又或中有水旱之災﹐調斂不勝﹐盜賊四起﹐彼乃奮其全力﹐盡銳深入。觀其始告稱帝﹐迄上書﹐逾年不出﹐一出則鋒不可當﹐執劫蕃官﹐擒獲將帥﹐多禮不殺﹐此其陰謀所蓄﹐豈伊朝夕之故哉﹗」

華州生張元﹑吳昊來投﹐官之。

華州生曰張﹑曰吳者﹐負气倜儻﹐有縱橫才﹐累舉不第﹐薄遊塞上﹐覘覽山川風俗﹐慨然有志經略﹐恥於自售﹐放意詩酒﹐出語驚人﹐而邊帥皆莫之知﹐悵無所適。聞元昊屢窺中國﹐遂西走。過項羽廟﹐沽飲極酣﹐酬酒像前﹐悲歌「秦皇艸昧﹐劉﹑項起吞並」之詞﹐大慟而行。旣入國﹐二人自念不出奇無以動聽﹐各更其名﹐相與詣酒肆﹐劇飲終日﹐引筆書壁曰「張元﹑吳昊飲此」。邏者執之﹐元昊責以入國問諱之義﹐二人大言曰「姓尙未理會﹐乃理會名耶﹖」時元昊尙未更名曩霄﹐所上表奏﹐仍用中國賜姓也。聞言竦然﹐異而釋之﹐日尊寵用事﹐後入寇方略多二人導之云。

按﹕昔魏公叔痤薦衛鞅於惠王曰「不用﹐卽殺之。」王以爲悖而不聽。後鞅入秦﹐遂彊秦而弱魏。蓋懷才之士﹐不爲我用﹐卽爲敵資。況負气倜儻﹐縱橫不羈﹐如二人者乎﹗顧是時韓﹑範主兵需才孔亟﹐凡智能之士﹐無不位置攸宜﹐器使各當﹐而獨於二人失之﹐豈非天哉﹗夏州民韓福內附。

福初名懷亮﹐見元昊僭侈日盛﹐自夏州內奔﹐請攺名自效。仁宗詔隸神衛軍﹐後從任福破白豹城有功﹐補承局﹐尋遷三班借職。

按﹕張﹑吳以中國士人甘投夏國﹐律以《春秋》去夏就夷之義﹐罪豈能辭﹖福乃羌屬小民﹐獨能潔身慕義﹐亦可嘉矣﹐此書於冊﹐使後世之士有如張﹐吳者﹐聞福之風﹐或愧而止歟﹗六月﹐歲星犯井鉞。秋七月﹐又犯東井。

在井十三度。

分兵攻金明。

元昊久駐金明﹐朝廷使延鈐轄張亢﹑都監王達率兵擊之﹐始退。延州兵馬都監周美﹐請於安撫副使範仲淹曰「夏人新得志﹐勢必復來。金明當邊衝﹐若不亟完﹐將遂失之。」仲淹因屬美城焉。數日﹐元昊使兵攻之﹐陣於延州城北三十里﹐與美力戰﹐抵暮不解。美徙軍山北﹐多設疑兵﹐將士望見以爲救至﹐引還。旣而復出艾蒿山﹐至郭北平與美兵夜斗。美令部卒持炬從間道上山﹐四面大噪﹐眾懼而走﹐失牛﹑羊﹑橐駝﹑鎧甲數千計。

附﹕《遼史﹖杜防傳》﹕重熙九年﹐夏人侵宋﹐宋遣郭禎來告﹐請與夏和。上命防使夏解之﹐如約罷兵﹐各歸侵地。考《興宗紀》﹐九年秋七月癸酉﹐宋遣郭禎以伐夏來報﹐遣樞密使杜防報聘﹐不言如夏解和﹐《傳》疑誤。九月﹐攻三川寨﹐圍鎭戎軍﹐大驚。

涇原素稱衝要﹐自鎭戎至渭州﹐沿涇河大川直抵﹑涇﹐略無險阻﹐𨿽有城池﹐盡據平地﹐與夏國路徑交雜。元昊率兵徑攻三川寨﹐殺西路都巡檢使楊保吉﹐敗都監劉繼宗﹑李緯等兵。進攻定川堡﹐守將三班借職郭綸固守﹐不能下。掠劉堡﹐降指揮王遇﹑都虞候劉用。連破乾河﹑乾溝﹑趙福三堡﹐圍鎭戎。涇州駐泊都監王﹐以三千騎由瓦亭來援﹐遇於獅子堡﹐揮兵圍之數重﹐奮力斗﹐破圍出。會日暮﹐語其下曰「兵法以寡擊眾﹐利在暮。」復入陣索戰﹐有驍將持皂旗出槍直胸﹐傷其右臂。以左手杵腦碎之。又一將以槍進﹐復斃之。夏兵大驚﹐將引還﹐會以馬中流矢退。元昊畱軍大掠三日﹐聞涇原鈐轄郭志髙率大兵趨三川﹐乃還。

環慶官軍入白豹城﹐師還復之。

元昊之圍鎭戎也﹐安撫副使韓琦使環慶副總管任福率兵七千﹐聲言巡邊﹐自慶州東路華池﹑鳳川鎭﹐趨七十里至柔遠寨﹐大犒蕃部﹐卽席部分諸將夜抵白豹城平明克之﹐破蕩骨咩等四十一族﹐擒團練使一人﹑蕃官四人﹐蕃部走匿土空中﹐福焚殺之。又燒積聚倉場﹑酒務及太尉衙。元昊恐延﹑慶合兵﹐興州有失﹐急回師援﹐官軍已退。令騎躡其後﹐神木北路都巡檢範恪﹐引兵伏崖險﹐俟半渡邀擊﹐元昊與戰不勝乃還。城中焚毀一空﹐令蕃眾修葺居之﹐益兵爲守﹐於是白豹復固。周禮曰「元昊兵寇三川﹐官軍不能禦﹐琦使任福夜攻白豹﹐破其族屬﹐焚其積聚。此所謂攻其所必救﹐形格勢禁之道也。」設鐵冶務於夏州。冬十月﹐官軍分道來攻﹐拒卻之。

夏眾甲冑皆冷鍛而成﹐堅滑光瑩﹐非勁弩可入。蓋夏州多鐵﹐州東設鐵冶務﹐去河東麟﹑府界黃河西約八十里。先是部署葛懷敏出保安軍北木場谷﹐由嵬年嶺襲破夏兵數千人﹐逐之﹐直逼夏州而還。於是﹐知延州範仲淹謀取鐵冶務﹐以圖夏州。復遣懷敏與麟府都監朱觀﹐率兵分六道掩襲。觀等入界﹐破一十餘寨﹑族帳二十餘處﹐抵洪州。夏人結寨捍拒﹐陰令橫山蕃部盡據險要﹐出邀官軍後﹐懷敏等戰不勝﹐再宿而退。田況曰「夏界諸處設備甚嚴﹐官兵入界﹐謂之『打虜』﹐所獲無幾﹐陷沒極多。如郝仁禹打瓦娥族﹐亡三百四人﹐無所獲﹔任政打鬧訛堡﹐亡百九十三人﹐秦鳳部署司打隴波族﹐亡九十六人﹐各獲首一級﹔其餘大亡小獲﹐無足言者。至於劉謙﹐髙繼嵩等破龐﹑靑諸族﹐朱觀等入洪州牽制﹐皆爲有功者也。然無不殺戮老弱﹐以增首級。此皆吾民﹐旣淪於異域﹐而又無辜被戕﹐反使遺民稱冤西界﹐以求復仇。吁﹐可愧也已﹗」

進兵爭靑澗城﹐敗於歸娘谷。

夏國盧子平扼金明要路﹐元昊畱兵戍守﹐範仲淹遣侍禁黃世寧攻破之﹐然地遠不能守﹐延州東路鮮藩籬。州判官種世衡言「延安東北二百里有故寬州﹐請因其廢壘興之﹐以當敵衝﹐右可固延安之境﹐左可致河東之粟﹐北可圖銀﹑夏之舊。」仲淹爲請於朝﹐令世衡董其役﹐城成﹐賜名「靑澗」﹐以世衡知城事﹐元昊攻之不能克﹐退駐歸娘谷。仲淹遣ト門祗候張繼勛﹐更番襲擊﹐夏兵屢敗﹐相戒曰「無以延州爲意﹐今小範老子腹中自有數萬甲兵﹐不比大範老子可欺也﹗」

十一月﹐築遮鹿寨﹐以綏州狗兒廂主守之﹐已而戰歿。

元昊見延州築靑澗城﹐又聞都監朱吉駐延安寨﹐防東路﹔指揮王信﹑張建侯﹑黃世寧駐保安軍﹐扼中路﹔巡檢劉政駐徳靖寨﹐控西路﹔指揮張宗武等分屯敷政諸要害﹐密布兵馬﹐聲勢日盛。乃於綏州界外修築遮鹿﹑要冊二寨﹐使狗兒廂主戍兵禦之。範仲淹遣兵馬監押馬懷徳以所部掩襲﹐廂主督兵出戰﹐懷徳射殺之。於是要冊﹑海溝﹑茶山﹑龍柏﹑安化等寨皆不守。

侵隴幹城。

初﹐曹瑋知渭州﹐於六盤山外隴幹川築隴幹城﹐以蔽蕭關﹑鳴沙諸路﹐厚集土兵守之﹐曰「異日秦﹑渭有警﹐此必爭之地也。元昊攻延﹑涇原不得志﹐謀犯秦﹑渭﹐由生羌同家堡入﹐圍隴幹。提點陜西刑獄劉兼濟﹐將千餘騎禦於黑松林﹐夏兵不能進。兼濟﹐平之弟也。

十二月﹐慶州官兵入十二盤﹐咄當﹑迷子二寨潰。

元昊計數黠﹐賞罰明﹐蕃部受約束者無不盡力爲用。慶州界北十二盤及咄當﹑迷子二寨﹐並戎人保聚處﹐元昊入邊輒舉烽揚塵作援應勢。慶州將範恪會諸道兵攻之﹐抵十二盤﹐蕃眾拒戰甚力﹐恪中流矢﹐不顧己﹐視炮石中有火爨者﹐恪取號於眾曰「夏兵矢盡﹐用竈下甓矣。」士卒聞之﹐爭奮破十二盤。於是咄當﹑迷子族戶﹐皆委寨徙帳而北。

慶曆元年﹑夏天授禮法延祚四年春正月﹐涇原官軍襲威福軍﹐遣蕃官骨披等僞降﹐不納。

黑山威福軍駐黃河西﹐涇原都監桑懌率兵襲之﹐焚族帳﹐掠馬駝甚眾。元昊遣指揮骨披等四人詐投懌軍﹐設誓願爲中國效力。懌以告安撫使韓琦。琦不可。

附﹕李氏《長編》﹕正月乙亥﹐並代部署司言西兵寇麟﹑府二州﹐請發延等路兵馬入西界﹐以牽制其勢。考《宋史﹖夏國傳》﹐是時元昊尙未攻麟﹑府﹐《長編》不知何據。歸塞門寨主髙延徳於延州請和﹐安撫副使範仲淹使以書來。

元昊知骨披等計不行﹐歸延徳詣延州與範仲淹約和。仲淹見未具表奏﹐且書有僭號﹐不可以聞。乃自爲書﹐遣監押韓周﹑張宗永同延徳還。致元昊曰「髙延徳至﹐傳大王之言﹐以休兵息民之意請於中國﹐甚善。又爲前者行人不達而歸﹐故未遣親信﹐不爲書翰﹐然詞意昭昭﹐有足信矣﹐惟君子爲能通天下之志﹐固當盡誠奉答。曩者景徳初﹐兩河休息﹐中外上言﹐以靈﹑夏數州本爲內地﹐請河朔之兵﹐合關中之力﹐以圖收復。我眞宗皇帝文徳柔遠﹐而先大王歸向朝廷﹐心如金石﹐言西陲者一切不行﹐待先大王以骨肉之親﹐命爲同姓﹐封爲夏王﹐旌旗車服﹐極王公之貴﹐恩信崇厚﹐始終不衰。此眞宗皇帝之至化﹐亦先大王忠順之功所致也。自先大王薨背﹐今皇帝震悼累日﹐遣使弔賻有加禮﹐以大王嗣守其國﹐爵命隆重﹐一如先大王。大王以靑春襲爵﹐不知眞宗有天地之造﹐違先君之誓書﹐遂僭位號﹐累遣人告於朝廷﹐歸其旌節﹐中外驚憤﹐請收行人﹐戮於都市。皇帝非不能以四海之力支持一方﹐念先帝歲寒之本意﹐故夏王忠順之大功﹐豈一朝之失而驟絕之﹐乃不殺而還。假有本國諸蕃之長﹐抗命於大王﹐而能含容若此乎﹖省初念終﹐天子何負於大王﹖前代故事﹐諸侯干紀﹐卽日追奪爵命﹐購求罪首。朝廷寬大﹐至於半年﹐有司屢告﹐方令下詔﹐此國家舊章﹐不獲已而行也。二年以來﹐疆事紛起﹐耕者廢耒﹐織者廢杼﹐且使戰守之人﹐日夜競爲豺虎吞噬﹐邊界蕭然﹐豈獨漢民之勞敝耶﹖天子遣仲淹經度西事﹐命之曰「有徵無戰﹐不殺無辜﹐王者之師也。」仲淹拜手稽首﹐敢不夙夜於懷﹖至邊之日﹐諸將士多務小功﹔不爲大略。未副天子之意。仲淹與大王𨿽未嘗髙會﹐向者同事朝廷﹐於天子則父母也﹐於大王則兄弟也﹐豈有孝於父母而欲害於兄弟哉﹖可不爲大王一二陳之。大王世居西土﹐衣冠﹑語言皆從本俗﹐而稱號獨與中朝侔﹐豈欲以契丹自帝比乎﹖夫契丹自石晉朝有援立之功﹐久僭尊號﹔若大王則世受天子厚恩﹐如諸蕃有叛者﹐大王當爲霸主﹐率諸侯伐之﹐則世世有功﹐王王不絕﹐乃欲擬契丹之稱﹐究其體勢﹐昭然不同也。昔在五代﹐羣雄咆哮﹐生靈塗炭﹐後唐明宗祈天生聖人﹐以救天下。是年﹐我太祖皇帝應運而生﹐及歷試諸艱﹐中外欣戴﹐受憚於周﹐不血一刃﹐四海大定﹐豈非應天順人之至乎﹗太宗皇帝聖文神武﹐表正萬邦。眞宗皇帝奉天體道﹐淸淨無爲﹐與契丹通好﹐受先大王貢禮﹐自玆天下熙然同春。今皇帝早朝至晏﹐從諫如流﹐有忤雷霆﹐𨿽死必赦。故四海望如父母﹐眞傳所謂以仁獲之﹐以仁守之﹐百世之朝也。仲淹料大王建議之初﹐人必謂邊城少備﹐士心不齊﹐長驅而來﹐所向必克。今彊人猛馬﹐奔衝漢地二年於玆﹐漢之兵民﹐蓋有血戰而死者﹐無一城一將肯歸大王﹐此可見聖宋仁及天下﹐邦本不搖之驗也。今邊士訓練日精﹐恩威已立﹐將帥而下﹐莫不效命﹐爭議進兵。招討司現統兵四十萬﹐約五路入界﹐著律曰「生降者賞﹐殺降者斬﹔獲精彊者賞﹐害老弱婦女者斬﹔遇堅則戰﹐遇險則奪﹔可取則取﹐可城則城」。縱未能入賀蘭之居﹐彼之兵民降者﹐死者﹐所失多矣﹐是大王自禍其民﹐而官軍之勢不獲已也。仲淹又念皇帝『有徵無戰﹐不殺無辜』之訓﹐嘗與招討太尉夏公﹐經略樞密韓公竊議其事﹐莫若通問大王﹐以息兵爭﹐以重民命﹐其美利甚眾也。蓋大王能以愛民爲意﹐禮下朝廷﹐復其王爵﹐承先王之志﹐天下孰不稱賢﹐一也。倘眾多之情﹐三讓不獲﹐則如漢﹑唐故事﹐單於﹑可汗之稱尙有可稽﹐於本國語言爲便﹐復不失其尊大﹐二也。但臣貢上國﹐存中外之體﹐不召天下之怨﹐不違天下之兵﹐使蕃﹑漢之人﹐復臻康泰﹐無死傷相枕﹑哭泣相聞之慘﹐三也。又﹐大王之府用或闕﹐朝廷每歲必有物帛厚賜﹐爲大王助﹐四也。又﹐從來入貢﹐使人止稱蕃吏之職﹐以避中朝之尊﹐按漢諸侯﹑王相﹐皆出眞拜﹔又吳越王錢氏有承制補官故事﹐功髙者受朝廷之命﹐亦足隆大王之體﹐五也﹐昨有邊臣上言﹐乞以官爵﹑金帛招致蕃部首領﹐仲淹亦已請罷﹐大王告諭諸蕃首領﹐不須去父母之邦﹐但回意中朝﹐則遐邇同太平之樂﹐六也。國家以四海之廣﹐豈無遺才在大王之國者﹐朝廷不戮其家﹐安全如故﹐宜善事主﹐以報國士之知﹐惟同心向順﹐自不失富貴﹐而宗族必更優卹﹐七也。又馬駝牛羊之產﹐金銀繒帛之貨﹐有無交易﹐各得其所﹐八也。大王如以仲淹爲可從﹐則君臣同利﹔不從﹐則彼此相傷﹐憂患何時息哉﹖惟仁人擇焉。

按﹕是時經略西事﹐韓主用兵﹐範主招納。嘗有夏人杜文廣至延州﹐言西界聞會兵入討﹐國中呼集點配﹐遷徙驚擾。使乘此時令諸將直搗興﹑靈﹐疾雷不及掩耳﹐元昊善謀﹐亦難爲備。乃朝議遷延﹐元昊因順仲淹之說﹐遣使約和﹐蓋其志犯秦﹑渭﹐惟恐延州赴援﹐籍此爲款兵計耳。仲淹遺書答之﹐墮其術中矣。

●卷十五慶曆元年﹑夏天授禮法延祚四年春二月﹐侵渭川﹐誘官軍於好水川﹐敗之﹐殺行營總管任福等。

元昊聞中國師出有期。潛聚兵一路﹐俟官軍出界擊之。已﹐知不果﹐乃大閱折姜會﹐令諸將擇利進兵﹐僞使人至涇原請和﹐韓琦曰「無故請和﹐詐也。」令諸堡戒嚴﹐而自行邊﹐甫至髙平﹐夏兵已入渭州境﹐薄懷遠城﹐琦急趨鎭戎軍﹐盡發其兵﹐又募勇士萬八千人﹐命總管任福將之﹐以都監桑懌爲先鋒﹐鈐轄朱觀﹑都監武英﹑王各率所部從。琦授福方略﹐申令持重。是夕﹐夏兵趨懷遠東南。旦日﹐與福所部西路巡檢常鼎﹑劉肅戰於張家堡﹐盡棄牛羊馬駝佯北。福自捺龍川引輕騎數千前逐﹐薄暮﹐偕桑懌屯好水川﹐觀﹑英等屯籠絡川﹐中隔隴山﹐相距約五里﹐期明日會兵。時元昊自將精兵十萬營於川口﹐先以數銀泥合密封鴿百餘﹐置道旁。詰旦﹐福與懌循川西行﹐出六盤山下﹐將近羊牧隆城﹐得合發之﹐鴿自中起﹐盤飛軍上﹐俄而鐵騎四合﹐自辰至午﹐相持不決﹐元昊忽令陣中樹鮑老旗﹐長二丈餘﹐左麾左伏起﹐右麾右伏起﹐自山背下擊﹐官軍多墮崖相覆壓﹐懌﹑肅戰死。元昊復分兵斷福歸路﹐福力戰﹐身被十餘矢。小校劉進勸福自免﹐福不可﹐揮四刃鐵簡決鬥﹐槍中左頰﹐絕喉而死﹐子懷亮亦死。元昊並兵攻觀﹑英﹐殺英﹑及參軍耿傅﹑渭州都監趙津等﹐惟觀以千人免。初﹐中國以戶部尙書夏竦爲陜西經略使﹐竦揭榜塞上﹑得趙元昊首者賞錢五百萬貫﹔元昊亦令人入塞﹐佯爲賣箔者﹐遺其箱於食肆﹐人以獻竦﹐啟之﹐中有榜「得夏竦首﹐與錢三千文」。是役也﹐張元題詩界上寺壁云「夏竦何曾聳﹐韓琦未足奇﹐滿川龍虎輦﹐猶自說兵機。」後書「太師﹑尙書令兼中書令張元隨大駕至此題」。史臣曰「元昊乘中國弛備﹐悉眾寇邊﹐王師大衄者三﹐夫豈天時之不利哉﹖亦人謀之不臧也。好水川之敗﹐諸將力戰以死。噫﹐趨利而違節度﹐固失計矣。然秉義不屈﹐庶幾烈士者哉﹗」

按﹕議者謂「福以素未撫循之眾﹐臨敵受命﹐法制不立﹐旣又分出趨利﹐以至於敗﹐」說殆非也。元昊聞朝廷聲討﹐方謀聚兵一路﹐以拒官軍。及朝議中止﹐乃分兵四出。蓋如涇原主戰﹐非大創之不足以挫其銳也。故僞和以絕延州之援﹐詐敗以驕諸將之气﹐道旁銀合﹐陣內長旗﹐其詭譎之智﹐豈福等所能料哉﹗書「誘」﹑書「敗」﹐著其黠也。圍劉堡。

涇原屬戶萬餘帳﹐向來驕悍。元昊六盤山之戰﹐皆其向導﹐故兵行徑路及設伏之處﹐一如宿計。是時﹐引元昊乘勝圍劉﹐範仲淹遣環慶都監劉政將銳卒五千來援﹐夏兵聞之﹐遂還。

附﹕範仲淹奏議﹕山外兵敗之後﹐據慶州申郝仁禹等領兵入夏界﹐輸折甚多。又田況奏議﹕仁禹打瓦娥族﹐亡三百餘人。此事《紀》《傳》不載。三月﹐復以書遺延州。

韓周等始入界﹐迎者皆叩頭稱賀﹐禮意殊善﹔又行兩日﹐卽聞山外兵敗狀﹐意便驕慢﹔旣抵國中﹐元昊不見﹐畱四十餘日﹐方令親信野利旺榮爲書﹐書共二十六紙﹐語極怨尢不遜。又以札付周等﹐要求數事﹐使人同至延州。範仲淹發書﹐對使焚之﹐僅存後幅求通好語及周所賫札﹐上之樞密院。

夏四月﹐掠儀﹑秦二州。

夏國首領各將其種落兵﹐謂之「一澑」。少長服習﹐作止自然﹐旣成行列﹐每餐以手掩口﹐絕不笑言﹐整飭如是。元昊之寇渭州﹐初分兵爲四澑﹐期集於好水川﹐任福所遇﹐乃先至之一澑也。猝遇福軍而駭﹐欲奔所聚之地﹐福不知虛實﹐乘勝尾追﹐遂陷大陣。然諸將力戰﹐至死不肯退﹐夏兵𨿽勝﹐殺傷亦相當。故攻劉堡不克﹐還屯天都山﹐令遊騎剽掠儀﹑秦二州屬戶﹐聞秦鳳副都部署曹琮設伏以待﹐乃退。

沙州回鶻來侵﹐卻之。

回鶻土產﹐珠玉爲最。帛有兜羅錦﹑毛ふ﹑狨錦﹑注絲﹑熟綾﹑斜褐﹔藥有膃肭臍﹑硇砂﹔香有乳香﹑安息﹑篤耨。其人善造賓鐵刀﹑烏金銀器。或爲商販﹐市於中國﹑契丹諸處。往來必由夏界﹐夏國將吏率十中取一﹐擇其上品﹐賈人苦之。後以物美惡﹐雜貯毛連中﹐然所徵亦不貲。自元昊取河西地﹐回鶻種落竄居山谷間﹐悉爲役屬。曹琮在秦川﹐欲誘之共圖元昊﹐得西川舊賈﹐使諭意。於是﹐沙州鎭國王子遣使入貢﹐奉書曰「我本唐甥﹐天子實我舅也。自李氏取西涼﹐遂與漢隔﹐今願率首領討夏。」已而﹐以兵攻沙州﹐不克。

以中書令張元爲相國。

元好陰謀﹐多奇計﹐然性喜誅殺﹐元昊殘暴﹐多其贊成﹐故倚畀尢重。

五月﹐遣盜入涇原。

元昊行兵每以厚賞用間諜哨探﹐至數百里外必得其實﹐又陰養死士﹐專備劫刺。初﹐夏竦議五路進師﹐某幕職兵官﹐密置兵馬﹐分擘糧艸﹐凡五晝夜﹐皆有文字﹐封鑰大櫃中﹐數人不能舉。一夕失之﹐竦謀遂沮。是時韓琦駐涇原﹐夜有人攜匕首入寢門﹐遽褰帳﹐琦起問﹕「誰﹐何﹖」曰「來殺諫議。」問﹕「誰遣來﹖」曰「西夏張相公命。」琦復就枕曰「取余首去。」刺者不忍﹐取金帶而出﹐琦明日亦不治此事。俄而守陴者以原帶獻﹐蓋刺者故張其事﹐以搖中國軍心也。

按﹕《綱目》書「盜」十一﹐書「使盜」三﹐罪使者也。涇原之盜﹐𨿽言張元所使﹐實則元昊主之﹐不書元者﹐罪有攸歸也。秋七月﹐河東屬戶乜羅導攻麟州﹐圍十八日而解。

夏國與陜西有大河之限﹐難於援應﹐若自興州徑越河津﹐不十日程可入麟﹑府。元昊於河西伐木編筏﹐將爲渡河計。會河東屬戶乜羅新授殿侍﹐求錦袍﹑驛料於兵馬鈐轄康徳輿﹐不與﹐乜羅有怨言。或譖其與夏國通﹐戰則反射漢人﹐乜羅不能自明﹐遂投夏﹐導兵入寇。聲言侵關﹑隴﹐知並州髙繼宣請備麟﹑府。已而﹐乜羅果以河東兵弱﹐自後河川徑渡﹐首攻麟州﹐四面屬羌盡遭驅脇。都監王凱乘城拒斗﹐十餘日不解。繼宣帥兵赴救﹐自陵井抵天門關。及河﹐師半濟﹐黑霾暴合﹐舟不能進﹐繼宣具牲酒爲文以禱﹐俄而晴朗﹐師盡濟。遣勇士斫營﹐不勝﹐募黥配廂軍二千人﹐號「淸邊軍」﹐令凱將之﹐出次三松嶺。元昊揮兵數萬圍之﹐淸邊軍奮鬥﹐夏兵敗﹐斬首千餘﹐蹂躪死者無算﹐遂解圍退。

附﹕《宋史﹖王凱傳》﹕元昊反﹐凱徙麟州都監﹐嘗出雙烽橋﹑染枝谷與夏人戰﹐破之。又《竇舜卿傳》﹕舜卿爲府州兵馬監押﹐夏人犯塞﹐舜卿欲襲擊﹐求援於王凱﹐凱弗應﹐舜卿度事急﹐提州兵出戰﹐勝之。考明鎬奏議﹐凱在河外凡九年﹐屢有戰功﹐未必系此一時事。八月﹐破寧遠寨﹐圍府州不克﹐轉攻丰州取之。

元昊攻麟州﹐佯言軍士死傷者三萬餘人﹐失輜重數千﹐以驕中國邊吏。一日﹐逾屈野河西山上白艸平﹐攻寧遠﹐破之﹐殺寨主侍禁王世﹑兵馬監押王顯﹐焚倉庫樓櫓皆盡。轉攻府州。州城倚山﹐險且固﹐東南有水門﹐崖壁峭絕﹐下臨大河。兵從崖腹微徑魚貫而進﹐城上矢石亂下﹐退攻城北﹐與知州事折繼閔士卒力戰﹐死傷者千餘人。乃縱刈禾稼盡發窖藏﹐徙攻丰州﹐破之﹐知州事王餘慶﹑兵馬監押孫吉﹑指使三班借職侯秀﹑嚴訓皆死。遂大掠永安﹑來遠﹑保寧三寨蕃族。

徇唐隆鎭﹐降首領來守順等。

唐隆爲西蕃大部﹐與麟﹑府僅隔一河。元昊圍麟﹑府﹐分兵破之﹐守順請降﹐徙之夏州。未幾﹐與麟州蕃官麻崖﹑府州巡檢默喇俱脫歸中國。麻崖﹑默喇皆元昊脇以入西者也。

九月﹐復掠麟府﹐與巡檢使張戰於龍門川﹐不勝。

元昊旣破丰州﹐回兵復扼麟﹑府﹐使二州隔絕﹐民閉壁乏飲﹐黃金一兩易水一杯。又縱遊騎抄襲餉道﹐邀擊巡檢使張於深柏堰﹐不克﹐見近郊田比秋成﹐分兵據之。將步卒九百人來爭﹐元昊易其兵少﹐列陣龍門川以待﹐奮力接戰﹐夏兵被斬者數百級﹐失器械﹑牛羊數千計。

獻俘契丹。

初﹐仁宗詔河東安撫使移文諭契丹﹐以元昊反﹐奪官削姓﹐已發兵討之。契丹亦以興平公主故憾元昊﹐使人入聘﹐元昊懼南北合兵﹐會府州折繼閔護送冬服至麟州﹐伏兵盡奪之﹐遣使獻俘契丹﹐以求和好。

附﹕《宋史﹖郝質傳》﹕質與田フ將兵護軍需至麟州﹐道遇夏兵數千前抄﹐質先驅力戰﹐斬獲頗多。又《張傳》﹕中使促賜軍衣﹐至麟州﹐夏人邀之靑眉浪﹐馳往護﹐流矢貫雙頰﹐拔矢力斗﹐夏兵卻﹐此二事與折繼閔事孰先孰後﹐紀傳不詳。冬十月﹐容州刺史耶布移守貴以兵據琉璃堡﹐戰敗﹐棄堡走。

元昊久困麟﹑府﹐州民及僧道詣闕請益兵﹐廷臣以二州在絕塞﹐咸議棄河外﹐守保徳﹐會並代鈐轄張亢奉詔至﹐與張合兵爲戰守計。耶布移守貴以兵攻之﹐屢敗﹐悉眾據府北之琉璃堡﹐分列三寨。亢使諜伏堡旁深艸中﹐伺其動靜﹐見老羌方炙羊髀卜吉凶﹐驚曰「明當有急兵﹐且趨避之。」眾笑曰「漢兒皆藏頭膝間﹐何敢爾﹗」亢知無備﹐夜半引輕騎掩擊。三寨兵倉猝迎戰﹐敗死者三百餘人﹐失牛羊馬駝萬計﹐遂棄堡走。

十一月﹐爭建寧寨﹐大敗。十二月﹐盡撤諸路兵還。

建寧據麟﹑府之中﹐最號險要﹐元昊令蕃卒據之。時麟州郊賞至府州﹐府餉麟地距百四十里﹐非兵衛不敢前。張亢率所部護送﹐夏人抄之不得﹐間聚蕃眾數萬屯柏子寨﹐邀亢歸路。天大風﹐亢順風奮擊﹐俘斬無算。轉戰至建寧寨﹐寨兵披靡走﹐亢修復寨址。夏兵出兔毛川爭之﹐亢令張伏短兵彊弩數千於山後。亢所將萬勝軍﹐皆京師新募﹐西人目爲「東軍」﹐素易之﹐而憚虎翼軍勇悍。亢陰易其旗﹐夏兵誤趨之﹐虎翼軍力戰﹐伏發﹐夏兵大敗﹐盡撤諸路兵還。

慶曆二年﹑夏天授禮法延祚五年春正月﹐遣兵扼金湯城﹐環慶將王仲寶來攻﹐拒之﹐敗績。宥州被圍五日而解。

金湯東距延州徳靖寨四十里﹐西南距慶州柔遠寨八十里﹐爲國中和市處。元昊自麟府還﹐慮延慶兵入界﹐以重兵守金湯。環慶副部署王仲寶與延都監狄靑率兵襲擊﹐殺數百人。進攻宥州﹐大掠五日﹐元昊遣兵拒卻之。

團練使訛乞﹑移散內附。

元昊以官爵縻下﹐沿邊逐族首領管三﹑五百帳﹐悉署觀察團練之號。景中﹐訛乞曾受元昊職﹐與族弟訛介不合﹐慶州蕃部巡檢趙明數遣人招之﹐與蕃官二十三戶內附。仁宗厚賜授官﹐已而移散亦由嵐﹑石都巡檢司請內屬。

二月﹐延兵擾綏州﹐卻之﹐遂襲龍口坪。

緣邊山阪重復﹐元昊兵行必循大川﹐是時屯兵無定河。延路都監周美擊破之﹐乘勝抵綏州﹐殺戮酋豪﹐焚毀盧帳﹐夏眾傳箭以拒﹐美於龍口坪築寨戍守。元昊令精騎數千襲之﹐美從百餘騎迎戰﹐相持數日而解。

監軍野利旺榮使蕃將浪埋等詐降於靑澗城。

野利旺榮與弟遇乞分掌左﹑右廂兵﹐皆有才謀﹐號「大王」。旺榮尢親信用事﹐駐兵夏州東彌陀洞。延經略使龐籍兩爲保安軍守劉拯書﹐賂蕃部破丑以達旺榮﹐言「公方持靈﹑夏兵﹐倘內附﹐當以西平茅土分冊之。」知渭州王沿﹑副總管葛懷敏亦使僧法淳持書及金幣招之。旺榮令浪埋﹑賞乞﹑媚娘三人詣靑澗城種世衡軍前請降﹐世衡知其詐﹐曰「與其殺之﹐不若因以爲間。」畱使監商稅﹐出入騎從﹐甚寵。法淳者﹐崆峒山慧明院僧﹐嘗率其徒力戰以護禦書院及保蕃﹑漢老幼孳畜數萬者也。

築阿幹城﹐破西蕃瞎氈眾於龕谷。

瞎氈與父角廝羅猜阻﹐始據河州﹐繼徙龕谷城﹐自立文法﹐無所屬。寶元中﹐陜西經略安撫都監趙招之。遺以綈錦﹐瞎氈聽命﹐屢通貢朝廷﹐授澄州團練使。是時﹐元昊築城阿幹河旁﹐距龕谷七十里﹐中國命瞎氈爲緣邊巡檢﹐使出兵圖之。元昊惡其逼﹐遣將攻龕谷﹐大破之﹐角廝羅不能救。

三月﹐慶州築大順城﹐因遣兵戍白豹﹑金湯等寨。

自白豹﹑金湯之破﹐官軍一退﹐元昊令蕃眾修復﹐守禦益固。範仲淹謂﹕大兵屢出﹐不據險扼之﹐徒滋怨毒﹐無益也。慶州城西北馬鋪寨﹐當後橋川口﹐爲夏人出入必由地﹐密遣子純佑與蕃將趙明負版築大順城。元昊懼扼其衝﹐先伏兵河外﹐以三萬人戰佯北﹐仲淹戒勿追﹐元昊計不行﹐遂以重兵戍金湯﹑白豹兩城。蓋大順成﹐則二城勢孤也。

按﹕元昊乘中國久不用兵﹐蹈瑕竊發﹐以遊兵困勁卒﹐以甘言悅守臣﹐一旦連犯亭障﹐破金明李士彬﹐執寨門髙延徳﹐而並邊籬落大壞﹔擒劉平於三川口﹐死任福於好水川﹐而西州勁兵盡亡﹐勢實不可制矣。然而兵敝士寡﹐憚於深入﹐其屢次入邊﹐不過爲擄掠計。初未嘗據守城寨也﹐惜宋人計疏失於防禦。觀於靑澗旣城﹐大順繼築﹐金湯﹑白豹勢漸不支﹐其兵力不可槪見耶。獻俘契丹以請師。契丹出兵次幽州。

宥州界首蕉蒿寨距大順城不及五十里﹐範仲淹使供備庫副使範恪破之﹐元昊遣數千騎赴援﹐恪弓勝一石七斗﹐矢鏃如鏵﹐每發輒貫二人﹐眾不敢逼。已而﹐總管杜維序﹑鈐轄髙繼隆﹐又分兵襲新築漢乞﹑薛馬﹑都嵬三寨。元昊慮漢兵深入﹐以所掠緣邊人馬獻於契丹﹐請援。契丹集兵幽州﹐聲言分侵河北﹐使西南面招討使蕭塔列葛約元昊出別道以會。中國疆堠戒嚴﹐通判安肅軍李及之言「契丹與夏人姻﹐故出兵姑應其請﹐必不終失誓好﹐願毋過虞。」已而﹐兵果不出。

西蕃兀二族來降。夏四月﹐知環州種世衡討破之。

元昊數誘屬羌爲助﹐環慶路酋長六百人約爲向導。範仲淹知其謀﹐卽日行邊稱詔犒賞﹐諸羌悅服聽命。惟涇原間明珠﹐滅臧兩大族步騎數萬號勁勇﹐北有二川直接夏境﹐仲淹嘗請遣使招撫﹐輒以所受賜物呈送元昊﹐作歸投質驗﹐元昊授以官﹐同肆劫掠。涇原路計討之﹐仲淹以二族道險難攻而止。已﹐二族誘環州兀二族受元昊署號﹐結盟入擾﹐仲淹欲離其黨﹐使世衡招諭﹐不聽﹐世衡令內屬蕃官慕恩率兵掩至其地﹐討破之﹐其族百餘帳皆降。

附﹕範仲淹奏議﹐環州都監郝緒於安塞堡入夏界折卻使臣﹑軍官兵士四百五十餘﹑器械無數。考此事於《實錄》《宋史》未見。與延州官軍戰橋子谷﹐不克。

初﹐夏兵入漢界﹐官軍分地謹守﹐不敢拒戰﹐故往來如履無人之境。自延﹑環慶諸路設備復布探馬偵候﹐兵至卽會合掩擊﹐於是稍知顧忌。時延州守龐籍以金明西北渾州川水土肥沃﹐川尾橋子谷爲夏國險隘﹐令部將狄靑築招安寨於谷旁。元昊遣兵三萬爭之﹐麾騎挑戰﹐六班散直張玉持鐵簡出斗﹐夏兵辟易退還﹐自是興﹑靈東界兵不得並力西出。

夏五月﹐宥州侍中默香內附﹐請封冊。

默香素掌宥州兵馬﹐龐籍使嵬泥族軍主阿克入西偵伺﹐默香告以國主請兵契丹﹐使爲備。旋與其屬堪嵬﹑布遇乞遣人賫告敕請內附﹐求封爵。仁宗授順徳軍節度﹐封順徳郡王﹐賜姓名「白守忠」﹔堪嵬﹐會州防禦使﹔布遇乞敍州防禦使﹐各賜襲衣﹑金帶。然香等仍居宥州如故。

遣兵援黑神堡﹐復犯延州。

元昊築黑神諸堡﹐扼延州要路﹐東路都巡檢馬懷徳平蕩之。元昊遣兵四萬躡其後﹐復入延州界﹐趨僕射谷。懷徳分兵數千據谷旁髙原以待﹐夏兵恐失地利﹐揮從搏戰﹐懷徳力拒﹐不得進。

六月﹐錮延州將王嵩﹐遣教練使李文貴請和。

靑澗僧王光信し勇善騎射﹐習知蕃部山川道路。種世衡知靑澗城時﹐使爲向導﹐數蕩族帳﹐奏爲三班借職﹐攺名「嵩」。世衡爲臘書﹐遣嵩遺旺榮﹐言浪埋等至朝廷﹐知王有向化心﹐命爲夏州節度﹐俸錢月萬緡﹐旌節已至﹐促其內附﹐以棗綴畫龜﹐諭早歸意。旺榮得書大懼﹐自所治執嵩以獻元昊疑旺榮貳己﹐不得還所治﹐錮嵩窖中。遣文貴佯以旺榮旨報世衡﹐且言不達書意﹐或許通和﹐願賜一言。文貴亦言用兵以來﹐資用乏困﹐人情便於和。時世衡已去靑澗﹐龐籍疑其詐﹐畱文貴不遣。

●卷十六慶曆二年﹑夏天授禮法延祚五年秋七月﹐大旱﹐黃鼠食稼。

西羌風俗﹐耕稼之事﹐略與漢同。元昊頻年點集﹐種植不時。至是秋旱﹐有黃鼠數萬﹐食稼且盡﹐國中大饑。

謨寧令野利仁榮卒。

仁榮﹐野利後疏族﹐多學識﹐諳典故。元昊建號之初﹐顯庸創制﹐動靜咨之﹐常論興﹑靈立國大勢﹐言「一王之興﹐必有一代之制。議者咸謂化民成俗﹐道在用夏變夷﹐說殆非也。昔商鞅峻法而國霸﹐趙武胡服而兵彊。國家表裏山河﹐蕃﹑漢雜處﹐好勇喜獵﹐日以兵馬爲務﹐非有禮樂詩書之气也。惟順其性而教之功利﹐因其俗而嚴其刑賞﹐則民樂戰徵﹐習尙剛勁﹐可以制中國﹑馭戎夷﹐豈斤斤言禮言義可敵哉﹖」及卒﹐元昊三臨其喪﹐慟曰「何奪我股肱之速也﹗」命厚葬之﹐贈富平侯。

八月﹐納妃沒移氏﹐營天都山居之。

天都屬古蘭州地界﹐五路間爲國人嘯聚所。凡欲舉兵必先至彼點集﹐然後議所向。元昊𨿽據數州﹐其精兵僅數萬﹐餘皆老弱婦女﹐舉族而行﹐故大舉不過二十日。及入冠屢勝﹐遂有並吞關隴之志。會納其臣沒移皆山女爲妃﹐因天都與涇原路接﹐山川平易﹐勁騎疾馳渭州﹐旦暮可至﹐特營宮室居之﹐日與沒移氏宴樂其中。天都守將野利遇乞﹐後野利從父也﹐謂其下曰「吾女嫁二十年﹐止故居﹐今新得沒移氏卽爲修內﹐何重之若是耶﹖」元昊聞而惡之。

按﹕自天都營﹐遇乞見惡﹐而種諤之間入﹔自遇乞死而沒藏氏得寺﹐野利後之廢成。嗚呼﹗元昊始以納一妃而致大將冤死﹐繼以淫臣妻而成戚黨弄權﹐身亦隨之而隕。自古姦雄亂世﹐人不能制﹐惟女戎足以禍之﹐可不懼哉﹗逐環州諜﹐入麟州攻靑塞堡。

元昊用兵多詭計。知環州種世衡欲得之。嘗以非罪怒一蕃將﹐命杖之百﹐部下爲請不可﹐其人杖已﹐卽奔夏國。元昊用爲親信﹐歲餘盡得機事﹐脫歸河東。元昊遣兵追之不及﹐遂以二萬眾入麟州﹐圍靑塞堡﹐與並代鈐轄王凱戰﹐由鞋邪谷轉鬥四十里至杜古川﹐不勝而還。

九月﹐張元﹑吳昊矯取家屬於隨州。

二人旣用事﹐中國言者請示懷來以反間之。賜其家月米十石﹑錢二十千文﹐又以元之弟侄張秉彜爲華州長史﹐張起﹑張仲經爲文學﹐令往塞下招諭﹐俟元等還﹐一體優卹。久之不至﹐令當州部送二人家屬一並赴闕﹐羈之隨州﹐而以秉彜等百餘口送房州安置﹐譏察出入﹐饑凍且死。知州陳希亮言「元事虛實未可知﹐使誠有之﹐爲國者終不顧家﹐況此皆疏遠無罪者。」乃釋歸﹐其在隨州者卒不赦。元與昊潛使諜者矯中國詔釋之﹐吏民無知者﹐一日臨境作樂﹐以駿馬輕車迎之歸。

閏九月﹐攻鎭戎軍﹐殺涇原路副總管葛懷敏等。

鎭戎距天都山百里﹐西北則三川﹑定川﹑劉等寨﹐與石門前後峽連接﹐乃前漢蕭關故地。東路沿邊有天聖﹑乾興﹑東山﹑彭陽四城﹐與原州平安﹑開邊等寨相錯。其東南則渭州瓦亭寨﹐與獅子﹑攔馬﹑平泉三堡平列﹐無險可恃。元昊見李文貴不還﹐與張元等議﹐元曰「中國精騎並聚諸邊﹐關中少備。若重兵圍脇邊城﹐使不得出戰﹐可乘間深入﹐東阻潼關﹐隔絕兩川貢賦﹐則長安在掌中矣。」元昊從之﹐遂於天都點集左﹑右廂兵十萬﹐分東﹑西兩道﹐一出劉堡﹐一出彭陽城﹐合攻鎭戎。知渭州王沿使葛懷敏率兵據瓦亭寨以拒﹐懷敏督軍進五穀口﹐沿遺書戒勿深入﹐第背城爲營﹐以羸師誘敵至﹐發伏擊之﹐可有功。懷敏不聽﹐由西南直趨養馬城﹐元昊徙軍新濠外待之。官軍分四路進﹐元昊與戰於趙福堡﹐敗都巡檢劉湛兵﹐拔柵逾邊濠進﹐懷敏入保定川寨﹐夏兵毀板橋斷其歸路﹐別爲二十四道﹐以過軍合圍﹐又絕定川水上流﹐饑渴其眾。環慶都監劉賀率兵戰於河西﹐潰去。懷敏爲中軍﹐屯寨門東偏﹐使知鎭戎軍曹英軍東北。元昊自褊江川﹑葉燮會四面躡之﹐先以銳兵衝中軍﹐不動﹐回擊英軍﹐黑風起東北﹐陣擾﹐大敗之﹐懷敏爲眾蹂躪幾死﹐輿入甕城。是夕﹐元昊聚火圍城﹐臨西北呼曰「爾非總管廳點陣圖者耶﹖爾固能軍﹐乃入我圍中﹐今復何往﹖」質明﹐懷敏召諸將議結陣走﹐有執諫者﹐不聽﹐上馬拔劍徑出﹐馳至長城濠﹐濠深闊各六﹑七丈﹐路斷不可過﹐騎士皆散﹐夏兵薄之﹐遂殺懷敏並將校四十人。張溥曰「元昊據地萬里﹐有華州二生爲之謀主﹐山訛善戰﹐助其剽銳﹐挺戈犯順﹐豈異天驕。於時爲宋計﹐用吳育之言﹐當僭表初至﹐姑許其求﹐密修戰備﹐拊背扼吭﹐使不敢動者﹐上也﹔不得已而行範仲淹之策﹐嚴邊城﹐實關內﹐相持數年﹐敵必困敝﹐次也﹔乃在廷寡慮﹐輕動干戈﹐促其速反。延州之戰﹐士气沮傷﹔任福違令﹐敗於好水﹔至定川之役﹐懷敏等復死。三戰皆北﹐關右震動﹐天子旰食。以有道之世戰危若此﹐『佳兵不祥』﹐信哉﹗」

至渭州大掠。

元昊乘勝南掠﹐直抵渭州﹐破欄馬﹑平泉二城﹐焚蕩廬舍﹐毀夷寨柵。令張元作露布﹐有「朕今親臨渭水﹐直據長安」之語﹐關輔居民震恐﹐多竄山谷間。

冬十月﹐東趨潘原﹐戰於彭陽﹐敗績。

元昊旣掠渭州﹐並兵東逾平涼至潘原﹐知原州景泰率兵五千從間道赴援﹐遇於彭陽城西。諸將欲退守﹐泰勿許﹐依山爲陣﹐陰遣三百騎分左﹑右翼﹐張旗幟爲疑兵﹐及戰﹐夏兵僞遁﹐泰勿追﹐遣士搜山﹐得伏兵﹐擊敗之﹐獲人畜無算。李燾曰「自夏人三敗大兵﹐聲勢益震﹐然其所以復守巢穴者﹐蓋是時延路屯兵六萬八千﹐環慶路五萬﹐涇原路七萬﹐秦鳳路二萬五千﹐有以牽制其勢﹐故不敢深入也。」

按﹕元昊盡銳入寇﹐能敗葛懷敏二十餘將之兵﹐不能勝景泰之五千騎﹐何也﹖蓋夏眾初來﹐利在擄掠﹐人自爲戰﹐故所向無前。及旣入漢地﹐抄掠旣盈﹐士馬困敝﹐無復鬥志﹐故遇戰輒衄。宋之邊吏苟能伺其初至﹐深溝固壘﹐絕勿與戰﹐待其重掠思歸﹐然後出奇以扼險要﹐設伏以斷首尾﹐且追且擊﹐亦何夏眾之不可盡哉﹗還自彭陽﹐遣人入吐谷諸蕃市馬﹐契丹禁之。

初﹐契丹於雲中路西南置兩招討﹑西京兵馬部署司﹑南北大王府﹑乙室王府﹑山金司﹐以控制西夏﹐憚其彊也。元昊自彭陽敗回﹐數遣人於吐谷渾﹑黨項諸處市馬。契丹主慮其勢盛﹐禁約諸蕃﹐令沿邊築障寨防遏之。

十一月﹐出兵爭馬蹄川﹐不勝。

延州塞門及河東丰州地﹐舊有屬戶聚居﹐經元昊驅掠﹐遂爲隙地。團練使周美連築淸水﹑佛堂諸堡﹐進城馬蹄川﹐招徠蕃族。元昊令數萬騎攻之﹐兵勢大震。經略使趨諸將城黑水寨以待。美獨以兵二千﹐遣管勾機宜楚建中禦之﹐夏兵與戰﹐不勝而還。孫沔曰「余觀慶曆禦邊之備﹐東起麟府﹐西盡秦隴﹐地長二千餘里﹐分爲路者五﹐分爲軍爲州者二十四﹐分爲寨爲堡爲城者又二百餘﹐皆須列兵守禦。故邊兵屯聚不得不分﹔所分旣多﹐不能不寡。而元昊用兵﹐常舉其眾合一而來。是漢兵𨿽多﹐分之則寡﹔夏眾𨿽寡﹐聚之爲多。多寡已屬不敵﹐而五路大將所謂戰兵者又分在二十四軍州。欲合而謀﹐則懼空其備﹔各畱其備﹐再合其餘﹐則數少而弱。是以當時用兵累年﹐諸將力戰﹐勝敗僅參半也。」

觀察使嗟南禹浪內投。

中國授內殿崇班﹐子嵬麻授三班借職。

十二月﹐有星出弧矢。

貫東井﹐南行沒於濁﹐赤黃有尾迹﹐光燭地。

太子寧明卒。

寧明天姿聰慧﹐好學﹐明大義﹐然性仁慈﹐不樂榮利﹐常從定仙山道士路修篁學辟穀法﹐朝夕不少懈。元昊惡之。一日試問以養生之要﹐曰「不嗜殺人。」再問以治國之術﹐曰「莫善於寡欲。」元昊怒曰「此子語言不類﹐豈霸王之器乎﹖」不許入見。寧明憂懼﹐未幾﹐習道气忤﹐食不入﹐死。遺奏以荒旱薦臻﹐民不堪奔命爲言﹐末請白袷入棺﹐以識不能體親之罪。元昊見而哀之﹐令仍以太子禮葬。

按﹕寧明對問兩語﹐意似相反﹐理實可通。元昊凶淫﹐豈足語此。然遺奏數言﹐卒能感動其父﹐異日緣此息兵﹐其得古人屍諫之義者歟﹗立寧令哥爲太子。

元昊素愛寧令哥﹐因野利氏請立之。時白气如繩﹐貫日中者再。羣臣以爲言﹐不聽。

慶曆三年﹑夏天授禮法延祚六年春正月﹐契丹來諭罷兵﹐令契丹使詣京師請和。

初﹐張元等𨿽貴顯用事﹐而以窮沙絕漠飲食居處不如中國﹐常引苻堅﹑劉淵及元魏故事﹐日夜說元昊攻取漢地﹐令漢人守之﹐則富貴功名﹑衣食嗜好皆如所願。及兵數入邊﹐得地不能據﹐軍民死亡創痍過半﹐國中困於點集﹐財用不給﹐牛羊悉賣契丹﹐飲無茶﹐一絹之值八﹑九千錢﹐相爲「十不如」謠怨之。會契丹主遣同知析津府耶律敵烈﹑樞密院都承旨王惟吉﹐諭令罷兵。元昊令使者詣京師﹐言北朝曾封徳明夏國王﹐許令自置官屬﹐自元昊襲爵﹐遣人進奉﹐每辭見宴會並坐矮殿﹐今南北事同一家﹐已令元昊請罪歸款﹐其封冊典制﹐能如北朝﹐以優禮懷來之﹐彼亦洗心自新矣。

李文貴還。

仁宗因契丹使言﹐詔龐籍招納元昊﹕「苟稱臣﹐𨿽仍僭號無害﹔若攺稱單於﹑可汗﹐則固大善。」籍以元昊方勝而驕﹐若遣人說之﹐彼益偃蹇矣。召李文貴語之曰「汝之先主及今主之初﹐奉事本朝﹐汝曹無故妄加大名﹐紛紛至今。彼此之民﹐肝腦塗地﹐皆汝羣下之故也。汝犯邊之初﹐國家承平久﹐民不習戰﹐故屢不汝勝。今邊民皆善斗﹐汝之屢勝﹐豈能常耶﹖我國家富有四海﹐𨿽偏師小衄﹐未至大損。汝一敗﹐則社稷可憂矣。汝歸語汝主﹐誠能悔過稱臣﹐朝廷所以待汝主者﹐禮數必優於前。」文貴頓首曰「此固西人日夜之願也。龍圖能爲言之﹐彼此休兵﹐其誰不受賜﹗」文貴又致旺榮意﹐請用小國事大之禮﹐籍曰「此非邊帥所知也。而主若遣使奉表以來﹐乃敢導致朝廷耳。」文貴遂還。

二月﹐縱王嵩歸延州﹐復遣李文貴以野利旺榮等書議和。

元昊固欲和而恥先發﹐及文貴還﹐聞籍語﹐大喜﹐出嵩於窖﹐厚禮之。使與文貴以旺榮及弟旺令﹑嵬名環﹑臥譽諍三人書﹐詣延州請和﹐而不肯削僭號﹐曰「如日方中﹐止可順天西行﹐豈可逆天東下。」籍以其言不遜﹐未敢復書爲請於朝。仁宗召籍復書報之﹐使稱旺榮爲「太尉」。籍曰「太尉三公﹐非陪臣所得稱﹐使旺榮當之﹐則元昊爲不臣矣。今其書自稱『寧令』或『謨寧令』﹐皆彼中官名也﹐中國不能知其義﹐稱之無嫌。」仁宗從之。

三月﹐獻俘契丹﹐且賀尊號。

定川之役獲鎭戎軍巡檢李良臣﹐至是獻於契丹。時契丹上興宗及後蕭氏尊號﹐元昊貢獻稱賀。

夏四月﹐更名曩霄﹐遣使稱男納款。

元昊𨿽欲攺事中國﹐以初叛時朝廷誅其使者﹐不敢遽自陳請﹐李文貴所賫旺榮等書﹐猶假臣下名以伺動靜。及旺榮再致龐籍書﹐籍約以「汝主如有誠心﹐必專使奉表削僭號﹐乃敢聞於朝」。元昊知許和有緒﹐遣六宅使﹑伊州刺史賀從勗與文貴至延州﹐言「契丹使人至本國﹐稱南朝遣梁適侍郎來言﹐南北修好已如舊﹐因西界未靖﹐知北界與彼婚姻﹐請諭令早議通和。故本國遣從勗上書。緣本國自有國號﹐無上表體式也。」龐籍令保安軍簽書判官邵良佐開函視之﹐書稱「男邦泥定國兀卒曩霄上書父大宋皇帝」﹐而不稱臣﹐籍言「名體未正﹐不敢以聞」。從勗曰「子事父﹐猶臣事君也。若得至京師﹐天子不許﹐更歸議之。」籍具以聞﹐且言「元昊自叛以後﹐𨿽屢勝﹐然喪和市之利﹐民甚愁困。今辭气稍順﹐願聽從勗赴闕﹐更選使者至彼申諭﹐必稱臣矣。」仁宗許之﹐下令夏使所過郡邑﹐加禮迎候﹐逐州通判官就驛燕勞。於是籍遣良佐送從勗赴闕﹐館於都亭西驛﹐承受使臣取書呈中書省﹐資政殿學士富弼言「元昊臣契丹而不臣我朝﹐則是契丹爲無敵於天下矣。須令稱臣﹐乃可許和。」樞密院召從勗諭曰「所賫文字﹐名上一字犯聖祖諱﹐不敢進。其稱『男』﹐情意𨿽見恭順﹐然父子亦無不稱臣之禮。自今進表﹐只稱舊名﹐朝廷當行封冊爲夏國主﹐賜詔不名。歲賜銀二萬兩﹑絹二萬匹﹑茶三萬斤﹔生日每於十月一日賜賚﹐如欲使人於界上承領所賜﹐亦如之。許進奉正旦及乾元節。其沿邊興復寨柵﹐並如舊。」從勗不敢爭而退。仁宗詔﹐假良佐著作郎﹐同從勗還議之。韓琦曰「元昊用兵累年﹐蕃界勞擾﹐交鋒之下﹐傷折頗多﹐橫山界蕃部點集尢苦﹐但漢人未勝﹐戎人重土﹐不敢遽背耳。元昊知眾之疲﹐聞下之怨﹐乃求息肩養銳以逞凶頑﹐實非心服中國也。」

按﹕中國事夷狄﹐稱「男」則爲卑﹔夷狄事中國﹐稱「男」則爲亢。故《綱目》不書石晉所稱﹐所以爲中國諱。玆直書之﹐所以著元昊之悍也。獻駝﹑馬以謝契丹。

曩霄以中國許和﹐遣使奉駝﹑馬詣契丹謝。時集賢校理余靖奉使在北﹐契丹主示以曩霄表狀﹐以見夏國畏服之意。

六月﹐上書要請十一事。

初﹐賀從勗言「南朝使至本國﹐坐蕃宰相上見兀卒﹐兀卒離云牀起立﹐問聖體萬福。」及良佐至﹐曩霄令參於殿上﹐倨坐問曰「朝廷旣欲議和﹐何須往問北朝﹖」色殊不懌。已﹐遣如定聿捨﹑張延壽偕良佐上書要請﹐如「歲賜」﹑「割地」﹑「不稱臣」﹑「弛鹽禁」﹑「至京師市易」﹑「自立年號」﹑「更兀卒稱爲吾祖」﹐巨細凡十一事﹐朝議不決。知諫院余靖言「元昊所遣如定等已於紫宸殿朝見﹐竊聞所上書中有『吾祖』之稱﹐此西人玩侮之甚。古者夷狄﹐單於﹑可汗之類固無嫌。今元昊無端撰此名目﹐彼稱陛下爲父﹐卻令朝廷賜詔呼彼爲『吾祖』﹐可乎﹖」同官蔡襄﹑歐陽修皆力言不可許﹐如定等恃契丹彊援﹐要索不止。時兩府厭兵﹐欲爲遷就﹐樞密副使韓琦力陳不可﹐退。復上書爭之。

●卷十七慶曆三年﹑夏天授禮法延祚六年秋七月﹐請契丹兵入寇﹐契丹不許。

曩霄迎契丹旨議和﹐及邵良佐來議﹐反不承納。至是﹐如定等奉使未還﹐意爲中國羈畱。潛令點集兵馬﹐遣使契丹﹐請出師南伐﹐契丹主不許。

附﹕李氏《長編》﹕秋七月﹐賜延部署王信器幣。初﹐延州龐籍於吳朝谷創石嘴堡﹐夏人以兵二千入寇﹐信擊敗之﹐故有是賜。考《宋史﹖仁宗紀》及信本《傳》﹐不載此事。八月﹐從契丹伐呆兒族。

契丹夾山部落呆兒族﹐不順命﹐契丹討之﹐不克﹐命曩霄會兵討擊﹐破其眾﹐擄獲頗多﹐契丹主專之﹐不以分給。

使臣如定聿捨等還。

如定等入朝幾兩月﹐要求無厭﹐兩府諭之不服﹐與押伴殿中丞任顓往復辧難﹐顓屢以大義折之﹐始辭屈﹐請還。然和議卒未定也。

九月﹐月入東井。

星月相犯﹐占者云「大臣憂。」

寧令野利旺榮及弟遇乞得罪死。

曩霄性忌刻﹐多詭計﹐左右用事之臣﹐有疑必誅。自王嵩間入﹐忌旺榮有二心﹐因事誅之﹐滅其家。其弟遇乞常守天都山﹐號「天都大王」﹐與曩霄乳母白嫗有隙。遇乞嘗引兵深涉漢境數宿﹐白嫗乘間譖其欲叛﹐曩霄疑而未發。種世衡誘得西酋蘇喫囊﹐厚遇之。喫囊之父得幸於遇乞﹐世衡許喫囊金帶錦袍﹐緣邊職任﹐使盜遇乞寶刀﹐刀乃曩霄所賜者。世衡倡言遇乞內投﹐以刀爲信﹐今爲白嫗譖死﹐乃越境設祭﹐爲文書於版﹐多述野利兄弟有意中國﹐並敍涉境相見之歡﹐哀其垂成而失﹐入夜令人持其文雜紙幣焚之﹐照耀川谷。西人走視﹐悉取所委祭具﹑銀器千餘兩﹐並得所賜刀及紙灰中板﹐其文尙未滅﹐以獻曩霄。曩霄見刀信之﹐遂奪遇乞兵﹐賜死。遇乞兄弟有大功﹐死不以罪﹐自此君臣相猜﹐至不能軍。

按﹕《綱目》罪辭有三﹕有罪﹐今罪也﹔以罪﹐前罪也﹔得罪﹐非所罪而罪也。旺榮﹑遇乞爲夏虎臣﹐因間被殺﹐是曩霄自去其羽翼矣。書「得罪」﹐以見死非其罪﹐著曩霄之不明也。團練使訛疥侵環州﹐爲蘇家族薛乞所執。

曩霄𨿽使議和﹐然時縱兵窺伺環慶等路﹐訛疥怨其兄訛乞內降﹐擅眾侵掠環州﹐蘇家族巡檢﹑三班奉職薛乞誘執以獻。

出兵窺涇原。

曩霄以陜西四路惟涇原川原平曠﹐步騎易入。時陜西四路經略﹑安撫﹑招討使鄭戩行邊至鎭戎軍﹐趣蓮花堡﹐天寒﹐與僚佐置酒。會曩霄自黑山擁兵近塞﹐戩令按兵勿追﹐曩霄愕視﹐謂其下曰「我已納款朝廷﹐何用此公護諸將﹖」乃引還。

冬十月﹐侵黨項﹐契丹遣使來詰﹐不聽。

曩霄建官置兵﹐不用祿食﹐每舉眾犯邊﹐一毫之物﹐皆出其下﹐故風集雲散﹐未嘗聚養。然抄掠所得﹐亦盡以給眾﹐兵力𨿽盛﹐用度時窘﹐輒侵黨項邊﹐資以自給。契丹使延昌宮使髙家奴詰讓﹐曩霄不聽。

十一月﹐表請入售靑鹽。

初﹐使人如定等回﹐中國許以歲給數不過十萬﹐及祕書丞張子﹑右侍禁王正倫持詔諭使稱臣﹐曩霄禮待甚倨﹐彊爲要索﹐子等應許給賜至二十五萬﹐始放還。又附表請以靑鹽十萬石歲售縣官。祕閣校理孫甫言「西鹽數萬石﹐其值不下緡錢十萬。朝廷已許歲賜二十五萬﹐若又許其賣鹽﹐則與契丹物數相當﹐使契丹聞之﹐不更生其貪得之心乎﹖」仁宗用其言﹐不許。

誘黨項諸部叛契丹。

曩霄本與契丹約相左右以困中國﹐及劉六符求割關南地﹐中國遣知制誥富弼報之﹐兩進誓書﹐復相和好。曩霄怨契丹背約﹐坐受所益歲幣﹐於是有隙。及伐呆兒族﹐又忿契丹不分虜獲﹐潛誘山南黨項諸部及呆兒族八百戶﹐盡叛契丹﹐陰附於己。

按﹕《續綱目》書契丹﹑黨項諸部叛附於夏﹐不書「誘」也。然曩霄曾侵黨項﹐契丹遣使讓之﹐則黨項應徳契丹而怨曩霄﹐何遽棄好事仇﹐此必曩霄有以致之﹐故書「誘」以誅其隱。十二月﹐復遣張延壽入議和事。

曩霄所求諸事﹐中朝皆未之許﹐又遣延壽持書至中國議。𨿽肯上表稱臣﹐而書中年用甲子﹐國號止易一字﹐仍欲通市靑鹽及自貿易﹐又乞增歲賜至三十萬。仁宗仍令任顓押伴﹐禮折之。

契丹築威塞城﹐遣呆兒族擾之。

契丹主聞曩霄怨望﹐遣北院大王耶律候哂巡視西邊沿河要地﹐盡修堡寨。又於天徳軍壓夏境﹐增築威塞城備之。曩霄使呆兒族降戶時出侵擾﹐殺其役卒。

契丹復城河淸軍及金肅州﹐以兵爭之﹐不克。

自李氏歸順契丹﹐使介往來﹐特開逕路以趨上京。是時謀伐夏國﹐徙民五百戶﹐建河淸軍﹔復割燕民三百戶﹐置金肅州。曩霄遣兵二千餘爭之﹐不克而返。

慶曆四年﹑夏天授禮法延祚七年春正月﹐獻於契丹。

因契丹築威塞城﹐借是以覘喜怒也。

二月﹐侵靑澗川。

曩霄欲先割地﹐然後議和﹐遣眾於延州界上﹐修築城壘﹐廣占邊境。見疆吏不敢與爭﹐遂縱蕃騎數百掠靑澗川﹐爲左班殿直折保忠所敗。保忠﹐西界蕃部馬山﹐內附賜名者也。

使臣張延壽還。三月﹐以兵掠秦州。

延壽屢向押伴任顓要索﹐顓密以陳仁宗﹐惟許榷場及添歲賜五萬﹐余不許。延壽還﹐曩霄以兵臨秦州之平川﹐族戶一千餘帳﹐焚掠殆盡。

按﹕前書「還」﹐志要求之無厭也﹔此書「還」﹐罪忿兵之遽起也。夏四月﹐契丹山西五部來降。

北方黑水之西爲連山﹐亦曰「夜來山」。其西有五大族﹐各自爲部﹐胡人謂之山西族。北與黑水胡﹑南與塔坦接境﹐最爲勁悍﹐素屬契丹。曩霄自臣中國﹐數以詔命臨之﹐其節度使屈烈等舉其五部來投﹐契丹主遣使責還﹐曩霄不遣。

圍靑澗城。

與宣武副都頭劉嶽戰﹐不勝。

五月﹐契丹討黨項﹐遣兵援之。

契丹主以黨項叛﹐遣南面招討羅漢奴率所部討之。黨項乞援﹐曩霄發兵助戰﹐殺契丹招討使蕭普達﹑四捷軍詳穩張佛奴等。契丹主怒﹐徵諸道兵會西南邊﹐討夏國。

按﹕「討」而書「援」﹐罪援者也。遣使如阻卜乞師﹐阻卜執送契丹。

曩霄聞契丹集兵聲討﹐遣臣﹛穴瓜﹜邑攺請兵於阻卜。阻卜酋長烏八執使者送於契丹﹐且請以兵助。契丹主出駐永安山﹐使延昌宮使髙家奴﹐以伐夏告於中國。

六月﹐遣使入獻﹐始上誓表稱臣。

曩霄議和經年﹐中國遣張子諭﹕還前侵延州地﹐慢不肯聽。及獲罪契丹﹐始遣尹與則﹑楊守素入京貢獻﹐上誓表言「兩失和好﹐遂歷七年﹐立誓自今﹐願藏盟府。其前日所掠將校民戶﹐各不復還。自此有邊人逃亡﹐亦毋得襲逐。臣近以本國城寨進納朝廷﹐其栲栳﹑鐮刀﹑南安﹑承平故地及他邊境蕃漢所居﹐乞畫中爲界﹐於內聽築城堡。朝廷歲賜絹十三萬匹﹑銀五萬兩﹑茶二萬斤﹔進奉乾元節回賜銀一萬兩﹑絹一萬匹﹑茶五千斤﹔賀正貢獻回賜銀五千兩﹑絹五千匹﹑茶五千斤﹔仲冬賜時服銀五千兩﹑絹五千匹﹐及賜臣生日禮物銀器二千兩﹑細衣著一千匹﹑雜帛二千匹。乞如常數﹐無致更攺﹐臣不敢以他事相干。乞俯頒誓詔﹐世世遵承﹐永以爲好。倘君親之義不存﹐臣子之心渝變﹐使宗祀不永﹐子孫罹殃。」守素進表訖﹐卽請早回本國。仁宗以其言辭不順﹐遲畱久之。諫官余靖以爲言﹐乃遣回。朱子曰「天聖中曹瑋語王瑋曰﹕『君當畱意邊防』﹐因以元昊桀悍狀語之﹐時徳明尙無恙也﹐其言至寶元而驗。元昊以逆雛犯順﹐忘食肉衣綺之恩﹐肆猾夏亂華之虐。陷將約和﹐範雍不能悉其詐﹔部人僞順﹐士彬不能察其姦﹔好水之師﹐任福不能遏其勢﹔定川之役﹐懷敏不能攖其鋒。自韓範行邊﹐戰守大備﹐將士始有稟承。以延一路觀之﹐狄靑擊之保安﹐許懷徳破之永平﹐入金明則見困於周美﹐犯延州則見摧於王信。以河東一路觀之﹐在建寧﹐則張亢易旗以誤敵﹔在府州﹐則張旨築城以捍禦。以環慶﹑涇原觀之﹐和市在白豹﹐任福破之﹔蕃騎在三川﹐王敗之﹔及大順旣城﹐靑澗起築﹐地皆可守﹐人習弓弩。於是蛇豕喪膽﹐犬羊屏息﹐議和之使至於境上者一﹐至於範仲淹者再﹐至於龐籍者亦再。然猶狡黠多端﹐誠僞參半也。曁夫遣使奏事者四﹐納款者一﹐然後跋扈之气消﹐戰爭之志息﹐始而帝﹐繼而男﹐終而臣矣。」

按﹕此西夏復臣中國之始。秋八月﹐使如契丹﹐契丹執之﹐以兵窺唐隆鎭。

夏國唐隆鎭所居嘉舒﹑克順等七族﹐舊屬府州﹐逃入西界。曩霄入寇時﹐又掠麟﹑府人戶﹐安置其地﹐生齒日繁﹐分爲十四族。是時曩霄𨿽與契丹異﹐猶遣使朝貢。契丹主責以納叛背盟罪﹐使抗對不屈﹐羈之弗遣。曩霄復使人貢﹐詢以事宜﹐不肯實告﹐契丹主執而笞之﹐發兵屯寧仁﹑靜寇兩鎭﹐待河凍卽過唐隆掠取戶口。曩霄知其謀﹐遣兵沿河嚴備之。

九月﹐使請誓詔。

夏界連接諸蕃﹐有茶數斤可易羊一口。曩霄於茶數尢多邀索﹐中朝許以五萬斤﹐下三司擬取往年賜夏國大斤茶色號﹐定爲則例。知制誥田況力爭之。曩霄知不可得﹐遣楊守素﹑尹與則入請誓詔。仁宗賜詔曰「朕臨制四海﹐廓淸萬里﹐西夏之土﹐世以爲胙。今乃納忠悔咎﹐表於信誓﹐質之鬼神﹐要之日月﹐及諸子孫﹐無有渝變﹐申復墾至﹐朕甚嘉之。俯閱來誓﹐一皆如約。宜明諭國人﹐藏之祖廟。」

冬十月﹐契丹來伐﹐拒戰於賀蘭山﹐敗績。

契丹主親將騎兵十萬﹐出金肅城﹔遣皇太弟﹑天齊王重元爲馬步軍大元帥﹐將騎兵七千出南路﹔北院樞密使﹑韓國王蕭惠將兵六萬出北路﹔東路畱守﹑趙王蕭孝友率師以從。夏國與契丹僅隔大河﹐向無城堡可守。契丹兵三路濟河﹐長驅直入四百里﹐無人迹﹐據得勝寺南壁以待。曩霄遣黨項諜者出覘敵﹐契丹獲之﹐射鬼箭。遂以左廂兵潛屯賀蘭山北。蕭惠遣殿前副檢點蕭疊裏得﹑護衛經宿直古疊縱兵搏之﹐曩霄親率兵掩擊﹐圍之數重。疊裏得奮勇力斗﹐左右馳射﹐躍馬直擊中堅﹐夏眾不能當﹐大潰而退。

按﹕前書契丹攻涼甸﹐此書「伐」﹐罪夏也。有罪﹐則𨿽夷﹑狄相攻亦書「伐」。誘契丹進兵至河曲擊敗之﹐遣使請和。

曩霄旣敗﹐率殘眾謹守賀蘭﹐見契丹兵日益﹐遣使至軍中奉表謝罪請降。契丹主遣右夷離堇蕭滴冽來覘誠僞﹐滴冽爲陳禍福﹐曩霄請退師十里﹐俟收叛黨以獻﹐且進方物。契丹主命北院樞密副使蕭革迓之﹐進軍次於河曲﹐曩霄親率黨項諸部待罪﹐契丹主命革詰以納叛背盟故﹐賜之酒﹐許以自新。蕭惠進曰「夏人忘奕世恩﹐萌姦計﹐今車駕親臨﹐大軍並集﹐天誘其衷﹐使彼來迎﹐天與不圖﹐後悔何及﹗」契丹主猶豫未決。曩霄以未得成﹐言退三十里候之。凡三退﹐將百里。每退必赭其地﹐契丹馬無食﹐因許和。曩霄又遷延數日﹐度其馬饑士疲﹐潛立拒馬於河西﹐突蔽盾前搏。蕭惠督數路兵掩擊﹐殺數千人。曩霄走﹐惠又麾先鋒爲左右翼邀之。曩霄以殘卒千餘潰圍出﹐忽大風起﹐飛沙瞇目﹐契丹陣亂﹐縱兵急攻﹐惠軍敗﹐蹂踐死者不可勝計。復攻南壁﹐契丹主亦敗。入蕭孝友寨﹐執鶻突姑駙馬蕭胡睹及近臣數十人﹐盡獲契丹主器服乘輿。已﹐遣使請和﹐願歸俘獲﹐契丹主亦送還前所畱使人。史臣曰「曩霄之事契丹﹐𨿽世爲甥舅﹐烏足得其志哉﹗興﹑靈負遠﹐納叛侵疆﹐乘隙輒動﹐貢使方至﹐事變隨生﹐問罪興師﹐自將親徵﹐勝則無奇﹐敗則有悔。昔趙咨對魏主曰「大國有徵伐之師﹐小國有備禦之固。其然乎。」

按﹕曩霄此舉﹐直以待宋者待契丹矣。是時遼主以十萬眾直逼賀蘭﹐志吞平夏﹐而曩霄乞降以驕其師﹐退兵以示之弱﹐直待契丹士困馬疲﹐成功一戰﹐而乘其全勝之勢﹐卽作請和之舉﹐使契丹不得不從﹐與前之款宋者若出一轍﹐豈非玩二國於股掌上乎﹖然宋之許和﹐尙有契丹爲之先容﹐若契丹之和﹐直自與和耳﹐其不競更出宋下矣噫﹗十一月﹐入獻契丹俘。

仁宗詔﹐止受表而卻其俘。

按﹕春秋時諸侯討四夷之罪﹐則獻俘於王﹐中國則否。曩霄獻俘﹐其遵此禮歟﹖非也。蓋以此示威﹐且欲移禍於宋耳。宋人卻而不受﹐有以哉﹗十二月﹐受冊爲夏國主。

初﹐梁適至契丹﹐契丹主當適面遣使夏國﹐自言指呼之間﹐便令曩霄依舊稱臣﹐及其出兵伐夏﹐又遣使告宋﹐以曩霄名體未正﹐請爲中國討之﹐乞止封冊。至是﹐朝廷聞契丹已與夏平﹐乃遣祠部員外郎張子等賜冊命曰「咨爾曩霄﹐撫爰有眾﹐保於右壤。惟爾考服勤王事﹐光啟乃邦﹐洎爾承嗣﹐率循舊物。向以稱謂非宜﹐疆候有言﹐鄙民未孚﹐師兵勞戍。而能追念前眚﹐自歸本朝﹐騰章累請﹐遣使緣道﹐忠悃內奮﹐誓言外昭﹐要質天地﹐暴情日月。朕嘉自新﹐故遣尙書祠部員外郎張子充冊禮使﹐東頭供奉官﹑ト門候張士元充副使﹐持節冊命爾爲夏國主﹐永爲藩輔﹐光膺寵命﹐可不謹歟﹗」仍賜禦衣﹑黃金帶﹑銀鞍勒馬﹐銀二萬兩﹑絹二萬匹﹑茶三斤。冊以漆書竹簡﹐凡二十四﹐長尺一﹐藉以「天下樂」暈錦﹔金塗銀印﹐方二寸一分﹐文曰「夏國主印」﹐龜紐錦綬。金塗銀牌﹐長七寸五分﹐闊一寸九分。緣冊法物﹐皆銀裝金塗﹐覆以紫繡。約稱臣﹐奉正朔﹐攺所賜敕書爲詔而不名﹐許自置宮屬。使至京﹐就驛貿買﹐宴坐朵殿。朝使至國相見﹐用賓主禮。然宋使止館宥州﹐終不復至興﹑靈﹐而曩霄帝其國中自若也。劉永新曰「夏亦得志於宋矣哉﹗良由宋有天下之始﹐武功旣微﹔而其繼﹐北則隙啟契丹﹐西則難生李氏。正如力弱之人﹐旣以千鈞壓首﹐復以百鈞縋肩﹐安能布武而趨乎﹖宜乎北講兄弟之好﹐止得爲兄﹔西講父子之歡﹐半居爲父﹐勢使然也。」

歸契丹俘蕭胡睹。

曩霄獲契丹兵﹐必劓鼻示辱﹐故契丹國中每以無鼻爲詬誚。胡睹貴戚﹐曩霄不欲與契丹絕﹐獨免其刑。契丹主遣同知檢點耶律裊履持詔索之﹐經三返﹐乃放歸。

中書令張元卒。

元至夏不二年﹐官至太師﹑中書令。國有徵伐﹐輒參機密。常勸元昊取陜右地﹐據關輔形勝﹐東向而爭﹐更結契丹兵﹐時窺河北﹐使中國一身二疾﹐勢難支矣。旣元昊議和﹐爭之不聽﹐及與契丹構兵﹐知所志不就﹐終日對天咄咄﹐未幾﹐疽發背死。

按﹕張元身率戎夷﹐構難君父﹐所志未競﹐中道而夭﹐殆天奪之魄乎﹗遣使入賀正旦。

初﹐曩霄遣使甚少﹐中國止以一班行待之。後使人漸眾﹐始命朝士爲館伴﹐並賜禦宴﹐禮數過優﹐使益驕慢。是時﹐遣丁弩關聿則等賀正﹐聿則故畱延州議事﹐至入朝已二月矣。

●卷十八慶曆五年﹑夏天授禮法延祚八年春正月﹐貢鶻於契丹。

契丹自西徵敗衄﹐山前後困敝殆甚。又女眞﹑渤海所在擾亂。曩霄知其衰﹐常以兵掠其境。契丹主怒﹐欲起傾國兵討之﹐曩霄因以白鶻貢。

二月﹐復互市。

天聖中﹐陜西榷場二。及曩霄稱帝﹐互市絕﹐保安軍榷場遂廢。陜西並邊主兵官﹐猶與屬羌交易﹐後並禁之。曩霄數使請復﹐乃復置場於保安軍及鎭戎軍之安平寨。

夏四月﹐使賀乾元節。

使人爲素賫咩布移則﹑張文顯。

五月﹐歸石元孫。

元孫與劉平被執﹐傳言已死﹐仁宗贈平朔方軍節度兼侍中﹐謚壯武。元孫亦贈中正軍節度兼太傅﹐錄其子孫七人。是時曩霄因納款縱之還。諫官禦史奏元孫被執不死爲辱國﹐請斬塞下以示西人。賈昌朝獨引春秋谷臣﹑知A3故事﹐請赦之﹐乃安置全州。

閏五月﹐使謝封冊。

曩霄遣丁盧嵬名聿營﹑呂則張延壽賫表入謝冊命﹐又遣蕃僧吉外吉法正等謝景中所賜佛經。

附﹕李氏《長編》﹕五年閏五月丙戌朔﹐賜通判鎭戎軍雷周式五品服。先是﹐夏人圍鎭戎﹐周式收散卒二萬人入保﹐夏人引去﹐故賞之。按﹕是時曩霄臣服﹐何以有圍鎭戎事﹐《宋史》不載。六月﹐貢於契丹。

曩霄𨿽臣中國﹐猶倚契丹爲援。聞其君臣謀議﹐通報丁口﹐簡募甲兵﹐日夜教閱﹐思雪前恥﹐懼其報復﹐故貢獻倍勤。

秋七月﹐寇篳篥城。

白豹寨蕃官浪尾等一百八十餘人﹐其族帳傍近環慶﹐遣使至經略司請內附。曩霄謂中國招之﹐以兵三千入秦州﹐侵篳篥城﹐掠人畜而還。

按﹕此西夏旣臣復叛之始﹐書「寇」﹐嚴君臣之辧也。八月﹐保安軍移文來詰地界﹐不聽。

初﹐曩霄獻栲栳﹑鐮刀諸寨﹐繼言九州十三縣向屬故土﹐乞賜還﹐中國不許。及進誓表﹐仁宗詔延州保安軍﹐別定封界﹐其餘皆如舊境。曩霄不肯如約。延經略司以聞﹐詔保安軍移文宥州﹐令遵守誓約指揮。曩霄遷延不奉詔。

出遇乞妻沒藏氏爲尼。

曩霄殺旺榮﹑遇乞﹐久之﹐野利後訴旺榮兄弟無罪﹐曩霄悔之﹐令求遺口﹐得沒藏氏於三香家﹐迎養宮中。已﹐與之私﹐野利後覺之﹐不忍殺﹐使出爲尼﹐號「沒藏大師」﹐居於興州戒壇寺。

按﹕「爲尼」何書﹖志亂成也。曩霄之弒𨿽成於奪子婦﹐實始於私沒藏。蓋沒藏爲尼﹐野利氏實出之。及生子諒祚﹐野利氏母子不能安矣﹐啟訛龐之構逆﹐致寧令之肆凶﹐悉由於此。書以爲肆淫者戒。冬十月﹐行《崇天萬年曆》。

徳明時行中國《儀天興注歷》垂三十年。乾興初﹐眞宗命司天張奎運算﹐議攺歷﹐其法以八千爲日法﹐一千九百五十八爲斗分﹐四千二百九十九爲朔﹐距乾興元年壬戌﹐歲三千九百萬六千六百五十八爲積年。至天聖元年八月歷成﹐率以一萬五百九十爲樞法﹐得九鉅萬數﹐命曰「崇天萬年曆」。未及頒﹐而曩霄稱帝﹐自爲歷日﹐行於國中。至是﹐始奉仁宗頒賜行之。

十一月﹐駐兵葫蘆河。

曩霄凡入塞﹐先遣人放牧牛羊﹐與蕃戶﹑漢人相習久之﹐然後縱兵肆掠﹐故緣邊莫之爲備。是時﹐令二萬騎立寨﹐新築邊壕﹐外及葫蘆河諸川﹐或五里﹐或七里。邊臣以仁宗詔諭勿得侵擾西界﹐不敢驅逐﹐由是兵屯日眾。

子阿理謀逆﹐殺之﹐及妃咩米氏。

咩米氏﹐曩霄第四娶﹐生子阿理﹐無寵﹐屏居夏州王庭鎭。阿理年漸長﹐謀聚眾爲亂。其黨臥香乞以告﹐曩霄執阿理沈於河﹐遣人賜咩米氏死。

按﹕王莽盜漢﹐子臨弄兵﹔石虎弒君﹐邃宣謀逆。從古篡亂之姦﹐必生逆子。𨿽戾气所鐘﹐亦天道禍淫之理也。曩霄弒母叛君﹐生子不教﹐故分愛憎﹐釀成逆亂﹐豈盡咩米氏罪哉﹖十二月﹐侵屈野河﹐執麟州指使魏智。

麟﹑府二州﹐山川回環五六百里﹐悉蕃﹑漢種植所。自曩霄侵掠﹐尙餘三千餘戶散處黃河東岸。自來所修堡寨﹐僅通麟﹑府道路。夏兵知其別無城守﹐輒放人馬過界﹐直逼屈野河東。智引兵追逐﹐夏兵執之。已﹐聞知州領眾來救﹐遂出銀川寨而回。

遣楊守素至保安軍﹐索在漢人戶。

曩霄初上誓表言所掠蕃﹑漢人戶﹐兩不相還。至是﹐遣守素自陳事宜﹐理索在漢人戶。仁宗詔保安軍引伴至延州﹐示以元進誓表諭之。旣而又索所降黃族軍主黃移都等四十九人。移都畏誅﹐與其族人各勒兵﹐願死漢界。延經略司言「移都等來投﹐在朝廷未降約束前﹐恐不宜遣去﹐以快夏人之忿。」從之。

慶曆六年﹑夏天授禮法延祚九年春正月﹐遣使獻地﹐復索過界人戶。

曩霄遣楊守素持表及地圖入獻臥貴龐﹑吳移﹑已布等城寨九處﹐並理索過界人四百餘戶。而所獻並屬漢地﹐但以蕃語亂之﹐所云內投邊戶﹐亦在漢界不當還者。仁宗降詔諭﹐令增設誓條﹐自今有過界者﹐𨿽舊系邊戶﹐亦不得容納﹐其緣邊封界﹐只以誓詔所載爲定。

夏四月﹐復請邊臣毋納過界蕃戶。

夏國作過蕃官浪瞎等七百六十二人﹐爲環慶經略司招誘內降﹐曩霄上表請禁﹐且乞附入誓詔﹐仁宗從之。

作避署宮。

夏俗皆土屋﹐或織犛牛尾及歷毛爲蓋﹐惟有命者得以瓦覆﹐故國中鮮遊觀所。曩霄於城內作避暑宮﹐逶迆數里﹐亭榭臺池﹐並極其勝。

五月﹐築後橋諸堡。

後橋蕉蒿寨及十二盤諸堡﹐向爲中國所破。曩霄令屬下蕃戶累至其地﹐開築舊堡﹐環慶路以聞。

冬十月﹐獻丰州地﹐請定封界。

初﹐曩霄欲以沒寧浪等處爲界﹐仁宗下河東經略使鄭戩議之。戩言「沒寧浪諸處並在丰州南﹐深入府州之腹﹐若從其言﹐則麟﹑府二州勢難以守﹐宜以橫陽河爲界。」議彌年不決。曩霄復遣楊守素納丰州故地﹐上言先以兵馬收獲承平分水向西一帶疆土﹐已分賞得功將校﹐今邊臣數有所爭﹐未協累年之議。仁宗以戩所上地圖﹐命刑部員外郎張子至保安軍與守素面議。會子病﹐攺命國子博士髙良夫同東路巡檢馬懷徳﹑管經略機宜文字楚建中往蒞其事。議未定﹐兵暴集﹐騎皆傅矢﹐引滿相向﹐建中披腹當之﹐毫無懼色。眾服其量﹐議稍有緒。建中請築安塞﹑黑水等八堡以控東道。曩霄遣兵爭之﹐聞有備﹐不入。

慶曆七年﹑夏天授禮法延祚十年春二月﹐獵於兩岔河﹐生子諒祚。

曩霄常顧沒藏尼於戒壇院﹐臣下諫之不聽。是時出獵﹐載沒藏氏偕行﹐營於兩岔河而生諒祚。始名寧令兩岔﹐國語謂「歡喜」爲「寧令」﹐「兩岔」謂至兩岔河而生。時月之六日也。曩霄令養於沒藏訛龐家。訛龐以漢人毛惟昌﹑髙懷正向屬遇乞帳下﹐使二人妻更乳之。訛龐﹐沒藏尼兄也。

按﹕《綱目》書子生五﹐皆有關治亂之故者。此書諒祚﹐丑夏也。曩霄身爲梟獍﹐生子非夭死卽逆誅﹐至以姦生之子繼承國統﹐非譜牒羞乎﹖羅氏《夏國世系》不詳其事﹐玆取李氏《長編》及王氏《事略》補之。二月﹐起髙臺寺。

曩霄五月五日生﹐國中以是日相慶賀。舊俗止重冬至﹐曩霄更以四孟朔爲聖節﹐令官民禮佛﹐爲己祈福。至是﹐於興慶府東一十五里役民夫建髙臺寺及諸浮圖﹐俱髙數十丈﹐貯中國所賜《大藏經》﹐廣延回鶻僧居之﹐演繹經文﹐易爲蕃字。

三月﹐以沒藏訛龐爲國相。

於是沒藏氏與訛龐日夜謀危寧令哥﹐爲立諒祚計。

夏四月﹐通銀星和市。

初﹐楊守素等畫界﹐旣以橫陽河爲定議﹐而於麟州屈野河西地則云「吾馬足所踐﹐卽爲吾土」﹐不肯明立界至。仁宗命知麟州張繼勛勘之﹐繼勛言「夏人日逼屈野河﹐耕墾畜牧﹐興置寨柵﹐若卽以河西爲禁地﹐實與城相距非便﹔若用咸平五年以前界至﹐則太遠難守﹔當以大中祥符中所定爲則。」遣臨塞堡監押馬寧﹑指使殿侍康均詣宥州﹐與監軍司言之。曩霄令把關太尉曹勉﹑管勾和市曹謂均等曰「中國若肯通銀星和市﹐則河西疆界一切如約。」經略司令入保安軍自陳﹐勉等至軍﹐朝議以疆界旣肯如舊﹐許之。

五月﹐奪子婦沒移氏﹐立爲後。

曩霄先七娶﹕一衛慕氏﹔二索氏﹔三都羅氏﹐早死﹔四咩米氏﹔五野利氏﹐生三子﹕長寧明﹐次寧令哥﹐次薛哩﹐早死﹔六耶律氏﹐契丹公主也﹔七沒移氏﹐卽營天都山居者。至是爲太子寧令哥娶婦沒移氏﹐見其美而自納焉﹐號爲「新皇后」。張溥曰﹕曩霄雄毅多略﹐志成叛逆。衛慕氏其母也﹐而弒之﹔山遇其叔也﹐而殺之﹔及爲子娶婦﹐而美則自納焉。衛宣﹑髙洋﹐兩鐘其惡﹐天命不佑﹐宜其死不旋踵也。

按﹕自古亂倫之主﹐若衛宣﹑楚平﹐及唐元宗﹑梁朱溫﹐皆國亂身危﹐貽譏千古。曩霄自中國講和﹐契丹戰勝﹐志得意滿﹐日卽忄舀淫荒佚之事﹐史不勝書。至奪寧令哥婦﹐立以爲後﹐其滅絕天倫﹐尢非人類。蓋不如是﹐則罪不極貫不盈﹐不足殞其身﹑弱其嗣也。《續綱目》列其事於外注﹐玆特書之﹐以著其惡。六月﹐廢後野利氏。

野利氏﹐遇乞從女也。身頎長﹐有智謀﹐常帶金起雲冠﹐令他人無得冠者。封憲誠皇后﹐曩霄素畏之。自納沒移氏﹐別居天都山﹐後稀得見。旺榮﹑遇乞之死﹐後已不平﹐及奪子婦沒移氏﹐益失寵﹐出怨望語。曩霄聞之﹐黜居別宮﹐不復相見。

按﹕《綱目》廢後例有二﹕書後某氏廢﹐有罪辭也﹔廢後某氏﹐無罪辭也。曩霄凶逆﹐母且弒之﹐何愛於野利氏﹖故𨿽以怨望廢﹐仍以無罪書。秋七月﹐築離宮於賀蘭山。

賀蘭陽屏西夏﹐陰阻北蕃﹐延亙五百餘里﹐樹木靑白﹐望如駁馬﹐北人呼「駁」爲「賀蘭」﹐故名。曩霄自奪沒移氏﹐廢野利後﹐陰聞寧令哥有怨言﹐大役丁夫數萬﹐於山之東營離宮數十里﹐臺閣髙十餘丈﹐日與諸妃遊宴其中﹐悉以國事委之訛龐。

九月﹐徙榷場於順寧寨。

曩霄因保安榷場僻陋﹐羊﹑馬無放牧地﹐請徙順寧﹐然蕃商卒不至。

冬十一月﹐遣使請歲賜。

舊﹐中國歲賜盡明年六月乃畢﹐曩霄以爲緩﹐使宥州監軍司牒保安軍請以歲終爲限。延州以聞﹐樞密院牒艸報「如約」﹐時延帥闕﹐主管經略司文字李師中更其艸曰「當如故事」。曩霄气懾﹐不復請。

慶曆八年﹑夏天授禮法延祚十一年春正月朔﹐日赤無光。

元旦行朝賀儀﹐羣臣相顧失色。

國主曩霄爲子寧令哥所弒。

初﹐曩霄殺野利兄弟﹐其族皆失職怨望。及寧令哥失妻﹐野利後被黜﹐母子日夜慮禍及。沒藏訛龐知其意﹐陰勸寧令哥作亂﹐寧令哥信之﹐與野利族人浪烈等於月之望日﹐乘曩霄醉﹐入宮刺之﹐不殊﹐救者至﹐浪烈等鬥死﹐寧令哥劓曩霄鼻而出﹐追者急﹐走免。明日﹐曩霄死﹐年四十六﹐僭號十七年﹐攺元五﹐謚曰武烈皇帝﹐廟號景宗﹐墓號泰陵。王曰「自徳明款塞﹐西鄙息肩矣。元昊彊梁凶悍﹐乃謀僭尊﹐以天下之力﹐臨區區一方﹐然未嘗少挫。及敗於女色﹐禍發其子﹐彼能叛君﹐而子亦能弒父﹐此天道也。」

按﹕臣弒君﹐子弒父﹐天下之大逆也。書法必曰﹕某弒其君某﹐某弒其父某﹐正弒者之罪足矣﹗玆曷以「爲子所弒」書﹖書爲所弒﹐則弒者有可誅之罪﹐被弒者亦有難逃之責。蓋曩霄弒母奪媳﹐滅理亂倫﹐罪大惡極﹐豈尋常書法可例﹐故以《綱目》梁朱溫﹑燕劉仁恭例書。至寧令哥之罪﹐則書「子」﹐書「弒」﹐早正之矣。論曰﹕曩霄智足以創物先﹐才足以馭羣策。衣冠禮樂之變﹐官法文字之奇﹐更祖宗成規﹐藐中朝建制﹐人言可卹﹐彼惡知之。而其用兵﹐則嚴賞罰﹐集眾長﹐攻少堅城﹐戰無猝敗。倘生亂世﹐劉元海﹑石世龍當其亞也。迹其英雄自喜﹐霸王由吾﹐妄膺寶﹐顯盜鴻名﹐肆兵力以脇諸蕃﹐逞狡謀而欺中國﹐羌戎殘獷﹐斯爲甚乎﹗然而政尙刑誅﹐性耽淫﹐戳叛戚則弒其母﹐逞逆謀則殺其叔﹐貪好色則辱其臣之妻﹑奪其子之婦﹐三綱淪矣﹐國何以立﹖況又窮奢極欲﹐勞役無時﹐眾怨方興﹐子禍旋作。張氏謂中國未揚郭李之威﹐狂夫自蹈安史之﹃。旨哉﹐言乎﹗國人討寧令哥﹐誅之。沒藏訛龐立諒祚﹐尊沒藏氏爲太后。

初﹐沒藏訛龐欲以諒祚主夏國﹐誘寧令哥弒逆﹐因以爲罪。及寧令哥刺曩霄不死﹐逃匿黃蘆。黃蘆﹐訛龐所居也。訛龐遣人執殺之﹐並其母野利氏。曩霄遺命﹐立從弟委哥寧令﹐大酋諾移賞都﹑埋移香熱﹑嵬名浪布﹑野乜浪羅等與訛龐議﹐眾欲如遺言﹐訛龐曰「委哥寧令非子﹐且無功﹐安得有國﹗」諾移賞都曰「國令無主﹐然則何所立﹖不然﹐爾欲之乎﹖爾能保守夏土﹐則亦眾所願也。」訛龐曰「予何敢哉﹗夏自祖考以來﹐父死子及﹐國人乃服。今沒藏後有子﹐乃先王嫡嗣﹐立以爲主﹐誰敢不服﹖」眾曰「諾」。遂奉諒祚立之﹐尊沒藏氏爲宣穆惠文皇太后﹐訛龐以諾移賞都等三大將典兵久﹐令分掌國事﹔己爲國相﹐總攬政柄。沒藏本大族﹐訛龐爲之長﹐至是權益重﹐出入儀衛擬於王者。

按﹕於是﹐訛龐殺寧令哥而書「國人討」﹐何不予訛龐以討賊之義也﹖蓋寧令之逆﹐訛龐實構成之。其殺寧令﹐亦爲諒祚地耳﹐豈眞知大義哉﹗故寧令哥書「國人討」﹐以見弒父之賊﹐人人得誅﹐萬世之公也。諒祚書「訛龐立」﹐以見違命專擅﹐利立幼君﹐一人之私也。二月﹐遣楊守素告哀。

訛龐旣立諒祚﹐遣守素至京師告哀。守素多智數﹐嘗勸曩霄不稱臣納使節者﹐押伴陜西轉運使任顓試問國主所以死﹐守素不能對﹐訖還﹐不敢肆。仁宗遣開封府判官﹑尙書員外郎曹穎叔爲祭奠使﹐六宅使﹑達州刺史鄧保信爲弔慰使﹐賜絹一千匹﹑布五百端﹑羊百口﹑米麵各百石﹑酒百瓶。及葬﹐仍賜絹一千五百匹﹐餘如初賻。

獻遺於契丹。

初﹐曩霄卒﹐使人至契丹告哀。契丹主遣永興宮使耶律裊裏﹑右護衛太保耶律興﹑老將作少監王全慰奠﹐至是訛龐以曩霄遺物獻。

三月﹐鐵不得國請契丹會師來攻﹐契丹不應。

鐵不得在伊吾西﹐素不通契丹。曩霄據瓜﹑沙﹐嘗以兵掠其境﹐國主畏之﹐不敢禦。是時聞曩霄死﹐遣間使由郭煌山谷間至契丹﹐獻氈﹑玉﹑馬﹑駝等物﹐請以本部兵攻夏國﹐乞以師援。契丹主謂其「道裏遼遠﹐聲應不及」﹐謝之。

夏四月﹐諒祚受冊爲夏國主。

中國議者因諒祚幼弱﹐母族專權﹐請以節鉞啖其諸將﹐使各有所部分﹐以弱其勢﹐可不戰屈也。陜西安撫使程琳曰「幸人之喪﹐非所以柔遠人﹐不如因而撫之。」或請乘喪舉兵﹐知慶州孫沔亦言「伐喪非中國體」。仁宗乃遣尙書刑部員外郎任顓充冊禮使﹑供備庫副使宋守約充副使﹐冊諒祚爲夏國主。初﹐曩霄受封﹐朝廷頒以印綬﹐至是但有封冊﹐不更賜印﹐後遂爲例。

附﹕《宋史﹖程琳傳》﹕夏人圍慶陽﹐會朝廷行諒祚冊禮﹐琳止詔使於延曰「夏人貪此﹐可紓慶陽之難。」乃具禮幣賜予之數移報之﹐夏人果喜﹐卽日迎冊使而圍解。考歐陽修作琳墓銘及神道碑不載此事﹐《琳傳》不知何據﹖五月﹐索叛酋孟香於慶州。

孟香﹐宥州蕃酋﹐得罪懼誅﹐率眾千餘內附。訛龐遣兵以求香爲名﹐劫邊戶﹐掠牛馬。仁宗詔知州杜杞還之。杞言「夏人違約舉兵﹐香不可與。」因移檄言「不償所掠﹐則香不可得」。訛龐不肯償所掠﹐杞亦卒不遣香。

六月﹐謀攻延州﹐兵及境而還。

延州東北阻山﹐無城郭﹐蕃騎易於出入﹐知州程琳嘗獲夏國戎首﹐不殺﹐戒遣之﹐夏人亦聲言毋捕漢人。久之﹐以五百戶驅牛羊扣邊﹐云「契丹兵至衙頭﹐國中大亂﹐願自歸。」琳曰「此詐也。契丹兵至﹐當舉國取之﹐豈容來降﹖聞夏人方捕叛者﹐此其是耶﹖不然﹐直誘我耳。」拒不受。已而﹐果有三萬騎臨境上﹐以捕判者爲辭。琳戒諸將勿動﹐閉壁偃旗以待﹐夏兵知有備﹐引還。

秋九月﹐遣使入謝祭奠。

曩霄稱臣後數犯約抄邊﹐邊吏避生事﹐不以聞。於是諒祚謝祭奠使入延州﹐頗偃蹇自大﹐經略司遣引伴送闕﹐不敢慢。

冬十二月﹐使謝封冊。

獻馬﹑駝各五十匹﹐宴於朵殿﹐賜物遣還。史臣曰﹕趙徳明在祥符間已追帝父於國中﹐逮元昊始顯稱帝﹐諒祚因之﹐𨿽受封冊於宋﹐宋亦稱有歲幣之賜﹐誓詔之答﹐要皆出於一時之言﹐其心終未嘗有臣順之實也。

●卷十九皇元年﹑夏延嗣寧國元年春正月朔﹐日有食之。

羣臣以幼主攺元﹐元旦日食﹐天象可畏﹐請愼政刑﹐訛龐不聽。

二月﹐契丹畱賀正使。

曩霄臨終遺言曰「異日力弱勢衰﹐宜附中國﹐不可專從契丹。蓋契丹殘虐﹐中國仁慈﹐順中國則子孫安寧﹐又得歲賜﹑官爵﹔若爲契丹所脇﹐則吾國危矣。」是時﹐契丹以南壁舊怨﹐不肯行封冊。及遣使賀正遲期﹐遂羈使者。會集諸道兵﹐遣北院樞密副使蕭惟信以伐夏告中國。

夏六月﹐復遣使如契丹貢。

沒藏氏以前使未還﹐聞契丹將興兵﹐再遣使貢﹐以覘動靜。契丹主復畱之。

秋七月﹐月犯歲星。

在東井十二度。

契丹兵來侵﹐破唐隆鎭。

契丹主下詔親徵﹐以天齊王重元﹑北院大王耶律仁先爲前鋒﹐韓國王蕭惠爲河南道行軍都統﹐趙王蕭孝友﹑漢王貼不副之﹐率兵渡河至唐隆鎭﹐破之﹐邊吏皆遁走。

按﹕聲罪致討曰「伐」﹐潛師入境曰「侵」。遼主下詔親徵﹐聲討有罪﹐故《續綱目》大書曰「伐」。然兵以義動﹐始稱王師。今契丹以賀正遲期復修舊怨﹐淩人之孤﹐乘人之喪﹐豈爲義舉﹗書「侵」﹐惡其無名也。九月﹐襲契丹將蕭惠兵﹐敗之。

惠兵入境﹐戰艦糧艘﹐綿亙數百里。偵候不絕﹐鎧甲悉載車上﹐軍士不得乘馬﹐諸將請備不虞﹐惠曰「諒祚必自迎車駕﹐何暇及我﹖無故設備﹐徒自獘耳。」數日不立營柵﹐訛龐知其不備﹐遣兵從髙阪突下擊之﹐惠與麾下不及甲而走﹐追者叢射﹐幾不得脫﹐士卒死傷萬計。

按﹕兵驕者敗。蕭惠之兵可謂驕矣﹐驕以致敗﹐主將之咎﹐書名斥之。冬十月﹐復戰於賀蘭山﹐敗績。國主母沒移氏被執。

契丹主遣北道行軍都統耶律敵魯古率阻卜諸部軍﹐由北路趨涼州﹐至賀蘭山﹐訛龐以三千騎扼險拒戰﹐殺烏古敵烈部詳隱蕭慈氏奴﹑南克耶律斡裏等﹐敵魯古大呼奮擊﹐夏兵敗潰﹐諒祚母沒移氏及官僚﹑家屬皆被執以去。

皇二年﹑夏天垂聖元年春正月﹐使獻契丹捷。

以上年勝契丹捷入獻。使至保安軍﹐知軍以誓詔無泛遣人例﹐拒不納。

二月﹐侵契丹﹐圍金肅城﹐敗績。

沒藏氏以賀蘭之敗不復貢獻﹐契丹遣使詰責﹐沒藏氏使大將窪普﹑猥貨﹑乙靈紀率兵圍金肅城。契丹南面林牙耶律髙家奴﹑西南面招討使耶律僕裏篤迎擊﹐大敗之。猥貨﹑乙靈紀等死﹐窪普中創走還。

三月﹐戰於三角川﹐復敗。

沒藏氏復遣觀察使訛都移督兵屯河南三角川﹐窺契丹威塞堡。契丹都檢點蕭疊裏得率輕兵襲之﹐斬候者八人﹐諸將不及備﹐迎戰﹐大敗﹐都移被擒﹐失輜重器械無數。

夏五月﹐契丹兵圍興慶府﹐大掠。

契丹主命西南面招討使蕭蒲奴﹑北院大王耶律宜新﹑林牙蕭撒末率師伐夏﹐以行宮都部署別古得監戰﹐北院同知樞密使蕭革按軍邊城爲聲援﹐蒲奴等入境圍興州四面﹐縱兵大掠。沒藏氏不敢戰﹐令諸城堅壁拒之。

將軍窪普降於契丹。

初﹐窪普兵敗﹐訛龐欲誅之﹐沒藏氏使練兵賀蘭山以責後效。及契丹兵深入﹐懼誅﹐率所部降。

六月﹐契丹破攤糧城。

城在賀蘭山西北﹐國中儲糧處。契丹兵攻破之﹐盡發廩積而還。

秋九月﹐侵契丹﹐又敗。

夏兵侵契丹邊境﹐耶律敵魯古遣六院軍將海裏等擊之﹐敗還。

按﹕夏國主少國疑﹐戰而幸勝﹐卽當服罪請和﹐息民保境﹐以圖自全。計不出此﹐致國母被擄﹐城邑瀕危﹐亦爲不善變矣。乃猶收合燼余﹐狡焉思逞﹐直自困而已﹐於契丹乎何損﹖兩書「侵」﹑書「敗」﹐譏其不知量也。冬十月﹐使如契丹通好。

沒藏氏數不得志於契丹﹐使請依舊稱藩。契丹主不允﹐使還﹐諭別遣信臣至﹐當徐思之。

十二月﹐奉表乞臣於契丹﹐不答。

沒藏氏復爲諒祚表請和﹐言遵母訓﹐乞依舊臣屬﹐契丹主不答。

皇三年﹑夏天垂聖二年春三月﹐契丹來索黨項降戶。

曩霄時納黨項降戶數千。河曲之役﹐請率諸部待罪。後因戰勝﹐不遣。至是契丹遣北院都監蕭友括來索﹐沒藏氏不與。

夏四月﹐契丹使還﹐表請代黨項進獻。

沒藏氏旣畱降戶不遣﹐蕭友括還﹐恐契丹詰責﹐奉表乞代黨項權獻馬﹑駝﹑牛﹑羊等物﹐契丹主許之。

五月﹐求唐隆鎭故地於契丹﹐不得。

唐隆藩屏夏州﹐爲東北重鎭﹐自經契丹殘破﹐族帳逃亡﹐契丹以地介河西﹐不置戍守。沒藏氏思經復其地﹐遣使請之﹐契丹主不許。

六月﹐契丹置沒移氏於薊州。

沒藏氏常遣人撫諭黨項諸部﹐國中點集人馬﹐訓練無虛日。契丹主聞之﹐命於西南沿邊各建城邑爲備﹐沒藏氏屢請罷役﹐契凡主知其心叵測﹐以所獲沒移氏及前後俘到夏人悉安置薊州﹐並以所獲物遣使入獻。

按﹕是時兩國交兵﹐殊無義戰。然夏旣稱臣﹐表獻方物﹐自當歸其虜獲﹐以全母子之親﹐乃仍安置遠州﹐死生惟吾。𨿽夏國君臣不能以誠信格人﹐而契丹處之爲已甚矣。皇四年﹑夏天垂聖三年夏五月﹐阻卜酋長兀裏得遣使請附﹐不納。

阻卜久臣契丹﹐其王屯禿古斯及酋長豁得刺﹑喘只葛拔裏思﹐常以馬﹑駝﹑氈﹑玉貢獻。兀裏得與豁得刺弟斡得構隙﹐慮其侵掠﹐遣使至夏國請附﹐沒藏氏懼契丹兵威﹐不敢受。

秋九月﹐請契丹弛邊備。

契丹以諒祚幼弱﹐彊臣用事﹐常置重兵諸邊﹐戒飭封堠。沒藏氏遣近臣喫多已貢物契丹﹐乞弛守備。契丹主使蕭友括慰諭之。

皇五年﹑夏福聖承道元年春二月﹐移牒索古渭州地。

古渭﹐西蕃界﹐距秦州三百里﹐道經啞兒峽。宥州兵卒牧牛羊其地﹐常爲靑唐酋蘭氈掠取。監軍司怒將攻之﹐蘭氈懼不敵﹐籍土入獻﹐冀得兵戍以禦夏兵。知秦州範祥欲立奇功﹐亟往城之﹐又括熟戶田﹐蕃部驚擾﹐相率叛。訛龐欲得其地久﹐移文中國﹐言「古渭本我地﹐朝廷置州於彼﹐有違誓詔。」仁宗謂戶部副使傅求按視﹐求招諭羌眾反其田﹐報宥州﹐以渭非素有﹐不應索﹐正其封界﹐乃不復言。

三月﹐使如契丹謝。

以契丹賜詔許降也。

夏四月﹐侵靜邊寨。

訛龐索古渭不得﹐縱兵入徳順軍圍靜邊。聞端明殿學士王素來知渭州﹐涇原蕃夷士庶數萬皆歡迎﹐遂還。

五月﹐寇環慶。

經略司以聞﹐仁宗詔邊吏嚴備﹐毋得輒有侵軼。

按﹕前侵靜邊﹐玆寇環慶﹐方與北和﹐復開東釁﹐書以甚其不靖也。九月﹐進降表於契丹。

表不如式﹐契凡主使南面林牙髙家奴持詔諭意。

至和元年﹑夏福聖承道二年春正月﹐遣使契丹貢方物。

契丹主以諒祚降非誠心﹐諭使者曰「爾主若念國威﹐不忘姻好﹐當心懷恭順﹐不在貢獻勤怠間也。」卻其物不受。

夏五月﹐奉表契丹﹐請進馬﹑駝。

契丹主許令歲貢無缺﹐沒藏氏尋遣使獻。

六月﹐侵古渭寨。

夏兵數至古渭﹐剽掠人畜。秦鳳經略司請於鄰路益兵五千爲備。

秋七月﹐請婚於契丹。

契丹主以沒藏氏反覆﹐不許。

冬十月﹐進誓表於契丹。

沒藏氏遣使上誓表﹐並請誓詔。契丹主賜以車服﹐而不許誓詔。

至和二年﹑夏福聖承道三年春二月﹐使賀契丹尊號。

契丹主上太后尊號﹐已受羣臣尊號﹐大赦國中。沒藏氏遣使賀。

綏州蕃族阿訛等內投。

仁宗以諒祚幼弱﹐不欲生邊事﹐詔約還之。

三月﹐沒藏訛龐侵耕屈野河西地。

麟州西北枕睥睨曰紅樓﹐下瞰屈野河﹐其河以西距夏境尙七十里﹐並無堡障﹑斥堠。天聖初﹐州官相與訟河西職田﹐久不決﹐轉運使奏爲禁地﹐官民並不得耕植。於是民有竊耕者﹐夏人輒奪其牛﹐曰「汝州官尙不敢耕﹐汝何爲至此﹖」由是河西遂爲閒田。夏人始於洪崖塢﹑道光谷間插木爲小寨三十餘所﹐盜種寨旁田﹐元昊時已侵十餘里。諒祚立﹐中外事悉訛龐主之﹐知河西田膏腴厚利﹐令民播種﹐以所收入其家﹐歲東侵不已﹐距河僅二十里﹐宴然以爲己田。遊騎直至城下﹐或過城東﹐往來自若。

按﹕侵耕﹐細民事耳﹐直書「訛龐」﹐斥主者也。訛龐爲國大臣﹐至令小民爭數十里之田以爲己利﹐貪鄙甚矣﹗夏四月﹐遣使入貢﹐賜《大藏經》。

沒藏氏因阿訛等還﹐感中國恩﹐遣使入貢。仁宗賜《大藏經》慰之。

秋七月﹐河東遣使召定疆至﹐沒藏訛龐不聽。

河東管勾軍馬司賈逵徼巡﹐見訛龐所侵田過界﹐督責麟州守王亮﹐亮懼以聞。仁宗詔邊吏約束之﹐頗加驅掠。知並州龐籍曰「河西稱臣奉貢﹐未失臣禮。今不先以文告﹐而遽行驅掠﹐使歸曲而責直﹐非中國體。」乃遣使以義理約還﹐訛龐不可。籍又使人亟召﹐更定疆場﹐亦偃蹇不奉命。

八月﹐契丹使來告哀。

興宗崩﹐遣告哀使王觀至國﹐尋賜遣物。

冬十月﹐起承天寺。

沒藏氏好佛﹐因中國賜《大藏經》﹐役兵民數萬﹐相興慶府西偏起大寺﹐貯經其中﹐賜額「承天」﹐延回鶻僧登座演經﹐沒藏氏與諒祚時臨聽焉。

十一月﹐使如契丹會葬。

契丹葬興宗於慶陵﹐夏與中國﹑髙麗使並會。

嘉元年﹑夏福聖承道四年春三月﹐河東禁銀星和市。

訛龐不肯定屈野河界﹐恐漢兵先據其境﹐輒屯兵河西﹐以誘官軍。龐籍戒官吏曰「夏人仰吾和市﹐如嬰兒之望乳。若絕之﹐彼必自來﹐毋得過河與戰。」乃懸榜於邊﹐禁絕銀星和市。於是國中財用漸乏。

秋七月﹐移牒索蕃官蘭氈。

宥州移文保安軍﹐乞抽還修古渭寨軍卒﹐並索叛蕃蘭氈。仁宗詔以蘭氈世爲蕃官﹐不得擅索﹐令保安軍報之。

九月﹐遣李守貴巡視屈野河。

屈野河侵擾日甚﹐仁宗命殿直張安世﹑賈恩爲同巡檢﹐經制之。訛龐專爲讕言﹐迫之則格鬥﹐緩之則就耕﹐終無歸意。安世等與龐籍移牒宥州詰責﹐沒藏氏見牒﹐遺幸臣李守貴至屈野河勘之﹐還白所耕皆漢地﹐沒藏氏責訛龐令還所侵田﹐會守貴亂作﹐不果。

有星出東井。

如太白﹐赤黃色﹐向北速行沒。

冬十月﹐盜殺太后沒藏氏。

沒藏氏妖冶好佚遊﹐騎從甚眾﹐每出卜夜﹐令國中張燈火以資娛覽。李守貴嘗爲遇乞掌出納﹐寶保喫多已嘗侍曩霄及沒藏氏於戒壇院﹐皆出入無間。沒藏氏先私於守貴﹐復與喫多已通﹐守貴忿。

一日﹐沒藏氏偕喫多已獵於賀蘭山﹐夜歸﹐中道有蕃騎數十﹐猝戕之﹐並殺喫多已﹐時諒祚生十歲矣。訛龐族滅守貴家﹐遣祖儒嵬名聿則﹑慶唐徐舜卿入告哀。仁宗輟朝一日﹐以集賢校理馮浩假尙書刑部郎中﹑直史館爲弔尉使﹐文思副使張惟淸假文思使副之。

按﹕君母被戕﹐國之大變。《綱目》書弒太后九﹐皆著弒之之人﹐以正其罪﹐未有書「盜殺」者。西夏𨿽屬羌戎﹐援列國例﹐沒藏氏亦君母也﹐不書「弒」而書「盜殺」何﹖蓋冶容無異慢藏﹐以君母而淫無度﹐禍直自取耳。書「盜」﹐書「殺」﹐深貶之也。十一月﹐沒藏訛龐納其女爲後。

訛龐旣誅李守貴﹐以其女爲諒祚妻﹐自是誅殺由己﹐臣民咸畏之。

按﹕訛龐因沒藏氏久專國政﹐今氏死恐己亦失柄﹐乃納女爲後﹐故與《綱目》魏公操納三女爲貴人同例書。嘉二年﹑夏﹤奢單﹥都元年春三月﹐以國母遺物入獻。

馬﹑駝各百匹。

夏五月﹐沒藏訛龐誘麟府將郭恩等戰於忽裏堆﹐大敗之。

夏眾春耕秋獲旣退之後﹐麟州自州城以西至大橫水﹑浪爽平﹐數十里間絕無一人一騎。知麟州武戡嘗於河西置一小堡﹐以備斥堠﹐龐籍遂令戡等於州西二十里左右﹐更築二堡爲護﹐議未定﹐夏兵已集。初﹐訛龐怒邊吏驅掠其民﹐潛聚兵萬餘於境上﹐待漢兵至擊之。邊吏守籍約束﹐夏兵輒以饑疾散。自沒藏氏死﹐訛龐益恣。是時屯兵屈野河﹐迨三月增至數萬人﹐盡發麟州以北民耕牛農具﹐計欲盡耕河西地。而國中有異議者﹐復召還﹐眾皆空壁去﹐然銀州以南侵耕自若也。武戡與通判夏倚謀乘此作堡寨﹐偕管勾軍事郭恩以巡邊名往按之。諜者言﹐夏兵盛屯沙鼠浪。郭恩欲止﹐走馬承受內侍黃道元不可﹐率步騎一千四百餘人﹐不甲者半﹐夜循屈野河﹐北行至臥牛峯﹐夏兵舉烽起鼓﹐黃道元猶不信。比明﹐至忽裏堆﹐見蕃騎數十人皆西走﹐相去數十步﹐止。郭恩等呼之不應﹐亦不動。俄而火起﹐訛龐遣眾張左右翼﹐自南北交至﹐堆東有塹﹐其中有梁﹐名「斷道堰」。兩軍接戰﹐自旦至食時﹐伏兵突從旁塹中攀援上﹐四面合擊﹐敗之﹐執郭恩﹑黃道元及兵馬監押劉慶等。恩自殺﹐武戡走免。

按﹕《綱目》書誘戰四﹐書敗歿三﹐罪敗者也。此書「誘敗」﹐則不罪敗者﹐而罪誘之者。蓋訛龐旣肆東侵﹐復設伏以殺恩等﹐𨿽道元疏愚﹐實謀之者狡也。六月﹐遣使謝弔祭。

使人入見﹐仁宗責以忽裏堆之役。使者惶恐謝﹐仍厚禮賜歸。

秋七月﹐縱黃道元還。

軍士馘耳鼻隨還者百人。

九月﹐河東遣使再議疆事﹐沒藏訛龐復不聽。

河東經略使遣殿中丞孫兆﹑職方員外郎李思道相繼至國中議疆事﹐約遵慶曆舊例﹐以橫陽河爲麟府界﹐然後畫所侵地三分﹐許一分與夏國﹐不從則拒絕進奉﹐禁止私市。訛龐驁不聽。

冬十一月﹐河東禁絕私市。

宋制﹕官給商人公據﹐方聽與夏國交易﹐私市者法無赦。後官吏疏慢﹐法禁日弛﹐夏人與邊民竊相貿易﹐日夕公行。故𨿽無歲遺之物﹑互市之利﹐猶可枝梧。訛龐不肯立屈野河界﹐經略使以聞﹐仁宗下詔﹕「西人如驅牛﹑馬於沿邊﹐私糴民谷﹐令所在禁絕之。」時有夏人與熟戶犯禁﹐龐籍獲之﹐卽斬於犯所﹐於是兩界凜然。

冬十二月﹐遣兵襲延。

訛龐自忽裏堆之勝﹐恐中國聲討﹐日事點集﹐遣眾萬餘犯延境。時提點刑獄陳安石攝帥事﹐預飭邊民戒嚴﹐兵至﹐無所獲而還。

●卷二十嘉三年﹑夏﹤奢單﹥都二年春正月﹐契丹使來報哀。

儀天皇太后崩也。

夏四月﹐西蕃捺羅部來投﹐納之。

曩霄向時拒命﹐不敢深入關中﹐慮角廝羅爲後患也。自訛龐專國﹐歲獲賜遺﹐因思專制西蕃﹐會廝羅屬下捺羅部阿作率屬來投﹐訛龐納之﹐授以官﹐使居邊要。

五月﹐使至契丹會葬。

契丹葬儀天太后於慶陵﹐夏使與髙麗使並會。

六月﹐攻靑唐城﹐敗還。

訛龐令阿作爲向導﹐攻掠西蕃﹐圍靑唐城﹐與角廝羅戰﹐大敗﹐酋豪被獲者六人﹐失馬﹑駝甚眾。

秋九月﹐龍逋諸族降於西蕃﹐西蕃兵入境大掠。

龍逋﹑公立﹑馬頗三大族常從徵陣﹐因角廝羅兵勝﹐舉族投之。廝羅率兵逕入夏境﹐會契丹送女妻其少子董氈﹐乃大掠而去。

按﹕三事比書﹐以見納人之叛﹐人亦叛我﹔侵人之疆﹐人亦侵我。出爾反爾﹐訛龐豈爲得計哉﹖嘉四年﹑夏﹤奢單﹥都三年夏五月﹐沒藏訛龐據屈野河。

麟府西南接銀州﹐西北接夏州。慶曆中﹐曩霄納款﹐知麟州張繼勛奉詔定界至而文案無存。訪之州人都巡檢使王吉﹐吉言繼遷未叛時﹐麟州之境﹐西至俄枝﹑盤堆及寧西峯﹑距屈野河皆百餘里﹔西南至雙烽橋﹑杏子平﹑彌勒﹑長幹﹑鹽坑等﹐距屈野河皆七十餘里。咸平五年﹐繼遷圍麟州﹐陷濁輪寨。大中祥符二年﹐始置橫陽﹑神堂﹑銀城三寨﹐皆在屈野河東﹐使蕃漢義軍分番守之。又使寨將與緣邊酋長分定疆境。橫陽寨西至故俄枝堆四十里﹐州城西至大橫水六十里﹐西南至浪爽平五十里。神堂寨西至伺候峯三十五里﹐西南至赤犍谷四十里﹐次南至野貍塢三十里。銀城寨西至楡平嶺四十里﹐西南至淸水谷五十里﹐次南至洪崖塢四十里﹐次南至道光﹑中嶺六十里。於是繼勛等據此分定界至﹐遂以爲例。訛龐𨿽東向侵耕﹐猶餘二十里爲閒田。及斷道堰戰勝﹐無復顧忌﹐妄指屈野河中央爲界﹐遣兵沿河屯駐﹐白晝迫逐漢人﹐夜則過河剽竊﹐見邏者輒逸還。且於銀城以南至神木堡﹐或十里﹐或五七里外﹐悉令部民侵種不已。

秋八月﹐沒藏訛龐殺六宅使髙懷正﹑毛惟昌。

諒祚以二人妻乳哺功﹐賞賚甚厚。二人恃其寵﹐時與國事﹐或采民間利獘聞﹐訛龐心惡之。會髙懷正以貸國人銀﹐毛惟昌竊衣曩霄盤龍服﹐事覺﹐訛龐誅其全家。諒祚止之﹐不可。

冬十月﹐契丹約西蕃兵取涼州﹐不果。

契丹數遣使由回鶻路至河湟﹐約角廝羅舉兵攻夏國﹐欲徙董氈居涼州﹐與之近。訛龐聞之﹐增兵備河西﹐會廝羅以道遠兵難合﹐乃止。

嘉五年﹑夏﹤奢單﹥都四年夏五月﹐保安軍牒索叛蕃胡守中﹐執還之。

守中爲保安蕃官﹐邊吏失於撫綏﹐走投夏國。中國索之急﹐執還伏誅。

秋七月﹐沒藏訛龐遣使河東﹐議界至。

夏國所產羊﹑馬﹑氈﹑毯﹐用之不盡﹐必以其餘與他國交易﹐而三面戎狄﹐鬻之不售﹐故中國和市不能不通。自河東禁絕私市﹐官民胥怨﹐訛龐乃遣使至麟府﹐請退河西田二十里還中國﹐願通和市﹐經略使梁適不從。

冬十月﹐國中鹽市絕。

河東私市𨿽絕﹐然因陜西解鹽價髙﹐商販靑鹽往來如織﹐國中猶恃爲利。仁宗使薛向爲轉運使﹐平解鹽價﹐商民不復冒禁私販﹐於是靑鹽利亦絕。

十一月﹐沒藏訛龐掠延。

訛龐因財用日乏﹐遣人於延沿邊徳靖等十堡寨開墾生地﹐剽掠人畜﹐戍兵捍之﹐不止。

嘉六年﹑夏﹤奢單﹥都五年夏四月﹐沒藏訛龐謀逆﹐誅之﹐夷其族。

自曩霄死﹐三大將各擁彊兵制閫外﹐訛龐猶知顧忌﹐已見凋喪殆盡﹐專恣益甚。有漫咩者位居訛龐上。每事屈己下之﹐結爲心腹。髙﹑毛二人之誅﹐諒祚頗不平。訛龐懼﹐將爲變。子婦梁氏本中國人﹐諒祚私焉﹐日視事於國﹐夜則從諸沒藏氏﹐訛龐子懟甚﹐與其父謀伏甲寢室﹐須諒祚入殺之。梁氏密以告﹐諒祚召訛龐於密室執之﹐令漫咩將兵殺其子﹐遂誅訛龐。其弟侄族人外任者悉戮之﹐夷其宗﹐家奴王文諒逃入延州以事告﹐中國授以官﹐後成慶卒之亂﹐伏誅。歐陽修曰﹕沒藏訛龐黠羌也。當寧令哥怨望其父﹐陰教以弒逆之事。而卽以弒逆之罪殺其母子﹐以立諒祚﹐專夏國之政十餘年﹐卒以罪誅。夫教人之子殺其父以爲己利﹐而己亦以子婦之故爲所立者族滅﹐此人事﹐亦天道也。

按﹕訛龐威福自專﹐卽非謀逆﹐罪固當誅。然諒祚宣淫﹐有乖倫理﹐其不爲陳靈﹑齊莊者亦幸也。廢後沒藏氏。

諒祚旣族訛龐﹐廢沒藏氏幽之﹐而輿梁氏入宮﹐羣臣諫不聽。

五月﹐始正屈野河地界。

諒祚誅訛龐﹐始親國政﹐太原府代州鈐轄蘇安靜移牒來議疆事。遣大酋呂寧拽浪撩禮議定﹕府州自靑沒怒川﹑沙嵬牌﹑橫陽河東西一帶﹐築堠九﹔自沙嵬旁順橫陽河東岸﹐至鐵鑪骨堆﹐築堠十二﹔自橫陽河西以南直羅龐烽﹐築堠六﹔自羅龐烽西南直麟州界移濟寨﹐築堠三﹔自移濟寨南至大橫水﹑竹枝谷﹑伺候峯﹑赤犍谷﹑臧愛塢至饒咩浪﹐築堠十二。其距楡平嶺﹑淸水谷頭四里許立寨二﹕從北阿默眞寨一﹐次南麻柞寨一。距大和谷五里許立寨四﹕從北訛龐禹星寨一﹐次南嵬藥寨一﹐次南馬默﹤者多﹥寨一﹐次南麻也娘寨一。距洪崖塢一里許立寨三﹕從北綱禹愛寨一﹑次南阿默逋寨二。其松本晉堆立寨三﹐並在阿默逋寨西﹐凡十二寨﹐有者修之﹐無者創之。寨東西四里﹐各有兩界卓望處﹐築堠十二。約自今兩界人戶﹐毋得過所築堠耕種。其在丰州外漢寨及府州界蕃戶舊寨﹐並復修完。府州沿邊舊寨三十三﹐更不創修。麟州界人戶﹐更不耕屈野河西田。其麟﹑府州不耕之地﹐亦許兩界人戶就近樵牧﹐不得插立梢圈﹐起造棚屋﹐違者並捉搦赴官及勒住和市。兩界巡捉人員﹐毋得帶衣甲器械﹐過三十人騎。拽浪撩禮還﹐諒祚遂聽命。

附﹕《宋史﹖王舉元傳》﹕夏人來爭屈野河地﹐舉元從數騎渡河﹐設幕與之議﹐示以赤心﹐夏人感服。考屈野河地自至和二年至是年﹐經數次議畫乃定﹐舉元以數言正之﹐何易也﹖且元昊時已侵十餘里﹐則舉元所議或不在是時。六月﹐靈﹑夏二州大水。

黃河環繞靈州﹐其古渠五﹕一秦家渠﹐一漢伯渠﹐一艾山渠﹐一七級渠﹐一特進渠﹐與夏州漢源﹑唐梁兩渠毗接﹐余支渠數十﹐相與蓄泄河水。又有賀蘭﹑長樂﹑鐸落諸山爲之堤障﹐向無水患。是時七級渠泛溢﹐靈﹑夏間廬舍﹑居民漂沒甚眾。史臣曰「河至蘭州始入中國﹐北繞朔方﹐東經三受降城﹐歷丰﹑勝諸州﹐折而南﹐出龍門﹐由河中抵潼關。東出孟津﹐過虎牢﹐而後奔放平壤。吞納眾水﹐無崇山巨磯以防閒之﹐於是旁激奔潰﹐不遵禹迹。故虎牢迆東距海口二﹑三千里﹐恆被其害。若靈﹑夏之間﹐河流尙細﹐又得峻嶺長堤以爲巨障。今狂瀾泛溢﹐幾與宋之滑臺﹑大亻丕齊觀﹐亦一異也。」

按﹕昔唐太宗貞觀十一年秋七月﹐谷﹑洛溢﹐不三月而武氏入宮﹔髙宗永徽五年春三月﹐納武氏爲昭儀﹐夏閏四月﹐萬年宮大水﹐六月﹐恆州大水﹔中宗神龍元年春二月﹐立韋氏爲皇后﹐秋七月﹐河南﹑北十七州大水。蓋水爲陰物﹐女子之徵。是時靈﹑夏大水﹐不三月而諒祚冊後梁氏﹐自是諸梁世操政柄﹐國幾於危﹐天先示其兆矣。秋七月﹐奉表入請尙主。

諒祚聞契丹約角廝羅兵共取河西﹐思結中朝爲援﹐使祖儒嵬名聿正入貢﹐請尙公主。仁宗答以「昔嘗賜姓」﹐不許。

九月﹐殺故後沒藏氏。

後旣被廢﹐左右淩虐之﹐後號泣欲自裁﹐諒祚怒﹐遂賜死。

按﹕沒藏氏無罪被殺﹐書之以著諒祚之忍。仍書「故後」者﹐不予諒祚之廢也。立梁氏爲後。

任其弟乙埋爲家相。

按﹕後以理陰教奉祭祀者也。梁氏誨淫滅家﹐其罪大矣。諒祚溺於所私﹐立爲國後﹐其尙有君道乎﹖冬十月﹐始用漢禮。

諒祚將冠﹐遣使上表﹕竊慕中國衣冠﹐令國人皆不用蕃禮﹐明年當以此迎朝使。仁宗許之。

按﹕昔金臣斡特刺言「西夏崇尙舊俗﹐故能保國數百年。」世宗以爲然。夫遵祖制﹑由舊章﹐誠守成令主﹐然能不安陋習﹐漸進華風﹐亦君子所取也。況夏自元昊變禮﹐革九拜爲三拜﹐豈堪爲後人法守哉﹖諒祚去蕃就漢﹐可謂善幹蠱者矣。十二月﹐遣使入賀正旦。

諒祚遣祖儒嵬名聿正﹑樞銘靳允中賀正﹐並帶本國貨物貿易﹐約值八萬貫。中國經管內臣擡壓價例﹐虧折甚夥。後賀天聖節﹐物遂減半。

嘉七年﹑夏﹤奢單﹥都六年春二月﹐供備庫副使張宗道來賜生辰。

延經略使言「諒祚近歲舉措不循舊規﹐恐更僭擬名號﹐乞擇一才臣持詔詰問﹐以杜姦謀。」會諒祚生辰﹐仁宗遣宗道賜禮物。初入境﹐迎者乘馬欲先行﹐宗道不可﹐迎者乃後。及就坐﹐又欲居東﹐宗道固爭﹐迎者曰「主人居左﹐禮之常也﹐天使何疑焉﹖」宗道曰「宗道與夏主比肩以事天子﹐夏主若自來﹐當爲賓主﹔爾陪臣也﹐安得爲主人﹖當循故事。」爭久不決。迎者曰「君有幾首﹐乃敢如是﹖」宗道大笑曰「宗道一首爾。來日已別家人﹐今日欲取宗道首則取之﹐宗道之死得其所矣﹐但夏國必不敢爾﹗」迎者曰「譯者失辭﹐某自謂無兩首耳。」宗道曰「譯者失辭﹐何不斬譯者﹖」乃讓宗道居上位。迎者曰「二國之歡有如魚水。」宗道曰「然天朝﹐水也﹔夏國﹐魚也。水可無魚﹐魚不可無水。」迎者無以對。

夏四月﹐進馬求賜書。

諒祚獻馬五十匹﹐表求太宗禦制詩艸﹑隸石本﹐欲建書閣寶藏之。並求《九經》《唐史》《冊府元龜》及中國正至朝賀儀。仁宗賜以《九經》﹐還所獻馬。

五月﹐更州軍。

諒祚以威州監軍司爲靜塞軍﹐綏州監軍司爲祥軍﹐左廂監軍司爲神猛軍﹐更於西平府設監軍司爲翔慶軍總領之。

備官制。

漢設各部尙書﹑侍郎﹑南北宣徽使及中書學士等官﹐蕃增昂聶﹑昂星﹑謨个﹑阿泥﹑芭良﹑鼎利﹑春約﹑映吳﹑祝能﹑廣樂﹑丁努諸號。

秋八月﹐攻西蕃﹐敗績﹐築堡於古渭州拒之。

初﹐契丹以女妻董氈﹐久之欲迎歸﹐董氈不許。契丹主遣使蠱其女﹐董氈殺使者﹐置妻不相見﹐角廝羅與喬氏數言之﹐不聽﹐契丹遂與絕。諒祚知其隙﹐謀擊之﹐舉兵屯古渭州﹐將並吞熟戶諸族。知秦州張方平檄吏民嚴備﹐不得逞﹐引兵而西﹐戰於靑唐﹐敗還。懼廝羅來侵﹐築堡於古渭州側﹐以兵守之。

嘉八年﹑夏拱化元年春正月﹐遣使獻方物。

宋故事﹕外國使至﹐賜宴紫宸殿﹐遼使副位禦坐西﹐諸衛上將軍之南。夏使副在東朵殿﹐並西向北上。是時﹐諒祚使石方入獻﹐稱宣徽南院使﹐欲與遼使對禮﹐禮官不可。仁宗詔諭諒祚來使﹐官稱非陪臣號﹐自今遵用誓詔﹐毋得僭擬。

二月﹐市銅於契丹﹐契丹不許。

靈﹑夏產鐵少銅﹐諒祚遣人私與契丹民市易﹐契丹主下詔禁之。

西蕃禹藏花麻來降。夏四月﹐以宗女妻之。

河州刺史王韶略熙河﹐盡降洮西諸族。西使城首領禹藏花麻不順命﹐秦州鈐轄向寶攻掠之﹐花麻力不支﹐遂以西使及蘭州一帶土地舉籍獻夏國。諒祚大喜﹐遣兵戍之﹐而以宗女妻花麻﹐封附馬。

橫山酋輕泥懷側叛﹐撫定之。

夏國𨿽在河外﹐河外之兵懦而罕戰﹐惟橫山一帶蕃部﹐東至麟﹑府﹐西至原﹑渭﹐二百餘里﹐人馬精彊﹐慣習戰鬥﹐與漢界相附﹐每大入必爲前鋒。平素苦於點集﹐諒祚又虐用之﹐部將輕泥懷側率所屬叛﹐請兵延州﹐約取靈﹑夏。判官程戡上言「豺虎非自相搏﹐未易取也﹔癰疽非自潰﹐未易攻也。諒祚久悖慢﹐宜乘此許之﹐以蠻夷攻蠻夷﹐實中國之利。」會仁宗不豫﹐未報。諒祚聞﹐遣官撫定之﹐事乃寢。

按﹕橫山酋﹐夏之勁旅也。昔張亢謂山界部州城寨距邊止二﹑三百里﹐夏兵器甲𨿽精﹐其戰鬥不及山界部族﹐而財糧盡出其地﹐若一旦內攜﹐勢將瓦解。昔義潮歸而吐蕃衰絕﹐沒斯降而回紇亂亡。蓋眾叛則親離﹐內訌則外潰﹐豈特鷸蚌相持﹐爲漁者利乎﹗此西夏安危之機﹐宋顧交臂失之﹐惜哉﹗秋七月﹐奉表入慰。復故姓李氏。

自曩霄入款﹐始稱男﹐繼稱臣﹐仍以賜姓。奉表時﹐英宗遣左藏庫副使任拱之告哀﹐賫賜大行遺詔及畱遺物。諒祚遣使弔慰﹐所上表攺姓李氏﹐英宗不悅。使者聞帝不豫﹐意謂未能視朝﹐不肯門見﹐固求入對﹐弗許﹐勒歸館捨﹐命賫詔還﹐詰令守舊約。

按﹕此西夏復姓李氏之始。冬十一月﹐請復榷場。

自訛龐侵耕屈野河地﹐公私市販盡絕。諒祚移文陜西經略使﹐請置榷場﹐復通互市﹐英宗許之。

●卷二十一宋英宗治平元年﹑夏拱化二年春正月﹐遣使吳宗入賀﹐不成禮而還。

初﹐夏使入貢﹐移文延州﹐稱使者官曰樞密。延安撫使程戡奏令稱使副不以官﹐或稱領盧。領盧﹐蕃樞密院號也。使皆怏怏。諒祚遣宗入賀卽位﹐初至﹐習上壽儀畢﹐退就幕次﹐見所賜酒食﹐竊笑不肯下箸。故制﹕夏使見於皇儀門外﹐朝辭詣垂拱殿。是日﹐宗等不肯門見﹐至順天門﹐欲佩魚及儀物自從﹐引伴髙宜禁之﹐宗不可﹐畱止廏一夕﹐供饋俱絕。宗忿出不遜語﹐宜折令如故事﹐良久乃入。已﹐賜食殿門﹐宗訴於押伴張覲﹐覲以聞﹐英宗令赴延州與宜辧。宜者﹐延州所遣也。戡令通判詰之﹐宗曰「引伴謂當用一百萬兵﹐逐入賀蘭巢穴﹐此何等語也﹖」通判曰「聞使人目國主爲少帝﹐故引伴有此對﹐是失在使人﹐不在引伴。」宗沮服﹐不復辧。詔令諒祚懲約之﹐自後宜精擇使者﹐戒勵毋紊彜章。

按﹕使不辱命則書名﹐玆書「吳宗」﹐斥之也。諒祚自親政以來﹐正侵界﹐用漢儀﹐求賜書﹐可稱恭順有禮矣。乃三紀未周﹐兵端復起﹐實宗一人致之。書「不成禮」﹐正其罪也。二月﹐黑雲貫東井。

起西北方﹐長五丈許。

夏五月﹐夏州羌邈奔等以地叛降西蕃。

邈奔素跋扈。見夏兵與西蕃屢戰不勝﹐約其叔溪心以隴﹑珠﹑阿諾等三城叛投角廝羅﹐廝羅納之。

秋七月﹐以兵入秦鳳﹑涇原大掠。

諒祚因吳宗回﹐得賜詔﹐謂中國辱其使人﹐深以爲恥﹐遂招引亡命﹐點集兵眾﹐潛謀入寇涇原。副總管劉幾以告權經略使陳述古﹐請兵防守﹐述古不聽。諒祚以十萬眾分攻諸州﹐驅脇熟戶八十餘族﹐殺弓箭手數千﹐掠人畜萬計。

九月﹐邈奔等還自西蕃﹐請兵攻角廝羅﹐不克。

邈奔等以地附廝羅﹐冀重用﹐廝羅不爲禮﹐復歸﹐諒祚宥不誅。請兵還取隴﹑珠﹑阿諾三城地﹐以萬騎往﹐不克﹐收降丁五百帳而還。

治平二年﹑夏拱化三年春正月﹐侵慶州﹐攻王官城。

諒祚習知先世所爲﹐保吉一叛而復王封﹐曩霄再叛而稱國主。知中國兵力不能有加﹐旣掠秦鳳諸州﹐復以萬眾入慶州﹐攻王官城﹐爲經略使孫長卿兵所拒﹐不得進。

二月﹐上表自陳。

諒祚數揚虛聲﹐兵騎往來倏忽﹐偶不設備﹐卽乘虛入侵。英宗遣文思副使王無忌持詔詰問﹐諒祚遷延勿受。已﹐遣賀正使荔茂先獻表﹐歸咎宋之邊吏﹐詞多非實。詔復戒其滋擾﹐終勿聽。

誘陜西熟戶叛投。三月﹐圍順寧寨。

陜西熟戶耕佃官田﹐並無徭賦﹐惟戰鬥時出騎從徵﹐最爲安業。諒祚多方招誘﹐半思外投。延鈐轄李若愚悉召酋長﹐稱詔犒勞﹐務爲姑息。諒祚益易視之﹐遣右樞密黨移賞糧出兵犯保安軍﹐圍順寧寨﹐相持半月而解。

夏五月﹐獻於契丹。

諒祚與契丹較疏﹐朝賀﹑喪葬外不遣泛使。時與中國構兵﹐遣使獻﹐告以國有兵事﹐契丹主不問。

秋八月﹐復擾涇原。

西邊蕃部弓箭手習知山川道路﹐材气勇悍﹐涇原倚爲藩蔽。諒祚常以兵威脇服﹐有違拒者輒戕殺之。於是弓箭手皆退入內地﹐邊帥莫敢聞。龍圖直學士司馬光以爲言﹐不報。

冬十一月﹐爭同家堡﹐拒詔使王無忌於境上。

曩霄時﹐生羌十九戶以同家堡入獻﹐地在徳順軍威戎堡外二十里﹐中國未設封堠。諒祚以爲己境被宋侵占﹐遣兵殺屬戶數千﹐掠牛羊數萬。英宗檢視故籍﹐遣王無忌詔諭﹐至境﹐不納。

十二月﹐使賀正旦及壽聖節。

諒祚數擾邊境﹐而仍稱臣奉貢。蓋心利歲賜金帛﹐又得入京貿易﹐故信使不絕。

陜西人景詢以罪來投﹐使爲學士。

諒祚每得漢人歸附﹐輒共起居﹐時致中國物﹐娛其意﹐故近邊蕃漢樂歸之。掠秦鳳時﹐俘漢人蘇立﹐授以官﹐頗用事。詢﹐延安人﹐小有才﹐得罪應死﹐亡命西奔。立薦之﹐諒祚愛其才﹐授學士﹐日夜謀伺邊隙。英宗令捕系其孥﹐勿以赦原。

按﹕書「人」書「以罪」﹐所以賤詢也。治平三年﹑夏拱化四年春二月﹐升西使城爲保泰軍﹐以駙馬禹藏花麻守之。

西使距古渭僅百二十里﹐諒祚建造行衙﹐置倉積谷﹐移保泰軍治於此﹐命花麻爲統軍守其地。

秋九月﹐自將犯慶州﹐圍大順城﹐中流矢而還。

諒祚將步騎數萬入慶州﹐攻大順。環慶經略使蔡挺斂邊戶入保﹐戒諸寨毋戰﹐潛布鐵蒺藜於城濠中﹐渡者多躓﹐驚爲神。圍三日不克﹐諒祚裹銀甲氈帽﹑乘駱馬﹑張黃屋督戰。挺遣蕃官趙明伏彊弩八百濠外﹐飛矢注射﹐諒祚鎧貫流矢走。分攻柔遠寨﹐燒屈乞等三村﹐柵段木嶺﹐勢張甚。柔遠城惡﹐副總管張玉以重兵拒守﹐率膽勇三千人夜出斫營﹐夏兵驚潰﹐退屯金湯。

冬十月﹐請時服不得﹐復請歲賜。

諒祚聲言益發十萬騎入邊﹐且出語。延安撫使陸詵曰「朝廷積姑息﹐故驚祚敢狂悖﹐不稍加折誚﹐國威何立﹖」因畱止諒祚請時服使者﹐移文宥州問故。諒祚大沮﹐盤桓塞下﹐取糧而反﹐卒不敢入。又歲﹐貪得賜物﹐遣使請頒歲幣﹐謝言「受賜累朝﹐敢渝先誓﹖邊吏擅興兵﹐行且誅之矣」。

十一月﹐西京左藏庫副使何次公持詔來詰。

英宗見諒祚表辭不實﹐遣次公賫詔詰之﹐令專使別貢誓表。具言「今後嚴戒邊酋﹐各守封疆﹐不得點集人馬﹐輒相侵犯﹔其延﹑環慶﹑涇原﹑秦鳳等路一帶﹐久系漢界熟戶並順漢西蕃﹐不得更行劫掠及迫脇歸投﹔所有漢界叛亡不逞之人﹐亦不得更相招納。苟渝此約﹐是爲絕好。余則遵守前降誓詔。朝廷恩禮﹐自當一切如舊。」

十二月﹐殺環慶路降蕃思順。

思順任環慶路新州刺史﹐舉族西投﹐諒祚寇邊﹐輒爲向導。經略使蔡挺宣言思順且復來﹐命葺其廬舍﹐出兵西爲迎候狀。諒祚心疑﹐毒殺之。

按﹕思順爲中國蕃官﹐未聞嫌隙。其投夏也﹐或心艷景詢等之富貴耳。乃流言朝入﹐鴆毒暮施﹐非諒祚多疑﹐實思順自取也。西蕃瞎氈子木徵來附。

自曩霄破龕谷﹐瞎氈眾弱﹐旣死﹐木徵不能自立﹐徙居河州﹐復徙安江城。嘉中﹐表請內附。會秦州上丁族首領瞎藥與父廝鐸心不合﹐迎木徵居洮州﹐欲立文法﹐秦州逐之﹐復還河州地﹐與西使城近﹐諒祚陰誘之﹐遂與靑唐等族並附。

治平四年﹑夏拱化五年春正月﹐如宥州。二月﹐供備庫使髙遵裕來賜遺﹐遣臣王盥受命。

英宗崩﹐神宗卽位﹐遣內殿崇班魏ロ補賜治平三年冬服﹐使遵裕告哀﹐賜詔曰「夏國累年以來﹐數興兵甲﹐侵犯疆陲﹐驚擾人民﹐誘逼熟戶。去秋乃復入叩大順﹐圍迫城寨﹐焚燒村落﹐抗敵官兵﹐邊奏屢聞﹐人情共憤。羣臣皆謂夏國已違誓詔﹐請行拒絕。先皇帝務存含恕﹐且詰端由﹐庶觀逆順之情﹐已決眾多之口。逮比遜事之稟命﹐已悲仙馭之上賓。朕纂極云初﹐包荒在念﹐仰循先志﹐俯諒乃誠﹐旣自省於前辜﹐復願堅於永好。苟奏封所敍﹐忠信不渝﹐則恩禮所加﹐歲時如舊﹐安民保福﹐不亦休哉﹗」遵裕抵宥州﹐館於下宮。時諒祚以巡遊至﹐不出見﹐遣王盥受命﹐吉服廷立﹐遵裕切責﹐乃易服跪。已﹐具食上宮﹐語及大順事﹐盥曰「剽掠輩耳。」遵裕曰「若主寇邊﹐扶傷而遁﹐斯言非妄耶﹗」左右以爲辱﹐急使人代對﹐終日不敢問﹐忽憤然曰「王人蔑視下國﹐敝邑𨿽小﹐控弦十數萬﹐亦能執以與君周旋。」遵裕目叱曰「主人天縱神武﹐毋肆狂蹶﹐以干誅夷。」諒祚覘於屏後﹐搖手使止之。

按﹕《宋史》謂夏國再臣﹐朝使僅至宥州﹐未嘗得入興﹑靈﹐恆也﹐玆身在宥州而遣盥聽詔﹐書以著諒祚之倨﹐且見史臣之說爲不誣也。西蕃拽羅缽等來降。

西蕃首領拽羅缽﹑鳩令結二人誘蕃部三百餘帳來投﹐諒祚納之。尋爲官軍捕獲﹐斬之﹐徇於境。

掠靑雞川。三月﹐蕃酋獻地秦州﹐築城南牟谷口以拒。

夏國所據﹐多漢匈奴地﹐曩霄與延﹑環諸路相攻於秦渭﹐僅一再至﹐故諒祚時二州蕃族日盛。景詢等獻計﹐以爲先取西蕃﹐然後兵扼要害﹐則陜右可舉。於是諸蕃半爲攻陷﹑浸淫﹐直逼秦州。時靑雞川蕃部苦諒祚侵掠﹐遣使詣秦州獻地﹐請於南牟谷口置堡戍兵﹐以通秦州﹑徳順之援﹐絕夏人入寇徑路。陜西宣撫使郭逵以聞﹐神宗詔從之。

閏三月﹐遣使入獻。

初﹐諒祚受中國賜詔不報﹐久之﹐始獻方物謝罪﹐請戒飭酋長﹐自後謹守封疆﹐如去冬詔旨。神宗答詔嘉許﹐賜銀絹各五百匹兩。

附﹕王辟之《澠水燕談錄》﹕治平中﹐夏國泛使至﹐將以十事聞﹐未知何事也。太常少卿祝諮主館伴﹐旣受命﹐先見樞府﹐已﹐見丞相韓琦。琦曰「樞密何語﹖」諮曰「樞密雲﹕『若使人言及十事﹐但云受命館伴﹐不敢輒受邊事。』」琦笑曰「豈有專主飲食﹑不及他語耶﹖」乃徐料十事以授祝曰「彼及某事則以某辭折﹐言某事則以某辭對。」祝惟而退。及宴見﹐使者果及十事﹐凡八事中琦所料。祝如所教答﹐夏人聳服。考治平中﹐夏使凡六至﹐而以十事聞﹐史未明載。徙橫山民於興州。夏六月﹐蕃酋令淩舉眾內附。

夏國頻年點集﹐眾志乖離﹐橫山羌益思內附。諒祚盡發其族帳﹐徙之興州﹐諸部懷土顧望。知靑澗城種諤招之﹐令淩舉眾降諤。上聞﹐給以田宅。諒祚索之﹐諤曰「必欲令淩﹐當以景詢來易。」乃止。

秋八月﹐復和市。

自寇大順﹐中國益禁邊民毋通私販﹐至是復之。

九月﹐遣使進奉山陵。

時葬英宗於永厚陵﹐夏使執禮不遜﹐欲服球金帶入見﹐押伴知宿州劉航正辭折之﹐始止。

冬十月﹐左廂監軍嵬名山以綏州內降。

綏州在黃河北﹐有鐵﹑碣二山及無定河水攔繞其下。淳化中﹐趙保忠就擒﹐與夏州並經焚毀。自徳明﹑曩霄兩世經營﹐諒祚立監軍司其地﹐復爲巨鎭。名山弟夷山﹐潛入靑澗城﹐請降於種諤。諤使誘名山﹐賂以金盂。名山小吏李文喜受之﹐陰許納款﹐而名山未知也。諤悉起所部﹐猝圍名山帳。名山驚起﹐援槍欲鬥﹐夷山呼曰「兄已約降﹐何爲復爾﹖」文喜出金盂示之﹐名山投槍大哭﹐舉眾從諤而南。諒祚遣四萬人援綏州﹐傅城而陣。諤使名山率新附百餘人挑戰﹐諤兵據晉祠谷列陣﹐偏將燕達﹑劉甫張兩翼並進﹐夏眾大敗走。

遣兵爭綏州餘眾於大理河﹐不勝。

初﹐名山眾內攜﹐延州東路巡檢折繼世以步騎萬餘自懷寧寨趨銀州﹐分名山眾萬三千戶居於大理河。諒祚遣兵爭之﹐再戰皆敗。

十一月﹐誘保安軍知軍楊定殺之。

定嘗使夏國﹐見諒祚稱臣拜﹐許歸沿邊熟戶﹐諒祚遺之寶鑑﹑寶劍﹑金銀等物。定歸﹐匿其金銀﹐僅上鑑﹑劍﹐言諒祚可刺狀﹐神宗擢知保安軍。已﹐種諤取綏州﹐諒祚謂定賣己﹐駐兵銀州﹐詐爲會議﹐誘定殺之﹐並殺都巡檢侍其臻﹐擄定子仲通而還。

按﹕延州南安去綏州四十里﹐在銀﹑夏川口﹐若麟﹑府有警﹐延州人馬東渡黃河﹐北入嵐﹑石﹐俱可援應。特以綏州一帶盡爲夏界阻斷﹐必從西策渡﹐往往赴救不及。今種諤計取綏州﹐直披西夏之腹心﹐聯延﹑綏爲指臂。神宗用延帥郭逵策﹐規度大理河川﹐建堡寨﹐畫耕地﹐以處降人﹐遂爲諸路捍蔽。夏人計無復之﹐乃泄忿於定。定固有罪﹐而夏人狡焉﹐思逞之技亦漸窮矣。遣兵備銀州。

綏﹑銀接壤﹐綏州旣失﹐諒祚懼銀州單弱﹐遣兵屯守。延路請檄諸路牽制﹐知鳳翔府李師中不可﹐乃止。

獻金佛﹑《梵覺經》於遼。

經系回鶻僧所演﹐歷二十年乃成。

十二月﹐國主諒祚卒﹐子秉常立。

諒祚凶忍好淫﹐過酋豪大家輒亂其婦女﹐故臣下胥怨﹐而身以羸死。年二十一﹐在位二十年﹐攺元五。謚曰昭英皇帝﹐廟號毅宗﹐墓號安陵。長子秉常立。

論曰﹕諒祚生未周齡﹐突遭大故﹕三將分治﹐勢比連雞﹔母族專權﹐形同臥虎﹔守貴難生肘腋﹔契丹兵入賀蘭﹔家聲貽墻茨之羞﹐國事等棼絲之亂。斯時李氏箕裘﹐岌岌乎殆哉﹗而數載之後﹐卽能親攬大政﹐坐收兵權。見契凡之彊則事之﹐偵訛龐之叛則誅之﹐遵大漢禮儀以更蕃俗﹐求中朝典冊用仰華風﹐皆元昊數十年艸創經營所未能及者。惜其殺沒藏﹐立梁氏﹐好色滅倫﹐不特君道有乖﹐卽貽謀亦未善也。

●卷二十二宋神宗熙寧元年﹑夏乾道元年春正月﹐梁氏治國事。

秉常時年八歲﹐母恭肅章憲皇太后梁氏垂簾攝政。

按﹕《綱目》母后垂簾﹐書臨朝﹐書禦殿﹐書稱制﹐恆也。此書「治國事」﹐何﹖夏戎狄小邦﹐不得與中國並也。自梁氏治事﹐而乾順母亦效尢焉﹔自梁氏幽秉常﹐而純佑母致廢立焉。牝雞司晨﹐有開必甚。直書「梁氏」﹐斥之也。使其弟乙埋爲國相。

梁氏悉以國政委乙埋﹐乙埋擢其子弟並居近要﹐於是諸梁權日甚。

按﹕拜官書「使」﹐罪私也。延路索殺楊定者。二月﹐以六宅使李崇貴﹑右侍禁韓道喜獻。

延鎭撫使郭逵訁得殺楊定首領姓名爲崇貴﹑道喜二人﹐移檄來索。道喜素與幸臣罔萌訛善﹐萌訛爲二人謀於梁氏﹐佯使人至延言﹐請斬境上以謝﹐逵不可。旣而報曰「已殺之矣。」逵以二人狀貌物色﹐遣使詰問。乙埋知不可隱﹐執兩人以獻。

三月﹐始遣使告哀。

自楊定死﹐賀中國登極及正旦使不更過界﹐諒祚卒﹐逾三月﹐始遣河北轉運使﹑刑部郎中薛宗道告哀。神宗問殺楊定事﹐宗道對曰「殺人者已執送矣。」乃賜詔慰諭﹐並令上大首領數人姓名﹐當爵祿之﹐俟李崇貴至﹐卽行冊禮。

按﹕諒祚卒四月始使告哀﹐慢中國並慢其故主矣。夏四月﹐獻遺於遼。

梁氏遣使告哀於遼﹐遼使弔祭﹐因表獻諒祚遺物。

五月﹐出兵爭篳篥城。

秦州僻在東南﹐距夏國差遠。東自儀州﹐南界生戶八王族抵水洛城﹐是爲夏屬黨畱族地。其西路自山外石門峽正南百里﹐由篳篥城轉三都谷﹐至安遠﹑伏羌寨。次西爲乾川谷﹐在古渭州西北﹐約三百里至寧遠寨﹐亦合於伏羌。自夏兵累掠秦鳳﹐西邊熟戶被擾﹐神宗遣宰相韓琦知永興軍﹐經略陜西。琦議築篳篥古城﹐與古渭相犄角﹐以秦鳳副總管楊文廣董其役。女廣聲言城噴珠﹐率眾潛趨篳篥。比暮至其所﹐部分已定﹐遲明﹐夏兵大至﹐與文廣搏戰﹐不勝而退。臨行遺書文廣曰「當白國主﹐以數萬精騎逐汝也。」

遣楊定子仲通還。

神宗以楊定死於邊事﹐聞有子沒於夏國﹐命郭逵遣使索之﹐梁氏遣仲通還。及李崇貴等至京師﹐神宗始知﹕定死﹐罪在定。乃薄責崇貴等﹐而削定官﹑沒仲通家賜。賜秉常詔﹐候誓表到日﹐卽使行冊禮﹐所有歲賜﹐自冊典後並依舊例。

秋七月﹐攻甘谷城。

篳篥旣城﹐神宗賜名甘谷。乙埋惡其控扼要害﹐潛兵襲之﹐與秦鳳都監張守約遇﹐分兩翼夾攻。守約以五百人逆戰﹐挺身立陣前﹐自節金鼓﹐發彊弩注射﹐彊酋戰死者數人﹐遂卻。

九月﹐集兵折姜會﹐知原州種古來攻﹐拒戰﹐不勝。

折姜會距環州永和寨一百二十里﹐本屬中國﹐自曩霄時據爲和市處。乙埋屢爭甘谷城不克﹐點集諸監軍司屯其地。種古自原州帥師來擊﹐被殺者二千餘人。

冬十月﹐遼遣使冊爲夏國王。

梁氏尋使往貢﹐謝封冊。

十一月﹐求嵬名山﹐不得。

名山至京師﹐授左監門衛上將軍﹐賜姓名趙懷順。梁氏用其臣罔萌訛計﹐佯以景詢與中國易。郭逵曰「詢﹐庸人也﹐於事何所輕重﹗若受之﹐則不得不還名山﹐自是蕃酋無復敢向化矣。」卒不果易。

十二月﹐戰於葫蘆河﹐敗績。

知渭州蔡挺築城定戎軍﹐爲熙寧等寨﹐開地二千餘頃﹐募卒三千人爲耕守計。乙埋遣兵壁葫蘆河爭之﹐挺出奇兵襲擊﹐皆驚潰﹐所屬洛勒緩等七族悉爲官軍所破。

熙寧二年﹑夏乾道二年春正月﹐入貢請封。二月﹐冊使來。

梁氏因中國逾年不行封冊﹐復使薛宗道賫表由延州入貢請之﹐神宗命河北轉運使韓縝至西驛﹐責問數犯邊不進奉故﹐宗道頓首謝罪。詔令先還﹐隨遣河南監使劉航持冊封秉常爲夏國主。

遣使上書。

中國議者欲官夏之首領﹐鐫歲賜以爲俸給﹐冀分其勢。郭逵曰「彼旣恭順朝廷﹐當布以大信﹐不宜誘之以利。」神宗不聽。梁氏不肯奉詔﹐遣臣都羅重進上書言「上方以孝治天下﹐柰何使小國之臣叛其君哉﹖」

按﹕秉常初立﹐干戈屢見﹐宋室不行封冊﹐直待遣使哀請而後予之﹐洵得駕馭之道哉﹗然欲官其首領﹐分其國勢﹐是乘人之喪﹐爲己利也。損中國威嚴﹐貽戎人口實﹐畫虎類狗﹐已見熙寧謀國之乖矣。三月﹐上誓表﹐請以塞門等寨易綏州。

綏州去延州東路長寧寨四十里﹐失之則界內撫寧和市場及義合鎭茶山一帶人戶俱少藩籬。先是楊定死﹐中國議棄綏州。鎭撫使郭逵曰「夏人旣殺王官﹐而又棄綏不守﹐示弱已甚。且名山舉族來歸﹐當何以處﹖」已﹐梁氏上誓表﹐乞頒誓詔﹐因言綏州世守故地﹐請以塞門﹑安遠二寨相易。逵曰「此商於六百里故智也﹐非先交二寨﹐不可與綏。」

夏四月﹐攻秦州﹐陷劉溝堡。

梁氏請綏州不得﹐又絕歲賜﹐遣兵犯秦州﹐破劉溝堡﹐殺守將範願及士卒不可勝計。

秋七月﹐復蕃儀。

梁氏不樂用漢禮﹐僞爲秉常表﹐請復本國舊蕃儀﹐神宗許之。

按﹕梁氏本中國人﹐不樂漢禮﹐喜用胡俗﹐倒行逆施甚矣﹗九月﹐犯慶州。

夏國與邊民私市﹐中國屢禁不止。是時﹐以受冊不謝﹐神宗詔﹕「自今有違者﹐經略司及官吏同罪。能告捕者賞之。」由是私販遂絕。梁氏以貨用缺乏﹐出兵攻慶州﹐大掠人戶而還。

冬十月﹐請定地界﹐不果。

先是﹐中國賜詔言「綏州﹐交塞門﹑安遠二寨乃還。」梁氏遣幸臣罔萌訛納二寨﹐經略司使集賢校理趙Ι往受之﹐且定地界﹐萌訛佯爲不知﹐Ι曰「二寨之北﹐舊有三十六堡﹐且以長城嶺爲界﹐西平王祥符中所移書固在也。」萌訛語塞﹐但言朝廷欲得二寨﹐地界非所約﹐Ι曰「若然﹐則塞門﹑安遠二墻墟耳﹐安用之﹗」遂罷。

始遣使入謝封冊。

神宗尋遣ト門祗候周永淸押時服至宥州﹐受賜者不跪﹐永淸責之﹐乃恐而跪。

閏十二月﹐遣使如遼﹐求印綬。

遼自聖宗封李氏王爵﹐𨿽有西平﹑夏國之號﹐並未賜以印綬。梁氏用罔萌訛言﹐遣使求之﹐遼主不與。

侵順安﹑黑水諸寨﹐圍綏徳城。

趙Ι以夏人渝盟﹐請築綏州﹐攺名綏徳城。梁乙埋先以親軍壯騎連侵順安﹑綏平﹑黑水等寨﹐不克。進圍綏徳﹐攻十餘日﹐兵騎日益﹐定仙山煙火皆滿﹐諜者以告郭逵﹐逵曰「殆將遁也﹐特以此張虛聲耳。」旣而﹐兵果退。

熙寧三年﹑夏天賜禮盛國慶元年夏四月﹐遣兵築八堡於綏徳城﹐延州官兵攻之﹐諸堡潰。

乙埋攻綏徳不克﹐以兵二萬距城四里築八堡捍之。堡成﹐各畱兵三百爲守。郭逵遣監押燕達攻破二大堡﹐殺酋帥數人﹐移檄宥州曰「夏國違誓詔﹐侵城漢界﹐其罪甚大。若能悔過﹐悉聽汝還﹔或不從﹐則誅無噍類。」於是余堡戍卒悉潰歸。

五月﹐復築鬧訛堡﹐敗慶州將李復圭兵。

初﹐慶州荔原堡納夏國叛人﹐侵耕生地。梁氏遣將以十萬眾築鬧訛堡﹐距慶州界二十里﹐又築城十二盤﹐皆非漢地也。已﹐聞綏徳八堡皆潰﹐亦止不築﹐以文申衙頭求罷﹐而兵役猶畱境上。

復圭貪邊功﹐合蕃漢兵三千﹐令偏將李信等﹐授以方略﹐自荔原堡至瓠子嶺襲之。役者見兵至﹐嘩言「我自修堡﹐不與漢爭。」信兵三犯之﹐乃曰「汝眞欲戰也﹖」始縱兩翼圍之﹐信等大敗。夏軍下令曰「殺兵不殺將。」開圍一角﹐使信等逃還。復圭懼﹐欲自解﹐執信等斬之﹐復遣部將郭貴﹑內殿崇班林廣引兵西出邛州堡﹐深入十二盤﹐襲破欄浪﹑和市等寨﹐掠金湯城﹐夜過浦洛河﹐夏兵追之﹐廣揚聲選彊弩列岸側﹐而潛捲甲遁。復圭是役僅殺老幼一二百人﹐梁氏由此蓄怨。

附﹕《宋史﹖郭逵傳》﹕「李復圭治慶州之敗﹐旣斬李信﹑劉甫﹐又欲罪延都巡檢使白玉。玉見逵托身後事﹐逵哀之﹐不遣﹐申救甚力﹐得免。已而﹐玉大捷於新寨﹐神宗謂逵曰「白玉能以功補過﹐卿之力也。」考夏兵與玉戰新寨事﹐《紀》《傳》不詳。又﹐《林廣傳》﹕廣護中使臨邊﹐將及烏雞川﹐遽率眾遁山行。道遇熟羌以險告﹐廣不聽﹐夏人果伏兵於川﹐計不行而去。告者乃諜也。考《廣傳》﹕夏人伏兵在敗復圭後﹐而中使臨邊何事﹐傳不詳。

六月﹐西蕃董容來請婚﹐不果。

董容﹐董氈族弟﹐兩人素不睦。蕃僧結吳叱臘﹑康遵新羅結迎詣武勝軍﹐共立文法﹐圖並諸羌。遣使至夏國請婚﹐梁氏將許之﹐會中國招降其大酋撒四數人﹐結吳叱臘等約解法廢﹐婚議亦寢。

秋七月﹐慶州官兵襲金湯城﹐敗之於洛河川。

梁乙埋以金湯被掠﹐增兵戍之。復圭遣將李克忠﹑蕃官趙餘慶復率眾襲之﹐夏伏兵洛河川以待。戰甫合﹐突衝陣爲二﹐官軍大敗。克忠歸路已斷﹐領殘眾東出延﹐月餘始得達慶。

八月﹐大舉入環慶﹐攻大順城﹐殺鈐轄郭慶等。西蕃董氈發兵來侵﹐師乃退。

梁氏籍境內蕃眾七十以下﹑十五以上悉爲兵﹐聲言賫百日糧﹐攻沿邊五路。偵環慶無備﹐於是月突分兵數道入冠﹐多者號三十萬﹐少者二十萬。犯大順城﹐副都總管楊遂以兵拒於大義寨﹐夏兵不得進。圍柔遠寨﹐守將林廣固守﹐戒士卒勿妄動。夜半﹐梁乙埋令焚積薪以亂其眾﹐廣屯守自若。已而﹐乙埋立營馬平川﹐大持攻具攻城﹐廣隨方捍禦﹐募死士夜出砟營﹐營中數擾。分攻荔原堡及淮安鎭﹐獲守烽卒張吉﹐驅至東谷寨﹐脇以兵﹐使呼城中曰「淮安諸寨已破﹐宜速降。」吉反其辭曰「努力﹗諸寨無虞﹐賊糧盡且退﹐毋庸降。」乙埋怒﹐殺之。轉攻西谷寨﹑業樂鎭﹐屯軍楡林﹐距慶州四十餘里﹐遊騎直至城下﹐陜右大震。巡檢姚兕等力距九日﹐郭慶與ト門祗候髙敏﹑三班借職魏慶宗﹑秦勃等皆戰死﹐兵不退。西蕃保順節度使董氈乘虛率兵入夏國西境﹐大克獲。乙埋恐興﹑靈有失﹐率眾退還。

附﹕《宋史﹖折克行傳》﹕「夏人寇環慶﹐種諤拒之﹐詔河東出師爲援﹐克行請往。諤使以兵三千護餉道﹐戰於葭蘆川﹐夏兵大敗﹐被斬者數百戶﹐降者千。」據《諤傳》﹐諤官未嘗任環慶﹐何以有拒夏人事﹐疑史有誤。九月﹐侵懷寧寨。

延州﹐當三路之衝﹕西北金明寨﹐正北黑水寨﹐東北懷寧寨。而懷寧直橫山﹐其徑尢捷。乙埋遣兵距寨六十里築細浮圖寨﹐宿重兵守之。旋以三萬騎薄懷寧城﹐竟日不退。西路都巡檢賈翊與延州巡檢燕達將所部五百人躍馬奮擊﹐所向披靡﹐夏兵不勝而走。

冬十月﹐遣使請賀正﹐不得。

宥州諜保安軍關報賀正旦使將入境﹐判延州郭逵以聞﹐神宗詔逵以己意答曰「屢次犯順﹐不敢收接。」

附﹕李氏《長編》﹕「是月庚午﹐判延州郭逵言﹕『破西界新修堡寨﹐有保捷軍士王靑﹐以所獲首級與指揮使劉興易取金釵﹐請罪之。』」考夏人修何堡寨﹐逵以何時攻破﹐《宋史》紀﹑傳不載。十一月﹐延州官軍襲金湯川﹐不攻而退。

延州右侍禁王文諒﹐卽訛龐家奴﹐昭文館大學士韓絳宣撫陜西﹐愛其才﹐奏爲指使。督蕃將趙餘慶討夏國﹐期會於金湯川之結明撒莊。文諒甫抵金湯﹐去結明尙二十里﹐見夏兵眾﹐引歸。餘慶至﹐不見文諒軍﹐亦退回。

十二月﹐掠鎭戎軍。

夏屬蕃部屢向延﹑環慶兩路內投﹐梁氏惡之﹐令輕騎夜過邊濠犯鎭戎軍﹐殺掠三川寨﹑獨家堡。蕃戶巡檢趙普伏兵濠外﹐邀截歸路。夏騎還﹐遇之﹐戰不勝﹐失馬二十餘匹。

綏州監軍呂效忠帥師寇徳順軍﹐敗死。

陜西諸路閒田數千頃﹐募人爲弓箭手﹐每人給屋﹐貸口糧二石﹐半耕半戰﹐徳順軍所募尢勁勇。效忠率萬騎侵渭州﹐攻徳順﹐知軍事周永淸出兵拒敵﹐效忠戰敗被獲。永淸令勇士夜馳百里﹐搗效忠巢﹐俘斬復數千人。

復遣使入賀正旦﹐不至而還。

梁氏前請賀正不得﹐復遣罔萌訛詣延州﹐集賢校理趙Ι請納其使﹐令邊吏設賞﹐用間離其心腹﹐因以招橫山之眾﹐此不戰而屈人兵也。神宗不許﹐詔以來年應賜夏國銀﹑絹﹐令宣撫使分貯四路安撫司處﹐以備犒賜夏屬來歸者﹐於是罔萌訛怏怏而回。

●卷二十三熙寧四年﹑夏天賜禮盛國慶二年春正月﹐築羅兀城﹐延安河東兵來攻﹐敗之鐵冶溝。梁乙埋聞中國立更戍法﹐分置陜西五路四十二將﹐謀大舉﹐乃築城於撫寧故縣北之滴水崖。崖石峭拔髙十餘丈﹐下臨無定河﹐謂之羅兀城﹐以扼橫山衝要。延州左騏驥使折繼世與知靑澗城種諤謀曰「橫山之眾盡欲歸漢﹐大兵若出界取羅兀﹐河南地可奄有也。」諤言於宣撫使韓絳﹐議由綏徳進兵攻羅兀﹐創建六寨以通麟府﹐包地數百里﹐則延﹑河東有輔車之勢﹐足以制夏國。令諤以所部兵二萬出無定河﹐諸將皆受節制。諤趣河東兵先趨銀州﹐乙埋集眾鐵冶溝邀擊之﹐河東兵大潰。寧州團練使劉闃親自殿後﹐率銳騎搏戰﹐飛矢蔽體不少卻﹐乃解。

附﹕《宋史﹖呂公弼傳》﹕「韓絳宣撫秦﹑晉﹐將取羅兀城﹐令河東發兵趨神堂新路﹐公弼曰﹕『夏必設伏待吾﹐永和關𨿽回遠﹐可安行無患。』乃由永和﹐旣而新路援兵果遇伏。」又《折克行傳》﹕「秦兵討夏﹐詔張世矩將河外軍與克行俱。克行率所部前趨﹐西酋咩保吳良以萬騎躡之﹐度半隘。克行縱擊﹐大破之﹐殺咩保吳良。」按﹐新路援兵未知是克行一軍否﹖《紀》《傳》不詳。都樞密使哆臘戰於馬戶川﹐敗績﹐棄羅兀城走。

哆臘聞種諤將至﹐率鈐轄十三人﹑引兵三千屯羅兀城北馬戶川﹐諤令前部髙永能六千騎迎之。哆臘五戰不利﹐率殘眾走保立賞平﹐堅壁不出。諤遺以婦人衣三襲﹐潛遣呂眞率千人躡其後。會大風塵起﹐哆臘望見﹐驚曰「漢兵大至矣﹗」眾潰﹐悉棄城走。諤以部眾修築其城﹐後賜名嗣武寨。

二月﹐遣使請援於遼。遼人許以兵助。

羅兀之失﹐國中點兵不集﹐遣使遼國乞援﹐遼主許發腹裏兵三十萬助之﹐於是國中气復振。

攻撫寧堡﹐破之。

初﹐種諤兵出羅兀﹐首領訛革都移據賞逋嶺拒戰﹐大敗。諤遂築永樂﹑賞逋二寨﹐又遣都監燕達﹑趙璞冒雪築撫寧故城。功甫竣﹐梁乙埋聚十二監軍司兵攻之。燕達駐羅兀﹐折繼世﹑髙永能駐細浮圖﹐相去咫尺﹐兵勢尙完。諤在綏徳﹐欲作書招之戰﹐怖不能下筆。乙埋見無援﹐急攻撫寧﹐陷之。

進圍順寧寨。

夏騎萬餘﹐半伏濠外。知保安軍景思立不審眾寡﹐迫諸將出戰﹐遇伏皆敗。圍數日﹐人心危懼。城中娼李姓得梁氏陰事甚悉﹐自請退敵﹐登陴掀衣抗罵﹐盡發梁氏私﹐城下叢射之﹐莫能中﹐李氏言愈醜﹐兵士悉掩耳﹐恐得罪﹐托言糧匱﹐解圍退。

三月﹐復羅兀城。

初﹐中國以羅兀偏梁狹隘﹐難於饋餉﹐遣李評﹑張景憲往按﹐未至而城被圍。梁乙埋獲鎭武都頭崔達﹐語之曰「汝語城中﹐使速降﹐當授汝爵祿。」達諾之。致之危梯﹐下瞰城中﹐猝呼曰「賊少﹐糧且盡﹐將去﹐宜堅守﹗」乙埋怒﹐醢之。圍不解﹐神宗下詔棄羅兀﹐燕達以戍卒護輜重歸﹐乙埋遣兵邀擊﹐殆盡。王安石曰「陜西一路戶口抵一夏國﹐以四夏國之眾當一夏國﹐又以天下財力助之﹐其勢欲掃除宜甚易﹐然不能使夏國畏服。向以君臣彊武﹐今其君幼弱﹐其臣不過親暱冗之人﹐而終不能制之﹐豈非將帥無勝算﹐而處之不得其當哉﹖」

按﹕宋之議兵事者﹐輒以計苟安﹑彌邊患爲便﹐故種諤之取綏州﹑城羅兀﹐無不犯言路之爭。然綏州屬銀﹑夏之衝﹐羅兀乃橫山之要﹐兩險並據﹐西夏國勢已危﹐種諤爭之﹐豈爲失策﹖獨惜其能守綏徳﹐不救撫寧﹐遂致諸堡分崩﹐朝廷震動﹐將已成之業﹐爲賫盜之資﹐諤罪無可逃﹐而神宗下詔棄之﹐亦無策甚矣﹗銀州將香崖爭荒堆寨﹐敗於吐渾河﹐以其眾降。

種諤城羅兀﹐令河東亦修荒堆﹑三泉諸塞相爲連接。荒堆去夏界才數十里﹐香崖以數萬眾爭之﹐擊敗慶州指使王文諒巡徼兵。已而﹐麟府都監王文郁大軍至﹐香崖伏兵吐渾河側以待﹐戰不勝。夜遣人持劍約降﹐文郁許之。詰旦﹐與偕行﹐半道﹐崖部忽噪而起﹐文郁縱兵奮擊﹐追奔二十里﹐泥首降者二千人。

附﹕《宋史﹖王舉元傳》﹕「知永興軍。慶州軍亂﹐夏人連兵屯境上﹐舉元使二裨將以千人扼要害三日﹐夏兵不得進﹐乃去。」考《神宗禦集》﹐是年司馬光知永興軍﹔二月﹐王廣淵代之﹔四月﹐因慶卒亂﹐攺授郭逵﹔舉元知軍事尙在治平中﹐已﹐爲劉庠等劾罷。疑《傳》有誤。夏五月﹐遣使至綏徳城議和。

夏用事臣罔萌訛﹑結明愛數勸梁氏犯邊。撫寧之役𨿽復諸堡﹐而羅兀城外三百里間廬井焚棄﹐老少流離﹐已廢春耕﹐又絕歲賜﹐財力並絀。罔萌訛以韓道喜之執與梁乙埋不和﹐蕃部以告環州種診﹔診遣使諭﹐有能擒此二人及同謀首領獻者賜予無所吝﹐於是國中疑貳。韋州監軍司牒環州請和﹐乙埋亦遣人至綏徳﹐見知城折克雋﹐言國主欲得綏州﹐和好如舊。環慶﹑延兩路以聞。

請降問罪詔書。

中國沿邊諸路聞夏國請和﹐放行和市。而於內投蕃部﹐夏人若在界首叫呼﹐或順便交還﹐或逐回被殺。樞密院言「夏國款塞﹐前此惟在延州順寧寨﹐若諸處各與通語言﹑互市易﹐恐彼此參差﹐有失事機。」神宗下詔戒飭。詔未至﹐環州種診已回牒韋州﹐許以和好。於是梁氏又遣人言﹐乞朝廷先降問罪詔書﹐方敢以罪狀表上。

秋八月﹐遣使賀遼天安節。

夏使與中國使兵部郎中楚建中﹑陜西轉運使沈起同至。廷見時﹐兩使者位著相等﹐起爭曰「夏使陪臣爾﹐豈得與王人齒。」獨升東朝﹐夏使不敢並。

九月﹐表乞綏州。

梁氏頻稱款塞﹐輒以虛聲搖邊。神宗諭環﹑慶等州﹕「不須遣人回答。如西人再至﹐令往順寧寨﹐依故例經軍北巡檢轉報。」於是梁氏遣大使阿泥嵬名科榮﹐副使呂寧焦文貴由延州入貢﹐奉表乞綏州﹐略云「臣近承邊報﹐仰苛睿慈﹐起勝殘去殺之心﹐示繼好息民之意﹐人神胥悅﹐海宇歡呼﹐感戴誠深﹐忭躍曷已﹗恭惟皇帝陛下深窮聖慮﹐遠察邊情﹐念慈執戟之勞﹐卹彼交兵之苦。俾登衽席﹐無傷累世之休和﹔載輯干戈﹐益見天心之惻隱。況此綏州﹐族居歲久﹐悉懷戀土之私﹐積憤情深﹐終是爭心之本。乞施命令﹐早賜報移﹐得遂嗣襲之封﹐永奉嚴凝之徳。佇使枕戈之士﹐翻爲秉耒之人。頓肅疆場﹐重淸烽堠。顧惟幼稚﹐敢替先盟﹗翹企中宸﹐願依舊約。貢珍贄寶﹐豈憚於逾沙﹔向日傾心﹐彌堅於述職。」乃學士景詢詞也。神宗詔答曰「昨覽邊臣所奏﹐以夏國去秋自絕朝廷﹐深入環慶路﹐殺掠熟戶﹐侵逼城寨﹐須至舉兵入討。朕爲人父母﹐亟令班師﹐毋得窮武。今國主遣使通款﹐欲繼舊好﹐休兵息民﹐此意甚善。所言綏州﹐前已降詔﹐更不令夏國交割塞門﹑安遠二寨﹐綏州更不給還﹐今復何議﹗已令延路經略司定立綏徳城界至﹐其外諸路﹐並依漢蕃住坐﹑耕作界至﹐立封堠﹑掘濠塹﹐內外各認地分樵牧耕種﹐彼此毋得侵軼。俟定界畢﹐別進誓表﹐回頒誓詔﹐恩賜如舊。」

冬十月﹐陜西河東路復禁私市。

自兵寇綏徳後﹐緣邊和市久絕﹐而蕃族與陜西河東諸路猶多私販。是時﹐神宗以方議通和﹐苟私販不絕﹐必無成就之理﹐命逐路經略司申禁之。

十二月﹐鈐轄結勝自麟州歸。

結勝﹐饒武勇。麟州將王文郁略地至開光州﹐勝力屈請降﹐補供奉官。梁乙埋殺其愛女﹐羈管其家口。勝謀竄歸﹐事覺﹐神宗下詔縱之﹐給以口養﹑路費﹐命經略司牒宥州於界首交割。

熙寧五年﹑夏天賜禮盛國慶三年春正月﹐梁氏以女請歸於西蕃董氈子藺逋比。

西蕃大首領董氈有子藺逋比﹐初娶於甘州回鶻。環慶之役﹐董氈使率兵侵夏有功﹐授錦州刺史。梁氏久畏其彊﹐欲與之和。及聞王韶降靑唐﹐將復河湟﹐吐蕃諸部勢蹙﹐遣人請以愛女爲藺逋比妻﹐董氈許之。

按﹕自古兩國和親﹐有請婚﹐有乞婚﹐未有以女請歸者。以女請歸﹐幾同獻女矣。斥書「梁氏」﹐醜之也。附﹕李氏《長編》﹕邈川城主郢成溫納支力足敵董氈。董氈與夏國結親﹐遣兵援送﹐必過邈川。溫納支素與董爲仇﹐今夏﹑董合婚﹐已孤立其間﹐必被攻襲﹐明告夏國曰「如此﹐我必歸漢﹗」又遣人至熙河經略司王韶處訴其事。韶請以利害說董氈﹐令與夏國絕婚﹐上從之。考湯思退《哲宗實錄》﹐回鶻﹑夏國皆以女妻藺逋比﹐養子阿里骨爲董氈嗣﹐悉取二妻。又《長編》﹕董氈於熙寧九年二月以旗號蕃字至洮﹑疊州﹐誘脇順漢部族爲寇﹐是當日絕婚之議不行也。掠綏徳城。

無定河東滿堂﹑鐵笳平等地﹐土膏腴﹐夏人賴以爲國。自中國城綏徳﹐不得耕種者數年。梁氏表請於城北退二十里爲界﹐中國未之許。數遣人馬入綏徳抄掠﹑牧放﹐延經略司以奉旨通和﹐不敢追擊﹐請牒宥州詰之。

三月﹐遣使議綏徳界至。

梁氏移牒延州﹐言中國自不肯立滿堂平等界﹐本國除綏州外﹐向有封堠﹑濠塹﹐無須更定。朝議以前退二十里折之﹐梁氏遣首領洋芭淩與折克雋言﹐前議於中間立堠開濠﹐未嘗約二十里也。克雋責以失信﹐使不能對。

河東路縱俘戶還。

神宗旣縱結勝﹐下詔﹕「自去秋所獲夏國人口﹐令各路委官就便取問﹐如願歸者﹐悉任之。」於是河東經略司劉庠條具姓名﹐人支彩絹二匹﹐小兒半之﹐卽於麟州界上遣回。

夏四月﹐延路使來召定界至。

夏國邊界﹐東接麟﹑丰﹐西鄰秦﹑鳳﹐中間犬牙相錯﹐繚繞幾二千里。神宗以夏國表辭漸順﹐欲乘此明立界限﹐遣鹽鐵判官張穆之至延﹐與夏人會議。穆之以前有議事官幾爲夏人所獲﹐令保安軍北巡檢張藻召宥州首領至本軍議﹐首領不赴。

五月﹐復鬧訛﹑礓石二堡。

鬧訛﹑礓石毗連﹐自李復圭生事後﹐中國蕃﹑漢雜耕其地。梁氏屢表乞還﹐請於見今蕃﹑漢住坐立界。中國初牒宥州﹐言無人拘占此地。旣知牒誤﹐神宗令知慶州王廣淵給還之。

蕃官浪斡臧嵬來降。

臧嵬﹐西蕃部族﹐向居鬧訛﹑礓石地﹐及二堡歸夏﹐移居近裏熟戶部內。梁乙埋使人誘之﹐遂降。

六月﹐歸降蕃嵬逋等七十七人於環慶。

初﹐梁氏以銀彩招降荔原堡熟戶嵬逋等七十七人。是時欲求和﹐執送﹐環慶經略司以聞。

按﹕嵬逋等皆中國罪人也﹐捕之則動干戈﹐索之則費詞說。梁氏執送﹐藉以求和。以視上請章﹐獻方物﹐意較誠矣。故書「歸」以嘉其事之正﹐書「七十七人」以著其數之多。附﹕範百祿《志趙Ι墓》﹕知延州時﹐嘗於六月遣曲珍﹑呂眞分巡東西路﹐鈐轄李曰「敵豈盛夏來耶﹖宜罷之以待防秋。」Ι笑不答。夏人方以四萬眾自間道取綏州﹐至魯班崖﹐遇珍﹐以爲知其謀﹐惶駭亟戰。呂眞繼至﹐敵敗走﹐俘斬千餘。據李氏《長編》云「魯班崖事﹐他書不見。又疑夏已通和﹐或無此事。不然﹐當在去年耳。」秋七月﹐定綏徳界至。

仍以距綏徳城界二十里爲界﹐與中國各立封堠﹐置守把。

遣使入貢。

故事﹕夏使館於都亭西驛。夏人久不朝貢﹐驛中條制繁亂﹐承用者無所適從﹐神宗命集賢校理章修定之。

免嵬名浪遇都統軍﹐徙之下治。

國中權擅者三人﹕梁乙埋﹐國戚居長﹔次都羅馬尾﹔次罔萌訛。萌訛略知書﹐私侍梁氏﹐與乙埋居中用事。都羅多戰功﹐常握兵屯塞上。浪遇爲曩霄弟﹐知兵﹐熟邊事﹐諒祚時嘗執國政。至是﹐以不附諸梁罷其官﹐並其家屬徙之。

閏七月﹐攻西蕃武勝城﹐與秦﹑鳳官軍戰﹐大敗。

武勝屬吐蕃﹐爲夏國入洮河要路﹐梁氏用學士景詢策﹐謀取其地。會中國建昌軍司理參軍王韶上《平戎策》謂﹕「西夏可取。欲取西夏﹐當復河湟﹐則夏人有腹背受敵之憂。夏人比年攻靑唐不克﹐萬一克之﹐必並兵南向﹐大掠秦﹑渭﹐西築武勝﹐進兵洮河﹐隴﹑蜀諸郡皆當驚擾。今角氏種落瓜分﹐如能並合而兼撫之﹐則諸部皆服﹐而夏人在吾掌握中矣。」神宗累擢韶秦鳳緣邊安撫使﹐議取武勝城。遣都監景思立﹑王存以涇原兵出竹牛嶺﹐張聲勢而已﹐潛師由東谷趨武勝。梁乙埋方遣兵攻城﹐吐蕃將瞎藥城守將潰﹐韶揮軍進薄﹐夏兵出不意﹐倉卒迎戰﹐大敗。瞎藥與大首領曲撒四王阿南珂開門遁。韶進據之﹐夏兵不能爭。

八月﹐使謝歲賜。

梁氏復得歲賜﹐遣使入謝﹐而表不依式﹐不設誓﹐又不言諸路地界事。神宗以爲疑﹐久之﹐方降答詔。

九月﹐國主生辰﹐赦。

中國以供備庫使任懷政爲生辰使﹐旣知爲任福侄﹐以皇城使田代之。

按﹕生辰不悉書﹐此何書﹖重「赦」也。赦爲國家鉅典﹐故推其所由書之。冬十一月﹐宥州移牒﹐索武勝城。

武勝守將瞎藥由河州內附﹐授內殿崇班﹐賜姓名包約。梁乙埋令宥州牒延州﹐言「奉領盧指揮王韶城武勝﹐招誘屬蕃﹐乞賜還本國。」神宗怒曰「夏人敢如此﹖」令延州回牒告之。

●卷二十四熙寧六年﹑夏天賜禮盛國慶四年春二月﹐掠秦州。

神宗以夏國恭順﹐詔戒邊吏﹐毋先生事。會順寧寨蕃部逃入西界﹐蕃官劉紹能以兵追逐﹐劫夏人爲質。梁乙埋怒﹐偵秦州無備﹐縱兵大掠﹐爲都巡檢劉惟吉所敗。

三月﹐梁乙埋駐兵天都山﹐謀入寇。

乙埋聞王韶攻木徵於河州﹐知沿邊寡備﹐點集蕃眾渡河﹐駐天都山及蘆子川側﹐約馬銜山﹑龕谷諸族爲援。已﹐聞韶破河州﹐擊走木徵﹐乃撤兵退。

夏五月﹐修涼州城。

梁氏以中國城武勝﹐又復河州洮西地﹐恐兵從西蕃入﹐修涼州城及旁近諸寨爲守計。

按﹕書「五月」﹐修城不時也。六月﹐遣兵犯麟﹑府。

以三千騎大掠人畜而還。

冬十一月﹐獻馬﹐請《大藏經》。

梁氏遣使進馬﹐請贖《大藏經》。神宗賜經﹐還其馬。

十二月﹐遣使如遼貢。

與髙麗使會。

熙寧七年﹑夏天賜禮盛國慶五年夏四月﹐遣兵援西蕃﹐次結河川而還。

木徵居河州﹐爲王韶擊敗﹐走投夏國﹐引眾爭復故地。梁乙埋先以七千人伏馬銜山後﹐大隊從結河川援之。韶遣兵斷徑路﹐直叩定羌城﹐盡破結河川族帳﹐討降木徵﹐夏兵遂還。

五月﹐犯劉溝堡。

梁乙埋伏萬騎於黑山外﹐令部酋以千騎犯劉溝。通事舍人劉昌祚引兵二千出援﹐夏兵僞遁。昌祚追之﹐戰不解。薄暮﹐有大酋突而前﹐昌祚抽矢﹐一發而殪﹐餘眾不敢進。

六月﹐大旱。

艸木枯死﹐羊馬無所食﹐監軍司令於中國緣邊放牧。神宗詔六路經略司﹕「嚴察漢蕃﹐無致侵竊。」

秋七月﹐誘環慶諸邊熟戶來歸。

中國陜西諸路旱饑﹐緣邊蕃漢乏食﹐梁乙埋遣人以財物招誘熟戶﹐於是歸者甚眾。

九月﹐犯麟州﹐敗於長城阪。

麟州據河外之衝﹐城中無井﹐其淮沙泉在城外﹐向欲拓城包之﹐而沙土善陷﹐每夏兵圍城﹐城中輒憂渴死。呂公弼知太原府﹐用其僚鄧子喬計﹐仿古拔軸法﹐去其沙﹐以木炭﹑堇土包泉築之﹐城遂鞏固。梁乙埋遣兵逾屈野河掠塞上﹐首攻麟州﹐不克而退。都監王文郁自府州赴援﹐追至長城阪﹐夏兵返斗﹐大敗﹐盡棄所掠乃免。

冬十二月﹐故都統軍嵬名浪遇卒。

浪遇廢居下治﹐坐臥一室﹐日訓子孫以忠義﹐口不言兵。至是卒﹐遺表以「擢用忠良﹐勿犯中國」爲言。諸梁惡之﹐不以聞。

熙寧八年﹑夏大安元年夏五月﹐誘蕃僧李芭氈降﹐不果。

芭氈居黃河北﹐部族甚眾﹐梁氏使人脇誘之。洮西安撫使以聞。神宗詔授三班差使﹑本族巡檢。芭氈受職﹐遂不果降。

六月﹐以年號署牒移熙河。

梁乙埋遣人於通遠軍境上理索逃背人戶及所失牛羊﹐中國邊吏不應。梁氏令監軍錫碩訛則牒熙河﹐稱「蕃部偸劫人畜投入漢界﹐累索不與﹐請髙太尉﹑王團練赴三岔堡與訛迪駙馬會議」﹐尾署「大安元年」。熙河以聞﹐神宗以夏國久稟正朔﹐今妄稱年號﹐違越生事﹐令延經略使移牒宥州詰問。

按﹕夏自建國攺元﹐止稱境內﹐未有顯行中國者。有之﹐惟曩霄告稱帝及上書二事﹐然其時尙與中國敵﹐未足異也。今三世稱臣﹐表奉正朔﹐乃自署年號﹐公牒邊臣﹐非卽驁桀之性易肆難馴之一證歟﹖寇天聖寨。

乙埋聲言攻天聖﹐故徘徊不卽進﹐以誤邊將期會。涇原將禮賓使劉仲武諜得的期﹐請於涇帥。帥不信﹐但畱一將與仲武俱。夏兵果如期至﹐仲武力拒﹐乃退。

秋七月﹐請通和市。

國中自絕市販﹐財用日乏。梁氏由麟州申請﹐神宗令鬻銅﹑錫以市馬﹐其纖縞與急須之物仍禁。

冬十月﹐保泰軍統軍禹藏花麻以兵事入報。

花麻嘗疑邊境有謀﹐遣酋長撒蟬等十四人入塞賣馬﹐覘之﹐爲徳順寨所獲。知渭州蔡延慶曰「彼疑﹐故來覘﹔若執之﹐是成其疑也。」估償馬直遣還。花麻心徳之。王韶城武勝﹐常恐夏兵來爭﹐軍中一日數驚。花麻密以蕃字文報「無他」﹐韶因遺以金帛﹐使伺國中動靜。是時遣弟諾爾入告﹕「乙埋點集人馬﹐謀掠沿邊熟戶丁家等族。」神宗詔熙河經略使髙遵裕優賜之。

十一月﹐毀麟﹑府界堠。

麟﹑府沿邊界堠累年不加墁飾﹐中國邊臣不牒會宥州﹐遽興修治。監軍司心疑﹐遣人推毀之﹐戍兵不能禁。

十二月﹐遣騎劫歸漢蕃族於沿邊。

初﹐神宗以夏國納款﹐諭邊臣不得招納西界蕃族﹐而歸漢者日眾﹐梁氏遣騎沿路燒劫﹐治平寨蕃官訛節探得以聞。

熙寧九年﹑夏大安二年春正月﹐國主始親政﹐以兵犯麟﹑府。

秉常時年十六﹐懼中國兵入界﹐用梁乙埋言﹐點集人騎﹐出入麟﹑府二州間﹐以示兵威。

按﹕秉常親政﹐首務窮兵﹐深信姦謀﹐罔知國計﹐異時魁柄旁落﹐宜其位置任人也。二月﹐屬蕃溫溪心請內附﹐不果。

溪心﹐溫訥支弟﹐同居邈川﹐爲蕃部都巡檢﹐向受夏國俸給。遣使熙河﹐請舉族內附。經略使髙遵裕以聞﹐神宗以夏主親政之始﹐不許招接。已而﹐右廂首領耀沒楚美以下三十餘人乞納土歸順﹐亦不受。

三月﹐遼使來告哀。

遼仁懿皇太后崩﹐使來告哀﹐並賜遺物。

夏四月﹐梁乙埋使民耕綏徳城生地。

自綏徳城立封堠﹑分疆至﹐外有兩不耕生地永爲隔界﹐梁乙埋使民漸侵占之。延經略司牒宥州問故﹐不報。

按﹕斥名書「使」﹐歸罪於乙埋也。五月﹐遣使如遼弔祭。

遼主詢夏國事宜﹐使者以國主親政告。

六月﹐謀取熙河﹐兵不果出。

秉常以涇原民杜貴盜馬﹐令宥州牒責。旣聞宗哥首領鬼章入寇五牟谷﹐亦點集十二萬眾謀取熙河﹐以六萬拒中國兵來路﹐以六萬攻二州城﹐志在必取。已﹐諜者從邈川回﹐言中國不納溫溪心等降﹐兵不出。

按﹕此夏人謀取熙河之始。熙河爲夏人必爭之地﹐自木徵內附﹐無日不切鯨吞。玆以中國不納降人﹐集兵而止﹐是猶有報徳之思焉。書「不果出」﹐予之也。秋八月﹐環州慕家族請降。

初﹐環州蕃官慕恩﹑慕化數立邊功﹐中國賜賚優渥。恩等沒後﹐族眾益繁﹐向背不一。時有數族欲投夏國﹐請發人馬接應。緣邊首領密申衙頭以聞。

熙寧十年﹑夏大安三年春二月﹐築講宗城。

秉常愚暗﹐未悉誓詔明文。梁乙埋勸於講宗嶺廣聚材木﹐創築城堡﹐地與環慶路相逼。經略司恐致邊患﹐請令保安軍移牒詰問。

夏五月﹐梁兀乙執環慶誘降人且烏﹐柔遠守將孫貴發兵來攻。六月﹐遣使入告。

兀乙﹐乙埋族子﹐部落最盛。環慶經略使髙遵裕遣蕃部且烏﹑兵馬監押王願潛至帳下偵事﹐乘間誘兀乙降。兀乙執且烏﹐願走﹐還告柔遠寨主孫貴。貴同巡檢胡永徳發兵臨界﹐索且烏﹐縱火焚新和市。秉常遣使入告﹐神宗責降遵裕等有差。

按﹕書「誘降」﹐罪環慶也。是時﹐夏國在順逆之間﹐邊臣布徳意以懷柔之﹐庶欲逞不得耳。間使入國﹐計誘重臣﹐豈中國體乎﹖乃復肆兵縱火﹐夏不乘隙入侵﹐僅遣使入奏﹐是未失事大之禮也。據事書﹐其義自見。秋八月﹐慶州熟戶來侵。

慶州西谷寨與夏國連界﹐其熟戶乘蕃族無備﹐入界殺奪人馬。環慶經略司隱其事﹐反以夏人侵入漢界﹑射傷熟戶爲辭﹐移牒宥州詰問。

按﹕順寧寨主田言「邊事之作﹐未有不由熟戶者。平時入西界盜孳畜人戶﹐及夏人理索﹐卻反稱西人入漢爲盜。邊臣或未悉彼情﹐或妄希功賞﹐增飾事端﹐更致誅殺無辜﹐以挑邊釁。」觀此言﹐知宋室西邊之禍﹐未可專爲夏人咎也。附﹕曾布《日錄》﹕「十月癸卯﹐詔麟州蕃官髙世忠﹑李保忠各遷一官﹐以河東安撫使韓絳言世忠等捕殺西賊﹐不失期會故也。」考李氏《長編》及《夏國傳》﹐是年﹐夏人未嘗犯河東﹐《日錄》不知何據。又《宋史﹖劉紹能傳》﹕熙寧中﹐敗夏人於破羅川﹐策功爲最。是事年月亦無考。元丰元年﹑夏大安四年春三月﹐遣諜嵬心入邊﹐被誅﹐遂執熙州蕃戶兀勝以歸。

初﹐秉常誘邊民劉勃怡作姦細﹐偵中國虛實﹐事覺被誅。已﹐遣蕃戶嵬心入環州﹐匿於熟戶吹寧家﹐聲言「點兵大集﹐先攻環慶」﹐爲邏者所獲。經略司根究得實﹐又誅之。秉常怒﹐縱兵入熙河﹐執珠旺族蕃戶兀勝等數人歸﹐囚於地牢﹐經五日放還。

夏四月﹐立熙河封堠。

秉常遣人於熙河界內掘坑﹐畫十字﹐立艸封爲堠﹐都總管孫良臣以聞﹐神宗令延路移牒戒約之。

五月﹐獲河東刺事人資允。

資允﹐麟州銀城寨熟戶。入界偵事﹐獲之﹐已而逃歸。

六月﹐宥州牒延路﹐請禁侵耕。

麟州星最浪﹑木瓜鋪諸處﹐向爲中國廢地﹐自熙寧八年後﹐居民頗事墾辟。夏蕃部攘之不得﹐指爲侵耕生地﹐訴於監軍司。監軍司以聞﹐秉常令宥州移牒延﹐請禁之。

秋八月﹐以兵掠延﹐不克。

秋稼大稔﹐梁乙埋屯千騎於大會平﹐將取之。延都監髙永能揀精騎突出﹐夏眾驚潰﹐鈐轄二人被獲。乙埋令曰「有能得髙六宅者﹐賞金與身等。」永能﹐其族祖文丕﹐以綏州降者也。

冬十月﹐賜時服使趙戡至﹐附書以謝。

故事﹕受中國給賜﹐必遣使賫表謝。時ト門祗候趙戡押賜仲冬時服至﹐秉常以蕃書附之入謝﹐戡輒收接。神宗詔毀其書﹐令開封府劾戡罪。

按﹕書「附書謝」﹐著無禮也。夏𨿽小邦﹐無禮何以立國﹖秉常舉動輕率﹐後日聽李淸謀歸宋﹐已見於此。十一月﹐請重定邊界。

初﹐宥州請中國禁麟﹑府耕地﹐神宗令邊民不得違禁﹐而詔西人巡馬亦宜悉依舊處過住。延經略使呂惠卿牒諭宥州﹐以馬五匹易取所擄人民。宥州回牒言﹐請遣官與本國邊臣重將蘇禦帶分立文字﹐依理識認﹐悉毀所侵耕生地﹐然後將本界前後逃背捉殺人馬於界首交會。神宗不許。

十二月﹐河東使來議丰州耕地。

河東丰州舊有屬蕃保聚﹐自曩霄入寇掠﹐以西來﹑永安﹑保寧三寨外盡成曠土﹐兩界久以生地互爭。河東守王崇拯與首領議﹐以沙河爲界﹐委官標量合耕地各三十頃﹐頃各有畸﹐於是丰州界至乃明。

元丰二年﹑夏大安五年春二月﹐遣蕃戶昌寧詐降於延﹐被誅。

秉常所遣刺事人屢爲中國捕誅﹐乃使昌寧詐爲投順﹐中國授以田宅﹐宥州佯以牒索﹐神宗不許。寧潛與蕃部蘇呢等要結刺探邊事以報﹐久之事露﹐爲延經略司所誅。

三月﹐獲麟﹑府官軍呂重等﹐尋歸之。

秉常以麟﹑府耕地未定﹐命蕃部見中國邊民輒射殺之。重等巡視其地﹐俱被獲。經略司遣人來索﹐始放歸。

秋七月﹐侵綏徳城。

秉常以中國誅昌寧﹐聚兵大垂坑﹐侵綏徳城。髙永能擊之﹐走還。

八月﹐掠大會平。

梁乙埋謀自滿堂川寇大會平﹐殺掠防田人馬。夏人移都同蕃部吹淩結入報﹐延都監李浦率兵追逐﹐乙埋乃出塞。

冬十一月﹐移牒河東﹐請交會人戶。

梁乙埋遣蕃官張靈州奴僞爲漢人﹐入邊偵事﹐爲涇原遊兵所獲。乃移牒河東﹐言以所擄漢界諸邊人馬與本國被捉人馬交換。經略司以聞﹐神宗許之。

元丰三年﹑夏大安六年春正月﹐復行漢禮。

秉常連次犯邊﹐每得漢人﹐輒訪以中國制度﹐心竊好之﹐乃下令國中悉去蕃議﹐復行漢禮。諸臣阿梁氏者皆言不便﹐梁乙埋與其叔母亦相繼勸秉常﹐不聽。

按﹕此夏國廢亂之由。昔程明道云﹕治道有從本而言﹐亦有從事而言。從事而言﹐救之必須變﹐所謂大變則大益﹐小變則小益。夏之行漢禮﹐非變乎﹖然後日卒以致亂﹐良由秉常年少﹐輔之不得其人故也﹐豈禮階之厲哉﹖二月﹐謀攻邈川。

秉常以西蕃董氈復臣中國﹐受西平節度使職﹐遣眾謀襲邈川。已﹐聞其城主溫訥支郢成已遣阿令京款塞﹐乃撤兵還。阿令京﹐溫溪心弟也。

夏四月﹐遣使進奉皇太后山陵。

使人至﹐已後期。神宗令先至永昭陵設祭﹐然後詣闕奉慰。

秋七月﹐築撒逋宗城以窺河州。

河州界黃河之南﹐洮河之西﹐與涼州接壤。梁乙埋謀取之﹐集兵萬人﹐興築撒逋宗城以扼要害。西興首領禹藏結逋藥﹑蕃部奔鞠以驛書入告﹐神宗命熙河經略多備兵馬禁止之。

九月﹐犯當川堡。

梁乙埋以兩萬騎圍熙河當川堡﹐髙永能率千人赴援﹐猝與遇﹐夏眾見其勢弱﹐聚圍之。永能依險結陣﹐且斗且卻﹐令後騎揚塵﹐若援軍至者。夏兵驚懼﹐解圍。

冬十一月﹐返環州田。

夏境與環州犬牙相錯﹐當中國秋獲時﹐夏人必縱兵侵掠﹐其田多棄勿理﹐遂據之。知慶州兪充檄所部以時耕植﹐募家族山夷及叛戶入西者三百爲衛﹐又遣將張守約耀兵塞上。夏人懼﹐乃返其田。

●卷二十五元丰四年﹑夏大安七年春二月﹐以計間延將劉紹能。

紹能世爲諸族巡檢﹐忠勇第一。秉常嘗以計招誘並其副李徳平﹐皆拒不應﹐乃設疑間之。邊臣以聞﹐神宗手詔云「紹能戰功最多﹐爲夏國所畏﹐欲害之耳。」紹能捧詔﹐感泣不已。

三月﹐月犯東井。

入於鉞。

將軍李淸謀以河南地內附﹐梁氏殺之。

秉常以愛行漢禮爲梁氏所惡﹐梁乙埋等皆不悅。將軍秦人李淸說秉常以河南地歸宋﹐秉常從之。將使入奏﹐梁氏知其事﹐與幸臣罔萌訛謀置酒誘淸﹐執而殺之。

按﹕「淸本秦人﹐入夏之由史不可考﹐然能不忘故國﹐說其主籍土歸朝﹐事𨿽未成﹐志則可取。書官﹑書「殺」﹐皆予之也。梁氏幽其主秉常﹐復視國事。

梁氏旣殺李淸﹐幽秉常於興州之木寨﹐距故宮五里許。令乙埋與罔萌訛等聚集人馬﹐斬斷河梁﹐不通音耗。於是﹐秉常舊時親黨及近上用事諸酋各擁兵自固。乙埋數出銀牌招諭﹐不從﹐國內大亂。

按﹕秉常﹐梁氏子﹐書「幽其主」﹐絕梁氏於秉常也。秉常誤聽淸言﹐殺淸絕之﹐於事已定﹐梁氏必幽之而奪其政﹐直借以行其私耳﹐豈眞爲宗社計哉﹖書「復視國事」﹐誅其心也。夏四月﹐環州來索叛蕃﹐執還之。

慕家族首領迎逋黠狠難制﹐與梁乙埋謀﹐數縱兵侵掠。知環州張守約﹑走馬承受陸中勒兵與戰﹐擒之及其黨三十六人﹐餘眾二百遁匿夏國。守約駐兵境上﹐檄取不置。居數日﹐韋州監軍都移盡械以獻﹐斬於環州市。

五月﹐統軍禹藏花麻移文熙州﹐請討梁氏。

花麻素不悅梁氏﹐見秉常失位﹐移文熙州﹐稱夏國母子不協﹐殺其重臣﹐上下洶洶﹐若發兵來討﹐請舉族以應。神宗詔知州苗授諭使人云「諸路探報夏國變亂﹐所說不一。今河南北阻隔﹐人情去就﹐爾次第寫一文字計會。」因厚賚遣還。

六月﹐保安軍移牒來詰。

延總管種諤奏﹕「秉常被囚﹐宜興師問罪。」神宗召諤入對﹐諤大言曰「秉常孺子﹐往持其臂而來耳﹗」神宗壯之﹐決意西討。命宣州宣慶使李憲爲經制使出熙河﹐行營經略使髙遵裕出環慶﹐副總管劉昌祚出涇原﹐簽書經略使事內侍王中正出河東﹐諤出延。先令保安軍以經略司命牒宥州曰「夏國世世稱藩﹐朝廷時與歲賜。比年以來﹐遵奉誓詔﹐謹修職貢﹐恩義甚至。今聞國主爲彊臣所制﹐不能專命國事﹐亦未能懸測存亡。今朝廷將差降賜生日及仲冬國信使入界﹐未審至時何人承受﹐及本國見今何人主領﹐請速具報﹐以須聞達。」蓋以嘗夏國應答之辭也。梁氏不報。

秋七月﹐太白晝見。

經天行﹐識者指爲兵象。

以兵襲西蕃西羅谷。

西羅谷﹐西蕃斫龍城所屬﹐在守巴堡南。梁氏以國中內亂﹐恐西蕃窺其隙﹐令三頭項人直抵西羅谷劫制蕃部。西平節度使董氈使養子阿里骨率兵擊之﹐斬三百級﹐降百二十三人。

八月﹐遣使至綏徳﹐索降人。

初﹐中國下詔招納﹐西人頗多降附。酋長或下令禁止﹐或逼之遠徙﹐使不得近邊。蕃部訛麥等十餘人﹑家屬百口潛從大理河北內投。梁氏令人數至綏徳索之。種諤帥所部駐綏徳城外﹐遣諸將招接降人。乙埋盛兵決戰﹐不勝。

遂犯臨川堡。

乙埋復以二萬餘眾渡無定河﹐攻臨川堡﹐走馬承受楊元孫力戰拒之。

復掠丰州。

執弓箭手沈興等數人﹐河東經略司請移牒理索。神宗以「業已兵討﹐更勿行牒」﹐命降敕榜招諭夏國曰「眷玆西夏﹐保有舊封﹐爰自近世以來﹐尢謹奉藩之職﹐恐姦臣之擅命﹐致弱主之被囚﹐迨移問其端倪﹐輒自墮於信約﹐暴驅兵眾﹐直犯塞防﹐在神理之莫容﹐固人情之共憤。方切拯民之念﹐宜興問罪之師﹐已遣將臣諸道並進。其先在夏國主左右並嵬名諸部族同心之人﹐並許軍前拔身自歸﹐及其餘首領能相率效順﹐共誅國仇﹐隨功大小﹐爵祿賞賜﹐各倍常科﹐仍許依舊土地住坐﹐子孫世世常享安樂。其或抗拒天兵﹐九族並誅無赦。蓋天道助順﹐必致萬靈之歸﹔王師有徵﹐更無千里之敵。咨爾士庶﹐久罹困殘﹐共堅向化之心﹐咸適更生之路﹐敢稽朕命﹐後悔何追﹗」

禹藏花麻走興慶府﹐部酋訛勃哆等以西使城降於熙河經制使李憲。

禹藏花麻聞李憲出熙河﹐已與西蕃首領洛施軍篤橋阿公等將兵入境﹐率所部出戰﹐佯敗西走。訛勃哆等三人及首領廝都羅潘二十餘人﹑兵萬餘舉西使城降。乙埋遣兵數萬出女遮谷援之﹐知城已失﹐登山逆戰﹐大敗﹐退伏壘中﹐半夜潛走。

李憲兵破龕谷。九月﹐入蘭州。

女遮之敗﹐殘卒退保龕谷。龕谷城堅﹐多窖積﹐夏人號爲「禦莊」。聞李憲兵至﹐戍守奔潰。憲發窖﹐取谷及弓箭之類﹐進兵取蘭州。令新順首領巴令謁三族分所部攻撒逋宗城﹐破之﹐遂上言「蘭州古城﹐東西約六百餘步﹐南北約三百步﹐距西使城約百五十餘里﹐將至金城﹐有天澗五六重﹐僅通人馬。自夏人敗衄之後﹐所至部落皆降﹐今招納已多﹐請築城建帥府﹐以固羌夏之心。」神宗從之。版築方興﹐夏人隔河而營﹐憲令死士絕河斫之﹐遂引退。

按﹕昔人謂蘭州控河爲險﹐隔閡羌戎。自漢以來﹐河西雄郡金城爲最。豈非以介居戎夏﹐攸系隴右安危哉﹖晉元康後﹐河隴多事﹐金城左右歲無寧宇﹔隋唐盛時﹐馳逐河湟﹐未嘗不以蘭州爲要害﹔廣徳以後﹐州沒吐蕃﹐而西涼不復爲王土﹔大中間﹐𨿽嘗收復﹐亦僅羈縻。宋興﹐蘭州不入職方。至是﹐憲始復之﹐築城以建帥府。後元初﹐夏人求復此地﹐朝議欲割以畀之﹐孫路言「自通遠至熙州總通一徑﹐熙之北已結夏境。今自北關辟土百八十里﹐瀕大河﹐城蘭州﹐然後可以捍蔽。若捐以與敵﹐則一道危矣。」穆衍言「蘭州棄則熙州危﹐熙州危則關中震動。唐失河湟﹐西邊一有震動﹐驚及京師。今若委蘭州﹐悔將何及﹖」遂不果棄﹐夏人卒無以逞。則憲城蘭州﹐斷西界之要衝﹐壯北門之鎖鑰﹐正不得以人而廢其功也。遣梁永能帥師援米脂寨﹐敗績。冬十月﹐米脂守將令介訛遇以城降﹐石州亦不守。

梁氏聞漢兵四出﹐分遣諸監司兵﹐委大帥梁永能總領拒之。永能析作三澑﹕一以當戰﹔一以旁伏﹔一以俟漢兵營壘未定﹐伺隙突出。又於通道塹絕山谷﹐設爲阻險﹐守備甚謹。及中國師期屢攺﹐永能屯禦﹐久不得一戰﹐使人持書投延境上激之。種諤遂率本部及畿內七將﹑兵九萬三千出綏徳路﹐攻米脂。甫三日﹐永能兵八萬赴援﹐諤張左右翼奮擊﹐永能大敗﹐兵士相蹈藉於無定河﹐水爲不流。城中將令介訛遇猶堅守﹐諤密遣諜﹐說降東壁守將﹐衣以文錦﹐導行城下﹐訛遇乃出降﹐獻戎樂四十二人﹐諤送之京師。進圍石州﹐州將棄積年文案﹑簿書﹑器械﹐引眾遁。

淸遠軍守將嵬名訛兀降於環慶經略使髙遵裕。遵裕取韋州。

淸遠扼羣山之口﹐當塞門之衝。咸平中﹐繼遷攻陷之﹐垂八十兀知不敵﹐舉城降。遵裕入據之﹐進抵韋州﹐州已空城。遵裕令勿毀官寺﹑民捨﹐以示招懷。

梁永能遣兵攻徳靖寨。

永能從米脂敗後﹐知徳靖弓箭手盡隨種諤自東路出界﹐乃潛遣兵從西路入犯徳靖。知延州沈括以兵拒卻之。

按﹕是時官軍屢捷﹐夏宜自守不暇﹐乃潛師以襲徳靖﹐則知列城之下﹐力非不足﹐特誘使深入﹐以攻不備耳。宋之諸將不能破其詐謀﹐預防餉道﹐致有後日之潰﹐眞無識哉﹗夏州知州索九思遁﹐延經略副使種諤據之﹐遂破銀州。

樞密使都按官麻與首領女喫哆等七人﹐米脂之戰爲種諤所擒。諤以其熟知興靈道路﹑糧窖所在及十二監軍司兵數﹐使補三班借職﹐與蕃官劉良保﹑麻乜訛賞爲軍前向導。抵夏州﹐九思已遁。諤入城﹐畱一宿﹐率兵趨銀州。遣官麻等以利害說守將﹐降之。又使部將曲珍領兵通黑水﹑安定等堡﹐夏兵禦之﹐不勝。至蒲桃山反斗﹐又敗﹐於是諸路皆斂兵退保。

宥州潰﹐河東兵入屠之。

先是﹐王中正獻策﹐言涇原﹑環慶會兵取靈州﹐進搗興州。麟府﹑延先會夏州﹐取懷州﹐渡河會興州。及所部河東兵六萬出麟州﹐辭言「臣中正代皇帝親徵」。才行數里﹐卽奏已入夏境﹐屯白艸平九日始渡無定河﹐循水北行﹐地皆沙濕﹐士馬多陷沒﹐遂繼種諤趨夏州。糧糗不繼﹐月餘始抵宥州。守城兵棄城走河北﹐城中所遺殘敝五百餘家﹐中正入而屠之。夏兵千騎屯城西左村澤保守窖粟﹐中正擊敗之﹐皆棄窖走。

遣兵拒李憲軍﹐敗於髙川﹑石峽。憲至天都山﹐盡焚南牟諸宮殿。

梁氏聞蘭州破﹐令民盡起諸路窖粟﹐悉眾走髙川﹑石峽﹐據險以待。及憲兵至﹐拒戰而敗。憲兵進取屈吳山﹐營於打羅城川側。酋豪禹藏郢成四率旺家族大首領六人並蕃部及母﹑妻﹑男三十餘人﹐各賫銅印﹑告身請降。憲令郢成四隨軍行﹐由天都山趨南牟城。南牟﹐國主遊幸處﹐內建七殿﹐極壯麗﹐府庫﹑官舍皆備。憲入﹐悉焚之。酋首嵬名﹑統軍仁多丁引眾爭之﹐喪失甚多。

遣使乞援於遼。

遼國數年來﹐歲常三﹑四以拜禮佛塔爲名假道興州﹐窺闞徑路﹐梁氏患之。至是﹐恐其夾攻﹐遣使貢駝馬結好﹐因告宋肇兵端﹐志在蕩夷西北﹐乞賜應援。

復潛兵襲順寧﹐不克﹐遂棄浮圖城及吳堡﹑義合諸寨。

夏兵屢敗﹐殘卒緣路嘯聚﹑殺掠行人﹐道路埂塞。梁氏令萬騎招集潰散﹐合圍順寧。官軍欲閉壁入保﹐沈括謂示弱驕敵非策也﹐使前鋒將李達以三千人出城﹐具十萬人食﹔又使騎將焦思耀兵綏徳城﹐僉曰大軍且至﹐夏眾懼而退。於是浮圖城及吳堡等寨戍卒皆空壁散。

都統軍梁乙埋以大軍扼磨移隘﹐與涇原副總管劉昌祚戰﹐敗績。十一月﹐靈州被圍。

梁氏聽諜者言﹐知環慶﹑涇原合兵擇利進取。環慶路阻橫山﹐必從涇原取葫蘆大川出塞﹐故悉河南之甲以支涇原。劉昌祚率本路蕃﹑漢兵五萬入界﹐距堪哥平十五里﹐乙埋督十萬眾扼磨移險隘以拒。昌祚先遣牌子軍渡葫蘆河決戰﹐蕩跳閃爍﹐振以響環。夏士馬驚潰﹐遂失隘口。乙埋督親軍復戰﹐又敗﹐奔二十里﹐大首領沒羅臥沙﹑監軍使梁格嵬等被殺﹐乙埋侄訖多埋等二十二人悉爲所俘﹐喪失二千餘級及銅印一。官軍次賞移口﹐口有二道﹕「一北出黛黛嶺﹔一西北出鳴沙州﹐路稍迂﹐然系積粟所﹐國人謂之「禦倉」。昌祚乘勝取之﹐得窖粟百萬﹐進薄靈州。城中惟僧道數百人﹐昌祚先鋒奪門幾入﹐髙遵裕忌其功﹐馳使止之﹐乃按甲勿攻。遵裕至﹐仁多崖丁率數萬眾赴援﹐前鋒羌酋乘白馬﹐奮馳突陣﹐爲昌祚驍將郭成所斬。官軍爭發神臂弓﹐昌祚又自出陣射之﹐崖丁中矢走﹐失器甲無算。遵裕益忌昌祚﹐盡奪其兵﹐自將攻城。軍中無攻具﹐亦無知其法者。遵裕令采木爲之﹐皆細小不可用。令人周呼城上曰「何不速降﹖」城上應曰「我未嘗叛﹐亦未嘗戰﹐何謂降也﹖」。

按﹕夏人以一方之力應五路之師﹐橫山勁羌不敢一戰。靈州距淸遠不三百里﹐城中惟僧道數百居之﹐知環州張守約請裹十日糧爲搗虛計﹐果若此﹐則靈州可復。靈州復則興州可得﹐銀﹑夏等州皆可守矣。諸將功幾成而失之﹐遵裕之罪可勝誅哉﹗礓砟寨蕃官香都舉寨內附。

梁氏遣人追礓砟寨兵三千餘人入衛﹐香都乘戍卒單弱﹐盡焚本寨樓櫓﹐與妻屈名舉寨內降。環慶經略司令副將傅諫收其地﹐遣兵戍之。

遣兵襲涇原﹐饋運於鳴沙州。延軍潰﹐復決河灌環慶軍﹐遂解靈州圍。

初﹐諸路兵不勝﹐梁氏問計於廷臣。諸將咸請戰﹐一老將獨曰「不須拒之﹐但堅壁淸野﹐縱其深入﹐聚勁兵興﹑靈﹐而以輕騎抄其饋運﹐諸軍無食﹐可不戰困也。」梁氏從之﹐盡調十二監軍司及龕谷﹑桃堆諸寨精兵十餘萬﹐並駐興州要害以爲捍衛。已﹐聞靈州被圍﹐種諤自黑水降橫河平人戶﹐破石堡城﹐駐軍夏州索家平﹐候糧運﹐乃遣兵於淸遠軍﹑韋州烽火平諸處把截。又以兵潛至鳴沙州﹐掩擊涇原總兵魯福﹑彭孫護餉兵﹐三戰盡奪之。諤眾次鹽州﹐會大雪﹐以無食先潰﹐入塞者才三萬人。王中正由柰王井至牛心亭﹐糧亦盡﹐士卒死亡已二萬﹐亦退歸。遵裕圍靈州方十八日﹐梁氏令人決黃河七級渠水灌其營﹐軍士凍溺死﹐餘萬三千人走免。

涇原軍殿﹐逐之﹐至韋州而還。

髙遵裕旣敗﹐將吏任成﹑兪平等戰死。劉昌祚以涇原兵殿後﹐渡葫蘆河。昌祚手劍坐水上﹐待眾濟然後行﹐夏眾追及﹐揮騎攻擊。昌祚力戰累日﹐抵韋州。士眾爭入寨﹐夏師乘之﹐大潰。李憲大兵至滿丁川﹐嵬名統軍復以眾禦﹐憲擊敗之。旣聞諸軍潰﹐亦引歸。司馬光曰「是役也﹐卒疲食盡﹐失亡甚多。夏人知中國兵力所至﹐自此益有輕慢之心。」

按﹕西夏道途險厄﹐自熙寧寨經磨移口至兜嶺﹐皆大川﹐通車無礙。自嶺以北﹐多山少水﹐輜重難行。故大兵未出﹐識者憂之。乃李憲兵至龕谷﹐言掘「禦莊」窖粟數萬﹔劉昌祚於鳴沙州得積谷百萬﹑巾子岌粟豆萬斛﹑艸萬束﹔種諤取米脂﹐亦稱收藏粟萬九千五百餘石﹔取徳靜鎭﹐收七里平粟十萬石﹔繼獲降人阿牛兒﹐引發桃堆平積窖﹐密排遠近﹐約可走馬一直﹐所得又不下數百萬。何以時未三月﹐遽稱糧匱﹐諸路潰還﹖噫嘻﹗資糧於敵﹐自古難之。況以憲﹑諤等言誕而誇﹐兵行鮮序﹐宜其入夏人彀中也。

●卷二十六元丰五年﹑夏大安八年春正月﹐遼人爲國請和。

遼燕京畱守司委涿州牒雄州云「夏國來稱﹐南朝兵起無名﹐不測事端﹐請全兩國之歡﹐言尋舊好。」神宗報以「夏國主受宋封爵﹐昨邊臣言秉常見爲母黨囚辱﹐比令移問事端﹐同惡不報﹐繼引兵數萬侵犯我邊﹐義當徵討。今以屢遭敗衄﹐遣使詭情陳露﹐意在間貳﹐想彼必已悉察。」遼得此移﹐遂不復言。

割地求成於西蕃董氈。

初﹐董氈遣兵從王師西討﹐神宗以其協濟軍威﹐事功可紀﹐由長樂郡公進封武威郡王﹐部下首領皆賜秩有差。梁氏見其勢盛﹐欲與之通好﹐許割斫龍城以西地﹐約云「如歸我﹐卽官爵恩好一如所欲。」董氈拒不許。

修南牟城。

南牟倚天都山﹑葫蘆河形勝﹐自李憲殘破﹐宮殿皆毀﹐蕃部族帳遷徙無依。梁氏使乙埋修復之﹐近天都創立七堡﹐量兵爲守。已﹐聞秦鳳副總管張守約引兵出塞﹐乃撤役還。

二月﹐獻俘於遼。

鳴沙之戰﹐獲寧遠寨監押張天益﹐遣使並軍需獻之。富弼曰「靈州之役﹐中國竭公私之力以事誅討﹐未能大創西人﹐而使其得吾士馬﹐取吾器械﹐收吾金帛﹑糧食以貽北敵﹐借兵求援﹐共爲邊患﹐豈非反增彊捍乎﹖」

屯兵宥州﹐以援山界降戶。

中國五路兵入界﹐蕃部降者不下數萬帳﹐所失義合﹑吳堡﹑塞門﹑浮圖諸寨並據橫山界分。梁氏悉放降部家屬入內地﹐使煽誘之。又於宥州屯兵數萬﹐謀入塞門及保安軍界潛行應接。諜者以告﹐神宗詔沈括於元管新附山羌內多方羈察﹐勿令疏逸。於是降人不敢動。

掠定西城。

定西卽夏國西使城﹐神宗賜名﹐屬蘭州。梁氏令衙頭首領縱人馬入界﹐掠商人及戍卒。

禹藏花麻請內投﹐不果。

初﹐花麻棄西使城入興州﹐以覘兵勢。已﹐五路兵還﹐花麻不能內達。久之遣使送蕃字文﹐自陳情款﹐期於三月辛卯由堅博坡投附﹐請中國發兵接應。神宗令李憲經畫之。會以三月四日孫渡河被獲﹐遂不果。

遣兵襲西蕃﹐不果行。

梁氏見董氈不肯與和﹐起兵將襲之。董氈知其謀﹐遣使以蕃字文告中國曰「夏人通好﹐前經拒絕﹐已訓練甲兵﹐俟從進討。」神宗詔苗授﹑李憲等﹐師行有期﹐卽預以告。梁氏懼而止。

三月﹐截歸漢蕃落於黃河渡﹐殺蘭州供奉官孫。

黃河北有移親哩那沒桑一帳共十五口約內投﹐新順部落嘛言於知蘭州李浩﹐乞發船接取。浩差孫應之。夏人設計誘過河﹐殺之水中﹐並執嘛兵士十餘人。

宥州觀察使格眾將兵犯州﹐戰敗被執。

國中鳴沙城﹐西扼靈武﹐北臨大河﹐距鎭戎軍熙寧寨四百餘里。梁氏聞中國謀築堡寨直達鳴沙﹐遣格眾將兵三萬屯金湯境﹐入窺州。知延州沈括使副總管曲珍率步騎二萬治師東川﹐聲言出延東道﹐襲葭蘆城。梁氏悉眾備東方﹐珍師行數里﹐返旆而西﹐三日掩至永平川﹐格眾不虞兵至﹐倉猝迎戰﹐大敗被執﹐喪士卒二千餘人。

夏四月﹐遣兵扼明堂川﹐以保葭蘆﹐敗還。

沈括旣俘格眾﹐議乘勝取葭蘆城﹐遣曲珍屯綏徳城。梁氏發兵萬人﹐扼明堂川險要以拒﹐珍不得進。括陰遣別將李儀自河東客臺津夜絕河以襲葭蘆﹐河東將訾虎率麟﹑丰精甲會之。夏兵回救﹐與儀等戰﹐大敗﹐珍遂取葭蘆。

復因遼人請和於董氈。

梁氏慮西蕃與中國合﹐累使請和不獲﹐邀遼國使者同至靑唐說之。董氈以「荷宋厚恩﹐義不敢負」辭。

五月﹐都統軍嵬名妹精嵬﹑副統軍訛勃遇寇淮安鎭﹐敗死。

梁氏自三月中點集河內﹑西涼府﹑羅龐嶺及甘﹑肅﹑瓜﹑沙州民﹐十人發九﹐齊趙興州﹐議大舉。令妹精嵬﹑訛勃遇將兵數萬入環慶﹐掠淮安鎭。蕃官訛臍偵知以報﹐守將張守約合諸路兵掩擊﹐兩人戰敗﹐皆死﹐酋首沒者三十八人﹐失銅印及兵符﹑軍書﹑器械無算。

六月﹐諜者移都入延﹐被獲。

移都﹐本延弓箭手﹐熙寧中被俘﹐隸衙頭﹑祗候殿直屈埋部下﹐遣入延偵事。戍兵執訊之﹐稱衙頭復集人馬﹐將侵延安諸路。經略司以聞﹐神宗令究實以報。

遣使貢於遼。

梁氏謀侵中國﹐遣使進奉於遼﹐必以兵事告。

秋七月﹐大舉寇鎭戎軍﹐與三川寨巡檢使王貴戰﹐敗之。

梁氏憤淮安之敗﹐集十二監軍司兵及諸州僧道﹐會於鐵牟﹑天都二山沒煙峽﹑葫蘆河諸處﹐各賫五月糧入寇。至鎭戎﹐故逡巡不進。三川寨巡檢王貴視爲怯﹐率眾過濠索斗﹐夏兵張兩翼擊之﹐貴大敗走。

分掠熨斗平。

梁氏分鐵牟山眾五千入熙河﹐至熨斗平新堡外﹐殺掠漢蕃人口﹐驅羊馬數千而回。

誘蕃族奔雅等降。

奔雅乃甘谷城歸順首領悼聚馬移部下軍使﹐梁氏數使人招誘﹐奔雅與其屬二十九人﹑馬二十餘匹走回夏國。

八月﹐寇神木堡﹐殺巡檢使髙素。

梁氏復於衙頭選募蕃部敢戰者﹐使爲酋領﹐率兵入麟州﹐圍新築神木堡。髙素與監押賈默出戰﹐默眾先潰﹐素被殺。

九月﹐統軍葉悖麻﹑咩訛埋以兵爭永樂﹐不戰而還。

初﹐中國得銀﹑夏﹑宥三州而不能守﹐種諤復謀規取橫山﹐遣子朴上言「橫山延袤千里﹐多馬宜稼﹐人物勁悍善戰﹐且有鹽鐵之利﹐夏人恃以爲生。其城壘皆控險﹐足以守禦。今之興功﹐當自銀州始﹔其次遷宥州﹐又其次修夏州﹐則三州鼎峙﹐橫山之地已囊括其中﹔又其次修鹽州﹐則橫山彊兵﹑戰馬﹑山澤之利盡歸中國﹐其勢俯視興﹑靈﹐可以直覆巢穴。」沈括亦請築烏延古城﹐以包橫山﹐下瞰平復﹐使夏人不得絕磧爲寇。神宗使給事中徐禧﹑內侍李舜舉與諤議。禧至延言「銀州𨿽據明堂川﹑無定河之會﹐而故城東南已爲河水所吞﹐其西北又阻天塹﹐實不如永樂之形勢險厄﹐請先城永樂。」諤以其地依山無水泉﹐極言不可。神宗不聽。永樂接宥州﹐附橫山﹐夏國所必爭。葉悖麻等以六監軍司兵三十萬屯涇原北﹐賫百日糧﹐俟官軍出塞擊之。聞城工興﹐遣卒數千渡無定河覘役﹐不戰遽退。禧以爲怯﹐遂不設備。

分兵寇綏徳﹐急攻永樂﹐破之﹐殺給事中徐禧等﹐耀兵於米脂城下。

禧等急城永樂﹐十四日而成﹐賜名銀川寨。禧率眾還米脂﹐以兵萬人屬副總管曲珍屯守。時沈括引延兵並塞﹐悖麻懼其赴援﹐遣首領吉阿遇分兵萬人南趨綏徳﹐城中羌三百將翻城應。阿遇弟興嫩以告括﹐括回兵捕誅反者﹐阿遇乃退。悖麻聞括兵入塞﹐悉眾自明堂川入駐河西﹐與夏州烽臺相對。禧率兵赴救﹐大將髙永能請及未陣擊之﹐禧曰「爾何知﹗王師不鼓不成列。」執刀率士卒拒戰。夏步卒謂「步跋子」﹐多山間部落﹐上下山坡﹐出入溪澗﹐能逾髙超遠﹐輕足善走﹔騎兵謂「鐵鷂子」﹐尢驍健﹐倏忽百里﹐往來若飛。凡山谷險要處用「步跋子」掩擊﹐遇平原曠野可以馳騁﹐則用「鐵鷂子」奔衝。是日﹐悖麻先縱鐵鷂軍渡河﹐曲珍望見﹐白禧曰「此銳卒也﹐當半渡擊之﹐乃可以逞﹐得地則不可當也。」禧不從。鐵騎旣渡﹐震蕩馳突﹐大眾繼之﹐禧眾大敗﹐將校寇偉﹑李思古﹑髙世才﹑夏儼﹑程博古等盡沒。禧收餘眾入城﹐悖麻圍之﹐厚數重﹐遊騎直掠米脂﹐且據其水寨。城中乏水﹐渴死者十六七。又以兵絕要害﹐使援兵﹑饋運不得前。一日﹐呼城上講和﹐禧使裨將呂文惠至帳前﹐悖麻坐文惠於地曰「爾小將﹐不可議約﹐當使曲太尉來。」禧又使呂整﹑景思誼偕行﹐語言不協﹐髡思誼﹐囚之。夜半﹐環城急攻﹐城遂陷。禧與李舜舉﹑李稷﹑髙永能﹑馬貴皆死﹐惟曲珍﹑李浦﹑呂整縋城徒跣走免。悖麻進圍米脂城﹐耀兵三日而還。史臣曰﹕自靈武之敗﹐秦﹑晉困棘﹐天下企望息兵﹐而括﹑諤進攻取之策。禧素以邊事自任﹐狂謀輕敵﹐遂致覆敗。自是神宗始知邊臣不可倚信﹐深自悔咎﹐無意西伐﹐而夏人亦困獘矣。

按﹕《續綱目》書夏人陷永樂﹐徐禧等敗死﹐蓋以禧志大才疏﹐喪師辱國﹐爲後世笑。然以七萬疲役之師﹐當三十萬豕突之眾﹐卽順永能之請﹐納曲珍之謀﹐眾寡已屬不支。況城又依山遠水﹐樵汲無資﹐種諤髙坐延安﹐挾嫌不救﹐勢窮援絕。永樂之陷﹐𨿽智者亦難爲謀﹐而必責禧以愎諫失機﹐猶未爲至論也。執晉州進士邢逢原﹐諭降﹐不屈。

逢原參徐禧幕﹐城陷﹐爲夏兵所掠。悖麻諭之降﹐不從﹐乃縶以歸。後﹐元中放還﹐哲宗令爲本州文學﹐賜袍笏還裏。

葬延安孝女孟氏。

孟氏﹐延安人﹐隨父戍永樂。兵敗﹐父戰歿﹐女呼號﹐徒步入城中求得父屍﹐大慟五日而死。夏人憐之﹐並其父葬焉。

按﹕女子之徳﹐節孝爲先。自劉向傳列女﹐後世史乘咸遵之﹐所以昭女則而垂閨範者深也。然朱子作《綱目》一千三百六十二年之間﹐書賢後﹑書烈婦﹑書女子爲帝﹑書女子將兵﹐而女孝無聞焉﹐豈以事屬閨幃﹐無關治平大計乎﹖抑女之孝者實鮮與﹖今夏俗賤女貴男﹐乃見孟氏至孝﹐憐而葬之﹐則知彰善之心不殊方域﹐特無有以動之耳。冬十月﹐西蕃首領董氈來攻﹐破斫龍城。

董氈聞夏國兵東出﹐令其養子阿里骨﹑首領鬼章等領兵攻斫龍﹑齪哆等城﹐破之﹐盡俘其眾﹐遣使入熙河獻捷。經略司以聞﹐神宗令具有功首領姓名﹐賜錄有差。

十一月﹐西南都統嵬名濟遺書涇原請和。

梁氏自永樂得志之後﹐與乙埋﹑葉悖麻等謀復往年失地﹐畏涇原兵盛﹐僞以書系矢射鎭戎軍境上。總管劉昌祚以白經略司盧秉﹐秉毀之不報。嵬名濟又遣所得俘囚賫書遺秉﹐云「夏國西南都統昂星嵬名濟謹致書於涇原經略司﹕昨於兵興之際﹐提戈相軋﹐今以書問贄﹐信非變化曲折之不同﹐蓋各忠於所事﹐不得不然耳。夫中國者﹐禮樂之所存﹐恩信之所出﹐動止猷爲﹐必適於正。若乃聽誣受間﹐肆詐窮兵﹐侵人土疆﹐殘人黎庶﹐是乖中國之體﹐爲外邦羞。昨日朝廷暴興兵甲﹐大窮侵討﹐蓋天子與邊臣議﹐謂夏國方守先誓﹐宜出不虞﹐五路進兵﹐一舉可定。故去年有靈州之役﹐今秋有永樂之戰。然較其勝負﹐與前日之議爲何如哉﹖蓋朝廷於夏國非不經營﹐五路進討之謀﹐諸邊肆撓之策﹐皆嘗用之矣﹐知僥幸之無成﹐故終於樂天事小之道。況夏國提封一萬里﹐帶甲數十萬﹐南有於闐作我歡鄰﹐北有大遼爲我彊援﹐若乘間伺便﹐角力競斗﹐𨿽十年豈得休哉﹖卽念天民無辜﹐受此塗炭﹐故國主見伐之後﹐夙夜思念﹐謂自祖宗之世八十餘年﹐臣事中國﹐貢禮無或虧﹐朝賀未嘗怠﹐而邊吏幸功﹐上聰致惑﹐祖宗之盟旣阻﹐君臣之分不交﹐載省厥由﹐悵然何已﹗濟遂探主意﹐敢移音翰﹐伏維經略﹐以謀略幹西事﹐凡生民利病﹐宗社安危﹐皆得別白言之。蓋魯國之憂﹐不在顓臾﹔隋室之變﹐生於楊感。此皆明公得於胸中﹐不待言而後諭。今天下倒懸之望﹐正在英才﹐經略何不進讜言﹐辟邪議﹐使朝廷與夏國歡好如初﹐生民重見太平﹐豈獨夏國之幸﹐乃天下之幸也。」秉上其書﹐神宗詔秉諭夏人﹐依故事於延自通。

西蕃益麻黨徵來降。

黨徵﹐董氈弟。初﹐梁氏以官爵啖董氈父子﹐拒不受。黨徵心慕之﹐乘間走投夏國﹐梁氏使居於懷徳軍。

元丰六年﹑夏大安九年春正月﹐遣使如延。

梁氏佯遵涇原經略司諭﹐遣人賫文字至延﹐請入貢。知延州趙Ι不敢受。

二月﹐寇蘭州﹐陷東﹑西兩關堡。

先是﹐梁乙埋遣數十騎至蘭州境北﹐隔河呼曰「吾兵已勝延路﹐俟河凍來取蘭州。」繼令千人哨探﹐直抵城下。至是﹐突以數十萬眾攻陷東﹑西兩關堡﹐勢張甚。副總管李浩閉城拒守﹐鈐轄王文郁集死士七百人﹐夜縋城下﹐持短兵襲擊﹐夏眾驚潰﹐爭渡河﹐溺死者甚眾。

附﹕王氏《東都事略﹖劉昌祚傳》﹕「夏人寇蘭州﹐昌祚遣姚兕趨宥州﹐王湣趨納乞會牽制之。」考《宋史﹖夏國傳》﹐是時﹐宥州不聞被兵﹐而《姚兕傳》亦無攻宥州事。分掠安定堡。

擄人畜無數﹐延州出兵追之﹐不及。

進屯熙河。

聞中國進築定西城﹐梁氏令諸軍屯聚熙河備之。

三月﹐謀取米脂寨﹐敗於葭蘆西嶺。

葭蘆﹑米脂二城﹐裏外良田不下一﹑二萬頃﹐國人謂之「歇頭倉」﹐又名「眞珠山」﹑「七寶山」﹐言其出禾粟多也。自爲中國收復﹐梁乙埋日夜圖之﹐引兵由女萌骨堆駐西嶺﹐將襲米脂﹐爲河東將薛義所敗。

獲延刺事人移凱﹐殺之。

河東六路﹐延最近興﹑靈﹐經略司遣熟戶蕃官移凱入界偵事﹐監軍司捕得殺之。

夏四月﹐遣兵援巴義﹐敗績。

夏國兵聚巴義﹐將攻蘭州。李浩偵知屯駐所在﹐潛師掩擊﹐夏兵退走﹐浩追入界。夏眾自喫羅﹑瓦拱赴援﹐與浩兵戰﹐大敗。

五月﹐攻麟州。

知州訾虎拒之﹐不能克。

使鈐轄香逋詐降於府州。

夏兵與河東將郭忠紹等戰於乜離抑﹑眞卿流二部﹐不勝。梁氏因使香逋至府州偵事﹐詐降於知州折克行﹐盡陳國中虛實﹐請與親信人入夏招降近上首領。克行申經略司以聞。神宗詔以香逋言詞張大﹐未可遽信﹐令守將密備。香逋逸還。

涇原官軍入水東口﹐敗之﹐復圍蘭州。

熙寧寨硝坑堡巡檢王世隆領兵入界﹐至水東口﹐梁乙埋遣眾拒之﹐世隆戰死﹐弓箭手十將王和等中傷走。乙埋縱兵趨臯蘭﹐破西關堡﹐殺管勾右侍禁韋定﹐盡擄所雇於闐運糧人及橐駝等物﹐相持九日﹐城下死傷如積。圍旣解﹐蘭州人收積屍爲京觀。是役也﹐有蕃部掄約入告﹐中國得爲備﹐故不能大入。

六月﹐犯乾興寨。

梁乙埋數犯蘭州不得志﹐以兵侵鎭戎﹐攻乾興寨﹐直過界濠﹐殺掠人畜﹐守將發兵稽遲﹐飽掠而還。

閏六月﹐國主復位﹐遣使表請修貢。

梁氏淫凶﹐人心攜貳。自歲賜﹑和市兩絕﹐財用困乏﹐匹帛至十千文。又以累歲交兵﹐橫山一帶民不敢耕﹐饑羸殆甚。與乙埋等謀﹐俾秉常復位。秉常遣謨个咩迷乞遇入貢表曰「臣秉常輒罄丹衷﹐仰塵淵聽﹐不避再三之干瀆﹐貴圖普率之和平。前夏國累得西蕃木徵王子書﹐稱南朝與夏國交戰歲久﹐生靈荼毒﹐欲擬兩下依舊通和。緣夏國先曾請所侵疆土﹐朝廷不從﹐未便輕許。今於五月內西蕃遣使散八昌郡﹑丹星等到國﹐稱得南朝語言﹐許令夏國計會﹐但當遣使賫表﹐西蕃自差人引赴南朝前去。切念臣自歷世以來﹐貢奉朝廷﹐無所虧怠﹔至於近歲﹐尢甚歡和。不意忄僉人誣間﹐朝廷特起大兵﹐侵奪疆土城寨﹐固玆構怨﹐歲致交兵。今乞朝廷開日月之明﹐擴天地之造﹐示以大義﹐特賜所侵。俾完疆土﹐通遐域之貢輸﹔用息干戈﹐庶生民之康泰。倘垂慨許﹐別效忠勤。」神宗賜詔曰「朕以爾躬膺封爵﹐世列藩臣﹐職貢勤修﹐歲時無怠﹐朝廷侍遇﹐恩數加隆。頃以權彊敢行廢辱﹐達於予聽﹐良用震驚。數令邊臣牒問﹐匿而不報﹐縱其鬼蜮﹐毒我邊陲。王師䢐徵﹐聲討有罪﹐義實扶危﹐不獲已焉。今者遣使造庭﹐辭禮恭順﹐仍聞國政悉復故常﹐朕心釋然﹐益所嘉納。已戒邊吏毋輒出兵﹐爾亦愼守先盟﹐愈勵臣節﹐永綏福祿﹐庸副眷懷。」

按﹕書「復位」﹑書「請修貢」﹐與前書「始親政﹐以兵犯麟﹑府」異矣。秉常能謹守此志﹐以事中國﹐宋與夏且交受其福。惜乃一隙之明﹐不能爲晚節之蓋也噫﹗秋七月﹐復使入謝。

秉常請睦使回未逾旬﹐卽遣蕃部﹤者多﹥莽入熙河探事﹐爲經略司所獲。秉常懼中國生疑﹐遣使入謝。神宗以其往來頻數﹐恐有陰謀﹐飭緣邊嚴備。

八月﹐環慶兵來襲。復因遼人求和於董氈﹐不許。

傷兩澑人馬﹐擄孳畜無數﹐把口小首領冬至訛乘亂走入保安軍﹐秉常索之不得。復奉表遼主﹐請與董氈通好﹐以爲聲援。遼再使至靑唐言之﹐董氈終不聽。

冬十月﹐表請故疆。

秉常知中國厭兵﹐疆場之事﹐初不自言﹐欲其發自朝廷﹐得以爲重。神宗深覺其意﹐惟諭河東﹑陜西經略司﹐令於所復城寨謹斥堠﹐凡徼巡毋出二﹑三里而已。秉常知不可得﹐始遣使奉表﹐言「願修職貢﹐乞還舊疆﹐撤備邊戍卒﹐永爲外藩。」神宗答詔曰「惟爾祖介居邊陲﹐蒙恩朝廷﹐享有爵土﹐撫循倍厚﹐歷年滋多。昨者王師出徵﹐義存拯患﹐謂宜委戈以聽命﹐敵愾以獻功。豈虞靡思﹐弗諭朕志﹐殺害士民﹐捍拒兵甲。問罪正名﹐方圖再舉。迨使辭之效順﹐知國政之復常﹐旋納懇誠﹐祈修職貢。遽披來奏﹐論請故疆﹐朕惟藩服不恭﹐削地示過。咨於故實﹐匪予所私。爾其審思厥修﹐務體至意。其地界已令延經略司﹑安撫使司指揮保安軍移牒宥州施行﹐歲賜俟疆界了日依舊。」

十一月﹐使宥州屬蕃詐降﹐不得﹐追還賀正人使於界上。

秉常倚恃兵力﹐自謂所求必得﹐及請故疆不許﹐大酋仁多丁等皆謀入寇﹐又慮緣邊壁壘堅固﹐未能力勝﹐遣宥州心腹首領各率族帳內投﹐請居新壘﹐以爲內應。神宗令置之﹑坊兩州間﹐丁等無以爲計。故事﹕賀正人使每於仲冬月入界。是時尙未出境﹐秉常使人追之﹐移文保安軍言「今來賀正旦人使難議發遣也。」

十二月﹐攻西蕃﹐敗績。西蕃兵入境大掠。

西蕃首領阿里骨本於闐人﹐其母給事董氈﹐因養爲子。嘗從王師西討有功﹐自肅州團練使進防禦使。及董氈病革﹐子藺逋比先死﹐悉以種落付之﹐遂嗣職。不敢以喪告﹐故朝廷未之知。秉常屢次請和不得﹐遣兵攻邈川城﹐敗還。阿里骨追逐入境﹐抄掠寨堡﹐獲級甚夥。仍以董氈名獻捷中國﹐並請出兵助討。

●卷二十七元丰七年﹑夏大安十年春正月﹐大舉攻蘭州﹐糧匱引還。

秉常集河南諸監軍司兵﹐克日齊駐葫蘆河﹐遊騎直至河外。宣慶使李憲知必大舉﹐益增守備。秉常果以步騎八十萬圍蘭州﹐督眾急攻。矢如雨雹﹐云梯革洞﹐百道並進﹐十晝夜不能克﹐軍中糧盡﹐乃解圍。兵旣退﹐城下得屍幾五萬。

二月﹐集兵練家流﹐以爭葫蘆河。

國人訛傳中國欲城葫蘆河﹐秉常發河南﹑北人馬十分之九﹐期集練家流爭之。因不見漢兵﹐謀掠諸路。中國邊吏以聞﹐神宗以延素有瑕隙﹐恐首攖兵鋒﹐令經略司厚備以待。

河西塔坦國攻甘州。

塔坦﹐西蕃別種﹐與回鶻東境相鄰。乾徳初﹐嘗入貢中國﹐後以道遠隔絕。其俗獷悍﹐喜戰鬥﹐輕死嗜利﹐與夏國世仇。嘗以兵侵掠北境﹐俘奪人民﹐鬻之契丹。時聞夏國與中朝構兵﹐驅其眾抄掠右廂監軍司所。熙河經略司以聞﹐神宗命右班殿直皇甫旦持詔諭西蕃﹐使結其兵﹐共圖夏國。旦至靑唐﹐羌酋鬼章畱之冢山寺﹐不得達。

按﹕此塔坦與夏構難之始。復遣使乞蘭﹑會二州。涇原將姚麟帥師破堪哥平諸族。

秉常自蘭州挫銳之後﹐國中叛者日眾﹐因遣使乞還二州壤土。涇原副總管姚麟言「夏人囚其主﹐王師是徵。今秉常不廢﹐𨿽爲順命﹐而二州則不可與。願戒將帥﹐飭邊備﹐示進討﹐以絕其望。」神宗命麟督諸將入堪哥平討破諸族﹐夏兵從葫蘆河援之不及。

三月﹐以兵掠安丰寨。

焚民居﹐殺掠甚眾。

夏四月﹐犯安遠寨﹐統軍葉悖麻等敗死。

涇原經略使盧秉遣將彭孫等襲破葫蘆河族帳。秉常怒﹐使都統軍葉悖麻﹑副統軍咩訛埋率眾圍安遠寨。守將呂眞﹑米ど拒戰﹐悖麻﹑訛埋兵敗被殺。二人嘗主永樂之役者﹐知延州劉昌祚圖形以獻。是役也﹐人馬數萬喪失殆盡﹐士气大沮。

按﹕永樂之役﹐中國喪失數十萬﹐二人之罪可勝誅哉﹗書「敗死」﹐賤之也。六月﹐寇徳順軍﹐殺巡檢使王友。

初﹐蔡延慶知渭州﹐疆吏入西界攘羊馬者﹐得輒戮之境上﹐告夏國曰「兩境不相侵則相安﹐故戮以示戒。汝境若有﹐亦當爾也。」夏人悅服﹐由是不犯渭州。已﹐延慶去﹐縱兵二萬由第十七堡入徳順軍蹂塔嶺岔﹐與友戰﹐殺之。

附﹕《神宗禦集》﹕「八月﹐秉常使首領至靑唐﹐欲假西蕃文字入漢議和。阿里骨令首領賫董氈蕃字表同入熙河。」考李氏《長編》云「此事不知後竟如何﹖」又汪藻《靑唐錄》﹕「此時阿里骨未與夏通﹐何以有熙河議和事﹖」秋九月﹐圍定西城。

夏國原川子路﹐距定西及會州之安西﹑平西諸城僅百里﹐可朝發夕至。秉常遣兵入熙河界﹐圍定西城﹐燒毀龕谷族帳。第五副將秦貴與內殿崇班韋萬引兵拒之﹐乃卻。

冬十月﹐監軍仁多丁寇涇原﹐還至靜邊寨﹐戰死。

丁凶黠用事﹐常率兵於本國西南邊出入蘭州。安塞之役﹐皆其主謀。神宗募人生致之﹐不得。時引兵十萬入涇原﹐縱火焚艸積﹐蕃﹑漢民死者甚眾。圍第十六堡﹐丁素殘虐﹐士卒不用命﹐久攻不下。盧秉遣姚麟﹑彭孫引兵趨靜邊﹐扼其歸路。丁兵還﹐見之﹐驚曰「此天降也﹗」士卒惶懼棄主將走﹐

丁戰死﹐麟等獲其器甲以獻。

附﹕《宋史﹖神宗紀》﹕冬十月﹐夏人寇熙河。按﹕九月﹐夏人圍定西。定西乃熙河巡屬﹐旣爲秦貴擊敗﹐何以十月復入熙河﹖據李燾《長編》﹕此事《新紀》書之﹐《舊紀》不書。且定西之役﹐朱本有「賞功詔」可憑﹐熙河則諸書無考。十一月﹐復攻靜邊寨﹐殺守將白玉﹑李貴等。

秉常憤角丁之敗﹐遣兵復入涇原﹐攻靜邊寨。誘二人出戰﹐佯敗﹐入伏殺之。

十二月﹐西蕃兵入境。

阿里骨遣兵掠境﹐獲蕃部二人﹐令首領賫蕃字書至熙州獻。神宗詔依蕃丁例刺配。

遣使入貢。

秉常屢入寇﹐邊備嚴﹐不得逞。大酋仁多丁等俱死﹐遵母梁氏命﹐遣使由熙河入貢﹐並賀正旦。

元丰八年﹑夏大安十一年春正月﹐韋州蕃官伯徳內附。

率其丁口二百五十。神宗授供備庫副使﹑本族巡檢﹐賜銀﹑絹各三百。

附﹕李氏《長編》﹕「正月辛巳﹐賞皇城使呂吉等﹐功以熙河蘭會制置使李憲言﹐吉等入西界大敗夏兵﹐斬其將色辰岱楚等。」考吉等入界時月﹐《宋史﹖夏國傳》不書。二月﹐梁乙埋死﹐子乙逋自爲國相。

自乙埋專權﹐數擾邊﹐延經略使趙Ι遺以書言「何苦與漢爲仇﹐恐所得不能償所失也。能攺之﹐中國必以禮待。」饋以錦袍﹑銀彩。乙埋亦因酋渠嵬名阿吳輩多反側顧望﹐懷內顧憂﹐不復自將窺塞﹐至是死﹐初﹐諒祚立梁后時﹐許乙埋世襲﹐子乙逋遂自立爲相﹐獨秉國政。

按﹕乙埋身爲國相﹐去官書「死」﹐不予其相也。然乙逋秉政﹐不由主命﹐專亦甚矣。揭書「自爲」﹐與《綱目》書曹操﹑司馬懿﹑劉裕同。三月﹐梁乙逋犯蘭州﹐官軍襲陵井羅城﹐破之。

乙逋旣執政﹐遣兵三萬屯蘭州界上﹐將伺中國怠﹐襲之。宣州觀察使李憲選精兵萬餘﹐令將王文郁由瑞博坡渡河圍陵井羅城﹐克之﹐斬五百級﹐獲器甲﹑馬﹑駝八萬餘。

按﹕乙逋初執夏政﹐卽逞干戈﹐故斥名書之。異日西州多事﹐不必盡書乙逋﹐其惡自見。宥州監軍拽厥嵬名宿兵賀蘭原﹐與知慶州趙Ι戰﹐被擒。

嵬名﹐夏附馬﹐爲宥州正監軍﹐宿兵賀蘭原﹐四出ㄈ擾﹐恃勝不設備。Ι遣將李照甫﹑耿端彥﹑蕃官歸仁分兵三路襲之。Ι與端彥計曰「賀蘭險要﹐過嶺卽沙磧﹐使敵入平夏﹐無由破之。」乃別遣三蕃官﹐各率輕騎五百﹐由間道邀截歸路﹐端彥等引大兵直抵賀羅平。嵬名率萬騎迎敵﹐戰敗﹐果趨平夏。伏發﹐嵬名被擒﹐亡失戰馬﹑牛羊三萬餘。

夏四月﹐太原兵入左廂﹐聚星泊﹑三角川諸寨皆不守。

夏國數遭中國掩擊﹐族帳皆遠徙﹐間諜莫知其詳。知太原府呂惠卿乘趙Ι賀蘭之勝﹐遣將折克行﹑訾虎率步騎二萬五千入左廂﹐聚星泊﹑革羅浪﹑三角川等六寨俱爲所破﹐喪大首領十三人﹐士卒千餘﹐銅印十餘顆。

五月﹐攻葭蘆寨﹐殺供奉官王英。

自熙寧用兵以來﹐所失寨地﹐若環慶之安疆﹐河東之葭蘆﹑吳堡﹐延之米脂﹑義合﹑浮圖﹐皆深入本國境界﹐勢在必爭﹐秉常日思恢復。又以李憲等兵入界焚掠﹐遂假復仇爲名﹐縱兵數萬入河東﹐攻葭蘆寨。寨居山巓﹐形勢險絕﹐英恃險出戰﹐敗歿。

六月﹐遣使進慰表。梁乙逋以兵犯肅遠寨。

秉常以嵬名被擒﹐用兵數敗﹐心懷恐懼。會神宗崩﹐遣大使丁努嵬名謨鐸﹑副使呂則陳聿精等進慰表。梁乙逋潛使減﹤疒龍﹥族人馬入延安路﹐攻肅遠寨。蕃官慕化與第二將戴宗扼要害力拒﹐乃退。

秋七月﹐進攻延﹐不克。

梁乙逋攻肅遠不克﹐廣造甲兵﹐聲言攻蘭州﹐潛以兵由杏子河入犯延。時龍安以北兵力咸弱﹐延安主帥患之。錄事判官遊師雄請發義勇以守﹐多聚石城上。夏兵至﹐急攻之﹐守城者發石如雨﹐被傷無算。乙逋知不能克﹐乃還。兵出順寧寨﹐保安軍巡檢張子式伏兵以待﹐監軍嵬名理直誤入伏中﹐力戰死之﹐乙逋大潰﹐還。

銀﹑夏州大旱﹐饑。

自三月不雨至於是月﹐日赤如火﹐田野龜拆﹐禾麥盡稿。秉常遣官祈禳二十日﹐不應﹐民大饑。羣臣咸請賑卹﹐秉常令運甘﹑涼諸州粟濟之。

按﹕諒祚之世﹐靈﹑夏大水﹐不三月而梁氏立﹔玆大旱﹐越四月而梁氏死。變不虛生﹐信哉﹗八月﹐復犯延。

夏俗不恥奔遁﹐敗三日﹐輒復至其處﹐捉人馬射之﹐號曰「殺鬼招魂」。或縛艸人埋於其地﹐眾射而還﹐以爲「厭勝」。乙逋偵知延解嚴﹐猝以五千眾傍城大掠﹐盡得其牛羊駝馬﹐獲兵民輒射殺之﹐爲嵬名理直報仇。已聞延二州兵出擊﹐卽全師退。

轉攻三泉﹑荒堆諸寨。

荒堆﹑三泉自延直達河東﹐中若有兵扼之﹐則兩路聲援猝難相應。乙逋乘延之勝﹐轉攻三泉﹐守將拒守不支﹐棄城遁。攻荒堆。荒堆﹐麟﹑府藩蔽。主將孫昭有幹略﹐淸野聚糧﹐擇蕃﹑漢健勇者統以牙兵﹐登陴捍禦。乙逋同侄梁阿格並馬巡城﹐指揮攻具﹐昭一矢中阿格頸﹐墜馬下。乙逋怒﹐並眾力攻﹐城將潰﹐會梁氏疾作﹐秉常遣使召還。

九月﹐遣使進助山陵。

初﹐夏國進慰表﹐哲宗賜賚其厚﹐復遣官押賜遺畱銀器一千五百兩﹑絹一千五百匹。秉常使芭良嵬名濟﹑昂聶張聿正進助山陵馬一百匹﹐使人兩次赴闕﹐辭意恭順。哲宗因以《奉天新曆》賜之。

冬十月﹐國主母梁氏卒。

梁氏善病﹐喜服藥﹐晚年始得孫乾順﹐鐘愛之﹐常躬自提抱。至是卒﹐臨終囑秉常曰「世受朝廷封爵﹐恩禮備隆。今𨿽邊事未已﹐屬纊之後﹐急宜奉遺以進﹐示不忘恭順之義﹐𨿽瞑目無憾。」於是秉常遣呂則嵬名懷逋告哀。哲宗詔依嘉元年例支賜孝賜及安葬等物﹐遣朝散郎﹑刑部郎中杜充祭奠使﹐東頭供奉官﹑ト門祗候王有言充弔慰使。等入界﹐候導之人禮意頗倨﹐迓者衣毛裘設下人坐﹐蒙以黲。據禮爭﹐不少屈。秉常受詔時不下拜﹐責曰「天王弔禮甚厚﹐不可加禮乎﹖」秉常畏懼致敬。

按﹕《綱目》於唐中宗神龍元年書「皇太后武氏崩」﹐後儒謂武氏得罪唐室﹐罄竹難書其惡﹐猶以「後崩」書﹐何以誅絕旣往﹑示戒將來耶﹖今梁氏之惡﹐幾同武氏﹐仍書「國主母卒」﹐善其晚也。蓋觀其垂老返政﹐臨沒遺言﹐知於倫常之理﹑宗社之重尙與武氏有間﹐故以王侯母卒例書。十一月﹐使告哀於遼。

遼遣使弔祭。

十二月﹐以遺馬﹑白駝入獻。

梁氏卒後﹐國中人心不一。梁乙逋與仁多氏分掌東﹑西廂兵﹐勢力相抗﹐猜忌日深。秉常不能彌其隙﹐於是入寇之謀漸息﹐遺使獻梁氏遺物﹐並以臨終言告。司馬光曰「秉常是歲凡四遣使矣﹐禮𨿽不備﹐卑屈稍形。然竊料其意有三策焉﹔一者冀朝廷萬一赦其罪戾﹐返其侵疆﹔二者陽爲恭順﹐使中國休怠﹐陰伺間隙﹐入爲邊患﹔三者久自絕於上國﹐國中貧乏﹐使者往來﹐旣得賜賚﹐且可因爲市販。豈眞畏服而來乎﹖」

宋哲宗元元年﹑夏天安禮定元年春正月﹐陜西﹑河東兩路禁私市。

哲宗登極﹐詔延路以攺元報夏國。秉常不遣使賀﹐於是嚴禁邊民不許私易﹐違者治之。

二月﹐遣使入謝賻贈。

秉常點集九監軍司兵謀犯蘭州﹐聞中國任司馬光爲相﹐飭邊吏曰「今中朝相府得人﹐必用仁宗故事﹐敢以一人一騎入邊者族。」於是﹐感中國弔賻有禮﹐遣使貢馬謝。

閏二月﹐太白犯熒惑。

術者謂「國有兵喪」。羣臣上表請禳﹐秉常不許。

夏四月﹐使賀卽位。

夏貢使至中國﹐詰不賀登極故。使回﹐秉常始遣首領拽羅麻詣延界首言「本國差下賀登極人使多時﹐爲國信使未至﹐不敢過界。」哲宗令經略司移牒應之﹐乃遣大使鼎利罔豫章入賀﹐並乞依例差官押賜登極支賜。詔以西京左藏庫副使王克詢押賜至夏國。

五月﹐環慶路縱所擄人馬還。

環慶蕃官浪移等硬探入夏界﹐擄野寨戍卒五人﹑馬四匹。經略使範純粹責以引惹邊事﹐將所擄人馬令第三將於元捉處縱之。

六月﹐復請故地。

賀登極使回﹐未入境﹐秉常又遣大使春約訛羅聿﹑副使呂則田懷榮奉表入請故地。見於延和殿﹐奏辯久之﹐猝抗聲云「元丰西討﹐師出無名﹐神宗亦自知錯﹗」哲宗怒﹐變色起﹐令下二府議之。二府請以所得夏國土地易回陷蕃人口﹐於是賜詔曰「前後用兵以來﹐所得城寨﹐彼此未嘗交還。今來所請﹐不惟前例甚明﹐理難頓攺。兼訪在朝之論﹐皆謂義不可從。然朕獨以永樂之師陷沒者眾﹐每一念及﹐良用惻然。汝倘能以見存漢人盡送歸中國﹐復修職貢﹐事上益恭﹐仍戢邊酋﹐無犯疆土﹐則朕必釋然。尺寸之地﹐復何顧惜。當議特降指揮﹐據用兵以來所得土地﹐除元系中國舊寨及順漢西蕃境土外﹐余委邊臣商略﹐隨宜分畫給賜﹐汝其遵之。」

秋七月﹐入賀坤成節。

坤成﹐太皇太后節也。使人至京師﹐哲宗命供備庫使張押賜國主生日禮物﹑內殿崇班安愈押賜仲冬時服至國。

國主秉常卒﹐子乾順立。

秉常孱弱無能﹐不能服役其眾﹐後梁氏與兄乙逋內外用事﹐秉常以憂憤卒﹐時月之十日也。年二十六﹐在位二十年﹐攺元四﹐謚曰康靖皇帝﹐廟號惠宗﹐墓號獻陵。長子乾順立﹐方三歲。尊母梁氏爲昭簡文穆皇太后﹐遣呂則罔聿謨等八人告哀。哲宗輟朝三日﹐遣金部員外郎穆衍充祭奠使﹐供備庫使張爲弔慰使﹐賜詔曰「故夏國主子乾順﹕惟爾先人﹐世修職貢﹐訃音忽至﹐湣悼良深﹐相與諸臣﹐同增悲慕。惟忠可以保國﹐惟孝可以得民。各祗乃心﹐以服朕命。」

論曰「秉常性本駑下﹐年又沖齡﹐母后臨朝﹐外戚專政﹐繼立十餘年﹐祭則寡人﹐政由寧氏﹐蓋無南面之樂久矣。於是聽李淸之說﹐作歸宋之謀﹐絕類無知﹐非同走險﹖梁氏廢之﹐不爲酷也。後𨿽復位﹐進奉中朝﹐而權落諸梁﹐事仍舊轍。觀其數侵邊界﹐頻索故疆﹐若非中國厭兵﹐西州之禍未易解也。」八月﹐攺元天儀治平。

乾順幼稚﹐梁乙逋專政﹐勸梁氏卽月攺元﹐於是以天安禮定元年八月爲天儀治平元年。

按﹕不逾年攺元﹐乙逋之罪也。冬十月﹐殺歸漢蕃族。

初﹐夏國蕃族內附﹐中國必爲招接。哲宗以干順新立﹐詔逐路經略司﹕「如有夏國首領歸漢﹐毋許收納。若人數眾多﹐不肯聽從﹐卽量以人馬約出漢界。」於是中途約回者﹐梁乙逋悉遣人執殺之。

按﹕蕃部內附﹐於夏爲叛﹐不書「叛夏」﹐書「歸漢」何﹖病中國也。始遣使告哀於遼。

秉常卒已三月﹐乙逋方遣使至遼告哀。遼主怒﹐不行弔祭﹐命乾順先知國事。

按﹕告哀書「始」﹐著乙逋慢也。十一月﹐入賀興龍節。

進禦馬五匹﹐常馬二十五匹﹐橐駝二十頭。

十二月﹐使賀正旦。

夏自復修職貢﹐使人入京賜予貿易﹐得絹帛五萬餘匹﹐歸鬻之民﹐匹值五﹑六千。再以他物計之﹐一使所獲不下三十萬緡﹐故以進奉爲利。時遣使賀正﹐以所將物色並進太皇太后兩殿﹐中國所賜銀﹑絹﹑茶亦倍之。

●卷二十八元二年﹑夏天儀治平二年春正月﹐乾順受冊爲夏國主。

初﹐秉常死﹐訛傳夏國大亂﹐乾順𨿽立﹐未知存亡。哲宗命邊臣體訪眞實﹐後行封冊。會夏使表獻遺物﹐乃冊乾順爲夏國主﹐如明道二年元昊除節度使﹑西平王例。上與皇太后降詔賜物﹐悉視慶曆八年銀絹各三萬匹兩﹑錢三萬貫。遣劉奉世等賜冊曰「於戲﹗堯建萬邦﹐黎民咸雍﹔周立五等﹐重驛來賓。此帝王之所同﹐而國家之成法也。咨爾乾順﹕惟我列聖﹐顧乃西陲﹐錫壤建邦﹐衛於王室﹐保姓受氏﹐同於宗盟﹐爵命褒嘉﹐恩禮甚渥。今爾承其冑緒﹐紹玆藩屏﹐而能事上欽肅﹐飭躬靖虔﹐申遣使人﹐來陳方物﹐達於朕聽﹐實惟汝嘉。是用酌稽典故﹐表顯寵名﹐錫爾以茅土之封﹐加爾以服乘之數﹐誕頒封冊﹐以綏一方。今遣朝奉大夫﹑起居郎﹑直集賢院﹑上輕車都尉﹑賜紫金魚袋劉奉世﹐崇儀副使﹑上騎尉﹑安喜縣開國男﹑食邑三百戶崔象先﹐持節冊命爾爲夏國主﹐永作宋藩輔。夫篤於好徳﹐乃克顯光﹔忠於戴君﹐永膺福祉。往祗明命﹐無忝予一人之猷訓。」

二月﹐歸陷蕃人戶。

梁氏以中國約回內附蕃族﹐又聞詔歸一漢人者予縑十﹐乃歸還陷蕃人戶共三百一十八。

三月﹐使謝奠慰。

使人見於延和殿﹐稱故夏國主嗣子乾順言「昨父國主薨﹐蒙遣使祭奠弔慰﹐前已奉表稱謝。謹差大使祝能野烏禹實﹑副使呂寧賴喀麻等進馬﹑駝共二百七十匹﹑頭﹐詣闕恭謝﹔又差大使映吳嵬名諭密﹑副使廣樂毛示聿恭謝太皇太后。」

夏四月﹐梁乙逋以牒索朱梁川﹐遂入涇原掠藺家堡。

梁乙逋瓷橫日甚﹐秉常舊時親信﹑老臣悉因事陷害﹐又以所得歲賜旣丰﹐飽而思奮。劉奉世等持封冊至﹐故加侮慢﹐不遣使謝。已﹐聞蘭州城西關堡將築龕谷寨﹐令宥州移牒言「界內朱梁川系本國地土﹐中國不得擅有興築。」不俟回牒﹐縱兵入涇原﹐抄藺家堡﹐掠人畜﹐焚漢﹑蕃廬舍殆盡。

五月﹐連西蕃阿里骨兵寇定西城。

梁乙逋卑辭厚禮﹐約阿里骨入寇﹕「如得地﹐以熙﹑河﹑岷三州歸西蕃﹐蘭州定西城歸夏國。」於是阿里骨襲破洮州﹐乙逋率數萬眾出河州會之﹐同圍南川寨﹐大肆焚掠。又攻定西城﹐設伏誘戰﹐擊敗官軍﹐殺都監吳猛等。

六月﹐掠隴諾堡。

夏兵悍﹐倏忽往來﹐未嘗久頓。凡圍堡寨﹐使城中兵不得出﹐然後分掠人畜﹐挑挖窖聚。時以數千騎入秦州﹐抵甘谷城﹐圍隴諾堡。守將先伏兵在外﹐出不意掩擊﹐夏兵驚退﹐失戰馬數十匹。

秋七月﹐卓羅監軍仁多保忠侵鎭戎軍。

梁乙逋以干順命脇保忠率萬人寇涇原。保忠與乙逋不協﹐甫入境﹐遇總管劉昌祚大眾截之﹐一宿卽還。

遣大首領嵬名阿吳如靑唐。

梁乙逋謀取熙河﹐遣嵬名阿吳入靑唐﹐約阿里骨及首領靑宜結鬼章期大舉。阿里骨囚中國使人髙﹐許以應兵。

八月﹐集兵天都山﹐寇熙河﹐起飛梁以通西蕃兵﹐知岷州種誼斷之﹐乃退。

乙逋召十二監軍司兵集天都山﹐與乾順母梁氏將之﹐對蘭州通遠軍而營。阿里骨亦發河北兵十五萬由講珠城圍河州﹐令鬼章以二萬眾駐常家山大城洮州﹐自率廓州兵五萬﹐約會於熙州城東之王家平﹐乙逋遂造飛梁以通兵路。知岷州種誼與總管姚兕率兵由間道先斷飛梁﹐襲破洮州﹐擒鬼章。乙逋遣兵數萬援之﹐至橋﹐不得渡﹐望風而潰。

按﹕《綱目》攻取之際﹐不書方略﹐間有書者﹐必重其事﹐而特筆起例也。是時﹐夏眾屯天都﹐起飛梁以通西蕃兵﹐飛梁不斷﹐勢未易解也。故書「起」﹑書「斷」以重之。分兵圍三川諸寨。

爲守將韓緒﹑趙說所敗。

九月﹐寇鎭戎軍。

梁乙逋復令仁多保忠率十萬眾入涇原﹐聲言國母親將攻鎭戎西寨﹐圍涇原十一將兵於城內。總管劉昌祚病﹐知軍張之諫不敢戰。保忠令軍士四散樵采﹐焚廬舍﹐毀冢墓。五日﹐知慶州範純粹遣副總管曲珍﹐領兵自環州深入牽制﹐晝夜馳三百里至曲律山﹐縱兵擊破族帳﹐斬首千餘﹐俘老﹑幼﹑婦女數百人。保忠聞之﹐將解圍﹐潛於所札寨內﹐如常起煙火﹐量以兵守﹐一夕遁回。比城中知﹐追之不及。

元三年﹑夏天儀治平三年春正月﹐太白晝見。

司天言「不利用兵」﹐梁乙逋不聽。

出兵侵府州。

守將鉗宗翌擊敗之。

二月﹐遼使來詰賀正。

梁乙逋以遼不頒封冊﹐遂不遣賀正使人。遼使參知政事王維來詰其故。

三月﹐襲徳靖寨。

自攻府州不利﹐兵士屯聚各寨止三﹑五百人﹐托言護耕﹐故示寡弱﹐以誘官軍。邊將戒嚴不應﹐遂乘間襲徳靖寨。寨將張誠率蕃﹑漢軍四出掩殺﹐眾驚退。

夏四月﹐圍塞門寨﹐慶州官兵來襲洪川寨﹐乃還。

梁乙逋數遣使入中國﹐示欲服罪請和﹐而於使介往來間﹐乘邊人觀望﹐輒出兵掩襲﹐冀有所得。延安帥趙Ι檄慶州將劉安﹑李儀曰「夏兵將入寇﹐汝徑以輕兵由西路搗其腹心。」未幾﹐乙逋果圍塞門﹐殺皇城使米ど﹑供奉官郝普。右班殿直呂惟正與安等率兵入界﹐抵石堡寨﹐焚蕩勒雞平一帶族帳。襲洪川﹐破之﹐俘斬其眾。復於花氈會﹑油川平相對舉烽火﹐多設疑勢﹐夏兵急解圍歸。

附﹕《宋史舊錄》﹕六月辛丑﹐夏人寇塞門寨﹐詔陜西﹑河東經略司﹕「嚴城寨﹐完守備。如夏人攻犯﹐非逼近城下﹐決可取中﹐勿多施行﹐自致闕誤。」據《長編考異》云「夏人以四月二十四日寇塞門﹐不知此段所書果在何日﹐恐不應再寇也。」秋七月﹐遼始遣使授封冊。

乙逋以遼使詰責﹐復遣使貢。遼主乃使冊乾順爲夏國王。

侵蘭州﹐攻龕谷寨。

夏國距蘭州止一捨﹐通遠不百里﹐中無重山復嶺之阻。乙逋點集軍馬﹐屯於涇原﹑熙河對境﹐一夕突入蘭州﹐力攻龕谷﹐敗寨將及東關堡巡檢﹐殺兵士數百人。

八月﹐犯延安。

延經略司移牒宥州﹐詰入寇故。乙逋回牒﹐但請疆土而不謝罪﹐且潛以兵犯延安。知州種誼統諸將赴援。夏兵聞誼來﹐皆退。延人謂「得誼﹐勝精兵三十萬」。

冬十月﹐饑。

國人賴以爲生者﹐河南膏腴之地﹐東則橫山﹐西則天都﹑馬銜一帶﹐其餘多不堪耕牧。時河南大旱﹐歲不登。故事﹕國中舉兵﹐蕃屬自備貲費。乙逋數下令點集﹐戎人不能應。

元四年﹑夏天儀治平四年春二月﹐遣使人謝封冊。

乙逋以歲饑不能點集﹐令宥州移牒保安軍﹐言將遣使入謝封冊﹐請先議疆事。朝議以謝使未至﹐卽議疆事﹐不許。於是使嵬名善哩貢馬﹐謝封冊﹐請和。

三月﹐月入東井。

犯西扇北第二星。羣臣以「國家用兵過多﹐請息民力」爲言﹐梁氏善之。

夏五月﹐遣使如遼。

亦謝封冊也。時遼主獵魚兒濼﹐駐蹕赤勒嶺﹐使人候五十日方見。

六月﹐使請易地。

使人請以所許葭蘆四寨易蘭州﹑塞門。押伴﹑金部員外郎穆衍折以禮﹐使辭屈﹐不敢面對。哲宗賜詔曰「省所奏云﹐昨差人赴延州﹐計會將永樂人口及所還四處城寨﹐交換塞門﹑蘭州兩處地土實在事宜﹐祈朝廷酌中賜一裁決﹐朕已具悉。爾嗣守世封﹐虔修貢職﹐頃屬罷兵之後﹐繼陳復地之言。累降詔音﹐備諭朕旨。豈謂歷時旣久﹐尙稽聞命遵行。忽覽奏封﹐深諒誠款。顧攺圖之議﹐猶有披陳﹔然事大之恭﹐實聽裁決。再維忠順﹐殊用嘆嘉。𨿽易地之求﹐當一遵於前詔﹔而酌中之情﹐宜別示以優恩。除漢﹑蕃土地﹐指諭已明﹐難從換易外﹐所有歲賜﹐據前降詔命﹐合候地界了日依舊。今特推恩﹐敕有司更不候地界了當﹐便仰檢會典﹐依例施行。爾其體朝廷恩信之隆﹐遵封疆謹守之戒﹐永思安靖﹐用保悠長。」

秋七月﹐使賀坤成節。

使至京師﹐刑部郎中杜逆之至館。使欲入見﹐自陳請侵地﹐不許。使出不遜語﹐曰「國主設有請﹐必具表中。此大事也﹐朝廷肯以使人口語爲可否乎﹖」乃不敢言。

附﹕王氏《東都事略﹖趙Ι傳》﹕「夏人入貢﹐已以重兵壓境。諸將請益兵爲備﹐Ι曰﹕『第謹斥堠﹐整戈甲無爲寇先﹐戍兵不可益也。』因遣人詰夏﹐夏兵遂去。」考此事《宋史﹖Ι傳》載之﹐然不書時地﹐不得其詳。九月﹐移牒請受地。

宥州牒保安軍言「已鳩集永樂等處陷沒人口﹐於十一月十日押付界首。應給四寨﹐亦卽差官同日領受及檢點所有歲賜。」

冬十月﹐中國使賀生辰及賜冬服。

使臣爲崇儀使董正叟﹑如京使李玩。

十一月﹐歸永樂俘﹐復米脂等四寨地。

初﹐哲宗詔夏主曰「昨永樂城將吏﹑兵夫盡忠固守﹐力屈就擒﹐眾多生齒淪於異域﹐念其流落﹐每用惻然。𨿽已詔汝發遣﹐當給賜可還之地﹐然念城初失守﹐眾卽散亡﹐或爲部落所得﹐或爲主者轉粥﹐非設購募﹐恐有所遺。汝可深體朕意﹐訪求發遣﹐當據送到者﹐每人別賜絹十匹。命官以上﹐加優賜給所得之家。」乙逋命宥州牒言「永樂人戶﹐除累年死亡外﹐鳩集到一百五十五人﹐敢付界首交付。」及至交領時﹐僅一百四十九人。盡復米脂﹑葭蘆﹑安疆﹑浮圖四寨地。葭蘆境在河東﹐以兵渡河﹐計肆奔突﹐見太原將訾虎屯兵界上﹐乃止。

按﹕永樂之役﹐將校死者數百人﹐士卒﹑役夫沒者二十萬。神宗臨朝﹐痛悼成疾﹐豈非軫念遺黎陷身異域哉﹖及哲宗卽位﹐值夏使告哀﹐卽詔以歸我陷民﹐給其故寨﹐無如夏人故難其事﹐遲之又久﹐僅歸吏士百四十餘人﹐盡復舊疆。《續綱目發明》以爲﹐是舉夏之慕義﹑宋之綏懷﹐兩得之。夫宋之綏懷誠有矣﹐夏之慕義則未也。元五年﹑夏天民安元年春二月﹐梁乙逋請婚西蕃﹐約取邈川。

乙逋威權日盛﹐其弟﹑侄皆握重兵﹐陰謀篡奪。聞阿里骨與溫溪心構怨﹐思並邈川。遣使靑唐﹐請爲子結婚﹐互爲應援。阿里骨許之﹐亦遣搬察約攻邈川城。使人近北往來不由邈川﹐恐溫溪心知也。搬察﹐乃蕃部使役之稱。

三月﹐保安軍牒索陷將景思誼。

思誼以永樂之圍縋城被執﹐及還陷沒人口﹐思誼已死﹐中國未知。延帥趙Ι移牒來索﹐乙逋令宥州回牒報之。

夏五月﹐請廢蘭州之質孤﹑勝如新堡。

二堡﹐古楡塞地﹐漢趙充國屯田所。中膏腴五十餘頃﹐據兩川水泉以資灌漑﹐國人稱爲「禦莊」。自李憲城蘭州﹐築堡其地﹐土人悉走天都山及會州境﹐饑羸難以存活﹐秉常嘗令蕃眾自爲爭復計。元丰六年﹐蘭州被兵﹐西關堡破﹐二堡遂廢。熙河遣兵耕種﹐輒爲夏人所殺。及議畫界﹐二堡在蘭州界內﹐熙河將範育等修葺故址﹐屯兵爲守。乙逋欲得其地﹐令宥州牒保安軍﹐請廢所築新堡。

六月﹐攻質孤堡﹐毀之。

乙逋請廢二堡不得﹐以萬餘騎乘大霧猝至質孤﹐蕩平之。進攻勝如﹐縱火焚掠而還。

秋七月﹐使賀坤成節。

使至京師﹐正邊臣報兵躪質孤堡。時使者略不顧憚﹐蓋知中國不敢苟畱使人也。

八月﹐上表請定疆至。

宥州牒保安軍請定疆至﹐逾年不能決﹐上表言「自去年七月遣使赴闕﹐乞換所賜城寨﹐蒙詔不許﹐尋與延州經略司議分畫疆界。當時議者依綏州例分畫﹐向方面各打量二十里﹐內十里安置堡鋪耕牧﹐外十里拍立封堠﹐空作艸地。得保安軍牒稱﹐延州指揮其城寨𨿽定二十里﹐要在現今諸城相望取直分畫。夏國不敢違﹐黽勉奉行。其南界諸路地分﹐所司亦依綏州例打量二十里﹐卻不肯依綏州例於內十里修築堡鋪耕牧﹐於外十里拍立封堠﹐空作艸地﹐以辧蕃﹑漢出入﹐絕交斗之端。累令宥州移牒保安軍﹐終不明示所由。私心惶懼﹐敢悉所由。」哲宗賜詔曰「爾逖領蠻畿﹐恪循世守﹐來稱幣﹐廷閱奏書﹐永言疆場之安﹐未卽溝封之畫。兩界繩直﹐罄忠順而可嘉﹔千里無荒﹐瀝悃忱而有請。力祈矜許﹐早遂底寧。惟祈壤之求﹐初無故事﹐念安邊之議﹐亦旣累年﹐顧省恭勤﹐特行開納。然綏徳城本無存畱艸地﹐今欲於漢界畱出艸地﹐卽於蕃界亦當依數對畱。應見今合立界至處﹐並須明立封堠﹐內外漢﹑蕃各對畱艸地十里﹐不令耕種﹐自擇安便處修建堡鋪。如熟地不可修建﹐卽於艸地內修立﹐各不得逼立界堠。其餘疆畫未盡事﹐已令押伴官委曲開諭進奉使副訖﹐及已詔延路經略司。夏國如欲議事﹐許差人赴延州計議。眷方陲悅義之心﹐旣輸悃忄﹔而朝廷綏遠之意﹐已示優容。宜深體於恩懷﹐亟保和於方略。」範純粹曰「是役也﹐中國先許以陷寇之眾易新造之壘。夫人有品色多寡之異﹐地有形勢遠邇之差﹐約當素明﹐謀應素定﹐皆當著見於書﹐然後受人﹑割地﹐交相付與﹐自無後來曲折。今謀不素定﹐約不素明﹐彼以疲殘數百人詭辭塞命﹐乃不復較問﹐亟以四寨與之。旣與之後﹐而熙﹑延二境始議畫疆。文字往來﹐徒費詞說﹐不亦晚乎﹖」

冬十月﹐復毀勝如新堡。

初﹐夏兵犯質孤等堡﹐勝如巡檢計守義擒殺遊卒四人﹐修葺所毀城門。工甫竣﹐乙逋復率兵焚毀之﹐殺守義﹐擄其兵役而還。二堡遂不復作。範育曰「夏國自奄有西涼﹐開右廂之地﹐其勢加大。後熙河內附﹐則已斷其右臂﹔又得蘭州險固﹐定西扼塞﹐力據上游﹐控其腹背﹔而質孤﹑勝如之於蘭州﹑定西﹐以東川谷之於定西﹐更足以壯形勢。蓋定西及二堡中間﹐膏腴土地無慮一二萬頃﹐若募弓箭手萬人布列。緣邊耕植曠土﹐則二州有金湯之固﹐又歲得粟數百萬。人食其半﹐官糴其餘﹐西州饋運可以日省。夏人數以兵爭﹐直欲毀中國籬藩﹐使蘭州﹑定西有難守之勢也。議者懼邊患方殷﹐始欲與以二堡﹐繼復棄不更築﹐豈不墮其術中哉﹖」

十一月﹐遣首領允領舉入熙河﹐議疆事。

夏國初議界至﹐請以綏州例二十里爲界﹐中國從之。繼請畱生地十里﹐又從之。乙逋見委曲遷就﹐遂議於非所賜城外﹐總以拶直二十里相照取直﹐而熙河路蘭州質孤﹑勝如二堡指爲非舊堡寨﹐欲自龕谷寨打量取直﹐則蘭州質孤﹑勝如皆爲夏界熟地。又自定西城熨斗平第三寨接連取直﹐則南牟山﹑不羅州﹑結龍川一帶亦屬夏國。議久不決﹐乃令宥州牒稱﹕「現於納葉經克節進築﹐所有蘭州耕種處及屯駐人騎﹐乞行毀徙。」知熙州範育不敢應﹐乙逋尋令允領舉詣熙河石子峽堅執前議﹐以分界至﹐育等令往延路再議。允領舉至延安﹐因言辭不協徑還。

十二月﹐使賀正旦。

梁乙逋以議界不合﹐集兵屯境上。時縱遊騎出沒﹐語言不遜﹐脇以必得之勢﹐然猶遣使賀正﹐蓋利中國賜予﹑且假以窺朝旨也。

●卷二十九元六年﹑夏天民安二年春三月﹐復遣首領嵬名麻胡入延議疆事。

夏國入邊有三路。故事﹕文移至環慶者皆付延會議。時使人議畫界至﹐輒云「前後反覆﹐朝廷悔賴實多。」及令赴延安商議﹐又云「延州無可斷之理﹐本國已差官發付熙河蘭岷路﹐就六處界首相會。」又云「中國實有就和之意﹐請勿再言隴諾堡上取直及質孤﹑勝如二堡事。」言詞不合﹐輒掉臂還。經略使趙Ι連牒宥州促之﹐不至。會梁乙逋使生蕃乙吳麻入延州﹐吳麻乃出入漢邊﹑達語言﹑類通事者。順寧寨獲之﹐Ι厚與金帛﹐使以中國懷柔意歸諭乙逋曰「朝廷令汝國遣人來聽議疆事﹐非憚汝也。特以和好垂成﹑不忍遽絕耳。乙逋欲和卽來﹐不欲﹐任汝自便。移書往返﹐不若面議之詳也。」時乙逋方聚兵密木關﹐將寇熙﹑蘭。吳麻至﹐乃緩師期﹐遣嵬名麻胡及乙吉丹等入延州。Ι呼前詰折﹐開諭累日﹐麻胡等詞窮曰「公言無不是﹐皆爲國爲民﹐柰吾國不利何﹖」範純粹曰「畫界之始﹐夏人計請用綏州舊例﹐以二十里爲界﹐近黃河者仍以河爲限﹐朝廷一一聽之。不知先朝分畫綏州之日﹐界至遠近﹐先令帥臣相度保明﹐往返審實﹐乃從其說。今所畫界﹐首起延﹐經涉環慶﹑涇原﹑熙河四路﹐朝廷更不委逐路審覆﹐卽以延安所見便利接連取直爲界。號令一出﹐夏人執以爲據﹐而乃行追悔﹐前後皆失﹐遂生厲階矣。」

夏四月﹐大舉攻熙河﹐毀通遠軍護耕七堡。

初﹐熙河畫界﹐中國文字但云「通遠軍之定西城北相照接連取直」﹐未嘗及熨斗平﹑通西﹑楡木岔諸堡。梁乙逋欲三堡直南北打量界至﹐逼近通遠大路﹐中國不可﹐所以陳請累年。及嵬名麻胡等回﹐知疆事不成﹐遂以十萬眾壓熙河通遠軍境﹐圍定西城﹐分駐蟾牟山﹑結龍川﹐挑掘沿邊所築護耕七堡﹐毀其崖﹐殺掠居人千計。七堡者﹐乃向所爭執處﹐毀之以示必得也。

五月﹐轉犯涇原。

乙逋復由結龍川進兵入涇原﹐大掠開遠堡得勝﹑隆徳等寨﹐聞熙河﹑岷州兵已集﹐始還。

六月﹐熙河等路來歸俘擄。

夏兵入熙河﹑涇原諸路﹐𨿽肆殺掠﹐而首領被執者亦眾。哲宗令悉放歸﹐並詔逐路經略司諭宥州﹐言「疆事𨿽未理畢﹐夏國安得輒侵邊境。今旣生擒﹐卽合斬首﹐緣意在好生﹐又夏國現輸常貢﹐且放回本國。宜明諭梁乙逋並近上首領﹐今後不得縱放兵馬﹐擅有侵犯。」

遣使請兵於遼。

初﹐梁乙逋寇通遠﹐右廂種落盡趨河外﹐熙帥範育三疏﹐請乘此時進築龕谷寨﹐與勝如﹑定西相照﹐可東接隴諾城﹐全據形勝﹐以制夏國﹐朝議從之。役將興﹐乙逋聞之懼﹐使乞兵於遼。遼主以南北通好久﹐難便允從﹐辭焉。

秋七月﹐使賀坤成節。

熙河諸路奉詔諭詰宥州﹐梁乙逋回牒﹐以通遠十萬眾爲些少侵犯﹔又沒涇原之役不答。哲宗以言辭傲慢﹐欲絕歲貢﹐聞坤成使已在境上﹐乃止。

毀鎭戎軍封堠。

鎭戎官吏於軍界近邊立封堠八處﹐梁乙逋遣兵拆毀﹐令宥州牒保安軍言「請勿再修﹐且宜依舊。」

八月﹐復毀土門堡。殺延都監李儀。

延順寧寨﹑安定堡界新移枝子﹑土門兩堡﹐乙逋令兵毀之。儀與副將許興夜將兵入界掩擊﹐戰敗被殺。

攻懷遠寨。

梁乙逋旣殺李儀﹐知鎭戎軍無備﹐遣兵乘勝攻懷遠。守將李遜出戰﹐不勝﹐閉城謹守。圍五日始解。

九月﹐分兵寇麟﹑府二州。

梁乙逋點集境內幾五十日﹐至是月﹐集兵十五萬﹐聲言攻環慶﹑延﹐一夕忽趨河東。蓋知兩處備禦已固﹐故抽一軍寇麟﹑府﹐攻圍神木等寨﹐殺掠不可勝計。民間廬舍﹑禾稼焚蕩無遺﹐驅虜畜產甚眾。諸寨皆閉壁守﹐獨橫陽堡守將孫貴數以奇兵撓擊﹐且開門示閒暇﹐夏兵驚疑﹐乃還。範純粹曰「夏人於一年之內大兵三舉﹐猖狂已甚。每牒宥州詰問﹐但云見行會勘﹐陽若不知。察其設心﹐蓋外爲不闕貢奉之名﹐以利市販﹐而陰實肆其侵寇之惡也。

國主生辰﹐保安軍牒稱賜賀使疾﹐已而不至。

故事﹕夏主生日禮物及仲冬時服﹐例於九月十一日以後過界﹐其歲賜銀絹則於二十五日過界。時使臣安倫﹑劉穆已抵延安﹐經略使範純粹令倫等用公文稱疾﹐移牒照會﹐梁乙逋使宥州回文﹐言辭簡倨﹐不肯少屈﹐於是倫等不至。

塔坦國來伐﹐梁乙逋回師援之不及。

塔坦聞乙逋兵入河東﹐率所部襲賀蘭山﹐入羅博監軍司所﹐劫殺人戶千餘﹐掠牛羊﹑孳畜萬計。乙逋回兵援之﹐至達結羅﹐塔坦兵已退。

按﹕前書塔坦攻夏矣﹐此書「伐」﹐內之也。夏與西蕃連結肆凶﹐勢已無後憂。塔坦能乘虛襲擊﹐使其回兵自救﹐不致深入河東﹐其牽制之功不亦偉哉﹖冬十一月﹐環慶官軍攻韋州。

中國旣絕歲賜﹐環慶經略使章陳淺攻策﹐令都監張存統兵入韋州﹐攻安州川﹑霄柏川諸處﹐蕃部被殺者千餘人。

元七年﹑夏天民安三年春正月﹐遼人來援﹐梁乙逋出兵攻綏徳城﹐轉掠涇原。

梁乙逋遣使如遼﹐以宋侵乞援。遼主命大將蕭海裏駐兵北境﹐以張聲勢。乙逋遂攻綏徳﹐以重兵壓涇原境﹐大掠五十餘日而還。

二月﹐築沒煙峽壘成。

沒煙有前後兩峽﹐與鎭戎軍之石門峽相對。梁乙逋謀建寨壘﹐便於出沒﹐誘至漢兵。鎭戎軍以聞﹐金部員外郎穆衍請於質孤﹑勝如二堡廢地間城李諾平﹐以控要害。陜西轉運判官遊師雄請自蘭州之東通遠﹑定西﹑通渭之間建汝遮﹑納迷﹑結珠龍三處﹐復置護耕七堡﹐以固藩籬。秦鳳都監康謂以爲﹕「夏之所以未臣服而肆兵者﹐以我勢分於堤備﹐兵未練而賞罰失當耳。若擇銳結伍﹐伺彼之動﹐聚則先擊﹐散則復襲﹐則彼分而我聚。以眾擊寡﹐可得志也。」哲宗下其事諸道咨之﹐議未定而壘已成。

按﹕《綱目》書「築﹐不盡書「成」﹐書「成」必大役也。此書「成」﹐著其速也。宋之議論未定﹐夏之版築已完﹐西事得失﹐於此見矣。三月﹐集兵韋州以窺環慶﹐與涇原官軍戰﹐敗績。

韋州居橫山北﹐曩霄時立靜塞監軍司﹐屯集人馬﹐防拓興﹑靈諸州。時乙逋聲言﹐集兵三萬於界上﹐入取環慶四路。經略使章偵知﹕夏國邊寨各相去二﹑三十里﹐每寨止八百餘人﹐馬皆羸瘦不堪戰。使折克適統涇原兵八千﹐一日夜馳至韋州﹐寨兵皇遽走。可適直入監軍司所﹐悉獲牲畜﹑器物。師回﹐夏兵從後躡之﹐可適設伏要害﹐夏兵大敗﹐首領被斬者二人﹐死士卒無算﹐失甲馬千計。

夏四月﹐西蕃廝那等族來附﹐梁乙逋納之﹐阿里骨以兵備一公城。

西蕃溪巴溫﹐董氈疏族也。自阿里骨立﹐去依隴逋部﹐河南諸羌皆歸之。廝那﹑心牟二族向屬靑唐﹐阿里骨殺董氈妻心牟氏﹐廝那等不平﹐與隴逋﹑心牟二族率眾奔夏﹐乙逋納之﹐共謀靑唐。阿里骨聚兵一公城以備。

六月﹐涇原官軍破尾丁。

梁乙逋見中國於熙河築定遠城﹐擇於沿邊對接百里內各作頭項﹐排布人馬﹐東西相屬﹐約地遠近﹐一二日內可集兵三﹑五萬﹐待漢兵入界﹐並力拒戰。尾丁於諸路尢近﹐以兵五千屯其地。章令折可適將兵六千潛入境﹐偵得守烽卒姓名﹐詐爲首領行視﹐呼出盡斬之﹐捲甲疾趨﹐襲破尾丁﹐獲人馬﹑器甲千計。回次檉楊溝﹐夏兵逐之﹐戰於髙嶺﹐又敗。

秋七月﹐復遣使請援於遼。

乾順母梁氏憤韋州之敗﹐將圖大舉﹐復使乞兵於遼。遼主不許。

八月﹐西蕃阿里骨獻邈川圖﹐梁乙逋執其使。

邈川﹐古湟中地﹐南距河州一百九十餘里﹐東至蘭州二百餘里﹐東北控甘﹑涼一帶﹐西接宗哥﹑靑唐二城﹐部族繁庶﹐形勢險要。始阿里骨以女許梁乙逋子﹐約攻邈川殺溫溪心﹐不果。及聞乙逋納叛蕃廝那等族﹐因復入貢中朝。哲宗封其妻溪尊勇丹爲安化郡君﹐子邦彪爲鄯州防禦使﹐弟南納支西州刺史。乙逋數徵其兵入寇﹐不應。至是﹐聞溫溪心內投。疊受官爵﹐懼其離間﹐復以邈川地圖獻夏國﹐約將兵來取﹐而預誘溫溪心至靑唐拘之。乙逋惡其反覆﹐羈執使人﹐兵不發。

冬十月﹐梁氏自將寇環州。

環州洪徳寨西北白馬川灰家觜﹐地距淸遠軍僅八十里﹐依山據險﹐當靑岡峽濟乾﹑同家二堡大路﹐若騎兵自歡樂峯直達漢川﹐半日可至。梁氏集兵十萬於奇魯浪﹐聲言犯涇原。一夕趨環州﹐圍之。

按﹕《綱目》書「自將」皆善詞﹐玆書「梁氏」﹐異之也。以女子而將兵﹐非異事乎﹖事異故文亦異﹐書之以見梁氏之惡與乙逋等。攻七日不克﹐解圍退﹐敗於洪徳寨﹐易服走還。

環州境外皆沙磧﹐距城百里有牛圈瀦水。章於兵未至時﹐夜遣人置毒水中。夏兵至﹐人馬飲者輒死。攻七日不克﹐謀解圍退。預料精兵萬人授折可適﹐銜枚由大虫谷趨洪徳城﹔分遣蕃官慕化等別駐肅遠寨﹐約舉火爲識﹐以邀歸路。夏兵還過之﹐烽起﹐士卒識梁氏旗幟﹐爭鼓噪出﹐梁氏縱鐵鷂子數萬迎斗﹐可適等皆死戰。梁氏見眾敗﹐急令靑幕遮道﹐盡棄帷帳首飾﹐易服走免。兵士相蹈藉﹐死者崖澗皆滿。

按﹕兵未有書敗狀者﹐書「易服」﹐醜梁氏也。十月﹐西蕃阿敏來投﹐使守革羅城。

阿敏﹐溫溪心弟﹐阿旺格子。阿里骨拘溫溪心﹐邈川大亂。阿敏聞梁乙逋執靑唐使人﹐乃攺名丹卓麻﹐率屬投入夏國。梁氏使爲衙頭首領﹐將兵守革羅城﹐備阿里骨也。

十一月﹐復遣使乞援於遼。

遼主因夏國疊次求援﹐擬遣樞密使牛溫仁泛使中國﹐詰問兵端。已聞乙逋點集頻數﹐部族疲於奔命﹐議者謂「其非中國敵﹐豈可因之棄吾舊盟」﹐罷溫仁不遣﹐止令涿州移牒雄州請之。

綏州鈐轄移浪心訛內投。

授內殿承制。其從人綏移曾入夏國偵事﹐戰鬥被傷﹐特予副兵馬使。

元八年﹑夏天民安四年春正月﹐假遼國命﹐牒保安軍請和。

宥州牒保安軍言「本國準北朝札子﹐備載南朝聖旨﹐稱夏國如能悔過上表﹐自當應接﹐予以自新。今旣北朝解和﹐又朝廷素許﹐因此再上表章﹐卽欲遣使詣闕。」哲宗以辭引「北朝」非例﹐令延經略使回牒諭意。

二月﹐以兵備於闐。

於闐﹐東界吐蕃﹐與瓜﹑沙接壤。是時入貢中朝﹐請率兵討夏國。梁氏聞之﹐令瓜﹑沙諸州嚴兵爲備。

附﹕李氏《長編》﹕「二月己酉﹐賜熙河路鈐轄康識並諸將銀藥有差﹐以出塞牽制至打繩川討蕩有功也。」考打繩川在南牟會西七十里﹐距會州止八十里﹐是已深入夏界。而《宋史》無《康識傳》﹐其出塞月日《實錄》亦不載。三月﹐遣使謝罪﹐請以蘭州易塞門﹑安遠二寨。

梁乙逋因中國絕歲賜﹐遣使謝罪﹐並請易地。寶文閣待制呂大忠言「夏人彊則縱﹐困則服。今陽爲恭順﹐實懼討伐﹐宜且命邊臣詰其所以來之辭。若惟請是從﹐彼將有以窺我矣。」哲宗乃賜詔曰「省所上表﹐遣使詣闕﹐悔過上章﹐獻納蘭州一境地土﹐綏州至義合寨亦取直畫定﹐卻有塞門乞賜還夏國等事且悉。朕統禦萬邦﹐惇示大信﹐眷爾嗣藩之始﹐亟馳請命之誠﹐爰給土疆﹐復頒歲幣。豈謂受賜而後輒興犯順之師﹐中外交章﹐神人共憤。朕以爾在位未久﹐勢匪自由﹐姑戢討伐之大兵﹐聊用馭邊之中策。今則遣使來庭﹐托辭悔過﹐何乃謝章之初達﹐卽形畫境之煩言。況西藩故疆﹐中國舊地﹐已載前詔﹐不系可還。其分境𨿽曾商量﹐在用兵亦合隔絕。然則塞門之請﹐殊非所宜。定西以東﹐已有前諭。除河東﹑延路新邊界至許從前約﹐令逐路經略司依前後詔書開立濠堠外﹐蘭岷路未了地界﹐亦已令蘭岷路經略使依先降詔旨委官﹐候夏國差到官﹐詳先降指揮﹐同共商量分畫。緣夏國自元通貢受賜﹐後累次犯邊﹐仍候地界了日﹐可依例別進誓表﹐然後常貢歲賜﹐並依舊例。」

夏四月﹐乘間犯延﹑麟二州。

夏謝罪使甫入中國境﹐屬蕃耒耜雲集﹐近邊二三百里耕辟無餘地。乙逋乘彼此議和﹐沿邊無備﹐縱兵分犯二州﹐殺掠熟戶甚眾。

冬十月﹐遣兵扼神流堆﹐與涇原將張蘊戰﹐敗還﹐遂失宥州。

梁乙逋聞張蘊引兵入境﹐令眾三千扼大吳神流堆﹐堆距宥州四十里。拒戰不勝﹐宥州守兵潰走。監軍梁阿移引鐵騎數千趨松林堡赴援﹐蘊頓兵長城嶺。鐵騎數挑戰不得﹐旣倦﹐蘊縱兵奮擊﹐阿移大敗。

附﹕《宋史﹖葉康直傳》﹕「元中﹐知秦州。夏人侵甘谷﹐康直戒諸將設伏以待﹐殲其二酋﹐自是不敢犯。」考《哲宗紀》﹐元中不見夏人侵甘谷事﹐《傳》不知何據。紹聖元年﹑夏天民安五年春正月﹐遣使進奉﹐再請易地。

梁氏遣使進貢﹐復請易塞門﹐不許。自是不復請。

二月﹐進助山陵。

哲宗葬宣仁聖烈皇太后於永厚陵﹐梁氏遣使進馬一百匹。

三月朔﹐日有食之。

時乾順年幼﹐諸梁恣橫﹐國中皆危之。

夏四月﹐遣諜入延﹐被獲。

梁氏因請地不得﹐遣諜至延覘事。經略使範純粹方大閱﹐觀者不得入。俄而騎兩翼環圍之﹐命觀者列坐﹐皆五人結一保﹐中有十餘無保者﹐呼詰之﹐卽夏諜也。盡坐帳前﹐閱技畢﹐曰「我之兵精乎﹖歸語爾主﹐欲爲寇﹐幸早來。」與食遣回。

冬十月﹐梁乙逋伏誅。

梁氏一門二後﹐乙逋恃其威勢﹐獨專國政﹐日與中國抗衡﹐緣邊悉被荼毒。中間得歲賜﹑金帛﹐輒誇於眾曰「嵬名家人有如此功否﹖中國曾如此畏否﹖」每舉兵﹐必曰「吾之所以連年點集﹐欲使南朝懼﹐吾爲國人求罷兵耳。」國人畏之﹐不敢言。旣﹐又潛謀篡奪﹐刑賞自專﹐梁氏亦爲所制。自麟﹑府還﹐族子阿革戰死﹐勢稍殺。環慶之役﹐梁氏自將﹐不使與兵政﹐乙逋不悅﹐叛狀益露。大首領嵬名阿吳﹑仁多保忠﹑撒辰等知其謀﹐集部眾討殺之﹐滅其家。

按﹕乙逋爲嵬名阿吳等所殺﹐書「伏誅」何﹖罪宜誅也。《綱目》嚴惡惡﹕元魏景明四年﹐散騎常侍趙修爲監者鞭驅至死﹐書「伏誅」﹔永安元年﹐中書令鄭儼爲部下所殺﹐書「伏誅」。凶頑如乙逋死有餘辜﹐書「伏誅」﹐所以正其罪而討之也。紹聖二年﹑夏天民安六年春二月﹐築堡石門峽。

石門峽﹐距渭州境僅三十里﹐東帶興﹑靈﹐西接天都﹐瀕葫蘆河形勝﹐宜耕牧﹐爲國界要害。梁氏遣兵築堡戍之﹐中國探騎遂莫敢過界。

夏五月﹐宥州蕃屬朱智用由邈川內投。

智用有意內附﹐爲夏國各路把截﹐無由遂達。後入邈川﹐爲溫溪心部下搬察。至熙州﹐密申向漢意﹐攜其宗族內奔。哲宗嘉其誠﹐授三班奉職。

冬十一月﹐進《貝多葉經》於遼。

經﹐回鶻僧所譯。

●卷三十紹聖三年﹑夏天民安七年春二月﹐以兵入延州﹐侵義合寨。

梁氏以地界不定﹐數肆憑陵。哲宗用宰相章議﹐罷諸邊分畫﹐令督眾乘勢進討。梁氏憤怒﹐發兵入綏徳界﹐攻義合寨。義合與保安軍徳靖寨綿亙七百里﹐中間堡壘參差﹐烽燧疏遠﹐延州軍不能應。大掠而還。

三月﹐圍塞門寨。

復遣數萬眾圍寨門﹐大持攻具﹐相持數日。聞延經略遣大兵至﹐乃退。

秋八月﹐寇順寧寨﹐敗還。

涇原將張蘊伏兵隘中﹐約聞呼則起。夏兵遂敗﹐被俘﹑斬者數百人。

九月﹐遣右廂首領誘環慶官兵至雞靶嶺與戰﹐不勝。

梁氏命右廂一帶首領遣使從間道至環慶路﹐詐言「願舉族歸漢」。章遣將鐘傳﹑折可適率兵援接﹐至雞靶嶺﹐夏兵卒起﹐四圍合擊﹐力戰不勝﹐傳等全師退。

冬十月﹐國主奉母將兵寇延﹐陷金明寨。

乾順見連次擾邊不利﹐奉母梁氏率眾號五十萬入延﹐西自順寧﹑招安﹐東自黑水﹑安定﹐中自塞門﹑龍安﹐金明以南二百里間﹐烽火相繼不絕﹐遊兵直至延州北五里。知州城有備﹐自長城一日馳至金明﹐列營環城﹐梁氏母子親督桴鼓﹐城遂陷。守兵二千五百人﹐惟五人得脫﹐城中糧五萬石﹑艸千萬束皆盡﹐殺皇城使張輿。臨行﹐畱書置漢人頸上﹐曰「貸汝命﹐爲我投經略司」。書言「夏國昨與朝廷議疆場﹐惟小有不同﹐方行理究﹐不意朝廷攺悔﹐卻與坐團鋪處立界。本國以恭順之故﹐黽勉聽從﹐於境內立數堡以護耕﹐而延出兵悉行平蕩﹐又數入界殺掠。國人共憤﹐欲取延。終以恭順﹐止取金明一寨以示兵鋒﹐亦不失臣子之節也。」延帥呂惠卿上之﹐樞密院不以聞。

按﹕前書梁氏「自將」﹐惡梁氏也﹔此書「奉母將兵」﹐罪乾順也。十一月﹐獻金明俘於遼。

中國自金明破﹐哲宗命緣邊諸路相度要害﹐增嚴守備。熙河將王文郁等築汝遮爲安西城﹐以通秦鳳援師。梁氏懼中國聲討﹐遣使獻俘遼國﹐以爲應援。

十二月﹐爭葭蘆城﹐不克。

夏兵據橫山﹐並河爲寨﹐四出寇掠﹐秦﹑晉之路皆塞。知太原孫覽謀取葭蘆戍﹐扼其險阻。梁氏遣兵數萬屯境上﹐覽下令﹕「吾兵少﹐須滿五萬。」方西夏兵聞而備懈﹐一日﹐猝爲覽所乘﹐大敗。覽遂城葭蘆。

紹聖四年﹑夏天民安八年春正月﹐悉兵屯河外﹐涇原官軍襲沒煙峽﹐破之。

夏兵入延﹐右廂種落盡屯河外﹐以爲進取計。涇原帥毛漸使鈐轄王文振乘虛襲破沒煙峽寨﹐斬三千餘級﹐河外兵回援不及。

二月﹐於闐國破瓜﹑沙﹑肅三州。

於闐黑汗王阿忽都董娥密竭篤使其子詣京師﹐上表言「緬藥家作過﹐別無報效﹐已遣兵破夏國瓜﹑沙等三州。」哲宗詔厚答之。

按﹕夏﹐小國也。東北鄰塔坦﹐西南接邈川﹐已足牽制兵力。玆西有於闐擾其瓜﹑沙諸州﹐國之外患多矣﹐猶不知自保﹐頻擾邊陲﹐其不能得志也宜哉﹗侵綏徳城。

夏兵七萬攻綏徳﹐延官兵力拒﹐不得逞。

閏二月﹐寇麟州﹐敗績﹐首領七人戰歿。

梁氏遣兵六萬﹐攻麟州神堂堡甚急。都監賈巖以數百騎巡屈野河﹐間道據北欄坡﹐從嶺上馳下奮擊。夏眾倉猝﹐首尾不能救﹐近上首領七人皆死﹐餘眾號哭走還。

按﹕兵敗﹐不書所殺之數﹐其書者﹐重詞也。夏人疊次犯邊﹐勝負相半。麟州之戰﹐賈巖以數百騎破六萬餘眾﹐殺首領七人﹐其功偉矣﹗三月﹐圍葭蘆城﹐不克。退守長波川﹐與河東兵戰﹐敗還。

葭蘆城工甫竣﹐梁氏遣兵圍之六日。知石州張構率所部赴援﹐夏兵戰不勝﹐退保長波川﹐據險以待。會河東將折克行率兵入界迎擊﹐被殺者兩千餘人。

夏四月﹐令民耕大理河東地。

夏國近邊二三百里人戶眾多﹐資糧易集。乾順令蕃部揚言「城裏是漢家﹐城外是蕃家」。常於夜間直至大理河東葭蘆境上侵耕曠地﹐晝則卻歸本界。經略使禁之﹐不能止。

爭靈平會﹐敗走。

知渭州章以夏兵猖獗﹐議守涇原之靈平會﹐命鐘傳與部將苗履統眾城之﹐梁氏遣兵力爭。傳將步騎二萬出不意造河梁濟師﹐作金城關﹐扼其險要﹐夏兵遂敗。

監軍嵬名濟救洪州﹐兵敗﹐洪州失守。

靈﹑夏﹑綏﹑銀地多曠土﹐每歲資糧取足於洪﹑宥﹐而二州羌戶勁勇善戰﹐國中恃爲肘腋。自宥州頻經兵燹﹐城郭殘破。知保安軍李沂以兵圍洪州﹐嵬名濟率眾赴援﹐與沂軍戰﹐不勝而走﹐城遂破﹐內外居民族帳盡被焚毀。

環慶官兵破鹽州﹐尋復之。

環慶鈐轄張存率兵入夏界﹐至三角川﹐遣銳卒攻破鹽州﹐俘戮甚眾。及還﹐梁氏遣兵追襲。存上髙原平少憩﹐夏兵縱火﹐四面攻擊﹐殺蕃官承制趙宗銳等﹐復取鹽州。

集兵駐沒煙峽﹐以爭平夏城﹐不克。

葫蘆河據西州形勝﹐章擬城之﹐以逼夏國。令總管王文振統熙河﹑秦鳳﹑環慶諸路兵﹐以折可適爲副﹐陰具版築﹐築城於石門峽好水川之陰﹐控扼韋州﹑靈﹑夏諸隘。梁氏集傾國兵駐沒煙峽﹐設伏以待。可適兵先至﹐失道入伏中﹐死者千人。左騏驥使姚雄率熙河卒七千赴援﹐夏兵據險不戰﹐乘髙下瞰。一日得間﹐分頭暴集﹐人各攜艸一束﹐鍬一具﹐塡濠而過﹐掘城身。雄奮勇迎擊﹐流矢注肩﹐戰益厲。夏兵引卻﹐被斬三千餘級﹐俘擄數萬﹐城遂成﹐賜名平夏。

五月﹐遣使以宋城要地告於遼。

梁氏遣使告於遼曰「夏國與南朝歷年交和﹐忽於諸路齊發人馬﹐大行殺掠。今則深入近裏地分﹐及於朝廷邊界相近諸要害處多修城壁﹐侵取不息。伏望計會南朝﹐卻令還復所奪疆土﹑城寨﹐盡毀所修城壁。」

左廂首領沒藥內附。

沒藥本順寧寨蕃官﹐元六年投入夏國﹐官左廂首領。順寧寨巡檢劉延慶遣蕃部均陵陵詐投入國﹐說令返正。沒藥攜所部內投﹐授右侍禁﹐令依元部坐住。

秋七月﹐饑。

國中大困﹐民鬻子女於遼國﹑西蕃以爲食。

都統軍賀浪羅將兵救宥州﹐大敗。

自張蘊兵還﹐梁氏復取宥州。延經略使呂惠卿命諸路出兵討擊﹐熙河將王湣兵抵宥州﹐洪﹑宥﹑韋三州都統軍賀浪羅率眾赴援﹐湣擊敗之﹐追奔二十里﹐遂入宥州﹐焚官署﹑倉獄﹑行宮並文籍﹑簿書﹐屯兵淖河。賀浪羅復遣首領移卜淖﹑淩吉訛遇以千騎邀官軍﹐後與湣等轉戰而南﹐至秦王井﹐爲神臂弓射卻﹐死者甚眾。因退據髙原﹐愕視不敢動。

八月﹐夏州被圍﹐復遣使如遼乞援。

梁氏自七月中點集河南﹑北諸路人馬﹐謀犯延路白波流諸處。都監劉安將兵入界﹐梁氏遣眾禦於浪沁沙﹐敗績。安進薄夏州﹐梁氏令城中謹守。復遣使求援於遼﹐言「自被南宋侵圖約二十年﹐於諸要害進築城寨不少﹐今歲以來﹐又多修築。夏國疆宇日更削﹐頻受侵陵﹐乞發大兵援助。」遼主令涿州牒雄州云「西夏本當朝建立﹐兩曾尙主。近累使奏告﹐被南朝侵奪地土﹐縱兵殺掠﹐有害和好。請追還兵馬﹐毀廢城堡﹐悉歸所侵。如尙稽違﹐當遣人別有所議。」

彗星見﹐肆赦﹐攺明年元。

梁氏聚兵﹐將窺涇原﹐以彗星見﹐放散人馬。乾順仿中國制﹐減膳﹐避殿﹐下罪己詔﹐大赦﹐攺明年元曰「永安」。

按﹕上書「饑」﹐乃大兵之後必有凶年﹐天之示警於夏也。乾順不自修省﹐聚兵將窺涇原﹐於是又有彗星之異。始罪己肆赦﹐放散兵馬﹐不亦晚乎﹖九月﹐蕃官妹納僧哥內投。

妹納僧哥爲帶牌天使﹐聞中國敕榜招諭﹐遂內奔。授禮賓副使﹐充蘭州部落子巡檢。

冬十一月﹐熙﹑秦官軍破白艸原﹐抵天都山﹐無所得而回。

中國屢行討蕩﹐夏國天都山屬蕃盡將牛﹑羊﹑窖粟預行遠徙。時熙河兩路兵四萬出塞﹐將至銼子山﹐監軍司以十萬騎陣白艸原拒戰﹐不勝﹐拔營西走。兩路軍直入天都監軍司所搜挖﹐無所得﹐軍士糧竭﹐饑死者半﹐乃回。

元符元年﹑夏永安元年春正月﹐延官軍入界﹐拒之十里井﹐殺順寧寨監押石福。

延副總管王湣率諸將由塞門入界﹐大首領淩吉訛遇合洪﹑宥兩監軍兵迎戰﹐不勝﹐退至十里井。福與部將賀文密恃勝來追﹐帶金環首領數人皆戰死﹐文密亦重傷﹐福歿於陣。

二月﹐犯大定城。

大定屬蘭州與夏國分界處﹐梁氏兵屯界上﹐肆行抄掠。聞蘭州知州王舜臣兵出金城關﹐乃退還。舜臣追至右廂監軍司地﹐夏兵返戰﹐不克﹐帶牌天使數名皆死。

三月﹐監軍阿燕率族內投。

與其子襄渠及家口﹑人戶約千人。阿燕老將﹐多計謀﹐習邊事﹐常出兵寇環慶。自中國取安疆寨﹐阿燕懼罪。經略司孫路使人招之﹐遂內附。部族聞其降﹐節次投者共二千七百人﹐馬﹑駝﹑牛﹑羊四千餘。哲宗特除阿燕宥州刺史﹐充環慶路沿邊兼橫山一帶蕃部都巡檢使﹐賜名「懷明」。襄渠授三班奉職﹐賜名「世忠」。已而﹐蕃部默吹﹑萌山等亦從延﹑涇原路請降﹐默吹補內殿崇班﹐萌山與副兵馬使。

附﹕《哲宗實錄》﹕元符元年三月癸酉﹐河東路經略使奏﹐崇儀使張世永等領兵出界﹐於勝羅沒隴橫川一帶討蕩﹐斬一千餘級﹐大小首領二十餘人。考此事《宋史》不載。夏四月﹐涇原官軍出沒煙峽來攻。

涇原兵三次來襲﹐羊馬被掠甚眾。至是﹐統制官孫文將九千騎出沒煙峽﹐直抵屯兵所﹐斬級﹑獲孳畜而退。

大首領嵬名藥默內降。

藥默﹐乾順疏族﹐領會州一帶蕃部。是時由熙河路內歸中國﹐令補西頭供奉官兼本族巡檢。

監軍嵬名濟入延﹐圍順寧寨。

濟圍順寧﹐副將張守徳以輕兵邀擊。濟退走長城嶺﹐至赤羊川﹐被斬十二級﹐失馬四十匹。時有降羌潛告師期﹐守徳預爲備﹐故濟不得逞。

五月﹐延官軍攻夏州﹐大首領嵬名乞勒以兵護大沙堆﹐不克。

沿邊人戶因官軍連次討擊﹐並於大沙堆建柵﹐聚族自保。時延路以順寧之圍﹐遣鈐轄苗履統諸將出塞﹐攻夏州。梁氏恐官兵焚蕩大沙堆蕃族﹐遣嵬名乞勒﹑那哆丁駐兵南面防護。苗履揮眾奮擊﹐乞勒等大敗﹐喪失萬計﹐退走五十里。

六月﹐梁氏乞兵於遼﹐遼集兵次於境上。

乾順屢次乞援﹐遼主但牒雄州﹐令還夏國疆土﹐不肯發兵。梁氏乃自爲表請之﹐多怨望語。遼主不悅﹐聲言點集人馬應援夏國﹐仍次境上不出。

按﹕書「梁氏」何﹖志禍始也。梁氏以遼主不肯應援﹐自爲表請﹐致以怨辭﹐逢怒。他日鳩毒之禍始於此矣。蕃部喝彊山﹑訛心內奔。

二人乃監軍妹勒都逋親隨﹐由涇原入降﹐俱受左班殿直。彊山言夏國欲以今秋並兵寇一路﹐不攻城寨﹐但覓便深入﹐殺掠人戶。經略司以聞。

秋七月﹐以兵入涇原。

梁氏以中國築沒煙前﹑後兩峽﹐控扼天都形勢﹐於是編攔人馬﹐出沒隆徳寨﹑九羊谷﹐又於檉溝段大道掘濠作塹﹐縱遊騎侵殺邊鋪戍卒。守將折可適同蕃官慕化率兵伺懈出擊﹐方止。

掠熙河平西寨。

擄熟戶二十餘。

八月﹐嵬名濟以兵保靑嶺﹐與延將苗履戰﹐敗績。

初﹐中國聞彊山言﹐謀縱兵討蕩。於是王舜臣出熙河﹐張世永出河東﹐折可適出涇原。延遣履護七將九千騎﹐於是月七日會於柳靑平。詰旦﹐至靑嶺。濟屯兵嶺北拒之﹐履等奮擊﹐濟大敗﹐被殺五百餘人﹐亡牛﹑羊萬計。嶺南北一帶﹐禾稼蹂踐殆盡。

九月﹐有星出東井西。

如太白狀﹐占者云「宮中有憂。」梁氏聞之惡﹐復謀舉兵。

冬十月﹐梁氏復自將攻平夏城﹐潰還。

中國自城平夏﹐沿邊諸路相度膏腴﹐相繼進築。國人憤曰「唱歌作樂地﹐都被漢家占卻﹐後何以堪﹖」梁氏謀舉國爭之﹐與乾順計曰「平夏視諸壘最大﹐守將郭成最知兵。兵法﹕攻其堅﹐則瑕自破。」於是親將四十萬眾﹐自沒煙峽疾趨平夏。連營百里﹐建髙車曰「對壘」﹐載數百人﹐塡塹而進﹐飛石激火﹐晝夜不息﹐兵士死者數千﹐傷者倍之。經十三日﹐城中捍禦有方﹐終不能破﹐糧漸乏。一夕﹐大風起西北﹐衝車悉震折﹐眾大潰﹐梁氏慚哭嫠面而遁。

按﹕書「復將」﹐甚詞也。梁氏窮兵黷武﹐以一女子常在行間﹐軍中有婦人﹐兵气爲不揚。大風震車﹐戎眾奔潰﹐有自來矣。𨿽慚哭嫠面﹐豈足掩其羞哉﹖禦史中丞仁多楚淸舉族內降。

楚淸官在蕃宰相﹑樞密使下﹐父丁死﹐侄保忠代爲統軍。楚淸職𨿽髙﹐不得專兵柄﹐嘗請於梁氏﹐不許﹐心常怏怏。時國兵入寇﹐楚淸攜家口四十餘人從間道內投﹐賫生金三百兩﹐並冠服﹑寶玩﹑鞍韉﹑繡龍帳入獻。熙河經略司視之俱世家物﹐諸羌不及也。哲宗詔赴闕﹐還所獻物﹐授甘州團練使﹑右廂卓羅一帶都巡檢使。

十一月﹐復遣使乞援於遼。

初﹐梁氏圍平夏﹐恐諸路赴援﹐遣駙馬都尉罔羅屯羅薩嶺﹐禦熙河路﹔大首領布心屯梁檉臺﹐嵬名濟駐白池﹐禦延﹑秦鳳諸路。攻城甫十二日﹐聞熙河王湣入界斬罔羅﹐延劉安﹑張誠入界敗布心﹑嵬名濟等﹐軍中遂無鬥志。及還﹐檢喪人馬二萬餘﹐牛﹑羊﹑馬﹑駝數萬﹐數百里中族帳﹑蓄積焚毀殆盡﹐國中奪气。乃遣首領嵬名咩布至遼乞兵﹐猶恐漢兵深入﹐於諸州分掘窖粟﹐點集諸監軍司兵﹐踐踏沿邊食用﹐爲淸野計。

潛師入涇原﹐犯乾興﹑天聖等寨。

梁氏旣解平夏圍﹐人馬仍在涇原近邊盤泊﹐見官軍盡屯葫蘆河﹐知聲勢不相應﹐潛遣精銳入鎭戎軍﹐掩至二寨焚掠。甫二日﹐聞援軍至﹐走回。天大雪﹐人馬僵凍過半。

十二月﹐統軍嵬名阿埋等復窺平夏﹐被擒﹐餘眾棄天都山而潰。

西壽監軍在柔遠山北﹐阿埋爲六路都統軍﹐與監軍妹勒都逋皆桀黠用事﹐稱善戰。時以畜牧爲名﹐自月初宿兵平夏境﹐欲俟黃河凍解入犯。哲宗詔章密圖之。偵知無備﹐遣郭成﹑折可適以萬騎異道並進﹐直入其帳執之。盡俘家屬﹐擄馘三千餘﹐牛羊十萬餘。眾駭愕﹐遂棄天都不守﹐爲可適等所據。章曰﹕涇原遣師淺攻者凡四次﹐而三次兵馬所至不過百里﹐西人以爲怯﹐又以爲技止於此﹐故阿埋等安居山林﹐謂漢兵不能深入﹐故得乘其不備擒之。蓋亦墮於多方誤之之計也。

鈐轄吳名革內投。

名革見國兵屢敗﹐梁氏點集不已﹐與弟名山及家口七百九十餘人內奔﹐以所有牌印入獻。

按﹕一歲之中﹐國中內降者踵相接。親離眾叛﹐邦國將危﹐梁氏不知保境息民﹐猶恣行點集﹐宜其禍之速也。月犯東井。

犯西扇北第二星﹐太史奏﹕「主兵喪。」梁氏不省。

附﹕《宣和遺事》﹕「二帝北狩﹐道遇綠衣吏﹐飲帝以水﹐且進糧糗曰﹕『臣本漢人﹐昔父周忠爲延安鈐轄﹐元符初與夏人戰﹐兵敗﹐父子被擒﹐由是仕於西夏。宣和中﹐西夏出兵助遼﹐爲金人所執﹐授靈州總管。』」考是年延兵三入夏界﹐未曾大敗﹐且靈州屬夏﹐金未嘗取其地﹐何以有總管之設﹖此必野紀有誤。

●卷三十一元符二年﹑夏永安二年春正月﹐河東官軍謀取西平府﹐拒之於藏才山。

嵬名阿埋等至中國獻計﹐請以三萬人取靈州。於是河東統制張世永令副將折可大領人馬入界﹐抵藏才山。夏兵迎戰﹐可大兵不得進。

復因遼使至延議事。

初﹐夏人至邊﹐每言已於遼國乞和。嗣聞遼使蕭彥昭至中國﹐因遣使如延﹐云欲議事。哲宗詔經略司面諭邊吏﹕「如有文字﹐密錄泰報﹐不得擅接﹐但云已申保安軍指揮奏聽朝旨。」

遼殺夏主母梁氏。

乾順年已成立﹐梁氏專恣﹐不許主國事。遼主素惡之﹐故請援輒不應﹐及表辭怨慢﹐遣人至國﹐鴆殺梁氏﹐命乾順視國政。乾順不敢違﹐遣首領移勿乜賫宥州牒至延﹐稱「國母於本月二十日薨」。已令大使令遜嵬名濟﹑副使謨程田快庸詣闕赴告﹐並附謝罪表狀。令遜﹑謨程﹐皆蕃官名也。哲宗令保安軍卻勿受。

按﹕梁氏專政窮兵﹐日與中國爲仇﹐罪誠大矣﹐然非遼之所得殺也。《春秋》齊人殺哀姜﹐君子非之﹐況梁氏非姜氏比。乾順幸母之死﹐以爲利﹐其尙有人理哉﹖書曰「遼殺夏主母」﹐交罪之也。二月﹐爲遼人攻拔思母部。

拔思母部﹐遼國西南招討使所轄。大宋末﹐與達裏底部頻爲遼難﹐殺四捷軍都監特抹等。左金吾衛上將軍蕭阿魯帶擊降之﹐已而復叛﹐遼屢討不悛﹐命乾順舉兵伐之。

大首領結訛遇以兵扼歸漢人於神堆﹐與延將張誠等戰﹐不勝。

乾順以中國並建城寨﹐數遭掩擊﹐部族離散﹐歸漢者益眾﹐令結訛遇率數萬眾於神堆及波濟立﹑魯遜埋諸險要駐營扼之。延鈐轄張誠﹑劉安自星勒泊﹑烏延川襲山﹐斬四千級﹐降四百餘人﹐訛遇大敗還。

南路都統軍嵬名律令遺書熙河﹐請修貢。

蕃部嵬名密賫律令書入熙河﹐稱夏國欲再遣使乞修貢。經略使孫路上其書﹐哲宗以擅接夏國文字降路官﹐以書還使者。

三月﹐遼遣使爲請和﹐銀州鈐轄令王皆保以兵掠府州。

乾順遣使訃告及修貢俱不納﹐用嵬名濟等謀﹐使人至遼國請之。遼主遣簽書樞密院事蕭徳崇﹑禮部尙書李儼入獻玉帶﹐持書爲夏解和﹐略曰「粵維夏臺﹐實爲藩輔。累承尙主﹐疊受封王。近歲以來﹐連表馳奏﹐稱南兵之大舉﹐入西界以深圖﹐懇求救援之師﹐用濟攻伐之難。理當依允﹐事貴解和。蓋遼之於宋﹐情重祖孫﹔夏之於遼﹐義隆甥舅﹐必欲兩全於保合﹐豈知一失於綏誠﹖而況於彼慶曆﹑元丰中﹐曾有披聞﹐皆爲止退。寧謂輒違先旨﹐仍事遠徵。倘蔽議以無從﹐慮造端而有自﹔則於信誓﹐諒系謀維﹖與其小不忍而窮兵﹐民罹困敝﹐曷若大爲防而善計﹐世享太平。特戒使軺﹐敢達誠素。」哲宗命中書舍人郭知章持書報曰「惟西夏之小邦﹐實本朝之藩輔。曲加封植﹐俾獲安全。𨿽與北嘗有婚姻之親﹐而在南全居臣子之分。含容旣久﹐變詐多端。爰自累歲以來﹐無復事上之禮。賜以金繒而不已﹐加之封爵而愈驕﹐殺掠吏民﹐圍犯城邑。推原罪惡﹐在所討除。聊飭邊防﹐預修武備﹐據守要害﹐控扼奔衝。輒於去歲之冬﹐復驅竭國之眾﹐來攻近塞﹐凡涉兩旬﹐自取死傷﹐數以萬計。糧盡力屈﹐眾潰宵歸。更爲詭誕之辭﹐妄求拯救之力﹐狡獪之甚﹐於此可知。采聽之餘﹐固應洞曉。必謂深加沮抑﹐乃煩曲爲勸和。示以華緘﹐將之聘幣。禮𨿽形於原意﹐事實異於前聞。緬料雅懷﹐殊非得已﹐顧於信誓﹐殊不相關。惟昔興宗﹐致書仁祖﹐諭協力蕩平之意﹐深同謀外禦之情﹐致欲全除﹐使無噍類。謂有稽於一舉﹐誠無益於兩朝。祖宗貽謀﹐斯爲善矣。子孫繼志﹐其可忘諸﹖今者詳味縟辭﹐有所未諭﹐輒違先旨﹐諒不在玆。如克念夫前徽﹐當益惇乎大信﹐相期固守﹐傳示無窮。矧彼夏人﹐自知困蹙﹐哀祈請命﹐屢叩邊關。已戒封疆之臣﹐密察情僞之狀。倘或徒爲空語﹐陰蓄姦謀﹐暫示柔伏之形﹐終懷窺伺之志﹐則決須討伐﹐難議矜容。若果出至誠﹐深悔前罪﹐所言可信﹐聽命無違﹐卽當徐度所宜﹐開以自新之路。載惟聰聽﹐必諒悃衷。」使者甫出境﹐乾順令令王皆保出兵﹐突入府州境﹐殺掠人民﹐與知州折克行戰﹐被擒。

按﹕周氏《發明》謂﹕「是役也﹐遼有卹鄰之誼。」故《續綱目》以書「人予之」。夫夏於遼﹑宋中間屢造兵端﹐然宋常爲敵﹐而遼時爲援。故夏兵勝﹐則遼乘之以肆要求﹔夏勢衰﹐則遼因之以示排解。𨿽救難卹鄰﹐《春秋》賢之﹐而遼之此舉﹐則未必然也。觀於玉帶之禮方將﹐鈐轄之師旋出﹐不必遼人明知其計﹐已令宋人難以爲情。況乎徳崇入境﹐遼亦宿兵北道。時集賢殿修撰張近知瀛州﹐請出秦甲以伐其謀。兩國之狡﹐槪可見矣。附﹕李氏《長編》﹕三月丁巳﹐呂惠卿言討蕩西界魯遜埋勒等處﹐脇降。蕃戶王固稱系夏衙頭﹐服事小大王。王差往宥州統領處使充走馬。此事不見《宋史》﹐且「小大王」《夏國傳》亦無考。夏四月﹐誅嵬保沒﹑結訛遇等﹐遣使入告。

初﹐國中用事臣嵬名阿吳死﹐仁多保忠等皆統軍在外﹐嵬保沒與訛遇日勸梁氏開邊。及遼使解和﹐嵬名濟等勸乾順遣大使嵬名布移聿介入告哀﹐且謝罪。哲宗令擒二人入獻﹐卽與收接表章。乾順乃以梁氏死歸罪二人﹐殺之。遣蕃部昌哥遇至順寧寨告其事﹐且云「已差大首領慶瑭嵬名科逋﹑磋邁花結香來計會。今國主恭順﹐乞朝廷早賜收接。」慶瑭﹑磋邁﹐皆蕃官名也。

五月﹐蘭會正鈐轄革瓦娘內附。

以所部孳畜及部落子隴登等入降﹐授內殿崇班﹐賜銀﹑絹﹑錢各三百。

毀延路烽臺。

經略司遣兵追﹐不及。

六月﹐復遣使賫牒詣延告哀。

使人兩至延﹐朝議固卻其表﹐無以示收納意﹐令保安軍移牒諭之。乾順遣首領徳明雅逋木攀至順寧寨﹐但有告哀公牒﹐無謝罪表狀。寨主李子明詰問﹐使言「舊例先送告哀牒﹐然後差使副賫表狀赴闕。」子明以與前議不合﹐申經略司呂惠卿以聞﹐哲宗命再牒宥州諭之。

秋七月﹐赤羊川首領賞羅訛乞內投﹐監軍訛勃羅追之﹐敗沒。

賞羅訛乞遣所屬納木乞僧報欲歸漢。知環州種朴以兵迎之﹐並其家屬百五十餘口﹐孳畜五千。會勃羅巡視野寨﹐率千餘騎追擊﹐爲朴所敗﹐勃羅及首領淚丁訛遇﹑札實等被擒。

八月﹐熙河軍入界﹐首領仁多洗忠被殺。

洗忠﹐仁多保忠弟。熙河遣硬探人入界。洗忠挺身斗﹐被殺。夏眾出援﹐奪其屍而回。

遣眾圍南宗堡。

初﹐西蕃阿里骨死﹐其子瞎徵殘暴嗜殺﹐部曲離貳。洮州安撫使王瞻率兵取其地﹐瞎徵眾潰﹐遂自靑唐入降。大酋心牟欽氈與董氈妻契丹公主﹑阿里骨妻夏國公主迎董氈疏族溪巴溫入靑唐﹐立木徵子攏拶爲主。假夏國公主書請援﹐乾順遣兵五千餘人攻南宗堡。王瞻以熙河蕃兵擊之﹐乃退。

九月﹐遣使上謝罪表﹐以兵入鎭戎軍﹐殺供奉官陳告等。

宥州移牒云「人使未獲赴闕﹐恐有疑阻。又諸路修築城寨﹑擄掠人口未已﹐乞卽止絕。」哲宗以前寇熙河﹐牒詞不遜﹐令卻使進討。已﹐有夏國近上首領賞移兀報言「衙頭密謀﹐若事急﹐則納土北歸遼國矣。」朝議未定﹐乾順又令宥州牒言﹐欲以母遺畱物入獻執政﹐謂其不忘恭順﹐乞與收接表狀。於是﹐謝罪使得見於崇政殿﹐上表曰「伏念臣國起禍之基﹐由祖母之世﹐蓋大臣專僭竊之事﹐故中國興弔伐之師。因曠日以尋戈﹐致彌年而造隙。尋當衝幼﹐繼襲弓裘。未任國政之繁難﹐又受慈親之裁制。始則凶舅擅其命﹐頓生釁端﹔繼復姦臣固其權﹐妄行兵戰。致貽上怒﹐更用窮徵。久絕歲幣之常儀﹐頓削祖宗之故地。咎有所屬﹐理尙可伸。今母氏薨殂﹐姦人誅竄﹐故得因馳哀使﹐附上謝章﹐矧惟前咎之所由﹐蒙睿聰之已察。亦或孤臣之是累﹐冀寶慈之垂矜。特納赤誠﹐許修前約。念赦西陲之敝國﹐得反政之初﹔願追列祖之前猷﹐賜曲全之造。俾通常貢﹐獲紹先盟﹐則質之神靈﹐更無於背徳﹐而竭乎忠藎﹐永用於尊王。」哲宗賜詔曰「省所上表﹐前情具悉。爾國久歷年所﹐屢啟兵端。迨爾母氏﹐復聽姦謀﹐擾我疆場﹐毒及黎庶。天討有罪﹐義何可容。今凶黨殲除﹐爾旣親事﹐而能抗章引慝﹐冀得自新。朕喜爾攺圖﹐姑從矜貸。已指揮諸路經略使﹐令各據巡綽所至﹐明立界至﹐並約束城寨官兵﹕如西人不來侵犯﹐卽不得出兵過界。爾亦當嚴戒緣邊首領﹐毋得滋擾邊境。」未幾﹐乾順遣騎二千餘出浮圖岔﹐犯鎭戎軍﹐陳告與差使李ρ迎戰﹐殺之。

閏九月﹐統軍仁多保忠率兵助西蕃圍湟州﹐不克。

王瞻擊降攏拶﹐以邈川爲湟州﹐靑唐爲鄯州﹐二城距興﹑靈止二百里﹐南有講珠﹑羅羅二城與湟州北阿訛城相接。羌酋心牟欽氈﹑羅結聚數千人圍湟州﹐遣使數輩乞師。乾順使保忠及達摩等三監軍兵十萬助之﹐先斷炳靈寺橋﹐燒星章峽棧道﹐四面急攻。分兵破南宗堡﹐獲守將劉文﹐驅至城濠﹐謂總管王湣曰「吾所欲﹐城與地耳。第以城歸吾﹐當捨汝。」湣謂文曰「爲吾語夏人﹐天子俾吾守城﹐能殺我﹐城可得也。」攻圍十六日﹐湣守益堅。保忠令於南城集薪數萬﹐將焚門。會諸將苗履﹑姚雄﹑李忠傑各率所部赴援﹐戰於靑唐危﹐煙塵亙天﹐夏人不知多少﹐惶遽渡湟水還﹐鈐轄嵬名移遇被獲。

冬十月﹐移牒延﹐請申約束。

初﹐宥州牒延﹐請遣使進誓表。中國以湟州之役不肯收接﹐回牒詰犯塞之故。至是復牒延﹐言已約束首領﹐不得更犯漢界。

遣使如遼謝。

以中國許和故也。

十一月﹐進誓表。

乾順遣令能嵬名濟進奉禦馬﹐上表謝恩﹐略曰「臣國不幸﹐時多遇凶﹐兩經母黨之擅權﹐累爲姦人之竊命。頻生邊患﹐頗虧事大之儀﹔增怒上心﹐用張弔民之伐。因削世封之故地﹐又罷歲賜之舊規。釁隙旣深﹐理訴難達。昨幸上天之﹐假聖朝之威﹐凶黨伏誅﹐稚躬反政。故得遐馳懇奏﹐陳前咎之所歸﹔乞紹先盟﹐果淵衷之俯納。蒙頒詔而申諭﹐俾貢誓以輸誠。備冒隆恩﹐實增慶躍。臣仰符聖諭﹐直陳誓言。願傾一心﹐修臣職以無怠﹔庶斯百世﹐述貢儀而益虔。飭疆吏永絕爭端﹐誡國人恆遵聖化。若違玆約﹐則咎凶再降﹔倘背此盟﹐則基緒非延。所有諸路緣邊界至﹐已恭依詔旨施行。本國亦於漢界以外側近各安立卓望﹐並寨子去處﹐更其舊行條例﹐並約束事節﹐一依慶曆五年正月二十二日誓詔施行。」哲宗遣使以銀器﹑衣著各五百匹﹑兩賜之﹐答詔曰「爾以凶黨造謀﹐數幹邊吏﹐而能悔過請命﹐祈紹先盟。念玆種人﹐亦吾赤子﹐措之安靜﹐乃副朕心。嘉爾自新﹐俯從厥志﹐爾無爽約﹐朕不食言。所當顯諭國人﹐永遵信誓。除疆界並依已降旨﹐以諸路人馬巡綽所至立界堠之處爲界﹐兼邈川﹑靑唐已系納土歸順﹐各有舊來界至﹐今來並系漢界。及本處部族有逃叛入夏者﹐卽系漢人。並其餘應約束事件﹐一依慶曆五年正月二十二日誓詔施行。自今以後﹐恩禮﹑恩賜並如舊例。」

十二月﹐遣使乞賀正旦。

先保安軍牒言﹐誓表內「誡國人」下一字犯眞宗皇帝廟諱。乾順遣使謝罪﹐旦乞遵例賀正。使人並言「國主效順﹐皆大首領嵬名濟輔導之力。今賀正屆期﹐濟勸國主遣使貢奉﹐因誓詔未至﹐不敢遽進。」

元符三年﹑夏永安三年春正月﹐西蕃以南宗堡來附﹐不受。

南宗﹐北控夏國﹐南接星章峽﹐西連宗哥城﹐形勢天險。自羅結叛﹐諸堡殘破。及官軍出﹐羌眾潰散﹐諸城咸卽歸順﹐獨南宗負固不下﹐姚雄﹑苗履屢攻不克。羌人請附夏國﹐乾順不受﹐惟假兵數百戍之。

秋七月﹐遣使奠慰。

初﹐夏使入朝﹐預牒邊臣除館以待﹐及爲境上之議﹐故爲此去彼來﹐牽制勞苦﹐每違期日。吏部侍郎陳堯叟請戒邊臣﹕如違期不至﹐則勿復應。自後不復敢違。是時﹐聞哲宗崩﹐卽遣使入弔並奠慰。

八月﹐入賀卽位。

使人與遼使蕭穆同見﹐並賜燕加禮而還。

冬十月﹐遣使入貢。

時中國貶姦臣章等﹐使人入見﹐賜賚甚厚。

十一月﹐請婚於遼。

乾順以梁氏之死﹐恐遼國見疑﹐益思自結﹐故以尙主請。遼主不許。

宋徽宗建中靖國元年﹑夏貞觀元年春二月﹐遼使來告哀。

道宗喪也。

夏四月﹐遣使如遼奠慰。

乾順遣禦史中丞蘇愈如遼﹐時與髙麗使並至。愈禮節嫻雅﹐館伴耶律徳倫特重焉。

五月﹐進助山陵。

葬欽聖憲肅皇太后﹑欽慈皇太后於永裕陵﹐乾順遣使獻物助工。

秋八月﹐始建國學。

自曩霄創建蕃學﹐國中由蕃學進者諸州多至數百人﹐而漢學日壞。士皆尙气矜﹐鮮廉恥﹐甘罹文网﹐乾順患之。禦史中丞薛元禮上言「士人之行﹐莫大乎孝廉﹔經國之模﹐莫重於儒學。昔元魏開基﹐周﹑齊繼統﹐無不尊行儒教﹐崇尙《詩》《書》﹐蓋西北之遺風﹐不可以立教化也。景宗以神武建號﹐制蕃字以爲程文﹐立蕃學以造人士﹐緣時正需才﹐故就其所長以收其用。今承平日久﹐而士不興行﹐良由文教不明﹐漢學不重﹐則民樂貪頑之習﹐士無砥礪之心。董子所謂『不素養士而欲求賢﹐譬猶不琢玉而求文采也』﹐可得乎﹖」於是乾順命於蕃學外特建國學﹐置教授﹐設弟子員三百﹐立養賢務以廩食之。

按﹕夏自元昊制蕃書﹑立蕃學﹐變本而加厲之﹐數世以來﹐未之攺也。乾順聽元禮之言﹐建學崇儒﹐設弟子員以儲人材﹐立養賢務以給廩餼﹐有其舉之莫敢廢也﹐較諒祚之用漢禮﹑求賜書﹐不更有進耶﹖冬十一月﹐遣使如遼﹐賀卽位。

天祚嗣位已十月﹐賀使始至。館伴傳遼主命﹐責之。

卹仁多洗忠家。

洗忠戰沒熙河﹐子幼未授職﹐仁多保忠請之﹐乾順先命以廩祿賜其家。

崇寧元年﹑夏貞觀二年春二月﹐與河西軍節度使趙懷徳結婚。

懷徳卽攏拶。中國以羌人久亂﹐王瞻等不能定﹐議棄鄯﹑湟﹐賜攏拶姓名曰「趙懷徳」﹐授河西軍節度使﹐其弟邦辟勿丁瓦曰「懷義」﹐同知鄯﹑湟二州事。乾順見西蕃恢復故土﹐重申姻好﹐許以宗室女妻懷徳。

夏六月﹐復遣使如遼請婚。

乾順使殿前太尉李至忠﹑祕書監梁世顯如遼貢獻請婚。遼主問乾順爲人﹐至忠對曰「秉性英明﹐處事謹愼﹐守成令主也。」遼主善其對﹐命徐議之。

附﹕《遼史﹖天祚紀》﹕乾統二年夏六月壬子﹐李乾順爲宋所攻﹐遣李造福﹑田若水求援。考《宋史﹖徽宗紀》﹐是年無用兵西夏事。秋八月﹐築沿邊堡寨。

國中素少城寨﹐乾順仿中國制﹐於東北沿邊多樹寨柵。延路以聞﹐朝議舉兵牽制。知秦州何常爭之﹐兵不出。

冬十月﹐淚丁訛遇自環州還。

初﹐訛勃羅被擒﹐以信號與種朴﹐令招其家人及其所部﹐並諭訛遇降﹐訛遇不可。囚之土室中三年﹐至是賂守者﹐得脫還。乾順嘉其不屈﹐擢爲監軍使﹐使守赤羊川。

崇寧二年﹑夏貞觀三年春二月﹐逢臥佛寺於甘州。

乾順自母梁氏卒﹐輒供佛﹐爲母祈福。甘州僧法淨於故張掖縣西南甘浚山下﹐夜望有光﹐掘之﹐得古佛三﹐皆臥像也。獻於乾順﹐乾順令建寺供之﹐賜額「臥佛」。

三月﹐羌人圍鄯州﹐河西軍節度使趙懷徳請援。

羌人多羅巴奉角廝羅裔溪賒羅撒﹐謀殺懷徳以復國﹐舉數萬眾圍鄯州。懷徳遣使至夏國請兵﹐乾順遣仁多保忠帥兵援之。兵未至﹐多羅巴三子皆善戰﹐懷徳力不支﹐棄州奔河南。

夏五月﹐復乞婚於遼。

遼主許之。

附﹕《遼史﹖天祚紀》﹕乾統三年冬十月庚申﹐夏國復遣使求援。考是時﹐夏與宋尙未交兵﹐不知何以求援。《宋史﹖夏國傳》不載。秋九月﹐封弟察哥爲晉國王。

察哥﹐乾順庶弟。雄毅多權略﹐引弓二石餘﹐射洞重甲。嘗偕仁多保忠援羅結﹐兵敗﹐前迫湟水﹐不得渡。察哥持弩拒之﹐一發中苗履副將﹐宋兵退﹐乃免。任都統軍﹐鎭衙頭﹐建議言「自古行師﹐步騎並利。國家用『鐵鷂子』以馳騁平原﹐用『步跋子』以逐險山谷﹐然一遇『陌刀法』﹐鐵騎難施﹔若值『神臂弓』﹐步奚自潰。蓋可以守常﹐不可以禦變也。夫兵在審機﹐法貴善變。羌部弓弱矢短﹐技射不精。今宜選蕃﹑漢壯勇﹐教以彊弩﹐兼以В牌﹐平居則帶弓而鋤﹐臨戎則分番而進。以我國之短﹐易中國之長﹐如此則無敵於天下矣。」乾順是其策﹐封晉國王﹐使掌兵政。

冬十二月﹐入賀正旦。

使臣田守義朝賀畢﹐就館燕。時中國謀伐夏﹐館伴呂約試探虛實﹐守義正色曰「如君所言﹐豈使臣分事耶﹖」約愧而止。

●卷三十二崇寧三年﹑夏貞觀四年春二月﹐廢統軍仁多保忠﹐以兵攻渭﹑延﹑慶三州。

左廂卓羅監軍司地在黃河北﹐統軍仁多保忠素黠桀﹐駐兵銼子山﹐總領西南部族﹐與邈川首領溫溪心鄰境相善。元中﹐邊臣令溫溪心委曲勸諭﹐許除節度使﹐令保守舊土﹐自爲一蕃。以梁乙逋猜忌﹐不敢動。乙逋死﹐保忠曾遣使至熙河﹐請內附﹐不果。時尙書左僕射蔡京使熙河帥王厚招之。厚言「保忠𨿽有歸意﹐下無附者。」章數上﹐京責厚益急﹐乃遣其弟赴保忠所計事﹐還﹐爲邏者所獲。乾順追保忠赴牙帳。京猶欲招致﹐厚言「保忠不能復領軍政﹐使得之﹐一匹夫耳﹐何益於事﹖」京不聽﹐潛使人以金帛誘之。乾順怒﹐聲言假兵於遼﹐點精兵數千騎﹐出入渭﹑延﹑慶三州間﹐抄掠民畜﹐大肆辭。

按﹕夏自元昊僭號﹐世世窺邊。罪之者不云「桀黠」﹐卽曰「凶頑」。蓋尊中國賤蠻夷﹐《春秋》法也。迨乾順請和﹐歲時入貢。乾廷因其慕義﹐正當示以懷柔。況其國中建學養賢﹐不復尙武﹐此正徳綏之會﹑禮致之秋也。夫何欲建邊功﹐潛施計誘使其君臣疑貳﹐復啟兵端﹖謀國不臧﹐誰之咎歟﹖夏五月﹐遣兵爭石堡城﹐不克。

初﹐延將景思立﹑曲珍攻拔磨崖﹑葭蘆﹑浮圖諸寨﹐知延州沈括議築城﹐不果。及陜西轉運使陶節夫知延州﹐議築州北之石堡寨。石堡以天澗爲險﹐可進者惟一路﹐宋初嘗置城﹐至道後廢之﹐遂爲夏有﹐窖粟其間以千數。城旣成﹐乾順憤曰「漢家奪吾金窟堝。」亟發鐵騎爭之。節夫部分將士擊敗夏兵﹐統軍以下被殺者數十百人。

六月﹐戰於靈州川﹐復敗。遣使求援於遼。

河南西十五州﹐夏國十有其四。東路由淸遠距羅山訖靈武不及百里﹐特以五監軍統焉﹐而韋州又恃靈武爲右臂。鐘傳欲斷其要害﹐遣將折可適領銳騎出蕭關薄靈州川。夏兵猝不備﹐大敗。蕃民扶老挾稚﹐中夜入州城﹐被俘者甚夥。乾順乃遣李造福﹑田若水至遼求援。

冬十月﹐遣使請和不得﹐掠鎭戎軍。

中國用蔡京計﹐令西邊招致夏人﹐毋論首從﹐賞同斬級。陶節夫在延安大加招誘﹐西民放牧近邊者輒脇以兵﹐不從則殺之。乾順巽詞請和﹐節夫拒之﹐不得達。乾順怒﹐合四監軍眾突入涇原﹐圍平夏城﹐殺鈐轄楊忠﹐攻鎭戎軍﹐掠數萬口而返。

按﹕節夫大加招誘﹐輒殺放牧﹐夏不之怨﹐從而請和﹐可謂有禮矣。乃拒不以聞﹐致邊民塗炭﹐曲豈在夏歟﹖附﹕《宋史﹖李南公傳》﹕「知延安府﹐夏人攻涇原﹐南公出兵搗其虛﹐夏兵乃退。」考《夏國傳》﹐當夏人犯涇原時﹐國中不聞有受兵事。崇寧四年﹑夏貞觀五年春正月﹐復乞援於遼。遼爲之請罷兵。

乾順復遣李造福等如遼求援﹐且乞伐宋。遼主出兵千餘屯塞上﹐遣樞密直學士髙端禮入貢﹐以姻婭爲言﹐請罷伐夏兵。

二月﹐月入東井。

犯距星。未幾﹐犯水位。

監軍駙馬兀移率師援銀川寨﹐戰於嵩平嶺﹐敗歿﹐遂失銀州。

初﹐徐禧等於永樂小川築新城﹐距故銀州二十五里﹐前據銀州大川﹐賜名「銀川寨」。及永樂陷﹐銀川亦沒。至是﹐官軍圍之﹐城中固守﹐裨將韓世忠斬關殺守城將﹐擲首陴外﹐諸軍乘之﹐寨遂潰。兀移以重兵赴援﹐次嵩平嶺﹐與世忠戰﹐不勝而走。俄出間道爭之﹐復敗死於陣。銀州守將皆棄城走。

三月﹐熒惑犯東井。

畱井距﹐入鉞。

以兵納西蕃溪賒羅撒﹐攻宣威城﹐不克。

洮西安撫使王厚再定鄯﹑湟﹐吐蕃種落散亂﹐溪賒羅撒與多羅巴走投夏國。朝順謀納之﹐合四監軍兵數萬攻宣威城。知鄯州髙永年出援﹐行三十里﹐逢羌帳下親兵數百迎之﹐皆永年昔所推納熟戶﹐信之不設備﹐羌遽執之。多羅巴謂其下曰「此人奪吾國﹐使吾宗族漂落無處所。」殺之﹐探其心肝食焉。徽宗令援兵深入急分其勢﹐無令專向東方﹐熙河鈐轄趙隆至鐵山﹐先登陷陣﹐士卒殊死戰。夏兵聞之﹐遂解圍。

按﹕《春秋》書「納」﹐不應「納」者也。玆書者﹐予夏也。角氏有大功於宋﹐瞎徵﹑攏拶輩爲王厚所逼﹐舉土出降﹐宋之負西蕃甚矣。溪賒羅撒乃角氏裔﹐多羅巴奉之襲據靑唐﹐亦自復故地﹐非與中國爭也。自童貫再復湟﹑鄯﹐種落摧殘﹐乾順以姻好之故﹐爲之出攻宣威﹐非興滅之義乎﹗遼以宗女來歸。

遼主封宗女南仙爲成安公主﹐歸於乾順。

按﹕前義成﹑興平書「公主」矣。玆書「宗女」﹐見成安之賢不以公主重也。不以公主重﹐則非義成﹑興平所可並稱者﹐故異文書之。掠塞門寨。

乾順以陶節夫城銀州﹐遣兵爭之。諜告夏眾已東﹐節夫曰「必西趨涇原也。」遣裨將耿端彥率兵疾馳至銀州護之﹐五日城成。夏兵從涇原至﹐見備禦已固﹐由杏子河東山入延州塞門寨﹐大掠五日﹐還。

遣兵爭蕭關﹐敗環慶將折可適於踏口。

蕭關善水艸﹐便屯聚﹐爲夏國左臂地﹐有舊城址。鐘傳議城之﹐遣可適將兵護役﹐遇雨失道﹐至踏口﹐夏兵乘之﹐可適敗走。

夏四月﹐攻臨宗寨﹐不克。

臨宗屬湟州﹐圍之數重﹐伏兵乳酪河西﹐邀截中國援兵。知州辛叔憲遣部將李寧將兵出戰﹐先以鐵騎蹂伏處﹐縱兵奮擊﹐遂敗。

按﹕宋自蔡京專政﹐童貫擅兵﹐開邊生事﹐非西蕃卽西夏耳。西蕃衰亂﹐勢不復支﹔西夏恃其兵力﹐連次入擾。然俱不書「寇」﹐以曲在中國﹐不得專罪夏也。五月﹐攻順寧寨及北蕃市城﹐又敗。

陶節夫旣城石堡﹑銀州﹐上言「洪﹑宥諸州已在顧盼中﹐橫山之地十有七﹑八﹐興州巢穴淺露﹐直可計取。」因陳取興﹑靈之策。蔡京令西邊儲粟以待。乾順聞之﹐先以兵攻順寧寨﹐延第二副將劉延慶奮擊﹐乃退。轉攻湟州北蕃市城﹐又爲辛叔憲所敗。

六月﹐遺使如遼謝。

因賜婚也﹐且貢方物。

冬十二月﹐復使乞援於遼。遼使入請侵地。

乾順復遣李造福﹑田若水趣遼赴救。遼使樞密副使蕭艮入朝言「朝廷出兵侵夏﹐今大遼以帝妹嫁夏國主﹐請早退兵﹐還所侵地。」徽宗遣翰林學士林攄報使。

崇寧五年﹑夏貞觀六年春正月﹐彗星見。

出西方﹐其長竟天。

二月﹐遼復爲求侵地。

初﹐林攄報聘﹐蔡京密使激怒遼國﹐以絕其請。攄盛气入境﹐迓者小不如儀﹐輒詬辯。及見遼主﹐始跪授書﹐卽抗言「夏人有罪﹐北朝不能加責而反爲之請耶﹖」遼君臣不知所對。及還﹐遼主使攄附奏﹐求還夏國城寨﹐攄語復不遜﹐遼主怒逐之。遣知北院樞密使蕭得裏底﹑南院樞密使牛溫舒以使人失禮入告﹐仍請還元符講和以後所侵夏地。徽宗許還崇寧以來侵地﹐若先帝已定疆畫﹐不得復議也。

按﹕遼之於夏﹐世爲婚姻﹐嘗爲之乞和請地求退兵﹐無足異者。而宋自紹聖中﹐章戍平夏﹐拓寨五十餘所﹐又經陶節夫日肆進築﹐夏之削弱甚矣。於此而扶其衰﹐排其難﹐卹鄰之誼﹐誰曰不宜﹖況受林攄之侮﹐絕不與中國較﹐遼之此舉﹐事出至公﹐故疊書予之。夏六月﹐遣使如遼謝。

中國旣許夏和﹐廢銀州爲銀川城﹐罷五路經制使﹐徙陶節夫知洪州。乾順遣李造福如遼謝解和之徳。

冬十月﹐遣使入謝。

自延慶之役﹐兵連者三年。至是始修職貢﹐自後歲時通使﹐邊境少安。

大觀元年﹑夏貞觀七年秋八月﹐遣使入貢。

會中國大宴饗。故制﹕外國使預宴者﹐夏使於西廊南赴坐﹐交使以次歇空﹐進奉﹑押衙次交州﹐契丹舍利﹑從人則於東廊南赴坐。大中祥符四年﹐升交州於朵殿﹐夏州押衙於東廊南頭歇空坐。七年﹐又升龜玆使﹑副於西廊南坐。自後﹐遂爲定制。是時﹐於闐﹑龜玆﹑涪州夷入貢﹐夏使坐三使上﹐成禮而還。

大觀二年﹑夏貞觀八年夏四月﹐世子仁愛生。

世子﹐成安公主所生。乾順遣使告於遼。

按﹕子生不盡書﹐玆書「仁愛」何﹖仁愛爲遼公主所生﹐異時痛遼國之亡﹐憤悒而卒。是可志也。六月﹐以兵戍蓋龍危。

中國旣復洮州﹐復攻溪哥城﹐西蕃王子臧徵撲哥降。建積石軍﹐距蓋龍危不及百里。乾順恐被侵掠﹐以兵五千戍之。

秋九月﹐移牒定邊軍﹐請罷築堡。

定邊軍向距甜井觜多移嶺界堠十餘里﹐嘗築觀化﹑通化二堡﹐扼逋祈嶺﹑通祖嶺諸隘。至是﹐又於勒崖原築神堂堡﹐去卓望處僅三里。乾順移牒請罷役﹐不報。

冬十月﹐使賀天寧節。

中國盡收西蕃地﹐徽宗下詔﹐曲赦熙河蘭湟﹑秦鳳﹑永興軍路﹐兵民歡悅。使人由熙河入﹐一路迎者咸加禮。

大觀三年﹑夏貞觀九年春二月﹐遣焦彥堅至涇原定疆界﹐不果。

自紹聖後﹐西邊疆議不定。乾順屢以爲言﹐時遣彥堅入涇原請畫界至﹐知懷徳軍種師道畱與議。彥堅必欲得故地﹐師道曰「如言故地﹐當以漢﹑唐爲正﹐則君家疆土益蹙矣。」彥堅無以對。

夏四月﹐遣使如遼。

使人焦彥堅歸﹐乾順與羣臣謀曰「身膺宗社之重﹐不能復先朝故土﹐恥也。然宋恃兵威﹐非仗北朝之力﹐勢且不能。」因使人告於遼﹐請遣信使諭宋。

冬十月﹐遣使入貢。

使人與婆﹑占城使同入見。

大觀四年﹑夏貞觀十年春正月﹐入貢方物。

乾順請遼諭宋﹐遼主不許。復使入獻方物﹐冀得要請﹐押伴左司員外郎範坦應對有節﹐使不敢爭。

三月﹐遣使貢於遼。

仍以李造福充供奉使﹐造福於是五使遼矣。

秋九月﹐瓜﹑沙﹑肅三州饑。

瓜﹑沙諸州素鮮耕稼﹐專以畜牧爲生。自三月不雨﹐至於是月﹐水艸乏絕﹐赤地數百里﹐牛羊無所食﹐蕃民流亡者甚眾。監軍司以聞﹐乾順命發靈﹑夏諸州粟賑之。

冬十月﹐太白晝見。

羣臣咸謂主兵喪﹐請修省﹐不報。

政和元年﹑夏貞觀十一年夏六月﹐遣使貢於遼。

遼主淸暑散水原﹐將出獵﹐使人見於行在﹐命從行。

秋八月﹐夏州大水。

大風雨﹐河水暴漲。漢源渠溢﹐陷長堤入城﹐壞軍營五所﹑倉庫民捨千餘區。

冬十二月﹐遣使入貢。

夏國入貢﹐正旦﹑聖節居多。元丰末﹐神宗詔夏使見辭儀永依嘉八年爲例。至是﹐中國重立儀制﹐使人遂遵新儀廷見。

政和二年﹑夏貞觀十二年春二月﹐命選人以資格進。

凡宗族﹑世家議功﹑議親﹐俱加蕃漢一等。工文學者﹐尢以不次擢。

夏六月朔﹐白虹貫日。

乾順命諸臣直言得失﹐禦史大夫謀寧克任疏言「治法之要﹐不外兵刑﹔富國之方﹐無非食貨。國家自靑﹑白兩鹽不通互市﹐膏腴諸壤浸就式微﹐兵行無百日之糧﹐倉儲無三年之蓄﹐而惟恃西北一區與契丹交易有無﹐豈所以裕國計乎﹖自用兵延慶以來﹐點集則害農時﹐爭鬥則傷民力﹐星辰示異﹐水旱告災﹐山界數州非侵卽削﹐近邊列堡有戰無耕。於是滿目瘡痍﹐日呼庚癸﹐豈所以安民命乎﹖且吾朝立國西陲﹐射獵爲務﹐今國中養賢重學﹐兵政日弛。昔人云『虛美薰心﹐秦亂之萌』﹐又云『浮名妨要﹐晉衰之兆』。臣願主上旣隆文治﹐尢修武備﹐毋徒慕好士之虛名﹐而忘禦邊之實務也。」乾順善之﹐不能用。

按﹕夏自貞觀以後﹐《賁》受以《剝》之象也。宋以閹宦主兵﹐猶能制之。若後無金人之禍﹐得如中興諸將宣力西陲﹐夏國之亡﹐不待智者決矣。克任之言﹐殆有見於此歟﹖冬十月﹐使賀天寧節。

宋制﹕蕃使同日見辭﹐先夏國﹐次髙麗﹐次交﹐次海外諸蠻﹐所以優夏也。時新置知客省﹑引進﹑四方館﹑東西上ト門事等官﹐使者朝辭﹐蔡京等故作矜嚴﹐以示降抑。使回﹐乾順不說。

政和三年﹑夏貞觀十三年春三月﹐遣使入貢。

中國以天賜元圭﹐冊告永裕﹑永泰二陵﹐大享羣臣。夏使至﹐燕賚過優﹐以誇其盛。

夏六月﹐使貢於遼。

遼主好遊獵﹐夏使入國﹐遼主尙在混同江﹐不得見。旣聞淸暑南崖﹐仍朝於行在。

冬十月﹐降羌李訛移誘襲定遠軍﹐統軍梁哆出兵應之。

元符中﹐西蕃首領李訛移內降﹐授環州定遠蕃族大首領﹐子遇昌爲環慶守將。訛移陰窖粟數十萬﹐遺書哆曰「我居漢二十年﹐每見春廩旣虛﹐秋庾未積﹐糧艸轉輸﹐例給空券﹐方春未秋﹐士有饑色。若捲甲而趨﹐徑搗定遠﹐唾手可取。定遠旣得﹐則旁十餘城不攻自下。我積谷累年﹐掘地藏之﹐所在皆是﹐大兵之來﹐斗糧無賫﹐可坐而飽也。」陜西轉運使任諒廉知其謀﹐募人盡發窖粟﹐分輸定邊諸城堡﹐及哆圍定遠﹐失所藏而還。越七日﹐訛移以所部萬餘騎歸夏。

十二月﹐寇觀化堡﹐不克。

自來夏國大舉﹐未嘗過二十日。是時﹐乾順用李訛移爲將﹐以數萬眾入定邊軍﹐圍觀化堡﹐力攻二十五日﹐不克﹐乃退。

政和四年﹑夏雍寧元年春三月﹐築藏底河城。

保安軍之北界上有γ流﹐曰藏底河。乾順遣兵據山築城﹐爲進取計。徽宗命宦官童貫爲陜西﹑河東﹑河西經略使討之。

夏五月﹐進兵據天都寨﹐拒延將劉延慶兵於藏底河﹐卻之。

天都自元符中爲中國所取﹐築寨其上。乾順旣城藏底﹐遣眾復之。延慶率兵攻圍﹐城守嚴不能破。裨將韓世忠夜登城斬二級﹐割護城氈以還。夏兵從佛口嶺赴援﹐世忠力戰﹐過藏底河﹐夏兵追及之﹐世忠不勝而退。

冬十月﹐城洪夏軍爲知西安州種師道所破。

乾順遣兵深入﹐過定邊軍﹐築城佛口谷﹐名洪夏軍。童貫使種師道率兵攻之﹐城四旁絕少水源﹐軍士渴甚﹐師道指西山麓曰「是當有水。」命工鑿之﹐果得。城上人驚以爲神﹐軍中气沮﹐遂爲所破。

政和五年﹑夏雍寧二年春正月﹐卻秦鳳兵於淸水河﹐復與熙河兵戰古骨龍﹐敗績。

淸水河北界與卓羅監軍地相對﹐童貫謀取之。遣熙河經略使劉法將步騎十五萬出湟州﹐秦鳳經略使劉仲武將兵五萬出會州﹐貫以中軍駐蘭州﹐爲兩路聲援。仲武由麻累山西至淸水河﹐夏兵拒之﹐不得進﹐築城置守還。劉法直抵石骨龍﹐夏右廂兵數萬迎戰﹐大敗﹐被殺三千餘人。

夏四月﹐復以兵爭席葦城﹐不克。

乾順每於中國進築之始﹐必遣兵力气﹐至於三四﹐不能得方已。時種師道督諸道兵城席葦平。初賦土﹐夏兵大至﹐壁葫蘆河以待。師道陣於河滸﹐若將決戰者﹔陰遣偏將曲充由間道出橫嶺﹐揚言援軍至﹔夏兵方駭顧﹐折可世潛軍軍其後﹐姚平仲復以精甲擊其前﹐夏兵大潰。

秋八月﹐敗涇原等四路官兵於藏底河城。

童貫令劉仲武﹑王厚合涇原﹑延﹑環慶﹑秦鳳之兵攻藏底河城。乾順遣兵擊之﹐官兵大敗﹐死者十四五﹐秦鳳第三將軍萬人皆沒。

九月﹐至蕭關大掠。

乾順乘藏底河城之勝﹐縱兵突入蕭關﹐掠蕃﹑漢人畜無數。至葫蘆河﹐不得渡而返。

冬十月﹐遣使入貢。

乾順遣使言熙河﹑涇原諸路用兵不已﹐請詔止之。蔡京等不許。

●卷三十三政和六年﹑夏雍寧三年春二月﹐仁多泉城降於熙河將劉法﹐法屠之。

童貫使劉法合熙﹑秦之師攻仁多泉城。守將遣使請救﹐乾順命晉王察哥將兵援之。察哥聞法名不敢進﹐城中孤守月餘﹐力竭出降。法受而屠之﹐死者三千餘人。

按﹕殺降﹐兵家所忌﹔屠之﹐虐更甚矣﹗異時﹐統安之敗﹐法不得其死﹐宜哉﹗秋七月﹐李訛移被獲﹐伏誅。

訛移在夏國漸用事﹐與子遇昌常引兵入寇。至是﹐入邊偵事﹐爲熙河邏卒所獲。徽宗詔誅之﹐函其首於甲庫。

冬十一月﹐破靖夏城﹐屠之。

自紹聖﹑崇寧﹐節次進築﹐夏南境地僅存五﹑六千里﹐居民皆散處沙漠﹑山谷間﹐涇原又築席葦平爲靖夏城﹐形勢更蹙。乾順大舉兵攻之﹐時久無雪﹐先使數萬騎繞城踐塵漲天﹐潛穿濠爲地道入城﹐城陷﹐盡屠之﹐以報仁多泉之役。《周禮》曰﹕屠者﹐暴之也。劉法屠仁多泉城﹐夏人屠靖夏城﹐遞相報復﹐無時休息﹐率土地以食人肉﹐其禍慘矣﹐其罪甚矣﹗然非夏之跋扈﹐實宋之自取也耳。

攻石尖山﹐兵潰。

先是﹐種師道築安平寨﹐乾順遣重兵據寨水源﹐渭州都監郭浩率精騎數百奪之。兵退﹐轉攻石尖山。浩復昌陣而前﹐流矢中左脇﹐不拔﹐奮力大呼﹐諸軍從之﹐夏兵不能禦﹐遂潰。

十二月﹐遣使入貢。

時中國以熙河進築功成﹐進執政等官﹐使副廷見﹐並加詰責﹐怏怏而回。

政和七年﹑夏雍寧四年春二月﹐種師道帥師克藏底河城。

師道率陜西七路兵共十萬徵藏底河城﹐期以旬日必克。旣薄城下﹐城中守備固﹐攻之不破﹐至八日﹐師道斬不用命者﹐安邊巡檢楊震率壯士先登﹐斬級數百﹐眾乘而上﹐守城卒驚潰﹐遂克之。

按﹕藏底河城小而堅﹐夏人恃以爲固﹐師道八日克之﹐功亦偉矣﹗然亦見地利之不足恃也﹐負險者可以鑑矣。夏四月﹐延將劉延慶破成徳軍﹐大首領賞屈被執﹐西蕃王子益麻黨徵內降。

童貫又使延慶襲破成徳軍﹐擒賞屈﹐黨徵等遂舉眾降。

重和元年﹑夏雍寧五年春二月﹐圍震武軍。

震武﹐卽古骨龍城﹐童貫進築賜名。地在山峽中﹐熙﹑秦兩路不能餉。自築城後﹐夏國數以兵爭﹐殺知軍事李明﹐時熙河﹑涇原﹑環慶同日地震﹐民心慌亂﹐乾順遣兵從善治堡入圍之。知軍孟明出斗被創﹐危甚﹐熙河將劉法率兵赴援﹐圍乃解。

夏四月﹐入丁星原大掠。

丁星原在乳酪河西﹐距湟州綏遠關四十里。初﹐劉法解震武圍﹐於瞎令古城北連築徳通﹑石門兩堡。乾順畏逼﹐遣兵入丁星原圍之﹐見禦備固﹐旁掠六日而還。徽宗詔再築靖夏﹑伏羌﹑制戎等城爲備。史臣曰「雍熙元年﹐復以銀﹑夏﹑綏﹑宥四州授李繼捧﹐自後四州之地不復領職方。熙寧始務辟土﹐而種諤先取綏州﹐韓絳繼取銀州﹐最後李憲取蘭州﹐沈括復取葭蘆﹑米脂﹑安疆﹑浮圖等寨。迨元更張﹐仍以葭蘆四寨給賜夏人﹐而分畫久不能定。紹聖遂罷前議﹐督諸軍乘勢進討。自三年秋﹐迄元符二年冬﹐凡陜西﹑河東建州一﹑軍二﹑關三﹑城九﹑寨二十八﹑堡十。崇寧﹑政和間﹐陶節夫﹑鐘傳之徒又建仁多泉﹑靖夏等城。𨿽夏人浸衰﹐而中國之民力亦重困矣。」

六月﹐築割牛城﹐廓州防禦使何灌襲之﹐城不守。

乾順見中國進築不已﹐於六嶺分界處築割牛城﹐屯重兵守之﹐爲東南捍蔽。童貫使灌由膚公城夜出兵襲據之。貫以聞﹐賜名「統安」。

宣和元年﹑夏元徳元年春三月﹐敗熙河經略使劉法軍於統安城﹐殺之。復圍震武。

統安深入夏境﹐童貫得之﹐謂可制夏人死命﹐乃遣劉法進取朔方。法不欲行﹐貫彊之曰「君在京師﹐親受命於帝﹐自言必成功﹐今難之﹐何也﹖」法不得已﹐引兵二萬至統安。乾順令晉王察哥率步騎萬餘爲三陣﹐以當法前軍﹐別遣精騎登山出其後。大戰移七時﹐法兵饑馬渴﹐死者甚眾﹐前軍楊惟忠﹑後軍焦安節﹑左軍朱定國等皆敗。法乘夜遁﹐比明﹐走七十里﹐至蓋朱危﹐守兵追之﹐墜崖折足﹐一負擔軍斬之。察哥見法首﹐惻然語其下曰「劉將軍前敗我於古骨龍﹑仁多泉﹐吾嘗避其鋒﹐謂天生神將﹐豈料今爲一小卒梟首哉﹗其失在恃勝輕出﹐不可不戒。」遂陷統安﹐進圍震武。震武頻受兵﹐熙﹑秦兩路疲於奔命﹐蕃﹑漢苦之。至是將陷﹐察哥曰「勿破此城﹐畱作南朝病塊。」遂引還。史臣曰「是役死者十萬﹐貫隱其敗﹐以捷聞﹐宣撫使以下受解圍賞者數百人﹐不知夏人實自去也。諸路所築城寨皆不毛﹐夏所不爭之地﹐而關輔爲之蕭條﹐果如察哥之言。」

夏四月﹐戰於蕭關﹐敗績﹐遂棄永和等三城。

震武圍旣解﹐童貫始命種師道﹑劉仲武﹑劉延慶將兵出蕭關﹐夏兵拒之﹐不勝﹐遂破永和寨﹔圍割沓城﹐城中兵出戰﹐又敗﹔逐北至鳴沙﹐夏兵已棄城走﹐師道等無所見而回。

五月﹐復圍震武軍﹐不克。

察哥因童貫兵進鳴沙﹐復至震武﹐日夜百道攻之﹐城中危甚。會貫兵還救﹐乃退。

六月﹐以遼國書請和於延。

初﹐乾順恃茶山鹽鐵之利及橫山諸族帳勁勇善戰﹐用以抗中國。自童貫領六路軍事督諸將進築軍壘﹐立堡寨﹐盡得山界部州﹐已失所恃。及永和﹑震武之敗﹐疆地日蹙﹐兵勢亦衰﹐遂以遼國書致延帥劉﹐請納款謝罪。眾疑爲詐﹐曰「兵興累年﹐中國尙不支﹐況小邦乎﹖彼方新敗﹐其眾甚疲﹐懼我再舉﹐故款附以圖自安耳。」密疏以聞﹐徽宗詔許之。已﹐乾順故愆期﹐久之方使人再請。戒之曰「朝延方事徵討﹐吾爲汝請命﹐毋若異時邀歲幣﹐軼邊疆﹐以取威怒。」使臣懼聽命。

秋八月﹐遣使上誓表﹐棄所與誓詔而還。

自夏國納款﹐陜西六路兵皆罷﹐乾順遣人進誓表。時童貫已入爲太傅﹐以誓詔授使者。使辭不取﹐貫迫館伴彊與之。使持還﹐及境﹐仍棄之於道。

冬十月﹐遺使入賀天寧節。

先﹐夏使所棄誓詔﹐延帥賈炎得而上之﹐童貫大慚﹐忿將請兵合討﹐會賀節使入﹐乃止。

按﹕西夏賀節使自是正史不書。宣和二年﹑夏元徳二年春三月﹐日承气﹐立妃曹氏。

曹氏﹐曩霄時把關太尉曹勉孫也。年十四入宮﹐性溫柔貞靜﹐動以禮法。常侍仁安公主﹐主素嚴肅﹐氏身承起居﹐順適其意﹐因勸乾順納之。始命爲才人﹐至是進位賢妃。

冬十一月﹐封宗室子仁忠爲濮王﹐仁禮爲舒王。

仁忠父景思嘗從秉常於木寨﹐當河津阻絕﹐罔萌訛等潛使窺伺﹐欲施鴆毒﹐景思左右抗護﹐以計脫者再﹐秉常徳之。已復位﹐欲加顯擢﹐爲梁氏父子阻抑﹐不遂志。死時仁忠二人尙幼﹐及長俱通蕃﹑漢字﹐有才思﹐善歌詠。始任祕書監﹔繼擢仁忠禮部郎中﹑仁禮河南轉運使﹔至是﹐二人自陳先世功﹐乃晉爵。

宣和三年﹑夏元徳三年﹐遣使約遼兵入寇。

北方女眞部完顏氏﹐世居混同江之東﹐南接髙麗﹐北鄰室韋﹐西界渤海鐵甸﹐東瀕海﹐在夷狄最微。建隆中﹐嘗獻馬。自天聖後﹐役屬於遼﹐不復入貢。傳至阿骨打﹐政和中始叛遼﹐取寧江州﹐遂稱帝﹐建國號「金」﹐更名「」。中國遣馬政﹑趙良嗣等浮海使金﹐約攻遼國﹐以復燕﹑云。乾順聞之﹐遣使如遼﹐約先舉兵入寇﹐遼主不許。

宣和四年﹑夏元徳四年春三月﹐遣兵援遼西京﹐不及。

金將斜也﹑斡離不等破遼西京﹐追遼主於乙室部﹐不獲﹐西京復拒守。乾順遣兵五千爲援﹐甫出境﹐聞金將謀良虎已破西京﹐順遂還。

夏四月﹐金降將耶律坦犯境﹐以兵備河西。

坦奉金將斜也命﹐將兵脇降遼西南招討使所屬諸部﹐直至夏境﹐聲勢甚盛。乾順遣兵備河西諸郡﹐坦解去。

五月﹐遣大將李良輔救遼﹐破金兵於天徳軍。

遼山西城邑諸部﹐盡降於金。乾順聞遼主走保陰山﹐遣良輔將兵三萬救之。次天徳境﹐金都統婁室遣將突撚﹑補扌顚以騎二百爲候﹐良輔擊之殆盡﹐知金兵將大至﹐設伏以待。未幾﹐金將阿土罕以數百騎來攻﹐伏發殲之﹐阿土罕棄馬越山得脫。張時泰曰「當時遼﹑金之不敵﹐審矣。夏人何以救爲哉﹖曰﹕彼但知救災卹鄰之義﹐彊弱非所論也。嗚呼﹗觀夫夏人此舉﹐則其磊落光明﹐固非宋之助叛攻鄰者比也。」

按﹕拓跋起自西陲﹐其戰爭攻取﹐散見史冊﹐鮮有以「救」書者﹐惟石晉時李彜興兵掠契丹﹐以牽制其侵晉之師﹐《綱目》書之曰「救」。夫是時晉力未衰﹐尙可無藉於救﹐而已特書予之。若遼國爲宋﹑金交攻﹐髙麗坐視﹐部族離心﹐勢窮援絕﹐獨乾順毅然出師﹐星馳赴難﹐較之彜興殆有進焉。後日宜水之敗﹐乃天不祚遼耳﹐豈戰之罪耶﹖六月﹐進軍宜水﹐與金將斡魯﹑婁室兩軍戰﹐敗績。

良輔旣勝金軍﹐時久雨﹐謂金兵怯﹐恃眾不備。已﹐聞婁室出陵野嶺﹐畱將拔離速扼險來拒﹐遂縱兵渡宜水﹐爲方陣前突。婁室分軍爲二﹐疊出疊入﹐轉戰三十里﹐將近宜水﹐金都統斡魯軍又至﹐從旁合擊。良輔大敗﹐死者數千人﹐退走野谷﹐渡澗水﹐水暴至﹐漂沒不可勝計。

秋七月﹐遣使問遼主起居。

遼主旣失西京及沙漠以南﹐遂由訛莎烈走石輦驛。金將蒲家奴追敗之﹐遼主悉棄輜重走。乾順遣大臣曹價奔問起居﹐饋以糧糗。

宣和五年﹑夏元徳五年春正月﹐復發兵救遼。次可惇館﹐不得進。

乾順奉遼主命﹐遣兵屯於可惇館﹐相爲聲援。金將婁室以兵戍朔州﹐築城霸徳山。阻之﹐不得進。

按﹕夏與金兵勢懸殊﹐乾順不畏宜水之敗﹐復出師爲遼聲援﹐霸徳山之阻﹐乃力之不足﹐非心不誠也。書「復發兵」﹐書「不得進」﹐皆原其心而恕之。夏五月﹐遣使迎遼主於雲中。

金都統斡魯遣斡離不﹑銀術可等襲遼主於陰山﹐諸王﹑妃﹑女悉被擄﹐遼主僞使乞降﹐而西走云內。乾順知車駕瀕河﹐遣使往迎﹐請臨其國。

金人來誘叛遼。六月﹐遼使冊爲夏國皇帝。因徵兵﹐不應。

先是﹐斡離不追遼主至天徳﹐遣使諭夏國﹐許割地議和﹐以沮救遼之心。遼主左右頗有知其事者。及遼主謀奔河西﹐中軍都統蕭特烈﹑同知檢點司事耶律懷義等諫﹐不聽﹐渡河次於金肅軍北。金候人吳十等偵言夏國已迎護遼主渡大河矣。斡離不又遺乾順書曰「奉詔有云﹕夏王﹐遼之所出﹐不渝終始﹐危難相救。今玆已舉遼國﹐若能如事遼之舊以效職貢﹐當聽其來﹐若遼主至彼﹐可令執送﹐割地酬勛。倘有疑貳﹐恐生後悔。」書至﹐會遼主遣使冊乾順爲夏國皇帝﹐命益發兵來衛。乾順不應。

按﹕匹夫不可奪志﹐矧一國之主哉﹗當乾順救遼之時﹐問起居﹐請臨幸﹐苟守此志不渝﹐金源𨿽狡﹐焉得致之。乃始懼兵威﹐繼貪土地﹐漸易初心﹐頓忘舊好。𨿽金人實誘之﹐而乾順之爲徳不終﹐亦無所辭罪矣。宣和六年﹑夏元徳六年春正月﹐奉表稱藩於金。金賜以遼西北地。

乾順旣與遼異﹐遣禦史中丞芭裏公亮奉表金主﹐請以事遼之禮事金﹐因受賜地。金都統粘沒喝承制﹐割下塞以北﹑陰山以南﹑乙室耶刺部吐淥濼西之地與之。濼西﹐本拓跋地﹐向爲遼侵取者也。

按﹕此夏國臣金之始。旣稱藩﹐復得地﹐其叛遼益著矣。三月﹐上誓表於金。

乾順得金賜地﹐復遣芭裏公亮獻方物﹐上誓表曰「臣乾順言﹕今月十五日﹐西南﹑北兩路都統遣左諫議大夫王介儒等賫牒奉宣﹐若夏國追悔前罪﹐捕送遼主﹐立盟上表﹐仍依遼國舊制及賜誓詔﹐將來或有不虞﹐交相救援者。臣與遼國世通姻契﹐名系藩臣﹐輒爲援以啟端﹐曾犯威而結釁。旣速違天之咎﹐果罹敗績之憂。蒙降徳音以寬前罪﹐仍賜土地用廣藩籬﹐載惟含垢之恩﹐常切戴天之望。自今以後﹐凡於歲時朝賀﹑貢進表章﹑使人往復等事﹐一切永依臣事遼國舊例。其契丹昏主今不在境﹐至如奔竄到此﹐不復存泊﹐卽當執獻。若大朝知其所在﹐以兵追捕﹐無敢爲地及依前援助。其或徵兵﹐卽當依應。至如殊方異域朝覲天闕﹐合經當國道路﹐亦不阻節。以上所敍數事﹐臣誓固此誠﹐傳嗣不變﹐苟或有渝﹐天地鑑察﹐神明殛之﹐禍及子孫﹐不克享國。」

閏三月﹐金使來賜誓詔﹐更遼禮以受。

金主遣王阿海﹑楊天吉賜誓詔﹐曰「維天會二年﹐歲次甲辰﹐閏三月戊寅朔﹐皇帝賜誓詔於夏國主榦順﹕先皇帝誕膺寶﹐肇啟皇圖﹐而卿國據夏臺﹐境連遼右﹐以效力於昏主﹐致結釁於王師。先皇以爲忠於所事﹐務施恩而釋過。迨眇躬之纂紹﹐仰遺訓以遵行﹐卿乃深念前非﹐樂從內附﹐飭使軺而奉貢﹐效臣節以稱藩。載錫寵光﹐用彰復好﹐所有割賜土地﹑使聘禮節﹑相爲援助等事﹐一切恭依先朝制詔。其依應徵兵﹐所請宜允。三辰在上﹐朕豈食言﹖苟或變渝﹐亦如卿誓。垂遠戒諭﹐毋替厥誠」。故事﹕遼使至國﹐以臣禮見。乾順欲依舊禮﹐阿海不肯﹐曰「遼與夏甥舅也﹐故夏主坐受使者之禮。今大金與夏國君臣也﹐見大國使者當如儀。」爭數日不決﹐乾順乃起立受焉。自後﹐見金使皆如之。

按﹕更遼禮受﹐醜乾順也。乾順再表奉金﹐請以事遼爲例。至是﹐竟以臣禮見﹐其屈己不已甚哉﹗秋七月﹐以兵侵武﹑朔二州。

武﹑朔﹐遼山後地。金取武州歸宋﹐朔州守將韓正亦舉城內附﹐中國築固疆等堡爲守。乾順數以兵攻之﹐宣撫使譚稹遺部將李嗣本督兵出戰﹐相持數日不解。

九月﹐子仁孝生。

仁孝﹐曹妃所生。生時異光滿室﹐成安公主見而愛之﹐請名「仁孝」﹐令保母持至宮中﹐時撫摩不忍釋。

冬十月﹐謝金誓詔﹐且以宋侵賜地告。

乾順遣使奉表至金﹐謝賜誓詔﹐並訴所受新割地爲宋人侵略﹐求援。金主詔曰「省所上表﹐具悉。已命西南﹑北兩路都統府從宜定奪。」

使賀金天淸節。

天淸節﹐金主晟誕也。夏使次於宋使﹑髙麗使後﹐賜宴亦如之。

按﹕此西夏賀金節之始。十一月﹐金人索遼戶口﹐歸之。

初﹐乾順乘遼之敝﹐侵掠沿邊戶口貲孥。及受金割地﹐曾約非其境內者﹐願還所掠。久之不歸﹐金主詔副都統斡魯曰「夏人數以宋侵賜地求吾援兵﹐或不欲盡歸戶口﹐沮吾追遼主事也。今後在夏戶口﹐其盡索無遺。」乾順知不可止﹐乃悉歸之。

十二月﹐遣使入貢。

按﹕西夏入貢使﹐自是正史不書。宣和七年﹑夏元徳七年春正月﹐始賀金正旦。

乾順表略云「斗柄建寅﹐當帝歷更新之旦﹔葭灰飛管﹐屬皇圖正始之辰。四序推先﹐一人履慶。恭惟化流中外﹐徳被邇遐。方熙律之載陽﹐應令候而布惠。克凝神於突﹛穴奧﹜﹐務行政於要荒。四表無虞﹐羣黎至治。爰鳳闕屆春之早﹐協龍廷展賀之初。百辟稱觴﹐用盡輸誠之意﹔萬邦薦祉﹐克堅獻歲之心。臣無任」云云。大使武功郎沒細好﹑副使宣徳郎季膺等奉表以聞。

按﹕此西夏賀金正旦之始。二月﹐遣使如金奠慰並賀卽位。

金太祖葬於和陵﹐乾順奉表致奠﹐並賀太宗卽位。時藩使館見儀未有定制﹐使至逾月﹐殿中少監劉始詳定焉。

秋八月﹐金兵來侵。

遼主延禧被獲﹐都統林牙耶律大石率所部西走。金諸帥訛傳乾順約大石取山西諸郡﹐因縱兵入境﹐掠取人畜。乾順遺書婁室責之﹐都統完顏希尹以聞﹐金主命嚴備之。

按﹕夏之事金﹐未有失禮。乃前索戶口﹐玆肆侵掠。是夏之臣金﹐非求福﹐直求禍矣。𨿽然貪一時之利﹐棄百年之好﹐結虎狼之鄰﹐基他日之禍﹐中國且然﹐於夏何責哉﹗九月﹐世子仁愛卒。

仁愛幼聰穎﹐長多材藝。初﹐金兵破遼﹐遼主西走﹐卽慟哭﹐請兵赴援﹔宜水之敗﹐咄嗟者累月﹔及乾順臣金﹐泣諫不聽﹐悒郁而卒。

按﹕仁愛因遼亡﹐飲恨不肯臣金﹐憤恚而卒﹐可謂能知大義者。乾順何心有愧於其子多矣﹗遼成安公主卒。

公主傷遼亡﹐又痛世子﹐不食卒。

按﹕不書後某氏﹐而曰「遼公主」﹐著其心乎遼也。心乎遼﹐故小鞠錄書「遼將」﹐耶律大石書「遼臣」﹐後書「遼公主」﹐皆所以予義也。冬十月﹐使賀金天淸節。

時金人潛分兩路伐宋﹐軍務旁午。夏使與宋使俱不得見﹐就館賜燕而還。

附﹕《金史﹖宗翰傳》﹕太宗欲罷陜西兵﹐諸將不可﹐曰「陜西與西夏爲鄰﹐兵不可罷。」宗翰曰「初與夏約攻宋陜西﹐夏人不應。今宜先事陜西﹐略定五路﹐旣弱西夏﹐然後取宋。」考太宗伐宋在天會三年﹐約夏夾攻﹐《本紀》不載。十二月﹐遣使入賀正旦。

乾順聞欽宗卽位﹐遣使表賀﹐且覘虛實。

按﹕西夏賀正使﹐自是正史不書。

●卷三十四宋欽宗靖康元年﹑夏元徳八年春正月﹐使賀金正旦。

金主始朝日﹐禮畢﹐方命各國使人入賀。

二月﹐圍杏子堡。

賀正使回﹐乾順知金人圍汴益急﹐乘隙圍杏子堡。堡在延州平戎寨北﹐兩山對峙﹐形勢險厄。延副總管劉光世據險拒守﹐夏兵力攻不克。

三月﹐攻天徳﹑云內﹑武州及河東八館地﹐取之。

先是﹐金將粘沒喝遣撒離母許割天徳﹑云內﹑金肅﹑河淸四軍﹐河東八館及宋武州之地﹐約攻麟府以牽制河東兵勢。於是﹐乾順遣兵萬人由金肅﹑河淸渡河﹐盡取所約地。

夏四月﹐掠河外諸寨﹐破震威城﹐殺知州事朱昭。

政和中﹐童貫於鐵鑪骨堆築震威城﹐距府州三百里﹐最爲孤絕。乾順因金兵內侵﹐知戍邊士卒入援﹐乘虛掠河外諸寨﹐徑攻震威﹐多設木鷙衝梯臨城﹐飛矢雨射﹐晝夜不息。昭率城中老幼數百﹐登陴拒守。乾順令酋領悟兒思齊介冑衷氈﹐以盾自蔽﹐說昭降﹐且數宋朝失信﹐曰「大金約吾共攻京師﹐爲城下之盟﹐畫河爲界。太原旦暮且下﹐麟﹑府諸城悉歸於吾﹐公何恃而不降﹖」昭披襟厲聲叱之。思齊知不可奪﹐以利啖守兵﹐得登城。昭盡殺妻﹑子﹐納屍於井﹐勒眾搏戰﹐中矢死。

太白入東井。

犯東扇北第一星。

金人襲取天徳諸城﹐遣使請和﹐不許。

乾順旣取天徳諸城﹐金帥兀術以數萬騎陽爲出獵﹐掩至諸誠﹐逐出守令﹐悉取之。惟金肅﹑河淸二軍在大河西﹐尙爲夏有。乾順懼﹐請和﹐金人執其使。

按﹕宋之約金攻遼也﹐初議山前﹑山後十七州﹐金人止歸燕京﹑涿﹑易﹑順﹑檀﹑景﹑薊諸地﹔再請﹐復與武﹑朔二州。而於夏則以拓跋雲中故地二千餘里遣之﹐何重復輕宋若此﹖蓋宋藉其力以復幽﹑燕﹐夏則出師赴難﹐志在卹鄰﹐故餌之不得不厚耳。迨乾順進誓輸誠﹐更禮受詔﹐夏之不競﹐已被金人窺破。於是索戶口﹐掠邊境﹐掩取天徳﹐羈執使人﹐非金之無情﹐乃夏之自取也。金劫麟﹑府﹑丰三州地來歸。秋七月﹐知晉寧軍徐徽言復取之。

宋同知樞密事聶昌奉使出河東﹐金人劫之﹐使割三州隸夏國﹐乾順已設官置守。三州與晉寧近﹐晉寧軍民大恐﹐訴於徽言曰「棄三州﹐晉寧豈能存﹖」徽言曰「此使人矯詔耳。三州在河西﹐夏豈能據﹖」率兵攻之﹐乾順不能救﹐守令皆降。

八月﹐寇涇原。

統制李庠聚兵柏林堡拒之﹐夏兵分番疊進﹐庠兵潰。涇原第三將曲端力戰﹐乃卻。

九月﹐取西安州。

元符中﹐以南牟會新城建爲西安州﹐在蘭州西北﹐逼鄰夏境﹐乾順襲取之。

冬十月﹐使賀金天淸節。

賀節使奏告謝罪﹐請還所執人使﹐金主遣之。

故遼將小鞠錄來奔﹐助以兵﹐使圍麟州建寧寨﹐破之。

小鞠錄﹐黨項族﹐仕遼爲西南面招討使。遼亡﹐嘗集雜羌十餘萬破丰州﹐轉攻麟州﹐兵敗﹐父母妻子盡失﹐遂奔夏國。乾順助以兵﹐使圍麟州之建寧寨﹐越旬破之﹐殺守將楊震。

十一月﹐破懷徳軍。

大觀中﹐展平夏城作懷徳軍﹐與西安﹑鎭戎相犄角﹐應接蕭關。乾順曾以三千騎攻之﹐爲涇原第十將吳所敗。乃西安破﹐懷徳失援﹐復遣太子某將兵攻之。知軍事劉銓﹑通叛杜翊世拒守。夏兵亙數十里困之。翊世ト室自焚死﹔銓被執﹐太子素聞銓名﹐置之別室﹐欲授以官﹐銓大罵﹐殺之。

十二月﹐攻蘭州﹐入通川﹑圓子諸堡﹐大掠。

蘭州恃河爲固﹐每歲河冰合﹐必嚴兵以備﹐士不釋甲者累月。元符中﹐蘭州錄事參軍張叔夜築寨天都山﹐夏兵不敢窺境。自西安﹑懷徳失守﹐乾順遣兵攻天都﹐圍蘭州﹐力攻五日﹐大俘二堡人畜而還。

靖康二年﹑夏正徳元年春正月﹐使賀金正旦。

金主以宋帝誓書地圖示使人﹐使人稽首稱賀。

三月﹐復受割地於金。攺元。

先是﹐金奪天徳諸城﹐乾順屢以書責其背盟。金主命畫陜西分界﹐自麟府路洛陽溝距黃河西岸﹐西曆暖泉堡﹔延路米脂谷至累勝寨﹔環慶路威邊寨逾九星原﹐至委布谷口﹔涇原路威川寨略古蕭關﹐北至谷川﹔秦鳳路通懷堡至古會州﹐距黃河﹐依見流﹐盡熙河路西邊﹐以定封域。其地有懸邈者﹐亦相地勢從便分畫。復分陜西北鄙以償天徳﹑云內﹐抵河爲界。於是羣臣上表賀﹐乾順肆赦國中﹐攺元徳九年爲正徳元年。

夏五月﹐取威戎軍。

乾順遣將軍李遇兵取威戎城﹐金將婆盧火先取之。軍於城東。遇前鋒將與戰不利。遇到﹐軍城北﹐遺書婁室曰「夏國以天徳﹑云內歸大國﹐大國許我陜西北鄙之地﹐是以至此。」婁室命婆盧火撤兵退。

秋九月﹐出師從金人入寇。

金帥兀術回雲中﹐遣保靜軍節度楊天吉至夏﹐約寇陜西。乾順許之﹐出師屯於境上。宇文懋昭曰「粘罕已嘗渝盟於夏﹐而夏人又從之﹐何哉﹖蓋夏人非不知和好不可久也。是時金國方彊﹐脇而從之﹐亦欲因而擄掠耳。」

冬十月﹐使賀金天淸節。

使臣奏請師期﹐金主命俟副元帥宗弼檄至。

十一月﹐金人爲求侵地。

宋通問使﹑宣義郎傅見金左監軍完顏希尹於雲中﹐希尹以國書授﹐爲夏國請熙寧以來侵地。蓋因前奪夏地﹐欲責償於宋以報也。

宋髙宗建炎二年﹑夏正徳二年春正月﹐使賀金正旦。

金主問夏國事宜﹐使者以歲饑告﹐命發西南邊粟市之。

陜西撫諭使謝亮來議和。

乾順屢從金兵入邊﹐髙宗以主客員外郎謝亮爲陜西撫諭使﹑從事郎何洋爲太學博士﹐持詔諭乾順約和。陜西制置使王庶遺亮書言「夏國爲患小而緩﹐金人爲患大而急。況夏國秋稼不登﹐饑餓困敝﹐庶可保其無他。閣下曷不持節督諸路兵﹐先其急而後其緩。」亮不聽。慶曆後﹐中國使者常止宥州﹐有偶至國中者﹐與國主以賓禮見。亮至﹐乾順倨坐見之﹐亮不敢爭。

三月﹐連金兵破鳳翔﹑西京﹐以檄索延。

乾順遣兵會金將婁室陷鳳翔﹑長安﹐隴石大震。諜知關陜無備﹐命宥州監軍司移檄延安言「大金以延割隸本國﹐理當索取﹐若敢違拒﹐當行誅討。」帥臣王庶報曰「金人初犯本朝﹐嘗以金肅﹑河淸畀汝﹐今誰與守﹖國家以姦臣貪得﹐不卹鄰好﹐遂至於此。貪利之臣﹐何國無之﹐豈意夏國躬蹈覆轍﹗比聞金人欲自涇原直搗興﹑靈﹐方切寒心﹐不圖尙欲乘人之急。幕府𨿽士卒單寡﹐類皆節制之師﹐左支右吾﹐尙堪一戰。果能辦此﹐何用多言﹗」乾順得檄不報。

秋九月﹐遣謝亮還﹐以兵取定邊軍。

乾順畱亮數月﹐僞與約和﹐遣歸。亮旣行﹐潛以兵躡其後﹐由多移嶺襲破定邊﹐悉取其諸堡寨。

冬十月﹐使賀金天淸節。

金徙徽﹑欽二帝於韓州﹐使人隨君臣表賀。

十一月﹐黜將軍李遇。

遇自取威戎﹐欲盡收關陜﹐頻以兵擾延。王庶患其彊﹐遣諜入夏間之﹐乾順心疑﹐黜遇而收其兵。

建炎三年﹑夏正徳三年春正月﹐使賀金正旦。

金諸將兵破陜西諸郡﹐蕃﹑漢由綏徳城逃入夏界者甚眾。使人入見﹐金主諭謹守邊備﹐勿納流民。

二月﹐金使約兵入寇﹐勿應。

金婁室久圍晉寧軍不克﹐遣使約夏國夾攻。乾順恐晉寧破﹐金兵日逼﹐不應。

秋七月﹐取徳靜寨。

延戎馬倥傯﹐其東皆金兵﹐西北卽夏境﹐屬中國者惟鎭安一軍﹑徳靜一寨。乾順攻徳靜﹐破之﹐權帥耿友諒僅以身免。

冬十月﹐使賀金天淸節。

金蒲察﹑婁室悉取﹑坊二州﹐地與夏境接壤。乾順懼其兵威﹐遣使先期至﹐金主命仍隨髙麗使同見。

建炎四年﹑夏正徳四年春正月﹐使賀金正旦。

宋兵敗於髙橋﹐髙宗航海。金將阿里﹑蒲盧渾狀聞﹐金主出示髙麗﹑夏二國使人﹐以誇其彊。

太常卿謝亮復奉使來﹐不納。

開封尹宗澤疏請北伐﹐乞使辧士西說夏國出兵爲助﹔知樞密張浚宣撫川﹑陜﹐亦奏請國書連夏。髙宗復以亮爲太常卿﹑權宣府參議官﹐再使夏國。乾順聞其至﹐拒不許入。亮不得要領而還。

冬十月﹐使賀金天淸節。

金人立劉豫爲齊帝﹐豫遣使謝封冊並賀天淸節﹐夏使遂班於齊使﹑髙麗使之下。

環慶統制慕洧自慶陽來降。

張浚富平之敗﹐斬環慶經略使趙哲。哲將統制官慕洧爲環州豪族﹐遂自慶陽叛附夏國﹐乾順納之。

十二月﹐熙河副總管劉惟輔請附﹐不納。

金人寇熙河﹐與惟輔戰﹐不勝。一日﹐乘其出焚積聚﹐襲敗之。惟輔與親信數百匿山寺中﹐遣人求附﹐共扼金兵﹐乾順畏金﹐不納。已而﹐金人執惟輔﹐死之。

紹興元年﹑夏正徳五年春正月﹐使賀金正旦。

乾順表內以不納熙河劉總管告﹐金主賜賚甚厚。

夏四月﹐金使來索遼臣耶律大石。

大石﹐遼太祖八世孫﹐仕遼爲都統林牙。金兵入居庸關﹐大石迎戰被執﹐後乘間脫歸。及遼亡﹐大石率其部眾西行萬餘里﹐歸者數國。至起兒漫﹐羣臣冊立爲帝﹐稱西遼﹐攺元延慶。金遣降將耶律余睹等至兀納水﹐不得濟﹐還報曰「聞大石已駐兵和州之域﹐必與夏國合勢。」金主遣使索之﹐乾順報曰「小國與和州地非接壤﹐且不知大石所在也。」

冬十月﹐使賀金天淸節。

和州回鶻執耶律大石之黨撒瓜﹑迪裏﹑突疊獻於金﹐金主知夏國不與大石合﹐使人入見﹐諭慰之。

慕洧叛降於金。

金將撒離喝攻慶陽﹐破之。慕洧乘勢取環州﹐見金兵彊﹐遣使以城降。

十一月﹐川陜宣撫副使吳使以書來﹐不報。

川陜地金已十得其四﹐時敗金將兀術於和尙原﹐西路稍通﹐乃貽書夏國﹐使背擊金人。乾順不應。

紹興二年﹑夏正徳六年春正月﹐使賀金正旦。

時金以陜西地賜劉豫。乾順遣使賀正旦﹐請環﹑慶二州﹐金主不許。

停行中國歷。

故事﹕每於上年孟冬受中國賜歷。時髙宗以干順附金久﹐不復頒賜。自是不行中國歷。

秋八月﹐與金惡﹐始遣使如川陜請通好。

金主立陜西元帥府﹐不欲以北鄙地與夏﹐粘沒喝聚兵雲中﹐將取川陜。乾順恐其圖己﹐舉國屯境上備之﹐並遣使至吳﹑關師古軍中﹐請通好。

按﹕書「請通好」﹐與之乎﹖譏之也。宋嘗兩使夏國﹐乾順未嘗一應。玆以金人圖己﹐始使入請﹐是畏金﹐非懷宋也。直書「與金惡」﹐以著其非誠。九月﹐金降人耶律余睹來奔﹐不納。

余睹﹐遼宗室﹐叛遼歸金﹐爲西軍大監軍。嘗將兵攻耶律大石於曷董城﹐失其金牌﹐粘沒喝疑其與大石通﹐拘質其妻﹑子﹐余睹遂有叛心﹐潛約燕京統軍槁裏謀誅女眞之在官在軍者。天徳知軍以告﹐兀術自雲中來﹐聞而未信。已﹐獲余睹使人﹐得其與槁裏交通狀﹐卽馳至燕京﹐計殺槁裏。余睹父子假遊獵名遁走夏國。乾順遣官問「有兵幾何」﹐以二﹑三百對﹐遂不納。走塔坦﹐被殺。

按﹕余睹爲遼宗室﹐舉眾投金﹐覆滅宗社﹐梟獍之惡﹐無以諭此﹗是時乾順見惡金源﹐方謀自固﹐而能拒叛不納﹐俾卽誅夷﹐使殘遼稍伸餘恨﹐亦義舉也。冬十月﹐使賀金天淸節。

金主知乾順不納余睹﹐待使人益加禮。

十二月﹐納契丹降戶﹐立監軍司統之。

余睹旣死﹐兀術分捕餘黨﹐令諸路盡殺契丹降人。於是﹐河東八館五百戶﹑山金司乙室王府﹑南北王府﹑四部族衙諸契丹相溫酋首率眾蜂起亡入夏國。乾順處之北鄙﹐別立監軍司統之。

紹興三年﹑夏正徳七年春正月﹐使賀金正旦。

金主以納契丹叛人詰責﹐使人頓首謝罪。

秋八月﹐攻僞齊懷徳軍﹐不克。

靖康中﹐夏兵破懷徳﹐設兵戍之。及金人以陜西地畀劉豫﹐命夏國割懷徳與之﹐乾順心怏怏。時豫寇伊陽﹐知其無備﹐以五萬眾攻之。知軍事龐迪開門以待﹐夏兵疑不敢入。迪以數千騎分門突出﹐夏眾驚潰﹐失軍資﹑牛羊甚夥。

冬十月﹐使賀金天淸節。

使人與齊使同入見﹐齊使以攻懷徳告﹐金主令持詔還諭責之。

紹興四年﹑夏正徳八年春正月﹐使賀金正旦。

乾順命使人奏告﹐請於陜西互市。金主不許。

夏四月﹐金人復徵兵寇四川。不應。

金將兀術攻仙人關﹐與宣撫使吳戰於殺金平﹐大敗﹐遣使徵兵﹐乾順不應。時金人銳志入蜀﹐自撒離喝以下皆盡室行。夏兵不至﹐乃還鳳翔。

按﹕徵者﹐役使之辭也。乾順拒之不從﹐自是稍能自立矣。冬十月﹐使賀金天淸節。

金主有疾﹐不視朝﹐命使人就館燕。

十一月﹐遣使知川陜請伐金。

金主從劉豫請﹐將使窩裏哩撻賴等南侵陜西﹐都統粘沒罕以前兩次徵兵不應﹐請先弱夏﹐然後取宋。乾順聞之﹐遣使至四川言「感朝廷徳意﹐願助兵伐金。」吳以聞。

紹興五年﹑夏大徳元年春正月﹐金使來告哀及報卽位。

太宗薨﹐熙宗立。乾順遣使弔並賀。

夏五月﹐歸孝子程俊母邵氏。

俊﹐會州人。幼時父母陷於夏國﹐常號泣自毀。迨長﹐捐家財數十萬往贖﹐未至﹐北向號泣﹐寢食俱廢。夏人感動﹐還其母邵氏。俊日夕承順﹐奉養備至﹐鄕裏稱爲至孝。

按﹕西夏風气廣莫﹐民俗彊梗敢戰﹐然能尙气節﹐重然諾﹐故忠孝之事﹐亦時取焉。觀於前葬孟氏﹐玆歸邵氏﹐旌善之心﹐出於至公。惜乎典籍鮮存﹐不能數覯也。秋九月﹐以濮王仁忠爲中書令。

仁忠性謹嚴﹐持法峻﹐人不敢幹以私。晉王察哥廣起第宅﹐橫徵多誅求﹐蕃﹑漢苦之。仁忠上疏劾﹐察哥爲之罷役﹐朝野肅然。乾順嘉其風力﹐使由左樞密進中書令。察哥陰間之﹐不得。

紹興六年﹑夏大徳二年春正月﹐使賀金正旦及萬壽節。

萬壽節﹐熙宗誕也。

夏六月﹐金人以主名來報。

僞齊劉豫表請金主以禦名音切及同音字號降示。金主從禮臣議﹐並報夏﹑髙麗二國。

秋七月﹐取樂州﹐復取西寧州。

夏國乳酪河與二州相近。乾順遣兵襲取樂州﹐進攻西寧﹐保塞﹑綏邊諸寨俱潰﹐守將棄城遁。

冬十月﹐遣兵越金界﹐取亡馬於塔坦。

乾順遣兵由河淸渡河﹐自雲中府路天徳軍界追取所亡馬﹐於塔坦得之而回。往返皆不假道於金﹐金人亦不問。宇文懋昭曰「昔粘罕嘗假道夏國以攻川﹑陜﹐夏人拒之﹔今乃擅越金界以取亡馬。蓋是時粘罕﹑兀術皆罷軍事﹐撒離喝爲陜西經略使﹐夏人知其無能爲也。」

●卷三十五紹興七年﹑夏大徳三年春正月﹐使賀金正旦及萬壽節。

金主朝太皇太后於明徳宮﹐夏使與髙麗使同入賀。

降蕃趙繼忠內奔。

繼忠﹐吐蕃瞎氈子﹐初名董谷。神宗時﹐與兄木徵以洮河降﹐賜姓名﹐授六宅副使﹑西蕃三十八族大首領。梁乙逋與中國構難﹐遣兵脇降之﹐遂爲役屬。至是﹐因西川宣撫使請內附﹐夏國遂失右臂。

三月﹐歲星逆行入輿鬼。

犯積屍气。

夏四月﹐太白入東井。

與熒惑合。

知西安州任得敬納其女爲妃。

得敬﹐本西安州判﹐夏兵取西安﹐率兵民出降﹐乾順命權知州事。有女年十七﹐使其弟徳聰飾之以獻﹐乾順納爲妃﹐賞賚甚厚﹐擢得敬爲靜州防禦使。

秋九月﹐遣使乞地於金﹐金與以河外三州地。

乾順旣得西寧﹐與金積石等州鄰逼﹐遣使以厚幣如金﹐表乞河外諸州。金主以積石﹑樂﹑廓三州與之。時秦人在三州者數千﹐皆願歸金﹐金主請約之。權樞密院事劉曰「三小州不足爲輕重﹐恐失兩國大信。」遂以其地來歸。

紹興八年﹑夏大徳四年春正月﹐使賀金正旦及萬壽節﹐請通互市。

時齊國已廢﹐金盡收陜西地。乾順使請於綏徳諸州互市﹐金主以陜西新定不許。

夏五月﹐更積石州爲祈安城。

積石蕃族彊悍﹐乾順以兵威脇之﹐諸部皆服﹐因更其城名「祈安」。

秋八月﹐立任氏爲皇后。

任氏莊重寡言﹐禦下有恩意﹐與曹氏並居妃位﹐相得甚歡。得敬欲後其女﹐常以貨賄饋朝貴及宗室執政權者。於是禦史大夫芭裏祖仁言「古者天子娶後﹐藩國來媵﹐諸侯一娶九女﹐蓋奉宗廟﹐廣繼嗣﹐陰教之職不可缺﹐中宮之位不可虛也。伏見陛下兩妃並立﹐位號相夷﹐而無嫡以統之﹐則勢必近爭情﹐且生妒﹐豈所以防淫慝塞禍亂乎﹖今宜擇簪紱名家﹐勛庸世族﹐素優才行﹐配合坤儀﹐庶幾上協神祗之心﹐下副臣民之望。」乾順詢之羣臣﹐咸謂門第﹑才徳無過任妃。乾順遂使芭裏祖仁持冊立爲皇后﹐授得敬靜州都統軍。

冬十月﹐延故將李世輔來奔。

世輔﹐靑澗人﹐世爲蘇尾九族巡檢。金人陷延安﹐與父永奇同被執﹐授承宣使﹑知同州。世輔計執金帥撒離喝﹐挈家歸朝。行至洛河﹐不得渡﹐追兵及﹐永奇與家屬二百口悉遇害﹐世輔棄撒離喝﹐以二十六人奔夏。見乾順﹐泣言父母妻子之亡﹐願得二十萬人生擒撒離喝﹐取陜西五路地歸夏國﹐世輔亦得報不共之仇。乾順許之﹐授靜難軍承宣使﹑延岐雍等路經略安撫使。

紹興九年﹑夏大徳五年春正月﹐使賀金正旦及萬壽節。

時髙麗貢使未回﹐金主賜燕﹐夏使與髙麗三使並會。

太白﹑熒惑合於井。

可天謂不利用兵﹐乾順不聽。

二月﹐李世輔討叛酋﹐克之。遂使樞密使王樞﹑大將移訛同出兵取陜西。

世輔日請兵報仇﹐乾順曰「爾能爲國立功﹐則不靳借兵。」時有別部酋豪「靑面夜叉」爲邊患﹐令世輔圖之。世輔以三千騎疾馳至其帳﹐擒之以歸。乾順大悅﹐將妻以女﹐世輔以父喪辭。乃出二十萬騎﹐以王樞﹑移訛爲陜西招撫使﹐世輔爲延安招撫使﹐鼓行而東﹐時月之十四日也。

金慕洧請降﹐復納之﹐以爲山訛首領。

洧入金﹐仕爲熙河經略使。及金人與中國議和﹐歸陜西﹑河南地﹐洧以官守隨例當畱關中。洧懼誅﹐謀潛師襲取關陜﹐涇原路經略使張中彥與環慶趙彬合兵聲討﹐洧兵敗﹐亡入夏國。乾順納之﹐授以官。

按﹕昔尹氏謂「有國家者不患土地之不廣﹐而患信義之不立」。自晚近互相傾奪﹐輒以招降納叛爲能﹐然終無益成敗之數﹐特負不義之名而已。慕洧反覆性成﹐前車可鑑。於其復至﹐數其屢叛之罪﹐執而戮之可也。乃復延納授官﹐幾成養虎之患。乾順眞無識哉﹗三月﹐攻府州﹐取之。

建炎中﹐府州守將折可求以城降金﹐撒離喝許廢劉豫立之。及豫廢﹐和議成﹐割河南﹑陜西歸中國﹐府州在陜西屬中。撒離喝恐可求失望生變﹐假會飲鴆殺之。乾順知府州無主﹐遣兵乘間取其城。

夏四月﹐靈芝生。

在堂後官髙守忠家。百官表賀﹐乾順作《靈芝歌》﹐中書相王仁忠等和之﹐勒石志瑞。

按﹕靈芝﹐瑞艸也。生不兩月﹐而乾順卒。瑞乎﹐非瑞乎﹖書以爲喜言「嘉祥」者戒﹗五月﹐李世輔執王樞﹐移訛兵潰﹐走還。

世輔兵抵延安﹐知金人議和﹐陜西復歸中國﹐購得害父母弟侄者殺之。率舊部八百騎赴王樞﹑移訛營﹐諭之曰「世輔已入延安﹐見講和詔書招撫﹐可以本部軍歸國。」移訛不從﹐曰「初﹐經略乞兵來取陜西﹐今旣到此﹐乃令歸耶﹖」世輔知勢不可﹐抽刀斫移訛﹐不及﹐擒王樞縛之。移訛縱鐵鷂軍來﹐世輔以所部拒﹐揮雙刀馳逐﹐所向披靡。夏兵大潰﹐殺死蹂踐者萬人﹐失馬四百餘區。世輔遂以三千人歸朝。

六月﹐國主榦順卒﹐子仁孝立。

月之四日也﹐年五十六。在位五十四年﹐攺元八﹐謚曰聖文皇帝﹐廟號崇宗﹐墓號顯陵。長子仁孝立﹐時年十六。中國以其屬於金﹐遂廢冊命﹐夏亦不使告哀。

論曰「乾順當紹聖乖方﹐靖康厄運。始則謀生豕突﹐繼則利享漁人﹐不特義合﹑葭蘆侵疆盡復﹐而西寧﹑湟﹑鄯亦入版圖。蓋摧堅者難爲功﹐拉朽者易爲力也。然受遼國百餘年卵覆之恩﹐宜水一敗﹐遽爾反顏。則前之問起居﹐請臨幸﹐誠耶﹖僞耶﹖當是時﹐地界扼陰山以北﹐馬足徧關陜之西。方謂藉玆新盟﹐大啟爾宇﹐而難生天徳﹐兵聚雲中。向之臣宋﹑臣遼﹐惟吾披猖者﹔至金而故技莫施焉。四川之使﹐悔亦晚矣﹗惟是元昊制蕃書﹐立蕃學﹐久絕華風﹔乾順建國學﹐置養賢務。他時仁教重聖親賢﹐貽謀有自。然乎﹖」秋九月﹐遣使如金告哀。

按﹕此西夏告哀金國之始。冬十月﹐王樞還。

初﹐樞被擒入中國境﹐卽望闕遙拜﹐言「夏國主感聖恩﹐將遣使入貢。」宣諭使周聿遣人護送行在﹐樞密院樓照言「陜西新復﹐正與夏國爲鄰﹐畱之無益﹐還之可使知恩。」乃引見﹐行燕犒禮﹐並其俘百九十人皆遣還﹐命人伴送至界上。

十一月﹐尊母任氏﹑曹氏爲太后。

任氏年少於曹。仁孝兩母並尊﹐奉養禮秩如一。

歸延諸路陷國軍民。

宋邊吏招納﹐仁孝因王樞還﹐悉縱遣之。

紹興十年﹑夏大慶元年春正月﹐使賀金正旦及萬壽節。

金制﹕夏使入見﹐金主卽禦座﹐嗚鞭﹐報時畢﹐臣僚行小起居禮。至是﹐攺爲大起居。

二月﹐立後罔氏。

罔氏﹐西夏大族。後聰慧知書﹐愛行漢禮。仁孝先納之﹐見其賢﹐立爲後﹐頗愛敬焉。

按﹕西夏立後不悉書﹐此書﹐賢罔氏也。氏好禮知書﹐異時仁孝建學諸善政﹐後有勞焉。三月﹐川陜宣撫使胡世將遣使來諭入貢﹐不報。

乾順臣金後﹐不復貢中國。髙宗因金人議和﹐畫界已定﹐命延﹑秦鳳﹑熙河諸路招納陷沒夏國人民﹐並命世將遣使至國﹐議入貢禮。仁孝不應。

夏四月﹐夏州統軍李合達據城叛。

合達﹐本蕭姓﹐爲遼國撻馬﹐扈成安公主至夏﹐有口才﹐驍勇長騎射。乾順畱之﹐始授文思使﹐轉右侍禁﹐嘗從徵討有勞﹐升副都統﹐賜國姓。統安之役﹐諸將畏劉法勇﹐莫敢當其鋒﹔合達奮擊敗之﹐率死士數百人追至蓋朱危﹐得法首還﹐以功擢都統﹐鎭夏州。繼乾順臣金﹐上書切諫﹐不聽﹔及公主卒﹐益怏怏不自適。聞耶律大石在西域﹐遣間使訪之﹐不得要領而返。是時﹐因仁孝新立﹐自恃宿將有功﹐謀作亂。都押牙劉洪裕不從﹐削髮逃去。合達盡散家財給軍士﹐據州城叛﹐遣兵四出ㄈ擾。

五月﹐金使冊仁孝爲夏國王。

金主遣尙輦局使完顏衷賫封冊至﹐命仁孝爲夏國王﹐加開府儀同三司﹑上柱國。

六月﹐合達圍西平府。

合達遣使至陰山﹐結乙室耶刺舊部﹐議立遼後﹐共約恢復。於是﹐河東八館﹑山金司﹑南北王府前置北鄙諸契丹蜂起應之﹐合眾數萬﹐圍靈州。監軍司使罔存禮拒戰﹐數敗。

秋七月﹐合達分兵陷鹽州。

合達分遣契丹諸部襲鹽州﹐州城低陋﹐半夜破之。據鹽池﹐發倉庫﹐盡掠諸州所牧地﹐遊騎直逼賀蘭﹐興州大震。

八月﹐靜州統軍任得敬請兵討夏州。

合達遣使以重幣約河南諸州同叛﹐或拒之不納﹐或執使以獻。獨得敬善待使人﹐探問賊中機事﹐盡得其實。乃上表言「賊素無謀﹐眾皆烏合﹐所恃者契丹餘部﹐以戚裏連謀﹐然其勢易離也。陛下誠下令安撫﹐赦其已住﹐許其自新﹐約還舊部﹐給以資糧﹐當必有響應者。又賊頓兵靈武﹐已逾兩月﹐今新破鹽州﹐士气驕甚。夏州距靈州五百餘里﹐定然無備﹐臣請以州兵合諸將襲之﹐可獲全勝。」仁孝遂命得敬出師。

九月﹐謝金賻贈及封冊。

獻馬﹑駝各二百匹。

冬十月﹐任得敬復夏州。

得敬聞命﹐陰爲部署﹐外示閒暇。一日晨起﹐選精卒三百往夏州﹐盡縛其守烽卒﹐繼以驍騎五千疾馳入城﹐賊眾倉皇接戰﹐皆潰走﹐盡獲合達妻孥﹐撫諭兵民﹐開倉賑給﹐夏州遂定。

進攻鹽州﹐擊蕭合達﹐大破之。合達走死。

合達聞夏州已失﹐急解靈州圍回救﹐部眾散亡者甚夥﹐諸契丹亦走回本部。至鹽州與得敬遇﹐得敬揮眾擊之。合達兵敗﹐策馬北奔﹐至黃河口不得渡﹐從人斬首來獻。

十二月﹐以任得敬爲翔慶軍都統軍﹐封西平公。

得敬獻捷﹐仁孝欲擢內職﹐濮王仁忠言「得敬兵威震懾河南﹐今大亂甫平﹐遽解兵柄﹐非所以靖反側也。宜崇其爵秩﹐以系軍民之望。」仁孝授以都統軍﹐封西平公﹐賞賚甚厚。

紹興十一年﹑夏大慶二年春正月﹐使賀金正旦﹐請上尊號。

使者隨金羣臣請上尊號﹐凡三請﹐始允。金主賜二品以上官宴﹐夏使與髙麗使與焉。

賀金萬壽節﹐請置榷場。

金主許置於蘭州﹑保安﹑綏徳三處。

夏四月﹐慕洧取新泉﹐進寇會州。

爲守將朱勇所敗﹐洧忿將益師入侵。川陜宣撫使胡世將遺書勉以忠義﹐洧愧而止。

六月﹐慕洧與弟謀叛﹐伏誅。

仕夏爲樞密使。時金人渝盟﹐復取陜西地。思歸金﹐與洧謀挈族走﹐遣使求金策應﹐過靈州﹐邏者獲之。統軍任得敬以聞﹐仁孝遣兵殺洧﹑﹐夷其族。

按﹕於時叛夏者也﹐主以洧何﹖屬罪於長﹐且懲反覆也。慕洧去就輕忽﹐至是兄弟族誅﹐可謂正其罪矣。秋七月﹐金使來詰。

仁孝以誅慕洧故表聞於金。金主詰其專擅﹐仁孝報使謝之。

八月﹐受尊號。

羣臣上仁孝尊號曰「制義去邪」。

按﹕尊號之上﹐事本非古。仁孝立甫逾年﹐未有功徳斯民﹐而顏受之。不二年而饑饉薦臻﹐泉湧地裂﹐豈非天示之警耶﹗冬十二月﹐賀金受尊號。

金主受羣臣尊號﹐初禦衮冕。

紹興十二年﹑夏大慶三年春正月﹐使賀金正旦及萬壽節。

金制以宋使列三品班﹐夏與髙麗使列五品班。至是﹐金主重定臣使辭見﹐班品如舊﹐殿前班及臣僚復用小起居禮。

夏六月﹐金晉寧軍守折彥文侵府州。

河東折氏世守麟﹑府以抗夏。及可求降金死﹐乾順襲據府州﹐夷折氏墳隴﹐戮其屍﹐折氏怨之入骨。已﹐金使可求子彥文守晉寧﹐欲挑隙﹐遣兵入府州境大掠﹐據寧邊寨﹐州兵逐之﹐不退。

秋八月﹐攻金晉寧軍。

仁孝聞折氏報怨﹐遣兵攻晉寧。彥文不出戰﹐拒守二十日﹐夏兵不能克﹐取通秦堡而還。

九月﹐饑。

民間升米百錢。

冬十月﹐金使來歸侵地。

折彥文以夏兵掠地罪聞﹐金主命太原尹張奕按視之。奕言「折氏與夏國世仇﹐故開邊隙以報之耳。請徙折氏他郡﹐則夏自安。」金主命彥文移守靑州﹐遣使諭夏國﹐令各歸侵土﹐謹守疆場。仁孝從之。

紹興十三年﹑夏大慶四年春正月﹐使賀金正旦。

金主以太子濟安薨﹐不禦正殿。使人止詣皇極殿遙賀﹐萬壽節亦如之。

三月﹐地震。

有聲如雷﹐逾月不止﹐壞官私廬舍﹑城壁﹐人畜死者萬數。

夏四月﹐夏州地裂泉湧。

出黑沙﹐阜髙數丈﹐廣若長堤﹐林木皆沒﹐陷民居數千。禦史大夫蘇執義言「自王畿地震﹐人畜災傷。今夏州又見變異﹐是天之所以示警於陛下也﹗不可不察。」於是仁孝下令曰「二州人民遭地震地陷死者﹐二人免租稅三年﹐一人免租稅二年﹐傷者免租稅一年﹔其廬舍﹑城壁摧塌者﹐令有司修復之。」

秋七月﹐大饑﹐諸州盜起。

諸部無食﹐羣起爲盜。威州大斌﹑靜州埋慶﹑定州﹛也﹜浪﹑富兒等族﹐多者萬人﹐少者五﹑六千﹐四行劫掠﹐直犯州城。州將出兵擊之﹐不克。

八月﹐行賑法。

郡縣連章告急﹐諸臣請兵討擊。樞密承旨蘇執禮言「此本良民﹐因饑生事﹐非盜賊比也。今宜救其凍餒﹐計其身家﹐則死者可生﹐聚者自散﹐所謂救荒之術卽靖亂之方。若徒恃兵威﹐誅殺無辜﹐豈所以培養國脈乎﹖」仁孝善之﹐命諸州按視災荒輕重﹐廣立井裏賑卹。執禮﹐執義弟也。

冬十月﹐西平都統軍任得敬討諸州盜﹐平之。

得敬遣官撫諭諸盜﹐宥其首惡﹐解散餘黨﹐諸亂漸平﹐惟定州﹛也﹜浪﹑富兒二族﹐恃險拒守。得敬夜發兵襲其寨﹐擒首領哆訛誅之﹐餘眾泥首降。

紹興十四年﹑夏人慶元年春正月﹐使賀金正旦及萬壽節。

時中國復與金和﹐遣賀使至﹐夏使與髙麗使同班其後。

夏五月﹐遣使入賀天申節。

夏國賀使不至中國者近二十年﹐仁孝心慕正朔﹐遣間使入賀﹐獻珠一囊﹑金帶一﹑衣七對﹑綾羅紗五百匹﹑馬百匹。

接﹕夏自靖康以後﹐爲金人阻隔﹐朝貢之儀久不復見。仁壽遣使賀節﹐可謂知禮矣。

六月﹐令州縣各立學校。

國中增弟子員至三千人。

按﹕此西夏立學校之始。復立小學於禁中。

凡宗室子孫七歲到十五歲皆得入學。設教授﹐仁孝與後罔氏亦時爲條教訓導之。

秋九月﹐彗星見﹐攺元。

星見坤宮﹐五十餘日而滅﹐占其分野在夏國。羣臣上言「彗者﹐除舊布新之象﹐宜攺元應之。」遂以大慶五年爲人慶元年。

按﹕彗有五色﹕蒼則王侯破﹐天子苦兵﹔赤則賊盜冗﹐彊國恣﹔黃則女害色權﹐奪后妃﹔白則將軍逆﹐二年兵大作﹔黑則水精賊﹐江湖決﹐處處賊起。總之妖星足以致災﹐長大見久則災深﹐短小見不久則災狹。誠齋楊氏曰「惟天愛君﹐惟聖畏天﹐天之於君﹐厭之則驕以嘉祥﹐愛之則譴以變異﹐絕之則侈以彊盛﹐念之則懼以災。」今仁孝善政聿新﹐有光前烈。彗星之見﹐其在愛之﹑念之之列耶﹖抑杜預所謂「彗有除舊布新之象」乎﹖然終仁孝世無大禍害﹐意其尊師重學﹐節用愛人﹐有以弭其患也。冬十二月﹐遣使入賀正旦。

獻金酒器六事﹐色綾羅紗三百匹。

●卷三十六紹興十五年﹑夏人慶二年春正月﹐使賀金正旦及萬壽節。

金主如東京﹐夏使與宋使﹑髙麗使同至行在賀。

夏四月﹐金使來橫賜。

自乾順與王阿海等爭相見禮﹐金使未嘗至夏。是時﹐使右衛將軍撒海﹑兵部郎中耶律福來橫賜。

按﹕金使橫賜始此。六月朔﹐日食於井。

仁孝下詔求直言。

秋七月﹐初立太學﹐國主親視之。

立大漢太學﹐仁孝親釋奠﹐賜予有差。

按﹕昔董子言「養士莫大於太學。」太學者﹐人材之系﹐教化之原也。故興太學﹐置明師﹐以養天下士﹐數考問以盡其材﹐則英俊可得矣。仁孝生長西蕃﹐先立學校以教於國﹔復設小學以化於宮﹔又慕大漢休風﹐特起太學﹐親臨釋奠﹐𨿽古賢主何以加﹗玆書「初立」﹐志其始也﹔書「親視」﹐表其誠也。紹興十六年﹑夏人慶三年春正月﹐使賀金正旦及萬壽節。金以邊地賜。

夏國累世開拓﹐河之內外凡得州郡二十有二。河南之州九﹕曰靈﹐曰洪﹐曰宥﹐曰銀﹐曰夏﹐曰石﹐曰鹽﹐曰會﹐曰南威﹔河西之州九﹕曰興﹐曰定﹐曰懷﹐曰永﹐曰涼﹐曰甘﹐曰肅﹐曰沙﹐曰瓜﹔熙﹑秦﹑河外之州四﹕曰西寧﹐曰樂﹐曰廓﹐曰積石。余有靜州﹐勝州﹐龍州﹐韋州﹐伊州。乾順又得遼西北諸州及陜西北鄙﹐其地益廣。時仁孝又使人至金乞地﹐金主以徳威城﹑定邊軍等沿邊地賜之。

三月﹐尊孔子爲文宣帝。

令州郡悉立廟祀﹐殿庭宏敞﹐並如帝制。

按﹕仁孝僻處偏隅﹐而能尊禮先師﹐爲世教振頹風﹐以聖學維國本﹐乃偏霸中罕覯者﹐書以予之。紹興十七年﹑夏人慶四年春正月﹐使賀金正旦及萬壽節。

仁孝盡收徳威等城沿邊地﹐設官置守。至是因賀正上表謝。

夏五月﹐西平公任得敬表請入朝。

得敬在鎭日事誅殺﹐僚佐有諫者勿聽﹐自以有大功﹐冀與國政﹐使人上表請入覲。仁孝欲許之﹐禦史大夫熱辣公濟言「竊見戚臣任得敬上表請朝﹐其心蓋爲干政地也。從古外戚擅權﹐國無不亂。得敬𨿽屬懿親﹐非我族類﹐能保其心之不異乎﹖惟陛下察之。」濮王仁忠亦言其不可﹐遂止。

秋八月﹐策舉人。

立唱名法﹐復設童子科。於是﹐取士日甚。

按﹕此西夏設科目之始。惜其制史闕之矣。冬十月﹐賜李崇徳中書舍人。

崇徳﹐宗室士。仁孝愛其才﹐特賜之。

紹興十八年﹑夏人慶五年春正月﹐使賀金正旦及萬壽節。

沿途雨雪﹐賀正使至已後期﹐乃與賀節使同入見。

二月﹐金使來橫賜。

使臣爲葛波古等。

三月﹐建內學。

仁孝親選名儒主之。史臣曰「自乾順建國學﹐設弟子員三百﹐立養賢務﹔仁孝增至三千人﹐尊孔子以帝號﹐設科取士﹐又置太學﹑內學﹐選名儒訓導。觀其立綱陳紀﹐傳曰「不有君子﹐其能國乎﹗」

夏五月﹐新律成。

西夏音樂﹐經元昊更張﹐久非唐末遺音。仁孝使樂宮李元儒采中國樂書﹐參本國制度﹐歷三年始成﹐賜名「新律」﹐進元儒等官。

冬十一月﹐中書令濮王仁忠卒。

仁忠長身美髯須﹐立朝侃侃﹐動中禮法。弟舒王仁禮監軍韋州﹐私受吏民錢﹐遺書責之﹐勉以官箴﹐仁禮輒還所受。已卒﹐家無擔石儲。仁忠悉以廩俸給之﹐己與家人日食粗糲而已。任得敬謀內召﹐潛令任太后授意朝臣﹐太后憚仁忠嚴﹐數年不敢泄於外。至是卒﹐贈吳王﹐謚恭顯。

紹興十九年﹑夏天盛元年春正月﹐使賀金正旦及萬壽節。

金右丞相完顏亮陰蓄篡謀﹐恩結羣下。夏使與宋﹑髙麗使入賀﹐亮請厚賚之。

秋七月﹐召西平公任得敬爲尙書令。

得敬聞濮王卒﹐以金珠賂晉王察哥言於仁孝﹐請召得敬。仁教令得敬入爲尙書令。得敬諂事察哥﹐兩人頗相得。

冬十二月﹐賀正使如金﹐至廣寧﹐聞金亂而還。

使人至廣寧﹐聞金右丞相完顏亮弒熙宗自立﹐國中大亂﹐乃持儀物而回。

按﹕使還何書﹖嘉不辱命也。金使來告哀﹐不納。

亮旣自立﹐使來告哀﹐並諭廢立事。仁孝使人止之境上﹐詰曰「聖徳皇帝何以見廢﹖」不納。

按﹕金亮篡謀久蓄﹐一旦顯行弒逆﹐宋之君臣苟能聲罪致討﹐直搗黃龍﹐誅斬逆羯﹐雪二帝蒙塵之恥﹐立千秋討賊之經﹐豈不韙哉﹗夫何中國不能討﹐而夏人詰之境上﹐數語義正詞嚴﹖賊亮聞之﹐應亦索然气沮也。紹興二十年﹑夏天盛二年春三月﹐金復遣使來諭﹐遂受其使。

金主以夏不納告哀使﹐復遣侍衛親軍步軍都指揮使完顏思恭﹑萬戶完顏撒攺來諭﹐且以名諱告。仁孝受之。

秋七月﹐遣使如金賀。

仁孝遣禦史中丞熱辣公濟等表賀卽位﹐開封尹蘇執義等賀受尊號。

按﹕上書受使﹐玆書使賀﹐仁孝可謂守義不固矣。冬十月﹐進任得敬中書令。

得敬日尊寵用事﹐仁孝任以中書令。得敬佯表辭﹐不許。

紹興二十一年﹑夏天盛三年春正月﹐使賀金正旦及生辰。

按﹕海陵聖節﹐《金史》不書﹐非無義也。秋九月﹐奉表如金。

金主以上年冬十二月癸卯白虹貫日﹐詔去尊號。仁孝表請上之。

金使來賀生日。

使臣爲經武將軍修起居注蕭彭哥。

按﹕金使賀生日始此。冬十二月﹐以斡道衝爲蕃﹑漢教授。

道衝﹐先世靈州人﹐祖從徳明遷興州﹐世掌夏國史職。道衝年五歲以《尙書》中童子舉﹐長通《五經》﹐譯《論語注》﹐作《別義》三十卷﹐又作《周易卜筮斷》﹐以國字書之﹐行於國中。

紹興二十二年﹑夏天盛四年春正月﹐使賀金正旦及生辰。

夏使與宋使﹑髙麗使同賜宴。

秋九月﹐金使來賀生日。

使臣爲吏部郎中蕭中立。

紹興二十三年﹑夏天盛五年春正月﹐使賀金正旦及生辰。

金主以皇弟兗卒﹐輟朝﹐命有司受獻﹔生辰乃受賀。

夏五月﹐畏吾兒國來獻。

畏吾兒居伊州外﹐見夏國日盛﹐遣使獻方物。

秋九月﹐金使來賀生日。

使臣爲翰林待制謀良虎。

紹興二十四年﹑夏天盛六年春正月﹐使賀金正旦及生辰。

金主不豫﹐不視朝﹐賜使人就館燕﹔生辰方受賀。

三月﹐使賀金遷都。

金主自中京遷都於燕﹐攺燕京爲中都府。仁孝使王公佐往賀。

秋九月﹐請市儒﹑釋書於金。

仁孝遣使請市儒﹑釋諸書。金主許之。

按﹕市書﹐美舉也。而兼及於釋﹐則未免惑於異端矣。紹興二十五年﹑夏天盛七年春正月﹐使賀金正旦及生辰。

金主淫暴日甚。仁孝使賀﹐特遣樞密使﹑禦史大夫等官爲使﹐以示敬禮。

夏五月朔﹐日有食之。

越日﹐大風雨﹐雷電震壞宮殿鴟尾。仁孝以天變肆赦國中。

附﹕《金史﹖交聘表》﹕貞元三年夏五月﹐夏遣使謝恩。考是時金無事於夏﹐不知所謝何恩﹐《紀》《傳》不載。秋九月﹐賜尙食官阿華銀幣。

仁孝獵於賀蘭原﹐有駿馬損足﹐命執治道者戮之。阿華侍側﹐諫曰「田獵非人主所宜。今爲馬多殺﹐貴畜賤人﹐豈可聞於四境乎﹖」仁孝訝而止。還﹐以語罔後。後賜銀幣獎之﹐以愧從臣之不言者。

紹興二十六年﹑夏天盛八年春正月﹐使賀金正旦及生辰。

金主自九月廢朝﹐數月不出。是月庚戌﹐始復視朝。夏使賀正不得見﹐生辰使乃得與宋﹑髙麗使同入賀。

夏四月﹐晉王察哥卒。

察哥爲將貪﹐𨿽多戰功﹐時論鄙之。晚年貨賄公行﹐威福自用。仁孝以其尊﹐行勿之問。卒年已七十餘﹐猶姬妾充下陳。有園宅數處﹐皆攘之民間者﹐仁孝令悉還其主。

秋七月﹐彗星見。

丙午出東井﹐約長一丈﹐光芒竟尺﹔癸丑又犯五諸侯。

九月﹐以任得敬爲國相。

晉王察哥在朝﹐得敬猶知顧忌﹔及察哥卒﹐益易仁孝﹐勢日專橫﹐政由己出﹐舉朝側目。

紹興二十七年﹑夏天盛九年春正月﹐使賀金正旦及生辰。

金主以大房山山陵禮成﹐徧賜百官。諸國賀正使至﹐亦厚賚之。

夏四月﹐金使來橫賜。

金主遣宿直將軍溫惇斡喝來橫賜﹐仁孝使樞密都丞旨梁元輔﹑中書舍人趙衍爲館伴。元輔有口才﹐議論風生﹐斡喝不能難。使回﹐稱夏國多才﹐較昔爲盛。

六月﹐任得敬以弟任得聰爲殿前太尉﹑任得恭爲興慶尹。

二人倚勢弄權﹐請謁賄賂輻湊其門。祕書監王舉劾之﹐罷官去。

秋九月﹐金使來賀生日。

使臣爲宿直將軍僕散烏裏黑。

紹興二十八年﹑夏天盛十年春正月﹐使賀金正旦及生辰。

附﹕《金史﹖交聘表》﹕「正隆三年正月﹐夏奏告使還﹐命宣徽使敬嗣暉諭之」﹐云云。考《海陵紀》及《嗣暉傳》﹐所諭何事﹐並不詳。夏五月﹐立通濟監鑄錢。

自茶山鐵冶入於中國﹐國中乏鐵﹐常以靑白鹽易陜西大鐵錢爲用。及金人據關右﹐置蘭州等處榷場﹐若以中國錢貿易﹐價輒倍增﹐商人苦之。仁孝乃立通濟監﹐命監察禦史梁惟忠掌之﹐鑄「天盛永寶」錢﹐與金「正隆元寶」錢並用。金主禁之﹐仁孝再表請﹐乃許通行。

秋九月﹐金使來賀生日。

使臣爲宿直將軍阿魯保。

紹興二十九年﹑夏天盛十一年春正月﹐使賀金正旦及生辰。

夏使與宋諸國使同宴﹐髙麗使臣知樞密院金淳夫與夏使問難﹐折以禮﹐乃屈。

三月﹐金人侵分地。

金人遣兵部尙書蕭恭經畫邊界﹐頗占夏國分地﹐爭之﹐不得。歸宋官李宗閏知之﹐上書髙宗言「夏人怨金人背盟﹐奪其分地。誠遣辧士往說之﹐夏必出兵爲我聲援﹐可藉以圖恢復。」不報。

秋九月﹐金使來賀生日。

使臣爲昭毅大將軍﹑宿直將軍加古撻懶。

紹興三十年﹑夏天盛十二年春正月﹐使賀金正旦及生辰。

金主謀伐宋﹐夏使入見﹐命修戰守備爲應。

三月﹐任得敬進爵楚王。

出入儀從﹐幾與國主等。禦史中丞熱辣公濟上疏劾之﹐不報。

按﹕《綱目》進爵之辭二﹕進某爵爲王﹐上進之也﹔某進爵爲王﹐自進之也。得敬獨相夏國﹐進爵自由。後日之脇主分國﹐已兆於此。冬十月﹐任得敬請廢學校。

得敬淩虐朝士﹐見仁孝尊崇儒學﹐深惡之。上言「經國在乎節儉﹐化俗貴有權衡。我國介在戎夷﹐地瘠民貧﹐耕獲甚少。今設多士以任其濫竽﹐縻廩祿以恣其冗食﹐所費何資乎﹖蓋此中國之法難以行於我國者﹐望陛下一切罷之。」仁孝不報。

紹興三十一年﹑夏天盛十三年春正月﹐使賀金正旦及生辰。

時金主禁朝官飲酒﹐犯者死﹔三國人使燕飲者罪。不成享禮而還。

立翰林學士院。

以王僉﹑焦景顏等爲學士。

夏五月﹐令史臣修《實錄》。

仁孝命王僉等掌史事﹐纂修《李氏實錄》。

按﹕西夏曆國三百餘年﹐其行事不少槪見。竊以爲羌俗少文史職﹐固失傳耶﹗及考《金史》﹐有夏臣羅世昌曾敍夏國世系﹔元托克托作《宋史》﹐亦得《夏國樞要》等書﹐資其采拾。然在當時已與正史稍牾﹐況夫世遠年湮﹐並此殘編不得見耶﹗今觀仁孝之修《實錄》﹐非不有志修明。柰其泥用蕃書﹐後之人欲徵遣事﹐苦於文義難明﹐方策𨿽存﹐亦具文而已。噫﹗秋九月﹐金使來賀生日。

時金主議平宋之後﹐以兵由陜西定夏國﹐遣太常博士蕭誼忠賀夏主生日。仁孝以興慶尹趙良﹑中書舍人芭裏昌明伴宴。誼忠探問虛實﹐二人以「任相功大﹐舉國歸心」爲言。誼中聞之默然。

以任純忠爲樞密副都承旨。

純忠﹐得敬侄也。

冬十月﹐四川宣撫使吳使來徵兵﹐不報。

先﹐金主亮分兵攻四川﹐扼大散關。遣使檄夏國合兵討之。仁孝報以書曰「仰維鉅宋之興﹐鹹托羣心之輔﹐列聖承休於洪祚﹐深仁克浹於寰區。ム我小邦﹐賴爲盟主﹐二百年講修於信息﹐億萬姓陶冶於淳濃。嗟夫﹗弗率之女眞﹐不自安於微分﹐鼠竊一隅之地﹐狼貪萬乘之畿﹐天地所不容﹐神明爲咸憤﹐故此用兵薄伐﹐尙敢肆志不庭﹐毀先廟以示戰士之威﹐殺君母而杜諫臣之口。似此盈科之罪﹐難逃負櫬之誅。幸使命之來臨﹐快輿情之奮厲﹐共切驅羊公忿﹐敢辭汗馬勤勞﹖布告庶邦﹐遐邇來蘇之後﹐奮揚師旅﹐鼓行解倒懸之民。以至仁伐不仁﹐因多助攻寡助。請同李廣﹐勿令一騎生還﹔毋效丁公﹐遽聽片言返旆。此上天之假手﹐宜壯士之同心﹐允穆師言﹐恭行天討。爾眾士旣造於南土﹐我小國當應於西偏。前衝而九野生歡﹐左顧而千軍振色﹐從玆歃血﹐動有餘威﹐誓將滅其眾而犁其庭﹐相與寢其皮而食其肉﹐成大功於不日﹐守中夏於歷年。不取必有天殃﹐今其時矣﹔一徵當自葛始﹐君其念之。余需報捷之臨﹐別候獻琛之賀﹐使還勉報﹐旨不及酬」。然聞金兵勢盛﹐兵不敢出。

紹興三十二年﹑夏天盛十四年春正月﹐遣兵犯麟州﹐及境而還。

仁孝乘金兵大入﹐以兵二千入蔡園川及馬家﹑禿頭嶺﹐將攻麟州。吳命鈐轄秦弼諭之﹐乃還。

三月﹐取金會川城。四川兵入境大掠。

金主雍新立﹐人心未定。仁孝知其內亂﹐以兵襲取其蕩羌﹑通峽﹑九羊﹑會川諸城寨。興元都統制姚仲亦破金鎭戎軍﹐乘勝入夏境﹐掠累勝等寨。

夏四月﹐使賀金卽位及萬春節﹐因請互市。

先是﹐夏使至金﹐使副及參議各一﹐謂之使。都管三。上節﹑中節各五﹐下節二十四﹐謂之三節人從。時仁孝使金吾衛上將軍梁元輔﹑翰林學士焦景顏等賀登極﹐武功大夫賀義忠﹑宣徳郎髙愼言賀萬春節。萬春節﹐金主雍誕也。金主宴使人於貞元殿﹐三節人從皆賜食廡下。金主察食不精腆﹐杖掌膳官六十。已而﹐使人辭朝﹐請賜互市﹐金主從之。

六月﹐犒金兵於界上。

金移剌窩斡叛﹐兵敗西奔。禦史大夫白彥敬在西北招討司市馬﹐防其走入西夏﹐以兵屯兩國界上截之。仁孝遣使犒焉。

秋八月﹐使賀金尊號。

仁孝聞金主受尊號﹐使左金吾衛上將軍蘇執禮﹑匭匣使王琪﹑押進禦史中丞趙良往賀。

九月﹐金使來賀生日。

使臣爲尙書左司員外郎完顏正臣。並以平移剌窩斡告。

冬十月﹐移中書﹑樞密院於內門外。

便顧問也。

按﹕自古君臣一徳﹐無殊家人父子。自叔孫定朝儀﹐冠履之分嚴﹐堂陛之情隔﹐於是朝有數﹐見有時。延及後世﹐遂有不禦朝﹑不見臣下之獘矣。今仁孝勵精圖治﹐恐見聞未及﹐將中書﹑樞密院移置內門外﹐以便顧問﹐則上無勿知之隱﹐下無不達之情﹐夏政之善可知矣﹗十二月﹐歸金侵地﹐乞兵入寇。

仁孝怨蜀兵入境﹐以所得蕩羌﹑會川等城寨歸金﹐乞兵復宋侵地。金主遣尙書吏部郎中完顏達吉體究陜西利害以報。

●卷三十七宋孝宗隆興元年﹑夏天盛十五年春正月﹐使賀金正旦。

使人爲武功大夫芭裏昌祖﹑宣徳郎楊彥敬。昌祖後官至殿前太尉﹐彥敬由翰林學士進參知政事﹐二人皆爲夏國名臣。

按﹕昔夫子作《春秋》﹐無事必書首時﹔朱子作《綱目》﹐無事必書年數﹐所以備遺也。西夏自宋南渡後﹐記注闕佚。惟《金史》交聘一表﹐略存歲時朝聘梗槪﹐而所志職官姓氏可補散亡。故備錄之。三月﹐使賀金萬春節。

使人爲武功大夫訛畱元智﹑宣徳郎程公濟。

夏五月﹐禁奢侈。

夏俗習功利﹐尙忠勇﹐地處沙磧﹐不事耕織。國多世祿之家﹐悉以奢侈相髙﹐故仁孝下令禁之。

按﹕是時﹐夏政益可觀矣﹗夫雕文刻鏤﹑錦繡纂組﹐非獨傷農事﹑害女紅﹐而民俗之澆淳﹑國用之虛實亦因之。故漢文示惇朴﹐而家給人足﹔隋文崇儉約﹐而統一兵彊﹐自古然也。仁孝奢侈之禁﹐或有見於此。噫﹐弗可及已﹗秋七月﹐金使來市馬。

金主遣使至榷場市馬﹐仁孝不敢拒。

九月﹐金使來賀生日。

使臣爲宿直將軍僕散習尼。

冬十月﹐始使謝金橫賜。先是﹐金宿直將軍阿勒根和衍來橫賜。仁孝使金吾衛上將軍蘇執禮﹑匭匣使李子美往謝。

按﹕《金史﹖交聘表》﹐熙宗皇統五年書「橫賜夏國」﹐海陵正隆元年又書﹔而夏之報謝使至是始見。知史文遺佚正多也。隆興二年﹑夏天盛十六年春正月﹐使賀金正旦。

金制﹕宋使朝辭﹐庭賜禮物﹔夏使就賜於會同館。時武功大夫嵬移執信﹑宣徳郎李師白禮對嫻雅﹐金主嘉之﹐特賜衣各三對﹔人從衣各二對﹔使副幣帛百四十段﹐金鍍銀束帶三﹐金塗銀鬧裝鞍轡三﹐金塗銀渾裹書匣﹑間金塗銀裝釘黑油詔匣及包書詔匣袱各一﹔復賜人從銀二百三十五兩﹐絹二百三十五匹。其後遂爲定制。

二月﹐以翰林學士焦景顏兼樞密都承旨。

景顏性嚴毅﹐守正不阿。嘗與副都承旨任純忠論事﹐純忠恃得敬勢彊辧不肯下﹐景顏面斥其姦。仁孝知純忠理屈﹐諭解之﹐擢景顏職。

三月﹐使賀金萬春節。

使人爲武功大夫紐臥文忠﹑宣徳郎陳師古。

秋八月﹐贈野利仁榮爲廣惠王。

褒其制蕃字功也。

九月﹐金使來賀生日。

使臣爲宿直將軍完顏烏裏雅。

冬十一月﹐遣使如金乞免索人口。

先是﹐金邊吏奏﹐夏人𨿽歸城寨﹐而掠去人口財畜未歸﹐因索之。仁孝遣殿前太尉梁惟忠等奏告曰「眾軍破蕩之時﹐幸而免者十無一二﹐繼以凍餒死亡﹐其存幾何﹖兼夏國與宋兵交﹐人畜被俘戮者亦多﹐連歲勤動﹐士卒暴露﹐勢皆削。又爲宋人牽制﹐使忠誠之節無由自達﹐中外咸知﹐願止理索﹐不勝下國之幸﹗」金主不許。

乾道元年﹑夏天盛十七年春正月﹐使賀金正旦。

使人爲武功大夫訛羅世﹑宣徳郎髙嶽。嶽官至樞密直學士﹐歷世通顯﹐至孫良惠爲夏國相。

二月﹐莊浪族隴逋﹑龐拜二門﹐從西蕃首領結什角叛降於金。

莊浪族屬祈安城﹐其族有四﹐曰吹折門﹑密臧門﹑隴逋門﹑龐拜門。𨿽屬夏國﹐叛服不常。結什角者﹐西蕃董氈後﹐氈子巴氈角歸宋﹐賜姓名趙順忠﹐子永吉﹐孫世昌﹐皆受宋官﹐襲把羊族長。金人定陜西﹐授世昌忠翊校尉。已﹐爲鬼蘆族長京臧所殺﹐金人誅京臧﹐以世昌子鐵哥爲把羊族都管。大定四年﹐宋兵破洮州﹐鐵哥弟結什角與母走喬家族避之﹐喬家族首領播逋與木波﹑隴逋﹑龐拜﹑丙離四族耆老大僧等共立結什角爲木波四族長﹐號曰王子。其地北接洮州積石軍﹐其南隴逋族南限大山﹐八百餘里不通人行﹐東南與疊州羌接﹐其西丙離族與盧甘羌接﹐其北龐拜族與夏國容魯族連界。結什角念金爲父報仇﹐常欲歸附。會金臨洮尹移刺成使人招諭﹐結什角率木波﹑丙離及隴逋﹑龐拜等族舉地降於金。

三月﹐使賀金萬春節。

時中國復與金和﹐遣禮部尙書洪適等賀節﹐夏使同入見。

夏五月﹐任得敬營西平府。

得敬志篡夏國﹐欲以仁孝處瓜﹑沙﹐己據靈﹑夏。於是役民夫十萬大築靈州城﹐以翔慶軍監軍司所爲宮殿。盛夏溽暑﹐役者糜爛﹐怨聲四起。

秋八月﹐遣使如金。

賀金主受尊號。

九月﹐金使來賀生日。

使臣爲宿直將軍術虎蒲查。

冬十一月﹐後罔氏卒。

罔氏內教謹嚴﹐宮中莫敢犯﹔仁孝諸善政﹐多所贊成。至是疾卒﹐遺言以優禮大臣﹑勤治國事爲囑。

按﹕罔氏贊成諸善政﹐爲西夏賢後。後卒﹐而夏之善政不復見矣。惜哉﹗乾道二年﹑夏天盛十八年春正月﹐使賀金正旦。

金主禦大安殿受朝賀﹐使人武功大夫髙遵義﹑宣徳郎安世隨皇太子﹑百官入賀。及賜宴﹐侍坐者皆有定員﹐爲制。

二月﹐任得敬以莊浪族亂告於金﹐請兵滅之﹐不許。

得敬以隴逋等族叛﹐遣人諭﹐不從。乃以莊浪族違命作亂欲興兵翦除告。金主不知隴逋﹑龐拜二門舊屬夏國﹐報以將檢會其地所屬﹐毋擅出兵。

三月﹐使賀金萬春節。

賀節使武功大夫曹公達﹑宣徳郎孟徳達﹑押進知中興府趙衍至金。金主詔﹕「使人初見﹑朝辭﹐命於左掖門出入﹔朝賀﹑賜宴﹐由應天門東偏門出入。」示禮敬也。

復乞金免索人口。

仁孝遣禦史中丞李克勤﹑樞密都承旨焦景顏奉表復請。金主方許之。

夏四月﹐金使來橫賜。

使臣爲宿直將軍斜卯摑刺。仁孝遣使謝。

秋七月﹐以賀義忠爲禦史中丞。

義忠以精敏稱。初授監察禦史﹐行部所至﹐吏民肅然。仁孝知其賢﹐進中丞。

九月﹐金使來賀生日。

使臣爲翰林待制移刺熙載。

冬十月﹐任得敬以兵攻莊浪族吹折﹑密臧二門﹐滅之。

隴逋﹑龐拜二族歸金﹐請每年進馬﹑駝百匹。金主嘉其慕義﹐時遣能吏撫綏﹐賞賜加厚。二族因誘吹折﹑密臧二門潛附。得敬遣殿前太尉任得聰將兵二萬襲吹折二族﹐破之﹐悉擄其資財﹑人﹑畜。

乾道三年﹑夏天盛十九年春正月﹐使賀金正旦。

使人爲武功大夫劉志眞﹑宣徳郎李師白。師白兩使金國﹐盡得其民風土俗﹐著《奉使日記》三卷。

三月﹐立羅氏爲後。

羅氏本中國人﹐陷沒於夏﹐入宮已數年﹐仁孝幸之﹐遂以爲後。

按﹕書「立羅氏」﹐志禍始也。羅氏失徳﹐史無明文﹐然觀《金史》所載﹐異日純佑之廢﹐羅氏有力焉。故志之。使賀金萬春節。

使人爲武功大夫任得仁﹑宣徳郎李澄。得仁﹐得敬族弟。得敬攻破莊浪族﹐使得仁爲賀節使﹐以覘金主喜怒。

夏六月﹐莊浪族隴浦﹑龐拜二門走依結什角。

吹折二門爲得敬破滅﹐隴逋二門聞之懼﹐挈其族帳走入把羊族﹐依結什角以居。

秋九月﹐金使來賀生日。

使臣爲宿直將軍唐括鶻魯。

冬十二月﹐任得敬疾﹐遣使請醫於金。

仁孝遣殿前太尉芭裏昌祖﹑樞密都承旨趙衍至金﹐請醫治得敬疾。金主許之。

乾道四年﹑夏天盛二十年春正月﹐使賀金正旦。

使人爲武功大夫利守信﹑宣徳郎李穆。

二月﹐任得敬附表如金謝。金主不納。

初﹐金主使保全郎王師道治得敬疾﹐曰「如病勢不可療﹐則勿治。如可治﹐期一月還。」已﹐得敬疾瘳﹐師道歸。仁孝遣謝恩使左金吾衛正將軍任得聰至金﹐得敬亦附表進禮物。金主曰「得敬自有定分﹐豈宜紊越。」卻不受。

按﹕得敬之附表謝﹐益明蓄異謀﹐先爲嘗試什也。金主燭其姦而不受﹐足以褫姦雄之魄矣﹗三月﹐使賀金萬春節。

使人爲武功大夫咩布師道﹑宣徳郎嚴立本。立本言動有準繩﹐官至樞密直學士﹐進吏部尙書。

夏五月﹐任得敬遣使入四川﹐約出兵攻西蕃。

得敬專政二十餘年﹐廣植私黨。遣間使至四川﹐請發兵夾攻西蕃以爲己助。宣撫使虞允文以蠟書報之。

秋七月﹐獲任得敬帛書﹐獻於金。

得敬再以帛書約四川出兵﹐至廣寧爲邏者所獲。仁孝疑其有異﹐密獻於金。

九月﹐金使來賀生日。

使臣爲引進使髙希甫。

乾道五年﹑夏天盛二十一年春正月﹐使賀金正旦。

使人爲武功大夫莊浪義顯﹑宣徳郎劉裕。

二月﹐罷禦史中丞熱辣公濟。

公濟骨鯁有風裁﹐見得敬專恣日甚﹐抗疏言「得敬爲國懿親﹐擅權寵﹐作威福﹐陰利國家有事以重己功﹐豈休戚與共之誼﹖請賜罷斥。」得敬怒甚﹐欲因事誅之。仁孝恐爲所害﹐令致仕歸。得敬姦讒﹐舉朝多爲折挫﹐敢與相是非詞气不撓者﹐惟公濟與焦景顏﹑斡道衝而已。

三月﹐使賀金萬春節。

使人爲武功大夫渾進忠﹑宣徳郎王徳昌。

夏四月﹐任得敬殺喬家族首領結什角於莊浪族﹐執其母以歸。

結什角母向居莊浪族﹐得敬伺其省母至﹐發兵圍之。招降不從﹐率所部力戰﹐潰圍走﹐夏兵斷其臂。遂擄其母﹐結什角以創死。

秋九月﹐金使來賀生日。

使臣爲宿直將軍僕散守忠。

冬十月﹐任得敬築祈安城。

得敬旣殺結什角﹐發兵四萬﹐役夫三萬﹐修築祈安城﹐增廣其制﹐三月畢工。

十二月﹐金遣使按視。

金陜西邊吏奏﹐結什角死﹐夏國築祈安城。金主遣大理卿李昌圖﹑左司員外郎粘割斡特刺按視。得敬遣人答云「祈安本積石舊壤﹐城址久廢。邊臣請設戍兵﹐鎭撫莊浪族以備盜﹐非有他也。結什角稱兵入境﹐故殺之﹐不知爲喬家族首領也。」昌圖等不能詰。

乾道六年﹑夏乾元年春正月﹐使賀金正旦。

使人爲武功大夫劉志直﹑宣徳郎韓徳容。志直﹐志眞弟﹐官翰林學士﹐工書法。西北有黃羊﹐志直取其尾豪爲筆﹐國中效之﹐遂以爲法。

二月﹐任得敬圖喬家族﹐金增兵備熙秦。

初﹐結什角死﹐遺言請金另立首領﹐金以結什角侄趙師古爲隴逋等四族都鈐轄。得敬遣諜約中國圖之。金主命於熙秦迫近宋﹑夏處添戍爲備。

三月﹐使賀金萬春節。

使人武功大夫張兼善﹑宣徳郎李師白與宋使翰林學士趙雄﹑泉州觀察趙伯同入賀。金主命護衛中善射者押賜諸使射弓宴﹐雄等中五十﹐金押宴者才中七﹐金主下詔諭止。兼善等遂與髙麗使先退。

夏四月﹐太后任氏卒。

得敬恃權﹐行多不法。太后屢戒不聽﹐日以盛滿爲憂。至是卒﹐仁孝葬之如禮。

五月﹐任得敬脇主分國請封於金。金主不許。

得敬邪謀日甚﹐淩轢宗親﹐誅鋤異己。仁孝不能制﹐分國之西南路及靈州羅龐嶺與得敬自爲國﹐遣左樞密使浪訛進忠﹑翰林學士焦景顏如金﹐爲得敬求封冊。景顏抗疏求罷行﹐仁孝不許。金主以問﹐尙書令李石曰「事系彼國﹐我何預焉﹐不如許之。」金主曰「有國之王﹐豈肯無故分國與人﹐此必權臣迫奪﹐非夏王本意。況夏國稱藩已久﹐一旦迫於賊臣﹐朕爲四海主﹐寧容此耶﹖若彼不能自正﹐則當以兵誅之﹐不可許也。」卻其貢物﹐賜仁孝詔曰「自我國家戡定中原﹐懷柔西土﹐始則畫疆於乃父﹐繼則賜命於爾躬﹐恩厚一方﹐年垂三紀﹐藩臣之禮旣務踐修﹐先業所傳亦當固守。今玆請命﹐事頗靡常﹐未知措意之由來﹐續當遣使以詢爾。所有貢物﹐已令發回。」

按﹕嗚呼﹗世風日下﹐事變愈繁。昔韓﹑趙﹑魏三分晉國﹐請命於周﹐君子病之﹐爲其專也。降至後世﹐以彊臣逼天子則美之曰「禪讓」﹐以偏裨逐主帥則假之曰「樂推」。上下相蒙﹐不知紀極。今得敬擅權﹐至敢分國﹐凶悖極矣﹗仁孝力不能制﹐爲之表請。倘金主聽李石之言﹐許頒封冊﹐則始而分﹐終而並﹐晉之俱酒非其證歟﹖世宗賜詔﹐禁之邪謀﹐爲之頓阻。書「脇主」﹐罪得敬之專﹔書「不許」﹐嘉金主之正也﹗秋七月﹐旦暮日色赤。

金主以問左丞相紇石烈良弼﹐對曰「旦而赤﹐應在東﹐髙麗當之﹔暮而赤﹐應在西﹐夏國當之。」未幾﹐夏國有任得敬之死﹐髙麗有趙位寵之難。

按﹕仁孝之篇﹐令徳美政相望於冊。而前書彗星見﹐此書日色赤﹐誌異也。乾象莫大於「七政」﹐日色旦暮皆赤﹐異亦甚矣﹗不一月而夏國﹑髙麗兩國俱亂﹐變不虛生﹐信哉﹗八月﹐誅任得敬。

得敬求封不得﹐始有懼心﹐與弟南院宣徽使任得仁﹑殿前太尉任得聰等將爲變。仁孝恃金爲助﹐密謀誅之﹐遂於月之晦日﹐討殺得敬﹐盡誅其族黨。

九月﹐金使來賀生日。

使臣爲尙書戶部郎中夾古阿里補。

冬十一月﹐遣使如金謝。

仁孝遣殿前太尉芭裏昌祖﹑樞密直學士髙嶽奉表謝金﹐曰「得敬初受分土之後﹐曾遣使赴大朝代求封建﹐蒙詔書不爲兪納﹐此朝廷憐愛之恩﹐夏國不勝感戴。夏國妄煩朝廷﹐冒請賊臣封爵﹐深虧禮節。今賊臣誅訖﹐大朝可無事使問。其所分之地與大朝熙秦路接境﹐恐自分地以來別有生事﹐已根勘禁約﹐乞朝廷亦行約束。」

乾道七年﹑夏乾二年春正月﹐使賀金正旦。

使人爲武功大夫煞執直﹑宣徳郎馬子才。

二月﹐西蕃克烈別部菊兒來投。

克烈部長汪罕殺﹃昆弟﹐帥兵攻其叔菊兒﹐蒙古部長也速該將兵助之。菊兒兵敗﹐走投夏國。仁孝憫其窮蹙﹐使居於西偏。

三月﹐使賀金萬春節。

故事﹕夏使如金﹐報至行省﹐金主遣接伴使與書表人迓於境上。入界﹐則先具驛程腰宿之須。始至京兆行省﹐翌日賜宴﹐至河南行省亦然。將至京﹐有內侍一人以油絹袱韜三銀盒﹐貯湯藥二十六品﹐逆於近境尉氏縣。時春雨泥濘﹐馬駝多病﹐金主命使人駐燕賓館﹐令獸醫護視﹐然後入。

夏五月﹐以斡道衝爲中書令。

道衝剛介直言﹐侃侃不撓﹐任得敬惡之﹐沈淪幾二十年﹐道衝處之淡然。仁孝重其節槪﹐至是擢中書令﹐百僚師式之。未幾﹐任爲相。

秋九月﹐金使來賀生日。

使臣爲近侍局使劉充。

冬十一月﹐任純忠伏誅。

初﹐隴逋四族都鈐轄趙師古頻掠祈安城﹐爲結什角復仇。任得敬遣純忠率兵三萬鎭祈安﹐已﹐聞得敬死﹐一夕亡去﹐匿於金之北境。邏者執以送隴逋族﹐師古得之﹐殺以祭結什角焉。

按﹕純忠死於隴逋族﹐書「伏誅」﹐正賊臣之罪也。

●卷三十八乾道八年﹑夏乾三年春正月﹐使賀金正旦。

使人武功大夫嵬恧執忠﹑宣徳郎劉昭﹐昭後官翰林學士﹐進樞密直學士﹑戶部侍郎。

三月﹐使賀金萬春節。

金主賜燕﹐宋使工部尙書莫以國忌不肯簪花聽樂﹐金使趣之﹐堅執不赴。於是﹐夏使武功大夫黨得敬﹑宣徳郎田公懿位次與髙麗使抗。

夏四月﹐遣使賀金尊號。

金主受羣臣尊號。仁孝遣殿前馬步軍太尉訛羅紹甫﹑樞密直學士呂子溫﹑匭匣使芭裏直信往賀。

秋七月﹐請金復蘭州﹑保安榷場。

金主謂其臣曰「夏國以珠玉易我絲帛﹐是以無用易有用也。」令罷兩處榷場。仁孝請復﹐不允。

九月﹐金使賀生日。

使臣右衛將軍粘割斡特剌。

冬十二月﹐使謝金橫賜。

先是﹐金使宿直將軍唐括阿忽裏來橫賜。仁孝遣殿前太尉周榮忠﹑樞密直學士嚴立本往謝。

乾道九年﹑夏乾四年春正月﹐使賀金正旦。

使人爲武功大夫臥落紹昌﹑宣徳郎張希道。

二月﹐克烈部長汪罕至河西﹐假道走契丹。

汪罕弟也力可哈剌怨汪罕多殺﹐與乃蠻部長亦難赤髮兵伐之。汪罕部眾盡失﹐與其屬走河西﹐假道夏國。仁孝饋以資糧﹐俾由回鶻走契丹。

三月﹐使賀金萬春節。

使人武功大夫鄒顯忠﹑宣徳郎王師信。顯忠後官禦史中丞﹐師信旋擢翰林學士。

夏五日朔﹐日食於井。

云陰不見﹐羣臣表賀﹐仁孝卻之。

秋九月﹐金使賀生日。

使臣宿直將軍胡什賚。

淳熙元年﹑夏乾五年春正月﹐使賀金正旦。

武功大夫煞徳進﹑宣徳郎李師旦與髙麗使同至。髙麗有三綱﹕一賀正﹐一謝遣使﹐一謝賜羊酒。夏惟賀正﹑謝遣而已。金主因徳進等獻禮物十二牀﹑馬二十匹﹑海東靑五﹑細犬五﹐賜賚與髙麗使等。

三月﹐使賀金萬春節。

使人爲武功大夫芭裏安仁﹑宣徳郎焦蹈。

秋九月﹐金使賀生日。

使臣宿直將軍完顏崇肅。

冬十月﹐克烈部長汪罕還自契丹﹐入河西大掠。

汪罕在契丹與其部眾不協﹐復叛歸﹐道經河西中路糧絕﹐縱其部下剽抄。仁孝遣兵擊逐﹐汪罕敗走﹐蒙古鐵木眞遣部眾迎之﹐乃免。

淳熙二年﹑夏乾六年春正月﹐使賀金正旦。

使人武功大夫李嗣卿﹑宣徳郎白慶嗣。嗣卿後知興慶府﹐擢殿前太尉。

秋九月﹐金使賀生日。

使臣符寶郎斜也和尙。

冬十二月﹐使謝金橫賜。

先﹐金使橫賜。仁孝遣興慶尹訛羅紹甫﹑翰林學士王師信往謝。

淳熙三年﹑夏乾七年春正月﹐使賀金正旦。

使人爲武功大夫嵬宰師憲﹑宣徳郎宋宏。

三月﹐使賀金萬春節。

金主以月朔日食﹐命賀節使次日朝見。使人武功大夫骨勒文昌﹑宣徳郎王禹﹐同髙麗使入賀。

秋七月﹐旱。

蝗大起﹐河西諸州食稼殆盡。

九月﹐金使賀生日。

使臣宿直將軍完顏覿古速。

淳熙四年﹑夏乾八年春正月﹐使賀金正旦。

使人武功大夫訛移徳昌﹑宣徳郎楊彥和。彥和﹐參知政事彥敬弟。

二月﹐金復禁綏徳榷場。

金主以西遼耶律大石諸部不靖﹐恐與夏國交通﹐命陜西沿邊榷場止畱一處﹐令所司嚴察姦細。於是夏國綏徳榷場亦罷。

三月﹐使賀金萬春節。

使人武功大夫芭裏慶祖﹑宣徳郎梁宇。慶祖﹐殿前太尉昌祖弟﹔宇﹐金吾衛上將軍元輔侄﹐歷官翰林學士﹐進禦史大夫。

秋九月﹐金使賀生日。

使臣尙書兵部郎中石抹忽土。

冬十一月﹐獻百頭帳於金。

仁孝自出新意﹐命工造百頭帳獻金。金主以夏國貢獻自有方物卻之。仁孝再以表上﹐曰「所進帳本非珍異﹐若不蒙收納﹐則夏國深誠無所展效﹐四方鄰國以爲夏國不預大朝眷愛之數﹐將何所安﹖」金主乃許與正旦使同進。

十二月﹐東經略使蘇執禮如金橫進。

仁孝感金主徳意﹐常貢之外復遣執禮往獻。

淳熙五年﹑夏乾九年春正月﹐使賀金正旦。

使人爲武功大夫恧恧存忠﹑宣徳郎武用和。

三月﹐使賀金萬春節。

使人爲武功大夫嵬名仁顯﹑宣徳郎趙崇道。

夏四月﹐金使來橫賜。

使臣太子左贊善兼翰林修撰阿不罕徳甫。

五月﹐克烈部亦剌哈犯界﹐擊走之。

汪罕與蒙古不協﹐將兵攻之﹐戰敗﹐爲乃蠻所殺。其子亦剌哈逃入夏境﹐大恣剽掠。仁孝遣兵擊之﹐亦剌哈走龜玆國﹐被殺。

秋九月﹐金使賀生日。

使臣侍禦史完顏蒲魯虎。

侵金麟州﹐誘其酋祿東賀叛﹐毀其州城。

夏將蒲魯合野侵金麟州﹐至宕遵源﹐誘邛都部酋祿東賀與之通﹐遣藩僧諦剌約日爲應﹐共擊金兵﹐敗之﹐擄金帛﹑子女數萬﹐遂毀其城。

按﹕書「侵」﹑書「誘」﹐罪夏也﹔書「毀城」﹐罪又甚矣。仁孝內患方除﹐貪心旋起﹐以怨報徳﹐不亦異哉﹗冬十二月﹐遣使如金謝橫賜。

使人爲殿前太尉浪訛元智﹑翰林學士劉昭。

淳熙六年﹑夏乾十年春正月﹐使賀金正旦。

使人爲武功大夫張兼善﹑宣徳郎張希聖。

三月﹐使賀金萬春節。

使人武功大夫來子敬﹑宣徳郎梁介。介後爲祕書少監﹐歷官南院宣徽使。

秋九月﹐金使賀生日。

使臣太子左衛率府率裴滿胡剌。

淳熙七年﹑夏乾十一年春正月﹐使賀金正旦。

使人武功大夫安徳信﹑宣徳郎吳日休。

三月﹐使賀金萬春節。

使人武功大夫罔進忠﹑宣徳郎王禹玉。進忠後知興慶府﹐歷右樞密使﹔禹玉官翰林學士。

秋九月﹐金使賀生日。

使臣少府監完顏賽補。

冬十二月﹐使如金橫進。

初﹐金主詔有司﹐夏使入界﹐如遇月小盡﹐限二十五日至都﹐二十七日朝見。使人禦史中丞罔永徳等遲期一日﹐遂於二十八日朝見。

淳熙八年﹑夏乾十二年春正月﹐使賀金正旦﹐請復綏徳榷場。

先是﹐金尙書奏﹕「夏國與陜民越境﹐盜竊財畜﹐姦人托名貿易﹐潛相往來﹐恐爲邊患﹐請盡罷東勝﹑環州等處榷場。」金主不許。仁孝因東勝繚遠﹐貿易不便﹐遣武功大夫謀寧好徳﹑宣徳郎郝處俊賀正﹐遣禦史中丞罔永徳請復保安﹑蘭州﹑綏徳三處榷場。金主以保安﹑蘭州地無絲﹐且稅少﹐綏徳爲要地﹐令置關市以通貨財。

三月﹐使賀金萬春節。

使人爲武功大夫蘇志純﹑宣徳郎康忠義。

夏四月﹐金使來橫賜。

使臣滕王府長史把徳固。

淳熙九年﹑夏乾十三年春三月﹐使賀金萬春節。

使人武功大夫髙俊英﹑宣徳郎李文政。俊英官至兵部侍郎﹔文政樞密直學士﹐進殿前太尉。

秋九月﹐金使賀生日。

使臣尙輦局使僕散曷速罕。

淳熙十年﹑夏乾十四年春正月﹐使賀金正旦。

使人武功大夫劉進忠﹑宣徳郎李國安。國安後官翰林學士﹑刑部尙書。

三月﹐使賀金萬春節。

使人武功大夫吳徳昌﹑宣徳郎劉思忠。思忠﹐進忠弟。先後奉使不辱君命﹐國人以爲榮。

秋八月﹐國相斡道衝卒。

道衝爲相十餘年﹐家無私蓄﹐卒之日﹐書數牀而已。仁孝圖其像﹐從祀學宮﹐俾郡縣遵行之。

九月﹐金使賀生日。

使臣宿直將軍完顏斜裏虎。

淳熙十一年﹑夏乾十五年春正月﹐使賀金正旦。

使人武功大夫劉執中﹑宣徳郎李昌輔。昌輔後爲樞密直學士。

二月﹐金使橫賜。

使臣器物局使完顏﹛亠回﹜。

三月﹐使賀金萬春節。

使人武功大夫晁直信﹑宣徳郎王庭彥。

夏五月﹐遣使奏告於金。

金主幸上京﹐仁孝遣中書舍人梁宇等奏告﹐將遣使賀。金主以「暑雨泥濘﹐往復萬里」諭止之。

秋九月﹐金使賀生日。

使臣侍禦史遙裏特末哥。

冬十一月﹐金使止正旦﹑生日使。

金主在上京﹐以天寒道遠﹐其宋與髙麗﹑夏國賀正旦﹑生日使不須遣發﹐特令有司報諭。

淳熙十二年﹑夏乾十六年春二月﹐西遼假道伐金。

西遼主大石死﹐子孫相繼﹐西方諸部仍以「大石」名之。是時遣使至夏﹐假道伐金﹐中國諜者以聞。孝宗密詔利西都統制吳挺與制置使畱正議之。已而﹐不果。

冬十一月﹐遣使如金賀。

金主自上京還﹐仁孝遣禦史大夫李崇懿﹑興慶尹米崇吉﹑押進匭匣使李嗣卿往賀尊安。

淳熙十三年﹑夏乾十七年春正月﹐使賀金正旦。

金主以宣孝太子薨﹐未大燒飯﹐詔權停三日。使人武功大夫麻骨進徳﹑宣徳郎劉光國與宋﹑髙麗使各賜在館宴。

三月﹐使賀金萬春節。

是月丙午朔﹐日食﹐金主攺用次日。使人武功大夫麻骨徳懋﹑宣徳郎王慶崇於丁未日朝見。

夏四月﹐利西都統制吳挺使來結援。

史臣曰「當時議論可否及夏人從違﹐史不具載﹐蓋闕文也。」

秋九月﹐金使賀生日。

使臣宿直將軍李達可。

淳熙十四年﹑夏乾十八年春正月﹐使賀金正旦。

使人武功大夫倪徳昭﹑宣徳郎索遵徳。

三月﹐使賀金萬春節。

使人武功大夫野遇忠輔﹑宣徳郎呂昌齡。野遇﹐西夏大族﹔忠輔﹐磊落英發﹐歷官左樞密使﹐爲時名卿。

秋九月﹐金使賀生日。

使臣武器署令斜卯阿土。

冬十二月﹐使謝金橫賜。

先﹐金使來橫賜。仁孝遣殿前太尉訛羅紹先﹑樞密直學士嚴立本往謝。紹先﹐興慶尹紹甫兄也。

淳熙十五年﹑夏乾十九年春正月﹐使賀金正旦。

使人武功大夫麻奴紹文﹑宣徳郎安惟敬。

三月﹐使賀金萬春節。

使人武功大夫渾進忠﹑宣徳郎鄧昌祖往賀。金主禦慶和殿受朝﹐賜羣臣及三國人使宴﹐極歡。

秋九月﹐金使賀生日。

使臣鷹坊使崇夔。

淳熙十六年﹑夏乾二十年春正月﹐賀正使自金還。

金主大漸﹐不能視朝﹐遂諭夏使與髙麗使先還。

二月﹐金使來告哀。三月﹐遣使慰奠。

世宗薨也。仁孝遣殿前太尉李元貞﹑翰林直學士余良陳慰﹐進奉使禦史中丞鄒顯忠等往奠。

夏五月﹐使賀金卽位。

使人知興慶府事乃令思敬﹑田周臣等。

六月﹐金移文報天壽節。

金主誕也﹐令於九月一日稱賀。

秋八月﹐遣使如金賀。

使人嵬名彥﹑劉文慶往賀。金主以世宗喪﹐不受朝。

九月﹐金使賀生日。

使臣隆慶宮衛尉把思忠。

宋光宗紹熙元年﹑夏乾二十一年春正月﹐使賀金正旦。

金主以世宗喪﹐不受朝。使人武節大夫唐彥超﹑宣徳郎楊彥直不得入見。彥直﹐亦彥敬弟。

夏五月﹐金使來橫賜。

使臣鷹坊使移剌寧。

秋九月﹐金使賀生日。

使臣武衛軍副都指揮使烏林答謀甲。

冬十二月﹐侵金嵐﹑石等州。

先是﹐夏使至金﹐許帶貨物與富商交易。大定中﹐使者輒市禁物﹐世宗令於都亭貿易﹐獲利漸少。及金主立﹐以夏國臣屬久﹐凡橫賜﹑生日使﹐禮意頗倨。仁孝怒﹐以兵侵嵐﹑石等州﹐掠人畜而還。

紹熙二年﹑夏乾二十二年春正月﹐使賀金正旦。

仁孝𨿽侵金邊境﹐仍遣武節大夫王全忠﹑宣徳郎張思義賀正。金主以世宗服未除﹐不受朝。故事﹕夏使貿易三日。金主止許一日﹐尙書省以故例請﹐金主勉從之。

二月﹐金使來報哀。

皇太后喪也﹐且賜遣物。仁孝遣使奠慰。

夏五月﹐攻金﹑坊二州﹐破之﹐掠保安州。

金主娛情聲色﹐荒於政事﹐凡屬國使者至﹐羈遲不卽見﹐有上章求去者。仁孝乘其間遣兵破﹑坊二州﹐至保安州﹐大掠而歸。

秋九月﹐使賀金天壽節。

使人武節大夫孰嵬英﹑宣徳郎焦元昌。金主以皇太后喪﹐不受朝賀。

金使賀生日。

使臣西上ト門使白琬。

冬十月﹐侵金鎭戎軍﹐殺其將阿魯帶。

邊人肆牧於鎭戎境﹐執金邏卒。金將阿魯帶率兵追逐﹐右廂吳明契﹑信陵都﹑卜祥﹑徐余立伏兵澗中﹐襲殺阿魯帶﹐取其弓甲﹐掠牲畜無算。

紹熙三年﹑夏乾二十三年春正月﹐使賀金正旦。

使人武節大夫趙好徳﹑宣徳郎史從禮。金主仍不受朝﹐賜燕還。

三月﹐殺吳明契等以謝金。

金主以鎭戎之役遣使詰責﹐仁孝歸罪明契等﹐處以徒刑。金主不從﹐索之不已﹐乃殺以謝。

秋九月﹐使金賀天壽節。

使人武節大夫罔惇信﹑宣徳郎韓伯容。金主仍不受朝。

金使賀生日。

使臣郊社署令唐括合達。

紹熙四年﹑夏乾二十四年春正月﹐使賀金正旦。

金主以太后服未除﹐不受賀。使人武節大夫吳移遂良﹑宣徳郎髙崇徳等仍不得見。崇徳後知興慶府﹐著政績﹐號爲神明。

夏五月﹐金使來橫賜。

使臣尙廏局使石抹貞。

秋九月﹐使賀金天壽節。

金主始禦大安殿﹐受親王﹑百官朝賀﹐使人武節大夫龐靜師徳﹑宣徳郎張崇師與宋﹑髙麗使同見。

國主仁孝卒﹐子純佑立。

年七十﹐在位五十五年﹐攺元四﹐謚曰聖徳皇帝﹐廟號仁宗﹐墓號壽陵。純佑時年十七﹐章獻欽慈皇后羅氏生。

論曰﹕仁孝初立﹐境宇小康﹐人民樂業。未幾﹐而地震歲饑﹐沙飛泉湧﹐天災薦至﹐荒亂頻仍﹐洵國步孔艱哉﹗然能崇儒學﹐禁奢侈﹐修國史﹐制新律﹐又尊孔子爲帝﹐增弟子員至三千人﹐典章文物燦然成一代宏規。蓋幾軼遼﹑金而上之矣﹗惜其旣誅得敬﹐漸啟侈心﹐致與金爲好不終﹐亦晚節之累也。冬十一月﹐告哀於金﹐且獻遺物。

純佑遣禦史大夫李元吉﹑翰林學士李國安如金訃。遣殿前太尉咩銘友直等獻遺物。

十二月﹐金使來祭慰。

初﹐金主遣西上ト門使大﹛石﹜賀夏主生日。至是﹐因仁孝卒﹐卽以爲敕祭慰問使。

紹熙五年﹑夏天慶元年春正月﹐使賀金正旦。

使人武節大夫恧恧世忠﹑宣徳郎劉思問。思問後官樞密直學士。

金使賜封冊。

金遣國子祭酒劉璣﹑尙書右司郎中烏古論慶裔爲封冊使﹐左司都事李仲略爲讀冊官﹐立純佑夏國王兼起復。

夏四月﹐遣謝封使如金。

禦史中丞浪訛文廣﹑樞密直學士劉俊才﹑押進知興慶府事野遇克忠往金報謝。

秋九月﹐使賀金天壽節。

金主宴於樞光殿。使人武節大夫野遇思文﹑宣徳郎張公輔﹐賜賚甚優。思文﹐知興慶府﹐克忠族弟﹐官至金吾衛上將軍﹔公輔﹐翰林學士﹐進禦史中丞。

閏十月﹐金使賀生日。

使臣引進使完顏衷。純佑遣禦史大夫李彥崇﹑知興慶府事郝庭俊往謝。

●卷三十九宋寧宗慶元元年﹑夏天慶二年春正月﹐使賀金正旦。

使人爲武節大夫王彥才﹑宣徳郎髙大節。

夏四月﹐貢馬於金﹐不受。

金故事﹕西北諸國歲貢馬八百區。時完顏宗道除西北路招討使﹐辭不受。諸部皆免。純佑遣使謝。

秋九月﹐使賀金天壽節。

故事﹕夏使如金﹐至會同館﹐金主遣使撫問﹐使人依例書送以禮物。是時金用兵北方﹐軍務旁午﹐撫問使頗索貨賄。使人武節大夫宋克忠﹑宣徳郎吳子正正言折之﹐乃止。

冬十月﹐金使賀生日。

使臣尙書左司郎中粘割胡上。

慶元二年﹑夏天慶三年春正月﹐使賀金正旦。

使人武節大夫員元亨﹑宣徳郎元叔。金制﹕賀正使於十二月二十九日入見。上年十二月己卯立春﹐金主命於前二日丁丑先見﹐俟至正旦行賀禮。

夏五月﹐金使來橫賜。

使臣尙藥局副使粘割忠。

秋九月﹐使賀金天壽節。

先是﹐金主敕夏使與髙麗使入見敷奏﹐令新設各國通事具公服與ト門使上殿監聽。使人武節大夫同崇義﹑宣徳郎呂昌邦等遵新制奏告。

冬十月﹐金使賀生日。

使臣國子監丞烏古論達吉不。

十二月﹐越王仁友卒﹐降封其子安全爲鎭夷郡王。

仁友﹐仁孝族弟﹐深沈有器度。初封郡王﹐任得敬擅權﹐志危國本﹐誣殺宗親。仁友深自韜晦﹐口不言國事。及仁孝謀誅得敬﹐陰奉命誘執任得聰﹑任得仁等﹐得敬勢孤﹐乃伏誅﹐以功封越王。至是卒﹐子安全天資暴狠﹐心術險鷙﹐上表誦先世功﹐冀嗣爵。純佑不許﹐封鎭夷郡王﹐安全由是生怨。

慶元三年﹑夏天慶四年春正月﹐使賀金正旦。

使人武節大夫嵬名世安﹑宣徳郎李師廣。世安﹐夏宗室﹐官至禦史大夫﹐廉約淸峻﹐絲毫不妄取﹐刻厲若貧士﹐卒後廬舍蕭然﹐僅庇風雨而已。

秋九月﹐使賀金天壽節。

使人爲武節大夫羅移守忠﹑宣徳郎王彥國。

復置保安﹑蘭州榷場。

純佑遣知興慶府事李徳衝﹑樞密直學士劉思問奏告﹐請復榷場。金主許復二市。尋遣殿前太尉李嗣卿﹑知興慶府事髙崇徳奉表謝。

冬十月﹐金使賀生日。

使臣禮部員外郎蒙括仁本。

慶元四年﹑夏天慶五年春正月﹐使賀金正旦。

己亥朔﹐日食。金主攺辛丑日入賀﹐諭有司﹕凡館接伴與奉使者﹐毋以語言相勝﹐務存大體。使人武功大夫隗敏修﹑宣徳郎鐘伯達﹐館燕益謙牧盡禮。

夏四月﹐以劉忠亮爲南院宣徽使。

忠亮質直端重﹐有大臣體。鎭夷郡王安全漸干政﹐忠亮正色立朝﹐臨事是非不稍回折。安全誘以甘言﹐忠亮曰「是餌吾也」。終不顧。先安全篡一年卒﹐臨終謂子思義曰「吾不能爲國紓難﹐負恩多矣。宣布衣入棺﹐以志吾恨。」思義遵遺命﹐亦不復仕。

秋九月﹐使賀金天壽節。

使人爲武節大夫折移俊﹑宣徳郎羅世昌。

冬十月﹐金使賀生日。

使臣客省使移剌郁。

慶元五年﹑夏天慶六年春正月﹐使賀金正旦。

故事﹕夏使如金﹐至燕賓館更衣﹐由宜照門入﹐館伴及書表牽攏官在路迎候﹐邀入會同館﹐謂之聚廳。使者與館伴交銜畢﹐然後相見﹐三節人從以次互相參拜。是時﹐金主易館名「恩華」﹐所經橋道先期修治﹐賜酒﹑賜果皆從厚。使人武節大夫李慶源﹑宣徳郎鄧昌祖入見﹐金主悉慰勞之。

夏五月﹐金使來橫賜。

使臣宿直將軍徒單仲華。

秋九月﹐使賀金天壽節。

使人武節大夫紐尙徳昌﹑宣徳郎李公達。

遣使如金謝橫賜。

使人殿前太尉乃令思聰﹑樞密直學士楊徳先。

冬十月﹐金使賀生日。

使臣兵部郎中完顏撒裏合。

慶元六年﹑夏天慶七年春正月﹐太后羅氏疾﹐因賀正使求醫於金。

夏國鮮醫藥﹐有疾但占筮﹐令廝者送鬼或遷他室﹐謂之閃病。俗以巫爲廝也。羅氏病頭風﹐久不愈。純佑遣武節大夫連都惇信等至金賀正﹐附奏求醫。金使太醫時徳元﹑王利貞來治﹐並賜藥物。

秋八月﹐遣使如金謝。

純佑以母疾愈﹐遣南院宣徽使劉忠亮﹑知興慶府事髙永昌如金謝恩。

九月﹐使賀金天壽節。

使人爲武節大夫連都惇信﹑宣徳郎丁師周。

冬十月﹐金使賀生日。

使臣宿直將軍完顏觀音奴。純佑使左金吾衛上將軍野遇思文﹑知興慶府事田文徽往謝。

嘉泰元年﹑夏天慶八年春正月﹐使賀金正旦。

使人爲武節大夫臥徳忠﹑宣徳郎劉筠國。

秋九月﹐使賀金天壽節。

使人爲武節大夫柔思義﹑宣徳郎焦思元。

冬十月﹐金使賀生日。

使臣刑部員外郎完顏綱。故事﹕饋金使禮物﹐視詔書幾道爲多寡。是時綱賫三詔至﹐純佑厚饋之。

十一月﹐金人浚濠入界﹐詰之﹐不報。

金羣牧使耶律徳壽叛﹐金主遣將斬之﹐恐其餘黨復擾﹐集民夫浚邊界濠塹﹐東自髙麗﹐西連夏境﹐列屯數千里。純佑怒其入界﹐遣使詰之。金人不報。

嘉泰二年﹑夏天慶九年春正月﹐使賀正旦。

使人武節大夫白克忠﹑宣徳郎蘇夤孫。

夏四月﹐甘州守曲也怯律子察罕入於蒙古。

察罕﹐初名益徳。其母甘州守臣曲也怯律妾﹐方妊﹐不容於嫡﹐以配掌牛羣者及裏木。生﹐稍長﹐及裏木挈至北方。牧羊於野﹐植杖於地﹐脫帽置杖端而拜。蒙古部長鐵木眞過而問之﹐對曰「獨行則帽在上而尊﹐二人行則年長者尊﹐今獨行﹐故致敬於帽。且聞有大官至﹐先習禮儀耳。」鐵木眞挈以歸﹐賜蒙古姓﹐給事內廷﹐授及裏木牧馬職。

秋九月﹐使賀金天壽節。

使人爲武節大夫天籍辣忠毅﹑宣徳郎王安道。

冬十月﹐金使來賀生日及橫賜。

使臣宿直將軍紇石烈毅﹐時與瀛王府司馬獨吉溫先後至。純佑遣殿前太尉李建徳﹑知興慶府事楊紹直往謝。

嘉泰三年﹑夏天慶十年春正月﹐使賀金正旦。

使人武節大夫崔元佐﹑宣徳郎劉彥輔。

三月﹐策士﹐賜宗室遵頊進士及第。

遵頊﹐齊王彥忠子。彥忠材器英敏﹐善騎射﹐饒武略﹐遇事敢爲。任得敬害其能﹐中以蜚語﹐貶守涼州。在郡有政績﹐蕃﹑漢畏懷。得敬誅﹐召入爲馬步軍太尉。卒﹐謚忠武。遵頊端重明粹﹐少力學﹐長博通羣書﹐工隸篆。純佑廷試進士﹐唱名第一﹐令嗣齊王爵。未幾擢大都督府主。

秋九月﹐使賀金天壽節。

使人武節大夫﹛少﹜徳元﹑宣徳郎髙大亨。大亨與兄大節﹑大倫並奉使金國﹐金人號爲「三俊」。史臣曰「西夏子弟多賢俊﹐國亡後﹐元主訪求河西遺逸﹐至形之詔諭﹐良有以也。」

冬十月﹐金使賀生日。

使臣薊州刺史完顏太平。

嘉泰四年﹑夏天慶十一年春正月﹐使賀金正旦。

使人武節大夫梅訛宇文﹑宣徳郎韓師正。

秋八月﹐夏州豕生麟。

麟一身二首﹐州民以獻。安全使人占之﹐云「一國兩主兆也」。安全喜﹐遂蓄篡謀。

九月﹐使賀金天壽節。

使人武節大夫李徳廣﹑宣徳郎韓承慶。

冬十月﹐金使賀生日。

使臣提點尙衣局完顏燮。

十一月﹐白气亙天。

貫東井﹑輿鬼之次。

開禧元年﹑夏天慶十二年春正月﹐使賀金正旦。

天大雪。越日﹐金主禦衍慶宮受朝。使人武功大夫野遇惟徳﹑宣徳郎髙大倫同宋﹑髙麗使入賀。

三月﹐太白晝見。

日者云「主兵亂」。

蒙古初來侵﹐破力吉裏寨。

蒙古鐵木眞之先曰孛端叉兒﹐母爲阿蘭果火﹐孛端叉兒生而狀貌奇異。其後﹐子孫蕃衍﹐各自爲部﹐居烏桓北﹐與畏羅乃蠻九姓回鶻故城和林接壤﹐世奉貢於遼﹑金﹐而總隸於韃靼。九傳至也速該﹐並合諸部﹐益盛大。攻塔塔爾部﹐獲其部長鐵木眞。還至跌裏溫盤陀山生子﹐因名焉。也速該卒﹐鐵木眞幼。族人泰赤烏合七部三萬人攻之﹐鐵木眞與母月倫分所部爲十三翼縱擊﹐大敗泰赤烏﹐悉降其所部。未幾﹐塔塔爾叛金﹐鐵木眞自斡難河會金師滅之﹐以功授察兀禿魯﹐猶中國之招討使也。又與乃蠻部戰於帖麥核川﹐殺其酋長太陽罕﹐餘眾潰走。鐵木眞益彊。至是﹐引將怯古裏禿﹑耶律阿海等部兵﹐入河西攻力吉裏寨﹐破之﹐縱兵躪瓜﹑沙諸州。純佑不敢拒。

按﹕蒙古地處北方﹐與夏境遼遠﹐千里兵行﹐士有饑色。純佑聞兵入境﹐或整眾以挫其銳﹐或設伏以邀其歸。蒙古𨿽彊﹐應知顧忌。柰何任其蹂躪﹐絕不以一矢相加遺﹖始卽示之以弱﹐何怪後日之更舉乎﹗故書「初」﹐以見夏國之亡兆於此。夏四月﹐蒙古兵還﹐掠落思城。

蒙古主以天暑將盛﹐引兵還﹐經落思城﹐大掠人畜去。

六月﹐天鳴有聲。

在西南方。己巳﹐熒惑犯太微右執法。羣臣上章請赦。

更興慶府爲中興府。

純佑以蒙古兵退﹐修復被兵諸城堡﹐大赦境內﹐攺興慶爲中興府。

秋九月﹐使賀金天壽節。

先是﹐金使來橫賜。純佑遣武節大夫趙公良﹑宣徳郎米元懿賀節﹐並遣殿前太尉乃令思聰﹑知中興府通判劉俊徳往謝。

黑雲起西北方。

間赤色如火﹐次及西南﹐有白气貫其中﹐每至夜四更乃散。

冬十一月﹐遣兵攻蒙古﹐不戰而還。

純佑聞蒙古侵金﹐與河東監軍完顏天驥相持﹐乘虛以兵入其境。行數日﹐無所得﹐諜報蒙古已敗金兵﹐回師來救﹐乃還。

開禧二年﹑夏天慶十三年春正月﹐使賀金正旦。

使人武節大夫紐尙徳﹑宣徳郎鄭勗。

鎭夷郡王安全廢其主純佑自立﹐攺元應天。

安全久專國政﹐是月二十日﹐與純佑母羅氏廢純佑自立﹐攺天慶十三年爲應天元年。

按﹕純佑之廢﹐羅氏有力焉。獨書「安全」﹐誅主謀也。安全素操國政﹐久蓄異謀﹐卽無羅氏﹐其能免篡逆之事乎﹖故專罪之。三月﹐故主純佑暴卒於廢所。

年三十﹐在位十四年﹐攺元一﹐謚曰昭簡皇帝﹐廟號桓宗﹐墓號莊陵。

按﹕國君善終者不地﹐弒則書地。考《宋史》載﹐純佑廢﹐遂卒﹔《金史》純佑旣廢﹐再閱月死於廢所﹐皆無異詞也。然無罪被廢﹐廢不久而死﹐與弒何殊﹖書「暴卒」﹑書地﹐春秋誅意法也。論曰﹕純佑仁慈恭儉。在位十四年﹐四郊鮮兵革之患﹐國中無水旱之虞。蓋西夏小邦﹐但能循舊章﹐安無事﹐已稱善守矣。卽其宮闈間﹐未聞失徳。乃以宗孽擅權﹐失愛母氏﹐位遭幽奪﹐身死廢所﹐哀哉﹗後羅氏表中訾其不能嗣守﹐其中委曲﹐史少明文﹐亦千古疑案也。夏六月﹐羅氏爲安全請封於金﹐金遣使詰之。

羅氏遣禦史大夫罔執中奉表至金﹐言純佑不能嗣守﹐與大臣議立安全﹐請賜封冊。執中朝辭私問館伴官﹕「奏告事詔許否﹖」館伴官曰「此不當問也。」執中曰「明日當問諸客省使﹐若又不答﹐則升殿奏請。」客省使以聞﹐金主遂遣使詰羅氏廢立之故。

按﹕安全內蠱羅氏﹐隱遂篡謀﹐顯求封冊。方謂其惡莫知﹐金使一詰﹐𨿽不能明正其罪﹐亦足使亂臣賊子懼矣﹗秋七月﹐金使冊安全爲夏國王。

羅氏復奉表﹐飾辭陳請。金主始遣朝議大夫﹑尙書左司郎中溫迪罕思敬﹑太常少卿黃震﹐冊安全爲夏國王。安全待金使加禮。

冬十二月﹐遣使如金謝封冊。

使人禦史大夫謀寧光祖﹑翰林學士張公甫。

開禧三年夏應天二年春正月﹐使賀金正旦。

使人爲武節大夫隈敏修﹑宣徳郎鄧昌福。

秋七月﹐遣使如金贖人口。

金主詔邊吏細核﹐盡贖放還夏國﹐有藏匿者以違制論。

九月﹐使賀金天壽節。

使人武節大夫羅移思忠﹑宣徳郎安禮﹐與髙麗使衛尉少卿徐光會。金有司奏﹕「大定初﹐宋未請和﹐夏﹑髙麗使者賜曲宴﹐今請依大定故事。」金主從之。

蒙古來伐。

蒙古主聞安全廢主自立﹐遣兵攻之﹐取斡羅孩城。

按﹕前書「侵」﹐玆書「伐」﹐何﹖惡安全也。冬十二月﹐金使賀生日。

使臣符寶郎烏古論福齡。安全遣殿前太尉習勒遵義﹑樞密都承旨蘇寅孫往謝。

按﹕金賀生日使止此。嘉定元年﹑夏應天三年春正月﹐使賀金正旦。

使人武節大夫渾光中﹑宣徳郎梁徳懿。光中﹐樞密都承旨進忠弟﹐歷官參知政事﹔徳懿後爲翰林學士。

二月﹐蒙古兵還。

蒙古兵駐斡羅孩城﹐四出侵掠。安全集右廂諸路兵以拒。蒙古主見夏國兵勢尙盛﹐不敢驟進﹐逾五月﹐糧匱引還。

附﹕《金史﹖交聘表》﹕泰和八年三月﹐夏樞密使李元吉﹑觀文殿大學士羅世昌等來奏告。按﹕奏告何事﹐《紀》《傳》無考。秋七月﹐大稔。

時諸路旱蝗﹐河南髙田種不入土﹐中國與金地荒歉者多﹐惟夏國及北方稻麥皆大熟。

按﹕大稔﹐瑞應也。而見於安全之世﹐是猶春秋魯桓之有年﹑宣之大有年也。冬十月﹐使賀金天壽節。

時金與中國交兵﹐移天壽節於十月十五日。安全遣武節大夫李世昌﹑宣徳郎米元傑往賀。元傑﹐祕書少監元懿弟。

附﹕《金史﹖交聘表》﹕冬十月﹐夏參知政事浪訛徳光﹑光祿大夫田文徽等來奏告。《章宗紀》﹕冬十月﹐夏國有兵﹐遣使來告。意所告蒙古兵也。考《元史﹖太祖紀》﹕二年秋﹐帝徵西夏。三年春﹐至自西夏。四年春﹐帝入河西。是三年自夏及秋﹐元未嘗用兵於夏﹐不知何以有告。《金史》疑誤。

●卷四十嘉定二年﹑夏應天四年春二月朔﹐太白晝見。

其光經天。

三月﹐蒙古兵入河西﹐大都督府主髙逸死之。

金叛人李藻﹑田廣明等勸蒙古伐金。蒙古主恐夏國議其後﹐先舉兵出黑水城北﹐由兀剌海關口入河西。安全遣世子承禎爲主將﹐以大都督府令公髙逸爲副元帥﹐督兵五萬禦之﹐大敗。逸被獲﹐不屈死。

夏四月﹐兀剌海城降。

蒙古兵圍城﹐丰州人謝睦歡勸守將出降﹐太傅西璧氏率兵巷戰﹐被俘。

秋七月﹐破克夷門。

克夷爲中興府外圍﹐兩山對峙﹐中通一徑﹐懸絕不可登。曩霄時﹐嘗設右廂朝順監軍司兵七萬守之。安全聞蒙古兵深入﹐遣嵬名令公復率兵五萬以拒。蒙古兵至﹐嵬名令公自山阪馳下﹐擊敗之。相持兩月﹐備漸弛﹐蒙古主設伏以待﹐遣遊兵誘之入伏獲之﹐遂破克夷。

圍中興府。九月﹐引河水以灌城。

蒙古主引兵薄中興府﹐安全親督將士登城守禦﹐蒙古兵不能破。會大雨﹐河水暴漲﹐蒙古主遣將築防﹐遏水灌城﹐居民溺死無算。

冬十月﹐遣使乞援於金。金人不應。

中興受圍月餘﹐安全遣使至金乞援。金羣臣皆曰「西夏若亡﹐蒙古必來加我﹐不如與西夏首尾夾攻﹐可以進取而退守。」金主曰「敵人相攻﹐吾國之福﹐何患焉﹖」遂不出兵。

按﹕是時蒙古兵三入夏矣。夏弱則蒙古彊﹐於金亦有不利焉。乃金主以兩國相爭爲福﹐是豈知唇亡齒寒之義哉﹗不特啟夏人之構怨﹐而金之亡於蒙古亦於是決矣。十二月﹐河堤決。蒙古遣使諭降。安全納女請和。

河水久灌﹐城址將圮。會外堤決﹐水勢四潰﹐蒙古兵不能支﹐遂解圍退。已﹐遣其太傅訛答入城諭降﹐安全乃納女請和。

嘉定三年﹑夏皇建元年春三月﹐嵬名令公自蒙古還。

太傅西璧氏病死﹐嵬名令公被囚。蒙古主數使人諭降﹐不聽﹐日居土室中﹐蓬首垢面﹐食惟粗糲﹐志不稍屈。及安全請和﹐聞令公未死﹐遣使以禮請﹐乃縱還。

秋八月﹐攻金葭州。

金隴外十州地介宋夏之間﹐與諸蕃雜處﹐素無重鎭戍守。安全怒金不發援兵﹐遣萬騎攻葭州﹐以報之。

嘉定四年﹑夏皇建二年春正月﹐使賀金正旦。

夏使朝辭﹐金主賜衣帶外﹐又賜貂裘二﹐無則使者代以銀三錠﹐副代以帛六十匹。至是﹐金主並削之﹐禮臣請﹐不許。

三月﹐有黑气起北方。

廣若長堤﹐內有三白气貫之﹐如龍虎狀。

夏五月﹐黑塔坦國攻河西﹐禦之﹐敗績。

塔坦之先與女眞同類﹐有黑﹑白二種。時黑塔坦王白廝波彊盛﹐兼並諸族地﹐起兵攻夏河西州郡。安全親率兵拒戰﹐大敗﹐失其公主﹐遣使請以臣禮事﹐塔坦方退。自是國勢益衰。

按﹕黑塔坦爲西蕃別種﹐乃蠻夷之最賤者。安全旣失其女﹐復乞爲臣﹐辱國甚矣。秋七月﹐齊王遵頊立﹐攺元光定。

遵頊於是月三日立﹐時年四十九﹐攺皇建二年爲光定元年。史臣曰「遵頊之立也﹐較安全卒前一月﹐安全有子承禎﹐不得嗣。金衛紹王無實錄﹐莫得其故也。」

按﹕遵頊之立﹐史不詳其故。然前安全死一月﹐安全有子不得立﹐是可疑也。故書「立」﹑書「攺元」﹐與安全文不甚異﹐以見安全之位如是得﹐亦如是失﹐出爾反爾﹐徒受大惡之名而已。八月﹐安全死。

年四十二﹐於是月五日卒。在位六年﹐攺元二﹐謚曰敬穆皇帝﹐廟號襄宗﹐墓號康陵。

按﹕安全書「死」﹐不書「卒」﹐篡逆之人不得正其終也。與前書趙保吉同。論曰「安全派惟支庶﹐爵重宗藩﹐妄肆姦心﹐篡奪君位﹐律以天討﹐罪豈容誅﹗況在位六年﹐無善可紀。見蒙古之彊﹐納以女﹔背金源之徳﹐加以兵。鮮恥寡恩﹐曷足掛齒﹗然止能及身﹐而不能傳世﹐則有天意存焉。」遣兵犯金東勝城。

金界西出天山﹐外包東勝﹐直接夏境。遵頊遣萬騎圍之﹐勢危甚。金西南路馬軍萬戶紇石烈鶴壽救之﹐突圍入城﹐乃解。

按﹕書「犯」﹐罪遵頊也。夏與金構兵﹐莫甚於遵頊。觀於嗣立伊始﹐卽啟爭端﹐何怪後日紛紛乎﹖冬十一月﹐侵金涇﹑二州﹐圍平涼府。

慶陽﹑徳順﹑平涼皆陜西重地﹐金人恃西爲厄塞。自夏兵屢至﹐諸州皆繕城積粟﹐團結土兵爲備。遵頊聞蒙古兵直入中都﹐以兵萬餘擾﹑岐。金陜西安撫使檄同知轉運使事韓玉募兵萬人赴援﹐夏兵不勝。時遵頊圍平涼﹐聞玉引兵抵北原﹐疑金軍大至﹐遂解圍。

附﹕《金史﹖蒲察鄭畱傳》﹕大安二年﹐知慶陽府﹐三年﹐夏人犯邊﹐擊走之。考《衛紹王紀》﹐夏人犯慶陽在至寧元年六月﹐不在大安三年。疑《傳》有誤。嘉定五年﹑夏光定二年春正月﹐使賀金正旦。

遵頊遣使如金賀正。故事﹕夏使至金﹐互市於會同館。時金有貴戚與使人貿易﹐監察禦史聶天驥奏其事。金主禁之﹐令夏使速回。

按﹕西夏賀金正旦止此。三月﹐金使來賜封冊。

金兵與蒙古戰﹐敗績於渭河堡。遵頊乘其敗﹐頻侵邊境﹐而金封冊使仍至。

攻金葭州。

金延安路兵馬總管完顏奴婢卻之。

冬十二月﹐遣使如金謝封冊。

遵頊志與金構難﹐受冊久之﹐始遺使謝﹐而賀正使仍不遣。

嘉定六年﹑夏光定三年春三月﹐太陰與太白並見。

相去僅尺餘。

夏六月﹐侵金保安州﹐破之﹐圍慶陽府。

保安旣破﹐獲州刺史殺之﹔又犯慶陽﹐殺其同知府事等官。知慶陽府蒲察鄭畱出兵力戰﹐乃引歸。

秋八月﹐破金州﹐降其節度使烏林答琳。

答琳尙金郜國公主﹐爲靜難軍節度。夏兵攻城﹐答琳中風﹐不能戰﹐遂降。金主遣通事張福孫來視答琳﹐公主以其狀付福孫。福孫還以聞﹐金主諭夏國善視之。

冬十一月﹐攻金會州﹐敗於窄土峽。

遵頊知金主永濟被弒﹐國中大亂﹐出兵突攻會州。金都統徒單醜兒引大軍拒戰於窄土峽﹐副都統烏古論長壽先登陷陣。夏兵不支﹐走東關堡﹐再戰復敗。

十二月﹐破鞏州﹐執節度使夾谷守中﹐殺之於平涼城下。

夏﹑金接壤之處𨿽多溝阪﹐並無長河大山爲屏蔽。金人向恃陜西弓箭手善戰禦敵﹐夏國畏之。及徙屯他所﹐遵頊以數萬騎攻破鞏州﹐執守中﹐脇降﹐不屈﹐載而西進。圍平涼﹐使其至城下諭降﹐守中呼城上曰「夏人矢盡且遁﹐愼勿降﹗」夏兵交刃殺之。按察副使盧庸登陴拒戰﹐矢盡﹐募人取夏兵所射城上箭以濟﹐夏兵不能克。

附﹕《金史﹖蒲察鄭畱傳》﹕至寧元年﹐知平涼。是時﹐平涼被兵﹐夏人復來攻﹐鄭畱收潰卒爲拒守計﹐夏兵乃退。按﹕至寧盡九月。平涼被兵﹐在《夾谷守中傳》已云「至寧末」﹐此更不知何時。嘉定七年﹑夏光定四年秋七月﹐遣使人西和州﹐請會師圖會。

左樞密使吐蕃路招討使萬慶義勇遣蕃僧減波把波等賫蠟書二丸﹐至西和州之巖昌寨﹐議夾攻金人﹐圖復侵地。制置使董居誼初入蜀﹐恐其詐﹐不報﹐迅遂中絕。

按﹕夏自安全銜失援之憾﹐構怨於金﹐遵頊繼之。平涼﹑鞏﹑會間無歲不攏﹐而又力弱勢衰﹐不能得志。因思假宋兵威以逞其忿﹐何嘗爲中國計哉﹖況戎性輕忽﹐勝則爭趨﹐敗則四潰。觀後日鞏﹑秦之役﹐進退無恆﹐夏可用宋﹐宋不能用夏﹐絕之未爲不是。《續綱目發明》以夏之請師爲「向義」﹐宋之不報爲「失策」﹐是徒論其理﹐尙未揣時勢立言也。八月﹐攻金慶原﹑延安諸州。

初﹐遵頊令歸國人喬成賫書於金﹐言邊吏侵掠﹐乞加禁戢。金主知其飾辭﹐不答。遵頊率眾攻掠諸州﹐金主令有司移文責之。

冬十一月﹐援金叛人程陳僧於蘭州。

金蘭州譯人程陳僧聚眾叛﹐敗金人於龕谷﹐遣僞統制董九招西關堡都統王狗兒。狗兒殺九﹐起兵拒。陳僧來乞援﹐遵頊以兵三千應之。

嘉定八年﹑夏光定五年春正月﹐攻金環州﹐金使來謝﹐不可﹐進圍積石州。

先是﹐夏兵掠武延川﹐金邊吏亦稍侵夏境以報。遵頊怒﹐遣兵攻環州。金主命治邊吏罪以謝﹐遵頊不可﹐進圍積石﹐爲都統姜伯通所拒﹐不克而還。

二月﹐破安鄕關﹐復攻環州。

金都統曹記僧﹑萬戶忽三十禦之﹐不得進。再攻環州﹐刺史烏古論延壽及斜卯毛良虎敗之境上。

秋九月﹐金討叛人程陳僧﹐復以兵援。破西關堡﹐圍第五將城。

初﹐金主議伐夏國﹐陜西宣撫使奏﹕「往者夏人侵我環﹑慶﹑河﹑蘭﹑積石﹐及出兵應之﹐悉遁去﹐蓋爲我有備也。今蘭州潰兵猶未集﹐軍實多不完﹐沿邊地寒﹐春艸始生﹐未可芻牧﹐兩界無煙火者三百餘里﹐不可輕舉。」金主從之。遣河州提轄曹記僧﹑通遠軍節度完顏狗兒討陳僧﹐以絕內援。遵頊以師赴救﹐與金兵戰﹐互有勝負。已﹐以輕兵襲破西關堡﹐圍第五將城﹐與金萬戶楊再興相持數日而解。

按﹕「討」而書「援」﹐罪援者也。冬十月﹐攻金保安﹑延安﹐不克﹔圍臨洮府﹐破之。

夏兵攻保安﹐與都統完顏國家奴戰﹐不勝。再攻延安﹐又爲戍將所敗。乃合右廂精兵八萬圍臨洮﹐金陜西宣撫副使完顏胡失剌來援﹐夏兵伏渭源堡擊敗之﹐執胡失剌﹐遂破臨洮。

攻熟羊寨。

夏兵侵金不已﹐金主以空名宣敕付陜西宣撫使﹕夏人入寇﹐有臨陣立功者﹐五品以下並聽遷授。於是﹐金兵皆力戰。夏眾數萬攻綏徳之克戎﹑綏平﹐皆敗﹔又攻熟羊寨﹐陜西副統軍移剌塔不也以兵萬人拒戰﹐遂卻。

十二月﹐合金叛將程陳僧兵攻臨洮府﹐敗績。

初﹐遵頊破臨洮不守﹐金將陀滿胡土門修復其城。陳僧遣使請攻﹐遵頊遣兵數萬﹐合陳僧兵復圍臨洮﹐扼渭源堡﹐內外不通者半月﹐城中粟不支﹐眾心危甚。胡土門日勉以忠義﹐皆自奮﹐偵城中爲夏內應者二十人﹐悉斬之﹐擲首城下。夏兵四面力攻﹐胡止門縋壯士夜襲營壘﹐夏兵亂﹐金兵乘之﹐大敗。

圍定羌州。

爲金防禦使納合蒲剌都所敗。

嘉定九年﹑夏光定六年夏四月﹐葩俄族都管汪三郎叛降於金。

葩俄向屬夏國﹐金陜西行省都元帥僕散端遣納蘭伴僧賫諭招之﹐汪三郎與臨洮菇黎五族都管靑覺兒﹑積石州都管章羅謁蘭冬﹑鐸精族都管阿令結等相繼叛附於金。金主命優給之﹐賜汪三郎姓完顏氏。後力禦夏兵﹐爲金名將。

五月﹐修河橋以窺來羌城。金兵焚之。遵頊潛於來羌城之界河起修折橋﹐以通兵路。金元帥右都監完顏賽不遣兵焚毀之﹐俘斬甚眾。

諜者陳入金被獲。

遵頊復圖臨﹑鞏﹐進取長安﹐使入金界探事。來遠鎭將獲﹐以聞﹐金主命陜西行省嚴備之。

秋﹐閏七月﹐金兵襲阿彌灣。

夏與金屢啟兵端﹐而奏報尙用金號。是時﹐移牒尾署「大夏光定六年」﹐延路上之﹐金主封還原牒﹐命慶陽總管慶山奴出第三將懷安寨﹐環州刺史完顏胡曾出環州﹐兩路進攻。遵頊點集諸軍﹐戒不與戰。金主恐有詐﹐諭諸軍勿輕進。惟提控完顏狗兒兵由蘭州西關堡招降舊部曲九人﹐掩襲阿彌灣﹐殺將士數百人。

八月﹐攻金安塞堡。

金元帥左監軍烏古論慶壽自延安遣軍援之﹐夏兵敗。復戰於州之倉曲谷﹐亦不勝。

掠結耶觜川﹐不克﹐勒兵據車兒堡。

金右都監完顏賽不拒之。退據車兒堡﹐再戰﹐又敗。

九月﹐連蒙古兵攻金延安府及代州﹐遂破潼關。

遵頊數戰不勝﹐遣人與蒙古連兵攻延安﹑代州等郡﹐殺經略使奧屯醜和尙﹐進犯潼關。金西安軍節度使尼龐古蒲魯虎戰歿﹐關遂破。

按﹕蒙古﹐夏之仇也﹔金﹐夏之鄰也。與鄰爲仇﹐而與仇爲比﹐書以見其不智。冬十一月﹐圍金定西城。

遵頊旣破金兵﹐復遣兵四萬餘突圍定西﹐輦致攻具﹐志在必取。金提控赤盞合喜與節度使楊斡烈率兵鏖戰﹐夏兵被斬者二千餘級﹐失馬匹八百﹐器械無數。

十二月﹐金兵攻鹽﹑宥﹑夏諸州。

先是﹐金主與皇太子議伐夏﹐以右監軍陀滿胡土門﹑延安總管古里甲石倫攻鹽﹑宥﹑夏諸州﹐慶陽總管慶山奴﹑知平涼府移剌塔不也攻威﹑靈﹑安﹑會等州。遵頊分道出兵拒之﹐金兵不能進。

殺金守臣劉徳基。

徳基﹐金貞初進士﹐守官邊邑。夏兵攻其城﹐徳基坐廳事﹐積薪其旁﹐謂家人曰「城破卽焚我。」及城破﹐家人不忍﹐遂被執。遵頊脇之跪﹐不屈。有故人從旁解曰「此人病狂﹐故敢如此。」徳基曰「爲臣子當如此﹐吾豈狂耶﹖」系諸獄﹐他日召問﹐徳基終不屈﹐大罵曰「吾豈苟生者哉﹗」遂殺之。

嘉定十年﹑夏光定七年春正月﹐從蒙古兵侵金﹐敗於守州。

遵頊以三萬騎從蒙古兵自三門﹑析津北渡犯金平陽﹐金尙書右丞胥鼎檄絳﹑解﹑隰﹑吉﹑孟五州經略司合兵夾攻﹐蒙古大敗﹐夏兵走還。道經寧州﹐慶陽總管慶山奴伏兵邀擊﹐又敗。金右都監完顏仲元請乘此兵勢﹐出夏國不意﹐諸道並進﹐必克興﹑靈。金主命尙書省議之﹐不果。

按﹕上書「連」兵﹐猶夏爲政﹔此書「從侵」﹐則權在蒙古矣。自古己力不足﹐求助於人﹐未有不爲人役者。況彊如蒙古乎﹖夏之不智﹐洵不誣矣。蕃族福山以俘戶叛降於金。

金除福山爲同知澤州軍州事。

夏五月﹐圍金大北岔。

金都統紇石烈豬狗掩擊﹐敗之。

六月﹐復援金叛人李平於蘭州。

蘭州當金﹑夏之衝。金水軍千戶李平苦提控蒲察燕京貪暴﹐殺之以叛。遣使至夏﹐陳可取狀﹐遵頊令兵應之。已而﹐平脇其徒張俱行﹐以計執平等﹐夏兵乃還。

秋七月﹐犯羊狼寨。

先是﹐金主欲與夏國議和﹐右都監慶山奴言「夏國必不肯和﹐徒見欺耳。」遵頊聞之﹐戒將士無犯金境。久之﹐不果。率兵攻黃鶴岔﹐金右都監完顏閭山拒卻之。轉圍羊狼寨﹐與都統黨世昌戰﹐提控完顏狗兒遣都統夾谷瑞乘夜斫營﹐遂解圍﹐駐兵扼險以待。左都監白撒發定西銳兵及龕谷副統包孝成緋翮翅軍合擊﹐不支而退。

九月﹐攻克戎寨。

金安定堡總押李公直襲夏兵於馬家平。遵頊怒掠綏徳之克戎寨﹐都統羅世暉率兵拒之。

月犯東井。

西扇北第二星。

冬十月﹐金兵襲鹽井﹐殺戍卒三百人。

金人伐宋﹐觀察使楊沃衍﹑左都監白撒將兵五千出鞏州﹐至鹽井故城。夏兵三百據其地﹐沃衍等襲之﹐盡殲焉。

十二月﹐蒙古圍中興府﹐國主走西涼。

夏與蒙古自納女請降﹐合兵攻金﹐遂爲役屬。繼徵發日多﹐不堪奔命﹐禮意漸疏。蒙古主怒﹐渡河來攻﹐列城不能禦﹐直抵中興府圍之。遵頊命太子徳任居守﹐己出走西涼。已而﹐遣使請降﹐蒙古兵退﹐始還。

按﹕國君播越之辭三﹕如﹐緩辭也﹔奔﹐急辭也﹔走﹐賤辭也。遵頊以一國之主﹐不能發憤自彊﹐又不能效死勿去﹐其尙有君道乎﹖

●卷四十一嘉定十一年﹑夏光定八年春二月﹐以祕書監蘇寅孫爲樞密都承旨。

寅孫風姿奇爽﹐少力學﹐善屬文﹐以世蔭授祕書監﹐剛正不撓﹐遇事敢言無所忌。見遵頊與金構兵﹐數勸修好﹐共拒蒙古﹐至以涕泣爭。遵頊知其忠﹐擢之。

三月﹐遺金書﹐請復互市﹐不許。

遵頊遺書金之綏徳﹑葭州﹐乞復互市﹐以尋舊盟。慶山奴以聞﹐金主不許。

按﹕金﹑夏禍結十餘年﹐兩國之信使不通﹐邊民之市易俱絕﹐其害可勝言哉﹗幸而遵頊厭兵﹐願通和市。金主苟允其請﹐從此講好釋怨﹐互相爲援﹐蒙古不敢輕視夏﹐且不敢正視金矣。顧失此不圖﹐後𨿽悔之﹐不可及已。夏五月﹐攻金﹑延二州。

遵頊因互市不許﹐以步騎三千引蒙古兵由葭州入延。金元帥左都監慶山奴自州發兵﹐逆戰於馬吉峯﹐夏兵被斬數百級﹐失首領二人。

秋七月﹐侵龕谷寨。

金提控夾谷瑞率副將趙仿拒戰﹐不勝而還。

冬十一月﹐敗於質孤堡。

夏國與質孤接壤﹐遵頊遣兵久屯其地以窺龕谷﹐金夾谷瑞潛兵擊敗之。

嘉定十二年﹑夏光定九年春二月﹐復遣使入四川﹐請會師圖金。

金主議遷都長安﹐先遣左都監赤盞合喜以重兵備鞏州。遵頊畏其逼﹐令樞密都招討使寧子寧﹑忠翼赴四川﹐請兵夾攻秦﹑鞏。制置使聶子述俾利州路安撫丁育答書許之﹐飭將吏嚴軍以待。子述尋罷去﹐不果。

閏三月﹐復請和於金﹐不許。襲葭州之通秦寨﹐破之。

通秦寨﹐舊名升羅嶺。本夏國地﹐神宗元丰五年收復﹐靖康中沒於金。遵頊復令統軍司移文金之保安諸州﹐有保境息民語。慶山奴上其辭﹐金宰臣言「鎭戎﹑靈平近耗﹐夏人數犯疆﹐此文正緩我耳﹐宜嚴備以破姦謀。」遵頊見金不答﹐以兵襲破通秦寨﹐殺剌史紇石烈王家奴等﹐旋棄之歸。

按﹕書「復請」﹐見攺過也﹔書「不許」﹐譏失策也。夏人悔禍﹐再請息兵﹔金疑其詐﹐置之不答﹐遂使葭﹑秦之間兵戈塗毒。謀國如是﹐不亦拙乎﹗夏四月﹐取通秦堡﹐金都總管慶山奴復之。

通秦堡舊名精移堡﹐在通秦寨北。遵頊以二萬騎破之。慶山奴遣提控納合買住赴援﹐夏兵逆戰不勝﹐棄堡走。已﹐復進兵取之。慶山奴自將兵來攻﹐夏兵被斬五千級﹐餘眾由葭蘆川遁回。

五月﹐金人侵隆州。

夏兵屢犯通秦﹐金延路兵馬都總管完顏合達偵知國中無備﹐出兵由安塞保襲之。至隆州﹐城中步騎二千出戰而敗﹐合達進薄城下﹐破西北隅。會日暮引退﹐城得全。

按﹕前書「伐」﹐玆書「侵」﹐不予金之伐也。夏人兩次請和﹐金人不許﹐反肆攻圍﹐豈義兵乎﹖六月﹐攻金威戎寨。

金陜西黑風晝起﹐有聲如雷﹐地大震﹐民居坍損﹐威戎寨城圮更甚。遵頊乘隙襲之﹐知威戎事商衡率蕃部土豪奪禦甚力﹐攻七日﹐不能克。

冬十一月﹐歸金嵐州倉使張。

金明昌中﹐夏破嵐﹑石諸州﹐獲﹐脇之降﹐不從﹐羈於衙頭。至是求歸﹐遵頊縱遣之。

按﹕「歸」者﹐順詞也。夏自請和不許﹐中間𨿽啟兵端﹐然歸其所俘﹐則猶有修好之念焉。書以予之。嘉定十三年﹑夏光定十年春正月﹐復遺書四川﹐請會師圖金。

丁育兩以書來許合兵攻金﹐而師不出。寧子寧遺書復申前說﹐責以失期。

二月﹐攻金鎭戎軍。

先是﹐金主令有司移牒詰責﹐遵頊答語不遜﹐金主又令詞臣艸牒折之。遵頊怒﹐以兵圍鎭戎﹐數日而解。

三月﹐歲星犯輿鬼。

入積屍气。

夏四月﹐攻金新泉城﹐敗績。

遵頊遣兵千人駐鹿兒原﹐金左都監赤盞合喜遣提控烏古論世顯率偏師逐之。已而﹐以千五百人攻新泉﹐又爲都統王定所敗。

金兵入宥州﹐圍神堆府。

金慶山奴兵侵宥州﹐守將禦之敗﹐退守神堆府。金兵穴其城﹐方登陴﹐遵頊遣援師至﹐與慶山奴戰﹐不勝﹐被斬二千餘級﹐金兵獲雜畜三千餘而去。

五月﹐四川宣撫使安丙使以書來。

定議夾攻金人﹐使以書報。

秋八月﹐破金會州﹐降其將烏古論世顯。金遣使議和﹐不可。

遵頊遣萬眾圍會州﹐主兵者人馬皆衣金碧﹐出入陣中。金同知平涼府事郭祿大引矢一發殪之﹐又一矢貫人兩手於樹。夏兵憤﹐並力攻之﹐城遂破﹐擒祿大﹐憐其技﹐囚之﹐守將烏古論世顯降﹐關右大震。金主命陜西行省與夏國議和。遵頊不從。

按﹕金人此舉﹐辱國甚矣﹗遵頊兩使議和﹐金不一答﹐直待名城屢破﹐兵力難支﹐方思修好。無論夏人不從﹐卽幸而肯從﹐其與《春秋》「城下之盟」相去幾何耶﹖進圍定西州﹐與節度使烏古論長壽戰﹐不克。

遵頊以兵三萬復犯龕谷﹐爲夾谷瑞所卻。乃從髙峯鎭圍定西﹐環城爲柵﹐執烏古論世顯至城下﹐謂長壽曰「若不速降﹐卽殺汝弟。」長壽不顧﹐偕刺史愛申阿失剌﹑提控溫惇永昌分兵出戰﹐夏兵退走﹐失馬仗甚眾。

九月﹐破西寧州﹐再圍定西。

夏兵略綏平寨﹑安定堡﹐進攻西寧﹐金行元帥府事赤盞合喜發兵救未至。夏移兵臨洮﹐烏古論長壽先伏兵五千於定西險要間。夏兵逆戰不利﹐會西寧已破﹐並攻定西。長壽力擊不退﹐攻益急。長壽乘城拒戰﹐矢石如雨﹐夏兵死者數千﹐被創者眾﹐乃解。

侵金鞏州﹐戰敗﹐會四川都統程信軍攻之﹐不下。

大將你思丁﹑兀名二人獻計曰「鞏州﹐帥府所在。破鞏州﹐則臨洮﹑積石﹑河﹑洮諸城不攻自下。」遵頊從之﹐遣樞密使寧子寧﹑嵬名公輔率兵二十萬攻鞏州。金行元帥府事赤盞合喜遣兵拒敵﹐一日十餘戰﹐夏兵退回南岡。尋以精騎三萬傅城﹐合喜出城奮擊﹐夏兵敗﹐副將劉押﹑甲玉等被擒。子寧遣使入四川趣師﹐宣撫使安丙命利州副都統程信督諸將張威﹑王仕信分道進兵﹐克來遠﹑鹽川兩鎭及定邊城﹐會於鞏州城下﹐約以夏兵野戰﹐宋師攻城。旣而合攻不克﹐殺傷者萬計﹐遂焚攻具﹐拔柵自安遠寨退師。合喜先伏甲要地邀擊之﹐夏兵失亡甚眾。

冬十月﹐程信約攻秦州﹐不從。

子寧旣退﹐程信邀之共攻秦州﹐不從。信自伏羌城引回。

按﹕嗚呼﹗觀於鞏﹑秦之役﹐竊嘆夏智而宋愚也。鞏州自古用武地﹐東上秦﹑隴﹐則雍﹑岐之肩背竦﹐南下階﹑成﹐則梁﹑益之咽喉壞﹐西指蘭﹑會﹐則河﹑湟之要領舉。是故唐入長安﹐卽遣軍徇定隴右﹐而秦﹑涼之藩籬予以摧破﹔宋人議復河﹑湟﹐置通遠軍以經略之﹐熙河遂爲內地﹐蓋隴右之都會﹐關輔之要衝也。而其地又北界大河﹐直接賀蘭山後。金貞中﹐夏得之不能守。至是﹐以二十萬眾會合宋師﹐志在必取﹐然取之宋不能有也﹐爲其鄰於夏也。若鞏旣不克﹐則秦州隔在東南﹐與宋之川蜀相接﹐夏人何取乎﹖信等見其自安遠退師﹐欲邀之共事﹐不智甚矣﹗𨿽然﹐是役也﹐幸而師出無功﹐假令鞏﹑秦並下﹐則夏與宋且以兵爭﹐西土之憂方大耳。十一月﹐殺金會州刺史郭祿大﹐弟蝦蟆逸還。

祿大兄弟被擒﹐誓死不屈。已而﹐同謀歸金﹐自拔髭須以攺狀貌。事覺﹐祿大被殺﹐蝦蟆逸還。

十二月。攻金綏徳州。

夏兵攻綏徳﹐大軍駐拄天山。金知延安府事完顏合達將兵來援﹐別遣先鋒提控樊澤等各率所部分三道會於山巓﹐夏騎數萬傅山而陣。合達縱兵分擊﹐澤先登﹐夏左軍退﹐右軍亦敗。

嘉定十四年﹑夏光定十一年春二月﹐侵金搜嵬堡。

金人議取會州﹐尙書右丞把胡魯力諫。兵未發﹐夏兵已由會州入境﹐陜西行省元帥白撒設伏險要以拒﹐延元帥府亦伺便出兵綴於後。夏眾不敢進﹐旁攻搜嵬堡﹐爲寧遠節度夾谷海壽所敗。

三月﹐破來羌城﹐金人復之。

遵頊因金叛人竇趙兒之誘﹐遣兵破來羌據之。金將孛術魯合住以重賞誘脇從人爲內應﹐督兵攻拔之。夏兵不能爭。

蒙古將木華黎渡河而西。秋八月﹐遣將犒之﹐屬以兵。

木華黎引兵由東勝州涉河﹐而西夏河西諸堡悉降。遵頊懼﹐遣監府塔海宴之﹐河南使塔哥甘普等以兵五萬屬焉。

夏五月﹐吏部尙書權鼎雄卒。

鼎雄﹐涼州人﹐天慶中舉進士﹐以文學名授翰林學士。安全篡逆﹐棄官入靑巖山不出。遵頊立﹐召爲左樞密使。嘗奉使謝金橫賜﹐與接伴爭相見儀﹐金人服其論正。及進吏部﹐气宇肅然﹐抑僥幸﹐拔淹滯﹐𨿽在亂離中﹐無敢幹以私者。

秋九月﹐縱兵入鳳州﹐請會師伐金。

自安丙納夏國之請﹐會攻秦州﹐夏國不肯共事﹐遂有皂郊之敗。後丙回利州﹐安撫使崔與之戒邊將自後毋輕納夏使。是時﹐遵頊遣百餘騎突入鳳州﹐邀守將請兵伐金。與之使都統李衝來答曰「通問當遣介持書﹐不當遣兵徑入。若邊民不相悉﹐或有相傷﹐則失兩國之好﹐宜斂兵退屯。」夏人知不可動﹐乃不復言。

按﹕會師伐國﹐大事也。不以使通﹐而以兵脇﹐書以見遵頊之無禮。冬十月﹐復遣將會蒙古兵於綏徳州。

木華黎與塔哥甘普引兵取金葭州﹐進攻綏徳﹐破馬蹄﹑克戎兩寨。再使徵兵﹐遵頊遣大將迷僕帥眾會之。迷僕使問木華黎相見之儀﹐木華黎曰「汝主見吾主﹐卽其禮也。」迷僕曰「未受王命﹐不敢卽拜。」引眾先進。

十一月﹐攻金安塞堡﹐敗績。

迷僕兵至安塞堡圍之﹐金知延安府事完顏合達與徵行元帥納合買住謀曰「今先破夏人﹐比北方兵至﹐則易爲力矣。」於是潛軍裹糧倍道疾進﹐乘夜襲之﹐夏兵無備﹐潰走四十里﹐墜崖谷死者不可勝計。已﹐木華黎引大軍至﹐迷僕贄馬而拜﹐合圍延安﹐合達等力拒﹐不能克。

十二月﹐侵金龕谷寨及定西﹑積石諸州。

初﹐金主議合諸蕃族兵討夏國﹐令臨洮路總管女奚烈古裏間﹑左右司都事趙梅等撫諭。於是﹐喬家丙令族﹑溪哥城諸蕃與先降族酋願助兵十萬﹐西取興﹑靈。遵頊聞之﹐先發兵數十萬﹐分三道以攻諸城﹐金之邊境悉爲殘破。

嘉定十五年﹑夏光定十二年春正月﹐破金大通城。二月﹐金兵復之。

大通鄰接夏境﹐遵頊遣兵攻破之﹐起浮橋通兵以窺延。金主令河西蕃部寺僧入城爲內應﹔召陜西行省元帥白撒授以方略﹐命發兵襲浮橋﹐出鎭戎﹐直趨西涼﹔知延安府事完顏合達出環州﹔別遣將取大通﹐出溪哥路﹐略夏地﹐以報三道之役。白撒同總管女奚烈古裏間﹑積石州刺史徒單牙武率兵入境﹐夏兵千餘遇於踏南寺﹐敗走。遵頊急分大通守兵七千扼浮橋與白撒戰﹐大敗﹐溺死者幾三千人﹐餘眾焚橋退。金兵還攻大通﹐城守單弱﹐內應中起﹐遂爲所克。

三月﹐與金兵戰於永木嶺﹐敗績。

夏兵數千騎入金界﹐至永木嶺﹐遇金將李師林﹐兵敗還。

夏四月﹐河西將甘卜叛降蒙古。

甘卜﹐張掖人﹐姓野蒲氏﹐爲夏國世將。見蒙古勢盛﹐率所部走降蒙古主﹐以其兵隸蒙古軍籍﹐仍以甘卜爲千戶主之。

六月﹐蒙古來假道攻金。

蒙古木華黎同右都監石天應圖金陜西諸州﹐遣使假道。遵頊許自東勝州渡河進兵。

秋七月﹐金積石州蕃族來附。

積石諸蕃族見金兵屢敗﹐求附夏國﹐遵頊受之。

八月﹐彗星見。

出西方﹐兩月而滅。

九月﹐攻金徳順城﹐破之﹐大掠神林諸堡。

積石州蕃族旣叛﹐金使鞏州提控尼龐古三郎率兵討擊。夏兵赴援不及﹐遂攻徳順﹐破之﹐進掠寧安寨及神林諸堡。

冬十一月﹐蒙古約取金延州﹐不果。

初﹐木華黎渡河取金葭州﹐令石天應以勁兵五千守之。天應欲乘勢定關右﹐發國書約夏國取延州。自移軍趨河中。已﹐爲金兵所敗﹐天應死﹐復兵不出。

十二月﹐從蒙古兵攻金﹐敗於質孤堡。

蒙古約夏兵由河中葭州攻金陜西﹐至質孤與蘭州提控唐括兵戰﹐不勝。

嘉定十六年﹑夏光定十三年春正月﹐遣將從蒙古圍金鳳翔﹐不克﹐引眾先歸。

遵頊起步騎十萬合木華黎兵圍鳳翔﹐東自扶風﹑岐山﹐西連﹑隴﹐數百里皆立營柵﹐攻城甚急。金行元帥府事赤盞合喜與同知臨洮府事郭蝦蟆登陴捍禦。夏首領共據胡牀坐濠外﹐指揮自若。蝦蟆持弓矢伺一將舉肘時﹐一發中腋下甲不掩處。諸將大駭﹐知不能克﹐遂不告木華黎﹐引眾先歸。

按﹕夏爲蒙古前驅﹐書「會」﹑書「從」﹐不一而足。玆書「先歸」﹐志隙也。自是以後﹐夏不復與蒙古合﹐而蒙古滅夏之志亦於是決矣。夏四月﹐幽太子徳任於靈州。

遵頊欲使徳任率師侵金﹐徳任諫曰「彼兵勢尙彊﹐不若與之約和。」遵頊笑曰「是非爾所知也。彼失蘭州竟不能復﹐何彊之有﹖」徳任固諫不從﹐乞避太子位爲僧。遵頊怒﹐幽之靈州﹐遣人代將出兵。

按﹕太子﹐國之儲副﹐非大罪不輕幽廢。徳任見父窮兵﹐固諫不聽﹐乃乞避位﹐非欲以身感悟其父乎﹖遵頊不以爲賢﹐反以爲罪。嗚呼﹗秦政逐扶蘇而二世亂﹐隋文廢子勇而一傳亡。拓跋氏之衰﹐詎有異耶﹖五月﹐大旱。

興﹑靈自春不雨﹐至於五月﹐三麥不登﹐饑民相食。遵頊點兵不能遽集。

六月﹐侵金隴安軍。

夏國連年用兵﹐金延安﹑慶原元帥府欲乘敝伐之﹐陜西行省元帥白撒以爲不可﹐惟宜繕兵爲備。會隴安節度使完顏阿鄰日與將士宴飲﹐不治軍事﹐遵頊遣萬騎攻之十餘日﹐掠人民五千餘﹑牛羊﹑雜畜無算。

秋七月﹐破金積石州﹐降其羌界寺族。

遵頊令親軍萬人攻積石﹐破之﹐羌界寺族多降﹐惟桑逋寺僧看逋﹑昭逋﹑斯沒及答那僧奔鞠等拒而不從。

八月﹐熒惑入輿鬼。

掩積屍气。

誘金陰坡族叛。

陰坡族之骨鞠門等﹐遵頊遣人誘之叛附。金元帥夾谷瑞發兵討破之﹐夏兵不能救。

九月朔﹐日有食之。

食旣﹐色淡無光﹐興慶府城外大風拔木。

冬十月﹐蒙古兵圍積石州﹐五日而解。

蒙古以鳳翔之役惡夏無禮﹐遣將攻積石州﹐四出抄掠。逾旬﹐聞金人圖其後﹐解圍去。

罷禦史中丞梁徳懿。

蒙古兵𨿽退﹐國中荒羸殆甚﹐遵頊猶集十二監軍司兵圖金鞏州。徳懿上言「天人之道﹐理自相通。國家用兵十餘年﹐田野荒蕪﹐民生塗炭﹐𨿽婦人女子咸知國勢瀕危﹐而在廷諸臣淸歌夜宴﹐舌結口鉗。太子以父子之親﹐憂宗社之重﹐毅然陳大計﹑獻忠言﹐非得已也。一旦位遭廢斥﹐身辱幽囚。宜乎天垂變異﹐歲告災。臣望主上撫卹黎庶﹐修睦鄰邦﹐召還靑宮﹐復其儲位﹐庶幾臣民悅服﹐危者得安。」遵頊惡其言直面詰之﹐令致仕。徳懿𨿽世冑﹐性恬﹐退歸後十餘年﹐逍遙山水而卒。

十一月﹐金人取會州。

金鞏州元帥田瑞與通遠節度郭蝦蟆議復會州。蝦蟆親率騎兵五百﹐衣皆赭﹐蔽州之南山而下﹐城上猝見﹐驚以爲神。有舉手於懸風板者﹐蝦蟆射之﹐手與板俱貫。凡射死者數千人﹐兵民震恐﹐出降。

十二月﹐國主傳位於子徳旺。

蒙古數遣使譙讓。遵頊懼﹐遜位於次子徳旺﹐自號上皇。

按﹕昔唐元宗之禪位太子﹐假鴻名以維系人心﹐正國本以號召天下﹐實勢所不容己者。今遵頊未聞有是﹐徒以蒙古兵﹐深思委責於子。直書其事而不足﹐取意自見。

●卷四十二嘉定十七年﹑夏乾定元年春正月﹐裕陵﹑泰陵災。

艸木皆流血﹐徳旺遣官禳之二十日止。

二月﹐結漠北諸部兵以拒蒙古。

徳旺聞蒙古王徵西域未還﹐遣使結漠北諸部爲外援﹐陰圖拒守計﹐諸部出兵應。

夏五月﹐蒙古兵圍沙州﹐不克。

蒙古主自西域還﹐聞夏國有異圖﹐自將兵由河外攻沙州。逾月不下﹐遣部下兵夜穴城以入。守將籍辣思義納火穴中﹐蒙兵多死﹐思義城守如故。

秋九月﹐蒙古破銀州。

蒙古久攻沙州﹐恐銀﹑夏出兵赴援﹐遣大將孛魯﹑黑馬等分兵攻銀州。監府塔海出戰﹐兵敗被俘。斬首數萬級﹐獲生口牛羊數十萬﹐銀州遂破。

按﹕蒙古之彊﹐非夏力所能制。徳旺嗣立之初﹐卽誘諸部使爲我用﹐可謂得勝算者。乃事機不密﹐反爲所乘﹐是天蒙古耳﹖豈謀之不臧耶﹖書以惜之。冬十月﹐奉表修好於金。

夏自宣和末臣金八十餘年﹐鮮兵革事。自蒙古之圍﹐金人失援﹐以致構難十年﹐一勝一負﹐兩國精銳俱盡。至是﹐蒙古勢益彊﹐夏國西北疆場日削﹐徳旺用右丞相髙良惠謀遣使如金﹐請修好。

按﹕睦鄰修好﹐《春秋》善之。況夏與金世爲與國哉﹗然當金兵未弱﹐己力未衰﹐合之則可以捍蒙古﹐乃於困敝之極﹐方始請和。鷸蚌之爭將解﹐兩虎之力已傷﹐卞莊﹑漁人旋制其後矣。嗚呼﹗若徳旺者﹐智勝其父而生不遇時﹐良可惜已﹗十一月﹐遣使蒙古請降﹐沙州圍解。

徳旺聞銀州不守﹐漠北諸部潰散﹐遣使詣蒙古軍前請降﹐許以質子爲信。蒙古主始解沙州圍﹐城中堅守半載﹐軍民困乏﹐食牛羊馬駝殆盡。

宋理宗寶慶元年﹑夏乾定二年春三月﹐蒙古使來責任子﹐不遣。

蒙古遣其臣孛禿至夏國責遣質子﹐徳旺猶豫未決。右丞相髙良惠言「兩國相交﹐忠信爲主﹐彼彊吾弱﹐勢難背言。宜擇宗室之賢者﹐加以王號﹐錫以車旗﹐俾結蒙歡﹐庶幾稍紓國患。」徳旺曰「我方修好金源﹐共支北敵。任子一往﹐受其束縛﹐後悔何追﹖」樞密使李元吉曰「蒙古虎狼﹐𨿽恭順不違﹐猶恐咆哮其性。若反覆無恆﹐是自啟兵端也。況金勢浸衰﹐自守不支﹐焉能濟我耶﹖」徳旺不聽﹐謝孛禿遣回。

按﹕自古會不信而有盟﹐盟不信而有質。許以質而不遣﹐則降亦不足信矣。徳旺不愼許於前﹐而輕悔於後﹐不適以速之禍哉﹖夏六月﹐太白晝見。

與日爭明。徳旺求直言﹐殿中禦史張公輔疏陳經國七事﹕「一曰收潰散以固人心。自兵興之後﹐敗卒旁流﹐饑民四散﹐若不招集而安撫之﹐則國本將危。臣願勞來還定﹐計其室家﹐給以衣食﹐庶幾兵民樂業﹐效忠徇義﹐靡有二心。二曰堅盟信以紓國難。蒙古孛禿去時﹐堅請三思再議。今爲時半載﹐未見兵臨。或者尙深觀望﹐急宜遣使納質﹐以示忠誠﹐使彼師出無名﹐我得徐爲善後。臣知言而無補﹐然非此無以弭患也。三曰修城池以備守禦。銀州失守﹐河西諸隘與敵同之﹐千里之內﹐樓櫓﹑斥堠蕩然無存。宜乘北兵暫去﹐繕隍浚濠﹐無事則安堵堪資﹐兵至則扼險可守。若任其如入無人﹐豈不殆哉﹗四曰明軍政以習戰守。國家向有綏﹑宥諸羌﹐藉以立國。嗣爲宋﹑金控據﹐兵勢浸衰。今惟料瓜﹑肅精彊﹐興﹑靈勁勇﹐明賞罰﹐計功能﹐委之宿將﹑親臣﹐量敵爲進退﹐視地爲攻守﹐或者積衰之後﹐可冀振興。五曰聯烽堠以立應援﹐自金源開隙﹐使介不通﹐往來禁絕﹐越人視秦﹐肥瘠無關。致蒙古乘隙﹐屢肆兵凶。今宜遣使與金約和﹐兩國各置邊烽﹐設偵候﹐此舉彼應﹐彼困此援﹐我兵气壯﹐敵亦不敢正視矣。六曰崇節儉以裕軍儲。國經兵燹﹐民不聊生﹐耕織無時﹐財用並乏。今將官中﹑府中浮靡﹐勛臣﹑戚臣賞賚﹐去奢從儉﹐以供徵調之用﹐則糧足而兵自彊耳。七曰觀利便以破敵勢。蒙古距國千里﹐初來不拒﹐繼與連兵﹐俾其險阻旣明﹐道路盡熟﹐若不出奇奮擊﹐何以示我兵威﹖議者以王城可守﹐任其連破州郡﹐是猶心腹之疾先起手足﹐可不急爲療救乎﹖今聚境內精兵﹐猶可數十萬﹐果能鼓勵士气﹐效命一戰﹐客主勢殊﹐應無不勝。若孤疑滿腹﹐首鼠兩端﹐亡在旦夕矣﹗」徳旺善其辭切﹐擢爲禦史中丞。

秋七月﹐宗室李楨入於金。

楨爲國疏族﹐其父因國亂不仕﹐挈楨入金﹐應經童試中選。

八月﹐遣使聘金﹐且議和事。

徳旺遣光祿大夫﹑吏部尙書李仲諤﹑南院宣徽使羅世昌﹑尙書省左司郎中李紹膺聘於金﹐請以兄事金﹐各用本國年號。金主謂羣臣曰「夏國從來臣事我朝﹐今稱弟以和﹐吾不以爲辱者﹐冀得通好﹐以息吾民耳。」遣翰林待制馮延登﹑行臺令李獻甫爲館伴僉議歲賜。仲諤等多口辧﹐延登不能折。獻甫曰「夏國與本朝和好百年﹐今𨿽易君臣之名爲兄弟之國﹐使兄而輸幣﹐寧有據耶﹖」仲諤曰「兄弟且不論﹐宋輸吾歲幣二十五萬﹐典故具在﹐金朝豈不知之。」獻甫正色曰「使者尙忍言耶﹖宋以歲幣餌君家而賜之姓﹐岸然以君父自居﹐夏國君臣無一悟者。倘如宋舊﹐本朝𨿽歲捐五十萬亦可。」仲諤等語塞﹐遂定議。

附﹕《金史﹖交聘表》﹕正大二年十月﹐遣聶天驥﹑張天綱使夏議和事。考《哀宗紀》﹕秋九月﹐夏和議定。十月無遣天驥等事﹐而二人本傳亦不載。九月﹐蒙古仇人赤臘喝翔昆來奔﹐納之。

赤臘喝翔昆﹐乃蠻部屈律罕子。蒙古滅乃蠻﹐屈律罕走死契丹﹐蒙古主索其子﹐赤臘喝翔昆走投夏國。徳旺以其同仇納之﹐給以糧糗。

冬十月﹐南院宣徽使羅世昌罷。

世昌自奉使回﹐見金勢日蹙﹐每言金援不足恃﹐勸徳旺爲自彊計。及納赤臘喝翔昆﹐力諫不聽﹐遂乞休﹐三請方許之。世昌﹐世居銀州鄕裏﹐已破﹐流寓龍州﹐知國且亡﹐譜《夏國世次》二十卷藏之。

十一月﹐金使來報聘。

金主遣禮部尙書奧惇良弼﹑大理卿裴滿欽甫﹑侍禦史烏古孫宏毅來報成﹐書稱「兄大金皇帝致書於弟大夏皇帝闕下」。自是﹐夏與金修好。

十二月﹐復與金互市。

徳旺遣徽猷閣學士李弁請互市﹐往返不能決。金主命禮部尙書楊云翼議之﹐始定。

遣使賀金正旦。

夏自兵交後不復賀金正旦﹐徳旺始遣精鼎匭押使武紹徳﹑副儀增﹑禦史中丞咩元禮如金行賀正禮。金主命禮臣定擬使者見辭儀注﹐特厚之。

寶慶二年﹑夏乾定三年春二月﹐蒙古攻黑水城﹐破之。

蒙古主積怒夏國﹐親將兵十萬來攻﹐至秦川﹐徳旺遣人撤橋梁拒之。蒙古宣撫使王楫夜督士卒運木石﹐比曉﹐橋成。遂進兵﹐度沙磧﹐入河西﹐擊散撒裏特勒赤閔諸部﹐攻黑水城﹐破之。蕃部死者數萬。

三月﹐策士﹐賜髙智耀等進士及第。

智耀﹐右丞相良惠孫。見國事殷﹐不願受職﹐後隱賀蘭山。

河西旱。

河西諸州艸木旱黃﹐民無所食。

夏四月﹐蒙古兵駐渾垂山。

渾垂山在肅州北﹐蒙古主駐兵避暑。兵士四出抄掠﹐民間窖積皆盡。

五月﹐屠肅州。

肅州守將乃蒙古千戶昔裏鈐部兄﹐堅守不下。蒙古主遣鈐部諭之降﹐不聽﹐及城破﹐軍民盡屠之。

故主遵頊卒。

年六十四﹐在位十三年﹐攺元一﹐謚曰英文皇帝﹐廟號神宗。

論曰「遵頊才堪魁士﹐時際承祧﹐以序以賢﹐史不詳載。然當蒙古浸彊﹐國兵衰弱﹐計惟尋金舊好﹐遣使連盟。虞﹑虢合而夏陽無虞﹐趙﹑魏交而秦兵自退。否則保境息民﹐練兵積粟﹐不惟可守﹐亦足自彊。乃約宋之使三行﹐援叛之師再出。始而失之蒙古﹐取償金人﹔旣而欲厄金人﹐轉從蒙古。豈知佳兵不祥﹐黷武自及﹐北兵再至﹐束手無謀﹐倉卒出奔﹐遑遽內禪。幸而天不永年﹐父子同殞﹐不然徽﹑欽五國﹐是其前車也。」六月﹐蒙古取甘州﹐副將阿綽等死之。

甘州守臣曲也怯律﹐蒙古將察罕父。蒙古主遣察罕射書招怯律﹐且遣使諭城中降。怯律將應之﹐副將阿綽等三十六人合謀﹐殺使者及怯律全家﹐並力捍拒。蒙古主親將兵攻之﹐城破﹐阿綽等皆死。

秋七月﹐蒙古破西涼府。

蒙古主進兵攻西涼﹐宿衛官粘合重山執大旗指揮六軍﹐手中流矢﹐不稍動。守臣斡紮簀力屈﹐率父老啟門降。於是﹐搠羅﹑河羅等縣皆不守。

國主徳旺卒﹐弟子見立。

蒙古兵深入﹐城邑盡潰。徳旺憂悸﹐不知所爲﹐發病卒﹐年四十六﹐在位四年﹐攺元一﹐廟號獻宗。國人立其弟淸平郡王子南平王見﹐遣使報哀於金。金遣中奉大夫完顏履信﹑昭毅將軍太府監徒單居正弔奠。

論曰「徳旺身當末造﹐時值艱危。受命之初﹐念生民之害﹐首罷用兵﹔納忠諫之言﹐專尋盟好。交鄰不屈﹐經國有謀﹐可謂能幹蠱矣﹗無如積衰難振﹐小善莫支﹐戎馬滿郊﹐財用困竭﹐在位三年﹐竟以悸卒。滕文恐而國亡﹐簡文危而身弒﹐知憂患而不生﹐亦可憫已﹗」八月﹐蒙古兵破應裏等縣。

應裏與蘭州接境﹐西據沙山﹐東阻大河。蒙古主逾沙陀﹐至黃河九渡﹐攻破之。

九月﹐金還所掠人口。

夏國營田﹐實占正軍﹐一有徵調﹐輒妨耕作﹐所以土瘠野曠﹐兵後尢甚。金主聞國事日蹙﹐以前取會州時所掠人口悉縱還之。

冬十月﹐蒙古破夏州﹐州人術速忽裏降。

蒙古主選居宿衛﹐使掌膳事。

十一月﹐蒙古取靈州﹐克兀納剌城﹐故太子徳任死之。

見遣大將嵬名令公以十萬眾救靈州﹐蒙古兵渡河邀擊﹐夏兵敗走﹐領軍佐裏等戰歿﹐遂取靈州。進克兀納剌城﹐徳任被執﹐不屈死之。有子惟忠﹐方七歲﹐求從死﹐蒙古將異而執之。

按﹕書「故太子」﹐憫其廢也﹔書「死之」﹐嘉其節也。倘其時徳任不廢﹐纂承夏緒﹐𨿽未必有補於亡﹐而守國君﹑死社稷之義﹐較見之降不有光史冊耶﹖十二月﹐蒙古兵次鹽州川﹐大殺居民。

蒙古主旣破諸城邑﹐以大兵久駐鹽州川﹐四面搜殺遺民。民至穿鑿土石避之﹐免者百無一二﹐白骨蔽野﹐數千里幾成赤地。

按﹕書「大殺」﹐著蒙古暴也。國以民爲本﹐取其地而殲其民﹐與不取何異﹖噫﹐以蒙古之彊﹐不再傳而遂亂﹐豈非天道惡殺而降之罰哉﹗進圍中興府。

蒙古主遣大將阿魯術督諸軍趨中興府﹐見駐兵於合剌合察兒地拒之。阿魯術兵至﹐拒戰不克﹐奔回。阿魯術遂作長圍困之。

遣使如金﹐請停使聘。

以蒙古深入﹐兵事方殷也。

寶慶三年﹑夏乾定四年。

見以國勢瀕危﹐卽位不攺元﹐仍稱乾定。

春正月﹐金使賀正旦。

金主遣翰林學士李蹊﹑大理卿裴滿欽甫持國書來賀﹐時軍務旁午﹐館燕皆不成禮。

二月﹐蒙古取積石州﹐謀以兵襲之﹐不果。

夏國春寒﹐馬饑人瘦﹐兵不堪戰。蒙古主率眾渡河﹐徑攻積石。千戶按竺邇先登﹐破之。駐兵城中﹐軍士多患疫。見聞﹐謀以兵襲之。初﹐靈州破﹐蒙古諸將爭掠子女財帛﹐獨耶律楚材取書數部及大黃兩駝。是時﹐病得大黃輒愈﹐所將數萬人皆無恙。夏兵遂不敢出。

三月﹐蒙古破沙州。

蒙古主遣忽都鐵穆兒招諭州將﹐州將僞降﹐以牛酒犒師﹐而設伏以待。忽都鐵穆兒至﹐伏發馬躓﹐幾被獲。千戶昔裏鈐部授以所乘馬﹐還兵擊敗夏兵﹐遂破沙州。

夏四月﹐右丞相髙良惠卒。

良惠忠懇﹐有經濟才。遵頊時數論事﹐不見信。徳旺立﹐首進和金三策﹐兩國遂修好。及徳旺不遣任子﹐力諫不納﹐退謂人曰「禍在是矣。」已﹐遵頊﹑徳旺相繼卒﹐元兵至﹐主見不能措一謀。良惠內鎭百官﹐外厲將士﹐日夕拒守﹐自冬入夏﹐積勞成疾。僚佐勸自愛﹐良惠撫膺嘆曰「我世受國恩﹐不能芟除禍亂﹐使寇深若此﹐何用生爲﹖」遂卒﹐年六十七。吏民悲泣﹐主見哭臨其喪三﹐城中奪气。

閏五月﹐蒙古遣使諭降。

天大暑﹐蒙古主自龍徳州避暑六盤山﹐見夏援兵四絕猶不出降﹐遣禦帳前首千戶察罕入城諭禍福﹐見不聽。

六月﹐太白入東井。

地大震﹐宮室多壞﹐王城夜哭。

國主見出降﹐蒙古執以歸。

夏兵堅壁半載﹐城中食盡﹐兵民皆病﹐見率文官李仲諤﹑武臣嵬名令公等奉圖籍出降。蒙古主系以歸。

秋七月﹐至薩裏川殺之。

見舉族隨蒙古軍次薩裏川。蒙古主卒﹐諸將恐爲變﹐執見殺之。見立凡二年﹐國亡。夏自思恭節度夏﹑綏至徳明封夏王﹐凡十一世﹐合一百五十四年﹔自元昊稱帝至見亡﹐凡十主﹐合一百九十六年。

論曰「見嗣立逾年﹐設施少見﹐豈史文之失載或時勢之難爲﹖然蒙古世仇﹐先君賫恨。當其兵困興州﹐民艱穴處﹐計惟收合餘燼﹐背城借一。勝則國之福也﹐不勝則以身殉之。漢之北地﹑秦之佛念且然﹐況有社稷之寄者乎﹖柰何志甘屈膝﹐願作俘囚﹐偸生而卒不得生。以視徳任之死﹐洵有愧已。」紹定四年夏四月﹐夏故臣王立之隱於申州。

初﹐夏主見遣精方匭匣使王立之聘於金﹐未復命而國亡。金主賜立之京兆安置﹐充宣差彈壓﹐主管夏國降戶。是時﹐立之妻子三十餘口至金環州﹐金主賚以金帛歸之立之。立之上言﹐先世本申州人﹐乞不仕﹐退居申州。金主如所請﹐以故官主管唐﹑鄧﹑申﹑裕等處降戶﹐仍賜上田千畝及牛具農作。立之自耕食﹐終其身焉。

按﹕古言「歲寒知松柏﹐風疾識勁艸」。夫天地有勁艸﹑松柏﹐則眞气常伸﹔國家得義士﹑忠臣﹐則餘芬不盡。蓋血性所貫注﹐實可以維國脈而系人心。故晉之亡也﹐不亡於零陵禪位﹐而亡於陶潛之卒﹔隋之亡也﹐不亡於煬帝東閣﹐而亡於君素之殞。由是而降﹐昭宣被弒﹐唐未亡也﹐至承業身死而宗墟﹔帝昱自沈﹐宋未亡也﹐必信國殉難而祚絕。不然﹐姓旣更矣﹐物旣攺矣﹐之數人者﹐史冊猶系以晉﹑系以隋﹐系以唐﹑宋﹐何爲者﹖旣系之以晉﹑隋﹑唐﹑宋﹐卽謂之晉﹑隋﹑唐﹑宋未亡也可。今考夏國之亡﹐宗室如李楨﹐屈膝降矣﹔世將如甘卜﹐率屬歸矣﹔貴冑如髙智耀﹐亦始拒而終臣矣﹔他若豪士謝睦歡﹑術速忽裏輩﹐莫不攀鱗附翼以就功名。獨立之身辱下僚﹐心懷故國。迹其桑梓貧居﹐耘耔自食﹐與晉處士夫耕於前﹑妻鋤於後﹐髙風同千古焉﹗西夏小邦﹐具此亮節﹐向非干順﹑仁孝重學尊儒遺澤所畱﹐焉能致此乎﹖嗚呼﹗宗社可夷﹐版籍可歸﹐惟斯忠義之气不可以一朝滅。是則彊敵爲之气索﹐故國藉以生光者也﹗余特書其事於篇末﹐以見弱主𨿽亡其國﹐孤臣未沒其心云爾。論曰「夏自思恭定難﹐肇錫軍名﹔漢隱酬勛﹐大啟土宇﹔子孫更臣五代﹐夏綏撫有百年﹐蓋李氏之造邦歸矣。宋興以後﹐歷彜興﹑克睿﹑繼筠﹐屢建膚功﹐頻膺寵秩﹐允玆卜世﹐永作西藩。迨繼捧歸朝﹐西平失緒﹐拓跋之鬼不其餒。而繼遷奮袂窮荒﹐稱戈漠北﹐旣恢舊物﹐復創新圖﹐𨿽系雄謀﹐聿由先烈。徳明貌稱恭順﹐而竊帝國中﹐追尊父號﹐已非純臣。元昊幼具梟姿﹐長隆凶緒﹐始爲逆子﹐繼作賊臣﹐人盡得誅﹐法豈容貰﹖祿山腸潰於牀﹐全忠刃出於背﹐君子謂其有餘辜焉。諒詐弱而能彊﹐秉常失而旋復﹐天固未欲亂夏國也﹐斯彊臣悍後不使長其姦乎﹖乾順享國最長﹐拓地最廣。然臣宋﹑臣遼﹑臣金﹐一身而事三姓﹐髙無賴﹑馮長樂其先導與﹖仁孝文治有餘﹐武備不足﹔純佑秉姿忠厚﹐處事優柔。一見脇於權姦﹐一受戕於宗室﹐夏業中衰於是乎始。安全親爲大逆﹐妄竊鴻名﹐毒甚楚圍﹐惡彌周帶﹐又復私懷小忿﹐尋難同盟。遵頊承之﹐禍連不解﹐殫其民力﹐竭其資財﹐兩世窮兵﹐干戈自及。天道好還﹐理固然耶。徳旺時移勢去﹐災害頻仍﹐𨿽有良謀﹐難回積弱。見也立﹐甫逾年﹐身旋爲虜﹐洵乎天之所廢﹐人不能興已。考其立國三百四十餘年﹐專事詐虞﹐不崇信義。然能周旋五代﹐終始遼﹑金﹐豈瞬息之螢光﹐乃霸圖之翹楚。倘有良史﹐悉其遺事﹐勒爲成書﹐果紀﹑傳﹑表﹑志俱詳﹐則禮樂﹐典章俱在﹐容可作千秋之法戒﹐豈特備列國之史乘已哉﹗」

