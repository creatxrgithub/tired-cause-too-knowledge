

三十國春秋輯本

﹝淸﹞湯球輯

魏嘉平元年﹐魏帝謁陵﹐曹爽及弟羲﹑訓﹑彥皆從。髙祖命授兵﹐召公卿於廟堂﹐奏皇太后﹐廢爽。丁酉﹐斬爽﹑羲﹑訓﹑彥﹐夷三族。﹝《禦覽》六百四十七﹞

文帝器重魏舒﹐而舒不爲人知。晉吏部郎魏衡謂侄舒曰「汝後得爲小縣長。」舒曰「堪爲八百戶長﹐將老嫂入官舍﹐卽斯願畢矣。」﹝《禦覽》五百十七﹞

鐘會薦於文帝曰「裴楷淸通。」裴楷常建爲別宅﹐宅甚美麗﹐楷兄欲之﹐楷別讓之。其性有大度﹐皆斯類也。﹝《禦覽》五百十六﹞

泰始四年﹐策免石苞官。﹝《通鑑考異晉紀》﹞

五年﹐二月﹐以羊祜都督荊州﹐鎭襄陽。時祜有平吳之志﹐方樹基址﹐擢王濬爲巴郡太守﹐將委以巴峽之任。祜兄子曁謂祜曰「觀濬爲人﹐志大者侈﹐不可專任。」祜曰「有大才﹐必可用也。」識者曰「祜可謂能舉善矣﹐知人則哲﹐叔子之謂乎﹖」﹝《禦覽》五百十二﹞

晉泰始五年﹐夏四月﹐地震﹐大疫。上命醫以駟馬小車馳救療。﹝《書鈔醫類》﹞

泰始七年﹐吳建衡三年﹐吳孟仁卒。吳司徒孟宗少從南陽李肅學﹐母爲作厚褥大被﹐或問故﹐曰「小兒無徳可容﹐而學者多貧﹐故爲廣被﹐可得气類相接也。」﹝《禦覽》五百十一﹞

泰始八年﹐二月﹝《武紀》在七年七月﹞﹐以賈充爲都督秦涼二州事。﹝《通鑑考異晉紀》﹞

八年﹐十一月﹐賈充與朝士宴飲﹐庾純醉﹐與充爭言﹐詔免純官。﹝《通鑑考異晉紀》﹞

八年﹐衛瓘以太子昏愚﹐不堪爲嗣﹐欲啟而未敢。﹝同上﹞

咸寧元年﹝吳天冊元年﹞﹐孫皓納張布女﹐有寵而死﹐厚葬之。民有訛言﹐遂誅奚熙﹐並殺章安侯奪。﹝同上﹞

四年﹝吳天紀二年﹞﹐吳收張尙﹐岑昏等泥頭請代尙死﹐尙得免死﹐徙廣州。﹝同上﹞

四年﹐羊祜卒。羊祜年十五而孤﹐事伯母蔡氏以孝聞。蔡氏每嘆曰「羊叔子可謂能養﹐今顏叔子也。其諸葛孔明之亞乎﹖」﹝《禦覽》五百十三﹞

五年﹐十一月﹐晉大舉伐吳。吳王皓聞師之將興也﹐乃使劉恪守牛渚﹐使張悌造攻車於戲場。﹝《禦覽》三百三十六﹞

太康元年﹐杜預與眾軍會議﹐或曰「百年之寇﹐未可盡克。方春水生﹐難於久駐。」《杜預傳》作﹕「今向暑﹐水潦方降﹐疾疫將起﹐宜俟來冬更爲大舉。﹝《通鑑考異晉紀》﹞

元年﹐四月﹐甲子﹐王渾斬張悌。丙寅﹐吳殺岑昏﹐與何楨書。庚午﹐送降書。壬申﹐濬入石頭。甲申﹐封歸命侯。五月﹐丁亥﹐至洛陽。﹝《通鑑考異晉紀二》﹞

王濟嘗與武帝棋﹐濟伸腳在局下﹐因問皓曰「聞君生剝人面皮﹐何也﹖」皓曰「見人臣無禮於其君者﹐則剝之。」武子大慚﹐遂縮腳。﹝《禦覽》三百七十二﹞

元康元年﹐楚王瑋矯詔召三十六軍。太康之初﹐吳寇新殄﹐未盈一紀﹐干戈已尋﹐蟣虱生於甲冑﹐燕雀處於帷幄。﹝《禦覽》三百五十五﹞

元康四年﹐七月﹐傅咸爲司隸。五年﹐五月﹐始親職﹐十月卒。﹝《通鑑考異晉紀四》《晉書》本傳作「四年卒」﹞

元康五年﹐閏月﹝依《通鑑考異》補﹞﹐晉武庫失火﹐漢髙祖斬蛇劍穿屋而飛﹝《史通諸晉史》云﹕《異苑》稱如此﹐《三十國史》乃刊爲正言﹞。

元康八年﹐李特就谷入蜀﹝《通鑑考異晉紀》﹞。

晉永康元年﹐正月﹐大會﹐有鳩人禦坐武帳中﹐拂司空張華之冠。﹝《初學記》二十六﹞

永康元年﹐中臺星拆﹐張華子韙勸華遜位﹐不從。張華善天文﹑解望气﹐元康初嘗與鄱陽雷孔章共夜登樓﹐而見一气起牛鬥間﹐華謂孔章曰「此何气也﹖」對曰「其寶劍乎﹖」﹝《初學記》二十四﹞

永康元年﹐孫秀議加趙王倫九錫。劉頌曰「昔漢之錫魏﹐魏之錫晉﹐皆一時之用﹐非可通行。周勃﹑霍光其功至大﹐不聞有九錫之命。」倫黨大怒﹐謀害頌﹐頌懼﹐自殺。﹝《通鑑考異晉紀五》﹞

二年﹐倫將篡位﹐義陽王威執詔示嵇紹﹐曰「聖上法堯舜之舉﹐卿其然乎﹖」紹厲聲曰「有死而已﹐終不有二。」威怒﹐拔劍而出。及惠帝遷於金墉城﹐惟紹固志不渝﹐從直於金墉﹐絕不通倫﹐時人皆爲之懼。﹝《通鑑考異晉紀》﹞

齊王冏謀討趙王倫﹐未發﹐會離狐王盛﹑穎川處穆聚眾於濁澤﹐百姓從之﹐日以萬數。倫以其將管襲爲齊王軍司﹐討盛﹑穆﹐斬之﹐冏因收襲﹐殺之。﹝《通鑑考異晉紀六》﹞

永寧元年﹝卽永康二年也﹞﹐正月﹐張軌出爲涼州刺史﹐以陰澹等爲謀主。索紞善占夢﹐澹從求占﹐晝令狐策夢立冰上與冰下人語。索沈曰「冰上爲陽﹐冰下爲陰﹐冰上人與冰下人語﹐爲陽請陰﹐媒介事也。士如歸妻﹐迨冰未泮﹐君其爲人作媒乎﹖」策曰「老夫耄矣﹐不爲媒矣。」旣而太守田約因策爲子求張氏女﹐恰至仲春而成婚。﹝《白帖》﹐案此引作崔鴻《三十國春秋》﹞

永寧元年﹐齊王冏輔政﹐辟劉殷爲祭酒。劉殷字長盛﹐七歲喪其父﹐哀毀逾禮。曾祖母王氏盛冬思堇﹐殷入澤中慟哭﹐有堇生﹐得斛餘。﹝《禦覽》九百八十﹞

永寧元年﹐王蕤﹑王輿謀廢冏﹐事覺。八月﹐詔廢蕤爲庶人﹐誅輿三族﹐徙蕤於上庸﹐殺之。﹝《通鑑考異晉紀》﹞

太安二年﹐正月﹐李特僭位﹐攺年。﹝《通鑑考異晉紀七》﹞

二年﹐十月﹐成都王穎禦長沙王乂於建春門﹐陸機敗﹐遁走。穎誅機及弟云﹐夷三族。機﹐吳人﹐而在寵族之上﹐人多惡之。成都王嬖人孟玖素不快於云及機﹐建春門之敗﹐機眾多喪﹐牽秀譖之於穎﹐言機持兩端﹐孟玖復構之於內﹐使牽秀斬機。

初﹐機之專徵﹐請孫承爲後軍司馬﹐至是﹐收承下獄﹐考捶數百﹐兩踝骨見﹐終言機冤。吏知承義烈﹐謂承曰「二陸之痛﹐誰不知枉﹐君何不愛身﹖」承仰天嘆曰「陸君兄弟﹐世之奇士﹐有顧於吾﹐吾危不能濟﹐死復相誣﹐非吾徒也。」乃夷三族﹐承門人費慈自詣穎﹐明承之冤﹐承諭之曰「吾惟不負二陸﹐死自吾分﹐卿何爲爾耶﹖」慈曰「僕又安可負君而求生乎﹖」固明承冤﹐玖又疾之﹐亦並見害。﹝《禦覽》四百二十﹞

二年﹐十二月﹐殺長沙王顒。﹝《通鑑考異晉紀七》﹞

永興元年﹐成都王穎誅黃門孟玖。於是﹐東海王越﹑髙密王簡﹝疑卽略﹞皆懼﹐奔國。瑯琊王睿又將出焉﹐而徼禁甚密﹐穎又先下諸津﹐禁止諸貴人﹐王至河陽乃見拘焉。宋典後至﹐以鞭拂之曰「捨長官禁貴人﹐而爾見止耶﹖」因大笑之﹐吏乃放遣﹐因得奔國。﹝《禦覽》三百五十九﹞

永興元年﹐十月﹐李雄自稱成都王﹐劉淵自稱漢王。﹝《通鑑考異晉紀》﹞

永興二年﹐六月﹐李雄卽帝位﹐攺元大武。﹝《通鑑考異晉紀八》﹞

光熙元年﹐東海王越殺河間王顒。﹝同上﹞

○懷帝

永嘉四年﹐漢劉聰光興元年﹐氐蒲洪自稱略陽公。前秦蒲洪﹐父懷歸﹐爲部落小帥﹐其母姜氏﹐因寢產洪﹐驚悸而寤。﹝《禦覽》三百六十一﹞

永嘉五年﹐蜀王李雄攻譙登於涪城﹐無救援﹐登固守不下。士卒皆燻鼠食之﹐一無叛者。﹝《禦覽》三百二十﹞

永嘉五年﹐成玉衡元年﹐漢嘉平元年﹐漢陷洛陽﹐遷帝於平陽﹐聰以帝爲平阿公。明年二月﹐乃封帝會稽公。﹝《通鑑考異晉紀九》﹞

永嘉六年﹐劉聰引上入讌﹐謂上曰「卿爲豫章王時﹐朕與王武子相造﹐卿贈朕以柘弓銀硯﹐卿憶否﹖」上曰「安敢忘之﹖且恨爾日不得早識龍顏。」﹝《初學記》二十一﹞

王惇謀害王澄﹐而澄眾有二十人﹐持鐵馬鞭爲衛。﹝同上﹐二十二﹞

漢趙置殷﹑衛等州。前趙殷州刺史杜廣﹐初爲劉景廏卒﹐以馬肥良引爲直士﹐侍立通夜﹐未曾休倦。景因問之﹐廣流涕申款有章條。景執其手曰「吾罪人也﹐久負賢者。」謂妻曰「爲女求夫﹐不覺廏中有麒麟。」於是妻之。﹝《禦覽》五百十九﹞

○湣帝

湣帝名子業﹐或作業﹝《通鑑考異晉紀九》﹞。

建興二年﹐三月﹐癸酉﹐後勒取幽州。壬午﹐勒晨至薊。﹝《通鑑考異晉紀十一》﹞

建興四年﹐漢麟嘉元年﹐丙寅﹐丞相睿斬都運令史淳於伯於建康。於是﹐以刀拭柱﹐血逆流﹐至二丈三尺﹐下四尺五寸﹐其直如弦。﹝《禦覽》四百四十六﹞

建興四年﹐漢劉聰子約卒。漢大將軍東平王約﹐漢王聰戲之曰「汝誦何書﹖味何句也﹖」約曰「臣誦《孝經》﹐每詠『身體發膚﹐受之父母不敢毀傷』﹐至於『在上不驕﹐髙而不危』﹐未嘗不反覆誦之。」聰大悅。﹝《禦覽》六百十﹞

○元帝

建武元年﹐涼遣韓璞伐漢。初﹐永嘉中﹐童謠云「秦川中﹐血沒腕﹐惟有涼州倚觀。」﹝郭茂倩《樂府》八十八﹞

李矩降劉陽而襲擊之。劉陽少驍猛﹐甚有勇力﹐手曳牛尾﹐卻行百步。﹝《禦覽》四百二十六﹞

大興元年﹐漢劉曜光初元年﹐漢主聰卒﹐子粲立﹐靳準殺之﹐復殺王延。王延﹐九歲喪母﹐行孝有聞﹐後母卜氏禦之無道﹐延事彌謹。卜常取蒲穰敗麻與之貯衣﹐延知而不言。卜冬月杖之流血﹐令求生魚﹐延用冰慟哭﹐而得與之﹐卜乃心悟﹐撫之如所生也。﹝《禦覽》五百十﹞

大興元年﹐蒲洪降劉曜。﹝《禦覽考異晉紀十三》﹞

大興三年﹐涼張茂永元元年﹐後趙石勒二年﹐石勒遣石良率精騎五千掩李矩營﹐生執矩外甥郭誦之弟元﹐教元作書與誦﹐說云「去年東平曹嶷西賓猗盧﹐矩如牛角﹐何不歸命﹖」勒與誦書﹐餉麈尾馬鞭﹐說賓禮賢弟﹐相同斷金﹐往物爲信。矩所領將士並欲歸勒﹐矩知眾之去﹐已乃率眾來歸。﹝《禦覽》三百五十九﹞

大興四年﹐王惇令郭璞筮卦﹐曰「明公起事﹐禍必不久。」惇怒曰「卿壽幾何﹖」曰「命盡日中。」引出斬之﹐璞曰「當何之﹖」曰「南山之首。」曰「我知之矣﹐必在雙柏之間乎﹖」時有鵲巢而甚茂。﹝同上﹐九百五十四﹞

永昌元年﹐五月﹐王惇殺甘卓。甘卓將被誅﹐引鏡不見其頭。﹝《禦覽》七百十七﹞

○明帝

太寧元年﹐陳安奔隴城﹐前趙將劉賁馳將追之﹐石虎止賁曰「窮寇歸兵﹐不可迫也。我士卒連勝﹐皆已怠矣﹐以驕急之卒﹐當致死之眾﹐恐無萬全之利。」賁曰「不然。彼銳气盡矣﹐眾心乖阻﹐人懷苟免﹐莫有鬥志。我卒乘猛气甚盛﹐皆一當十﹐豈其衰沮之餘﹐所能抗也﹖」賁躬先士卒﹐戰輒敗之﹐遂圍安於隴城。﹝《禦覽》二百九十九﹞

○成帝

晉咸和二年﹐溫嶠與陶侃起義兵伐蘇峻﹐帥師四萬﹐直指石頭﹐侃泊加子洲﹝《禦覽》六十九﹞。

三年﹐峻兵犯闕。蘇峻作逆﹐領軍卞壺以王師敗績﹐遂單騎赴難﹐三子昣旺隨之﹐俱歿。母裴氏撫屍而哭﹐曰「父爲忠臣﹐子爲孝子﹐天何恨乎﹖」徵士瞿湯聞之﹐嘆曰「父死於前﹐子歿於後﹐忠孝之道萃於﹣門﹐可謂賢矣。」﹝《禦覽》五百十一﹞

溫嶠等入討峻﹐遷帝於石頭﹐殷羨之勸趨石頭。光祿勛殷羨之還豫章﹐貴遊多憑寄書﹐羨之至板橋﹐投書於江﹐曰「沈者自沈﹐浮者自浮﹐殷洪喬不能作致書郵。」﹝《初學記》六﹞

咸和五年﹐趙建平元年﹐江州刺史劉胤自武昌以有疾被徵爲右將軍﹐而王舒未至﹐猶在盆口。後將軍郭默旋而過﹐胤不禮之。臘日﹐遺默酒五升﹑豚一頭。默大怒﹐投之於江﹐遂與故將張醜﹑宋侯﹑孟純等矯詔入城門﹐莫有禦者。胤獨與其妾寢﹐默至﹐斬於牀下﹐及其司馬張滿﹑參軍荀楷﹑李纂。傲默故也。﹝《禦覽》三十三﹞

咸和九年﹐以庾亮都督江荊等州。王隱始成《晉書》﹐合八十八卷。家貧無紙﹐未成其志﹐遂南遊﹐投陶侃於荊州﹐又江州投庾亮﹐乃獲其紙墨﹐始書就焉。﹝《初學記》二十一﹞

咸和九年﹐石虎卽位﹐攺元永熙。﹝《通鑑考異晉紀十七》﹞

咸康三年﹐石虎僭稱趙天王。趙成公段作庭燎於杠末﹐上盤置燎﹐下盤置人。咸康三年﹐正月﹐趙夔安等上尊號﹐庭燎油灌下盤﹐死者二十餘人。趙王虎惡之﹐腰斬成公段。﹝《通鑑考異晉紀十七》﹞

○康帝穆帝

永和元年﹐趙造獵車千乘。石季龍將獵﹐輒冠金鏤之帽。﹝《禦覽》六百八十七﹞

永和二年﹝李漢嘉寧元年﹐涼張重華永樂元年﹞九月﹐燕殺慕容翰。﹝《通鑑考異晉紀十九》﹞

永和三年﹐趙將麻秋命黑槊龍騰三千人馳擊謝艾軍。艾左右擾動﹐李偉勸艾乘馬﹐艾不從﹐乃下踞胡牀而麾眾﹐趙人以爲有伏﹐懼而不進。﹝《禦覽》四百三十六﹞

永和五年﹐趙以謫卒﹑髙力等戍涼州﹐定陽人梁犢因民心怨趙也﹐謀兵東還。犢自稱大將軍﹐率眾攻下辦﹐克之。犢軍人﹝髙力等﹞皆多力善射﹐一當十餘﹐𨿽無甲兵﹐所在略百姓大斧﹐施一丈柯﹐攻戰若神﹐擬向崩潰。﹝《禦覽》二百九十九﹞

永和六年﹐﹝魏冉閔永興元年趙石祗永寧元年﹞閏正月。﹝《通鑑考異晉紀二十》﹞

三月﹐趙新興王祗卽皇帝位。﹝同上﹞

永和八年﹐燕慕容儁元璽元年﹐秦主苻健皇始二年﹐並稱帝。姚襄來歸。姚襄南至滎陽﹐與髙昌李歷戰於麻田﹐馬中流矢死﹐弟萇下馬授襄﹐曰「汝何以自免﹖」萇曰「但令兄濟﹐此豎子何敢害萇﹗」會救至﹐俱不死。﹝《禦覽》三百二十五﹞

姚萇單騎度淮﹐見豫州刺史謝尙於壽陽﹐幅巾以待之﹐一面如舊相識。﹝《禦覽》四百八﹞

永和十年﹐涼張祚和平元年﹐僞前梁﹝當作涼﹞張重華﹝當作張琚﹞在梁州欲誅西河張祚﹐祚廏馬數十匹同時皆無尾﹐未幾祚遇禍。﹝李冗《獨異志下》﹞

升平四年﹐燕主暐建熙元年﹐朝廷聞慕容儁死﹐曰「中原可圖矣。」桓溫曰「慕容恪在﹐其憂方大。」﹝《史通模擬》﹞

○哀帝帝奕海西公

太和六年﹐十一月﹐被廢﹐桓溫使劉享收帝璽綬。﹝《通鑑考異晉紀一十五》﹞

○簡文帝孝武帝

太元元年﹐涼亡。涼天水太守史稜暴疾死﹐五日而蘇﹐云見涼光殿皆生白瓜﹐及秦使梁熙滅涼﹐小字白瓜也。﹝《事類賦注》二十七﹞

太元二年﹐秦平諸國後﹐示人以侈﹐置左右鎭郎及拂蓋郎﹐申香爲拂蓋郎﹐長一丈九尺。﹝《初學記》十九﹞

秦王苻堅懸珠簾於正殿﹐以朝羣臣﹐宮宇﹑服禦物﹐極珍飾之奇。尙書金部郎裴元略諫曰「願陛下遵采椽之不斫﹐鄙瓊室而不居。」堅笑曰「非卿之忠﹐朕何由聞過乎﹖」﹝《禦覽》四百五十六﹞

太元四年﹐秦以苻洛爲益州牧。苻洛﹐雄勇多力﹐猛气絕人﹐坐制奔牛﹐射洞犁耳。苻堅深憚之﹐故常爲邊守。﹝《禦覽》四百三十六﹞

太元八年﹐秦大舉入寇﹐秦王堅下書曰「吳人敢恃江山﹐僭稱大號﹐輕率犬羊﹐屢窺王境﹐朕將巡狩省方﹐登會稽而朝諸侯﹐復禹績而定九州﹐今王師所擬﹐必有徵無戰﹐伐國存君﹐義同一體。」﹝《禦覽》三百二十二﹞

太元九年﹐燕慕容垂元年﹐後秦姚萇白雀元年﹐慕容垂攻鄴﹐苻丕遣其從弟就請救﹐乃遺謝玄靑銅鏡﹑黃金婉轉繩等以之爲信。﹝《初學記》三十五﹑《禦覽》七百十七﹞

太元十七年﹐以殷仲堪爲荊州刺史。晉黃門郎殷仲堪遊於江濱﹐見流棺於水﹐乃接焉。旬日之中﹐前門之溝忽起爲岸﹐是夕﹐有人通夢於仲堪﹐自稱徐伯﹕「感君之惠﹐無以報。」仲堪因問門岸爲何祥乎﹖對曰「水中之岸﹐其名爲洲﹐君將爲洲也。」言終而沒。﹝《禦覽》五百五十一﹞

太元二十一年﹐燕慕容寶永康元年﹐魏皇始元年﹐涼呂光龍飛元年﹐後燕慕容垂遣其子寶步騎七萬伐後魏﹐戰於參合陂﹐大敗﹐寶以數千騎奔免﹐士眾還者十一二。寶恨參合之敗﹐屢言魏有可乘之機﹐由是﹐自率大眾伐魏。至參合﹐見往年戰處積骸如山﹐設弔祭之禮﹐死者父兄一時號哭﹐軍中皆慟。垂慚憤嘔血﹐因而寢疾﹐卻還﹐道卒。﹝《禦覽》三百二十三﹞

○安帝

隆安元年﹐南涼禿發烏孤太初元年﹐北涼段業神璽元年﹐烏孤稱西平王。後涼禿發烏孤七世祖壽闐之在孕也﹐母夢一老父被髮左衽﹐乘白馬﹐謂曰「爾夫𨿽西移﹐終當東歸﹐至京﹐必生貴男﹐長爲人主。」言終胎動而寤﹐後因寢﹐生壽闐被中﹝鮮卑謂「被」爲「禿發」﹞﹐因以禿發爲號﹐壽闐爲名。﹝禦覽三百六十一﹞

涼沮渠蒙遜叛﹐據金山。沮渠蒙遜﹐其先世爲匈奴左沮渠﹐因以官爲氏。少牧羊﹐臥息田畔﹐忽見沙門以手摩其頭曰「爾後當王﹐此土不久苦焉。」言終而滅。﹝「同上」八百三十六﹞

隆安二年﹐燕慕容盛建平元年﹐魏天興元年﹐慕容徳元年﹐燕蘭汗殺寶。盛子太原王奇起兵於外。

燕金紫光祿大夫髙平公歆。初﹐歆伯父在光祿大夫﹐熙拊歆首而告之曰「汝儀容偉茂﹐志節果當﹐有佐命之功﹐顯吾門者﹐必汝也。」﹝《禦覽》五百十二﹞

隆安三年﹐燕長樂元年﹐秦弘始元年﹐涼呂纂咸寧元年﹐南燕慕容徳傳檄靑州。燕徵其東萊太守王鸞。鸞身長九尺﹐腰帶十圍﹐貫甲跨馬﹐不據鞍由鐙。燕王徳見而奇其魁偉﹐賜之食﹐一進一斛餘﹐徳驚曰「所啖如此﹐非耕而能飽﹐但才貌不凡﹐堪爲貴人﹐可以一縣試之。」由是拜逢陵長﹐共有治績。﹝《禦覽》三百七十七﹞

隆安四年﹐南燕建平﹑南涼禿發利鹿建和元年﹐西涼李暠庚子元年﹐涼州人胡安據盜發涼州人張駿墓﹐見駿貌如生﹐得赤玉簫﹑紫玉笛。﹝《初學記》十六﹞

涼州胡安據盜發張駿墓﹐得珊瑚馬鞭﹑馬瑙鐘﹑黃金勒。﹝《禦覽》三百五十八﹞

十一月﹐北涼李暠自稱涼公。惇煌太守李暠表於段業﹐暠稱盡忠不貳﹐橫爲李嗣所讒﹐請業殺嗣。暠自歸。嗣敗﹐業乃殺嗣﹐遣使謝暠。初﹐嗣與暠結刎頸之交﹐嗣常以宗族托暠曰「我身猶子身﹐勿爲疑也。」及是﹐暠反爲嗣所構﹐暠乃恨之。﹝《禦覽》四百八﹞

隆安五年﹐燕慕容熙光始元年﹐涼呂隆神鼎元年﹐北涼沮渠蒙遜永安元年﹐後涼呂超殺其君纂﹐後楊氏國色﹐超將妻之﹐謂其父恆曰「後若自殺﹐禍必及宗。」恆以此言告後﹐後曰「大人本賣女與氐羌﹐以圖富貴﹐一之以甚﹐其可再乎﹖」恆不能彊﹐乃自殺﹝《禦覽》三百八十﹞。

李暠於南門外臨水起堂﹐名曰「靖恭堂」﹐以議朝政﹐閱武事。堂成﹐圖贊自古明王忠臣﹑孝子貞女﹐暠自爲序﹐以明鑑戒﹐文武羣僚亦皆圖焉。是月﹐白雀翔於靖恭堂﹐暠頌之。﹝《禦覽》百七十六﹐案﹐此引作《三十國春秋西涼傳》﹞

元興三年﹝魏天賜元年﹞﹐劉裕等起兵討桓玄﹐誅之﹐帝復位﹐王謐與眾議﹐推劉裕領揚州﹐裕辭﹐乃以謐爲侍中﹐領揚州。初﹐裕名位微薄﹐盛流不知﹐謐獨奇之。裕嘗與刁逵摴蒲輸直﹐逵縛之馬柳﹐謐代還之﹐由是徳謐。

蕭方等曰「夫蛟龍潛伏﹐魚蝦褻之﹐是以漢髙赦雍齒﹐魏武免梁鵠。安可以布衣之嫌﹐而成萬乘之隙哉﹗今王謐爲公﹐刁逵亡族﹐酬恩報怨﹐何其狹哉﹗」﹝《通鑑考異晉紀三十五》﹞

義熙元年﹝南燕慕容超太上元年﹐西涼建初元年﹞﹐盧循爲廣州刺史。循遺劉裕益智粽﹐裕乃答以續命湯。﹝《禦覽》九百七十二引作《十三國春秋》《類聚》八十七引作《三十六國春秋》﹞

髙句驪以千里馬﹑生羆皮﹑障泥獻於南燕﹐燕王超大悅﹐答以水牛﹑能言鳥。﹝《禦覽》三百五十九﹞

義熙三年﹐燕髙云正始元年﹐夏赫連勃勃龍升元年﹐燕王熙後苻氏卒﹐徒跣送葬﹐馮跋拒而弒之﹐立云。燕王慕容熙後苻氏嘗季夏思凍魚膾﹑仲冬須生地黃﹐皆下有司切責之﹐不得﹐加之以辟焉。﹝《禦覽》十一﹞

義熙五年﹐魏拓跋嗣永興元年﹐燕馮跋太平元年﹐西秦更始元年﹐劉裕攻南燕﹐得燕人張綱﹐治攻具﹐旣成﹐設飛橋懸梯﹐被以牛皮﹐火石不能害﹐攻城之士得肆力焉。﹝《禦覽》三百三十六﹞

義熙六年﹐丁亥﹐中軍劉裕悉眾攻燕﹐眾咸諫曰「今往亡日﹐兵家所忌。」裕曰「我往彼亡﹐吉孰大焉。」乃命悉登﹐遂克之。燕王慕容超走﹐追獲焉。裕責以不降之罪﹐超神色自若﹐無餘言﹐惟以母托劉敬宣而已。

蕭方等曰「美哉其言也﹐言必己親﹐終不忘孝﹐可謂人之將死﹐其言也善﹐信乎﹗」﹝《禦覽》三百二十六﹞

徐道覆聞劉裕北伐﹐勸盧循襲建康﹐盧循寇京邑﹐芙蓉艦千餘艘。﹝《初學記》二十五﹞

朝廷急徵裕﹐裕引兵還。劉裕次山陽﹐聞何無忌敗績﹐捲甲兼行﹐將濟江而風急﹐眾咸難之。裕曰「若有天命﹐風當自息﹔如其天不助﹐舟覆溺﹐何足可怪。」卽命登舟﹐舟移而風止。﹝《禦覽》六十﹞

義熙七年﹐以劉裕爲太尉﹑中書監。裕旣拜﹐朝賢畢至﹐僕射謝混後來﹐衣冠傾縱﹐頗有傲慢之容﹐裕甚不平﹐乃謂之曰「何謂旁若無人﹖」混對曰「明公將隆伊﹑周之化﹐方使四海解衿﹐謝混何人﹐而敢獨異乎﹖」乃以手板披撥其衿﹐領悉皆解散﹐裕大悅。﹝《禦覽》四百六十四﹞

義熙八年﹐西秦乞伏熾磐永康元年﹐北涼玄始元年﹐劉毅爲荊州﹐請從弟藩以自副。劉裕以詔書罪狀﹐毅與藩及謝混共謀不軌﹐賜藩﹑混死﹐帥師襲荊州﹐殺毅。安帝時﹐以劉鎭之爲散騎常侍﹑光祿大夫﹐不受。鎭之﹐毅季父﹐義熙初謂毅及藩曰「汝輩才力勢運足以得志﹐當身爭耳﹐我不就汝求位求財﹐又不受汝罪累。」每見毅等道從吏卒到門﹐輒罵詬之﹐毅甚敬畏﹐每未至宅數百步止﹐與白衣數人而進﹐儀衛悉不自隨。及至毅敗﹐無不服其先見﹐而劉裕甚敬遇之。﹝《禦覽》五百十二﹞

晉義熙九年﹐夏鳳翔元年﹐盜發故驃騎將軍卞壺墓﹐剖棺掠之﹐壺屍面如生﹐兩手悉拳﹐爪生達背。﹝《禦覽》五百五十七﹞

義熙十一年﹐二月﹐姚興卒。﹝《通鑑考異晉紀三十九》﹞

義熙十三年﹐西涼李歆嘉興元年﹐秋七月﹐太尉裕克秦入長安﹐王鎭惡隨宋髙祖入關中。初﹐鎭惡流寓崤澠﹐崤澠人李方厚待之﹐鎭惡曰「待吾佇英雄主﹐取萬戶侯﹐乃厚相報。」方笑曰「本縣足矣。」鎭惡力不絕人﹐不閒弓馬﹐略通諸子﹑兵書﹐縱橫有智計﹐以此成名。及是﹐李方尙在﹐鎭惡升堂拜母﹐拔方澠池令。﹝《禦覽》四百八﹞

晉安帝時﹐郭逸妻以大竹杖打逸前妻之子﹐子死﹐妻因棄市﹐如常刑。﹝《禦覽》五百十一﹞

○恭帝

元熙元年﹐夏王勃勃自號眞興元年﹐夏刻石都南﹐頌其功徳曰「我皇誕命﹐世之期應﹐天縱之徳﹐仰協時來﹐俯從民望﹐屬姦豪鼎峙之際﹐羣凶嶽立之秋﹐故運籌命將﹐舉無遺策﹐親禦六戎。卽有徵無戰﹐五稔之間﹐而治風宏闡矣。」﹝《禦覽》三百二十二﹞

元熙二年﹐西秦乞伏熾盤建弘元年﹐西涼李恂永建元年﹐西涼從事中郎將張顯言於涼王曰「太祖以天挺神姿﹐應桓文之運﹐流剽萬里﹐爲西夏所推﹐平西域﹐兵不血刃﹔取酒泉﹐有易俯拾﹐爲殿下開創祟規﹐貽厥孔謀者也。」﹝《禦覽》三百二十二﹞

●武敏之《三十國春秋》

宋文帝元嘉十三年﹐殺檀道濟及其參軍髙進之與薛彤。

髙進之沛國人。父瓚﹐有拳勇﹐嘗送友人之喪﹐喪反﹐友妻爲土宦所掠﹐瓚救之﹐殺七人﹐而友妻亦刎頸死﹐遂亡命江湖。進之生十三年﹐母劉死﹐葬畢﹐走四方﹐求父不得﹐乃謁徵北將軍劉牢之。牢之髙會﹐進之入幕﹐推上客而踞其坐﹐大飲嚼﹐一坐大驚。牢之揖客﹐問所長﹐進之曰「善以計數中密事。」牢之問部下甲兵芻糧﹐進之布指算﹐不爽﹐乃辟行軍司馬。居五日﹐進之曰「劉公猜而不忍﹐怨而好叛﹐不去﹐必及禍。」遂去之。

與下沛薛彤爲友﹐因薛交檀道濟﹐三人者﹐志義相合﹐刑牲盟生死。從道濟徵桓玄﹐得首將王雅﹐敗桓兵於奔牛塘﹐又殺路雍岐﹐得天子旌節與桓所乘舟。事平﹐以功讓道濟。及圍廣固﹐進之作攻具﹐甚精巧﹐事平﹐授廣固相。徐羨之﹑傅亮等謀廢立﹐招道濟﹐道濟謀於進之﹐進之曰「公欲爲霍光乎﹖爲曹操乎﹖爲霍﹐則廢﹔爲曹﹐則否。」道濟驚問﹐進之曰「公欲輔宋﹐則少帝不廢﹐瑯琊王不立﹐天下非宋有也﹐故必廢。如欲自取﹐則長亂階﹐逢愚君﹐修徳布惠﹐招羅腹心﹐天子非公而誰﹐故必不廢。」進之此時案腰間刀伺道濟﹐有異言﹐則殺之。道濟趨下階﹐叩頭曰「武皇帝在上﹐臣道濟如有異心﹐速殛之。」乃與進之定議﹐不爲戎首﹐亦不相阻也。及謝晦反﹐兵銳﹐道濟憂之﹐進之詐道濟書致晦﹐與之連﹐晦喜﹐不設備﹐悉精銳蔽江下。進之遂間道入江陵﹐揚言曰「檀江州率重兵敗謝晦於江中﹐斬其首以徇。」故晦黨聞之解體﹐部下閉門拒之﹐事平﹐爲司空參軍。

後到彥之伐魏﹐知其名﹐乞與同行﹐進之告僕曰「到公必敗﹐吾言則惑軍﹐否則及難。」遂請護糧﹐乃免。道濟晚年懼禍﹐其夫人劉遣婢問進之﹐進之曰「道家戒盈滿﹐禍或不免。然司空功名蓋世﹐如死得所﹐亦不相負。」夫人泣語道濟﹐道濟意狐疑﹐亡何﹐被收﹐道濟目光如炬﹐脫幘投地曰「壞汝萬里長城﹗」薛彤曰「身經百戰死﹐非意外事。」進之掀髯笑曰「累世農夫﹐父以義死友﹐子以忠死君﹐此大宋之光。」坐地就刑﹐神色不變。進之無眷屬﹐僕魯健從進之死﹐故無收其屍者。薛彤下沛人﹐死後﹐其子負骨歸葬﹐求進之骨﹐不得﹐以其帶同父棺葬焉。﹝見《髙慕家譜》。案蕭方等《三十國春秋》《隋志》云﹕起漢建安﹐訖晉元熙。家《中興書目》云﹕起宣帝﹐迄恭帝﹐皆不云及宋時事﹐則此爲武敏之之書無疑﹐故姑錄出以俟考。﹞

●和苞《漢趙記》

劉聰嘉平三年﹐廷尉陳元達極諫﹐聰怒﹐將斬之。聰時幸逍遙園李中堂﹐元達抱堂下樹﹐叫曰「臣所言者﹐社稷之計。」聰勉聽之。於是﹐易李堂爲愧賢堂。﹝《初學記》二十四﹐《禦覽》百七十六﹞

魯陽侯王廣﹐字廣之﹐爲西揚州刺史。晉末﹐聚眾避世﹐爲蠻梅芳扇動山夷圍廣﹐城陷﹐蠻囚廣﹐將指芳。廣女有美色﹐芳引入﹐甚有寵﹐入經一旬﹐王伺芳睡﹐引刀斬芳﹐芳驚起曰「何故反耶﹖」王罵曰「蠻畜﹗我欲誅反賊等﹐何謂我反乎﹖吾聞父仇不同天﹐母仇不同地﹐汝反逆無狀﹐害人父母﹐而復無禮淩人。吾所以不死者﹐欲誅汝耳。今死﹐自吾分﹐不待汝殺﹐我但恨不得梟汝首於通衢﹐以塞大恥。」辭气猛厲﹐色無變容﹐乃自殺﹐時年十五。﹝《禦覽》四百十四﹞

今上﹝曜也﹞殺晉散騎常侍梁緯﹐召妻辛氏﹐伏地大哭﹐仰白今上曰「妾聞女不再醮男以義烈聞。妾夫已死﹐理無獨生﹐乞就辟有司﹐地下以事舅姑。且婦人再聘﹐明公亦安用哉﹖」遂號哭不止。上曰「貞婦也﹐其任之。」亦自殺。﹝《禦覽》四百四十﹞

劉聰麟嘉三年﹐太子粲討趙同﹑郭默於洛陽。默使耿惟等夜北渡河﹐襲太子營﹐飛梯騰柵而入。太子勒兵於東北﹐穿柵而去。﹝《禦覽》三百三十六﹞

今上光初二年﹐石勒召幽冀之眾十餘萬人﹐造攻車飛梯﹐攻平陽小城。今上遣騎萬五千﹐曳柴揚塵﹐曀於山谷﹐尋汾州向平陽內外擊之﹐勒師潰。﹝《禦覽》二百三十六﹞

光初六年﹐今上討陳安於隴城。城內得安死﹐陳安奮刀﹐左右俱發。隴上語曰「隴上壯士有陳安﹐丈八蛇矛左右槃。」﹝《禦覽》四百九十六﹞

劉淵徒治平陽﹐於汾水中得白玉璽﹐廣四寸﹐髙二分﹝一作得白玉﹐髙四寸二分﹞﹐龍紐。文曰「有新保之。」﹝《事類賦注九》《禦覽》八百四。按以下皆引作《趙書》﹐疑亦和苞之書﹐蓋田融《趙書》皆記石事﹐所以一曰《二石集記》﹐不言及漢趙﹐故姑附於漢《趙記》之後﹐以俟考。﹞

趙染襲長安﹐秦王業奔射雁樓﹐格戰至天明﹐不拔。﹝《禦覽》百七十六﹞

劉曜於龍門河水中得一玉璽﹐文云「克壽永昌」。曜以爲天錫神璽﹐齋九日而受之。﹝《書鈔》百三十一﹐《禦覽》六百八十二﹞

劉曜討陳安於隴城下﹐小將劉永﹑趙牢﹑路松多堅戍不下﹐城內得安死﹐乃謠曰「隴上健兒曰陳安﹐軀幹𨿽小腹中寬。愛養將士同心肝﹐騄驄駿馬鐵鏤鞍。七尺大刀配齊鐶﹐丈八蛇矛左右盤。十蕩十泱無當前﹐百騎俱出如雲浮。追者千萬騎悠悠﹐戰始三交失蛇矛。十騎俱蕩九騎畱﹐棄我騄驄攀巖悲。天大降雨追者休﹐阿呵呼嗚呼柰子乎﹐嗚呼阿呵柰子何﹗」﹝《禦覽》三百五十三﹐又四百六十五﹞

●王度《二石傳》

○石勒傳

石勒﹐字世龍﹐上黨武鄕人﹐匈奴之苗裔也﹐雄勇好騎射。晉永康中﹐流宕山東﹐寄旅平原荏平界﹐與平原荏平人師歡家庸耕。耳恆聞鼓角鞞鐸之音﹐勒私異之﹝以上亦見《禦覽》三百三十八﹐又八百二十二﹐皆引作《石勒別傳》﹞。初﹐勒鄕裏原上地中生石﹐日長﹐類鐵騎之象﹔園中生人參﹐葩葉甚盛。於時父老相者皆云「此胡體貌奇異﹐有大志量﹐其終不可知。」勸邑人厚遇之﹝自「園中」以下亦見《禦覽》九百九十一﹞﹐人多哂而不信。永嘉初﹐豪傑並起﹐與胡王陽等十八騎詣汲桑﹐爲左前督。桑敗﹐共推勒爲主。攻下州縣﹐都於襄國﹝《世說新語》注四﹞﹐勒稱趙王。令武鄕耆舊赴襄國﹐拜李陽參軍都尉。勒微時﹐居與邑人李陽相近﹐陽性剛愎﹐每輕勒﹐與爭漚麻池﹐共相打揲﹐互有勝負。﹝《禦覽》四百九十六引作《勒別傳》﹞

冬﹐十一月﹐大雪﹐平地三尺。勒主簿程朗諫勒﹐不從﹐出獵墜馬﹐顧左右曰「不從主簿之言﹐而致墜馬。」賜朗織百疋﹐以旌忠亮。﹝《禦覽》八百三十二﹞

以咸和三年攺元曰太和。荏平令師歡上黑兔﹐令曰「按記應﹐白兔爲瑞﹐此黑兔﹐曰祥。」外檢典舊﹐議者以爲黑兔見﹐水徳之祥﹐往公孫臣以爲漢家土行﹐當有黃龍爲瑞﹐後黃龍見於成紀﹐遂從土徳。今大趙革命﹐以水受金﹐夫兔﹐陰獸﹔玄﹐水色﹐黑色﹐見以表應行﹐以推之黑兔﹐上應云云。﹝《類聚》九十九﹞

後僭正號。﹝《世說注》四﹞

死謚明皇帝。﹝《世說注》四﹞

○石虎傳

石虎﹐字季龍﹐勒從弟。年十七八﹐身長七尺五寸﹐好弓馬射獵﹐迅健有勇力﹐同時等類﹐多畏憚之。﹝《禦覽》三百八十六引作《石虎別傳》﹞

武鄕長城縣民韓彊﹐在長城縣西山巖石闕中得玄璽一所﹐方四寸﹐厚二寸﹐與璽同文曰「受命於天﹐旣壽永昌。」虎以爲瑞。﹝《禦覽》六百八十二引作《石虎別傳》《書鈔》百三十一誤作《石勒別傳》﹞

十三年﹝永和三年﹞﹐春二月﹐虎率三公九卿躬耕藉田﹐後率三夫人﹑命婦祠先蠶於近郊。是歲﹐八月雨雪﹐大寒﹐行旅凍死。﹝《禦覽》三十四引作《石虎別傳》﹞

●王度《二石僞事》附

劉曜躬領將士二十七萬眾﹐大舉徵勒﹐勒養子生爲衛將軍﹐領三千人鎭洛金墉城。曜攻生城﹐不能下﹐不覺勒軍卒至。天曉﹐曜軍當攻金墉城﹐勒軍入﹐正與曜軍相遇﹐卽交戰﹐曜軍大敗﹐登時生擒曜身。﹝《禦覽》三百二十六﹞

石虎建康二年﹐遷都鄴宮﹐照一大鏡﹐不見頭﹝《書鈔》百三十六﹐按此引作《三石遺事》﹞

郭權降石虎﹐虎問權曰「卿若得吾者﹐當殺否﹖」權曰「若當時得至尊﹐必殺不疑也。」虎曰「卿健將也。」因與共言事。﹝《禦覽》二百七十五﹞

石虎攻中山﹐得鄭略之妹爲妻﹐至相敬待。下闕無兒﹐鄭復生男﹐崔求養﹐鄭不許﹐一月卒病死。鄭讒崔「謂妾多養胡子」﹐虎時踞胡牀於庭中﹐大怒﹐索弓箭﹐崔聞欲殺之﹐徒跣至虎前曰「公勿枉殺妾﹐乞聽妾言。」虎不聽﹐但言「促還坐﹐無預卿。」崔便去來﹐未至﹐虎於後射之﹐中腰而覆。﹝《禦覽》三百七十一﹞

佛圖澄死時﹐眾官皆殯斂﹐以澄生所持金錫杖﹑銀缽盂內著棺中﹐爲其埋石作槨。葬畢經年﹐冉閔後故發槨﹐開棺視之﹐了不見體骨處所﹐惟見杖缽存焉。﹝《禦覽》五百五十二﹐又七百十﹐《書鈔》百三十三引略﹐又作《三石遺事》﹞

石混﹝虎小男﹞降﹐說鄴中有鳳皇﹐將九雛在延明門外道西。﹝《禦覽》九百十五﹞

石混說建武十四年﹐忽有爛馬一匹﹐有四目﹐倚著殿中﹐十餘日突去﹐不知所在。﹝《占經》一百十六﹞

●範亨《燕書》

○髙祖武宣皇帝紀

髙祖慕容廆﹐少有大度﹐雄略傑出。晉安北將軍張華雅有人鑑﹐鎭薊總禦諸部。髙祖弱冠往見﹐華甚異之﹐謂髙祖曰「君必爲命世之器﹐匡時濟難者也。」脫所著幘簪以遺髙祖﹐結殷勤而別。﹝《禦覽》四百七十八﹐又六百八十八﹞

廆﹐泰始五年生。年十五﹐父單於涉歸卒。﹝《通鑑晉紀考異三》﹞

太康四年﹐慕容涉歸卒﹐弟刪纂立﹝同上﹞。

刪謀殺廆﹐廆亡。國人殺刪﹐迎廆﹐立之。髙祖廆﹐年十五﹐出避難﹐追者急﹐走避民家﹐入其屋﹐以席自障。追者入屋發視﹐無所見﹐遂免。﹝《禦覽》七百九﹞

太安元年﹐素怒延圍廆於棘城。遂出擊﹐大破之。﹝《通鑑晉紀考異六》﹐按《載記》作「素延」﹐而云《燕書紀傳》皆謂「素怒延」﹐《燕傳》則不知何人﹞

晉室大亂﹐髙祖﹝二字疑系「瑯邪」之誤﹞方經略江東﹐髙翔說髙祖曰「自王公政錯﹐士人失望﹐𦇤負歸公者﹐動有萬數。今王氏敗沒﹐而福星見尾箕﹐其兆可見也。今晉室𨿽衰﹐人心未變﹐宜遺貢使江東﹐亦有所尊﹐然後仗義聲以掃不庭﹐可以有辭於天下。」髙祖深納焉。﹝《禦覽》四百六十二﹞

破鮮卑宇文部﹐獲皇帝玉璽﹐使裴嶷送建鄴以獻捷。裴嶷至自建鄴。大興四年﹐以慕容廆爲車騎大將軍﹑平州刺史。﹝《通鑑晉紀考異十三》﹞

太寧三年﹐石勒使乞得歸來伐。廆遣世子皝擊之﹐以仁爲左翼。乞得歸拒皝﹐遣兄子悉拔雄拒仁。﹝同上﹐十五﹞

○太祖文明皇帝紀

咸康四年﹐四月﹐石虎至燕城下﹐會鄴使至﹐云太子邃在後恣酒﹐入宮殺害﹐石主大恐﹐狼狽引還。﹝《通鑑晉紀考異十七》﹞

初﹐帳下吳冑使鄴還﹐說﹕「四月浴佛日﹐行像詣宮﹐石太子邃騎出迎像﹐往來馳騁﹐無有儲君體。」王曰「古者觀威儀以定禍福﹐此子虎之副貳﹐而輕佻無禮﹐將不得其死。」然及石主東歸﹐畱邃監國﹐荒敗內亂﹐以致誅戮。﹝同上﹞

咸康六年﹐燕王皝襲趙﹐略燕﹑範陽二郡男女數千口而還。﹝《通鑑晉紀考異十八》《載記》作「掠徙幽冀三萬餘戶」﹞

太祖皝八年﹝咸康七年﹞﹐使楊裕﹑唐柱等築龍城﹐立門闕﹑宮殿﹑廟園﹑藉田﹐後遂攺爲龍城縣。﹝《禦覽》百九十二﹞

建元二年﹐八月﹐皝遣世子儁帥前軍﹐帥評等擊代﹝《通鑑晉紀考異十九》﹐按《載記》未記此事。﹞

建元二年﹐皝伐宇文逸豆歸。遣南羅大涉夜幹﹝《載記》作「涉弈於」﹞逆戰。﹝同上﹞

○烈祖景昭皇帝紀

永和五年﹐趙亂。四月﹐集兵二十餘萬﹐爲進取之計。﹝《通鑑晉紀考異二十》﹞

永和八年﹐三月﹐己酉﹐冉閔殺劉顯及其公卿以下百餘人。﹝同上﹐二十﹞

冉閔妻得璽以獻﹐因以永和八年僭卽皇帝位﹐建元曰「元璽」。元璽元年﹐蔣幹遣侍中繆嵩﹑太子詹事劉猗﹐賫傳國璽詣晉求救﹐猗負璽欲亡匿﹐私行數里﹐忽黃霧四塞﹐迷路不得進﹐乃復故道還﹐易取行璽﹐始得去。﹝《書鈔》百三十一《事類賦注》三﹐《禦覽》十五﹐又六百八十﹞

壽光二年﹐升平二年﹐十二月﹐晉苟羌寇泰山﹐殺太守賈堅。﹝《通鑑晉紀考異二十二》﹞

○少帝紀

興寧初﹐暐使慕容評寇許昌﹑懸瓠﹑陳城﹐並陷之﹐遂略汝南諸郡。興寧元年﹐汝南太守朱黎﹝《晉紀》作朱斌﹞襲許昌﹐克之。﹝《通鑑晉紀考異二十三》﹞

太和四年﹐此年十二月﹐王猛攻洛陽﹐明年正月﹐拔洛。﹝同上﹐二十四﹞

王猛與慕容評相遇於潞川也﹐評鄣固山泉﹐鬻水與軍人﹐絹匹水二石。﹝《水經注》十﹞

○世祖成武皇帝紀

建興十年﹐慕容寶自河而還軍﹐敗於參合﹐死者六萬人。十﹣年﹐垂眾北至參合﹐見積骸如山﹐設策弔之﹐死者父兄皆號泣﹐六軍哀慟﹐垂慚憤嘔血﹐因而寢疾焉。輦過平城北四十里﹐疾篤﹐築燕昌城而還。﹝《水經注》十三﹞

○獻莊皇帝紀

慕容令﹝垂世子﹐《載記》作全﹞之奔還鄴﹐建熙元﹝當作十一﹞年二月也。﹝《通鑑晉紀考異二十四》﹞

○烈宗惠湣皇帝紀

湣帝時有異爵﹐素質綠首﹐集於端門東園樹﹐棲翔二旬而去。夏四月﹐以異爵﹐故大赦﹐名東園曰白爵園。﹝《類聚》九十九﹐《禦覽》八百二十四﹐按《載記》作昭武時事﹞

○中宗昭武皇帝紀

秋﹐七月丁卯﹐昭武帝營新殿﹐昌黎大棘城縣河岸崩出鐵築頭一千一百七十四枚﹐永樂民郭陵見之﹐詣闕言狀﹐以是日到﹐詔曰「經始崇殿而築具出﹐人神允協之應也。」賜陵爵關外侯。﹝《禦覽》百七十五﹐又七百六十二﹞

○昭文皇帝紀

文帝熙平二年﹐左部民得玉璽玉鼎。﹝《禦覽》八百四﹞

昭文帝時左部民得紫璧以獻。﹝同上﹐八五六﹞

○慕容仁傳

從世子皝擊乞得歸﹐歸遣兄子悉拔堆拒仁﹐仁擊悉拔堆﹐斬之。﹝《通鑑晉紀考異十五》﹞

○慕容翰傳

翰嘗臨陣﹐爲流矢所中﹐病臥﹐歲時不出﹐久後漸差﹐試馬。或告稱翰病而私習騎乘﹐疑欲爲變﹐乃賜翰死。﹝《通鑑晉紀考異十九》﹞

○慕容恪傳

慕容恪之威聲震於外敵。初﹐烈祖崩﹐晉人喜曰「中原可圖矣。」桓溫曰「慕容恪尙存﹐所憂方重耳。」﹝《禦覽》四百六十九﹞

○王誕傳

初﹐王誕亡歸李臻﹐說臻討王浚﹐臻遣其子咸擊之。龐本與臻有隙﹐乘虛襲殺臻﹐遣人殺咸﹐誕亡歸慕容廆。﹝《通鑑晉紀考異九》﹞

○周存傳

周存﹐字道名﹐上谷漁陽人。王彭祖叛﹐母遇寇﹐流離失所﹐時在分崩﹐州郡隔異。存冒難尋求﹐自河以北﹐無不周徧﹐存亡無問。後傳在昌黎﹐而時己屬段氏。昌黎土地﹐燕之所統﹐存徑投髙祖。髙祖客之﹐爲置酒於坐﹐問存﹕「君失母來幾年﹖相見當識否﹖」髙祖言音未止﹐存涕泗覆面﹐尋聲而對﹐辭甚悲酸﹐舉坐莫不慷慨﹐髙祖亦爲之動容由是﹐意遇倍加。

存停期年﹐不得母問﹐將辭歸﹐髙祖意欲畱之﹐而未顯也﹐存覺微旨﹐陳謝曰「聶政﹑荊軻﹐刺客之流﹐意气之激﹐顧甘死奉韓。今明公無求於徵用﹐而見接以國士﹐應終身奉給以答厚恩﹐然老母未審存亡﹐弟小無所依倚﹐寢食未敢廢心。昔徐庶指方寸以求辭﹐今存披肝以表情﹐願明公恕之。」髙祖矜而聽去。﹝《禦覽》四百十三﹞

○慕輿根傳

慕輿根善射。嘗從行獵﹐有一野羊﹐立於懸崖﹐太祖命左右射之﹐莫有中者。根自募求射之﹐一發而中。﹝《禦覽》七百四十四﹞

○宋該傳

宋該﹐字宣恆﹐爲左長史。太祖會羣僚﹐以該性貪﹐故賜布百餘疋﹐負而歸﹐重不能勝﹐乃至僵頓﹐以愧辱之。﹝《類聚》八十五﹐《禦覽》四百九十﹐又八百二十﹞

○李洪傳

李臻遣其子成擊王浚。﹝《通鑑晉紀考異九》﹞

○申弼傳

烈祖常從容問諸侍臣曰「夫口以下動﹐乃能制物﹔鐵鉆爲用﹐亦噬嗑之意﹐而從上下﹐何也﹖」弼答曰「口之下動﹐上使下也﹔鐵鉆之用﹐上斬下也。」烈祖稱善。﹝《禦覽》三百六十七﹞

○賈堅傳

賈堅﹐字世固﹐彎弓三石餘。烈祖以堅善射故﹐親試之﹐乃取一牛﹐置百步﹐上召堅使射﹐曰「能中之乎﹖」堅曰「少壯之時能令不中﹐今已老年﹐正可中之。」恪大笑。射發一矢﹐拂脊﹐再發一矢﹐摩腹背﹐附膚落毛﹐上下如一。恪曰「復能中乎﹖」堅曰「所貴者以不中爲奇﹐中之何難﹖」一發中之。堅時年六十餘矣﹐觀者咸服其妙﹝《禦覽》七百四十四﹞。烈祖問堅年﹐對以受新命﹐始及三載﹝堅本冉閔章武太守﹐永和七年爲慕容評所擒﹞。烈祖悅其言﹐拜樂陵太守。﹝《通鑑晉紀考異二十一》﹞

○梁琛傳

梁琛使秦﹐琛從兄弈先在秦﹐爲尙書郎﹐會罷﹐秦主欲令琛止弈捨﹐琛語有司曰「昔諸葛亮兄弟各處三國﹐及其聘集﹐公朝相見﹐退無私面﹐君子之志﹐余敢忘乎﹖」竟不詣弈。弈數就邸捨﹐因問東國起居﹐琛曰「今二方鼎據﹐兄弟並蒙附寵﹐論心各有所在﹐今欲以東國事語君﹐恐非西國之所欲聞﹐何以見問﹖」﹝《類聚》二十二﹐《禦覽》四百二十九﹞

○孟髙傳

孟髙﹐字宏義﹐長壯有雄姿。慕容暐卽位﹐左遷衛將軍﹐出避難﹐將向龍都﹐禁衛四散﹐惟髙及殿中將艾郎等千餘騎從行﹐達福祿﹐逢賊﹐髙獨力戰﹐賊射殺之。﹝《禦覽》四百十七﹞

○皇甫眞傳

皇甫眞﹐字楚季﹐安定朝那人也。從輔國恪討擒冉閔﹐卽南圍拔鄴。鄴﹐石氏舊都﹐城內珍玩寶貨充溢﹐眞無所取﹐惟存卹人物﹐收斂圖籍。眞上疏曰「臣輒以家奴婢五十口﹑馬七匹﹑牛四十頭以助軍資。」﹝《禦覽》四百二十六﹞

奏遣郭辯從匈奴使詣鄴觀隙﹐眞覺其姦﹐白暐﹐請詰之﹐評不許。太和二年﹐燕建熙八年﹐皇甫眞爲太尉﹐郭辯至燕。﹝《通鑑晉紀考異二十三》﹞

鄴城失守﹐秦主初入﹐臨前殿﹐燕羣臣數百人皆集東掖門﹐見侍中王猛來﹐眞等望馬首拜之。明日﹐更見眞﹐乃「卿」猛﹐猛曰「昨拜朝卿﹐何恭慢之相違﹖」眞答曰「卿昨爲賊﹐朝是國士﹐吾宜拜賊而卿國士﹐亦何所怪也。」猛嘉之。﹝《禦覽》五百四十二﹞

○鮮於休傳

鮮於休﹐有才器伎幹﹐辟爲左光祿大夫曹屬。﹝《禦覽》二百四十九﹞

○羅騰傳

羅騰﹐字叔龍﹐工圍棋﹐究盡其妙﹐獨步當時。俄而﹐右北平樂抄少儁出﹐與齊焉。﹝《禦覽》七百五十三﹞

○公孫鳳傳

公孫鳳﹐上谷人。少帝建熙六年﹐隱於昌黎之域。冬衣單布﹐寢於土牀上﹔夏則並餐茹於一器﹐停使蛆臭﹐然後乃食﹐人咸異之﹐莫能測也。﹝《禦覽》七百﹐又八百四十八﹐《書鈔》百四十三引作「孫鳳」﹞

●田融《趙書》

石勒與汲桑往來。汲桑﹐淸河具邱人﹐年二十餘﹐力扛百鈞﹐呼聞數里﹐時人服之。﹝《禦覽》三百八十六﹞

汲桑自號大將軍﹐以勒爲前驅﹐攻鄴﹐入之。南擊充州﹐爲苟晞所敗﹐桑走死。汲桑六月盛暑而垂重裘累茵﹐使十餘人扇之﹐扇者悉罷﹐桑恚不得淸涼﹐斬扇者。時軍中爲之謠曰「奴爲將軍何可羞﹐六月重茵被狐裘﹐不識寒暑斷人頭」。﹝《類聚》十九﹐《書鈔》百二十九﹐《禦覽》十一﹞

石勒與劉零等攻魏郡。劉零﹐陽平人﹐年二十餘﹐常廝役於縣﹐力制奔牛﹐走及馳馬。﹝《禦覽》三百八十六﹞

石勒屯葛陂﹐值天雨不息﹐勒長史刁應勸勒降晉﹐勒愀然而嘯﹐張賓勸勒還北﹐勒欣然攘臂曰「賓計是也﹐應宜斬﹐明其性怯﹐可退爲將軍。」﹝《禦覽》三百九十二﹐又四百九十九﹞

石勒十四年﹐五月﹐飛蝗穿地而生﹐二十日﹐化如蠶﹐七八日﹐作蚢﹐蛻飛﹝《類聚》引作﹕「七八日作虫﹐四日則飛」﹞﹐周徧河朔﹐百艸無遺﹐惟不食三豆及麻。﹝《開元占經》百二十﹐《類聚》一百﹞

後石率精騎五千襲邵續﹐一戰生擒續於靑邱﹐鉗頸舉手於襄國﹐�陽城門頓首稱囚。﹝《禦覽》六百四十四﹞

前石召構殿巧手三千人﹐發陽平等十郡車﹑牛五千乘﹐運土築建徳殿臺。取土城西南墩內﹐得圓石﹐狀若水碓﹐其銘曰「律權」。石重四鈞﹐上有文曰「同律度量衡﹐有辛氏所造。」議者未之詳﹐或以爲瑞﹐參軍續咸曰「王莽時物。」﹝《書鈔》百十二﹐《禦覽》十六﹐又五十一﹐又百七十五﹞

黎陽民陳武妻產三男一女﹐勒賜乳母谷帛﹐以爲休祥。﹝《禦覽》二百一十一﹞

國丰市五日一市。﹝《禦覽》八百二十七﹞

前石數出遊獵﹐每亟馳騁﹐主簿程瑯諫﹐前石馳逐自若。艸間有瓦木﹐馳馬觸之﹐馬卽死﹐前石亦危殆﹐體小不穩﹐還宮嘆曰「程瑯﹐忠臣也﹐不用其言﹐吾之不善﹐追之何及。」﹝《禦覽》四百五十四﹐按惟此明標田融《趙書》﹐余則稱《趙書》﹐未標名﹞

劉曜攻石勒﹐將戰﹐曜飲﹐乘醉乘大赤馬﹐無故躑躅﹐不可近﹐於是退赤馬。及合陣﹐敗走﹐曜體素壯﹐馬小不勝﹐陷冰﹐爲石堪所擒也。﹝《禦覽》六十八﹞

佛圖澄亦謂必擒劉曜。前石有佛圖澄﹐號曰「大和尙常乘板輦於大水上。」﹝《書鈔》百四十﹞

太和二年﹐正月﹐具禮樂﹐朝羣後﹐侍郎邵恭執麾不降﹐常侍畦洪執義不彈﹐皆下理官。﹝《書鈔》百二十﹞

石虎等破劉曜子熙於上邽﹐獲馬二百匹﹐赤罽金銀步義弓鞬三十具。﹝《書鈔》百二十六《禦覽》二百五十﹞

裴憲撰《三正東耕儀》。﹝《書鈔》百二十七﹐又百二十九﹞

《東耕儀》﹕直殿中監﹐鋪席於侍臣之南﹐北面﹐解匣出禦耒﹐跪授黃門侍中﹐侍中釋劍擎跽﹐以穎受尊。太常贊曰「皇帝親耕藉田﹐一推一反﹐三推三反。」成禮﹐侍中跽取耒與侍郎﹐以授殿中監﹐監復韜匣。」﹝《禦覽》八百二十二﹞

中書令徐光奏請以《東耕儀》親耕﹐攺服宜服﹐介幘﹑靑縑﹑袴褶。﹝《書鈔》百二十七﹐又百二十九﹐《禦覽》六百九十五﹐又八百十八﹞

徐光﹐字秀武﹐頓邱人。父以牛醫爲業。光年十四五﹐爲將軍王陽秣馬﹐光但書馬柳﹝系馬柱﹞屋柱爲《詩頌》﹐不親馬事。﹝《類聚》五十六禦覽﹞

皇后出蠶﹐乘羽蓋金華車。﹝《書鈔》百四十﹞。

前石時﹐暴風雷雨﹐霹靂震臺壞署﹐婦人震死﹐瘞之三日﹐重霹靂出之。﹝《禦覽》八百七十六﹞

石勒時﹐斷寒食﹐忽暴風霹雷﹐雨雹大者如彈丸﹐平地水深三尺。勒大驚﹐復令民寒食如故。﹝《書鈔》百四十三﹞

前石臨安縣﹐馬生角在耳﹐長有七寸﹐搖之則動。﹝《占經》百十八﹞

前石時﹐安定太守邵琨上言﹐蛇與鼠鬥於門中﹐而蛇自死。﹝同上一百二﹞

前石時﹐淳觚白羌婦人產卵﹐大如盂﹐剖之﹐有虫如巨蟻﹐二足立行。﹝《禦覽》九百四十四﹞

前石時﹐有石隕魏郡鄴縣東北六十里間罷地。初有黑黃雲如幕﹐長數十疋﹐交錯﹐聲如雷﹐霹靂墮地﹐熱气起連天。時左右有私鋤者﹐皆震疊。塵止﹐經視之﹐上猶帶熱﹐求覓﹐見有一石﹐方一尺﹐靑色﹐而輕撓之﹐音若磬。二十一日﹐前石死。﹝《占經》七十六﹞

前石死﹐調大臣子弟六十人爲挽郎﹐引錦一疋。﹝《禦覽》八百十五﹞

王洛生﹐石勒欲挫其權豪﹐洛生在獄自刺腹﹐深五寸﹐洛生肥盛﹐不陷中﹐重以刀潰其腹﹐出胃而死。﹝《禦覽》三百七十八﹞

石肇﹐前石之昆弟也。前石旣貴﹐肇在軍中不能自達﹐人送詣前石﹐前石哀之﹐拜建威將軍。以肇無才力﹐每髙選參佐輔之。爲聘廣川劉典女﹐肇甚懼之。拜長樂太守﹐治官每入門﹐動稱「阿劉﹐可爾不可爾﹖」時人以爲嗤謠。﹝《禦覽》四百九十九﹞

石勒參軍周延爲館陶令﹐盜官絹數百疋﹐下獄﹐以八座議宥之。後每設大會﹐使與俳兒著介幘黃絹單衣﹐優問延曰「汝爲何官﹐在我俳中﹖」答曰「我本爲館陶令﹐計二十數單衣﹐曰政坐取﹐是故入汝俳中。」以爲大笑。﹝《類聚》八十五﹐《書鈔》百十二﹐《禦覽》五百六十九﹐又六百九十一﹞

石勒使王述煮鹽於角飛。﹝《水經注》九﹐按此引作《趙記》﹞

石虎﹐字季龍﹐勒從弟也。徵伐每斬將搴旗。勒死﹐誅勒諸兒﹐襲位。﹝《世說注》二﹞

將軍張珍領郡縣民丁萬人徙洛陽六鐘﹐鐘虡九龍﹐翁仲銅馳飛廉﹐鐘一沒盟津中。﹝《禦覽》五百七十五﹞

石虎造庭燎於幢末﹐髙十丈﹐上盤置燎﹐下盤安人﹐以待燎﹐縆繳上下。﹝《類聚》八十《禦覽》八百七十﹞

石虎聘崔氏爲夫人﹐無寵﹐所愛鄭夫人有百日女﹐病﹐謂崔誤與藥﹐以告後石﹐虎作威﹐問之﹐崔言外舍見小子以少唾其容作祟﹐非藥也。後石怒之﹐一箭通中而死。﹝《禦覽》三百八十七﹞

從幽州大道滹沱河造浮橋﹐植行楡五十里﹐置行宮。﹝《類聚》八十八﹐《禦覽》九百五十六﹞

臨元侯崔約﹐字道恭。與太子詹事羯孫珍朝會﹐珍患目痛﹐問約用何方治爲佳﹐約戲言惟溺取愈﹐珍曰「目何可溺﹖」約曰「卿目睕睕﹐止可溺中。」珍入奏﹐天子怒﹐約父子伏誅。﹝《禦覽》六百四十五﹞

後石造獵車千乘﹐轅長三尺。﹝《禦覽》七百七十五﹞

石虎子韜以琉璃爵﹑螺杯勸客酒。﹝《禦覽》七百六十﹞

石虎建武十四年﹐東南卒有云﹐黑稍分爲三疋﹐又貫日﹐日沒後﹐分爲七枚﹐相去數十丈。其間有白雲﹐如魚鱗。虎子韜曰「當有刺客。」後果爲太子宣所殺。﹝《禦覽》八百七十七﹞

前石有佛圖澄﹐號曰大和尙﹐道法大行﹐建武末卒﹐葬於鄴西紫陌﹐先造生墓已數年矣。﹝《書鈔》九十二﹐《禦覽》百九十五﹞

宣咸卒後五年﹐石虎夢見咸涕泗囑其子奮﹐虎曰「非心慮所逮也﹐通夢之言﹐信而有徵﹐奮今何在﹖」左右對曰「爲趙郡守。」於是卽擢廷尉﹐爲太常﹐才力不及父﹐因咸夢而登列卿也。﹝《大平廣記》二百七十六﹞

冉閔攻石遵﹐遵方與女子彈棋﹐兵至﹐殺之。﹝《禦覽》七百五十四﹞

燕人龐世爲光祿勛﹐奏案豪彊﹐苛克人物﹐咸懼疾之﹐及卒﹐門無弔客。時人爲之謠曰「龐家之巷﹐車馬鱗鱗。泥丸之日﹐門無弔賓。弔賓不來﹐何所因由﹖性苛克﹐寡所親。」﹝《禦覽》四百六十五﹞

●吳篤《趙書》

石勒建平二年﹐大宛獻珊瑚﹑琉璃﹑■﹝翕毛﹞■﹝登毛﹞﹑白疊。﹝《禦覽》八百二十﹐按《載記》惟云「大宛使獻其方物」﹞

●常璩《蜀李書》

武皇帝﹐諱雄﹐字仲儁﹐始祖第三子。身長八尺三寸﹐美容貌﹐相工相之曰「此君將貴。其相有四﹕目如重云﹐鼻如龜龍﹝按《白帖》引常璩《蜀志》曰「李雄美容貌﹐相工相之曰「此人鼻如飛龍。」《蜀志》疑卽《蜀李書》﹐卽「龜」字似當作「飛」。﹞﹐口如方器﹐耳如相望。法爲貴人﹐位必過三公﹐不疑也。」帝每周旋鄕裏﹐有識者皆器量之。有劉化者﹐道術士也。太康中﹐每語鄕裏曰「李仲儁有大貴之表﹐終爲人主也。」﹝《禦覽》三百六十﹐又三百六十六﹞

武帝諱雄﹐始祖第三子。始祖後方娠﹐夢雙蛇自門升天﹐一蛇中斷﹐及生﹐後常言「子若成人﹐必有先亡者﹐有大貴者。」後果李蕩早卒﹐李雄王蜀。﹝同上﹐三百九十八﹞

武皇帝雄泰武三年﹐白鳥赤足來翔﹐帝以問範賢﹐賢曰「鳥有反哺之義﹐必有遠人懷惠而來。」果關中流民請降。﹝《類聚》九十二按此引作《蜀李雄書》﹞

蜀才﹐姓範名長生﹐一名﹐賢﹐隱居靑城山﹐自號蜀才。李雄以爲丞相。﹝《釋文序》注解傳述人注﹕按《顏氏家訓書證篇》引《李蜀書》﹐一名《漢之書》﹐云「姓範﹐名長生﹐自號蜀才。﹞

賈夷﹐字景叔﹐梓潼人也。太始初﹐內移河東。少仕晉臺﹐爲倉部令史﹐懷帝時﹐爲安富令。中原喪亂﹐玉衡七年歸國。武帝素聞夷名﹐市之﹐皇子雅生﹐因名賈夷。﹝《禦覽》三百六十二﹞

武帝諸將進金銀﹐或以得官者﹐楊裒諫曰「陛下爲天下主﹐何得以官賣金耶﹖」帝謝之。﹝《禦覽》三百十二﹞

哀帝卽位﹐有白气二道帶天﹐望气者言「宮中有伏兵。」果爲邛都公所害也。﹝《禦覽》八百七十七﹞

●王景暉《南燕書》

姚秦皇初三年﹐歲在丁酉﹐於長安渭濱得赤璽﹐上有文字﹐曰「天命燕徳。」﹝《初學記》六﹐《書鈔》百五十八﹞

●車頻《秦書》

苻堅﹐字永固﹐武都氐人也。本姓蒲﹐祖父洪詐稱讖文﹐攺曰符﹐言己當王﹐應符命也。﹝《世說注》四﹞

苻堅母苟氏浴漳水﹐經西門豹祠﹐歸﹐夜夢若有龍蛇感已﹐遂懷孕﹐而生堅。﹝《禦覽》三百六十﹞

堅初生﹐有赤光流其室﹐及誕﹐肩背有赤色隱起﹐狀若篆文﹐曰「艸付之祥﹐」因爲苻氏。﹝《世說注》四﹐《禦覽》三百六十九﹐又三百七十一﹞

幼有美度。石虎司隸徐統名知人﹐堅六歲時﹐嘗戲於路﹐統見而異焉﹐問曰「苻郎﹐此官街﹐小兒行戲﹐不畏縛邪﹖」堅曰「吏縛有罪﹐不縛小兒。」統謂左右曰「此兒有王霸相。」左右曰「此兒狀貌甚醜﹐而君以爲相貴異﹐何也﹖」統曰「非爾等所及知也。」﹝《世說注》四﹐《禦覽》三百八十二﹞

石氏亂﹐伯父健及父雄西入關﹐堅時年十二﹐未有軍號。健夢有天神遣使者﹐朱衣武冠﹐拜肩頭爲龍驤將軍。肩頭﹐堅小字也﹐健卽拜爲龍驤將軍﹐以應神命。﹝《世說注》四﹐《書鈔》《禦覽》二百三十九﹞

後健僭帝號﹐死﹐子生立﹐凶暴﹐羣臣殺之﹐而立堅。﹝《世說注》四﹞

苻生壽光三年﹐二月﹐太白犯東井﹐太史奏曰「必有暴兵。」生曰「星入井者﹐必將渴耳﹐何怪也﹖」時長安謠曰「百里望空城﹐蔚蔚何靑靑。瞎兒不知法﹐仰目不見星。」其年﹐苻法殺生﹐而堅代立﹐是其應也。﹝《開元占經》五十﹞

堅立時﹐有黃雲五色﹐回繞臺觀﹐時以景云瑞﹐賜民五日。﹝《類聚》九十八﹐《禦覽》八﹞

苻堅欲赦﹐與王猛﹑苻融議甘露堂﹐悉屏左右﹐堅親爲赦文﹐有大蒼蠅集於筆端﹐驅而復來。俄而長安街巷人相告曰「官今大赦。」有司以聞﹐堅驚曰「禁中無屬耳之垣﹐事何從泄也﹖」敕窮之﹐咸言有一小兒﹐衣靑衣﹐大呼於市曰「官今大赦」﹐須臾不見。堅嘆曰「其向蒼蠅乎﹖」﹝《禦覽》九百四十四﹞

王猛攻鄴﹐慕容評拒猛﹐而恆賣水與軍人﹐眾思爲亂﹐猛因得破之。﹝《類聚》八﹐《禦覽》八百二十八﹞

苻堅建元六年﹐四月﹐天苑有大星﹐色甚白﹐占者以爲太平之祥﹐乃立望气臺於宮左。冬十一月﹐平燕國﹐擒慕容暐。﹝《占經》七十七﹞

初﹐慕容暐在鄴﹐居石虎宮﹐夢虎嚙其臂﹐募人求虎殯所在。女子李免告暐在東明觀下﹐掘得之﹐屍僵不毀。暐裸而罵之曰「死胡敢夢生天子﹗」鞭撻毀辱﹐投之漳河﹐河流迅疾﹐終不移轉。暐後爲臣虎所執﹐乃悟而悔焉。苻堅以李免無狀﹐無少長悉坑之。﹝《禦覽》五百四十九﹞

苻堅幸太學﹐以《周官禮注》無師﹐以太常韋逞母宋氏傳其父業﹐使生徒就宋授業焉。太常居家﹐𨿽流移苦寒﹐常自負《周官》﹐終不敢捨。﹝《書鈔》百一﹐按此引作車胤《秦書》﹞

苻堅時﹐關隴乂安﹐百姓丰樂﹐民歌之曰「長安大街﹐兩邊種槐﹐下走朱輪﹐上有鸞棲。」﹝《類聚》十九﹐《禦覽》九百十六﹞

建元八年﹐五月﹐遣少弟陽平公融鎭鄴﹐停灞東。苟太后以融少子﹐憂甚﹐比發﹐三出送之﹐垂引﹝疑有脫誤﹞夜竊往﹐內外莫知。太史令魏述奏天市南門內有後妃移動之象﹐堅檢而知之﹐驚曰「天道與人何其不遠﹗」遂重星占。﹝《占經》九十﹞

苻堅建元九年﹐四月﹐有客星出尾箕﹐長十餘丈﹐狀如彗而末曲﹐或名蚩尢旗﹐拂於東井﹐自夏及冬不滅。太史令張益﹑孟光奏﹕「彗起尾箕﹐尾箕﹐燕分﹐而掃東井﹐東井﹐秦分﹐燕首尾亂於秦。東胡鮮卑歷世稱燕﹐今慕容暐父子兄弟﹐亡處而不報聖朝﹐職爵鱗次﹐執權乘勢﹐馳輪躍馬﹐貴榮莫與爲二﹐宜小抑退﹐除其渠帥。夫蝮蛇螫手﹐壯夫解腕﹐玄像告兆﹐事應無差。」堅不納﹐後慕容氏遂稱王於燕地。﹝《占經》八十九﹞

以安車徵隱士樂陵王勸爲國子祭酒。苻堅徵隱士張巨和至長安﹐賜以冠衣﹐和以禿辭。﹝《禦覽》七百四十﹞

苻堅時﹐沙門竺僧朗嘗從隱士張巨和遊。巨和嘗穴居﹐而朗居琨瑞山﹐大起殿捨﹐連樓疊閣﹐𨿽素飾不同﹐並以靜外致稱。﹝《水經注》八﹞

建元十五年﹐遣長樂公丕攻沒襄陽。﹝《世說注》四﹞

苟萇圍襄陽﹐作飛雲梯以攻城﹐克之。﹝《書鈔》《禦覽》三百三十六﹐按《書鈔》引作車穎《秦書》﹞。

先是﹐苻堅建元十二年﹐髙陸縣民穿井﹐得龜﹐大二尺六寸﹐背文負八卦古字。堅藏之太卜﹐因而以石爲池養之。十六年而死﹐取其骨以問吉凶﹐名爲客龜。太卜佐髙虜夢客龜言「我將歸江南﹐不遇﹐死於秦。」髙於夢中自解曰「龜三萬六千歲而終﹐終必亡國之徵也。」爲謝玄破於淮肥﹐自縊新城浮圖中﹐秦祚因卽淪矣。﹝《水經注》十九﹞

堅平諸國之後﹐示人以侈。苻堅時有申香﹐長十尺以上﹐爲拂蓋郎。﹝《禦覽》三百七十七﹞

苻堅時﹐西域獻翠鳥四頭﹐雄雌各二﹐以籠盛之﹐月餘並死。﹝同上﹐九百二十四﹞

苻堅時﹐四夷賓服﹐湊集關中﹐四方種人皆奇貌異色﹐晉人爲之題目﹐謂胡人爲側鼻﹐東夷爲廣面闊額﹐北狄爲匡腳面﹐南蠻爲腫蹄。方方以類名也。﹝同上﹐三百六十三﹞

苻堅建元十八年﹐新平縣民耕地獲玉器。初﹐有金雕者﹐頗知圖記﹐王猛以爲左道﹐勸堅誅之。雕臨死表堅曰「新平地﹐古顓頊墟﹐其故里有白雞閭﹐《記》言此裏應出古帝王寶器。」至是果得之。﹝《禦覽》七百五十六﹞

苻堅建元十八年﹐新羅國王樓寒遣使衛頭獻美女。國在百濟東﹐其人多美發﹐發長丈餘。﹝《禦覽》三百七十三﹐又七百八十一﹞

苻堅時﹐新羅國王樓寒遣使衛頭朝貢﹐堅曰「卿言海東之事﹐與古不同﹐何也﹖」答曰「亦猶中國時代變革﹐名號攺易。」﹝同上七百八十一﹞

苻堅使熊邈造金銀細鏤鎧﹐金爲綖以縲之。﹝《初學記》二十二﹐《禦覽》三百五十五﹞

建元十九年﹐大興師伐晉﹐眾號百萬﹐水陸俱進﹐次於項城﹐自項城至長安﹐連旗千里﹐首尾不絕。乃遣告晉曰「己爲晉君於長安城中建廣夏之室﹐今故大舉渡江相迎﹐克日入宅也。」﹝《世說注》四﹞

徵處士王嘉於到獸山。王嘉在東陳陽谷口﹐鑿岸爲穴而居之。諸有從其學者﹐人各一穴﹐遂至百穴。﹝《丈苑匯雋》四﹞

慕容垂復圍鄴﹐百姓不得復田﹐民以桑椹爲糧﹐相啖略盡。﹝《禦覽》九百七十三﹞

釋道安爲慕容儁所掠﹐欲投襄陽﹐行至新野﹐集眾議曰「今遭凶年﹐不依國主﹐則法事難舉。」乃分僧眾﹐使竺法汰詣揚州﹐曰「彼多君子上勝可投。」法汰遂渡江至揚土焉。﹝《世說注》六﹞

尙書令苻雅爲人樂施﹐乞人塡門。嘗曰「天下物何常﹖吾今日富﹐後日貧耳。」忽一日不施則意不泰。時人爲之語曰「不爲權翼富﹐寧作苻雅貧。」﹝《禦覽》四百八十七﹞

苻登﹐堅族曾孫。堅死﹐登自立﹐皆刻兜鍪作「死休」字﹐示士以必死爲度﹐故戰所向無前。﹝《禦覽》三百五十六﹐《書鈔》百二十一引作車穎《秦書》﹞

苻登率萬人直到姚萇營下﹐同聲向哭﹐哀號動地。萇心惡之﹐與其眾議﹐亦哭相應。﹝《禦覽》四百八十七﹞

萇以登立堅神主於軍中﹐頻戰輒勝﹐亦於軍中立堅神像以請福。姚萇自爲堅神像﹐戰未有利﹐軍中土眾出入﹐並驚恐﹐皆云畏苻主像﹐萇嚴鼓斬之﹐以首送苻登。﹝《禦覽》三百九十六﹞

●裴景仁《秦記》

苻洪之先居武都﹐家生蒲﹐長五丈﹐節狀如竹﹐咸以異之﹐謂之蒲家﹐因以氏焉。洪後以讖文「艸付應王」﹐遂攺姓爲苻。﹝《類聚》八十二﹐《禦覽》九百九十九﹞

苻健至長安﹐賈玄等上尊號﹐依舊儀﹐立百官﹐設壇城﹐南於渭水之陽。﹝《初學記》六引作裴景仁《秦書》。《書鈔》百五十八引作《苻書》﹞

苻健皇始元年﹐晉梁州刺史司馬勛入秦州﹐獲尙書趙琨﹐殺而棄其屍。琨子煥求父屍﹐不得﹐乃悲號不已﹐俄有羣鳥悲鳴﹐從山而來﹐來而復反﹐尋鳥向山﹐乃得父屍。﹝《禦覽》四百十一﹞

苻健皇始四年﹐新平縣有長人見﹐語百姓張靖曰「苻氏應天受命﹐今當太平。」新平令以聞﹐健以爲妖妄﹐下靖獄。是月﹐會大雨霖﹐河渭溢﹐蒲阪津監寇登於河中得只屐﹐長七尺二寸﹐稱履五指﹐長尺餘﹐指尺﹝一作文﹞深一寸﹐登以獻﹐健嘆曰「覆載之中﹐何所不有﹖張靖所見﹐定不虛也。」因赦靖。﹝《書鈔》百三十六﹐《禦覽》六百九十八﹞

苻健皇始四年冬﹐山雞來入人家棲宿﹐養子而去﹐羣聚傍渭水而遊翔﹐與家雞無異。﹝《初學記》六﹐《書鈔》百五十八﹞

苻健皇始五年﹐鳳皇降渭濱杜陵南原﹐三日而去。﹝《禦覽》五十七﹞

苻堅祖洪見堅狀貌﹐欲令頭堅腹軟﹐字之曰堅頭。﹝《類聚》十七﹐《禦覽》三百六十四﹞

苻堅幸太學﹐問博士經典﹐博士盧壺對曰「《周官禮注》未有其師。」永固堅字﹝疑有脫誤﹞以太常韋逞母宋氏傳其父業﹐得《周官音義》﹐自非此母無可授後生。於是就宋立溝室書堂﹐生徒百二十人﹐隔絳紗幔而授業焉﹐拜宋爵號宣文君﹐賜侍婢十人。﹝《初學記》十八﹐《禦覽》四百四按二書皆引作裴景仁《前秦記》《類聚》六十九引作《秦記》《書鈔》百三十二﹞

苻堅討姚萇於北地﹐斷其運水之路﹐人有渴死者﹐俄而降雨於萇營﹐營中水深三尺﹐周營百步之外﹐寸餘而已﹐於是萇軍大振。堅方食﹐撫盤而詬曰「天其無心﹐何故降澤賊營﹗」﹝《史通﹞六引裴景仁《秦記》稱﹐苻堅方食﹐撫盤而詬﹞

初﹐長安謠云「鳳皇鳳皇止阿房。」苻堅遂於阿房城植桐數萬株以待之。其後慕容衝入阿房城而止焉﹐衝小字鳳皇。﹝《類聚》八十八﹐《事類賦注》二十五﹐《禦覽》九百五十六﹐按此皆引作《秦記》﹞

謝玄進據彭城﹐淮陰太守髙素伐靑州﹐朗爲靑州﹐降。苻朗﹐字元達﹐堅從兄。性宏放﹐神气爽悟。堅常曰「吾家千里駒也。」堅爲慕容衝所圍﹐朗降謝玄﹐用爲員外散騎侍郎。吏部郎王枕與兄國寶命駕詣之﹐沙門法汰問郎曰「見王吏部兄弟未﹖」郎曰「非一狗面人心﹐又一人面狗心者是耶﹖」忱醜而才﹐國寶美而狠故也。苻朗渡江﹐嘗與朝士宴集﹐時賢並用唾壺﹐朗欲誇之﹐唾則令小兒跪而張口﹐就唾而含出﹐坐者以爲不及之遠矣。﹝自渡江以下依《禦覽》三百八十七引校補﹞又善識味。會稽王道子爲設精饌﹐訖﹐問關中之食孰若於此﹖朗曰「皆好﹐惟鹽味小生。」卽問宰夫﹐如其言。或人殺雞以食之﹐朗曰「此雞棲﹐恆半露。」問之﹐亦驗。又食鵝炙﹐知白黑之處﹐人不信﹐旣而咸試而記之﹐果然﹐無毫釐之差。﹝食鵝炙以下亦見《類聚》九十一﹐《禦覽》九百九十九﹐《禦覽》「苻朗」誤作「苻殷」﹞著《苻子》數十篇﹐蓋老莊之流也。朗矜髙忤物﹐不容於世﹐後眾讒而殺之。﹝《世說注》七﹞

姚萇圍苻堅﹐遣僕射尹緯詣闕陳事。堅見緯貌魁梧﹐志气秀傑﹐腰帶十圍﹐瑰偉異常﹐驚而問曰「卿於朕世何所爲作﹖」緯答曰「尙書令史。」堅笑曰「卿﹐宰相才也。」﹝《禦覽》三百七十七﹞

呂光破龜玆﹐始獲鳩摩羅什。光死﹐子纘立﹐戲弄鳩摩羅什﹐或共棋博﹐及殺子﹐云「斫胡奴頭。」什曰「不斫胡奴頭﹐其胡奴斫人頭。」後﹐纘弟越字胡奴﹐果斫纘頭。﹝《禦覽》七百五十四﹞

●姚和都《後秦記》

姚襄垂臂過膝。﹝《禦覽》三百六十九﹞

姚襄遣參軍薛瓚使桓溫﹐溫以胡戲瓚﹐瓚曰「在北曰狐﹐在南曰狢﹐何所問也﹖」﹝同上九百九﹞

魏武王姚襄禮待楊亮﹐亮奔桓溫﹐溫問亮曰「襄何如人﹖」答曰「天下傑也﹐神明器度﹐故是孫策之疇﹐而雄武過之。」﹝《禦覽》四百四十六﹞

姚襄將與苻廣眉戰﹐謂將軍王欽盧曰「吾數行﹐常有異光引吾前﹐狀如導驅﹐數日來﹐忽復不見﹐意惡之﹐此何祥也﹖」欽盧不對。卽與眉戰﹐死於陳﹝《占經九》十九﹞

姚萇以太元九年稱秦王﹐以狄伯奇爲從事中郎。狄伯奇﹐少曾遊獵﹐得豹﹐見其文采炳煥﹐遂自感嘆﹐始學書藝。﹝《禦覽》八百九十二﹞

姚萇大破苻登﹐置酒髙會﹐諸將各曰「若值魏武王﹐尋破此賊﹐陛下將牢大過。」上嘆曰「吾不如亡兄者四。身長八尺五寸﹐垂臂過膝﹐人望而畏之﹐一也﹔當十萬之眾﹐與天下爭衡﹐望麾直突﹐前無橫陣﹐二也﹔究覽古今﹐講論道藝﹐駕禦羣賢﹐收羅俊異﹐三也﹔總領大眾﹐經履險難﹐大小悅稱﹐人盡死力﹐四不如也。」﹝《禦覽》四百四十六﹞

姚興種蔥﹐皆化爲韭﹐其後兵戈日盛。﹝《禦覽》九百七十七﹐按此引作《後秦書》﹞

後帝泓﹐字元時﹐東宮生﹐邵宏言於父曰「君之於臣﹐先生之與其門人﹐名之可也﹐至於同官之於僚黨﹐同姓之於昆弟﹐同門之於朋友﹐可以稱其字﹐而不可斥其名。故《公羊傳》曰『名不如字者』﹐非謂其人之名不如其字尊﹐乃謂爲人所字﹐則近乎見尊﹐爲人所名﹐則近乎見卑也。古之君子之名子也﹐必以信義而擇其淑令﹐所以祥其名也﹔不以官職﹐所以殊其名也﹔不以畜幣﹐所以重其名也﹔不以隱疾﹐所以顯其名也﹔徧告內外﹐所以昭其名也﹔書而藏之﹐所以寶其名也﹔賤者避焉﹐所以貴其名也﹔冠而有字﹐所以尊其名也。名成乎禮﹐字依乎名。名﹐字之本﹔字﹐名之末也。爲本﹐故尊﹔爲末﹐故卑。尊﹐故其禮詳﹔卑﹐故其事略也。且婦人無名﹐故賤於丈夫﹔野人無名﹐故賤於學士。名者﹐己之所以事尊﹐尊者之所以命己﹔字﹐則己之所以接卑﹐卑者之所以稱已﹐未有用之於尊而爲卑﹐用之於卑而爲尊者也。」﹝《禦覽》三百六十二﹞

姚泓永和元年﹐天水冀石鼓鳴﹐聞數百里﹐野雉皆雊。﹝《事類賦注》十一﹐《禦覽》五百八十二﹞

●張諮《涼記》

天錫﹐字公純﹐嘏安定烏氐人﹐張耳後也。曾祖軌﹐永嘉中爲涼州刺史﹐值京師大亂﹐遂據涼土。天錫篡位。自立爲涼州牧。苻堅使將姚萇攻沒涼州﹐天錫歸長安﹐堅以爲侍中﹑北部尙書﹑歸義侯。從堅至壽陽﹐堅軍敗﹐遂南歸﹐拜散騎常侍﹑西平公。﹝《世說注》二﹐案此引作張資《涼州記》﹐下同﹞

天錫明鑑穎發﹐英聲少著。﹝同上﹞

●劉昞《惇煌實錄》

晉安帝隆安元年﹐涼州牧李暠微服出城﹐逢虎道邊﹐虎化爲人﹐遙呼暠爲西涼君﹐暠因彎弧待之﹐又遙呼暠曰「有事告汝﹐無疑也。」暠知其異﹐投弓於地﹐人乃前曰「惇煌空虛﹐不是福地﹐君之子孫王於西涼﹐不如從酒泉。」言訖乃失。暠乃移都酒泉。﹝《禦覽》百六十五﹞

宋質直破虜有威名。兒啼﹐恐之卽止﹔虜相恚曰「使汝行逢宋都督。」﹝同上﹐二百七十九﹞

王棽卒﹐有盜開棽冢者﹐見棽與人樗蒲﹐以杯酒賜盜﹐盜者惶怖﹐旣飲之﹐見有人牽銅馬出冢者。其夜﹐有神至城門﹐自言「我是王孟曾使也。今有人發孟曾冢﹐以酒黑其唇﹐明日入城有黑唇者是也。但至﹐可以驗而擒之。」須臾馬還流汗。盜明詣城門﹐不覺唇黑﹐城門乃縛﹐詰之﹐如神言。﹝孟曾﹐棽之字。《禦覽》三百六十八﹐《獨異志》《白貼》﹞

童巽﹐字子舉﹐有才學。太守京兆諒舉巽上掾﹐歷主簿﹑功曹。諒卒官﹐巽衰送喪﹐道遇寇虜﹐眾皆散走﹐巽身蔽柩哭﹐嘔血﹐賊欲破棺﹐巽叩頭救請﹐頭破流血﹐賊義而釋之﹐由是顯名。﹝《禦覽》四百二十一﹞

索苞﹐有文武材﹐舉孝廉﹐除郎中。每徵伐克敵﹐勇冠三軍﹐時人比之關羽。宋澄於金城爲步羌三千人所圍﹐窮守孤塠﹐垂當破沒﹐苞以完騎五千﹐奮劍突陣徑入﹐與澄對坐塠頭﹐拊掌大笑。羌皆�楯擢刀﹐四面直前﹐苞謂澄曰「君但安心﹐觀我擊之。」乃除驅弓﹐按矢繞塠射之﹐莫不應弦而倒﹐皆陷楯通中﹐立殺三十餘人﹐創夷者百計﹐羌卽散走﹐稱神。﹝同上﹐四百三十七﹞

範固﹐字孔完﹐大將軍掾純之孫也。推家財百萬與寡弟婦﹐二百萬與孤兄子﹐於是三府競辟﹐皆不就。﹝《禦覽》五百十二﹞

索成﹐伯夷。成善鼓箏者﹐悲歌﹐能使喜者墮淚﹐攺調易謳﹐能使戚者起舞﹐時人號曰「雍門周」。﹝同上﹐五百七十六《書鈔》百一十﹞

張存善鍼﹐存有奴好逃亡﹐存宿行鍼﹐縮奴腳﹐欲使﹐則鍼解之。﹝同上﹐八百�十﹞

侯瑾﹐字子瑜﹐解鳥語﹐常出門見白雀與罩雀同行﹐慨然嘆曰「今天下大亂﹐君子小人相與雜。」﹝同上﹐九百二十二﹞

索充夢一虜脫上衣來詣充。索紞占曰「虜去上半﹐下男字也﹐夷虜陰類﹐君妻當生男也。」已後果驗。﹝《廣記》二百七十六﹞

宋桶夢內中有一人﹐著赤衣﹐桶一手把兩杖﹐極打之。索紞占曰「內中有人是肉字也﹔兩杖﹐箸之象﹔極打﹐肉食也。過三日﹐過三家﹐皆得肉食矣。」﹝同上﹞

涼文王張駿夢一人鬢眉皓白﹐自稱子瑜﹐曰「地上之事付汝﹐地下之事付我。」王寤﹐問之﹐有侯子瑜先死﹐得其曾孫亮爲祁連令矣。﹝同上﹞

漢靈帝熹平元年。四月甲午﹐蛇長六尺﹐夜於禦前當軒而見。﹝《續漢志》注十七﹞

●諭歸《西河記》

姑臧﹐匈奴故曰蓋藏城也。城不方﹐有頭尾兩翅﹐名蓋鳥城。﹝《初學記》八﹞

西河無蠶桑﹐婦女著碧纈﹐裙上加細布裳﹐且爲戎狄性﹐著紫纈襦襖﹐以外國異色錦爲袴褶。﹝《禦覽》六百九十五﹐又八百十四﹞

涼州罪人於市將刑﹐忽有一白雄鷄﹐飛於人邊請命﹐引頸長鳴﹐伏地向吏﹐驅之﹐去輒來。刺史張義免其坐。﹝同上﹐九百十八﹞

張駿立謙光殿﹐成﹐後池中有五龍﹐晝日見﹐移時乃滅。水通﹐變綠色。駿卽爲銅龍以厭之。駿卒﹐不勝此殿。﹝同上﹐九百三十﹞

●髙閭《燕志》

慕容熙造逍遙宮。﹝《初學記》二十四﹞

光始五年春﹐慕容熙與苻後徵髙麗﹐至遼東﹐爲衝車馳道以攻之。﹝《禦覽》三百三十六﹞

李陵居長谷之東﹐先主與髙雲遊讌往來﹐每憩其家﹐陵與其妻王氏每夜自賫酒饌而至。﹝《禦覽》四百七十五﹞

馮跋太平十五年﹐自春不雨﹐至於五月。有司奏右部王荀妻產妖﹐傍人莫覺﹐俄而失之。乃暴荀妻於社﹐大雨普洽。﹝《禦覽》十一﹞

●張詮《南燕書》

慕容徳以右僕射封嵩爲左僕射尙書﹐韓■﹝訁卓﹞爲右僕射。時嵩﹑■﹝訁卓﹞並年三十。又以嵩弟融爲西中郎將﹐■﹝訁卓﹞弟軌爲東中郎將。嵩等俱拜﹐帝臨軒詔令四人同入﹐嵩等升殿﹐方謝﹐帝顧曰「躍二龍於長衢﹐騁雙驥於千里。」朝野榮之。﹝《初學記》十一﹐《禦覽》二百十一﹞

徳將死﹐以超爲皇太子。超﹐徳兄北海王納之子。慕容納﹐沈靜深邃﹐外訥內敏。﹝《禦覽》四百六十四﹞

