鄭氏關系文書

鄭氏關系文書石井本宗族譜海外異傳

鄭氏關系文書

鄭泰洪旭黃廷咨靖南王耿繼茂總督李率泰文

欽命總督閩浙水陸官兵督理恢剿軍務﹑賜坐蟒玉帶﹑便宜行事﹑特進光祿大夫上柱國太保兼太子太傅建平侯鄭﹐欽命少傅兼太子太師兵部尙書忠振侯洪﹐欽命提督水陸軍務﹑少師兼太子太保永安侯黃﹐爲仰承徳意﹐傾心歸命﹐披瀝眞誠﹐恭祈疏請事。

竊惟聖帝以修徳爲威﹐故干羽舞而聲教遠格﹔明王以止戈爲武﹐故牛馬放而諸侯咸賓。粵稽歷代開刱之世﹐四海一家。不服則申徵討﹔旣服﹐則存大體。至於遐陬荒島﹐入貢方物﹑出奉正朔﹐取其混一區宇而已。自大淸受命以來﹐本爵等僻處海濱﹐未沾新王之化﹐但知舊主之誼。𨿽阻教有日﹐足見人心之未泯﹔乃閱﹝�﹞多年﹐方識天命之有歸。然必在上示以優容﹐而下始得獻其誠悃。昔竇融歸漢﹐授以故地﹔錢俶歸宋﹐遣之還國。此皆雄才大略之主﹐器量卓越﹑規模宏遠﹔是以歸誠者鞠躬圖報而終不替臣職耳。玆貴藩﹝院﹞從生靈起見﹐有息兵安民之議﹔爵等目擊遷移流離﹐能無憫念﹖又宣布朝廷恩意﹐大開方便﹔爵等由是感激﹐奮焉攺圖。

夫綏來柔遠﹐尙力不若尙徳﹔而順從悅服﹐革面何如革心﹗但馭眾之法﹐貴於善後﹔告君之言﹐在乎不欺。我沿海上下數千里弄兵日久﹐雄心長技﹐人人思逞。政如狂濤巨湍﹐一旦欲使之安瀾順流﹐必因其自然之勢而利導之。爵等欲爲淸朝擔此一事﹐自當委曲籌度﹔庶可以遵王制﹐亦可以輯羣心。蓋濱海之人賦質粗鹵﹐不喜文物都會﹐大抵以舟楫爲家﹔使之戮力沿海﹐各遂其性﹑各盡其長﹐足爲一面藩籬。若彊以不相習之事與不相習之地﹐必致驚駭。於以定海上之眾志﹐不得不計及此也。向以人眾地窄﹐安插維艱﹔今得臺灣外國隩區沃衍﹐旣可分撥安頓﹐則沿海地方兵馬﹑糧餉﹐總聽朝廷處分調遣。若畀地方廣﹐則安插多﹔安插多﹐則效力眾﹔效力眾﹐則綏寧遠。隨所派撥﹐以爲布置﹔其餘安插有不逮者﹐耕漁﹑商販散處外島﹐咸當使其得所﹐廣謀生之路﹑絕走險之心。於以盡海上之事變﹐不得不計及此也。功名爵祿固朝廷所不靳﹐然行藏異宜﹐各行其志。凡此間文武官員﹑大小將領﹐有意王事者﹐遵依淸朝典制﹐盡瘁勞力﹔若休閒流寓之人﹐或回籍﹑或隱遁﹐自應聽從其便。於以盡海上之人情﹐不得不計及此也。

若夫戶口﹑正供旣隸版籍﹐數島百姓﹐自當遵制剃髮。如爵等年力衰邁﹐無意功名﹐不敢妄覬髙爵﹐謬膺巨任。第爵等旣許以報國安民﹐凡地方兵馬諸項事宜﹐俱當料理妥當﹐恭候朝命。事妥之日﹐爵等葛巾歸隱﹐休養餘生﹔古者堯﹑舜在上﹐下有巢﹑許﹐而今東海之濱有皤皤二﹑三叟﹐亦聖世優養遺老之道。至於先藩世子﹐當哀毀之際﹐現往臺灣自創一世界﹐兩無拘礙﹔此蓋籌之已審﹐爵等不能固違其志﹐所無庸擬議者也。但使朝廷推心置腹﹑處置得宜﹐如嬰兒之投慈母﹐安有不眞﹑安有不誠者乎﹖從此海不揚波﹐朝廷無南顧之憂﹑生民享升平之福﹔貴藩﹝院﹞功在社稷﹑澤及瀚海﹐豈不偉歟﹖

爵等滿腔血誠﹐前使命往來﹐反復詳盡﹐已蒙鑑照﹔第未敢唐突冒瀆天聽。玆略攄大槪﹐煩貴藩﹝院﹞代爲疏題旨下﹐悉依前議而行。所有文武官員﹑兵馬船隻﹐未及詳細備造﹔謹開陳總數先繳。除現在管事印信未繳外﹐先繳敕三道﹑現在伯爵銀印二顆﹑原封公爵銀印一顆﹑原封侯爵銀印一顆﹑原封伯爵銀印二顆﹑原取州縣銅印一十五顆﹐仍端差掛印都督楊來嘉赴關待命﹐以彰歸命之誠。

爲此﹐具咨詳請。須至咨者。

計開﹕文武官員兵民船隻冊一本。

右咨呈靖南王﹝總督福建少保兼太子太保﹑兵部尙書李率泰﹞。

永曆十六年八月二十四日﹝移咨﹞﹐鄭泰﹑洪旭﹑黃廷。

欽命太保建平侯鄭造報官員兵民船隻總冊

欽命總督水陸官兵兼理糧餉太保兼太子太傅建平侯鄭﹐今將勛爵﹑督鎭將領﹑文武官員﹑水陸官兵﹑戰艦民丁﹐造送察照。計開﹕

現任侯爵﹕忠振侯﹑永安侯﹑振威侯。

現任伯爵﹕忠靖伯﹑慶都伯﹑忠奮伯﹑鎭南伯﹑英衛伯﹑武毅伯﹑平湖伯﹑崇安伯﹑靖遠伯﹑寧洋伯﹑恢閩伯﹑惠安伯。

勛爵管統陳五軍一位﹑協理五軍掛印都督一員。

勛爵管戎政軍務一位﹑協理戎政掛印都督一員。

吏官﹕正堂一員﹑左侍郎一員﹑右侍郎一員﹑郎中四員﹑主事八員﹝雜職不造﹞。

戶官﹕正堂一員﹑左侍郎一員﹑右侍郎一員﹑郎中四員﹑主事八員﹝雜職不造﹞。

禮官﹕正堂一員﹑左侍郎一員﹑右侍郎一員﹑郎中四員﹑主事八員﹝雜職不造﹞。

兵官﹕正堂一員﹑左侍郎一員﹑右侍郎一員﹑郎中四員﹑主事八員﹝雜職不造﹞。

刑官﹕正堂一員﹑左侍郎一員﹑右侍郎一員﹑郎中四員﹑主事八員﹝雜職不造﹞。

工官﹕正堂一員﹑左侍郎一員﹑右侍郎一員﹑郎中四員﹑主事八員﹝雜職不造﹞。

寺卿四員﹑長史一員﹑正審理一員﹑副審理一員﹑察言司一員﹑承宣司一員﹑紀善一員﹑典寶一員﹑典服一員﹑典膳一員﹑正儀衛司一員﹑副儀衛司一員﹑監軍道六員﹑監紀推官四十員﹑賞勛司一員﹑總監督掛印四員﹑總監營左都督四員﹑監督都督同知二十四員﹑監營都督僉事四十八員﹑總理提塘都督同知二員。

勛爵管左軍事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管右軍事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管中軍事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管前軍事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管後軍事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管左提督事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正﹝副﹞旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管右提督事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管中提督事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管前提督事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營督都僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

勛爵管後提督事一位﹑左協理領兵掛印一員﹑右協理領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員﹑正副旗鼓副總兵十員﹑鎭將都督十員﹑正副領兵副參遊二十二員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

總督水軍勛爵一位﹑正領兵掛印一員﹑副領兵掛印一員﹑正堂營大廳都督一員﹑副大廳都督一員﹑正旗鼓中軍都督一員﹑副旗鼓中軍副總兵一員﹑參軍主事二員﹑贊畫主事四員﹑統領掛印五員﹑正副領兵都督僉事十員﹑正副坐營都督僉事十員正副旗鼓副總兵十員﹑正副領兵副參遊二十員﹑坐遊旗鼓參遊二十員﹑副將副總兵七十五員﹝每員轄兵五百名﹞﹐計轄官兵三萬七千五百名﹝小將不造﹞。

總上勛爵及文武官員﹐計二千一百五十六員﹝小將﹑雜職在外未造﹞﹔水陸官兵﹐計四十一萬二千五百名﹔大小戰艦﹐約計五千餘號﹔海上軍民籍及流寓人口﹐計三百餘萬。

永曆十六年八月��日。

欽命管理福建安輯投誠事務戶部郎中賁岱等題本

欽命管理福建安輯投誠事務戶部郎中加一級臣賁岱等謹題﹕爲海賊投誠事。

臣等抵閩﹐值靖南王﹑督臣赴漳撫賊。臣等卽於八月初六日至漳州﹔次日﹐賊差僞遊擊前來。臣等與靖藩﹑督臣會商﹐將皇上愛卹投誠官員人等之意並遣臣等情由﹐述在靖藩﹑督臣書內﹔仍曉諭僞遊擊姚萬。靖藩﹑督臣差官三員同僞遊擊姚萬去後﹐於本月二十五日僞侯鄭泰﹑洪旭﹑黃廷差僞都督楊來嘉﹑遊擊姚萬繳僞敕三道﹑公侯伯印共六顆﹑原失州縣印共十五顆﹑勛爵文武官員二千一百五十餘員﹑僞官﹝兵﹞共四十一萬二千五百名﹑人口三百餘萬﹑船隻五千餘號開造總數冊籍﹐率各島輸誠﹐繳送靖藩﹑督臣軍﹝前。除海賊盡行投誠緣由﹐靖藩﹑督臣疏內會同臣等具題外﹐但臣等敕內無「招撫」字﹝樣﹐故臣等將會同靖藩﹑督臣開示皇上愛卹投誠官員人等之意以諭海賊緣由﹐謹具本題知。

康熙元年九月初八日﹐管理福建安輯投誠事務戶部郎中加一級臣賁岱﹑兵部郎中臣金世徳。

僞冊底

謹將壬寅年五月初八日鄭成功歿後﹐鄭錦現管僞文官﹑僞鎭及僞文武官員冊底抄呈。計開﹕

僞六官姓名開列﹕

一﹑僞吏官潘庚鍾﹝系故明舉人。己亥年江南�被我兵殺死。以後不設﹞

一﹑僞戶官鄭泰﹝富有五百萬。壬寅年正月﹐爲海逆鄭成功拘拿﹐招賊兵五千人自衛。癸卯年六月初六日﹐被鄭錦誘騙廈門羈禁﹔初十日﹐自縊死。而鄭錦駕船抄家﹐鄭鳴駿等始逃生投設﹞

一﹑僞禮官陳寶鑰﹝系僞隆武舉人。投誠以後不設﹞

一﹑僞兵官兼僞吏官事洪旭

一﹑僞刑官程應璠﹝革去。以後不設﹞

一﹑僞工官兼署僞禮官事馮澄世﹝系僞隆武舉人。甲辰年三月初八日﹐率男僞侍衛鎭馮錫範由銅山駕船投誠﹐至浯嶼﹐爲其僕王正殺死﹔將大小船隻及家眷駕去廣東﹐投蘇利。男馮錫範復逃臺灣﹞

僞參軍姓名開列﹕

一﹑僞參軍鄭築英﹝系僞隆武舉人。癸卯年投誠﹐攺名鄭士英﹔誑稱僞大理寺卿﹞

一﹑僞參軍加一級黃開泰﹝系僞隆武舉人。癸卯年投誠﹐誑稱僞禮部尙書﹞

一﹑僞參軍紀許國﹝系故明舉人﹞

一﹑僞參軍李茂春﹝系僞隆武舉人﹞

一﹑僞參軍李從換﹝系僞隆武舉人﹞

一﹑僞參軍林其昌﹝系故明舉人。投誠﹞

一﹑僞掌稿參軍蔡鳴雷﹝系故明生員。掌稿漏獘﹐壬辰年被鄭成功責八十棍﹐革出。甲午年﹐央僞戶官鄭泰復入掌稿。癸卯年投誠﹐誑稱僞吏部尙書﹑文淵閣大學士﹞

一﹑僞參軍蘇�量﹝系故明生員。癸卯年投誠﹐誑稱僞侍讀學士﹞

一﹑僞參軍陳永華﹝系故明生員。鄭錦心腹﹞

僞廈門﹑金門僞地方官姓名開列﹕

一﹑廈門僞地方官洪有鼎

一﹑金門僞地方官李贊元﹝系僞隆武舉人。癸卯年投誠﹐誑稱僞刑部尙書﹞

僞鎭姓名開列﹕

一﹑僞水師提督永安伯黃廷﹝投誠﹞

一﹑僞監督水師忠靖伯陳輝﹝投誠﹞

一﹑僞督理五軍戎務兼管前軍事總兵官左都督周全斌﹝投誠﹞

一﹑僞統領親軍勇衛掛徵剿將軍印總兵官左都督黃安﹝在臺灣﹞

一﹑僞親軍武衛左鎭署總兵官都督同知何義﹝投誠﹞

一﹑僞親軍武衛右鎭總兵官都督同知楊富﹝投誠﹞

一﹑僞親軍侍衛鎭署總兵官都督同知馮錫範﹝在臺灣﹞

一﹑僞親軍虎衛左鎭總兵官都督同知蕭泗﹝搶掠詔安﹐爲援剿總鎭王進功陳殺﹐全軍俱覆沒﹞

一﹑僞親軍虎衛右鎭總兵官都督同知張盛﹝搶掠詔安﹐爲援剿總鎭王進功陳殺﹐全軍俱覆沒﹞

一﹑僞親軍驍騎左鎭署總兵官都督同知姚國泰﹝在臺灣﹞

一﹑僞親軍驍騎右鎭署總兵官都督同知劉國軒﹝在臺灣﹞

一﹑僞親軍神機鎭署總兵官都督同知楊祥﹝在臺灣﹞

一﹑僞親軍神威鎭署總兵官都督同知黃嶼﹝在臺灣﹞

一﹑僞先鋒左鎭署總兵官都督同知黃應﹝在臺灣﹞

一﹑僞統領署先鋒右鎭總兵﹝官﹞都督同知陳澤﹝在臺灣﹞

一﹑僞統領署前鋒左鎭總兵官都督同知陳廣﹝在臺灣﹞

一﹑僞前鋒右鎭署總兵官都督同知陳瑞﹝在臺灣﹞

一﹑僞統領中衝鋒鎭總兵官都督同知蕭拱辰﹝在臺灣。謀約獻臺灣﹑殺鄭錦投誠﹐因蔡政逃回漏泄﹐被鄭錦淩遲﹑抄家。拱辰弟蕭福證逃歸﹞

一﹑僞左衝鋒鎭署總兵官都督同知蔡旻﹝在臺灣﹞

一﹑僞右衝鋒鎭署總兵官都督同知李昴﹝在臺灣﹞

一﹑僞前衝鋒鎭署總兵官都督同知翁升﹝在臺灣﹞

一﹑僞後衝鋒鎭署總兵官都督同知洪羽﹝在臺灣﹞

一﹑僞統領中權署總兵官都督同知顏望忠﹝在臺灣﹞

一﹑僞統領宣毅左鎭總兵官都督同知杜輝﹝廣東投誠﹞

一﹑僞宣毅右鎭總兵官都督同知湯貴﹝投誠﹞

一﹑僞宣毅後鎭署總兵官都督同知杜斌﹝在臺灣﹞

一﹑僞援剿左鎭總兵官都督同知康熊﹝投誠﹞

一﹑僞援剿右鎭總兵官都督同知林順﹝投誠﹞

一﹑僞署援剿後鎭署總兵官都督僉事裴徳﹝在臺灣﹞

一﹑僞親隨鎭總兵官都督僉事許貞﹝投誠﹞

一﹑僞署殿兵鎭署總兵官都督僉事萬宏﹝在臺灣﹞

一﹑僞署遊兵鎭署總兵官都督僉事張華﹝在臺灣﹞

一﹑僞正兵鎭總兵官都督僉事陳升﹝投誠﹞

一﹑僞英兵鎭總兵官都督僉事林明﹝投誠﹞

一﹑僞奇兵鎭總兵官都督僉事顏進﹝卽顏立勛。投誠﹞

一﹑僞信武鎭署總兵官都督僉事何正﹝投誠﹞

一﹑僞護衛鎭總兵官都督僉事魏騰

一﹑僞統領水師署總兵官都督僉事林鳳﹝在臺灣﹞

一﹑僞監督水師洪磊﹝卽洪旭男。﹝與﹞鄭耀基協同鎭守彭湖﹞

僞賞功司及僞督造軍器衣甲火攻官姓名開列﹕

一﹑僞賞功司張恢﹝投誠﹞

一﹑僞督造軍器張正﹝投誠﹞

一﹑僞﹝督﹞造衣甲陳啟﹝投誠﹞

一﹑僞督造火炮練榮

一﹑僞督造火藥火箭馮福﹝投誠﹞

僞文閒員姓名開列﹕

一﹑故明進士按察使王忠孝﹝剃髮回籍﹞

一﹑故明進士巡撫唐顯悅﹝投誠剃髮﹐回籍爲僧﹞

一﹑故明進士副使蔡國光﹝投誠﹞

一﹑故明進士巡撫盧若騰﹝剃髮回籍﹞

一﹑故明進士僞隆武都察院沈佺期﹝剃髮回籍﹞

一﹑故明進士戶科都給事中辜朝薦

一﹑故明進士華亭縣知縣許吉燝﹝廣東投誠﹞

一﹑楊期演﹝系故明舉人。僞隆武兵部車駕司主事﹞

一﹑鄭擎柱﹝系故明舉人。僞隆武兵部武庫司主事。原系廈門僞地方官。投誠﹞

一﹑徐孚遠﹝系故明舉人。僞隆武兵部職方司郎中﹞

一﹑諸葛倬﹝系故明貢生。僞隆武兵部車駕司主事。投誠歸農﹞

一﹑張漢﹝系故明舉人。僞隆武戶部主事﹞

一﹑張灝﹝系故明舉人。僞隆武禮部主事﹞

一﹑張光啟﹝原系僞兵官掛印﹐往日本失事﹐革職。癸卯年投誠﹐誑稱僞兵部尙書﹞

一﹑鄧會﹝系僞隆武中書舍人。原系廈門僞地方官。癸卯年投誠﹐誑稱僞監軍副使加僞太僕寺卿﹞

一﹑鄧愈﹝原系僞承宣官。癸卯年投誠﹐誑稱僞郎中﹞

一﹑蔡政﹝原系廈門僞地方官。投誠﹐復逃臺灣﹞

一﹑周愫﹝系僞隆武中書舍人。原系廈門地方官﹞

僞武閒員姓名開列﹕

一﹑僞慶都伯王秀奇﹝投誠﹞

一﹑僞武毅伯施福﹝投誠﹞

一﹑僞忠定伯林習山

一﹑僞左都督余寬﹝投誠﹞

一﹑僞都督同知黃興﹝投誠﹞

一﹑僞都督僉事黃昌﹝投誠﹞

一﹑僞都督僉事沈明﹝投誠﹞

一﹑僞都督僉事沈捷﹝投誠﹞

一﹑僞都督僉事顏伯﹝投誠﹞

一﹑僞都督僉事楊政

一﹑僞都督僉事李長﹝投誠﹞

臺灣壬寅年正月海�鄭成功新設一府二縣僞府官縣官姓名開列﹕

一﹑僞府名承天府僞府官顧礽

一﹑僞縣一名天興縣僞縣官柯平﹑一名萬年縣僞縣官葉亨

一﹑僞轉運﹝�﹞翁天佑

南安縣生員黃元龍密奏

福建泉州府南安縣儒學投誠生員臣黃元龍謹奏﹕爲君恩未報﹐再密陳淸假賊以降眞賊﹐以重名器事。

朝廷設官分職﹐至愼至重。若開恩撫綏﹑授職鼓勵﹐原以解散眞正賊官﹔非欲招徠假僞賊官﹐而輕褻名器也。今投誠僞鎭﹐庶幾近之﹔而投誠文僞官﹐百無一眞。中有一﹑二﹐不過七品僞參軍品銜耳。鄭成功叛亂海島﹐不敢僣僞號﹐並無設僞內閣尙書﹑侍郎﹑大小九卿﹑科道﹑布按二司及府縣等官﹐只設僞六官﹑僞地方官﹐管理糧餉﹑賊兵而已。「部」之一字尙不敢添設﹐此原入海漳州府知府投歸房星曄所知之詳者。夫僞六官﹐卽今之主事﹔僞地方官﹐卽今之州縣官也。臣姐夫馮澄世系僞工官兼僞禮官﹐僞鎭應向彼領軍器﹑僞文官應向彼鑄僞印﹔臣時在海﹐頗悉其詳。投歸抄帶有僞鎭﹑僞文官及僞文武閒員冊底﹐謹抄呈禦覽﹐而眞假立判矣。臣見康熙二年六月各僞官投誠﹐已授方面府佐徑報知。後至者有札無印﹐例不議敍﹔結黨紛紛鐫僞印﹑假僞牌﹐上欺朝廷﹐下誑藩﹑院二部。妄報僞侍郎﹑僞卿﹑僞部屬插冊投誠﹐盡屬市井優隸之徒﹔甚至有在晉江縣考童生﹑有素不曾入海﹑有僞遊擊而冒頂通判者﹐種種難以枚舉。謹就其假冒之中﹐臣知之最眞﹑最確開列於後﹐以備睿裁。所可異者﹐在京候補方面府佐﹐不思愛鼎遷善﹐而賊習尙仍舊﹑終日博奕﹑飲酒﹑淫戲﹑遊玩﹐每人有借債四﹑五千兩者﹐有借債二﹑三千兩者。一經蒞任﹐便有錢榖刑名之寄﹐動制許多官吏﹐必揚揚志得﹔更任意恣欲﹐貪婪罔忌。𨿽欲不侵欺國課﹑克剝民脂﹐豈可得哉﹗是不得不淸假賊以重名器也。

查鄭錦在銅山時﹐見其僞鎭及僞參軍陸續投誠將盡﹐不免疑懼﹔謀於陳永華﹑洪旭等﹐甚有向化之志。而陳永華﹑洪旭再三徘徊﹕懷訝所來投誠之人﹐皆屬其商賈僕隸﹐幸得髙官厚祿﹔回思來歸﹐慚羞比肩。萬一出諸人之下﹐被其哂笑淩侮﹐則如之何﹗是以躊躇不決﹐相率逃遁臺灣。今誠得皇上大奮乾綱﹐淸假賊﹑重名器﹐宣布綸音﹐嘉與維新﹐懸厚爵以重賞﹐賊眾必革面革心﹐以爲朝廷明照萬里﹔假賊旣淸﹐眞賊便重﹐自無不感激皇仁﹐輕千里而來歸矣。誠恐臺灣汪洋渡筏﹐難得其便﹔當令水師提鎭並揮其諳曉海道者進兵彭湖﹐聲言剿討。彼見彭湖爲我所據﹐必不能旦夕安矣﹔將見四顧彷徨﹐不知所措﹐勢必遣僞鎭駕船防守各港口。然後遣人偵探間諜﹐多方招諭﹔我伺其隙而誘勸﹐彼亦得乘其便而投順也。僞鎭大夥旣來﹐零星豈有不戀鄕土而甘處於不毛之地耶﹖窮島孤懸﹐勢同阱獸﹔鄭錦若不投首於斧鉞﹐亦當面縛而乞降矣。臣所謂淸假賊以降眞賊者﹐此也。計開﹕

一﹑泉州府趙仕甲﹐乳名賜捨。康熙四年﹐現在晉江縣考童生﹐縣取列第三名﹐冊證通縣周知。今則起文來京赴部﹐冒頂仕魁通判﹐懼罪卽回籍。

一﹑漳州府童生趙晟﹐年只二十一歲﹐系己丑科進士﹐戴機女婿。素不曾出城外﹐亦不曾入海。康熙四年﹐起文投供﹐冒頂通判﹔被遊擊張復持狀出首﹐陳體相畱回處證。康熙六年五月二十五日﹐現補松江府水利通判。

一﹑投誠陳昌國﹐部覆通判用﹐撫後復逃。今僞遊擊陳奇己經藩院剃髮﹐明白有札無印﹐例不議敍﹔外陳夢松證﹐徑起文冒頂通判陳昌國名字。康熙六年五月二十五日﹐現補歸徳府通判。

一﹑傅坤觀﹐康熙四年﹐現冒頂惠安縣武學生員﹐被惠安縣人責冒籍﹐慕恩伯鄭纘緒差騎護歸。泉州府證﹐今康熙六年﹐起文赴部冒頂縣丞盧義名字。五月二十五日﹐補鎭江府丹陽縣丞﹐候補參政鄭纘祖斥非證。

一﹑許紹芳﹐乳名揚觀。系鄭逆姦商﹐專來蘇﹑杭發賣洋貨﹐仍販買絲紬接運下海。鄭鳴駿代許紹芳妄報僞郎中﹐部覆通判用。後被人出首﹕許紹芳不曾在海﹔總督李率泰不肯給文赴部﹐立令鄭鳴駿詳文報故案證。

一﹑泉州府城僞隆武舉人林斌吉﹐因屋借住鄭鳴駿﹐攺名林之煜﹐囑代報僞部屬﹐部覆通判用。起文赴部﹐總督駁查﹐懼罪﹐注廢疾案證。

一﹑蔡協吉﹐系蔡鳴雷男﹐乃浯州彭林社開當鋪的。誑報僞禮部左侍郎﹐部覆僉事用﹔現補九江道。

一﹑蔡源﹐系蔡鳴雷次男﹐乃上北﹑下南糴米經紀的。誑報僞通政使﹐部覆同知用﹔今補西安府同知。

一﹑蔡萃吉﹐系鳴雷胞侄﹐乃浯州開錢鋪的。誑報僞監軍副使﹐部覆州同用﹔今補絳州州同。

一﹑池鳳翼﹐系蔡協吉妻舅﹐乃廈門經紀人。誑報僞監軍﹐部覆通判用﹔今補韶州府通判。

一﹑林文煒﹐系鄭成功書辦﹐責革回籍多年。康熙三年周全斌投誠﹐直去漳浦懇求代報僞部屬﹐部覆通判用﹔今補嶽州府通判。

一﹑陳彭﹐系鄭成功書辦﹐責革多年。誑報僞侍郎﹐部覆僉事用。

一﹑顏克璟﹐系僞五商顏端男。癸巳年回泉州府﹐買舉人李日焜厝住兩年﹐再入海。誑報僞太僕卿﹐部覆同知用﹔今補嚴州府同知。同來投誠歐添觀首揭證。

一﹑投誠林枝香﹐部覆通判用﹔撫後復逃。今池鼐徑起文來京赴部﹐冒頂林枝香通判﹔懼罪卽回籍。

一﹑黃元驥﹐泉州府童生。因娶鄭泰女﹐誑報僞太常卿﹔部覆參議用。

一﹑顏文瓚﹐系安平鎭閒人。誑報僞部屬﹐部覆通判用﹔今補襄陽府通判。

一﹑蘇寶﹐乃漳浦縣書役﹐系陳輝外甥。誑報僞監軍參政﹐部覆參議用。

一﹑傅爲霖﹐系僞五商傅參宇男。誑報僞部屬﹐今補松江府督糧通判。

一﹑陳繼芳﹐系泉州府童生。因娶鄭泰女﹐誑報僞光祿卿﹔部覆提舉用。

一﹑諸葛鼎﹐系泉州府童生。隨其父諸葛倬入海﹐舌耕餬口。誑報僞光祿卿﹐部覆同知用﹔今補肇慶府同知。

一﹑鄭騶﹐系廈門醫生鄭三觀男﹐開鋪賣藥生理。誑報僞監軍副使﹐部覆通判用。

此數十僞員之大小﹐自命自假﹑或買或賣﹐弁髦國法至此極矣。其餘及浙江﹑廣東投誠僞文官﹐可以類推也。今臣此番罔識忌諱﹐獲戾多人﹔卽日回籍﹐必遭含沙影害身家。伏祈垂憐小臣一片孤忠﹐乞敕地方護歸鄕邦﹐或剿﹑或撫﹐臣當不避湯火。是有生之日﹐卽報效之秋也。冒死條奏﹐貼黃難盡﹔伏乞鑑宥施行。爲此具本﹐謹具奏聞﹝自「爲」字起至「本」字止計一千八百九十二字﹐紙五張﹞。

右謹奏聞。康熙六年八月��日﹐福建泉州府南安縣儒學投誠生員臣黃元龍。石井本宗族譜

石井本宗族譜序

石井本宗族譜序

石井祠堂聯文

石井名賢序

本宗族譜序

族譜名行序

世系圖譜﹝序﹞

石井謁祖序

序贈

井江鄭氏歷代人物

南安縣四十三都石井鄕鄭氏世譜

同安縣感化裏石澳保獅石鄕鄭氏圖譜

鄭氏關系文書曁石井本宗族譜校勘記

石井本宗族譜序

聞之浴河於源﹑循膚至發﹐蓋言本也。人不從本起見﹐𨿽做好事﹐猶爲名使。夫好事﹐有勝於忠孝者乎﹖忠孝之理﹐本之性植。親生之﹑君成之﹑祖宗培養之﹐千百年炯現光气於宇宙之間銷歇不得﹐本在故也。人未有生而忘成之所自﹐則未有生而忘生之所自者也。芝龍不肖﹐浪迹江湖時﹐發猶被面。屬海波不靖﹑萑苻爲梗﹔慷慨揮戈﹐次就芟夷。爾時沐雨餐風冒矢石﹐躬之不閱﹐遑卹後人。偏於萬中之一生﹐上報朝廷﹑下延宗祧。公餘之暇﹐托處聚廬。非邀天地﹑祖宗之靈﹐曷其有今日乎﹗

一日﹐鳩我叔兄弟侄謀之曰﹕『我鄭自唐光啟間入閩﹐或於三山﹑於莆﹑於漳﹑於潮﹐是不一處﹔獨我五郎公隱石與二﹑三懿親若許﹑若伍者﹐蔦﹝蘿﹞相附﹑意味投合﹐遂於楊子山下石井家焉。今武榮山邱壠具在﹐則隱石公之所自來也。祠宇墜於寒煙﹑譜系毀於兵燹﹐一本菀枯﹐幾聽於不可問﹐不亦一大缺陷事耶﹖抑蟄蟄振振之謂何﹖夫不忘其親與不忘吾親之親﹐於歷數十世後見﹐爲一父之子﹔因追數十世前見﹐爲眾子之父。鄕先輩仁人之言﹐誦之猶馨齒頰。豈以芝龍武人也﹐而不嫻於文事﹖至性之所激射﹐親與君﹐本固一也。昔漢鄧禹之教子也﹐有子十三人﹐使各守一藝﹝修﹞整閨門爲世法。而華歆之遇子弟絕峻﹐閒室之內有若朝典﹔陳元方則恣柔愛之道。二姓之寬嚴互殊﹐而﹝雍熙之軌不失﹐何也﹖本所維系﹐固有不期然而然者也。

今虔辦一炷香﹐上告列祖﹑下勗我子姓﹕自今伊始﹐有力學顯親﹑國爾忘家以光吾宗者乎﹖有廉未倡義﹑孝弟力田於鄕裏稱善人者乎﹖準附諸廟。不然者﹐匪類招搖﹑莩葭與濫﹐祖宗且以罪人視之也﹔𨿽位貴顯﹐莫於吾廟混焉。蓋廟以萃渙﹐其假之也純是一本眞精神。而「易」之「同人」亦云﹕類族辧物。惟類之﹑辧之﹐乃所以致同也。同可萃﹐而祖宗子孫之相維於不解也﹔豈其微哉﹗

今核其名﹑稱其行次﹐昭穆雁行與塋域生卒﹐臚然俱在也。芝龍故不譜﹐其所以系之者何如﹗特以一本之義﹐動我世世子孫忠孝思者也。使讀而興焉﹐其於不肖尙有榮施。

崇禎歲次庚辰年﹐十一月朔日﹐十一世孫芝龍撰。道光癸巳年十一月旣望﹐後十六﹝世﹞孫鵬程抄。

石井本宗族譜序

宗有族譜﹐猶國之有史也。史﹝以﹞記事﹐所簪筆者﹐君臣上下著其事﹑尊其義焉耳。譜以聯情﹐所臚列者﹐上歷髙曾﹑下逮孫玄﹐書諱﹑書字並書行次﹔匪獨以志不忘﹐亦曰用是親親可相及也。故不可有一紊﹐亦不可有一漏﹔紊一則棼﹐漏一則無以存愛。總之﹐因代派有別﹐從宗比合﹐非懷誠肫懇莫能譜也。𨿽然﹐世遠年湮﹐數百載或淪於無徵而莫考。作譜之法﹐登必信﹑疑則闕﹐卽聖人起而爲焉所不易也。孔子云﹕吾說夏﹑殷﹐如文獻不足何﹖故嘗自命曰﹕丘﹐殷人也﹔穆然有水木本源思矣。孝子翼孫之於世序﹐所及事者三﹑所行服者五﹑所居遊父老﹐能稽其本始以相告知至十世﹐亦一快矣。十世前莫有稽徵﹐則何據乎﹖夫原其初﹐猶是一人之身也﹔累層折而數百傳﹐宕移轉徙﹐無怪乎其道相逢﹐轂接﹑肩摩﹐掉臂而莫爲識也。又況捨桑梓之必恭敬止者﹐宅郊甸而遙﹑遊燕粵而遙﹑仕見潛隱而遙﹐人隔代﹑居隔地﹐有大行嘉禮欲反告於宗後末繇也﹐謂之何哉﹖嗚呼﹗惟莫可知則已﹐欲知之而無可據則已﹔倘有可知﹑有可據﹐則前此皆一人也。往伊何人﹐後復何人﹖未免有情﹐能勿心動﹖今夫艸木無知矣﹐手動一柯﹐連柯並搖﹔本同故耳。人也﹐而遠乎情忍乎哉﹖萬一萁豆拊心﹐疋布﹑斗粟刺懷﹐薄劣成風﹑耰鉏辭色是見一列子姓中﹐族有道長者呼而訓誡之﹐遂恧然如不終日﹐而樂以惇睦相勉也﹔收宗合族﹐慈愛殷至。譜可不作乎﹑可不實乎﹖

吾鄭著漢﹑唐表表﹐玆弗具述﹔述其光啟間﹐十姓從王緣光州固始入閩﹐於是有鄭焉。如祭酒閎中公﹐徳行煌煌宋冊。嗣而分派﹐有居莆﹑居武榮。旋就武榮遷於楊子山下居者﹐吾祖五郎公隱石也。綿綿瓜瓞﹐蕃滋衍沃﹐氏絲於蟻矣。𨿽有安土﹐禁勿四方﹐弗能得也。幸脈系可尋﹑支派蟬聯﹔𨿽陬澨分處﹐猶識科條枝葉。報本反始﹐爰譜焉是賴。則譜之作﹐於今亦孔亟矣。疏綴而親﹑分還以合﹐昭穆明﹑祀事舉﹐不忘其所繇生也。

都護弟素所畱心於忠孝﹐知國有史錄﹑宗有譜牒﹔念本宗舊譜遭兵燹焚﹐肫肫然亟命修輯﹐克盡展親矣。鸞黌宮樗材﹐無能文以潤命﹔然讀記曰﹕自仁率親﹐等而上之至於祖﹔自義率祖﹐順而下之至於禰。是故人道﹐親親也﹔親親故尊祖﹐尊祖故敬宗﹐敬宗故收族。矧身荷國恩﹐而能顯揚先祖﹐崇孝也﹔身比焉﹐順也﹔明示後世﹐教也﹔資孝事君則忠。寧特宗法有光乎哉﹖且預爲吾宗篤其慶矣。

謹序﹐而弁諸首。崇禎歲次庚辰九月望日﹐十一世孫芝鸞謹拜序。

石井祠堂聯文

尺土守孤忠﹐誰雲海外要荒﹐不登史冊。

三圭綿世澤﹐卽此天朝寵錫﹐永固河山。

昭祖徳﹑紹書香﹐壯志巍科無遲速。

振家聲﹑開文運﹐成名子孝看後先。祖徳流芳﹐遠萃一念之誠﹐音容可仰。孫支挺秀﹐長惇五倫以教﹐宗黨皆春。廟貌端嚴﹐萬頃朝宗追祖徳。孝思綿遠﹐一陽來復見天心。廟宇枕鰲山﹐席地脈千重秀气。明堂瞻馬島﹐壯江潮萬壑巨觀。有一點欺﹐何堪對祖﹖無十分敬﹐漫許登堂﹗瀚海東回﹐源遠流長﹐直溯葩經世徳。楊山西峙﹐靈鍾秀毓﹐克振石井宗風。

三圭深雨露。

五馬壯河山。

鄭漢軍降乩作七言詩一絕

桑梓拋遺不幾年﹐江山認是舊風煙﹔歸來恰似令威子﹐惹得詩人萬古傳。

井江祖傳春冬二祀儀注

東班贊禮

序立主祭孫詣盥洗所就位上香三上香再酹酒獻毛血■﹝火奄﹞脂膏拜拜拜拜行初獻禮跪進筷進饌進湯俯伏詣香案前跪﹑子孫皆跪讀祝文拜﹑子孫齊拜拜侑食行亞獻禮跪進酒進食奠帛興﹑平身拜﹑子孫齊拜拜侑食行終獻禮跪進酒進時果進羹進茶俯伏詣香案前興興﹑平身樂止復位拜﹑子孫齊拜拜拜拜徹饌焚祝文焚金帛復位子孫各三揖

西班贊禮

執事者各司其事盥洗跪再上香酹酒三酹酒興﹑平身作樂迎神興興興興﹑平身詣神座前上香進爵進實奠帛興﹑平身讀祝者詣讀祝所俯伏興興興﹑平身樂止詣神座前上香進饌進湯俯伏詣香案前興興﹑平身樂止詣神座前上香進饌進鮮進飯奠帛興﹑平身拜﹑子孫齊拜拜侑食視膳樂奏送神興興興興﹑平身瘞毛血詣焚帛所大吹打告利成禮畢分班

執爵一人﹑讀祝一人﹑引禮二人﹑通贊二人﹑香案前二人﹑神座前二人﹑司饌一人﹑司樂一人﹑司酒樽二人

石井名賢序

譜系久而難知也﹐宜多覽以爲據。據周室分譜序云﹕吾宗有譜﹐特以地遠時遙﹐未能合而爲一。然於莆﹐則有前朝吏部郎中諱繼﹔於三山﹐則有兵部右侍郎諱重﹔於潮﹐則有翰林編修諱祭泰﹔在漳﹐則多文學﹕俱按譜而知也。族譜之修﹐又烏可乎哉﹖於是﹐列官職百餘名﹔其間多失詳﹐皆因遷徙之故。今只略其槪﹐以俟諸有心人重核。

本宗族譜序

宗之有譜﹐猶國之有史也。史﹝以記﹞事﹐所簪筆者﹐君臣上下著其事﹑尊其義焉。譜以聯情﹐所臚列者﹐上歷髙曾﹑下逮孫玄﹐書諱﹑書字並書行次﹔匪特以志不忘﹐亦曰用以親親可相及也。故不可有一紊﹐亦不可有一漏﹔紊一則棼﹐漏一則無以存愛。總之﹐代派相因﹐如水木有本源﹔則昭穆明﹑祀﹝事﹞舉﹐不忘其﹝所﹞由生也。

夫我鄭自唐光啟間入閩﹐或居於莆﹑於潮﹑於漳﹐是不一處﹔獨我五郎公與二﹑三懿親若許﹑若伍者﹐蔦蘿相符﹑意味投合﹐遂於楊子山下石井家焉。今武榮山邱壠具在﹐隱石公之所自來也。迨我維新公往漳南生理﹐克勤克儉﹐置有田業﹔妻子及孫因避難散處﹐幾忘若失矣。幸得弘泰公﹑弘山公﹑弘榮公兄弟相率復轉而泉同感化裏石澳保大中山下石獅居焉。於是經營拮據﹐綿綿瓜瓞﹐蕃滋衍沃。𨿽有安土﹐禁勿四方弗能得也。幸脈系可尋﹑支派蟬聯﹐縱陬澨分處﹐猶識柯條枝葉。報本反始﹐惟譜是賴﹔則譜之迄可不再整乎﹖回憶我祖時徙移數次﹐辛苦維艱﹔曷不就於一本之義﹐稽其始﹑述其序﹐勸我世世子孫細玩參觀﹐咸知其初之所自來也。

謹序﹐而弁諸首。嘉慶六年歲次辛酉﹐桂月朔日﹐十世孫名山謹拜重修。

族譜名行序

世系旣遠﹐子姓瓞繁。名有一行列各房互異﹐殊傷一气之雅。自我維新公至二世祖到澳山居住﹐再排列行次﹐「維」字起至十四世「運」字止。今夫承上接下﹐昭穆分明﹔復將再列行次﹐以爲後世子孫遵守。倘有分別居住﹐咸知依字排列入祠﹐昭穆罔混﹕以十五世「云」字起至十六世「收」字﹐其餘世俱依字遞衍﹔庶孫子不至犯尊長之行次。是爲例。

﹝十一世﹞曰明哲實作則天

維弘子甫徳舜欽明恭允開天文運

子維君萬邦百官承式

云收遠岫千山雨霞映斜陽萬里光

世系圖譜﹝序﹞

凡名實之正﹐始於世系。世系明而後昭穆序﹐宗法因可講也。自始祖生世祖及各房傳支﹐五世之內服未盡﹑生齒未繁﹐總列圖譜﹔五世外至九世﹑至十三世﹐每房各從其所自出而系以世﹐分別一圖譜。俾由祖父而子﹑子逮曾玄﹐支屬引引如瓜瓞﹐卽親盡而恩聯百葉若睹矣。

石井謁祖序

聞之自仁率親﹐邇而不可瀆﹔自義率祖﹐遠而不可遺。故睹萬物之發祥﹐莫不有始﹔覘百枝之競秀﹐莫不有根。豈不以樂樂所自生﹐生機原出於始作﹔禮不忘其本﹐本根可探於初萌也哉﹖希素詩書爲業﹑經史是田﹔地處澳山﹑支分石井。由石井隱石公下而推之至於予﹐其世十有五﹔由澳山維新公上而溯之至於始﹐其代猶有三。因思陟則在上﹑昭則在天﹐鑑觀必有﹝不﹞爽之妙﹔豫可感神﹑萃可格廟﹐孝道必有無窮之休。

興懷及此﹐每念不忘。所以院試甫畢﹐親族適逢﹐相與言旋言歸﹐桐城早別﹔共爲再行再止﹐石井遂臻。生員﹑族長﹐先爲拜謁﹔大廟﹑小宗﹐俱各致虔。時也﹐秋日懸淸﹐涼颷薦爽。見夫廟貌端嚴﹐一鰲獨占﹔明堂整肅﹐五馬皆朝。楊山西峙兮﹐宛巒岫之接天﹔海濤東注兮﹐恍江漢之朝宗。宜其三圭錫爵綿世澤﹐尺土封王守孤忠。猗歟休哉﹗科甲屢興﹔炳哉麟乎﹗簪纓不絕。先祖之箕裘未遠﹐子孫之堂構宜承。所願窮水木於本源﹐志愈繼而愈善﹔守貽謀於勿替﹐事愈述而愈長。於以感天地之庇﹑邀祖宗之靈。筆花生﹑柳汁染﹐門楣永耀﹔巍科掇﹑髙第登﹐閭裏生輝。不亦子孫以先祖而貴顯﹑先祖以子孫而增榮也哉﹖是年冬﹐再往祭﹐親更有親﹐是所謂親親之道也﹐卽所謂尊祖之義也。可不志哉﹗可不志志哉﹗爰抒素蘊﹐率艸成篇。祖墨亦抄聯詞並記。其聯云﹕

源開石井﹐歷王公侯伯﹐世受天朝寵錫。

派衍澳山﹐願孫子云礽﹐代承祖徳貽謨。

道光癸巳年葭月榖旦﹐十二世孫希石沐手敬題。

越甲午年陽月﹐曾文峯錄。

安樂村中﹐且幸考亭過化。

滎陽家裏﹐猶欣賜姓傳聲。

香蘭服媚﹐帶艸流輝﹔世紀後先﹐早識宗風遠著。

石獅發祥﹐金鵝獻瑞﹔峯呈左右﹐佇看人物挺生。

序贈

仰鄭氏之遺風﹐支分石井﹔睹世澤之孔長﹐宗鎭澳山。溯自開閩以後﹐實大明之英偉而本朝之侯伯也。至於世系之由來﹐瓜瓞綿綿﹐如縷之不竭﹔百支挺秀﹐若水以流長。今往此澳山之鍾靈﹐直接乎楊子山之毓秀﹔瞻靑雲峯之得路﹐實符乎五馬峯之崢嶸。人文蔚起﹐堪羨前世之名﹔燕翼貽謀﹐有誇先代之業。錫爵流傳於海表﹐聲名永普於閩南。因而居稠密﹐徙遷四處﹔族開石澳﹐地與石井。天一方兮地各異﹐人一本兮居猶殊。世遠年湮﹐雲山阻隔﹔欲盡木本水源之思﹐未薦春礿秋嘗之感。

及至名山公讀書博覽﹐敬愼威儀﹐則如物本乎天﹑人本乎祖﹔有尊祖﹑敬宗之志﹐而盡報本﹑追遠之誠。是以創修族譜﹐開昭穆之不失及世世之有徵﹔竟錄過半﹐未得全備可觀。迨至希石先生﹐志重繼述。歲值道光癸已年秋﹐時逢院試﹐途羈井江﹔卽與諸叔侄之生員鵬程﹑維賢﹑維揚等同爲質證先世根由﹐若合符節。遂爲入廟告虔﹐敬抄譜序以及先世名人一備與名山公諸創合爲一部﹐以便後人觀感。是所謂後人有志﹐堪振前人也。

予本外姓也﹐忝在名山公之孫女婿﹔誼屬半子﹐實爲休戚相關。不妨與希石同爲參校錄寫﹐以列於後。

道光甲午年陽月榖旦﹐愚侄婿曾文峯敬題拜贈。

井江鄭氏歷代人物

十世

前宅分派祖鄭築英﹕號奎庵。希瑜公父。隆武前丙戌科舉人。先任中憲大夫﹐後任山西岢嵐兵備道。榜名姓傅﹔據譜﹕曾爲欽差整敕岢嵐﹑保徳﹑河曲兼陜西府各等處地方分巡兵備道按察司副使。

西大二房鄭宇欽﹕字伯三﹐號立三。天啟甲子科﹐以「易經」中式舉人。任程香縣。

西五房四鄭益魯﹕一名釆﹐字毓秀﹐號贊庭。芝越公父。以南安掾出身﹐兩任廣西平越縣﹑濟寧嘉﹖朔縣贊政�﹝﹖﹞。妣李氏。

十一世

東角鄭芝鸞﹕號云翀。邑庠生。宏光元年﹐授中書科中書舍人。隆武元年﹐升兵﹝部﹞職方司﹐監紀水師﹔後授兵部主政。

補八世

華亭鄭六仔﹕瑛叔祖。爲南京畱守衛軍。

十一世

東角鄭希瑜﹕諱若爲﹐字懋敷﹐號瑾侯﹐又號文遠。任廣西河池州及太平府崇善縣。

築英二子﹐出嗣二弟。

鄭亮績﹕諱若崗﹐號寅修﹔築英從侄。前乙酉﹐以「易經」中式舉人﹔附廣東羅定州東安縣籍。

西亭鄭芝龍﹕小名一官﹐字曰甲﹐號飛黃。崇禎間﹐以軍功授前軍都督﹔收劉香﹐攺襲錦衣衛副千戶﹐旋﹝�﹞漳州等處總兵官。十二年﹝�﹞荷蘭。弘光封南安伯﹐隆武封平西侯﹔後進太師平國公。投誠﹐封同安侯。先娶陳氏﹐繼娶日本翁氏一品夫人﹐後娶顏氏﹔側室陳氏﹝逐出﹞﹑李氏﹑黃氏。生男五。先崇禎元年間﹐現授海防遊擊﹐實授左都督。子孫散處京都漢軍旗下﹐以名爲姓者眾。

西亭鄭芝虎﹕字曰蟠﹐號韜遠。崇禎間﹐以軍功欽授南日寨守備。奉旨追劉香﹐至廣大星外洋﹐舟覆沒﹔以衣冠招魂﹐贈參將﹐蔭襲總旗。續奉旨﹐準贈鎭國將軍﹐署部指揮同知。子孫於原蔭上襲升一級百戶。芝龍二弟。是役﹐芝鵠同追劉香﹔如何無封爵﹐想失落之故也。

西亭鄭芝鳳﹕字曰漸﹐號羽公﹐又字聖儀﹔芝龍四弟。崇禎庚午科武舉人﹐攺名鴻逵。先爲津撫鄭宗周部將﹐轉隸都督孫應龍麾下。登萊之役應龍敗績﹐逮系天津﹔事白﹐復與同撫張廷拱共事。未幾﹐以兄飛黃平﹝紅﹞夷功﹐移蔭錦衣衛千戶。後中庚戌進士﹐故事勛衛射策甲﹝科﹞加二級﹐進都指揮使﹑授副總兵。宏光檄守釆石﹐掛鎭海將軍印﹔擊髙傑﹑張天祿功﹐封靖西伯。隆武初﹐從國姓公入海﹐封靖西侯﹔永曆進封太師定國公。妣史氏﹑楊氏﹐俱封一品夫人。生男二﹔庚辰科會試中式六十七名﹑殿試中式三十七名。奉旨照例加升三級﹐授錦衣衛指揮同知。

西亭鄭芝豹﹕字曰文﹐號若唐。崇禎間邑庠生﹐加例入國子監太學生。以軍功﹐欽授太子太師﹑澄濟伯。芝龍五弟。

西亭鄭芝鵬﹕諱鳴都﹐字曰都﹐號舜臣﹔一號裏萬﹐一號礪園。欽授太師昭明侯。芝虎兄。

西亭鄭芝莞﹕諱鳴郊﹐字曰郊﹐號漢九。以軍功﹐欽命光祿大夫上柱國﹑太子太保﹑錦衣衛堂上檢書管理衛事﹑賜坐蟒玉帶﹝�﹞軍都督府左都督。

西亭鄭芝越﹕諱鳴郝﹐字曰郝﹐號淸侯。欽命榮祿大夫﹑廣東雷廉鎭總兵官﹐加一級。鳴郢堂弟。

西亭鄭鳴郢﹕芝莞弟﹐諱鳴郢﹐字曰郢﹐號羽奏。欽命錦衣衛大堂太子少保﹑前軍都督府左都督。

西亭鄭瑛﹕拔煌兄﹔號振吾。崇禎年間﹐以軍功欽﹝授﹞守備。漢宜捨五世伯祖。

西亭鄭拔煌﹕瑛弟。前甲申﹑乙酉之變﹐以勤勞擢驃騎將軍五軍都督。﹝號﹞奇吾。漢宜捨五世祖。

十二世

東角鄭英﹕號復庵﹔志云公三子﹑賡弟。康熙三年﹐以軍功欽授參將。初任陜西舊縣遊擊﹔出首逆札﹐加副將﹐升直隸宣府鎭標中營參將﹐攺授江南西寧都營參將。徵朱明敍功﹐升都督同知﹐管陜西鳳協鎭事﹔特晉升榮祿大夫。

東角鄭賡﹕英兄﹐號�卿。康熙三年﹐欽授左都督﹐仍紀功一次。志云公二子。

東角鄭儲玨﹕字明熳﹐號念蓼。弘光元年﹐授參將。守仙霞關得功﹐隆武元年升都督金吾將軍。

新厝頂鄭明圖﹕以幕事積功﹐授理問官職。

西亭鄭見龍﹕號潛齊。雍正乙酉科歲貢生﹐黃之雋取。載「府誌」﹐誤入安溪籍。

西亭鄭貞﹕英偉父。﹝諱﹞光晉﹐字明升﹐號元初﹔芝龍公侄。欽命金吾將軍﹑光祿大夫。

西亭鄭聯英﹕芝麒公嗣子﹔字明及﹐號菁千。任安溪縣正堂。

西亭鄭先聲﹕諱召昂﹐號奕初﹔敬溪公長子。欽命官名失詳。

西亭鄭胤昌﹕諱胤昌﹐字明賡﹐號錫侯。禮部主事。芝龍公從侄。

東角鄭延朗﹕諱喬。任山東��府遂安縣。希瑜公次子。在廣東沒。

西亭鄭成功﹕諱森﹐字明儼﹐號大木。明賜國姓﹐名成功﹔掛招討大將軍印總統使。康熙二十二年﹐聖祖仁皇﹝帝﹞嘉其忠貞﹐賜葬南安康店覆船山﹐附樂齋公墓。飛黃公長子﹐日本翁夫人出。年十五﹐補弟子員﹔旋食餼。金陵術士見之﹐驚曰﹕『此奇男子骨相非凡﹐命世雄才﹐非科甲中人也』。飛黃公引見隆武﹐隆武撫其背曰﹕『惜無一女配卿﹐卿當盡忠吾家﹐無相忘也』﹗賜姓朱﹐攺名成功﹔封禦營中軍都督﹐賜尙方劍﹐儀同駙馬﹐掛招討大將軍印。方其諫父不聽﹐被見勒王挾北去﹐又痛母死非命﹔乃悲﹝歌﹞慷慨謀起師﹐攜所著儒巾襕衫赴文廟焚之﹐﹝四﹞拜先師﹐仰之曰﹕『昔爲孺子﹐今爲孤臣﹔向背去畱﹐各有作用。謹謝儒服﹐惟先師照鑑之』。髙揖而去。文移稱忠孝伯。永曆嗣封漳國公﹐繼而晉封延平王。壽三十九﹐卒於臺灣。妣董氏﹐雷廉道董容先女。姬莊氏﹑林氏﹑溫氏﹑史氏﹑蔡氏﹑曾氏﹑蔡氏﹑許氏。生男十。

西亭鄭焱﹕諱渡﹔飛黃公次子。

西亭鄭垚﹕諱恩﹔飛黃公三子。

西亭鄭鑫﹕諱蔭﹔飛黃公四子。以上三人﹐官職失詳。

西亭鄭渺﹕諱襲﹔飛黃公五子。號葵庵。康熙年間投誠﹐欽命榮祿大夫頭等兼管內閣大臣。

西亭鄭新英﹕諱新英﹐字明周﹐號維千。嘗任仙遊縣正堂。衷受公二子。

鄭廣英﹕諱廣英﹐號彥千。欽命太子太師錦衣衛大堂前軍都督府都督。賜祭﹐葬嘉禾裏廈門港。芝鵬長子。

西亭鄭海英﹕諱海英﹐字明﹝�﹞﹐號濤千。芝鵬三子。欽命太子太保。與兄同葬嘉禾裏廈門港。

西亭鄭省英﹕諱省英﹐字明志﹐號修千。芝莞長子。欽命嘉議大夫﹑閩粵宣慰使﹑司農左侍郎。妣呂氏。

西亭鄭昣英﹕諱昣英﹐字明升﹐號暉千。芝莞二子。欽授中憲大夫。妣呂氏﹑謝氏。

西亭鄭時英﹕諱時英﹐字明庸﹐號聖千。芝莞三子。侍贈明威將軍﹐前嘉議大夫知永春﹑龍溪事兼管督餉。妣林氏。

西亭鄭鳳庭﹕諱翔英﹐字明�﹐號儀園。芝越子﹑鳴郢堂侄。臺灣俯諸羅學歲貢生。

西亭鄭平英﹕諱平英。字明持﹐號衡千。芝鵬四子。奉政大夫。

華亭鄭階﹕號升庵。纘祖父。崇禎間﹐以幕府從事錄功﹐欽授守備。「府誌」附「篤行篇」。字明履。

華亭鄭泰﹕諱泰﹐字明嶽﹐號大來。纘緒父。前將軍都督府左都督﹐晉光祿大夫﹑太子太傅﹑建平侯。康熙間﹐以子纘緒封爵﹑孫修典襲爵﹐誥贈光祿大夫。階弟。

華亭鄭鳴駿﹕泰弟﹔諱鳴駿﹐字明發﹐號日千。前郡庠生﹐乙酉拔貢生。授戶部主事﹔以歸誠功﹐封遵義侯﹐晉光祿大夫﹐恩襲四世。康熙丙午年八月二十四日酉時﹝卒﹞﹐欽賜祭﹐葬於三十四都洋莊鄕。以子纘成襲爵﹐晉光祿大夫。妣黃氏﹐皇淸誥贈一品夫人﹔側室林氏﹐以子纘成襲爵﹐皇淸誥贈一品夫人﹔側室傅氏。生男四。

華亭鄭千仔﹕從飛遠公出。軍況亡﹐官爵失詳。鳴駿堂弟。

補十一世

華亭鄭拔選﹕字田欽﹐號珍明。誥贈光祿大夫﹑太子太傅﹐皇淸累﹝贈﹞光祿大夫。妣黃氏﹐誥贈一品夫人﹐皇淸累贈一品夫人。升庵之父也。

補十世

華亭鄭儲勇﹕字欲勝﹐號會江。誥贈光祿大夫﹑太子太傅﹐皇淸﹝累﹞贈光祿大夫。妣王氏﹐誥贈一品夫人﹐皇淸累﹝贈﹞一品夫人。拔選公之父也。

十三世

東角鄭國忠﹕諱增秩﹐謚武毅﹐號以園。喜卿公二子。隨駕徵剿葛逆﹐以軍功初任金門鎭千戎﹔年滿進京﹐暢春園引見﹐特授廣東虎頭門左營守備府事。覃恩﹐誥封明威將軍。

西亭鄭英偉﹕字哲毅﹐號隱齋﹔貞子。康熙年間﹐以投誠授職副將。

西亭鄭經﹕乳名錦﹐字符之﹐號式天﹔大木公長子。明嗣封延平王。妻唐氏﹐唐顯悅之女孫﹔姬陳氏﹑林氏﹑李氏﹑賴氏﹑黃氏。生男十。事永曆一十九年。壽三十九﹐卒於臺灣。康熙二十二年﹐賜葬覆船山。男秦﹝陳出﹞﹑晉﹑周﹑楚﹑齊﹑蜀﹑商﹑岱﹑肅﹑遼﹝漢軍公名克塽﹐其餘未詳指著﹞。

西亭鄭聰﹕字哲順﹐號怡堂。康熙二十二年﹐授三品之職。大木公二子。

西亭鄭明﹕諱明﹐字哲熙﹐號熙之。康熙二十二年﹐授四品之職。大木公三子。

西亭鄭睿﹕字哲聖﹐號聖之﹔大木公四子。官職失詳。

西亭鄭智﹕字哲錫﹐號錫之﹔大木公五子。康熙二十二年﹐授四品之職。

西亭鄭寬﹕字哲碩﹐號碩之﹔大木公六子。官職失詳。

西亭鄭裕﹕字哲益﹐號益之﹔大木公七子。康熙二十二年﹐授四品之職。

西亭鄭溫﹕字哲念﹐號念齋﹔大木公八子。康熙二十二年﹐授四品之職。

西亭鄭柔﹕字哲能﹐號能之﹔大木公九子。康熙二十二年﹐授四品之職。

西亭鄭發﹕字哲奮﹐號奮之﹔大木公十子。官職失詳。

西亭鄭纘武﹕字哲武﹐諱綬﹔襲公長子。雍正間﹐國子監﹝太學生﹞﹐授欽天監筆帖式。

西亭鄭緯﹕字哲卿﹐號直齋﹔襲公次子。國子監太學生。雍正………………出仕江南蘇州府縣丞﹔誥授迪功郎。

西亭鄭紱﹕號哲璽﹔襲公四子。太學生﹐侍贈承徳郎。

西亭鄭淵﹕字哲維﹐號愼齋﹔襲公六子。雍正間﹐國子監太學生﹔考職﹐授州同知﹐侍贈儒林郎。

西亭鄭綖﹕字哲度﹐號尙侯﹔芝鳳公長孫。授州司馬。

五房四派鄭國莊﹕字哲宜﹐號愼初﹔廣英公二子。中憲大夫。

西亭四鄭希文﹕諱祥﹐字子俊﹐號敏齋﹔衡千公二子﹑海英侄。拔貢生﹐汪薇取。著有文集﹐經載「府誌」。

西亭五四鄭喬﹕字哲嶽﹐號同﹔時英子。侍贈明威將軍。

西亭五四鄭讓﹕諱國訓﹐字哲式﹐號敏亭﹔時英四子。特授明威將軍﹐功加署都司檢書。

華亭鄭纘祖﹕字哲遠﹐號遠公。南邑廩生。以歸誠﹐題授參政道。升庵公長子。著有文集﹐經載「府誌」「文苑」﹐並附「孝友篇」。

華亭鄭纘昌﹕字哲兪﹐號兪公。以歸誠功﹐欽授左都督﹑徵奇呢哈番。升庵公二子。附「府誌」「藝術篇」。

華亭鄭纘琦﹕字哲韓。以軍功﹐﹝授﹞左都督。升庵公三子。

華亭鄭纘緒﹕字哲孜﹐號孺云﹐以歸誠平定功﹐皇淸封慕恩伯﹐駐札福建泉州等處地方﹔晉光祿大夫﹐恩襲四世。又以子修典襲爵﹐晉光祿大夫。經載「府誌」﹐著有詩集。大來公第一子。

華亭鄭纘績﹕號孺熙﹐大來公第三子﹑纘侯弟也。蔭授員外郎。

華亭鄭纘成﹕字哲信﹐號一齋。襲封遵義侯﹐晉光祿大夫。欽﹝賜﹞祭﹐葬於京師平子門外釣魚臺。日千公第二子﹑纘光弟。纘光太學生。

華亭鄭啟愈﹕號豪毅﹔拔煌公之從侄孫也。以軍功﹐授驍騎尉。

十四世

上京鄭煥文﹕乾隆戊午科副榜﹔經載「府誌」﹐盧煒取。

西亭鄭克■﹝臧上土下﹞﹕式天公長子。當﹝式天公﹞甲寅乘釁西渡﹐踞金廈各島﹔允陳永華請﹐令其在臺監國﹐大有材能。剛正果斷﹐見嫉諸叔。迨式天公仙遊﹐馮錫範遂譖諸叔以螟蛉說董國太﹐共謀殺之﹔年一十八﹐兵民嘆惜。妻陳氏﹐同安縣舉人陳永華之女﹑翰林陳夢球之妹﹑順天進士陳還之之姑也﹝還之字素亭﹐正白旗﹞。

西亭鄭克塽﹕諱秦﹐字實弘﹐號晦堂﹔式天公次子。嗣位二年﹐亦勞徵苦戰﹐思繩祖武﹐保輔一隅。孰言寡不敵眾﹐天命有歸﹔自澎湖被破﹐施瑯復以施恩行惠收拾人心﹐臺人背叛﹐寧靖王同五妃投繯絕脰而死。漢軍公無柰﹐同劉國軒﹑馮錫範決計歸誠﹔封正黃旗漢軍公。妻馮氏﹐卽﹝正﹞白旗漢軍伯馮錫範之女﹔與史氏﹑蘇氏俱封一品夫人。

西亭鄭克舉﹝音預﹞﹕諱晉﹐字實庵﹐號晦堂﹔式天公三子。康熙二十二年﹐奉旨授四品官職﹔後補佐領。

西亭鄭克均﹕諱周﹐字實衡﹐號海堂。康熙二十二年﹐奉旨授四品官職。式天公四子。

西亭鄭克坺■﹝土八冏﹐上中下﹞﹕諱楚﹐字實�﹔式天公五子。仕驍騎校。

西亭鄭克■﹝土八冏﹐上中下﹞﹝音目﹞﹕諱齊﹐字實衍﹐號悟堂﹔式天公六子。仕驍騎校。

西亭鄭克圻﹕諱蜀﹐字惟聖﹔式天公七子。官爵失詳。

西亭鄭克塙﹕諱商﹐字實堅﹔式天公八子。仕佐領。

西亭鄭秉訓﹕字汝登。仕佐領。

四房二鄭秉�﹕……………………。汝臯﹔念齋公長子。康熙歲貢生。

四房二鄭克�﹕……………………………………。公長子也。仕驍騎校。

東角鄭彪﹕諱挺﹔國忠公二子。平臺有功﹐官爵失詳。

東角鄭壯猷﹕英第三孫。官爵失詳。

東角鄭重輝﹕英第四孫。官職失詳。

華亭鄭修典﹕字念實﹐號愼園﹔孺云公長子也。襲慕﹝恩﹞伯兼管正白旗﹐晉光祿大夫。康熙癸﹝巳﹞﹐恭遇萬壽覃恩﹐蔭一子﹝入﹞監讀書。

華亭鄭朝遴﹕字方實﹐號則園。詳載「府誌」「孝友篇」。補州同知。

華亭鄭朝東﹕字實涵﹐喬子。特授晉明威將軍都司檢書。

十五世

西亭鄭安康﹕漢軍公三子。仕佐領。

西亭鄭安徳﹕克確公子。仕佐領。

厚慕鄭汝成﹕諱生﹐字作垂﹐號於省﹔汝達之兄也。誥授中憲大夫﹐攝州司馬職。

厚慕鄭汝達﹕諱正﹐字作來﹐號﹝��﹞﹔世標之父也。乾隆間貢生。

西亭鄭仕謨﹕諱楷﹐字作端﹔廷策之父也。乾隆甲辰貢生。以軍功監匾授教諭﹐彰化籍。

華亭鄭拭﹕字賡紫﹐號仰﹝昂﹖﹞亭。乾隆甲子科﹐復中式舉人第三十四名﹔毛文銓取。

華亭鄭輝星﹕卽拭也﹔嵩之父。前雍正丙午科﹐以泉州學中式舉人三十一名。後因誤事去衣冠﹐再應童試﹐故復名以中式舉人﹔周學健取。

華亭鄭武﹕愼園公長子也。康熙癸巳恭遇萬壽覃恩﹐蔭入監讀書﹔補授刑部員外郎。

華亭鄭汫﹕字作楫﹐號望川﹔貢生也。則園公長子。

十六世

厚慕鄭世標﹕諱敲﹐字則宣﹔汝達子。嘉慶丙寅年貢生。

華亭鄭嵩﹕字穎山﹐號峻瞻﹔昂﹝仰﹖﹞亭公之子也。乾隆己卯科﹐中式舉人第九名。現授海�右營守﹝備﹞………………………………﹐後任安平營遊擊。因莊大田犯鳳山﹐陣亡﹔奉旨世襲。

華亭鄭廷策﹕諱赤﹐字則�………………江籍﹐進彰化學。嘉慶辛未年歲貢生。作端之子也。時在旃蒙洽協﹐歲次乙未年。菊月榖旦﹐十八世孫子譜拜手重抄。

南安縣四十三都石井鄕鄭氏世譜

一世

始祖五郎公隱石﹐諱綿﹐字原永。有宋靖康間避難﹐兄弟散處﹐或居莆﹑居潮﹑居漳﹐五郎公由閩侯官來泉郡之武榮﹐築室居家﹑卜地築墳﹐日事耕稼業。值歲不登﹐厥惟食維艱。聞海濱利藪﹐日易以給﹐乃因懿表相依﹐遷楊子﹝山﹞下石井居焉。祖父墳塋﹐尙在武榮如故。妣林氏﹐與祖拮據﹐艱苦備嘗。卒﹐合葬於楊子山之麓。生男二﹕長肖隱﹑次隱泉。

第二世

隱石公之長子﹐諱嵓﹐字顯中﹐號肖隱。妣張氏。合葬於祖墓邊。生男一﹕黼。

隱石公﹝之﹞次子﹐諱岱﹐字頤中﹐號隱泉。妣呂氏。合葬望後地。生男二﹕長栻﹑次模。

第三世

肖隱公之長子﹐諱黼﹐字兪扆﹐號對石。妣葉氏。合葬佛井後。生男二﹕長默﹑次烻。

隱﹝泉﹞公之長子﹐諱﹝扆﹞﹐字兪繩﹐號﹝砥﹞石。妣柯氏。合葬本鄕山﹐坐癸向丁。開基西亭分房祖。生男二﹕長■﹝金厲﹞﹑次鏞。

隱泉公之次子﹐諱模﹐字兪遴﹐號古石。妣蔡氏。合葬佛井前。開基華亭分房祖。生男二﹕長衡﹑次命。

第四世

對石公之長子﹐諱默﹐字耿暐﹐號簡軒。妣林氏。合葬林柄山。開基厝後分房祖。生男三﹕長定發﹑次定賦﹑三定扃﹝﹖﹞。

對石公之次子﹐諱烻﹐字耿燾﹐號惇朴。妣王氏。合葬崎頭。開基厚慕分房祖。生男三﹕長馥﹑次徳﹑三乘。

砥石公之長子﹐諱■﹝金厲﹞﹐字維■﹝金厲﹞﹐號純玉。妣李氏。合葬雙石門。生男三﹕長亮﹑次豪﹑三崇。

砥石公﹝之﹞次子﹐諱鏞﹐字維鏞﹐號麗玉。妣林氏。合葬本鄕面前山。生男一﹕。

古石公之長子﹐諱衡﹐字維楷﹐號質軒。妣李氏。合葬狗山。生男一﹕陽。

古石公之次子﹐諱命﹐字維新﹐號質璞。妣和氏。合﹝葬﹞在漳州南靖金山水頭﹐坐﹝坤向﹞艮兼未丑。生男三﹕長弘泰﹑次弘山﹑三弘榮。

同安縣感化裏石澳保獅石鄕鄭氏圖譜

弟

山下石獅居焉

壬辰年正月十五日寅時﹐卒於庚寅年七月十五日未時。葬在漳州南靖金山水頭﹐坐坤向艮兼未丑。祖妣和氏。生於乙未年九月十九日申時﹐卒於辛卯年正月初一日卯時。附葬維新公墓右邊。

鄭氏關系文書曁石井本宗族譜校勘記

這一校勘記﹐其作用有三﹕﹝一﹞揭示「原抄」訛誤或脫漏字句﹐用以「存眞」。﹝二﹞若干訂補或有疑難之處﹐藉此略加說明。﹝三﹞如有謬訂﹐並可冀求髙明指正﹐俾補校者一時之缺失。

又﹐這兩種文獻﹐前經方豪先生等先後根據原抄本加以校勘﹐撰有「石井本宗族譜曁鄭氏關系文書校記」﹝刊「文獻專刊」第一卷

第三期﹞。本書進行編校時﹐對於方氏「校記」多所借鏡。附志一言﹐用示未敢掠美云爾。

鄭氏關系文書

鄭泰洪旭黃廷咨靖南王耿繼茂總督李率泰文

第一頁第三行第六字『浙』﹐「原抄」作『淅』。

同頁第九行第二七字以下「原抄」疑脫一字或以上脫一字。

第二頁第二行第五字『旦』﹐「原抄」作『且』。

同頁第三行第六字『庶』﹐「原抄」作『庶』。

同頁第七行第三五﹑三六兩字『派撥』﹐「原抄」作『泒潑』。

同頁第八行第一七字『商』﹐「原抄」作『商』。

同頁第九行第二五字『祿』﹐「原抄」作『錄』。

同頁第一○行第二九字『典』﹐「原抄」作『曲』。

同頁第一一行第一字『閒』﹐「原抄」作『間』。

同行第三四字『計』﹐「原抄」作『體』﹝卽『體』﹞。上文有兩『不得不「計」及此也』語﹐義同。

同頁第一四行第五字『候』﹐「原抄」作『俟』。

同行第一八字『歸』﹐「原抄」作『舊』。﹝「歸」﹑「舊」艸書相似﹞。

同頁第一六行第六字『創』﹐「原抄」作『別』﹐疑形誤﹔否則﹐應爲『辟』之音誤。

第三頁第四行第三○字『瀆』﹐「原抄」作『瀆』。

同頁第六行第二七字『三』﹐「原抄」作『參』﹐系大寫『參』之別寫﹔今攺普通小寫。以下各種數字﹐凡「原抄」大寫者﹐一律準此照攺﹐不另逐一贅述。

第四頁第四行第四﹑五兩字『統陳』﹐疑有誤。

同行第二○﹑第五行第二○及第六行第七等三字『員』﹐「原抄」作『人』。

同頁第一二行第一﹑二兩字『寺卿』﹐「原抄」作『卿寺』。

第六頁第一二行第二字『副』﹐「原抄」脫。

第八頁第二行第二七字『堂』﹐「原抄」作『坐』。

同頁第五行第一七字『遊』﹐「原抄」作『營』。

欽命管理福建安輯投誠事務戶部郎中賁岱等題本第八頁第一四行第二四字『官』﹐「原抄」作『宦』。以下多處類此﹐不一一贅。

同行第三七字『述』﹐「原抄」作『逑』。

第九頁第二行第一九字『楊』﹐「原抄」作『揚』。

同頁第三行第三○字『兵』﹐「原抄」脫。前「欽命太保建平侯鄭造報官員兵民船隻總冊」內有『水陸官兵計四十一萬二千五百名』語﹐與此相合。

同頁第一四行第八字『鍾』﹐「原抄」作『鐘』。

同行第二○字﹐「原抄」缺﹔疑脫一字或若干字。

第一○頁第六行第一三字『澄』﹐「原抄」作『登』。

同頁第七行第三二字『眷』﹐「原抄」作『脊』。

同頁第一一行第二九字『尙』﹐「原抄」作『省』。

第一二頁第二行第七字﹐「原抄」缺﹐可能脫一字。

同頁第一四行第一九字『範』﹐「原抄」作『範』。前「馮澄世」名下有『率男僞侍衛鎭馮錫範由銅山駕船投誠』及『男馮錫範復逃臺灣』等語﹐據以攺訂。惟按諸各種文獻﹐『範』『範』二字互見。

第一二頁第八行第一三字『官』﹐「原抄」脫。

同頁第一二行第一八～二五字『拱辰弟蕭福逃歸證』語﹐「原抄」作『拱辰弟逃歸蕭福證』。

第一四頁第一行第一五字『與』﹐「原抄」脫。

同頁第五行第四字『督』﹐「原抄」脫。

第一五頁第一三行第二﹑三兩字『武閒』﹐「原抄」作『閒武』。前有『僞文閒員姓名開列』﹑後「南安縣生員黃元龍密奏」中有『投歸抄帶有僞鎭﹑僞文官及僞文武閒員冊底』語﹐可資參證。

第一六頁第一一行第一八字『萬』﹐「原抄」作『萬』。

同頁第一二頁第六字﹐疑脫一字﹝或數字﹞。

南安縣生員黃元龍密奏

第一七頁第六行第二七字『曄』﹐「原抄」作『葉』。按諸各種文獻﹕「海上見聞錄」作『曄』﹐「靖海志」前作『燁』﹑後作『曄』﹐「從徵實錄」﹑「臺灣外記」均作『燁』﹐「海紀輯要」作『燦』﹐「臺灣鄭氏始末」作『華』﹐種種不一。自以作『曄』爲正﹐其說已見文獻叢刊第三五種「靖海志」所附「靖海志及海上見聞錄合校記」。究其紛亂之由﹐除「從徵實錄」似屬形誤外﹐當爲避聖祖﹝康熙﹞玄曄諱而攺『燁』﹝音同曄﹞或『華』﹝取曄之偏﹞﹔至『燦』爲『燁』之轉誤﹐而『葉』又爲『華』之轉誤也﹝「黃奏」在康熙六年﹞。

同頁第八行第三一字『各』﹐「原抄」作『名』。

同頁第一二行第三七～第三八行第二字『愛鼎遷善』語不解。

同頁第一六行第一字『恣』﹐「原抄」作『姿』。

第一八頁第二行第二五字『免』﹐「原抄」作『兔』。

同頁第四行第三○字『淩』﹐「原抄」作『淩』。

同頁第六行第三五﹑三六兩字『便重』﹐疑有誤。

同頁第一一行第九字『阱』﹐「原抄」作『穿』。

同頁第一四行第三﹑四兩字『縣周』﹐「原抄」作『周縣』。

第一九頁第二行第三八字『札』﹐「原抄」作『札』。

同頁第三行第九字「外」﹐疑有誤﹔或爲『經』之訛﹐附供參考。

同頁第七行第一四字『纘』﹐「原抄」作『贊』。查「石井本宗族譜」「井江鄭氏歷代人物」十三世「鄭纘祖」名下有『題授參政道』語﹐可爲左證。至同行第一五字『斥』﹐「原抄」作『斤』。

同頁第八行第二二字『杭』﹐「原抄」作『抗』。

第二○頁第五行第一二字『辦』﹐「原抄」作『辧』。第七行第一一字『辦』同。

同頁第八行第一○字『商』﹐「原抄」作『商』。第一五行第一○字『商』同。

同頁第一五行第一三字『宇』﹐「原抄」作『字』。「臺灣外記」作『宇』。

第二一頁第三行第四字『騶』﹐「原抄」作『騶』。

石井本宗族譜

石井本宗族譜序﹝鄭芝龍撰﹞

第二三頁第六行第三五字『戈』﹐「原抄」作『弋』。

同頁第九行第二二字『閩』﹐「原抄」作『門』。後鄭芝鸞「石井本宗譜序」有『述其光啟間十姓從王緣光州﹝「原抄」作『卅』﹞固始入閩』及鄭名山「本宗族譜序」有『夫我鄭自唐光啟間入閩』語﹐可證其誤。

同頁第一○行第二九字『蘿』﹐「原抄」缺字。後鄭名山序亦有『蔦蘿相附﹝「原抄」作『符』﹞﹐意味投合』語﹐可資證補。

同頁第一一行第二字『於』﹐「原抄」作『與』﹔第一○字『焉』﹐「原抄」作『馬』。後鄭名山序亦有『遂於楊子山下石井家焉』語﹐可證其誤。

同行第一八字『具』﹐「原抄」作『俱』。後鄭名山序亦有『今武榮山邱壠具在』語。

同行第三六字『煙』﹐「原抄」作『煙』。

同頁第一二行第二八字『抑』﹐「原抄」從『木』。

第二四頁第一行第一六字『固』﹐「原抄」作『因』。

同行第三○字『修』﹐「原抄」脫﹔據「後漢書」鄧禹本傳訂補。

同頁第四行第五字『炷』﹐「原抄」作『柱』。

同頁第六行第五字上「原抄」缺字﹔是否脫一字﹖附此存疑。

同頁第一三行第一字『世』﹐「原抄」脫。

石井本宗族譜序﹝鄭芝鸞撰﹞

第二四頁第一五行第一四字『以』﹐「原抄」脫。下句有『譜以聯情』語﹐與此『史以記事』相對。

第二五頁第一行第一八字『逮』﹐「原抄」作『遞』。

同頁第三行第三一字『湮』﹐「原抄」作『煙』。

同頁第八行第一字『徙』﹐「原抄」作『徒』。

同頁第一二行第二五字『萁』﹐「原抄」作『箕』。

同行第二七字『拊』﹐「原抄」作『■﹝亻付﹞』。

同頁第一三行第六字『鉏』﹐「原抄」作『鈕』。

同頁第一四行第一三字『殷』﹐「原抄」作『■﹝覀上殷下﹞』。

同頁第一五行第一三﹑一五兩『述』字﹐「原抄」均作『逑』。

同行第二七字『州』﹐「原抄」作『卅』。按固始﹝縣﹞屬河南﹝省﹞光州。

第二六頁第一行第二四～二八字『氏絲於蟻矣』語費解﹐疑有誤。

同頁第二行第一五字『蟬』﹐「原抄」作『禪』。

同頁第六行第三字『輯』﹐「原抄」作『緝』。

同行第七字『展』﹐「原抄」作『■﹝屓﹐衣代貝﹞』。『展親』﹐盡親親之道。

同行第一二字『黌』﹐「原抄」作『鱟』。

同頁第九行第七字『寧』﹐「原抄」作『寧』。

石井祠堂聯文

第二六頁第一三行第一一字『寵』﹐「原抄」作『籠』。

第二七頁第七行第一○﹑一一兩字『萬壑』﹐「原抄」作『壑萬』。

井江祖傳春冬二祀儀注

第二八頁第五行第八字『祀』﹐「原抄」作『札』。

同頁第八行第九字『筷』﹐「原抄」作『快』。

同頁第一二行第五字『揖』﹐「原抄」作『楫』。

第二九頁第六行第一一字『迎』﹐「原抄」作『送』。

石井名賢序

第二九頁第一一行第一七﹑一八兩字『周室』﹐似爲『同安』之誤﹐附此存疑。

同頁第一三行第三一～三五字『又烏可乎哉』語﹐疑中有脫字。

本宗族譜序﹝鄭名山撰﹞

第三○頁第三行第一四﹑一五字兩『以記』﹐「原抄」脫。「說明」見前。

同頁第四行第一七字『逮』﹐「原抄」作『遞』。

同頁第六行第二一及二七兩字『事』﹑『所』﹐「原抄」均脫。前鄭芝鸞序亦有『昭穆明﹑祀事舉﹐不忘其所繇生也』語﹐可資證補。

同頁第一○行第四字『幾』﹐「原抄」作『幾』。

同行第三六字『澳』﹐「原抄」作『澚』。以下尙有數處同此﹐不一一贅。

同頁第一一行第一一字『經』﹐「原抄」作『耕』。

同行第二四字『沃』﹐「原抄」作『■﹝氵矢﹞』。前鄭芝龍序亦有『蕃滋衍沃』語。

同頁第一三行第一三字『徙』﹐「原抄」作『徒』。

同頁第一四行第二字『勸』﹐「原抄」作『動』。前鄭芝龍序有『動我世世子孫忠孝思者也』語﹐似有不同。『動』乎﹖『勸』乎﹖存此求正。

第三一頁第一行第五字『弁』﹐「原抄」作『升』。

族譜名行序

第三一頁第二行第三字『名』﹐「原抄」作『自』。

同頁第三行第七字『姓』﹐「原抄」作『侄』。

同行第一一字『名』﹐「原抄」作『多』。

同頁第八行第一﹑二兩字『十一』﹐「原抄」並作『土』。按石井鄭氏宗譜初排名行第十一世至十六世爲『曰﹑明﹑哲﹑實﹑作﹑則』﹐觀下「井江鄭氏歷代人物」芝龍輩﹝十一世﹞字「曰�」﹑成功輩﹝十二世﹞字「明�」﹑經輩﹝十三世﹞字「哲�」﹑克塽輩﹝十四﹞名「實�」…………等﹐均相吻合﹐可證「原抄」『土』爲『十一』之誤。

世系圖譜序

第三一頁第一二行第五字『序』﹐「原抄」疑脫。

第三二頁第三行第一字『恩』﹐「原抄」作『息』。按前鄭芝龍鸞序『矧身荷國恩』及後「井江鄭氏歷代人物」第十二世「鄭垚」名下『諱恩』之『恩』﹐「原抄」亦作『息』﹐可證其誤。

石井謁祖序

第三二頁第五行第二八字『物』﹐「原抄」作『派』。『派』疑衍﹐『物』竄入下句﹐見次條。

同頁第六行第三﹑四字兩字間衍一『物』字。

同行第一三字起『豈不以樂樂所自生』語﹐疑有誤。

同頁第八行第一一字『五』與次頁第八頁第一二字『二』﹐似應相同﹐『五』﹑『二』必有一誤。

同頁第九行第一一字『不』﹐「原抄」脫。

同頁第一○行第二二﹑二三兩字『逢相』﹐「原抄」作『相逢』。

第三三頁第一一行第一字『滎』﹐「原抄」作『榮』。

同頁第一二行第一四字『先』﹐「原抄」作『光』。

序贈

第三四頁第四行第三﹑四兩字『往此』﹐疑「原抄」有誤。

同頁第六行第三﹑四兩字『因而』語﹐疑有誤。

同頁第七行第二二﹑二三兩字間衍一『此』字﹔第二四字『礿』﹐「原抄」作『初』。

同頁第一○行第一五字『述』﹐「原抄」作『逑』。

同頁第一二行第八字下﹐疑脫一字或數字。

第三五頁第一行第一九﹑二○兩字『拜贈』﹐「原抄」在上文『以列於後』語下。

井江鄭氏歷代人物

第三五頁第四行第二三字『戌』﹐「原抄」作『戍』。

同頁第五行第三一字『陜』﹐「原抄」作『陜』。

同頁第八行第二九字『掾』﹐「原抄」作『椽』。

同行第三二字起至次行第一二字止﹐顯系有誤﹔且最後一字﹝現以�代﹞抄寫不淸﹐無法辧認。

同頁第一一行第三六字『部』﹐「原抄」脫。

第三六頁第三行第七字『侯』﹐「原抄」作『候』。

同頁第七行第一﹑二兩字『西亭』﹐「原抄」脫。因芝龍一支系屬『西亭』﹐非『東角』也。

同頁第八行第一○字脫。

同行第二二字「原抄」缺字﹐脫。

同頁第一四行第二八字『役』﹐「原抄」作『投』。

第三七頁第二行第三三字『天』﹐「原抄」作『三』﹝『天』﹑『三』艸書相似﹞。

同頁第三行第二三字『紅』﹐「原抄」脫。

同頁第四行第五字『戌』﹐「原抄」作『戍』。

同行第一六字『科』﹐「原抄」脫﹔第一八字『二』是否爲『三』之誤﹐待考。

同頁第一四行第八字『管』﹐「原抄」作『■﹝爫冖隹﹐上中下﹞』。

同行第一七字『帶』﹐「原抄」作『萬』﹔第一八字疑脫。

第三八頁第一行第一一字『諱』﹐「原抄」作『號』。

同頁第三行第二三字『授』﹐「原抄」脫。

同頁第四行第三一字『號』﹐「原抄」脫。鄭拔煌兄瑛﹝見前行﹞號『振吾』﹐其號『奇吾』當無誤。

同頁第七行第三四及第九行第一六兩字『陜』﹐「原抄」均作『陜』。

同頁第一○行第一○字﹐「原抄」缺字﹔其下一字『卿』﹐「原抄」似作『鄕』﹐『卿』﹑『鄕』不易辧別。

同頁第一四行第九字『齊』﹐可能爲『齋』之誤﹐附此存疑。

同行第二九﹑三○兩字『誤入』﹐「原抄」作『入誤』。

同頁第一五行第一○字『諱』﹐「原抄」脫。

第三九頁第三行第二四字『名』﹐「原抄」作『各』。

同頁第五行第一三﹑一四兩字﹐「原抄」缺字﹔且『任山東��府遂安縣』語﹐非『山東』﹑卽「遂安」有誤﹐因兩不相屬也。

同頁第七行第一二字『帝』﹐「原抄」脫。

同頁第一一行第一三字『方』﹐「原抄」作『封』。

同頁第一八字『駙』﹐「原抄」作『附』。

同頁第一一行第三﹑四兩字『貝勒』﹐「原抄」作『見敕』。

同行第一九字『悲』﹐「原抄」作『懼』﹝系『悲』誤『愳』而轉誤『懼』﹞﹐且其下又脫一『歌』字。第一三行第七字『四』﹐「原抄」脫。第一四行第一六字『揖』﹐「原抄」作『楫』。鄭亦鄒「鄭成功傳」﹕『乃悲歌慷慨謀起師﹐攜所著儒巾﹑襕衫﹐赴文廟焚之﹐四拜先師﹐仰天曰「……」﹗髙揖而去』﹔與此相合。惟鄭著中『仰天』二字似以此譜『仰之』義長﹔附此求正。

第一四行第二一字『文』﹐「原抄」作『又』。

同行第二九字『歷』﹐「原抄」作『歷』。

第一五行第二字下﹐「原抄」衍『延平王』三字。

同行第二九字『容』「原抄」作『客』。「臺灣外記」﹝文獻叢刊第六○種﹞「鄭氏應讖五代記」作『容』。

第四○頁第六行第二七字『衷』﹐「原抄」作『■』。

同頁第九行第一三字﹐「原抄」脫。

同頁第一三行第二五字『授』﹐「原抄」作『曖』。

同頁第一六行第一三字﹐「原抄」缺字。

第四一頁第九行第二字『卒』﹐「原抄」脫。

同頁第一四行第三○字『贈』﹐「原抄」脫。

第四二頁第二行第二九字『累』及次行第一四字『贈』﹐「原抄」均脫。

同頁第五行第二八字『剿』﹐「原抄」作『巢』。

同頁第一○行第六字『姬』﹐「原抄」作『姖』。

同行第二八字『歷』﹐「原抄」作『歷』。

同頁第一二行第五字『商』﹐「原抄」作『商』。

同頁第一五行第二三字及次頁第二行第二三兩字『詳』﹐「原抄」均作『祥』。

第四三頁第七行第二六～二八三字『太學生』疑脫﹔第二九﹑三○兩字『授欽』﹐「原抄」作『欽授』。

同頁第九行第二七字下﹐「原抄」有缺文。

同頁第一○行第八字『郎』﹐「原抄」作『部』。

同頁第一一行第八字『璽』﹐「原抄」作『璽』。

同頁第一五行第七字『莊』﹐「原抄」作『莊』。

第四四頁第六行第一四字『友』﹐「原抄」作『文』。

同頁第九行第一五字『授』﹐「原抄」脫﹐而其上或更脫一『欽』字。

同頁第一○行第一二字『孺』﹐「原抄」作『儒』。一因其表字爲『哲孜』﹑二因下「十四世」其子『鄭修典』名下有『孺云公長子也』語﹐可證『儒』爲『孺』之誤。

同頁第一一行第一○字『襲』﹐「原抄」作『龍』。

同頁第一三行第一二字『來』﹐「原抄」缺字。

同頁第一四行第一八字『義』﹐「原抄」作『儀』。上「十二世」其父『鄭鳴駿』名下﹐有『以歸誠功﹐封遵義侯』句。

同行第二八字『賜』﹐「原抄」脫。

第四五頁第三行第一四～一六三字『式天公』﹐「原抄」僅一『其』字﹔第一九字『乘』﹐「原抄」作『東』﹔第二八字『各』﹐「原抄」作『名』。按江日升「臺灣外記」卷首「鄭氏應讖五代記」『鄭克■﹝臧上土下﹞』名下載﹕『經長子。當甲寅之變﹐經乘釁西渡﹐仍居金﹑廈各島﹔允陳永華請﹐令其在臺監國……』﹐與此相同﹔上一『其』字應爲『式天公』﹐以示與下一『其』字有別。

同頁第四行第三三字『譖』﹐「原抄」作『僣』。

同頁第五行第二二字『嘆』﹐「原抄」作『雙』。前引「鄭氏應讖五代記」作『嘆』﹝其轉誤當

由於嘆﹑難﹑難﹑歡﹑雙順序而成﹞。

同頁第六行第一五字下『天』﹐「原抄」作『之』﹝『天』『之』艸書相似﹞。

同頁第七行第一五字及第一二行第一七兩字『晦』﹐似有一誤。

同頁第八行第二七字『瑯』﹐「原抄」作『■﹝阝良﹞』。

同頁第九字下『寧靖王同五妃投繯絕胵而死』句﹐「原抄」『寧』作『■﹝寧上皿下﹞』﹑『同』作『因』﹑『繯』作『環』﹑『脰』作『脛』。

同頁第一○行第二一字『正』﹐「原抄」脫。

第四六頁第一行第一二字﹐「原抄」缺文。

同行第二一字『驍』﹐「原抄」作『號』。

同頁第四行第八字『商』﹐「原抄」作『商』。

同頁第六行第五字下﹐「原抄」缺若干字。

同頁第七行第五字下﹐同前。

同頁第一一行第二四字『恩』﹐「原抄」脫。參閱「十三世」其父『鄭纘緒』名下可證。

同頁第一二行第五及一七兩字『巳』與『入』﹐「原抄」均脫。參閱下「十五世」其子『鄭武』名下﹐可證。

第四七頁第四行第一四字以下﹐「原抄」脫二字。

同頁第五行第三六字『彰』﹐「原抄」作『漳』。按鄭仕謨子廷策進彰化學﹐嘉慶十六年拔貢﹐載「彰化縣誌」「人物志」﹔下「十六世」『鄭廷策』名下亦作『漳化』﹐兩『漳』字同誤。

同頁第七行第一一字『仰』﹐下「十六世」其子『鄭嵩』名下作『昂』﹐今兩存備考。

同頁第九行第一一字『嵩』﹐「原抄」作『蒿』。按鄭輝星卽拭﹐下「十六世」『鄭嵩﹝字峻瞻﹞之父。

同頁第一一行第七字『園』﹐「原抄」作『國』。上「十四世」其父『鄭修典』名下有『號愼園』語及其事略可作參證。

第四八頁第一行第一四字『昂』﹐是否作『仰』﹖存疑﹔請參閱上頁第七行第一一字校記。

同行第二五及三二兩字『己』與『人』﹐「原抄」作『巳』與『入』。

同頁第二行第五字﹐「原抄」缺字﹔第九字『備』﹐「原抄」脫﹐其下並有缺文﹔第一六字『遊』﹐「原抄」作『右』。且此『右』字可能原在『營』上﹐因竄至『營』下而脫『遊』也﹐並此存疑。

同頁第四行第一二字﹐「原抄」脫﹐其下並有缺文。

同行第一七字『彰』﹐「原抄」作『漳』。說見上頁第五行第三六字校記。

南安縣四十三都石井鄕鄭氏世譜

第四八頁第九行第一字『四』﹐「原抄」作『五』。

同頁第一一行第八字『扁』﹐下第五○頁第一三行作『扃』﹝第一五字﹞﹔未悉執是﹖存疑。

第四九頁第一二行第二七字『山』﹐「原抄」脫。前鄭芝龍序及鄭名山序均有『遂於楊子山下石井居焉』語﹐可資證補。

同頁第一三行第一五字『拮』﹐「原抄」作『桔』。

第五○頁第一行第一二字『顯』﹐「原抄」作『■﹝目上亞下﹞』。按『■﹝目上亞下﹞』爲『顯』別寫。且乃弟隱泉公諱岱﹝與嵓均從山﹞字頤中『顯』與『頤』均從頁﹐亦足參證。

同頁第二行第四字『之』﹐「原抄」脫。

同頁第七行第二字『泉』﹑第九字『栻』及第十六字『砥』﹐「原抄」均缺字。參閱前列「世譜」及下文﹐足資證補。

同頁第一三行第一四字『扃』﹐原抄「世譜」作『扁』﹔參閱第四八頁第一一行第八字校記﹐存疑。

第五一頁第一行第一七字『玉』﹐「原抄」作『王』。

同安縣感化裏石澳保石獅鄕鄭氏圖譜

同頁第三行第四字『之』﹐「原抄」脫。

同頁第四行第一七字『軒』﹐「原抄」作『軒』。

同頁第五行第二四字『葬』及第六行第一﹑二兩字『坤向』﹐「原抄」均缺字。後有「殘文」『葬在漳州南靖金山水頭﹐坐坤向艮兼未丑』語﹐與此相同﹐足資證補。

同頁第一五行第九字﹐「原抄」缺字。

同頁第八行至第五二頁第三行止﹐顯系殘缺未全﹐祗仍其舊。

﹝虞風﹞

海外異傳

讀海外異傳

盛世無由試錯盤﹐遠懷利器去求餐。峨冠重見同舟客﹐靑後當年褲下韓。

螫毒橫流蠢爾蠻﹐片帆敵愾入臺灣。一身是膽胸吞賊﹐虎穴從容獲子還。

物光慘淡北風膻﹐胡騎如雲壓海堧。大廈傾來孤木在﹐南疆支得卅餘年。

妖氛旦夕暗邊陲﹐豈是髙堂酣醉時。史筆凜然吐生气﹐揭將三傳警恬嬉。

閒人多事擔閒憂﹐卻向世間要汗牛。安識个中寓深慨﹐勝他防海萬言籌。

嘉永庚戌中元﹐李門佑相撰。

海外異傳

津藩齋藤正謙著

鐵研子曰﹕我大日本之爲邦﹐寶劍開基﹐俗尙信義﹐將勇而士彊﹐爲四方所畏服。自倭武東伐﹑神功西徵以降﹐以至比羅夫立功肅愼﹑田材丸震威蝦夷﹑源鎭西開祚流虯﹑源判官傳名東韃﹑平相州殲蒙古十萬眾﹑丰太合屠鯷域破明師﹐並赫赫在人耳目﹐不待稱述也。若夫近世山田長正之霸身毒﹑濱田彌兵之脇紅毛﹑鄭大木之王臺灣﹐亦我皇國之餘烈。而世或不詳其事迹﹐豈不惜哉﹗作海外異傳。

暹羅國在南天竺﹐「隋志」稱爲赤土。暹與羅斛本爲二國﹐當元之時合爲一﹔周回萬里﹐物丰人繁﹐號爲善國﹔而我山田長正霸於此云。

長正﹐字仁左衛門﹔或曰伊勢祠官之隸﹑或曰尾張人﹐自稱織田右府之孫。少而礌落有大志﹐不事商販作業﹐好譚兵﹐雄傑自喜﹐流落寓於駿府。元和初﹐天下始定﹐士之求仕者皆於侯伯﹔長正弗屑曰﹕『此間無立功名處﹐惟遊海外﹐或可以展吾志耳』﹗時下海無禁﹐府有經商二人﹐曰瀧﹑曰太田﹐將航海回易臺灣﹐艤舟於大阪﹔長正請附乘之。二人弗許。長正乃先到大阪求二人之舟﹐入而匿焉。旣而二人至﹐揭帆而發。長正乃從艙間出﹐申前請。二人大驚﹐不能如之何﹐許之。旣到臺灣﹐商事畢﹐將俱還﹔長正曰﹕『某在鄕國﹐殆不能自存﹐姑欲畱此土﹐覓喫飯處』。二人方患長正之狂﹐心私喜﹐委而去之。

方此之時﹐支那姦民稱日本甲螺﹐誘我邦邊民﹐占據臺地。長正通覽地方﹐蕞爾一島﹐且已有主﹐不可有爲也﹐又附蠻舶﹐西遊暹羅。會邦內騷亂﹐四鄰交侵﹐而六昆最彊﹔暹羅國主出師禦之。長正見其行軍無紀律﹐私言其必敗﹔旣而果然。人或傳其語聞於國主﹐國主奇之﹐召見長正詢方略。長正指畫陳策﹐鑿鑿可用。國主大喜﹐擢長正爲上將軍﹐往禦六昆。

時本邦人流寓暹羅者眾﹐長正糾合數百人﹐雜以土兵﹐亡慮萬餘人﹐皆爲日本裝﹐聲言日本援兵大至。六昆軍沮﹐因縱兵奮擊﹐大破之。六昆王憤甚﹐傾國來寇﹐兵數十萬。長正曰﹕『敵眾彊盛﹐難與爭鋒﹐惟以謀撓之﹐破之易易耳』。乃分軍爲三﹕一伏山陰﹐一艤海澨﹐長正親率其一出於海陸之間﹔進挑戰。兵旣交﹐佯敗走﹔六昆兵追之﹐將及﹐號炮俄發﹐海﹑陸二軍吶喊齊進﹐火鎗亂髮。長正視機反之﹐衷敵軍前後擊之﹐大破六昆兵﹐殺數萬人﹐遂追北長驅入其都﹐擒六昆王以歸。威震遠近﹐四鄰爭送款於暹羅。於是國主大賞長正﹐妻以其女﹐封六昆及匹皮畱之地﹐號曰「唵普良」。唵普良﹐蓋諸侯王之謂也。

久之﹐國主年旣髙﹐頗倦勤﹔使長正攝行國事。於是瘌普良之名噪於印度諸國﹐而本邦地隔遠﹐未聞知也。

數歲﹐瀧﹑太田復回易海外﹐行到暹羅。旣入其界﹐迓勞之使沓至﹐相迎入館。少焉﹐有吏來戒﹐王召見二人。二人初不知其故﹐心頗疑懼﹐且從吏入見。王冠服在交椅上﹐金珠粲目﹐儀衛甚盛。二人俯伏膝行﹐不敢仰視。及退就館﹐飲食供禦﹐如待貴客者﹔意益不安。旣夜﹐復有更傳呼至曰﹕『王來』﹗二人驚出迎。王便服入坐﹐笑拍二人之肩曰﹕『故人無恙』﹖二人愕眙仰視﹐乃長正也﹗長正自備說其發迹之由。二人叩頭謝曰﹕『鄙人愚蒙﹐嘗相從於塵埃中﹐無禮﹐獲罪多矣。不意大王能自致於寥廓之上也』﹗長正曰﹕『予之有今日﹐實由二子之賜。抑人有徳於我﹐可不報哉』﹖旣罷﹐厚賜遣之。本邦商旅聞之﹐多遊暹羅﹔長正皆善遇之。

長正𨿽富貴﹐而常懷桑梓不置﹔每臨戰﹐遙禱於駿府淺間之神﹐軍轍勝。至是命工摹繪當時戰鬥之狀爲扁﹐附商舶獻於淺間廟以報賽焉。又屢牒執政﹐納方物於大府﹐不失恭順之意。頃之﹐國主殂﹐世子代立﹐長正退就封。

先是﹐國主之妃與其近臣姦亂﹐謀除國主﹐畏長正而不發。及長正去﹐遂弒之。長正聞之﹐則謀興兵討之。二姦大懼﹐募人潛往毒之﹐長正死﹔時寬永十年也。

長正無子﹐有一女名阿因﹐勇武有父風﹔親將其眾﹐欲復父讎﹐屢敗暹羅之兵。通國震恐﹐盡發屬國之兵來戰﹐眾寡不敵﹐阿因遂敗亡。其下逃歸於本邦。長正之弟某在江戶﹐聞長正獲志﹐欲往從之﹔適有人傳長正死﹐乃止。

先是﹐紅毛夷酋紿日本甲螺﹐奪臺灣據之﹐剽掠我商舶。當時有濱田某﹐脇紅毛夷酋而報之。

臺灣在支那東南海中﹐古無聞焉。明天啟初﹐海澄人顏振泉聚眾據之﹐招我邦邊民入其黨﹐因自稱日本甲螺。甲螺猶謂頭目﹔我日本謂頭目爲「加志良」﹐音近「甲螺」﹐故遂訛稱耳。

先是﹐泉州人鄭芝龍﹐少流落﹐往來我邦﹐因入振泉之黨。及振泉死﹐眾推芝龍爲甲螺﹐雄視海上。後受明將之撫﹐去移閩中﹐我邊民代之爲甲螺。而紅毛夷來借地﹐約歲輸鹿皮三萬。旣而築城郭據之﹐役使土人如奴隸﹐不復輸幣。且我商舶往印度者過其近海﹐爲被殺掠﹐甲螺不能如之何。

適本邦商人濱田某至﹐眾交訴之﹐圖報復。某許之。某字彌兵衛﹐長崎人也﹐勇而有謀。弟某字小左衛門﹐子某字新藏﹐並有膽略﹐力兼數人。乃與甲螺之黨二十人還﹐請之大府。大府允之﹐檄長崎代官末次平藏備船募卒﹐附之於彌兵。彌兵盡裝其從兵數百爲農丁﹐被蓑笠﹑持鍬鐝﹐行到臺灣海口﹐請於守吏曰﹕『日本之氓﹐聞臺灣土廣人寡﹐中多萊蕪﹐欲移住以開墾之』。守吏以告甲必丹﹐弗信﹔以哨船圍之數重﹐不遽許上陸。使人來言曰﹕『汝之來﹐決非好意﹔不然﹐何從人之眾也』﹖彌兵曰﹕『唉﹗公何疑人之甚耶﹗假使日本欲略海外之國﹐當遣猛將精兵來﹐日本素不乏其人﹐奚使我儕小民之爲』﹖守吏檢舟中﹐僅有數十副防身刀﹐其它惟有耕耨之具而已﹔還﹐備告甲必丹。甲必丹意稍解﹐乃許眾登陸。彌兵等得入城謁見甲必丹﹐請受廛爲氓﹐弗許﹔請還本邦﹐亦弗許。畱數月﹐屢入請之﹐甲必丹依違不答。彌兵謂眾曰﹕『甲必丹不許我去畱﹐其意不可測﹗大丈夫入不測之地﹐當死中求活耳』﹗眾憤然欲死之。

一日昧爽﹐彌兵父子兄弟三人入城﹐眾從之﹐畱於門外﹔三人挺身排闥而進。甲必丹猶寢在牀﹐驚起叱曰﹕『汝等入人閨合﹐何無禮也』﹗彌兵咆哮奮前﹐擒甲必丹於牀﹐懷出匕首﹐擬其喉曰﹕『汝有死罪﹐尙何咎人之無禮耶』﹖左右欲刃之。小左﹑新藏拔刀遮立﹐瞋目叱之﹐左右披靡不敢逼。甲必丹惶急﹐乞饒命甚哀。彌兵曰﹕『汝欲生﹐何不停城上放炮』。甲必丹曰﹕『謹奉命』。曰﹕『汝向所掠之貨﹐倍數還之』﹗甲必丹曰﹕『惟命之從』。兵聞變走入﹐鬥於庭﹐其後入者爲炮被傷。彌兵乃左手扼甲必丹之臂﹐右手執匕首俱起﹐小左﹑新藏擁其前後而出﹐夷卒不敢動。甲必丹傳命停放炮﹐令其卒艤蠻舶一隻及日本船二隻﹐裝貨山積﹔彌兵入而檢之﹐乃欲拉甲必丹俱去。甲必丹曰﹕『島民皆仰某指揮﹐某去則倀倀乎無所歸焉。某有一兒﹐年十二歲﹐願代某從去﹔公幸垂愛憐﹐使某全父子之情﹐非敢所望也』。彌兵許之﹐乃質其子及頭目數人﹐歸報於鎭臺。鎭臺稟大府厚賞之。於是彌兵之名震一時﹐肥後侯聘而祿之﹔時寬永五年也。後三十餘年﹐鄭成功攘紅毛﹐復臺地。

鄭成功初名森﹐字大木﹔明平國公芝龍之子也。母田川氏﹐我肥前國平戶士人之女。初﹐芝龍流落來客於平戶﹐稱老一官﹐娶田川氏。寬永元年﹝明天啟四年﹞﹐生成功於島中﹐島中萬火齊明﹐芝龍心異之。成功生七歲﹐從父歸明﹔後又迎母共居安平。十五年﹝明崇禎十一年﹞﹐成功年十五﹐補弟子員﹐試髙等。風儀整秀﹐俶儻有大志﹔讀書穎敏﹐不治章句。有術士視之﹐驚曰﹕『此奇男子﹐骨相非凡﹐命世之才也』﹗及隆武帝立﹐一見偉之﹐撫其背曰﹕『惜無一女配卿﹐卿當盡忠吾家』。賜姓朱﹐攺今名﹐拜禦營中軍都督﹐賜尙方劍﹐儀同駙馬。自是中外稱「國姓爺」而不名。尋封忠孝伯﹐恩寵曰隆﹐成功感激思報效。而芝龍稍專權﹐懷異志﹐與淸人通聲問﹔成功患之。一日﹐見隆武愁悶而坐﹐泣奏曰﹕『陛下鬱鬱不樂﹐得無以臣父故耶﹖臣受厚恩﹐義無反顧﹐請以死扞陛下矣』﹗

淸兵入福州﹐芝龍退屯安海﹐爲淸將所誘欲降附﹐諸將不從。成功痛哭而諫﹐芝龍不聽﹐單騎往降。淸兵至安海﹐大肆淫掠﹔成功母亦被污。母嘆曰﹕『何面目復見人耶』﹗登城樓自殺﹐投河水。淸兵吐舌曰﹕『婦女尙能爾﹐倭人勇決不負所聞也』。成功痛恨﹐剖其母腹﹐出腸滌穢﹐重納之以斂。淸將挾芝龍而北﹐作書招成功。成功不至。芝龍曰﹕『兒不至﹐北朝其疲於奔命乎』﹗

福州旣失﹐隆武爲淸兵所執﹐死。成功𨿽遇主列爵﹐未嘗豫兵事。意气容貌﹐猶儒生也。旣遭國難﹐諫父不從﹐且痛母死非命﹐慷慨激烈﹐謀起義兵。詣孔廟焚所著儒服﹐拜辭而去。所善壯士願從者九十餘人﹐乘二巨艦行﹐收兵南澳﹐得數千人。旣而遙聞唐﹝桂﹞王卽位﹐攺元永曆﹐奉正朔。

自南澳歸﹐軍聲頗震﹐乃略漳﹑泉﹑潮﹑惠諸州﹐守將多降。軍律肅然﹐兵士無淫略﹐至孺子﹑婦女與軍行爭道。淸主屢諭芝龍作書招撫﹐誘以髙爵﹐成功不從。淸主乃累命滿﹑漢諸將來攻﹐輒擊敗之。於是東南諸州連年騷擾﹐師出無利。淸主患之﹐親下敕招諭﹔成功亦不報。益修器械舟楫北上﹐自閩及浙﹐欲復南京。以桑梓之誼﹐屢乞兵於我﹔我不詳其事情﹐終不報。然成功兵勢甚盛﹐分所部爲七十二鎭﹐以廈門爲根本之地﹐攺爲思明州﹐蓋意不忘明室也。立儲賢﹑儲材二館﹐察言﹑賓客二司﹐設印局﹑軍器諸局﹐令六官分理庶政﹐擇賢任之。諸宗室頗給贍之﹐諸縉紳避亂至者禮待之。凡有所便宜封拜﹐乃朝服北向遙拜帝座﹐疏而焚之。其所施爲﹐鼓動一世。

於是永曆遣使晉成功爵爲延平郡王﹐命圖恢復。自成功起兵﹐至是十三年﹐實萬治元年也﹝明永曆十二年﹑淸順治十五年﹞。成功謂其將甘輝曰﹕『今奉敕何得遷延﹐將速取金陵以定南都』。輝亦贊成之。乃議大舉﹐部署諸將﹐戈船八十隻揚帆北上﹐陷浙江諸州縣。二年﹝明永曆十三年﹑淸順治十六年﹞七月﹐進攻陷鎭江﹐遂攻金陵破郛。淸兵退守本城。成功破聚寶﹑通濟二門﹐逼正陽門﹐城旦夕將陷﹐江南大震。淸主命內大臣達素等發精兵二十萬俄至。成功兵疲不能敵﹐且前鋒余新狃勝輕敵敗死﹐師遂敗績﹐萬禮﹑甘輝等皆死之。成功乘流出海﹐還廈門。

三年﹝明永曆十四年﹑淸順治十七年﹞五月﹐達素等率滿﹑漢大兵分道來侵﹐成功擊殲之﹐達素僅以身免﹐還福州自殺。竟成功之世﹐淸兵不敢來窺島焉。

寬文元年﹝明永曆十五年﹑淸順治十八年﹞﹐成功自金陵喪敗﹐地蹙軍孤﹔永曆蒙塵南裔﹐聲問不通﹑存亡難詳﹐然猶奉正朔﹐將遷地謀恢復。適有紅毛通事﹐南安人也﹐與臺灣甲必丹歸一有隙﹐走廈門謂成功曰﹕『公何不取臺灣﹖公家之故土也。臺地沃野千里﹐爲四省要害﹐橫絕大海﹐實霸王之區。紅毛蠢爾醜虜﹐因中國騷劇﹐竊占據之﹔破而取之易易耳』。成功大喜。

三月﹐親率兵三千二百人﹐揚帆至鹿耳門。門水淺沙膠﹐海舶至此﹐必易舟而入﹐故險易守。此時水適漲丈餘﹐成功得便戰艦銜尾而進。紅夷大驚﹐以爲自天而下。成功引兵登陸﹐攻赤嵌城。城亂石疊﹐髙數丈﹑厚丈餘﹐用土煆之﹐化爲石灰。以炮擊城﹐城堅不受炮。城中紅夷千餘人﹐驅臺民數千﹐入而同守﹐且徵援兵於咬■﹝口畱﹞吧。咬■﹝口畱﹞吧將領謀謂﹕『搗廈門之虛﹐則臺灣之圍自解矣』﹔乃率兵攻廈門。廈門畱守洪旭迎擊走之。城久之不拔﹐臺民或告成功曰﹕『城外髙山有水流於城濠﹐貫城而過。城中無井泉﹐所飲惟此一水﹔若塞其水源﹐三日而告變矣』。從之。紅毛勢窮﹐以巨艦十餘只決戰。

成功兵自艦上銃窗入﹐奪其五隻﹐余盡焚毀之﹐殺夷兵六百人﹐火及城板。歸一退保一堡。成功使告之曰﹕『臺地吾先人所開創﹐吾復故土則足矣﹔珍寶諸物任爾載去﹐非吾所需也』。於是歸一降﹐送之還國。

成功就居其城﹐攺臺灣爲安平鎭﹝尋又攺東寧﹞﹑赤嵌城爲承天府﹐總曰東都。設府曰天興﹑萬年。土酋皆受約束。旣而聞淸遷界令下﹐嘆曰﹕『沿海數萬里﹐盡委而棄之﹐英雄無用兵之地。然收拾餘燼﹐息兵休農﹐以俟時至﹐猶未晚也』。於是制法律﹑興學校﹑計丁庸﹑養老幼﹐臺人大安。

二年﹝明永曆十六年﹑淸康熙元年﹞正月﹐淸主福臨殂﹐子玄曄立﹐攺元康熙。使吳三桂攻永曆於緬﹐緬酋內叛﹐執永曆致於軍前﹔三桂絞而殺之﹐明亡。成功憤惋得疾﹐五月卒於東寧﹐年三十九。子經嗣。淸兵數來侵﹐輒擊卻之。淸將屢贈書招之﹐終弗從﹐出兵攻略閩﹑廣諸州。

天和元年﹝淸康熙二十年﹞正月﹐經卒於東寧。經爲人仁孝﹐頗得士民之心﹐在位凡十九年﹐猶奉明正朔﹐佩招討大將軍印。子克塽嗣﹐仍稱永曆三十五年。猶幼﹐政出多門﹐鄭氏之業衰。淸將偵知之﹐乃圖大舉。

三年﹝淸康熙二十二年﹞三月﹐淸兵到澎湖﹐臺將迎戰﹐殺傷過當。淸益發兵﹐分道來侵﹐舳艫千里。克塽終不能抗﹐告降。淸主受而優待之﹐封漢軍公。自成功始起義﹐迄此凡三十八年﹐而明之正朔始盡於天壤間矣。

淸主嘗謂其臣曰﹕『成功明室遺臣﹐而非吾亂臣賊子也』。康熙三十九年﹐特詔令成功及子經喪歸葬於南安焉。

鐵研子曰﹕長正單身立勛於絕域﹐自致侯王﹐割地受封﹐亦可謂曠世之雄矣。鄭大木慷慨唱義﹐招頹日於虞淵﹐以孤兵當勃興之敵﹐百折不撓﹐有我楠中將之風。及其子孫﹐奉正統於一隅數十年﹐亦與楠氏相類矣。蓋孕我東方之精故歟﹖濱田特曹﹑荊之流耳。今余廁之於唵普良﹑國姓爺之間﹐或以爲不倫﹔然挺身入不測之地﹐鉗制彊虜﹐以雪國恥﹐有足多者焉。事之大小不必論也。嗚呼﹗近歲洋夷陸梁﹐縱橫於印度﹑支那之間﹐莫之能遏焉﹔使人慨然思斯三人。今核其遺事而立之傳﹐余豈徒然哉﹗

跋

一日﹐余會西嶽藤堂侯於朝﹐話次及外給使中山文節所輯南木志。侯曰﹕『知歆慕楠氏﹐其人不凡』。是𨿽一時之言﹐其卓識可想而已。

嘗讀其臣齋藤有終所著阿漕海上試船銃記﹐因思始祖髙山君有功於閒山之役﹐子孫相承﹐掌天下舟艦之政﹐迄至今侯﹐振廢起隳﹐紹述始祖之偉烈﹔而得有終之文﹐使人益有所興起憤發也。有終之文﹐余每喜讀之﹐以爲有慷慨激烈之气。文節與餘同好﹐每得其文﹐必以示余。

頃者﹐得其所著海外異傳﹐敍山田某及濱田兄弟之逸事﹑鄭大木之義烈﹐簡約明鬯﹐而生气勃勃﹐殆有古良史之風。嗚呼﹗斯書非獨風動一藩﹐足以鼓作天下英傑之士。文節將刊以公於世﹐余大喜。語之友人李門伊東君﹐君亦爲題五絕句寵之云。

抑𨿽以有終之才之學﹐非遇有爲之君﹐則一介儒臣而止耳。今也得其君而得大伸其才﹐眞奇世之遇矣。而文節之慕賢樂善﹐可謂不負侯之一言矣。

嘉永庚戌二月﹐節山板倉勝明識。

