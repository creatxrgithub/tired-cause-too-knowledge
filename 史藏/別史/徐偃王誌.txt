徐偃王誌淸徐時棟

●卷首

●卷一記事第一上●卷二記事第一下

●卷三世系第二●卷四地理第三

●卷五冢廟第四●卷六論說第五

徐時棟﹐字定宇﹐一字同叔﹐學者稱柳泉先生﹐浙江鄞縣人。資性通敏﹐委己於學。道光丙午舉人﹐以輸餉授內閣中書。兩上春官﹐卽家居不復出。湖西煙嶼樓藏四部書六萬卷﹐盡發而讀之﹐丹黃雜下﹐窮旦夕弗倦。溴遭兵燹﹐圖籍俱盡﹐乃營新宅﹐購藏如其舊﹐寢息於中﹐老而彌篤﹐覃思精詣﹐著書數百卷。

晉世有《徐偃王誌》《博物志》曾引錄﹐後亡佚。徐氏此書亦名爲《徐偃王誌》﹐廣徵博引﹐嚴謹考證﹐對先秦古徐國歷史研究頗有參考價值。

●卷首徐得國傳二千年﹐幾與夏﹑商﹑周相終始﹐將必有左史﹑右史之記焉。秦燔《詩》《書》﹐諸侯史記尢甚﹐邦國之志﹐百國春秋﹐蕩無孑遺﹐可勝悼哉﹗典午之代﹐有《徐偃王誌》﹐不知作家。揆厥文義﹐非出周秦﹐而亦亡矣。爰溯偃王受姓所由來﹐以迄其子孫失國﹐經傳史子采而輯之﹐著其系本﹐考其都邑﹑冢塋﹐記其祠廟之在浙東﹑西者﹐而終之以辧難之詞﹐仍厥舊名﹐勒爲卷帙﹐愧無知官之明﹐聊避數典之誚﹐作《徐偃王誌》。●卷一記事第一上邃古之初﹐有少典氏國焉。少典娶於有蟜﹐爰產軒轅﹐是爲黃帝﹐實姬姓。黃帝元妃嫘祖﹐產靑陽。靑陽﹐方雷氏之甥也﹐厥名曰質﹐是爲少昊﹐實己姓。少昊之裔娶帝顓頊之裔女修。女修方織﹐玄鳥隕卵﹐取而吞之﹐生子大業。大業取少典氏﹐曰女華。生大費﹐是爲伯翳﹐佐禹治水﹐海外山表﹐靡遠不至﹐是著《山海經》。逮禹告成功於舜曰「非予能成﹐亦大費爲輔。」舜是錫之玄玉﹐妻之以姚。命之曰「咨爾費﹐贊禹功﹐其賜爾皂遊。爾後嗣將大出。」大費爲舜虞能議百物鳥獸﹐咸若實﹐始錫爲嬴姓。大費生大廉﹑若木。大廉玄孫曰中衍﹐是鳥身而人言﹐是禦夏帝大戊﹐以及蜚廉。蜚廉生惡來﹑季勝。惡來有後曰非子﹐周孝王以封之秦﹐是爲秦祖。傳至秦政﹐是以暴滅周。季勝之裔造父﹐周穆王賜以趙城﹐是爲趙祖﹐是其後代晉有國。若木事夏后氏﹐是始封於徐﹐是始主淮夷﹐是與秦﹑趙同出嬴姓。若木有後曰費昌﹐生夏桀之世﹐觀乎河上有二日焉。東日殆起﹐西日將滅﹐若疾雷之聲。乃問馮夷曰「曷殷曷夏」馮夷曰「西日夏也﹐東日殷也。」於是去夏歸殷﹐是爲湯禦右﹐以敗桀於鳴條。徐國始封逮商﹑周﹐子孫相繼﹐君徐不革﹐三十二世。當周穆之代﹐君誕卽位。初﹐先君宮人有娠﹐彌月﹐生而胞不坼﹐以爲不詳﹐棄諸水濱。獨孤母有犬鵠倉﹐獵其所﹐銜而歸﹐異焉。暖之成兒。先君命取而來﹐有文在手﹐曰「偃」﹐是君徐國﹐號曰偃王﹐爲政而行仁義。穆王六年春﹐君朝於京師。是時徐戎方偪﹐天子分東方諸侯﹐使君主之﹐是始錫命爲伯。君通溝陳﹑蔡之間﹐得朱弓朱矢。徐處漢東﹐地方五百里。旣受命天子﹐乃弛戈甲之備﹐墜城池之險﹐修行仁義。被服慈惠﹐視物如傷﹐以懷諸侯。諸侯贄玉帛死生之物於我者﹐三十有六國。是共戴君爲王。於是楚王孫厲謂楚子曰「漢東諸侯三十六國﹐胥服徐矣﹐不伐﹐楚必事徐。」楚子曰「偃王有道﹐好行仁義﹐不可伐。」王孫厲曰「臣聞大之伐小﹐彊之伐弱﹐猶石之投卵也﹐猶大魚之吞小魚也﹐猶虎之啖豚也﹐又何疑焉﹗且夫文不達徳﹐武不任力﹐亂莫大焉。」楚子曰「善。」穆王三十五年﹐楚人伐我。君曰「吾聞之也﹐君子不處危邦﹐賢者不顧榮祿。吾其去之。」去之彭城﹐民從之者數萬人﹐居之﹐是爲徐山。於後君乃之越﹐過會稽之水﹐投玉几硯焉。遂老於甬東﹐旣薨﹐是葬之隱學之山﹐羣臣謚之曰隱王。君將薨﹐嘆曰「吾賴文徳而不修武備﹐好行仁義之道﹐而不知詐人之心﹐以至於此。夫古之王者﹐其有備乎」初﹐君娶於姜氏﹐生宗。及滅於楚﹐天子聞之大怒﹐令毛伯遷帥師伐楚﹐師敗之於泲而復徐。後立宗而還越。三百年當惠王之世﹐是始著於魯之《春秋》﹐是爲春秋之徐。

●卷二記事第一下惠王九年秋﹐宋人﹑齊人﹑魯人伐我。惠王二十年夏﹐取舒。襄王七年春﹐楚人伐我。三月﹐齊桓公盟諸侯於牡丘﹐遂次於匡﹐諸侯之大夫帥師救我。秋七月﹐齊師﹑曹師伐厲。九月﹐諸侯歸自會。冬十月﹐及楚師戰於婁林﹐我師敗績。惠之九年﹐我有諸侯之師。卽成﹐以女妻齊桓公。及桓公將觀兵召陵﹐使我取舒以通道於楚。楚人惡我之卽諸夏也﹐尋師於我。桓公旣爲牡丘之盟﹐使大夫援之。師退而楚師至﹐是以有婁林之敗。襄王八年夏﹐齊師伐厲。冬十二月﹐齊侯及諸侯會於淮。襄王九年春﹐君會齊侯伐英氏﹐以報婁林之役。齊管夷吾以聞諸吾君者告桓公。一曰﹐聞之於徐伯曰﹕昔者有道之君﹐敬其山川宗廟社稷﹐及至先故之大臣﹐收聚以忠而大富之。固其武臣﹐宣用其力。聖人在前﹐盧廉在側﹐競稱於義。上下皆飾﹐形正明察。四時不貸﹐民亦不憂。五穀蕃殖﹐外內均和﹐諸侯臣伏﹐國家安寧﹐不用兵革。受其幣帛﹐以懷其徳。昭受其令﹐以爲法式。此亦可謂昔者有道之君也。二曰﹐聞之於徐伯曰﹕昔者無道之君﹐大其宮室﹐髙其臺榭﹐良臣不使﹐讒賊是舍。有家不治﹐借人爲圖。政令不善﹐墨墨若夜。辟若野獸﹐無所朝處。不修天道﹐不鑑四方。有家不治﹐辟若生狂﹐眾所怨詛﹐希不滅亡。進其諛優﹐繁其鐘鼓﹐流於博塞。戲其工瞽﹐誅其良臣﹐敖其婦女﹐獠獵畢弋﹐暴遇諸父。馳騁無度﹐戲樂笑語。式政旣柔﹐刑罰則烈。內削其民﹐以爲攻伐﹐辟猶漏釜﹐豈能無竭﹐此亦可謂昔者無道之君矣。三日﹐聞之於徐伯曰﹕昔者有道之臣﹐委質爲臣﹐不賓事左右。君知則仕﹐不知則已。若有事﹐必圖國家﹐徧其發揮。循其祖徳﹐辧其順逆﹐推育賢人﹐讒慝不作。事君有義﹐使下有禮﹐貴賤相親﹐若兄若弟。忠於國家﹐上下得體﹐居處則思義﹐語言則謀謨。動作則事﹐居國則富﹐處軍則克﹐臨難據事﹐𨿽死不悔。近君爲拂﹐遠君爲輔﹐義以與交﹐廉以與處。臨官則治﹐酒食則慈﹐不謗其君﹐不毀其辭﹐君若有過﹐進諫不疑﹐君若有憂﹐則臣服之﹐此亦可謂昔者有道之臣矣。四曰﹐聞之於徐伯曰﹕昔者無道之臣﹐委質爲臣﹐賓事左右。執說以進﹐不蘄亡己﹐遂進不退﹐假寵鬻貴。尊其貨賄﹐卑其爵位﹐進曰輔之﹐退曰不可﹐以敗其君﹐皆曰非我﹐不仁羣處﹐以攻賢者。見賢若貨﹐見賤若過﹐貪於貨賄﹐競於酒食﹐不與善人﹐惟其所事﹐倨敖不恭。不友善士﹐讒賊與鬥﹐不彌人爭﹐惟趣人詔﹐湛湎於酒﹐行義不從﹐不修先故﹐變易國常。擅創爲令﹐迷或其君﹐生奪之政﹐保貴寵矜。遷損善士﹐捕援貨人﹐入則乘等﹐出則黨駢﹐貨賄相入﹐酒食相親﹐俱亂其君。君若有過﹐各奉其身。此亦謂昔者無道之臣。桓公善之。襄王三十二年冬﹐君伐莒。簡王二年﹐吳人伐我。初﹐楚子重構怨於申公巫臣﹐巫臣奔晉﹐子重盡殺其族。巫臣自晉遺之書曰「余必使爾罷於奔命以死。」故通吳於晉﹐教之叛楚﹐以伐楚與國。我於是乎有吳師﹐楚子重帥師救我。簡王十二年冬十二月﹐邾定公卒。君使容居往弔含﹐曰「寡君使容居坐含﹐進侯玉。其使容居以含。」邾有司曰「諸侯之來辱敝邑者﹐易則易﹐於則於。易於雜者﹐未之有也。容居對曰「容居聞之﹐事君不敢忘其君﹐亦不敢遺其祖。昔我先君駒王西討﹐濟於河﹐無所不用斯言也。容居魯人也﹐不敢忘其祖。」景王元年﹐吳子以我婚於吳﹐故使公子季札來聘。帶寶劍﹐君色欲之。其年君薨於楚﹐太子卽位。季子旣西聘還﹐過我﹐脫劍而致之嗣君。從者曰「此吳國之寶﹐贈之何也」季子曰「非贈之也。昔者之來﹐徐君視吾劍不言。吾視其色欲之﹐有上國之使﹐是以未之獻也。𨿽然﹐吾心許之矣。今死而不進﹐是欺心也。愛劍而欺心﹐廉者不爲也。」遂脫劍而致之嗣君。君曰「先君未有命焉﹐孤不敢受劍。」季子乃帶劍於先君之墓樹。禦者曰「徐君已死﹐誰爲帶乎﹖」季子曰「吾心許之矣﹐不可以君死倍吾心。」卒帶而去。徐人歌之曰「延陵季子兮﹐不忘故。脫千金之劍兮﹐帶丘墓。」景王七年夏六月﹐丙午﹐君會楚子﹑蔡侯﹑陳侯﹑鄭伯﹑許男﹑滕子﹑頓子﹑胡子﹑沈子﹑小邾子﹑宋世子佐﹑淮夷於申。是時﹐楚子始會諸侯而無禮﹐謂宋世子後至﹐君﹐吳出也﹐謂貳於吳﹐狎君而囚世子焉。中射士諫曰「合諸侯不可以無禮。」不聽﹐遂止君。旣而釋之。景王八年冬﹐大夫會楚子﹑蔡侯﹑陳侯﹑許男﹑頓子﹑沈子﹑徐人﹑越人伐吳。景王九年﹐君使大夫儀楚聘於楚﹐楚子執之。儀楚逃來。楚人懼我之卽吳也﹐使蘧洩帥師伐我。吳人救我﹐楚令君子蕩伐吳﹐師於豫章﹐而次於乾谿﹐吳人敗之於房鐘﹐獲宮廏尹棄疾。景王十五年﹐夢人以未得志於我也﹐冬十月﹐使蕩侯﹑潘子﹑司馬督﹑囂尹午﹑陵尹喜帥師伐我﹐遂圍之。且懼吳也﹐楚子次於乾谿。以爲之援。景王十六年﹐夏四月﹐楚比弒其君於乾谿﹐五帥解圍而去﹐吳人敗諸豫章﹐獲之。景王十九年春﹐齊侯伐我。二月丙申﹐至於蒲隧﹐及齊平﹐君會齊侯﹑郯人﹑莒人﹐盟於蒲隧﹐賂齊侯以甲父之鼎。魯叔孫昭子曰「諸侯之無伯﹐害哉﹗齊君之無道也﹐興師而伐﹐遠方會之﹐有成而還﹐莫之亢也。無怕也夫。詩曰﹕『宗周旣滅﹐靡所止戾。正大夫離居﹐莫知我肆。』其是之謂乎﹗」景王二十二年春二月﹐宋公伐邾﹐圍虫三月取之。夏五月﹐君及邾人﹑皃阝人﹑徐人會宋公。乙亥﹐同盟於虫。敬王八年冬十二月﹐吳人伐我。敬之五年﹐吳子僚因楚喪﹐而使其母弟公子掩余﹑公子燭庸率師伐楚。楚師彊﹐吳師不能退。吳公子光起而爭立﹐享僚而使設諸殺之。掩余來奔﹐燭庸奔鐘吾。光旣立﹐使我執掩余﹐使鐘吾人執燭庸。二公子奔楚﹐楚子封之於養﹐取於城父胡田以與之。光怒﹐執鐘吾子﹐而帥師伐我。防山以水我。己卯﹐國亡。我君章羽斷其發﹐攜夫人以逆光。光唁君而送之﹐使邇臣從之﹐遂適楚。楚沈尹戌帥師救我﹐弗及。乃城夷﹐使君處之。周天子旣復徐後﹐徐﹐小國也﹐鄰彊楚﹐遂服事之。洎齊桓公將有事於楚﹐首及與國。會魯﹑宋伐徐﹐徐於是乎著於《春秋》。洎爲昏姻﹐附齊者三十年。齊伯旣衰﹐徐復入楚﹐終五十年。歷頃﹑匡﹑定三世﹐徐無邊遽之警。簡王之初﹐壽夢艷巫臣之知﹐與楚爭淮﹐徐於是乎被吳兵。旣成徐而女之﹐卹其患難﹐爲之伐楚。徐攝兩大之間﹐未敢叛楚也。楚人不道﹐會狎其君﹐聘執其臣﹐徐於是乎捨楚而卽吳。齊景有志﹐代興慨然。念桓靈之及遠﹐將撻楚先之威徐﹐是故勞師伐遠﹐於是乎有蒲隧之役。吳人以爲淮之西北﹐齊不足以有之﹐置焉弗亢。是時楚方遷陰城郟﹐不在諸侯。徐於是乎可以事吳而少安﹐而吳卒以篡弒之故﹐不克殲遺孽以快其欲﹐而遷怒於徐﹐而徐亡矣。其始亡也﹐逮乎後亡﹐四百五十有餘年。始爲楚有﹐惠襄之世﹐齊人得之而不終。簡王以後﹐吳楚爭之﹐而卒爲吳滅﹐此其大較也。夏始封徐﹐迄乎周敬之世﹐凡四十有餘君﹐享國千六百有餘年。徐之公族子弟﹐曁其子孫﹐散居四方﹐以國爲氏﹐有徐氏﹐是爲嬴之著姓﹐偃王諸子。以采邑爲氏﹐有封貝氏﹑取慮氏﹐其支國封鐘離﹐蓋與偃王同滅於楚。魯昭之世﹐是爲吳有。有鐘氏﹑離氏﹑鐘黎氏﹑終犁氏。以姓爲氏﹐有嬴氏。其本於徐者﹐有虫氏﹐李氏。徐氏十望﹐其九皆本偃王。其他商人六族﹐周成王以之賜魯﹐有徐氏。淮水之戎﹐常害周室﹐是爲徐戎﹐有徐氏。赤狄之種﹐有徐國﹐隗姓﹐以國氏﹐有徐氏。堯之支裔﹐滅秦而王﹐爲漢。漢之同姓﹐有徐氏。黃帝少子禺陽封於任﹐其裔封薛。薛滅於楚﹐爲薛氏﹐子孫有徐氏﹐皆非偃王族類云。

●卷三世系第二昔周之王也﹐立小史之官﹐是定世系﹐以辯昭穆。秦並天下﹐焚棄典籍﹐公侯子孫﹐失其本系。漢興﹐得《世本》﹐敍黃帝以來祖世所出。逮漢而有官譜。晉繼之作﹐是有摯虞《族姓昭穆記》。宋﹑齊之間﹐譜諜滋廣﹐掌於官府。其後乃競行姦貨﹐以新易故。易賤而貴﹐易濁而淸。沈約以奏梁武﹐梁武乃詔儒臣甄別而攺定之﹐是有王僧儒《百家譜》。今皆亡滅﹐莫可考究。偃王子孫﹐散處四方。西漢之季﹐其裔元泊避王氏之難﹐是卜居會稽之太末。會稽太末﹐爲今衢州龍遊。元泊二十七世孫曰行周﹐在唐僖﹑昭之間﹐是遷今臺州天臺。宋室南渡﹐其十七世孫應漢﹐是始遷鄞。是載其家乘以至是﹐爲北宋《徐氏譜》﹐以傳至今。周秦源流﹐悉具於牒﹐荒遠渺忽﹐敢以徵信。《百家譜》著錄於隋唐之史﹐亡於趙宋。而幸徐氏之《表》﹐具見他說。用相比較﹐大略不異。乃其似續更詳乎我。自偃王上溯﹐以至始封﹐夏商之代﹐無有闕失。夫宗祖遺牒﹐尙疑周秦﹐況溯權輿﹐能無惑哉﹗今弗敢從﹐亦弗敢棄﹐是用圖系厥世﹐迄乎先秦﹐以存五代之久。右自偃王至諮﹐凡二十九世﹐三十有二人﹐悉本北宋《徐氏譜》﹐而附王氏《百家譜》於下方﹐明其同異﹐亦頗辧其得失。《唐表》所云﹐時復錯見﹔其詳則具北宋《徐氏譜》疏證﹐玆不復贅云。●卷四地理第三徐國地方五百里﹐是在今爲江蘇之徐州﹐安徽之鳳陽﹐與其泗州。泗州之北八十里﹐有古徐城焉。淮水在其南。其東南有淶水。濟水逕其北。其西北有徐陂﹐歷澗之水出焉﹐而東南流﹐注於淮。其北三十二里﹐則徐君葬焉。是有延陵季子掛劍之臺。淮水西流﹐濠水自南來注之﹐是其地爲鳳陽。其東四里是鐘離之故城。鐘離﹐徐所封也。淮水在其北。濠水是繞其西南﹐東而北流入於淮。鐘離在徐城西南﹐其後爲楚有﹐又其後吳取之。徐城西北則有取慮之城﹐是在今徐州睢寧之西。烏慈水自西來﹐逕城南又繞其東而北流注於睢水。睢水在其北﹐是東流以會泗入於淮。其東爲蒲隨﹐是有蒲如之陂。是地也﹐徐﹑齊﹑郯﹑莒之所盟也。又東爲婁林﹐蒲隧在其西﹐徐城在其西南﹐是有婁亭﹐楚人伐徐﹐於此戰之。徐城之北﹐是爲徐山。是山也﹐偃王逃戰之所棲也。徐人相與羣居﹐是有石室﹐以祠先王。徐國南至於淮水﹐絕淮而西南至於濠水﹐東北至於泗水﹐北至於泗水之北﹐西北至於徐州﹐淮夷之所錯也﹐徐戎之所接也。後世是以二而一之﹐而莫知其誤。徐之始亡﹐偃王北走徐山﹐後乃至越之甬東。越在今爲浙江﹐甬東﹐在今定海廳。定海之東四十里曰翁山﹐其上多仙人不死之藥﹐大海環之。偃王之所避地也﹐是有故城之基。在宋乾道﹐耕氓獲銅鼎於山下。其旁有耳﹐其底無足﹐而有墨﹐其量容斗。徐之後亡楚﹐是城夷以處徐君章禹﹐是有城父故城﹐是在今安徽潁州之亳州東南七十里。氵過水出其北。夏肥水逕其南﹐是與氵過水分道﹐東南流而入於淮。翁山﹐偃王之所避地也﹐居人附益之﹐以爲古迹。戰洋在其陰。凡定海之東﹐自金旗以至鼓吹﹐都五山四十里﹐皆附於偃王。會稽之翁洲。龍遊之築溪。江山之押衙。太平之古城。好事者爲之也﹐蓋其餘小者甚眾﹐不足記云。徐地圖﹝略﹞●卷五冢廟第四由定海航海而西南﹐是爲寧波之鄞﹐其東南四十有五里﹐有隱學之山﹐是實維偃王之墓。一曰是其初嘗居之。唐代宗之季﹐王孫浩是來明州﹐是拓前規﹐以修王墓。王之子孫以先王之墓在越﹐多家於越﹐是立廟以祀先王﹐浙是以多王廟。在杭於潛之西十五里有廟﹐其南三十里又有之。杭之東縣曰海寧﹐其西十七里又有之。嘉興之秀水有廟﹐在其縣西北﹐其西新城鎭有廟﹐其北思賢鄕又有之。寧波隱學之山﹐王葬其所﹐是有隱學之院。定海翁山﹐是偃王所居也﹐遺城在焉﹐有廟。又其一在鼓吹之山。衢州之龍遊﹐徐爲大姓﹐徐廟是甲於浙中。其南四十里有徐山﹐一峯卓其東﹐其下有溪﹐溪外爲廟﹐廟曰仁惠。昔唐開元﹐王孫來官斯土﹐修而碑之。元和之代﹐王孫放﹐是繼迹重作﹐是有韓愈氏之碑。在宋紹定中﹐袁甫守衢州﹐作而新之﹐請封於朝﹐是有錫命﹐封王爲靈惠玆仁聖濟英烈王﹐及其夫人曰協濟夫人﹐記而碑之。爰逮明室﹐相繼攺作。其祠禮﹐縣令以正月二十日﹐用特。《龍遊祠祀志》曰﹕元至正間﹐毀於火。入明﹐重建。嘉靖中﹐毀。隆慶六年﹐知縣塗傑重建。其祀典﹐縣官歲以正月二十日﹐用特牲。其東三十五里﹐則有龍泉之廟。東華﹑湖鎭﹑沐塵﹑錦溪各有支廟﹐曁其鄕隅﹐亦各有支廟。《龍遊祠祀志》曰﹕東華﹑湖鎭﹑沐塵﹑錦溪並有祠﹐與靈山相埒﹐它則諸鄕禹阝並有之。土人供伏臘﹐咸於是。正月二十日﹐衢人謂是日也王生﹐是飾羽旄鐘鼓之盛﹐輿其杜神﹐以登東華之山﹐以爲王壽。凡在龍遊五百有餘廟。自龍遊而西南爲郡﹐又西南則有江山之縣。縣東二十里爲漸山﹐有廟。是其旁有三泉焉﹐旱則禱之。其在臺之太平﹐則廟於古城之東﹐是在其縣西北三十有五里。在壽昌縣東長嶺有行祠﹐縣西六都有廟﹐曰大同。立於無錫者﹐在其縣南二十五里﹐近廟之山曰廟山。他如徐杜奧之二廟﹐江山縣之十餘廟﹐龍遊縣之別廟﹐及在僻處者尢多﹐不可盡考。●卷六論說第五第一﹐論《路史》說若木君費之妄《史紀》載舜命益之詞曰「咨爾費」﹐是以費爲伯益之名矣。《竹書紀年》稱﹕「費侯伯益」﹐是以費爲伯益之國矣。兩說相歧﹐莫能定一。羅氏嘵嘵辧伯益﹑伯翳爲二人﹐今曰伯翳封費﹐據《竹書》乎﹐則合益﹑翳爲一﹐顯與己說矛盾。不據《竹書》乎﹐則羅氏生趙宋之世﹐去唐虞遠之又遠﹐安從知之然此猶依違之說﹐不足深詰。而伯益之子若木﹐則凡在《路史》以前諸書﹐若《百家譜》《廣韻》《姓纂》《唐書》之屬﹐靡不云封徐者﹐而羅氏忽自立一說﹐曰若木事夏﹐襲翳之封﹐誰告之則必有執《史記》以相難者。《史》曰﹕大費生子二人﹕一曰大廉﹐實鳥俗氏。二曰若木﹐實費氏。又曰若木玄孫曰費昌。是蓋羅氏之所本﹐夫《史》固以費爲名者也﹐羅氏方以爲國﹐何得反據《史記》且由《史》說觀之﹐費爲國名﹐將無鳥俗亦國名耶實費氏者﹐是言費氏之所自出﹐非若木卽費氏也。正如楚國羋姓﹐史明載爲周成王封熊繹之日﹐而《帝系》及《世本》敍陸終之子季連曰」是爲羋姓﹐亦是言羋姓所自出耳。或曰費昌﹑費仲﹐若木支子之後﹐所謂以王父字氏者﹔或曰卽是徐國之君﹐徐爲國名而費爲君號﹐若楚爲國名而熊爲君號者然﹔或曰益封費﹐益子若木封徐﹐而益他子有襲費封者﹐費昌﹑費仲其後也。然年代荒遠﹐不可周知﹐費之果爲國名爲人名費昌﹑費仲果爲徐國君爲費國君或非國君而爲氏費之人皆莫能決﹐而若木襲費封﹐則斷斷乎爲羅氏之臆說而無疑也。又按《墨子》云﹕夏后開使蜚廉折金於山。或謂蜚廉卽大廉﹐蜚與費通﹐據此則卽從《竹書》﹐以費爲國﹐其嗣君亦當是大廉﹐安得漫無考索﹐而以若木爲費君耶﹗第二﹐論《路史》說夏王封調於徐之妄若木封徐之說﹐𨿽始見於齊﹑梁以後書﹐然記載之筆﹐眾口同聲﹐則必有所由本。特書缺有間﹐無從知其原始耳。今羅氏旣辟眾說﹐以若木爲費國繼統之君﹐然則安從而有徐國乎於是特地爲徐造始封之君曰調﹐造始封之爵曰伯﹐造始封之時曰夏﹐大書特書之曰「其立於淮者爲嬴氏。」按其文義﹐似所謂調﹐乃若木之後也者﹐又似非若木之後也者﹐又似嬴氏是始於調也者﹐遁辭遊說﹐眞可謂離奇而恍惚矣。而世之妄人爲徐氏譜者﹐遂私造世系﹐於夏初則大書調名﹐以爲始封之祖。故余每閱徐氏譜﹐凡有調名者﹐卽棄去弗覽。童時作《月湖徐氏家乘》﹐卽已疑之﹐然不敢辟之﹐以爲泌旣作書﹐豈敢白日夢囈﹐創立名號因故附載其說於下﹐乃積十餘年而此疑始豁然解也。《水經徐縣注》曰﹕《地理誌》曰﹕臨淮郡﹐漢武帝元狩五年置﹐治徐縣。王莽更之曰淮平﹐縣曰徐調國也。夫但曰「徐調國」﹐則未知其爲夏封歟商封歟周封歟確鑿之曰﹕夏世有調﹐已爲大妄。《地理誌》非他﹐班固《漢書》之《地理誌》也。泌旣著書立說﹐據《水經注》爲文﹐宜取其所引原書略考之。《地理誌》曰「臨淮郡﹐武帝元狩六年置﹐莽曰淮平。又曰﹕縣二十九﹐徐﹐故國﹐盈姓﹐至春秋時﹐徐子章禹爲楚所滅。莽曰﹕徐調。」是正與攺黎縣爲黎治﹐莒縣﹑陳縣爲莒陵﹑陳陵﹐郢縣﹑騶縣爲郢亭﹑騶亭之屬同﹐一紛更可笑。若「調」爲徐始封之君﹐則「治」與「陵」與「亭」﹐皆將爲五國分茅之祖耶泌胡不據而攺正之旣考原書﹐復取《水經注》覆視之﹐則「王莽更之曰淮平」爲句﹐「縣曰徐調」爲句﹐而「國也」二字﹐或誤或衍﹐或有脫文﹐皆不待智而博者﹐始能知之﹐而乃略不加察﹐遂據訛本﹐自造三代典故﹐其鹵莽若此。武英殿刻《水經注》﹐是攺正之曰「王莽更之曰淮平﹐縣曰徐調﹐故徐國也。」注曰﹕近刻脫「故徐」二字。而趙氏一淸校《水經注》曰《漢書地理誌》曰﹕徐﹐故國﹐莽曰徐調。《寰宇記》引《班志》云﹕故徐國也。此文「徐調」下落「故徐」字﹐精明詳愼﹐眞熙朝儒者之言。又按﹕王冰《黃帝經序》稱﹕黃帝九子﹐二曰金天﹐封荊﹐三曰挈﹐封靑。四曰靑陽﹐封徐。夫挈者﹐摯之誤也﹐金天﹑摯﹑靑陽﹐同是一人卽是。第三﹐論王逸說周宣封於徐之謬《松髙》之詩曰「虋虋申伯﹐王纘之事。於邑於謝﹐南國是式。」又曰「申伯番番﹐旣入於謝。」謝也﹐非徐也。謝爲申國封內之境﹐宣王命召伯城謝﹐使居之﹐故曰「於邑於謝。」又曰「王命召伯﹐定申伯之宅。」謝者﹐城邑也﹐非封國也。《漢地理誌》﹕南陽郡﹐有縣三十六﹐其首曰宛﹐故申伯國。有屈申城。而其支縣曰棘陽﹐棘陽東北有謝城﹐地去徐之在淮泗間者甚遠﹐豈得混而一之《易林》大畜之中孚﹕「周公禱﹐謝。」「謝」字與「安寧如故」「故」字爲韻﹔左思《魏都賦》﹕「愼墨而謝」﹐「謝」字與「神蕊形茹」「茹」字爲韻﹐蓋古者徐﹑謝二字音近﹐故有此誤。齊﹑魯﹑韓詩未亡時﹐或有作「旣入於徐」者﹐然不過詩之異文﹐而卽據爲典要﹐王氏之疏矣。且申侯爵而姜姓﹐徐子爵而嬴姓﹐此其謬誤無待深論。第四﹐論偃王名號以誕爲名﹐據之《竹書》﹐無可疑者。偃王之稱﹐周秦人無解之者。而生號當時所無﹐自當從王逸說﹐以偃爲謚。特謚法無偃安。北宋《譜》稱﹕謚之曰隱﹐與《人表》合﹐則偃﹑隱聲近﹐周秦人稱偃王﹐或卽隱王之假借﹐後人因而傳之耳。史冊凋亡﹐年代湮遠﹐莫能徵信﹐姑以傳疑。王厚齋《困學紀聞》以《檀弓》「駒王」﹐謂卽偃王﹐蓋據西討濟河﹐以合夫《後漢書》之至於河上﹐然《後漢》說﹐未可盡信﹐辧語見下。若羅氏康王之說﹐則又其妄也。羅氏於此旣云「偃卽康王」﹐而下敍宋事﹐復曰「武王封微子爲周客﹐三十有二世君偃不道」。自注云﹕偃謚康﹐見《呂覽國事》。宋偃謚康﹐旣注所出﹐然則徐偃之爲康王﹐何以不明厥由來乎「三十二世」同﹐「君偃」同﹐遂爲之同謚曰康﹐泌多妄說﹐不足詰也。至其稱王﹐則亦有說。徐﹑楚介在蠻夷﹐欲統攝與國﹐則必崇奉其號﹐而於朝聘會同之往來﹐仍依其本爵﹐未嘗有加禮也。猶之魯爲侯爵﹐於其本國則稱公﹐魯《春秋》書「公」﹐夫子不之追攺也。故齊桓召陵﹐責包茅不責王號﹐晉人絕秦﹐且大聲曰「楚三王」﹐絕不爲諱﹐亦不以爲嫌﹐此皆揆之情事﹐想當然者﹐知不免爲說名譚理君子之所呵矣。第五﹐論漢晉人說徐偃王作亂﹐周穆王命楚伐徐之謬此千古冤獄也﹐倡自遷史﹐諸儒從而和之﹐毀與譽者﹐屬和同聲﹐豈惟﹤血蔑﹥偃﹐抑縣誣穆。司馬遷曰﹕一日千里以救亂﹐又曰﹕日馳千里馬﹐攻而大破之。王符曰﹕一日千里以徵之﹐譙周聞而笑曰﹕王者行有周衛﹐豈聞亂而獨長驅﹐日行千里乎且作亂與反﹐必有迹焉﹐寇京師乎賊鄰國乎胡不指而陳之乃若《後漢》之說﹐則更有大不可通者。夫率九夷以伐宗周﹐是反亂也﹐此時不圖﹐而曰「畏其方熾」﹐至乎行仁義以朝諸侯﹐無叛迹也﹐而遽討之﹐豈所以權勝敗者﹐卽在此驥之乘得與未得乎反亂者﹐賊仁害義者也。伯者尊王﹐猶曰假仁仗義﹐旣反亂矣﹐謂之行「仁義」可乎旣曰「無權」﹐向何以率九夷旣曰「不忍斗」﹐向何以伐宗周驥之乘﹐不過八駿﹐今屏其貳車而八人者千里赴楚﹐昭王之不復﹐不其殷鑑哉淮南王多讀中祕典籍﹐招致賓客數千﹐作內外書﹐成帝求天下遺書﹐劉子政實司校讎﹐經傳﹑諸子靡不覽觀﹔王仲任過目成誦﹐博通眾流百家之言﹐三子者之聞見﹐亦足以敵子長節信﹐而《淮南人間訓》稱﹕偃王行仁義﹐王孫厲說楚莊而滅之。《說苑指武篇》稱﹕偃王好行仁義﹐王孫厲勸楚文而殘之。《論衡非韓篇》稱﹕偃王修行仁義﹐彊楚滅之。安先於遷﹐充並於符﹐皆絕無徐叛周伐之說﹐何也且東方朔《七諫》則亦有之曰「偃王行其仁義兮﹐荊文寤而徐亡。」王逸注之曰﹕言徐偃修行仁義﹐諸侯朝之三十餘國而無武備。楚文王見諸侯朝徐者眾﹐心中覺悟﹐恐爲所並﹐因興兵擊之而滅徐也。故《司馬法》曰「國𨿽彊﹐忘戰必危」﹐蓋謂此也。其說可謂詳矣﹐而絕不言周命楚伐又何也然而以漢難漢﹐尙不足鉗耳食者之口而降其心﹐則請証之周秦之書。荀子﹐戰國大儒也﹐其作《非相篇》﹐稱徐偃王﹐乃冠於仲尼周公﹑臯陶﹑閎夭﹑傅說﹑伊尹﹑禹﹑湯﹑堯﹑舜﹐若反矣﹐作亂矣﹐毋乃擬人不於倫乎韓非《諭老篇》曰﹕夫治國者﹐則以名號爲罪﹐徐偃王是也﹔則以城與池爲罪﹐虞﹤豸虎﹥是也。《五蠹篇》曰﹕古者文王處丰﹑鎬之間﹐地方百里﹐行仁義而懷西戎﹐遂王天下。徐偃王處漢東﹐地方五百里﹐行仁義﹐割地而朝者三十有六國。荊文王恐其害己也﹐舉兵伐徐﹐遂滅之。故文王行仁義而王天下﹐偃王行仁義而喪其國﹐是仁義用古不用於今也。𨿽其立論不必盡純﹐而徐偃王之未嘗叛周﹐與穆天子之未嘗徵徐﹐則已撥雲霧而睹靑天矣。且《穆天子傳》﹐西周史官之書也﹐後世以爲起居注之祖。凡謂賓西王母﹐得名馬與造父禦王事﹐皆詳言之﹐而若史遷之說﹐絕不之及。又且史遷作《周本紀》紀穆王﹐凡徵犬戎﹑作呂刑諸事﹐皆歷言之﹐而若《秦本紀》及《趙世家》之說不之載﹐近人有剽竊《繹史》作《尙史》者﹐直采無稽之說﹐取偃王以冠周亂臣之首﹐而不知《繹史》則已載漢晉說而深疑之曰﹕《史》稱造父禦王巡狩﹐見西王母﹐徐偃王反﹐日馳千里馬攻破之。豈王之貳車﹐遂足以制勝抑六師之眾﹐咸有此捷足哉《史》不錄於《周本紀》﹐亦不過雜采異說以傳疑。馬氏讀書精審若此﹐而李鍇若未見之。𨿽然叛周伐楚之說﹐起於子長﹐子長豈鑿空爲之哉則必有所由本﹐亦必有所由誤。乃今讀《竹書紀年》﹐而恍然悟也。《紀年》曰﹕穆王十三年﹐徐戎侵洛﹐冬十月﹐造父禦王入於宗周。十四年﹐王率楚子伐徐戎﹐克之。夫徐戎者﹐徐州之戎也。成王之初﹐嘗反亂矣。《書》所謂「淮夷徐戎並興」者。而《紀年》載之曰﹕成王二年﹐奄人﹑徐人及淮人﹐入於邶以叛。宣王之世﹐嘗反亂矣﹐《詩》所謂「率彼淮浦﹐省此徐土」者。而《紀年》載之曰﹕宣王六年﹐王帥師伐徐戎﹐皇父﹑休父從王伐徐戎﹐次於淮。乃惟穆王之伐徐戎﹐書缺有間﹐僅見於《紀年》。《紀年》晚出﹐兩漢儒者不得見。而微聞周穆有命楚伐徐戎之事﹐而徐偃王之國界淮泗﹐適與戎居之地相近。而徐偃王之滅於楚﹐在周穆之世﹐適與戎叛之時相若﹐於是附而合之曰「徐偃王反」﹐曰「徐偃王作亂」﹐曰「徐率九夷伐宗周」﹐曰「造父禦王告楚」﹐曰「王率楚子滅之」﹐故曰此千古冤獄也。而不知楚人滅徐之事﹐《紀年》則亦詳之。《紀年》曰﹕穆王三十五年﹐荊人入徐﹐毛伯遷帥師敗荊人於。三十七年﹐伐楚。是年﹐荊人來貢﹐是則徐戎侵洛﹐王率楚子伐之﹐一事也。徐子方受命作伯﹐身行仁義﹐而楚人滅之。王怒而伐楚﹐又連伐之﹐必來貢﹐謝罪而後已﹐又一事也。劃然兩事﹐而顚倒錯亂﹐合之爲一﹐不亦過乎第六﹐論徐之不得合於徐戎然則何以知徐偃王卽非徐戎也曰﹕是大有說。率楚伐徐戎﹐在穆之十四年﹔楚人伐徐﹐在穆之三十五年。旣克之矣﹐越二十年而復入之乎若謂嬴徐煽其餘燼﹐重致干戈﹐則前旣率楚而滅徐﹐後乃因徐而敗楚乎觀之《竹書紀年》其證一。楚旣滅徐﹐周穆復封其子﹐眞所謂蕞爾國者。而當宣之世﹐忽復反亂﹐至勞六師。旣獲凱旋﹐作詩歌頌﹐若勝之大不易者﹐有是理乎觀之《大雅》﹐其證二。周旣復徐﹐至魯昭公三十年﹐爲吳所滅。後三十年﹐當魯哀十三年﹐此時徐滅久矣﹐不聞其重興也。而《吳語》載黃池之會﹐夫差聞越亂﹐王孫雒謂﹕「無會而歸﹐越聞章矣﹐齊﹑宋﹑徐﹑夷將夾溝而﹤廣侈﹥我。」蓋是時吳已通溝江淮﹐吳人歸道必出淮水﹐故懼徐夷。是則嬴徐𨿽滅﹐而戎之在徐州者﹐固依然無恙也﹐觀之《國語》﹐其證三。嬴徐之徐﹐國名也﹐徐戎之徐﹐地名也。漢人合二爲一﹐遂有此誤。後儒注《詩》《書》﹐亦往往淆雜﹐故吾本之《詩》《書》﹐考之《左傳》﹐輔之《國語》﹐而參之《竹書》以正之。《左昭元年》﹕趙孟曰﹕周有徐奄。杜謂徐﹑奄二國﹐皆嬴姓。又引《書序》曰﹕成王伐淮﹐遂踐奄。又曰徐卽淮夷。夫趙孟所言之徐﹐卽徐戎也。謂卽淮夷可也﹐而謂卽嬴姓之徐國﹐則大不可。此在《正義》已駁正之。且《春秋》曰﹕楚子﹑蔡侯﹑陳侯﹑鄭伯﹑許男﹑徐子﹑滕子﹑頓子﹑胡子﹑沈子﹑小邾子﹑宋世子佐﹑淮夷會於申。上旣書「徐子」﹐下復書「淮夷」﹐可合而一之乎杜注《左傳》而不睹《春秋》﹐亦太疏矣﹗《世本》稱﹕淮夷亦是嬴姓﹐而其後爲淮夷氏。故《元和姓纂十四皆》曰﹕淮夷氏﹐周有淮夷﹐小國﹐後世氏焉。杜當注明曰﹕徐乃徐州之戎﹐卽淮夷也。嬴姓不當混稱徐國。《鄭語》曰﹕當成周者﹐北有徐﹑蒲。韋昭謂徐﹑蒲皆赤狄隗姓﹐是則嬴徐﹑戎徐而外﹐復有隗徐。《春秋》三徐﹐亦解經論史者所當知也。第七﹐論毛奇齡以徐爲戎之妄甚矣﹐奇齡說經之妄也﹗夫戎則戎之﹐徐則徐之﹐豈有聖人著《春秋》忽戎忽徐之理乃莊公二十六年﹐魯伐戎於春﹐伐徐於秋﹐截然兩事。而忽率合之曰﹕徐卽戎也。則春之伐也曰戎﹐而秋之伐也曰徐﹐有是理乎以楚爲先王所封之國﹐實五等諸侯﹐而非夷狄﹐然則徐獨非先王封國﹐獨非五等之諸侯乎夫子《春秋》昭四年兩書「徐子」﹐昭三十年故書「徐子」而夷狄之乎魯公會戎於潛﹐是不得已﹐而儼然以子爵與夷狄﹐以諸侯禮相待乎而乃申之會﹐竟序之於滕子﹑頓子﹑胡子﹑沈子﹑小邾子﹑宋世子佐之上。而且淮夷﹐夷也﹐故𨿽其君來會﹐反降而下於宋世子﹐以其夷也。若徐子亦夷﹐何以反在諸小國之上乎又況齊桓公娶於徐﹐其三夫人徐嬴﹐班在王姬之下﹐蔡姬之上﹐而大國之女﹐反以爲如夫人﹐不意齊桓方攘夷狄﹐而乃與夷狄爲昏姻乎又且叔孫昭子以齊景之伐徐﹐謂諸侯之無伯﹐且以興師伐遠方爲無道。夫果徐爲徐戎﹐則齊景此舉﹐正繼桓公攘夷狄之舊業﹐正是伯者舉動﹐而反謂之無道﹐謂之無伯﹐可乎又且証之他書﹐若《管子》之稱徐伯﹐《檀弓》之稱徐君﹐《新序》《史記》諸書之記季札贈劍﹐其爲春秋時一小國諸侯﹐皆顯有明證﹐而可妄以徐戎當之乎故曰奇齡之妄也。第八﹐論韓非說楚文伐徐之未必無據楚文在春秋這世﹐去周穆三百餘年﹐安得滅徐偃乎故譙周疑而辧之﹐而吾以爲可存一說者﹕公旦﹐文王子也﹐旣與父同謚﹐而魯侯興﹐又謚文公。晉仇旣謚文侯﹐而重耳復謚文公。秦有文公﹐復有惠文王﹐復有孝文王。滕亦有兩文公﹐其他魯之孝﹐齊之莊﹐衛之成﹑懷﹐晉之武﹑獻﹑成﹑孝﹑昭﹑靖﹑厲﹐皆一謚兩見。則周莊之世﹐有楚文﹐不能必周穆之世無楚文也。韓公子去周不遠﹐當有所據﹐益之以曼倩﹑子政之說﹐亦一助矣。《淮南》稱楚莊﹐傳聞異辭﹐今不敢以爲然者﹐亦捨季從朔之義。第九﹐論《路史》說周穆攺嬴徐爲姬之妄周之初興﹐旣有徐國﹐而穆復封姬於徐﹐合之戎徐﹑隗徐﹐不應《春秋》有四徐耶其自相矛盾如此。齊桓之有徐妃﹐羅氏安知之於左氏知之。而《左傳》則明曰徐嬴﹐不曰徐姬﹐其荒謬又如此。徐入於吳﹐不入於楚﹐凡三言而三失。而《史齊太公世家》則曰﹕齊桓公之夫人三﹕曰王姬﹑徐姬﹑蔡姬。《索隱》曰﹕按《系本》徐﹐嬴姓。禮﹕婦人稱國及姓。今此言徐姬者﹐然姬是眾妾之總名﹐故《漢祿秩令》云「姬妾數百」。婦人亦總稱姬﹐姬亦未必盡是姓也云云。夫史文本之《左傳》﹐以嬴爲姬﹐蓋傳寫之訛。《索隱》𨿽辧﹐要爲回護之說﹐然亦可見古來從無以徐爲姬姓者﹐而羅氏特造此典故﹐豈卽據史遷誤說耶第十﹐論《公羊傳》說徐滅杞之誤此亦誤嬴徐爲淮夷者也。前者爲咸之會。是年城緣陵。左氏曰﹕會於咸﹐淮夷病杞。故《公羊》誤以徐爲淮夷﹐於是竊取《左氏》之說而妙變其詞。不知是時﹐徐方爲齊與國﹐且爲昏姻。已服於齊﹐徐安得違齊桓而伐之若齊桓以昏姻之故﹐捨徐弗討﹐而姑城緣陵以慰已人﹐則齊桓何以令諸侯曰﹕蓋徐﹑莒脇之蓋者﹐疑辭。公羊氏殆尙未堅信﹐而何氏嘵嘵不已﹐言之再三﹐亦可謂墨守無斷者矣。第十一﹐論《路史》說徐滅冥之妄又造典故矣。《史記》載嬴姓之國有白冥﹐連讀之也。而離之爲二﹐問其始封﹐不能說也。漫曰﹕嬴國而已。問其亡國﹐不能詳也﹐漫曰﹕白滅於楚﹐冥則徐滅之而已。而吾窮之於其所著之《國名記》﹐又不能有原本之說也。於白則又漫曰﹕楚平滅以封勝曰白公﹔於冥則竊《左傳》伐冥阝三門而又漫曰﹕冀伐之者﹐後爲虞氏邑﹐而於《後紀》徐滅之說﹐語焉若忘。夫白公之白﹐爲楚邑。伐冥阝之冥阝﹐爲虞邑﹐皆非國號﹐與史所記嬴國之白﹑冥﹐風馬牛不相及者﹐而妄言之若此。羅氏作《路史》據讖緯以說皇古﹐已爲不經﹐而其屬詞尢多乘舛。卽以徐事而論﹐因《水經注》之誤而造徐調之名﹔因宋康之誤﹐而造徐康之謚﹔因《史記》之誤﹐而造徐姬之姓﹐而滅冥一事﹐又不知其誤於何書﹐尙當詳察之。第十二﹐論孔子穎達說春秋後﹐徐復重興之無據此因邾考公卒在春秋後﹐而久滅之徐國忽通弔使﹐故不得已而爲此說﹐然已削趾而就屨矣。鄭康成曰﹕考或爲定﹐鄭豈無本而漫爲此言。第十三﹐論《徐偃王誌》《博物志》引《徐偃王誌》一段﹐不知何人所撰。自《博物》外﹐無見引於他說者。書中說周王命楚伐徐﹐已襲《史記》﹐且云彭城武原縣﹐則斷非周秦人著作矣。《水經注濟水》條﹐則嘗及之﹐曰﹕張華《博物志》錄著作令史茅溫所爲送。劉成國《徐州地理誌》云﹕徐偃王之異言﹐徐君宮人娠而生卵云云。據其文義﹐似劉成國將宦徐州﹐而茅溫作《徐州地理誌》以送之者。似《博物志》說偃王一段﹐皆在《徐州地理誌》中者﹐似《徐州地理誌》中篇目有曰徐偃王之異者。果爾則張華《博物志》時﹐何以不稱《徐州地理誌》﹐而乃故造名目﹐曰徐偃王誌耶酈道元作《水經注》何以不直引《徐州地理誌》而必輾轉說《博物志》引《徐州地理誌》耶皆不可解。今余作此書﹐亦名之曰《徐偃王誌》者﹐以爲雜采舊聞﹐無當大雅﹐謹避子長《世家》之號﹐聊仍茂先《博物》之名云爾。先三伯祖柳泉公﹐兩上春官﹐卽家居不復出。藏四部書六萬卷﹐盡發而讀之。耽思研精﹐至老彌篤。論經主先秦之書﹐以平眾難﹐不蹈近人墨守之獘。論史獨推史遷﹐班﹑範以下﹐則條舉而糾之。羽經翼傳﹐學者宗之﹐號爲柳泉先生。生平著述﹐如《逸湯誓考》六卷﹐《山中學詩記》四卷﹐《四明宋元六志校勘記》三十一卷﹐《煙嶼樓文集》四十卷﹐《詩集》十八卷﹐《讀書志》十六卷﹐《筆記》八卷﹐皆已梓行。惟《鄞藝文志》錄公所撰之《徐偃王誌》六卷﹐迄未刊也。曰記事上﹐曰記事下﹐曰世系﹐曰地理﹐曰冢廟﹐曰論說﹐悉本《周書》《戴禮》《國語》《世本》之屬之可信者﹐不足則益証之以正史及漢晉人言﹐其他讖言﹑別史絕不采及﹐義正詞確﹐一歸至當﹐是信史亦才史也﹐可任其久湮耶二十八年春﹐日寇深入﹐蛟門告急﹐公曾孫宇曾檢交志稿正﹑副兩本﹐惟已蠹侵﹐亟粘補﹐並亟謄錄﹐幸副本有未明者﹐得稽諸正稿。稿末摘錄用秦漢魏人語之堪爲論斷者﹐乃釐而分附於紀事之後。紀事內有糾正史謬者﹐亦移歸於論說之中。《世系》原無鑑譜﹐不知何人所附﹐玆仍之者﹐資考證也。首有朱述之﹑姚梅伯兩先生序。姚序未書歲次﹐惟於稿首書「應珍藏勿失」等語﹐則當在公歿之後。文因攺竄失次﹐難以卒讀﹐玆就其語气而次第之﹐蓋斯序姚屬他人代撰而攺定之也。朱序道光戊申﹐是歲公年三十五﹐今公百三十有五歲﹐則志於今適百哉﹐不可謂不久﹐而得勿失亦云幸矣。乃攜謄錄本繞道來滬﹐老友約園見之大喜﹐謂可入其《四明叢書》第八集。惟時百物騰踴﹐紙值髙﹐鋟板亦非易﹐僅錄副而序之。甲申冬﹐復出志稿重行讎校﹐知尙有公所欲言而未盡者﹐擇要補繹﹐別以正逵按語附注於下。有缺誤者悉補正之﹐從新鈔錄未竟﹐而約園歸道山矣。閱兩月﹐日寇平。明年﹐其子星聯刻八集告竣﹐獨所刻之《徐偃王誌》﹐較余續校之手鈔本﹐少十之一﹐星聯謂當補刻。因思約園校鄕先哲著述﹐序而刻之﹐多至百六十種。年七十﹐抱痼猶自序其雜著曰﹕鄕書之輯﹐十得其八﹐天其許我繼續之﹐宜乎其有後也。《徐偃王誌》﹐晉時已有之﹐惜亡佚﹐莫可考。我公闡揚聖徳﹐博綜羣籍﹐以考定之﹐俾讀得知所依向﹐不爲荒妄慢誕者所淆﹐有裨經史﹐實非淺鮮﹐我子孫尢當珍視之也。民國三十七年十月﹐從孫正逵謹識。

