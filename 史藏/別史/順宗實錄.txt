順宗實錄唐韓愈

卷一﹝起藩邸﹐盡貞元二年二月﹞

順宗至徳大聖大安孝皇帝﹐諱誦﹐徳宗長子。母曰昭徳皇后王氏。上元二年正月十二日生﹐大歷十四年封爲宣王﹐建中元年立爲皇太子。慈孝寬大﹐仁而善斷﹐畱心藝學﹐亦微信尙浮屠法。禮重師傳﹐引見輒先拜。善隸書﹐徳宗之爲詩並他文賜大臣者﹐率皆令上書之。徳宗之幸奉天﹐倉卒閒﹝１﹞﹐上常親執弓矢﹐率軍後先導衛﹐備嘗辛苦。上之爲太子﹐於父子閒慈孝交洽無嫌。每以天下爲憂。徳宗在位久﹐稍不假宰相權﹐而左右得因緣用事。外則裴延齡﹑李齊運﹑韋渠牟等﹐以姦佞相次進用。延齡尢狡險﹐判度支﹐務刻剝聚斂以自爲功﹐天下皆怨怒。上每進見﹐候顏色﹐輒言其不可。至陸贄﹑張滂﹑李充等以毀譴﹐朝臣懼﹐諫議大夫陽城等伏合極論。徳宗怒甚﹐將加城等罪﹐內外無敢救者﹐上獨開解之﹐城等賴以免。徳宗卒不相延齡﹑渠牟﹝２﹞﹐上有力焉。

貞元二十一年癸巳﹐徳宗崩。景申﹝３﹞﹐上卽位太極殿。冊曰「維貞元二十一年﹐歲次乙酉﹐正月辛未朔﹐二十三日癸巳。皇帝若曰﹕『於戲﹗天下之大﹐實惟重器﹐祖宗之業﹐允屬元良。咨爾皇太子誦﹐睿哲溫恭﹐寬仁慈惠。文武之道﹐秉自生知﹔孝友之誠﹐發於天性。自膺上嗣﹐毓徳春闈﹐恪愼於厥躬﹐袛勤於大訓。必能誕敷至化﹐安勸庶邦。朕寢疾彌畱﹐弗興弗寤﹝４﹞﹐是用命爾繼統﹐俾紹前烈﹐宜陟元後﹐永綏兆人。其令中書侍郎平章事髙郢奉冊卽皇帝位。爾惟奉若天道﹐以康四海﹐懋建皇極﹐以熙庶功﹐無忝我髙祖太宗之休命。』」

上自二十年九月得風疾﹐因不能言﹐使四面求醫藥﹐天下皆聞知。徳宗憂戚﹝５﹞﹐形於顏色﹐數自臨視。二十一年正月朔﹐含元殿受朝。還至別殿﹐諸王親屬進賀﹐獨皇太子疾不能朝﹐徳宗爲之涕泣。悲傷嘆息﹐因感疾﹐恍惚日益甚。二十餘日﹐中外不通兩宮安否﹐朝臣咸憂懼﹐莫知所爲﹐𨿽翰林內臣亦無知者。二十三日﹐上知內外憂疑﹐紫衣麻鞋﹐不俟正冠出九仙門﹐召見諸軍使﹐京師稍安。二十四日宣遺詔﹐上縗服見百寮。二十六日卽位。

上學書於王伾﹐頗有寵﹝６﹞。王叔文以碁進﹐俱待詔翰林﹐數侍太子碁。叔文詭譎多計﹐上在東宮﹐嘗與諸侍讀並叔文論政至宮市事。上曰「寡人方欲極言之。」眾皆稱贊﹐獨叔文無言。旣退﹐上獨畱叔文﹐謂曰「向者君奚獨無言﹖豈有意邪﹝７﹞﹖」叔文曰「叔文蒙幸太子﹐有所見﹝８﹞﹐敢不以聞。太子識當侍膳問安﹐不宜言外事。陛下在位久﹐如疑太子收人心﹐何以自解﹖」上大驚﹐因泣曰「非先生﹐寡人無以知此﹝９﹞。」遂大愛幸。與王伾兩人相依附﹐俱出入東宮。聞徳宗大漸﹐上疾不能言。伾卽入﹐以詔召叔文入﹝１０﹞﹐坐翰林中使決事﹝１１﹞。伾以叔文意入言於宦者李忠言﹐稱詔行下﹐外初無知者。

以檢校司空平章事杜佑攝冢宰兼山陵使﹝１２﹞﹐中丞武元衡爲副使﹐宗正卿李紓爲按行山陵地使﹝１３﹞﹐刑部侍郎鄭云逵爲鹵簿使﹝１４﹞。又命中書侍郎平章事髙郢撰哀冊文﹐禮部侍郎權徳輿撰謚冊文﹐太常少卿許孟容撰謚議文﹝１５﹞。

庚子﹐百寮請聽政。曰「自漢以來﹝１６﹞﹐喪期之數﹐以日易月﹐而皆三日而聽政。我國家列聖亦克修奉﹝１７﹞﹐罔或有違。況大行皇帝酌於故實﹐重下遺詔。今日至期﹐而陛下未親政事﹐羣臣不敢安。宜存大孝﹐以寧萬國﹐天下之幸。」不許﹐是月﹐升泗州爲上州。

二月辛丑朔。中書侍郎平章事臣郢﹐門下侍郎平章事臣珣瑜﹐檢校司空平章事臣佑奉疏曰「大行皇帝知陛下仁孝﹐慮陛下悲哀﹐不卽人心聽政事﹐故發遺詔﹐令一行漢氏之制。今陛下安得守曾閔匹夫之小行﹐忘皇王繼親之大孝﹐以虧臣子承順之義。」猶不許。

壬寅﹐宰臣又上言曰﹝１８﹞﹕「升下以聖徳至孝﹐繼受寶命。宜奉先帝約束﹐以時聽斷﹐不可以久。」從之。

癸卯﹐朝百寮於紫宸門。杜佑前跪進曰「陛下居憂過禮﹐羣臣懼焉。願一覩聖顏。」因再拜而起。左右乃爲皇帝舉帽﹐百寮皆再拜。佑復奏曰「陛下至性殊常﹐哀毀之甚﹐臣等不勝惶灼。伏望爲宗廟社稷割哀彊食﹝１９﹞。」

景午﹐罷翰林陰陽﹑星卜﹑醫﹑相﹑覆﹑碁諸待詔三十二人﹝２０﹞。初﹐王叔文以碁待詔。旣用事﹐惡其與己儕類相亂﹐罷之。

己酉﹐易定節度使張茂昭可同中書門下平章事﹝２１﹞﹐餘如故。河北節度自至徳已來不常朝覲﹐前年冬﹐茂昭來朝未還﹐故寵之。

辛亥﹝２２﹞﹐詔吏部侍郎韋執誼守左丞﹝２３﹞﹑同中書門下平章事﹐賜紫。初﹐執誼爲翰林學士﹐知叔文幸於東宮﹐傾心附之。叔文亦欲自廣朋黨﹐密與交好。至是﹐遂特用爲相。

乙卯﹐太常奏﹕「《禮》云﹕『喪﹐三年不祭。惟祭天地社稷。』《周禮》﹕圜鐘之均六變﹐天神皆降﹔林鐘之均八變﹐地示咸出。不廢天地之祭﹐不敢以卑廢尊也。樂者所以降神也﹐不以樂則祭不成。今遵遺詔﹐行易月之制。請制內遇祭輟樂﹐終制用樂。」從之。又奏﹕「《禮》﹕『三年不祭。』國家故事﹐未葬不祭宗廟。今請竢袝廟畢復常﹝２４﹞。」從之。

辛酉﹐貶京兆尹李實爲通州長史。詔曰﹝２５﹞﹕「實素以宗屬﹝２６﹞﹐累更任使。驟升班列﹐遂極寵榮。而政乖惠和﹐務在苛厲。比年旱歉﹝２７﹞﹐先聖憂人﹐特詔逋租悉皆蠲免。而實敢肆誣罔﹐復令徵剝。頗紊朝廷之法﹐實惟聚斂之臣。自國哀以來﹐增毒彌甚﹐無辜斃踣﹐深所興嗟﹝２８﹞。朕嗣守洪業﹐敷弘理道。寧容蠹政﹝２９﹞﹐以害齊人。宜加貶黜﹐用申邦憲。尙從優貸﹐俾佐遠藩。」實諂事李齊運﹐驟遷至京兆尹。恃寵彊愎﹐不顧文法﹝３０﹞。是時春夏旱﹐京畿乏食。實一不以介意﹝３１﹞。方務聚斂徵求﹐以給進奉。每奏對﹐輒曰「今年𨿽旱﹐而谷甚好。」由是租稅皆不免﹐人窮至壞屋賣瓦木貸麥苗以應官﹝３２﹞。優人成輔端爲謠嘲之﹐實聞之﹐奏輔端誹謗朝政﹐杖殺之。實遇侍禦史王播於道﹐故事﹕尹與禦史相遇﹐尹下道避。實不肯避﹐導騎如故。播詰讓導騎者﹐實怒﹐遂奏播爲三原令﹐廷詬之。陵轢公卿已下﹝３３﹞﹐隨喜怒誣奏遷黜﹐朝廷畏忌之。嘗有詔免畿內逋租﹝３４﹞﹐實不行用詔書﹐徵之如初。勇於殺害﹐人吏不聊生。至譴﹐市裏讙呼﹐皆袖瓦礫遮道伺之﹐實由間道獲免。

壬戌﹝３５﹞。制﹕殿中丞皇太子侍書翰林待詔王伾可守左常侍﹝３６﹞﹐依前翰林待詔﹝３７﹞。蘇州司功王叔文可起居舍人翰林學士。又以司勛員外郎翰林學士知制誥鄭絪爲中書舍人﹐學士如故。又以給事中馮伉爲兵部侍郎。以兵部員外郎史館修撰歸登爲給事中﹐修撰如故。登﹑伉皆上在東宮時侍讀﹐以師傅恩拜。

卷二﹝起二月﹐盡三月﹞

二月甲子﹐上禦丹鳳門﹐大赦天下。自貞元二十一年二月二十四日昧爽已前﹐大辟已下﹐罪無輕重﹐常赦所不原者﹐咸赦原之。諸色人中﹐有才行兼茂﹐明於理體者﹔經術精深﹐可爲師法者﹔達於吏理﹐可使從政者﹔宜委常參官各舉所知。其在外者﹐長吏精加訪擇﹐具名聞奏﹐仍優禮發遣。

舊事﹕宮中有要市外物﹝３８﹞﹐令官吏主之﹐與人爲市﹐隨給其直。貞元末﹐以宦者爲使﹐抑買人物﹐稍不如本估。末年不復行文書﹐置「白望」數百人於兩市並要鬧坊﹐閱人所賣物﹐但稱「宮市」﹐卽斂手付與﹐眞僞不復可辧﹐無敢問所從來。其論價之髙下者﹝３９﹞﹐率用百錢物買人直數千錢物﹐仍索進奉門戶並腳價錢﹝４０﹞。將物詣市﹐至有空手而歸者。名爲「宮市」﹐而實奪之。嘗有農夫以驢負柴至城賣﹐遇宦者稱「宮市」取之﹐才與絹數尺﹐又就索門戶﹐仍邀以驢送至內。農夫涕泣﹐以所得絹付之﹐不肯受﹐曰「須汝驢送柴至內。」農夫曰「我有父母妻子﹐待此然後食﹝４１﹞。今以柴與汝﹐不取直而歸﹐汝尙不肯﹐我有死而已﹝４２﹞﹗」遂毆宦者﹝４３﹞。街吏擒以聞﹐詔黜此宦者﹐而賜農夫絹十匹﹝４４﹞﹐然「宮市」亦不爲之攺易。諫官禦史數奏疏諫﹐不聽。上初登位﹐禁之。至大赦﹐又明禁。

又貞元中﹐要乳母皆令選寺觀婢以充之﹐而給與其直﹐例多不中選。寺觀次當出者﹐賣產業割與地買之﹐貴有姿貌者以進﹐其徒苦之﹔至是亦禁焉。

貞元末﹐五坊小兒張捕鳥雀於閭裏﹐皆爲暴橫以取錢物。至有張羅网於門﹐不許人出入者﹝４５﹞。或有張井上者﹐使不得汲水﹐近之輒曰「汝驚供奉鳥雀」﹐痛驅之﹝４６﹞。出錢物求謝﹐乃去。或相聚飲食於肆﹐醉飽而去﹐賣者或不知﹐就索其直﹐多被驅罵﹝４７﹞。或時畱蛇一囊爲質﹐曰「此蛇所以致鳥雀而捕之者﹐今畱付汝﹐幸善飼之﹐勿令饑渴。」賣者愧謝求哀﹝４８﹞﹐乃攜而去。上在春宮時則知其獘﹝４９﹞﹐常欲奏禁之。至卽位﹐遂推而行之﹐人情大悅。

乙丑﹐停鹽鐵使進獻。舊鹽鐵錢物悉入正庫﹝５０﹞﹐一助經費。其後主此務者﹐稍以時市珍翫時新物充進獻﹐以求恩澤。其後益甚﹐歲進錢物﹐謂之「羨余」﹐而經入益少﹝５１﹞﹐至貞元末﹐遂月有獻焉﹝５２﹞﹐謂之「月進」。至是乃罷﹝５３﹞。

命左金吾將軍兼中丞田景度持節告哀於吐蕃﹝５４﹞﹐以庫部員外熊執易爲副。兵部郎中兼中丞元季方告哀於新羅﹐且冊立新羅嗣主﹐主客員外郎兼殿中監馬於爲副。

三月庚午朔﹐出後宮三百人。

辛未﹐以翰林待詔王伾爲翰林學士。

壬申﹐以故相撫州別駕姜公輔爲吉州刺史。前戶部侍郎判度支汀州別駕蘇弁爲忠州剌史。追故相忠州刺史陸贄﹝５５﹞﹑郴州別駕鄭餘慶﹑前京兆尹杭州刺史韓皐﹑前諫議大夫道州刺史陽城赴京師。徳宗自貞元十年已後﹐不復有赦令﹐左降官𨿽有名徳才望﹐以微過忤旨譴逐者﹐一去皆不復敍用﹐至是人情大悅。而陸贄﹑陽城皆未聞追詔而卒於遷所﹝５６﹞﹐士君子惜之。

癸酉﹐出後宮並教坊女妓六百人﹐聽其親戚迎於九仙門。百姓相聚﹐讙呼大喜。

景戌﹐詔曰﹕檢校司空平章事杜佑可檢校司徒平章事﹐充度支並鹽鐵使。以浙西觀察李錡爲浙西節度檢校刑部尙書。賜徐州軍額曰「武寧」。制曰「朕新委元臣﹐綜釐重務﹐爰求貳職﹐固在能臣。起居舍人王叔文﹐精識瓌材﹐寡徒少欲﹐質直無隱﹐沈深有謀。其忠也﹐盡致君之大方﹔其言也﹐達爲政之要道。凡所詢訪﹐皆合大猷。宜繼前勞﹐佇光新命。可度支鹽鐵副使﹐依前翰林學士本官賜如故﹝５７﹞。」初﹐叔文旣專內外之政﹐與其黨謀曰﹕判度支則國賦在手﹐可以厚結諸用事人﹐取兵士心﹐以固其權。驟使重職﹝５８﹞﹐人心不服。藉杜佑雅有會計之名﹝５９﹞﹐位重而務自全﹐易可制﹐故先令佑主其名﹐而除之爲副以專之﹝６０﹞。以戶部尙書判度支王紹爲兵部尙書﹐以吏部郎中李墉爲禦史中丞﹐武元衡爲左庶子。初﹐叔文黨數人貞元末已爲禦史在臺。至元衡爲中丞﹐薄其人﹐待之鹵莽﹐皆有所憾。而叔文又以元衡在風憲﹐欲使附己﹐使其黨誘以權利﹐元衡不爲之動。叔文怒﹐故有所授。

庚寅﹐制﹝６１﹞﹕門下侍郎守吏部尙書平章事賈耽可檢校司空﹑兼左僕射﹐守門下侍郎平章事鄭珣瑜可守吏部尙書﹐守中書侍郎平章事髙郢可守刑部尙書﹐守尙書左丞平章事韋執誼可守中書侍郎﹐並依前平章事。

癸巳﹝６２﹞﹐詔曰「萬國之本﹐屬在元良﹔主器之重﹐歸於長子。所以基社稷而固邦統﹐古之制也。廣陵王某﹐孝友溫恭﹐慈仁忠恕﹐博厚以容物﹐寬明而愛人。祗服訓詞﹐言皆合雅﹔講求典學﹐禮必從師﹔居有令聞﹐動無違徳。朕獲纘丕緒﹐祗若大猷﹐惟懷永圖﹐用建儲貳﹐以承宗廟﹐以奉粢盛。爰舉舊章﹐俾膺茂典。宜冊爲皇太子﹐攺名某﹐仍令所司擇日備禮冊命。」

初﹐廣陵王名從「水」傍「享」﹐至冊爲皇太子﹐始攺從今名。

丁酉﹐吏部尙書平章事鄭珣瑜稱疾去位。其日﹐珣瑜方與諸相會食於中書。故事﹕丞相方食﹐百寮無敢謁見者﹝６３﹞。叔文是日至中書﹐欲與執誼計事﹐令直省通執誼。直省以舊事告﹐叔文叱直省﹐直省懼﹐入白執誼。執誼逡巡慚﹝６４﹞﹐竟起迎叔文﹐就其合語良久。宰相杜佑﹑髙郢﹑珣瑜皆停筯以待﹝６５﹞。有報者云「叔文索飯﹐韋相已與之同餐合中矣﹝６６﹞。」佑﹑郢等心知其不可﹝６７﹞﹐畏懼叔文﹑執誼﹐莫敢出言。珣瑜獨嘆曰「吾豈可復居此位﹗」顧左右取馬徑歸﹐遂不起。前是﹐左僕射賈耽以疾歸第﹐未起﹐珣瑜又繼去。二相皆天下重望﹐相次歸臥﹐叔文﹑執誼等益無所顧忌﹐遠近大懼矣。

卷三﹝起四月﹐盡五月﹞

夏四月乙巳﹐上禦宣政殿冊皇太子。冊曰「建儲貳者﹐必歸於冢嗣﹔固邦本者﹐允屬於元良。咨爾元子廣陵王某﹐幼挺岐嶷﹝６８﹞﹐長標洵淑﹐佩《詩》《禮》之明訓﹝６９﹞﹐宣忠孝之弘規。居惟保和﹐動必循道﹔識達刑政﹐器合溫文。愛敬奉於君親﹐仁徳聞於士庶﹐神祇龜筮﹐罔不協從。是用命爾爲皇太子。於戲﹗維我烈祖之有天下也﹐功格上帝﹐祚流無窮﹐光纘洪業﹐逮予十葉。虔恭寅畏﹝７０﹞﹐日愼一日。付爾以承祧之重﹐勵爾以主鬯之勤。以貞萬國之心﹐以揚三善之徳﹝７１﹞。爾其尊師重傅﹐親賢遠佞﹐非禮勿踐﹐非義勿行。對越天地之耿光﹐丕承祖宗之休烈﹐可不愼歟﹗」時上卽位已久﹐而臣下未有親奏對者。內外盛言王伾王叔文專行斷決﹝７２﹞﹐日有異說。又屬頻雨﹐皆以爲羣小用事之應。至將冊禮之夕﹐雨乃止。迨行事之時﹝７３﹞﹐天气淸朗﹐有慶雲見﹐識者以爲天意所歸。及覩皇太子儀表班行﹐旣退﹐無不相賀﹐至有感泣者。

戊申﹐詔曰「惟先王光有天下﹐必正我邦本﹐以立人極。建儲貳以承宗祧﹐所以啟迪大猷﹐安固洪業﹐斯前代之令典也。皇太子某﹐體仁秉哲﹐恭敬溫文﹐徳協元良﹐禮當上嗣。朕奉若丕訓﹐憲章前式﹐惟承社稷之重﹐載考《春秋》之義﹐授之匕鬯﹐以奉粢盛﹐爰以令辰﹐俾膺茂典。今冊禮云畢﹐感慶交懷﹐思與萬方同其惠澤。自貞元二十一年二月二十四日已後﹐至四月九日昧爽已前﹐天下應犯死罪者﹐特降從流﹐流已下遞減一等﹝７４﹞。文武常參並州府縣官子爲父後者﹐賜勛兩轉。古之所以教太子﹐必茂選師傅﹐以翼輔之。法於訓詞﹐而行其典禮﹐左右前後﹐罔非正人﹐是以教諭而成徳也。給事中陸質﹝７５﹞﹑中書舍人崔樞﹐積學懿文﹐守經據古﹐夙夜講習﹐庶協於中。並充皇太子侍讀。天下孝子順孫先旌表門閭者﹐委所管州縣各加存卹﹝７６﹞。」

庚戌﹐封皇太子長子寧等六人爲郡王。

癸丑﹝７７﹞﹐贈吐蕃弔祭使工部侍郎兼禦史大夫史館修撰張薦禮部尙書。薦字孝舉﹐代居深州之陸澤。祖文成﹐博學工文詞﹝７８﹞﹐性好詼諧﹐七登文學科。薦聰明彊記﹐歷代史傳﹐無不貫通﹐爲太師顏眞卿所稱賞﹐遂知名。大歷中﹐浙西觀察表薦之﹝７９﹞﹐授左司禦率府兵曹參軍﹐兼史館修撰﹝８０﹞。貞元初﹐爲太常博士。四年﹐回紇求和親﹐使送咸安公主入回紇﹐以薦爲判官﹐攺授殿中侍禦史﹐累遷諫議大夫。十一年冊回紇可汗﹝８１﹞﹐薦以祕書少監持節爲使。還久之﹐遷祕書監。二十年﹐吐蕃贊普死﹐以薦爲工部侍郎兼禦史大夫﹐持節弔贈。卒於赤嶺東紇辟驛﹝８２﹞。吐蕃傳歸其柩。前後三使異國﹐自始命至卒﹐常兼史職。在史館二十年﹐著《宰輔傳略》《五服圖記》《寓居錄》《靈怪集》等﹝８３﹞。

景寅﹐罷閩中萬安監。先是﹐福建觀察柳冕久不遷﹝８４﹞﹐欲立事迹﹝８５﹞﹐以求恩寵。乃奏云「閩中﹐南朝放牧之地﹐畜羊馬可使孳息。請置監。」許之。收境中畜產﹝８６﹞﹐令吏牧其中。羊大者不過十斤﹐馬之良者﹐估不過數千﹝８７﹞。不經時輒死﹐又斂。百姓苦之﹐遠近以爲笑。至是觀察閻濟美奏罷之。

丁卯﹐命焚容州所進毒藥可殺人者﹝８８﹞。

五月己巳﹐以杭州刺史韓皐爲尙書右丞﹝８９﹞。

辛未﹐以右金吾大將軍範希朝爲檢校右僕射﹐兼右神策京西諸城鎭行營兵馬節度使。叔文欲專兵柄﹐藉希朝年老舊將﹐故用爲將帥﹐使主其名﹝９０﹞﹐而尋以其黨韓泰爲行軍司馬專其事。

甲戌﹐以度支郎中韓泰守兵部郎中兼中丞﹐充左右神策京西都柵行營兵馬節度行軍司馬﹐賜紫。

乙亥﹐追攺爲檢校兵部郎中﹐職如故。

甲申﹐以萬年令房啟爲容州刺史﹐兼禦史中丞。初﹐啟善於叔文之黨﹐因相推致﹝９１﹞﹐遂獲寵於叔文﹐求進用。叔文以爲容管經略使﹐使行﹐約至荊南授之﹝９２﹞。云「脫不得荊南﹐卽與湖南。」故啟宿畱於江陵﹐久之方行。至湖南。又久之﹐而叔文與執誼爭權﹐數有異同﹐故不果。尋聞皇太子監國。啟惶駭﹐奔馳而往。是日﹐以郴州員外司馬鄭餘慶爲尙書左丞。

乙酉﹐以尙書右丞韓皐爲鄂嶽觀察使﹝９３﹞。初﹐皐自以前輩舊人﹐累更重任﹐頗以簡倨自髙﹐嫉叔文之黨。謂人曰「吾不能事新貴人。」皐從弟曄幸於叔文﹐以告﹐叔文故出之。

辛卯﹐以王叔文爲戶部侍郎﹐職如故﹐賜紫。初﹐叔文欲依前帶翰林學士﹐宦者俱文珍等惡其專權﹐削去翰林之職。叔文見制書大驚﹐謂人曰「叔文日時至此商量公事﹝９４﹞﹐若不得此院職事﹐卽無因而至矣。」王伾曰「諾。」卽疏請﹐不從。再疏﹐乃許三五日一入翰林﹝９５﹞﹐去學士名。又與歸登同日賜紫。內出衫笏賜登﹐而叔文爲文珍等所惡﹐獨不得賜﹝９６﹞﹐由此始懼﹝９７﹞。

以衢州別駕令狐峘爲祕書少監。峘﹐國子祭酒徳棻玄孫﹐進士登第。司徒楊綰未達時﹐遇之以爲賢。爲禮部修史﹐引峘入史館﹐自華原尉拜拾遺﹐累遷起居舍人。大歷八年﹐劉晏爲吏部尙書﹐奏峘爲刑部員外﹐判南曹。累遷至禮部侍郎。峘之判南曹﹐晏爲尙書﹐楊炎爲侍郎。峘得晏之舉﹝９８﹞﹐分闕必擇其善者與晏﹐而以惡者與炎﹐炎固已不平﹝９９﹞。至峘爲禮部﹐而炎爲相。有杜封者﹐故相鴻漸之子﹐求補弘文生。炎嘗出杜氏門下﹝１００﹞﹐托峘以封。峘謂使者曰「相公欲封成其名﹐乞署封名下一字﹐峘因得以記焉。」炎不意峘賣之﹐署名屬峘。峘明日疏言﹕宰相炎迫臣以威﹐臣從之則負陛下﹐不從卽炎當害臣﹝１０１﹞。徳宗以問炎﹐炎具道所以﹐徳宗怒曰「此姦人﹐不可柰。」欲杖而流之﹝１０２﹞。炎救解﹐乃黜爲衡州別駕。貞元初﹐李泌爲相﹐以左庶子史館修撰徵﹐至則與同職孔述睿爭競細碎﹐數侵述睿。述睿長告以讓﹝１０３﹞﹐不欲爭。泌卒﹐竇參爲相﹝１０４﹞﹐惡其爲人﹐貶吉州別駕﹐攺吉州刺史。齊映除江西觀察﹐過吉州﹐峘自以前輩﹐懷怏怏﹝１０５﹞﹐不以刺史禮見。入謁﹐從容步進﹐不襪首屬戎器﹝１０６﹞﹐映以爲恨。去至府﹐奏峘舉前刺史過失鞫不得眞﹝１０７﹞﹐無政事﹐不宜臨郡﹐貶衢州別駕。上卽位﹐以祕書少監徵﹐未至卒。峘在史館﹐修《玄宗實錄》一百卷﹝１０８﹞﹐撰《代宗實錄》三十卷。𨿽頗勤苦﹐然多遺漏﹐不稱良史。初﹐徳宗將厚奉元陵事﹐峘時爲中書舍人兼史職﹐奏疏諫﹐請薄其葬。有答詔優獎﹝１０９﹞。元和三年﹐以修實錄功追贈工部尙書。

是月﹐以襄州爲襄府﹐徙臨漢縣於古城﹐曰鄧城縣。

卷四﹝起六月﹐盡七月﹞

六月己亥﹝１１０﹞﹐貶宣州巡官羊士諤爲汀州寧化縣尉。士諤性傾躁﹐時以公事至京﹐遇叔文用事﹐朋黨相煽﹐頗不能平﹐公言其非。叔文聞之﹐怒﹐欲下詔斬之﹐執誼不可﹝１１１﹞﹐則令杖殺之﹐執誼又以爲不可﹐遂貶焉。由是叔文始大惡執誼﹐往來二人門下者皆懼。先時﹐劉辟以劍南支度副使﹝１１２﹞﹐將韋皐之意於叔文﹝１１３﹞﹐求都領劍南三川﹐謂叔文曰「太尉使某致微誠於公﹝１１４﹞﹕若與其三川﹝１１５﹞﹐當以死相助。若不用﹐某亦當有以相酬。」叔文怒﹐亦將斬之﹐而執誼固執不可。辟尙遊京師未去﹝１１６﹞﹐至聞士諤﹝１１７﹞﹐遂逃歸。

左散騎常侍致仕張萬福卒。萬福﹐魏州元城人也。自曾祖至父皆明經﹐官止縣令州佐。萬福以祖父業儒皆不達﹐不喜書﹐學騎射﹝１１８﹞。年十七八﹐從軍遼東﹐有功﹐爲將而還。累遷至壽州刺史。州送租賦詣京師﹐至潁川界﹝１１９﹞﹐爲盜所奪。萬福使輕兵馳入潁川界討之﹝１２０﹞﹐賊不意萬福至﹐忙迫不得戰﹐萬福悉聚而誅之。盡得其所亡物﹐並得前後所掠人妻子財物牛馬萬計﹐悉還其家。爲淮南節度崔圓所忌﹐失刺史﹐攺鴻臚卿﹐以節度副使將兵千人鎭壽州﹐萬福不以爲恨。許杲以平盧行軍司馬將卒三千人駐濠州不去﹝１２１﹞﹐有窺淮南意。圓令萬福攝濠州刺史﹐杲聞﹐卽提卒去﹐止當塗。陳莊賊陷舒州﹐圓又以萬福爲舒州刺史﹐督淮南岸盜賊﹐連破其黨。大歷三年﹐召赴京師。代宗謂曰「聞卿名﹐久欲一識卿﹐且將累卿以許杲。」萬福拜謝﹐因前曰「陛下以許杲召臣﹐如河北賊諸將叛﹐以屬何人﹖」代宗笑曰「且欲議許杲事﹐方當大用卿。」卽以爲和州刺史﹑行營防禦使﹐督淮南岸盜賊。至州﹐杲懼﹐移軍上元。杲至楚州大掠﹐節度使韋元甫命萬福討之。未至淮陰﹐杲爲其將康自勸所逐﹝１２２﹞。自勸擁兵繼掠﹝１２３﹞﹐循淮而東﹐萬福倍道追而殺之﹐免者十二三﹐盡得其所虜掠金銀婦女等﹝１２４﹞﹐皆護致其家﹝１２５﹞。代宗詔以本州兵千五百人防秋京西﹐遂帶和州刺史鎭咸陽﹐固畱宿衛﹝１２６﹞。李正己反﹐將斷江淮路﹐令兵守埇橋渦口﹐江淮進奉船千餘只﹝１２７﹞﹐泊渦口不敢進。徳宗以萬福爲濠州刺史﹐萬福馳至渦口﹐立馬岸上﹐發進奉船﹐淄靑將士停岸睥睨﹐不敢動﹐諸道繼進。攺泗州刺史。爲杜亞所忌﹐徵拜左金吾衛將軍。召見﹐徳宗驚曰「杜亞言卿昏耄﹐禦乃如是健耶﹗」圖形淩煙閣﹐數賜酒饌衣服﹐並勑度支籍口畜給其費﹝１２８﹞。至賀陽城等於延英門外﹐天下益重其名。二十一年以左散騎常侍致仕。卒﹝１２９﹞﹐年九十。萬福自始從軍至卒﹐祿食七十年﹐未嘗病一日。典九郡﹐皆有惠愛。

癸丑﹐韋皐上表請皇太子監國﹐又上皇太子箋。尋而裴均﹑嚴綬表繼至﹝１３０﹞﹐悉與皐同。

贈故忠州別駕陸贄兵部尙書﹐故道州刺史陽城左常侍。

贄字敬輿﹐吳郡人也﹐年十八進士及第。又以博學宏詞授鄭縣尉﹐書判拔萃授渭南尉﹐遷監察禦史。未幾﹐選爲翰林學士﹐遷祠部員外郎。徳宗幸奉天﹐贄隨行在﹐天下搔擾﹐遠近徵發書詔一日數十下﹝１３１﹞﹐皆出於贄。贄操筆持紙﹐成於須臾﹐不復起艸。同職皆拱手嗟嘆﹐不能有所助。常啟徳宗言「方今書詔﹐宜痛自引過罪己﹐以感人心。昔成湯以罪己致興﹝１３２﹞﹐後代推以爲聖人。楚王失國亡走﹐一言善而復其國﹐至今稱爲賢者。陛下誠能不恡攺過﹐以言謝天下﹐臣𨿽愚陋﹐爲詔詞無所忌諱﹝１３３﹞﹐庶能令天下叛逆者回心諭旨﹝１３４﹞。」徳宗從之。故行在制詔始下﹐聞者𨿽武人悍卒﹝１３５﹞﹐無不揮涕感激。議者咸以爲徳宗克平寇難﹝１３６﹞﹐旋復天位﹐不惟神武成功﹝１３７﹞﹐爪牙宣力﹐蓋以文徳廣被﹐腹心有助焉。累遷考功郎中﹐諫議大夫﹐中書舍人﹐兼翰林學士。丁母憂。免喪﹐權知兵部侍郎﹐復入翰林﹐中外屬意﹐旦夕竢其爲相﹝１３８﹞。竇參深忌之﹝１３９﹞﹐贄亦短參之所爲﹐且言其黷貨﹐於是與參不能平。尋眞拜兵部侍郎﹐知禮部貢舉﹐於進士中得人爲多。八年春﹐遷中書侍郎平章事﹐始令吏部每年集選人。舊事﹕吏部每年集人﹐其後遂三年一置選﹝１４０﹞。選人猥至﹐文書多不了尋勘﹐眞僞紛雜﹐吏因得大爲姦巧。選士一蹉趺﹐或至十年不得官﹐而官之闕者﹐或累歲無人。贄令吏部分內外官員爲三分﹐計闕集人﹐歲以爲常﹝１４１﹞﹐其獘十去七八﹐天下稱之。初﹐竇參出李巽爲常州刺史﹐且迫其行﹐巽常銜之。至參貶爲郴州別駕﹐巽適遷湖南觀察。徳宗常與參言故相姜公輔罪﹝１４２﹞﹐參漏其語。參敗﹐公輔因上疏自陳其事非臣之過。徳宗詰之﹐知參泄其語﹐怒﹐未有所發﹝１４３﹞。會巽奏汴州節度劉士寧遺參金帛若干。士寧得汴州﹐參處其議﹐士寧常徳之﹐故致厚貺。徳宗以參得罪而與武將交結﹝１４４﹞﹐發怒﹐竟致參於死。而議者多言參死由贄焉。裴延齡判度支﹐天下皆嫉怨﹐而獨幸於天子﹐朝廷無敢言其短者。贄獨身當之﹐日陳其不可用。延齡固欲去贄而代之﹐又知贄之不與己﹐多阻其奏請也﹐謗毀百端。翰林學士吳通玄故與贄同職﹐姦巧佻薄﹐與贄不相能。知贄與延齡相持有間﹐因盛言贄短。宰相趙憬本贄所引同對﹐嫉贄之權﹐密以贄所戢彈延齡事告延齡﹐延齡益得以爲計。由是天子益信延齡而不直贄﹐竟罷贄相以爲太子賓客﹐而黜張滂﹑李充等權﹐言事者皆言其屈﹝１４５﹞。贄固畏權﹐至爲賓客﹐拒門不納交親士友。春旱﹐徳宗數獵苑中﹐延齡疏言「贄等失權怨望﹐言於眾曰﹕『天下旱﹐百姓且流亡﹐度支愛惜﹐不肯給諸軍。軍中人無所食﹐其事柰何﹖』以搖動羣心﹐其意非止欲中傷臣而已。」後數日﹐又獵苑中﹐會神策軍人跪馬前云「度支不給馬艸。」徳宗意延齡前言﹐卽回馬而歸﹐由是貶贄爲忠州別駕﹐滂﹑充皆斥逐。徳宗怒未解﹐贄不可測﹐賴陽城等救乃止。贄之爲相﹐常以少年入翰林﹐得幸於天子﹐長養成就之﹐不敢自愛﹐事之不可者皆爭之。徳宗在位久﹐益自攬持機柄﹐親治細事﹐失君人大體﹐宰相益不得行其事職﹐而議者乃云由贄而然。贄居忠州十餘年﹐常閉門不出入﹐人無識面者。避謗不著書﹐習醫方﹐集古方名方爲《陸氏集驗方》五十卷﹐卒於忠州﹐年五十二。上初卽位﹐與鄭餘慶﹑陽城同徵﹐詔始下﹐而城﹑贄皆卒。

城字亢宗﹝１４６﹞﹐北平人﹐代爲官族。好學﹐貧不能得書﹐乃求入集賢爲書寫吏﹐竊官書讀之﹐晝夜不出。經六年﹐遂無所不通。乃去陜州中條山下﹝１４７﹞﹐遠近慕其徳行﹐來學者相繼於道。閭裏有爭者﹐不詣官府﹐詣城以決之。李泌爲相﹐舉爲諫議大夫﹐拜官不辭。未至京師﹐人皆想望風采﹝１４８﹞﹐云「城山人能自苦刻﹐不樂名利﹐必諫諍死職下」﹐咸畏憚之。旣至﹐諸諫官紛紛言事﹐細碎無不聞達﹐天子益厭苦之﹝１４９﹞。而城方與其二弟及客連夜痛飲﹝１５０﹞﹐人莫能窺其意。有懷刺譏之者﹐將造城而問者﹐城揣知其意﹐輒彊與酒﹝１５１﹞。客或時先醉僕席上﹐或時先醉臥客懷中﹐不能聽客語。約其二弟云「吾所得月俸﹐汝可度吾家有幾口﹐月食米當幾何﹐買薪菜鹽米凡用幾錢﹐先具之。其餘悉以送酒媼﹐無畱也。」未嘗有所貯積。𨿽其所服用切急不可闕者﹐客稱其物可愛﹐城輒喜﹐舉而授之。陳萇者﹐候其始請月俸﹐常往稱其錢帛之美﹐月有獲焉。至裴延齡讒毀﹝１５２﹞﹐陸贄等坐貶黜﹐徳宗怒不解﹐在朝無救者﹐城聞而起曰「吾諫官也﹐不可令天子殺無罪之人而信用姦臣。」卽率拾遺王仲舒數人守延英門上疏﹐論延齡姦佞﹑贄等無罪狀。徳宗大怒﹐召宰相入語﹐將加城等罪。良久乃解﹐令宰相諭遣之。於是金吾將軍張萬福聞諫官伏合諫﹐趨往﹝１５３﹞﹐至延英門大言賀曰「朝廷有直臣﹝１５４﹞﹐天下必太平矣﹗」遂徧拜城與仲舒等曰「諸諫議能如此言事﹐天下安得不太平也﹝１５５﹞﹗」已而連呼﹕「太平萬歲﹗太平萬歲﹝１５６﹞﹗」萬福武人﹐時年八十餘﹐自此名重天下。時朝夕相延齡﹐城曰「脫以延齡爲相﹐當取白麻壞之﹐慟哭於庭。」竟坐延齡事攺國子司業。至﹐引諸生告之曰「凡學者﹐所以學爲忠與孝也。諸生寧有久不省其親乎﹝１５７﹞﹖」明日﹐謁城歸養者二十餘人。有薛約者﹐嘗學於城﹐狂躁﹐以言事得罪。將徙連州﹝１５８﹞﹐客寄有根蒂﹐吏縱求得城家。坐吏於門﹐與約飲決別﹐涕泣送之郊外。徳宗聞之﹐以城爲黨罪人﹐出爲道州刺史。太學生魯郡李儻等二百七十人詣闕乞畱﹝１５９﹞。住數日﹐吏遮止之﹐疏不得上。在州﹐以家人禮待吏人﹐宜罰者罰之﹐宜賞者賞之﹐一不以簿書介意。賦稅不登﹝１６０﹞﹐觀察使數誚讓。上考功第﹐城自署第曰「撫字心勞﹐徵科政拙﹐考下下。」觀察使嘗使判官督其賦﹐至州﹐怪城不出迎﹝１６１﹞﹐以問州吏。吏曰「刺史聞判官來﹐以爲己有罪﹐自囚於獄﹐不敢出。」判官大驚﹐馳入﹐謁城於獄﹐曰「使君何罪﹖某奉命來候安否耳。」畱一兩日未去。城固不復歸館﹐門外有故門扇橫地﹐城晝夜坐臥其上。判官不自安﹐辭去。其後又遣他判官崔某往按之﹝１６２﹞﹐崔承命不辭﹐載妻子一行﹐中道而逃。城孝友﹐不忍與其弟異處﹐皆不娶﹐給侍終身﹝１６３﹞。有寡妹依城以居﹐有生年四十餘﹝１６４﹞﹐癡不能如人﹐常與弟負之以遊。初﹐城之妹夫亡在他處﹐家貧不能葬﹐城親與其弟舁屍以歸﹐葬於其居之側﹐往返千餘里。卒時年六十餘。

戊寅﹝１６５﹞﹐以戶部侍郎潘孟陽爲度支鹽鐵轉運副使。其日王伾詐稱疾自免。自叔文歸第﹝１６６﹞﹐伾日詣中人並杜佑﹐請起叔文爲相﹐且摠北軍。旣不得﹐請以威遠軍使平章事﹐又不得﹐其黨皆憂悸不自保。伾至其日坐翰林中﹐疏三上﹐不報﹐知事不濟。行且臥﹐至夜忽叫曰「伾中風矣﹗」明日﹐遂輿歸不出。

戊子﹐以禮部侍郎權徳輿爲戶部侍郎﹐以倉部郎中判度支陳諫爲河中少尹。伾﹑叔文之黨於是始去。

乙未﹐詔﹕「軍國政事﹐宜權令皇太子某勾當﹝１６７﹞。百辟羣後﹐中外庶僚﹐悉心輔翼﹐以底於理。宣布朕意﹐咸使知聞。」上自初卽位﹐則疾患不能言。至四月﹐益甚。時扶坐殿﹐羣臣望拜而已﹐未嘗有進見者。天下事皆專斷於叔文﹐而李忠言﹑王伾爲之內王﹐執誼行之於外﹐朋黨諠嘩﹐榮辱進退﹐生於造次﹐惟其所欲﹐不拘程度﹝１６８﹞。旣知內外厭毒﹐慮見摧敗﹐卽謀兵權﹐欲以自固。而人情益疑懼﹐不測其所爲﹐朝夕伺候。會其與執誼交惡﹐心腹內離。外有韋皐﹑裴均﹝１６９﹞﹑嚴綬等箋表﹐而中官劉光奇﹑俱文珍﹑薛盈珍﹑尙演﹝１７０﹞﹑解玉等皆先朝任使舊人﹐同心怨猜﹐屢以啟上。上固已厭倦萬機﹐惡叔文等﹐至是﹐遂召翰林學士鄭絪﹑衛次公﹑王涯等入至金鑾殿﹝１７１﹞﹐撰制詔而發命焉﹝１７２﹞。又下制﹕以太常卿杜黃裳爲門下侍郎﹝１７３﹞﹐左金吾衛大將軍袁滋爲中書侍郎﹐並平章事。又下制﹕吏部尙書平章事鄭珣瑜﹐刑部尙書平章事髙郢並守本官﹐罷相。皇太子見百寮於東朝﹐百寮拜賀﹐皇太子涕泣﹐不答拜。

景申﹐詔宰臣告天地社稷﹐皇太子見四方使於麟徳殿西亭﹝１７４﹞。

卷五﹝起八月﹐盡至山陵﹞

八月庚子﹐詔曰「惟皇天佑命烈祖﹐誕受方國﹐九聖儲祉﹐萬方咸休。肆予一人﹐獲纘丕業﹐嚴恭守位﹐不遑暇逸﹝１７５﹞。而天佑匪降﹐疾恙無瘳﹝１７６﹞﹐將何以奉宗廟之靈﹐展郊禋之禮﹖疇咨庶尹﹐對越上玄﹐內愧於朕心﹐上畏於天命﹐夙夜祗栗﹐惟懷永圖。一日萬機﹐不可以久曠﹔天工人代﹐不可以久違。皇太子某﹕睿哲溫文﹝１７７﹞﹐寬和慈惠﹐孝友之徳﹐愛敬之誠﹝１７８﹞﹐通於神明﹐格於上下。是用推皇王至公之道﹐遵父子傳歸之制﹐付之重器﹐以撫兆人﹐必能宣祖宗之重光﹐荷天地之休命﹐奉若成憲﹐永綏四方。宜令皇太子卽皇帝位。朕稱太上皇﹐居興慶宮﹐制勑稱誥﹝１７９﹞。所司擇日行冊禮。」

永貞元年八月辛丑﹐太上皇居興慶宮。誥曰「有天下者﹐傳歸於子﹐前王之制也。欽若大典﹐斯爲至公﹐式揚耿光﹐用體文徳。朕獲奉宗廟﹐臨禦萬方﹐降疾不瘳﹐庶政多闕。乃命元子﹐代予守邦﹐爰以令辰﹐光膺冊禮。宜以今月九日冊皇帝於宣政殿。仍命檢校司徒杜佑充冊使﹐門下侍郎杜黃裳充副使。國有大命﹐恩俾惟新﹐宜因紀元之慶﹐用覃在宥之澤。宜攺貞元二十一年爲永貞元年。自貞元二十一年八月五日昧爽已前﹐天下應犯死罪﹐特降從流﹐流已下遞減一等。」又下誥曰「人倫之本﹐王化之先﹐爰舉令圖﹐允資內輔。式表后妃之徳﹐俾形邦國之風﹐玆禮經之大典也。良娣王氏﹕家承茂族﹐徳冠中宮﹐雅修彤管之規﹐克佩姆師之訓。自服勤萍藻﹝１８０﹞﹐祗奉宗祧﹐令範益彰﹐母儀斯者。宜正長秋之位﹐以明繼體之尊。良媛董氏﹕備位後庭﹐素稱淑愼﹐進升號位﹝１８１﹞﹐禮亦宜之。良娣可冊爲『太上皇后』﹐良媛宜冊爲『太上皇徳妃』﹐仍令所司備禮﹐擇日冊命﹐宣示中外﹐咸使知聞﹝１８２﹞。」

壬寅﹐制﹕王伾開州司馬﹐王叔文渝州司戶﹐並員外置﹐馳驛發遣。

叔文﹐越州人﹐以碁入東宮。頗自言讀書知理道﹐乘閒常言人閒疾苦﹝１８３﹞。上將大論宮市事﹐叔文說中上意﹐遂有寵。因爲上言「某可爲將﹐某可爲相﹐幸異日用之。」密結韋執誼﹐並有當時名欲僥幸而速進者陸賈﹑呂溫﹑李景儉﹑韓曄﹑韓泰﹑陳諫﹑劉禹錫﹑柳宗元等十數人﹐定爲死交﹐而淩準﹑程異等又因其黨而進﹐交遊蹤迹詭袐﹐莫有知其端者。貞元十九年﹐補闕張元買疏諫他事﹐得召見。正買與王仲舒﹑劉伯芻﹑裴茝﹑常仲孺﹑呂洞相善﹐數遊止。正買得召見﹐諸往來者皆往賀之。有與之不善者﹐告叔文﹑執誼云「正買疏似論君朋黨事﹐宜少誡﹗」執誼﹑叔文信之。執誼嘗爲翰林學士﹐父死罷官﹐此時𨿽爲散郎﹐以恩時時召入問外事。執誼因言成季等朋燕聚遊無度﹐皆譴斥之﹐人莫知其由。叔文旣得志﹐與王伾﹑李忠言等專斷外事﹐遂首用韋執誼爲相。其常所交結﹝１８４﹞﹐相次拔擢﹐至一日除數人﹝１８５﹞﹐日夜羣聚。伾以侍書幸﹐寢陋﹐吳語﹐上所褻狎。而叔文頗任事自許﹐微知文義﹐好言事﹐上以故稍敬之﹐不得如伾出入無阻。叔文入至翰林﹐而伾入至柿林院﹐見李忠言﹑牛昭容等﹐故各有所主﹕伾主往來傳授﹔劉禹錫﹑陳諫﹑韓曄﹑韓泰﹑柳宗元﹑房啟﹑淩準等主謀議唱和﹐采聽外事。上疾久不瘳﹐內外皆欲上早定太子位﹐叔文默不發議。已立太子﹐天下喜﹐而叔文獨有憂色。常吟杜甫題諸葛亮廟詩末句云「出師未用身先死﹝１８６﹞﹐長使英雄淚滿襟。」因歔欷流涕﹐聞者咸竊笑之﹝１８７﹞。𨿽判兩使事﹐未嘗以簿書爲意。日引其黨﹐屏人切切細語﹐謀奪宦者兵以制四海之命。旣令範希朝﹑韓泰總統京西諸城鎭行營兵馬﹐中人尙未悟﹐會邊上諸將各以狀辭中尉﹐且言「方屬希朝」﹐中人始悟兵柄爲叔文所奪。乃大怒曰「從其謀﹐吾屬必死其手。」密令其使歸告諸將曰「無以兵屬人﹗」希朝至奉天﹐諸將無至者。韓泰馳歸白之﹝１８８﹞﹐叔文計無所出﹐惟曰「柰何﹐柰何﹗」無幾而母死﹐執誼益不用其語。叔文怒﹐與其黨日夜謀起復﹐起復必先斬執誼﹐而盡誅不附己者﹐聞者皆恟懼。皇太子旣監國﹐遂逐之﹐明年乃殺之。伾﹐杭州人﹐病死遷所﹔其黨皆斥逐。叔文最所賢重者李景儉﹐而最所謂奇才者呂溫。叔文用事時﹐景儉持母喪在東都﹐而呂溫使吐蕃半歲﹐至叔文敗方歸﹐故二人皆不得用。叔文敗後數月﹐乃貶執誼爲崖州司馬﹐後二年﹐病死海上。執誼﹐杜黃裳子壻﹐與黃裳同在相位﹐故最在後貶。

執誼進士﹐對策髙等﹐驟遷拾遺﹐年二十餘入翰林。巧惠便辟﹐媚幸於徳宗﹐而性貪婪詭賊。其從祖兄夏卿爲吏部侍郎﹐執誼爲翰林學士﹐受財爲人求科第﹐夏卿不應﹐乃探出懷中金以內夏卿袖﹐夏卿驚曰「吾與卿賴先人徳致名位﹐幸各已達﹝１８９﹞﹐豈可如此自毀壞﹗」擺袖引身而去。執誼大慚恨。旣而爲叔文所引用﹐初不敢負叔文﹐迫公議﹐時時有異同﹐輒令人謝叔文云「非敢負約爲異同﹐蓋欲曲成兄弟爾﹝１９０﹞。」叔文不之信﹐遂成仇怨。然叔文敗﹐執誼亦自失形勢﹐知禍且至﹐𨿽尙爲相﹐常不自得﹐長奄奄無气﹐聞人行聲﹐輒惶悸失色﹐以至敗死﹐時才四十餘。執誼自卑﹐嘗諱不言嶺南州縣名。爲郎官時﹐嘗與同捨郎詣職方觀圖﹐每至嶺南圖﹐執誼皆命去之﹐閉目不視。至拜相還﹐所坐堂北壁有圖﹐不就省七八日。試就觀之﹐乃崖州圖也。以爲不祥﹐甚惡之﹐憚不能出口。至貶﹐果得崖州焉。

永貞二年正月景寅朔﹝１９１﹞﹐太上皇於興慶宮受朝賀﹐皇帝率百僚奉上尊號﹐曰應干聖壽太上皇。冊文曰「維永貞二年﹐歲次景戌﹐正月景寅朔﹝１９２﹞﹐皇帝臣某稽首再拜奉冊言﹕臣聞上聖玄邈﹐獨超乎希夷﹔彊名之極﹝１９３﹞﹐猶存乎罔象﹐豈足以表無爲之徳﹐光不宰之功﹗然稱謂所施﹐簡冊攸著﹐涵泳道徳﹐感於精誠﹐仰奉洪徽﹐有以自竭。伏惟太上皇帝陛下﹐道繼玄元﹐業纘皇極﹐膺千載之休歷﹐承九聖之耿光﹐昭宣化源﹐發揚大號。政有惇本示儉﹐慶裕格天﹐恩翔春風﹐仁育羣品。而功成不處﹐褰裳去之﹐付神器於衝人﹐想汾陽以髙滔﹐體堯之徳﹐與神同符。其動也天﹐其靜也地﹐巍巍事表﹐無得而言。顧玆寡昧﹐屬膺大寶﹐懼忝傳歸之業﹐莫申繼述之志﹐夙夜兢畏﹐惟懷永圖。今天下幸安﹐皆睿訓所被﹐而未極徽號﹐孰報君親﹖是以臺臣庶官文武之列﹐抗疏於內﹔方伯藩守億兆之眾﹐同詞於外﹕請因壽歷﹐以播鴻名。臣不勝大願。謹上尊號曰應干聖壽太上皇﹐當三朝獻壽之辰﹐應五紀啟元之始﹐光膺徽稱﹐允協神休﹐斯天下之慶也。」

元和元年正月甲申﹐太上皇崩於興慶宮咸寧殿﹐年四十六。遺誥曰﹝１９４﹞﹕「朕聞死生者﹝１９５﹞﹐物之大歸﹔修短者﹐人之常分。古先哲王﹐明於至道﹐莫不知其終以存義﹐順其變以節哀。故存者不至於傷生﹐逝者不至於甚痛﹐謂之達理﹐以貫通喪。朕自弱齡﹐卽惇淸靜﹔逮乎近歲﹐又嬰沈痼。嘗亦親政﹐益倦於勤。以皇帝天資仁孝﹐日躋聖敬﹐爰釋重負﹐委之康濟。而能內睦於九族﹐外勤於萬機﹐問寢益嚴﹐侍膳無曠。推此至徳﹐以安庶邦﹐朕之知子﹐無愧天下。今厥疾大漸﹐不寤不興﹐付托得人﹐顧復何恨﹖四海兆庶﹐亦奚所哀﹖但聖人大孝﹐在乎善繼﹐樞務之重﹐軍國之殷﹝１９６﹞﹐纘而承之﹐不可蹔闕。以日易月﹐抑惟舊章。皇帝宜三日而聽政﹐十三日小祥﹐二十五日大祥﹐二十七日釋服。方鎭嶽牧不用離任赴哀。天下吏人﹐誥至後﹐出臨三日皆釋服﹐無禁婚嫁祠祀飲酒食肉。宮中當臨者﹐朝晡各十五舉音﹝１９７﹞﹐非朝晡臨時禁無得哭﹐釋服之後﹐勿禁樂。他不在誥中者﹐皆以類從事。伏以崇陵仙寢﹐復土才終﹐甸邑疲人﹐休功未幾。今又重勞營奉﹐朕所哀矜。況漢﹑魏二文﹐皆著遺令﹐永言景行﹐常志夙心。其山陵制度﹐務從儉約﹐並不用以金銀錦彩爲飾。百辟卿士﹐同力盡忠﹐克申送往之哀﹐宜展事居之禮﹝１９８﹞。布告天下﹐明知朕懷。」

七月壬申﹐葬丰陵﹐謚曰至徳大聖大安孝皇帝﹐廟曰順宗。

﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹣﹝注釋﹞﹝１﹞朱熹云「『倉』或作『蒼』。」「閒」﹐祝﹝充﹞﹑文﹝讜﹞﹑魏﹝懷忠﹞本作「間」。下同。﹝２﹞文本「渠牟」上有一「韋」字。﹝３﹞「景」﹐原文當作「丙」﹐以避世祖諱﹐攺爲「景」。下同。﹝４﹞「寤」﹐文本作「悟」。﹝５﹞「戚」﹐文本作「蹙」。﹝６﹞祝﹑文﹑魏本「頗」上有一「伾」字。﹝７﹞「邪」﹐文本作「耶」。﹝８﹞魏本注云「一有『寵』字。」﹝９﹞「無」﹐文本作「何」。﹝１０﹞朱熹云「或無『召』字﹐或無『入』字。」今按﹕祝﹑文﹑魏三本並無「召」﹑「入」二字。﹝１１﹞朱熹云「或無『決』字。」今按﹕文本無「使」字。祝本﹑魏本無「決」字。﹝１２﹞朱熹云「或無『兼』字。」「冢」﹐文本誤爲「家」。﹝１３﹞朱熹云「紓﹐或作『杼』。」祝本「紓」作「杼」。李紓生平失考。﹝１４﹞朱熹云「逵﹐或作『達』。」祝本「逵」作「達」。鄭云逵﹐滎陽人。兩唐書有傳。﹝１５﹞「太常少卿」﹐原本及諸本並作「太常卿」。今按﹕許氏貞元末任職﹐舊書本傳作太常少卿﹐而《實錄》作太常卿。據官秩遷轉﹐元和初許氏不過侍郎。則貞元末﹐尙不得爲正三品之太常卿。時太常卿爲杜黃裳﹐當以舊傳爲是。今本《實錄》「太常」下﹐當脫一「少」字。據補。「謚議文」﹐原本及諸本並作「議文」。今按﹕「議文」語不通。《文苑英華》卷八四○有許孟容《徳宗謚議》一首。《唐大詔令集》卷十三題作《徳宗神武孝文皇帝謚議》《全唐文》卷四七九標目同。則《實錄》「議」上當脫一「謚」字。今據補。﹝１６﹞朱熹云「以﹐或作『已』。」文本「以」作「已」。﹝１７﹞「列」﹐祝本﹑文本作「烈」。「修」﹐魏本作「修」。﹝１８﹞文本無「上」字。﹝１９﹞「望」﹐文本作「惟」。﹝２０﹞朱熹云「三﹐或作『四』。」《舊唐書﹖順宗紀》﹕貞元二十一年二月「丙午﹐罷翰林醫工﹑相工﹑占星﹑射覆﹑冗食者四十二人。」﹝２１﹞朱熹云「或無『使』字。『可』﹐史作『兼』。」祝﹑文﹑魏本並無「使」字。《舊唐書﹖順宗紀》「可」作「兼」。﹝２２﹞「辛亥」﹐朱熹云「史作『辛卯』。」今按﹕《舊唐書﹖順宗紀》作「辛卯」﹐《新唐書﹖順宗紀》作「辛亥」。然二月辛丑朔﹐無辛卯﹐舊紀誤。﹝２３﹞「侍郎」﹐朱熹云「史作『郎中』。」今按﹕《舊唐書﹖順宗紀》作「郎中」﹐《新唐書﹖順宗紀》作「侍郎」。檢《舊唐書﹖韋執誼傳》及諸本《授韋執誼尙書左丞平章事制》﹐均作「郎中」﹐《實錄》誤。「左丞」﹐朱熹云「史作『尙書右丞』。」中華書局點校本《舊唐書﹖順宗紀》校勘記云「左丞﹐各本原作『右丞相』。據本書一三五《韋執誼傳》《新書》卷七《順宗紀》攺。」今檢順宗制文﹐實作「尙書左丞」﹐舊紀誤。﹝２４﹞「三年」下之「不」字﹑「國家故事﹐未葬不祭」等九字﹐原本及諸本並脫﹐據《冊府元龜》卷九五一補。「竢」﹐祝﹑文﹑魏本並作「俟」。﹝２５﹞「詔」﹐朱熹云「此下或有『詞一道』三字。」祝本作「詔詞一道曰」。﹝２６﹞朱熹云「『曰』下或有『京尹』二字﹐或作『嗣道王實』。」祝本云「一有『京尹』二字。」魏本云「『實』上一有『京尹』二字。」﹝２７﹞朱熹云「『歉』或作『暵』。」祝本作「暵」。﹝２８﹞「嗟」﹐文本作「嘆」。﹝２９﹞「蠹」﹐文本作「獘」。﹝３０﹞朱熹云「『文』或作『乃』。」本文﹑魏本並作「乃」。﹝３１﹞文本無「一」字。﹝３２﹞朱熹云「或無『貸』字。」祝﹑文﹑魏本並注﹕「一無『貸』字。」﹝３３﹞朱熹云「『陵』或作『淩』。」祝本注﹕「一作『淩』。」文本﹑魏本並作「淩」。「已」﹐魏本並作「以」。﹝３４﹞「嘗」﹐祝本作「常」。﹝３５﹞「壬戌」﹐朱熹云「洪云﹕『史作壬寅﹐誤。』」今按﹕《舊唐書﹖順宗紀》作「壬寅」。然二月辛丑朔﹐無壬寅。﹝３６﹞朱熹云「『書』或作『讀』。今按﹕前云『上學書於王伾』﹐後云『以侍書得幸於上』﹐則此當從史作『書』爲是。」祝﹑文﹑魏三本並作「侍讀」。﹝３７﹞「依前翰林待詔」﹐朱熹云「史作『充翰林學士』。」今按﹕《舊唐書﹖順宗紀》作「充翰林學士」。《舊唐書﹖王伾傳》作「依前翰林待詔」。﹝３８﹞文本「物」上多一「間」字。魏本「物」上多一「有」字。﹝３９﹞朱熹云「『其』﹐疑當作『與』。」﹝４０﹞魏本無「仍」字。﹝４１﹞朱熹云「『待』﹐或作『得』。」﹝４２﹞朱熹云「『有』﹐或作『必』。」﹝４３﹞「毆」﹐祝本作「歐」。文本﹑魏本作「驅」。﹝４４﹞「匹」﹐祝本作「疋」。﹝４５﹞魏本無「入」字。﹝４６﹞「驅」﹐魏本作「歐」。﹝４７﹞「驅」﹐魏本作「歐」。﹝４８﹞「愧」﹐祝﹑文﹑魏本並作「媿」。﹝４９﹞「春」﹐魏本作「東」。﹝５０﹞文本注云「一無『物』字。」﹝５１﹞魏本無「而」字。﹝５２﹞朱熹云「『遂』﹐或作『逐』﹐非是。」文本﹑魏本「遂」作「逐」。﹝５３﹞文注﹕「一有『上』字。」﹝５４﹞「左」﹐原本及諸本均作「右」﹐惟文本作「左」。今按﹕兩唐書《吐蕃傳》「右」並作「左」。今檢《全唐文》卷六二五﹐有呂溫永貞元年《代孔侍郎蕃中賀順宗登極表》一道﹐稱「六月十六日﹐入蕃告哀使﹐左金吾將軍兼禦史中丞田景度至吐蕃別館」云云。則田景度職銜﹐當爲「左金吾將軍」﹐文本得之。﹝５５﹞「刺史」﹐祝本作「別駕」。何焯《義門讀書記》卷三四﹕「『刺史』二字當作『別駕』。緣上蘇弁之文傳寫致誤。」陳景云《點勘》﹕「按陸相貶忠州別駕﹐卒於貶所。未嘗有刺史之授﹐詳見《實錄》第四卷

。此『刺史』二字誤。」﹝５６﹞朱熹云「『聞』下或有『於』字。」祝﹑文﹑魏本「聞」下均有「於」字。﹝５７﹞朱熹云「『賜』﹐或作『余』。」魏本「賜」作「余」。﹝５８﹞「驟」字之上﹐祝﹑文﹑魏本多「又懼」二字。﹝５９﹞朱熹云「『藉』﹐或作『籍』﹐或無『藉』字。」祝本「藉」作「籍」。魏本注﹕「一無『藉』字。」﹝６０﹞朱熹云「『之』﹐疑當作『己』。」﹝６１﹞「制」﹐朱熹云「下或有『曰』字。」﹝６２﹞「巳」﹐魏本作「醜」。今按﹕永貞元年三月庚午朔﹐無癸丑。兩唐書《順宗紀》及《通鑑》並作「癸巳」。魏本誤。﹝６３﹞「寮」﹐文本﹑魏本作「僚」。﹝６４﹞「」﹐祝本作「赧」。﹝６５﹞朱熹云「『郢』下或有『鄭』字。」魏本「髙郢」下作「鄭珣瑜」。﹝６６﹞文本無「之」字。﹝６７﹞朱熹云「或無『不』字﹐非是。」文本無「不」字。﹝６８﹞「岐」﹐文本作「歧」。﹝６９﹞「禮」﹐文本注﹕「一作『書』。」﹝７０﹞「寅」﹐文本作「夤」。﹝７１﹞「揚」﹐文本作「楊」。﹝７２﹞「斷決」﹐文本作「決斷」。﹝７３﹞「迨」﹐祝本﹑魏本作「逮」。﹝７４﹞「減」﹐魏本作「降」。﹝７５﹞「質」﹐祝本作「贄」﹐誤。﹝７６﹞「卹」﹐文本作「卹」。﹝７７﹞「癸丑」﹐原本及諸本並作「癸酉」。魏本﹑廖本注曰「當作『醜』。」今按﹕《舊唐書﹖順宗紀》四月癸丑﹕「贈入吐蕃使工部侍郎兼禦史大夫張薦禮部尙書。」據攺。﹝７８﹞「詞」﹐文本作「辭」。﹝７９﹞「浙西」﹐原本及諸本並作「江東」。朱熹云「『江』﹐或作『浙』。」文本﹑魏本「江」並作「浙」。今按﹕兩唐書《張薦傳》載表薦張薦者﹐並作「浙西觀察使李涵」。則此處「江東」﹐當作「浙西」。﹝８０﹞魏本無「兼」字。﹝８１﹞「回紇可汗」﹐原本及諸本並作「回紇子」。《新唐書﹖回鶻傳》﹕「﹝永貞﹞十一年﹐可汗死﹐無子﹐國人立其相骨咄祿爲可汗﹐以使者來。詔祕書監張薦持節愛滕裏邏羽錄沒蜜施合胡祿毗伽懷信可汗。」今按﹕懷信可汗乃奉誠可汗相﹐而非其子。此處作「冊回紇子」﹐疑誤。查《冊府元龜》卷六六二「奉使部」載張薦三使異國事。自貞元「四年」至「吐蕃傳歸其柩」止﹐文字並同於《實錄》﹐當出自《實錄》者。而其中「回紇子」作「回紇可汗」。則知《實錄》原文當作「回紇可汗」﹐宋初館閣所藏原本尙不誤。﹝８２﹞「紇辟驛」﹐原本及諸本並作「回紇辟」。朱熹云「『辟』字恐誤。」魏本注﹕「孫曰﹕薦涉蕃界二十餘里﹐至赤嶺東被病﹐返於回紇壁驛﹐年六十一。」陳景云《點勘》﹕「按舊史﹐張薦使吐蕃﹐至赤嶺東被病﹐歿於紇壁驛﹐吐蕃傳其柩以歸﹐此回紇辟乃傳寫之誤。」今按﹕孫注﹑《點勘》﹐均引《舊唐書﹖張薦傳》。「二十」今本舊傳作「二千」。回紇辟﹕舊傳作「紇壁驛」。《冊府元龜》卷六六三記張薦使吐蕃事﹐作「紇辟驛」。是「回紇辟」當爲「紇辟驛」之誤。﹝８３﹞「輔」﹐文本作「相」。「居」﹐文本作「言」。﹝８４﹞文本「觀察」下多一「使」字。﹝８５﹞朱熹云「『立』﹐或作『以』。」﹝８６﹞朱熹云「『收』﹐或作『牧』。」文本「收」作「牧」。祝本﹑魏本注曰「洪曰﹕『收』字﹐今本誤作『牧』。」﹝８７﹞「估」﹐原本作「佑」。祝﹑文﹑魏本並作「估」﹐是。據攺。估﹕直也。﹝８８﹞朱熹云「『可』﹐或作『所』。」文本「可」作「所」。﹝８９﹞「右」原本及諸本並作「左」。朱熹云「『左』﹐或作『右』。」今按《舊唐書﹖順宗紀》﹑兩唐書本傳﹑《冊府元龜》卷七七七均作「右丞」。觀下文鄭餘慶授左丞﹐則皐當爲右丞。據攺。下文同。﹝９０﹞朱熹云「『主』﹐或作『在』。」﹝９１﹞朱熹云「或無『因』字。」祝﹑文﹑魏本並無「因」字。﹝９２﹞「至」﹐文本作「之」。今按﹕此句文義不明。《新唐書》本傳﹕「陰許以荊南帥節。」是後文有房啟遲畱荊南之事。﹝９３﹞「使」上﹐原本及諸本並有「武昌軍節使」五字。今按﹕《新唐書﹖方鎭表》元和元年﹕「罷奉義軍節度使﹐升鄂嶽觀察使爲武昌軍節度使﹐增領安黃二州。」是「武昌軍節度使」之名﹐始得於元和元年。方順宗時﹐尙無其名﹐《實錄》誤。據《舊唐書﹖順宗紀》﹐韓皐外放之職銜﹐爲「鄂嶽沔蔪都團練觀察使」。《舊唐書》本傳作「鄂州刺史﹐嶽鄂蔪沔等州觀察使」。《冊府元龜》卷九四三同。且「節度使」一名﹐已囊括支度﹑營田﹑觀察等使職銜在內。如《實錄》原文作「武昌軍節度使」﹐則其上不應有「鄂嶽觀察」字樣。是此處「武昌軍節使」五字當爲衍文。今刪。﹝９４﹞「商」﹐文本作「啇」。﹝９５﹞「乃」﹐文本注云「一作『仍』。」「一入」﹐文本作「至」。﹝９６﹞「爲」字﹐原本及諸本均作「不沾」。朱熹云「今按﹐此數句重復不可讀。疑因後來修攺﹐已增新字﹐而不去舊文。」今按﹕《冊府元龜》卷四八○載王叔文事﹐其文字與《實錄》略同﹕「初﹐叔文欲依前帶翰林學士﹐內官俱文珍等惡其專擅﹐削去翰林之職。叔文見制書﹐大驚﹐謂人曰﹕『叔文須時至此商量公事﹐若不帶此院職事﹐卽無因而至矣。』其黨散騎常侍王伾卽疏請﹐不從﹐再疏﹐乃許三五日一入翰林﹐竟去學士之名。與歸登同日賜紫﹐內出象笏賜登﹐而叔文爲文珍等所惡﹐獨不得賜﹐繇此始懼。」持此與《實錄》對勘﹐「不沾」二字作「爲」﹐卽語意通暢﹐此當爲韓氏原文。﹝９７﹞「此」﹐文本作「是」。﹝９８﹞「得」﹐魏本作「徳」。今按﹕《舊傳》作「峘荷晏之舉。」《新傳》作「峘內徳舉」。方成珪《箋正》﹕「王惺齋云﹕『得』當作『徳』﹐諸本並誤。」﹝９９﹞文本無「已」字。﹝１００﹞「杜」﹐文本訛作「仕」。﹝１０１﹞朱熹云「『卽』﹐或作『則』。」文本「卽」作「則」。﹝１０２﹞「杖」﹐文本訛作「杜」。﹝１０３﹞文本無「述睿」二字。注云「一本不重述睿字。」長告﹐朱熹云「『告』﹐或作『者』。長告﹐謂長假也。」﹝１０４﹞「參」﹐祝﹑文﹑魏本並作「參」。﹝１０５﹞怏怏﹕祝本訛作「映怏」。﹝１０６﹞「襪」﹐朱熹云「或無『襪』字﹐又或作『秣』﹐非是。」祝﹑文﹑魏本並無「襪」字。今按﹕「襪首」﹐卽「抹頭」﹐亦作「抹額」。「襪」﹑「抹」字通。﹝１０７﹞「鞫」﹐魏本作「鞠」。﹝１０８﹞「修」﹐文本作「修」。﹝１０９﹞「答」﹐祝﹑文﹑魏本並作「答」。﹝１１０﹞「己亥」﹐諸本並作「乙亥」。朱熹云「『乙』﹐或作『己』。」今按﹕貞元二十一年六月戊戍朔﹐無乙亥﹐《實錄》誤。﹝１１１﹞文本「不」上多一「云」字。﹝１１２﹞「支」﹐原本及諸本並作「節」。「節度副使」﹐兩唐書本傳及《通鑑》卷二三六作「支度副使」。今按《舊唐書﹖憲宗紀》﹕永貞元年十月「戊戍﹐以宰臣劍南安撫使袁滋檢校吏部尙書﹑同中書門下平章事﹑成都尹﹑劍南西川節度觀察等使﹐以西川行軍司馬劉辟爲給事中。」十二月「己酉﹐以新除給事中﹑西川行軍司馬劉辟爲成都尹﹐劍南西川節度使。」據此﹐知劉辟爲節度副使﹐在永貞元年十二月。方六月時﹐辟仍爲劍南支度副使。則此處「節」字﹐當爲「支」字之訛。據攺。﹝１１３﹞「於」文本作「幹」。﹝１１４﹞「某」﹐朱熹云「『某』﹐或作『辟』。」﹝１１５﹞「其」﹐朱熹云「『其』﹐疑當作『某』。」魏本作「某」。﹝１１６﹞朱熹云「『尙』下或有『以』字。」祝﹑文﹑魏本均有「以」字。﹝１１７﹞朱熹云「『士』﹐或作『貶』。今按﹕『士』上當別有『貶』字。」﹝１１８﹞文本無「書」字。「騎」上多一「善」字。﹝１１９﹞「穎」﹐祝﹑文﹑魏本作「穎」。「川」﹐文本作「州」。﹝１２０﹞「穎」﹐祝﹑文﹑魏本作「穎」。「川」﹐祝本﹑魏本作「州」。﹝１２１﹞「杲」﹐魏本作「東」。今按﹕許杲﹐許敬宗子。見《元和姓纂》卷六。﹝１２２﹞「勸」﹐原本作「勤」。朱熹云「『勤』﹐或作『勸』。下同」祝﹑文﹑魏本及《冊府元龜》卷六九四均作「勸」。兩唐書《張萬福傳》及《通鑑》卷二二四亦作「勸」﹐據攺。下同。﹝１２３﹞朱熹云「『擁』﹐或作『權』。」文本作「權」。﹝１２４﹞朱熹云「『女』﹐或作『人』。」﹝１２５﹞「護」﹐原本及諸本均作「獲」。方成珪《箋正》﹕「『獲』當作『護』﹐筆誤矣。」今按﹕《冊府元龜》卷六九四正作「護」。據攺。﹝１２６﹞「固」﹐祝﹑文﹑魏本並作「因」。﹝１２７﹞「船」﹐文本作「舡」﹐下同。﹝１２８﹞「勑」﹐魏本作「敕」。﹝１２９﹞「卒」字上原有「元和元年」四字。諸本並同。魏注﹕「孫曰﹕『元和元年』字誤。蓋貞元二十一年五月卒。」今按﹕《舊唐書》本傳﹕「貞元二十一年﹐以左散騎常侍致仕。其年五月卒﹐年九十。」今刪。﹝１３０﹞「均」﹐原本及諸本並作「垍」。《通鑑》卷二三六﹑《冊府元龜》卷二五九並作「均」﹐據攺。﹝１３１﹞朱熹云「『一日』﹐或作『日百』。非是。」文本「書詔」作「詔書」。魏本「一日」作「日百」。﹝１３２﹞「己」﹐諸本作「巳」﹐惟祝本作「己」。今按﹕此處兩「巳」字﹐皆當作「己」。「巳」﹐當爲形近致訛。﹝１３３﹞「詞」﹐文本作「辭」。﹝１３４﹞「回」﹐文本作「回」。﹝１３５﹞「人」﹐文本作「夫」。﹝１３６﹞文本無「議者咸以爲徳宗」七字。﹝１３７﹞「惟」﹐祝本﹑魏本作「惟」。﹝１３８﹞「竢」﹐祝﹑文﹑魏本並作「俟」。﹝１３９﹞「參」﹐祝本﹑文本作「參」。下同。﹝１４０﹞文本無「置」字。﹝１４１﹞「歲」字﹐原本及諸本並無。今按﹕「以」字上﹐《唐會要》多一「歲」字﹐《冊府元龜》多一「年」字。《新志》語同《唐會要》﹐兩傳作「每年置選」﹐是。此據《唐會要》《冊府元龜》增入。﹝１４２﹞文本無「常」字。﹝１４３﹞文本無「所」字。﹝１４４﹞「與」字﹐原作「以」。朱熹云「『以』當作『與』。」魏注﹕「『以』﹐一作『與』。」據攺。﹝１４５﹞朱熹云「『皆』﹐或作『多』。」文注﹕「一無『者』字。」﹝１４６﹞「亢」﹐祝本﹑魏本作「元」。今按﹕兩唐書本傳均作「亢」。﹝１４７﹞「陜」﹐原本及諸本並作「滄」。朱熹云「『州』﹐或作『洲』。非是。」沈欽韓《補注》﹕「《寰宇記》﹕中條山在陜中夏縣東南一百二十里。《國史補》云﹕陽城居夏縣。舊作滄州﹐誤。」方成珪《箋正》﹕「按《元和志》﹕中條山在河內道安邑縣南二十里。滄州或系陜州之訛訛。」今按﹕陽城居夏縣﹐《舊傳》有明載。《新傳》謂其隱中條山﹐其地亦在陜州。又《國史補》稱「陽城居夏縣。」﹝《太平廣記》卷一八七﹞《幹子》稱「陽城貞元中與三弟隱居陜州夏陽山中。」﹝《太平廣記》卷一六七﹞則陽城居陜州夏縣中條山﹐班班可考。知「滄」當爲「陜」之訛。據攺。﹝１４８﹞朱熹云「『想』﹐或作『相』﹐非是。」祝本「想」作「相」。﹝１４９﹞朱熹云「『子』或作『下』﹐非是。」文本﹑魏本「子」作「下」。「厭」﹐文本作「猒」。﹝１５０﹞「及客」二字﹐原本及諸本均作「牟容」。今按﹕《舊唐書》本傳紀其事﹕「城方與二弟及客日夜痛飲。」《新唐書》本傳紀其事﹕「方與二弟延賓客﹐日夜劇飲。」是所謂「及客」者﹐謂陽氏兄弟與客人共飲。《實錄》傳本誤「及客」爲「牟容」﹐當以形近致誤。今據舊傳校攺。﹝１５１﹞朱熹云「句上或有『彊與坐』字。」祝﹑文﹑魏本均有「彊與坐」。﹝１５２﹞祝本無「毀」字。﹝１５３﹞「趨」﹐魏本作「趍」。﹝１５４﹞朱熹云「『臣』或作『言』。」﹝１５５﹞祝﹑文﹑魏本並無「也」字。﹝１５６﹞文本無後四字。﹝１５７﹞文本「親」下多一「者」字。﹝１５８﹞「徙」﹐祝本作「徒」﹐誤。﹝１５９﹞「生魯郡」三字﹐原本及諸本並作「王魯卿」。魏本注﹕「一本『王』作『生』﹐『卿』作『郡』﹐『儻』作『償』。」今按﹕柳宗元《遺愛碣》﹕「太學子魯郡季儻﹑廬江何蕃等百六十人﹐投業奔走﹐稽道闕下﹐叫閽吁天﹐願乞復舊。」據此﹐今本《實錄》「太學王魯卿﹑李儻」當爲「太學生魯郡李儻」之訛。魏本所錄別本尙未致誤。據攺。﹝１６０﹞「賦稅」﹐朱熹云「或作『稅賦』。」文本作「稅賦」。﹝１６１﹞「怪」﹐祝本﹑魏本作「﹖」。﹝１６２﹞朱熹云「『按』﹐或作『安』﹐非是。」文本作「桉」。﹝１６３﹞「侍」﹐文本作「待」。﹝１６４﹞朱熹云「『生』﹐或作『甥』﹐或作『男』。」﹝１６５﹞「寅」﹐原本及諸本並作「午」。今按《舊唐書﹖順宗紀》﹕永貞元年七月戊寅「以戶部侍郎潘孟陽爲度支鹽鐵轉運使副。」據下文﹐王伾稱疾去職亦在此日。叔文自六月二十日丁憂﹐此後王伾請起復叔文爲相並摠北軍不得﹐又請爲威遠軍使平章事不得﹐且疏三上不報﹐以上諸事﹐非一日可辦。則王伾去職﹐決非叔文丁憂之日﹐孟陽副鹽鐵﹐當依舊紀作「戊寅」。據攺。﹝１６６﹞「第」﹐祝本作「弟」。﹝１６７﹞「勾」﹐文本作「句」。﹝１６８﹞「拘」﹐文本作「抅」。﹝１６９﹞「均」﹐原作「洎」。見前注﹝130﹞。﹝１７０﹞「演」字﹐原本及諸本均脫。兩唐書《劉貞亮傳》載其事﹐有「尙衍﹑解玉」二人。則《實錄》「尙」下當脫去「衍」字。《冊府元龜》卷二九五﹑卷六六八載其事﹐文字並同《實錄》﹐當出自《實錄》者﹐而作「尙演﹑解玉」。則知宋初《實錄》本不誤。後世傳本誤脫一字。據補。﹝１７１﹞「金鑾」﹐原本及諸本並作「徳」。今按﹕兩唐書《俱文珍傳》均作「金鑾殿」。《冊府元龜》卷二五九﹑卷六六八載此事﹐文字與《實錄》同﹐當出自《實錄》者﹐亦作「金鑾殿」﹐據攺。﹝１７２﹞朱熹云「『詔』或作『誥』。」魏本「詔」作「誥」。﹝１７３﹞「太」﹐文本作「大」。﹝１７４﹞「太」﹐魏本作「大」。﹝１７５﹞朱熹云「『逸』﹐或作『給』。今從《史》。」祝﹑文﹑魏本並作「給」。﹝１７６﹞朱熹云「『無』﹐或作『弗』。今從《史》。」祝﹑文﹑魏本「無」並作「弗」。﹝１７７﹞「睿」﹐祝本作「浚」。﹝１７８﹞「愛敬」﹐朱熹云「或作『仁愛』﹐今從《史》。」祝﹑文﹑魏本及《大詔令集》「愛敬」並作「仁愛」。﹝１７９﹞「勑」﹐魏本及《大詔令集》作「敕」。﹝１８０﹞文本無「勤」字。﹝１８１﹞「號位」﹐朱熹云「或作『位號』。」﹝１８２﹞「知聞」﹐文本作「聞知」。﹝１８３﹞「閒」﹐祝﹑文﹑魏本並作「間」。﹝１８４﹞朱熹云「『常』﹐或作『嘗』。」祝本﹑魏本「常」作「嘗」。﹝１８５﹞朱熹云「或無『至』字。」文本無「至」字。﹝１８６﹞朱熹云「按杜詩﹐『用』作『捷』。」文本「用」作「捷」。﹝１８７﹞「竊」﹐文本作「切」。﹝１８８﹞「馳歸」﹑「之」三字﹐原本及諸本並無。《冊府元龜》卷四八○記其事﹐作「韓泰馳歸白之」﹐語較通暢﹐今本《實錄》當有脫漏。據補。﹝１８９﹞朱熹云「『已』﹐或作『以』。」文本「已」作「以」。﹝１９０﹞朱熹云「『弟』疑當作『事』。」﹝１９１﹞「寅」﹐原本及諸本並作「戍」。朱熹云「『戍』﹐史作『寅』﹐下同。」祝本﹑魏本並注﹕「洪曰﹕『戍』當作『寅』﹐下同。」陳景云《點勘》﹕「按順宗之崩在正月甲申﹐則此月之朔非景戍也﹐『戍』作『寅』爲是。」今按﹕據兩紀﹑《通鑑》均作「寅」。《冊府元龜》卷一六記其事﹐亦作「正月丙寅朔」。此當因其年爲丙戍﹐相涉而至誤。據攺。﹝１９２﹞「寅」原本及諸本並作「戍」。祝本﹑魏本注﹕「一作『寅』。」今按﹕《大詔令集》《全唐文》卷六三均作「景寅」。據攺。﹝１９３﹞朱熹云「『彊』﹐或作『疆』﹐非是。」魏本﹑《大詔令集》《全唐文》「彊」並作「彊」。﹝１９４﹞「誥」﹐魏本作「詔」。方成珪《箋正》﹕「『誥』﹐王本作『詔』﹐非是。」今按﹕此誥見錄於《唐大詔令集》卷十二﹐題作《順宗遺誥》。又見《全唐文》卷五五﹐題作《遺誥》。﹝１９５﹞朱熹云「『聞』或作『觀』。」祝本「聞」作「觀」。﹝１９６﹞「殷」﹐祝本作「政」。﹝１９７﹞「十五」﹐魏本作「五十」。﹝１９８﹞朱熹云「『居』或作『君』﹐非是。」祝﹑文﹑魏本「居」並作「君」。

