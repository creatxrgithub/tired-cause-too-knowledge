《唐國史補》唐髙彥休

卷上元魯山自乳兄子﹐數日﹐兩乳湩流﹐兄子能食﹐其乳方止。崔顥有美名﹐李邕欲一見﹐開館待這。及顥至﹐獻文﹐首章曰「十五嫁王昌。」邕叱起曰「小子無禮﹗」乃不接之。玄宗令張燕公撰《華嶽碑》﹐首四句或云一行禪師所作﹐或云碑之文鑿破﹐亂取之曰「巉巉太華﹐柱天直上。靑崖白谷﹐仰見仙掌。」主陸兗公爲同州刺史﹐有家僮遇參軍不下馬﹐參軍怒﹐欲賈其事﹐鞭背見血﹐入白兗公曰「卑吏犯某﹐請去官。」公従容謂曰「奴見官人不下馬﹐打也得﹐不打也得﹔官人打了﹐去也得﹐不去也得。」參軍不測而退。劉迅著《六說》﹐以探聖人之旨。惟《說易》不成﹐行於代者五篇而已。識者伏其精峻。玄宗開元二十四年﹐時在東都。因宮中有怪﹐明日召宰相﹐欲西幸。裴稷山﹑張曲江諫曰「百姓場圃未畢﹐請待冬中。」是時李林甫初拜相﹐竊知上意﹐及班旅退﹐佯爲蹇步。上問﹕「何故腳疾﹖」對曰「臣非腳疾﹐願獨奏事。」乃言「二京﹐陛下東西宮也。將欲駕幸﹐焉用擇時假有妨於刈獲﹐則獨可蠲免沿路租稅。臣請宣示有司﹐卽日西幸。」上大悅﹐自此駕至長安﹐不復東矣。旬月﹐耀卿﹑九齡俱罷﹐而牛仙客進焉。開元末﹐西國獻獅子﹐至長安西道中﹐系於驛樹﹐樹近井﹐獅子哮吼﹐若不自安。俄頃風雷大至﹐果有龍出井而去。裴旻爲龍華軍使﹐守北平。北平多虎﹐旻善射﹐嘗一日斃虎三十有一。因憩山下﹐四顧自若。有一老父至曰「此皆彪也﹐似虎而非。將軍若遇眞虎﹐無能爲也。」旻曰﹕眞虎安在乎﹖」老父曰「自此而北三十里﹐往往有之。」旻躍馬而往﹐次叢薄中﹐果有眞虎騰出﹐狀小而勢猛﹐據地一吼﹐山石震裂。旻馬辟易﹐弓矢皆墜﹐殆不得免。自此慚愧﹐不復射虎。天寶中﹐天下屢言聖祖見﹐因以四子列學官﹐故有僞爲《庚桑子》者﹐其辭鄙俚﹐非聖賢書。李白在翰林﹐多沈飲。玄宗令撰樂辭﹐醉不可待﹐以水沃之﹐白稍能動﹐索筆一揮十數章﹐文不加點。後對禦﹐引足令髙力士脫靴﹐上命小閹排出之。張垍﹑張均兄弟俱在翰林。垍以尙主﹐獨賜珍玩﹐以誇於均。均笑曰「此乃婦翁與女婿﹐固非天子賜學士也。」王維好釋氏﹐故字摩詰。立性髙致﹐得宋之問輞川別業﹐山水勝絕﹐今淸源寺是也。維有詩名﹐然好取人文章嘉句。」行到水窮處﹐坐看雲起時。」《英華集》中詩也。」漠漠水田飛白鷺﹐陰陰夏木囀黃鸚。」李嘉祐詩也。張旭艸書得筆法﹐後傳崔邈﹑顏眞卿。旭言「始吾見公主擔夫爭路﹐而得筆法之意。後見公孫氏舞劍器﹐而得其神。」旭飲酒輒艸書﹐揮筆而大叫﹐以頭搵水墨中而書之﹐天下呼爲「張顚」。醒後自視﹐以爲神異﹐不可復得。後輩言筆札者﹐歐﹑虞﹑褚﹑薛﹐或有異論﹐至張長史﹐無間言矣。李陽冰善小篆﹐自言「斯翁之後﹐直至小﹖生。曹嘉﹑蔡邕﹐不足言也。」開元中﹐張懷瓘撰《書斷》﹐陽冰﹑張旭並不及載。絳州有碑﹐篆字與古文不同﹐頗爲怪異。李陽冰見而寢處其下﹐數日不能去。驗其文是唐初﹐不載書者姓名﹐碑上有「碧落」二字﹐人謂之「碧落碑」。梨園弟子有胡雛者﹐善吹笛﹐尢承恩寵。嘗犯洛陽令崔隱甫﹐已而走入禁中。玄宗非時托以他事﹐召隱甫對﹐胡雛在側。指曰「就卿乞此﹐得否﹖」隱甫對曰「陛下此言是輕臣﹐而重樂人也。臣請休官。」再拜將出。上遽曰「朕與卿戲耳﹗」遂令曳出﹐才至門外﹐產立杖殺之。俄頃有敕釋放﹐已死矣。乃賜隱甫絹百匹。王積薪棋術功成﹐自謂天下無敵。將遊京師﹐宿於逆旅。旣滅燭﹐聞主人媼隔壁呼其婦曰「良宵難遣﹐可棋一局乎﹖」婦曰「諾。」媼曰「第幾道下子矣。」婦曰「第幾道下子矣。」各言數十。媼曰「爾敗矣。」婦曰「伏局。」積薪暗記﹐明日復其勢﹐意思皆所不及也。韋陟有疾﹐房太尉使子弟問之。延人臥內﹐行步悉藉茵毯。房氏子弟襪而後登﹐侍婢皆笑。舉朝以韋氏貴盛﹐房氏淸儉﹐俱爲美談。王維畫品妙絕﹐於山水平遠尢工。今昭國坊庾敬休屋壁有之。人有畫《奏樂圖》﹐維熟視而笑。或問其故﹐維曰「此是《霓裳羽衣曲》第三疊第一拍。」好事者集樂工驗之﹐一無差謬。天寶末﹐有人於汾晉間古墓穴中﹐得所賜張果老敕書﹑手詔﹑衣服。進之﹐乃知其異。白岑嘗遇異人傳發背方﹐其驗十全。岑賣弄以求利。後爲淮南小將﹐節度使髙適脇取其方﹐然終不甚效。岑至九江﹐爲虎所食﹐驛吏收其囊中﹐乃得眞本。太原王升之寫以傳布。渾琿太師﹐年十一歲﹐隨父釋之防秋﹐朔方節度使張齊邱戲問曰「將乳母來否﹖」其年立跳蕩功﹐後二年拔石堡城﹐妝龍駒島﹐皆有奇效。安祿山恩寵浸深﹐上前應對﹐雜以諧謔﹐而貴妃常在坐。詔令楊氏三夫人約爲兄弟﹐由是祿山心動。及聞馬嵬之死﹐數日嘆惋。𨿽林甫養育之﹐而國忠激怒之﹐然其他腸﹐有所自也。楊貴妃生於蜀﹐好食荔枝。南海所生﹐尢勝蜀者﹐故每歲飛馳以進。然方暑而熟﹐經宿則敗﹐後人皆不知之。玄宗幸蜀﹐至馬嵬驛﹐命髙力士縊貴妃於佛堂前梨樹下。馬嵬店媼收得錦幼一隻﹐相傳過客每一借玩﹐必須百錢﹐前後獲利極多﹐媼因至富。玄宗至蜀﹐每思張曲江則泣下。遣使韶州祭之﹐兼賚貨幣﹐以卹其家。其誥辭刻於白石山屋壁間。郭汾陽自河陽人﹐李太尉代領其兵﹐舊營壘也﹐舊士卒也﹐舊旗幟也。光弼一號令之﹐精彩皆變。蜀郡有萬里橋﹐玄宗至而喜曰「吾常自知﹐行地萬里則歸﹗」張巡之守睢陽﹐糧盡食人﹐以至受害。人亦有非之者。上元二年﹐衛縣尉李翰撰《巡傳》﹐上之。因請收葬睢陽將士骸骨﹐又采従來論巡守死立節不當異議者五人之辭﹐著於篇。肅宗以王嶼爲相﹐尙鬼神之事﹐分遣女巫徧禱山川。有巫者少年盛服﹐乘傳而行﹐中使隨之。所至之地﹐誅求金帛﹐積載於後﹐與惡少年十數輩﹐橫行州縣間。至黃州﹐左震爲刺史﹐震至驛﹐而門扃不啟﹐震乃壞鎖而入﹐曳巫者斬之階下﹐惡少年皆死。籍其緡錢巨萬﹐金寶堆積。悉列上而言曰「臣已斬巫﹐請以所積資貨﹐以貸貧民輸稅。其中使送上﹐臣當萬死﹗」朝遷厚加慰獎﹐拜震商州刺史。肅宗五月五日抱小公主﹐對山人李唐於便殿﹐顧唐曰「念之勿怪。」唐曰「太上皇亦應思見陛下。」肅宗涕泣。是時張氏己盛﹐不由己矣。柳芳與韋述友善﹐俱爲史官。述卒後﹐所著書有未畢者﹐多芳與續之成軸也。李華《含元殿賦》初成﹐蕭穎士見之曰「景福之上﹐靈光之下。」華著論言龜卜可廢﹐可謂深識之士矣。以失節賊庭﹐故其文殷勤於四皓﹑元魯山﹐極筆於權著作﹐心所愧也。李翰文𨿽宏暢﹐而思甚苦澀﹐晚居陽翟﹐常従邑令皇甫魯求音樂﹐思涸則奏樂﹐神全則綴文。李贊皇嶠﹐初與李奉宸回秀﹐同在廟堂﹐奉詔爲兄弟。又西祖令璋﹐與信安王禕同產。故越郡﹑隴西二族﹐昭穆不定。一會中﹐或孫爲祖﹐或祖爲孫。李稹﹐酒泉公義琰侄孫﹐門戶第一﹐而有淸名。常以爵位不如族望﹐官至司封郎中﹑懷州刺史﹐與人書札﹐惟稱「隴西李稹」而不銜。張燕公好求山東婚姻﹐當時皆惡之。及後與張氏爲親者﹐乃爲甲門。四姓惟鄭氏不離滎陽﹐有岡頭盧﹑澤底李﹑土門崔﹐家爲鼎甲。太原王氏﹐四姓得之爲美﹐故呼爲「鈒鏤王家」﹐諭銀質而金飾也。楊氏自楊震號爲「關西孔子」﹐葬於潼亭﹐至今七百年﹐子孫猶在閿鄕故宅。天下一家而已。元結﹐天寶之亂﹐自汝濆大率鄰里﹐南投襄漢﹐保全者千餘家。乃舉義師﹐宛葉之間﹐有嬰城捍寇之功。結﹐天寶中始在商余之山﹐稱「元子」。逃難入猗玕山﹐或稱「浪士」﹐漁者呼爲「聱叟」﹐酒徒呼爲「漫叟」。及爲官﹐呼爲「漫郎」。崔趙公嘗問徑山曰「弟子出家得否﹖」答曰「出家是大丈夫事﹐非將相所爲也。」李汧公勉爲嶺南節度使﹐罷鎭﹐行到石門﹐停舟﹐悉搜家人犀象﹐投於江中而去。李廙爲尙書左丞﹐有淸徳。其妹﹐劉晏妻也。晏方秉權﹐嘗造廙宅﹐延至晏室﹐見其門簾甚獘。乃令潛度廣狹﹐以粗竹織成﹐不加緣飾﹐將以贈廙。三攜至門﹐不敢發言而去。江左之亂﹐江陰尉鄒待徵妻薄氏爲盜所掠﹐密以其夫官告托於村媼﹐而後死之。李華爲《哀節婦賦》﹐行於當代。郭曖﹐升平公主駙馬也。盛集文士﹐卽席賦詩﹐公主帷而觀之。李端中宴詩成﹐有荀令﹑何郎之句﹐眾稱妙絕﹐或謂宿構。端曰「願賦一韻。」錢起曰「請以起姓爲韻。」復有金埒﹑銅山之句。曖大出名馬﹑金帛遺之。是會也﹐端擅場﹔《送王相公之鎭幽朔》﹐韓翊擅場﹔送《劉相之巡江淮》﹐錢起擅場。袁傪之破袁晁﹐擒其僞公卿數十人﹐州縣大具桎梏﹐謂必生致闕下﹐傪曰「此惡百姓﹐何足煩人﹗」乃各遣笞臀而釋之。郤昂與韋陟友善﹐因話國朝宰相。陟曰「誰最無徳﹖」昂誤對曰「韋安石也。」已而驚走﹐出逢吉溫於街中。溫問﹕「何此蒼遑﹖」答曰「適與韋尙書話國朝宰相最無徳者﹐本欲言吉頊﹐誤云韋安石。」旣而又失言。復鞭馬而走﹐抵房相之第。琯執手慰問之﹐復以房融爲對。昂有時稱﹐忽一日觸犯三人﹐舉朝嗟嘆﹐惟韋陟遂與之絕。劉忠州晏﹐通百貨之利﹐自言如見地上錢流。每入朝乘馬﹐則爲鞭算。居取便安﹐不慕華屋﹔食取飽適﹐不務兼品﹔馬取穩健﹐不擇毛色。嚴武﹐少以彊俊知名。蜀中坐衙﹐杜甫袒跣登其機案﹐武愛其才﹐終不害。然與章彜素善﹐再入蜀﹐談笑殺之。乃卒﹐母喜曰「而今而後﹐吾知免官婢矣﹗」大歷初﹐關東人疫死者如麻。滎陽人鄭損﹐率有力者﹐每鄕大爲一墓﹐以葬棄屍﹐謂之「鄕葬」﹐翕然有仁義之聲。損則盧藏用外甥﹐不仕﹐鄕裏號曰「云居先生」。代宗朝﹐百寮立班。良久﹐閣門不開。魚朝恩忽擁白刃十餘人而出﹐宣示曰「西番頻犯郊圻﹐欲幸河中如何﹖」宰相已下﹐不知所對﹐而倉遑頗甚。給事中劉出班抗聲曰「敕使反耶屯兵無數﹐何不捍寇﹐而欲脇天子去宗廟﹗」仗內震聲﹐朝恩大恐駭而退。因罷遷幸之議。魚朝恩於國子監髙座講《易》﹐盡言《鼎卦》﹐以挫元﹑王。是日﹐百官皆在﹐縉不堪其辱﹐載獨怡然。朝恩退曰「怒者常情﹐笑者不可測也。」楚州有漁人﹐忽於淮中釣得古鐵鎖﹐挽之不絕﹐以告官。刺史李陽大集人力引之。鎖窮﹐有靑獼猴躍出水﹐復沒而逝。後有驗《山海經》雲「水獸好爲害﹐禹鎖於軍山之下﹐其名曰『無支奇』。」佛法自西土﹐故海東未之有也。天寶末﹐揚州僧鑑眞始往倭國﹐大演釋教﹐經黑海蛇山﹐其徒號「過海和尙。」柳相初名載﹐後攺名渾﹐佐江西幕中。嗜酒﹐好入廛市﹐不事拘撿。時路嗣恭初平五嶺﹐元載奏言「嗣恭多取南人金寶﹐是欲爲亂﹐陛下不信﹐試召之﹐必不入朝。」三伏中﹐遣詔使至﹐嗣恭不慮﹐請待秋涼﹐以修覲禮。渾入﹐雨泣曰「公有大功﹐方暑而追﹐是爲執政所中。今少遷延﹐必族滅矣﹗」嗣恭懼曰「爲之柰何﹖」渾曰「健步追還表緘﹐公今日過江﹐宿石頭驛乃可。」嗣恭従之。代宗謂載曰「嗣恭不俟駕行矣﹗」載無以對。元載﹐擅權累年⊥有爲《都盧緣橦歌》﹐諷其至危之勢﹐載覽而泣下。韓晉公聞徑山﹐以爲妖妄﹐肩輿召至庭中﹐望其狀貌﹐不覺生敬﹐乃爲設食﹐出妻子以拜之。妻乃曰「願乞一號。」徑山曰「功徳山。」後聞自杭至潤﹐婦人乞號﹐皆得「功徳山」也。古杭州有黃三姑者﹐窮理盡性。時徑山有盛名﹐常倦應接﹐訴於三姑。姑曰「皆自作也。試取魚子來咬著﹐寧有許鬧事﹗」徑山心伏。或云夏三姑。李丹爲虔州刺史﹐與妹書曰「釋迦生中國﹐設教如周孔﹔周孔生四方﹐設教如釋迦。天堂無則已﹐有則君子生﹔地獄無則已﹐有則小人入。」聞者以爲知言。熊執易應舉﹐道中秋雨泥潦﹐逆旅有人同宿﹐而屢嘆息者。問之﹐乃堯山令樊澤﹐將赴制舉﹐驢劣不能進。執易乃輟所乘馬﹐並囊中縑帛﹐悉與澤﹐以遂其往詰朝﹐執易乃東歸。澠池道中﹐有車載瓦甕﹐塞於隘路。屬天寒﹐冰雪峻滑﹐進退不得。日向暮﹐官私客旅羣隊﹐鈴鐸數千﹐羅擁在後﹐無可柰何。有客劉頗者﹐揚鞭而至﹐問曰「車中甕直幾錢﹖」答曰「七八千。」頗遂開囊取縑﹐立償之﹐命僮僕登車﹐斷其結絡﹐悉推甕於崖下。須臾﹐車輕得進﹐羣噪而前。元載之敗﹐其女資敬寺尼眞一﹐納於掖庭。徳宗卽位﹐召至別殿﹐告其父死。眞一自投於地﹐左右皆叱之。上曰「焉有聞親之喪﹐責其哭踴﹖」遂令扶出﹐聞者殞涕。知徳宗在東宮﹐雅知楊崖州。嘗令打李楷洛碑﹐釘壁以玩。及卽位﹐徵拜﹐炎有崖谷﹐言論持正﹐對見必爲之加敬。歲餘﹐頗倦。盧杞揣知﹐而陰中之。盧杞除虢州刺史﹐奏言「臣聞虢州有官豬數千﹐頗爲患。」上曰「爲卿移於沙苑﹐何如﹖」對曰「同州豈非陛下百姓﹐爲患一也。臣謂無用之物﹐與人食之爲便。」徳宗嘆曰「卿理虢州﹐而憂同州百姓﹐宰相材也。」由是屬意於杞﹐悉聽其奏。齋五節度討魏州﹐王武俊來救﹐引水以圍﹐官軍樵采路絕。馬司徒求於武俊曰「若開路﹐當退軍。」武俊曰「我不會諸將討賊﹐不利而退﹐何詞以見天子﹖」遂令決水。官軍退三十里﹐復下軍營。李相夷簡﹐未登第時﹐爲鄭縣丞。涇州之亂﹐有使走驢東去﹐甚急。夷簡入白刺史曰「聞京城有故﹐此使必非朝命﹐請執而問之。」果朱泚使朱滔也。主朱泚之亂﹐裴佶與衣冠數人佯爲奴﹐求出城。佶貌寢﹐自稱「甘艸」。門兵曰「此數子非人奴﹐如甘艸者不疑。」李令軍逼神鹿倉﹐賊張光晟內應﹐晟乃得入﹐先斬光晟。又與駱元光爭功﹐置毒以待。元光方食而覺﹐走歸營﹐不復更出。然晟功戢兵最大也。徳宗覽李令收城露布﹐至「臣已肅淸宮禁﹐只謁寢園﹐鐘虡不移﹐廟貌如故」﹐感涕失聲﹐左右六軍皆嗚咽。露布﹐於公異之詞也。議者以國朝捷書﹑露布無如此者。公異後爲陸贄所忌﹐誣以家行不至﹐賜《孝經》一卷﹐坎壈而終﹐朝野惜之。徳宗初復宮闕﹐所賜勛臣第宅妓樂﹐李令爲首﹐渾侍中次之。司徒馬燧討李懷光﹐自太原引兵至寶鼎下營﹐因問其地名﹐答曰「埋懷村。」乃大喜曰「擒賊必矣。」至是果然。齋韓晉公滉﹐聞奉天之難﹐以夾練囊緘盛荼末﹐遣健步以進禦。至發軍食﹐常自負米一石登舟﹐大將已下皆運﹐一日之中﹐積載數萬斛﹐後大修石頭五城﹐召補迎駕子弟﹐亦招物議也。張鳳翔聞難﹐盡出所有衣服﹐並其家人鈿釵枕鏡﹐列於小廳﹐將獻行在。俄頃後院火起﹐妻女出而投鎰﹐鎰遂與判官由水竇得出﹐匿村捨中。數日稍定﹐會鎰家僮先知之﹐走告軍中。軍中計議迎鎰﹐遂遇害也。韓晉公自江東入覲﹐气槪傑出。是時劉玄佐在大梁﹐倔彊難制。滉欲必致朝覲﹐結爲兄弟﹐入拜其親。駐車三日﹐大出金帛賞勞﹐一軍爲之傾動﹐玄佐敬伏。乃使人密聽滉。滉夜問孔目吏曰「今日所費多少﹖」詰責頗細﹐玄佐笑而鄙之。徳宗旣貶盧杞﹐然常思之。後欲稍遷﹐朝臣恐懼﹐皆有諫疏。上問李汧公曰「盧杞何處姦耶﹖」勉曰「天下以爲姦邪﹐而陛下不知﹐所以爲姦邪也﹗」初﹐馬司徒面雪李懷光。徳宗正色曰「惟卿不合雪人。」惶恐而退。李令聞之﹐請全軍自備資糧﹐以討凶逆。由此李﹑馬不葉。李今嘗爲制將﹐將軍至西川﹐與張延賞有隙。及延賞大拜﹐二勛臣在朝﹐徳宗令韓晉公和解之。每宴樂﹐則宰臣盡在﹐太常教坊音聲皆至﹐恩賜酒饌﹐相望於路。李﹑馬二家﹐日出無音樂之聲﹐則執金吾聞奏﹐俄頃必有中使來問﹕「大臣今日何不舉樂﹖」盧相邁﹐不食鹽醋﹐同列問之﹕「足下不食鹽醋﹐何堪﹖」邁笑而答曰「足下終日食鹽醋﹐復又何堪矣﹗」齋包佶自爲陳少遊所困﹐遂命其子曰「意欲數代不與陳氏爲婚媾。」顏魯公之在蔡州﹐再従侄峴家僮銀鹿始終隨之。淮西賊將僭竊﹐問儀注於魯公。公答曰「老夫所記﹐惟諸侯朝覲之禮耳﹗」臨以白刃視之。晏然。嘗艸遺表﹐及自爲墓志﹑祭文﹐以置坐隅。竟遇害於龍興寺。齋李懷光之反﹐髙貞公陷於河中﹐與呂鳴嶽﹑張延英謀誅之。事泄﹐二將遇害。懷光執之於庭﹐辭气不撓。又說懷光子璀﹐駐軍四十七日。時李少保鄘﹐亦在險中。竇參之敗﹐給事中竇申止於配流。徳宗曰「吾聞申欲至﹐人家謂之鵲喜。」遂賜死。陽城居夏縣﹐拜諫議大夫﹔鄭鋼居閿鄕﹐拜拾遺﹔李周南居曲江﹐拜校書郎。時人以爲﹐轉遠轉髙﹐轉近轉卑。汴州相國寺﹐言佛有流汗。節帥劉玄佐遽命駕﹐自持金帛以施之﹐日中﹐其妻子亦至。明日﹐復起輸齋梵。由是將吏商賈﹐奔走道路﹐惟恐輸貨不及。乃令官爲簿書﹐籍其所入。十日乃閉寺門﹐曰「佛汗止矣﹗」所入蓋巨萬計﹐悉以贍軍。徳宗幸梁洋﹐惟禦騅馬﹐號「望云騅」者。駕還京﹐飼以一品料﹐暇日牽而視之﹐至必長鳴四顧﹐若感恩之狀。後老死飛龍廏中﹐貴戚多圖寫之。馬司徒孫始生﹐徳宗命之曰「繼祖。」退而笑曰「此有二義。」意謂「以索系祖」也。張建封﹐自徐州入覲﹐爲《朝天行》﹐末句云「賴有雙旌在手中﹐鏌邪昨夜新磨了。」徳宗不說。伊愼每求甲族以嫁子﹐李長榮則求時名以嫁子。皆自署爲判官﹐奏曰「臣不敢學交質罔上。」徳宗従之。李相泌﹐以虛誕自任。嘗對客曰「令家人速灑掃﹐今夜洪崖先生來宿。」有人遺美酒一榼﹐會有客至﹐乃曰「麻姑送酒來﹐與君同傾。」傾之未畢﹐閽者云「某侍郎取榼子。」泌命倒還之﹐略無怍色。李氏子爲千牛﹐與其儕類登慈恩寺塔﹐窮危極險﹐躍出檻外﹐失身而墜﹐賴腰帶掛釘﹐風搖久而未落。同登者驚倒檻內﹐不能起。院僧逕望急呼﹐一寺皆出以救。連衣爲繩﹐久乃取之下﹐經宿乃蘇。李丹之弟患風疾﹐或說烏蛇酒可療﹐乃求黑蛇﹐生置甕中﹐醞以曲蘗﹐戛戛蛇聲﹐數日不絕。及熟﹐香气酷烈﹐引滿而飲之﹐斯須悉化爲水﹐惟毛髮存焉。裴中令爲江陵節度使﹐使軍將譚弘受﹑王稹往嶺南充使。向至桂林館﹐爲羣烏所噪。王稹以石擊之﹐烏中腦而墜死於竹林中。其同行譚弘受忽病﹐頭痛不可前。令王稹先行去﹐戒迆邐相待﹐或先報我家﹐令人相接。尋裴中令夢譚弘受言「在道爲王稹所殺﹐掠其錢物﹐委屍在竹林中。兩日內王稹合到﹐乞令公治之。」王稹至﹐遂付推司﹐捶楚優法。旬日﹐弘受到﹐知擊烏之事﹐乃是烏鬼報仇也。韋丹﹐少在東洛﹐嘗至中橋﹐見數百人喧集水濱﹐乃漁者网得大黿﹐系之橋柱﹐引頸四顧﹐似有求救之狀。丹問曰「幾千錢可贖﹖」答曰「五千文。」丹曰「吾只有驢直三千﹐可乎﹖」曰「可。」於是與之。放黿水中﹐徒步而歸。後報恩﹐別有傳。陽城爲諫議大夫﹐徳宗欲用裴延齡爲相﹐誠曰「白麻若出﹐吾必裂之而死。」徳宗聞之以爲難﹐竟寢之。知裴延齡﹐恃恩輕躁﹐班列懼之﹐惟顧少連不避延齡。嘗畫一雕﹐羣鳥噪之﹐以獻上。上知眾怒如是﹐故益信之﹐而竟不大用。韓臯﹐自中書舍人除禦史中丞。西省故事﹕閣老攺官﹐則詞頭送以次人。是時呂渭艸敕﹐臯憂恐問曰「攺何官﹖」渭不敢告。臯劫之曰「與公一時左降。」渭急﹐乃告之。臯又欲訴於宰相。渭執之﹐奪其靴笏﹐恟々至午後三刻乃止。貞元中﹐度支欲砍取兩京道中槐樹造車﹐更栽小樹。先符牒渭南縣尉張造﹐造批其牒曰「近奉文牒﹐令伐官槐﹐若欲造車﹐豈無良木恭惟此樹﹐其來久遠。東西列植﹐南北成行。輝映秦中﹐光臨關外。不惟用資行者﹐抑亦曾蔭學徒。拔本塞源﹐𨿽有一時之利﹔深根固蒂﹐須存百代之規。況神堯入關﹐先駐此樹﹔玄宗幸嶽﹐見立丰碑。山川宛然﹐原野未攺。且召伯所憩﹐尙自保全﹔先皇舊遊﹐寧宜翦伐思人愛樹﹐《詩》有薄言﹔運斧操斤﹐情所未忍。付司具狀。」牒上﹐度支使仍具奏聞﹐遂罷。造尋入臺。李汶爲商州刺史﹐渭南尉張弘毅過商州﹐汶意謂必來幹我﹐以請饋食。須臾﹐吏報弘毅發去矣。汶曰「未嘗有也。」及拜禦史中丞﹐首請爲監察禦史。於是弘毅有時望。韋倫爲太子少保致仕﹐每朝朔望﹐羣従甥侄﹐候於下馬橋﹐不減百人。陸長源﹐以舊徳爲宣武軍行軍司馬﹐韓愈爲巡官﹐同在使幕。或譏其年輩相遼﹐愈聞而答曰「大虫老鼠﹐俱爲十二相屬﹐何怪之有﹖」旬日傳布於長安。韓令爲宣武軍節度使﹐張正元爲邕管經略使﹐王宗爲壽州刺史﹐皆自試大理評事除拜。本寺移牒醵光寺錢﹐相次而至﹐寺監爲榮。貞元十五年﹐討吳少誠﹐始令度支供諸道出界糧。元和十年﹐又加其數矣。

卷中徳宗自復京闕﹐持生事﹐一郡一鎭﹐有兵必姑息之﹐惟渾令公奏事不過﹐輒私喜曰「上必不疑我也。」郭汾陽再妝長安﹐任中書令﹐二十四考﹐勛業福履﹐人臣第一。韋太尉臯鎭西川﹐亦二十年﹐降吐蕃九節度﹐擒論莽熱以獻﹐大招附西南夷﹐任太尉﹐封南康王﹐亦其次也。韋太尉在西川﹐凡事設教。軍士將吏婚嫁﹐則以熟彩衣給其夫氏﹐以銀泥衣給其女氏﹐又各給錢一萬﹐死葬稱是﹐訓練稱是。內附者富瞻之﹐遠來者將迎之。極其聚斂﹐坐有餘力﹐以故軍府浸盛﹐而黎氓重困。及晚年爲月進﹐終致劉辟之亂﹐天下譏之。髙貞公郢﹐爲中書舍人九年﹐家無制艸。或問曰「前輩皆有《制集》﹐公獨焚之﹐何也﹖」答曰「王言不可存於私室。」貞元中﹐楊氏﹑穆氏兄弟﹐人物气槪﹐不相上下。或言﹐楊氏兄弟賓客皆同﹐穆氏兄弟賓客各殊﹐以此爲優劣。穆氏兄弟四人﹐贊﹑質﹑員﹑賞。時人謂贊﹐俗而有格爲酪﹔質﹐美而多入爲酥﹔員﹐爲醍醐﹐言粹而少用﹔賞爲乳腐﹐言最凡固也。許孟容爲給事中﹐宦者有以臺座誘之者﹐拒而絕之﹐𨿽不大拜﹐亦不爲患。徳宗幸金鑾院﹐問學士鄭餘慶曰「近日有衣作否﹖」餘慶對曰「無之。」乃賜百縑﹐令作寒服。劉太眞爲陳少遊行狀﹐比之齊桓﹑晉文﹐物議囂騰。後坐貢院任情﹐責及前事﹐乃貶信州刺史。閻寀爲吉州刺史﹐表請入道﹐賜名「遺榮」﹐隸桃源觀﹐朝端盛賦詩以贈之。戎昱詩云「廬陵太守近隳官﹐月帔初朝五帝壇。」國子司業韋聿﹐臯之兄也﹐中朝以爲戲弄。嘗有人言「九宮休咎」。聿曰「我家白方﹐常在西南二十年矣。」權相爲舍人﹐以聞望自處﹐嘗語同僚曰「未嘗以科第爲資。」鄭云逵戲曰「更有一人。」遽問﹕「誰﹖」答曰「韋聿者也。」滿座絕倒。鄭云逵與王彥伯鄰居﹐嘗有客來求醫﹐誤造云逵門。云逵知之﹐延入與診候曰「熱風頗甚。」客又請藥方。云逵曰「某是給事中﹐若覓國醫王彥伯﹐東鄰是也。」客驚走而出。自是京城有乖宜者﹐皆曰「熱風」。或云卽劉俛也。進士何儒亮﹐自外州至﹐訪其従叔﹐誤造郎中趙需宅。白雲﹕「同房。」會冬至﹐需家致宴揮霍。需曰旣是同房﹐便令引入就宴。姊妹妻女並在座焉。儒亮食畢徐出﹐需細審之﹐乃何氏子也。需大笑﹐儒亮歲餘不敢出﹐京師自是呼爲「何需郎中」。竟陵僧有於水濱得嬰兒者﹐育爲弟子﹐稍長﹐自筮﹐得《蹇》之《漸》﹐繇曰「鴻漸於陸﹐其羽可用爲儀。」乃令姓陸名羽﹐字鴻漸。羽有文學﹐多意思﹐恥一物不盡其妙﹐茶術尢著。鞏縣陶者多爲甕偶人﹐號陸鴻漸﹐買數十茶器得一鴻漸﹐市人沽茗不利﹐輒灌注之。羽於江湖稱「竟陵子」﹐於南越稱「桑薴翁」。與顏魯公厚善﹐及玄眞子張志和爲友。羽少事竟陵禪師智積﹐異日在他處聞禪師去世﹐哭之甚哀﹐乃作詩寄情﹐其略云「不羨白玉盞﹐不羨黃金罍。亦不羨朝入省﹐亦不羨暮入臺。千羨萬羨西江水﹐曾向竟陵城下來。」貞元末卒。吳人顧況﹐詞句淸絕﹐雜之以詼諧﹐尢多輕薄。爲著作郎﹐傲毀朝列﹐貶死江南。崔膺性狂率﹐張建封美其才﹐引以爲客。隨建封行營﹐夜中大呼驚軍﹐軍士皆怒﹐欲食其肉﹐建封藏之。明日置宴﹐其監軍使曰「某與尙書約﹐彼此不得相違。」建封曰「諾。」監軍曰「某有請﹐請崔膺。」建封曰「如約。」逡巡﹐建封復曰「某有請。」監軍曰「惟。」卻請崔膺。合座皆笑﹐然後得免。江淮客劉圓﹐嘗謁江州刺史崔沆﹐稱「前拾遺」。沆引坐﹐徐勸曰「諫官不可自稱﹐司直﹑評事可矣。」須臾﹐他客至﹐圓抑揚曰「大理評事劉圓。」沆甚奇之。韋應物爲蘇州刺史﹐有屬官因建中亂﹐得國工康昆侖琵琶﹐至是送官﹐表奏入內。江淮賈人﹐積米以待踴貴﹐圖畫爲人﹐持錢一千﹐買米一斗﹐以懸於市。揚子畱後徐粲杖殺之。徳宗非時召吳湊爲京兆尹﹐便令赴上。湊疾驅諸客﹐至府已列筵畢。﹖蛭試唬孩何速﹖」吏對曰「兩市日有禮席﹐舉鐺釜而取之﹐故三五百人之饌﹐成立辦也。」劉澭拔涿州﹐兵數千歸朝﹐法令齊整﹐雞犬無遺。授行秦州刺史﹐理普潤﹐軍中不置更漏﹐不設音樂﹐士卒疾者﹐策杖問之﹐死者哭之。時人疑其姦雄﹐後拜節度而卒。李惠登﹐自軍校授隨州刺史﹐自言「吾二名﹐惟識惠字﹐不識登字。」爲理淸儉﹐不求人知。兵革之後﹐闔境大化。近代循吏﹐無如惠登者。國子監諸館生﹐洿雜無良。陽城爲司業﹐以道徳訓諭﹐有遺親三年者﹐勉之歸覲﹐由是生徒稍變。自天寶五年置廣文館﹐至今堂宇未起﹐材木堆積﹐主者或盜用之。李實爲司農卿﹐督責官稅。蕭祐居喪﹐輸不及期﹐實怒召至﹐租車亦至﹐故得不罪。會有賜與﹐當爲謝狀﹐嘗秉筆者有故﹐實急乃曰「召衣齊衰者。」祐至﹐立爲艸狀。實大喜﹐延英面薦。徳宗聞居喪禮﹐屈指以待。及釋服﹐明日以處士拜拾貴。祐𨿽工文章﹐善書畫﹐好鼓琴﹐其拔擢乃偶然耳。任迪簡爲天徳軍判官﹐軍宴後至﹐當飲觥酒﹐軍吏誤以醋酌。迪簡以軍使李景略嚴暴﹐發之則死者多矣﹐乃彊飲之﹐吐血而歸。軍中聞者皆感泣﹐後景略因爲之省刑。及景略卒﹐軍中請以爲主。自衛佐拜禦史中丞﹐爲軍使﹐後至易定節度使。時人呼爲「呷醋節帥」。熊執易爲補闕﹐上疏極諫﹐竊示僚友歸登。登慘然曰「願寄一名。雷霆之怒﹐恐足下不足以獨當也。」徳宗晚年絕嗜欲﹐尢工詩句﹐臣下莫可及。每禦制奉和﹐退而笑曰「排公在。」俗有投石之兩頭置標﹐號曰「排公」﹐以中不中爲勝負也。杜太保在淮南﹐進崔叔淸詩百篇。徳宗謂使者曰「此惡詩﹐馬用進﹗」時呼爲「準敕惡詩」。司馬徒之子暢﹐以第中大杏饋竇文場。文場以進。徳宗未嘗見﹐頗怪之﹐令使就第封杏樹。暢懼﹐進宅﹐廢爲奉誠園﹐屋木盡拆入內也。姚南仲﹐滑州苦於監軍使薛盈珍﹐遣部將曹洽奏論盈珍。盈珍亦遣小使偕行。洽自度不得盡言於上﹐至滋水驛﹐夜半先殺小使﹐乃自殺﹐緘遺表於囊中。於司空頔﹐方熾於襄陽﹐朝廷以大閹薛尙衍監其軍。尙衍至﹐崸用數不厚待﹐尙衍晏如也。後旬日﹐請出遊﹐及暮而歸﹐帟幕茵榻什器一以新矣。又列犢車五十乘﹐實以綾彩﹐尙衍頷之而已﹐亦不形言。頔嘆曰「是何祥也﹖」襄州人善爲漆器﹐天下取法﹐謂之「襄祥」。及於司空頔爲帥﹐多酷暴。鄭元鎭河中﹐亦虐﹐遠近呼爲「襄樣節度」。史侔﹐榷鹽於解縣﹐初變榷法﹐以中朝廷。有外甥十餘歲﹐従牟檢畦﹐拾鹽一顆以歸。牟知﹐立杖殺之。其姊哭而出救﹐已不及矣。鄭相珣瑜﹐方上堂食﹐王叔文至﹐韋執誼遽起﹐延入閣內。珣瑜嘆曰「可以歸矣﹗」遂命駕﹐不終食而出﹐自是罷相。王叔文以度支使設食於翰林中﹐大會諸閹﹐袖金以贈。明日又至﹐揚言聖人適於苑中射兔﹐上馬如飛﹐敢有異議者﹐腰斬。其日乃丁母憂。順宗風噤不言﹐太子未立﹐牛美人有異志。上召學士鄭絪於小殿﹐令艸立儲詔。絪搦管不請﹐而書「立嫡以長」四字﹐跪而上呈。帝深然之﹐乃定。憲宗固英主也﹐然始卽位﹐得杜邠公﹐大啟胸臆﹐以致其道﹐作事謀始﹐邠公之力也。元和初﹐陰陽家言「五福﹐太一在蜀。」故劉辟造五福樓﹐符載爲之記。初﹐劉辟有心疾﹐人自外至﹐輒如吞噬之狀。同府崔佐時﹐體甚肥碩﹐辟據地而吞﹐背裂血流。獨盧文若至不吞﹐故後自惑爲亂。起居舍人韋綬以心疾廢﹐校書郎李播亦以心疾廢。播常疑遇毒﹐鎖井而飲。散騎常侍李益﹐少有疑病﹐亦心疾也。夫心者﹐靈府也﹐爲物所中﹐終身不痊。多思慮﹐多疑惑﹐乃疾之本也。唐衢﹐周滯也。有文學﹐老而無成﹐惟善哭。每一發聲﹐音調哀切﹐聞者泣下。常遊太原﹐遇享軍﹐酒酣乃哭﹐滿坐不樂﹐主人爲之罷宴。長沙僧懷素﹐好艸書﹐自言得「艸聖三昧」。棄筆堆積﹐埋於山下﹐號曰「筆冢」。梁武帝造寺﹐令蕭子雲飛白大書「蕭」字。至今一蕭字存焉。李約竭產自江南買歸東洛﹐匾於小亭以玩之﹐號爲「蕭齋」。韓愈好奇﹐與客登華山絕峯﹐度不可邁。乃作遺書﹐發狂慟哭。華陰令百計取之﹐乃下。羅浮王先生﹐人或問﹕「爲政難易﹖」先生曰「簡則易。」又問﹕「儒釋同道否﹖」先生曰「直則同。」越僧靈澈﹐得蓮花漏於廬山﹐傳江西觀察使韋丹。初﹐惠遠以山中不知更漏﹐乃取銅葉制器﹐狀如蓮花﹐置盆水之上﹐底孔漏水。半之則沈。每晝夜十二沈﹐爲行道之節。𨿽冬夏短長﹐云陰月黑﹐亦無差也。舊百官早期﹐必立馬於望仙建福門外﹐宰相於光宅車坊﹐以避風雨。元和初﹐始置待漏院。京輔故老言﹕每營山陵封輒雨﹔至少霖淫﹐亦十餘日矣。元和初﹐洪崖冶有役者﹐將化爲虎﹐羣眾呼﹐以水沃之﹐乃不得化。或問苕谿子﹕「是何謂也﹖」答曰「陽極而陰﹐晦極而明﹐爲雷爲電﹐爲雪爲霜﹐形之老之死之﹐八竅者卵﹐九竅者胎﹐推遷之變化也。燕雀爲蛤﹐野雞爲蜃﹐蝦蟆爲鶉﹐吞蛹爲蛾﹐蚯蚓爲百合﹐腐艸爲螢火﹐烏足之根爲蠐螬﹐久竹生靑蜓﹐田鼠爲鴽﹐老爲猿﹐陶蒸之變化也。仁而爲暴﹐聖而爲狂﹐雌雞爲雄﹐男子爲女人﹐爲蛇爲虎﹐耗亂之變化也。是必生化而後气化﹐气化而後形化﹐俗言四指者﹐天虎也﹔五指者﹐人虎也。惟道徳者窮焉。」松脂入地千歲爲茯苓﹐茯苓千歲爲琥魄﹐琥魄千歲爲﹛殹石﹜玉﹐愈久則愈精也。鷅鳥千歲爲鴆﹐愈老則愈毒也。南中山川﹐有鴆之地﹐必有犀牛﹔有沙虱水弩之處﹐必有鸀鳿﹐及生可療之艸。張氏嘉貞生延賞﹐延賞生弘靖。國朝已來﹐祖孫三代爲相﹐惟此一家。弘靖旣拜﹐薦韓臯自代。韓氏休生滉﹐滉生臯﹐二代爲相﹐一爲左僕射﹐終不登廊廟。髙貞公致仕﹐制云「以年致政﹐抑有前聞。近代寡廉﹐罕由斯道。」是時杜司徒年七十﹐無意請老。裴晉公爲舍人﹐以此譏之。苗夫人﹐其父太師也﹐其舅張河東也﹐其夫延賞也﹐其子弘靖也﹐其子婿韋太尉也。近代衣冠婦人之貴﹐無如此者。李錡之擒也﹐侍婢一人隨之。錡夜則裂衿自書管榷之功﹐言爲張子良所賣。教侍婢曰「結之衣帶。吾若従容奏對﹐當爲宰相﹐揚﹑益節度﹔不得﹐従容受極刑矣。吾死﹐汝必入內﹐上必問汝﹐汝當以此進之。」及錡伏法﹐京城三日大霧不開﹐或聞鬼哭。憲宗又得帛書﹐頗疑其冤﹐內出黃衣二襲﹐賜錡及子。敕京兆府收葬之。李銛錡之従父兄弟也。爲宋州刺史﹐聞錡反狀慟哭﹐悉驅妻子奴婢無長幼﹐量其頸爲枷﹐自拘於觀察使。朝廷聞而湣之﹐薄貶而已。裴相垍嘗應宏詞﹐崔樞考不中第。及爲相﹐擢樞爲禮部侍郎﹐笑而謂曰「此報徳也。」樞惶恐欲墜階﹐又笑曰「此言戲耳﹗」憲宗久親政事﹐忽問﹕「京兆尹幾員﹖」李吉甫對曰「京兆尹三員﹐一中大尹﹐二員少尹。」時人謂之善對。獨狐郁﹐權相子婿﹐歷掌內職綸詔﹐有美名。憲宗嘗嘆曰「我女婿不如徳輿女婿。」韋相貫之﹐爲尙書右丞﹐入內﹐僧廣宣贊門曰「竊聞閣下不久拜相。」貫之叱曰「安得不軌之言﹗」命紙艸奏﹐僧恐懼走出。長安中﹐爭爲碑志﹐若市賈然。大官薨卒﹐造其門如市﹐至有喧競構致﹐不由喪家。是時裴均之子﹐將圖不朽﹐積縑帛萬匹﹐請於韋相。貫之舉手曰「寧餓死﹐不苟爲此也。」杜羔有至行﹐其父爲河北一尉而卒。母氏非嫡﹐經亂不知所之。羔嘗抱終身之戚。會堂兄兼爲澤潞判官﹐嘗鞫獄於私第﹐有老婦辯對﹐見羔出入﹐竊謂人曰「此少年狀類吾兒。」詰之﹐乃羔母也。自此迎侍而歸。又往來河北求父厝所﹐邑中故老已盡﹐不知所詢﹐館於佛廟﹐日夜悲泣。忽睹屋柱煙煤之下﹐見字數行﹐拂而視之﹐乃其父遺迹﹐言「後我子孫﹐若求吾墓﹐當於某村某家詢之。」羔號泣而往﹐果有老父年八十歲餘﹐指其邱壠﹐因得歸葬。羔至工部尙書致仕。衢州余氏子﹐名長安﹐父叔二人﹐爲同郡方全所殺。長安八歲自誓﹐十七乃復讎﹐大理斷死。刺史元錫奏言「臣伏見余氏一家﹐遭橫禍死者﹐實二平人﹔蒙顯戮者﹐乃一孝子。」又引《公羊傳》「父不受誅﹐子得讎」之義﹐請下百僚集議其可否﹐詞甚哀切。時裴中書垍當國﹐李刑部鄘司刑﹐事竟不行。有老儒薛伯髙遺錫書曰「大司寇是俗吏﹐執政柄乃小﹖生﹐余氏子宜其死矣﹗」孔戣爲華州刺史﹐奏江淮海味﹐無堪道路擾人﹐並其類數十條上。後欲用戣﹐上不記名﹐問裴晉公﹐不能答。久之方省﹐乃拜戣嶺南節度使。有殊政﹐南中士人死於流竄者﹐子女皆爲嫁之。李遜爲衢州刺史﹐以侯髙試守縣令。髙策杖入府﹐以議百姓﹐亦近代所難也。憲宗問趙相宗儒曰「人言卿在荊州﹐球場艸生﹐何也﹖」對曰「死罪﹗有之﹐𨿽然艸生﹐不妨球子往來。」上爲之啟齒。鄭陽武﹐常言欲爲《易》比﹐以三百八十四爻﹐各比以人事。又云「玄義之有莊周﹐猶禪律之有維摩詰﹐欲圖畫之﹐俱恨未能。」王相注《太玄經》﹐常取以卜﹐自言「所中多於《易》筮。」蔣乂撰《宰臣錄》﹐每拜一相﹐旬月必獻一卷﹐故得物議所嗤。陳諫者﹐市人﹐彊記。忽遇染人歲籍﹐所染綾帛尋丈尺寸﹐爲簿合圍。諫泛覽悉記之。州縣籍帳﹐凡所一閱﹐終身不忘。王仲舒爲郎中﹐與馬逢有善。每責逢曰「貧不可堪﹐何不求碑志見救﹖」逢笑曰「適有人走馬呼醫﹐立可待否﹖」裴佶常話﹕少時姑夫爲朝官﹐有雅望。佶至宅看其姑﹐會其朝退﹐深嘆曰「崔昭何人眾口稱美﹐此必行賄者也。如此安得不亂﹖」言未竟﹐閽者報壽州崔使君候謁。姑夫怒呵閽者﹐將鞭之。良久﹐束帶彊出。須臾﹐命茶甚急﹐又命酒饌﹐又令秣馬﹑飯僕。姑曰「前何倨而後何恭也﹖」及入門﹐有得色﹐揖佶曰「且憩學院中。」佶未下階﹐出懷中一紙﹐乃昭贈官絁千匹。呂元膺爲鄂嶽都團練使﹐夜登城﹐女墻已鎖。守陴者曰「軍法﹕夜不可開。」乃告言中丞自登。守者又曰「夜中不辧是非﹐𨿽中丞亦不可﹗」元膺乃歸﹐明日擢守陴者爲大職。王鍔累任大鎭﹐財貨山積﹐有舊客誡鍔以積而能散之義。後數日﹐客復見鍔。鍔曰「前所見教﹐誠如公言﹐已大散矣。」客曰「請問其目﹖」鍔曰「諸男各與萬貫﹐女婿各與千貫矣﹗」張圓者﹐韓弘舊吏。初﹐弘秉節﹐事無大小委之。後乃奏貶﹐圓多怨言﹐乃量移﹐誘至汴州﹐極歡而遣﹐次八角店﹐白日殺之﹐盡收所賂而還。於頔任髙洪﹐苛刻剝下﹐一道苦之。小將陳儀﹐白日袖刃﹐刺洪於府﹐羣胥奔潰。洪走案庫而伏﹐中刃七八不死。武相元衡遇害﹐朝官震恐﹐多有上疏﹐請不窮究。惟尙書左丞許孟容奏言「當罪京兆尹﹐誅金吾鋪官﹐大索求賊。」行行然有前輩風采。時京兆尹裴武問吏﹐吏曰「殺人者未嘗得脫。」數日﹐果擒賊張晏輩。裴晉公爲盜所傷刺﹐隸人王義捍刃死之。公乃自爲文以祭﹐厚給其妻子。是歲進士撰《王義傳》者﹐十有二三。近俗以權臣所居坊呼之﹐李安邑最著﹐如爵邑焉。及卒﹐太常議謚﹐度支郎中張仲方駁曰「吉甫議信不著﹐又興兵戎﹐以害生物﹐不可美謚。」其子上訴﹐乃貶仲方。李載者﹐燕代豪傑﹐常臂鷹攜妓以獵﹐旁若無人。方伯爲之前席﹐終不肯任。載生棲筠﹐爲禦史大夫﹐磊落可觀﹐然其器不及父。棲筠生吉甫﹐任相國八年﹐柔而多智。公慚卿﹐卿慚長﹐近之矣。吉甫生徳裕﹐爲相十年﹐正拜太尉﹐淸眞無黨。李司空愬之討吳元濟也﹐破新柵﹐擒賊將李祐﹐將斬而後免之﹐解衣輟食﹐與祐臥起帳中半歲﹐推之肝膽﹐然後授以精甲﹐使爲先鋒。𨿽祐妻子在賊中﹐愬不疑也。夜冒風雪﹐行一百六十里﹐首縛元濟而成大功﹐乃祐之力也。徳宗建中元年﹐貶禦史中丞元令柔﹔二年﹐貶禦史中丞袁髙﹔三年﹐貶禦史中丞嚴郢﹔四年﹐貶禦史中丞楊頊。皆四月晦﹐談者爲異。及元和擒劉辟﹑李錡﹑吳元濟﹐行大刑者﹐皆十一月朔。豈偶然耳﹗鑑虛爲僧﹐頗有風格﹐而出入內道場﹐賣弄權勢﹐杖殺於京兆府。城中言鑑虛煮羊胛﹐傳以爲法。盧昂﹐主福建鹽鐵﹐贓罪大發﹐有瑟瑟枕﹐大如半斗﹐以金牀承之。禦史中丞孟簡案鞫旬月﹐乃得而進。憲宗召市人估其價直﹐或云「至寶無價。」或云「美石﹐非眞瑟瑟也。」京城貴遊尙牡丹﹐三十餘年矣。每春暮﹐車馬若狂﹐以不耽玩爲恥。執金吾鋪官圍外﹐寺觀種以求利﹐一本有直數萬者。元和末﹐韓令始至長安﹐居第有之﹐遽命劚去﹐曰「吾豈效兒女子耶﹗」郝玭鎭良原﹐捕吐蕃而食之﹐西戎大懼。憲宗召欲授鉞﹐睹其老耄乃止。王忱爲盩厔鎭將﹐淸苦肅下﹐有軍士犯禁﹐杖而枷之﹐約曰「百日而脫。末及百日而脫者有三﹕我死則脫﹐爾死則脫﹐天子之命則脫。非此﹐臂可折﹐約不可攺也。」由是秋毫不犯。知太和公主出降回鶻﹐上禦通化門送之﹐百僚立班於章敬寺門外。公主駐車幕次﹐百僚再拜﹐中使將命出幕﹐答拜而退。長慶初﹐趙相宗儒爲太常卿﹐贊郊廟之禮。時罷相二十餘年﹐年七十六﹐眾論伏其精健。右常侍李益笑曰「是僕東府試官所送進士也。」知田令旣爲成徳所害﹐天子召其子布於涇州﹐與之舉哀﹐而授魏博節度。布乃盡出妓樂﹐捨鷹犬哭曰「吾不回矣﹗」次魏郊三十里﹐跣足被髮而入。後知力不可報﹐密爲遺表﹐伏劍而終。韋山甫﹐以石流黃濟人嗜欲﹐故其術大行﹐多有暴風死者。其徒盛言「山甫與陶貞白﹐同壇受籙。」以爲神仙之儔。長慶二年﹐卒於余幹。江西觀察使王仲舒徧告人曰「山甫老病而死﹐死而速朽﹐無小異於人者。」蘇州重玄寺閣﹐一角忽墊﹐計其扶薦之功﹐當用錢數千貫。有遊僧曰「不足勞人﹐請一夫斫木爲楔﹐可以正也。」寺主従之。僧每食畢﹐輒持楔數十﹐執柯登閣﹐敲椓其間﹐未逾月﹐閣柱悉正。舊說﹕聖善寺閣﹐常貯醋數十甕﹐恐爲蛟龍所伏以致雷霆也。王彥伯自言醫道將行﹐時列三四竈﹐煮藥於庭。老少塞門而請﹐彥伯指曰「熱者飲此﹐寒者飲此﹐風者飲此﹐气者飲此。」皆飲之而去。翌日﹐各負錢帛來酬﹐無不效者。宋淸﹐賣藥於長安西市。朝官出入移貶﹐淸輒賣藥迎送之。貧士請藥﹐常多折券﹐人有急難﹐傾財救之。歲計所入﹐利亦百倍。長安言「人有義聲﹐賣藥宋淸。」揚州有王生者﹐人呼爲「王四舅」﹐匿迹貨殖﹐厚自奉養﹐人不可見。揚州富商大賈﹐質庫酒家﹐得王四舅一字﹐悉奔走之。竇氏子﹐言家方盛時﹐有奴厚斂羣従數宅之資﹐供白麥麵。醫云「白麥性平。」由是恣食不疑﹐凡數歲﹐未嘗生疾。其後有奴告其謬妄﹐所輸面乃常麥﹐非白麥也。羣従諸宅﹐一時暴熱皆發。故老言﹕五十年前﹐多患熱黃﹐坊曲必有大署其門﹐以烙黃爲業者。灞滻水中﹐常有晝至暮去者﹐謂之「浸黃」。近代悉無﹐而患腰腳者眾耳﹐疑其茶爲之也。凡射知雉兔頭腳之法﹐云﹕先以加其頭﹐次減其腳﹐以見腳除頭﹐以本頭除腳。飛者在上﹐走者在下。古之屋室﹐中爲牖﹐東爲戶。故今語曰「二十三日正南﹐二十五日當戶。」或說天下未有兵甲時﹐常多刺客。李汧公勉爲開封尉﹐鞫獄﹐獄囚有意气者﹐感勉求生。勉縱而逸之。後數歲﹐勉罷秩﹐客遊河北﹐偶見故囚。故囚喜迎歸﹐厚待之﹐告其妻。曰「此活我者﹐何以報徳﹖」妻曰﹕償縑千匹可乎﹖」曰「未也。」妻曰「二千匹可乎﹖」亦曰「未也。」妻曰「若此﹐不如殺之。」故囚心動。其僮哀勉﹐密告之。勉衩衣乘馬而逸。比夜半﹐行百餘里﹐至津店。店老父曰「此多猛獸﹐何敢夜行﹖」勉因話言。言未畢﹐梁上有人瞥下曰「我幾誤殺長者﹗」乃去。未明﹐攜故囚夫妻二首﹐以示勉。貞元中﹐長安客有買妾者﹐居之數年﹐忽爾不知所之。一夜﹐提人首而至﹐告其夫曰「我有父冤﹐故至於此﹐今報矣。」請歸﹐泣涕而訣﹐出門如風。俄頃卻至﹐斷所生二子喉而去。

卷下宰相自張曲江之後﹐稱房太尉﹑李梁公爲重徳。徳宗朝﹐則崔太傅尙用﹐楊崖州尙文﹐張鳳翔尙學﹐韓晉公尙斷﹐乃一時之風采。其後貞元末年﹐得髙貞公郢門下﹐亦足坐鎭風俗。憲宗朝﹐則有杜邠公之器量﹐鄭少保之淸儉﹐鄭武陽之精粹﹐李安邑之智計﹐裴中書之秉持﹐李僕射之彊貞﹐韋河南之堅正﹐裴晉公之宏達﹐亦各行其志也。凡拜相禮﹐絕班行﹐府縣載沙塡路﹐自私第至子城東街﹐名曰「沙堤」。有服假﹐或百僚問疾﹐有司就私第設幕次排班。每元日﹑冬至立仗﹐大官皆備珂傘﹑列燭﹐有至五六百炬者﹐謂之「火城」。宰相火城將至﹐則眾少皆撲滅以避之。宰相判四方之事有堂案﹐處分百司有堂帖﹐不次押名曰「花押」。黃敕旣行﹐下有小異同曰「帖黃」﹐一作「押黃」。宰相相呼爲「元老」﹐或曰「堂老」。兩省相呼爲「閣老」。尙書丞﹑郎﹑郎中相呼爲「曹長」。外郎﹑禦史﹑遺補相呼爲「院長」。上可兼下﹐下不可兼上﹐惟侍禦史相呼爲「端公」。兩省謔起居郎爲「螭頭」﹐以其立近石螭也。中書﹑門下官並於西省﹖上事﹐以便禮儀。五品已上﹐宰相送之﹐仍並廊參。長慶初﹐上以刑法爲重﹐每有司斷大獄﹐又令中書舍人一員﹐參酌而出之。百司呼爲「參酌院」。南省故事﹕左右僕射上﹐宰相皆送﹐監察禦史捧案﹐員外郎捧筆﹐殿中侍禦史押門﹐自丞郎禦史中丞皆受拜。而朝論以爲臣下比肩事主﹐儀注太重﹐元和已後﹐悉去舊儀﹐惟乘馬入省門如故。上訖﹐宰相百僚會食都堂。國初至天寶﹐常重尙書﹐故房梁公言李緯好髭須﹐崔日知有望省樓﹐張曲江論牛仙客﹐皆其事也。兵興之後﹐官爵浸輕﹐八座用之酬勛不暇﹐故今議者以丞﹑郎爲貴。元和末﹐有敕申明﹕父子﹑兄弟無同省之嫌。自是楊於陵任尙書﹐其子嗣復立郎署﹐兄弟分曹者亦數家。自開元二十二年﹐吏部置南院﹐始懸長名﹐以定畱放。時李林甫知選﹐寧王私謁十人﹐林甫曰「就中乞一人賣之。」於是放選榜云「據其書判﹐自合得畱。緣囑寧王﹐且放冬集。」裴僕射遵慶﹐罷相知選﹐朝廷優其年徳﹐令就宅注官。自宣平坊榜引仕子以及東市西街。時人以爲盛事。長慶初﹐李尙書絳議置郎官十人﹐分判南曹。吏人不便﹐旬日出爲東都畱守。自是選曹成狀﹐常亦速畢也。李建爲吏部郎中﹐常言於同列曰「方今俊秀﹐皆舉進士。使僕得志﹐當令登第之歲﹐集於吏部﹐使尉紫縣。旣罷又集﹐乃尉兩畿﹐而升於朝。大凡中人﹐三十成名﹐四十乃至淸列﹐遲速爲宜。旣登第﹐遂食祿﹔旣食祿﹐必登朝。誰不欲也無淹翔以守常限﹐無紛競以求再捷﹐下曹得其修舉﹐上位得其歷試。就而言之﹐其利甚博。」議者多之。吏部甲庫﹐有朱泚僞黃案數百道﹐省中常取戲玩﹐已而藏之。柳辟知甲庫﹐白執政﹐於都堂集八座丞郎而焚之。郎官故事﹕吏部郎中二廳﹐先小銓﹐次格式﹔員外郎二廳﹐先南曹﹐次廢置。刑部分四馥﹐戶部分兩賦﹐其制尙矣。舊說吏部爲省眼﹐禮部爲南省﹐舍人﹑考功﹑度支爲振行比部得廊下食﹐以飯従者﹐號「比盤」。二十四曹呼左右司爲「都公」。省下語曰「後行祠﹑屯﹐不博中行都﹑門﹔中行刑﹑戶﹐不博前行駕﹑庫。故事﹕度支案﹐郎中判入﹐員外判出﹐侍郎總統押案而已。貞元已後﹐方有使額也。郎官當直﹐發敕爲重。水部員外郎劉約直宿﹐會河北系囚﹐配流嶺南﹐夜發敕。直宿令史不更事﹐惟下嶺南﹐不下河北。旬月後﹐本州聞奏﹐約乃出官。貞元末﹐有郎官四人﹐自行軍司馬賜紫而登郎署﹐省中謔爲「四軍紫」。禦史故事﹕大朝會則監察押班﹐常參則殿中知班﹐入閣則侍禦史監奏。蓋含元殿最遠﹐用八品﹔宣政其次﹐用七品﹐紫宸最近﹐用六品﹔殿中得立五花磚﹐綠衣﹐用紫案褥之類﹐號爲「七貴」。監察院長與同院禮﹐隔語曰「事長如事端。」凡上堂﹐絕言笑﹐有不可忍﹐雜端大笑﹐則合座皆笑﹐謂之「烘堂」。烘堂不罰。大夫﹑中丞入三院﹐罰直盡放﹐其輕重尺寸由於吏人﹐而大者存之黃卷。三院上堂有除攺者﹐不得終食﹐惟刑部郎官得終之。王某云﹕往年任官同州﹐見禦史出按回﹐止州驛﹐經宿不發﹐忽索雜案﹐又取印歷﹐鎖驛甚急﹐一州大擾。有老吏竊哂﹐乃因庖人以通憲胥﹐許百縑爲贈。明日未明﹐已啟驛門﹐盡還案牘。禦史乘馬而去。崔蘧爲監察﹐巡囚至神策軍﹐爲吏所陷﹐張蓋而入﹐諷軍中索酒食﹐意欲結歡。竇文場怒奏﹐立敕就臺﹐鞭於直廳而流血。自是巡囚不至禁軍也。寶應二年﹐大夫嚴武奏﹐在外新除禦史﹐食宿私捨非宜。自此乃給公券。元和中﹐元稹爲監察禦史﹐與中使爭驛廳﹐爲其所辱。始敕節度﹑觀察使﹑臺官與中使﹐先到驛者得處上廳﹐因爲定制。每大朝會﹐監察禦史押班不足﹐則使下禦史﹐因朝奏者攝之。諫院以章疏之故﹐憂患略同。臺中則務苛禮﹐省中多事﹐旨趣不一。故言「遺補相惜﹐禦史相憎﹐郎官相輕。」開元已前﹐有事於外﹐則命使臣﹐否則止。自置八節度﹑十采訪﹐始有坐而爲使﹐其後名號益廣。大抵生於置兵﹐盛於興利﹐普於銜命﹐於是爲使則重﹐爲官則輕。故天寶末﹐佩印有至四十者。大歷中﹐請俸有至千貫者。今﹐在朝有太淸宮使﹑太微宮使﹑度支使﹑鹽鐵使﹑轉運使﹑知匭使﹑宮苑使﹑閒廏使﹑左右巡使﹑分察使﹑監察使﹑館驛使﹑監倉使﹑左右街使﹔外任則有節度使﹑觀察使﹑諸軍使﹑押蕃使﹑防禦使﹑經略使﹑鎭遏使﹑招討使﹑榷鹽使﹑水陸運使﹑營田使﹑給納使﹑監牧使﹑長春宮使﹑團練司使﹑黜陟使﹑撫巡使﹑宣慰使﹑推復使﹑選補使﹑會盟使﹑冊立使﹑弔祭使﹑供軍使﹑糧料使﹑知糴使﹑此是大略。經置而廢者不錄。宦官內外﹐悉屬之使。舊爲權臣所管﹐州縣所理﹐今屬中人者有之。開元日﹐通不以姓而可稱者﹐燕公﹑曲江﹑太尉﹑魯公﹔不以名而可稱者﹐宋開府﹑陸兗公﹑王右丞﹑房太尉﹑郭令公﹑崔太傅﹑楊司徒﹑劉忠州﹑楊崖州﹑段太尉﹑顏魯公﹔位卑而著名者﹐李北海﹑王江寧﹑李館陶﹑鄭廣文﹑元魯山﹑蕭功曹﹑張長史﹑獨孤常州﹑杜工部﹑崔比部﹑梁補闕﹑韋蘇州﹑戴容州﹔二人連言者﹐岐薛﹑姚宋﹑燕許﹑元王﹑常楊﹑蕭李﹔又有羅鉗吉网﹐員推韋狀。又有四夔﹑四凶。大歷已後﹐專學者有蔡廣成《周易》﹐彊象《論語》﹐啖助﹑趙匡﹑陸質《春秋》﹐施士丐《毛詩》﹐刁彜﹑仲子陵﹑韋彤﹑裴茝講《禮》﹐章廷珪﹑薛伯髙﹑徐潤並通經。其餘地理則賈僕射﹐兵賦則杜太保﹐故事則蘇冕﹑蔣乂﹐歷算則董和﹐天文則徐澤﹐氏族則林寶。張參爲國子司業﹐年老﹐常手寫九經﹐以謂「讀書不如寫書。」熊執易類《九經》之義﹐爲《化統》五百卷﹐四十年乃就﹐未及上獻﹐卒於西川。武相元衡欲寫進﹐其妻薛氏慮墜失﹐至今藏於家。髙定﹐貞公郢之子也。爲《易》﹐合八出以畫八卦﹐上圓下方﹐合則爲重﹐轉則爲演﹐七轉而六十四卦﹐六甲八節備焉。著《外傳》二十三篇。定﹐小字董二﹐時人多以小字稱。年七歲﹐讀書至《牧誓》﹐問父曰「柰何以臣伐君﹖」答曰「應天順人。」又問曰「用命賞於祖﹐不用命戮於社﹐豈是順人﹖」父不能對。年二十三﹐爲京兆府參軍﹐卒。董和﹐究天地陰陽曆律之學﹐著《通乾論》十五卷成。至荊南﹐節度裴冑之問﹐董生言曰「日常右轉﹐星常左轉﹐大凡不滿三萬年﹐日行周二十八捨三百六十五度。然必有差﹐約八十年差一度。自漢文三年甲子冬至日﹐在斗二十二度﹐至唐興元元年甲子冬至日﹐在斗九度﹐九百六十一年﹐差十三度矣。」貞元五年﹐初置中和節。禦制詩﹐朝臣奉和﹐詔寫本賜戴叔倫於容州﹐天下榮之。楚僧靈﹐律行髙潔﹐而能爲文。吳僧皎然﹐亦名晝﹐盛工篇什﹐著《詩評》三卷﹐及卒﹐徳宗降使取其遺文。近代文僧﹐二人首出。韋應物﹐立性髙潔﹐鮮食寡欲﹐所坐焚香掃地而坐。其爲詩馳驟﹐建安以還﹐各得其風韻。李益﹐詩名早著﹐有《徵人歌且行》一篇﹐好事者畫爲圖障。又有云「同樂峯前沙似雪﹐受降城外月如霜。不知何處吹蘆管﹐一夜徵人盡望鄕。」天下亦唱爲樂曲。沈旣濟撰《枕中記》﹐莊生寓言之類。韓愈撰《毛穎傳》﹐其文尢髙﹐不下史遷。二篇眞良史才也。張登﹐長於小賊﹐气宏而密﹐間不容髮﹐有織成隱起﹐往往蹙金之狀。近代有造謗而著書﹐《雞眼》《苗登》二文。有傳蟻穴而稱﹐李公佐南柯太守﹔有樂妓而工篇什者﹐成都薛濤﹔有家僮而善章句者﹐郭氏奴。皆文之妖也。進士爲時所尙久矣。是故俊乂實集其中﹐由此出者﹐終身爲聞人。故爭名常切﹐而爲俗亦獘。其都會謂之「舉場」﹐通稱謂之「秀才」。投刺謂之「鄕貢」﹐得第謂之「前進士」。互相推敬謂之「先輩」﹐俱捷謂之「同年」。有司謂之「座主」。京兆府考而升者﹐謂之「等第」。外府不試而貢者﹐謂之「拔解」。將試各相保任﹐謂之「合保」。羣居而賦﹐謂之「私試」。造請權要﹐謂之「關節」。激揚聲價﹐謂之「還往」。旣捷﹐列書其姓名於慈恩寺塔﹐謂之「題名」。會大宴於曲江亭子﹐謂之「曲江會」。籍而入選﹐謂之「春闈」。不捷而醉飽﹐謂之「打」。匿名造謗﹐謂之「無名子」。退而肄業﹐謂之「過夏」。執業而出﹐謂之「夏課」。挾藏入試﹐謂之「書策」。此是大略也。其風俗系於先達﹐其制置存於有司。𨿽然﹐賢士得其大者﹐故位極人臣﹐常十有二三﹐登顯列十有六七﹐而張睢陽﹑元魯山有焉﹐劉辟﹑元翛有焉。開元二十四年﹐考功郎中李昂﹐爲士子所輕詆﹐天子以郎署權輕﹐移職禮部﹐始置貢院。天寶中﹐則有劉長卿﹑袁成用分爲朋頭﹐是時常重東府西監。至貞元八年﹐李觀﹑歐陽詹猶以廣文生登第﹐自後乃羣奔於京兆矣。貞元十二年﹐駙馬王士平與義陽公主反目﹐蔡南史﹑獨孤申叔播爲樂曲﹐號「義陽子」。有《團雪散云》之歌。徳宗聞之怒﹐欲廢科舉﹐後但流斥南史﹑申叔而止。或有朝客譏宋濟曰「近日白袍子何太紛紛﹖」濟曰「蓋由緋袍子﹑紫袍子紛紛化使然也。」宋濟﹐老於文場﹐舉止可笑﹐嘗試賦﹐誤失官韻﹐乃撫膺曰「宋五又坦率矣﹗」由是大著名。後禮部上甲乙名﹐徳宗先問曰「宋五免坦率否﹖」元和已後﹐爲文筆﹐則學奇詭於韓愈﹐學苦澀於樊宗師﹔歌行﹐則學流蕩於張籍﹔詩艸﹐則學矯激於孟郊﹐學淺切於白居易﹐學淫靡於元稹。俱名爲《元和體》。大抵天寶之風尙黨﹐大歷之風尙浮﹐貞元之風尙蕩﹐元和之風尙怪也。建中初﹐金吾將軍裴冀曰「若使禮部先時頒天下﹐曰「某年試題取某經﹐某年試題取某史﹐至期果然。亦勸學之一術也。」崔元翰爲楊崖州所知﹐欲拜補闕﹐懇曰「願得進士﹐由此獨步場中。」然亦不曉呈試﹐故先求題目爲地。崔敖知之﹐旭日都堂始開﹐敖盛气白侍郎曰「若試《白雲起封中賦》﹐傲請退。」侍郎爲其所中﹐愕然換其題。是歲二崔俱捷。熊執易通於《易》理﹐會建中四年試《易》《知險阻》論﹐執易端坐剖析﹐傾動瑒中﹐乃一舉而捷。李直方﹐嘗第果實名﹐如貢士之目者﹐以綠李爲首﹐楞梨爲副﹐櫻桃爲三﹐甘子爲四﹐蒲桃爲五。或薦荔枝﹐曰「寄舉之首。」又問﹕「栗如之何﹖」曰「取其實事﹐不出八九。」始範曄以諸香品時輩﹐後侯朱虛撰《百官本艸》﹐皆此類也。其升降義趣﹐直方多則而效之。韓愈引致後進﹐爲求科第﹐多有投書請益者﹐時人謂之「韓門弟子」。愈後官髙﹐不復爲也。宋沆爲太樂令﹐知音﹐近代無比。太常久亡徵調﹐沆乃考鐘律而得之。李汧公﹐雅好琴﹐常斷桐﹐又取漆桶爲之﹐多至數百張﹐求者與之。有絕代者﹐一名響泉﹐一名韻磬﹐自寶於家。京師人以樊氏﹑路氏琴爲第一﹐路氏琴有房太尉石枕﹐損處惜之不理。蜀中雷氏斫琴﹐常自品第﹐第一者以玉徽﹐次者以瑟瑟徽﹐又次者以金徽﹐又次者螺蚌之徽。張相弘靖﹐少時夜會名客﹐觀鄭宥調二琴至切。各置一榻﹐動宮則宮應﹐動商則商應﹐稍不切﹐乃不應。宥師董庭蘭﹐尢善泛聲﹑祝聲。韓會與名輩號爲「四夔」﹐會爲夔頭﹐而善歌妙絕。李舟好事﹐嘗得村捨煙竹﹐截以爲笛﹐堅如鐵石﹐以遺李牟。牟吹笛天下第一﹐月夜泛江﹐維舟吹之﹐寥亮逸髮﹐上徹云表。俄有客獨立於岸﹐呼船請載。旣至﹐請笛而吹﹐甚爲精壯﹐山河可裂。牟平生未嘗見。及入破﹐呼吸盤擗﹐其笛應聲粉碎﹐客散不知所之。舟著記﹐疑其蛟龍也。李牟﹐秋夜吹笛於瓜洲﹐舟楫甚隘。初發調﹐羣動皆息。及數奏﹐微風颯然而至。又俄頃﹐舟人賈客﹐皆有怨嘆悲泣之聲。趙璧﹐彈五弦﹐人問其術﹐答曰「吾之於五弦也﹐始則心驅之﹐中則神遇之﹐終則天隨之。吾方浩然﹐眼知耳﹐目如鼻﹐不知五弦之爲璧﹐璧之爲五弦也。」李衮善歌﹐初於江外﹐而名動京師。崔昭入朝﹐密載而至﹐乃邀賓客﹐請第一部樂﹐及京邑之名倡﹐以爲盛會。紿言表弟﹐請登末坐﹐令衮獘衣以出﹐合坐嗤笑。頃命酒﹐昭曰「欲請表弟歌。」坐中又笑。及囀喉一發﹐樂人皆大驚曰「此必李八郎也。」遂羅拜階下。於頔司空﹐嘗令客彈琴。其嫂知音﹐聽於簾下﹐曰「三分中﹐一分箏聲﹐二分琵琶聲﹐絕無琴韻。」於司空頔﹐因韋太尉奉聖樂﹐亦撰《順聖樂》以進﹐每宴必使奏之。其曲將半﹐行綴皆伏﹐獨一卒舞於其中。幕客韋綬笑曰「何用窮兵獨舞。」言𨿽詼諧﹐一時亦有謂也。頔又令女妓爲六佾舞﹐聲態壯妙﹐號《孫武順聖樂》。於司空以樂曲有《想夫憐》﹐其名不雅﹐將攺之⊥有笑者曰「南朝相府曾有瑞蓮﹐故歌《相府蓮》﹐自是後人語訛﹐相承不攺耳。」董仲舒墓門﹐人過皆下馬﹐故謂之「下馬陵」﹐後人語訛爲「蝦蟆陵」。今荊襄人呼「提」爲「堤」﹐晉絳人呼「梭」爲「」﹐關中人呼「稻」爲「討」﹐呼「釜」爲「付」﹐皆訛謬所習﹐亦曰「坊中語」也。風俗貴茶﹐茶之名品益眾。劍南有蒙頂石花﹐或小方﹐或散牙﹐號爲第一。湖州有顧渚之紫筍﹐東川有神泉﹑小團﹐昌明﹑獸目﹐峽州有碧澗﹑明月﹑芳澀﹑茱萸簝﹐福州有方山之露牙﹐夔州有香山﹐江陵有南木﹐湖南有衡山﹐嶽州有浥湖之含膏﹐常州有義興之紫筍﹐婺州有東白﹐睦州有鳩沈﹐洪州有西山之白露。壽州有霍山之黃牙﹐蘄州有蘄門團黃﹐而浮梁之商貨不在焉。酒則有郢州之富水﹐烏程之若下﹐滎陽之土窟春﹐富平之石凍春﹐劍南之燒春﹐河東之乾和薄萄﹐嶺南之靈谿﹑博羅﹐宜城之九醞﹐潯陽之湓水﹐京城之西市腔﹐蝦蟆陵郎官淸﹑阿婆淸。又有三勒漿類酒﹐法出波斯。三勒者謂庵摩勒﹑毗梨勒﹑訶梨勒。。紙則有越之剡藤苔箋﹐蜀之麻面﹑屑末﹑滑石﹑金花﹑長麻﹑魚子﹑十色箋﹐揚之六合箋﹐韶之竹箋﹐蒲之白蒲﹑重抄﹐臨川之滑薄。又宋亳間有織成界道絹素﹐謂之烏絲欄﹑朱絲欄﹐又有繭紙。凡貨賄之物﹐侈於用者﹐不可勝紀。絲布爲衣﹐麻布爲囊﹐氈帽爲蓋﹐革皮爲帶﹐內邱白甕甌﹐端溪紫石硯﹐天下無貴賤通用之。初﹐詼諧自賀知章﹐輕薄自祖詠﹐諢語自賀蘭廣﹑鄭涉。近代詠字有蕭昕﹐寓言有李紆﹐隱語有張著﹐有警有李舟﹐張彧﹐歇後姚峴﹑叔孫羽﹐訛語影帶有李直方﹑獨孤申叔﹐題目人有曹著。長安風俗﹐自貞元侈於遊宴﹐其後或侈於書法﹑圖畫﹐或侈於博奕﹐或侈於卜祝﹐或侈於服食﹐各有所蔽也。古之飲酒﹐有杯盤狼籍﹑楊觶絕纓之說。甚則甚矣﹐然未有言其法者。國朝麟徳中﹐璧州刺史鄧弘慶﹐始創平﹑索﹑看﹑精四字令﹐至李梢云而大備。自上及下﹐以爲宜然。大抵有律令﹐有頭盤﹐有拋打﹐蓋工於舉場﹐而盛於使幕﹑衣冠。有男女雜履舄者﹐有長幼同燈燭者﹐外府則立將校而坐婦人﹐其獘如此。又有擊球﹑畋豬之樂﹐皆溺人者也。今之博戲﹐有長行最盛。其具有局﹑有子﹐子有黃黑各十五﹐擲采之骰有二。其法生於握槊﹐變於雙陸。天后夢雙陸而不勝﹐召狄梁公說之。梁公對曰「宮中無子之象是也。」後人新意﹐長行出焉。又有小雙陸﹑圍透﹑大點﹑小點﹑遊談﹑鳳翼之名﹐然無如長行也。鑑險易者﹐諭時事焉﹔適變通者﹐方《易》象焉。王公大人﹐頗或耽玩﹐至有廢慶弔﹐忘寢休﹐輟飲食者。乃博徒是彊名爭勝。謂之「撩零」﹐假借分畫謂之「囊家」﹐囊家什一而取﹐謂之「乞頭」。有通宵而戰者﹐有破產而輸者﹐其工者近有渾鎬﹑崔師本首出。圍棋次於長行﹐其工者近有韋延祐﹑楊芄首出。如彈棋之戲甚古﹐法𨿽設﹐鮮有爲之﹔其工者﹐近有吉逵﹑髙越首出焉。貞元中﹐董叔儒進博一局﹐並《經》一卷﹐頗有新意﹐不行於時。洛陽令崔師本﹐又好爲古之摴蒱。其法﹕三分其子﹐三百六十﹐限以二關﹐人執六馬﹐其骰五枚﹐分上爲黑﹐下爲白。黑者刻二爲犢﹐白者刻二爲雉。擲之全黑者爲盧﹐其采十六﹔二雉三黑爲雉﹐其采十四﹔二犢三白爲犢﹐其采十﹔全白爲白﹐其采八。四者貴采也—爲十二﹐塞爲十一﹐塔爲五﹐禿爲四﹐撅爲三﹐梟爲二。六者雜采也。貴采得連擲﹐得打馬﹐得過關﹐余采則否。新加進九退六兩采。凡東南郡邑無不通水﹐故天下貨利﹐舟楫居多。轉運使歲運米二百萬石輸關中﹐皆自通濟渠入河而至也。江淮篙工不能入黃河。蜀之三峽﹑河之三門﹑南越之惡谿﹑南康之贛石﹐皆險絕之所﹐自有本處人爲篙工。大抵峽路峻急﹐故曰「朝發白帝﹐暮徹江陵」。四月﹑五月爲尢險時﹐故曰「灩澦大如馬﹐瞿塘不可下﹔灩澦大如牛﹐瞿塘不可畱﹔灩澦大如襆﹐瞿塘不可觸。」揚子﹑錢塘二江者﹐則乘兩潮發棹﹐舟船之盛﹐盡於江西﹐編蒲爲帆﹐大者或數十幅﹐自白沙沂流而上﹐常待東北風﹐謂之潮信。七月﹑八月有上信﹐三月有鳥信﹐五月有麥信。暴風之候﹐有拋車云﹐舟人必祭婆官而事僧伽。江湖語雲「水不載萬。」言大船不過八九千石。然則大歷﹑貞元間﹐有兪大娘航船最大﹐居者養生﹑送死﹑嫁娶悉在其間﹐開巷爲圃﹐操駕之工數百﹐南至江西﹐北至淮南﹐歲一往來﹐其利甚博﹐此則不啻載萬也。洪鄂之水居頗多﹐與屋邑殆相半。凡大船必爲富商所有﹐奏商聲樂﹐眾婢僕﹐以據舵樓之下﹐其間大隱﹐亦可知矣。南海舶外國船也﹐每歲至安南﹑廣州。師子國舶最大﹐梯而上下數丈﹐皆積寶貨。至則本道奏報﹐郡邑爲之喧闐。有蕃長爲主領﹐市舶使籍其名物﹐納舶腳﹐禁珍異﹐蕃商有以欺詐入牢獄者。舶發之後﹐海路必養白鴿爲信。舶沒﹐則鴿𨿽數千里﹐亦能歸也。舟人言﹕鼠亦有靈﹐舟中羣鼠散走﹐旬日必有覆溺之患。海上居人﹐時見飛樓如締構之狀﹐甚壯麗者﹔太原以北﹐晨行則煙靄之中﹐睹城闕狀﹐如女墻﹑雉堞者﹐皆《天官書》所說气也。南海人言﹕海風四面而至﹐名曰「颶風」。颶風將至﹐則多虹霓﹐名曰「颶母」。然三五十年始一見。或曰﹕雷州春夏多雷﹐無日無之。雷公秋冬則伏地中﹐人取而食之﹐其狀類彘。又與黃魚同食者﹐人皆震死。亦有收得雷斧﹑雷墨者﹐以爲禁藥。龍門人皆言善遊於懸水﹐接水上下如神。然寒食拜必於河濱﹐終爲水溺死也。近代杜邠公自西川除江陵﹐五月下峽﹐官舟千艘﹐不損一隻。舊語曰「五月下峽﹐死而不弔。」此特邠公之洪福﹐自古未之有也。舊言﹕春水時至﹐魚登龍門﹐有化龍者。今汾晉山穴間﹐龍蛻骨角甚多﹐人采以爲藥﹐有五色者。劍南元無蠍﹐嘗有人任主簿﹐將蠍之任﹐而有之﹐今呼爲「主簿虫」也。江東有蚊母鳥﹐亦謂之吐蚊鳥﹐夏則夜鳴﹐吐蚊於叢葦間﹐湖州尢甚。南中又有蚊子樹﹐實類楷杷﹐熟則自裂﹐蚊盡出而空殼矣。劍南人之采猓犭然者﹐獲一猓犭然則數十猓犭然可盡得矣。何哉其猓犭然性仁﹐不忍傷類﹐見被獲者﹐聚族而啼﹐𨿽殺之﹐終不去也。噫﹐此乃獸之狀﹐人之心也。樂羊食其子﹐史牟殺其甥﹐則人之狀﹐獸之心也。猩猩者好酒與屐﹐人有取之者﹐置二物以誘之。猩猩始見﹐必大罵曰「誘我也﹗」乃絕走遠去﹐久而復來﹐稍稍相勸﹐俄頃俱醉﹐其足皆絆於屐﹐因遂獲之。或有其圖而贊曰「爾形惟猿﹐爾畫惟人﹐言不忝面﹐智不周身。淮陰佐漢﹐李斯相泰。何如箕山﹐髙臥養眞。」羅浮甘子﹐開元中方有﹐山僧種於南樓寺﹐其後常資進貢。幸蜀奉天之歲﹐皆不結實。揚州舊貢江心鏡﹐五月五日揚子江中所鑄也。或言無有百煉者﹐或至六七十煉則已﹐易破難成﹐往往有自鳴者。蘇州進藕﹐其最上者名曰「傷荷藕」﹐或云「葉甘爲虫所傷。」又云「欲長其根﹐則故傷其葉。」近多重臺荷花﹐花上復生一花﹐藕乃實中﹐亦異也。有生花異﹐而其藕不變者。宣州以兔毛爲褐﹐亞於錦綺﹐復有染絲織者尢妙。故時人以爲兔褐眞不如假也。初﹐越人不工機杼﹐薛兼訓爲江東節制﹐乃募軍中未有室者﹐厚給貨幣﹐密令北地娶織婦以歸﹐歲得數百人。由是越俗大化﹐競添花樣﹐綾紗妙稱江左矣。凡造物由水土﹐故江東宜紗綾﹑宜紙者﹐鏡水之故也。蜀人織錦初成﹐必濯於江水﹐然後文彩煥發。鄭人以滎水釀酒﹐近邑與遠郊美數倍。齊人以阿井水煎膠﹐其井比旁井重數倍。善和坊舊禦井﹐故老云非可飲之水﹐地卑水柔﹐宜用盥浣—元中﹐日以駱駝數十﹐馱入內以給六宮。每歲有司行祀典者﹐不可勝紀。一鄕﹑一里﹐必有祠廟焉。爲人禍福﹐其獘甚矣。南中有山洞﹐一泉往往有桂葉流出﹐好事者因目爲「流桂泉」。後人乃立棟宇﹐爲漢髙帝之神﹐屍而祝之。又有爲伍員廟之神像者﹐五分其髯﹐謂之「五髭須神」。如此皆言有靈者﹐多矣。江南有驛吏﹐以干事自任。典郡者初至﹐吏白曰「驛中已理﹐請一閱之。」刺史乃往﹐初見一室﹐署云「酒庫」﹐諸醞畢熟﹐其外畫一神。刺史問﹕「何也﹖」答曰「杜康。」刺史曰「公有餘也。」又一室﹐署云「茶庫」﹐諸茗畢貯﹐復有一神。問曰「何﹖」曰「陸鴻漸也。」刺史益善之。又一室﹐署云「俎庫」。諸俎畢備﹐亦有一神。問曰「何﹖」吏曰「蔡伯喈。」刺史大笑曰「不必置此。」回鶻常與摩尼議政﹐故京師爲之立寺﹐其法曰「晚乃食﹐敬水而茹葷﹐不飲乳酪。」其大摩尼數年一易﹐往來中國﹐小者年轉。江嶺西市商胡橐﹐其源生於回鶻有功也。元義方﹐使新羅﹐發雞林洲﹐遇海島﹐上有流泉。舟人皆汲攜之﹐忽有小﹖蛇自泉中出﹐舟師遽曰「龍怒。」遂發﹐未數里﹐風雨雷電皆至﹐三日三夜不絕。及雨霽﹐見遠岸城邑﹐問之﹐乃萊州也。朝廷每降使新羅﹐其國必以金寶厚爲之贈。惟李汭爲判官﹐一無所受﹐深爲同輩所嫉。常魯公使西蕃﹐烹茶帳中﹐贊普問曰「此爲何物﹖」魯公曰「滌煩療渴﹐所謂茶也。」贊普曰「我此亦有。」遂命出之﹐以指曰「此壽州者﹐此舒州者﹐此顧渚者﹐此蘄門者﹐此昌明者﹐此浥湖者。」吐蕃自貞元末失維州﹐常惜其險﹐百計復之。乃選婦人有心者﹐約曰「去爲維州守卒之妻﹐十年兵至﹐汝爲內應。」及元和中﹐婦人已育數子﹐蕃寇大至﹐發火應之﹐維州復陷。西蕃呼贊普之妻爲「朱蒙」。

