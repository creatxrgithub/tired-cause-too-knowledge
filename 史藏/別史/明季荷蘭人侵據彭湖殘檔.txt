明季荷蘭人侵據彭湖殘檔

●福建巡撫商周祚奏﹝天啟三年正月二十四日﹞

紅夷自六月入我彭湖﹐專人求市﹐辭尙恭順。及見所請不允﹐突駕五舟犯我六敖。六敖逼近漳浦﹐勢甚岌岌。該道程再伊﹑副總兵張嘉策多方捍禦。把總劉英用計沈其一艇﹐俘斬十餘名。賊遂不敢復窺銅山﹐放舟外洋﹐拋泊舊浯嶼。此地離中左所僅一潮之水。中左所爲同安﹑海澄門戶﹐洋商聚集於海澄﹐夷人垂涎。又因姦民勾引﹐蓄謀並力﹐遂犯中左﹐盤據內港﹐無日不搏戰。又登岸攻古浪嶼﹐燒洋商黃金房屋船隻。已遂入泊圭嶼﹐直窺海澄。我兵內外夾攻﹐夷驚擾而逃。已復入廈門﹐入曾家澳﹐皆實時堵截﹐頗被官兵殺傷。進無所掠﹐退無所冀﹐於是遣人請罪﹐仍復求市。蓋𨿽無內地互市之例﹐而閩商給引販咬■﹝口畱﹞吧者﹐原未嘗不與該夷交易。今計止遵舊例﹐給發前引原販彼地舊商﹐仍往咬■﹝口畱﹞吧市販﹐不許在我內地另開互市之名﹐諭令速離彭湖﹐揚帆歸國。如彼必以候信爲辭﹐亦須退出海外別港以候。但不系我汛守之地﹐聽其擇便拋泊。惟嚴防要害﹐內固吾圉﹐仿北地淸野之法﹐收斂人畜﹐伺其侵犯﹐或乘下艇﹐或誘登岸﹐以計擒之。如彼奉約無擾﹐我但治以不治。

詔兵部﹕看議來說。

——錄自「明實錄」第四七四冊「熹宗實錄」卷二五。

●天啟紅本實錄殘葉﹝卷三十三第六葉﹞

﹝天啟三年四月﹞壬戌﹝初三日﹞﹐巡撫福建右僉都禦史商周祚以紅夷遵諭拆城徙舟報聞﹐命該部知之。

按紅毛夷者﹐乃西南和蘭國遠夷﹐從來不通中國﹔惟閩商每歲給引販大泥國及咬■﹝口畱﹞吧﹐該夷就彼地轉販。萬曆甲辰﹝三十二年﹞﹐有姦民潘秀賈大泥國﹐勾引以來﹐據彭湖求市。中國不許﹐第令仍舊於大泥貿易。嗣因途遠﹐商船去者絕少﹔卽給領該澳文引者﹐或貪路近利多﹐陰販呂宋。夷滋怨望﹐疑呂宋之截畱其賈船也﹐大發夷眾﹐先攻呂宋﹐復攻香山澳﹐俱爲所敗﹐不敢歸國﹔遂流突閩海﹐城彭湖而據之﹐辭曰自衛﹐實爲要挾求市之計。然此夷所恃巨艦大炮﹐便於水而不便於陸﹐又其志不過貪漢財物耳﹐卽要挾無所得﹐漸有悔心。諸將懼禍者﹐復以互市餌之﹐俾拆城遠徙。故弭耳聽命﹐實未嘗一大創之也。

——錄自「明淸史料戊編」第一本第一頁。

●巡撫福建侯代商周祚奏﹝天啟三年六月二十六日﹞

紅夷久據彭湖﹐臣行南路副總兵張嘉策節次禁諭。所約拆城徙舟及不許動內地一艸一木者﹐今皆背之。犬羊之性﹐不可以常理測。臣姑差官賫牌責其背約﹐嚴行驅逐。如夷悍不聽命﹐順逆之情﹐判於玆矣。惟有速修戰守之具以保萬全﹐或移會粵中出奇夾擊。但師行糧從﹐無餉則無兵。去年泉漳及南澳增兵造船﹐費餉累萬﹐皆布政司那借別項錢糧以應。近復加造大船大銃﹐又檄該司借支一萬兩﹐分發漳泉二府。乃彼中道府﹐且以新兵枵腹﹐亟請發帑﹐而司帑已告匱矣。臣與司道各官再加面議﹐惟布政司西庫貯有存積兵餉﹐原備地方緩急﹐非奉明旨不敢擅動。若以地方積貯之金錢﹐供地方燃眉之支用﹐知非皇上之所靳也。

上以紅夷久住﹐著巡撫官督率將吏﹐設法撫諭驅逐﹐毋致生患。兵餉等事﹐聽便宜行。

——錄自「明實錄」第四七六冊「熹宗實錄」卷三○。

●南京湖廣道禦史遊鳳翔奏﹝天啟三年八月二十九日﹞

臣閩人也。閩自紅夷入犯﹐就彭湖築城﹐脇我互市。及中左所登岸﹐被我擒斬數十人﹐乃以講和愚我﹐以回帆拆城緩我﹐今將一年矣。非惟船不回﹐城不拆﹐且來者日多。擒我洋船六百餘人﹐日給米﹐督令搬石﹐砌築禮拜寺於城中。進足以攻﹐退足以守﹐儼然一敵國矣。

昔宋理宗時﹐蒙古以玉帶賂呂文徳﹐求置榷場於襄陽城外﹐文徳許之﹐爲請於朝﹐開榷場﹐外通互市﹐內築堡壁。由是敵有所守﹐以遏南北之援﹐時出兵哨掠襄樊城外。至度宗時﹐蒙古阿木駐馬虎頭山曰﹕『若築壘於此﹐以斷宋餉道﹐襄陽可圖也』。遂城其地。未幾而襄陽失﹐東南半壁之天下遂不可支。此往事之明鑑也。

今彭湖盈盈一水﹐去興化一日水程﹐去漳﹑泉二郡只四﹑五十里。於此互市﹐而且因山爲城﹐據海爲池﹐可不爲之寒心哉﹖且閩以魚船爲利﹐往浙﹑往粵﹐市溫﹑潮米榖又不知幾十萬石﹔令夷據中流﹐魚船不通﹐米價騰貴﹐可虞一也。漳﹑泉二府負海居民﹐專以給引通夷爲生﹐往回道經彭湖﹔今格於紅夷﹐內不敢出﹐外不敢歸﹐無籍雄有力之徒﹐不能坐而待斃﹐勢必以通屬夷者轉通紅夷﹐恐從此而內地皆盜﹐可虞二也。臣鄕自被倭殘破﹐收復之後﹐凡要害之處皆設武弁﹐欽依與名色相間棋置﹐今不知何故﹐自各道中軍以及名色把總盡攺題爲欽依﹐一省之內﹐增至三十員欽依﹐則必增廩糧﹑柴馬﹑輿皂﹑家丁﹐所占役冒濫又不知若干。至各道中軍﹐但每月投文發放﹐無兵可練﹐安用此輩﹖名器太濫﹐供應太繁﹐勢必公私俱困﹐可虞三也。

又言總兵徐一鳴冒矢石督戰﹐中左所副總兵張嘉策閉城自守﹐不肯應援。身不至海上﹐詭言紅夷恭順﹐欺罔舊撫。甚有言其通夷﹐必欲遷延以成互市﹐如呂文徳受帶故事者。乞敕兵部議處。

疏下兵部﹐隨覆﹕張嘉策先行革職﹐聽本處撫按提問。縱敵觀望﹐不止一嘉策﹐彭湖﹑中左﹑浯嶼﹑銅山各處守汛失事將領﹐並爲查勘。其占據情形﹐已奉明旨相機驅剿﹐必不容一日薦居﹐僞腹心之疾﹐是在撫臣督率而力行之。至於欽依把總﹐濫名器﹐煩供應﹐臣部方欲遵舊制﹐請停止﹐無容更議也。上是之。

﹝同日﹞﹐巡撫福建右副都禦史南居益疏劾南路副將嘉策蓄縮不堪﹐所當革任。閩海利害﹐惟閩人能諳﹐乞於兪咨臯﹑陳文揚二人內推一人代之。章下所司。

——錄自「明實錄」第四七七冊「熹宗實錄」卷三二。

●福建巡撫南居益又奏﹝天啟三年八月二十九日﹞

入境以來﹐有紅夷船六只見泊風櫃仔。隨又有五舟自咬■﹝口畱﹞吧來﹐直入風櫃仔﹐共十一隻。所據客商﹐仍舊輪撥修城。而後至之夷﹐狀貌愈險。比前俛首受命之時﹐局又變矣。

又據千總陳士瑛稟稱﹕蒙差同洋商黃合興二船往咬■﹝口畱﹞吧宣諭﹐至三角嶼遇夷船四隻﹐稱咬■﹝口畱﹞吧王巳往阿南國去﹐未得回文。又髮夾板船五隻﹐直抵彭湖﹐要來互市。黃合興力止不允﹐撥番七名﹐將二船同夷船齊進大泥。瑛等謁大泥王。大泥酋稱﹕『咬■﹝口畱﹞吧酋各處弔回夾板船﹐要往彭湖﹐若不允市﹐必動干戈』。蓋阿南卽紅夷國﹐而咬■﹝口畱﹞吧﹑大泥皆番種結連﹐情形昭然可睹。若是﹐則狡夷之反復必不可以理諭﹐互市之要求必不可以苟從。而彼方依大海波濤之險﹐挾巨銃堅舟之利﹐盤據以築城﹐勾連以內向。而我積衰之兵﹑不完之器﹐汪洋澎湃之中﹐一彼一此﹐能操其必勝乎﹖

𨿽然﹐羈縻之術已窮﹐天討之誅必加。申明大義﹐獎率三軍﹐就見在營寨之兵﹐聊爲戰守之具。檄行各道將﹐略抽水兵之精銳五千﹐列艦海上﹐以張渡彭聲討之勢。仍分布水陸之兵﹐連營信地﹐以爲登岸豕突之防。第濱海數千里之長﹐額兵不及二萬﹐額餉僅三十二萬有奇﹐內又奉什一節省二萬二千零解充遼餉﹐柰何免捉襟露肘之虞﹖無已﹐於什一節省之數﹐還其故物﹐以備軍需。

部覆﹕如所請。

——錄自「明實錄」第四七七冊「熹宗實錄」卷三二。

●兵部覆福建巡撫南居益疏﹝天啟三年九月初五日﹞

紅毛一種﹐前撫臣商周祚殫心籌劃﹐業已俯首就降﹐指天說誓﹐自謂拆城遠徙﹐而何彭城之修築如故﹖且據續到夷船﹐露其要挾勾連之狀﹐則互市之詞詭而不可信矣。惟是夷性最黠﹐明則奪我商賈﹐而陰或購我姦人。旣斷糴船﹑市舶於諸洋﹐將勾日本﹑大泥於近地。寧可向邇乎﹖但武備積弛﹐兵食難措。該撫欲嚴營寨以核軍實﹐列舟師以振軍聲﹐而又連營水陸以防衝突。祗因見在之兵馬爲調度﹐殊省非例徵求﹐更請存本省節省庫銀以佐軍興﹐庶可不時調募﹐此亦撫臣不得已之極思也。

得旨﹕紅夷狡詐﹐爲患方深。巡撫官著督率將吏﹐悉心防禦﹐作速驅除。有不用命的俱照軍法處治。其姦徒倚勢貽害地方﹐核實重處。一切安攘事務﹐俱聽便宜行事。庫銀準照前旨動支。該部知道。

——錄自「明實錄」第四七八冊「熹宗實錄」卷三三。

●福建巡撫南居益奏捷疏殘稿

﹝上缺﹞畫指縱道府館縣��������������不可泯也。惟是狡夷數十年流劫求市之念未歇﹐驅之使去﹐不能保其不來。備火舟﹐制大炮﹐嚴守彭湖﹐防禦內地﹐來則急擊﹐去勿窮追﹔俾進無所獲﹐退無巢穴可依﹐勝算在我﹐海氛可從此肅淸矣等因到鎭﹐備移到院。

準此﹐看得紅夷占泊彭島﹐築城固守﹐三載於玆﹐堅不可拔。一塊疆土﹐不淪爲香山澳者幾希矣。一旦大兵奮集﹐出彼不意﹐水陸攻擊﹐夷情窮迫﹐卑詞乞哀﹐拆城遁去。汛地旣復﹐威靈已暢﹐政不必窮追貪功﹐失馭夷廣大之道也。除善後機宜﹐該道查照本院另檄詳報外﹐令準前因﹐合行查勘明確通詳﹐以憑會疏題報﹐以舒廟堂南顧之憂﹐毋得遲延等因。

奉此﹐依奉該本道看得﹕紅夷三載之間﹐精神气力﹐悉聚於彭湖﹐實欲偪�此土﹐以爲香山澳之續﹐而頗輕內地﹐意以爲必不能與之爭。及我師飛渡﹐前後相望﹐膽已暗落於帆■﹝巾嗇﹞﹐所以躊躇遷延﹐不卽鼠奔喙息者﹐猶以爲習風濤﹑冒險阻﹐不過一偏裨能﹐而大將未必輕往也。四月之後﹐兪副將﹑劉遊擊慷慨誓師﹐攜手鼓枳﹐軸艦銜尾﹐旌旗掩濤。彼已相顧駭愕﹐舉向日之畱戀幾望﹐以爲萬不可得之於窟穴者﹐一旦蕩爲冷風﹐灰心於黑水之墟矣。據前後檄報﹕白旗願降﹐則七月十一日事也。先從西北起拆銃城﹐則十三日事也。直抵髙文律所居﹐盡毀門樓﹐則二十八日事也。而夷舟十三隻所爲望之如山阜﹑觸之如鐵石者﹐卽於是日遠遁﹐寄泊東番瑤波碧浪之中﹐暫假遊魂出沒﹐不足問也。是役也﹐不折一矢﹐不缺一刃﹐徒以命將出師﹐聲靈遐鬯﹐能使數年逋寇﹐一旦驚逃海波不揚﹐邊鄙無聳﹐視彼功成而骨爲枯﹑虜滅而水盡赤者﹐不啻倍之。向非本院排眾議於紛紜﹐獨建渡彭之策﹐運神機於幃幄﹐屢盡推轂之奇﹐何以能驀奏膚功﹐復祖宗百年疆土﹐弘敷遠略﹐舒廟堂宵旦焦勞﹐有如今日者哉等因呈詳到職。

據此該職看得紅夷之睥睨彭湖﹐自韋麻郎始﹐非一日矣。彼時賴良將講懾﹐猶能以三寸舌立功。而此番到彭﹐則酋長不止一人﹐番眾且以千數。築城據勝﹐實懷久假之心﹔薦食啟疆﹐每作橫歕之勢。海天風雨﹐盡染鯨氛﹐閩越山川﹐幾成腥界。安危所系﹐寧惟半壁藩籬﹖彊弱攸關﹐幾累靈長社稷。所幸����﹐將吏同必﹐共擊揖於中流﹐必滅﹝下缺﹞……。

——錄自「明淸史料乙編」第七本六○二頁。

●福建巡撫南居益奏捷疏節錄

「熹宗舊紀」﹕是月己亥﹝天啟四年十月十八日﹞﹐福建官兵破走紅夷﹐搗其巢﹐獻俘。「兩朝從信錄」﹕福建撫臣南居益遣兵破走紅夷﹐焚其城﹐獻俘奏捷。其辭曰﹕

紅夷之睥睨彭湖﹐自韋麻郎始﹐非一日矣。彼時賴良將講懾﹐猶能以三寸舌立功。而此番到彭湖﹐則酋長不止一人﹐番眾且以千數﹐築城遽勝﹐實懷久假之心﹔薦食啟疆﹐每作橫歕之勢。海天風雨﹐盡染鯨氛﹔閩越山川﹐幾成腥界。安危所系﹐寧惟半壁藩籬﹖彊弱攸關﹐幾累靈長社稷。所幸廟靈默佑﹐將吏同心﹐共擊楫於中流﹐必滅此而朝食。往年中左之役﹐業半盡於殲俘﹔此日彭湖之師﹐遂全收夫掃蕩。壓累而營者三閱月﹐固知釜有遊魚﹔毀城而遁者十餘艘﹐已見宄無伏鼠。稍開一面﹐見天地之包荒﹔恢復寸疆﹐亦山河之增壯。蓋惟皇威赫震﹐神武丕揚﹐密勿定九伐之謨﹐樞府佐六師之命﹔臣等勉承重寄﹐幸效微勞。銷鋒鏑於中興﹐願爲篙矢﹔慰冕旒之南顧﹐敢作蘧蒢。謹露布以馳聞﹐知天顏之有喜也。

注﹕閩久受夷患。但向來飄泊海上﹐挾市搶掠﹐猶可追逐。惟據彭島築城﹐三載以來﹐進退有恃。兼以彭湖風濤洶湧難戰﹐官兵憚涉。𨿽有中左之創﹐夷無退志。於是南撫臺力主渡彭搗巢之舉。移會漳泉﹐募兵買船。選委守備王夢熊諸將士﹐開駕於天啟四年正月初二日。繇吉貝突入鎭海港﹐且擊且築﹐壘一石城爲營。屢出奮攻﹐各有斬獲。夷退守風櫃一城。是月﹐南院發二次策應舟師﹐委加銜都司顧思忠等統領至彭湖鎭海會齊。嗣是攻打處虛﹐而夷猶然不去。南軍門慮師老財匱﹐於四月內又行巡海二道親歷海上﹐會同漳泉二道督發第三次接應舟師。委海道孫國禎督同水標劉遊擊﹑彭湖把總洪際元﹑洪應斗﹐駕船於五月二十八日到娘媽宮前﹐相度夷城地勢。風櫃三面臨海﹐惟蒔上嶼一綫可通。掘斷深溝﹐夷舟列守。宜先攻舟後攻城﹐舟不可泊﹐城必不能守矣。遂於六月十五日誓師進攻。夷恐羈畱商民內應﹐盡數放還。適南軍門又授方略﹐賫火藥﹑火器接應。卽日運火銃登陸。令守備王夢熊等直趨中墩札營﹐分布要害﹐絕其汲道﹐禦其登岸﹐擊其銃城夷舟。又令把總洪際元等移策應兵船泊鎭海營前海面﹐直逼夷船﹐候風水陸齊進。七月初二日﹐夷計無復之﹐令夷目同通事赴鎭海營面見﹐求開一路。孫海道同劉遊擊嚴責夷目﹐回催速還信地﹐遲則攻剿無遺。初三日﹐我兵直逼夷城。攺分兵三路齊進﹐而夷恐甚。牛文來律隨豎白旗﹐差通事同夷目至娘媽宮哀稟﹕『牛文來律奉咬■﹝口畱﹞吧王差賫公文赴投本院﹐並無作歹﹐乞緩進師﹐容運糧上船﹐卽拆城還』。孫海道恐攻急彼必死半﹐不如先復信地﹑一网盡之爲穩﹐姑許之。夷果於十三日拆城﹐運米下船。止東門大樓三層爲舊髙文律所居﹐尙畱戀不忍。乃督王夢熊等直抵風櫃﹐盡行拆毀。夷船十三隻俱向東番遁去。我師犄角札營﹐防其復回﹐並議酌善後事宜。

是役也﹐同心戮力諸臣則有按臣喬��﹑左右布政遊漢龍﹑陸完學﹑廉使朱身修﹑參政朱一馮﹑副使髙登龍﹑參政孫國禎﹑沈珣﹑楊松幹﹑�使沈萃禎﹑桂紹龍﹑胡爾慥﹑僉事葛寅亮﹑知府潘師道﹑��趙紓﹑何舜齡﹑推官林棟隆﹑簡欽文﹑知縣李燦然﹑楊廷詔﹑劉斯淶﹑陳以瑞等﹐武臣則有鎭守副總兵謝弘儀﹑南路副總兵兪咨臯﹑遊擊劉應龍﹑都僉李應山﹑參將陳文煬﹑遊擊鄭嘉謨﹑都僉吳從質﹑彭湖把總洪際元﹑把總洪應斗﹑守備王夢熊﹑坐營張虎臣﹑把總陳營等﹐所宜分別功次升賞﹐以慰效力疆場者也。

計解生夷十二名﹕酋長髙文律等﹐酋目而論那等。

——錄自「明實錄」第四八二冊「熹宗實錄」卷四七。

●彭湖平夷功次殘稿﹝一﹞

﹝上缺﹞五愼﹐投纊春徵柳浪﹐揚麾令肅花營﹔都司掌印署都指揮僉事吳從質﹐艸檄云流盾鼻﹐雍容風凜戰牙﹐勞著獻俘﹐勛垂專閫﹔彭湖把總洪際元﹐志挽天河﹐身淩雪浪﹐直向蛟螭搗穴﹐�稱虎豹當關﹔水標左右翼把總洪應斗﹐手橫短槊搖邊﹐夜枕長戈待敵﹐蜂屯遠徙﹐駿績髙標﹔加銜名色守備王夢熊﹐虎穴初探﹐鯨氛竟掃﹐渾身是子龍之膽﹐塡胸皆小範之兵﹔總鎭標下坐營張虎臣﹐英姿赤箭﹐偉略靑萍﹐從徵已著勛勞﹐任令克稱嚴翼﹔名色把總陳榮﹐誓死殲夷﹐捐生報國﹐馬革無慚烈士﹐鴻恩應澤後人﹔名色把總葉大經﹐賈勇無前﹐蹶張敢戰﹐築壘身先部曲﹐驅夷聲震島中﹔軍門標下旗鼓守備程應璋﹐淩雲偉幹﹐淬水雄鋒﹐龍光樞贊中權﹐豹略威宣外海﹔標下中軍今升南日寨把總歐陽瑞曾﹐承家夙暢詩書﹐拊卒能同甘苦﹐出奇斃敵﹐奏績恬波﹔標下中軍福州左衛指揮同知雍鑾﹐滿腹精神﹐一腔忠義﹐懋烈丕昭海嶠﹐吁謨應寄幹城﹔總兵標下紅廠營把總髙躍﹐桓桓雅度﹐赳赳英姿﹐從徵海嶼馳驅﹐超距師幹振奮﹔總兵標下旗鼓守備陳國祥﹐兵書夙習﹐帥令能宣﹐兩年中左隨徵﹐一旦彭湖息浪﹔軍門標下聽用官鎭東衛副千戶吳堯縉﹐陰符領祕﹐鈴閣宣勞﹐奉公不避鯨濤﹐戮力同平蟻穴﹔南路中軍名色把總蘇大任﹐飛帆直抵賊巢﹐嗚劍嚴敷將令﹐甘分卒伍﹐威逐夷艎﹔加銜都司顧思忠﹐敏利靑萍﹐沈雄黃石﹐海外機宜曉暢﹐師中號令嚴明﹔標下贊畫生員陳則賡﹐夙負鴻猷﹐敢嘗虎口﹐雅抱不輕投筆﹐長籌預定止戈。他如名色把總陳文燫﹑張國輔﹑楊應魁﹑朱梁﹑宋九龍﹑劉世耀﹑謝日升﹑方升﹑郭泰﹑聽用官魏徳﹑蔡宇﹑蔡輝﹑蔡及泉﹑周瑞﹑黃龍安﹑謝廷﹑張維綱﹑吳若﹑李國輔﹑張懋徳﹑旗牌官黃金章﹑馬猶龍﹑何開勛﹑哨官李大鼎﹑呂應魁﹑陳賢﹑蔡應世﹑趙元相﹑蔡春﹑李惠廷﹑蔡君及﹑李耀﹑鍾堯寵﹑張義﹑王進﹑王應元﹑林一徳﹑吳建業﹑吳祥﹑孔志髙﹑王應龍﹑李守倫﹑陳國猷﹑掌號官張道用﹑捕盜王仕俊等﹐久歷戎行之苦﹐共襄驅逐之功﹐所當一體敍錄行賞﹐以示激勸。內如都司吳從質﹐借箸畫三驅之策﹐獻俘躬萬里之勞﹐已最專符﹐堪撐半壁﹔遊擊鄭嘉謨﹐鷹揚奇略﹐虎視雄威﹐策後勁以驅夷﹐贊中樞而掣海﹔坐營張虎臣﹐火攻標擒斬之勛﹐水擊贊犁平之力﹐隨徵獨苦﹐計績猶多﹔中軍官雍鑾﹐鍭矢雄能飲羽﹐丸泥畫可封關﹐勞苦從徵﹐雍容制勝﹔所當加升一級﹐以勸賢勞者也。名色守備王夢熊﹐初渡彭湖﹐不日成城制敵﹐長徵孤島﹐經年茹艸驅夷﹐櫛風沐雨勤劬﹐出鬼入神計劃﹐逼蛟氛而增奮﹐振虎旅以奏功﹔把總陳榮﹑葉大經﹐左右宣勤﹐晨宵匪懈﹐均歷餐風之患﹐贊成卻虜之勛﹔除陳榮已故﹐亟宜優卹﹐王夢熊﹑葉大經所當實授職銜﹐俾鎭彭島﹐以示酬功者也。書吏張際亨﹑寫本揭吏吳塤﹑林國楹﹑張懋默﹐查凡報邊倭等功﹐例有敍及﹔際亨等從徵出海﹐旣辛苦之備嘗﹐旁午供書﹐尢拮據之可憫﹐乞循前例﹐準與賞勞。

至前任撫院商都禦史﹐當夷氛乍揚﹐我師未集﹐難以烏合抗鯨吞﹐故不得不先諭而除剿。況夷求市爲名﹐或天恩之所可宥。及夷據彭以請﹐則國法之所難容。舊撫恩�先後之著﹐實得撫剿疊用之權。但中途解任﹐剿局𨿽見於銅山之俘﹐而敷施未竟。今撫院爲�������������������郁勞臣﹝中缺﹞勝﹐摧鋒破敵之勛﹐則有事彌久而論惟定者﹝以下與「彭湖平夷功次殘稿二」相銜接﹞。

——錄自「明淸史料乙編」第七本六二四頁。

●彭湖平夷功次殘稿﹝二﹞

﹝上缺﹞武將吏奇收八克﹐功奏萬全﹐已﹝約缺十二字﹞蒙仰府覆查﹐而當時運籌決勝﹐摧鋒破敵之勛﹐則有事彌久而論惟定者﹔此皆上臺經文緯武﹐安夏攘夷﹐屹砥柱以回瀾﹐衽上奠八閩蒼赤﹐挽天河而洗甲﹐掌中靖萬里烽煙﹐績懋錫第﹐功髙圖閣﹐卑府跧伏下僚﹐何敢僣爲之頌。惟福州府知府今升河南副使潘師道﹐運籌兵甲塡胸﹐禦侮風雷在握﹐泉州府知府沈翹楚﹐善後慮周綢桑﹐保安思徹鞏石﹔漳州府海防同知趙紓﹐雄謀水火皆兵﹐勁气旌旗生色﹔泉州府海防同知何舜齡﹐籌海目空夷虜﹐折衝胸富韜鈐﹔漳州府推官今行取林棟隆﹐壯气直衝牛斗﹐雄才立靖鯨波﹔泉州府推官簡欽文﹐運籌萬里銷氛﹐裕餉三軍鼓腹﹔同安縣知縣李燦然﹑龍溪縣知縣楊廷詔﹑海澄縣知縣劉斯■﹝王來﹞﹑漳浦縣知縣陳以瑞﹑挽輸萬竈騰歡﹐經濟八閩安堵﹔原任福浙總兵官今調廣東謝弘儀﹑原任副總兵今升福浙總兵兪咨臯﹐身似長城﹐目無勍敵﹐運火攻於水陣﹐一搗而鯨穴皆空﹐妙武緯以文經﹐九天之鷹揚堪奮﹔原任水標遊擊今升南路參將劉應寵﹐奇謀前席借籌﹐戮力渾身是膽﹔原任都司僉書管南日寨事今升泉南遊擊車應山﹐撫士情同甘苦﹐禦夷力有擔當﹔原任參將陳文煬﹐塡胸素裕龍韜﹐破浪直淸蛟窟﹔標下游擊鄭嘉謨﹑都司掌印署都指揮僉事吳從質﹐衝波風靖長鯨﹐撫劍名符短鶡﹔彭湖遊把總洪際元﹑水標左右翼把總洪應斗﹑加銜名色守備王夢熊﹐投醪貔虎歸心﹐擊楫鯨鯢喪膽﹔總兵標下坐營張虎臣﹐撫劍風生四座�﹐衝波電掃千夷﹔把總葉大經﹑標下旗鼓守備程應璋﹑原任標下副中軍今升南日寨把總歐陽瑞曾﹑福州左衛指揮同知雍鑾﹑總兵標下紅廠營把總髙躍﹑旗鼓守備陳國祥﹑軍門標下聽用官鎭東衛千戶吳堯縉﹑加銜都司顧思忠﹐摧鋒胸具甲兵﹐擊楫气吞溟渤﹔南路中軍把總蘇大任﹐縱橫壁壘攺觀﹐指顧烽煙淨掃﹔軍門標下贊畫生員陳則賡﹐才堪倚馬﹐技可剸犀﹔他如把總陳文燫﹑張國輔﹑楊應魁﹑朱梁﹑宋九龍﹑劉世耀﹑謝日升﹑方升﹑郭泰﹑聽用官魏徳﹑蔡宇﹑蔡輝﹑葵及泉﹑周瑞﹑黃龍安﹑謝廷﹑張維綱﹑吳若﹑李國輔﹑張懋徳﹑旗牌官黃金章﹑馬猶龍﹑何開勛﹑哨官李大鼎﹑呂應魁﹑陳賢﹑蔡應世﹑趙元相﹑蔡春﹑李惠廷﹑蔡君及﹑李耀﹑鍾堯寵﹑張義﹑王進﹑王應元﹑林一徳﹑吳建業﹑吳祥﹑孔志髙﹑王應龍﹑李守倫﹑陳國猷﹑掌號官張道用﹑捕盜王士俊﹑循職各任勤勞﹐竭力均圖報效﹐所當一體甄錄﹐以俟區別敍用者也。於內銅山俘獲夷酋而論那等十六名﹐前蒙本撫院備述前撫院之功﹐正見善則稱人﹑功不必自己出盛心也等因到道。

該本道看得﹕狡夷犯順﹐占據澎湖﹐名爲求市﹐大肆焚劫。自天啟二年發難以來﹐洋販不通﹐海運梗塞﹐漳﹑泉諸郡已坐困矣﹐而又加以亡命嘯聚﹐勾引向導﹐料羅﹑古雷各地方﹐夷實逼處﹐失事屢告﹐致廑廟堂南顧之憂﹐此全閩一大患害也。先是前撫院商都禦史宵旦焦勞﹐諭剿互用。時則有銅山俘獲而論那等一十六名﹐進剿之功已自可見﹐原非專用諭也﹐天啟三年﹐撫院南都禦史節鉞撫臨﹐力任剪滅﹐不數月而親駕舟﹐周巡海上﹐凡險要去處可爲設伏用奇及火攻﹑水戰者﹐晰如指掌﹐會今任總兵兪咨臯受副將之命﹐於是悉以剿夷專任之﹐而日與守道朱一馮﹑海道孫國禎﹑總兵謝弘儀﹑同知趙紓﹑何舜齡﹑推官林棟隆﹑知縣李燦然等密計攻剿。遂於本年十一月焚夷巨艦一隻﹐生擒酋長髙文律等五十二名﹐斬首八顆﹐其夷眾死於海濤及錙重沈溺者俱無算。已乃主渡彭之策﹐檄副將兪咨臯﹑遊擊劉應寵克期出海﹐而海道孫國禎特馳赴中左﹐會泉﹑漳兩道督發糧餉﹐調抽精銳﹐以促之行。蒙前按院喬禦史申嚴接濟﹐更疏飭玩懦﹐將吏無不人人兢奮。天啟四年五月初七日﹐兪副將﹑劉遊擊到彭。初九日﹐繇龍文港南太武大中墩直抵暗澳﹐相度形勢﹐並偵夷動靜﹐議先攻夷舟﹐次攻夷城﹐移火炮伏娘媽宮前一帶山岡。又料理火舟﹐密布如柵﹐風櫃﹑案山﹑蒔上澳等處﹐四面皆王師﹐樵汲俱絕。夷始驚怖﹐搖尾乞憐﹐搏顙歸命﹐拆城遁徙。是役也﹐曾無亡矢遺鏃之費﹐血刃膏野之慘﹐而彭湖信地﹐仍歸版圖﹐海洋商漁﹐晏然復業。此固仰藉宗社之靈﹐乃本撫院正气參天﹐殊勗揭日﹐措全閩於泰山之安﹐結前撫兩年拮據之局。於都哉﹗光昭鼎彜﹐佇膺封爵﹐職以管窺﹐媿未能揄揚於萬一也﹗維時方嶽劻勷﹐望崇節鉞﹐則有左布政使陸完學﹑升任左布政使遊漢龍﹔綱紀振肅﹐績最金湯﹐則有按察使朱身修﹔文武爲憲﹐安攘兼資﹐則有分守福寧道參政朱一馮﹑巡海道參政孫國禎﹑原任海道副使髙登龍﹑分巡漳南道參政沈珣﹑督理糧餉道副使桂紹龍﹑分巡興泉道參政楊公翰﹑屯鹽帶管巡海道僉事葛寅亮。若升任福州府知府潘師道﹑漳州府海防同知趙紓﹑泉州府海防同知何舜齡﹑漳州府推官今行取林棟隆﹑泉州府推官簡欽文﹑同安縣知縣今行取李燦然﹑龍溪縣知縣今行取楊廷詔﹑漳浦縣知縣今行取陳以瑞﹑海澄縣知縣劉斯■﹝王來﹞﹐或首郡而周桑士之謀﹐或防海而掃鯨鯢之窟﹐或明刑而饒黃石之奇﹐或固圉而兼轉餉之績﹐均應表揚﹐以俟優異者也。又大將專徵﹐沈涵整暇﹐則有原任總兵謝弘儀﹔世傳忠義﹐謀略冠軍﹐則有副總兵管南路事今升總兵兪咨臯﹔親冒矢石﹐气壯山河﹐則有水標遊擊今升參將劉應寵。若標下原任參將陳文煬﹑都司掌印吳從贊﹑標下游擊鄭嘉謨﹑都司僉書管南日寨事車應山﹐或從徵而徧歷鯨波﹐或獻俘而親趨螭陛﹐或奮水擊而組練三千﹐或署泉南而長城百二﹐均應紀敍﹐以冀殊恩者也。至如加銜守備王夢龍﹑彭湖把總洪際元﹑水標把總洪應斗﹑總鎭標下坐營張虎臣﹑把總陳榮﹑葉大經﹑軍門贊畫陳則賡﹐擐甲奮先登之勇﹐珥筆參樽俎之籌﹔標下旗鼓守備程應璋﹑標下副中軍歐陽瑞曾﹑福州左衛指揮雍鑾﹑總兵標下把總髙躍﹑總兵標下旗鼓守備陳國祥﹑加銜都司顧恩忠﹑標下聽用千戶吳堯縉﹑南路中軍把總蘇大任﹐枕戈气欲吞夷﹐擊楫心懷報國﹐勞勩可嘉﹐敍錄宜亟。又把總則陳文燫﹑張國輔﹑楊應魁﹑朱梁﹑宋九龍﹑劉世耀﹑謝日升﹑方升﹑郭泰﹐聽用則魏徳﹑蔡宇﹑蔡輝﹑蔡及泉﹑周瑞﹑黃龍安﹑謝廷﹑張維綱﹑吳若﹑李國輔﹑張懋徳﹐旗牌官則黃金章﹑馬猶龍﹑何開勛﹐哨官則李大鼎。呂應魁﹑陳賢﹑蔡應世﹑趙元相﹑蔡春﹑李惠廷﹑蔡君及﹑李耀﹑鍾堯寵﹑張義﹑王進﹑王應元﹑林一徳﹑吳建業﹑吳祥﹑孔志髙﹑王應龍﹑李守倫﹑陳國猷﹐掌號官則張道用﹑捕盜王仕俟﹐書吏則張際亨﹑寫本揭吏吳塤﹑林國楹﹑張懋默﹐旣有成勞﹐均難泯沒。又把總丁贊赴鬥陣亡﹐把總陳榮勤事野死﹐相應分別賞卹﹐以慰忠魂。至如職者﹐叨守漳南﹐幸逢盛事﹐媿無微勞﹐不敢自敍。漳州府知府汪康謠﹑泉州府知府沈翹楚﹐稽其履任𨿽在夷平之後﹐然而眞品眞才﹑實心實政﹐目今善後事宜﹐全藉兩府正官拮據料理﹐特爲表出﹐仰候酌詳。其它非奉撫院題疏有名﹐不敢槪及也。再照平倭功次﹐查會典開載與虜功相等。今紅夷占據彭湖信地﹐而將吏仰奉天威﹐提兵過海﹐迅掃長驅﹐地方不致被禍﹐功已奇矣。比照平倭功次﹐委與相符。備移手本到司﹐煩爲復核轉詳等因。

準此﹐又準分巡興泉道右參政兼僉事楊公翰關行﹐據泉州府呈詳覆勘功次緣繇到道﹐隨該本道看得﹕彭湖爲漳﹑泉門戶﹐實閩南要地也。自紅夷竊據以來﹐堅城列銃﹐盤踞雄崖﹐巨艦利兵遊移內地﹐商漁舉遭荼毒﹐村落相顧驚逃﹐疆宇民情﹐已岌岌乎有動搖之勢矣。幸賴撫院壯猷夙閒﹐成算蚤定﹐誓不與之假易﹐乃決意於剿除﹐身歷橫海之衝﹐周覽要害之地﹐治兵選將﹐督促渡彭﹐三師疊進﹝約缺七字﹞鯢﹐數月攻圍﹐勢逼斗穴之豺虎﹐計窮气奮﹝約缺六字﹞久狺而忽摧﹐危疆幾失而復得。維時周﹝約缺六字﹞者海道孫國禎﹑帶管分巡興泉﹝下缺﹞。

●兵部題行「條陳彭湖善後事宜」殘稿﹝一﹞

﹝天啟五年四月十五日通抄﹐五月初九日行﹞

太子太保兵部尙書臣趙等謹題爲條陳彭湖善後事宜﹑以固邊圉﹑以垂永利事。職方淸吏司案呈﹕奉本部送兵科抄出福建巡撫南會同福建巡按姚應嘉題內稱﹕據福建巡視海道右參政兼僉事孫國禎呈﹕奉臣令牌﹕照得彭湖逼近漳﹑泉﹐實稱藩籬重地。國初設有戍守﹐後漸荒榛。邇年以來﹐𨿽有彭湖﹑彭衝二遊把總領兵防汛﹐而承平日久﹐憚於涉險﹐三汛徒寄空名﹐官兵何曾到島﹐信地鞠爲茂艸﹐寇盜任其憑陵﹐以致姦人勾引紅夷﹐據爲巢穴﹐臥榻鼾睡﹐已岌岌乎爲香山澳之續矣。今幸大兵渡彭﹐掃蕩夷氛﹐信地已復。其戍守久遠之計﹐合行查議﹐備牌仰道官吏會同漳﹑泉二道查照單開款項﹐逐一議妥﹐以便題請施行等因。奉此﹐依奉備行分守漳南道﹑分巡興泉道並泉﹑漳兩防館各議覆前來。該本道逐款復議妥確登答開冊等因到臣。又據該道呈﹕奉臣令牌﹕查勘彭湖功次及料理善後事宜﹐須委精明文臣一員﹐庶免蒙蔽失實等因。奉此﹐該本道查得泉州府海防官何舜齡﹐謀可洗兵﹐气能橫槊﹐盤錯巳徵利器﹐經營尢藉遠猷﹐合無檄令親至彭湖﹐細將彼處事體一一查勘﹐彭島要害幾處應守﹖防守要害兵將應用若干員名﹖起造營房官舍應用若干間﹖每間應用錢糧﹝下缺﹞。

——錄自「明淸史料戊編」第一本三頁。

●兵部題行「條陳彭湖善後事宜」殘稿﹝二﹞

﹝上缺﹞若干﹖兩島嶼通計若干裏﹖每裏開墾可得若干畝﹖每畝種獲可得若干斛﹖以至據采之利﹑戍守之宜﹐目下兵士勞逸功能之序﹐賞罰存汰之用﹐令其開列書冊﹐逐一呈報。事定之後﹐破格具題升賞。合候詳示﹐轉行遵照等緣繇。奉批﹕如議﹐作速行﹐繳。奉此﹐備牌仰本官卽便親至彭湖﹐將彼中事體﹐一一查勘的確﹐開列書冊呈報等因去後。隨據本官親詣彭湖﹐查勘險要﹐及條畫一切防守事宜到道。本道重加參酌﹐呈詳到臣。該臣合先後二詳通加參定﹐刪去繁文﹐止存要領﹐列爲十款。謹會同巡按福建監察禦史姚應嘉合辭具題﹐伏乞敕下戶﹑兵二部復議上請﹐賜允施行﹐庶海邦垂有永之圖﹐聖明釋南顧之慮矣等因。計開﹕

一﹑議彭湖添設路將。夫彈壓重地﹐須藉將領威權﹐向第付之二把總行事﹐無怪被夷侵占幾三歲而若履無人之境也。今應專設遊擊一員﹐駐紮彭湖﹐以爲經久固圉之圖﹐卽以二遊兵﹑兩把總隸之。其兵除兩遊舊兵外﹐再添遊擊標兵一千一百六十九名﹐全成一大營﹐仍聽南路副總兵節制﹐以成臂指之勢。

一﹑議戍守中左。照得中左地方﹐逼近彭湖﹐居漳﹑泉二府之間﹐最稱要害。查南路將官向原駐紮此地﹐漳﹑泉水陸信地兵軍並聽調遣。因添設泉南遊擊﹐而泉屬寨遊衛所分其所轄矣。今慮中左空虛﹐仍移南路參將紮守﹐扼漳上游﹐必須泉南屬其節制﹐而浯銅﹑金門﹑髙浦﹑中左各營所切近地方有警各官兵軍尢聽不時徑自調遣﹐方無掣肘。而永寧爲泉州門戶﹐當移泉南遊擊駐紮﹐以資控制﹐尢稱扼要。若株守郡城﹐何益於海上之緩急哉﹖今以南路移駐中左﹐泉南移駐永寧﹐無增兵之費﹐而得汛守之資﹐似屬妥便。但向來路將俱無欽給關防印記﹐今議南路節制泉南﹑彭湖兩將﹐事權不重﹐難以馭輕﹐似應收以副總兵衛門兼協守職銜﹐賜之欽給關防印記一顆﹐庶將權重而重地賴以彈壓矣。

一﹑議增兵照得彭湖遊擊一營﹐水陸官兵非二千餘名不可。查彭湖﹐衝鋒兩遊﹐額設舊兵共九百三十五名。今增新兵一千一百六十九名﹐共二千一百零四名。議設中標守備一員﹐轄水兵八百五十七名﹐領船四十九隻﹐分屯媽宮等處。左翼把總一員﹐轉陸兵六百二十四名﹐屯媽宮�暗澳﹐分顧太武﹑案山﹑龍文港諸處。右翼把總一員轄陸兵六百二十三名﹐屯風櫃仔﹐兼顧蒔上澳﹑西嶼頭﹐看守鎭海營等處。俱聽遊擊調度。哨守中標立水哨官六名﹐左右翼各立陸哨官四名。共二千一百餘名。水陸分布﹐首尾相聯﹐亦可以壯軍容而保藩離矣。

一﹑議增餉。今天下四空五盡﹐閩地倍甚﹐增餉蓋難言矣。第兵行糧﹐從未有增兵而不計餉者。查原彭湖彭衝兩遊﹐每兵月餉九錢。春冬兩汛﹐到彭防守﹐每月加給行糧三錢。今議長戍彭湖﹐不許收汛﹐回來內地﹐槪給月糧一兩二錢。每兵一年﹐該餉一十四兩四錢。又議添設遊擊圍隨員役一百名。連水陸新舊兵﹐通共二千一百餘名﹐歲餉二萬八千有奇。而船器﹑衣甲等費不與也。除舊兵原餉外﹐約增新餉二萬三千兩。見行布政司糧餉道議處。查有洋餉一項﹐歲計約有二萬餘金。以海洋之稅供防海之用﹐似屬本分。其有不足者﹐再查別項無礙者補之。總之﹐於仰屋之時﹐曲爲計處﹐庶不至加派病民﹐漏卮病官耳。

一﹑議彭湖築城浚池﹐建立官舍營房。查得彭湖築城去處﹐惟媽宮少寬﹐與風櫃水陸犄角﹐最稱形勝。合無於此地築城一座﹐四面各闊三十丈﹐髙一丈五尺﹐厚半之﹐約用銀五百兩。城內起遊擊衙門一座﹐約用銀一百五十兩﹔把總衙二座﹐約用銀一百兩。又風櫃仔守備衙一座﹐約用銀五十兩。遊擊衙門外起蓋倉廒二座﹐收貯預備米糧﹐約用銀三十兩。陸兵計一千二百餘名﹐大約以五名爲一間﹐該營房二百二十餘間﹐每間約銀四兩。哨官房舍約起二十餘間﹐工料各加營房一倍﹐每間約銀八兩。以上通計用銀二千餘兩﹐應於餉銀內動支。

一﹑議彭湖路將之設。越在海島﹐以控制海防﹐威臨夷寇﹐較之沿海各將﹐宜稍加體貌﹐照例賜給敕書旗牌外﹐念彭島孤懸﹐羽書鄭重﹐仍欽給關防印記一顆﹐以重彈壓。若標下員役﹐中標守備一員﹑左右翼總二員外﹐再立中軍官一員﹐旗牌官三員﹐聽用官十員。各員役錢糧﹐槪新增餉內造支﹐非此不足以重將體﹑威臨島夷也。至於事權﹐則尢宜節制於南路副將﹐庶輕重相維﹐內外呼應﹐有臂指之勢﹐無隔閡之虞矣。

一﹑議屯田。彭湖險島﹐越在海外﹐惟饋運一節﹐向稱艱險。聞此頗稱饒沃﹐議者以爲開墾耕屯﹐可佐軍需。查彭地故沙礫咸鹵﹐四面平坦﹐無髙山以闌之。臺颶摶射﹐不堪種植。惟中墩山南北﹐及龍文港沙埔沙丘﹐稍稱肥沃﹐慮可得田二千餘畝。但驅荷戈之眾﹐轉而緣南畝﹐勢必不能。合無懸示﹐聽官兵自行開墾﹐所獲子粒﹐一切不問。俟成熟三年﹐然後徐議起科。沿海居民有願往者﹐亦依此法行之。此一議也。又彭湖固漁藪也﹐若招置沿海漁船﹐聽其搭蓋漁寮﹐給與繇票﹐行什一之稅。以海爲田﹐固海濱之長利﹐莫非軍需之借資﹐何必播植﹐乃稱屯田哉﹖此亦一議也。

一﹑議築銃臺。查得彭島浮於海上﹐盡稱天塹﹐其地平坦逶迆﹐有類蛇勢。岐港零嶼甚多。其汪洋空闊﹐可以穩泊巨艘。惟媽宮﹑暗澳澳口﹐兩山對峙﹐左爲風櫃仔﹐右爲西安﹐計水面相距止五百七十餘丈。而案山鼎立﹐其中最稱要害。此夷向日據此﹐以與我爭者也。向爲夷之所必爭﹐今爲吾之所必守。合無於風櫃﹑西安﹑案山三處各築銃城一座。今風櫃業有舊址﹐修之可用。並西安﹑案山新築二座﹐約共費銀三百餘兩。設有異色等船﹐睥睨揚帆﹐三處巨銃一齊俱發﹐而岸上陸兵﹐持滿橫槊﹐以相犄角﹐此萬全之策也。外如赤嵌﹑丁字門以北﹐龍文﹐蒔上以東﹐澳小礁多。又如鎭海港外淺內深﹐夷舟皆不得進﹐惟輪撥兵船﹐寄泊哨邏而已。

一﹑議用人。大海之中﹐人情憚於涉險。頃剿除之役﹐非賴大將飛渡﹐斷難成功。今各官功次﹐見蒙查勘﹐無容復贅矣。惟是各色守備王夢熊﹑名色把總葉大經拚命先登﹐始終與夷對墨而居。百凡調度﹐多出夢熊心計﹐此莫大之功也。自大將班師之後﹐獨畱二官在彼﹐與兵士臥起風濤之中﹐略無內顧之私。身旣與海相習﹐情又與兵相安。若使他人代之﹐則彭事復壞﹐前功可惜。相應卽以王夢熊升補彭湖遊擊﹐或以守備管遊擊事﹐俟三年之後﹐海波不興﹐仍加異擢。庶人地相宜﹐而於懋賞之典亦克當矣。又查彭湖遊把總原屬欽依﹐彭衝遊原系名色﹐今旣添設一標兵守備﹐則以標備爲重﹐而二翼副之。合無以標兵守備攺爲欽依﹐卽以葉大經補之。而彭湖衝鋒﹐收爲兩翼及遊擊下中軍皆作名色﹐以便地方不時委用。

一﹑議內地防禦宜嚴。彭湖旣復﹐夷退旣無可據之地﹐計無復闌入內地﹐自投网羅矣。但吾綢繆之計﹐不可不周。夷人所恃堅舟﹐若用大銃重四﹑五千斤﹐發彈十餘斤者擊之﹐未有不破。故夷望有銃城﹐卽揚帆遠去﹐不敢相近。則沿海堪泊大舟處所﹐各築銃臺﹐照夷式造大銃數十門﹐分發防禦﹐在在可稱金湯。夷舟堅大﹔剿滅之法﹐非短兵可接﹐小舟可及﹐計惟火攻一策。舊年中左已有明驗矣。焚彼一舟﹐須用火船十隻﹐臨時處置﹐斷難卒辦。合無令各寨遊各備漧柴﹑松楸﹑藥桶等物﹐夷來卽將見駕兵船﹐裝備火具﹐到卽焚之﹐遁則本船仍舊可以防汛﹐有急不苦無備﹐無事不致浪費﹐是策之最妙者也。有時夷人亦駕小艇﹐劫掠商漁﹐登岸侵擾民居。有火船焚其大舟﹐官兵復擊其小艇﹐彼此策應﹐夷已自願不暇﹐必不能肆無忌憚也。泊舟之處旣築臺列銃﹐樵汲之地仍設伏伺擒﹐但使常常戒嚴﹐彼卽倏來倏去﹐不過尋常海寇禦之耳﹐寧復敢竊地嬰城﹐讓無窮之害哉等因。

又該本官題爲彭湖旣復﹐海甸方淸﹐而夷倭交通﹐尙伏近島﹐謹陳用間方略﹐以靖餘孽﹐以永奠南陲事內稱﹕臣惟海上之患﹐莫大乎倭﹔功令之禁﹐莫嚴於通倭。蓋向者倭奴挾狙詐反復﹐久爲祖宗朝所厭棄。嘉靖間﹐爲禍東南甚烈﹐閩人至今能言其慘毒之狀。逮後關白作難益蒙神祖震怒﹐興師討平﹐申令沿海商民﹐不得片帆下海﹐私構於倭。三十年來﹐天語煌煌﹐有如星日﹐夫孰得而幹之。然而倭之耽漢財物﹐怨我閉關﹐未嘗一日忘中國也。我卽嚴禁通倭之姦﹐三尺非不凜然﹐而方禁方生﹐愈戢愈熾﹐亦何嘗一日使漢人絕迹於倭奴之境哉﹖此其過難言矣。海上之民﹐以海爲田。大者爲商賈販於東西洋﹐官爲給引﹐軍國且半資之﹐法之所不禁也。而風颿一掛﹐飄颻於漭沆無涯之界﹐日域月■﹝骨出﹞﹐任其所如﹐吾烏知商艘之不之倭而之於別國也﹖其次則捕魚舴艋﹐村村戶戶﹐不可以數計。𨿽曰禁其雙桅巨艦﹐編甲連坐﹐不許出洋遠涉﹐而東番諸島﹐乃其從來采捕之所﹐操之急則謂斷絕生路﹐有挺而走險耳。利之所在﹐法有時窮﹐卒且柰何。聞閩越三吳之人住於倭島者﹐不知幾千百家﹐與倭婚媾﹐長子孫﹐名曰「唐市」。此數千百家之宗族姻識潛與之通者﹐蹤蹤姓名﹐實繁有徒﹐不可按核。其往來之船名曰「唐船」﹐大都載漢物以市於倭﹐而結連萑苻﹐出沒澤中﹐官兵不得過而問焉。卽兩汛戒嚴﹐間有緝獲﹐而徧地狡穴﹐窮海鯨窟﹐烏能盡人殲之使無噍類也。夫我之防倭﹑防通倭之姦﹐已若是乎不易爲力矣。而又益之以紅毛夷之難﹐姦人羣而附之﹐教倭助夷﹐引夷附倭﹐夷以所得接濟漢物﹐盡散賄倭﹐倭復以耽漢物之心盡力助夷﹐而夷與倭及海中之寇﹐合並以成負喁之勢。我百方抽選﹐僅得兵若干名。彼一呼而■﹝犭梟﹞獍四集﹐數每倍蓰。我百方挽運﹐糗糧莫繼﹐惟苦不足。彼因倭因盜﹐翻見有餘。是以踰年相持﹐不能有加。非去夷之難﹐去倭與寇之難也。臣於時𨿽勵眾以有進無退﹑有死無二﹐而不能不憂心於一彼一此﹐萬一不利﹐損威失重﹐釀害不小。幸及今鎭臣兪咨臯奉副將之命﹐初蒞師中﹐卽密揭貽臣曰﹕今倭夷連和﹐姦盜黨附﹐我孤軍渡彭﹐賓主倒置﹐利害判於斯須﹐勝負殊難期必。事急矣﹗此兵法用間時矣﹗臣問計將安出﹖咨臯言﹕泉州人李旦﹐久在倭用事。且所親許心素今在系﹐誠質心素子﹐使心素往諭旦立功贖罪﹐旦爲我用﹐夷勢孤﹐可圖也。臣初不敢信﹐因進巡海道參政孫國禎再四商確﹐不宜執書生之見﹐掣閫外之肘﹐遂聽其所爲。而倭船果稍稍引去﹐寇盜皆鳥散﹐夷孑立寡援。及大兵甫臨﹐棄城遁矣。臣始服咨臯之識不在古名將下。陳平之間楚﹐李靖之間突劂﹐先臣胡宗憲之間王直於倭﹐率是道也。臣前疏第綠前鎭臣謝弘儀所報者而敷奏焉﹐咨臯此段苦心尙未敍入﹐使上將伐謀之功隱而不彰﹐臣之罪也。

近據諜者言紅夷消息﹐尙泊數船於東番﹐收拾餘燼﹐將有事於呂宋。夫呂宋﹐我之屬國﹐今商民乘春水解纜赴呂宋者甚眾﹐遭於洋必無幸矣。可虞者一。東番﹑倭寇之藪﹐今𨿽暫異於夷﹐久之啖夷利﹐勢將復合﹐小則劫洋﹐大則要市﹐浸假而更如前日滋蔓難圖。可虞者二。卽無論紅夷﹑東番之寇率倚倭陸梁﹐附於夷﹐固爲我患﹐不附夷亦自能爲我患。臣密問鎭臣﹐若能使夷寇相殘﹐我徐收漁人之利乎﹖能使根荄盡除﹐百年之內不患夷﹐並不患倭乎﹖鎭臣曰﹕唯唯。向者行間之局﹐政猶未已﹐且將圖之。惟是海上人多﹐口不達用夷攻夷之指﹐謂我爲生事於倭也﹐謂借資於寇也﹐非藉廟謀發縱﹐嫌於自用。儻有黨姦之人﹐從旁出蜚語撓之﹐惑亂視聽﹐何以自白﹖臣聞之﹐且喜且歡。夫人臣之擔荷疆事也﹐將久安是計﹐豈旦暮小康足愉快哉﹖苟利社稷﹐遑卹其它。臣甚嘉鎭臣之意﹐且念業有明效﹐何可不使終竟其緒﹐而畏懼人言﹐遺患後來﹐非計之得也。謹會同福建巡按監察禦史姚應嘉眛死上聞﹐伏乞敕下該部復議。如果臣言不謬﹐亟令鎭臣乘此機會﹐益復廣行間諜﹐俾得操縱如意﹐不爲旁議所搖﹐庶幾制倭夷於掌股之上﹐貽閩海以百世之安﹐而東南半壁悉有嘉賴矣等因。天啟五年四月十一日﹐俱奉聖旨﹕該部知道﹐欽此。欽遵十五日通抄到部﹐送司案呈到部。

爲照防海之難難於防陸﹐以海澨延袤﹐受敵多也。且大洋浩渺﹐往來飄忽﹐乘風駕汛﹐莫知其時。故信國經略以來﹐所在設墩置戍﹐皆以扼其登岸﹐窮其入腹。獨春月條風﹐西帆最便﹐於是爲出汛會哨之法﹐以禦之海外。而無柰玩敝已極﹐蒙蔽日生﹐出汛則偸安於淺窪﹐會哨則影射於近島。而百里之外﹐大將不敢知偏裨﹐偏裨不敢知兵卒﹐兵卒安敢知番舶﹖於是截商而劫﹐擇土而居﹐以恣其所爲。直待塹築堅完﹐屯聚滋蔓﹐而始惕然報聞也。今紅夷盤據彭湖爲海上肘腋之患﹐撫臣克抒壯猷﹐躬親調度﹐爲能大張撻伐之威﹐討平鯨鯤之浪﹐俘劂巨憝﹐還我版章﹐誠惟聖主威靈﹐師臣武力所致。如其不然﹐而聚國族﹐長子孫焉﹐其作舟用火望遠之精倍於澳夷也﹐澳夷方懾息避之﹐可比擬哉。且聞其俗好殺﹑好劫﹑好勝﹐我已驅之﹐虞其厚集而重來﹐我已俘之﹐更虞其深怒而思復。宜乎撫臣之條議上請矣。臣部通觀而深計之﹐有必當興之工作﹔如築城於媽宮﹐築銃臺於風櫃﹑於西安﹑於案山﹐而官舍﹑營房﹑倉廒之無不備。有必當分之信地﹔如移泉南於永寧﹐移南路於中左﹐駐遊擊於彭湖﹐駐守把於媽宮﹑於暗澳﹑於風櫃﹐而蒔上﹑龍文﹑太武﹑西嶼﹑鎭海﹑案山之無不顧。有必當重之事權﹔如彭湖則設遊擊﹐南路則收副將﹐中標則準欽依﹐而敕書﹑旗牌﹑關防﹑官役﹑圍隨之無不悉。以屯以漁﹐各有要領﹔處餉處費﹐各有徵實。增兵止於千餘﹐請將止於二弁﹐求之有方﹐應之亦易。而嚴守內地﹐用火焚舟﹐多制銃臺﹐尢屬肯綮﹐亟宜成造。但今人語銃則佛郎機滅虜炮﹑大將軍止矣﹐語臺則望墩﹑箭樓﹑敵樓止矣﹐並未肯合而用之也。試語之以合用﹐不惴惴於墻壁之易傾﹐卽皇皇於苗頭之難準﹐而此豈可以語銃﹑可以語臺﹖銃臺之用﹐在於兩相得也。撫臣身歷之﹐是以心許之耳。若果行此﹐則銃有銃法﹐臺有臺法﹐頗足費大將之參求。處處濱海﹐在在設防﹐頗足費大將之修舉。工作創興﹐難於事精而費省﹐道裏遼遠﹐難於令立而心齊﹐頗足費大將之經畫。務使主果可以待客﹐逸果可以待勞﹐將狡夷且聞風自遁。不然﹐而猶鷙伏免窺﹐結連島嶼﹐我又及有餘力﹐以掃榻側之臥夫﹐則用間出奇﹐悉惟閫外﹐旣難預度﹐亦何嫌疑﹖海不揚波﹐臣部且拭目觀矣。旣經具題前來﹐相應酌議覆請﹐合候命下﹐將王夢熊量加守備職銜﹐管理彭湖遊擊事務﹐葉大經量加小把總職銜﹐管理中標事務﹐左右二翼把總﹐並中軍聽用各官﹐及增兵﹑處餉﹑移駐﹑修建﹑築臺﹑制器﹑屯漁﹑嚴備等項事宜﹐悉聽該撫逐款舉行。至於敕書﹑旗牌﹑關防﹐聽各衙門照例請給﹐以重事權。仍轉行一體遵奉施行。緣系條陳彭湖善後事宜﹐以固邊圉﹐以垂永利﹐彭湖旣復﹐海甸方淸﹐而夷倭交通﹐尙伏近島﹐謹陳用間方略﹐以靖全孽﹐以永奠南陲﹐及奉欽依該部知道。天啟五年四月十九日﹐郎中方孔照﹑主事徐日久。

兵部爲條陳彭湖善後事宜﹐以固邊圉﹐以垂永利事﹕該本部題職方淸吏司云云等因﹐天啟五年四月二十三日﹐太子太保本部尙書趙等具題﹐二十六日奉聖旨﹕是﹐欽此。欽遵抄捧送司﹐案呈到部﹐擬合就行。爲此﹐一咨福建巡撫﹐合咨前去﹐煩照本部題奉欽依內事理一體欽遵查照施行﹔一咨都察院﹐合咨貴院﹐煩爲轉行福建巡按禦史照依本部題奉欽依內事理一體欽遵查照施行﹔一咨禮﹑工二部﹐合咨貴部﹐煩爲查照本部題奉欽依內事理一體欽遵照例請給施行﹔一咨戶部﹐合咨貴部﹐煩爲查照本部題奉欽依內事理一體欽遵查照施行﹔一札付王夢熊﹑葉大經。天啟五年五月初九日﹐暑司事郎中張傑。

——錄自「明淸史料乙編」第七本六○三～六○七頁。

●總督倉場戶部右侍郎南居益謹陳閩事始末疏

爲微臣因勞賈罪﹑忤姦見抑﹑謹陳閩事始末﹑仰希聖鑑﹑更乞皇上南顧海邦﹑終臣愚計﹑以永奠南服事﹕臣以西土豎儒﹐荷蒙四朝豢養﹐服官中外幾三十年。於天啟三年二月內﹐繇太僕寺卿管東路少卿事﹐蒙熹宗皇帝擢臣右副都禦史﹑巡撫福建地方。其時紅夷作亂﹐占據彭湖﹐築城營壘﹐僞立不拔之基。乘汛出沒﹐虜掠商艘﹐焚毀民廬﹐殺人如麻﹐與國爲敵。沿海震驚﹐官兵觀望﹐但恃撫諭一道﹐以圖徼幸。而海上姦民﹐且利夷金錢﹐交通接濟。法紀旣已蕩然﹐封疆幾爲淪沒。當時南北臺省交章論閩事者﹐無不謂東南半壁﹐岌岌乎有薦食之盧矣。

臣以菲才﹐謬膺簡任﹐奉熹宗皇帝嚴旨﹕地方有事﹐不得過家遷延﹐欽此。臣星馳至海上﹐審視情形﹐料理戎事﹐始知彭湖爲海濱要害﹐屏蔽八閩﹐通呂宋﹑琉球﹑日本諸國必泊之地﹐商漁舴艋﹐日往來以千數。先朝設有兩營兵馬﹐提防甚備﹐誠重之也。自紅夷弄兵其上﹐我兵將不敢窺左足於汛地﹐商漁不啻墮魚腹於重淵﹐浸假而數年之後﹐根穴日固﹐掃除更難。小之則粵東香山澳﹐大之則遼左撫順城也。

臣具疏言狀﹐法在必剿﹐而苦於軍興無資。因前撫臣商周祚題動布政司庫存積銀兩﹐復綴詞上請。奉熹宗皇帝兪旨﹕紅夷狡詐﹐爲患方深﹐巡撫官著督率將吏﹐悉心備禦﹐作速驅除。有不用命的俱以軍法處治。其姦徒倚勢非爲﹐貽害地方﹐訪實重處。一切安攘事務﹐俱便宜行。庫銀準照前旨動支。該部知道。欽此。

臣日夜焦勞﹐與前按臣今起升太僕寺少卿喬承詔及諸文武將吏選練兵卒﹐制造舟器﹐爲聲討之計。夷仍遣姦商池貴持夷書重賂嘗臣﹐臣焚賄斬使以絕其狡計。第相度進剿之勢﹐見大海澎湃中﹐萬難接濟。戰夷舟堅銃大﹐能毒人於十里之外﹐我舟當之無不糜碎。卽有水犀十萬﹐技無所施。乃多方用計﹐誘夷舟於廈門港口﹐生擒夷首髙文律等﹐並斬級六十名﹐用火攻毀其舟﹐夷卒之死於焚溺者無算﹐精銳略盡﹐气勢始衰。餘黨之在彭湖者﹐奄奄釜魚﹐知其無能爲矣。乃具疏以聞﹐且言擒獲夷首髙文律等﹐俟蕩平之日﹐俘解闕下﹐聽候宸斷﹐以威四夷。奉熹宗皇帝聖旨﹕該省剿夷奇捷﹐南居益運籌制勝﹐懋著勤勞﹐總兵官用心督率﹐並有功文武將吏﹐俱候事平優敍。兵部知道。欽此。

臣仍躬涉海濤﹐抵於金門島﹐連發兵將三千﹐銜艫繼進﹐逼處夷壘﹐且攻且守﹐凡八閱月﹐而夷食盡計窮﹐始悔過乞降﹐拆城夜遁﹐彭島盡平矣。捷奏﹐奏熹宗皇帝聖旨﹕據奏﹐紅夷屢敗﹐俘獲酋目﹐餘眾遁逃﹐地方寧靖。一應善後事宜﹐還加意料理。前後功次﹐著照例查敍。該部知道。欽此。臣查照前疏﹐始將擒獲髙文律等俘解闕下﹐蒙熹宗皇帝采廷臣議﹐祭告郊廟﹐禦門受俘﹐刑髙文律等於西市﹐傳首各邊﹐以昭示天下。臣仍欽遵前旨﹐將一切善後事宜﹐備細條陳具題。奉旨下部已久。其用過餉銀﹐先後四年間﹐據布政司開報﹐逐年逐項﹐有總有撒﹐總計兵餉工料用過一十七萬七千有奇。以彼軍興之大﹐爲時之久﹐銖銖兩兩﹐皆從臣與地方各官苦心撙節中﹐僅費苦幹。給放支銷﹐皆經原任左布政使今起攺光祿寺卿陸完學之手。臣於復命之日﹐具疏奏銷﹐並該司原冊繳進禦覽。自謂犬馬微勞少畢﹐臣分可幸無罪矣。

至天啟五年五月內﹐臣聞報推升總理河道工部右侍郎﹐直魏璫竊弄之日﹐漸蓄逆謀﹐希圖封拜﹐凡遇邊功﹐無不攘爲己有﹐恨臣疏中無一字歸美﹐而勘功按臣﹐則今起升太僕寺少卿姚應嘉也﹐亦復不稱頌一語﹐臣遂與喬承詔﹑姚應嘉﹑陸完學俱嬰奇禍﹐以次矯旨嚴譴削奪。姦黨忌臣微勞﹐惟恐勘疏在部﹐死灰復燃﹐將共事將吏﹐或巧中以軍政﹐或株連以門戶﹐半被顯斥﹐以爲下石微臣張本。又將前項用過兵餉銀兩﹐借名助工﹐朦朧矯旨﹐差官盡數索之閩庫﹐以爲陷沒微臣身家之計。臣於此時﹐以拚闔門性命﹐駢首覆盆之下矣。賴彼中撫按據布政司冊報覆奏詳明﹐祗將庫銀一十二萬交付差官解進﹐璫意乃止﹐臣始得以偸生苟全﹐延至今日﹐躬逢聖明禦極﹐除姦起廢﹐復得與承詔等三臣荷蒙賜環﹐再造餘生﹐捐糜矢報﹐盡有餘地。其於前事﹐可置勿言矣。

惟是以微臣一人之故﹐波及同事﹐舉將吏功次﹐一槪抹殺。同思數年枕戈露宿於鯨濤鱷浪之中﹐不知死者幾人﹐生者幾人﹐才爲國家復得彭湖一塊疆土﹐爲閩人除卻百年隱禍。當時非藉有功鼓舞﹐假功令激發﹐安所得其死命而用之﹖自臣去後三﹑四年間﹐海波不恬﹐寇盜充斥﹐鄭芝龍𨿽彊﹐何如紅夷﹐而流毒轉稔﹐一矢鮮加。𨿽緣將領之偓怯﹐亦繇卒伍之灰心。夫不賞於前而責效於後﹐卽使韓白登壇﹐亦無如此不兢之人心何矣。今臣與三臣徼恩聖朝﹐再沾雨露﹐而共事諸臣及荷戈之士﹐尙抱沈鬱之嘆﹐臣等何以自安﹖

且臣條畫善後諸款﹐出自苦心﹐參諸輿論﹐舉而措之﹐或亦可以少裨疆場﹐卒戢海氛。無柰身旣見斥﹐言亦見廢。一得之愚﹐原無足重﹐以區區保障之計﹐格而未行﹐如地方何。今喬承詔等三臣見在班行﹐及閩士大夫之服官輦下者﹐皆可問也。臣心甚朴﹐臣言甚質﹐不敢一毫粉飾﹐妄蹈欺罔之罪。伏乞敕下該部﹐查將前按臣勘疏﹐仍與具覆﹐以示激勸。中間或時久事異﹐曾經優敍﹐後乃附逆僨績者﹐不妨分別另議。再查臣條議善後一疏﹐如果有裨地方﹐亦乞酌議具覆﹐以垂海邦永利。其用過庫銀﹐查照原冊﹐復核淸銷。至於微臣受國厚恩﹐愧無寸報﹐七尺之軀﹐皆屬上有﹐絲縷之伐﹐何敢自居﹐但期心迹稍明﹐無負同舟之人﹐卽退處林壑﹐以安分﹐有餘榮矣。緣敍述前事不敢太略﹐致字數踰格﹐統惟聖明鑑察。

崇禎二年三月初十日奉聖旨﹕南居益剿夷制勝﹐著有成勞﹐並有功將士﹐著遵前旨查敍﹔善後事宜﹐並與議覆﹔用過庫銀﹐復核淸銷。該部知道。欽此。

——錄自「明淸史料乙編」第七本六二八～六三○頁。

●兵部題「彭湖捷功」殘稿

﹝上缺﹞南道副使兼右參議胡爾慥愼同執玉﹐謀切徹桑﹐黃堂夙藉徽猷﹐碧海猶資遠略﹔署巡海道事屯監道僉事葛寅亮﹐介節孤峯峭立﹐奇胸萬甲森羅﹐經世才髙﹐籌邊績偉﹕以上諸臣﹐或贊襄兵食﹐或力任驅馳﹐共佐平夷﹐勞績最著﹐俱當加償一級﹐仍賜賞賚﹐以風有位。內孫國禎職專視海﹐運籌決勝﹐以成歸穴之功﹔朱一馮代攝興泉﹐竭蹶督師﹐以收焚舟之績﹔諸臣之供事𨿽均﹐二臣之濟變則異﹐所宜特加超擢﹐以示優異者也。

若夫府縣諸臣﹐則原任福州府知府今升河南副使潘師道﹐談兵腹裕千軍﹐足食計宏萬斛﹐三山福曜﹐列宿羽儀﹔漳州府海防同知趙紓﹐長才遠馭天南﹐碩畫尢周海表﹐風嚴鱷徙﹐波靜魚閒﹔泉州府海防同知何舜齡﹐計安疆圉﹐家視樓船﹐折衝已效兼才﹐善後更徵遠畫﹔漳州府推官今行取林棟隆﹐折獄明同照覆﹐談兵捷若懸河﹐品冠李官﹐望隆蘭省﹔泉州府推官簡欽文﹐淸節淩霄獨鶴﹐弘猷捲海雙龍﹔司李神明﹐刺桐福曜﹔同安縣知縣今行取李燦然﹐批卻雄才萬斛﹐控氛異政五年﹐誦徧蒼生﹐望髙靑瑣﹔龍溪縣知縣今行取楊廷詔﹐深膏雉錦春輝﹐遠略蜃樓波謐﹐名芬海國﹐品峻雲霄﹔海澄縣知縣劉斯■﹝王來﹞﹐邑與紅夷伊邇﹐謀同碧海俱深﹐百雉枕安﹐六鰲戴重﹔漳浦縣知縣今行取陳以瑞﹐百計以靜紅氛﹐一心而保赤子﹐循良獨步﹐經濟名流﹕以上諸臣﹐或效力於煙波之中﹐或謀畫於島嶼之外﹐建績厥均﹐超擢宜亟。內何舜齡當夷甫退﹐善後是圖﹐輕七尺如鴻毛﹐駕一葉於鮫室﹐周旋咨度﹐爲人所難﹐尢宜特與優敍﹐以示激勸者也。

其在將領﹐則原任鎭守福浙今升廣東總兵官謝弘儀﹐滿腔忠赤﹐八面威稜﹐擄長策於師中﹐一炬奏斬俘之績﹐運奇籌於海外﹐孤軍收恢復之勛﹐身許國以靡他﹐志滅夷而朝食﹐鷹揚罕儷﹐麟閣堪圖﹔原任南路副總兵今升福浙總兵官兪咨臯﹐家傳韜略﹐世篤忠貞﹐慷慨誓師﹐破鯨濤於萬里﹐智謀料敵﹐探虎穴於孤帆﹐立淸橫海之腥氛﹐克復久淪之疆土﹐兵無血刃﹐世仰標銅﹕以上二臣﹐一居中調遣﹐一渡海廓淸﹐勞勩居多﹐報酬宜厚﹐所當晉秩優賚﹐以彰酬庸之典。內兪咨臯家世閩人﹐習知海務﹐尢宜久任﹐責成善後﹐以終前美者也。原任水標遊擊今升南路參將劉應寵﹐雄風捲霧鞭霆﹐壯略排山倒海﹐偏師深入﹐侵地旋還﹐功不亞於元戎﹐例宜蒙乎上賞﹔都司僉書今升泉南遊擊車應山﹐叱吒鋒摧百戰﹐睥睨膽敵萬人﹐夷在目中﹐劍橫天外﹔軍門標下聽用隨徵原任參將陳文煬﹐沈機淵湛﹐妙略云蒸﹐揮戈欲靖海氛﹐借箸足資帷算﹔軍門標下游擊鄭嘉謨﹐才雄武庫﹐識妙智囊﹐中權料敵多奇﹐絕島馳名甚赫﹔都司掌印署都指揮僉事今升直隸永生洲參將吳從質﹐輕裘雅望﹐赤箭英標﹐擒夷業藉多謀﹐俘獻尢資獨力﹔彭湖遊把總洪際元﹐禦敵勇騰破浪﹐揚舲力奮犁庭﹐瀚海金城﹐將壇赤幟﹔水標左右翼把總洪應斗﹐熟試危疆﹐長操遠慮﹐矯箭必穿蛟窟﹐揚帆立靖鯨波﹔加銜名色守備王夢熊﹐雄姿赳赳﹐勇略桓桓﹐提戈勢奮排山﹔擊楫功名破壘﹔總兵標下坐營張虎臣﹐吐納六師壯气﹐捲舒八陣新籌﹐約束惟嚴﹐馳驅允效﹔名色把總陳榮﹐智諳陰符﹐心懷裹革﹐气奮紅毛立剪﹐功成白骨已枯﹔名色把總葉大經﹐縱橫有律﹐顧盼多奇﹐驅氛蚤渡樓船﹐戢旅宵馳醜類﹔軍門標下旗鼓守備程應璋﹐激烈渾身是膽﹐施爲滿腹皆兵﹐志銳投鞭﹐勇襄搗穴﹔標下副中軍今升南日寨把總歐陽瑞曾﹐胸藏萬甲﹐目破七書﹐傳宣細柳令嚴﹐震壘扶桑膽落﹔標下副中軍福州左衛指揮同知雍鑾﹐橫槊軍容整肅﹐運籌韜略優閒﹔敵學萬人﹐才堪一面﹔總兵標下紅廠營把總髙躍﹐研精黃石一編﹐勇賈靑萍三尺﹐力能禦侮﹐品擅登壇﹔總兵標下旗鼓守備陳國祥﹐膽略衽金嚼鐵﹐才謀叱電鞭霆﹐領袖龍襄﹐箠笞鱗介﹔軍門標下聽用官鎭東衛副千戶吳堯縉﹐島上揚戈膚敏﹐軍前宣令嚴明﹐幕府蹶張﹐材官翹楚﹔南路名色中軍把總蘇大任﹐身狎風濤﹐技精弧矢﹐督陣克揚組練﹔長驅立掃鮏羴﹔加銜都司顧思忠﹐浩气揮戈耀日﹐雄風擊楫吞江﹐惟敵是求﹐餘勇可賈﹔標下贊畫生員陳則賡﹐妙算風生羽扇﹐奇謀云湧旌旄﹐效著焚舟﹐功成掃穴。他若名色把總陳文燫﹑張國輔﹑楊應魁﹑朱梁﹑宋九龍﹑魏世耀﹑謝日升﹑方升﹑郭泰﹑聽用官魏徳﹑蔡宇﹑蔡輝﹑蔡及泉﹑周瑞﹑黃龍安﹑謝廷﹑張維綱﹑吳若﹑李國輔﹑張懋徳﹑旗牌官黃金章﹑馬猶龍﹑何開勛﹑哨官李大鼎﹑呂應魁﹑陳賢﹑蔡應世﹑趙元相﹑蔡春﹑李惠廷﹑蔡君及﹑李耀﹑鍾堯寵﹑張義﹑王進﹑王應元﹑林一徳﹑吳建業﹑吳祥﹑孔志髙﹑王應龍﹑李守倫﹑陳國猶﹑掌號張道用﹑捕盜王仕俊等﹐奔走各效其勞﹔擒退共成厥績﹐均當敍錄行賞﹐以示激勸。內吳從質﹑鄭嘉謨﹑張虎臣﹑雍鑾﹐或獻俘闕下﹐獨著勤勞﹐或於役軍前﹐各殫心力﹐並宜加升一級﹐以示鼓舞之微權。王夢熊﹑葉火經﹑陳榮﹐首渡先鋒﹐長驅孤島﹐膽力出眾﹐勞績居多﹐除陳榮物故亟宜優卹外﹐俱當加以實授﹐以膺守彭之重寄者也。

至於前任撫臣商周祚﹐謇諤夙聞於螭陛﹐深仁猶洽於閩邦。當紅夷突至之時﹐正海澨久安之候﹐舟師器械﹐十無一備﹐不得不先言諭而徐議剿。後見夷心叵測﹐內備漸修﹐銅山一創﹐卽生俘而論那等一十六名﹐夷自是不敢一舟逼岸﹐皆戰局也﹐曷嘗偏言諭乎﹖特中途解任﹐未竟厥施。今撫臣南居益於功成之後﹐追憶前人之勞﹐而發爲易地皆然之論﹐誠見之眞矣。夫銅山之俘旣經獻闕﹐例得敍﹐臣不敢爲周祚敍﹐但謂前日之解組﹐旣泯其苦心﹐則今日之論明﹐應竟其遠略﹐所當亟爲起用以愜輿情者也。前按臣喬承詔﹐當入閩之初﹐值夷氛之熾﹐禁嚴接濟而姦知懾﹐疏飭懦將而士知奮﹔具載撫臣原疏中。近奉欽謫﹐何敢揚敍﹖但前後事體﹐似不相掩﹐雷霆雨露﹐一惟君父所施﹐臣不敢擅爲之敍﹐亦不敢隱而不言也。前道臣沈萃禎亦在敍疏中﹐後因奉旨降級﹐不敢敍入﹐非意遺也。其外漳州府知府汪康謠﹑泉州府知府沈翹楚﹐郡當瀕海橫濤﹐身作列城保障﹐善後攸賴﹐履任方新﹐不敢槪敍。若軍門書吏張際亨﹑寫本揭吏吳塤﹑林國楹﹑張懋默﹐旣有從徵繕寫之勞﹐似合役滿聽選之例﹐謹因查勘而備悉之。

至於地方失事情獘﹐行據該司勘詳﹐獨是料羅﹑古雷孤懸海外﹐紅夷突然登岸﹐將卒率爾抵敵﹐其官兵之殺傷﹑人畜之被虜﹐不盡無也。查得失事遊擊陳奇偉﹐已經撫臣題參提問﹐哨官王和﹑羅曜等當卽處斬梟示﹐始末情形﹐具載撫臣課疏﹐並無隱匿情獘。惟料羅血戰把總丁贊被銃陣亡﹐正气猶生﹐幽魂可憫﹐當與彭湖死事之陳榮一體優卹者也。

若撫臣所稱平倭功次﹐遠者不可復考﹐伏查會典開載倭功事例﹐內以衝鋒破陣﹐或逼下船﹐或追出境﹐皆作奇功﹐則據地薦食之夷﹐比流突爲甚﹐攘夷還地之績﹐較堵截似難﹐是可以定錄敍之案矣。

臣去秋奉命入閩﹐正值夷舟初徙﹐且幸且慮﹐日討桑土而申儆之。直以諸臣後事之綢繆﹐券其前事之捍禦﹐迄於今海波不揚踰半年。且勘紮久至﹐不敢稽滯﹐以懈任事之心。用是恪遵功令﹐據實甄敍﹐或升或賞﹐分別入奏﹐總於撫臣原疏之外﹐不敢濫增一人﹑妄引一例也。

但臣所勘者在勘已前之功﹐而臣所慮者更慮日後之事。夷從東番﹐𨿽非中國之地﹐而一葦可渡﹐尙伏門庭之憂。沿海姦民﹐望窟穴而赴之甚易﹔猙獰赤髮﹐得勾引而來也何難。惟期文武大小諸臣﹐感念國恩﹐勿忘薪膽﹐共綢戶牖﹐諸所善後﹐著實舉行﹐將聖明南顧之懷﹐永永可舒﹐而微臣獲以珥筆之役﹐襄止戈之烈﹐有餘榮矣。旣經該司會勘前來﹐相應具題﹐伏乞敕下該部復議﹐上請施行。天啟五年六月二十四日奉聖旨﹕該部知道﹐欽此。

又該總督倉場戶部右侍郎南居益奏爲微臣因勞賈罪﹑忤姦見抑﹑謹陳閩事始末﹑仰希聖鑑﹑更乞皇上南顧海邦﹑終臣愚計﹑以永奠南服事﹝文見前件﹞等因。崇禎二年三月初十日奉聖旨﹕南居益剿夷制勝﹐著有成勞﹐並有功將士﹐著遵前旨查敍﹔善後事宜﹐並與議覆﹔用過庫銀﹐復核淸銷。該部知道。欽此。

欽遵﹐兵科參看得﹕國家鼓舞將吏﹐止有此賞罰之典﹔罰必當罪﹐賞不移時﹐其來舊矣。南巡撫等之剿紅夷也﹐寄性命於驚濤之上﹐縛鯨鯢於駭浪之中﹐且也獻俘大廷﹐上告九廟﹐何如其鄭重也。止因一語不及逆閹﹐遂使五年束之髙閣﹐幾何不灰勞臣之心而解將士之體哉﹗目今聖明在上﹐加意封疆﹐辧別流品﹐卽當日不肯獻媚而急於徼功﹐益知其實心任事而奏報非妄。間有僨於引轅﹐原無玷於此局。況蜀事已有前規﹐此舉詎容延緩﹖抄出﹐速之﹗三月十八日抄出到部﹐送司案呈到部。

除文職原任巡視海道參政歷升登萊巡撫孫國禎已經閒住﹐原任漳浦縣知縣行取福建道禦史陳以瑞﹑原任同安縣知縣行取福建道禦史李燦然俱爲民﹐武職原任福建總兵兪咨臯釀寇棄城﹑已經逮問﹑現擬大辟﹐並革任提問等官與勘疏有名功未顯著者俱刪削不議外﹐爲照匪茹紅夷﹐妄窺赤縣﹐地在西洋之北﹐道從南海而東﹐念載以前﹐類呼肆劫﹐漸通乎滿刺﹑蘇門﹐遂達乎爪哇﹑呂宋。是以東西各島﹐大小諸洋﹐旣失馬頭於濠鏡﹐遂開兔窟於彭湖。政值遼黔之警﹐致煩廊廟之憂。所幸天祚聖明﹐人兼文武﹐乘風破浪﹐大創於中左﹑銅山﹐投珠碎鏡﹐不貸乎池貴﹑文律。此眞艱險不避﹐皆忘身而忘家﹔忠勤可旌﹐應懋官而懋賞者也。事經勘報﹐敍稿久成﹐緣忤逆璫﹐致令寢閣。恭逢堯舜在上﹐公道大彰﹐事久而論已定﹐罰必而賞難稽。如撫臣南居益﹐則命將出師﹐定謀決策﹐躬涉波濤﹐平城復地﹐彭湖之捷﹐俘獻闕廷﹐奇功首敍。商周祚則先事綢繆﹐撫剿互用﹐銅山之功﹐不可泯沒。敍宜次之。禦史喬承詔則嚴禁接濟﹐協力剿除﹐飭將理餉﹐年半勤劬﹐厥功偉哉﹗姚應嘉則綜核詳明﹐守正不阿﹔遊漢龍﹑陸完學﹑髙登龍﹑朱一馮則宣力劬勞﹐拮據兵食﹐皆應分別升賞。內朱一馮旣保福寧之障﹐復署興泉之篆﹐身泛洪濤一千餘里﹐夜以繼日﹐直拚性命﹐而收蕩平﹐似應功過相準﹐仍聽聖裁者也。若總兵謝弘儀﹑參將劉應寵等﹐皆不避風波﹐冒矢石敵愾之志﹐咸足嘉尙。把總洪應斗﹑陳榮﹐百戰竟爾捐軀﹐優卹奉有明旨﹐所當破格﹐以示激勸。伏乞命下﹐將南居益﹝貼簽﹞特加優異﹐商周祚﹝貼簽﹞仍候起用﹐喬承詔﹝貼簽﹞量加賞賚俟論﹐姚應嘉﹑遊漢龍﹑陸完學﹝貼簽﹞量加﹐朱一馮﹝貼簽﹞功過相準仍聽﹐髙登龍﹝貼簽﹞量賞起用﹐謝弘儀﹝貼簽﹞定奏薦起用﹐劉應寵﹑王夢熊﹝貼簽﹞優加賞賚﹐葉大經﹑李大鼎﹑呂應魁﹑李惠廷﹑李耀﹝貼簽﹞分別升賚﹐﹝中缺﹞崇禎二年閏四月十三日郎中方孔照﹑協理淸冊郎中李繼貞。

——錄自「明淸史料乙編」第七本六二七～六三○頁。

●兵部行「福建巡撫鄒咨」稿

兵部爲剿夷獻俘以揚天威事﹕職方淸吏司案呈﹕奉本部送準福建巡撫鄒咨前事內開﹕差官陳其蘊等押解紅夷酋首呷咇嘽吧■﹝口主﹞等一十四名緣繇到部送司。看得紅夷酋首﹐奉旨俘獻。今據押解前來﹐應發巡捕提督衙門監固候旨﹐案呈到部。擬合就行。爲此一紮付巡捕提督﹐合紮本官﹐照紮事理﹐卽將發去夷酋一十四名﹐逐一查明﹐收候監固﹐聽旨俘獻﹐仍多撥巡軍防守﹐不致疏誤。計發去夷酋十四名﹕呷咇嘽吧■﹝口主﹞﹑呷咇嘽﹑嗃■﹝口徙﹞﹑■﹝口敞﹞囉﹐■﹝口突﹞■﹝口直﹞叻唭﹑呵■﹝口稟﹞喃﹑■﹝口訖﹞■﹝口稟﹞﹑嘕﹑嘕呵吻呧﹑嘕咁吻唄﹑■﹝口漧﹞吻■﹝口廚﹞﹑嗌■﹝口抵﹞哩■﹝口萬﹞﹑咖囉呧﹑哈吡嘽。崇禎七年正月初七日﹐郎中胡鍾麟﹑協贊司事郎中鄒毓祚﹑管理冊庫員外郎湯一湛。

——錄自「明淸史料乙編」第七本六五八頁。

●兵部題行「福建巡撫鄒維璉咨」稿

兵部尙書臣張等謹題爲剿夷獻俘﹑以揚天威事﹕職方淸吏司案呈﹕崇禎七年正月初七日﹐奉本部送準福建巡撫今革任回籍鄒維璉咨稱﹕照得紅夷匪茹﹐傲然挾市﹐初犯南澳而攻中左﹐繼窺海澄而圍銅山。天討必誅﹔神人共憤。本院聞警﹐卽於剿賊福寧之時﹐旋卽觀兵漳海﹐檄調諸將鄭芝龍﹑髙應嶽﹑張永產﹑劉應寵﹑鄧樞﹑王尙忠等﹐大集舟師﹐計前後共生擒紅夷一百三十六名﹐中有紅毛擄執香山澳夷十六名﹐交趾夷一名﹐情應免誅﹔又有重傷病死三名﹐無從起解﹐尙餘紅毛眞夷一百一十六名﹐時值覲期﹐郵疲行役﹐恐車馬載途之稍滯﹐則虎兕出柙之可虞﹐合無先將僞出海王一名﹑頭目一十三名﹐械置檻車﹐郵傳輦轂﹐余夷暫收閩獄﹐起解尙候春和。倘欲惜驛而省勞﹐亦可就近而正法。爲此會同福建巡按路禦史﹐差委守備中軍陳其蘊﹑龍勝帶領兵丁押解至京。謹備繇移咨兵部﹐煩請卽賜收獄﹐查例處決﹐懸首兩觀﹐示法萬邦等因到部。送司案呈到部。看得紅夷挾市犯須﹐閩海一片地﹐幾無寧日。近該福建撫臣鄒維璉擐甲誓師﹐仰仗天威﹐生擒一百餘名。除將所獲夷眾﹐遵首先行該撫按就於軍前正法外﹐惟是僞王酋首呷咇嘽吧■﹝口主﹞等一十四名﹐撫臣差官檻解赴京。查得凡邊鎭俘囚解京﹐例當法司議罪獻俘﹐禮部擇日祭告郊廟﹐百官行慶賀禮。今夷酋已經解到﹐相應題請﹐合候命下﹐將各犯照例咨送刑部﹐題請正法獻夷之日﹐伏候我皇上臨禦受賀。有功官員﹐聽按臣勘明﹐至日本部另行優敍﹐奏請定奪。其解來夷﹑夷劍等物﹐仍令原解官解赴內庫交收。爲此理合具題﹐伏候命下遵奉旅行。計開﹕僞出海王呷咇嘽吧■﹝口主﹞﹑頭目呷咇嘽﹑嗃■﹝口徙﹞﹑■﹝口敞﹞囉﹐■﹝口突﹞■﹝口直﹞叻唭﹑呵■﹝口稟﹞喃﹑■﹝口訖﹞■﹝口稟﹞﹑嘕﹑嘕呵吻呧﹑嘕咁吻唄﹑■﹝口漧﹞吻■﹝口廚﹞﹑嗌■﹝口抵﹞哩■﹝口萬﹞﹑咖囉呧﹑哈吡嘽﹐夷書十本﹐夷劍十把﹐地圖二紙﹐羅經一个。崇禎七年正月初七月﹐郎中胡鍾麟﹑協贊司事郎中鄒毓祚﹑管理冊庫員外郎湯一湛。

兵部爲剿夷獻俘等事﹐該本部題云云等因。崇禎七年正月初八日﹐本部尙書張等具題﹐初十日奉聖旨﹕是。欽此。欽遵﹐擬合就行。爲此﹐一咨刑部﹐合咨貴部﹐煩照本部題奉欽依內事理﹔卽將押送夷酋呷咇嘽吧■﹝口主﹞等一十四名逐一查點監固﹐仍審明議罪﹐題請移會禮部﹐擇日俘獻施行。一咨禮部﹐合咨貴部﹐煩照本部題奉欽依內事理﹐將應行事宜﹐希各轉行知會﹐俟刑部審明﹐題請擇吉俘獻施行。一紮付巡捕提督﹐合紮本官﹐遵照本部題奉欽依內事理﹐將原發夷酋呷咇嘽吧■﹝口主﹞等十四名﹐多撥的當軍壯﹐同原解官陳其蘊等押赴刑部收管施行。一手本內府承運庫﹐合用手本前去內府承運庫﹐煩查原解官陳其蘊等解送夷書十本﹑夷劍十把﹐地圖二紙﹑羅經一个﹐逐一查明交收﹐仍希回文過部﹐以憑備照施行。崇禎七年正月十二日﹐郎中胡鍾麟﹐協贊司事郎中鄒毓祚管理冊庫員外郎湯一堪。

——錄自「明淸史料乙編」第七本六五九頁。

●兵部題行「兵科抄出福建巡撫鄒題」稿

兵部尙書臣張等謹題爲守將慷慨剿夷﹑陣亡可憫事﹕職方淸吏司案呈﹕崇禎六年十一月十一月﹐奉本部送兵科抄出福建巡撫今革任鄒題前事內稱﹕崇禎六年九月十一日﹐遽分守漳南道參政施邦曜報﹕據漳州陸鰲哨官朱昆報稱﹕夷賊連日登岸﹐本官傳元功科可制勝。初六日﹐隨弔官兵渡江登岸﹐至戍時直至古雷吉釣灣﹐見有夷鳥大船一雙﹐近在岸傍。卽督昆等帶領衝鋒兵三十餘名﹐放銃上船喊殺。夷眾忙亂跳水者﹑下艙者﹐被我兵殺死無數﹐擒獲三十餘名﹐斬級十餘顆。本官欲候天明收功﹐焚舟取級大捷﹐未肯收金。及黎明﹐陡被夷賊各下小艇﹐四面包圍。眾兵拚命攻打數合﹐銃彈如雨﹐鋒刃相接。朱昆腳膝被銃傷重﹐傅元功被銃立斃﹐哨隊帶傷甚多﹐其獲活功死級﹐盡被奪去﹐只帶夷級一顆﹑賊級三顆收回。除將首級另解海防館外﹐其死傷目兵﹐候查明另報等情到道。該本道看得﹕守備傅元功不奉軍令﹐遽以孤軍輕試夷賊之衝﹐陷敵身亡﹔亦繇自取。但其慷慨自任﹐目無彊敵﹐甘以身試於鋒鏑﹐其一腔熱血﹐視貪生畏敵之弁流﹐相去萬萬﹐其志誠壯其情可哀也。優卹之典﹐出自憲栽等因﹐呈詳到臣。

該臣會同按臣路振飛看得﹕紅夷凶狡﹐未易獨當。臣駐海上已一月﹐大兵未集﹐諸將莫利先出海﹐而六鰲守備傅元功獨以孤軍襲夷舟﹐生擒斬級﹐功已垂成﹐以貪全勝之故﹐守候天明﹐反爲夷敗﹔被銃陣亡。痛哉壯哉﹗其慷慨男子之事哉﹗夫人臣出萬死不顧一生之計﹐以當方張之寇﹐較之全軀保妻子之臣﹐𨿽敗猶榮。如元功者﹐有志未遂﹐可哀可羨﹗尙當優卹﹐以勸死士。臣謹據實拜疏以聞﹐伏乞皇上敕下兵部查覆施行等因。崇禎六年十一月初十日奉聖旨﹕兵部知道。欽此。

又該福建巡按路振飛題爲備總陣亡﹐乞卹忠勇事內稱﹕看得國家有敢戰之士﹐然後海宇收底定之功。若守備傅元功者﹐當夷寇之衝﹐奮不顧身﹐獨以孤軍直入﹐維時巳有吞夷之志矣。斬馘擒獲﹔功已在我﹐乃遲回計度﹐欲收全勝﹐反爲夷襲﹐竟至殞軀鋒鏑﹐西血溟瀚。𨿽壯志未酬﹐而一片忠勤﹐自可媿懦夫而寒夷膽。卹死勸生﹐知聖恩必不靳也。謹會同撫臣鄒維璉拜疏上請﹐伏乞敕下兵部查覆施行等因。崇禎六年十二月十一日奉聖旨﹕兵部知道。欽此。

欽遵通抄到部﹐送司案呈到部。看得閩海紅夷﹐素稱凶狡﹐非設伏出奇﹐難以制勝。近如陸鰲營守備傅元功﹐探有夷舟﹐率兵追襲﹐先經斬獲﹐幾成奇功﹐竟以眾寡不敵﹐被銃身殞。𨿽其不俟大兵﹐類於輕敵﹐而孤軍刃賊﹐慷慨足嘉。今該撫按合疏請卹﹐相應量褒職級﹐以慰忠魂。至於陣傷官兵﹐並行該撫量賞示勸可耳。旣經具題前來﹐相應覆請﹐合候命下﹐將傅元功照例褒三等﹐加贈參將職銜﹐系流官。崇禎七年正月十一日﹐郎中胡鐘麟﹑協贊司事郎中鄒毓祚﹑管理冊庫員外郎湯一湛。

兵部爲守將慷慨剿夷等事﹐該本部題云云等因。本部尙書張等具題﹐本年正月二十五日奉聖旨﹕是。傅元功準贈參將。欽此。欽遵﹐擬合就行。爲此﹐一咨福建巡撫﹐合咨前去﹐煩照本部履奉明旨內事理欽遵查照施行。一咨都察院﹐轉行福建巡按禦史。崇禎七年正月二十九日﹐署司事協贊郎中鄒毓祚﹑管理冊庫員外郎湯一湛。

——錄自「明淸史料乙編」第七本六六○頁。

●兵部題行「兵科抄出福建巡按路振飛題」稿

太子少保兵部尙書仍加俸一級臣張等謹題爲馳報夷船突犯據實糾參以責後效事﹕職方淸吏司案呈崇禎七年五月初九日奉本部送兵科抄出福建巡按路振飛題稱﹕崇禎七年二月十六日據福建按察司經歷司呈奉本司帖文﹐崇禎六年九月二十五日蒙臣案驗﹐奉都察院勘紮﹐準兵部咨﹕職方淸吏司案呈﹐奉本部送兵科抄出臣題前事等因﹐崇禎六年八月十三日奉聖旨﹕據奏夷船突犯﹐舟師被挫﹐該撫鎭道及汛地各將領平時何無偵探備禦﹖著設謀奮銳﹐刻期驅剿自贖﹐魯應魁已有旨了。並程應麟等俱著議速奏。路振飛職任巡方﹐將吏有不稱的﹐卽應參處﹐何云非所敢議﹖失事情形﹐著詳查據實具奏。兵部知道。欽此。欽遵移咨到院。準此﹐除魯應魁等聽兵部議覆外﹐紮行本官﹔遵照明旨內事理﹐將失事情形﹐詳查確實具奏等因﹔備紮前來。奉此﹐備案行司﹐卽便行會漳﹑泉二道﹐速將紅夷突犯南澳﹑泉南等處失事情形﹐逐一確查﹐據實具詳﹐以憑回奏等因﹐抄呈到司。蒙此﹐本月二十八日﹐又爲夷難突發﹐臣言已驗﹐謹糾疏防召侮之實﹐以責剿夷贖罪之效事﹐蒙臣案驗﹐奉都察院勘紮﹐準兵部咨﹕職方司案呈奉本部送兵科抄出福建巡撫鄒維璉題前事等因﹐本年八月二十日奉聖旨﹕巡撫身任封疆﹐事權甚重﹐何云人微言輕﹖且旣揣知事變﹐卽應嚴飭將領實圖備禦﹐豈弛防致誤﹐飾稱言驗﹐便可卸責﹖鄒維璉玩泄殊甚﹐著吏部並查道府等官議處。鄭芝龍狃夷敗衄﹐應否圖功贖罪﹖閩海鎭帥關系不小。魯應魁一籌莫展﹐屢被糾參﹐兵部竟不核覆﹐是何緣故﹖並張永產俱著速議處。其失事情形﹐仍著巡按禦史確查具奏。欽此。又該福建巡撫鄒維璉題爲漳將剿夷屢捷﹐謹據實報﹑以少慰聖懷事等因。崇禎六年八月二十日奉聖旨﹕夷氛方熾﹐𨿽報微挫﹐然我兵焚舟損將﹐所失不小﹐何云軍聲大振﹖程應麟著戴罪圖加自贖。仍著路振飛確查實情具奉。鄒維璉一面督勵道將﹐亟圖剿禦﹐不得玩飾。該部知道。欽此。欽遵通抄到部﹐咨紮前來﹐依奉遵行間﹐又蒙本院紮付﹕準吏部咨同前事﹐行查該道府等官職名報部﹐以憑議處等因﹐備紮前來。奉此﹐案行到司﹐遵照明旨內事理﹐速將前後查勘失事情形﹐逐一從實勘明﹐不得隱飾﹐及該道府等官職名﹐一並查明具詳﹐以憑奏報等因到司。蒙此﹐依蒙移行分守漳南道﹑分巡興泉道﹐將南澳﹑泉南等處失事情形﹐從實查勘﹐並取該道府等官職名﹐開報通行繇覆去後。

續準分守漳南道右參政施邦曜手本﹕據漳洲海防同知吳震元呈稱﹕該卑職查得六月初六日﹐紅夷突犯南澳﹐以焚船報聞﹐卑館卽奉本道憲票﹐星夜馳往玄鐘協守﹐並查當日功罪情形﹐已經具詳在案。其自六月初一日以後﹐夷船大小二十餘只﹐陸續拋泊外嶼。官兵見勢大難敵﹐固守陸岸而不敢挑釁。至初六日﹐夷難突發﹐賊船夾攻南澳﹐官兵拒敵血戰而死者一十七人﹐把總範汝樛中殫重傷。彼此各發銃打﹐先燒謝奇一船﹐又延燒四船﹐而我亦焚夷哨三船。至夜﹐用居民張憲治等之計﹐復以五船燒其三船﹐其夾板大船﹐明早遂遁。南澳孤城﹐藉以得完﹐而居民亦保無登犯焚劫之禍。其當日所燒之三船﹐見有船底可驗。其當夜所燒之三船﹐黑夜深洋﹐彼此付之一炬矣。自後該將先奉本院速收楡效之憲牌﹐又奉本都院發銀雇船﹑堵擊立功之令牌﹐又蒙本道調黃應中之兵協援守城﹐而使其專力於堵擊。而九月二十日以後﹐夷船大敗﹐零寇南奔﹐該將曾不聞有追逐擒斬之捷也。與之以立功之路﹐而不能爲贖罪之圖﹐卽該將何能以自解焉。其功罪實實如此等緣繇到道。據此﹐該本道覆查得南澳﹑中左﹐南北相距四百餘里﹐順風須二日程。中左屬泉﹐南澳屬漳潮兩府。屬泉者應聽興泉道查核。本道所應核﹐惟南澳而已。南澳在閩粵交界之間﹐其地距岸四十餘里﹐海中突起一山﹐有司照管不及﹐故設一副將﹐帶閩粵之銜﹐領兩省水陸二兵以控制之。失事誡備﹐臨敵禦侮﹐皆該將事也。乃夷船於六月初一日起陸續入汛﹐澳將程應麟卽撤漳玄鐘遊並粵柘林寨之兵以禦之﹐相持至初六日﹐夷與賊並力夾攻﹐寨遊並力出禦。漳屬遊兵迎戰者﹐計船一十三隻﹐目兵六百餘名﹐彼此火銃交發。然夷船髙大﹐我兵船低小﹐不能仰攻。兼以夷銃猛烈﹐謝奇一船先被夷焚﹐又縱火反風自焚船四隻﹐目兵被銃死者一十七名﹐把總範汝樛亦被彈傷。我止焚其夷哨三船。館查是實。船兵隨登岸﹐謹守澳城﹐夷船仍泊不動。旅因居民張憲治等所請﹐復將兵船五隻扮作火船﹐夜半與柘林寨兵同往。據報又焚其夷船三隻。第黑夜海洋﹐有無莫憑。及本道行查﹐該將執漁人拾有夷褲﹑夷桶等項﹐以爲焚船之證﹐終不如斬獲之有實據也。惟夷船隨卽開駕﹐不可謂非焦頭爛額之力也。故本道查參該將﹐謂𨿽與束手待斃者有間﹐實與功不蔽過者同科。議寬以責其後效。蒙本院疏參﹐責其戴罪自贖。此該將之定案也。然必有功﹐方可自贖。令本院激勵將士﹐並力南徵﹔又蒙撫院親臨漳郡﹐發銀該將雇募民船﹐以補焚失之數﹐令其堵截竄夷。本道隨檄黃應中之兵﹐以壯聲援。立功正在此時。夫何夷船被兵大挫﹐擒斬累累﹐敗北南下﹐該將竟不能一矢相加遺﹐並無寸功可贖﹐是則所當議處者也等因繇覆到司。

準此﹐又準本道手本﹕據同知吳震元呈稱﹕南澳一案﹐已經具文另詳外﹐查得六月十六日﹐韓登壇靑澳港擒斬紅夷二人夷級小功﹐夷衣見在卑館﹐玄鐘所親驗解道者也。二十六日﹐袁徳﹑周之祥刺嶼打石澳擒斬夷香一顆﹐焚燒夷船一隻﹐本道親在海澄﹐當日解驗者也。六月二十四日﹐湯日昭擒獲生夷十六名﹐蒙本道發海澄縣審系香山澳夷。然澳夷亦夷也﹐外夷闌入內地﹐且此時不先不後﹐適與紅夷相值﹐汛地官兵﹐自當擒解。但與生擒紅夷之功﹐似有分別﹐應聽憲臺處分者也等綠繇回報到道。據此﹐查得夷自六月初旬入漳泉汛地﹐撫院所題漳將剿夷疏內事﹐皆本月中事也。今奉旨確查﹐本道身在事中﹐各將功罪﹐焉敢一字隱飾﹐以自陷欺罔﹖如疏內載罪之程應麟﹐其得失情形﹐已詳覆於按院疏內。惟是撫院見其能率眾力戰﹐故列其名於報功之列。然究竟謂其當戴罪責成之意﹐未嘗不與按院同。該將自當奮力勉勵﹐以圖後效﹐乃今夷船已經別將力戰奏捷﹐該將無寸功可立﹐自當議處﹐又何說之辭﹖若韓登壇靑澳港斬夷二級﹐已經解驗行館﹐再核無僞者也。袁徳﹑周之祥在刺嶼澳擒夷一級﹐攻焚夷哨船一隻﹐本道在海澄親驗無欺者也。湯日昭生擒一十六名夷﹐始獲時不獨該總報爲夷也﹐卽旁觀者莫不喜眞夷之就獲也﹐撫院越在數百里之外﹐聞該總之報﹐我無一兵之失﹐一舉而生擒十六夷﹐寧不謂有功﹐故卽據報入告。及本道發海澄縣查審﹐始知爲香山澳夷﹐風飄入閩。然其來何偏與紅夷值﹐又屬可疑。本道再行文廣東海道﹐查其來歷﹐據覆稱系澳夷是眞。夫澳夷則不可殺也。然越界入汛﹐則法應報也。湯日昭不可言功﹐亦無罪可議。此皆本道見之前詳﹐見在院案可查﹐更無一字欺誑者等因回復到司。

準此﹐又準本道手本﹕惟照本道所屬惟漳﹐卽惟知言漳而已。查撫院所參夷難突發一疏﹐事屬中左﹐非本道所轄﹐職名無從查覆。除南澳失事情形﹐別文查覆外等因﹐又回復到司。

準此﹐又催準分巡興泉道參政今降級管事曾櫻關稱﹕看得紅夷所志在市易﹐並無他腸。去歲駕船入內地﹐無敢有侵犯。此番突入中左等處﹐焚燒鄭芝龍與張永產各戰船﹐蓋求市而不得﹐遂憤然於一逞。此失事之情也。鄭芝龍部下焚過船十餘只﹐張永產部下焚過浯銅游船五隻。是時﹐鄭芝龍新自廣東剿賊回。是日﹐正在中左閣船燂洗。紅夷自外順風順潮而入﹐瞬息數百里﹐實出我不意。而張永產則奉撫院軍令﹐調兵往北路會剿香賊。是日﹐正在泉州城下與本道料理兵食船器等物。泉南所選領兵北援者﹐乃浯嶼把總薛震來。浯嶼與郡城密邇﹐卽浯銅等遊之精兵亦多挑選到泉﹐以待啟行。而泉城去中左二百里﹐尢有鞭長難及之勢。此失事之情形也。鄭芳龍剿夷之功﹐爲海上數十年奇捷。張永產擒活夷十名﹐兼擒賊六十四名﹐論功除芝龍外﹐莫多於永產者。蔡全斌卽張永產部下之把總﹐亦戮力於料羅與有剿夷勞績者。鄭芝龍不但當復級﹐並當優擢。張永產縱不得升遷﹐功過相準﹐當復其原級。蔡全斌新任數月﹐亦當還其原官。但蔡全斌之才﹐宜陸不宜水耳。若道府﹐則本道與知府樊維城是也。法當席槁﹐聽朝廷處分﹐不敢別置一喙矣。本道更有說焉﹕此番紅夷之哄﹐除鄭芝龍船隻外﹐在中左不過失五船而已﹐並未嘗登岸侵掠人民也。七月初八日﹐夷乘風復突中左﹐張永產與同安知縣熊汝霖﹐親執刀督兵禦之於海漧﹐夷才登岸﹐卽被我兵彈死十餘名﹐又焚其尖尾等船﹐夷實時返走揚帆去﹐未嘗動我居民一木一艸。張永產與熊汝霖復親率舟師追之﹐直至外洋﹐兩日兩夜而後返。𨿽其時南風用事﹐彼順我逆﹐未能得志於彼﹐然夷自是再進泊舊浯嶼凡二十日﹐與中左相望﹐未敢復發片櫓逼中左。若非張永產守禦有方﹐安能得此﹖本道七月十一到中左﹐亦與夷對壘相守者。夷駕船別去﹐而後本道歸﹐親見其情狀。當時尙以官兵之不進爲怯﹐夷去後復猖獗於他處﹐乃知張永產保障之功甚大也。蓋失事本小﹐且與張永產無干﹐而中左一帶之安堵無恙﹐則皆其力。本道不敢不爲一言等因回復到司。

準此﹐隨該本司署司事福州兵備道右布政使張天麟覆看得﹕紅夷之犯漳泉也﹐起於求市而不得﹐故憤而以兵攻我。一時艨艟巨艦﹐出我不意﹐乘潮衝突﹐風颿一日數百里﹐倏而南澳﹐倏而中左﹐焚舟毀器﹐海壖騷動。致蒙撫按題參﹐聖明詰問。凡有地方軍旅之任者﹐誠無容卸責。然而得失可以參觀﹐成敗難以槪論。就中情事﹐有可得縷陳者。蓋漳之有南澳﹐泉之有中左﹐猶堂澳之有門戶也。故各置閫帥以彈壓之。南澳則有程應麟﹐中左則有張永產﹐其責任均也。六年六月初一日﹐夷犯南澳﹐至初六日﹐挾賊夾攻。夷船髙大﹐我船低小﹐火銃交發﹐謝奇船先被焚﹐因而延燒四船﹐我亦焚夷哨三船。至夜﹐又計以五船焚其三船﹐夷尋遁去。是役也﹐把總範汝樛被彈重傷﹐官兵戰死一十七人﹐夷之死者亦相當。此則南澳之情形也。初七日﹐夷至中左。時遊擊鄭芝龍從廣東新回﹐閣船燂洗﹐以圖北伐。張永產亦在泉城料理會剿船械。中左去南澳數百里﹐夷船乘風卒至﹐出於意料所不及。是日﹐芝龍部下焚船十隻﹐張永產部下焚船五隻。此則中左之情形也。厥後十六日﹐夷犯靑澳港﹐韓登壇擒斬夷二人。二十六日在刺嶼打石澳﹐袁徳﹑周之祥擒斬夷首一顆﹐焚夷船一隻。二十四日﹐湯日昭擒生夷十六名﹐𨿽審系澳夷﹐然何以適與紅夷值﹐則不可謂非夷也。其在漳者如此。及七月初八日再突中左﹐張永產與同安知縣熊汝霖合力禦之﹐彈死夷十餘﹐焚其尖尾等船﹐夷卽退走。永產﹑汝霖窮追兩晝夜乃返。其後夷遊移舊浯嶼間﹐不敢正視中左﹐則一擊之力也。其在泉者如此。合而論之﹐均一夷之發難耳。其犯南澳與犯中左﹐狂逞之勢﹐初無甚異。故本院疏參槪責程應麟﹑張永產﹑鄭芝龍以圖功。蓋芝龍𨿽無汛地之責﹐而船器被毀﹐同一失事。撫院夷難一疏﹐似專督芝龍。而漳將一疏﹐亦未始不責應麟以戴罪自贖。總之﹐顚倒鼓舞﹐以期諸將桑楡之收耳。無何﹐料羅之役﹐芝龍果建奇功﹐焚其巨艦﹐俘其醜類﹐爲海上數十年所未有。張永產擒活夷十名﹐又擒賊六十四名。惟南澳寂然無聞焉。所以道館查勘﹐不能不於應麟致不滿耳。此則功罪之大凡也。夫功多則當捐其罪而論功﹐鄭芝龍是也。功不多則亦當準功而原其罪﹐張永產及韓登壇﹑袁徳﹑周之祥﹑湯日昭是也。予之以贖罪而卒無成功﹐程應麟其奚以自解﹖該道館身在事中﹔其聞見無不確﹐本司因得據成案而次第之。至於道府職名﹐奉旨專在泉屬﹐該道曾櫻﹑該府樊維城﹐一則監軍多幃幄之籌﹐一則措餉有緩急之賴﹐泉南一區﹐藉二人保障者方大﹐實難以失事苛求也。蔡全斌聽別案歸結等因呈詳到臣。

該臣看得﹕崇禎六年六月內﹐紅夷之初犯南澳﹑復入中左也﹐地方𨿽未見蹂躪之慘﹔船兵亦曾有損失之形。維時臣據警報﹐便已從實疏聞矣。今奉明旨﹐著臣將失事情形詳查具奏。若不矢公矢愼﹐稍涉隱飾﹐臣義所不敢出也。謹直陳其槪。夫漳之有南澳﹐猶泉之有中左也。其地同﹐則其設官禦侮無不同。及查南澳汛地﹐系副總兵程應麟守之。自六月初一紅夷入犯﹐相持至初六日﹐彼此始彈銃交加﹐究竟我船被焚十隻﹐我兵僅焚夷哨船六隻﹐把總範汝樛復爲彈傷﹐身幾不免﹐目兵死者十有七人。使當時爲應麟者﹐我早見預防﹐力而驅之海外﹐南澳無恙﹐中左亦無恙矣。卽不然﹐失事之後﹐據實報警﹐力圖後效﹐𨿽有敗衄之愆﹐而無欺飾之罪。乃不惟不居罪也﹐反飾以爲功。今經查明﹐功則何在﹖撫臣鄒維璉素以賞不踰時自信者﹐見報卽發二千金散賞。若非道臣施邦曜眞見應麟之罪﹐力阻而畱之漳浦﹐若許金錢被應麟白手騙去﹐後何以訓焉﹖此南澳失事之情形也。迨六月初七﹐夷遂乘風助順﹐突入中左。中左則系遊擊張永產汛地也。鄭芝龍歸自廣東﹐船在彼閣岸燂洗﹐被夷焚燒十隻。張永產見在泉城料理兵食﹐聽調部將蔡全斌遇敵﹐船竟被焚五隻。此中左失事之情形也。故臣當日報疏﹐俱以戴罪立功上請﹐政予諸將以自贖之路﹐責以楡效之收。無何﹐七月初八日﹐夷船復犯中左。張永產至同安知縣熊汝霖力能麾兵禦之﹐把總葛定竟以衝鋒戰而死﹐焚夷尖尾等船﹐夷眾亦多彈死。又復乘勝窮追﹐夷亦遠遁﹐中左賴以奠安。此卽自贖之明效﹐故不論。嗣後料羅大捷﹐與鄭芝龍又各建有殊功也。卽漳屬之備總﹐如六月十六日韓登壇亦有靑澳港之斬獲二夷﹔二十六日袁徳﹑周之祥有刺嶼打石澳之報斬夷一級﹑焚夷一船﹔二十四日又有湯日昭擒生夷十六名﹐細查系廣東香山澳屬夷﹐因風飄入﹐維時臣正巡興化﹐頗悉其詳﹐故不敢率爾題報﹐業經道臣施邦曜移文廣東道查明﹐見有議釋文案可據。然是夷也﹐𨿽與日昭後獲十四名之眞紅夷有間﹐惟是屬夷亟應宥釋﹐而後獲之眞夷則見在候誅矣。獨南澳副總兵程應麟﹐自紅夷入犯﹐責令戴罪以來﹐一似袖手旁觀﹐半籌莫展﹐始欲掩罪而冒功﹐後又無功以贖罪﹐眞不能爲該將解矣。此戶兩地失事情形及各將功罪﹐實實如此﹐謹據實以聞。

抑臣更有請焉者﹕中左船隻焚失﹐此海上事耳。武臣遊擊張永產﹑鄭芝龍今俱經降級圖功﹐而一帶居民安然無恙﹐地方耳目難掩﹐若該道曾櫻﹑該府樊維城深藉保障之力﹐況比來又各著有成績﹐伏祈聖恩寬宥﹐以勸任事者也。除蔡全斌另疏奏結外﹐旣經該司具詳前來﹐相應具題﹐伏乞敕下該部查議。陣亡把總葛定﹐並議優卹施行等因。崇禎七年五月初八日奉聖旨﹕兵部復議具奏。欽此。

欽遵抄出到部﹐送司案呈到部﹐看得﹕紅夷憤逞﹐突入南澳﹐副總兵程應麟﹐其信地也。初櫻賊鋒﹐輒致敗衄。乃乘賊之退飾功冒賞﹐貪狡甚矣。及責令其戴罪圖功﹐猶然一矢不加﹐無功可贖。則南澳何地﹐安用此懦弁爲哉﹖中左始𨿽失事﹐然賊再犯之時﹐張永產能麾兵力禦﹐乘勝窮追﹐地方藉以安堵﹐庶幾桑楡之收。嗣後與鄭芝龍復有料羅大捷﹐亦功之不容泯者。此外如韓登壇等﹐或斬級﹐或焚舟﹐或生擒澳夷﹐若諸弁亦見勇敢一班矣。今據當日之情形而核議之﹐則在應麟一籌莫展﹐飾詐偏工﹐合行褫革。張永產﹑鄭芝龍功多於過﹐先經降級﹐相應請復原銜。韓登壇等四員量行紀錄﹐以觀後效。至於該道臣曾櫻﹑知府樊維城悉心保障﹐著有成勞﹐無容苛議。若陣亡把總葛定﹐志期殲賊﹐奮不顧身﹐照例優卹﹐以慰忠魂可也。謹奉旨復議﹐相應覆請。伏候命下﹐將程應麟革職回籍﹐系流官。張永產﹑鄭芝龍準復原級。韓登壇﹑袁徳﹑周之祥﹑湯日昭本部紀錄。曾櫻﹑樊維城免議﹔葛定系流官﹐照例褒三等﹐贈遊擊將軍。馳報夷船突犯﹑據實糾參以﹑責後效事﹐崇禎七年五月二十六日﹐郎中張士第﹑協贊司事郎中鄒毓祚﹑管理冊廣員外郎鄭覲光。

兵部爲馳報夷船突犯等事﹐該本部題云云﹐崇禎七年六月十七日﹐太子少保本部尙書仍加俸一級等具題﹐二十六日奉聖旨﹕程應麟著革職回籍﹐張永產﹑鄭芝龍準復原級﹐韓登壇等該部紀錄﹐葛定贈遊擊將軍﹐曾櫻等免議。欽此。欽遵抄出到部﹐送司案呈到部﹐擬合就行。爲此﹐一咨福建巡撫﹐合咨前去﹐煩照本部覆奉明旨內事理轉行各官一體欽遵施行﹔一咨都察院﹐轉行福建巡按禦史。崇禎七年六月三十日﹐郎中鄒毓祚﹑管理冊庫員外郎鄭覲光。

——錄自「明淸史料乙編」第七本六六一～六六五頁。附錄

和蘭傳

紅毛夷

稅璫考摘錄

和蘭傳

和蘭又名紅毛番﹐地近佛郎機。永樂﹑宣徳時﹐鄭和七下西洋﹐歷諸番數十國﹐無所謂和蘭者。其人深目﹑長鼻﹐發﹑眉﹑須皆赤﹐足長尺二寸﹐頎偉倍常。

萬曆中﹐福建商人歲給引往販大泥﹑呂宋及咬■﹝口畱﹞吧者﹐和蘭人就諸國轉販﹐未敢窺中國也。自佛郎機市香山﹐據呂宋﹐和蘭聞而慕之。二十九年﹐駕大艦﹐攜巨炮﹐直薄呂宋﹐呂宋人力拒之﹐則轉薄香山澳。澳中人數詰問﹐言欲通貢市﹐不敢爲寇﹔當事難之。稅使李道卽召其酋入城﹐遊處一月﹐不敢聞於朝﹐乃遣還。澳中人慮其登陸﹐謹防禦﹐始引去。

海澄人李錦及姦商潘秀﹑郭震久居大泥﹐與和蘭人習。語及中國事﹐錦曰﹕『若欲通貢市﹐無若漳州者。漳南有彭湖嶼﹐去海遠﹐誠奪而守之﹐貢市不難成也』。其酋麻韋郎曰﹕『守臣不許柰何』﹖曰﹕『稅使髙寀嗜金銀甚﹐若厚賄之﹐彼特疏上聞天子﹐心報可。守臣敢抗旨哉』﹖酋曰﹕『善』。錦乃代爲大泥國王書﹐一移寀﹐一移兵備副使﹐一移守將﹐俾秀﹑震賫以來。守將陶拱聖大駭﹐亟白當事﹐系秀於獄。震遂不敢入。

初﹐秀與酋約﹐入閩有成議﹐當遣舟相聞﹔而酋卞急不能待﹐卽駕二大艦直抵彭湖﹐時三十二年之七月。汛兵已撤﹐如入無人之墟﹐遂伐木築捨爲久居計。錦亦潛入漳州偵探﹐詭言被獲逃還﹔當事已廉知其狀﹐並系獄。

已而議遣一人諭其酋還國﹐許以自贖﹐且拘震與俱﹐三人旣與酋成約﹐不欲自彰其失﹐第云『我國尙依違未定』。而當事所遣將校詹獻忠賫檄往諭者﹐乃多攜幣帛﹑食物﹐覬其厚酬。海濱人又潛載貨物往市。酋益觀望不肯去。當事屢遣使諭之﹐見酋語輒不競﹐愈爲所慢。而寀已遣心腹周之範詣酋﹐說以三萬金饋寀﹐卽許貢市。酋喜﹐與之盟﹐已就矣。會總兵施徳政令都司沈有容將兵往諭。有容負韻智﹐大聲論說。酋心折﹐乃曰﹕『我從不聞此言』﹗其下人露刃相詰﹐有容無所懾﹐盛气與辧﹐酋乃悔悟。令之範還所贈金﹐止以哆囉嗹﹑玻璃器及番刀﹑番酒饋寀﹐乞代奏通市。寀不敢應。而撫﹑按嚴禁姦民下海﹐犯者必誅。由是接濟路窮﹐番人無所得食。十月末﹐揚帆去。巡撫徐學聚劾秀﹑錦等罪﹐論死﹑遺戍有差。

然是時佛郎機橫海上﹐紅毛與爭雄﹐復汛舟東來﹐攻破美洛居國﹐與佛郎機分地而守。後又侵奪臺灣地﹐築室耕田﹐久畱不去。海上姦民闌出貨物與市。已又出據彭湖﹐築城設守﹐漸爲求市計。守臣懼禍﹐說以毀城遠徙﹐卽許互市。番人從之。天啟三年﹐果毀其城﹐移舟去。巡撫商周祚以遵諭遠徙上聞﹐然其據臺灣自若也。

已而互市不成。番人怨﹐復築城彭湖。掠漁舟六百餘艘﹐俾華人運土石助築。尋犯廈門﹐官軍禦之﹐俘斬數十人。乃詭詞求款﹐再許毀城遠徙﹐而修築如故。已又泊舟風櫃仔﹐出沒浯嶼﹑白坑﹑東椗﹑莆頭﹑古雷﹑洪嶼﹑沙洲﹑甲洲間﹐要求互市。而海寇李旦復助之。濱海郡邑爲戒嚴。

其年﹐巡撫南居益初至﹐謀討之。上言﹕『臣入境以來﹐聞番船五艘續至﹐與風櫃仔船合﹐凡十有一艘﹐其勢愈熾。有小校陳士瑛者﹐先遣往咬■﹝口畱﹞吧宣諭其王。至三角嶼﹐遇紅毛船﹐言咬■﹝口畱﹞吧王已往阿南國﹐因與士瑛偕至大泥謁其王。王言咬■﹝口畱﹞吧國主已大集戰艦﹐議往彭湖求互市﹔若不見許﹐必至構兵。蓋阿南卽紅毛番國﹐而咬■﹝口畱﹞吧﹑大泥與之合謀﹐必不可以理諭。爲今日計﹐非用兵不可』。因列上調兵足餉方略。部議從之。

四年正月﹐遣將先奪鎭海港而城之﹐且築且戰。番人乃退守風櫃城。居益增兵往助。攻擊數月﹐寇猶不退。乃大發兵﹐諸軍齊進。寇勢窘﹐兩遣使求緩兵﹐容運米入舟﹐卽退去。諾將以窮寇莫追﹐許之。遂揚帆去。獨渠帥髙文律等十二人據髙樓自守。諸將破擒之﹐獻俘於朝﹐彭湖之警以息﹐而其據臺灣者猶自若也。

崇禎中﹐爲鄭芝龍所破﹐不敢窺內地者數年﹐乃與香山佛郎機通好﹐私貿外洋。十年﹐駕四舶由虎跳門薄廣州﹐聲言求市。其酋招搖市上﹐姦民視之若金穴﹐蓋大姓有爲之主者。當道鑑壕鏡事﹐議驅斥﹐或從中撓之。會總督張鏡心初至﹐力持不可﹐乃遁去。已爲姦民李葉榮所誘﹐交通總兵陳謙爲居停出入。事露﹐葉榮下吏﹐謙自請調用以避禍﹐爲兵科淩義渠等所劾﹐坐逮訊。自是姦民知事終不成﹐不復敢勾引﹐而番人猶據臺灣自若。

其本國在西洋者去中華絕遠﹐華人未嘗至。其所恃惟巨舟﹑大炮。舟長三十丈﹐廣六丈﹐厚二尺餘﹐樹五桅﹔後爲三層樓﹐旁設小窗﹐置銅炮。桅下置二丈巨鐵炮﹐發之可洞裂石城﹐震數十里﹔世所稱『紅夷炮』﹐卽其制也。然以舟大難轉﹐或遇淺沙﹐卽不能動﹐而其人又不善戰﹐故往往挫衄。其所役使名『烏鬼』﹐入水不沈﹐走海面若平地。其柁後置照海鏡﹐大徑數尺﹐能照數百里。其人悉奉天主教。所產有金﹑銀﹑琥珀﹑瑪瑙﹑玻璃﹑天鵝絨﹑瑣服﹑哆囉嗹。國土旣富﹐遇中國貨物當意者﹐不惜厚資﹐故華人樂與爲市。

——錄自「明史」卷三百二十五「外國傳」﹝六﹞。

紅毛夷

紅毛夷自古不通中國﹐亦不知其國何名﹐其地在何所。直至今上辛丑﹝萬曆二十九年﹞﹐始入粵東海中﹐因粵夷以求通貢﹐且於彭湖互市﹐不許。次年﹐又至閩海。時稅監髙寀肆毒﹐遂許其市易﹔以撫按力遏而止。至歲甲辰﹝萬曆三十二年﹞﹐徐石樓學聚撫閩﹐忽有此夷船近海壖住泊。時漳州海商潘秀等素商於大泥國﹐習與紅夷貿易﹐且恃稅監奧主﹐因先於於舊浯嶼通貢市爲辭﹔兩院仍拒絕﹐遂罷議。而通番姦商私與互市﹐與呂宋諸國無異﹐距今又十五六年矣。彼日習海道﹐而華人與貿易亦若一家﹐恐終不能禁。說者又以廣之香山■﹝山奧﹞夷盤踞爲戒﹐似亦非通論也。

當此夷初至內地﹐海上官軍素不習見﹐且狀貌服飾非向來諸島所有﹐亦未曉其技能﹐輒以平日所持火器遙攻之。彼姑以舟中所貯相酬答。第見靑煙一縷﹐此卽應手糜爛﹐無聲迹可尋。徐徐揚帆去﹐不折一鏃﹐而官軍死者已無算。海上驚怖。以其須髮通赤﹐遂呼爲紅毛夷云。

次年﹐復漂洋出粵東﹐迫近省會。粵人謀之香山■﹝山奧﹞諸貢夷。皆云﹕彼火器卽精工﹐萬無加於我曹﹐願首挫其鋒。比舳艫相接﹐硝鉛互發﹐則香山夷大衄﹐所喪失以萬計。及誘其登岸﹐焚其舟﹐則伎倆立窮。自此相戒毌犯。■﹝山奧﹞夷因與講解議和。往來大浸﹐聽其敗鬻。然終無敢以互市請者。

自來中國惟重佛郎機大炮﹐蓋正統以後始有之﹐爲禦夷第一神器。自此夷通市﹐遂得彼所用諸炮。因仿其式並方制造。卽未能盡傳其精奧﹐已足憑爲長城矣。

其人雙瞳深碧﹐舉體潔白如截肪。不甚爲寇掠。亦有俘執解京者﹐大抵海上諸弁誘致取賞﹐非盡盜也。近且駸駸內徙﹐願爲天朝用﹐亦亙古未有之事。

——錄自沈徳符「野獲編」卷三○。

稅璫考摘錄

﹝萬曆﹞三十二年﹐澄商潘秀﹑郭震等攜渤泥國王文以和蘭夷求市爲請﹐稱渠錦囊所載舊浯嶼元系彼國通商處所﹐乞修故事。夷舟徑趨彭湖。當事者嚴絕之。紅夷則遣人厚賂﹝髙﹞寀。大將軍朱文達者﹐與寀厚善﹐嘗以其子爲寀幹子。寀謀之文達曰﹕『市幸而成﹐爲利不貲。第諸司意有佐佑。惟公圖之』﹗文達喇喇向大吏言﹕『紅夷勇鷙絕倫﹐戰器事事精利﹐合閩舟師不足攖其鋒﹐不如許之』。寀遣周之範往報夷﹐因索方物。夷酋麻韋郎贈餉甚侈﹐並遣通事夷目九人赴省﹐候風未行。參將施徳政已奉憲檄遣沈有容諭夷無爲細人所誤。徳政整兵料羅﹐少候進止。麻韋郎知當事無互市意﹐乃乘風歸。寀竟上疏爲夷乞市。上兪中丞及禦史言﹐置璫疏不納﹐海上人悉北向稱萬歲。寀聞之頓足曰﹕『徳政乃敗吾事』﹗

——錄自張燮「東西洋考」卷八「稅璫考」。

