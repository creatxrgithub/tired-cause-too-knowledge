滿洲祕檔選輯淸金梁﹝息侯﹞輯「滿洲祕檔」﹝原名「滿洲老檔祕錄」﹞

●自序

盛京故宮舊藏滿洲老檔一百七十九冊﹐分紀天命﹑天聰﹑崇徳朝事﹐多三朝實錄﹑開國方略﹑東華錄所不載﹐見所未見﹑聞所未聞﹐誠三百年來之祕史也。原本爲無圈點體滿文﹐其字近蒙古﹐與通用滿洲文字不同﹐繙繹至難。經蒙﹑漢文學士十餘人之手﹐費時二載﹐今始脫稿。當分編百卷﹐以卷帙過多﹐校刊非易﹐遂擇要摘錄﹐名曰滿洲老檔祕錄﹑亦曰滿洲祕檔﹐先付繕印。此不及全書二十分之一﹔以索觀者多﹐聊快先睹云爾。

戊午中秋﹐瓜圃老人金梁。

滿洲祕檔﹐原名滿洲老檔祕錄﹐初版早罄﹔而願閱者多馳書紛索﹐乃復增題而重刊之。其書亦自有可存者﹕一﹑原檔滿文百八十冊﹐編年紀事﹐爲實錄﹑本紀之所本。惟續修紀錄﹐不免諱飾﹐已多削攺﹔而是書爲當時舊檔﹐獨存其眞。此可存者一也。一﹑國號初曰滿洲﹐天命年已稱後金﹐見於遺朝鮮國王書﹔天聰年則稱大金﹐見於金漢蒙古子弟讀書諭及奉天城門題額﹔崇徳年始稱大淸﹐見於陳杜明等書﹐始不復用滿洲國號。此可存者二也。一﹑尊號在太祖時卽稱皇帝﹐見察哈爾致太祖書﹔亦仍稱汗﹐見朝鮮國書。至太宗時﹐猶然。及崇徳年﹐始內外皆用帝號。此可存者三也。一﹑記事。如前大福金之獲罪大歸﹐後大福金之遺命同殉等節﹐實錄所未詳﹔而毛文龍輸誠通好前後來書備載於檔﹐尢爲詳確。其餘﹔未見於國史者尙多。此可存者四也。略舉數端。足見是編之賈直﹐全檔百卷﹐別有副本﹐惜以卷帙過鉅﹐未能卽付刊耳。回憶昔上崇謨﹐檢譯老檔﹐忽忽二十餘年﹐恍如隔世云。

癸酉歲暮﹐息侯金梁再識。

●徐序

魏書之撰﹐國記不傳﹔元典之編﹐祕史未出。遂致兩代創業事迹多有關略﹐識者病之。有淸之興﹐神功聖徳﹐度越漢﹑唐﹔顧於開國實錄﹑本紀累有修攺﹐時秉筆者芟落過多﹐甚於國名亦有所諱﹝其初稱金﹐見檔冊﹞﹐其他可知。金錫侯梁久官東夏﹐勤搜故府﹐得滿洲老檔﹐譯爲百餘卷。又撮其要﹐仿記事體﹐編爲一書。取而誦之﹐其可以窺締造之艱難而補舊史所失載者﹐蓋未可以一二計。陸賈之楚漢春秋﹐班﹑馬資之﹔溫大雅之創業起居注﹑賈緯之唐年補錄﹐沛水釆之。意修史者﹐其必取此。尙將徵考其全文與博采類此者之紀述以餉修史者﹐而叨有淸功徳之盛﹐則所素志也夫。徐世昌。

●滿洲祕檔選輯目錄

太祖遺書李永芳諭降……………………………………………………………………﹝一﹞

額爾徳尼論明兵之敗……………………………………………………………………﹝二﹞

太祖遺書喀爾喀…………………………………………………………………………﹝三﹞

太祖拔瀋陽城……………………………………………………………………………﹝六﹞

太祖諭朝鮮擒獻毛文龍…………………………………………………………………﹝七﹞

太祖怒責李永芳…………………………………………………………………………﹝八﹞

韓潤淸派兵攻朝…………………………………………………………………………﹝九﹞

遣使傳書毛文龍………………………………………………………………………﹝一○﹞

漢官附致毛文龍書……………………………………………………………………﹝一一﹞

太祖與毛文龍書………………………………………………………………………﹝一二﹞

毛文龍遣使求和………………………………………………………………………﹝一四﹞

太宗與袁崇煥書………………………………………………………………………﹝一五﹞

袁崇煥復書……………………………………………………………………………﹝一七﹞

李喇嘛書………………………………………………………………………………﹝一九﹞

太宗答袁崇煥書………………………………………………………………………﹝二一﹞

答李喇嘛書……………………………………………………………………………﹝二四﹞

太宗又致袁崇煥書……………………………………………………………………﹝二六﹞

太宗與祖大壽書………………………………………………………………………﹝二七﹞

毛文龍來書……………………………………………………………………………﹝二八﹞

毛文龍來書二…………………………………………………………………………﹝三○﹞

毛文龍來書三…………………………………………………………………………﹝三一﹞

毛文龍來書四…………………………………………………………………………﹝三二﹞

毛文龍來書五…………………………………………………………………………﹝三三﹞

毛文龍來書六…………………………………………………………………………﹝三四﹞

毛文龍來書七…………………………………………………………………………﹝三六﹞

明使喇嘛弔喪…………………………………………………………………………﹝三八﹞

太宗致書袁崇煥議和…………………………………………………………………﹝三九﹞

太宗致書明執政議和…………………………………………………………………﹝四○﹞

袁崇煥復議和書………………………………………………………………………﹝四一﹞

太宗答袁崇煥議和書…………………………………………………………………﹝四二﹞

續致袁崇煥書一………………………………………………………………………﹝四三﹞

續致袁崇煥書二………………………………………………………………………﹝四四﹞

袁崇煥覆書二封………………………………………………………………………﹝四五﹞

太宗再答袁崇煥書……………………………………………………………………﹝四六﹞

袁崇煥再復書…………………………………………………………………………﹝四八﹞

太宗再致明國大臣書…………………………………………………………………﹝四九﹞

太宗攻北京城諭降……………………………………………………………………﹝五○﹞

太宗環閱北京城………………………………………………………………………﹝五一﹞

明臣不敢奏和議………………………………………………………………………﹝五二﹞

太宗責阿敏等棄城罪…………………………………………………………………﹝五三﹞

太宗與劉興邦弟兄盟詞………………………………………………………………﹝五五﹞

太宗致劉氏弟兄書……………………………………………………………………﹝五六﹞

劉興志等來書…………………………………………………………………………﹝五七﹞

太宗攻錦州致書祖大壽………………………………………………………………﹝五八﹞

太宗再致祖大壽書……………………………………………………………………﹝五八﹞

太宗遣達海勸張春……………………………………………………………………﹝六○﹞

祖大壽遣子謀降………………………………………………………………………﹝六二﹞

祖大壽歸降誓天………………………………………………………………………﹝六五﹞

寧完我﹑範文程﹑馬國柱奏議徵明…………………………………………………﹝六七﹞

沈巡撫約盟講和………………………………………………………………………﹝六九﹞

三生員請勿議和………………………………………………………………………﹝七○﹞

太宗致陳杜明書………………………………………………………………………﹝七二﹞

再致陳杜明書…………………………………………………………………………﹝七三﹞

崔應時上書請進兵……………………………………………………………………﹝七四﹞

太宗徵明祭太廟………………………………………………………………………﹝七六﹞

敕封孔有徳之母………………………………………………………………………﹝七七﹞

敕封孔有徳之妻………………………………………………………………………﹝七八﹞

敕封耿仲明之妻………………………………………………………………………﹝七九﹞

敕封尙可喜之妻………………………………………………………………………﹝八○﹞

●太祖遺書李永芳諭降

天命三年四月﹐上親率大軍﹐進圍撫順城﹐執一漢人﹐遺書諭遊擊李永芳曰﹕爾明發兵疆外﹐衛助葉赫﹐我乃興師來此。汝撫順所一遊擊耳﹐縱戰亦必不勝。今諭汝速降。汝降則我兵卽日深入﹐汝不降是誤我深入之期也。汝素多才智﹐識時務人也。我國廣攬人才﹐卽稍堪驅策者﹐猶將舉而用之﹐納爲婚媾。況如汝者﹐有不更加優寵﹐與我一等大臣並列耶﹗汝不戰而降﹐俾汝職守如故﹔汝若戰﹐則我之矢豈能識汝﹐必眾矢交集而死﹐旣無力制勝﹐死何益哉﹗且汝出城降﹐則我兵不入城﹐汝之士卒皆得安全。若我入城﹐則男婦老弱必致驚潰﹐亦大不利於汝矣。汝勿謂朕虛聲恐嚇﹐而不之信。汝思區區一城﹐我不能下﹐何用興師爲哉﹗失此弗圖﹐悔無及矣。其城中大小官吏兵民等獻城來降者﹐保其父母妻子以至親族﹐俱無離散﹐豈不甚善。降不降﹐汝熟計之﹔毋逞一時之忿﹐違朕言﹐致事僨也。永芳得書﹐冠帶立城南門上請降﹐又令軍士治守具。我兵遂樹云梯攻之﹐不移時﹐登其城﹐永芳始乘馬出城來降。

●額爾徳尼論明兵之敗

天命四年三月﹐制法作書之巴克什額爾徳尼奏曰﹕明萬曆帝丙午年二月以來﹐秣馬厲兵﹐屢欲逞志於我。今興傾國之士﹐分路來犯﹐自恃國大兵眾﹐違抗天意﹐欺壓良懦﹐宜其上干天怒﹐而其二十七萬之雄兵﹐不出三日盡遭夷戮也。至若我軍轉戰三日﹐人馬不疲﹐將士無損﹐禽殺明兵至二十萬之多﹔而策勳按籍﹐我士卒僅損二百人而弱。是知天道無親﹐常親善人。以小勝大﹑以寡勝眾﹐此中蓋有天意存焉。不務修徳﹐惟力是逞﹐其敗亡不將蓍惡決矣﹐可不懼哉﹗

●太祖遺書喀爾喀

天命五年四月十七日﹐遺書喀爾喀五部眾貝勒曰﹕往者明人請盟於我﹐我故與刑牲歃血﹐對天設誓﹐立碑定界﹐戒勿相逾。爾後明人背盟犯界﹐我始以七大恨興問罪之師。昔劉基謬托前知﹐著爲讖緯之書﹐以言未來之事。其言眞僞﹐姑不稱辯﹐但時過境遷﹐奚可妄爲徵引﹐啟怨鄰邦﹐致乾天紀。今明人遺書於我﹐舉修齊治平之道﹐悉置不講﹔徒藉讖緯之言﹐爲挑釁之資。自恃大國﹐與我爲難。天网𨿽疏﹐必不佑矣。夫明人𨿽殺我無辜之祖父﹐而我仍與歃血訂盟﹑戒勿相犯者﹐原欲明人自知曲誤﹐痛攺前非﹐以盡親仁善鄰之道也。何期不此之圖﹐反一味以淩弱暴寡爲得計﹐橫逆至此﹐眞令我忍無可忍。於是﹐焚書告天﹐興此義師。夫我國地大物博﹐細帛輕裘﹐何一不有﹑何一不富﹔豈以衣食匱乏而興師哉﹗亦受欺過甚﹐不得已出此耳。假使明人能幡然變計﹐屏惡從善以息兵請﹐則我又何樂而不爲。乃明人計不出此﹐徒藉詭譎之謀﹐欺爾喀爾喀眾貝勒﹐陽許賄贈﹐靳而不予。爾眾貝勒洞矚其姦﹐故與我誓盟天地﹐合謀討明﹔明欲修好﹐必令先獻所許爾之賄贈﹐更額外納帑﹐以謝不信之罪。其遼河以東﹑太子河以南﹐凡古海蘭路地﹐悉以歸我﹐以償還七大恨。不然﹐兵連禍結﹐勝敗任之天耳。天苟佑明﹐可驅我至長白﹔天苟眷我﹐我亦必驅明人至應天也。夫善則降祥﹐不善降殃﹔天之道也。

逆天作惡﹐安思儌幸﹔曲直順逆﹐天自鑑之。或遲或速﹐報必及焉。浩浩天心﹐不可誣也。昔明人殺葉赫部淸佳帑揚吉努兄弟﹐其子布寨及納琳布祿反顏事仇﹐與哈達之孟格布祿﹑烏拉之布占泰﹑輝發之拜音達裏﹑蒙古之翁喀代莽古斯明安匡古爾等﹐合兵侵我。天厭其辜﹐布寨被殺﹐布占泰遭擒﹐明安棄甲而走。是知恃眾妄爲﹐天不佑也。明人越界以助葉赫﹐𨿽國大兵眾﹐卒遭天譴﹐以四十萬之眾而一敗塗地。總兵杜松﹑劉綖皆戰死﹐撫順﹑淸河﹑開原﹑鐵嶺悉爲我有。其餘將士被殺﹐城郭被取﹐不可勝紀。天意如斯﹐蓋可知矣。普天之下﹐不一其國﹐豈有令明獨存﹑諸國盡亡者乎﹗諸國各荷天庥﹐得以暖衣飽食﹐誰願無故興戎以擾閭閶哉﹗無非以實偪處此耳。凡我鄰邦﹐無論蒙古﹑朝鮮﹐苟願太平﹐宜辧曲直﹔假使畏明彊大﹐不辦是非﹐妄加攀附﹐則我惟有秣馬厲兵以決黑白﹐𨿽千萬人非所懼也。至於勝負﹐付之天耳。昔朝鮮逆天助明﹐實獲天譴﹔甲士三萬﹐悉遭擒殺﹔都元帥姜宏立﹑副元帥伯寨及將士二十餘人﹐身爲囚虜。蒙古齋賽貪賄助明﹐對人設誓﹐與我爲難。甲士萬人﹐殲於一戰﹔齋賽及其二弟﹑二子﹑三婿及貝勒大臣二十餘人﹑將士二百餘人﹐悉被禽縶。葉赫無道﹐天厭厥辜﹐戰未一日﹐遂爲我滅。可知善人是富﹔國大兵眾﹐未足恃也。昔遼天祖時﹐國勢鼎盛﹐趙宋旣納幣請和﹐蒙古﹑朝鮮亦相率賓服。一日﹐駕幸女直國﹐獲大鱣烏拉河中﹐乃肆筵饗眾﹐命女直人起舞。女直人皆舞﹐惟阿骨打不舞﹐天祖謂其臣蕭奉先曰﹕阿骨打抗命不舞﹐執而殺之﹐不亦可乎﹖奉先諫曰﹕不可。阿骨打素與陛下無嫌﹐今以細故﹐遽加刑戮﹐眾將疑貳﹐非謀國之善道也。天祖從之﹐竟釋阿骨打。阿骨打聞之﹐懼不免﹐乃修城郭﹑繕甲兵以攻遼。天眷阿骨打﹐天祖受禽﹐遼國遂亡。阿骨打建國號曰大金﹐是爲金太祖。有叛臣張角者﹐以賓州獻降趙宋。太祖諭人歸還不聽﹐乃大舉伐宋﹐虜徽﹑欽二帝北去﹐囚之尙間崖東五國城中﹐號徽宗爲昏公﹑欽宗爲昏侯﹔國破家亡﹐身遭禽縶﹐皆逆天之罪也。太昊元年夏五月﹐蒙古國主鐵木眞來錦州朝貢﹐太祖命皇叔永吉詣錦州受朝。永吉見鐵木眞儀表異常﹐令退歸館捨。歸告曰﹕鐵木眞儀表異常﹐縱之必能爲禍﹐不如托辭殺之邊上﹐以杜後患。太祖曰﹕不可。我苟殺朝貢之人﹐則諸國皆不來矣。鐵木眞聞之﹐引去。太祖崩﹐永吉卽位﹔鐵木眞聞之﹐唾曰﹕永吉爲帝﹐金不國矣。爾後天眷蒙古﹐靑吉思稱雄﹐金祚遂絕。忽必烈殘位﹐滅宋而有天下﹐攺國號曰元﹐是爲元世祖﹐建都燕京﹐號曰大都。及順帝在位﹐昏淫無道﹐明太祖崛起蒙梁﹐乃取大都而逐順帝﹐元室遂亡。歷觀往迹﹐可知順天者昌﹑逆天者亡﹐古人不我欺也。然而天道無親﹐常親善人。治亂興亡﹐𨿽曰天命﹐豈非人事哉﹗今明人變亂天紀﹐恣意橫逆﹐予亦不屑與之話言。惟爾喀爾喀洪巴圖魯貝勒杜稜﹑黃臺吉額布格得顧念大義﹐洞達曲直﹐頗願與我合謀討明。予以此二人之故﹐樂爲此書告爾喀爾喀眾貝勒﹐俾爾洞矚明姦﹐不復妄作附明之議也。

●太祖拔瀋陽城

天命六年二月初十日﹐發兵徵明。十一日夜半﹐有靑白气自西䢐東﹐橫亙於天。初在月暈之北﹐漸移至月暈之南而沒。是晚明人偵知我師夜至﹐舉燧馳告瀋陽。十二日辰刻﹐我軍至瀋陽﹐營於城東七里﹐設立木城於渾河北岸﹔卽選精壯渡河攻掠﹐仍退歸河北﹐進逼瀋陽。明兵出城﹐陣於塹內﹐我軍退宿木城中。十三日卯刻﹐我軍悉披馬褂﹐布置楯車﹐進攻瀋陽城。明人掘塹十層﹐深可五尺﹐剡木樹塹底﹔塹內一箭之地﹐復浚壕一。沿壕樹木爲柵﹐髙可數丈。近城又有大壕二﹐廣五丈﹑深二丈﹐壕底亦樹木樁。大壕之內﹐布置楯車。車各設大炮二﹑小炮四﹐車間相去一丈﹑磊石爲欄馬墻﹐髙可三尺。墻間畱炮眼五處﹐防守極形嚴密。及我軍進攻﹐至晨刻﹐明兵七萬人俱潰﹐陣斬總兵賀某﹑尢某及觀察使﹑副將﹑參將﹑遊擊等官三十餘人。其餘千總﹑把總等官﹐死者不計其數。遂拔瀋陽城﹐盡殲城內明兵。

●太祖諭朝鮮擒獻毛文龍

天命六年十二月﹐上諭﹕明人聚十三省之兵以與我戰﹐尙不能勝﹔汝朝鮮王袒護一毛文龍﹐又何益哉﹗朕體上天好生之徳﹐不遷怒他人。汝若禽獻毛文龍﹐則我亦釋爾之元帥。如此﹐則汝與明斷絕矣。若不獻毛文龍﹐則俟明春﹐汝所受之擾﹐必有更甚於毛文龍之擾我者。汝何故不知再思﹐竟聽人唆使﹐拒絕良言﹔吾竊怪焉。自我與明興師以來﹐迄今四年之久﹐吾常使人以委婉之詞﹐致書於朝鮮王﹐而朝鮮王無一善言相報。須知汝若仍以明爲父母之國﹐而不肯與之斷絕﹐則明人能勝﹐汝固幸矣。其如聚十三省之兵﹐尙不能勝我何﹗我邊境漢人詭作朝鮮裝﹐渡江而逃﹐多有幸免者。汝務將我逃人悉數縛獻﹐幸勿抗違﹐致貽後悔﹗

●太祖怒責李永芳

天命八年五月﹐聞復州人叛﹐遣兵。先是﹐額駙李永芳曰﹕夫謂復州人叛者﹐僞耳﹔或人有意誣之也。若信其言遣兵﹐是使被誣者聞而樂矣。至是﹐果叛﹐上怒責之曰﹕爾在撫順時﹐朕以其爲明哲之人﹐故妻以千金之女。朕蒙天眷佑﹐興兵於葉赫﹑哈達﹑烏拉輝等漢之四路並撫順﹑淸河﹑開原﹑鐵嶺﹑瀋陽﹑遼陽﹑廣寧﹑蒙古等邊﹐無攻不克﹐皆天之眷佑也。爾李永芳何不信耶﹗以爾不信﹐故漢人常謂朕爲不能久﹔遼陽之人屢叛。彼眾陰謀時有書來﹐朕若收畱﹐任爾漢久所爲﹐誤信以往﹐則爾之心始安。若覺而殺之﹐則爾之心不適矣。爾果忠心﹐使兵不勞﹑國不憂﹐身任管束逃叛之人﹐自行平定﹐滅其國而自取之﹐是朕之過而爾之所勸信也。而抑知不然。盍思漢之劉邦﹐不過泗上一亭長耳﹔蒙天之佑﹐得爲漢帝。趙太祖乃市上頑徒﹐亦蒙天佑而爲帝。朱元璋身無父母﹐獨行乞丐﹐受郭興役使﹐亦蒙天佑而爲帝。爾顧輕視朕乎﹗亦曾知北京城內流血二次﹐各殿古樹根被風拔﹐此皆天示異象也。爾能勸止以平成乎﹖爾之生父及嶽父﹐終不醒悟﹐故婿爾以養之﹔蒙古﹑漢人﹑朝鮮皆聞焉。若罪爾﹐則他國之人﹐將謂我何﹗因此未治爾罪﹐俾爾安處。朕今怨恨於中﹐不得不示朕由衷之言也。

●韓潤請派兵攻朝

天命十年正月﹐朝鮮逃來之韓潤等奏稱﹕若由義州派兵千人至城南﹐彼處兵民老弱共不及二千﹐城大兵單﹐守之不易。我嘗與彼處人有約﹐如金國出兵時﹐我乘白馬﹑執白纛﹐軍前喚爾眾﹐可會合擒主將﹐齊出投降﹔或半夜亦可。眾皆應元。至毛文龍﹐自去年八月已駐鐵山﹐船皆在島﹐有兵不及七﹑八千﹐皆系各處所湊合﹐不能應用。且內中貿易者居多﹐財積如山﹐人𨿽眾﹐取之甚易。況由義州距毛文龍所在之處﹐一夜程耳。安州城﹐𨿽有兵民四﹑五千﹐亦烏合之眾。若聞義州城被取﹐則自然瓦解。𨿽能守其城﹐以言使之降﹐則亦可矣。自王城向南二十里外﹐由北進瓦爾喀﹐有百餘人﹔余處皆金國之人。若命彼退還﹐亦無不可。毛文龍所使之人﹐黃海島及王之城內多有之。若將彼等擒獲﹐則亦可矣。朝鮮先王欲和﹐未絕使者﹔新王倚恃毛文龍﹐不遣使者來。今欲和﹐先遣一書﹐後帶兵至平壤﹐令新王親來議和﹐則亦可矣。且新王登極﹐人心不服﹐思念舊主﹔我父韓明廉同總兵李國興兵三千﹐皆能致勝而得王之城﹐兵民無從新王逃者。牛溫常﹑綏外蘭等﹐曾執檔冊迎於五十里之外﹐不幸我父同李國被殺。今聞大金國之兵率朝鮮之官員來﹐誰不樂降。我甘心來歸﹐實視上如天地父母。一言虛僞﹐天實鑑之。趁此進取﹐一勞永逸之時也。

●遣使傳書毛文龍

天命十年二月﹐遺使劉衛國﹑金盛晉﹐傳與毛文龍書曰﹕爾所使之姦細﹐被我哨卒拿獲訊問。據云爾將明帝所使之大員二人斬殺﹐得罪明帝。由山海來歸之人﹐亦告爾得罪明帝。且明帝已致書朝鮮王﹐務將爾弋獲。今攻取旅順口﹐與張班之問罪於黃幼公﹐如出一轍。朝鮮王已復書明帝云﹕毛文龍在此觀望逍遙﹐軍中捏報降人數目﹑冒領錢糧﹐朦蔽皇帝﹐實禍我朝鮮國之鼠盜也。我欲設法將毛文龍執送﹔否則勸勉其部下之人﹐將其擒獲等語。爾𨿽爲主效力﹐其柰君幼臣昏何﹗爾縱將所獲朝鮮之八部財帛及爾帝頒發之餉糈﹐推壘如山﹐誰肯甘心聽爾享用﹗爾能使都城中大小臣工盡皆稱揚乎﹖朕之心﹐以爾攻取朝鮮之義州城﹐設與我相倚而居﹐則朝鮮豈能侵爾﹖故爾駐義州後﹐朝鮮若降﹐則爲罷論﹔否則﹐卽假兵於我。若與我相倚﹐使朝鮮歸降﹐則爾之安享太平﹐方能永久。爾旣得罪明帝﹐固不能還﹔今又不容於朝鮮﹐我豈能放爾逃脫﹗爾將何歸焉﹖爾之遣使姦細及容畱逃亡﹐意恐被我所見﹐責備於爾。實則各爲其主﹐且復有懷恨於爾之理乎﹖爾若降我﹐豈不可以效力於明帝者效力於我耶﹗昔韓信棄楚霸王而歸漢﹐胡景徳棄劉武周而降唐﹐因歸降而成偉功﹐遺美名於後世﹔人豈謂其不忠於君﹑叛歸他主乎﹖蓋天意一如斯﹐非人力之所能挽回也。爾豈不知之乎﹗

●漢官附致毛文龍書

又漢官員等致毛文龍書曰﹕今滿洲國皇帝棄遼東地方﹐向爾處遷徙﹐豈可將土著及父﹑祖之骸骨拋棄﹖我等合衷共議﹐在老爺前乞一生路。故遣使致書老爺﹐若知我等處於挾迫而憐顧之﹐則務示以親筆之書或復以札文。我等若勝﹐必奪取一城﹐暫爲寄居﹔否則﹐齊登幹山﹐乞老爺務將避處繕書訓示。速遣來人攜回﹐遲恐發覺。

●太祖與毛文龍書

天命十一年五月﹐與毛文龍書曰﹕自古國家之興衰﹐皆天理之循環。將亡之時﹐天示怪異﹐各處干戈紛起﹐以致滅亡。將興之時﹐蒙天默助﹐動卽昌熾﹕此自然之理也。昔伊尹知桀之運終﹐往歸成湯而爲臣﹔姜太公知紂之運終﹐往歸武王而墟殷﹕孰不知之。遼東﹑廣寧之人﹐原系朱姓帝之民也﹐因天授朕。朕國大兵彊﹐錢糧丰富﹐故自旅順口以北至開原﹑自鎭江以下至廣寧﹐皆養育之。乃彼等猶不甘心﹐殺我所設之官員﹑所遣之使者。豈能任姦細往來並聽其逃叛﹐一無所戮﹐徒釋放以遣之乎﹖不得已殺之﹐我之所殺者理也。由朕歸爾之人﹐爾皆容畱﹐並不養育﹐且令充兵﹐淪戰陷陣﹐各處遭劫﹐爾之所殺者非理也。我國教養昭明﹐自東海以來﹐全國歸順。復與哈達﹑葉赫﹑烏拉輝發之人陣前射擊﹐彼苦戰不得出﹐被擒而養之。及時興兵﹐往徵蒙古﹐投降者過於我之所得﹐今歸附者絡繹不絕。是皆我之聲譽有以致之也。若肆殺之﹐其何能甘心歸朕乎﹐朕念將軍乃明智之人﹐今爾不知天時﹐是愚昧也。明運將終﹐劫數未完﹐故無處不肆殺。如安邦站﹑山陰﹑安南﹑貴州﹑四川﹑廣西﹑雲南﹑曹縣﹑唐縣等處﹐所殺者豈少乎﹗正滅亡之時也。天滅之﹐爾豈能救之乎﹖昔周國運終﹐末世喪亂﹐聖如孔﹑孟﹐欲救之而猶不能﹐遂卽於滅亡。爾豈不知良禽擇木而棲﹑賢臣擇主而事﹖韓信棄霸王而歸漢髙祖﹑劉正棄宋而歸蒙古忽必烈﹐是皆上觀天時﹐擇主而事﹐畱芳名於後世者也。朕受天命而生﹐凡朕與諸貝勒不念仇敵﹐視其功勳而養育之。昔桓公養射己之管仲﹐朝政大治﹔唐太宗養寇仇之胡景徳﹐終有裨益。爾毛將軍﹐不拘如何效力於爾君﹐爾國將亡﹐君臣昏憒﹐反遺爾於禍﹐有何益哉﹗明國近歲﹐各處刀兵紛起。丙辰年﹐都城內各殿之樹被大風連根摧折﹐牌樓之石柱已折﹔戊午﹑己未二年﹐都城內河中流血。是非天示滅亡之兆﹐使之知儆乎﹖天時古例﹐將軍何以不知﹖望將軍深慮焉﹗時會盡失﹐悔何及乎﹗佟駙馬﹑劉副將﹐皆隻身逃來﹔李駙馬及遼東﹑廣寧之各官員等﹐收於陣前﹕豈不知彼等皆被舉而用之乎﹖爾果向我﹐則彼等何與焉﹗

●毛文龍遣使求和

天命十一年閏六月﹐毛文龍遣二人前來講和。遂復書諭之曰﹕此師非朕興之﹐實爾明萬曆帝啟之也。今明帝悔興師之非而欲修好﹐遣派大員﹑禦用書牒至山海關﹐爲何言於畱守逃入之人而不使會朕之面也。不許其和。

●太宗與袁崇煥書

天聰元年正月﹐命方吉納溫塔石傳書於明之寧遠巡撫袁崇煥曰﹕滿洲國皇帝致書於袁巡撫﹕吾兩國所以構兵者﹐因昔日爾遼東﹑廣寧守臣尊視爾皇帝如在天上﹐自視其身如升霄漢﹐俾天生諸國之君莫能自主﹐欺藐陵轢﹐難以容忍。用是昭告於天﹐興師致討。惟天公正﹐不論國之大小﹐僅論事之是非﹐以我之是而是之﹑以爾之非而非之。如癸未年﹐爾國無故興兵﹐害我二祖﹕一也。癸巳年﹐葉赫﹑哈達﹑烏拉輝發與蒙古會兵侵我﹐天以我爲是﹑以彼爲非﹐彼時爾明並未援我﹔後哈達復來侵我﹐爾明又未曾助我。己亥年﹐我兵伐哈達﹐天以哈達畀我﹐爾明乃庇護哈達﹐偪我復還其人民。我旣釋還哈達之人民﹐復爲葉赫掠去﹐爾國則置若罔聞。爾旣稱爲中國﹐宜秉公持平﹐乃於我國則不救援﹐於哈達則援之﹑於葉赫則聽之。偏私至此﹕二也。爾明𨿽屢啟釁﹐卽至害我二祖﹐我猶欲修好。故於戊申年﹐勒碑界邊﹐刑白馬﹑烏牛﹐誓告天地云﹕兩國之人﹐毋越疆圉﹐違者殛之。乃癸丑年﹐爾國以衛助葉赫﹐發兵出邊﹕三也。又曾誓云﹕凡有越邊境者﹐見而不殺﹐殃必及之。後爾國之人潛出邊境﹑擾我疆域﹐我遵前誓殺之﹔爾乃謂我擅殺﹐縲系我使臣綱古裏方吉納﹐又索我十人殺之邊境﹐以逞報復﹕四也。爾以兵衛助葉赫﹐使我國巳聘葉赫之女﹐攺適蒙古﹕五也。爾又發兵焚我累世守邊之廬舍﹐擾我人民之耕耨﹐不令收獲﹔且移置界碑於治邊三十里外﹐奪我疆土﹐其間人參﹑貂皮﹑五穀﹑財用皆產焉。我人賴此以爲生活者﹐攘而有之﹔六也。甲寅年﹐爾國聽信葉赫之讒言﹐遣使以書來﹐種種惡言﹐肆行侮慢﹕七也。我之大恨﹐有此七端﹔至於小忿﹐何可勝數﹗陵偪已甚﹐用是興師。今爾若以我爲是﹐欲修兩國之好﹐當以金十萬兩﹑銀百萬兩﹑緞百萬疋﹑布千萬疋爲和好之禮。旣和之後﹐兩國言歸於好﹐往來通使﹔每歲我國以東珠十粒﹑貂皮千張﹑人參千斤饋送於爾﹐爾國以金一萬兩﹑銀十萬兩﹑緞十萬疋﹑布三十萬疋報我﹔兩國仍如約修好﹐則當誓諸天地﹐永矢勿渝。爾卽以此言轉奏爾皇之前﹔不然﹐是爾仍願構兵﹑不息干戈之爭也。

●袁崇煥復書

天聰元年三月﹐方吉納溫塔石偕明寧遠使臣齎袁崇煥﹑李喇嘛書各一函。袁崇煥書云﹕遠東提督部院袁崇煥﹐致書於大王帳下﹕再辱教書﹐知大王之漸息干戈以休養部落。卽此一念好生﹐天自鑑之﹔將來所以佑大王而昌大之者﹐尙無量也。往事七宗﹐大王所抱爲長恨者﹐不佞寧忍聽之漠漠﹗但追思往事﹐窮究根因﹐我之邊境細人與大王之不良部落﹐口舌爭競﹐致起禍端﹔作孽之人﹐卽逭人刑﹐難逃天怒。不佞不必枚舉﹐而大王亦所必知者也。今欲一一辧晰﹐恐難問之九京。不佞非但欲我皇上忘之﹐且欲大王並忘之也。然大王十年苦戰﹐皆爲此七宗﹔不佞可無一言乎﹗今哈達﹑葉赫安在﹖遼河東西死者寧止十人﹐仳離者寧止一老女﹔遼沈界內之人民已不能保﹐寧問田禾﹗是大王之怨已雪﹐而意得志滿之日也﹐惟我朝難消受耳。今若修好﹐城池地方作何退出﹖官生男婦作何送還﹖是在大王之仁明﹑慈惠﹑敬天﹑愛人耳。天道無私﹐人情忌滿。是非曲直﹐原自昭然。各有良心﹐偏私不得﹕不佞又願大王再思之也。一念殺機﹐啟世上無窮劫運﹔一念生機﹐保身後多少吉祥﹕不佞又願大王思之也。若書中所開諸物﹐以中國財用廣大﹐亦寧靳此。然往牒不載﹐多取違天﹐亦大王所當酌裁也。方以一介往來﹐何又稱兵於朝鮮﹗我文武官屬﹐遂疑大王言不由衷也。兵未回卽撤回﹑已回勿再往﹐以明大王之盛徳。息止刀兵﹐將前後事情講析明白。往來書札無取動气之言﹐恐不便奏聞。若信使往來﹐我皇帝固已知之矣﹔皇帝明見萬里﹑仁育八荒。惟大王堅意修好﹐再通信使﹐則檁簡書以料理邊情﹐有邊疆之臣在﹔大王勿憂美不上聞也。大王其更有以教我乎﹖

●李喇嘛書

李喇嘛書云﹕我自幼演習祕密﹐朝禮名山﹐上報四恩﹔風調雨順﹐天下太平﹐乃我僧家之本願也。上年袁巡撫念先王盛徳﹐遣我致書寧遠﹐承上及各王子供養美饌﹐又遣官遠送﹐銘刻五內。又遣方吉納溫塔石來報﹐至寧遠﹐備述上及各王子之美意告於官員軍民人等﹐袁巡撫甚喜。因書函外面字樣不合﹐未經開看。至第三次換來﹐袁巡撫開書觀之﹐見內有七恨及索金銀﹑蟒緞﹑布疋等物﹐猶可言也。但末有仍願兵戈一語﹐礙難轉奏﹔恐朝廷不喜﹐則辜負上之一片好心﹐諒上並各王子俱有福智﹐心地明白﹐我佛教慈悲爲體﹑方便爲用﹐須要救濟眾生﹐消除瞋恨﹐以成正果。我佛家弟子﹐以戒﹑定﹑悟三事﹐念佛成善﹐聖人立四象以斷百非﹐故王子及大臣等皆身得之﹐眾皆有益﹐養生歸正。我佛弟子﹐身𨿽貧而道不窮﹐難行處能行﹑難忍處能忍﹐解度爲體﹐勸化爲用。我佛祖畱下法門﹐有歡喜﹐無煩惱﹔止有慈悲活人﹐更無瞋恨損物。若上說七宗惱恨﹐固是往因﹔然而天道不爽﹐再一說明﹐便可放下。袁巡撫是活佛出世﹐有理沒理﹐他心下自分明。所說河東地方人民諸事﹐上當斟酌。良時易遇﹐善人難遇﹐有我與王喇嘛在此﹐隨緣解說﹐事到不差。煩上及各王子遠存好心﹐放得下﹐放下了﹔難捨者﹐捨將來。佛說苦海無邊﹐回頭是岸﹔干戈早息﹐卽是極樂。種種譬諭﹐無非解化修善﹐同歸極樂﹐衍我如來大乘慈悲至教。敬修寸楮﹐用特奏聞。

●太宗答袁崇煥書

天聰元年四月﹐遣明使杜明忠還答袁崇煥書曰﹕致書袁巡撫﹕觀爾來書﹐欲我忘七恨。爾先世諸君臣欺淩我國﹐遂成七恨﹐致起干戈。所以令爾聞知﹐使兩國是非曉然﹐以修和好﹐故遣官同李喇嘛前往議和。若我猶懷七恨﹐欲相攻伐﹐則遣官亦何爲哉﹗乃云今若修好﹐城池地方作何退出﹖官生男婦作何送還﹖在朕之仁明﹑慈惠﹑敬天﹑愛人﹔夫理直在我﹐蒙天垂佑﹐賜與城池官民﹐今日退還﹐是不願講和﹐有意激我之怒也。我國之敬天愛人﹐久爲遠近所知。且爾國土地人民歸我之後﹐悉已奠定安集﹔若舉以還爾﹐是違天而棄人也。又云方以一介往來﹐何又稱兵於朝鮮﹖遂疑朕之言不由衷。夫我豈無故而徵朝鮮乎﹗庚子年﹐我兵東徵﹐收我邊境屬國。師旋時﹐朝鮮以兵阻戰﹐我兵擊敗之﹐殲其將卒﹐然亦未嘗因此宿怨也。其後烏拉國貝勒布占泰伐取其城池﹐朝鮮以布占泰乃我國之婿﹐遣人來告﹐求爲勸阻﹐我遂諭令罷兵。乃朝鮮於己未年﹐以兵來犯﹐旋卽敗去。所俘將卒﹐我皆畱養放還﹐冀仍修好﹔而朝鮮無一善相報﹐反自尊大﹐肆言輕我﹐納我逃亡﹐自始至終與我爲難。我猶遲之數年﹐因終不修好﹐故卽徵討。惟天意是我而非朝鮮﹐故所向克捷。今天誘其衷﹐已和好矣。自李喇嘛來﹐我何嘗有不爭朝鮮之說﹐有何言不由衷而爾疑之﹗爾口言修好﹐仍發哨卒至我地﹐收納逃亡﹔偪處近地﹐修葺城堡﹕是爾之言不由衷也。我國將帥﹐實以此疑爾矣。又云息止刀兵﹐將前後事情講析明白。此言是也。乃又云﹕往來書札﹐無取動气之言﹐恐不便奏聞。夫是與非﹐必明爲剖析﹐然後和好可固。若徒以無取動气之語﹐匿其意而不言﹐則難於議和矣。如此欺慢之詞﹐與前遼東廣寧碌碌諸臣何異哉﹗又云宣揚聖徳﹐料理邊情﹐爾皇上之徳。爾自宣揚﹐他國之人何從而知之﹗爾之邊情﹐爾自理之﹔我之邊情﹟我自理之﹕我柰何爲爾料理也﹗不講兩國修好之言﹐而出此輕人之語﹐果何爲耶﹗爾乃洞察前後明哲之人也﹐惟和平則於國有利﹐豈空言可以制勝乎﹖爾𨿽輕我﹐我豈因爾言而輕乎﹖輕之重之﹐存乎天意。因爾書之輕我﹐故以此報之也。爲我兩國和好﹐爾𨿽存疑慮﹐我不存疑慮﹔若果和好﹐未有不誓諸天地者。人或可欺﹐天可欺乎﹖又云先開諸物﹐所當酌裁。夫講信修睦﹐藉金帛等物以成禮耳﹐我豈貪多而利此哉﹖設爾國力有不支﹐則初和之禮﹐可滅其半。爾國送金五萬兩﹑銀五十萬兩﹑緞五十萬疋﹑梭布五百萬疋﹐我國亦以東珠十粒﹑黑狐皮二張﹑元狐皮十張﹑貂鼠皮二百張﹑人參一千斤相答。旣和以後﹐兩國往來之禮﹐仍如前議﹐每年爾國送金一萬兩﹑銀十萬兩﹑緞十萬疋﹑梭布三十萬疋﹐我國以東珠十粒﹑人參一千斤﹑貂皮五百張相答。若如此定約修好﹐永息兵爭﹐兩國之福也。至爾等於我﹐實漸加輕慢﹐來書尊爾皇帝如天﹔李喇嘛書中﹐以鄰國之君﹐列於爾國諸臣之下。尊卑倒置﹐皆爾等私心所致﹐非義之當然也。夫人君者﹐代天理物﹐上天之子也﹔人臣者﹐生殺予奪﹐聽命於上者也。乃以小加大﹑賤妨貴﹐於分安乎﹖我今揆以義﹑酌以禮﹐書中將爾明皇帝﹐下天一字書﹔我﹐下爾明皇帝一字書﹔爾明諸臣﹐下我一字書。嗣後爾凡有書來﹐當照此式。若爾國諸臣與我並書﹐我必不受也。

●答李喇嘛書

又答李喇嘛書曰﹕觀來書﹐以佛門弟子爲介紹之人﹐欲成兩國之好。喇嘛博通道理﹐明哲之人也。我兩國是非﹐訊問明白﹐曲在我則規我﹑曲在彼則規彼﹐宜無偏袒之心。故我以衷言相告﹕自古以來﹐或興或廢﹐何代無之﹐焉可枚舉﹗如大遼天祚﹐無故欲殺金太祖而兵起﹔大金章宗﹐無故欲殺元太祖而兵起。萬曆無故侵陵我國﹑偏護葉赫﹐而我兩國之兵起。我師旣克廣寧﹐諸貝勒將帥遂欲進山海關﹔我父皇曰﹕昔遼﹑金﹑元不居其國而入處中國之地﹐易世之後﹐皆成漢俗。因欲聽漢人居山海關以西﹐我自居遼東地方﹐滿﹑漢各自爲國﹐故未入關而返。意漢人或來議和﹐遲之四載。彼乃乘間修葺寧遠﹐不肯罷兵﹐因此兵攻寧遠。時適嚴寒﹐兵士勞苦﹐用卽班師。及皇考升遐﹐喇嘛來弔﹐意謂此天欲我兩國和好時也﹔故具書講和﹐遣官偕往。又以書式不合﹔封還至再。今爾喇嘛又云﹕有仍願兵戈一語﹐難以轉奏。夫我以衷言致書﹑明朝皇帝亦以書報﹐彼此通達明晰﹐則和好可成。若順從彼意﹐不便直吐眞情﹐欲議和好得乎﹖袁巡撫來書﹐欲將天賜我之城池﹑官兵退還。爾喇嘛亦輕聽其語﹐勸我捨而還之﹔又將袁巡撫書於上﹑鄰國之君書於下﹕是不欲成兩國之好也。袁巡撫之書﹐不啻尋我之隙﹔謂我所取之物﹐往牒不載﹐若多取之﹐則違天也。又云良辰易遇﹐善人難逢。我因爾喇嘛以修好來﹐其意甚善﹐故我遣官相報。若不以爾爲善人﹐何遣使往來不憚煩乎﹗又云苦海無邊﹐回頭是岸﹔此言是也。然向我言之﹐亦當向明朝皇帝言之。若肯回頭﹐共臻極樂﹐豈不甚善﹗爾喇嘛旣深通佛教﹐明達道理﹐何獨向我喋喋耶﹗從前遼東廣寧諸臣妄肄欺淩﹐啟釁召兵﹐自貽伊戚。今猶未監前車﹐而不自醒悟耶﹗又倡大言﹐使我兩國不合﹐仍起干戈﹔國人憂愁﹔徒費爾喇嘛欲和好之善心耳。語云﹕人相敬﹐則爭心息。若徒事欺淩。不惟新好難成﹐卽舊好亦敗﹔爾喇嘛豈不知之﹖爾設再有教言﹐當敬聽之。

●太宗又致袁崇煥書

天聰元年四月﹐又致書袁巡撫云﹕報爾之書﹐已經繕畢﹔方欲遣使﹐會爾國兩次有人逃來﹐言爾修築塔山﹑大淩﹑錦州等城。又察哈爾使臣至﹐所云亦然。因是停止遣使﹐卽將報書付爾使者齎回。玆因築城﹐故再爲爾言之。若果兩國講和﹐須先分定疆城﹐以何地爲爾國界﹑以何地爲我國界﹐各自料理。今爾遣使講和﹐又修葺城垣﹐潛圖侵逼﹔得毋因前寧遠城凍﹐攻之未墮﹐自以爲得志﹐詐稱和好﹐乘間築城爲戰守計乎﹗不願太平而願戰爭﹐恐非善事。爾縱能保守一二城﹐他處之城及田禾能盡保耶﹖倘戰爭不息﹐我師長驅而入﹐蒙天眷佑﹐以北京予我﹐爾主南奔﹐身敗名裂﹐又何如耶﹖自古以來﹐爾輩文臣﹐往往如婦女之在閨中﹐徒好大言﹐以致喪師殃民﹐社稷傾覆。從前爾國任用非人﹐故河東﹑河西之地盡失﹐兵將俱亡。今尙以爲未足﹐而欲動兵戈耶﹖

●太宗與祖大壽書

天聰二年正月﹐先是﹐明寧遠總兵祖大壽部下人銀住爲我軍擒獲﹔至是﹐釋之歸。與祖大壽書曰﹕彼此互相大言﹐徒滋支蔓﹐何所底止﹗夫構兵則均受戰徵之禍﹐息兵則均享太平之福﹔此理之易曉者也。我欲通兩國之好﹑共圖太平﹐擬遣官致祭爾先帝﹐並賀新君卽位。及閱爾來書﹐有「弔喪者爲誰﹐講和者爲誰」之語﹐是以停止遣使﹐但令銀住同來使致詞﹔如謂以禮往來爲善﹐則我卽遣使往矣。

●毛文龍來書

衛寧營之界﹐逾二月無來信﹐系貴國守邊之人掠其財帛及牲畜﹐隱匿未報。今特遣使探闌前使者之信及講和之言﹐是否有成﹖乞擇可使之人遣於皮島﹐我當面陳一切。自古以來﹐兩國相爭﹐不傷來使﹔願熟慮乘機﹐以求安全之計﹐則民之幸也。況我國皇帝已崩﹐先王亦作上賓﹔何不息兵罷戰﹐以求享太平之福耶﹗

●毛文龍來書二

天聰六年四月﹐毛文龍上書曰﹕毛文龍上書於滿洲國皇帝﹕思欲和好﹐宜退還疆土﹐盟誓於天。我若懷前仇﹑存異志﹐掩襲殺害﹐則惟天鑑而誅滅之﹗倘心口不一﹑陽奉陰違﹑不遵前誓﹐則上天難欺﹐必使死於非命。彼此相和﹐自始至終﹐不攺舊好。神盟眷佑﹐至於子孫﹐可以享榮矣。當立誓書﹐傳之後人。再﹐來員之言﹐不甚明晰﹐故復此往問。此人不善措辭﹐所答者未有不愚暗也﹐又有假好私通之語。不才於天地間﹐斷不肯失信於一人﹔知誠信而不敢詐僞﹐守忠義而不敢賊害。人而無信﹐聖人惡之。如合上意﹐請卽賜書。凡事合商而行﹐無論野戰﹑城戰﹐我皆已成竹在胸﹔行止得宜﹐萬無一失也。保身家﹑大富貴﹐卽在今日矣。方寸之心﹐惟天地鬼神鑑之。王總兵亦早知矣。

●毛文龍來書三

又上書曰﹕毛文龍再拜上書。前於四月二十六日﹐闊科及馬通事等五人來鎭江﹐於五月初三日迎進皮島。適有戶部在屯散放糧食戶部官從人﹐殊深疑忌﹐屢告其官曰﹕滿洲人不時來往﹐每日議事﹐駐輒數日。已於五月十六日﹐由海至鎭江﹐使舊日從者三人將兩季禮物馱回瀋陽等語。今山東登州府之總兵及塔守道不時以船出海﹐沿岸放哨﹔登州守道率其屬員及親隨人等﹐復至皮島。因未知確信﹐未納下人之言﹐將其阻止。我與爾同起此事﹐恐失信用﹐故匆匆遣使答復。

●毛文龍上書四

又上書曰﹕毛文龍再拜上書於滿洲國皇帝陛下﹕吾嘗銘之於心﹑宣之於口﹐存之於中﹐無時或忘。不意使臣之言過於拘迂﹐卽遣回國﹔復聞仍命元年所遣之使來。時東王命戶部官在島發放糧餉﹐將船撤回鐵山。上之使臣﹐未及詳察﹐誤入戶部之船﹐乃被將饋送方物之使臣擒縛解送京師﹔我卽於夜間遣人赴京﹐賄以銀兩﹐始獲赦死。今請少待月餘﹐必勉力通融﹐俾還於上。正在追悔之際﹐有喀山牛錄滿洲人逃來﹐據云我皇上與諸貝勒原以一心倚爾行事。吾聞之﹐愈覺不安。嗣後遣使往來﹐必須詳細認明﹐方保無慮。請爾取山海關﹐我取山東。若從兩旁夾攻﹐則大事成矣。我不分疆土﹐亦不屬爾管轄。特此奉聞。

●毛文龍來書五

又上書曰﹕毛文龍再上書。前遣官齎書講和﹐自今日始﹐所有一切﹐我無不承認﹔彼此若能息止戰爭﹐共享太平﹐不勝欣喜之至。卽送闊科還與上及諸貝勒面商﹐業經議妥。不意貴使臣誤入戶部之船﹐被解糧者掠獲﹐連我之三人一並解京。我亦未之聞也。我之大事﹐一敗至此﹐實不及料。因闊科一時不能送還﹐故未言謝﹔上諭諸貝勒﹐以我言不由中﹔一片誠心﹐化爲烏有﹐此冤將訴之誰﹗我之心意﹐本欲與上及諸貝勒共圖大事。今如此見疑﹐豈非天乎﹗上與諸貝勒東西奔馳﹐攻伐無已﹐何時大事乃成﹔皆不知用兵故也。我與上及諸貝勒共謀國事﹑同享榮福﹐俾名垂萬世﹔但不知上與諸貝勒信否﹖倘納我之言﹐宜遣使密商﹐無稍虛僞。若謂有欺人語﹐何能欺四﹑五人﹐請勿疑焉﹗非常之事﹐必待非常之人﹔大事成後﹐方見我心﹐書不盡言。

●毛文龍來書六

又上書曰﹕毛文龍再拜上書。閱上來書。不勝疑駭﹔仍信用輕浮之人﹐竟不加察耶﹗況彼此欲和之事﹐固兩國所願。兩國有益之事﹐若不願﹐則亦已耳﹔何大言以欺淩我也﹗事未成﹐且如此﹔一入陷阱之中﹐豈能以禮待我乎﹗又云﹕先將滿洲人遣送則可﹐否則不可。斯言誤矣﹗我與劉徳庫初議兩國之事成時﹐不僅送滿洲人﹐卽我亦豈能往他處耶﹖今議和之事未成﹐必先固執送還滿洲人之言﹐則彼此和好﹐何時成立﹗且闊科之事﹐誠吾之差矣﹔然在彼之失﹐亦不少也。先王在時﹐將我所使之滿洲人一﹑漢人二﹐皆殺之﹔貴國三次欲和﹐使臣至江﹐又殺我之偵卒百人﹔一面議和﹐一面頻攻鐵山不止。此乃反復譎詐之行﹐非大人所宜爲也﹐我𨿽庸才寡術﹐而居心誠實﹐無毫髮變詐之心﹐背天理而行。誠能信實相與﹐使我從速登岸﹐奚必先送回滿洲人﹔我何爲惜此數人。若先送之﹐何以掩我人民之耳目乎﹗抑知欲速則不達﹐見小利則大事不成。往來之人﹐可觀察其形勢。若不願和﹐則各思深遠之計。今觀來信﹐人之善惡﹐在乎天﹑不在人也。惜前所致之書﹐竟無一言答報。夫以巧言相欺﹐是必預爲仇也。然我亦聞爾之事﹐又何懼哉﹗千言萬語﹐一無詐僞之心。若因一闊科而疑我﹐何無智乃爾﹗患得患失之行﹐未能獲益﹔何如同心爲之﹐立萬世不朽之業。今我聽命於爾﹐而爾不爲。設爾上不可行。

●毛文龍來書七

又上書曰﹕憶先使趙姓往告上與諸貝勒﹐請率兵來﹐我爲內應。如此﹐則取之易如反掌。乃不納我言﹐又謂我欲降之心未必全眞﹐所使之劉實等仍是巧言欺詐﹔請速遣回﹐事自完結。上又不納﹐反欲先送滿洲人登岸﹔否則囑勿遣使﹐來卽殺之。因知事不能成﹐於是欲降之心絕矣。其率兵於山東收糧﹐逼迫前往﹐因不合意﹝原檔殘缺﹞。以吾觀之﹐上何多疑而無定乎﹗又謂我太胡爲﹐不愼於始﹐後必不易駕馭。並以我有叛心﹐密告於袁都司殺之﹔告叛之人﹐有功升爲副將﹑此何意乎﹖我𨿽爲此地之官﹐而歸順之心常存也。我非欺詐﹐因上與諸貝勒未通其意﹐是以未往﹔上何不見諒乎﹖但來時﹐卽爾之臣工也。今有畏於心者三事﹕負恩私逃﹐尙無寸功﹔必爲上建立大功﹐方可自進。否則﹐誰不謂我姦宄乎﹖此其一也。聞上方於寧遠議和﹐我今若往﹐倘已和畢﹐上又責我往來無時。萬一遣歸﹐則粉身碎骨矣﹐是以懼不敢往。此其二也﹐我之兄弟﹝原檔殘缺﹞﹐𨿽照常任之﹐而不待之以榮禮。我𨿽生﹐亦猶死也﹐是又可懼。此其三也。請上以此三事﹐靜心思之﹐賜書一通﹐共同發誓﹐我卽願行。東江之事﹐一或播揚﹐恐爲牽連。善待所往之人﹐令人守之﹐勿囚禁殘害﹔恐人懼而不往也。我與剛千總商議欲降之法﹐三弟在寧遠﹑四弟在山東﹐時明兵又至﹐故愼而未動。上誠有意於我﹐如用我時﹐遣人來告。倘以欺詐見疑﹐卽行停止﹐我亦不再使人矣。

●明使喇嘛弔喪

天聰三年正月﹐初﹐明使喇嘛及官員來弔先帝之喪﹐並賀新君卽位。閱其來書﹐有「喪中主祭者誰﹐所謂欲和者誰」之語﹔遂止其使﹐將前所獲之哨卒尹焦遣與來人偕。今復以禮來﹐遂善遣之。

●太宗致書袁崇煥議和

天聰三年正月﹐遣生員鄭信﹑把總任大良齎書致袁崇煥云﹕滿洲國皇帝致袁大人書。前因和好﹐使方吉納往返商議。爾謂我不宜往徵朝鮮﹐遂罷和議﹐興兵前來﹔我亦發兵往迎。於是﹐使臣遂絕往來。玆思爾乃大國之人﹐通曉古今﹔我徵朝鮮﹐與爾無涉﹐且非無端任意徵討者比也。我與朝鮮﹐原無仇隙。己亥年﹐無端要擊我收服東屬部落之兵﹐一也。己未年﹐朝鮮興兵攻我凡爾喀什路﹐二也。後又納我遼東之逃人﹐三也。朝鮮侵我三次﹐我乃報之﹐有何不可﹗幸鑑察焉。今我兩國復尋前盟﹐誓天地而修和好﹔凡有先渝此盟者﹐其人惟天鑑之。自來有國家者﹐相善則敬之﹑相惡則報之﹔此自然之理也。我固願卽息兵﹐同享太平﹔安可因一朝鮮而誤我兩國之大事哉﹗去年正月間﹐曾使尹焦齎書﹐未奉答覆。今聞我公復來﹐實欲遣使問安﹔只以使臣之往來旣斷﹐甚形不便﹐故使爾國生員鄭信﹑把總任大良齎書還。望勿視爲虛文﹐速見覆焉。

●太宗致書明執政議和

天聰三年二月﹐致明書云﹕滿洲國皇帝﹐致書大明國之執政大臣等。我之興師﹐非籍修好而肆意貪取也。遼東之臣﹐助葉赫而圖侵我﹔迫不得已﹐告天興師。若不被迫﹐則我小國﹐豈肯徵伐大國耶﹗然天不問國之大小﹐但論事之是非。我遼東廣寧各地﹐若非天與﹐則遼東廣寧之城如此之固﹐加之數萬之兵﹐我以少數之兵何能克之﹗大城旣得﹐若攻城小兵寡之處﹐豈尙不能乎﹖我思之﹐我重思之﹐天使我兩國罷兵講和而享太平﹐在此時耳。願講和而享太平﹐是以誠心遣使﹔如何相議﹐惟命是聽﹗

●袁崇煥復議和書

天聰三年閏四月﹐袁崇煥復書曰﹕欽命巡邊使尙書袁﹐敬復書於皇帝陛下。來書前言和者﹐蓋不忍兩家之赤子屢遭鋒鏑也。上之美意﹐天地鑑之。然和亦有道焉﹐非一言所定也。我帝繼位﹐明哲果斷﹐嚴於邊務﹔若非十分詳實﹐則不敢上聞。上若憐卹人民而罷兵﹐則務思和好之道﹔邊疆之官﹐亦有榮焉。不失上之美意﹐我當轉奏。但邊務之事﹐邊務大巨議之﹐內臣不興焉。夫國寶者﹐所以昭信也。若非封諭﹐不可施用。國中之法如此﹐願上勿以爲責﹗

●太宗答袁崇煥議和書

天聰三年閏四月﹐答書云﹕滿洲國皇帝﹐致書大明國袁巡撫。來書令我先籌講和之道﹐我意前修好時﹐界內皆漢人﹑界外皆滿洲﹐𨿽不合並﹐任意往來﹐不免竊越境界。今應令其父子兄弟離散雜住各處者﹐仍照前一體同居﹔誠恐往來姦細逃人盜賊﹐破壞和好也。又應以大淩河爲爾界﹑三岔河爲我界﹐使此二處之間﹐逃人盜賊易察﹐不致滋生事端﹐永保和好也。又云﹕國寶除封諭外﹐不可亂用。如此﹐則應與我鑄滿洲國帝印。爾當將講和之禮﹑應給之財﹐再熟計之﹐勿視我如察哈爾汗也。若視如彼同﹐我不能允。我意願罷兵﹐同享太平﹐出於至誠﹔爾亦誠心言之。吾等仰面而觀﹐天寶鑑臨﹔勿詐勿虞﹐始可對天地而保子孫。請三思之﹗

●續致袁崇煥書一

天聰三年六月二十日﹐續致書云﹕滿洲國皇帝﹐致書大明袁巡撫。我思干戈之興﹐亦出於天﹔𨿽宇宙間之萬物﹐天欲其生則生耳。總之﹐干戈何美﹑太平何惡﹗前欲罷干戈而享太平﹐乃使鄭生員二次致書﹔後大人使杜明仲復書﹐我固誠心和耳﹐因復使喇嘛前往。如議和需日﹐可先使人來信。倘約期已過﹐恐聽傍人之謗言而誤事﹐以七月初五日爲限﹔若不見人來信﹐則必被執矣。

●續致袁崇煥書二

又六月二十七日﹐續致書言﹕滿洲國皇帝﹐致書大明國袁巡撫。因喇嘛遲久未歸之故﹐又致書一次。逃人來告﹕謂爾之和好是假。此系逃人之言﹐旣由爾處逃來﹐肯言爾之善乎﹖譬如由我處逃往之人﹐能言我之善乎﹖因不納其言。今邊子興獲來姦細﹐問之亦云假和﹐拘畱喇嘛不遣等語。我之心中﹐以爲逃來之人﹐故意誣告之耳。姦細之逃人﹐焉有不欺之言乎﹗此等小人﹐和與不和之大事﹐何得而知﹔我不信也。然至此時﹐吾之使臣﹐何久無一信來告﹖恐其事已實矣。故遣此人持書還﹐我固誠意欲和﹔人可欺﹐天亦可欺乎﹖爾意必有不誠。不然﹐孰能聽信謗言耶﹗若不遣所使之人歸﹐於此數人有何損益﹔信義一失﹐人必不服。須知天意亦願太平﹐而不願興師﹔願忠信而不願姦僞也。誰是誰非﹐惟天鑑之﹗

●袁崇煥書覆書二封

天聰三年七月﹐所使白喇嘛及鄭生員還﹐攜書二封。一書言﹕欽命巡邊使﹑兵部尙書袁﹐敬復皇帝陛下。讀皇帝所遣之喇嘛來書﹐首言和好﹐仰面而觀﹐天實鑑臨一語﹔天地鬼神﹐實共鑑之。我國幅員九州﹐所失遼東之地﹐初非上所有也。遼東之人西來﹐墳墓皆在於彼﹐其心能不思先人之骨乎﹖因不合眾意﹐我受之而不敢言﹐是以亦未奏於帝。又往來之禮﹐或有尊卑﹔我帝仁明弘遠﹐初不介意。願以名譽爲念﹐無論治理何事﹐斫道義爲規矩。果能修好﹐一惟爾意是從。察哈爾尼意珠﹐皆與我修好﹐中國亦以道義行之。至鑄印封典之語﹐則非一言可盡也。又一書言﹕欽命巡邊使﹑兵部尙書袁﹐敬復書皇帝陛下。觀來書﹐知上敬天好生﹐亦出至誠。上若如此﹐則可與言矣。惟天道無偏﹐曲直分明﹔與其徒求於天﹐不如先求於心﹕天道固循環也。來使因往海口﹐是以久駐﹐別無他故也。

●太宗再答袁崇煥書

天聰三年七月﹐答書云﹕滿洲國皇帝﹐致書於袁崇煥。遣我使臣之書已閱。爾言遼東人之枯骨墳墓盡在彼處﹐非欲取遼東乎﹖遼東地方﹐我攻取之﹐非爾所與也。先我兩國並無隙怨﹐太平安處。爾國有九州之大﹐猶不厭足。奪我界外彈丸之地﹐踰洪武﹑永樂時設立之舊界﹐移置界牌於沿邊三十里外﹔因以滿洲國之疆土﹐取爲明有。故天鑑其曲直﹐而賜我以遼東之地﹔何敢違天勿取乎﹗且自古興衰﹐何代無之﹐庸爾國不然乎﹗夫天下者﹐非一人之天下﹐乃人人之天下也。天賜之﹐人受之。昔大遼之君﹐天子也﹔金太祖﹐乃大遼之屬國也。後大遼天祚帝無道﹐金太祖徒有忠心﹐因其不舞而欲殺之。天遂譴責﹐將大遼東之地賜金﹔金帝向遼講和﹐遼仍視之如臣﹐謂金太祖爲東海內部之帝﹗金國所定大聖之號﹐遼因其兼先帝之名﹐遂不相容﹐竟敗和好﹐復行徵討。天以大遼之政柄授金﹐天所賜之地﹐大遼豈得而反之乎﹗又金帝﹐天子也﹔元太祖﹐金之屬國也。金之永吉帝無道﹐元太祖以忠心朝賀﹐因觀生象而欲殺之﹐致起刀兵。天譴金國﹐以金之西地賜於元。元太祖遣使者講和﹐被金阻畱﹐令退還所圍之靑城﹐乘間修茸堅固﹐再行興師﹐遂遣使者以驕言而敗和好。天以金國之政柄授元﹐天所賜之地﹐余豈得而反之乎﹗元順帝圖歡特穆爾云﹕吾身爲天下君﹐何人敢違於我﹗荒淫無道。天鑑其過﹐國中兵盜蜂起﹐朱太祖取之﹔所取之地﹐若令反還蒙古﹐爾明肯允之乎﹖所取之地﹐不惟小民之枯骨﹐帝與諸貝勒之墳墓﹐不皆在乎﹖是皆妄思欲得也﹐豈得如願以償乎﹗我素日以忠心相處﹐因萬曆帝不相容﹐無故而欲伐我﹐與前轍有何異哉﹖爾國之官員﹑文士﹐髙視爾帝如在天上﹐自視其身如在雲霄﹔以我所言不合眾臣之心﹐不卽奏於皇帝﹐使我二載未得遣使致書於都城﹐而較大遼之欺金﹐殆有甚焉﹗此亦天意耳﹐我豈能彊令和好乎﹗

●袁崇煥再復書

天聰三年七月﹐袁崇煥再復書云﹕欽命巡邊使﹑兵部尙書袁﹐敬復書皇帝陛下。使者還﹐並二書。今閱趙登科復來之信﹐知上之善心﹐順天受福﹐人言不足信也。夫軍情祕密﹐外人何以得知﹗上惟反躬自問﹐以應天心耳。天之心﹐卽上之心﹐亦卽吾之心也。上若誠心﹐我則豈可欺妄﹗上若實心﹐我則豈可虛僞﹗興亡由天﹐何欺妄虛僞爲哉﹗惟十載軍旅﹐今欲一旦罷之﹔𨿽有大力﹐非三﹑四人所能勝任﹐非二﹑三言所能結束﹐要在上之明決耳。

●太宗再致明國大臣書

天聰三年七月﹐再致明書云﹕滿洲國皇帝﹐致書大明國大臣等。我欲息兵以享太平﹐自卑己身﹐遣使講和﹔乃王兵部﹑孫道臺主張興兵﹐不願和好。爾等果系思念和好之臣﹐如古之張良﹑陳平﹑諸葛亮﹑周瑜﹐才兼文武﹐出而爲將能禦兵﹑入而爲相能治民﹐則爾之言可也。不然﹐興兵致討﹐以民爲壑﹔出而不戰﹐袖手坐觀。旣欲和好﹐復敗和議﹔不念將士軍民之亡苦﹐徒發大言﹐不肯息兵﹐則兵非易事也。爾若欲和﹐我不允而興兵﹐則我之人被誅﹐非爾誅之﹐實我自誅之也﹐我若欲和﹐爾不允而興兵﹐爾之人被誅﹐非我誅之﹐實爾自誅之也。我誠心欲和﹐爾自大不許﹔盍思天實鑑之而人盡聞之耶﹗

●太宗攻北京城諭降

天聰三年十一月﹐太宗攻北京﹐傳諭合城曰﹕滿洲國皇帝諭紳衿軍民知悉﹕我國與葉赫原屬一國﹐爾萬曆皇帝﹐干預邊外之事﹐離間我國﹐分而爲二。曲在葉赫﹐而彊爲庇護﹔直在我國﹐而彊欲戕害。屢肆欺陵﹐大恨有七﹐我知其不相容也﹐故告天興師。天直我國﹐先賜我河東地。我大祖皇帝意圖與民休息﹐遣人致書講和。未幾﹐天又賜我河西地﹐仍屢遣人講和。爾天啟皇帝﹑崇禎皇帝﹐自大欺人﹐使去滿洲國皇帝之號﹐毋用自制國寶。我亦樂於和好﹐遂欲去帝稱汗﹐令爾國造印給用﹐又不允行﹔以故我復告天興兵﹐由捷徑入﹐破釜沈舟﹐誓不返斾。夫君臣者﹐非牧民之父母耶﹗爾明君臣不願和好而樂干戈﹐今我兵至矣﹐兵凶戰危﹐可不知乎﹖凡爾紳衿軍民﹐有歸順者﹐必加撫養﹔違抗勿順者﹐不得不殺﹐非予欲殺之也。若謂我國褊小﹐不宜稱帝﹔古之遼﹑金﹑元﹐俱自小國而成帝業﹐爾何自居尊大而廢之乎﹗且爾之朱太祖﹐原系僧人﹐蒙天眷佑﹐授爲皇帝﹔豈有一姓永爲皇帝之理乎﹖天運循環﹐有天子而廢爲匹夫者﹐有匹夫而起爲天子者。此皆天意﹐非人之所能也。上天旣以佑我﹐爾明國乃使我去帝號﹐天其鑑之矣﹗我以抱恨興師﹐恐不知者以爲自彊徵討。特此諭知。

●太宗環閱北京城

天聰三年十一月﹐上營於城北土城之東﹐遣歸順王太監齎和書致明帝﹐復率諸貝勒擺牙喇兵﹐環閱北京城。

●明臣不敢奏和議

天聰四年二月﹐召麻總兵﹑賈郎中﹑楊副將﹑臧遊擊﹐上禦蒙古幄賜宴。諭曰﹕明國之君﹐視如許將士之命﹐竟同艸芥﹔常驅之死地。朕屢遣使議和﹐竟無一言相報何也﹖麻總兵對曰﹕明君幼沖﹐執政者又復不忠﹐各圖自保﹔議和之事﹐懼不敢奏。奏之而聽﹐固爲善矣﹔一不見聽﹐親族誅滅﹐故不敢言。上曰﹕若然﹐是天賜我機也﹔豈可棄之而去哉﹗但駐兵屯守﹐民不得耕耨﹐何以爲生﹖惟有深入內地﹐取其無備城池而已。

●太宗責阿敏等棄城罪

天聰四年六月﹐貝勒阿敏等棄灤州﹑永平﹑遷化﹑遵化四城歸。上往莫林關地方﹐聚諸貝勒大臣﹐禦蒙古幄。諭曰﹕以天所與之城池土地﹐棄之而來。試問爾貝勒阿敏臺吉碩托及眾大臣等﹕灤州陷於明人﹐翎凜州之守城諸將果全師而來耶﹖駐防永平之貝勒阿敏﹑臺吉碩托及諸將等因拒而後失永平耶﹖抑出城迎敵不勝而來耶﹖果爾﹐情猶可恕。另伊等未見敵軍﹐未張一弓﹑未發一矢﹐遽爾奔回﹔且不能殿全軍﹐致爲明人所襲。以明之金銀緞帛爲貴而攜之﹐以我軍爲賤而棄之﹐可恨極矣﹗命大臣等往訊其情。大臣等復奏﹐阿敏請罪。上諭曰﹕貝勒阿敏﹐伊旣自行請罪﹐諸將亦無答言﹔著將敗歸之總兵以下﹑備禦以上有職之諸將﹐俱系之。次之﹐命瀋陽之大臣侍於左右﹐將以系之人進前。上見而思被創之軍士﹐惻然淚下曰﹕明兵兩﹑三日間何遽如是之彊耶﹔彼果有神術變化歟﹗豈朕所付兵力尙寡不能支歟﹗抑爾等大臣果皆懦弱歟﹗夫明國之兵﹐我等豈未見其伎倆耶﹖朕以圖爾格﹑納木泰爲能﹐故用爾爲師﹐以爲戰則必克﹐謀則必成﹔朕實加賴。今不死彼處而歸﹐何厚顏如此﹗圖爾格奏曰﹕臣等向力諫貝勒﹐柰貝勒不從﹐乃歸耳。上曰﹕貝勒不從﹐爾遂與之來﹔貝勒若投敵國﹐爾亦隨之去耶﹖爾等皆畏敵思家﹐欲戀妻子耳。湯古代奏曰﹕臣等失利﹐宜殺之。上曰﹕爾等不能全師而歸﹐陷於彼者﹐敵人殺之﹔至於此者﹐朕又殺之﹕於朕何益﹗爾等旣攜財帛﹑畜牲﹑人口而來﹐何不收我士卒﹐與之俱解耶﹖彼等何辜﹐忍令其呼天搶地以死耶﹗實念及此﹐何以爲心﹗上感傷墮淚﹐諸臣無不流涕。遂分別治眾臣棄城罪﹔貝勒阿敏免死﹐幽之。

●太宗與劉興邦弟兄盟詞

天聰四年七月﹐盟詞曰﹕今海島之劉興邦﹑劉興濟﹑劉興志﹑劉興良﹑劉興佩殺明國官員﹐率領諸島人民與我合謀﹐爲後日相安計﹐其島中之人或居島中﹑或登陸地﹐不進我國而爲友邦。其由我國逃去之滿洲﹑蒙古人﹐原系我之所有﹐我不奪取。若渝誓言﹐不以友邦相待而奪取逃去滿洲﹑蒙古人提及劉氏兄弟之往事﹐則我遭天譴責﹐壽命不昌﹐必致夭亡。若劉氏兄弟欺我﹐反向明帝﹔或持貳心﹐模稜兩可﹕則劉氏兄弟亦遭天地譴責﹐壽命不昌﹐必致夭亡。兩國皆踐誓言﹐相處以誠﹐則均蒙天地眷佑﹐年代久遠矣。

●太宗致劉氏弟兄書

天聰四年六月﹐書云﹕滿洲國皇帝﹐致書劉富兄弟。今冬爾務備辦整齊﹐我亦備辦整齊﹐俟來年會商而行。若我兩國盟誓天地﹐以修和好﹐不可容畱逃人。今亦無逃者﹐卽有一﹑二﹐此不具論。盟誓以前﹐彼此均有容逃人情事。自盟誓後﹐我之人﹐若有逃至爾處者﹐則爾務送還﹔爾之人﹐若有逃我國來者﹐我亦送還。旣已講和修好﹐爾之妻室卽應送歸﹔恐爾疑我以爾妻置於混雜之處﹐自爾歸去﹐卽令同爾母居於靜室之內。爾致書云﹕事成之後﹐天無二日﹔幸矣﹗爾果助成大業﹐若我雲天有二日﹐是渝盟也。對天盟之誓﹐豈可渝乎﹗望勉力爲之﹐幸勿疑慮﹗

●劉興志等來書

天聰四年十二月﹐來書云﹕友邦大臣劉興志等前受皇帝厚恩﹐愧無酬報﹐恭送微物﹐以表其心。復蒙賜貴重之物﹐臣心甚覺不安﹐謹拜受之。遵皇帝之諭﹐修造軍械﹐敬聽指示。若有轉念﹐天卽鑑之。明官貪樂﹐臣一怒而殺之﹐以淸天下。臣明知其欲誘而擒我﹐今蒙賜書﹐眷愛深矣。不然﹐能有如此之恩乎﹖再﹐前采參之人﹐並非食糧之兵﹔失路被執﹐復遣之回﹐此實出於意料之外。上行之以道﹐下必法之。通商之言﹐臣願遵命。若泄漏而致商人不來﹐𨿽有佳參﹐亦何用哉﹗不至朝鮮之市﹐三國皆有益。臣之愚見﹐請上鑑之。若俯依愚見﹐請卽賜諭。我之子及母與弟被童密納要截﹐復囚使臣之妻。我之心可表示天地﹐我等棄老母而歸﹐上不念我惡﹐反善養之﹐我等皆有聞焉。蒙上眷愛﹐今又使老母與弟﹐近上之宮﹐賜捨安居﹐皆出於上之徳意﹐臣永矢於心勿能忘也。

●太宗攻錦州致書祖大壽

天聰五年八月﹐於大淩河遣人致祖大壽壽曰﹕滿洲國皇帝﹐致書祖大將軍。襄李喇嘛﹑方吉納等往來時﹐朕心實欲講和。方擬遣使﹐乃聞爾等修築錦州﹐遂以言附爾使者杜明忠寄之﹔書言爾等若不罷錦州城工﹐我卽舉兵以往。及我興師﹐往來之使遂終。嗣獲爾偵卒銀住﹐我仍欲講和﹐釋而遣歸﹔竟無回報。迨我兵至北京﹐諄諄致書欲圖和好﹔爾國君臣。惟以宋朝故事爲鑑﹐亦無一言復我。抑思爾明主非宋之苗裔﹐朕亦非金之子孫。彼一時﹐此一時也﹔天時人心﹐各有不同。爾國豈無識時勢之士﹐乃不因時制宜﹐惟欲膠柱鼓瑟可乎﹖天兵凶﹑戰危。非我所顧﹐亦不得已而爲之耳。朕今厭兵革﹐願太平﹔故再以書往﹐惟將軍裁之﹗如有意和好﹐可仍遣銀住來﹐毋疑我誘而殺之也﹔朕殺此一人﹐於爾何所損﹐於我何所益﹗況朕素不食言﹔如爾都司王延祚﹐昨日出城時被我兵所獲﹐已畱而養之。

●太宗再致祖大壽書

天聰五年十月﹐再致書曰﹕滿洲國皇帝﹐致書祖大將軍。兵﹐凶器也﹔戰﹐危事也。人豈有不欲太平而樂戰徵者。𨿽獲勝﹐豈如與妻子在家安居樂處乎﹖每欲遣人講和﹐柰爾明帝大臣等自視如在天上﹐視我如在九淵﹐竟無一言相報﹐故忿而興師。夫兩國相爭﹐不外和戰。只以和好未成﹐畱兵守邊疆﹔乃率大軍長驅直入﹐不期與將軍在此相遇。我實愛慕將軍﹐天使我二人和好﹐故欣然遣使致書。我之所以愛慕將軍者﹐良有以也。我生長海濱﹐惟知興軍用兵﹐而於教養人民﹑撫綏軍士之道﹐諸多未諳。又不曉山川地勢之險易﹐興兵攻戰之事﹐我自當之﹔指揮教養之事﹐請將軍任之。願共勞逸﹑同富貴﹐是我之意也。我已與銀住言及﹐令其暇時﹐在將軍�述及我二人同謀之意﹔將軍若不信﹐可問銀住。將軍若以我言爲是﹐望速答復。將軍其獨斷之﹐幸勿聽他人之言也。

●太宗遣達海勸張春

天聰五年十月﹐大淩河之役﹐生擒監軍道太僕寺卿張春﹑都督張洪謨﹑副將三﹑參將四﹑遊擊五﹑都司二﹑備禦七﹑千總六﹐共三十三人﹔盡獲其車馬﹑駝牛﹑甲冑﹑器械。被擒各官等見上皆跪拜﹐獨張春不跪。上怒﹐欲射之。代善諫曰﹕此人旣以死爲貴﹐柰何殺之﹐以遂其志乎﹗當勸之降。上遣巴克什達海庫爾躔以珍饌賜張春﹐勸曰﹕我上盛徳寬宏﹐故遣我等以禦饌賜汝。春曰﹕我死志已決﹐不食上之所賜。上意欲生我而食我﹐我亦知之。但忠臣不事二主﹐烈女不更二夫﹔此語非我所創﹐乃古之定理也。我爲君盡忠而求死﹐殺之以成我志。上若將欲求生者養之﹑欲求死者殺之﹐益有令名矣。上所賜之饌﹐𨿽未食﹐亦猶食也。達海曰﹕爾不明仁者之存心﹔試言爾志。春曰﹕我崇禎皇帝聰明正直﹐執政大臣多姦惡﹐視我等不足比數。然我受命而來﹐豈有軍已覆沒﹑身自求生之理﹔我爲爾擒﹐縱加萬刃﹐亦任爾意。惟我心在腔子裏﹐非爾所能奪也。又曰﹕爾國殺人已極﹐所獲亦富﹐衣食皆足﹔不識天時﹑不愛人民﹐用兵已十五年﹐專事殺掠﹐豈能成事﹗夫四海皆一家之民﹐古之賢主皆養民安國﹐爾乃以殺掠爲要務﹐不息兵﹑不養民﹐日事戰爭。天下之人﹐孰不畏死﹔從爾者殺﹑不從爾者亦殺﹔𨿽田野農夫﹐亦欲持鍬鑊而戰矣。達海曰﹕我皇上非好殺掠也﹐以爾明國與我有七大恨﹐所以興兵。昔年兵至北京﹐曾致和書六﹑七次﹐竟無一言相報。今我皇上猶欲議和﹐且孫閣老﹑邱巡撫現在邊鎭﹐爾復在此﹔汝等皆爾君親近大臣﹐可具疏言講和之事。春曰﹕此事彼亦不能﹔我旣被執﹐尢非當言。上必殺我﹐始可議和耳。達海以被擒三十三員皆畱養告之。春曰﹕吾以爲彼等皆被害矣﹐不意竟畱而養之。春仍固求死﹔與之食﹑不食。餓至三日﹐上復賜食﹐乃食。每日三餐﹐上皆親閱以賜之。

●祖大壽遣子謀降

天聰五年十一月二十五日﹐大淩河城內總兵祖大壽之子祖澤潤﹐系書於矢﹐自城內射出﹐欲令石廷柱往﹐親與之言。次日﹐副將石廷柱同巴克什達海庫爾躔﹑覺羅龍什﹑參將寧完我往城南臺下﹐遣陣獲千總張衛入城。尋偕遊擊韓棟及從者一人至﹐言祖總兵欲石副將過壕﹐親告以心腹語。達海曰﹕未奉上命﹐不敢擅令石副將往。韓棟曰﹕若不信我言﹐可令一人同往﹐卽送祖總兵之子爲質。末幾﹐韓棟送祖可法至﹔貝勒濟爾哈朗﹑嶽托見之﹐俱起立。可法欲拜見﹐嶽托曰﹕我等前次對壘﹐則爲仇敵﹔今已講和﹐則爲兄弟﹐何以拜爲﹗遂行抱見禮。諸貝勒正坐﹐祖可法﹑韓棟坐於右﹔遣石廷柱偕庫爾躔﹑龍什﹑寧完我率數人至壕邊。惟石廷柱過壕﹐與祖大壽相見。嶽托問可法曰﹕爾等死守空城何意﹖可法答曰﹕天與爾遼東﹑永平兵民﹐若不加屠戮﹐則天下之民﹐所至皆歸順矣。因前屠戮天與之降民﹐是以遲疑。嶽托曰﹕殺遼東之兵﹐乃太祖時事﹐我等不勝追悔。殺永平兵民﹐乃二貝勒阿敏所爲﹔已論罪幽禁﹐奪其屬員﹕此事與今上無涉。我皇上自卽位以來﹐惇行禮義﹐治化日新﹔撫養黎民﹑愛惜士卒﹐想爾等亦聞之矣。可法答曰﹕上於貧困者賑給衣食﹐富饒者秋毫無犯﹐寬仁愛民之徳﹐亦嘗聞之。然我國之人見爾等先年殺戮﹐肝膽俱喪﹔今𨿽言養人﹐人猶不信﹐職此故也。石廷柱還﹐祖可法辭歸。嶽托曰﹕今旣講和﹐應以禮送別。遂揖可法﹐令乘馬而去。祖大壽謂石廷柱曰﹕人生天地間﹐豈有不死之理﹗但爲國﹑爲家﹑爲身﹐三者並重。今旣不能盡忠朝廷﹑報效國家﹐我等惟惜身命﹐決意歸順於上。然身𨿽獲生﹐妻子不能相見﹐生亦何益﹗爾等若不回兵﹑欲圖大事﹐當設策攻取錦州﹐惟爾等圖之。倘得錦州﹐則我等妻子亦可相見也。其大壽之子澤潤自城內射出之書略曰﹕招練營副將澤潤叩稟﹕前者上遣人來招降﹐其時難以一言遽決。蓋眾官恐降後見殺﹐是以寧死不肯歸順。我對眾言﹐前奉上書明白曉諭﹐先𨿽殺戮﹐今行仁義﹐人皆知之。眾仍不信﹐有何可剛﹑劉天祿﹑祖澤洪三人惑眾不降。何副將謂上非成大業之人﹐去年得永平棄而不守。我等若降﹐縱不被殺﹑亦必回軍﹐我等將安歸乎﹖平義營官兵被祖澤洪所蠱惑﹐亦不允降。又有逃人來言﹕上於敵國之人﹐不論貧富﹐均皆誅戮﹔卽順之﹐亦不免一死。以此眾論紛紛﹐至今未定。且祖總兵又以其次子在燕京爲念。前石副將來時﹐祖總兵卽欲相見﹐眾官不從。今澤潤在內調停﹐似有大半可成。與我同心者﹐副將四人﹐不便舉名﹐故不書銜。上可令石副將來﹐祖總兵將以心腹告之。此乃機密之事﹕城中人疑我者多﹐此書到時﹐望密藏﹐勿令陣獲官員及往來傳語之漢官見之。又致石廷柱書曰﹕前日兄來﹐我總兵甚欲相會﹔因眾官議論不一﹐未獲面晤。其持異議者﹐謂上得此城﹐必仍回兵﹔我等寧死城中﹐何爲使妻子罹禍﹗議論紛紛﹐我獨力不勝眾口。我等降後﹐若上不令大軍前進﹑退回瀋陽﹐眾人豈不謂皆爲我等所誤耶﹖兄當實以告我﹕上果欲成大業﹐我等甘心相助。兄若能設策將現在燕京之舍弟救出﹐足見保全吾祖氏之厚恩。請親來與總兵言之。此書閱畢﹐可付之丙丁﹐暫勿答書﹐容俟面談。上遂復遣石廷柱等往諭曰﹕爾等欲計取錦州﹐可遣大官來議。是晚﹐城內遣祖可法﹑張存仁﹑韓棟至﹐朝見﹐上離坐﹐行抱見禮﹔與諸貝勒禮亦如之。賜禦膳﹐所言與告廷柱者無異。上曰﹕我旣招降爾等﹐復攻錦州﹐恐我兵受傷﹐難圖前進。爾等降後﹐錦州城或以力攻﹑或以計取﹐任爾等爲之。不然﹐爾等坐守城中﹐我仍駐兵困爾等矣。二十七日﹐祖大壽遣其施中軍至﹐言降志已決﹐上之待我﹐或殺或畱﹔我降後﹐或逃或叛﹐俱當誓諸天地。我欲令細作入錦州﹐恐吾弟難測﹔倘被執﹐訊詰出虛實﹐則柰之何﹗或我親率兵詐作逃走之狀如何﹖悉惟睿裁。

●祖大壽歸降誓天

是月二十八日﹐大淩河城內眾副將﹑參將﹑遊擊﹑守備﹑都司皆與祖大壽同謀歸降。惟何可剛不從﹔大壽執之﹐令二人掖出城外﹐當我諸將前殺之。何可剛顏色不變﹐不出一言﹐含笑而死。大壽遂遣副將四﹑遊擊二來誓﹐滿洲國皇帝與諸貝勒代善﹑莽古爾太﹑阿巴太﹑徳格類﹑濟爾哈朗﹑阿濟格﹑阿哥多爾衮﹑多鐸﹑嶽托等告天誓曰﹕明總兵祖大壽﹑副將劉天祿﹑張存仁﹑祖澤潤﹑祖澤洪﹑祖可法﹑曹恭誠﹑韓大勳﹑孫定遼﹑裴國珍﹑陳邦選﹑李云﹑鄧長春﹑劉毓英﹑竇承武﹐參將遊擊吳良弼﹑髙光輝﹑劉士英﹑盛忠﹑祖澤遠﹑胡宏光﹑祖克勇﹑祖邦武﹑施大勇﹑夏得勝﹑李一忠﹑劉良臣﹑張可範﹑蕭永祚﹑韓棟﹑段學孔﹑張廉﹑吳奉成﹑方一元﹑塗應干﹑陳變武﹑方獻可﹑劉武元﹑楊名世等﹐今率大淩河城內官員兵民歸降。凡此歸降官員﹐如詐誘誅戮及得其戶口之後復離其妻子﹑收其財帛﹑牲畜﹐天地降譴﹐奪我紀算。歸降官兵﹐若懷欺挾詐或逃或叛﹐天地亦降譴﹐奪其紀算。遵守此盟﹐天地垂佑﹐壽命延長﹐世澤久遠﹐安享太平。大壽等誓曰﹕少傅總兵祖大壽等謹具香帛﹐昭告於上帝神只。大壽率眾築城﹐遇滿洲國兵圍困三月﹐軍餉已盡﹔不得已率眾出降﹐傾心歸上﹐毫無猜疑。歸順以後﹐官軍人民家口﹐俱獲保全。若大壽等違心背盟﹐天地鑑之﹗殃及其身﹐死於刀箭之下。倘上

●寧完我範文程馬國柱奏議徵明

天聰六年六月﹐寧完我﹑範文程﹑馬國柱疏奏曰﹕昨奉上諭﹐命臣等籌畫徵明之事。臣等至愚﹐謹就管見所及﹐爲我皇上陳之。近沙河堡官員查發逃去人民﹐是猶所謂疾在首而暫救其首之意也。曩者察哈爾之兵﹐彼尙不敢少抗﹐豈敢抗我耶﹗今彼不敢少違上命﹐皇上卽以彼爲順﹐有不欲加兵之意﹔是誠動與義合而具大有爲之志也。但我軍情﹐無大無小﹐皆以漢人爲奇貨﹐有必欲深入之意不能阻也。如欲深入﹐自當預爲籌畫﹐謀定後行﹔少有疏忽﹐俟臨期爲之難矣。一入則遇漢人則已﹐否則近邊莊村﹐地瘠民窮﹐徒疲馬匹﹐我軍毫無裨益。著徒手而歸﹐更與蒙古無異﹐而名與利兩失矣。是以果欲深入﹐惟當直抵北京﹐訊其和戰﹔以此爲斷﹔並毀山海關水門以壯軍威﹐以示無敵於天下。又進兵雁門關﹐敵無援救。是路民富物丰﹐可使我軍得以溫飽。誠恐威名不振﹐無端豈可進兵耶﹗今有二計﹕一爲明計﹐一爲暗計。所謂明計者﹐當諭沿路城郭人民﹐明言察哈爾汗遠遁﹐部民盡爲我有﹔因路遠徒步難行﹐特來與爾主講和﹐假爾馬匹驢騾﹐令我新附人民騎用。一俟和成﹐馬匹驢騾仍當照數償補。或異日與師﹐蒙天眷佑﹐以版圖付我﹔凡被擾之民﹐當酌免賦稅﹐以伸我眷愛之意。此一計也。所謂暗計者﹐先致書於近邊各官﹐令彼轉爲講和﹐限以日期﹔彼朝意見紛歧﹐勢必撓阻﹐邊將莫敢擅專﹐惟

●沈巡撫約盟講和

天聰六年六月﹐明宣府沈巡撫﹑董總兵身任講和﹐與我國約盟﹔由金都司﹑黃都司及二州官與我國阿什達爾漢﹑雅奇﹑龍什﹑魏寨桑等﹐刑白馬烏牛﹐誓告天地。誓曰﹕今大明國與滿洲國﹐誓天地﹐惇和好。若大明國先行渝盟﹐則天地譴責﹐國破身亡。若滿洲國先行渝盟﹐則天地譴責﹐國破身亡。若兩國敬遵誓告天地之言﹐永守和好﹐則天地眷佑﹐世世子孫﹐安享太平。燔書盟畢﹐明以和好禮成﹐齎黃金五十兩﹑白金五百兩﹑蟒緞五百疋﹑毛靑布一千疋來獻。

●三生員請勿議和

天聰六年八月﹐召王文奎﹑孫應時﹑江云三生員入宮﹐賜饌﹐問徵明與議和孰是﹖王文奎疏曰﹕和議或否﹐非遣使重商不可。何則﹖明人以宋朝故事爲鑑﹐全國諱言和議。皇上以好生之徳﹐不忍塗炭明國人民﹐待時而動﹐明反欺誘於我。匪區邊界小區﹐其盟誓無足據。然則和議不成﹐豈明帝之幸乎﹖已承天默示﹐明國民窮財困﹐地方紊亂﹐毛劉爲盜﹐行人絕迹。又兼去歲大淩河被襲﹐其人民肝膽俱喪﹔我以一矢加之﹐有誰抵禦﹗值此逼迫之際﹗豈可議和﹗和議成﹐兩國固少有利益。我開拓疆土﹐用賢善民﹐遠者招徠﹐近者撫卹。彼之人民﹐疲於主命﹐徭役無暇。我國休養生息﹐彼國勞苦怠惰。遼東人民﹐如漢髙祖之重出﹐誰知有楚。若以軍士疾病﹐躊躇不決﹐失其時矣。欲和﹐則決意爲之。和議之事﹐非一言所能盡。不和﹐則決意進徵。徵戰之事﹐一言可以蔽也﹔皇上率神武之軍﹐中原紊亂﹐長驅直入﹐則黃河以北﹐非明國所有矣。乞熟思焉﹗孫應時疏曰﹕我兩國和議之事﹐以臣私見﹐明國之君恃其土地遼闊﹑財物丰富﹑紀律嚴明﹐必驕慢不和﹔其在下之臣工﹐亦畏言和之一字﹐輕易不語。向者﹐我皇上大軍抵邊界時﹐其執政大臣未遑整備一切﹐僞言欲和以誤我軍。不知𨿽欲和好﹐彼若微有渝盟之處﹐我必不從﹔我若少有渝盟之處﹐彼亦不可。故和好之事﹐不易成也。夫議和𨿽似兩國均有利益﹐實則貽患無窮﹐仇我更甚﹐斷無兩國共立之理。我國馬匹肥壯﹑軍械修備﹐可進而不可退﹔此外別無良策。請皇上睿慮焉﹗江云疏曰﹕昔金主人汴梁﹐執二帝﹔兵力彊盛﹐勢如破竹﹐莫有當之者。然猶不能掃淸大亂於一時﹐遂爾退歸﹔非心不願﹐力不足也。揆厥本原﹐由一統之謀未嘗議定耳。皇上大兵抵大同時﹐察哈爾聞之﹐未見我兵而遁﹔克取大同﹐猶如反掌。足見皇上之神武﹐不事教伐﹐宣布仁信﹐愈於兵力戰攻﹔此正預定一統之大略也。講和之事﹐遽決爲難。今皇上與明國和好﹐欲如兄弟相稱﹐明必不從。仍如先日封爲龍虎將軍﹐皇上亦必不允﹔若欲封一王位﹐彼安知皇上之必從﹐且又安知明之必封﹗縱知明欲封﹐又安知三公九卿之悉從。三公九卿卽從﹐後亦難載之史冊。臣故思講和之難﹐十居甚七。若果兩國講和﹐安守天時﹐此乃明國之大幸也。今皇上姑遣使往明﹐以和議試之。明若不譏天時﹐怠忽和事﹐則我兵入境攻取﹐亦爲有名。明國官民﹐亦無復有識我之非者。今皇上欲與明和﹐且前且卻者﹐疑之故耳。夫我兵戰則必勝﹑攻則必克﹐可以縱橫於天下。明欲和則與之和﹐否則是天以天下與皇上也。宜速布信義﹐任用賢人﹔整兵而入﹐天下指日可定﹐又何必專言和好乎﹗

●太宗致陳杜明書

崇徳元年九月﹐大淸國寬溫仁聖皇帝﹐致書大將軍陳杜明曰﹕爾能識天時﹐並念爾之之墓廬舍﹐欲與我合謀以圖明國﹐同享富貴﹐故遣楊成孝﹑鄧徳前來﹐朕不勝忻喜﹗將軍誠能與我合謀﹐共圖進取﹔一旦大業告成﹐則爾富貴自不待言。前孔有徳﹑耿仲明以山東率眾來歸﹐朕有如魚得水之樂﹐封孔有徳爲恭順王﹑耿仲明爲懷順王﹔後尙可喜率廣路島﹑長山島﹑石城島三處之兵來降﹐朕亦喜出望外﹐遂封爲智順王。今將軍上識天時﹐且知明祚已終﹔若卽來歸﹐則將軍之功不在三王之下。或歸我合力伐明﹑或在彼作爲內應﹐二者之中﹐請決其一﹐從速答復。若以書仍遣來人攜回﹐誠恐大事泄漏。故遣饒余貝勒在渡口以木作筏﹐持書前往。

●再致陳杜明書

大淸國寬溫仁聖皇帝﹐諭陳大將軍﹕爾使楊成孝﹑鄧徳來告﹐自言原系遼東之人﹐念祖宗村落來歸。𨿽不知言之眞僞﹐以爾旣言之﹐我卽以書報之﹔足見我待人無二心也。如再遲疑﹐則非明智之人矣﹐吾豈有期爾惡言之理乎﹗今大明道衰﹐內外官僚欺詐爲先﹐文臣又競尙姦惡掩君耳目﹐故兵敗城失﹐地方糜爛﹐人民流難﹐死亡相繼。自我興兵以來﹐爾國傷亡官兵﹐非我殺之﹐亦非汝忍殺之﹔實誤國之臣殺之耳。貪官祗知利祿﹐得保全幾人﹗其愚果何如耶﹗將軍深謀遠慮﹐若及時來降﹐功與孔﹑耿﹑尙三王無異也。古遼﹑金﹑元相繼取漢﹐亦自有故﹔將軍亦知之耶﹖將軍昔觀三國之往事﹐天正扶助於我﹐尙有不能成大業之理乎﹖今觀汝國﹐外臣則姦僞欺飾﹐內臣則互相傾軋﹔此皆汝國致危之故也﹐將軍能恢復而挽救之乎﹖其深計之﹗

●崔應時上書請進兵

崇徳元年十月﹐和碩睿親王﹑和碩豫親王統兵徵明﹐駐營錦州。有崔應時者﹐在城內與其黨羽五十人作書遣胡有升持獻於和碩豫親王。書云﹕佛言朱氏之統業將終﹐故遣其主下界﹐捨亂反正。今大金之後天聰皇帝出師而禦世﹐是爲英明皇帝。安天下之民﹐東四部金兵從之﹐北察哈爾亦從之﹐世人不可輕視。蓋天之遣新替舊﹐復定天下﹑攺舉時世﹐固有在也。朱氏統業之終系於天。天聰皇帝立後﹐諸神佛下界扶助天聰皇帝卽皇帝位﹔且玉璽乃天所畀﹐天與之也。明帝不幸失於蒙古人之手﹐今已五百年﹐應歸天聰皇帝。迨見彌勒佛後賢人出現﹐暗中扶助。愼勿輕言天下十三省皆有賢士﹐觀音菩薩助帝卽位。前佛現山西北方﹐欲見金裔﹐每日號哭。山西平陽府之十河王特遣四人至遼東﹐請天聰爲皇帝﹐至令未歸﹔見眞主﹐欲告以故。山西平陽府人﹐侯皇帝至﹐收撫黎民﹐但能率兵三﹑四千﹐各處來歸附矣。將隨上至北京﹐卽皇帝位。南省湖廣﹑四川﹑浙江﹑福建﹑廣東﹑廣西﹐皆賴山西平陽府有此一人暗中往來﹐融洽內外﹐扶助天聰卽皇帝位﹐扶一君﹑不扶二君。見書請卽發金兵﹐多則一萬﹐少則五千。有關聖顯靈﹐指示汝於山西地方得一賢人前往燕京﹐扶助皇帝卽位。設其不至﹐則汝之爲帝不過三﹑四月之久。至而見汝爲金爾﹐倏忽之間﹐復建中原﹐天下人民﹐齊來歸順。一世帝王﹐汝自爲之﹐天下人不知也。山西地方有一名士﹐夢中得見汝爲金裔﹔惟路途遙遠﹐不易趨至。今天下大亂﹐汝當必克燕京﹔四面八方﹐齊來扶汝爲帝。觀音菩薩云內顯聖﹐髙呼天聰﹐將我用玉璽授之於汝。汝尙不覺﹐崇禎柄盡業終﹐汝當出而禦世。天使察哈爾送玉璽於汝﹐觀言菩薩﹑彌勒菩薩與諸神佛皆相默佑﹐賜以掌天之玉璽﹐而以數萬兵得進北京者﹐不可以爲易也﹔乃觀世音菩薩使汝大軍入邊﹐汝何由而知也。二千五百大運以終﹐汝之大軍克北京後﹐應爲天下之主非細也云云。

●太宗徵明祭太廟

崇徳元年十一月﹐上以徵明克捷﹐遣官祭告太廟及福陵。祭文曰﹕繼位孝子特遣大臣恭代﹐祭告承天廣運聖徳神功軍肇紀立極仁孝武皇帝神位前﹐仰仗父皇神威﹐遣多羅武英郡王率多羅饒余貝勒阿巴泰﹑超等﹑公揚古裏﹑八固山額眞等往徵明國﹐直入長城﹐守護明國歷代帝王陵寢﹐克昌平州及大小州縣十二城。燕京附近地方﹐均行攻破。大小五十八戰﹐生擒明總兵巢丕昌等﹐俘獲十八萬﹕此皆父王之宿志。故遣官告祭﹐仍祈默佑。

●敕封孔有徳之母

崇徳元年十一月﹐奉天承運寬溫仁聖皇帝諭曰﹕自古聖王以孝治天下﹐冊封功臣﹐必及其親﹐使之尊榮。查恭順王之母張氏﹐克盡母儀﹐備有四徳﹐教養其子﹐輔助國家﹔故封其子爲恭順王。今其子已貴﹐封其母爲夫人﹔務勤加訓誨﹐俾爾子盡忠國家﹐常享富貴。勿違朕諭﹗

●敕封孔有徳之妻

奉天承運寬溫仁聖皇帝諭曰﹕朕聞易經有云﹕夫婦乃人倫之始。昔春秋時﹐以封內爲重。查恭順王孔有徳之妻白氏﹐幼受母訓﹐嫻習坤道﹐扶助其夫﹐顯親揚名﹔因歸附於朕﹐曾封爾夫爲恭順王。今推恩﹐復封爾爲恭順王之夫人﹔務勤加奮勉﹐助夫盡忠﹐共享富貴。勿違朕諭﹗

●敕封耿仲明之妻

諭同前﹔中曰﹕查懷順王耿仲明之妻李氏﹐封爲懷順王之夫人云云。

●敕封尙可喜之妻

諭同前﹔中曰﹕查智順王尙可喜之妻劉氏﹐封爲智順王之夫人云云。

●林跋

我朝發祥漠北﹐入關以後﹐世祖以深仁厚澤洽於民心﹐至今舉踵思慕。臣紓以犬馬餘年﹐八謁崇陵﹐豈惟顧戀國恩﹐亦我列祖列宗親學重士﹑淪浹人之肌骨爾。向者淸史館旣立﹐總裁趙爾巽亦敍名及紓﹐後寢其議。臣紓家貧無書﹐復不能制爲私史﹐以闡揚先皇帝之聖徳﹔晝夜隱痛﹐但爲紀哀之詩﹐抒其黍離之悲而已。屬者前進士臣金梁在陪京恭檢舊檔﹐得太祖﹑太宗創業時文件﹐較宋臣司馬光涑水紀聞爲詳﹔其賜明臣毛文龍﹑袁崇煥數書﹐東華錄亦未全錄。梁乃恭繕成帙﹐臣紓敬讀數過﹐悲感無盡。謹跋數言﹐歸諸金梁﹔梁方撰陪京通誌也。舉人臣林紓謹跋

