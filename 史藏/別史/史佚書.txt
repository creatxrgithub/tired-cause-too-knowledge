《史佚書》

序

《史佚書》一卷﹐周太史尹佚撰。按《書洛誥》逸祝冊﹑孔安國《蔡沈傳》並云﹕逸﹐史佚也。陳師凱曰﹕古字通作逸。《春秋左氏傳》僖十五年杜預注﹕史佚﹐周武王時太史名。佚襄十四年正義晉語﹕文王訪於辛尹﹐賈逵以爲辛甲尹佚。《漢書。藝文志。墨六家。尹佚二篇》注云﹕周臣﹐在成﹑康時也。其書隋﹑唐皆不著錄﹐散亡己久。惟《左傳》《國語》引其言﹔又《淮南子》引成王問政一節﹐《說苑》亦引之﹔又《逸周書》《史記》載佚策祝﹐皆其佚文﹐並據輯錄。《大戴禮記。保博篇》云「承者﹐承天子之遺忘者也﹐常立於後﹐是史佚也。與周公爲道﹐大公爲充﹐召公爲弼﹐同列而總謂之四聖。」則史佚固聖人之流亞也﹐其對成王問政云「使之以時而敬順之﹐忠而愛之﹐布令信而不食言」﹐又云「善之﹐則畜也﹐不善﹐則讎也。」與《論語》道千乘之國章﹑《孟子》君之祝臣章﹐意旨復合﹐而《春秋》內外傳所引諸語﹐亦皆格言大訓﹐不知《班志》何以入其書於墨家之首﹐意或以墨家者流出於淸廟之守佚﹐爲周太史﹐故探源而定之與﹖今仍依《班志》﹐觀者勿以墨翟兼愛之流獘﹐並疑此書也。歷城馬國翰竹吾甫。

史佚書

武王降自車﹐乃俾史佚繇書於天號。武王乃廢於紂矢惡臣人﹐百人伐右厥甲子小鼎﹐大師伐厥四十夫家君鼎﹐師司徒﹑司馬初厥於郊號。武王乃夾於南門﹐用俘皆施佩衣衣先或入。武王在祀﹐太師商王紂懸首白旗﹐妻二首赤旗﹐乃以先馘﹐入燎於周廟。若翌日﹐辛亥﹐祀於位用鑰於天位。越五日﹐乙卯﹐武王乃以庶祀馘於國周廟﹐翼予衝子﹐斷牛六﹐斷羊二﹐庶國乃竟告於周廟﹐曰﹕古朕聞文考修商人典以斬紂﹐身告於天於稷﹐用小牲羊犬豕於百神﹐水土於誓社。曰﹕惟予衝子﹐綏文考至於衝子﹐用牛於天於稷五百有四﹐用小牲羊豕於百神水土社二千七百有一。﹝《逸周書。世俘解》孔晁注﹕使史佚用書重薦俘於天也﹐據補﹞

武王克商﹐乃出復軍﹐其明日﹐除道修社及商紂宮。及期﹐百夫荷罕旗以先驅﹐武王弟叔振鐸奉陳常車﹐周公旦把大鉞﹐畢公把小鉞﹐以夾武王﹐散宜生﹑太顚﹑閎夭皆執劍以衛武王﹐旣入﹐立於社南﹐大卒之左右畢從﹐毛叔鄭奉明水﹐衛康叔封布玆﹐召公奭贊采﹐師尙父牽牲﹐尹逸筴祝曰「殷之末孫季紂殄廢﹐先王明徳﹐侮蔑神祇不祀﹐昏暴商邑百姓﹐其章顯聞於天皇上帝。」於是武王再拜稽首曰「膺更大命革殷﹐受天明命。」武王又再拜稽首﹐乃出。﹝《史記。周本紀》引史佚莢祝﹐又《逸周書。克殷解》引「尹佚莢曰﹕『殷末孫受徳﹐迷先成湯之明﹐侮神祇不祀﹐昏暴商邑百姓﹐彰顯聞於昊天上帝。』周公再拜稽首﹐乃出。」文句小異﹐要是史佚之書﹐據補。﹞

成王問政於尹佚曰「吾何徳之行而民親其上﹖」對曰「使之以時而敬順之﹐忠而愛之﹐布令信而不食言﹝《淮南子》引無忠而以下十一字﹐據《說苑》補﹞。」王曰「其度安至﹖」對曰「如臨深淵﹐如履薄冰。」王曰「懼哉﹗王人乎﹝《說苑》無王人乎三字﹞﹗」對曰「天地之間﹐四海之內﹐善之則吾畜也﹐不善則吾讎也﹝《說苑》無兩吾字﹞﹔昔﹝《說苑》無昔字﹞夏﹑殷之臣﹐反讎桀﹑紂而臣湯﹑武﹐宿沙之民﹐皆自攻其君﹝《說苑》宿伯夙﹐君作主﹐民下無皆字﹞而歸神農氏。此世之所明知﹝《說苑》作君之所知﹞也。」﹝《淮南子。道應訓》﹔劉向《說苑。政理篇》﹞

無始禍﹐無怙亂﹐無重怒。﹝《春秋左氏》僖十五年傳﹔又宣十二年傳引無怙亂句﹞

兄弟﹐致美﹐救乏﹐賀善﹐弔災﹐祭敬﹐喪哀。情𨿽不同﹐母絕其愛親之道也。﹝《春秋左氏》文十五年傳﹞

非我族類﹐其心必異。﹝《春秋左氏》成四年傳﹞

因重而撫之。﹝《春秋左氏》襄十四年傳﹞

非羇何忌。﹝《春秋左氏》昭元年傳﹞

動莫若敬﹐居莫若儉﹐徳莫若讓﹐事莫若咨。﹝《國語。周語下》﹔賈誼《新書。禮容篇》﹞

